

欽定四庫全書

史部十一

徐霞客遊記

地理類九【遊記之屬】提要

【臣】等謹案徐霞客遊記十二卷明徐宏祖撰宏祖江陰人霞客其字也少負奇气年三十卽出遊擕一襆被徧歷東南佳山水自吳越之閩之楚北至齊魯燕冀嵩雒登華山而歸旋復由閩之粵又由終南背走峩眉訪恆山又南過大渡河至黎雅尋金沙江從瀾滄北尋盤江復出石門闗數千里逺涉絕徼而還所至輒爲文以志遊迹沒後手稿散逸其友季夢良求得之而中多闕失宜興史氏亦有抄本而譌異尢甚此則楊名時所重加編訂者凡十二卷捲各分上下第一卷

自天臺鴈蕩以及五臺恆華各爲一篇第二卷

以下皆西南遊記凡二十五篇首浙江江西一篇次湖廣一篇次廣西六篇次貴州一篇次雲南十有六篇其所缺者一篇而已自古名山大澤秩祀所先但以表望封圻未聞品題名勝逮典午而後遊迹始盛六朝文士無不托興煙巒於是範水模山攴笻蠟屐人稱泉石之癖家有吟賞之章史所載若謝靈運居名山誌遊名山誌戴祚西徵記郭緣生述徵記姚最述行記之類𨿽權輿有自而簡無多尙未有累牘連篇都爲一集者宏祖耽奇嗜僻刻意逺遊足迹旣鋭於搜尋毫素尢勤於摹寫遊記之夥遂莫過於斯編𨿽足迹所經排日紀載未嘗有意於爲文然以耳目所親見聞較確且黔滇荒逺輿志多疎此書於山川脈絡剖晰詳明尢爲有資證據洵山經之別乘而地記之外篇存玆一體固亦有足備考校者焉乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

徐霞客遊記序

己丑仲夏將赴淮浦舟中無事展捲外舅劉南開先生所抄徐霞客遊記抵寓後旣終捲念其平生胼胝竭蹶歷數萬里衝風雨觸寒暑者垂三十年其所自記遊迹計日按程鑿鑿可稽文詞繁委爲道所親歷不失質實詳宻之體而形容物態摹繪淸景時復雅麗自賞足移人情旣可自怡恱復堪供持贈者也因手錄而存之凡兩閱月而畢曰是殆負邁俗不羈之志狂而不知取裁者歟觀其意趣所寄往往出於釋老仙佛亦性質之近使然而其爲人之奇倔豪宕於斯槪見未沒也古之殫心於天地文理之學以成名者冥搜閟奧曠覽幽遐每出於蹤迹瑰異之士自非有好奇之癖亦孰蹈絕險赴窮荒疲敝精力以爲之哉若其足以禆助聞見正於學者不無補也今觀國風二雅所陳禹貢職方所記以及地理河渠諸志皆詳山川風土以爲農田水利施政立敎因時制宜之具其間虫魚艸木之產兼資多識聖敎不廢玆非其足相發明證佐者歟切而言之深山大澤流峙終古皆天地法象示人之至敎本人生所應窮歷特以手足之力有限百年之期若瞬勢弗能親至而目見得斯書也茍力所可至境所適逢固可展捲披對按所已經者以爲程而所未能至者亦可以心知其槪如渉其境焉夫子亟稱原泉曾氏風雩詠歸蓋造物與防所以涵泳天機陶冩胸次案頭置此如朝夕晤名山水於幾席間詎非仁知養心之善物耶抑尢有足以警心者霞客之遊也升降於危崖絕壑搜探於蛇龍窟宅亙古人迹未到之區不惜捐軀命多方竭慮以赴之期於必造其域必窮其奧而後止學者之於道也若覃思鼔勇亦如霞客之於山水則亦何深之不窮何逺之不屆且入焉而安曾無犯難傾生之虞味焉而腴非有饑渴疲之困其爲髙深富美奚啻於洞壑泉石之奇岱華江河之大哉有志者可以觀此而興矣予旣喜其書之不爲無益且以其足爲入道諭也爰爲之序以自朂焉康熙己丑秋仲江陰凝齋楊名時識

徐霞客遊記序

欽定四庫全書

徐霞客遊記卷一上

明徐宏祖撰

遊天臺山日記

癸丑之三月晦自寕海出西門雲散日朗人意山光並有喜態三十里至梁隍山聞是地於菟夾道月傷數十人遂止宿焉

四月初一日早雨行十五里路有岐馬首西向臺山天色漸霽又十里抵松門嶺山峻路滑捨騎步行自奉化來𨿽越嶺數重皆循山麓至此迂回臨陟俱在山脊而雨後新晴泉聲山色往復創變翠叢中山鵑映發令人扳歷忘苦又十五里飯筯竹庵山頂隨處種麥從筯竹嶺南行則向國淸大路適有國淸僧雲峯同飯言此抵石梁山險路長行李不便不若以輕裝往而重擔向國淸相待余然之令擔夫隨雲峯往國淸余與蓮舟上人就石梁道行五里過筯竹嶺嶺旁多短松老幹屈曲根葉蒼秀俱吾閶門盆中物也又三十餘里抵彌陀庵上下髙嶺深山荒寂【恐藏虎故艸木俱焚去】泉轟風動路絕旅人庵在萬山凹中路荒且長適當其半可飯可宿

初二日飯後始止越潦扳嶺溪石漸幽二十里暮抵天封寺臥念晨上峯頂以朗霽爲緣連日晚霽並無暁晴及五更夢中聞明星滿天喜不成寐

初三日晨起果日光決防上頂數里至華頂庵又三里爲太白堂俱無可觀聞堂左下有黃經洞乃從小徑二里俯見一突石頗覺秀蔚至則一髮僧結庵於前恐風自洞來以石甃塞之矣大爲嘆惋復上太白循路登絕頂荒艸靡靡山髙風烈艸上結霜髙寸許而四山廻映琪花玉樹玲瓏彌望嶺角山花盛開頂上反不吐色蓋爲髙寒所勒耳仍下華頂庵過池邊小橋越三嶺溪回山合木石森麗一轉一奇殊慊所望二十里過上方廣至石梁禮佛曇花亭不暇細觀飛瀑下至下方廣仰視石梁飛瀑忽在天際聞斷橋珠簾尢勝僧言飯後行猶及往返遂由仙筏橋向山後越一嶺沿澗入八九里水瀑從石門防下旋轉三曲上層爲斷橋兩石斜合水碎迸石間滙轉入潭中層兩石對峙如門水爲門束勢甚怒下層潭口頗濶防處如閾水從凹中斜下三級俱髙數丈各極神奇但循級而下爲曲所不能望盡又里許爲珠簾水水傾下處甚平濶其勢散緩滔滔汩汩予赤足跳艸莽中猱木緣崖蓮舟不能從暝色四下始返停足仙筏橋觀石梁臥虹飛瀑噴雪幾不欲臥初四日天山一碧如黛不暇晨飡卽循仙筏上曇花亭石梁卽在亭外梁濶尺餘長三丈架兩山凹間兩飛瀑從亭左來至橋乃合流下墜雷轟河隤百丈不止予從梁上行下瞰深潭毛骨俱悚梁盡卽爲大石所隔不能達前山乃反過曇花入上方廣寺循寺前溪復至隔山大石上坐觀石梁爲下寺僧促飯乃去飯後十五里抵萬年寺登藏閣閣兩重貯南北經兩藏寺前後多古杉悉三人圍鶴巢於上聲嘹嚦傳山谷間是日予欲向桐栢宮覓瓊臺雙闕路多迷津遂謀向國淸國淸去萬年四十里中過龍王堂每下一嶺予謂已在平地及下數重勢猶未止始悟華頂之髙去天非逺日暮入國淸與雲峯相見如遇故知與商探奇次第雲峯言名勝無如兩巖𨿽逺可以騎行先兩巖而後桃源抵桐栢則翠壁赤城可一覽收矣

初五日有雨色不顧取寒明兩巖道由寺向西門覓騎騎至雨亦至五十里至步頭雨止騎去二里入山峯縈水映木秀石奇意甚樂之一溪從東陽來勢甚急大若曹娥四顧無筏負奴背而渉深過於膝移渡一澗幾一時三里至明巖明巖爲寒山拾得隱身地兩山回曲志所謂八寸關也入關則四圍峭壁如城最後洞深數丈廣容數百人洞外左有兩巖皆在半壁右有石筍突聳上齊石壁相去一綫靑松紫蕋蓊蓯於上恰與左巖對可稱奇絕出八寸關復上一巖亦左向來時仰望如一隙及登其上明敞容數百人巖中一井曰仙人井淺而不可竭巖外一特石髙數丈上跂立如兩人僧指爲寒山拾得云入寺飯後云陰潰散新月在天人在回崖頂上對之淸光溢壁

初六日淩晨出巖六七里至寒巖石壁直上如劈仰視空中洞穴甚多巖半亦有一洞濶八十步深百餘步平展明朗循巖右行從石隘仰登巖防有兩石對聳下分上連爲鵲橋亦可與方廣石梁爭奇但少飛瀑直下耳還飯僧捨覓筏渡溪循溪行山下一帯峭壁巉崖艸木盤垂其上多海棠紫荊映防溪色香風來處玉蘭芳艸隨地不絕已至一山砦石壁直揷澗底澗深流駛旁臨無地壁上鑿孔以行孔中僅容半趾偪身而過神魄爲動自寒巖十五里至步頭從小路向桃源桃源在防國寺旁寺已廢土人茫無知者隨雲峯莽中曲路行日已墮無投宿處乃復問至坪頭潭潭去步頭僅二十里今從小路反迂回三十餘里宿信桃源誤人也

初七日自坪頭潭行曲路中三十餘里渡溪入山又四五里山口漸狹有館曰桃花塢循深潭而行潭水澄碧飛泉自上來注爲鳴玉澗澗隨山轉人隨澗行兩旁山皆石骨攢巒夾翠渉目成賞大抵勝在寒明兩巖間澗窮路絕一瀑從山凹防下勢甚縱橫出飯館中循塢東南行越兩嶺尋所謂瓊臺雙闕竟無知者去數十里訪知在山頂與雲峯循路扳援始達其巓下視峭削環轉一如桃源而翠壁萬丈過之峯頭中斷卽爲雙闕雙闕所夾而環者卽爲瓊臺臺三面絕壁後轉卽連雙闕予在對闕日暮不及復登然勝已一日兼收遂下山從赤城後還國淸已三十里矣

初八日離國淸從山後五里登赤城赤城山頂圓壁特起望之如城而石色防赤巖穴爲僧捨淩雜盡掩天趣所謂玉京洞金錢池洗腸井俱無甚奇

遊雁宕日記

自初九日別臺山初十日抵黃巖日已西出南門步行三十里宿八嶴

十一日二十里登盤山嶺望雁山諸峯芙蓉揷天片片撲人眉宇又二十里飯大荊驛南渉一溪見西峯上綴圓石奴軰指爲兩頭陀余疑卽老僧巖但不甚肖五里過章家樓始見老僧眞面目袈衣禿頂宛然兀立髙可百丈側又一小童傴僂於後自章家樓二里山半得石梁洞洞門東向門口一梁自頂斜揷於地如飛虹下垂由梁側隙中層級而上髙敞空豁坐頃之下山由右麓逾謝公嶺渡一澗循澗西行卽靈峯道也轉入山腋兩壁峭立亙天危峯亂疊如削如攢如駢芝如怒筍如筆之卓如襆之欹洞有口如捲幙者潭有碧如澄靛者雙鸞五老之形聮肩接翼者里許抵靈峯寺循寺側登靈峯洞峯中空特立寺後側有隙可入由隙歷磴數十級直至窩頂則窅然平臺圓敞中有羅漢諸像坐玩至暝返寺

十二日飯後從靈峯右址覓碧霄洞返舊路抵謝公嶺下南過響巖五里至淨明寺路口入覓水簾谷乃兩崖相夾水從崖頂飄下也出谷五里至靈巖寺絕壁四合摩天劈地曲折而入如另辟一世界寺居其中南向背爲屏霞嶂嶂頂齊而色紫髙數百丈濶亦稱之嶂之最南左爲展旗峯右爲天柱峯嶂之右腋介於天柱者先爲龍鼻水龍鼻之穴從石罅直上略似靈峯洞而小穴內石色俱黃紫獨罅口石紋一縷靑紺潤澤頗有鱗爪狀自頂貫入洞底垂下一端如鼻鼻端孔可容指水自內滴下注石盆此嶂右第一奇也西南爲獨秀峯小於天柱髙銳不相下獨秀之下爲卓筆髙半獨秀銳亦如之兩峯南凹轟然下防者小龍湫也隔龍湫與獨秀相對者玉女峯也頂有春花宛然揷髻自此過雙鸞卽極於天柱雙鸞止兩峯並起峯際有僧拜石袈裟傴僂肖矣由嶂之左腋介於展旗者先爲安禪谷谷卽屏霞之下巖東南爲石屏風形如屏霞髙濶各得其半正揷屏霞盡處屏風頂有蟾蜍石與嶂側玉相向屏風南去展旗側褶中有徑直上磴級盡處石閾限之俯閾而窺下臨無地上嵌崆峒外有圓穴二側有長穴一光自穴中射入別有一境是爲天聰洞則嶂左第一奇也銳峯疊嶂左右環向巧變百出眞天下奇觀而小龍湫下流經天柱展旗橋跨其上山門臨之橋外含珠巖在天柱之麓頂珠峯在展旗之上此又爲靈巖之外觀也十三日出山門循麓而右一路崖壁參差流霞映采髙而展者板嶂巖巖下危立而尖夾者爲小剪刀峯更前重巖之上一峯亭亭揷天爲觀音巖巖側則馬鞍嶺橫亙於前鳥道盤折逾凹右轉溪流湯湯澗底石平如砥沿澗深入約去靈巖十餘里過常雲峯則大剪刀峯介立澗旁剪刀之北重巖陡起名連雲峯從此環繞回合巖窮矣龍湫之瀑轟然下搗潭中巖勢開張峭削水無所著騰空飄蕩頓令心目怖潭上有堂相傳爲諾詎那觀泉之所堂後層級直上有亭翼然面瀑踞坐久之下飯庵中亷纎不止然余已神飛雁湖山頂遂冒雨至常雲峯由峯半道松洞外扳絕磴三里趨白雲庵人空庵圯一道人在艸莽中見客至望望去再入一里有云靜庵乃投宿焉道人淸隱臥牀間數十年尙能與客談笑余見四山雲雨淒淒不能不爲明晨憂也

十四日尺忽晴朗乃彊淸隱徒爲淸隱謂湖中艸滿已成蕪田徒復有他行但可送至峯頂予意至頂湖可坐得於是人捉一杖躋攀深艸中一步一喘數里始歷髙巓四望白雲迷漫一色平鋪峯下諸峯朶朶僅露一頂日光映之如冰壺瑤畍不辧海陸然海中玉環一抹若可俯而拾也北瞰山凹壁立內石筍森森參差不一三面翠崖環繞更勝靈巖但谷幽境絕惟聞水聲潺潺莫辧何地望四面峯巒累累下伏如丘垤惟東峯昻然直上最東之常云猶堪比肩道者告退指湖在西腋一峯尙湏越三尖余從之及越一尖路已絕再越一尖而所登頂已在天半自念志云蕩在山頂龍湫之水卽自蕩來今山勢漸下而上湫之澗卻自東髙峯發脈去此已隔二谷遂返而東望東峯之髙者趨之蓮舟疲不能從由舊路下余與二奴東越二嶺人迹絕矣已而山愈髙脊愈狹如行刀背又石片稜稜怒越每過一脊卽一峭峯皆從刀劍隙中攀援而上如是者三但見境不容足安能容湖旣而髙峯盡處一石如劈向懼石鋒撩人至是且無鋒置足矣躊躇崖上不敢復向故道俯瞰南石壁下有一級遂脫奴足行縢四懸崖垂空先下一奴余次從意可得扳援之路及下僅容足無餘地望巖下斗深百丈欲謀復上而上巖亦嵌空三丈餘不能飛陟持布上試布爲突石所勒忽中斷復續懸之竭力騰挽得復登山巖出險還云靜庵日漸西主僕衣履俱敝尋湖之興衰矣別淸隱復至龍湫則積雨之後怒濤傾注變幻極勢轟雷噴雪大倍於昨坐至山暝始出南行四里宿能仁寺

十五日寺後覓方竹數握細如枝林中新篠大可徑寸柔不堪杖老柯斬伐殆盡矣遂從岐渡四十九盤遵海而南逾窰嶴嶺往樂淸

逰白嶽日記【徽州府休寧縣】

丙寅歳餘同潯陽叔翁於正月二十六日至徽之休寧出西門其溪自祁門縣來經白嶽循縣而南至梅口防郡溪入浙循溪而上二十里至南渡過橋依山麓十里至巖下已暮登山五里借廟中燈冒雪躡冰二里過天門里許入榔梅庵路經天門珠簾之勝俱不暇辧但聞樹間冰響錚錚入庵後大霰作潯陽與奴子俱後予獨臥山房夜聽水聲如屋澑竟不成寐

二十七日起視滿山冰花玉樹迷漫一色坐樓中適潯陽並奴至乃登太素宮宮北向元帝像乃百鳥銜泥所成色黧黑像成於宋殿新於嘉靖三十七年庭中碑文世廟禦制也左右爲王趙二神將殿俱雄麗背倚玉屏前臨香鑪峯峯突起數十丈如覆鐘未防臺宕者或奇之出廟左至捨身崖轉而上爲紫玉屏再西爲紫霄崖俱危聳傑起再西爲三姑峯五老峯文昌閣據其前五老比肩不甚峭削頗似筆架返榔梅循夜來路下天梯則石崖三面爲圍上覆下嵌絕似行廊循嶺而行泉飛落其外爲珠簾水嵌之深處爲羅漢洞外開內伏深且十五里東南通南渡崖盡處爲天門崖石中空飛突正如閶闔人出入其間門外喬楠中峙蟠靑叢翠門內石崖一帯珠簾飛灑奇爲第一返宿庵中訪五井橋巖之勝羽士汪伯化約明晨同行

二十八日夢中聞人言大雪促奴起視彌山漫谷矣余彊臥巳刻同伯化躡屐二里復抵文昌閣攬地天一色𨿽阻逰五井更益奇觀

二十九日奴子報雲開日色浮林端矣急披衣起靑天一色半月所未覩然寒威殊甚方促伯化共飯飯已大雪復至飛積盈尺偶步樓側則香鑪峯正峙其前樓後出一羽士曰程振華者爲予談九井橋巖傅巖諸勝三十日雪甚兼霧濃咫尺不辧伯化攜酒至捨身崖飲睇元閣在崖側冰柱垂垂大者竟丈峯巒滅影近若香鑪峯亦不能見

二月初一日東方一縷雲開已而大朗潯陽以足裂畱庵中予急同伯化躡西天門而下十里過雙溪街山勢已開五里山復漸合溪環石映佳趣盎溢三里由溪口循小路入越一山二里至石橋巖橋側外巖髙亙如紫霄巖下俱因巖爲殿山石皆紫獨有一靑石龍蜿蜒於內頭垂空尺餘水下滴曰龍涎泉頗如雁宕龍鼻水巖之右一山橫跨而中空卽石橋也飛虹垂蝀下下空恰如半月坐其下隔山一岫特起拱對其上眾峯環峙較勝齊雲天門卽天臺石梁止一石架兩山間此以一山髙架而中空其半更靈幻矣穿橋而入里許爲內巖上有飛泉飄灑中有僧齋頗勝還飯於外巖覓循崖左下灌莽中兩山夾澗路棘雪迷行甚艱者勸予趨傅巖不必向觀音巖予恐不能兼碁盤龍井之勝不許行二里得澗一深碧無底亦龍井也又三里崖絕澗窮懸瀑忽自山凹掛下數丈亦此中奇境轉而上躋行山脊二里則棋盤石髙峙山巓形如擎菌大且數圍登之積雪如玉回望傅巖岌嶪雲際由彼抵棋盤亦近悔不從者石旁有文殊庵竹石淸映轉東而南二里越嶺二重山半得觀音巖禪院淸整然無奇境尢悔覿面失傅巖也仍越嶺東下深坑石澗四合時有深潭大爲淵小如臼皆雲龍井不能別其孰爲五孰爲九凡三里石巖中石脈隱隱者指其一爲靑龍一爲白龍予笑頷之又亂崖間望見一石嵌空有水下注外有橫石跨之頗似天臺石梁伯化以天且晚請速循澗覓大龍井忽遇僧自黃山來云出此卽大溪行將何觀遂返裏余從別徑向漆樹園行巉石亂流間返照映深水一往幽麗三里躋其巓予以爲髙埓齊云及望之則文昌閣猶巍然也五老峯正對閣而起五老之東爲獨聳寨循其凹而出曰西天門五老之西爲展旗峯由其下而度曰芙蓉橋予向出西天門今自芙蓉橋入也望三姑之旁猶殢日色遂先登則落照正在五老間歸庵已晚餐矣相與追述所歷始知大龍井正在大溪口足趾已及而爲僧所阻亦數也

遊黃山日記

初二日自白嶽下山十里循麓而西抵南溪橋渡大溪循別溪依山北行十里兩山峭逼如門溪爲之東越而下平疇頗廣二十里豬坑由小路登虎嶺路甚峻十里至巓五里越其麓北望黃山諸峯片片可掇又三里爲古樓坳溪甚濶水漲無梁木片彌布一溪渉之甚難二里髙橋

初三日隨樵者行越嶺二重下而復上又越一重兩嶺俱峻曰雙嶺共十五里過江村二十里抵湯口香溪溫泉諸水所由出者折而入山沿溪漸上雪且沒趾五里抵祥符寺湯泉在隔溪遂赴池浴池前臨溪後倚壁三面石甃上環石如橋湯深三尺時凝寒未解湯气鬰然水泡池底汩汩起气本香冽黃貞父謂其不及盤山以湯口焦村孔道浴者太雜遝也浴畢返寺偕僧揮印登蓮花峯躡雪循澗以上澗水三轉下注而深者曰白龍潭再上而停涵石間者曰丹井井旁有石突起曰藥臼曰藥銚宛轉隨溪羣峯環聳木石掩映如是一里得庵僧印我他出不能登其堂堂中香鑪及鐘鼓架俱天然古木根予返寺宿

初四日兀坐聽雪澑竟日

初五日雲气甚惡余彊臥至午起揮印言慈光寺頗近令其徒引過湯池仰見一崖中懸鳥道兩旁泉防如練予卽從此扳躋上泉光雲气繚繞衣裾已轉而右則茅庵上下磬韻香煙穿石而出卽慈光寺也寺舊名硃砂庵比丘爲予言山頂諸淨室徑爲雪封兩月今早遣人送糧山半雪沒腰而返餘興大阻由大路二十里下山遂引被臥

初六日天气甚朗覓各攜笻上山過慈光寺從左上石峯環夾其中石級爲積雪所平一望如玉棘木茸茸中仰羣峯盤結天都獨巍然上挺數里級愈峻雪愈深其陰處凍雪成冰堅滑不受趾予獨前持杖鑿冰得一孔置前趾再鑿一孔以移後趾從行者俱循此法得度上至平崗則蓮花雲門諸峯爭奇競秀若爲天都擁衛者由此而入絕巘危崖盡皆怪松懸結髙者不盈丈低僅數寸平頂短鬛盤根虯幹愈短愈老愈小愈奇不意奇山中又有此奇品也松石交映間冉冉僧一羣從天而下俱合掌言阻雪中三月今以覓糧勉到此公等何由得上也且言我等前海諸庵俱已下山後海僧路尙未通惟蓮花洞可行耳已而從天都峯側攀而上透峯隙而下東轉卽蓮花洞路也予急於光明頂石筍矼之勝遂循蓮花峯而北上下數次至天門兩壁夾立肩摩髙數十丈仰面而度陰森悚骨其內積雪更深鑿級上躋過此得平頂卽所謂前海也由此更上一峯至天平矼矼之兀突獨聳者爲光明頂由矼而下卽所謂後海也蓋天平矼陽爲前海陰爲後海乃極髙處四靣皆峻塢此獨若平地前海之前天都蓮花二峯最峻其陽屬徽之歙其陰屬寧之太平予至天平矼欲望光明頂而上路已三十里腹甚枵遂入矼後一庵庵僧俱踞石向陽主僧曰智空見客色饑先以粥餉且曰新日太皎恐非老晴因指一僧謂予曰公有餘力可先登光明頂而後中食則今日猶可抵石筍矼宿是僧處矣餘如言登頂則天都蓮花並肩其前翠防三海環繞於後下瞰絕壁峭岫羅列塢中卽丞相原也頂前一石伏而復起勢若中斷獨懸塢中上有怪松盤蓋余側身扳據其上而潯陽踞大頂相對各跨勝絕下入庵黃粱已熟飯後北向過一嶺躑躅菁莽中入一庵曰獅子林卽智空所指宿處主僧霞光已待我庵前矣遂指庵北二峯曰公可先了此勝從之俯窺其陰則亂峯列岫爭奇並起循之西崖忽中斷架木連之上有松一株可扳引而度所謂接引崖也度崖穿石罅而上亂石危綴間構木爲室其中亦可置足然不如踞石下窺更雄勝耳下崖循而東里許爲石筍矼矼脊斜亙兩夾懸塢中亂峯森羅其西一面卽接引崖所窺者矼側一峯突起多奇石怪松登之俯瞰壑中正與接引崖對峯廻岫轉頓攺前觀下峯則落照擁樹謂明晴可卜踴躍歸庵霞光設茶引登前樓西望碧痕一縷余疑山影僧謂山影夜望甚近此當是雲气余黙然知爲雨兆也

初七日四山霧合少頃庵之東北已開西南膩甚若以庵爲界卽獅子峯亦在時出時沒間晨飡後由接引崖踐雪下塢半一峯突起上有一松裂石而出巨幹髙不及二尺而斜拖曲結蟠翠三丈餘其根穿石上下幾與峯等所謂擾龍松是也扳玩移時望獅子峯已出遂杖而西是峯在庵西南爲案山二里躡其巓則三面防立塢中其下森峯列岫自石筍接引兩塢迆至此環結又成一勝登眺間沈霧漸爽急由石筍矼北轉而下正昨日峯頭所望陰森徑也羣峯或上或下或巨或纎或直或欹與身穿繞而過俯窺輾顧步步生奇但壑深雪厚一步一悚行五里左峯腋一竇透明曰天窻又前峯旁一石突起作面壁狀則僧坐石也下五里徑稍夷循澗而行忽前澗亂石縱橫路爲之塞越石久之一闕新崩片片欲墮始得路仰視峯頂黃痕一方中間緑字宛然可辧是謂天牌亦謂仙人榜又前鯉魚石又前白龍池共十里一茅庵出澗邊爲松谷庵舊址再五里循谿東西行又過五水則松谷庵矣再循溪下溪邊香气襲人則一梅亭梅正發山寒積雪至是始芳抵靑龍潭一深碧更防兩溪比白龍池勢旣雄壯而大石磊落奔流亂注逺近羣峯環拱亦佳境也還飡松谷往宿舊庵予初至松谷疑已平地及是詢之須下嶺二重二十里方得平地至太平縣共三十五里云

初八日擬尋石筍奧境竟爲天奪濃霧迷漫抵獅子林風愈大霧亦愈厚余欲急趨煉丹臺遂轉西南三里爲霧所迷偶得一庵入焉雨大至遂宿此

初九日逾午少霽庵僧慈明甚誇西南一帯峯岫不減石筍矼有禿顱朝天達摩面壁諸名余拉潯陽蹈亂流至壑中北向卽翠防諸巒南向卽丹臺諸塢大抵可與獅峯競駕未得比肩石筍也雨踵至急返庵

初十日晨雨如注午少止防杖二里過飛來峯此天平矼之西北嶺也其陽塢中峯壁森峭正與丹臺環繞二里抵臺一峯西垂頂頗平伏三面壁翠合防前一小峯起中塢其外則翠防峯三海門蹄股拱峙登眺久之東南一里繞出天平矼下雨復大至急下天門兩崖隘肩崖額飛泉俱從人頂潑下出天門危崖懸疊路緣崖半比後海森峯峭壁又轉一境海螺石卽在崖旁宛轉酷肖來時忽而不察今行雨中頗稔其異詢之始知已趨大悲庵宿悟空上人處

十一日上百步云梯梯磴揷天足趾及腮而磴石傾側防岈兀兀欲下前時以雪掩其險至此骨意俱悚上云梯卽登蓮花峯道又下轉由峯側而入卽文殊院蓮花洞道也以雨色不止乃下山入湯院復浴由湯口出二十里抵芳村十五里抵東潭溪漲不能渡而止黃山之流如松谷焦村俱北出太平卽南流如湯口亦北轉太平入江惟湯口西有流至芳村而巨南趨巖鎭至府西北與績溪防

遊武夷山日記【建寜府崇安縣】

二月二十一日出崇安南門覓舟西北一溪自分水關東北一溪自溫嶺關合注縣南通郡省入海順流三十里見溪邊一峯橫欹一峯獨聳余詫而矚目則欹者幔亭峯聳者大王峯也峯南一溪東向而入大溪者卽武夷溪也衝祐宮傍峯臨溪予欲光抵九曲然後順流探歷遂捨宮不登逆流而進流甚駛舟子跣行溪間以挽舟第一曲右爲幔亭峯大王峯左爲獅子峯觀音巖而溪右之瀕水者曰水光石石上題刻殆徧二曲之右爲鐵板嶂翰墨巖左爲兜鍪峯而板嶂之旁崖壁峭立間有三孔作品字狀三曲右爲防仙巖左爲小藏峯大藏峯大藏壁立千仞崖端穴數孔亂揷木板如杌一小舟斜架穴口木末號曰架壑舟四曲右爲釣魚臺希眞巖左爲雞棲巖晏仙巖雞棲巖半有洞外隘中宏橫揷木板天柱峯者五曲也文公書院正在大隱屏下抵六曲右爲仙掌巖天防峯左爲晚對峯響聲巖廻望隱屏天防之間危梯飛閣懸其上不勝神往而舟以澑急不得進還泊曹家石登陸入云穿石俱從亂崖中宛轉得路窩後卽接筍峯峯駢附於大隱屏其腰橫兩截痕故曰接筍循其側石隘躋磴數層四山環翠中畱隙地如掌者爲茶洞洞口由西入口南爲接筍峯口北爲仙掌巖仙掌之東爲天防天防之南爲大隱屏諸峯上皆峭絕而下復攢湊外無磴道獨西峯一罅比天臺之明巖爲奇矯也從其中扳躋登隱屏至絕壁處懸大木爲梯貼壁直竪雲間梯凡三接級共八十一級盡有鐵索橫系山腰下鑿坎受足扳索轉峯而西夾壁中有岡介其間若埀尾鑿磴以登卽隱屏頂也有亭有竹四面懸崖憑空下眺眞仙凡夐隔仍下懸梯至茶洞仰視所登之處嶄嶄在云漢隘口北崖卽仙掌巖巖壁屹立雄展中有斑痕如人掌長盈丈者數十行循崖北上至巓落照侵松山光水曲交加入覽南轉行夾谷中谷盡忽透出峯頭三面壁立有亭踞其首卽天防峯矣是峯處九曲之中不臨溪而九曲之溪三面環之東望爲大王峯而一曲至三曲之溪環之南望爲更衣臺南之近者則大隱屏諸峯也四曲至六曲之溪環之西望爲三教峯西之近者則天壺諸峯也七曲至九曲之溪環之惟北向無溪而山從水簾諸山層疊而來至此中懸其前之俯而瞰者卽茶洞也自茶洞仰眺但見絕壁幹霄泉從側間防下初不知其上有峯可憇其不臨溪而能盡九溪之勝此峯固應第一也立臺上望落日半規逺近峯巒靑紫萬狀臺後爲天防觀亟辭去抵舟已昏黑矣

二十二日登涯辭掌而西余所循者乃溪之右涯其隔溪則左涯也第七曲右爲三仰峯天壺峯左爲城髙巖三仰之下爲小桃源崩崖堆錯外成石門由門傴僂而入有一匝四山環繞中有平畦曲澗圍以蒼松翠竹雞聲人語俱在翠防中出門而西卽爲北廊巖巖頂卽爲天壺峯其對岸之城髙巖矗然獨上四旁峭削如城巖頂有庵亦懸梯可登以隔溪不及也第八曲右爲鼓樓巖鼓子巖左爲大廩石海蚱石予過鼓樓巖之西折而北行塢中扳陟峯頂兩石兀立如鼓鼓子巖也巖髙亙亦如城巖下深凹一帯如廊架屋橫攔其內曰鼓子庵仰望巖上亂穴中多木板橫揷轉巖後壁間一洞更深敞曰吳公洞梯毀不能登望三教峯而趨緣山越磴深木蓊蓯其上抵峯有亭綴其旁可東眺鼔子諸勝山頭三峯石骨挺然並矗從石罅間躡磴而升傍崖得一亭穿亭入石門兩崖夾峙壁立參天中通一綫上下尺餘人行其間毛骨陰悚蓋三峯攢立此其兩峯之罅其側尙有兩罅無此整削下山轉至山後一峯與貓兒石對峙盤亙亦如鼓子爲靈峯之白雲洞至峯頭從石罅中累級而上兩壁夾立頗似黃山之天門級窮迆至巖下因巖架屋亦如鼔子登樓南望九曲上防一洲中峙溪自西來分而環之至曲復合爲一洲外兩山漸開九曲已盡是巖在九曲盡處重巖廻疊地甚幽爽巖北盡處更有一巖尢奇上下皆絕壁壁間橫凹僅一綫須伏身蛇行盤壁而度乃可入余卽從壁凹行已而凹漸低壁漸危則傴僂就之愈低愈狹則膝行蛇伏至凹轉處上下僅懸七寸濶止尺五凹外壁深萬仞余匍匐以進胸背相摩盤旋久之得度其險巖果軒敞層疊有斧鑿置於中欲開道而未就也半晌返前巖更至後巖方搆新室亦幽敞可愛出向九曲溪則獅子巖在焉循溪而返隔溪觀八曲之人面石七曲之城髙巖蔚然奇麗爲之神飛復泊舟由云窩入茶洞穹窿窕窈再至矣再不能去已由云窩左轉入伏羲洞洞頗陰森左出大隱屛之陽卽紫陽書院謁先生廟像順流鼓棹兩崖蒼翠如飛翻恨舟行之速已過天柱峯更衣臺泊舟四曲之南涯自禦茶園登岸欲繞出金雞巖之上迷荊縈棘不得路乃從巖後大道東行兾有旁路可登大藏小藏諸峯復不得透出溪旁已在玉女峯下欲從此尋一綫天傍徨無可問而舟泊金雞洞下迥不相聞乃沿溪覓路迆邐大藏小藏諸峯之麓一帯峭削髙搴砂磧崩壅土人多植茶其上從茗柯中行下瞰深溪上仰危崖所謂仙學堂藏仙窟俱不暇辧已至架壑舟仰見虛舟宛然較前溪中所見更悉大藏之西其路漸窮向荊棘中捫壁而上還瞰大藏西巖亦架一舟但兩崖對峙不能至其地也忽一舟自二曲逆流而至急下山招之其人以舟來受亦逰客初至者約余返更衣臺同覽一綫天虎嘯巖諸勝過余泊舟處並棹順流而下欲上幔亭問大王峯抵一曲之水光石約舟待溪口余復登涯步入至止止庵望庵後有徑可上趨之得一巖僧唄誦其中乃禪巖也登峯之路尙在止止庵西仍下庵前由轉登山二里許抵峯下從亂箐中尋登仙石石旁峯突起作仰企狀鶴模石在峯壁罅間霜翎朱頂裂紋如繪旁路窮有梯懸絕壁間躡而上搖搖欲墮梯窮得一巖則張仙遺蛻也巖在峯半覓徐仙巖皆石壁不可通下梯尋別道又不可得躡石則峭削無階投莽則深宻莫辧傭夫在前得斷磴大呼得路余裂衣不顧趨就之復不能前日已西薄遂以手懸棘亂墜而下得道已在萬年宮右趨入宮甚森敞羽士迎言大王峯頂久不能到惟張巖梯在峯頂六梯及徐巖梯俱已朽壊徐仙蛻已移入防眞廟矣出宮右轉過防眞廟廟前大楓扶疏防數畝圍數十抱別羽士歸舟

二十三日登陸覓換骨巖水簾洞諸勝命移舟十里於赤石街予乃入防眞觀謁武彛君及徐仙遺蛻出廟循幔亭東麓北行二里見幔亭峯後三峯駢立異而問之三姑峯也換骨巖卽在其旁望之趨登山里許飛流汩然下防俯瞰其下亦有危壁泉從壁半突出疏竹掩映殊有淸韻然業已上登不及返顧遂從三姑又上半里抵換骨巖巖卽幔亭峯後崖也巖前有庵從巖後懸梯兩層更登一巖巖不甚深而環繞山巓如疊嶂土人新以木板循巖爲室曲直髙下隨巖宛轉循巖隙扳升幾至幔亭之頂以路塞而止返至三姑峯麓繞出其後復從舊路下至前所瞰突泉處從此越嶺卽水簾洞路從此而下卽突泉壁也予前從上瞰未盡其妙至是復造其下仰望突泉又在半壁之上傍引水爲碓有梯架之鑿爲溝以引泉予循梯扳壁至突泉下其凹僅二丈上下俱危壁泉從上壁墮凹中復從凹中溢而下墮凹之上下四旁無處非水而中有一石突起可坐坐久之下壁循竹間路越嶺三重從山腰約行七里乃下塢穿石門而上半里卽水簾洞危崖千仞上突下嵌泉從巖頂墮下巖旣雄擴泉亦髙散千條萬縷懸空傾防亦大觀也其巖髙矗上突故巖下搆室數重而飛泉猶落檻外先在途聞睹閣寨頗奇道流指余仍舊路越山可至予出石門愛塢溪之勝誤走赤石街道途人指從此度小橋而南亦可往從之登山入一隘兩山夾之內有巖有室題額乃杜轄巖土人訛爲睹閣耳再入又得一巖有曲檻懸樓望赤石街甚近遂從舊道三里渡一溪又一里則赤石街大溪也下舟掛帆二十里返崇安

遊廬山日記

予同兄雷門白夫八月十八日至九江易小舟沿江南入龍開河二十里泊李堰登陸五里過西林寺至東林寺寺當廬山之陰南面廬山北倚東林山山不甚髙爲廬外郭中有大溪自東而西驛路畍其間爲九江之建昌孔道寺前臨溪入門爲虎溪橋規模甚濶正殿夷燬右爲三笑堂

十九日出寺循山麓西南行五里越廣濟橋始捨官道沿溪東向行又二里溪回山合霧色霏霏如雨一人立溪口問之由此東上爲天池大道南轉登石門爲天池寺之側徑予稔知石門之奇路險莫能上遂倩其人爲令二兄徑至天池相待遂南渡小溪二重過報國寺從碧篠香靄中扳陟五里仰見濃霧中防石屹立卽石門也一路由石隙而入復有二石峯對峙路宛轉峯罅下瞰絕澗諸峯在鐵船峯旁俱從澗底矗聳直上離立咫尺爭雄競秀而層煙疊翠澄映四外其下噴雪奔雷耳目爲之狂喜門內對峯倚壁都結層樓危闕徽人鄒昌明畢貫之新建精廬僧容成焚修其間從庵後小徑復出石門一重俱從石崖上上攀下躡磴窮則挽藤藤絕置木梯以上如是二里至獅子巖巖下有靜室越嶺路頗平再上里許得大道卽自郡城南來者歷級而登殿已當前以霧故猶不辧逼之而朱楹防棟則天池寺也蓋燬而新建者由右廡側登聚仙亭亭前一崖突出下臨無地曰文殊臺出寺由大道左登披霞亭亭側岐路東上山脊行三里由此再東二里爲大林寺由此北折而西曰白鹿升仙臺北折而東曰佛手巖升仙臺三面壁立四旁多喬松髙帝禦制周顚仙廟碑在其頂石亭覆之制甚古佛手巖穹然軒峙深可五六丈巖端石岐橫出故名佛手循巖側庵右行崖石兩層突出深塢上平下仄訪仙臺遺址也臺後石上書竹林寺三字竹林爲匡廬幻境可望而不可卽臺前風雨中時時聞鐘梵聲故以此當之時方雲霧迷漫卽塢中景亦如海上三山何論竹林還出佛手巖由大路東抵大林寺寺四面峯環前抱一溪溪樹大三人圍非檜非杉枝頭著子累累傳爲寶樹來自西域向有二株爲風雨防去其一矣

二十日晨霧收出天池趨文殊臺四壁萬仞俯視鐵船峯正可飛舄山北諸山伏如聚螘匡湖洋洋山麓長江帯之逺及天際因再爲石門防三里度昨所過險處至則容成方持貝葉出迎喜甚予歷覽諸峯上至神龍宮右折而下入神龍宮奔澗鳴雷松竹森防山峽中奧寂境也循舊路抵天池下從岐徑東南行十里升降於層峯幽澗無徑不竹無陰不松則金竹坪也諸峯隱防幽倍天池曠則遜之復南三里登蓮花峯側霧復大作是峯爲天池案山在金竹坪則左翼也峯頂叢石嶙峋霧隙中時作窺人態以霧不及登越嶺東向二里至仰天坪因謀盡漢陽之勝漢陽爲廬山最髙頂此坪則爲僧廬之最髙者坪之陰水俱北流從九江其陽俱南流屬南康余疑坪去漢陽當不逺僧言中隔桃花峯尙有十里遙出寺霧漸解從山塢西南行循桃花峯東轉過曬穀越嶺南下復上則漢陽峯也先是遇一僧謂峯頂無可托宿宜投慧燈僧捨因指以路未至峯頂二里落照盈山遂如僧言東向越嶺轉而西南卽漢陽峯之陽也一徑循山重嶂幽寂里許蓊然竹叢中得一龕有僧短髮覆額破衲赤足者卽慧燈也方挑水磨腐竹內僧三四人衣履揖客皆慕燈逺來者復有赤腳短髮僧從崖間下問之乃雲南雞足山僧燈有徒結茅於內其僧歷懸崖訪之方返耳予卽拉一僧爲扳援半里至其所石壁峭削懸梯以度一茒庵如慧燈龕僧夲山下民家亦以慕燈居此至是而上仰漢陽下俯絕壁與世夐隔矣暝色已合歸宿燈龕燈煮腐相餉指路之僧亦至燈半月一腐必自已出徧及其徒徒亦自至來僧其一也

二十一日別燈從龕後小徑直躋漢陽峯扳茅拉棘二里至峯頂南瞰鄱湖水天浩蕩東瞻湖口西盼建昌諸山歷歷無不俯首失恃惟北面之桃花峯崢崢比肩然昂霄逼漢遜此一籌下山二里尋舊路向五老峯漢陽五老俱匡廬南面之山如兩角相向而犁頭尖界其中退於後故兩峯相望甚近而路必仍至金竹坪繞犁頭尖後出其左脇北轉始達五老峯自漢陽計之且三十里餘始至嶺角望峯頂坦夷莫詳五老面目及至峯頂風髙水絕寂無居者因徧歷五老峯始是山之陰一岡連屬陽則山從絕頂平剖列爲五枝憑空下墜者萬仞外無重岡疊嶂之蔽際目甚寛然彼此相望則五峯排列自掩一覽不能兼收登一峯則兩旁無底峯峯奇不少讓眞雄曠之極觀也仍下二里至嶺角北行山塢中里許入方廣寺爲五老新剎僧知覺甚稔三疊之勝言道路極艱促余速行北去一里路窮渡澗隨澗東西行鳴流下注亂石兩山夾之叢竹修枝鬰蔥上下時時仰見飛石突綴其間轉入轉佳旣而澗旁路亦窮從澗中亂石行圓者滑足尖者刺履如是三里得緑水潭一深碧怒流傾防於上流者噴雪停者毓黛又里許爲大緑水潭水勢至此將墮大倍之怒亦益甚潭前峭壁亂聳回互逼立下瞰無底但聞轟雷倒峽之聲心怖目泉不知從何墜去也於是澗中路亦窮乃西向登峯峯前石臺鵲起四瞰層壁陰森偪側泉爲所蔽不得窺見必至對崖方能全收其勝爰循山岡從北東轉二里出對崖下瞰則一級二級三級之泉始依次悉見其塢中一壁有洞如門者二僧謬指爲竹林寺門云頃之北風自湖口吹上寒生栗起急返舊路至緑水潭諦觀之上洞翕然下墜僧引入其中曰此亦竹林寺三門之一然洞本石罅夾起內橫通如十字南北通明西入似無底止出溯溪而行抵方廣已昏黑

二十三日出寺南渡溪抵犁頭尖之陽東轉下山十里至楞伽院側遙望山左脇一瀑從空飛墜環映靑紫夭矯滉漾亦一雄觀五里過棲賢寺山勢至此始就平以急於三峽澗未之入里許至三峽澗澗石夾立成峽怒流衝激而來爲峽所束回奔倒湧轟振山谷橋懸兩崖石上俯瞰深峽中迸珠戞玉過橋從岐路東向越嶺趨白鹿洞路皆出五老峯之陽山田髙下防錯民居橫歷若坡陀仰望排嶂者三里直入峯下爲白鶴觀又東北行三里抵白鹿洞亦五老峯前一山塢也環山帯溪喬松錯落出洞由大道行爲開先道蓋廬山形勢犁頭尖居中而少遜棲賢寺實中處焉五老左突下卽白鹿洞右峙者則鶴鳴峯也開先寺當其前於是西向循山橫過白鶴棲賢之大道十五里經萬松寺陟一嶺而下山寺巍然南向者則開先寺也從殿後登樓眺瀑一縷埀埀尙在五里外半爲山樹所翳傾防之勢不及楞伽道中所見惟雙劍嶄嶄眾峯間有芙蓉揷天之態香鑪一峯直山頭圓阜耳從樓側西下壑澗流鏗然防出峽口卽瀑布下流也瀑布至此反隱不復見而峽水滙爲龍潭澄映心目坐石久之四山暝色返宿殿西之鶴峯堂二十三日由寺後側徑登山越澗盤嶺宛轉山半隔峯復見一瀑並掛瀑布之東卽馬尾泉也五里扳一尖峯絕頂爲文殊臺孤峯防起四望無倚頂有文殊塔對崖削立萬仞瀑布銀河飛落與臺僅隔一澗自巓至底光響俱徹不登此臺不悉此瀑之勝下臺循山岡西北溯溪卽瀑布上流也一徑忽入山回谷抱則黃巖寺據雙劍峯下越澗再上得黃石巖巖石飛突平覆如砥巖側茅閣方丈幽雅出塵閣外修竹數竿拂羣峯而上與山花霜葉綴映峯隙鄱湖一防正當窻牖縱步溪石間觀斷崖夾壁之勝仍飯開先別去

後遊黃山日記

九月初三日出白嶽榔梅庵至桃源橋從小橋右下陡甚卽舊向黃山路也七十里宿江村

初四日十五里至湯口五里至湯寺浴於湯池扶杖望硃砂庵而登十里上黃泥岡向時雲裏諸峯漸漸透出亦漸漸落吾杖底轉入石門越天都之脇而下則天都蓮花二頂俱秀出天半路旁一岐東上乃昔所未至者趨而直上幾達天都側復北上行石罅中石峯片片夾起路宛轉石間塞者鑿之陡者級之斷者架木通之懸者植梯接之下瞰峭壑陰森楓松相間五色紛披粲若圖綉因念黃山當生平奇覽而有奇若此前未一探玆防快且愧矣時僕夫俱阻險行後余亦少止乃一路景奇不覺引余獨往旣登峯頭一庵翼然爲文殊院亦余昔年欲登未登者左天都右蓮花背倚玉屏風兩峯秀色俱可手掔四顧奇峯錯列眾壑縱橫眞黃山絕勝處非再至焉知其奇若此遇防僧澄源至興甚湧時已過午奴軰適至立庵前指防兩峯庵僧謂天都𨿽近而無路蓮花可登而路遙祗宜分盼天都明日登蓮頂予不從決意防天都挾澄源奴子仍下峽路至天都側從流石蛇行而上牽艸扳棘石塊叢起則歷塊石崖懸削則擾崖每至手足無可著處澄源必先登埀接每念上旣如此下何以堪終亦不顧歷險數次遂達峯頂惟一石頂壁起猶數十丈澄源尋視其側得級挾余以登萬峯無不下伏猶蓮花與抗耳時濃霧半作半止每一陣至則對面不見眺蓮花諸峯多在霧中上天都至其前則霧徙後越右則霧出其左松猶有曲挺縱橫者栢𨿽大幹如臂無不平貼石上如苔蘚然山髙風鉅霧气去來無定下盼羣峯時出爲碧嶠時沒爲銀海再眺山下則日光晶晶別一區宇也日漸暮遂前其足手向後據地坐而下脫至絕險處澄源並肩手相接度險下至山凹暝色已合復從峽度棧以上止文殊院

初五日平明下天都峯凹中北下二里石壁岈然其下蓮花洞正與前坑石筍對峙一塢幽然別澄源下山至前岐路側向蓮花峯而趨一路沿危壁西行凡再降升將下百步云梯有路可直躋蓮花峯旣陟而磴絕疑而復下隔峯一僧髙呼曰此正蓮花道也乃從石陂側度石隙徑小而峻峯頂皆巨石鼎峙中空如室從其中疊級直上級窮洞轉屈曲奇詭如上下樓閣中忘其峻出天表也一里得茒廬倚石罅中方徘徊欲升則前呼道之僧至矣僧號淩虛結茅於此者遂與把臂陟頂頂上一石懸隔二丈僧取梯以度其巓廓然四望空碧卽天都俯首矣蓋是峯居黃山之中獨出諸峯上四面巖壁環聳遇朝陽霽色鮮映層發令人狂叫欲舞久之返茅庵淩虛出粥相餉啜一盂乃下至岐路側過大悲頂上天門三里至煉丹臺循臺防而下觀玉屏風三海門諸峯悉從深塢中壁立起其丹臺一岡中埀頗無奇峻惟瞰翠防之背塢中峯巒錯聳上下周映非此不盡瞻眺之奇還過天平矼下後海入智空庵別塢三里下獅子林趨石筍矼至向年所登尖峯上倚松而坐瞰塢中峯石回攢藻繢滿眼始覺匡廬石門或具一體或缺一面不若此之閎博富麗也久之上接引崖下眺塢中陰陰覺有異復至岡上尖峯側踐流石援棘艸隨坑而下愈下愈深諸峯自相掩蔽不能一目竟也日暮返獅子林初六日別霞光從山坑向丞相原下七里至白沙嶺霞光復至因予欲觀牌樓石恐白沙庵無指者追來爲遂同上嶺指嶺右隔坡有石叢立下分上並卽牌樓石也余欲逾坑溯澗直造其下僧謂棘迷絕必不能行若從坑直下丞相原不必復上此嶺若欲從仙燈而往不若卽由此嶺東向予從之循嶺脊行嶺橫亙天都蓮花之北狹甚旁不容足南北皆崇峯夾映嶺盡北下仰瞻右峯羅漢石圓頭禿頂儼然二僧也下至坑中逾澗以上共四里登仙燈洞洞南面正對天都之陰僧架閣連板於外而內猶穹然天趣未盡刋也復南下三里過丞相原山間一空地耳其庵頗整四顧無奇竟不入復南向循山腰行五里漸下澗中泉聲沸然從石間九級下防每級一下有潭淵碧所謂九龍潭也黃山無懸流飛瀑惟此耳又下五里過苦竹灘轉循太平縣路向東北行

徐霞客遊記卷一上

欽定四庫全書

徐霞客遊記卷一下

明徐宏祖撰

遊九鯉湖日記【興化府仙遊縣】

浙閩之遊舊矣予志在蜀之峩眉粵之桂林及太華恆嶽諸山若羅浮衡嶽次也至越之五泄閩之九漈又次也然蜀廣闗中母老道逺未能卒遊衡湘可以假道不必專遊計其近者莫若由江郎三石抵九漈遂以午節後一日期芳若叔啟行正楓亭荔枝新熟時也

二十三日始過江山之靑湖山漸合東支多危峯峭嶂西伏不起懸望東支盡處其南一峯特聳摩云揷天勢欲鶱騰問之卽江郎山也望而趨二十里過石門街漸趨漸近忽裂而爲二轉而爲三已復半岐其首根直剖下廹之則又上銳下斂若斷而復連者移步換形與云同幻矣夫雁宕靈峯黃山石筍森立峭防已爲詭觀然俱在深谷中諸峯互相掩映反失其奇卽縉雲鼎湖穹然獨起勢更偉峻但步虛山卽峙於旁各不相降逺望若與爲一不若此峯特出眾山之上自爲變幻而各盡其奇也

六月初七日抵興化府

初八日出莆郡西門西北行五里登嶺四十里至莒溪降陟不啻數嶺矣莒溪卽九漈下流過莒溪公館二里由石上步過溪又二里一側徑西向山坳北復有一磴可轉上山時山深日酷絕人行迷不知所往予意鯉湖之水歷九漈而下上躋必有奇境遂趨石磴道芳叔與奴軰憚髙陟皆以爲誤頃之徑漸塞彼益以爲誤而予行益勵旣而愈上愈髙杳無所極烈日薰鑠予亦自苦倦矣數里躋嶺頭以爲絕頂也轉而西山之上髙峯復有倍此者循山屈曲行三里平疇蕩蕩正似武陵誤入不復知在萬峯頂上也中道有亭西來爲仙遊道東卽余所行南過通仙橋越小嶺而下爲公館爲鐘鼓樓之蓬萊石則雷轟漈在焉澗在蓬萊石旁其底石平如礪水漫流石面云如鋪縠少下而平者多窪其間圓穴爲竈爲臼爲樽爲井皆以丹名九仙之遺也平流至此忽下墮湖中如萬馬初發誠有雷霆之勢此第一漈之奇也九仙祠卽峙其西前臨鯉湖湖不甚浩蕩而澄碧一於萬山之上圍靑翠造物之醖靈亦異矣祠後有石鼓元珠古梅洞諸勝梅洞在祠側架大石而成者有罅成門透而上舊有九仙閣祠前後有九仙宮今俱圯當祠而隔湖下墜則二漈至九漈之水也予循湖右行已至第三漈急與芳叔返曰今夕當淡神休力靜晤九仙勞心目以奇勝俟明日也返祠往蓬萊石跣足步澗中石瀬平曠淸流輕淺十洲三島竟褰裳而渉也晚坐祠前新月正懸峯頂俯挹平湖神情俱朗靜中沨沨時觸雷漈聲是夜了祈夢例

初九日辭九仙下窮九漈九漈去鯉湖且數里三漈而下久已道絕數月前莆田祭酒堯兪令陸善開復鳥道直通九漈出莒溪悔昨不由側徑溯漈而上乃迂從大道坐失此奇遂束裝攺途竟出九漈瀑布爲第二漈在湖之南正與九仙祠相對湖窮而水由此飛墮深峽峽石如劈兩崖壁立萬仞水初出湖爲石所扼勢不得出怒從空墜飛噴衝激水石各極雄奇之致再下爲第三漈之珠簾泉景與瀑布同右崖有亭曰觀瀾一石曰天然坐亦有亭覆之從此上下嶺澗盤折峽中峽壁上覆下寛珠簾之水從正面墜下玉筯之水從旁靄沸溢兩泉並懸峽壁下鐵障四圍上與天並玉龍雙舞下極潭際潭水深沈碧𨿽小於鯉湖而峻壁環鎖瀑流交映集奇撮勝惟此爲最所謂第四漈也初至澗底芳叔急於出峽坐待峽口不復入予獨緣澗石而進踞潭邊石上仰視雙瀑從空夭矯崖石上覆如甕口旭日正在崖端與頽波突浪掩暈流輝俯仰應接不能捨去循澗復下忽兩峽削起一水斜回澗右路窮左望有木板飛駕危磯斷磴間亂流而渡可以攀躋遂渉澗從左則五漈之石門矣兩崖至此壁湊欲合不合欲開不開下湧奔泉上礙云影人緣陟其間如猿猱然陰風吹之凜凜欲墮蓋自四漈來山深路絕幽峭已極惟聞泉聲鳥語耳出五漈山勢漸開澗右危嶂屏列左則飛鳯峯回翔對之亂流繞其下或爲澄潭或爲倒峽若六漈之五星七漈之飛鳯八漈之棋盤石九漈之將軍巖皆次第得名矣然一帯云蒸霞蔚得趣故在山水中豈必刻迹而求乎水乘峽展旣得目恣其旁崩崖頽石斜揷爲巖橫架爲室層疊成樓屈曲成洞懸則瀑環則流瀦則泉皆可坐可臥可倚可濯防竹木弄雲煙數里之間目不能移足不能前者竟日每歷一處見有別穴必穿巖通隙而入曲達旁防不可一境窮也若水之或懸或渟或翼飛疊注卽匡廬三疊雁宕龍湫各以一長擅勝未若此山防體皆具也出九漈沿澗依山轉東向五里始有耕云樵石之家然見余軰至未有不驚訝者又五里至莒溪之石步出舊道

初十日過蒜嶺驛至楡溪聞橫路驛西十里有石所山巖石最勝亦爲九仙祈夢所閩有春遊石所秋逰鯉湖語𨿽未合其時然不可失之交臂也乘興遂行以橫路去此尙十五里乃宿楡溪

十一日至波黎鋪卽從小路爲石所逰西向十五里越一小嶺又五里渡溪卽石所南麓循麓西轉仰見峯頂叢崖如攢如劈西北行久之有樓傍山西向乃登山道也石蹬頗峻短衣歷級而上磴路曲折木石陰翳虯枝老藤盤結危石欹崖之上啼猿上下應答不絕忽有亭踞危石防迥淩虛無與爲對亭當山之半再折石級巍然直上級窮則飛巖檐覆埀半空再上兩折入石洞側門出卽九仙閣軒敞雅潔左爲僧廬俱倚山淩空可徙倚凴眺閣後五六峭峯離立髙皆數十丈每峯各去二三尺峯罅石壁如削成路屈曲罅中可透漏各峯之頂松偃藤蜒縱目成勝僧供茗芳逸山所產也側徑下至埀巖路左更有一徑予曰此必有異從之果一石洞嵌空立穿洞而下卽至半山亭下山出橫路而返是逰也爲日六十有三歷省二經縣十九府十一逰名山者三

遊嵩山日記【河南府登封縣】

余髫年蓄五嶽志而嶽出五嶽上慕尢切久擬歷襄鄖捫太華由劍閣連云棧爲峩先而母老志移不得不先事太和猶屬有方之逰苐沿江曠日不若陸行舟返爲時較速乃陸行汝鄧間路與陜汴略相當可以兼盡嵩華朝宗太嶽遂以癸亥仲春朔決防取嵩嶽道凡十九日抵河南鄭州之黃宗店由店由登石坡防聖僧池淸泉一涵渟碧山半山下深澗交疊涸無滴水下坡行澗底隨香鑪山曲折南行山形三尖攢立如覆鼎眾山環之秀色娟娟媚人澗底亂石一壑作紫玉色兩崖石壁宛轉色較縝潤想淸流汪注時噴珠泄黛當更何如也十里登石佛嶺又五里入宻縣界望嵩山尙在六十里外從岐路東南二十五里過宻縣抵天仙院院祀天仙云黃帝之三女也白松在祠後中庭相傳三女蛻骨其下松大四人抱一本三幹鼎聳霄漢膚如凝脂潔逾傅粉蟠枝虯曲緑鬛舞風昂然玉立半空洵奇觀也周以石欄一軒臨北軒中題詠絕盛徘徊久之下觀滴水澗至此忽下跌一崖上覆水滴瀝其下還宻仍抵西門三十五里入登封界曰耿店南向爲石淙道乃稅駕焉

二十日從小徑南行二十五里皆土岡亂壠久之得一溪渡溪南行岡脊中下瞰則石淙在望矣予入自大梁平衍廣漠古稱陸海地以得泉爲難泉以得石尢難近嵩始睹眾峯蜿蜒於是北流有京須諸溪南流有潁水然皆盤伏土磧中獨登封東南三十里爲石淙乃嵩山東谷之流將下入於潁一路坡陀屈曲水皆行地中至此忽逢怒石石立崇岡山峽間有當闗扼險之勢水沁入脇下從此水石融和綺變萬端繞水之兩崖則爲鵠立爲雁行踞中央者則爲飲兕爲臥虎低則嶼髙則臺愈髙則石之去水也愈逺乃又空其中而爲窟爲洞揆崖之隔以尋尺計竟水之過以數丈計水行其中石峙於上爲態爲色爲膚爲骨偹極妍麗不意黃茅白葦中頓令人一洗塵目也登隴西行十里爲告成鎭古告成縣地測景臺在其北西北行二十五里爲嶽廟入東華門時日已下舂予心艶盧巖卽從廟東北循山行越坡陀數重十里轉而入山得盧巖寺寺外數武卽有流鏗然下墜石峽中兩旁峽色氤氳成霞溯流造寺後峽底矗崖環如半規上覆下削飛泉墮空而下舞綃曵練霏防散滿一谷可當武夷之水簾益此中以得水爲奇而水復得石石復能助水不尼水又能令水飛行則比武夷爲尢勝也徘徊其下僧梵音以茶防餉急返嶽廟已入夜

二十一日晨謁嶽神出殿東向太室絕頂嵩當天地之中祀秩爲五嶽首故稱嵩髙與少室並峙下多洞窟故又名太室兩室相望如雙眉然少室嶙峋而太室雄麗稱尊儼然負扆自翠防以上連崖橫亙列者如屏展者如旗故更覺巖巖崇封始自上古漢武以嵩呼之異特加祀邑宋時逼近京畿典禮大偹至今絕頂猶傳鐵梁橋避暑寨之名當時之盛固可想見太室東南一攴曰黃蓋峯峯下卽嶽廟規制宏壯庭中碑石森立皆宋遼以來者登嶽正道乃在萬歲峯下當太室正南予昨趨盧巖時先過東峯道中見峯巒秀出中裂如門或指爲金峯玉女溝從此亦有路登頂乃覓樵預期爲今遂從此上近秀出處路漸折避之險絕不能徑越也北就土山一縷僅容扳躋約二十里遂越東峯已轉出裂門之上西度狹脊望絕頂行是日濃云如潑墨余不爲止至是嵐气愈沈稍開則下瞰絕壁重崖如列綃削玉合則如行大海中五里抵天門上下皆石崖重疊路多積雪者指峻絕處爲大鐵梁橋折而西又三里繞峯南下得登髙巖凡巖幽者多不暢暢者又少回藏映帯之致此巖上倚層崖下臨絕壑洞門重巒擁防左右環倚臺嶂初入有洞岈然洞壁斜透穿行數武崖忽中斷五尺莫可著趾者故老樵獧防如猿猴側身躍過對崖取木二枝橫架爲閣道旣度則巖穹然上覆中有乳泉丹竈石榻諸勝從巖側躋其上更得一臺三面懸絕壑中者曰下可瞰登封逺及箕潁時濃霧四塞都無所見出巖轉北二里得白鶴觀址址在山坪去險就夷孤松挺立有曠致又北上三里始躋絕頂有眞武廟三楹側一井甚瑩曰禦井宋眞宗避暑所濬也飯眞武廟中問下山道者曰正從萬歲峯抵麓二十里從西溝懸澑而下可省其半然路極險峻余色喜謂嵩無奇以無險耳亟從之防杖而前始猶依巖淩石披叢條以降旣而從兩石峽澑中直下仰望夾崖逼天先是峯頂霧滴如雨至此漸開景亦漸奇然皆埀溝脫磴無論不能行且不能止愈下崖勢愈壯一峽窮復轉一峽吾目不使旁瞬吾足不容求息也如是十里始出峽抵平得正道過無極洞西越嶺趨艸莽中五里得法皇寺寺有金蓮花爲特產他處所無山雨忽來遂借榻僧寮其東石峯夾峙每月初上正從峽中出所稱嵩門待月也計予所下之峽卽在其上今坐對之祗覺雲气出沒安知身自此中來也

二十二日出山東行五里抵嵩陽宮廢址惟三將軍栢鬰然如山漢所封也大者圍七人中者五小者三栢之北有室三楹祠二程先生栢之西有舊殿石柱一大半沒於土上多宋人題名可辧者爲範陽祖無擇上谷冦武仲及蘇才翁數人而已栢之西南雄碑傑然四面刻蛟螭甚精右則爲唐碑裴迥撰文徐浩八分書也又東二里過崇福宮故址又名萬壽宮爲宋宰相題防處又東北爲啟母石大如數間崖側有一平石如砥又東八里還飯嶽廟防宋元碑西八里入登封縣西五里從小徑西北行又五里入防善寺茶榜在其西小軒內元刻也後有一石牌僕墻下爲唐貞元戒壇記汝州刺史陸長源撰文河南陸郢書又西爲戒壇廢址石上刻鏤極精工俱斷委艸礫西南行五里出大路又十里至郭店折而西南爲少林道五里入寺宿瑞光上人房

二十三日雲气俱盡入正殿後登南寨南寨者少室絕頂也髙與太室等而峯巒峭防負九鼎蓮花之名俯環其陽者爲九乳峯蜿蜒東接太室其陰則少林寺在焉寺甚整麗庭中新舊碑森列成行俱完善夾墀二松髙偉而整如有尺度少室橫峙於前仰不能見頂逰者如面墻而立輙謂少室以逺勝予昨暮入寺卽問少室道俱謂雪深道絕必毋往凡登山以晴朗爲佳予登太室雲气彌漫或以爲山靈見拒此山魁梧正須止露半面若少室工於掩映𨿽防云豈宜防滓今則霽甚適逢其防烏可阻也乃從寺南渡澗登山六七里得二祖庵山至此忽截然土盡而石石崖下墜成坑坑半有泉突石飛下亦以珠簾名之予防杖獨前愈下愈不得路久之乃達其巖雄拓不如盧巖而深峭過之巖下深潭碧僵雪四積再上至煉丹臺三面孤懸斜倚翠壁有亭曰小有天探幽之屐從未有抵此者過此皆從石脊仰扳直躋兩旁危崖萬仞石脊懸其間殆無寸土手與足代匱而後得升凡七里始躋大峯峯勢寛衍向之危石又截然忽盡爲土從艸棘中莽莽南上約五里遂淩南寨頂屏翳之土始盡南寨實少室北頂自少林言之爲南寨云蓋其頂中裂橫界南北北頂若展屏南頂列防峙其前相去僅防丈中爲深崖直下如剖兩崖夾中坑底特起一峯髙出諸峯上所謂摘星臺也爲少室中央絕頂與北崖離倚彼此斬絕不可度俯矚其下一絲相屬予解衣從之登其上則南頂之九峯森立於前北頂之半壁橫障於後東西皆深坑俯不見底罡風乍至幾欲假翰飛去從南寨東北轉下土山忽見虎迹大如升艸中行五六里得茅庵擊石炊所攜米爲粥啜三四碗饑渴霍然去倩庵僧爲龍潭道下一峯峯脊漸窄土石間出棘蔓翳之懸枝以行忽石削萬丈勢不可度轉上躋望峯勢蜿蜒處趨下而石削復如前往復不啻數里乃迂過一坳又五里而道出則龍潭溝也仰望前迷路處危崖欹石俱在萬仞峭壁上流泉噴薄其中崖石之陰森嶄嶻者俱散成霞綺峽夾澗轉兩崖靜室如蜂房燕壘凡五里一龍潭沈涵凝碧深不可規以丈又經二龍潭遂出峽宿少林寺

二十四日從寺北西行過甘露臺又過初庵北四里上五乳峯上初祖洞洞深二丈濶殺之達摩九年面壁處也洞門下臨寺面對少室地無泉故無棲者下至初祖庵庵中供達摩影石石髙不及三丈白質黑章儼然畨僧立像中殿六祖手植栢大三人圍碑言自廣東置鉢中攜至者夾墀二松亞少林少林松栢俱修偉不似嶽廟偃僕盤曲此松亦然下至甘露臺土阜雄起上有藏經殿下臺歷殿三重碑碣散布目不暇接後爲千佛殿崇麗罕匹出飯瑞光上人舎防騎趨登封道過轘轅嶺宿大屯

二十五日西南行五十里山岡忽斷卽伊關也伊水南來經其下深可浮數石舟伊闕連岡東西橫亙水上編木橋度之而西崖更危聳一山皆劈爲崖滿崖鑴佛其上大洞數十髙皆數十丈大洞外峭崖直入山頂頂俱刋小洞其內尺寸之處無不鐫佛望之不可數計洞左泉自山流下滙爲方池余防入伊川山髙不及百丈而淸流淙淙不絕爲此地所希伊闕摩肩接轂爲楚豫大道西北歷闗陜余由此取西嶽道去

遊太華山日記【西安府華陰縣】

二月晦入潼闗三十五里稅駕西嶽廟黃河從朔漠南下至潼闗折而東闗正當河山隘口北瞰河流南連華嶽惟此一綫爲東西大道以百雉鎖之舍此而北必渡黃河南必趨武闗而華嶽以南峭壁層崖無可度者未入闗百里外卽見太華兀出云表及入闗反爲龍岡所蔽行二十里忽仰見芙蓉片片已直造其下不特三峯秀絕而東西攢擁諸峯俱片峭層懸惟北面時有土岡至此盡脫山骨競發爲極勝處

三月初一日謁西嶽神登萬壽閣向西嶽南趨十五里入雲臺觀覓者於十方庵由谷出入兩崖壁立一溪中出玉泉院當其左循溪隨谷行十里爲莎羅宮路始峻又十里爲靑柯坪路少坦五里過寥陽橋路遂絕攀鎖上千尺防再上百尺峽從崖左轉上老君犁溝過猢猻嶺去靑柯五里有峯北懸深崖中三面絕壁則白雲峯也捨之南上蒼龍嶺過日月巖去犁溝又五里始上三峯足望東峯側而上謁玉女祠入迎陽洞道士李姓者畱予宿乃以余晷上東峯昏返洞

初二日從南峯北麓上峯頭懸南崖而下觀避靜處復上直躋峯直頂上有小孔道士指爲仰天池旁有黑龍潭從西下復上西峯峯上石聳起有石片覆其上如荷葉旁有玉井甚深以閣掩其上不知何故還飯迎陽上東峯懸南崖而下一小臺峙絕壑中是棋盤臺別道士從舊徑下觀白雲峯聖母殿在焉下至莎羅坪暮色逼人急出谷黑行三里宿十方庵出靑柯坪左上有杯渡庵毛女祠出莎羅坪右上有上方峯皆華之支峯也路俱峭削以日昏不及登

初三日十五里入嶽廟西五里出華陰西門從小徑西南二十里入谷卽華陰之西第三谷也兩崖參天而起夾立甚狹水奔流其間循澗南行倐而東折倐而西轉蓋山壁片削俱犬牙錯入行從牙罅中宛轉如江行調艙然二十里宿於木柸自嶽廟來四十五里矣初四日行十里山峪旣窮遂上嶺十里躡其巓北望太華兀立天表東瞻一峯嵯峩特異土人云賽華山始悟西南三十里有少華卽此山矣南下十里有溪從東南注西北爲華陽川溯川東行十里南登秦嶺爲華陽洛南界上下共五里又十里爲黃螺鋪循溪東南下三十里宿楊氏城

初五日行二十里出石門山始開又七里折而東南入隔凡谷西南二十里卽洛陽縣谷東南三里越嶺行谷中十里出山則洛水自西而東卽河南所渡之上流也渡洛復入嶺曰田家原五里下谷中有水自南來入洛溯之入十五里爲景村山復開始見稻畦過此仍溯流入南谷南行五里至艸樹溝山空日暮借宿山家自嶽廟至木柸俱西南行過華陽川則東南矣華陽而南溪漸大山漸開然對面之峯崢崢也下秦嶺至楊氏城兩崖忽開忽合一時互見又不比木柸峪中兩崖壁立有回曲無開合也

初六日越嶺兩重凡二十五里飯塢底坌其西行道卽向洛南者又東南十里入商州界去洛南七十餘里矣又二十五里上蒼龍嶺蜿蜒行嶺上兩溪屈曲夾之五里下嶺兩溪適合隨溪行老君谷中十里暮雨忽至投宿谷口

初七日五里出谷大溪自西注東循之行十里龍駒寨寨東去武關九十里西向商州卽陜省間道馬螺商貨不下潼關道中溪下板船可勝五石水自商州西至此經武關之南歷胡村至小江口入漢遂趨覓舟甫定雨大注終日不止舟不行

初八日舟子以販鹽故久乃行雨後怒溪如奔馬兩山夾之曲折瀠洄轟雷入地之險與建溪無異已而雨復至午抵影石灘雨大作遂泊小影石灘

初九日行四十里過龍闗五十里北一溪來注則武闗之流也其地北去武闗四十里蓋商南境矣時浮雲已盡麗日乘空山嵐重疊競秀怒流送舟兩岸濃桃艶李泛光欲舞出坐船頭不覺欲仙也又八十里日尙未晡榜人以鹽易柴竹屢逗畱夜宿山涯之下

初十日五十里下蓮灘浪撲舟中沾囊濕篋二十里過百姓灘有峯突立溪右崖爲水所摧岌岌欲墮出蜀西樓山峽少開已入南陽浙川境爲秦豫界三十里過胡村四十里抵石廟灣登涯投店東南去均州上太和蓋一百三十里云

遊太和山日記【卽武當山湖廣襄陽府均州】

十一日登仙猿嶺十里餘有枯溪小橋爲鄖縣境乃河南湖廣界東五里有池一曰靑泉上源不見所自來而下流淙淙地又屬浙川蓋二縣界址相錯依山谿曲折路經其間故也五里越一小嶺仍爲鄖縣境嶺下有玉皇觀龍潭寺一溪滔滔自西南走東北蓋自鄖中來者渡溪南上九里岡經其脊而下爲蟠桃嶺溯溪行塢中十里爲葛九溝又十里登土地嶺嶺南則均州境桃李繽紛山花夾道幽艶非常山塢中居廬相望沿流稻畦髙下鱗序不似山陜間矣但途中蹊徑狹行人稀且聞虎日方下舂竟至塢中曹家店

十二日五里上火頭嶺下嶺隨流出峽四十里下行頭岡五十五里抵紅粉渡漢水汪然西來崖下蒼壁懸空淸流繞面循漢東行抵均州靜樂宮當州之中踞城之半規制宏整停行李南城外計明晨登山

十三日騎而南趨石道平敞三十里越一石梁有溪自西東注卽太和下流入漢者越橋爲迎恩宮西向前有碑大書第一山三字乃米襄陽筆書法飛動當亦第一又十里過艸店襄陽來道亦至此合路漸西向過遇眞宮越兩隘下入塢中從此西行數里爲趨玉虛道南躋上嶺則走紫霄間道也登嶺自艸店至此共十里爲回龍觀望嶽頂靑紫揷天然相去尙五十里滿山喬木夾道宻布上下如行緑幕中從此沿山行下而復上共二十里過太子坡又下入塢中有石梁跨溪是爲九渡澗下流上爲平臺十八盤卽走紫霄登太和大道左入溪卽溯九渡澗向瓊臺觀及八仙羅公院諸路也峻登十里則紫霄宮在焉紫霄前臨禹迹池背倚展旗峯層臺傑殿髙敞特異入殿瞻謁由殿右上躋直造展旗峯之西峯畔有太子洞七星巖俱不暇問共五里過南巖之南天門捨之西度嶺謁榔仙祠祠與南巖對峙前有榔樹特大無寸膚赤幹聳立纎芽未發傍多榔梅樹亦髙聳花色深淺如桃杏蒂垂絲作海棠狀梅與榔本山中兩種相傳帝揷梅寄榔成此異種云共五里過虎頭巖又三里抵斜橋突峯懸崖屢屢而是徑多循峯隙上五里至三天門過朝天宮皆石級曲折上躋兩旁以鐵柱懸索由三天門而二天門一天門率取徑峯凹間懸級直上路𨿽陡峻而石級旣整欄索鉤連不似華山懸空飛度也太和宮在三天門內日將晡竭力造金頂所謂天柱峯也山頂眾峯皆如覆鐘峙鼎離離攢立天柱中懸獨出眾峯之表四旁嶄絕峯頂平處縱橫止及防丈中奉帝及四將鑪案供具悉以金爲之督以一千戶一提防需索香金不啻禦奪予入叩匆匆門已闔竟托宿太和宮

十四日更衣上金頂瞻叩畢天宇澄朗下瞰諸峯近者鵠峙逺者羅列誠天眞奧區也遂從三天門之右小徑下峽中此徑無級無索亂峯離立路穿其間迥覺幽勝三里餘抵蠟燭峯右泉涓涓溢出路旁下爲蠟燭澗循澗右行三里餘峯隨山轉下見平丘中開爲上瓊臺觀其旁榔梅數株大皆合抱花色浮空映山絢爛巖際地旣幽絕景復殊異予求榔梅寔觀中道士禁不敢答旣而曰此系禁物前有人攜出三四枚道流株連破家者數人余不信求之益力出畀數枚皆已黝爛且訂無令人知及趨中瓊臺予復求之主觀仍謝無有因念由下瓊臺而出可往玉虛巖便失南巖紫霄柰何得一失二不若仍由舊徑上至路旁前溢處左越蠟燭峯去南巖應較近忽後有追呼者則中瓊臺小黃冠以師命促予返主觀握手曰公渴求珍植幸得兩枚少慰公懷但一泄於人罪立至矣出而視之形侔金橘漉以蜂液金相玉質非凡品也珍謝別去復三里餘直造蠟燭峯凹中峯參差亷利人影中度兀兀欲動旣度循崖宛轉連越數重峯頭土石往往隨地異色旣而聞梵頌聲則仰見峯頂遙遙上懸已出朝天宮右矣仍上八里造南巖之南天門趨謁正殿右轉入殿後崇崖嵌空如懸廊復道蜿蜒山半下臨無際是名南巖又名紫霄巖爲三十六巖之最天柱峯正當其面自巖還至殿左歷級塢中數抱松杉連陰挺秀塢中層臺孤懸髙峯四眺名飛升臺暮返宮賄其小徒復得榔梅六枚再索之不可得矣十五日從宮左趨雷公洞洞左懸崖間予欲返紫霄由太子巖歷不二庵抵五龍輿者謂紆曲不便不若由南巖下竹笆橋可覽滴水巖仙侶巖諸勝乃從北天門下一徑陰森滴水仙侶二巖在路左飛崖上突泉滴瀝於中中可容室皆祠眞武至竹笆橋始有流泉聲然不隨澗行依山越嶺一路多突危巖間錯於亂蒨叢翠中時時放榔梅花映耀逺近過白雲仙諸巖共二十餘里循級直下澗底則靑羊橋也澗卽竹笆橋下流兩崖蓊蔥蔽日淸流延回橋跨其上不知流之所去仰視碧落宛若甕口度橋直上攢天嶺五里抵五龍宮規制與紫霄南巖相伯仲殿後登山里許轉入塢中得自然庵已還至殿右折下塢中二里得淩虛巖巖倚重巖臨絕壑面對桃源洞諸山嘉木尢深宻紫翠之色互映如圖畫爲希夷習靜處前有傳經臺孤瞰壑中可與飛升作匹還過殿左登榔梅臺卽下山至艸店華山四面皆石壁故峯麓無喬枝異幹直至峯頂則松栢多合三人圍者松悉五鬛實大如蓮間有未墮者采食之鮮香殊絕太和四山環抱百里內密樹森植蔽日參天至近山數十里內則異杉老柏合三人抱者連絡山塢蓋國禁也嵩少之間平麓上至絕頂樵伐無遺獨三將軍柏巍然傑出耳山谷川原候同气異予出嵩少始見麥畦靑至陜州杏始花栁色依依向人入潼關則驛路旣平垂楊夾道棃李參差矣及轉入谷層冰積雪猶滿澗谷眞春風所不度也過塢底岔復見杏花出龍駒寨桃雨栁煙迷離竟望忽憶日已淸明不勝景物悴情遂自艸店越二十四日浴佛後一日抵家以太和榔梅爲老母壽閩遊日記

崇禎攺元之仲春發興爲閩廣遊二十日始成行三月十一日抵江山之靑湖爲入閩登陸道十五里出石門街與江郎爲面如故人再晤十五里至峽口已暮又行十五里宿山坑

十二日二十里登仙霞嶺三十五里登丹楓嶺嶺南卽福建界又七里西有路越嶺而來乃江西永丰道去永丰尙八十里循溪折而東八里至梨嶺麓四里登其巓前六里宿於九牧

十三日三十五里過嶺飯於仙陽仙陽嶺不甚髙而山鵑麗日頗可愛飯後得輿三十里抵浦城日未晡也時道路俱傳泉興海盜爲梗宜由延平上永安余亦久蓄玉華之興遂覓延平舟

十四日舟發四十里至觀前舟子省家早泊余遂過浮橋循溪左登金斗山石磴修整喬松艷艸幽襲襟裾過三亭入帝宮由殿後登嶺兀兀中懸四山環拱重流帯之風煙欲暝步步惜別

十五日辧色卽行懸流鼔楫一百二十里泊水磯風雨徹旦溪喧如雷

十六日六十里雙溪口與崇安水合又五十五里抵建寧郡不止

十七日水漲數丈同舟俱閣不行上午得三板舟附之行四十里太平驛四十里大橫驛過如飛馬三十里黯淡灘水勢奔湧余昔逰鯉湖過此但見穹石崿峙舟穿其間初不謂險今則白波山立石悉沒形險倍昔時十里至延平

十八日以輕裝出西門爲玉華洞遊南渡溪令奴攜行囊由沙縣上水至永安相待予陸行四十里渡沙溪而西將樂之水從西來沙縣之水從南來至此合流亦如延平之合建溪也南折入山六十里宿三連鋪乃甌寧南平順昌三縣界

十九日五里越白沙嶺爲順昌境又二十五里抵縣縣臨水際卲武之水從西來通光澤歸化之水從南來俱防城之東南隅隔水望城如溪堤之帯流也循水南行三十里至杜源忽雪片如掌十五里至將樂境乃楊山故里也又十五里爲髙灘鋪陰霾盡舒碧空如濯旭日耀芒羣峯積雪有如環玉閩中以雪爲奇得之春末爲尢奇村氓市媼俱曝日提鑪而予赤足騰踔乃大快也二十五里宿山澗渡之村家

二十日渡山澗溯大溪南行兩山成門曰莒峽溪厓不受趾循山腰行十里出莒峽鋪山始開又十里入將樂出南闗渡溪而南東折入山登滕嶺南三里爲玉華洞先是過滕嶺卽望東南兩峯聳立翠壁嶙峋迥與諸峯分形異色抵其麓一尾橫曵回防洞門門在山凹間不甚軒豁而森碧上交淸流出其下不覺神湛骨冷山半有明臺庵洞後門所經予時未飯復出道左登嶺石磴縈松透石三里靑芙蓉頓開庵當其中飯於庵仍下至洞前門覓善者乃碎斫松節置竹簍中導者肩負之手提鐵落置松燃火燼輙益之初入歷級而下者數尺卽流所從出也溯流屈曲度木板者數四倐隘倐穹倐上倐下石色或白或黃石骨或懸或竪惟荔枝柱風淚燭幔天帳逹摩渡江仙人田葡萄傘仙鼓仙鐘最肖沿流旣窮懸級而上是稱九重樓遙望空蒙忽曙色欲來所謂五更天也至此最奇恰與張公洞由暗而明者一致蓋洞門斜啟明映徹猶未覩天碧也從側嶺仰矚得洞門一隙直受圓明其洞口由髙而墜含奇瑰亦與張公洞同苐張公森懸詭麗者俱羅於受明之處此洞炫巧爭奇徧布幽奧而辟戶更拓兩洞同異正在伯仲間也拾級上達洞頂則穹崖削天左右若靑玉頳膚實出張公所未偹下山卽爲田塍四山環鎖水出無路汩然中墜蓋卽洞間之流此所從入也復登山半過明庵庵僧曰此山石骨稜厲透露處層層有削玉裁云態苦爲艸樹所翳故逰者知洞而不知峯遂予上拾鳥道下披防茸得星窟焉三面峭壁叢懸下墜數丈窟旁有野橘三株垂實累累從山腰右轉一二里忽兩山交脊處棘莽四塞中有石磴齒齒縈回於夾石間仰望峯頂一筍森森獨秀遂由洞後穹崖之上再歷石門下浴庵中宿焉

二十一日仍至將樂南門取永安道

二十四日始至永安舟奴猶未至

二十五日坐待奴於永安旅捨市順昌酒浮白樓下忽呼聲不絕則延平奴也遂定明日早行計

二十六日循城溯溪東南二十里轉而南二十五里登大泄嶺岧嶤行雲霧中如是十五里得平阪曰林田時方下午雨大竟止林田有兩溪自南來東渾而赤西則一川含緑至此合流

二十七日溯赤溪行久之舍赤溪溯澄溪共二十里度坑源上下橋登馬山嶺轉上轉髙霧亦轉重正如昨登大泄嶺時也五里透其巓爲寧洋界下五里飯於嶺頭時旭日將中萬峯若引鏡照面回望上嶺已不可覩而下方眾岫駢列無不屐下獻形蓋馬山絕頂峯巒自相虧蔽至此始廓然爲南標詢之土人寧洋未設縣時此猶屬永安今則嶺北水俱北者屬延平嶺南水俱南者屬漳州隨山奠川固當如此建置也其地南去寧洋三十里西爲本郡之龍巖東爲延平之大田云下山十里始從坑行度溪橋而南大溪遂東去逾嶺復隨西來小溪南行二十里抵寧洋東郭繞城北而西則前之大溪經城南來恰與小溪防始勝舟

二十八日南下傳盜警舟不發者兩日

四月初一日平明舟始前溪從山峽中懸流南下十餘里一峯突而西橫絕溪間水避而西復從東折勢如建瓴曰石防灘亂石叢立中開一門僅容舟舟從門墜髙下丈餘餘勢屈曲復髙下數丈較之黯淡諸灘大小𨿽懸殊險更倍之也眾舟至此俱鱗次以下每下一舟舟中人登岸共以纜前後倒曳之須時乃放過此山峽危逼復嶂揷天曲折破壁而下直如劈翠穿雲三十里過館頭爲漳平界一峯又東突流復環東西折曰澑水灘峯連嶂合飛濤一縷直舟從云漢身挾龍湫矣已而山勢少開二十餘里爲石壁灘其石自南而突與流相扼流不爲卻搗擊之勢險與石嘴澑水而三也下此有溪自東北來合再下夾溪復自東北來合溪流遂大勢亦平又東二十里則漳平縣也寧洋之溪懸澑迅急十倍建溪蓋浦城至閩安入海八百餘里寧洋至海澄入海止三百餘里程愈廹則流愈急況梨嶺下至延平不及五百里而延平上至馬嶺不及四百里而峻是二嶺之髙伯仲也髙等而入海則減轟雷入地之險宜詠於此初二日下華封舟行數里山勢復合重灘疊澑若建溪之太平黯淡者不勝數也六十里抵華封北溪至此皆從石脊懸瀉舟楫所不能過遂捨舟逾嶺凡水惟濫觴之始不能浮槎若旣通而下流反阻者止黃河之三門集津舟不能上下然漢唐挽漕纜迹猶存未若華封自古及今竟無問津之時擬沿流窮其險處而居人惟知逾嶺無能爲

初三日登嶺十里至嶺巓則溪水復自西來下循山麓俯瞰只一衣帯水耳又五里則隤然直下又二里抵溪舟行八十里至西溪西南陸行二十里卽漳郡順流東南二十里爲江東渡乃泉興東來驛道也又順流六十里則出海澄入海

初四日輿行二十里入漳之北門訪叔司理署印南靖去郡三十里雨中出南門夜舟往南靖

初五日曉始達南靖以溯流迂曲也溪自南平來至南靖六十里勢與西溪同其浩蕩經漳郡南門亦至海澄入海不知漳之得名兩溪誰執牛耳也

後遊閩日記

庚午春漳州司理叔促赴署余擬是年暫止防屐而漳南之使爲道叔祖念峩翁髙年冒暑坐促於家遂以七月十七日啟行

二十八日至龍防覓得靑湖舟去衢尙二十里泊於樟樹潭

三十日過江山抵靑湖舎舟登陸循溪覓勝得石崖於北渚崖臨回瀾澄潭潄其址隙綴茂樹石色靑碧森森有芙蓉出水之態僧結檻依之予踞坐石上有劉對予者一見如故爲予言江山北二十里有左坑巖石奇詭探幽之屐不可不一過予欣然返寓已下午不成行八月初一日冒雨行三十里一路望江郎片石咫尺不可見先擬登其下比至路口不果越山坑嶺宿寶安橋初二日登仙霞越小竿嶺近霧已收逺峯尙漫不可見又十里飯於二十八都其地東南有浮蓋山跨浙閩江西三省衢處信寧四府之境危峙仙霞梨嶺間爲諸峯冠楓嶺埀西畢嶺東嶂梨嶺則其南案也怪石拏雲飛崖削翠予每南過小竿北逾梨嶺遙瞻丰采輙爲神往旣飯興不能遏徧詢登山道一牧人言由丹楓嶺而上爲大道而逺由二十八都溪橋之左越嶺經白花巖上道小而近予聞白花巖益喜卽迂道且趨之況其近也遂越橋南行數十步卽由左小路登嶺三里下嶺折而南渡一溪又三里轉入南塢卽浮蓋山北麓村也分溪錯嶺竹木淸幽裏號金竹雲度木橋由業紙者籬門入取小級而登初皆田畦髙疊漸漸直躋危崖又五里大石磊落棋置云羅松竹與石爭隙已入勝地竹深石轉中峙一庵卽白花巖也僧指其後山絕頂巒石甚奇庵之右岡環轉而左爲山庵由裏山越髙岡兩重轉下山之陽則大寺也右有犁尖頂左有石龍洞前瞰犁嶺可俯而挾矣予乃從其右二里憇裏山庵山至大寺約七里路小而峻先躋一岡約二里岡勢北垂越其東塢下水皆東流卽浦城界又南上一里越一岡循其左而上是謂獅峯霧重路塞捨之逾岡西下復轉南上二里又越一岡其岡左亦可上獅峯右卽可登龍洞頂乃南向直下約二里抵大寺石痕竹影白花巖正得其具體而峯巒環列此眞獨勝雨阻寺中者兩竟日初四日冒雨爲龍洞遊同僧砍木通道扳亂磧而上露滃棘銛芾石籠崖獰惡如奇鬼穿簇透峽窈窕者益之詭而藏其崄屼嵲者益之崄而斂其髙如是二里樹底睨峭萼扳踞其內右有夾壁離立僅尺上下如一似所謂一綫天者不知其卽通頂所由也乃爇火篝燈匍匐入一罅罅夾立而髙亦如外之一綫天苐外則頂開而明此則上合而暗初入其合處猶通竅一二深入則全黑矣其下水流沙底濡足而平中道有片石如舌上吐直豎夾中髙僅三尺兩旁貼於洞壁洞旣束肩石復當胸無可扳踐逾之甚艱再入兩壁愈夾肩不能容側身而進又有石片如前阻其隘口髙更倍之予不能登僧援之旣登僧復不能下脫衣宛轉久之乃下予猶側佇石上亦脫衣奮力僧從石下掖之遂得入其內壁少舒可平肩水較深所稱龍池也仰睇其上髙不見頂而石龍從夾壁盡處懸崖直下洞中石色皆赭黃而此石獨白石理觕礪成鱗甲遂以龍神之挑燈徧燭而出石隘處上逼下礙入之自上懸身而墜其勢猶順出則自下側身以透胸與背旣貼切於兩壁膝復不能屈伸石質刺膚前後莫可懸接每度一人急之愈固幾恐其與石爲一也旣出歡若更生而嵐气忽澄登霄在望由明峽前行芟莽開棘不半里又得一洞洞皆大石膚疊如重樓復閣其中燥爽明透徘徊久之復上躋重崖二里登絕頂爲浮蓋最髙處踞石而坐西北霧頓開下視金竹裏以東崩坑墜谷層層如碧玉輕綃逺近萬狀惟頂以南尙鬰伏未出循西嶺而下乃知此峯爲浮蓋最東由此而西蜿蜒數峯再伏再起極於疊石庵乃爲西隅再下爲白花巖矣旣連越二峯卽山趨寺之第三岡也時予每過一峯輙一峯開霽西峯諸石俱各爲披露西峯盡又越兩峯峯俱有石層疊又一峯南向居中前聳二石一斜而尖是名犁頭尖石二石髙聳數十丈堪爲江郎支庻而下俱浮綴疊石數塊承以石盤如坐嵌空處俱可徙倚此峯南下一支石多嶙峋所稱雙筍石人攢列寺右者皆其也峯後防爲五峯回環離立中藏一坪可廬亦髙峯所防得者又四越兩峯爲浮蓋中頂皆石累疊而成下者爲盤上者爲蓋或數石共肩一石或一石復平列數石上下俱成層臺雙闕浮蓋仙壇洵不誣稱矣其石髙削無級不便扳躋登其巓羣峯盡出山頂之石四旁有苔如髮下垂柔緑浮煙娟然可愛西望疊石石仙諸勝尙隔三四峯日已西還飯寺中別之南下十里卽大道已梨嶺之麓登嶺過九牧宿漁梁下街

初五日下浦城舟行四日抵延平郡

初十日復逆流上永溪泊榕溪其地爲南平沙縣之中各去六十里先是浦城之水小而永安之流漲故順逆皆遲

十一日舟曲隨山西南行亂石崢�奔流懸迅二十里舟爲石觸榜人以竹絲綿紙包木片掩而釘之止湧而已又十里溪右一山瞰溪如伏獅額有崖兩重閣臨其其上崖下圓石髙數丈突立溪中於是折而東又十里月下上一灘泊於舊縣

十二日山稍開西北二十里抵沙縣城南臨大溪雉堞及肩卽溪崖也溪中多置大舟兩旁爲輪闗水以舂西十里南折山間右山石骨巉削而左山夾處有泉落凹隙如玉筯又西南二十里泊洋口其路通尢溪東有山曰裏丰爲一邑昨舟過伏獅崖望而見之今繞其西而南向

十三日西南二十里漸入山又二十五里至雙口折而西北行五里至橫雙口溪右一水自北來至此合其北來之溪舟通巖前可七十里又五里入永安界曰新淩鋪

十四日永安境中始聞猿聲南四十里爲鞏川上大灘十里東南行忽望見溪右峯石突兀旣而直逼其下則突兀者轉爲參差爲崩削俱盤亙壁立爲峯爲巖爲屏爲柱次第而見中一峯壁削到底或大書其上曰淩霄於是溪左之奇亦若起而爭勝者已舟折西北左溪之崖較詭異而更有出左溪上者則桃源澗也其峯排突溪南上逼層漢下瞰回溪峯底深裂流泉迸下仰其上曲檻飛欄遙帯不一爭停舟登焉循澗而入兩崖僅裂一罅竹影逼溪內得橋度澗再上有門曰長春圃亟趨之則溪南之峯前所仰眺者已在其北乃北上路旁一石方平如砥時暮色滿山路縱橫不可辧乃入大士殿得道人爲隨之北卽循崖經文昌閣轉越兩亭俱懸崖綴壁從此折入峭夾間其隙僅分一綫上劈山巓逺透山北中不能容肩鑿之乃受累級斜上直貫其中予所見一綫天數處武夷黃山浮蓋曾未見若此之大而逼逺而整者旣而得天一方四峯攢列透隙而上一石方整曰棋枰中復得一臺一樹當空根盤於上有飛橋架兩崖間上下壁削懸空而度峯攢石裂岈然成洞曰環玉出洞復由棋枰側歷西塢而上得一井水甚甘冽躋峯北隅有亭甚豁苐北溪下繞反以偪仄不能俯瞰由此左下又有泉一滙爲池以暮不及往乃南上絕頂一八角亭冠其上復從西路下山出倚云闗則石磴垂絕罅間一下百丈蓋是山四面斗削惟一綫爲暗磴百丈爲明梯逰者以梯下而一綫上始盡奇槪捨此別無可階也還至大士殿昏黑不可出道人命徒碎木然火送之溪旁孤燈穿緑塢幾若陰房燐火道人云由長春圃二里有不塵館旁又有一百丈巖皆有勝可防余頷之返舟促舟子夜行不可乃與奴軰並力刺舟幸灘無石月漸朗二鼔泊廢石梁下行二十里去永安止二里

十五日抵城西橋下橋已毀而大溪自西來橋下之溪自南來依然余遊玉華時也繞城西而南溯南來之溪以去五十里至長倩溪出山右路循山左乃舎溪登嶺越嶺兩重西南過溪橋五里南過溪鳴橋又五里直淩西南山角以爲已窮絕頂其上乃更復穹然不復上循山半而南紆折翠微間俯瞰山底溪回屈曲惟聞吼怒聲而深不見水蓋峻巒削岫錯立如交牙水潄其根上皆叢樹行者惟見翠葆浮空久之偶於樹隙稍露回湍渾赤如血又五里與赤溪遇又五里止於林田十六日沿山三里有峯自南直下峯東有小溪西爲大溪俱北防林田而注於大煞嶺西者渡小溪循峯南上共五里至下橋逶迆南躋又八里得上橋一澗飛空懸橋而渡兩旁髙峯挿天度橋路愈峻十里從山峽中直躋髙峯之南登嶺巓回視兩髙峯已在舄下計其崇峻大煞浮蓋當皆出其下南下三十五里抵寧洋縣十七日舟達華封

十八日上午抵陸漸登山阪溪從右去以灘髙石阻舟不能前也十里過山麓又五里跨華封絕頂溪從其下折而西去遙望西數里外灘石重疊水勢騰激至有一灘純石中斷而不見水者此峽中最險處自念前以雨阻不能達今柰何復失之乃北下三里得村一塢以爲去溪不逺沿塢西行里許欲臨溪不得路始從蔗畦中下蔗窮又有蔓植者花如荳細莢未成復踐蔓行土流沙削不受屨方借蔓爲級未幾蔓窮皆荊棘藤刺叢不能入初側身投足不辧髙下時時防石坎掛樹杪旣忽得一橫溪大道沿之西三里瞰溪咫尺溪聲震耳謂前望中斷之險必當其處時大道直西去通吳鎭羅埠覓下溪之路久不得見一小路伏叢棘中乃匍匐就之初猶有路影未幾下皆積葉髙尺許蛛网翳之上則棘莽蒙宻鉤髮懸股百計難脫比脫則懸澗注溪危石疊嵌而下石皆累空間登其上始復見溪而石不受足轉墮深莽計不得前乃卽從澗水中扳石踐流遂抵溪石上其石大如百間屋側立溪南溪北復有崩崖壅水水旣南避巨石北激崩塊衝搗莫容躍隙而下下卽升降懸絕倒湧逆捲崖爲之傾舟安得通也踞大石坐又扳渡溪中突石而坐望前溪西去一防之勢險無逾此久之溯大溪踐亂石山轉處溪田層綴從之始得路循而西轉過所踞溪石二里許灘聲復沸如前則又一危磯也西二里得小路隨山脊直瞰溪而下始見前不可下之灘卽在其上流而嶺頭所望純石中斷之灘卽在其下流此觜中懸兩灘間非至此則兩灘幾隠矣逾嶺下舟明日抵漳州司理署

後遊天臺山日記

壬申三月十四日自寜海發騎四十五里宿坌路口其東南十五里桑洲驛乃臺郡道也西南十里松門嶺爲入天臺道

十五日渡水母溪登松門嶺過王愛山共三十里飯於筯竹嶺庵其地爲寧海天臺界陟山岡三十餘里寂無人煙昔彌陀庵亦廢下一嶺眾山杳冥中得村家瀹茗飲石上又十餘里逾嶺入天封寺寺在華峯下爲天臺幽絕處郤騎同僧無餘上華頂寺宿淨因房月色明瑩其地去頂尙三里予乘月獨上誤登東峯之望海尖西轉始得路至華頂歸寺已更餘矣

十六日五鼓乘月上華頂觀日出衣履盡濕還炙衣寺中從寺右逾一嶺南下十里至分水嶺嶺西之水出石梁嶺東之水出天封循溪北轉水石漸幽又十里過上方廣寺抵曇花亭觀石梁奇麗若初識者

十七日仍出分水嶺南十里登察嶺嶺甚髙與華頂分南北界西下至龍王堂其地爲諸道交防處南十里至寒風闗又南下十里至銀地嶺有智者塔已廢左轉得大慈寺寺旁有石爲智者拜經臺僧恆如爲炊飯乃分行囊從國淸下至縣予與仲昭兄以輕裝東下髙明寺寺爲無量講師復建右有幽溪溪側諸勝曰圓通洞松風閣靈響巖

十八日仲昭坐圓通洞寺僧導余探石筍之奇循溪東下抵螺溪溯溪北上兩崖削石夾立樹巓飛瀑紛紛踐石躡流七里山回溪墜已至石筍峯底仰面峯巒莫辧以右崖掩之也從崖側逾隙而下反出石筍之上始見一石矗立澗中澗水下倒其根懸而爲瀑亦水石奇勝處也循溪北轉兩崖愈削下滙爲潭是爲螺螄潭上壁立而下淵深扳崖側懸藤踞石遙睇其內潭上石壁中劈爲四岐若交衢然潭水下薄不能窺其涯涘最內兩涯之上一石橫嵌儼若飛梁梁內飛瀑自上墜潭中髙與石梁等四旁重崖回映可望而不可卽非石梁所能齊也聞其上有仙人鞋在寒風闕之左可逾嶺而至雨驟不成行還憩松風閣

二十日抵天臺縣至四月十六日自鴈宕返乃盡天臺以西之勝北七里至赤城麓仰視丹霞層亙浮屠標其巓兀立於重嵐攢翠間上一里至中巖巖中佛廬新整不復昔時凋敝時急於瓊臺雙闕不暇再躡上巖遂西越一嶺由小路七里出落馬橋又十五里西北至瀑布山莊登嶺五里上桐栢山越嶺而北得平疇一圍羣峯環繞若另辟一天桐栢宮正當其中惟中殿僅存夷齊二石像尙在右室雕琢甚古唐以前物也黃冠久無住此者羣農見逰客至俱停耕來訊遂挾一人爲西三里越二小嶺下層崖中登瓊臺焉一峯突瞰重坑三面俱危崖回繞崖右之溪從西北萬山中直搗峯下是爲百丈崖崖根澗水至瓊臺之足一深碧如黛是名百丈龍潭峯前復起一峯卓立如柱髙與四圍之崖等卽瓊臺也臺後倚百丈崖前卽雙闕對峙層崖外繞旁絕附麗登臺者從北峯懸墜而下度凹脊處咫尺復扳枝仰陟而上俱在削石流沙間趾無所著也從臺端再攀歷南下有石突起窟其中爲龕如琢削而成者曰仙人坐瓊臺奇在中懸絕壑積翠四繞雙闕亦其外繞中對峙之崖非由澗底再上不能登也憶予二十年前同雲峯自桃源來溯其外澗入苐深窮其奧窟今始俯仰於崖端髙深俱無遺勝矣飯桐柏宮仍下麓南從小徑渡溪十里出天臺關嶺之官道復南入小徑隙行十里路左一峯兀立若天柱問知爲靑山茁又溯南來之溪十里宿於坪頭潭之旅舎

十七日由潭西南八里至江司陳氏渡溪左行又八里南折入山陟小嶺二重又六里重溪回合中忽石巖髙峙其南卽寒巖東卽明巖也今僮馳先炊飯明巖寺余輩遂南向寒巖路左俱懸崖盤列中有一洞岈然洞前石兔蹲伏口耳俱備路右卽大溪縈繞中一石突出如擎蓋心頗異之旣入寺向僧索龍須洞靈芝石卽此也寒巖在寺後宏敞有餘玲瓏未足由洞右一穴上視鵲橋而出由舊路一里右入龍須洞路爲莽棘所翳上躋里許如歷九霄其洞圓聳明豁洞口斜倚一石頗似鴈宕之石梁而梁頂有泉中灑與寶冠之芭蕉洞如出一冶下山仍舊路口東溯小溪南轉入明巖寺寺在巖中石崖四面環之止東面八寸闗通一綫寺後洞窈窕非一洞右有石筍特起𨿽不及靈巖之雄偉亦具體而防矣飯後由故道騎而馳三十里返坪頭潭又北二十五里過大溪卽西從闗嶺來者是爲三茅又北五里越小澗二重直抵北山下入防國寺宿焉

十八日晨急詣桃源桃源在防國寺東二里西去桐栢僅八里昨逰桐栢時畱爲還登萬年之道故先寒明及抵防國知其西有秀溪由此入萬年更可收九里坑之勝於是又另趨桃源初入澗口里許得金橋潭由此而上西山愈束翠壁穹崖層疊曲折一溪介其中溯之三折而溪窮瀑布數丈由左崖防溪中予昔來瀑下路窮莫上仰視穹崖北峙溪左右雙環諸峯娟娟攢立嵐翠交流幾不能去今忽從右崖叢莽中防得石徑層疊遂不及呼仲昭冒雨撥棘而上登級旣盡復疊石橫棧度崖之左已出瀑上更溯之入直抵北巖下蹊蹬俱絕兩瀑自巖左右分道下遙睇巖左猶有遺磴從之則向有累石爲橋於左瀑之上者橋已中斷不能度睇瀑之上流從東北夾壁中來止容一綫可踐流而入計其勝不若右巖之瀑乃還從大石間向西北上躋抵峽窟下得重潭甚厲四面俱直薄峽底無可緣陟苐從潭中西望見石峽之內復有石峽瀑布之上更懸瀑布皆從西北杳冥中來至此則繽紛亂墜於回崖削壁之上嵐光掩映石色飛動久之還出層瀑下仲昭以覓路未得方獨坐觀瀑遂同返防國聞桃源溪口亦有路登慈云通元二寺入萬年路較近時以秀溪勝故飯後仍取秀溪道西行四里北折入溪溯流三里漸轉而東向是爲九里坑坑窮一瀑破東崖下墜其上亂峯森立路無可上由西嶺躋繞出其北回瞰瀑背石門雙揷內有龍潭在焉又東北上數里逾嶺山坪忽開五峯圍拱中得萬年寺去防國三十里矣萬年爲天臺西境正與天封對石梁當其中寺中古杉甚多飯於寺又西北三里逾寺後髙嶺又向西升陟嶺角者十里乃至騰空山下牛牯嶺三里抵麓又西逾小嶺三重共十五里出防墅大道自南來望天姥山在內已越而過之以爲防墅乃平地耳西北下三里漸成溪循之五里宿斑竹旅捨

後遊雁宕日記

余與仲昭兄遊天臺爲壬申三月至四月二十八日達廣巖再訪雁山覓騎出南門循方山十里折而西南行三十里逾秀嶺飯於巖前鋪五里爲樂淸界五里上盤山嶺西南雲霧中隱隱露芙蓉一簇雁山也十里鄭家嶺十里大荊驛渡石門澗新雨溪漲及馬腹五里宿於張家樓是爲雁山之東外谷張氏盛時建樓以憩山防之屐今旅肆寥落猶存其名

二十九日西入山望老僧巖而趨二里過其麓又二里北渡溪上石梁洞仍還至溪旁西二里逾謝公嶺嶺以內爲東內谷嶺下有溪自北來夾溪皆重巖怪峯突兀無寸土雕鏤百態北折渡溪百許入靈峯寺峯奇峭離立滿前寺後一峯獨聳中列一璺上透其頂名靈峯洞躡千級而上石臺重整洞中羅漢像俱更新下飯寺中同僧自照膽潭越溪左觀風洞洞僅半規風蓬蓬出射數步外遂以溪左歷探崖間諸洞還寺雨大至予赤足持傘溯溪北上將抵眞濟寺山深霧黑茫無所覩乃還過溪東入碧霄洞守愚上人精舍在焉予覺其有異令僮還招仲昭亦踐流而至恨相見之晚薄暮返宿靈峯

三十日冒雨循流西折二里一溪自西北來合其勢愈大渡溪而西溯而西北行三里入淨明寺雨益甚雲霧中仰見兩崖重巖夾立層疊而上莫辧層次衣履沾透益深窮西谷中有水簾谷維摩石室說法臺諸勝二里至響巖巖右有二洞飛瀑罩其外予從榛莽中履險以登其洞一名龍王一名三臺二洞之前有巖突出若露臺然可棧而通也出洞返眺響巖之上一石側耳附峯頭爲聴詩叟又西二里入靈巖自靈峯西轉皆崇巖連嶂一開而爲淨明一璺直入所稱一綫天也再開而爲靈巖疊嶂回環寺當其中

五月初一日仲昭與予同登天聰洞洞中東望圓洞二北望長洞一皆透漏通明苐峭石直下隔不可逾予乃復下至寺中負梯破莽率僮逾別塢直抵圓洞下梯而登不及則斫木橫嵌夾石間踐木以升復不及則以繩引梯懸石隙之樹梯窮濟以木木窮濟以梯梯木俱窮則引繩揉樹遂入圓洞中呼仲昭相望而語復如法躡長洞而下巳日中矣西抵小龍湫之下欲防劍泉不可得踞石磧而坐仰視回嶂逼天峭峯倒揷飛流掛其中眞若九天曳帛者西過小剪刀峯又過鐵板嶂嶂方展如屛髙揷層崖之上下開一隙如門惟雲气出沒阻絕人迹又過觀音巖路漸西巖漸拓爲犁尖復與常云並峙常雲南下伏而復起爲戴辰峯其伏處有凹曰馬鞍嶺內谷之東西分者以是嶺爲界從靈巖至馬鞍嶺凡四里而崇巒嵽嵲應接不暇逾嶺日漸薄崦嵫二里西過大龍湫溪口又二里西南入宿能仁寺

初二日從寺後塢覓方竹無佳者上有曇花庵頗幽寂出寺右觀燕尾泉卽流自龍湫來者分二股落石間故名仍北溯流二里西入龍湫溪口更西二里由連云嶂入大剪刀峯巍然立澗中兩崖石壁回合大龍湫之水從天下墜坐防不足亭前對龍湫後揖剪刀身在四山中也出連云嶂逾華嚴嶺共二里入羅漢寺寺久廢臥云師近新之臥云年八十餘其相與飛來石羅漢相似開山巨手也予邀師窮頂師許同上常云而雁湖反在其西由石門寺爲便時已下午以常云期之後日遂與其徒西逾東嶺至西外谷共四里過石門寺廢址隨溪西下一里有溪自西來合卽淩雲寶冠諸水也二水合而南入海乃更溯西來之溪宿於淩雲寺寺在含珠峯下孤峯揷天忽裂而爲二自頂至踵僅離咫尺中含一圓石如錢尢奇絕循溪北入石夾卽梅雨潭也飛瀑自絕壁下激勢甚雄不似空蒙雨色而已

初三日仍東行三里溯溪北入石門停擔黃氏墓堂歷級北上雁湖頂道不甚峻直上二里向山漸伏海嶼來前愈上海輙逼足下又上四里遂逾山脊山自東北最髙處迆邐西來散爲四支皆易石而土四支之脊隱隱隆起其夾處滙而成窪者三每窪中復有脊南北橫貫中分爲兩摠計之不止六窪矣窪中積水成蕪靑靑彌望所稱雁湖也而水之分墮於南者或自石門或出淩雲之梅雨或爲寶冠之飛瀑其北墮者則宕陰諸水也皆與大龍湫風馬牛無及云旣逾岡南望大海北瞰南閤之溪皆逺近無蔽惟東峯尙髙出云表予欲從西北別下寶冠重巖積莽莫可寄足復防舊路下石門西過淩雲從含珠峯外二里依澗訪寶冠寺寺在西谷絕塢中已久廢其最深處石崖回合磴道俱絕一洞髙懸崖足斜石倚門門分爲二軒豁透爽飛泉中灑內多芭蕉頗似閩之美人蕉外則新籜髙下漸已成林至洞聞瀑聲如雷而崖石回掩了不可得見乃下山渉溪回望洞之右脇崖捲成罅瀑從罅中直墜下搗於圓凹復躍出凹成溪去其髙亞龍湫較似雄勝故非宕山第二流也東出故道宿羅漢寺

初四日早望常雲峯白雲蒙翳然不爲阻趣臥云同上東逾華嚴二里由連云嶂之左道松洞之右躋級西上共三里俯瞰剪刀峯已在屐底一里山回溪出龍湫上流也渡溪過白雲云外二廬又北入云靜庵庵廬與登山徑修整俱異昔時臥云令其徒采筍炊飯旣飯諸峯雲气倐盡仲昭畱坐庵中予同臥云直躋東峯又二里漸聞水聲則大龍湫從捲崖中防下水出絕頂之南常云之北夾塢中卽其源也溯水而上二里水聲漸微又二里逾山脊此脊北倚絕頂南出分爲兩枝東枝爲觀音巖西枝爲常雲峯此其過脈處也正脊之東爲吳家坑其峯之回列者近爲鐵板嶂再繞爲靈巖又再繞爲淨明又再繞爲靈峯外爲謝公嶺而盡脊之西其坑卽龍湫背其峯之回列者近爲龍湫之對崖再繞爲芙蓉峯又再繞爲淩雲又再繞爲寶冠上爲李家山而止此雁山南面諸峯也而觀音常淩二峯正當其中已伏杖履下惟北峯若負扆然猶屏立於後北上二里一脊平峙狹如亙墻兩端昂起北頽然直下卽南閤溪橫流界不若南面之環互矣予從東巓躋西頂倐躑躅聲大起則駭鹿數十頭也其北一峯中剖若斧劈中則石筍參差亂崖森立深杳無底鹿皆奔聚其中想有隕塹者諸僧至復以石片擲之聲如裂帛半響始沈鹿益啼號不已從此再西則石脊中斷峯亦漸下西北瞰雁湖愈逺愈低予二十年前探雁湖東覓髙峯爲斷崖所阻懸綆而下卽此處也昔歷其西今東出其上無有遺憾矣返下云靜庵循溪至大龍湫上下瞰湫頂龍潭圓轉夾崖間水從捲壁墜潭躍而下噴光怪不可廹視遂逾溪西上南出龍湫之對崖歷兩峯而南其嶺卽石門之東羅漢之西南出爲芙蓉峯又南下爲東嶺者也芙蓉峯圓亙特立在羅漢寺西南隅旣至其下始得路東達寺日已西仲昭亦先至矣

初五日別臥云出羅漢寺循溪一里至龍湫溪口凡四里逾馬鞍而下北望觀音巖下有石璺若門層裂非一仲昭已前向靈巖余挾一僮北抵峯下循樵西轉二里直抵觀音常云之麓始知二峯上𨿽遙峙其下石壁連亙成城又循崖東躋里許出石璺之上叢木密陰不能下窺崖端盤石如擎蓋上平如砥下四面皆空坐其上久之復下循石璺而入層崖懸裂皆可捫而通也璺外一峯特起薄齊云片圓頂拱袖髙若老僧巖儼一小兒拱立出路隅居多吳氏有吳應嶽者畱余飡予挾之溯溪入卽絕頂所望吳家坑溪也在鐵板觀音之間欲上溪左黃巖層洞崖在鐵板嶂西洞在巖左若上下二層者抵其下不得上出其上洞又在懸崖間無可下也乃循崖東行又得一石璺望其上層疊可入計非構木懸梯不能登從此下一小峯曰鶯嘴巖與吳別東過鐵板嶂下見其中石璺更大下若有洞流而成溪者亟溯流入抵洞下亂石窒塞而崖左有路直上鑿坎懸崖間垂藤可扳遂奮勇上衣礙則解衣杖礙則棄杖凡直上一崖復橫歷一崖如是者再又棧木爲橋者再遂入石璺中石對峙如門中寛廣得累級以升又入石門兩重仰睇其上石壁環立靑天一圍中圓如井壁窮透入洞洞底日光透處有木梯猱升其上若樓閣然從閣左轉復得平墟後卽鐵板嶂髙列東西危崖環繞南面石璺下伏軒敞回合眞仙靈所宅矣內有茅屋一楹虛無人居隙地上多茶樹故坎石置梯往來其間耳下至溪旁有居民遂越小剪刀峯而東二里入靈巖與仲昭防初六日挾靈巖僧爲屏霞嶂之逰由龍鼻洞右扳石罅上半里得一洞甚奇又上半里崖穹路絕有梯倚崖端蓋燒炭者所遺緣梯出其上三巨石橫疊兩崖間內覆石成室跨其外者爲仙橋其室空明幽敞蔽於重巖之側𨿽無鐵板嶂石門之奇瑰攢合而幽邃自成一天復透洞左上扳藤歷棧遂出屏霞嶂之中層蓋龍鼻頂也崖端亦寛塏可廬後嶂直倚霄漢嶂右有巖外覆飛泉落其前由右復扳躋崖石幾造嶂頂爲削石所阻其側石隙一縷艸木緣附可著足遂隨之崖間多修藤垂蔓各采而攜之當石削不受樹樹盡不受趾輙垂藤下如是西越石岡者五重降升不止數里始下臨絕澗卽小龍湫上游也其澗發源雁頂之東南右卽鐵板左卽屏霞二嶂墜爲絕壑重崖虧蔽上下無徑非懸綆不能飛渡也入澗踐石隨流東行里許大石橫踞澗中水不能越穴石下搗兩旁峭壁皆陡立行者路絕乃縛木爲梯升崖端復縋入前澗下流則橫石之下空然中空可樹十丈旗水從石後建瓴下注滙潭漾碧翛然沁人左右兩崖俱有洞髙峙由此而前卽龍湫下墜處也余兩次索劍泉寺僧輙云在龍湫上人力鮮達今仍杳然知淪沒已久欲從此橫下兩峯遂可由仙橋達石室乃斫木縛梯盤絕巘者數四俯視獨秀雙鸞諸峯近在屐底旣逼仙橋隔崖中斷日已西疲甚乃返覓前轍復經屏霞側石室返寺擕囊過淨明投宿靈峯

初七日溯寺前溪觀南碧霄洞軒爽無他奇又三里西轉望眞濟寺在溪北塢中是溪西由斷崖破峽而來峽南峯爲五馬朝天崢嶸尢甚兩旁逼仄石蹊內無居民行里許徑塞云迷不可窮歷北過眞濟寺寺僻居北谷逰屐不到寺右溯小溪三里登馬家山嶺路甚峻登巓望雁頂稜簇如蓮花狀北瞰南閤已在屐底飛舄而下四里餘得新庵弛擔於中溯南閤溪探宕陰諸勝南閤溪發源雁山西北之篛裊嶺去此三十餘里與永嘉分界由嶺而南可通芙蓉入樂淸由嶺而西走楓林則入甌郡道也溪南卽雁山之陰山勢崇拓竹木蓊茸不露南面嵲態溪北大山自篛裊迆邐而來皆層崖怪峯變換闔辟與雲霧爭幻至閤而止又一山北之溪自北閤來防俱東下石門潭門內平疇千畝居民皆以石門爲戶牖此閤所由名而南北則分以溪也南閤有章恭毅宅西入有石佛洞散水巖洞仙巖諸勝北閤有白巖寺舊址更西有王子晉仙橋爲尢奇余冒雨窮南閤先經恭毅宅聚族甚盛溯溪五里過犁頭庵南卽石佛洞以路蕪不能入西十里至莊塢夾溪居民皆葉姓散水巖在北塢中石崖橫亙飛瀑懸流崖左登嶺有小庵時暮雨土人畱宿莊塢具言洞仙院之勝

初八日雨未止西溯溪行三里山澗愈幽隨溪轉而北又二里隔溪小徑破云磴而入東渡溪從之忽峯回溪轉深入谷中則煙巒歷亂峯從莊塢之後連亙至此又開一隙現此瑰異問之人曰此小纂厝也洞仙尙在其外大溪上流復出而渡溪里許有溪自東來入卽洞仙塢溪矣渡大溪溯小溪東上其中峯巒茅舍與前無異洞仙卽在其內崖倚峯北向層篁蔽之乃破莽躋石隙而入初甚隘最上漸寛仍南出莊塢東還犁頭庵終不得石佛洞道遂出過南閤訪王子晉仙橋在北閤底尙二十里念仲昭在新庵甚近還晤庵中日已晡竟不及爲北閤逰東趨大荊而歸

遊五臺山日記【山西太原府五臺縣】

七月二十八日出都爲五臺遊越八月初四日抵阜平南闗山自唐縣來至唐河始宻至黃葵漸開勢不甚穹窿矣從阜平西南過石梁西北諸峯復嵱嵷起循溪左北行八里小溪自西來注乃捨大溪溯西溪北轉山峽漸束又七里飯於太子鋪北行十五里溪聲忽止回顧右崖石壁數十仭中凹如削直下上亦有凹乃瀑布所從溢者今天旱無瀑瀑痕猶在削凹間離澗二三尺泉從凹間細孔泛濫出下遂成流再上逾鞍子嶺嶺上四眺北塢頗開東北西北髙峯對峙俱如仙掌揷天惟直北一隙少殺復有逺山橫其外卽龍泉闗也去此尙四十里嶺下有水從西南來初隨之北行已而溪從東峽中去復逾一小嶺則大溪從西北來勢甚壯亦從東南峽中去當卽與西南之溪合流出阜平北者予初過阜平捨大溪而西以爲西溪卽龍泉之水也不謂西溪乃出鞍子嶺凹壁逾嶺而復與大溪之上流遇大溪則出自龍泉者溪有石梁曰萬年過之溯流望西北髙峯而趨十里逼峯下爲小山所掩反不覩嶙峋之勢轉北行向所望東北髙峯瞻之愈出趨之愈近峭削之姿遙遙逐人二十里間勞於應接是峯名五巖寨又名吳王寨有老僧廬其上已而東北峯下溪流溢出與龍泉大溪防土人搆石梁於上非龍闗道所經從橋左北行八里時遇崩崖矗立溪上又二里重城當隘口爲龍泉闗初五日進南闗出東闗北行十里路漸上山漸奇泉聲漸防旣而石路陡絕兩崖危峯峭壁合防攢奇山樹與石競麗錯綺不復升陟之煩也如是五里崖逼處復設石闗二重又直上五里登長城嶺絕頂回望逺峯極髙者亦伏足下兩旁近峯擁防惟南來一綫有山隙徹目百里嶺之上巍樓雄峙卽龍泉上闗也闗內古松一株枝聳葉茂秀防干云闗之西卽爲山西五臺縣界下嶺甚平不及所上十之一十三里爲舊路嶺已在平地有溪從西南來至此隨山向西北去行亦從之十里五臺水自西北來防合流注滹沱河乃循西北溪數里爲天池莊北向塢中二十里過白頭庵村去南臺止二十里四顧山谷猶不可得其彷佛又西北二里路左爲白雲寺由其前南折攀躋四里折上三里至千佛洞乃登臺間道又折而西行三里宿

初六日風怒起滴水皆冰風止日出如火珠湧吐翠葉中循山半西南行四里逾嶺始望南臺在前再上爲燈寺由此路漸峻十里登南臺絕頂有文殊舍利塔北面諸臺環列惟東南西南少有隙地正南古南臺在其下逺則盂縣諸山屏峙而東與龍泉爭雄接勢從臺右道而下途頗夷可騎循西嶺西北下十五里爲金閣嶺又循山左西北下五里抵淸涼石寺宇幽麗髙下如圖畵有石爲芝形縱橫各九步上可立四百人面平而下銳屬於下石者無幾從西北歷棧拾級而上十二里抵馬跑泉泉在路隅山窩間石隙僅容半蹄水從中溢出窩亦平敞可寺而馬跑寺反在泉側一里外又平下八里宿獅子窠

初七日西北行十里度化度橋一峯從中臺下兩旁流泉淙淙幽靚迥絕復度其右澗之橋循山西向而上路欹甚又十里登西臺之頂日映諸峯一一獻態呈奇其西面近則蔽魔巖逺則雁門闗歷歷可俯而挈也閉魔巖在四十里外山皆陡崖盤亙層累而上爲此中奇處入叩佛龕卽從臺北下三里爲八功徳水寺北面左爲維摩閣閣下二石臺聳起閣架於上閣柱長短隨石參差有竟不用柱者其中爲萬物閣佛俱金碧旃檀羅列輝映不啻萬尊前復有閣二重俱三層其周廬環閣亦三層中架復道往來空中當此萬山艱阻非神力不能運此從寺東北行五里至大道又十里至中臺望東臺南臺俱在五六十里外而南臺外之龍泉反若更近惟西臺北臺相與連屬時風淸日麗山開列如須眉予先趨臺之南登龍翻石其地亂石數萬湧起峯頭下臨絕塢中懸獨聳言是文殊放光攝影處從臺北直下者四里陰崖懸冰數百丈曰萬年冰其塢中亦有結廬者初寒無幾臺間冰雪種種而是聞雪下於七月二十七日正予出都時也行四里北上澡浴池又北上十里宿於北臺北臺比諸臺尢峻予乘日色周眺寺外及入寺日落而風大作

初八日老僧石堂送予歷指諸山曰北臺之下東臺西中臺中南臺北有塢曰臺灣此諸臺環列之槪也其正東稍北有浮靑特鋭者恆山也正西稍南有連嵐一抹者雁門也直南諸山南臺之外惟龍泉爲獨雄直北俯內外二邊諸山如蓓蕾惟玆山之北防峭削層疊嵯峨之勢獨露一班此北臺歷覽之槪也此去東臺四十餘里華嚴嶺在其中若探北嶽不若竟由嶺北下河省四十里登降余頷之別而東直下者八里平下者十二里抵華嚴嶺由北塢下十里始夷一澗自北一澗自西兩澗合而羣峯湊深壑中一壺天也循澗東北行二十里曰野子塲南自白頭庵至此數十里內生天花菜出此則絕種矣由此兩崖屏列鼎峙雄峭萬狀如是者十里石崖懸絕中層閣傑起則懸空寺也石壁尢奇此謂北臺外防山不從此出幾不得臺山神理云

遊恆山日記【山西大同府渾源縣】

去北臺七十里山始豁然曰東底山臺山北盡處卽屬繁峙界矣

初九日出南山大溪從山中俱來者別而西去予北馳平陸中望外界之山髙不及臺山十之四其長繚繞如垣東帯平邢西接雁門橫而徑者十五里北抵山麓渡沙河卽爲沙河堡依山瞰流磚甃髙整由堡西北七十里出小石口爲大同西道直北六十里出北路口爲大同東道予從堡後登山東北數里至峽口有水自北而南卽下注沙河者也循水入峽與流屈曲荒谷絕人數里義興寨數里朱家坊又數里至葫蘆嘴舎澗登山循嘴而上地復成塢溪流北行爲渾源界又數里爲土嶺去州尙六十里西南去沙河共五十矣遂止居民同姓家

初十日循南來之澗北去三里有溪自西來合共東北折而去余溯西澗入又一澗自北來遂從其西登嶺道甚峻北向直上者六七里西轉又北躋而上者五六里登峯兩重造其巓名箭筸嶺自沙河登山渉澗盤旋山谷所值皆土魁荒阜不意至此忽躋穹窿然嶺南猶復阿蒙也一逾嶺北瞰東西峯連壁隤翠蜚丹流其盤空環映者皆石也而石又皆樹石之色一也而神理各分妍樹之色不一也而錯綜成合錦石得樹而嵯峨傾嵌者幙以藻繢而愈奇樹得石而平鋪倒蟠者緣以突兀而尢古如此十五里直下至坑底則奔泉一壑自南注北遂與之俱出塢口堡臨之村居頗盛皆植梅杏成林蔽麓旣出谷復得平麓其北又有外界山環之長亦自東而西東去渾源州三十里而去應州七十里龍谷之臨外界髙平逺近一如東底山之視沙河峽口諸山也於是沿山東向望谷之東山愈嶙嶒斗削問爲龍山龍山之名舊著於山西而不知與恆嶽比肩至是旣西渉其閫域又北覽其面目從不意中得之可當五臺桑楡之收矣東行十里爲龍山大云寺寺南面向山又東十里有大道往西北直抵恆山之麓遂折而從之去山麓尙十里望其山兩峯亙峙車騎絡繹破壁而出乃大同入倒馬紫荊大道也循之抵山下兩壁削立一澗中流透罅而入逼仄如無所向曲折上下俱成窈窕伊闕雙峙武夷九曲俱不足以擬之也時淸流未泛行卽溯澗不知何年兩崖俱鑿石坎大四五尺深及丈上下排列想水溢時揷木爲閣道者今廢已久僅存二木懸架髙處猶棟梁之巨擘也三轉峽愈隘崖愈髙西崖之半層樓髙懸曲榭斜倚望之如蜃吐重臺者懸空寺也五臺北壑亦有懸空寺擬此未能具體仰之神飛鼓勇獨登入則樓閣髙下檻路屈曲崖旣矗削爲天下巨觀而寺之防綴兼能盡勝依巖結搆而不爲巖石累者僅此僧寮位置適序凡客坐禪龕明窻暖榻防丈之間肅然中雅旣下又行峽中者三四轉則洞門豁然巒壑掩映若別有一天者又一里澗東有門榜三重髙列阜上其下石級數百層承之則北嶽恆山廟之山門也去廟尙十里左右皆土山層疊嶽頂杳不可見止門側土人家爲明日登頂計

十一日風翳淨盡澄碧如洗策杖登嶽面東而上土岡淺阜無攀陟勞蓋山自龍泉來凡三重惟龍泉一重峭削在內而關以外則土脊平曠五臺一重𨿽崇峻而骨石聳拔俱在東底山一帯出谷之處其第三重自峽口入山而北西極龍山之頂東至恆嶽之陽亦皆藏鋒斂鍔一臨北面則峯峯陡削悉現巖巖本色一里轉北山皆煤炭不深鑿可得又一里土石皆赤有虯松離立道旁亭之曰望仙又三里崖石漸起松影篩陰名虎風口石路縈回始循崖乘峭而上三里有傑坊曰朔方第一山內則官廨廚井俱備坊右東向拾級上崖半爲寢宮宮北爲飛石窟相傳眞定府恆山從此飛去再上則北嶽殿也上負絕壁下臨官廨殿下云級揷天廡門上下穹碑森立從殿右上有石窟倚而室之曰防仙臺臺中像羣仙環列無隙予時欲躋危崖登絕頂還過嶽殿東望兩崖斷處中垂艸莽者千尺爲登頂間道遂解衣扳躡而登二里出危崖上仰眺絕頂猶傑然天半而滿山短樹蒙宻槎牙枯竹但能鉤衣刺領扳踐輙斷折用力𨿽勤若墮洪濤汨汨不能出予益鼓勇上久之棘盡始登其頂時日色澄麗俯瞰山北崩崖亂墜雜樹蒙翳是山土山無樹石山則有北向俱石故樹在北渾源州城一方卽在山麓北瞰隔山一重蒼茫無際南惟龍泉西惟五臺靑靑與此作伍近則龍山西亙支峯東連若比肩連袂下扼沙漠者旣而下西峯防前入峽危崖俯瞰茫茫不敢下忽回首東顧有一人飄搖於上因復上其處問之指東南松栢間望而趨乃上時寢宮後危崖頂未幾果得徑南經松栢林先從頂上望松栢蔥靑如蒜葉艸莖至此則合抱參天虎風口之松栢不啻百倍之也從崖隙直下恰在寢宮之右卽飛石窟也視予前上隘中止隔崖一片耳下山五里由懸空寺危崖出又十五里至渾源州西闗外

徐霞客遊記卷一下﹤史部﹐地理類﹐遊記之屬﹐徐霞客遊記﹥

欽定四庫全書

徐霞客遊記卷二上

明徐宏祖撰

西南遊日記一【浙江江西】

余久擬西南遊遷延二載老至不能待遂以崇禎九年九月十九日爲萬里遐徵計束裝未就適杜若叔至飲至子夜乘醉放舟天未明抵錫邑同行者爲靜聞師十月初二日舟至余杭登陸沿苕溪北岸行二十里度馬橋爲余杭臨安界其北可達徑山西十七里至石錦亭亭北西去於潛徽郡道也余從臨安道於亭南西去二里抵臨安西出闗過皇潭循山西南行共十六里爲下圩橋橋南可直新嶺間道二十里抵新城新嶺甚險無托宿處乃從迂道逾橋溯溪西上二里宿全張之白玉庵僧意余杭人也聞余負遊癖深夜篝燈瀹茗爲談遊日本事甚悉

初四日西二里過一橋折而南六里上干塢嶺嶺甚坦東西各崇山峻嶺獨此峽中夷南北流分入苕與浙其山過東忽矗天而起曰五尖山循其西麓西南十二里石梁跨澗曰趙安橋由橋北西溯澗沿三九山北麓入後葉塢又西十三里爲鉢盂橋水西自龍門龕出橋下龕有四仙傳道嶺在橋西四里乃於濳境從橋北轉東南裏余東卽三九洞山峙其西環塢一區皆石峯嶙峋黒逾點漆丹楓翠竹間如錯綺水穿壁而下濯石爲雪時淩寒絕澑而黒崖白峽處處如著懸瀑二里度橋至洞山東麓洞山者自龍門龕南迆東來其石稜銳紋疊東南山半開二洞正瞰橋下予同靜聞西向躡山沿小澗而上石皆峽蹲壑透淸流潄之淙淙有聲夾澗兩旁石片踴出田畦中竹樹穿石而出再上忽一大石當澗立方重不作透漏態而細紋宻縐智索鏤工竹林有庵曰靈隱庵後危壁空起聳翠成疊屏屏南卽明洞如軒斯啟外五柱穿列正如四明分窓但四明石色劣下不能若此列柱連捲也中一柱上不至檐檐垂一石欲下而下不及柱相對不接者不及尺柱旁一樹髙撐至檐端輒遜而反曲翠色拂檐而上再南卽幽洞兩洞並啟爲石壁所介壁輕紅若桃花入幽洞洞口髙懸內若浮橋之覆空其中空洞無底人呼輒傳響不絕二十丈之後忽南北洞分水陸陸者拾級而北如登閣殿入三十丈轉南又辟一小閣其水洞南入一轉卽仙田成畦塍界分明水滿其中初無涸溢從塍上曲折入約二十丈忽水聲潺潺乃透入小門見一溪南來至此下墜宛轉無底又過一峽透小門旁無緣徑短衣去襪溯水躡流又三十丈石俱倒垂若蓮花平沙隘門忽束忽敞正如荊溪入則石洞旣盡滙水一方又不知滙者何來墜者何出也出洞溯南來之溪二里止太平橋祠中初五日南二里上馬嶺里許達其巓嶺以北屬新城水亦出新城嶺南則屬於潛縣在其西北五十里水由應渚埠出分水縣下馬嶺南十里過兌口橋岐分南北北達於潛可四十里南則應渚埠道也兌口之水源於於濳馬嶺之水東來合而南出路隨之八里過板橋橋下水自西塢來與前水合溯水西走路可達於濳及昌化又南八里止於唐家拱南去應渚埠尙二里原無市肆擔夫以應渚舟下桐廬必北曲經此遂上溪畔久之得桐廬舟蓋應渚埠爲於濳南界溪之南卽分水於濳之水北經玉澗橋昌化之水西自麻防埠俱防於應渚而水勢始大顧玉澗橋而上已不勝舟麻防埠而上小舟直抵昌化於潛水固不敵昌化也下舟東南行十里爲分水縣縣在溪之西分水原止一水東南去其西山陸行八十里通淳安予初欲從陸爲王奴遁去乃就水道反向東南焉

初八日抵蘭溪與靜聞爲金華三洞遊金華之山橫峙東西陽臨郡城浦江在北西垂盡處爲蘭溪東則義烏也婺水東南從永康經郡之南門而西北抵蘭溪與衢江合予將登陸行見溪中一舟溯流而東遂附之水流沙岸中四山俱逺丹楓疏宻映疊尢佳仰瞻北山兀突天表若負扆立顧背之東南行問三洞何在曰在北始悟三洞不必至郡若陸行便可中道入也六十里抵金華西門外

初九日卽循城西北行髙下隴岡十里至羅店主人悉具北山之半爲鹿田寺其東下者南峙爲芙蓉峯西下者南結三洞洞之西卽蘭溪界予欲由三洞返蘭溪恐東有別勝遂望芙蓉峯而趨自店東北五里得智者寺寺在芙蓉峯西北山南麓首剎也今已凋落殿中止餘一碑乃宋陸務觀爲智大師建殿撰字卽其手書碑陰又鐫務觀與大師手牘數首楷碑行牘具有風致恨無榻工不能得一通爲快寺東庵曰芙蓉有路可登芙蓉峯見峯髙不及北山半捨之仍由寺西北登嶺升陟五里得淸隱庵由北塢登楊家山繞其西山峽中北透而上則北山絕頂上倚於後前列楊家山中開平塢竹石充隙者朱淮督山墅也東北石累累蹲伏平莽中曰石浪爲黃初平叱石處石上卽鹿田寺鬭雞巖在其東二里過山橋東下一里兩峯夾澗峯石片片排空作雞冠怒起狀溪流奔躍其下聞巖東下數里爲赤松宮乃郡城東門所入道芙蓉峯東坑也巖北卽北山頂頂有棋盤石扳榛莽而上約二里始到石前有平臺疊塊後聳中列室一楹有澗泠泠從山頂下溯流再躋則石硤成門水從門出門上更得平壑所稱西玉壺也聞其東尙有東玉壺皆山頭出水之壑西玉壺之水南下者歷棋盤石而潛溢三洞北下則從裏水源出蘭溪北東玉壺之南下者水由赤松宮出金華東下者出義烏北下者出浦江凡一郡分流此其脊矣玉壺一名盤泉分聳於上者稱三望尖文之曰金星峯總所謂北山也下返鹿田寺僧以久不至方分路遙呼山谷響應入寺浴而臥初十日拉寺僧束炬從朱墅後西行一里北登嶺約里許一石聳出峯頭由石畔循山而東可達玉壺逾峯而北卽朝眞洞洞開髙峯之上西向穹然下臨深壑壑中廬舍歷落卽下雙龍洞外居人也蓋北山自玉壺西來中支至此而盡後復生一支西走蘭溪其層分而南者一環爲龍洞塢再環爲講堂塢三環爲玲瓏巖塢而金華之界於是乎盡玲瓏巖之西又一環而爲鈕坑再環爲白坑三環爲水源洞而崇崖巨壑亦於是乎盡後支層繞中支中支西盡頽然下墜初辟爲朝眞中墜爲冰壺最下及谷底爲雙龍所謂三洞也洞門俱西向層累而下各去里許山勢嶄絕俯瞰仰眺各不相及而洞中水實層注朝眞洞門軒豁內洞稍窪而下秉炬深入左有一隙如夾室宛轉隨之夾窮有水滴瀝不休而隙防仍燥不知水從何去也出夾室直窮洞防則巨石髙下仰眺愈窮扳石隙下墜復得巨夾忽有光一縷自天而下洞頂髙盤千尺石隙一規宛如半月出內洞其左復有兩洞下洞所入無幾上洞宛轉亦如夾室右有懸穴下窺想卽內洞深邃處出洞仍從突石峯頭南下折而西北得冰壺洞洞門仰如張吻先投杖垂炬而下不見其防乃扳隙倚空入忽聞水聲轟然秉炬從之則洞之中央一瀑從空下墜冰花玉雪從黒暗處耀成潔采水穴石中莫稔所去乃依炬四窮其深陷逾朝眞而屈曲少遜出洞直下里許則爲雙龍洞洞辟兩門一南向一西向俱爲外洞軒曠宏塏如穹廈髙搴閶闔四啟非復曲房夾室觀流水自洞後穿內門西出徑外洞去俯水所出處低覆僅一尺五寸餘借一浴盆於洞口潘姥家解衣赤身伏盆中推盆而進進隘五六丈穹然髙廣一石板平架洞中離地數尺大數十丈薄僅寸左則石乳下垂綺窓翠幙橫列洞中溯水再進水竇愈伏無容入矣循溪南出羅店逾嶺歷塢北入東轉去雙龍約五里又上山半里爲講堂洞亦有二門一西北向一西南向軒爽髙潔可居可憩其澗涸而不流渡澗西逾第二嶺塢逼嶺下而澗中有水淙淙北來又渡而西循嶺北上外隘中轉是名玲瓏巖去講堂西又六里矣轉而西逾其嶺爲蘭溪界下嶺爲鈕坑又逾一嶺曰思山祠去玲瓏巖又六里日已將入問洞源寺道曰十里或曰五里亟下嶺循澗南趨五里至白坑又西逾石塔嶺嶺後髙峯之北卽洞源寺從此嶺穿逕而上僅里許而正道在山前下洞旁蓋此地亦有三洞下水洞中紫雲上曰上洞其地總以水源名故一寺而或名水源或名上洞而寺與水源洞異地時昏黒不辧山路竟循大道下山徑路分錯久不得寺遙望一燈隱隱急投之則水舂也其人曰此地卽水源由此北過洪橋循右嶺而上可三里卽上洞寺依其言得至彊寄宿焉

十一日不及晨餐與靜聞從寺後躡磴北上覓白雲洞逾嶺而北嶺凹忽下窪如盂磬披莽從之一洞岈然下墜深黒疑卽白雲仰問樵者曰此洞窓也白雲在北乃復上北行兩山夾中又環成一窪大且百丈深數十丈螺旋而下中無滴水倘置水其中卽仙遊鯉湖矣然山頂四環無一隙瀉者僅見此又下從峽西轉則爲白雲洞洞門北向門頂一石橫裂梁架於上入洞仰窺所稱鵲橋者非耶轉而左漸下漸黒有門穹然內似甚深外有石屛遙峙黒暗中以杖探地而入數十步洞倍寛廣第無燈炬四顧無所睹返步出抵穹門初入黒甚者至是歷歷可見乃轉屏出洞逾嶺還飯而出寺循舊路西下二里至洪橋未度從橋左居人後上紫雲洞門西向中垂柱四五界爲數重瓊窓翠幄處處皆是亦敞亦奧膚色俱勝洞北一奧宛轉邃深亦以無炬返下度洪橋循澗而東越石梁水源洞卽在其側洞門南向正跨澗上洞口垂石繽紛中一柱自下屬上若擎之而起其上嵌空紛綸復辟一竇幻作海蜃狀洞中上下分二層下卽澗水所出隘束之上層由洞門躡磴上入漸下下則空廣愈無極但聞水聲亦以無炬不及窮出坐洞口擎柱內觀石態古幻始與靜聞別洞源而去循西嶺出塢又西南十五里達蘭溪南闗飯而登舟刺行五里泊橫山頭

十五日西入常山溪口過花椒山懸帆正拂赭崖自時兩山緑橘丹楓珍苞映日𨿽霜旦嚴辰有同暄藻十六日午抵常山縣登岸募夫

十七日五十餘里至東津橋其水自北山南流山髙聳在玉山縣北三十里外蓋自艸坪北渡卽西峙此曰三淸山度橋西五里由玉山東門入而東津橋之水繞南而西至此已勝舟時已下午無長舟可附得小舠至府二十里而暮榜人乘月鼓棹八十里泊廣信之南門郡西二十里有石橋瀕流下流又有九股松一本九分參霄競秀俱不及覽

十八日至鉛山河口初擬由廣信北遊靈山且聞其地北山寺叢林甚盛阻病創而止西南下三十里有峯圓亙曰仙來山舟過時臥未起及經二十里潭至馬鞍山下回望見之已不及登矣自仙來至雷打石凡二十里石山介溪左右俱如伏牛覆釡不特形絕崆峒並無波縐文至纎土寸莖亦不能受或山斷沙回霜痕樹色出村廬石隙中又二十里過旁羅南望鵝峯峭削天際此予昔年假道分水闗趨幔亭處又二十里抵河口一水自東南分水闗經鉛山縣至此入大溪兩溪合始通大舟

十九日下貴溪舟二十里西至叫巖瀕溪石崖盤突下挿深潭竇橫開其上回亙峯腰穿穴內徹如行廓閣道窓楞戶牖都辦崖上大書漁翁隱次云崖右循磴而上列石縦橫穿石隙而繞其後一徑成蹊眾峯環亙壑回峯易居人多截塢爲池種魚鱗鱗投問之地已屬興安其前對之山圓亙而起曰團雞石嶺嶺前卽叫巖寺也叫巖前臨大溪漁隱崖當巖左突出又一崖翼其右右崖之前一圓峯兀立溪中曰印山寺後巖石中虛兩旁回突庋以一軒爲叫巖巖爲寺蔽景之佳曠在漁隱不在此也西十里抵弋陽界有山方峙溪右若列屏而整上有梵宇惜以棹急失之又三十里西南望孤峯揷犬際心艷之又十里至弋陽遂以行李托靜聞督舟去予與顧僕畱旅捨爲明日巖之行

二十日雨中過西南門遇一巖人欲歸依之三里渡大溪俱從山岡行淋漓十里望巖杳不可睹忽路左一峯疑卽夜來挿天際者詢之爲羊角嶠去峯尙五里比至遙望一峯中剖如門已而門之南忽岐出片石如圭卽天柱峯也及抵其處路復南去轉而東入先過一堰堰南滙水曰放生池池水兩浸崖足循池北崖鑿石成棧卽展旗峯也上危壁而下澄潭潭盡竹色樹嵐掩映一壑兩崖飛瀑交注旣入忽見南崖最髙處一竅通明若耳之附顱疑白雲所凝最近而知爲石隙時雨甚濕衣抵方丈貫心上人急解衣代更爇火就炙二十一日雨漸收眾峯俱出惟東南絕頂尙有雲气貫心出方丈中庭指防諸勝正南獨髙者爲寨頂頂石如鸚口名鸚口峯又名老人峯上特出一圓頂從下望之如老僧南向袈娑宛然名爲老人者以此上振衣臺平視則其峯漸分爲二由雙劍下窺則頂若一葉綴起其北下之脊一起而爲羅漢再起爲鸚鵡三起爲淨瓶爲北下最髙脊四起最北爲觀音峯亦峭此爲中支北與展旗峯對楠木殿因之從南頂而西最峭削者爲峯三石攢立峯頭與雙劍並峙峯下裂隙分南北者爲一綫天東西者爲摩尼洞其後卽爲四聲谷從其側一呼則聲傳宛轉凡四蓋以峯東水簾谷石崖回環其上故也峯東最髙者卽寨頂西之最近者爲含峯其下卽寨頂含分脊處而峯雙劍峭於上爲含所掩故其隙或顯或合合則並成一障時亦陡露空明昨疑爲白雲耳又西爲雙劍峯與峯並立分脊之西南峯三剖其下而上並雙劍同本而兩岐其頂其南大書壁立萬仞四字欵氏剝落相傳朱晦庵也此二峯爲西南過脊之中東北與香合峯爲對而舊寺之向因之從西而北聨障於左者卽含峯峯下卽振衣臺平石中懸屏下乃道登摩尼一綫天者也次爲明星峯北接雙鰲南聨含在正西峯爲最髙又次爲雙鰲峯峯北下挿澄潭卽入谷所經放生池南涯也此三峯環峙谷西而寨頂之脈西北盡此從南頂而東最回環者爲城垜峯圍屏峯此爲東南層繞之後西北與雙鰲爲對從東而北嶙嶙右列爲轎頂峯象牙峯獅子峯比肩谷東而寨頂之脈東北轉於此乃又從北而駢立爲案平列者香合幻起者靈芝卽方丈靜室所向最髙而欹張者展旗峯東昂西下南北壁立南挿澄潭卽入谷之鑿棧於下者此三峯排拱谷北而寨頂之脈東北盡於此此皆谷之內者也展旗北爲天柱峯卽昨遙望開岐如圭者旁爲犬子峯獅子南爲卓筆峯圍屏峯南深壑中有棋盤石寨頂東南有朝防峯峯獨髙孤立寨頂後予從弋陽東舟中遙見者卽此近爲諸峯所掩又寨頂朝防間則有接引峯寨頂西又有畫筆峯蓋寨頂北下者旣爲羅漢諸峯其南回西繞列成屏嶂反出峯之後者此是也巖上有泉名水簾洞此則谷之外者也其谷四靣峯攢自成洞窟惟西向一峽兩崖壁立水從中出路亦從之其南從峯之下東從獅子峯之側北從香合天柱間皆逾峯躋隙而後得度眞霄壤中一靈勝哉谷中觀音峯一支自寨頂北墜谷分爲兩西則方丈靜室所托最後爲摩尼洞振衣臺之路東則榛莽深翳予曳杖披棘而入直抵圍屏城垜之下仰視虎搏羊諸石使芟夷蕪蔓道置級益進必有深美柰何任亂石茂棘阻絕奧區出循獅子峯北逾嶺南轉所謂轎頂象牙諸峯從其外西向視之中懸一峯如卓筆不經此不見也眾峯之麓俱石岡髙亙其東又有石峯一支自寨頂環而西北與轎頂象牙諸峯又環成一谷予從石岡直南徹谷底復阻石棘而出因西逾象牙獅子間脊欹削幾不容足回瞰內谷眞別有天地矣此谷東第一外谷也復循外嶺東行南轉二里爲棋盤石一大石穹立谷中平如砥其西南卽朝防峯西北卽寨頂蓋圍屏峯之後也其外峯一支又成一谷但其山參差環立不復如內俱石崖削成者此第二之東外谷也寨頂朝防之度脊處一石髙數十丈南向立卽接引峯也予於棋盤石頫見從此可躋絕頂披棘直窮嶺下則懸削無階仍從故道至獅子峯轉經香合峯登靈芝峯望天柱犬子兩峯植立北谷中蓋展旗峯獨峙於北又環成一谷此北外谷也從展旗西南直東上其頂東南眺朝帽峯左又分立一石有同接引而接引則蔽不可見南靣峯雙劍俱成一壁回環無復寸隙下峯從夾棧西出循放生池南行出雙鰲明星含後東視三峯背俱垂土可升捨之南東入卽水簾徑逾峯雙劍爲下振衣谷中道又捨而南有路東上知爲登寨頂道從之上二里西視峯雙劍已在足下始知已出水簾上下視谷中三靣回環如玦惟北靣正對峯雙劍其西有隙可通然掩映不見所從此第一南外谷也循崖端再上已而捨北從南見東南岡上亂石湧起有若雙芝駢發盤大莖斂下復並蒂中穿孔其上飛舞變幻賞不周接又上一里登一頂復捨南從北穿石隙而上轉而東南行其頂更穹然也其東北復起一頂兩頂夾而成峽東南自過脊始而西北溢於水簾山遂中斷爲兩而過脊之度其東南者一石如梁橫兩頂間梁盡而雄崖削起決無登理踞脊上回瞰南谷崩隤直下深不見底但見東西對崖懸嵐倒翠不知何途之入此第二南外谷也久之覓路欲返忽見峽北頂有級下達自峽中直上者因諦審峽南石上復有級同之始知其道不從脊而從峽也想寨爲昔人盤踞故梯險鑿空今路爲艸沒而石迹未泐遂循級北下峽底復自峽扳級北上一里東登最髙處竟與朝防接引連袂比肩朝防四靣孤懸必無可登而接引之界於其中者已立懸脊之上兩旁俱突石錯塊不特下不能上上亦不可下其北下之脊卽棋盤石南下之谷當朝防南來山脈所環而成者亦不知入自何途此爲第三南外谷也獨西外無谷乃絕頂之北東分爲圍屏城垜西分爲鸚口然其異下仰則穹然見奇上瞰反窅絕難盡也時日暮急返予已目勞懷竭飛騰而下不自知其足之前也四里下山東向入至雙劍峯下有徑可入水簾昏黒難辧遂逾嶺息方丈

二十二日逾振衣臺上至峯下再穿一綫天而東北過四聲谷谷壁一隙東南向內皆大石累庋可西北出其西北爲摩尼洞正下窺方丈平揖觀音諸峯遂下嶺西南循外谷入水簾洞其處三靣環崖回亙自天北對劍二峯泉從崖東飄灑下墜爲此中絕勝蓋峯巒嶂之奇雁宕所無但詘水觀耳此谷獨飛珠捲雪在深谷尢異但其洞𨿽泉對而窪伏崖末爲恨顧其危崖四合已可名洞不必以一窟標舉也時朔風舞泉遊乘空聲影俱異霽色忽開日采耀崖射水光麗鑠眸低徊不能去久之飯於寺而別仍從崖棧西出十里排前又西二十里至畱口暮涉其溪溪西卽貴溪境自排前至畱口回望巖只見朝防峯作一羊角挿天與弋陽東向望不纎毫差別苐此見一石人旁立亭亭爲異二十三日西行八里將至貴溪城忽見溪南一橋架兩山間問之爲仙人橋隔溪不可至西趨二里入城覓靜聞於逆旅同出西南門經張眞人墓碑乃趙松雪奉勅撰書者一里越小橋東向溪溪流直逼五靣峯下此溪發源江湖山自花橋而下卽通舟楫西北六十里至羅塘又二十里至此入溪爲通閩間道其所北輸皆楮炭適有炭舟艤溪畔呼之渡渡溪東一里由五靣峯西北入其山俱石崖盤峙中剖而開並夾而起逺近離立不一抵穹巖下拾級而上得一臺綴兩崖如掌其南下級直垂澗底其西上則山巓予先扳磴里許至絕頂則南瞰西華東瞰夾壁西瞰南溪北瞰城邑皆在指顧間以山雨忽來急下山従前磴南下一綫天卽従峯頂中剖而下者是爲直峽峽至中間忽轉而東穿復得橫峽上下壁立東盡出塢而南望兩崖穹崖盤竇往往而是直抵西華予已從五靣峯穩視捨之仍轉出一綫天北逾嶺二里東轉入小隱巖巖上穹下遜裂成平竅東西環轉南連北豁可廬而憩巖後有宋洪駒父宣和年間書予久知有徐仙巖徧問不可得聞有峩眉山在小隱東南三里遂由羅塘大道過一嶺北轉入山竹樹深蒨巖石髙穹雨大至飯於巖中問仙橋道曰間道循山而東穿塢北去四里可至從之路甚荒忽久之逾一山忽見防然髙駕者甚近及下谷茫不可得旣直抵其下一石髙跨峯凹上環如卷中辟成門靣平整如臺予先至橋下仰視頂髙穹不啻數十丈及登步其上修廣平直駕虹役鵲之巧不逮也従其西二里將抵象山問徐仙巖終不可得忽一老翁曰屋後南入卽是舊稱徐巖今爲朝眞宮路荒沒非明晨不可覓予以明晨將發遂彊靜聞南望山峽而入始猶有徑入漸滅兩崖深極不顧莽棘直窮其防石峽盡處隘不容足乃象山東第三塢望其西又有一塢入不得路問知路尙在西乃得入則髙崖盤亙中有深巖外垂飛瀑乃象山東第二谷卽徐仙巖也循暗路出南登象山兩崖前突中塢不深而峻從崖右登仰止亭亭髙懸崖際嵌空環映仰危峯而俯幽壑令人徙倚忘返守祠者以昏黒恐無舟渡遂扶予二里至中坊渡隔溪呼舟俟旣渡乃別裏余入南闗抵肆宿

二十四日仍渡西南門大溪南十里新田鋪山勢漸開正値西華山之南回望諸巖兀突俱並成一山祗有髙下無復剖裂痕三十里過馬鞍山復入山谷四里逾嶺下宿申命地爲上淸入山始境主人爲予言南去上淸二十五里西去仙巖止二十里不若卽此向仙巖而後上淸便又言仙巖之西十五里有馬祖巖不若竟赴馬祖轉而由仙巖扺龍虎以盡上淸爲更便予善其計分靜聞待於上淸而予與顧僕西去

二十五日趨而西二十里過香鑪峯峯危亙三疊南靣直剖下中一凹佛廬其上雨不及登其西卽安仁界於是又涉饒郡地八里過新巖足不知巖之在上也從東峽穿而北入有巖橫亙於西飛瀑交灑於上復探其南南巖有戶掩竹間出躋其上髙敞盤亙但無宛轉穿漏致此卽新巖非舊巖也西趨下山一里入山峽峽口巨石磊落髙下盤峙深樹古藤宻防其上其內崖東西並峙北連南豁豁卽峽口連者其底也馬祖巖在東崖之半卽新巖背予由巖下仰視欄柵憑虛以爲殊勝及冒雨登巖則穢息不可近蓋爲業僧畜塒所且拒客不納時衣已雨透彊棲右龕側

二十六日仍從北連處下轉上西崖直趨而南路斷處卽來時峽口上也崖壁峻立不可下瞰忽有洞透腹西出旣越洞分兩道一道循崖而北兩崖並夾遂成一綫一綫中東崖下復裂而爲巖淸幽可托巖外之崖與對崖下墜百仞上挿千尺不合者盈咫而中亦橫裂邃若重樓惟極北豁然以爲可通外境而豁處天光上辟懸險愈深削崖穹壁阻絕上下復還至洞門分道處仰見上層飛石平出然髙不可扳従其南道轉峯側而上則飛閣危懸又辟一境覓路下不得仍穿洞出崖端覓路下峽口又不得仍循崖抵北連處下出峽口四里過南嶺遙望東靣亂山灑翠駢聳其北者爲排衙石欹側其南者爲仙巖最秀而近瞰嶺下一石尖挿平疇四靣削起者爲碣石下嶺卽見大溪自東來直逼嶺足其溪發源瀘溪由上淸而下乃従溪北溯流東南行四里至碣石下仰望穹然𨿽漸展而濶然削立愈甚有孤柱分霄狀下有碣石村是爲安仁東南界渡溪南爲瀝水山復貴溪矣又東五里直抵排衙石西爲魚塘地東臨大溪【下脫遊仙巖上淸記約一頁】

二十七日蔡坊渡溪東一里龍虎觀觀後一里水簾洞南出山十七里曰石岡山金谿縣東界也入撫州境又八里宿孔坊

二十八日五十里下一嶺爲五里橋東南入金谿城南十里至大塘山

二十九日西南七十里扺建昌東門

十一月初二日出建昌南城西二十里至麻姑山足上二里半山亭又一里噴雪亭麻姑以水勝而詘於峯巒半山亭之上有水橫騫如臥龍蜿蜒上至噴雪則懸瀑落峯間一若疋練下垂一若玉筋分瀉分瀉者交瀠石隙珠絡縱橫亦不止於兩但逺眺則成兩瀑耳旣墜仍合爲一復如臥龍斜騫出峽去但上之懸墜止二百尺不能與雁宕匡廬爭勝再上五級連注可名五泄五泄各不相見各自爭奇其中兩潭甚深螺轉環連雪英四出此可一目而盡爲少遜耳再半里上至龍門橋兩崖夾立泉搗中堅不敢下視架橋俯瞰於上又變容與爲雄壯觀龍門而上溪平山繞自成洞天不復知身在髙山上也又半里爲麻姑壇仙都觀左有大夫松已死右有通海井西上嶺十里逾篾竹嶺爲丹霞洞又上一里王仙嶺最髙西下左坳中宿華嚴庵

初三日仍出篾竹嶺由西坳中南上越兩山東南共五里爲飛鑪峯南爲軍峯北接麻姑東瞰盱江西極芙蓉蓋在五老峯西陽華峯西北云

初四日東出建昌過太平橋南循溪五六里西折出從姑南上天柱峯山頂兩石並起如雙髻北向登其巖前曰飛鰲峯其後飛突而出下有方池曰玉冷泉従東上天際亭亭後鑿石梯而上一洞口隘如斗蛇伏乃入中髙穹而寛天柱之南隅也仍下石級西沿崖登天柱鼇峯間有臺一掌上眺層崖下臨絕壁竹拂石門樹懸崖隙爲雲臺巖従其上西穿峯峽架木崖間曰雙玉樓再西一石欲墮未墮兩峽並起上下離立曰一綫天此鼇峯北隅也一綫旣盡峽轉而北有平石二片方圓各異橫峽內曰趺跏石此二峯者従天柱西鼇峯北又起二峯髙殺於鼇峯天柱而以麗得奇者也其東一峯卽南與鼇峯夾成一綫又與西峯夾庋趺跏者西峯之西又有片石橫架成臺其東西俱可趺跏云従趺跏石北踐一動石梯東峯而上其頂南架梁於一綫出鼇峯巓東鑿級以躋遂淩天柱之表北瞰郡城西瞻麻嶠時天霽气淸縷煙纎雲遊目盡徹従趺跏峽中北下天柱之北穹崖下臨片石夾立天柱北裂一隙上有懸臺可躡曰滴水巖東下又得穹崖一重爲竹影庵從其南扳石而登曰梅花巖石隙東向則天柱東隅下層也飛鼇之西有斗母閣閣側有一石曰蟾蜍下嵌成窩而上突爲臺則又鼇峯西隅下層也

初五日東南四十里爲硝石南溪東溪至此合南來者爲新城溪舟扺新城尙六十里東溪四十里至五福又陸三十里至杉闗爲江閩分界度東溪橋而南爲鐵仙巖山俱純石北半嶄削爲崖屏立田疇間由崖隙而上兩崖間瀦水成溪崖挿溪底鑿棧以入又一水自東來注亦純石挿底隘不容足架梁南渡又轉一橋西渡大溪遂躡山峽而上則飛巖髙穹東向而出僧憑巖結閣種竹於外頗幽敞出度峽橋見有石級西上因躡之盤旋山頂兩度過脊皆深壑斷峽回亙縱橫下山二里仍宿硝石東溪橋之南

初六日聞覺海寺勝南趨二里則南溪之左也寺亦古其前卽銕仙巖以西之第二重也蓋自硝石來其山皆塊石堆簇南則交互盤錯斬若截堵峯峯皆然以銕仙爲中西則突而峙於南溪之左東則兩突而止於止止巖之東再東則山轉而南矣入覺海見山在其前乃循崖以登崖之西下瞰南溪涓涓北流時有小舟自新城來旣南行崖盡有峽東下蓋南北兩崖對峙成峽其度脊處反在西瀕溪之上予見其峽深沈遂躡山級東南直登其巓東西兩臺最髙自西而東路盡莫前下瞰亂壑縦橫峽形屈曲枝分滙水成潭分曹疊瀉疑卽所云金湖也而二峯東下無路但見東峽有水有徑疑卽銕仙仍従舊路下至溪東兩崖對峽處卽従崖下東入峽中漸下漸濕遂東北三里至小港口水自韓公橋而來渡之入山東北三里大石巖五里韓公橋三里雙同槽南二里紫雲巖西一里渡溪爲夫子巖返出紫雲一里至響石巖又登嶺一里至竺岫初七日東南六十里與南溪遇東爲觀音崖西爲山居院兩崖束溪門以內澄潭甚深三里入新城北門出而西西南二十五里宿石瓶岡【下脫一日】

初九日従艸堂左循崖南下路甚微削伏深艸中直下三里東南一溪自簫曲峯後與外層巨山夾而成峽巨山卽閩界其東北度而爲簫曲西北度而爲應感峯防仙峯兩腋溪流夾而西去簫曲南溪之上爲板鋪渡溪東南上嶺一里則平轉山腰又南二里直上山頂二里南下而東上至應感巖巖西向巨壑矗削環成一窩置室於中自下望之直憑虛綴壁也従崖側躡登里許至巖頂以爲諸峯莫髙於此旣登而後知防仙岧岧更上也應感二峯連起東屬於大山過脊甚峭脊北之水出板鋪脊南之水卽西出防仙峯北自應感登防仙巖南下三里過脊南水復南上則防仙北屬大山脊也脊東之水西出防仙之南其南又有大山東北入於感應後之大山夾此水西去其中塢落爲九坊乃新城五十一都地對防仙之山名迷陽洞山南卽邵武建寜縣其大山東南爲泰寧其西南爲建昌之廣昌自過脊至防仙望之甚近而連逾四峯皆峭削四下四上又四里而登防仙絕頂則東界大山俱出其下無論簫曲應感矣自防仙西至南丰百里東南抵建寧縣亦百里其界有側家斜在迷陽洞南爲大山寥絕處

初十日由防仙巖西下十里過溪卽應感西南來溪也又十里爲下埔應感溪自東而西防仙溪自南而北俱防於下埔北去自下埔而上懸崖瀑布隨處而是亦俱防於下埔西南十里至章村山始大開有水自南而北源自建寧縣邱家嶺去章村南十五里又五十五里始抵建寧云由章村西南三十里宿梅源

十一日西五里至漈上塢平疇一環四山繞壑以爲平地矣已而流忽下墜循級愈下遂成一瀑名漈山竈又五十里抵南丰出其西盱江自西南繞城東北而北下西五里一溪自北來度其橋軍峯溪自西來溯之行數家列溪上曰三江口

十二日渡軍峯溪従左路上路漸微六七里入山口越二嶺約三里詢知正道在南従三江渡溪已悞也蓋其嶺西北爲吳坑東南爲東坑去三江已十里乃南轉下一坑復得土人指上嶺共五里止後阿上二里一小廟當道岐出廟西北平循山半陰崖行又二里至一山過脊處南北俱有道西向登嶺道獨仄躡之登一峯卽轉入山峽峽有溪自西而東東口破壁下綰口一峯西南半壁直傾至底石骨如削鐵路在其對崖循峽陰西入自過脊至此共二千七百步一石飛突南崖俯瞰溪日光溪影俱爲浮動溪中大石屹立西盡峽兩崖逼束成門水従門中墜壁下瀠洄大石而出蓋軍峯東溪源也飛突崖下架一橋渡澗而北登嶺半里山回水聚得岐路入龍塘庵西有龍潭路棘不可入庵左渡小溪直上嶺六百步循崖而西屢有飛澗従山巓墜下路橫越澗流者五六次下復成一溪又九百步得橫木棧崖又二里直轉軍峯北仰望峯頂猶天外一石澗自峯頂懸而下此北溪之源也渡溪二百步上一嶺始與北來大路合自此西上一里至北嶺度脊處其西下爲宜黃道東卽所來大道也自此南上鑿磴疊級次第問出蹈空而上道極修廣愈上愈髙風气寒厲與防仙異自分道處至絕頂悉直上無曲墜共四千三百步抵軍峯巓下望五六尖峯自西南片片來乃閩中來源也其南圓亙者爲著棋峯亭亭削刻非他峯所及蓋自南丰來従車盤嶺南靣上不及北道之辟然經著棋峯棧石轉崖度西峽中躡磴扳隙路甚奇險予従此道望見之恨不親歷十三日北下十里至嶺脊岐路處捨東北二道従西下裏半得混元觀則軍峯北下觀也地已屬撫郡宜黃縣聞山南車盤來道亦有下觀云循山北下兩山排列水瀉其中五里至澗底軍峯直北水也又一水自西南來乃軍峯西壑水至此防循水東北五里過袈裟石石綰兩澗口聚落在其外曰墟上又魚牙山之水亦自西南來防與大溪合西轉下宜黃墟上卽東北岐溯一小溪十里至東源東上三里登板嶺嶺水西流入宜東南流入丰東北流亦入宜蓋軍峯北下脊也度嶺東竟塢一里水東出峽下墜深坑従北岐一徑五里至下村又北二里水入山谷中兩山隘束路縈山半曰十八排卽七星坑也凡十里水破峽而出又一里山開水轉度小橋而西曰楓林

十四日卽従小橋溯小溪北上五里入南灣坳逾分水嶺爲南源卽小溪源也五里至八角莊有水東下北二里登黃沙嶺下巾兒漈水亦東下北溯一小水三里上欄門平行李家嶺一里始下一里爲磁又東北逾嶺下溪自東南下深坑路不能従東下三里山少開東逾一嶺二里曰乘龍坳水亦南下復東上二里曰鵝腰嶺平行二里下一里曰鉏原先是下磁以爲平地至此歷級東下共十里至歪排始知磁龜猶在眾山上也歪排以上多墜峽奔崖之流但爲居民造楮濯水成滓失飛練懸珠之勢然鉏原小水已如此不知磁以東諸東南注壑者其奇勝更當何如也出歪排其南山塢始開水亦南下又東十三里則盱江自南而北日方下午不得舟

十五日右江左山北行三十六里則從姑在望入郡之南門

十八日西循麻姑故道三十里逾朱君嶺復循山半行深竹宻樹彌山布谷紅葉朱英綴映沈綠中曰鞋山五里入石坪山環一谷隨水峽而入復登嶺五里踏嶺頭卽芙蓉峯東過脊也脊二重南下六七里有龍潭古剎在深坑中道小不及下度脊而西卽芙蓉山自南而北髙亙眾山之上循山東北上里許山開一塢東北向是爲芙蓉庵

十九日従庵左小徑直躋一里出峯上又平行一里登三仙石爲芙蓉最髙處東眺黃仙峯已不能比肩南眺軍峯直欲競峻芙蓉之南冇陳峯山在十里內髙殺於芙蓉峭削似之憑眺逾時從峯北小徑西下里許與石坪西來大道合下五里北轉始有髙篁叢木西下上四里登揭燭尖西南下二里爲南坑有澗自東南來圍山繞谷平滙一壑隨水數轉出里許一水自北至二水合而南出路因之西九里髙峯逼西又合一南來水與俱北遂渡港口橋循左麓而北五里抵上坪水注北去路西折上杉木嶺二十里宿車上

二十日乘月西行卽與大溪遇想卽墟上之溪自南而北者發源軍峯經坑陰至此已而溪復西南下路折西北山中十里則大溪復自東南來渡之東行五里又一溪自西南循宜黃城東而北軍峯溪與之防再北又一小溪自城北來入三水合經獅子巖下遂北下臨川云乃與靜聞出宜黃北過丰樂橋上獅子巖巖回盤兩層兀立三溪合流處又西北二里入山得仙巖髙峙錦屏上穹下通其西垂忽透壁爲門穿石而入則眾山內閟若另一世界是巖甚薄南靣壁立北靣穹覆其穿透多隙正如防之通天巖巖之最奇者乃返出縣南循南來溪西南行二十里過玉泉山下山屏立路右若負扆乂南隨大溪三里一小溪自西來注卽石防下流也始捨大溪溯小溪西折入三里得石防寺寺北有矗崖立溪上半自山頂平剖下南峯尢突兀與之對峙爲門石防嶺正中懸其間寺倚嶺東麓仰望之祗見峯頂立石巍然不知其中空也是晚宿寺中

二十一日急登防是峯東西橫跨若飛梁天半較貴溪石橋軒大三倍從寺西眺祗得其端由寺北轉入峽中南向登仰見竹影浮颺一峯中穿髙度云末透石入南瞰亂峯攢挺溪聲山色另作光響非復人世出橋南還眺飛梁之上石痕橫疊疑有綴廬嵌室無路可登正徘徊間一山鶴衝飛而去響傳疎竹間益令人畱戀是橋之南其內石裂兩層自下而上離合尺許由隙扳躋欲達其上層而従上垂綆可引入中層雲下防由小路五里抵玉泉山下山甚峻屏立溪西北上半俱削壁僧疊級鑿崖架廬峯側一峯懸上三靣憑空後復下隔深峽離大山之右崖丈許登眺久之返抵北門旅次已昏黒二十二日西北三十里至陳坊北度小木橋沿小溪入五里由回龍洞入山隘抵曹山寺環峯四辟平疇一圍水流其間亦此中一洞天也

二十三日西四十里至朱碧街去樂安尙三十里二十四日西南三十里至大坪寺東轉入華蓋山二里爲一天門又躡級上一里爲舊一天門有二小溪合於石屋之上従此行峻阪中七里至二天門兩度脊東北繞三峯之陰共七里而登華蓋頂謁三仙焉華蓋三峯並列而中峯稍遜西爲著棋東爲華蓋路由西峯而登其陽甚削故取道於此華蓋之上諸道房簇繞仙殿無餘地可舒眺登著棋縦目四覽其北正與相山對西南則中華山與頡頏東與南各翼以崇嶂然皆不能與華蓋抗也是山在崇仁南一百二十里東去宜黃亦一百二十里西去樂安三十里西南一百里至永丰東南至寧都則二百里焉余自建昌宜取道磁則直西而至自宜黃則取道石防従云封寺亦直西而至今由朱碧則迂而北環而西轉東向入山取道𨿽迂五十里而得北遊曹山洞石可無憾矣仍下三天門西南十二里出大陂溪中亂石平鋪水碎飛其上望之如冰玉

二十五日爲長至日早寒殊甚西南十五里溪邊一橫石臨流與靜聞踞其上不知溪流之卽在其下及起回顧溪流汨汨透石出始知爲架壑石也予道樂安聞城西十里有天生橋欣然欲往今路已南不及西向幸得此石𨿽溪石庳細已見天生石梁一班南十五里抵流坑又西八里宿烏江溪南之茶園

二十六日舟逆旅度溪橋北上防仙峯其峯在大溪北黃漠溪之西蓋兩溪交防是山獨峙其下流與雪華山東西夾黃漠溪之口者髙聳兀突倍於雪華南靣石骨嶙峋於此中獨爲峻拔其西南則豁然溪流放注永丰境由溪北従東小徑西上五里至防仙峯更西北上一里石尢巑岏上多鵑花紅艶但不甚髙亦冬深殊景也下山舟尙不行復止宿予自常山來所經縣治無不通舟惟金谿樂安通舟之流俱在四五十里外

二十七日舟發烏江經永丰出吉水恩江

十二月初二日抵吉安郡

初十日登中華山上下俱十里

十一日遊洞云

十二日循中華而南十里登分水嶺逾嶺東五里爲帯源由帶源隨水東行出水口峽水東去路南入山六里過羅源橋復與帶水遇蓋其水出峽東行循山南轉至此度橋而北山始大開又五里宿水北

十五日由水北五里度瀘溪橋爲夏朗滯張氏西園數日

十八日由夏朗西西華山之東小徑北五里西轉循西華北十里至永和其北涯有道可徑往靑原登山隨山東北行五里入兩山間又一里有溪轉峽而出渡溪南轉石山當戶淸澗抱壑靑原寺西向而峙初入時不過東西兩山夾也至北塢轉入而南始覺水石淸迥巖壑瀠泗及登塔院下瞰寺基更覺中洋開整四山湊合其塢內外兩重外建書院內峙香阜若天造地設者是寺久爲書院僧本寂竭力興復攺院爲寺鄒南臯郭靑螺欲兩存之本寂力持不可始遷書院於外塢寂爲予言如此寺前一溪由寺東南深壑中來前滙翠屏下翠屏爲水所蝕山骨嶙峋層疊聳出老樹懸綴其上浸影淸流景色萬狀寺左循流上峽甚峻而塢曲曲折入十里扺黃鮎嶺入口回鎖極隘但知有寺不知寺後有此深塢也余自翠屏下循流扳磵宛轉其間莫測所極覺水舂菜圃種種俱有異致日漸西乃登山由五笑亭返寺出山度溪橋従山南五里越而西西北十五里度贑江暮煙橫渚不辧江城燈火又三里宿郡北白鷺洲

二十五日入永新舟

二十六日十里至神岡山下乃西入小江又西二十五里曰三江口安福江自西北來而西南來者永新江也舟溯西南行至是始有灘又十五里泊橫江渡去吉安郡五十里

二十七日二十里廖仙巖至是始有山南岸爲泰和界北俱廬陵境也自此舟轉北行十里永陽廬陵大市也在江之北然江之南岸猶十里而始屬泰和以舟曲而北耳又三十里泊止陽渡

二十八日二十里至敖城始南轉揚帆五里上黃壩灘復北折入兩山間五里枕頭石轉而西三里上黃牛灘十八灘従此始灘之上爲分絲潭潭水深碧崖束如門至此始有夾峙之崖激湍之石又十七里經畫角灘抵坪上則廬陵永新交壤處

二十九日二十五里至還古望溪南大山橫亙下有二小峯拔地起問舟人大曰義山無奇小曰梅田有洞在山麓予夙慕梅田之勝急登岸令僕隨舟候於永新予同靜聞由還古南行五里至梅田山下峯皆叢石聳疊無纎土防翳其間眞亭亭出水蓮也東向者三洞北向者一洞惟東北一角山石完善東南洞盡處與西北諸靣俱爲燼灰者銕削火淬大喪玲瓏之質東向第一洞在穹崖下一突石障洞側洞門穹然髙可十數丈入洞後頂忽盤空起四圍俱削壁下垂如懸帛萬丈牽綃回幄上復嵌空成閣中仰一竅直徹山頂恨無十丈梯淩空置身其間也由此北入左右俱有旋室透門伏獸垂幢不可枚舉而正洞垂門五重第三重有柱中擎界門爲兩正門在西偏直透洞光東偏則旁門暗中由別隙入至第四門而合再進扺第五門約已半里而洞門穹直光猶遙矚至此路忽轉西向入入一門幽黒漫無所睹但聞傳響鏗鍧比明處更逺欲出索炬燭之旣返步所睹比入時更顯垂乳列柱繽然滿前矣洞之南不十步又得一洞亦直北入最後左轉亦幽暗其瑰異宏麗少遜第一洞旣出見洞之西壁一隙岈然側身入門髙五六尺濶僅尺半上下方正如從繩絜矩而檻桔成形宛然琢削其內石色與外洞較異圓竇側隙曲折玲瓏悉可蝸旋猿掛入有風蓬蓬然出自內深室中而昏黒無所見乃蛇退而出出洞又南不十步再得第三洞則穹然兩門一東向一南向中皆穹朗初直北入旣而轉右轉處一石柱潔白如削玉上垂爲寶蓋綃圍珠絡形多瑰異従此東折漸昏黒兩旁壁益狹上甚髙惜無炬不能燭其頂下則伏者漸低不容身而出自是而南淩空之石俱厄於大斧烈熖乃從山下轉而北見聳削之勝四顧都無徑路過東東北折而西遇一人引入後洞洞在山北甫入亦有一竅上透山頂入其內髙穹明敞當洞之中一石柱斜騫作槎枒狀曰石樹下有石棋盤最內西轉云可通前洞而出時連遊四洞日已下舂旣不及覓炬再入而洞外石片嶙峋覺空中浮動益無暇俯抉幽閟遂與靜聞由石瓣中踏隙上上至半下瞰諸懸石若削若綴度日暮無覓炊處亟下山山之西北隅慘受焚削與東西同嘆西過一澗十里至大道西嶺角西南行五里扺永新東闗時予舟逆流上且多迂回尙未至縣乃入遊城中抵暮出舟適泊浮橋下永新東二十里髙山曰義山橫亙而南爲泰和龍泉界西四十里髙山曰禾山爲茶陵州界南嶺最髙者曰七溪嶺去城五十里乃通永寧龍泉道永新之溪西自麻田來麻田去城二十里一水自路江南向至一水自永新北向至合於麻田

三十日出城南溯溪行七里小溪南自七溪嶺來入又西三里大溪西南破壁去道自西北沿山入三里越艸墅嶺爲楓樹復與大溪遇西北越合口嶺八里至黃楊山境始大開溯溪而西七里宿李田山鄕寒寂徹曉不聞一爆竹聲北望巖嶠甚壯問之卽禾山也聞其地西去路江二十里北由禾山趨武功一百二十里計令靜聞先待於路江

丁丑正月初一日余直北入山升陟五里越一小溪又五里北抵後堂寺越小嶺始見平疇水田漠漠隨東流北行五里西北轉溯溪入山溪乃禾山東北流聚甚大餘自永城西行未見有大水南入溪者當由東入永新下流也北過靑堂嶺西下復得平疇一塢曰十二都西都溯溪入龍門坑溪水従山峽中破石崖下搗連泄三四潭最下一潭深碧如黛其上兩崖石俱飛突相向入其內復得平疇是爲禾山寺寺南對禾山之五老峯背倚者乃禾山兆支復起之山也蓋禾山乃寺西主山而五老其南起之峯最爲聳特兩山夾凹中有羅漢洞予急於武功不及爲羅漢五老遊遂北登十里坳越嶺北下山復成塢曰鐵徑復從其北越一嶺下五里更得平疇曰嚴堂五里上雞公坳一名雙頂嶺甚髙嶺南之水出鐵徑北水則出陳山雞公以北卽安福境下嶺五里扺陳山東西俱崇山峻嶺夾峙上則虧蔽天日下則奔墜峭削深奧非復人境

初二日北向行南來之水従東破山去又有北來水合而東路卽溯流北上五里宛轉至嶺上東轉北度嶺脊曰常衝嶺西一峯爲喬家山石勢嵯峨頂有若屏列若人立者諸山之中此爲翹楚北下三里一石崖兀突溪左上皆純石橫竪水從峯根墜空而下者數十丈但路右行崖畔叢茅防茸不能下窺徒聞搗空振谷聲下此始見山峽中田塍環壑又二里抵盧子壠一溪自西南一溪自東南山峽與常衝之溪合而北壠北一岡橫障溪使西走溪乃環岡復北遂西北流路始捨溪北過岡又五里下至平疇山始大開成南北兩界而盧子壠之溪復自西轉而東遂成大溪東由洋溪與平田之溪合乃渡溪北行三里至妙山復入山峽三里至泥坡嶺麓五里北越嶺而下又得平疇一壑曰十八都又二里有大溪亦自西而東乃源従錢山洞北至此者平田橋跨之度橋北上相公嶺従此迢遙直上五里有路從東來合又直上十里盤陟嶺頭日炙如釡渇不得水久之聞路下淙淙聲覓莽間一竇出泉掬飲之山凹得居落爲門家坊坊西一峯甚峻卽相公嶺所望而登者正東北與香鑪峯對峙爲武功南案

初三日坊北三里轉而西復循山向北始東見大溪來自香鑪峯麓是爲湘吉灣下嶺連越兩山脊二里抵何家坊路従西塢下者乃錢山之道路従北凹上者乃九龍之道而正道則溯大溪東従夾中行二里渡溪循南崖一里三仙行宮在溪北從此漸陟崇崖二里直造香鑪峯麓其崖坳時有細流懸掛北下大溪去仰見峯頭云影漸朗亟上躋忽零雨飄灑三里至集巖雨遂沾衣乃入集云觀少憩觀南倚香鑪北向武功前則大溪由東塢來西經湘吉灣而去雨少止倩一道流送至山頂冒雨半里度老水橋復循武功南麓行上牛心嶺五里過棋盤石雨漸大道流還所畀送資棄行囊去蓋棋盤有道直北上五里經石柱風洞又五里徑達山頂此集云登山大道也由小徑循深壑而東乃觀音崖道余欲兼而收之直従山頂小徑趨九龍而道流欲仍下集雲從何家坊大道上故不合而去予遂従小徑冒雨東行山支直従山頂隤壑而下凸者爲岡凹者爲峽路循其腰遇岡則躋其上遇峽則俯而下由棋盤經第二峽一石髙十餘丈竪峯側勢態娉婷其內峽突石叢樹望之甚異而石滑艸塞無可著足循路東過峽者三其岡下由澗底橫度而南直接香鑪之東水遂分東西流西由集云出平田東卽觀音崖下江口皆安福東北溪也於是又過兩峽北望峽內樹木防茸石崖奇詭時見崖上白練如瀑而怪無飛動之勢審視之俱僵凍成冰也共五里抵觀音崖一名白法庵在武功東南隅其地幽僻深奧初爲山牛野獸窩僧白雲鼎建禪廬其徒隱之擴大之殿前廣池一方亦髙山所難覯者前有尖峯曰箕山乃香鑪東又起一尖也庵前後竹樹甚盛前大路直下江口後卽登山東路也雨止由庵東躋其後直上五里抵山頂茅庵三石捲殿卽在其上而濃露彌漫咫尺不辧道者引入叩禮返宿茅庵武功山東西橫若列屏正南爲香鑪峯香鑪西卽門家坊尖峯東卽箕峯三峯俱峭削而香鑪髙懸獨聳並列武功南若櫺門然其頂有路四達由正南者自風洞石柱下至棋盤集云經相公嶺出平田十八都爲大道余所従入山者也由東南者自觀音崖下至江口達安福由東北者二里出雷打石又一里卽爲萍鄕界下至山口達萍鄕由西北者自九龍抵攸縣由西南者自九龍下錢山抵茶陵州爲四境云

初四日霧影忽開忽合従正道下覓風洞石柱直下者三里逺見香鑪峯時出時沒半山猶濃霧如故遂乘未雨返山頂先往九龍沿山脊西行初猶彌漫已漸開三里下度一脊忽沈霧中望見中峯北矗崖嶄柱直下挿谷底號曰千丈崖百崖聳峙回環髙下不一隤而北下爲門爲閾爲嶂爲臺皆宻樹平鋪霧猶時時籠罩身至其側輒復開朗標異蓋武功屛立東西與中共起三峯而中峯最髙純石南靣僅見突兀而北則極懸崖回崿之奇使不由此而由正道幾謂武功無奇勝矣西三里過中峯之西連度二脊狹僅尺五至是南北俱石崖而北猶嶄削環突多奇脊上雙崖重剖如門下隤至重壑由此通道而下可盡北崖諸勝惜山髙路絕無能至者又西復下而上爲西峯峯與東峯無異而石骨嶙嶒則少遜中峯又五里過野豬窪西峯盡處石崖突出下容四五人曰二仙洞聞其上尙有金雞洞未入於是山分兩攴路行其中西下四里至九龍寺寺當武功之西垂崇山至此忽開塢成圍中有平壑水西出峽橋墜崖而下乃神廟時與觀音崖東西並建觀音開爽下臨九龍幽奧中敞形勝固不若九龍端宻也若以地勢論九龍𨿽下於頂其髙反在觀音崖之上出寺西越溪口橋溪従南下西越一嶺又過一小溪二溪合而南墜谷中溪墜於東路墜於西俱垂南直下五里爲紫竹林僧寮倚危湍修竹間幽爽兼得亦精藍之最精者從山上北望猶在重霧中漸下漸開破壁飛流倒峽懸湍十里而至靈臺或従溪左或従溪右屢循流揭渡總在轟雷倒雪中行但澗崖危聳竹樹翳宻懸墜不能下窺及下而渡澗又復平流處矣出峽抵盧臺始有平疇一壑亂流交湧畦間芒鞋沾濕夾溪四五家環堵離立遂托宿初五日東南越嶺行五里下至平疇是爲大陂居民數家自成一壑一小溪自東北來乃何家坊之流也盧臺之溪自北來又有沙盤頭之溪自西北來合而南出陳錢口兩山如門路亦隨之出口卽十八都平田東向大洋也大陂之水自北而出陳錢上陂之水自西而至車江二水合而東經錢山下平田者也路由車江循西溪五里至上陂復入仙渡溪南上門樓嶺五里越嶺復與溪防過平塢二里一峯當溪之中南北各有一溪瀠峯前而合是爲月溪上流路従峯之南溪入南有石蘭衝頗突兀又三里登祝髙嶺平行二里東南下二里過洞北西南登一小山石色潤而形巉由石隙下窺一窟四環有門當隙中內爲庵後爲石城洞洞外石崖四亙崖有隙東向庵卽倚之庵北向洞在其左門東北向循級而下頗似陽羨張公洞門而大過之洞中髙穹與張公並而深廣倍之其中一岡橫間內外分兩重外重有巨石分列門口如臺當臺之中兩石筍聳立而起其左右列者北崖有巨柱矗立大倍於筍而色甚古朴従石底髙擎上屬洞頂旁有隙可環柱轉柱根湧起處有石環捧若植之盤中者其旁有攴洞曲而北再進又有一大柱下若蓮花圍疊成柱上如寶幢擎蓋屬頂旁亦有隙可循轉柱之左另環一竅支洞益穹因索炬不可得遂止

初六日由洞門南越一嶺可五里其處西爲西雲山東爲佛子嶺之西垂望見東靣一山中剖如門意路且南向無由得一迫視又二里至樹林忽度橋轉而東一里正取道斷山間乃卽東向洋溪大道也蓋自祝髙嶺而南山分東西兩界中開大洋直南抵湯渡自斷山之東山又分南北二界中開大洋東抵洋溪而武功南靣與石門山之北彼此相對中又橫界祝髙至兒坡一層遂分南北二大洋北洋西自上陂合陳錢口之水由錢山平田防於洋溪南洋西自斷山至路口水始東下合石門東麓盧子壠之水由塘前而防於洋溪二溪合流曰洋坌始勝舟而入安福初望斷山甚逼削及入之無奇也是名錯了坳入坳東南三里至午口南上嶺山峽片石森立色黒質秀如英石又二里一小峯特立而尖土人號曰夫子地東逾一嶺五里爲銅坑坑南直上黒霧中五里忽聞溪聲喧沸已循危崖峭壁上行霧中下瞰皆峭石駢立溪上沈黒逼仄不能詳也已而竹影當前犬聲出戶遂得石門寺問石門之奇尙在山頂五里而遙防雨大作因畱寺

初七日天𨿽霽露未晞日髙乃上山迨下山日已過午以不及至梁上遂由舊路下至銅坑北向十里宿路口劉氏宅

初八日西南向石門西北麓行卽向所入夫子地處也五里小流自銅坑北麓西北注山峽間忽亂石蜿蜒中一石橫澗上流淙淙透其下玲瓏若云片偃臥但流微梁伏似園亭中物巧而不鉅耳又五里逾岡而得大澗一峯兀立澗北爲洞仙巖逾澗南循西麓行其西卽祝髙南下之大洋也南爲永新界五里與大路合又五里一大澗東自牢芳坳來坳在禾山純頂西北與石門南來之峯連列者渡之而南卽爲梁上復南五里連逾東來二澗過靑塘墅又二里宿西塘

初九日復南行西逾一北來之澗卽前東來之澗轉而南者七里至湯渡始與大溪遇此溪發源祝髙南合南下所經諸澗盤旋西山麓至此東轉始勝舟又五里至橋上其處有元陽觀元陽洞洞外列三門內可深入以不知竟失之道左渡溪逾山十里隨大溪東入峽又二里爲龍山數家倚溪上循溪東去崖石飛突如蹲獅跳虎髙瞰其上路出其下灘石激湧殊爲壯觀三里峽漸開出峽南北廓然又二里溪轉而南髙穹獨出與除夕李田所望無異始知牢芳嶺之東又分一支起爲禾山而禾山又西環一支至髙石坳也禾山西南有溪南下至此與龍江大溪合而南去路亦隨之五里渡龍田溪循溪南岸東向行又六里至路江與靜聞防

初十日由路江循西來小水二十里爲橋頭分兩道直西向者往茶陵道也渡溪西南向則艻子樹下道於是從西南道十里至界頭嶺爲分界處蓋崇山南自崖子壠東峙爲午家山東行者分永寧永新南北界北轉者至月嶺伏爲塘石爲茶陵永新界下嶺水卽西流聞黃雩仙在其南遂迂道南入山十里南越一溪卽黃雩下流也逾仙宮嶺下五里望南山髙挿天際者卽午家山乃永寧茶陵界也北與仙宮夾而成塢中一峯自西而來至此始卓立下卽黃雩廟廟南有澗奔湧不見上流察之則一竅伏卓峯之下亂波沸湧流出遂成滔滔之勢遊竟仍北出仙宮嶺十里與界頭之道合又一溪自西而東發源崖子壠在黃雩西北重山中渡溪北五里復得一溪亦向東去渡溪橋卽爲艻子樹下始見大溪自東南注西北小舟鱗次其下至髙壠而更大艻子樹名昔有之今無矣

徐霞客遊記卷二上﹤史部﹐地理類﹐遊記之屬﹐徐霞客遊記﹥

欽定四庫全書

徐霞客遊記卷二下

明徐宏祖撰

西南遊日記二【湖廣】

十一日分靜聞舟従艻子樹順流至衡州期以衡之靑艸橋塔下予同顧僕従陸探茶陵攸縣之勝順流西行八里越兩岡至蟠龍庵庵前道分爲兩一小溪北自龍頭山來過溪直西去是爲巫江乃茶陵大道隨山順流轉南去是爲小江口乃云嶁山道小江口卽蟠龍巫江二溪北自龍頭至此南入黃雩大溪者云嶁山在茶陵東五十里沙江之上其山深峭神廟中僧孤舟開山建剎孤舟故虎來寺攫僧去僧徒星防豺虎晝遊人無入者每従人問津俱戒莫入且雨霧沈霾莫爲引道予不爲阻従蟠龍小路南沿小溪二里復與大溪遇渡溪南入山雨沈沈益甚西南三里大溪復自北來直逼山下盤曲山峽兩旁石崖水嚙成磯沿大溪二里至沙江卽云嶁溪入大溪處道遇一人持蓋將逺出見問云嶁道卽曰入此山非多人不可予爲君前驅因隨抵其家爲余覓三人各持械具火冒雨入初循溪口東入一里一小溪自西峽透隙出望其石崖層亙外束如門導者曰此虎窟也樵采従未有入者遂溯云嶁大溪宛轉二里溪底石峙如平臺中剖一道水由石間下甚爲麗觀於是上山轉山嘴而下得平疇一壑曰和尙園四靣重峯環合平疇盡約一里復逾一小山循前溪上流曲折峽中一里抵云嶁寺山深霧黒絕無一人而大雨促行遂同者出至溪口遇一舟附之順流下時衣履沾濕得舟甚適買薪炊粥炙衣無暇遑問兩旁崖石也山溪迂曲下午登舟四十里暮舟子宵徵三十餘里泊東江口十二日聞靈巖在茶陵南十五里乃出城南渡酃水東南行陂陀上下五里得平疇曰歐江有溪東南來溯之行霧中望東山石甚兀突心異之又五里抵沙陂溪上亙圓頂如疊磨其內穹崖裂洞曰學堂巖再東山峽盤亙中曰石梁梁在防仙寨東谷其谷亂崖分亙攢列成塢兩轉而石梁東西橫列下開一竇由梁下北望別有天地透梁入梁上復開崖一層由東坡上直透梁中止登之如踐重樓又東一里乃北峽中一里得碧泉巖對獅巖俱南向又東逾嶺下北轉則爲靈巖巖東向深數十丈髙四丈自防仙巖至此山皆不甚髙俱石崖盤亙堆環成壑爲玦爲門爲巖爲洞往往而是但石質粗而色赤無通漏潤澤觀惟石梁橫跨下復穹然此中八景爲第一

十三日返至茶陵南闗外經大西門尋紫雲云陽諸勝西向九里抵山麓曰沙江鋪大江至此直逼山下鋪西爲攸縣安仁大道南登紫雲山上一里山半眞武殿上則觀音庵俱北瞰來水詢云陽道庵僧曰云陽山西去此十里頂爲老君巖云陽仙在其東峯腋去頂三里云陽仙之麓爲赤松壇去云陽仙亦三里紫雲乃云陽東北盡處而赤松爲云陽正東麓由紫雲之北西順江岸三里爲洪山廟乃登頂北道由紫雲南循山麓西四里卽赤松壇則登頂東道也去頂各十里而近今觀音庵側西小徑二里可達羅漢洞庵亦有間道登頂不必下紫雲也予從之由眞武殿側西北度兩小坳一澗從西北來則紫雲與羅漢後山夾成者水北入大江紫雲爲所界斷渡澗卽羅漢庵庵東向余急於登頂從庵後西向登山濃霧翳山半不顧扳躋直上三里逾峯脊兩重霧漸開又上二里則峯脊冰塊盈柯大小依枝遇風雨輒墜時嵐霧悉消山之南與東二靣歷歷可睹酃江自東南黃雩江自西北盤曲甚逺始知云陽之峯俱自西南走東北排列數重紫雲其北第一重也羅漢庵後予所由躋者第二重也云陽仙第三重也老君巖在其上爲絕頂所謂七十一峯第一峯也頂峯在南余所登峯在北徑路迷絕西南望峯頂中隔一塢絕頂尙霾沈霧中俯瞰過脊處在峯足里許其上隔山竹樹一壑兩乳回環掩映疑卽云陽仙𨿽無徑急直墜下度脊上二里逾一小坳入云陽仙庵庵北向登頂道由左畔上可五里至老君巖庵後有大石飛累駕空竹樹懸綴石間五雷池澄碧迥異層巖上突無可扳陟且黒霧宻翳其上辧晰甚難蓋余所登道當風無樹故冰僅隨枝堆積此庵中山峯環夾竹樹防茸縈霧成冰玲瓏滿樹每朔風一振鏗然傾地如頹玉山有積髙二三尺者途爲之阻通頂處更難登陟因問赤松壇而僧楚音訛爲石洞予貪石洞之奇遂捨登頂東下山路側澗流瀉石間僧指爲子房煉丹池仙人指迹諸勝余笑頷之直下三里抵赤松壇始知赤松非石洞殿前特古松一株無他勝十四日濃霧四合無復登頂望循山麓北行逾小澗二重共四里過紫雲麓又六里抵洪山廟風雨暴至市薪煨榾柮者竟日廟後有大道南登絕頂時廟下泊數艘俱苦石尢不能順流下屢招予爲明日行予猶不能恝然云陽頂也

十五日泊舟將放招予速下舟予見四山霧舒云泄遂決防登山由廟後南向登三里一髙峯北峙道分兩岐予初岐東南疑由羅漢峽向云陽仙非徑造老君巖者乃復轉西南岐不一里陟髙峯西峽顧僕南見峽頂若石梁東西架予瞻眺不及及西上嶺側大江已環其西大道乃西北下者遂望嶺頭南躋上嶺頭冰葉紛披𨿽無徑著迹予意得石梁勝亦可以少慰升嶺徧覓無有飛架石苐見是嶺脊東南橫屬髙頂其爲登頂道無疑遂東南度脊仰首直上又一里再逾脊下瞰脊南云陽仙已在屐底蓋是脊東西橫亙西爲絕頂北盡境東卽屬前登云陽第二重嶺也於是始得道更南向上冰雪峯接行冰花玉樹中一里連過兩峯始陟最髙頂従峯脊南下又一里復過兩峯有十字微路界峯坳南上復登山頂東西俱由山半下然脊北頂𨿽極髙純土無石脊南峯較下而東靣石崖髙穹峯筍森立乃従南嶺東扳崖踞石瞰塢中茅龕意卽老君巖靜室因上已盡勝不必下時欲探秦人洞乃従西路行山陰冰棘縈阻舉足甚艱不二里道絕四顧皆茅茨僵凍舉首投足上下觸困兼茅中時有偃宕疑爲虎穴山下復重霧四沈瞰眺莫燭計難再下復望山巓上凍滑艸附隨躋輒墮念嶺峻艸開可脫虎口益鼔勇直上二里復得頂北望前所西下脊又隔二峯矣又南一里再下二峯忽亂石排空片片攢刃交防霧盛風急従中澑足直下彊扳崖踞坐益自豪旣下石峯坳中復得十字路西向下嶺二里艸叢中時有細路又二里路微而石樹防翳又二里則石懸樹宻路益絕蓋始路逾嶺而西聞茶陵人自東來燒木爲炭至此輒返過此崖窮樹深上者不能下下者亦不復上遂與顧僕掛石投崖懸藤倒柯墜空者數層漸聞水聲終不識去人境逺近已而露影一閃露出層峯夾谷樹色深茂又見谷口兩重外平塢可矚乃益撥叢歷級旣而下一懸崖忽得枯澗可踐石行澗翳艸中不辧水石爲力甚艱三里下一瀑崖微見路影時隱現艸間又一里澗従崖間破峽出兩峽劈峙北尢斗峭始得道従南崖逾嶺出又一里遇北來大道一村居曰窰裏蓋云陽西塢也其地東北轉洪山廟五里而遙南去秦人洞十五里遂南循山峽行逾一小嶺五里上棗核嶺嶺俱云陽西向度而北轉成峽者十一里渡澗澗乃南自龍頭嶺下出上淸洞依西麓溯澗南上半里爲絡絲潭深碧無底兩崖多疊石又半里復渡澗依東麓登山是處東爲云陽之南峯西爲大嶺大嶺髙並云陽龍頭嶺其過脊也其東南盡西嶺東北抵麻葉洞西北峙五鳳樓西南爲古爽衝一溪自大嶺東北來者乃洪碧山之水一溪自龍頭嶺北下者乃大嶺雲陽過脊之水二水合北出把匕龍頭嶺水南下者合秦人洞水出大羅埠越龍頭二里得平疇曰東嶺塢塢內水田平衍村居稠宻東卽云陽西卽大嶺北卽龍頭嶺過脊南爲東嶺回環余始至以爲平地及下東嶺而後知在眾山上也循塢東一里宿新庵

十六日南行一里登東嶺卽従嶺上西行嶺頭多漩窩成潭如釡之仰釡底俱有穴直下爲井深或不見底是爲九十九井山下俱石骨崆峒上透一竅輒水搗成井井𨿽枯眢無水然亦以九十九奇也又西一里西南谷中四山環繞亦成仰釡釡底有澗澗東西皆秦人洞也灌莽中直下二里至其處澗由西洞出入東洞澗橫界釡中東西長半里中流先搗入一穴旋透穴東出卽自石峽中行峽南北俱石崖壁立夾成橫槽水由槽中抵東洞南向倒入洞口洞有兩門北向水先分入小門透峽下傾人不能従稍東南入大門者従眾石中漫流勢較平但洞內水滙成潭深浸洞兩崖旁無餘隙可入循崖則路斷従水則苦無浮槎惟小門水入峽後亦旁通大洞流可揭厲入其隙宛轉分徹如軒楞別啟返矚倒入之勢甚奇西洞洞門東穹按東髙少殺水由洞後東向出亦較淺可涉入洞五六丈上嵌圓頂四圍飛石架空兩重如懸閣得二丈梯可度上其下再入水亦成潭深並東洞不能入出西洞逾嶺二里南抵塢下東洞水東向湧出山麓亦如黃雩之出石下也土人環石爲陂壅成巨潭以灌山塍水南流出谷路從其東北上嶺共三里仍達東嶺塢

十七日仍由新庵北下龍頭嶺共五里至絡絲潭下先是余按志有秦人三洞上洞惟石門不可入予旣得東西兩洞無従覓所謂上洞者土人曰絡絲潭北有上淸潭門甚隘水由中出人不能入入卽有奇勝此洞與麻葉洞俱神龍蟄處非惟難入亦不敢入也余聞之益喜甚旣過絡絲潭不渡澗卽依西麓下蓋渡澗爲東麓云陽之西也棗核故道不渡澗爲西麓大嶺洪碧之東也出把匕道北半里至上淸潭洞卽在路之下澗之上門東向夾如合掌水由洞出有三派自洞後者滙而不流由洞左者乃洞南旁竇出甚急逾洞左急流卽當伏水入導者止供炬無肯爲前驅者余解衣伏水蛇行以進石隙低而隘水沒大半必身伏水中手擎炬平出水上乃得入西入二丈隙始髙裂丈餘南北橫裂者亦三丈然都無入處惟直西一竇濶一尺五寸髙二尺水沒其中者如所濶隙餘水靣僅得尺之半計匐匍水中必口鼻俱濡水且以炬探之貼隙頂入猶半爲水漬時顧僕守衣洞外若泅水入誰爲遞炬者身可由水炬豈能由水耶況秦人洞水𨿽沒股膝溫然可近此水獨寒而洞當風口颼颼尢厲風兼水逼火復阻道捨之出火洞門久之復循西麓隨水北已在棗核嶺西矣去上淸三里得麻葉洞洞在麻葉灣西大嶺南洪碧東卽云陽棗核之支北則棗核西垂也大嶺東轉正束澗下流夾峙如門當門一石峯聳突曰將軍嶺澗搗其西而棗核一支西至此盡澗西有石崖南向東瞰澗中大嶺一支亦東至此盡回崖之下開一隙淺不能入崖前有小溪自西而東入大澗循小溪至崖西亂石間水窮於下竅啟於上卽麻葉洞洞口南向僅斗大在石隙中轉折數級下初覓導亦俱以炬應無敢導者且曰此中有神龍奇鬼非符術不能服最後以重資覓一人將脫衣問余乃儒者非法士驚出曰余以爲大師故縦膽入豈能身狥汝耶余乃寄行李前村與顧僕各持數炬入村民隨至洞口者數十人皆莫能従予兩人乃以足先入歷級轉竇遞炬下數轉達洞防洞稍寛可側身舒首乃以炬前向其東西裂隙俱無入處其北一穴低僅尺濶等下甚平燥先以炬後蛇伏進背腹摩貼足後聳乃度此內洞第一闗內裂隙旣髙東西橫亙然亦無入處又度第二闗低隘與前齊規進法亦如之旣入內層亦橫裂西南裂者不甚深其東北裂處上一石坳忽又縦裂起上穹下狹髙不見頂至此石坳殊形膚理頓易片竅俱欲生動其西北之峽漸入漸束內夾一縫不能容炬轉従東南峽仍下一坳其底砂石平鋪如澗底潔澑漧燥鮮水峽東南盡處亂石矗駕疊成樓臺由其隙皆可扳躋上其上石竇一縷直徹洞頂光由隙中下射宛如鉤月澗底南通覆石低壓髙僅尺許此必前通洞外澗所従入者由層石下北循澗底入隘低甚與外二闗相似稍従其西攀上一石隙北轉而東若度鞍歷嶠兩壁石色石質光瑩欲滴垂柱倒蓮紋同雕刻東下一級復値澗底已轉入隘闗內辟成一衖濶二丈髙殺其五尺覆石平如布幄北池坦底半里許下有一石出爲榻楞邊明辧上則蓮英下垂連接成幃四圍垂幔大與榻並中圓透盤空上穹爲頂其後西壁玉柱圓竪大小不一而色皆瑩素紋絕刻鏤衖中第一奇也又直北半里洞分上下兩層澗底東北去上洞登自西北時所賫火炬已去其七恐迷歸路遂割奇返抵透光處炬裁盡洞外守視者又增數十人見予兩人皆額禮稱異且曰久待不出疑墮異吻餘各謝之然此洞入處多隘其中美勝予所見洞俱莫及不知土人何畏入乃爾乃取行李前村隨澗北十里抵大道又西十里宿黃石鋪去茶陵西已四十里鋪南卽大嶺北峙峯石俱嶙峋挿空西南一峯尢甚名五鳳樓去十里而近卽安仁道余早臥不及詢明發登途知已無及黃石西北三十里爲髙暑山又有小暑山俱在攸縣東疑卽司空山也二山之西髙峯漸伏茶陵江北曲經髙暑南麓而西攸水在山北是山界茶攸兩江云

十八日西北五十里抵攸縣

十九日西南四十五里下太平寺嶺則大江在其下隔江卽芒洲也候舟不得宿泊舟間

二十日上午始得舟順流西北向山峽行二十五里大鵝灘十五里過下埠下四鄕灘險甚過此山始開江乃西向二十五里北下橫道灘又十五里宿宿子坪民捨二十一日四鼓舟人乘月促下舟二十里雷家埠出湘江又東北十五里抵衡山縣出望嶽門三里越桐木嶺始有大松立路側又二里石陂橋松始夾道五里過九龍泉又五里師姑橋夾路松盡山隴始開乃見祝融峯北峙五里入山復得松又五里路北有子抱母松又五里過司馬橋入謁嶽廟問水洞在山東北隅非逐山道遂東出嶽市東北三里有小溪自嶽東髙峯來入小徑三里上山峽卽望見水簾布石崖下二里造其處乃瀑之瀉於澗者非洞也下山又東北二里登山循峽逾一隘中峯回水繞爲九眞洞亦山峽間瀑也在紫蓋峯下逾山而北尙有洞亦山塢漸近湘潭境余見日將暮遂出山十里宿嶽廟

二十二日力疾登山由嶽廟西渡將軍橋嶽廟東西皆澗北入山一里爲紫雲洞亦無洞山前一岡當戶環成耳由此上嶺一里大石後度一脊里許路南有鐵佛寺寺後躋級一里路兩旁俱細竹防茸上嶺得丹霞寺從寺側北上由絡絲潭北下一嶺又循絡絲上流之澗一里爲寶善堂其處澗従東西兩壑來堂有大石如壁西澗環石下出玉板橋與東澗合而南寶善界兩澗之中去嶽廟已五里堂後躡磴一里又循西澗嶺東平行二里爲半云庵庵後渡澗西躡級直上二里上一峯爲茶庵又直上三里逾一峯得半山庵路甚峻由半山庵丹霞側北上竹樹交映靑翠滴衣竹中聞泉聲淙淙自半云逾澗全不與水遇以爲山髙無水至是聞之殊快時欲登頂過諸寺俱不入由丹霞上三里爲湘南寺又二里南天門平行東向二里分路南一里飛來船講經臺轉至舊路又東下半里北度脊西北上三里抵上封寺寺東有虎跑泉西有卓錫泉凡住寺三日

二十六日至觀音崖再上祝融防仙橋由不語崖西下八里路分南北北二里九龍坪仍轉路口南一里茅坪東南由山半行四里渡亂澗至大坪分路東南上南天門道予乃従西南小路直上四里爲老龍池在嶺坳嶺外多淨室西南至側刀之西雷祖之東東二里上側刀峯平行頂上二里下山頂度脊甚狹行赤帝峯北一里繞其東乃南由坳中東行一里轉出天柱東遂南下五里過獅子山與大路合由岐路西入福嚴寺

二十七日由寺西循天柱南一里又西上二里越南分脊北轉循天柱西一里上西來脊遂由脊上西南行循華蓋東轉出其南麓西三里復循華蓋西北下風雨大至北過一小坪復上嶺共一里轉西行嶺脊上連度三脊或循嶺北或循嶺南共三里復上嶺直上二里爲觀音峯峯北樹中行三里雨始止沈霧益甚西南下一里得觀音庵又下一里爲羅漢臺有路自北塢至者卽南溝來道復南上三里度二脊旣逾髙頂南下一里得叢木一丘曰雲霧堂又南下一里爲東來大路遂西下又一里半至澗度橋而西至方廣寺蓋大嶺之南石廩峯分支西下爲蓮花諸峯北則雲霧頂分支西下爲泉室天臺諸峯夾而成塢寺居其中水口西去環鎖甚隘亦一勝地也寺西有洗衲池補衣石在澗旁度水口橋卽北上山三里得三臺寺蓋泉室峯又西起髙頂突爲天臺峯西垂一支環轉而南若大尾之掉幾東接其南下之支南靣水僅成峽內環一塢如玦在髙原之上與方廣方稱上下二奇仍返宿方廣

二十八日出補衲臺沿澗西行五里石樹瀠溪巖影溪聲澄滌胸目又二里隔溪前山有峽自東南來與方廣水合流西去路遂北向登崖崖下石樹愈宻澗在深壑中有黒白黃三龍潭兩崖峭削路折而上聞聲而已不能見也已平行山半共三里過鵝公嘴得龍潭寺寺天臺西峯下南爲雙髻峯蓋天臺雙髻夾而西來以成龍潭潭北上卽寺寺西爲獅子峯尖削特立天臺以西峯至此盡其南隔溪卽雙髻峯而蓮花以西峯亦至此盡過九龍猶平行山半五里自獅子峯南繞其西下山又五里爲迹橋而衡嶽西面之山始盡橋東去龍潭十里西去湘鄕界四十里西北去白髙三十里南至衡陽界孟公坳五里自馬迹橋南渡一澗澗卽方廣九龍水去白髙者東南行四里又越小橋一里上一低坳不知其界頭也過坳五里有水自東北山間懸崖下髙數十仞曰小響水塘亦衡嶽餘波也又二里有水自北山懸崖飛瀉爲大響水塘濶大過前崖而水分兩級轉下峽間初見上級後見下級故覺其不及前崖飛流直下也前卽寧水南出沙河下衡郡艸橋由寧水橋五里過國淸亭逾小嶺爲穆家洞洞回環圓整水自東南環東北乃石廩峯西南峽中水山環如水而東附於衡山之西經洞二里復南逾一嶺二里爲陶朱下洞洞甚隘水直西出路又南入峽二里復逾嶺爲陶朱中洞水亦西出又南二里上嶺坳甚隘爲陶朱三洞敞於前二洞而不及穆洞之回環二里又逾嶺爲界江江之西曰大海嶺溯水南行一里上一坳至傍塘卽隨水東南行五里抵黒山又五里水口兩山逼湊水由其內破壁入一里水始出峽路亦夷又一里爲橫口傍塘黒山之水南下岣嶁之水西南來至此合北望岣嶁白石諸峯甚近南去衡郡五十里

二十九日沿溪南行逾大小犂坪共五里復與溪遇循溪東南下十里越溪又五里入排衝排衝者山岡自黑山西之談碧嶺東南至靑山分爲兩支俱西北轉兩岡排列夾爲長塢至靑山坳凡五里塢始窮乃逾坳而南十里下望日坳至黃沙灣則蒸江自西南來路隨江東南下又五里抵衡郡之艸橋覓靜聞暮得之緑竹庵瑞光上人處庵在北門外華嚴松羅諸庵間八庵聯絡俱幽靜明潔唄誦之聲相聞乃桂藩焚修地

二月初一日由庵東南逾小嶺至湘江溯江至蒸水入湘處渡江登東岸東南行六里復西五里従丁家渡渡江已在郡南門外登崖上回雁峯峯不甚髙東臨湘水北瞰郡城俱在足下雁峯寺籠罩峯頂無餘隙仍出北門登石鼓山山在臨蒸驛後湘江流其南蒸江北繞山由其間東突成峯前有禹碑亭後爲崇業堂再上宣聖殿中峙焉殿後髙閣甚暢曰大觀樓平視衡城與回雁南北相對蒸湘夾其左右俯出窓楞下近而萬家煙市三水帆檣逺極於嶽雲嶺木亦爲披映𨿽書院宏偉不及吉安白鷺乃地爲名賢樂育之區兼滕王黃鶴諸勝非白鷺所得侔矣樓後爲七賢祠最後爲生生閣閣東向下瞰蒸湘合流於前未水北入二里外與大觀東西易向大觀踞山頂收南北西三靣之奇此則東盡二江合流之勝者也又東爲合江亭址稍下臨流愈近下樓過靑艸橋東北二里入緑竹庵來雁塔者衡州下流第二重水口山也石鼔従郡城東北特起垂江爲第一重雁塔又峙於蒸水東耒水北爲第二重南瀕江與石鼓夾峙蒸水左右

初二日至初六日俱阻雨庵中

初七日靜聞同顧僕定永州船予循麓東入桂花園乃桂藩新構慶桂堂地前列丹桂三株皆聳幹參天接陰蔽日其北寶珠茶五株髙大亞之郁森殊匹又東爲桃花源西自華嚴天母二庵來南北俱髙岡夾峙中層疊爲池池兩傍依岡分塢皆梵宮紺宇諸藩閹亭榭錯出其間桃花源上卽桃花衝乃嶺坳也其南最髙處結亭曰停雲従亭北逾桃花衝坳東復岡夾成池越池而上卽來雁塔塔前爲雙練塘西對石鼓返眺蒸湘交防亦甚勝因促僧登塔歷五層四眺諸峯北惟衡嶽最髙次則西之雨母山又次則西北大海嶺餘皆岡壠髙下無甚崢嶸而東南二靣豁然無際湘水自回雁北注城東至石鼔合蒸東轉經塔下東合耒水北去三水曲折不及長江一望無盡而紆回殊足戀也歸庵晤靜聞知舟行期二日後

初八日入郡出城南一里由回雁麓一里入花藥山山不甚髙卽回雁西轉回環下府城者諸峯如開翅舒翼四拱成塢有寺當其中若在城郭內敞爲一方冠初九日移行李舟中雨不止舟泊不行

初十日僅行舟五里泊水府廟

十一日二十五里南上鉤欄灘衡南首灘也西二十五里爲車江折而東南二十里爲新塘站又二里泊新塘上流之對涯二鼔中盜囊洗僅脫身顧僕被重創十二日賴靜聞於防余中拔得衣被數件體得蔽時劫舟已沈鍋具焚沒無餘靜聞沒水取得一鐵銚漉取江底濕米煮粥徧食諸難者餘三人因附土人舟返衡府舟頗大篙師僅一人抵鐵樓門已五鼔

十三日入城投金祥甫欲假遊資於桂藩金其書記也日復一日竟不得要領

二十日出步柴埠門外途遇折寶珠茶者花大瓣宻其紅映日又見千葉緋桃含包大如鐘皆桃花衝物也余擬往觀之

二十二日同靜聞出瞻嶽門越艸橋過緑竹庵桃花歷亂入桂花園則寶珠盛放花巨如盤殷紅宻瓣萬朶浮圍翠之上眞大觀不復知身在窘難中也望隔溪塢內桃花竹色映帶生姿中有閣臨流亭新其巓循級入登山踞亭爲之憮然

二十六日金鬮防得百金貸予二十金防桂藩復有所捐助靜聞不能無望予議先往道州畱靜聞候坐郡中待余還同西行

三月初三日下午風雨作舟子遷延晚始移泊南門埠初四日下午過汊江抵雲集潭去前日被盜處不逺初五日平明發舟風頗利十里過前日畏途沈舟猶在也四里過香鑪山上有灘頗髙又二十五里過桂陽河口桂陽河自南岸入湘舂水出道州舂陵山巋水出寧逺九疑山經桂陽西境合流至此入湘爲常寧縣界由河口入抵桂陽尙三百里又四里止瓦洲夾

初六日二十里過白坊驛又西南三十里爲常寧水口水從東岸入湘亦如桂陽河口水較小常寧縣治猶在江之東南也西十五里泊糧船埠

初七日西南十五里至河洲驛此地湘江東岸爲常寧界西岸爲永之祁陽界皆平陵擴然岡阜逺疊三十里過大鋪兩岸俱祁陽屬上九州灘又三十里至歸陽驛初八日西七十五里泊石壩裏

初九日五十餘里下午抵祁陽余病不能登昨予將至白水驛力疾西望一橫山如列屏至是舟溯流而西又北轉已出是山之陽蓋祁山也山在湘江北縣在湘江西祁水南相距十五里上流則湘自南來循城東抵山南轉祁水西自邵陽來東入湘遂並東曲去

初十日舟以候客未發余念浯溪勝不可不登乃沿江南五里渡之東已在浯溪下溪由東西入湘流甚細溪北三崖駢峙西臨湘江中崖最髙顏魯公所書中興頌髙防崖壁前有亭下臨湘水崖巓巉石簇立如芙蓉叢萼余病怯不能登臥崖邊石上仰觀久之舟至又行二十里過新婦塘江北岸一石娉婷立巖端矯首作西望狀下有小鮮曰竹魚極腴八九月重一二斤他處所無又十里泊舟滴水崖崖在江南岸危巖亙空

十一日六十五里扺七里灘

十二日二十里過冷水灘舟循東岸行隔江聚落俱在石崖上瀕江石骨嶙峋直挿水底闤闠之址以石不以土人従崖隙拾級以登眞山水中窟宅也忽南風大作薄暮稍殺舟乃行五里已暮乘月行五里抵區河十三日四十里至湘口闗湘江自西南瀟江自東南合於其前予舟由瀟入十里爲永郡西門之浮橋已一舟従後來予移附其中蓋以明日向道州者下午舟過浮橋泊小西門隔江望西岸石甚森幻中一溪自西來注石梁跨其上心異之循城而北西越浮橋則浮橋西岸異石張吸土人問愚溪橋卽浮橋南畔溪上跨石者是鉆鉧潭則直西半里路旁嵌溪者是始知潭卽愚溪上流潭従西橋従南也乃遵通衢直西去路左人家隙中時見小溪流石間半里過桞子祠祠南向臨溪再西抵茶庵溪自南來沿石東轉轉處石勢尢森特但亦溪灣一曲耳無所謂潭也求小丘小石潭俱無能識者是水發源永州南百里之鴉山有冉染二名桞子易之以愚按文求小丘當卽茶庵也庵去潭西數十步叢丘之上爲此中鼎剎求西山亦無知者後讀芝山碑謂芝山卽西山亦非也芝山逺在北當卽柳子祠後圓峯髙頂今爲防珠庵者是聞庵間有柳子崖則爲西山信矣余覓道其間西北登山崖已蕪竟不得道乃西南繞茶庵前復東返桞子祠前渡溪南越一岡東轉出愚溪橋橋兩端架瀟江之上卽前所望異石也因捜踞石窟上下穿眺尢幻橋內一庵曰圓通北向俯溪有竹木勝時舟在隔江城下以舟子遲待予乃返

十四日晨過浮橋西見一長者叩以永州最勝曰溯江南二里瀕江爲朝陽巖北隨江轉入山岡亦二里爲芝山巖無得而三也予乃先北趨芝山循江西岸半里至劉侍禦山房由其側北入山越一嶺又北逾山岡登其山見山之西北湘水在北稍逺近則一小水従西來東南則瀟水在其東瀟江東岸有塔臨江與此山夾瀟爲永水口蓋此卽西山北走之支北盡瀟湘合流處當卽桞子所記萬石山郡人則稱爲芝山云越嶺北從嶺上東轉前望樹色合陰石崖矗奮知異境到矣卽下崖腳仰望有庵倚之路繞其北而上乃捨庵上趨則崖石聳透固奇而兩旁亂石森立上下起伏如蓮萼芝房中房外簇隨地而是小徑由其間上至崖頂穿一石闗入有室南向繞其南西穿石隙而入仍従西峽下至崖腳一路竹木扶疎玉蘭鋪雪入崖下庵庵北一小閣可憩南結精廬倚之門在其左僧従內啟扉入小庭側竇穿臥隙而上崖石穿然一亭綴石末四窓空明花籜間發若置身盆石窈窕中出返至浮橋聞直西四十里有寺曰石門山最勝渴登朝陽巖不及往分令顧僕從橋東溯湘放舟南上予従橋西仍過愚溪橋溯瀟西岸南行一里大道西南折道州道也由岐徑東南一里則一山怒而石奔與江鬭逾其上東俯入石闗內飛石浮雲旁下瞰瀟水卽朝陽巖矣巖後通前豁上覆重崖絕壑臨其下憩倚於中煙帆逺近與溪雲山鳥相出沒遊目所及勝常疊供甫定而山谷傳響舟人已放舟於下促下舟余不顧崖北有石磴直下緣江急従之磴西倚危崖澄江東逼盡處忽有洞岈然髙濶共四丈亦東靣江溪流自中噴玉出水洞也洞口少入卽南轉平整軒潔大江當其門內界流泉與上巖髙下擅奇入五六丈卽滙流滿洞洞西轉而黑計可揭進無炬乃出其北更有一巖覆結奇云踵挿淵黛土人橫棧架板若閣道仍従石磴透出巖後淩絕頂佛廬挿其上舟人促不已乃下舟溯江漸東折七里至香鑪山尖銳若髻石骨攢簇獨峙江西岸時見佳植綴揺下午過金牛灘上有金牛嶺嶺北峯尖削南則橫突三峯江流直搗其脇至是舟始南泊廟下舟行已五十里陸路止二十里先是聞永州南二十里有澹巖不意舟防竟日巖猶在前也計明晨過其下舟人執不肯待余念陸近水逺不若聽舟去従陸躡之

十五日五里至巖北亟登涯期舟於雙牌雙牌者郡南五十里鋪也郡南二十五里爲巖北陸至此與江合陸卽南入山又二十五里至雙牌水道則東迂溯江至雙牌又六十里計舟一日僅抵此余不難負病追躡也巖背東北臨江従其南二里西向入山巖俱怒湧作攫人狀已望見西峯前突西峯聳石尢異及登之官舍半頽先是西峯之陽望見洞門髙張至是路従其側出上見石崖攢舞環玦東向下則中空成巖容數百人下平上穹明奧幽爽無逼仄昏昧苦北洞底亦有垂石環轉覆楞分內外者巨石磊砢界道石上多宋人題刻黃山谷最愛此丘謂爲此中第一巖東穿腋竅上有門上通叢石間東瞰官舍後回谷巖西南又辟一門逾門出其右石壁穹然僧寮倚之西眺山下平疇桑麻布壤中有進賢江發源自龍洞洞去永城西南七十里江東來直逼山麓北入瀟江側又有水洞去此二里秉炬可深入従僧寮循巖南東行過前所望洞門髙張處門𨿽峻中夾不廣內亦不能上達後巖也仍冒雨東出臨江江迢迢在數里外澹山南卽崇山排亙支分東走故江道東曲避之乃捨江南行七里至木排鋪又南逾小嶺三里爲陽江江不能勝舟西南自大小葉江來至此二十餘里東注瀟其北則西嶺橫亙南則曹祖山張家衝諸峯駢立於前又南七里直抵張家衝東麓曰陳皮鋪又南三里逾嶺望西山層墜下時見石骨標異舉奇已復靈湊一區眾竅並幻亟西披之則片石層層盡若雞距龍爪下蹲於地又如絲之囊筋縷外貫而中悉透空但上下爲蔓棘阻纒無従扳躋隨之南見旁有隙土新薙者輒捫入然每至純石卽復不薙問之路旁荷鋤者曰是乃和尙嶺皆石山也其西大山曰七十雷因指路隅一庵後更勝従之則大道直出石壁下忽石屏挿起上多透明隙形備生躍淸泉一下穿雲根出有庵在其南問之僧則出水崖也仰見崖後石勢駢側有路一綫皆其薙地徑也賈勇従之其上石皆如臥龍翥鳳出水靑蓮萼瓣裂轉至出水崖後覺茹吐一區包裹沓而窈窕無竟蓋其處西亙七十二雷大山叢嶺南列惟東北下臨官道又出水崖障其東北復屏和尙嶺四靣外同錯綺其中怪石層朋采艶奪目余乃透數峽進東北屏崖之巓有石髙防若天門上開不可慰卽防石西南卽出水崖內壑一潭澄石隙中三靣削壁下嵌不見其底若爬梳沙蔓令石與水接武陵漁當爲移棹余歷選山棲佳勝此爲第一而九疑尢溪村口稍次云捜剔久之始下由庵側南二里得大道一溪自西南山凹來過溪東南一里復與瀟江遇溯江西南三里抵雙牌舟適至下舟西南豁然若可逺達舟反向南山入瀧蓋瀟水南自靑口合沲水卽入山峽中是曰瀧口北行七十里皆連山駢峽虧蔽天日且水傾瀉直中下所謂瀧也中瀧有麻潭驛南四十里屬道北三十里屬零陵時風色甚利薄暮乘風驅舟舟灘捲浪如雷五里入瀧又五里泊橫口自永州至雙牌陸五十里水倍之雙牌至道州水陸俱由瀧中行無他道故瀧中七十里止有順逆分無水陸異出瀧至道州又陸徑水曲矣

十六日二十里爲麻潭驛零陵界盡南卽道州境自入瀧來山勢逼來石灘懸亙山鵑盛開皆在水涯岸側不作漫山布谷觀映碧流丹尢覺有異二十里至吳壘鋪西南山稍遜舟反東轉又五里復南又十里山勢愈逼束爲瀧口又五里泊將軍灘灘有峯立瀧口若當闗然溯流出瀧劃然另辟區宇是夜明月徹夕入春僅見十七日山開水曲五里至靑口一水東自山峽出寧逺道也此水最大卽瀟水一水平曠中南來者卽道州道也此爲沲水水小弱乃捨瀟南溯沲又五里爲泥江口水西通營陽舟上羅坪三日程當卽營水矣又三十里抵道州登南城回眺州城南憑江水東南西三門俱瀕江蓋沱水自江華掩遨二水自永明俱合於州西南十五里外東北抵城西南隅繞南門至東門復東南去若彎弓而城臨其背

十八日過城東半里有小橋卽涍泉入江處泉流甚防橋側有石突立江濱狀如永州愚溪橋透漏聳削過之分岐空腹隙可穿竇入所謂五如石也中一石擊之幽亮爲響石按元次山道州詩題石有五如窊樽而窊樽莫覓屢詢於人有云在報恩寺捨之出州西門南折過翼云橋有二岐従西二十五里爲濓溪祠又十里爲月巖從南爲十里鋪又六十里爲永明縣十里鋪側有華巖巖下間道可出濓溪祠余欲兼収之遂従南行大道兩旁分植喬松如南嶽道中密過之有松自下分柯五六枝挺競秀此中特見他處所無也聞自州至永明松夾道者且七十里州西南皆岡坡髙下道因之四顧崇山開逺惟西北一山最髙較近則月巖後所倚大山也至十里鋪東従小徑北半里爲華巖洞門北向小水自洞下出由洞入止聞水聲東轉三丈餘復南下則穹然深暗聞其內一炬可盡行急不及覓炬遂北向小徑行山俱小而峭或孤峙或兩或三石骨嶙峋艸木揺颺其上曲折升降如在崩云頽浪中而西北崇峯時従山隙瞻一靣五里橫過山蹊四五重度一小石橋又逾嶺得西道從之二里又北入小徑共四里轉出平疇則道州西來大道也前一里扺濓溪祠祠北向環山不臨水前擴然容萬馬乃元公所生也濓溪則自祠西豸山麓北注乃西一里過豸山北渡濓溪溪自月巖來至此爲豸山東障乃北走又東至州西入沱水従溪北西溯五里抵達村西南入山路旁一峯甚圓銳出其南従此亂峯漸多爲錐爲指爲列屏俱環映大山東牽引成蔓五里南轉入亂山腋又三里西越嶺望見正西一山白煙一抹橫其腰卽月巖上層透空處也蓋髙山西立若齊天不可階東下三級得此山中空上防下辟重門光徹前巒遙睇之如白雲浮動耳又二里抵月巖山下從東麓拾級上先入下巖巖東向中空上合髙環成梁下望如於菟張吻目光牙血宛然令人畏栗復従巖上徧歷諸勝卽月巖宿

十九日仍過所望巖如白煙處分岐東南行穿小石山腋宛轉羣隊中八里出山渡大溪東南十里至武田再東半里卽永明大道橫過大道南一里半大溪湯湯介於前爲永明掩遨二水渡江東南行六里得板道甚大南隨板道十里止板寮

二十日東南従小徑一里出江華大道南爲火燒鋪在州南三十里而逺又五里爲營上則中江華道州設營兵以守者後有小尖峯倚之東數里外髙峯屼起爲楊桞塘屏亙而南九疑當在其東矣南八里有溪自西而東石巉然橫臥澗中淸流潄之不減包園石壑南十二里至伽祐鋪去江華十里由鋪南直下一徑可通浪石寺東南轉従嶺上行共七里至江華城西出城南東南一里爲麻拐巖又名回龍庵由庵沿江岸南行半里水分二道來一自東山谷中者其水較大卽沲水也一自南來者可通小舟發源自上武堡堡南卽爲廣西賀縣界大小二江合於麻拐巖之南大江東源錦田所澗流二百餘里舟行三四日可至小江南自上武堡舟溯流僅到白馬營可五十里然入江之口卽積石爲方堰置中流橫遏江舟不得上下堰內另置小舟外有橋橫板以渡白馬營東大山曰吳望山有秦洞甚奇惜未至又南始至上武堡堡東大山曰冬冷山二山之水合出白馬營爲小江上流乃沿南來小江岸西行三里宿浪石寺

二十一日欲往蓮花洞候引導者久之得一人由寺西遵大路行南去山盡卽上武堡西逾大佛凹爲富川道凹去江華西十里聞逾凹西二十里爲崇栢卽永明界又西二十五里過枇杷所在永明東南三十里爲廣西富川界更西南三十里卽富川縣治云遂七里直抵大佛嶺下先是南路一巖若云楞嵌垂予意蓮花在是而巖尙在路北大嶺麓乃従北岐小徑入不半里至洞下導者取枯竹一大捆縛爲六大炬分肩以入出復探路左洞披棘以進還飯浪石已過午乃循舊路抵麻拐巖西合江口南渡小江堰外橋東南三里至重元觀寺南里許入獅子洞出返麻拐巖北登嶺直北行已過東門外矣又北逾嶺渡沲水北宿江渡

二十二日循東山東北行十里爲蠟樹營由此漸循山東轉五里過鼇頭北麓又十里過馬岡原自鼇頭至是皆循山北東向行山南悉猺人居東十里逾虎版石爲分村東渡兩大溪共十里於是東登嶺先抵南靣崇山至是北亦有山橫列路遂東向兩山間升陟岡坳十里抵孟坳橋西彭家村

二十三日東一里南列山已盡轉而西列路循之南轉五里抵塘村坳其東又有峯卓錐立防亦自南趨北與西靣之山若排闥直南遙望處中一峯如當門之標望之神動惟恐道不出其下南七里東度一橋小溪甚急逾橋則大溪南自九疑北出靑口卽瀟水上流也北望小溪入江口有眾舟艤其側渡大溪東南十二里直逼東界亂峯下南六里至掩口營始與寧逺南來之道合北去寧逺三十里掩口之南東西排岫橫障至此湊合成門向所望當門之標已列其東岫首而西障東垂亦一峯若挿屏若攢指若亙垣與東岫競勝二里出湊門之下水亦従中南出其下平疇擴然東西成壑路從西峯南轉西向行又三里至路亭

二十四日西五里爲太平營由此西北入山多亂峯環岫蓋掩口東峯排列爲劍防此處諸岫如攢隊合圍中環成洞穿一隙入如另辟城垣山不甚髙而窈窕回合夾道皆宛轉之洞卓立之峯崆峒之石噴雪驚濤之初漲如是十里至聖殿聖殿者舜陵也予初從岐路望之見頽垣一二楹路復蕪沒竟從其東逾嶺北北二里問耕夫已過聖殿抵斜巖矣遂西靣登山則穹巖東向髙張甚宏敞洞門石峯中峙門界爲兩飛泉傾布其上巖右垂石縦橫巖底有泉懸空下或従石端直注或依石竇斜噴眾隙亂流顧盼交射更一奇也下復開一巖深下亦極宏峻然不能逺透巖之左上層復開一巖圓整髙朗若樓閣乘虛正對洞門中峙峯兩瀑懸其前爲外巖最麗處下有池瀦水一方不見所出復無盈溢池北一門復開卽左巖下層也由其內墜級下爲深入道明宗上人曰此間勝迹君當先了書字飛龍二巖惟三分石逺不可到還以余晷入洞爲秉炬遊不妨深夜也予乃先探二巖明宗爲導出斜巖稍北折而南下馬蹄石其陰巉石嵯峨疊云聳翠益南過永福寺故址礎石猶偉已犁爲田又南過一溪卽瀟江上流西轉共三里入書字巖巖不甚深後有垂石夭矯巖外鐫玉琯巖三字宋人李挺祖筆巖右鐫九疑山三大字爲宋嘉定六年知道州軍事莆田方信儒筆側又刻漢蔡邕九疑山銘乃宋淳祐六年郡守潼川李襲之屬郡人李挺祖書襲之旣新其宮因鐫銘於側以存曩迹後人固鄙執巖有巨書遂以書字名巖反失玉琯之實蓋此地爲九疑中峯故鐫題於此余坐玉琯中因求導人往三分石者土人謂去此五十里俱猺窟中必且得猺人爲導然中無障棲攜火露宿乃可已而重購得一人乃平地猺劉姓者期以晴爽乃往遂返過馬蹄石東入飛龍巖巖従山半陷下內亦寛廣如斜巖外層之南巖中有石坡中懸但無宛轉致返斜巖明宗出七火炬與顧僕分攜火前導始由巖左下層循隙歷磴下水自巖頂飛注與人爭級級盡路舒水亦無有東向入洞忽平廣旣而石田鱗次水滿其中従塍上行下遂墜成深壑石田上有石池由池涉水乃楊梅洞道捨之仍下洞底涉一溪水自西而東流入洞內截流之後循洞右行路復平曠洞愈宏濶有巨柱端中央直近洞頂東復有一小石侍立其側又東爲弔空石一柱自頂下垂空半止其端反捲而大又東有天柱石蓮花於是過爛泥河卽前涉下流河底泥靡陷深及膝步少緩沈不得拔乃循洞左行左壁崖片楞垂上飛爲蓋下爲臺中凹爲牀爲龕南眺一方柱自洞底屏列上躋其東亦一柱與之並起更髙巨端有一石旁坐石蓮上爲大士座由此西下可北繞大士座後前爛泥河水亦繞大士座下西來至此南折去洞亦南轉愈極宏崇水深艱渡遊者至此例止余彊明宗渡水水深逾膝然無爛泥河濘甚旣渡南向行水流於東水循其西四顧石柱參差髙者千尺低亦丈許以數十紀俱光耀如凝脂曰雪洞又前曰風洞前又當南下渡河明宗謂従無抵此者故前過大士座輒抽炬篁挿路爲志若再入前逼深潭後迷岐竇寧不爲歸途慟耶時余不借已爲蕢跣一足行先令顧僕攜一防備壊者以渡河水深竟私置大士座下遂不能前返約所入已三里餘聞其水潛出廣東連州恐亦臆論大抵入瀟之流然所進周通正無底也還過初渡第一河上石田北入楊梅洞先由石田涉石地地兩崖石峽如門池水滿浸涉亦逾膝然其下石底坦齊旁無寸土入峽門大石橫其隘透隘入復得平洞寛夷丰博北皆飛石平鋪若樓閣有隙下窺則石僅板薄下復穹然成洞水從下層奔注入卽爛泥諸河上源也洞中產彈丸圓石四靣紋痕蝟毛起楊梅之名以此此洞所入水卽巖外四山窪注地中者此塢東爲簫韶峯西卽斜巖南爲聖殿西嶺北爲馬蹄石皆廓髙裏降有同釡底四靣水俱潛注苐不見所入隙耳出洞已薄暮臥巖中終夜瀑雨宣聲兩不能辧詰朝起視則陰雨霏霏也

二十五日靜息巖中寒甚閒出觀瀑亟反煨榾柮以竟日此巖之瀑非若他處懸崖下俱従覆石之底穿竇下注懸於左巖上洞前者二瀑最壯其右崖窪洞上者一瀑數竅小於左瀑出自懸石之端者一出石底之竇欹噴者二

二十六日雨仍不止下午往聖殿仍由來道逾嶺稍東轉出簫韶峯北簫韶自南而北屏峙斜巖前上分兩岐北盡爲舜陵陵前環繞數峯正中者上岐爲三稍西者頂有石獨聳陵有二大樹夾道大四人圍廟僧呼爲珠樹結實大如指去殻可食兩旁巨杉亦有大四人圍者防丈以上卽分岐髙聳冒雨返斜巖

二十七日雨止急飯逾馬蹄石嶺抵玉琯巖南覓所期劉猺猺以雲霧未盡已他往同居一人於山中甚熟諳惜患創不能導爲餘言由此東行五十里有三石參天水分三處俗呼舜公石卽三分石也路已湮由此南行三十里有孤崖如髻盤突山頂俗謂之舜毋石有徑可達下卽爲蒲江過嶺卽爲麻江麻江口舟可達錦田且以所摘新茗獻返過永福故址址南溪流甚急𨿽西下瀟江而東南北三靣皆予所經尙未覩來處乃溯流防之則故址之南石崖側懸水由下出崖不及水者三尺其下甚深不能入也是日仍觀瀑炙薪巖中雲气漸開心目舒逸因爲永南諸洞殿最道州月巖第一九疑斜巖第二江華蓮花洞第三獅巖第四永州朝陽巖第五澹巖第六江華大佛嶺側巖第七九疑玉琯巖第八道州華巖第九月巖南嶺水洞第十九疑飛龍巖第十一又聞道州長田有中朗洞勝不及到

二十八日仍過玉琯南覓導猺肩火炬前行東上楊子嶺二里上有石人立而起山皆盤突東南折行嶺坳中三里曰茅窩皆奇石下深窩有石崖嵌削千尺四靣交流搗入巖洞是名九進巖巖西向疑永福南透崖出者卽此水也又東南二里越嶺爲蟠龍洞水口又登嶺一里爲淸水潭其東下嶺韭菜原道也余東南二里渡牛頭江江水東自紫金原來江兩崖路俱峭削上下扳援甚艱渡江卽東南上半邊山其東北髙山爲紫金原山外卽藍山縣境其西南髙山爲空寮原空寮原前山有白石痕一幅上自山頂下至山麓若懸帛然再南爲香鑪山山在玉琯巖南三十里三分石西北二十里髙亞三分石頂有澄潭廣三畝中石筍兩枝亭亭出水靣三丈餘疑志所稱天湖也由半邊山頂行五里屢度山脊下少上多共東南五里出鼇頭山先是沈霧不開半邊鼇頭諸山亦近望不及身至始出至是南眺三分石不知所在頃之云忽澄明瞥然閃影髙峯頂與江山縣江郎山相似一爲浙源一爲瀟源但江郎髙矗山半此懸萬峯絕頂爲異耳半邊鼇頭兩山東北與紫金夾牛頭江西南與空寮香鑪夾爲瀟源江乃兩水中脊二水合於玉琯東南西下魯觀與蒲江合始勝如葉舟出大洋焉沿鼇頭東嶺半行二里始下三里下至瀾泥河始得水野炊已下午其瀾泥河東五里逾嶺下三里爲髙梁原藍山西境嶺乃藍山寧逺分界處在三分石東予往三分石下瀾泥河卽與髙梁原分道折而西南行又上一嶺山花紅紫鬭色余於鼇頭山始見山鵑蘭花至是又有紫花二種一種大花如山茶小者與山鵑等艶色可愛枯樹間蒸菌黃白厚大如盤予袖摘夜至三分石穿箐烘之香正如香菌又山木幹霄有獨木最貴楠次之又有壽杉葉扁同側栢栢儔也巨者圍可五人髙約數十丈瀟源水畔渡河處倒橫一楠修可齊眉長可三四十步凡上下嶺共五里抵瀟源水水東南従三分石來經香鑪山東北出魯觀者乃絕流南渡卽上三分石嶺麓嶺削不容足細徑伏深箐中俯首穿箐上卽兩手挽之以移足時箐猶宿霧淋漓首不得舒又不能平行其下惟垂空繘練資如是八里路漸平又南行嶺上五里濃云仍翳望頂莫辧而晚色漸合遂除箐依松得掌大地山髙無水有火不成炊命導猺砍大木積焚之箘箐圍火爲度宵計旣暝吼風大作飛火星舞空中火焰流徙倐忽奔突數丈初謂奇觀旣而雨勢乘風傘不能蔽幸火威猛烈足以敵之五鼓雨盛火亦奪魄矣二十九日天明漸霽仰見三分石露影在咫尺間憑饑衝濕而南又下山二里始知尙隔一峯也度坳中脊復南上三里始有巨石盤崖昨升降處皆峻土無塊石爲導猺誤出其南南一里東眺矗頂已可周摩之爲霧所埋對靣無所睹道窮磴絕忽山雨大注頂踵莫不沾濡乃返過巨石崖始見有綫道俱伏箐中大雨不可上遂返至夜來依火處擬從直北舊路下就溪炊米又誤出其西竟失道久之得微磵炊澗中已當午下抵磵則五澗縦橫交防一處蓋皆三分石西南北三靣水也向所渡東來一溪尙在最北溯流東一里至來時所渡處始涉而北人謂三分石下水一出廣東一出廣西一下九疑爲瀟水出湖廣予至此乃知爲石分三岐耳其東北合北與西諸水卽五澗交防處出大洋爲瀟江源直東者自髙梁原爲白田江東十五里經臨江所又東二十里至藍山縣治爲巋水源東南者自髙梁原東南十五里之大橋下錦田西至江華爲沲水源而三分石水初不出兩粵也且其南有錦田水橫流爲楚越界聞錦田東有石魚嶺爲廣東連州水至此始東南流入東粵耳乃從舊道下至牛頭江日已暮命導猺従間道趨韭菜原以自此而南絕無一寮而此原有髙山猺居也初升猶土山旣東下聞水聲出深壑中暗捫危級下又一里過兩獨木橋見火光熒熒伏畦旁乃猺人捕蛙者已而茅寮在前呼之一人秉炬出迎歸托宿焉

三十日平明行始見所謂韭菜原在髙山底若釡西越一山二里出淸水潭遂循故道返斜巖仍出宿路亭是夕始睹落照

四月初一日從路亭東北岐隨簫韶水西岸行三里西望掩口東兩山峽已出其下平疇矣於是東山漸豁路因溪東轉溪兩旁石盤錯競敵水奔束其中隘處如門卽架木其上以度度而循溪南岸行共七里抵下觀下觀西有溪自南繞下觀而東石梁鎖其下流水出橋下東合簫韶水其南一溪又自應龍橋來防三水合勝舟北可二十里至寧逺過下觀始與簫韶水別路轉東南向南望下觀後千峯萬巘亭亭若竹竿玉立中有最髙銳者名吳尖山下有巖窈窕當不減斜巖內有尢村洞外有東角潭俱此中甚奇處恨未滯杖履其中捜剔奇閟也東南二里大溪南自尢村洞來橋跨其上卽應龍橋也亦稱通濟橋已度橋遂南入亂峯中乃吳尖東派二里上地寶坪坳四際皆奇峯曲折獅象龍蛇之石夾路起與人爭道共六里飯山口峒名𨿽山口實瑤房錦幄桃源鹿門不辦此幽奇邃詭也南出山口逾嶺共三里忽兩峯夾道競險爭髙刻摹詭態極其變幻峯下小溪南向憩溪橋遇儒冠者王璇峯家尢村內欲挽予還其處爲吳尖主人予期以異日過峽南始有容土負塊山又五里逾嶺抵大吉墅石峯復夾道起路東一峯下嵌空玲瓏逆懸嵌裂蜃云不足諭其巧余望之神怦怦動亟分荊入皆竇空通漏上盤腋轉莫可窮詰西峯懸削不少雌遜路出兩峯中透隘南始豁然山開曰路園下石峯至是始盡東西俱盤阪崇巒南二里出大道又南五里宿界頭鋪爲寧逺藍山界其西大山曰滿雲山當是紫金原之背其攴東北行界遂因之

初二日東南行問所謂石柱山俱莫知所在共五里過嶺至總管廟遙望正東有聳尖卓立者不辧爲樹爲石又東南五里至顏家橋始辧爲石峯也橋下水東北流去過橋東南逾一小嶺大道南十五里至藍山予東折取臨武道五里過寶林寺讀寺前防龍橋碑云寶林山脈由北柱來乃悟向所望疑樹峯卽志稱石柱碑所指北柱也東過防龍橋橋下水南流洶湧卽顏家橋溪委曲至者隨溪東走北瞻石柱峯倩削如碧玉簮兩旁石崖兀突露奇然較之尢溪山口峯此裁得其一體耳又二里至下灣田大樹峙路隅上枝分聳下盤曲偃蹇大七圍旋窩錯節間俱受水若洗頭盆亦妖也又東路出臥石中溪始折南向藍山路乃東二里一橫道自西南貫東北卽藍山趨桂陽道又東沿白帝山南十里抵雷家嶺

初三日大溪自藍山曲而東至循溪東行已而溪南折路捨溪東逾嶺共五里大溪復自南來曰許家渡渡而東一里溪北向入峽路南入山十五里至心田鋪鋪南徑道開辟小溪來自朱禾鋪北向去自此路西大山由藍山南南向排列澄溪帶之路東石峯聳秀亦南向排列喬松防其上置道於中三里一亭供倦旅憩臥二十里飯朱禾鋪爲藍山臨武界一里度永濟橋水東流抵東山麓折而北入巋水又南四里爲江山嶺則南龍大脊水遂分楚粵云嶺西十五里曰水頭志謂武水出西山下鸕鷀石當卽其處過脊卽東南循水行四里至東村東南一里逾嶺下行塢中路旁喬松合抱夾立三里出兩石山口又四里達墊江鋪南去臨武尙十里初四日聞墊江東北十五里有龍洞甚奇遂由小徑行四里出臨武北向桂陽舟大道一里卽渡溪越捱岡嶺復従小徑西北入山共五里抵石門蔣氏蔣氏居後洞在山半翠微間洞門東南向一入卽見百柱千門懸列其中俯窪以下則洞外層也從東上穿入列柱復回環成洞如委房深閣無不徹明達隙八窓掩映従所歷洞無此開望宏麗屈折殫工者時蔣氏導遊還取火炬余貪奇獨先至意炬入處當在下洞外層後及炬至導者従左洞後穿隙西入連入石門數重已轉出外洞之後下層之上乃北逾石限穿隘進卽下石池中水澄明不流兩崖俱穹壁列柱池水深三四尺中有石梗臥水底水浮其上僅尺許踐梗行褰裳可涉十步之外臥梗又橫若限限外池益大水益深水底白石龍首頂橫脊尾拖池中逼崖側又前二三步圓石大如斗防挿水中不出水者亦尺許宻依龍側眞頷下物也珠旁又一石大倍珠中凹如臼靣平水曰珠盤然與珠並列未嘗盛珠也由此而前水深五六尺無梗絕涉西望水洞宏廣若五畝池四旁石崖攢突參錯而下泥水不得去洵異境也其西北似有隙更深恨無槎可航還從舊路出經左洞下回望窪洞外層紛綸窈窕乃獨下洞底環洞四旁轉出列柱後洞𨿽不深通而芝田蓮帷上下重布旣無內二洞亦自成一奇也此洞品第固當在月巖上下山返墊江南十里抵臨武

初五日出臨武南三里過迎榜橋橋南卽掛榜山余初過不之覺従其南東上嶺共七里過深井坪又南二里路従右下是謂鳳頭巖卽宋王淮錫稱秀巖者洞門東北向度橋以入出洞下抵石溪溪流自橋卽伏流石間復透隙瀠崖破洞東入此洞卽王記所云下渡溪水其入無窮處也苐王所記從上洞而下此則水更由外崖入予抵水洞口深不能渡聞隨水入洞二丈卽見天光五丈卽透壁出山之東是山如天生橋水達其下僅三五丈往連州大道正度其上但髙廣度者不覺耳予登巓東瞰深壑下環峽流東注近俱峭石森立灌莽翳之不特不能下亦不能窺王記所云其入無窮者臆說也還度迎榜橋回瞻掛榜處石壁一幃色黃白成章剖峯平列但少方整耳遂宿臨武生祠中

初六日出東門東南四十里至鳳集鋪爲臨武宜章東西界又二十里抵梅田白沙巡司

初七日司東渡武溪東北三十里爲芹菜坪南有石峯分突下層崖承之色班赭雜黑極似武夷一體此處四山俱靑崿巉岏獨此有異又五里過隘口循塔山北垂覓小徑轉入山坳曰艮巖寺向西南巖向西北巖口有池一方僧鳳巖所煮金剛筍供粥下午至宜章城南三星橋過橋則市肆夾道商旅雜遝爲南下廣東之大道路循城而東已乃北十里牛觔洞在靑岑山東北麓更北一里至野石鋪其北石峯嵌空層踞路左卽爲野石巖投宿巖下村家欲従捨後上巖須自其中捨後門出予乃從南畔亂石中扳崖逾石入先登一巖其門岈然內有透頂隙不甚深仰視門左有磴埋艸間亟披棘上西南行石徑中復得石門如合掌內𨿽隘稍深右裂旁竅上亦透天光而東壁半一圓竅透光如鏡出峽門西北隨磴上則穹崖削立上有疊石分霄下成展嶂以薄暮乃下聞中室牖內有呼客聲謂客探巖曽見仙詩否余以所歷對曰未也穹崖之東峽門之上尙有路可登明日當再窮之且爲予言髙雲山乃眾山頂路由黃岑嶺而上宜章八景有黃岑滴翠白水流虹二勝在其下不可失也

初八日復登巖上由穹崖東叢郁之下果得路上數步亂石縦橫路復莫辧乃扳逾石防上俱嵌空決裂有大石髙聳於外夾成石坪掩映愈勝還至失道處見一石穴卽在所逾石下匍匐入其內防岈起裂列穴旁通宛轉透石坪下皆明朗可穿前越其上玆又達其底然終不得洞中詩下巖南従舊路抵牛觔洞北西越山峽出峽共五里循靑岑南麓行西三里轉一岡始與南來大道合北上曲折嶺二里直躋嶺坳西卽白水流虹章水上源也水自髙雲山南經黃岑峒由此出峽布流懸石下土人卽稱此嶺曰黃岑然黃岑山尙北峙此其南下支逾嶺西北半里卽溯白水上流行黃岑山危峙東北陽環成洞大溪橫貫之溯溪西行三里仍北轉溯溪一里乃捨溪登嶺溪在嶺南聞溯行三十里可抵黃茅嶺乃北上一里西下塢中是爲藏經樓髙山四繞小澗瀠門寺甚整潔昔爲貯藏所近被賊焚刼經移髙云矣由寺左登坪頭嶺直上二里逾嶺塢甚幽山幃疊翠眾壑爭流修篁一丘叢木交映中一靜室出焉半里塢窮復溯澗北上嶺里許嶺已及巓水仍不絕此坪頭而上第二嶺也水自上塢透峽下路循峽入平行半里渡澗東北上嶺澗東自黃岑山後來平流塢中石坪殷紅淸泉素潤色侔濯錦出峽下瀉珠鳴玉韻重木翳之杳不可窺於是繞靜室西南下注出藏經嶺南爲大章之源也嶺不甚髙半里漸盤出黃岑北山鵑鮮麗光彩耀人此坪頭第三嶺也過一坪又東北上第四嶺里許逾其脊嶺西石峯突如獅踞爲將軍山逾嶺北下行深樹中共二里得髙云寺寺倚翠微猶踞萬峯頂上也以憊極日未暮止焉

初九日東北木中下山五里抵山麓坦山村村側北上虎頭嶺嶺東坳中澗水瀉大石崖下懸簾曳布亦此中僅見逾坳溯流北行塢中逾嶺下共四里有溪自西而東渡之又一溪自北來入溯溪北行峽中二里爲大竹峒水自西來想爲黃茅嶺餘波也東逾大竹嶺嶺爲大竹山南下脊上少下多東向直下二里爲吳溪東一里度橋北上小分嶺亦上少下多二里下至仙人場有水頗大北自山峒透峽而東一峯當闗扼之水激石南折峯剖其西巖巖矗扆以爲下必有洞壑可憩絕流以渡竟無人居東北十二里出良田又北十里至萬嵗橋初十日二十里至郴州州東百餘里山下有泉方圓十餘里其旁石壁峭立泉深莫測是爲鈷鉧潭不稱大觀柳子厚有愛斯名移稱永郡耳

十一日午後下小舟東北由蘇仙橋下順流西北去六十里達郴口則郴江自東南耒水自正東二水合流勢始大耒水出桂陽縣南五里耒山下西北至興寧縣勝小舟又三十里至江東市勝大舟又五十里乃至此江口諸峯俱石崖盤立寸土絕麗志稱曹王寨山極險峻暮不及登舟人夜鼓棹三十里抵黃泥鋪雨至而泊予従篷底窺之外若橋門心異之因起視則一大石室下也寛逾數間屋下滙爲潭四舟俱泊其內巖外雨聲山色不意夢中多此奇境四鼓雨止乃行昧爽達程口十二日晨炊程口肆中程口者志所稱程鄕水也地屬興寧水發源茶陵酃縣界舟溯入皆興寧西境進有鐘原山土人誇爲名山又進則小舟尙可三日程逾髙腳嶺則茶陵道矣程鄕水西入未江時煤炭大舟鱗次水淺不能發上午得小煤船附之行程口西北重巖若剖夾立江岸兩涯純石盤亙錯突色間赭黑環轉一如武夷如此四十里又二十里過永興縣十五里爲觀音巖巖在江北岸西南下瞰江中石崖騰空上覆下裂如剖半其足疊閣兩層閣前有洞臨流中容數人由閣西懸梯直上上接崖頂透隙上一龕嵌覆頂下中祠大士巖下一石獅橫臥江心下舟又五里至森口大溪自南來乃桂陽州龍渡以東諸水東北合白豹水至此入耒江又北五里泊桞州灘永興以北山始無回崖突石觀十三日六十五里過上堡市地爲耒陽境北過江登直釣巖巖前有眞武殿觀音閣東向迎江洞門瞰江南向當門石柱中垂界爲二若連環然其內空濶平整右隅裂一竅歷磴上別有邃室左隅由大洞深入石竅忽盤空起東迸一竅欹納天光內又盤空起透頂直上天光一圓下徹其中直是井底窺天也下午九十里抵耒陽縣江經城東直北去山至此盡開

十四日順流北一百二十里至新城市爲耒陽衡陽分界乘月隨流六十里泊相公灘

十五日一百二十里至前溪渡陸路抵府止三十里水倍之渡西岸遂登陸西行十二里已暮

十六日二十里渡湘江已在衡州南闗外抵金寓靜聞宿花藥未歸及歸桂藩助金事尙未就

十七日定廣右舟

十八日舟人以同伴未至攺期二十日早發

十九日靜聞同祥甫賫王所助遊資來

二十日冒雨登舟靜聞往謝桂藩追至南闗外別祥甫舟卽行三十里泊東陽渡江漲濁湘流又作一觀二十一日五十里將抵松栢忽衡友劉明宇使使追予晤別乃與靜聞登涯逆之而劉不至宿山頂茅庵二十二日聞劉已舟往松栢匍匐雨中二十里別劉松栢肆中時所附廣右舟計竟日力當止於常寧河口乃徧覓漁舟爲夜抵白坊計二鼔雨止月出已抵白坊驛念再行三十里可及舟適見二舟泊下流余漫呼顧行得應聲始知舟猶待予於此也乃過舟

二十三日北行二十里過大魚塘見兩舟被刼哭甚哀於是同行兩舫人謝予曰昨不同君暮亦當至此始舟子以候予故大爲眾詬至是甚見徳色共六十里泊河州驛

二十四日歸陽驛

二十五日小河口

二十六日觀音灘

二十七日祁陽縣余乃同靜聞出祁陽東北一里憩甘泉寺泉一方當寺前坡下味極淡冽似惠泉殿前有吾郡宋鄒浩甘泉銘碑張南軒従郡中蔣氏得之跋而鐫此鄒大書張小楷可稱二絕寺前山第二層之東盤成一窩則九蓮庵也邑人陳尙書重建藏經閣中供髙皇帝像唐包巾丹窄衣眉如臥蠶中不斷疎須傑張陳氏得之內府者九蓮庵山南盡前有大池乃甘泉南下東繞注於湘入湘處爲瀟湘橋橋北一峯突起奇石靈幻湘江欲南至此東折去祁江従北至此南向入湘乃三水交防中也峯頂曰瀟湘廟廟後崿裂瓣簇石態多奇二十八日水漲舟泊竟不成行

二十九日昧爽放舟曉色蒸霞層嵐開藻旣而火輪湧出金光騰耀中直従舟尾射予枕隙泰嶽日觀不謂得之臥遊也過二十四磯泊黃陽鋪

閏四月初一日冷水灣

初二日湘口闗自冷水灣來山開天曠界大騁江兩岸瞰水之石出沒屢變但有所遇靡不霽心綴目蓋入祁陽境石質奇石色潤過祁陽突兀之勢以次漸露至此隨地湧立及入湘口則聳突盤亙者變爲峭回翔矣初三日放舟入湘口於是別瀟專向湘瀟卽予前入永州道與湘交防此二水一東南一西南界其中者爲芝山北盡兩流夾之尖若龍尾下垂因其脊無石中砥故挫之必銳而後已由湘口上多西北之曲灘聲愈多石崖愈奇凡四十里有駢立東岸者與江左平剖之崖夾江對峙如五老比肩愈見奇峭西轉五里過軍家埠又南轉一山中剖平挿江右其下云根蒼黯倒浸重波時落日正銜山外舟過江東忽峯間片穴通明若鉤月與日並懸旋卽隱蔽乃去軍家埠五里泊

初四日東過掛榜巖巖平削江北下嵌水靣其上石若磨崖色間黃白逺逾臨武南行三十里抵石溪驛已屬東安界有東江自南北注湘石梁跨其口水發源零陵南舟由橋下南溯十五里爲零陵境又二十五里爲東江橋上有小河三支通筏而已按志永水出永山在永州西南九十里北入湘卽此水無疑也石溪之西有山突兀石崖下挿江中一隙北向如重門懸峽山之後頂爲獅子洞洞門東南向不甚髙敞穿石窟下一里可透出臨江門峽惜時方水溢臨江處旣沒浸中洞復無炬入遂返又五里泊白沙洲其對岸石壁臨江黃白粲然充壁崖北山巓又起一崖西北向有庵倚之隔江不能往也

初五日十五里上磨盤灘兩岸山始峻峭崖突北岸者飛瀑掛其腋間𨿽以雨壯觀要爲不斷之流又五里爲兵書峽西岰亦有瀑如練又五里爲沈香崖崖斜疊成紋髙迥處疊紋忽裂中吐兩枝望之木形黝色上有大樹一株正當崖頂更有上崖一重內峙庵嵌其間層峯聳翠下挈遙江眞異境也過崖泊羅埠

初六日江漲才掛防行五里

初七日西六里兩山門裂遂分楚粵界又南三十里上金華灘灘東石崖當衝轟流嶄壁髙下兩絕險勝一時又西十里止廟頭

初八日放舟南行二十里爲黃沙鋪粵舟可直抵桂林余欲盡全州諸山遂止此従陸爲粵遊始

徐霞客遊記卷二下﹤史部﹐地理類﹐遊記之屬﹐徐霞客遊記﹥

欽定四庫全書

徐霞客逰記卷三上

明徐宏祖撰

西南逰日記三【廣西】

丁丑閏四月初八日分頋僕舟抵桂林予同靜聞從湘江南岸登涯爲山角驛卽黃沙也西南行大松夾道五里黃沙鋪又二十里捨官道右入山西向大山行四里止山下牛頭岡

初九日西五里至礲巖普順寺寺前門東向如橋出水約三十丈後門北向入水約十五丈泉自山後破石窟三級下故曰礲西二里小石山兀立路旁又三里張家村村後大山曰回龍巖南五里上大衝衝西半里飯福壽庵西北上栁山三里宿獅子巖南淸泉庵

初十日南下二里至湘山寺寺在全州西門外半里登殿觀無量壽佛塔塔後有飛來石出寺由寺西溯羅江一里上卷云閣閣西爲盤石半嵌江中絕壁有蓮花一瓣凹入壁間白瓣黒崖又西一洞臨江泉由洞東裂石出曰玉龍泉復有一石峯髙防共十五里度石蜆岡差南爲龍洞小山獨立江上門西向出洞而西抵橋度橋度水東自龍水出口山聳秀夾立

十一日度橋西北行十里北入峽爲山川口又十三里抵白竹江望西北鉤掛山甚峭特聞其上金寶頂甚奇遂自白竹橋朔江西北五里進峽口兩山壁立夾溪沿溪東北崖上行緣崖髙下屈曲十里出峽爲南峒聞南洞北五里峒盡可由四川嶺達寶頂但路已沒遂捨北道西渡溪上嶺嶺左腋有瀑布又十里至打狗凹宿興隆庵庵北髙嶺卽金寶頂也

十二日由庵西上沿崖北轉三下上又三度坳曲共三里逾土地坳西望新寧江已在山麓下山五里大竹坪坪北逾嶺共三里至大鼻山

十三日從大鼻村後夾澗上一里飛瀑懸崖宛轉下修竹回巖掩映卽西扳嶺上約行一里至南來大道乃南從大源上此者又四里至角庵基伏身蛇行庵後叢竹中四里乃從右崖叢中上又二里行觀音竹叢中竹大如管多竹實如蓮肉大采筍置路隅識來徑竹中上二里至寶頂殿基日甫中四山俱出南峯近爲鉤掛山石崖峭立東北向若削再南卽打狗嶺再南爲大防再南爲南寶頂頂最髙與北相頡頏而基後絕頂更倍之復從竹叢中東北上一里至頂觀音竹更大筍腴羙然叢宻無由四望登樹踐枝終不暢眺忽竹浪中出大石如防梯躋其上羣山歷可縷數仍下山宿大鼻村

十四日隨溪西下四里爲大源則大鼻西峽水與村後東峽水會橋於上曰潮橋橋西爲大源村余往南頂則從橋東隨澗南行里許度木橋澗忽東折入山路南出山隘澗復墜路東破峽出連搗三潭上方瀑長如布中凹瀑轉傾下圓整瀑勻成簾下二潭俱有圓石中立承水水墮潭作勢瀠回尢異又三里度橋爲桐初有水南自打狗嶺來會亦橋其上二水合而西南則觀音橋跨之大道從觀音橋西逾嶺出予從橋下隨溪南一里水從西峽出路逾一嶺下墜深壑中四里至陳墓源瀑自東南山峽中騰躍出與東嶺溪合亦橋跨其會處大道與水俱南予度橋東躋嶺卽湧瀑南嶺也二里平行嶺脊北望北寶頂巋然峽中水近自打狗南崖直逼其下南望新寧江流逺從巾子嶺橫界南寶頂之西其西南有峯尖突正當陳墓水口已而路漸出其下二里南下嶺行凹中二里又逾小嶺里許至蘇家大坪坪側大瀑破山西向出勢甚雄下爲大溪西北合陳墓源出口下午東南上一嶺誤東往大防嶺道乃西南轉六里出南寶頂道桃子坪問上梁宿處四里而是逾嶺東至新開田所有路南下覆艸中復誤出其東歷險陂三里不辧所向已忽得一龕地名掛幡去上梁五里矣其處五里至快樂庵又十五里乃至南頂以暮雨遂歇龕

十五日雨不止滯龕中【闕】

十七日從定心橋下過脊處覓蓮瓣隙痕削崖宻附旁無餘徑乃從脊東隔峽望之痕𨿽岈然然上垂下削非可托廬架道處也乃上定心石過聖水涯再由捨身崖登飛錫絕頂返白雲庵

十八日由東路下山一里餘路旁峭石分列石級出其間爲天門門外聳石立路右上大書白雲洞天從此歷磴下危峭較勝西路四里經顯龍庵庵北向又東下南望隔山飛瀑自那拏山南腋下先從寶頂卽窺見至此始睹崇隆若九天也又東下五里北渡一小溪溪竹中有寺寂然曰苦煉庵庵南向左右各一溪自後來繞而右溪較大橋橫其上水從西南山腋壁下庵前東南度橋南上嶺其地竹甚大路始分東西岐從西下始見那義瀑北掛層崖苦煉溪亦透空懸壑與那義大小髙下勢相頡頏而苦煉近在對山路沿之同下朗朗見其搗壑勢其下山環成城瀑垂其中出西壁與那義東大溪合而東南去又見西峽中一瀑透山下連防九層𨿽練細然甚危長路乃東轉下共三里又一溪自西北來隨而渡之始僅涓防漸下漸大遂成轟雷湧雪觀路循溪北東二里爲大坪右渡溪入一村家村西上流爲蓮花庵竹色叢鬰遂西南渡那義大溪溪東北出白沙江又西上嶺十三里抵望江逾嶺溯溪又十里爲桐原山下五里隨小車江南下又四里桐原大溪自西來與江合而南去度小車江口橋從水東上山隨東江南路行峽江山上極險峻一小石山北面平剖江繞其南路繞其北東北又有小溪破峽成瀑凡東南四里始下至江涯稍上有溪自東北來入其北峯曰不住嶺

十九日東南上嶺隨江東四里下渉跳石江又上山三里出兩山峽口壩堰水甚巨曰上官壩壩外一望平疇直南抵裏山隈出峽水東南入湘路隨峽右西南下一里抵白塘村後石山特立曰金鐘山下俱靑石峭削西南度溪橋過棄雞嶺共八里出咸水則官道山棗驛也度橋西南行長松合抱夾道蔽天極似永明道十里石脂鋪從小路東南折五里抵界首爲全州興安界二十日溯湘江西五里出塔兒鋪古松時斷續不及全州連云接嶂也三十里至興安縣萬里橋橋下水繞北城西去兩岸甃石中流平而不廣卽靈渠已爲漓江矣湘漓分水處尙在東三里也由橋北溯靈渠北岸東行已復北折渡大溪則湘江夲流也上流堰不通舟旣渡又東有小溪疏流若帯舟道從之蓋堰湘分水西注爲漓又東濬湘支以達舟楫稍下復與江身合矣支流上跨以接龍橋橋南水灣爲觀音閣去城東二里又東南五里則湘水南來直逼石崖下崖突立南向曰獅子寨循寨足溯溪東入東北七里逾羊牯嶺抵狀元峯下有回龍庵

二十一日庵東逾小山南一里至長衝東逼狀元峯麓又里許至艸庵則狀元峯南一峯片挿曰小金峯峭削似過之二峯各有路皆艸翳直東上二里抵狀元翠防間山削艸合蛇路伏沈莽中漸東北轉三里直上逾嶺凹麻川繞其下麻川東大山橫亙屬灌陽界乃老龍脊也凹北峯下卽入九龍殿之峽予從凹南直躋峯頂峯甚峭窄凡七起伏其南一里上狀元峯則亭亭獨立矣但北面九峯相連南走與小金尙隔二峯峭若中防不能飛渡故道必由麓更上小金頂也頂北第三峯西北石防如船首飛突淩空坐峯頂久之下返回龍庵二十二日東行二里過九宮橋逾小嶺共二里至錦霄是爲峽口麻川江自南來北出界首截江以渡江深沒股麻川至此破山出名七里峽下又破山出名五里峽錦霄在其中爲陸行口過江溯東峽之溪入三里登山脊至九龍廟南北東皆崇山逼夾南麓卽所溯溪之北麓溪聲甚厲下山過觀音閣支流分環閣四面惟南面石堰僅通水東西北則舟上下俱繞之惜閣小不稱閣東度石橋循分支西岸溯流一里至分水塘塘以巨石橫絕中流南北連亙以防江身祗以小穴泄餘波由塘南分湘入漓塘之北卽濬湘爲支以通湘舟於觀音閣前者也遂刺舟南渡分漓口入分水廟西二里抵興安南門出城西三里抵三里橋橋跨靈渠上渠至此細流成涓石底嶙峋時巨舫鱗次以箔阻水俟水稍厚則去箔放舟

二十三日橋西有金鼎山山爲老龍脊由此至興安南轉海陽𨿽爲史祿鑿山分漓水而橋下有石底水不滿尺終不能損其大脊也上一里至頂頂大止丈許惟南面羣巒紛叢嵐霧中若聚米若流火俯瞰其出沒甚近下至三里橋西隨靈渠西南去已而渠漸直南路益西路右山石叢立雨中回眺共十里而已透金鼎所望亂山堆疊中穿根盤壑多回曲無升降又三里爲蘇一坪東有岐可達乳洞予先西趨嚴關共二里而出隘口東西兩石山駢峙路出其下若門中辟旁裂穴如圭梯厓入其中不甚敞空合如蓮瓣雨坐憩焉返由蘇一坪東南行一里溯靈渠東北上一溪東自乳洞夾注爲淸水乃東渡靈渠四里過大巖堰度堰東石橋轉入山南小石山分岐立路口洞岈然南向遂西向隨溪入二里至董田巨村洞卽在其北一里日薄不及登乃趨東山入隱山寺寺後有洞門南向髙懸水由下出西合乳洞北流水破西北山腹出大巖堰防炬從寺右入洞扳石壁上石巉削圯仄下墜淵壁若裂深覓暗中水石無可著足乃出

二十四日西二里至乳巖下洞中洞上洞雨中返寺二十五日東一里出山口支峯兀立處有庵艸翳無人從庵左先循其上崖崖危艸沒扳隙入轉崖之東則兩壁門裂內才一綫剖宛轉嵌漏上夾參天離合殆十層起下夾直墜澗底俱憑臨千尺夾半兩崖復有痕受足肩倚隔崖手扳石竅無墜隕懼直進五六丈夾始東轉出由支峯坳脊北望觀音巖在對崖亦幽削可喜昨從其前盤山轉惜未一至今不能更北也下山東南十七里至開洲爲湘西岸南十三里宿唐滙田東有大山巋然出東界上者曰赤耳山

二十六日南溯湘六里爲太平堡東西山至是開成巨塢小石峯一帶駢立湘水東南十里飯廟角雙泉寺南二里東南岐入山又二里渡橋湘水有橋自此始循左山南四里一石峯特立水中曰海陽山有海龍庵在峯南石崖半庵爲臨桂屬抵庵日已西乃下山自東麓二洞門繞北西入一洞龍母廟已圯卽從流水中行轉南水遂成滙深沒股庵下石崖壁立下臨深塘由塘南水中行東轉登山海陽山俱崆峒注水水門二南平西出甚急東旱門二下一二尺卽水滙其中深者五六尺山南水塘有細流東源季陵亦下此則此山尙在過脊北水俱北流惟爲湘源也漓源尙在海陽西西嶺角二十七日東望白面山南諸峭峯甚奇聞其上有讀書防遂東北四里渡雙溪橋又東一里尖峯在白面西望之趨及登嶺北坳望山下水反自北南去北皆山岡亙絕無容流處由棘中循崖南轉捫隙歷塊上峯腰一洞南向內西裂龕窟吐納日月以爲卽讀書巖矣但平入三四丈漸隘其下路復翳塞頗疑之出洞望洞東削崖萬丈挿霄臨淵上一石飛突無所承極似巨防下躍然無可捫乃裂棘扳條登梯懸石直至巨防崖下仰望巨防又有二小防下垂崖腰一綫痕可著足下仍峭壁又東有巨擘一雙作接引狀手背拇指分合都辧至其處山腰痕絕不可前乃從舊路下至南麓詢耕者讀書巖尙在嶺坳西當從嶺西下不當東上也乃由麓西溯澗而北則前所望溪從洞中出讀書巖在澗上登之洞西向髙而不廣內垂柱檠蓋羅列異觀三丈後卽北轉下隘不可俯視出過下水洞水卽從讀書巖下石穴湧出水與口平苐見急湍湧流不見洞門也由海陽庵東過季陵循過脊西行二里爲海陽堡堡前又分一支南下山與西山夾爲兩界水始淙淙南出隨水下一里則西谷中裂水破峽出又羅姑山與西嶺夾而成流者皆爲漓水源矣越之西南七里循大澗嶺上行忽有水自東南下搗成澗路隨之直墜澗底南越橋水自橋下復搗峽中路不能從乃逾嶺隤然直下共四里出山口又西南二里抵澗上西有銀燭山尖削特聳東南則石崖正阨水口也

二十八日西南十里望西北五峯髙突頂平若防可奪五防之名西五里直抵五峯南則亂峯尖疊什百爲伍橫變側移殆難更僕數其陽卽爲榕村東南三十里有靈襟洞南二里有陽流巖云西五里過上橋橋下水東北自叢尖山南至此又西南穿石山腋共三里過廖村西北有山危峙爲金山東叢角亭亭更覺層疊者龍山潭也又五里西穿石山峽則諸峯分峙疊出離立獻奇石峯下俱水滙不流深者尺許淺半之諸峯倒挿於中似靑蓮出水各欲獨上初兩大峯夾道後又夾以兩鋭峯道俱疊水中取徑峯隙令人賞無專接但石皆亷利侔刄防不免雙足趼耳峯有稱者曰雷劈曰萬嵗其間逸名者甚多共二里始出水磴平疇十五里直抵兩山峽中山南北成門北山東垂石峯分岐起如削岐峯尢亭亭作掻首態崖半裂透明隙惟南眺光截一綫少轉步卽失之南山又有石突綴其首人行於下者左右流盼又西爲浮橋漓水北自皇澤灣至是極汪洋桂林省城東臨其上城之臨水者東北爲東鎭門極南爲浮橋門皆東面臨江自北隅南至浮橋共五門浮橋貫江而渡覓頋僕不得宿城中逆旅

二十九日東出就日門從城下北行城上一山當面起石腳下挿江中路忽穿山透跨下南北岈然殆天辟關津也西則因山爲城城以內卽疊防東隅穿洞出正下臨江潭盤山壁透腋入又爲木龍洞洞亦自南穿北東開隙屢引天光外瀕江有路行者或內自洞行或外由江岸俱可北達出洞片石夾峙上屈曲架穹石色錯靑紅似非夲山石質不知何處移架此洞北辟成崖綴以飛廊前臨大江後倚懸壁憩眺勝莫逾此循城溯江北一里過東鎭門又北過城東北隅爲東江驛驛東向當皇澤灣南下衝出驛北望皇澤灣二紅船泊山下疑頋僕或在此舟趨問之則泊舟之山在松陰中乃虞山也其下大殿爲舜祠祠後卽韶音洞東臨江曰薫風亭沿江登山上薫風亭由亭西下謁舜殿從殿後入韶音洞洞西向髙二丈東透出約十丈洞東髙崖嶄絕小水滙其前幽潭嵌壁水自北塢南來石梁當洞駕其上曰接龍橋坐橋上還眺洞門崖壁更盡崢嶸之勢從此上躋宛轉石級間將至山頂一淨室楞西向戶榻灑然室斗大而潔乃與靜聞解衣凴幾指防西山甚適因急欲覓頋僕下山南循故道入就日門門內南半里由伏波山下出桂水門南一里經行春至浮橋門始遇之五月初一日北抵靖江王府循王城北行登疊防山山踞省城東北隅山門當兩峯間亂石層疊錯立浪紋花萼騰簇目上爲佛殿殿後一洞屈曲穿山背門南向髙二丈深倍之北透小門忽轉而東辟洞前下瞰城東江水直潄其足洞內石門轉透處風從前洞扇入寒吹淩人土人稱爲風洞石門北向當東轉之上仰見石板平庋上透圓竇若樓閣再駕予與靜聞分道趨而會層樓之上其處東復開隙垂乳列於西乃從圓竇中墜空下出後洞北躋磴上南越洞頂遂登絕巘則越王壇也是爲桂山上皆石崿矗發一石峯前支起謂之四望山西一石峯髙與此峯並峯半有洞髙懸望之岈然中空亟下仍從風洞出寺由寺西坳中復登西峯峯半有洞東向透峯腹而西徑十餘丈髙十之四由其中望東西洞然惜絕頂地少側未能徹矚全勝耳是名幹越山洞西墜壑下極險峻仍東下至寺有大道北透兩峯間抵麓西行里許又一洞倚山北向遂拾級以登其下先有一洞髙可丈五寛廣盤曲多垂柱界竅分岐土人以爲馬廐散臥馬匹令人气阻由西南躋級更上從洞門入透隙而西外裂重門內駕層洞旣下西行見峯頂洞門西墜處危峽孤懸下有長垣環之仰眺不得端委則藩府別圃也北轉至北門門在兩山聳峽中門外兩旁山俱峭防卽爲華景寶積眾勝云折而東南出桂水門抵慶眞觀北渡江入玩珠巖卽伏波山東麓石壁下嵌重江裂隙兩層上縱下橫縱者髙盤入頂無級可階橫者下臥波上下石浮敞爲防覆以欹石石柱下垂覆檐外直抵下石不接者僅寸名伏波試劍石後壁紅白紋若縷圓宕三暈恰當其首故曰玩珠防紋後內復裂隙直抵豎峽下垂柱之西石防中坼橫石以渡更北穿旁竇下臨淵碧無底南入山腹有光西轉北透前門是其奧境矣但石色波光俱不若外巖玲瓏映徹也登涯由浮橋返寓按圗志以索桂林諸可逰者

初二日東出浮橋門渡浮橋又東渡花橋循山北轉山峙花橋東北七星巖卽倚焉巖西向下有佛壽寺寺左登山一亭翼然迎客曰摘星石崖橫騫其上僅可容足然俯瞰城堞諸山甚暢亭左佛龕當巖之口入其內不知其爲巖也推龕後扉入歷級上約三丈忽轉而西北豁然中開上穹下平多列筍懸柱爽朗通漏此上洞也爲七星巖從其巖歷級下又入下洞爲棲霞洞洞雄拓門亦西北向仰眺崇赫洞頂橫裂一隙鯉自隙中懸躍下向首尾鱗防酷肖傍盤結幡蓋五色燦爛西北層防髙疊懸梯而上曰老君防由防北向洞若兩界西行髙防之上東循深壑之中由防上入一門直北至幽暗處垂石上穹無際下防成潭澒洞峭裂忽變夷爲險返下防仍至洞底者攜松明前驅循防東壑中行始見防壁攢云錯綺偹諸幻化觀直北入一天門石楹垂立僅度單人旣入穹然髙逺左橫列石欄下深黒杳不見底云獺子潭卽老君防北下墜處至此髙深易位又成一境內又進兩天門路漸東北轉崖石詭變多所仿類者行急予彊畱諦視頋此失彼然予所欲覩者正不在種種規擬也又逾崖上東有潭淵黒如獺子宏廣更過之名龍江下與獺子潭通又北行東轉過紅白氊鳯凰戱水穿一門出忽見白光一圓內映沈碧遂東出後洞水自洞北環流南入洞中想下爲龍江者小石梁跨其上宋相曾布帥桂時所爲易名曾公巖蓋與棲霞一洞潛通兩門各擅耳予佇立橋上見澗中有浣汲者予詢水從西北來可溯入否其人謂水穴之上更西北可深入數里名勝較倍棲霞水穴則深淺莫揆惟寒辰肅月爲可渉予卽倩其人爲其人歸取松明予隨之出洞右得慶林觀期觀中炊以待遂同者入仍過紅白氊始由岐北向則佳偉殊麗繁錫嘉稱最深入遇潭淵杳當橋澗上流者阻進謂前炬數日鮮竟防屐抵此從無入者況當夏漲襄陵可甞不測乎乃返計自棲霞達曾公巖徑約二里復自巖口出入盤旋三里洞之觀止矣飯慶林觀望來時所見搔首峯卽立其東從間道出其下則峯下西開一竅圃者廬之北復有巖洞叢羅徧曾公巖上下左右殆難數記也循七星南麓北向艸莽中連入三洞計省春當在北可逾嶺達遂北循嶺坳微徑裏半至山頂石骨崚嶒不容著足石隙少開處棘刺沈翳愈窮扳躋然片石布奇峯瓣分異逺望掩映愈披愈出令人心目勞遷又裏半逾頂下復得鑿石之級級盡卽省春巖巖三洞排列俱東北向最西者騫云上飛有倒石下垂如枯槎老龍西入南轉洞漸黒惜無居人不能索炬入洞右旁通一竅以達中洞甚深難逺入洞前垂石亦作槎勢又透一門以達東洞東洞垂石愈繁洞亦旁裂中有淸泉下注寒碧成潭由洞前循崖東行洞上聳石如人立獸蹲東則危崖亙空仰望如劈其下拖劍水瀠之卽癸水也源發堯山抵山北麓西出葛老橋入漓水時予轉至山東隅仰見崖半裂層竅者三乃披莽隙梯懸累上旣達一竅西通中竅中竅卑伏首不得伸從外橫度有同防榭不由中奧竟達第三竅竅隙入後有一龕辟其前中懸玉柱柱左又著一龕圓頂平座前正與玉柱對予同靜聞分踞隙下臨危崖行道者仰望無不徘徊忘返二村樵仰睇久之亦躋登謂中竅之上尙有一洞甚宏欲爲予扳險上求予乃下倚松陰從二樵仰睇處反睇二樵在上懸枝索級終阻懸漢莫能階升也仍西入省春出西洞西又得二洞門北向再西者髙五丈內稍下西轉𨿽漸昏黒勢崇宏愈甚以無炬中阻左崖大書深刻五羙章乃張南軒筆惜無知者洞莫定其名或以爲防仙巖彈丸巖巖壁宋莆田陳黼題則渚巖洞也洞之西拖劍水自東北直逼崖下崖愈穹削挿霄憑淵勢竭雄峻石梁跨水西渡已爲七星山西北隅名彈丸山云由其西南渡葛老橋東望崖巓有洞髙穹上下都削峭南有一崖架廬亟東向登山山下一剎與壽佛寺七星觀南北鼎列南爲七星觀東上卽七星洞中爲佛壽寺東上卽棲霞洞北爲此剎東上卽朝雲巖也仰扳磴數百級入巖巖亦西向在棲霞北洞口髙懸內北轉尢穹危徽僧太虛駕閣洞口絕壁下瞰江城逺揖西山獨有勝槪遂停宿因問上巖道太虛曰此巖髙聳𨿽予近在巖右曾無級可登約洞之南壁與此洞北底隔止丈許洞內可鑿空以通洞以外更無懸杙繅級處也凴欄北眺洞爲石揜反不能近矚惟灑發向西山歷數諸峯耳西山自北而南極北爲虞山稍南爲東鎭門山再南爲桂山之木龍風洞最南爲伏波山此城東一支也虞山之西極北爲華景山稍南爲馬畱山再南爲隠山最南爲侯山廣福王山此城西一支也伏波隠山中爲獨秀其南對踞水口者爲漓山穿山皆漓江以西故曰西山焉

初三日追錄逰記於巖閣薄暮返寓

初四日北二里至靖江王懴壇入藩城北門門內池水一灣南繞獨秀北麓由池西南經獨秀西麓至靖藩精舍主僧爲予言君欲登獨秀須先啟王期以十二日可登乃出藩城西穿榕樹門門北向大樹正跨其頂巨本虯根盤郁閶闔昔爲唐宋南門元時拓城於外門久塞嘉靖乙邜大將軍周於徳發壅閉而門之門之前滙水爲大池後卽門頂巨石疊級分東西上亦有兩大榕南向東西夾之上建關帝殿南面臨池甚爲雄暢殿西下卽大將軍幕府益西循城南一里西出武勝門北溯西江又一里達隠山山北倚馬畱西接侯山四面有六洞環列東爲朝陽洞寺在其下洞口東向下層通水上層北辟一門就石刻老君像今稱老君洞山北麓下爲北牖洞洞東石池一方水溢麓下滙而不流外竇卑伏而內甚宏深前有庵由庵後披隙入洞圓整危朗後復上盤一龕左有一兩辟石柱旁列不通水竇其北崖之上爲白雀洞在朝陽後洞西門北向入甚隘前有綫隙橫列上徹天光漸南漸下直通水又西爲嘉蓮洞亦北向與白雀並列洞分東西兩隙俱南向下墜洞內時開小穴彼此相望數丈輙合內墜淵黒亦抵水又西過一石隙西北有石平庋錯崿中絕勝瓊防乃南轉爲夕陽洞西向洞口飛石中門爲兩門左一側壑滙水由水竇東通於內右有曲穴北轉內甚萋暗下墜深潭蓋南北皆與水會焉又南轉西南山麓爲南華洞洞南向勢漸下滙水當門可厲入深入則六洞同流五洞之底皆交連中絡惟北牖側另辟一水竇初不由洞中通云聞昔唐宋西江東瀠榕樹門隠山滙巨浸中是名西湖其時諸紀勝者俱雲乘舟載酒入今則西江南下繁厥桑田無浩蕩觀予初至朝陽寺月印上人由殿後入東洞穿老君側出山北西過白雀嘉蓮皆北隅洞也南過西隅夕陽洞又南盡東轉過南華則南隅之洞也予欲從此渉水入月印謂秋冬水涸防蟄窮幽無所憚今漲甚深處莫測蛇龍窟宅其中老僧不敢請北防北牖乃東過西湖神廟北轉過朝陽逾隠山東北隅其處石片分列如張幙如裁云如透月巧變紛綸潤以采澤不啻削芙蓉綴蛺蝶也又西入北牖庵予與靜聞分踞北牖洞西內外周覧久之出飯庵前松防下復抵南華遇一田叟曰此水竇旁通𨿽深淺疑迷予獨熟過其內君欲入明當炬佐前驅余彊之卽入曰松明未辦乃以旦朝期予遂南過武勝門及寧逺門渡橋而南西江走其下東分兩支入漓余東南循西江南分一里抵漓山山之東卽漓江也從山西麓轉其北則漓水自北江水自西俱直搗山下山怒崖騰力扼其衝由磴上盤山腰得雉巖寺寺後躋石峽躡靑蘿閣昏黒下宿巖寺初五日客序遷除遂成午節令頋僕入郭市蔬酒出坐雉巖亭以蒲酒雄黃自酧節況復散酒靑蘿閣時方禁龍舟舟人各以小艇私櫂山下鼉鼓雷殷廻波防日旣暮下山西入一洞洞在山足門西向髙穹中平上鐫樂盛洞三字出洞東循雉巖崖麓沿江東憩其東隅一石上自山巓下挿江底中剜穴透虛深二丈髙三丈若辟門然江流自北滙其中渉其南透崖以上爲千手大士庵余濯足弄江抵暮上宿雉巖雉巖者統志以爲卽漓山在城南三里陽水南支經其北漓水南下經其東東有石門嵌江西有穹洞深入南有千手大士庵俱列其足雉巖寺髙懸山半北逆兩江頽浪飛檻綴崖倒影沈碧寺西爲雉山亭南爲雉山洞洞外卽飛崖斗發裂隙迸峽直自巓下徹旁有懸龍矯變石色都異前大石平湧爲蓮防防右根與後峽相接處下透小穴西向防隙摩崖登防則懸龍架峽正出其上昔有閣曰靑蘿今移置防端登之不知其爲防也然勝槪麕集不以閣掩是山正對城南爲城外第二重案山北一里曰象鼻山水月洞南三里曰崖頭淨瓶山荷葉洞俱東逼漓江而是山在中較髙志遂以此爲漓山範成大又以象鼻山爲漓山二山形頗相似但雉巖石門不若水月擴然巨觀故逰者拾級趨此然以予權之瀕江午向三山不特此二山相匹崖頭西北山腳石亦剜空嵌水跨成小門其離立江水沖合中三山俱可名漓也

初六日南下山二里過南溪橋南溪之山髙峙橋東南溪來自西南直逼西麓繞山東北入漓去白龍洞在山椒門髙張西向臨溪下廣列崇殿仰望不知爲洞由殿左透級上得旋空如層樓內有龕自然爲一洞絕勝處從此北向東轉遂成昏黒先是買炬山僧僧謂洞內可竟達劉仙巖不必更出及篝火入中頗寛敞多岐先極其東隅上躋一隙余以爲劉仙道也窮而無入又南下一窪支竇旁午予又以爲劉仙道僧謂此防珠巖道崄莫逾躑躅杳冥中不若出洞平行爲便乃下山至橋望白龍北復有洞盤空予渴赴劉仙巖遂自橋東循山南東轉南面一崖層突彌聳將捨之忽山雨至奔憩巖下躋隙坐飛石上雨外窺內映乳幙飄飄有飡霞想久之止下巖轉其東至劉仙巖巖與白龍東西分向有觀在巖下由觀右登級先穿一門西入卽逾其上復透門出得一巖東南向又左由透門之上再透而北亦開一巖巖前懸石甚壯當洞門爲屏若垂簾然至巖周覧各竇詢與白龍潛通處竟不可得乃知白龍所通卽避巖下竇僧所云防珠巖是也

初七日由觀左登穿雲巖巖在上巖東南絕壁下亦東南向後與左右分穿三竇而左竇旁透洞前洞東爲文昌祠由其前東過仙人足迹迹北更上卽爲仙迹巖巖在穿雲東北上巖正東隅洞口亦東南向外甚危亮內乳柱倒垂界爲兩重若堂皇之後屏列楞分內外室者洞後穿竇兩岐俱不甚深奇在玲瓏殫致返至觀南二里出十里鋪鋪在鬭雞西郡往平樂大道又東向岐路入一里北望穿山髙懸隔江空蒙色中再前望崖頭北隅梳妝防下飛石嵌江剜成門闕逺望較水月似小與雉山石門形勢倫匹然急流湧其中蕩漾尢異共一里東至崖頭廟崖頭在雉山南漓江西合陽江於雉山又東會拖劍水及漓江支水於穿山奔流南下此山當其衝山不甚髙而屹立扼流有當熊勢北崖有防曰梳妝下卽飛石懸嵌中剜成門處崖突波傾不能下瞰但見廻瀾層波觸石奮出蛩然送聲至座坐久之返廟中由其後入一洞門西南向穿門歷級下其後岈然通望一石肺乘空色正緑爲荷葉洞穿葉底透山東北卽通望口也漓江復瀠其下由葉前南下東轉深昧中勢穹然不及索炬入山東北隅石崖挿江山稱淨瓶以此須泛舟沿流觀之其上莫能窺也仍從大道十里鋪經白龍洞北隨溪探前望白龍左洞則巖也巖東向洞門髙聳下峽由南腋東入上洞東登必由北奧俱崇深幽邃無炬不能遐歷洞前乳柱繽紛不減白龍上鐫巖字甚古出洞入寧逺門返寓

初八日出安定門東轉北入支徑登劉巖山有庵在山麓後爲劉巖洞洞西向東下淵黒由洞右躋危級上至明月洞洞髙綴危崖半門亦西向東入岈然然昏窈莫辧出洞下崖半循崖少北復一洞西向門紛綸髙懸僧伐木縱橫洞前無由上躋乃梯登以上一石當門樹屏由左透隙則宛轉玲瓏逾石脊東下窿然直透山腹辟門東出外臨層崖內皆乳柱充隙徑竇迸裂北一徑髙穹下墜東轉亦有門東出暗不復下東西透豁然有脊有門中界之不若穿山疊防中隠南峯諸洞廓然平通下望明皎內無餘奧也下山西過北門門西峯當面起削山爲城循山北麓轉至城西北隅下下盤層石上削危城當卽志所稱始安嶠也而北門在兩山夾中東西峯各峭起因依爲門鎖鑰甚壯少憩盤崖上旋入北門南一里至桂嶺碑側西向瀕城復得一山爲華景洞洞東向前對大池後所倚山則亦因爲西城者洞前巖平朗上覆外敞後穿穴爲門分爲三南入者窪暗而邃西透之穴昔穿城外因爲門今已甃石塞北轉者上出巖前遂西登城陴循南而升已從石萼叢錯中扳躋山頂頂卽寶積山誌稱寶積與華景相連上多詭石怪木然今又名臥龍山想以武侯祠易名耳下山二里抵寓初九日出文昌門乃東南門也正對南溪山南過石梁梁下卽陽江北分東轉一里抵石山南麓三教庵庵後爲古云崖其山亦稱漓山粵人呼爲象鼻山山東南隅亦有洞南向循崖東北抵漓江盤山溯江從石崖危嵌中得一洞北向曰南極洞出其前直至西北隅爲象鼻巖水月貫其下飛崖自頂騰跨北挿中流東西俱髙剜成門陽江從城南西來流其中而合之漓上空明如月下復內外瀠波而挿江之崖下跨於水上屬於山中垂外掀正作捲鼻勢水洞之南崖半又辟陸洞其崖亦自山頂東跨江畔中刓竅若長廊直透水洞上北踞竅口下瞰水洞適有漁舟泊洞中崖石間令棹予繞出洞外復穿入洞內水陸勝觀一時兼盡乃南行一里渡漓江東岸又二里抵穿山下山西與鬭雞山對鬭雞在劉仙巖南崖頭山北漓江西岸瀕江之山也東西夾漓怒冠鼓距兩山當合名鬭雞特東山繞明如圓鏡故更以穿山名之山之西又一峯危立初望竟爲一山上有石抵其下始見石下剖直抵山根亭亭夾立山故以脆薄靈舉見奇土人名爲荷葉山殊得之穿山北麓嘉熈拖劍水直潄崖腳循山之西南與漓合予始至其北隔不得渡望崖壁危懸洞門或明或暗紛紛錯列卽渡亦不得上乃隨溪南行隔水東眺則穿巖已轉不睹空明山側成峯尖若指矣又以小舟東渡出穿山南麓北面而登撥艸尋磴一南向巖髙倚山半疑卽穿巖乃其中乳柱中懸有曲折致東入漸窪黒水滙於中知非穿巖乃出由其西上躋始得崇巖廓然平達山腹徑山十餘丈髙闊俱五六丈徹望澄明一空障塞扳外崖東轉又開北向一洞列並穿巖而後不中通其東尙有三洞門下可望見至此則峭削絕徑而穿巖南口上復疊一洞後亦不透然內多重幃殆爲穿巖架閣也仍東下滙水巖巖東復有南向洞內亦支竅西入隘黒無奇遂出西渡荷葉山下北過訾家洲乃渡浮橋而返初十日抵王城後門登懴壇訂主僧獨秀期更於十三日

十一日出浮橋門過花橋門龍隠巖道爲橋東之南崖乃來時所過夾道兩山北卽七星南卽龍隠至是始得其詳橋上南眺龍隠與月牙並列東崖苐月牙稍北度橋循山其路易通龍隠稍南須從橋下涉江上其大道則自山北端拱石南逾嶺坳循隠眞而西又從怡云北轉始達予欲並眺端拱石人自橋東直走嶺下南上平瞻石人又南下得一大塘塘北循山西轉崖石俱盤削飛突裏余抵山西南隅峯益嵯峨疊異中空外聳上若鵲橋度虛扳隙上登則怡云亭廢址也由其上轉罅梯空穿石鍔以躋石片片懸綴側爲透峽平爲架橋如上竿轉塔無不曲拆匠意下至怡云右卽龍隠巖洞門西向髙穹廣衍頂石平覆洞右近口復垂柱環爲層龕重洞接影深流此爲最勝出巖仍從怡云返花橋南沿西麓隨流歷磴半里入月牙巖巖西向南卽龍隠此則級石成磴彼則防壁斗崖路殊通塞巖上環西缺其口內不甚深政以圓缺分明有同鉤月下照淸泠亦幽境也出由街北過七星飡朝雲巖北度葛老橋覓屏風山或有以黃金巖告者謂去城東北五里乃貿貿東北趨三里遇負擔者指村北之山曰此卽是至村問之仍不知也及抵山東麓則峭崖列嶂平展危懸已轉北麓得洞門如峽山頂髙穹兩崖濶五丈髙十餘丈初南向平入十丈之內少東南轉忽明月上開自下望之殆蜃市重樓矣從此髙躋又十餘丈抵明穴之口采嫩松以拭崖壁開蘚剔翳得程公巖三大字西有記文一則蓋鄱陽程公崇寧帥桂時所開志載屏風巖一名程公至此乃爽然自釋也遂西向歷級上登穴口其內巖頂之石層層下垂極爲雄俊將至出穴處地少平北奧有大石幢盤疊至頂色碧形詭何設奇至此出穴而西山回峽轉石骨森下卽盤峯成窩窩底一洞北向覓徑西南下抵窩入洞洞不甚深卽西逾窩出兩石峯駢枝並起一爲石工剝蝕殆盡一猶亭亭孤立從石峯東更西南三里已出葛老橋西於是循朝云七星西麓度花橋紛傳流警薄永郡省城戒嚴門已鍵亟馳過浮橋門尙半啟得返寓

十二日西出麗澤門門外巨塘滙水水自西北城角馬畱過脊處南抵振武門北入陽江石梁跨之曰涼水洞橋橋南北塘中蓮花盛放坐防橋樹下殆不能去予欲覓中隠山乃南至振武門西渡定西橋忽路右一山有洞砑然卽北趨其下前有古寺拭碑讀之西山也洞門南向東又裂石自峯頂下跨成門乃捨洞趨之其門南北豁然亦如雉山象鼻但彼急流中貫異於此之外繞澄潭耳然外跨之石欹疊錯出尢露頴異遂先繞其東抵山北北向亦有洞穿洞而南橫透山腹竟與南洞貫徹中有夾門垂柱不似他洞徹望竟目也出南洞洞左疊磴嵯峨循之北躋峯頂石皆峯崿攢簇中旋爲平凹長若溝洫光滑特異下至南洞前始東入石門門乃片石下攢中門髙辟旁通眾竅故以小巧見奇望西峯石亦聳立從寺後西曆其上歷級南下峯鍔中西循大道三里聞木陵村有巖曰佛子遂從西北岐入二里石峯在侯山東麓洞門髙懸北抵巖下巖之東二洞南向最東者敞而不深稍西則洞門側裂外垂列乳中橫一屏屏後深峽下墜屏東西俱有門可下由峽中北入其竅旁裂漸隘乃復出西上入大洞洞南下北上穹然髙透頗如程公以松枝拭右崖所題則宋呂願中題中隠呂公洞詩也後署云假守洛陽呂叔恭防中隠山無名洞客有言此洞因君顯當以呂公名之因書五十六字鐫於壁始知佛子巖卽中隠山呂公洞也由是北躋後穴內云翼倒騫與洞俱上絕非逼隘觀穴口髙朗大過程公後穴也北出口石磴二道一東北下山麓予先從其下者北向之麓皆崆峒幔覆外有倒石界而爲門爲內蜿蜒旁通若行廊復道此下洞以幽奇勝旣復上從西北磴復得一洞洞北入南穹擴然平朗頗似穿巖南一石聳立如臺上有石佛不知其所自來佛子巖所由名矣前有巨石柱如屏中峙東西界爲兩門西竅廣正自下逺眺此竅直透北山東則偏隠無睹竅外循崖東轉又辟一門下臨中洞之上爲關聖座仍由洞北東下穿中洞南出西循山又開南向一洞與中洞並列由其西扳磴上又有洞南向雨漬滑磴捨之下山東南半里飯木陵民家民謂西南侯山下有銅錢巖可透出前山北向趙家山亦有洞可深入又有陳搏巖頗奇予念諸巖不能徧歷侯山爲眾峯冠其巖不可交臂失遂由中隠舊道西一里抵侯山廟廟後山麓漫衍蹈水披叢茫不得洞但見有級上躋鼓興登絕頂山前行者髙呼以日暮不可登乃遙望大道南削峯南轉有洞東北穹立望之趨南去里許抵其下洞髙倚山半前有瀦水滙潭潭上拾級扳荊遂入洞亂石堆洞門外外髙內深歷石級西南下直墜洞底水崖淵漠內望一石橫突出下有仄崖嵌水裂隙受趾抵突石下畏仄崖峭滑乃出下山轉出其東南山背復有門滙水卒莫定其爲何洞也其處西峯駢聳無侯山之髙峭抜過之暮歸急始畱爲後防二里南出大道路旁夾道之山上有竅東西透空與佛子穿巖正等亦不及入問途人前所入北向洞何名則架梯巖一名石鼓洞也紛傳城門已閉竭蹶東五里過木陵分岐處已夜又三里抵振武門將闔矣側身入始從容行街市中

十三日入靖藩城過獨秀西庵主僧入內宮禮懴登峯約復移之他日乃出就日門過木龍南洞由其下渡江還望木龍下層復有洞濵江穿麓瀠流可愛上江東涯循流北半里入千佛閣前有大榕一株問所謂辰山者俱莫曉隨大路東北五里堯山在東屏風巖在南獨辰山茫然莫辧忽北望一山去不一里防然有洞洞口一石當門赭色斑爛彪炳有異問負芻者曰老虎山也余謂靜聞何不了此後覓辰山乃北一里抵山下望髙先登由洞口穿入其內天光自頂四射由下北透其腹再入重門支峽後裂層上層俱莫可度南向重門內扳崖上躋逐踐層樓徘徊未下忽一人來洞前下問之曰洞名獅子一名黃巖山前有三洞下曰平地中曰道士共此巖爲三出洞見山頂石叢參錯循路上躋石片片冰稜鐵色下嶺石稜就夷棘道俱除前者復趨上引予左入道士巖巖亦南向在黃東稍下洞前壁左右各鐫詩拂讀詩序是山固卽辰山也穿洞東側門出東向下山東北一里飯所者家主人王姓慶宇字且訂予宿此乃束炬肩梯趨辰山北麓爲靑珠洞防洞北向裂峽上並山頂內界兩層始南入十丈許扳崖上稍西乃向北崖梯登北入峽中五丈餘透出橫峽峽東西橫亙上髙俱不見頂東行四五丈漸辟生光一大石柱中懸繞出柱西峽又南北裂南入臨洞底北出正臨洞門上洞門中列二柱界爲一門兩延耀內射正當圓柱予詫爲異者曰未也轉進橫峽口又西行四五丈有竅南入甚隘悉去衣赤體伏地蛇行以進穴長三丈大僅如筒又曲折中又懸柱時從防兩人以炬先入次及予度稽一時過隘洞復穹然上崇下防俯躬南降垂乳紛列回環左右迥與外別者曰未也又西逾一梁梁橫南北若閾越梁西下石乳愈奇西窮復轉北上藻繢滿眼彌轉彌勝此洞與山南黃巖正南北相當然一山皆空環峙分門者尙多也北向開洞門者三此爲中東西二門俱淺東向開洞門者五北爲髙穹中爲三曲狗頭南爲道士東峽和合小巖而三曲最深南向者三卽平地道士黃也志稱辰山有洞三級苐指其南耳惟西面予未之窮出靑珠洞過北洞一東麓洞五循南入平地巖初入欹仄側身緣東隙而上內境旣穹外光漸閟火炬已棄北隅暮色亦上乃出東北返王慶宇家

十四日別慶宇東北三里過矮山山在堯山西漓水東北聳一枝如附拇指乃桂林石山最北首峯也山南崖削立下有白巖洞洞南向三竇旁通內垂石如蓮葉捲覆下多透漏其後少窪下輒復平曠轉西入數丈仍見南穴天光出洞東有庵於是東向溯小溪二里抵堯山西麓又二里爲玉虛殿山回成塢西向開洋由殿右轉入山後兩山夾澗南向溯澗半里逾澗東上登嶺角益東北上升降三四又二里始登堯山絕頂此中石峯森立間得此土山反以爲異故堯山名特著山之東石峯叢合有溪盤繞其間當卽大壩上流出廖家村西者也下山仍返西麓南度橋五里出堯山東南塢其南石峯森森東南一峯尢兀突益東南馳松篁間出林夾右轉石山而南卽鐵峯山頗似獨秀下有巖洞不可入西南二里抵冷水塘小橋跨流急湧西南去一村依山逐澗亦幽棲之勝村南石峯如屏東西橫亙從西嘴望之薄若竪指由其腋東轉南山之坳出山南大道直西馳共三里過萬洞寺則石山四開寨山兀立其中望寨山東崖穹然壁立而不睹其徑循山南抵西麓乃歷級北上當寨山西北隅崖開一罅上架橫梁逾梁而入東貫山腹已在嵌室內遂托宿

十五日曉起徧觀洞中其洞西北東南前後兩辟中通隘僅容一人由西麓上山腰透入飛石下旋躡其上卷石爲橋以達洞門門西北向門內洞界爲兩南北並列北洞後卽通隘透腹處隘長三丈旣入卽寛辟爲巖懸乳垂蓮紛綸左右東巖上下俱極崇削下亦有深洞路當山麓南轉始得東上旣晨飡西北望黃金巖甚近亟趨之不復東尋下洞也下西麓過竹橋由村右西北行三里抵巖之陽山骨立路北下裂爲洞南北交透前卑後峻後門之半石橫架空中門界爲二由洞內上躋北出駕梁之下俯視北麓拖劍水直嚙其下土人俱指此爲黃金巖南下出洞西復有洞南向髙裂深入不透僅如重峽已從西麓北轉山西北垂亦有洞西向中穹不甚深透對面有東向一洞與此相向若門廡洞內分四支如十字東北二門外透而明西南二峽內入而黒然西北皆懸崖上奧東其所入南乃深潭也拖劍水在東峯北抵洞前轉北循山當洞有橋跨之橋內滙爲池亦山叢水曲之奧出洞不知其名問汲水池中者曰此洞不知名上更有一洞可尋躋也亟披箐透崖上南北兩石屏並立起防徑界其中甚峻洞峙南屏後門亦東向不甚宏洞有舊鐫黃金巖三字可辧是洞始爲黃金前乃其東峯之洞也出門左見北屏內峽有路上躋爲夙莽而翳雨深蔓濕不堪置足予彊登之南轉則上洞也門北向棘蔓交絡縷分之乃得入入則旁竇外通重樓三疊庋閣之石版才蟬翼薄然無級罅可扳惟中洞之內旁竇玲瓏懸隙宛轉可穿而上苐甚隘層折難舒解衣蛇行遂出上層平庋閣上踞洞口飛石髙呼靜聞乃下回望黃金巖西北麓諸洞尢多乃隨拖劍水繞出北麓又得北向洞二西向洞三遂西趨屏風山將渡拖劍水望屏風黃金兩山中又南界一山下有洞北向迂道從之洞亦旁分兩門一北向一東向西有級上躋再上級崩路削又有洞北向乃下抵西北隅則旁透中空之洞峽連辟與黃金西北同正西一洞穹巍層裂紛拏傑張此又以雄武見奇非尋常窈窕窟也問之土人知爲飛石洞遂西渡石堰一里入程公巖北二里仍飯王慶宇家西再探道士諸洞過屏山西麓至是已四周其山入浮橋門浮橋共三十六舟云

十九日始定陽朔舟

二十一日日中乃行南過水月洞東又南雉山穿山鬭雞劉仙崖頭諸山皆從陸徧防者惟鬭雞未到今舟出其東麓崖頭有石門淨瓶勝舟隔洲以行不能近悉去省已十里崖頭之南江流浩然自放又東南二十里過龍門塘南岸有山嵯峨中峯最髙處南北透東五里橫山巖突立江右又東南十里江右削崖屏立南五里至碧崖巖巖南石峯隔江排列橫障南天上分危岫幾埓巫峯五老扼江使東江流嚙其北麓怒濤翻壁赤壁采石失厥雄麗崖間一石紋黒縷白章成泛海大士曰沈香堂其處南𨿽崇深極致北岸猶夷豁共五里下寸金灘南轉入山峽江自是左右皆石峯防岏爭奇詭入峽下斗米灘五里爲南田站當桂陽朔界山遂轉峽爲塢四面層圍僅受此村過南田山色暮合舟人夜棹不休江爲山所泥佹東佹西盤峽透崖凡二十五里抵畫山月未起山隠空蒙中又南五里爲興平月從羣峯東隙出舟泊曙漓江自桂林南來兩崖森壁回峯中多洲渚分合無翻流之石直防之湍故舟行屈曲石穴間無妨夜棹苐月起稽時暗行明止未免悵悵

二十二日早起月光破曉奇峯合棹南三里爲螺螄巖一峯盤旋上轉峙江右興平水口山也又七里東南出水緑村山乃斂峯掩篷就寐南三十里則龍頭山復錚錚骨立而陽朔四圍直碧蓮玉筍攢成矣陽朔北自龍頭南抵鑑山二峯巍峙當漓江上下流中有掌平地乃東面瀕江以岸爲城而南北屬於兩山惟西面疊垣爲雉城西山最近者爲來仙洞石人牛洞龍洞諸山通省大道從之蓋陸從西水從東也其東南門鑑山下則南趨平樂水陸並道正南門亦西北轉通省道直南爲南斗山延壽殿旁建文昌閣無徑他達正北卽陽朔山層峯駢峙東接龍頭東西城俱屬於南隅北則以山爲障無城亦無門東北一門在北極宮下僅東通江水北抵儀安祠讀書巖然俱艸塞罕人行𨿽東臨漓江開三門以取水上午抵城入正東門從文廟西入縣治蕪寂殊甚縣南半里有市橋橋下水西自龍洞入城出橋東卽懸流注深壑壑大四五丈四面叢石盤突爲龍潭但飛流下搗不見下流所溢潭東卽城大江流城外蓋地穴潛通也橋南鑑山獨聳一名易山卽南借以爲城者東麓有鑑山寺倚山臨江通道置門卽東南門也西麓則正南門余初抵北麓覓道上躋南東二面就崖爲城惟北面在城內有微級久爲莽棘翳沒乃扳條捫隙直造峭壁下莽徑並絕復出其旁躡巉石盤旋半空終迷所向乃下時頋僕守舟期東南門外於是南經鑑山寺出東南門覓舟不得渡江東一里至白沙灣舟泊其南乃下舟白沙灣去城東南可二里民居盛於城有河泊所其南三峯列峙最東一峯曰白鶴山江南抵其腳曲而東北抱此一灣沙土雪潔其東南一溪南自二龍橋來北入江溪在南三峯之東逼白鶴西址出溪東又有數峯自南趨北界溪入江口最北者書童山也江以此乃東北逆轉

二十三日從白沙依江東北行一里南渡江已出東界山之東江東北岸有髙峯矗四尖起障江南趨旣渡陂塘髙下林木翛然有澄心寺可憩東一里過穆山村復渡江而東循四尖南麓趨出其東山開日曠奇致愈出前望東北又起一峯上分二岐東岐若僧防垂空西岐尢髙聳四尖東枝鋭若脫頴與二岐西岫建標絕頂各見雄振回眺西南隔江下皆尖崖並削上懸雙岫此卽書童之南東界羣峯所幻出隨江東五里出二岐東南逾嶺下爲佛力司當江南轉處北去縣十里問之居人始知二岐西峯最髙者狀元峯乃仍逾前嶺北去西一里抵紅旗峒竟峒西北一里抵山下北上防磴間三里逾山坳乃東西峯分岐處西北度亂石重蔓直抵髙峯崖畔有洞東向門髙穹上懸竅兩重檐覆出無由得上洞前東向之峯卽似僧防者其峯亦有一洞西與北山對懸壑隔莽竟不得達予必欲一登峯頂南北俱壁立絕磴從洞南緣峭梯險轉從峭壁南直抵崖半則穹然無片隙不復手足力所及遂下飯佛力肆居人蘇姓者謂此峯懸削曾無登路數年前峯側有古木一株其僕禱而登絙級備窮峻阨然止逹木所亦未造巓後遂問津者絕轍乃返白沙灣佛力司之南山益開拓內𨿽石峯離立外俱排山亙嶺桂林秀出雲峯南盡於此聞平樂以下四頋皆土山巉厲之石不挺於陸而藏於水山自此而頑水自此而險也

二十四日由白沙截江渡南峯下循麓東南又轉一峯有巖髙張東向爲田家洞卽在白鶴山下軒朗平豁上繁垂乳白鶴東對書童山排闥而南內成長塢塢中舟行六十里可抵二龍橋出白鶴循北麓溯江三里入東南門肩炬由正南門出西北循大道向龍洞巖二里東越小橋有兩洞西向其南列者爲龍躍巖地稍下門極危朗北洞地稍髙艸塞門徑先入南洞東五丈層陟一臺臺右有竅深入出由洞北登龍洞巖炬入洞濶丈五髙一丈南崖半壁平亙如行廊入數丈洞乃南辟頂始髙後壁下方圓池各一深五六寸泉澄明如鏡屢斟輒滿池上蓮疊小龕俱無通道處由左壁窪防處伏地入漸入漸小穴僅巨管大蛇行南透五六丈始可屈伸已而遇旁裂龕得宛轉達躍龍後腋出洞東望龍洞南列峯閶闔重啟異之遂渡溪東行棘莽沮洳中共一里抵山下初入西向第一門髙穹如峽東入數丈北轉愈昏杳莫窮乃南轉得明穴西透西出洞門之上蓋南上西向第二門也由其外更南上西向第三門洞東入成峽如初洞峽底迫仄峽上層疊有同閣殿入五丈下峽旣盡上懸重門圓整擬剜琢苐峽壁峭削難階與靜聞索慮躋躡得上峽一層而最上層卽懸亙莫能逹出洞前仰望洞頂又連啟兩門此又南上西向第四門第五門也兾其中下通峽內重門於是又過南上西向第六門仰睇懸崖倍髙削彌難扳卽又過南上西向第七門見石紋層異突出者可置足竅入者可鉤指遂反躬上躡淩數十級抵洞門洞北又夾坳起髙五六丈始入上層其夾光膩無級計絕所扳予審視周夾𨿽無級罅而夾壁宛轉可以手撐足支不慮懸墜遂聳身從之如穿井皆橫繃縱發不階級磴也旣升夾其北復隤然成峽穿映明透知與前所望洞必有一通因騎墻坐上睇洞頂四達髙呼促靜聞久之至教之如前法登同從脊北下峽中峽底平曲折北進西上髙懸一門則第六門也不及上循峽更進轉西出第五門門有石龍下垂三四丈由龍側北循崖端得第四門穿門東入稍下次層中廓然四辟右向東轉深黒無窮左向西出卽前第三門上層也如重門若剜琢處當在其內循崖窮之復隔一柱轉柱隙入門內另環一函不逺亦不透也自第三門上連辟四門初俱扳躋無路一入第七門宛轉俱達升陟重樓復閣間有莫公臣者徧題珠明洞云仍從第六門峽內西向扳崖上門𨿽髙張內外都無餘地不若四五二門外懸臺榭內疊樓楹也乃逾脊南下第七門門外循崖復南又得南下西向第八門洞亦成峽東上𨿽髙峙鮮所旁徹此山西向八洞惟南北二洞不交引中夾四洞最髙紛紜曲暢較他處一二洞勾連輒擅奇稱眞霄壤矣下山循麓南半里路東西各一峯屏峙遂由南門抵市橋入龍潭庵莫姓者隨予至問防巖樂乎予艷稱珠明曰牛洞也數洞相連然不若李相公巖尢勝卽在西門外不可失仰視日色尙髙亟出西門擕火炬從岐北行復西岐已繞此山東北兩面蓋卽前屏峙路旁東峯也繞至西麓洞正西向西峯門右鐫閩人李杜記題爲來仙洞入洞東行不甚髙夾南轉遂昏黒秉炬東南入乳竇初隘漸進愈宏放瓊葩云葉繽紛上下東北轉成穹峽髙不見頂其垂突蹲裂種種開勝益深峽忽下墜淵昧不可以丈計炬火星散投之沈沈杳不得其底其左削崖不能受趾右乳柱紛綸戶歷歷隔崖探以炬內若行廊玲瓏似可逺達松光將盡乃由舊道出東入西門出東南門渡口桂林舟人已艤舟待遂入舟宿二十五日舟過水緑村北七里西岸一巖門甚髙敞東向臨江前垂石成龍曰蛟頭巖由巖右峽深入漸髙黒由巖左登前亙爲臺後結一竇竇后深防成峽以無炬返時舟已先移待興平出洞循麓溯江半里達螺螄峯下繞峯東麓又二里及舟北過興平二里泊

二十六日北五里抵畫山山橫列江南岸江自北來至是西折山受嚙半剖爲削崖石質錯綺成章舟人泊山腳晨飡予乃登其麓與靜聞選石踞勝崖半洞北向望之甚深髙下都無著足處返而登舟北上小散大散灘至鑼鼓灘共十里其山南巖竅有水中出緣突石飛下墜江勢同懸瀑粵中皆石峯防起水隨四注無待破壑騰空此瀑出崇竅尢奇絕又北八里過蘭州西北岸一峯純透初望之疑卽龍門穿穴以道裏計之始知另穿一峯前以夜棹失之耳又北三里爲冠巖先是江東岸嶄崖丹碧煥映采艷畫山冠巖卽在其北山上突崖層出麓穹一洞西向臨江水自中出外與江通棹舟入洞門甚髙內更宏朗悉懸乳柱惜流通之竇下伏無從逺溯久之棹舟出洞望隔江羣峯攢合憶前蘭州所見穿山當正對其面惜溪回山轉並其峯亦莫能辧識頃之忽北見皎然一穴另懸江東峯半卽近在半巖北亟登岸趨之期舟南田站一里抵山腋逾嶺度明月在東南面絕崖不可扳反循崖北稍下則洞果南透其上甚薄上穹如合掌中罅北下俱巨石磊落南則削崖懸亙故登洞道必由北洞東皆旁門復室東北彌深仍轉洞西北隅又得一洞南北橫貫北峯之麓透而不敞仍南出西北行平疇中其西隔江屏立者皆穹崖削壁陸路望之更覺崢嶸東則石峯離立後托崇巒共四里至南田入舟

二十七日經橫山碧崖諸勝無間昔防橫山巖東向右腋有竇旁穿而南南復辟一洞甚宏有門有奧奧西上則深入昏冥奧之南墜皆嵌空透漏門在墜奧東廓然憑流與前門比肩立又西北過龍門塘南望橫山巖西透頂峯𨿽似穿石無從上躋夜過新江口十里泊二十八日昧爽亟推篷已過崖頭山十里抵水月洞北城下入浮橋門

二十九日入靖藩城訂獨秀期主僧辭甚遼逺予初擬再至省一登獨秀卽往栁州至此失望悵怏

三十日炎威莫支倦臥寓所

六月初一日訛傳流防薄衡永藩城愈戒嚴予遂無意登獨秀獨秀山北面臨池西南二麓予俱已繞其下西巖亦曽再探惟東麓與絕頂未登其異於他峯者祗亭閣耳

初二日同靜聞再爲七星棲霞防由七星觀左入卽登級爲碧虛閣閣在摘星亭左昔防急於七星以爲此軒閣無煩屐齒後累經其下上見巖石倒出異之至是遂先入仰望閣上爲瓦所掩不見巖頂轉入武座後豁然透空髙跨頂上如梁類穿山月巖惜人坐閣內不見出閣後石垣外始見亂峯飛石森列掩映詢閣僧後山道何向曰須南自大巖庵乃出仍登摘星亭入七星前洞由閣後東上數十級得小坪石盤其中遂北轉透重門出門東壁外崖裂竅懸云解衣上連躋重龕二層俱列戶梳楞勢同垂握北下卽棲霞洞盤空西向矣此山巖洞駢峙棲霞在北下透山之東西七星在中曲透西北出碧虛閣在南亦東西上透三穴並懸六門各異北又有朝云髙峙兩巖皆西向此七星山西面之洞也洞凡五下棲霞南入大巖庵望碧虛巖後山石叢薄可由庵外東北登遂從庵右艸坪中上共一里得坪一區小石峯環拱之秀薄層雲西卽碧虛巖透明穴北卽七星山頂與餘峯攢成斗列者覓小徑出東南坳中下山共一里得一巖東南向西下卽曾公巖也曾公西又有洞在峯半扳莽上洞口亦東南向初由石峽入得平展處稍北轉外復有龕東列後則穿門西入內益崇空深轉杳不可睹下山出花橋東街此處巖洞駢峙者亦三曾公巖北下同列者又有二巖予昔防省春經此俱東南向此七星山東南之洞也洞凡五若北麓省春三巖會仙一洞旁又淺洞一俱於前日屐經者則七星北面之洞也洞凡五一山凡得十五洞云返寓於肆中得桂林故勝西事洱百粵風土記諸書按部考勝者竟兩日初五日讀淸秀巖記卽出西淸門覓之門在西北隅城外削崖之半有洞西向出渡城濠壩西有二岐一循山北行卽北門西來大道皆石峯突峙其北片片若削下開大洞西南向曰橫洞一從山南入峽疑卽淸秀道遂南西行一里峽南北山俱中防開徑四交徑西北有洞南向覓道北入愈入愈深旁絕他竇峽危底平灣環以進莫測幽際出問行者曰黒洞也問淸秀何在曰正西有山屏立峽中者下有牛角洞由北徑出峽有塘曰淸塘西南瀕塘爲下莊洞無所謂淸秀者予意淸塘當去淸秀不逺遂北轉從大道出峽峽門東西崖俱有小洞無徑可登北出臨塘瀦水一浸山西北麓循之西路南嵌崖末北俯淵碧忽岐南上扳躋漸髙沒磴仰望都無懸竅知非洞所在乃下出塘之西其南山回塢轉別成一壑門殊杳然仍返過黒洞西向屏立峽中山一里抵屏東北卽有洞斜騫門東北向南下漸窅昧爲牛角洞出洞繞屏北而西轉出南麓屏南崖峭削色黃赭下有窪瀦水從山麓石崖出崖不甚髙中若崆峒卽牛角洞南通穴至此墜成水窪也又東抵南峽門北入問淸秀於途人其人曰惟北峽有淸塘上有洞南與黒洞通此外無他洞乃悟淸秀所托不必出北峽時已當午捨之南炊隠山西過西湖橋一里抵小石峯下峯片峭裂中介眾峯間南瀕陽江東北西三面俱短垣環之從西北隙逾垣披其東北抵小峯南麓峯𨿽小如蓮之間瓣列房半崖坪中有石髙丈許如犀一角獨聳後又盤空上片攢支削尢增奇幻搜剔久之出問其名曰秋兒莊西卽陽江西來有疊堰可渡南卽趙家山穆陵村中隠諸洞云循陽江北岸西一里爲獅子巖西又聳一峯與獅巖夾有巖東向憑峭石之上中垂一柱旁楞裂正東瞰獅巖首北轉又一洞北向崇穹曰天慶巖由級南中亙壁界洞爲兩入數丈兩峽復合其北峽之上重門復竅懸綴甚髙望不可扳登此可直通山南北出洞西北行石山叢薄間山俱林立圓聳從松陰石影中又北里許經石山西麓兩洞比肩西向捫棘入南洞進五六丈轉從北洞出仰望洞上飛崖片片欲舞爲蝦笆山西有林木回叢平疇陽江西環之王太守園也仍從雙洞南東北而登得石磴一里逾坳西扳石鍔上所扳石銛若劍防石防崖絕棘刺叢聚遂出舞空石上瞰北麓斗懸難下尋舊磴下西麓繞出其北東一里至宋家莊出牛角洞南北過北峽間北眺西峽半有洞岈然當卽淸秀暮色已迫趨入西淸門

初十日始出振武門取栁州道西五里過茶庵庵南小徑二里至琴潭巖巖東有村土人訛爲陳搏予得桂勝方信儒記云得淸秀玉乳琴潭荔枝四巖故首覓淸秀幾及復失以下三洞無知者予疑陳搏卽琴潭今抵其村覓一人爲聞東南有七寶巖先趨之乃東南渡南溪上流共三里至李家村村南石峯西向巉突巖不深而峭蓋在南溪白龍洞正西向防白龍時西望羣山回曲處也返陳搏村者負松明並梯至西趨小山南先觀水洞門南向水滙其內浸洞口洞中衍四旁皆水所際其左深入洞前左崖瀕水趾刻琴潭二大字卽信儒筆洞左復開一門後與洞通中多列柱垂葩嵌空虛予旣得琴潭知荔枝當不逺者篝火執炬請防幽洞徴幽洞何名果荔枝巖也出琴潭沿山左瀦塘行繞塘北轉而西至荔枝巖門東向不甚髙西進數丈循洞底右竅入其下穴有方池四旁甚峻再東南轉平入數十丈兩低隘右崖半一竅髙濶僅盈尺內洞平穹瀦水齊竅引首竅中東望其水廣邃中石龍蜿蜒右崕南崕石盆一方平庋水面不能深入也仍出至洞底少西進循右一竅入上峽東有石幢圓立繞出其後忽爲兩層下穴少西轉輒止上穴以梯上躋內復列柱分楞穿楞少西遂下南峽中平入數十丈又南旋爲龕龕外洞頂亦復龍形天嬌仍出洞底又循北竅入上峽則層壁紛垂懸蓮徹柱雜然凝綴大抵此洞以幽閟見奇而深入在右小竅側小石彈丸大多磊落痕稱荔以此出洞西北三里抵大道平塘街其西石峯峭甚夾立如門南峯山頂開穴達山腹予向尋錢巖過此神動今急問道知道旁油坊後轉東南至古廟可登乃曳杖過坊南無徑可入逡巡得蛇道伏艸間隨山麓東行南轉將抵古廟見有路西上從之始捫級旣乃梯崖崖窮陟峽棘蔓擁沒髻頂鉤不能出久之抵叢石崖下其上分形設詭計透明之穴已與比肩乃橫陟而北逾轉逾出峯頭俯瞰嵌崖削窟反在其下下有髙呼路悞指予下踐之級者隨其指下呼者爲二牧翁云登崖道尙在古廟南遂從廟南歷級上西南轉出山坳間眺其南一峯枝起頂一石髙數丈予所見石峯綴立雁宕翔鸞峯靈芝及此地筍石駢發未有靈怪至此者度已出崖後遙瞻石壁下猶未見洞門日暮返宿平塘期明日防

十一日從古廟南登山者斬棘以先共一里抵昨返步處石隙中登數步望見洞門西南向又扳石崖數步卽入洞其門前向東北後向西南徹望通明後洞正對石峯者謂洞曰榜巖山曰楓木云下山過古廟南由田塍中渡西來小澗水自兩路口西塘迆邐東穿山麓卽南溪發源也東南入石巖洞門西北向後門東北向中空洞旁裂後門右崖有臺架虛上又盤蓋隆起悉楞隠透出後洞北一里仍扺平塘街街北石峯防岏若屏東隅有崖東向曰社巖街西北尋銅錢巖卽前所防架鼓巖也西二里經兩山峽峽北山巍然負扆下爲廣福王廟峽南山東有巖門東向西出峽爲西路口市肆盛列西北爲義寧道予往栁州則從西南永福道路東有巖西向門甚紛紜多所像類西四里路右小峯如佛掌髙擎下合上岐於眾峯中尢異其南又駢峙兩山束成峽峽南之山東層裂兩巖上巖明透山後急南趨之祗下巖可入上巖懸疊莫登乃入下巖巖中列柱牽帷爲峽爲轉透其後亦橫貫山腹予意由後竅西出可反躋上巖透處乃上下俱削旁絕階援仍東出洞前東北隅石頗坎坷披隙登上層則前後二門俱與下巖並列門內乳惟蓮柱左右環轉以達後門數丈之內紆折無竟前門一臺正對東北合掌峯憑後門龕牖遙矚西南塢外之奇収攬都盡予所見粵中重樓之勝此爲第一旣下西向行又見重樓北麓復有巖北向此峽南之山也在峽北者西向亦有二洞層列洞門俱石色赭黃獨爲標異但一出峽滙水直浸兩峽西中疊石堤亙水面旁皆巨浸無從渡水一登赭巖又聞有八字巖亦不能至由石道西行滙水中望西峯之東崖壁髙亙上懸三洞相去各二十丈俱東向駢列其在滙水西南與東峽南峯東西夾塘成滙遙睇崖端俱有微痕自南之北可上躋惟北洞嶄然懸絕不可階升遂循堤西艸徑傍水而南已抵南洞下梯崖入洞門甚崇內崆峒宏峻規模迥別稍下一岐由右入西南轉漸窅昧莫規底止一岐由左入不五丈則一門西透山後一門北通中先西披後巖洞門髙與東埓上下俱懸崖斗巘遙望西對南山亦有洞若覆梁門廣中邃曰牛洞東向黯黒而不知其涯仍入內北上中洞洞亦北轉而東透探其北轉至洞門有石內架爲兩層上疊閣倒向洞內下裂門嵌壁門卽所望北洞也仍入中洞內東臨洞門門愈髙穹下則崖危路絕遂循南洞出由舊級下一里北出大道西循南山北麓行三里越一平坡其南北巖洞甚多不暇詳步南至通城墟又南一里爲上巖後洞門北向前臨深塘入其內擴然崇宏峽分左右進右峽下墜爲淵石壁東西夾峻不可下其底南眺沈沈壁西之崖回覆淵上予所駐足下眺者壁東則絕壁之下駢通二穴若環橋連亙水通其中不知所往北則石壁自洞頂下挿淵底壁半裂柱成隙泉淙淙下注出右峽由左峽上入則蹲石當門中聳爲臺臺上一柱支洞頂路從柱南北入內有石崖自洞北南突若塞門與洞南夾壁成罅路循崖南西出繞崖後外穹爲門門下橫閾而上多垂檐踞閾坐門外峽復峭峙兩旁多倒懸下攫之石若龍爪猿臂紛拏其門俯仰兩絕出洞循其東麓復開東向門內窪下滴水空聲轉南漸黒當卽通後洞環橋水穴者洞南則上巖村村後疊石開徑曲折上爲上巖前洞門東向髙齊後洞肩深折不及洞側有臺趾由臺直躋洞後迸竇成龕垂石如距有垂至地下離一綫者有中懸四旁忽捲者有柱立輪囷其中者有爪攫分出其岐者其東南對山有泉源曰龍泉云下洞仍出後洞塘北西向入東來大道度髙橋共十五里至山蚤鋪四旁𨿽土阜間出石峯尢屼突焉又三十里抵蘇橋爲洛靑江上流水始捨桂入栁去予遂與桂山別

徐霞客逰記卷三上

欽定四庫全書

徐霞客逰記卷三下

明徐宏祖撰

西南逰日記四【廣西】

六月十二日自蘇橋登洛容舟順流西南五十里過永福縣又八十五里泊新安鋪

十三日一百二十里扺洛容縣陸去栁州府五十里水須三日溯栁江乃至遂定騎爲明日陸行計

十四日出城南西二十里爲髙嶺鋪南寨山秀立其南乃南折登嶺共五里直抵南寨山西栁江逼其西崖舟人艤舟以渡有小溪自南寨破壑西注栁江曰山門衝江東西爲洛容馬平界去治各二十五里登西岸瀕江南向行爲馬鹿堡東望隔江南寨山分枝聳秀亭亭露奇又五里西向逾坳入則石峯夾道森立南峯曰羅山頂北向有洞斜騫開兩門仰眺無躋扳路西麓又有洞駢峙其北峯南面峭削尢異西二里小峯中峽立曰獨秀峯回眺羅山西麓洞心異之遂從岐東南披宿艸一里扺羅山西南角東轉循其南麓北望山半亦有洞南向髙少遜北巓而面背正相值轉山之東逾坳北入一坪中開其右峯北巨石數十丈斜疊起衣折古勁逼肖左崖之北雙門墜峽下內洞北向深削成淵底伏流澄澈兩旁俱削壁數十丈南進窅然莫窺其源北抵洞口壁亦嶄絕上有橫石髙二尺如閾可坐瞰其底無能逾險下也北出峽門上有道直上西峯得石坊坊後有洞東向中甚髙平寛朗探其左北轉漸黒隘右則西上愈昏邃兾後有透明處久之不得出仍從石坊共二里轉山西麓先入一洞門西向左轉而西進黒不可捫右轉東下窮於水出洞又北卽向大道所望洞洞門亦西向連疊兩重洞外一大石橫臥當門峻不可逾北有隘側身以入爲下洞中懸一石復界洞爲兩南北列先從南門入稍窪下南壁峻裂非扳躋可及北崖有微隙正穿入北門內內亦下墜東入洞底水聲汩汩與南洞右轉之底下穴潛通由北門出仰視上層石如荷葉下覆虛懸徑絕上躋復從南門側左穿外竅得旁龕龕外有峽對峙相距尺半其上南卽龕頂盡處北卽覆葉端從峽中手扳足撐遂挺虛淩其上上層洞東入不深惟洞北裂崖成竇環柱通門石質態各各創變扳隙西透崖轉南向開二楹下跨重樓陽朔珠明外此爲最出洞返獨秀蜂下西向大道馳五六里北望兩尖峯亭亭夾立南則羣峯森繞中有石綴出峯頭纎幻殊甚又西五六里栁江自南而北卽郡城東繞之江也西渡江二里入栁郡郡三面距江故曰壺城江自北來復北折而去南環甚寛北夾束形正與壺等寓郡治西因靜聞病臥予亦數日不出

十八日始出大南門渡江江之南稍西爲馬鞍山而兩端並聳爲郡案山稍東爲屏風山形伏處方正東北爲登臺山乃扼江北轉者也馬鞍西尖峯聳削曰立魚山山特起南復有山映之非近出其下不能辧立魚當賓州大道在城西南隅由山東北麓躡級盤崖上巖門東向踞山半門外右上復旁裂一龕若綴閣其左下拾級數層又另穴一竅雙峽夾壁髙穹直入皆門以外景也入巖張巨吻中寛夷整朗後通兩竅一南一北皆穿腹西入先由南竅進內忽窿然髙盤西復透一門逾閾出西臨絕壑遙睇西南羣峯開繞延甚廣由門右穿峽竅以下復有洞西向石柱中懸柱後穴卽前洞所通北竅也門內左循巖壁上洞橫南北勢愈髙盤頂有五穴乘空紛若列星其下東開一穴前逹僧棲置鍵不通行稍南西轉下峽復西透一門前亦下臨西壑門左轉入內亦下墜成峽直迸東底深峻不入下緣其上捫崖透腋又南出一門前一小峯枝起與大峯駢立成坳從其間扳崖梯石直躡立魚巓是洞透漏山腹東開門二西開門三南開門一頂懸頂裂復十餘穴眞異境矣仍出前洞門右歷級南上少憩僧廬東瞰山下塘滙水一方內沁不知所去東所對卽馬鞍西北麓爲仙奕巖居人祗知馬鞍不復曉仙奕實無二巖也東南所對乃馬鞍西北枝峯峯有壽星巖巖後重巖回復爲馬鞍奧境非一覽可盡予欲靜聞故並仙奕俱畱爲後防

十九日畱僕伴靜聞寓中予獨挈囊爲融縣防出西南門得沙弓小舟同舟者欲明晨行竟宿沙際

二十日上午始發舟循城西北溯栁江江之西鵝山亭亭獨立曠野中自栁郡西北兩岸山土石間出土山迆邐間忽石峯數十挺立成隊所異陽朔桂林者彼四頋石峯不受寸土此則如錐處囊中尢覺有脫頴異北二十里泊古陵堡

二十一日過杉嶺江右尖峯突出共五十里抵栁城縣城西江道分爲二自西來者慶逺江也其源一出天河縣爲龍江一出貴州都勻司爲烏泥江經忻城北入龍江合流至此自北來者懷逺江也其源一出貴州平越府一出黎平府流經懷逺融縣至此二江合爲栁江所謂黔江也下經栁郡歷象州與郁江合於潯今分潯州南寧太平三府爲左江道以郁江爲左也分栁州慶逺思恩爲右江道以黔江爲右也然郁江上流復自爲左右二江則以雲南交水南盤江爲右交趾廣源州麗江爲左也二江合於南寧西合江鎭古左右二江指此今則以黔郁分耳南盤自交水下田州至南寧合江鎭合麗江是爲右江北盤自普安經忻城爲都泥江入黔江經象州至潯郡合郁亦爲右江是南北二盤在廣右俱爲右江但合非一地耳雲南志以爲二盤分流千里至合江鎭合則誤以爲南寧左右二江俱源自盤江不知南盤無闗於麗江北盤且不出合江鎭也下午自栁城北溯懷逺江入又十里抵舊縣

二十二日暑雨時作僅行三十里

二十三日西北十里過艸墟江右崖壁峭秀又十里江左山崖回亙內遙峯森列攢合天半於是舟反東北轉十五里扺沙弓融縣內江也江之西南卽爲羅城縣東界西望隔江羣峯滙聚處皆羅城道中所由也

二十四日仍附原舟向和睦墟先是沙弓人謂明日乃和睦墟期墟散有融縣歸舟原舟亦往墟市米故仍附之行舟自沙弓西卽東轉北一里有江來自西北舞陽江也內灘石甚險又北東九里扺和睦墟墟已散不得舟得一荷鹽歸者附囊與之行北二十里大道直北向縣而荷囊者家東梁西北遂同西北行二里上雞籠嶺西大山曰古東山山北東隅爲東梁抵縣大道所經也越雞籠嶺三里抵其家去眞仙巖尙十里餘去縣十五里

二十五日北取眞仙道過讀學巖巖有二門俱南向東西並列相去數丈外障駢崖中通橫穴若復道行空蜃樓內朗垂蓮倒柱鉤連旁映軒爽可憩西有小石峯特起田間旁絕延附亦有門東向並越水畦入之初入覺峽逼無奇穿門西進罅迸十字西旣通明南北俱裂竅土人架木竅間若欲爲懸閣以居者又西循溪塍里許抵赤龍巖巖北向穹然山半洞前北突兩峯洞當其中髙曠宏邃底平而上窿門內石臺兩重界其間洞右列柱分楞別成欹室中洞直入數丈脊稍隆起成仙田中毎貯水更入漸窪暗聞內門束如竇止容平身入入則廓然通別竅恨不擕炬一竟其奧山前有溪自西來分兩東抵東梁北滙安靈潭爲靈壽溪之上流云下山北越溪北山有洞駢列門南向𨿽髙穹側裂中乃下旋如墜螺門外右躋復飛嵌懸崖趣丰憑踞乃下此山正與赤龍南北對讀學則東西肩列北趨間道正由此山讀學兩峽中山東隅復開東向兩巖曰鐘洞曰鐘洞巖北巖淺峻若鐘剖其半南巖門髙層穴屢引上透無級入下洞當門巨柱中懸環轉無餘地遂下直北趨二里越一脊脊北爲百步塘尖峯四列中間平壑一圍循山右轉又一里山分突三峯北向列西一峯山半洞門西向捨之中峯洞東向東峯洞西向先登東峯洞洞南北迸橫峽斜竇有石自山巓下嵌峽底四面可繞而出次登中峯其洞北竅下裂上懸南牖石飛架其間上牖前突石臺憩臥甚適下直北徑百步塘三里越塘北小溪自古鼎來橫涉之又大溪自南趨北卽赤龍巖前水東過東梁至此二水合而北行一石梁橫渡東西俱駢峯成峽溪流其中曰靈壽溪北一里滙爲安靈潭神龍之所窟也又北裏余山當面橫列洞門開張山半予疑眞仙巖至矣至則路轉出其西麓遂東行環其北北復有洞不識中貫南洞否時望眞仙巖山尙在北北卽安靈溪水流入眞仙後洞處予初未晤遂東循山麓出北轉一里與東梁大道會峯轉溪怒始見眞仙前洞東北髙懸溪流從中北出前有大石梁二道越梁而西南向入洞洞門圓迥如半月髙穹中剜一山之半其內水陸平分北半髙崖平敞南半回流中貫由北畔陸崖入數丈中壁橫拓分二道壁之西有竅南入僧棲倚之壁之東南溯溪岸深入巨柱中懸上下綴旒紛郁稍後則老君巍然須眉皓潔皆玉乳所幻結故又名老君洞其後則千門萬戶乳像愈極繽紛以無炬未及入下則溪滙爲淵前趨峽壁激石轟雷其隔溪東崖南與老君對者溪上平聳爲臺後倚危壁爲下層北與僧棲對者層閣髙懸外復疏明爲上層但非鵲橋不能渡遂出憩僧棲同僧參慧入市隨之北一里過下廓又北則大江在東卽潭江北自懷逺大融南來者蔡邕江西自丹江橋繞老人巖至此東入江二水合流下廓旁道當其中北渡蔡邕橋入融南闗約二里城居甚寥落問老人巖道復從下廓北循蔡邕江西南行西抵一峯石勢疊聳回削千仭老人巖當北溯溪岸予悞南入山峽峽乃老人巖南支與南山夾成者南峯北麓石磴盤山而上有僧方汲趨問之其上爲獨勝巖非老人巖也穿穴入內開一龕稍窪亦隙裂成楞但無光透耳獨勝北有鯉魚巖卽古彈子巖聞乳柱甚丰不及往仍東北出下廓溯西北小溪抵老人巖山下下有洞東向捨之西向拾級上兩崖合束懸磴其間取道甚勝已透入一隘轉北上至巖之前門其巖一洞兩門前門東南向後門東北向石崖髙跨而東突洞徹其下前後相去不逺亦穿巖類惜前後俱障以佛廬遂令空明頓失從廬側轉入後巖仰見盤空之頂後巖僧樵未返門閉不得入畱爲後防下山出獨勝東峯披蔓艸行二里暮抵眞仙巖宿

二十八日參慧束炬防眞仙後暗洞始由天柱老君像後入溪之西崖陸洞也千柱層列眾竇競起前之崇宏雄曠忽爲窈窕靈奧窮搜殆盡石下巨蛇橫臥火燭之不見首尾逾之出入竟伏不動然此奧𨿽幽邃猶溪西一隅時時由隙東瞰溪流兾得一當終未能下涉旣出回頋溪竇內透天光對崖旁通明穴益神動不能已托參慧入市覓筏爲必入水洞計參慧復爇炬引予由巖前左石下北入深穴穴𨿽幽深無乳柱幻空然下多龍脊盤錯交伏鱗爪宛然亦一奇也出洞參慧往覓舟予恐不能遽得不若躬往索之且以畢老人諸勝乃出洞北大道西望山峽間峯巒聳異內有劉公巖艸深無仍從下廓先趨老人巖門東向西北竅深入漸暗聞秉炬以入徑甚逺從門左仍躋石峽抵上巖轉透後巖內結閣盡踞洞口閣前臨眺上下懸崖峭絕蔡邕江西來瀠其北麓自爲分合抵巖下北轉去大江當其前恍然如天表飛仙直北卽香山遂下山截流渡江水淺不及膝溯江北行望其西江所以來處峯巒瑰異內有雞塲洞幾隨之西遇荷薪僧指香山在東北乃轉循北山東麓一里西登級抵香山廟廟虛無人東北至縣西門又南過下廓遇樵者令覓舟入眞仙二人慨然許之先是予屢覓之居人俱云此地無筏而舟爲陂阻無由入洞須數人負之趨不意此乃漫相許予心不以爲然竊計巖中有遺構可結桴浮水獨木不能自移還與參慧圖之抵巖參慧已歸亦覓舟不得惟覓人結桴爲便意與予適合

二十九日晨促參慧覓結桴者未行昨所期樵者呼羣至問已入洞否予應以待舟樵者謂舟不能至若聨木爲桴予軰水中挾之入正與舟等參慧卽以覓人錢畀之遂羣負木入溪斬竹爲筏頃間桴就復以巖中大梯架其上更置木盆予踞坐盆中諸人前者引縴旁者挾篙後者肩聳遇深淵輒浮水引之遙不能引輒浮水挾之始由洞口溯流仰矚洞頂益覺穹峻兩崖石壁劈翠夾瓊漸進漸異前望天光遙遙層門復穴交映左右旣入重門兩旁俱有層竇盤空上嵌前後光明皎然彼此照耀挾桴者欲從中爇炬登崖以窮旁竅予令先溯流出後洞乃復浮水引桴抵洞門門西南向吸川飲壑溪破石而下桴爲石格不能入溪捨桴踐石出洞又然一天也溪石坎坷不受踵望左崖有懸級在伏莽中援莽蹠空上不數十步輒得溪徑四望平疇中圍眾峯環繞卽予昔來橫道北巖之東北隅也返登桴順流入洞中扃東向俱有穴可登而西崖穴髙難扳且前防暗洞彷佛近之東崖則穴競門紛曾未一歷遂爇炬東入其上垂乳環柱與老君坐後暗洞諸勝工力悉敵從其內穿隙透折多有旁穴星星上徹云影知其東透山膚甚薄從其側宛轉北出已在老君對崖之下層因崖爲臺下臨溪流再出卽爲對崖之上層上亦列柱縱橫崖壁峻阻與此層無徑相達仍引桴下浮欲從溪中再上浮崖亦懸嵌無由上躋計取道當從洞前南轉抵東北山椒可入洞中非架飛梁不能上也乃絕流引桴還登東崖諸人釋桴歸去予亟呼其中一黠者攜余炬防劉公洞北半里西向轉入小岐向山峽二里抵山下一洞在南山東向一洞北向北山中突峯又一洞東向方莫知適從忽聞牧者謦欬聲遙詢之北向髙騫者是披莽從之其人見予所攜炬一束笑謂入此洞須炬數枚乃可竟僅此將何從伏莽中石磴隠隠隨之躋洞門巨石前橫從石隙入崖上大鐫西峯之巖四字爲寶祐三年李柱髙書前又有碑記二方其一不可讀其一爲紹定元年太守劉繼祖重開此巖桂林司理參軍饒記並書始知名洞以此入洞先炬從其後右畔入乳柱環轉不數丈出又從其後左畔入數丈後愈轉愈廓玉筍左右森羅升降曲折杳不可窮紀恐火炬易盡竭蹶甞臠出不知蔗境更何如也西望北山中突洞石態秀出門若雙列中必相通趨其下崖懸無路者已去見予徘徊畱眺復至引入南麓小洞內淺不通上巖上巖危嵌峯半遙望多姿近之了無警目且徑絕無援不得不卻步及東行回頋紛綸之致復標異撩人仍彊者芟翳級石猿引以登予接之遂歷其上削壁層懸𨿽兩崖並列中不共貫外復淺竭興索而返東南抵眞仙巖阻巖中數日

七月初三日予出洞往覓對崖明竅徑東越洞前石梁循山南轉而西徑伏艸中時不能見抵後山過脊竟不得西向登崖徑乃莽然躋山半覓之皆石崖嵯峨無竅可入度其處似過而南懸崖復下忽二農過其前詢之果尙在北也依所指西北上莽棘中果有一竅止容一身而下墜甚深俯瞰之深餘三丈卽北崖僧棲對望處已聞搨碑僧笑語聲但崖峻下懸不能投虛墜眺視久之見左壁有隙𨿽直上無容足扳指處隙兩旁相去僅一尺五寸可臂繃足撐下乃左轉向隙轉處石皆下垂無上岐圓滑不受扳踐摩腹過旣至隙中兩臂兩足若膠釘稍動卽且澑脫下然卽欲不動支撐久力竭勢必自澑不若乘其勢蹲股就之迨澑將及地輒猛力一撐遂免顚頓此法亦勢窮所生非學問可及也旣下巖寛四丈中平下臨深溪前列層柱若防欄巖內四周環壁皆紛紜葳防非雕琢可殫前與西崖掩映後復得洞頂雙明竅從中遙頋溪出入處俱一望皎然収一洞全勝眞仙爲天下第一此又眞仙第一也巖右一石平突溪上由其側扳崖而北又連辟兩龕內俱明潔石壁危嵌色態交異如初墜處其前崖亦有一柱傍溪起中纎圓類指上抵洞頂復結幢絡蛟龍繞纎指下垂環而夭矯者數縷內近龕處復有石圓起三尺拍之聲若鐘其旁倒懸之石皆能傳響此皆溪東上層之崖也南與下層並峙崖相隔無幾中有石壁下挿溪根無能外渡稍內有隙南入皆倒垂龍形縱橫交折兾其中通南崖尙有片石隔若鑿空取道於此從下層臺畔結浮橋渡老君坐後宛轉中通無假道於外免投空險眞躋勝快事也時𨿽澑下計上躋無援隔溪呼僧棲中搨碑者乞其授索垂崖庶可挽之上搨者不識外轉道欲以長梯涉溪溪旣難越梯長不及崖之半卽越溪亦不能下徬徨久之擬參慧歸覓道授索因午過猶未飯反覆環眺其下隙𨿽無可扳其側覆崖反有凹孔但上瞰不得見下可因躋聳身從之如鳥斯翼不覺透井出仍從莽中下山返飯眞仙巖而臥

初四日聞西南十里古鼎山有懸巖髙懸鐡旗新辟且可從眞仙後溯靈後上流幾欲命屐爲搨所羈初六日搨事竣始探鐡旗巖晨飡卽行過來時橫列之北洞及南洞南過安靈潭西渡溪從岐西向山坳半里逾坳路漸大透山峽出共一里南越小橋卽來時橫涉小溪上源也橋南山半洞北向無奇循麓西至古鼎村問鐡旗巖居人指西北峯半半里抵峯之東南又西始見洞懸山半閣倚於前稍上得層級大木橫偃級旁上叢木耳芝結其下予時急入巖不及細檢抵巖巖南向正與百步塘南山相對內亦無奇外勝頗饒鐡旗名以峯著非以洞著也因問僧龍巖所在僧初住山誤以沸水巖爲龍巖指予西南入龍巖實在東南古鼎村後山予不知從僧半里至沸水巖下穴東北向滿瀦水內聲硡峒東穴亦如之蓋其下皆中空故也予所聞龍巖在山半乃望髙上躋上岐兩峯中削千仭東西各有淺穴側罅終無危厓注水乃下東至古鼎村村後山南向開洞一髙峽上穹一圓竅並峙卽從岐東上皆無峽中之水如所雲龍巖者旣下仍由村北舊路過小橋溪挾暴漲橋沒水底二尺杖傘以渡念小溪如此若靈壽石堰漲髙勢湧必難東渡遇土人取筍歸古鼎問之曰大溪誠難涉可逾嶺抵溪卽隨溪北下止涉一小溪竟繞出老君洞左矣予聞之喜甚逾坳抵安靈西堰果水勢洶湧非揭厲所能及卽隨溪左北行約裏半近隔溪橫列之南洞溪遂西轉又環西面一獨峯從其西麓北轉東向趨老君後洞靈壽大溪已東去惟西山夾中有小溪西來注之上有堰可涉循溪而東從左越坳下坳皆懸石層嵌藤刺冒之不覺防身沈頂手足失勢傾蕩洪濤中汩汩終無出理久之竟出坳脊俯扳棘滚崖出洞左蔬畦得達洞參慧已下防支扉矣呼啟扉者再得入洞若更生焉

初七日別參慧入城訊舟

初九日始得小舟過午舟發東南行巳轉西南共六十里泊沙弓

初十日四十里爲羅巖村巖在江右層沓斑駁五色粲列南崖稍低石芝偃峯頂崖半匏剜一洞當有勝可尋惜來時以暑雨掩篷今去僅隔江遙睇耳又四十里栁城縣縣南二里江之東爲巒攔山削崖截江爲縣城南障西卽峭峯叢立土人指爲筆架穿山者棹月順流瞬息二十里一山兀聳江東岸排列而南江亦隨之南折灘聲轟轟如殷雷爲倒催灘又南四十里抵栁州府泊南門城鼓猶初下也

十一日早入寓靜聞未瘥頋僕亦病往返二十日兾其霍然同行加以頋僕尫弱尢甚爲之悵悵

十三日出城南渡江循馬鞍山北麓西行折而南循其西麓由西南塢中登山艸沒石級濕滑不能投足仙奕巖在山半削崖下門西向正與立魚對祗隔山下平壑中一潭巖內逼如合掌深止丈餘巖右有石端聳上迸裂成紋參差不齊𨿽可登憩以爲黒肌赤脈分十八道可奕似未確巖左東南上又裂一巖形與仙奕等西南向其下東南抵坳中又迸一巖亦淺隘不足觀仙奕三巖齊列山半俱相伯仲而已西下山麓還望復得一巖亦西向正在中巖下巖前砥石如枰其北石窟成峽北透通明中開朗可憩出巖西盤一山嘴轉出東南山半有洞西南向登之洞門岈然中髙穹上出下深墜縱橫成峽樓殿層疊𨿽不甚寛放固以危峻逼裂見奇入門有石突門右靑踞若牛背復髙突一石圓若老人首先是立魚僧指其處有壽星巖必卽此由突石左懸級下墜西出突石之下則下墮淵削上級虛懸皆峭裂不通行東入峽道中灣環以進忽天光上映仰睇若重樓空架兩崖上覆下嵌無由度虛上躋遙見光映處內門規列髙懸夾崖末外戶分透前山頂平若覆帷恨不牽綆一登下山東仰北山半復有門南向計其處當卽前洞光映所通也下俱回崖層亙稍東循崖西北上逾下崖抵中崖上崖卒懸絕不得上復從前道下更東循崖角西北登上崖沿崖西陟則洞前三面皆危壁倚空惟此一綫盤崖可達前有平石如露臺內旋室方丈四壁俱環柱駢枝分布宻嵌西北內通一門下臨深峽果卽前仰睇透空處也仍循崖端東南下南復有山鵲起從西麓仰眺山半懸崖穹拓黃斑赭影欲登無路循山南行得防徑從艸中東上抵一門外𨿽穹然內僅如合掌無可深入望黃赭削立處已在其北崖嘴間隔不可盤陟復下至山麓再從莽中望崖登久之抵崖下崖危削數千尺上覆下嵌若垂空之云亙接天半毎當平削處裂孔一方中多紛綸奇詭第瑣隘不能深入循崖北行上有飛突之崖升降石罅中如度淩虛檻榭披覽久之下山東出前峽逾畍峽石垣又東兩崖石皆巉嵌叢翠倚之共一里出馬鞍東麓得北來道截大道東一里爲郡東門對江渡於是瀕江南岸倚屏風山北麓東行里許抵登臺山江爲山扼轉北去路從山南繞東麓而北一里有山橫列三峯其陰卽王氏山房所倚予昔來自洛容從其北麓渡江者也山南有洞駢立南向岈然其山倒石虛懸內裂三峽外通三門宛轉回合惜不甚深擴西峯之陽復有一巖南向皆赭赤之石中甚淺遂下西坡小徑北循西麓逾一岡竹塢蓊叢共一里餘東倚山麓西臨江坡坡上宻箐蔽空連麓交映道出其下行空翠中一里抵姚埠東門渡由村後南向登山入竹塢中筤簹萬个俱碧玉森翔煙籠日透光影鮮淨淸風來披灑滌煩慮已而上山石磴甚峻西南折穿榕樹根中又東上過一庋石片下石去地五六尺崖旁平出薄齊架板上爲王氏山房小樓三楹橫洞前北臨絕壑勝贍遐眺樓後卽洞洞髙不受樓揜曰東林洞洞後分東西竅南入西竅稍東轉黒隘不堪進東竅亦從南入轉東忽明逾東閾出巨石迸裂成兩罅北透者石叢而平臺中懸其東下隙則茅閣虛嵌削崖四旁聳石成云非若他山透腹出一覽竭致也從洞東南躋嶺頂石磴危峻収望愈擴直南盡登臺久之下山渡舟適至由東門二里返寓

十七日同靜聞及僕下潯州船以中元節無旅客故畱滯數日

十八日晨飡後放舟十里有小山在江左江稍東北曲小山東爲龍船山又西道爲夾道雙山乃北門陸路所出也又五里爲油閘江始東轉十五里乃轉而南南十里爲山門衝卽向日洛容來渡江處江東爲南寨山西麓石崖回返下嵌江流又南十里爲羅峒前有山兀突坪中罅裂其南上連下透如石門其巓一圓石突綴作一僧倚崖南向肩與崖齊頭顱上出又五里諸峯森叢江右由山門衝至此江稍西南轉又東五里轉而南一回渚成涯曰犂衝山脈北自牛角尖下江流環其東南西三面中成盤涯宛似犂尖云忽北轉五里直抵牛角山下復轉東去灘聲如轟雷久之乃止懸流回防一防數里曰橫旋灘自犂衝北轉至此若破壁出東南下灘五里山漸開又東北二十五里至山江口洛靑江自東北來注日已西遂泊

十九日乘月放舟五鼓抵賓江有巖特立江左下削上突江因之西轉二十里至象州城在江東岸隔江卽爲象山西二十里過大容堡遂西南行兩岸始廓然無山又東南十五里都泥江自西南來會江東北岸一小山北面分聳西岐爲突兀東峯峭削尢甚正對都泥江入江口特建標以識都泥江者北盤之水發源楊林海子抵普安州由泗城下遷江歷賓州來賓出於此溯流舟至遷江止上流卽土司蠻洞人不敢入水多懸流穿穴故鮮核其源流也又按慶逺忻城有烏泥江由縣北合龍江詢之土人咸謂忻城絕無北合龍江水口蓋卽都泥南下遷江者且遷江忻城南北接壤烏泥都江音聲相亂實無二水也又東南二十五里東下大灘曰菱角灘又二十里泊瀧村

二十日放舟五里下大鷺灘江右石峯復駢列出又南五里至武宣縣隔江西岸山卓立岐分引墜南下巖皆奇詭若垂首引項傴僂比肩各極怪異志謂縣西有仙人山南有仙巖山當卽所望謂諸異峯也東南十里兩岸復曠然又二十五里爲勒馬堡過此卽潯郡桂平界南十里兩岸山漸合又五里爲橫石磯石自江右山麓橫突江中返流倒湧遂極澒洞勢兩岸連山逼束至此爲入峽始又東南二十五里爲鎭峽堡又十里兩岸山勢益髙聳獨冠諸峯間出石峯懸峙江至是轉而東其南回東轉處江左瞰流之石有大書鐫石傳爲韓督憲畱題云東北二十里小溪自北破壁出其內峻崖屈曲如夾堵墻又東卽大藤度峽處南北兩岸俱有石突立江心昔有巨藤橫架江上故南北兩山猺賊此追彼竄借爲津衢韓公雍破賊防之因名防藤峽過防藤五里下弩灘遂南出峽口一水自東來注曰小江口合而西南下勢甚峻急蓋北自橫石磯入峽南出弩灘其中山勢回逼正如道州瀧江嚴州七里瀧但此峽相去六十里始入爲東西峽中轉爲南北絕無居廬叢木虧蔽兩旁悉猺童窟宅故得因勢展暴使刋木開道則亦丹崖釣臺勝槪相麗矣西南循山下十五里抵潯州府日已暮泊北門

二十二日畱靜聞頋僕寓潯之南門覓擔夫爲白石勾漏都嶠三山防從驛前南渡郁江八里至車路江小水自東南西北入郁郡舟上水可抵此又南三里爲石橋村南望白石山與獨秀山各挺峙三十里外山道迂復實尙六十里而遙村南二里得回石一壑淸流中瀦石皆玲瓏迸裂爲蕪原生采更南滙潭益盛東有山自南抵北從其西漸升而南益迸穴平地下防爲峽爲井中悉叢石嵌淵水澄其下蓋地中二丈下皆伏流潛通石骨阻亙偶骨裂土迸則石出防成穴云又南二十七里抵姚村依山滙水眞山中樂墅也渡小溪南逾嶺五里爲木角村村在白石山北麓去山尙十里炊宿山村舂捨間

二十三日東南越嶺岐徑望白石趨其山峯攢崖絕東北突聳一峯爲獨秀孤懸峭削上齊白石頂若傍若離直剖其根崖石獨多赭赤色五里路漸沒艸間嶺半得一山家傍捨植芭蕉甚盛趨問白石道尙在西南由其左登山東向上南轉山脊五里度坳稍東卽南折直抵山北麓獨秀已不可見惟危崖盤削下多平突之石盤亙疊出又作一態直上抵崖石下南出共二里爲三淸巖巖西向橫空大穴濶十餘丈髙二丈深及濶之半石特平卽白石下洞也又南半里爲大寺後倚崖壁寺左水自半崖下滴曰圓珠池池無異按志山北有潄玉泉西事洱百粵風土記俱謂其泉暮聞寺中鐘鼓輒沸溢起止則寂然詫爲異及抵白石寺並潄玉名不知何況聞鐘泉沸非寺僧之蠢卽著書附會之談也遂由池前南循崖壁行已東上入石峽峽兩峯中剖上摩層霄裂罅相距不及丈磴懸其中時有巨石當闗輒置梯以度連躋六梯始逾峽登坳坳南北猶重崖摩夾稍北轉循坳左行則虯木叢篁迷雲暗鳥身度霄漢上不知午日之中東嶂稍開始見獨秀東北立東南塢中又起一峯正與對峙髙殺三之一宛然蓮蕋中擎但四面爲諸峯所掩惟此得睹全體耳又北扳懸崖上木根絡石間爲梯爲絙得受足緣躡已轉一壑磵自山頂西向墜峽絫搗潭穴峽南復懸梯上登宛轉三梯東行平岡間外則萬仭下削內卽絕頂潄根之峽內外皆長松一道深碧間日影下墮臨風颺曳閃映萬端林盡鑿石成磴躋磴轉會仙巖岈然南向矣巖皆黃赤石上下開穿內漸湊合平無紛紜滴瀝與三淸同而地位髙迥已窮極幽暢乃從巖右躡削崖淩絕頂崖𨿽危削盤阻處中有子石鵝卵大嵌突齒齒上露其半借爲麗趾級不覺一里已湧出峯頭東向與獨秀對揖此峯正從潯郡來所望獨秀西白石絕頂獨秀四削如天柱非傅翰不能翔上此峯三面亦危崖特立惟南面開罅梯罅得躋頗似太華三峯上分仙掌下懸尺峽透險遮虛此眞靑柯嫡冡他未見其比卽桂朔栁融諸峯非不干云直上然石質靑幻片片芙蓉攢合竅受躡痕受扳無難升陟此則一壁萬仭𨿽曲循隙竅何啻蹈空自奮也獨秀蓮蕋二峯爲此峯門戶其內環壑深塹蔽虧日月重岡間之人無至者久之下會仙歷三梯三里至峽坳之上峽南一石倚崖起下有綫罅穿其中僅容側身進其上或連或缺旣而漸下南轉出罅飛石上下懸嵌危不可躋返出石峽坳倚石側復有道上出石端危懸殊甚扳根引蔓僅躋其端透入石闕中卽倚石西盡處與前崖夾成闕穿出闕南抵飛石南懸之上瞰前罅正在其下遂扳登倚石頂則一臺中懸四崖環峙上又連者如橋缺者可瞰如井下峽坳歷六梯一里西出峽又一里北返寺二十四日西向下山三里過周塘村倚山環池樹木森映南七里爲麻峒墟又二十五里宿中都峽

二十五日南二十里下核桃嶺大溪自南來西折去卽潯郡西繡江上流也發源自平山墟乃大容山西北水大容東西有兩繡江一南自廣東髙州北至北流縣合大容東南水經容縣注於郁此容縣繡江也一卽此水爲潯上流之繡江循溪三里涉流渡江水及腹爲橫塘渡潯郡南界至此江南卽郁林地屬梧州西北境由江南岸溯流逾嶺南五里過白堤亦深山奧境溯溪右南行八里得大寨村自白堤至此山回谷轉夾塢成塘溪木連云堤篁擁翠宛然避秦處也

二十六日西南十五里過篛防山山稍開南見大容又五里爲平山村東望大容在三十里外猶有層峯間之南十里轉峽西出爲勒菜口於是山分兩界大容東北峙寒山雄倚西南排闥東南去中成大塢溪流南注爲羅望江源十里過馮羅廟廟南峽愈開寒山南盡而大容東轉於是平疇擴望南有岐東涉羅望江循大容南麓過陸馬廟東四十里可出北流縣予取郁林道南十里止松城墟

二十七日十里抵郁林州州西南一里南流江自東而西其流較羅望爲大涯下泊舟鱗次上有堤內環爲塘堤下臥石片片橫列涯間紫泉在堤下石片中石南北夾成門罅橫三尺濶二尺東橫環而西缺其南水從底上隘瀦其中停者三尺上從南缺處流防去時見珠泡浮出水面泉之西有石梁曰南橋跨南流江橋北文昌閣當江流環轉中虛敞可眺爲此中勝覽橋南爲亷州大道予由岐溯江岸東行水月巖道也東北共二十三里逾山峽東下峽東石峯森森自北而南出峽循西土山東麓而北一村倚山東向又北一里半東轉得龍塘村村踞岡脊中其南水南流東去其北水北入水月洞由其東又北一里半直東抵石山中峯渡石橋而北則上巖西向穹覆山半上巖者水月洞南倚山憑虛之竅也石出自東北來南引而下一支中出者西瞰平蕪削崖懸竇層結皆不甚深而此層最下亦極擴環峯石皆靑潤獨裂巖處色變赭赤石質尢窮極神詭尋丈之間穴穿蓋堰無不具足巖前架廬當門敞其上不使揜巖勝由巖右腋穿竅上復出一層如偏閣其左腋可環柱出柱側懸崖上躋轉出巖末復得巖西向自分左右兩重左重在下垂柱裂竅仰睇上卽右重也然歷磴無階由外北躋始入右重閣綴絕壁與左層翼對增妍皆巖之中層也其上削崖絕頂尙虛懸一重級絕扳躋惟供矯首耳水月洞在上巖北地稍下龍塘水經石橋北過上巖乃東向搗入水月洞洞門亦西向路由其南水行路北相沿入水北透後洞出前後洞門一望通明水旁蹲石夾流兀突俱作獅象形洞頂垂石夭嬌交龍舞螭繽紛不一其水平流洞中無眞仙巖之大兩崖亦失其深峭可褰裳涉溪崖右有一小水南自支洞出爲陰洞左則沿溪筍乳回洞回夾上亦裂門綴穴層閣之上又滙水一池爲奇此明洞以內勝也後門崖口列大柱數條自門頂合並倒懸洞內望之蜿蜒浮動此明洞以外勝也陰洞乃明洞旁穴中又分水陸流不甚大東南自牛隴又開一門穿山腹至此合明洞溯流南入半里洞漸沈黒崖益斗水益深結筏積炬屈曲約二里出牛隴此陰洞水中勝也從陰洞溯流始崖左嵌石下竇甚隘匍匐下穿引炬而前忽巋然上穹上下垂聳盤柱詭狀百出升降其中洞心駭目邃曲莫盡此陰洞陸中勝也是日予抵上巖已過午道流方扃戶出予坐崖下荔陰間久之道流罷釣歸卽促其束炬爲水月防旣入明洞篝火入陰洞道人不隨支流入由其側伏窪穿隙徧収陰洞陸崖勝中崇宏幽奧森羅眾詭凡五易炬出欲溯流窮水崖道人以無筏辭請別由牛隴探其後崖不必從中出也乃出明洞涉水窮左崖之深仰睇後洞諸垂虯舞龍石出飯上巖宿

二十八日曳杖窮最上巖下憩右竅偏閣中旣午循山而南至昨所度石橋橋側東折入峽中是山石峯三丈俱鋒稜巉削由東北走西南中支爲水月巖所托是峽則中支南支相夾者南支多峭崖裂竅予來時循其西麓詢之土人皆曰中不甚深今故從峽中轉其北得平窪一圍羣牛散寄其中知爲牛隴窮隴西北水滙成潭陰洞後門卽東南臨潭上四旁皆陡石無路入必涉潭乃登洞甚虛敞隨水西入漸北轉石崖成峽水亦漸深昧與水月陰洞所見等𨿽未出其中兩端源流悉見可無煩暗中摸索也洞門右崖馬蹄痕莫紀其數疑卽志所載天馬洞出洞益遵峽而北東西兩界峯石翔聳蔚然霞綺二支北盡處北支又突兀起與中支北麓對峙成峽下有三洞南向上蒸云流電閃爍陸離東畔二門駢列𨿽懸乳繽紛俱不邃進西畔一門孤懸峯半洞門嵌空中忽淵墜深且數十丈宛轉內透極杳之勢但兩崖直削無級下降踞崖末望之飛鼠千百成羣見人蓬蓬內竄聲傳遙谷出洞望中支西北山嘴頗近以爲由此穿水月後洞抵上巖甚便趨一里至其下扳陟山崗則巨石飛聳中都蔓絡腳嵌沈淵底遙探洞外諸奇石杳不可見卽溪流破壑出者亦盡沒其迹仍出峽返上巖復至水月後洞睇望所陟路防處尙隔一峯嘴也二十九日由上巖過牛隴共三里出峽有兩岐直北循北支石峯東麓者爲北流大道東向逾嶺者爲間道乃從東岐二里抵塘岸墟墟爲陸川北境北轉卽北流屬二十里爲橫臥村村北石山一支自北而南叢簇尖翠初望之以爲勾漏在是漸近路出其東南西望而行秀色飛映蓋此山在北流西十里勾漏尙在北流東十五里也自橫林共東北十里抵北流縣縣當大容南面之中山脈由大容南下曰緑藍山水分東西流東流者爲北溪循城東下登龍橋入繡江西流者卽南流江源西南合水月洞水經郁林南門西合羅望定川諸水南下亷州入海是縣實爲南流源其曰北流者以繡江東自粵東髙州來至此始勝巨舟東過容縣界合洛桑渡水經容邑南門下藤縣北入郁江去非謂北流源此也縣西十里爲鬼門關東十里爲勾漏山二石山分支聳秀東西對列而鬼門顚崖邃谷兩峯合立路經其中勝與勾漏實相伯仲予自橫林北望卽奇之不知爲鬼門也至縣始悟已從東南越之過以不及經其下爲恨出縣東門北出隘門抵北山下循南麓東行五里度溪橋入石山峽中南爲望夫石卽黃婆巖西垂之山也北則石峯透迆愈東石骨益瘦疑卽獨秀巖所托今已失其迹峯東崖大書勾漏巖三字此東北二石峯俱東拱寶圭洞予東行峽中五里石山回合中復突一峯勾漏庵正倚峯南麓其西隅卽寶圭洞蓋庵頗整潔內堂三楹西則葛令也葛像綸巾朱履飄然欲生前庭佛桑盛放乃令人多覓竹束炬爲明晨防具道人欣然願前驅

八月初一日先作寶圭行約道人肩炬篝火後至洞在庵北半里庵後先有兩巖一南向一西向望之俱淺寶圭更在其北漫流自西北東向直潄山足北陟之登山抵洞門門西向左開巖軒敞平臨西峯右則深入窪嵌下一石柱當門端石斜飛磴道由其側下至洞底交辟爲四岐由東入由南入者二岐俱深黒岐而虛明則一西向豁一北透焉西向豁者卽正門所由入內與東岐黒穴對北透者乃偏門另啟正對南岐黒穴岐交於中成十字東岐之南頂側忽倒垂一葉平庋半空外與當門柱適對上下憑虛各數十丈捲舒懸綴薄齊蟬翼葉間復分開竅竇若眼之決眥由東岐南崖扳級上抵葉根垂蒂處盤旋蒂側出葉間踞孔坐其上久之復盤蒂下向北透岐岐中一乳倒垂長數丈水由其端涓涓下更北入峽中右則窪而北出爲下門左復稍髙北度疊成上閣閣前平臨西北亦有乳柱界其中此明洞西北二岐也道人負炬至火先入南室兩旁壁峽起髙而不廣入半里側皆裂竅垂柱少進忽下墜成淵由洞抵水深二丈水之深不知其幾也兩崖俱無可著足南眺其內窅黒莫竟促道人涉淵言水深曾無徒涉者促之覓筏則又云隘逼曽無以筏進者然則若何可入曰冬月水涸始可墜崖涉入何如曰內甚深能見明而不能見升也予聞之甚悵捫石投水中淵淵不遽及底旁燭之仰見左壁有旁通隙入則漸東無餘竅乃下返出四達處更入東穴初兩旁亦成峽壁下漸髙中辟如堂皇稍北而東徑遂窮比之南竅𨿽有穴宛轉深不及其半乃謀爲白沙洞防道人復肩炬束火從北透偏門下層出循山西北麓行始見其山前後兩峯駢立而中連峯西南突者卽寶圭東北峙者乃白沙所伏白沙亦前後開洞前洞北向髙敞分爲三門兩旁峻懸中可俯級入後洞南向髙隘僅通一綫前對寶圭背東卽二峯中連脊也先經白沙後洞艸沒無徑道人不之入北去一里東北轉繞山北麓南躋前洞入門卽窪下數十級及底仰視門左右各有隙髙懸卽所謂左右門也逆光流影丰照四徹然虛嵌莫得扳其處從洞中東轉頗崇宏漸窮漸黒予先徧探四面無深入路出促炬命導仍入其中以火四面燭旁無路也者忽從南壁下投炬蛇伏入竇髙不逾尺廣如之旣入忽廓然盤空眾象羅列方瞻接不暇而崇宏四際復旁無餘隙透東轉南倐開倐合凡經四竇皆隘若束管薄僅透屏故極隘忘窘屢經不厭其煩也旣而東崖之上大書丹砂二字南有岐入之不深出向西轉再南則天光四射後洞門在望矣者欲仍從前洞返予彊之出後洞見寶圭後峯特爲當門屏乃西南披艸棘出坳仍過寶圭北偏門將及庵東探淸泉巖卽前所經南向巖也還飯庵中下午探近山諸勝西南入黃婆巖黃婆巖者寶圭西南諸峯所裂巖也其山西自望夫石東來巖當其東北隅與寶圭東西對稍南遜巖門外極危聳黃崖綴其中巖頂峯石分岐發異惜內無深入竅西抵望夫山西麓環觀東西南三面鼎立諸峯巒岫無出黃婆一面者按其攢簇之勢疑卽志所載巫山寨云已乃循黃婆東麓南抵東南隅石萼懸削片片飛雲綴空自外崖扳峭石上歷隙屢出層空達峯頂遂盡發其危嵌之態下山轉循南麓峭崕穹立石色雄赭乃東由營房橫過勾漏庵過峯東南角蓋寶圭所托之峯南面駢立而中連西立一峯卽庵後淸泉巖所倚東立者與之比肩南向循峯東麓北行路左得一東向巖內頗深漸縮如牛角出洞又北淸流一方淙淙自亂石中出上皆艸石防茸莫辧其自來忽一少年至曰欲覓洞乎其上翳艸中二洞相距數十丈可探入也予急扳棘踐刺覓之深蔓中洞門果穹然東向外爲蔓石擁蔽入洞卽隤然下墜俯瞰之有溪自南而北貫其底崖勢峻立非扳緣可下四矚其上南崖有墜而未盡者片石懸空若棧道架壁濶不盈咫而長竟墜處直達西崖但中棧有二柱駢立若樹柵防路外一柱已截去下存尺許可跨而過但其處益狹必以兩手握內柱外柱始得越臨深蹈險莫此爲甚過棧達西崖與洞門正隔溪相向明炬燭之崖之下深墜與外崖等上則垂列乳柱回錯開闔疎楞窈窕深入猶徹外洞光乃出崖臨溪從深墜處投空下抵溪中仰視洞頂髙穹延照內映側棧淩虛尢增縹緲溪水深不及膝南從崖腳湧出北墜崖去卽由此東出爲亂石泉源也從南崖溯流入穴極底垂覆水面距止尺遂衝沫過顙南入數丈望前有流光熠熠又南數丈洞復穹然髙盤轉而東西橫貫上則東辟爲外門門髙聳與前所入門等勢時從人亦至乃令其以炬更前西向溯流洞宇宏放流益深濶又數丈石砥中流登石內望洞辟如廣廈淵潭四際其下以杖測水不竟其底不知更幾轉得抵寶圭南穴前所望深墜處也返步隨流仍抵東辟外門下從人將垂首及膝腰橫炬匍匐北向低穴出予止之曰此門𨿽峻與先所入者無異不若扳空躋危竟登此門爲便遂扳崖出洞口門亦東向與所入門比肩特蔽於突石連蔓遂相頋不見洞外循左崖平出返眺門頂又上辟一重惜無躋級蓋北洞奧室內羅此洞外綴層樓所異者此耳遂一以北洞上登法而下崖半石隙蔓影中彷佛並北洞見之迨極下仰眺仍茫然失所睹矣乃自東南山角共一里入勾漏庵

初二日錄詩寶圭者竟日

初三日飯勾漏卽東北行由營房轉山之東南角過亂石透泉處徑艸坡五里越坡一塘滙水環浸山谷度橋約二里堰塘愈大石峯至此東盡山北隙中露大容蜿蜒爲列屏又東十里水自西北大容來東南入繡江爲容郁分界曰洛桑渡水頗急以藤橫跨西崖上系船於藤渡者引藤就進謝絕篙楫又東二十五里爲景淸新橋則大容東峯巍然北臨若負扆又五里入容縣出城南門門外繡江自西而東西南合渭龍江北出藤渭龍源出天塘山北向石寨村始入繡江渡江南向十里宿古樓村

初四日西南循大道盤都嶠而過蓋都嶠北俱削崖懸亙無級可階必繞出其南始可北向以登共五里過石寨村又一里抵石嘴鋪鋪東南八里有黃土巖不及登東度一橋始從岐北向上山循池東上五里抵南山寺古稱靈景寺大巖倚東崖門西向外欄髙垣中設蓮座𨿽云寺實巖也蓋都嶠北穹髙頂南分兩腋如垂臂直下下兜合成塢淸塘一方當其中兩腋石崖皆重疊廻亙一巖前防復開一巖層穴之巓復環層穴外列多門如絳帷紫幄紛披競綴靈景爲東腋首巖最髙而大髙三丈五尺深五丈橫濶十餘丈兩端稍低中穹如半月北有三巖皆西向差小三淸則當分股兜合處巖之髙深橫濶同靈景東有南向二室與西向巖易隅齊列其西有飛巖則南轉東向爲西腋戶迆邐南下與靈景分門對峙若兩廡此下層也三淸上又列重門爲中層無緣陟道其上又啟一巖爲上層是名寶蓋巖髙十五尺深二丈濶五六丈後倚峯頂地愈髙上獨當中幹平臨兩腋巓再上卽中盤頂上午先抵靈景門外竹光旁映巖中霞幄髙張心樂其幽曠僧畱午飡聞三淸觀道者他出竟止寺中

初五日由巖右北行歷西向三巖盤磴上入南向二巖共裏半然後抵三淸巖巖孤境寂樹拂空明又西曆東向虛巖仍返西向三巖間取道北上又裏半沿躡崖末抵寶蓋巖下視中巖嵌入足底而下巖三淸樹杪若浮空載之者巖左循崖躋石石回亙如盤髻上突俱不中空𨿽峭削無容趾級而子石嵌崖一同白石絕頂可緣之上上一里遂淩頂乃知是山東西駢列惟三峯最髙皆北聳南俯此其最西者也回睇最東層疊更多但不及此峻絕耳北又橫突一峯爲此峯北防卽縣南望之趨者其北面峭削特甚西則旁挿一峯頗尖鋭爲此峯附西北兩附間下開一門內環爲峽乃北防山與西髙峯夾而成者峽中又突嶂中盤爲當門屏由屏東進峽南轉則東西兩髙峯交夾隙也回谷甚深曲乃從舊道下至靈景巖飯石嘴鋪北過石寨村東望峽門窈窕聞其內山半有竹簡巖遂東向峽門入一里抵當門屏下其南面裂垂罅削爲三崖西則下屬北防峯與之並起東面危崖獨展與西髙峯麓相對成峽峽南堰水爲塘環滙南罅三崖下西逾小峯卽椎立於南塘上一家結茅居之環戶以竹致甚幽由北渡峽東上西峯北麓一里越嶺少下下又成峽細流南向直墜椎立小峯腋溯流北入澗壁萋森藤竹映其上菖蒲覆石嵌水根葉交加足之所扳知菖蒲不知爲石也緣澗上東南陟嶺共一里飛石二丈當道懸梯入則竹簡巖在其北兩巖並列門俱西北向軒然髙爽南有飛泉外墜巖下崖直達澗底計巖後卽西髙峯絕頂當與三淸巖胸背值若由此置磴可先登峯頂次第下諸巖也返至環塘西探南面裂罅罅兩相距五尺兩罅並起界崖爲三俱危懸絕峭仍東抵危崖獨展處循崖北行夾澗藤樹宻冒深緑空蒙徑西飛崖千尺矗影撐空隔絕天地若不有此行止謂都嶠南北峭秀可一覽罄幾失此幽邃凡二里危崖北窮與塢西轉卽當門屏北麓也較南麓三裂崖稍遜其峻亦環亙成城路乃捨塢東向復登嶺嶺乃西髙東北支北走屬北防峯者逾嶺復開南北塢塢東乃中髙盤亙上亦有巖懸綴下與西髙夾爲此塢北更有重崖間之南則灣環以出不知所極旣而南見兩三家倚西峯北麓居則石背村也時日已下逼抵縣尙二十里亟返出石寨村北過古樓村昏黒中抵繡江南涯叩昨來炊飯家宿焉

初六日出容縣北門卽西行已復北轉循大容東麓十里水自西北來東入繡江三渡溪循溪溯流行夾谷間五里爲石頭鋪復亂流涉水山勢愈夾西折入三峽行透峽共五里山復開爲李村渡一橋更入幽阻盤折山峽間藤箐沈翳壑底溪流汩汩舉目不見天日五里躋嶺復盤折其上峽又五里山回谷轉瀦水滿腹浸山下皆平隘不流左右滉漾眞山棲佳勝處南出峽水遂西流爲水源蓋大容北下脈所盤夾而成者西北二里至同山墟山乃大開西轉仍見大容西峯穎出又五里止雞黍山北塢秦窯村地多大竹裂竹片大至尺許初七日西北七里逾長嶺始北望白石山在重峯外又八里爲平墟西羅江自南東北注源出大容西北至此始勝舟東兩日程出頭家寨下繡江云又十五里抵羅秀北三里將至盧塘道旁空樹一圓出地一尺五寸圍大五尺中貯水一水面上不盈圍者五六寸下浮出平地幾及尺澄碧流瑩杖抵之深不可測珠泡沸沸上發屢斟出之輒齊舊痕不與地平尢爲可異又二十里渡大水河抵陳村

初八日西北八里上一嶺正西瞻獨秀下山二里爲陳衝已出獨秀東北正予昔登白石頂東望深塢中聚落也又三十五里至陳方墟宿

初九日西十里渡郁江返潯郡寓中兩病人比栁州時少有起色橫州船以明晨早發遂攜嚢下舟

初十日未明發舟曉霞映紅從篷底窺之如行紫絲步障中三十里望白石山稜稜峙東南甚迫西北三十里泊鎭門

十一日二十里爲白沙又五里登涯向羅叢巖東北里許北望數峯叢平疇中南一小峯如立指中三四峯東西駢立再北一石峯稍低而橫亙卽羅叢所倚也由小徑四里透小石峯峽又三里北抵羅叢巖門南向索炬同者入洞頂髙處盤窩成蓋又倒石捲空上垂但無登處北入五六丈遂分東西內外洞西外洞亦南向擴然透明五六丈由西竇北入則西內洞矣其內時夾時開時髙盤時垂下覆頂平若幙裂隙成紋至石形之異有疊蓮綴空挺筍特立者隨處布置不專以乳柱見奇也計里許北過一隘西轉有峽北透天光時數炬更盡不復能由內返北躋後洞出穴北向僅可匍匐出洞已下北麓循麓東行過東北麓者指其上列竇曰此東洞後穴也予卽欲從之入者曰無炬須仍由前洞攜炬出從之環其東麓麓東一峯髙逾此山竅穴離披者謂都無深入竇然其北有石一枝離立起不由此不得覩也復入東前洞縛炬南防乳石奇變與西內洞等而深止得半不若西屢轉愈擴也東崖上穴駢迸亟躋上則有門三穴聨翩北向而下無階級者謂從其內西向躋暗夾中有道可出然愈上愈隘不若仍出前洞也飯後者復肩炬爲水洞龍洞防水洞在山西南隅門亦南向中寛數畝潭水四際深不測其外淺處紫碧浮映日光所爍也洞左右俱有重崖回環潭上可循行以入各抵崖北兩路旁絕上無岐穴不識水洞何所止出洞循西麓北轉東得龍洞洞在山西北西後洞西門亦北向中有水夾其上片石東西交成天生橋五丈以內又度一梁篝火入西穿石柱夾漸大南入可半里路窮下黒乃多燃炬照耀之亦有深潭一瀦水莫測其大更逾水洞投石沈沈亦止而不流也已而熄炬消熖南望隔潭深處杳杳光浮水面者神以爲光怪使然予謂穴影旁達者曰昔村人結筏窮之至其處輒不得穴安所得倒影予曰此地深伏𨿽去洞頂甚遙然由門南出計去水洞不逺或水洞之光由水中深映浮筏者但從上矚不及晤光從水出耳若系靈怪豈有自古不一息者哉乃復明炬出洞別者西南十里抵安祿營爲潯貴兩道蓋羅叢巖西北有崇山橫亙其東北自潯之西山直西南接貴縣北山二山兩角髙張東西相距幾百四十里中間峯巒橫疊翠環云繞頗似大容大容爲郁江南條山界繡郁兩江間此山爲郁江北條山亦界黔郁兩江間貴縣之倚北山猶郁林之於大容兩嶺潯州之倚西山猶容縣之於大容東峯皆西突聳兩角中則連亙焉苐大容東西八十里較近中有北流縣界其間玆山較逺而別無縣治惟安祿營爲中界耳

十二日自安祿西南二十六里直抵石山下爲平碣營營東石峯峭立曰大巖山巖甚巨中容數千人南又突一小山上有平架石若橫橋其下透明出小山西爲馬鞍山亦峭聳起皆平碣近峯也南望鋭峯若筆架若卓椎者在數里外望之趨三里度石橋又南十二里直抵眾遙峯西麓曰劈竹鋪眺路左諸峯分岐競爽卽貴縣東山也又西南十八里抵貴縣南門則大江在下靜聞與頋僕所附舟先泊南門久下船迫暮放舟乘月西行十五里而泊

十三日行十里西抵西山南東南轉十里爲宋村由貴縣南至南山十里南山至宋村亦十里舟行屈曲水路倍之予先擬一至貴縣卽往宿南山詰明從南山間道舟詢之舟人旣不得地名且云舟將連夜發遂不得行及發不過十餘里卽泊今上午過宋村悔不從初所擬至此登舟也又四十五里夾江兩山起溯之入又乘月十五里泊香江驛

十四日過烏司堡已十里爲橫州界

十五日掛帆三十五里抵橫州南門猶上午也是日爲中秋節以行李及兩病人入南寧舟予獨入城傍江而東三里抵下渡渡南岸爲寶華山道道甚大共十里過防氏山莊又一里東向入山二里抵山下披叢入之寺尙在山半渡澗拾級又半里得寶華寺門西向寺旁無他勝問所謂山後瀑布僧謂墜自後嶺髙百丈峽爲叢木所翳行絕蹊徑望之無所睹惟從嶺而上可聞其聲耳予乃曳杖上嶺自巓至峽皆紛植蔽虧予直山頂風瀑怒聲不止瀑果不可見嶺南下五十里卽靈山縣矣乃返寺宿

十六日自寶華山下十里望東北鳳凰諸石峯在三十里外路逺不及往遂西抵州由上渡渡江入南寧舟十七日舟西南行四十里抵陳步江內通小舟欽州塩俱從此出是日靜聞病轉劇

十八日舟至是多西北行旁皆土山繚繞蓋自入郁江惟鳳凰山石崖駢立瞰江餘皆土阜耳又三十五里泊江西岸

十九日平明行五里過火煙驛爲永淳縣界於是舟北轉歷十二磯磯在江右涯盤石橫突江畔又四十里抵永淳南門

二十日北繞永淳東旋西繞其北江防環城四隅矣於是始西北行共四十里過伶俐水五里泊

二十一日西南五十里八尺江自西來入江發源自欽州通舟可抵上思州遂西泊黃花驛驛去南寧府尙五十里

以下八月二十二日至九月二十日凡遊南寧者皆脫去

徐霞客遊記卷三下﹤史部﹐地理類﹐遊記之屬﹐徐霞客遊記﹥

欽定四庫全書

徐霞客遊記卷四上

明徐宏祖撰

西南遊日記五【廣西】

九月二十二日予自南寧崇善寺別靜聞下太平舟泊建武驛

二十三日下午始解維行八里泊窰頭

二十四日放舟西五十三里爲右江口右江自北左江自西至此防聞右江之流溯田州而上舟至白隘止由右江口北望其內俱髙涯平隴無崇山爲間而左江南岸則眾峯內突兀起一圓阜頗與眾山異西入左江二里泊大果灣乃兩江中交脊盡處北有小峯三石圓亙如覆鐘山至是始露石形

二十五日西南二十里爲楊美石嘴錯崿臨流又二十里泊金竹洲上流野岸

二十六日西南十里過蕭村入新寧州境石山復出若列屏若角挺瀕江兩岸奇石碁置競露崢嶸又五里東折江南岸穹石成洞外裂多門如猛獸羣立空其跨下北岸則防崖爲峽飛梁駕其上兩端又五里仍西南轉與石山倐忽向背兩崖突石愈奇上下覆嵲如劈云如肺葉降垂紛幻沓換但崖洞未甚深擴竟成閣殿耳又十八里石山始在江南岸又三里西透兩山腋兩岸始石山對列舟挾江北石峯北轉而循其西麓於是東防之南峯列三洞門北向北駢立兩崖崖壁兩疊疊各有洞是名獅崖南向爭雄北三里直抵獅崖下南轉二里又西一里逼一尖峯下仍南向西岸復有駢崖平剖巍臨江潭者筆架山也而東岸石根愈透聳共三里過象石下泊新寧之西門自南寧來過右江口岸山始露石至楊美江石始奇過蕭村入新寜境江左始有純石山抵新寜北郭江右始有對峙之岫舟行峯石中如梳度緯應接不暇且江抵新寧不特石山最勝而石岸尢奇蓋江流擊山山削成壁流回沙轉云根迸出或錯立波心或飛嵌水面皆洞壑層開膚痕縠縐江旣善折岸石與山輔之恐後益使江山兩擅其奇予謂陽朔山峭瀕江無此防之石建溪水激多石無此石之奇𨿽連峯夾嶂逺不類巫峽湊泊一處促不及武夷而疎宻宛轉在伯仲間至其一派玲瓏通漏別出一番鮮巧足奪二山之席矣

二十七日西南行八里江東岸石根空中上覆已爲詭幻忽一轉雙崖前突防石髙連下辟如閶闔更巧幻中雄觀又一里衝江自東南來防南三里東岸一峯甚峭其北垂環腋轉截處有洞西向累累特懸空無路又西曲南轉共六里過那勒予泊舟於此爲穿山犀牛二巖遊西南三里透兩峯下南至穆窰村市肆西臨江滸穿巖在其南一里羣峯排列巖在峯半門西向扳崖石上抵門始西見江流橫其前洞直透山腹又見隔山回環後門外翠壁掩映乃由門上躋踞其中扄則東西兩門對辟上皆垂石駢柱凝結兩旁但其內西下東上故東透門髙出西門頂自外望之都無所見必入門始知爲穿巖也兩門外俱削崖千丈矗立云表而東門地勢旣崇壁尢削趾尢峻所環對諸巖自門北迆東轉又南圍深谷若另辟一翠微境其下旋轉西去谷口崖石交錯不得窺下山過穆窯聞犀牛洞在騏驎村村依那勒東與穆窰三村鼎立乃東北三里至其村村人指洞在北山東峯上相去祗里許至其下不得路聞巖下伐木聲呼覓之不答時已過午𨿽與舟人期抵午返舟今卽舟去不能顧也乃盤山東北隅循大道行道西北皆石峯二里一岐北轉有燒痕在焉先是騏驎村人謂抵山下燒痕處卽登巖道余謂在是矣益前趨北入山夾兩旁峯崖攢疊中平遂有車道循之裏余道傍停車四五輛數牛布牧於麓樵者徧崖歷叩之俱不知有巖者蓋皆逺村樵牧以車載至此過此車路亦塞入一里夾且東轉四眺重崖懸絕西崖尢峻抵其北轉抵其東共二里環夾爲塢四面回崖截嶂深叢翳之道遂窮出沒莽棘中索終不得路仍西南五里返至騏驎村大道旁前望隔隴有燒痕一圍亟趨之前至伐木聲處痕間有微徑石環叢隔故前不遽見今當在是矣益厲勇而前乃愈上愈逺西望南垂橫脊東突回峯予皆已出其上獨一徑北躋二里路反逾頂北下翳不可行仍逾髙頂返下至燒痕間見石隙復有一道望東峽上其間徑正造南突孤崖下始與騏驎村人所指合凡三悞三返後得之日色漸下亟望崖上躋半里抵孤崖北是崖回聳髙峯南從東轉西向若獨角中突犀牛擬稱以此崖北一脊北屬髙峯與東崖轉處對脊上巨石危峙與獨角並而支其腋巨石又中裂豎穴嵌一石圭髙丈許兩旁俱石夾上復覆之若剜空特置其間者圭石赭赤回別一山石色爲尢異脊東下墜成窪深若回淵上削崖四合環轉無隙逾脊俯瞰淵底南崖下有洞北向門髙張內深不知所極四崖樹蔓防宻淵底益盛崖旁有徑可循之至淵底翳不可前使芟除稍盡可達洞腹則奇邃盡發矣日巳墜乃逾脊西下由騏驎村北西二里抵那勒下舟

二十八日放舟南行旋轉西北三里直逼雙峯石壁下再折東南五里小水自東南來入卽穆窰也又西南一里過穿山西又一里西入兩山隙又五里江北岸山崖陡絕小峯如浮屠挿其前山半綴一南向洞又六里界牌山蜿蜒江北西卽太平境蓋江之北岸新寧太平以此山分界南岸俱屬新寧也又二里舟轉北向西岸列岫嵯峨一峯前突俗名爲五虎出洞舟遂東轉已復西北抵北山下循之西向行共六里過安定堡北山盡南山復出亦西循之三里隨山北轉過花梨村又西北轉隨江北山二里轉而西隨江南山三里又暮行三里泊南岸晚夢村

二十九日循南岸山二里北轉又三里轉而西又五里山開水繞百家之市倚江北岸曰防盧屬太平縣是日止行十里泊舟

十月初一日循防盧西北五里北岸爲左州界稍南南岸石峯復突又二里西北轉乃見北岸石峯三里西南入峯夾間十里西岸回崖雄削駢障江流南最髙有三洞東啟極南一峯稍低上辟洞尢巨洞南崖石外跨自峯頂下挿江潭崖南洞復透門出中崆峒交透舟行望之甚奇又南二里東岸石壁與之爭奇而峯壁合映江瀠其間更爲勝絕又西南行六里已而東折則北岸雙崖髙穹崖半各有洞南向南岸磯嘴盤疊飛石淩空無不穿嵌透漏二里西南轉上銀甕灘灘始有巨石中橫如壩西五里西北盤東岸回崖二里抵北山下仍西南六里山開江曠一望廓然又五里而暮又二里泊捺利在江西岸屬新寧

初二日西北三里抵江北危崖下南七里響源水自南來注聲如雷源發自江州水之西岸卽江州屬新寧江州以此水分界水入江處有天然石壩絕江口髙十尺東西長十餘丈水逾壩墜江𨿽不甚髙而雪濺雷擊勢尢濶悍亦一奇觀也北岸爲上果灣有巖西向臨石上北一里抵北山下又西北轉兩岸山復出二里爲宋村村有八仙巖絕勝又八里西岸石崖疊出屢變奇詭盈望又五里北轉西岸一崖嶂天崖半洞裂雙穴東向如連環北大南小垂石外間通其內旣而大者愈穹忽劃然中剜光自後透洞前上下皆翠崖危疊倒影江潭南有防槎村轉登山後聞可扳躋上又北一里東岸臨江皚然爲銀山劈崕截山之半斑爛綴色與天光水影相爲飛動覺陽朔畫山更遜一籌崖下有上下二洞門俱西向上洞尢空邃中懸石作大士形上嵌層壁下瀕回潭無從中躋其北紛竅甚多裂紋錯綴樹間吐納云物獨含英潤一里轉而西遂止馱朴爲明日陸行計自入新寧至此石山皆出巴豆樹蘇木二種樹殊小巴豆葉色丹映每隊聚重巒孤懸絕壁如楓葉著霜防絳翠屏之上蘇木則山防平坡隨處俱生防如扁豆子長倍之繞幹結癭防防盤結同隨乳土人以子種成林收賈不至輒刈爲薪又擇其髙年幹細者光削之乳紋旋結朶朶作胡桃痕色尢蒼潤予昔自天臺覓萬年藤一逺僧攜此云出粵西蠻洞余疑爲古樹奇根不知卽蘇木叢條也防朴西至太平府陸四十里水倍之水源直通髙平爲安南地由龍州換小舟溯流四日可至太平人呼之爲髙夷聞龍州山崖更奇其地分水至思明府東換小舟可溯流四日至天龍洞過山半日卽抵上思州州屬南寧府有十萬山山水西流爲明江出龍州東流卽出前八尺江

初四日由防朴取道至太平南溯江八里爲新鋪江從正南來陸路遂西南轉又十二里轉一山嘴乃循山南麓西向行回崖聨翩上壁極峻拔多玲瓏石二里路南復突一危峯遂西入山夾又一里南登媚娘嶺東南五里路側石窞一圓曰龍井下墜五六丈四圍大徑三丈俱純石環壁墜空綴磴下底甚平東北裂一門透門入內水聲潺潺路遂昏黑踐崖捫隙下忽深不可測久之光漸啟回見所入處一石柱細若碧筍中懸其間上下連屬旁有石板平度洞𨿽不宏奇奧窈窕得之路旁亦異也自防朴至此輒見岡陀盤旋四環中墜深者爲井淺者爲田上下異穴彼此共窞蓋他處水皆轉峽出必有一泄水門惟此地明泄澗甚少水皆從地中透去竅之直墜者下陷無防旁通者則底平可植五稼路旁大抵皆是惟龍井下陷猶有底故得墜玩焉西南出山四里抵壺關關在太平郡城北里許麗江西自龍州來抵關之西南折繞城南東轉復北抵關之東乃東北去關東西正當水束處若壺項然相距不及一里垣之設關於中爲北門鎖鑰其南江流回曲壺腹間則郡城倚焉城中縱橫相距亦各一里東西南三面俱瀕江余以下午抵關畱憩關左映霞庵靑蓮山在郡城北二十里重巒北嶂天半其支南向東下者卽媚娘嶺西下者爲碧雲洞洞在壺關正西二里石峯突兀洞穿峯半門東向先從北麓上三折板東向透石隙曰天門得平臺焉洞門峙其上門峽而髙內南轉空隙深暗上透山頂引光一綫空蒙下光下有大士龕北向中坐像後有窞深陷燃炬燭之沈黑又一穴南去不知其底此下層也其上層隔窞之南復辟爲門前列雙柱上平度兩盆曰寶盆先由坐像右壁穿小穴南下窞側由雙柱中抵寶盆下透門入始頗隘連進門兩重漸轉東上則穹然髙張天光下迸一門南向出爲通天竅歷級上出洞門外亦有臺甚平下瞰平壑與東向門無異由大士像左壁西穿小穴曲折入兩壁狹轉下伏爲隘門透門進忽上盤如覆鐘凡進四門連盤而上者亦四五處乃出於大士像左壁稍北又西穿小穴漸北轉則岈然中通山影平透裂一門北向號曰盤窟此洞中勝也北門外崖石橫帶山腰東達天門西抵一飛崖下上覆下嵌崖不甚髙上下俱絕壁中虛而橫帶者若平廊復榭無媿羣峯獻翠名北瞰深塢重巒前拱較東南二臺又作一觀由崖東扳石萼西望峯頂蓮瓣錯落中有一石東剜空明爲蔓深石削不得扳仍從盤窟入出東臺仰眺洞南峯裂岐崖環一峽乃扳枝援隙上直歷峽峯攢合中復有東向洞內皆聳石攢空隙裂淵墜削不受趾瞰莫窺其底石塊投之聲歷歷不休下卽大士龕中承受墜光處也至此洞外勝始盡

初五日聞壺關東四里有白雲巖乃由郡城東渡江經歸龍村峒東抵石崖下穹崖髙展下削如屏色瑩潔逾玉崖南峭壁半列洞四五大小不一皆西向南面一洞較大下復疊一洞不甚深昧而上洞中空外削望之窈窕竟不得扳憩再南半里有洞甚大亦西向前俱大石交支從石隙透門入窪敞可容三百人內無旁通竇洞北有小徑東上山夾兩旁聳石並立扳級而登逾山防南亦有窪下陷木翳不能窺涘其北更起層峯西瞰江流城堞俱在足底再北直出白雲巖頂其坳中窪陷𨿽多然深莽宻冒終不能下通巖半洞也此處巖洞特苦道路蕪阻若能巖外懸梯或疊磴中竇其委折奇勝當更出碧雲上遂西出歸龍南溯江岸三里抵金櫃將軍兩山間金櫃瞰江峙崕洞中空大容數百人茅棘湮塞亦莫覓入洞道祗三周其東南北三面又再越其頂對瞰江城若晰須眉於鏡中東卽將軍山片崖立峯頭迎江有幹城赳赳勢環郡四眺峯之特聳者此爲最下渡江趨壺關山雨忽來暮色亦合矣

初六日余欲走歸順由富州入雲南聞歸順爲髙平所阻道未決且從歸順行必假參戎馬牌方得前防庠友滕賔王肯畀書參戎道意遂畱滯壺關庵中

初八日有僧自南寧崇善寺來謂靜聞以前月二十八日子時故去予別時裁五日爲之哀悼終夜不寐初十日滕始以參戎馬牌相畀又爲予作書諸土官竟連日雨阻不得前

十八日始同頋僕出壺關北行關外有三岐東北向防朴走左州西北走龍州今直北取中道太平州道也西北十四里登樓沓峺兩旁山崖陡絕峽隘頗逼逾隘少西下有塘一方滙水西行峽中二里逾二峺髙倍於樓沓西下崖石嶄削夾深塢北一里上大峺陡絕更倍之逾坳北下夾壁截云蔽日者一里塢窮西轉其北四山中墜下窪不測淵又西一里逾隘西下懸磴旋重崖間直下山腳幾千級按郡半有蕩平隘乃靑蓮山中裂成峽者東南自樓沓峺西北出此中爲峺者凡四重兩崖重亙水俱穴壑底無通流隙眞阨塞絕隘也旣下循麓北行一深窞懸平疇中墜陷如穽上開綫峽南北裂中跨石橋界爲兩其南可循磴下泉流防防仰望如處甕內引首窺天也北十里山始離立西北十四里小水東自嶺峽中西南去絕流西渡聞水聲動山谷予疑卽所渡江上流忽見大溪洶湧路右濶比龍江之半自西北注東南下流與小溪合而去上流水懸壩石下勢比湧雪蓋此江發源歸順州至安平州北又合養利思城二州水至此下抵崇善水口綿埠村入龍江水口在太平郡西七十里云西四里水南層峯秀起瀕水一小峯孤突上分岐怒流橫嚙其腳北則巨峯巍踞特當關扼之路抵巍峯東卽北轉共十里爲叩山村屬太平州境又西北七里暮抵太平站

十九日西十里渡江止太平州州西南峯俱峭立西北一峯特倚州後下有洞南向門突巨石

二十日西北六里過石梁水北流入江下俱石峽嵯峨西岡一銅鐘覆路左質甚巨傳聞重三千斤自交南飛至土人已不憶其年色侔新出於鉶略無風日剝蝕痕紐已爲四川人鑿去土人謂尙有一鐘在梁下石澗中亂石磊落窺之卒不辧又十三里爲安平州江在州東北東南赴太平州去西南一山壁立觀音巖穹其下門北向髙敞明潔四旁多玲竇壁洞後懸壁上坐大士一尊下開兩門內復橫拓爲洞從其右入夾隙東轉甚深窄以暗逼出大士座下右裂一門直透東麓座左拾級上從東轉跨梁飛棧遂出懸石巓西入則深竇墜峽已而南轉昏黑中久之忽南見光隠隠動望之前一門東南透壁出門稍隘門以外穹壁髙懸南眺平壑與前洞頓異仍出前洞返州宿

二十一日取思城道思城在安平東北由安平西北抵下雷日半可達而東北向思城走龍英須四日抵下雷今安平西通下雷界曰十九峺與交夷接壤慮被竊掠用巨木橫塞道故必東迂二日於是由安平北一里與江遇江源出歸順州卽志所稱邏水勢比太平州減半蓋養利思城二州水尙合於下流故也渡江有山橫障江北岸循山麓東五里路北一峯支起如駢指其東北崖障間髙裂中透峻不可登穿山東峽東北轉峽之東復起層峯夾而東北去五里折而東東峯少斷處尖岫中懸如人東向坐忽一江自東而西石梁開五防跨江上江水透梁卽東南搗尖岫峽中下邏水逾梁卽思城州

二十二日仍從州前西越五防橋循江東向五里山峽愈束江漸小山峽東盡處峯中峙南北俱有大溪合於中峯西水始大而成江又五里直抵中峯北北峽山始盡循北峽東崖渡一小溪溯中峯北畔大溪北向行夾崖中二里峽東西轉西峽有小水東入大溪乃越小水向東峽溯大溪北崖行一里捨溪登鼎促嶺二里至頂爲養利思城界北下又二里入谷底四山重防惟東面少豁向之行予以爲水從此出一里北渡溪水乃自東出西者竟不知西峯迫合透何峽去東北行山叢中巒岫歷亂共五里出峽始開大塢東西遙望皆峯頭矗合而南北夾壁有同帷幄極崔巍勢出峽北向三里橫度此塢直抵北崖下若無路可達者至則東北門一隙穿入之峽峯峭合愈覺宛轉竟二里東山大開出達養利止數里從小徑北一里西北入北峽中南北兩夾山皆引錐怒籜俯仰神境者四里於是復開大塢東西亙南北兩界山如南塢但南塢東西俱有叢岫遙疊此則前後豁然不知西去直達何地也東北斜徑塢中共五里至北山東盡處東山益大開爲龍英屬其東隔江卽養利養利西北至江止不及五里云循北山東麓北一里有小石峯駢立大峯東穿之卽西轉至是北條始見土山與南條石山夾成塢又三里止聳峒站自發足來已五日𨿽行路迂曲去養利止數里而所閱山川特奇且兼辰晴麗卽春秋不及也

二十三日北度塢抵土山共六里土山自西南石峯攢合處旋亙東去北塢復石峯特立東北繞石峯東麓二里一土岡復前橫西抵遙峯隙東則南屬於土山北逾岡水淋漓道間叢沈覆無地下益深始知橫岡之南猶在山半也北下二里至平壑度溪橋一里直北抵石壁下壁西裂一隙扳隙西登曰大峺南北石崖駢夾極峻西穿其間乃墜至塢底共一里半其處山壁叢合艸木蓊蔽州人采木者皆取給大峺云西北三里半北望石峯間有洞並峙俱南向路出其西北透峽多巨石夾道二里逾翠村嶺北下東北二里溪自西而東兩岸石崖深夾度橋東北透山隙出田塢間共七里復逾土山西北十里入山度石橋橋東北特聳峯懸削起曰牛角山極似縉雲鼎湖峯西北又特立一峯爲龍英東面水口山又西一里抵龍英州

二十四日夫不至

二十五日因往遊飄巖州北數里外土山環繞中一小石峯如筆架南開一塢大溪橫於前卽東入養利州爲通利江源下太平州合邏水者也水之東有山當塢立爲飄巖山聳拔州東卽前牛角山西北特立峯也山東崩崖之上有巖東南向髙倚層雲下臨絕壑聞龍英被冦時州人悉避懸崖中交夷環守其下終不得上予挾道至巖腳扳登崖間轉一橫木度石夾而過輒有竹梯層層宛轉懸綴長短不一凡十四層抵巖口巖兩旁俱危壁下瞰惟巖口直下崩崖綴痕梯故得宛轉依之巖口上覆甚出由中洞入門甚隘已而漸髙中懸石拱把翠潤若玉柱旁又有兩柱上下垂接斷斷僅寸相對若天平鍼由柱左北入穴漸黑旣得東透光一縷返由柱右東穿底竅出門與中洞並列爲兩西入暗隘中復穹然不甚深仍由中洞出外巖北杙一木透石隙間復開一洞東向內稍寛盡處乳柱懸楞細同柯節右有穴潛通中洞後卽東透光處也左稍下有穴空懸不知入自何所度所杙木歷梯以下下三梯復見一梯在梯左懸崖間亟援之上循崖端橫度而北徑狹尺長三丈餘外橫木爲欄崖窮又開一洞亦東向前一石自門左下垂數丈端懸小石一長三尺圓徑尺洞中髙敞不似中洞低口暗腹也後壁環一隙尢宛轉卽上層懸穴下窺處徧探各洞久乃復歷十一梯下是洞髙張路旁逺近見之惟州治相背不得見予西遊所登巖險峻當以此巖冠貴溪仙巖𨿽懸空瞰溪然其上窄甚不及此巖崆峒而得水則仙巖爲勝

二十六日由州治前西南溯大溪二里石山復攢繞成峽八里逾一岡溪南始見土山與溪北石山夾而西涉溪南逾土嶺凡八里西南轉入石山中里許西過石峽連陟二石脊共五里仍穿石山塢中山脈自石脊南去攢峯沓崿叢結甚固直東南盡於安平由安平東北經龍英抵下雷凡迂數百里皆以此山支叢沓故也西登石磴又平行峽中始直墜峽下磴道與澗水爭石共八里復與土山遇逾土山脊望東南隔塢石峯云合翠浪萬疊升陟土山中七里西南抵石峯下宿安村食冬土人以爲時物江南種當從此去

二十七日西北盤涉土山共十六里及西塢復穿石山間又二里大溪自北而南溪之西卽下雷州州治開於萬曆間屬南寧府宜統志不之載州南北三十里西與髙平接界治西大山外向亦本州地近爲髙平莫夷所踞西爲州界者止一山州衙卽倚之其外皆莫夷境矣州南城外崇峯攢立一西南轉山峽者卽髙平接界東南轉山峽卽隨州東大溪爲十九峺故道云

二十八日西北溯大溪二十里抵胡潤寨寨西南有大峽與交趾通界抵髙平府可三日程西北長峽十五里兩峯湊合處曰鵝槽隘隘正西大山之陰卽歸順地日半至其州直北鵝槽嶺之北爲鎭安府地至其府亦兩日半程是日下午抵胡潤聞歸順道有交夷警乃決意返轅東北取向武州道鎭安與歸順近族也而世仇前糾髙平莫夷破歸順擄州帥以去爲當道燭其姦僅贖州帥弟以塞責未幾鎭安身死無後應歸順繼嗣而田州以疎族爭之歸順度力不敵田反乞援於莫莫向據歸順地未吐今且以爲功遂驅大兵象陣代營鎭安莫夷過胡潤卽在是月十八日今其事未定不知當道作何處分也聞當道遣官往詰莫酋酋厚賂之報云彼以仇閧耳當道懼開邊釁亦曰土司交惡與中國事無與不知土司絕世國有定憲今龍英鎭安正宜如昔日太平立郡故事疆理其地若莫夷助歸順得鎭安而自取歸順地是中國自撤其藩籬而日近狼虎也此邊陲一大利害朝廷烏乎知之

二十九日夫未至散步寨署前後始見大溪之水一西北自鵝槽隘來者發源歸順南境一北自土山峽中來者發於鎭安南境合於寨前流始大卽志所謂邏水爲江左西北源南下安平出防綿埠云

三十日下午夫始至溯北來大溪僅東北七里止南隴村

十一月初一日南隴東北一里渡大溪北岸溯溪二里溪來自東南山峽轟墜下兩山峽口巨石橫亙如堰髙數十丈濶十餘丈崩雷傾雪勢極偉壯西南來未之有也水由此西南去路由峽北山塢東北上逾嶺四里復與溪遇橋跨大溪上溪北自石山腋中來橋北溯溪入卽鎭安道度橋東半里抵羅峒村村倚塢北石山下從村東南山隙去又上英峒都康州道也余走向武道則直東去由村前南渡溪循石山嘴東向上裏半登隴上復見石山四合五里上嶺西北有土山排列北則來龍大脊與東南石峯分界東北去循東南石峯北平行其陰升髙者七里下壑底東北入土山四里宿上峺胡潤境至是始盡

初二日北三十二里過上控蕪村東南折入石山夾三里宿那峺

初三日東半里當前有石山巍聳大溪自南峽透出經巍峯西麓抵其北折而搗巍峯北峽中東向去路亦循之倚崖阻水止容一人扳隘入置柵爲欄曰北岸寨更過寨南向循崖再出隘門南下東行山塢間南北石山排闥立大溪貫其中共東北六里循路右山崖東南轉始與溪別又東二里稅駕向武州鋪司土州守黃君一見如故遂歡飲十日

十三日始往百感巖先經瑯山東回望見東面懸梯乃新縛以升巖者晚出百感巖度橫棧未下梯有岐東循崖一巖在百感東晚不及登

十四日出州城北半里覓大溪溪卽枯榕江隨其支流而東遊瑯巖竟再往百感遊東上巖復從百感大巖內暗中穿洞北下百感村溯水觀水巖巖外水深不得入約明日縛筏以進遂東北度橋由百感外村東南逾嶺南出東來大路西入隘門過紅石崖下其北石山有洞南向甚空廣月下共行五里還鋪捨

十五日東渡南曲小溪循東流有巖在路北遇百感村僧言村氓未得州命不敢縛筏乃返至瑯巖東北觀枯榕江三分水北爲龍巷村北渡溪東隨所分北溪入山隘水東潛入穴憩涯上西向洞者久之

十六日黃君命人送游水洞

十七日復以銀燭贈予凡畱向武者十六日巖洞奇勝詳列於左

向武石峯其洞甚多予所遊者七爲百感洞東洞下洞後巖水洞爲瑯山洞下洞爲龍巷村東北江流所入之上洞其過而未登者三爲瑯山東北二里中江墜穴之上髙崖南向洞爲瑯山東南二里南江所繞獨峯西南向洞爲州東北巨峯南向洞洞在紅崖峯北其聞而未至最以奇著者二爲向武西南三十里上英峒界吉祥洞洞前後通明溪流其間又東南二十里風輦洞共十二洞云

枯榕江卽州北大溪自西南境東經北岸寨抵向武北龍巷村前江東石峯一枝東西列江當其西垂分爲三北支東循石峯北入峽爲正派東循石峯南者爲中江南支直東南流田塍間爲南江入峽者東北五里山勢四逼東搗入石穴中北透其下爲水洞循山南者忽下墜土穴亦北通百感洞南行塍間者東繞平疇間兩獨峯南又東抵隘門嶺西麓北折直趨百感東洞下稍東入峽亦下墜土穴北入百感三流分列石峯西隔山岐壑皆復合百感一巖內北出爲大溪始東北流經土上林縣之刀村入右江

百感巖在州東北七里巖西南卽分水橫列山中江水所由入者東南卽隘門嶺北而屏於東南江水所由折而北入者西北卽巖背環爲龍巷村東入塢北江水所由下搗者東北乃此山後門繞爲百感村眾江合於巖中北出者此巖外四面也巖則中辟於山半南通二門一前門一別穴皆隘北通後門甚拓而北面層巒阻閟不通人間自州來必從南門入初抵山下東北扳級上仰削崖髙數百仞杙木橫棧同雲气出沒西上危梯三十級達崖半得坪一掌東緣崖端石級左爲東洞道入正門則西踐棧棧濶二尺長六七丈石崖上下削立無少痕竇虯枝古幹倒懸上輒就之橫木爲杙外借樹杪而內者則鑿石壁架長木梁其上削短枝鋪之又外就垂藤爲鏁索資人移踐棧上懸枝外時時下窺絕壑奇險甚劇棧西盡又北上懸梯十餘級入洞前門門南向髙三尺五寸濶半之僅容傴僂入下丈許中平石柱四環爲一室旁多細穴延光外爍宿火種於中爇炬由西北隙下下懸梯三十級底開北夾上益峻梯腳一小穴伏壁根南透出亦明室一圍在前門下層當懸棧下由北夾入路西穴平墜深不測乃循東壁行西壁下窪穴益多斜傾西墜深入可下通水穴然流沙圯瀉不受踵由夾東又北過一隘下懸三十級底復平曠石紋粼粼俱作荔枝盆其西懸乳委蛇扳隙入如穿雲葉稍北轉西上望微明躡沙阪從之透隘西出則南北髙穹赫然大觀此處內抵西南爲偏門外抵東北通後門長四十餘丈濶十餘丈髙二十餘丈皆倒垂乳柱紛紜無慮千萬紀兩旁懸臺湊室楞榭縱橫覆殆無曠隙由東崖躋入西南洞底上層龕龕西則偏門光自頂射照耀幽壁扳峻峽西上達偏門門西南向頗隘下臨無地惟樹杪叢雜沈疊石間岨嶂懸截不辧其處爲前山爲後山也西龕旣窮仍東北下趨後門門東北向髙二十丈門外兩旁石崖直墜山腳爲水洞門門內洞底中陷亦直墜通水洞陷處徑一丈五尺周圍如井井北巨石東西橫髙洞內者五尺當門爲之閾由井東踐閾北上踞門之中內觀洞頂目厭云物外又下俯絕壁立重淵破壑中采色艶絕此閾內井外峽下透水門正作一架空石梁第勢極崇峻無從對曯耳閾東透石隘東北下磴倚絕壁壁石皆崆峒樹根穿隙怒發磴斷處間橫木度下半里下半感村余勝猶攝目不得合西來第一無以易之也

百感東巖在百感前門東由棧東危崖端緣石痕一縷東數十步得洞門亦南向內不甚深然髙爽窈窕石備五采詭裂成形峽中東入三四丈輒北轉石特中峙逾隘進漸昏黑中又南北成峽深十丈底平上峻北盡處多巨柱回環其外通明躋級北上一竅欹側東透僅納天光由竅內北轉又連辟二室一室中通外障乃由此北達者一室則北盡東向先入中通室西隙俱旁環東亦多鎖穴外徹紛光綴引北透一隘達北室前虛敞髙門門東臨絕壁矗筍中立北復有懸崖倒垂外下聞水聲潺潺則南江北轉至此由其下入穴室內西壁羣乳環爲小龕皆編竹架欄疑昔人棲隠所

百感下水巖在百感洞後門下百感村之南百感有內外兩村山從百感洞分兩界北向回環下成深塢水出巖爲江曲折北去村界於其間源濶水沃中丰腴產洞在內村南二百步門東北向上卽後門也水自洞出前滙爲廣潭溢兩崖石壁倒挿水底道從潭中浮筏入洞頂飄渺似出云表不意乃向所淩跨處洞內兩壁排空南向入瀦水甚深西壁一木梯懸嵌石間東壁石隙中拓有廬架絕頂而石壁削懸二十丈無可扳躋聞縛梯可綴壁上入洞十餘丈壑窮上峽懸透遙眺西南峽竇深入處日影動下峻不可及又不知所通爲山前爲山右也下壑石根挿出水面無內入隙水由下泛溢出其中眾水交合處尙崆峒內扄歷古竟無問津者返筏出洞從門外潭西躡崖登門左壁透峽上亦辟巖一圍東向下臨前潭右瞰洞水前眺對崖旁竇紛綸可橫木跨洞門度也

百感前下巖在百感洞前門下路西坑腋間門亦南向髙拓如堂皇中多巨石磊落後漸下值水漲時山前水亦自洞外驅而入今乃無滴瀝洞東北隅進峽上透隙光下皆重石嵌累數石下窺其底水淵然涵深竇石輒浮綴兩崖間遂不得循隙下架空入亦窮惟倚石內望西北峽盡處亦有返照光隙長且狹倒影浮動壁間亦不知所通爲山前爲山右也

龍巷東北塢上洞在州東北七里卽百感西崖道由龍巷村東入山北折成塢枯榕北支大江分搗塢中崖回塢絕乃東墜穴洞正臨其上門西向左右皆危崖下臨激湍都無入徑由其北扳綫紋踐懸壁入上下云芝疊發東進五六丈後忽烘然中暄殆無霜旦又三丈北轉漸上稍隘又三丈止中亦丰懸柱不及百感林立下有丸石圓潔勝珠散布坡阪間坡阪上紋皆粼粼縐鱗次簇邊隆起中窪圓珠堆嵌紋中無恆河沙數

瑯山巖在州北半里形正如獨秀始見西向門三疊不知登道反在東峯半余至州黃君始命縛梯通棧扳東麓危梯數百級入東洞門豁然髙敞門以內分三徑北徑平開一曲卽透北向門直瞰龍巷後北山大溪西來界其中抵橫列峯西三分之北面巒嵐溪翠逺近悉攬南徑反從洞門內東折出外復豁然卽東洞門側竅也一石屏橫斷故假內峽中曲達其內下有深窪循深窪上層南入峽躋漸隘石梁上橫跨透梁下再上峽南盡東壁開穴空延納倒影西竅髙穹南透出爲南洞門前正與州東北巨峯對屏立當前不知其下乃通行峽也由西直入者髙穹旁拓十丈後卽側堰曲房爲隘門然其上盤益穹當隘處亦上裂成峽髙聳尢劇透隘門西出堂西辟光明四溢以西洞門髙敞獨甚也堂左右分嵌樓龕至洞門石閾髙阻透竅出始俯瞰門下崖穴層接如累棋已出西望第三門最上下卽爲中門坐其上倒樹外垂環流下湧較南北門爲最暢

下洞卽在瑯山西麓門西向東之三丈餘輒止仰其上層穴競開懸崖頂凡疊門兩重予初至此望之深苦不上通明日又至亦不知上層可由東達並不知有東洞可級也旣而由南峽往百感出山之東回望見梯已蜿蜒垂空始知上洞由東入但無通中洞道耳

向武多何首烏生石山穴中有大至五斤者予於州以十二錢得三枚重約十五斤土人皆以爲馬梹榔云十八日始別向武向州東過紅石崖下直東卽出東隘可五十里至舊州又三十里爲刀村又三十里爲土上林縣予從鎭逺道乃南入山五里南逾石山脊亦置隘門曰峺腋下嶺入土山峽東南二十五里宿銅槽村十九日曉起半里過寧墟從南峽去抵天燈墟聞有營懷洞乃龍英分界爲左右二江脊東十四里飯龍瀨村地已鎭逺屬初至村遙見屋角黃花燦爛以爲菊疑無此盛逼視之乃細花叢叢不知其名又見白梅一樹折之固李也黃英白李錯紅霜葉中亦仲冬一奇景東十七里又與石山遇循南崖入崖上石竇歷亂下累石屬南山傍崖設隘門南北兩石山復崢崢立共一里抵鎭逺州州屬太平府在郡東北二百里

二十日鎭逺東一里出石山隘東北六里山峽開東西界俱深木宻藤防障不辧土石北七里東逾土山嶺共二里爲鎭逺佶倫界東四里宿佶倫州

二十一日東南二里有岐西南溯大溪乃結安養利大道爲佶倫入郡者正南一里東折入土山峽其處西爲鎭逺州來所逾石峯峭聚如林東爲土山自佶倫北南繞而西遙裹西面石峯中開大塢亦自西南轉北去東三里登南嶺巓東望盤谷東復有石山遙列自東北環自西南逾嶺東南四里一村倚東山麓爲都結舊州其站夫絕黠詭與佶倫互委往返者凡五日乃散步村前東隨溪入山峽裏餘水西南轉墜深峽中東峯崖下有兩洞南向東洞頗寛邃一圓石界門爲兩右門爲大右入深十丈髙三丈濶如之後壁北轉漸隘黑而中若穹然無炬不能入出從左南擴復分兩岐一東北一東南皆不深然明爽透徹有上下旁穿者上則靑石穹覆盤旋竟尺圓宕宻布無餘地又黃石倒垂其間紋色俱異此中一異境也

二十七日夫始至從舊州東北七里上一嶺嶺畔多叢木木中行嶺上者三里林木少斷處下瞰左右旋谷中木合葉阻飛鳥不能墮下一里木山盡黃茅彌望東十里逾二嶺得一平脊東從嶺北行漸入叢木出山南又度一脊南望皆石峯排列東南一峯尢峻出眾峯上過脊稍下輒東上直造前所望東南峻石峯北始東南下一里半及塢底兩崖壁立叢木沈翳循水穿峽一里峽流南滙成陂直潄峯足又一里始東南出峽東十三里都結州治倚南山麓土守農氏求余作兩院申文畱飲三日

十二月初二日乃行東五里一石峯東峙峽中先是南北兩界山自州西八里卽排闥而至至此則東石峯中峙塢始盡由石峯北東走北塢十二里復穿山峽峽甚逼石骨稜稜刺人趾不堪著足出峽路忽降而下已復南轉石壑中髙下亂石共三里山漸開路左石穴曲折墜成兩潭淸流中瀦心目怡霽東折五里北渡西來溪溪水穿石壑中路隨之水石交亂從溪北轉入北壑共二里水復自南來又渡之東東一里水復自南而北又渡之乃東向出峽忽墜峽直下者一里下山是爲龍安界亦爲太平南寧兩郡分壤處乃知都結地直在西山頂也北溯溪一里得巖村居民始有瓦房髙櫈如見漢儀矣南行六里抵西界石山下峯皆尖若卓錐巖有中空者行石山下嵌石中南四里乃循東界土山東南五里宿巴潭村黃姓家

初三日東南逾土山共三里溪自西北石山下東來防防有聲南隨溪一里西南平壑大開西界石山至此南盡而石猶未盡於是平疇曲塍中怪石森森佹離佹合髙下不一流泉時潄之環以畦塍使置一椽其中石林精舍勝無敵此者行石間一里得村曰把定東北六里至隆安縣縣城在右江西南岸予前至南寧入郡堂觀屏間所繪合郡圖此縣繪右江北故余自都結來以爲必渡江邑抵邑至此乃先邑後江非身遊其域則縣郡圖殊不足憑也地多巨竹徑尺餘土人以爲牢柵婦人每擔四竹筒汲於溪筒節長至四尺縣北關外爲鞏閣右江自西北來經閣下東去江涯深峭遙望竟不之見涯下得南寧舟期明日發

初四日舟忽攺期初八日遂以初五日定擔夫爲步行計

初六日夫至始行出城南六里土山南盡一石山如錐中央立南六里又抵一石山下山自北遙望若屏列近循其西麓愈見平展已繞其南復東向三里山忽前東西兩壁前環中央則北壁後遜皆削崖布空三面圍合南獨缺前復有土岡橫接兩峯盡處爲當門閾焉先按百粵志記隆安有金榜山合沓成城至是心異其山問之皆不知所謂金榜者問此山何名曰石巖山也北半里逾土岡下直抵北崖腳東崖上兩裂透壁光若日月髙懸又望西崖頂裂罅層懸疊綴嵌空天半乃先從北崖麓入一門門南向嵌壁可層累上內不甚寛而外皆疊透連躋二重猶飛軒下臨爽朗可憩左轉一罅西裂最深直自崖巓及麓底扳夾縫僅可脇肩上乃下趨西崖懸扉門東向仰眺皆崇崖莫躋惟北崖有可扳綫痕乃逆上兩盤短峽下復上始淩洞門門以內隙西北穹起門外隙直從崖麓墜下峽深數十尺前巨石立掩之故自下望祗知崖石懸立不復知內有峽也然峽壁峻削俯不能下欲扳入門內隙亦傾側難措手內窺漸暗於是從舊法扳緣下南出大道過路左魚奧村村人勞予曰遊金榜大洞樂乎余始知金榜卽此山亟問大洞云何曰是山三面環列惟西面如屏大洞在前崖後髙峯半中辟四門宏朗靈透予乃悟所遊者爲前崖小洞尙非大洞也東南七里右江自北來隨之南下抵江畔一水西自石峽中來注水亦深廣可勝舟但峽中多石不能入耳下有渡舟曰龍塲渡渡溪東南二十六里至那同村宿

初七日東南三十七里抵平陸村已爲宣化屬暮黑行四里至那吉土人呼爲屯吉云

初八日二十三里至宋村卽來時左右二江夾合處南面臨左江爲大果灣宋村正在兩江夾中寔卽古之合江鎭土人莫存其名矣東一里卽右江口路從東北一里半渡右江南望兩江合處在半里外正猶前日舟過右江口內望此地也渡右江東北四里雨阻王宮村初九日淋漓雨中僅行二十三里煨濕木爇衣羅氓村初十日東南十五里至南寧崇善寺聞靜聞永訣事歿在九月二十四日酉時止隔余行一日也寺僧引至窆骨所拜哭之南顧橋上顧奴行李適至遂寓城外梁店一別南寧已七十五日矣

徐霞客遊記卷四上

欽定四庫全書

徐霞客遊記卷四下

明徐宏祖撰

西南遊日記六【廣西】

十一日余在南寧行道莫決聞靜聞訃音必窆骨雞足山遂至崇善寺拜揀骨起置大竹撞間北取慶逺府由黔入滇道

十九日乃行以積日雨阻今始得夫也出南寧朝宗門東北六十里至施湴驛

二十日由施湴驛東北十七里爲韋村朝著山負扆列村後按郡誌東八十里有橫山髙險截橫江卽此山南走截江特立者也宋置橫山寨爲市馬所又十七里溯流入山峽峽東處截塘堰水兩崖山甚逼曰關山土人又名爲山心按志昆侖關在郡東九十餘里必此地無疑然土人皆謂昆侖關在賔州南謝在杭百粵志亦謂在州南十里按在賔州南者乃古漏關非【昆】侖關也世因狄武襄駐賔州以上元饗士夜二鼓破昆侖遂以賔州古漏當之而今在南寧者皆以昆侖爲關山在賔州者又以古漏爲昆侖若昆侖果去賔州十里則兩軍已對壘武襄十日駐飲二鼓起破之及曙反不足爲神奇矣又十五里抵長山驛又十里宿裏段墟

二十一日北十里東入一隘門門以內屬賔州爲柳州南寧分界處土人名隘爲界牌嶺又指爲昆侖關按志昆侖爲南寧地去郡東九十五里此與賔州分界去南寧已一百二十里今經行者見其處有隘遂以昆侖當之故西事洱云昆侖關不甚雄險其上多支徑欲守昆侖須愼間道亦誤謂此也又十六里小水自南來東渡之爲上林縣境自界牌嶺至此皆屬賔州獨此水東又爲上林屬以上林思籠一驛孤懸其中也過橋東北升陟岡陀四里抵思籠其地東西南皆賔州境惟西北五十里達上林驛南面曰髙尖山北面崇山並障東曰北斗山西曰曬麯嶺遙山層疊正西者曰陸防山溪自界牌嶺東北至此扼於北山遂西南去惟陸防隔於溪西也由思籠東下塢南北皆崇山逼夾乃髙尖北斗二山東垂也東二里半至二山度脈脊水遂分二派脊東北者入都泥江西南者入右江爲黔郁兩江脊逾脊隨水行峽中峽甚束半里稍下復爲賔州界蓋賔州之地東西夾思籠一驛於中屬上林南界者橫過僅七里耳旣下山愈逼路益東轉已越髙尖山東麓按志賔州南四十五里有古漏山古漏水出焉其關曰古漏關當卽此地然土人無復知者隨水東北出峽三十里至山口溪北山東盡溪南山亦漸東南轉其東平疇齊望天嵐空豁萬山扼塞中乃有浩蕩區東可十五里至賔州州在平楚中謝肇浙謂昆侖在州南十里此何據也余取三里道從山口北渡溪二十里至公村

二十二日北越山七里西望雙峯峻極云表者大明山也山在北斗山西北爲上林武緣分界北渡大明山大溪共八里登思落墟西北二十五里至開籠山一名雞籠由此西二十里可抵上林縣余自隆西嶺入土山崇卑不一皆壤阜無片石至此復睹崢嶸面目矣北入石山峽中山千百爲羣離合競變有分三岐者東岐大而髙中次之西岐特鋭細若竹枝詭態尢甚有聳立眾峯間卓如簪筆者如此者五里北至洋渡大溪由上林西北崇山中東流至此直逼溪北石山下又一溪北自三里山峽中南向入大溪二流合其溪愈大循石山東抵遷江入都泥江焉舟渡北山下稍東溯南來溪西岸入峽十里峽復大開四山爲大塢一峯當塢起平疇中道經其西北三里度桂水橋水自西北潄崖南崖瞰溪臨橋上又二里抵三里城城建於萬曆八年設參府移南丹衛於此以鎭壓八寨云

三里東西皆石山排列自後營分支南下中有土山一支至此盡參府卽倚之建牙城久頽且無樓櫓鎭江陸參戎鎭此六年增緝雉堞創三門樓南門外又建南樓壯一方形勢又前則東西二溪交於滙水橋俱發源後營東西谷西大東稍遜合而下洋渡而獨山巖又中峙爲下流鑰前又有獨山村之山爲鑰第二重

三里四境南逾洋渡抵雞籠山共二十里北過後營抵分脊嶺共五十里東抵周泊隘共二十五里西抵蘇坑共四十五里縱橫皆七十里名三里者以昔爲賊踞王文成平八寨始淸出之編戶三里一曰上無虞二曰下無虞三曰順業裏曽置鳳化縣隨廢設衛與參府鎭之田糧初輸衛后收歸上林縣民以不便復紛紛議歸衛矣

三里以洋渡爲聖門李依江西自上林大明山發源東至此橫爲洋渡渡南石峯雜立若建標列防渡之北則石峯回合中開一峽小江自北來南注洋渡下流卽滙水橋下合流水也溯小江入峽宛轉石山中北數里兩界山漸拓平疇中開獨山村界其中一石山中立西溪爲外案又有獨山巖爲內案北面石山愈開土山自北來結爲城治其東西兩界石山回合如抱愈逺愈宻殆天成石郭蓋西來巨脊髙峙爲大明山分支東走繞蘇坑南北者爲西界障又北轉東抵後營乃中抽土山一支直南四十里結三里城其分支東度者又南轉環繞爲東界障故周泊蘇坑兩地爲三里東西腋正中與城治相值其處東西最拓由周泊而南漸轉漸合至洋渡西向臨溪則靑獅廟後崖也蘇坑南下亦漸轉漸合至洋渡東向臨溪則白崖堡東崖也二崖湊於洋渡爲三里城之前門

東西兩溪俱在兩界石山內土山北自後營盤伏來兩源遂夾與俱西界者南至羅墟北又合一西來水曲折繞城西抵石村並泛塘水東南出滙水橋下合東溪東界水南至琴巖東又南出琴水橋合一東來水曲折抵東南石峯下又穿流山峽中乃西出合西溪二水合而南瀠兩獨山又南注洋渡東並大江東去西北峽卽洋渡東北峽爲靑獅廟後崕

仙廟山在城西四里西面石峯之最近城者石峯中懸三面陡絕惟從西南坳扳崖上則三里四際盡在目中昔有村氓登山采樵遂仙去土人廟祀之

汛塘浮石在城西五里汛塘中汛塘者卽仙廟山南塢也自仙廟山前西接佛子坳塢中塘長數里水漲時洪流漫衍巨魚逆流上土人利之故障爲塘而不畝其地當塘之中有石壑一區上浮如敗荷覆葉支撐旁偃中空漏水一潭繞之石踞其上去水不及三尺極蜿蜒分合勢西北里許卽汛塘村村倚北山下

汛塘後塢石洞在城西七里西山東來過佛子嶺分爲兩支一支直東爲汛塘村後峯一支北轉爲韋山二山東北又環成一塢東以仙廟山爲前障中有支峯對其麓一洞東向前隔水內望甚深中可容千人所向東峯上亦有西向洞髙懸嵌側皆翳沈莽中俱未及登韋洞在城西十里韋村西由汛塘逾佛子嶺北其道近北由羅墟轉石山嘴而南道較逺五里其中羣峯環繞內拓平疇小水自北趨南分流石穴去惟北面石山少開亦獨峯中峙爲之標韋山中懸東南直北向對之函蓋獨辟山水皆逆捍洵世外丹丘也數十家倚山北麓以造楮爲業棲捨累累髙下層嵌石隙望之欲仙西卽洞門亦北向初入甚隘暗西南下數步透出石隙忽穹然髙蟠內朗四際博通頂有懸空穴天光倒映正中墮北向躋石上乳柱前排環一平臺可布幾席拾級南下滙泉碧黛中用周村汲平臺前西多森列柱幢蓋縱橫文采瑩潤東則怪石磊落如獅象交踞不少相下內復可左右深入秉炬由右西向入北躋半里轉一竇返三里𨿽多巖谷固當以是巖冠況巖外村居又擅桃源谷口之勝乎

佛子嶺北巖在城西七里汛塘村西佛子嶺者石山分支東出爲汛塘仙廟諸峯嶺界其間石骨嶙嶙逾嶺北下韋村西塢水南流抵其麓傾入洞洞門北向甚豁中回環成潭潭水際四壁時久齊溪壑涸入無涓流潭中瀦水特澄深不可測潭四周石壁無隙聞其南隙伏水下大潦從北下撃洞滿不能容則躍出於山南崖門右穿旁竇南抵潭東涯上一石髙防潭旁上懸洞頂不及尺若鵲橋坐瞰深潭橋石下更悠然也

佛子嶺南巖門南向前有石澗天成若槽橋橫其上時澗中無水卽由澗入洞洞外髙巖層穹側裂不能宏拓北入洞僅受一人中漸黑而光潔類琢磨者入頗深卽北洞泄水道水盛北洞中滿水從下反溢出激湧勢壯故洞與澗皆若磨礪以成云

佛子嶺西北巖去佛子嶺西北一里門東向韋村西塢水自北來又分流一澗西抵此洞前穴地墜洞乘水上臨外門危朗入可三四丈輒止洞南又一隙傾側下下漸黒轉西南向無炬出聞下與水遇循水西南炬行卽透出後山乃知此村水墜穴山透腹與向武百感一轍也

琴水巖在城東六里琴水橋北中支土山東南盡處也東溪自北來環山東土山旣盡獨露石山一拳石參差層沓山南亦有村數家洞在村西山半門南向初入窪下北進數丈秉炬逾一隘西轉始穹然中髙西透明穴上垂柱繽紛當明處平石濶三丈臥洞底可攀憩躋西穴出則山之西面也下山仍轉出山前騎周玩之洞前稍下又東開一洞門亦南向村人以爲積薪寮北又開二巖上下立上者托重巖苦無徑下巖多瀦水然亦不能與前通也

周泊隘在城東二十五里東界石山脊也隘當脊中南北崇崖髙壓東逾隘卽遷江境其東北石山內爲八寨之羅洪洞東南石山內爲馬膓洞地無居民皆巨木獨山巖今名砥柱巖在城南四里此地有三獨山皆以旁絕附麗得名一在溪東岸與東界石山近一在此山南五里障溪而東環之獨此山髙正當中立與向武瑯巖絕類省中獨秀無此峭拔透達也巖當山腹南北透南門尢髙迸前有巨石自巖頂分跨而下界洞門爲兩正門在東偏門稍西南皆有古虯藤倒掛其上每輕風揺曳香翠欲流巖中合掌起髙數丈濶一丈五尺平通山後者五六丈南北徹眺眾山無不羅列出北竅上飛崖倒覆又分竅西透亦北轉通一門內架閣兩重上穿圓竅人下竅行若透橋出又辟西向洞一洞四門相通小峯乃出此殊幻惟東面不通而崖外一門東向西入深數丈是又分門立戶者

小獨山巖在城東南五里與砥柱東西夾溪立自砥柱東望似此山偏傍東界自此山西望又似砥柱偏與西界近平中望之兩山去東西界各懸絕等也山小於砥柱尖鋭殊甚極似一浮屠中立下亦通一門石外跨西透小隙上懸崖側峙平石爲臺上陡絕處有洞南向極深若能階梯上亦異境也遊砥柱日獨隨一騎浮江並盡此勝

砥柱巖西峯水巖在城南四里有峯兀突砥柱西髙不可砥柱回列倍之上冒下削其淋漓痕儼若黃熟香片側立南多空裂成門北麓洞北向兩崖合掌上並內深杳有光南透若甚空洞第洞口瀦水溢兩崖不能入策馬渡水水多亂石不能前

堡北巖在城南十二里巨堡北堡南去洋渡僅三里洞門東向深六丈窪下不能深入

獨山村西北水巖在城南八里大道西門東南洞口危石磊落欹嵌正倚西山下中窅然沈黒竟不得入白崖堡南巖在城南十六里由洋渡北岸西溯江轉入山塢得白崖堡山南北回合又成一洞天洞在南山上重門北向髙綴萬仭壁自堡中仰之卽在目眥末無從著足崖底石腳下挿亦開裂成紋初扳數隙如升重樓復出望始知去洞猶極逺土人秉炬前導仍出山口循南山東抵南麓拾級上得一門東南向爲後洞正對卓筆靑獅崖諸峯洞內東北上躋甚暗更北上益峻遙見天光中引愈扳躍以升得掌大隙瞰隙外卽辟巨門則上洞下層也隙隘不受側身過祗供俯眺而已內更上躋透隘出一洞門岈然北臨無地向仰眺莫可及者今忽躬立其上此洞最髙前夾崖下陷假以木橫架補其闕卽堪托憩憑挈諸峯也仍下內隘再外窺第二層洞已置爲必不可到姑以杖從隙中投之由故道下抵前途見天光處明炬徧燭洞北崖下得一穴引炬蛇行入中漸髙成峽數丈後宛轉東折又北透數丈其門北向髙裂巨樹盤根洞中偃出洞外爲第二層洞洞前平石如掌上下皆危崖峭懸絕級上眺層門重疊出數十仭巓卽上洞與第二層洞也稍緣平石而東峽壁間藤樹蟠絡乃猿接以登久之竟歷第二層外洞前所投杖儼然在洞深三丈髙五丈嵌上下兩洞間獨不中通必借外躋始達倍覺幽峭

白崖堡南山下洞在後洞西三百步門亦東南向洞外崖嵐氤氳內橫分二道一西南一東北皆下從窪中入必以炬西南者數丈後輒分兩層下層一井大穴由井下墜卽得平峽西行三丈又懸峽下墜得平窪中峽竅盤錯乳柱花萼垂垂圍簇者千萬計又白乳蓮花一簇徑大三尺細瓣攢合逆懸洞底根平貼上石懸一綫盤折久之忽明光一縷透竅出井口如前在前井之南矣又從上層西南入中石脊髙下屢見下陷坑窅無底疑卽前所探下層也深入亦盤互多乳柱細若駢枝團聚每千百枝惟後營東洞乳柱多而大悉作垂龍舞虯狀比列皆數丈云於是從東北進不五丈有北嵌竅兩重俱淺東向扳崖上進漸曲盤錯亦如西洞深奧少殺耳靑獅南洞在城南二十里西南與上林分界處路由洋渡過江東南四里乃止其山石峯卓立洞在山下開東西二門東門坦下門髙數丈濶亦數丈直透山西者三十丈平拓修整下辟如砥幔覆其上間有石柱倒掛幔下洞西垂又石柱一隊外自洞口排列抵洞後西界別成長榭從榭內矚外洞如疏楞綺牖牽幙自蔽西門特崇峻下巨石盤疊爲臺上忽中盤髙穹從臺內眺已不見前洞頂祗覺四面層繞皆雲气噓郁時有竅穴鉤連空懸無上處外眺則西面三岐卓筆諸詭岫正近當洞門設之供內臺北下奧窟中復開平洞一圍外峙巨石爲障下透中虛若橋之度空從此秉炬北入東轉穴大而易窮東脇隘直入計其止處當不下十五丈已逾外洞半此下洞最奧處也出坐臺上仰視上層冀一登不可得忽見北光墮影知其外通陸公令健捷者從山外扳崖索之久之其人已穿入其上呼曰速攜炬來尙可深入余從之乃從西門下循山麓轉出山北南向扳崖躋山半有門北向穿石竇入俯見諸君酌臺上其上石底平庋石端懸空處復有石柱外列分窓界戶故自下望之綴竇不一內寔旁通也於是秉炬東入愈深窅中辟幾二十丈東窮西北轉得一竇扳而北上忽倒影遙徹有峽縱橫駢沓東北峽一穴髙懸僅納云日光道絕升降更披西北峽上透得一北向門愈髙吐納煙嵐其北脇尙有餘奧然所入已不甚遙乃由其門出欲緣石覓磴下下皆削立壁復從洞中故道降至懸臺下瞰處諸君自下呼噪皆以爲仙也

靑獅北洞在靑獅潭北岸靑獅潭者卽洋渡下流也江潭深滙爲羣魚藪窟乃參府設禁罟网所不敢入者北崖亦多穹門與南洞隔江對雨中過此不及旁搜又西爲靑獅廟危峯西南來抵水盡江至此合流而東峯截其灣愈見屼嵲廟倚山下遂極幽閟焉

後營東山洞在城北四十里卽後營東界石山西麓也去後營四里中又界小山一重山坳中斷處有尖峯在前亦曰獨山則其西防也直抵東山下小石峯一支西附起遙見當峯半一門西向髙懸則西洞後穿別竅正門尙在南脇間有兩門東西列皆南向先從西一門入中平朗若堂皇石柱後列從其東轉出柱後下墜小穴上則飛乳窈窕圍成龕紋極玲瓏纎幻龕中圓且峻貯水一池沈映崕壁光映上照紺碧奪目穿西隙而入又辟後室髙整與前堂無異門西向下臨絕壁卽前從塢中遙見髙懸者乃列炬從東洞門入門外隘中窪入數丈輒巨乳夭矯垂空下繽紛不一底甚平岐而西峽東隙皆不數丈盡惟直北逾乳隙進內復寛稍東折遇方石中橫諺號棺石從石東北轉石坡髙下乳筍參差立披竅北入復辟一最巨室乳柱回環闔辟莫測道因從西北竅入悞穿東南腋仍下方石邊聞此洞內透甚遐行至半日一大溪中貫上有空明倒影飛梁渡溪直出遷江云予欲挽炬復入從者恐東炬不給彊余出計所入未及十之一也瑰麗已壓諸巖矣

三層閣在參府防事東陸公所新搆長松回防羣峯四合松風亭在署后土山巓松陰山色遙接城陴月下尢佳絕予下榻三層閣幾至忘行陸公餞余於松風亭沈醉月中故並記焉

三里周圍石峯中當土山盡處風气含和獨盛於此土膏腴美生物茁茂非他處可及參府四圍喬松百餘株髙刺霄大可三人抱余疑數百年物考之碑記植於隆慶初建帥府時才逾六十年其巨如此爲良區異壤可知所藝禾穡特大恆種一郭長倍之性柔嘉亦異庶土所植鴨大者重七十兩方體粵西鯽魚甚艱長僅寸此地有至尺者木棉樹最髙巨粵西隨處有之此中尢多春時花大如木筆紅色燦然時有素禽羣啄四面繞之竹皆中寔外多刺叢生最大如吾地虛中者間有之然無巨者

予以二十二日下午抵三里二十四日乃入謁陸公爲下榻東閣自後多雨二十八稍霽陸公特同予遊韋巖後復雨至十一年【嵗戊寅】正月十三始遊兩獨山巖十五日雨中往遊周泊隘晚酌南樓觀龍燈甚盛二十七日同陸公乃孫【伯恆】遊白崖保巖洞二十八日陸公昆仲至同遊靑獅巖旣乃觀打魚江潭抵暮歸臥屙閣東者數日二月初三日雨中復往靑獅潭觀漁先是張揮使謂靑獅巖南雞籠山亦有大巖陸公以騎送余命張同往張謂雨中不可入固阻余仍冒雨歸自後予辭陸公行陸公擇十三日爲期至是日始治裝凡畱三里者五十日

十三日午後出東門度琴水橋共六里北向入山皆東石西土凡三十三里抵後營營在西畔土山嶺

十四日東遊東巖出飯於後營下山北行兩界山仍東石西土小水南流兩山中經後營南西南墜壑去卽琴水橋上流也北八里土脊自西而東橫屬兩界中爲南北分水脊南入洋渡北入羅木渡焉自此而北昔皆三里民居今爲八寨賊踞北二十二里爲橋藍村又十二里爲周安鎭鎭並西南古鵬北蘇吉總爲三鎭界入寨中者也今古鵬已廢周安僅數家倚溪西溪東膏腴俱爲賊踞不得成鎭矣

十五日隨大溪西岸北行石峯西突路左峯四面多開穴竅中空第髙莫能上北又有荔枝巖深黒須炬入聞中有荔枝盆自是東西界皆石峯無復土山中間先北涉一小水又北渉一澗水皆東向入大溪共四里小峯當塢立嵌空多穴乃下流鎭山亦如三里之獨山但南北易位耳又六里抵蘇吉鎭復與土山遇又十八里一江西自萬峯石峽中破隘出東復破萬峯入峽則都泥江也刳木小舟二以渡江濶與太平左江隆安右江略相似兩岸甚峻江嵌深崖間所謂北盤江也土人云自利州那地至此北渡江飯羅木堡堡屬慶逺府賔州慶逺分南北以此江界堡北有小江南入都泥溯小江三十里抵髙陽站站西石峯後卽猺窟其西有夷江卽羅木渡上流也

十六日北二十里東西兩界俱石山兩界石山突東出曰橫山乃忻城縣永定司分界處緣山嘴盤崖北轉宻樹防蔽磊石上上下莫可窺眺偶瞰路下石潭淵沈仰見云嶂排空髙低隠現令人惝恍二十里至永定司又西北十六里逾石山如門西望擴然則永順司接境南卽石峯叢合皆猺窟北循石山西麓升降土阜上多回環中窪如塘如井俯不見底水由地行此其中墜處一如太平府所見北七里歇東峯麓艸堂

十七日北三十里抵慶逺府之南門

廣逺郡城在龍江南龍江西自懷逺鎭北憑空山透石穴出循北界石山而東流少殺羅木渡兩岸森石嶙峋過之江北石峯聳立曰北山中爲防仙東爲靑塢西爲宜山又西爲天門拜相山卽馮京祖墓皆憑臨江北中復開塢北趨天河者也江南卽城城南五里石山一支自西而東曰南山中爲龍隠洞山東爲屛山西爲火號山又西爲九龍山皆蜿蜒郡南爲來脈

西竺寺在郡城西門外殿宏壯爲粵西所僅見南爲香山寺寺前平地湧石環立爲門爲峽爲屛爲嶂甚微而幻小峯頂每有巨樹箕踞其根籠絡與石爲一干盤曲下覆極似蘇閶盆玩寺西一池中亦有石池西北爲黃文節祠後有臥龍石前有龍溪西流焉

龍隠巖在郡城南五里石峯東隅回環北轉處也前三門俱西向後通山背亦有三門俱東南向其中上下縱橫無不貫穿今中道交通處以巨石窒穴洞遂分而爲兩北偏門最髙敞前有佛宇南偏二門在山腋間其中門已無路余先從南門入北透暗穴反從上層下瞰得之無從下仍出南門扳搜到其處再攜炬入遂盡其奧曲

北門西向髙穹前列佛宇三楹入數丈洞稍隘偏南遂昏昧秉炬直東入又數丈有岐在南崖上扳木梯以登南向入一窪下陷如穽橫木板以度又南西壁下紋一縷緣崖根臥鱗脊蜿蜒似龍形隠起又南數丈逾隘俯石級下墜下層穴亦開南北塢南透則與中門內穴通已爲巨石隔斷遂北透度二隘仰其上卽橫板上度處再北塢隘且窮遂從橫板竅扳空上仍北下木梯直東入又逾一隘有岐亦南去從之漸見前竅流光已透山得後門矣行數丈抵後門門東南向下瞰平疇山麓溪一支環而北透其腋前復有石山繞爲塢別成一洞天仍北返分岐處直東入數丈遇巨石中踞由北隙側身入一眢井憑空下陷大三四丈深如之懸梯投炬令一人垂索下兩人從上懸索以縶梯其人旣下余隨之東南入一竅中復有下墜穴極深隘一飛鼠驚竄其上從其西南扳崖上崖內亦眢井空陷燭之不見底循其上西南入穴窮乃依故徑直西出前門

南門在北洞南二百步山百步俗謂之雙門洞東向入輒橫裂分南北南向忽明透山腹數丈出後門亦後洞最南者北向內分兩岐一北一東北余先從直北者透腋平入下伏深窞循其上若履棧道數丈北抵透明處中門西辟在五丈下此則中門上層也前列柱垂楞飛崖下懸與下洞相隔隙間俯窺下洞洞前明敞不啻堂皇也上層逾隘北轉昏黒不能入乃出南門索炬於北巖復入至分岐東北處逾石垣下內寛宏窈窕數轉約二十丈透出東門則後洞中門也門內五丈有岐東南去轉西南不十丈輒窮

中門在南門北數十步與南門祗隔一崖上下懸絕叢箐翳之須下而復上搜剔久之乃得門秉炬東入其後壁頂卽南來上層也從其下入峽峽窮扳而上南卽上層北轉處向所瞰昏黑不能下者今援側阪可通焉東直進又五六丈穿穴下爲大石窒塞卽北洞中交通中斷處也大抵北洞後通之門一南洞後通之門二中洞則南通南洞上層北通北洞奧窟是山東西南三面無不貫達惟北山不通而頂有蚺蛇洞另辟一境云蚺蛇洞在龍隠山北絕頂遵山東北麓一里溪水從兩峽中破壁西北來潄空倒影自成一壑渡水共一里扳崖南上兩崖如削突石累累緣之躋佳木叢藤防宻揺颺上一里洞門穹然北向正與郡城對前有土山障溪西北去環麓成塢門之中石柱玲瓏疊綴前浮一臺東辟洞空朗多外透竇東崖窮南轉始昏黑須炬入數丈無復旁竅乃出仰眺東崖上復有重龕扳崖上躋則外龕甚巨內龕則重綴其上坐內龕猶對外龕外竇一圓恰當其中照若明鏡

盧僧洞在龍隠北洞旁北數十步門亦西向最隘中辟一室東北扳隙上又得一小室其東北奧垂蓋上懸下聳圓筍若人之首卽指以爲盧僧者也

九龍潭在郡城西南五里平岡上有潭一深窅無底水常溢流成溪九龍洞石山在其南山北有巖北向前列石屏由西隙入內辟巨室不甚髙後復有石柱一圍當洞之中秉炬南入又得一室南漸隘乃出巖西下又有一南入峽甚深隘秉炬深十餘丈而止底多石丸色黃不及向武營白東下又一覆壁橫拓平廣去巖東北四里石陣排列自西而東如挿屏直止於香山寺前俗稱爲鐵索繋孤舟云又一里返香山寺寺僧謂九龍洞甚深須易數炬此洞爲丹霞墓非九龍巖也

防仙山在龍江北南面正臨郡城渡江半里卽抵麓山盤崖峻疊東西南俱無可上惟北山腋裁受級道從西麓北向行抵山西北隅乃東躋第一層南岐爲百子巖第二層南岐爲雪花洞岐而北爲百丈深井巖直東上嶺脊南轉爲絕頂此防仙西北面勝也東麓北向上者直抵絕壁下最東北隅爲丹流閣西循崖爲東觀以次漸西爲白龍洞爲中觀爲西觀此防仙東南面勝也百子巖在防仙山西崖門西向入下門三丈餘梯空上上復疊爲洞前門復出下門上洞𨿽不邃峻而是山石質皆靑黝洞石獨赭南又一洞與上洞並復靑石爲異雪花洞在防仙山西崖乃百子上絕頂側洞西北向前結庵大士庵後秉炬入門少不宏漸進愈拓皆石柱石門宛轉數曲內復狹下石始嵚﨑不復平底越一小潭南轉境遂窮夜宿洞側臺巓三面陡臨絕壑灝气上接衝穆萬象

絕頂中懸霄漢江流如帶橫於下東界靑烏山西界天門拜相山俱自北而南左右翼對宜山則近伏西腋以其卑小宜民則此山巖巖壓眾可知矣峯頂有帝殿頗巨無棲者

深井在絕頂北平雪花洞列道由二天門東北行忽山頂中陷下周圍大數十丈深且百丈四面皆嶄削下嵌宻樹古藤垂結相虧蔽俯不見底獨南面石崖自山頂直剖下下有洞北向髙穹上及崖半中特平逺反可欹曯以洞崖削無片隙樹皆莫能緣也崖西北峯頭橫突石窞中踞之正對洞門傍又有一棋枰石可憩晚停杖雪花洞至橫突石上心目俱動僧謂洞直通山南穿江底出南山恐未必然也

中觀在防仙山南崖下緣石坡上至此則危崖削立洞南向洞東三百步得白龍巖

白龍巖在中觀東危崖下洞南向入門卽西行秉炬漸轉西北入愈崇放二十丈內石柱中懸撐洞頂殊極偉麗後有巨石中亙四旁愈擴穿隙入石柱益繁立北數丈度隘又數丈石壁忽湧起如蓮下垂不絕無旁竇上復深眛去平地三四丈不得級乃出至懸柱處又東上一岐入數丈石柱夾而成門逾門東下漸北轉恐火炬不給未竟而返

東觀在白龍洞東北二百步穹壁覆空門南向西復有東向洞崇峻空洞西入數丈忽深坑下墜上嵌危石北轉益宏深蓋下陷窟透石北轉於下洞上穹亦淩石北轉中皆欹嵌石橫跨側偃彼此間阻故無深入道第一望窅黑而已是洞乃白龍後洞前洞東岐未竟處可通此出云

丹流閣在東觀東北二百步危崖至此又一折矣閣西有洞門東向甚髙洞西入亦數十丈卽隘無深入處閣北崖嶺巓墜北路遂盡此

西觀在中觀西三百步危崖上上下皆石壁懸亙後有洞亦南向余至中觀仰眺不見洞遂東折旣下山麓回睇見之不及復往矣聞防仙山西南層崖上又有仙姑巖由西南山麓扳躋上當在西觀上層雪花百子巖南崖無正道也

多靈山最髙聳其上四時皆春瑤花仙菓不絕於樹登其巓四望無與障者山在慶逺西南九十里永順司鄧宗勝之境乃龍江西南都泥江東北二江中分脊處也予以十一年二月十七抵慶逺郡稅駕香山寺日方午乃抵南山遊龍隠雙門洞諸勝卽宿龍隠庵

十八日由山北登蚺蛇洞旣下循南山北西行二里半穿山腋南出循山南又西一里半過龍潭又西一里渡龍潭所北出小溪南入丹霞墓洞遂渡龍江北循防仙巖西麓東上山共三里遊雪花洞又一里登絕頂下宿雪花洞

十九日探深井巖從雪花東坳下游百子巖下山二里至臥云閣攜火遊中觀東觀丹流閣白龍洞下午還香山寺

二十日至二十五日日日坐雨寺中

二十六日早晴同僧慧庵往九龍西南五里越北流溪繞丹霞墓洞東麓南三百步回眺丹霞墓山峯頂有東向巖玲瓏幻極無可登道又東南三百步抵東峯北麓路旁皆水坑流貫路行其上若橋西有巨楓樹一株下爲九龍祠九龍潭在祠南石崖下水從中北向經路旁水坑出丹霞墓洞前平岡潭乃其下流也九龍洞山在郡城西南五里丹霞墓東南山從丹霞墓山後繞而東其北崖有洞下卽深潭嵌石壁中一石中橫東西界潭爲二西潭南石壁髙數丈下挿潭底潭多巨魚然水際無穴穴深入通流處當沈伏水腳洞髙懸潭上三丈餘門北向頗隘入乃髙穹峽南進秉炬直入十餘丈東轉下𨿽平石級屈曲湧起中環停澇成仙田東二丈忽深坑下陷由坑上南崖傴僂出坑之東下平仙田每每如西但其上覆石壓乳人不能舉首僅披隙透稍南北分岐逼難入仍西出坑崖上投炬諦視坑中下深三丈餘復開洞東西透西洞直入與上峽等東洞則橫拓空濶坑南崖平覆如棧惟北則自上直挿坑底坑裂竅南北濶二丈東西長三丈洞頂懸柱倒蓮恰下貫坑中色瑩潔逾眾乳俯窺久之恨無梯索得竟奧底也東三百步又有巖北向深十餘丈在東峯崖過脊處其九龍西峯髙懸洞在丹霞墓山之東頂無路上重崖綴石逆扳𨿽險然石鋩競裂似可援手以發足乃淩空上躍者數層從其北得一巖門東向前隘峻極中通一綫可尺許曲折入三丈內忽穹開西南轉遂黑暗中又轉入一小室似無餘隙乃出然非髙懸洞也髙懸洞尙在南畔絕崖上虧蔽不能仰見稍下轉崖腳扳隙以升巖亦東向然無門環回前列髙十丈覆空若垂天之云內壁後層削起上嵌赭石一區尢玲幻連開二門累累髙接雲气惜無十丈梯淩空上也下山五里返香山寺

二十七日渡北門大江登北岸觀音閣前爲澄碧庵皆江崖危石飛突洪流就之結廬者北一里過雪花洞下又三里循西山轉入西塢北界皆石峯崔巍南則土山間之中有土岡南北屬逾岡西下三門巖在北崖之中乃北抵山下拾級上先抵巖東則石隙縱橫駢沓皆可深入前有徑循崖端而西其巖中辟髙二丈五尺深如之橫拓四丈餘外列三石界門爲四俱南向惟中門最巨東腋一門頗卑伏稱三門者舉其大也西門崖壁莫能前其上石態更奇東門穿隙出卽與東偏縱橫隙並出巖東披縱橫隙亦宛轉三四丈始辟而大逾閾或上前穴通明另成一境乃巖外奧室也透前穴出石髙擎穴前平齊臺東又有宛轉小隙瓣萼蓮簇紛披無不畢達由臺前小隙下卽前循崖端而西復崖端東轉石山嘴稍入有洞內辟亦南向深數丈致幽美乃出舊道東近三百步北望山坳間巖髙懸絕峽上北向扳崖以登東入巖巖前皆棕竹翳峽中洞當轉峽側上下懸峭門西南向入五六丈遙望西南鋭峯一綫直上列洞前洞兩旁石壁廉利沓合洞後透石門入凡三辟三闔中連下透俱若浮橋架空思躋其上竟無一受踵處及已穿出三橋中轉寛黑從左壁摸索上扳東崖南出三四丈淩內梁之東梁背刀削起趾不得著梁西亦峻石柱頂隔別不容西度又南緣東崖淩中梁不可度如前益南淩前崖之東梁背平整架兩崖間又圓石尺許聳立上遂平行西渡梁北轉入峽門卽內二梁西端石所界成者峽內東豁卽下通梁后西剜又透入一穴中皆爲龕爲門爲峽細沙鋪底平潔如玉但暗束不能窮深卽返至前梁西崖半扳石筍南下穿石窟出抵洞中央矣出洞取棕竹數枝東可百步一洞裂削崖間如丁字上橫下豎門南向乃北抵崖腳石峽間累數巨石上最上一石髙削數丈無級下有斗大穴蛇穿以入中遂穹然上髙數十丈外透起則丁字豎裂也洞內夾壁入底傾下北進七八丈東折始昏昧不可詰出洞下累石循崖東數十步又入巨峽門亦南向北進五六丈東折入暗中忽有光如星在履底近索之復不見益東二三丈石板盡處復微光動就視之一外界石如屏中細孔僅寸屈曲透漏不一下亦有斗大穴可墜乃懸手下抵下層外亦開門南向門內距石門僅二丈屏下又橫竅內通卽前所望履底有光處門外循崖東數丈又得一南向巖內不深折後壁特石竅玲透巖前崖磴懸絕不能東仍西曆前所入洞口下至山麓東百步又一洞南向當北麓穿入之則東轉透峽五六丈出門又東豁者也聞古城洞在靑烏山前東門渡江三里可至石壁對夾中多種蔬者日已暮恐渡舟晚不及濟返由故道渡龍江抵香山寺街鼓發矣

二十八日爲多靈山遊西南十五里逾土嶺復與石山遇又三里南穿其峽西循石峯南麓行二里爲黃窯村村西石峯前突曰黃窯山西二十里南渡下遷江共七里出土山隘於是塢遂南北豁東西兩界皆石山中有溪北流去南溯流三里宿黃村道人庵中

二十九日黃村南三里峯回塢夾藤蘿虧蔽山窮水盡處防宻中不知水從何出但聞潺潺有聲來自足底耳從此躡級西上逾坳共一里抵都田隘溪自西南來抵坳窟下穿穴東出卽黃村上流也南八里登大歇嶺始見多靈三峯如筆架髙懸西南二十里外下嶺又三里西由塢中入石山峽漸轉西北行爲永順境地窅絕無人居石峯離立色靑白成紋態郁紆若鏤刻五里路右一巖駢啟門皆南向東洞在麓可穿竅東出西洞須扳石始達門後透腋北入淩竇隙以上轉南出已在洞門上層矣下石板砥平薄逾葉踐之聲逢逢南有穴下俯洞門猶層樓通牖但自外望不覺上洞中虛也結構絕似防仙百子巖勝當十倍之南下山西北二里北山麓石崖下覆橫亙如恆廊南一里路漸降北望石峯頂巖穹然東南向內微透明穴乃石梁飛架峯頭者下至壑足南轉始與溪遇凡兩渡此溪南五里直抵多靈北麓路左一土山自多靈夭矯下墜從其南前轉西南行一里下土山渡溪其溪自南來乃多靈以西石山村以東夾成者抵石村東北山環壑盡搗入石穴過溪北抵山麓爲石山村乃飯一老人家望多靈正當其南問其上有廬無居者遂借鍋於老人老人攜火曳杖前導仍渡溪東南上土山共二里越岡得塢與多靈接阪老人指余登山道別去始踐土麓東南上轉東北行二里過土峽最峻扳之上扳石崖下崖峭立叢木中得石磴忽聞犬聲以爲絕巘疑有人久之不見但竹捆駢置道旁蓋他村竊竹者聞人至避去耳扳磴上磴爲墮葉覆積幾不得級磴旁壽枋大至三人抱者甚眾上一里得坪庵倚之北向竹牀木幾灑埽具悉給二桶向存斗米而苔葑古竈人去已久庵側斷積薪竹炊具甚贍但水不可得庵兩旁俱無汲水道惟東北路倚艸伏樹循崖甚逺予從之半里果得泉蓋山頂皆緣懸崖綴石獨此腋眾木合翳水自崖石墜澑不絕昔人鑿痕接竹引之以通流供酌乃攜水返庵令從人淅米炊余西南入叢籜中覓登頂道初小有路痕乃竊筍者所踐竹盡上皆巨茅沒髻頂披之不開隙里許逾一西走脊脊西又旁起一峯下不能見至是始陟之循脊東上又一里逾一南走脊脊南亦旁起一峯此兩峯卽大歇嶺所望合中峯爲筆架者又循脊北上石崖峻垂扳石隙得移步直北上一里淩絕頂頂孤懸眾石山上南北逾一丈東西五丈惟南面可躋餘三面皆嵌空不受趾頂之北自頂平剖直墜至庵前石磴下巨木叢列翳不可窺惟遙四圍重峯矗矗南壑下層坑隔阪時見有水汪洋蓋都泥一曲也土人謂此山四時皆春花菓佳珍林無素木然但可采食懷之輒復迷道若余所見者引泉覆石之上有葉如秋海棠大倍之花如秋海棠者色獨白不知何種山頂巨木皆薔薇緣枝綴花殷紅鮮耀有酸艸莖大逾指正赤作瑚色眺望久之仍由故道返庵飱所炊粥積薪佛座前爲長明燈乃架匡牀展簟而臥

三月初一日晨至石山村覓勝後山仰見石崖最髙處洞門穹懸依小徑抵西峽以爲將扳崖上躋顧乃穿腋下北逾隘東峯峭立西崖多懸竅蘿蔓叢沓無可躋北隨峽出又通別塢不能窮仍轉出村前東索溪水所由入則洞穴伏山防下門南向溪流瀉入之洞髙濶各二丈深四丈水至後壁旁分二門入昏黑莫可進洞前石柱當其右穿柱入下有石坡尺許傍流渡水不煩涉水柱內西登隙上復辟一龕底平上穹亦石柱前列與水並向出洞還飯老人家東北抵黃村庵前道人瀹茶煮筍以待乃取所摘多靈山頂茶芽潔釜焙之當吾鄕陽羨最佳茗香色都無下意

初二日別道人北渡下遷江東上髙山南阪逾兩土岡下塢有塘一方瀦水甚淸西北石峯下破澗去叢木翳之甚遙又東逾岡巨塘滙陂間北墜下分爲兩流一北入山穴一東循山嘴環流黃窯村前抵村詢觀巖道須東經艸峽又東北一里逾石脊西轉卽黃窯諸峯石山之陰也山排列西北去北盡於獨山而觀巖在其中循山東麓西北行凡三里西南折至其下則危崖上覆下有深潭水瀦其中不見所出惟從巖北隅瀉入巨門中窅黑水聲甚沸蓋水自山南來溢底出瀦爲此潭卽黃窯西巨塘分流入山穴者也乃一出輒復北入穴尢異覆巖之上垂柱懸旌紛紜歷亂後壁石腳直挿逆潭中上回旋龕竇嵌不一俱隔潭不能至潭東北崖間神祠倚之祠後卽潭水北入石門處門南向甚髙中望空洞疑浮筏可進從祠東北出平疇有北趨道欲從之入郡旣乃愈北始知獨山懷逺道也忽見西山下潭淵然直逼石崖崖南開穴則前北向入門水又透此出也計所穿山腹中亦不甚遙若溯流入當可抵水聲沸處乃東轉半里前潭水散爲平溪瀠村南東去又東北八里得入郡大道又五里路兩旁多眢井墜穴與太平一轍聞水聲淙淙石壑或連水走其底俯瞰底水所墜不一道皆不甚巨東二里逾岡下水走石壑底復如前又三里抵香山寺宿焉自後予欲西由南丹州入黔日騎郡中至初九卒不得騎余決爲步行

初十日晨飯香山寺別慧庵西取南丹道去二十里有山中峙兩界石山間曰獨山尖峭孤聳亦獨秀亞又西北十里泉一止石窞中色澄碧西一巖北向前大石屏峙門洞深五丈後壁皆蓮花葉蕋層綴二里爲大峒堡大峒在南山背堡後南入峽尙三四里始至洞一曰天門洞云自堡北望之南峯環回如玦入至堡後又類蓮瓣自裂可披隙進也過堡十里江流自南而北江濶半慶逺乃懷逺鎭南江也江自荔波縣來至河池州東境爲金城江又南合思恩縣東江南抵永順司北境入山穴山暗伏屈曲數里東出於泰順裏又東北過此遂北與北江合爲龍江焉渡江西岸卽懷逺鎭鎭北有北江自思恩縣總州來舟溯南江至懷逺止北江通小舟可四日達總州

十一日西北四十五里抵徳勝鎭

十二日由鎭北抵北山下半里過觀音庵庵左一洞南向倚山椒髙五丈後有巨柱中屏穿東西隙俱可入乃束炬從東隙北進數丈洞遂髙拓多擎天柱諸詭勝東折數丈北面光熠熠自上倒影以爲從此出洞也及東去尙有道更張炬覓之又五丈止仍北出望明光趨之則懸石巉岨光上透如眾月並升將扳石登企忽平峽繞其左而轉遂透出一北向門又在前所望通明下也出洞扳叢崖南躋石萼攢沓正過通明上穴南向淩山頂登玉皇閣稍憩下山折磴石崖間凡數曲下出過前洞南去徳勝又半里抵韋家山從山西麓扳級登懸崖峽轉樹倒垂其上類若乘空上有別柯從巖門橫架巨樹杪合爲一橫架處枝體穿漏刓空穴竅工最雕鏤巖門在上下削崖間門西向前對樹杪就隘爲門門旁卽觀音閣閣左右皆可入洞不十丈輒止大約以憑虛勝無中通奇竇也北返徳勝鎭西二里岐而南渡一小溪平原中亂石叢簇分裂不一中瀦水一澄無片艸石頂各跨樹盤絡如香山寺石片更稠宻間以潭瀦尢奇潭西一石峽下與潭通南一石獨髙巨僧結茅於上曰蓮花庵門就石隙東西北俱小流環之地較香山幽麗特絕仍北出大道又一里入河池所

十四日爲北山遊出所城北門行平壑不半里亂石秀立路隅爲門爲標爲屏爲梁爲芝爲筍奇美博出倍巧於蓮花庵香山寺者又北向陟山危磴倚云崖曲折上一里抵庵庵西淩削崖去上下皆絕壁庵無他奇惟臨深憑逺升眺淸廣耳下山至所城東北入壽山寺亂石一區水縱橫滙其中石巓搆廬三四處髙下散布四渡橋遇側石一隊亦南北列上下有穴如門穿而西一庵北向前滙爲塘石所擁成者庵後聳石獨髙憩久之返所城

十五日西南二十三里宿馬艸塘北村

十六日西南五里一江自北而南深嵌危崖間所謂東江也西渡江江濶數丈深不測再南下數里卽與金城江合入石穴中云西十五里又一江自北而南濶十丈深與東江並乃是荔波來者是爲金城渡渡北西岸有水懸崖平瀉三丈聲轟如雷東注大江則官村南來水也渡江西十四里宿鬼巖村

十七日西北三十三里抵河池州

十八日西十六里爲南丹境又十三里宿巖田村十九日西十里水自東北注西南深不及膝濶五丈是爲大江源發西北山壑中南流東轉至永順界合東江下流者也渡江又十里至金村其地西往錫坑十五里西北去南丹州五十里

二十日西北三里塢底小水自南而北大道南隨之錫坑道也從之北二里遂轉爲東西塢大溪自西來卽南出爲大江者於是西溯大溪二十五里爲大徐村又溯流四里抵西山下北轉一里涉水上西山望北塢山環壑盡瀑流從山腋乘空下髙及千尺粵西皆石山林故懸水最艱今於夷壤得睹此亦汗漫中一奇覯也西上一里瞻顧不能釋又十三里稅駕南丹州逆旅南丹西三日程把巴鵞西卽泗城州界銀錫二廠在南丹東南四十里其廠有三曰新州屬南丹曰髙峯屬河池州曰中坑屬那地州三地相間僅一二里由廠南兩日程至涯洞有大江自西而東爲那地東蘭二州界其渡處名河水渡卽都泥江也上流南來自泗界下流東歷永順土司北五里下石堰爲羅木渡

二十四日夫南丹者數日始行西北四里石峯復出溯峽西入三里一石中立山峽髙鋭殊絕兩旁危嶂隘夾益覺崢嶸又三里西出夾山關數家倚北峯下後削崖如屏前接新篁宻箐路行峯竹中忽北山麓石崖飛架小水西來直潄石崖腳邊北入石洞中洞南向在架石東危崖下又西北二十里止蠟北村

二十五日北竟村峒四里有洞在西小山坑中門東南向外甚敞中壁屏立又辟內門沈沈不可測路由東山上隔塢行對望之藤蘿掩蔽中有水潺潺出洞門成澗南流去又西北二十七里抵飄渺村

二十六日西六里北轉山開東西兩界東界山自東突西凡五六峯西面悉平剖下墜排列而北若五老西向澗由中北向去北六里東界突山旣盡塢大開東望一尖峯回立中空如合掌懸架眾峯間空明下透合處僅湊徒杠千尺白雲正東映危峯脇可借名香鑪瀑雪不復辧爲山爲云也自桂林來所見穿山甚眾𨿽髙下各奮若此剜空出云者得未曽有又北十二里抵銀村二十七日北五里爲歹村乃丹州極北哨由此西去兩日程曰羅猴爲泗城東北境都泥上流所經也歹北五里至山界與貴州下司分界處粵西西北境止此余粵西遊亦止此

徐霞客遊記卷四下﹤史部﹐地理類﹐遊記之屬﹐徐霞客遊記﹥

欽定四庫全書

徐霞客遊記卷五上

明徐宏祖撰

西南遊日記七【貴州】

戊寅年三月二十七日自南丹北鄙歹村易騎入重山中漸履無人之境五里逾山界嶺【南丹下司界】又北一里逾石隘是爲艱坪嶺其石極嵯峨其樹極防宻其路極﨑嶇黔粵之界以此而分南北之水亦由此而別然其水亦俱下都泥則石隘之脊乃自東而西度盡於巴鵞之境而多靈大脊猶在其東也北下一里就峽西行一里始有田塍又半里峽轉北塢始大開又北一里有村在西塢中曰由夷此中諸塢四靣皆髙不知水從何出然由夷村南石壁下有洞東向細流自畦中淙淙入透山西而去固知大脊猶在東也至此南丹差騎辭去由夷人始許夫騎久乃不至促久之止以二夫負擔去余獨坐其欄從午至暮始得騎西北二里至山寨則寨人已送擔亦前去乃由其東上嶺越脊北下一里行壑中又北一里再越嶺脊下行峽中壑圓而峽長南北向皆有脊中亙無泄水之隙而北亙之脊石齒如鋸橫鋒竪鍔莫可投足時已昏黒躍馬而下此騎堪托死生也越脊直墜峽底逾所上數倍始知前之圓壑長峽猶在半山也峽底有流從南脊下溢遂滔滔成流隨之西向行共里許有村在南山麓擔夫已換去又騎而西半里擔夫又已去蓋村人恐余止其家故亟換之行而又無騎換騎夫不肯前予彊之暗行西北半里有溪自東而西橫堰其中左右淵深由堰上北度馬蹄得得險甚又西轉過一村半里由村西而北向逾嶺始與雙擔同行暗中呼聲相屬不辧其爲石爲影也共二上二下遂行田塍間共五里過一寨排門入居人頗盛半里復排一門出又行田塍中一里半叩門入舊司門以內茅舍俱閉莫爲啟久之守一啟戶者無茅無飯而臥上下二司者卽丰寧司也瀕南界者分爲下司與南丹接壤二司皆楊姓兄弟也而不相睦今上司爲楊柚彊而有制道路開治盜賊屏息下司爲楊國賢地亂不能轄民皆摽掠三里之內靡非賊窟其東有七榜之地地寛而渥鴛鷔尢甚其叔楊云道聚眾其中爲亂首人莫敢入舊司者下司昔日司治也爲上司所破國賢移居寨上【按丰寕二司皆貴州都勻府屬其兄弟相賊而莫問豈覊縻之道固應然耶】寨在南山之麓與舊司南北相對中隔一塢然亦無奇險也

二十八日平明起雨霏霏下余令隨夫以鹽易米而炊余以刺索夫扵南寨國賢避不出托言與上司不合不敢發夫止許防送者兩三人送出境余飯而待之送者亦不至乃雇夫分肩行李從舊司北向逾嶺共三里餘下至餓鬼橋有小水自東北注西南小石梁跨其上禦人者毎毎橫行扵此又北二里逾嶺已爲上司界下嶺二里有村在西塢而路東有楓木樹對之又東北逾嶺二里有村在東塢其前環山爲壑中窪爲田村倚東峯有石崖當村後路循西嶺與村隔壠相向始敢對之息肩又西北逾嶺二里轉而西南於是峽大開南北相向南山下村居甚稠北山則大路倚之西行五里路復西北逾嶺蓋此地大山在東北路俱緣其西南上𨿽有升降然俱上多下少逶迆以升者也又西北二里逾嶺路北有廻亙層疊儼若天盤龍髻崖半有洞門西向數十家倚之路乃北轉又一里越其西岡北向下西岡者大山分支西突爲盤髻其下橫岡西度者也西岡之北山又東西排闥北望西山一圓髙挿頭矗然倚天之柱其北石崖廻防卽上司治所托也東界土山卽路所循而行者共北五里路與西界矗柱對又北二里忽山雨大至擔夫停擔各牽笠蔽雨餘持傘亦蔽一挑忽有四人持鏢負弩懸劍櫜矢自後奔突而至兩人趨余傘下一人趨頋僕傘下一人趨一夫笠下皆勇壯凶獰似避雨又似夾持余甚恐問余何往余對以都勻問余求煙余對以不用久之雨不止而勢少殺余曰可行矣其人亦曰可去余以爲將同往而前者及予行而彼復止余益知其必非良人然入其吻而不下咽其心猶良也更北半里轉而西又一里餘有營當兩界夾中阜上壁壘新整由其下又西一里入上司南門有土垣環繞門內卽宿鋪【江西人自下司至此居舎中各半土半欄】時雨過街濕余乘濕履遂由街北轉而西有巨塘滙其內西築堤爲堰鶖爲馳道甚整又北半里直抵囤山東麓北向入一門有石隙一縷在東麓下當其盡處鑿孔如盂深尺許可貯水一斗囤上下人俱以盎候而杓之蓋其水甘冽迥異他水余杓而嘗之果不虛也由此循囤麓轉入北峽峽中居人甚多皆頭目之爲心膂寄者又編竹架囤扵峽中由北峽西向行已入囤後有脊自西北連屬於囤乃囤之結蒂處也脊東峽中有洞倚囤麓其門北向甚隘而深有二人將上囤余問此洞深否云其洞不深上至囤半有大洞頗深而有水須以炬入由下仰眺囤上居舎累累惟司官所居三四層皆以瓦覆以堊飾囤險而居整反出南丹上也余乃隨其人拾級上囤其級甚峻而甃鑿開整竭蹶而上共半里折而東有樓三楹跨路間乃囤半之隘闗也洞在中之後前爲樓所蔽不可見有男婦各一炊中楹下二人指余入遂登囤去余索炬於炊者則楹後卽豬欄馬棧踐之下洞洞門北向窪墜而下先是令一夫隨行至脊下不敢登予乃獨上然囤上之形可以外了而見惟此洞爲樓掩非身至不知也仍由舊路裏余返宿舎則已薄暮矣炊飯亦熟遂飡而臥二十九日由上司出南門仍渡門東小水之東北行一里躡土山而上四里逾土山西度之脊其西石突兀至此北盡逾脊西北行一里半嶺頭石脊復夾成隘門兩旁石骨嶙峋由隘西出轉而東北下半里下抵塢中又北一里復越土山西下脊是爲上司獨山州界於是下嶺循東山行又二里有村在西山塢中爲苴查村其處東西兩界皆土山中開大塢有水自北來界於塢中繞苴查之東乃西向破峽去循東界山溯水北向行又三里水分二支來一自西北一自東北如了字防於中枝山盡處西北者較大路溯東北行一里半始渡之於是中支山東麓得壇子窰村乃土官防氏之族也村北溪中在碎石時涸時溢又東渡之東北上岡頭共里許有土環遺址名曰闗上而無居舎又東北一里水盡塢窮於是躡嶺其嶺甚峻三里北逾其脊隘中砥石如鋪兩旁有屼立是名雞公闗其脈自獨山州西北繞州治東南過此又東南度六寨之東而下蠻王者也脊西南水下苴查而入都泥脊東北水由合江州下荔波而入龍江從脊東北眺則崇山蜿蜒列屏扵前與此山遙對成兩界中夾大塢自西北向東南下山卽轉北行一里抵塢轉東卽有小水東南下又東一里逾陟崗阜忽有溪自西北注東南水於此復出爲龍江上流矣渡溪東上於是升陟坡壠東北行塢中五里有數家之村在東北山下從其前復轉入西峽北一里過一脊始北向下嶺其下甚深半里抵其麓始知前所行俱在山上也又北行塢中一里半有大溪汪然自西峽層山中出東注而去亦由合江州而下荔波思恩者歷石壑而渡其北又緣西界支隴共裏爲羊角寨【乃防氏之砦也在西山麓】又北三里有小水自西坡東注渉之又北二里入獨山州之南隘門其州無城一土知州一明知州土官防姓所屬皆土人【卽苗仲】明官多缺以經歷署篆所屬皆客戶予所主者江西南昌人黃南溪也其人忠厚長者家有樓可棲蓋是州𨿽無城而夾街樓房連屬俱有瓦蓋無復茅欄牛圏之陋矣

三十日平明飯出獨山州北隘門西北向循西界山行六里有小水亦自西坡東注渉之北又二里北塢漸窮山脊自東界西度南轉乃路轉東北澗中小水北流渡澗循東界山峽間東北上又二里有水溢路旁石穴間甚冽【其側有防氏修路碑】從此扳石磴東北上嶺雨大至一里半北登嶺隘是嶺由東南度西北乃祖山從其東北分裂眾枝其直東而去者爲黎平平崖之脊東南分支而下者爲黎波羅城之西北分支而下者度此稍北卽西轉南走而環扵獨山之西度雞公嶺而南爲蠻王多靈之【獨山州南二十里有山尖起立扵眾山之中是名獨山州之所以得名也】又東北行山峽間乃下共二里有澗自東谷走深崖中兩崖石壁甚逼澗嵌其間甚深架石梁其上爲深河橋過橋復躋崖而上登嶺而北有小水自東北防石崖而下渉之復升嶺共一里遂由峽中北行又二里乃下東北行下壑中有村在東山下由其前少轉西北共二里有溪自東北來渡之溯其西岸東北逾嶺二里一水自東北來一水自西北來東北者較大於西北於是渉西北水緣中支山而上東北三里而登其崗飯扵崗上乃稍下又北逾嶺而下夾塢中共三里又上有溪自南峽北向下墜深潭中潭小而髙此西北小溪之源也又北逾嶺一里半下渡深壑中有澗自西南峽中來至此南向西轉此東北小溪之源也渉之西南登嶺半里而上循嶺半西南行二里過兔塲西出嘉坑闗隨小水西下由夾中行五里兩夾山多石崖突兀路側有泉湧穴出又西二里水墜南峽去路逾北坳上有寨在東崗之巓由其西北度脊南北俱有窪中墜環塍爲田直抵其底水皆自底西向透石穴者也又西逾嶺一里出隘口其上石骨稜峭皆作噓云裂蕚之勢又西北下峽中一里轉而西半里西出峽是爲獨山州與胡家司分界【胡家司卽都勻長官司】於是山開南北洋中有大溪自北而南是爲橫梁循溪東轉南半里抵南崖崖下有賣粉爲餉者以鹽少許易而飡之隨溪南岸西行道路開整不復以蜀道爲苦溪北有崇廟在髙樹間人家田隴屢屢從斷防而出共六里過塢裏村又西一里其水南曲乃西渡之從溪西岸南行半里爲卭母村由村前西轉塢復東西開而其村重綴崗阜瓦捨髙聳想亦胡家司之族目也西二里其水北曲復西渡之又西北一里其水西曲又北渡之從北岸懸崖西行一里半有水自西來防乃麥衝河也卽溯河西行二里入麥衝堡南隘門而宿是晚雷雨大作徹夜不止

四月初一日平明起雨漸止飯間聞其西有桃源洞相去五里須秉炬深入中多幡蓋纓絡之物覓主人之不得曰第往闗上可西往也遂北向出隘門溯溪東防行忽石壁湧起岸東勢極危削溪潄之南路溯之北咫尺間人倚穹崖下循迅神骨俱悚三里轉入東塢其北有小立路隅當麥衝河南下之衝有巖北向曰觀音洞又北半里曰麥衝闗問所謂桃源洞者正在其直西大峯之半相望不出四里外闗之東有眞武閣南向正與觀音洞門對乃停行李於閣中覓火炬扵僧將往探之途遇一老者曰此洞相去不逺但溪水方漲湍急不可渡𨿽有者不能爲力而況漫試乎余乃廢然而返取行李西南越而下抵河東岸溯之北共一里溪自西北山腋來路從東北山腋上遂與麥衝河別當坡路潦迹間有泉泛泛從下溢起孔大如指以指探之皆沙土隨指而混指去而復溢成孔乃气機所動而水隨之非有定穴也一里轉上後峽遂向東入又一里峽更東去路復從北峽上其處石嶙峋度脊甚隘越隘北下塢中被壠盈塢小麥靑靑喬麥熟粉花翠浪從此遂不作粵西蕪態【粵西獨不蓺麥】脊東西亂水交流猶俱下麥衝者又東一里轉而北有塢南北開洋其底甚平犂而爲田【此處已用牛耕不若六寨以南之用槪橇矣】波耕水耨盈盈其間水皆從崖坡防下而不見有澮濬之迹二里有村頗盛倚西下曰普林堡又北一里逾嶺而上石復度峽而下轉而東平行石嶺間一里東下盤窩中有小石峯圓如阜盤托而出路從之徑窩東入峽一里復北向嶺一里遂逾土脊之上此脊當爲老龍之幹西自大小平伐來東過谷防包陽之間又東過此東南抵獨山州北又東爲黎平平崖之脊而東抵興安南轉分水龍王廟者也越脊北下峽壁甚隘一里下行峽中有水透西南峽來入北隨峽去渡之傍澗西涯行有岐路溯水西南峽則包陽道通平浪平州六洞者也隨水東北行峽中又三里轉而東其峽漸開有村在南山間曰下石堡又北二里過一巨石橋澗從橋下西北墜深峽中而去路別之東北逾嶺升降二重又二里越嶺下則東南山塢大開大溪自西北破峽出湯湯東去是曰大馬尾河以暴漲難渡由溪南循山崖東行溪流直搗崖足一里東抵堡前觀諸渡者水湧平胸不勝望洋之恐坐久之乃解衣泅水而渡從北岸東向行水從東南峽去別之乃東北逾嶺而下共三里東渡小馬尾河復東北升嶺一里半越嶺脊東下一里半出山峽山乃大開成南北塢東西兩界列山環之大河湯湯流其間自北而南溯溪西岸循西界山北行一里路傍卽有水自西峽南向入溪渉之又北二里有石梁跨一西來溪上度之從梁端循峽西入是爲胡家司卽都勻長官司也以名同本郡故別以姓稱又北一里有村在西山崖上曰黃家司乃其副也又北行田塍間五里度西橋又北半里入小西門是爲都勻郡城宿逆旅主人家爲沈姓亦江西人

初二日晨起作書投都勻四尊張【勉行四川人】乃散步東入郡堂堂乃西向蟒山者又東上東山麓謁聖廟見有讀書廡東者問南臯鄒總憲戍都時遺迹曰有書院在東門外內問郡誌其友歸取以示甚略而不詳卽大小馬尾之水不書其發源並不書其所注其他可知載郡八景俱八寸三分防子非此地確然特出之奇也此地西門大溪上有新架石梁壘石爲九門甚整橫跨洪流乃不取此何耶

都勻郡城東倚東山西瞰大溪有髙岡自東山西盤而下臨溪塹溪自北來西轉而環其東城圓亙岡上南北各一門西有大小二門東門偏扵山之南城後環東山之巓其上有樓可以舒眺

郡西對蟒山爲一郡最髙之案郡治文廟俱向之其南峯旁聳有梵宇在其上須拾級五里而上以飯後雨作不及登謂之蟒者以峯頭有石脊蜿蜒如巨蛇今志攺爲龍山

九龍洞在城東十里按一統志有都勻洞在都勻長官司東十里前門北向後門南向當卽此洞今志稱爲仙人洞二下注云一在城東一在城西殊覺憒憒

水府廟在城北夢遇山大溪南下橫其前一小溪西自蟒山北直東來注下有白衣閣倚崖懸危壁上憑臨不測上有梵音洞西向爲門洞無他致止云其中石佛自土中出者爲異耳

初三日下午自都勻起程二十里至文徳宿

初四日三十里麻哈州又十里幹溪宿

初五日麻哈大堡又十里幹埧哨又十五里平越衛初六日歇平越

初七日宿店

初八日雇貴州夫行至崖頭宿

初九日新添飯至楊寶宿

初十日龍裏宿

十一日二十里至鼓角三十里至貴州

十二日止貴州防古佛寺

十三日止貴州寓吳愼所家

十四日晨飯扵吳遂出司南門度西溪橋西南向行五里有溪自西谷來東注入南大溪有石梁跨其上曰太子橋【此橋謂建文君得名然何以太子之也】橋下水湧流兩厓石間衝突甚急南來大溪所不及也渡橋溯南來大溪又西南三里有一山南橫如列屛扵前大溪由其東腋北出路從其西腋南進又南行峽間二里歷東山之嘴曰堰塘其西南有兩駢起其東卽屏列山之側也又三里過雙駢東麓而出其南漸聞溪聲遙沸東望屏列之山南迸成峽溪形復自南來搗峽去卽出其東北腋之上流矣第路循西界山椒溪沿東界麓溯行而猶未覿靣耳又南二里始見東溪汪然有村在東之下曰水邊寨又南三里曰大水溝有一二家在路側前有樹可憩焉又南漸升土阜遂東與大溪隔已從嶺上平行五里北望雙駢又三分成筆架形矣南行土山峽中又一里出峽循折而東則大溪自西南峽中來至此東轉抵東峯下乃折而北去有九鞏巨石梁南北架溪上是爲華犵狫橋乃飯扵橋南鋪肆中遂南向循東峯之西而行皆從土坡升陟路坦而寛九里見路出中岡路東水旣東北墜峽下路西水復西北注坑去心異之稍上岡頭則路東宻箐廻環有一家當其中其門西臨大道有三四人憇石畔因倚杖同憇則此崗已爲南北分水之脊矣蓋東西兩界俱層排闥而此崗中橫其間爲過脈不峻而坦其南卽水南下矣是云獨木嶺【或曰頭目嶺昔金築司在西界尖下而此爲頭目所守處】從嶺南下依東界石山行五里復升土嶺漸轉東南嶺頭有一窪中墜從其東又南向而上共二里乃下一里則有溪自西北峽中出至此東轉有石梁跨之是爲靑崖橋水從橋下東抵東界山乃東南注壑去經定番州而南下泗城界入都泥江者也於是又出嶺南矣度橋而南半里入靑崖城之北門其城新建舊紆而東今折其東隅而西就尖峯之上城中頗有瓦樓闤闠焉是日晴霽竟日夜月復皎

靑崖屯屬貴州前衛而地則廣順州所轄北去省五十里南去定番州三十五里東北去龍裏六十里西南去廣順州五十里有溪自西北老龍脊發源環城北東流南轉是貴省南鄙要害今添設總兵駐紮其內

十五日昧爽出靑崖南門由岐西向入山峽【南遵大路爲定番州】道五里折而南又西南歷坡阜共五里有村在路北山下曰蓊樓木樹防宻小水南流從西入山峽西山宻樹深箐與貴陽四靣童山迥異【自入貴省山皆童然無木而貴陽尢甚】西北入峽三里遂西上陟嶺一里逾嶺西下半里有泉出路旁土中其冷徹骨南下防壑去又西下半里有澗自此峽來橫木橋扵上其水南流去路西度之復北上嶺一里逾脊西有泉淙淙隨現隨伏西北行兩山夾中夾底平窪犁而爲田而中不見水又西北半里抵西脊脊東復有泉淙淙亦隨現隨隠蓋此中南北兩界俱穹而東西各亙橫脊脊中水皆中墜不見窪底故窪底反燥而不瀦越西脊而下西北二里路北有懸泉一縷自山脊界石而下路南忽有泉聲淙淙成澗想透穴而出者半里轉而西行又半里得一村在北山下曰馬鈴寨路由寨前西向行忽見路南澗已成大溪隨之西半里又有大溪自西峽來二溪相遇遂合而東南注壑去此水經定番州與靑崖之水合而下都泥者也於是溯西來大溪之北岸又西向行二里爲水車壩壩北有土司盧姓者倚廬北下壩南有塲在阜間川人結茅塲側爲居停焉壩乃自然石灘橫截澗水飛突其上而上流又有巨木橋架溪南北其溪乃自西廣順來【廣順卽金築安撫司乃萬曆二十五年攺爲州添設流官】由溪北岸溯流入爲廣順州道由溪東岸逾嶺上爲白雲山道隨溪東南下爲定番州道乃飯於川人旅肆送火錢辭不受遂西南一里逾嶺又行嶺夾中一里半乃循山南轉半里又東轉入峽半里峽窮乃東南扳隘上其隘蘿木防宻石骨逼仄半里逾其上又東南下截壑而過半里復東南上其嶺峻石宻叢更甚半里又逾嶺南下隨塢南行一里是爲八壘其中東西皆山南北成壑亦有溪坎墜成眢井而南北皆髙水不旁泄者也直抵壑南則有橫截壑口西駢隘如閾東聨脊成嶺乃東向陟嶺上一里逾其脊是爲永丰莊北嶺卽白雲山西南度脊也乃南向下山又成東西塢有村在南山下與北嶺對是爲永丰莊從塢中東向行二里得石磴北崖上遂北向而登半里轉而西半里又折而北皆宻樹深叢石級迆有巨杉二株夾立磴旁大合三人抱西一株爲火傷其頂乃建文君所手植也再折而西半里爲白雲寺則建文君所開山也前後架閣兩重有泉一坎在後閣前楹下是爲跪杓泉下北通閣下石竅不盈不涸取者必伏而杓故曰跪云神龍所供建文君者中通龍潭時有雙金鯉出沒云由閣西再北上半里爲流米洞洞懸山頂危崖間其門南向深僅丈餘後有石龕可傍爲榻其右有小穴云爲米所從出流以供帝者而今無矣左有峽髙迸而上透明中架橫板猶云建文帝所遺者皆神其迹者所托也洞前憑臨諸翠浪千層環擁廻伏逺近皆出足下洞左搆閣祀建文帝遺像【閣名潛龍勝迹像昔在佛閣今移置此】乃巡方使胡平所建前瞰遙山右翼米洞而不掩洞門其後卽山之絕頂逾而北開坪甚廠皆層篁聳木虧蔽日月列徑分區結靜廬數處而南京井當其中石脊平伏嶺頭中裂一隙南北橫不及三尺東西濶約五尺深尺許南北通竅不可測停水其間淸冽異常而不減不溢靜室僧置瓢杓之予初至見有巨魚戱水靣見人掉入竅去波湧紋激半晌乃定穴小魚大水停峯頂亦一異也以其側有南京僧結廬住靜故以南京名今易老僧乃北京者而泉名猶仍其舊也是日下午抵白雲庵主僧自然供飡後卽余登潛龍閣憇流米洞命閣中僧余北逾脊觀南京井北京老僧迎客坐廬前萟地種蔬有蒿菜黃花滿畦鶯粟花殷紅千葉簇朶甚巨而宻丰艶不減丹藥也四望喬木環翳如在深壑不知在眾山之頂幽曠交擅亦山中一勝絕處也對談久之薄暮乃返自然已候扵庵西復具飡啜茗移坐庵後石壁下是日自晨至暮淸朗映徹無片翳之滓至晚陰雨四合不能扵羣玉峯頭逄瑤池夜月爲之悵然

十六日夜聞風雨聲抵曉則風霏霏予爲之遲起飯後坐小待霽欲往探龍潭零雨不休再飯乃行仍從潛龍閣逾嶺至南京井從岐東北入深箐中聳木重崖上下窈穿防透壁非復人世共五里則西崖自峯頂下嵌深墜成峽中窪停水淵然深碧防石腳而入不盈不涸眞萬古潛淵千峯閟壑也其峽南北約五丈東西約丈五東崖低防空下者約三丈西崖聳防空下者十數丈水中深不可測而南透穴彌深蓋穿山透腹一峯中直西南透爲南京井東南透爲跪杓泉者也崖上喬榦密枝漫空籠罩又東北扳崖東南度壑皆窈之極壑東有遺茅一龕度木橋而入爲兩年前匡廬僧住靜處今茅空人去將度木披之而山雨大作循舊徑返深藹問落翠紛紛衣履沾透再過南京井入北僧龕僧鑰扉往白雲惟雨中鶯粟脈脈對人空山嬌艶宛然桃花洞口逄也還逾潛龍閣自然已來候閣旁遂下庵瀹茗炙衣晚飱後雨少霽復令從由庵東登嶺角循之而北一里出其東隅近山皆伏其下遙山則靑崖以來自龍裏南下之支也稍北下深木中度石隙而上得一靜室其室三楹東向寥廓室前就石爲臺綴以野花室中編竹繚戶明潔可愛其處髙懸萬木之上下瞰箐篁叢疊如韭畦防防隔以懸崖間以坑塹可望而不可陟故取道必迂從白雲蓋與潛龍閣後北坪諸靜室取道皆然更無他登之防徑也此室曠而不雜幽而不閟呼吸通帝座寤寐絕人寰洵棲眞之勝處也靜主號啟本滇人與一徒同棲而北坪則獨一老僧也白雲之後共十靜廬因安氏亂各出山去惟此兩廬有棲者十二廬旁各有坎泉供勺因知此山之頂皆中空醖水停而不流又一奇也晚白雲暮雨復至自然供茗鑪旁篝燈夜話半晌乃臥

十七日晨起已霽而寒悄頗甚先是重夾猶寒餘以爲陰風所致有日當解至是則日色皎然而寒气如故始知此中夏不廢鑪良有以也

白雲山初名螺擁山以建文君望白雲而登爲開山之祖遂以白雲名之一統志有螺擁之名謂山形如螺擁而不載建文遺迹時猶諱言之也土人訛其名爲羅勇今山下有羅勇寨土人居羅勇而不知其爲螺擁土人知白雲山而不知卽螺擁山夷地無徴滄桑轉盼如此白雲山西爲永丰北嶺卽余來所逾嶺也東則自滇僧靜室而下卽東隤頽然下對靑崖皆爲絕壑前則與南山夾而成塢卽余東北來登級處也後則從山頂窮極窈北抵龍潭下爲後塢卽余來時所經嶺南之八壘者也此其近址也其逺者東抵靑崖四十五里西抵廣順三十里東南由蓊貴抵定番州三十里北抵水車壩十五里

白雲山中有元色白色諸猿毎六六成行輪朝寺下【據僧言如此余早晚止聞其聲】又有菌甚美大者出龍潭後深箐僕木間玉質花腴朶徑尺卽天花菜也【又有小者名八擔紫土人呼爲茅棗雲南甚多】自靑崖而西有司如之流其西又有馬鈴寨東溪其西又有水車壩西溪皆南流合扵定番而皆自石洞中湧出至白雲南又有蓊貴鑼鼓洞水及撒崖水皆爲白雲山腹下流皆合扵定番州其南又有水埠龍【在白雲南三十里有仙人洞其北五里又有金銀洞白牛崖】其上流亦自洞湧出而南注扵都泥江則此間水無非洞出者矣

東南山脊蜿蜒自龍裏西南分支南下廻繞如屏直抵泗城界此卽障都泥而南趨者其山廻環而東中圍丹平平州諸司卽麥衝橫梁諸水南透六洞而下都泥以此支環之也

老龍之脊自廣順北東序上寨嶺東過頭目嶺又東北過龍裏之南又東過貴定縣西南又東過新添衛之桫木寨乃東南轉環蟒山之南東過爲普林北嶺又東抵獨山州北乃東趨黎平南境而東度沙泥北嶺以抵興安分水

貴州東三里爲油鑿闗其水西流西十里爲聖泉北嶺其水東流北十五里爲老鴉闗其水南流爲山宅溪南三十里爲華犵狫橋其水北流四靣之水南最大而西次之北穿城中又次之東爲最微俱合扵城南薛家洞東經襄陽橋東北抵望風臺從其東又稍北入老黃山東峽乃東搗重峽而去當與水橋諸水同下烏江者也十八日辭自然師下山一里半抵山麓西一里半有數家在南麓爲永丰莊皆白雲寺中佃戶也由其前西向尖峽中去是爲廣順州道由其前西去南轉是爲定番州道由其前北向逾嶺是爲土地闗道先是自然爲余防所從曰由廣順安順西出普定其道近而兩順之間【廣順知州栢兆福欲歸臨淸安順土知州近爲總府禁獄中】苖蠻伏莽可慮不若西北由東基出平壩抵普安多行四十里而地僻苖馴可免意外餘思由兩順亦須三日行走平壩路迂而行多亦三日可達普安遂不西行而北逾嶺其嶺卽白雲山之西陲也共一里越其北有塢東北向東南界卽白北龍潭之後西北界卽南嶺所環轉北而東屬扵龍潭東之下者其中平塢一壑南北長二里水亦中窪下墜兩旁多犂爲田是名八壘北竟塢中乃北逾石嶺共半里下北渡獨木橋有塢自東北向西南是爲幹溝橫度之北上半里是爲土地闗下闗半里鑿石坎停細流一盂曰一碗水行者以口就而啜之又西向一里半出峽由其北循山東北轉爲水車壩道由其西截塢直行一里半有村在北山下是爲谷精從村西轉又截塢而下一里轉入山峽有溪自南而北卽從北峽轉而東去是水車壩之上流也其流自廣順州東北老龍南谷來者渡之又西越山坡旋下溯西來小流入其流東注南來大溪卽同之直向南去路溯溪南山峽逼仄時扳石上下二里餘乃西渡此水從其北西向又半里其北削崖髙穹有洞上綴其門南向遂從其下西逾坳坳間石骨稜厲逼屬南山廻視前溪在其下不知從何而出卽水車壩水亦流自穴中者不知卽指此水抑謂南來大溪也逾坳西稍下約一里有路交爲十字其南北皆從山嶺上下有石磴逶迆乃廣順違貴省道也其東西卽逾坳而西下峽中者從峽西下半里又聞水聲潺潺有水深自坑底東注坳下信乎卽坳東透穴之水矣溯之山塢復開有村在西山下是爲東基下寨從其前轉而東北則下寨山之北突也循之一里又西北轉則西界山純削爲石而東界則土脊迆又北二里有村當北岡之上是爲東基上寨寨中懸小支盡處皆瓦房非他苖寨所及由寨西北向半里有泉飛流注腋由寨東而出寨當其中小支左右皆崇岡峻峽寨後復環一塢良疇層倚焉皆此泉之所潤而透扵東坳之下者也蜿蜒上躋者一里從嶺上復北逾頂者半里下至塢中望北峯夾立甚髙其下有塢自西北來者卽上寨後注腋之水從水車壩而南去者也其下有塢向東北墜者卽塢中東分之水從華犵狫橋而北出者也其塢甚平中犂爲田從田塍北上又東北升嶺半里逾頭而飯於是北望遙山開伏數里外石峯屏列俱不能與此山並峻矣北下甚坦半里路分兩岐一從東北行者爲野鴨塘出平壩道遂從西北下山一里抵山下沿陂陀西行漸有小水俱從東北去二里復溯水入峽一里復陟嶺而上又二里遂西過野鴨塘有堡數十家在南山下其前有塘瀦水直逼北山然東西皆髙不知從何而泄卽所謂野鴨塘是也繞堡前西南行半里望西北山崖間有洞髙穹其前隴復有洞伏扵下乃呼擔夫少停行李路隅余獨從西嶺橫陟之半里遂陟下洞之上隴不甚髙然四靣皆懸削不可下復稍西下山麓東向行遂得下洞洞門南向門下稍窪其左透崖東岀另辟一門門東北向其後旋壑下防四靣寛圓𨿽窪而不闇旣上遂透東門而出稍下從峽中西陟上洞洞門東向前有壘石爲垣後亦中窪而下然不甚深其上懸崖𨿽髙中扄之玲瓏乳柱之夭矯反不若下洞也旣出復從峽中下轉前隴之嘴而西又經下洞前則前麓皆水艸沮洳東與野塘相連而此卽其上流也忽聞水聲潺潺自下洞前石根透出歷沮洳之塢而東瀦扵野塘者也又從西嶺下半里仍抵路隅呼擔與顧奴遂西緣山坳行西望三攢列外又有峯繞之心以爲異又西四里有寨在南山下又繞其前循之左轉西南半里又逾一坳於是西行峽中其峽南北兩界排闥而前北卽所望三峯攢列者但在其內下望反不可見南則有崖髙削上有一石側垂石色獨白而狀如羊是爲羊弔崖逾坳至此又一里矣其北崖中斷忽露頂上之峯盤穹矗竪是爲唐防山蓋卽前望三峯至是又轉形變象耳按志唐防在省城南八十里天生橋在金築司北三十里今天生橋在唐防東北三十里是天生橋去省反近而唐防反逺不知當時何以分界也自然言建文君先駐唐防後往白雲志言其處可以避兵亦幽閟之區矣又西一里餘有峽南向下是爲豬槽堡路直西逾小脊而下三里則塢開南北路交十字扵中乃橫截之渡一小水半里有堡在西山上曰栁家堡又北半里又有堡在北隴上於是循其右復西上嶺一里將及嶺坳有泉淙淙自土穴出其色乳白渾而不淸逾嶺下共二里復塢開南北仍橫截之有澗在塢中其水甚小瀦而不流似亦北去者又西一里復上嶺其嶺南北石峯駢夾中通一坳甚逼一里越坳而西見西壑中堰水滿陂始以爲東出而實不流之波也循之又西一里則大塢擴然西去陂堰橫障而北又北循之有村在北山之嘴曰狗塲堡乃湯吏部之佃苖也村西平疇一塢爲膏腴之壤欲投之宿村人勿納曰西去二里有村亦湯氏佃丁其中可宿乃復西循平疇北隴行一里餘有石界平塢中削骨擎空亦獨秀之峭而險者透北峽而西又半里復得一村入叩之其人閉戶遁去又西得一堡彊入其中茅茨陋甚而臨處與豬畜同穢蓋此地皆苖熟者𨿽爲佃丁而習甚鄙令人反憶土蠻竹欄爲上乘耳

十九日昧爽促苖起作飯忽擔人亦呼之餘心以爲異謂從來懶不肯起今何以人呼亦呼也蓋此人名王貴爲靖州太陽坪人先是三里抵藍澗彼同數人自後尾至告曰予儕欲往慶逺苦此路不通迂路又太逺聞參府以兵送行故特來附帶余憐而納之途中卽以供應共給之及抵慶逺彼已去及逰南山復遇之遂日日來候予願隨往滇中餘思自慶抵南丹有夫可送至貴州界恐無擔負欲納其一人因與之約曰予此地尙無所用汝然旣隨予亦毎日予工價一分若遇負擔處毎日予工價三分半彼欲以二人從後聞其儕在南山洞中以絮塞牧牛童子口予心疑之而王貴來言誘童子非伊乃同行者彼已另居扵慶已請獨從隨至麻哈遂漸傲慢以櫈傷予足及抵貴州見予欲另覓夫復作悔過狀甚堪憐予復用之至是早起忽不見觀余所藏路費亦竟竊之去矣自予行蠻洞中以數金藏鹽筒中不意日久爲彼所窺乃不失扵蠻煙虺毒之區而失之就擔遵塗之日徒有悵悵而已旣明擔夫竊貲已去無可柰何求苖子送出平壩不及三十里索價甚遁去不肯出蓋苖習素不送客予求之他苖其人曰彼好意宿汝柰何以擔累之須自負去二三里抵九家堡卽有送者徧求之其語皆然予無可柰何飯而束擔與顧僕共擡而前行由狗塲西苖堡截塢堰南過一里逾嶺西下又過一苖堡益轉而南又逾一嶺半里乃西向下半里有溪汪然自南而北始爲脊北第一流乃北合洛陽橋下水東經威淸而下烏江者溪上舊有石橋已圯其東半渉水而渡其西半是爲九家堡乃苖之熟者也至是已近午矣始雇得一夫擔而行復西北上隴六里有村在西山下曰二家堡從其東盤山嘴而北北界山逺辟曠然直東遙見髙在四十里外者卽志所云馬鞍山威淸之山也路復循南山之北西向入峽二里出峽有村在南山下曰江淸其處山塢大開平疇中拓東有石離立卽與南山夾而爲所從之峽者也由村東北向抵二石峯下其突屼南靣削崖廻裂而無深洞西面有洞在半其門西向亟止苖子令停擔下予先探其南靣無巖可入惟西南下細流汩汩向麓下竅中出遂從其上躋入洞洞頂甚平間有乳柱下垂若帷帶飄揺其內分爲三層外層卽洞門之前曠若堂皇中有圓石如堆旋而成者四五丈之內卽防空而下其下亦平整圓拓深約丈五而大倍之從其上下瞰亦頗光明蓋洞門之光旣從上倒下而其底北裂成隙亦透明扵外似可挨入而未及也是爲下層下層之東其上復深入成洞與外層對第爲下防所隔不能竟達由外層南壁扳厓而上東透入腋列柱如門頗覺幽暗而玲瓏嵌空詭態百出披竅北下遂達中層則外層之光仍中射而入其內千柱繽紛萬竅靈幻左甚深入而窈窕莫窮前臨下層如在樓閣亦貴築中所僅見者方扳陟不能去而苖夫在下呼促不已乃出洞而下從洞前北行升陟塍隴二里有東溪自西而東溯之西行有橋十餘鞏橫跨其上是爲洛陽橋乃新構而成者橋下流甚大自安順州北流至此曲而東注威淸又北合陸廣志所謂的澄河是矣度橋北又溯流而西抵水之北來東折處遂從岐北向溯小溪行始由溪東已渉堰由溪西已復西北逾崗五里抵銅鼓山塢南辟北界石峯聳立皆有洞或髙或下隨而出西界則遙山自北而南蜿蜒如屏連裂三洞其門皆東向而南偏最髙敞其前有數十家當其下卽銅鼓寨也是洞名銅鼔洞按志銅鼓山在威淸西四十五里以方隅道裏計之似卽此山然其地去平埧僅五里不平埧而威淸何也其洞髙懸峻裂內入不甚深而前多突聳之石環牖分門反覺窈窕其右重壁之上圓穴一規北向髙穹扳崖登之其中上盤空頂下墜深穽土人架木鋪竹爲墊儼然層閣頂東透明穽內復有穴自下層出入土人置扉穴前晚則驅牛馬數十頭藏其中正巖之後有裂竅西南入滴瀝垂其內不絕漸轉漸隘而暗似向無入者乃出時有一老者予洞前余欲並探北中洞老者曰此洞淺不足觀有南洞在髙崖上且大路可由可一登之乃循洞麓西轉不數十步則南果有洞出崖端其門南向其下依崖而居者猶環之爲廬乃從廬後躋級上洞門懸嵌彌髙前壘石爲垣若雉堞形內深五丈餘而無懸突之石擴然髙朗其後窪防而下者一二丈然俱靣陽而土人置廩盈其間其左腋裂竅北下漸狹而卑土人曰與東洞通想卽垂瀝不絕處也亦以黒暗不暇入時頋僕與苗子擔前行已久予恐其不之待遂下山循麓西上半里逾坳則頋僕與苗夫猶待扵此其坳當西界蜿蜒屏列之中脊不甚髙而石骨稜稜兩旁駢峙甚逼過隘西下塢中窪其西復有坳環屬蓋南北夾起危峯而東西又兩脊如屬垣窪中有小水牧者浸牛滿其中度窪半里又逾脊西下約一里有岐直下西塢者通平埧南上之道循嶺北越嶺角者爲往平埧道乃西北上嶺者一里逾嶺角而北又北下者一里又逾嶺西北一里與大道值循大道稍北遂西度田塍共半里逾小橋入平壩東門半里轉而南乃停擔肆中是晚覓得安莊夫市小鯽佐酒時方過午坐肆樓作記

平壩在東西兩山夾間而城倚西山麓城不甚雄峻而中街市人頗集魚肉不乏出西門數里有聖泉亦時涸時溢以迂道不及往

二十日早飡隨擔夫出平埧南門循西山麓南行二里有石坊當道其南叢山橫列小溪向東峽去路轉西峽入三里又隨峽南轉又二里上石子嶺逾嶺爲石子哨又七里過水橋屯又五里爲中火鋪又二里西上坳從坳夾行一里爲楊家闗又西三里爲王宋堡乃東轉四里爲石佛洞洞門西向不深有九石佛甚古【其處西抵大茅河爲安酋界約五十里】又南五里平塢間水分南北流是爲老龍過脊又南五里爲頭鋪又南二里西入山坳逾之出其西又南行三里過一堡又二里上隴入普定北門一岐自東北來者廣順道一岐自西北者大茅河諸闗隘道普定城垣峻整街衢宏濶南半里有橋又南半里有層樓跨街市集甚盛

二十一日出南門西南行十五里爲楊家橋有堡爲楊橋堡又南十里爲中火鋪又南一里抵龍潭山下轉入西峽西八里有哨轉南七里爲龍井鋪又南七里過啞泉大路從東南下山繞山南入安莊東門小路越嶺西而南下度小橋抵安莊西門安莊後倚北峯前瞰南隴而無南門惟東西兩門出入西門外多客肆余乃入憇焉遂入西門過伍徐二衛捨爲言此間爲安邦彥所荼毒殘害獨慘人人恨不洗其穴然以天兵臨之蕩平甚易而部院朱獨主撫以致天討不行而叛逆不戢今正月終猶以眾窺三防河以有偹而退三防河者又安莊西五十里一水西北自塢撒一水西南自老山中合並東北行故曰三防東經大茅陸廣烏江與安限爲天塹者惟此今設總兵官駐其地時朱總督已斃輿屍還越而按君馮士晉爲四川人余離貴省日亦親臨陸廣巡歷三坌將由安莊抵安南伍君曰按君此行亦將巡察要害分布士卒爲勦除之計非與朱爲比者不識然否普定衛城內卽安順府所駐予先聞安順止土知州而宦籍有知府節推至是始知所駐在普定也

安莊衛城內卽鎭寕州所駐其公署在南城內叚公祠之東湫敝殊甚庭有古杉四株大合兩人抱豈亦國初之遺耶

安南衛城內卽永寕州所駐考一統志三衛三州舊各有分地衛俱在北州俱在南今州衛同城欲以文轄武實借武衛文也但各州之地俱半錯衛屯半淪苖孽似非當時舊境矣

三衛之西爲水西所苦其東又諸苖雜據惟中一道通行耳

段公名時盛天啟四年任鎭寕道雲南普名勝叛踞阿迷州叚統兵徵之死扵難故州人立祠祀之而招魂扵望水亭之西【今普名聲之子猶據阿迷州】

二十二日五鼓大雨達旦予少憇逆旅下午霽獨南遵大路一里逾嶺由岐東下半里入雙明洞此處山皆廻環成窪水皆下透穴地將抵洞忽塢中下裂成坑濶三尺長三丈深丈餘水從其東底溢出卽從其下北去溢穴之處其上皆環塍爲田水盈而不滲亦一奇也從此西轉則北山遂南削爲崖西山亦削崖北屬之崖環西北二靣如城半規先抵北崖下崖根忽下嵌成洞其中貯水一塘淵碧深卽外自裂坑中潛透而滙之者從崖外稍西卽有一石自崖頂南跨而下其頂與崖並起而下辟爲門髙濶約俱丈五是爲東門透門而西其內北崖愈穹西崖之環駕而屬者亦愈合西山之南復分土山一支掉臂而前與東門外崖夾坑而峙昔有結髙垣壘石址架閣扵上北與東門崖對以補東向之隙而今廢矣由東門又數十步抵西崖下其崖自南山北屬扵北崖上皆削壁危合下則中辟而西通髙濶俱三倍扵東門是爲西門此洞外之雙明也一門而中透已奇兩門而交映尢異其西門之外山復四環成窪髙若列城水自東門外崖北淵間又透石根溢出西門之東其聲淙淙從西門北崖又透穴西出門之東西皆有小石梁跨之以北入洞水由橋下西行環窪中又透西山之下而去西門之下東映重門北環墜壑南倚南山石壁氤氳結爲龕牖置大士像焉由其後透穴南入石竅玲瓏小而不擴深可十餘丈而止此門下南壁之奇也北接北崖石屏中峙與南壁夾而爲門屏後則北山中空盤壑極其宏峻屛之左右皆有小石梁以分達之屏下水環石壑盤旋如帶此門下北壁之奇也北壁一屏南界爲門北界爲洞洞門南臨此屏中若樹塞遂東西亦分兩門南向水自東門下溢穴而出潄屏根而入則循屏東而駕爲東橋而東門臨之又溢穴出西門下循屏西而架爲西橋而西門臨之此又洞內之雙明也先從西門度橋入洞頂髙十餘丈四旁平覆如幄而當門獨旋頂一規圓盤而起儼若寶蓋中穹其下有石臺中髙而承之上有兩圓窪大如銅鼓以石擊之分淸濁聲土人詫爲一鐘一鼓云洞西北盤亙亦多垂柱裂隙俱廻環不深東南裂隙下髙迥亦如西門而掩映彌深水流其前瀠洄作態崆峒淸泠各極其趣遂逾東橋仍出西門下由其前南向而上直躋崖根復有洞東向髙濶俱三丈而深十丈洞後北轉遂上穹而黒然不甚深矣洞中幹朗有僧棲之而中置金仙像乃扣僧索筆攜炬同下窮西門大士後小穴並錄壁間詩返寓已暮

徐霞客遊記卷五上

欽定四庫全書

徐霞客逰記卷五下

明徐宏祖撰

西南遊日記八【貴州】

二十三日雇短夫遵大道南行二里從隴頭東望雙明西崖其下猶透明而東也洞中水西出流壑中從大道下復西入山麓再透再入凡三穿巖腹而後注扵大溪蓋是中窪壑皆四靣山環水必透穴也又南逾阜四升降共四里有堡在南山嶺頭路從北嶺轉而西下又二里有艸坊當路路左有茅鋪一家又西下升陟隴壑共七里得聚落一塢曰白水鋪已爲中火鋪矣又西二里遙聞水聲轟轟從隴隙北望忽有水自東北山腋防崖而下搗入重淵但見其上橫白濶數丈翻空湧雪而不見其下截蓋爲對崖所隔也復逾阜下半里遂臨其下流隨之湯湯西去還望東北懸流恨不能一抵其下擔夫曰是爲白水河前有懸墜處比此更深予恨不一當其境心猶歉歉隨流半里有巨石橋架水上是爲白虹橋其橋南北橫跨下辟三門而水流甚濶每數丈輙從溪底翻崖噴雪滿溪皆如白鷺飛白水之名不誣矣度橋北又隨溪西行半里忽隴箐虧蔽復聞聲如雷余意又奇境至矣透隴隙南頋則路左一溪懸搗萬練飛空溪上石如蓮葉下覆中剜三門水由葉上漫頂而下如蛟綃萬幅橫罩門外直下者不可以丈數計搗珠崩玉飛沫反湧如煙霞騰空勢甚雄厲所謂珠簾鉤不捲疋練掛遙峯俱不足以擬其壯也蓋余所見瀑布髙峻數倍者有之而從無此濶而大者但從其上側身下瞰不免神悚而擔夫曰前有望水亭可憩也瞻其亭猶在對崖之上遂從其側西南下復度峽南上共一里餘躋西崖之巓其亭乃覆茅所爲蓋昔望水亭舊址今以按君道經恐其停眺故編茅爲之耳其處正靣揖飛流奔騰噴薄之狀令人可望而不可卽也停憩久之從亭南西轉澗乃環山轉峽東南去路乃循崖拾級西南下又升陟隴壑四里西上入塢有聚落一區在東山下曰雞公背土人指其東南上有洞西北向外門如竪而內可容眾有雞公焉以形似名也其洞東透前山而此塢在其後故曰背余聞之乃賈勇先登冀一入其內比登祗有一道西南上隨之迆扳躋竟無旁岐已一里登嶺頭矣是爲雞公嶺坳中有佛宇問洞何在僧指在山下村南已越之而上矣擔夫亦至遂逾嶺西向下半里抵壑中又半里有堡在南隴曰太華哨又西上逾嶺而西又一里乃迆西南下甚深始望見西界遙峯自北而南屏立如障與此東界爲夾互相頡頏中有溪流亦自北而南下嵌壑底望之而下一下三里從橋西度是爲闗嶺橋越橋卽西向拾級上其上甚峻二里有觀音閣當道左閣下甃石池一方泉自其西透穴而出平流池中溢而東下是爲馬跑泉乃闗索公遺迹也閣南道右亦有泉出穴中是爲啞泉人不得而嘗焉余勺馬跑甘冽次扵惠而髙山得此故自奇也但與啞泉相去不數步何良楛之異如此由閣南越一亭又西上者二里遂陟嶺脊是爲闗索嶺索爲闗公子隨蜀丞相諸葛南徵開辟蠻道至此有廟肇自國初而大扵王靖逺至今祀典不廢越嶺西下一里有大堡在平塢中曰闗嶺鋪乃闗嶺守禦所所在也計其地猶在山頂𨿽下未及三之一也至才過午夫辭去余憩肆中

二十四日晨起以乏夫爲慮忽有駝騎至尙餘其一遂倩之議至交水以筐囊裝馬上令之先行余飯而後行西南七里上北斗嶺一里西逾其脊有亭跨其上西望崇山列翠又自北屏列而南與東界復頡頏成夾夾中亦有小水南去從嶺西下二里抵夾塢中有聚落倚其麓是爲北斗鋪【闗嶺爲中界髙山而北斗乃其西陲二界髙嶺愈西愈髙】由鋪西截塢橫度二里乃西向拾級上迆峯頭五里逾一坳東眺闗嶺已在足底有坊跨道曰安普封疆是爲安莊哨【自闗嶺爲鎭寕永寕分界而安莊衛之屯直抵盤江皆犬牙相錯非截然各判者】又西上峯峽中三里崖木漸合曰安籠鋪【又永寕屬】按志有安籠箐山安籠箐闗想卽此問所謂安籠守禦所土人云在安南東南三日程此屬普州又非此矣按此地在昔爲安氏西南盡境故今猶有安莊安籠安順安南諸名蓋安氏之地昔以盤江爲西塹而今以三防爲界三防以南盤江以東爲中國奮衛者僅此耳由鋪西更南上一里逾嶺稍下有塢中窪又西半里則重夾坑下墜北去盤嶺側西度坑坳又半里復拾級上二里有庵跨道是爲象鼻嶺由其西度脊甚狹南北俱削壁下而成坑其上濶僅五六尺如度堵又宛轉北躋再過一脊共三里陟嶺頭則此界最髙處也東瞰闗嶺西俯盤江以西兩界山俱若列屏扵下如川字分行而擁之者嶺西又盤塢爲坪結城其間是爲查城卽所謂鼎站也【有查城驛屬南安鼎站爲西界髙山而白雲寺乃其西陲亦愈西愈髙】乃望之西北下共二里半而稅駕逆旅趙店【江西人】時駝騎猶放牧中途予小酌肆中而返憩肆中

其地爲盤江以東老龍第一支南分之脊第二支爲闗嶺第三支爲雞公背支南下形如川字而西支最髙然其去俱不甚長不過各盡扵都泥江以北其界都泥江北而走多靈者又從新添東南分支下都勻南環獨山州北又東南度雞公闗而下者也

其地東南爲慕役長官司【李姓】東北爲營頂長官司【羅姓】西北爲沙營長官司【沙姓時沙土官初故其妻卽郎岱土酋之妹郎岱率眾攻之人民俱奔走於鼎站】沙營東北爲郎岱土酋東北與水西接界與安孽表裏爲亂攻掠鄰境上官惟加衘餌不敢一問也按是嶺最髙西爲查城東爲安籠箐皆絕頂廻環而成猶在眾山之上也一統志永寕之安籠箐闗正指此普安之安籠千戶所在安南東南三日程者卽與廣西之安隆長官司接界乃田州白隘所由之道在普安安籠千戶所當作安隆與廣西同稱不當作安籠與永寕相混也

鼎站之峽從東北向西南其東南卽大山之脊而查城倚其西北亦開一峽而去乃沙營土司道也其泉源亦自東北脊下穿站街而西南墜峽底西南峽脊亦環接無隙遂從其底穿山腹西去當西注盤江者矣

二十五日自鼎站西南行一里餘有崖在路右上下各有洞洞門俱東南向而上洞尢空濶以髙不及登路左壑泉已成澗隨之南半里山廻壑盡脊當其前路乃上躋水則自其下入穴盤折二里逾坳脊是爲梅子闗越闗而西路左有峽復墜坑而下東西徑一里而西復廻環連脊路循其上平行而西復逾脊始下陟二里又盤塢中山西南轉二里復西北上一里是爲黃土埧蓋鼎站之嶺至此中降又與西嶺對峙成峽有土山中突而連屬之其南北皆墜峽下中踞若埧然其云黃土埧者以此有數家倚西山而當其坳設巡司以稽察焉又上逾嶺脊共五里爲白雲寺於是遂西南下迆四里途中扛擔絡繹車騎相望則臨安道母忠以欽取入京也司道無欽取之例其牌如此當必有說按母川人本鄕薦豈果有卓異特逹聖聰耶然聞阿迷之僭據未復而輿扛之紛紜實繁其才與操似俱可議也又至塢底西北上一里爲新鋪由鋪西稍逾嶺頭遂直垂垂下五里過白基觀觀前奉眞武后奉西方聖人中頗整潔時尙未午駝騎方放牧在後余乃入後殿就淨幾以所擕紙墨記連日路紀蓋以店肆雜防不若此之淨而幽也僧檀波甚解人意時時以茶蔬米粥供下午有象過二大二小停寺前久之象奴下飲瀕去象輙跪後二足又跪前二足伏而後升旣而駝騎亦過予方艸記甚酣不暇同往又久之雷聲殷殷天色以云幕而暗辭檀波以微禮酬之固辭不受初余以爲去盤江止五里耳至是而知駝騎所期舊城尙在盤江上五里亟爲前趨乃西向直下三里有枯澗自東而西新搆小石梁跨之曰利濟橋越橋度澗南又西下半里則盤江沸然自北南注其峽不濶而甚深其流渾濁如黃河而甚急萬山之中眾流皆淸而此獨濁不知何故【餘三見此流一在武宣入栁江亦甚濁一在三鎭北羅木渡則淸一在此復濁想淸乃壑時也】循江東岸南行半里抵盤江橋橋以鐡索東西屬兩厓上爲經以木板橫鋪之爲緯東西兩厓相距不十五丈而髙且三十丈水奔騰扵下其深又不可測初以舟渡多溧溺之患壘石爲橋亦多不能成崇禎四年今布政朱【名家民雲南人】時爲亷憲命普安防擊李芳先【四川人】以大鐡練維兩厓練數十餘條鋪板兩重其厚僅八寸濶八尺餘望之飄然踐之則屹然不動日過牛馬千百羣皆負重而趨者橋兩旁又髙維鉄練爲欄復以細練經緯爲紋兩厓之端各有石獅二座髙三四尺欄練俱自獅口出東西又各跨巨坊其東者題曰天塹云航督部朱公所標也其西者題曰【四字缺文】傅宗龍時爲監軍禦史所標也傅又竪穹碑題曰小葛橋謂諸葛武侯以鉄爲瀾滄橋數千百載乃復有此故云余按渡瀾滄爲他人乃漢武故事而瀾滄亦無鉄橋鉄橋故址在麗江亦非諸葛所成者橋兩端碑刻祠宇甚盛時暮雨大至不及細觀度橋西已入新城門內矣左轉瞰橋爲大願寺西北循崖上則新城所環也自建橋後增城置所爲鎖鑰之要云聞舊城尙在嶺頭五里急冒竭蹶躋級而登一里半出北門又北行半里轉而西逶迆而上者二里雨乃漸霽【新城內所上者峻城外所上者坦】西逾坳循右峯北轉又半里則舊城懸嶺後岡頭矣入東門內有總府鎭焉其署與店舎無異早晚發號用喇叭聲亦不金鼓之聲無有也【靑厓總兵姓班三坌總兵姓商此間總兵姓胡添設𨿽多而勢不尊矣】是夜宿張齋公家軍人也

二十六日駝馬前發余飯而出舊城西門始俱西南行從嶺塢升降五里有一二家在南隴下爲保定鋪從其側西上嶺漸陟隆崇三里忽有水自嶺峽下循峽而上峽中始多田塍蓋就水而成者【時已挿蒔矣】又上二里是爲涼水營由營西復從山塢逶迆而上漸上漸峻又五里遇駝馬方牧余先發將逾坳坐逾坳下石間少憩望所謂海馬嶂者欲以形似求之忽有人自坳出負罌汲水由余前走南岐去余先是望南崖廻削有異而未見其岐至是亟隨之抵崖下則穹然巨洞其門北向其內防空而下甚宏其人入汲扵石隙間隨處而是皆自洞頂淙淙散空下墜土人少鑿坯承之水從洞左懸頂下者最盛下有石臺承之臺之側鑿以貯汲者洞從右下者最深內可容數百人而光明不閟然俱無旁隙別竅若堵墻而成者也出洞仍由舊路出大道登坳卽海馬嶂有眞武閣跨坳間余入憩閣間取筆禇記防則駝馬前去久之乃行其內卽爲海馬鋪去城十里矣其防北兩日半程爲小米馬塲有堡城下臨盤江隔江卽水西地南兩日程爲乖塲河水漲難渡卽出之所也又西循南嶺而行見其塢皆北向墜然多中窪而外橫亙者連西又稍上二平脊共三里則北度而矗者其甚髙是爲廣山其上李芳先新結浮屠爲文曲星蓋安南城東最髙之巓也又西二里爲茶庵其北有山欹突可畏作負隅之勢者舊名歪山今攺名威山余望之有異而亟扵趨城遂遵大路而西又三里復逾一阜又二里稅駕於安南城之東闗外陳貢士家

二十七日駝馬已發余後飯問知城東五里由茶庵而北有威山山間有洞從東透西又有水洞其中積水甚深其前正瞰衛城遙指其處𨿽在山巓然甚近也乃同顧僕循昨前道五里東抵茶庵遂由岐北向入山一里抵山左腋則威山之脈自北突而南南聳而北伏南削而北垂東西皆亙崖斜騫而南上從南麓復起一小亦如之入東峽又一里直抵山後則與東過脊防也由脊北下甚深而路蕪由脊西轉循山北之半西行路蕪而磴在循之行則北塢霾霧從塢中起彌漫北咫尺不可見而南靣威山之北惟行處猶朗而巓亦漸爲所籠西行半里磴乃南上拾級而登者半里則之北靣全爲霧籠矣乃轉東北上則東崖斜騫之上也石脊甚狹由東北上西南如扳龍尾而升復見東南外澄霄麗日遙山如靛余所行之西北則彌淪如海峯上下皆入混沌若以此脊爲界者蓋脊之東南風所從來故夙霾淨捲脊之西北風爲脊障毒霧遂得以爲窟穴予夙願一北眺盤江從來處而毎爲掩至是適登北嶺而又爲霧掩造化根株其不容人窺測如此扳脊半里有洞在頂崖之下其門東向上如合掌稍窪而下底寛四五丈中有佛龕僧榻【遺飯猶存而僧不知何往】兩旁頗有氤氳之龕其後直透而西門乃漸狹而低亦尖如合掌其門西徑山腹而出約七丈餘前後通望而下不見者以其髙也出後門上下俱削崖疊石路緣崖西南去十餘丈復有洞西向門髙不及丈而底甚平深與濶各二丈而洞後石縷繽紛不深而幻置佛座其中而前建虛堂已圯其前直瞰衛城若垂趾可及偶霧气一吞忽漫無所覩不意海市蜃樓又在山阿城郭也然此特洞外者也由洞左旁竅東向入其門漸隘而黒扳石閾上其中坎砢欹嵌窪竇不一皆貯水滿中而不外溢洞頂滴瀝下注水池如雜佩繁鏗鏘逺近洞內漸轉東北勢似宏深淵墜旣水池髙下無可著足而無火炬遙燭惟從黒暗中聴其遙響而已余所見水洞頗多而獨此髙懸眾峯之頂又瀦而不流無一滴外泄向所望以爲獨石淩空而孰意其中乃函水之具耶出洞仍崖而北入明洞後門抵前洞從僧榻之左有旁龕可登扳而上之則有隙西透若而岐爲兩其後復有洞門西向在崖路之上其門頗敞第透隙處雙楞逼仄只可外窺不能穿之以出耳先是予入前洞見崖間有鐫三明洞三字者從洞中直眺但見前後而不知旁觀更有此異也下洞由舊洞三里出茶庵適按君馮以專巡至從來直指巡方不逾闗嶺盤江馮以特命再任故歷闗隘至此耳時旌旗穿闗逾坳瞻眺之空山生色第隨其後抵安南不免徒騎雜防五里之程久乃得至乃飲扵陳氏肆中遂入東門西抵衛前轉南而出南門南向行嶺峽間共平上二里有脊自西北度東南度防東平爲塍西忽墜坑深下有水自坑中喞喞出路隨之西循北崖下隨卽所謂烏鳴闗也【烏鳴闗在安南衛】土人呼爲老鴉闗西向直下一里有茶庵跨路隅飛泉夾灑道間卽前喞喞細流至此而奔騰矣庵下崖環峽仄極傾防之勢又曲折下半里泉益溢道有穹碑題曰甘泉勝迹其旁舊亦有亭已廢而遺址丰碑尙在言嘉靖間有僧施茶膳眾由嶺下汲泉甚艱一日防地得之是言泉從僧發者余憶甘泉之名舊志有之而喞喞細流實溢扵嶺上或僧防引至此不爲無功若神之如錫卓龍移則不然也又拾級西南下一里下抵峽口循西崖之口轉而西行北則石崖排空突屼上壓南則墜壑下盤丘垤縱橫皆犁爲田𨿽升降已多猶平行山半也又西半里有泉自北崖裂隙間宛轉下注路經其前爲架橋橫度泉落扵橋內復從橋下防峽去坐橋上仰觀之崖隙欹曲泉如從云葉間墮出或隠或現又瀑布一變格也循崖又西迆平上兩過南度之脊漸轉西北共五里爲烏鳴鋪復西北下峽間一里餘有小水一自東峽來一自北峽來各有石梁跨之合扵路左而東南去度兩石橋又西南上嶺一里從嶺頭過一哨有數十家夾道又從嶺上循北界大山西向行其南復平墜成壑下盤錯爲田甚深其南遙山與北界環列者聳如展屏而北角獨尖竪而起環此壑而東度土脊一枝遙屬扵北界大山所遇嶺頭夾哨處正其北屬之脊也余先日從海馬嶂西卽遙從嶺隙見西繚繞而此獨方頂迥出如屏問騎夫江西坡卽此否對曰尙在南余望其坳入處反在北心惑之至是始知其卽東向分支之脊也路𨿽對之行而西坡實在其北循北嶺升降曲折皆在半行又西北二里西南二里直墜坡而下者二里緣嶺西轉者一里是爲納溪鋪蓋在北崖南墜之下𨿽所下已多而猶然土山之脊也由鋪西望則東西山又分兩界有水經其中苐此兩界俱支盤隴錯不若闗嶺之截然屏夾也復西南下一里半有水從東崖墜坑而出懸細若馬尾從其北路亦墜崖下又二里而抵塢中巨橋三門跨兩隴間水從東一門湧而北出其西二門皆下平爲田豈水涸時耶其水自西南諸峽中各趨扵橋之南墜峽而下經橋下北注而出扵盤江上流豈納溪之名以此耶度橋復西北上嶺是曰江西坡以嶺在溪之西也路從夾岡中透壁盤旋而上一里出夾復拾級上一里得茅庵在坡之半又北上拾級半里抵嶺頭其北有夾塢尙髙東望納溪鋪之綴東崖者髙下正與此等於是又西向平陟嶺間二里挾南峯轉循其西又西向行半里則嶺上水多左右墜又東北下轉則一深塹甚逼自西南墜東北若劃山爲二者度小石梁而西又西北逾嶺頭共一里而入西坡城之東南門是爲有嘉城

二十八日出西坡城之西北門復西向陟嶺盤折而上二里始升嶺頭其北嶺尙崇循其南而西又二里望西北一甚近而更聳有霧籠其首以爲抵其下矣又西一里稍降而下忽有脊中度左右復中墜成峽分向而去其度脊濶僅二尺長亙二三丈而已爲東西聨屬之蒂始知西坡一山正如一芝側出東西徑僅十里南北兩垂亦不過二三十里而此則其根蒂所接也度脊始上云籠髙又二里盤之南是爲納鋪數十家後倚髙南臨遙谷前所望方頂屏列之正亙其南指而詢之土人曰是爲兔塲營再南爲新安二所【新爲新城所安爲安籠所卽與廣西安籠土司爲界者】由鋪之西半里有脊自山前塢中南度復起山一支繞扵鋪前脊東西流水俱東南入納溪橋之上流者第脊西之流墜峽南搗甚逼又稍北循崇山而西半里有脊自南嶺橫亙而北中平而不髙有堡樓峙脊間是爲保家樓【已爲猓玀哨守之防】其脊自西南屏列而來至此北度東起而爲髙峯卽倪納後之霧籠者西亙而成石崖卽與來脊排闥爲夾塢者由脊北循石崖直西行夾塢之上是爲三條嶺西四里石崖垂盡有洞髙穹崖半其門南向橫拓而頂甚平又有一斜裂扵西者其門亦南向而門之中有懸柱焉其前塢中水繞入西南峽路乃稍降復西上嶺坳共三里爲芭蕉闗數十家倚北山南突之坳間水繞突峯之南復北環闗西而出過闗則墜峽而下復與水遇是爲普安東境之要害然止鋪舎夾路實無闗也由其西降峽循水路北重崖層突多赭黒之色聞有所謂弔崖觀音者隨崖物色之二里見崖間一洞懸踞甚深其門南向而無路乃扳陟而登則洞門圓僅數尺平透直北十餘丈而漸黒似曽無行迹所入者乃返出洞口則滿地白骨不知是人是畜也仍扳崖下又西有路復北上崖間其下門多牛馬憩息之所污穢盈前其上層有垂柱空其端而置以小石大士乃出人工非天然者復下循大路隨溪又西一里溪轉北向墜峽去於是復西陟坡阜共六里而至新興城【自芭蕉闗而來所降不多而上亦不逺其塢間溪猶出山上也】入東門出西門亦殘破之餘也【有碑爲天啟四年都禦史烏程閔公所復】中有坐鎭守偹【是晚按君宿此】又西行嶺峽間二里連逾二嶺脊皆自南北度者忽西開一深壑中盤旋爲田其水四靣環亙不知出處路循東峯西南降一里又轉東南上半里逾嶺脊而南乃西南下一里西抵塢中聞水聲淙淙甚急忽見一洞懸北崖之下其門南向而甚髙溪水自南來北向入洞平鋪洞間深僅數寸而濶約二丈洞頂髙穹者將十丈直北平入者十餘丈始西辟而有層坡東墜而有重峽內亙而有懸柱然漸昏黒不可扳陟矣此水當亦北透而下盤江者出洞徴洞名扵土人對曰觀音洞徴其義以門上崖端有置大士像扵其穴者也洞前溪由東南峽中來其峽底頗平大葉蒲叢生其間淬緑鍔扵風前揺靑萍於水上芃芃有光循之西南半里又西穿嶺隙間漸循坡躡脊二里有一二家在北下其前防溪縱橫水由西南破壑去路由西北循嶺上一里出嶺頭是爲藺家坡西南騁望環山屏列甚遙其中則巓簇簇盤伏深壑間皆若兒孫匍匐成行無與爲抗從此乃西北下直降者二里有庵綴峯頭曰羅漢松以樹名也自逾新興西南嶺羣翠色茸茸山始多松然無喬枝巨本皆弱幹紏纒垂風拂霧無復吾土淩霄傲風之致也其前又西南開峽以峽中直下者三里轉而西平行者一里有城當坳間是曰板橋鋪城城當峽口仰眺兩界山淩空而起以爲在深壑中矣不知其西猶墜坑下也路在城外西北隅而入宿城中之西門

二十九日出板橋城之西門北折入大路遂拾級下有小水自右峽下注逾其左隨之行一里則大溪汪然自西南轉峽北注有巨石梁跨其上卽所謂三板橋也今已易之石而鋪猶仍其名耳橋上下水皆濶獨橋下石峽中束流急傾湧其水西北自八納山發流經軟橋又西南轉重谷間至是北搗而去亦深山中一巨壑也越橋西溯溪北崕行溪由西南谷來路入西北峽去於是升降隴坳屢越岡阿四里直西山皆曠然平伏獨西南一石峯聳立路乃不從西平下反轉南仰躋半里盤石峯東南有石奮起路右首鋭而灣突肩齊而並聳是曰鸚哥嘴又西轉而下者一里半有鋪肆夾路曰革納鋪【土音納俱作捺至是而始知所云捺溪倪捺皆納字也惟此題鋪名】又從峽平行緣坡升降五里有哨舎夾路曰軟橋哨由哨西復墜峽下遙見有巨溪從西峽中懸迅東注下峽一里卽與溪遇其溪轉向南峽去路從溪北溯溪循北山之麓西行二里有巨石梁南北跨溪上卽所謂軟橋也余初疑冉姓者所成及讀眞武廟前斷碑始知爲軟想昔以篾爲之今已易之石而猶仍其名耳度橋而南遂從溪南西向緣南崖而上其躋甚峻半里平眺溪北山俱純石而緑樹緣錯成文其中忽有一瀑飛墜自頂直掛峽底緣南崖西上愈上愈峻而北眺翠紋玉瀑步步回首不能去上二里峽底溪從西北而出嶺頭路向西南而上又一里過眞武廟【按君自新興而來越此前去】由其西南行遂下塢中又西南共四里兩越小嶺而下有峽自東南達西北又兩界山排闥而成者其中頗平逺有聚落當其間曰舊普安按君飯扵鋪館予復先之而西北由塢中行東北界山逶迆繚繞不甚雄峻西南界山蹁躚離立復露森羅峽縱離逺然兩頭似俱連脊中平而無泄水之隙者又西三里有石峯中起分突塢間神宇界其下曰雙山觀【按君自後來復越而前去】又西一里則西脊回環扵前遂塢窮谷盡塢底有塘一方滙環坡之麓四旁皆石森森繞塘亦多石片林立亦有突踞塘中者於是從塘西南上廻坡一里登其脊又宛轉而行嶺頭嶺左右水俱分防深谷北出者當從軟橋水而入盤江上流南流者當從黃艸壩而下盤江下流又西向從嶺頭升陟其上多中窪之宕大者盤壑爲田小者墜穴爲阱共五里爲水塘鋪乃飯於廟間過鋪西下嶺逶迆山半又五里爲髙笠鋪南向行隴間逾一平嶺西南下又五里有小溪自北峽來石橋南跨之度其南北門街夾峙崗上逾崗南下始成市有街西去爲雲南坡大道直南又一小溪自西南峽來石橋又南跨之橋南卽爲普安城州衛俱在其中【按君已駐署中矣】其城西半倚山脊東半下臨東溪南北二門正當西脊之東麓而東門則瀕溪焉南門外石橋則三溪合扵北徑東門而西環城南又南去而注扵水洞者北門外石橋第一橋卽雲南坡之水繞城西北隅而爲塹東下而與北溪合於城東第二橋卽小溪自西北來者一統志所云目前山之水也第三橋卽小溪自北來者一統志所雲沙莊之水也三溪交防扵城之東北合而南去是爲三一溪經城南橋而入扵水洞其城自天啟初爲水西叛逆諸蠻應之攻圍一年而破【後雲南臨安安南土官沙姓者奉調統兵來復】至今瘡痍未復然是城文運爲貴築之首前有蔣都憲今有王宮詹【名作逺】非他衛可比州昔惟土官【姓龍其居在八納山下統十二小土司今土官名子烈年尙少】後設流官【知州姓黃】並治焉州東北七十里有八納其山髙冠一州四靣皆石崖嶄絕非一徑盤旋而上約三十里【龍土官司在其下】其頂甚寛平有數水塘盈貯其上軟橋之水所由出也土人音以納爲但而梵經有叭呾哆之音今老僧白雲【南京人】因稱叭呾山遂開大叢林而夷地逺隔尙未證果州南三十里有丹霞山其山當叢之上更起尖卓立扵中西界有山一支西南自平夷衛屏列而北迆爲雲南坡而東下結爲州治西屏之中其最髙處曰睡寺山正與丹霞東西相對其東界有山南自樂民所分支而北當丹霞山南十里西界屏列髙山橫出一支東與東界連屬合並而北天矯叢防西突而起者結爲丹霞山東北聳突而去者漸東走而爲兔塲營方頂之山而又東北度爲安南衛脈其橫屬之支在丹霞山南十里者其下有洞曰山嵐洞其門北向水從洞中出北流爲大溪經丹霞山之西大水塘塢中又北過趙官屯又東轉而與南板橋之水合由洞門溯其水入南行洞腹者半里其洞劃然上透中滙巨塘深不可測土人避冦以舟渡水而進其中另辟天地可容千人而丹霞則特防眾山之上石峯峭立東北惟八納山與之齊抗八納以危擁爲雄此峯以峭防擅秀昔有帝宮天啟二年毀扵蠻冦四年不昧師【徽州人】復鼎建毎正二月間四方朝者駢集日以數百計僧又捐貲置莊田環山之麓【歳入谷三百石】而嶺間則種荳爲蔬【嵗可得荳三十石】以供四方但艱扵汲水尋常汲之嶺畔往返三里皆峻級遇旱則往返十里而後得焉五月初一日余束裝寄逆旅主人符心華寓【蘭溪人】乃南抵普安北門外東向循城行【先是駝騎議定自闗嶺至交水至是予欲往丹霞彼不能待計程退價余倉卒収行李其物仍爲夫盜去窮途之中屢遭拐竊其何堪乎】復隨溪南轉過東門又循而抵南門有石梁跨溪上越其南水從西崖向南谷路從東坡上南嶺西眺水抵南谷崖環壑絕遂注洞南入時急扵丹霞不及西下二里竟南上嶺從嶺上行又二里逾嶺轉而西其兩旁山腋多下墜之穴蓋其地當水洞東南其下中空旁透下墜防皆透穴之通明者也又西南一里路右一峽下迸有巖西南向其上甚穹乃下探之東門有側竇如結龕門內窪下而中平無甚奇幻遂復上南行又一里逾嶺脊遂西南漸下行坡峽間一里過石亭壘址其南路分兩岐由東南者爲新安二所黃艸壩之徑由西南者則向丹霞而南通樂民所道也遂從西南下從嶺峽中平下者二里東頋峽坑墜處有水透崖南出余疑爲水洞所泄之水而其勢頗小上流似不雄壯從其西遂西南墜坑而下一里抵壑中則有溪汪然自西而東注小石梁跨其上曰南板橋【以別扵北大道之三板橋也】其下水則西自石洞出卽承水洞之下流至是而復透山腹也水從橋東又合南峽一溪東向而去東北合軟橋下流出北板橋而東與盤江合其南峽之溪則自大水塘南山嵐洞來二溪一北一南皆透石洞而出亦奇矣越南板橋南一里溯南來溪入南峽轉而西行峽中又二里則有壩南北橫截溪上其流湧壩下注濶七八丈深丈餘絕似白水河上流之瀑但彼出天然而此則人堰者也壩北崖有石飛架路旁若鷁首掉虛而其石分竅連枝玲瓏上透嵌空湊合亦突崖之一奇也又西三里路緣北崖而上西越之而下共半里山廻水轉其水又自南向北而來者其先東西之峽甚束至是峽之成南北者漸寛又循溪西崖南向行一里南逾一突觜則其南峽開而盤成大塢南望有石梁橫跨溪上半里度石梁而東遂東南上坡始與南來之溪別東上半里過一村又東半里轉而南稍下共半里逾小溪而上過趙官屯遂由屯村北畔東南入塢二里復上嶺一里轉峽處有水飛墜山腰循山觜又西轉而南半里隨峽東入又半里峽中有水自東峽出卽飛瀑之上流也小石梁跨峽而南石碑剝落卽丹霞山建橋記文也由橋南西向盤嶺爲大水塘之道由橋東向溯水而入其下峽中箐樹防宻水伏流扵下惟見深緑一道迆谷底又東半里內塢復開中環爲田而水流其間路循山南轉半里入竹樹間有一家倚山隈結廬下瞰壑中平疇而棲予以爲非登山道矣忽一人出呼予由其前稍轉而東且予東南登嶺乃下耕塢中去及予躋半里復西入樵徑其人自塢中更髙呼稍東遂得平道其防四山廻合東北皆石山突屼而余所登西南土山則松陰寂歷松無挺防之勢而偃僕盤曲𨿽小亦然遂借松陰以手掬所攜飯摶而食覺食淡之味更長也旣而循坡南上者半里又入峽西上者一里又南逾坳脊間半里其坳兩旁石東西湧起而坳中則下防成井灌木叢翳其間杳不可窺已循東峯之南又轉而東南盤嶺半里其兩旁石峯又南北湧起而峽中又下防成窪又稍轉東北路成兩岐一由北逾峽一由東上余不知所從乃從東向而上者其兩旁石峯復南北湧起半里陟其間漸南轉又半里南向躋其坳則兩旁石又東西湧起越脊南始見西南一峯特聳形如天柱而有殿宇冠其上乃西南下窪間半里復南上岡脊廻望所越之脊有小洞一規其門南向其西有石峯如展旗其東岡之上復起亂峯如湧髻而南岡則環脊而西遂矗然起丹霞之柱焉其中廻窪下防底平如鏡已展土爲田第無滴水不堪挿蒔由岡西向躋級登級緣峯西石崖其上甚峻已而崖間懸樹宻防無復西日之爍直躋半里始及山門其門西北向而四周籠罩山頂時僧方種豆隴阪間門閉莫入久之一徒自下至【號照塵】啟門入余遂以香積供旣而其師影修至遂憇余閣中而飲以茶蔬影修又不昧之徒也時不昧募緣安南影修畱予久駐且言其師在必不放余去以余乃其師之同鄕也予謝其意許爲暫畱一日

初二日甚晴霽余時徙倚四靣憑逺眺與影修相指防其北近山稍伏其下爲趙官屯漸逺爲普安城極逺而一峯危突者八納也【相去已百里】其南稍下而橫脊擁其後爲山嵐洞極逺而遙遙隠隔者樂民所之南與亦佐縣爲界者也其西墜峽而下爲大水塘塢中自南而北山嵐洞之水北出南板橋者也隔溪則巨峯排列亦自南而北所謂睡寺山矣山西卽亦資孔大道而嶺障不可見其東僅爲度脊上堆盤髻之峯稍逺則駢岫叢防迆東北去爲兔塲營方頂山之脈者也山東南爲歸順土司【普安籠土司之屬與粵西土司同名】越其東南爲新安二所黃艸垻諸處與泗城接界矣是日余艸紀閣中影修屢設茶候供以雞葼菜藟漿花【藤如婆婆鍼綫斷其葉蒂輙有白漿溢出花蕋每一二十莖成一叢莖細如髮長半寸綴花懸蒂間花色如淡桃花連叢采之】黃連頭皆山蔬之有風味者也

初三日飯後辭影修影修送予以茶醤【粵西無醤貴州間有之而甚貴以鹽少故而是山始有醤食】遂下山十里北過趙官屯十里東北過南板橋七里抵普安演武塲由其西橫嶺西度一里望三一溪北來有崖當其南知洞在是矣遂下則洞門北向迎溪前有巨石坊題曰碧雲洞天始知是洞之名碧雲也【土人以此爲水洞以其上有佛者爲幹洞】洞前一巨石界立門中門分爲二路由東下水由西入入洞之中則擴然無間水循洞西路循洞東分道同趨南向十餘丈漸昏黒矣忽轉而東水循洞北路循洞南其東遂穹然大辟遙望其內光影陸離波響騰沸而行處猶闇闇也蓋其洞可入處已分三層其外入之門爲一層則明而較低其內辟之奧爲一層則明而彌峻當內外轉接處爲一層則暗而中坼稍束如門髙穹如橋聳豁不如內層低垂不如外層而獨界其中內外廻眺雙明迥然然從暗中向矚其頂又有一圓穴上透其上亦光明開辟若樓閣中函而無從騰空而上也東行暗中者五六丈而出則堂戶宏崇若阿房未央四圍旣拓而峻發彌甚水從東南隅下搗奧穴而去光從西北隅上透空明而入其內突水之石皆如踞獅泛鳬附壁之崖俱作垂旂矗柱蓋內奧之四隅西南爲轉入之橋門西北爲上透之明穴東南爲入水之深竅而獨東北廻環迥邃深處亦有穴髙懸其前有眢窟下墜黒暗莫窺其底其上有側石環之若井欄然豈造物者恐人暗中失足耶由窟左循崖而南有一石脊自洞頂附壁直垂而下防隆起壁者僅五六寸而鱗甲宛然或巨或細是爲懸龍脊儼有神物浮動之勢其下西臨流側石畦每每是爲十八龍田由窟右循崖而東有一石防亦自洞頂附壁直垂而下細紋薄影是爲蛇退皮果若遺蛻粘附之形其西扳隙而上則明所懸也其髙懸二十丈峻壁峭立而多側防錯鍔緣之上躋則其門擴然亦北向而出縱橫各三丈餘外臨危坡上倚峭壁卽在水洞之東但上下懸絕耳門內正對矗立之柱柱之西南卽橋門中透之上層也余旣躋明旋下觀懸龍蛇脫仍由防橋下出飯扵洞門石上石乃所鐫詩碑防人取以爲臺以供飲饌其詩乃張渙沈思充者詩不甚佳而渙字極遒活可愛鐫碑欲垂久逺而爲供飲之具將磨漶不保矣亟出紙筆錄之仍入內洞欲一登防橋上層而崖壁懸峭三上三卻再後仍登明東南援矗柱之腋透出柱南平視防橋之背甚坦而近但懸壁無防上下俱無扳踐咫尺難度於是復下而出洞日已下舂因解衣浴洞口溪石間半載夙垢以勝流浣濯之甚快也旣而拂拭登途忽聞崖上歌笑聲疑洞中何忽有人廻矚之乃明外東崖峭絕處似有人影冉冉余曰此山靈招我不可失也先是余聞水洞之上有梵龕及至索之無有從明外東眺層崖危聳心異之亦不見有扳緣之迹及出水洞覓路旁有小徑隠現伏艸間又似上躋明者以爲此間乃斷崖絕磴耳不意聞聲發閟亟廻杖上躋始向明之下旋轉而東拾級數十層復躋危崖之根則裂竅成門其門亦北向內髙二丈餘深亦如之左有旁穴前透多裂隙垂楞僧以石窒之爲室右有峭峽後坼上頗氤氳盤結而峻不可登洞中有金仙三像一僧棲其間故防者擕樽罍就酌扵此非其聲余將茫茫返城不復知水洞之外復有此洞矣酌者僕從甚都想必王翰林子弟予過眺而過之下山循溪溯流二里有大道卽南門橋遂從南門入躡山坡北行城中荒敝甚艸舎離離不復成行東下爲州署門廨無一完者皆安酋叛時城破鞠爲丘莽至今未復也出北門還抵逆旅是晚覓夫不得臥【按君是早反轅矣】

初四日覓夫不得扵逆旅稍散步北寺惟有空樓層閣而寂無人焉乃搆而未就者還悶悶而臥

初五日仍不得夫平明微雨旣止而云油然四布是日爲端午市多鬻蒲艾者雄黃爲此中所出然亦不見巨塊市有肉而無魚余悶坐逆旅囊中錢盡不能沽濁醪解愁回想昔年雉山之樂已分霄壤

初六日夜雨逹旦夫仍不得旣午遇金重甫者麻城人也賈而儒索觀予諸公手卷爲予徧覓夫竟無至者初七日囊錢日罄而夫不可得日復一日不免悶悶是日金重甫言將往荊州余爲作書寄式圍叔下午彼以酒資奉𨿽甚鮮而意自可歆

初八日夫𨿽有至者而惡主代爲掯價卽符也錢爲所竊去力阻以去下午得騎亦重價定之無可柰何也【余所遇惡人如衡陽刼盜狗塲拐徒並此寓竊錢去者共三番矣此寓所竊初疑爲騎夫後乃知爲符主也人之無良如此夫刼盜拐徒無論如南寕梁衝宇寶檀僧並此人俱有害人之心予以萬里一身脫其虎口亦幸矣】初九日平明以行李付騎別金重甫乃行是早雲气穠郁從普安北門外第一溪橋北循西峽入過稅司前漸轉西南皆溯小溪西岸行西山崇隆小瀑屢屢從山巓懸注南五里始西南登坡是爲雲南坡初二里稍夷又一里半甚峻過一脊而西復上坳共一里爲馬鞍嶺越而西遂循嶺西向西南行於是升降在嶺頭盤折皆西南俱不甚髙深五里稍降塢中爲坳子哨【先是毎處有打哨之苦此爲第一哨今才奉憲禁並扵一處過無問者】又南越一坳大雨淋漓仍前升降大峯之西冒雨又十五里而至海子鋪山塢稍開頗大中有水塘卽所謂海子也有小城在其南是爲中火鋪普安卄二哨俱扵此並取哨錢過者苦焉【先各哨分取今並取於此】哨目止勒索駝馬擔夫見余軰亦不甚阻撓余乃入城飯扵市復出南門南向登山五里遇駝馬方牧扵山坡雨復大至余乃先行升降髙下俱依東大山而南兩旁多眢井墜坑不辧水從何出又五里爲大河鋪有水自鋪東平防坡下漫流峽中路隨之而南天乃大霽忽云破露見西南有山甚髙【土人云爲黒山】雲气籠罩時露一班直上與天齊望而趨五里大河之水已漸墜深塹似從西北坼峽去路東南緣嶺透峽東下則山環塢合間中窪爲塘水滿其中而四靣皆髙不知出處又東透坳下塢間又復窪而成塘與前𨿽有髙下而瀦水莫泄同之又東緣南峯而轉越其東則東塢大開深盤逺錯千塍環壑扵下度其地在丹霞山南山嵐洞西南余謂壑底水卽北透山嵐者徴之土人云西峯下有入水洞水墜穴去不知所出從西峯稍下共五里是爲何郎鋪越鋪南又上嶺仍依東嶺行廻望云籠髙峯已在西北時出時沒興雲釀雨皆其所爲𨿽山中雨不齊而眾山惟瞻其馬首者循東嶺南下峽中有溪自南而來溯之行其東岸共五里路忽由水渡西岸而暴雨漲流深湧莫能越方欲解衣赴之忽東山之上有呼者戒莫渡招予東上嶺行余從之遂從莽棘中上東嶺已得微道隨之南二里得北來大道果從東嶺上降者蓋渉溪者乃西道從嶺者乃東道水涸則從西水漲則從東也西流之中有一綫深坑涸時橫板以渡玆漲沒無影非其人遙呼幾不免凴河之險矣從東嶺下一里則大道西瀕溪道中水漫數寸仍揭而溯之一里有石梁跨溪上其溪自西南抵東山之麓至是橫折而西從梁下抵西山之麓乃轉北去蓋其源發扵西南火燒鋪西分水嶺【按志分水嶺在普安西南百二十里卽此】北流經此又北抵黒山何郎之南不知所泄卽土人亦莫能悉也石梁西麓有穴紛駢縱橫如亦字故名其地曰亦字孔今訛爲亦資孔乃土音之混也梁南半里卽爲亦字孔驛有城倚西山下而水繞其東焉比至雷雨大作宿扵西門內周鋪

記遊太華山

出省城西南二里下舟兩岸平疇夾水十里田盡萑葦滿澤舟行深緑間不復知爲滇池巨流是爲艸海艸間舟道甚狹遙望西山繞臂東出削崖排空則羅漢寺也又西十五里抵髙峣乃捨舟登陸髙峣者西山中遜處也南北山皆環而東出中獨西遜水亦逼之有數百家倚山臨水爲迆西大道北上有傅園西上五里爲碧雞闗卽大道臨安寕州者由髙峣南上爲楊太史祠祠南至華亭太華盡扵羅漢卽碧雞山南突爲重崖者蓋碧雞山自西北亙東南進耳諸峯由西南亙東北兩山相接卽西山中遜處故大道從之上置闗髙峣實當水埠焉南一里飯太史祠又南過一村乃西南上山共三里山半得華亭寺寺東向後倚危峯艸海臨其前由寺南側門出循寺南西上南逾支隴入腋共二里東南升嶺嶺界華亭太華兩寺中而東突者南逾嶺西折入腋湊間上爲危峯下盤深谷太華則髙峙谷東與行處平對然路必窮極西腋後乃東轉出腋中懸流兩墜石窟幽峭險仄不行此徑不見也轉峽又東盤山嘴共一里俯瞰一寺在下壑乃太平寺也又南一里抵太華寺亦東向殿前夾墀皆山茶南一株尢巨異前廊南穿廡入閣東向瞰海然此處所望猶止及艸海若濙濙浩蕩觀當更在羅漢寺南也遂出南側門稍南下循塢西入又東轉一里半南逾嶺嶺自西最髙處東垂下有大道直上爲登嶺道截之東南下復南轉遇石嶙峋南擁輙從其北東向墜土坑下共一里又西行叢石中一里復上躡崖端盤崖而南見南崖上下如房燕窩累累欲墜者皆羅漢寺南北庵也披石隙稍下一里抵北庵已出文殊巖上始得正道由此南下爲羅漢寺正殿由此南上爲朝天橋橋架斷崖間上下皆嵌崖此復嶄崖中墜橋渡而南卽爲靈官殿門北向臨橋由殿東側門下扳厓躡峻愈上愈奇而樓【供純陽】而殿【供元帝】而閣【供玉皇】而宮【名抱一】皆東向臨海嵌懸崖間每上數十丈得斗大平崖輙杙空駕隙成之故諸殿俱不崇巨而防云綴石互爲披映至此始擴然全収水海之勝南崖有亭前突北崖橫倚樓樓前髙栢一株撐空漾翠並樓而坐如坐桅檣上不復有崖石下借也抱一宮南削崖上杙木棧穿石穴棧懸崖樹穴透崖隙皆極險峭度隙有小樓粘石端寢龕炊竈皆具北庵景至此而極返下朝天橋謁羅漢正殿殿後崖髙百仞崖南轉折間泉一方停崖麓乃朝天橋迸縫而下者曰勺冷泉南逾泉卽東南折其上崖更崇列中止瀠坪一縷若腰帶下悉隤阪崩崖直挿海底坪間梵宇仙宮【雷神廟三佛殿壽佛殿闗帝殿張仙祠眞武宮】次第連綴眞武宮之上崖愈傑竦昔梁王避暑於此又名避暑臺爲南庵盡處上卽穴石小樓也更南則庵盡而崖不盡穹壁覆云重崖拓而更合南絕壁下有漪蘭閣址還至正殿東向出山門凡八折下二里抵山麓有村氓數十家俱网爲業村南卽龍王堂前臨水海由其後南循南崖麓村盡波連崖勢愈出上已過漪蘭舊址南壁愈拓削一去五里黃石防掛壁下土人名爲掛榜山再南則廻崖突嘴巨石壘空嵌水折成壆南復分接屏壁雄峭不若前而兀特離奇又開異境三里下瞰海涯舟出沒石隙中有結茅南涯側者亟懸仄徑下得金綫泉泉自西山透腹出外分三門大僅如盎中空洞悉巨石嵌仄不可入水由盎門出分注海海中細魚溯流入洞是名金綫魚魚大不逾四寸中腴脂首尾金一縷如綫爲滇池珍味泉北半里有大石洞洞門東瞰大海卽在大道下崖傾莫可墜必迂其南始得逶迆入卽前所望石中小舟出沒處也門內石質玲透裂隙森柱俱當明處南入數丈輙暗覓炬更南洞愈崇拓共一里始轉而分東西向東上三丈止西入窈窕莫極懼火炬不給乃出上山返抱一宮問山頂黒龍池道須北向太華中乃南轉然池實在山南金綫泉絕頂以此地崖崇石峻非扳援可至耳余輙從危崖歷隙上壁𨿽峭石峯多稜懸躍無不如意壁紋瓊葩瑤莖千容萬變皆目所未收素習者惟牡丹枝葉離披布滿石隙爲此地絕遘乃結子垂垂外緑中紅又餘地所未見土人以髙逺莫知采鑑第曰山間野藥不辧何物也扳躋裏余遂躡巓則石蕚鱗鱗若出水靑蓮平散竟地端漸側鍔而南惟西南一峯最髙行頂四里淩其上爲碧雞絕頂頂南石蕚駢叢南墜又起一突髙少遜之乃南盡海口山也絕頂東下二里已臨金綫泉之上乃於聳崖間觀黒龍池而下

記滇中花木

滇中花木皆奇而山茶山鵑爲最山茶花大逾碗攢合成毬有分心捲邊軟枝者爲第一省城推重者城外太華寺城中張石夫所居朶紅樓樓前一株挺立三丈餘一株盤垂幾及半畆垂者重枝宻幹下覆及地所謂柔枝也又爲分心大紅遂爲滇城冠山鵑一花具五色花大如山茶聞一路迆西莫盛扵大理永昌境花紅形與吾地同但家食時疑色不稱名至此則實有紅艶果不減花也

記防顏洞

臨安府顏洞凡三爲典史顏姓者所開名最著餘一至滇省毎飯未嘗忘鉅鹿也遂由省中南過通海縣防縣南之秀山上一里半爲灝穹宮宮前巨山茶二株曰紅雲殿宮建自萬曆初距今才六十年山茶樹遂冠南土又南抵臨安府城南臨瀘江此江西自石屏州異龍湖來東北穿出顏洞而合郡眾水亦以此洞爲泄水穴也於是覓一防者扵城東接待寺顏洞大道當循城而南度瀘江橋首從寺前隔江東北小路行遂不得渡瀘江東觀三溪防合處由寺北循塘防東行塘東皆紅蓮覆地宻不見水東北十五里度賽公橋水自西北來東南入瀘又五里上山爲金雞哨哨南瀘江防諸水由此東入峽峽逼甚水傾東抵洞口尙裏余望洞頂石崖雙壁如門對峙洞正透其下重崗廻夾之不可得見求土人入皆曰水漲流急此非防時若兩月前水涸可不橋而入今卽有橋亦不能況無橋耶橋非一處毎洞中水深處輙架木以渡往例按君來防架橋費且百金他費亦百金土人苦之乘普酋兵變托言洞東卽阿迷境叛人嘗出沒此遂絕官長防洞者余必欲一至洞門土人曰須渡江南岸隨峽入所謂瀘江橋大道也始悔爲者誤乃舎水洞覓南明萬象二陸洞從稍東下坡復上山登頂東瞰峽江環峽東入洞門卽在東峽下予所登山處正與其上雙崖平對門猶爲曲掩但見峭崖西向湧水東傾搗穴吞流之勢已無隠形矣東北三里逾嶺脊下山二里則極東石壁危聳如環半城下開洞門北向余知有異從之直下一里抵峽中又一里半抵東壁下稍南上洞門廓然上大書云津洞蓋水洞中門也防顏洞以云津爲奇從前門架橋入出後門約四五里暗中傍水行中忽辟門延景其上又絕壁爲環故自奇絕余不能入其前洞而得之重崿絕巘間且但知萬象南明不復知有云津也誠出扵意外遂瞰洞而下洞底水從西南穴中來盤門內而東復入東南穴去餘下臨水湄徑之水濶三丈洞髙五六丈而東西當門透明處徑可二十丈但水所出入直逼外壁故非橋莫行出水西穴漸暗不可逺窺東爲水穴處稍旁拓隔水眺之中垂列乳柱繽紛窈窕復上出洞外上眺東南北三靣俱環壁無可上仍西出舊道北上山東一里逾嶺已陟東壁廻環上嶺塢中東向一里其地南北各起層石崖時突萬象洞卽在北崖上乃者妄謂在南崖下直下者一里抵南崖一洞東向髙四丈水從中湧出兩崖角起前對爲峽水出洞破峽勢極雄壯蓋水洞後門也又東二里抵老防村問諸途人云萬象洞在西北嶺上卽前所從下山處洞甚深歷降而下底與水洞通余欲更至洞門晚色已合去宿館尙十里念此三洞慕之數十年趨走萬里乃至而叛夷阻之陽侯隔之太陽促之人又誤之生平防屐斯爲最阨矣

徐霞客逰記卷五下﹤史部﹐地理類﹐遊記之屬﹐徐霞客遊記﹥

欽定四庫全書

徐霞客逰記卷六上

明徐宏祖撰

西南逰日記九【雲南】

戊寅八月初七日作書投署府何別駕求廣西府誌是日其誕辰書未達入閱其堂四境圖見盤江自其南界西半入境東北從東界之北而去不標地名旡從知其何界也

初八日何收書欲相見是日雨予不往

初九日予令顧僕辭何促其志大雨不止

初十日何言覓志旡印就者已命殺靑矣午霽始見黃菊大開【菊惟黃色不大又有西番菊】

廣西府西界大山髙列如屛直亙南去曰艸子山西界卽大麻子嶺從大龜來者東界峻逼而西界層疊北有一石山森羅扵中連絡兩界曰發果山東支南下者結爲郡治西支橫屬西界者有小水從穴湧出甚巨是爲瀘源經西門大橋而爲矣邦池之源者也【通海從穴湧出此海亦從穴湧出然此南山復橫截仍入太守塘山穴中爲尢異也廣福僧言此水入穴卽從竹園村北龍潭出未知果否恐龍自是錫岡北塢水此未必合出也矣邦池俗名海子又曰龍甸○此濾江非廣中瀘江也瀘江在南而此水亦竊其名不知何故】矣邦池之南復有逺山東西橫屬則此中亦一南北中窪之坑而水則去來皆透於穴矣此郡山之最逺者也

發果山員若貫珠橫列郡後東下一支曰奇鶴峯則學宮所托西下一支曰鉄龍峯則萬壽寺所倚而郡城當其中環處城之東北亦有一小石峯在其中曰秀山上多突石前可瞰湖後可攬翠城南瀕湖復突三峯東卽廣福曰靈山中峯最小曰文筆峯建塔於上而西峯橫若翠屛焉【卽名翠屛】此郡山之近者也秀山前有伏波將軍廟後殿爲伏波像前殿爲郡守張繼孟祠【張扶風人以甲科守此壬申爲普酋困城岌岌矣張奮不顧身固保城隍普莫能破城賴以完先是張夢伏波示以方略旣退賊親涖息宰河招撫焉賊稱爲捨命王云】

新寺【卽萬壽寺】當發果西垂之南其後山石嶙峋爲滇中所無其寺南向後倚峭前臨遙海亦此中勝處前有玉皇閣東爲城隍廟俱在城外

瀘源洞在城西北四里新寺後山西盡環塢西北其中亂峯雜沓綴以小石岫皆削瓣駢枝標靑防翠北環西轉而瀘源之水湧扵下穴瀘源之洞辟扵層崖有三洞焉上洞東南向前有亭下洞南向在上洞西五十步皆在前山之南崖後洞在後山之北防其上如眢井從井北墜穴而下二十步底界而成脊一穴東北下而小一穴東南下而廓此三洞之分向也其中所入皆甚深秉炬穿隘屢起屢伏乳柱紛錯不可窮詰焉

十一日大霽上午出西門過城隍廟玉皇閣前西一里轉新寺西峯之嘴而北又北一里抵山下歷級防上洞望洞西有寺殿兩重入憩而防水爲餐因由寺西觀水洞還寺中索炬始知爲洞有三皆須火深入下午彊索得炬而火爲顧僕所滅徧覓不可得遙望一村在隔水之南漲莫能達遂不得爲深入計聊一趨後洞得披其外扄還入下洞探其中門而已仍從舊路歸北入新寺抵暮而返

十二日坐寓待志擬一至卽行晚謂顧僕曰志訂就當卽來候也

余初意廣西郡人必悉盤江所出徧徵之終無諳者其不知者反謂西轉彌勒固屬顚倒其知者第謂東北注羅平經黃艸壩下卽莫解所從矣問所謂東南下廣南出田州亦似揣摩之言靡有確據也此地至黃艸壩又東北四五日程余欲從之以此淹畱日久迆西之行不可遲姑畱爲歸途之便

廣西府鸚鵡最多皆三鄕縣所出然止翠毛丹喙無五色之異

三鄕縣乃甲寅蕭守所城維摩州州有流官祗居郡城不往州治二處皆借何天衢守之以與普拒

廣福寺在郡城東二里吉雙鄕在矣邦池之東南與之對而彌勒州在郡西九十里一統志乃注寺在彌勒東九十里鄕爲彌勒屬何耶豈當時郡無附郭三州各抵其前爲界故以屬之彌勒耶然今大麻子哨西何以又有分界之址也

十三日中夜聞雷聲達旦而雨餘欲行屢矣而日復一日待之若河淸焉

自省至臨安皆南行自臨安抵石屛州皆西北自臨安抵阿迷皆東北自阿迷抵彌勒皆北行自彌勒抵廣西府皆東北

十四日再令顧僕促志余束裝以待乍雨乍霽上午得回音仍欲畱至明晨云乃攜行李出西門入玉皇閣閣頗宏麗中乃銅像兩廡所塑羣仙像極有生气正殿四壁畫亦精工遂過萬壽寺飯後登寺左鐵龍峯之脊石骨稜稜皆龍鱗象角也【志又稱爲天馬峯以其形似也】下還寺中見右廡北有停柩焉詢之乃吾鄕徽郡防公柩也防諱大勲任廣西三府徵普時防率兵屯郡南海梢以防冦之衝突四年四月普兵忽乘之竟沒於陣今其子現居其地不得歸故停柩寺中余爲慨然是晚李如玉楊善居諸君作醮寺中屢承齋餉僧千松亦少解人意是晚月頗朗

十五日余入城探防君之子令顧僕往促何君上午出西門防城隍廟旣返寺寺中男婦進香者接踵有吳爾錫者亦以進香至同楊善居索余文各攜之去約抵暮馳還下午何命堂書送志及程儀至余作書謝之是晚爲中秋而暗云宻布大風忽吼僧設茶於正殿啜之而臥

十六日雨意霏霏不能阻余行色而吳楊文未至令顧僕往索之旣飯楊君攜酒一樽侑以油餅燻鳬乃酌酒而攜鳬餅以行從玉皇閣後循鐵龍東麓而北一里登北山而上一里逾其坳卽發果山之脊也志又謂之九華山蓋東峯之南下者爲奇鶴爲學宮所倚西峯之南下者爲鐵龍爲萬壽寺之脈中環而南突於城中者爲鐘秀山其寔一山也從嶺上平行又北三里始見瀘源洞在西而山脊則東自東界大山橫度而西屬於西界爲郡城後倚然瀘源之水穿其西穴而出亦不得爲過脈也從嶺北行又五里而稍下有哨在塢之南崗曰平沙哨郡城北之鎖鑰也其東卽紫薇之後脈猶屛列未盡其西則連峯蜿蜒北自師宗南下爲阿盧山界塢中之水而中透瀘源者也由哨前北行塢中六里有溪自北而南小石梁跨之是爲矣各橋溪水發源於東西兩界分支處由梁下西注南轉塢窮而南入穴出瀘源之上流也又北六里有村在西山之半溪峽自東北來路由西北上山一里躡嶺而上二里遂逾西界之脊瞰西塢行塢中水浸成壑有村在其下其西復有連山自北而南與此界又相持成峽焉從嶺上又北四里乃西北下西峽中一里抵麓復循東麓北行十五里復有連防屬兩界之間有數家倚其上是爲中火鋪有公館焉【按志師宗南四十里有額勒哨當卽此矣】飯仍北行峽中其內石峯四五離立崢崢峽西自有溪北下路從峽東行兩界山復相持而北塢中皆荒茅沮洳直抵師宗寂無片椽矣聞昔亦有村落自普與夷出沒莫禁民皆避去遂成荒徑廣西李翁爲餘言師宗南四十里無一人皆因普亂民不安居山督府今亦有普兵出沒路南之道一梗不通一城之外皆危境云【山爲秦土官寨其山最髙爲彌勒東西山分脈處其西北卽屬陸涼西屬路南爲兩州間道向設督捕城今漸廢弛秦土官爲昻土官所殺昻復爲普所擄今普兵時出沒其地人不敢行往路南澂江者反南迂彌勒從北而向革泥關蓋自廣西郡城外皆普氏所懾服卽城北諸村小民稍溫飽輒坐沠其貲以供違卽全家擄掠而去小民寧流離四方不敢一鳴之有司以有司不能保其命而普之生殺立見也】北行二十里經塢而西從塢中度一橋有小水自南而北渉之轉而西北行暝色已合顧僕後余從一老人一童子前行躑躅昬黑中余髙聲呼顧僕老人輙揺手禁止恐匪人聞聲而出也循坡渉坳十里有一尖峯當坳中穿其腋復西北行路甚濘溪水交流路幾不辧後不知顧僕趨何所前不知師宗在何處莽然隨老人行而老人究不識師宗之逺近也【老人初言不能抵師宗隨路有村可止至是還叩之老人曰余昔經此已十四年前此村居不意一變】久之漸聞犬吠聲隱隱知去人境不逺矣過尖山共五里下渉一小溪登坡遂得師宗城焉抵東門門已閉而外無人居循城東北隅有艸茅數家俱己熟寢老人仍同童子去余止而謀宿莫啟戶者心惶惶念顧僕負嚢山荒路寂泥濘天黒不知何以行且不知從何行久之見暗中一影亟呼而得之而後喜可知也旣而見前一家有火趨扣其門始固辭余之久乃啟戶入客防湯煮楊君所貽粉糕啖之甘如飴也濯足借艸而臥中夜復聞雨聲【主人言今早有人自府來言平沙有賊人截路君何以行余曰無之曰可徴君之福也卽此地外五里尖山之下時有賊出沒土人未晚卽不敢行何幸而昏夜過之】

師宗在南山峽間東北與西南俱有山環夾其塢縱橫而開洋不整亦不大水從東南環其北而西去亦不大也城𨿽磚甃而甚卑城外居民寥寥皆艸廬而不見一瓦其地哨守之兵亦俱何天衢所轄

城西有通元洞去城二里又有透石靈泉俱不及防十七日晨雨飯而行泥深及膝出門卽僕北行一里有水自東南塢來西向注峽而去有石橋跨之爲緑生橋過橋行塢中一里北上坡遵坡行八里東山始北斷成峽水自峽中西出有寨當峽而峙不知其名余從西坡北下則峽水西流所經也坡下亦有茅數家爲往來居停之所是曰大河口河不甚巨而兩旁沮洳特甚有石梁跨之與緑生同水勢亦相似過橋北行度塢北復有山自東北橫亙西南一里陟其坡循之東向行三里越坡東下塢中沮洳有小水自北而南入大河溪上流有四五人索哨錢於此因架木爲小橋以渡水見余不索哨而乞造橋之犒余畀以二文各交口稱謝旣渡半里餘隨車路東行諸人哄然大呼余還顧則以羅平大道宜向東北余東爲悞故也亟還從東北半里復上坡東行皆荒坡遙隴夙霧逺迷重茅四塞十五里東逾岡始望見東北岡上有寨一屯其前卽環山成窪中有盤壑水繞其底而成田塍四顧皆髙不知水所從出從岡東下一里越塢中細流其塢與流皆自南而北卽東通盤壑者又東上一里循盤壑之南脊行與所望北岡之寨正隔塢相對矣又逾東岡稍下一里則盤壑之東有峽穿隴而至其峽自東南大山破壁而至者峽兩崖皆亙壁其上或中剖而成峽或上覆而成梁一塢之中倐斷倐續水亦自東南流穿盤壑但壑中不知何泄時余從中梁而度水流其下不知其爲梁也望南北峽中水一從梁洞出一從梁洞入乃從梁東選石踞勝瞰峽而坐睇其下如連環夾壁明暗不一曲折透空但峽峭壁削無從下穿其穴又東愈塢相錯再上再下八里盤嶺再上至是宿霧盡開北有削崖近峙南有崇嶺遙穹取道其間橫陟嶺脊始逼北崖旋向南嶺二里復逾髙脊北轉東下二里有茅當兩峯峽間前植哨竿空而無人是曰張飛哨山中最幽險處也又東下三里懸壑深閴艸木防宻泥濘及膝名偏頭哨哨不居廬路口止有一人懸刀植鎗而索錢余不之與而過此哨之南卽南穹崇嶺羅平賊首阿吉所窟處爲中道最險故何兵哨守焉又名新哨而師宗界止此矣過哨又東上嶺嶺更峻石骨稜厲二里躋其巓爲羅平師宗之分界亦東西二山之分界也【嶺重山復上下六十里險峻爲迆東之冠焉】其山蓋南自額勒度脈分支北下結成崇嶺北度此脊而爲白蠟東龍而東盡於河底盤江交防處者也從嶺上東向平行其間多墜壑成穽小者爲眢井大者爲盤窪皆叢木其中宻不可窺而峯頭亦多樹多石不若師宗皆土山茅脊也平行脊上五里路左有塲宿火樹間爲中火鋪乃羅平師宗適中之地當午土人亦有擔具攜炊賣飯於此而旣過時輒去余不及矣乃冷飡所攜飯又東一里漸下又一里南向下叢中路在箐石間泥濘彌甚一里遂架木爲棧嵌石隙中非懸崖沿壁而或防或續每每平鋪當道想其下皆石孔眢井故用木補塡之也又東下一里始出峽口廻顧西壑崇嶺髙懸皆叢箐宻翳中有人聲想其夷人之居而外不能見東眺則南界山岡平亙北界則崇峯屛立相持而東循北坡東行三里復北上坡直抵北界峯腰緣之三里峯盡東下有塢縱橫一塢從北峽來一塢從東峽來一塢從西峽來一塢向東南去時雨色復來路復泥濘計至羅平尙四十里行不能及聞此中有營房一所可宿欲投之四顧茫無所見祗從大道北轉入峽遂緣峽東小嶺而上一里忽遇五六人持矛挾刃而至顧余曰行不及州矣余問營房何在曰已過可宿乎曰可遂挾余還蓋此輩卽營兵乃送地方巡官過嶺而返者仍一里下山抵塢中乃向東塢入半里抵小峯之下南向扳峯而上浚滑不可著足半里登其巓則營房在焉營中茅舍如蝸上漏下濕人畜雜處其人猶沾沾謂余公貴人使不遇余輩而前無可托宿柰何𨿽營卑隘猶勝夷居十倍也余頷之索水炊粥峯頭水甚艱以一掬濯足而已

十八日平明雨色霏霏余謂自初一漾田晴後半月無雨恰中秋之夕在萬壽寺狂風釀雨當復有半月之陰營兵曰不然余羅平自月初卽雨並無一日之晴蓋與師宗隔一山而山之西今始雨山之東雨已久甚乃此地之常非偶然也余不信飯後下山【飯以筍爲案筍出山箐深處八月正其時也】濘滑更甚於昨而濃霧充塞較昨亦更甚一里抵昨所入塢中東北上一里過昨所返轅處又一里逾山之崗或東或北盤旋嶺八里稍下有泉一縷出路左石穴中其石髙四尺形如虎頭下層若舌之吐而上有一孔如喉水從喉中溢出垂石端而下墜喉孔員而平僅容一拳盡臂探之大小如一亦石穴之最奇者余時右足爲泥污以足向舌下就下墜水濯之行未幾右足忽痛不止餘思其故而不得曰此靈泉而以濯足山靈罪我矣請以佛氏懴法解之如果神之所爲祈十步內痛止及十步而痛忽止余行山中不喜語怪此事余所親驗而識之者不敢自諱以沒山靈也從此漸東下五里抵一盤壑中有小水自北而南四圍山如環堵此中窪之底也豈南流亦透穴而去者耶又上東岡二里逾岡又東下一里行塢中者三里有小水自西北向東南至是始遇明流之澗有小橋跨之旣度澗從東南去路復東上岡三里逾岡之東始見東塢大開自南而北東界則遙峯森峭【志稱羅莊山】駢立東南西界則崇巘巍峩【志稱白蠟山】屛峙西北東北又有一山【土人稱爲東龍山】橫排於西界缺處而猶逺不睹羅平城近莫見興哆囉也【興哆囉卽在山下以嶺峻不能下瞰耳】又東稍下者二里峻下者一里遂抵塢中則興哆囉茅舍數間倚西山東麓焉轉而北行塢中其塢西傍白蠟東瞻羅莊南去甚遙則羅莊自西界老脊分支而東環處也塢中時有土岡自西界東走又有石峯自東界西突路依西界北行遙望東界遙下峭離立分行競穎復見粵西靣目蓋此叢立之峯西南始於此東北盡於道州磅礡數千里爲西南奇勝而此又其西南之極云過興哆囉北一重土岡東走卽有一重小水隨之想土岡之東有溪北注以受此諸水數渉水逾岡北五里望西山髙處有寨聚居頗眾又北二里有池在東岡之下又北二里有池在西岡之下皆岡塢環轉中窪而成者又北三里有水成溪自西而東向注甚急一石梁跨之爲魯夷橋橋下水東南數里入穴中越橋北始有夾路之居又北半里又有水自西而東注其水不及魯夷之半卽從上流分來亦東裏余而滅亦一石橋跨之二水同出於西門外白蠟山麓龍潭中分流城東南而各墜地穴亦一奇也橋之南始有盈禾之塍又北半里入羅平南門半里轉東一里出東門停憇於楊店是日爲東門之市旣至而日影中露市猶未散因飯於肆觀於市市新榛子薫雞葼還楊店而雨蒙蒙復至楊婿江渭濵者荊州人贅此三載矣頗讀書知靑烏術詢以盤江曲折能隨口而對似有可據者先是余過南門橋有一老者巾服而踞橋坐見余過拉之俱坐余知其土人因訊以盤江彼茫然也彼又執一人代訊其人謂由澂江返天上可笑也渭濱言盤江南自廣西府流東北師宗界入羅平之東南隅羅莊山外抵八達夷寨防江底河經巴澤河格巴吉興隆那貢至霸樓爲霸樓江遂東南下田州不北至黃土壩亦不至普安州第壩樓諸處與普安界亦相交錯是南盤亦經普安之東南界特未嘗與東北之北盤合耳

羅平在曲靖府東南二百餘里舊名羅雄亦土州也萬曆十三年土酋者繼榮作亂都禦史劉世防奉命徵討臨元道文作率萬人由師宗進夾攻平之攺爲羅平明年繼榮目把董仲文等復叛羈知州何倓文作以計出之復率兵由師宗進討平之今遂爲迆東要地

羅平州城西倚白蠟山下東南六十里爲羅莊山東北西十里爲束龍山有水自白蠟山麓龍潭出名魯夷河東環城南出魯夷橋而東入地穴其北有分流小水亦如之此內界之水也其西有蛇牀河自州西南環州東北抵河底河俱在白蠟束龍二山外其東南有盤江自師宗東北入境東南抵八達俱在羅莊山外此外界之水也

州城磚甃頗整州治在東門內俱民惟東門外頗成闤闠西南二門爲賊首官霸阿吉二冦不時刼掠民不能居

白蠟山在城西南十餘里頂髙十餘里其麓卽在西門外二里上有尖峯南自偏頭寨北抵州西北爲磨盤山過脈而東又起爲束龍山者也此山𨿽晴霽之極亦有白雲一縷橫亙其腰如帶圍爲州中一景

束龍山在城東北四十里者繼榮叛時結營其上爲巢窟官兵攻圍久之內潰而破今其上尙有二隘門羅莊山在城東南六十里其山參差森列下多卓錐防筍之岫粵西石山之發軔也

羅平州東至廣南八達界二百里西南至師宗州偏頭哨六十里南至師宗州烏魯河界八十五里西南至陸涼蛇牀河界一百里西北至舊越州界發郎九十里北至亦佐縣桃源界一百二十里東北至亦佐縣黃艸壩二百里

羅平州正西與滇省對正東與廣西思防府對正北與平夷衛對正南與廣西府永安哨對

十九日坐雨逆旅閱廣西府誌下午有伍左李三生來拜

二十日二十一日並雨阻逆旅

二十二日早仍雨將午乃霽浣衣且補紉之下午入東門仍出南門登門外二橋觀魯夷河詢之土人始知其西出白蠟山麓龍潭仍東入地穴者也還入南門上城行抵西門望白蠟山麓相去僅三里外有土岡一層廻之魯夷發源卽從其麓透穴而出者也稍北卽東轉經北門其西北則磨盤山峙焉爲州城來脈城東北隅滙水一塘其下始有禾畦卽東門接壤矣其城乃東西長而南北狹者也

二十三日晨起雲陰四布飯而後行其街從北去居民頗盛一里出北隘門有岐直北過嶺者爲發郎道其嶺卽自西界磨盤山轉而東行者板橋大道從嶺南東轉東北向行十里有村在北山之下曰發近徳其處南開大塢西南卽白蠟東南卽大堡營山大堡營之南一支西轉卓起一峯特立於是村之南爲正案其南則石峯參差遙列卽昨與哆囉所望東南界山也又東屢有小水南去渡之東五里有石峯突兀當關北界卽磨盤東轉之山南界卽大堡山諸石峯相湊成峽而石峯當其中若蹲虎然由其東南腋行南界石山森森成隊南去而路漸東北上五里出當關峯之東其東垂有石立上有斜騫之勢曰金雞獨立也又東一里有一洞門在南小峯下時雨陣復來避入其中飯又東三里東上峽脊其脊卽磨盤山東走脈至此又度而南爲大堡營東山者也一里逾脊之東其上有岐南去不知往何夷寨脊東環窪東塢有小水北下注東南塢中稻禾盈塍有數家倚北峯下曰沒柰徳東峯下有古殿二重時勢大至趨避久之乃隨水下東南峽峽逼路下兩旁山勢仍覺當人靣而起東行峽中二里有水自峽南洞穴出與峽水同東注又一里有小石梁跨溪逾之從溪南東行一里溪北注峽路東逾岡一里餘有塢自西北來環而南其中田禾芃彧村落髙下東二里有數十家夾路曰山馬夷亦重山中一聚落也於是又東北一里有石峯髙亙逾其南坡抵峯下又東南一里有塘在山塢五六家傍塢而棲曰挨澤村又東北二里爲三板橋數家當山之岡其橋尙在岡下時雷雨大至遂止於岡頭上寨二十四日主人炊飯甚早平日卽行雨色霏霏路滑殊甚下坡卽有小石梁其下水亦不大自西而東注乃出於西北石穴而復入東北穴中者其橋非板而石而猶仍其舊名橋南復過一寨乃東北行坡間二里有岐當峽從東北者乃入寨道從直東者爲大道從之直東一里登岡上其北有塢在北大山下卽寨聚所托中有芃芃焉岡南小石峯排立岡頭自東而西遂與北山環峙爲峽入峽東行四里逾脊北上半里入其坳其北四峯環合中有平塢經之而北西峯尢突兀焉北半里又穿坳半里復由峽中上一里直抵北巨峯下其峯聳亙危削如屛北障其西有塢下墜北去其中箐深霧黒望之杳然路從峯南東轉遂與南峯湊峽甚逼披隙而東半里其東四山攢合峯髙峽逼叢木防宻亦幽險之境也遂循南峯之東南向入塢半里乃東南上半里逾岡脊而東其東有塢東下路從岡頭南向行一里復出南坳其坳東西兩峯從岡脊起路出其側復東向行三里始稍降而復上升降曲折多循北嶺行與南山相持成塢六里路從塢而東又五里稍上逾坳南北峽始開再南盤北嶺之南三里始見路旁余薪防灰知爲中火之地從其東一里下峽始得石路迆南向平下二里俯見南塢甚杳循北嶺東向行一里忽聞溪聲沸然又南下抵塢中一溪自東而西有石梁跨之溪中水頗大而甚急四顧山廻谷宻毫無片隙不知東北之從何來不知西南之從何泄當亦自出入於竅穴中者欲行人問之因坐飯橋上久之不得過者乃南越橋行仰見橋南有岐躡直上又有大道則溯溪而東時溪漲路渰扳南峯之麓行念自金雞山東上一路所上者少而下者無幾此溪𨿽流塢中猶是山巓之水也東一里循南峯東麓轉而南隔塢東望溪自東北峽中破崖而出其內甚逼路捨之南半里復循南峯南麓轉而西向入塢一里塢窮遂西上嶺一里逾嶺頭始見有路自北來合並由嶺上南去此卽橋南直躋之岐逾髙嶺而下者較此爲徑直云由嶺南行西瞰塢甚深而箐宻泉沸亦不辧其從何流也又南二里轉而東循北嶺南崖東向行亦與南山下夾成塢下瞰深宻與西塢同東五里其塢漸與西塢並始知山從東環塢乃西下者又東向逾岡東北一里度一脊其脊東西度從其東復上嶺一里則嶺東有塢南北辟乃北轉循西山行塢上一里塢窮從塢北平轉逾東嶺之東共二里有數家在路北坡間曰界頭寨以羅平村落東止於此也又東行岡上二里再上嶺一里逾之而東則東有深峽下嵌惟聞水聲洶湧而不見水從嶺上轉而南行東瞰東界山麓石崖懸峭時突於松梢箐影中而不知西界所行之下其崖更聳也南行一里始沿崖南下又一里仰見路西之峯亦變而爲穹崖峭壁極危峻之勢焉從此瞰東崖之下江流轉曲西南破壁去隔江有茅兩三防倚崖而居乃東向拾級直下一里瞰江甚近而猶未至也轉而北始見西崖矗立插天與東崖隔江對峙其崖乃上下二層向行其上止見上崖而不得下見亦不得下達故必迂而南乃得拾級云北徑矗崖下半里下瀕江流破崖忽湧勢若萬馬之馳蓋當暴漲時也其水發源於師宗西南龍擴北合陸涼諸水爲蛇牀河由龍甸及羅平舊州乃東北至伊澤過束龍山後轉東南抵此卽西南入峽又二百里而防八達盤江者也羅平普安以此江爲界亦遂爲滇東黔西分界焉有舟在江東頻呼之莫爲出渡者薄暮雨止始有一人出曰江漲難渡須多人摻舟乃可不過乘急爲索錢計耳又久之以五人剗舟來復不近厓以一渉水而上索錢盈壑乃以舟受已昏黑矣雨復淋漓截流東渡登厓入旅店店主他出其妻黠而惡不止乘急過索且恐是馮文所記地羊寨中一流人幸不爲所中耳

二十五日其婦平明始覓炊遲遲得餐雨時作時止出門卽東上嶺蓋其江自北而南兩崖夾壁惟此西崖有一綫可下東崖有片隙可廬其南有山橫列江折而西向入峽有小水自東峽來注故西崖之南江勒而無餘地東崖之南曲轉而存小塍過此江乃知步雄之地西南隨此江其界更逺南抵廣南其界卽盤江此統志所云東入普安州境也【步雄屬貴州普安州】盤旋東北共三里逾嶺頭遂與南山成南北兩界峽中深逼自東而西路循北山嶺南行自西而東又五里則北山忽斷如中剖者下防如深坑底有細流沿石底自北而防於南峽路乃轉北而下歷懸石披仄崿下抵石底踐流稍南復扳石隙上躋東崖由石底北望防崖中剖對夾如一綫並起各千仭業翠披雲飛流濺沫眞幽險之極觀逼仄之異境也旣上復循北嶺東行五里稍降行塢中二里於是路南復有峯突起不沿南塢忽穿北坳矣時零雨間作路無人行旣而風馳雨驟兩人者勃率於深山僻徑中覺樹影溪聲俱有靈幻之气又三里度東脊稍轉而南復逾岡而上二里一岐東南一岐直北顧奴前馳從東南者又穿山腋間二里忽見數十家倚北塢間余覺有異趨問之則大路尙在北大山後此乃山中別聚見人倀倀間有解語者問其名曰坡頭甸問去黃艸壩曰尙五十里問北出大路若干裏曰不一里蓋其後有大山北列最髙抱此甸而南若隔絕人境者隨其指逾嶺之西北腋果一里而得大道遂從之緣大山之北而上直躋者二里望北塢甚深而辟霾開樹杪毎佇視之惟見其中叢茅盤谷閴無片塍半椽也盤大山之東又上半里忽見有峽東墜稍東南降半里平行大山東南支又見其西復有峽南墜已與大山東西隔隴矣降陟嶺塢十里有兩三家居北岡之上曰栁樹欲止而炊湯以飯而雨勢不止詢去黃艸壩不及遂畱止焉其人皆漢語居停之老陳姓甚貧而能重客一見輙煨榾柮以燎濕衣余浣污而炙之𨿽食無鹽臥無艸甚樂也

二十六日平明起炊飯風霾飄雨餘仍就火久之乃行降坡循塢其塢猶西下者東三里塢窮有小水自北塢來橫渡之復東上坡宛轉嶺坳五里有塲在北坡下由其東又五里逾岡而下塢忽東西大開其西南岡脊甚平而東北若深墜南北皆巨山而南山勢尢崇黒霧間時露巖巖气色塢中無巨流亦無田塍居人一望皆深茅充塞路本正東去有岐南向崇山之腋顧奴前馳從之一里南竟塢將陟山坡上余覺其悞復返轍而北從大路東行披茅履濕三里東竟塢有中峙塢東塢從東北墜而下路從東南陟而上二里南穿山腋又東半里逾其東坳俯見東山南向列下界爲峽其中泉聲轟轟想爲南流者從嶺上轉南半里逾其西坳又俯見西山南向列下界爲峽其中泉聲轟轟想亦南流者蓋其東西皆有層巒夾谷而是山中懸其間遂從其西沿嶺南下二里有小水自東崖橫注西谷遂踞其上濯足而飯旣飯從塢上南行隔塢見西髙柯叢蔓防宻無纎隙南二里塢將盡聞伐木聲則掄材取薪者從其南漸北焉又南一里下至塢中則塢乃度脊𨿽不甚中髙而北靣反下脊南峽南下甚逼中滿田禾透峽而出遂盤一壑丰禾成塍有小水自東北峽下注南有尖中突水從其西南墜去路從其東北逾嶺一里半渉壑一里半登嶺又東俯有峽南下其中水聲甚急歷級直下一里抵塢底東峽水西南注遂橫渉之稍南又東峽一水自東而西注復橫渉之二水遂合流南行路從澗東而南二里出峽有巨石峯突立東南水從塢中直南去塢中田塍鱗次黃雲被隴西瞻步雄止隔一嶺路從塢東上嶺轉突峯之南一里有數家倚北崗上是曰沙澗村始知前所出塢爲沙澗也由其前東下而復上又東南逾一崗而下共一里餘有溪自北而南較前諸流爲大其上有石梁跨之過梁復東上坡一里崗頭石齒縈泥滑濘亷利偹諸艱楚一里東下又東南轉逾一崗一里透峽出始見東小山南懸塢中其上室廬累累是爲黃艸壩乃東行田塍間一里遂徑塢而東有水自北塢來石坡橫截之坡東隙則疊石齊坡水冒其上南防而下其水小於西石梁之水然皆自北而南抵巴吉而入盤江者也自沙澗至此諸水俱淸徹可愛非復潢污渾濁之比豈滇黔分界而水卽殊狀耶此處有石瀨而復甃堰以補其缺東上卽爲黃艸壩營聚壩之得名豈以此耶時樵者俱浣濯壩上亦就濯之污衣垢膝爲之頓易乃東上坡循堵垣而東有街橫縈岡南然皆艸房卑捨不甚整辟其北峯頂卽土司黃氏之居在焉乃入息於吳氏之家吳漢人男婦俱重客蔬醴俱偹云

二十七日晨起雨猶不止旣而霽泥濘猶甚姑少憇一日詢盤江曲折爲明日行計乃匡坐作記薄暮復雨中夜彌甚衣被俱沾透焉

二十八日晨雨不止衣濕難行俟炙衣而起終日雨涔涔也是日此處馬塲人集頗盛市中所出者無他異物惟黃蠟與細筍爲多乃煨筍煮肉竟日守雨

黃艸壩土司黃姓【加禦司銜】乃普安十二營長官之屬十二營以歸順爲首而錢賦之數則推黃艸壩土地之逺則推步雄焉

黃艸壩東十五里爲馬鼻河又東五十里抵龍光乃廣西右江分界西二十里爲步雄又西五十里抵江底乃雲南羅平州分界南三十里爲安障又南四十里抵巴吉乃雲南廣南府分界北三十里爲丰塘又西二十里抵碧峒乃雲南亦佐縣分界東西南三靣與両異省錯壤去普安二百二十里其地田塍中辟道路四達人民頗集可建一縣而土司恐奪其權州官恐分其利莫爲舉者

黃艸壩東南由龍光筍口者恐板屯壩樓【已上俱安龍土司地其土官自天啟初爲部人所殺泗城以孫代署之】八蠟者鄕【俱泗城州地】下田州乃昔年大道自安龍無土官泗城代署廣南以兵爭之據其大半道路不通寔由於此

按盤江自八達【與羅平分界】巴澤河格巴吉興隆那貢【已上俱安隆土司地今俱爲廣南有】抵壩樓遂下八蠟者鄕又有一水自東北來合土人以爲卽安南衛北盤江恐非是安南北盤合膽寒羅運白水河之流已東南下都泥由泗城東北界經那永順出羅木渡下遷江則此東北來之水自是泗城西北界山箐所出其非北盤可知也於是遂爲右江再下又有廣南富州之水自者格【亦安隆土司屬今爲廣南據者】葛閬歷裏【俱泗城地】來合而下田州此水卽志所稱南旺諸溪也二水一出泗城西北一出廣南之東皆右江之支而非右江之源其源惟北盤足以當之各不相紊也

按雲南抵廣西間道有三一在臨安府之東由阿迷州維摩州【本州昔置幹倒馬坡石天井阿九抹甲等哨東通廣南每哨撥陸涼衛百戶一員軍兵十五名民兵十五名把守後州治湮沒哨悉廢弛見有府誌可考】抵廣南富州入廣西歸順下雷而出防伏下南寧此余初從左江取道至歸順而阻於交夷者也是爲南路一在平越府之南由獨山州丰寧上下司入廣西南丹河池州出慶逺此余後從羅木渡取道而入黔滇者也是爲北路一在普安之南羅平之東由黃艸壩卽此安隆壩之下田州出南寧者余初徘徊於田州界上人皆不可行而無同侶竟不得行者也是爲中路中路爲南盤入粵之防然此三路今在阻塞南阻於阿迷之普富州之李沈【見廣西小記】歸順之交夷中阻於廣之蠶食田州之狂信北阻於下司之艸竊八寨之伏莽旣宦轍之不敢入亦啇旅之莫能從惟東路由沅靖而越沙泥多黎人之恐州爲今人所趨然懷逺沙泥亦多黎人之恐且迂渉湖南又多歷一省矣

黃艸壩東百五十里爲安籠所又東爲新城所皆南與粵西之安隆泗城接壤然在黔曰籠在粵曰隆一音而各異字一處而各異其名何也豈兩名本同一字傳冩之異耶按安莊之東大路所經亦有安籠箐山與安籠所相距四百里乃逺者同而近者異又何耶大抵黔中多籠字粵中多用隆字【如隆安縣之類】故各從其地而不知地之相近其取名必非二也

黃艸壩著名黔西而居聚闤闠俱不及羅平州羅平著名迆東而居聚闤闠又不及廣西府此府州營堡之異也聞澂江府湖山最勝而居聚闤闠亦譲廣西府臨安府爲滇中首郡而今爲普氏所殘凋敝未復人民𨿽多居聚𨿽逺而光景止與廣西府同也

迆東之縣通海爲最盛迆東之州石屛爲最盛迆東之堡聚寶秀爲最盛皆以免於普禍也縣以江川爲最凋州以師宗爲最敝堡聚以南莊諸處爲最慘皆爲普所蹂躙也若步雄之龍儂爭代黃艸壩之被閧於龍沙【沙乃步雄龍氏之嶽】安隆土司之紛爭於岑儂【岑爲廣西泗城儂爲廣西府今廣南勢大安隆之地爲占去八九矣】土司縻爛人民乃其本性而紊極朝廷之封疆不可長也

諸夷種之苦於土司縻爛眞是痛心疾首第勢爲所壓生死惟命耳非眞有戀主思舊之心牢不可破也其所以樂於反側者不過遺孽煽動其人不習漢語而素暱夷風故勾引爲易而遺孽亦非果有殷之頑田橫之客也第跳梁伏莽之姦借口愚眾以行其狡猾耳

所度諸山之險逺以羅平師宗界偏頭哨爲最其次則通海之津通關其險峻𨿽同而無此荒寂再次則阿迷州之中道嶺【沈家墳處】其深杳𨿽同而無此崇隘又次則步雄之江底東嶺其曲折𨿽同而無此逼削若溪渡之餘莫如江底崖削九天塹嵌九地盤江朋圃之渡皆莫及焉

粵西之山有純石者有間石者各自分行獨挺不相混雜滇南之山皆土峯繚繞間有綴石亦十不一二故環窪爲多黔南之山則介於二者之間獨以逼聳見奇滇山惟多土故多壅流成海而流多渾濁【惟撫仙湖最淸】粵山惟石故多穿穴之流而水悉澄淸而黔流亦介於二者之間

二十九日晨雨霏霏旣飯辭主人行從街東南去半里繞東之南而北入其塢竚而廻睇始見其前大塢開於南羣山叢突小石峯或朝或拱參立前塢中而遙望塢外南山橫亙最雄猶半與雲气相氤氳此卽巴吉之東障盤江而南趨者也塢中復四靣開塢西則沙澗所從來之道東則馬鼻河所從出之峽南則東西諸水所下巴吉之區北則今所入丰塘之路也計其地北與慶逺境爲對南與富州爲對西與楊林爲對東與安籠所爲對其遙對者直東則粵西之慶逺直北則四川之重慶矣入北塢又半里其西峯盤崖削石巖巖獨異其中有小水南來溯之北又二里循東峯北上逾脊稍降陟塢復上始見東塢焉共二里再上北坳轉而西坳中有水自西來出坳下墜東塢坳上丰禾被隴透之而西沿北嶺上西向行二里稍降陟北塢一里復西北上二里逾北坳從嶺脊西北行途中忽雨忽霽大抵多於日也稍降復盤渉其西坡岡左右時有大窪旋峽共五里逾西坳而下又三里抵塢中聞水聲淙淙然四山廻合方疑水從何出又西北一里忽見塢中坎中墜如井此水之所入者矣從塢右半里又西北陟嶺半里透脊而出於是稍降從長峽中行西北三里復稍上始知此峽亦中窪而無下泄之道者也飯於路旁石上出嶺之西始見西塢中盤內皆嘉禾芃芃北有小山綰塢口廬舍懸其上曰丰塘東西南皆廻峯環之水從西南二塢交注其間北向墜峽由塢東南降嶺循塢南盤南山北麓共二里北與綰口廬舍隔塢相對見路旁有岐南向入山疑爲分岐之處過而復還始登見其內道頗大以爲是再上路分爲二西者旣漸小南者又盤南山又疑爲非往復數四莫可從問而塢北居廬相距二里餘往返旣遙見南山有牧者急趨就之隔間壑不能卽至忽有負木三人從前嶺下問之乃知其非隨之二里北出大路其人言分岐之處尙在嶺西此處南岐乃南塢小路之入山者大路在西塢入也然此去已不及黃泥河止可從碧峒托宿矣乃西向入塢有小水自西來路逾坡西上下而復陟三里逾坳坳不髙而接兩山之間爲南山過北之脊東水下丰塘西水合西西北流俱入馬鼻者脊西遙開塢直去循北嶺又西二里岐始西分沿北嶺西向出塢爲普安州道橫度塢南陟嶺南上爲亦佐道遂南度塢路漸微深茅覆水曲磴欹坡無非行潦緣之南上坡一里西南盤嶺角始望見北界遙山橫亙蜿蜒天末此卽亦字孔西南東轉之脊從丹霞山東南迆環狗塲歸順二營以走安籠所北界普安南北板橋諸水入北盤南界黃艸壩馬鼻河諸水入南盤者也又西南入峽一里餘復南躋嶺巓一里得石磴由脊南轉其脊茅深路曲非此石道余復疑其悞矣循磴西下復轉而南曲折一里抵山麓其麓復開大塢西去塢𨿽大皆荒茅盤結絕無禾塍人煙於是隨山麓西行三里塢直西去路西南截塢行塢東北界巨嶺森削中環一員匝合沓令人有四靣芙蓉之想惟暝色欲合山雨復來而路絕茅深不知人煙何處不勝惴惴又西南一里穿峽脊而過其脊中平而夾甚逼出其西長峽西去南北兩界夾之甚遙其中一望荒茅而路復若斷若續上則重茅偃雨下則停潦盈蹊時昏黒逼人惟暗中躑躅三里忽聞犬聲繼聞人語在路南計已出峽口然已不辧爲峽爲坡亦不辧南向從何入又半里大道似從西北而人聲在南從莽中橫赴之遂防棘刺中久之又半里乃得石徑入寨門則門閉久矣聽其舂聲遙號呼之有應者久之有詢者又久之見有火影出又久之聞啟內隘門聲始得啟外門入卽隨火入舂者家炊粥浣足𨿽擁靑茅而臥猶幸得其所矣旣定問其地名卽碧峒也爲亦佐東北界問紅板橋何在卽在此北峯之麓爲黃艸壩西界與此蓋南北隔一塢云

徐霞客逰記卷六上

欽定四庫全書

徐霞客逰記卷六下

明徐宏祖撰

西南逰日記十【雲南】

九月初一日雨達旦不休起觀兩界山已出峽口【碧峒在西南山下其北山崗上卽紅板橋爲貴州界】復去黔而入滇髙枕一宵矣就火炊飯欲行主人言此去黃泥河二十里水漲舟莫能渡須少需之蓋是河東岸無居廬先有去者亦俱返扵此余見雨勢不止憚於往返乃掃剔片地拭木版爲幾匡坐敝茅中冷則與夷婦同就濕熖一茅之中東半畜馬西半主人之榻榻前就煨濕薪以防防北卽所置幾地也與榻相隔止一火夜則鋪茅以臥日則傍火隠幾雨𨿽時止而檐低外濘不能舉首辧羣山也

初二日雨仍達旦主人言今日漲愈甚舟益難渡明日爲街子【貴州爲塲雲南爲街子廣西爲墟】渡者多彼舟不得不至卽予亦同行也余不得已復從之匡坐如昨日就火煨粥日三啜焉枯膓爲潤當午雨少止忽聞西嶺喊聲寨中長防俱遙應而馳詢之則豺狼來負羊也幸救者傷而未死夫日中而凶獸當道余夜行叢薄中而徼幸無恐能忘髙天厚地之靈佑哉

碧峒在亦佐縣東百里蓋滇南勝境之界山南走東轉包明月所之南橫過爲火燒鋪南山【按滇南勝境乃分界山也而老脊尙在其東火燒鋪西嶺余前過明月所卽平夷所詢土人言其水南下亦佐則明月所東火燒鋪西乃爲分水之脊卽轉爲火燒亦字孔之南山東走而北轉經樂民所北繞歸順狗塲之間而東南下安籠所入廣西泗城州境又東過思恩府北東峙爲大明山而盡於潯州爲黔郁二江之界其滇南勝境之南所度火燒鋪南山者其峽中尙有明月水出焉界從其口東度兩分而已】老脊從此分爲兩支正支東由亦字孔南東北繞樂民所北而轉安籠所下泗城州旁一支南下東轉而黔滇之界因之南抵北峒又南至於江底又南盡於南盤之北焉是黔界越老脊之西南不以老脊爲界而以南支爲界也【若以老脊則樂民所狗塲營黃艸壩俱當屬滇以老脊東行而黔隘小故裒滇益黔以補不足】

碧峒北與新城遙對南與栁樹遙對此地又滇凸而東者碧峒寨有民哨其西爲民寨卽余所棲者

自黃艸壩至此米價最賤一升止三四文而已

初三日子夜寒甚昧爽起雨仍不止旣飯出寨門路當從小岐南上山悞西從大石徑行初有塢西北去以爲狗塲道隨石徑西南轉二里東界石山南去塢轉而西隨之二里峽中禾遂盈壠望北山岸畔有四五家懸坡上相去尙一里而塢南絕遂乃莽蒼橫渉其塢而西北一里抵北山村麓有兩人耕於其下亟趨而問之尙隔一小溪其人輙牽牛避去余爲停趾遂告以問道意其人始指曰往黃泥河應從來處此誤矣再問以悞在何處其人不告去乃返行泥塍間路倏斷倏續二里餘至前轉塢處猶疑以爲當從南峽入方惆悵無路忽見塢邊一牧馬者呼之卽碧峒居停主人也問何以至此蓋黃泥河之道卽從碧峒後東南逾嶺乃轉西峽正與此峽東界石山南北相隔但茅塞無路故必由碧峒始得通行遂復二里餘返至碧峒西南傍其寨門東南逾嶺而下一里東南徑塢半里復上又半里又東南逾一嶺有峽自南西墜而路則直西出坳半里始下又半里抵西峽中遂由峽西行屢陟崗窪三里有石踞峽之中爲當關之標由其北逾脊而下時宻雲釀雨見細箐縈崖深杳叵測直豺虎之窟也惴惴西下一里度壑又二里忽有水自北峽出下嵌壑中繞東南而注是爲黃泥河其河僅比瀘江水不濶而深不渾而急其源發於樂民所明月所經狗塲至此東南與蛇塲河【卽蛇牀河】同下江底而入盤江者也時有小舟艤西稍待之得渡遂西上坡一里半逾嶺坳有岐自東南峽底來爲入小寨而抵板橋者乃知板橋亦四達之區也又西出峽見羣中圍一壑而北峯獨稍開卽黃泥河所環共一里餘抵聚落中是日爲市時已散將盡入肆覓飯主人婦以地濘天雨勸畱莫前問馬塲尙四十里度不能前遂停杖焉

黃泥河聚落頗盛然皆艸房其地四靣環山而北卽河繞其後復東南帶之西又一小溪自西南峽來北注黃泥其中多盤塢環流土膏豊沃爲一方之冠亦佐之米俱自此馬駝肩負而去前擬移縣於此至今稱爲新縣而名亦佐爲舊縣云

初四日晨起雨止而四山雲气勃勃飯而行西半里度一木橋其下溪流自南而北卽西小溪也又西上坡轉而南溯流半里入西峽又半里轉而北其處又有北峽西峽二流之交焉於是隨北峽溪又溯流半里乃西上山時東雲气稍開乃賈勇上躋仰見西嶺最髙上皆夾坡削箐雲气罩其頂不能悉上躋二里漸入濃霧中遂從峯頭穿峽上箐深霾黒咫尺不可見又一里陟其頂平行嶺上又二里乃下下一里及西塢陟塢而西一里度一小橋橋下水北流乃南向西轉一里有岐交其南北南乃入牛塲村道有小峯駢立村隱其下焉北乃趨狗塲營者又西半里乃西上山其坡峻且滑無石級可循有泥坎防足升之極艱二里陟峯頭又平行頭一里越其巓時濃霧成雨深茅交道四顧迷漫如海得峯頭一樹如擎蓋下有列石如錯屛乃就樹踞石而憩止聞颼飅滴瀝之聲而目睫茫如也又西北平行一里下眺嶺西深墜而下而杳不可見嶺峙而上而出沒無常已從北下始有石磴陡墜箐木叢水共一里半陟塢而西亦中窪之宕也半里又逾西坳出其壑乃大開路乃稍平尖旁立若爲譲道者西向平行塢中一里半有水橫瀦於前以爲溪也渉之不流乃壑底中窪之坑蓄而成溪者又西二里復有一溪北流甚急波漲水深渉之沒股焉又西一里乃飯於峽坡之下旣飯遂西入竹峽崇廻合紆夾髙下深篁宻箐防宻不容旁入祗中通一路石徑逶迆如披重云而穿宻幄也其竹大可爲管彌漫山谷杳不可窮從來所入竹徑無此深宻者【其處名竹園箐自黃泥河西抵馬塲人人捆負家家獻客皆此物也客但出鹽防之耳】其中坡陀屢更三里逾峽南下其壑中開又爲霧障止聞隔坡人語聲然不辧其山形谷勢矣南行壑中一里轉而西半里又越一坳又半里徑峽而西抵危坡下復西向躋磴上於是宻箐仍縈夾壁懸峽間其陡削𨿽殊而深杳一如前也扳渉三里西逾嶺頭竹箐旣盡循山南轉皆從嶺上行路東則屛峙而上路西則深墜而下然皆深霧所翳不能窮晰也南向平陟嶺上者三里轉而西行嶺脊者一里其脊南北俱深墜而下第霧漫莫悉端倪旣而傍北嶺行北屛峙而南深墜又二里雨復大至適得羊塲四五家當嶺頭遂入宿焉其家竹牀竹戶煨餉筍竟忘風雨之苦也

初五日夜雨仍達旦不休飯而行遂向南稍下已漸轉西兩旁多中窪下防之穴或深墜無底或瀦水成塘或枯底叢箐不一而足然路猶時時陟崗逾嶺下少上多也十里見路北有深箐有岐從箐中升合並西去有聚落當嶺頭是曰水槽其處聚落頗盛夾道成衢乃狗塲營安籠所桃花大道所出但崗頭無田其上皆耕崖鋤隴只堪種粟想稻畦在深坑中霧翳不見也升陟嶺頭又四五里是曰水井其聚落與水槽同由其西一里半始歷級磴而下遙望西塢甚深下箐中一里由峽底西行二里復逾坡而上一里稍下坡西塢中塢不深而廻峯四辟霧倏開合日色山光逺近疊換亦山中幻景也旣復西向逾嶺三里見嶺西窪中有水成塘乃循峯西北行積下一里而入亦佐縣東門城磚甃而城外艸舍三四家城中亦俱艸舍求瓦房寥寥也一里炊於縣前飯後半里出西門乃西北行計其地猶羣峯之頂但四山霧塞上下莫辧耳從嶺頭西北行二里乃西向歷峻級而下時霧影亦開遂見西塢中懸東界所下之山與西界崇並夾南北中辟深壑而拐澤河自北而南徑其中焉其形勢𨿽見而河流猶深嵌不可窺西山崇列如屛而南額尢髙雲气尙平抹其頂不令盡露西山之南復起一山斜障而東此則障拐澤而東南合蛇牀者也盤折西下三里抵坡而磴盡復西北行坡間一里逾崗再下有數家茅舍在焉然猶未瀕河流也又西半里渉一東來小水乃抵河岸溯之北又渉一東北來小水約半里有渡舟當崩崖下渡之是河發源於平彜衛及白水鋪以東滇南勝境以西皆注焉其勢半於江底而兩倍於黃泥河急流傾洞南奔東轉與蛇牀合而東南防黃泥河水而爲江底河者也亦佐羅平南北東西二處俱以此爲界西登涯涯岸崩頽扳躋而上遂西向陟嶺時暮色將至始以爲旣渡卽有托宿處而荒崖峻扳絕無一人登登不已暮雨復來五里遇一人趨渡甚急問之曰此無托宿處雞塲𨿽遙亟趨猶可及也乃冒雨竭蹶轉向西南上五里逾坳而西乃轉北行峽中稍降二里而得數家之聚焉亟投煨暮色已合而雨復徹夜初六日晨起止四山猶氤氳不出旣飯稍西下渡窪復西北上漸露昨所望屛列崇峯在西南而路盤其東北二里逾一崗坪間有墟地一方則雞塲是也從坳北稍下又得數家之聚焉問之亦雞塲也蓋昨所宿者爲雞塲東村此則雞塲西村矣從村北行其峽西墜處有石峯屼立路從其北逾脊稍東轉而北陟塢共三里遂西北逾嶺盤折石磴西北上二里而其巓則夙霧頓開日景煥發東瞻羣吐穎眾壑盤空皆昨所從冥漠中度之者越嶺西下一里抵盤壑中見秋花懸隙細流縈磴遂成一幽異之境西一里有山橫披壑西透其西北腋似有耕云樵石之棲在西峯後循其東南塢則大路所從去也乃隨塢南轉塢東西山分兩界余以爲塢中水將南流而不意亦俱中窪之穴也南行三里復逾脊而上遂西轉盤橫披之南脊焉一里循橫披南崖而西其處山脊湊合岡峽縱橫而森石尢多娟麗又西一里有岐自東南峽來合同之又西一里乃轉北下於是西向山遙豁而路則循山西北向行矣四里復北向逾岡轉而西下望西北塢中有石壁下嵌不辧其底已而降行塢中一里餘又直造其下則亦中窪之峽也由其南又西行兩陟岡塢共三里始涉一南流小水【自渡拐澤河至此俱行嶺上未見勺水】又西逾一岡一里南望江南一峯西辟洞門髙懸其門有木橫列而下隔一峽遙睇無路遂不及迂入又半里又渉一南流小水西逾一岡共二里而抵桃源村其村百家之聚與水槽相似倚北山而居前有深塢羅平之道自塢中東南來北東西三面俱防其水南墜入崖洞而南泄於蛇塲江故知拐澤西岸崇山猶非南行大脊也村多木皮覆屋以代茅時日己午就村捨防湯餐飯而濕木難燃久之乃西向行渡西北峽石山小水一里陟西塢而上又一里逾岡而西見西塢自西而東其南有小山蜿蜒亦自西而東界之其山時露石崢崢然猶未見溪流也塢中𨿽漩窪成塘或滙成流或瀦濁水皆似止而不行者又西一里逾岡西下有村當塢倚南崖而居繞村西行始見塢中溪行曲折且聞溪聲潺湲矣由其北溯之西行又一里見塢中又有一村當塢而居始見溪水自西來從其村西環其村北又繞其東其村中懸其北曲中一溪而三靣環之南倚南山之崖北置木橋以渡其水不甚大而淸徹不汩爲淸水云蓋發源於西山之廻坎坡經此而東出於桃源始南去者也又西一里復過一村其村始在塢北又西一里經一村曰小板村有稅司在焉蓋羅平北境爲桃花駝鹽之間道也又西二里始逾坡渉澗屢有小水自北峽來南注於淸水路截而逾之也北峽中男婦二十餘人各捆負竹筍而出蓋土人羣而入箐采歸淡薫爲幹以待鬻者又西二里直逼西山之麓有村倚之爲廻窞坡淸水溝中居民夾塢至此而止以塢中有水可耕也由此西南半里過一小橋其水自西北沿山而來卽淸水溝上流之源矣度之卽西上嶺嶺頭有索哨者不之與而過躡嶺一里半西陟嶺脊是脊始爲分水之處乃北自白水鋪西直南度此廻環西南而峙爲大以分十八寨永安哨江底河諸者也而羅平之界亦至是而止焉逾脊西漸轉而西行塢中其塢東西直亙而南北兩界遙夾之南山卑伏而北山髙聳暮云復勃勃籠北峯上流泉亦屢屢自北注南第南山之麓似有墜澗橫其北然不辧其爲東爲西以意度之以爲必西流矣塢中皆荒茅斷隴寂無人煙西行六里其西有山橫列塢口塢始墜而西下有茅舍兩三家依塢而棲路乃逾塢循北山而西半里有茅亭一龕當路旁南與茅舍對想亦哨守之處也又西一里稍下有小水成溪自北峽來小石梁跨之其水南注塢口而去旣度梁卽隨西山南向隨流半里轉而西上嶺暮色合矣又上一里而馬塲之聚當嶺頭所投宿者乃新至之家百無一具時日暮不暇他徙煨濕薪臥濕艸枕中就枕而已初七日晨起雲气氤氳飯而行有索哨者還宿處解嚢示批而去於是西北隨坡平下其路甚坦而種蔴滿坡南蓋其下亦有塢西通者西馳四里始與溪近隨流稍南半里復循坡西轉又一里下坡西望西南塢中有數家之聚田禾四繞此溪徑塢環之其塢自北山隨坡南下有水自北而南與此水同防於村北合而西南破峽去乃西截北來塢半里抵北來之溪有新建石梁跨之爲獨木橋想昔乃獨木今𨿽石而猶仍舊名也橋下溪流三倍於西來之水固知北塢之源逺於東矣逾橋西卽此上嶺西向直躋甚峻一里半逾其脊又西向平下者一里有岐隨岡南去者陸涼道也岡西塢中復有數家焉亦陸涼屬也其塢亦自北而南𨿽有村而無流路西下截塢半里徑村北又半里抵西界崇山下遂躡峻而上而陸涼之界又西盡於此矣蓋因其水南下陸涼故西自此塢東抵廻窞西山皆屬之陸涼其處南抵陸涼衛路經尖山天生橋相距尙八十里也由西嶺而上又爲海崖屬乃亦佐縣右縣丞土司龍姓者所轄【亦佐縣有左右二丞皆土司左丞姓沙在本縣卽與步雄攻黃艸壩者右丞姓龍或曰卽姓海在此而居近越州】其地東自此嶺而西抵箐口焉東與亦佐西界中隔羅平陸涼二州之地間錯其間不接壤也從東麓西上屢峻屢平峻者削崖盤磴平者曲折逶迆三峻而三逾嶺頭共七里望見南坪有數十家之聚北峯則危聳獨懸蓋自馬塲而西卽望見遙峯尖削特出眾峯之上而不意直逼其下也又一里梯石懸磴西北抵危峯前其時麗日轉耀碧天如洗眾盡出而是山最髙不特獨木西峯下伏如砥卽逺而廻窞老脊亦不能上與之抗惟拐澤雞塲西嶺遙相頡頏其中翡翠層層皆南環西轉而接於西南巨峯此東顧之極觀也其西則亂峯廻罨叢箐盤錯逺𨿽莫抗而近多自障焉其南則支條直走近界旣豁逺巘前環此獨木諸所遙帶而下泄者西南有二峯遙湊如眉中分此盤江之所由南注者耶其西卽越州所倚而東峯之外復有一峯髙懸其南浮靑上聳員若團蓋此卽大龜山之特峙於陸涼路南師宗彌勒四州之交者耶天南諸峯悉其支庶而此峯又其伯仲行矣由峯西逾脊稍下卽有石坡斜懸平砥峙古木婆娑其上亦髙崖所僅見者由此歷級西下一里有壑廻環中窪四合復有中懸之臺平瞰其中夾坑之崗橫亙其外石防木防映彩流霞令人神骨俱醒由橫岡西南轉二里復逾一脊又西度一中懸之崗有索哨者不顧而去度岡而西一里復上坡又一里西逾其隘復有索哨者亦不顧而去想皆所雲海崖土司者逾脊又不能西見盤江又西半里西障始盡下界遙開瞥然見盤江之流自西北注東南而去來猶不能盡矚焉西向拾級直下一里抵塢中又西半里循西山南轉半里復稍上逾崗西復平行嶺上半里有岐一直西下坑一西南盤嶺見西南路稍大從之一里得數家當嶺頭其茅舍低隘牛畜雜處其中男子皆出婦人莽不解語索炊具無有應者是卽所謂箐口也海崖之界於此止焉由岡頭西南去爲越州道從此西北下卽越州屬爲曲靖道遂西北下嶺始甚峻一里轉西漸夷皆車道平拓無齟齬之慮矣又西一里飯於樹下又西馳七里始有塢北來遂盤東山北轉一里始橫截北來之塢余始謂塢中當有流南注而不知其塢亦中窪也塢中橫亙一崗南北俱成盤壑而壑南復有崗焉從中亙者馳而西一里復西上坡又一里陟坡之脊從脊西下三里連越兩坡始見塢自北來向南去其中皆員窪注水有岡中間不流通焉從坡上西北望則龍潭之山自北分突屛列而西此近山也西南望則州越南嶺隔山遙障所謂西峯也而東峯之外浮靑直對則大之峯正與此南北相凖焉西下坡又有一塢自北而南南環爲大塢與東界連窪之塢合此塢始有細流中貫獨得夾塢成畦焉流上橫小橋西渡有一老持筐賣梨於其側一錢得三枚其大如甌味松脆而核甚小乃種之絕勝者聞此中有木梨豈卽此耶西上一同平行岡上四里直抵西峯下則有塢隨其麓而深澗瀠之所謂龍塘河也然但見澗形而不見水乃西下坡約半里隨塢出西南先與一小水遇隨之旣乃截塢而西又半里始與龍塘河遇有大石梁跨其上橋右村廬累累倚西山而居始皆瓦房非復茅舍矣龍塘河之水發源於東北山峽中其處環潭甚深爲蛟龍之窟卽所謂曲靖東山之東峽也其山北自白水鋪西分水嶺分支南下亙曲靖之東故曰東山而由此視之則爲西嶺焉南至此瀕河而止其西腋之中爲防木山東腋之中爲龍潭卽此水之所出矣自箐口西下塢中卽爲越州屬至此西止而田疇悉環聚焉由村西上坡卽東山之南盡處也二里逾岡頭方踞石少憩忽一人自西嶺馳來謂余曰可亟還下山宿前嶺方有盜刼人毋往也已而其婦後至所語亦然而仰視日方下午前終日馳無人之境皆豺狼魑魅之窟而深夜幸免豈此周行東西夾山而居者甚眾反有賊當道耶因詰之曰旣有賊汝何得至其人曰彼方剝行者衣余夫婦得迂道來耳余疑此人欲誑余還宿故托爲此言又思果有之今白日返宿明日又孰保其不至耶況旣刼人彼必無復待之理不若卽馳而去也遂叱顧僕行卽從岡上盤北山而西蓋北卽東山南下之頂南卽其山下墜之峽而盤江自橋頭南下爲越州後橫亙山所勒轉而東流遂截此山南麓而斷之故下皆岨峿路橫駕嶺上四里抵其中旁矚北嶺石參差而岫兀突覺云影風枝無非惴人之具令人錯顧不定投指莫擇又西四里始西南下片石中其處土傾峽墜崩嵌交錯而石骨露其中如裂瓣綴行其墜處皆流土不可著足必從石瓣中宛轉取道其石質幻而色異片片皆英山絕品惟是風鶴驚心不能狎憩而徐賞之亡何已下見西塢南流之江知去橋頭不逺可免於虎口矣乃倚石隙少憩竟作靑蓮瓣中人矣從石中下者一里旣及西麓復行支隴遂多聚廬之居又一里路北江廻堰曲中涵大塘一圍四面丰禾環之東倚精廬髙倚東山之麓西則江流所泄而石梁橫跨之者也又行畦間半里始及石梁其梁不髙而長是爲南盤之源北自炎方交水曲靖之東直南至此是橋爲曲靖鎖鑰江出此卽東南流繞越州之東而南入峽焉逾梁而西約半里上坡北而宿於逆旅卽昔之所過石堡村也適夜色已瞑明月在地過畏途就安廬樂甚問主人嶺上有禦人者果有之乎主人曰卽余鄰人下午樵於山數賊自山後躍出剝三人衣而碎一人首與君來時相後先也余於是始凜然悚還欣然幸深感前止宿者之厚情而不當以私衷臆度之也蓋是嶺東爲越州西爲石堡乃曲靖衛屯軍之界互相推委盜遂得而乘之耳

初八日昩爽飯復索酒而酌爲浴泉計遂由村後越坡西下則溫泉在望矣塢中蒸气氤氳隨流東下田畦間郁然四起也半里入圍垣之戶則一中貯有亭覆其上兩旁復磚甃兩池夾之北有榭三楹水從其下來中間一孔方徑尺可掬而盥也遂解衣就中池浴初下其熱爍膚較之前浴時覺甚烈旣而溫調適體殊勝彌勒之太涼而淸冽亦過之浴罷由垣後東向半里出大道是日碧天如濯明晶然騰翠微而出浩波映甚下對之覺塵襟蕩滌如在冰壺玉鑑中北行十里過南城又二十里入曲靖南門時有戈遊者奉按君命巡諸城堡髙幢大纛擁騎如雲南馳而去余避道旁眎之如赫電亦如浮雲不知兩界靑山見慣袒當誰左也飯於麪肆中出東門半里入東山寺是名靑龍山而寔無山郭東培塿髙僅丈餘大不及五丈上建大殿前列層樓配之置宏鐘焉鐘之大餘所未見也正殿之左有藏經閣殿之右有三層樓皆翼於培塿之旁而齊其末者徙倚久之出寺右循然而北五里出演武塲大道又三里過白石江又二里過一坡又十里抵新橋殷雷轟然大雨忽至避茅檐下冰霰交加廻風湧之撲人衣靣莫可掩蔽久之乃霽仍北行濘滑不可著足十里抵交水入南門由霑益州署前抵東門投舊邸龔起潛家見其門閉異之叩而知方演劇於內也余以足泥衣垢不樂觀優亟入其後樓而憩焉【霑益惟土司居州治而知州之署則在交水】

初九日予倦於行役憩其樓不出作數日遊記是日爲重九髙風鼓寒以登髙之而獨作袁安僵臥之態以日日攀躋崇峻不少也下午主人攜菊具酌不覺陶然而臥

初十日寒甚止寓中終日陰翳下午復有零雨旣而徹夜不休

十一日余欲行主人以雨畱復爲彊駐厭其酒脯焉予初欲從霑益並窮北盤源委至交水起潛爲予談之甚晰皆鑿鑿可據遂圖反轅由防甸趨省城焉

十二日主人情篤飯而行已上午矣十里仍抵新橋遂由岐溯流西南行二里抵西南小山下石撞之水乃從西北峽中來路乃從西南峽中入一里登嶺一里陟其巓西行嶺頭者又一里乃下初從嶺頭下瞰西塢有廬有疇有水瀠之以爲必自西而東注石幢者迆西下者又一里抵塢中則其水反西南流當由南谷中轉東而出於白石江者詢是村爲戈家衝由是而西並翠峯諸澗之流皆爲白石江上流之源矣源短流微瀠帶不過數里之內而沐西平曲靖之防誇爲冒霧渉江自上流渡而夾攻之著之靑史爲不世勲而不知與坳堂無異也徵事考寔書之不足盡信如此於是盤折阪谷四里越劉家坡則翠峯山在望矣蓋此山卽兩旁中界之脊南自宜良分支北度木容箐又北而度火燒箐嶺又北度響水西嶺又北而結爲此山又西夾峙爲廻龍山繞交水之西北經炎方又北抵霑益州南轉東復折而南下峙爲黑山分爲兩支正支由火燒鋪明月所之間南走東折下安籠所入泗城州而東峙爲大明山遂盡於潯州旁枝西南由白水西分水嶺又分兩支直南者由廻窞坡西嶺西南峙爲大龜山而盡於盤江南曲西南分支者盡於曲靖東山其東南之水下爲白石江東北之水下爲石幢河而西泄於馬龍之江而出尋甸爲北盤江焉然則一山而東出爲南盤西出爲北盤惟此山及炎方足以當之若曲靖東山則旁枝錯出而志所稱悉悞也由劉家坡西南從坡上行一里追及一嫗乃翠峯山下橫山屯人也隨之又西一里乃下坡徑塢一里有小水自西北來小石梁跨之從此西南上坡爲三車道從此直西溯小水西南岸入爲翠峯間道其路若續若斷橫截塢壠三里有大道自東南來則自曲靖登山之徑也於是東南望見三車市矣遂從大道西行二里將抵翠峯下復從小徑西南度隴風雨忽至頃刻而過一里下坡渉深澗又西上坡半里抵橫山屯其屯皆徐姓老嫗命其子從村後送余入山半里抵其麓卽有兩小澗合流渉其北來者溯其西來者遂躡峻西上一里半盤嶺頭而北轉入西峽中則山之半矣其山自絕頂垂兩支如環臂東下北支長則繚繞而前爲新橋西岡之脈南支短卽所躡以上者兩臂之內又中懸一支當塢若臺之峙則朝陽庵踞其上庵東北向其南腋又與南臂環阿成峽自頂逼削而下則防國舊寺倚其間自西峽入半里先達舊寺然後東轉上朝陽以舊寺前墜峽下塹也舊寺兩崖壁夾而陰森其病在旁無餘地朝陽孤臺中綴而軒朗所短在前少廻環余先入舊寺見正殿亦整其後危崖廻峭藤木倒垂於其上而殿前兩栢甚巨夾立參天寺中止一僧乃寄鍚殿中者一見卽爲余火炊飯餘乃更衣叩佛卽乘間而前東登朝陽一頭陀方曳杖出庵門余入其庵亦別無一僧止有讀書者數人在東樓余叩佛畢閒步前庭庭中有西番菊兩株其花大如盤簇瓣無心赤光燦爛黃菊爲之奪艶乃子種而非根分此其異於諸菊者前樓亦幽迥庭前有桂花一樹幽香飄動逺襲山谷余前隔峽盤嶺卽噴而異之以爲天香遙墜而不意乃敷蕚所成也桂芳菊艶念此幽境恨無一僧可托還飯舊寺卽欲登頂爲行計見炊飯僧慇勤整餉𨿽瓶無餘粟豆無餘蔬殊有割指啖客之意心異之及飯則已不蔬而止以蔬奉客始知卽爲淡齋師也先是橫山屯老嫗爲餘言山中有一僧損口苦體以供大眾有予衣者輙復予人有餉食者已不鹽不油惟恐眾口弗適余初至此卽訊之師不對余肉眼不知卽師也師號大乘年甫四十防爲川人長於姚安寄錫於此已期年矣發願淡齋供眾而於此欲靜修三年百日始一下山其形短小而目有風癢之疾苦行勤修世所未有餘見之方不忍去而飯未畢大雨如注其勢不已師畱止宿余遂停憩焉是夜寒甚余宿前楹師獨正殿無具無龕徹夜禪那不休十三日達旦雨不止大乘師復畱憇余見其瓶粟將盡囑炊粥爲晨飡師復卽另防爲飯上午雨止恐余行復彊余餐忽有一頭陀入視卽昨朝陽入庵時曳杖而入者見余曰君尙在此何不過我我猶可爲君一日供不必噉此也遂挾余過朝陽共煨火具餐師號總持馬龍人爲曲靖東山寺住持避囂於此亦非此庵主僧也此庵主僧曰瑞空昨與舊寺主僧俱入郡瑞空歸而舊寺僧並不知返蓋皆蠢蠢世法佛法一無少解者大乘精進而無餘貲總持靜修而能樽節亦空山兩勝侶也已而自言其先世爲姑蘇吳縣籍與餘同姓昔年朝海過吳門山塘徐氏欲畱之放生池師不果而歸今年已六十三矣是夜宿其西樓寒更甚而夜雨復潺潺

朝陽庵則劉九庵大師所開建者碑言師名明本河南太康人曾中甲科爲侍禦嘉靖甲子駐錫翠萬曆庚子有徵播之役軍門陳用賓過此感師徳行爲建此庵後師入湼槃陳軍門命以儒禮塟於庵之東原【土人言劉爲侍禦出巡案置二桃爲防所竊劉窺見之佯試門子曰汝何竊桃門子不承嚇之曰此處豈有他人而汝不承吾將刑之門子懼刑遂妄承之問核何在門子復取他核以自誣劉曰天下事枉者多矣乃棄官薙發扵此山】

十四日雨竟日不霽峭寒砭骨惟閉門向火不能移一步也

翠峯山在曲靖西北交水西南各三十里在馬龍西四十里秀防爲此中之冠

曲靖者本唐之曲州靖州也合其地置府而名亦因之霑益州土知州安邊者舊土官安逺之弟兄終而弟及者也與四州烏撒府土官安孝良接壤而復同宗水西安邦彥之叛孝良與之同逆未幾死其長子奇爵襲烏撒之職次子奇祿則土捨也軍門謝命霑益安邊往諭水西邦彥拘畱之當事者卽命奇祿代署州事並以上聞後水西出邊奉旨仍掌霑益奇祿不得已還其位而奇祿有烏撒之援安邊勢孤莫助擁虛名而已然邊寔忠順而奇祿狡猾能結當道歡今年三月何天衢命把總羅彩以兵助守霑益彩竟乘機殺邊並挈其貲二千金去或曰彩受當道意指爲奇祿地也奇祿遂復專州事當道俱翕然從之獨摠府沐曰邊𨿽土司亦世臣也況受特命豈可殺之而不問故至今九月間霑益復杌不安爲未定之局云

下午飯後余伺雨稍息遂從朝陽右登頂西上半里右瞰夾中防國寺下嵌穽口左瞻崗上八角庵上踞朝陽後脇西眺絕頂之下防國後箐之上又有一庵焉前臨危箐後倚峭峯有防國之幽而無其逼有朝陽之嵦而無其孤爲此中正地是爲金龍庵時霏雨復來俱當岐而過先上絕頂又西半里逾北嶺望見後數里外復一峯髙峙上亦有庵曰盤龍庵與翠峯東西駢峙夾北塢而下卽河橋石幢河之源也南向扳嶺脊而登遇一虛堂顏曰恍入九天又南上共半里而入翠和宮則此山之絕頂也翠爲曲靖名而不著於統志如閬木之在東山與此隔海子而遙對然東山𨿽大而非正脈而此峯則爲兩江之鼻焉余初見西塢與廻龍夾北之水猶東下新橋而朝陽防國是峯東麓之水又俱注白石疑是峯猶非正脊及登頂而後知正南下墜之峽則南由響水岰西獨西下馬龍出尋甸矣始信是頂爲三面水分之界【東北二靣俱入南盤南靣入北盤】其脈南自響水岰西平度而峙爲此峯卽西度盤龍其水遂南北異流南者從西轉北北者從東轉南兩盤之交錯其源寔分於此雲翠和頂髙峯峭兩老僧閉門煨火四顧霧幙彌略瞰大略由南塢西下爲尋甸間道余擬明日從之去者遂東南下由靈官廟東轉半里入金龍庵庵頗整潔庭中菊數十本披霜含雨幽景淒絕是庵爲山東老僧天則所建今天則入省爲地藏寺而其徒允哲主之肅客具齋暝雨漸合遂復半里東還朝陽欲下防國看大乘師雨滑不能瞰之而過

十五日達旦雨止而雲气靉叇余復止不行日當午獻影余遂乘興往看大乘大乘復固畱時天色忽霽余欲行而度不及姑期之晚過爲明日早行計乃復上頂環眺四圍逺峯俱出始晰是山之脈俱東西橫列而脈從中度屢伏屢起非直亙之脊也惟翠峯與盤龍二峯乃東西並夾而翠峯之南響水岰之支橫列東下而結爲曲靖盤龍之西又南曲一支始東下而結爲交水又橫亙而北始東滙炎方之水又北始轉度霑益之南塢焉從峯南下又還過八角庵仍返飡扵朝陽爲總持所畱不淂入防國

是日以嚴江嵩明二處求兆扵翠和靈籖【嚴江淂貴人接引喜更新嵩明淂枯木逄春欲放花】皆吉兆也竊計明日可早行旣暮而雨合

十六日阻雨

十七日雨復達旦飯後欲行摠持謂雨且復至已而果然已復中霽旣乃大注傾盆倒峽更甚於昨

十八日徹夜徹旦防不少輟前二日俱午刻朗然而此卽閃爍之影一並無之而冷且更甚惟就榾作生涯不復問前程矣

十九日晦雨仍如昨復阻不行榾閒談摠持昔以周郡尊事逮系桁楊甚苦因筆記之【東山寺昔有藏經乃唐巡撫所請歸者郡守周之相石阡人由鄕薦擢守曲靖以淸直聞慕總持師道行請之檢藏延甚宻迆東巡守以下諸僚皆有獨淸之意而周復不免揚其波於是悉側目之中傷於撫臺王伉羅織無迹遂誣師往還爲交通賄賂以經簏爲筐篚坐以重賍周復代爲完之而去云】

二十日夜不聞檐澑晨起而霧復成及午大霽迨暮而雨聲復瑟瑟達夜而更甚焉

二十一日晦冥終日迨夜復雨是日下午散步朝陽東數十步東峽中一庵當峽是曰太平庵蓋與防國東西夾朝陽者太平老僧煮芋煨栗以餉

二十二日晨起晦然決去之念已不可止矣待飯甚久上午乃行摠持復贈之以米恐途中雨後一時無宿者耳旣別仍上防國後夾箐中觀龍潭潭小而流不竭蓋金龍庵下夾壁縫中之液𨿽不竭而非涵瀦之窟也遂西上逾嶺循翠和宮之後一里餘又逾嶺而南下雨猶霏霏不已半里及塢中又一里有岐北轉悞從之漸入山夾則盤龍所登之道也仍出從大道西南行二里有村當塢中溪流自塢直南去路由村西轉北行半里又渉塢而西一里又有村在坡間是爲髙坡村由村後下崗有岐從塢中西南去爲小徑可南達雞頭村從崗上西北轉爲大徑乃駝馬所行者初交水主人謂予有間道自尋甸出交水甚近但其徑多錯乃近日東川駝銅騎之所出無同之旅不可獨去須從響水走雞頭村大道及余不趨響水而登翠峯問問道於山僧俱雲山後𨿽卽駝銅道然路錯難行須仍出雞頭爲便至是余質之途人亦多主其說然見所云徑路反大而所云往雞頭大路者反小甚心惑之曰以村人爲卜然已過村見有村人自山中負薪來呼而問之則指從北不從南余乃從駝銅路轉西北循崗三里西北過一脊其脊乃自盤龍南度者余初以爲分支南下而不意乃正脈之曲出坳西見脊東所上者甚平而脊西則下墜深曲脊南北又從嶺頭駢峯髙聳各極嵯峨始意是山之脊又直折而南蓋自翠峯度其北去者此又度其南一脊而半日間兩度之矣從坳西隨南之上盤腰曲屈其坑皆深墜北向一里餘復躋一坡一里餘又北度一脊其脊平亙於南北之中者於是又一里再躋北嶺始西北下其時天色已漸霽無復晦暝之色逺近峽環矚在望二里下西塢其塢自南而北其中黃雲盤隴村落連錯一溪中貫之問其水之所從出則仍從新橋石幢河也問其所從來則堰口也問其地何名則兔街子也始信所過之脊果又曲而南過堰口當又曲而北余前登翠峯苐見其西過盤龍不至此又安知其南由堰口耶前之爲指南者不曰雞頭卽曰桃源余乃漫隨馬蹤再歷龍脊逄原之異直左之右之矣下塢南行二里遂橫渉其溪中流湯湯猶倍於白石江源也又南上坡一里是爲堰口聚落數十家在溪北崗上乃入炊久之飯而行陰雨復合其處有岐北入山爲麥衝道余西向行其溪亦分岐來一自北峽一自西峽余渡其北來者遂西入峽天色亦漸霽四里從嶺上北轉則北峽之窮墜處又一里復逾嶺而西是嶺自木容箐楊金山北走翠峯復自盤龍南走髙坡又南至此始轉而北其東西相距數里之內凡三曲焉餘一日三過之何遇之勤而委曲之不遺耶從嶺西陟塢其水遂南流一里又北轉逾嶺一里西北下山二里抵塢中隨小水北向出峽始有塢成畦路當從畦隨流西去而塢北有村落當北岡上是爲灑家【想亦土酋之姓或曰亦屬平夷】乃一里徑塢登岡由灑家西向行一里越隴西下有峽自北來小水從之是亦麥衝南來之道遂循其塢轉而西南行二里抵新屯廬舍夾道丰禾被塢其處爲平夷之屯據土人言自堰口之北兔街子屯屬平夷而糧則寄於南寧自灑家之西抵三車屯屬平夷而糧則寄於馬龍自一碗衝之西抵魯石屯屬平夷而界則屬於尋甸蓋尋甸曲靖以堰口老龍南分之脊爲界馬龍南寧以堰口老龍爲界而平夷則中錯於兩府之交而爲屯者也自屯西逾坡共一里餘過一塢有二三家在西嶺其塢復自北而南由村南轉而逾岡西南下二里復有一塢溪疇南環聚落北倚是爲官保兒莊夾路成衢爲村聚之最盛者此亦平夷屯官之莊也

二十三日中夜聞隔戶夜起者言明星烺烺雞鳴起飯仍濃陰也然四山無霧昩爽卽行始由西南渉塢一里漸轉西行入峽平陟而上三里逾一坳脊遂西下兩上兩下兩度南去之塢兩逾南行坡脊而西共五里有村在西坡上是曰三車由其村後復逾南行一坡度南行一塢一里半披西峽而入峽中水自西而東溯之行半里漸盤崖而上崖南峽中箐木森郁防霜乍染標黃疊紫錯翠鋪丹令人恍然置身丹碧中一里餘漸盤而北折下度盤壑更覺深窈一里又循西夾上一里又逾一脊爲南行分脊之最逺者東西皆其旁錯也由脊西下渉塢再西共二里有峽甚逼隨峽西折而南行半里復西逾嶺半里出嶺西始見嶺北有塢居廬崗上爲一碗衝而行嶺脊之上其嶺頗平南北皆塢而脊橫其中共一里陟脊西又南轉逾崗西下共一里度一峽想卽一碗衝西向泄流之峽也又西北上坡其坡頗長一里陟其巓東望所度諸嶺如屛層繞而直東一峯浮靑逺出恐尙在翠峯之外豈東山閬木之最髙處耶北望乃其分脊處至是乃見廻支環壑而南望則東南最豁此正老脊分支環於板橋諸處者不知此處何以反伏其脊其外亦有浮靑特出逺甚當是路南市邑之間惟西則本支尙髙不容外矚也由巓南循坡西轉半里西度脊從脊西向西北下塢約一里有溪始向西流橫二松渡之其溪從西峽去路循西北坡上一里復西逾脊環坡南下遂循之行一里轉而西下有塢自北來頗巨橫渉其西塍泥污濘半里有大聚落在西坡下是爲魯石哨其處已屬尋甸而屯者猶平夷軍人也由村南西上逾坡一里復逾岡頭轉而西南二里又西向逾脊從脊西下峽中半里峽北忽下墜成坑路從南崖上行南聳危巘北防崩坑坑中有石幢則崩隤之餘也循坑西下半里有北來之塢橫度之又半里渉溪西上復西南上坡橫行坡上一里又西向入峽其南有峯尖聳北有峯駢立二里從南峯之北逾腋而西又一里始行北峯之南岡與北峯隔塢相對有村居倚北峯而懸塢北爲郭擴始非平夷屯而爲尋甸編戶由其西南下坡半里渉小澗西登坡循西坡北行又與駢峯東西隔塢共二里北上瞰駢峯之陰遂西半里逾岡從岡上平行有中窪之坑當坑之南橫墜而西其西有尖峯純石而中突兩腋屬於南北若當關之標路行坑上一里出尖石峯之北腋遂西向而下一里抵西壑則尖石峯之西峯矣南界擴然直望有尖峯最髙逺挿天表余疑以爲堯林山而無可徵也度壑西轉二里越小溪橋有村在北隴曰壁假由其西卽扳嶺北上旋逾坳而西一里復下涉壑又南見天表髙時已追及一老人問之果堯林也又西一里復入西峽躡峽而上半里逾嶺西西界遙山始大

開望見南龍老脊自西南橫列而東北則東川尋甸倚之爲界者也其脊屛峙天際而西南與東北兩頭各起崇峯其勢最雄亦最逺從屛峙之中有分列一支自西北走東南若八字然其交分之處山勢獨伏而防甸郡城正托其坳中由伏處入爲東川道西逾分列之脊爲嵩明並入省道循分列東麓而南爲易龍道楊林之水繞堯林之東馬龍水由中和北轉同趨而北皆隨此分列之山而合於其東者也但溪流猶不可見而郡南海子則汪然可挹從此西下坡峻嶺豁一下二里抵其峽中有小水亦南行隨之西南又半里北塢廻環中有村廬當坡曰海桐由其南西度塢復上崗一里抵崗頭隨崗南下轉而西共二里有塢自北來溪流隨之內有村當塢曰果壁外有石堰截流路由堰上渉水而西從平坡上行二里稍下有村倚坡之西曰栁塘坡盡畦連北抵廻峯西逾江而及郡南接海子皆禾稻之區而村落相望矣從畦塍西行又二里則馬龍之溪自東南峽出楊林之溪自西南峽出夾流而北至此而合石梁七洞橫架其上曰七星橋其自南而北爲北盤之上流正與石堡橋之流自北而南爲南盤之上流勢正相等但未及曲江橋之大也過橋有廟三楹東向臨之中有舊碑或言去郡城十五里或言三十里或名爲江外河或名爲三坌河無定裏亦無定名而一統志又名其溪爲阿交合溪又注舊名爲些丘溢江名其橋爲通靖橋然注其橋曰城東二十里跨交合溪注其溪曰府東南十五里合流又自異焉按舊城在今城東五里今城築於嘉靖丁亥安銓亂後則今以十五里之說爲是乃屢詢土人皆謂其流出東川下馬湖無有知其自霑益下盤江然一統志曰入霑益後考之府誌其注與一統同參之龔起潛之說確而有據不若土人之臆度也間有謂自車翁江下馬湖其說益訛亦可見此水之必下車翁車翁之必非馬湖矣蓋車翁之去交水不逺起潛之諳霑益甚眞若車翁之上不折而西趨馬湖則車翁之下必折而北出三板橋則起潛之指示可知也由江西岸北行半里隨江折而西循江南岸依山陟嶺又二里餘江折而北逾嶺頭折而南下半里由塢中西行循鳳梧南山之麓矣按鳳梧山者在郡城東北十里山脈由郡西外界老脊排列東突爲是山西北一峯員聳東南一峯斜騫爲郡中主山阿交合溪自東夾逼其麓轉而東北入峽去若避此山者是老龍東北行之脊也一統志無其名標月狐山在城東北八里環亙五十餘里以舊城計之當卽此山第府誌則月狐鳳梧並列似分兩山然以山形求之寔無兩山分受也豈舊名月狐後訛狐爲梧因訛月爲鳳耶共西三里南望壑中海子水不甚大而零滙連珠蓋郡城之流東南下楊林之川南來相距於壑口而不相下遂瀦而成浸者坡南下處石骨漸稜稜露奇又一里行石片中下忽有淸泉一自石底溢而南出其底中空泉混混平吐淸冽鑑人眉宇又西數步又有泉連瀦成潭乃石隙廻環中下溢而起汛汛不竭亦溢而南去此潭員若鏡而無中空之隙不知水從何出然其淸冽不若東泉之碧瑩無翳也按郡誌八景中有龍泉雙月謂郡城東十里有雙泉相去十數步月夜中立其間東西各見月影中逗以余觀之泉上石環樹罩𨿽各涵明月恐不移步而左右望中未必能兼得也又西半里有聚落倚山靣是爲鳳所土人謂之馬石窩想未置所時其舊名然耳於是西北隨田塍行坡隴間時有聚落而不甚盛按郡誌舊郡址在今城東五里不知何村足以當之共西三里有溪流自北塢來中貫田間有石梁跨之越之西行又三里復有溪自北塢來亦貫田間而石梁跨之此卽所謂北溪也以在郡城之北爲最近乃城西坡與鳳梧夾腋中出者越梁又西行一里入尋甸東門轉而南停屐於府治東之旅肆尋甸昔爲土府安氏世長之成化間始攺流至嘉靖丁亥安之裔孫安銓者作亂搆武定鳳廷文攻毀楊林馬龍諸州所當道奏發大兵殱之並定攺流乃移尋甸郡於舊治之西五里直逼西山下始築城甃磚爲雄鎭云【按鳳廷文或又稱爲鳳繼祖或又稱爲阿鳳或又稱爲鳳顯祖自攺爲鳳廷霄或又云本江西人贅武定土官婦遂專恣乘搆作亂以兵直逼防城後獲而磔之】

尋甸四門俱不正蓋因山勢所就也東門偏於北南門偏於東西門偏於南惟北門差正而又非經行之所城中惟街二重前重乃府與所所蒞後重爲文廟城隍察院所倚其向俱東南

尋甸城直東與馬龍對直西與元謀對直南與河口對直北與東川對其西北皆山其東南大豁

二十四日余初欲行偶入府治觀境圗出門左有肆中二儒冠者問圖志以有板可刷對余辭以不能待已而曰有一刷而未釘者在城外家中索錢四百餘與之過半旣而曰須俟明晨乃得余不得已姑需之聞八景中有北溪寒洞在東門外北山之下北溪水所從出也因獨步往探之徧詢土人莫有識者遂還步城內後街入儒學城隍廟下午還寓作記是日晴而有風

城中市肆與廣西府相似賣栗者以火炙而賣之二十五日晨起索志觀之非全本也考所謂阿交合溪之下流所載正與一統志同惟新增鳳梧山雙龍潭之類而已仍畀還之飯而行出西門卽上西山峻甚五里逶迆躡其頂則猶非大龍之脊也其脊尙隔一塢西南自果馬山環界而北乃東度而爲月狐從其北度之坳又南走一支橫障於東卽此山也志稱爲隱毒山謂山下有泉爲隱毒泉蓋是山之西與老龍夾而中窪內成海子頗長而深是山之東有泉二一出於北【今名爲北溪】一出於南【脫數字】而是山南北俱屬於大脊焉由其西向東南下二里抵塢中有小坑瀦污流不甚大也西度塢一里半有艸房數間倚南坡上有黒土坡哨前有岐西北由塢中行爲潘金魏所道西南上坡爲正道余乃渉坡一里復南逾其岡岡頭多眢井中防艸莽翳之或有聞水聲潺潺者越岡南行二里餘乃下坡遂與西海子遇其水沈碧深直潄東山之麓路旣南臨水湄遂東折而循山麓行南向二里見其水汪汪北轉環所逾眢井之岡南抵南岡東逼山麓而西瀕所聚焉蓋惟西北二靣大脊環抱可因泉爲田而三所屯托之所謂潘所金所魏所也【乃土官三姓】三所在海子西與余所循之山麓隔水相望是水一名淸海子一謂之車湖水瀕山麓淸徹可愛然涸時中有淺處可徑而南也今諸山岡支瞰其間湖水紆折廻抱不啻數十里一統志謂四圍皆山者是謂周廣四里則不止焉想從其涸時言也又南一里東逾一瞰水之岡又陟潄水之坡南向一里海子南盡遂西南逾岡而行岡不甚峻而橫界於東西兩界之間皆廣坡漫衍由其上南行四里稍南下忽聞水聲已有細流自岡西峽墜溝而南矣有數家在西山下爲花箐哨始知其岡自西界老脊度脈而東峙爲東界北走而聨屬於鳳梧之西坳爲隱毒山中環大窪而淸海子瀦焉南走綿聳於河口之北崖爲堯林山前挾交溪而果馬水入焉不陟此岡不知此脈乃由此也於是隨水南行皆兩界中之阪隴也或渉西委之水或逾西垂之坡升降俱不甚髙深而土衍不能受水皆不成畦然東山逶迆而不峻西山崇列而最雄路稍近東山而水悉溯西山而南焉則花箐諸流之下泄於果馬溪者又楊林之源矣南行二十五里始有聚落曰羊街子其西界之山至是始開峽重巒兩疊湊列中有懸箐焉由此而入爲果渡木朗乃尋甸走武定之間道蓋西界大山北向一支自西南橫列東北起障最髙如重蓋上擁南向一支亦自西南橫列東北排巒稍殺如外幔斜騫𨿽北髙南下而其脈寔自南而北疊而中一箐爲叢薄爲中道之隙焉曰果馬山而南北之水由此分矣幸羊街子居廬頗聚又有牛街子在果馬溪西大山下與羊街子俱夾水之市皆木宻所分屯於此者蓋花箐而南至此始傍水爲塍耳時方下午問前途所宿必狗街子去此尙三十里恐行不能及途人皆爲勸止遂停憩逆旅艸紀數則薄暮雨意忽動中夜聞潺潺聲

二十六日晨起飯後雨勢不止北風釀寒殊甚待久之不得已而行但平坡漫隴界東西兩界中路從中而寒雲气充塞兩山漫不可見而寒气從後擁雨而來傘不能支寒砭風刺兩臂僵凍痛不可忍十里稍南下有流自東注於西始得夾路田畦蓋羊街𨿽有田畦以溪傍兩山田與路猶東西各別耳渡溪南復上坡二里有聚落頗盛在路右曰間易屯又北一里半南岡東自堯林山直界而西西抵果馬南山下與果馬夾溪相對中止畱一隙縱果馬溪南去溪岸之東山阻溪不能前遂北轉溯流作環臂狀又有村落倚所環臂中東與行路相向詢之土人曰果馬村從此遂上南岡平行岡嶺二里爲尋甸雲南之界蓋其嶺𨿽不甚崇自南界橫亙直湊兩峯約十餘里橫若門閾平若堵墻北屬尋甸南屬嵩明由此脊而分焉稍南路左峯頂有庵兩重在松影中時雨急風寒急趨就之前門南向閉不可入從東側門一老僧從東廡下煨見客殊不爲禮禮佛出將去之一防下僧【號徳聞】出畱就火薪不能燃徧覓枯槎焙之就炙濕衣體始復蘇煨粟防茶腸始回溫余更以所防飯乘沸茶食之己午過矣零雨漸收遂向南坡降三里抵坡下卽楊海子之西塢也其處遙山大開西界卽嵩明後諸老龍之脊東界卽羅峯公館後分支爲翠峯祖脊相對夾成大壑海子中滙焉其南楊林所城當鎖鑰其北堯林山扼河口海東爲大道所經海西爲嵩明所履但其處竹樹漸宻反不遑逺眺大道東南去乃狗街子道岐路直南去爲入州道余時聞有南京僧在狗街子大道之中地名大一半村者欲往參之然後入州乃從岐道下竹坑間行一里有大溪自西北環而東注卽果馬溪之循西山出峽至是放而東轉者有橫木梁跨石洑上洑凡三砥木三跨而達涯之西其水蓋與新橋石幢河相伯仲者也旣渡卽平疇遙達村落環錯西南直行六里而抵州由塍中東南向遵小徑行二里過小一半村又一里有大路自東北走西南是爲狗街子入州之道道之北卽爲大一半村道之南卽爲玉皇閣入訪南京師已暫棲州城某寺【其徒初與予言後遂忘之南京僧號金山】余遂出從大道西南入州二里又有溪自西而東向注其水小於果馬之半而頗急石捲橋跨之越而西南行乃濘防殊甚自翠峯小路來𨿽久雨之後而免防淖之苦以山徑行人少也一入大路遂舉步艱甚所稱蜀道不在重崖而在康莊如此人三里直抵西山下轉而西南又一里而入嵩明之北門稍轉東而南停於州前旅捨問南京僧忘其寺名無從覓也

二十七日宻云重布𨿽不雨不霧而街濕猶不可行予抱膝不下樓作書與署印州同張拒不納又以一刺投州目管𨿽收而不卽答先是州使君爲吾郡鈕藩【武進鄕薦】余初入滇已陞饒州別駕至是東其轅及月矣二倅皆南都人余故以書爲庚癸呼不謂張之扞戾乃爾始悔彈鋏操竽之拙也是日買得一野鳬烹以爲供

二十八日晨起濃云猶郁勃惟東方已開余令肆婦具炊顧僕侯營倅回書余乃由州署西踐濕徑北抵城隍廟其東爲察院其中北向登山數級右爲文廟左爲明倫堂尊經閣天色大霽四山盡出始全見海子之水當其前是海子與楊林共之卽一統志所云嘉利澤也以果馬巨龍江及白馬廟溪之水爲源而東北出河口爲北盤江之源者也由中路再上抵文廟之後夾衢西入與文廟前後並峙者爲宗境寺【寺建於唐天祐中】寺古而宏寂踞蛇山之巓今謂之黃龍山山小而石骨稜稜乃彌雄山東下之脈起而中峙如錐州城環之爲州治之後山者也【昔多小黃蛇故今以黃龍名之】登此則一州之形勢盡在目中矣嵩明舊名嵩盟一統志言州治南有盟蠻臺故趾昔漢人與烏白蠻會盟之處而今攺爲嵩明焉州城亦因山斜繞門俱不正其向與尋甸相似

嵩明正北由大山峽口入竟日而通普岸嚴章爲尋甸西境正南隔嘉利澤與羅公館對爲楊林北境正東爲堯林山踞河之北爲下流之砥正西逾嶺爲舊邵甸縣其北之梁王山爲老龍分支之處領挈眾山爲本州西境與尋甸富民昆明分界者也

嵩明中環海子田澤沃美其西之邵甸南之楊林皆奧壤也昔皆爲縣而今省去楊林當大道今猶存所焉出寺下山還飯於店而管倅回音不至余遂曳杖出南門轉而西半里抵塔下大道東南由楊林去余時欲由兔兒關乃西南行一里有追呼於後者則管倅以回柬具程命役追至而程猶置逆旅寓中因令顧僕返取余從閒道北向法界寺待之法界寺者在城西北五里亦彌雄山東出之支突爲崇峯者也路當從西門出余時截岡逾隴下度一竹塢二里而北上山躡坡盤級而上二里逾一東下之脊見北塢有山一支自頂下垂而殿宇重疊直自峯頂與俱下路有中盤坳中者有直躡峯頂者余乃竟躡其頂一里及之西望峯後下有重壑壑西北有遙巘最髙如負扆挈領擁列廻環瞻之甚近余初以爲嵩明之冠而不知其卽梁王之東面也轉而東峯頭有帝殿冠其頂其門東向余入叩畢問所謂南京師者仍不得也先是從城中寺觀覓之不得有謂在法界者故余復迂途至而豈意終莫可蹤迹乎由殿前東向下歷級甚峻半里得玉虛殿亦東向仍道宮也兩旁危箐廻合其境甚幽再上出天王殿又下半里有一庵當懸岡之中深竹庵門重泉夾谷幽寂窈窕惜皆閉戶無一僧在又下始爲法界正殿先入殿後懸臺之上其殿頗整有讀書其中者而主僧仍不在乃下禮佛正殿甫畢而顧僕亦從塢中上東廡有僧出迎詢知南京師未甞至而仰觀日色尙可行三十餘里遂詢道於僧更從北徑爲邵甸行蓋楊林爲大道最南而迂兔兒爲中道最防而坦邵甸爲北道則近依梁王最僻而險余時欲觀其挈領之勢遂取道焉由寺前西南轉竹箐中隨坳而南一里逾東南之岡出向所來道遂南下山一里抵山下有塢自西北來卽前嶺頭下瞰重壑之第一層也由其南橫度而西南二里過一村村南始畦塍相屬隨塍南下西行畦中一里餘望見北岡垂盡處石崖駢沓其東有村廬倚岡上爲靈雲山西有神宇臨壑爲白馬廟神宇之西有塢自北山廻環而成峽有大溪自峽中東注而出卽前嶺頭遙瞰之第二層也其壑西南始遙逼梁王最崇峯之下蓋梁王東突聳懸中霄北分一支東下爲靈雲峯卽白馬所倚再分北一支東峙爲法界寺法界北壑𨿽與梁王對夾而靈云寔中界焉故梁王東麓之溪瀠注俱從此出也其流與東山之巨龍江相似東西距州城逺近亦相似也溪無橋渉之卽西上坡始余屢詢途人言渡溪而西必宿大村大村之東皆層崗絕嶺漫無村居問去村若干裏曰三十餘仰觀日色當已不及而土人言不妨速行而至再問皆然遂急趨登坡一里有負戴而來者再問之曰無及矣不如返宿爲明晨計余隨之還仍渡溪入白馬廟廟敞甚不堪托宿乃東過駢沓石崖從村廬之後問宿於平雲山僧是庵名梵虛僧𨿽不知禪誦而接客有禮得安寢焉

二十九日晨起碧天如洗亟飯仍半里渡溪躡西坡而上迆五里逾岡脊東望嘉利澤猶在足下西瞻梁王絕頂反爲近支所隱不可見計其處正當絕巘之東此卽其支岡也岡頭多中防之坎枯者成眢井瀦者成天池稍西北盤岡一里復西南下一里度中窪之底復西北上遂行山南嶺坡間二里復西南下塢中其塢自西北崇中來中有流泉頗急循塢西崖東墜此梁王山東南之流也有岐路直自塢外東南來直西北向梁王山東腋去此楊林往普岸嚴章徑余交截之而西半里渡西崖急流復西北躡岡上其上頗峻一里躡峯頭已正當梁王山之南矣西向平行嶺頭一里又西下半里塢有小水猶東南流也一里徑塢又西上逾嶺半里復下其嶺南北俱起崇峯夾之水已西南行余以爲過脊矣隨之下一里行峽中轉而南一里又有水自西北來同墜壑東注而下嘉澤始知前所過夾峯之脊猶梁王南走之餘支也越水復西北躡峻而上一里半抵峯頭則當梁王山之西南矣是峯西南與南來老脊又夾坑東北下嘉利澤是峯東北與梁王主峯亦盤谷東下嘉利澤從脊上平行而西一里餘出西坳半里始見其脈自南山來者從此脊之西北下伏而再起遂矗峙梁王焉梁王山者按志無其名余向自楊林西登老脊已問而知之云邵甸東北故余取道再出於此正欲晰其分支界水之源也然志𨿽不名梁王其注盤龍江則曰源自故邵甸縣之東山西山則指此爲東山矣其注東葛勒山則曰在邵甸縣西北髙三十里爲南中名山逺近諸峯髙無逾此則所謂三十里者又指此爲東葛勒山矣但土人莫諳舊名因梁王結寨其頂遂以梁王名之志無梁王名未甞無東葛勒名也其脈自澂江府羅藏山東北至宜良分支東北走者爲翠峯之支正支西北走者由楊林西嶺而北度兔兒關又北度此而髙聳梁王山橫亙於邵甸之北其東西兩角並聳東垂下臨白馬溪之西西垂下臨牧養澗之東由西垂環而西南爲分支則文殊商山之脈所由衍也由東垂走而東北爲正支則果馬月狐之脊所自發也西垂曲抱而盤龍之源遂濬滇海東垂橫夾而嘉利之遂滙北盤宜其與羅藏雄對南北而共稱梁王云過脊卽漸西降西瞰夾塢盤窩皆丰禾芃芃不若脊東皆重岡荒磧也一坡西垂夾塢中上皆側石斜臥從其上行二里始隨坡下墜一里及塢有小溪自東南塢中出越之西行又半里有村聚在南山下皆瓦房竹扉山居中之最幽而整者是曰大大村始東西開塢梁王山西南之水由塢北西注余所越南塢之水截塢而從之半里越村之西又開爲南北之塢有小水自南來經西岡下同破西北峽而下墜當西出於邵甸之北者也路越南來小水遂西南上坡盤塢而上約里許越其巓又西下半里西南度塢其塢自南流者一里又西逾坡脊平行坡上又西一里餘始見西塢大開其塢自北而南辟夾甚遙而環峯亦甚宻塢中丰禾云防村落星羅而溪流猶僅如帶若續若防焉於是陟降西麓半里抵塢有村倚麓西而廬是曰甸頭村卽邵甸縣之故址也是村猶偏於塢東塢北有中垂亦有聚廬其上其地去嵩明州四十里重巒中間另辟函蓋正北則梁王正脊亙列於後東界則老脊之北走者西界則分支之南環者其西北度處有坳頗平是通牧養東北循梁王山東垂而北是通普岸嚴章西逾嶺通富民縣卽所從來者惟南塢最逺北自甸頭十里至甸尾塢中之水南至甸尾折而南去路亦逾山而西遂爲嵩明昆明之界焉余旣至甸頭村卽隨東麓南行一里有二潭瀦東崖下南北相並中止有岸尺許橫隔之岸中開一隙水由北潭注南潭間潭大不及二丈而深不可測東倚石崖西瀕大道而潭南則祀龍神廟焉【潭中大魚三四尺汛汛其中潭小而魚大且不敢捕以爲神物也】甸頭之水自北來流於大道之西潭中水自潭南溢流大道之東已而俱注於西界之麓合而南去路則由東界之麓相望而南塢中屢過村聚八里有小水自東峽出西入於西麓大溪逾之南二里則甸尾村橫路甸南之坡有岐直南十里通兔兒關正路則由村西向行一里餘直抵西界之麓有石梁跨大溪上逾之始隨西麓南行半里溪水由西南盤谷而入路西北向逾嶺一里登岡頭一里下嶺西塢中路復轉西南行大溪尙出東南峽中不相見也蓋其東老脊南自宜良經楊林西嶺度而北一經兔兒關其西出之峯突爲五龍山則挾滙流塘之水而出松花壩者也再北經甸尾東其突爲祭鬼山則挾邵甸之水而西出滙流塘者也西越塢脊四里隨西下一里又有水自北峽來有梁跨之其勢少殺於甸尾橋下水有村在梁之西是爲小河口卽牧養之流南經此而與邵甸之水合而出滙流塘者也過村西南上嶺盤折山坡者七里中有一窪之窞旣而陡下峽中有小水自西北峽來渡之村聚頗盛村之南則邵甸之水已與小河口之流合而西向出峽至此復折而南入峽中是爲滙流塘其瀠洄之勢可想也從此由西岸入峽其峽甚逼夾翠駢崖中通一水路亦隨之落照西傾不見影曲折四里有數家倚溪北岸爲三家村投宿不納蓋是時新聞迷不順省中戒嚴故昆明各村俱以小路不便居停爲辭余彊主一家久之乃爲構火炊粥啟戶就榻焉

十月初一日晴爽殊甚淩晨從三家村啜所存粥卽西由峽中行已乃與溪別復西逾嶺共三里而入報防寺仍轉東二里而過松花壩橋又循五龍山而南三十里經省城東北隅南行已乃轉西度大橋則大溪之水自橋而南經演武塲而出火燒橋下南壩矣從橋西入省城東門飯於肆出南門抵向所居停處則吳方生出遊歸化寺未返余乃坐待之抵暮握手喜可知也【兄有晉寧王可程以就醫隨吳來始知方生在唐晉寧處過中秋甚洽也】

徐霞客遊記卷六下﹤史部﹐地理類﹐遊記之屬﹐徐霞客遊記﹥

欽定四庫全書

徐霞客逰記卷七上

明徐宏祖撰

西南逰日記十一【雲南】

戊寅年十月初二日余欲西行往期阮仁吾所倩擔夫遇其侄玉灣穆聲詢甚篤下午仁吾以擔夫楊秀雇約至余期以五日後再往晉寧還卽啟行仁吾贐以番帨香扇

初三日欲往晉寧與唐元鶴州守大來隱君作別方生言二君日日念君今日按君還省二君必至省謁見無中途相左也盍少待之乃入玉灣並視楊勝寰知麗江相望已久旣而玉灣來顧寓中知按君調兵欲徵阿迷然兵未發而路人皆知之賊黨益猖狂於江川澂江之境矣玉灣謂予海口有石城妙髙相近有別墅往已買山欲營構爲勝地請備車馬同行一觀予辭以晉寧之行不容遲因拖西期久也又云甸不可不一逰請以騰莊人爲導予頷之

初四日束裝欲早往晉寧皆言薄暮舟乃發不若再飯而行已而玉灣餽榼酒與吳君共酌之下午由羊市直南六里抵南埧下渡舟旣暮乃行是晚西南闘風舟行二十里至海夾口泊五鼓乃發棹昧爽抵湖南涯北圩口乃觀音山之東南瀕海處其涯有溫泉焉舟人有登浴者余畏風寒不及浴也於是掛帆向東南行二十里至安江村梳櫛於飯肆仍南四里過一小橋卽西村四通橋分注之水爲歸化晉寧分界處又南四里入晉寕州北門皆昔來暗中所行道也至是始見其田疇廣辟城樓雄壯焉入門門禁過往者蓋防迷不靖也旣見大來各道相思飯而入叩州尊相念更切於是遂宴於署夜寢於下道供帳極其鮮整

初五初六初七日手談內署邀張調治黃從月黃沂水禹甸與唐君大來更次相陪夜宴必盡醉乃已

初八日飲後與黃沂水出西門稍北過楊城堡卽所謂古土城也其西北爲明惠夫人廟祀晉寧州刺史李毅女夫人功見一統志有元碑首句云夫人姓楊氏名娘李毅之女也旣曰李女又曰姓楊何謬之甚耶豈夫人之夫楊姓耶然辭不達甚矣人傳其內猶存肉身外加髤焉故大倍於人余不信沂水雲昔年防傷其足露骨焉不妄也是日州幕傅良夫來拜餽以榼酒【傅江西徳化人】初九日予病欲發汗遂臥下道

初十日不止仍臥下道唐君晨夕至榻前邀諸友來視極其睠戀

十一日余起復入內署蓋州治無事晨邀以入深暮而出是日傅幕復有餽下午傅之戚姜廷材來【姜金谿人】十二日唐州尊饋新制長褶綿被予入謝並往拜姜於傅署遇學師趙因詣趙齋遇楊學師交拜焉詢趙師陸涼有何君巢阿否【趙陸涼州人故詢之】趙言陸涼無之當是浪穹人然同宦於浙中相善趙君陞任於此過池州問六安何州君已丁艱歸矣四月初至鎭逺其所主之家卽何所先主者是其歸已的但餘聞前一僧言貴州水發時城中被難者有一浙江鹽官杠二十餘俱遭漂沒但不知其姓以趙君先主鎭逺期計之似當其時心甚惴惴無可質問也

十三日州尊赴楊貢生酌張調治以騎邀防金砂寺以其莊田在其西麓也出西門直西行田塍中路甚坦其塢卽南自河澗鋪直北而出者至此乃大開洋北極於滇池焉西界山東突而瀕塢者爲牧羊山北突而最髙者爲望鶴山其北走之餘脈爲天城又西爲金砂則散而瀕海者也東界山西突而屏城南者爲玉案山北峙而最髙者爲盤龍山其環北之正脊爲羅藏山則結頂而中峙者也州治倚東界之麓大堡河澗防流於西界之麓北出四通橋分爲兩流一直北下滇海一東繞州北入歸化界由安江村入滇海徑塢西行三里上溪堤大石梁跨溪上爲四通橋由橋西直上坡爲昆陽道西北由岐一里半爲天女城上有天城門遺址古石兩疊如雕刻亭檐狀昔李毅之女秀代父領鎭時築城於此故名城阜斷而復起西北瀕湖者其山長繞爲黃洞山西南並天城而夾峙者其山圓聳爲金砂山此皆土山斷續南附於大山者也金砂之西則滇海南潄而入直逼大山金砂之南則望鶴山髙擁而北瞰爲西界大山北隅之最其西卽將軍山聳崕突立與望鶴駢峙而出第望鶴則北臨金砂天城將軍則北臨滇海耳黃洞山之西有洲西橫海中居廬環集其上是爲河泊所乃海子中之蝸居也今已無河泊官而海子中渡船猶泊焉其處正西與昆陽對截塢西渡止二十里陸從將軍山繞湖之南其路倍之由天女城盤金砂山北夾又一里半而入金砂寺寺門北向盤龍蓮峯師所建也寺頗寂寞由寺後拾級而上爲玉皇閣又上爲眞武殿俱軒敞而北向瞻湖得海天空濶之勢山之西麓則連村倚曲民居聚焉入調治山樓飯而登山凴眺寺中下步田畦水曲觀其家人築塲收谷戴月入城皎潔如畫而寒悄逼人還飯下道不唐君而臥

十四日在州署

十五日在署夜酌而散復出訪黃沂水其家寂然花陰曆亂惟聞犬聲還步街中恰遇之黃乃呼酒踞下道門當月而酌中夜乃散

十六日余欲別而行唐君言使人往省召歌童自是連日在州署

十九日夜月皎而早陰霾

二十二十一日皆倐雨倐霽

二十二日唐君爲予作瘞靜聞骨記三易稿而後成已乃具酌演優招楊趙學博及唐大來黃沂水昆仲同宴以餞

二十三日唐君又遺棉襖夾褲具厚贐焉大來爲余作書文甚多且寄閃次公書亦以靑蚨贐乃入謝唐君定於明早行

二十四日街鼔未絕唐君令人來言天色陰寒釀請俟稍霽而行予謝之及起風色淒其令人有黯然消魂意令庖人速作飯餘出別大來時予欲從海口安寧返省完省訪南隅諸勝從西北富民觀螳螂川下流而取道武定以往雞足乃以行李之重者囑大來令人另賫往省而予得輕具西行焉方抵大來宅報晉寧公已至下道亟同大來及黃氏昆仲還道中晉寧公復具於道秣馬於門時天色復朗觥數行登騎從西門三里度四通橋從大道直西向行半里西上坡從其西峽轉而西南上一里半直躡望鶴嶺西岰又西下陟一澗稍北卽瀕滇池之涯共五里循南山北麓而西有石聳起頭北向指滇池有戈介冑之狀曰石將軍亦石之特爲巉峭者其西北有廟是爲石魚廟其西南又有山西突亞於將軍者卽石魚山也又西二里海水中石突叢叢爲牛戀石涯上村與鄕俱以牛戀名又循峽而南二里逾平坡南下有水一塘直侵南山之足曰三尖塘塘南山巒髙列塘北度脊平衍脊之北卽滇池牛戀塘水不北泄而東破山腋始知望鶴之脈自西來不自南來也從塘北西向塢入其塢自西而東卽塘水之上流也三里塢西盡防有三峯排列其南最髙者卽南山之再起者也其中一峯則自南峯之西繞峽而北峙爲中峯焉北峯則瀕滇池而東度爲石將軍望鶴山之脈矣中峯之東有村當塢曰三尖村晉寧村落止此西沿中峯而上一里與南峯對峽之中復阻水爲塘不能如東塘之大而地則髙矣又平上而西一里逾中之脊從脊上西南直行爲新興道逾脊西北下卽滇池南涯爲昆陽道而晉寧昆陽以是脊爲界焉於是昆陽新舊治俱在一望直下半里沿滇池南山隴半西行二里有村在北崕之下滇池之水環其前曰赤峒裏亦池濱聚落之大者而田則不能成壑焉又西由村後逾崖南上旣而西下三里有村在南山北麓盤其嘴而西於是西峽中開自南而北與西界山對夾成塢其脊南自新興界分支北下西一支直走而爲新舊縣治而北盡於舊寨村東一支卽赤峒裏之後山濱池而止東界短西界長中開平塢爲田一小水貫其中亦自南而北入滇池卽志所稱渠濫川也由東嘴截塢而西正與新城對而大道必折而南盤東界之嘴以入三里始西曆塢徑塢三里隨西界之麓北出一里半爲昆陽新城又北一里半爲昆陽舊城於是當滇池西南轉折處矣舊城有街衢闤堵而無城新城有樓櫓雉堞而無民廬乃三四年前舊治經宼故卜築新邑而市捨猶仍舊貫也舊治街自南而北西倚山坡東瞰湖涘至巳日昃亟飯於市此州有天酒泉普照寺以無奇不及停屐遂北行四里稍上逾一東突之岰其山自西界橫突而出東懸滇海中路逾其岰中而北下其北滇海復嵌塢西入其突出之峯逺眺若中浮水面而其西實連綴於西界者也乃西轉陟一塢共四里又北向循滇池西崖山麓行五里有小傍麓東突南北皆湖山環抱之數十家倚峯而居爲舊寨村由西北過一塢其塢始自西而東塢北有山一亦自西而東直瞰滇海中北二里抵山下直躡山北上一里從崩崖始轉東向山半行又一里從東嶺盤而北其嶺南北東三面俱懸滇海中正東與羅藏隔塢對此地杳僻隔絕行者爲畏途焉嶺北又有山一支從水涯之北亦自西而東直瞰滇海中與此嶺南北遙對滇海驅納其中外若環窩中駢束戶爲海口南嶺北下之處峻削殊甚予慮日暮驅馬直下二里復循塢西入二里西逾一岰由岰而下其西山塢環開中爲平疇滇池之流出海就峽中貫成河是爲螳螂川二里有村倚塢中南山下過之行平疇間西北四里直抵川上有聚成衢濵川之南曰茶埠墩卽所謂海口街也有公館在焉監察禦史按臨必躬詣其地爲一省水利所系耳先是唐晉寧謂予海口無宿處可往柴廠莫土官鹽肆中宿余問其處尙相去六七里日已暮且所謂海門龍王廟者反在其東二里又聞阮玉灣言石城之勝亦在斯地將晉訪焉遂不復前覓旅肆投宿

二十五日令二騎返晉寧余飯而躡屩北抵川上望川北石崖矗空川流直嚙其下問所謂石城者土人皆莫之知惟東指龍王堂在盈盈一水間乃溯川南岸東向從之二里南岸山亦突而臨川水返舍北而逼南南崖崩嵌盤沓北崖則開繞而受民捨焉是爲海門村與南崖相隔一水不半里中有洲浮其吭間東向滇海極吞吐之勢峙其上者爲龍王堂時渡舟在村北呼之莫應余扳南崖水窟與水石相爲容與忘其身之所如也久之北涯村人以舟至遂坐登龍王堂堂當川流之中東臨海靣時有賽神者浮舟而至而中無廟祝後有重樓則阮祥吾所構也廟中碑頗多皆成以後撫按相度水利開濬海口免於泛濫以成瀕海諸良田者故巡方者以此爲首務云出廟渡北岸居廬頗集其北向所倚之山有二重第一重橫突而西多石而西垂最髙卽矗削而瀕於江之北岸者第二重橫突而東多土而東繞最逺卽錯出而盡爲池之北圩者二重層疊村後蓋北自觀音山盤礡而盡於此村氓俱阮氏莊佃余向詢阮玉灣新置石城之勝土人莫解謂阮氏有坆在東岸誤指至此村人始有言石城在裏仁村正與茶埠墩對從此有小徑向山後峽中西行三里可至予乃不東向阮坆而西覓裏仁焉卽由村後北逾第一重石之脊北向下路旁多錯立之石北亦開塢而中無細流一里隨塢西轉已在川北岸矗削石之後蓋南潄逼川流故取道於北耳其內桃樹株被隴連壑想其蒸霞噴焰時令人笑武陵天臺爲爝火矣西一里過桃林則西塢大開始見田疇交塍溪流霍霍有村落西懸北山之下知卽爲裏仁村矣蓋其塢正南矗立石山西盡於此塢瀕於川亦有一村臨之曰海口村與茶埠墩隔川相對有渡舟焉其塢之東北逾坡塢之西北循峽皆有路六十里而抵省防而裏仁村當塢中之北山下半里抵村之東見流泉交道山崖間樹木叢防上有神宇蓋龍泉出其下也東塢以無泉故皆成蕪壤西塢以有泉故廣辟良疇由村西盤山而北西塢甚深其塢自北峽而出直南而抵海口村村西所循之山其上多蹲突之石下多空洞之崖有一竅二門西向而出者予覺其異而詢之土人石城尙在塢西嶺上其下亦有龍泉焉可遵之而上共北半里乃西下截塢而度有一溪亦自北而南中幹無水渉溪西上共半里水聲防防則龍泉溢西山樹根下瀦爲小潭分防東南去由潭西上嶺半里則嶺頭石湧起有若卓錐者有若夾門者有若芝擎而爲防有若云臥而成郭者於是循石之隙盤坡而上墜壑而下其頂中窪石皆環而爲城東靣者巑岏森透西靣者穹覆壁立南靣則余之逾脊而下者北面則有石窟曲折若離若合間一石墜空當闗下覆成門而出入由之圍壑之中底平而無水可以結廬是所謂石城也透北門而出其石更分枝簇蕚石皆靑質黒章亷利稜削與他山防異有牧童二人復引予循崖東轉復入一石隊中又得圍崖一區惟東面受客如門其中有趺坐之龕架板之牀皆天成者出門稍南廻顧門側有洞岈然急轉披之其洞透空而入復出於圍崖之內始覺由門入不若由洞入更奇也計圍崖之後卽由石城中望所謂東靣巑岏處矣出洞仰眺洞上石峯層沓有一老猓玀披獸皮前來引余相與扳躋其上眾臺錯立環中窪而峙其東東眺海門明鏡空西俯窪底翠瓣可數而隔崖西峯穹覆之上攢擁尢髙乃下復度南脊轉造西則穹覆上崖復有後層分列其中開峽東墜危坑而下其後則土山髙擁負扆於上聳立之石或上覆平板或中剖斜楞崖脇有二小穴如鼻孔蜜漬淋漓其下乃崖蜂所巢也兩牧童言三月前土人以火薫蜂取蜜蜂已久去今乃復成巢矣童子競以艸塞孔蜂輙翁翁然作銅鼓聲憑覽久之乃循墜坑之北東向懸崕而下經東石門之外猶令人一步一回首也先是從裏仁村望北山頂聳石一叢不及晉寧將軍之偉然及抵其處而閤辟曲折層沓玲瓏幻界莫測鐘秀特異信乎靈境之不可以外像求也蓋是西倚大山此其一支東竄頂中凹石內露不比他山之以表見奇者第其上無飛流涵瑩之波中鮮翦棘梯崕之道不免爲兔狐所窟耳老猓玀言此石隙土最冝茶味迥出他處今阮氏已買得之將造庵結廬招靜侶以開勝壤豈君卽其人耶余不應而去信乎買山而居無過此者下山仍過塢東一里經裏仁村東南一里抵螳螂川之北西望海口有渡可往茶埠而東眺瀕川石崕聳削先從茶埠隔川北望於巑岏嵌突中見白垣一方若有新茅結其上者今𨿽崖石掩互不露其影而水石交錯髙深嵌空其中煞有奇勝遂東向從之抵崖下崖根插水有亂石瀠之扳陟水石間沿崖南再東忽見石上有防躡崖直上扳躋峻甚掛石懸崕之迹俱倒影水中方下見爲奇又忽聞罄欬聲落頭上𨿽仰望不可見知新茅所建不逺矣再穿下覆之石則白垣正在其上一道者方鑿崕塡路迎余入坐茅中其茅僅逾方丈明窻淨壁中無供像亦無爨具蓋初落成而猶未棲息其間者道人吳姓卽西村海口人向以賈逰於外今歸而結靜於此可謂得所托矣坐茅中上下左右皆危崕綴影而澄川漾碧於前逺峯環翠於外隔川茶埠村廬繚繞煙樹堤花若獻影鏡中而川中鳬舫賈帆魚罾渡艇出沒波紋間棹影濯浮嵐櫓聲搖半壁恍然如坐畫屏之上也旣下仍西半里問渡於海口村南渡茶埠街入飯於主家已過午矣茶埠有舟隨流十里往柴廠載鹽渡滇池余不能待遂從村西遵川堤行其自茶埠西達平定隨川之南崖而築之蓋川水北依北岸大山而西其南岸山勢層疊中多小塢故築堤障川堤之南屢有小水自南峽出亦隨堤下注從堤上西行川形漸狹川流漸迅七里有村廬倚堤北下臨川堤間有亭有碑卽所謂柴廠也按舊碑謂之漢廠莫土官鹽肆在焉至此川迅石多漸不容舟川漸隨山西北轉矣堤隨之又西北七里水北向逼山入峽路西向度塢登坡又二里數家踞坡上曰平定哨時日色尙髙土人言前途無宿店遂止二十六日雞再鳴飯而出店卽北向循西山而行三里曙色漸啟見有岐自西南來者有岐自東北來者而中道則直北逾岰蓋西界老山至此度脈而東特起一峯當闗中突障扼川流東曲而盤之流爲所扼稍東遜遂破峽北西向墜級爭趨所謂石龍埧也此山曰九子山實海口下流當闗之鍵平定哨在其南大營莊在其東石龍埧在其北山不甚髙大員阜特立故自爲雄耳山巓有石九枚髙逾於人駢立峯頭土人爲建九子母廟蓋以山爲石母也余時心知正道在中疑東北之岐爲便道且可一瞰江流遂從之一里抵大營莊則川流轟然在下舟不能從水陸不能從峽必仍還大路逾岰乃得於是返迹從峯西逾嶺北下共二里有小水自西南峽來度之復西上逾坡則坡北峽中螳川之水自九子母山之東破峽北出轉而西繞山北而墜峽峽中石又橫阻而層閡之水橫衝直搗或跨石之頂或竄石之脇湧過一層復騰躍一層半里間連墜五六級此石龍埧也此水之不能通舟皆以此石爲梗昔治水者多燔石鑿級不能成功土人言鑿而輙長未必然也石級旣盡峽亦北轉路從峽西山上隨之北行下瞰級盡處峽中有水一方獨淸瀦土人指爲靑魚塘言塘中靑魚大而多按志昆陽平定鄕小山下有三洞泉出滙而爲潭中有靑魚大魚俗呼隨龍魚豈卽此耶北二里峽稍開有村在其下爲靑魚塘村北二里西北躡一嶺此嶺最髙始東見觀音山與羅漢寺碧雞山兩峯東峙又北見遙山一重橫亙眾山之北西盡處特聳一最髙爲筆架山其西又另起一峯與之駢立則老龍之龍山也東盡處分峙雙岫亦最髙爲進耳山其南岰稍伏而豁則大道之碧雞闗也兩最髙之間有尖峯獨鋭透穎於橫嶺之南是爲龍馬山其下則沙河之水所自來也惟西向諸山稍伏而豁大道之往迆西者從之而老脊反自伏處南度始由一里逾其巓又西北下一里則螳川之水自嶺之北麓環而西又轉而南嶺西有村瀕川而居置渡川上是曰武趣河昆陽西畍止此過渡卽安寧州界武趣之河繞村南曲復轉西峽去路渡河卽西北上坡連越土壠二重共五里北下有水一塘在東塢中北二里有水一塘在西塢中又北一里半有村在路東又北一里半坡乃北盡坡北始開東西大塢下坡西向行塢中二里有水東北自北界橫亙中尖下來是爲沙河其流頗大石梁東西跨之河從梁下南去螳川之水自武趣西峽轉而北來二水合於梁南半里遂西北至安寧州城之南於是北向經城東而北下焉過沙河橋又西北一里則省中大道自東北來螳大川自城南來俱會於城東有巨石梁東西跨川上勢甚雄過梁卽安寧城入東門闤闠頗集乃沽飲於市爲溫泉浴計飲畢忽風交至始持傘從南街西行已而知道祿裱大道乃返至東門內從東街北行半里過州前從其東復轉北半里有廟門東向額曰靈泉余以爲三潮聖水也入之有巨井在門左其上累木橫架爲梁欄上置轆轤以汲乃鹽井也其水鹽苦而渾濁殊甚有監者一日兩汲而煎焉【安寧一州每日夜煎鹽千五百斤城內鹽井四城外鹽井二十四每井大者煎六十斤小者煎四十斤皆以桶擔汲而煎於冡也】又西轉過城隍廟而北共半里出北門風淒淒路無行人餘興不爲止冒直前隨螳川西岸而北三里半有村聚在西麓後有廟東向臨之餘不入又北二里半大路盤山西北轉有岐下坡隨川直北行余乃下從岐一里半有舟子艤舟渡上川東防止復循東麓而北抵北嶺下川爲嶺扼西向盤壑去路乃北向陟嶺嶺頗峻一里逾嶺北一里下其北塢有小水自東北來西注於川橫木橋度之共一里西北上坡有村當坡之北路從其側一里逾坡而北再下再上共三里西瞰螳川之流已在崖下而崖端有亭忽從足底湧起俯瞰而異之亟捨路西向下入亭中見亭後石骨片片如靑芙蓉湧出其北復有一亭下乃架木而成者瞰其下則中空如井有懸級在井中可以宛轉下墜余心知溫泉道尙在北而此奇不可失遂從級墜井下其級或鑿石或嵌木或累梯共三轉每轉約二十級共六十級而至井底井孔大僅圍四尺其深下垂及底約四五丈井底平拓旁裂多門西向臨螳川者爲正門南向者爲旁門旁門有屏斜障屏間裂竅四五若窻楞戶牖交透疊映土人因號之曰七竅通天七竅者謂其下之多門通天者謂其上之獨貫也旁門之南崖壁巉削屏列川上其下洞門另辟駢開三四處皆不甚深透然川潄於前崖屏於上而洞門累累益助北洞之勝再南崖石轉突處有一巨石下墜崖側迎流界道有題爲醒石者爲冷然筆石北危崖之上有大書虛明洞三字者髙不能爥其爲何人筆其上南崖有石橫斜作垂手狀其下亦有洞西向頗大而中拓然無嵌空透漏之妙虛明二字非北洞不足以當之虛明大書之下又有刻聽泉二字者字甚古拙爲燕泉筆又其側有此處不可不飲爲升庵筆而刻不佳不若中洞門右有此處不可不醉爲冷然筆刻法精妙遂覺後來居上又聽泉二字上刻醒石詩一絕標曰姜思睿而醒石上亦刻之標曰譜明譜明不知何人然一詩而何以二標豈譜明乃姜之別字耶此處泉石幽倩洞壑玲瓏眞考槃之勝地惜無一人棲止大洞之左穹崖南盡復有一洞見煙自中出亟入之其洞狹而深洞門一柱中懸界爲二竅有猓玀赤身織艸履於中煙其所炊也洞南崖盡卽前南來之塢下而再上處也時顧僕畱待北洞余復循崕沿眺而北北洞之右崖復北盡遂躡坡東上仍出崖端南來大道半里有庵當左下瞰西崖之下廬舍駢集卽溫泉在是矣庵北有一亭髙綴東之半額曰冷然當溫泉之上標以禦風之名楊君可謂冷暖自知矣由亭前躡石西下石骨稜厲余愛其石扳之下墜則溫池在焉滙於石崖下東倚崖石西去螳川數十步池之南有室三楹北臨池上池分內外外固淸瑩內更澄澈而浴者多就外池內池有石髙下不一俱沈水中色如緑玉映水光艷然余所見溫泉滇南最多此水實爲第一池室後當東崕之上有佛閣三楹額曰暖照南坡之上官宇三楹額曰振衣千仭皆爲土人鎖鑰不得入浴旣散步見買漿及柿者以浴熱買柿啖之因問知虛明之南尙有雲濤洞川之西防曹溪寺旁有聖水相去皆三里皆反在其南可螳川而防也蓋溫池之西濵螳川東岸夾廬成衢隨之而北百里而達富民川東防山最髙者爲筆架卽在溫池東北志所謂岱晟山也川西岸山最髙者爲龍山曹溪寺在東隴之半志所謂蔥山也二山夾螳川而北流而蔥山則老脊之東盤者矣余時抵川上欲先覓曹溪聖水而渡舟在川西岸之不至遂南半里過虛明諸洞下南抵崖處坡曲爲塢宜仍循川岸而南以無路遂上昔來大路隅由小岐盤西崖而南亦再下再上一里半一村在坡南曰沈家莊老婦指雲濤洞尙在南坡外又南渉塢半里登坡路絕不知洞所在西望隔川有居甚稠其上有寺當卽曹溪有村童拾薪川邊遙呼而問所謂雲濤洞者其童口傳手指以川隔皆不能辧望見南坡之下有石崖一叢漫趨之至其下仰視石隙叢竹娟娟上有朱扉不掩登之則磴道逶軒亭幽寂餘花殘墨狼藉溪間云牖石牀離披洞口軒後有洞門下嵌上有層樓橫跨皆西向先登其樓中供觀音及仙像香幾燈案皆以樹根爲之多奇古者其南臥室一楹米盎書簏猶宛然在內而苔衣蘿网封埋已久寂然徑行不辧何人所構何因而廢也下樓入洞初入若室一楹側有一窞下防黒其北又裂一門透裂入有小竅斜通於外見竹影竄入其內卽墮黒而下南下杳不知其所底北眺一隘亦有一牖上透第透甚微光不能燭以手捫隘以足投空時時兩無所著又時時兩有所礙旣至其底忽望西南有光燦然轉一隘始見其光自西北頂隙透入其處底亦平而上復穹焉髙盤倐然有影掠隙光而過心異之呼顧僕聞答聲正在透光之隙其所過影卽其影也復轉入暗底隙隘崕懸無由著足然而機闗漸熟升躋甚易覺明處之魂悸不若暗中之膽壯也再上一層則上牖微光亦漸定中生朗其旁原有細級宛轉崖間或頹或在但初不能見耳出洞仍由前軒出扉外見右崖有石刻一方外爲棘刺結成窠网遙不能見余計不能去竟踐而入之巾履俱爲鉤卸又以布防頭防网始得讀之乃知是庵爲天啟丙寅州人朱化孚所構【朱壬辰進士】其樓閣軒亭俱有名額住山僧亦有名有詩未久而化成空谷遺構徒存祗增慨耳旣下至川岸若一航渡之卽西上曹溪時不得舟仍北三里至溫泉就舟而渡登西岸川南行望川東虛明崕洞若卽若離杳然在落花流水之外南一里又見川東一崖排突亦如虛明其下亦有多洞迸裂門俱向西有大書其上曰靑龍洞曰九曲龍宮者隔川望之不覺神往土人言此二洞甚深篝火以入可四五里俱中黒無透明處此洞卽在沈家莊北余前從虛明沿川防來卽可得也誤從其上行崕端而不知深爲悵悵然南之雲濤北之虛明旣已兩窮此洞已去而復得之對崕亦意外之遇也又南一里抵川西村聚從其後西上山轉而南又西上共一里遂入曹溪寺寺門東向古剎也余初欲入寺覓聖泉見殿之東西各有巨碑爲楊太史升庵所著拂讀之知寺中有優曇花樹諸勝因覓紙錄碑遂不及問水是晚炊於僧寮宿於殿右

二十七日晨起寒甚昨錄碑未竟僧爲具飡乃飯而竟之寺中讀書二生以此碑不能句來問余爲解示二生因引觀優曇樹在殿前東北隅二門外坡間今已築之墻版中其髙三丈餘大一人抱而葉甚大下有嫩枝旁叢聞開花當六月伏中色白而淡黃大如蓮而瓣長香甚烈而無實余摘數葉置嚢中遂同二生由香積北下坡循凹而北一里半觀聖泉泉從山坡大樹根下南向而出前以石環爲月池大丈餘瀦水深五六寸餘波淙淙由東南坡間防去余至當上午早潮已過午潮未至此正當縮時而其流亦不絕第潮時更湧而大耳二生言穴中時有二蟾蜍出入玆未潮故不之見卽碑所云金號曰泉神者矣月池南有亭新構扁曰問潮亭前巡方使闗中張鳯翮爲之記二生又引余由亭西上坡西北緣嶺上半里登水月庵庵東北向乃蔥山之東北凹中矣庵潔而幽爲鄕紳王姓者所建庭中水一方大僅逾尺乃建庵後劚地而出者庵前有深池泉不能蓄也旣復下至聖泉還至曹溪北坡凹二生別而上寺余乃從岐下山一里抵昨村後上山處由村後南行半里又東望東川廻曲中石崖半懸飛樓霞擁卽雲濤洞也川水已從東蟠曲路由循西山南向下因其山塢自南而轉也一里始循南山而東二里則其川自塢北曲而南與路遇旣過又循東山溯溪轉而北一里乃東向渉南山之北一里乃轉東南行一里南渉一西來之峽又南上坡一里與前來溫泉渡西大道合始純南行六里入北城門見二女郎辮髮雙垂肩後執紈扇嫣然在前一老婦隨之攜牲盒紙錠將掃墓郊外【此間重十月朝祭掃家貧不及者至月終亦補行之】纎足姣好南中所見殆無逾此入城一里半飯於東闗乃出逾巨石梁遵大道東北行半里有小溪自東塢來溯之行從橋南東去三里半上坡又一里逾東安哨嶺嶺不甚峻東北從橫亙大山分隴西南下爲安寧東第一防城之砂者也過嶺東下始見沙河之水自東北來隨其塢東入過站摩村共十五里爲始甸鋪又四里爲龍馬山屼屼北透橫亙大山之南路繞其前而東又四里始與沙河上流之溪遇有三鞏石梁東跨其上是曰大橋其水自東北進耳二尖峯西棋盤山南峽來西南至安寧城東南入於螳川者也又半里東上坡宿髙視橋村

二十八日平明東行一里半上坡爲安寧東界由此卽爲昆明地坡陀髙下升渉不一以漸而上八里其塢自雙尖後進耳山來路遂由南隴上又二里山岰間有聚廬當尖是爲碧雞闗蓋進耳之山峙於北羅漢之頂峙於南此其中間度脊之處南北又各起一峯夾峙以在碧雞山之北故名碧雞闗東西與金馬遙對者也闗之東向東南下爲髙峣乃艸海西岸山水交集處渡海者從之向西北下爲赤家鼻官道之由海堤者從之餘時欲逰進耳遂西北下坡半里循西山北行二里有村在西山之麓是爲赤家鼻大道由其前北去乃西折而入村村倚山而廬有池瀦坡側大不逾五尺村人皆仰給焉中復有魚有垂釣其上者亦龍潭之淺者也由池南上坡嶺道甚峻半里登崗上稍北而曲有坊當道則進耳山門外坊也其寺尙隔一坑由坊西望見寺後大山環於上此崗繞於前內夾深坑旋轉而入若耳內之孔寺中臨孔上盤朶邊以進取名之義非身履此崗不見其親切也進坊西向沿坑入半里有岐西逾大山之岰而入寺之路則沿坑南轉盤崕半里而西上入寺中寺門東向登其殿頗軒爽似額端不似耳中也方丈在殿北有樓三楹在殿南樓臨還坑遙覽滇海如太華之一碧萬頃而此深逺矣入方丈有辛貢士伯敏者迎欵慇懃僧寶印欲具飡辛揮去令其徒陳履惇陳履溫【二陳甲戍進士履忠弟】及其弟出見爲供肉食復引去登殿南眺海樓坐談久之餘欲趨棋盤問道於寶印言由坊東下山自赤鼻山寶珠寺上爲正道路且三十里由此寺北西逾大山之岰路半之但空山多岐路無從覓耳乃同辛君導余從殿後出北至岰下東來岐路始別去余西上半里逾岰半里西北稍下一里渉中窪窪西復有大山南北橫峙與東界進耳後雙尖並岰北之巓東西夾成中窪由窪西復循西山之東北行一里循嶺北轉而西稍下一里渡峽西上其西復有大山南北橫峙遂西向橫躡之一里半登其岡見西南隨塢有路上逾其脊將趨之有負芻者來曰棋盤路在北不在西也乃循西山之東又北行其路甚微若斷若續二里從西山北岰透脊西出始望見三家村在西塢中村西盤峙一峯自北而南如屏髙擁卽棋盤山也其脈北自妙髙寺三華山西南來復聳此分支西度爲溫泉之筆架山分支南下爲始甸後之龍馬山南環東亙卽爲所逾之脊而南度爲進耳碧雞者也脊北山復橫列東北至寶珠赤鼻而止爲三家村東界防山余昔來自金馬以東卽遙望西界山橫如屏其頂復有中懸如覆釡髙出其上者卽此棋盤也而不知尙在重壑之內外更有斯峯防之洵西峯之領袖也從岰西轉循東山北崖半里乃西下一里行壑中有水北流西渉之半里抵三家村其村倚棋盤東麓路當從村北西上乃誤由村南度脊處循峽西南上竟不得路扳躡峽中三里登一崗有庵三楹踞坪間後倚絕頂其前東瞰滇中乃髮僧禪與僧裕庵新建者禪有內功夜坐頭曉露濕衣無所退怖庵中四壁未就不以爲意也日已昃迎余瀹茗煮粥抵暮乃別西上躋峯一里陟其巓又西向平行頂上一里有寺東北向則棋盤寺也已入夜啜茗就榻

二十九日淩晨起僧爲余炊余乃獨躡寺後絕頂曉露甚重衣領沾透頂間無髙松巨木叢艸亦不甚深茂髙寒故也頂頗平迥西南石崖矗突性平直而中實可劈爲板省中取石皆於此遙負之西北塢中有大壑廻環下有水二方村廬踞其上其水分靑白色其西南峽中水則循龍馬山東而去當卽沙河之源矣東南卽三家之流是頂亦三面分水之處第一入滇池兩入螳川皆一耳下山飯於寺乃同寺僧出寺門東三十步觀棋盤石石一方橫臥嶺頭中界棋盤紋縱橫各九十道其北臥石上大書玉案晴嵐四字乃碧潭陳賢筆南有二石平中夾爲穴下墜甚深僧指爲仙洞昔有牧子墜羊其中遂以石塡塞之僧言此山之腹皆空洞但不得其門而入耳穴側亦有陳賢詩碑已剝不可讀乃還寺錄昆明令汪從龍詩碑仍令幼僧導之西南觀鑿石之崖其崖上下兩層鑿成大窟如廈屋其石色靑緑者則膩而實黃白者則麄而剛其崖間中嵌靑緑色者兩層如帶圍各髙丈餘故鑿者依而穴之其板有方有長方者大徑五六尺長者長徑二三丈皆薄一二寸其平如鋸無纎毫凹凸眞良材也還從寺前東向下一里過新庵之左直下者一里半過三家村之左渡澗又一里半東逾石山之岰石山乃東界北走之脈至此復突一峯遂北盡焉從岰東墜崖而下漸成一坑隨之行三里爲寶珠寺未至寺其西墜峽處坑水潰而爲瀑懸崕三級下深可十五丈但水細如絡絲不如匹練也寶珠寺東向倚山之半亦幽亦敞由其前墜坡直下五里抵山麓爲石鼻山聚落甚盛蓋當艸海之西碧雞闗大道卽出其下也由村轉北一里半東北與大道合於是東向湖堤二里半有村當堤之衝曰夏家窯過此遂遵堤行湖中堤南北皆水窪堤界其間與西子蘇堤無異蓋其窪卽艸海之餘南連於滇池北抵於黃土坡西抵赤鼻山之麓東抵防城其中支條錯繞或斷或續或出或沒其瀕北者志又謂之西湖其實卽艸海也東行堤上一里半復有崗有橋有棲舎界水中央半里復遵堤上東行湖中遙顧四圍山色掩映重波間靑蒲偃水髙栁縈堤天然絕勝但堤有栁而無花橋有一二而無二六不免令人轉憶西陵耳又東二里湖堤旣盡乃隨港堤東北二里爲沐府魚池又一里半抵小西門飯於肆東過閘橋濱濠南而東一里入城南舊寓問吳方生則已隔晚向晉寧矣已而見唐大來寄來行李書畫俱以隔晚先至獨方生則我來彼去爲之悵悵乃計復爲作書令顧僕往晉寧謝唐君別方生並向大來索陶不退書【陶名涏有詩翰聲向官於浙前大來欲爲作書聞其已故乃止適寓中有髙土官從姚安來知其猶在皆虛傳如眉公也故復令顧僕往大來索書】

徐霞客逰記卷七上

欽定四庫全書

徐霞客逰記卷七下

明徐宏祖撰

西南遊日記十二【雲南】

十一月初一日晨起先作書令顧僕往投阮玉灣索其導遊緬甸書乃作晉寧諸柬湏其返命卽令往南埧渡下午顧僕去予欲入城拜阮仁吾令其促所定負擔人爲西行計適阮穆聲來顧已而玉灣以書來期定於明日晤其齋中余遂不及入城

初二日晨起予欲自仁吾處次第拜穆聲至玉灣來邀甚急余遂從其使先過之則穆聲已先在坐延於內齋欵洽殊甚旣午曰今日總府宴撫按當入內一看卽出故特延穆聲奉陪並令二幼子出侍飲果去而卽返洗盞更酌已而報撫按已至玉灣復去囑穆聲必欵予多飲湏其出而別余不能待薄暮托穆聲代別而返初三日晨往仁吾處令促負擔人卽從其北宅拜穆聲畱晨飡引入內亭觀所得奇石其亭名竹在余詢其故曰父沒時宅爲他人有後復業惟竹在耳亭前紅梅盛開此中梅俱葉而花全非吾鄕本色惟一株傍亭檐摘去其葉始露面目猶故人之免冑相見也石在亭前池中髙八尺闊半之玲瓏透漏不瘦不肥前後俱無斧鑿防太湖之絕品也云三年前從螺山絕頂覓得以八十餘人舁至其石浮臥頂上不經摧鑿而下眞神物之有待者余昔以避山頂徧臥石隙烏覩有此類哉下午過周恭先遇於南門內正挽一友同來顧知金公趾爲余作送靜聞骨詩相與同往叩之則金在其莊不相值【公趾名初麟字頗肖董宗伯風流公子也善歌知聲律家有歌童聲妓祖科甲父偉鄕薦在昔曽任江西萬安令公趾素好客某奏劾錢士晉軍門名在疏中黜靑衿】其友畱至其家割雞爲餉肴多烹牛雜脯而甚精潔其家乃教門舉家用牛不用豕也其友馬姓字云客尋甸府人父以鄕科任沅州守卒於任云客其長子也文雅蘊借有幽人墨士之風是晚篝燈論文云客出所著拾芥軒集相訂遂把盞深夜恭先別去予宿其齋中窻外紅梅一株盛放【此間皆紅梅白者不植】中夜獨起相對恍似羅浮魂夢間

初四日畱晨飡恭先復至對奕兩局又畱飯過午乃出城以爲顧僕將反也及抵寓則方生儼然在樓問何以來曰昨從晉寧得君書卽騎而來送君騎尙在當遲一日復往晉寧問昔何以往曰往新興便道過晉寧看君耳問顧僕何在曰尙畱晉寧渡始知方生往新興以許郡尊考滿求雷太史左右之於巡方使君也【雷名躍龍以禮侍丁憂於家巡方使爲倪於義四川人】

初五日方生爲余作永昌潘氏父子書【父名嗣魁丙子科第十名子名世澄丙子科解元】騰越潘秀才書【名一桂】又爲余求許郡尊作書通李永昌【永昌太守李還素】又爲予求範復蘇【名醫士江西人】作書通楊賓川【賔川牧楊大賔黔人原籍冝興】其展轉爲予謀勝予自爲謀也下午顧僕自晉寧返得唐大來索陶不退書阮仁吾所促負擔人亦至

初六日造別阮玉灣穆聲索其所作送靜聞骨詩乃出叩任君任君大來妹婿大來母夫人在其家並往起居之任固畱飯餘乃趨別馬云客不值畱詩而還過土主廟觀菩提樹樹在正殿陛庭間甬道之西其大四五抱幹上竦而枝盤覆葉長二三寸似枇杷而光土人言花白而帶淡黃色瓣如蓮長亦二三寸每朶十二瓣遇閏歳則添一瓣以一花之微而按天行之數不但泉之能應刻而物之能測象如此亦奇矣土人每以社日羣至樹下灼艾代炙言炙樹卽同炙身病應炙而解此固誕妄而樹膚爲之瘢靨無餘焉出廟飯於任返寓周恭先以金公趾所書詩及贐至又以馬云客詩扇至阮玉灣以詩冊並贐至其弟鏳亦使人餽贐焉迨暮金公趾自莊還來晤知余欲從笻竹往曰余軰明晨當相送笻竹爲桞亭余謝之曰母作是念君在夢鄕中余已飛屐頭不能待也是晚許郡尊與李永昌書亦至惟範復蘇書未至也

初七日晨索飯欲行範君至卽爲作楊賔川書余遂別方生循城南濠西行二里過小西門又西北沿城一里轉而北半里爲大西門外有文昌宮桂香閣峙其右頗壯又西半里出外隘門有岐向西北者富民正道向正西者爲笻竹寺道乃從正西傍山坡南行五里其坡西盡村聚駢集是爲黃土坡坡西則大塢自北而南以達滇海者也西行塢塍中二里有溪自西北注而南石梁橫其上是卽海源寺側穴湧而出之水遂爲省西之第一流云又西一里半有小山自西山橫突而出反自南環北路從其北嘴上一里半西達山下有峽東向循之西上是爲笻竹由峽內越澗西南上是爲圓照由峽外循山嘴北行是爲海源有一婦騎而前一男子隨而行者云亦欲往笻竹隨之誤越澗南上圓照至而後知非笻竹也圓照寺門東向層防髙敞殿宇亦而閴寂無人還下峽仍逾澗北令行李往於海源余從峽內入一里半澗分兩道來一自南峽一自北峽二流交防處有坡中懸其西於是渡南峽之澗卽躡坡西北上漸轉而西一里半入笻竹寺寺髙懸於玉案山之北垂門東向斜倚所踞之坪不甚端稱而羣環拱林壑縈沓亦幽邃之境也入寺見殿左庖膾喧雜騎來之婦亦在焉余卽入登藏經閣望閣後有靜室三楹頗幽潔而環墻廻隔不見所入門因徘徊下閣一人迎而問曰君豈霞客耶問何以知之曰前從吳方翁案徵其所作詩詩題中見之知與丰標不異也問其爲誰則嚴姓名姒祖號築居嚴冡宰【淸】之孫也爲人沈毅有骨淡泊明志與侄讀書於此所望墻圍中靜室卽其棲托之所畱余入懇停一宿余感其意命顧僕往海源置行李餘同嚴君入殿左方丈問所謂禾木亭者主僧不在鎖鑰甚固復遇一段君亦識餘言在晉寧相晤亦忘其誰何矣段言爲金公趾期防於此金當卽至三人同步殿右循階坡而西北則寺後上崖復有坪一方其北崖環前抱與南環稱此舊笻竹開山之址也後爲僧塋有三塔皆元時者三塔各有碑猶可讀還寺公趾與友兩三軰至時嚴君拉余飯頃之住持體空至其僧惇厚篤摰有道行者爲餘言今日諸酒肉漢混防寺中明晨當齋潔以請遂出前騎來婦坐正殿東廂始知其婦爲妓而稱觴者公趾拉余及築居飲於殿東廂坐客各歌然後此婦歌歌不及公趾也旣而段去予與築居亦別而入息陰軒迨暮公趾與客復攜酒榼就軒中飲此婦亦至飛斚徹歌二鼓乃別去余就寢寢以紙爲帳卽嚴君之榻也另一榻亦紙帳是其侄者嚴君攜襆被就焉旣寢嚴君猶秉燭獨坐觀餘石齋詩帖並諸公手書餘夢魂間聞其哦三詩贈余余寢不能辧也

初八日同嚴君至方丈叩體空由南側門入幽徑逰禾木亭亭當坡間林巒環映東對峽隙滇池一杯浮白於前境窅有雲林筆意亭以茅覆窻楞明靜中有蘭二本各大叢合抱一爲春蘭止透二挺一爲冬筍花發十穗穗長二尺一穗二十餘花花大如萱其色赭班而形則與蘭無異葉比建蘭濶而柔磅礡四垂穗長出葉上而花大枝重亦交垂於旁其香馥滿亭中開亭而入如到眾香國中三人各當窻一隙踞窻檻坐侍者進茶乃太華之精者茶冽而蘭幽一時淸供得未曽有禾木者山中特產之木形不甚大而獨此山有之故取以爲名相仍已久而體空新整之然目前亦未睹其木也體空曰此亭幽曠可供披覽側有小軒可以下榻君畱此過歳亦空山勝事久之公趾軰來拉就殿東廂共飡鼎食入息陰軒飯嚴君書所哦三詩贈余余亦作一詩爲別出殿別公趾則行李前去爲體空邀轉不容行余往懇之執袖不捨公趾築居前爲致辭曰唐晉寧日演劇集賔欲畱名賢君不爲止若可止余軰亦先之矣師曰君寧淡不羶不爲晉寧畱此老僧所以敢畱也余曰師意旣如此余當從雞山回爲師停數日蓋余初意欲從金沙江往雅州參峨嵋滇中人謂此路久塞不可行必仍歸省假道於黔而出遵義余不信與吳方生別方生執黯然曰君去矣余歸何日後防何日何不由黔入蜀再圖一良晤余口不答而心不能自已至是見體空誠切遂翻然有不由金沙之意築居公趾軰交口曰善師乃聽別出山門師逺送下坡指對山小路曰逾此可入海源上洞較山下行近旣別一里半下至峽中令肩行李者逾南澗仍來路出峽往海源寺餘同顧僕逾北澗循澗北入卽由岐東向躡嶺一里逾嶺東稍東下半里折而北又半里已遙見上洞在北嶺與妙髙相並而東則踐危石巉磴而下下險卽由山半轉而北行半里有大道東向自海源上坡從之西北上半里嶺石森立如雲湧出再北遂得上洞洞門東向髙穹軒迥其內深六七丈濶與髙亦如之頂穹成蓋底平如砥四壁圍轉無嵌空透漏之狀惟洞後有石中突髙丈餘有隙宛轉逾之而入洞壁亦嵌而下墜深入各二丈餘底遂窅黒余墜隙而下見有小水自後壁滴瀝而下至底而水不見黒處亦漸朙有樵者見余入駐外洞待之出乃去洞中多野鴿俱巢洞頂見人飛擾不定土人設機取之稍北共半里而得中洞門亦東向深濶髙俱不及上洞三之一四壁亦圍轉無他岐惟門左旁列一柱又有二孔外透爲異耳余從洞前望往妙髙大路自海源由山下村落盤西山北嘴而西上洞前有如綫之路從嶺北逾岰而西卽從嶺頭行可省降陟之煩乃令顧僕下山招海源行李余卽從洞嶺北行期防於妙髙洞北路若斷若續緣西山之半其下皆村聚倚山之麓大路隨之餘行嶺半一里有路自下村直上西北從之一里逾嶺西頭有水一塘在窪中由塘北西下一里山復環成髙塢自南而北塢口石峯東峙嶙峋飛舞踞眾壑之交石峯北又有塢自西而東西塢重壑層疊有大山臨之其下路交而成蹊望之行半里北下至石山之西又半里西抵西塢之底路當從西塢北崖緣峽而上余誤從西塢南崖躡坡而登一里逾嶺脊而西卽見西北層崗之上有佛重峙知卽妙髙而下有深峽間隔路反折而西南已覺其誤循之行一里以爲當截峽北渡便可折而入寺乃墜峽西北下半里渉底復扳峽西北上以爲寺在崗脊矣而何以無路又半里登脊則猶然寺前環峽之崗與寺尙隔一坑也崗上一塔正與寺門對復從其東北下坑半里由坑底再上北崖則猶然前塢底緣崕處也北上半里崗頭有茶庵當道爲富民大路庵側有坊沿峽南循坡半入半里至妙髙寺寺東向前臨重峽後倚三所謂三華也三尖髙擁攢而成塢寺當其中髙而不覺其亢幽而不覺其閴亦勝地也正殿左右俱有官舍以當富民武定之孔道土人言妙髙正殿有辟塵木故境不生塵無從辧也瞻眺久之出待行李於茶庵側久之乃從坡下上詢途人往沙朗道或云仍下坡自普撃大道而去省中通行之路也其路迂而易行或云更上坡自牛圏哨分岐而入此間間達之路也其路近而難知余曰旣上豈可復下遂遵大道上坡三里逶迆逾嶺頭卽循嶺北西向盤崖行又二里有小石自嶺北來與南屬數家當其間曰牛圏哨東西之水從此分矣從哨西直下則大道之出永定橋者余乃飯而從嶺脊北向行一里稍下渉壑卽從壑北上坡緣坡東北上回望壑底西墜成峽北走甚深路東北逾坡其東猶下滇池之峽也又一里半從嶺頭逾岰而北一里再逾一西突之岰其北遂仍出西峽上於是東沿山脊行又北一里半西瞰有村當峽底是爲陡坡其峽逼仄而深陡此村居之最險者嶺上隨嶺東轉半里有路自東岰間透而直西遂墜西峽下此陡坡通省之道乃遵之東上半里逾岰東於是南沿山脊行又東半里稍東北下峽中半里有水一池瀦路南曰淸水塘在度脊之半塘北遂下墜成坑隨之北下一里過峽底有東來大道度峽西北上此卽自省防走富民間道也隨之復從峽西傍西山北行二里又轉而西遇負薪者指北向從岐下峽中行半里至其底卽淸水塘之下流也從峽西緣坡麓行細徑斷續亂崕崩隤二里半逾澗緣東麓又北一里乃出峽口於是北塢大辟南北遙望而東界老脊與西界巨峯夾而成塢始從畦塍北行一里有溪頗巨自塢北來轉而西去余所從南來之水亦入之同入西南峽中路北渡之一里有村聚倚西山之麓髙下層疊是爲沙朗入叩居停皆辭不納以非大路故非昆明之習俗也最後入一老人家彊主之竟不爲覓米而炊初九日自覓米具炊餘散步村北遙晰此塢東北自牧養北梁王山西支分界東界𨿽大脊而山不甚髙西界𨿽環支而西北有石崖山最雄峻又南爲沙朗西山又南爲天生橋而南屬於陡坡東崖之山其山東西兩界旣夾成大塢而南北亦環轉連屬其中水亦發於龍潭合南北峽而成溪西注於富民螳螂然不能竟達也從塢西南入峽搗入山洞其洞深黒莫測穿山西出與陡坡之澗合洞上之山間道從之所謂天生橋也然人從其上行不知其下有洞亦不知洞之西透山之中空而爲橋惟沙朗人耕牧於此故有斯名然亦皆謂洞不可入有狼虎有妖祟勸余由村後逾山西上不必向水洞迂折余不從旣飯南循坡麓行一里半與溪遇遂同入西峽其峽南北山壁夾而成路由溪北沿北山之麓入一里仰見北崖之上石壁盤突其間駢列多門東一門髙懸危瞰勢獨雄豁磴迹甚微棘翳崖崩莫可著足乃令顧僕並行李俟於下余獨扳躍而上久之躋洞東又見一門側迸余以爲必中通大洞遂從其側倒懸入大洞門其門南向甚穹洞內層累北上深十餘丈濶半之內無旁竇卽前外見側迸之門不中達也出洞欲東上側門念西洞尙多旣下欲再探西洞望水洞更異遂直從洞下西趨水洞又半里西峽旣盡山環於上洞辟於下水從東來逼南崕搗西洞入路從其北墜岡下余令肩夫守行李於岡上與顧僕入洞洞東向髙十餘丈濶半之始渉水從其南崖入水潄其北崖而環之入五六丈水環北崖路環南崖俱西轉仰見南崖之上層覆疊出突爲危防結爲虛樓皆在數丈之上氤氳閤辟與雲气同爲吞吐從其下循之西入北崖尙明水潄之南崖漸暗路隨之西五六丈南崖西盡水從北崖直搗西崖下西崖遂下嵌成潭水嗚嗚其中作衝激聲遂循西折去路乃渉水循東崖北向隨之時洞轉而北髙穹愈甚延納余朗若明若昧又五六丈水潄北崖復西轉余亦復渉西崖於是水再環北崖路再環南崖竟昏黒不可辧但聞水聲潺潺又五六丈復西遇水其水漸深旣上不可見而下又不可測乃出出復四渡水而上岡聞岡上有人聲則沙朗人之耕隴者見余入洞與負行李人耦語待之爲餘言水之西出卽陡坡北峽山之上度卽天生橋間道所從如前之所標記者始恨不攜炬竟西從洞中出也言富民有老虎洞在大溪之上不可失余謝之乃西上躡嶺一里半登其脊是爲天生橋脊南石峯嶙峋髙聳而出其脈自陡坡東度脊而北間道循其東垂陡坡之澗界其西麓至此又跨洞而北屬於沙朗後西山水從其下穿腹西出路從其上度脊西行脊西瞰卽陡坡澗水直走而北至此西折脊上之路亦盤壑西墜益信出水之洞卽在其下心懸懸欲一探之西行山半者一里見有岐直下岐底遂令顧僕同負嚢者由大道直前余獨下趨峽中半里抵峽底水東行一里折而南則後洞龎然西向其髙濶亦如前洞水從其中湧騰而出西與南來之澗合而北去余流入洞二丈後仰睇洞頂上層復裂通於門外門之上若橋之橫於前其上復流光內映第髙穹之極下層石影氤氳若浮雲之上承明旭也洞中流初平散而不深隨之深入數丈忽有突石中踞浮於水面其內則淵然深滙旁礡崕根不能入矣洞頂亦有石倒騫以髙甚反不覺其夭矯其門直而迥而深入而猶朗朗且以上層倒射之光直徹於內也出洞還顧洞門上其左懸崖甚峭上復辟成一門當卽內透之隙乃渉澗之西遙審崕間層疊之防孰可著足孰可倒扳孰可以宛轉達孰可以騰躍上乃復渉澗抵崖一依所審法試之半晌遂及上層外門更廓然髙穹也入其內爲龕爲窩爲防爲榭俱浮空內向內俯洞底波濤破峽如玉龍負舟與洞頂之垂幄懸帔昔仰望之而隱隱者玆如纓絡隨身幢幡覆影矣與躡雲駕鶴又何異乎坐久之聽洞底波聲忽如宏鐘忽作細響爲之神移及下層崖懸級一時不得腠理扳掛甚久有男婦十餘人自陡坡來隔澗停睇迨餘下問何所事余告以逰山兩男子亦儒者問其上何有餘告以景不可盡言恐前行者漸逺不復與言遂隨水少北轉而西行峽中一里漸上北坡緣坡西行三里峽塢漸開又四里塢愈開其北崖逾山南下者卽沙朗後山所來道其南坡有聚落倚南山者是爲頭村路至此始由塢渡溪溪上橫木爲橋其水卽陡坡並天生橋洞中所出西流而注於螳螂川者也從溪南隨流行一里過頭村之西沿流一里半復上坡西行二里再下塢中半里路旁有賣漿者倚南坡而居則顧僕與行李俱在遂入飯又西盤南山之嘴一里爲二村村之西有塢北出橫陟而過之半里復上坡隨南山而西上倚危崖下逼奔湍五里有村在溪北爲三村至是南界山橫突而北北界山環三村之西又突而南塢口始西窒焉路由溪南躋北突之坡而上一里半抵峯頭其峯北瞰三村溪而下溪由三村西橫嚙北峯之麓破峽西出峽深嵌逼束止容水不容人故路逾其嶺而過爲羅鬼嶺東西分富民昆明之界焉過嶺西下四里連過上下羅鬼兩村則三村之流已破峽西出界兩村之中而西又有一溪自北塢來與三村溪合並西去路隨之行溪南二里抵西崖下其水稍曲而南橫木梁渡之有村倚北山曰阿夷衝又從其西一里半逾一坡又一里暗中得一村亦倚北山是爲大哨覓宿肆不得又半里乃從西村得之

初十日雞鳴起飯出門猶不辧色西南行塍中一里半南過一石橋卽阿夷衝溪所出也溪向西北流路渡橋南去半里又一水自東南峽中來較小於阿夷衝溪卽志所云洞溪之流也二流各西入螳螂川度木橋一里餘得大溪湯湯卽螳螂川也自南峽中出東北直抵大哨西乃轉北去而入金沙江有巨石梁跨川上其下分五鞏上有亭其東西兩崖各有聚成衢是爲橋頭過橋西北一里卽富民縣治由橋西溯川南行七里爲河上洞先是有老僧居此人以老和尙洞呼之故沙朗村人誤呼爲老虎洞及抵洞見有刻爲河上洞者蓋前任縣令以洞臨溪流取河上公之義而易之甫過橋余問得其道而顧僕與負嚢者已先向縣治余聽其前獨沿川岸溯流去一里西南入峽又三里隨峽轉而南皆瀕川岸行又二里見路直躡山西上余疑之而路甚大姑從之一里遇樵者始知山上爲胡家山道乃土寨也乃復下瀕川而南一里路又南上山覘其旁路皆翳復隨之躡山南上愈上愈峻一里直登嶺脊而不見洞其脊自西峯最髙處橫突而東與東壁夾川流祗通一綫者也蓋西岸之山南自安寧聖泉西龍山分支傳送而來至此聳爲危嶂屏壓川流又東北墜爲此脊以橫扼之東岸之山東自牛圏哨嶺分支傳送而來至此亦聳爲危嶂屏壓川流又西與此脊對而挾持之登此脊而見脊南山勢崩墜夾川如綫川自南來下嵌其底不得自由惟有衝躍脊南之路復墜淵而下以爲此下必無通衢而墜路若此必因洞而辟徑折隨之下則樹影偃宻石崖虧蔽悄非人境下墜一里路直逼髙西南下其崩削如壓危影兀兀欲墜路轉其夾岰間石削不容趾鑿孔懸之影倒奔湍間猶窅然九淵也至是余知其去路甚逺已非洞之所麗而受其險峭徘徊不忍去忽聞上有咳聲如落自九天已而一人下見余愕然問何以獨踞此余告以尋洞曰洞在隔嶺之北何以逾此余問此路何往曰沿溪躡峭四十里而抵羅墓此路之幽閴更非他境所擬矣𨿽不得洞而覘此奇峭亦一快也返躋一里復北上脊見脊之東有洞南向然去川甚逺知非河上洞而髙攬南山憑臨絕壑亦超然有云外想遂披棘扳崖入之其洞𨿽不甚深而上覆下平倒插靑呼吸日月此爲最矣憑憩久之仍逾脊北下一里抵麓得前所見翳路瞰川崖而南半里卽橫脊之東垂也前悞入南洞在脊南絕頂此洞在脊北窮峽洞門東向與東峯夾束螳川深嵌峽底洞前惟當午一露日光洞內之幽阻可知也洞內南半穹然北半仰石外突偃石之上與洞頂或綴或離其前又竪石一枝從地內湧起踞洞之前若湧塔然此洞左之槪也穹入之內崆峒窈窕頂髙五六丈多翺翔捲舒之勢五丈之內右轉南入又五丈而窅然西穹閴黒莫辧矣此洞右之槪也余𨿽未窮其奧已覺幽奇莫過次第滇中諸洞當與淸華淸溪二洞相伯仲而惜乎逺旣莫聞近復荒翳桃花流水不出人間云影苔防自成歳月而已出洞隨川西岸遵故道七里至橋頭又北一里入富民縣南門出北門無城堞惟土墻環堵而已時顧僕不知待何所餘踉蹌而前又二里有溪自西南山峽出其勢甚遙其流亦頗大有梁南北跨之北上坡又五里飯於石闗哨逾岰北下日色甚麗照耀林壑西有大山曰白泥塘其山南北橫聳如屏插天土人言東下極削而西頗夷其上水池一方可鑿可廬也山東之水卽由石闗哨北麓而東去共二里渉之卽緣東支邐迆北上八里又逾其岰岰不甚峻田塍疊疊環其上村居亦夾峙是爲二十里鋪又四里爲沒官莊又三里爲者切闗其處塢徑旁達聚三流焉一出自西南峽中者最大卽白泥塘山後之流也有石梁跨其上梁南居廬卽者切闗也越梁西北上一里復過一村廬又一小水自西峽來又一小水自西北峽來過村廬之西北有平橋跨西峽所出溪上渡其北遂西北上嶺盤曲而上者三里有佛宇三楹本坊跨道曰滇西鎖鑰又西上一里餘當山之頂有堡焉居廬亦盛爲小甸堡有歇肆在西隘門外遂投之宿

十一日自小甸堡至武定府歇

季夢良曰此後共缺十九日詢其從逰之僕云武定府有獅子山叢林甚盛僧亦敬客畱憩數日徧閱武定諸名勝後至元謀縣登雷應山見活佛爲作碑記窮金沙江由是出官莊經三姚【三姚大姚縣姚安府姚州】而逹雞足此其大略也余由十二月記憶之其在武定元謀間無疑矣夫霞客往矣其僕猶在文之所缺者從而考之是僕足當霞之遺獻云

徐霞客逰記卷七下

欽定四庫全書

徐霞客逰記卷八上

明徐宏祖撰

西南逰日記十三【雲南】

戊寅十二月初一日在官莊茶房時顧行病已少瘥而孱弱殊甚尙不能行欲活佛寺僧心法來同向黒鹽井迂路兩日往姚安府以此路差可行不必待街子也初二日初三日初四日在茶房悟空日日化米以供食而顧行孱弱如故心法亦不至

初五日前上雷應諸蜀僧返諸僧待明日馬街隨街往鑪頭出大姚余仍欲隨之而病者不能霍然爲之怏怏馬街在西谿東坡上南去元謀縣二十五里北去黃園三十五里東至雷應山箐口十里西至溪西坡五里當大塢適中處東西抵山共徑十五里南抵山逾江共徑一百三十里平塢之最遙者也其東南有聚廬曰官莊爲黔府莊田茶房卽在馬街坡北

元謀縣在馬頭山西七里馬街南二十五里其直南三十五里爲臘坪與廣通接界直北九十五里爲金沙江渡江北十五里爲姜驛與黎溪接界直東六十里爲墟靈驛東嶺頭與和曲州接界直西四十里爲西嶺與大姚縣接界其地北遙與防川衛直對南遙與新化州直對東遙與嵩明州直對西遙與大姚縣直對東界大山卽墟靈驛與雷應山也南自大麥地直北抵金沙江南岸橫亙二百里平障天半西界山層疊錯出亦皆自南而北縣治之支南自楚雄府定逺縣東來分支結爲縣治其餘支西繞者由縣西直北十五里西溪之口而止是爲第一層又一支南自定逺縣西分支來與縣西之支同夾而北至西溪口東支已盡此支更夾之而北至扁擔浪而止是爲第二層又一支西自定逺西與姚安府東界分支東來與扁擔浪之支同夾而北中界苴林後水所謂西尖界嶺也又一支西自姚安府東北分支東來與西尖界嶺同夾而北中界鑪頭溪水卽所謂鑪頭西亂石崗也又一支定逺縣西北妙峯山分支東來與亂石崗同夾而北中界河底之水卽所謂舌獨木橋西山也諸山皆束夾川流北出或合西溪或出苴榷而下金沙故自縣以北其西界諸山一支旣盡一支重出若鱗次而北抵金沙焉其東界水皆小惟墟靈驛一支較大南出馬頭山之南經縣治東而北與西溪合自是以北溪東之村又倚東界山之麓甚多官莊之北十里爲環州馹又十里爲能海閙村【濵溪東岸卽活佛所生處離寺二十五里其村有木棉樹大合五六抱縣境木棉樹最多此更爲大】又十五里爲黃園溪西之村倚西界之山麓亦甚多西坡下村與官莊對峙北十五里爲五富村又十里爲苴寧村又北逾嶺二十里爲扁擔浪於是北夾西溪盡於金沙焉

西界諸山俱自定逺夾流分支東北而盡於金沙江其西北又有大山方頂矗峙於北與金沙北岸蜀滇交防之嶺駢擁天半從塢中北向遙望若二眉髙列於塢口焉余初以爲俱江北之山及抵金沙江上而後知江從二山之中自北而南環東山於其北界西山於其西始知此方頂之山猶在金沙之南也其山一名方山【象形】一名畨山【以地】因其音之相近而名之其地猶大姚縣屬在縣東北一四十里苴之境東臨金沙江是此山又從西北北勝州界環突東南界金沙於外抱三姚於中與此西界回合而對峙爲門戶者也

金沙巡司乃金江南曲之極處自此再東過白馬口普渡河北口卽從烏防山之西轉而北下烏防馬湖巡司之西其江自北來故雲南之西北界亦隨之而西北出以抵北勝麗江焉

初六日早雲气少翳諸蜀僧始欲逰街子俟下午渡溪而宿明晨隨街子歸人同逾嶺旣晨飡或有言宜卽日行者悟空以余行有伴辭不去而顧僕又以懨懨不能速隨諸僧後𨿽行心爲衝衝出茶房西一里半渡西溪溪從此西曲從其南岸隨之又一里餘抵西山下溪折而北又從其西厓傍山麓隨之又北一里餘有村當路北遂由其南西向入峽半里涉枯澗乃躡坡上其坡突石皆金沙灼灼如雲母堆疊而黃映有光時日色漸開躡其上如身在祥雲金粟中也一上二里逾其頂望其西又辟一界有尖山獨聳路出其間乃望之而趨西向漸下三里抵塢中有水自南峽中來至此繞塢東北去其水不深而濶路北有數十家倚河東岸由其南渡河而西【其處木箕有髙一丈餘者云兩三年不凋】有枯澗自西來其中皆流沙沒足其兩旁俱回崖亙壁夾持而來底無滴水而沙間白質皚皚如嚴霜結沫非鹽而從地出疑雪而非天降則硝之類也路當從澗底直入諸僧之前驅者誤從南坡躡嶺上上一里見其路愈南而西尖在西知其誤乃與僧西北望澗底扳崖下墜一里復循底西行見壁厓上懸金丸累累如彈貫叢枝一墜數百扳視之卽廣右所見顚茄也【志云枝中冇白漿毒甚土人鏈爲弩藥著物立斃】行澗底二里其底轉自西北來路乃從西南躡嶺一里半盤嶺頭西出又一里半西南下坡其處開壑灣環而北渉壑底而西不見有水半里循西坑入見石峽中有水潺潺其峽甚逼水亦甚防一里其峽有自南流而出者下就涉之其流之側有窞如半匏仰東崖下涵水一盂不流不竭亦瀦水之靜而有常不與流俱汩者也涉細流西上逾坡半里有植木爲坊者上書黔府官莊坡西下半里有數家在坡北其壑亦灣環而北中有田塍數十畦想卽石硤之上流得水如綫遂開此畦所謂黔府莊田是也時諸僧未及攜飡令其徒北向夷家覓火余輩隨大路繞其南而西一里又有木坊在西坡書亦如前則其西界也從此西下又涉一枯澗遂西上嶺其上甚峻僧乞火至而不泉莫能爲炊上嶺二里盤峽而西又半里轉而南半里一坪北向環窪中亦無水余乃出所攜飯分啖之隨坪稍南半里復西上其上愈峻二里登岡頭以爲逾嶺矣而不知其上乃東垂之脊也望西尖尙在其北隔一深坑甚遙西尖又有南北二橫山亙其兩頭又自成一界焉從脊向西行其上二里半又南轉峽上循而環之又西北上再陟峻嶺二里登岡頭又以爲逾嶺矣而其上又東垂之脊也又從脊西向行於是脊兩旁皆深墜成南北壑壑蟠空於下脊端突起於外西接橫亙之界樹叢石錯風影颯颯動人疑是畏途時肩擔者以陟峻難前顧僕以體弱不進余隨諸僧後屢求其少待與俱每至一嶺輒坐待久之比至諸僧復前彼二人復後余心惴惴旣恐二人之久遲於後又恐諸僧之速去於前屢前畱之又後促之不勝惶廹愈覺其上不已也從脊行三里復從嶺西上一里遂陟橫亙南山之北巓其巓與中突之尖南北相對其巓有石疊垣橫界是爲元謀東界大姚西界卽武定姚安二府所分壤處也路由其間登嶺之絕處則有盤石當頂於是從南橫之巓南向陟其脊東瞰元謀西瞰鑪頭兩界俱從屐底分塢焉南行脊上二里西向下二里路側漸墜成峽石坎累累而尙無滴水歷石坡直下一里抵峽中峽西又有逥岡兩重自東北而蟠向西南於是陟峽盤岡再逾坡兩重共七里乃西南下嶺一里始及其麓其塢乃南北大開中有溪界之望見溪西有大聚落是爲鑪頭時諸僧已饑且日暮急於問邸遂投東麓下艸盧宿

初七日土人言自鑪頭往獨木橋路止四十里不及官莊來三之一餘信之諸僧先飯而去余俟病僕同行是早云翳如昨西望鑪頭大村行半里渡一北流溪又西一里餘直抵西界山麓又有一溪頗大自南峽中來渡之北上崖卽鑪頭大村也其溪環村之前轉而北去鑪頭村聚頗盛皆瓦房樓居與元謀來諸村迥別其西復有斜倚循其東麓西南溯流行三里逾一東突之坡乃南下半里涉塢一里又南陟坡而上其坡自西而東突與北坡南向環成中塢溪流北坡前田塍環錯於內陟南坡一里見溪東又盤曲成田倚東山爲塢由坡西南行一里下坡溪自北而南乃橫涉之登其西崖則見所涉之北其溪復自北來有支流自北峽來者小水也從崖西行已復逾溪之南岸溯溪上溪在其北峽有數家倚其南岡從其中西行二里北峽兩崖對竦石突如門其北石崖半有流環其腰土人架木度流引之南崖沸流懸度於上亦奇境也路循南崖之腰盤崖西下又半里則其溪又自南而北南北俱削崖峙門東西又危坡夾塹境奇道險渡溪又西上坡半里躡坡南復逾溪之北崖溯溪上西二里一峯危突溪西溪身自其南環峽而出支溪自其北塹壑而下有岐西渡支溪直躡西峯者小路也自支溪之東崖陟坡循峽而北入者大道也從大道北上坡半里由坡峽平行一里隨峽折而北路緣塹木叢路旁幽箐深崖令人有鳥道羊腸之想一里餘峽漸從下而髙路稍由髙而下兩遇之遂西涉峽中細流復從峽西躡峻西上卽盤而北乃知是爲中懸之岡其西復有峽流自北來無所陟之峽卽防於岡前緣岡北上一里左右顧瞰其下皆峽而流貫其中斯岡又貫二流之中始覺西尖之嶺峯隆泉縮不若此之隨地逢源也從岡脊北向以漸上躋亦以漸轉西二里登岡之首望其岡猶自西峯東突而下者蓋山脊自西南來至此旣穹南山一重卽從其北峽中度而北再起中峯又亙爲此山一重卽從其北嶺環支而東又亙爲北山一重恰如川字條支東南走而所上者是其中支也從岡首又西向平行二里直抵其西中峯最髙之下乃循其峯之東崖西南上一里半是爲亂石岡遂淩其峯之崖下瞰南崖之底卽其中度處也峽中之水遂東西分焉由嶺崖最髙處西轉而下逶迆曲折下四里復從岡上西北行忽見岡左右復成溪而夾之其溪流分大小平行岡上二里卽從其端下西渡大溪由河西上坡稍轉而北半里從北峽轉西遂向西塢入於是溯西來大溪之北循北山西行矣二里半有村在溪南倚南山之坡北山亦至是南突路遂從所突峽中上乃踞峽石而飯又一里盤其南崖從崖轉西又一里逾其西坳乃西下坡半里抵坡之西麓其西復開成塢半里路循溪北之山又有村倚溪南之麓與前倚溪南之坡者皆所謂夷村也西行三里一溪自南峽來路亦隨之南轉稍下渡西來小水從南坡西上二里逾其岰而西北下一里下至壑中其壑南向而大山環其北又有小水東南流當亦下大溪者而大溪盤其東南峽中不見也渡小水又西上一里透西岰出始見西塢大開大溪貫其中自西而東抵所透岰南破其峽壁東去其峽逼束甚隘逥顧不能見西下坡半里抵塢中遵溪北塢西行半里過一小村又西一里忽塢塍間甃磚爲衢半里繞大村之前又西半里抵村側新橋而止是爲大舌甸村其塢夾溪爲田塢環而田甚辟其村倚山爲衢村巨而家甚古蓋李氏之世居也村後一山橫擁於北又一山三峯遞下斜突於西南有小流自其峽中出由村西而南入大溪架橋其上西逾之遂循斜突南峯下西南行二里抵其西垂則大溪自其南直搗其麓乃逾堰東向其麓爲水所嚙石崖逼削幾無置足處歷堰之西上流停洄自南而北路從其西轉而南入峽又行南峽一里餘則有石梁一鞏東西跨溪上是爲獨木橋路從橋西直南上坡其逾橋而東者乃往省大道是橋昔以獨木爲之今易以石有碑名之曰躡雲而人呼猶仍其舊焉橋側有梅一株枝叢而榦甚古瓣細而花甚宻綠蒂朱蕾冰魂粉眼恍見吾鄕故人不若滇省所見皆帶葉紅花盡失其雪滿山中月明林下之意也乃折一枝少憩橋端仍由其西上南坡隨坡西轉蓋是溪又從西塢來至是北轉而逾石堰是坡當其轉處其南又開東西大塢溪流貫之路溯溪之北崖循北山西行一里有聚落倚北山下是爲獨木橋村有寺當村之中門南向村無旅店有北京僧接眾於中乃入宿

初八日晨起寒甚顧僕復病餘亦苦於行止行一里遂憩水井屯寺中

初九日出寺一里半過某家莊半里轉南半里倉屯橋二里半洄峽口轉西五里王家橋【有小水北來】五里孚眾橋【有西北西南二小水】西上山十里至脊轉南半里廟山營西下半里廟前打哨西下二里有岐轉北岰一里復西隨平峽北二里又西下二里至峽底西平行一里半復於峽北上一里轉北凹而西又北半里過一峽脊又北下半里又北度一峽底又西上坡一里轉而北又一里轉而西下一里至脊間又西二里餘乃下脊一里餘抵其北曰小犵老橋【始有田有池】又西四里抵西山下有村轉南一里西過一小岰又半里西南過新壩屯又西半里過新壩橋又西一里轉而南二里盤西山嘴轉而西北一里餘入大姚東門半里過縣前又西南去街歇

初十日早寒甚出北門半里經南門轉而西南上坡一里有橋跨溪上曰南門橋【志曰承恩】過橋南上坡一里登坡倚西山南行三里其塢自南來有塔在塢東北山上乃沿西山南下半里抵塢底又半里見有水貫塢中石梁跨其上是名土橋卽姚安水從西南峽中來向東北峽去橋北爲大姚橋南爲定逺蓋以是水爲界也從橋南上坡有村爲定逺屯入峽漸上一里東轉半里上坡半里由坡南轉一里是爲賴山哨於是南下一里抵東南坡頭有岐南行者爲姚安府路有海子在其東東行者爲赤艸峯路逾坡東下一里爲赤艸峯北村由村轉南溯溪行一里度橋而南半里隨赤艸峯街子南行一里乃東上山一里半逾嶺東南下其東又有塢自南而北甚遙下坡半里由西山東麓南行二里村落傍溪左右皆爲犵老村【此定逺所屬】又東一里半始傍西水岸南行半里東渡小橋遂由東麓南行二里至鹿家村後遂東上山山半有岐路從岐入峽半里渡溪東北上一里至妙峯山徳云寺寺門西向南望煙蘿後有夢庵亭後五里碧峯庵

十一日待師未歸藏【宗防慧大師西方合論】

十二日飯仍西下山二里南行二里隨塢西轉二里有橋跨溪上曰梁橋度其北卽犵老村盡處也其水自南來入路從村西上嶺一里半逾岰西行嶺上半里有大道從西南下誤從坡上直西半里乃攺從岐西南行半里漸下轉南又一里乃南下半里抵峽中隨峽南去半里有大路隨東峽來小水隨之西半里入南峽一里有池在峽中又一里半峽分兩岐從西南者倚東嶺平上一里南逾岰由岰轉而西始見西塢大開西南有海子頗大其南有塔倚西山下卽所謂白塔也乃西南下坡二里有村在坡下曰破寺屯於是從岐直西小路一里渡溪稍西南半里有一屯當溪中山繞其北其前有止水由其西坡上南行一里是爲海子北堤由堤西小路行半里抵西坡下是爲海口村轉南隨西山東麓行名息夷村海子三里海子西南盡有路直抵大山下半里爲髙土官家由其西南入峽中上坡一里半有神廟當坡峽間又上半里活佛寺臨其後其西大山名龍鳳山又名廣木山寺號龍華僧號寂空是日下午寂空畱止後軒東廂其後有深峽下懸峽外卽危峯髙峙庭中藥欄花砌甚幽墻外古梅一株甚盛下臨深箐外映重巒是夜先訂寂空明晨欲早行求爲早膳

白塔尙在寺東南後支岡上岡東有白塔海子其南西山下又有陽片海子其東又有子鳩海子府城南又有大壩雙海子與息夷村共五海子

十三日昧爽飯已久待遂飯而下山二里仍出土官家後遂轉南行一里過格香橋有小水自活佛寺後峽中來者此峽正與白塔之岡中格而對峙又南二里有岡自西界東突而出路盤其東垂則又一海子滙其東南從海子北堤東向行半里隨堤南轉一里半抵海子東南盡處遂東南行四里有岡又自西而東突是謂龍岡衛盤岡東皆大聚半里過聚東行一里復南二里曲度幹底復南二里則西山一峯復突其南遂漸抵東山則南北成兩界焉又南五里而入姚安府北門歇靑蓮庵靑蓮碑記曰東煙蘿西金秀南靑蛉北曲折

姚安府南隨峽上一百四十里鎭南州東逾大山一百四十里定逺縣西逾小坡一百二十里北隨大塢下一百二十里白鹽井

姚安東西兩界皆大山夾抱郡城當其南西界最辟直北二十里兩界以漸而束各有支中錯如門戶焉中有小水西自鎭南州界北來至郡北屢堰爲湖下流透北峽之門而出所謂靑蛉川也

十四日飯於靑蓮日色已髙循城南一里半爲觀音寺轉北過西門共一里抵舊西門二里半抵西麓是爲古寺山以有古寺在山之東半也卽志所稱祥龜寺也二里逾頂下其西環塢北口則羊片湖在焉西下一里半行塢中一里半有坊當塢中曰羊片屯西過半里轉南半里又西南半里抵小山之麓從其南塢西入一里半又西上一里半有岐焉西北者入山樵木所經西南盤嶺者大道也盤嶺上一里半逾其頂爲當波院而實無寺宇乃南來之脊北度而東爲古佛寺大山及大姚西界諸山也於是西南下二里有小水南流隨之南入箐又東一里半轉而西一里半峽始開稍北盤岰一里復西南下坡三里峽中溪自南而北注有橋跨之度橋遂循西山南向溯水行二里飯於村家又南向行二里餘其峽自西來轉水亦從之於是折而入是名觀音箐箐中止容一水西溯之入二里有觀音堂其前堰水甚澈其側石亦防岈又西三里乃南上山甚峻二里陟其脊乃東南下一里抵峽中遂循坡西南下二里抵聚景橋橋上有亭橋下水乃西來小流也過橋三里是爲彌興居集頗盛又南半里轉西一里餘有公館神廟在岡上由其前西南半里轉而西於是連逾三坡下陟三峽共九重有村懸西坡上是爲孫家灣宿

十五日昧爽飯而行霜寒殊甚南上坡溯小流入五里盤一坡坡下有洞甚束其東北人家曰尾苴村稍西輒南是爲龍馬箐三里有哨當澗東坡上爲龍馬哨有哨無人山壑幽阻溪環石隘樹木深宻一路梅花幽香時度又南一里隨峽轉西一里有一峽自南來甚深隘一峽自西來仍循北山行西來峽上一里出峽乃成塢焉西向平下一里有村當其西爲大苴村西行二里扺西山下遂西上坡循西峽行二里下渡澗中小水卽西上嶺甚峻三里半逾嶺頭西行脊上或南峽上又臨北峽再平再上三里餘則盤西嶺之東北轉二里逾其脊此最髙處也東望煙蘿東界尖山在錢章闗者隠隠連妙峯而西界南突之山亦見惟其北活佛寺大山反爲孫家灣後山所隔不可見又西二里當西突之處有人守哨是爲老虎闗哨稍西下半里行坡間一里半爲打金莊牌界又西一里半逾坡又西上一里半是爲絕頂有公館東南之峽至是始窮其脈自南天申堂後直北分支而來東度老虎闗而北於是西向稍下半里度一坡半里逾其巓從巓西行一里遂西望四十里外層山一重西繞又髙峯一帶南環者皆大脊也其東有小脊二重內隔外有逺峯二抹西浮不知爲點蒼爲雞足也於是西下頗坦五里下至峽中爲五里坡有水自南而北小石梁跨之度而西盤西山南峽入一里又躡坡而上一里淩其巓一里半稍下平行嶺上二里餘西向下有溪自西南來北向去石梁跨之是爲普昌河西上坡半里爲巡司半里復上一山脊由脊西行四里乃下一里而抵普淜

十六日由普淜西北行二里渡一水一里又渡一水乃西上坡二里逾坡上一里脊上平行三里爲金雞廟又西二里爲界坊乃姚州小云界又西行嶺上五里至水盆哨乃西北稍下卽見南界水亦西流出鼻敞而下元江矣乃隨北山臨南峽西行二里山坑南墜峽路隨西脊過有村當脊間是爲水盆鋪蓋老龍自西南來從此脊北度峙爲一峯其東南又折而南爲水盆鋪惟中央一綫南流下元江云鋪西北上有闗帝廟就而作紀聴顧僕同行李先去久之乃隨大道西二里則嶺北山下亦下墜成西向之峽於是循南峽之頂西徑峽北所起尖山是爲靑山至是其西橫拖而去於是循南峽之頂西行二里忽見路北墜峽西去路由其峽南嶺脊行於是與峽北之尖山又對夾分流西注雲南而北下金沙矣始知大脊自九鼎南下至洱海衛城靑華洞度東又聳而南爲水目山其南又東轉爲華山卽雲南川南兜之山也從天華東北轉數起而爲沫滂東嶺又東過公館而爲水盆鋪北聳爲靑山其形東突而西垂川中故自打金莊嶺之僅爲北尖峯而至此又橫夾而西然是山西北二支皆非大脊也大脊卽從東南水盆哨過脈遂東南迆於天申南又東至沙橋站分脊焉所過水盆哨鋪之南間相去不過二里忽度其脊南又度其脊北至由峽南嶺稍上稍下西南二里是爲公館當其頂又西下西上再從嶺脊西行八里脊自西南來至此稍突而北乃轉而北緣之二里又西南下始追及前行行李於是遂出山之西崖見其西塢大開於是直下五里及麓爲沫滂鋪西截塢八里有二石梁東西跨其下皆涸而川水實由之北注又西二里過大水堰塘堰稍北復西十里抵西山下爲小雲南驛宿

十七日昧爽飯詢水目寺在其南遂由岐隨山之東麓南行盤入其西南塢中共五里有水自山後破峽南出卽洱海衛靑海子之流也是爲練塲村村在水西度橋西卽復沿山而南一里半爲溫泉其穴西向待浴婦經兩時乃浴仍南沿西麓半里又盤其山之南塢入有溪自塢東出卽水目之流也始見水目山髙峙於西溯水西入見其西又大開南北之塢橫截其間五里抵西山麓有村甚大曰冉家屯由其後西上山於是有溪流夾村矣西上逾一嶺二里稍下涉一澗其澗自南而北溯之南上山間茶花盛開又二里餘爲水目寺余誤從其南大路幾逾嶺遇樵者轉而東北下半里入玉皇閣又下觀倒影又下過普賢寺又下遇行李於靈光寺遂置於寺中樓上【慧然】乃西至舊寺訪無住方在上新建住靜處不值舊寺有井有大香樟有木犬有風井有塔由其後上無影庵飯於妙忍老僧靜室暮過觀音閣觀淵公碑乃天開十六年楚州趙祐撰者

十八日住無住處午過徽僧戒月靜室飯下午觀慧然新樓花卉

十九日早雪無住苦畱因就火僵臥上午雪倐開再飯由山前東北下五里下山過一村北向二里逾一坡又二里過一小海子其北崗上有數家曰酒藥村一里越之乃陟塢循東山北行五里卽靑海子之西南涯也遂與小雲南來之大道遇於是由靑海子西涯西北向行八里則南山再突而北瀕於海路或盤之或逾之又五里爲狗村鋪坊名瑞禾館名淸華其處北向洱海衛城八里西向白崖城站四十里餘從西路四里觀靑華洞洞北有路西過嶺此白崖道洞南有塢南過脊此滅渡道予出洞循西山仍北行六里入衛城南門顧僕亦至出西門宿

二十日飯而行猶寒甚而天復霽由西門北向循西山行五里抵一村其北有水自西峽出遂隨之入一里餘稍陟坡一里餘有村在澗西曰四平坡北轉五里渡溪橋又北上三里爲九鼎山寺又二里陟其巓飯下午從東北下三里過北溪橋仍合大路則循梁幕山西麓西北溯流入五里梁王村北八里松子哨行半里溪西去路北上半里逾嶺又東北下者五里則溪復自西來又有一小溪自幕山北麓來與之合乃涉其交防處是爲云賔之界又東二里爲自北闗已暮又東二里半度澗橋之北又東半里轉北一里半爲山岡鋪宿

二十一日平明行大塢中北向十里其西爲賔居又北五里有小水出田間又北三里有澗自西峽出隨之北二里爲火頭基連西北渡二溪又北五里總府莊又北三里賔川州在東坡上東倚大山西臨溪流然去溪尙里許其濵溪東岸者曰大羅城令行李先去余艸紀西崖上望州北有岡自東界突而西其北又有岡自西界突而東交錯於塢中爲州下流之鑰溪至此始曲折瀠之始得見其形焉又北三里半逾東突之岡則見有村當其北麓是名紅帽村溪自東南瀠東突之岡西轉而瀠於村之前其前又開大塢北去仍循西山北行五里漸轉而西於是岐分爲二東北隨流遵大塢直去者由牛井街通浪滄衛道西北從小塢逾嶺者由江果往雞足道初由山岡北望以爲東界大山之北嶺卽雞足而川中之水當西轉出瀾滄江至是始知賔川之流乃北出金沙江所謂浪滄衛而非瀾滄江也其東界大山乃自梁王山北轉夾賔川之東而北抵金沙非大脊也從小塢西二里逾西界之脊始見雞足在西其髙與東界並然東界尢屏亙與雷應同橫穹半壁雲從脊上南望其南五徳山橫亙半天卽前洱海衛所望九鼎西髙擁之山其上有雪處也至是又東西橫峙其東又聳幕山所謂梁王山也二山中凹稍低卽松子哨度脊而北處也從嶺西行三里稍北下有溪自西而東注於賔川大溪駕梁其上覆以亭是爲江果村在溪北岸其流與火頭基等時日甫下午前向東洞上三十五里中無托宿遂止

二十二日昧爽由江果村飯溯溪北岸西行其溪自西峽中來乃出於雞山南支之外五福之北者洱海東山之流也四里登嶺而北寒風刺骨幸旭日將出惟恐其遲盤嶺而北一里半見嶺北又開東西塢有水從其中自西而東注於賔川大溪卽從牛井街出者此塢名牛井有上下諸村其水自雞足峽中來所謂盆子孔之下流也於是西向漸下一里半而抵塢中又西一里過塢中村後有坊曰金牛溢井標勝也【土人指溪北崗頭有井在石穴間云是昔年牛從井出處也】又西二里復逾岡陟峽蓋其山皆自南突北瀕溪而止溪東流瀠之一開而爲煉洞再開而爲牛井此其中突而界之者盤峽而上迆西北再平再上五里越嶺而復得塢稍下一里半有坊在坡曰廣甸流芳又一里半復過一村後此亦煉洞之最東南村也又北二里有村夾道有公館在村頭東北俯溪是爲煉洞之中村其北二里復上嶺二里越之而北有坊曰煉法龍潭始知其地有蟄龍有煉師此煉洞所由名也又北二里村聚髙懸中有水一池池西有亭覆井卽所謂龍潭也深四五尺大亦如之不隘不涸前瀕於塘土人澣於塘而汲於井此雞山外壑也登山者至是以爲入山之始焉其村有親迎者鼔吹塡街余不顧而過遂西北登嶺五里有庵當嶺是爲茶庵又西北上一里半路分爲二一由嶺直西爲海東道一循峽直北爲雞山道遂北循之稍下三里而問飯發筐中無有蓋爲居停所畱也又北下一里有溪自西南峽中出其峽回合甚窅蓋雞足南峽之山所泄餘波也有橋亭跨兩崖間又北一里中壑稍開是爲拈花寺寺東北向余餒甚入索飯於僧隨寺北西轉三里逾岡之脊是爲見佛臺由是西北下一里又陟一北下之峽又西逾一北下之脊始見脊西有塢北墜塢北始逼雞山之麓蓋雞山西北突而東南塢界其中至此塢轉東北峽路盤其東南支乃谷之綰防處也西一里見有坊當道左跨南山側知其內有奧異訊之牧者曰其上有白石崖須東南逾坡一里乃得余乃令行李從大道先向雞山獨返步尋之曲折東南上果一里得危崖於松箐之間崖間有洞洞前有佛宇門北向爲僧鎖鑰而去不得入乃從其西逾窒徑之棘以入徧逰洞閣中又扳其西崖探閣外之洞見其前可以透植木而出乃從之下一里仍至大路又西北二里下至塢中渡溪是爲洗心橋雞山南峽之水西自桃花箐南自盒子孔出者皆由此而東出峽東南由煉洞牛井而合於賔川者也溪北雞山之麓有村頗盛北倚於山是爲沙址村此雞山之南麓也於是始廹雞山有上無下矣從村後西循山麓轉而北入峽中緣中條而上一里大坊跨路爲靈山一會坊乃按君宋所建者於是岡兩旁皆澗水泠泠喬松落落北上盤岡二里有岐東北者隨峽西北者逾嶺逾嶺者西峽上二里有瀑布隨峽者東峽上二里有龍潭瀑之北卽爲大覺潭之北卽爲悉檀余先皆不知之見東峽有龍潭坊遂從之盤磴數十折而上覺深窅險峻然不見所謂龍潭也逾一板橋見塢北有寺詢之知其內爲悉檀前卽龍潭今爲壑矣時余期行李扵大覺遂西三里過西竺龍華而入宿於大覺

二十三日飯於大覺卽東過悉檀悉檀爲雞山最東叢林後倚九重崖前臨黒龍潭而前則廻龍兩層環之先是省中諸君或稱息潭或稱雪潭至是而後知其皆非也辧安仁二師迎飯於方丈卽請移館余以大覺徧周以足疾期晤於是欲少須之乃還過大覺西上一里入寂光寺住持者畱點此中諸大剎惟此七佛殿左右兩旁俱辟禪堂方丈與大覺悉檀並麗又稍西半里爲水月積行二庵皆其師徧周所遺也

二十四日入晤徧周方畱欵而辧安仁來顧卽懇移寓遂同過其寺以靜聞骨懸之寺中古梅間而入問仙陀純白何在則方監建塔基在其上也先是余在唐大來處遇二僧欣然以瘞骨事相訂及入山見兩山排闥東爲水口而獨無一塔爲山中欠事至是知仙陀督塔上而未知建於何所辧指其處正在回龍環顧間與余意合飯後遂東南二里登塔基晤仙陀

二十五日自悉檀北上經無息無我二庵一里過大乘庵有小水二派一自幻住東一自蘭陀東俱南向而防於此爲悉檀西派者也從二水之中躡坡上二里餘東爲幻住今爲寧福寺西岡爲蘭陀幻住東水卽野愚師靜室東峽所下與九重崖爲界者幻住西水卽與艮一蘭陀寺夾塢之水上自莘野靜室發源於念佛堂而爲獅子林中峽之水也循東岡幻住傍北向一里而得靜室卽天香者時中無人入詢莘野廬小沙彌指在盤崖杳靄間當危崖之西乃從其後躡崖上穿林轉磴俱在深翠中蓋其地無喬松惟雜木繽紛而疊路其間又一景矣數十曲幾一里東躡崗卽野愚廬西緣崖度峽卽莘野廬道於是西向傍崖橫陟半里有一靜室髙懸峽中戶扄莫入是爲悉檀寺庫頭所結由其前西下蘭陀寺躡其後而上又半里而得莘野靜室時知莘野在尼牟山而其父沈翁在室及至而其門亦扄知翁別有所過莫可問遂從其左上又得一靜室主僧亦出有徒在詢之則其師爲蘭宗也又問沈翁何在曰在伊室問室何扄曰偶出當亦不逺余亦還以省中所寄書畀之其徒曰恐再下無覓處不若畱此代致也從之又從左峽過珠簾翠壁躡臺入一室則影空所棲者影空不在乃從其左橫轉而東一里入野愚靜室所謂大靜室也有堂三楹橫其前下臨絕壁其堂楞疎朗如浮坐云端可稱幽爽室中諸老宿具在野愚出迎余入詢則蘭宗影空及羅漢壁慧心諸靜侶也是日野愚設供招諸靜侶遂畱余飯飯後見余攜書篋因取篋中書各傳觀之蘭宗獨津津不置蓋曽云防過吾地而潛心文教者旣乃取道由林中西向羅漢壁從念佛堂下過林翳不知竟平行而西共一里半有龕在磐石上入問道從其西南半里逾一突嘴卽所謂望臺也此支下墜卽結爲大覺寺者望臺之西山勢內遜下圍成峽而旃檀林之靜室倚之峽西又有脈一支自山尖前拖而下是爲旃檀嶺卽西與羅漢壁分界者是脈下墜卽爲中支而寂光首傳寺倚之前度息陰軒東轉而盡於大士閣者也由望臺平行而西又二里半而過此嶺嶺之西石崖漸出髙擁於後乃折而北上半里得碧雲寺寺乃北京師諸徒所建香火雜沓以慕師而來者眾也師所棲眞武閣尙在後崖懸嵌處乃從寺後取道宛轉上之半里入閣防叩男女滿閣中而不見師余見閣東有臺頗幽獨探之一老僧方濯足其上余心知爲師也拱而待之師卽躍而起把臂呼同聲相應同气相求且詮解之手持二襪未穿且指其胸曰余爲此中忙甚襪垢二十年未滌方持襪示余而男婦聞湧至膜拜不休臺小莫容則分畨疊換師與語言人人殊及念佛修果娓娓不竭時以道逺余先辭出見崖石有路可躡復扳援其上轉而東得一峽上緣有龕可坐梯險登之復下碧雲庵適慧心在以返悉檀路遙畱余住宿主寺者以無被難之蓋其地髙寒也余乃亟下南向二里過白雲寺已暮色欲合從其北傍中支腋行路漸平而濶二里過首傳寺暗中不能物色又東南一里餘過寂光一里過大覺又東一里過西竺與大道別行松林間茫不可見又二里過悉檀前幾從龍潭外下回見燈影乃轉覓抵其門則十方堂已早閉不肯啟叩左側門乃得入宿焉

二十六日晨起飯辧言今日防塔心爲吉日可同往一看幸定地一處卽可爲靜聞入塔余喜甚辧引前由籠潭東二里過龍砂內支其腋間一穴在塔基北半里其脈自塔基分派處中懸而下先有三塔皆本無髙弟也最南一塔卽仙陀純白之師師本嵩明籍仙陀純白向亦中表皆師之甥後隨披剃又爲師弟師歸西方在本無之前本公爲擇地於此而又自爲之記余謂辧公乞其南爲靜聞穴辧公請廣擇之又有本公塔在嶺北惟所命余以其穴近仙陀之師爲便議遂定靜聞是日入窆

二十七日【此下冇缺文】余見前路漸翳而支間有迹可躡石而上遂北上扳陟之屢懸峻梯空從白石間作猴升一里半則兩崖前突皆純石撐霄拔壑而起自下望之若建標空中自上淩之復有一綫連脊又如瓊臺中懸雙闕並倚也後卽爲橫脊大脊披叢莽而上有大道東西橫山脊卽東自雞坪闗山西上而達於絕頂者因昔年運磚造城絕頂開此以通驢馬余乃返從其東半里淩重崖而上然其處上平下嵌俯瞰莫可見不若點頭峯之突聳而出可以一覽全收也其脊兩旁皆古木深翳通道於中有開處下瞰山後其東北又峙山一圍如箕南向所謂摩尼山也卽此山余脈所結者其西北橫拖之支所謂後趾也卽南聳而起爲絕頂者故絕頂自南壑望之如展旂西立羅漢幾層之脊則如展旂東立自此脊望之則如展旂南立後趾之脊則如展旂北立此一山大勢也若桃花箐過脊又在絕頂西南峽中南起爲木香坪之嶺東亙爲禾字孔之脊與南羅漢壁點頭峯南北峙爲兩界此在三距西南支之外乃對山而非雞足矣若南條老脊自木香而南走烏龍壩羅漢壁點頭峯又其東出之支非老幹矣山後卽爲羅川地北至南衙皆鄧川屬與賔川以此山脊爲界故絕頂卽屬鄧川而曹溪華首猶賔川焉若東北之摩尼則北勝浪滄之所轄此又以山之東麓雞坪山爲界者也從脊直北眺雪山一指防立天外若隠若現此在麗江境內尙隔一鶴慶府於其中而雪山之東金沙江實透腋南注但其處逼夾僅丈餘不可得而望也由脊南西行再降再起五里有路自南而上者此羅漢壁東旃檀嶺道也交脊而北去者此循後趾北下鶴慶道也交脊而東北下者此羅川道也隨脊而西者絕頂道也於是再上再紆而北又二里餘而抵絕頂之下其北崖雪防皚皚不知何日所積也又南上半里入其南門門外墜壑而下者猢猻梯出洞佛殿道由北門出陟後脊轉而西南下者束身峽出禮佛殿臺華首門防銅佛殿道而猢猻梯在東南由脊上束身峽在西由霤中此登頂二險而從脊來者獨無之入門卽迦葉殿此舊土主廟基也舊迦葉殿在山半嵗丁丑張按君謂絕頂不可不奉迦葉遂捐貲建此而移土主於殿左其前之天長閣則天啟七年所建今易名多寶樓後又有善亭亦張按君所建今貌其像於中後西川倪按君易名西腳蘧廬語意大含譏諷殿亭四圍築城環之復四面架樓爲門南曰云觀指雲南縣昔有彩雲之異也東曰日觀則防山日觀之義北曰雪觀指麗江府雪山也西曰海觀則蒼山洱海所在也張君於萬山絕頂興此大役而沐府亦伺其意移中和山銅殿運致之蓋以和在省城東而銅乃西方之屬能尅木故去彼移此有造流言以阻之者謂雞山爲麗府之脈麗江公亦姓木忌金將移師雞山今先殺其首事僧矣余在黔聞之謂其說甚謬麗北雞南聞雞之脈自麗來不聞自雞來姓與地各不相涉何尅之有及至此而見銅殿具堆積迦葉殿中止無地以防尙沐府相度非有阻也但一城之內天長以後爲河南僧所主前新建之迦葉殿又爲陜西僧所主以張按君同鄕故沐府亦以銅殿屬之今兩僧無道气不免事事防商非山門之福也餘一入山卽聞陜西河南二僧名及抵絕頂將暮見陜西僧之叔在迦葉殿遂以行李置之其侄明空尙在羅漢壁西來寺由殿側入天長閣蓋陜西僧以銅殿具支絕迦葉殿後正門毋令從中出入也河南僧居多寶樓下畱余晚供觀其意殊憤憤於是皆腹誹之還至土主廟中寒甚陜僧爇火供果爲余談其侄明空前募銅殿事甚悉今現在西來可一顧也余唯唯

二十八日晨起寒甚亟披衣從南樓觀日出已皎然上升矣晨飡後卽錄碑文於天長善之間指僵有張憲副二碑最長獨不及錄還飯迦葉殿仍從北門出門外崗脊之上多賣漿瀹粉者脊之西皆削崖下覆豈卽向所謂捨身崖者耶北由脊上行者一里乃折而西下過一敝閣乃南下束身峽巨石雙迸中澑成坑路由中下兩崖逼束而下墜甚峻宛轉峽中旁無餘地所謂束身也下半里得小坪伏虎庵倚之庵南向從其前多賣香艸者其艸生於山脊循捨身崖東南轉爲曹溪華首之道繞庵西轉盤絕壁之上是爲禮佛臺太子過闗余乃先過禮佛臺有亭在臺東亦中圮臺峙其前石叢起中懸絕壑之上北瞰危崖倒挿於深壑中乃絕頂之北盡處也其下卽爲桃花箐但突不能俯窺耳其東南壑中則放光寺在焉其西隔塢相對者木香坪也是臺當絕頂西北隅懸絕處淩虛倒影若浮舟之駕壑爲一山勝處而亭旣傾敝不容無慨臺之北崖壁倒懸磴道斬絕而西崖之瞰壑中者萼瓣上迸若蒂斯啟遙向無路乃棧木橫崖端飛虯接翼於層巒之上遂分蒂而蹈如入藥房中空外透欲分欲合穿其奧窟正當佛臺之下乃外石之附內石而成者上連下迸裂透兩端側身而進披隙而出復登南臺之上仍東過伏虎循巖跨壁盤其壑頂仰視矗崖忽忽欲墮而孰知卽向所振衣躡履於其上者耶東南傍崖者一里餘有室倚崖曰曹溪庵以其側有水一在矗崖之下引流墜壑爲眾派之源有似宗門法脈也稍下路分爲二正道東南循崖平去小徑西下危坡余睇放光在西南壑便疑從此小徑是西循之一里餘轉而北逾一嘴已盤禮佛臺之下其西北乃桃花箐路而東南壑底終無下處乃從舊路返二里出循崖正道過入功徳水於是崖路愈逼仄綫底緣嵌絕壁上仰眺祗覺崇崇隆隆而不見其頂下瞰祗覺窅窅防防而莫晰其根如懸一幅萬仞蒼崖圖而綴身其間不辧身在何際也東一里崖勢上飛髙穹如檐覆環其下如戶閾形其內壁立如掩扉蓋其石齒齒皆墮而不盡墮之餘所謂華首門也其髙二十丈其上穹覆者又不知幾幾蓋卽絕頂觀海門下危崖也門之下倚壁爲亭兩旁建小磚塔襄之卽經所稱迦葉受衣入定處待六十百千嵗以付彌勒者也天臺王十嶽【士性】憲副詩偈鐫壁間而倪按院大書石狀奇絕四字橫鐫而朱丹之其效矉耶黥面耶在束身書石狀大奇在袈裟書石狀又奇在兜率峽口書石狀始奇各換一字山靈何罪而受此耶又半里矗崖東盡石脊下垂有寺倚其東是爲銅佛殿今扁其門曰傳燈寺蓋卽絕頂東突由猢猻梯下墜爲此再下卽迦葉寺而爲西南支發脈者寺東向大路自下而來抵寺前分兩岐由其北峽登寺後猢猻梯爲絕頂前門道余昨從上所瞰者由寺前循崖西轉過華首門上束身峽爲絕頂後門道余玆下所從來者蓋寺北爲峽寺西爲崖寺後猢猻梯由絕頂垂脊而下乃崖之所東盡而峽之所南環者也寺北有石峯突踞峽中有庵倚其上是爲袈裟石餘初不知其袈裟石也望之有異遂不入銅佛殿而登此石至則庵僧迎余坐石上石紋離披作兩疊防而上有員孔僧指其紋爲迦葉袈裟指其孔爲迦葉卓錫之迹卽無遺迹然其處回崖外繞墜壑中盤此石綴崖瞰壑固自奇也僧瀹米花爲獻甚潤枯腸余時欲下放光聖峯諸寺而不能忘情於猢猻梯遂循石右上半里升梯梯乃自然石級有疊磴防可以啣趾而防間石芒齒齒著足甚艱脊左瞰卽華首矗崖之上右瞰卽袈裟墜壑之端其齒齒之石華首乃垂而下此梯乃錯而上者然質則同也上半里數折而梯盡仍從峽上問去頂迥絕乃返步下梯由銅佛殿北東下峽中一里橫盤峽底有庵當其中所謂兜率庵也已半傾其後卽絕頂與漢壁分支前突處庵前峽復深墜循庵橫度由左崖下半里崖根有窪內嵌前有巨樹流防並鶴峋居士詩碑其前峽遂深蟠路從其上又分爲兩循右峽中西南下者爲迦葉寺聖峯寺両支大道循左崖下東向行者爲西來寺碧雲寺羅漢壁間道余時身隨西峽下而一步一回眺未嘗不神飛羅漢壁間也下半里爲仰髙亭在懸峽中因圮未入旣下又半里出峽爲迦葉寺其門東向中亦髙敞此古迦葉殿近因頂有新構遂稱此爲寺云入謁尊者從其前南向循峽而下其路峻而大兩丐者覆松爲棚曲折夾道數十折一里餘而至防燈寺寺門南向入謁而出東下半里有岐西去者放光寺道也然日晨不及行遂不西向而東趨其路坦而大一里爲聖峯寺寺東向踞分支之上前有巨坊後有傑閣其勢甚雄拓閣祀玉皇今皆以玉皇閣稱之從此北瞻西來寺髙綴層崖之上屏霞亙壁飄天半其景甚異出寺東隨隴行二里過白雲寺又從其右東行一里半過慧林庵則左右兩溪合於前而隴盡遂渡其左峽東過大覺寺蔬園一里從息陰后逾中支之脊從千佛閣前觀街子街子者惟臘底集山中爲朝山之節昔在石鐘寺前今移此以近大覺爲諸寺之中也由街子東半里過西竺寺又二里餘入悉檀具飡後知沈公【莘野乃翁】來叩尙畱待寺間急下樓而沈公至各道傾慕之意時已暮寺中具池湯浴遂與四長老及沈公就浴池中池以磚甃長丈五濶入尺湯深四尺炊從隔壁釡中竟日乃就浴者先從池外挽水滌身然後入池坐水中浸一時復出池外擦而滌之再浸再擦浸時不一動恐垢落池中也余自三里盤浴後入滇祗澡於溫泉如此番之浴遇亦罕矣

徐霞客逰記卷八上﹤史部﹐地理類﹐遊記之屬﹐徐霞客遊記﹥

欽定四庫全書

徐霞客逰記卷八下

明徐宏祖撰

西南逰日記十四【雲南】

二十九日飯於悉檀同沈公及體極之侄同防街子余市鞋顧僕市帽遇大覺徧周亦岀防欲拉與俱余辭嵗朝往祝蓋以其屆七旬也旣午沈公先別去餘食市面一甌一里餘從大乘庵上幻住一里入幻住見其額爲福寧寺問道而出猶不知其爲幻住寺也由其右過峽西北行一里而入蘭陀寺寺南向由正殿入其東樓艮一師出迎問殿前所臥石碑曰先師所撰迦葉事迹記也昔防華首門亭中潘按君建絕頂觀風臺當事者曳之頂將磨鐫新記艮一師聞而往止之得免以華首路峻不得下因紆道置此余欲錄之其碑兩面鐫字而前半篇在下艮一指壁間掛軸云此卽其文從碑謄冩而出者余因低懸其軸以案就錄之艮一供齋沈公亦至齋後余度文長不能竟令顧僕下取臥具令沈公先上其廬當明日往叩也迨暮錄猶未竟顧僕以臥具至遂臥蘭陀禪榻顧僕傳辧安仁語曰明日是除夕幸爾主早返寺毋令人懸望也余聞之爲淒然者久之三十日早起盥櫛而莘野至相見甚慰同飯於蘭陀余仍錄碑完而莘野已去遂由寺循脊北上其道較夷一里轉而東一里出莘野廬前小靜室又半里而入莘野樓則沈公在而莘野未還沈公爲具食莘野適至遂燕其樓父子復躬爲執防煨芋煮蔬甚樂也莘野懇令顧僕取臥具於蘭陀曰同是天涯何必以常住靜室爲分余從之遂停寢其樓之北楹其樓東南向前瞰重壑左右抱兩峯甚舒而稱樓前以杪松連皮爲欄制朴而雅樓疎楞潔靜度除夕於萬峯深處此一宵勝人間千百宵薄暮憑前瞰星辰下垂塢底火光逺近紛挐皆朝山者徹夜熒然不絕與瑤池月下又一觀矣己夘正月初一日在雞山獅子林莘野靜室是早天气澄澈旭日當前余平明起禮佛而飯乃上隠空蘭宗二靜室又過野愚靜室野愚已下蘭宗處遂從上徑平行而西入念佛堂是爲白雲師禪棲之所獅林開剏首處也先是有大力師者苦行淸修與蘭宗先結靜其下後白雲結此廬與之同棲乃獅林最中亦最髙處其地初無泉以地髙不能刳木以引二師積行神通忽一日白雲從龕後龍脊中垂間攙石得泉其事甚異而莫之傳余入龕見石脊中峙爲崖崖左有穴一龕髙二尺深廣亦如之穴外石倒垂如檐泉從檐內循檐下注檐內穴頂中空而水不從空處溢檐外崖石峭削而水不從削處墜倒注於檐如貫珠垂玉穴底滙方池一函旁皆菖蒲茸茸白雲折梅花浸其間淸泠映人心目余扳崖得之以爲奇因詢此龍脊中垂非比兩腋何以泉從其隆處破石而出白雲言昔年剜石得之至今不絕余益奇之後遇蘭宗始徴其詳乃知天人供養之事佛無誑語而昔之所稱卓錫虎跨於此得其徵矣龕前編栢爲欄茸翠環繞若短屏回合堦前綉墩艸獨髙員如疊跏趺其上蒲團錦茵皆不如也龕甚隘前結松棚方供佛禮懴白雲迎余茶點且指余曰此西尙有二靜室可娛乞可延憩當瀹山蔬以待也余從之西過竹間見二僧坐木根曝背一引余西入一室其室三楹乃新辟者前甃石爲臺勢甚開整佛龕花供皆極精嚴而不見靜主詢之曰白雲龕禮懴司鼔者是余謂此僧甚朴何以有此乃從其側又上一龕額曰標月而門亦扄乃返過白雲而飯始知其西之精廬卽悉檀體極師所結而司鼓僧乃其守者飯後又從念佛堂東上躡二龕其一最髙幾及嶺脊但其後純崖無路其前則旋崖層疊路宛轉循之就崖成臺倚樹爲磴山光懸繞眞如躡鷲嶺而上也龕前一突石當中亦環倚爲臺其龕額曰雪屋爲程還筆【號二防昆明人有才藝】而門亦扄蓋皆白雲禮懴諸靜侶也又東稍下再入野愚靜室猶未返因循其東扳東峽峽自頂下墜若與九重崖爲分塹者頂上危巖疊疊峽東亙巖一支南向而下卽悉檀寺所倚之支也其東卽九重崖靜室而隔此峯峽障不可見余昔自一衲登頂從其東扳巖隙直上惟此未及經行乃扳險陟之路漸窮抵峽中則東峯石壁峻絕峽下隤壑崩懸計其路尙在其下甚深乃返從來徑過簾泉翠壁下再入蘭宗廬知蘭宗與野愚俱在明精舎往從之明者寂光之裔孫也其廬新結與蘭宗東西相望在念佛堂之下莘野山樓之上余先屢過其旁翠條掩映俱不能覺從蘭宗之徒指點得之則小閣疎楞云明雪朗致極淸雅【閣名雨花爲野愚筆】諸靜侶方坐嘯其中余至共爲淸談瀹茗日旣昃野愚軰乃上探白雲余乃下憩莘野樓薄暮蘭宗復來與談山中諸蘭若緣起並古徳遺疏日暮不能竟

初二日飯於莘野卽再過蘭宗欲竟所徵而蘭宗不在愛明花閣精潔再過之仍瀹茗劇談遂扶笻西一里過望臺嶺此嶺在獅林之西蓋與栴檀爲界者亦自嶺脊南向而下卽大覺寺所倚之岡也自獅林西陟其嶺卽可望見絕頂西懸故以望名與其西一嶺又夾壑爲塢諸靜室緣之層累而下是爲栴檀嶺先是雞山靜室祗分三處中爲獅子林西爲羅漢壁東爲九重崖而是嶺在獅林漢壁之間下近於寂光故寂光諸裔遂開建諸廬遂繼三而爲四焉蓋其諸廬在峽間東爲望嶺西爲栴檀嶺此嶺又與羅漢壁爲界者自嶺脊南向而下卽寂光寺所倚之支也是爲中支蓋羅漢壁之東回崖自嶺脊分隤南下旣結寂光由其前又南度東轉爲觀音閣息陰軒峙爲瀑布東嶺於是又度脊而南爲牟尼庵又前突爲中嶺若建標於中而大士閣倚其端龍潭瀑布二水口交其下一山之脈絡皆以玆爲綰轂云逾望臺嶺西三里由諸廬上盤壑而西三里又盤嶺而南而北轉一里北崖皆挿天盤云如列霞綃而西皆所謂羅漢壁也東自栴檀嶺西至仰髙亭峽倒挿於眾壑之上當其東垂之折者幻空師結廬處也眞武閣倚壁足其下曲徑縱橫石級層疊師因分箐爲籬點石爲臺就閣而憩焉其下諸徒辟爲叢林今名碧雲者也余前已訪幻空返憶閣間有陳郡侯詩未錄因再過錄之師復欵談甚久出果餉之榻間閣兩旁俱有靜室旁通皆其徒所棲而無路達西來寺路必仍下碧雲由山門西盤崖坡又一里半北上半里抵壁足則陜西僧明空所結庵也今名西來寺北京陜西河南三僧俱以地名今京陜之名幾並重以余品之明空猶俗僧也其名之重以張代巡鳳翮同鄕命其住持絕頂迦葉殿而沐府又以中和山銅殿移而畀之故聲譽赫然然在頂而與河南僧不協在西來而惟知欵接朝山男婦其識見猶是碧雲諸徒流等不可望幻空後塵也然其寺後倚絕壁云幙霞標屏擁天際巍峭大觀此爲第一寺西有萬佛閣石壁下有泉一方嵌崖倚壁深四五尺濶如之瀦水中不盈不涸萬峯之上純石之間滙此一脈固奇但不能如白雲龕之有感而出垂空而下爲神異耳觀其水色不甚澄澈寺中所飡俱遙引之西峽之上固知其益不如白雲也寺東有三空靜室亦倚絕壁三空與明空俱陜人爲師兄弟然三空頗超脫有道气畱余飯其廬已下午矣自西來寺東至此石壁尢竦峭寺旁崖迸裂成洞其中崆峒僧悉以逰騎塡駐其中不可攔入深爲悵恨又有峽自頂剖窪而下若雲門劍壁嵌隙於中亦爲偉觀僧取薪於頂俱自此隙投崖下畱爲捷徑不能借爲勝槪也旣飯復自寺西循崖而去二里崖盡而爲峽卽仰髙亭之上也先是余由絕頂經此下遂從大道入迦葉寺不及從旁岐東趨羅漢壁然自迦葉寺回眺崖端一徑如綫防眾竇如雲蓋心甚異之故不憚其晚以補所未竟然其上崖石𨿽飛嵌空懸皆如華首之類無可深入者乃返從西來碧雲二寺前東過栴檀仍入獅林至白雲龕下尋明精舎悞入其旁又得一龕則翠月師之廬也前環疎竹右結松蓋爲亭亦蕭雅有致乃少憩之遂還宿莘野樓已暮矣

初三日晨起飯荷行李將下悉檀蘭宗來邀欲竟山中未竟之防余乃過其廬爲具盒具飡徧徵山中故迹旣午有念誠師造其廬亦欲邀過一飯蘭宗乃輟所炊同余過念誠路經珠簾翠壁下復徙倚久之蓋蘭宗所結廬之東有石崖傍峽而起髙數十丈其下嵌壁而入水自崖外飛懸垂空灑壁歷亂縱橫皆如明珠貫索余因排簾入嵌壁中外望蘭宗諸人如隔霧牽綃其前樹影花枝俱飛魂逐魄極掩映之妙崖之西畔有綠苔上翳若絢防鋪絨翠色欲滴此又化工之點染非石非嵐另成幻相者也崖旁山木合沓瓊枝瑤幹連幄成陰雜花成防蘭宗指一木曰此扁樹曾他見乎蓋古木一株自根橫臥丈餘始直聳而起橫臥處不員而扁若側石偃路旁髙三尺而厚不及尺餘初疑以爲石也至是循視其端乃信以爲樹蓋石借艸爲色木借石爲形皆非故質矣東半里飯於念誠廬別蘭宗南向下之字行半里又入義軒廬義軒大覺之派新搆靜於此乃獅林之東南極處也其上爲念誠廬最上爲大靜室卽野愚所棲是爲東支莘野樓爲西南極處其上爲明精舎最上爲體極所搆新廬是爲西支而珠簾之崖當峽之中傍峽者爲蘭宗廬其上爲隠空廬最上爲念佛堂卽白雲師之廬也是爲中支其間徑轉崖分綴一室卽有一室之妙其盤旋回結各各成境正如巨蓮一朶瓣分千片而片片自成一界各無欠缺也從義軒廬又南向之字下一里餘過天香靜室天香幻住庵僧也其年九十餘初上覓莘野廬首過此問道者又南一里過幻住庵其西卽蘭陀寺也分隴對衡獅林之水界於左右而合於其下焉又南下一里餘二水始合渡之卽爲大乘庵由澗南東向循之半里水折而南復逾澗東南下一里過無我無息二庵其下卽爲小龍潭五花庵已在悉檀寺右廊之外而崗隴間隔復逾澗南過迎祥寺乃東向隨澗行一里抵寺西虎砂卽前暗中模索處也其支自蘭陀南來至迎祥轉而東橫亙於悉檀寺之前東接內突龍砂兜黒龍潭於內爲悉檀寺第一重案其內則障獅林之水東向龍潭其外則界栴檀之水合於龍潭下流而脈遂止於此焉於是又北逾澗半里入悉檀寺與辧諸上人相見若並州故鄕焉前同莘野乃翁由寺入獅林時寺前杏花初放各折一枝攜之上旣下則寺前桃亦繽紛前之杏色愈淺而繁後之桃靨更新而艷五日之間芳菲乃爾暏春色之來天地益感浮雲之變古今也

初四日飯於悉檀卽攜杖西過迎祥石鐘二寺共二里於石鐘西竺之前逾澗而南卽前山所來大道也余前自報恩寺後渡溪分道悞循龍潭溪而上不及過大士閣出此而行李從北來顧僕言大士閣後有瀑甚奇從此下不逺從之卽逾脊脊甚狹而平脊南卽瀑布所下之峽脊北卽石橋所下之澗脊西自息陰軒來過此南突而爲牟尼庵盡於大士閣者也脊南大路從東南循嶺觀瀑亭倚之瀑布從西南透峽玉龍閣跨之由觀瀑亭對崖瞰瀑布從玉龍閣下隤墜崖懸練深百餘丈直注峽底峽逼箐深俯視不能及其麓然踞亭俯仰絕頂浮嵐中懸九天絕崖隤雪下嵌九地兼之霽色澄映花光浮動覺此身非復人間天臺石梁庶幾又向曇花亭上來也時神飛玉龍閣遂不及南下問大士閣之勝於是仍返脊南循峽端共一里陟瀑布之上登玉龍其閣跨瀑布上流當兩山峽口乃西支與中支二大距湊拍處水自羅漢華嚴來至此隤空下搗此一閣正如石梁之橫翠鵲橋之飛空惜無居人但覺杳然有花落水流之想樓爲楊冷照師孔所題與觀瀑亭俱爲蔣賔川爾第所建有一碑臥樓板偃踞而錄之遂沿中支一里西上息陰軒從其左北逾澗又北半里入大覺寺叩徧周老師師爲無心法嗣今年屆七袠齒徳兩髙爲山中之耆宿余前與之期以新旦往祝而獅林遲下又空手而前殊覺怏怏師畱飡於東軒軒中水由亭沼中射空而上沼不大中置一石盆盆中植一錫管水自管倒騰空中其髙將三丈玉防一縷自下上噴隨風飛灑散作空花前觀之甚奇卽疑𨿽管植沼中必與沼水無涉況旣能倒射三丈何以不出三丈外此必別有一水其髙與此並彼之下從此墜故此之上從此止其伏機當在沼底非沼之所能爲也至此問之果軒左有崖髙三丈餘水從崖墜以錫管承之承處髙三丈故倒射而出亦如之管從地中伏行數十丈始向沼心防起其管气一絲不旁泄故激發如此耳旣飯錄碑於西軒軒中山茶甚開余前已見之至是折一枝別徧周西半里過橋又北上坡一里入寂光寺寺住持先從徧周東軒同飡至此未返余錄碑未竟暝色將合攜紙已罄乃返悉檀又從大覺東一探龍華西竺二寺日暮不能詳也

初五日暫憩悉檀寺莘野乃翁沈君具柬邀餘同悉檀諸禪侶以初六日供齋獅林是日遂不出

初六日悉檀四長老飯後卽約赴沈君齋沈君亦以獻嵗周花甲余乃錄除夕下榻四詩爲祝仍五里至天香廬側又躡峻二里而登莘野樓則白雲翠月明諸侶皆在進飡後遂同四長老徧探林中諸靜室宛轉翠防間天气明媚茶花鮮嬌云闗翠隙無所不到先過隠空爲畱盒茗過蘭宗野愚俱下山過明啜茗傳松實過白雲啜茗傳茶實【茶實大如芡實中冇白肉如榛分兩片而長入口冇一陣涼味甚異卽吾地之茗實而此獨可食聞感通者最佳不易得也聞冇油者棘口】過體極靜廬又預備茶盒以待下午仍飯於莘野樓四長老彊余騎從西垂下二里過蘭陀寺西從其前東轉仍由幻住前下坡四里歸悉檀

初七日晨起大覺徧周令其徒折柬來招余將赴之適艮一蘭宗至又有本寺復吾師自摩尼寺至野愚師又至遂供齋本剎下午野愚蘭宗由塔盤往大士閣余赴徧周之招小食後腹果甚遂乘間往寂光錄前所未竟碑仍飯於大覺而還悉檀宿

初八日飯後四長老往本無塔院蓋先期以是日祭掃也余從之由寺左龍潭東下一里又過一東腋水南行半里則龍砂內支自東而西突與中支大士閣之峯夾持於悉檀之前其勢甚悉檀左右前後諸水俱由此出路由嶺防南度余由辧莘野特西探其嶺隔峽西眺中支南突至此而盡大士閣倚其下乃天然鎖鑰爲悉檀而設者也仍還由大路循東嶺而南半里爲靜聞瘞骨處乃登拜之又南一里則龍砂外支又自東嶺分突而西與西支傳衣之峯對亦夾持於悉檀之前其勢甚雄大士閣東龍潭諸水閣西瀑布諸水悉由此而出此嶺爲一山之龍砂而在悉檀爲尢近卽雞足前三距中之東南支也其脈自絕頂東亙屏立空中爲羅漢壁獅子林點頭峯九重崖後脊中支由羅漢壁下垂而止於大士閣東支由九重崖東南環爲此嶺若臂之內抱先分一層爲內砂與中支大士閣對又紆此層爲外砂與西支傳衣後峯對其勢自東而西突其度脊少防如馬鞍昔以馬鞍嶺名之餘初入雞山抵大覺四顧山勢重重回合叢林靜室處處中懸無不恰稱獨此處欠一塔爲山中缺防及至悉檀遙顧此峯尢奇以爲焉得阿育王大現神通於八萬四千中分一靈光於此旣晤辧問仙陀何在曰在塔盤問塔盤何在則正指此山也時尙未防塔心不能遙矚自後則瞻顧如對矣人謂雞山前伸三距惟西支長而中東二支俱短非也中支不短不能獨懸於中令外支環拱西支固長然其勢較低蓋虎砂正欲其低也若東支之所謂短者自其環抱下墜處言之則短自其橫脊後擁處言之則更長而崇非西支之可並也蓋西支繚繞而卑虎砂也而卽以爲前案東支夭矯而尊龍砂也而兼以爲後屏皆天造地設自然之奇擬議所不及者也塔盤當峯頭在馬鞍中岰之西有大路在馬鞍之間則東南下雞坪闗者有岐路在馬鞍之東則東北向本無塔院者時塔盤工作百餘人而峯頭無水其東峯有水甚東以中岰不能西達乃防木柱數排於岰中架橋其上以接之柱髙四丈餘架木爲溝橫接松杪昔聞霄漢鵲橋以渡水也今反爲水渡抑更奇矣由岰東向循峯則雞山大脊之南盡處也其前復開大陽分支環抱又成一向可謂靈山面面奇矣共二里登謁本無塔塔甚偉三塔並峙中奉本公舎利左右則諸弟子普同二塔也左爲塔院可憩可棲諸靜侶及三番僧皆助祭余則享餕焉時同祭者四長老外則白雲復吾沈公及莘野諸後裔俱集若蘭宗艮一則本公雁行故不至云祭後仙陀純白又攜祭品往祭馬鞍嶺北三塔遂及靜聞下午還過塔盤卽仙陀謝其祭靜聞也

初九日晨飡後余卽攜杖西行三里過息陰軒軒在中支之脊大覺寺之前案也爲本無師靜攝處額爲僉憲馮元成【時可】所書其前有三岐從左渡澗趨大覺寂光從右渡澗趨傳衣下接待從後直上則分渡右澗或由慧林而上聖峯或陟西支而抵華嚴焉余乃先半里從右渡轉而東上南嶺半里盤其東崖之上卽瀑布之西峯也於是循之南行東瞻中支之大士閣在其下東支之塔盤嶺對其上平行三里乃東轉隨坡下一里則傳衣寺東向倚山之半其北先有止止庵嘿庵眞語所建傳衣大機禪師之友也又南爲淨云徹云直炳所建又南有彌陀員通八角三庵皆連附於傳衣寺者而八角之名最著以昔有八角亭今攺剏矣八角開剏於嘉靖間爲吉空上人所建其南卽爲傳衣寺寺基開爽規模宏拓前有大坊題曰竹林淸隠乃直指毛堪【蘇州毛具茨也】所命頗不稱上又一直指大標所題古松詩止署曰白嶽古松當坊前本大三圍乃龍鱗非五鬛也山間巨松皆五鬛聳幹防天而老龍鱗頗無大者遂以糾拏見奇幹丈五以上輒四面橫枝而出枝大侔於幹其端又倒垂斜攫尾大不掉幹幾分裂今築臺擁幹髙六七尺又植木支其橫枝僅免於裂亦幸矣由梯登臺四面橫枝倒懸於外或自中躍起或自巓垂颺其紛糾翔舞之態不一而足與天臺翥鳳其一類耶坊聫曰花爲傳心開錦繡松知防法作虯龍爲王元翰聚洲筆門聫曰峯影遙看云蓋結松濤靜聽海潮生爲羅汝坊近溪筆差可人意然羅聨濤潮二字連用不免疊牀之病何不以聲字易濤字乎寺昔爲圓信庵嘉靖間李中谿元陽爲大機禪師宏剏成寺其徒印光孫法界戒律一如大機萬曆辛丑元日燬於火法界復鼎建之視昔有加先是余過止止庵一病僧畱飯坐久之見其方淅米乃去飯於淨云僧覺心遂入防寺中入其西蔵經閣閣前山茶樹小而花甚盛爲折兩枝而出乃東北下峽中一里有垣圍一區濬山爲池畜金魚於中結茅龕於上者亦傳衣僧也云影山光以一印之不覺潭影空心又東北下半里抵峽廬則瀑布之下流也去瀑布已一曲昔從瀑上瞰不見其底今從峽底涉亦不見其瀑峽西有艸廬菜畦則猶傳衣之荒圃也峽中水至是如引絲反不如懸瀑之勢巨矣渡澗東上坡一里至大道則大士閣之側也閣倚中支南突之半其前有坊有樓歷級甚峻後爲閣飛甍疊棟上供大士左右各有樓其制亦敞乃萬曆丙午直指沈公所建選老僧拙愚者居之是曰三摩寺余錄碑閣下忽一僧殷勤欵曲問之乃拙公之徒虛宇也虛宇又爲蘭宗之派今拙公沒虛宇當事昨野愚蘭宗宿此想先道余故虛宇一見惓惓且畱宿余以日暮碑長許之令顧僕返悉檀餘下榻於西樓奧室

初十日晨起盥櫛而顧僕至言辧師遣僧往麗江已行蓋爲余前茅者余乃飯卽從寺右大道北上二里陟中支之脊有庵踞其上曰牟尼庵其前松影桃花恍有異致庵後卽觀瀑亭回瞰瀑布眞有觀不足之意仍溯中支二里過息陰軒從其後直西一里又南下渡澗西行已在大覺寺蔬圃之南矣蓋大覺蔬圃當中支之後中支至是自北東轉其西有二流交防卽瀑布之上流也一自羅漢壁東南下一自華嚴東北流二水之交中夾一支其上爲慧林庵乃西南支東出之旁派聖峯白雲寺所倚者也華嚴之路又從圃東渡其下流乃從澗南溯之西上一里半漸逾支脊其南復有一澗與西支東走之脊隔又從其澗北溯之西上一里餘見脊上有冢三四後有軒樓遺構與冢俱頽此脊乃西支余派直送而出無有環防宜其然也由塜西復下峽其峽復有二在南者自西支法照寺南發源東下經華嚴寺北至此而與北澗合在北者自西支法照寺北發源東下經毘盧寺北至此而與南澗合二水之交中夾一支爲華嚴寺北向之案亦西南支東出之旁派毘盧祝國二寺所倚者也涉北澗有二岐隨澗西行者爲祝國毘盧道由支端登脊而上溯南澗之北西行者爲華嚴道余乃登脊瞰南澗行一里有亭橋橫跨澗上乃華嚴借爲下流之鑰也渡橋始爲西南本支又西半里而得華嚴寺寺當西南支之脊東北向九層崖而峙地迥向異又山中一勝也蓋雞山中東二支及絕頂諸剎皆東南二向曾無北拱者惟此寺回看返照北大山諸林剎歷歷倒湧亦覺攺觀規模甚整與傳衣伯仲嘉靖間南都占徳月堂開建其徒月輪以講演名萬曆初聖母賜藏後遭回祿今𨿽重建紺宇依然而法範寂寥矣寺東有路東行山脊乃直達傳衣者由寺前峽上西行半里復有亭橋橫跨澗上卽東橋上流也寺左右各有橋有亭山中之所僅見過橋又陟其北向余支躡崗半里旋崗脊過盧寺寺前爲祝國寺俱東南向踞崗寺北有澗東下卽前所涉之北澗也又由其南崖溯之西上一里半有寺踞崗脊是爲法照寺蓋西南支自銅佛殿下南墜至此東轉寺當轉折處又東抽一支以爲毘盧祝國之脈而橫亙於華嚴之前者也是爲西南余支之第一法照之北又分一崗相夾無住庵倚之卽下爲頹之支是爲西南余支之第二屢有路直北逾崗度峽而橫去皆向聖峯防燈之大道者余欲析其分支之原遂從峽中溯之而上於是南捨法照北繞無住之後峽路漸翳叢箐橫柯遂成幽閴然已漸逼絕頂之下矣時路無行人隨一桃花箐村氓行一里北循峽中又一里北躡墜脊又一里遂逾脊而行乃西見木香坪之前山外擁華首門之絕頂髙懸桃花箐之過腋西環而此脊上自銅佛殿下抵法照寺轉而東去界此脊西一壑另成一境則放光寺所倚也逾脊更西北盤壑上行又一里半而得大路已直逼華首門下崖矣其路東自聖峯來西由放光出桃花箐抵鄧川州爲大道余西隨之半里而放光寺在焉其寺南向後倚絕壁前臨盤壑以桃花箐爲右闗以西南首支爲左防其地𨿽在三距之外而實當絕之下發光鐘異良有以也余初自曹溪庵華首門下瞰之見其寺沈沈直墜壑底以爲光從窅間中上騰乃鼯棲虺伏之窟及至而猶然在萬壑盤拱之上而上眺華首則一削萬仭橫拓甚濶其間𨿽有翠紋煙縷若綉防然疑無可披陟孰知其上乃西自曹溪庵東連銅佛殿固自有淩雲之路橫緣於華首之前也然當身歷華首時止仰上崖之穹崇不覺下壁之峻拔至是而上下又合爲一幅其巍廓又何如也然則雞山𨿽不乏層崖如華首羅漢九重諸處其境界固髙而雄傑之觀莫以逾此矣寺前以大坊爲門門下石金剛二座鏤刻甚異猙獰之狀恍與煙雲同活其內爲前樓樓之前有巨石峙於左髙丈五而大如之上擎下削搆亭於上蔣賔川題曰四壁無然其北面正可仰瞻華首而獨爲樓脊所障四壁之中獨翳此絕勝一面不爲無憾寺建於嘉靖間陜西僧員惺所搆萬曆初燬而復興李元陽有碑範銅而鐫之然鐫字不能無訛其後嗣歸空更建毘盧閣閣成而神廟賜藏余錄銅碑殿中甚暗而腹亦餒時主僧俱出止一小沙彌在余畀之靑蚨乃藝竹爲炬煮蔬爲供旣飯東遵大路一里逾垂支之脊又一里盤墜峽之上得分岐焉一過峽直東者爲聖峯路一躡嶺北上者爲防燈路始爲登頂正道余乃北躡上嶺數曲而至防燈寺寺南向昔爲廓然師靜室今其嗣創爲寺由寺西更轉而北上復數曲一里餘而過迦葉寺寺東向此古迦葉殿也【今張按君建迦葉殿於絕頂因攺此爲寺】由其前北向入峽其峽乃西自絕頂東自羅漢壁兩崖相夾而成中垂磴道少上有坊爲羅李二先生防處【羅爲近溪先生汝芳李爲見羅先生材皆江西人同爲司道逰此】又上有亭爲仰髙亭中有碑爲萬曆間按君周懋相所立紀登山及景仰二先生意周亦江西人也余前過此見亭中頹不及錄其文而去故此來先錄之風撼兩崖間寒凜倍於他所文長字冗手屢爲風所僵錄竟日色西傾望其上兜率庵卽前所從下而其東橫緣之路出羅漢壁者前又曾抵此而返頂頭未了之事非可以余晷盡也乃返步下仍過迦葉寺前見有岐東下壑中其壑底一庵在聖峯北者必補處庵也乃取道峽中隨壑下蓋緣脊下經防燈者爲正道隨壑東下趨補處者爲間道下二里過補處庵亦稍荒落恐日暮不入由其前渡峽澗南遂上坡過聖峯寺寺東向前有大坊由坊外東行裏余崗脊甚狹南北俱深坑逼之度脊又東裏余有寺新搆當坡之中垂是爲白雲寺余欲窮此支盡處遂東下行南澗之上二里則慧林庵踞坡盡處緣庵前轉下北澗渡之始陟中支行北澗與南澗乃合於路南其東卽大覺蔬圃矣東半里過蔬圃北又東一里過息陰軒南又東一里過瀑布北遂去中支北涉西竺寺澗而行中東二支盤壑中矣又二里薄暮入悉檀寺

十一日飯後覺左足拇指不良爲皮鞋所窘也而復吾亦訂余莫出姑停憩一日余從之辧安仁出其師所著書見示辧更以紙帖墨刻相畀且言徧周師以靑蚨相贐余作柬謝之甫令顧僕持去而大覺僧復路遇持來余姑納之笥上午赴復吾招出茶果皆異品有本山參以蜜炙爲脯又有孩兒參頗具人形皆山中產又有桂子又有海棠子皆所未見者大抵迆西果品吾地所有者皆有惟栗差小而棗無肉松子胡桃花椒皆其所出惟龍眼荔枝市中亦無菌之類雞葼之外有白生香蕈白生生於木如半覃形不圓而薄脆而不堅黔中謂之八擔柴味不及此此間石蜜最佳白若凝脂視之有肥膩之色而一種香气甚異因過安仁齋中觀蘭蘭品最多有所謂雪蘭【花白】玉蘭【花綠】最上虎頭蘭最大紅舌白舌【以心中一防如舌乃吐】最易開其葉皆濶寸五分長二尺而柔花一穗有二十餘朶長二尺五者花朶大二三寸瓣濶共五六分此家蘭也其野生者一穗一花與吾地無異而葉更細香亦淸逺其地亦重牡丹悉檀無山茶而多牡丹元宵前蕋已大如雞卵矣

十二日四長老期上九重崖赴一衲軒供【一衲軒爲木公所建守僧歳支寺中粟百石故毎嵗首具供一次】以雨不能行飯後坐齋頭抵午而霽乃相拉上崖始由寺左半里上辧靜室基旁又西半里過天柱靜室旁又北躋一里半橫陟峽箐始與一西來路合遂東盤峽上半里其北又下墜一峽大路陟峽而逾東北嶺乃北下後川向羅川之道小路扳脊西北上乃九重崖之東道其路甚峻卽余前所上者第此時陰晴未定西南望木香坪一帶積雪崢嶸照耀山谷使人心目融徹與前之麗日澄空又轉一光明法界矣一里餘抵河南師靜室路過其外問而知之雨色復來余別眾靜侶令先上一衲軒而獨往探之師爲河南人至山卽棲此廬而曾未旁出余前從九重崖登頂不知而過其上後從獅林欲橫過野愚東防頭峯下又不得路躊躇至今恰得所懷比入廬見師人言其獨棲而見其一室三侶人言其不語而見其條答有序人言其不出而見其把臂入林亦非塊然者九重崖靜室得師可與獅林羅漢壁鼎足矣坐少定一衲僧來邀雨陣大至旣而雪霏師挽畱稍霽乃別躡蹬半里有大道自西上橫陟之遂入一衲軒崔中靜主大定拙明軰皆供飡絡繹迨暮不休雨雪時作四長老以騎送余自大道西下其道從防頭峯下橫盤脊峽時嵐霧在下深崖峭壑茫不可辧二里與獅林道合已在幻住庵之後而與大覺塔院隔峽相對矣至此始勝騎從幻住前下山又四里而入悉檀篝燈作楊趙州書

十三日晨起飯卽以楊趙州書畀顧僕令往致楊君余追憶日記於東樓下午云淨天皎

十四日早寒以東樓背日余移硯於藏經閣前桃花下就暄爲記上午妙宗師以雞葼茶果餉師亦檢藏其處也是日晴霽如故迨晚余忽病

十五日余以故臥遲遲午方起日中雲集迨晚而翳余欲索燈臥辧諸長老邀過西樓觀燈燈乃閩中紗圍者佐以柑皮小燈或掛樹間或浮水面皆有熒熒明星意樓下采靑松毛鋪借爲茵席去桌趺坐前各設盒果注茶爲玩初淸茶中鹽茶次蜜茶本堂諸靜侶環坐滿堂而外客與十方諸僧不與焉余因憶昔年三里龍燈一靜一閙粵西滇南方之異也梵宇官衙寓之異也惟佳節與旅魂無異爲黯然而起則殿角明蟾忽破云露魂矣

十六日晨飡後復移硯就暄於藏經閣前桃花下日色時翳下午返東樓猶未已抵暮復雲開得月

十七日作記東樓雨色時作

十八日濃云宻布旣而開霽抵暮顧僕返自趙州十九日飯後晴霽殊甚遂移臥具由悉檀而東越大乘東澗一里上脊卽迎祥寺從其南上寺後半里爲石鐘寺又後爲員通極樂二庵極樂之右卽西竺西竺之後卽龍華從龍華前西過大路已在西竺之上去石鐘又一里矣龍華之北坡上卽大覺寺龍華西臨澗又有一寺前與石鐘同東南向從其後渡澗卽彼岸橋下流卽息陰軒已爲中支之脊矣從軒左北向上過觀音閣爲千佛寺其前卽昔之街子正當中脊今爲墟矣復北渡澗從大覺側西北上寺僧流入謝之仍過澗橋上有屋額曰彼岸同登其水從望臺嶺東下界於寂光大覺之間者顏龍華至此又一里矣過橋復躡中支上半里中脊爲水月庵脊之東腋爲寂光脊之西腋爲首傳僧淨方年九十矣畱而未入由寺右盤一嘴東覷一庵桃花嫣然松影歷亂趨之卽積行庵也其庵在水月之西首傳之北僧覺融畱飯後乃從庵左東上轉而西北登脊從中支脊上二里有靜室當脊是曰煙霞室克心之徒本和所居由其西分岐上羅漢壁由其東盤峽上栴檀嶺嶺從峽西中路北向作之字上一里得克心靜室克心者用周之徒昔住持寂光今新構此退休其地當垂脊之左東向稍帶南又以西支外禾字孔大山爲虎砂以點頭峯爲龍砂龍近而虎逺又與獅林之砂異其東有中和靜室亦其徒也爲郁荼所焚今中和往省矣克心畱余點茶稠疊久之別已下午遂從石上小徑峻極令其徒偕上半里得西來大路隨之東上又半里陟栴檀嶺脊向西南行經煙霞室漸轉東南爲水月寂光由其前又西南一里盤一嘴有廬在嘴上餘三過鑰門不得入其下卽白雲寺所托也又西半里再盤突嘴而上卽慧心靜室慧心爲幻空徒始從野愚處防之前曾過悉檀來叩故入叩之方禪誦防燈庵其徒供茶而去後卽碧雲寺不入從其側又盤嘴兩重二里北上西來寺西經印雪樓前又西循諸絕壁行一里爲一眞蘭若其上覆石平飛又西半里崖盡而成峽其峽卽峯頂與羅漢壁夾峙而成者上自兜率宮下抵羅李二先生坊兩壁夾成中澑路當其中澑之半崖腳內嵌前聳巨木有舊碑刻峋鶴詩乃題羅漢壁者中橫一岐由其上陟澑半里過廟又半里過兜率宮已暮而宮圯無居人又上一里叩銅佛殿入而棲焉卽所謂傳燈寺也前過時朝山之履相錯余不及入玆寂然久之得一戶老僧啟戶宿

二十日晨起欲錄寺中古碑寒甚畱寺下山錄遂置行具寺中【寺中地俱大理石所鋪】蓋以登絕頂二道俱從寺而分還必從之也出寺將北由袈裟石上念猢猻梯前已躡之登其崖端而下束身峽向𨿽從之下猶未及仰升玆不若由南上北下庶交覽無偏乃從寺右循崖西行遂過華首門而西崖石上下俱峭甚路緣其間止通一綫下瞰則放光寺正在其底上眺則峯頂之舍身崖卽其端而莫能竟也共西一里有岐懸崖側余以爲下放光道又念層崖間何能垂隙下少下有水出崖側樹根間刳木盛之是爲八功徳水刳木之外無餘地水卽飛灑重崖細不能見也路盡仍上卽前西來入大道處有艸龕倚崖間一河南僧習靜其中就此也又西半里稍上又半里爲曹溪庵庵止三楹倚崖門扄無人其水較八功徳稍大其後危崖稍前如玦余扳石直躋崖下東望左崖前抱處忽離立成峯員若卓錐而北並崖頂若卽若離移步他轉卽爲崖頂所掩不可辧惟此處則可盡其離裏之妙而惜乎舊曽累址今已成棘人莫能登蓋雞山無拔地之峯此一見眞如閃影也又西半里餘過束身峽下轉而南過伏虎庵又南過禮佛庵共一里再登禮臺臺南懸桃花箐過脈之上正與木香坪夾箐相對西俯桃花箐東俯放光寺如在重淵之下余從臺端墜石穴而入西透窟而出復有聳石攢隙成臺其下皆危崖萬仭棧木以通卽所謂太子過闗也過棧卽臺後禮佛龕昔由以入穴今由窟以出棧其憑眺𨿽同然前則香客駢趾今則諸庵皆扄寂無一人皆身與灝靈同其防衍而已棧西沿崖端北轉有路可循因披之而西遂過桃花箐之上共一里路窮乃樵徑也仍返過伏虎庵由束身峽上峽勢逼束半里透其上是爲文殊堂始聞有老僧持誦聲路由其前躡脊乃餘前東自頂來者見其後有小徑亦躡脊西去余從之蓋文殊堂脊處乃脊之岰從東復聳而起者卽絕頂之造而爲城者也從西復聳而起者桃花箐之度而首峙者也西一里叢木防茸雪防連亙遂造其極蓋其山自桃花箐北度卽靈空髙峙此其首也其脊北垂而下二十里而盡於大石頭所謂後距也其橫亙而東者至文殊堂後少亙而東伏又東而後起爲絕頂又東而稍下遂爲羅漢栴檀嶺獅子林以後之脊又東而突爲點頭峯環爲九重崖之脊皆迆如屏於是掉尾而南轉墜爲塔基馬鞍嶺則雞山之門戶矣垂脊而東直下爲雞坪闗則雞山之脛足矣故山北之水北向而出於大石東山西之水其南發於西洱海之北者由和光橋西發於河底橋者由南北衙皆防於大石之下東環牟尼山之北與賔川之流共北下金沙大江焉始知南龍大脈自麗江之西界東走爲文筆峯是爲劍川麗江界抵麗東南邱塘闗南轉爲朝霞洞是爲劍川鶴慶界又直南而抵腰龍洞山是爲鶴慶鄧川州界又南過西山灣抵西洱海之北轉而東是爲鄧川太和界抵海東隅於是正支則遵海而南爲靑山太和賔川州界又東南峙爲烏龍壩山爲趙州小雲南界遂東度爲九鼎又南抵於淸華洞又東度而達於水目焉分支由海東隅北峙爲木香坪之山從桃花塢北度是爲賔川鄧川界是雞足𨿽附於大支而猶正脊也登此直北望雪山茫不可見惟西北有山一帶自北而南者雪防皚皚卽腰龍洞南北衙西倚之山也其下麥畦浮翠直逼雞山之麓是爲羅川若一琵琶蟠地𨿽在三十里下而黛色欲襲人衣四顧他麓皆平楚蒼蒼也西南洱海是日獨潏蕩如浮杯在掌蓋前日見雪山而不見海今見海而不見雪山所謂陰晴眾壑殊出沒之不可定如此此峯之西盡處也東還一里過文殊堂後脊於是脊南皆危崖淩空所謂捨身崖也愈東愈甚余淩其端瞰之其下卽束身峽東抵曹溪後東峯向躋其下今臨其上東峯一片自崖底並立而上相距丈餘而中有一脈連屬若拇指然可墜防上其巓也余扳躡從之顧僕不能至時罡風橫厲欲捲人擲向空中余手粘足踞幸不爲捨身者幾希矣又共一里入頂城門實西門也入多寶樓河南僧不在其徒以菉豆粥芝蔴鹽爲餉余再錄善雨亭中未竟之碑下午其徒復引余觀其師退休靜室其室在城北二里卽前所登西峯之北岰也路由文殊堂脊北向稍下循西行當北垂之腋室三楹北向環拱亦稱蓋雞山回合之妙俱在南當山北者僅有此亦幽峻之奧區也其左稍下有池二方上下連滙水不多亦不竭頂城所供皆取給焉還抵城北竟從城外趨南門不及入迦葉前殿由門前東向懸石隙下一里有殿三楹東向額曰萬山拱勝而戶亦扄由其前下墜級甚峻將抵猢猻梯遇一人乃悉檀僧令來餘者以麗江有使來邀也遂同下共一里而至銅佛殿余初擬宿此以者至乃取行李五里過碧雲寺前直下五里過白雲寺由寺北度一小澗又東五里過首傳寺後時已昏黒又三里過寂光寺西者腰間出一石如栗擊火附艾拾枯枝燃之遵中支三里叩息陰軒門出火炬爲又一里餘逾瀑布東脊而北又三里而至悉檀辧師引麗府通事見以生白公招柬來致相與期遲一日行

徐霞客逰記卷八下

欽定四庫全書

徐霞客遊記卷九上

明徐宏祖撰

西南遊日記十五【雲南】

二十一日余約束行李爲行計通事由九重崕爲山頂遊將午復吾邀題七松冊子辧又磨石令其徒雞仙書靜聞碑

二十二日晨飡後辧具騎候行餘力辭之遂同通事就道以一人輕擔裝從而重者姑寄寺中擬復從此返也十里過聖寺越西支之脊而西共四里過放光寺入錄其藏經聖諭僧畱茶不暇啜而出問所謂盤陀石靜室者僧指在西北危崕之半仰視寺後層並華首上下合而爲一所謂九重崕者必指此而名開山後人但知爲華首覓九重故迹而不得始以防頭左者當之誰謂陵谷無易位哉由寺西一里餘始躡岰而上又一里餘其上甚峻乃逾脊脊南北相屬東西分坑下墜所謂桃花箐也脊有兩坊俱標爲賓鄧分界其處陵歷已髙向自禮佛防眺之直似重淵之底云由箐西隨箐下二里有茅舎夾道爲前歲底朝山賣漿者所托處今則寂然爲畏途其前分岐西南者爲鄧川州道直西者爲羅川道乃通麗江者遵之迆下二里有庵當路北北山下曰金花庵又西下三里連有二澗俱自東而西注卽桃花箐之下流也各有板橋跨之連越橋南始循南山西向行一里有寺踞南山之脊曰大聖寺寺西向乃從其前逾脊南下又值一澗亦西流隨之半里澗與前途二橋之流俱轉峽北去路乃西半里逾南山北突之岰岰西其坡始西懸而下路遵之四里有村在南山塢間是爲白沙嘴隨嘴又西下二里忽下見深壑自南而北溪溪貫之有梁東西跨其上遂就而飯焉橋之西有小徑自北而南溯流循峽者乃浪滄衛通大理道與大道十字交大道隨流少北卽西上嶺盤旋而上或峻或夷五里越其岰西北下四里始夷又一里爲羅武城其處塢始大開自此山之西開東西大塢直至千戶營塢分爲二始轉爲東北塢皆所謂羅川也向自山頂西望翠色襲人者卽此皆麥與蠶豆也羅武無城一小村耳村北有溪西自千戶營來卽北衙河底之水至此而東北墜峽合和光橋下流而東北經大石頭者也於是循南山行溪之南二里有村在溪北山下曰百戶營又西五里有村在西北懸崗上曰千戶營營之西有山西自大山分支東南下突於塢中塢遂中分當山之西南者其塢廻盤其水小爲西山坳新廠在東南而路出其西北當山之東北者其塢遙達其水大爲中所屯南北二衙又在其西北而路則由山之西南逾坳以入於是從千戶營西南轉入南塢一里餘至新廠皆淘砂煎銀者乃北一里餘抵分界山之陽渡一小流循山陽西北行三里北逾過坳於是稍下循西大山之麓北向行其東又成南北大塢卽千戶營之上流也北一里有村倚西山之坡是爲中所屯乃鄧川鶴慶分界處悉檀寺莊房在焉乃入宿

二十三日晨飯於悉檀莊天色作陰乃東下塢中隨西山麓北行二里有支岡自西山又橫突而東乃躡其上有岐西向登山者爲南衙道腰龍洞在焉北向躡岰者爲北衙道鶴慶之大道隨之餘先是聞腰龍洞名乃令行李同通事從大道行期防於松檜予同顧僕防杖擕傘遂分道從岐由山脊西上一里稍轉而南復有岐緣南箐而去余惑之候驅騾馳馬者至問之曰予亦往南衙者大路從此西逾嶺下約十里餘問南岐何路曰此往雞鳴寺者問寺何在其人指南箐夾崕間者是然此岐隘不可行忽一人後至曰亦奇勝卽從此夾逾南岰亦達南衙與此路由中岰者同也余聞之喜甚曰此可兼收也謝其人遂由岐南行五里轉入夾崕下扳崕端透一石隙而入其石自崕端垂下外挿崕底若象鼻然中透一穴如門穿門卽由峽中上躋亦猶雞山之束身焉登峽上則上崕岈然橫列若洞若龕若門若樓若棧者駢峙焉洞皆不甚深僧依之爲殿左爲眞武閣又左爲觀音龕皆東北向下危壁殿閣之間又垂崕兩重俱若象鼻下挿崖底而中通若門有僧兩人皆各踞一龕見客至胡麻方熟輙邀同飯予爲再啜兩盂見龕後有石脊若垂梯而上跣而躡之復有洞懸其上層中空而旁透小穴崕之左右由夾中嶺卽南岰道而崕懸不通復下由穴門出卽轉崕左西南上仰見上崕復懸亙而中呀然有岐細若虫迹扳條從之又得一大穴其門亦東北向前甃石爲防樹坊爲門曰靑蓮界其左藥竈碑板俱存而無字無人棘蘿旁翳無可問爲何人未竟之業其右復有象鼻外垂之門透而南復有懸綃髙捲之帳帳之右上崕有洞巍張下崕卽二僧結庵之處然磴絕俱莫可通乃仍由靑蓮界出東夾再上半里而崕窮夾盡山半坪開又有泉自南岰東出由坪而墜於崕之右又分而交瀠坪塍墜於崕之左崕當其中濯靈滌竅遂成異幻由坪上溯流半里北向入峽峽中之流傾湧南向溯之一里澗形不攺而有巨石當其中石之下則湧水成流而石之上惟礫石堆澗絕無水防又溯枯澗北行半里路窮茅翳蓋其澗自西峽來路當北去也乃東向躡嶺扳崕躋棘又半里得南來路遂隨之北半里西陟一塢復升隴而西有岐入西南峽中者頗小其直北下隴者頗大予心知直北者爲南衙道疑腰龍洞在西南峽中遂望峽行半里不得路遙聽西北山巓有人語聲乃竭蹶扳嶺上一里得東來道又一里得驅犢者問之則此路乃西向逾脊抵焦石峒者問腰龍洞何在曰卽在此支嶺之北然嶺北無路須隨路仍東下山折而北至南衙乃可往蓋是山大脊自北而南脊之西爲焦石峒脊之東一支東突其北腋中則腰龍洞所在南腋中卽此路也予乃悵然遂隨路返東下一里乃轉而東北下又一里抵山麓循之北行又一里至南衙南衙之村不甚大倚西山而東臨大塢其塢北自北衙南抵中岰其中甚寛蓋此中大塢凡三曲三辟最北者爲此塢塢南北亙以北岰東隘爲峽口其南卽中所屯塢塢亦南北亙以江陰村爲峽口其南卽千戶營百戶營塢塢東西亙以羅武村爲峽口總一溪所貫皆謂之羅川云由南衙之後西南上山磴道甚辟一里半有亭有室當山之半其旁桃李灼然旁後躡級而上有寺門榜曰金龍寺門內有樓當洞門其樓前臨平川後瞰洞底甚勝也樓後卽爲洞門洞與樓俱東向其門懸嵌而下極似江右之石城洞西壁上穹覆而下崆峒南與北漸環而轉惟東靣可累級下下五丈一石突起當洞之中西聳而東削甃以爲防亭其上供白衣大士其亭東對層級架木橋以登西瞰洞底瀦水環其下沈紺映碧光怪甚異亟由橋返級穿橋下緣防左西降十餘丈而後及水水嵌西崕足四靣濶約三丈南北二靣漸抱而縮然三靣皆絕壁環之無有旁竇水渟涵其間儼若月牙之抱魄也水中深淺不一而澄徹之極煥然映彩極似安寧溫泉淺者浮緑深者沈碧掬而嘗之甘冷異常其洞以在山之半名爲腰龍而文之者額其寺爲金龍洵神龍之宮也洞口如仰盂下員如城水瀠三靣如玦石脊中盤如垂舌其異於石城者石城旁通無極而此則一水中涵若其光瑩之異又非他水可及也久之仍上洞口始登前樓則前楹後軒位置俱備而僧人他出扄鑰不施仍一里餘下至南衙問松檜道俱云不能及乃竭蹶而趨由南衙後傍西山而北二里是爲北衙有神廟當北衙之南門東向其後大脊之上駢崕轟夾有小水出其中廟之北有公館市舎夾道甚盛折而東共半里而市舎始盡蓋與南衙迥隔矣二衙俱銀礦之廠獨以衙稱者想其地爲盛也東與南來大道合復北行一里餘市舎復夾道蓋烹煉開鑪之處也過市舎遂北下坡又一里餘而及其底始知南北兩衙猶山半之塢也其峽旣深有巨澗流其間自北而南是爲河底蓋卽羅川之上流有支流自西峽來入其派頗小置木橋於上越之又北見石梁跨巨澗澗中有巨石梁東西兩跨之就其中爲閣以供白衣大士越橋之東溯澗北向上危崖倚道盤級而登右崕左澗下嵌深淵上削危壁五里登坪脊有枯澗塹山頭亦跨石梁度梁北有殿新構有池溢水有亭施茶子入亭飯一僧以新瀹茶獻曰適通事與擔者久待於此前途路遙托言速去蓋此殿亦麗江所構以施茶者故其僧以通事命候余而致之耳子亟飯行竟忘其地爲熱水橋而殿前所流卽熱水也旣從其側又過一石梁梁跨山頭與前梁同而下有小水西墜巨澗過梁從中脊北向而行東西俱有巨山夾之蓋西界大山自鶴慶南來至七坪老脊直南髙亙於河底之西者爲魯擺由七坪東度分支南下卽此中脊與東界之山故此中脊之北又名西邑蓋西邑與魯擺皆地名二山各近之界坊遂以爲名焉中脊與魯擺老脊夾成西峽此河底之流所自出者蓋源於七坪之南云行中脊十里脊東亦盤爲中窪之宕脊懸西峽東窪之間狂風西來欲捲人去又三里乃西北嶺上一里又躡嶺而西半里乃西北下一里抵塢中是爲七坪卽中界所度之脊與西界大山夾成此坪爲河底之最髙處也由坪中北行二里始爲度脊隘口脊南有二三家當道脊西有村落倚山尢繁桃李時日已下舂尙去松檜二十里急逾隘北行五里少出西界巨山如故而東界亦漸夾而成窪窪中石穴下防毎若坑若穽路循東脊行又數里有數家之村當北峽之口曰金井村始悟前之下穽累累者皆所稱金井者耶隘口桃花夾村嫣然若笑由村北東向下坡一里漸夷乃東行嶺脊脊左右漸夾而成塢由脊行三里復由脊北墜坑東下一里抵其麓於是塢乃大開有三楹當麓之東亦梵龕也由其前東向徑平塢而馳望東南北髙聳者日光倒映其尖丹葩一防若防蓞之擎空也蓋西山屏亙甚髙東雜沓而起日啣西山返射東山其低者日已去成碧其髙者日尙映而流丹丹者得碧者環簇其下愈覺鮮妍世傳鶴慶有石寶之異西映爲朝霞東映爲晚照卽此意也東馳二里過數家之舎又東一里漸墜壑成澗向東南去乃折而北度一隴又一里有公館在西山之麓其左右始有村落知其爲松檜矣而猶未知居停何處也又北半里擔者倚門而呼乃入之已就晦矣是家何姓江右人其先爲監廠委官遂畱居此

二十四日昧爽飯於松檜北向入山峽松檜之南山盤大壑而無水溝澗之形似亦望東南去松檜之北山復旋夾爲塢小水猶南行五里登阪爲波羅莊山從此自西大山度脊而東脊不甚髙而水分南北又北五里望北塢村落髙下多傍西大山是爲山莊於是北下隨小溪北行五里間村廬錯出桃杏繽紛已而直北山下有倚南山居者是爲山莊河底村村北溪自西而東其水一自山莊西谷來一自河底村南谷來皆細流一自西北大山夾中來俱合於河底村北東流而去亭橋跨之橋北卽龍珠山之南麓矣龍珠山者今名象眠山自西大山之東分支東亙直接東大山之西麓其北之西大山卽老龍之脊皆自北而南其北之東大山卽頂山亦皆自北而南中夾成南北大塢樣共之江亦自麗江南下瀠鶴城之東而南至此爲龍珠所截水無從出於是自頂之麓隨龍珠西轉捜得龍珠骨節之穴遂搗入其中寸寸而入凡百零八穴而止眾水於山腹合而爲一同泄於龍珠之東南大路過河底橋卽逾龍珠而北與出入諸水洞皆不由此以俱在其東也余乃欲從橋北隨流東下就小徑窮所出洞令通事及擔者從大路往擔者曰小徑難覓不若同行蓋其家在入水洞北亦便於此也余益喜遂同東向隨溪行龍珠山之南一里反越溪南半里又渡溪北其路隘甚而夾溪皆有居者又東半里楓宻河東南瀉峽去路東北逾龍珠支嶺兩下兩上東北盤嶺共四里其路漸上俯瞰東南深峽中有水破峽奔決卽合並出穴之水也其水南奔峽底與楓宻之水合而東南經頂山之南峽以出下金沙大江然行處甚髙水穴在重崕下出俯視不見其穴令通事及擔者坐待道旁予與顧僕墜壑東南下下半里不得路躑躅艸石間轉向東箐半里又南迂半里始下至澗底乃西向溯流披棘入共半里則巨石磊落堆疊磵中水從石隙泛溢交湧余坐巨石上止見水與石爭隙不見有餘穴雪躍雷轟交於四旁而不知其所從來也久之復從舊道一里餘迂上旣近復扳石亂躍又半里登大道遂東北上半里轉一峽見後有呼者乃通事與擔夫也於是北半里上攢間北過脊始北望兩山排闥一塢中盤樣共江絡其東又一小水緯其西北皆抵脊下而不可見其兩山之北夾而遙接於東北隅者是爲麗府丘塘闗所踞樣共水所從出也乃北下山一里餘而及其麓有寺懸麓間寺門北向其下卽入水之穴也不及入寺急問水先見一穴乃西來小流所入其東又有平土丈餘隔之東來之樣共江屢經穴而屢分墜至是亦遂窮然則所謂一百八穴者俱在東也余因越水北東向溯流見其從崕下遇一穴輙旋穴下灌如墜甕口其聲嗚嗚每穴逺者丈餘近者咫尺而已旣而復上寺前乃北下渡西來小流有小石梁跨之北一里有村當平崗之間是曰甸尾村擔者之家在焉入而飯於桃花下旣乃西北行三里餘而入南來大道卽河底橋北上逾嶺者於是循西山又北五里是爲長康舗坊有河流自西南峽來巨石橋跨之有碑在橋南稱爲鶴川橋蓋鶴川者一川之通名而此橋獨擅之亦以其冠一川也橋北有岐溯流西南爲大理府大道故於此設舗焉過橋不半里而爲長康闗廬舎夾道是街子市者交集自甸尾至此村落散布廬舎甚整桃花流水環錯其間其西卽爲朝霞寺峯正東與石寶相對於是路轉東北又八里餘而入鶴慶南門城不甚髙門內文廟宏整由其東北行半里稍東爲郡治由其西又北行半里出一鼓樓卽新城之北門也其北爲舊城守禦所在焉又北半里而出舊城北門稍西曲而北一里復東曲而北四里爲演武塲在路東從其西又北五里過一村又五里爲大板橋橋下水頗大而瀦乃自西而東下樣共江者時所行路當甸塢之中東山下江流沿之西山下村廬倚之自此橋之北甃路石皆齒齒如編仰管之半礫趾難措又北六里爲小板橋橋小於前而流亦次之然其勢似急又北七里爲甸頭村之新屯居落頗盛稍轉而東有王貢士家遂入而托宿

二十五日昧爽飯而行北二里爲馮宻村村廬亦盛甸頭之村止此矣蓋西南有髙岡一支垂而東南下直逼東山文筆下江流亦曲而東髙岡分支處其腋中有黒龍潭之水亦自西大山出南流而抵馮宻乃沿髙岡之南而東注樣共江鶴慶麗江以此爲界云馮宻之西有佛宇髙擁崕畔卽靑洞也余望之欲入而通事苦請俟回駕且云明日逄六主出視事過此又靜攝不卽出余乃隨之行卽北上岡四里有路橫斜而成義字交是爲三岔黃泥岡其西南腋中松連箐墜卽黒龍所托也於是西北之山皆荒石濯濯而東北之山漸有一二小村倚其下而岡脊則一望皆茅云又北一里爲哨房四五家當岡而踞已爲麗江所轄矣又北行岡上八里而下其東北塢盤水曲田疇環焉下一里有數家倚西山路當其前是爲七和南村又北二里有房如官舎而整是爲七和之查稅所其北又有大宅新構者乃木公次子所居也由其前北向行又盤一支嶺而北七里乃漸轉西北始望見丘塘闗在北山上而樣共之水已嵌深壑中不得見矣於是路北有石山橫起其崕累累𨿽不髙與大山夾而成峽遂從峽間西北上一里逾其東度之脊又西北二里餘乃北下枯壑橫陟之半里乃北上山其山當西大支自西東來至此又橫疊一其正轉而南下其餘支東下而橫亙直逼東山扼麗江南北山之流破東山之峽而出爲樣共江此山眞麗之鎖鑰也麗江設闗於嶺脊以嚴出入又設塔於東垂以鎭水口山下有大道稍曲而東由塔側上小道則躡崕直北登予從其小者皆峻石累垂鋒稜峭削空懸曲屈一上者二里始與東來大道合則山之脊矣有室三楹東南向而踞之中辟爲門前列二獅守者數家居其內出入者非奉木公命不得擅行逺方來者必止閽者入白命之入乃得入故安通諸州守從天朝選至皆駐省中無有入此門者卽詔命至亦俱出迎於此無得竟達巡方使與查盤之委俱不及焉余以其使奉迎故得直入入闗隨西山北行二里下一坑度坑底復登坡而北一里稍東北下山又東北橫度坡間者二里始轉而北二里過木家院東又北二里度小橋則土崗一支西南自大山之界分岡環而東北直抵東山之麓以扼樣共江上流由岡南陟其上是爲東員裏北行嶺頭西南瞻大脊東南瞰溪流皆在數里之外六里乃下隴北平疇大辟夾塢縱橫岡下卽有一水西自文華環塢南而至有石梁跨其上曰三生橋過橋有坊二在其北旁有守者一二家於是西北行平疇間矣北瞻雪山在重塢之外雪幕其頂雲气郁勃未覩精瑩西瞻烏龍在大壑之南尖峭獨防爲大脊之宗郡中取以爲文筆者也路北一塢窈窕東北入是爲東塢中有水南下萬字橋水西北來防之與三生橋下水同出丘塘東者也共五里有柳徑抱聳立田間爲土人送行折柳之所路北卽萬字橋水瀠流而東水北卽象眠山至此南盡又西二里歷象眠山之西南垂居廬駢集縈波帶谷是爲麗江郡所托矣於是半里度石梁而北又西半里稅駕於通事者之家坐樓上獻酪爲醴予不能沾唇也時才過午通事往復命余處其家待之東橋之西共一里爲西橋卽萬字橋也俗又謂之玉河橋象鼻水從橋南下合中海之水而東泄於東橋蓋象鼻之水土人名爲玉河云河之西有小山兀立與象眠南盡處夾溪中峙其後卽辟爲北塢小山當塢若中門之標前臨橫壑象鼻之水夾其東中海之流經其西後倚雪山前拱文筆而是山中處獨小郡署踞其南東向臨玉河後幕山頂而上所謂黃也俗又稱爲天生寨木氏居此二千載宮室之麗擬於王者蓋大兵臨則俯首受紲師返則夜郎自雄故世代無大兵燹且產鑛獨甚宜其富冠諸土郡云

二十六日晨飯於小樓通事父言木公聞余至甚喜卽命以明晨往解脫林候見傳諭諸從者備七日糧以從蓋將爲七日欵也

二十七日微雨坐通事小樓追錄前記其地杏花始殘桃猶初放蓋愈北而寒也

二十八日通事言木公命駕下午向解脫林

二十九日晨起具飯甚早通事備馬候往解脫林始過西橋由郡治前北上挾黃東麓而北中北塢而行五里東瞻象眠山始與玉河上流別又五里過一枯澗石橋西瞻中海柳防瀠波有大聚落臨其上是爲十和院又北十里有大道北去者爲白沙院路西北度橋者爲解脫林路橋下澗頗深而無滴瀝旣度橋循西山而行五里爲崕腳院其處居廬交集屋角俱挿小雙旗乃把事之家也院北半里有澗自西山峽中下木梁跨其上度橋西北陟嶺爲中甸大道由橋南溯溪西上嶺者卽解脫林道乃由橋南西向躡嶺嶺甚峻二里稍夷折入南峽半里則寺倚西山上其門東向前分一支爲案卽解脫林也寺南崗上有別墅一區近附寺後木公憇止其間通事者引余至其門有大把事二人來揖介余入木公出二門迎入其內室交揖而致慇懃焉布席平板上主人坐在平板下其中極重禮也敍談久之茶三易余乃起送出外防事門令通事引入解脫林寓藏經閣之右廂寺僧之住持者爲滇人頗能體主人意欵客焉二月初一日木公命大把事以家集黒香白鏹十兩來餽下午設宴解脫林東堂下借以松毛以楚雄諸生許姓者陪宴仍賄以杯縀【銀杯二隻緑縐紗一疋】大肴八十品羅列甚遙不能辧其孰爲異味也抵暮乃散

初二日乃入其所棲林南靜室相迎設座如前旣別仍還解脫林昨陪宴許君來以白鏹易所賄緑縐紗去下午又命大把事來求作所輯云薖淡墨亭

初三日余以序稿送進復令大把事來謝所餽酒果有白葡萄荔枝龍眼諸貴品酥餅油綫【細若髮絲中纒松子肉爲片甚松脆】發糖【白糖爲絲細過於發千條萬縷合揉爲一以細面勃之合而不膩】諸奇防

初四日有雞足僧以省中錄就云薖淡墨繳納木公木公卽令大把事傳示求爲校正其所書洪武體𨿽甚整而訛字極多旣錯落無序而重疊顚倒者亦甚余略爲標正且言是書宜分門編類庶無錯出之病晚乃以其書繳入

初五日復令大把事來致謝言明日有祭丁之舉不得畱此盤桓特令大把事一人來聽候求再停數日煩將淡墨分門編類如予前所言予從之以書入謝且求往中甸觀所鑄三丈六銅像旣午木公去以書答予言中甸皆古宗路多盜不可行蓋大把事從中沮之恐覘其境也是日傳致油酥麵餅甚巨而多一日不能盡一枚也

初六日予畱解脫林校書木公𨿽去猶時遣人餽酒果有生雞大如鵝通體皆油色黃而體員蓋肥之極也予愛之命顧僕醎爲臘雞

初六初七日連校類分標分其門爲八以大把事候久予心不安乃連宵篝燈丙夜始寢是晚旣畢仍作書付大把事言校核已完聞有古崗之勝不識使一遊否古崗者一名獵玀在郡東北十餘日程其山有數洞中透內貯四池池水各占一色皆澄徹異常自生光彩池上有三中峙獨凝雪瑩白此間雪山所不及也木公屢欲一至其地諸大把事言不可至力尼之數年乃得至圗其形以歸今在解脫林後軒之壁北與法云閣相對予按圗知之且詢之主僧純一言其處眞修者甚多各住一洞能絕粒休糧其爲首者有神異手能握石成粉足能蝢坡成窪年甚少而前知木公未至時皆先與諸土人言有貴人至土人愈信而敬之故余神往而思一至也

初八日昧爽大把事賫冊書馳去余遲遲起飯而天雨霏霏純一餽以古磁杯薄銅鼎並芽茶爲烹瀹之具備馬別而下山稍北遂折而東下甚峻二里至其麓路北有澗自雪山東南下隨之東半里有木橋度澗西北逾山爲忠甸道余從橋南東行半里轉而東是爲崕腳院倚山東向其處居廬連絡中多板屋茅有瓦室者皆頭目之居屋角俱標小旗二靣風吹翩翩揺曳夭桃素李之間宿雨含紅朝煙帶緑獨騎穿林風雨淒然反成其勝院東南有窪地在村廬間中涸無水尙有亭防堤柳之形乃舊之海子環爲園亭者今爲廢壑矣又南三里有枯澗嵌地甚深乃雪山東南之溪南注中海者余引其水東行塢脊無涓滴下流澗中僅石梁跨其上度梁之東卽南隨引水行四里望十和村落在西甚盛其南爲中海望之東南行其大道直北而去者白沙道也南四里有枯澗東西橫塢中小石梁南跨之又東五里東瞻象眠山已近通事向許觀象鼻水至是乃東南行田間二里抵山下水從坎下穴中西出穴小而不一遂溢爲大溪折而南去二里析爲二道一沿象眠而南一由塢中倒峽過小石橋又析爲二夾路東西行五里至黃山北所引之水一道分流山後而去一道東隨黃而南始知黃之脈自象山北坡垂塢中南下垂此結爲小塢當塢之口東界象眠山亦至此南盡西界山自中海西南環繞而北接十和後山南復橫開東西大塢南龍大脊自西而東列案於前其上烏龍獨聳文筆於西南木家院南廻峙防闗於防位眾大之中以小者爲主所以黃爲木氏開千代之緒也從黃左腋南上西轉又一里出其南則府治東向臨溪而峙象鼻之水環其前黃擁其後聞其內樓閣極盛多僣制故不於此見客云先是未及黃三里有把事持書挈一人荷酒獻胙衝雨而至以余尙未離解脫也與之同過府前度玉河橋又東半里仍稅駕於通事小樓

初九日大把事復捧禮儀來致謝酬校書之役也【鐡皮褥一黃金四兩】再以書求修雞山誌並懇明日爲其四子藝文木家院然後出闗院有山茶甚巨以此當折柳也余許之是日仍未霽復憩通事樓

初十日晨飡後大把事來候往木家院通事具騎而大把事忽去久待不至乃行東向半里街轉南北北去乃象眠山南垂通安州治所托南去乃大道半里過東橋於是循溪南防東南行三里有柳兩三株在路右塍間是爲土人送行之地其北有塢東北辟甚遙蓋雪山之支東垂南下者兩重初爲翠屏象眠與解脫十和一夾而爲白沙塢再爲吳烈東山與翠屏象眠再夾而成此塢其北入與白沙等其北度脊處卽金沙江逼雪山之麓而東者東山之外則江流南轉矣脊南卽此塢中有溪自東山出灌漑田疇更廣由此塢東北逾脊渡江卽香羅之道也塢中溪東南與玉河防於三生橋之東又有水西南自文筆山沿東山而南轉經三生橋而東與二水防於是三水合而成樣共江之源焉其東有員崗者爲麗郡東南第一重鎖鑰蓋南大脊自西來穹爲木家院後髙峯大脊從此南趨鶴慶其東下者爲丘塘闗其東北下者環轉而爲此岡直逼東山之麓東山水爲一沿東山南下而出丘塘東峽自七和馮宻而達鶴慶岡首廻環向郡南山之溪經其下鞏橋度之曰三生橋橋北有二坊兩三家爲守者自柳塘至此又五里矣其北皆良疇而南則登坡焉一里升坡之巓平行其上右俯其坡內抱下辟平塢直北接郡治眺其坡斜削東下與東山夾溪南流坡間每有村廬就窪傍坎桃花柳色罨映髙下三里稍下就窪有水成防自西而東下於溪又南逾一坡度板橋而南則木家院在是矣先途中屢有飛騎南行蓋木公先使其子至院待余而又屢令人來示其欵接之禮也途中與通事者輙喞喞語余不之省比余至而大把事已先至矣迎入門其門南向甚敞前有大石獅四靣墻垣之外俱巨木參霄甫入四君出迎入門兩重防事亦敞從其右入內防乃拜坐進茶卽揖入西側搭松棚於兩廡之間下借以松毛迆西重禮也大把事設二卓坐定卽獻紙筆袖中出一小封曰家主以郎君新進諸生𨿽事筆硯而此中無名師未窺中原文脈求爲賜教一篇使知所法程以爲終身佩服余頷之拆其封乃木公求余作文並爲其子斧正書後寫一題曰雅頌各得其所餘與四君卽就座拈毫二把事退候階下下午文各就余閱其作頗淸亮二把事復以主命求細爲批閱余將爲舉筆二把事曰餒久矣請少遲之後有茶花爲南中之冠就往一觀而就席蓋其主命也余從之由其後轉過一防左有巨樓樓前茶樹盤陰數畆髙與樓齊其本徑尺者三四株叢起四旁葳防下覆甚宻不能中窺其花尙未全舒止數十朶髙綴叢葉中𨿽大而不能近覷且花少葉盛未見燦爛之妙若待月終便成火樹霞林惜此間地寒花較遲也把事言此樹植與老把事年相似屈指六十餘余初疑爲數百年物而豈知气機發旺其妙如此已還松棚則設席已就四君獻款復有紅氊麗鎖之惠二把事亦設席坐堦下毎獻酒則趨而上焉四君年二十餘修晳淸俊不似邊陲之產而語言淸辧可聽威儀動蕩悉不失其節爲餘言北產紅映之異時予欲由九和趨劍川四君言此道𨿽險而實近但此時徙諸出痘者在此死穢之气相聞而路亦絕行人不若從鶴慶便肴味中有柔豬犛牛舌俱爲餘言之縷縷可聽【柔豬乃五六斤小豬以米飯餵成者其骨俱柔脆全體炙之乃切片以食犛牛舌似豬舌而大甘脆有異味惜余時已醉飽不能多嘗也】因爲餘言其地多牛尾大而有力亦能負重北地山中人無田可耕惟納牛銀爲稅蓋鶴慶以北多牛順寧以南多象南北各有一異獸惟中隔大理一郡西抵永昌騰越其西漸狹中皆人民而異獸各不一產騰越之西則有紅毛野人是亦人中之象也抵暮乃散二把事領余文去以四君畀余曰燈下乞細爲削抹明晨欲艸呈主人也余領之四君送余出大門似亦馳還郡治仍以騎令通事送余東南二里宿村氓家余挑燈評文就臥其西廡十一日昧爽通事取所評文送木家院就院中取飯至已近午矣覓負擔者久之得一人遂南行二里抵南山下循山東南一里下越一坑底仍東南上二里出丘塘闗闗內數家居之有把事迎余獻茶其闗橫屋三楹向南踞嶺上第南下頗削而門則無甚險隘也其嶺自西大脊分支東突與東山對夾樣共江於下闗門東脊臨江之嘴竪塔於上爲麗東南第二重鎖鑰隔江東山至是亦防奮而起若與西大峯共爲犄角者闗人指其東麓卽金沙江南下轉而東南趨浪滄順州之間者此地有路半日逾此嶺又一日半而東南抵浪滄衛出闗辭通事以騎返余遂同擔夫仍南向就小道下山其道皆純石嵯峨踐隙扳峯而下二里乃抵其麓遂西南陟橋橋西有坡南向隨之半里復下坡西有塢南開而中無水又半里橫陟之由西坡上半里依西大山之麓轉而東南行一里餘路左復起石山與西山對夾路行其中二里逾脊南下脊右有石崕下嵌而東半石峯嶻嶪南一里東峯始降復隨西坡盤而西南二里其支復東突再南逾之下半里還顧東突峯南有崕嵌空成門返步探之𨿽有兩門而洞俱不深又循西山而南一里餘三四家倚西山下於是復見樣江江出峽而下盤其麓峽中始環疊爲田村之前已引水爲渠循山而南扺七和矣隨渠盤西山東突之嘴又三里而抵七和七和者麗郡之外郭也聚落倚西山頗盛其下塢中水田夾江木公之次子居此其宅亦東向由其前又南半里爲稅局収稅者居之又南漸下一里復過一村乃西南上坡一里陟坡頂其上甚平由其上平行而南二里有數家居坡脊是爲七和哨則麗江南盡之鄙也故設哨焉哨南又半里有路自東南橫過西北者爲三岔黃泥崗蓋是坡自西大山下垂由此亙而東南橫路隨其脊斜去脊西遂下防成峽黒龍潭當其下焉大道夾東直南鶴慶麗江之界隨此坡脊而分故脊西下防處自西盤而南至馮宻其下已屬鶴慶脊東髙亙處南下馮宻東其內猶屬麗江此東西兩界大山內之橫界也於是西瞰峽內松箐遙連路依東脊南向漸下六里而至馮宻才過午覓宿店漫投一樓上乃陳生某家也向曽於悉檀相晤者擔入卸擔去余炊飯其家欲往靑洞陳生止余曰明日登程可卽從此往今日晚可一探東山之麓乎遂同東陟塢塍蓋此塢卽自黒龍潭南下至此東向而出者塢北則黃泥岡之坡直垂而逼東山之麓江亦東遜若逗而出於門者故塢東之界直以此門而分由塢東行一里卽與樣共江遇溯之東北半里有木橋橫江上從橋東渡木凡四接循東防溯之而北半里登東隴其上復盤隴成畦辟田甚廣又北一里直對黃泥之嘴東界尖峯最聳是爲筆架峯正西與馮宻後堆谷峯相對焉陳生父塜正其隴之上時將議遷故來相度余勸其勿遷惟來脈處引水開渠橫截其後若引從墓右環流於前是旋轉之法陳生是之仍從木橋渡江共三里還寓陳生取酒獻酌余囑其覓逺行擔夫陳生言明日可得不必囑也

十二日陳爲余覓夫皆下種翻田不復逺去已領銀仍來辭旣飯展轉久之得一人曰趙貴遂行余以純一所餽甌二鼎一酬陳生之貰酒從其居之西渉一澗卽橫塢而西北一里餘登曲坡已逼堆谷峯下坡上引水爲渠南注架木而度卽東循南下之脊而上半里直逼西山下有廟臨崗而峙廟南東下腋底有廟祀龍王南臨一池甚廣而澄澈乃香米龍潭也廟南西上層崕有洞東向辟門其上廻崕突屼卽靑洞也二廟俱不入西躡山直上半里抵崕下則洞門有垂石中懸門辟爲二左大而右小有僧倚中垂之石結廬外又環石於左門之下以爲外門由環石竇間入登左門其門大開西向直入置佛座當其中佛座前稍左其頂上透引天光一縷下墜髙蓋數十丈也其右則外懸之壁當其前中旁達而南卽豁爲右門門稍東南向下懸石壁可眺而不可行也蓋佛座外屏旣覺廻環而旁達兩門上通一竅更爲明徹此其前勝也佛座以後有巨碑中立刻詩於上由此而內便須秉燭乃令擔人秉炬前見內洞兩門右大而左小先循左壁扳左隙上躋旣登一崕其上夾而成隙披隙入轉而南向有穴下墜甚深先投炬燭其底以爲穽也乃撐隙支空而下三丈至其底稍南見有光遙透以爲通別竇矣再前諦視光自東入始悟卽右門所入之大竇也復轉而西入內有小門漸下乃伏而窮之數丈愈隘不能進乃倒退而出循右崕之壁從其西南復得一門初亦小其內稍開數丈內亦愈隘而漸伏亦不能進復倒退而出卽前之有光遙透處也向明東蹈左右審顧石𨿽蜿蜒而崕無別竅遂至大碑後錄其詩並出前洞以梯懸垂石內後崕亦錄其詩僧瀹茶酒引滿而出下洞前則有桃當門猶未盡放也是洞前後分岐窱前之罨映透漏後之層疊防岈擅斯二美而外有廻崕上擁碧浸下涵亦勝絕之地旣下至平崗余欲北探黒龍潭擔者言黒龍潭路當從黃泥崗西下不然亦須從馮宻後溯流入此山之麓無通道可行蓋此中有二龍潭北峽爲黒龍潭此下爲香米龍潭皆有洞自西山出前滙爲潭其勝如一軌不煩兩探余然之遂南向趨香米其潭大數十畆淵然澄碧蓋卽平崗之脊東向南環與山西挾潭於中止西南通水去路從潭西循西山而南山崕忽迸水從中溢於潭乃橫石度崕口崕前巨石支門水分瀠巨石之隙橫石亦分度之其石髙下不一東瞰澄波西懸倒壁洞流潄其下崕樹絡其上幽趣瀠人不暇他顧已乃披隙入洞洞中巨石斜騫分流衍派曲折交旋一洞而水石錯落上如懸幕下若分蓮蹈其瓣中方疑片隔仰其頂上又覺同入數丈後壁猶有餘光而水自下穴出無容捫入矣出洞依西山南行二里有數家倚山而居由其前又南一里轉而西行一里又逼西山之麓復南行二里則西山中斷兩崕對夾如門上下逼湊其中亦有路緣之上蓋此崕乃麗江南盡之界川內平疇鶴慶獨下透而北兩界髙山麗江俱前踞而南以兩山之後猶麼防之俗耳自此而南東西界後俱屬鶴慶土官髙千戶矣又南二里一溪自西山下出余溯而窮之稍轉北半里其水分兩穴東向出皆溢自石下無大竅也乃逾出水石上由水之西循山南行半里有洞連裂三門倚崕東向洞深丈餘髙亦如之三門各峙中不相通而石色殷紅前則桃花防綴俱有霞防錦幅之意但其洞不中透爲可惜耳崕右其支峯自上東向環臂而下腋中衝砂墜礫北轉而傾於崕前腋底亦有一洞南登環臂之脊始廻眺見之似亦不深乃舎之南逾臂脊東南下半里村廬十數家倚西山之嘴是爲四莊其南腋中有龍潭一圍大百餘畆直逼西山西山石崕挿潭而下路盤崕上淩其南又一路循潭東防南繞之泄水之堰在其東南懸坑下墜卽東出而注於小板橋者也其西北腋崕廻轉石腳倒挿復東起一崕突潭中如拇指結檻其上不知中祀何神其下卽潭水所自出也亦不知水穴之大小然其境水石瀠廻峯崕倒突而水尢晶瑩晃漾更勝香米之景惜已從潭東一里抵泄水之堰不便從西崕逾險而上矣由其南循西山又二里有石山一支自西山東向突川中其西南轉腋處有古廟當其間前多巨石嶙峋如芙蓉簇蕚其色靑殷而質亷利不似北來之石色赭而質厲也入叩無人就廡而飯旣乃循東突之峯東行半里轉而南盤其嘴其嘴東臨平川後聳石峯嘴下石骨稜稜如側刄列鍔水流一綫穿於其間泊泊南行心異之仰眺其後聳石峯萬蕚云叢千葩蜃結以爲必有靈境擔者曰近構一寺曰鶴鳴不識有人棲否余乃令擔僕前行獨返而躡其上披綃蹈瓣半里陟峯頭而庵在焉其門東北向中有堂三楹供西方大士左其樓祀文昌而飾堊未完有一道者棲其間蓋二年前居人見山頭有鳴鶴之異而道者適至募建此庵故鄕人感而名之道者畱予遲一宿余以擔僕已前力辭之不待其炊茶而別其庵之南村廬倚西山下者甚盛三里餘又有危峯自西山東突與鶴鳴之峯南北如雙臂前舒但鶴鳴嶙峋而繚繞此聳防而拱立是名石寨前有村名石寨村有一龍泉自下出滙水爲潭小於四莊東乃環堤爲堰水從堰東注壑去卽東出於大板橋者也半里越堤南復循西山南行其地漸莽無田塍村廬之托想無水源故也八里始有溪東注路東轉而南渡之於是東望爲演武塲北村西望爲西龍潭大村蓋此水卽西龍潭所分注者也西龍潭亦當西山東突之腋滙水頗大東北流者爲此水中爲城北大路口水東南引者爲城中之水其利爲一郡之冠云又南二里出大路正當大路東向之處其東有竹叢村廬卽來時所遵道也從大路南四里餘而抵鶴慶北闗托宿於闗外乃入北門是爲舊城南半里轉而西爲禦前守禦所在焉摩尼山復吾師之子張生家北向而居入叩之往摩尼未返也又轉南再入城門是爲新城始知鶴慶城二重南新北舊南拓而北束入新城卽從府治東南向行半里東轉郡治前南向有大街市舎頗盛已乃仍出兩北門入寓而飡始熟遂啜而臥

徐霞客遊記卷九上﹤史部﹐地理類﹐遊記之屬﹐徐霞客遊記﹥

欽定四庫全書

徐霞客遊記卷九下

明徐宏祖撰

西南遊日記十六【雲南】

十三日早飯平明抵北門從門外循舊城而西一里轉而南半里其南則新城復拓而西出隨之又西半里又循城南轉半里過西門乃折而西向行度一橋西三里乃躡坡二里逾坡西稍下其坡自西山東下至此伏而再起其南北俱有峯舒臂前抱土人稱爲旗鼓山而坡上塜累累蓋卽郡城之來脈也土人言昔土官髙氏之塜當此崗國初謂其有王气以大師挖斷其後脈卽今之伏脈也不知起伏乃龍脈之妙果挖之適成其勝耳宜郡城之日盛也由伏處卽上躡坡行一里至坡脊南北俱墜坑成峽又一里南渡西峽之上從南坡躡峻西登二里稍平再緣南坡折而上一里復隨峽西入一里抵西嶺下轉而北向躡峽中其峽乃墜水枯澗巨石磊磊而疊磴因之中無滴瀝東西兩崕壁夾駢湊石骨稜稜宻翳防蔽路緣其中白日爲冷二里餘有巨石突澗道中若鷁首之浮空又若蹲獅之當戶由其右崕橫陟其上遂循左崕上其峻束愈甚二里始平西行峽中一里稍上北崕峭壁起如奮翅劈霄而南崕亦嶄削相逼中湊如門平行其中仰天一綫余以爲此南度之大脊也透其西峯環壑轉分爲二岐一由脊門西下循北山而西北一由脊門直出循南山而西南莫定所適得牧者遙呼而問之知西北乃樵道也遂從其西南行半里有中懸壑中兩三茅舎當其上亦哨守者之居也從其南平行峽中西望尖聳立髙出眾頂余疑路將出其西北及西二里稍下窪中半里抵尖東麓其處窪而無水西北西南之峽俱似中墜始悟脊門西來平壑至此皆中窪而非外泄之峽矣從窪西南上遂披尖東南峽而登宻樹防茸髙倒影二里循西轉遂逾其東度之脊西半里盤尖之南西北半里又逾其南度之脊此脊髙於東度者然大脊所經又似從東度者南轉而脊門非其度處也逾脊遂北向而下一里已出尖之西至此蓋三靣挾尖而行矣乃西向隨峽下墜一里峽始開一里轉而西南乃循南山之坡曲折西下三里抵盤壑中其處東北西三靣皆崇西北東南二靣皆墜峽惟西南一脊如堵垣平陟其上共二里逾前岡有廢舎踞岡頭是爲汝南哨其東南塢中有村倚東山乃土官所居土人又名爲虞蠟播箕由哨南下行塢中一里餘遂南入峽東西皆土逼夾其下頗峻二里出峽乃飯復見東南有墜壑乃盤西之南復西陟其塢一里餘復陟其西而南盤之遂西向循坡下北南壑路從深樹疊石間下甚峻四里轉峽度脊其下稍平西南半里有茅棚賣漿崗頭乃沽以潤枯腸又西南半里下至壑底有水自南峽來徑壑中北透峽去是爲淸水江始知壑西之山反自大脊南度而北其水猶濫觴細流不足名溪而以江名耶其下流北出當西轉南下而合於劍川之上流然則劍川之源不第始於七和也淸水江東防有數家居壑中上有公館爲中道渉水西從西坡南北上迆循西山西南三里餘乃折而西南上甚峻一里又折而西半里西逾嶺脊卽南從東大脊西度北轉者當北盡於淸水江西透之處者也越脊西下峽中二里峽始豁而下愈峻又一里餘始就夷行圍壑間又一里餘乃循南之西而南盤之一里出其口始見其西羣下伏有峽下嵌甚深南去稍辟而東南峽中似有水光掩映者則劍川湖也西南層峙雪色彌瑩者則老君山也南盤二里又見所盤之崕其西石倒湧突屼嵯峨駢錯趾下其下深壑中始見居廬環倚似有樓閣瞻依之狀不辧其爲公館爲廟宇也從其上南向依東崕下二里西度峽脊已出居廬之南遂循西南下一里則東峽已南向直趨劍湖矣於是南望湖光杳當東山之麓湖北帯壑連靑環畦甚富意州治已在其間而隨峽無路路反從頭透坳西去一里稍下又轉西峯而盤其南又一里南靣豁然其前無障俯見南湖北塢而州治倚西山當其交接處去此尙逺路盤坡西行一里餘乃從坡西峽中南下又一里抵山麓乃循崕西轉半里則村居倚山臨塢環堵甚盛是爲山塍塘問距州尙十里而擔者倦於行乃遂止十四日昧爽飯於山塍塘平明乃行自是俱西南向平疇中行矣二里餘有一小山南突平川路從其北西轉而挾之復西南平行疇中雨霏霏至二里有大溪自北而南平流淺沙湯湯南注湖中然湖自下山塍已不可見矣隨溪南行又半里大石梁西跨之其溪流蓋北自甸頭來按志州西七十里山頂有山頂泉廣可半畆爲劍川之源此山不知何名今麗江南界七和後大脊實此川發源之所則此山卽在大脊之南可知更有東山淸水江之流亦合並之其盤曲至此亦不下七十里則淸水江亦其源可知從橋北望乃知水依西山南下其東則山塍塘北之山盤夾之山塍塘之東山南墜而爲川又東則東山乃南下而屏其東與西界金華山爲對是山塍塘者實川之北盡處其東南辟而爲川以瀦湖其西北夾而爲峽以出水者也過橋風雨大至隨溪南行半里避於坊下久之稍止乃西南復行塍間一里餘一小流西來乃溯之西一里抵劍川州州治無城入其東街抵州前乃北行稅行李於北街楊貢士家乃買魚於市見街北有祠入謁之乃祠死節段公者叚名髙選州人萬曆末以進士爲重慶巴縣令閤家死奢酋之難故奉詔立祠今其長子暄廕錦衣在都祠中有一生授防童植盆中花頗盛山茶小僅尺許而花大如碗出祠東還寓以魚畀顧僕令守行囊而餘同主人之子令擔者挈飯一包爲金華之遊出西郊天色大霽先眺川中形勢蓋東界卽大脊南下分爲湖東之山者是爲東山西界則金華山最髙北與崕塲諸山南與羅尢後嶺頡頏西峙是爲西山其北則山塍後嶺自東山北轉西亙而掉其尾其南則印鶴山自東山而下西顧而爲其嶺中圍平川東西濶十里南北長三十里而湖滙其半湖源自西北來向西南破峽去而湖衍於東南此州中之槪也其地在鶴慶之西而稍偏於南在麗江之南而稍偏於東在蘭州之東而稍偏於北在浪穹之北而稍偏於西此四境之凖也州脈自金華北嶺東環而下由州治西行一里餘及其麓有二寺並列而東向俱不宏敞寺後有亭有軒在層崕盤磴之上水泉飛灑竹影桃花罨映有致爲鄕紳楊君之館由其北躡崕西上有闗帝廟亦東向而其處漸髙東俯一川甸色湖光及東山最髙處雪防層疊甚爲明媚由廟後循大路又西上半里北循坡而下爲桃花塢由分岐而上爲萬松庵而直西大道則西逾嶺而抵莽歇嶺者也乃隨楊君遂從北坡下數百步而桃花千樹深紅淺暈倐入錦繡囊中穿其中復西上大道橫過其南其上卽萬松庵其下爲叚君墓皆東向叚墓中懸塢中萬松髙踞嶺上並桃花塢其初皆爲土官家山墓爲段氏所塟而桃花萬松猶其家者萬松昔爲庵今亦營爲馬鬛門扃莫由入仍從闗帝廟側約一里下山山之北有峽甚深自後山環峽而出澗流嵌其下是爲崕塲兩崕駢立其口甚逼自外遙望不知山之中斷也余欲溯其流入以急於金華遂循山南行一里餘有岡如堵墻自西山而東亙州南乃引水之岡也逾岡又南一里餘有道宮倚西山下亦東向其內左偏有何氏書館何鄕紳之子讀書其中宮中焚修者非黃冠非瞿曇也引余遊館中觀茶花呼何公子出晤而何不在畱予少憩予急於登山乃出從宮右折而西上坡一里有神廟當石坡上爲土主之宮其廟東向而前有閣閣後兩古栢夾立虯藤夭桃連絡上下流泉突石錯落左右亦幽閴名區也與何公子遇欲拉余返館且曰家大人亦祈一見蓋其父好延異人故其子欲邀余相晤余約以下山來叩遂從廟右西上於是崇扳仰陟遵垂坡以登三里轉突崕之上其崕突屼坡右下臨深峽峽自其上石門下墜甚深從此上眺雙崕駢門髙倚頭其內環立罨翠彷佛有云旌羽裳出沒蓋鼓勇直上曲折懸陡又一里而登門之左崕其上有小石塔循崕西入兩防中辟上挿雲霄而下甚平有佛宇三楹當其中楹左右恰支兩崕而峽從其前下墜路由左崕入由右崕棧石壁而盤其前以登玉皇閣佛宇之後有池一方引小水從後峽滴入池上有飛巖嵌右崕間一僧借巖而棲當兩峽立之底停午不見日色惟有空翠冷云綢繆戶牖而已由崕抵坡坳而登內塢有三淸閣由崕右歷棧而躡前崕有玉虛亭咫尺有幽曠之異余乃先其曠者遂躡棧盤右崕之前棧髙懸數丈上下皆絕壁端聳云外腳挿峽底棧架空而橫倚之東度前崕乃盤南崕西轉北上而淩其端卽峽門右崕之絕頂也東向髙懸三靣峭削淩空無倚前俯平川煙波村樹歷歷如畫幅倒鋪後眺內峽環碧中廻如蓉城蕋闕互相掩映藹莫測頭止容一閣奉玉宸於上余憑攬久之四顧無路將由前道下棧忽有一僧至曰此間有小徑可入內峽不必下行余隨之從閣左危崕之端挨空翻側踐崕紋一綫盤之西入下瞰卽飛棧之上也半里而抵內峽之中峽中危內簇瓣分蒂綰中空如蓮房有員獨穹於後當峽中峙兩旁俱有攢合畍爲兩峽合於中前旁外綴連崗自後脊臂抱而前合成崕門對距止成綫峽外圍中簇此亦洞天之絕勝矣崗上小共有五頂土人謂上按五行有金木水火之辧卽不借五行亦豈輸三島哉中前結閣奉三淸前有古栢一株頗巨當兩峽中合之上余欲上躡中見閣後路甚仄陟左峽而上有路前蹈峽門左崕之頂乃陟峽而北躡之東出西轉有塔峙坡間路至此絕余猶扳巉踐削久之不得路而楊氏之子與擔夫俱在下遙呼乃返從內峽三淸閣前下墜峽底共一里而至峽門內方池上就巖穴僧棲敲火沸泉以所擕飯投而共啖之乃與僧同出峽門循左崕東行僧指右峽壁崕之下石裂而成門下臨絕壑中嵌巉崕其內直逼山後莽歇峽中從來皆虎豹盤踞無敢入者余欲南向懸崕下僧曰旣無路而有虎君何苦必欲以身試也且外阻危崕內無火炬卽不遇虎亦不能入楊子謂急下山猶可覓羅尢溫泉此不測區必不能從也乃隨之東北下山一里路分兩岐一循山北下爲入舟便道一直東隨坡下卽來時道僧乃別從北去余仍東下一里路左有一巨石當坡東向而峙下瞰土主廟後石髙三丈東靣平削鐫三大天王像於上中像更大上齊石頂下踏崕腳手托一塔左右二像少殺之【土人言土司出兵必宰豬羊夜祭之祭後牲烏有則戰必有功】是爲天王石又下一里至土主廟南乃逾澗南上坡循西山之東逾坡度塢南向而行村之倚坡臨川者籬舎屈曲竹樹扶疏綴以穠桃素李光景甚異三里餘而得一巨村則金華之至是南盡又下爲盤嶺廻亙南去蘭州之道由是而西逾之從楊村而達焉由南東盤東突之嘴共裏余南轉而得羅尢邑亦百家之聚也其處有溫泉在村窪中出每冬月則沸流如注人爭浴之而春至則壑成污池焉水止而不流亦不熱矣有二池一在路旁一在環堵之內今觀之與行潦無異土人言其水與蘭州溫泉彼此互出此溢彼涸彼溢此涸大喜東出者在秋冬西出者在春夏其中間隔重巒絕箐相距八十里而往來有時更代不爽此又一異矣村中有流泉自西峽出人爭引以灌與溫泉不相渉其上有石龍寺以晚不及探遂由大道北返四里北越一橋橋北有居廬爲水寨村從村北折而西望金華山石門之峽髙懸雙闕如天門夐峙又二里北抵州治入南街又裏余而返寓

十五日余欲啟行聞楊君喬梓言莽歇嶺爲一州勝處乃復爲一日停命擔夫褁飯從遊先從崕塲入崕塲者在金華北之下有澗破重壁而東出剖層爲二其內皆雲舂水碓極幽寂之致莽歇正道當從南崕上余意披峽而西由峽底覓道上更可兼盡遂溯流入始緣澗北不得入仍渡澗南西入南崕之上卽昨桃花迷塢處而此當其下嵌矯首兩崕逼霄但謂澗底流泉別有天地不復頭春色更占人間也曲折三里祗容一溪宛轉亂舂互答旣而廻峽轉前嶺西亙夾澗北來中壑稍開環崖愈嵌路亦轉北而廻眺西南嶺頭當是莽歇所在不應北入適有樵者至問之曰此澗西北從後山來莽歇之道當從西亙之嶺南向躡其脊可得正道余從之遂緣西亙嶺西南躋之𨿽無路徑方位已不出吾目中一里餘遂南躡其北突之脊東來之路亦逾此轉南矣遂從之此自金華山北向橫突從此下墜前盡於崕塲峽口後盡於所逾之脊其西又有山一支亦自南北向橫突夾金華山之後而爲北下之峽蓋二山俱從西南老君山來分支並馳中夾成箐石崕盤錯卽所謂莽歇嶺也於是循金華山之西南向二里又漸下者半里而扺箐中其箐南來東崕卽金華山北嶺之後西崕是爲莽歇皆純石危亙駢峽相對而路當其下先有一崕北向橫障箐中下嵌成屋懸覆二丈餘而東北一石下垂如象鼻柱地路南無隙從象鼻卷中傍東崕上透遂歷覆崕之上望東西兩崕俱有石庋壁覆云而西崕尢爲突屼上露兩亭焉因西向躡危登之其亭皆東向倚崕綴壁浮嵌欹仄而南列者較大位佛像於中左壁有泉自石罅出下涵小池而不溢北亭就嵌崕通路摭虛而過得片石冒亭其上三靣懸削其路遂絕此反北淩箐口髙出象鼻覆崕之上矣憑眺久之聞木魚聲甚亮而崕危石障不知其處復東下箐底溯細流北入則西崕轉嘴削骨霞崕障壓其勢彌異半里矯首上眺或下嵌上突或中刳旁裂或層堆或直劈各極騫騰有書其上爲天作髙山者其字甚大而懸穹亦甚髙或云以筏籮藤索從頂倒掛而書者西崕有白衣大士東崕有胡生達摩皆摩空粘壁而成似非人迹所到也東從南裏有玉皇閣當脊中由此崕扳西崕捱石磴有僧嵌一閣於崕隙其閣亦東向其崕上下陡絕中嵌橫紋而閣倚之挨橫紋而北又覆一亭中供巨佛倚壁而立以崕逼不容靑蓮座也其北橫紋並絕矣前聞鯨聲遙逓卽此閣僧其師爲南都人茹淡辟幽棲此有年昨以禪誦赴崕塲而守廬者乃其徒也畱余待之餘愛其幽險爲憩閣中作紀者半日僧爲具飡下午而師不至余問僧此處有路通金華山否僧言金華尙在東南隔大脊一重箐中無路上東向直躡東崕乃南趨逾頂而東下之蓋東崕至是匪石而土但峭削之極直列如屏其上爲難余時已神往卽仍下玉皇閣遂東向扳嶺上時有遊人在玉皇閣者交呼此處險極難階余不顧愈上愈峻二里有路緣腰自南而北擔者欲從此去余彊之南半里此路乃南通後嶺非東南逾頂者乃復東向躡峻擔者屢後呼之不至余不復待竭蹶上躋一里餘而東逾其脊從脊上俯視見州治在川東北矣乃卽從脊南趨半里又東南躡脊上一里始淩金華山頂於是北眺麗山西眺蘭州東眺鶴慶南眺大理𨿽嵌重之下不能辧其城郭人民而西之老君北之大脊東之大脊分支處南之印鶴橫環處雪防云派無不歷歷獻形正如天際眞人下辧九州俱如一黍也復從頂脊南行脊上已有路直前一里漸西轉向老君余知乃楊莊道乃轉而北瞰東向之路得一綫垂箐下遂從之下裏余路窮箐宻傾崕倒坎欹仄防翳下嵌莫測乃橫支扳跌跌一重復更一枝幸枝稠箐宻不知倒空之險如是一里如蹈碧海茫無際涯旣而審視忽見一塔下湧𨿽隔懸重箐而方隅在目知去石門不在弱水外矣益用扳墜之法又一里有綫徑伏箐間隨之亟行半里得中窪之峽又半里出三淸閣之後卽昨來審視而難從者於是下峽門過昨所飯處閴無一人乃前趨過昨所望虎穴之上此直康衢非險道矣乃從北道循西山北向下五里而返寓則擔夫猶未歸也

十六日平明炊飯而行循南街出七里至羅尢邑余以爲將濱湖而行而大道俱西南循坡竟不見波心渚影途中屢陟崗越澗皆自西向南而崗澗俱不已皆有村廬八里一村聚落頗盛從其南又一里大路將東轉而趨海門橋有岐西南入乃石寶上道也從此始與大道別南瞻印鶴山尖聳而當湖之南爲一川之南屏其脈自湖東南下伏而西度復聳故楡城大道過海門橋繞湖南而東由其東伏處南逾而出觀音山湖流所注由海門橋繞山北而西由其西盡處南搗而下沙溪石寶山又在印鶴西南東隔此溪南下又西隔駝彊江北流故其路從此溪北峽入又從駝彊江東峽渡然後及石寶之麓焉由岐路循西坡南下一里度一峽從硤南上轉而西行二里餘已遙望石寶山尖穹西大之南矣於是復西南下一里渉澗乃南向陟層崗峽中曲折三里始南逾其脊南下一里有水自西南峽來至此折而東去是爲駝彊江有大石梁南跨之橋南環城連阡南陟之半里有村廬倚南坡下頗盛是爲駝彊村從村南復隨箐南上一里餘登嶺脊從脊上西望老君山雪色崢嶸在重夾澗之西始知石寶之脈猶從金華南下而盡駝彊北轉之處若老君之脈則南從橫嶺而盡於黒防瀾滄之交矣平行脊上一里餘稍南下度峽坳半里東望海門橋之溪已破峽嵌底而南有路隨箐直下而就之此沙溪道也有岐南上盤西之南此石寶道乃南上盤一里餘淩峯之南遂西轉而飯從嶺頭西向行二里稍下而逾脊西隨之南轉西向一里又西南逾其北突之崕始平望石寶之尖與西並峙而白塔髙懸其間南一里遂墜壑直下一里抵崕麓則駝彊江自南而北奔流石崕峽中而兩崕東西夾峙巉石飛騰古木盤聳懸藤宻箐防蔽山谷祗覺緑云上幕而仰不見天日玉龍下馳而旁不露津涯蓋西卽石寶之麓東乃北繞之駢夾止容一水而下嵌上逼極幽異之勢循東崕南行三里夾壁稍開有石梁西渡立梁上四眺尙不見寺托何處而梁南兩崕溯水而上已無纎徑而橋東有路南逾東則沙溪之道也度橋西半里西壁稍開中墜一坑甚峻有巨閣當其口已傾圯不蔽風雨而坑中亦無入路惟仰見其上盤崕層疊云廻幛擁如芙蓉十二樓令人目心駭路循坑右盤崕磴曲折上一里餘而入石寶寺山門門殿三四層俱東向荒落不整僧道亦寥寂然石階殿址固自雄也余停行李於後殿之右一老僧棲其後初不延納予不顧卽從殿北盤左腋窮北巖二重復下從殿南盤右腋窮北巖一重再下則老僧已炊黃粱相待時已下午復從右腋上玉皇閣窮塔頂旣暮始下蓋後殿正嵌崕腳其層亙之崕重重上盤而路各從兩旁腋間分道橫披而入其前旣懸削不能直上而上亦中斷不能交通故殿後第一層分嵌三竅北竅二重路從北腋轉南竅一重路從南腋轉俱廻臨殿上而中間不通其上又環爲第二層殿後仰瞻不見也路又從玉皇北轉卽憑臨第一層之上從突崕北陟躡北支西上三里餘淩後峯之頂頂頗平西半里有白塔當坪間又中窪爲土塘者二而無水窪之南皆石坡外突平如塘堰而石靣有紋如龍鱗有小窪嵌其上皆淺而有水其頂卽西並大脊其橫列上聳西擁如屏欲躡其上路絕日暮而止僧言其上有天成石像並不竭石池余所覩不一亦少就雕刻不辧孰爲天成也十七日由石寶飯而下山二里度橋東上卽轉東南二里東逾其脊乃轉而南行漸下轉而西南三里又轉而東一里循山南轉二里過一南度之脊裏余越嶺而南始望見沙溪之塢辟於南麓所陟之與東界大山相持而南中夾大塢而劍川湖之流合駝彊江出峽貫於川中所謂沙溪也其塢東西濶五六里南北不下五十里所出米谷甚盛劍川州皆來取足焉從嶺南行又二里頭石忽湧起如獅如象髙者成崕卑者爲級穿門蹈瓣覺其有異而不知其卽鐘山也去而後知之欲再返觀已無及矣又一里遂東南下三里及其麓從田塍間東南行二里得一大村曰沙腿遇一僧卽石寶山之主僧也欲畱余還觀鐘山且言從此而西四十里過蕨食坪卽通楊村蘭州由蘭州出五塩井徑從雲龍州抵永昌甚便余將從之以浪穹何巢阿未晤且欲一觀大理更聞此地東去卽觀音山爲鶴慶大理通道若捨此而西卽多未了之願乃別僧東南行塍間三里至四屯村廬甚盛沙溪之水流其東有木梁東西駕其上甚長度橋又東南望峽坡而趨二里由峽躡坡東向上者五里得一坡頂踞而飯又東一里餘見路右有峽西墜如劃塹其南有崕北向一洞亦北向辟門艱於墜峽惟隔崕眺望不及扳也又東裏余抵東脊之下有澗自北來小流其中南注西墜峽間大路渉澗而東逾脊已乃知其爲三營道如欲趨觀音山當溯澗而北入塢余乃復返澗西北向溯之入行夾中徑甚微兩旁石樹漸合二里出夾乃東北躡坡而上坡間萬松森列馬纓花映日燒林而不聞人聲五里轉而東又上五里始躡其脊脊南北俱中反窪而成坳穿坳一里始東北向下望見東界遙山屏列上干雲霄而其下支撐隴盤猶不見下辟之塢也墜峽而下二里又見東麓海子一圍水光如黛浮映山谷獨其徑蕪塞第望之東下又二里始有路自北頂而下隨之東北降又五里始及山麓麓之東平壑內環小山外繞自西大山北麓分支回環東抱又轉而西夾於南麓四周如城中辟如規北半衍爲平疇南半瀦爲海子海子之水反西南逼大山之麓破峽墜去其中蓋另一天也當壑之中有居廬駢集是爲羅木哨其北岡如負扆獨擁於後而前有廬室倚其陽爲李氏之居地靈人傑信有徴哉東行塍疇間二里過羅木哨村又東一里餘大道自西北向東南交過之又東半里抵東岡下循而北乃東向逾坳而上又半里乃下及其東麓有數十家瀕東溪而居其溪自三岔路澗峽發源經觀音山過此而西南繞出洞鼻合浪穹海子及鳳羽悶江而同入普陀崆南經中所下洱海者也其時將暮擔者欲止問村人不得乃悞從村南度小橋由溪東大道北行二里得觀音舗村日已暮遂宿

十八日昧爽促飯而擔夫逃矣店人厚索余貲爲送浪穹遂南行二里過一石橋循東山之麓而南七里至牛街子循山南去爲三營大道由岐西南過熱水塘行塢中爲浪穹間道蓋此地已爲浪穹鶴慶犬牙錯壤矣於是西南從支坡下一里過熱水塘有居廬繞之餘南行塍間其塢擴然大開西南八里有小溪自東而西注越溪又東南眺三營居廬甚盛倚東山之麓其更崇西望溪流逼西山之麓其疇更沃過此中橫之溪已全爲浪穹境矣又南十里則大溪自西而東向曲由其西有木橋南北跨之橋左右俱有村廬南度之行溪之西三里溪復自東而西向曲又度橋而行溪之東三里於是其溪西逼西山南突之嘴路東南陟隴而行四里則大溪又自西而東向曲有石梁南跨之而梁已中圯陟之頗危梁之南居廬亦盛有闗帝廟東南向是爲大屯屯之西一山北自西大山分支南突其東南又有一山南自東大山分支北突若持衡之鍼東西交對而中不接大溪之水北搗出洞鼻之東垂又曲而南環東橫山之西麓若梭之穿其隙者兩山旣分懸塢中塢亦若界而爲二於是又西南行塍間三里轉而西三里過一小石梁其西則平湖浩然北接海子南映山光而西浮雉堞有堤界其中直西南而達於城乃遵堤而行極似明聖蘇堤𨿽無六橋花栁而四山環翠中阜弄珠又西子之所不能及也湖中魚舠泛泛茸艸新蒲防瓊飛翠有不盡蒼茫無邊防灔之意湖名茈碧有以也西二里湖中有阜中懸百家居其上南有一突石大三丈其形如龜北有一廻崗髙四尺長十餘丈東突而昂其首則蛇石也龜與蛇交盤於一阜之間四旁沸泉騰溢者九穴而龜之口向東南蛇之口向東北皆張吻吐沸交流環溢於重湖之內龜之上建武閣以九穴環其下今名九气防余循龜之南見其防中沸水其上唇覆出爲人擊缺其水熱不可以濯有僧見余逺至遂畱飯且及夫僕焉其北蛇崗之下亦新建一庵余以入城急不暇徧歷由防復行堤間一里度一平橋又二里入浪穹東門一里抵西山之下乃南轉入防明寺憩行李於方丈寺東向其殿已久敝僧方修飾之寺之南爲文昌閣皆東向而溫泉卽洋溢池之北旣憩行李時甫過午入叩何公巢阿一見卽把臂入林欣然恨晚遂畱酌及東更命其長君送至寺宿焉

十九日何君復具飡於家擕行李入文廟西廡乃其姻劉君匏石讀書處也上午何君具舟東闗外拉餘同諸郎四人兩舟受八人泛湖而北舟不用檝以竹篙刺水而已渡湖東北三里湖心見魚舎兩三家有斷梗垂楊環之何君將就其處結樓綴亭綰納湖山之勝命余預題聯額余唯唯眺覽久之仍泛舟西北二里遂由湖而入海子南湖北海形如葫蘆而中束如葫蘆之頸焉湖大而淺海小而深湖名茈碧海名洱源東爲出洞鼻西爲頭村北爲龍王廟三靣山環成窩而海子中溢南出而爲胡海子中央底深數丈而水色澄瑩有琉璃光穴從水底噴起如貫珠聨璧結爲柱幃上躍水靣者尺許從旁遙覷水中之影千花萬蕊噴成珠樹粒粒分明絲絲不亂所謂靈海耀珠也山海經所謂洱源出罷谷山卽此楊太史有泛湖窮洱源遺碑沒山間何君近購得之將爲立亭以志其勝焉從海子西南涯登陸西行田間入一庵卽防明寺之下院也何君之戚已具飡庵中爲之醉飽下午仍下舟泛湖西南二里再入小港何君爲姻家拉去兩幼郎畱寺令兩長君同余還晚飡而宿文廟西廡

二十日何君未歸兩長君淸晨候飯乃擕盒抱琴竟堤而東再爲九气防之遊擬浴於池而浴池無覆室是日以街子浴者雜遝乃已遂由新庵掬蛇口溫泉憩弄久之仍至九气防撫琴命酌何長君不特文章擅藻而絲竹俱精就龜石泉瀹雞卵爲飡味勝於湯煮者已而寺僧更出盒佐觴下午乃返西風甚急何長君抱琴向風而行以風韻弦其聲冷冷山水之調更出自然也二十一日何君歸飯餘於前樓以其集示余中有爲余詠者余亦作二詩以酬之

二十二日何君特設宴宴余余以小疾欲暫臥懇辭不獲彊起赴酌何君出所藏山谷眞迹楊升庵手卷相示二十三日何長君聨騎同爲佛光寨之遊佛光寨乃浪穹東山之最髙而險者東山北自觀音山南下一穹而爲三營後山再穹而爲佛光寨三穹而爲靈應山其勢皆崇雄如屏連障天半遙望𨿽支隴其中實多崩崕疊壁不易扳躋故佛光寨夙稱天險國初旣平滇西右丞普顏篤者復據此以叛久徵不下數年而後克之今以其地建靈光寺從寺後而上有一女闗最險言一女當闗莫之能越也顏篤據寨以諸女分竚頭遙望山下無所不見從闗而上卽通後山之道北出七坪南下北牙者也余聞其勝故與長君先及之仍從九气防共十里過大屯梁其梁已折而重建橫木橋以渡遂從東北行五里轉而東從徑路又三里直抵東山下乃沿山東北上又二里而及靈光寺寺門東向下臨遙川其前坡𨿽峻而石不多惟寺門一石髙突如屋前樓後殿兩廡爲炊臥之所乃何君之伯某府別駕所建今且就圯矣余至先有三客在皆呂姓一少而麻衣者爲呂揮使之子其二長者卽其叔也具飡相餉爲餘言一女闗之勝欲卽登之諸君謂日晚不及迨下午諸呂別去何長君亦往三營戚家余獨畱寺中爲明晨徧歷之計【諸呂畱蔬米於僧令供余且余遊】

二十四日晨起索飯卽同寺僧從寺後躋危坡而上二里餘有岐北盤入峽者向寨址道也歷級直上而南越頭者向一女闗道也余從其上者一里餘淩坡之脊隨之南轉卽普顏篤之舊寨也南一里頭始有石累累從其下東轉綫徑橫腰【下闕】

二十五日至月終俱闕

己卯三月初一日何長公以騎至文廟前再饋飡爲包乃出南門一里過演武塲大道東南去乃由岐西南循西山行四里西山南盡有水自西峽出卽鳳羽之流也其水頗大南卽天馬山橫夾之與西山南盡處相峙若門水出其中東注茈碧湖南坡塍間抵練城而南入普駝崆路循西山南盡處溯水而入五里北崕忽石峯壁立聳首西顧其內塢稍開有村當聳首下塢中是名山闗聳首之上有神宇踞石巓望之突兀甚蓋卽縣後山自三臺分支南下此其西南盡處也其內大脊稍西曲南與天馬夾成東西塢循溪北崕間又三里餘西抵大脊之下於是折而南一里渡澗東循東山南行一里爲悶江門哨有守哨者在路旁又南二里有小山當峽而踞扼水之吭鳳羽之水南來鐵甲塲之澗西出合而搗東崕下路乃緣崕襲其上二里出扼吭之南村居當坡東若綰其口者由是村南山塢大開西爲鳳羽東爲啟始後山夾成南北大塢其勢甚開三流貫其中南自上駟北抵於此約二十里皆良田接塍綰谷成村曲峽通幽入靈臯夾水居古之朱陳村桃花源寥落已盡而畱此一奧亦大奇事也循東山而南爲新生邑共五里折而西度塢中截塢五里抵西山鳳羽之下是爲舎上盤古之鳳羽縣也今有巡司一流一土尹姓呂夢熊先馳使導爲居停而尹以捕緝往後山其家出飯待客薄暮尹還更具酌設鼓吹焉是夜大雨迨曉而雪滿西山焉

初二日晨飡後尹具數騎邀余遊西山蓋西山卽鳳羽之東垂也條崗數十丈俱東向蜿蜒而下北爲土主坪南爲白王寨是日飯於白王寨北支帝釋寺中其支連疊三寺而俱無僧居言亦以避寇去也從土主廟更西上十五里卽闗坪爲鳳羽絕頂其南白王廟後其山更髙望之皆雪光皚皚而不及登

初三日尹備騎命四人導防淸源晨飡後卽行循西山南行五里過一村有山橫亙塢南大塢至是南盡而分爲二峽西峽路由馬子哨通漾濞有一水出其中東峽路由花甸哨出洪珪山有二水出其中蓋南自馬子哨分支北突者由其北麓二里東防而陟塢過上駟村度三澗三里東抵一村復上坡循東南行一里度東澗之西乃南躡坡崗則東之蠟坪廠山與之橫亙山又夾成小塢南行一里乃折而東逾坳共一里東向下忽見一水自壑底出卽東澗之上流出自洞下者也亟下壑底睹其水自南穴出湧而北流成溪其上崕間一穴大僅二三尺亦北向上書淸源洞三字爲鄧川州搢紳楊南金筆水不從上洞出由洞口下降而入亦不見水其入處逼仄深墜恰如茶陵之後洞導者二一人負松明一筐一人燃松明爲炬以入南入數丈路分爲二下穿者爲穴上躋者爲樓樓之上復分二穴穿右穴而進其下甚削陷峽頗深卽下穿所入之峽也以壁削路阻不得達乃返穿左穴而進其內曲折駢夾髙不及丈濶亦如之而中多直竪之柱連支剖楹中盤旁叢分合間錯披隙透窽頗覺靈異但石質甚瑩白而爲松炬所薫若黒若煙煤著手卽膩不可脫蓋其洞旣不髙曠煙霧莫散而土人又慣用松明便於傴僂而益增其煤膩先是有識者謂余曰是洞須嵗首卽遊爲妙過二月卽爲煙所黒余問其故曰洞內經年人莫之入煙之舊染者旣漸退而白乳之新生者亦漸垂而長故一當新嵗人競遊之光景甚異從此至二月遊者已多漸生之乳旣被采折再染之垢愈益薫蒸但能防染衣服無復領其光華矣余不以其言爲然至是而知洞以低故其乳易采遂折取無餘其煙易染遂薫蒸有積其言誠不誣也透柱隙南入漸有水貯柱底盤中其盤皆石底廻環大如盆盎頗似粵西洞仙田之類但不能如其多也約進半里又墜穴西下其深四五尺復夾而南北下平上湊髙與濶亦不及丈南入三丈而止北入十餘丈亦窘縮不能進乃復出升墜穴之上循其南隙更披隘以入入數丈洞漸低乳柱漸逼俯膝透隙匍匐愈難復返而出由樓下坑內批隙東轉又入數十丈其內髙濶與南入者同而乳柱不能比勝旣窮乃西從下坑透穴出由坑仰眺其上稍覺空洞卽入時由樓上俯瞰處旣下穴出漸見天光乃升崕出口滿身皆染淄防垢矣乃下濯足水穴之口踞石而浣水從亂穴中汩汩出遂成大溪北去淸冷徹骨所畱二人炊黃粱於洞外者亦熟以所攜酒脯箕踞啖洞前仰見天光如洗四山如城甚愜幽興飯後仍逾西坳稍南遵花甸路橫涉中溪西上橫亙山之東阪沿山陟隴五里下出上駟村之西仍循西山北行一里過一村遂由小徑遵西山崗阪十餘里抵暮還宿尹宅

初四日尹備數騎循西山而北三里盤西山東出之嘴又半里忽見山麓有數樹撐空出馬足下其下之水聲淙淙出樹則泉穴自山底東透隙而出也又北半里有坑自北山防墜成峽渉之稍東又盤一嘴又三里而至波大邑倚西山而聚廬亦此間大聚落也由村北墜坑而下橫渉一澗又北上逾崗三里而下是爲鐡甲塲有溪自西山東注村廬夾之前悶江門南當夾阨水小山又東踞爲此中水口南北環山兩支復交於前又若別成一洞天者過溪上北山山自西北橫拖而東爲鐡甲塲龍砂實鳳羽第三重砂也東束溪流最爲固其西南之麓卽鐡甲東北之麓卽悶江門鳳羽一川全以此爲鎖鑰焉騎登其上還飯於鐡甲塲居民家置二罇於架上下煨以火挿藤於中而逓吸之屢添而味不減其村氓慣走甸皆多夷貨以孩兒茶防水餉客茶色若胭脂而無味下午忽風雨大至沾濡而返

初五日晨起欲別尹君以是日淸明畱宴於塋山卽土主廟北新塋也坐廟前觀祭掃者紛紛奢者擕一豬就塋間火炕之而祭貧者一雞就塋間弔殺之亦烹以祭廻憶先塋已三違春露不覺憮然亟返而臥

初六日余欲別而尹君謂前邀其嶽呂夢熊期今日至必再屈暫停適村有諸生許姓者邀登鳳羽南髙嶺隨之下午返而呂君果至相見甚懽

初七日尹君仍備騎同夢熊再爲淸源洞之遊先從白米村截川而東五里遵東山南行山麓有騎龍景帝廟廟北有泉一穴自崕下湧出崕石嵌磊巨木盤紏淸泉潄其下古藤絡其上境甚淸幽土人耕者見數騎至以爲追捕者俱釋耜而趨山走險呼之趨益急又南五里而抵淸源洞不復深入攬洞前形勢仍西渡中溪徧觀西山形勝而返

初八日同夢熊早飯後別尹君三十五里抵浪穹南門夢熊別去期中旬晤楡城余入文廟命顧僕借炊於防明寺而後往候何六安何公待余不至已先一日趨楡城矣余乃促何長君定夫爲明日行計

初九日早飯於何處比行陰雲四合有雨意何長君及次君仍以榼餞於南郊南行三里則鳳羽溪自西而東注架木橋度之又南一里抵天馬山麓乃循而東行風雨漸至東裏余有小阜踞峽口之北曰練城置浮屠於上爲縣學之案此縣普陀崆水口旣極逼束而又天生此一阜中懸以鎖鑰之茈碧湖洱源海及觀音山之水出於阜東鳳羽山之水出於阜西俱合於阜南是爲三江口由其西望之而行又二里將南入峽先有木橋跨其上度橋而東卽隨流南入峽口有數家當峽而居是爲巡檢司時風雨交橫少避於跨橋樓上樓圯不能蔽寒甚南望峽中風陣如舞北眺淩雲諸出沒閃爍坐久之雨不止乃彊擔夫行初從東崕南向行普陀崆中一里峽轉而西曲路亦西隨之一里復轉而南一里有一家倚東而居而雨甚不及問又南江流搗崆中愈驟崆中石聳突而激湍或橫檻以扼之或夾門以束之或齟齬或劍防或犀象或鷙鳥百態以極其搏截之勢而水終不爲所阻或跨而出之或穿而過之或挾而瀠之百狀以盡超越之觀時沸流傾足下大雨注頭上兩崕夾身一綫透腋覺神旺二里顧西崕之底有小穴當危崕下東向與波流吞吐心以爲異過而問熱水洞何在始知卽此穴也先是土人言普陀峒中有熱水洞門甚隘而中頗寛其水自洞底湧出如沸湯人入洞門爲熱气所蒸無不浹汗有疾者輙愈【九气防止可煮卵而此可縻肉】余時寒甚南一里峽乃盡前散爲塢半里抵塢爲下山口有村當塢爲鄧川州境於是兩江防夾堤垂楊路從東防行六里而抵中所時衣已濕透風雨不止乃覓逆旅沸湯爲飯入叩劉陶石劉君出酒慰寒遂宿其前樓出楊太史二十四气歌相示書法帶趙而有媚逸之致

初十日雨止而餘寒猶在四山雪色照入迨飯而負擔之夫逸去劉君乃令人覓小舟於江防之西覆鐘山下另覓夫肩行李從陸行言西山下有湖可遊欲與餘同泛也先西過大石梁乃跨彌苴佉江上者西行塍中一里有小橋跨小溪上卽羅時江也橋之北水塘防灩靑蒲防茸橋之南溪流如綫蛇行兩畦間因踞橋坐而待舟舟至卽行隨溪遵其東麓南行兩旁塍低於溪壅防行水於中其流𨿽小而急二里則兩防漸平而走沙中壅舟膠不前劉君與余乃登防行隴舟人乃淩波曳舟五里乃復下舟少曲而西半里遂南挺而下湖湖中茭蒲泛泛多有連蕪爲畦植柳爲防而結廬於中者汀港相間曲折成趣深處則曠然展鏡夾處則窅然罨畫翛翛有江南風景而外有四山環翠覺西子湖又反出其下也湖中渚田甚沃種蒜大如拳而味異鶯粟花連疇接隴於黛柳鏡波之間景趣殊勝三里湖盡又南行港間一里有路自東橫亙於西山卽達州治之通道也堤之下連架三橋以泄水舟由堤北東行一里穿橋而南又半里有小橋曰三條橋卽北從中所來之大道也水穿橋東路度橋南俱南向行初約顧僕以行李待於此而不在劉君臨岐局蹐時已過午腹餒余揮手別劉君令速返余遵大道南行傍臥牛山東突之嘴行臥牛山者鄧川東下南砂之臂也一大峯一小峯相屬而下大者名臥牛小名象山土人以象小而牛大今俱呼爲象山云湊峽之間有數十家當道是爲鄧川馹過馹一里上盤西山之嘴始追及擔僕遂南上洱海直上關而北而由嘴南仍依西山南下二里下度一峽口其峽自西山出橫陟之而南上坡間又二里有坊當道逾坡南行始與洱海近共五里西山之坡東向而突海中是爲龍王廟南崕之下有油魚洞西山腋中有十里香奇樹皆爲此中奇勝而南瞻沙坪去坡一里而遙急令擔僕先覓寓具飡余並探此而後中食乃從大路東半里下至海崖其廟東臨大海有漁戶數家居廟中廟前一坑下墜其坑南北橫二丈東西濶八尺其下再嵌而下則水貫峽底小魚千萬頭雜沓於內漁人見余至取飯一掌撒則羣叢而嘬之蓋其下亦有細穴潛通洱海但無大魚不過如指者耳油魚洞在廟崕曲之間水石交薄崕內遜而抱水東向如玦崕下插水中空洞透漏毎年八月十五有小魚出其中大亦如指而周身俱油爲此中第一味過十月復烏有矣崕之後石聳如芙蓉裂瓣從其隙下窺之多有水潄其底蓋其下皆潛通也稍西上有中窪之宕當路左其東崕潄根亦有水外通與海波同爲消長焉從其側交大道而西逾坡不得路望所謂三家村者尙隔一箐踞西峽間半里越坡而下又西半里陟箐而上乃沿西山南向而趨一里漸得路轉入西峽半里抵三家村問老嫗指奇樹在村後田間又半里至其下其樹南臨深防而南幹半空直然挺立其花黃白色大如蓮亦有十二瓣按月而閏增一瓣開時香聞逺甚土人謂之十里香楡城有風花雪月四大景【上關風下關花蒼山雪洱海月】上闗以此花者按志楡城異產有木蓮花而不注何地然他處亦不聞豈卽此耶花自正月抵二月終乃謝時無餘瓣余不能聞香見色惟撫其本辧其葉而已乃從村南下坡二里而至沙坪入邸舎晚飡已熟而劉君所倩擔夫已去乃另倩爲早行計

十一日早炊平明夫至乃行由沙坪而南一里餘西山之支又橫突而東爲龍首闗蓋防蒼山北界之第一峯也鳳羽南行度花甸哨南嶺而東北轉者爲龍王廟後諸山迆從鄧川之臥牛溪始而北盡於天馬南峙者爲防蒼而東垂北顧實始於此所以謂之龍首入城北門半里出南門乃依防蒼東麓南行髙眺西峯多墜坑而下蓋後如列屏前如連袂所謂十九峯者皆如五老比肩而中墜爲坑者也南二里過第二峽之南有村當大路之右曰波羅村其西山麓有蛺蝶泉之異余聞之已久至是得土人西指乃令僕擔先趨而余獨從村南西向望山麓而馳半里有流泉淙淙溯之又西半里抵山麓有樹大合抱倚崕而聳立下有泉東向潄根竅而出淸冽可鑑稍東其下又有一小樹仍有一小泉亦潄根而出二泉滙爲方丈之沼卽所溯之上流也泉上大樹當四月初發花如蛺蝶須翅詡然與生蝶無異又有眞蝶千萬連須鉤足自樹頂倒懸而下及於泉靣繽紛絡繹五色煥然遊人俱從此月羣而觀之過五月乃已余在粵西三里陸參戎卽爲餘言其異至此又以時蚤未花詢之土人或言蛺蝶卽其花所變或言以花形相似故引類而來未知孰是然龍首南北相距不出數里有此二奇葩一恨於已落一恨於未蕊皆不過一月而各不相遇乃折其枝圗其葉而後行已望見山北第二峽其口對逼如門相去不逺乃北上躡之其坡甚峻路有樵者問之一人曰此路從峽南直上乃樵道無他奇南峽中有古佛洞甚異但懸崕絕壁恐不能行無引者亦不能識又一老人欣然曰君旣萬里而來不爲險阻余何難前余乃解長衣並所折蛺蝶枝負之行共西上三里乃折而南又平上三里復西向懸躋又二里竟淩南峽之上乃第三峽也於是緣崕上西行上下皆危崕絕壁積雪皚皚當石崕間旭日映之光艷奪目下瞰南峯與崕又駢峙成峽其內墜壑深杳其外東臨大道有居廬當其平豁之口甚盛以此崕南下俱削石故必由北坡上而南轉西入也又西上二里崕石愈嶻嶪對崕亦穹環駢繞蓋前猶下崕相對而至此則上峯俱廻合矣又一里盤崕漸北一石橫足下而上崕飛騫刺空下崕倒影無底導者曰上崕腋間有洞曰大水下崕腋間有洞曰古佛而四睇皆無路導者曰此石昔從上崖墜下橫壓下洞之上路爲之塞遂由石之西扳枝直墜其下果有門南向而上不能見也門若裂罅髙而不濶中分三層下層墜若眢井俯窺窅黒而不見其底昔曽置級以下煹燈而入甚深今級廢燈無不能下矣中層分瓣排楞內深三丈石潤而潔洞狹而朗如披帷踐榭坐其內隨峽引眺正遙對海光而洞門之上有中垂之石儼如龍首倒懸寶絡中掛上層在中洞右崕之後盤空上透望頗窱而中洞兩崕中削內無從上其前門夾處兩崕中湊左崕前削石防如猴少刓其端首大如卵可踐猴首飛度右崕以入上洞但右崕欹側與左崕𨿽中懸二尺餘手無他援而猴首之足亦僅防半趾躍陟甚難昔有橫板之度而今無從覓故以古佛名自僧去佛移其疊級架梯亦久廢無存今遂不覺閉塞余謂不閉塞不奇也乃復上石從其門捫崕直上崕亦迸隙成門門亦南向髙而不濶與下洞同但無其層疊之異峽左石片下垂擊之作鐘鼔聲北向入三丈峽窮而躡之上有窪當後壁之半外聳石片中刓如虀臼以手摸之內圓而底平乃天成貯泉之器也其上有白痕自洞頂下垂其中如玉龍倒影乃滴水之痕臼側有白磁一乃昔人置以飲水者觀玩旣久乃復下庋者導者乃取樵後峽去余仍循崕東下三里當崕之口路將轉北見其側亦有小岐東向艸石間可免北行之迂乃隨之下其下甚峻三里乃折而東又平下三里乃及麓渡東出之澗澗南有巨石髙穹牧者多踞其上見余自北崕下爭覘眺之不知爲何許人也又南一里半及周城村後乃周出半里入夾路之衢則龍首關來大道也時腹已餒問去楡城道尙六十里亟竭蹶而趨遙望洱東北蒼山西列十九峯𨿽比肩連袂而大勢又中分兩重北重自龍首而南至洪圭其支東拖而出又從洪圭後再起南起爲南重自無爲而南至龍尾關其支乃盡十三里過某村之西西瞻有路登山爲花甸道又南逾東拖之崗四里過二鋪又十五里而過頭鋪又十三里而至三塔寺入大空山房則何巢阿同其幼子相望於門僧覺宗出酒沃饑而後飯夜同巢阿出寺徘徊塔下松陰塔影隠現於雪痕月色之間令人悄然十二日覺宗具騎挈飡何君同爲淸碧溪遊出寺卽南向行三里過小紙房又南過大紙房其東卽郡城之西門其西山下卽演武塲又南一里半過石馬泉泉一方在坡坳間水從此溢出馮元成謂其淸冽不減慧山甃爲方池其上有廢址皆其遺也又南半里爲一塔寺前有諸葛祠並書院又南過中和玉局二峯六里渡一溪頗大又南有峯東環而下又二里盤峯岡之南乃西向覓小徑入峽峽中西望重峯罩映最髙一峯當其後有雪痕一派獨髙垂如疋練界靑山有溪從峽中東注卽淸碧之下流也從溪北躡岡西上二里有馬鬛在左岡之上爲阮尙賓之墓從其後西二里躡峻淩崕其崕髙穹溪上與對崕駢突如門上聳下削溪破其中出從此以內溪嵌於下崕夾於上俱偪仄深窅路緣崕端挨北峯西入一里馬不可行乃令從者守馬於溪側顧僕亦止焉余與阿巢父子同兩僧溯溪入屢陟其南北一里有巨石蹲澗旁兩崕巉石堆削如夾西眺內門雙聳中劈僅如一綫後峯垂雪正當其中掩映層疊如掛幅中垂幽異殊甚覺宗輒解筐酌酒凡三勸酬復西半里其水倒峽瀉石間日色光膩文理燦然頗饒煙雲之致於是盤崕而上一里北峯稍開得髙穹之坪又西半里自坪西下復與澗遇循澗西向半里直逼夾門之下則水從門中突崕下墜其髙丈餘而下爲澄潭潭廣二丈餘波光瑩映不覺其深而突崕之槽爲水所汩髙𨿽丈餘膩滑不可著足時余狎之不覺見二僧已逾上崕而何父子欲從澗北上余獨在潭上覓路不得遂躡峯槽與水爭道爲石滑足與水俱下傾注潭中水及其項亟躍而出踞石絞衣扳北崕登其上下瞰余失足之槽𨿽髙丈餘其上槽道曲折如削膩滑光甚卽上其初層其中升降更無可階也再逾西崕下覷其內有潭方廣各二丈其色純緑漾光浮黛照耀崕谷午日射其中金碧交蕩光怪得未曽有潭三靣石壁環窩南北二靣石門之壁其髙參天卽峽底之石髙亦二三丈而腳嵌顙突下與兩旁聨爲一石若剖半盎並無纎隙透水潭中而突顙之上如檐覆潭者亦無滴瀝拋崕下墜而水自潭中輙東靣而溢轟倒槽道如龍破峽余從崕端俯而見之亟扳崕下墜踞石坐潭上不特影空人心覺一毛一孔無不瑩澈亟解濕衣曝石上就流濯足就日曝背冷堪滌煩暖若挾纊何君父子亦百計援險至相叫奇絕久之崕日西映衣亦漸幹乃披衣復登崕端從其上復西逼峽門卽潭左環崕之上其北有覆崕空可當亭榭之憩前有地如掌平甃若臺可下瞰澄潭而險逼不能全見旣前余欲再窮門內二潭以登懸雪之峯何君輩不能從亦不能阻但云余輩當出待於休馬處余遂轉北崕中垂處西向直上一里得東來之道自髙穹之坪來遵之曲折西上甚峻一里逾峽門北頂復平行而西半里其內兩崕石壁復髙駢夾起門內上流之澗仍下嵌深底路旁北崕削壁無防不能前度乃以石條懸崕架空度爲棧道四五丈是名陽橋亦曰仙橋橋之下正門內之第二潭所滙爲石所虧蔽不及見度橋北有疊石貼壁間稍北疊石復北斷乃趂其級南墜澗底底有小水蛇行塊石間乃西自第一潭注第二潭者時第二潭已過而不知只望澗中西去兩崕又駢對如門門下又兩巨石夾峙上有石坪覆如屋而塞其後覆屋之下又水瀦其中亦澄碧淵渟而大不及外潭之半其後塞壁之上水從上澗垂下其聲潺潺不絕而前則從塊石間東注二潭矣余急於西上遂從澗中歷塊石而上澗中於是無纎流然塊石經衝滌之餘不特無污染而更光膩小者踐之巨者扳之更巨者則轉夾而梯之上矚兩崕危轟直夾而彌極雄厲漸上二里磵石髙穹滑不能上乃從北崕轉陟箐中崕根有小路爲密箐所翳披之而行又二里聞人聲在絕壁下乃樵者拾枯於此捆縛而返見餘言前已無路不復可逾余不信更從叢篁中披躡而西上其處竹形漸大亦漸密路斷無痕余莽披之去巾解服扳竹爲絙復逾裏余其下壑底又環轉而北與垂雪後峯又界爲兩重無從竟升聞淸澗有路可逾從嶺通漾鼻豈尙當從澗中歷塊耶時已下午腹甚餒乃亟下則負芻之樵猶匍匐箐中遂從舊道五里過第一潭隨水而前觀第二潭其潭當夾門逼束之內左崕卽陽橋髙橫於上乃從潭左扳隙登上陽橋逾東嶺而下四里逾髙穹之坪望西澗之潭已無人迹亟東下沿溪出二里至休馬處何君輩已去獨畱顧僕守飯於此遂啜之東出三里半過阮墓從墓右下渡澗由澗東南向上嶺路當南逾髙嶺乃爲感通間道余東逾其餘支三里下至東麓之半牧者指感通道須西南逾髙脊乃得復折而西南上躋二里登嶺頭乃循嶺西行三里乃稍下度一峽轉而南松檜翳依淨宇髙下是爲宕山而感通寺在其中蓋三塔感通各有僧廬三十六房而三塔列於兩旁總以寺前山門爲出入感通隨崕逐林各爲一院無山門總攝而正殿所在與諸房等正殿之方丈有大云堂時何君輩不知止於何所方逐房探問中一房曰班山乃楊升庵寫韻樓故址初聞何君止此方過其門後有一人追至畱還其房余告以欲覓同行者其人曰余知其所止必欵齋而後行余視其貌似曽半靣而忘從何處諦審之知爲王賡虞乃衛侯之子爲大理庠生向曽於大覺寺防於徧周師處者也見余過故父子相諗而挽畱余飯焉旣飯而暮遂同招者過大云堂前北上得何君所止靜室復與之席地而飲夜月不如前日之皎

十三日與何君同赴齋房別因徧探諸院時山鵑花盛開各院無不燦然中庭院外喬松修竹間以茶樹樹皆髙三四丈絕與桂相似時方采摘無不架梯升樹茶味頗佳炒而復曝不免黝黒已入正殿山門亦宏敞殿前有石亭中立我太祖髙皇帝賜僧無極歸雲南詩十八首前後有禦防此僧自雲南入朝以白馬茶樹獻髙皇帝臨軒見之而馬嘶花開遂防厚眷後從大江還故土帝親灑天葩以江行所過各賦一詩送之又令諸翰林大臣皆作詩送歸今宸翰已不存而詩碑猶當時所鐫者李中谿大理郡誌以奎章不可與文獻同輯竟不之錄然其文獻門中亦有禦制文何獨詩而不可同輯耶殿東向僧爲煮茗設獻已乃由寺後西堂登嶺覓波羅巖寺後有登山大道二一直上西北由淸碧溪南峯上十五里而至小佛光寨疑與昨淸碧溪中所望雪防中懸處相近卽後山所謂筆架山之東峯一分岐向西南溯寺南第十九澗之峽北行六里而至波羅巖波羅巖者昔有趙波羅棲此朝夕禮佛印二足迹於方石上故後人卽以波羅名波羅者乃此方有家道人之稱其石今移大殿中爲拜臺時余與何君喬梓騎而行離寺卽無樹其山童然一里由岐向西南而登四里逾嶺而西其嶺亦南與對山夾澗爲門者澗底水細不及淸澄而內峽稍開亦循北山西入又一里北山有石橫疊成巖南臨深壑壑之西南大山前抱如屏挿天而尖峯齒齒列其上遙數之亦得十九又蒼山之具體而微者巖之西有僧構室三楹庭前疊石明淨引水一龕貯巖石下亦饒幽人之致僧瀹茗炙面爲餌以啖客久之乃別從舊路六里過大云堂時覺宗相待於班山乃復入而觀寫韻樓僧復具齋彊吞一盂而別其前有龍女樹樹從根分挺三四大枝各髙三四丈葉長二寸半濶半之而緑潤有光花白小於玉蘭亦木蓮之類而異其名時花已謝止存數朶在樹杪而髙不可折余僅折其空枝以行於是東下坡五里東出大道卽龍尾關達郡城者也乃遵道北行過七里五里二橋而入大理郡城南門徑大街而北過鼓樓乃出北門過弔橋而北折而西北二里暮入大空山房而宿

十四日觀石於寺南石工家何君與餘各以百錢市一小方何君所取者有峯巒防綴之妙余取其黒白明辧而已因與何君徧遊寺殿是寺在第十峯之下唐開元中建名崇聖寺前三塔鼎立而中塔最髙形方累十二層故今名爲三塔塔四旁皆髙松參天其西由山門而入有鐘樓與三塔對勢極雄壯而四壁已頽檐瓦半脫樓中有鐘極大徑可丈餘而厚及尺爲防氏時鑄其聲聞八十里樓後爲正殿殿後羅列諸碑其後爲雨珠觀音殿乃立像鑄銅而成者髙三丈鑄時分三節爲範肩以下先鑄就而銅已完忽天雨銅如珠眾共掬而鎔之恰成其首故有此名其左右回廊諸像亦甚整而廊傾不能蔽焉自後歷級上爲淨土庵卽方丈也前殿三楹佛座後有巨石二方嵌中楹間各方七尺厚寸許北一方爲逺山濶水之勢其波流瀠折極變化之妙有半舟尾汀煙間南一方爲髙峯疊嶂之觀其氤氳淺深各臻神化此二石與淸眞寺碑趺枯梅爲防蒼之最古者新石之妙莫如張順寧所寄大空山樓間諸石中有極其神妙更逾於舊者故知造物之愈出愈奇從此丹靑一家皆爲俗筆而畫苑可廢矣其後又有正殿庭中有白山茶一株花大如紅茶而瓣簇亦如之花尙未盡也淨土痷之北又有一庵其殿內外庭除俱以蒼石鋪地方塊大如方磚此亦舊制也而淸眞寺則新制以爲欄壁之用焉其庵前臨玉皇閣道院而路由前殿東鞏門入紺宮三重後乃爲閣而竟無一黃冠居守中空戶圮令人悵然

十五日是日爲街子之始蓋楡城有觀音街子之聚設於城西演武塲中其來甚久自此日始抵十九日而散十三省物無不至滇中諸夷物亦無不至聞數年來道路多阻亦減大半矣晨飡後何君以騎同余從寺左登其祖塋過寺東石戶村止余環堵數十圍而人戶俱流徙已盡以取石之役不堪其累也又西上二里半乃登其塋脈自峯頂連珠下墜前以三塔爲案頗有結聚環戶之勝還至寺後轉而南過李中谿墓乃下馬拜之中谿無子年七十餘自營此穴傍寺以爲皈依而孰知佛宇之爲滄桑耶由西石戶村入寺飯同巢阿趨街且欲入城訪呂郎而不意中途雨霰大作街子人俱奔還餘輩亦隨之還寺

十六日巢阿同乃郎往街子余由西門入叩呂夢熊乃郎訊其寓得於關帝廟前蓋西城之南隅也時已同劉陶石往街相馬矣余乃仍由西門西向一里半入演武塲俱結繃爲市環錯紛紜其北爲馬塲千騎交集數人騎而覘於中時男女雜沓交臂不便乃徧行塲市巢阿買文已返劉君物色無從遇覺宗爲飲於市且覓面爲飯觀塲中諸物多藥多氊布及銅器木具而已無足觀者書乃吾鄕所刻村塾中物及時文數種旣暮返寺中十七日巢阿別而歸約余自金騰東返仍同盡防蒼之勝目下恐漸熱先爲西行可也送至寺前余卽南入城遇劉陶石及沙坪徐孝廉知呂郎已先往馬塲遂與同出已遇呂知買馬未就旣而辭呂觀永昌賈人寶石琥珀及翠生石諸物亦無佳者仍覓面爲飯

十八日由東門入城定巾買竹箱修舊篋再過呂寓叩劉呂二君呂命其僕爲覓擔夫余乃返

十九日早過呂寓二君畱飯同劉君往叩王賡虞父子蓋王亦劉戚也王家在西南城角內其前卽淸眞寺寺門東向南門內大街寺乃教門沙氏所建所謂回回堂也殿前檻陛窓楞之下俱以蒼石代板如列畫滿堂俱新制而獨不得所謂古梅之石還寺所定夫來索金加添乃索其定錢仍掯不卽還令顧僕往追抵暮返曰彼已願行矣

二十日晨起候夫不至余乃以重物寄覺宗令顧僕與寺僧先行余仍入西門淸眞寺觀石碑上梅痕乃枯槎而無花白紋黒質尙未能如張順寧所寄者之奇也出南門遂與僧僕同行遵西山而南過五里七里二橋又三里過感通寺前入道其南有三四家夾道曰上睦又南則西山巍峩之勢少降東海灣環之形漸合十里過陽和鋪又十里南北兩山俱逼湊水搗其中如綫遙睇其內崇峯北繞蒼山之背壁立灣環掩映殊異破峽而入又二里南峯俱成石壁倒壓溪上北峯一支如渇兕下赴兩崕相粘中止通一綫剖石倒崕始行峽中繼穿石下峽相距不盈四尺石梁橫架其西長丈五尺而濶僅尺餘正如天臺之石梁南崕亦峻不能通路出南崕上俯而瞰之毛骨俱悚又西裏余折而北其溪下嵌甚微又北風雨大至北三里餘有數家倚西山下是爲潭子鋪其地爲趙州屬北五里轉而西又北十五里有溪自西峽來入是爲核桃箐渡箐溪又北五里有三四家倚西山下是爲茅艸房溪兩旁至此始容斸崕之塍然猶桮棬之綴於箐厎也是日楡道自漾濞下省趙州大理防化諸迎者蹀雨中其地去四十里橋尙五里計時才下午恐橋邊旅肆爲諸迎者所踞遂問舎而托焉亦以避雨也

徐霞客遊記卷九下

欽定四庫全書

徐霞客遊記卷十上

明徐宏祖撰

西南遊日記十七【雲南】

三月二十一日雞再鳴促主者炊起而飯天明乃行雲气猶勃勃也北向仍行溪西三里有亭橋跨溪上亭已半圮水沸橋下甚急是爲四十里橋橋東有數家倚東崖下皆居停之店此地反爲防化屬蓋橋西爲趙州其山之西爲防化橋東亦爲防化其山之東爲太和犬牙之錯如此至此始行溪東傍防蒼後麓行七里有數十家倚東山而廬夾路成巷是爲合江鋪至是始望西北峽山橫裂有山中披爲隙其南者余所從來峽也其北來者下江嘴所來漾濞峽也其西南下而去者二水合流而下順寧之峽也峽形𨿽遙分而溪流之防合尙深嵌西北峽中此鋪所見猶止南來一溪而已出鋪北東山余支垂而西突路北逾之遂並南來溪亦不可見蓋余支西盡之下卽兩江防合處而路不由之也西北行坡嶺者四里始兩有小流自東北兩峽出旣而盤曲西下一澗自東北峽來者差大有亭橋跨之亭已半圯是爲亨水橋蓋蒼山西下之水此爲最大亦西南合於南北二水交防處然則合江之稱實三流不止漾水濞水而已從橋西復西北逾一小嶺共一里始與漾水遇其水自漾濞來經此卽南與天生橋之水合破西南山峽去經順寧泮山而下瀾滄江路溯其東北岸行五里有村居夾而成巷爲金牛屯出北有小溪自東山出架石梁其上側有石碑拭而讀之乃羅近溪所題石門詩也題言石門近在橋左因矯首東望忽雲起迸坼露出靑芙蓉兩片插天拔地駢立對峙其內崇巒疊映云影出沒令人神躍亟呼顧僕與負僧而二人已前遙追之二里乃及方欲彊其還而一僧旁伺問之卽石門旁藥師寺僧也言門上有玉皇閣又有二洞明敞可居欣然願爲居停主乃東向從小路導餘五里抵山下過一村卽藥師寺也遂停杖其中其僧名性嚴坐余小閣上摘蠶豆爲餉時猶上午予欲登山性嚴言玉皇閣躡峯而上十餘里且有二洞之勝須明晨爲竟日遊今無及也蓋性嚴山中事未完旣送余返寺遂復去且以匙鑰置予側予時慕石門奇勝飡飯卽扃其閣東南望石門而趨皆荒翳斷塍竟不擇道也二里見大溪自石門出溪北無路入乃下就溪中溪中多巨石多奔流亦無路入惟望石門近在咫尺上下壁湊駢削萬仞相距不逾二丈其頂萬端如一其根止容一水蓋本一山外屏直從其脊一刀中剖而成者故旣難爲陸陟復無從溯溪徘徊久之乃渡溪南反隨路西出久之得一徑東向復從以入將及下復渡渡溪北縛溪中木架巨石以渡知此道乃不乏行人甚喜過望益東逼門下叢篁覆道道分爲二一東躡坡磴一南下溪口乃先降而就溪則溪水正從門中躍出有巨石當門扼流分爲二道襲之而下北則漫石騰空作珠簾狀而勢甚雄南則嵌槽搗隙爲懸霤形而勢甚束皆髙二丈餘兩旁石皆逼削無能上也乃復上就東岐躡磴已又分爲二一北上躡坡一南淩溪石乃先就溪淩石其石大若萬斛之舟髙汛溪中其根四面俱湍波瀠激獨西北一徑懸磴而上下瞰卽珠簾所從躍出之處上眺則石門兩崖劈云削翠髙駢逼湊眞奇觀也但門以內則石崩水湧路絕不通乃復上就北岐躡磴始猶藤箐防茸旣乃石崖聳突半里路窮循崖南轉飛崖倒影上逼雙闕下臨絕壑卽石門之根也𨿽猿扳鳥翥不能度而入矣久之從舊路返藥師寺

二十二日晨起飯性嚴束火負鐺摘豆裹米令僧僕分攜乃從寺後東向登山二里轉而南向循山腰上二里復隨峽轉東一里路分二岐一東上者爲花椒庵石洞道一南上者一里而逾石門之上此石門之北崖也所登處已在門之內對瞰南崖崩削之狀門底轟沸之形種種神往獨所踞崖端危險不能返觀猶覺未能兩盡也東眺門以內峽仍逼束水自東南嵌底而來其正東有山一支巍然中懸恰對峽門而玉皇閣踞其上尙不能遙望得之蓋其內木石茸密非如外峯可以一覽盡耳於是緣岡脊東上一里南與峽別折而東北上半里坳間有頽垣遺構爲玉峯寺廢址其後又有一廢址曰極樂庵從其後復轉向東南上半里再與東峽遇乃緣支峽東向行古木益深半里支峽東盡乃南度其上復北轉共二里而得玉皇閣閣南向石門而遙東臨峽壁而逼初剏於朱史二道人今岌岌矣閣東有臺其下有洞爲二道靜修處時二僧及僕俱燃火覓泉將爲炊余不及覓洞先從閣援石獨上蓋遙望峽後大山上聳三峯者眾皆指爲筆架峯謂卽東南淸碧溪後主峯予前由四潭而上曽探其陽玆更欲一窮其陰以盡石門澗水之源竟不暇招同行者而同行僧僕亦不能從余遂賈勇直前二里山石旣窮而土峯峻甚乃扳樹三里山樹亦盡漸陟其頂層累而上登一頂復起一頂頂皆燒茅流土無復棘翳惟頂坳間時叢木一區棘翳隨之予從嶺脊燒痕處行虎迹齒齒印沙土間連上數頂始造其極則猶然外峯也始知蒼山前後共峯兩重東峙者爲正峯而形如筆架者最髙西環者南從筆架北從三塔分支西來臂合而前湊爲石門但其中俱奔崖墜派不復開洋俱下盤夾箐水嵌其底木叢其上余從峯頭東瞰筆架山之下有水懸澗底其聲沸騰其形夭矯而上下俱爲叢木遙罨不能得其全此卽石門之源矣又從外嶺北行見其北又分支西下卽漾濞驛北之嶺西盡於漾濞橋者也時日色正午開霽特甚東面內峯嶻嶪楡城卽在東麓而間隔莫逾一以峯髙崖陡扳躋旣難一以山劃兩重中箐深陷降陟不易聞此山北坳中有大堡白雲寺可躋內峯絕頂又南逾筆架乃東下淸碧溪大堡之路當卽從分支西下之嶺循度脊而上無此中塹之箐眺久之乃循舊迹下三里忽誤而墜西北支路絕崖欹無從懸墜竟不知玉皇閣所倚之支在南在北也方徘徊間復乘之忽聞南箐中有呼噪聲知玉皇閣在其下余亦漫呼之已遙相應而尙隔一箐盤箐之上腋二里始得石崖於是扳隙墜空始無流墜之恐而傾如注又一里而出玉皇閣之右炊飯已寒重沸湯而飯之閣左少下有兩巨石合掌而成一洞洞髙一丈下濶丈五而上合尖其深入約及數丈而底甚平其石質粗礪洞形亦無曲折之致取其通明而已洞前石崖上下危削古木倒盤霏煙攬翠俯掬轟流令人有杳然別天之想時已復霽由舊路轉北而下一里而得花椒庵石洞洞亦巨石所覆其下半疊石盤半庋空中空處浮出二三丈上下亦離丈餘而平皆如砥惟北粘下盤之上而東西南三面俱虛檐如浮舫今以碎石隨其檐而塞之只畱門西向而置佛於中其前架樓三楹而反無壁若以窒洞者室樓則洞與樓兩全其勝矣龕中器用俱備而寂無居人戶亦設而不闗余媿行腳不能畱此爲悵然而去乃西向平下一里卽石門北頂北來之道向所由上者又北六里而返藥師二十三日晨起爲性嚴作玉皇閣募緣疏因出紙請書余書而後朝食山忽作因停屐待之近午少殺余換艸履性嚴披氈送之出藥師殿門卽北行二里涉一枯澗其澗自東北山麓出下嵌甚深蒼山之後至此又西一里矣旣渡西北上西紆之坡一里逾其上始見其西開一東西塢漾濞之水從其中東注之西向平下共二里山南有數十家當大路是爲漾濞驛別送僧溪行西北田塍間三里北界山環而稍南扼水直逼南山下爲磯頭村亦有數十家當磯之腋路南向盤之遂躡磯嘴而西半里止路轉北復開南北塢於是依東山西麓北行三里抵漾濞街居廬夾街有鐵鎖橋在街北上流一里而木架長橋卽當街跨下流皆渡漾濞之水而木橋小路較近余乃就木橋東買蔬米卽由此渡其中始覺湯湯西向又有一峽自西來是爲永平道望大塢北去亦數里而分爲二而永昌大道則從此而西始行塢中三里漸上又二里有數家夾道大坊跨之曰秀嶺連云言登嶺之始也是爲白木鋪由是循南坡西向上二里由坡間轉向南一里復轉向西於是回眺東之防蒼東北之鳳羽反愈近然所臨之峽則在南更西躡坡迆而上又四里有寺東向當坡嘴中懸是爲捨茶寺就而飯由其後又西上路稍平其南臨東出之澗猶故也又二里有村當嶺脊是爲橫嶺鋪鋪之西遂西躡交坑中又上三里而透嶺坳之脊其坳夾隘如門透其西卽有坑北墜又有坑西流路隨西流者下二里路轉西南峽而水乃由北峽去始知由北流而東入漾別上流者又南二里其峽中平而水忽分南北始知其脈由此峽中自西而東度其上所逾夾隘乃旣南而北突之峯非南來之脊也蓋由此而東下者爲橫嶺而東盡於白木鋪由其南逶迆南去者東挾碧溪江西挾勝備水而盡於兩水交防處是其脈亦不甚長也從峽中南行半里轉西有小水東南墜峽來始成流西去又一里隨流南轉四里有水自東峽出其流始大而峽愈逼南出隘已昏黒稍上坡共二里有一二家倚西坡上投宿不得又南兩崖愈湊三里及之復渡溪東有數家倚東崖下是太平鋪乃宿其敝樓

二十四日雞鳴具飯昧爽卽行越澗傍西山而南其峽仍逼五里遵西山之崖漸上五里盤其南突之嘴遂挾北峯西行路轉於上溪轉於下又西十里有村倚北山坡峽間廬舍最盛是爲打牛坪相傳諸葛丞相過此值立春打牛以示民者也又遵北坡隨峽流西下十里有山橫截其西潄橫截山之東麓太平鋪九渡河自東注之有數家當其交防之夾是爲勝備村此北來之水卽勝備江也盤村坡溯江而北半里乃陟亭橋渡江西崖崖峭甚半里又隔江與勝備村對又南一里有小峽自西來截之漸南上盤其東突之坡共七里又上而盤其南突之嘴水從其下西轉南折而破峽去路從其上挾北坡西下蓋其西有峽自西坳下墜而來又有山從峽南挾之俱東當突嘴之下與勝備合而破其南峽突嘴之路不能超峽而度其南挾之東垂故西折一里而下循其西坳又東折一里而上盤其東垂半里轉而南又有一小水自東垂南西峽來入乃捨其南去大流而溯其西來小流循東垂南崖西向入一里有村踞小流之北坡夾路成聚是爲黃連堡始知此小流卽雙橋河也飯於其處山忽至稍待復行漸轉西北行岡上二里其下峽直自北來乃下度峽中小橋而西從橋西卽躡西坡而上二里稍平西向塢倚南峯復上坡二里西逾岡脊南北俱有寺南峯當脊而起其巓頗聳有閣罩其上以逺不及登從脊西遙望其南壑雜沓而下髙山無與爲匹者當遙通阿祿司新牛街之境也其西壑亦雜沓而來其外逺山自北亙脊南去北支分而東向逶迆與此屬南抱爲壑頗寛豁而坡陀層伏不成平塢西山亙脊之半有寺中懸縹緲云嵐間卽所謂萬松仙景也於是從嶺頭盤旋西北二里轉過西下之峽由其北乃陟西來之脊其脊南北俱有峽路從其中共二里西向稍下樹木深翳再下再過脊又八里有數十家倚北坡夾道而廬是爲白土鋪又西入峽七里漸上漸逼西山山脊東垂南北墜壑甚深松翳愈密上下虧蔽有哨房在坡間曰松坡民哨而無居人此處松株獨茂彌山蔽谷更無他木【聞其地茯苓甚多鮮喫如山藥】坡名以松宜也其脊蓋自西嶺分支東度觀音山者第不知南北之水何下耳於是西上躡磴甚峻數十盤而登共五里有寺踞東懸之脊東向憑臨於松雲翠濤間是爲萬松仙景寺後有閣曰松梵朱按君泰禎所題登之東眺甚豁蒼山雪色與松壑濤聲逺近交映也由其後再曲折上躋二里餘登嶺頭又一里餘西過一脊以爲絕頂矣頂脊南北分墜之峽似猶東出者又西上一里躡南突之巓榜曰日升天頂又西一里穿峽而入有數家散處峽窪間俱以木皮爲屋木枝爲壁是爲天頂鋪先是土人俱稱爲天井予以爲在深壑中而不意反在萬山絕頂也問所謂井者亦竟無有嶺頭之廬以非常站所歇彊之後可旣止風交作寒气逼人且無從市米得面爲餅而啖之臥

二十五日昧爽起平明卽行霧蔽山頂茫無可見西向稍下一里山峯簇立成窪窪中有小路北去有小道南流大道隨之南行峽中一里折而隨峽西下峽南已墜壑盤空窈然西出矣西下三里有哨房當坡而西向亦虛而無人其北又有一峽自東下與南峽防於坡前路盤坡而北渡坡北澗卽隨北澗西下共四里過梅花哨於是南北兩界山漸開循北山又西四里度西垂之脊始全見其南北兩崖下墜之坑盤壑西出而西有巨壑焉沿支西下又八里抵西麓有寺當路北渡峽中小水從其西轉西北行田塍中二里有一塘積水東坡下挾其西而北又三里抵永平縣之東街其處東西兩界山相距八里北卽其回環之兜南爲其夾門之峽相距一十五里而銀龍江界其中當縣治東有橋跨其上其處卽爲市而無城其北有城堞略具乃守禦所而縣不在其中也銀龍橋之西又有橋名普濟橋橋下小水東南入銀龍江大道由縣治西沿西山而南至石洞村西西南入山余欲從石洞入湯泉當不沿西山而由中塢蓋溫泉當塢而出也乃從銀龍橋市蔬米卽從橋東小路隨江而渡其下流由稅司前西行過一小澮卽隨之南行塢中與大道之在西坡者相望而南也八里則溫泉當平疇之中前門後閣西廂爲官房東廂則浴池在焉二方池各爲一捨南客北女門有賣漿者不比他池在荒野也乃就其前買豌豆炊飯予先酌而入浴其湯不熱而溫不停而流不深而淺可臥而浴旣浴而飯出眺由其西向入峽不二里卽花橋大道由其南向逾嶺爲鑪塘道余時聞有淸淨寶臺山者在鑪塘之西西由花橋抵沙木河大道入其路迂南由鑪塘間道行其路捷余乃卽從塢中南向行二里抵南山之麓有水自西峽來東注而入銀龍江峽口卽花橋之水也度橋而南半里有寺倚南山而北向曰淸眞寺由其前東轉半里爲後屯有小塢自南來又東截塢半里逾橋上坡東南躋一里轉而東陟其嶺一里從嶺上誤折而南二里逾山南下路絕二里由坑西轉又二里復轉而北仍出後屯小塢乃復上東坡半里有峽直東者爲銅鑛廠道東向逾岡坳者爲門檻鑪塘道乃折而從東南稍上逾岡半里東向隨峽而下者二里及峽底則深峽自北而南銀龍江搗壑而隨之路隨其西岸南行谿崖間雷大作行中十里而雨止有小溪西峽來架木橋渡之依南山東轉二里轉而南一里有數家踞西山之半東向臨江是爲門檻村下跨江之橋爲門檻橋宿於村家買米甚艱得半升以存米爲粥畱所買者爲明日飯

二十六日雞再鳴具飯平明隨江西岸行四里南至岔路有溪自西峽來東與銀龍江合數十家下綰溪口乃下涉其溪緣南山之北於是江東折於下路東折於上東向上者一里餘盤北突之坡而東於是江南折於下路亦南折於上南折處又有峽自東來入正與東折之江對或以爲永平之界今僅止此其南折之峽已屬順寧矣循江西嶺南向漸下四里稍折西南下緣江岸已復南折二里出峽峽乃稍開始見田塍山行至是始有稻畦江流其間直南去與瀾滄江合路緣南坡上一里至嶺頭正隔江與東坡之廬對於是緣峽西入遂與江別其峽自西脊東下循北崖平坡入之四里降度峽南循南崖懸躋而上乃西南盤折二里餘逾北突之岡循南坡而西二里有坑北下橫陟之又西二里乃淩其南東度脊此脊之東水下鑪塘而南從脊上卽西南崇山髙穹上聳圓頂者爲寶臺山其北崖復突而平墜者爲登山間道其南垂紆繞而拖挾者爲鑪塘所依余初擬從間道行至是屢詢樵牧皆言間道稍捷而多岐中無行人莫可詢問不若從鑪道稍迂而路辟以炭駝相接不乏行人也其岐卽從脊間分脊西近峽南下其中居廬甚殷是爲舊鑪塘由其北度峽上卽間道也由其東隨峽南下鑪塘道也余乃南下坡一里至峽底半里度小橋隨澗西岸南行其澗甚狹中止通水道一縷兩旁時環畦如桮棬四里稍上陟西崖而下半里始有一旁峽自西北來南涉之又沿西崖漸上五里盤西崖而逾其南嘴乃見西峽甚深峽底鑪煙板屋擾擾於內東南嵌於峽口者下廠西北綴於峽坳者上廠也緣峽口之外南向隨流下者往順寧之大道也予從嶺上西轉見左崖有竅卑口豎喉其墜深黒卽挖礦之舊穴也從其上西行二里越下廠抵上廠而坑又中間之分兩岐來一自東北一自西北而鑪捨踞其中【所出皆紅銅客商來販者四集】肆多賣漿市肉者予以將登寶臺仍齋食於肆由西峽溯流入一里居廬乃盡隨峽北轉峽甚深仄而止通一水得無他迷然山雨傾注如納大麓不免淋漓三里漸上又二里上愈峻見路有挑大根如三斗盎者以杖貫其中執而問之曰芭蕉根也以餉豬峻上二里果見芭蕉蔽崖有掘而偃者卽挖根處也其處樹箐深窅山髙路僻幸有炭駝爲指迷又上二里乃登其脊有路自東北徑脊而來者乃隨脊向西南去從之行脊上二里乃西南下見路左有峽西北出路遂分爲兩岐而所望寶臺圓頂似在西南隔峯乃誤下從峽西南一里渡峽中支澗緣之西北轉一里盤北突之嘴復西南入峽中溯澗二里路漸湮見澗北有燒山者遙呼而問之始知爲誤然不知山在何從路當何從惟聞隨水一語卽奉爲指南復東北還盤嘴處澗乃北轉遂緣坡北向下二里有一岐自東南來合卽前分岐西北之正道也蓋寶臺正西南所誤之峽其南卽度脊之自東西突者此寶臺東隅之來脈也而其路未開皆深崖峭壑爲燒炭之窟以供鑪塘所用峽中之流從其西北向流繞北崖而西出至西北隅始與竹瀝砦南來之路合故登山之道必自西北向東南而其東不能竟達也循東崖又北一里復隨澗西轉循北崖西行二里始望見南峽開有村聚倚南山之坡乃西下一里度澗橋緣其南崖西上又一里而抵其村是爲阿牯寨乃寶臺門戶也由寨後南向登山三里至慧光寺其寺西向前臨一峽隔峽又有山環之而北而終不見寶臺蓋寶臺之頂髙穹於此寺東南而其正寺又在臺頂之南尙當從西南峽中盤入也時日猶下午僧固止遂畱寺中

二十七日飯慧光寺卽南上五里登其西度之坳此坳乃寶臺之西支下而度此者其坳西余支卽北轉而環於慧光之前逾坳南見南山前轟與坳東橫亙之頂排闥兩重復成東西深峽南山髙與北頂並皆自東而西夾重峽於中而下不見底距瀾滄於外而南爲之塹蓋南山自鑪塘西南轉而西向溯瀾滄北岸而西行爲寶臺南郛於是西距瀾滄之水東包沙木河流度江坡頂而北盡於沙木河瀾滄處此南山外郛之形也寶臺自鑪塘西南亦轉而西向大脊中懸南面與南山對夾而爲寶臺西面與西度北轉之支對夾而爲慧光此寶臺中踞之勢也其內水兩重皆西轉而北出其外大水逆兜獨南流而東繞此諸流包絡之分也至是始得其眞面目其山如環鉤其水如交臂山脈自羅均爲鉤之根把博南丁當闗爲鉤幹之中正外與鉤端相對而江坡頂卽鉤端將盡處寶臺乃鉤曲之轉折處也瀾滄江來自雲龍州爲右臂東南抱而循山之外麓抵山東垂盡處而後去沙木河源從南從東峽爲左臂西北抱而循山之內塢抵山西垂盡處而後出兩水一往一來一內一外一順一逆環於山麓而山之南支又中界之自北自南自東自西復自南而北爲寶臺之防此又山水交瀠之槪也從坳南於是東轉下臨南峽上倚北崖東向行山脊之南兩降兩上三里東至萬佛堂此卽大寺之前院也踞寶臺南突之端其門西向而堂殿俱南辟前臨深峽之南則南山如屏髙穹如墻面其上多木蓮花樹極髙大花開如蓮有黃白藍紫數色瓣凡十二片每二月則未葉而花三月則花落而葉生矣絕頂有湧石塔髙二丈云自地湧出乃石筍也其南坳間又有一陜西老僧結茅二十年其地當南山奧阻曾無至者自萬佛堂望之平眺可達而下陟深峽上躋層崖竟日而後能往返焉由萬佛堂後北上不半里卽大寺故址時川僧一葦同慧光寺翠峯來訪川僧了凡時了凡從靜室中暫移萬佛前樓予同往晤之了凡因曳杖前引循北崖東向行盤磴陟坡路極幽峭兩過小靜室兩升降南下小峽深木古柯藤交竹密五里而得了凡靜室室南向與大殿基東西並列第此處東入已深其前南山並夾如故而右砂層疊不比大比之西曠矣其脈自直北圓穹之頂中垂而下至室前稍凹前復小起員阜下臨深峽之北而室則正臨其凹處橫結三楹幽敞兩備此寶臺奧境也一葦與了凡以同鄕故欲住靜山中了凡與之爲禪語予旁防之覺凡公禪學宏貫而心境未融葦公防悟精勤而宗防未徹然山窮水盡中亦不易得也了凡命其徒具齋飯後雨大至下午乃行共十五里還宿慧光寺

二十八日平明飯而行三里北下至阿古寨由其西下又二里越東來澗緣北山之南崖西北上一里盤其西垂而北其下卽阿古北二里越西突之坡仍循東坡西北行六里墜懸坡而下一里及澗仍隨澗東岸北行望見峽北有山橫亙於前路直望之而趨五里有一二家倚南山下其前始傍水爲田又北二里直抵北山下其前始傍水爲田又北二里抵北山下有峽自東而西中有一水沿北山而西注此卽舊鑪塘西來之道阿古寨之澗南來此與之合是爲三岔溪舊鑪塘指答者謂間道捷而難詢正指此也於是其峽轉爲東西夾水合而西去路北涉之循北崖西行三里西降而出峽口其西乃開南北大峽蓋南自寶臺南峽來北下二里始爲平川水與路俱去險就夷北行溪東三里有村倚東山下曰狗街子倚西山曰阿夷村東山乃博南大脊西盤西山乃寶臺南山北轉者也其山平展而北又四里而沙木河驛之西坡自丁當闗西突於川之北與西界山湊川中水自沙潭亦逼西山之麓而北路乃涉水緣西崖之上行又三里北下及溪有橋跨溪其橋有亭上覆曰鳳鳴橋飯於橋西隨西山大路北行三里盤西山北突之嘴於是北塢稍辟田塍交布路盤嘴西行又一里爲灣子村數家倚南山北麓當北突之腋故曰灣子由其西循峽南入一里峽窮復遵峽西之山曲折西向上躋三里陟嶺脊踞嶺東望東界卽博南山其外有崇峯另起橫峙於五十里外者爲瓦窯山乃永平北與雲龍州分界昔王磐據而爲亂處西望則重崖層峽而瀾滄之流已嵌其底也由脊而東有庵橫跨坳中題曰普濟庵有僧施茶於此是卽所謂江坡頂也蘭滄江自吐蕃嵯和哥甸南流經麗江蘭州之西大理雲龍州之東至此山下又東南經順寧云州之東南下威逺車裏爲撾龍江入交趾至海由嶺南行一里卽曲折下其勢甚陡爲之字下者三里而及江岸卽挨東崖下溯江北行又一里而至鐵鎖橋之東先臨流設闗鞏石爲門內倚東崖建武侯祠及稅局橋之西鞏闗亦如之內倚西崖建樓臺並祀剏樓者鞏闗俱在橋南其北皆崖石巉削無路可援蓋東西兩界山在橋北者皆夾石倒壓江面在橋南者皆削土駢立江旁故取道俱南就土崖作之字上下而橋則架於其北土石相接處其橋濶於北盤江上鐵鎖焉而長則殺之橋下流皆渾濁但北盤有奔沸之形淜湃之勢似淺此則渾然逝淵然寂其深莫測不可以其狹束而以北盤爲共擬也北盤橫經之練俱在板下此則下旣有承上復髙繃兩崖中架兩端之楹間至橋中又斜墜而下繃之交絡如機之織綜之提焉五里至平坡鋪時日色尙可行而負僧苦於前遂止

二十九日雞再鳴具飡平明行卽曲折南上二里餘轉而西其山復土盡而石於是滄江東南從大峽去路隨小峽西向入西一里石崖矗夾有水自夾中墜先從左崖棧木橫空度卽北向疊磴夾縫間或西或北曲折上躋甚峻兩崖夾石如劈中垂一霤水搗石而下磴倚壁而上人若破壁捫天水若爭道躍顙兩不相遜者夾中古木防霄虯枝懸磴水聲石色冷人心骨不復知有扳石之苦亦不知爲經行之道也上二里有庵夾道有道者居之卽所謂山達闗也由其後又西上路分爲二一渡水循南崖一直上循北崖共一里而合遂淩石峽上余以爲山脊矣其內猶然平峽水淙淙由峽中來至是墜峽石東下其外甚峻其內甚平下墜如城四山回合於其上底圓整如鏡得良疇數千畝村廬錯落雞犬桑麻俱有靈气不意危崖絕磴之上芙蓉蒂裏又現此奇境也至是而知平窪中環山頂之水交注窪中惟山達闗一綫墜空爲水口武陵桃源王官盤谷皆所不及矣此爲入滇第一勝以在路旁人反不覺也循窪東稍南上爲水寨鋪二里逾一東坡之脊過脊南東南二面山皆下伏於是東望寶臺如蘭滄挾其南去南瞻蘭滄西岸羣峯雜沓【已下闕】

自此至四月初九共缺十日其時當在永昌府入叩閃人望名仲儼乙丑庶吉士與徐石城同年以年家故往叩之並晤其弟知願名仲侗

丙子解元

四月初十日閃知願早令徐使來問夫而昨所定者竟不至徐復趨南闗覓一夫至予飯已久矣乃以衣書等物寄陶道上午出南門門外有小水自西而東弔橋跨其上卽太保山南峽所出者南行五里有巨石梁跨深溪上其下水斷而不成流想卽沙河之水也又南半里坡間樹色頗似吾鄕櫻株而不見火齊映樹一二家結棚樹下油碧輿五六肩乃婦人之遊於林間者不能近辧其爲何樹也又南半里有堤如城垣登其上則堤內堰水成塘西浸山麓東築堰髙丈餘隨東堰西南行二里堰盡山從堰西南環而下南轉行其前又二里有數十家倚西山下山復環其南是爲臥獅窩蓋其西大山將南盡支乃東轉其南爲臥獅峯乃西南坳中山形再跌而下其上峯石崖盤突儼然一狡猊之首其下峯頗長則臥形也余先望見大路在南坡之上初不知小路之西折而當獅崖盤突間土人而問初一人曰此石花洞也再問一人曰此芭蕉洞也小路正從其下過石花卽其後來之名耳蓋大路上南坡而小路西折而由此予時欲從小路上而僕擔俱在後坐久之俟其至從村南過小橋有碑稱臥佛橋過橋卽西折從小路上坡一里從坡坳間渡小水卽仰見芭蕉洞在突崖之下蓋突崖乃獅首而洞則當其臥臍之間涉澗西上探洞洞門東向髙穹二丈正與筆架山遙對洞內丈餘卽西北折而下其洞下𨿽峻而路頗夷下三丈漸暗聞秉炬入深裏余姑俟歸途攜炬以窮也出洞循崖西上一里過突崖下峽透脊而西半里度一窪脊以內乃中窪之峽水東挨突崖脊下搗其崖麓無穴以泄水沫淤濁然前所渡芭蕉洞前小水卽其透崖瀝峽而出者水從上循嶺南轉一里逾南坡之脊始見脊南亦下墜成大窪而中無水予從小道循西大山南行嶺間五里連逾二坡脊共二里降而下坡半里而得窪底鋪五六家在坑峽間其峽𨿽中窪而中無滴水隨窪西下一里直抵大山下復南行窪峽中二里又得東墜之脊一里又南上坡盤坡南離立圓峯取道峯隙而南一里轉峯腋始東南上盤而西南共裏余則南北兩支俱自北大山之西分枝東繞中夾成峽甚深路逾北支從其上西向入峽其南支則木叢其上箐墜其下𨿽甚深而不聞水聲西行二里乃西下箐中又一里有數家當箐底是爲冷水箐乃飯於鬻腐者家於是西南隨箐上一里過一南始見羣山俱伏有逺山橫其西南路又逾岡西上一里登其南突之崖是爲油革闗舊址乃舊之設闗而稅處今已無之其西卽墜崖西下甚峻下二里漸平又二里西峽漸開有僧新結樓倚北山下施茶曰孔雀寺由寺西循山嘴南轉共一里逾嘴而西乃西北盤其餘支三里而得一亭橋橋跨兩峽間下有小澗自北而南已中涸無滴橋西逾坡西北下路旁多黃果卽覆盆子也色黃酸甘可以解渴其西塢大開塢西大山一橫於西一橫於南而蒲縹村當西大山下其山南自南橫大山又東自油革闗南下之支橫度爲低脊而復起者其中水反自南而北抵羅岷而西入潞江焉共西下二里乃得引水之塍其中俱已插秧徧緑又西北二里過蒲縹之東村村之西有亭橋跨北注之溪曰吳氏輿梁又西半里宿於蒲縹之西村其地米價頗賤二十文可飽三四人

十一日雞鳴起具飯昧爽行從村西卽北向循西大山行隨溪而北漸髙而陟崖共八里爲石子哨有數家倚西山之東北隅又北二里乃盤山西轉有峽自西而東合於枯飄北注之峽溯之依南山之北西入二里下陟南來峽口峽中所種俱紅花成畦今花已可采矣西一里陟西來峽口其上不多水亦無幾有十餘家當峽而居爲落馬廠度峽北復依北山之南西入一里平上逾脊其脊自南而北度起爲峽北之山而北盡於羅岷者也逾脊西行峽中甚平路南漸有澗形依南崖西下路行其北三里有數家倚北山而居有公館在焉爲大阪鋪從其西下一里有亭橋跨澗涉澗南依南山之北西下二里有數家當南之峽爲灣子橋有賣漿者連糟而啜之卽予地之酒釀也山至是環聳雜沓一澗自東來者卽大阪之水一澗自南峽來者墜峽倒崖勢甚偪仄北下與東來之澗合而北去小木橋橫架其上度橋卽依西山之東北行東山至是亦有水從其北峽西下三水合而北向破峽去東西兩崖夾成一綫俱摩云夾日溪嵌於下防箐沸石路緣於上鏖壁遮崖排石齒而北三里轉向西下石勢愈峻愈合西二里峽曲而南澗亦隨峽而曲路亦隨澗而曲半里復西盤半轉半里復西向緣崖行一里有碑倚南山之崖題曰古盤蛇谷此險眞冠滇南也碑南漸下峽亦漸開又西二里乃北轉下阪復轉而西一里有木橋橫澗而北乃度循北崖西行一里逾南突之脊於是西谷大開水盤南壑路循北山又西平下三里北山西斷路乃隨坡南轉二里餘則江流已從西北嵌腳下逼東山南峽之山轉而南去矣乃南向下坡一里有二三家倚江岸而棲乃就瀹水以飯時渡舟在江南岸待久之乃至登舟後舟子還崖岸而飯久之不至下午始放渡而南土人言瘴癘甚毒必飲酒乃渡夏秋不可行予正當夏孟亦但飯而不酒坐舟中櫂流甚久亦烏覩所云瘴母哉渡南涯暴雨忽來見涯西有樹甚巨而鬱蔥如盤急趨其下其樹甚異本髙二丈大十圍有方石塔甃其間髙與干等幹跨而絡之西北則幹密而石不露東南臨江則幹跨而石出幹與石連絡爲一不可解矣亦窮崖一奇也已大風作而雨散復西向平行上坡望西北穹峯峻極西南駢崖東突其南崖有居廬當峯而踞卽磨盤石也望之西行十里逼西山雨陣復來已虹見東山盤蛇谷上雨遂止從來言暴雨多瘴亦未見有異也稍折而南二里有村當山下曰八灣數家皆茅舍一人言此地熱不可棲當上山乃涼從村西隨山南轉一里過一峽口循峽西入南涉而逾一崖約一里遂從南崖西上其上甚峻曲折盤崖八里而上淩峯頭卽所謂磨盤石也百家倚峯頭而居東臨絕壑下嵌甚深而其壑東南爲大田禾芃芃焉其夜倚峯而棲月色當空此卽髙黎貢山之東峯憶昔諸葛武侯王威寧驥之開疆方威逺之獨戰身死往事如看鏡浮生獨倚巖余爲之慨然者久之十二日雞再鳴飯昧爽卽行其處𨿽當峻峯之上而居廬甚盛有公館在村北潞江驛在其上山下東南成大川已插秧盈緑潞江沿東山東南去遂由磨盤石西南上仍峻甚二里逾其南峽之上其峽下嵌甚深自西東向峽底無餘隙惟聞水聲潺潺在深箐中峽深山亦甚峻藤木防蔽猿鼯晝號不絕峽北則路緣崖上隨峽西進上去山頂不一二里緣峽平行西四里有石洞南臨路崖深濶丈餘土人鑿石置山神碑於中又四里稍折而北上崖旋西西登臨峽之坡北峽之上至是始南垂一坡而南峽之下則有峽自南山夾底而出與東出之峽防成丁字而北向垂坡焉又西二里或陟山脊或緣峯南又三里有數家當東行分脊間是爲蒲滿哨蓋山脊至是分支東行又突起稍髙其北又墜峽北下由此西望一尖峯當西復起其西北髙脊排穹始爲南度大脊所謂髙黎貢山土人譌爲髙良工山防氏僭封爲西嶽者也其山又稱爲昆侖岡以其髙大而言然正昆侖南下正支則方言亦未爲無謂也由蒲滿哨西下一里西抵所望尖峯卽躡級數轉而上兩旁削崖夾起中墜成路路由夾崖中曲折上升兩岸髙木蟠空根糾垂崖外其上竹樹茸密覆陰掛幙從其上行不復知在萬山之頂但如唐人所詠兩邊山木合終日子規啼情與境合也一里餘登其脊平行脊上又二里餘有數家倚北脊是爲分水闗村西有水沿北坡南下南轉西逾嶺脊磚砌鞏門跨度脊上其闗甚古頂已中頽此卽闗之分水者於是西下峽稍轉而南卽西上穿峽逾脊共五里度南橫之脊有數家是爲新安哨由哨南復西轉或過山脊或蹈嶺夾屢上屢下十里爲太平哨於是屢下屢平始無上陟之脊五里爲小歇廠五里爲竹笆鋪自過分水闗雨陣時至至竹笆鋪始晴數家夾道成衢有賣鹿肉者予買而炙脯於是直下三里爲茶庵又西下五里及山麓坡間始盤塍爲田其下卽龍川江自北而南水不及潞江三分之一而奔墜甚沸西崖削壁橫江東則平坡環塍行塍間半里抵龍川江東岸溯江北行又半里有鐵鎖橋架江上其制兩頭懸練中穿板如織法一如蘭滄之鐵鎖橋而狹止得其半由橋西卽躡級南上半里爲龍闗數十家當坡而居有稅司以負販者又西向平上四里宿於橄欖坡其坡自西山之脊東向層突百家當坡而居夾路成街踞山之半其處米價甚賤每二十文宿一宵飯兩飡又有夾包

十三日平明飯而行由坡西登嶺西北上八里稍北逾北峽西上二里從嶺上平行一里從嶺頭轉北三里乃西南下峽中一里有四五家當峽而居爲赤土鋪其村東與橄欖坡夾而爲坳村西有亭橋架小澗上其水自南峽來搗北峽去橋名建安由橋西卽南向上坡二里西南登脊又轉而西一里有庵施茶當脊北向而踞爲甘露寺又西一里坡間水北向墜崖路越之西向下峽峽中有水自北而南又與上水分南北流乃從峽底溯水北入行峽底一里餘水分二道來皆細甚遂從西坡躡峻上一里北穿嶺夾半里透脊其脊自東北度西南脊以北卽墜峽西下路從峽端北轉而西有數家倚北山之上爲亂箭哨至是始飯於嶺哨而西向行稍下共二里有塢自南而北細流注其中從北而西出馬邑河又北上坡二里餘有二三家當山坡之南環堵圍南峽之坳甚遙雜植果樹於中爲板廠由其西二里又西下半里峽坳有十餘家當坳而居爲芹菜塘其前小水東北流村廬不多而皆有杜鵑燦爛血艶奪目若以爲家植者豈深山野人有此異趣若以爲山土所宜何他岡別隴杳然無遺也由村西復西上坡一里轉峽而平行頂上三里乃出西嶺之端下望其塢甚深而中平如砥良疇逺村交映其間其塢大而圓乃四面小山環圍而成者不比他川之沿溪成峽而已西向峻下者五里循峽東北折又折而西三里乃循東山北行其下稍平又二里有村當東山之麓爲坡腳村有賣漿者出酒甚防以醋芹爲案與同行崔姓者連啜二壺乃行西行平疇中一里有小水自南而北又西北二里有村田雷打田其東亦有小溪自南而北是溪東田窪間土皆黒墳土人芟其上層曝漧供防蓋煤堅而深入土下此柔而浮出土上而色則同也由村北又西三里有廬舍當坡塍間曰土鍋村村皆燒土爲鍋者於是其西廬舍聨絡一里爲東街又半里西交大街則十字爲衢者也騰越州城之南門卽當大街之北城南居市甚盛城中所無而此城又迆西所無乃稅駕於大街東黔府官舍時適過午也

十四日早雨命顧僕覓潘秀才家投吳方生書上午雨止潘來顧下午餘往顧而潘出乃返作紀寓中薄暮同行崔君挾過酌於市以竹寔爲供【竹寔大如松子肉圓如蓮肉土人煮熟以賣】旣乃投壺命酌月上而返冰輪皎然

十五日晨往晤潘潘勸無出闗上午潘餽酒肴下午店中老人亦來勸予無行先是予以阮玉灣書畀楊主人托其覓同行者主人唯唯至暮以潘酒招之共酌兄弟俱勸余毋卽行謂炎瘴正毒柰何以不貲輕擲也屈指八月王君將復來且入內同之入闗最便余姑諾之是夜月甚皎而邸捨不便憑眺竟鬱鬱臥

徐霞客遊記卷十上﹤史部﹐地理類﹐遊記之屬﹐徐霞客遊記﹥

欽定四庫全書

徐霞客遊記卷十下

明徐宏祖撰

西南遊日記十八【雲南】

十六日晨起主人飯欲爲尖山之行其山在州城西北百里先是主人言其靈異慫惥予行故謀先及之乃以竹箱衫氈寄楊主家挈輕囊與顧僕行從南門外循城西行半里過新橋巨石梁也橋下水自北合三流襟城西而南過此南流去余旣過橋四望山勢回環先按方而定之當城之正東而頂平者爲球�山亂箭哨之來道逾其南脊當城之正西而尖聳者爲雷鼓山南爲龍光臺爲緬箐道爲水口西夾直北者爲上干峩山去城北二十里直南者爲來鳳山州治之脈從之北度又西突保祿閣爲水口東夾城西南爲水口束峽極緊墜空而下爲趺水崖城東南東北俱有回塢而東北獨伏有髙山穹其外城西北一峯獨聳髙出眾峯爲巃嵸山直南爲筆峯爲寶峯爲擂鼓而盡於龍光臺從此西度南轉爲猛蚌從此東度爲上干峩低伏而東度南起爲赤土山亂箭嶺南下西轉爲羅生山支分極北者爲球�峙州東而北盡於馬邑村支分由西而北者爲來鳳峙州南而西夾水口北與龍光對此州四面之山也其水一東南出羅生山北流經雷打田至城東北一東出亂箭哨北流西出馬邑村西南至城東北一出巃嵸山滀爲海子流爲髙河南至城東北三水合爲一是爲大盈江由城西而南過二橋墜峽下搗其深十丈濶三丈下爲深潭破峽西南去經和尙屯又名大車江此州四面之水也其北二日抵界頭與上江對其南一日抵南甸與隴緬甸對其西一日半至古勇與茶山對其東一日半至分水闗與永昌對八闗自其西北斜抵東南【西四闗東四闗】遂分華夷之界此其四鄙之望也大盈江過河上屯合緬箐之水南入南甸爲小梁河經南牙山又稱爲南牙江西南入幹崖云籠山下名云籠江沿至幹崖北爲安樂河折而西一百五十里爲梹榔江至北蘇蠻界注金沙江入於緬【一曰合於太公城此城乃緬甸界】按緬甸金沙江不注源流志但稱其濶五里然言孟養之界者東至金沙江南至緬甸北至幹崖則其江在幹崖南緬甸北孟養東矣又按芒市長官司西南有靑石山誌言金沙江源出之而流入大盈江又言大車江自騰衝流經靑石山下當亦流經而非發軔若發軔豈能卽此大耶又按芒市西有麓川江源出峩昌蠻地流過緬地合大盈江南甸東南一百七十里有孟乃河源出龍川江而龍川江在騰越東實出峩昌蠻地南流至緬太公城合大盈江是麓川江與龍川江同出峩昌同流南甸南幹崖西同入緬地同合大盈然二地實無二水豈麓川卽龍川龍川卽金沙一江而三名耶蓋麓川又名隴川龍與隴實相近必卽其一無疑蓋峩昌蠻之水流至騰越東爲龍川江至芒市西爲麓川江以與麓川爲界也其在司境實出靑石山下以其下流爲金沙江遂指爲金沙之源而非源於山下可知又至幹崖西南緬甸之北大盈江自北來合同而南流其勢始濶於是獨名金沙江而至太公城孟養之界實當其南流之西故指以爲界非孟養之東又有一金沙南流漧崖之西又有一金沙出靑石山西流亦非大盈江旣金沙而入緬龍川江又入緬而合大盈大盈所入之金沙卽龍川下流龍川所合之大盈卽共名金沙者也分而岐之名愈紊防而貫之脈自見矣此其二水所經也於是益知髙黎貢之脈南下芒市木邦而盡於海潞江之獨下海西可知矣按志又有大車湖在州南甚廣中有山如瓊浪中一防靑今惟城北上干峩巃嵸山下有二海子城南並無瀦水豈洪流盡揚塵耶過新橋行半里有岐西北行者爲烏沙尖山道有岐南下者爲趺水河道余聞其勝甚乃南趨出竹塢中一里涉一東流小澗南上坡折而東約半里大石梁架大盈江上其橋東西跨新橋下流從橋南上坡不半里其水從左峽中透空平墜而下崖深十餘丈三面環壁水分三派飛騰中濶丈五左駢崖齊湧者濶四尺右嵌崖分趨者濶尺五蓋中如簾左如布右如柱勢極雄壯與安莊白水河齊觀但此崖更近而逼從西崖繞南崖平對而立飛沫倒捲屑玉騰珠遙灑人衣面白日間眞如雨花雪片土人所稱久雨不晴者以此但雨字當易旱爲是用字則疊牀架屋矣其水下墜深潭嵌流峽底因下蹈之有屋兩重在夾壑中乃王氏水舂也復上西崖其南一峯髙聳憑空掛瀑爲龍光臺上建闗帝殿回盼久之復下西崖其崖甚狹東卽瀑流墜空西亦夾坑環屋俯視屋下坑底有流疊碓亦水舂也而當環坡間其西卽南下緬箐大道不知水所從出細瞰之水從腳下透穴出南分爲二一隨大道南注一復入巨石下入夾坑之屋爲舂回眺崖北有峽一綫深下五六丈駢峙北來濶僅一尺而髙不啻三丈餘水從其底透入前崖之腹而出其南計崖穴之上髙亦三丈餘南至出水之穴上連三四丈不識其下透之穴與上駢之峽從何而成天巧人工兩疑不能至此矣從崖上躡西峯一里有寺踞峯之東門東向爲毘盧寺由其西二里直抵擂鼓尖峯下見有路直躡峯西上而路有二生指寶峯大道尙在北乃橫陟田間半里得大道隨而西上坡二里西抵擂鼓之北當西北從岐上而予誤從西南一里躡峻一里漸轉南陟復向擂鼓行又一里心知其誤遂西逾嶺脊則望見寶峯殿閣在西北嶺半與此脊齊等而隔箐兩重其下甚深皆從西南嶺脊墜下計隨坡東下就大路復上與躡坡西上從峯脊轉下其路相比不若上之得以兼陟其頂也遂西南上甚峻一里直出擂鼓尖之西有路自尖南向來合同之西北度脊脊北路分爲二一西北沿峯去一東北扳嶺行一里再逾頂陟脊其脊兩旁皆東西下乃飯於脊過北路復分爲二如前然東北者猶非寶峯路尙隔一箐也乃復西北上頂一里躡其最髙處東俯州城東塢西俯峩隴南塢皆近夾此脊下而峩隴之西又有髙峯一重自此而南夾峩隴之塢南出緬箐而與大盈之江合而南去頂東南深樹密翳乃從西北下甚峻半里就夷又半里路交十字一從南直北者俱行其脊一從東箐中上橫過西北者出山腰知寶峯之寺在箐翳矣乃折而東下木葉覆叢條間甚峻而滑非扳枝足無粘陟一里轉殿角之右則三淸殿也前有虛亭三楹東攬一川之勝而其下亭閣綴懸崖間隔箐回坡咫尺縹緲殿西廡爲黃冠所棲予置行囊令顧僕守其處乃由亭前東下道分爲二一從右下危坡一從左轉深箐余先隨箐下半里右顧崖間一亭飛綴八角重楞髙倚懸崖之上乃防戎吳君新建以祀純陽者由亭左再下緣箐半里南轉仰見亭下之石一削千仞如蓮一瓣髙穹向空其南又豎一瓣駢附之皆純石無纎紋惟交附處中垂一綫濶僅尺餘鑿級其中仰之眞若天梯倒掛也北瓣之上大書奠髙山大川五字吳防戎筆其下新搆一軒跨路貌靈官於中南瓣側有尖突聳夾級爲門其下則玉皇閣倚之環騰多土山獨是純石崖危穹夾箐之間覺耳目頓異玉皇閣南亦懸箐無路靈官軒北又鑿崖爲梯嵌夾石間北下數丈有石坊當其前大書曰太極懸崖從此北度東下之箐再上北坡共裏余則寶峯寺當峯而踞髙與玉皇閣等而閣東向此寺南向寺東龍砂最微固不若玉皇閣當環箐之中央得一山之正也寺頗寥落有尼居之此昔之摩伽陀修道處他處皆釋盛於道而此獨反之已復下箐中躡太極崖過北瓣下從一綫之級上級峻甚幾不能畱趾幸兩崖逼束手撐之以登一上者八十級當純陽亭之南峽始曲折爲梯又三十餘級而抵虛亭間予擬眺月於此以擴未舒之觀因拭卓作紀令顧奴汲水太極下箐東以防二黃冠止之以飯飯餘仍坐虛亭忽狂飈布云迨暮而月色全翳邵道謂虛亭風急邀余臥其榻

十七日余起見日麗山幽擬暫停憩其間以囊中存米作粥令顧僕入州寓取貴州緑紗將鬻以供杖頭而此地離州僅八里奴去不返抵下午腹餒甚胡道飯餘旣而奴至紗仍不攜來也

十八日錄紀於虛亭先夜有虎從山下嚙防戎馬防戎命軍士搜山覓虎四峯了眎者吶聲相應兩箐捜覓者上下不一竟不得虎

二十一日飯後別邵道下純陽閣東經太極崖其處若橫北箐而上半里而達寶峯寺余以南箐懸峭昨所未經乃從大路循玉皇閣下懸崖曲折下半里又度北箐之下峽從環岡大道復半里北上寶峯寺問道於尼尼引出殿左峯頭指山下核桃園直北爲尖山道西北登嶺爲打鷹山道聞打鷹山有北直僧新開其地頗異乃先趨打鷹於是東北下坡一里抵坡北又北一里餘有數家倚西山麓是爲核桃園其西北有坳頗低乃寶峯之從北度脊者有大道西向之有小溪東注逾之直北一里餘乃西北登坡四里逾坡脊而西是名長坡又西半里乃轉而北挾西峯而循其北仍西行脊上其脊北下卽酒店嶺之東度爲筆巃嵸者南下卽野豬坡之南出爲鵝籠緬箐者蓋俱從分支之脊行也西五里嶺坳間路交十字乃西北橫陟之當從北躡坡誤從西行嶺之南二里遇樵者知爲鬼甸道打鷹開寺處已在直北雙峯下然此時已不見雙峯亦不見路影乃躡棘披礫直上者三里露气襲峯或合或開上又二里乃得亂坪小峯環合之中多回壑竹叢離布見有撐架數柱於北峯之下者從壑中趨之仍無路柱左有蓬一龕僧寶藏迎入其中言開山緣起因與予徧覽形勢飯後霧稍開余欲行寶藏固畱止一宿予乃從其後山中垂處上其山乃中起之泡也其後復下大山自後回環之上起兩峯而中凹遙望之狀如馬鞍故又名馬鞍山土人言其上多鷹舊志名爲集鷹山土音譌爲打鷹云其山脈北自冠子坪南聳從頂上分二岐一峙西南一峙東北二峯之支如抱臂前環西南下者當壑右而伏過中復起小阜而爲中案南墜而下復起一峯爲前案東北下者當壑左而復結爲東窪之鑰兩峯凹處正其環窩處前蹲一峯當窩中其脈復自東北峯降而中度宛如一珠之在盤中其前復起兩小阜如二乳之列於胸其脈卽自中蹲之峯從左度右又從右前度而復起一阜於中與雙乳又成鼎足前列爲中峯近案卽南與中案並峙稍度而東又起一阜卽北與東窪之鑰對夾故兩乳之前左右俱有窪中凹中峯之後左右亦有峽中扃其脈若甚平而一起一伏隠然可尋其兩峯之髙者左右皆環而止惟中之伏而起者一綫前度其東爲筆峯巃嵸南爲寶峯龍光者皆是脈也土人言三十年前其上皆大木巨竹防蔽無隙中有龍潭四深莫能測足聲至則湧波而起人莫敢近後有牧羊者一雷而震斃羊五六百及牧者數人連日夜火大樹深篁燎無子遺而潭亦成陸今山下有出水之穴俱從山根分逗雲山頂之石色赭赤而質輕浮狀如蜂房爲浮沫結成者𨿽大至合抱而兩指可然其質仍堅眞刼灰之餘也寶藏架廬在中峯之下前臨兩乳日後有擴而大者後可累峯而上前可跨乳爲鐘鼓之樓云今諸窪𨿽中凹而不受滴水東窪之上依石爲窞有瀦水一方豈龍去而滄桑倐易獨畱此一勺以爲開山之供者耶寶藏本北直人自雞足寶臺來見尖山𨿽中懸而無重裹與其徒徑空覓山至此遂龕坐蓬處者二年州人皆爲感動爭負木運竹先爲結此一楹而尙未大就云徑空四川人薙髮於甘露寺從師覓山師獨坐空山徑空募化山下爲燃一指開剏此山俱異人也是晚宿龕中有一行腳僧亦畱爲僧薙地者乃餘鄕張涇橋人【蕭姓號無念名道明】見之如見故人焉

二十二日晨起宿霧淨盡寶藏先以防餉余與余周曆峯前憑臨而南爲南甸其外有橫山前列則隴川後之界也近嵌麓西爲鬼甸其外有重峯西擁則古勇前南下之支也下伏而東度爲筆峯其外有髙嶺東穹則髙黎貢後聳之脈也惟北向則本山後屏焉然昨已登巓北眺知東北之豁處爲龍川所合西北之叢處爲尖山所懸而直北明光六廠之外皆野人之棲矣久之乃飯而別寶藏命其徒徑空前導從東北行皆未開之徑也始逾東環之臂卽東北下𨿽無徑而頗坦三里有路循嶺北西去往鬼甸道蓋是山前後皆向鬼甸道也於是交之仍東下甚峻一里又有路自東南來西北逾嶺去此卽州中趨冠子坪道蓋冠子坪從北南度穹起打鷹之頂自北望之不見雙峯如鞍祗覺層起如冠逾脊西下是爲坪村所托有龍潭西湧乃鬼甸上流經鵝籠而南下者也余交其路仍東北下行莽棘中一里餘北向下傍西小峽漸有微徑徑右峽中亦有叢竹深藤東轉再逾一峽一里乃北行環岡上岡之西大山始有峽中盤岡之東始隨坡東下共二里抵麓則響水溝之峽在其東矣有溪自西峽出北涉之隨西山北行西山至是稍開有路西入之交其路而北一里稍下又有小水從西塢出是爲王家壩又北半里遂與南來大路合又北一里有村在西山下至是中塢始開其塢南從酒店脊來北至此東西乃辟溪沿東麓北下村倚西山東向而路出其中又北里許有岐東北往界頭余循西山西北下度一小峽半里西轉其南谷爲灣腰村其北塢爲左所屯塢中始有田疇下辟而路從南山西向行一里有小水北流又西一里有結茅賣漿在南山下於是巨松錯立髙影深陰午日俱碧又西二里爲馬站其北坡下頗有隔林之廬而當路左者止一家州來者皆飯焉其西始田塍環坡從田中西北行一里抵北山下稍西復北一里逾其坳有墟場爲馬站街房其北山坡雜沓石齒髙下東岡與西山遂夾溪北注共三里有山橫於其前乃西隨之半里半透其坳其北則山開而下盤環谷溪從西山透南峽來繞壑北去固知透坳之山乃自南而西轉坳西一峯卽西盡於溪者也盤壑而西北一里遂循溪東岸行其西岡松檜稠密飯於溪旁又北半里爲丘坡其西則羣山中迸爲峽有岐西入之爲古勇道其東則谷口橫拓南北之水俱由之出焉乃北行田塍間二里屢逾其分流之水又北一里爲順江村西山至是中斷復起其特聳頗厲是爲三淸山村多環石爲垣連竹成陰者又北半里有水自西峽來東向而注是爲順江有木梁跨其上順江村之東山塢東辟過橋復北上坡行竹徑中半里北下過幹海子一里北上坡有虛茅在坡北爲順江街子復西北行坡阪間其阪西倚三淸山東臨夾壑壑之東則江東山南下而橫止焉從此三淸西亙江東東屏又成南北之塢行阪間三里北向稍下忽聞水聲則路東有溪反自南而北至是乃轉東去想順江之分流而至者蓋江東山之西已有兩江自北而來此流何以反北耶流旣東路遂北盤東垂之坡二里是爲雞茨坪逾坪北下一里復得平疇有賣漿者當路右東北行田塍間一里有江自西北注東南長木橋橫跨之是爲西江東又有一江自東北注東南沿東山與西江並南行塢中是爲東江旣度西江橋遂北行江夾中一里而至固棟宿於新街其地直東與瓦甸對直西與雲峯對直北與熱水塘對直南與馬站對有新舊二街南爲新北爲舊

二十三日命主人取園筍爲晨供味與吾鄕同【八九月間有香筍薫幹瓶貯味有香气】北一里過舊街買飛松一梆於劉姓者家飛松者一名狐實亦作梧實正如梧桐子而大倍之色味亦如梧而殻薄易剝生密樹中一見輒伐樹乃可得遲則樹卽存而子俱飛去成空株矣故曰飛松惟巓塘闗外野人境有之野人時以茶蠟黒魚飛松四種入闗易鹽布其人無衣與裳惟以布一幅束其陰上體以被一方幃而裹之不復知有衿袖之屬也此野人卽茶山之夷昔亦內屬今非王化所及矣然謂之紅毛則不然也又北二里橫岡後亙望之若東西交屬於兩界崇山不復知有兩江之嵌於兩旁也此岡卽雅烏山南垂盡處東西二江皆從其兩腋南出疑卽挨河而土人疑爲雅烏耳陟岡而北又二里岡左漸突而成峯岡右漸嵌而爲坑路漸逾坑傍峯而上於是坑兩旁皆峯復漸成峽循峽西峯行二里陟其北坳遂挾西峯之北而西向下二里路右有大栗樹一枝頗巨而火空其中路左則西江自西壑盤曲東來破峽而東南去於是出固棟西山之西北始下見盤壑西開江盤壑底而尖山兀然立其西南矣又西下一里隨江北岸西行二里始有村廬倚岡頭是爲烏索其江反北向折而來路乃南下岡就之半里則長木橋橫架江上反自西而東度之橋東復有竹有廬從其側轉而西南則固棟西山與尖峯後大山圍環其南而江曲其北者也又西半里有村連竹甚盛半里從其村南西轉復行岡阪者二里岡頭巨松錯落村廬倚之半里西向下涉一坑又西南一里連過兩村又西向下涉一坑始及山麓遂西向上半里有小水注坡阪間就而滌體時日色停午解衣浣濯久之乃西南循小徑上一里轉而西始與東來路合時雷雨大至行艸徑間一里稍西下涉一峽底於是巨木防霄偉藤防塢遂極幽峭之勢盤峽嘴而西一里又涉一峽底二峽皆在深木中有小水淙淙自北而南下注西來之溪合而東行北出者也陟峽之西崖有巨石突立崖右路由巨石之東北向上曲折躋樹防中髙崖滴翠深木篩金始知雨霽日來陰晴弄影不礙淩空之屐也上三里遂陟岡脊脊兩崖皆墜深涵碧聞水聲潺潺在其底而不辧其底也脊夾不及七尺而當其中復有鋪木以度者蓋脊兩旁皆土而中復有窞下陷故以木塡之行脊上一里北復稍下又歷一南墜之峽半里乃西北上其上甚峻一里餘而飯稍夷轉南盤而北半里復曲折上峻愈甚一里稍夷循峯崖而轉其腰始望見尖峯在隔箐隴樹間而不知所循者亦一尖峯也北半里抵其峯西腋稍西下度一脊遂西上上皆懸崖削磴回顧前所盤脊東峯亦一峯復聳山頭尖峭亦堪尖山伯仲但尖山純石中懸而彼乃土峯前出耳兩峯之北復與西大山夾成深壑支條盤突箐樹防蔽如翠濤沈霧深深在下而莫窮端倪惟聞猿聲千百唱和其間而人莫至也崖頭就樹石鑿級爲梯極似太華之蒼龍脊兩旁皆危石而石脊中垂濶僅尺許若龍之垂尾以度而級隨之但見層累不盡而亦不能竟其端倪也梯凡三轉一里而至其頂東西長五丈南北濶半之中蓋玉皇閣前三楹奉白衣大士後三楹奉三教聖人頂平者如是而止其向皆東臨前峯之尖南北夾閣爲側樓半懸空中北祠眞武下臨北峽而兩頭懸榻以待客南祠山神下臨南峽而中敞爲齋堂皆川僧法界所營搆蓋其上向𨿽有道而未開辟莫可棲托法界成之不及五年今復欲辟山麓爲下殿故往州未返余愛其幽峻遂止東側樓守寺二僧一下山負米一供樵炊而已二十四日晨起看天色上霽四山俱露其翠微而山下甸中則平白氤氳如鋪絮又如潏波無分逺近皆若浮翠無根嵌銀連疊不知其下復有坡淵村塍之異也至如山外之山甸外之甸稍逺輒爲嵐翠所掩無能拈出獨此時層層襯白一片內一片外搜根剔奧𨿽掩其下愈疏其上乃呼山僧與之指質逺近諸山一一表出因與懸南崖而下有崖前臨絕壑後倚峭壁中刓橫罅下平上覆恰如匡牀𨿽小而可憩可臥是名仙牀俯層峭之下巉覆累累無可扳循僧指其下有仙僧洞須從梯級下至第二層轉崖下墜乃可得之遂導而行其洞乃大石疊綴所成亂崖顚磴欲墜未墜迸處爲罅覆處爲洞穿處爲門門不一竅洞不一層中欠寛平外支幽險若疊級架板亦可幽棲處也洞門東向腋中者爲大入而南穿一峽排空而下南出峽門其門南臨絕壑上夾重崖有二木毬倒懸其前仰睇之其上垂藤自崖端懸空下丈餘卽結爲癭如瓠匏之綴於蔓者癭之端綴旁芽細枝上迎雨露茸出夭矯花葉不一狀亦有細子圓綴枝間者卽山僧亦不能名之但曰寄生或曰木膽一絲下垂結體空中馭風吸露形似膽懸命隨空隨其取意亦不誣也余心識其異欲取之而髙懸數丈前卽崩崖直墜計無可得但其前有髙樹自崖隙上聳若得梯橫度樹間緣柯而上以長竹爲殳可鉤藤而截取之餘乃識而行復隨導僧由梯級北下懸空之臺乃石脊一枝下嵌北壑三面盤空矯若龍首條岡回壑紆郁其下與仙洞各綴梯級之旁若左右垂珥洞倚南崖以幽峭見奇臺踞北壑以憑臨爲勝此峯前兩槪也由峯後西南越脊而下更多幽境近法界新開小路下至小甸十里其坡有熱水塘亦法界新開者是午返寺同顧僕取斧縛竿負梯而往遂以前法升木取癭而崖髙峽墜木杪難於著力久而後得之一癭圓若葫蘆倒垂上大下小中環的頸一癭環若巨玦兩端圓湊而中空皆藤懸於上而枝發於下如玦者輕而松如葫蘆者堅而重余不兼收後行時止負堅者而走

二十五日予畱二詩於山負木膽於肩從東大道下梯級一里東度過凹遂東南循前峯之腰又半里東度脊頂於是俱深木夾道曲折峻下者二里涉一南盤峽復東北上半里淩脊乃東行脊間左右皆夾壑甚深而重木翳之又半里度脊間鋪木脊兩旁甚狹而中復墜空故以木塡而度之又東南半里復盤壑東北下二里至巨石之左遂涉南下之溪半里復東逾一岡又半里再涉一南下之溪東向稍上遂出箐東北行一里至下院分岐之路仍從向來之小路一里至浴流之所又半里越塢而得一村入問熱水塘道仍東北三里過烏索橋從橋西逾岡而北一里與大道合隨之西北循東山之麓行六里有岡自東山直對西峯而下驅江流潄西峯之麓而路亦因之與江遇已復逾岡北下北塢稍開有小水交流西注蒸气郁然而起卽熱水塘也半里抵塘上有池而無屋雨霏霏撲人乃令顧僕守行囊於塘側北半里上坡觀其街子已散而無他物望南岡有村廬在坳脊間街子人指其上有川人李翁家可歇復南半里回覓之有閩人洪姓者向曽寓余鄕爲導入同寓余乃出就塘畔招顧僕入出攜飡啖之而北探滇灘阿幸之興不能自已見日色尙早而雨止乃畱熱水待出時浴並木膽寄李翁家菜園中仍西北行五里北上坡爲左所蓋其分屯處也其處居廬甚盛又北八里直逼西大山東北垂復與江遇回顧尖山與前峯並峙中坳如馬鞍而左所之南復有峯之枝自西山突出橫亙其北故路必東北從烏索橋抵熱水又西北至此也此地正當尖山之北其北則西大山漸伏中遜而西爲滇灘過脈處東大山直亙而南分墜西竄下突小山橫界於北爲松山坡坡之北卽阿幸北進之脈其西北髙峯浮出於橫坡之上則阿幸滇灘之間又中界之一峯所謂土山也行江東岸一里復折而東北一里抵東山腋下山峯叢立處有兩三家倚東坡而棲是爲松山從其前又北一里上北山西亙之坡一里躡坡脊從脊間行二里乃西北下半里有石屏西向立峯頭是爲土主碑乃神之所托也從石西隨坡下涉江西上乃滇灘闗道已茅塞不通惟茶山野人門從此出入負茶蠟紅藤飛松黒魚與松山固棟諸土人交易鹽布中國亦間有出者以多爲所掠不甚往也其闗昔有守者以不能安居多遁去不處今闗廢而田蕪寂爲狐兔之穴矣其隘亦紆坦不甚崇險去此三里已望而知之遂北下坡一道從塢間溯江東岸北行爲度道捷徑一道沿東坡北上爲托宿之所乃下半里渡東來小澗復上東坡北隨之行二里有四五家倚東山而居卽托宿之所也其主人王姓者夫婦俱伐木山中未歸余將西度橋望西山下投宿聞其地江岸西廬乃土捨所托皆不納客納客者惟東岸王店方躊躇間一鋤於田者乃王之鄰謂其婦亦入山不識可徐待之否余乃還待於其門久之婦歸爲汲水而炊

二十六日淩晨起飯西下行田間半里抵江岸溯江北行有木橋跨江而西度之復溯江西岸北行一里北上坡半里折而東盤其東突之嘴半里復轉而北從坡上行西循峯腰東瞰江流塢底至此遂束而爲峽隔峽瞻東山之崖崩石淩空巖巖上擁峽中之水北自阿幸廠北姊妹山發源南下南趨烏索而爲固棟西江者也東西兩界山自姊妹山分支西下穹爲滇灘東北峯而下爲土山東下穹爲阿幸東山而南接雅烏東山之東北爲明光南爲南香甸第此山峻隔路仄難逾故行者避之北行西坡五里稍下有小澗自西而東涉之北上於是屢陟東突之坡再渡東流之澗八里西坪稍開然北瞻姊妹反茫不可見又北二里盤西山之嘴始復見姊妹山北倚而前壑之下鑪煙氤氳廠廬在焉遂五里而至廠廠皆茅舍有大鑪小鑪其礦爲紫色巨塊如辰砂之狀有一某姓者方將開鑪見予而畱飯其龕中言其北姊妹山後卽爲野人出沒之地荒漠無人居而此中時爲野人所擾每淩晨逾箐至𨿽不滿四五十人而藥箭甚毒中之無不斃者其妻與子俱沒於此現葬山前姊妹山出斑竹北去此三十里可望而盡不必登明光逾峻而過東去此四十里然徑仄無行者恐箐深蔓翳亦不可行乃遂出仍二十里下土山又一里過江橋而東乃沿江南隨塢中捷徑二里抵西南坡下江潄坡而南路稍東逾東峽來小澗其澗西注於江卽前涉土主碑坡北之流江之西亦有小澗自滇灘南來東注於江其處乃正流之防也復南上坡半里至石屏土主碑下與前來之道合又南越岡而下過松山及諸所二十里而入熱水塘李老家時猶下午徧觀熱水所泄其出甚異蓋塢中有小水自東峽中注而西者冷泉也小水之左右泉孔隨地而出其大如管噴竅而上作鼓沸狀滔滔有聲躍起水面者二三寸其熱如沸有數孔突出一處者有石窞中斜噴者其熱尢甚土人就其下流作一方池而露浴之餘畏其熱不能下體僅踞池中石上拂拭之而已此冷泉南坡之熱水也其北倚東坡之下復有數處或出於砂孔或出於石窞其前亦作方池而熱亦如之兩池相望而溢孔不啻百也

二十七日晨起飯而行仍取木膽肩負之由岡東南下峽一里復有煙气郁勃則熱水復溢塢中與冷水交流而西出峽其塢皆東大山之環壑也由其南復上坡裏余有坑自東山橫截而西若塹界之者其下亦水流淙淙隨坑東向上一里從坑墜處南渡其上蓋其東未渡處亦盤壑成坪有村倚東峯下路當其西南半里有岐一南行坡上一東向村間余意向東者乃村中路遂循東峯南行前望尖山甚近三里稍下見一塢橫前其西下卽烏索之旁村其南逾卽雅烏之西坳矣乃悟此爲固棟道亟轉而東莽行坡阪間一里得南來大路乃知此爲固棟向南香甸道從之漸東北上一里稍平東向半里復上坡平上者一里行峯頭稍轉而南半里卽南雅烏之脊也從其上可南眺巃嵸山而北來之嶺從其北下墜爲岰復起此坡東隨塢脊平行半里乃東北下抵岰東則有路西自岰中來者乃熱水塘正道當從墜坑東村之岐上今誤迂而南也於是又東下一里餘其下盤而爲坪當北山之東山界頗開中無阡塍但丰艸芃芃東北一峯東突嶻嶪前標卽石房洞山也其後乃西北而屬於西山西山則自北而南如屏之列卽自熱水塘之東而南度雅塢者也循西山又北下半里有小流東向而墜而路出其西北莫可問爲何所已而遇一人執而詢之其人曰雅烏山村也亟馳去後乃知此爲畏途行者俱不敢停趾而余貿貿焉自適也又北一里再逾一東突之坡一里登其岰中始覺東江之形自其南破雅烏東峽而去而猶不見江也北向東轉而下一里有峽自西北來卽嶻嶪後西北之山與西界夾而成者中有小水隨峽東出有小木橋渡其上過而東遂循北山之麓始見南壑中東江盤曲向西南而破峽路從其北東行一里有岐東南下塢中截流渡舟乃東趨石洞之道有路東北挾嶻之峯而轉乃北趨南香甸道於是東北一里轉嶻嶪峯東遙眺其塢大開自北而南東西分兩界夾之西山多東突之尖東山有亙屏之勢塢北豁然遙達塢東則江東北嶂矗峙當夾惟東南一峽窈窕而入爲陽橋石洞之徑西南一塢宛轉而注爲東江穿峽之所先是予望此嶻嶪之峯已覺其奇及環其麓仰見其盤亙之崖層聳疊上旣東轉北向忽見層崖之上有洞東向欲一登而不見徑欲捨之又不能竟去遂令顧僕停行李守木膽於路側余竟仰扳而上其上甚削半里之後土削不能受足以指扳艸根而登已而艸根亦不能受指幸而及石石亦不堅踐之輒隕扳之亦隕間得一少粘者繃足掛指如平帖於壁不容移一步欲上旣無援欲下亦無地生平所歷危境無逾於此蓋峭壁有之無此蘇土蘇土有之無此蘇石久之先試得其兩手兩足四處不摧之石然後懸空移一手隨懸空移一足一手足牢然後懸空又移一手足幸石不墜又手足無力欲自墜久之幸扳而上又橫帖而南過共半里乃抵其北崖稍循而下墜始南轉入洞洞門穹然如半月上覆上多倒垂之乳而中不甚深五丈之內後壁環擁下裂小門批隙而入丈餘卽止無他奇也出洞仍循北崖西上難於橫帖之陟卽隨峽上躋冀有路北迂而下久之不得半里逾坡之西復仰其上崖髙穹有洞當其下洞門南向益竭蹶從之半里入洞洞前有巨石當門門分爲二先從其西者入門以內輒隨巨石之後東轉其夾成曲房透其東其中又旋爲後室然亦丈餘而止不深入也旋從其東者出還眺巨石之上與洞頂之覆者尙餘丈餘門之東又環一石對之其石中懸如臺若置梯躡之所攬更奇也出洞循崖而北半里其下亦俱懸崖無路然皆艸根綴遂坐而下墜以雙足向前以兩手反而後揣艸根略逗其投空之勢順之一里下乃及其麓與顧僕見若更生也日將過午食攜飯於路隅卽循西山北行三里而西山中遜又一里有村倚西山塢中又半里繞村之前而北遂與江遇蓋江之西曲處也其村西山後抱東江前揖而南北兩尖峯左右夾峙如旗鼓配合甚稱有小溪從後山流出傍村就水皆環塍爲田是名喇哈寨亦山居之勝處也溯江而北半里度小溪東注之橋復上坡二里東北循北尖峯之東麓一里仰見尖峯之半有洞東向髙穹其門甚峻上及峯頂如檐覆飛空乳垂於外檻橫於內而其下甚削似無陟境蓋其路從北坡橫陟也余時亦以負荷未釋遂先趨廠又北一里渡一西來小澗有村廬叢接於江之西岸而礦鑪滿布之是爲南香甸乃投寓於李老家時甫過午也先是予止存靑蚨三十文之袖中計不能爲界頭返城之用然猶可糴米爲一日供迨石房洞扒山手足無主竟不知拋墮何所至是手無一文乃以褶襪裙三事懸於寓外冀售其一以爲行資久之一人以二百文買防裙去余欣然沽酒市肉令顧僕烹於寓余亟索飯乘晚探尖峯之洞乃從村西溯西來之溪半里涉其南從僰夷廬後迆南上坡一里遂造洞下洞內架廬三層皆五楹額其上曰雲巖寺始從其下層折而北升中層折而南升上層其中神像雜出然其前甚敞石乳自洞檐下垂於外長條短縷繽紛飄颺或中透而空明或交垂而反捲其狀甚異復極其北頂更穹盤而起乃因其勢上架一臺而臺之上又有龕西迸復因其勢上架一閣又從臺北循崖依坡盤空而升洞頂氤氳之气收覽殆盡臺之北復迸一小龕南向更因其勢而架梯通之前列以小坊題曰水月中供白衣大士余從來嫌洞中置閣每掩洞勝惟此防綴得宜不惟無礙而更覺靈通不意殊方反得此神搆也時洞中道人尙在廠未歸云磴不封乳房無扃憑憩久之恨不擕囊宿其內洞之南復有一門駢啟其上亦乳垂而其內髙廣俱不及三之一扳其上級復透小穴西入二丈後曲而南其中漸黒而有水中貯上有滴瀝聲而下無旁泄竇亦神瀵洞中所酌惟此其中穴更深迥但爲水隔而黒不復涉而窮之乃下仍從北巖下循舊路二里返寓啜酒而臥不覺陶然

二十八日晨起霧甚平明飯而爲界頭之行其地在南香甸東南隔大山大江各一重由南香東北大廠逾山則髙壑重疊路小而近由南香東南陽橋礦逾東嶺則深峽平夷路大而遙時因霾黒小路莫行遂從土人趨楊橋道且可並攬所云石洞從村東度江橋其橋東西橫架於東江之上覆亭數楹由橋東卽隨江東岸循東山南向行八里則有峽自東山出遂東轉而蹈之其峽北卽東山至此南盡南卽東嶺之轉西西矗於南香甸南爲江東山北嶺者也開峽頗深而兩岸偪仄循北山東行望見峽內亂峯參差扼流躍穎亟趨之一里至其下忽見北崖中迸夾峙如門路乃不溯澗東上竟北轉入門蓋門左之崖石腳直插澗底路難外瀠故入而內繞耳由門以內仍東躡左崖之後一里逾亂峯之上蓋石峯三四逐隊分行與流相鏖獨存其骨耳循北峯攬澗南亂峯又東一里路復北轉蹈北峯之隙北下半里則峯北又開一峽自北而南與東來之峽防於北峯東突之下同穿亂峯之隙而西所謂北峯者從大廠分支西南下卽南香甸東突之峯余今所行路其循南垂向東者也其東南垂亦至是而盡是山之西北有礦西臨南香甸者曰朝陽洞是山之東南有礦東臨是峽者曰陽橋陽橋之礦亦多挑運就煎煉於此則知南香乃眾礦所聚也隨峽北望其內山回壑辟有廠亦鑪煙勃勃是爲石洞廠所云石洞者大廠之脈至是分環西下者自南香東界而南至陽橋下從峽中又東度一峯突爲虎砂而包其內東下者亦南走而東環之至東嶺而西轉穹爲江東山北境繞爲龍砂而包其外其水自石洞東南出合東嶺北下之水西注於亂峯與陽橋度峽水合流西注東江是石洞者眾山層裹中之一壑也從陽橋峽北望而見之峽中度脈而東𨿽無中界之脊而水則兩分焉予時欲從峽趨石洞慮界頭前路難辧不若隨同行者去遂捨石洞從東峽溯流入三里東南上坡二里陟嶺巓是卽所爲陽橋東嶺矣逾嶺卽南下一里復陟峽而上從嶺上南行二里就其東南坡而下二里越東流之壑復稍上二里越其南坡再下有岐下東大峽爲同行者誤而南一里餘始知其誤乃莽陟坡而東北一里遇西來道偕之東陟塍一里餘則龍川東江之源滔滔南逝系藤爲橋於上以渡橋濶十四五丈以藤三四枝髙絡於兩崖於樹杪中懸而反下編竹於藤上略可置足兩旁亦橫竹爲欄以夾之蓋凡橋鞏而中髙此橋反掛而中垂一舉足輒揺蕩不已必手揣旁枝然後可移止可度人不可度馬也從橋東遵塍上始有村廬夾路二里復東上坡由坡脊東行其坡甚平自東界雪山橫垂而西下者行其上三里直抵東山下是爲界頭村其村倚東山而北夾廬成街而不見市集詢之知以旱故今日移街於西北江坡之間北與橋頭合街矣蓋此地旱卽移街乃習俗也令顧僕買米而炊予又西北下抵街子視其擾擾而已不睹有奇貨也旣乃還飯於界頭其地已在龍川江之東當髙黎貢雪山西麓山勢正當穹窿處髙黎貢俗名昆侖岡故又稱爲髙侖山其發脈自昆侖南下至姊妹山西南行者滇灘闗南髙山東南行者繞小田大塘東至馬面闗乃穹然髙聳橫架天半爲雪山爲山心爲分水闗又南而抵芒市始降而稍散其南北之髙穹者幾五百里云由芒市達木邦下爲平坡直達緬甸而盡於海則信爲昆侖正南之支也由界頭卽從雪山西麓南行屢逾西突之坡十五里遙望羅古城倚東山坡間有寺臨之又南二里過磨石河又南二里越一山又逾一西突之岰又南二里過一小木橋又南一里南越一坡又循坡東轉二里抵東南峽口有山自東大山南環而峙於門大路逾坡而南上小徑就峽而西南乃就峽口出則前所過藤橋江亦自塢北來遂循其東岸而南三里始有村倚江岸乃傍村南行又一里宿瓦甸頻江東岸亦南北大塢也村塍連絡東向大山卽雪山漸南與山心相近矣二十九日飯而平明臨江東岸行三里兩岸石峯交合水流峽間人逾崖上江爲崖所束奔流若綫而中甚淵深但峽中多沸水之石激流蕩波而漁者夾流置罾於石影間攬揺曳翠無論得魚與魚之肥否固自勝也半里越崖南下江亦出峽有石浮波面儼然一黿鼉隨水出也又南二里過上莊有山西突中夾塢成田村倚突峯之東江曲突峯之西而路循塢中逾脊而西南又一里復與江遇兩崖復成峽石之突峽迎流與罾之夾流曳翠亦復如前也一里江曲而西路從江之南亦曲而西截江北之塢於是北望隔江南下之山至是中分其東支已盡橫突而東卽西峽之繞而下者其西支猶橫突西南卽固棟兩江所合而南盤者兩支之中北遜成塢而灰窯廠臨其上焉是廠亦六廠之一所出礦重於他處昔封之而今復開則不及他處矣西一里復上一北突小岡有竹環坡結廬其中者是爲苦竹岡越而南下共一里又越塢南上遂從坡上南行二里江隨西峯之嘴曲而東始艤舟而渡其西岸隨西山南行一里坡尾東掉路亦隨而東南逾之一里有一二家倚坡北向而居由其東更南上一里遂逾其東下之脊南行脊間二里復稍下有小峽自西而東其峽甚逼中有小水搗坑東出乃下半里稍西轉迎流行峽中有數家倚峽北是爲曲石而峽之西其內反辟而成塢亦有村廬倚之則峽水之所從來也於是南截峽流又上坡行坡間二里有村當路左亦曲石之村廬也又南三里乃隨坡西轉始見坡南塢大開西行一里又南向峻下者一里及塢底有橋跨江亦鐵鎖交絡而覆亭於上者是爲曲石橋從江南岸上坡西向由峽上二里餘復南向陟嶺二里登嶺頭有三四家當嶺而居是爲酒店以賣漿得名也飯而行循嶺東南向二里下稍西轉復南行坡上又二里稍下陟一塢而上又南二里過陳揮使莊又南隨峽中行二里有隴環前峽折而自西來有峽直南躡其隴余乃隨眾從峽中西行半里漸西上又半里折而南上又半里南登隴脊始逾東度之脈於是南望前壑大開直南與羅生山相對其中成塢甚遙州城隠隠在三十里外東之球�亦可全見惟西之寶峯又西北之集鷹皆爲巃嵸南下之支所掩不得而見焉余先賈勇獨上踞艸而坐久之後行者至謂其地前有盜自東山峽中來截路而刼促余並馳南下東望層峽重巒知有尋幽之境而行者惟恐不去之速也下二里望見澄波滙山麓余以爲卽上干峩淸海子矣又峻下二里有村廬當海子北岸竹徑扶疎層巒環其後澄潭映其前路轉其東北隅有小水自峽間下注有賣漿之廬當其下入而少憩以所負木膽浸注峽泉間且問此海子卽上干峩澄鏡池否其人漫應之但謂海中有魚有泛舟而捕者以時插秧止以供飡不遑出賣然憶志言下海子魚可捕上海子魚不可捕豈其言今不驗耶循海東峻麓行二里及海子南濵遇耕者再問之始知此乃下海子上海子所云澄鏡池者尙在村東北重山之上由此而上五里乃及之餘不能從南二里越一澗有村連竹甚深是爲中幹峩村由村南又南下三里其村竹廬交映更遙是爲下幹峩村至是東坡之下辟爲深塢而溪流南貫由是從村南稍西卽轉南向隨坡上行一里漸南下俯瞰塢中溪流已有刺小舟而浮者旣而南行二里有一二家倚坡灣而居與下幹峩南北遙對從此東向隨坡上半里乃躡坡之東嘴從其上南轉則東嘴之下其崖甚峻數十家倚其麓而居竹樹防茸俯瞰若不可得而窺也南半里稍西復轉而南半里崖下居廬旣盡忽見一大溪東向而橫於前乃透崖而出石穴者崖峻無路下墜沿崖端南行半里稍下見有徑下沿坡麓乃令顧僕守木膽於路隅餘策杖墜麓循崖北轉又半里投叢木中則其下石穴交流土人以石堤堰水北注堤之上回流成潭【脫四字】

尺堤之下噴壑成溪濶幾盈四五里泉之溢處俱從樹根石眼糾繆中出陰森沁骨掬而飲之腑臟透徹悔不擕木膽來一投而浸之旣乃仍南沿崖麓半里至顧奴處取木膽負而行又南二里下坡指予東向逾梁三里抵東山下又有溪自東而西有梁北跨之是爲迎鳳橋以其西有飛鳳山也過橋遂直趨而南二里再南逾一梁梁下水如綫將絕則黃坡泉之向北而西轉者又南一里又南逾一梁其水亦將絕則飲馬河之向北而西轉者又南一里入騰越北門行城中二里出南門城中無市肆不若南闗外之喧塡也抵寓已下午【下闕】

徐霞客遊記卷十下

欽定四庫全書

徐霞客遊記卷十一上

明徐宏祖撰

西南遊日記十九【雲南】

己卯五月初一日晨起店主人言自往尖山後參府吳公屢令把總來余不知其因已而吳公令把總持名帖道意余出觀街子因往晤潘防余防余宴買寶舎人畱餘同事余辭之入城謁府一見輙把臂入林欵禮頗至是日其子將反故鄕內簡拾行囊余辭之出初二日余止寓中云嵐山【卽尖山】師法界來顧州庠彥李虎變昆玉來頋【李居綺羅】

初三日府來宴已觀音寺天衣師令其徒來余以參府有前期辭之上午赴參府招所陳多臘味以斷屠故也【臘味中始食竹鼯】下午別醉後過萬壽寺拜法界不在出西門半里過淩雲橋乂西半里由玉泉池南堰上西山麓則觀音寺在焉寺東向臨玉泉池寺南有古剎並列卽玉泉寺矣天衣拜經觀音寺三年不出一見喜甚畱予宿予辭以他日啜其豆漿粥而返已昏黒矣

初四日參府令門役以州誌至方展捲而李君來時微雨遂與之連騎由來鳯山東麓循之南六里抵綺羅入叩李君家【綺羅志作矣羅】其村頗盛西倚來鳯山南瞰水尾山當兩山夾湊間蓋羅漢衝之水流經大洞長洞二小阜間北曲而注於平塢乃分爲二流北爲飲馬河而抵城東南爲綺羅水而逼南山下又西逼來鳯東南麓乃南搗兩山夾間是村綰其谷口竹樹扶疏田壑紆錯亦一幽境云是夜宿李君家

初五日晨飡後卽從李君循南山之麓東向行先半里過水應寺又東二里兩逾南山北下之支有寺在東峽中北向峙卽天應寺也其後卽羅生主峯仰之甚峻志稱其條崗分布不誣也又東北上一北下之支隨之北下共一里崗東盡處竹木深密緑防襲人披映心目其前復起一圓阜立平疇中是爲團山與此崗斷而復續崗東村廬連絡從竹中下一老人迎入其廬具臘肉火酒獻是日正端午而老人與李君有交遂入而哺之旣午復東向循南山行半里其北復起一長阜如半月橫扵前是爲長洞山又東二里遂入山峽有溪中貫而出是爲羅漢溪南北皆有村夾峙峽口由南村溯溪而東又二里越溪之北有大路倚北山下乃東逾嶺趨猛連者從其北塢中覓溫泉其泉不熱而溫流不急而平一大石突畦間水滙其旁淺不成浴東山有大洞溫泉爲八景之一卽在其北嶺峽中與此隔一支嶺逾而北頗近而李君急於還家卽余從大路西出二里過溪南村出峽口隨溪西行一里過一橋從溪南又西一里過長洞北麓北望大洞之阜夾溪而峙予浴趨之浴其溫泉李君謂泉在東峽中其入尙逺遂彊余還又西一里過團山北麓又西三里而還李君家

初六日晨飯令顧僕擕臥具爲楊廣哨之遊先是李君爲予言此地東南由羅漢衝入二百里有滃呂山東南由羅生四十里有馬鹿塘皆有巒可觀乃先其近者計可從琉黃塘半个山而轉也東三里從水應天應二寺之間南向上山愈上愈峻七里登其絕頂北瞰卽天應寺懸其坑麓由州塢而北惟巃嵸山與之對峙焉西瞰則旁峽分趨若贅旒皆下墜於綺羅南向之峽有龍井出其下焉惟東眺則本頡頏而南眺則濃霧彌淪若以山脊爲界咫尺不可見於是南從嶺上盤峽俱行氤氳中茫若蹈海半里南下下二里餘山半復環一壑其脊自東南圍抱而西中藏圓塢有小水西去其內霧影稍開而雨色漸逼𨿽近睹其田塍而不免罹其沾濕矣復上南坡躡坡脊而南五里一岐隨脊而西南一岐墜坡而東北余漫從脊上直南已而路漸東下而窮二里有村倚東坡下披霧就詢之乃淸水屯也屯人指予從坡北東下當得大路從之半里東北渉一坑甚深霧影中窺其東南旋壑下盤當時不知其所出何向後乃知其南界髙反西自竹家屯而東突爲陳播箕哨也復東北上坡半里見有路東向下輙隨之行不意馬鹿塘正道尙在其北霧漫不辧踉蹌東下一里有峽自北而南溪流貫之有田塍嵌其底而絕無人居塍中挿禾已徧亦無一人抵塍而路絕塍狹如絲以杖拄畦中東行抵溪而溪兩岸蒙翳不可渡復還依西坡南向一里得小徑渡溪東上一里路伏艸間復若斷若續然其上甚峻三里東向登嶺頭復從嶺上東南再陟一嶺半里始見嶺北有岰自北南度中伏再起岰北有路自崩崖北嶺東行南亦有微路自崩崖南嶺東上而岰中獨無北交之路予遂循崖南路上東一里路爲崩崖所墜復岐而南再陟南嶺半里復東行嶺脊二里始有南來之路偕之東北瞰崩崖下防東向成坑箐木深翳又東半里再陟東嶺嶺乃南去微徑始東北下坡曲折連下三里餘以爲將及北坑之底隨之出卽馬鹿塘矣孰知一坡中環路岐而東西繞之未幾遂絕皆深茅叢棘坑嵌其下甚深余始從其南不得道轉而東復不得道往返躑躅徧索久之復從南坡下得微徑下一里餘而東抵坑底則坑中有水潺潺自崩崖東南流坑兩旁俱峭崖密翳全無路影而坑底甚平水流亂礫間時有平沙瀠之遂隨之行或東或南仰眺甚逼而終絕路影三里稍開俯見瀠砂之上虎迹甚明累累如初印隨之又東南一里有小溪自西南來注有路影南緣之始舎坑而南陟坡一里越其上予意將越坡東下而路反從坡脊南行余心知其誤然其路漸大時亦漸暮以爲從大道卽不得馬鹿塘庻可得棲宿之所乃躡脊西馳二里見西頂有特倚如覆鐘大道從此分岐一自東南坡下而上一向西北峯頂而趨一從西南盤壑而行未審所從姑解所擕飯啖之予計上下二徑其去人必逺不若從盤壑者中行於是又東南三里遂墜坡而下漸聞人聲下裏余得茅二龕在峽間投之隘鄙不堪宿望南坡上有數龕乃下陟深坑扳峻而上共一里而入其龕則架竹爲巢下畜牛豕而上托防臥儼與粵西無異屈指自南丹去此至今已十五閱月乃復遇之西陲其中數千里所不及也自登崩崖之脊卽望見髙黎貢南亙之支屏列扵東下有深峽而莫見龍川意嵌其下也又西南二十里下至所宿之坡下瞰南峽甚深卽與髙黎貢遙夾者意卽南甸所托而龍江從此去也時霧黒莫辧方隅而村人不通漢語不能分柝微奧卽徴其地名據云爲鳯田總府莊南至羅卜思莊一日余東北至馬鹿塘二十餘里然無確據夜以所擕米煮粥啜之而臥初七日陰雨飯後姑止不行已而村人言天且大霽余乃謀所行念馬鹿塘在東北硫黃塘在西北北山之脊昨已逾而來西山之脊尙未之陟不若舎馬鹿而逾西脊以趨硫黃塘且其地抵州之境以硫黃塘爲正道遂從之土人指余從村後西北向大山行余悞由直北一里餘下渉一澗溯之北上坡一里又下渉澗其防一澗又溯之北上坡半里路復分岐一向北峽一向西峽皆盤其上坡余從其北峽者二里路漸湮已北下則其澗亦自西來橫塹於前𨿽小而頗深藤箐防翳雨霧淋漓遂不能入乃復出至岐口轉向西峽一里路亦漸湮復出從岐口南渉其澗從澗南又得一岐西上其路甚微一里北逾一坡又北一里卽崩崖西對之坡也其上皆墾崖而非通道躡之行一里上西頂頂髙云黒莫知所從計返下山二里轉南漸有徑下眺鳯田所宿處相距止二三里更南半里得大道西去遂從之西循北山行一里得耕者在坡下問之始知其上有小寨名擺圖卽從楊廣哨入州正道矣乃亟西北上躡坡一里有二茅當峽坪間是爲擺圖寨由寨後更躡峻而北半里登崗西望盤壑下開水田漠漠有溪流貫其中復有崇山外峙其南又起一崇山橫接而南交接之中似有水中貫而去又北上一里半遂淩大脊北下廻峽中半里有村廬倚南坡爲楊廣哨從此西北下峽底一里有小溪自東北墜西南其嵌甚深乃從昨所度崩崖南嶺分墜而成者渉之西北上渡一里而躋其脊余以爲卽從此緣脊上北大峯矣孰意猶中界之支也半里越脊又卽北下峽底一里有大溪自北南墜皆從石崖中破壁而去此卽淸水朗東溪也水嵌峽底甚逼橫獨木渡其上予舎木下渉水卽西北上坡始循崖石繼躡隴脊一里轉而東北上又裏余躋頭由峯頭西盤半里隨峽北行其峽頗平行其中一里當其東西分峽處有村廬倚其中爲陳播箕哨從哨北卽西北下二里循南山而西一里有村廬當坡爲竹家寨由寨東向北行寨後復起一有峽橫其中路分爲二循北峯直去爲騰越南甸大道穿北峯南峽而西爲硫黃塘道予舎大道從橫峽西行半里忽墜峽西下其峽甚逼而下甚峻墜級歷坎與水爭隘一里望見西峽自北而南一溪貫其中卽綺羅村之水挾水尾山西峽而南山者溪西之山防屼南踞是爲半个山又西下半里直抵溪上有二塘在東崖之下乃溫水之小者其北崖之下有數家居焉爲硫黃塘村有橋架溪上余訊大塘之出硫黃防土人指在南峽中乃從橋南下流渉溪而西隨山西南行時風雨大至田塍隘余躑躅南行半里得徑又南一里則西山南迸南有峽注大溪遙望其峽中蒸騰之气東西數防鬰然勃發如濃捲霧東瀕大溪西貫山峽先趨其近溪煙勢獨大者則一池大四五畝中窪如釡水貯扵中止及其半其色渾白從下沸騰作滚湧之狀而勢更厲沸泡大如彈丸百枚齊躍而有聲其中髙且尺餘亦異觀也時雨勢甚大持傘觀其上不敢以身試也其東大溪從南下環山南而西合於大盈西峽小溪從熱池南東注大溪小溪流水中亦有生气勃勃而池中之水則止而不流與溪無與也溯小溪西上半里坡間煙勢更大見石坡平突東北開一穴如仰口而張其上齶其中下管如喉水與气從中噴出如有鑪槖鼓風煽熖於下水一沸躍一停伏作呼吸狀躍出之勢風水交廹噴若發機聲如吼虎其髙數尺墜澗下流猶熱若探湯或躍時風從中卷水輙旁射人於數尺外飛沫猶爍人靣也余欲俯窺喉中爲水所射不能近其齦齶之上則硫黃環染之其東數步鑿引水上覆一小茅中置桶養哨想有礦之地卽有哨也又北上坡百步坡間煙勢復大環崖之下平沙一圍中有孔數百沸水叢躍亦如數十人鼓煽於下者環沙四圍其水𨿽小而熱四旁之沙亦熱久立不能停足也其上煙湧處𨿽多而勢皆不及此三者有人將沙圓堆如覆釡亦引小水四周之𨿽有小气而沙不熱以傘柄戳入深一二尺其中沙有磺色而亦無熱气從戳孔出此皆人之釀黃者時雨勢不止見其上有路直臨西嶺知此爲半个山道遂淩雨躡崖其崖皆堆云駢瓣防岈嵌空或下陷上連或旁通側裂人從其上行熱气從下出皆迸削之餘骨崩墜之剝膚也所云半个之稱豈以此耶躡崖半里從南循嶺西上一里漸隨峽轉南則其峽自南嶺頭墜中有水懸而爲瀑作兩疊北下卽峽水之上也又上半里遂西逾瀑布之上復從峽西更西南上一里漸轉而西半里見大道盤西崖墜處出南岰去小徑則西上峯頂漸轉北行蓋此卽半个山之頂至此南下爲岰入城之路當在其東北不應西去遂從小道西上半里隨峯東向北行二里乃西北下得竹塢村廬時雨盛避雨廬中就火沸湯防飯而食之卽半个山村也由村東下坡隨峽東行裏余與南來大道合隨西山北轉而行二里復陟東突之坡行坡峽中五里稍下又一里而綺羅村在東坡下矣時已薄暮遂舎入州大路東一里餘宿李虎變家煮竹鼯相待初八日大雨不成行坐李君齋頭作田署州期政四謡應李君命也

初九日雨不止旣午稍霽遂同李君眹騎由村西半里橫陟半个山南甸大路經南艸塲半里西上嶺坡乃來鳯南度半个山之脊也來鳯至是南降而下伏脊間中窪爲平塘而不受水窪之西爲金銀堆卽南度之脊窪北半里有坪倚來鳯而南瞰半个山乃昔王尙書驥駐營之處陟坪北有路橫沿來鳯峯南西越金銀堆出芭蕉闗從此復轉騎循來鳯東峯而北八里還官店晚復雨

十一日不止坐官店上午李君來下午雨少止濘甚躧泥往潘生家不遇以書促其爲予買物亦不答【潘生一桂𨿽靑衿而走緬甸家多貨時倪按君命承差來覓碧玉潘甚苦之故屢避客】

十二日終日雨注不止予坐店中李生以期四謡私投署州田二府不答

十三日雨時作時止而泥濘尢甚李生來邀予同往蘓玉寓觀玉蘓滇姓人也本靑衿棄文就戎爲吳參府幕客先是一見顧余余亦目其有異非風塵中人也【蘓有碧玉皆爲簪但色太沈予擇四枝擕寓中後爲李生彊余還之】

十四日至十八日連雨不止坐寓中不能移一步潘防余以倪院承差索碧玉寶石窘甚屢促不過余寓亦不敢以一物示人遺餘翠生石二蘇答�茶以方環參戎惠贐更索其八闗並三宣六慰諸圖餘一一抄錄之數日無暇刻遂不知在雨中並在寓中也

十九日晨雨少止覓擔夫旣而雨復作上午止而行由東街始濘甚已而漸燥二里居廬乃盡乃坡行塍中半里連越二小橋皆自東南來又二里爲雷打田有數家東向從其前轉而東行一里又過一小亭橋其流亦自東南向西北者又東一里抵東坡下停擔於酒家問大洞溫泉道土人指在東南山坳中此去尙有數里時天色已霽令擔夫與顧行待其家余循東山而南二里過土主廟廟倚山西向前二栢巨甚南二里路岐爲二一南循山麓爲黃坡道一東南上坡爲趨溫泉道乃從坡上者南一里登坡嘴西瞰山麓有泉西向溢扵下卽黃之發源防也於是東轉有路頗大橫越之就其東南小徑一里漸上坡折而東北睨溫泉之峽當在其南尙隔一岸遂與之俱返一里下至茅塞之峽指予南去予從之橫蹈峽中旣漸得小徑半里忽有峽從足下下墜而西其上石崖駢突如門從其東又南半里逾坡而下其峽始大有水淙淙流其中田塍交瀠之卽大洞村之後峽有大道從峽中東上又南下半里從之東半里上一坡大道東北上亦芹菜塘道乃從坡東南下半里及溪又東溯溪半里則溪流奔沸盤石中右一崖突而臨之崖下就石爲池而溫泉滙焉其池與溪同峽而水不闗溪流也崖石疊覆如累碁其下湊環三面成一小孔可容一人坐浴其後倒覆之石兩片下墜而中劃如所謂試劍石水從片夾中淙淙下注此溫泉之源也孔之中水不甚熱正可著體但其上少一亭覆之不免風之慮耳時池上有婦十餘人共浴余恐其旁有石洞姑徧覓之不得乃還浴池中三里隨山之西嘴抵黃坡轉北一里過麓間溢水之上北三里乃入來時分岐防又西北五里至矣比坡之麓促擔夫行以晚辭遂止

二十日晨起飯而登坡雨色復來平上二里峻上八里抵嶺頭又平上四里稍下一里過芹菜塘復東上坡半里而下半里過木廠又下二里過北下之峽又東上三里至坡脊平行脊間一里至永安哨又東南半里逾嶺脊而下一里有水自北而南路從之半里乃東越坡平行脊上三里至甘露寺飯從寺東下三里至赤土鋪橋其下水自南而北卽大盈江也一統志謂大盈之源出自赤土其言不謬橋東復上半里有四五家當坡岰爲赤土鋪鋪東又上半里從嶺脊東南行一里有岐南去爲猛栁道余仍東南三里乃東下又十里止橄防坡時才午雨時止時下遂止不前

二十一日平明起飯自橄欖坡東下五里抵龍川江西岸過巡檢司卽下度橋西岸峻若堵墻乃循岸北向疊級始達橋橋東有閣登之可眺江流夭矯之勢又南向隨東岸行半里東向平上者一里餘始曲折峻上五里過茶房僧舎已無一人又峻上三里過竹笆鋪又上七里飯於小歇塲又上五里過太平鋪又平行入塢二里有水自北澗來渉之遂東上其上愈峻兩旁皆竹石深翳而風雨西來一天俱漫於是行雨浪中三里逾最髙之嶺乃屢上屢下屢脊屢岰皆從密箐中行七里抵新安哨兩三家夾嶺頭皆以劈藤竹爲業時衣透寒甚就其家燒薪烘之又二里抵分水闗有五六家當闗之東就火炙衣貰燒酒飲四五杯乃行天色大霽路磴俱乃知闗名分水實分陰晴也於是東向下者八里始就東行之脊又二里過蒲滿哨又平行嶺上東十五里宿於磨盤石之盧姓家有小房五六處頗潔

二十二日平明飯而行其下甚峻曲折下者六里及嶺北之澗是嶺自蒲滿哨分支東突左右俱有深峽夾流來時從南峽之上行至此墜北峽之口過渉北澗又越北嶺東突之嘴共一里而過八灣東向平行坡間十二里抵江則怒流奔騰勢倍於來時矣乃坐巨樹下待舟觀洪流洶湧渡者紛紜不啻從壁上觀也久之渡而東上坡三里抵北山之麓循坡東行五里逾南下之嘴得一橋跨澗是爲箐口於是渡澗入峽循澗南崖東向上二里過一碑卽來時所見盤蛇谷碑也又東三里過一西來枯澗又二里南折而北乃逾其北突之嘴而東遂東南漸上其峽遂曲折掩蔽始不能西見髙黎貢矣又南六里抵楊栁灣而飯乃逾南來之峽溯東來之流上二里有橋跨澗西度從澗西溯箐上又一里爲打板箐有數十家當澗西又東北四里過平度之脊卽從冷水箐西度蒲縹又北過此夾蒲縹之水北出而入潞江者也是日熱甚得一防輙止而延颼數息樹邊不復問之逺近矣過脊東下一里止落馬廠時才下午以熱甚擔夫不前也

二十三日平明從落馬廠東行三里逾東突之山嘴而南又一里有一庵倚西山之上又南四里過石子哨始南下二里望有溫泉在東山下乃從岐東南下二里轉而北渉北流之澗又半里東從石山之嘴得溫泉焉其水溫而不熱渾而不澄然無气熖可浴浴久之從澗東溯流二里抵蒲縹之東村【蒲人縹人乃永昌九蠻中之二種】以擔夫不肯前逗畱久之乃東二里上坡五里迆上頭又平行嶺夾一里稍東下有亭橋跨峽間風雨大至而擔夫尙後坐亭橋久之過午始行又東南上坡逾坡一重轉而北又逾坡一重共六里過孔雀寺又東上坡五里直躡東南突之頂此頂自北而南從此平墜度爲峽一崗西迆乃復起爲崖度爲蒲縹後山北去而夾蒲縹之澗南去而盡扳枝花者也又東一里稍上復盤一南突之嘴漸轉而北二里有公館踞崗頭乃北下一里止扵冷水鋪箐時方下午以擔不能前遂止見邸榻旁有臥而呻吟者乃前途爲刼盜所傷還臥於此被刼之處去此才六里日才過午盜卽縱橫可畏也

二十四日雨復達旦但不甚大平明飯而行隨東行之箐上其北坡三里循嘴北轉二里漸下一里下至岰卽昨被刼之商遇難處也其北叢山夾立穿其峽行三里再過一東突之坡其水始北下隨之北二里下至岰窪中乃東轉而上一里過岰子鋪覓火把爲芭蕉洞逰計又東半里過崗頭窪池遂轉北下三里越一坡脊過窪中滙水之崖崖石上挿而水蓄崖底四靣俱峻水無從出而甚渾由其南再越脊而下一里至芭蕉洞乃火於洞門擔夫摘洞口黑菓來啖此眞覆盆子也其色紅熟則黒而可食比前去時所鬻黃果形同而色異其熟亦異其功用當亦不同也【黃者非覆盆覆盆補腎變白爲黑則爲此果無疑】火至燃炬入洞始北向卽轉東下四丈餘至向所入昏黒處卽轉北向其下已平兩崖愈狹而愈髙六七丈更寛崇一柱中懸大如覆鐘擊之聲鋐鋐然其防不特此懸石有聲卽洞底頓足輙成應響蓋其下亦空也又入五六丈兩崖石色有垂澑成白者以火燭之以手摩之石不潤而燥紋甚細而晶土人言二月間石發潤而紋愈皎茁謂之開花洞名石花以此石花名頗佳而志稱芭蕉不如方言之妙也更北路盡由西腋透隙入復小如門五丈有圓石三疊如幢蓋下垂又如大芝菌而三級累之者從其下復轉而北其中復穹然宏聳又五六丈西北路盡洞分兩岐一南上環爲曲室三丈而止一北入降爲墜道七丈而止是洞曲折而旁竇不多宛轉而底平不污故防者不畏深入使中有通明之處則更令人恍然矣出至向所入昏黑北轉處今已通明見直東又一岐入有柱中間之以余炬入探其中亦穹然六七丈而止出從洞門外以余炬入探西崖間小竇其竇北向懸壁間門甚隘中亦狹而深有气撲人乃舎之出洞下百餘步抵坑峽下觀水洞水洞者卽此洞之下層也𨿽懸數丈寔當一所前中入有聲已知其下皆空矣洞前亦東向稍入曲而自北來與上洞同一格但水溢其中不能進也由此東折而北一里抵臥獅窩村飯於村婦家北三里過一村卽東上堤爲大海子隨海子南堤東行二里下堤又東一里爲沙河橋其橋五鞏名眾安橋越橋東卽從岐西北循山行二里過胡家坆爲正統間指揮使胡琛墓墓有穹碑爲王學士英所撰又一碑乃其子名志者則王翰時撰之墳與吾家梧塍之壠文翰規制頗相似其頹蕪亦相似也其一時崇尙窮徼薄海萬里同風至荊棘銅駝又曠代無異可慨也更循山而北一里上一東盤之嘴於是循崗盤壠甃石引槽分九龍池之水南環坡畔以潤東塢之畦路隨槽堤而北遇有峽東出防則甃石架空渡水人與水俱行橋上而橋下之峽反涸也自是竹樹扶疎菓塢聨絡又三里抵龍泉門乃城之西南隅也城外山環寺出有澄塘滙其下是爲九龍池由東堤行見山城圍繞間一淸涵空人心目池北有亭閣臨波迎嵐掬翠防灔生輝有坐堤垂釣者得細魚如指亦有就防賣漿者惜擔夫急於稅駕遂同入城半里北抵法明寺仍憩防眞樓而崔君亦至

二十五日曉霽崔君來余飡同入市買琥珀緑防又有頋生者崔之友也往碾玉家欲碾翠生石印池杯子不遇期明晨至

二十六日崔頋同碾玉者來以翠生石畀之二印池一杯子碾價一兩五錢蓋工價逾於買價矣以石重不便於行故彊就之時囊中無銀以麗江銀杯一隻畀頋生易書刀三十柄余付花工碾石是午工擕酒肴酌於北樓抵晚乃散

二十七日坐防眞樓作紀

二十八日花工以解石來示

二十九日坐防眞樓上午往叩閃知願將取其所畱翰紮碑帖閃辭以明日還過潘蓮華家將入晤遇雞足安仁師與丘生同行萬里知已得之意外喜甚遂同予寓坐久之予亦隨訪其寓下午乃還

三十日晨飡後往拜潘卽造閃知願猶不出延入西亭相晤余以安仁逺來其素行不凡且賫有麗江云薖全集來並求收覽閃公頷之予乃出

六月初一日憩防眞樓

初二日出東門度弔橋遂隨之東行田塍中十里至河中村有石橋北來之水分而爲二一由橋東南注一繞村西南曲越橋東一里其地中窪而沮洳又一里越崗而東半里抵東山之麓由岐東北二里過大官廟上山曲折甚峻二里半至哀牢寺寺西南向其上崖勢層疊而起卽哀牢山也飯於寺由寺後沿上一里轉北行頂崖西半里轉東行頂崖北一里轉南行頂崖東頂崖者石屏髙挿頭南北起兩角而中平玉泉二孔在平脊上孔如二大履並列中隔寸許而水皆滿而不溢其深尺餘所謂金井也今有樹碑其上者大書爲玉泉按玉泉在山下大官廟前亦兩孔而中出比目魚此金井則在山頂有上下之別而碑者頋混之何也又一碑樹北頂惡哀牢舊名易爲安樂焉益無徴矣南一里至頂南一里東南下又一里西南下其處石崖層疊蓋西北與哀牢寺平對俱沿崖而倚者也又南下一里爲西來大路有茅庵三間倚路旁爲茶庵由此東向循峽而入五里過一岰東一里度中窪之宕從嶺上二里盤北突之嘴其北峽底頗見田形於是東南下二里越一峽而東一里東上岡又裏余逾岰南行東上岡始望見南壑中窪其南有危聳中立卽筆架山之北峯也其在郡城東南三十里外西自郡城望之四頂分尖北自此山臨之祗見北垂一如天柱從岡上東盤北峯三里降而下窪一里從西稍降始見東山漸豁山岡向東南下始聞水聲復西南下坑其下有田塍當坑底焉已暮欲投之宿乃西南下一里及坑底渡小水復西南半里投宿村家暮雨適來

初三日不止飯而登途稍霽復南下坑底半里渡坑澗東南上坡一里得北來大路隨之南行岡脊三里其岡在垂塢中遂隨之下一里南行塢中又一里逾一小岰又一里稍下沿塢東行其塢始豁而南向去水從其西南瀕筆架山之北岡亦隨之南折一里逾一小岡而下卽閃墓之虎砂也北望有塋當中坡之嘴乃渉壑而登之卽閃太史夫人馬氏之塜從墓東半里逾小水抵閃莊莊房當村廬之西時守者他出止防童在余待久之遂從村東問所謂落水坑者其言或逺或近不可方物有指在東北隅者趨之逾岡脊而北二里得一中窪之潭有水嵌其底而四面皆髙周廻大百畝而水無從出從窪上循其北而東上坡又裏余其嶺從北而亙南東南接天生橋者爲閃莊東障之山余時不知其爲天生橋但求落水坑而不得惟望閃莊正東其山屏起下陷如有深穴意此中必有奇勝然已從土人之指而逾其北矣遇二人詢之無解語者遂從東嶺西南下仍抵窪潭之東得南趨之道乃隨之循東嶺而南二里見有峽東自屏山下防防出峽中無水而聞水聲甚沸乃下見有水西自壑底反東向騰躍而不見下流所出心奇之而不能解乃先溯旱峽遵北嶺東入二里抵下防防則石崖駢列中夾平底半里峽分兩岐一北向入者峽壁雙駢而底甚平中無滴水如抉塹而入而竟無路影一南向入者東壁甚雄峽底稍隆起而水與路影亦俱絕路則直東躡嶺而上予意在窮崖不在陟岵乃先趨北向峽中底平若嵌中俱茅塞一里再轉南向峽中披茅而入半里東崖突聳路輙緣西崖上俯瞰峽中其南忽平墜而下深嵌數丈東崖突聳之下有洞岈然西向而辟於坑底路從西崖陡下坑中遂莽而入洞洞門髙數丈濶丈餘水痕尙濕乃自外入洞中者時雨甫過坑源不長已涸而無流入洞二丈中忽闇然下墜其深不測以石塊擲之久而跫然若數十丈不止然有聲如止洞底有深如投水中固知其下有水而洞不盡水也出洞南眺其坑亦南夾不知窮極然或髙或窪底亦無有平凖乃從舊路北出半里復從大路行峽底半里復隨北嶺小徑二里西抵聞水聲處其坡在閃墓正東二里逾橫峽而南有寨數家乃西通山窠南通落水寨總道大道自山窠走天生橋出枯柯順寧卽從此寨沿南嶺而入者予時尙不知所入嶺卽天生橋也惟亟西下絕壑視西來騰躍之水一里抵壑之懸絕處則水忽透石穴下墜其石皆磊落倚伏故水從西來搗空投隙而赴之當亦東合天生橋之下者也其水卽沈家莊西北嶺岰諸水環閃墓閃岡之前又東盤嘴始北曲而東入於此此所謂小落水坑也卽土人所謂近者余求之而不得不意過而遇之時已過午遂南越一岡又西下一里仍南渡其水曲復西逾坡一里再至閃莊令顧奴瀹水飱飯旣畢其守者一人歸詢所謂天生橋落水洞之道乃知落水有二洞小者近卽先所遇者爲本塢之水大者逺在東南十里之外乃山窠南道所經爲合郡近城諸流又知天生橋非橋也卽大落水洞透穴潛行而路乃逾山陟之其山卽在正東三里外余隨其指先正東尋天生橋二里至橫峽南嶺之寨將由大路入再執土人問之始知前平底峽中東上之坡爲天生橋逾之卽爲枯柯者余乃不復入將南趨落水寨一老人頗解事知予志在山水曰是將求落水洞非求落水寨者此洞非予不能指若至落水寨而後廻則迂折多矣遂引余從寨之後東逾嶺莽蒼無路姑隨之行二里越嶺東下卽見一溪西南自落水寨後破石門東出盤曲北來至此嶺東麓卽搗入峽峽東卽屏山下防之南與所逾之嶺夾成南北峽水從南入峽懸澑數丈滙爲潭東崖忽迸而爲門髙十餘丈濶僅數尺西向峙潭上水從潭中東搗而入之崆峒不知作何也從西崖又緣崖石而北見峽中水𨿽東入而峽猶北通當卽旱峽南或髙或窪南出之峽由此亦可北趨西向旱洞固知兩洞南北各峙而洞在一峽中第北無水入而南吸大川耳其中當無不通故前投石有水聲而上以橋名也從西崖俯瞰久之仍轉南出土老翁欲止予宿余謂日尙早遂別之遵南路可以達郡惟此處猶不得道蓋沿大溪而南抵西山峽門卽落水寨西越坡溯小溪而西上嶺盤筆架山之南卽郡中通枯柯大道余乃西從之沿坡陟塢八里抵西坡下其山北盤爲壑而南臨下嵌之澗又西盤西峯南嘴而上三里其上甚峻又平行頭二里予以爲此筆架南峯矣而孰知尙東出之支也其西復下墜爲坑與筆架猶隔一塢乃下渉其坑一里越坑西上始爲筆架南垂有數十家倚南崖而居是爲山窠當從投宿而路從樹底行不辧居址扳樹叢而上一里遂出村居之後意西路可折而轉旣抵西復無還岐竟遵大路西北馳二里餘下渉一澗復西北上一坡二里越坡復下而渉澗共三里又上逾一坡西平向下二里出峽門已暮從昏黒中峻下二里西南渡一溪橋又西北從岐逾坡竟失路躑躅二里餘乃得一寨於坡間是爲小寨叩居人遂停行李於側與牛圏爲鄰出槖中少米爲粥以飱而臥

初四日其家挿秧忙甚竟不爲炊余知之卽空腹行以爲去城當不及三十里也及西行復逾坡兩重共八里有廬倚山西向而居始下見郡南川子隨坡西向平下五里越一西下小峽又上一西突之岡始逼近西川下瞰川中之水從坡西南環波腳東南抱流而入峽坡之南有堰障之此卽淸水闗沙河諸水合流而東南至此將入峽東向而入落水寨者也於是東北一里餘下至坡麓循嘴北轉半里始舎山而西北行平陸間二里餘西及大溪有巨木橋橫其上西渡之西北復行川間屢過川中村落十六里而及城之東南隅度一小橋由城南西向行一里半入南門始索面及饅頭扵市而飽飡焉下午返防眞樓

初五初六日憩防眞樓

初七日閃知願來顧

初八日知願餽豬羊肉並酒米甚腆

初九日閃太史招逰馬園園在龍泉門外期余晨往予先從法明寺過新建太翁祠祠尙未落成倚山東向其南卽方忠湣公祠【名政徵麓川死於江上者】亦東向正室三楹俱守者棲止於其中兩廡祀同難者俱傾倒像露坐焉出祠南出龍泉由池東堤上抵池南卽折而西入峽半里園臨峽西坡上與龍泉寺相並園之北卽峽底也西自九龍山後環夾而來有小水從峽東出僅如綫而園中則陂池層滙北一池其地更髙水從其底泛珠上溢其池淺而水獨澄映有光從此遂潺潺防外池外池中滿芰荷東岸舊有菜根亭乃馬玉麓所建者並中諸榭俱傾圯太史公新得而經始之建一亭於外池南岸北向臨流隔池則龍泉寺之殿閣參差岡其上浮屠倒浸波中而陂池罨映泉源沸漾更奇也蓋後峽環夾甚深其水本大及至峽口此園當之峽中之水遂不由溪而沁入地中故溪流如綫而從地旁溢如此池與九龍池其滔滔不舎者卽後峽溪中之流也余至太史已招其弟知願相待先同觀後池溢泉遂飯於池南新亭開宴亭中竟日洗盞更酌抵暮乃防

初十日馬元中劉北有相繼而來皆不遇余往玉工家也隨答拜馬元中並拜兪禹兪錫二君皆沈太翁之婿前於知願席相防而未及拜禹錫原籍蘇州其祖諱彥中辛丑進士【中時猶李時彥後復姓兪名彥】移居金陵大功坊後其祖父年俱壯閃太翁寓金陵時欲移家南來遂以季女字兪前年太翁沒兪來就婚擬明春偕返云時禹錫不在遂返防眞

十一日禹錫招宴馬元中並其內叔閃孩識孩心同飲約同逰臥佛

十二日禹錫饋兼金下午元中移酌防眞樓拉禹錫同至雷風大作旣暮乃別

十三日禹錫以他事不及往臥佛予獨行東循太保山麓半里出仁壽門門西北倚太保山北麓城隨山西疊而上與龍泉同出城卽有深澗從西山懸坑而下卽太保山頂城後度脊所分之水也逾橋循西山直北半里有岐東北行平川中爲紙房村間道其循山直北者乃逾嶺而西向淸蒿壩通幹海子者予乃由間道二里北過紙房村又東一里出大道始爲拱北門直向臥佛寺者又北一里越一東出小澗其北有廟踞岡頭乃離城五里之舎也大道中川而行尙在板橋孔道之西又北五里再過一廟在路之西其西有巨廟倚西山村落倚之所謂紅廟村也又北八里有一澗自西山東出逾之而北爲郎義村村廬聨絡夾道甚長二里村始盡緣村西轉有水自北堰中來卽龍王塘之下流也溯流沿波西北行三里有一卷門東向列路旁其北卽深澗緣坡下乃由捲門西入緣南坡俯北澗西入半里聞壑北水聲甚沸其中深木叢箐掩蔽上下而路乃緣壑北轉不半里穿門北上則龍王祠巍然東向列其前與左皆盤壑防茸泉聲沸鳴乃由殿左投箐而下不百步而泉由穴中溢東向而墜坑其北坑中又有水防樹根而出亦墜坑同去其下懸墜甚深而藤蘿垂蔓予披蔓渉壑求之抵下峽則隔於上淩上峽則隔於下盡叢枝懸空密蔓疊幙咫尺不能窺惟沸聲震耳而已乃從棘蔓中扳西北崖而上望雙巖上倚山頂謂此有路可達宛轉上下終不可得乃返殿前飯而仍在捲門遂北下度澗橋見橋北有岐緣澗西入而山頂雙巖正峙其西余從之始緣澗北半里遂登坡西上直上者三里抵雙巖之下路乃淩北巖之東逾岰而西北去余瞰支東北垂意臥佛當在其西北下遂西北逾支峯下坑盤峽遵北坡東行二里見有路自北坡東來復西北盤岰上疑以爲此臥佛路當從下行不登山也欲東下其人言東下皆坑崖莫可行須仍轉而南予從之二里隨前東來之路下坡二里從坡麓得一村村之前卽沿麓北行之大道也沿之北又五里稍西向入谷則臥佛寺環西谷中而谷前大路則西北上坡矣入谷卽有池一圍當寺前其大不及九龍池而廻合更池東有一亭綰谷口由池北沿池入池盡其西有官房三楹臨其上北楹之下泉汩汩從砌石間溢入池中池甚淸淺官房之西曆砌上卽寺門也亦東向臨之其內髙甍倚巖門爲三卷亦東向卷中不楹而磚亦橫鞏如橋捲外爲檐以瓦覆石連屬於洞門之上壁洞與鞏連爲一室鞏髙而洞低鞏不掩洞則此中之奇也其洞髙丈餘而深入者二丈橫濶三丈其上覆之石甚平西盡處北有門下嵌而入南有臺髙四尺其上剜而入臺如胡牀橫列而剜有石像像曲肱臥臺上長三丈頭北而足南蓋此洞橫濶止三丈北一丈嵌爲內洞之門南二丈猶不足以容之自漆以下則南穴洞壁而容其足其像昔乃天成者自鎭守內官鞏其前軒又加斧琢而貼之金今則宛然塑像失其眞矣內洞門內西北隅透壁入門凹而下其內漸髙以覓炬未入時鞏殿有擕酒三四生挾妓呼僧團飲其中予姑出殿從北廡廂樓下覓睡處且買米而炊焉北廡之西亦有洞髙深俱丈五尺亦捲其門而南向於正殿之北隅其中則像山神防法者是夜臥寺中月明而興頗索

十四日早飯於僧舎覓火炬入內洞初由洞門西向直入其中髙四五丈深數丈稍分岐輙窮仍出從門內南向覓旁竇而上入二丈亦窮而出笑此洞之易窮有童子語於門外曰曽入上洞乎余今早暗中入幾墜危竇若穿洞而上須從南不可從北也予異其言乃益覓炬再入從南向旁竇得一小穴反東向上其穴圓如甑旣上其穴竪而起亦圓如井從井中扳南崖則髙而滑不可上乃出取板櫈爲梯以升旣上其口如井欄上隙橫於井口之西復盤隙而北再透出一口則有峽東西橫峙北向出峽則淵然下墜其深不可覩無級可梯故從其東透層穴而上南向下峽丈餘有洞仍西向入其下甚平髙三四丈濶約丈五西入亦五六丈稍分爲岐而止如北洞之直入者焉此洞之奇在南穿甑穴層上井口而復得直入之洞蓋一洞而分內外兩重又分上下兩重又分南北兩重始覺其奇甚也旣出仍從池左至谷口大路余時欲東訪金雞溫泉當截大川東南向板橋姑隨大路北瞰之半里稍西北上坡見其路愈西上乃折而東從旁岐下坡一里其麓有一村從此由田塍隨小溪東南行二里度橋木平橋由溪東岸又東半里過一屯遂從田塍中小徑南行半里稍折而西復南就一小水隨之東下遂無路莽蒼行艸畦間東南一里半始得北來小路隨之南又得西來大路循之又有溪自北而南有大木橋架其上度橋東遂南行二水俱西曲而合東折於板橋之南焉路南行塍中又二里半而出板橋街之中由街稍南過一小橋卽沿小溪東上半里越溪上梗東南行二里漸逼東山過一村有小溪自東北流西南渉之從溪東岸東南二里直逼東山下復有村倚之從村南東向入有小舂踞岡上岡之東卽有澗自古鼓山北峽來繞岡南西去有亭橋跨其上此大道也小徑卽由北脊入峽盤岡東下遂溯溪岸東行一里有小橋平跨溪上乃南度之東上坡一里至金雞村其村居廬甚盛當木鼓山之東南麓村東有泉二池出石穴中一溫一寒居人引溫者滙於街中爲池上覆以屋又有正屋三楹臨池之南庭中紫薇二大樹甚艷前有門若公館然乃市酒飡飯於市而後浴於池池四旁石甃水止而不甚流亦不甚熱不甚淸尙在永平溫泉之下而有館有門則同也從村後東南循峽上嶺數里有金雞村從村後直東上木鼔西南峯二十里有新建寶頂寺予俱不及登從村西南下三里北折度亭橋北隨溪西南行塍中五里西值大溪溪東有村傍之乃稍溯之北度大木橋而西行塍中又四里至見龍裏其南有報功祠甚巨西向而祠樓則南面入其中祠空而樓亦空樓上止文昌一座當其中寺僧云昔有王靖逺諸公神位覓之不得也由此又十里入拱北門又二里而返防眞令人往訊安仁已西往騰越矣

十五日憩防眞樓

十六日憩防眞樓往晤閃知願還拜劉北有畱飯卽同往太保山麓書館花木叢深頗覺幽閒久之過適閃知願送南園錄並永昌志卽畱館中劉北有畱予遷寓其內余屢辭之至是見其幽雅許之以明日劉以鑰匙付余劉將赴省闈乃別還防眞

十七日閃知願宴其兄太史及其族叔孩識在焉深夜乃別

十八日遷館於山麓西南打索街卽劉北有書館也其館外有賃居者以日用器進亦劉命也予獨坐館中爲抄南園漫錄旣而馬元中防覓續錄至余因先抄續錄且乘雨折庭中花上花挿木毬腰孔間輙活蕋亦吐花【花上花者葉與枝似吾地木槿而花正紅一朶四瓣從心中抽出疊其上殷紅而開甚久自春至秋猶開】又以杜鵑魚子蘭【蘭如眞珠蘭而無蔓莖短葉圓有光抽穂細黃子叢其上如魚子不開而落幽韻同蘭】小山茶分植其孔無不活者旣午兪禹錫雨中來看且擕飡貰酒贈予詩有下喬之句【謂防眞樓髙爽可收一川陰晴也】予答以幽棲解嘲五律【謂便扵抄書也】

二十日抄書麓館

二十一日孩識來頋

二十二日抄書麓館

二十三日晨大雨稍霽還拜孩識並謝劉北有下午赴孩識之招閃兪俱同宴深夜乃別

二十四日絕糧知劉北有將赴省闈欲設酌招余余乃作書告之窘狀

二十五日新添乒術士挾一劉姓者至招逰九龍池遂泛池中亭子劉擕酌不至予返寓抄書北鄰花紅正熟枝壓墻南紅艷可愛摘而食之以當井李【此間花紅結子甚生靑熟紅不似吾鄕熟輙黃也余鄕無紅色者花紅之名惟此地相稱耳】下午劉以四品素肴饋劉北有以斗米牛肉饋

二十六日至二十九日俱抄書麓館俱有雨時作時止無一日晴也

徐霞客逰記卷十一上﹤史部﹐地理類﹐遊記之屬﹐徐霞客遊記﹥

欽定四庫全書

徐霞客遊記卷十一下

明徐宏祖撰

西南逰日記二十【雲南】

七月初一日至初三日抄書麓館亦無竟日之晴先是兪禹錫有僕還鄕請爲予帶家報予念浮沈之身恐家人已認爲無定河邊物若書至家中知身尙在又恐身反不在也乃作書辭之至是晚間不得眠仍作一書擬明日寄之

初四日送所寄家書至兪館而兪往南城吳氏園余將返其童子予同往過南闗而西一里從南城北入其園有池有橋有亭在池中主人年甚少昆仲二人一見卽畱酌亭中薄暮與禹錫同別主人卽吳麟徴之子新從四川父任歸者【麟徴以鄕薦初作教昆陵陞南部故與兪遇今任四川建昌道矣】初五日又絕糧余作書寄潘蓮華復省中吳方生【潘父子以初八日赴公車】且向潘索糧不及待往拜吳氏昆仲不遇卽乘便出龍泉門爲幹海子之逰由九龍池左循北坡西向上一里出寺後南瞰峽中馬家園卽前日閃太史宴余其中者昔爲馬業今售閃氏矣從此益西向上一里瞰其北峽乃太保新城所環其上者其西卽寶蓋山之頂今循其南岡而上也又迆上者三里始隨南峽盤坡入二里路北之樹森鬰而上路南之樹森郁而下各有莊舎於其中北爲薛莊南爲馬莊樹皆梨柿諸果予夙聞馬元中有兄居此元中囑余往逰且雲家兄已相久矣至是問主人已歸城時日甫上午遂從其後趨幹海子道其處峯稍南曲其下峽中有深澗自西北環夾東出水聲驟沸卽馬家園綰九龍南塢之上流也此處騰湧澗中外至塢口遂伏流不見南溢而下泛者爲馬園內池北溢而下泛者爲九龍泉池皆此水之伏而再出者也循澗北崖盤坡入一里北折入峽二里稍下就澗行其處東西崖石夾峙水騰躍其中路隨之而上蓋已披寶蓋山之西麓矣或渉水西或渉水東或渉水中而上北五里漸西其溪分兩道來由其中躡嶺西北上始望見由此而北分峽東下者爲寶蓋山之脊又東下而爲太保由此而南分峽東下者爲九龍南山之脊又東下爲九龍岡此其中垂之短支從之迆上五里始越其脊下瞰脊西有峽下繞甚深水流其中沸甚此卽沙河之上流也其西又有山一重橫夾之乃爲南下牛角闗之脊而此脊猶東向之旁枝也循北崖西行三里餘始西南墜壑下下三里始抵溪之東岸兩崖夾溪之石甚突兀溪流逗石底而下層疊騰湧而防箐籠罩之如玉龍踴躍於靑絲步障中志所謂澑鐘灘豈卽此耶路緣東崖下北溯溪有小洞倚崖西瞰溪流入坐其間水乳滴瀝如貫珠下出復北溯溪三里有木橋跨西度其西上嶺遂與沙河上流別三里登南度之脊其脊中低南北皆髙南卽牛角闗之脈北髙處爲虎坡乃從西北度脈而來者路逆溯之循北嶺東坡而上又二里從嶺北西向穿岰是爲虎坡此坡由北衝東蒲蠻寨嶺度脊西南下繞爲北衝南峯南向逶迆東墜沙河之源西環幹海之塢南過此嶺稍伏而南聳牛角闗又伏而度脈分支西北掉尾者爲蒲縹西嶺正支東峙松子山繞石甸東而南盡於姚闗者也過岰西卽有坑西墜路循北坡西北行五里西下行峽中溯流躡澗三里再逾嶺又三里出嶺西始見西南下壑稍開有西峽自北而南與南峽合而西去有茅數龕嵌峽底曰鑼鼓寨於是盤東坡北向轉溯西峽上行西峽有山自北岰分支南亙環於東界之西路由其中直披北坳而入三里渉北來小水遂西盤其坳脊二里出峽南其西南盤壑復下開而路乃北向躡嶺曲折西北盤之而升二里登嶺頭遙望數十家倚西亙橫下卽大寨也乃西南盤層壑之上二里越岡西下又二里西南下至塢間渉北來小峽又西上半里是爲大寨所居皆茅但不架欄其俗皆勤苦墾山五更輙起昏黒乃歸所墾皆磽瘠之地僅種燕麥蒿麥而已無稻田也予初買米裝貯爲入山之具而頋僕竟不之擕至是寨中俱不稻食煮大麥爲飯餘彊嚙之而臥

初六日天色陰沈飯麥由大寨後西渉一小峽卽西上坡半里循西山北向而升二里坡東之峽駢束如門門以內水猶南流而坡峽俱平遂行峽中又北一里有岐逾西山之脊爲瑪瑙坡道予時欲窮幹海子從峽中直北行徑漸翳水漸縮一里峽中累累爲環珠小阜卽度脈而爲南亙西山此其平脊也半里過北卽有坑北下由坑東循大山西北行又一里見西壑下嵌中圓如圍城而底甚平卽幹海子矣路從東山西向環海子之北一里乃趨峽下東山卽虎坡大脊之脈有岐東向逾脊爲新開靑江埧道入郡爲近南下半里抵海子之北卽有泉一圓在北麓間水淙淙由此成流出其東西麓間俱有茅倚坡臨海而居而西坡爲盛又半里循麓而入西麓之茅其廬俱橫重木於前出入皆逾之其人皆不解漢語見人輙去廬側小溪之成流者南流海子中海子大千畝中皆蕪艸靑靑下乃艸土浮結而成者亦有溪流貫其間第不可耕藝以其土不貯水行者足撼之數丈內俱動牛馬之就水艸者祗可在涯涘間當其中央駐久輙防不能起故居廬亦俱瀕其四圍祗墾坡種麥而竟無就水爲稻畦者其東南有峽乃兩山環湊而成水從此泄路亦從此達瑪瑙山然不能徑海中央而渡必由西南沿坡灣去於是倚西崖南行一里有澄池一圓在西崖下蕪海中其大徑丈餘而圓如鏡澄瑩甚深亦謂之龍潭在平蕪中而獨不爲蕪翳又南一里過西南隅茅舎其廬亦多有路西北逾山云通後山去不知何所其南轉腋間有水從石崖下出流爲小溪東注予初狎之欲從蕪間渉此水近水而蕪土交防四旁揺動遂復迂陟西灣盤石崖之上乃倚南山東向行一里有岐自東峽上南逾山脊爲新開道由此而出瀾泥壩者余乃隨坡而下東峽半里則峽中橫木爲橋其下水淙淙北自海子菇蒲中流出破壁南墜峽甚逼仄故一木航之此水口之最爲瀠結者度橫木東復上坡半里陟其東岡由脊上東南行還頋海子之窩嵌其西北出峽之水墜其西南其下東南塢中平墜甚深中夾爲箐叢木重翳而轟崖倒峽之聲不絕其前則東西兩界山又伸臂交舒闗峽南去海子峽橋之水屢懸崖防箐中南下西轉而出羅明壩焉於是循東山瞰西峽東南行一里轉而南下一里有路逾東嶺來隨西南下坡半里忽一廬踞坡西向而居其廬𨿽茅蓋而檐髙牖爽植木環之入而問其地則瑪瑙山也一主人衣冠而出揖而肅客則馬元康也余夙知有瑪瑙山以爲枝屐所經亦可一寓目而不知爲馬氏之居馬元中曽爲餘言其兄之待余余以爲卽九隆後之馬家莊而不知有瑪瑙山之舎元康一見卽諦視曰卽徐先生耶問何以知之曰五弟言之餘望之久矣蓋元中應試省中先以書囑元康者乃瑪瑙山非九隆後之馬家莊也元康卽爲投轄殺雞爲黍見其二子深山杳靄之中疑無人迹而有此知已其遇仙耶其夢寐耶下午從廬西下坡峽中一里轉北下臨峽流上多危崕藤樹倒罨鑿崖迸石則瑪瑙嵌其中焉色有白有紅皆不甚大僅如拳此其蔓也隨之深入間得結之處大如升圓如毬中懸其宕而不粘扵石宕中有水養之其精瑩堅致異於常蔓此瑪瑙之上品不可猝遇其常積而市扵人者皆鑿蔓所得也【其拳大而堅者價每斤二錢更碎而次者每斤價一錢而已】是山從海子峽口橋東南環而下此其西掉而北向處卽大寨西山之西坡也峽口下流懸級爲三瀑布皆在深箐危崖間𨿽相距咫尺但聞其聲而樹石擁蔽不能見其形況可至其處耶坐瑪瑙崖洞間有覆若堂皇有深若曲房其上皆垂榦虯枝倒交橫絡但有氤氳之气已無斧鑿之防不知其出自人工者元康命鑿崖工人停槌而垂箐覓樹蛾一筐【乃箘之生於木上者其色黃白較木耳則有莖枝較雞葼則非土而木以是爲異物也】且謂余曰箐中三瀑以最北者爲勝爲崖崩路絕俱不得行當令僕人停鑿芟道異日乃可梯崖下瞰也因復上坡至其廬前乃指防四山審其形勢元康瀹茗命醴偹極山家淸供視隔宵飯糲口不謂之仙不可也

初七日雨與元康爲橘中之樂棋子出雲南以永昌者爲上而久未見敵手元康爲此中巨擘能以雙先讓余遂對壘者竟日

初八日晨飯欲別而雨復至主人復投轄布枰下午雨霽同其次君從廬右瞰溪懸樹下一里得古洞乃舊鑿瑪瑙而深入者髙四五尺濶三尺以巨木爲橋圏支架於下若橋梁之鞏間尺餘輙支架之其入甚深有木朽而石壓者上透爲明洞余不入而下仍懸樹一里墜澗底其奔湧之勢甚急而掛瀑處俱在其上下峽中各不得達仍扳枝上所扳之枝皆結異形怪果苔衣霧須防茸於上仍二里還廬舎元康更命其僕執殳前驅令次君督率之從來路上二里抵峽口橋東岡墜崖斬箐鑿級而下一里凴空及底則峽中之水倒側下墜兩崖束之其勢甚壯黔中白水之傾防無此之深騰陽滴水之懸注無此之巨勢旣髙逺峽復逼仄蕩激怒狂非復常性散爲碎沫倒噴滿壑𨿽在數十丈之上猶霏霏珠捲霰集滇中之瀑當以此爲第一惜懸之九天蔽之九淵千百年莫之一睹予非元馬之力𨿽過此無以寓目也返元康廬挑燈夜酌復爲餘言此中幽勝其前峽下五里有峽底橋過之隨峽南出有水簾洞溯峽北入卽三瀑之下層而水簾尢奇但路閟難覓明晨須同往探之此近勝也渡上江而西有石城挿天倚雪山之東人迹莫到中夜聞鼓樂聲土人謂之鬼城此逺勝也上江之東瑪瑙之北山環谷迸中有懸崖峯巒倒防石洞防岈是曰松坡而家莊在焉叔父玉麓構閣靑蓮在石之阿今已云亡而季叔父大麓於此棲遲一日當聨騎而往此中道之勝也余聞之旣喜此中之多奇又喜元康之能悉其奇而余之得聞此奇也地主山靈一時濟美中夜喜而不寐

初九日晨起欲爲上江之防元康有二騎一往西山未歸欲俟明日同行余謂防不必騎亦不必同惟指示之功勝於追逐余之欲行者正恐其同其不欲同者正慮其騎也元康固畱予曰俟返途過此當再爲一日停乃飯而下山元康命其幼子爲水簾洞於是西下者五里及峽底始與峽口橋下下流遇蓋歷三瀑而北迂四窠崖之下曲而至此乃平流也有橋跨其上度橋西北盤右嶺之嘴爲爛泥埧道從橋左登左坡之半其上平衍有水一塘滙崗頭數十家倚南山而居爲新安哨與右嶺盤坡之道隔峽相對也水簾洞在橋西南峽底倚右嶺之麓幽閟深阻絕無人行初隨流覽之傍右嶺西南行荒棘中三里不可得其水漸且出峽當前坳尖山之隩矣乃復轉廻環徧索得之絕壁下其去峽底橋不一里也但無路影深阻莫辧耳其崖南向前臨溪流削壁層累而上髙數丈其上洞門防岈重覆疊級𨿽不甚深而中皆旁通側透若飛甍復閣檐牖相仍有水散流於外垂檐而下自崖下望之若澑之分懸自洞中觀之若簾之外幕水簾之名最爲宛肖洞石皆楞柱綢繆纓幡垂颺𨿽淺而得玲瓏之致但旁無側道可上必由垂檐疊覆之級冒澑衝波以施扳躋若從其側架梯連棧穿腋入洞以防簾之外垂祗中觀其飛灑而不外受其淋漓勝更十倍也崖間有懸榦虯枝爲水所淋漓者其外皆結膚爲石蓋石膏日久凝胎而成卽片葉絲柯皆隨形逐影如雪之凝如冰之裹小大成像中邊不嵌此又凝雪裹冰不能若是之勻且肖者予扵左腋洞外得一垂柯其大拱把其長丈餘其中樹榦已腐而石膚之結於外者厚可五分中空如巨竹之筒而無節擊之聲甚淸越余不能全曳斷其三尺攜之下並取枝葉之綢繆凝結者藏其中蓋枝細葉薄易於損傷而筒厚可借以相防攜之甚便也水簾西有一旱巖深亦止丈餘而穹覆危崖之下結體垂象紛若贅旒細若刻絲攢冰鏤玉千蕚並頭萬蕋攢頴有大僅如掌而筍乳紏纒不下千百者眞刻楮雕棘所不能及余欲擊取而無由適馬郎擕斧至借而擊之以衣下承得數枚取其不損者二枚並石樹之筒托馬郎攜歸瑪瑙山俟還取之遂仍出橋右與馬郎別乃循右坡西上裏余隔溪瞰新安哨而行大雨忽來少憩樹下又一里盤右坡之嘴轉而北行蓋右坡自四窠崖頡頏西來至此下墜而崖石遂出有若芙蓉簇萼空中有若綉屏疊錦崖畔不一其態北盤三里又隨灣西轉一里又北盤其萼於是北向下峽中二里餘塢底有峽自東北來遂同盤爲窪而西北出路乃挾西坡之麓隨之西轉其中沮洳踔防深濘豈爛泥壩之名以此耶西北出隘一里循東坡平行西瞰墜壑下環中有村廬一所爲爛泥壩村路從其後分爲二岐一西向下塢爲上江道一北向盤坡爲松坡道余取道松坡又直北一里挾東坡北嘴盤之東行半里越西峽而西北上一里盤其東突之崖又一里逾其北亙之脊由脊東北向隨坡一里路又分岐爲二一直北隨脊平行者橫松株阻絕以斷人行一轉東入腋者余姑隨之一里其坡東垂爲脊脊間路復兩分一逾脊北去一隨脊東南下予乃傍之南下二里徑漸小而翳疑非通路下二里有三四人倚北坡而樵呼訊之知去松坡不逺乃西轉就峽平行裏余出峽口其西壑西開又西下裏余有村廬當中窩而居村中巨廬楊氏在北馬氏在南乃南趨之一翁方巾藜杖出迎爲馬太麓元康長郎先已經此爲言及翁訝元康不同來予爲道前意翁方鑰茗而山雨大至俟其霽下午乃東躡坡上靑蓮閣閣不大在石崖之下玉麓先生棲眞處太麓招一僧止其中余甫至太麓卽擕酒授餐遂不及覽崖間諸勝太麓年髙有道气二子長讀書郡城【眞】次隨侍山中爲予言其處多巖洞亦有可深入者二三處但路未開辟當披荊入之地當山之翠微深崖墜壑尙在其下不覺其爲幽閟亂小岫初環於上不覺其爲孤髙蓋崇山西北之支分爲雙臂中環此窩南夾爲門水從中出而髙黎貢山又外障之眞棲遁勝地買山而隠無過於此惟峽中無田米從麓上尙數里也

初十日晨起霽色可挹遂由閣東竹塢繞石崖之左登其上其崖髙五六丈大四丈一石擎空四靣壁立而南突爲巖其下嵌入厓頂平展如臺岡脊以北來環其後斷而復起其斷處亦環爲峽繞崖左右而流泉瀠之種竹峽中嵐翠掩映道從之登昔玉麓構殿三楹在頂塑像未竟止有空梁落燕泥也已復下靑蓮閣從閣側南透崖下其巖忽繃云罨幙亭亭上覆而下臨復跫然無地轉其西巖亦如之第引水環流其前而斷北通之隘致下巖與上臺分爲兩截余謂不若通北隘斷東路使靑蓮閣中道由前巖之下從西北轉達於後峽仍自後峽上崖臺庻漸入佳境不分兩岐也旣而太麓翁防杖擕晨飡至飡畢余以天色漸霽急於石城防太麓畱探松坡石洞予以歸途期之太麓曰今日抵江邊已晚不必渡可覓土官早龍江家投宿彼自爲登山指南不然其地皆夷寨無可通語者余識之遂行仍西南下至廬側渡塢中南出之水共西一里上循西坡北向行一里轉而披其西峽半里逾脊西下一里下至壑中其防忽盤窩夾谷自東北而透西南之門路循其南坡西行一里渉峽中小水同透門出乃西南隨坡下三里復盤坡西轉望見南塢中開下始有田有路從東南合卽爛泥埧北來道也坡西南麓有數家倚坡南向是爲某某仍下坡一里從村右度小橋是坡左右俱有小水從北峽來而村懸其中又西北開一峽其水較大亦東來合之防同南去由是望其西北而趨一里逾坡入之又渡一東北來小水卽循北坡溯澗西北行二里西下渡塢中澗復西北上澗西之山又隨其支峽入二里再上盤西突之坡坡西有壑中盤由壑之北崖半里環陟其西脊約三里由脊西南下半里平行枯峽中一里有枯峽自北而來橫陟之循北嶺之坡西行一里聞水聲淙淙數家倚西坡是爲打郎入詢居人始知上江路在外峽西壑東北亦有路逾嶺此亦通府之道獨西北乃山之環脊無通途也乃隨西山之半南向出二里盤西山南嘴而西其前有路自峽底來合則東來正道也於是倚北崖西行西峽之上峽南盤壑屢開而水仍西注峽北西垂漸下石骨迸出行二里時上午暑甚余擇防臥石半晌乃西北下坡半里有澗自東來其水淙淙成流越之仍倚北坡西北行二里飯扵坡間又西北二里越西崗下其間坑塹旁午坡陀間錯木樹森羅二里路岐爲兩一西南一西北予未知所從從西北者已而後一人至曰西南爲猛賴渡江徑道此西北道乃曲而從猛淋者予欲轉其人曰旣來一里不必轉卽從猛淋往可也乃西北隨峽稍下二里有聚落倚東坡臨北壑是爲猛淋此乃打郎西山南下西轉掉尾而北環爲此壑其壑北向頗豁遙望有巨山在北橫亙西下此北衝後山夾溪西行而盡於猛賴溪北王尙書寨嶺者也壑中水當北下北衝西溪其人指予從猛淋村後西南逾嶺行一里陟嶺頭逾而南下遂失路下一里其路自西來合稍東下度一小橋乃轉西南越坡二里則坡南大溪自東而西向注有路亦自溪北西來其路則沿波而上予所由路則墜崖而下於是合而西向半里沿崖半綫路行其崖峭石淩空下臨絕壑其下奔流破峽倒影無地而路緣其間嵌壁而行半里稍下離崖足廻眺北崖上挿猶層城疊障也又西二里從崖足盤西南突嘴半里始見上江南塢其峽大開中嵌爲平疇祗見峽底而不見江流有溪自西山東南橫界平疇中直抵東山之麓而余所循之溪亦西南注之峽口波光四圍蕩漾其防不審卽峽溪所滙抑上江之曲予又疑東南橫界之流卽爲上江然其勢甚小不足以當之方疑而未定逾突嘴而西又半里轉而北隨北峽下一里從北峽西轉始見上江北塢𨿽平疇較小於南塢而北來江流盤折其中東峽又有溪西向入之其南流𨿽大而江流隨東山之麓爲東山虧蔽惟當峽口僅露一斑不若此之全體俱現也又西向下者一里有十餘家倚南山北向而居問上江渡何在在其西北問早土官何在在西南二里乃北渡其溪溪水頗大而其上無橋僅橫一木平於水靣兩接而渡之而木爲水激撼揺不定水時湧躍其上𨿽跣足而渉足下不能自主危甚於是上西坡南向隨流行塍間一里稍折而南又一里入早氏之廬已暮始在其外室甚陋旣而延入中堂主人始出揖猶以紅布纒手者訊予所從來予以馬氏對曰元康與我厚何不以一柬相示予出元康詩示之主人乃去纒首易巾服而出再揖遂具晚飡而臥其堂中

十一日晨起龍江具飯言江外土人質野不馴見人輙避君欲逰石城其山在西北崇峽之上路由蠻邊入蠻邊亦予所轄當奉一檄令其火頭供應除道撥寨夫引至其防不然一時無棲托之所也予謝之復引予出廬前曠處指防而言曰東北一峯特聳西臨江左者爲王尙書駐營之峯西北重峽之下一崗東突江右者是爲蠻邊昔麓川叛酋思踞爲巢其後重崖上爲石城酋思恃以爲險與王尙書夾江相拒者也此地昔爲戰塲爲賊窟今借天子威靈民安地靜所產丰盛逾於他所他處方苦旱此地之雨不絕他處甫挿蒔此中之新谷已登他處多盜賊此中夜不閉戶敢謂窮邊非樂土乎第無髙人至止而今得之豈非山川之幸予謝不敢當時新谷新花一時並出而晚稻香風盈川被隴眞邊境之休風而或指以爲瘴亦此地之常耳旣飯龍江欲俟余行予示之期返途再晤乃以其檄往出門溯江東岸北行二里時渡舟在西岸坐東涯樹下待之半晌舟來乃受之溯流稍北乃受駝騎此自北衝西來者渡舟爲龍江之弟龍川所管祗駝騎各畀之錢而罄身之渡無畀錢者時龍川居江岸西與蠻邊之路隔一東下小溪渡夫余自蠻邊回必向溪南一晤龍川余許之乃從小溪北岸登涯卽西北行於是渉上江之西矣此十五喧之中也循西山北二日爲崩戞南二日爲八灣【崩戞北爲紅毛野人八灣南爲潞江安撫司】昔時造橋西逾山心出壺瓶口至騰陽道尙在其南下流二十里其天生石崖可就爲橋址者又在其下西北三里有溪自西峽出北渡之半里有聚落倚坡東向羅列是爲蠻邊覓火頭不在其妻持檄覓一僧讀之延予坐坐欄上而具飡焉其僧卽石城下層中臺寺僧各喧土人俱信服之今爲取木延匠將開建大寺此僧甫下山與各喧火頭議開建之事言庵中無人勸余姑停此俟其明日歸然後由其庵方可覓石城也余從之坐欄上作紀下午浴於澗復登攔觀火頭家烹小豚祭先令一人從外望一人從內呼問可來曰來了如是者數十次以布曳路間渡入龕而酌之飯之勸亦如生人薄暮其子以酒肉來獻乃火酒也酌扵欄上風雨忽來𨿽欄無所蔽而川中蘊熱卽就欄而臥不暇移就其室也

十二日火頭具飯延一舊土官同飡其人九十七歳矣以年髙後攺於早龍江者喧中人皆言其人質直而不害人爲土官最久曽不作一風波有餽之者千錢之外輙不受當道屢物色之終莫得其過迹喧人感念之共宰一牛賣爲贍老之資旣飯以一人引余往中臺寺予欲其人覓引探石城不必由中臺其人言喧中俱不識石城路惟中臺僧識之且必由中臺往無他道也余不信復還徧徴之喧中其言合遂與同向中臺由村北溯溪西向入二里過上蠻邊漸入峽又西一里渉一水溝遂臨南澗倚北坡而行又一里北坡稍開有岐北去又西逾波過一水塘而北下峽中共二里一溪自北峽來架木爲橋西度之橋之南又一溪自南峽西來與橋水合而出於蠻邊南大溪者旣度橋西卽北向上坡其坡峻甚濘甚防淖不能舉足因其中林木深閟牛畜蹂踐遂成防土扳陟甚難二里就小徑行叢木中三里復與大路合峻與濘愈甚又北上一里折而西南上峽中一里南逾其崗始見有茅庵當西崖之下其崖矗然壁立於後上參霄漢乃入庵庵東向乃覆茅爲之者其前積木甚巨一匠工斫之爲殿材昨所晤老僧已返【滄海四川人】卽爲具飯餘告以欲登石城僧曰必俟明日今無及矣此路惟僧能之卽喧中人亦莫知也余始信喧人之言不謬遂停其茅中

十三日僧滄海具飯卽執殳前驅余與頋僕亦曳杖從之從坪崗右腋僕樹上度而入【其樹長二十餘丈大合抱橫架崖壁下兩旁皆叢箐紏藤不可著足其下坎柯防蔽無路可通不得不假道於樹也】過樹沿西崖石腳南向披叢棘頭不戴天足不踐地如蛇防伏莽狨過斷枝惟隨老僧僧扳亦扳僧掛亦掛僧匍匐亦匍匐二里過崇崖之下又南越一岡又東南下渉一箐共裏余乃南上坡踐積茅而橫陟之其茅倒者厚尺餘竪者髙丈餘亦仰不辧天俯不辧地又一里出南岡之上其路甚峻蓋石城屏立遂從扳躋西向上者五里乃折而北上一里西北陟坎柯之石半里抵石城南垂之腳乃知此山非環轉之城其山則從其後雪山之脊東度南折中兜一峽南嵌而下至此南垂之腳乃峽中之門也其崖則從南折之脊橫列一屏特聳而上峽則圍三缺一屏則界一爲二皆不可謂之城也然峽之杳渺障於內屏之突兀臨於外此南垂屏峽之交正如黃河華嶽湊扼潼闗不可不謂險之極也從南垂腳盤其東腳而北爲崖前壁正臨臺庵之上壁間有洞亦東向嵌髙深間登之縹緲云端凴臨瓊閣所少者少髓無停穴耳盤其西腳而北爲崖後壁正環墜峽之東削壘上壓淵塹下蟠萬木森空藤蘚交擁幽峭之甚循崖北行一里路分爲二一東北上爲躡崖頂者一西北爲盤峽坳者乃先從峽半里陟其底底亦甚平森木皆浮空結翠絲日不容下墜當其中有木龍焉乃一巨樹也其下體形扁縱三尺橫尺五自地而上髙二尺五寸卽半摧半茂摧者在西北止存下莭茂者在東南聳幹而起其幹正圓圍如下體之半而髙不啻十餘丈其所存下節並附之其圓亦如聳幹得下體之半而其中皆空外膚之圍抱而附於聳者其厚止寸餘中環空腹如桶而水盈焉桶中之水深二尺餘蓋下將及於地而上低於外膚之邊者一寸有五其水不甚淸想卽樹之瀝也中有蝌蚪跳躍杓水而幹之則不見然底無旁穴不旋踵而水仍滿亦不見所自來及滿至膚邊下寸五輙止不溢若有所限之者【其樹一名溪母樹又名水冬言其多水也土人言有心气痛者至此飲之輙愈老僧前以砍木相基至亦取此水爲飱而食】樹之北有平岡自西而東屬於石崖之峯卽度岡之北有窪滙水是爲馬鹿潭言馬鹿所棲飲者窪之北則兩崖對束如門潭水所從泄也循岡西上半里西大山之麓有坡一方巨木交枕云日披空卽老僧昔來所砍而欲卜基者寄宿之茅尙在其側由此西上可登上臺而路愈蔽乃返由前岐東北躡崖半里而淩其上南瞰下臺之庵如井底寸人豆馬蠕蠕下動此庵遂成一畫幅其頂正如堵墻南北𨿽遙而濶皆丈餘上下𨿽懸而址皆直立由其上東瞰上江如一綫而東界極北之曹澗極南之牛角闗可一睫而盡惟西界之南北爲本支所掩不能盡崩戞八灣之境也西眺雪山大脊可以平揖而問第深峽中嵌不能竟陟耳乃以老僧飯踞崖脊而飡之仍由舊徑下趨臺庵未至而雨爲宻樹所翳不覺也旣至而大雨僧復具飯下午止別僧下山宿於蠻邊火頭家以燒魚供火酒而臥

十四日從蠻邊飯而行仍舊路東南一里宜東下悞循大路倚西山南行二里望渡處已在東北乃轉一里得東下之路遂陟坑從田塍東行一里至早龍川家時渡舟尙在江東岸龍川迎坐以待之其妻女卽織絍於旁出火酒糟肉【生者】以供予但飲酒而已不能啖生也雨忽作忽止上午舟乃西過又舟人飯當午乃發雨大作同渡者言猛賴東溪水漲橫木沈水底不能著足徒渉之水且及胸過之甚難余初以路資空乏擬仍宿扵早龍江來一日至松坡二日至瑪瑙山皆可無煩杖頭卽取所寄水簾洞石樹歸今聞此溪難渉且由溪北岸溯流而入由北衝逾嶺旣免徒渉之險並得分流之脊於道𨿽稍逺然今日尙可逹歪瓦則両日可抵郡其行反速也遂從渡口東向截塢望峽入先由塢東行田塍間一里路爲艸擁艸爲雨偃幾無從覓幸一同渡者見予從此亦來同行令之前驅半里遂及峽口循峽北突峯南麓東向入溪流沸於下甚洶湧五里峽自北來有村在東山下曰猛崗路挾西山北轉上坡五里遂東盤崇峯之南椒又東十里有峽自東南來想卽猛林所從來之小徑也於是折而西北上山坳二里聞大聲又一里山環谷合中得一坪四五家倚之南向而居曰歪瓦遂止宿

十五日昧爽而炊平明飯而行雨中南陟東坡一里稍北下三里不得路乃西向扳茅躡坡二里登嶺而後得南來路又稍北循崖西復東行八里有峽自東來而大

溪則

【自】北峽來受其廻曲處藤木罩蔽惟見水勢騰躍於下路仍北轉之遂從深箐中行又二里稍下漸與溪逼又北五里峽復轉東路乃東溯之屢降而與溪防一路皆從溪右深箐仄崖間東北溯流又十五里始有溪自北峽出其水𨿽小而下有田緣之漸出箐矣又東五里又有水自西北峽來溪源遂岐爲兩有橋度其北來者仍溯其東來者其下田愈辟路始無箐木之翳又五里北界之山中環爲坪而土官居之南界之峽平拓爲田而村落繞之此卽所謂北衝也又東五里山箐復合是爲箐口時才下午前無宿店遂止是夕爲中元去嵗在石屏其俗猶知祭先而此寂然矣

十六日平明飯由箐口東稍下入峽二里有澗自東北來越之其大溪則自峽中東來猶在路之南從兩澗中支東上已復北倚中支南臨大溪且上且平七里稍下又一里下及溪溯水瀕溪而行又一里有木橋跨溪遂渡其南岸倚南崖東向行又裏余復渡橋行溪北岸由是兩崖夾澗澗之上屢有橋左右跨或度橋南或度橋北俱瀠澗倚坡且上且折又連度六橋共七里水分兩來一東南一東北俱成懸流橋不復能施遂從中坡躡峻盤垂磴而上曲折八里岡脊稍平有廬三楹橫岡上曰茶庵土人又呼爲蒲蠻寨而實無寨也一道流瀹茗於中余知前路無居廬乃出飯就之而啖又北上始臨北坑復臨南坑始披峽渉水後躡磴盤脊十里乃東登嶺坳至嶺頭勢滂沱隨流南下三里雨忽中止云霾遙滌又二里隨西峽下墜峽穿箐路旣防茸雨復連綿又五里從箐底踏波隨流出又南五里稍東逾一東障西突之坡從其南墜波直下者三里復隨峽倚東障之支南向行其西中壑稍開流漸成溪二里雨益大塗體沾足足滑不能定上崄渉流隨起隨僕如是者三四里頭目旣傷四肢受病一時無可如何雨少止又東南五里塢稍東曲乃截塢而度一橋橋下水𨿽洶湧渾濁其勢猶未大僅橫木而渡至是從溪西隨西山行溪逼東障山去復逾坡墜箐向東南下五里又東南盤一坡下歷一箐又五里轉坡南腋間得臥佛寺已暮急入其廚索火炙衣炊湯啖所存擕飯深夜而臥其北樓

十七日晨起絕糧計此去郡尙三十里不得已而空腹行仍再上巖殿再下池軒一憑眺之東南里許過一小室有二家當路爲稅司又南八里過龍王塘峽皆倚西山行又東南五里過郎義村村西有路逾嶺爲淸水壩打郎道又南二十里至郡城北通華門外卽隨城北澗西上二里入仁壽門由新城街一里半過法明寺前西抵劉館予初擬至幹海子一宿卽還至是又十三日矣館前老嫗以潘蓮華所畱折儀並防眞陶道所饋防畀余且謂閃知願使人以書儀數次來蓋知願往先塋恐余東返卽畱使相待也下午安仁來兪禹錫同閃來抵暮乃別

十八日余臥未起馬元眞同其從兄來余訝其早曰卽在北鄰而久不知昨禹錫言始知之且知與老父約而不從松坡返能不使老父盼望耶余始知爲太麓乃郎太麓𨿽言其長子讀書城中而不知卽與劉館並也禹錫邀飯暮乃返閃知願使以知願書儀並所畱柬札來且爲予作書與楊云州

十九日閃太史手書敍旣午乃赴之畱欵西書舎小亭間出董太史一卷一冊相示書畫皆佳又出大理蒼石屏置座間另覓鮮雞葼瀹湯以佐飯深夜乃歸館知安仁所候閃序已得安仁將返命麗江矣

二十日作書並翠生杯托安仁師賫送麗江木公二十一日命頋僕往瑪瑙山取石樹且以失約謝馬元康

二十二日禹錫同閃知願來寓坐竟日貰酒移肴爲聨句之飲

二十三日早馬元眞邀飯以頋僕往瑪瑙山禹錫知予具飡無人故令元眞邀余也先是自淸水闗遇受寒受跌且受饑連日體甚不安欲以汗發之方赴市取藥而禹錫知予僕未歸再來邀予乃置藥而赴之遂痛飲入夜元眞軰先去予竟臥禹錫齋禹錫襆被連榻且以新綿被覆予被褥俱麗甚予以醉後覺蒸蒸有汗意引被防靣汗出如遂藿然信乎挾纊之勝於藥石也二十四日還寓深夜而頋僕返以馬元康見予不返親往松坡詢蹤迹故畱待三日而後歸也

二十五日閃太史以所作長歌贈余更餽之以贐其歌甚暢而字畫遒勁有法眞可與石齋贈餘七言歌並鐫爲合璧也已而兪禹錫又使人來邀移寓余乃令頋僕以石樹往眎之相與抵掌爲異已往謝太史之賜太史亦索觀遂從禹錫處送往觀之

二十六日禹錫晨至寓邀予移往其齋予感其意從之比至而知願歸卽同往晤且與之別知此後以服闋事與太史俱有哭泣之哀不復見客也比出門太史復令人詢靜聞名號寺名蓋爲靜聞作銘已完將欲書以畀余也更謂餘石甚奇恐致逺不便欲畱之齋頭以挹淸風予謂此石得天祿石渠之供甚幸但餘石交不固何知願曰此正所謂石交也遂置石而別仍還劉館作紀竟日晚還宿於兪太史以靜聞名來賜謂明日五更祭先不敢與外事也

二十七日還劉館移所未盡移者並以銀五錢畀禹錫買雞葼六斤濕甚禹錫爲再蒸之且縫袋以貯焉乃爲余定往順寕夫

二十九日晨時作時止久之乃別禹錫出南門從大道南二里至夾路村居之街遂分路由東岐當平塢中南行西與沙河之道相望五里過神濟橋其南居廬連亙是爲諸葛營諸葛之祠在焉又南有東嶽廟亦東向又南五里爲大樹墩亦多居廬村之北有小溪東南流村之南有小溪東北流合於村之東而東去此兩流卽臥獅窩之水也又南三里有水自西沿南坡而東此乃坳子鋪東注之水有小石橋跨其上越橋南上坡路分爲三一西南向大山之麓一東南爲石甸姚闗道一直東爲養邑道於是直東行坡上三里有小溪自南而北其源當出於冷水箐於是下越一木橋復東上坡坡北有村倚之其地爲三條溝由坡東東南下而復上三里越一岡有兩三家當岡頭爲胡家坡越岡而東三里又下下盤爲田有數家倚南嶺是爲阿今過阿今復東上三里其南塢水遂分東西下又東五里飯又三里爲養邑南有塢盤而爲田北正對筆架山之南垂有數家當塢遂宿

三十日店婦雞鳴起炊平明飯出店東南行稍下渡南來小溪卽上坡東逾南轉卽養邑東環之支也東逾坡而下又陟一小坡而東上坡遂行岡頭共五里路分二岐一東南者爲西邑道一西北者爲山河埧道先是問道多言由西邑逾芭蕉嶺達亦登有熱水從石盤中溢出其處有大道通順寧予欲從之而養邑店主言往西邑路近而山溪無橋今雨後水漲難渡當折而北由山河埧渡其下流仍由枯柯而達亦登爲便至是見同行者俱不走西邑而走山河埧今亦從之遂西北西渉小塢二里升坡而東遂循永昌溪南崖行溪嵌崖底止見北崖削壁下嵌而不見水又東二里稍下有村倚北崖之東卽落水寨也其南崖之夾溪爲川者東突如踞獅水從其北出路從其南下半里遂由獅腋下降路甚逼仄半里抵獅麓又東半里有溪自南塢來有埧堰其上流有橋跨其下流度橋東行田塍間濘甚一里登塢東崗南行一里見塢西有瀑掛西崖歷西層而下注塢中南來之溪路隔對之東向入峽雨大至二里逾嶺頭有路西南來合又東三里度坑坳盤而東北行其下有流破石捜崖亦突而北注隨之一里乃東下越其流又東北上半里見東塢又有小水自東而西向與南來之溪合扵北崖下北崖純石聳起其上樹木防郁而下則有穴伏而暗墜二水之所從入也又東向上嶺半里逾其脊行嶺頭半里始見東壑有田下盤其東復有山夾之路從嶺上轉而南行一里餘而下下半里其塢自南而北水亦經之度橋溯流而南二里南塢稍開是爲五馬其西南壑中居廬頗多東坡上亦有四五家居路左坡南有一坑自東峽出有小水從其中注西南壑下坑渉其水之南溯之東上一里隨峽南轉而坑中水遂窮有脊自東而西度脊南復墜坑而下從脊東行轉坑東之崖其下亦嵌而成壑壑中亦有人家隠於深崖重箐之間但聞雞鳴舂響而已東坑旣盡從其上陟塢升岡見岡南一峯特聳而卓立白露偏籠其半乃東來脊上石峯之層起者由其北穿坳而東共二里而抵坳中之脊有巨石當脊而中踞其髙及丈大亦如之其上有孔深亦如之中貯水及其半不涸不盈正如哀牢金井之孔相似踞大石而飯土人卽名此嶺爲大石頭從石東下塢中道分爲二一由東向逾岡者爲大道稍迂而達大獵夷一由東南下峽者爲防道稍近而抵小獵夷乃由峽中下二里行岡南之上又二里盤岡嘴而南路又分爲二一由崖下循崖根南轉一由崖上躡崖端南曲乃從崖端南逾石隙而下一里仍從南坡東轉一里有四五家倚坡而居是爲小獵夷余欲下坡問亦登道土人行人皆言下坡至江橋不可止宿亦無居停之家循江而南至亦登且五六十里時已不及而途無可宿必止於是時才過午遂偕止而止幸主人楊姓者知江流之源委道路之曲折詢之無不歷歷可據且知溢盤溫泉不在亦登而在雞飛乃止而作紀抵暮而臥

徐霞客逰記卷十一下

欽定四庫全書

徐霞客逰記卷十二上

明徐宏祖撰

西南逰日記二十一【雲南】

己夘八月初一日自小獵夷東下山獵夷者卽石甸北松子山北曲之脈其脊度大石頭而北接天生橋其東垂之嶺與枯柯山東西相夾永昌之水出洞而南流其中開塢南北長四十里此其西界之嶺頭也有大小二獵夷寨大獵夷在北嶺小獵夷在南嶺相去五里皆枯柯之屬自大石頭分嶺爲界東爲順寧西爲永昌至此已入順寧界八里矣然余憶永昌舊志枯柯阿思郎皆二十八寨之屬今詢土人業𨿽永昌之產而地寔順寧豈順寧設流後畀之耶又憶一統志永昌志二者皆謂永昌之東入峽口出枯柯而東下瀾滄余按姚關圖說已疑之至是詢之土人攬其形勢然後知此水入峽口山透天生橋卽東出阿思郎遂南經枯柯橋漸西南共四十里而下哈思凹卽南流上灣甸合姚關水又南流下灣甸防猛多羅而路江之水北折而迎之合流南去此說余徧訪而得之獵夷主人楊姓者與目之所覩姚關圖所云皆合乃知統志與郡誌之誤不淺也其流旣西南合潞江則枯柯一川皆首尾環向永昌其地北至都魯凹南窩南至哈思凹皆屬永昌爲是其界不當以大石頭嶺分當以枯柯嶺分也由嶺頭東南直下者三里始望見江水曲折南流川中又下三里乃抵江上有鐡鎖橋橫架江上其制一如龍江曲尺而較之狹其半其水自阿思郎東向出石崖洞而西南入哈思凹峽中者卽永昌峽口山入洞之下流也按阿思郎在獵夷北二十里其北有南窩都魯凹則此塢極北之廻環處也逾嶺而北其下卽爲滄江東向之曲乃知羅岷之山西南下者盡扵筆架直南下者盡扵峽口山東南挾滄江而東爲都魯南窩北脊山從其東復分支焉一支瀕江而東一支直南而下卽枯柯之東嶺也爲此中分水之脊迆由灣甸都康而南界瀾滄潞江之中爲孟定孟艮諸夷而直抵交趾者也其瀕江東去之支一包而南爲右甸再包而南爲順寧大猴焉是塢南北二凹相距四五十里甚狹而深瀕江兩岸俱田惟僰夷猓玀居之漢人反不敢居謂一入其地卽發擺【寒戰頭庝也】故𨿽有膏腴而讓之夷人焉度橋沿江西岸西南至哈思凹共四十里而至亦登沿江東岸東南逾江入峽六十里而至雞飛初予聞有熱水溢扵石盤中盤復嵌扵臺上皆天成者又一冷水流而環之其出亦異始以爲在亦登問道亦登又以爲在雞飛問道雞飛又以爲瘴不可行又以爲茅塞元路又以爲其地去村遠絕無居人晚須路宿余囅然曰山川眞脈余已得之一盤可無問也遂從東大路上坡向枯柯右甸道始稍北遂東上一里而平行西下岡三里有墟茅三四在岡頭是爲枯柯新街又東一里有一樹立岡頭大合抱其木挺直其枝盤繞有膠淋漓扵本上是爲紫梗樹其膠卽紫梗也初出小孔中亦桃膠之類而虫蟻附集扵外故多穢雜云坑岡左右俱有坑夾之北坑卽從岡盤窟下南坑則自東峽而出於是南轉東盤北坑又半里轉東半里抵東峯下乃拾級上躋三里始登南突之嶺始望見南峽兩山壁夾自東而西從此西出則盤壑而注扵江橋之南同赴哈思凹者乃知其山之度脊尙在嶺之東上不可亟問也此坡之上卽爲團壩營蓋土官之雄一方者卽枯柯之夜郎矣於是循南峽而東躡又一里登嶺頭有一家隠路南其後竹樹夾路從樹中東行一里稍轉而北盤一南突之凹又東上盤坡而東有大樹踞路傍下臨西出之澗其樹南北大丈餘東西大七尺中爲火焚盡成空窟僅皮膚四立厚二尺餘東西全在而南北俱缺如二門中髙丈餘如一亭子可坐可憩而其上枝葉旁覆猶靑靑也是所謂枯柯者裏之所從得名豈以此耶由此又東二里折而北上一坡盤其南下之凹凹北有居廬東西夾峙而西廬茅檐竹徑倚云臨壑尢有幽思其東有神宇踞坡間聞鯨音鼓賽出絕嶺間甚異之有一家踞路南藩門竹徑淸楚可愛入問之曰此枯柯小街也距所上坡又二里矣於是又東沿北坡平上其南卽西出深澗北乃崇山竹樹防蔽而村廬踞其端東向連絡不絕南望峽南之嶺與北峯相持西下而蕎地早糓墾徧山頭與云影嵐光浮沈出沒亦甚異也北山之上𨿽髙而近爲坡掩但循崖而行不辧其崇墜而南山則自東西墜而盡扵江橋之南其東崇巘穹窿髙擁獨雄時夙霾防翳出沒無定此南山東上最髙之峯自北嶺東度再突而起者也沿之東行南瞰深壑北倚叢巘又東二里有岐一南下塢中爲墾壑之道一北上叢嶺爲廬阪之居而路由中東行南瞰下凹有水出穴間又東二里下瞰深壑有水一方倚北坡之上路卽由之北向而上以有峽尙環而東也北上一里又轉而東屢盤北坳而東上坡屢上不止又七里而至中火鋪其坡南突最髙中臨南峽之上峽脊由其東南環而西下扵坡之對崖南面復聳一峯髙籠雲霧間卽前所望東畔穹窿之頂也自枯柯江橋東沿峽坡迆而上約三十里矣踞坡頭西瞰江橋峽中其水曲折西南下松子山北環之嶺東北而突爲獵夷之嶺峽南穹窿之峯又南亙分支西繞橫截扵江橋塢之南西至哈思凹凹之南復有小支自獵夷西南東突而出與橫截塢南之山湊西南駢峙如門門內之灣卽爲哈思凹門外又有重峯西障此卽松子山南下之脊環石甸扵西者也自此坡遙望之午霧忽開西南五十里歷歷可觀坡之東有瓦室三楹踞崗東南兩旁翼以茅屋卽所謂中火舗有守者賣腐扵中遂就炊湯而飯及出戶則濃霧自西冒而東東下半里度一脊瞰其南北二峽環墜如穽而叢木深翳不見其底當由西下而分注江橋南北者也其脊甚狹度而東復上坡山雨倐至從雨中陟之得雨而霧反霽一里餘盤崖逾坳或循北峯或循南峯兩度過脊始東上沿北坡而東一里又陟一南突最髙之嶺有哨房一龕踞其上是爲瓦房哨於是南臨南峽與峽南穹窿之頂平揖而對瞰矣至是雨止峯出復見峽南穹頂直南亙而去其分支西下者卽橫截塢南之崗西與哈思凹相湊成門者也穹頂東環之脈尙從東度但其脊稍下反不及西頂之髙皆由此北坡最髙之頂東下曲而度者始辧都魯凹東所分之脊至此中突其分而西者爲中火鋪枯柯寨之嶺曲而東降者度脊南轉西向而突爲穹窿之頂此分水一正脈也由瓦房哨下半里復北度脊始見北峽坑墜爲東北而下右甸之上流是北水之所分也而南水由西下南峽又東度兩脊穿兩夾嶺一里復盤南嶺之陰而上其處深木叢篁夾坡籠坳多盤北坑之上又一里南轉而淩其西下之坳始逾南峽之上流從其南陟崗東上始逾南度之脊此分水正脈所由度而西轉者也又東一里有艸龕去北崗是爲艸房哨從其東又東北下一里稍轉而東南半里有脊又南度而東轉此右甸南環之嶺所由盤礡者也於是東向而下二里餘度一曲有小水北下或小溪小橋橫陟之又東逾一崗共下四里遂望見右甸城在東塢中有岐自東北坡去而大道循南峽東向平下二里南峽中始有村廬夾塢舂杵之聲相應又南三里遂出坡口乃更下一里而及坡路由田塍中東南行望見右甸之城中懸南坡之下甸中平疇一圍聚落頗盛四面山環不甚髙都魯凹東分之脈北橫一支直亙東去又南分一支南環右甸之東艸房哨南度之脈東環右甸之南從甸南界東北轉與甸東界南環之支湊甸中之水東向而破其湊峽下錫鉛去甸中自成一洞天其地猶髙而甸乃員平非狹嵌故無熱蘊之瘴居者無江橋毒瘴之畏而城廬相托焉由塍中行共四里入其北門暮宿街心之葛店初二日晨起霧色陰翳方覓飯而夫逃覓夫代行久之不得雨復至遂鬱鬱作記終日

初三日雨復不已仍不得夫坐邸樓郁然不樂作記竟日初四日早霧而晴顧僕及主人覓夫俱不足恃乃自行市中是日爲本甸街子仍從北門內南轉岡脊爲督捕同知公署署門東向其南卽往南門街而東則曲向東門街皆爲市之地也予往來稠人中得二人一擔往順寧一駝往錫鉛皆期日中至葛寓予乃返迨午往錫鉛駝騎先至遂倩之而往順寧者亦至已無及矣乃飯以駝騎行出東門循南坡東向半里涉東來之塢渡小溪東山岡漸折而東南行四里漸臨東塢東塢者右甸東南落水之塢尾也城北大甸圓而東南開此塢南北西三面之水皆合而趨之路臨其西坡於是南轉二里又涉二東北注之坑復依南東行二里上北突之嘴則甸東之山亦自北南環與嘴湊峽扵是相對若門而甸由其中東注焉此甸中第一重東鎖之鑰亦爲右甸東第一重東環南下之分支𨿽不峻而蜿蜒山頂地位實崇也逾嘴東稍下湊峽之外復開小塢而東水由其底路由其南坡之半又東二里有數家倚坡北向塢而廬過此東下有水自南峽出涉之上其東坡遂循坡之南峽東南上其東坡遂循坡之南峽東南上水流其岡北路由其岡南於是始不與水見又東南循岡三里盤一北下之坳而上岡頭是爲玉壁嶺其嶺自南北突東西俱下分爲坑有兩三家住峯頭時日尙髙以前路無可止遂歇岡初五日平明起飯而行宿霧未収下其東坑渉之復東南上一里又循東來之峽而行夾岡之南東向四里度其北過之脊仍循峽東下行夾岡之南二里餘又稍下涉北出之水又循東來之峽而行夾岡之南東向二里復度其北過之脊於是行脊北東行之支東向行其上半里有兩三家夾道是爲水塘哨由此東南行山峽間五里始墜坡而下其右又墜一峽東下其路左再隨崖東下者二里西臨右峽之上而路左忽墜一坑盤穽而下者二丈有水沈其底長二丈濶八尺而狹處僅二尺若琵琶然淵然下嵌左倚危壁右界片棧而外卽峽之下盤者不知此水之何以獨止也由其南又半里而躡嘴下墜者半里左崖之端遂盡而右峽來環其前還望左崖盡處叢石盤崖儼如花簇而右崖西界大山亦懸駢削扵重樹間幽異之甚由峽底又東南行一里其峽外束如門披門南出稍轉東而下坡半里有水自東曲折而西大木橫架其上南度之是爲大橋橋下水卽右甸下流東行南轉至是西折過橋又盤西崖南去已成湯湯之流而橋南沿流之峽皆隨之爲田三四家倚橋南東坡之上有中火之館此右甸第二重東鎖之鑰亦爲右甸第二重東環南下之分支與東南行大脊相對成峽夾溪南去者也由橋南卽躡東南坡而上水由峽直南去路陟坡東南升一上者二里淩嶺頭西望峽溪之山稍南有破峽從西來者卽水塘哨西下之水也其南來水一支亦至是東盡而有寨盤其上焉其又南一支嶙峋獨聳上出重巒是爲杜偉山此乃右甸東南來之正脊是艸房哨度脈至此更崇隆而起轉而直南去而東夾此溪其脊乃東南下老龍自云州南下分瀾滄潞江之脊而直下交南者也所望處尙在寨盤頂之東北從此更夭矯南向夾溪漸上又二里而隔溪與寨盤之頂對又二里降坡南下穿坳而東見其東又墜爲小坑路下而涉之一里又南逾東坡西環之坳又一里有數家倚東坡而居其東又有一溪自東北來環所廬之坡而注西峽西峽水自北南下與此水夾流而合扵坡南此坡居廬頗盛是爲小橋正西與杜偉山對遙望杜偉山自西北來至此南轉其挾臂而抱扵西南者皆灣甸州之境水亦皆西南流其北峽與寨盤之頂夾而東出者皆順寧之境水皆東南流則此山眞一方之望而爲順寧灣甸之東西界者也飯扵村家大雨復至久而後行由坡東下北來之溪小石梁跨之所謂小者以別扵大溪之橋者也復東南上隔溪對杜偉山而南下瞰西峽之底二流相合盤壑南去此山爲右甸東第三重東環南下之支分爲錫鉛之脈者也南五里或穿嶺而左見嶺東近峽墜坑其遠峯又環峙而東或分而南穿嶺而右見嶺西近峽西溪盤底杜偉駢夾如是二里乃墜其南坡或盤壑西轉或躡坳東折或上或下又五里有三家當坳而廬是爲兔威哨於是再上其東坡則東西壑皆可並睹矣西壑直逼西而長以杜偉西屏也東壑遙盤東谷其下叢沓而猶不見底其東北有橫浮一抺者此挾江而東南之嶺也其正東有分支南抱者此中垂而爲順寧之脈也從嶺漸下或左或右嶺脊漸狹四里始望見東塢有溪亦盤折其底與西峽似而西界外山自杜偉頂南其勢漸伏又紆而南則東轉而環其前南界外山則直亙南向與東轉南環之嶺湊問東西峽水則合扵錫鉛之前而東南當湊峙之峽而去問順寧之道則逾東界之嶺而行有道逾前山南環之嶺者爲猛峒道從臘昔猛打渡江而至興隆廠者也於是從崗脊轉東行其脊甚狹又二里西峽之溪直逼南下而東峽溪亦近夾遂如堵墻上行又東二里又東南下者二里坡盡而錫鉛之聚落倚之此右甸東分支南下第三重之盡處也其前東西二溪交防有溫泉當其交防之北溪水淺而以木環其四周無金雞永平之房覆亦無騰越左所之石盤然當兩流交防之間而獨有此亦一奇也是日下午至駝騎稅駕逆旅先覓得一夫索價甚昂彊從之乃南步公館卽錫鉛驛也返飯扵肆亟南由公館側浴扵溫泉暮返而臥

初六日晨起夫至將行以一飯包加其上輒棄之去遂不得行余乃散步東溪有大木橫其上爲橋卽順寜道也仍西上公館從其西南下西溪是爲猛洞道有茅茨叢北崗上是爲錫鉛街子得一夫索價亦昻且必欲明日行遂返邸作記初七日前棄擔去者復來乃飯而同之行從公館東向下涉東溪獨木橋遂東上坡半里行平坡上或穿坳而南或穿坳而北南北皆深坑而路中穿之東去二里餘沿南崖北轉半里穿西突之坳半里復東逾嶺而南半里又出南崖上扵是見南壑大開壑中支條崩疊木樹茸蘢皆出其下而錫鉛南山其南又疊一支紆而東南下以開此壑所陟山東自東大山分支西突此岡爲錫鉛東鎖鑰直西南逼湊南山水下其中甚束至此而始出東壑也瞰南倚北又二里見岡北亦嵌爲東西塢聞水聲淙淙余以爲卽西下錫鉛東溪者而孰知從倚北之嶺已分脊此塢且東南下矣於是反倚坡北下共半里而涉其一橋度塢中水是爲孟祐之西溪其水南出前塢與錫鉛之水合扵孟祐之南所謂孟祐之河者也澗之東卽居廬疊出有坡自北來懸其中一里東向躡其上當坡而居者甚盛又東轉再盤一坡共一里又有居廬當坡皆所謂孟祐村矣此右甸東分支南下第四重之盡處也於是又見一溪自東塢出環塢而前與西溪交南壑中南壑平開而南抵南山下錫鉛之水沿其北又破峽東南去東南開峽甚遙而溪流曲折其間直達云州舊城焉由村東卽循峽北入東塢一里東下度峽中橋其橋東西跨溪上上覆以亭橋內大水自東北透峽出橋外大水自東南透峽出過橋東向緣西垂之嶺上其上甚峻曲折梯危折而左則臨左峽折而右則臨右峽木防藤翳連幄牽翠髙下虧蔽左右疊換屢屢不已五里漸平則或沿左坡或沿右坡或陟中脊脊甚狹而左右下瞰者亦與前無異也又三里則從坡右稍下約一里陟脊凹而東又緣坡左上一里臨南坡之上於是回望孟祐錫鉛諸山層環疊繞山外復見山焉余初疑錫鉛西嶺頗伏何以猛峒之道不西由其凹而南陟其岑又疑灣甸之界旣東出猛峒而猛峒以北杜偉以南其西又作何狀至是而遙見西嶺又有崇峯一重臂抱扵西蓋枯柯東嶺老脊之南度者一由瓦房哨東度脊西南下其亙反髙夾永昌之流而南下哈思凹凹之南其脈猶未盡故亦登溫板雞飛在此脊之西者猶順寧屬而其南卽東與杜偉山自艸房哨度脊者如椅之交環其臂其中皆叢沓之山直下東南而開峽底扵猛峒西坳之伏處其西正開之始南降三十里而後及猛峒焉此正西遙望之所及者而正南則前夾之頂至是平等而猶不能瞰其外正北則本支自障之正東卽其過脈分支之處第見南峽之猶自東北環來也又東上五里餘坡脊遂中夾爲槽路由槽中行裏余透槽東出脊乃北轉其下右壑盤沓如初而左峽又墜南下之坑故路隨脊北轉焉又一里脊東有峯中突稍上有中火之館西向倚崖而峙顏曰金馬雄闗前有兩家卽所謂塘報也賣腐以供旅人之飯云旣飯由館左又東半里轉而北透一坳其西峯卽中火所倚者此其後過脈處與東峯夾成凹由其中北透半里卽東轉峽過脈東峯之北東向下半里又臨北壑之上旋入夾槽中兩崖如剖中嵌僅通三尺而底甚平槽上叢木交蔽半里有倒而橫跨其上者連兩株皆如從橋下行又一里其跨者巨而低必傴伏而過焉槽南闕處猶時時見西墜之峽最後又見槽北之峽猶西墜也共二里稍東上逾脊南轉有架木爲門踞嶺東者爲白沙鋪哨此南度之脊也乃右甸東分支南下之第五重其脈獨長挾西分四支而抱扵內又南度而東南行與右甸南杜偉山之脊西夾孟祐河而出扵云州舊城西又與第六重沿瀾滄南岸之脊東夾順寧河而出扵云州舊城東從此南度紆而西南折而東南下東突爲順寧郡城又東南而盡扵云州舊城焉由哨門南向稍下輒聞水聲潺潺從西南迸峽下卽東北墜坑去而路從其南東向下猶有夾槽墜其中二里出槽東行岡脊上於是見北壑之北則瀾滄南岸之山紆廻東抱而南爲老脊東之第六支屛亙扵順寧河之東今謂之東山卽志所稱某山也其脊南至云州西南突者盡扵新城西東北由茅家哨過脈而南者盡扵云州舊城所合二水東下而入瀾滄處南壑之南則卽此白沙脊南度東轉爲老脊之第五支屛亙扵順寧城之西今謂之西山卽志所謂某山也兩山夾塢東南去而順寧郡城踞其中西山下西北盤東山之坳爲三防山渡江大道東南塢盡之隙則云州在焉此一川大槪也而川中欹側不若永昌騰越之平展雲從崗平行二里又稍下一里前有一峯中道而突穿其坳而上約一里有一二家倚坡東爲望城闗從東南壑中遂見郡城故也從此又迆下坡十里抵坡下東出大路兩度小橋上一坡二里入郡城新城之北門南過郡治前稍轉東街則市肆在焉又南逾一坡出東門半里而入龍泉寺寺亦東向其地名爲舊城而實無城也是日寺中開講甫完僧俗擾擾予入而停擔於內初八日晨起從殿後靜室往叩講師當其止靜未晤而出予時欲趨云州云州有路可達防化念從此而往則雇夫尙艱不若仍返順寧可省兩日負戴乃以行李寄住持達周師以輕囊同僕行達師候飯上午乃出寺前東隨小溪下川中一里度亭橋循東界山南行三里稍上一西突之坡村廬夾道有普光寺傍東山西向又東南半里下涉一小澗仍南上坡居廬不絕已而其山東夾而入又有小水自東壑來渡之又東南逾一坡共五里大溪之水自西而東折有亭橋跨之其水湯湯大矣由橋南裏余漸西南上東突之坡上一里村廬夾道倚西山東向有長窯髙倚西坡東下而西上爲瓦罐窯由其南再越東突之脊一里東南下東出之峽一里又東南上而循西界山南行再下再上五里有一二家倚東突之坡坡間有小池一方曰鴨子塘又東南五里岡頭有村倚西岡東向是爲象莊田其南稍折而下一里渡一澗其澗懸岡東下其西山環峽復東南上二里逾其南突之岡盤之而西南下二里抵西凹下折而循東上岡盤嘴而南六里有坊倚路左其上有村曰安樂村又東南四里稍下有村倚西坡東向爲鹿塘自歸化橋渡溪右循西界山其南支峯東突溪流盤峽中至鹿塘其下壑盤而東田塍益盛村廬踞東西兩山甚繁而坡之鹿塘尢爲最云時日才下午前無宿店止邸樓作紀初九日平明飯而行仍循西界山南行八里許西界山忽橫突而東大溪乃東北折入峽有小溪自西南山腋來合乃舎大溪由小溪南半里東度小溪石橋又南半里有村三四家倚南山東防從南山躡西坳而上一里南逾東突之脊有茅屋三楹踞脊間爲把邊闗有二三家傍之居卽西山之東突者而溪流則繞其東峽而南焉由闗南下峽中半里透峽仍循西山行復東見溪流自其東破峽南出又下一里溪流西南來路東南臨其上兩盤西灣之峽又稍上共一里有村踞路右崗上又南一里稍下再盤西灣南逾小石東行之脊遂南行坡塍間一里又稍上東突之坡東南盤其嘴一里路分兩岐一東南下峽者爲渡溪往新城道蓋新城道由溪東峽中行舊城道由溪西崖半行也時峽中溪橋已爲水漲衝去須由翁溪涉溪而渡而水甚急不若由舊城東北渡橋迂道至新城𨿽繞路十里而免徒涉之艱時聞楊州尊已入簾去閃知願書亦不必投正可從舊城兼収之乃由溪西西南循山行復入坡塍一里東南上東突之坡又南二里有村倚西山嶺上爲翁溪村村之南西界大山又環而東突東界山亦折而東向去中開東西塢大溪東盤塢底平疇夾之翁溪之村正東向而下臨塢中有路下涉塢中者卽渡溪往新城道也由村南循東山南轉者卽舊城道也乃循山東行一里復東南緣坡上北瞰塢中溪南逼坡腳瀠而東流路躡坡上甚峻二里東登嶺頭乃轉南行塢亦隨之南向破峽出路南行西坡一里大溪紆東南去路乃南下坡二里有數家分廬塢中是爲順徳堡堡南有山自西界橫度而東突大溪紆之路南由其度脊處穿坳而過半里抵坳南輒分峽下又一里有峽自南來蓋西大山由坳西直南去南抵舊城之後其東余支又北轉如掉尾而中夾爲塢其來頗深有村廬倚西坡上二峽合扵前遂東向成流墜峽下路亦挾北坡東下隨之半里度峽中小橋其南則掉尾之交又橫度東突路復南向其度脊處穿坳而上一里逾崗坳南下有村在南塢大溪自馬鞍山西盤西界東突之嘴復東山南行塢東路循西南行塢西二里西界山之南復一支橫障而東又有數家倚南山廬間曲路隨山東轉溪亦隨塢東折一里盤其東突之嘴大溪亦直搗其下路與水俱抱之而南南壑頗開廬塍交錯黍禾彧茂半秀半熟間有刈者壑中諸廬函宗【地名】最大倚西山而居壑中一里及之由其前東南行塍間一里餘南從大溪西岸行二里東西兩界余支交環扵前而西支迥突爲尢甚旣東向環而至中復起一小尖若當門之標水由其東裂塹出路由其西逾坳上是爲順寧云州分界越脊南下則其南壑又大開波流雜沓扵其間而遠山旁午或斜疊扵南則西大脊自錫鉛南盤繞而東者或夭矯扵東則東界分支沿瀾滄西岸度茅家哨而南盡扵順江小水者此其外繞之崇峯也而近山則塢北西山之脈至此南盡扵西爲舊城東山之脈至此南盡扵東爲新城塢西則西大脊之中一峯從灣中東突直臨舊城之西塢南則西大脊東轉之支先夾一支爲近案塢東則東界沿江之支又從東西轉直抱扵新城之前爲龍砂此其內逼之廻巒也然猶近不見壑中諸水而只見舊城廬落卽在南崗一里及之亦數百家之所聚也飯扵舊城東向下坡半里有大道沿坡西南去者興隆廠道也東北去者新城道也於是東北行田塍間半里有新墻一圍中建觀音閣甚整而功未就然規模雄麗亦此中所未覩也其處當壑之中兩水交防處目界四達於是始見孟祐河卽繞其東順寧河卽出其北遂共防於東北焉扵是西向遙望有特出而臨扵西者卽大脊灣中東突之峯其北開一隙自西北來者孟祐河所從出也其南紆一隙向西南峽者興隆廠所從逾也有中界而垂扵東者卽沿江度茅家哨西環之支其北開一隙直上而夾茅家哨者新城所托之塢也其南迸一隙東疊而注扵順江小水者諸流所滙之口也小憩閣中日色正午涼風悠然僧瀹茗爲供已出圍墻北則順寧之水正出當門之塹循北崖東轉架亭橋其上名曰砥柱其水出橋東繞觀音閣後則孟祐河自西南來合之東去入水口峽者也渡橋卽東北上坡是坡卽順寧東山之支自瀾滄西岸迆而來其東南直下者過茅家哨此其西南分支者至此將盡結爲馬鞍山東下之脈爲新城而此其東南盡處也登坡一里下瞰二流旣合盤曲壑底如玉龍曲折其北又有一坡東下卽新舊兩城中界之砂夾水而逼扵南山者稍下而上裏余又越其脊始望見新城在北峽之口倚西山東下之脈又三里稍下越一小橋又半里抵城之東南角循城北行又半里入云州東門州中寥寥州署東向只一街當其前南北相達而已至時日才過午遂止州治南逆旅初十日平明起飯出南門度一小坑卽西南循西山坡而行二里漸折而沿其南坑之崖西向上二里餘南盤崖嘴此嘴東北起爲峯頂分兩了卽所謂馬鞍山也東南下爲條岡直抵舊城溪而東逼東山界兩城之間爲舊城龍砂新城虎砂者也此乃順寜東山之脈由三溝水西嶺過脊南下而盡扵此者由此循峯西向北上又二里始平行峯西一里出馬鞍峯右是爲馬鞍嶺有寺倚峯北向前有室三楹當嶺頭爲茶房從嶺脊西向峻下二里始平又半里及山麓有澗自東北小峽來西注順寧河此已爲順寧屬矣蓋云州北界新城以馬鞍山舊城以函宗南小尖束水之坳其相距也甚近渡澗北上坡盤北山西麓行四里東西崖突夾順寧溪搗其中出路逾其東崖而入又北一里其坡西懸塢中是爲花地其坡正與翁溪村東西遙對中墜爲平塢則田塍與溪流交絡焉乃西北下坡半里及塢又有澗自東北小峽來西注順寧溪路從溪北西向行塢中三里餘將逼翁溪村之麓大溪自北峽出潄西麓而界之當從此涉溪上翁溪村出來時道見溪東有路隨北峽入遂從之又一里路漸荒又裏余墜崖而下及扵溪卽斷橋處也新城之道實由扵此不由翁溪從束崖墜流間架橋以渡自橋爲水汩乃取道翁溪以溪流平塢間可掲而涉也臨溪波湧不得渡乃復南還三里西渡翁溪溪濶而流漲𨿽當平處勢猶懸激抵其中流波及小腹足不能定每一移趾輒幾隨波蕩去半晌乃及西岸復由田塍間上坡一里西抵村下大路乃轉而北卽來時道也循西山躡坡而上三里有岐自峽中來防卽斷橋舊徑矣隨大路又六里過把邊闗瀹湯而飯下塢東北一里度小橋又一里復與大溪遇溯其西崖北十里而至鹿塘時才過午以暑气逼人遂停舊主人樓作紀十一日由鹿塘三十里過歸化橋從溪東循東山麓行五里入普光寺予疑以爲卽東山寺也入而始知東山寺尙在北乃復隨大路三里抵南闗坡下亭橋卽從橋東小徑東北上坡又二里而東山寺倚東山西向正臨新城入寺拾級而上正殿前以樓爲門而後有層閣閣之上層奉玉帝登之則西山之支絡郡堞之廻盤可平揖而盡也下閣入其左廬有一僧曽扵龍泉一晤者見余防同飯而共坐前門樓乃知其僧爲阿祿司西北山寺中僧也以聽講至龍泉而東山僧邀之飯者爲予言自少曽徧歷撾龍木邦阿瓦之地其言與舊城跛者新城客商所言歷歷皆合下午乃出寺一里度東橋入順寜東門覓夫未得山雨如注乃出南闗一里再宿龍泉寺十二日飯扵龍泉命顧僕入城覓夫扵殿後靜室訪講師旣見始知其卽一葦也爲余瀹茗炙餅出雞葼松子相餉坐間以黃愼軒翰捲相示蓋其行腳中所物色而得者下午不得夫乃遷寓入新城徐樓與防化妙藥師同駝騎十三日與妙藥同寓候騎不至薄暮乃來遂與妙藥各定一騎帶行囊期明日行

十四日晨起而飯駝騎以取鹽價午始發卽東下坡渡北來溪身以鐵索架橋亭扵其上其制仿瀾滄橋者以孔道所因也渡橋東卽北上坡循東山之麓北向而登是時駝騎一羣以遲發疾趨以賈勇隨之上不甚峻而屢過夾坑之脊三里從脊上西望望城闗祗隔一峽也又北上兩過旁墜之脊三里忽隨坡西下轉一坳復一里越一西突之岡由其北下環山爲塢有坪西向而拓丰禾被塍卽西突之岡所抱而成者一里陟坪而北又下連越二小溪皆從東南腋中來下西峽者其處溪流縱橫蹊徑旁午而人家隠不可見從此復北上五里有二三家倚岡頭是爲二十里哨登岡東北平行其脊一里復轉東向循岡北崖下又一里則有溪自東峽來予初以爲旣登岡歷諸脊當卽直上逾東大山不意又有此溪中間之旣下乃溯流東入峽半里其水分峽出一西南自岡脊後一北自大嶺過脊處乃依南麓涉其岡後之流溯北澗之左復北向上卽兩水中垂之坡也於是從叢林深翳中上二里逾一岡復循南崖之上行一里又穿坳而西臨西崖之上兩崖俱下盤深箐中翳叢木而西箐卽順寧北塢大溪源所出矣又穿夾槽而上半里循西箐北崖上西北平行一里轉入北坳平透坳北一里其脊南之脊猶西墜也半里復入夾壁之槽平行槽中半里亦有上跨之樹又北一里稍髙有石脊橫槽底卽度脈也此脊自羅岷山東天井鋪南度迆隨江西岸至此爲順寧東山云州北山而南盡扵順江小水之口若羅岷大脊則自南窩東北折而南自艸房哨而去矣已出夾槽東北墜坑而下一里卽有水自東南腋飛墜下西北坑者路下循之與白沙哨之東下者同一胚胎又東北陟脊度脊再上共三里有四五家踞岡頭是爲三溝水哨蓋岡之左右下墜之水分爲三溝而北注瀾滄矣又東北下七里盤一岡嘴又下三里有一二家當路右是爲塘報營又下三里過一村已昏黒又下二里而宿於髙簡槽店主老人梅姓頗能慰客特烹太華茶飲餘十五日昧爽飯平明東北下坡坡兩旁夾深崖而坡中懸之所謂髙簡諸村廬又中踞其上二里

轉坡北下峽中復轉東北循坡下四里始望見瀾滄江流下嵌峽底自西而東其隔峽三臺山猶爲宿霧所籠咫尺難辧於是曲折北下者三里有一二家瀕江而居是爲渡口瀾滄至此又自西東注其形之濶止半扵潞江而水勢正濁而急甫聞擊汰聲舟適南來遂受之北渡時駝騎在後不能待也登北岸卽曲折上二里躋坡頭轉而東行坡脊南瞰江流在足底北眺三臺山屏圍嶺北以爲由此卽層累而升也又聞擊汰聲則渡舟始橫江南去而南岸之駝騎猶望之不見乃平行一里折而北向逾脊半里乃循東崕瞰西塢北向行二里始望見三臺村館在北山之半懸空屏峙以爲賈勇可至又一里路盤東曲反漸而就降又二里下至壑底壑中澗分二道來一自西北一自東北合扵三臺之麓而三臺則中懸之水由塢西而入瀾滄乃就小橋渡東北來澗約一里卽從夾中上躋中懸之坡曲折上者甚峻六里始有數十家倚坡坪而居是爲三臺山有公館焉又東北瞰東塢循西崖而上十二里躡南亙之脊其脊之東西塢猶南下者又躡磴三里有坊其岡頭爲七碗亭者岡之東下臨深壑廬三間綴其上乃昔之茶庵今虛無人又上裏余盤突峯之東其峯中突而脊則從北下而度始曲而東起故突峯𨿽爲絕頂其東下之塢猶南出云乃踞峯頭而飯時四山雲霧已開惟峯頭猶霏霏釀氤氳气由峯北隨北行之脊下墜一里餘乃度脊東突是爲過脈是山北從老君山南行經萬松嶺天井鋪度脊南下其東之橫嶺西之博南二脊皆繞斷於中惟此支則過此而南盡扵泮山從其北臨西壑行再下再上三里有哨房當路亦虛無棲者又東北隨嶺脊下六里循東塢盤西嶺又下二里乃北度峽中小石橋其水從西峽來出橋而合扵南峽北從阿祿司東注扵新牛街入濞者也石橋之南其路東西兩岐東岐卽余所從來道西岐乃四川僧新開欲上達扵過脊者度橋卽循北坡臨南壑東北上三里躡岡頭有百家倚岡而居是爲阿祿司其地則西谿北轉南山東環有岡中突而垂其北司踞其突處其西面遙山崇列自北南紆卽萬松天井南下之脊挾瀾滄江而南者其北面亂山雜沓中有一峯髙懸特出詢之土人云此卽猛補者後山其側有寺而大路之所從者余識之再瀹湯而飯以待駝騎直至下午乃來以前無水艸遂止而宿是夜爲中秋先從順寧買胡餅一圓懷之爲看月具而月爲云掩竟臥十六日昧爽飯而北行隨坡平下十里而下更峻五里至坡底東西二塢水來合而北去乃度東塢小橋沿東麓北行塢中隨水三里又一溪自東峽來度其亭橋是爲猛家橋水由橋東破峽北出路由橋北逾岡而上其崗東綰溪口有數家踞其上從其北下復隨溪行西岸曲折盤塢十二里有百家踞岡頭東臨溪口爲新牛街俱漢人居而地不開洋有公館在焉今以舊街巡司移此由其北西北下二里有小江自西而東卽漾濞之下流也自合江鋪入防化境曲折南下又合勝偹江九渡雙橋之水至此而東抵猛補者乃南折而環泮山入瀾滄焉江水不及瀾滄三之一而渾濁同之以雨後故也方舟渡之登北岸卽隨江東南行半里隨江東北轉遂循突坡而上二里登南突之坡下瞰隔江司與阿祿司溪出江之口對江流受之遂東入峽路從北山之半亦盤崖而從之半里有一家獨踞岡頭南臨江波而居頗整又東三里有削崖髙臨路半峭壁間有洞南向其色斑赭卽阿祿司所望北面特出之峯此其西南隅之下層也又東四里有兩三家倚岡而居爲馬王箐江流其前峽中後倚特出崇峯東望遙壑中開東北坳中有箐盤峽而下西與江流合而南去其東南兩峯對峙夾束如門而江流由此南出焉乃瀹湯而飯扵村家由村東北上三里當特出崇峯之南其下江流峽中至此亦直南去又東北二里盤其東南之垂支有三五家踞岡上爲猛補者亦哨寨之名也扵是逼特出崇峯東南下矣其東下盤壑中廻卽東北桫松哨南箐之所下者其正南江流直去恰當兩門之中又從門隙遙見外層之山浮靑遠映此乃瀾滄江畔公郎之境矣又東北盤崖麓而上二里而下半里忽澗北一崖中懸南向特立如獨秀之狀有僧隠庵結飛閣三重大路過其下時駝馬已前予謂此奇境不可失乃循廻磴披石關而陟之閣乃新構者下層之後有片峯中聳與後崖夾立中分一綫而中層卽覆之峯尖透出中層之上上層又疊中層而起其後皆就崖爲壁而綴之以鐡鎖橫系崖孔其前飛甍疊牖延吐煙雲寔爲勝地恨不防被襆扵此倚崖而臥月明也隠庵爲瀹茗防榻余恐駝騎前去匆匆辭之出此巖在特出崇峯東南峽中登其閣正南對雙突之門門外又見一逺峯中懸圓亙直上如天柱其地當與瀾滄近而不知爲何所隠庵稱爲鉢盂山亦漫以此巖相對名之耳又謂在江外亦不辧其在碧溪江名外抑在瀾滄外也由其東又上坡二里登東崗又東北迢遙而上八里而至桫松哨是哨乃東岡之脊西度而起爲特出崇峯南盡扵碧溪江東北岸爲順寧東北盡處與防化分界者也以嶺上有桫松樹最大故名時駝騎方飯扵此遂及之又隨脊東上四里轉而北登岡頭爲舊牛街是日街子猶未散已行八十里矣此東來度脊之最髙處北望直抵濞其東之防蒼雄挿天半南望則瓦屋突門之峯又從東分支西繞環壑扵前西望則突出崇峯近聳西南江外橫嶺諸峯遙環西北亦一爽心快目之境矣扵是北向隨嶺下二里盤崖轉東循脊北東行八里至舊巡司又東北下二里盤南壑之上有路分岐逾脊北下想北通漾濞者正路又東隨脊二里餘逾東嶺北下扵是其峽北向墜卽隨峽東坡東北行五里至瓦葫蘆有數十家倚之懸居環壑中坡東有小水一自西腋一自南腋交扵前壑而北去則此瓦葫蘆者亦山叢水溢之源也夜宿邸樓月甚明恨無貰酒之侶悵悵而臥十七日昩爽飯而行卽下東坡一里渡西來小水循北山而東半里南來小水與之合同破峽北去路亦隨之挾山北轉一里有亭橋跨其溪曰廣濟渡而東循東麓北行二里有峽自西山來合又北五里北壑稍開水走西北峽去又有一水自東峽來合其勢相埒卽溯之入東行裏余有小橋架其上北渡東上半里溯溪北轉二里餘轉而東一里有數十家倚北山而居是爲防街子峽至是東西亙溪流峽底路溯北崖北崖屢有小水掛峽而下路東盤之屢上屢下逾坡東降東峽稍開盤北崖之紆三里溪一自北來一自南墜乃折而溯北來之溪半里溪仍兩一西北來一東來乃折而從東來者三里稍隨一北曲之灣灣中有小水又東隨大道上或峻或平皆瞰南壑行五里乃逾嶺脊脊稍中凹乃東北自定西嶺分支西度爲甸頭山又分兩支一支北轉挾洱水北出蒼山後一支南下亙爲防化西夾之山而此其脊也脊東卽見大塢自北而南其東界山與此脊排闥相對而北之甸頭山則中連而伏其外浮靑髙擁者防蒼山也南之甸尾陽江中貫曲折下墜而與定邊接界焉防化郡城已東伏平川之中而不卽東下也從嶺脊平行而南半里路從其南連盤二峯則南塢大開有數家倚南山下而峽中皆環塍爲田又東一里乃北轉穿一東突峯後而透其坳半里至麓又下半里溯江北岸東行度三鞏石橋復東一里入防化西門半里稅駕冷泉庵卽妙師棲靜處中有井甘冽爲防化第一泉故以名庵十八日晨起令顧僕同妙師覓駝騎期明日行余亟飯出北門防其騎爲天姥崖遊北二里由演武塲後西北下五里過荷池西北三里則大溪自東曲而西流北涉之四里盤崖而北爲防化天姥適中處又北二里過西山之灣又北二里有岐西向入峽其峽灣環西入內爲土官左氏之世居天姥道由峽直度北去約三里居廬連絡始望見天姥寺在北塢之半廻腋間又三里有一圓阜當盤灣之中如珠在盤而路縈其前又北三里循坡西北上一里而及山門是爲天姥崖而寔無崖也其寺東向殿宇在北僧房在南山門內有古坊曰云隠寺按一統志龍宇圖山在城西北三十五里防氏龍伽獨自哀牢將其子細奴邏居其上築龍圖城自立爲奇王號防舎詔今上有浮屠及云隠寺始知天姥崖卽云隠寺而其山實名巄圖也其浮屠在寺北廻岡上殿宇昔極整麗蓋土司家所爲今不免寥落矣時日已下午急飯而歸渡大溪抵荷池已昏黒矣入城妙藥正篝燈相待飯而臥

徐霞客逰記卷十二上

欽定四庫全書

徐霞客逰記卷十二下

明徐宏祖撰

西南逰日記二十二

十九日妙藥以乳綫贈余余以兪禹錫詩扇更作詩扇贈之駝騎至卽飯而別妙藥送出北門仍二里過演武塲東又北循東麓一里有岐分爲二一直北隨大塢者爲大理下關道一東向入峽逾山者爲迷渡洱海道乃從迷渡者東向上五里涉西下之澗於是上躋坡二里得坪有數家在坪北曰阿兒村更躡坡上五里登坡頭平行岡脊而南度之此脊由東峯北度而下者其東與大山夾爲坑北下西轉而入大川其西則平墜川南從其上俯瞰防城如一甌脫也又北倚坡再東上三里有三四家當脊而居爲沙灘哨脊上有新建小庵頗潔又躡脊東上二里盤崖北轉忽北峽駢峙路穿其中卽北來東度而南轉之脊也是爲慶龍關透峽卽隨峽東墜石骨嶙峋半里稍平是脊北自定西嶺南下東挾白崖迷渡之水爲禮社江南由定邊縣東而下元江西界防化甸頭之水爲陽江南由定邊縣西而下瀾滄乃景東威逺鎭沅諸郡州之脈所由度者也東向下者四里餘有數家居峽中是爲石佛哨乃飯又二里有三四家在北坡曰桃園哨於是曲折行峽中隨水而出或東或北不二里輒與峽俱轉而皆在水左如是十里再北轉始望見峽口東達川中峽中小室累累各就水次其瓦俱白乃磨室也以水運機磨麥爲面甚潔白乃知迷渡川中饒稻更饒麥也又二里渡橋由溪右出峽隨山南轉半里乃東向截川而行其川甚平拓北有崇山屏列卽白崖站也西北有攢峯橫亙而南卽定西嶺南度之脊也兩髙之間有坳在西北卽爲定西嶺逾嶺而西爲下闗道從坳北轉爲趙州道予不得假道扵彼而僅一涉禮社上流攬迷渡風景皆駝騎累之也東行平堤三里有圍墻當路左踞川中方整而甚遙中無巨室乃景東衛貯糧之所是曰新城半里其墻東盡復行堤上三里有碑亭在路右乃大理倅王君署事景東而衛人立扵此者又東半里有溪自北而南架木橋扵上水與溪形俱不大此卽禮社之源也自白崖定西嶺來南注定邊下元江合馬龍爲臨安河下蓮花灘者也時川中方苦旱故水若衣帶從此望之川形如犁尖北拓而南斂東西兩界山亦北髙而南伏蓋定邊景東大道皆由此而東去又半里入迷渡之西門其墻不及新城之整而居廬甚盛是爲舊城有巡司居之其地乃趙州洱海雲南縣防化分界買米扵城出北門隨墻東轉一里有支峯自東南繞而北有小浮屠在其上盤其嘴入東塢中又一里其中又成一小壑曰海子有倚山北向而居者遂宿焉二十日平明飯而行又東一里入峽其中又成一小壑二里隨壑北轉漸上坡再上再平三里逾嶺頭遵岡北行又三里有村在西坡腋間爲酒藥村又北循坡行其坡皆自東而西向下者條崗縷縷有小水界之皆西出迷渡者再下再上約十里有賣漿者廬岡頭曰飯店有村在東山下曰飯店村又北一岡二里坡西扵是有山與東坡夾而成峽其小流南下而西注迷渡路乃從峽中溯之北二里轉而東北上二里陟而逾其坳此烏龍壩南來大脊至此東度南轉而峙爲水目者也脊頗平坦南𨿽屢升降坡間而上寔不多北下則平如兜不知其爲南龍大脊余自二月十三日從鶴慶度大脊而西盤旋西南者半載余乃復度此北返計離鄕三載陟大脊而東西度之不啻如織矣脊北平下半里卽淸華洞倚西山東向再入之其內黃潦盈瀦及扵洞口余去年臘月十八日當雨後洞底𨿽濘而水不外盈可以深入玆方苦旱而水當洞門卽外臺亦不能及其門內垂垂浸水中止此穿一隙其上亦透重光不如內頂之崇深也稍轉而北其上竇卽黒暗而窮其下門俱爲水沒無從入中洞也此洞昔以無炬不能深入然猶踐濘數十丈披其中透頂之局玆以水漲望門而止不知他日歸途經此得窮其蘊藏否也出洞北行半里逾嶺卽西向白崖大道仍舎之而北二里有池一方在西坡下其西南崖石嶙峋亦龍潭也又北一里過一村村北路右有墻一圍爲楊土縣之宅又北一里卽洱海衛城隅從西城外行半里過西門余昔所投宿處也又隨西而北半里抵北門外乃覓店而飯先是予從途中見牧童手持一雞葼甚巨而鮮潔時雞葼已過時蓋最後者獨出而大也余市之至是瀹湯爲飯甚適洱海往雞山道在九鼎梁王二山間予昔所經者騎夫以家在蕎甸故彊余迂此蓋洱海衛所環之塢甚大西倚大脊崇岡東南滙爲靑龍海子破峽而繞小雲南驛爲水口其南卽靑華洞前所逾南坳其北卽梁王山東下之支平伏而橫接東山者自洱海北望以爲水從此泄而不知反爲上流予亦欲經此驗之於北行田塍間西瞻九鼎道登登緣坡在隔澗之外數里也六里抵梁王山東支之南有寺在其西腋南向臨川曰般若寺路乃東向逾岡一里有村廬倚西山而居曰品甸由其東一里再北上坡乃一堤也堤西北山廻壑抱東南積水爲海於時久旱半已涸矣從堤而東半里有廟倚堤而北懸海中爲龍王祠又東半里轉北堤始盡復逾東突之坡一里復見西腋尙蟠海子支流平行嶺又北三里則東坡下墜遙接東山腋中有水盈盈則周官防海子也其北則平岡東度而屬於東山此海寔靑龍海子之源矣梁王之脈由此東度不特南環爲洱城東山卽蕎甸北賔川東大山崇窿爲鐡索箐紅石崖者皆此脊繞蕎東而磅礡之餘夙聞洱城北有米甸禾甸蕎甸之名且知靑海子水經小雲南隨川北轉經胭脂壩合禾米諸甸水而北入金沙意此脊之北蕎甸水亦東北流至此乃知其獨西

北出賔川者始悟此脊自【闕】

山而盡扵小雲南北界扵蕎甸之東聳賔川東山而盡扵紅石崖金沙江岸脊北盤壑是爲蕎甸與禾米二甸名𨿽鼎列而水則分流焉從嶺上轉西北一里隨北塢下三里而至塢底直北開一塢其北崇山橫亙卽斜騫扵賔川之東而雄峙者西界大山卽梁王山北下之支東界大山卽周防北岡東度之脊所轉北而直接橫亙崇山者從嶺上觀之東西界僅與脊平至此而巖巖直上其所下深也塢中村廬累落卽所謂蕎甸度西南峽所出澗稍北上坡而止騎夫家二十一日平明飯而行騎夫命其子擔以隨才出門子以擔重復返再其父飯仍以騎行則上午矣北向隨山之麓五里一村在川之東爲海子村當川窪處而寔無海也第東山有峽向之耳漸轉西北五里西山下復過一村又四里數十家倚西山而廬其前環堤積水曰馮翊村其北卽崇山橫障之麓川中水始沿東山北流至是西轉潄北山而西西山又北突而扼之與北麓對峙爲門水由其中西向破峽去路由其南西向逾入遂與水不復見蓋北突之嘴夾水不可行故從其南披隙以逾之也由馮翊村北一里至此坳麓乃向西盤崖歷壑山雨忽來傾盆倒峽浹地交流二里轉西南盤崖上又一里轉西北遂躡石坡一里升岡頭有岐西向逾坳者賔居道也北向陟岡者賔川道也乃北上半里登嶺頭於是西瞰大川正與賔居海東之山隔川遙對而川之南北尙爲近山所掩不能全覩然峯北蕎甸之水已透峽西出盤折而北矣乃西北下山一里騎夫指北峯夾岡間爲鐡城舊址昔土酋據之以爲險者蓋梁王山北盡之支北則蕎甸水界爲深塹南則從峯頂又墜一坑環之此岡懸其中西向特立亦如佛光寨恃險一女闗之意也又下裏余北渡墜坑之水乃循東山北行又三里抵蕎水所出口其水分衍漫流而北隨之或行水中或行磧上或涉水左或涉水右茫無正路四里上東麓始有路北向循麓行六里望路西有鞏橋當川之中則大理由賔居來大道有聚落在橋西爲周官營從其東直北三里一小坊在岡上過之始見賔川城又北一里過南薫橋入其南門行城中北過州治前一里出北門飯市肉以食北一里過小岡坊西北下坡一里抵川中澗其北有鞏橋五洞頗整以澗水僅一衣帶故不由橋而越澗又西北二里遂抵西山東突之嘴盤之北又二里有路自西南逾坳來合卽余昔從梁王山來者其北有村廬倚西峯下是爲紅帽村余昔來飯處也從村後西山北行四里西山開小峽於是路分爲二遂西向入峽一里渉小澗北上一里登岡頭過一坊又西北行二里西南逾脊望見南山自西屏列而東是排沙北界之山西自海東東抵賔居南與大脊烏龍壩山並夾者土人稱爲北山而觀音箐在其北塢其西北瀕洱海爲魯擺山則三澗門所來之脊又東挾上下倉之水而北出拈花寺南橋下者也從岡頭又西北行三里稍下有水自西南來有亭橋北跨之爲幹果橋北有數家倚岡余昔之所宿而今亦宿之幹果北有一尖峯東向而突亭亭臨上蓋西南自魯擺海東之脊分支東北上爲上下倉觀音箐分界下爲煉洞幹果二溪中垂亦雞中第一水口山也

二十二日平明飯而行西北三里涉一小溪又上里許扺尖峯下循其東崖而北一里隨崖西轉遂出峯北於是北塢自西而東卽雞山之水自煉洞而東下牛井街合賔川而北者也路隨南崖西向下二里有村在路旁上有坊曰金牛溢井土人指村北溪旁有石穴爲金牛溢處而街則在其外又西盤峽陟坡二里下渡一小水復西北上再上再下五里登一岡頭皆自南北突者又二里稍下過廣甸流芳坊又北一里村廬相望卽煉洞境矣南倚坡北瞰塢又二里過公館街又北一里過中谿莊又北上岡一里有茅舎累累爲煉洞街子又北半里過煉法龍潭坊又北一里稍下過一橋有數家倚西山塢中前有水一塘其上有井小亭覆之卽龍潭也不知煉法者爲誰矣村北有巨樹一株根曲而出土上髙五六尺中空鞏而復倒入地中其下可通人行於是又西北二里逾一坡又西北一里過茶庵又西北下涉一坑一里涉坑復上乃循北山之環腋而西上一里餘瞰其南壑中環如規而底甚平又西上一里遂分兩岐北向逾嶺爲雞山道乃北上行嶺頭二里復西折而下下二里有峽自西南來其底水破峽西北出卽下倉海子水所由注牛井者有亭橋跨之是雞山東第二水口山也渡橋西復北上坡折而南盤西峽而北一里循峽西北上又一里有哨當嶺頭從此平行直南乃下倉道逾嶺北下一里則拈花寺東向倚西山居環壑中入而飯飯後至爲少憩從寺左轉而西上一里逾一北突之嶺有坊曰佛臺仰止始全見雞山靣目頂聳西北尾掉東南髙懸天際令人神旺逾脊西下卽轉而北一里下陟北墜之峽又半里西逾一北突之坳坳南岐有坊倚坡此白石崖東麓坊也余昔來未及見故從其西麓之坡折而東上過坳復西向循大路趨一里過白石崖西坊又西一里有岐稍下則雞山前峽之溪東向而入牛井街合賔川溪北向桑園而下金沙矣溪有小亭橋跨其上過橋北騎夫東轉北上而向沙址予西向溯溪欲尋所謂河子孔者時水漲濁流奔湧以爲不復可物色遇一嫗問之指在西南崖下而沿溪路絕水橫流荊棘交翳或渉流或踐莽西二里忽見一亭橋跨溪上其大倍扵沙址下流者有路自北來越橋南卽循南山東向出白石崖前乃登山官道始知沙址小橋乃防徑而此橋卽洗心橋也河子孔卽在橋南石崖下其石橫臥二三丈水由其下北向溢出穴橫長如其石而髙不及三尺水之從中溢者甚淸而溪中之自橋西來者渾濁如漿蓋橋以西水從二來一北來者瀑布峽中與悉檀龍潭二水所合一西來者桃花箐東下之流二共防橋西出橋東又防此孔中淸水此雞山南澗之上流也於是隨北來大路上靈山一防坊二里至坊下卽沙址西來路所合者其西南隔澗有寺踞坡麓爲接待寺此古剎也在西第一支東盡之麓雞山諸剎山路未辟先有此寺自後來者居上而此剎頹矣時予不知騎僕前後徘徊一里漸隨溪東岸而上其東峯下臨卽東第三支廻環之嶺新構塔基扵其上中與大士閣中第二支相對成峽而路由其下者也又北一里盤坡稍上過報恩寺寺爲東第三支山麓之首剎亦如接待之在西支之首惟中第二支爲兩溪交防處夾尖無剎可托其上卽大士閣中臨之而已從報恩西又北一里有橋西跨澗上渡橋循大士閣東麓北向上半里有岐西向盤嶺者大士閣大道也直北臨東溪西崖而入者悉檀龍潭道也聞駝騎已先向龍潭予隨之一里又東度橋從澗東躡峻上其上趾相疊然巨松夾隴翠防飛流不復知有登陟之艱也又二里轉龍潭上半里而入悉檀寺時四長老俱不在惟純白出迎乃稅駕北樓回憶嵗初去此已半載余矣二十三日浹日憩悉檀

二十四日復憩悉檀

二十五日雨仍浹日下午辧師自羅川中所諸莊回得吳方生

三月念四日書辧設盒夜談

二十六日中雨霽晚復連綿

二十七日霽乃散步藏經閣觀丁香花其花嬌艷在秋海棠之間滇中甚多而雞山爲盛甚折揷禦風毬時毬下小截爲駝夫肩負而損與上截接處稍解余姑垂之墻陰以遂其性禦風之意思其懸崖飄颺而名之也

二十八日霽甚下午體吉自摩尼山回與摩尼長老復吾至素飱乃整夜談久之

二十九日爲辧師誕日設面甚潔白平午浴扵大池余先以久涉瘴地頭面四肢俱發塊累累叢膚理間左耳左足時時有蠕動狀半月前以爲虱也索之無有至是知爲風而苦扵無藥玆湯池水深煎以藥艸久浸而薰蒸之汗出如此治風妙法幸而值之知疾有瘳機矣下午艮一蘭宗來體師更以所錄山中諸剎碑文相示且謀爲余作揭轉報麗江九月初一日在悉檀上午與蘭宗艮一觀菊南樓下午別去初二日在悉檀作紀北樓是日體吉使人報麗府初三初四日作紀北樓

初五日雨浹日買土參洗而烘之

初六初七日浹日夜雨不休是日體吉邀坐南樓設茶餅飯出朱按君謝撫臺所書詩卷並本山大力本無野愚所存詩跋並程二防詩畫圖章他山陳渾之恆之詩翰相玩半日初八日雨霽作紀北樓體吉以本無隨筆詩稿示初九日霽甚予欲往大理取所寄衣囊並了蒼山洱海未了之興體吉來防曰已著人特往麗江若去而麗江使人來是誑之也余以卽來辭體吉曰寜俟其信至而後去余從之遂同和光師窮大覺來龍從寺西一里渡蘭那寺東南下水過迎祥石鐘西竺龍華其南臨中溪卽萬壽寺也俱不入西北二里入大覺訪徧周徧周居片角莊月終乃歸遂出過鎖水閣從橋西上共一里至寂光東麓仍東過澗從澗東躡大覺後大脊北向上一里登其中岡東望卽蘭那寺峽西望卽水月庵後上煙霞室峽也又上一里再登一岡其岡西臨盤峽西北有瀑布懸崖而下其上靜廬臨之卽栴檀林也東突一岡橫抱爲蘭陀後脊岡後分峽東下卽師子林前墜之壑也於是岐分嶺頭其東南來者乃蘭那寺西上之道東北去者爲獅林道西北盤崖而上者爲栴檀嶺也其西南來者卽余從大覺來道也始辧是脊從其上望臺連聳三小峯南下脊兩旁西墜者南下爲瀑布而出鎖水閣橋東墜者南下合獅林諸水而出蘭那寺東是東下之源卽中支與東支分界之始不可不辧也余時欲東至獅林而忽見瀑布垂綃乃昔登雞山得未曽見姑先西北上於是愈上愈峻路愈狹曲折作之字而北者二里乃西盤望臺南嘴此脊下度爲大覺正脊而東折其尾爲龍華西竺石鐘迎祥諸寺又龍橫爲大龍潭南爲悉檀前案而盡扵其下此脊當雞山之中其脈正而雄望臺初湧處連貫三珠故其下當結大覺爲一山首剎其垂端之石鐘亦爲開山第一古迹焉然有欲以此山作一支者如是則不得以塔基爲前三距之一而以此支代之但此支寔短而中縮西之大士閣東之塔院寔交峙扵前與西支之傳衣寺嶺鼎足前列故論支當以寂光前引之崗爲中塔基上擁之迹爲東而此脈之中縮者不與論剎當以大覺中懸爲首而西之寂光乃其輔翼東之悉檀另主東盟而此寺之環拱者獨尊故支爲中條附庸而寺爲中條冠冕此寺爲中條重而中條不能重寺也嘴之西有亂礫垂峽由此北盤峽上路出栴檀嶺之上爲羅漢壁道由此度峽西下爲栴檀中靜室道而瀑布則層懸其下反不得見再度峽西崖隨之南下一里轉東岐得一新辟小室問瀑布何在其僧朴而好事曰此間有三瀑布東箐者最上而小西峽者中懸而長下塢者水大而短惟中懸爲第一勝此時最可觀而春冬則無有此所以昔時不聞也老僧牽衣防待瀹茗予急扵觀瀑僧爲導西下峻級半里越級灣之西有小水垂崖前墜爲壑而路由其上南盤而下又半里卽見壑東危崖盤聳其上一瀑垂空倒峽飛噴迢遙下及壑底髙百丈餘揺嵐曳石浮動煙雲𨿽其勢小扵玉龍閣前峽口瀑而峽口內嵌扵兩崖之腋觀者不能對峽直眺而旁覷倒瞰不能竟其全體此瀑髙飛扵穹崖之首觀者隔崖平揖而自顙及趾靡有所遺故其跌蕩之勢飄揺之形宛轉若有餘騰躍若不及爲粉碎扵空虛爲貫珠扵掌上舞霓裳而骨節皆靈掩鮫綃而丰神獨迥不由此幾失山中第一勝矣由對峽再盤西嘴入野和靜室門內有室三楹甚爽兩旁夾室亦幽潔其門東南向以九重崖爲龍卽以本支栴檀嶺爲虎其前近山皆伏而逺者又以賔川東山並梁王山爲龍虎中夾益開展無前直底小雲南東水盤諸嶺焉蓋雞山諸剎及靜室俱南向以東西二支爲龍虎而西支之南有木香坪山最髙而前鞏亦爲虎翼故借之爲勝者此視之爲祟者亦此獨此室之內不與眾同而此山亦伏而不見他處不能也野和爲克新之徒尙居寂光以其徒知空居此年少而文爲詩𨿽未工而志甚切以其師叔見曉寄詩相示並已稿請正且具飡焉問克新向所居精舎尙在西一里而克新亦在寂光乃不西往復從瀑布上東盤望臺之南二里從其東脇見一靜室其僧爲一宗已獅林西境矣室之東有水噴小峽中南下涉之又東卽體吉靜室其上爲標月靜室其中峽所噴小水卽下爲蘭那東澗者此其源頭也其上去大脊已不甚遙而崖間無道道由望臺可上至是已越中支之頂而禦東支矣由此而東半里入白雲靜室爲念佛堂白雲不在觀其靈泉不出扵脇而出扵脊不出扵崖外而出扵崖中不出扵穴孔而出扵穴頂其懸也似有所從來而不見其墜也似不假灌輸而不竭何前不遽出必待結廬之後何后中不止而獨擅諸源之先謂之非功徳水可乎較之萬物閣巖下之瀦穴霄壤異矣又東一里入野愚靜室是爲大靜室浹談半晌西南下一里飯扵影空靜室與別已半載一見把臂乃飯而去從其西峽下半里至蘭宗靜室蓋獅林中脊自念佛堂中垂而下中爲影空下爲蘭宗兩靜室而中突一巖間之一踞巖端一倚巖腳兩崖俱墜峽環之巖峙東西峽中南擁如屛東屏之上有水上墜灑空而下罩扵嵌壁之外是爲水簾西屏之側有色旁映傅粉成金煥乎層崖之上是爲翠壁水簾之下樹皆掩側有斜騫如翅有旁臥如虯獨有體側而橫生者眾枝皆圓而此獨扁眾材皆奮而此獨橫亦一奇也蘭宗遙從竹間望余至卽趨迎畱宿時沈莘野已東防乃翁偶不在廬余欲候晤遂從之和光欲下山因命顧僕與俱恐山廬無餘被憐其寒也奴請匙鑰余並箱篚者與之以一時解縛不便也奴去蘭宗卽曳杖導余再觀水簾翠壁側樹諸勝旣暮乃還其廬是日爲重陽晴爽旣甚而夜月當中峯之上碧落如水恍然羣玉山頭也初十日晨起問沈翁猶未歸蘭宗具飯更作餅食予取紙爲獅林四奇詩畀之【水簾翠壁側樹靈泉】見顧僕不至予心怏怏卽辭蘭宗下才下見一僧倉皇至蘭宗尙隨行訊其來何以故曰悉檀長老命來相公者余知僕逋矣再詢之曰長老見尊使負包囊往大理詢和光疑其未奉相公命故使余來告余故知其逃也非大理也遂別蘭宗同僧亟下五里過蘭那寺前幻住庵東又下三里過東西兩澗防處抵悉檀已午啟篋而視所有盡去體吉辧欲爲予急發二寺僧往追予止之謂追或不及及亦不能彊之必來亦聽其去而已矣但離鄕三載一主一僕形影相依一旦棄予扵萬里之外何其忍也

十一日予心忡忡體吉恐余憂悴命其侄並純白陪餘散行藏經樓諸處有圓通庵僧妙行者閱藏樓前瀹茗設果純白以象黃數珠見示【象黃生扵象肚下大如白菓取得之制爲數珠百千中不能得一其象亦象中之王也】坐樓前池上徴迦葉事取藏經中與雞足相涉者摘一二段錄之始知經言迦葉守衣入定有四石山來合卽其事也亦未嘗有雞足名又知迦葉亦有三惟迦葉波名爲摩訶迦葉摩訶大也餘皆小迦葉耳是晚鶴慶史仲文適自省來【史乃公子省試下第歸而登山自遣】

十二日妙行來約余往防華嚴謂華嚴老僧野池乃月輪之徒不可不一晤向以坐闗龕中以未接顏色爲悵昔予以嵗首過華嚴其徒俱出無從物色余時時悼月公無後至是亟飯而行和光亦從西一里逾東中界溪卽爲迎祥寺於是涉中支界矣又一里南逾鎖水閣下流登坡於是涉中支脊矣西北溯脊一里過息陰軒又循瀑布上流西北行裏余渡北來之溪於是去中支陟西支界矣又北一里西涉一峽溪再上一西來小支之嘴登之西北行一里又西渡亭橋橋下水爲華嚴前界水上下俱有橋而此其下流之渡橋內峽中有池水流而不混亦龍潭類也由溪南向西北行於是陟西支脊矣半里入華嚴寺寺東向踞西支大脊之北創自月潭至月輪而光大之爲雞山首剎慈聖太后賜藏貯之後燬扵火野池復建野池年七十餘歷侍山中諸名宿今老而不忘先徳以少未學掩關靜閱孜孜不倦亦可取也聞余有修葺雞山誌之意以所錄淸涼通傳假余其意亦善下午將別史君聞余在亦追隨至余恐途已晚遂別之從別路先返以史有輿騎也出寺西北由上流度橋四里連東北逾三澗而至其東界之支卽聖峯燃燈之支垂也又一里東下至其盡處有寺中懸爲天竺寺其北澗自仰髙亭峽中下其南澗又從西支東谷屢墜而下者夾聖峯之支東盡扵此王十嶽防記以聖峯爲中支誤矣由其垂渡北峽小橋於是又陟中支之西界循北麓而來半里兩過南下小水乃首傳寺前左右流也其南峽中始辟爲畦有廬中央是爲大覺菜圃從其左北轉半里逾支脊連橫過法華千佛靈源三庵是皆中脊下垂處半里北逾鎖水閣下流卽大覺寺矣仍東隨大路一里過西竺寺前上圓通庵觀燈籠花樹其樹葉細如豆瓣根大如匏瓠花開大如山茱萸中紅而尖蒂俱緑似燈垂垂予從永昌劉館見其樹未見其花也此庵爲妙行舊居防瀹茗乃去一里由迎祥寺北渡澗仍去中界而入東支界溯水而北過龍泉庵五華庵今名小龍潭乃悉檀大龍潭之上流大龍潭已涸爲深壑乃小龍潭猶滙爲下流余屢欲探之至是彊二僧索之五華後崕見水流淙淙分注悉檀之右而坡道上躋不見其處二僧以日暮勸返比還寺門且閉矣

十三日史君爲悉檀書巨匾蓋此君夙以臨池擅名而詩亦不俗復相與劇談旣午輿人催就道史懇餘同由九重崖橫獅林栴檀而西宿羅漢壁明日同一登絕頂作別余從之遂由悉檀東上坡半里過天池靜室六里而過河南止足師靜室更北上一里直躡危崖下是爲徳充靜室徳充爲復吾髙足復吾與史君有鄕曲之好故令其徒引防此室而自從西路上羅漢壁具飯扵西來寺以爲下榻此室當九重崖之中爲九重崖最髙處室乃新構而潔其後危崖之半有洞中懸可緣木而上余昔聞之不意追隨首及扵此余仰眺叢木森霄其上似有洞門彷佛時史君方停憩不前余卽躡險以登初𨿽無徑旣得引水之木隨之西行半里又仰眺洞當在上復躡險以登初亦無徑半里旣抵巖下見一木倚崖直立少斫級防以受趾遂猱木升崖凡數懸其級始及木端而石級亦如之皆危甚足之力手之力亦半無所寄所謂慿虛禦風而寔慿無所慿禦無所禦也洞門正南向上下皆削壁中嵌一門髙五丈濶與深亦如之而旁無餘隙中有水自頂飛灑貯之可供一人飡憩之亦僅受一人榻第無餘隙恐不免風之逼然臨之無前近則木香坪之嶺已伏扵下逺則五龍壩之障正橫扵其南排沙觀音箐諸山層層中錯各獻其底裏而無餘蘊焉久之聞室中呼聲乃下又隨引水木而東過一棧觀水所從出處乃一巨石下甫出卽刳木引之西注此最上層之水也其下一二丈又出一水則復吾之徒引入靜室其下又出一水則一衲引之連出三級皆一峽坳𨿽穴異而脈必潛通其旁分而支引者舉巖中皆借之矣旣下室中啜茶菓復繼以餅餌乃隨下層引水之木西一里入一衲軒延眺久之又茶而行西一里過向所從登頂之坡橫而西路漸隘或盤坡嘴或過峽坳皆亂礫垂沓而中無滴水故其地不能結廬遂成莽徑二里餘峽坳中有一巨木橫偃若橋又西二里乃踐坡轉嘴而上過野愚靜室又半里上至白雲靜室白雲固防以日暮而去白雲隨過體吉靜室而別西半里過一宗靜室傍水又躡坡半里逾望臺南突之脊於是暝色已來月光漸耀一里餘兩過望臺西坳之水又一里南盤栴檀嶺乃西過羅漢壁東垂皆乘月而行也又稍盤嘴而上半里爲慧心靜室此幻空碧雲寺前南突之坡也余昔與慧燈別扵防燈寺訪之不值今已半載余乃乘月叩扉出茗酌扵月中甚適此地去復吾先期下榻處尙三里而由此西下度箐暗不可行慧心乃曳杖爲指迷半里度而上又半里登坡與碧雲大路合見月復如前慧心乃別去又西一里過一靜室乃盤嘴北向躡坡則復吾使人徧呼山頭矣又一里入西來寺寺僧明空他出其弟三空餘向所就飡者聞之自其靜室來迎復吾知吾軰喜粥爲炊粥以供久不得此且當行陟之後吸之明月之中不啻仙掌金莖矣十四日三空先具小食饅後繼以黃黍之糕乃小米所蒸而柔軟勝扵糯粉者乳酪椒油葼油梅醋雜沓而陳不丰而有風致蓋史君乃厥兄明空有約而來【以下闕】徐霞客逰記卷十二下

