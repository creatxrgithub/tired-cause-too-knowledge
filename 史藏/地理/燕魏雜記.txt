燕魏雜記宋呂頤浩

相州北三十五里梨園鎭﹐有西門豹祠堂。《史記》載﹐西門豹嘗爲鄴令﹐敍河伯娶婦事甚詳。豹發民引漳河水﹐鑿十二渠﹐引河水灌民田。當時民治渠﹐老少皆煩苦之。豹曰「民可與樂成﹐不可與慮始。今父老子弟𨿽患苦我﹐然百歲後﹐期令父老子弟思我言。」其後民果得其利﹐家以富足。至漢時﹐鄴之長吏以十二渠橋相比近﹐徑絕馳道﹐欲合三渠爲一橋。鄴民父老皆不從﹐曰「此西門君所爲﹐不可更也。」長吏終不能易。故西門豹祠至今祭祀不絕。

懷﹑相二州境上有朝歌城。《傳》曰「裏名勝母﹐曾子不入﹔邑號朝歌﹐墨子回車。」此地也。

北京﹑眞定府西至獲鹿縣七十里﹐又九十里至井陘縣﹐縣東近十里井陘口﹐有淮陰侯廟。韓信嘗置背水陣於井陘口。按《信傳》﹕信遣人間探陳余不用廣武君策﹐乃敢進兵﹐走至井陘口三十里止捨。此其地也。韓魏公題詩云「破趙降燕漢業成﹐兔亡良犬曰圖烹。家僮上變安知實﹐史筆加誣貴有名。功蓋一時誠不泯﹐恨埋千古欲誰明。荒祠尙枕陘間道﹐澗水空傳哽咽聲。」

眞定府南三十里﹐道旁有趙王廟。破屋數間﹐僅庇風雨。讀其碑﹐非趙王歇﹐乃成安君陳余廟。《韓信傳》云「斬成安君於泜水上。」今泜水在其北﹐伐趙由井陘路入。僕嘗過井陘縣﹐今天威軍是也。李左事所謂「車不得方軌﹐騎不得成列」﹐眞控扼之地。使陳余納廣武君言﹐信安能越井陘破趙哉﹖豈歷數歸漢﹐人謀不能支耶﹖

涿州西南二十里﹐有蜀先主廟﹐以關羽﹑張飛配。鄕老言祖父相傳﹐先主故居也。廟左右大木環繞。云「先主爲兒童時﹐嘗戲於木下。」所說與《蜀志》所載略相合。

李邕以文章气節聞天下﹐字畫尢工。李嶠﹑張廷薦邕文髙气直。嘗爲北海太守﹐天下名爲北海。李林甫素所不喜﹐遣羅希奭殺之。杜甫作《八哀詩》云「憶昔李公存﹐詞源有根柢。」又云「干謁走其門﹐碑碣照四裔。」今邕碑見於世者尙多。燕山府良鄕縣有邕所書《云麾將軍李公神道碑》﹐筆勢豪放﹐尢可愛重。金人不學書﹐不知碑之存亡﹐可惜也。

唐李賀《金銅仙人辭漢歌》造語奇特﹐首云「茂陵劉郎秋風客」﹐指漢武帝言也。今長安西有茂陵﹐古冢巍然﹐乃漢武帝陵墓。又云「魏官牽車指千里」﹐此言魏武帝遣人遷金銅仙人於鄴也。又云「官將漢月出宮門﹐憶君淸淚如鉛水」﹐此語尢警拔。非撥去筆墨畦徑﹐安能及此。世傳金銅仙人被遷﹐目有淚下。事𨿽不經﹐亦可駭矣。今鄴城荒廢﹐居民才數十家﹐昔時宮殿化爲荊棘﹐所見者千仞之西山耳。所謂金銅仙人安在哉﹖

古云「馬出冀北」﹐故韓退之《送溫造序》云「伯樂一過冀北之野﹐馬羣遂空。」今河北冀州不產良馬﹐此所謂冀北者﹐疑今秦州是也。按《隗囂傳》﹐漢光武遣吳漢﹑耿弇攻囂﹐囂將妻子奔西城﹝今秦州上邽縣﹞。及囂將陳元等決圍死戰﹐漢軍退。陳元遂入城﹐迎囂歸冀。今秦州接連熙河州及淸唐羌界﹐乃自古產良馬之地。宋朝以茶易馬﹐於秦州置提舉茶馬司﹐凡中國戰馬﹐皆自此路得之﹐豈其地耶﹖僕𨿽嘗以職事到秦州﹐然未詳。所以君子於不知蓋闕之﹐以俟博古者考焉。

大名府畱宮門街東﹐有何公徳政碑﹐乃魏博節度使何進滔碑也。柳公權撰並書。公權書畫﹐冠絕當代。文宗嘗嘆美其書曰「鐘﹑王無以尙也。」當是時﹐大臣家碑志非其筆﹐人以子孫爲不孝。此碑字大﹐而尢爲端謹嚴重。魏人愛之﹐碑樓極宏壯﹐故歲久而字不訛缺。按《唐史》﹐進滔治魏十餘年﹐民安之。後累遷檢校司徒﹐同中書門下平章事。宣和年間﹐內侍譚正奉使河朔﹐遂磨滅此碑。邦人憤恨﹐可惜也。

杜牧《罪言》以謂山東之地﹐王者不得不爲王﹐霸者不得不爲霸﹔猾賊得之﹐足以致天下不安。其確論乎﹗所謂山東者﹐蓋指太行山言之﹐今河北路州軍﹐皆山東之地也。故牧曰﹕禹畫九土曰冀州﹐程其水土與河南等。其人沈鷙多材力﹐重許可﹐能辛苦﹐惇五種﹐習兵矢。又產健馬﹐下者曰馳二百里。所以兵常足以當天下。唐自安史之亂﹐盡失河北地。至穆宗時﹐兩河底定﹐朝廷悉收三鎭。而劉總又以幽冀七州獻於朝﹐且懼部將爲亂﹐乃先籍豪銳不檢者送京師﹐而朱克融在籍中。於時宰相崔植﹑杜元穎不知兵﹐謂藩鎭且平﹐不復料天下安危。克融等羈旅寒躓﹐願得官自效﹐曰訴於前﹐皆抑而不與。及遣張宏靖爲盧龍節度使﹐縱克融等還﹐俄幽州亂﹐推克融爲畱後﹐縱兵南掠。自是復失河朔﹐終唐之世不復得河北矣。皇甫湜有言﹕昔者神堯以一旅取天下﹐而後世子孫不能以天下取河北。蓋痛憤之辭也。

忠獻韓王趙普﹐保州人﹐相太祖太宗開基創業﹐謨謀行事﹐具載國史。公於眞定府居﹐今眞定府大會院﹐乃其故宅。府城有廟﹐邦人奉之甚謹。眞定府乃常山郡﹐唐成徳軍節度使治所。王熔承祖父百年之業﹐士馬彊而蓄積厚﹐爲唐世藩臣。熔承襲﹐年𨿽少﹐藉其家世以取重。方唐末﹐諸鎭相敝於戰鬥﹐而趙獨安樂。王氏無事﹐飾亭宇﹐事嬉遊﹐今眞定府使廨﹐雄盛冠於河北一路。府城周圍三十里﹐居民繁庶﹐佛宮禪剎﹐掩映於花竹流水之間。世云「塞北江南」。府治後有潭園﹐圍九里﹐古木參天﹐臺沼相望。蔡京知府曰﹐拆王武俊徳政碑樓於園爲廣廈﹐今熙春閣是也。熔乃武俊之孫。

東嶽廟在兗州奉符縣﹐封天齊仁聖帝﹔西嶽在華州華陰縣﹐封金天順聖帝﹔南嶽在潭州衡山縣﹐封司天昭聖帝﹐中嶽在西京登封縣﹐封中天崇聖帝。惟北嶽在大茂山﹐山大半陷敵境﹐移廟於中山府曲陽縣﹐縣在中山府北七十里﹐封安天元聖帝。殿前有一亭﹐沈括《筆談》載﹕亭中有李克用題名﹐云「克用親領步騎五十萬問罪幽陵」﹐乃出兵討盧龍節度使劉仁恭時畱題也。

李師中字誠之﹐少擢進士第﹐兼資文武﹐有經濟才。仕至天章閣待制﹐嘗爲秦鳳路經略使﹐髙陽關路安撫使﹐兼知河間府。治邊有威名﹐邦人畏愛﹐至今欽頌。元丰年間﹐王安石變更祖宗法度。會有災異﹐神廟詔求直言。師中上書﹐其大槪云﹕皇天攺容﹐比屋咸慶。當此之際﹐不言謂何。天生愚臣﹐蓋謂聖世﹐文武之道識其大者。是時司馬光﹑蘇軾﹑蘇轍方以言王安石新法不便於民被譴。師中因言﹐願詔司馬光﹑軾﹑轍赴闕條問急政。神考批出云﹕李師中朋邪罔上﹐愚弄朕躬﹐摭其姦誣﹐所宜不赦。遂落職竄逐。後歲餘神考感悟﹐乃令分司南京﹐鄆州居住。其謝表云「伏念臣抗疏仁朝﹐皂囊猶在﹔受知先帝﹐訓誥具存。愛持此心﹐以事陛下。以憂國爲心﹐故有二三之論﹔以愛君爲志﹐故無喜慍之私。進微卓爾之能﹐退守浩然之正。易衰之柳﹐旣已分於先顚﹔後拔之葵﹐終不移於所向。伏遇皇帝陛下﹐還臣舊物﹐分務別都﹐便臣家私﹐許在汶上﹐有田園衣食之計﹐更欲何求﹖𨿽天地父母之恩﹐不過如此。」又曰「臣謹當刻骨銘肌﹐研精潭思。頌一時之盛事﹐庶幾淸廟之聲詩﹔告三代之成功﹐敢後泰山之父老﹖」一時士大夫讀其文者﹐莫不嘉嘆而憐之。師中汶上人﹐蘇軾尢尊禮之。軾《與交遊書》云「李六丈」者﹐謂誠之也。

李師中文章外﹐詩什尢髙。嘉祐間﹐唐介子方以言切直忤仁廟被責﹐誠之以詩送行雲﹕「孤忠自許眾不與﹐獨立敢言人所難。去國一身輕似葉﹐髙名千古重於山。並遊英俊顏何厚﹐未死姦諛骨已寒。天爲吾皇宗社計﹐肯教夫子不生還。」此詩士大夫莫不傳誦。在髙陽關有詩云「鑑中雙鬢已蹉跎﹐無計重揮卻曰戈。已是園林春欲暮﹐那堪風雨夜來多。詩成白也知無敵﹐花落虞兮可柰何。」﹝下缺﹞

賈昌朝除武勝軍節度使﹐判大名府。妖人王則謀舉大名及河南北﹐使其黨投檄於大名。昌朝疑其爲姦﹐考問具服。則以事急﹐遂據貝州反。昌朝遣兵進討﹐而朝廷已發兵討賊平之。移昌朝山南東道﹐加檢校太師。陽偕言「賊發昌朝所部﹐至遣大臣乃能平﹐有罪。不合賞。」朝廷不從偕言。嘉祐元年﹐以樞密使召﹐罷侍中﹐而以同中書門下平章事爲樞密使。三年﹐諫官禦史言昌朝別爲客位以待宦官﹐乃出知許州﹐攺左僕射﹑觀文殿大學土﹐判尙書都省。薨年六十八歲﹐謚曰「文元」。

趙師旦單州人﹐頃知康州。依智髙叛﹐旣破曹州列城﹐長吏望風棄城遁﹐惟師旦聚兵三百人﹐與賊血戰。康州無城壁﹐賊入城﹐師旦坐廳事﹐智髙麾兵而入﹐欲脇師旦降﹐師旦罵賊﹐被害。賊平﹐朝廷恩數甚厚。

後唐莊宗之末﹐趙徳鈞鎭幽州﹐於鹽溝置良鄕縣﹐又於幽州東五十里築城﹐皆戍以兵。及破赫邈等﹐又於其東置三河縣。由是幽薊之人﹐始得耕牧﹐而�餉可通。至晉石敬瑭卽位﹐割幽州﹑涿﹑薊﹑檀﹑順﹑瀛﹑莫﹑蔚﹑朔﹑云﹑應﹑新﹑嬀﹑儒﹑武﹑寰一十六州﹐以入於契丹。至本朝太宗皇帝時﹐易州又陷於契丹。環地千餘里﹐淪於絕漠﹐不復爲王民﹐可勝嘆哉﹗

北京隆興寺佛殿﹐兩楹檐下有魏宮彈棋局﹐魏文帝時款識存焉。王欽臣賦詩云「鄴城臺尉付塵埃﹐玉局依然獨未灰。妙手一彈那復得﹐寶奩當曰爲誰開。飄零久已拋紅子﹐埋沒惟斯近紫苔。此藝不傳眞可惜﹐摩挲聊記再看來。」此局因沈積中爲朔漕﹐進入禁中﹐不復見矣。彈棋一藝﹐今亦不傳於世。欽臣字仲至﹐仕至吏部侍郎﹐博學善屬文﹐尢工於詩。

衛州共城縣北門外三里﹐羣山聳秀﹐壁立千仞﹐山下眾泉湧出於地。泉底皆碎石﹐淸澈可鑑須髮﹐浸灌十餘里﹐匯爲禦河。元祐年間﹐黃河行河北東路﹐自大名府東流入水靜軍﹐由滄州至獨流寨入海。故禦河之水入北京城。由恩州流塘泊﹐以通漕運。紹聖以來﹐大河行河北西路﹐禦河水灌大河﹐漕運遂不通。自中原陷沒﹐堤防圮壞﹐大河自滑州入曹州廣濟軍﹑濟州﹐注梁山泊﹐至南淸河趨入海﹐今南河故地變爲桑田。詩云「髙岸爲谷﹐深谷爲陵」﹐可嘆也。

祁州城堅池深﹐與安肅﹑廣信軍犬牙相制﹐以捍北戎。北城之巓有淸風樓。元丰年間﹐先公爲本州司理﹐是時河北大儒李洪巨川有詩題淸風樓。先公屬和云「祁陽要郡冠邊州﹐池壘深髙北控幽。欹岸綠楊浮水面﹐銜山紅曰照檐頭。立功慷慨思投筆﹐鬻己卑污恥飯牛。獨使燕然銘漢徳﹐百年忠憤遣人愁。」時韓子華絳帥中山路﹐見詩喜之﹐遂剡薦。

