金陵物產風土志嘗覽今時之務﹐在於自彊﹐自彊由一邑始﹐一邑由民富始。野無曠土﹐家無侈費﹐則民富矣。昔班孟堅志《食貨》﹐重農田﹐兼及貿遷諸政﹐謂民非食不生﹐非貨無以給民用﹐故𨿽五土異宜﹐而江水最肥仁。南方生殖較繁﹐民必有常業﹐以自食其力。上元之民善商﹐江寧之民善農﹐習尙如此﹐物產因之。而天然﹑制造兩品皆出於其中矣。爰條其所產之獨﹐與民生日用飲食之質﹐以詔來玆。本境植物品考金陵之田宜芒種﹐無粟﹑黍﹑稷﹐季秋種麥﹐仲夏種梗糯稻﹐其常也。北郊多山﹐自幕府﹑鐘阜迆東﹐天印﹑牛首南達於朱門﹐大山畏礌﹐小山坡陀﹐絡繹相屬﹐皆墾其平者爲田。溪澗所經﹐築塘壩以蓄水﹐非大旱潦率得中稔﹐若無雨之歲﹐則又多種芋魁﹑蕎麥﹑蜀黍﹑薯蕷﹑甘藷﹐以濟其窮﹐是之謂山鄕之農。至於田之濱江者﹐築土禦水﹐而耕其中﹐曰圩濱。秦淮者亦然。由句容赤山湖﹐歷山岔﹑桂塘﹑湖熟﹑龍都﹐至西北邨﹐其間丹陽﹑永丰二鄕﹐兩縣之上腴也。三山門城濠之水﹐北釃渠通上新河者曰所河﹐明典牧所之屯田處也﹐其地爲沙洲南圩。又北分上新河一支﹐自東而西入江者曰北河口﹐其地爲沙洲北圩。二圩膏沃甲一郡﹐兼有魚﹑蟹﹑蝦﹑蛤﹑葭葦﹑菇蔣之饒。然苟霪雨不止。江潮泛溢﹐則防護爲難也﹐是之謂澤鄕之農。鄕民胼胝耬犁﹐粗足衣食。田多而近郭者碾米以入市﹐其聚處謂之行﹐皆在聚寶門外﹔或泊米船河下不入行﹐行人徑與量﹐槪升斗最準﹐曰河斛。稻米佳者﹐北鄕觀音秈﹐以產觀音門得名﹔而金牛洞紅蓮稻﹐色微赤而香﹐上至溧水﹐率多此種﹐謂之到地南鄕﹐今日黑稻米﹑洋尖顆﹐其變名也。城中戶口殷繁﹐本境所產不能果數月腹﹐於是販和州﹑廬江﹑三河運漕之米﹐以糶於儀鳳﹑石城﹑三山門外諸鋪戶羣。以外江米目之﹐近年以來﹐價增於十載前者三倍有奇。非盡由荒歉致然﹐其漏卮固別有在也。噫﹗農殖之餘﹐土各有宜﹐與谷並重﹐厥木爲桑。南鄕之民朴勤﹐率以飼蠶爲業﹔朱門及橫水橋人﹐比戶皆然。每當春季﹐徧野綠陰﹐雨潤葉濃﹐羅紈爭膩﹐登梯采之﹐筐筥﹑翦刀相屬也。繭成﹐繰釜負以入城﹐行戶收買﹐謂之土絲﹐微粗於湖州之產。織段之緯用之﹐不中經﹝仄聲﹞材。以其未染色也﹐謂之白貨。其質非上品者﹐蓋桑非湖種﹐飼養不盡如法耳。今自蠶業有學堂教民接樹浴繭之法﹐沃若興歌﹐貿絲者其毋憂食貧乎﹖灌圃之業﹐較農爲優﹐田疇縱橫﹐間以畦畛。城中西北五臺山﹑幹河沿一帶皆有稻田﹑蔬圃。而蔬圃之衍沃者﹐則在城南舊王府明太祖潛邸也。東花園﹐萬竹園﹐徐中山王別墅也﹔張府﹑郭府諸園﹐明勛臣宅第也。昔年華屋﹐廢爲邱墟﹐水土肥腴﹐農民是力。每當晨露未晞﹐夕陽將落﹐擔水荷糞之夫往來若織﹐不肯息肩力耕者﹐遜其勤矣。其蔬種若菠稜﹑萵苣﹑油薹﹑蒿﹑莧﹑瓠瓜﹑豆莢之屬﹐皆與他郡同。卽舊稱板橋蘿卜﹑善橋蔥﹐亦虛有其名。而初春黃韭芽﹐首夏牙竹筍﹐秋菘之美者以矮腳黃名﹐冬日則有瓢兒菜﹑雪裏蕻﹑白芹﹐可烹可葅﹐其甘媚舌﹐最爲雋品。至於薺菜﹑苜蓿﹑馬蘭﹑雷菌﹑蔞蒿諸物類﹐皆不種而生。村娃稚子相率成羣﹐遠望如蚍蜉蟻子蠕蠕浮動﹐挈筐提籠不絕於途。而茭蒲﹑菇蔣宛在水中﹐取之者又必解衣赤足﹐如鳧鷺之出沒﹐是固農業之別派也。金陵之城﹐背山面水﹐叢林灌莽﹐樵薪者資之。江洲綿亙﹐自上元宜昌上溯上下六段﹑飛花﹑八卦﹑七里﹑印子﹐下至江寧永定﹑綬帶﹑風林﹑大勝﹑三山﹑烈山﹑救濟諸洲﹐皆產蘆葦﹑蒲莞。其鬻於城中者﹐由西水關運入﹐江荻則堅而實﹐葭葦則粗而空﹐其引火最易﹐居家者喜用之。若南入聚寶門者﹐多葉柴。北入太平門者﹐多山柴﹐有櫟﹑有樗﹑有橡﹑有楮﹑有楓﹑有松毛﹐皆不材木也。其餘則紅茅桿﹑豆稭﹑秫稭﹐又雜取於原隰﹐或擔以人﹐或馱以驢﹐率送至人家而止。市肆中喜用之﹐爲其宿火深也﹐亦各從其便而已。木之至賤者﹐莫如櫟﹐燒以爲炭﹐可以佐炊。南鄕朱門人業此者夥矣。承以橢圓之筐﹐植立如束﹐亦驢馱﹑肩挑而鬻諸市。居人歲除﹑元旦祀神﹐必熾之於盆﹐謂之「元寶火」。平日則用以烹小鮮﹑煮沸湯﹐又有獅子頭﹑猴子頭﹐炭燒樹根爲之﹐是皆與柴薪同功者也。花﹑竹﹑果木﹐物品之淸者也。江南地最宜之。城內五臺山﹐民善植梅﹔寶林寺僧﹐善種牡丹﹔雞籠山後﹐人善蓺菊﹔城外鳳臺門﹐花傭善養茉莉﹑珠蘭﹑金橘﹐皆盆景也﹔淸涼山北﹐多竹與桂。竹筍宜食﹐品桂則穿爲球﹐以助妝飾﹐幹乃售諸糕餅之肆。南鄕張山﹑朱門山產鐵綫蘭﹐雲臺山產品字蘭﹐東北玄武一湖﹐巨浸也。其湖灘宜櫻桃﹑林檎﹑蘋果﹔而湖中芙蕖爲一大宗。沙洲圩民與爭利﹐或售藕﹐或售葉﹐城關不得闌入﹐至懸爲厲禁焉。攝山﹑天闕俱產銀杏﹐所謂鴨腳子也﹐俗呼白果。鐘山多藥材﹐首烏﹑沙參﹑玉竹﹑黃精﹑蒼術﹑百合諸種﹐土人類能采之。又有骨牌艸者﹐點肖其牌云「能治勞瘵。」《本艸》所未載也。山陽曰孝陵衛﹐懿文園產太子參﹐厥土宜瓜﹐小而甘﹐謂之「衛瓜」。迆北曰姚坊門﹐產大棗﹐實碩而甜﹐以其地氏之曰「姚棗」。南鄕魁栗﹐大如兒拳﹐以其時名之曰「桂花栗」。大板紅菱﹐入口如冰雪﹐角兩而非四芰也。餘如桃﹑李﹑梨﹑橊﹑葡萄之屬﹐隨處可植﹐非一隅所得私﹐略之可矣。牛首﹑棲霞二山皆產茶。生於山頂以雲霧名﹐寺僧采之以供貴客﹐非盡人所能得。惟城西五臺山茶樹﹐本不髙而葉茂﹐同治初江寧塗太守宗瀛所種﹐尙有數十株耳。然品茶必先試水﹐鐘山一勺泉﹑嘉善寺梅花水﹑永寧庵雨花泉﹐水中之淸品﹐地僻不可常致。江水離城市亦遠﹐河水則污濁不堪﹐居民汲飲﹐每以爲苦。惟雨水較江水潔﹐較泉水輕﹐必判分晝夜﹐讓過梅天﹐炭火粹之﹐疊換缸甕﹐畱待三年﹐芳甘淸冽﹐車研詩所謂「爲憶金陵好﹐家家雨水茶」是也。靜海寺西府海棠﹐髙大蔽數畝地﹐花開如錦。明永樂中﹐太監鄭和自西洋攜歸﹐建寺時植諸殿墀中者也。報恩寺有五穀樹﹐稻﹑麥﹑黍﹑稷﹑菽五種備俱﹐可以占年。普徳寺有娑羅樹﹐幹直而多葉﹐葉必七數﹐一名七葉樹﹐莖靑紫而花白﹐與月中倒影相映﹐皆云來自海外。又牛首山鄭太監墳﹐卽鄭和埋骨處也。植紅豆樹一株﹐榦葉作碧綠色﹐結實如紅豆。是數種者﹐予幼時猶及見之﹐今俱濯濯然矣。近有石明屋樹﹐葉如槐而枝綿韌﹐開小白花﹐結實梅子大﹐蓋美國之種。左文襄以貽薛桑根先生﹐先生植諸龍蟠裏薛廬中﹐構美樹軒以志所由來云。本境動物品考豬肉﹐中國人貴賤之通食也。金陵南鄕人善豢之﹐軀小而肥﹐俗呼駝豬。歲暮始宰﹐以祀神﹑供賓客﹑給年用﹐非市中所常有。其皮厚肉粗﹐間雜以臭惡者﹐皆販自江北之豬﹐必稍稍飼之然後殺﹐始無此病。業此者謂之屠戶。日出時﹐踞厚木之大砧塊分之﹐懸諸鉤以俟買者﹐謂之案子。食時則徹去。取豚蹄﹑舌﹑尾﹑腸﹑肚人於釜熬﹐陳久之汁浸之﹐烹之列於案﹐謂之熟切。晚餐者資之。或有取肉數片置諸小缶﹐入水滿之﹐不用鹽﹐納於爨火中與飯同熟﹐謂之罐肉。南門橋飯鋪中所具﹐以供往來行旅者也。羊有二種﹕綿羊大尾而肥﹔山羊駢角而擅﹐以連皮﹑剝皮分之。惟冬月始入市﹐他時則否。屠牛向有厲禁﹐回民每於下浮橋﹑七家灣等處竊賣之。皮則乘日未出時﹐在笪橋南交易﹐皮市街得名以此﹐今曰評事﹐訛矣。私宰之律﹐近𨿽因外國人饋牢而弛然﹐居人食此者﹐卒鮮。鴨非金陵所產也﹐率於邵伯﹑髙郵間取之。麼鳧﹑稚鶩千百成羣﹐渡江而南﹐闌池塘以畜之﹐約以十旬肥美可食。殺而去其毛﹐生鬻諸市﹐謂之水晶鴨﹔舉叉火炙﹐皮紅不焦﹐謂之燒鴨﹔塗醬於膚﹐煮使味透﹐謂之醬鴨﹔而皆不及鹽水鴨之爲無上品也。淡而旨﹐肥而不濃﹐至冬則鹽漬日久﹐呼爲板鴨。遠方人喜購之﹐以爲饋獻。市肆諸鴨除水晶鴨外﹐皆截其翼﹑足﹐探其肫﹑肝﹐零售之名爲四件。惟雞亦然。桶子雞者﹐冬日之珍肴也﹐味與初春鹽水鴨同。其腹中所有菹而沽之﹐曰雜碎。操是業者半系回回人。大江﹐鱗物之府也。其次則玄武湖﹐水深魚樂﹐自暢其天。余若塘濼沼池皆可種子﹐惟溝渠所拾﹐類有土气﹐則地之不宜也。漁人綱得諸魚﹐販者受之﹐以轉鬻於市。南市在沙灣﹐中市在行口﹐北市在北門橋﹐夾道布列﹐皆魚盆也。粗而肥大﹐鼻長數尺者﹐爲鱘鰉。白而無鱗者﹐爲鯝鱗。金色而脊黑者﹐爲靑魚。深黑者﹐爲螺螄靑。巨口細鱗者﹐爲鱖。首有七星而黑者﹐爲烏魚﹔頒首而腥者﹐爲鰱。鰱有皂﹑白之分。皂者﹐則尢腥也。鱗細而身扁者﹐爲鯿。小頭而身極闊者﹐爲縮項鯿。俗曰﹝魚恪﹞者﹐縮之訛也。脊隆而黑﹐至冬尢美者﹐爲鯽。春有刀鱭﹐夏有鰣﹐秋有蟹﹐皆以時薦新者也。口有須而金色者﹐爲鯉。長身而細鱗者﹐爲白魚。似白魚而稍粗者﹐爲鳡﹐亦以冬鮮者也。河豚禁不入城﹐爲其有毒中人也。石首謂之黃魚﹐向惟五月有之﹐懼其餒以冰護。而至今自江輪通行﹐來不拘時矣。花魚向止金魚一色耳。近年燈籠巷﹑湯園所豢﹐有朱如猩紅者﹐有自如銀者﹐有碧如翠者﹐有斑駁如玳瑁者﹐有透徹如水晶者﹔有歧尾者﹐有三尾者﹐有四尾者﹐有尾上帶金銀管者﹔有突眼如龍者﹐有眼生頂上者。游泳翔戲﹐盆盎中不能容也。乃廣開沼池﹐與鴛鴦﹑鸂鶒並畜。物固聚於所好﹐今則園易主﹐而聚者散矣。燕乙﹐鳥也。春分來﹐秋分去。王謝烏農巷實其舊巢﹐今則飛入尋常百姓家耳。鶯卽黃鸝﹐一名黃栗畱。身小而音脆﹐喜棲楊柳﹐土人以老鷹爲鶯﹐因聲近而訛也。鵓鳩喚雨姑﹐惡鳥也。俗呼水鴣﹐夜半鳴聲甚慘﹐其子規之類耶。時語鳥音隨時轉﹐或曰刮鍋﹐或曰麥黃快割﹐以意揣之皆合。來值鰣魚之候﹐故又呼鰣魚鳥。鷺鷥﹐古名春鉏﹐好林棲。昔古林庵有鷺鷥廳﹐亦或巢鄧氏萬竹園中﹐今其地皆圮。惟後湖水邊有之﹐近洋人取其續以爲飾﹐時來獵弋﹐不敢來矣。寒鴉早出覓食﹐暮作陣歸﹐其聲啞啞﹐居人取以爲作息之候。鴿有靑﹑白二種﹐春晴髙放﹐時聞鈴聲﹐禽中之玩物也。秋日小鳥有黧黃色者﹐曰必利。雄者最善鳴啁啾﹐有致其身。大者曰飛花﹐打彈銜旗﹐供人指唆。霜髙霧濃時﹐捕得之﹐與了歌﹑柳顚﹑畫眉﹑百靈﹑八哥﹑芙蓉鳥雜鬻諸市。市在王府園﹐竹籠﹑木架﹑鐵叉﹐排比若櫛﹐豢養隨宜﹐非若黃雀﹑雉鳧﹐徒供食品而已。本境礦物品考石﹐天然品也。雨花山所產多五色﹐雨後尋之﹐必獲其佳者。碎玉零珠﹐可以供幾席之玩﹔彼粗醜之質﹐築園亭者以砌石道﹐固別有野趣焉。棲霞山石﹐鑿之皆圓﹐實中碾磨之材﹐厥性堅剛﹐江北修江堤時率來取之。磚瓦者﹐人工所爲﹐而亦石之類也。烏龍山﹑西善橋人皆善陶﹐取江灘之泥﹐範而燒之﹐蓋屋乘墉﹐各適其用﹐謂之窯戶。近則鐘山之麓﹐有土膩黏﹐陶爲磚瓦﹐質尢細致﹐凡造洋式房屋者﹐咸資於此。若江沙﹐又石類之至微者﹐必乘潮退時淘之極淨﹐輦以入城﹐學堂操場及通衢馬車路蓋有用之﹐不竭者已。大凡石山﹐必有礦石者﹐礦之精也。明萬曆間﹐礦使四出﹐而金陵獨免者﹐以孝陵山脈所系﹐無敢創此舉也。國朝乾隆中﹐山民倡議開采﹐爲江寧知府沈孟堅所沮。同治初﹐商人兩以爲請﹐始則楊太守鐘琛止之﹐繼則李制軍宗羲斥之﹐皆怵於破壞風水﹑聚眾滋事之說耳。今玆厲禁大開﹐龍潭﹑攝山一帶均已試辦﹐其察看有礦苗者﹐則銅。夾山之銅﹐十二洞之硃砂﹐寶華﹑幕府﹑靑龍等山及興安﹑排頭之柴煤﹑煙煤﹐皆上元境也。地不愛寶﹐拭目俟之。本境食物品考金陵民﹐日三食。屑麥糯和糖霜﹑調鹽酪﹐巧制湯餅﹑餛飩﹑餈團﹑油炸諸品﹐晨食之曰點心。點心者﹐宋人語也。貧者則取釜底焦飯以代﹐俗呼「鍋粑」。明遺老黃九煙酷嗜之﹐九煙﹐名周星﹐上元人。人稱其爲鍋粑老爹者以此。早餐例不食粥。粥惟有疾者食之。夏晝極長﹐則下午增一小餐﹐謂之中點心。果餌有煮菱﹑熟藕﹑糖芋之屬﹐粉粢有茯苓糕﹑黃松糕﹑甑兒糕之屬﹐市人擔而賣之。甑兒糕者何﹖削木如小瓶﹐實秈糯米屑於中﹐遞蒸之使融﹐於老少無齒者最相宜也。午食稻飯﹐晡時亦然。饌用羊﹑豕﹑雞﹑鶩﹐佐以瓜﹑拼﹑蔬﹑茹﹐又鹽制竹筍﹑萵苣﹑萊菔﹑生薑﹑豆菽各種﹐曰小菜﹐以爲庶羞。此食之丰美者也。寒儉家﹐則僅供艸具﹐肉食有期﹐謂之當葷。尋常下酒之物﹐市脯之外﹐有以油炸小蟹﹑細魚者﹐或面裹蝦炸之﹐爲蝦餅﹔或屑藕團炸之﹐爲藕餅﹐擔於市﹐搖小銅鼓以爲號﹐聞聲則出買之﹐至便也。有大宴會則設筵﹐貴者大小十六獻﹐用海菜至鯊魚翅而止﹐燕窩不常見也。酒用紹興花雕﹐其佳者曰竹葉靑﹐次則鎭江百花。供役之庖人﹐名曰廚子﹐可雇用﹐或酒館中亦能咄嗟辦也。今又有番菜館﹐雜用華洋諸品﹐殊形詭制﹐不可殫名矣。食之以時﹐惟令節爲最備。元旦祀神﹐取麥屑揉糖爲圓式﹐蒸之使起﹐曰發糕﹔和糯粉﹐條分之﹐曰年糕。其供祖先有飥﹝飠羅﹞﹐則取糖餡之餅﹐四貫以四柱影﹐堂幾上物也﹐謂之卓面。湯團謂之元宵﹐以節名也。賀客至﹐率以芹芽﹑松子﹑核桃仁點茶﹐謂之茶泡。茶煮雞子以充晨餐﹐謂之元寶彈。俗作蛋﹐非。采蘆葉裹糯米爲三角形﹐或雜以紅豆﹐或雜以臘肉﹐謂之粽。粽﹐角黍也﹐是不獨端陽食之矣。端陽有五毒菜﹕韭葉﹑茭艸﹑黑幹﹑銀魚﹑蝦米也﹐又取蠶豆炒之﹐謂之雄黃豆。中元盂蘭會夜市﹐取鮮銀杏﹐鐵勺烙之﹐實靑碧若琉璃﹐色味雙絕﹐謂之燒白果。七月杪地藏會﹐淸涼山麓輒采茅栗﹐或綫穿山查果﹐如數珠式﹐兒童競購食之。中秋月餅﹐以廣東人所制爲佳。重陽飲菊花酒﹐剝巨蟹。蟹之肥者﹐圩田產也。歲聿云莫﹐宜備漧糧﹐取糯米雜沙幹炒之﹐去其沙﹐曰炒米。蒸而幹之﹐和以飴糖﹐掬之使圓﹐曰歡喜團。祀竈有竈糖﹐作元寶狀﹐以芝麻和糖﹐焙焦之爲金﹔以大麥糖揉之爲銀﹐兆家富也。除夕名物多取吉祥﹐安樂菜者﹐幹馬齒莧也﹔如意菜者﹐黃豆芽也。守歲時﹐取紅棗﹑福建蓮子﹑荸薺﹑天生野菱﹐煮粥食之﹐謂之洪福齊天。鹽﹐淮產也。湖﹑湘﹑潯﹑皖皆用票﹐惟江寧府屬仍食岸鹽。緝私者於醬園造釀﹐則以缸計。醬有甜﹑咸二種﹐以豆﹑麥爲別﹐各種小菜皆漬於其中。承恩寺僧有業此者﹐號阿藍齋﹐蘆姜﹑豆豉所制最精。阿藍菜一名阿臘﹐形如薺﹐味辛﹐必去汁﹐漬以鹽﹐始可食。髙座寺僧嘗蓄以爲菹﹐承恩寺齋名之所由稱也﹐今則失其傳矣。雙橋門產大頭菜﹐似萊菔而辣﹐莖葉離披﹐包之以鹽﹐廣東賈客爭購之。冬月寒菜﹐則無論貧富人皆蓄以爲旨。芥菜亦然﹐雪裏蕻其一種也。取芥菜鹽汁﹐積久以爲鹵﹐投白豆腐幹於甕內﹐經宿後煎之﹑蒸之﹐味極濁馥之有別致﹐可謂臭腐﹐出神奇矣。江寧鄕白塘有蒲包﹑五香各幹﹐以秋油幹爲佳。秋油者﹐醬汁之上品也﹐味淡可供品茶﹐故俗呼茶幹。磨坊取麥麩揉洗之成小團﹐炙以火﹐張其外而中虛﹐謂之貼鑪麵筋﹐物𨿽微而行最遠焉。茶社小品﹐幹絲爲良。取百葉幹片縷切之﹐浸以醬汁﹐點以生薑﹐厥味淸腴。南門城灣觀音庵僧善制之。報恩寺僧能作梅豆﹐取黃豆以飴糖﹑紅曲煮之﹐攙以梅子﹐其色味極鮮妍﹐向以鍋底廒著名。地在西天寺後﹐深如窖﹐有茶肆。今則各社皆以之供茗飲矣。酒﹐亦造釀品也。靈谷寺前霹靂溝之水宜之﹐故孝陵衛所沽者曰「衛酒」。甜而濃﹐易醉人﹐有迎風倒之名﹐卽南鄕之封缸酒也。又土制燒酒﹐謂之大麥衝﹐城中飲此者甚鮮。密糟則甕貯之﹐漬魚﹑肉於中﹐夏日食之謂之糟魚﹑糟肉﹐與醉蟹之不能經久者異矣。本境用物品考金陵﹐圖書之府也。明時有南監板﹐較北監爲精工。厥後豆巷卽焦狀元巷焦殿撰竑家五車樓﹑馬路街黃檢討虞稷家千頃堂﹐刊書與毛氏汲古閣等﹐卽近時金陵書局所刊之經史﹐亦在他省上﹐蓋陶吳鎭人善於剞劂也。故京師刻木之匠﹐江寧南鄕人居其大半。若北鄕石埠橋人﹐亦善柔治竹木﹐或檀香﹐或桃絲﹐皆扇骨之質也。水磨﹑模雕﹐各擅其技。表素潔之紙﹐折疊之﹐謂之蘇面﹐其行遠不亞於杭之油扇焉。金陵之業﹐以織爲大宗。而織之業﹐以緞爲大宗。緞之類有頭號﹑二號﹑三號﹑八絲﹑冒頭諸名﹐莫美於靴﹐素玄色爲上﹐天靑次之。其織各色摹本者﹐謂之花機。織工多秣陵關人。又有絨機﹐則孝陵衛人所織﹐曰衛絨﹔其淺文深理者﹐曰天鵝絨。紗機以織西紗﹑芝地直紗。綢機以織寧綢﹐則以郡名名之﹐皆緞機之附庸也。貢緞之箱﹐北溯淮泗﹐達汝洛﹐趨京師﹔西北走晉絳﹐逾大河﹐上秦隴﹔西南道巴蜀﹐抵滇黔﹔南泛湖湘﹐越五嶺。舟車四達﹐悉貿遷之所及耳。開機之家﹐總會計處謂之帳房。機戶領織﹐謂之代料。織成送緞主人﹐校其良楛﹐謂之讎貨。其織也﹐必先之以染經﹐經以湖絲爲之。經旣染﹐分散絡工。絡工﹐貧女也。日絡三四窠﹐一束爲一窠。繞諸籰﹐得錢易米﹐可供一日食。於食力之中﹐寓卹貧之意焉。經籰交齊﹐則植二竿於前﹐兩人對牽之﹐謂之牽經。牽畢﹐卽上絲接頭﹐新舊並系﹐兩端相續。如新置之機﹐無舊頭可接﹐則必先撈範子﹐然後從交竹中縷縷分出﹐謂之通交﹐而織工乃有所藉手矣。江南婦人喜妝飾領標襟裾諸緣﹐有金綫闌干﹑旗帶花邊之屬﹐斌燐錯采﹐類皆出於織工。北城人翦通艸﹑彩絨爲花勝﹐鮮妍如生﹐或燻麝調鉛研脂爲香粉佩囊﹐下邑咸視以爲法。今裝束已稍稍異矣﹐志此所以存古式耳。至於饋遺戚姻﹐其具有提梁盒﹐凡二層﹐朱漆髹之﹐蓋其上。凡遇佳節﹐江北傭婦往來若織﹐貯食品於其中﹐是亦閨閣之交際也。右《金陵物產風土志》編成﹐以孟堅食貨之材﹐撰子隱歲時之記﹐習尙成俗﹐禮卽因之﹐附於瑣志之末﹐不亦宜乎﹖惟蔬﹑魚﹑織業諸篇已見《鳳麓》﹐玆復重出弗刪者﹐蓋事旣以類相從﹐辭卽繁而不殺﹐戴記之王制內﹐則往往有之﹐亦漢儒著述之例也。

