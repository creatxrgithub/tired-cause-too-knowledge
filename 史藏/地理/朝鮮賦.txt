朝鮮賦

﹝明﹞董越撰

賦者﹐敷陳其事而直言之也。予使朝鮮﹐經行其地者浹月有奇。凡山川﹑風俗﹑人情﹑物態﹐日有得於周覽咨詢者﹐遇夜輒以片楮記之﹐納諸巾笥﹐然得此遺彼者尙多。竣事道途息肩公署者凡七十日。﹝「竣事道途息肩公署者凡七十日」﹐「道途」原作「道遼」﹐據淸四庫全書本攺。﹞﹝以東八站兼程之苦﹐且欲爲從者浣衣故爾。﹞乃獲參訂於同事黃門王君漢英所紀﹐凡無關使事者悉去之﹐猶未能底於簡約﹐意蓋主於直言敷事﹐誠不自覺其辭之繁且蕪也。賦曰﹕

睠彼東國﹐朝家外藩﹐西限鴨江﹐東接桑暾。天池殆其南戶﹐靺鞨爲其北門。﹝其國東南皆際海﹐西北爲建州﹐正北爲毛憐﹑海西。﹞八道星分﹐京畿獨尊。翼以忠淸慶尙﹐黃海江原。義取永安﹐意在固垣。平安地稍瘠薄﹐全羅物最殷繁。﹝京畿﹑忠淸﹑慶尙﹑黃海﹑江原﹑永安﹑平安﹑全羅﹐皆道名。平安卽古弁韓地﹐慶尙卽古辰韓地﹐全羅卽古馬韓地。﹞其袤也道裏二千﹐延則加倍。﹝其國東西二千里﹐南北四千里。誌書云。﹞視古也國封三四﹐今則獨存。﹝新羅﹑百濟﹑耽羅﹐今皆爲所有。﹞蓋惟不蹈前人之覆轍﹐所以獨蒙昭代之深恩也。詔許建邦﹐自爲聲教。﹝本朝洪武二年﹐髙麗國王王顓表賀卽位。﹝「髙麗國王王顓表賀卽位」﹐「王顓」原作「王顒」﹐據淸四庫全書本攺。﹞詔許自爲聲教﹐賜以龜鈕金印。﹞曰詩曰書﹐視庠視校。士窮則辟蠧雕虫﹐宦達則搏鵬變豹。﹝其國奉朝廷正朔﹐鄕試以子﹑午﹑卯﹑酉年﹐會試﹑殿試亦辰﹑戌﹑丑﹑未年。﹞農勤稼穡﹐技習工巧。官多仿古﹐俸則給田。刑不以宮﹐盜乃荷校。﹝閹宦皆非宮刑﹐惟取幼時傷疾者爲之﹐所以甚少﹐惟盜賊則不輕貸。此事以詢諸三四通事﹐所言皆合。﹞貿遷一以粟布﹐隨居積以爲贏。用使盡禁金銀﹐𨿽錙銖而亦較。﹝民間不許儲分文金銀﹐以積粟布之多者爲富室。其貿遷交易一以此﹐其國貪官少者亦以此。﹞田賦以結代畝﹐牛耕四日者乃輸四斗之租﹔﹝盡一牛之力﹐﹝「盡一牛之力」﹐「牛」原作「年」﹐據淸四庫全書本攺。﹞耕四日之地爲一結。﹞士養以類定員﹐身寄二齋者皆食二時之稍。﹝成均館常養五百人。每三歲以明經取者謂之「生員」﹔以詩賦取者謂之「進士」。又自南﹑中﹑東﹑西四學﹐升者謂之「升學」。四學避北不敢名﹐尊朝廷也。生員﹑進士居上齋﹐升學居下齋。生員﹑進士須殿試﹐中者乃謂之。式年乃入官﹐否則仍養於成均館。式年每三歲﹐取三十三人。﹞官非三品﹐綺繡不得文身﹔﹝小官皆服紬布﹐不服紵絲。其布之深靑色者亦不常服﹐燕會時乃用之。﹞民受一廛﹐禾麻則皆穿窖。﹝其藏亦如遼人。﹞其最可道者﹐國有八十之老﹐則男女皆錫宴以覃其恩﹔﹝每歲季秋﹐王燕八十之老人於殿﹐妃燕八十婦人於宮。﹞子有三年之喪﹐𨿽奴僕亦許行以成其孝。﹝國俗﹐喪必三年﹐且尙廬墓。奴僕例許行百日之喪﹐有願行三年者亦聽。﹞王都設歸厚之署﹐儲棺槨以濟乎貧窮﹔﹝其國棺槨多用松﹐然自一路觀之﹐中材者似少﹐故王都設署儲之。﹞鄕飲嚴揚觶之文﹐秩籩豆以戒其喧鬧。﹝文與華同﹐惟攺「朝廷」二字爲「國家」。﹞婚媾謹乎媒妁﹐子出再醮者𨿽多學亦不得齒於士流﹔﹝俗恥再嫁所生及失行婦女之子﹐皆不許入士流﹐登仕版。﹞門第最重簪纓﹐世列兩班者或匪彜則皆不爲之禮貌。﹝以先世嘗兼文武官者謂之「兩班」﹐兩班子弟止許讀書﹐不習技藝。或所行不善﹐則國人皆非之。﹞至若家不許藏博奕﹐﹝棋局雙陸之類﹐民間子弟皆不許習。﹞祭則皆立家廟。大夫乃祭三代﹐士庶則止祖考。此皆自箕子而流其風韻﹐而亦視中國爲之則效也。﹝已上﹐皆見館伴使﹑吏曹判書許琮具到風俗帖。﹞

凡爲城郭﹐皆枕髙山﹔間出岡麓﹐亦視穹壤。大者則聳飛飛之雉堞﹐小者亦雄屹屹之豹關。蓋自義順而歷宣川﹐﹝義順﹐館名﹐在義州﹐鴨緑江東岸。江卽華夷界限。宣川﹐郡名﹐在義州東。﹞其間𨿽有龍虎﹑﹝山名﹐龍川郡鎭山。﹞熊骨﹝山名﹐鐵山郡鎭山。﹞之巑岏﹐惟郭山更淩乎霄漢﹔﹝郭山﹐郡名。其城在山顚。誌書名「淩漢城」。﹞又自新安﹝館名﹐在定州﹐前有樓。﹞而渡大定﹐﹝江名﹐在博川郡﹐卽古朱蒙﹐﹝「朱蒙」﹐原作「未蒙」﹐據明朱當■﹝氵眄﹞國朝典故本﹑淸四庫全書本攺。﹞南奔至此﹐魚鱉成嬌處。又接博川江。﹞其山𨿽有天馬﹑﹝山名﹐定州鎭山。﹞鳳頭之■﹝山上集下﹞嶪﹐﹝鳳頭卽嘉山郡鎭山。自鴨緑東行﹐惟嘉山嶺最髙。其嶺有曰「曉星」﹑曰「望海」﹐皆爲使節所經之處。﹞而安州又倚乎潺湲。﹝安州城下瞰薩水﹐上有百祥樓﹐卽隋師伐髙麗時敗績處﹐又名淸川江。在城內有安興館。﹞郡肅川而邑順安﹐勢皆不於原野﹔樓肅寧﹝肅寧館前有樓。﹞而館安定﹐﹝館名﹐屬順安縣。﹞地乃稍就寬閒。惟彼西京﹐地最夷曠﹐隨勢命名﹐是曰平壤。爰自有國﹐已髙築臨水之維城﹔曾幾何時﹐又近移北山之疊障也。﹝平壤﹐城最古﹐箕子初封時已有之。至髙句驪﹐又病其不據險﹐復就城北增築大城。東瞰大同江﹐北接錦繡山。箕子後﹐傳至漢有名準者﹐爲燕人衛滿所逐﹐徙都馬韓之地﹐今無後焉。﹞

自余諸州﹐壤多燥赤。間有黃壤﹐亦雜沙石。惟此近郭﹐土則黏埴。形存畎澮溝塗﹐﹝舊城內﹐箕子所畫井田﹐形制尙有存者﹐如直路之類是也。﹞樹宜禾麻菽麥。厥艸乃廡﹐厥木乃喬。﹝至此乃有髙柳如中國者。﹞葉有鳴蜩﹐艸有秀葽。錦繡峯遠接龍山之兀兀﹐﹝龍山﹐一名九龍山﹐一名魯陽山﹐在錦繡山北二十里。山頂有九十九池。﹞浮碧樓下瞰浿水之滔滔﹝「浮碧樓下瞰浿水之滔滔」﹐「浮碧樓」原作「浮碧池」﹐據淸四庫全書本攺。﹞﹝大同江卽古之浿水。﹞麒麟尙餘乎石窟﹐﹝麒麟石在浮碧樓下。世傳東明王乘麒麟馬入此窟﹐後地中出朝天石上升﹐今馬迹尙存。﹞駝羊半棄於山腰。﹝舊時石馬銅駝皆在荊榛。﹞殿余故址﹐松偃危橋。慨往事之莫畱﹐如見晛之聿消。孔庭設像﹐皆冕而裳﹔亦有靑衿﹐濟濟道旁。軟羅巾幘﹐帶飄且揚﹔皮革襪履﹐底尖而方。候則鞠躬﹐進則趨蹌。﹝生徒皆戴軟羅巾﹐垂一帶﹐靑襕衫﹐足穿尖頭方底皮鞋﹐有襪。﹞東有箕祠﹐禮設木主﹔題曰「朝鮮後代始祖」。蓋尊檀君爲其建邦啟土﹐宜以箕子爲其繼世傳緒也。﹝檀君帝堯﹐甲辰年開國於此﹐後入九月山﹐不知所終。國人世立廟祀之者﹐以其初開國也。今廟在箕子祠東﹐有木主﹐題曰朝鮮始祖檀君位。﹞墓在兔山﹐維城幹隅。﹝箕子墓在城西北隅之兔山﹐去城不半里﹐山勢甚髙。﹞有兩翁仲﹐如唐巾裾。點以斑斕之苔蘚﹐如衣錦繡之文襦。左右列以跪乳之石羊﹐碑碣馱以昂首之龜趺。爲圓亭以設拜位﹐累亂石以爲庭除。此則其報本之意𨿽隆﹐而備物之禮亦疏也。

大同旣渡﹐山漸崔嵬。生陽﹝館名﹞載臨﹐路更迂回。遺營壘於松陰﹐若古冢之累累。﹝相傳爲唐時徵髙麗時營壘﹐然參差大小無序﹐絕類冀州者。予初道冀時嘗疑焉﹐詢一老卒﹐云是唐王徵東時謊糧堆﹐謂其下皆著土﹐上以米覆之﹐如檀道濟唱籌量沙之類。意此地之營壘亦此類也。﹞望波濤於海上﹐識洪量之恢恢。﹝地屬黃海道﹐其北皆山﹐其南際海。﹞成佛﹝嶺名﹞雄關﹐棄石磊磊。北接慈悲﹐﹝嶺名﹞南臨渤澥。在前元則畫此爲界﹐至國朝乃示以無外也。﹝成佛嶺北枕山﹐南枕海。山巓睥睨﹐髙出云表。一關口棄舊時所伐甃城方石數堆。詢之一通事﹐云﹕其北卽慈悲嶺﹐元時畫此爲界﹐此卽其關口。若然則自鴨緑江東抵平壤皆爲內地﹐而朝鮮所統之八道已去其一道余矣。我聖祖則盡以畀之﹐宜其恭順秉禮﹐視古有聞也。嶺屬黃州。﹞

延津﹝江名﹞劍水﹐﹝館名﹞鳳山﹝州名﹞龍泉。﹝館名﹞環翠翚飛﹐﹝環翠﹐樓名﹐在鳳山州館內。﹞蔥秀云連。﹝山壁立﹐臨水﹐舊名蔥秀﹐予爲易今名。嘗爲作記。﹞寶山瑞騰﹐金巖澑穿。﹝寶山﹑金巖皆館名﹐屬平山府。﹞聖居松嶽﹐天魔朴淵。﹝聖居﹑松嶽﹑天魔皆山名﹐朴淵山湫名﹐松嶽卽其鎭山。聖居﹑天魔來自東北﹐有五峯﹐皆插碧其中。三峯如人並座﹐而中一峯尢髙﹐左右二峯稍卻而低﹐如侍者狀。常護煙霞﹐殊爲可愛﹐予嘗有詩。﹞開城戾止﹐畱都在焉。有威鳳遺基﹐棄乎北麓。﹝威鳳﹐樓名﹐王建前門。﹞有蟠龍舊隴﹐出乎東阡。﹝東有陵墓﹐卽今國王李氏先隴。﹞蟄神物於靈湫﹐掛瀑布於長川。﹝山頂有龍湫瀑布。相傳王氏都此時遇旱﹐王自往禱﹐不應。有道術者檄龍出水面﹐啟王杖之﹐去其數鱗﹐仍收其國庫中。通事李義﹐開城人﹐嘗爲予道此﹐且欲啟王出鱗予觀。予以爲無益﹐遂止之。﹞閭閻萬井﹐禾稼百廛。官署亦限堂屬之尊卑﹐廟學亦嚴像設於聖賢。﹝今郡學卽王氏時成均館。聖賢皆塑像﹐與平壤同。其候館卽王氏時太平館﹐所以視他館爲獨軒敞雄偉。﹞芹浮香於泮水﹐蕓辟蠧於遺編。春風酒斾﹐夜月管弦。其民物庶蕃﹐固非諸州之可儗﹔而風气固密﹐亦非西京之可肩。蓋王氏王此者踰四百年﹐至瑤昏迷﹔始權知國事於李氏﹐而名「髙麗」。統此者易三四姓﹐及旦得國﹐乃請復舊號於朝鮮也。﹝本朝洪武廿五年﹐髙麗國王王瑤昏迷多殺﹐失眾心﹐國人乃共推門下侍郎李成桂權知國事。遣其國知密直司事趙胖來請命。後成桂更名旦﹐且以易國號上請。上曰「東夷之號惟『朝鮮』最美且久」﹐詔攺曰「朝鮮」。旣得命﹐遂遷都今漢城府﹐以此爲畱都云。﹞

臨津濟渡﹐﹝臨津﹐江名﹐屬長湍府。﹞坡州爰止。遙瞻漢城﹐髙騰佳气。乃經碧蹄﹐﹝館名﹞乃躡弘濟。﹝樓名﹞是爲王京﹐屹立東鄙。奠以三角之嵯峨﹐﹝三角山﹐卽王京之鎭山﹐勢最髙。王宮在其山腰﹐山巓睥睨﹐望之■﹝山上集下﹞嶪如鋸齒。﹞蔭以萬松之蒼翠。北聯千仞﹐勢豈止壓千軍﹖西望一關﹐路止可容一騎。﹝自弘濟東行不半里﹐﹝「自弘濟東行不半里」﹐「弘濟」原作「洪樓」﹐據靑四庫全書本攺。﹞天造一關﹐北接三角﹐南接南山﹐中通一騎﹐險莫加焉。﹞山圍郭外﹐矯然翔鳳之覽輝﹔﹝東望諸山﹐勢皆環拱。﹞沙積松根﹐皜乎積雪之初霽。﹝自三角至南山﹐山色皆白而微頳﹐望之如雪。﹞慕華館設於坤麓﹐崇禮門正乎離位。﹝慕華館去城八里﹐中爲殿﹐前爲門﹐凡詔至﹐王則出迎道左。崇禮﹐王國南門也。﹞一以憩周爰之皇華﹐一以迓會同之文軌。詔至也王則衮冕郊迎﹐臣則簪裾鵠侍。巷陌盡爲耄倪所擁塞﹐樓臺盡爲文繡所衣被。﹝街巷人家﹐皆如頒降禮制﹐設彩掛畫。﹞樂聲也若緩以嘽﹐虛設也亦華以麗。沈檀噴曉日之煙霧﹐桃李艷東風之羅綺。駢闐動車馬之音﹐曼衍出魚龍之戲。﹝以下皆書陳百戲迎詔。﹞鰲戴山擁蓬瀛海日﹐﹝光化門外東西列鰲山二座﹑髙與門等﹐極其工巧。﹞猿抱子飲巫山峽水。﹝人兩肩立二童子舞。﹞翻筋斗不數相國之熊﹐嘶長風何有鹽車之驥﹖沿百索輕若淩波仙子﹐躡獨蹻驚見跳梁山鬼。飾獅象盡蒙解剝之馬皮﹐舞鵷鸞更簇參差之雉尾。蓋自黃海﹑西京兩見其陳率舞﹐而皆不若此之善且美也。﹝平壤﹑黃州皆設鰲山棚﹐陳百戲迎詔﹐而惟王京爲勝。﹞

太平有館﹐﹝在崇禮門內﹐中爲殿﹐前爲重門﹐後有樓﹐東西有廊廡﹐所以待天使者。﹞鐘鼓有樓。﹝在城內四達之衝﹐甚髙大。﹞仡仡國中﹐言言道周。以宴以息﹐以遨以遊。臥榻則環以八面幃屏﹐﹝國俗少掛畫﹐凡公館四壁皆列以幃屏﹐上畫山水竹石或艸書﹐髙二三尺﹐臥榻亦然。﹞疏簾則加以半捲香鉤。雞鳴則候問安之使﹐﹝每日早﹐王遣其國一宰相﹑一承旨問安。﹞騎出則鳴夾道之騶。有緝禦以給使令﹐有楮墨以供唱酬。蓋敬主必及乎使﹐而爲禮不得不優也。

宮室之制﹐與華亦同。其塗皆丹﹐﹝國無銀﹐朱以丹代之。桐油亦無。﹞其覆皆■﹝同瓦﹞。﹝門廡便殿皆用■﹝同瓦﹞瓦﹐如中華公署所覆者。﹞門三重則殺杯螺之焜耀﹐﹝前門曰「光化」﹐二門曰「弘禮」﹐三門曰「勤政」﹐止用金釘及環。﹞殿居中乃有琉璃之靑蔥。﹝惟正殿曰「勤政」者用緑琉璃﹐餘皆不用。﹞堂戺嚴七級之等差﹐﹝級皆粗麻﹐石甃勢甚陡﹐上以席覆之。﹞綺疏準八窗之玲瓏。﹝殿東西壁皆設腰隔子﹐拜詔時皆以鉤懸掛之也。﹞或限隔以髙山﹐則別構乎離宮。﹝勤政﹑仁政二殿皆各爲門以入﹐以爲山所限隔故也。﹞大抵皆不擇乎平壙以爲基﹐而惟視气勢以爲雄也。詔至殿廷﹐王則傴僂。世子陪臣﹐左右夾輔。展軒縣於階墀﹐列障幕於庭宇。﹝殿前及墀內皆設白布幕﹐以色尙白故也。﹞仗齊一於幹鹵盾﹐﹝「仗齊一於幹鹵」﹐「幹鹵」原作「於盾」﹐據淸四庫全書本攺。﹞樂作止於柷圉。齊三聲於虎拜嵩呼﹐率兩班於鳳儀獸舞。𨿽音聲之不可通﹐而禮儀亦在所取。﹝禮一準於華﹐加三上香﹑三叩頭﹐山呼時則侍衛皆拱手應。﹞闕庭旣撤﹐賜物亦予。乃序東西﹐乃分賓主。﹝宣詔畢﹐引禮引天使降自中階﹐東至幕次﹐俟王易服﹐乃引天使由中階東升殿﹐引王由中階西升殿。天使居東﹐西向﹔王居西﹐東向﹐再拜序坐。王之位對副使﹐稍下半席。﹞方交拜以成禮﹐遂假譯以傳語。謂藩垣實小國之所宜﹐而渙汗辱洪恩之覃溥。罄涓埃而莫報﹐𨿽殞越其何補﹖惟日歌天保之周詩﹐冀遙祝日升之皇祜。載詠隰桑之喜見﹐載誦春秋之禮序。謂列國皆先乎王人﹐矧淸光日近乎當寧也邪﹗﹝勤政殿序坐﹐旣歠人參湯一盞。畢﹐王起身向前﹐顧譯者張有誠﹑李承旨傳言﹐云「小國之臣﹐尊事朝廷禮當﹐而蒙敕書獎予如此﹐洪恩難報。」予二人乃答云「朝廷以東國素秉忠敬﹐故恩典視他國不同。」又舉手加額連稱「難報」。語畢﹐送予二人出弘禮門乘轎﹐乃退。予二人歸至太平館﹐諸陪臣以次見畢﹐王隨來設宴。侯於館門外﹐立東向不入。執事者報﹐予二人出迎﹐乃揖讓入。至庭交揖序坐﹐﹝「至庭交揖序坐」﹐「坐」原作「立」﹐據淸四庫全書本攺。﹞舉酒獻酬。將卒爵﹐乃頷二譯者使言曰「詩經有云﹕『隰桑有阿﹐其葉有那。旣見君子﹐其樂如何﹖』我得見二位大人﹐心中歡喜不盡。」予二人亦稱其賢﹐且敍謝其途次燕接之厚。將卽席﹐復與之禮讓。乃云「春秋之禮﹐王人𨿽微列於諸侯之上﹐矧二位大人是何等地位﹖皆天子近臣。今日遠臨小邦﹐豈敢不讓﹖」又微笑謂二譯者曰「汝不曉『近臣』謂何﹐乃是皇帝跟前行走的。」予二人亦笑答譯者云「素聞王讀書好禮﹐今得見果然。」又拱手連稱「惶恐﹐惶恐」。﹞

門廡殿庭﹐皆蹈以席。賓主座分﹐則加以襲。彼章數則虯並偃而戢鱗﹐此織文則鳳雙飛而展翼。﹝三席執事恆捲以隨﹐交拜時各設之。﹞食器也間用金銀銅瓷﹐品物也率多海陸珍奇。主獻賓一以華禮﹐賓酢主亦用燕儀。羅蜜餌數至五重﹐絜盤堆大可尺圍。每器皆範銀銅爲闌干而綴以緑珠之絡索﹐其上皆剪羅綺爲花葉而舞以彩鳳之■﹝衤離﹞褷。﹝其列五重﹐皆不用果實。以蜜和面﹐爲方圓餅餌﹐油煎之頓挫。周遭玲瓏疊累﹐髙大至尺許。衛以白銀或白銅八角闌干﹐綴以緑珠之綱。其上剪緑羅爲四花葉﹐又剪紅羅爲四花瓣﹐每瓣周遭以白銅小釘綴之﹐如華之珍珠花樣。其頂上乃以銅綫纏五彩絲﹐爲飛鳳﹑孔雀或飛仙。騫其尾展其翅﹐首皆俯而向賓。至送折俎則除之。﹞豆籩取美觀瞻﹐則以前大後小爲序﹔陳列取宜向背﹐則以外髙內低爲差。﹝其案一字橫列﹐每案皆然。﹞間殽羞以糝食﹐﹝亦能爲華之米糕﹑蓼花之類。﹞雜酰醢以醬臡。酒則醞釀以秔﹐﹝不用秫米。﹞𨿽從事之出靑州者殆未能與之優劣﹔色香溢斝﹐而督郵之出平原者遠則不敢望其藩籬。﹝酒味絕類山東之秋露白﹐色香亦同。﹞案排一字﹐中覆以綃。﹝一字橫列之案﹐惟中一案以紅綃覆之﹐上加油紙﹐於上布器。﹞左右翼三﹐皆陳餼牢。近坐一筵﹐俟卽席王乃自舉﹔﹝初卽席﹐見所設坐椅離案三尺餘﹐莫曉所以。及見王自舉一案而來﹐乃知其自欲申敬故然。﹞充盤諸餼﹐遇當割臣必親操。﹝餼有牛羊豕鵝四品﹐皆熟之。最後一案﹐乃寘大饅頭一盤﹐上以銀爲蓋蓋之。一大臣操刀入﹐割牲畢﹐剖其大饅頭之皮﹐中皆貯小饅頭如胡桃大﹐殊可口。﹞示特殺則牲皆獻心﹐取肥甘則腸三實膋。﹝羊皆肉之上貫羊腸三﹐中實以炙及諸果。﹞續獻則先同姓封君﹐﹝其同宗之賢者皆封君﹐總謂之「王臣」。其羣臣有武功者亦封君﹐文職有功者封亦然。﹝「文職有功者封亦然」﹐原作「文職有功封亦者無」﹐據明朱氏國朝典故本攺。﹞次乃以及政府六曹。﹝獻時﹐王必出席﹐獻者升降﹐王皆隨之。﹞湯一進必以五碗爲數﹐﹝王不自進﹐惟此禮與華不同。﹞器累疊不以盈尺爲髙。﹝其食案甚小﹐燔炙之進旣多﹐則累而疊之。﹞几案不容﹐則徹於蹈籍之席﹔﹝肴羞與湯再進則無容處﹐以几案上者徹置席間之地﹐此則其國俗然也。﹞鮏羴旣飫﹐乃進以澗沚之毛。從官皆鵠侍於中外﹐﹝執事者進出皆叩頭。﹞閽譯則俯伏於周遭。﹝閽者皆爲烏紗帽﹑黑角帶﹐俯伏捧王坐椅之足。通事﹑承旨則左右俯伏﹐以伺傳言。予二人坐後通事亦伏俯﹐但無閽者。﹞蓋三燕太平也﹐禮皆同而文不殺﹔一燕仁政也﹐誠益至而力益勞。﹝太平館初宴爲下馬燕﹐再燕爲正燕﹐三燕爲上馬燕。仁政殿之宴則名私燕也。初疑此禮似未當﹐欲與議更張﹐及至﹐乃知太平﹑慕華二館其制皆殿﹐專爲奉迎天詔而設﹐無事時王則不造及。觀其每來設燕﹐必先於館門外小殿俟候乃入﹐乃知不必更張。﹞比予竣事東歸﹐遄車言邁﹔王則先出慕華﹐列燕以待。語益丁寧而不厭﹐禮益勤渠而匪懈。荷修爵之無算﹐辱善言之至再。至誦軻書之重內﹐繆許予黨爲皆能。及引老氏之贈言﹐自慊其才之不逮。意蓋將贈予以詩句﹐惜不爲予黨所解也。﹝「惜不爲予黨所解也」﹐「予黨」原無﹐據明朱氏國朝典故本補。﹞﹝是日﹐王以予二人屢卻其饋﹐乃假譯者道意云「自我祖宗來﹐凡天使遠臨﹐皆有微物將意。今看二位大人如此﹐我惶恐再不敢言矣。但我聞得古人云﹕『仁者贈人以言﹐不仁者乃贈人以金。』我卽不能爲言﹐徒以微物褻瀆﹐心中甚惶恐。我又曾記得孟子有云﹕『古之人修其天爵而人爵從之。』二位大人眞修天爵者。此回必蒙殊恩﹐此便是我贈言。」予二人亦以「荷王愛我以徳」答之。予飲未釂﹐乃頷譯者﹕「請盡此一杯﹐明日蓋有天淵之隔矣。」譯者乃誤以「天淵」爲「天遠」﹐予二人解其語音而爲之申說。王乃笑﹐乃送出門﹐又出酒勸﹐復有遠別千里之言。譯者又誤傳「遠別」爲「永訣」﹐蓋張有善華語而少讀書﹐李承旨讀書而不熟華語。每觀其傳言至汗發而猶未達﹐殊可笑。是夜﹐宿碧蹄館。聞許吏曹談王喜作詩﹐始悟其意。﹞

乃若山川道裏﹐浹月所經﹔風物人情﹐五日所得﹔𨿽不具知﹐亦頗記憶。成均國學﹐負山枕涯﹔前後殿堂﹐左右庭階。﹝聖殿在前﹐明倫堂在後﹐四學分東西。﹞官有大小司成﹐徒有上下寄齋。﹝生員﹑進士居者曰「上齋」﹐升學居者曰「下齋」。生員卽三歲以明經取者﹔進士卽以詩賦取者﹔升學卽民間俊秀也﹐又謂之「寄齋」。﹞西京所不能儗﹐開城所不能偕。則在乎祭不像設以瀆亂﹐徒有進造爲朋儕也。畿內之景﹐漢江爲勝﹔樓髙礙雲﹐水碧浮鏡﹔渡有楊花﹐物亦繁盛。萃八道之運餉﹐爲一國之襟領。最髙亭俯瞰長於﹐百濟國接連舊境。予嘗爲之放舟倚馬爲一日之遊﹐彼亦自慶其樂事賞心出百年之幸也。達巷通衢﹐正直無曲。截然檐阿﹐巋然華屋。百家則出髙墻以隔風火﹐每室皆穿北牗以避炎燠。蓋其外皆分授於官﹐而貧富不得異制﹔其內乃獲由己﹐而結構惟其所欲也。﹝其通衢兩邊皆官廊﹐覆以■﹝同瓦﹞瓦﹐分授居民﹐其外莫辧其孰爲貧富。至內﹐其室屋乃有不同者。﹞官府之署﹐制亦不殊。皆有堂寢﹐皆飭廉隅。樓翼闌楯﹐梁冒侏儒。館傳壁間﹐盡塗以水墨不工之畫﹔戶牗合處﹐皆寫以混沌初分之圖。此則未必盡然﹐予但據所見而直書也。貧壁編筱﹐索綯以完。其上則覆以茅茨﹐其空則塞以泥丸。﹝其壁取荊榛之類﹐直豎而不編﹐以艸繩約之﹐繩約處如网罟之目﹐每一目以一泥丸塞之。王都小巷如此﹐若塗間所見者則全用泥塗。﹞有荊棘反出檐端者﹐有棟宇僅如囷盤者。此比鳳凰𨿽不足千仞之舉﹐而視鷦鷯亦可托一枝之安也。富則陶瓦皆■﹝同瓦﹞﹐而廡序之翼東西者棟反聳出於南北﹔塗塈皆土﹐﹝「塗塈皆土」﹐疑前軼「貧則」二字。﹞而堂寢之位前後者脊反低下於中間。﹝堂寢皆一間﹐廡序乃反三間。﹞門則皆循東序之棟﹐設梯以升﹐必矩步乃可達於堂寢﹔﹝其門𨿽皆南向﹐然不自中開﹐皆就東廡之棟南向以開﹐以基多髙﹐故須梯升。其面東西者亦然。﹞地則皆畏下濕之沾﹐鋪板以隔﹐若趺坐則皆藉以茅菅。﹝俗皆席地而坐﹐人設一四方蒲團﹐以布帛爲一大枕﹐中塞以艸﹐爲坐者所依憑。官府則以滿花坐爲蒲團。其制亦方﹐以緑色紵絲蒙艸枕。行則人負以隨。﹞所不可曉者﹐家不豢豕﹐蔬不設樊。引重則惟見牛馬﹐﹝用馬馱者爲多﹐用牛者亦少。﹞芻牧絕不見羊羱。鮮食則蹄荃山海﹐蔬茹則采掇江灣。﹝自平安至黃海二道所見皆如此。﹞有至老村民而不一沾豕味者﹐有偶沾燕賜而卽夢踏菜園者。﹝官府乃有羊豕﹐鄕飲時或用之。﹞與夫貧則皆葬山椒﹐貴乃卜宅郊原。﹝自平安﹑黃海﹐一路望山顚如睥睨﹐列者皆墳也。貴者乃擇形勢﹐有華表﹑石羊之類﹐然亦不見樹碑。﹞此皆出殊方異俗而不必深考細論也。

人露總環﹐以分貴賤。﹝其國總發之网巾皆結以馬尾﹐以環定品級。一品玉﹐二品金﹐三品以下銀﹐庶人則骨﹑角﹑銅﹑蚌之類而已。﹞童畱胎發﹐不間後先。有甫孩提而發已垂肩者﹐有歲六七而角總丱然者。揆其畱固以遺體當重﹐欲其露所以戴弁皆前也。民戴艸帽﹐頷皆垂珠。頂或圓方﹐色皆黑盧。輿皂則穿四葉靑衫﹐頂加插羽﹔庸人則衣數重麻布﹐步曳長裾。惡諠嘩則銜枚道路﹐止衝突則曳杖庭除。﹝皂隸四葉之衫﹐惟平安﹑黃海二道者如此﹐京畿則不然。曳杖之人皆選其長身者﹐亦戴大帽﹐穿黃色土布﹐員領系絳﹐但不插羽。﹞屨制以皮﹐𨿽泥行亦所不卹﹔襪縛於袴﹐縱水涉亦所不拘。衣皆素白而布縷多麄﹐裳則離披而襞積亦疏。背有負則且俯且行有如龜曝﹐﹝其俗男子皆任在背。﹞尊有命則且蹲且進有若鳧趨。﹝其俗見人以蹲踞爲敬﹐有召命﹐亦蹲跪趨進而答之。﹞人必三八乃舉一輿﹐行不一捨又易百夫。蓋於重皆不能以肩任﹐宜於此皆以手舉扶也。﹝一輿前後通用二十四人﹐扶翼者又在外。其輿如華之交椅而足短﹐左右夾二長杠亦輿華制同。就座下設一橫木﹐長與座下橫木同。欲舉時﹐以紅綿布就橫木兩端繞之﹐人但以布著肩﹐以手舉扶而行。又於輿之中間﹐從後至前﹐直施長綿布二幅﹐分著人之兩肩﹐如馬之駕轅狀﹐取其不偏。出其餘令十數人前曳之。﹞女鬢掩耳﹐不見佩璫。首戴白圈﹐直壓眉眶。﹝自開成府至王京﹐夾道所見皆如此。﹞富貴者面乃蔽以黑繒﹐﹝富貴家女婦﹐首戴一匡如大帽﹐檐垂黑繒以蔽其面﹐𨿽蔽面亦避人﹐王京乃有之。﹞貧賤者頸不掩於素裳。有位而尊乃許乘輿出入﹐無位𨿽富止許約馬超驤。﹝二句出許吏曹所具風俗帖中。﹞襪履布韋﹐足皆縱而不束﹔﹝履﹐賤者牛皮﹐貴者鹿皮。襪多用布。三四通事說皆同。﹞衣襦布帛﹐袖則闊而不長。上衣則皆過膝﹐下裳則皆垂堂。卑見尊亦以蹲踞爲禮﹐賤有事則以首戴爲常。有頂盂水而手不扶匡者﹐有戴斛米而步亦趨蹌者。此則自所見而略陳﹐其未見則莫得而詳也。若夫所謂川浴同男﹐郵役皆孀。始則甚駭於傳聞﹐今則乃知已經更張。豈亦以聖化之所沾濡﹐有如漢廣之不可方也歟﹖﹝予未使其國時﹐皆傳其俗以孀婦供事館驛﹐予甚惡其瀆。比至﹐則見凡來供事者皆州縣官吏﹐婦人則執爨於驛外之別室。相傳此俗自景泰中其國王瑈襲封以後變之。遼東韓副總兵斌所談也。﹝「遼東韓副總兵斌所談也」﹐「斌」原作「副」﹐據明朱氏國朝典故本攺。﹞川浴事出舊志﹐今亦變。﹞

禽多雉鳩雀鷃﹐獸多麋鹿麞麅。﹝麅如麞﹐一角﹐肉甚美。山不產麂。﹞錯則昆布﹑海衣﹑蠣房﹑車螯﹐﹝昆布如棕葉﹐緑色。海衣如紫菜而大。﹞魚則錦文﹐鮐項﹑重唇﹑八稍。﹝錦文似鱖而身圓。鮐項如鰷但見幹者﹐王遣人送牢禮及途間設燕皆有之。重唇如華之赤眼鯶﹐唇如馬鼻﹐肉甚美。其子如石首魚子﹐細而且多。八稍卽江浙之望潮﹐味頗不佳﹐大者長四五尺。﹞鯉鯽隨川澤皆可以樔﹐﹝淸川﹑大定﹑臨津﹑漢江諸水皆有之﹐鯽有長尺餘者。﹞鸛雀在庭院多見有巢。似蛤厥明﹐味獨甘於海錯﹐﹝石決明卽入藥者﹐其肉外附殼﹐內附石﹐一名「鰒魚」。殼沿邊有孔﹐生海中。﹞如拳紫蕨﹐美獨勝於山肴。﹝蕨有靑紫二色﹐與華之所出者同。是人不善采﹐凡采時必以錐掘地去土就根割之。予授許吏曹以采法﹐喜甚。﹞至若異產川陸﹐分馥蘭臯﹔則有筆管酸漿﹐﹝筆管食苗﹐味滑而甘。未識其葉﹐或云卽黃精苗。酸漿葉尖﹐莖或靑或紅﹐味甘酸。﹞紫芹白蒿。﹝王都及開城人家﹐小池皆植芹。﹞水蓼之茅﹐當歸之苗﹔松膚之餌﹐山參之糕。﹝松樹去粗皮﹐取其中之白而嫩者和秔米搗之爲糕。山參非入藥者﹐其長如指﹐狀如蘿卜﹐亦取和秔米搗之煎爲餅餌。又三月三日取嫩艾葉雜秔米粉蒸爲糕﹐謂之艾糕。其秔米色白而味香。﹞皆可爲葅﹐皆以薦醪。果則梨栗棗柿榛松杏桃﹐柑橘梅李石橊葡萄。﹝梨棗榛最多﹐在在有之。柑橘則全羅道所出。﹞皮則虎豹麕鹿﹐狐貉■﹝豸芮﹞貂。﹝士人名貂爲「獤」﹐■﹝豸芮﹞皮則不識。﹞取以爲文茵重裘﹐矢服弓橐。花則薔薇躑躅芍藥牡丹﹐酴醿丁香雀眉山礬。二月方中﹐櫻桃盡放﹔季春未晦﹐郁李皆殘。﹝予三月十八日自其國啟行時﹐棠梨花落殆盡。又行數日﹐過鴨緑江始見有初開者。蓋其國漸近東南﹐地暖故也。﹞艸多薈蔚蒙茸﹐樹多輪囷屈蟠。﹝以山多沙石故也。﹞亦有老松﹐其堅如柏﹔人取爲明﹐脂亦不滴。﹝其松材理最堅﹐黃色如柏﹐少脂﹐在在有之。﹞花香者一經春皆采﹐子結者必來年乃食。﹝松有二種﹐其結子者皮不甚駁皺﹐枝榦上聳﹐其子之結﹐必來年乃可取。至京畿道始有之。﹞小者盡以駕溪澗之橋﹐大者乃以柱廟堂之石。﹝凡一路有水處皆旋取松架橋﹐削其枝爲闌干﹐取其葉左右障土。近寶山館﹐一溪名曰豬灘﹐闊二十餘丈﹐亦以是架之。其爲梁棟亦罕得直者﹐若樓柱亦上下二段合爲之。﹞此則其種類不同而爲用亦各有適也。

五金莫究所產﹐最多者銅﹔﹝地產銅最堅而赤。食器匙筯皆以此爲之﹐卽華所謂「髙麗銅」也。﹞五色各隨所用﹐所禁者紅。﹝以王服禦皆紅﹐故禁之。﹞五味則酰醬爲多﹐五聲則音韻莫通。﹝其國音有二樣﹐讀書則平聲似去﹐如以「星」爲「聖」﹐以「煙」爲「燕」之類。常語則多類女直﹐甚至以一字作三四字呼者﹐如以「八」爲「也得理」﹐不知類是也。以一字作二字呼者尢多﹐如以「父」爲「阿必」﹐「母」爲「額婺」之類。﹞爲志所稱者狼尾之筆﹐﹝一統志載﹕「所產有狼尾之筆﹐其管小如箭苛﹐須長寸餘﹐鋒頴而圓。」詢之﹐乃黃鼠毫所制﹐非狼尾也。﹞爲武所尙者樺皮之弓。﹝弓比華制稍短﹐然甚發箭。﹞布織以麻﹐而以薴名者﹐蓋出傳聞之誤﹔紙造以楮﹐而以繭認者﹐以其搗練之工。﹝舊皆傳其國所出之紙爲繭造﹐至乃知以楮爲之﹐但制造工耳。予嘗以火試之而知其然。﹞布之精者以細密如縠﹐紙所貴者在捲束如筒。傅油則可禦雨﹐﹝其厚紙有以四幅爲一張者﹐﹝「其厚紙有以四幅爲一張者」﹐「厚紙」原作「原紙」﹐據明朱氏國朝典故本攺。﹞有以八幅爲一張者﹐通謂之「油單」。其自視亦不輕。﹞連幅則可障風。﹝隨處皆以白布爲障幕﹐陸行則以馬馱之以隨。﹞乃若所謂男子巾幘如唐﹐今則非昔。果下之馬﹐亦無三尺。﹝文獻通考謂其國人戴折風之巾幘如唐﹐今男子皆戴大帽﹐惟王都爲王舉輿者戴六角皂絹軟巾。六角皆綴白綿球﹐穿紫絹圓領﹐足躡尖頭皮履﹐儼如所畫騎唐馬之奚官﹐意當時所服必皆如此﹐故云如唐。又一統志謂﹕「百濟國出『果下馬』﹐其髙三尺﹐果下可乘。」今百濟國之境正在楊花渡之南岸﹐去王京不過二三十里﹐詢之﹐云久已無產矣。但其國中道路所見馱物之馬﹐𨿽不止三尺﹐然比中國之馬差小。意者其種類也。姑記以候。﹞惟有五葉之參﹐滿花之席。﹝五葉參﹐卽本艸所謂「新羅人參」也。滿花席之艸﹐色黃而柔﹐𨿽折不斷﹐比蘇州者更佳。﹞歲貢闕庭﹐時供上國。百二十年來﹐其蒙晉接之駢蕃﹐𨿽曰本乎聖明之所錫﹐而亦由其琛贄之絡繹也。

嗟夫﹗六義有賦﹐惟取直陳。浹月經行﹐詎得其眞。矧予以襪綫之菲才﹐不異乎滄海之纎鱗。乃能運筆端之造化﹐寫六合之同春。惟不敢厚誣於見聞﹐或庶幾不愧於咨詢。

