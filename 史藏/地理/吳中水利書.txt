

吳中水利書《吳中水利書》一卷﹐宋單鍔撰﹐鍔字季隱﹐宜興人。嘉祐四年進士﹐歐陽修知舉時所取士也。得第以後﹐不就官﹐獨畱心於吳中水利。嘗獨乘小舟﹐往來於蘇州﹑常州﹑湖州之間﹐經三十餘年。凡一溝一瀆﹐無不周覽其源流﹐考究其形勢。因以所閱歷﹐著爲此書。元祐六年﹐蘇軾知杭州日﹐嘗爲狀進於朝。會軾爲李定﹑舒亶所劾﹐逮赴禦史臺鞫治﹐其議遂寢。明永樂中﹐夏原吉疏吳江水門﹐浚宜興百瀆﹐正統中﹐周忱修築溧﹑陽二壩﹐皆用鍔說。嘉靖中﹐歸有光作《三吳水利錄》﹐則稱治太湖不若治松江﹐鍔欲修五堰﹐開夾薴干瀆以絕西來之水﹐使不入太湖﹐不知揚州藪澤﹐天所以瀦東南之水也。水爲民之害﹐亦爲民之利。今以人力遏之﹐就使太湖漧枯﹐於民豈爲利哉﹗其說稍與鍔異。蓋歲月綿邈﹐陵谷變遷﹐地形今古異宜﹐各據所見以爲論。要之舊法未可全執﹐亦未可全廢﹐在隨時消息之耳。《蘇軾進書狀》載《東坡集》五十九卷中﹐此書卽附其後。書中有「並圖以進」之語﹐而於其上。加貼黃雲「其圖畫得艸略﹐未敢進上﹐乞下有司計會單鍔別畫。」此本刪此貼黃﹐惟存「別畫」二字﹐自爲一行。蓋此書久無專刻﹐誌書從《東坡集》中錄出﹐此本又從誌書錄出﹐故輾轉舛漏如是也。

吳中水利書

竊觀三吳之水﹐爲患滋久﹐較舊賦之入﹐十常減其五六。以日月指之﹐則水爲害於三州﹐逾五十年矣。所謂三州者﹐蘇﹑常﹑湖也。朝廷屢責監司﹐監司每督州縣﹐又間出使者﹐尋按舊迹﹐使講明利害之原。然而西州之官求東州之利﹐目未嘗歷覽地形之髙下﹐耳未嘗講聞湍流之所従來﹐州縣憚其經營﹐百姓厭其出力﹐鈞曰「水之患﹐天數也。」按行者駕輕舟於汪洋之陂﹐視之茫然﹐猶擿埴索途﹐以爲不可治也。間有忠於國﹐志於民﹐深求而力究之。然有知其一而不知其二﹐知其末而不知其本﹐詳於此而略於彼。故有曰「三州之水﹐咸注之震澤﹐震澤之水﹐東入於松江﹐由松江以至於海。自慶曆以來﹐吳江築長堤﹐橫截江流﹐由是震澤之水﹐常溢而不泄﹐以至壅灌三州之田。」此知其一偏者也。或又曰「由宜興而西﹐溧陽縣之上有五堰者﹐古所以節宣﹑歙﹑金陵九陽江之眾水﹐由分水﹑銀林二堰﹐直趨太平州蕪湖﹐後之商人﹐由宣﹑歙販運排木﹐東入二浙﹐以五堰爲艱阻﹐因相爲之謀﹐罔紿官中﹐以廢去五堰﹐五堰旣廢﹐則宣﹑歙﹑金陵九陽江之水﹐或遇五六月山水暴漲﹐則皆入於宜興之荊溪﹐由荊溪而入震澤﹐蓋上三州之水﹐東灌蘇﹑常﹑湖也。」此又知其一偏者耳。或又曰「宜興之有百瀆﹐古之所以泄荊溪之水﹐東入二震澤也﹐今已堙塞﹐而所存者四十九條﹐疏此百瀆﹐則宜興之水自然無患。」此亦知其一偏者也。三者之論﹐未嘗參究﹐得之旣不詳﹐攻之則易破。以鍔視其迹﹐自西五堰﹐東至吳江岸﹐猶之一身也﹐五堰則首也﹐荊溪則咽喉也﹐百瀆則心也﹐震澤則腹也﹐傍通太湖眾瀆﹐則絡脈眾竅也﹐吳江則足也。今上廢五堰之固﹐而宣﹑歙﹑池九陽江之水不入蕪湖﹐反東注震澤﹐下又有吳江岸之阻﹐而震澤之水﹐積而不泄﹐是猶有人焉桎其手﹐縛其足﹐塞其眾竅﹐以水沃其口﹐沃而不已﹐腹滿而气絕﹐視者恬然﹐猶不謂之已死。今不治吳江岸﹐不疏諸瀆﹐以泄震澤之水﹐是猶沃水於人﹐不去其手桎﹐不解其足縛﹐不除其竅塞﹐恬然安視而已﹐誠何心哉﹖然而百瀆非不可治﹐五堰非不可復﹐吳江岸非不可去﹐蓋治之有先後。且未築吳江岸已前﹐五堰其廢已久﹐然而三州之田﹐尙十年之間﹐熟有五六﹐五堰猶未爲大患。自吳江築岸已後﹐十年之間﹐熟無一二。欲具驗之﹐閱三州歲賦所入之數﹐則可見矣。且以宜興百瀆言之。古者所以泄西來眾水﹐入震澤而終歸於海。蓋震澤吐納眾水﹐今納而不吐。鍔竊視熙寧八年﹐時𨿽大旱﹐然連百瀆之田﹐皆魚遊鱉處之地﹐低污之甚也。其田去百瀆無多遠﹐而田之苗﹐是時亦皆旱死。何哉﹖蓋百瀆及傍穿小港瀆﹐歷年不遇旱﹐皆爲泥沙堙塞﹐與平地無異矣。𨿽去震澤甚邇﹐民力難以私舉﹐時官又無畱意疏導者﹐苗卒歸乎槁死。自熙寧八年迄今十四載﹐其田卽未有可耕之日﹐歲歲訴潦﹐民益憔悴。昔嘉祐中﹐邑尉阮洪﹐深明宜興水利。方是時﹐吳中水﹐洪屢上書監司﹐乞開通百瀆。監司允其請﹐遂鳩工於食利之民﹐疏導四十九條﹐是年大熟。此百瀆之驗﹐歲水旱皆不可不開也。宜興所利﹐非止百瀆而已。東則有蠡河﹐橫亙荊溪﹐東北透湛瀆﹐東南接罨畫溪。昔範蠡所鑿﹐與宜興之西蠡運河﹐皆以昔賢名呼。其蠡河﹐遇大旱則淺澱﹐中旱則通流﹐又有孟涇泄滆湖之水入震澤﹐其他溝瀆澱塞﹐其名不可縷舉。夫吳江岸界於吳松江﹑震澤之間﹐岸東則江﹐岸西則震澤。江之東則大海也﹐百川莫不趨海。自西五堰之上﹐眾川由荊溪入震澤﹐注於江﹐由江歸於海﹐地傾東南﹐其勢然也。自慶曆二年﹐欲便糧運﹐遂築北堤﹐橫截江流五六十里。遂致震澤之水﹐常溢而不泄﹐浸灌三州之田。每至五六月之間﹐湍流峻急之時﹐視之﹐則吳江岸之東﹐水常低﹐岸西之水﹐不下一二尺﹐此堤岸阻水之迹﹐自可覽也。又睹岸東江尾與海相接之處﹐污澱茭蘆叢生﹐沙泥漲塞﹐而又江岸之東自築岸以來﹐沙漲成一村。昔爲湍流奔湧之地﹐今爲民居民田﹐桑棗場圃。吳江縣由是歲增舊賦不少。𨿽然﹐增一邑之賦﹐反損三州之賦﹐不知幾百倍耶﹖夫江尾昔無茭蘆壅障流水﹐今何致此﹖蓋未築岸之前﹐源流東下峻急﹐築岸之後﹐水勢遲緩﹐無以滌蕩泥沙﹐以至增積而茭蘆生﹐茭蘆生則水道狹﹐水道狹則流泄不快。𨿽欲震澤之水不積﹐其可得耶﹖今欲泄震澤之水﹐莫若先開江尾茭蘆之地﹐遷沙村之民﹐運其所漲之泥﹐然後以吳江岸鑿其土爲木橋千所﹐以通糧運。每橋用耐水土木棒二條﹐各長二丈五尺﹐橫梁三條﹐各長六尺﹐柱六條﹐各長二丈﹐除首尾占閣外﹐可得二丈餘谼道。每一里﹐計三百六十步﹐一里爲橋十所﹐計除占閣外﹐可開水面二十三丈﹐每三十步一橋也。一千條橋﹐共開水面二千丈﹐計一十一里四十步也。隨橋谼開茭蘆爲港走水﹐仍於下流開白蜆﹑安亭二江﹐使太湖水由華亭﹑靑龍入海﹐則三州水患必大衰減。常州運河之北偏﹐乃江陰縣也。其地勢自河而漸低。上自丹陽﹐下至無錫運河之北偏﹐古有泄水入江瀆一十四條。曰孟瀆﹑曰黃汀堰瀆﹑曰東函港﹑曰北戚氏港﹑曰五卸堰港﹑曰梨溶港﹑曰蔣瀆﹑曰歐瀆﹑曰魏瀆涇﹑曰支子港﹑曰蠡瀆﹑曰牌涇。皆以古人名或以姓稱之﹐昔皆以泄眾水入運河﹐立斗門﹐又北泄下江陰之江。今名存而實亡。今存者無幾﹐二浙之糧船不過五百石﹐運河止可常存五六尺之水足可以勝五百石之舟。以其一十四處立爲石碶斗門﹐每瀆於岸北先築堤岸﹐則制水入江。若無堤防﹐則水泛溢而不制﹐將見灌浸江陰之民田民居矣。昔熙寧中﹐有提舉沈披者﹐輒去五卸堰走運河之水﹐北下江中﹐遂害江陰之民田﹐爲百姓所訟﹐卽罷提舉﹐亦嘗被罪。始欲以爲利﹐而適足以害之﹐此未達古人之智﹐以至敗事也。切見近日錢塘進士余默﹐兩進三州水利﹐徒能備陳功力瑣細之事﹐殊不知本末。惟有言得常州運河晉陵至無錫一十四處置斗門泄水﹐北下江陰大江﹐𨿽三尺童子﹐亦知如此可以爲利。然余默𨿽能言斗門一事﹐合鍔鄙策﹐柰何無法度以制入江之水﹐行之﹐則又豈止爲一沈披耶﹖又睹主簿張寔進狀﹐言﹐吳江岸爲阻水之患﹐涇函不通。其言然則然矣﹐𨿽言吳江岸﹐而不言措置水之術。蓋古之所創﹐涇函在運河之下﹐用長梓木爲之﹐中用銅輪力﹐水沖之﹐則艸可刈也﹐置在運河底下﹐暗走水入江。今常州有東西二函地名者﹐乃此也。昔治平中﹐提刑元積中開運河﹐嘗開見函管﹐但函管之中皆泥沙﹐以謂功力甚大﹐非可易復﹐遂已。今先開鑿江湖海故道堙塞之處﹐泄得積水﹐他日治函管﹐則可。若未能開故道﹐而先治函管﹐是知末而不知本也。切見常州運河之北偏﹐皆江陰低下之田﹐常患積水﹐難以耕植。今河上爲斗門﹐河下築堤防﹐以管水入江﹐百姓由是緣此河堤﹐可以作田圍﹐此泄水﹑利田之兩端也。宜興縣西有夾薴干瀆﹐在金壇﹑宜興﹑武進三縣之界﹐東至滆湖及武進縣界﹐西南至宜興﹐北至金壇﹐通接長塘湖﹐西接五堰。茅山﹑薛步山水﹐直入宜興之荊溪﹐其夾薴幹﹐蓋古之人亦所以泄長塘湖東入滆湖﹐泄滆湖之水入大吳瀆﹑塘口瀆﹑白魚灣﹑髙梅瀆四瀆及白鶴溪﹐而北入常州之運河﹐由運河而入一十四條之港﹐北入大江。今一十四條之港﹐皆名存而實亡﹐累有知利便者獻議朝廷﹐欲依古開通﹐北入運河以注大江﹐自滆湖﹑長塘湖兩首﹐各開三分之二﹐爲彼田戶皆豪民﹐不知利便﹐惟恐開鑿己田﹐陰構胥吏﹐皆泥而不行。元丰之間﹐金壇令曾長官奏請乞開﹐朝廷又降指揮﹐委江東及兩浙兩路監司相度﹐及近縣官員相視﹐又爲彼豪民計構不行。倘開夾薴幹通流﹐則西來他州入震澤之水﹐可以殺其勢﹐深利於三州之田也。鍔熙寧八年﹐歲遇大旱﹐切觀震澤水退數里﹐淸泉鄕湖幹數里﹐而其地皆有昔日丘墓﹑街井﹑枯木之根﹐在數里之間﹐信知昔爲民田﹐今爲太湖也。太湖卽震澤也。以是推之﹐太湖寬廣﹐逾於昔時。昔云有三萬六千頃﹐自築吳江岸﹐及諸港瀆堙塞﹐積水不泄﹐又不知其愈廣幾多頃也。鍔又嘗見低下之田﹐昔人爭售之﹐今人爭棄之。蓋積年之水﹐十無一熟﹐積空頭之稅﹐或遇頻年不收﹐則饑餓丐殍﹐鬻妻子以償王租﹐或置其田舍其廬而逋。至於酒坊﹐處在水鄕﹐沽賣不行﹐以致敗闕者﹐比年尢甚。皆緣水傷下田不收故也。鍔又嘗遊下鄕﹐切見陂啽之間﹐亦多丘墓﹐皆爲魚鱉之宅。且古之葬者﹐不卽髙山﹐則於平原陸野之間﹐豈卽水穴以危亡魂耶﹖嘗得唐埋銘於水穴之中﹐今猶存焉。信夫昔爲髙原﹐今爲污澤﹐今之水不泄如古也。昨熙寧間﹐檢正張鍔命屬吏殿丞劉愨相視﹐蘇﹑秀二州海口諸浦瀆﹐爲沙泥壅塞﹐將欲疏鑿以快流水。愨相視回申﹐以謂若開海口諸浦﹐則東風駕海水倒注﹐反灌民田。鍔謂愨曰「地傾東南﹐百川歸海﹐古人開諸海浦﹐所以通百川也。若反灌民田﹐古人何爲置諸浦耶﹖百川東流則有常﹐西流則有時﹐因東風𨿽致西流﹐風息則其流亦復歸於海﹐其勢然也。凡江湖諸浦港﹐勢亦一同。」愨𨿽信其如此﹐然猶有說。蓋以昔視諸浦無倒注之患﹐而今乃有之。蓋昔無吳江岸之阻﹐諸浦𨿽暫有泥沙之壅﹐然百川湍流浩急﹐泥沙自然滌蕩﹐隨流以下﹐今吳江岸阻絕﹐百川湍流緩慢﹐緩慢﹐則其勢難以蕩滌沙泥﹐設使今日開之﹐明日復合。又聞秀州靑龍鎭入海諸浦﹐古有七十二會。蓋古之人以爲七十二會曲折宛轉者﹐蓋有深意﹐以謂水隨地勢東傾入海﹐𨿽曲折宛轉﹐無害東流也﹐若遇東風駕起﹐海潮洶湧倒注﹐則於曲折之間有所回激﹐而泥沙不深入也。後人不明古人之意﹐而一皆直之﹐故或遇東風﹐海潮倒注﹐則泥沙隨流直上﹐不復有阻。凡臨江湖海諸港浦﹐勢皆如此。所謂今日開之﹐明日復合者此也。今海浦昔日曲折宛轉之勢﹐不可不復也。夫利害掛於眉睫之間﹐而人有所不知。今欲泄三州之水﹐先開江尾﹐去其泥沙茭蘆﹐遷沙上之民﹔次疏吳江岸爲千橋﹔次置常州運河一十四處之斗門石碶堤防﹐管水入江﹔次開導臨江湖海諸縣一切港瀆﹐及開通茜涇。水旣泄矣﹐方誘民以築田圍。昨郟亶嘗欲使民就深水之中﹐疊成圍岸。夫水行於地中﹐未能泄積水而先成田圍﹐以狹水道﹐當春夏滿流浩急之時﹐則水當湧行於田圍之上﹐非止壞田圍﹐且淹浸廬舍矣﹐此不智之甚也。欲乞朝廷指揮下兩浙轉運司﹐擇智力了幹官員﹐分布諸縣﹐則不越數月﹐其工可畢。所有創橋疏通河港置斗門利便制度﹐不在規規而言也。今所畫《三州江湖溪海圖》一本﹐但可觀其大略﹐港瀆之名﹐亦布其一二耳。欲見其詳﹐莫若下蘇﹑常﹑湖諸縣﹐各畫溪河溝港圖一本﹐各言某河某瀆通某縣某處﹐俟其悉上﹐合而爲一圖﹐則纖悉若視於指掌之間也。鍔又睹秀州靑龍鎭有安亭江一條﹐自吳江東至靑龍﹐由靑龍泄水入海。昔因監司相視﹐恐走透商稅﹐遂塞此一江。其江通華亭及靑龍。夫籠截商稅利國﹐能有幾耶﹖堰塞湍流﹐其害實大。又況措置商稅﹐不爲難事。竊聞近日華亭﹑靑龍人戶﹐相率陳狀﹐情願出錢﹐乞開安亭江。見有狀在﹐本縣官吏未與施行。近又訪得宜興西滆湖有二瀆﹐一名白魚灣﹐一名大吳瀆﹐泄滆湖之水入運河﹐由運河入一十四處斗門下江。其二瀆在塘口瀆之南。又有一瀆名髙梅瀆﹐亦泄滆湖之水入運河﹐由運河入斗門﹐在吳瀆之南。近聞知蘇州王覿奏請開海口諸浦。鍔切謂海口諸浦不可開﹐今開之﹐不逾日﹐或遇東風﹐則泥沙又合矣。嘗觀《考工記》曰「善溝者﹐水嚙之﹔善防者﹐水淫之。」蓋謂上水湍流峻急﹐則自然下水泥沙嚙去矣。今若俟開江尾及疏吳江岸爲橋﹐與海口諸浦同時興功﹐則自然上流東下﹐嚙去諸浦沙泥矣。凡欲疏通﹐必自下而上。先治下﹐則上之水無不流﹐若先治上﹐則水皆趨下﹐漫滅下道﹐而不可施功力。其理勢然也。故今治三州之水﹐必先自江尾海口諸浦﹐疏鑿吳江岸﹐及置常州一十四處之斗門﹐築堤制水入江﹐比與吳江兩處分泄積水﹐最爲先務也。然鍔觀合開三州諸溝瀆﹐不必全藉官錢﹐蓋三州之民﹐憔悴之久﹐人人樂開﹐故半可以資食利戶之力也。今略舉其一二。若開江尾疏吳江岸爲橋﹐遷吳江岸東一村之民開地﹐復爲昔日之江﹐置一十四處之斗門﹐並築一十四條堤﹐制水入江。開莢薴幹﹑白鶴溪﹑白魚灣﹑大吳瀆﹑塘口瀆﹑宜興東蠡河已上﹐非官錢不可開也。若宜興之橫塘﹑百瀆﹐蘇州之海口諸浦﹑安亭江﹐江陰之季子港﹑春申港﹑下港﹑黃田港﹑利港﹐宜興之塘頭瀆﹐及諸縣凡有自古泄水諸溝港浜瀆﹐盡可資食利戶之力也。莫若先下三州及諸縣﹐抄錄諸道江湖海一切諸港瀆溝浜自古有名者﹐及供上丈尺料之工力之費﹐或系官錢﹐或系食利私力﹐期之以施工日月﹐同日開鑿﹐同日疏放。若或放水有先後﹐則上水奔湧東下﹐衝損在下開未畢溝港﹐以故須同日決放也。或者有謂﹕「昔人創望亭﹑呂城﹑奔牛三堰﹐蓋爲丹陽下至無錫﹑蘇州﹐地形東傾。古人創三堰﹐所以慮運河之水東下不制﹐是以創堰以節之﹐以通漕運。自熙寧﹑治平間﹐廢去望亭﹑呂城二堰﹐然亦不放綱運﹐何耶﹖」鍔曰「昔之太湖及西來眾水﹐無吳江岸之阻﹐又一切通江湖海故道﹐未嘗堙塞﹐故運河之水﹐嘗慮走泄入於江湖之間﹐是以置堰以節之。今自慶曆以來﹐築置吳江岸﹐及諸港浦一切堙塞﹐是以三州之水﹐常溢而不泄﹐二堰𨿽廢﹐水亦常溢﹐去堰若無害。今若泄江湖之水﹐則二堰尢宜先復。不復﹐則運河將見涸而糧運不可行﹐此灼然之利害也。又若宜興創市橋﹐去西津堰。蓋嘉祐中邑尉阮洪上言監司﹐就長橋東市邑中創一橋﹐使運河南通荊溪。初開鑿市街﹐乃見昔日橋柱尙存泥中﹐咸謂古爲橋於此也。又運河之西口﹐有古西津堰﹐今已廢去久矣。且古之廢橋置堰﹐以防走透運河之水﹐今也置橋廢堰﹐以通荊溪﹐則溪水常倒注入運河之內﹐今之與古﹐何利害之相反耶﹖鍔以謂古無吳江岸﹐眾水不積﹐運河髙於荊溪﹐是以創橋置堰﹐以防泄運河之水也。今因吳江岸之阻﹐眾水積而常溢﹐倒注運河之內﹐見以創橋廢堰﹐見利而不見害也。今若治吳江岸泄眾水﹐則運河之水﹐再防走泄﹐當於北門之外﹐創一堰可也。其利害蓋如此也。」或又曰「切觀諸縣髙原陸野之鄕﹐皆有塘圩﹐或三百畝﹐或五百畝﹐爲一圩。蓋古之人停滀水以灌漑民田。以今視之﹐其塘之外皆水﹐塘之中未嘗滀水﹐又未嘗植苗﹐徒牧養牛羊畜放鳧雁而已。塘之所創﹐有何益耶﹖」鍔曰「塘之爲塘﹐是猶堰之爲堰也。昔日置塘滀水﹐以防旱歲﹐今自三州之水﹐久溢而不泄﹐則置而爲無用之地。若決吳江岸泄三州之水﹐則塘亦不可不開以滀諸水﹐猶堰之不可不復也。此亦灼然之利害矣。苟堰與塘爲無益﹐則古人奚爲之耶﹖蓋古之賢人君子﹐大智經營﹐莫不除害興利﹐出於人之未到。後人之淺謀管見﹐不達古人之大智﹐顚倒穿鑿﹐徒見其害而莫見其利也。若吳江岸止知欲便糧道﹐而不知遏三州之水﹐反以爲害。又若廢靑龍安亭江﹐徒知不漏商旅之稅﹐又不知反狹水道以遏百川。今之人所以不如古者﹐凡如此也。」鍔切觀無錫縣城內運河之南偏有小橋﹐由橋而南下﹐則有小瀆﹐瀆南透梁溪瀆有小堰﹐名曰單將軍堰﹐自橋至梁溪﹐其瀆不越百步﹐堰𨿽有﹐亦不渡船筏﹐梁溪卽接太湖。昔所以爲此堰者﹐恐泄運河之水。昔熙寧八年﹐是歲大旱﹐運河皆旱涸﹐不通舟楫。是時鍔自武林過無錫﹐固見將軍堰﹐旣不渡船筏﹐而開是瀆者﹐古人豈無意乎﹖因語與邑宰焦千之曰「今運河不通舟楫﹐切睹將軍堰接運河﹐去梁溪無百步之遠﹐古人置此堰瀆﹐意欲取梁溪之水以灌運河。」千之始則以鍔言爲狂﹐終則然之。遂率民車四十二管﹐車梁溪之水以灌運河﹐五日河水通流﹐舟楫往來。信夫古人經營利害﹐凡一溝瀆﹐皆有微意﹐而今人昧之也。嘗見蘇州之茜涇﹐昔範仲淹命工開導﹐以泄積水以入於海。當時諫官不知蘇州患在積水不泄﹐咸上疏言仲淹走泄姑蘇之水。蓋不知其利﹐而反以爲害。今茜涇自仲淹之後﹐未復開鑿﹐亦久堙塞。鍔存心三州水利﹐凡三十年矣。每睹一溝一瀆﹐未嘗不明古人之微意﹐其間曲折宛轉﹐皆非徒然也。鍔今日之議﹐未始增廣一溝一瀆﹐其言與圖符合。若非觀地之勢﹐明水之性﹐則無以見古人之意。今並圖以獻﹐惟執事者上之朝廷﹐則庶幾三州憔悴之民﹐有望於今日也。

貼黃

其圖畫得艸略﹐未敢進上。乞下有司計會單鍔別畫。

一﹑先開吳江縣江尾茭蘆地。

一﹑先遷吳江沙上居民﹐及開白蜆江通靑龍鎭﹐又開靑龍鎭安亭江通海。

一﹑先去吳江土爲千橋。

一﹑先置常州運河斗門二十四所﹐用石碶並築堤﹐管水入江。

一﹑次開夾薴幹﹑白鶴溪﹑白魚灣﹑塘口瀆﹑大吳瀆﹐令長塘湖﹑滆湖相連﹐走泄西水﹐入運河﹐下斗門入江。

一﹑次開宜興百瀆﹐見今只有四十九條﹐東入太湖。

一﹑次開蘇州茜涇﹑白茅﹑七鴉﹑福山﹑梅裏諸浦及茜涇。

一﹑次開江陰下港﹑黃田﹑春申﹑季子﹑竈子諸港。

一﹑次開宜興東西蠡河。

一﹑次根究諸臨江湖海諸縣﹐凡泄水諸港瀆﹐並皆疏鑿。

伍堰水利

昔錢舍人公輔爲守金陵﹐常究伍堰之利。𨿽知伍堰之利﹐而不知伍堰以東三州之利害。鍔知三州之水利﹐而未究伍堰以西之利害。一日﹐錢公輔以世之所爲伍堰之利害﹐與鍔參究﹐方知始末利害之議完也。公輔以爲伍堰者﹐自春秋時﹐吳王闔閭用伍子胥之謀伐楚﹐始創此河﹐以爲漕運﹐春冬載二百石舟而東﹐則通太湖﹐西則入長江﹐自後相傳﹐未始有廢。至李氏時﹐亦常通運﹐而置牛於堰上﹐挽拽船筏於固城湖之側。又嘗設監官﹐置廨宇﹐以收往來之稅。自是河道澱塞﹐堰埭低狹﹐虛務添置者﹐十有一堰。往來舟筏﹐莫能通行﹐而水勢遂不復西。及遇春夏大水﹐江湖泛漲﹐則園頭﹑王母﹑龍潭三澗﹐合爲一道﹐而奔衝東來﹐河之不治﹐愈可見也。今若開深故道﹐而存畱銀林﹑分水二堰﹐則諸堰盡可去矣。所欲存二堰者﹐蓋本處地勢﹐自銀林堰以西﹐地形従東迆邐西下﹐自分水堰以東﹐地形従西迆邐東下﹐而其河自西壩至東壩十六里有餘﹐開淘之際﹐須隨逐處地形之髙下以浚之﹐然後江東兩浙可以無大水之患。然銀林堰南則通建平﹑廣徳﹐北則通溧水﹑江寧﹐又當增修髙廣﹐以俟商旅舟船往還之多﹐可以置官收稅﹐如前之利。此伍堰所以不可不復也。今莫若治伍堰。使上之水不入於荊溪﹐而由分水﹑銀林二堰﹐直歸太平之蕪湖﹐下治吳江之岸爲千橋﹐使太湖之水東入於海中﹐治百瀆之故道﹐與夫蘇﹑常﹑湖三州之有故道旁穿於太湖者。𨿽不可縷舉﹐而槪可以迹究也。難者曰「𨿽復伍堰﹐柰何伍堰之側山水東下乎﹖復堰無益也。」鍔答曰「由伍堰而東注太湖﹐則有宣﹑歙﹑池﹑廣徳﹑溧水之水﹐苟復堰﹐使上之水不入於荊溪﹐自余山澗之水﹐寧有幾耶﹖比之未復﹐十須殺其六七耳。」難者乃服。

﹝按﹕宋神宗元丰間議興水利﹐蘇文忠公知杭州﹐上封事。獻單鍔書﹐史不槪載。且罹中丞李定﹑舒亶劾奏﹐非神宗決桑田之詠﹐幾釀大禍矣。蓋其時以蘇公見忌﹐而豈有於錄鍔哉。易曰﹕屯其膏﹐施未光也。鳴呼﹗南渡之治﹐可以鑑矣。

歸震川曰﹕太湖入海之道﹐獨有一路﹐所謂吳淞者。顧江自湖口﹐距海不遠﹐有湖泥塡淤﹐反土之患爲民所占﹐所以淞江日隘。昔人別鑿港浦﹐以求一時之利﹐而淞江之勢日失﹐海口遂至湮塞﹐豈非治水之過歟﹖宜興單鍔著書﹐爲蘇子瞻所稱。然欲修伍堰開夾薴干瀆以截西來之水﹐使不入太湖﹐不知揚州藪澤﹐天所以瀦東南之水也。今以人力遏之﹐夫水爲民之害﹐亦爲民之利。就使太湖漧枯﹐於民豈爲利哉﹖治吳之水﹐宜專力於松江。松江旣治﹐則太湖之水東下﹐而餘水不勞力矣。或曰﹕《禹貢》「三江旣入﹐震澤底定。」吳地尙有東江﹑婁江與松江﹐爲三震澤。所以入海﹐非一江也。曰﹕張守節《史記正義》云﹕一江西南上太湖爲松江﹐一江東南上至白蜆湖爲東江﹐一江東北下曰婁江。本言二水皆松江之所分流﹐水經所謂長瀆。歷河口東則松江出焉。江水奇分謂之三江口者也﹐而非《禹貢》之三江。大抵說三江者不一﹐惟郭景純以爲岷江﹑浙江﹑松江爲近。蓋經特紀揚州之水﹐今之揚子﹑錢塘江﹑松江並在揚州之境﹐而松江由震澤入海﹐經蓋未之及也。由此觀之﹐則松江獨承太湖之水﹐其源近不可比。儗楊子江而深闊﹐當與相雄長。範蠡云「吳之與越﹐三江環之。」夫環吳越之境﹐非岷江﹑浙江﹑松江而何﹖則古三江並稱無疑﹐故治松江則吳中必無他水之患。然必令深闊與楊子對埒而後可﹐言復禹之績也。【按﹕此以岷江﹑松江﹑錢塘江爲三江﹐與蔡注不同。更參之﹐按太湖﹕《禹貢》曰震澤﹐《爾雅》曰具區﹐《左傳》曰笠澤﹐《史記》曰五湖﹐皆此也。五湖者﹐張勃《吳錄》云﹕周行五百里故名。虞仲翔云﹕東通長洲﹑松江﹐南通烏程﹑霅溪﹐西通義興﹑荊溪﹐北通晉陵﹑滆湖﹐東連嘉興﹑韭溪﹐水凡五道﹐故謂之五湖。按今湖中自有五湖曰﹕菱湖﹑莫湖﹑遊湖﹑貢湖﹑胥湖﹐五湖之外又有三小湖﹕梅梁湖﹑金鼎湖﹑東臯裏湖﹐總謂之太湖。】宜興有三湖﹕太湖﹑滆湖﹑洮湖﹐洮湖又在滆湖西北﹐義興記太湖﹑射湖﹑貴湖﹑陽湖﹑洮湖﹐是謂五湖。﹞

進單鍔吳中水利書

蘇軾

元祐六年七月二日﹐翰林學士承旨左朝奉郎知制誥兼侍讀蘇軾狀奏。右臣竊聞議者多謂吳中本江海大湖故地﹐魚龍之宅﹐而居民與水爭尺寸﹐以故常被水患。蓋理之當然﹐不可復以人力疏治。是殆不然。

臣到吳中二年﹐𨿽爲多雨﹐亦未至過甚﹐而蘇﹑湖﹑常三州﹐皆大水害稼﹐至十七八﹐今年𨿽爲淫雨過常﹐三州之水﹐遂合爲一﹐太湖﹑松江﹐與海渺然無辧者。蓋因二年不退之水﹐非今年積雨所能獨致也。父老皆言﹐此患所従來未遠﹐不過四五十年耳﹐而近歲特甚。蓋人事不修之積﹐非特天時之罪也。

三吳之水﹐瀦爲太湖﹐太湖之水﹐溢爲松江以入海。海水日雨潮﹐潮濁而江淸﹐潮水常欲淤塞江路﹐而江水淸駛﹐隨輒滌去﹐海口常通﹐故吳中少水患。昔蘇州以東﹐官私船舫﹐皆以篙行﹐無陸挽者。古人非不知爲挽路﹐以松江入海﹐太湖之咽喉不敢鯁塞故也。自慶曆以來﹐松江始大築挽路﹐建長橋﹐植千柱水中﹐宜不甚礙。而夏秋漲水之時﹐橋上水常髙尺餘﹐況數十里積石壅土築爲挽路乎﹖自長橋挽路之成﹐公私漕運便之﹐日葺不已﹐而松江始艱噎不快﹐江水不快﹐軟緩而無力﹐則海之泥沙隨潮而上﹐日積不已﹐故海口湮滅﹐而吳中多水患。近日議者﹐但欲發民浚治海口﹐而不知江水艱噎﹐𨿽暫通快﹐不過歲餘﹐泥沙復積﹐水患如故。今欲治其本﹐長橋挽路固不可去﹐惟有鑿挽路於舊橋外﹐別爲千橋﹐橋谼各二丈﹐千橋之積﹐爲二千丈﹐水道松江﹐宜加迅駛。然後官私出力以浚海口﹐海口旣浚﹐而江水有力﹐則泥沙不復積﹐水患可以少衰。臣之所聞﹐大略如此﹐而未得其詳。

舊聞常州宜興縣進士單鍔﹐有水學﹐故召問之﹐出所著《吳中水利書》一卷﹐且口陳其曲折﹐則臣言止得十二三耳。臣與知水者考論其書﹐疑可施用﹐謹繕寫一本﹐繳連進上。伏望聖慈深念兩浙之富﹐國用所恃﹐歲漕都下米百五十萬石﹐其他財賦供饋不可悉數﹐而十年九澇﹐公私凋獘﹐深可湣惜。乞下臣言與鍔書﹐委本路監司躬親按行﹐或差彊幹知水官吏考實其言﹐圖上利害。臣不勝區區。謹錄奏聞﹐伏候敕旨。

﹝單鍔字季隱﹐宜興人錫之弟。登嘉祐四年進士﹐己亥畱輝榜不就官﹐獨乘一小舟﹐徧歷三州﹑蘇﹑常﹑湖水道。經三十年﹐一溝一瀆無不周覧考究。著《吳中水利書》。蘇軾知杭州時﹐嘗錄其書進於朝﹐不果行﹐遂隱居不仕。李公擇志其墓云「才不竟於所用﹐命不副於所學。」後至明時﹐夏原吉治水﹐疏吳江水門﹐浚宜興百瀆。周忱撫吳﹐修築溧陽二壩﹐皆如鍔策。鍔墓在頥山之右。﹞

