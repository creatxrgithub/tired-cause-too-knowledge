赤松山誌《赤松山誌》一卷﹐宋倪守約撰。守約﹐未詳何許人﹐書前有自序﹐稱「捨家辭父母﹐來投師資」。又自署松山羽士﹐知爲道流。書中稱眞廟﹑神廟﹑孝廟﹑寧廟﹐知爲宋人。人物之末稱咸淳年號﹐知作於度宗時矣。其書首敍皇初起﹑皇初平兄弟仙迹﹐以著是山之靈異﹐爲全書綱領。次﹐丹類。次﹐洞穴類。次﹐山類。次﹐水類。次﹐宮宇類。次﹐人物類。次﹐制誥類。次﹐碑籍類。書末又有正統四年﹑明英宗禦制﹑數行非詩非文﹑似乎聮額﹐與此書篇頁不相屬﹐蓋後人所附入。明代刻本喜於竄亂古書﹐往往如是﹐今刪汰不錄﹐以存守約之舊焉。

序

余自髫齡慕希夷氏之風﹐覬爲葛天氏之民﹐家寓松山之左﹐耳所聞﹐目所見﹐凡赤松子﹑二皇君得道之由來﹐𨿽未能詳知而歷貫﹐亦已黙契乎胸中矣。遂捨家辭父母﹐來投師資﹐粵自承恩備﹐冠裳末數﹐積今四十餘年。晨香夕燈﹐未嘗敢懈﹐每靜坐丹晨﹐靖中無他念想﹐惟恐靈蹤仙迹無以啟迪後人耳。家山舊有刋本﹐事實歲久而磨滅不存。余曰﹐旣爲二皇君之子孫﹐忝沖和先生之餘裔﹐其後使祖師之道不顯乎﹖乃采摭源流﹐舉其宏綱﹐撮其機要﹐定爲一編﹐號曰《赤松山誌》﹐俾來者有可考焉。若夫神仙傳記之所錄﹐經典碑銘之所載﹐父老之所傳﹐風月之所詠﹐觀乎此﹐則不待旁搜而後知之也。偈曰﹕

掛一漏萬﹐擇焉而不精﹐語焉而不詳﹐則負罪其奚以文。

松山羽士竹泉倪守約序

按傳記云﹐郡人徐氏遇而得仙。徐氏﹐今日壺天眞人奕碁之所﹐今曰碁盤其所由來者。漸矣﹐眞人旣遇赤松子﹐乃隠匿名字﹐寄籍於上霄優洞天之左而修煉靈元﹐卒能乘雲禦气﹐賓於帝庭﹐眞人旣不昡世故﹐時代亦不可考。然流福一方民﹐到於今﹐受其賜修煉之所﹐今曰壺屏俱有祠焉。凡遇祈禱守宰﹐必迎奉香火﹐求請聖水﹐每歲一郡士民祭祀﹐日以爲常。

赤松山誌

○二皇君

丹溪皇氏﹐婺之隠姓也。皇氏顯於東晉。上祖皆隠徳﹐不仕。明帝太寜三年四月八日﹐皇氏生長子﹐諱初起﹐是爲太皇君。成帝咸和三年八月十三日生次子﹐諱初平﹐是爲小皇君。二君生而頴悟﹐俊拔秀聳﹐有異相。小君﹐年十五﹐家使牧羊﹐遇一道士﹐愛其良謹﹐引入於金華山之石室。蓋赤松子幻相而引之﹐小君卽煉質其中﹐絕棄世塵﹐追求象罔。且謂「朱髓之訣﹐指掌而可明﹔上帝之庭﹐鞠躬而自致」﹐積世累功﹐踰四十稔。

大君念小君之不返﹐巡歷山水﹐尋覓蹤迹而不得見。後於市中復遇一道士﹐善卜就占之。道士曰「金華山中有牧羊兒﹐非卿弟耶﹖」遂同至石室﹐此亦赤松子幻相而引之兄弟相見。且悲且喜﹗

大君問曰﹕羊何在﹖

小君曰﹕近在山東。

及大君往視﹐了無所見﹐惟見白石無數。

還謂小君曰﹕無羊。

小君曰﹕羊在耳﹐但兄自不見。

便俱往山東。小君言叱吒﹐於是白石皆起﹐成羊數萬頭。今臥羊山卽是其所。

大君曰﹕我弟得神通如此﹐吾可學否﹖

小君曰﹕惟好道便得。

大君便棄妻子﹐畱就小君﹐共服松脂茯苓。至五千日﹐能坐在立亡日中無影﹐有童子之色。修道旣成﹐還鄕省親﹐則故老皆無者。

今石室之下有洞焉﹐蓋二君深隠之祕宮也。二君以服脂苓方教授弟子﹐南伯逢等其後傳授又數十人得仙。《神仙傳》曰﹕二君得道之後﹐大君號魯班﹐小君亦號赤松子。此蓋二君不眩名驚世故。詭姓遁身以求不顯﹐此乃祖述赤松子稱黃石公之遺意也。二君道備於松山絕頂﹐爲煉丹計。丹成﹐大君則鹿騎﹐小君則鶴駕乘雲上升﹐今大蕢山卽是也。二君旣仙﹐同邦之人相與謀而置棲神之所﹐遂建赤松宮﹐偕其師赤松子而奉事焉。召學其道者而主之﹐自晉而我朝﹐香火綿滋﹐道士常盈百﹐敬奉之心未有涯也。

按《山錄》﹐南嶽衡山太虛眞人得道處﹐玉帝命小皇君主之﹐賜神姓崇﹐名■﹝山屾昌﹐上中下﹞﹐號司天﹐主世界分野。孝廟淳熈十六年﹐封大君爲衝應眞人﹔小君爲養素眞人﹐理廟景定三年﹐加封大君衝應淨感眞人﹐封小君養素淨正眞人﹐猗歟休哉﹐大道流行﹐正教恢闡﹐福庇於婺﹐垂千萬年。

○丹類

遺丹

按《遺丹記》云﹐二皇君煉丹成道而上升﹐丹竈故基與井俱存。遺丹在山﹐變現不常﹐或大或小﹐或近或逺﹐人多目擊﹐不可數舉。丹山遇夜及昏﹑或陰晦或煙雨﹐必霏霏如日出光﹐豈非遺丹之洞煥歟﹖今略摭一二言之。

守山道士吳奉師﹐常蓄白雞伺曉。一日聞雞驚鳴﹐舉首視之﹐乃啄一物﹐微似彈丸﹐有五彩光﹐卽以合格之亟﹐招同袍作禮及偕來啟合﹐丹已去矣。又﹐守山道士沈應符﹐至更初﹐見窗外光彩閃爍﹐遂開戶視之﹐有物大如雞子﹐其光漸逺。又﹐卽前其光愈逺復歸戶﹐其光照窗如初﹐殊不知﹑山神訶護可逺觀而不可褻翫焉。

丹竈

竈如三級壇﹐上有丹鼎。

丹基

在丹山太淸殿之左。以眞陽所聚﹐遇雪不積﹐艸木不萎。

○洞穴類

洞元洞天

系三十六洞天﹐亦名金華洞天﹐與赤松山相接﹐分上中下三洞。上曰朝眞﹐中曰冰壺﹐下曰雙龍。奇偉峻拔﹐巖穴奮踞﹐風雲凝互﹐气勢磅礡。上逼斗牛之輝﹐下接羅浮之脈。上洞有石眞人﹐儼然臨跨﹐莫測端倪。中洞有水簾直下﹐寒玉橫飛﹐其間有石像石筍等﹐按之仙經﹐知其有異﹐山神守衛﹐不通塵迹。下洞有石龍虎獅象麟鳳鐘鼓之類﹐難可枚數。又有雪山等處。鄱陽湯中曽有詩曰「金堂玉室相掩映﹐珠簾翠箔誰褰開」。蓋以洞中有「動用什物﹑室宇戶牖」故也。下洞門極低﹐非舟不可入。旣入﹐非燭不可見。此洞天原系赤松所轄。據《博異志》云﹕皇氏兄弟得道遊止之地。《洞天福地誌》云﹕郡人皇氏於此學道﹐凡投告龍簡﹐必至焉。理廟嘉熈間﹐祈嗣告盟於此﹐宮中有禦醮靑詞碑可考。

優遊洞

在上霄﹐去宮十里﹐去壺屏一望之隔。洞門髙五尺許﹐入門則廣髙二三丈﹐自左升梯而上。又於上扶梯﹐而入其中。舉而視之﹐則虛曠如大廈數十間之廣。又出於三十六洞天之外﹐煙霞交鎖﹐石髓流英﹐父老所傳則曰壺天眞人所治之區﹐二皇君校籍之所﹐潛齋王公埜亦畱題曰﹕

上霄非晚出﹐煙霞寄孤嶠﹐靑廣旣欝欝﹐白乳仍皭皭。

徐眞人有祠其側。

石室洞

在螺螄巖之側﹐卽赤松子引小皇君入山修道之所。上則石室﹐髙深丈餘﹐方廣相等﹐洞在其左。自二皇君得道之後﹐洞門深鎖人不可到。

○山類

金華山

周回數十里﹐卽赤松山是也。《抱朴子》云﹐此地可以居神﹐免罹洪水之患。漢三十代天師虛靜先生張君好善﹐嘗一日遊歷﹐慨慕赤松子之風﹑二皇之迹﹐乃畱詠曰﹕

家在白雲中﹐約住赤松子。

揭來此山遊﹐龍虎鎭相似。

金華莫外求﹐黃茅已如此。

煉丹山

髙數千尋﹐去宮五里﹐自宮左循坦途而去﹐至山下度小橋﹐由峻嶺而上。其上平曠﹐景物不凡﹐一望數百里﹐近在目睫。蓋二皇君煉丹之所﹐其上有庵﹐歲差道士主之。丹光洞﹐煥輝潤艸木﹐山中凡可以爲藥者三百餘種﹐梁沈約爲本郡太守﹐有詩紀之﹕

朋來握石髓﹐賓至駕輕鴻。

都令人徑絕﹐惟使雲路通。

紹興間﹐降香祈福於此。其下有仙田﹐凡一二里﹐細碎不成片段。逺望髙下若階級﹐相傳以爲二皇君植靈苗胡麻之地﹐自五代以來嘗以種香黍﹐每歲必以進貢。唐本觀道士舒道紀有詩云「至今丹井水﹐香滿此山田」。後因雜種五榖而此田所出不復可進矣。

臥羊山

周回數十里﹐其髙數十尋﹐正與赤松宮相對﹐卽小皇君叱石成羊之地。其上石羊﹐現沒無常﹐山神訶護﹐不容凡人有所希覬﹐林木茂盛﹐深不可入。東坡先生嘗有詩讚之曰﹕

先生養生如牧羊﹐放之無何有之鄕。

止者曰止行者行﹐先生超然坐其旁。

挾冊讀書羊不亡﹐化而爲石起復僵。

流涎磨牙笑虎狼﹐先生指呼羊服箱。

又太學博士三山鄭士懿來此﹐曽有詩曰﹕

見羊疑是巳叱石﹐

見石翻疑未叱羊﹐

非石非羊何所見﹐

這些意思難商量。

大蕢山

宮之東一里而近。乃二皇君飛舉之地﹐俗呼爲墮墜山。以山勢自壺屏奔龍而下﹐蟠結於此﹐岌岌其勢故也。

聖石山

在臥羊山左宮之南﹐其山相對﹐隔溪皆田也。向有十數巨石在田中﹐其廣數圍﹐妨礙耕作﹐乃禱於二皇君。次曉則石巳飛過山旁﹐眾嘆神異﹐指爲聖石。二皇差仙官主之。

螺螄巖

在石室之左。其巖內竅通於石洞外﹐有峉岝之形﹐有空洞之象﹐巖勢盤折﹐若螺螄﹐就以爲名。

劉道巖

在螺螄巖之左。昔有學道者劉道巖於此得道而去。

壺屏

在優遊洞之左。壺天眞人修煉之所﹐此處實地﹐履之空空﹐有聲虛處﹐隨足陷沒不可舉。

○水類

小桃源

在宮之側。宮內自左廡﹐可問桃源之津﹐溯流而前﹐泉石相搏﹐無風而濤。行且百步﹐有亭曰「物外」。又百步﹐橫澗爲橋﹐榜曰﹕三峽驚濤怒號前﹐莫知所窮後不見。其所止殆與塵世相隔﹐過盤石﹐臨浚流﹐不特與物外異﹐亦與三峽異。橫絕一小橋﹐有亭在大石上﹐曰﹕石弘。又溯而上﹐潺湲不竭﹐度傑石﹐而後可據槁梧而坐﹐丹山可由玆而上﹐此乃二皇君三元八節﹐邀集羣仙校籍之所。山中人早行﹐嘗有聞如官府考掠聲。遲明尋覓﹐則又杳無所見。昔有棲碧﹑禦風﹑泠然等處﹐今不復存。東萊呂先生有記﹐以紀其勝。

丹井

在丹山左隅。二皇君得道﹐將欲飛舉﹐乃爲。石屏上有石荷﹐蓋與龕相類﹐奉所事石老君於內﹐而埋井中﹐不使後人知神仙蹤迹及井所在﹐卻以他井代之。其中泉﹐冬夏不涸﹐可以治病﹐神濟無方。後有慢道者厭觸之﹐其泉不通﹐此井自塞。守山道士方以井閉爲懼﹐二皇君乃親降指示﹐故井因忽不見﹐亟鳩工掘土﹐則見所藏老君在龕中顏色嚴古﹐冠裳坐扆皆肅整﹐殆若天降﹑眾共驚愕﹐乃奉祠於太淸殿。今之丹井實故井也。梁國葛惟肖乃稚川耳孫﹐有詩紀之曰﹕

煉厥紫河車﹐汲此太陰精。

鉛男沈玉洞﹐汞女隠金城。

蓋爲是也。

聖石灣

在宮前送客亭下。聖石山之左﹐中有聖石屹立﹐不動。壺天眞人曽豢龍於此。

淸水潭

在宮之右﹐過淸亭之前。昔有一大石羊在此﹐神仙恐爲凡人所得﹐其羊竟滚入潭中而不可見。皇佑間﹐洪水沖倒鐘樓﹐鐘亦滚入其中﹐竟失其所。至今﹐凡遇有風淸月白之夜﹐遂聞其下鏗堅琳瑯之韻﹐以合步虛之節。

○宮宇類

寶積觀

卽赤松宮。按觀碑﹐自二皇君因赤松子傳授以道而得仙﹐同邦之人議曰﹕崆峒訪道﹐帝王有順風之請﹔瀨鄕立祠﹐桑梓置棲神之所﹐玆爲勝地﹐可得忽乎﹗遂建赤松宮眞廟。大中祥符元年﹐始攺今額宮﹐與臥羊山相對﹐宮前有二派水合爲一流﹐其一自上霄而下﹐其一自碁盤穿小桃源而下。宮內由左廡而上﹐可問桃源之津﹐由右廡而入﹐可尋濯纓枕流之勝。又數步﹐可坐過淸亭而觀漱玉﹐徘徊官廳﹐可覽騷人勝士之風月﹑朝廷所降禦書及石刻並誥勅等﹐見奉安於宸翰堂宮中。自從衝眞董先生立名於東京中太乙﹐而顯道振宗﹐代不乏人﹐自紫虛黃先生重興觀業而規矩一新。

金華觀

在雙龍洞側。掌三洞香火﹐元系赤松下觀。

雲巢庵

在丹山上。有屋數十楹﹐宮中歲差道士往主之﹐非惟巡掌形勝。士大夫捫松蘿而訪仙者﹐則儐相遊覽焉。

太淸殿

在丹山上﹐雲巢之側。今奉事石老君香火。

二皇君祠

在大蕢山下。守宰謁告必至焉。範峻有詩云﹕

靈祠千古余眞迹﹐祠下老松髙百尺。

仙子騎鯨去不歸﹐幾回借問山中石。

壺天眞人祠

在優遊洞前。一在壺屏﹐一在碁盤﹐一在宮內﹐禱祈不絕。

聖石仙官祠

在聖石灣。左首掌聖石﹐按《讖記》云﹐此石乃金寶所化﹐能現光彩﹐故二皇君令仙官主之。

丹山仙官祠

在丹山上﹐雲巢庵之側。每遇丹光吐納﹐必由於玆。民有禱祈﹐動無不應。凡有登丹山而不加敬者﹐必有彰報之驗而俾隆信道之心。

雲臺觀

在城西十里外﹐名曰鮑垕。元是羅仙姑兄弟二人修道之庵﹐曽遇白衣仙人而不火食。繼有何仙姑兄弟二人復紹此庵。請牒爲女冠﹐亦八十餘而後化。赤松主首移﹐請蘭溪廢額以隸屬赤松下觀云。

凝神庵

在城西十里外﹐去溪陂塘一里﹐乃朱宗師退修之地。宗師勇退觀事﹐結庵於此﹐以奉父母香火﹐誓絕人事而戶外之履滿。鄕宦多訪焉。潛齋王公埜有詩詠之﹕

拋卻林泉趣﹐艸庵臨近村。

兩窗吞日月﹐一室養乾坤。

菊露秋籬重﹐松風午枕暄。

蒲團數胎息﹐不肯學旁門。

後數年﹐遭遇理廟﹐賜凝神齋髙士。遂以爲名﹐其後又復得禦書「凝神」二字﹐因以爲額。

○人物類

舒先生

先生名道紀﹐唐代人也。生長於婺﹐爲赤松黃冠師。存心養性之外﹐惟以文墨自娛。名公逓相推敬﹐遊歷江湖﹐在處寄其風月之章﹐時有薦之於朝而錄用之則又拂袖而去。若將浼焉﹐埋光鏟彩﹐不求名聲﹐自號華陰子。常與禪月大師貫休爲莫逆交﹐日夕瞻仰二皇君之祠﹐若意交神會﹐人莫測其遇與不遇也。曽有詩曰﹕

松老赤松源﹐松間廟宛然﹐

人皆有兄弟﹐誰共得神仙。

雙鶴衝天去﹐羣羊化石眠。

至今丹井水﹐香滿此山田。

其後修煉亦卻食﹐不疾而化。又數年﹐有於赤城見之者。

衝眞董先生

先生名惟玆﹐好學篤文﹐不事生業。隠寄赤松﹐解悟經品。思通神會﹐時貴以先生名﹐薦之於神廟﹐名試諸經﹐理義敷暢﹐上悅﹐賜度牒﹐爲赤松黃冠師。繼賜衝眞師號﹐及紫衣。未幾掌東京中太乙﹐事及哲廟。元佑間乃丐歸家山。上嘉之﹐復勅領寶積觀事。

紫虛洞靈黃先生

先生名彥達﹐字行可﹐本郡人。其家去觀二十里﹐紫虛洞靈其師號也。博學羣書﹐精於唐宋之詩﹐後遇至人授之以祕術﹐於是諸大法無不參行﹐救人疾苦﹐禱祈響應﹐四方歸向﹐皆目之曰黃眞人。至紹興間﹐主觀事凡三十餘載。一新觀增置田畆道行﹐賴其休庇﹐至今無乏。嘗置靈機堂﹐爲修存導養計﹐得暇則以琴棋自娛。

至樂先生盛君

先生名曠﹐字符放﹐武林人也。其母夢吞五色光而有姙。自十歲學道於金華三洞﹐及十五六﹐遷寓赤松﹐呵呬外﹐喜吟詠。凡寓於物﹑入於題者﹐必發而言之。有《華松篇》一帙。蓋取金華赤松居處之意也。黙朝內煉﹐靡所不解。紹興間﹐因內嬪傳其斬赤龍之道﹐髙廟聞其名﹐詔寫其容而召之﹐乃野入覲上﹐賜坐談玄﹐館於玉津園。尋降﹐賜禦書扇。又命其勘校道書﹐繼而奏請如蜀之靑城等處。蒙恩允﹐又賜空名度牒數道﹐以資餱糧之費。及回入覲﹐上賜「至樂先生」之號及金玉等物。謝恩還山﹐遂於宮中卓一小庵曰﹕迎晹。先生尢精於易﹐時與鶴山劉大辯講析其中。又於所泊處﹐命曰﹕至樂窩。愈黙修煉。嘗獨吟曰﹕

刋名紫簡羣魔賓﹐扶桑暘谷奏玉晨。

控駕三素輔翊宸﹐敢忘南嶽魏夫人。

年七十餘﹐趺坐而化。

沖和先生周君

先生名大川﹐字巨濟﹐號澄齋﹐本郡人也。自幼入道﹐潛心宗風。承恩後﹐有術者相之曰﹐此人必可一言悟主。及年徳俱備﹐寜廟聞其名﹐乃詔入覲館於髙士堂﹐尋奉萬壽香火﹐上甚禮貌之。乃爲家山申請免和買雜敷﹐仍立山門道正司。又數年﹐謝絕軟紅﹐歸養故業。眾又挽爲家山主人﹐愛常住﹐毫髮無欺﹐贍眾無乏。莊田負逋﹐則捐已資而代償﹐讙聲載道。若夫吟詠紓情﹐橫琴樂道﹐人所不能易及也。與通妙先生易君如剛爲莫逆之交。嘉定間﹐上猶愛念二人﹐俱賜象簡。又俱賜先生道號﹐其所得禦書﹐見崇奉於沖和道院之禦書閣。

道錄吳先生

先生名養浩﹐平生讀書不倦﹐十行俱下。遊歷江湖則與雲泉髙士楊休文爲文章友﹐玩弄筆硯。朝中公卿皆屈禮招致之。紹定間﹐文聲日振﹐理廟聞其名﹐召入覲﹐令主太乙。自是聖眷彌篤﹐宣賜不一﹐積階至左街道錄。年七十餘而化。

宗師朱先生

先生名知常﹐字久道﹐號此山。本郡人也。先生通儒學﹑明釋老﹐平生茹素﹐常曰﹕功名不足凂我慨從赤松子遊﹐爲黃冠師。未半世﹐兩住家山﹐道尊人服。寶佑丙辰﹐裕齋制置馬相公光祖﹐以檄召主茅山玉晨﹐未幾﹐司徒髙士師坦以先生聞於理廟﹐移鎭崇禧。次年﹐蒙恩召主佑聖觀﹐遷左街鑑義。凡遇雨暘﹐祈禱屢應﹐上悅﹐遷凝神齋髙士。開慶間﹐北兵渡江﹐犯鄂渚﹐於是上命立壇借陰兵助戰﹐有驗﹐賜左街道錄及象簡香合杯盤錢幣。至景定四年﹐適茅山上淸經籙。嗣教宗師闕員﹐上特禦筆﹐以先生名爲四十一代宗師。先生少學易於鄕先生盧端叔﹐後得易說於池陽周元舉﹐遂以見聞﹐集爲一編﹐進之於上。先生得易之道﹐知進退之機。咸淳乙丑﹐浩然有歸志﹐乃於房院之後﹐築小庵以自娛。

○制誥類

赤松淩虛眞君制

勅。

道無方體﹐供物之求﹐兆見機祥﹐發於感忽。

赤松眞君﹐紀於遷錄﹐神農之師﹐雨暘並時﹐有求必應。

一方所仰﹐千載若存。

祗答靈休﹐用申茂典﹐可加號赤松淩虛眞君。

元符二年制

二皇君誥

勅。

黃老之學﹐𨿽以虛無爲主﹐澹泊爲宗﹐而原其用心﹐實以善利愛人爲本。

初起眞君﹑初平眞君﹐爾生晉代﹐隠於金華。

叱石起羊﹐以爲得道之驗﹔

汲井愈疾﹐益廣救人之功。

巋然仙宮﹐赫爾廟貌﹐一方所恃﹐千載若存。

東陽之民﹐合辭以請﹕其按仙品﹐崇以美名﹐緬想靈斿﹐鑑吾褒典。

初起眞君可特封衝應眞人

初平眞君可特封養素眞人

淳熈十六年六月十七日加封

勅。

至眞【闕】妙﹐昉於莊老之論﹔神山之事﹐盛於秦漢以來。

然超乎冥漠之無形﹐而邈若昭彰之有驗。

第一位﹐衝應眞人﹐第二位﹐養素眞人﹐惟爾兄弟﹐流芳史書。

石叱而能起﹐成形丹存而尙畱余焰。駕霧騰雲﹐則若恍若惚﹐祈晴禱雨﹐則隨感隨通﹐

至今﹐寶積之祠起﹐敬金華之地﹐宜加徽號﹐以稱眞風。

第一位﹐衝應眞人﹐可特封衝應淨感眞人

第二位﹐養素眞人﹐可特封養素淨正眞人

景定三年十二月十日

○碑籍類

碑

老君聖像碑

二皇君誥碑﹝在二皇君祠﹞

眞武戒世碑﹝在眞武堂﹞

禦書蘭亭碑

禦醮碑

禦香碑﹝在宸翰堂﹞

寶積觀碑﹝張虛靜先生撰﹞

三淸殿碑﹝路說撰﹞

遺丹記碑

遺丹贊碑﹝並厲埜撰﹞

會仙閣記碑

赤松山碑﹝李陽冰書﹞

長生碑﹝唐開成四年立﹞

陰符經碑

小桃源碑

物外碑

洗耳碑﹝並虞似良書﹞

太山感應篇碑

靑雲閣碑記﹝並在靑雲閣下﹞

名公遊山題詠碑﹝不可計數﹐散在廊廡及官院﹐並諸房院等處﹞

檀信長生齋碑

檀信逺日齋碑﹝並在西廡﹞

勅賜宗師碑﹝在此山道院﹞

文籍

赤松子中誡經﹝在沖和道院﹞

霍如庵參同契﹝在曕翠閣﹞

注太上感應篇﹝在靑雲閣﹞

經進易解﹝在此山道院﹞

