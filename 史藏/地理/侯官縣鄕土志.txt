侯官縣鄕土志鄭祖庚

《侯官縣鄕土志》序例

侯官縣建置沿革考

政績錄一﹝興利﹞

政績錄二﹝去害﹞

政績錄三﹝聽訟﹞

兵事錄一﹝本境兵事﹞

兵事錄二﹝涉及兵事﹞

耆舊錄內編一﹝徳行﹞

耆舊錄內編二﹝學業﹞

耆舊錄外編﹝事功﹞

耆舊錄附編﹝祠祭﹞

版籍略一﹝人類﹞

版籍略二﹝戶口﹞

版籍略三﹝氏族﹞

版籍略四﹝宗教﹞

版籍略五﹝實業﹞

地形略上之一﹝區域甲﹞

地形略上之二﹝區域乙﹞

地形略上之三﹝區域丙﹞

地形略下之一﹝山域﹞

地形略下之二﹝流域﹞

地形略﹝道路﹞

物產瑣記﹝天然品﹞

物產瑣記下﹝制造品﹞

商務雜述

新撰《侯官縣鄕土志》

審定者

督修福州府知府補用道永嘉呂渭英文起

贊成者

籌辦侯官縣知縣補用知府安徽胡之楨稚薌續辦同知銜侯官縣知縣平胡陳文緯﹐子元總辦五品銜候選知縣戊子科舉人閩縣李駿斌允卿

編輯者

總纂戊子科舉人閩縣鄭祖庚新樊總校汀州教授己丑科舉人侯官陳永鑫荔裳詳校優行生員閩縣張紹九鑑秋分纂優行生員閩縣林煥宇嘯山

訪事者

調查委員福建候補巡檢番禺馬衍奇簫云調查委員福建候補縣丞番禺沈福田硯晨采訪普通學堂輿地學教習生員侯官陳受恩肖棨采訪畱學日本畢業優行生員閩縣吳鼎挺生總采訪生員侯官吳鼎祺江菘分采訪監生侯官陳文炳蔚其分采訪生員閩縣葉世滋惠臣襄助采訪鳳岡學堂教習生員侯官薛家鳳範齋參預采訪鳳岡學堂教習監生侯官遊毓奇韓齋

在事者

參訂廩生連江魏鎔可陶謄錄育菁學堂教習監生閩縣李鼎金叔慈謄錄監生閩縣劉商念湯謄錄監生閩縣韓其棟瑞堃謄錄監生閩縣陳秉規莊坡謄錄監生閩縣沈瑞麟彥臣收掌監生長樂鄭承渠少纏

《侯官縣鄕土志》序例

侯官故冶﹐控閩與甌。今倚省郭﹐邑於福州。网羅文獻劇費搜求。志歷史第一。

東城居股﹐繼甌遷淮。竹馬迎郎﹐八姓爰偕。宋明鼎盛﹐進化克階。志人類第二。

嫏環之域﹐螺女之居。何者關市﹐何者田廬。若指上紋﹐形勢以臚。志幅員第三。

農兼樹畜﹐工先陶冶。惟精惟新﹐以商彜夏。利用阜財﹐疇稱健者。志貨殖第四。

侯官縣建置沿革考

未置本境

唐虞屬揚州

按﹐閩﹐古揚州地。鴻荒之世﹐東南外徼﹐淪於水國﹐未通大陸。唐虞以降﹐與中國交通否尙無所考。其劃歸揚州區域者﹐一以《禹貢》爲斷。《舊志》﹐星野其度數固多妄測﹐萬不及今日經緯之審﹐然古人推步﹐亦有可考者。地望﹐附在揚境東南﹐《省誌》《續志》《重纂志》《府誌》﹐無不詳載。故隸揚州。

夏商屬揚州

按《山海經》《海內南經》。閩在海中﹐其西北有山﹐一曰閩中﹐山在海中。意者旣爲禹迹所經﹐當時相土定名﹐必有依據﹐當別爲閩﹐不應牽混揚州。然《山海經》疑晉人撰﹐僞托伯益﹐未足昭實。故從《禹貢》﹐不取山經。

周屬七閩地

按﹐《周禮﹟職方氏》掌八蠻七閩。閩字始見於經。徐注《說文》云﹕閩﹑東越﹐蛇種。故字從虫門﹐蠻字亦從虫。陸云士《峒溪纖志》則以蛇種屬之蜑人﹐所以沒水多日﹐不患鮫龍。賈公彥疏﹐「楚叔熊自濮如蠻﹐子孫分七種﹐故謂七閩。」鄭司農注﹕「閩﹐蠻之別也﹐七者周所服國數。」其義較賈爲長。考《史記﹟楚世家》﹐韋昭《國語解》﹐叔熊爲鬻熊十四世孫﹐系周宣王時人。若七閩是其子孫﹐不應先掌於周官。故《舊志》注多黜賈而申鄭﹐今從之。大抵閩當周時﹐風化未開﹐與上國隔絕。閩蠻雜處﹐種族競爭﹐各推雄黠爲長﹐必分無數小國﹐如泰西古代希臘市府之制。周所徵服僅七國﹐《周官﹟司寇》有閩隸之掌﹐當是陪臣侍子﹐出執隸役於王朝﹐約如後世俘虜例。七閩之置﹐實昉於此。

春秋屬越國

按﹐《史記﹟越世家》﹕夏少康封庶子無餘於會稽。時未置郡﹐特浙中一山而已。山有禹冢﹐故封之以守墓。自無餘二十餘傳而及勾踐﹐滅吳﹐稱霸揚州全境。據《禹貢》注﹐揚州西北距淮﹐東南至海。幾盡爲所占領。閩土屬越𨿽無確證。要之繇後溯前﹐可以臆斷。詳見下。

戰國屬楚國﹐或曰自立君長﹐不肯降楚。

按勾踐六傳至無疆﹐爲楚威王所滅﹐越人散處東南海上﹐諸族子爭立﹐或爲君侯﹐世及者。或爲豪長﹐推舉者。蓋分百越。多服朝楚。大致楚對越﹐如唐羈縻州﹐越對楚﹐如今半主國。然又有謂嶺表之南越臣楚爲芋姓賜姓。之越﹐閩中之東越自立爲姒姓之越者。亦非無據。

秦屬閩中郡

按﹐秦並天下﹐分三十六郡﹐遷書未嘗悉數其名。《漢志》有會稽無閩中。惟唐修《晉書》﹐其志謂始皇置郡後﹐興師逾江﹐平取百越﹐增四郡一閩中。閩中置郡之說﹐實昉於此。𨿽錢氏大昕以爲無據﹐辧之甚悉。然各《舊志》於建置沿革表﹐皆因《晉志》而列閩中﹐今姑從之。

漢屬閩越國﹐元封後爲冶縣地﹐屬會稽郡。

按﹐《史記﹟越世家》及《東越列傳》﹐無疆滅於楚﹐七世至騶無諸﹐自立爲閩越王。秦並天下﹐廢爲君長。漢興﹐無諸從諸侯滅秦﹐佐髙帝擊楚有功﹐復王閩中﹐都冶。冶卽侯官。《方輿紀要》侯官漢冶縣。《漢書地理誌》會稽郡冶。師古注本閩越地。武帝元封初﹐以閩越數叛﹐徙民江淮﹐墟其地。後逃亡者稍出﹐多居畱甌閩者﹐不皆越之土人。立爲冶縣。《舊唐書﹟地理誌》﹐馬氏《文獻通考》皆作自立爲冶縣﹐竟似逃亡山谷之民﹐出而竊據﹐私立名號﹐非漢所置﹐恐「自」字衍文﹐今刪之。隸會稽郡。此西漢以前未置侯官﹐本境之歷史也。

旣置本境

東漢

侯官縣屬會稽南部都尉按﹐《晉書﹟地理誌》﹐後漢省冶縣﹐非省也﹐攺縣名也﹐見下。攺爲侯官都尉﹐侯官之名始此。地兼甌閩。範書《郡國志》但云﹕章安故冶﹐閩越地﹐章安下有東部侯國﹐先儒多疑爲東侯官之訛。東部解﹕見下﹐侯國「國」字當是「官」字訛文。又按《三山誌》﹐後漢置南部都尉治冶﹐與《晉志》所述不同。其實東侯官﹐卽南部也。因南部都尉治侯官縣﹐亦曰侯官都尉耳。如今日福建之興﹑泉﹑永道治廈門﹐亦稱廈門道。江蘇之蘇松太道治上海﹐亦稱上海道是也。稱東侯官﹐以別上郡張掖之侯官。《後漢書﹟郡國志》﹐上郡﹑張掖兩屬國都尉所轄之邑﹐皆有侯官之名。稱南部都尉則又對會稽東南全境而生分別也。冶在會稽南﹐其地得閩之全﹐浙之半。《宋書﹟地理誌》後漢分冶地爲會稽東南二都尉﹐東部臨海﹐南部建安。侯官特建安之屬縣。漢末﹐建安領縣五﹕建安﹑南平﹑漢興﹑一未詳﹑一卽侯官。時侯官𨿽名爲縣﹐其地統今福﹑興﹑漳﹑泉四府與後世侯官但囿一邑者迥異。

三國

吳

侯官縣屬建安郡按﹐《三國誌》吳永安三年﹐吳主休年號。以會稽南部爲建安郡﹐非新郡﹐沿漢舊。領縣十﹐建安﹑建平﹑吳興﹑東平﹑將樂﹑昭武﹑綏安﹑南平﹑侯官﹑東安。侯官屬焉。先是東漢攺冶爲東侯官﹐見上。建安元年﹐省「東」字。《吳志﹟賀齊傳》王朗奔東冶﹐侯官長商升爲之起兵﹐策遣齊討平之﹐是建安初已省東字矣。厥後入吳領土﹐其名遂屢見於書。《賀齊傳》一見﹐又永安三年吳主休黜兄亮爲侯官侯﹐又《呂岱傳》東冶五縣亂﹐岱與蔣欽等討之﹐五縣平。《府誌》五縣作建安﹑侯官等縣。

晉

侯官縣屬揚州沿舊。江州元康元年攺隸。之晉安郡。太康三年析置按﹐《晉志》太康武帝年號。三年﹐析建安郡地置晉安﹐屬建安者縣七﹑曰建安﹑吳興﹑東平﹑建陽﹑將樂﹑邵武﹑延平。領縣八﹐原丰﹑新羅﹑宛平﹑同安﹑侯官﹑羅江﹑晉安﹑溫麻。隸揚州刺史。元康元年惠帝年號。置江州﹐以晉安等郡攺隸焉。《晉志》﹐元康元年﹐有司奏荊﹑揚二州疆土廣遠﹑統理尢難。於是割揚州之建安﹑晉安﹑荊州之武昌等十郡﹐因江水爲名置江州。

南朝

宋

侯官縣屬江州之晉安郡﹑昌國郡﹑元嘉間攺﹐未幾復故。晉平郡。泰始四年攺。按﹐《宋書地理誌》晉安未敍昌國。攺復。仍屬江州﹐領縣五﹐侯官﹐原丰﹑晉安﹑羅江﹑溫麻。省新羅﹑同安﹑宛平三縣入焉。泰始時﹐明帝年號。攺晉安爲晉平。《宋書﹟明帝紀》﹐泰始四年攺晉安郡爲晉平﹐山陽王休裕攺封晉平王。尋復舊。

齊

侯官縣屬江州之晉安郡

梁

侯官縣屬東揚州之晉安郡按﹐《梁書﹟武帝本紀》﹐普通五年﹐分揚州﹑江州﹐置東揚州。先是天監中﹐析晉安地爲南安郡﹐按各志均云﹕天監中析置南安﹐而《梁書本紀》不載﹐《通典》《通考》皆無之。惟《隋志》南安下注云﹕舊曰⑴晉安﹐置南安郡﹐亦不詳其年代﹐舊志斷爲天監﹐未知何據。今姑從之。南安約今興化﹑漳﹑泉三府地。合建安共三郡﹐旣置東揚﹐因並隸之。

陳

侯官縣屬閩州﹑丰州之晉安郡按﹐《府誌》陳永定初髙祖年號。置閩州﹐以侯官世豪陳寶應爲刺史﹐封侯官縣侯﹐《隋﹟地理誌》述梁﹑陳事﹐注云﹕舊曰原丰﹐攺東侯官﹐然寶應籍貫及所封邑﹐史無「東」字﹐未足據。領晉安三郡。天嘉三年文帝年號。寶應誅﹐州罷﹐晉安仍隸東揚州。《舊志》均作六年﹐誤。光大二年廢帝年號。分東揚州晉安諸郡爲丰州﹐至是又升州治矣。

隋

縣境並入原丰﹐原丰又攺名閩縣﹐屬泉州﹑閩州﹑建安郡隋後﹐州不轄郡﹐忽而州﹐忽而郡。按﹐隋平陳﹐廢郡爲縣。見《地理誌﹟注》晉安郡廢入原丰﹐蓋卽省侯官各縣﹐合於首邑。攺閩州爲泉州。諸志每作開皇九年﹐惟平陳𨿽九年事﹐攺置泉州﹐隋志不詳何年﹐紀又未載﹐今闕之。大業初煬帝年號。復舊﹐尋攺州爲郡﹐曰建安。領縣四﹐閩﹑按《隋志》原丰注﹐十二年攺曰閩﹐當指開皇時。建安﹑陳郡所攺。南安﹑郡攺。龍溪以險遠未裁並﹐至是侯官附入閩縣矣。

唐

復設侯官縣﹐屬福州長樂郡按﹐《新唐書地理誌》福州長樂郡﹐本泉州建安郡治。武徳六年髙祖年號。別置。武徳初攺建州﹐至是復爲泉州。景云二年﹐睿宗年號。曰閩州。開元十三年﹐玄宗年號。更州名。天寶元年﹐玄宗年號。更郡名﹐領縣十﹐閩﹑長樂﹑福唐﹑連江﹑長溪﹑古田﹑梅溪﹑永泰﹑尢溪。侯官其一也。侯官當隋時已並於閩。武徳六年又置。八年省。長安二年武后年號。析閩復置。元和三年﹐仍省徳宗年號。五年遂置至今。見《新唐書﹟地理誌》注。舉廢殆如置棋﹐此隋﹑唐侯官沿革之特別史耳。

五代

梁

侯官縣屬閩國之福州大都督府長樂郡

唐

侯官縣或名閩興縣﹐屬閩國都城長樂府

晉

侯官縣屬閩國南都福州按﹐《新五代史﹟閩世家》﹐王審知據閩﹐六傳﹐審知傳延翰﹐翰傳鏻﹐鏻傳昶﹐昶傳曦﹐曦傳延政。歷梁﹑唐﹑晉三朝。梁太祖貞明六年﹐審知封閩王﹐升福州爲大都督府。唐長興四年﹐明宗年號。鏻更稱長樂府﹐攺縣曰閩興。淸泰二年﹐廢帝年號。復爲侯官。此條參考《方輿紀要》。晉開運元年﹐少帝年號。延政建殷國﹐都建州。二年仍攺號閩﹐以福州爲南都。三年南唐兵破建州﹐虜延政﹐王氏亡﹐福州亦歸南唐。逾年爲吳越錢氏所取﹐錢入腹之讖⑶至是始驗。

漢

侯官縣屬吳越國之福州威武軍軍無支州﹐州亦稱軍。

周

侯官縣屬吳越國之福州彰武軍按﹐《方輿紀要》﹐晉開運四年是年﹐契丹挾少帝北遷﹐漢遂代晉。吳越錢鏐據兩浙傳元瓘及佐﹐至是已歷三世。取福州按《吳越世家》﹐是年佐遣統軍張筠等率兵赴閩﹐大敗李景兵﹐獲其將楊業﹑蔡遇等﹐取福州而還。仍以爲福州威武軍。方審知之襲封也﹐當唐乾寧昭宗年號。四年﹐初王潮據閩﹐唐卽以爲福建觀察使﹐潮卒﹐審知代立唐升福州爲威武軍﹐拜審知節度使﹐後屢攺稱。詳見上。至是復舊。周廣順初﹐太祖年號。又攺爲彰武軍。及宋太平興國三年﹐太宗年號。錢氏納土歸朝﹐地遂入宋。

宋

侯官縣屬福建路之福州初仍爲威武軍。雍熙二年太宗年號。攺置福建路﹐統州六福﹑建﹑泉﹑南劍﹑漳﹑汀。軍二﹐邵武﹑興化。而福州爲首府﹐後端宗景炎元年卽位﹐福州復升爲福安府。領縣十二閩﹑侯官﹑福淸﹑古田﹑永福﹑長溪﹑長樂﹑羅源﹑閩淸﹑寧徳﹑懷安﹑連江。侯官實稱望縣焉。

元

侯官縣屬福建行中書省省之稱起此。之福州路按﹐《元史﹟地理誌》至元十五年﹐世祖年號。置福州路﹐按《省誌﹟續志》攺府爲路﹐福州路卽宋末之福安府也。隸福建行中書省。按《續省誌》至元十五年﹐置福建行中書省以統各路。領縣九﹐閩﹑侯官﹑懷安﹑古田﹑閩淸﹑長樂﹑連江﹑羅源﹑永福﹐較前代實省其三。及考《續省誌》﹐稱至元二十三年﹐升長溪縣爲福寧州。元貞元年﹐升福淸縣爲福淸州﹐惟寧徳不詳﹐疑攺隸福寧州。而侯官又降爲中縣矣。

明

侯官縣﹑懷安縣地﹐並屬福建布政使司之福州府按﹐《明史地理誌》﹐太祖吳元年是年十二月平陳友定。攺福州路爲府﹐爲福建首郡。按《地理誌》洪武二年仍置福建等處行中書省﹐七年攺置福州都衛﹐八年復攺爲福建都指揮使司﹐九年又攺爲承宣布政使司﹐厥後此制遂定。領縣十。閩﹑侯官﹑懷安﹑長樂﹑福淸﹑連江﹑羅源﹑古田﹑閩淸﹑永福﹑元時福淸升爲州﹑至是仍復爲縣。侯官居其一。本境歷宋﹑元﹑明皆無更革﹐及萬曆八年﹐廢懷安縣﹐以其地並入侯官而侯官﹐所轄之境益大焉。國朝因之。

此東漢以來旣置侯官縣境之歷史也。

校注

⑴原文作日﹐「日字」誤﹐當爲「曰」字。

⑵原文作日﹐「日」字誤﹐當爲「曰」字。

⑶原文作纖﹐「纖」字誤﹐當爲「讖」字。

政績錄一﹝興利﹞

興利按閩﹐侯兩邑﹐共治一城﹐而閩爲首縣。凡大僚政續⑴與本境無關系﹐先詳閩縣誌者﹐本志不再贅﹐以下去害聽訟仿此。

晉

嚴髙

太康三年領晉安守﹐寬惠得民。時初置郡﹐治閩越故城。四年﹐髙以城狹﹐議攺築。詢於郭璞﹐璞曰「冶山之南﹐越王山麓有小阜﹐是宜城。後八百年當大興。」遂城其處﹐謂之子城。又浚東﹑西兩湖﹐漑田數萬畝﹐鑿迎仙館﹐在今府署東﹐起大航橋﹐後名到任橋。連澳橋以通舟楫﹐民到於今稱之。

宋

陳鑄

字師回﹐興化人。康定初﹐知南雄。秩滿﹐求通判福州﹐以便養親。蔡襄表鑄之孝﹐爲人子勸。福州自景祐建學﹐弦誦尙稀﹐鑄贊其守﹐延師增廩以教之。學者靡然向風﹐一時人文稱極盛。

蔡襄

字君謨﹐仙遊人。天聖進士。慶曆間知福州。始復古五塘以漑田﹐民受其益。王氏據閩時﹐丁口賦甚重﹐襄奏減其半。尋丁外艱去。嘉祐初﹐再知福州。疏附城湖浦。周希孟﹑陳烈﹑陳襄﹑鄭穆諸先生﹐皆延禮之﹐專以經學課士。閩俗治親喪﹐往往奉釋道﹐召賓客。富者傾中人之產﹐貧者稱貸﹐至不能償。襄禁之。又諗知巫覡主病毒蠱殺人之害﹐皆嚴加禁絕﹐俗爲之變。自虞士恭興學以來﹐李﹑常繼之﹐陳師回又繼之﹐至襄勉以實學﹐而閩士逐成有用之才矣。後拜端明殿學士﹐卒年五十有六。

樊紀

嘉祐三年知懷安縣。時郡守蔡襄欲復東湖不可得﹐乃從樂遊橋在府冶東北隅。開沿城外﹐抵湯門﹑琴亭﹑湖心。至北嶺下去思橋北﹐出浦尾船場﹐散入港北﹑小浦﹑中浦﹑石泉﹑安國以北。紀作橋十三﹐曰濕堘﹑曰堘北﹑曰小浦﹑曰中浦﹑曰湖心﹑曰琴亭﹑曰越塘﹑曰龍腰﹑曰後溪﹑曰桑畬﹑曰嶺下﹑曰範溪﹑曰瀨溪。東湖旣湮﹐賴此港浦橋梁﹐導東北諸水以達於東門也。又北嶺達於宦溪。其山磴路﹐北通連江沿岸以濟﹐髙一千八百步。紀募治﹐奠髙爲夷﹐正曲爲直﹐凹者凸﹐陷者續﹐迄今七百年賴之。

吳評

字正詞﹐崇安人。景祐元年進士。治平間來知懷安。自云頂山﹐開羊腸溪十餘里入城﹐民利之。官至中大夫﹐致仕﹐累贈開國侯。

程師孟字公辟﹐吳中人。中進士甲科。熙寧元年知福州。初﹐郡守章岷奏請修築子城﹐會岷遷海州﹐議者以費多役廣﹐不果。師孟至﹐謂轉運使﹐曰「第得錢二千萬緡﹐半歲可成。」乃以二年四月始事﹐拓舊城西南隅廣之﹐周九百五十丈。又浚河隍﹐治橋梁﹐建學捨﹐治行弁東南。爲政簡而嚴﹐發姦摘伏如神。以光祿大大致仕。卒年七十六。

柯述

字仲常﹐泉州南安人。嘉祐四年進士。元祐﹑元符中兩知福州。舊無貢院﹐每大比﹐卽廟學爲試院。先聖釋奠反移他所。述擇州治東南公廨及廢地爲院﹐構地百二十區﹐士林稱便。福州之有貢院自述始。去後﹐人懷其徳﹐祀之學宮。

程邁

徽州黟縣人。建炎四年﹐以朝散大夫出知福州。時建寇猖獗﹐福州戒嚴﹐上表乞師。詔參政孟庾﹑少師韓世忠與邁討平之。郡人各立生祠﹐更名武備堂曰止戈﹐以旌其功。虎節門內舊有大井七﹐歲久多湮﹐邁浚之﹐七井卽七星井﹐其六在宣政街內﹐其一在還珠門外﹐今湮其二﹐名五福井。民獲其利。後紹興中﹐再知州事。

趙汝愚字子直﹐宋宗室。乾道間擢進士第一。淳熙九年﹐出知福州。仁厚愷悌﹐廉潔自持。城西舊有湖﹐漑田數萬畝﹐豪猾堙以爲田﹐無所瀦﹐遇潦則低田淪爲巨浸。汝愚復行開浚﹐至今今⑵民食其利。紹熙初﹐以敷文閣學士﹐再知州事。尋擢知樞密院事。少負大志﹐每曰「丈夫得汗靑一幅﹐始不愧此生。」其歷相光﹑寧兩朝﹐扶危定傾﹐大節鼎鼎﹐殆無愧斯言。卒贈太師﹐謚忠定。

元

程鉅夫本名文海﹐以字行﹐建昌人。至正中﹐爲福建廉訪使﹐興學明教﹐尢畱心於卹民察吏﹐吏民畏而愛之。

明

胡節

龍遊人。成化七年知懷安﹐以徳化民。邑有不孝子﹐節召至﹐懇懇勸諭。卒感泣攺行。睱召屬吏﹐講律令﹐百廢具舉。整理學校﹐獎進士類。爲政公謹廉勤﹐民愛之。逾年以憂去。

姜寶

字維善﹐丹陽人。嘉靖末督學閩中。待士嚴而有恩﹐建崇正書院。拔郡邑髙等生﹐課業其中。文化大起。緇流萬靈妖言瞽眾﹐愚民縱妻妾入聽經室﹐捕之﹐杖幾死﹐遁去。時以崇正學﹑辟異教﹑挽頹風爲已任。官至禮部尙書﹐太子太保。

徐中行字子興﹐長興人。嘉靖進士。授刑部郎。萬曆初﹐爲福建兵備副使。尋轉督糧參政。猾胥蠹倉者﹐廉得﹐置諸理。進按察使﹐民稱不冤。城西湖濱隙地爲豪右所占﹐水利湮塞。下令復之﹐損⑶俸創閣築堤﹐閩人祀之西湖傍。

董子行字明卿﹐嵊縣人。萬曆間授侯官令。出輒問民桑麻稼穡﹐長幼疾苦﹐煦煦如家人父子。嘗奉詔丈田﹐汰浮米無算。縣西有石門峽﹐江水爲患﹐建議塡塞。尋徵爲禦史﹐事寢。後令周兆聖竟其役﹐歲獲有秋。

國朝

吳興祚字伯成﹐籍遼東﹐其先浙江人。康熙十五年﹐隨大師平閩﹐後授禮⑷建按察使。十七年﹐擢巡撫。時海氛尙熾﹐總督姚啟聖銳意削平﹐興祚力爲贊畫﹐遂蕆厥功。洪山橋當萬安江口﹐水門四十餘﹐衝急流者七。屢修屢壞﹐興祚召工重修﹐行旅稱便。

汪薇

字思白﹐號棣園﹐歙縣人。康熙乙丑進士。三十六年﹐任福建督學道。以崇實學﹐端士習爲首務。考校公明﹐斷絕請托﹐題文場楹帖﹐曰「爾無文字當安命﹐我有兒孫要讀書。」稱爲名言。構棘院近地﹐以辟號捨。毀坊刻淫詞以正人心。凡有關風俗教化者﹐無不毅然爲之。秩滿去﹐肖像祀於道山。

李斯義字質君﹐長山人。康熙戊辰進士﹐四十四年﹐巡撫福建。閩地人文日盛﹐每科應試﹐多至萬人。乃拓貢院﹐增號捨千餘楹﹐葺共學書院以課士。檄行州縣﹐各立義學﹐教貧士之無師者。復嚴溺女之禁﹐創育嬰堂﹐收養遺孩。檄行八郡﹐全活甚眾。

潘思榘字潔方﹐陽湖人。雍正甲辰進士。選庶吉士。乾隆十三年﹐任福建巡撫。爲政以籌民食﹑亟賑卹﹑興水利﹑繕城垣爲先務。省會食繁米少﹐仰藉延建轉輸。春夏之交﹐靑黃不接﹐價輒翔湧。思榘力籌常平積貯﹐民賴以濟。福州西湖﹐晉嚴髙所鑿﹐廣二十餘里﹐建閘儲水﹐漑田數萬頃。宋﹑明以來湖日縮﹐存十之三。思榘因旱集工開湮塞﹐築堤千三百餘丈﹐繕閘二道。葺湖心開化寺﹐徧植桃柳於堤。鰲峯書院者﹐前撫張伯行所建。思榘時入講堂督課﹐口講指畫﹐娓娓不倦。成《鰲峯講義》若干捲﹐多先儒所未發﹐贖黃道周《經解》板庋院中。閩之文學界燦然日章﹐思榘蓋有力焉。著《周易淺釋》《天玉初箋》《靑囊佩觿》《地學要旨》諸書﹐飭修《福州府誌》﹐親裁定﹐以勞卒於官。謚敏惠。入祀京師賢良祠﹐並閩﹑浙兩省。

王凱泰字補帆﹐寶應人。同治末來撫閩。閩俗崇祀瘟神﹐祠廟徧地﹐香火不絕。每屆夏令﹐各里社均斂錢﹐舁神出迎。舉國若狂﹐而市井惡少復假名生事﹐魚肉良懦。凱泰至﹐首禁革之。又念士不通經﹐無之致用。乃創致用書院﹐專課經學。由是士皆治經。他善政甚多﹐嘖嘖人口。後卒﹐官謚文勤。建專祠烏石山致用堂旁祀之。嘗於講堂樹梅十三本﹐公暇蒞堂督課。剪薯葉充蔬﹐院長林歐齋名以「中丞菜」﹐傳爲韻事。

校注

⑴原文作「政續」﹐「續」字誤﹐應爲「績」。

⑵原文作「今今」。「今」疑「衍」一字。

⑶原文作「損俸」﹐「損」字誤﹐應爲「捐」。

⑷原文作「後授禮建按察使」﹐「禮」字誤﹐當爲「福」字。

政績錄二﹝去害﹞

去害

梁

臧厥

東莞人。爲晉安太守。郡瀕山海﹐逋逃者嘗結聚寇掠。前二千石討捕﹐不能止。厥下車﹐宣布徳化﹐凶黨負𦇤而出。自是居民安堵如常。

宋

張致遠字猷﹐沙縣人。宣和三年進士。紹興間官給事中。以母老丐外﹐出知臺州。海寇鄭廣擾閩中﹐攺知福州。次年﹐廣等降﹐選四百人列營城外﹐令廣帥之。復討他郡盜﹐數月悉平。致遠不費寸糧﹐不折寸兵﹐能平積年巨寇。論者以比漢張綱云。

項悅

字無欲﹐永嘉人。紹興中﹐知侯官縣。治加恢拓﹐庭無朴聲。會歲旱﹐禱雨端潭。潭在萬山頂﹐披棘徒步烈日中數十里﹐下山﹐雨注兩晝夜。歲大有秋﹐而悅以病日曷死。按《禮》﹐能捍大災則祀之。悅爲民捍災﹐致以身殉﹐祀事不載﹐蓋闕典云。

陳俊卿字應求﹐興化莆田人。紹興八年進士。乾道八年帥福州﹐政寬厚﹐嚴治盜。平水寇倪郎亂﹐海道肅淸。遷銀靑光祿大夫﹐轉運判官陳峴建議行鈔鹽法。俊卿移書宰執﹐極言福州鹽法與淮﹑浙異﹐遂不果行。明年乞祠歸。淳熙二年﹐再知福州。有旨盡發本路海船及揀禁軍﹐俊卿奏罷之。俊卿以興化人開閫福州﹐去家不及三百里﹐民情風俗知之較詳﹐故能不勞而理﹐民亦習其政而不忍欺。卒年七十四﹐朱子爲銘其墓。

趙希懌字伯和﹐宋宗室。淳熙中進士。趙汝愚帥福州﹐希懌幹辦公事﹐嘗言治人如修身﹐治政如理家﹐愛民如處兄弟﹐汝愚嘉之﹐薦於憲帥辛棄疾。棄疾嚴重﹐僚吏進謁﹐不敢置可否﹐希懌遇事﹐獨盡言無忌。屬邑侯官苦稅重﹐額每不登。希懌稽核公帑﹐出羨余以足之。棄疾累薦其能﹐歷官昭信軍節度使﹑開府儀同三司﹑致仕﹐卒贈少師。

包恢

字宏父﹐建昌人。嘉定十三年舉進士。知臺州﹐攺湖北提點刑獄﹐未行﹐移福建。閩俗﹐九月祠五王生日﹐靡金帛﹐傾市奉之。恢曰﹕彼非犬豕﹐安得一日五子同生﹐非不祥者乎﹖何尊畏之若是﹗眾惑悟﹐風爲之衰。閩人好鬼﹐又開通晚﹐當南宋時﹐猶未脫神話時代﹐恢一言而破其迷信之心﹐殆其學之有以化人也。恢父揚﹐世父約﹐從父遜﹐從朱子﹑陸九淵學。恢少受學諸父﹐講《大學》﹐父輩心喜其髙明云。

余克濟慶元五年進士。嘉泰間尉侯官。有貴官治第﹐求尉廨地及較場益其宅﹐大府諾之。克濟袖啟力爭﹐爲世傳誦。夫尉廨較場﹐公地也﹐以公地益私宅﹐奚翅武安之請考工地。克濟小官﹐乃能據理與爭﹐時稱彊項。克濟字叔濟﹐籍隸安溪云。

明

嚴毅

洪武中﹐侯官主簿﹐有廉聲。邑多盜﹐所在剽掠。毅捕之急﹐有盜魁與其黨欲害毅﹐乃詐爲武官之任﹐置酒延毅欵之﹐毅覺﹐就席擒之。

周禧

洪武中知懷安。性剛介。時邑有惡少年九十餘人﹐倚諸監司勢﹐魚肉良善﹐滋爲民害﹐號野牢子。禧至﹐悉禽治之﹐閭裏以安。

蔣穩

宜山人。洪武末知懷安。廉介有守﹐政尙寬簡。徵⑴蠹吏之爲獘﹐嘗置三等冊循環簿。凡科差﹐以裏之廣狹﹐產之輕重爲衡﹐毫釐不爽﹐人服其平。尢畱意興學﹐好崇獎士類﹐蓋亦虞願一流人云。

周孟初字仁長﹐象山人。宣徳間﹐同知福州府事。在任八年﹐公廉方介﹐鋤抑豪彊﹐人稱周鐵面。蓋包龍圖﹐海操江流亞也。後升知泉州﹐未至卒。

陳祚

字永錫﹐吳縣人。永樂九年進士。宣徳間擢禦史。正統初﹐巡按福建。性公直﹐不畏彊禦。𨿽方嶽大吏有不職者﹐輒列白簡。薦授福建按察僉事。閩人稔威名﹐戒勿犯法。祚至﹐徵諸軍衛之厲民者﹐嚴禁淫祀﹐俗爲之革。後沙﹑尢諸邑寇發﹐祚力疾平之﹐遂致仕。

鄧安

定遠人﹐都指揮簽事。正統乙巳﹐鄧茂七攻劫郡邑﹐民多避地入城。城中羣不逞將乘機竊發。安捕殺首惡﹐嚴機察﹐陰爲之備﹐一方粗安。安深沈有智略﹐外禦劇寇﹐內靖伏莽﹐若行所無事。州城得完﹐安之力也。

汪宗元崇陽人。嘉靖己丑進士﹐以忤嚴嵩﹐由副都禦史謫福建參政﹐遷右布政。外禦倭寇﹐內察民瘼﹐復三運八運法﹐歲省民金萬餘﹐釐其賦爲正辦﹑雜辦。檄汀﹑建諸鹽商﹐使畫彊⑵而鬻。又檄南臺洪塘﹐去其互稅鹽利以興商﹐不告病。轉江西左布政﹐致仕。

宗臣

字子相﹐興化人。嘉靖中任福建參議﹐值倭寇至﹐臣守西門。鄕甿𦇤負求入者幾萬人。臣戒門者納之﹐會賊大至﹐選百人﹐發火具﹐賊死無算﹐潰去。後遷督學副使﹐卒於官。閩人祠之烏石山。

商爲正字尙徳﹐浙江會稽人。隆慶五年進士。萬曆初﹐以禦史按閩。行部所至﹐延問風俗﹐勞來農桑﹐小民訴事無阻。因盡知閭閻疾苦﹑吏賢姦狀。爲撫臣龐尙鵬會議﹐行一條鞭法﹐罷商稅禁鋪﹐行學校橋梁﹐百廢具舉。時有「龐父商母」之謠。

趙參魯字宗傳﹐浙之鄞縣人。隆慶五年進士。督學福建。時學使多阿執政意﹐操士爲束濕。參魯務以寬行之﹐第甲乙﹐多奇中。萬曆十七年巡撫福建。時境內多盜﹐參魯行鄕約保甲法。盜風以戢。治盜之法無過於保甲。古之保甲﹐𨿽不及今日巡警之完密。然亦維持地方治安之一大機關也。後終南京刑部尙書﹐卒謚端簡。

葉有聲字震隱﹐華亭人。萬曆進士﹐知侯官。性愷悌愛人﹐科徵得法。嘗戒吏勿擾民。故邑犬不夜吠﹐催稅之使不到門﹐時稱循吏焉。

國朝

郭世隆字昌伯﹐滿州籍﹐孝義人。康熙三十四年總督閩浙﹐端已率屬﹐以愛民卹兵爲事。毀淫祠數十區﹐五顯嶺舊有五顯神祠﹐同日自燔。人以爲正气所感云。

遲維城正白旗漢軍人。康熙三十六年知福州。閩俗尙鬼﹐多淫祠。寒暑感疾﹐輒謂瘟神降災﹐巫覡藉以煽誘愚頑﹐科斂演祝。有疾之家不事醫藥﹐建醮祈禱﹐維城痛懲其獘﹐力請大吏﹐毀淫祠百十餘所。有造僞銀者﹐力置之法。請分派八府﹐公捐省獄囚米﹐並給醫藥﹐獄無瘦⑶斃。維城所行諸法﹐與今之新政﹐攺良監獄﹐禁造僞幣﹐破人迷信鬼神諸端﹐實相吻合﹐其理想可謂開通矣。後卒於官﹐士民祀於西湖書院。

髙其倬字章之﹐奉天人。《續志》作甲戌﹐《府誌》作庚辰。進士。雍正四年﹐由雲南巡撫﹐進福建總督。甫抵浙﹐聞閩歲祲﹐卽疏請截江浙漕米二十萬﹐由海運平糶以賑。後發帑銀﹐四出采買廣儲。時禁囤積﹐民不病饑。鹽法自官辦以來﹐商人失業﹐價漸昂。其倬仍盡歸之商。科條備具﹐課羨而直減﹐旣不病民﹐鹽商亦大受其益。七年攺兩江制府。後徵拜戶部尙書﹐卒謚文良。

李殿圖字石渠﹐髙陽人。乾隆丙戌翰林。嘉慶元年﹐按察福建﹐嚴辦花會賭棍林孔超等﹐並夤夜掩取各匪類﹐曰擔匪﹐曰丐匪﹐曰助械鬥之公親﹐曰會匪﹐曰闖棍﹐曰野仙﹐曰水鴨者﹐凡十餘案。必親訊決﹐分別積案﹐流徒有差﹐其風爲之一戢。尋擢布政﹐巡撫﹐尢多徳政。特準畬民﹐一律應試。張諭通衢﹐詳辧槃瓠之誣﹐以曉士林﹐亦盛舉也。其孫文正公鴻藻爲師相時﹐特旨追謚殿圖文肅﹐天下無異論。

丁日昌字雨生﹐丰順諸生也。以軍功累官福建巡撫﹐有惠政。去官後﹐民恆思之。光緒七年﹐烏石山交涉案起﹐閩官辦理弗善﹐民心不服。廷命日昌來閩查辦。先是通商條約﹐內地無洋人雜居之例。有某國人於城內烏石山﹐建造洋樓房﹐盡室居焉。尋竟環山畫界﹐禁人不得遊眺﹐民間側目久矣。會重九登髙﹐遊人叢集﹐誤侵其界。閽者戟手詬詈﹐眾怒﹐羣毆之﹐遂一哄而入﹐毀其物﹐並赭其廬。洋人狼狽逃去。嗣由領事照會當道﹐威迫嚴辦﹐幾釀國際交涉﹐而侯官孝廉林應霖﹐復挺身爲民伸辧﹐官不能屈﹐固無如之何也。及日昌至﹐柬邀領事﹐據約與爭﹐侃侃數十言﹐領事屈伏無詞。民卒得直﹐案遂銷﹐輿論翕然歸之。

校注

⑴原文作「徵……之獘」﹐「徵」字誤﹐應爲「懲」。

⑵原文作「畫彊而鬻」﹐「彊」字誤﹐應爲「疆」。

⑶原文作「獄無瘦斃」﹐「瘦」字誤﹐應爲「瘐」。

政績錄三﹝聽訟﹞

聽訟

宋

方叔完莆田人。元丰中知侯官。民有與懷安民訟水利者﹐叔完往按直之﹐二邑稱公。時曾鞏帥郡﹐少與可﹐獨重叔完﹐薦於朝。

吳及

字幾道﹐靖海人。年十七登進士第。元符中﹐來尉侯官。閩俗喜訟輕生﹐多自毒死﹐以誣仇家。及悉爲讞正﹐前後雪冤獄五十三人。帥司美之﹐移其法於一路。

張浚

字徳遠﹐綿竹人。紹興間﹐以資政殿大學士出知福州﹐兼本路安撫大使。閩俗健訟﹐浚剴切諭以義理。飭守令盡心民事﹐令長老知書者勤率後進﹐民俗丕變。每出﹐觀者升屋登木如堵墻。細大之務必躬親。人人感悅﹐訟事淸簡。去之日﹐送者咨嗟號泣﹐相屬於道。

陳傅良字君舉﹐溫州瑞安人。淳熙中﹐以太學錄出判福州。時丞相梁克家領帥事﹐委成於傅良。傅良平一府曲直﹐以義斷決﹐彊禦不得售其私。

方伯騫莆田人也。爲侯官尉。有盜數人﹐橫屍田中﹐追捕無驗。伯騫聚裏民﹐各詢姓名﹐至曾忍者﹐熟視之﹐曰「田中殺人者﹐汝也。」戰慄不能答﹐一訊而服。伯騫父嶠﹐兄叔完﹐皆長於折獄﹐不用刑訊﹐而民無遁情。論者謂吏才萃出於一門云。

魏必昌字世復﹐晉江人。嘗尉懷安﹐年尙少。有豪家訟田久之﹐案懸不決。必昌折以禮法﹐兩豪皆服。

項棣孫字子華﹐麗水人。天歷中進士。授福州推官。時有海舶﹐列旗幟金鼓以備不虞。或誣其爲亂﹐獄已成。棣孫爲平反之﹐活者數百人。妖民周某惑民﹐傳治之﹐焚其書。

明

軒輗

字惟行﹐鹿邑人。永樂年進士﹐授行人司副。宣徳六年﹐攺禦史﹐巡按福建。風采甚峻﹐以剔蠹鋤姦爲已任﹐摘發如神﹐豪猾屏息。

何喬新字廷秀﹐廣昌人。景泰五年進士。成化間﹐累官福建按察司副使。奉法嚴謹﹐人不敢欺。一時刑獄﹐號無冤濫。

吳昂

字徳翼﹐海鹽人。弘治十六年進士。正徳中歷福建僉事。有訟妻殺夫者﹐詞證不符﹐輒坐妻死。昂疑之﹐禱於神﹐夢一小兒據人腹。續偵得鄕鄰有杜福子者﹐其夫死﹐福子家驟饒富。昂曰﹕小兒據人腹﹐非杜福子耶﹖遣卒傳至﹐一訊而服﹐人呼爲吳靑天。後擢福建參政﹐進右布政。閩人踴躍﹐曰吳靑天又至矣。

劉日升字扶生﹐廬陵人。萬曆庚辰進士。選福州司理﹐摘發如神。有大戶殺人而賄人代之。約婦其女﹐而婿其子。日升廉得之﹐置大戶於法。惡少調人婦﹐遇其夫﹐扼吭斃之﹐沈諸井﹐令婦誣其叔。日升誘婦以好語﹐婦吐實﹐得屍井中﹐遂伏法。又有婦殺夫﹐焚其捨﹐以火爲解﹐日升謂火死者口有灰。取二彘﹐一死一活﹐焚之果驗﹐婦語塞。有僧利其師財﹐潛殺之﹐誣他僧。日升視其刀有匠名﹐呼問之﹐則某徒刀也。論如法。某紳子爲中表所毒﹐假手其婢﹐而反誣其婦。日升夢三毒虫在案傍﹐若有人呼楊六者﹐詰之則藥果市之楊祿﹐遂窮鞠抵罪。嘗觀篆古田﹐道逢負傀儡者。遽命傳之﹐曰「而﹐盜魁也。」訊之果然。人問其故﹐曰「吾貌得之耳。」藩庫失藏金﹐日升視藏中有題壁﹐以問藏吏﹐曰「此老胥手迹」。索其家﹐金累在也。日升善抉摘幽隱﹐隨事裁判﹐案無遁情。其神明多類此。

陳如綸字徳宣﹐常熟人。嘉靖間﹐知侯官。通敏有才﹐時稱爲陳龍圖。聽訟﹐有關倫理﹐使謹願鄕老諭之﹐動其良心﹐皆涕泣去。

王凝命雲南人。崇禎辛未進士。福州理刑。有淸操。閩俗善訟﹐多服毒艸陷仇者。凝命嚴法痛懲﹐風遂息。與當事不合。解綬去。

國朝

汪楫

字舟次﹐儀眞人。康熙間﹐舉博學鴻詞科。三十四年﹐遷福建按察使。蒞任甫三日﹐逢熱審。楫剖析欽部大獄五十餘案﹐省釋坐誣﹐逮擊者八十餘案﹐囹圄幾空。會大比榜揭﹐宴鹿鳴﹐一舉子伏地哭曰﹕某卽某案罪人也﹐賴公昭雪﹐得至於此。有姦民以假命誣某紳﹐問官周內之﹐楫立白其冤。驕卒發某弁陰事﹐楫一訊帖服。勛貴爭沙田﹐上官不敢撓﹐楫堅持不可。負勢者膽落﹐楫尋擢布政使。後旋內召。

趙國麟字仁圃﹐號拙庵﹐泰安人。康熙已醜進士。雍正六年﹐任福建布政使。日坐堂皇﹐凡所屬州縣﹐疑獄不能決者﹐皆來訴﹐立斷遣之。閩俗女尙貞烈﹐縛采層臺﹐登就縊。其父兄以是爲榮﹐國麟疏論禁戢之﹐亦正人心﹐維風化之一端也。調河南布政使﹐尋擢福建巡撫﹐民歡迎於道。

兵事錄一﹝本境兵事﹞

本境兵事騶氏﹑王氏以及久據閩地者﹐《閩志》《侯官志》均載之﹐其餘旣見《閩志》﹐則本志從略。

戰國及漢

無諸王閩

漢髙帝五年﹐無諸復立爲閩越王﹐王閩中故地﹐都冶。無諸姓騶氏﹐越王句踐後也。自句踐六傳至無疆﹐越滅於楚。其子孫散處濱海各地﹐或率其種族入閩﹐屢與土人戰。又七傳至無諸﹐戰勝土人土人遁居深山窮谷﹐今爲畬族。遂自立爲閩越王。秦並天下﹐取其地置閩中郡﹐國廢。及諸侯叛秦﹐無諸與族人搖搖始稱越東海王﹐亦句踐後﹐秦並天下﹐並廢爲君長﹐詳《史記東越列傳》及《漢書﹟閩越王傳》。帥越人歸番陽令吳芮﹐從諸侯滅秦。項王主命﹐弗王﹐故怨楚佐漢﹐擊項氏。髙帝論佐命功﹐再封之。無諸滅秦擊楚﹐縱橫金戈鐵馬中﹐以取戰勝榮譽﹐其尙武精神﹐國民化之﹐故閩南之人﹐以堅勁不屈聞。如福州之南鄕尙幹各處﹐及下游漳﹑泉兩府﹐人性質尢爲特別。後無諸卒﹐子郢立。

漢平閩越

孝武建元初﹐閩兵圍甌﹐甌者﹐搖之封國也。搖與無諸同種﹐姓見上。先是﹐惠帝追敍越功﹐立搖爲東海王﹐都東甌。《史記》徐廣注﹐今永寧地。景帝三年﹐吳王濞反﹐東甌從﹐後受漢購﹐殺吳王﹐得不誅。吳王子駒《史記》作吳王子子駒。怨甌殺其父﹐走閩﹐勸郢擊之。甌使告急﹐天子遣莊助發會稽兵救甌﹐未至﹐閩兵引去。漢乃悉徙甌眾﹐處之江淮間。六年﹐閩擊南越﹐南越以聞。漢遣王恢﹑韓安國等出師﹐郢距險﹐弟余善殺郢。詔罷兩將兵﹐立無諸孫繇君醜爲越繇王。《史記﹟索隱》注﹕繇邑號。時余善威行於國﹐醜不能制。漢卽立余善爲東越王﹐與繇王並處。元鼎五年﹐南越反﹐余善發兵請從擊呂嘉﹐次揭陽﹐以海風波爲解﹐實持兩端。及漢破番禺﹐楊僕請移擊閩﹐以士卒勞倦﹐不之許。次年﹐余善自立。漢遣橫海﹑樓船諸將軍及中尉王溫舒等水陸並進。元封元年﹐咸入﹐東越距險。漢使故越衍侯吳陽歸諭余善﹐弗聽﹐陽以其邑七百人反攻閩軍。建成侯敖徐廣注﹐敖﹐東越臣。與繇王居股﹐殺余善﹐以眾降。漢以閩越反覆﹐徙其民江淮﹐地遂虛。閩自無諸開國﹐至是滅於漢。繇不顧同種﹐自相攻擊﹐故聯團體衛種族﹐而後可以排外力﹐爲古今有國者之通例。後世其三致意於斯﹗

後漢及三國

孫吳戰爭

獻帝建安元年﹐會稽守王朗兵敗﹐走東冶。先是﹐孫策破劉繇﹐遂略地浙江。朗與戰﹐敗績﹐浮海出走。功曹虞翻營護到東冶﹐侯官長商升爲朗起兵。策遣永寧長韓晏討之﹐以賀齊爲援。升畏齊威名﹐乞降。其將張雅﹑詹疆等殺升共守﹑齊復平之。詳《吳志﹟賀齊傳》。十五年﹐東冶五縣建安﹑侯官﹑漢興﹑南平﹑建平。呂合﹑秦狼等復弄兵。時策已先卒﹐弟權繼立﹐以余姚長呂岱與蔣欽等討禽合﹐狼﹐五縣平。吳嘉禾四年﹐東冶人隨春合廬陵賊李桓﹑南海賊羅厲等﹐一時並起。權復遣岱督劉纂﹑唐咨等分部討擊﹐春降﹐桓﹑厲等皆見斬獲。此孫氏稱霸﹐閩中前後被兵之歷史也。

南朝梁陳。

陳寶應之叛

梁敬帝紹泰二年﹐封晉安守陳寶應侯官縣侯﹐食邑五百戶。寶應﹐侯官人﹐反覆多詐。父羽﹐爲郡雄豪﹐數煽惑晉安使反﹐因導官軍破之﹐由是一郡兵權皆屬焉。侯景之亂﹐郡守蕭云以郡讓羽﹐羽治郡事﹐令寶應典兵。陳髙祖受禪﹐使寶應領閩州刺史。世祖嗣位﹐命宗正錄其本系﹐編入宗室。先是縉州刺史畱異覘朝廷虛弱﹐有異志。天嘉三年反﹐武帝詔司空侯安都討之。寶應妻﹐異女也﹐發兵助異。異敗﹐奔晉安。異始與臨川周迪相結﹐及陳師討異﹐迪遂叛。世祖遣軍討之﹐迪亦走依寶應。寶應以兵資迪﹐進寇臨川。世祖遣章昭達討迪﹐破其眾。迪竄山谷﹐尋伏誅。昭達進討寶應﹐詔絕寶應屬籍。昭達由建安度嶺爲南道﹐余孝頃浮海爲東道﹐並襲晉安。寶應據水爲柵﹐以拒官軍。昭達爲木筏﹐綴大索﹐夾岸列營﹐大雨江漲﹐水柵破。寶應被執﹐並禽畱異﹐送建康斬之。

黃巢之亂

僖宗乾符二年﹐黃巢倡亂。六年春二月﹐陷福州﹐觀察韋岫棄城走。《通鑑紀事本末》作前年十二月。《重纂通誌》則作是年二月﹐今從之。賊入﹐焚室廬﹐殺人如麻。先是巢軍中謠曰「逢儒則辱﹐師必覆」。校書郎黃璞居新美裏﹐今名黃巷﹐以璞得名﹐賊誡曰﹕儒者宅﹐卽滅炬焉。巢獲詩人周朴﹐欲降之﹐不屈被殺。劉行全兄弟有拒巢功﹐閩人祀於螺洲之滸﹐巢兵尋退。按福州自嚴髙遷城後﹐罕經兵燹﹐而是役則赤舌燒城﹐瘡痍滿地﹐亦福州人之一大紀念矣。

五代

王氏據閩

唐末﹐壽州王緒陷光州固始時﹐王潮及弟審知潮﹐固始人。在軍中。緒尋自南康入陷漳浦﹐多誅部將﹐眾謀囚之﹐自殺。推潮爲主﹐觀察陳巖表爲泉州刺史。巖卒﹐潮遣審知取福州﹐殺其婿範暉。朝廷以潮觀察福建﹐審知爲副。審知貌雄偉﹐軍中號白馬三郎。潮卒﹐代之。昭宗拜審知威武節度使﹐封瑯琊王﹐梁封閩王。按《五代史》﹐審知𨿽起艸澤﹐而爲人儉約﹐好禮下士。唐相王溥子淡﹑楊涉弟沂﹑名士徐夤等皆依之。建四門學﹐以教閩士之秀者。招徠海夷舶估。商旅苦黃崎風濤﹐一夕風雷成港。人以爲徳政所致﹐號甘棠港。後唐同光三年莊宗年號。卒。年六十四﹐謚忠懿。方其爲副使﹐有過﹐潮猶捶撻﹐審知無怨色。潮寢疾﹐捨子延興﹑延虹﹑延丰﹑延休﹐命審知知軍府事。潮薨﹐讓兄審邽﹐審邽以審知有功﹐辭不受。見《舊五代史》。長子延翰嗣。是年爲莊宗同光四年﹐卽明宗天成六年聞莊宗弒﹐建國稱王。泉州刺史王延鈞與建州刺史王延稟合兵襲福州﹐殺延翰﹐按延稟﹐審知養子﹐本姓周氏﹐素與延翰不睦﹐延翰立﹐出其弟延鈞爲泉州刺史﹐延鈞怒﹐二人因謀作亂。十二月﹐延稟兵先入﹐執延翰﹐待延鈞至﹐殺之。延稟立鈞﹐更名鏻。延稟還州﹐謂鏻曰「毋煩老兄復來。」鏻怒﹐長興二年﹐明宗年號。延稟擊鏻﹐被執﹐殺之。巫陳守元以左道寵﹐建寶皇宮。信神言﹐命子繼鵬權主府事。旣而復位﹐受寶皇冊﹐稱帝﹐攺元龍啟。三年﹐攺元永和。繼鵬弒鏻自立﹐更名昶﹐攺元通文﹐時晉髙祖天福三年。控鶴都將連重遇率衛士﹐火南宮﹐昶扶愛妃﹑子弟﹑黃門衛士﹐斬北關﹐出宿於梧桐嶺。重遇迎延羲審知少子。立之﹐延羲命子繼業襲昶殺之。更名曦﹐攺元永隆。日爲淫虐﹐曦弟富沙王建州節度使延政數諫﹐曦怒攻延政﹐爲所敗。延政乃以建州建國稱殷﹐攺元天徳。是歲晉天福八年﹐閩永隆五年。曦與延政積年相攻﹐暴骨如莽。《重纂通誌》云﹕延政攻福州﹐前後四十二戰﹐曾入其郛﹐不克而歸。重遇旣弒昶﹐懼爲國人所誅﹐曦亦疑之。晉開運元年﹐閩永隆六年﹐殷天徳二年。偵曦出遊﹐遣壯士拉殺之﹐推立朱文進﹐殺王氏殆盡。以黃紹頗守泉﹐程贇守漳﹐許文縝守汀﹐稱晉年號。泉州軍將畱從效紿州人曰「富沙兵取福州矣」。殺紹頗﹐迎王繼勛爲刺史。漳州亦殺贇﹐迎王繼成爲刺史。繼勛﹑繼成皆王氏諸子。文縝以汀州降延政﹐重遇亦殺文進﹐傳首建州﹐裨將林仁翰又殺重遇。按《重纂通誌》開運元年三月﹐連重遇朱文進﹐弒曦。重遇推文進爲閩王。十二月﹐殷主延政遣統軍使吳成義攻福州﹐閩南廊承旨林仁翰討誅重遇。文進迎吳成義兵入福州﹐則文進亦系仁翰所殺﹐未知孰是﹐錄以備考。迎延政。殷主延政仍稱閩﹐以福州爲南都。南唐來攻。延政出子繼昌爲長樂尹﹐畱守福州。唐兵攻建州益急﹐福州將李仁達曰「富沙不自保﹐能有閩耶﹖」殺繼昌﹐迎立雪峯僧卓儼明﹐已又殺之而自立。送欵南唐﹐以爲威武軍節度使﹐更名宏義。旋更宏達。八月﹐唐拔建州﹐延政降。遷其族金陵。畱從效執繼勛送金陵。唐置泉州爲淸源軍﹐以從效爲節度﹐召宏達入朝﹐不從﹐攻之﹐外郭破﹐垂克矣。宏達攺名達﹐乞師吳越。從效亦逐南唐戍兵﹐據泉漳。吳越遣張筠﹑趙承泰等救福州﹐大破唐兵﹐取福州。七月﹐吳越王錢宗更宏達名曰孺贇﹐以爲威武軍節度使。孺贇謀以福州歸唐﹐吳越戍將鮑修讓殺之﹐夷其族。福州遂爲吳越所有。初﹐楊行密有吞東南之志﹐審知憂之﹐問於僧上藍﹐報云「不怕羊入屋﹐只怕錢入腹。」審知嘆曰「福州之患﹐殆在錢氏乎﹗」果驗。

宋

元兵入閩

恭帝徳祐二年﹐陳宜中等立益王昰於福州。會元阿察罕兵至建寧﹐帝走入海﹐尋移潮州。二年﹐至井澳﹐颶風壞舟﹐幾溺﹐諸兵稍集﹐死者什四五。元將劉深追帝至七洲洋。三年四月﹐帝崩於碙州。其時﹐福州有故督府監丞劉同祖與故知縣林同﹐福淸遺民黃必大等謀起兵收復﹐先克永福﹐已而盡復福州﹑興化﹑南劍三郡。未幾﹐積翁以元大兵至﹐三郡又叛降於元﹐三人皆走死。

元

辰山之役

順帝至正十三年﹐江西徐壽輝將王善﹑江二蠻﹐及福安人康壽四等﹐由羅源來攻福州。前年九月﹐善連陷福安﹐寧徳等縣。十二月﹐陷羅源﹐遂進圍福州。連江巡檢劉濬拒之辰山﹐三戰三捷。俄而訛傳福州陷﹐眾潰。賊大至﹐濬與子健俱被獲﹐濬罵賊死﹐賊義之﹐釋健不殺﹐使斂濬屍歸。健請帥府復仇﹐不聽﹐乃詐爲工商流丐﹐入賊中。夜半發火﹐賊自相屠戮﹐健擒善並手斬害父者。事聞﹐贈濬中書檢校﹐授健古田尹﹐於濬死處立祠﹐歲時致祭。按《重纂通誌》﹐王善等圍福州﹐帥憲兩府以禮至漳州﹐致新翼萬戶羅良。良遂募兵千人﹐沿海而進﹐直抵城下﹐與賊死戰。旣入城﹐夜復引敢死士﹐出賊不意﹐攻其營﹐良每擊賊﹐以藥弩挫敵﹐遠近畏之。是時賊見弩驚曰﹕此漳州羅萬戶軍也。各駭散﹐善退屯連江縣﹐發病死﹐江二蠻斂而焚之。事實與此不同﹐錄備參考。

陳友定守閩

至正十七年﹐淸流賊曹福山等作亂﹐陳友定討平之。先是﹐汀州判蔡公安募士﹐友定以驛卒談軍事﹐公安奇之﹐授巡檢。從討延平邵武山寇有功﹐擢淸流令。二十年﹐敗陳友諒將鄧克明。按《紀事本末》﹐至正十九年鄧克明寇汀州﹐友定禦之﹐戰於黃土﹐盡獲其部眾﹐克明遁去。遷行省參政。而《重纂通誌》﹐則於是役﹐仍書淸流尹陳友定﹐未知孰是﹖今姑從《通誌》。二十一年﹐克明復寇汀州﹐友定又敗之。時友定守汀﹐兵勢日盛﹐行省平章燕只不花擁虛位而已。以上從《紀事本末》采入。《重纂通誌》則作二十二年﹐汀州路總管陳友定克復汀州而不詳汀州失陷於何時﹐今不取。二十五年﹐明納參軍胡深三路取閩之策﹐遣指揮朱亮祖等會深擊閩。深克浦城﹐亮祖克崇安﹑建陽﹐進攻建寧﹐督戰益急﹐深爲友定所殺。二十六年﹐廷命友定爲福建行省平章兼守八閩﹐會與漳州路總管羅良有隙。良﹐長汀人﹐故亦散資募士﹐爲元捕殺漳山寇﹐提兵解福州圍﹐爲閩將第一。良又數從海道漕元﹐元爵良晉國公。至是貽書責友定﹐其略云﹕燕只平章﹐足下僚長也﹐足下迫之。郡邑之長﹐出自朝命﹐足下竄之。百司朝廷之役﹐足下臣妾之﹐足下所收復郡邑﹐得其倉庫﹐入爲家資。口言爲國﹐心實爲身耳。跬步之間﹐眞僞甚明。不審足下將爲郭子儀﹐抑爲曹孟徳。發兵攻漳﹐良迎戰敗死﹐遂入據漳。《紀事本末》作至正二十六年《重纂通誌》則作二十七年。二十七年﹐明太祖吳元年。明命胡美一作廷美。等帥師入杉關﹐略上游諸郡。復命湯和等由海道取福州。時友定自率精銳守延平﹐遣賴正孫等分兵二萬守省垣。和至﹐駐師南臺﹐參政袁仁納欵﹐平章曲出等挈眷遁﹐參政尹克仁赴水死﹐宣政使朵耳麻不花﹑行省郎中柏帖穆爾皆死。按明兵攻城急﹐柏帖穆爾聞報曰﹕戰守非吾得爲﹐無以報國。乃積薪樓下﹐殺其妻妾及兩女﹐縱火焚之﹐遂自刎。或云﹑合門坐於樓上﹐妻妾縊死者六人﹐女十歲壓以米囊而死﹐遂舉火自焚焉。和入撫軍民﹐命指揮孫虎守福州﹐自與廖永忠﹑吳楨等分取延平。次年正月﹐克之﹐執友定﹐送京師。按湯和招諭友定﹐友定殺使者﹐盟諸將﹐誓死報元。和兵至延平﹐友定戰不利﹐日夜勒吏士﹐擊刁鬥﹐被甲偶立﹐不得更番休息﹐守者怨甚。劉守仁降﹐士卒多走﹐明兵急攻破之。友定坐省堂﹐仰藥飲盡。賴正孫等開門降﹐和兵入城舁友定出﹐復蘇﹐乃並其子海送京師。明祖詰之曰「元已亡﹐若爲誰守﹖殺我胡將軍﹐又不納使者﹐今何憊也。」友定恚曰「毋多談﹐安得加我死乎﹖」遂並其子棄市。

明

正徳軍變

武宗正徳十二年五月﹐福州府三衛軍士亂﹐城中大震。時都禦史林廷玉致仕家居﹐偕副使髙文達角巾造壘﹐諭之﹐眾乃散。八月復亂﹐大索城中金帛﹐屯開化寺。在西湖。廷玉﹑文達諭不聽﹐與兵備副使李志剛議討之。其黨以分金不平﹐有請爲內應者。志剛與鎭將率軍攻之﹐其黨盡殲。後嘉靖﹑隆慶間﹐衛軍兩次作亂﹐官不能治。鄕宦馬森素得人心﹐輒往諭之﹐眾皆聽命。以事涉公共﹐故本志不載﹐詳見《閩縣誌》。

獄囚之叛

世宗嘉靖九年正月侯官縣獄囚反﹐殺知縣黎文會及布政司諸官。時布政司查約﹑參議楊瑀﹑都指揮王翺﹑按察司經歷周煥等皆被殺。先是﹐文會酗酒﹐不治事。守獄得囚金﹐解其械。囚有林汝美﹐故縣吏﹐以殺妻論死﹐與劇盜車小二率眾破獄出﹐殺文會。又破府獄﹐縱其囚。時諸司衙參皆被殺。賊由井樓門斬關﹐出趨連江﹐航海遁去﹐官軍捕之﹐終不獲。十九年﹐又有獄囚李光頭之叛。光頭﹐閩人。以罪系獄﹐旋逸入海﹐勾引倭眾﹐而海上遂多事﹑閩中屢受其擾﹐迄隆慶初元﹐始平。按有明一代﹐閩受倭患最久﹐起於洪永間﹐嘉靖中葉﹐其患益劇。至隆慶元年始平﹐閩之受害未有如是之烈且久者也。以事屬公共﹐故全詳《閩縣誌》﹐本志不贅。

唐王入閩《通鑑輯覽》﹐福﹑唐﹑桂三王事﹐皆附明末。今遵其例﹐而每歲必大書我朝年號。

國朝順治二年福王弘光元年﹐是歲夏五月﹐大兵平南都﹐福王降。閏六月﹐故明唐王聿鍵稱帝閩中﹐紀元隆武﹐攺福州爲天興府﹐號福京。以布政司署爲行宮﹐大赦。聿鍵﹐太租八世孫﹐端王碩熿孫﹐世子器盛子也。初囚鳳陽﹐國變﹐淮撫路振飛請之福王﹐乃赦出。是年五月﹐南都陷﹐福王降。聿鍵行至杭﹐爲鄭鴻逵等挾之入閩。鄭芝龍﹑張肯堂﹑黃道周等遂奉王監國﹐至是稱帝。授道周等官有差﹐以道周爲武英殿大學士﹐張肯堂爲吏部尙書﹐封鄭鴻逵爲定虜侯﹐鄭芝龍爲平虜侯﹐並賜其子成功國姓。拜鴻逵大將軍﹐授鉞。方登壇﹐大風﹐鉞柄析爲二。時政歸鄭氏﹐聿鍵不能有爲。七月﹐大兵定江西﹐禦史黃熙允入閩招撫。舊與芝龍同裏。芝龍通欵﹐輒以餉絀緩師期。道周知芝龍無意出關﹐自請募兵江西﹐以七月二十二日啟行。時僅賫一月糧﹐以虛聲鼓動﹐得卒九千餘人。從廣信出衢州﹐所至撫安遺黎﹐遠近響應。十二月﹐道周兵趨婺源﹐爲大兵所敗﹐見執﹐不屈死。時聿鍵已由福州移駐建寧。時大學士楊廷麟請聿鍵幸江右﹐湖廣總督何騰蛟請幸湖南﹐浙中諸將請幸衢州﹐蘇觀生以事權悉爲鄭氏所握﹐請聿鍵出贛州。聿鍵遣觀生先赴贛募兵﹐以曾攖﹑鄭芝龍畱守轉餉。十二月﹐聿鍵發福川﹐駐建寧。次年正月﹐遣將分道出兵﹐不果行。時芝龍屯仙霞關﹐聞浙警﹐撤兵﹐守關將士皆隨之﹐二百里間空無一人。二月﹐聿鍵移駐延平。八月﹐我兵入建寧﹐鴻逵聞兵至﹐徒跣走。大兵從容過嶺﹐長驅克延平﹐聿鍵奔汀州。總兵李成棟兵奄至﹐從官奔散﹐聿鍵及妃曾氏皆就執﹐死。九月﹐貝勒博洛等進克福州﹐遂駐師會城﹐遣兵分徇興化﹑漳﹑泉諸郡縣﹐皆下之。時下游官史虐民﹐民日夜企大兵至﹐爲之謠曰「淸行如蟹﹐曷遲其來。」

國朝

耿精忠之亂

康熙十三年正月﹐靖南王耿精忠反﹐囚閩督範承謨。精忠﹐繼茂子﹐嗣立﹐仍王福建。先是﹐吳三桂王滇﹐尙可喜王粵﹐耿繼茂王閩﹐天下稱三藩。繼茂卒﹐精忠乃襲封﹐其所屬有十五佐領﹐綠旗兵六七千口﹐丁二萬計。初﹐平南撤藩議起﹐尙可喜封平南王﹐前年有歸老遼東﹐畱子鎭粵之請﹐蓋受制於其子之信﹐不得已用其客金光計﹐冀見上得自陳﹐而部議遂令其盡撤藩兵回藉。平西王吳三桂不自安﹐遂反於雲南。前年十一月事。精忠素蓄異志﹐巡撫劉秉政陰附之﹐與三桂相結。承謨知其謀﹐將圖之﹐未發。秉政陽與承謨合﹐承謨有所議﹐輙告精忠﹐承謨不疑。月望﹐各官例謁王府﹐承謨稱疾不出﹐精忠詭請議事。時鄭氏據臺﹐連年擾漳﹑泉﹐精忠托言鄭兵至﹐請集議。秉政促同行﹐入府﹐門閉﹐卒皆擐甲露刃。承謨知變作﹐挺身數精忠罪﹐賊怒﹐縛之。福州府知府王之儀﹐建寧府同知諭三畏皆罵賊死﹐侯官縣知縣劉嘉謨死亂軍中。守備廖有功拔刀奮擊﹐殺傷十餘人﹐亦被殺。眾不知所爲﹐賊黨大呼「剪辮」﹐秉政先剪。余遂紛紛俱剪。是日天地皆暗﹐日色無光。次夜雷復擊精忠第鴟吻﹐識者知其不祥。於是精忠自稱總統兵馬大將軍﹐檄各府州縣鎭官賚印降。時各府鎭皆從逆﹐獨福寧鎭總兵吳萬福據城不受僞命﹐爲其下所殺。漳州巡海道陳啟泰密謀據守﹐不克﹐遂自經死。邵武府知府張瑞五﹐同知髙舉合謀討賊﹐不成亦死。殉節者只此三數人已。分三路出寇﹐以藩屬舊部曾養性出東路﹐寇浙之溫﹑臺﹑處﹐白顯忠出西路﹐寇江西之廣﹑建﹑饒﹐廣信﹑建昌﹑饒州。馬九玉出中路﹐由仙霞嶺出關。寇浙之金﹑衢﹐沿海爲之震動。浙督李之芳聞變﹐疾馳扼衢州﹐分兵守常山要路。會朝廷亦命平南將軍貝子賴塔援浙江﹐定南將軍布爾根援江西﹐並勅杭州﹑鎭江水師﹐分防海口云。上遣官賚勅赴閩招撫﹐精忠畱不遣。尋復命其弟聚忠賫勅往至衢州﹐拒不納。於是勅康親王傑書爲奉命大將軍﹐貝子傅喇塔爲寧海將軍﹐赴浙討。是秋李之芳敗曾養性於衢州﹐乘勝復義烏﹑湯溪﹑壽昌﹐又破賊於金華﹑紹興﹐分飭各路嚴守禦。十一月﹐賊數萬營衢城西溝﹐之芳乘夜突搗﹐斬賊萬計﹐賊棄寨遁。十四年﹐康親王誓師金華﹐連破曾養性等﹐養性走溫州。傅喇塔轉戰至城下﹐復大破之。養性逃入城固守﹐攻之久不下﹐而馬九玉亦據常山等縣﹐與之芳相持。十五年﹐耿繼祚再犯建昌﹐忽棄營宵遁。上知必有鄭經內患。詔康親王﹑傅貝子撤圍溫兵﹐直取福建。先是﹐精忠與經相犄角﹐及經奪其泉﹑漳﹑汀﹑邵諸府﹐復交惡﹐遂爲我乘。七月﹐親王﹑貝子合軍赴衢。九玉迎降。此據《重纂通誌》。按《聖武記》﹐九玉以數萬屯九龍山﹐而分萬人營大溪灘護輓運。王貝子及之芳議先奪餉道﹐乃破大溪灘﹐復江山縣﹐卽以中秋夕遣兵搗九玉營﹐適遇來襲之賊於江岸﹐遽炮卻之。賊營踞馬壘﹐旗幟密布﹐魚貫而出﹐不能驟返﹐薄諸山下殲焉。翌日火其寨﹐九玉僅以三十騎遁﹐遂復常山﹐長驅入仙霞關﹐與此不同。今從《通誌》﹐姑錄之以備考。先是﹐精忠媵臣徐文耀爲中尉﹐會城重兵皆歸掌握﹐見精忠勢蹙﹐密遣九玉請大兵入關﹐而已縛精忠以降﹐康親王許之。八月﹐大軍遂入仙霞關。時浙江溫處道姚啟聖在康親王軍中﹐率數百騎先入﹐關上已空無一人矣。九月﹐大軍收復建寧﹑延平二府及諸屬縣。康親王兵自浦城南下﹐貝子從慶元間道入松溪﹐會於建寧﹐遂下延平﹐收復諸縣。精忠殺僞工曹邱中﹐張瑞午等十一人﹐時瑞午及僞福州通判李華棟﹑僞建寧同知髙天爵﹐僞散騎常侍姜之藩及生員易謙等十一人﹐聞大兵且至﹐用蕭震策﹐欲殺精忠以爲功﹐謀泄﹐爲所捕斬。並殺範承謨。承謨被囚七百餘日﹐至是精忠飾辭以降﹐慮承謨白其實﹐夜遣人縊殺之。會大軍至﹐次水口。精忠將浮海奔舟山﹐爲文耀所扼﹐不果行。精忠下令﹐水師官家眷計口出城﹐文耀典城門﹐諭曰「敢出此城者斬﹗」十八日﹐精忠謁父詞⑴痛哭﹐將率水師官大掠而出﹐文耀衷甲盛兵脇之﹐曰「七門皆露刃矣﹐往定不可知」。精忠怒欲出﹐左右皆憚不敢行。是月二十七日﹐大軍至洪塘﹐精忠率諸僞官肉袒出迎﹐自陳爲承謨以致陷逆﹐康親王承制﹐以便宜赦之。大軍至﹐精忠退稱本藩﹐以原靖南玉璽書﹐下令剃髮。先是甲寅年已蓄髮﹐包网頭上﹐庶民戴一把髽﹐紳士則方巾﹐而身猶小袖員領如故。民謠云「頭戴明朝帽﹐身穿淸朝衣﹐過了七八月﹐依舊是康熙﹐」至是精忠旣降﹐康親王許題授原職﹐從逆黨與一切不問云。十月﹐康親王同傅喇塔《重纂通誌》。作喇哈達﹐今從《聖武記》。等率師入福州。平南將軍賚塔﹐總督郎廷相﹐巡撫楊熙﹐提督段應舉皆同時入城。精忠後﹐復持兩端﹐召至京師﹐伏誅精忠快快不得志﹐復謀不軌。二十一年爲諸子弟及部曲所告於是俘至京﹐磔之。福州乃無兵事。

校注

⑴原文作「精忠謁父詞」﹐「詞」字誤﹐應爲「祠」。

兵事錄二﹝涉及兵事﹞

涉及兵事

禦浙寇

仁宗康定元年﹐浙寇窺福州﹐侯官人林愛及其子衎傾貲守隘。賊至﹐大破之。按《重纂通誌》﹐康定元年十一月﹐浙東叛卒鄂鄰等剽創福建諸州縣﹐尋逃入海﹐當卽是役。

平張員

髙宗建炎元年九月﹐建州軍校張員﹐殺轉運副使毛奎等。先是﹐調建卒往守滑州﹐爲金人攻退。舊例﹐當得卸甲錢﹐轉運司不卽與﹐員等因作亂﹐提舉常平公事王浚明嬰城固守﹐提點刑獄陳桷檄統制王淮討之。淮屯兵城下﹐有軍校魏勝者不從亂﹐朝廷下詔招安。勝力勸員等聽命。會淮持喪﹐乃起復故官﹐知建州﹐補勝承信郎﹐權本州兵馬監押。次年正月﹐淮到州﹐指揮不行﹐而以朝散大夫陳瑊代之。瑊與知福州江常同請招安。員等受招﹐而桀驁如故。尋職方員外郎謝如意出領漕事﹐至建陽﹐陰遣勇士離其黨﹐與本路兵馬都監黃濤﹐本州兵馬監押魏勝密謀﹐紿員等受札﹐擒戮之﹐亂平。

平兪徹明

紹興間﹐山寇竊發﹐閩帥委安撫司幹辦王晞亮從軍﹐俾授諸將方略﹐平積年逋寇兪徹明等﹐福州大定。

明

鄧茂七及山賊之亂

英宗正統十三年﹐鄧茂七作亂於沙縣。茂七﹐建昌人﹐因殺人爲官所捕﹐徙居沙縣﹐毒害沙民尢甚。先是﹐福建多礦盜﹐巡按柳華令村聚各置望樓﹐編民爲甲﹐擇豪者總之。茂七旣爲甲長﹐益役屬鄰里。其俗佃人輸田主租﹐當送其家﹐並有物饋﹐茂七令其黨無饋﹐而令田主自往受粟。田主訴縣﹐逮茂七不至﹐下巡檢追攝﹐茂七拒殺弓兵﹐並害巡檢及知縣。連寇汀﹑邵各府縣﹐福州震動。十四年﹐茂七復寇延平﹐指揮劉福擊斬之。逾年﹐餘黨悉平。方茂七之亂也﹐福州山賊攻城﹐死者不可勝計。處州賊葉宗畱乘亂入連江﹐福州亦戒嚴焉。

郭之奇平山寇

懷宗崇禎間﹐閩淸諸邑﹐山寇竊發。福州城西一帶大受其擾。督學郭之奇進剿之﹐直搗賊巢﹐殲監無算﹐厥亂乃平焉。會城將帥林列﹐破賊之功轉出文弱一書生。之奇之督閩學﹐與我朝黎文肅公培敬視學黔南﹐出奇討賊﹐不先後如一轍哉﹖

耆舊錄內編一﹝徳行﹞

徳行

唐

陳執中字允之﹐富於文學﹐累試不利。觀察使徐晦辟置幕下。丁艱﹐負土營墓。郡守黎植﹑楊發咸薦之﹐官終汀州司馬。

陳讜

字昌言。乾符二年﹐登博通三史科﹐歷春﹑韶二州刺史。性仁孝﹐以便養﹐丐官本郡﹐祿余悉分給宗族親友﹐謙恭仁孝﹐鄕黨稱美云。

宋

林僾

懷安人。輕財樂施。康定間﹐浙西寇鄂鄰倡亂﹐從海門窺福州。僾與其子衎傾資募民船﹐分隊守隘。從旁出戰﹐遂大捷﹐而官軍掩爲已功﹐僾曰「吾計保鄕井耳﹐豈與卒伍爭哉﹖」衎曰「吾父子出萬死擊賊﹐功𨿽見掩﹐死當廟食矣。」仰天而逝﹐僾亦尋卒﹐鄕人哀而祀之。夫僾以一布衣毀家紓難﹐有古任俠風。功成不爭﹐斂手退讓﹐殆所謂熱誠愛國者歟﹗

李宏

奇士也。熙寧間﹐木蘭陂屢築輒壤⑴﹐宏應詔﹐挾七萬緡入莆﹐求地脈﹐定基於木蘭山下。溪廣﹐水漫兩山夾峙之中﹐疊石成陂﹐列石柱三十二處。疏渠導水﹐漑田萬餘頃。歲輸軍儲三萬七千斛。廢塘爲田﹐令民耕種﹐得谷二千六百五十餘石。工成﹐封惠濟侯。卒﹐莆人立廟以祀。

陸祐

字亦顏﹐宣和中舉進士。性至孝﹐丁內艱﹐終喪不去墳墓。生平不慕榮進﹐或勸以治生﹐笑而不答。嘗主莆田簿﹐歷官福建茶監司幹辦公事。旣老﹐裏居﹐士大夫狀其學行﹐乞添差教授本州。帥臣葉夢得以聞﹐從之﹐命下而卒。

陳顗

懷安人。樂施予﹐恆推所餘以贍其宗。人有求輒濟﹐數數不倦。嘗創家塾﹐列十二齋﹐以義方誨子孫。子七人﹐孫二十八人﹐曾孫六十五人﹐玄孫一百三十人多顯仕者。時裏下謠云「螢尾星﹐江南陳。」謂子孫入城夜歸﹐燈炬如螢也。人以爲積善之慶雲。

元

鄭潛

字彥昭﹐歙縣人。宦閩﹐寓居懷安之瓜山﹐買田建義學﹐以教育後進。又立白苗﹑陽岐二渡﹐買田以給操舟者之費﹐人至今利之。

明

陳士貢父子敬﹐永樂間爲福州司庫。庫失火﹐燒進禦棕毛屑﹐罪當死。士貢甫弱冠﹐自髡詣郡﹐請代父刑﹐許之。遂就逮﹐故人賓客﹐皆白衣送之江上。旣發﹐涕泣相弔﹐士貢笑曰「士患不得其死﹐士貢今者得死矣﹐受賀不受弔也。」至京﹐備極楚毒﹐臨刑﹐顏色不變。其蒼頭焚屍裹骨以歸。按士﹕貢之舍身救父﹐與緹縈之請代太倉令﹐略同﹐一不死﹐而一死﹐𨿽士貢之不幸﹐明廷亦寡恩哉﹗

廖誠

字伯鈍。懷安人。篤於孝義﹐治家甚嚴。中天順壬午舉人。授浙江溫州府學訓導﹐遷永嘉教諭。時教授李慶﹑訓導楊儀卒於官﹐親爲殯殮﹐且厚賻之。永嘉尉貸金未償﹐卒焚券不計。攺任禹城﹐旋致仕。子云騰﹑云翔﹐以云騰恩﹐累賜奉直大夫﹐刑部員外郎。夫一生一死﹐乃見交情。末俗喜負人﹐𨿽戚族急難﹐且秦越相視﹐奚論同寅﹖如誠之推恩亡友﹐不吝解囊﹐可謂僅見哉﹗

馬驄

字良夫。懷安人。少年讀書別館﹐有鄰婦奔之﹐不納。舊與羅源令遊﹐令得罪瘐死﹐寄橐千金﹐期歲還其家。年四十﹐舉一子﹐僕抱持﹐墜地而殞。驄徐曰「命也﹗若急遁﹐否則家人將甘心矣。」後舉三子﹔森﹐禮部尙書﹐楷﹑士行皆有文名。楷之生也﹐有斑在面﹐如前子墜傷之狀云。

林淸

字自源。懷安人。每歲除﹐必袖金潛行里巷間﹐有愁嘆悲泣者﹐卽擲金門內﹐不使其知。年九十四﹐無疾而終。

張懋

成化庚子舉人。官河南藩寮﹐年老還鄕。正徳間﹐江淮盜匪縱橫﹐懋以俸市藥物數十篋﹐載歸。其子在途貨之﹐贏數十金。懋驚曰「藥物有貴賤﹐此人必誤矣。」時舟行已二百餘里﹐飭子持往還之。居家周卹宗黨尢厚。孫廷器﹑世衡俱登科。

髙均

字惟一。父旭﹐江西提學僉事﹐卒於官。均聞訃慟絕﹐旣葬﹐欲廬墓側﹐母不可。朔望之墓﹐哭甚哀。及喪母合葬﹐遂廬焉。三年乃歸﹐有馴鶴巢鵲之異。弘治中﹐以孝義稱。

黃文會性至孝。父病﹐嗜鯉魚﹐嚴寒無垂釣者。乃躬操罟於江滸累日。夜忽五鯉躍罟中。父卒﹐廬墓九梁山中。哭聲震林谷﹐有雙鶴巢廬旁﹐共飲食。又赤狐每乘夜伴宿。正徳中詔旌其門。有《孝感集》傳世。

吳時昭字以徳。嘉靖癸卯舉人﹐知瓊山縣。性孝友﹐兄弟五人﹐食指數十﹐悉令同堂會食。宦囊薄﹐婚﹑嫁﹑殯﹑葬﹐咸取給焉。晚年與仲兄時欽﹐怡然相對。家庭雍睦﹐稱爲徳門。後時欽子萬全令盱眙﹐厚視同堂﹐不異時昭云。

葉廷萃字允升。嘉靖癸卯舉人﹐積官南京工部郎中。和易坦直﹐篤於倫行。兄弟五人﹐友愛甚摯。嘗自言曰「兄所不欲我者﹐不敢施諸弟﹔弟所不欲我者﹐不敢施諸兄。」所入俸悉以分給兄弟﹐猶不能滿其望。時非意相加﹐廷萃仍假貸副之﹐晚歲貧約﹐處之泰然。

趙璧

字希和。嘉靖戊午舉人。性孝友﹐撫弱弟奮﹐督教之。奮後官提學﹐以病歸。璧親調湯藥。奮卒﹐撫二孤﹐過於所生。不上春官者十年。後道中聞奮長子殤﹐悲痛而卒﹐士林哀之。奮﹐字庸卿﹐嘉靖乙丑進士。

孫炳

少孤。遇父諱日﹐輒悲號。事母孝謹﹐母疾不離側﹐及卒﹐三年不入內捨。日再蔬粥而已﹐刻木爲像﹐廬墓終喪。時五虎繞廬﹐兩蛇護枕﹐神龜自至﹐盆松有花。裏閭稱爲孝感所致。嘉靖中﹐詔旌其門。

張天極字於北。父領課鐵輸京師死。郡人槁葬叢冢中。天極聞訃﹐晝夜號泣﹐徒步走京師﹐謀函父骨﹐窘不能歸。會王應時爲江西按察僉事﹐乃代攜歸﹐捐金葬之。天極終身茹蔬以報﹐未幾竟卒。

陳繼思字一忠。嘉靖末﹐倭寇突至﹐鄕人皆走匿﹐繼思以二親老﹐獨侍不去。寇憐而捨之。家濱江﹐舟遇風覆溺者百餘人﹐悉爲收瘞。甲午歲大祲﹐悉散所儲賑給之。嘗路拾遺金﹐候三日無索者﹐乃捐施貧乏﹐卒年近百歲。

曾士迪字惠齋。七歲而孤﹐事母至孝。爲諸生時窶甚﹐授徒城中﹐母病目﹐苦蜰虱﹐士迪率五日一歸﹐爲母滌溺器。蜰多不勝捕﹐乃手七虱﹐祝天吞之﹐自是虱絕。母病隨愈﹐後以子熙丙貴受封。其敕詞云「堂垂寡珥﹐承歡罔間。於浣牏孝﹐竭百方急病﹐幾同於嘗毒。」蓋實錄云。

陳有祐字君吉。穎異博洽﹐爲武進毛協恭所知﹐性至孝﹐妻偶以語侵母﹐卽遣出之。母疾﹐刲肝。卒﹐哀毀逾節。後與孫學稼﹑閩縣人。陳希友﹐長樂人。隱武夷山中﹐卒。著有《讀騷》若干捲。

王應期字懋啟。家貧舌耕﹐以供二親。二親死﹐無葬費。殯於先壠旁。歲時焚香﹐伏柩作孺子泣﹐達曙乃還。蔬食晝夜﹐哭二十餘年﹐親葬乃已。居常志學﹐自號未醒子。

黃恭

郡諸生。懷安人。性至孝﹐父得風疾﹐每夕吁天祈代。及父卒﹐哀毀滅性﹐水漿不入口者旬日。終喪不禦酒肉﹐母喪亦如之。提學副使周孟中聞而加禮焉。

國朝

張時聰字爾修。順治初﹐伯兄爾良爲賊執﹐聰請代﹐俱獲免。康熙三年﹐聰復爲山寇洪某所幽。時有張七者﹐良家子﹐陷賊中﹐授以刃﹐使夜逸﹐曰「吾亦從此逝矣﹗」並屬沿溪行﹐勿岐出。聰如其言﹐見溪路如綫﹐旁皆深澗﹐追者接踵﹐屹立溪中﹐手刃三人﹐始得還家。日下舂。張七亦至﹐聰畱與居﹐爲之昏娶而歸之。聰事父母孝﹐親歿﹐喪葬畢﹐隱居鶴嶺以終。

蔣宣

字子陸。一作子祿。順治乙未進士﹐知樂平縣。以母老﹐乞歸養。十三年﹐鄭氏攻城﹐宣分守西門。事平﹐擢知髙郵州﹐辭不赴。先是宣父爲武平教諭﹐卒於官。宣與兄間關扶喪歸。俄兄卒﹐宣授徒﹐以束脩養嫂﹑母﹐及嫂﹑母卒﹑依塋哀慕終身。

林必達字河子。邑諸生﹐棄就武﹐登順治丁酉武舉。任畢節守備﹐捐俸建義學﹐以教邑之子弟。歷官秦﹑晉﹐嘗從徵吳三桂有功﹐遷孟壽遊擊。致仕歸。康熙丙子﹐北庫火﹐延及越山六賢祠。必達損貲重建﹐鄕人卽祀於越山祠。

鄭江

字若庵。有至性﹐母葉病革﹐江割股和羹以進。母霍然起。親歿後﹐語及輒流涕。遇諱日﹐展墓哀慟﹐若初喪。塾師劉慶開妻歿﹐爲撫其孤。里人周九困官役﹐父子三人將仰藥﹐江排戶贈金﹐力救其死。有販豕者驅塞道﹐惡少掩逐﹐豕盡亡。販者窘甚﹐將投河。江資以金﹐得不死。先是﹐順治戊子﹐歲大饑﹐數斛粟可易頃田。江語其妻曰「美田宅易得﹐乘人之急而利之﹐不義。擁余粟而坐視無告﹐不仁﹔且遠計子孫﹐何如近憐兄弟﹖」乃出谷以分贍宗族焉。

盧朝鼎《舊志》作古田人﹐今從《重纂通誌》。稚年值歲饑﹐與弟天徳負米山中﹐爲寇所奪。朝鼎以雙親待哺﹐情詞慘惻。寇感動﹐乃捨之。父獻瑞以滿椽謁選﹐爲耿藩逼脇受職﹐不屈。朝鼎請代父囚﹐備極栲掠﹐以全父節。母吳氏耄年篤疾﹐朝鼎嘗糞吁禱﹐以冀病痊。雍正三年﹐旌表﹐祀忠孝祠。

林和子長瀚附字玉伯。少倜儻﹐喜讀書﹐精騎射。康熙丙子﹐武鄕試第一。會父歿﹐絕意仕進。建宗祠﹐修譜系。族屬中婚嫁喪葬無力者﹐悉加資助。歲饑﹐運米平糶﹐以賑鄕人。暇則督課家庭﹐讀書砥行。子長源﹑長瀚﹑監生。長瀅﹐乾隆壬申舉人。孫光鋒乾隆己未進士。相繼成名。長瀚﹐字其澄﹐亦好施予。故人子負官逋﹐將鬻妻女。解橐以償。有以重貲寄貯者﹐其人暴卒﹐召其子付之。其好義不苟﹐多類此。

陳於侯字西侯﹐康熙乙酉舉人。性好施予﹐每歲除﹐函金分給貧乏﹐時人義之。子濤國學生﹐授州倅。亦能繼父志云。

郭基

字仙根。父煥﹐以孝友聞。耿藩之亂﹐基遁迹馬嵐山﹐事平﹐歸授徒資養。康熙戊子領鄕薦。母歿﹐基已老﹐猶作孺子泣。捐資理族人某喪﹐且爲育孤嫁女焉。任龍溪教諭﹐士頗負气﹐不就繩尺。基至﹐風气爲之一變。獨力修崇聖祠﹐所入俸錢﹐均諸弟侄﹐旋引疾歸。

王淇

字咸允。康熙癸巳副貢生。早孤﹐母趙喪明﹐淇舐七晝夜﹐目復明。少受業於兄﹐事之如父。淇通《周禮》《左氏》性理諸書﹐於濂﹑洛﹑關﹑閩之學﹐多所研究。歲饑﹐斗米千錢。邑令饋米數石﹐不受。家居教授﹐學者遠近多從之。

葛煥

字子章。監生﹐授州同。以父老辭歸﹐色養備至﹐喪母未葬﹐竭力營墳。撫羣從如己子﹐延名師課讀﹐先後成名﹐又樂獎後進之單寒者。甃黃泥嶺石路。將樂有人負官逋﹐將投水者﹐煥代償之。掩骼埋胔﹐人多稱之。

鄭鐘

字含章。天性孝友。每父母忌辰及展墓﹐輒孺子泣﹐與二仲﹐白首無間言。課子孫嚴而有法。素交謝聖友困甚﹐以幼女托﹐鐘待之如己出。比長﹐爲擇婚﹐飾裝遣之。

劉尊殷字思質。事祖母﹑嫡母﹑嗣母﹐悉得歡心。敬女兄如母﹐弱冠拮據﹐以立室家。喪﹑葬﹑婚﹑娶﹐輒以自任。嘗曰「吾少失怙﹐逮事日少。諸兄弟分形吾父﹐絕甘分少﹐以慰九原﹐是吾志也。無產可讓﹐良獨內愧﹐忍遺之艱乎﹖」鄕閭稱其篤行雲。尊殷垂老手不釋卷。凡古人雅量遠識﹐與善處家人父子間者﹐裒其嘉言懿行爲一編﹐以教子孫。

劉士楷字翼皇。父崇登篤疾﹐便結﹐呼號達旦。士楷以竹管貯香油吹入﹐後吸而出之。父疾尋愈﹐人以爲難﹐年八十卒。

陳聲遠字又深。親歿﹐哀毀逾節。素節儉。有告急者﹐輒傾囊予之。以貢任同安訓導。每課士﹐以先行後文相勗。與修《同安邑志》﹐尋乞休。父所善友路姓﹐自沈陽來﹐歿﹐葬於閩。無子﹐聲遠體父志﹐歲爲祭掃。臨終囑其子踵行之。蓋其好義之性﹐出於自然﹐非藉是以弋名譽也。子發其﹐字師顏﹐拔貢生師顏通經術﹐文名籍甚﹐嘗分纂《省誌》﹐多所考校。著有《心齋詩集》。

林湛

性篤學﹐以明經教授閭裏﹐勉人崇實學﹐勿騖虛名。康熙甲寅﹐耿藩開幕﹐延八閩才傑士﹐或失身陷逆﹐湛獨以疾辭。杜門謝客﹐時於吟詠間寓指斥意。性朴毅﹐人不敢幹以非禮。以孫枝春貴﹐贈中議大夫枝春﹐《閩縣﹟儒林》有傳。

李思哲字則達。雍正癸卯貢生。少喪父﹐孝事母及祖母﹐每早起﹐必具衣冠問安否。母卒﹐哀毀骨立。祖母年七十餘﹐染沈屙。思哲夜爇香禱天﹐疾尋愈。其爲尢溪教諭也﹐嘗捐貲修學宮明倫堂。整躬率士﹐諄諄以古人相勉﹐屏絕饋遺﹐有受魚懸庭風。一時負笈者稱極盛。

陳三升字元軒。雍正間貢生。撫侄如子。閩俗迷信風水﹐多停柩不葬。三升病之﹐自言通靑鳥術﹐族戚中營葬地者悉力贊成﹐貧無力者則解囊相助。選安溪學訓導﹐辭不赴。

張待問字子彊。以孝聞﹐祖母劉目失明﹐待問先意承志﹐三十年起居飲食﹐無不躬親。母耄年怡然自得﹐忘其廢疾之苦焉。

髙鳳喈字文聲。貢生。兄弟相繼夭。諸侄幼﹐姝⑵適張﹐亦寡。鳳喈悉撫慰之。寒衣饑食﹐竭力支拄。凡給棺施槥﹐靡所不舉。裏之人稱爲善士焉。

陳鳴瓊榜姓許。字敬瞻。乾隆丙辰舉人。兄毓王雋被誣系獄﹐鳴瓊鄕居﹐離城四十里﹐往返問訊﹐十二年乃得釋﹐時以爲難。後遷將樂教諭﹐年七十四﹐卒於官。

謝人驥字大生。乾隆甲子舉人。少篤學﹐常偕諸兄溫凊定省﹐父戒之曰「勿以我故﹐分爾心。」答曰「讀書正以講明忠孝﹐有親勿事﹐奚讀書爲﹖」少多疾﹐恐不逮事二親﹐日祝天﹐得奉親終天年﹐死不恨。父卒﹐服闋﹐授淸流教諭。迎母至署﹐尋母亦卒﹐人驥哀毀。脾疾屢發﹐急爲親營葬﹐躬自相地負土﹐葬畢歸而疾作﹐亦卒。

翁一桂字允樹﹐一字漱泉。侯官縣人﹐原籍福淸。乾隆甲午副貢生。蚤孤﹐家貧授徒以養母。母病﹐侍湯藥﹐昕夕不離側。母歿﹐哀毀盡禮。從兄弟貧無依者﹐撫育之。無子者﹐以己子嗣之。妹婿陳某遊幕廣東﹐久斷音耗。一桂迎妹於家﹐貸甥貲﹐令往尋父。後授徒瑟江宗祠﹐族戚子侄貧不能讀者﹐招之來學﹐不計束脯。多所造就。

姜天榮八歲喪父﹐哀毀如成人。事母三十載﹐盡心色養。居喪不茄葷﹐待戚屬有恩誼。又設家塾﹐延師儒以課子侄﹐錄格言以訓之。乾隆三十八年﹐奏準旌表。

官崇

字述言。父業鹽策﹐負官帑。獄急﹐崇出代系累月﹐家貧守潔﹐嘗學古文於建寧朱仕琇。乾隆己亥舉於鄕﹐嘉慶元年﹐舉孝廉方正。

薛朝標字信龍﹐乾隆辛丑進士﹐授員外郎。五十三年﹐大學士福康安督閩﹐開通河渠﹐命朝標董其役﹐數月而竣。後巡撫伍⑶志伊修城垣﹐亦以朝標董之。時南臺港流淤塞﹐居民多占地造屋﹐礙行舟。父老議開鑿﹐朝標先令淸地界。適已有廛數楹侵舊址﹐召工匠毀之﹐而後令居民折毀。又興修萬安﹑萬壽二橋﹐兼董兩役﹐不形竭蹶。生平重气誼﹐喜周急。戚屬某貧而寡﹐遺孤甫二齡﹐姑將奪其志。朝標周卹十餘年﹐克全其節。某氏墓在先墳旁﹐欲遷柩而鬻其地﹐贈之金﹐使封其墓。族戚中婚﹑嫁﹑喪﹑葬不能舉者﹐悉解囊以資之焉。

魏洪徳附葛世臣﹑林髙漢母病﹐吁天請減年以延親壽。兄弟四人﹐友愛備至。季弟卒﹐撫侄如子。有以急難告者﹐輒典衣以應。道光十三年﹐旌表其門。時同裏有葛世臣者﹐母病躬滌廁牏﹐且請以身代。兄卒﹐視嫂如母﹐視侄如子。遇貧乏者至﹐減食以濟之。監生林髙漢﹐父病瘵﹐視奉二十五年不懈。乾隆間大水﹐煮粥以食餓者。又常施藥以療疫病者﹐告貸者焚其券﹐俱道光十三年旌。

薛學韓子之稢附薛學韓原籍福淸﹐遷居本境。字泉斗﹐號潮陽。性謹厚﹐明末隱鳳岡玉蘭谷﹐從事耕作。和鄕鄰﹐睦姻婭。治家悉秉古禮﹐爲世所稱﹐襏襫余間﹐常假著述以自娛。有《潮陽集》稿數十卷。臨歿悉焚之﹐曰「此不足以傳世也。」康熙初﹐贈宣徳郎。次子之稢﹐字茂生﹐號萃蘭。性孝友﹐力農圃﹐睱則涉躐詩書﹐素好施予。中年頗有銖累。立倉積粟以備荒。值歲屢歉﹐稱貸者踵其門﹐皆如量予之﹐不責償。善養生﹐飲食起居﹐均有常度。故𨿽老而精神弗衰。子文燦﹑文煬﹐皆以孝稱。

梁宏海附侄功以字行。弟茂﹐字宏美。宏海幼有至性﹐事繼母極得歡心。母亦愛之逾已出。繼產子六﹐茂其長也。茂精筐篋﹐以從平臺匪林爽文功﹐議敍州吏目﹐未仕。父歿﹐哀毀逾禮。家素貧﹐與茂並力經營。竭誠奉母﹐撫羣季成立﹐待親戚有恩。積財置產﹐與諸弟均。母卒﹐時茂已先逝﹐宏海年幾七旬﹐晨夕作孺子泣。甫終喪﹐卒。以孝友義行稱。功﹐字有敏﹐茂次子也。父歿﹐哀毀逾恆﹐喪葬盡禮。兄卒﹐撫其孤﹐督使成立。弟夢花﹐嘉慶癸酉舉人。功前後資其學及應試計偕之費。亦篤戚誼﹐待舉火者常數十家。後夢花得暴病﹐功在海壇﹐覺心搖﹐急買舟旋。夢花易簀時﹐功當舟次﹐燈下恍惚見夢花來﹐呼之不應。起持之﹐遽沒。隨失聲僕﹐頃之始蘇。竟以悲痛﹐逾年卒。

官莊

字則敬﹐歲貢生。幼出爲伯父後﹐事嗣母惟謹。本生父﹐繼母就養於兄。兄卒﹐因迎養焉。母歿﹐戒二子喪葬盡禮﹐勿以分產異視。歷官建寧訓導﹐泰寧教諭﹐皆得士心。莊以歲貢授建寧訓導﹐嘗修葺文廟爲庠。貧士吳某﹐完浮量又置義田資之。及署泰寧教諭﹐復捐俸置學田云。尋轉寧化教諭。時訓導蔡某貧甚﹐爲代完社谷百石。其子婦相繼淪亡﹐悉爲措置歸葬。未幾蔡卒﹐復經紀其喪。按石曼卿三喪不葬﹐範忠宣嘗舉麥舟以贈之。莊一苜蓿冷官﹐乃能仗義若此﹐古今人何必不相及耶﹗

謝淸苓字謹修。長樂籍﹐侯官人。性孝友﹐讓財推產﹐無所吝。叔某乏嗣﹐淸苓事之如父。貧乏者資給﹐橫逆者禮化﹐於人終無忤也。嘗修學宮﹐創嵩山書院﹐又嘗浚長樂文洽浦。皆躬爲之倡﹐以子希遷贈奉直大夫。

葉宗嶽字應五。侍母疾兩載﹐衣不解帶。昆季九人同居﹐友愛無閒言。羣季筮仕﹐而宗嶽獨否﹐曰「不以三公易吾親一日之養也。」好賑卹貧乏﹐閭裏稱其髙義云。

周秉禮字立巖。諸生﹐與魏瑛﹑乾隆甲午舉人﹐嘗知浙江安吉縣。鄭超﹑乾隆己亥舉人。劉永樹﹑長樂人﹑乾隆乙酉拔貢﹑乙卯舉人。陳天文﹐閩縣人﹐嘗舉孝廉方正﹐不應。及卒﹐私謚孝潔先生。爲梅社五友﹐嘗謂人不能爲孝弟﹐當去其不孝不弟﹐不能爲忠信﹐當去其不忠不信。篤於兄弟﹐善規友過﹐必攺而後已。以嚴正稱於時。

鄭登道字從理。幼孤﹐事母孝。母疾﹐偕兄昕夕侍醫藥﹐不離側百餘日﹐始瘳。未幾﹐母亡。痛不欲生﹐諸兄均歿﹐爲從子籌學業﹐擇婚配﹐扶植備至。姐長適許﹐少適李﹐皆寡﹐資以衣食。撫諸甥﹐視從子﹐數十年如一日。歲祲﹑米湧貴。鄰里嗷嗷。登道存谷三十餘石﹐﹐悉出以濟。勸殷戶出谷﹐全活甚眾。裏黨稱其髙誼不衰。

徐尙聰字家生。父振倫﹐有至性﹐親目瞽﹐動履需人﹐能一一曲體﹐俾忘其苦。歿後﹐歲時號泣思慕。尙聰恪承父志﹐事繼母﹐能得歡心。弟尙賓卒﹐視諸侄如子﹐撫使成立。親屬告貸﹐無弗應。乾隆乙卯歲祲﹐出粟平糶﹐鄕裏賴之。

何修

字思永。諸生。祖遺田宅﹐悉讓兄弟。所交告以緩急﹐無不應﹐不能償者焚其券。

陳楓陛年十一﹐母病﹐割肱以應﹐母遂愈。越數日﹐楓陛創發﹐痛不止。恐貽母憂﹐乃詣醫求治﹐醫大驚﹐曰「是自以刀割者也。」楓陛曰「我母病﹐聞割肱和羹可救。故禱於竈神﹐割肱肉以活母﹐願爲我治之﹐勿言。」醫敷以藥﹐遂愈。自是𨿽盛暑不釋衣﹐其母終不知也。

陳蘭泰字功弼﹐號芷亭。祖芳植雍正乙卯舉人﹐南平縣教諭。在堂﹐父聖炅歲貢生。授徒遠鄕﹐以父老系念。泰時年十二﹐力任侍奉﹐積十餘年不懈。後泰亦就館鄕村﹐數日必歸省父母﹐視屙癢。躬自洗滌﹐器用必潔。母年九十﹐患目疾。泰每晨以舌舐之﹐得不盲。親歿﹐哀毀不勝。生平見義勇爲﹐嘗質衣助戚屬殯具。遇生徒貧者﹐不計修脯。道光甲午﹐水患歲歉。建議請飭鹽﹑當二商﹐分廠賑米﹐視若切身。秋闈屢薦未售。後舉孝廉方正﹐年八十四卒﹐入祀鄕賢祠。

林賓日字孟養﹐號暘谷。邑貢生﹐家貧授徒﹐養父母﹐事諸兄謹﹐撫侄如己子。三黨之疾病死亡者﹐靡不賙卹。主講將樂書院。諸生貧不能赴省試者﹐恆加佽助。舟行見溺死﹐傾貲瘞之。拯沈舟者與同載﹐不自知其貧乏也。年七十九卒﹐子則徐別有傳。

連位三字郁初。府學生。父客江西不歸﹐年十六﹐質所居室﹐得金六十。辭母往尋﹐中途賊掠貲去﹐位三泣告其故﹐賊義之﹐還其半。歷饒州﹑南康﹐至都昌渡口﹐遇之﹐遂侍父歸。父目失明﹐位三以舌舐之兩載﹐復明。及父卒﹐復喪婦。位三授徒城南以養母﹐顏其齋曰「且耐居。」以子供婦職﹐親滌廁牏。妹旣嫁而卒﹐疊遭四喪﹐皆爲殯葬。

陳永奎父歿﹐喪葬盡禮。事母得歡心﹐掃遠宗失祭之墳﹐爲同堂無後者立嗣。喪葬無資﹐量力佽助。在里社﹐每勗人以爲善息爭﹐鄕閭欽服。道光二十九年旌獎。

陳桂芳字若理。嘉慶庚申武舉人。父道彩值歲祲﹐嘗發粟平糶﹐不足﹐又轉鬻以賑之。桂芳元配鄭氏早卒﹐子幼﹐繼聘嚴氏﹐初不知其已字張姓也。會廉得其實﹐乃謂其父母曰「若女已字張某﹐復攺字余﹐以張某貧﹐不能具禮也。今卽以余所具之禮﹐爲張某具﹐何如﹖」因遣媒召張某至﹐曰「若勿苦﹐以吾所卜吉期﹐爲若娶。鼓樂﹑彩輿﹐吾已備矣。」並贈以貲。旣成婚﹐張某偕婦踵門謝﹐復聘李氏﹐連舉七子焉。

李春林字光文。父病﹐侍湯藥﹐衣不解帶者數月。父歿﹐哀慕終身。母老﹐昕夕侍側。夜偕婦黃氏省母寢室。母未安寢﹐不敢自就寢也。素友愛弟兄﹐兄病﹐春林吁天祈代。值鄕試不赴。及卒﹐撫孤兒如己出。及析產﹐推多取少。後弟歿無子﹐以次子繼之。春林悲郁成疾﹐亦繼逝。道光十四年題旌。

陳世祥有至性。父病風癱﹐三年左右奉侍不離。迨歿﹐哀毀逾恆。事母謹。母年登大耄﹐世祥亦及艾﹐承顏娛志﹐宛若嬰兒。母疾﹐吁天請代﹐卒不起。毀瘠如喪父時。後每逢諱日﹑誕辰﹐歲時伏臘﹐輒悲痛不自勝云。

王元鈞職員。四歲時父歿﹐母謝欲縊以殉。元鈞哀號﹐家人奔救而止。自是晨夕不離左右﹐與弟孟程友愛。身任家計﹐而督弟力學。族有構難﹐訐於官。元鈞脫弟而躬受拘囚者百日。及析產﹐祖遺手置﹐均分無私。弟亡﹐撫兩侄如子。有姐適鄭﹐卒後﹐婿家中落。元鈞遺命猶囑子傳烈善待之。

陳成

服役諸生陳國勛家。國勛緣事系獄﹐家貧丁單﹐母老無所依。成賣薪以給資養活者七年。尋國勛流山東﹐妻常氏聘而未婚﹐登堂奉姑﹐一門煢煢﹐待成以舉火者又七年。國勛旣歸﹐感其恩義﹐待之若伯仲。歿後設主祀之。按臧獲之於主家﹐每視其盛衰以爲去就。至患難足以相倚﹐則故舊尙乏其人﹐奚論此輩﹖如誠之臨難不去﹐力任其難﹐可謂天生俠骨﹐足令衣冠中人愧死矣。

張椿

字維玉。父歿﹐家貧﹐棄舉業經商。撫育弟妹﹐婚嫁畢具。母患脾痛﹐椿研究醫理﹐親加調治﹐疾瘳。年六十餘﹐母卒。泣慕如嬰兒。性喜施予﹐樂解紛﹐爲人診病﹐不索值。親串稱貸者無不應。赴訴者必勸使平﹐鄕閭咸推重焉。

鄭敷榕幼知孝養。父目眚﹐侍奉不離。越數載﹐父失明﹐服勞尢謹。父母歿﹐治喪盡禮。甥早失怙恃﹐撫之俾成立。族戚有急﹐量力周給。勗弟侄以孝敬﹐閨門亦化之。好排難解紛﹐鄕閭稱其長者。道光二十七年旌獎。

林則亮父患腿癰﹐膿腫痛極。亮以口吮膿﹐痛稍止。屢痛屢吮﹐數月不懈。疽愈後﹐轉成瘵。亮服侍兩年﹐衣不解帶。吁天減算﹐以益父壽。父歿气絕﹐尙接唇呵气半辰許﹐知不起﹐一慟而絕。頃之始蘇。居喪哀毀備至﹐年二十二卒﹐臨終猶諄諄以孝勗兄弟云。亮甫齔﹐遇食物必先獻父母。年舞勺﹐卽知分勞解憂。先意承志。居臨河﹐父嘗夜飲醉歸﹐失足落水﹐亮聞知﹐卽奔該處躍入﹐背負而登。生平事先必誠﹐贍族睦鄰。道光三十年題旌。

劉照子家鎭﹑叔國柱附劉照﹐字雉葊。祖鳴雷好施﹐有司屢旌其門。父國楫﹐郡諸生。以明經授教官﹐權邵武訓導﹑漳浦教諭﹐歸募修郡學禮殿﹐治明倫堂及諸橫捨祠宇﹐庀道山朱子祠﹐拓鰲峯書院學捨﹐建東街文昌宮﹐葺洪山萬壽六柱洋諸橋。總督桐城某公﹐創聖功書院卽前之鳳池。願輸錢五千緡爲諸生膏夥。桐城去﹐事遂寢。病革﹐謂家人曰「書院復興﹐其舉吾所儲錢之官。」後獻如數﹐歲得息六百緡﹐以增膏夥。長子家鎭﹐字奐爲﹐嘉慶戊寅舉人﹐補南安訓導﹐不赴。善繼先志﹐舉遺產萬金分爲二﹐爲同髙﹑同祖支下義產。具牒於官﹐請給官帖﹐令子孫世守。又別出貲建家廟﹐立本範參方堂﹐設經文﹑算學兩齋﹐以教族之子弟。蓋深得古人收族睦宗之義焉。性鎭靜﹐爲文能獨抒所見﹐於訓詁音韻之學﹐所造尢深。纂有《五朝切韻萃編》《皇朝華韻合聲譜》《切韻指南》《闡說五經》《字韻匯編》《羽皮均居小學書經眼錄》。國柱﹐字素堂﹐照族叔也。乾隆庚子舉人﹐性孝友﹐教子弟慈而有法。嘗聚書數千卷墨莊書屋﹐令子弟弦誦其中﹐朔望則取朱子《小學》﹐爲之講論。茂才陳虞英﹐少時業師也。歿無嗣﹐國柱詢得其夫婦生諱年月﹐立主祀之。忌日必祭﹐又躬往省拜其墓。

吳桂森字啟芳。性至孝﹐父玉麟官鳳山教諭﹐以伉直忤上憲謫湖南。桂森年甫十一﹐聞之堅欲隨侍﹐母憐其幼﹐弗許。越五載﹐母卒﹐哀毀逾恆。百日後忽失所在﹐久乃知爲行乞往尋父﹐旣至﹐相持而泣﹐因侍左右不離者五年。父令歸試﹐則跪謝曰「兒知有天倫之樂﹐不慕功名也。」令歸娶﹐則曰「兒齒尙稚﹐此非所急也。」嘉慶庚午﹐父遘病﹐日夜侍湯藥﹐吁天求代﹐竟成疾卒﹐年二十一。舊聘裏中魏氏女名水音﹐同庚﹐性亦孝。善事父母﹐及笄﹐猶矢不字﹐父母違其意﹐竟擇字桂森。聞耗慘然﹐曰「兒不能全孝矣。」遂堅臥不起﹐絕粒旬有二日﹐遺言槥必歸吳﹐願父母自愛﹐勿以女爲念﹐言已遂卒。

林光天字忠輝﹐號水如。少知孝友﹐比壯﹐有文名。孟吏部超然掌教鰲峯﹐引爲弟子。朱太傅珪督閩學﹐以得士聞。科試﹐光天出其門下。前後受業﹑受知﹐皆老師宿儒﹐以是聲名日起。中年家漸落﹐授徒爲業。時復以束脩之贏﹐分給窮士。累困場屋。嘉慶丁卯﹐舉鄕副。常語人曰「讀書分內事﹐科名遲速﹐何足芥蒂﹗」歲丙子﹐李方伯庚蕓被屬吏稟訐﹐冤抑自經。上震怒﹐命大臣覆治前牘。時人情洶洶﹐以事關大吏﹐未敢出首。光天獨毅然遮使節簽詞﹐頌使君淸廉慈惠﹐請建遺愛祠以報。士民數千人咸攀輿涕泣。天使據情入告﹐奉旨允行。祠成﹐光天求記於陳禦史壽祺﹐始終任其事﹐裏黨義之。

王傳琛姓孝友﹐親疾﹐侍奉湯藥﹐衣不解帶﹐目不交睫者累月。親歿﹐哀痛不欲生﹐居喪悉遵古禮。經營窀穸﹐親自負土﹐朝往夕歸﹐風雨無間﹐里人咸稱孝焉。兄某朴鈍不能營生業﹐傳琛事之猶嚴父。一切家計獨力撐拄﹐不以累兄。尢好周人之急﹐戚黨中有婚﹑嫁﹑喪﹑葬﹐力不克舉者﹐必竭力籌倡以助之。遇同裏有爭競﹐必出爲之排解﹐𨿽嘵音瘏口﹐不惜也。以是﹐人又稱其長者。治家嚴而有方﹐常戒子侄曰「願汝曹爲善人﹐不願汝曹爲富人。」後卒﹐光緒間邑令兪秉焜議詳請旌獎。

林熙

字紹眉﹐以孝友稱。素好義﹐中表有獨子而僧者﹐熙爲之觴客。酒半﹐長跽請曰「某爲僧﹐嗣將斬矣。」客皆涕下﹐羣隨熙向方丈﹐促令還俗。閉深室﹐使蓄髮﹐爲謀生業而起家焉。戚黨有喪﹐不叩自至﹐爲之治棺衾﹐卒事乃返。光緒丁丑卒﹐年六十一。

張熊

字亦軒。咸豐己未舉人。幼有異稟﹐讀書過目不忘。性和而介﹐尙气節。居家克盡孝友。一上春官不第﹐卽投效浙提饒廷選幕府﹐思立功名以自見。會父病﹐立馳歸﹐則父已棄養矣。熊慟不欲生﹐哀毀致疾﹐累月杖而後能起。父在日﹐愛季妾所生子女﹐熊體父志﹐指大屋首進曁多金以分之。復連爲同產弟妹三人完嫁娶。世業閩海關書﹐歲入頗丰。胞叔舉以授其戚某﹐月僅給熊十千﹐不之較。旋因家貧﹐客遊山左﹐被舉爲客長。如今日議董會長之類。眾極欽服﹐尢慷慨好義﹐同鄕有自稱副戎﹐以被掠求助者﹐傾囊與之﹐或曰「此僞也。」曰「吾行吾心所安而已。」有年家子求助﹐贈三十金﹐復托寄家數十金﹐被沒久之。途遇﹐反避之﹐恐其見而生愧也。其忠厚多類此。自魯歸裏﹐復營葬諸亡弟及弟婦數棺﹐戚友貧乏者﹐周之不吝。鄕鄰有急﹐立爲排解。其好義之性蓋出於自然也。長子少年登第﹐筮仕﹐惇惇勉以忠愛立身。妻楊氏有鹿車共挽之風。後卒五十九﹐入祀忠義孝悌祠。

石開哲性謹厚不爭。同裏有劉姓者與之爭地﹐開哲輒讓之。後父老具道其事於郡守﹐旌以「義讓可風」四大字云。

葉章同幼失學﹐以傭耕爲業。父早喪﹐事母至孝。母嗜魚﹐日必市魚以奉母。光緒丙丁間﹐城鄕大水﹐艱得魚。章同給筏﹐冒險出買魚歸。嘗乏米﹐售所畜雞以購米。母聞不懌﹐乃攜錢尋主家﹐再拜索雞還。陳進士景韶聞而異之。時陳董育嬰﹐屬查禁溺女﹐厚其值﹐俾資仰事。母卒﹐夜廬墓三年﹐晝則歸理事。年五十未娶﹐舉人梁某有養女數人﹐擇一妻之。眾嫌其老醜﹐一女獨願往﹐相繼生三男。光緒乙未﹐鄕間疫盛行。時章同家已小康﹐眾乞綠⑷豆煎湯﹐以解疫。飲者均獲全﹐人稱爲孝子豆。

鄭存理侄信堯附鄭存理﹐世居北關外之富村。性好善﹐在鄕力持公益。自小北嶺達飛坑橋﹐上下數十里﹐路悉傾圯。存理倡募﹐砌石平鋪﹐成坦途焉。侄信堯﹐又修大北嶺以上及湯嶺數十里﹐遂辟險阻爲康莊。北壕石路久失修砌﹐募款增修﹐兼及各路﹐歷久孳孳。所居嘗三經火患﹐卒巋然獨存。同裏則盡成焦土。存理子舉於鄕。信堯子一中副車﹐一成進士﹐人以爲天眷善人云。

胡云韶字虞石。性友愛。舉於鄕﹐官歸﹐置行篋中堂。會諸昆弟發篋﹐平分之。及門有登第者﹐稔師貧﹐奉數十金爲壽﹐輒款以盛饌。其人請畱余以待後需。笑曰「爾不見贈﹐吾遂爲溝中瘠乎﹖」流連詩酒﹐不問有無。著《胡虞石遺稿》若干捲。

陳永盛居湯關外之崎山鄕。性公正﹐閭裏訌爭﹐多就質曲直。有母告子不孝者來質﹐永盛勸勿訴諸官﹐命子弟捽其子入社公廟﹐曰「此土神也﹐一鄕崇祀﹐不啻官長。今吾旁坐﹐代神宣言行罰可乎﹖」顧謂母曰「杖責邪﹐抑但勸諭之邪﹖」母曰「當重杖。」永盛令子弟行杖﹐杖畢﹐子號泣﹐向母乞求寬。言歸當攺行﹐永盛復謂母曰「今欲如何﹖」母自憐之﹐請貰其罪。自是號鳥音遂革。永孫能化其徳﹐皆惇睦無間﹐且甚蕃衍云。

校注

⑴原文作「壤」﹐「壤」字誤﹐當爲「壞」。

⑵原文作「姝」﹐「姝」字誤﹐當爲「妹」。

⑶原文作「伍志伊」﹐「伍」字誤﹐當爲「汪」。

⑷原文作「錄豆煎湯」﹐「錄」字誤﹐當爲「綠」。

耆舊錄內編二﹝學業﹞

學業

漢

董奉

字公異。精醫學﹐與南陽張機﹑字仲景﹐官長沙太守。譙華陀字元化﹐舉沛國孝廉。稱建安三神醫。流寓廬山﹐爲人治疾不受謝﹐人彊之﹐則重者令種杏五株﹐輕者一株。每年貨杏易谷﹐得二萬餘斛﹐卽以之拯貧困﹐卹行旅。交州牧杜⑴燮一作土⑵燮。病危﹐聘奉往醫。奉至﹐燮垂絕﹐以藥活之。燮懼疾或復發﹐苦畱奉﹐奉不爲畱。方欲厚贐奉﹐忽報奉暴卒﹐蓋燮有異志﹐慮奉泄其謀。遂紿其家﹐謂奉未死。奉妻子仍賣杏﹐頗足自給。人感奉徳﹐爭資送﹐歸之故里﹐時侯官長某﹐亦嘗爲奉所活者﹐立祠祀奉。吳人好奇﹐附會以爲仙去云。

唐

陳鏞

字希聲。大中元年及第。精史傳學﹐尢雄於文﹐有西漢遺風。後復應史科﹐仕終鄂州剌史。

黃璞從弟滔附黃璞﹐字徳溫。其先河南固始﹐晉馬南浮﹐隨徙侯官﹐因家焉。登大順二年進士。官至崇文館校書郎。乾寧間﹐以天下多故﹐乃移病歸﹐杜門謝客。璞少與歐陽詹齊名﹐文章冠絕流輩﹐尢長於詩歌。一時撰著﹐流播海內﹐藩鎭多傳誦之。黃巢兵入閩﹐大肆焚掠﹐以璞儒者﹐戒勿燬其居。先是巢軍中謠曰「逢儒則辱﹐師必覆。」及入閩﹐過璞家﹐曰「此儒者不可辱。」因滅炬弗焚。子仁藻﹐著作郎。仁渥﹐太子正字。仁渭﹐著作佐郎。從弟滔﹐禦史裏行﹐與璞同時館職﹐號一門五學士。滔﹐字文江﹐舉乾寧二年進士。以監察禦史﹐出充威武軍節度推官。時中原鼎沸﹐名士避地入閩者多主滔。滔皆授館館之﹐爲設儲偫﹐於是韓偓﹑羅隱﹑崔道融﹑趙觀文輩皆與滔交﹐稱文章﹐爲閩初祖云。滔後與兄璞復徙莆田之東裏﹐稱東黃。今侯官舊裏﹐居人稱黃巷。莆中山亦稱爲黃巷山。璞所著有《霧居子》一卷﹐《閩川名士傳》﹐及《文集》二十八卷。滔有集十五卷。

宋

張宜

字太和。治《五經》皆通訓詁﹐解證剖析﹐窮極精微﹐必蘄融會貫通而後已。弟子著籍數百人﹐多中甲科。每爲學者誦明三代制度﹐不屑屑以格律詩賦相語。年四十餘﹐劉敞勸其著書﹐宜曰「苟與聖人合﹐斯可矣﹐著述吾不敢當也。」嘗與敞讀詔令數事﹐時方立皇后王氏﹐宣⑶驚曰「是於古不合﹐安可行﹖」敞曰「公所言﹐周公法也。國家承歷代之獘﹐雜用漢唐禮﹐不純出於周﹐所謂損益可知者。」宜嘆而退﹐其篤信好道多類此。卒後﹐門人裒其詩書雜義爲一卷。

陳襄

字述古。少務性理之學﹐與同邑陳烈﹑周希孟﹑鄭穆相友善。倡道海濱﹐人謂之四先生。舉慶曆二年進士﹐攝浦城令﹐治疑獄有聲。時民有失物者﹐賊曹捕偸兒至數輩﹐相撐拄﹐莫能得主名。襄曰「某廟鐘能辯賊﹐犯者捫之﹐輒有聲。」乃陰塗鐘以墨﹐而以帷蔽之﹐命羣盜往捫﹐獨一人畏有聲﹐不敢觸﹐手無所污。扣之﹐乃爲盜者﹐遂服罪。歷知河陽﹑常﹑明﹑陳﹑杭等州縣﹐最後遷判尙書都省﹐卒年六十四。初﹐襄之居郡縣也﹐惇惇以興學教民爲先務﹐後求其利獘而拊循之。立朝則讜言直諫﹐嘗論靑苗之失﹐無所畏避。以故爲權姦所忌﹐不能安其身於朝。有《文集》行於世。

陳烈

字季慈。性介﹐特篤於孝友。居親喪﹐水漿不入口五日。平居端嚴﹐動遵古法。禦童僕如對賓客﹐裏中人敬之﹐冠﹑昏﹑喪﹑祭﹐請而後行。每訓子弟﹐必舉烈言行以爲式﹐從學恆數百人。慶曆初﹐以鄕薦試禮部﹐被黜﹐遂不復踐場屋。安貧力學﹐積四十年。著書數萬言﹐公卿及本部監司交章論薦﹐仁宗屢詔徵之﹐不起。嘉祐中﹐除授本州教授﹐卒年七十有六。初﹐烈讀書苦不能記憶﹐一日讀《孟子》﹐學問之道無他﹐求其放心而已。乃恍然曰「心未收﹐何以讀爲﹖」閉門靜坐百餘日﹐以求放心﹐遂一覽無遺。詳見《宋史﹟隱逸傳》。

周希孟字公辟。通《五經》﹐尢邃於《易》。連舉進士不第﹐部使者相繼薦其賢﹐授將仕郎﹐試國子監﹐四門助教﹐尋充本州學教諭授⑷。知州劉夔﹑曹穎叔﹑蔡襄﹐先後皆就學捨質經義。及卒﹐門人曾伉等七百餘人﹐相與塑像祠於五福寺﹐所著有《詩義》《春秋義》《文集》。

王回

字深甫。惇行孝友﹐造次必稽古人﹐不尙小廉曲謹以釣譽。少好讀書﹐精於文。舉嘉祐二年進士﹐授衛眞簿﹐不合﹐稱病免。嘗作告友文﹐蘄聞已過﹐世多傳誦其言。退居穎川﹐日以文章自娛。有勸之仕﹐輒不應。治平中﹐詔除忠武軍節度推官﹐知南頓縣﹐命下而卒﹐年四十二。著有《文集》二十卷行世。

林之奇字少穎。甫冠﹐從呂本中遊﹐本中器之。登紹興二十一年進士第﹐累官祕書省正字。時朝廷欲令學者參用王安石三經新義﹐之奇極言不可。以晉人以王何之罪﹐浮於桀紂。本朝靖康之禍﹐其端倪實在安石﹐所謂異端邪說之不可訓者。會相傳金人欲南侵﹐廷議主和﹐之奇上書當路以詆之。略云「久和畏戰﹐人之常情。金知吾重於和﹐故常以虛聲喝我﹐而示我以欲戰之意。非果欲戰也﹐所以堅吾和也。吾欲爲之和﹐宜無憚於戰﹐則其權在我矣。」又言戰之所須不一﹐而人才爲先﹐欲求可任大事﹐非如龐士元所謂俊傑之人者不可。尋以脾疾﹐乞外。由祕書郎攺宗正丞﹐提舉閩舶﹐參帥議。遂乞祠家居﹐畱心著述﹐其學融貫經史﹐辧析異同﹐卓然成一家言。東萊呂祖謙嘗受業焉。淳熙三年卒﹐年六十五。學者稱拙齋先生。著有《尙書集解》《論語注》《春秋周禮講議》《孟子講議》《楊子解義》《道山祀問》《拙齋集》《觀瀾集》諸書。

陳孔碩字膚仲。刻志力學﹐少以聖賢自期。初遊南軒﹑東萊兩先生門﹐復偕其兄孔夙受學於朱子。淳熙二年舉進士﹐調婺州戶曹﹐晦卽詣東萊講學。東萊歿﹐心喪三年。攺處州教授﹐以所聞於三先生者訓後學﹐多所成就。歷知邵武﹑瑞金﹑贛州等縣﹐提舉淮東﹑廣西常平。會召至行在奏事﹐以忤宰相史彌遠﹐引疾辭職﹐遂丐祠。尋進祕閣修撰﹐致仕。孔碩學有淵源﹐志在用世﹐雅不欲徒事空言。及歸﹐不得志﹐乃謝絕賓客﹐鍵戶著書。有《中庸大學解》《北山集》行世﹐卒年七十八﹐學者稱北山先生。

潘柄

字謙之。懷安人。父滋﹐黃幹嘗師之。柄有志於道﹐年十六﹐卽偕其兄植入徳行傳。往事朱子於武夷。朱子悉以所學授之﹐嘗云「凡人之心不存則亡﹐而無不存不亡之時﹐故一息之頃﹐不加提省﹐則淪於亡而不自覺。天下之事﹐不是則非﹐而無不是不非之處。故一事之微不加精察﹐則陷於惡而不自知。」可謂見道之言﹐非金谿之徒所能貌襲者。柄又嘗取聖賢格言而隙括呂氏《鄕約》繼其後。凡存心養性之道﹐律已治人之方﹐條目具列﹐終身所行﹐不出於此云。所著有《易解》《尙書解》﹐學者尊爲瓜山先生。

陳則之葉子儀附陳則之﹐有文行﹐樂道不仕。從事丹鉛﹐以著述爲業。鄕人薰其徳者﹐莫不勵操行焉。按則之之徳足以式化鄕愚﹐不亞漢之王彥方﹐著述猶其餘事哉。同邑又有葉子儀者﹐文章亦極博洽﹐有《絳毫集》及《易玄神契》行於世。

明

鄭居貞父潛﹐新安人﹐宦閩﹐遂家瓜山。別有傳見上。洪武中﹐居貞舉明經﹐官河南左參政﹐與方孝孺友善。孝孺教授漢中﹐居貞作《鳳雛行》贈之。後坐孝孺黨﹐死於金陵。著有《閩》《關隴歸來》《檜庭》諸稿。

傅汝舟字木虛﹐號丁戊山人﹐丁戊山在南營。一號磊老。少遊鄭繼之門﹐與髙濲齊名。閩人諺曰「髙垂腹﹐傅脫粟。」言斷斷中歐曲。年十四﹐徧誦黃帝姒書﹐博學有異才。弱冠謝舉子業﹐通天官﹑涅槃﹑老﹑莊諸書。涅槃﹐本佛家大乘法典﹐近日維新中人頗有倡此學者﹐以爲佛之無畏勇猛﹐足以助社會國家之進步﹐故取之。爲文作秦漢語﹐古色蒼黝﹐至不可句讀。嘗遊桂林﹑象郡間二十餘年﹐禦史李元陽欲見之。汝舟角巾道服至戟門。元陽踞坐堂上﹐汝舟卻立不進。元陽不得已﹐迎之入﹐與談經﹑史﹑性命﹑象緯﹑術數﹑諸子百家﹐其應如響﹐大驚﹐禮之。

髙濲

字宗呂﹐淸遠訓導鑑之子也。鑑工水墨山水﹐自號種蘭道人。不樂舉子業﹐結霞上之居﹐自號霞居子。善八分艸書﹐詩與傅汝舟齊名。時稱髙﹐傅。其畫兼工山水花卉人物翎毛﹐運筆古雅﹐出入宋﹑元諸大家﹐各造其妙。自取適意﹐不受促迫﹐遇其酣飲﹐以絹素投之﹐𨿽野夫稚子可掩而得也。邑子宋生者病瘧﹐濲過之﹐酒酣潑墨﹐寫菊數本﹐復寫奇石修竹﹐寒香飄拂﹐涼風颯然。宋躍起視之﹐病霍然良已。嘗遊鄭善⑸之門﹐善之⑹卒﹐以遺文妻子托焉。

王應山字懋宣﹐好讀書﹐六籍百氏﹐靡所不探﹐以《春秋》教授福州武彜建寧間﹐從者如雲。監司守令時式其廬。食貧篤行﹐無所干謁。晚益苦心編摩﹐富於春⑺作﹐林宗伯濓纂修《郡誌》﹐多所裁定。著有《閩都紀》三十三卷《帚言錄》五十五卷﹑《孝善廣編》二十四卷。

韓廷錫字晉之。九歲背誦《六經》﹐爲諸生﹐益研究經史﹐爲鐘惺所知。築別業於道山之榕庵﹐工大小篆。嘗以字學壞於鐘。王﹐終身不作行﹑艸﹐卽眞書亦不得已爲之。此外﹐𨿽往來短札﹐皆用篆。所讀《漢書》二十六冊﹐手注與《史記》異同詳略之處﹐細爲評騭﹐字如蠅頭﹐皆朱書篆籀也。按治書當先通小學﹐小學精﹐而後能讀古書﹐如廷錫者﹐斯不愧爲讀書人矣。按廷錫居親喪﹐哀痛迫切﹐三年未嘗見齒。或親戚情話﹐則親攜艸褥據地坐﹐人比之王裒﹑徐績云。

鄭守道字用行。懷安人。嘉靖戊子舉人﹐務爲窮理之學﹐於書靡所不窺。尢篤躬行﹐嘗主白鹿洞教事﹐著《太極圖說意》﹑並《易乾坤上下系辭解》《大學講章》﹐覃思精詣﹐能闡周﹑程之祕。其令夏津時﹐曾建書院﹐與諸生講晰﹐文章之士咸師事焉。

翁興賢字懋卿。萬曆初﹐以貢司訓建陽﹐歷延平教授﹐與諸生談經講業﹐一稟宋儒傳注﹐遷兩浙運判﹐乞歸﹐著有《易經理解》十二卷。

趙世顯字仁甫。萬曆癸未進士﹐除池州推官﹐左遷梁山知縣﹐轉通判。以母老不赴。世顯有淳行淸譽﹐《六經》﹑子﹑史﹐靡不淹貫。詩宗盛唐﹐與徐等結社芝山﹐著有《芝園稿》《山居》《闕下》《入蜀》諸集。

曹學佺字能始。萬曆乙未進士﹐歷官四川按察使﹐所至名山勝迹﹐畸人韻士﹐靡不探陟尋訪。熹宗卽位﹐逆璫煽虐﹐或以顧秉謙等《三朝史槁》示學佺﹐學佺惡其不直﹐著《野史》駁之。劉廷元聞其事於朝﹐黜學佺爲民。旣歸﹐雅志著述有《石倉》諸集﹐及《天下名勝志》《十二代詩選》《西峯字說》﹑皆盛於世。明亡後﹐學佺自經死﹐遺有「生前一管筆﹐死後一條繩」之句。

王侯聘字席卿。崇楨癸酉舉人。博通羣書﹐抱才尙气﹐尢好溪山﹐所著有《握粟》集。

陳軾

字靜機。崇楨庚辰進士。淹貫博洽﹐諸體擅長。官至廣西蒼梧道參議。按《重纂通誌》注云﹐《廣西通誌﹟職官表》﹐蒼梧道明至國朝﹐均無軾姓名﹐則軾入國朝後﹐未嘗登仕籍﹐明甚。其官蒼梧道意在明桂王時。解組歸﹐葺道山故居﹐以著述終。

徐英

字振烈。少豪健﹐負米爲業。折節讀書﹐喜擊劍。日晡步橋上﹐與裏少年談畫邊制勝之策﹐皆本於《司馬法》。曹學佺嘗訪之﹐鐍戶不見﹐還遇諸途﹐攜手歸﹐拂艸榻﹐略坐﹐土銼無煙。殘竹支幾﹐幾上頑劍﹑粗硯各一﹐敗筆兩枝﹐《春秋三傳》﹑史﹑漢﹑管﹑荀﹑董子﹑《越絕》《括地誌》等書﹐殘缺零亂。每冊空白處﹐則其所作古文詩歌也。遂與同至石倉園﹐邀入社﹐刻其詩於《十二代詩選》。後明亡﹐學佺殉節﹐英伏屍哀慟﹐自噍其舌﹐噴血數升而絕。著有《鳴劍集》。

許友

原名宰﹐字有介﹐號甌香。廩生。爲詩淸新俊逸﹐如髙秋遠籟。朱彜尊稱其篇章字句﹐不蹈襲前人﹐正如俊鶻生駒﹐未可施以鞲靮。工艸書﹐善畫竹﹐酷慕米襄陽﹐構米友堂﹐瓣香祀之。

國朝

吳道來字子紱。舉順治庚子科第一。丁未成進士﹐任中書﹐文學徳行兼優﹐著有《鄴城百詠》﹐卒於官。

方奇植博學洽聞﹐與同郡林垐﹑嚴通﹑陳聖泰﹑陳立敏輩﹐樹幟文壇。聚徒講學﹐以徳行經術爲根本。順治初﹐以貢爲髙州教授﹐擢肇慶府同知。

楊維熊字乃武。學志古人﹐不慕榮利﹐講學於鰲江﹐幕浦三十年﹐足迹不至城市。所著有《周禮》《管子詳講》《尙書要言》﹐學者稱幕浦先生。

張煒

字彤伯。康熙戊戌進士﹐選庶吉士﹐授編修﹐充國史館纂修﹐攺刑部郎中﹐致仕歸﹐家無儋石。聚徒講學以自給云。性孝友﹐好誘掖後進。雅善詩賦古文辭﹐對客揮毫﹐千言立就﹐著作甚富。

林儀

字羽倩。康熙甲子副榜。夙慧好學﹐精書法﹐工詩文﹐爲一時推重。梓有《同園韓蘇文選》行世。

金潮

字海門。康熙辛未進士﹐庶吉士﹐攺知昆山縣。少遭家難﹐盡室播遷。以出繼得免﹐刻苦力學﹐𨿽通仕籍﹐多悲痛愁苦之音。父卒﹐得贖其母﹐與弟歸﹐中歲流落吳下四十年﹐授徒自給。年八十餘歸裏卒。著有《海翁集》《玉山艸堂詩鈔》。

林侗子在華附林侗﹐字同人。《通誌》作閩縣人﹐《續志》及《府誌》皆作侯官縣人。博涉經史﹐弱冠補博士弟子﹐食餼於癢。隨宦三秦﹐縱觀三輔名勝。歷遊邊徼﹐走莊浪涼州間﹐金石碑版﹐搜考無遺。康熙丙辰﹐檄署尢溪教諭﹐以二親垂老﹐絕意功名﹐卜居城西荔水莊﹐以著述自娛。所著有《來齋選》《古井野識塗》《昭陵石迹考略》《金石考略》《李忠定公年譜》﹐年八十八卒。子在華﹐字渭云﹐工詩律﹐分修《省誌》﹐多所訂﹐著有《隋農遺稿》。

林佶子正靑﹑在峨附林佶子⑻吉人﹐號鹿源。侗弟。受業於長州汪琬﹐拔貢入成均﹐受詩於新城王尙書士正。時華亭王司農鴻緒﹐總裁《明史》﹐延佶與鄞縣萬斯同商訂編輯。己卯舉於鄕﹐丙戌特旨入直武英殿﹐抄寫禦集。壬辰﹐欽賜進士第一﹐官內閣中書﹐分纂《詩經》傳說﹐匯纂子史菁華﹐陳相國廷敬﹑澤州。徐司寇乾學﹑昆山。宋冢宰犖﹐商邱。咸先後推轂。家多藏書﹐尢好借抄﹐徐尙書乾學刻《通誌堂經解》﹐朱檢討彜尊選《明詩綜》皆就傳抄。供其博覽。爲文得力於韓﹑曾﹐著有《朴學齋集》吳江潘耒爲之序。又《焦山古鼎》《甘泉宮瓦詩》各一卷﹐刻於《昭代叢書》。性喜金石﹐工篆﹑隸﹑行﹑楷﹐上自王公﹐下至琉球﹑髙麗﹐無不購求。子正靑﹐字洙云。少爲諸生﹐張中丞伯行選入鰲峯書院﹐名籍甚。嘗預修《福州府誌》﹐著有《瓣香堂詩文集》《榕海舊聞》《榕海詩話》《小海場志》。在峨﹐字涪云﹐博雅好古﹐工文詞書翰﹐與修《古今圖書集成》﹐例敍知縣。乾隆初元﹐遊京師﹐大學士趙國麟將特薦之﹐會罷不果。著有《陶舫集》《硯史》各若干捲。

吳履泰字文岸﹐號茹原。雍正庚戌翰林。洊升侍讀學士﹐以疾假旋。時子憲靑令桐廬﹐養屙官舍。邑有桐江書院﹐每朔望﹐與諸生辧論義理﹐考究文藝﹐士喜得師。旣歸﹐主道山書院講席﹐仿鵝湖﹑白鹿規條﹐訓飭諸生﹐一時士風﹐蒸蒸日上。

陳繩

字驑季﹐一字禮園。雍正十一年﹐應博學宏詞科﹐旋舉孝廉方正﹐授教職歸﹐當事聘修《惠獻貝子功績錄》﹐選長汀學訓導﹐調諸羅﹐修《臺灣郡誌》﹑並《臺海番社二采風圖考》﹐尋以卓異選貴州貴陽經歷﹐遷淸鎭知縣﹐尢工於詩﹐根底盤深﹐由元﹑白上溯杜﹑韓云。

鄧浩

宇星瀾﹐號畸人。乾隆辛酉舉人﹐以足疾不仕﹐教授永福﹐遂家焉。著有《孫吳統箋》十六卷﹑《車載博議》四卷﹑《炮戰源流》三卷﹐《圭旨撮要》四卷﹑《道藏詩文選注》六卷﹑《漢魏詩評注》十卷﹐《馬班古文通義》十卷﹑《詞苑丹頭》二十卷﹑《瀚海拔尢》十卷﹑《文壇舉逸》二十卷﹑《黃庭經注》二卷﹑《道徳經補注》四卷﹐《靑鳥經注》一卷﹑《文集》四卷﹑《詩集》二卷﹐藏鄭玉瓚家。毀於火﹐士林惜之。浩老死丹鉛﹐而不獲用世。著作終身﹐亦士之不得志者之所爲﹐身後遺書﹐又扼於火﹐天之忌才﹐何其至哉﹗

陳祈廣字漢如。邑稟生。爲人溫文爾雅﹐刻意古學﹐恥作時文。其詩規模唐賢﹐著有《望雲樓集》。

王九徵字明侯。博極羣書﹐工詩古文詞﹐遊歷名山﹐必題詠以見志。晚謝舉子業﹐杜門課子﹐以書史自娛。子孫皆以文學起家﹐克繼其志﹐著有《北徵日記》《墨禪》《水雲》﹑諸艸﹑《竹村詩集》。

張遠附許珌﹑藍漣張遠﹐字超然。生兩月而孤﹐母陳氏授之讀﹐長遇耿亂﹐避地常熟﹐贅於何氏家焉。遊江右﹐題詩滕王閣﹐爲侍郎曹溶嗟賞﹐詩名震一時。膺康熙三十八年鄕舉第一人。晚宰祿丰﹐卒官﹐著有《無悶堂詩文集》共四十餘卷。世稱閩人詩﹐遠第一﹐許珌。字天玉﹐友從兄。《鐵堂集》次之﹐藍漣字公漪。《采飲集》又次之。

黃任

字於莘﹐號莘田。籍永福﹐居本境。以舉人宰四會﹐判決如流﹐民無冤者。鹿澳塘賊蠢動﹐卽往平之。大水潰堤﹐捐俸修之。作《築基歌》以勸工﹐與《賑粥行》《勸農詩》﹐皆眞摯語﹐不亞唐人《舂陵》《秦中》諸什﹐終以詠塵﹐觸上官怒﹐劾歸﹐惟攜硯十枚﹐詩數束而已。因自署十硯老人﹐卜築光祿坊許氏紫藤庵﹐曰「香艸齋」。詩淸新有逸韻﹐絕句尢綺靡。善言情﹐有《秋江集》六卷﹐重宴鹿鳴﹐乃卒。從子惠﹐成進士﹐官終瑞州同知﹐亦擅文譽﹐與任同纂《福州府誌》。惠孫慶安﹐榜名拱﹐以進士官工部﹐出視河工﹐終陳州守。工詩﹐搜求莘田故硯﹐僅得其二枚﹐遂以二硯軒名其集。族人圖南﹐字滄秋﹐以庶子視學黔中﹐詩亦超妙。鐘﹐字養九﹐舉人﹐教諭﹐著《鱔鯖集》六十卷﹐《蓬心艸》四卷。鐘孫嘉爾﹐進士﹐彭澤令﹐與劉紹綱同輯《船司空雅集錄》。任又有族子經﹐字笛樓﹐官縣丞。經子育韓﹐榜名燊﹐字忻園。以舉人選融縣﹐卒官。經從弟彜﹑敬熙﹐俱能詩﹐世以詞章名其家。敬熙兩次授四川之安縣﹐曾守城退賊。育韓在叔幕﹑與有力焉。

劉士棻字心香。嘉慶辛酉進士。知廣東歸善縣。淸廉自矢。歸田後﹐宦橐肅⑼然﹐主講玉屏書院﹐以詩酒自娛﹐所著有《綠滿齋詩鈔》。

魏本唐附子秀仁﹑起魏本唐﹐字又瓶。舉嘉慶己卯鄕試第一。謁選得縣令﹐不就﹐歸爲學官﹐以師道自持。好讀書﹐九經三史﹐點注殆徧。著有《愛卓齋文集》。子秀仁﹐字子安﹐道光丙午舉人﹐困於春官﹑歷遊秦﹑晉﹑齊﹑蜀﹐復不遇。嘗主講成都芙蓉書院﹐值寇起﹐軍事日壞﹐乃出其聞見﹐爲《咄咄錄》﹐復從邸報﹐博考名臣章奏及通人詩文集﹐作《詩話》若干捲。生平著述甚多﹐此二書尢關風教﹐足爲治鑑﹐惜皆不甚傳於世。起﹐字子壽﹐諸生。博通經史﹐授徒講學﹐以著述自娛。所著有《古文尙書講授遺迹》《漢書地理誌補注》《水經注校本》等書。

楊維屏字翠巖。籍連城。道光乙未舉人﹐嘗知甘肅中衛縣。少有異才﹐尢工詩。詩學李義山﹑黃山谷﹐幾亂楮葉﹐著有《云悅山房偶存稿》。

黃紹芳字小石。幼穎悟絕人﹐鐘情吟詠。道光丙申進士﹐官刑部主事。素無宦情﹐未幾卽乞養歸﹐家居杜門﹐益肆力於詩﹐所著有《蘭陔山館詩鈔》。

林昌彜字惠常﹐號薌溪。道光己亥舉人。博極羣書﹐諸子百家﹐靡不穿貫﹐尢通達時務。性豪邁﹐不可一世。當庚申變起。昌彜談海氛事﹐輒慷慨激昂﹐拔劍起舞﹐有陸劍南「請以十萬師﹐月明度桑乾磧」之槪。嘗著《平夷十六策》及《破逆志四卷》﹐林文忠稱爲有用之書﹐以謂在粵屢破英兵﹐率與此法暗合﹐其偉略可見一斑矣。旣累上公車不第﹐乃歷遊南北﹐徧交海內賢士大夫﹐以是兩戒以內⑽進賢冠中人物無不知有昌彜。文宗禦極﹐公卿交章論薦﹐昌彜遂挾《三禮通釋》四百萬言﹐詣闕上之﹐得旨賞教授。歸益困﹐因授徒自給﹐著書滿家以終。所著有《遂初樓詩鈔》﹐論者謂合汪堯峯﹑吳梅村﹑朱竹土宅﹐宋荔裳爲一手﹐猶風雅之餘事者也。

張翼

原名人和。字箎仙。貢生。襟懷沖淡﹐極好作詩﹐風格逼眞楊誠齋﹐所著有《牡礪瓶齋詩鈔》。

林瀍

字洛西﹐少慕裴迪﹐自號非衣子。讀書不再誦﹐圖繪音樂之屬﹐一語而悟。工詩文﹐師友促使應試﹐輒不應。以時事多艱﹐恣情山水﹐顏其安民裏所居曲巷爲「蠖宦」﹐以示不屈之意。所著《有秋來堂文》二卷﹐《詩》二卷﹑《蠖宦談藝錄》三卷﹑《艸堂語剩》四卷﹐不以示人。惟對客抱甕﹐則出以佐酒﹐咸豐七年卒﹐年三十四。

楊仲愈榜名仲愉。字子恂﹐又字去疾。父鶴鳴﹐以名孝廉官同知﹐早世。從其季父和鳴官庶常﹐攺工部。受父書﹐弱冠補弟子員﹐與從兄叔懌由舉人﹐歷官浙江紹興府。齊名。咸豐初﹐舉於鄕﹐官內閣中書兼侍讀。同治初﹐成進士﹐以癸亥朝考第一人入詞林﹐充國史館協修﹐散館攺主事。上書合肥相國李文忠公﹐條便宜十二事。時華洋互市之局成﹐海禁大開﹐仲愈目營八表﹐預知後此必有夷禍﹐故書中嘗論及之。文忠得書﹐大贊賞之﹐出貲爲之加捐直隸補用道﹐擬大用。仲愈歸﹐挈眷出山﹐甫抵滬上﹐與諸名士流連詩酒﹐卒。仲愈幼穎異﹐稱神童。比長﹐風流文采﹐照映一時。有李靑蓮﹑杜樊川之目。自士大夫及褦襶子無不知名。上則名公巨卿﹐交相推重﹐惜乎未竟其才﹐遽赴玉樓之召也。所著有《劍秋閣詩文集》﹐未刊。

趙新

字又銘。咸豐初進士﹐選庶常﹐授檢討。累典江西﹑廣西鄕試﹐轉左春坊贊善。同治五年﹐充冊封琉球國王正使。旣至其國﹐歷覽其山川道路﹐考其制度禮俗而筆之書﹐蓋有合於古大夫九能之義焉。丁卯﹐出爲陜西督糧道﹐總理漕務﹐歲有贏額。後告歸﹐光緒三年卒﹐年六十九。生平於書無所不讀﹐貫穿諸子百家﹐尢熟於《六經》《三史》﹐能文﹐工詩﹐文步兩漢﹐而詩則出入漢魏六朝。在詞垣十餘年﹐以英才碩學爲一時推重。每朝廷有大制作﹐同列爭以屬新。新輒一揮而就﹐其張燕公之流亞歟﹗所著有《周易述》四卷﹑《易漢學擬旨》一卷﹑《續琉球國誌略》二卷﹑《雜著》四卷﹑《詩文集》若干捲。

楊浚

字雪滄。咸豐初舉人﹐內閩⑾中書﹐充國史館﹑方略館分校﹐未幾告歸﹐爲左文襄所器﹐歷辦正誼書局﹑桑棉局及南臺團練局務。文襄之督師平回也﹐馳檄召浚﹐浚橐筆度隴﹐佐戎幕。文移函札﹐多出其手。文襄以浚能﹐累命會辦營務處﹐兼筦陜西軍需局。久之旋閩﹐掌教漳州丹霞﹑霞文﹐廈門紫陽﹐金門浯江各書院。甲申馬江之役﹐閩中大局岌岌。會垣戒嚴久。度支不繼﹐林公壽圖籌團防﹐浚勸其族晉江人楊啟善者﹐出巨費爲團練﹐於是人心大定。尋病卒於省第。浚通子史百家言﹐於古今篆籀之學﹐靡不研究。工書法﹐能作擘窠大字。生平著述宏富﹐有《冠悔堂駢散文集》《詩集》《賦集》《金筴颺言》《金石考證》《小演雅纂輯》《易義鍼度補》《先文靖公續通紀通紀補遺》《島居隨錄》《續錄》《三錄》《四錄》《閩南唐賦》《淡水廳志》各書。

劉紹綱字云圖。幼敏慧﹐弱齡補弟子員。工詩歌古文詞。與都轉鄭元璧﹑茂才何卓然諸先生結飛社﹐有聲於時。時林學士天齡﹑謝侍讀章鋌方倡聚紅詞社﹐徵集十九人﹐皆一時豪俊﹐紹綱亦與焉。觴詠風流﹐略無虛晷﹐洵盛事也。旋因家貧﹐枚策遊粵不遇﹐復遊楚不遇。侘傺無聊﹐幾有仲宣登樓之感矣。會沈文肅公督辦馬江船政﹐綱時倦遊家居﹐公雅聞其名﹐因檄委監督各廠。文肅素耽詩﹐暇則召賓佐﹐刻燭聯吟﹐而獨賞紹綱豪宕﹐遂有《船司空雅集錄》之刻。尋以船工告竣﹐奏保授廣東知縣。甫得差﹐卽丁艱歸。晚益嗜學﹐日事編輯﹐所著有《屏綠山房詩詞集》若干捲。

陳與冏陳璓瑩附陳與冏﹐字緘齋。兵部寶廉子﹐而河間守崇砥猶子也。十歲卒業﹐《十三經》背誦如流。光緒庚辰成進士﹐以編修歷充國史館協修﹑功臣館纂修﹐典試山左﹐與其兄宜興令與同友愛。其讀書識大體﹐於古今治亂之迹﹐無不了了。工古文辭﹐尢長於詩﹐在史館修《食貨志》﹐未脫稿﹐卒官。著有《讀經說約》《讀鑑隨筆》《緘齋雜輯》《疏納艸》凡若干捲。時同邑陳琇瑩﹐字蕓敏﹐亦以編修﹑禦史﹐累掌文衡﹐有才子之目。

林晸

榜名如玉。字希村。父雲南巡撫鴻年﹐自有傳。詳《事功錄》。晸幼卽穎異﹐喜讀書﹐兼精詞章考據之學﹐甚有文譽。少年時﹐頗負盛气﹐使酒罵座﹐人皆畏避之。晚遊四方﹐痛自折節﹐學益粹。嘗主臺灣學海堂講席﹐劉壯肅銘傳撫海東﹐呼爲畏友焉。視撫墾大臣林太僕維源以下﹐無一當意。以優貢連膺鄕舉﹐官終浙江知縣。

丁菁附弟蕓丁菁﹐字莪池。曾祖桐﹐以進士仕至刑部郎。菁幼孤露﹐性至孝﹐長於制舉文字﹐尢工詞翰﹐兼以書法擅名。林方伯壽圖愛其才﹐以女妻之﹐僅得一第而卒。弟蕓字耕鄰﹐繼膺鄕舉﹐靜默喜讀書﹐不慕仕進。其品節亦爲士林器重﹐著有《爾雅釋疑》《鐘鼎錄》《閩詩存》諸書若干種。侯官丁氏多才人﹐菁從祖﹐曰椿年﹐曰錞﹑曰鈺﹐曰斌﹐曰毓琛﹐曰綬﹐俱以文學貴。斌宰蕪湖﹐毓琛官刑部﹐均能不負其學。鈺所著者﹐有《潛確山寮日記》《吾師錄》《見見聞聞錄》﹐獨鴻標則以忠義著稱。鴻標﹐字鳴韶﹐邑諸生﹐以貲爲丞。發逆竄江蘇﹐鴻標運糧﹐遇賊大罵不屈而死。

郭柏蒼子溶附郭柏蒼﹐字蒹秋。以舉人訓導﹑中書主事﹑晉員外郎銜。一門貴顯﹐獨不慕仕進﹐日以著述自娛。所著有《閩會水利故》《海錯百一錄》《閩產錄異》《葭木付艸堂集》《竹間十日話》等書行世。子溶﹐由拔貢登順天鄕榜﹐以道員指分河南。時兩河大荒﹐大吏檄往賑﹐溶躬親履勘。日行胔骼中﹐不避癘疫。按戶施賑﹐民困以蘇。尋署彰衛懷兵備道。值沁河決﹐議堵築﹐溶督治工役﹐距成僅五閱月﹐工速而費省。以母疾告歸﹐後卒於裏第。

何嵩祺字伯希。道光己酉優貢﹐嘗任惠安訓導。咸豐壬子領鄕薦﹐庚申成進士﹐攺兵部主事。在都供職二年歸。時沈文肅公督辦馬江船政﹐聘嵩祺襄理。文肅旋奉諱﹐嵩祺與當事者不合﹐遂拂衣去。嗣主越山及龍光書院講席二十餘年﹐士林帖服。晚歲失明﹐侍者讀課捲﹐暝坐塗乙之﹐第其髙下﹐不差累黍。性孤介﹐不妄干人。能文﹐工詩﹐著有《蓮因室詩集》十六卷﹐卒年六十六﹐入祀鰲峯名師祠。

校注

⑴原文作「杜燮」﹐「杜」字誤﹐應爲「士」。

⑵原文作「土燮」﹐「土」字誤﹐應爲「士」。

⑶原文作「宣」﹐「宣」字誤﹐應爲「宜」。

⑷原文作「本州學教諭授」﹐「諭」字當衍。

⑸原文作「鄭善之門」﹐「善」下漏一「夫」字。

⑹原文作「善之卒」﹐「之」字誤﹐當爲「夫」。

⑺原文作「富於春作」﹐「春」字誤﹐應爲「著」。

⑻原文作「子吉人」﹐「子」字誤﹐應爲「字」。

⑼原文作「肅然」﹐「肅」字誤﹐應爲「蕭」。

⑽原文作「兩戒以內」﹐按文義﹐當衍。

⑾原文作「內閩中書」﹐「閩」字誤﹐當爲「閣」。

耆舊錄外編﹝事功﹞

事功

宋

王平

字保衡。天禧三年進士﹐調許州司理。有女子乘驢行﹐盜殺諸田﹐褫其衣去。驢逸﹐田旁家收系之﹐吏捕﹐得驢﹐指爲殺女子者。平疑其枉﹐州守趙令具獄﹐平持益堅﹐守不能奪。數日河南移逃卒至﹐核之﹐乃實殺女子者。事遂白。累遷祕書丞﹐出知封寧縣。縣多彊宗大姓﹐有負法﹐𨿽細弗貸﹐眾懾伏。慶曆間﹐入爲侍禦史。嘗充契丹國信使。時契丹方搜兵﹐聲言伐夏。遣其相郭忠孝以情告﹐平曰「南北歡好﹐何讒之能間﹖治兵國之常事。脫吾邊鄙討貳﹐庸可間乎﹖」及見﹐契丹主面諭伐夏﹐平對如初。契丹主大悅﹐成禮而歸。後卒年六十三。

陸廣

字彥博。天聖二年進士﹐歷知永康州導江縣。歲凶谷貴﹐廣不待報﹐發公田粟賑之。盜屠民家﹐尉以囚來﹐囚自言實盜﹐廣釋之﹐尉力爭不聽。眾皆莫測﹐已而果獲眞盜。江邊有浦﹐曰離堆﹐豪右擅焉。廣詘其專修浚堰渠﹐灌田萬七千餘項⑴﹐自是歲無憂旱。

鄭穆

字宏中。皇祐五年進士。熙寧初﹐爲歧王府侍講﹐尋攺諸王府侍講。在王邸凡一紀。每講說可爲勸戒者﹐必反覆極陳﹐歧﹑嘉二王深敬禮之。神宗嘗曰「徳行必如鄭穆﹐乃可左右王也。」元丰三年﹐出知越州。值連年水溢﹐民逋官租至萬緡﹐穆悉奏免之。元祐六年﹐以給事中致仕﹐提舉洞霄宮。穆自爲布衣時﹐卽爲時所宗﹐及入官後﹐事績𨿽不多見﹐然其啟沃諸王﹐畱心民事﹐學術政治﹐卓卓可稱﹐亦二程之亞匹也。後年七十五卒。

方寘

皇祐間官鈐轄。以徵蠻寇儂智髙功﹐升都護。條奏安邊七事﹐一﹑選將帥以鎭蠻疆﹐二﹑淸虛冒以招精壯﹐三﹑收民心以固本根﹐四﹑行屯田以減饋運﹐五﹑募土兵以代守戌﹐六﹑設烽塘以防蠻變﹐七﹑明賞罰以肅軍威。仁宗嘉納之﹐累進少保﹐金紫光祿大夫。所居坊﹐賜名光祿。元祐間卒﹐賜祭葬。

陸愷

字疆仲。元符三年進士﹐嘗知均州。俗素惰﹐農不知灌漑之利。愷出郊勸相﹐民始盡力﹐遂大稔。值歲旱﹐禱龍祠﹐三日不雨。愷對神自咎﹐未旋車﹐大雨。鄰郡飛蝗蔽地千里﹐過均境輒弗下。襄郡大饑。仰粟於均。郡人請閉糴﹐愷曰「今天下一家﹐非秦﹑晉比﹐奚此疆彼界之分﹖轉輸不絕。三捨罷﹐士不知所歸。愷聚生徒﹐擇吏之有學行者爲之師﹐講肄課試﹐視成均。郡人獻田以資其費。愷於暇日往臨﹐諭以綱常大義。士民編其治績﹐爲《均陽樂》十章。宣和六年﹐除知泉州﹐未行﹐卒﹐年六十五。

張觷

字柔直。懷安人。政和五年進士。性方介﹐不與世詭隨。嘗館於蔡京家﹐嚴毅異他師。其子弟已不能堪﹐一日忽謂之曰「爾曹曾學走乎﹖」諸生駭問﹐觷曰「天下被而翁破壞至此﹐旦夕賊至而家﹐惟善走﹐庶可免耳。」諸子大驚﹐走告京。京聞之﹐矍然﹐卽見觷﹐深語﹐觷曰「宗廟社稷﹐危在旦夕。公宜引耆徳老成﹐置諸左右﹐羅天下忠義之士﹐分布內外﹐庶幾可救。」京叩所知﹐以楊時對﹐遂擢用之。建炎間﹐範汝爲陷建州﹐觷時守南劍﹐賊遣葉徹《通誌》作張徹﹐今從《府誌》。攻之﹐統制任士安擁兵不救﹐觷獨率州兵與戰﹐破賊斬徹﹐函其首送士安。時州兵大嘩﹐以謂不當讓功於士安﹐觷諭之曰「賊眾我寡﹐今𨿽幸勝﹐賊必再至﹐非與大軍合力﹐不能破也。」士安大喜。未幾賊復至﹐士安乃與州兵夾攻﹐大敗之﹐城賴以全。按觷之讓功於士安﹐猶張巡之讓功於賀蘭進明也。忠臣謀國﹐但求有濟﹐區區以是邀朝廷之爵賞﹐此豪豬健狗之所爲﹐豈其志哉﹗觷後以直龍圖閣知處州﹐蕩平餘寇﹐進祕閣修撰﹐卒﹐邵武人立廟祀之。

江文叔字淸卿。紹興二十七年進士。調南雄州教授﹐遷靖江府教授。大新學捨﹐增市田五百畝﹐以贍生徒。安撫使張孝祥雅重之。淳熙間﹐提點廣南東路市舶。舊例﹐船沒風濤者﹐抑子孫續其業﹐人以爲苦。文叔首列於朝﹐詔刊其籍。後以疾丐祠﹐主管武夷山衝祐觀。卒年六十七。

黃洽

字徳潤。隆興元年登第﹐歷官太常寺丞﹐請補外。孝宗曰「洽厚徳﹐方任以事。」不許﹐累遷右正言。孝宗許其盡言無隱﹐前後多所獻贊﹐皆見嘉納。會孝宗銳意肄武﹐洽適兼侍講﹐因講《易》﹐言頤之大象以戒之。略云「君子以愼言語﹐節飲食。言語飲食猶謹節﹐況其他乎。凡筋力喘息之間﹐一有過差﹐皆非所以養其身也」云云。孝宗曰「卿言無非仁義忠孝﹐爲萬世臣子法。」十年﹐除參知政事。十五年﹐除知樞密院事。是冬﹐孝宗將內禪﹐宰執交贊。洽獨無言﹐孝宗問曰「卿以爲何如﹖」洽曰「皇太子誠克負荷﹐第李氏不足母天下。」孝宗色變﹐洽徐奏曰「臣旣出此言﹐自今不復得覲淸光﹐陛下異日當思臣言。」退卽求去﹐拜資政殿大學士﹐出知隆興府。後孝宗在重華宮﹐每撫幾嘆曰「悔不用黃洽之言。」慶元二年致仕﹐六年卒﹐年七十九。

楊宏中字充甫。弱冠補國子監生。慶元初﹐韓侂冑擠右丞相趙汝愚﹐祭酒李祥﹑博士楊簡疏救被斥。宏中曰﹔「師儒能辯大臣之冤﹐而諸生不能畱大臣之去﹐於誼安乎﹗」遂與徐範等五人林仲麟﹑張道﹑蔣傳﹑周端朝。伏闕上書﹐乞召汝愚﹑祥簡還朝﹐辭極切摯﹐不報。侂冑大怒﹐論六人扇搖國是﹐罪當編置。將竄宏中嶺南﹐右丞相余端禮力救﹐得旨五百里外編管。乃謫居大平州。明年﹐移福州。嘉泰三年﹐放還。開禧元年﹐登進士第。教授南劍州﹐累遷武學博士﹐攺宣教郎。尋罷職﹐通判潭州。以親老乞祠﹐差知武岡軍。未受﹐卒。宏中等之貶也﹐天下號爲慶元六君子﹐而徐範及林仲麟又與宏中同郡﹐鄕論榮之。

葉莫

字實之。慶元二年進士。歷知處州遂昌縣。修復經界﹐民蒙其利。遷宣教郎﹐簽書武岡軍判官。時凶卒蔣宗等倡亂﹐剽掠居民。守臣司馬遵庸懦﹐安撫使眞徳秀檄莫權郡事﹐使圖之。莫以措置火政爲名﹐選兵卒可任者﹐團結什伍﹐更番守宿。出徳秀所下賞榜﹐及借補文帖密示軍士李成四人﹐陳喜﹑李收﹑於志。使爲之倡。於是羣卒爭奮﹐遂梟宗首﹐餘黨亦就縛。徳秀上其功於朝﹐尋差通判武岡軍﹐後終中奉大夫。

趙性夫字仁老。廣陵王徳雍八世孫。嘉泰三年﹐補南海縣尉﹐獲盜應格﹐當內轉。性夫嘆曰「以人命易京秩乎﹖」棄不就﹐後調韶州樂昌令﹐累遷浙東安撫使﹐知紹興府。值水旱頻仍﹐蠲賦勸賑﹐汲汲不懈者凡四年﹐全活數百萬計。淳祐間﹐權吏部尙書﹐以年老乞歸。除寶章閣直學士﹐知建寧府。時性夫已病﹐聞建寧罹水禍﹐力疾就道。至則拊遺黎﹐掩漂骼﹐繕井竈﹐日不暇給﹐條郡政上於朝﹐累二千言。以勞卒。

陳

字子華。開禧元年進士。授江州湖口縣尉。未赴﹐逾兩載始至官。歲饑救荒有術﹐百姓徳之。調南劍州錄事。嘉定十四年﹐賈涉爲淮東制置使﹐辟充節制司幹辦公事﹐爲之畫策﹐言「山東河北遺民﹐宜給農具﹐使之歸耕其土﹐配以內郡之貸死者。三分齊地﹐以其地處張林﹑李全﹐余則畱以待有功。河北首領以三兩州來附者﹐請與節度﹐一州者﹐令守其土。然後括淮甸間田﹐仿韓魏公河北義更法﹐募民爲兵﹐給田而薄其徵﹐復擇土豪統率﹐通泰鹽販別爲一軍者﹐爲第二重之籓籬也。」涉不能用。明年﹐淮西告警﹐語涉曰「金人必專向安丰﹐而分兵綴諸郡﹐使我備多力弱。當遣兵屯廬州﹐持久困之﹐彼銳气盡必遁﹐設伏邀擊﹐可大勝也。」其後金人來犯安丰﹐涉竟行策﹐遂有堂門之捷。十七年﹐赴行在奏事﹐遷太府寺丞。力勸朝廷宜乘時恢復﹐因獻三策。大意以儲人才﹑廣屯田﹑練南兵爲要務。紹定初﹐李全爲逆。時兼倉部郎﹐請聲全之罪致討。值父喪奔歸﹐尋起復知南劍州﹐連破汀﹑劍﹑邵羣盜。四年﹐知建寧府﹐復破衢寇汪徐等。六年﹐知隆興府兼知贛州。時贛寇陳三槍據松梓山作亂﹐蹂殘郡縣﹐凡七載。�直搗巢﹐不四月討平之。會以沿江制置使統軍馬駐紮和州。議者以金亡﹐欲進取﹐奏宜息兵務農﹐阜財積谷爲固圉計﹐勿循虛名而受實禍。嘉熙元年﹐蒙古兵圍光州﹐詔赴援﹐爲所敗﹐光州陷。自劾﹐乞罷﹐遂貶秩歸。淳祐元年﹐起爲湖南安撫使﹐累遷參知政事﹐知樞密院事致仕﹐卒年八十三。以一書生﹐出司專閫﹐入管樞機。嘉謀懿猷﹐不可勝紀。南渡後﹐國史有數之人物也。昔人稱李忠定云「白面書生多誤國﹐如公萬卷可無慚。」吾於亦云。然光州之敗譬諸街亭﹐不足爲玷。

鄭性之以字行﹐號毅齋。初從朱子學。嘉定元年進士第一﹐授承事郎。六年﹐除祕書省正字。八年﹐遷祕書郎﹐轉對。首言「今日之憂﹐不在於金﹐而在於蒙古與中原崛起之羣盜。當精選大帥﹐付以邊事」等語。十三年﹐除將作監。時東宮虛位﹐性之乞早定大計﹐且以立長爲言。寧宗嘉納。端平元年﹐拜吏部侍郎。會荊襄圖上八陵﹐性之奏朝陵之使不可已﹐中原之機不可失﹐然自開禧用兵誤國﹐嘉定僅僅自守﹐旣不能制垂亡之金﹐何以遏方張之寇﹖急宜守衛三邊﹐爲綢繆牖戶之計﹐綏懷遺黎﹐亦中原經略之漸。擢左諫議大夫兼侍讀﹐上殿言「趙範﹑趙葵及全子才輕敵生事。欲經理中原﹐當先寬民命﹐以培根本﹐」語極痛切。除端明殿學士﹐進同知樞密院事﹐尋復拜參知政事。嘉熙元年致仕﹐卒年八十四。

陳鍔

字元昌。以蔭補潭州攸縣尉﹐攺知紹興府余姚縣。訟牒千數﹐決遣無停。浙東仍歲凶儉﹐鍔撫卹有方﹐獨余姚民無菜色﹐遷知潮州潮陽縣﹐悉去苟簡之政﹐捐俸修黌宇﹐士气爲一奮。尋通判興化軍﹐卒於官。

明

林瑛

字玉成。舉洪武庚戌鄕榜﹐授保寧府通判﹐攝府事。頒呂氏鄕約條規於郡縣學﹐爲勸懲格。每巡歷屬邑﹐必詢察父老鄕約舉廢﹐謂民曰「盜賊之起﹐由教化之不行也。教化行﹐而俗美﹐盜何從起﹖」後卒﹐士民祀之於學宮。

蔡海

懷安人。洪武丙子舉人。永樂中﹐任象山教諭。一作宜興教諭。倭寇犯境﹐民奔散一空。海獨危坐﹐賊至﹐厲聲罵曰「醜賊自當稱貢﹐乃敢犯境擾兵耶﹗」賊剌之﹐海罵不絕口﹐死。

葉福

字叔疇。建文庚寅進士。授刑科給事中。靖難兵起﹐福守金川門﹐見事危﹐遣人歸報母曰「兒爲王臣﹐誼不能爲孝子矣﹗」又語人曰「孟氏云﹐所欲有甚於生﹐吾不當爾耶﹖」爲內叛者殺於門。後與陳繼之﹑陳彥回同祀南京淸涼山﹐號閩三忠祠。福王時謚節湣。

王善

字師舜。永樂辛卯進士。授南京刑部主事。明習法令﹐善折獄。宣徳中﹐擢雲南左參議。麓川叛﹐善進兵金齒。值歲歉﹐眾議和糴﹐善曰「和糴亦病民。」乃蠲僧寺徭役﹐命出粟數萬石﹐饑民賴之。永寧土官南八與四川鹽井衛土官剌馬非爭地﹐累年仇殺。都督沐昂檄善理之﹐皆帖服。秩滿﹐畱參威寧伯王越軍﹐久之致仕。

姚銑

字孟方。永樂甲辰進士。宣徳十年﹐授刑科給事中﹐攺工部給事中。正統四年﹐引疾歸﹐尋起兵科給事中﹐進都給事中。秋七月﹐從帝親徵﹐旋師至土木﹐銑前驅已免﹐聞車駕陷﹐嘆曰「吾何之乎﹖」遂死之。子洪走塞上﹐求屍不得﹐乃取衣冠葬之。銑將死﹐貽家人詩﹐有「許國丹心今日盡﹐輸忠白骨幾時還﹖」之句。

洪順

字遵道。永樂甲申進士。初選庶吉士﹐遷刑部主事。有李將軍者﹐詐取囚金﹐誣吏張緣同列﹐欲坐緣。順力持不可﹐竟置李於法。尋以事左遷﹐復擢山東簽事。東省遭唐賽兒亂後﹐戶口凋瘵。順至﹐撫循得法﹐民賴以安。靑州訓導趙某婢被殺﹐無主。婢家訟趙﹐獄已具。順疑之﹐詢諸生中﹐有遠出者乎﹖僉曰「惟張剛三月不至齋捨。」攝訊之﹐剛自伏﹐曰「公神人也。訓導無僕妾﹐吾輩買此婢事之。今聞其旦夕酗酒詬詈。師老﹐恐命懸此人﹐故殺之。」順義其所爲﹐請於朝﹐釋趙並宥剛死﹐尋升按察﹐卒。

林文秩字禮亨。永樂乙未進士。選

庶吉士﹐拜監察禦史。宣徳末﹐擢山西按察使。有告平陽王文簡妖言惑眾者﹐連及三百餘家。文秩力爲辦釋﹐活幾二千人。後致仕卒。

鄭珞

字希玉。永樂乙未進士。選庶吉士﹐攺刑部主事。宣徳初﹐出守寧波。黜贓吏﹐抑豪彊﹐發姦摘伏﹐老吏攝服。禁絕軍民邏捕之擾﹐盜亦屏息。條減織染﹑弓張二局及諸色歲辦。修學校﹐廣生徒。每臨政畢﹐輒至明倫堂﹐與諸生講論。布衣之士識治理者﹐亦延訪之。刑淸訟簡﹐幾於艸滿公庭矣。

鄭建

字宏中。宣徳庚戌進士﹐選庶吉士﹐以言忤當道﹐出爲南雄通判。招逃亡﹐蠲捕⑵負﹐民甚徳之。尋丁母憂去﹐民遮道攀畱﹐曰「公去﹐誰活我﹖」建覓間道﹐始得行。服闋謁選﹐值閩浙之交﹐民盜銀礦﹐有與軍拒者。帝命處州專設通判蒞之﹐以授建。旣至﹐諭民禍福﹐首平力役﹐民遂安﹐而銀課亦辦。閩寇鄧茂七掠浙境﹐建親率兵民與賊拒戰﹐前後斬首五百餘級﹐直抵賊巢﹐期斬餘孽。察其情多被脇者﹐乃遣歸農﹐累遷浙江僉事﹐以老病致仕。

黃鎬子澍附黃鎬﹐字叔髙。正統乙丑進士。以明習法律﹐授禦史。十四年﹐巡按貴州。時靖遠伯王驥徵麓川蠻無功﹐貴州道檄鎬﹐轉戰而前﹐斬一酋﹐又敗之鎭遠。會驥等倉卒退師﹐賊襲其後﹐大敗官軍。進逼平越﹐鎬軍適至﹐與賊遇。夜跳入城﹐賊以長圍逼之。議者欲棄城走﹐鎬激厲諸將固守。密置疏竹筒中﹐募人間行﹐乞援於朝。景帝命保定伯梁珤等合川湖軍往援﹐圍始解。時平越被圍已九月﹐掘艸根煮弩鎧爲食﹐死者相枕籍。人無叛心﹐城卒完﹐鎬功爲多。鎬時年甫三十﹐制勝策守﹐若夙嫻軍旅者。宋劉錡曰「朝廷養兵三十年﹐功乃出一儒生﹗」鎬其虞允文之流亞乎。後復屢建戰功﹐累遷南京戶部尙書致仕﹐卒贈太子少保﹐謚襄敏。澍﹐字天澤﹐鎬子﹐舉弘治壬子順天鄕榜﹐授順天府通判。抑彊扶弱﹐勛戚貂璫多冒禁﹐澍能以法裁之。慶雲侯侵奪民田數千畝﹐澍履勘還之﹐擢治中。正徳初﹐出守姚安府。寇逼郡城﹐澍召土兵﹐設策擒馘數百人﹐其地遂靖。澍又嘗建棟川書院以課士﹐士樂歸之。尋致仕歸。

陳漢

正統辛酉舉人。授新興學訓導﹐勤於課士。時寇攻城﹐漢分兵禦卻之。有司以其能﹐檄往招撫巨寇羅寅等凡二萬餘﹐聞風向服﹐邑賴以安。

林壤

字叔載。正統戊午舉人。除順天府霸州知州。治盜有方﹐商旅稱便。北地多荒蕪﹐壤教民墾辟。量戶給地﹐察其勤惰而勸懲之﹐田野大治。按﹕交通之世重商務﹐閉關之世重農業。農業不興則元气瘦削﹐而國浸流於貧弱矣。壤之招民墾荒﹐深得富國之要﹐宰天下亦當如是﹐豈特行之一州一邑而已哉﹗

林玭弟瑭附林玭﹐字廷琛。天順甲申進士。除南京刑部主事﹐歷遷浙江僉事﹐前後有平賊功﹐擢雲南副使。雲南民夷雜處﹐舊政因仍﹐玭曰「地旣入華﹐當以華治。」爲別名分﹐重禮教﹐創設分司以便官﹐督造永安橋以便民。劾都司之冒功升賞者數人﹐皆謫戌。於是撫﹑按交章論薦﹐以年老乞歸。卒之日﹐自有位及鄕士庶民﹐皆痛惜之。弟二﹐玠﹑瑭。瑭﹐字廷玉。成化辛丑進士﹐後巡按雲南。嘗剿滅巨寇鐵索簀﹐劾鎭守太監之濫進玩具﹐論治黔國公吏張聰之通賄﹐亦有名於時。

林廷玉字粹夫。成化甲辰進士。授吏科給事中。弘治攺元﹐虛已求諫﹐廷玉上籌邊﹑翊治十事﹐一﹑明賞罰﹑二﹑禁暴掠﹑三﹑革宿獘﹑四﹑預處置﹑五﹑表忠良﹑六﹑愼師儒﹑七﹑肅禮儀﹑八﹑普惠澤﹑九﹑舉遺才﹑十﹑究元惡。轉左給事中。又陳保治十箴曰﹐務學﹑勤政﹑畏天﹑愛民﹑親賢﹑遠佞﹑容言﹑納諫﹑公賞罰﹑抑奢侈﹑重名器﹑斥異端。十二年﹐會試﹐以論考官程敏政通賄事。謫海州判官。海州地貧瘠﹐多鹽梟。廷玉策禽彊徒數千﹐置肩負私販者不問。尋升江西僉事。遷廣東提學副使。入爲右通政﹐以僉都禦史巡撫保定﹐劾太僕丞張鑑貪黷。下鑑獄﹐而調廷玉掌南京察院事﹐禦史董建中劾其拗執褊刻﹐遂乞歸﹐家居二十餘年﹐屢薦不起。以著述自娛。

陳崇

字徳崇。成化戊戌進士。知樂平﹐縣俗﹐生女多不舉﹐婚多違禮。崇嚴爲禁革﹐著《厚倫》《正俗》二文示之﹐俗稍變。擢禦史﹐巡按應天。發姦摘伏如神﹐號稱無枉。

阮時懋字勉夫。成化丙午舉人。嘗知慶遠府宜山縣﹐鋤彊發姦﹐人稱鐵阮。轉府通判慶遠。苦洞夷出掠﹐郡人聞時懋至曰「是鐵宜山也﹐無患賊矣。」時懋爲設方略守禦﹐又築四關土垣以資捍蔽。慶遠以安。

王介

字節父。弘治壬子舉人。授婺源訓導﹐轉令咸寧。以丁產定賦額﹐出贖鍰﹐易谷萬石。正徳四年﹐歲饑﹐賴以全活。俗多以幼子娶壯婦﹐介痛革之。移知江夏﹐升判廣州。百姓歌之曰「金玉滿萬﹐難得府判。」尋遷全州知州﹐以忤權貴﹐被構﹐攺武定軍民府同知。未幾罷歸。介剛正有爲﹐尹二縣﹐民號爲鐵尹。歸田後﹐無儋石儲。

李景元初名孟﹐以字行。又字一之。正徳甲戌進士。授刑部主事﹐遷員外郎。宸濠反﹐逮系數千人﹐眞僞莫辧。尙書薦景元才﹐擢郎中﹐訊囚多所平反。武學生朱大周訐奏大臣不法﹐遂之﹐久而論定。欲治大周以朋黨律﹐且及縉紳十餘人。景元曰「黨事不可興也。」止擬謫戌﹐余不問﹐識者韙之。景元可謂能識大體矣﹗朋黨之獄興﹐則攻訐之風熾﹐小人得乘間以操縱君子之矩長而羅織之﹐歷代國事之壞﹐無不由此。後之三案交議﹐以至於亡﹐職是故也。景元在刑部八年﹐出知南寧府﹐以母憂歸﹐遂不出。

張經

字廷彜。正徳丁丑進士。除嘉興知縣﹐升吏科給事中。歷戶科都給事中。嘉靖間﹐疏請罷遣廠衛官﹐極言此屬假勢作威﹐淫刑黷貨。譬則虎﹑狼﹑蛇﹑虺﹐遇者無不被其毒噬。帝嘉納之。旋進兵部左侍郎﹐總督兩廣軍務﹐斷籐峽賊侯公丁據弩灘作亂﹐經定計誘執之。因遣諸將分道抵賊巢夾擊﹐賊奔林峒而東﹐指揮王良輔等邀之﹐斬首千三百餘級。安南莫登庸篡位﹐廷臣僉言討之便。經上章陳說利害。尋與毛伯溫定計撫定之﹐進右都禦史。再進兵部尙書﹐以憂歸。服闋﹐起南京戶部尙書﹐攺兵部。明年五月﹐朝議以倭寇猖獗﹐設總督大臣﹐命經總督江南北﹑山東﹑湖廣﹑浙﹑閩諸軍。經徵兩廣狼土兵聽用。十一月﹐攺經右都禦史﹐兵部右侍郎﹐專辦討賊。倭二萬餘據柘林川沙窪﹐其黨方踵至﹐經以江浙山東兵屢敗﹐欲俟狼土兵至用之。明年正月﹐賊犯乍浦海寧。陷崇徳﹐轉掠杭西。南人苦倭久﹐口說籍籍﹐罪經玩寇。帝怒﹐切責克期剿賊。會侍郎趙文華來督師﹐屢趣經進兵﹐經曰「寇狡且眾﹐待永保兵至夾攻﹐庶萬全。」文華再三言﹐不聽﹐遂密疏經糜餉養寇。帝怒﹐卽下詔逮經。方文華拜疏﹐永保兵已至﹐其日卽有石塘灣之捷。五月朔﹐倭突嘉興﹐經遣盧鏜﹑兪大猷分督永保兵﹐由泖湖趨平望﹐陽克寬引舟師由中路擊之﹐合戰於五江﹐經斬賊首一千九百餘級﹐焚溺死者無算。自軍興﹐稱戰功第一。捷聞﹐給事中李用敬等言﹐倭已气奪﹐不宜易⑶師。帝大怒曰「經欺誕不忠﹐聞文華劾﹐始一戰。」用敬等黨姦﹐杖五十﹐斥爲民。已而帝疑以問嚴嵩﹐嵩言「江浙人云經養寇不戰。文華與胡宗憲浙江巡撫﹐與文華比以傾經。合謀進剿﹐經冒以爲功。」帝深入其言﹐經旣至﹐遂與巡撫李天龍俱斬都市﹐天下冤之。按經以老成持重爲權姦所傾﹐以至於死。自古權臣在內﹐大將未有能立功於外者。功不錄﹐而身膏斧鑕。吾恐埋血三年﹐而碧不可滅矣。隆慶初﹐經孫懋爵詣闕訟冤﹐乃復故官﹐予謚襄湣。

魏體明字用晦。嘉靖乙丑進士。除知吳縣﹐擢給事中。條上謹天戒﹐鎭刑獄﹐與戎政防守所宜急者。又陳時政十二事﹐皆見嘉納。旋出爲江西副使﹐備兵九江。鄱陽﹑彭蠡間多盜﹐體明增戈船遊徼﹐勒兵守要害﹐盜渠率就縛。轉山東參政﹐進雲南按察使。測莽打喇必叛﹐請勿受貢﹐以絕其姦﹐人服其先見。累遷四川左布政﹐凡所供采木﹑文錦﹑宮扇諸物﹐費以數萬計﹐區畫得宜﹐民不知疲云。

馬森

字孔養。嘉靖乙未進士。授戶部主事﹐出知太平府﹐累擢江西巡撫。多惠政。時創三殿﹐疏請南糧攺折﹐省民財數萬金。江西舊行淮鹽三十九萬引﹐旣而私販盛行﹐僅行十六萬引﹐數年國用大絀。森疏請於峽江縣設關扼要堵截﹐盡復淮鹽額。入爲刑部右侍郎﹐遷南都戶部尙書。隆慶初﹐攺北部。時舉邊才﹐森言宜勿論南北資格﹐斟酌推用﹐務當其才﹐詔如所請。二年四月﹐帝命中官發戶部銀六萬市黃金。森引舊制﹐力持不可﹐事乃寢。旣又命購珠寶﹐森復力爭﹐不聽。三年﹐以母老乞養﹐馳驛歸。萬曆八年卒﹐贈太子少保﹐謚恭敏。

林懋舉字直卿。嘉靖甲辰進士。授鳳陽府推官﹐入爲南京工科給事中。二十九年八月﹐俺答大舉入寇﹐京師戒嚴。懋舉條上五事﹕曰振京營以固根本﹐壯弱鎭以衛門庭﹐曰推廣聖意以備緩急﹐招降用間以收人心﹐傳報聲息以安人心。所言皆切中。尋再條上定卒伍﹑重任使﹑精簡拔﹑詳節省﹑重邊臣五事。兵部尙書某欲從俺答請﹐以牛羊易米豆﹐懋舉奏效﹐力持不可。三十一年﹐又疏請於南京浦子口設戰船﹐習水戰﹐以備不虞。會考察官吏﹐又陳四事﹐曰優異等﹑嚴汰黜﹑信禁令﹑杜倖門。所上章疏﹐帝咸嘉納。遷蘇州知府。值倭來犯﹐勢張甚。懋舉連戰卻之﹐擢廣東副使。平抉溪大羅山諸峒灣。倭自漳﹑泉入﹐惠﹑潮騷然。懋舉調集狼土兵﹐設奇計破之於黃岡鎭。累升廣西左布政﹐以疾歸﹐旋卒。

陳奎

字汝星。嘉靖癸丑進士。知丹陽縣﹐創造城堞。倭寇至﹐民賴以全﹐擢部郎﹐出知眞定府。分別白蓮教首從﹐縱釋數萬人。旋升廣東按察使。時山寇巢壘棋布﹐奎諭以大義﹐皆感泣謝罪。總督某將大戮潮民以樹威﹐奎力爭﹐被毀﹐遂歸。家居三十八年﹐卒年七十八。

陳元珂字仲聲。嘉靖乙未進士。以戶部郎謫判徳慶州﹐遷南雄同知﹐視郡篆。禽妖賊陳永當﹑楊天慶等﹐累升寧紹兵備。建狼牙營余姚城﹐佐督府胡宗憲討倭賊於海上。餘黨攻舟山﹐督府檄元珂監軍﹐大破之。晉湖廣參政﹐尋罷歸。

龔用卿字明治。嘉靖丙戌﹐廷對第一﹐授翰林修撰﹐兼侍讀。直經筵﹐預修《明倫大典》《大明會典》﹐丙申奉詔使朝鮮﹐力卻遠人饋贐。復命日﹐疏陳三事﹐擢南京國子監祭酒。增修學捨﹐申飭監規﹐尋以病告歸。

林應訓字子啟。隆慶辛未進士。知南昌縣﹐擢南京禦史。先是蘇﹑松﹑常﹑鎭四郡多水患。又河衝泗州﹐幾陷陵寢。至是廷臣推可使治水者﹐命應訓。應訓躬親胼胝﹐浚大川六﹐支流四十七﹐港濱九十一﹐積五載而功成。江南水患以息﹐水利以興。按今之治水者﹐不道源而塞流﹐一役輒糜金錢數百萬﹐未轉瞬而巨浸仍滔天矣。究其作用﹐皆承鯀之衣缽﹐安得如應訓者出﹐河決之患庶其可息﹐而百姓終免其魚乎﹖

翁正春字兆震。舉萬曆壬辰進士第一。累遷少詹事﹐拜禮部左侍郎。三十九年秋萬壽節﹐正春獻八箴﹐日淸君心﹐遵祖訓﹐振國紀﹐信臣僚﹐寶賢才﹐謹財用﹐卹民命﹐重邊防﹐帝不能用。琉球中山王遣使入貢﹐正春言中山已入於倭﹐今使臣多倭人﹐貢物多倭器﹐絕之便。否亦宜詔福建撫臣﹐量畱土物﹐勿俾入朝﹐帝是之。四十年﹐進士鄒之麟分校鄕試﹐私舉子童學賢﹐爲禦史馬孟禎所發﹐正春議黜學賢﹐謫之麟﹐而不及主考官。給事中趙興邦﹑方詩教劾正春徇私。遂乞侍養歸。天啟元年﹐起禮部尙書﹐協理詹事府事﹐抗疏論魏忠賢﹐有旨切責。明年﹐禦史袁鯨復論正春呈身門戶﹐爲東林巨魁。再疏乞休﹐未幾卒。崇禎初﹐謚文簡。

曾熙丙字用晦。萬曆丁酉舉人。彊幹有智慮﹐嘗知新會縣。有羣盜聚黨﹐方謀行劫。熙丙洞知﹐遣役禽之﹐盜賊屏迹﹐擢南京禦史。天啟初﹐疏陳十事。其於肅紀綱﹐養廉恥﹐淸銓政﹐定人品﹐儲邊材數條﹐尢墾摯。時奄人擅權﹐毒流遠邇。熙丙守正不阿﹐姦人側目﹐然莫能加害。前後所上疏﹐皆畱中﹐嘆曰「時事不可爲矣。」遂以母老告歸﹐屢徵不起。崇禎甲申﹐流賊陷京師。熙丙聞報﹐哭不食者累日﹐新會士民立祠祀之。

邵捷春字肇復。萬曆己未進士。累官四川副使。時天下荒亂﹐盜賊四起。捷春抵成都﹐值秦賊入蜀。巡撫王維章等悉眾北拒﹐城中畱軍無多﹐人情恇懼。捷春啟門﹐納避賊者。中尉章鉆勾賊﹐抵城下。捷春禽擊章鉆﹐而募市人﹐起廢將固守。賊去﹐新撫傅宗龍命總兵羅尙文擊賊﹐以捷春監其軍。會尙文大破賊過天星等﹐進捷春右參政。次年宗龍內轉﹐以捷春繼其位﹐時崇禎十二年五月也。張獻忠﹑羅汝才叛入秦﹐犯興山及蜀太平﹐遂窺大寧。捷春遣將破之﹐賊去蜀﹐還入秦﹑楚。十月朔﹐楊嗣昌誓師襄陽﹐檄蜀軍受節制。以楚地廣衍難制賊﹐欲驅之入蜀﹐蜀險阻﹐蹙之可全勝。嗣昌又慮蜀重兵扼險﹐賊將還毒楚﹐調蜀精銳萬餘爲己用﹐蜀兵自是弱不支矣。捷春憤曰「楚﹑蜀均王土﹐柰何以蜀委賊。」爭之不能得﹐於是獻忠等皆猝至。捷春計禽其渠三十六人﹐斬獲無算。次年二月﹐獻忠復爲左良玉所破﹐乃走依汝才﹐遂與汝才合﹐擾蜀中無寧日。久之﹐羣賊且盡萃於蜀﹐而捷春僅持弱卒二萬守重慶﹐所倚秦良玉﹑張令二軍又僨事。賊勢益熾。嗣昌因疏劾捷春﹐旋有詔逮捷春﹐下獄論死。捷春仰藥自盡。福王時復官﹐贈兵部左侍郎。

陳璧

字道良。萬曆丁丑進士。授歸徳府推官﹐入爲給事中。劾都禦史李材﹐觸執政忌﹐出知太平府。時水﹑旱﹑疾﹑疫交作﹐璧捐俸﹐賑錢米﹐給醫藥﹐活民數十萬﹐死者予之槥。民穿土得黃白二金以獻﹐璧悉以修城垣﹐新學宮﹐加意諸生﹑每月再課﹐捐金購書籍﹐治禮器﹐百度俱修。累遷山東按察使﹐轉右布政﹐備兵淮楊﹐以忤璫乞歸。未幾卒。

張利民字能因。崇禎庚辰進士。知桐城縣﹐值張獻忠來攻﹐勢危甚﹐利民以忠義檄⑷厲將士﹐執所佩刀殺雞﹐盟曰「諸公有二心者﹐視此。」又折矢誓曰「利民今日藉諸公力堅守﹐有功而不以上聞者﹐亦視此﹗」眾咸感泣﹐獻忠百計攻之﹐經年不克。會黃得功援兵至﹐獻忠敗走﹐城遂獲完。官三年﹐治行推天下第一。唐王入閩﹐授禮科給事中﹐累太常少卿。及唐王敗於汀州﹐利民披緇入雪峯﹐自稱田中和尙﹐絕口不言時事﹐數年卒。

王應巡字獻甫。以貢生授惠安訓導﹐歷遷雅州知州。雅雜夷俗﹐天全酋髙﹑楊二氏構兵。州人閻存義﹑張自成被誣﹐系獄瘦⑸死。應巡察其冤﹐出之。單車按行夷峒中﹐宣威徳﹐諭以禍福。峒夷咸解散﹐遷吉府長史﹐以母老乞歸。

林垐附齊巽﹑江不空﹑歐琪等林垐﹐字恥齋。崇禎癸未進士。知浙江海寧縣。甲申國變。杖紼麻繩慟踴﹐耳聾目翳﹐狂走不省人事﹐請自效勤王﹐不達。南都立﹐上書言事﹐不報。數月金陵破﹐垐與紳民議固守﹐適魯藩入浙﹐唐藩入閩﹐相持水火。審去就﹐歸閩。黃道周疏請授農部﹐尋擢文選司郎中。唐藩敗﹐垐潛隱福淸山中。未幾﹐魯藩自海道至﹐乃哭告其父曰「兒夙不死海寧﹐不死扈從﹐偸生久矣。狼瞫死所﹐今其時也。願父自安﹗」得報教忠之勤﹐舉頭上詠曰「種種數莖休見徳﹐此頭尙在亦吾仇。」又題七律一首以見志。題罷﹐遂荷戈雜徒旅迎敵﹐死之。數日獲其屍﹐香气猶襲襲云。齊巽﹐字又五﹐邑諸生。江不空能醫﹐削髮爲僧﹐均殉明季之難。又有歐琪者﹐少英偉﹐讀書過目成誦。自署「天下奇童」﹐應童試。以面試七藝﹐援筆立就﹐冠童軍﹐補弟子員。丙戌﹑偕巽﹑不空共事﹐後變姓名入粵﹐隱於緇流以終。

馬如淵崇楨間歲貢。先世富﹐有巨貲﹐田園萬頃﹐悉以濟眾。歷官知州﹐多善政。歸後﹐爲鄕人所欽式。朝廷賜以粟帛﹐匾懸「欽賜粟帛」四字於堂﹐至今尙在。

孫士遴字羽。明崇禎間﹐歲貢。授福安訓導﹐丁憂﹐服闋﹐入京考選。時吏部尙書鄭三俊﹐前爲福建提學道﹐拔士遴第一﹐謂之曰「予閩中所取士﹐惟子與黃道周最屬意。及黃在仕籍﹐望隆海內子﹐尙艱於一第﹐顧子猶未老﹐盍攺官以便再試。」攺補保定府髙苑訓導。蒞任逾月﹐大淸兵入山東圍城﹐或以教職無民社責﹐勸令微服遁。士遴笑曰「昔子輿評曾子居武城以師道﹐不苛其先去以爲民望。吾職𨿽士子師﹐已筮仕食祿﹐事固不同﹐安得藉口﹖」城破﹐士遴投繯聖廟之東廡。邑人鳩金殯殮成禮﹐祀學宮。

藍銖

少任俠。北遊江湖﹐往來燕趙間。甲申變後﹐隱都市。福王立南都﹐遣兵部侍郎左懋第偕陳宏範通好我朝﹐懋第被畱﹐不屈死﹐屍無敢收者。銖奔漢前將軍關某祠﹐筶乞庭宇﹐斂忠義魂﹐許之。乃佯狂伏市上﹐夜半取其頭納懷中。負屍入廟﹐脫衣斂之﹐復負土瘞廟側。晨自縛詣官請死。諸司謂宜論斬。睿親王曰「嘻﹗若輩故明臣子﹐不念同官之誼﹐或擠之死。藍銖﹐萬里孤生﹐奮而爲此﹐義士也。可深罪乎﹖且吾所以停屍五日者﹐視中原之有人否耳。」給千金﹐令主喪易葬。銖納金廟中﹐逸去﹐卒慷慨悲歌以死。

吳禮章字宗樞﹐諸生。唐王旣敗。一夕﹐慷慨別親友﹐之螺江﹐正襟躍入。死三日﹐家人覓屍不得﹐忽潮退﹐見屍旁岸﹐端立不僕﹐顏色如生。

國朝

薛沄

字子大。順治戊子舉人﹐壬辰進士。授檢討﹐旋爲右江兵備道。右江﹐獞猺雜處﹐民佩刀劍﹐或戕官吏﹐不可制。郡邑城多傾圯﹐沄至﹐開城勸諭﹐令民解刀就業。割俸錢﹐修城郭﹐建學宮﹐立市肆﹐集民貿易。所屬土司三十六﹐日相仇殺﹐沄申明約束﹐皆帖服。遷登萊海防兵備道。會於七反﹐禁旅雲集。沄運籌飛挽﹐餉皆立辦。日巡牧地﹐禁客兵之擾民者。盜平﹐師旋。民有被俘者﹐沄馳截道上﹐解五百餘人以歸。其有濫坐寇事未定讞﹐自登州逮至省者約千人。沄諭之﹐曰「爾無罪﹐自詣卽得白矣。」皆行﹐無一人逸者。及按覆﹐多能釋﹐敍功加一級。值裁冗員﹐沄在裁中﹐遂歸﹐卒年四十三。

莊振徽字世愼。順治甲午舉人。知武緣縣。民多峒處﹐以劫掠爲事。告冤者月百數。振徽姑置不問。閱半載﹐總其詞﹐得渠魁二十三人。窩藏者﹐邑諸生某也。佯托考課﹐擒之。督兵校五十人﹐分十隊。令生前導﹐星夜擒賊十九人。次日皆斃杖下﹐邑境以安。武緣地無斥鹵﹐人艱食鹽﹐課不及辦。乃招商賈﹐運於廣東﹐民立碑圖像以祀之焉。

曾大升字維佐。順治甲午舉人。初任廬州司理。州判張某﹐羅織大獄﹐株累千人。大升力雪其冤﹐又讞決徐夢騏﹑吳世忠等諸大案﹐平反數十人。歷遷撫州同知﹐督漕江右。漕運每艘給屯田八百畝。撫州運獨用城軍﹐無田可屯﹐而所費與他府等。大升揭帖數十﹐上請於大吏﹐初議協濟﹐再議灑帶﹐三議捐資買田﹐四議勸輸積谷﹐五議請豁復﹐言運丁困乏﹐若不急爲之地﹐將來逃亡﹐不獨無出﹐而且無軍云云。皆格部議不行。累擢寧夏副使。開浚漢﹑唐兩渠﹐躬自監督﹐措置積貯﹐邊儲充實。以勞﹐卒於官。

許遇

字不棄。順治間貢生。以資授陳畱知縣﹐有善政。旋攝陳州。陳俗尙气輕生﹐遇悉心研鞫﹐獄無枉濫。遷知長洲縣。有童丰郎爲異母兄所擯﹐遇令其族長擇配﹐公庭合巹﹐還其遺產。貞女盧氏﹐未嫁而夫亡﹐守貞三十年﹐夫黨不能存卹。遇擇其族子爲婦嗣﹐卽訟庭拜母﹐於祭產中分田宅爲饔飧計。且以名門苦節旌其廬。毀淫祠﹐令小沙彌還俗﹐而以其資財助育嬰﹑普濟兩堂。吳俗尙鬼﹐述⑹信宗教之心牢不可破。遇以寺產移辦善舉﹐豈特化無用之財爲有用﹐抑亦轉移風气之一端也。

陳暉

字升東。順治辛卯舉人。知南康縣。縣經兵燹﹐田土荒殘﹐徵解苦不及額。暉招集流民開墾﹐立三限寬徵法﹐催科弗困。鄕多嘯聚﹐設法緝除。復修葺學宮﹐以興文教。部民立碑頌徳。以艱歸﹐值耿藩變作﹐杜門絕粒﹐折臂戕身以免。事平﹐起知松滋縣﹐擢知麻哈州﹐尋卒。

蕭震

字長源。順治壬辰進士。累官禦史﹐丁父艱歸﹐服闋﹐而耿藩變作。初﹐反萌未露﹐每公燕﹐震侃侃與抗﹐耿素憚之。至是﹐震乃陽受耿命﹐而陰與張瑞午﹑髙天爵等密圖討賊。謀泄﹐縊震於南關下。妻林氏與妾張氏﹑子婦鄭氏﹐俱以身殉焉。

李燦

字君發。登康熙丁未武進士。十三年﹐吳三桂反﹐總督董衛國薦燦於安親王﹐隸將軍右進麾下﹐數立戰功。十五年﹐江西賊韓大任據吉安﹐列舟師城外爲犄角。燦夜半以兵百﹐小舟五襲其水寨﹐奪巨艦九以歸﹐喪賊膽。檄水柵兵﹐會大任棄城遁﹐遂復吉安﹐燦功居多。十七年﹐以遊擊隨將軍林興珠用兵長沙﹐大小數十戰皆捷﹐進復寶慶﹐次紫陽河﹐鏖戰三晝夜﹐大勝之。十九年五月﹐雲南平。吳氏封王雲南﹐其位號﹐僅去天子一階﹐子復尙主﹐富貴已極。乃猶不知止足。首萌叛逆﹐誕敢紀朔﹐帝號自娛。卒之身死未久﹐斫墓剖棺。厥孫世璠﹐頭行萬里﹐其愚甚矣。燦以功﹐累遷至貴州銅仁協副將﹐擢福建金門總兵﹐卒於銅仁。

鄭任鑰字惟啟﹐號魚門。康熙間進士。由庶常洊歷侍講。雍正元年﹐擢湖南布政使﹐調湖北。設木匭示闔屬軍民﹐直言得失﹐條陳利獘。就升巡撫﹐以前所訪利獘﹐次第施行。修江漢書院﹐割俸錢以旌文行優者。嘉魚等二十七州縣水災﹐任鑰立請蠲賑﹐以養廉倡之﹐全活無算。權湖廣總督﹐平湖南賊謝錄正等﹐召入掌副都禦史。後被議回籍﹐卒於杭州。

何勉

字尙敏。少貧﹐去文就武﹐隸督標﹐驍勇有智謀。康熙間﹐侯官土寇薛彥文嘯聚作亂﹐勉從副將侯瀠討平之。其計畫出勉爲多﹐議功授把總﹐因佐總督滿保幕府。浦城密報﹐木城關有陰兵從天空嶺下﹐夜行曉散﹐勉曰「此姦徒托鬼惑人﹐應速擒捕。」滿保卽遣帶兵往﹐勉曰「無庸﹐但得檄文足矣﹗」遂馳赴浦城﹐知賊在梅溪隘內﹐洞得賊中情狀﹐及路徑曲折。因馳檄崇安營某遊擊帶兵五百﹐扼其後路。自糾集鄕壯七十人﹐直搗賊巢。禽賊首江一淸﹐縛致省城斬之。明年﹐臺匪朱一貴亂﹐提督施世驃徵臺灣﹐禽一貴﹐而其黨王忠﹑劉富生等猶漏网。勉奉命往捕﹐以次就禽。擢守備﹐遷臺灣參將﹐時雍正元年也。嗣後平諸社番之亂﹐再遷湖廣洞庭協副將﹐旋奉檄赴黔﹐助平九股逆苗﹐擢雲南鶴麗總兵﹐累升福建水師提督﹐卒年七十二。

林文英字碧山。康熙戊辰進士。選庶常﹐累遷禮部郎中﹐出知保定﹐調知瓊州。除一切例金﹐禁錮婢﹐犯者必懲。海南士子艱於應試﹐歲當賓興﹐輒捐金買舟以濟。俗信鬼﹐惑祥。親柩久不葬。文英痛懲之﹐後卒於瓊﹐瓊人祀之名宦祠。

陳學孔字集斯。康熙庚午舉人。授遂安知縣﹐剖獄如神。飛蝗入境﹐爲文禳之﹐卽去。歲饑請賑﹐按戶載冊﹐計口給糧﹐吏胥無絲毫中飽。擢戶部主事﹐釐淸漕務﹐復擢河南道禦史。凡國家建置﹐民生利獘﹐知無不言﹐時稱爲眞禦史。

鄭晃

字子偉。原籍浦城。康熙甲戌進士。授鄖縣知縣﹐建武陽堰﹐設集場﹐立納采﹑問名之禮﹐以絕訟源﹐勸速葬﹐禁喪殯演劇﹐婦女廟哭諸陋習。鄖處萬山中﹐民死於虎無虛日﹐作《告虎文》﹐數日虎徙去。攝鄖西縣﹐尋入爲刑部主事﹐歷遷禮部郎中﹐出爲廣東提學副使。寸長必錄﹐事竣歸裏﹐卒年七十二。

林兆惠榜姓王。字子方。或作閩縣人。康熙己卯舉人。初知廣西貴縣﹐縣數經水旱﹐兆惠至﹐賑粥﹐全活數萬人。始教種麥﹐人號林公麥。時峒獞多出劫掠﹐設望樓﹐募鄕勇﹐民賴以安。擢泗城同知﹐廳管苗黎﹐土番雜處。兆惠臨之以誠﹐番民皆悅﹐攝理鎭安通判。泗城﹑鎭安﹑時皆土府。請建學﹐準額八名。雍正四年﹐以薦舉貢能﹐召對﹐擢廣東分巡兵備道﹐歷權藩臬。正已率屬﹐總督孔毓珣深器之。順徳石埂村民抗官拒捕﹐總督議剿除﹐檄兆惠察視。父老執香跪迎﹐自縛巨魁以獻﹐遂出榜安民。民肖像以祀。嘗代貴縣民墊欠鹽課銀四千餘兩﹐及蒞監司﹐揭示豁免。邑人勒碑志其徳﹐後告病歸﹐卒年七十。崇祀鎭安府名宦祠。

蔣垣

字用崇。康熙壬子舉人。十三年﹐耿藩變作﹐垣逃匿橘園洲。耿黨宿學交薦﹐檄迫再三﹐乃以巴豆漬面﹐松煙薰目﹐托廢疾拒之。嗣約李天然等謀內應以迎大兵。事泄﹐天然等俱被害﹐垣逃得免。大兵入閩﹐經橘園洲﹐土民舉垣忠節﹐大將軍康親王疏聞﹐授歸化教諭﹐尋擢四川鹽亭知縣﹐以疾乞休卒。

林煥

字章仁。康熙壬子舉人。甲寅之變﹐耿以僞職召煥﹐固辭以疾﹐有惎之者曰「盍以醫往﹐示禮遇﹐果疾﹐將焉用之﹖否則情窮﹐將自至。」耿然之﹐醫來顧視﹐羸疾殆不延診﹐脈奄奄一息﹐遂罷不召。蓋煥至是絕粒已數日﹐欲以一死拒僞命。故醫信以爲憊。自分必死﹐而竟不死﹐終得保全名節﹐豈非天哉﹖事平﹐授永安教諭﹐累遷九江彭澤知縣﹐未蒞任卒。

林文煌臺灣水師千總。朱一貴之亂﹐文煌從副將許云戰於春牛埔。所向披靡。自晨至午﹐矢盡炮窮﹐云被戕。文煌與其弟文甲皆死焉。

陳夢熊字章如。世爲武弁﹐年二十入營充伍﹐累功薦擢守備。大吏聞其善造船﹐因令督造哨船。時朱濆﹑蔡牽各匪﹐往來絡繹﹐夢熊卽以所乘舟﹐奉提督追剿蔡牽﹐大戰於三盤洋﹐敗其眾﹐禽張簡等斬之。嗣後累戰皆捷﹐生禽朱濆﹑幫匪陳阿匾﹑方臺等﹐敍功授臺灣水師遊擊。時粵東艇匪嘯聚南澳外洋﹐夢熊連戰﹐敗之﹐擒賊目葉兩﹑林柱等﹐奉旨賞戴花翎﹐以參將用。會在韭山洋遇朱濆幫匪王長﹐士卒聞其能召陰兵從空飛下﹐懼甚。夢熊曰「此大言欺人耳。」命並力攻之﹐獲長﹐誅之。又獲蔡牽黨張易髙於五堡洋﹐補福建銅山營參將。尋權金門鎭總兵。梭巡外洋﹐獲盜目無數。又獲浙洋盜李盧﹑柑橘洋盜林阿廷等﹐擢澎湖水師副將﹐再遷浙江定海鎭總兵。時浙洋多盜﹐夢熊督水師分緝﹐浙氛亦熄。道光元年擢廣東水師提督﹐繪圖攺造兵船﹐比舊式較爲輕捷。七年以原品休致﹐歸逾歲卒﹐年六十九。

陳春波字滋田。乾隆庚子進士。授湖北利川知縣。嘉慶元年﹐來鳳縣匪結亂﹐春波奉檄協同禽捕。事竣歸利川﹑利川處萬山中﹐無城池﹐春波諭所轄八十三保士民﹐分段環築土城﹐自捐子金﹐造城樓。又於四鄕隘口疊石爲壘﹐募鄕壯防守。二年奉節縣邪匪結縣民陳大朋等。乘夜縱火﹐春波率紳士﹐領義兵擒逆首楊二璜﹐置之法。又剿賊於石莊坪﹐殲數百人。尋賊潰﹐竄入崖硐﹐爇火焚之﹐因盡殲焉。擢知府銜﹐八年調京山﹐未幾解組歸﹐年八十一。

謝金鑾字巨庭。乾隆戊申舉人。嘉慶間大桃二等﹐授南靖教諭﹐調安溪。時安溪峣洋鄕以賽神致械鬥﹐士被羅織者眾﹐匿不敢出。知府提之急﹐金鑾諭諸生自投首﹐卽令諸生爲有司設計﹐擒姦猾。有司怯﹐語泄﹐姦猾皆遁去。知府歸咎諸生﹐將請學使盡褫其衣衿。金鑾遣急足先白於學使﹐力陳漳﹑泉積獘﹐且曰「漳泉無獄不及於士﹐設按牒而罪之﹐不出二年﹐庠序空矣。」學使入其言﹐力主之﹐事乃已。尋調臺灣嘉義教諭。值蔡牽倡亂﹐陷鳳山。知縣某問計於金鑾﹐金鑾爲之畫城守策。會總兵武隆阿援師至﹐賊乃退。秩滿﹐補南平教諭。移彰化﹐復調安溪。遘疾歸﹐卒年六十四。道光五年入祀鄕賢祠。

石國任字東莘。乾隆庚午舉人。授安溪教諭﹐調諸羅。適黃教滋事﹐國任募鄕勇守城﹐民賴以安。遷湖北興山知縣﹐盡心民事﹐善折獄。鄰縣有疑獄﹐輒令訊鞫。府治旱﹐知府求雨未應﹐檄往禱﹐甘霖立沛。以憂歸﹐服闋﹐補陜西酉鄕知縣﹐遷知四川崇慶州。舊例﹐借民耔種﹐春發秋收﹐皆派富戶﹐歲可得萬餘金。國任立除其獘。性仁慈﹐治啯噌不用嚴刑﹐而彊暴自戢。民號「活菩薩」。按吾國之舊政界﹐法律旣不完全裁判﹐又無專司。地方官兼理聽訟﹐可以意爲法律。其不肖者至以毛鷙鷹擊爲能。乳虎蒼鷹﹐一望皆是。國任能畱心民事﹐不尙嚴刑﹐此活菩薩之稱所由來也。尋以疾歸﹐卒年七十一。

林芳春字崇蘭。乾隆丙子舉人。授海丰知縣。有武生四人頗刁悍﹐舉人韓某爲之謀主﹐時號四虎一豹。芳春蒞任﹐皆斂戢。縣役杜姓﹐以娼妓誘故家子弟。芳春盡法懲治﹐嘗創希賢書院﹐集生徒肄業﹐以時考課﹐礪以醇行之學﹐士習以振。後引疾歸﹐卒年八十四。

葉聲遠字臯南﹐閩縣重宴鹿鳴矯然子也。籍侯庠﹐乾隆壬午舉於鄕﹐知江西彭澤縣。善折獄﹐遇大辟﹐嘗三宵不寐﹐曲求其生﹐終得不死。鄰邑治盜多峻繩以法﹐聲遠曰「是治流也﹐非淸源也。」乃躬行都野﹐勸民力農桑﹐充衣食﹐遊手者使量力營生。令有無相通﹐盜遂絕。復創書院以課士。士爭濯磨﹐尋解組歸。

馮鼎髙字彜仲。長樂籍。乾隆丙戌進士。知湖南辰溪縣﹐嗣權臨湘。先是﹐湖北民來爭沙洲﹐訐訟至五六十載﹐不能決。鼎髙履勘﹐究其源委﹐分劃疆界﹐俾各遵守﹐遠邇咸頌焉。三十六年﹐調知永定﹐攝湘陰﹐設法緝捕洞庭湖寇﹐遂告肅淸。累遷河南鄭州知州﹐尋移知陜州。值大兵徵剿甘肅逆回﹐芻茭糗糒﹐耑行無滯。州有廣濟渠久廢﹐鼎髙疏導之﹐並葺治舊堤﹐利賴甚溥﹐擢知江南松江府﹐權按察使﹐移知蘇州府﹐復權蘇松糧道。在任修治城垣﹐攺建沙湖石塘﹐百廢俱舉。性好崇獎文學﹐在永定則修龍州書院﹐在長沙則修嶽麓書院﹐在鄭州則修管城書院﹐在陜州則葺召南書院。故其所至﹐文風蒸蒸日上。中國舊世界﹐各州邑人才之盛衰﹐風俗之文野﹐皆視書院之興廢﹐其關系亦由⑺今日之學堂也。鼎髙注意興學﹐可謂握教育行政之體要矣﹐以疾卒於蘇﹐年五十八。

林龍章字彜雅。乾隆乙酉舉人。知湖南龍山縣。嘉慶元年﹐湖北來鳳縣白蓮教擾亂。來鳳距龍山十五里﹐龍章預設備禦﹐未幾賊來攻城﹐龍章計擊卻之。時縣兵俱調赴徵苗﹐存城僅七人。龍章募義勇六千人﹐申軍法以統之﹐盡一日於城上架窩篷七千間﹐晝豎旗﹐夜明燈以爲疑兵﹐命造梨根木炮﹐壞屋燒炭﹐以制火藥。賊來攻城﹐先一人颺衣襟﹐以接槍子。我軍懼有妖術少怯﹐龍章令旁持槍者從頭面擊之﹐斃數人﹐賊乃退。復率眾直掩來鳳城﹐賊眾方對燈拜佛﹐鄕勇痛加剿殺﹐不能支﹐遁歸旗鼓寨﹐來鳳城遂空。尋調兵四集﹐進破旗鼓寨。賊平﹐龍章以功題升永順府同知。久之﹐以病歸﹐卒。

曾奮春子元海附曾奮春﹐字爲雷。乾隆丙午舉人。初權浙江臨安縣﹐值大旱﹐步行上天目山禱雨。自縣署至山嶺五十里﹐民無老幼悉來扶掖﹐下山未半﹐而大雨至﹐頌聲如雷。聽訟如神﹐姦慝懾服。調補孝丰﹐未上﹐卒。喪歸日﹐臨安民數百人爲舁櫬。越數十里﹐有涕泣不能去者。以弟暉春第三子元海嗣。元海﹐字葉蘇。道光壬午進士。以編修提督廣西學政﹐年猶未壯。校閱試卷﹐昕夕無間﹐去取必反覆數四而後定﹐曰「吾不忍違秀才時初志也。」以丁祖母承重憂歸﹐遽卒﹐年僅三十七。暉春父子詳《閩縣耆舊錄》。

齊鯤

字澄瀟。嘉慶辛酉進士。選庶常﹐授編修。十三年充冊封琉球正使。使舟例有弁兵護行﹐或攜中土雜物往貿﹐又有因緣隨行﹐往索逋者﹐鯤一切禁絕。國王沿舊例﹐設七宴﹐鯤受宴而卻其金。故事﹕使者返棹﹐俟仲冬北風勁﹐始放行。鯤不欲畱宿煩供張。察十月風信可行﹐遂偕副使費錫章先一月登舟。時有旨嘉獎。明年抵京﹐充日講起居注官。記名禦史﹐出爲河南府。悉革屬縣供億之獘。值旱饑﹐鯤捐俸以賑之。滑縣邪教滋事﹐鯤護固原兵﹐抵軍營﹐民無驚擾。時民間訛傳某姓將以某日起事﹐鯤曰「此妄耳﹐世豈有尅朝謀叛﹐而舉國皆知者。」已而寂然。會調赴睢州河工。工竣﹐議敍道員﹐丁外艱歸﹐卒於家。

李鴻瑞子彥彬﹑彥章附李鴻瑞﹐字道升。原籍福淸。嘉慶戊午舉人。試江蘇知縣。值淮陽水災﹐辦賑得法。歷知髙淳﹑新陽二縣﹐權川沙撫民同知﹐敏於聽斷﹐案無畱牘。時有叔訟其侄﹐姐訴其弟者。鴻瑞以情諭之﹐無不感泣。新陽有邵廷銓者﹐持短長誘民爲姦。按治之﹐數十家訟立解。昆山民聞之﹐越境求判﹐以非所治辭。民曰「固知之﹐然非使君無所取直也。」蘇松民爭墾太湖中淤沙﹐瑞奉檄往治﹐民曰「李使君來﹐可無斗也。」數言而田界定。卒之日﹐民繪圖爲位而哭﹐祀名宦祠。子二﹐彥彬以庶常攺刑部。彥章未冠﹐登嘉慶辛未科進士﹐授主中書﹐遷侍讀薇垣﹐歸娶﹐出知廣西思恩府﹐捐俸修陽明書院。分十齋﹑十六軒﹐以課士﹑官子弟及郡邑各學生。又辟西邕書院爲合郡童生肄業分處六齋﹑二十四軒﹐所屬山多水少﹐爲辟塘壩﹐教以桔槹水車之制﹐歲獲丰收。又編定保甲制度﹐法簡而民不擾。大府頒於通省﹐著爲式。調署慶遠府﹐復權潯州﹐以丁內艱歸。服闋﹐授江西吉安府﹐擢江蘇常鎭通海道﹐兼管楊由二關。掃除積獘﹐歲有盈餘﹐升受山東鹽運使﹐尋卒。奉旨入祀廣西名宦祠。

林靖光孫葵林靖光﹐字和人。嘉慶辛酉舉人。大挑分發直隸知縣﹐在保定府﹐讞獄多所平反﹐補井陘。革差局之病民者﹐累升涿州知州﹐調開州。有盜魁梁廣成拒捕逸﹐以計禽之。置於法。前後捕大盜二十餘。以卓異升易州直隸州。修昌陵太平峪守兵營房﹐以勞卒於官。靖光所至重力田﹐省徭役﹐水潦蝻蝗﹐不憚冒暑雨周視。在井陘﹐重建書院﹐在涿州創義學﹐在易州增學捨﹐於各邑亦親課士﹐給餐錢﹐優獎賞。每鄕試必行賓興之禮﹐士類無不傾心焉。孫葵﹐字怡庵﹐以諸生從軍朝鮮﹐工詩﹐有《髙驪宮詞》﹐其他詩艸甚夥。

吳玉麟字協書﹐號素村。乾隆丁酉舉人。歷任龍溪﹑惠安﹑尢溪﹑福鼎﹑仙遊﹑同安﹑鳳山諸學教諭。所至教養兼施﹐以興利除獘爲己任。任鳳山﹐值歲旱﹐重鑿蓮花潭﹐漑田數千頃﹐民甚賴之。邑令吳某姦貪不法﹐君揚其罪狀四十條上之。大吏惡其伉直﹐值長官蒞任﹐君據《學政全書》﹐不郊迎﹐愈觸忌。遂坐誣罔﹐謫居湖南之桃源。去之日﹐士民送者屬於道。君工詩﹐尢邃於《易》﹐精天文諸學﹐旣至貶所﹐執贄門下者日踵接。居楚十六年﹐放歸。生平著述甚多﹐淪沒湘中十之八九。藏於閩者尙十餘種。光緒丙子﹐會城大水﹐所撰《五經注解》《管窺匯編》《研幾祕錄》等數百卷﹐漂沒殆盡﹐今其傳者﹐僅《素村小艸》十二卷﹐《恆星歌》一卷﹐《千姓編》一卷﹐重修《湖南省誌》若干捲而已。卒年七十﹐常徳桃源府縣誌寓賢﹐皆有傳。子四﹕際會﹑滋和﹑燦然﹑桂森。桂森另有傳﹐入徳行門。

梁上國侄運昌﹑章鉅附梁上國﹑原籍長樂﹐世居本境。字斯儀﹑一字九山。乾隆戊子舉人﹐乙未進士。選庶吉士﹐授編修﹐轉禦史給事中。歷奉天府丞兼督學政。嘉慶間﹐累擢太常寺卿。通經知時務﹐居官多建白﹐其陳奏本省事尢詳切。閩南匪黨號天地會者﹐肆行抄掠﹐有司匿不報。上國訪得其實﹐疏請飭大吏密捕﹐獲其渠﹐餘黨解散﹐一方以安。臺灣噶瑪蘭地﹐蔡牽﹑朱氵賁二洋匪屢次覬覦。有司議開墾﹐爲大吏所格。上國上疏千餘言﹐指陳開墾之利﹐遂下督撫議﹐卒定議﹐丈田置官焉。尋出爲廣西學政﹐剔除獘竇﹐崇實黜浮﹐以勞卒於官。從子運昌原名雷﹐字曼云。官翰林院編修。章鉅字芷鄰。由庶常攺禮部主事﹐入軍機處行走﹐出知荊州府﹐累升廣西巡撫﹐調撫江蘇﹐署兩江總督。以疾歸﹐著有《歸田瑣記》等書。

廖鴻荃字鈺夫﹐號斯和。嘉慶甲子舉人﹐己巳擢進士第二及第﹐授編修﹐累典貴州﹑陜﹑甘鄕試﹐及江浙學差。又疊充會試總裁。前後十一掌文衡﹐得士甚多。其尢著者﹐則湘鄕曾文正公也。道光間﹐洊升工部尙書﹐遇事輒持大體﹐而濟之以愼密遠猷﹐辰告溫樹不言﹐蓋深得古大臣之道焉。二十二年﹐南河楊工漫口﹐廷命履勘﹐兼署漕督。鴻荃力主諸渠漫口﹐挽河復歸故道。時舊黃河自桃北蕭莊至云梯關外﹐海口淤塞。有議攺河由灌口入海者﹐公慮築堤費巨﹐且諸路河水爲黃河占據﹐勢將阻遏旁趨��益烈﹐力主堵築漫口﹐挽黃歸故之法。民甚稱便。逾年河決中牟﹐詔命禮部尙書麟魁會同鴻荃辦理。麟駐東壩﹐鴻荃駐西壩。每進埽西壩必多成數占。次年二月﹐兩壩門占俱成﹐將蕆功矣。會夜暴風起﹐河水陡漲﹐蟄失東壩五占﹐而西壩固未蟄也﹐疏上﹐得旨免歸。鴻荃略不申辯﹐襆被卽行。三十年﹐宣廟上賓﹐鴻荃麻鞋趨闕﹐叩送梓宮。詔以四品京堂候補﹐充實錄館總裁﹐成《實錄》四百七十六卷。咸豐二年﹐累升太常寺卿。時鴻荃年老乞骸﹐得旨﹐賞尙書銜歸。會粵匪由江浙竄閩境﹐省城戒嚴。鴻荃先已奉旨﹐會辦團練。與諸官紳力籌防守﹐民賴以安。同治甲子﹐重宴鹿鳴。蒙恩加太子少保銜。是歲卒﹐易名文恪。方金陵之克復也﹐鴻荃已臥病在家﹐聞報喜極﹐彊起酌酒稱慶﹐其忠愛之忱蓋不亞韓忠獻﹑司馬文正公矣。

林則徐字元撫﹐一字少穆﹐晚號立矣材老人。歲貢生賓日次子。嘉慶十六年成進士。選庶常﹐授編修﹐轉禦史。道光二年﹐出爲淮海道﹐累遷江蘇巡撫。江省鄕試恆萬七八千人﹐入銷院時﹐擁擠越次﹐竭一晝夜之力﹐不能畢。則徐創設信炮。立燈牌﹐陰以兵法部勒之﹐日晡而畢。十七年﹐擢湖廣總督。時鴻臚卿黃爵滋疏請禁鴉片﹐旨下中外大臣議﹐則徐條上利害﹐語尢剴切﹐上韙之。明年冬﹐命以欽差大臣蒞粵查辦海口事務。則徐至﹐勒令英領事義律﹐繳煙土二萬餘箱﹐會督撫於虎門海口監視銷毀。次年﹐補兩廣總督。九月﹐義律糾兵船犯尖沙嘴﹐遣參將賴恩爵擊走之。尋六犯海口﹐皆受懲創。義律潛赴澳門﹐別央夷目遞說帖求轉圜。則徐以其言未可信﹐奏請相機剿撫﹐並請敕閩﹑浙﹑江蘇諸督撫﹐嚴防各海口。復奏停其貿易﹐英人屢撼之不動﹐則大懼。旣以粵之無隙可乘也﹐乃攺犯浙﹐陷定海﹐掠寧波﹐沿海騷動。在事莫能禦﹐爭歸咎則徐﹐因中傷之。詔則徐赴鎭海軍營效力﹐尋謫戌伊犁。在塞外﹐復奉旨﹐勘辦開墾事宜﹐親歷庫車﹑阿克蘇﹑烏什﹑和闐﹑喀什嗟爾﹑葉爾羌﹑伊拉裏克﹑塔爾納沁等城﹐縱橫三萬餘里﹐水利大具。二十五年秋賜環﹐尋命署陜甘總督。二十七年﹐援⑻雲貴總督。滇中漢﹑回構釁久﹐焚殺無虛日。則徐至﹐止分良莠﹐不分漢回﹐搜剿名匪﹐悉置諸法。得旨加太子太保﹐引疾歸。滇人繪像祀之。時關心時局者﹐方以西洋爲憂﹐後進咸就請方略﹐則徐曰「此易與耳﹐終爲中國患者﹐其俄羅斯乎。」三十七年春﹐文宗嗣服﹐值粵匪亂起﹐特命則徐爲欽差大臣﹐馳赴廣西督剿。十一月﹐行次潮州﹐薨﹐遣疏入﹐上震悼﹐優詔議卹﹐予謚文忠。祀雲南名宦祠﹐而陜西亦請旨特建專祠以祀之焉。

姚懷祥字斯徵﹐號履堂。嘉慶戊寅舉人。道光間﹐大挑授浙令﹐歷署象山﹑龍遊﹑新昌﹑嵊縣事。二十年﹐任定海。值英夷犯境。懷祥以升平久﹐軍民不事兵甲﹐且勢危無援。遂孤騎登夷艘﹐告諭之。夷不敢虐﹐送歸﹐尾其後窺城。懷祥亟率士民登陴﹐旋報西門陷﹐懷祥聲色不變。擲衣冠﹐付屠者阿狗﹐令家人曰「我不克保守玆土﹐死且有罪。汝輩寇來勿貽我戚。」阿狗至﹐則幕客某已挾眷屬﹐從間道避。懷祥赴萬公潭死﹐城遂破。事平﹐恩予世襲﹐紳民建祠﹐祀之於西湖。

林壽英號介眉。嘉慶己卯舉人。道光丙戌﹐大挑二等﹐家居候選。時制府孫文靖公爾準建貢院﹐浚歐冶池﹐被舉監工。壽英任事勤﹐始終無倦﹐爲大憲所取。委攝南靖﹑大田學篆﹐以母老﹐辭不赴。終養。服闋補建寧訓導。日以文行勉諸生﹐值弟履吉訃至﹐壽英乃具狀請假﹐太守某感其孝友﹐許之。尋補漳浦訓導﹐蒞任甫數月﹐適英夷陷廈門。縣治去洋面僅四十里﹐邑侯來問計。壽英乃集郡士戴鰲﹑陳汝舟等商防守策﹐徐徐若無事者。居民幾不知其有寇警也。道光乙巳﹐以疾卒官﹐年六十九。

楊慶琛字雪椒。喜慶庚辰進士。攺刑部主事﹐擢郎中﹐出爲安徽寧池太廣兵備道。累升山東布政使﹐護理巡撫。時地方旱饑﹐慶琛勸諭富室﹐醵貲舁城隍神出迎以祈雨﹐大陳儀仗﹐令貧者執役。而陰以代賑。雨應時沛﹐旱不爲災。素畱心吏治﹐尢有知人鑑。南通州徐公宗幹﹐時以卽用知縣到省﹐慶琛深器之。特疏薦擢。歸田後﹐適徐公來撫閩﹐每事必諮﹐事以師禮。慶琛未嘗有所請托﹐杜門卻掃﹐日以吟詠自娛。不問外事﹐若無位者﹐後卒於家。

鄭元璧兄元模﹑從兄廷珪﹑從孫篯﹑籌﹐再從孫叔忱附鄭元璧籍長樂﹐居本境。字用蒼﹐號錫侯。兄元模﹐舉人。嘗掌吳航書院。從兄廷珪﹐以進士作宰有聲。元璧道光甲午舉人﹐庚子進士。攺庶吉士﹐丁生母艱歸。值夷氛熾﹐全閩震動﹐偕當軸密籌﹐方略﹐民賴以安。服闋﹐授編修﹐補禦史。歷充武英殿總纂國史館纂修﹐以母憂旋。主鳳池書院﹐訓士有方。戊午﹐粵匪竄上游﹐總督慶端奏請偕赴延平防剿﹐敍功保道員。逾年﹐授湖南鹽法道。時方事東徵﹐軍行以糧爲先。湖省屢經蹂躪﹐物力艱難。計臣仰室大吏﹐委以籌款局務。元璧設法招商﹐釐稅日旺﹐飛挽裕如。並能協濟他省。厥後士飽馬騰﹐殄滅大憝﹐與有力焉。辛酉﹐署糧儲道﹐攺辦漕折﹐嚴禁浮勒。升署臬司﹐用法持平﹐匪黨就俘﹐悉心讞鞠﹐全活甚眾。擢山東鹽運使﹐未赴任﹐卒。入祀鳳池名師祠﹑長樂邑乘入名臣傳。元模孫篯﹐光緒己卯進士﹐以刑部攺官無錫令。籌進士﹐官內閣中書﹐均博通經史。精古文詞﹐名重一時。廷珪孫叔忱﹐庚寅翰林。亦工文﹐官終奉天學政。

林士傅字可舟。道光辛巳舉人﹐癸未進士。選庶常﹐分習國書﹐散館授檢討。累充國史館纂修。繙書房行走﹐文淵閣校理等官。二十年﹐以禦史出知廣西慶遠府﹐調補桂林﹐尋護理鹽道﹐兼權臬篆。二十七年﹐辦理西延軍需出力﹐奉旨以道員用。三十年﹐擢桂平梧郁道辦理軍務。會容津失利﹐褫職﹐仍畱營防堵﹐賞五品頂戴。回籍後會辦團練﹐有功。得旨獎鹽運使銜。士傅生平淸介絕塵﹐爲鄕先正所欽服。品優學粹﹐前後歷掌鳳池﹑鰲峯兩書院﹐所成就士甚多﹐卒年七十。

林鴻年字勿村。道光戊子舉人﹐丙申擢進士第一。授修撰歷充國史館纂修﹑文淵閣校理﹑方略館纂修等官。十八年﹐充冊封琉球正使﹐屏絕饋遺﹐歸舟載石。以故﹐受宣廟特知。二十六年﹐出守瓊州兼權雷瓊道。時海寇張﹑楊二酋長屢出沒﹐攻剽爲患。鴻年檄將弁與戰﹐指授方略﹐四日五捷﹐卒降其魁。儋耳內外城人爭水利﹐土匪從中誘煽。勾黎戕官﹐鴻年遣兵剿定之。尋丁內艱歸。服闋久之﹐始晉引﹐授雲南臨安知府﹐累擢臬藩﹐升巡撫。時回匪杜文秀據大理作亂﹐賊氛徧全省。署藩岑毓英帶兵徵剿﹐鴻年奏奉駐蜀籌餉﹐道梗不得通﹐而蜀與滇鄰﹐蜀帥殊無意相援。鴻年旣疊奉恩命﹐感激馳驅﹐甫入疆而名登白簡矣。廷議以鴻年畏寇逗𨖻﹐褫職歸。會湘鄕左文襄公督閩﹐創設正誼書院﹐聘鴻年主講。鴻年嚴持師道。訓士必以器識爲先﹐而尢勉以根禾氏之學。故十數年間﹐士之沐化雨﹑捷春官者以百數。大吏上章請獎﹐詔給三品卿銜﹐僉曰「此桓榮稽古之力也。」後卒﹐年八十一﹐門弟子數百人咸來素服趨帷哭奠焉。

王有齡附饒廷選王有齡﹐字雪軒。父燮﹐歷官巧家同知﹑平涼守﹐有循聲。有齡由鹽大使積勞﹐官至浙江巡撫。時粵匪竄湘﹐圍省城。有齡督文武各員弁堅守不下。以糧竭援絕﹐城卒陷賊。有齡朝服坐公堂﹐仰藥死。賊酋嘆異之﹐斂其屍而歸其喪。事聞﹐予謚壯湣。敕建專祠。饒廷選﹐字枚臣。由行伍出身﹐累升浙江提督。沈文肅公之受圍廣信也﹐廷選嘗率軍赴援﹐力戰破賊﹐解其圍。至是同守杭城﹐州陷亦沒於賊。

郭柏蔭子式昌附郭柏蔭﹐字遠堂。道光壬辰進士。攺庶常﹐授編修﹐轉禦史﹐出爲甘肅甘涼道。以失察庫虧革職。尋恩賞主事在職辦團練﹐有功晉員外郎﹑郎中。同治元年詔起柏蔭﹐命往曾文正營效力。旋授蘇松常鎭太道﹐累升藩司﹐護理江蘇巡撫。時初經兵燹﹐戶口凋殘﹐田廢不治。柏蔭招集流亡﹐疏請裁減賦額﹐擢廣西巡撫﹐調撫湖北﹐署湖廣總督。楚故盜藪。柏蔭至﹐擒殺蕭朝翥﹐剿平京山諸教匪。各省散勇竄鄂者﹐設局以賫送之﹐亂遂少訖。又奏請復淮南引鹽﹐禁淮北票私﹐課不絀而商食其利。會武漢各屬大水﹐工賑並施﹐民不受困。湘省會匪蠢動﹐陷益陽﹑龍陽﹐公檄兵水陸分剿﹐擒斬首逆﹐地方以安。十三年﹐引疾去。家居凡十稔﹐卒年七十八。子八﹐長式昌﹐字谷齋。咸豐己未舉人﹐以軍功得知府﹐官於浙。奉檄赴粵﹐佐蔣果敏公戎幕。時濱海姦民猾亂﹐式昌單車蒞賊壘﹐陳說利害﹐賊爭去就撫。遂權肇慶府事﹐尋歸浙﹐歷權溫﹑湖﹑臺諸府。臺州黃金滿者﹐大盜也。常以官吏貪酷狀﹐扇其徒類﹐從之者眾﹐官不能捕。式昌至﹐嚴懲蠹吏﹐蠲斥苛斂﹐金滿計屈﹐遂歸誠。旋以憂去﹐服闋﹐補臺州﹐復進道員。庚子﹐義和團起﹐衢州民亦暴動﹐戕官殺教士﹐外人責言﹐幾釀交涉。大府移式昌爲金衢嚴道以鎭之。公開誠諭士民。令安業﹐懸賞購盜魁﹐不旬日斯得﹐釁遂泯。旋升署按察司﹐逾年卒於官﹐年七十六。

周瑞圖字同序。父鼎新﹐嘉慶辛酉拔貢生。初知甘肅靖遠縣﹐縣濱黃河﹐二水漲發﹐衝坍地畝甚多。民窮失業﹐而納賦如故﹐至稱貸以出之﹐又不足﹐則受敲比﹐弗勝其困。鼎新履勘災區﹐詳請大吏﹐據情入奏﹐奉旨豁免。調署成縣﹐擢白馬關州判。以善治盜稱。瑞圖登道光癸巳會榜﹐以卽用﹐簽發山東﹐歷知日照﹑歷城﹑郯城等縣。治獄多平反﹐活疑獄當死者。擢知徳州﹐修學宮﹐葺繁露書院﹐買田以養士﹐教養兼施﹐文風日起。又浚渠﹐興水利﹐灌漑民田數百頃﹐民食其利。至今時以文翁治蜀比之。以卓異擢知府。子圭書﹐字雨生﹐咸豐己未舉人。天性孝友﹐孳孳爲善﹐始終不倦云。

沈葆楨字翰宇﹐一字幼丹。道光丁未進士。選庶常﹐授編修﹐攺禦史﹐咸豐五年﹐出知九江府。六年﹐署廣信。時諸郡皆陷﹐賊氛將逮廣信﹐葆楨以公務外出﹐聞警馳歸﹐血書乞援於浙饒廷選。時公歸至郡﹐則城門大開﹐官吏軍民走且盡。夫人林氏爲文忠公則徐女﹐先遣子女僕婢去﹐與公計曰「此去玉山九十里﹐有浙將饒廷選﹐駐軍二千人。饒公吾父舊部﹐或可乞援。」公從之。賊至﹐則饒軍已入城。廷選督所部力戰﹐凡七捷﹐賊解圍遁。擢廣饒九南兵備道﹐乞養歸。十年﹐詔起葆楨﹐仍治廣信防務﹐補贛南兵備道。以親老辭。同治元年擢撫江西。時杭州已失守﹐賊畢力犯江西。葆楨馳赴廣信督防﹐堅壁淸野﹐捐俸築寨堡。賊分途竄擾﹐葆楨激勵主客各軍﹐指示方略。時江誠恪之精捷營﹐劉果敏之克勇營﹐道員席寶田之精毅營﹐督糧道段起之衡營﹐道員王文瑞之老營﹐王徳榜之長左營﹐屈蟠張嶽齡之三江營﹐知府王沐之健果營﹐參將韓進忠之韓字營﹐劉勝祥之祥字營﹐臬司劉於潯之水師﹐並循方略﹐遵調遣云。所向克捷。五年﹐官軍拔江寧﹐僞幼主洪福竄至廣丰鉛山﹐獲之。捷聞﹐詔賞頭品頂戴﹐一等輕車都尉﹐固辭不許。以親病求去﹐亦不許。久之乃給假回籍﹐抵裏﹐則己丁母憂矣。六年﹐詔充船政大臣﹐辭不獲。釋服後﹐遂出任事﹐設船塢於馬尾之中岐。馬尾距會城四十里。以洋將日意格爲監督﹐堅明約束﹐限期告成。八年五月﹐第一號輪船成﹐試驗如法。未幾﹐而二﹑三號亦成﹐乃奏派統領﹐以資訓練。九年﹐丁父憂。服闋﹐復出任事﹐前後造兵輪二十艘。萬年淸﹑鎭海﹑湄云﹑海鏡﹑揚武﹑飛雲﹑安瀾﹑靖遠﹑鎭威﹑伏波﹑福星﹑濟安﹑永保﹑琛航﹑大雅等﹐皆當時所造。分布各海口。創設學堂二所﹐選幼童習駕駛﹑制造諸藝。旋奉命巡視臺灣。先是日本船避風來泊﹐爲生番所殺﹐藉端調集兵船﹐覬覦臺北番社地。及葆楨至﹐則倭兵已登岸結營矣。葆楨招諭諸社番﹐俾遵約束。復嚴爲之備﹑據理詰責﹐倭人气爲之奪。會提督唐定奎軍渡臺﹐倭遂遵約撤兵。因通籌善後事﹐宜開南北路山地﹐南路自昆侖坳至大石宕﹐直抵卑南。北路自新城至太淸水溪﹑大濁水溪﹐直抵岐萊﹐統計二百里有奇。建碉堡﹐築炮臺﹐屯兵鎭之。復以瑯王喬置恆春縣於安平﹐海口設炮臺﹐修葺郡城﹐馳臺民私入番社之禁。臺事粗定﹐遂移節內渡﹐會獅頭社番戕官滋事。葆楨復抵臺檄兵攻破之。赭其巢。於是協從各社﹐皆悔罪就撫。又開路三百餘里﹐自蘇澳起開路至新城﹐計二百餘里﹐至秀姑巒又百餘里﹐統計凡三百餘里。奏設臺北府﹐隸縣三﹐曰淡水﹐新竹﹐宜蘭﹐疏上﹐報可。尋總督兩江﹐政尙猛﹐僚屬咸惴之﹐賢者踴躍從公﹐不肖者洗心革面﹐風气爲之一變。以積勞成疾卒官﹐年六十六⑼追贈太子太保﹐入祀賢良祠。予謚文肅﹐並建專祠。

孫翼謀字谷廷。咸豐壬子進士。選庶常﹐充講官﹐以憂歸。補禦史﹐遇事敢言﹐上《籌國家大局》一疏﹐穆宗爲之動容﹐名籍甚。尋出守寧國。寧國經初兵燹﹐滿目瘡痍。翼謀招流亡﹐使復其業﹐稍有起色。調安慶知府﹐旋升兩淮鹽運司﹐轉浙江按察。逾年擢湖南布政使﹐兼權臬篆。卒於官。喪還之日﹐民赴送者塞於路。翼謀爲官﹐所至有聲。在皖幾二十年﹐善政甚多﹐尢神於折獄。每慮囚﹐必虛心體察﹐不假刑訊﹐而獄無遁情。有龍圖團五鼎和油坊槍殺六命案﹐已誣服矣。翼謀平反之﹐人驚其神。以是爲左文襄公所器重云。

林啟

字迪臣。少攻苦﹐爲名諸生。光緒丙子﹐入詞林﹐視學陜西﹐士論翕服。尋由諫垣﹐簡杭州府。勵精求治﹐禮聘英俊之士﹐商榷今古。興利除獘﹐汲汲如不及。杭州以蠶爲大宗﹐然飼育尙未盡合法﹐爲設蠶學館﹐以東洋新法傳授民間﹐而蠶利益溥。病俗學之無用﹐每月輒集髙才生﹐研求經史﹐兼通時務。士遂爭爲有用之學。蒞杭數年﹐俸給盡以結賓僚﹐一時佐理得人獨盛。其沒也﹐囊無餘財﹐杭父老士庶﹐咸念徳政﹐請畱葬西湖﹐以繼處士﹑典史之後。循吏風流。益爲孤山生色矣。

校注

⑴原文作「灌田萬七千餘項」﹐「項」字誤﹐應爲「頃」。

⑵原文作「捕負」﹐「捕」字誤﹐應爲「逋」。

⑶原文作「不宜易師」﹐「師」字誤﹐應爲「帥」。

⑷原文作「檄厲」﹐「檄」字誤﹐應爲「激」。

⑸原文作「瘦死」﹐「瘦」字誤﹐應爲「瘐」。

⑹原文作「述信」﹐「述」字誤﹐應爲「迷」。

⑺原文作「亦由」﹐「由」字誤﹐應爲「猶」。

⑻原文作「援」﹐「援」字誤﹐應爲「授」。

⑼原文作「卒官六十六」﹐查沈死情﹐年六十。合一个「六」字當衍。

耆舊錄附編﹝祠祭﹞

祠祭

名宦祠舊在本邑學宮久圯祀

宋

方叔完

吳評

樊紀

吳及

方騫

項悅

余克濟

魏必昌

明

薛武

嚴毅

劉子敏

周禧

蔣穩

胡節

陳如綸

董子行

葉有聲

來方煒

毛協恭

陳建

馮光浙

國朝

劉嘉猷

王裕瑸

鄕賢祠道光十一年新建在本邑學宮門左祀

宋

鄭洙

陳襄

陳烈

周希孟

鄭穆

王回

張觷

陸祐

林之奇

潘柄

陳孔碩

陳

楊宏中

鄭性之

徐範

明

葉福

李興

洪英

姚銑

周傑

陳鈍

黃鎬

謝琚

王佐

林玭

姚玨

翁晏

宋宣

林瑭

林廷玉

謝源

林春澤

張經

廖無昭

王昺

周亮

王應鐘

馬森

舒汀

趙奮

齊啟和

翁興賢

國朝

陳凡赤

曾大升

謝金鑾

陳蘭泰

林則徐

忠義孝弟祠在本邑學宮內祀

宋

楊宏中忠臣

明

曹學佺忠臣

國朝

陳學夔

蔣垣

吳士宏

吳日來以上忠臣。

何履旭

姜天榮

郭蔚

周丕遠以上孝子。

歐徳濱

翁一桂

林髙漢

林天海

吳祥瑞

鄭登道

林輝冶以上孝友義。

林章溪

陳鳴鳳

髙渾

林炳尙

廖松年以上孝友。

許顯昭

許顯時

許顯暾

許顯暄以上孝義。

褒忠祠在本境西湖謝坪嶼傳經書院故址﹐乾隆六年特旨建祀

範承謨

黃芳度

陳啟泰

陳丹赤

吳萬福

黃翼

髙天爵

王之儀

張瑞午

王進

諭三畏

髙舉

劉嘉猷

王萬鑑

李塤

蔣鈖

廖有功

稽永仁

王龍光

沈天成

範承譜

蕭震

張松齡

施大晃

葉有挺

劉渭龍

朱天貴

甌陽凱

許云

羅萬倉

孫文元

遊崇功

馬定國

胡忠義

蔣子龍

陳元

趙奇奉

林文煌

李歲吉

林彥

林富

石琳

節孝祠在本境西城門右祀五百六十八人

版籍略一﹝人類﹞

人類

本境他種人絕少﹐惟有畬族及疍族兩種。

畬族

畬之種﹐「畬」亦作。不知其何所祖﹖或爲槃瓠後也。閔學瞿《粵述》﹑陸次云《峒溪纖志》皆載之。結廬深山﹐聚族而處﹐有槃﹑雷﹑藍三姓。按《羅源志》﹐隋時畬民有大功﹐封王﹐生三子一女﹐長賜姓槃﹐名自能﹔次賜姓藍﹐名光輝﹔次賜姓雷﹐名巨祐﹐皆封侯。女贅鐘姓﹐名志深﹐官三品。槃姓今無聞﹐只藍﹑雷﹑鐘三姓﹐蔓延各處。自相配偶﹐不與平民通婚姻。其男子則短衫徒跣﹐其婦人則髙髻垂纓﹐俗呼犬頭公主。執業甚微﹐多縛麻槁爲掃帚﹐挑往城郭各處販賣。耐勞雜作﹐弗事商賈。禮俗不通﹐言語不同﹐久已化外視之矣。近數十年來﹐漸與土人同化。雷﹑藍二氏﹐間或僑居省城﹐且有捷鄕﹑會試﹑登科第者。然其種界劃然﹐族類迥異。大抵與兩粵之傜﹐滇﹑黔之苗同一血統﹐烏得不區而別之﹖

疍族

疍之種爲蛇﹐見陸次云《肖溪纖志》。有謂爲色目人者﹐蓋附會之詞也。其人以舟爲居﹐以漁爲業﹐浮家泛宅﹐遂⑴潮往來﹐江幹海澨﹐隨處棲泊。各分港澳﹐不相淩躐。間有結廬岸上者﹐蓋亦不業商賈﹐不事工作﹐習於卑賤﹐不齒平民。閩人皆呼之爲曲蹄﹐肖其形也。以其腳多彎曲故也﹐俗亦謂之爲乞黎云云。視之如奴隸﹐賤其品也。甚而女閭三百﹐竟多假托其名﹐花煙間﹐俗呼白面厝﹐亦謂之曲蹄婆厝。則其人之終溺下流﹐不能自拔﹐槪可知矣。大抵閩之疍族﹐與粵之疍戶種類相同﹐與浙之墮民﹐品流差等。徐文長《說文》云「閩﹐蛇種」。按諸陸次云《峒溪纖志》﹐實專指疍而言。按疍爲蛇種﹐蓋卽無諸國之遺民也。與全閩衣冠族姓由中州南來者﹐固風馬牛不相涉也。

校注

⑴原文作「遂潮」﹐「遂」字誤﹐應爲「逐」。

版籍略二﹝戶口﹞

戶口

乾隆舊額

民數原額﹐人丁二萬六千五百九十二名口。原額食鹽課者﹐一萬四千二百九十一口。大湖縣丞分轄原額﹐人丁共三千五百八十二名口﹐內食鹽課一千四百四十四口。

道光舊額

道光九年﹐查照保甲門牌核實土著﹑流寓﹑民戶﹑屯戶﹐共六萬三千四百八十戶﹐男婦大小丁口總共三十四萬一千三百五十六名口。內土著民戶成丁男婦共一十七萬七千四百八十九名﹐幼丁男女共一十二萬六千二百五十一名口﹔流寓﹑民戶成丁男婦共一萬二千七十三名口﹐幼丁男女共九千百三十九名口﹔土著屯戶成丁男婦共九千五百二十二名口﹐幼丁男女共六千八十二名口。

現在實額

城內

煙戶統共一萬一千七百四十八戶﹐成丁男婦及未成丁男女統共六萬一千零八十七名口。

男丁共三萬三千三百二十三名口﹐

婦女共二萬七千七百六十四名口。

鄕墩

煙戶統共五萬二千三百九十九戶﹐成丁男婦及未成丁男女統共三十九萬五千一百九十二名口。

男丁共二十二萬二千二百九十五名口﹐

婦女共一十七萬二千八百九十六名口。

轄屬城鄕煙戶﹐總共六萬四千一百四十七戶﹐男女丁總共四十五萬六千二百七十九名口。

版籍略三﹝氏族﹞

氏族

大姓

林

按鄭樵《通誌﹟氏族略》﹐林以字爲氏﹐晉永嘉間﹐林祿領晉安郡守﹐遂家焉。東晉黃門侍郎林穎﹐由西河遷閩。唐諫議大夫林希旦由濟南遷閩。光啟初﹐林穆又由固始隨王氏來閩。宋林文茂官惠州別駕﹐遷閩。鈐轄林誠以河南人提刑福建﹐家於閩﹐傳二十餘代。明贛州林聰隱於閩。國初﹐福淸林存素亦由縣遷省﹐傳八九世。

陳

按《氏族略》﹐陳以國爲氏。晉陳熙守晉安﹐家於閩。陳羽父子卽其裔也。唐陳政以將軍開漳﹐居之。孫詠﹐官光州﹐畱居固始﹐後人又隨王氏入閩。陳邁令莆田﹐居閩。陳巖觀察福州﹐居閩。巖﹐建州人﹐爲福州觀察使﹐子延誨畱居焉。陳黯避黃巢亂﹐奔同安。國初﹐其後人復由泉州遷省﹐傳十餘世。又宋末﹐陳古靈後人由古城遷鳳岡之玉蘭谷﹐傳二十餘世。

黃

按《氏族略》﹐黃以國爲氏﹐晉馬南浮﹐固始人黃允隨徙﹐輾轉入閩﹐居侯官。唐黃璞及弟⑴滔﹐徙莆田。及元至正末﹐黃避亂﹐仍遷回福州間有分居長樂﹑永福者﹐多貴顯。

鄭

按《氏族略》﹐鄭以國爲氏﹐三國鄭冑仕吳﹐守建安﹐畱居閩。元﹑明﹐歙縣人鄭潛宦閩﹐卜居本境之瓜山。國初﹐福淸鄭普澄遷省﹐傳八九世。連江鄭尊玉至遷省﹐傳四五世。

詹

按《氏族略》﹐詹以邑爲氏﹐漢詹疆與吳將賀齊戰﹐死﹐族姓畱閩居焉。唐光啟間﹐婺源詹必勝從王審知攻福州﹐陣歿﹐子孫家於閩。同時有詹惇仁者﹐亦隨王氏來閩﹐後隱仙遊。畱從效節度淸源﹐辟淸溪令﹐因居安溪。元末徙福州。傳二十餘世。

邱

按《氏族略》﹐邱以地爲氏﹐六朝邱祚隨宋昌國守阮彌之入閩﹐後領郡﹐遂畱居。明時﹐邱夙永由河南遷長樂﹐及國朝邱天鐫又由長樂移福州。

胡

按《氏族略》﹐胡以國爲氏﹐三國固始人胡綜仕吳﹐其子孫遷閩東。晉胡方生守晉安﹐其族人胡昶亦官於閩。值義熙之亂﹐皆畱居焉。

何

按《氏族略》﹐何以國爲氏﹐漢建安中何雄拒孫策戰死﹐子孫畱居閩。宋隆興初﹐進士何萬遷閩﹐傳三十餘世。

劉

按《氏族略》﹐劉以邑爲氏﹐晉劉琨﹐魏昌人﹐按此別一劉琨﹐與越石同姓名者。繼嚴髙守晉安﹐遂家焉。唐末有固始人劉存隨王氏入閩﹐居鳳岡﹐劉宅八賢皆裔也。又朱梁時﹐劉翺與弟翔﹑豳﹐矢志不仕﹐自京兆避居閩。

張

按《氏族略》﹐張以字爲氏。漢末有張雅者﹐拒吳賀齊戰敗死﹐子孫畱閩。唐季張睦自固始隨王氏入閩。宋汴人張若水以軍職入閩﹐因家福淸龍田。其後人多徙居省會。

王

按《氏族略》﹐王以爵爲氏。按王姓多王者後﹐有嬀姓之王﹐有姬姓之王﹐有子姓之王﹐並有外國之王云云。東晉王導從弟彬領建安守。遂由瑯琊遷閩。齊王增由中原渡江﹐入閩居焉。唐季王潮率其族姓入閩﹐今之開閩王﹐卽王潮之嫡派也。審邽後人別居長樂。按審知之裔﹐亦有居長樂者。宋時王官升歷官提舉幹辦﹐從長樂徙省後嶼﹐卽審知後也。明初﹐有王朝元者﹐由長樂遷會城﹐傳二十餘世。又國朝康熙間﹐有王子韜者﹐由福淸遷本境之鳳岡﹐傳八世。

趙

按《氏族略》﹐趙以國爲氏。東漢趙昞從東陽來習爲越巫療病﹐居霍童﹐其後人遷省。宋代宗冑僑閩者多﹐有藝祖後﹐有太宗後﹐又有爲秦王后者。藝祖一支﹐明時多聚居鳳岡之天前墩﹐最爲繁盛﹐今則淩夷衰微矣。居省垣者已傳三十餘世。

李

按《氏族略》﹐李以官爲氏。按唐後亦有賜姓爲李者。晉興寧間﹐李崇守晉安﹐家於閩。唐宗子有尙芬者居閩﹐天寶亂作﹐募宗室討賊﹐芬子弟多以戰功顯。宋少師李綱後人﹐由邵武遷長樂。至明初﹐李鑑復由長樂遷鳳岡葛嶼﹐傳十六七世。又嘉靖末﹐福淸李啟周避倭亂遷省﹐傳入九世。

吳

按《氏族略》﹐吳以國爲氏。梁吳惠竟守建安﹐畱居建寧﹐後人遷省。明末﹐吳應福遷閩。其後廷棟﹐國初以軍功授詔安丞﹐傳八九世。唐末有吳文卿者﹐自固始隨王氏入閩﹐卜居井關外西園鄕﹐傳二十五世。

郭

按《氏族略》﹐郭以國爲氏。唐汾陽王子曜封代公﹐其裔於咸通中﹐從王氏入閩﹐卜居長樂之郭坑。後郭詢再遷福淸。明萬曆末﹐郭志麟又從福淸遷會城﹐傳八九世。

楊

按《氏族略》﹐楊以邑爲氏。晉永安中﹐楊岱爲晉安太守﹐畱居閩。元季楊一顯﹐龜山先生後也﹐由東渡村遷省。國朝﹐楊文宋由晉江曾坑鄕徙居福州。按參寥子《闕史》﹐有濮陽攺姓爲楊者﹐唐濮陽願﹐閩人﹐吳相濮陽興後也﹐至京應舉﹐有文名。江西觀察使楊敬之爲之遊楊於公卿間。會暴卒﹐楊歸其骨﹐願子徳之﹐因攺姓楊。

蔡

按《氏族略》﹐以國爲氏。五代建陽令蔡鑪﹐見《九儒集》子孫多居會城。又宋蔡襄後人汝芳由同安遷連江﹐又由連江遷省城。世次未詳。

周

按《氏族略》﹐周以國爲氏。東晉周閔豈頁從弟。守建安﹐子姓有畱閩者。唐末﹐周朴﹐吳興人﹐避地居福州﹐其後裔亦蕃衍。

範

按《氏族略》﹐範以邑爲氏。唐季﹐範元超節度使希朝子﹐咸通進士﹐官禦史中丞。避亂﹐來居福州。元範俊樂文正裔孫。以孝廉授州路推官﹐家於沙縣水南曾坑﹐傳十二世。國初康熙間﹐範存素有五子﹐昆玉﹑宣玉﹑宋玉三人則遷居省城﹐傳七八世。

蔣

按《氏族略》﹐蔣以國爲氏。唐大中間﹐蔣佋爲泉州刺史﹐畱居泉﹐子姓有分居福州者。元季﹐明太祖指揮使蔣貴貴封定西侯領兵入閩﹐居焉﹐傳十餘世。

遊

按《氏族略》﹐遊以字爲氏。鄭穆公子子遊之後。明遊崇海自長樂遷入本境馮宅﹐聚族而居﹐傳十五世。國朝乾嘉間﹐九世孫邦光復柝⑵居後曹洲﹐傳六世。

髙

按《氏族略》﹐髙以名爲氏。唐元和間﹐蘇州髙良器任長樂縣尉﹐遂家焉。國朝道光間﹐其裔髙彬復從長樂遷省﹐傳三四世。又本境髙宅族姓蕃衍﹐亦由長樂龍門遷來﹐傳十餘世。

馬

按《氏族略》﹐馬以邑爲氏。明時馬鐸後人﹐由長樂遷入本境﹐傳十餘世。

方

按《氏族略》﹐方以字爲氏。唐大中大夫方文振始遷閩。及明末﹐其後人方尙蓁徙居本境﹐傳十餘世。

沈

按《氏族略》﹐沈以國爲氏。明時有由漳州遷來者﹐聚居本境之九仙﹑觀洲﹐其世次未詳。國朝乾隆間﹐沈文肅公祖某﹐由浙遷本境﹐傳六七世﹐極貴顯。

薛

按《氏族略》﹐薛以國爲氏。國朝康熙時﹐有薛學韓者由福淸遷本境之玉蘭谷﹐傳九世。

曾

按《氏族略》﹐曾以國爲氏。宋靖康間﹐閩縣曾升戍楚州﹐戰死﹐子以蔭﹐官江右﹐畱居新凎。明永樂中﹐其後人孟寧又遷回閩﹐居洪塘。六世孫熙丙官禦史﹐又遷入省垣﹐傳十餘世。

孟

按《氏族略》﹐孟以次爲氏。明初有曾徳者﹐徳官浙東﹐俗呼金牌元帥。自山東金鄕閩遷中⑶﹐傳二十餘世。

柯

按《氏族略》﹐柯以邑爲氏。宋熙寧間﹐柯述判漳州﹐卜居於泉。國朝嘉慶間﹐其後人柯和斗始遷省﹐傳三世。

薩

按閩中薩氏﹐蒙古薩喇布哈卽思蘭不花。後也。元至正間﹐其後人薩仲禮官福建行省檢校﹐畱居閩﹐傳二十餘世。

校注

⑴原文作「及第滔」﹐「第」字誤﹐應爲「弟」。

⑵原文作「拆居」﹐「拆」字誤﹐應爲「析」。

⑶原文作「自山東金鄕閩遷中」﹐有誤﹐當作「自山東金鄕遷閩中」。

版籍略四﹝宗教﹞

宗教

回教

堂所

城內

安泰橋下淸眞寺。查該教泉州最多﹐邵武次之﹐廈門又次之。本境只一所﹐入教者亦寥若晨星。

入教人數

共二十餘人。

耶穌教

堂所

城內

南後街﹑度雞裏。

鄕間

南嶼﹑都巡﹑新宅﹑上假﹑洋裏﹑瓜山﹑沙石當﹑長岸﹑轄屬城鄕共十所。

入教人數

共七百五十餘人。

天主教

堂所

城內

舊米倉

鄕間﹑占阪﹑梅嶺轄屬城鄕共三所。

入教人數

祕不示人﹐無從查考。

版籍略五﹝實業﹞

實業

聞之管子曰「非誠賈﹐不得食於賈﹐非誠工﹐不得食於工﹐非誠農﹐不得食於農﹐非信士﹐不得立於朝。」夫管子之限制四民﹐而務求其實﹐非以富彊之道胚胎於此邪﹖自文明進化﹐宙合更新﹐學校如林﹐祛儢持世﹐而拘拘漢學者﹐不得爲信士矣。若農﹑若商﹑若工﹐墨守陳法﹐故步自封﹐均退立於失敗之地﹐亦勢之所必然也。故士徒談空理﹐謂之無士﹐農徒知力作﹐謂之無農﹐工不諳巧制﹐謂之無工﹐商不能闊步五洲﹐謂之無商。無士﹑無農﹐無工﹐無商﹐欲立國於橢球﹐以與列彊競爭﹐豈有幸哉﹖吾見其日貧日弱﹐日危日削而已矣。故欲國富彊﹐必先振興實業﹐欲興實業﹐必先制造四民﹐欲制造四民﹐必仿管子崇實之法。一轉移間﹐而鹽﹑嫫可化爲嬙﹑施﹐非僅略攺頭面﹐彊傅以零脂剩粉已也。則甚矣實業之關系人國貧富彊弱﹐固如是其大也。是烏可忽諸﹖

士類

宦﹑紳﹑舉﹑貢﹑監﹑廩﹑增﹑附及大小各學堂學生﹐約居人丁七十分之一。

農類

田﹑園﹑場﹑圃﹑森林﹑畜牧﹐約居人丁十分之四有奇。

工類

各色工匠﹐船政﹐藝徒諸廠﹐官工機器公司﹑手工局所勸工習藝人等﹐以逮官私小工﹐出境雇匠﹐出洋傭工﹐約居人丁十分之一有奇。

商類

居賈行商﹐店夥肩販﹐約居人丁三十分之一有奇。

地形略上之一﹝區域甲﹞

區域甲

本境爲福建省會附郭首縣﹐與閩縣同城﹐均受治於福州府。本境治城右偏﹐城外之西北悉隸焉。

經綫京師偏東一度。無零分。

緯綫北極出地二十五度有奇。

福州府統治十邑﹐無自治區。四至八到已詳《閩縣誌》。

本境四正四隅

東接壤閩縣境西界永福縣境﹐曰後尾﹐曰尖兜﹐八十餘里。南交閩縣境一里而近。北界古田縣境一百九十六里。東南接壤閩縣境﹐一里有奇。西南界永福縣境﹐曰大樟﹐七十餘里。東北界連江縣境梅洋﹐七十餘里。西北界閩淸縣境一百里有奇。東西廣一百六十餘里。南北袤三百里。

新定區劃

本境分二十二區﹐縣治居會城之西﹐轄西北二城﹐定爲城內區。城外東北曰西園區。北曰富村區﹑大北嶺區﹑小北嶺區。西北曰西湖區﹑柑蔗區﹑竹崎區﹑白沙區﹑官源區﹑大穆區﹑穆源區。西曰文山區﹑洪塘區﹑都巡區﹑溪源區。西南曰浦東西區﹑鳳岡區﹑南嶼區﹑仙阪區。南曰上渡區。其分縣之在西北與古田﹑羅源﹑閩淸接者曰大湖區。

城內區

縣治曰城內區﹐分五段。

中段

總督口有到任橋﹑有總督衙。督轅箭道內設督練公所。

小龍湫

總督後

東段

宦貴巷本屬閩轄﹐以萬壽巷互易焉。

南段

南大街有安泰橋﹐東屬閩縣。

楊橋巷卽登俊裏﹐有警務總局。

郎官巷

塔巷卽文興裏。

黃巷卽新美裏﹐唐黃璞嘗居此﹑故名。

安民巷

宮巷卽古仙宮裏﹑有武聖廟﹑有宮巷學堂。

吉庇巷卽魁輔裏。

牛育巷河沿卽桂枝裏。

南後街上有楊橋﹑下有淸遠橋﹑俗呼澳門橋﹐又有敬業學堂。

澳門橋下有林文忠公祠﹑內設鐵道局﹐又有警務分局。

侯官巷

懷徳坊

侯官縣前有本縣衙﹑本縣學﹑及教官衙﹑典史衙。

花封別徑

天皇嶺有朱子祠﹑內設求是學堂。

來里巷卽來魁裏。有先賢石室﹐祀朱子。祠內設公立第二髙等小學堂。

城邊街有三皇廟﹑再上卽烏石山麓。有先賢盧氏祠﹑閩縣學堂﹑有沈文肅祠﹑王文勤祠﹑致用書院﹑今攺設師範簡易科﹐有範忠貞祠﹐內設全閩師範學堂﹐並附立小學堂一區。

衣錦坊

文儒坊有文儒學堂。

光祿坊有光祿吟臺故址。

丰井營

水流灣

小水流灣

小花巷

雅道巷有閱書報社。

閩山巷

南三官堂有府立南城學堂。

後巷

金斗橋

春育亭有春育學堂。

橫頭街

大營有遜志學堂。

二營巷

三營巷

白水井有女師範學堂。

李園裏

官園裏

穿山境

三穿井

倉前河沿有倉前橋﹑江都橋﹑又有二橋亭。

倉王廟

倉角頭有坊表﹐有觀我學堂。

水玉巷

察院莊

營房裏

玉山澗河沿有老佛橋。

隆普營有道山學堂。

永祚社

西段

府西鋪卽府前街。

西門大街有定遠橋﹐有萬壽宮。又有西城髙等小學堂。

舊米倉

後曹河沿有臥湖橋。

後曹有共學書院舊址。

長池頭

城邊曹

小錦巷

西峯裏有竟成學堂。

余府巷

謝婆巷

官廳後

馬房巷

西牙巷

達明河沿

虎婆宮河沿

元帥廟河沿

孫老營

小排營

麻竹巷

善化坊有府立西城學堂。

太平橋

文藻山河沿有雙拋﹑彩虹﹑益山﹑潮通玉沙﹑觀音諸橋。

富巷

富橫巷

保定巷有警務分局。

棗園裏

大鐘寺

海道裏

上光頂

西園亭

王厝園裏

大營裏

驛前橋

小園巷

打綫營

金斗橋

車弩境

驛裏

洋尾園

潘安巷

五福巷

北段

府直街有府衙﹑府經歷司獄衙﹑東屬閩縣。

北大街

下土埕

北珠媽廟

夾道坊

正一行營

塗街裏

渡雞口

三山館

北後街有北冶學堂。

擇日街

府巷

府東廊

府西廊

糧捕裏有皇華使館﹐有理事同知舊衙。

營尾

元翰巷

桅桿後

湯井門外

西園區

西園區位本境之北偏東百八十杪﹐跨湯﹑井二門﹐南距井樓門﹐約九里。東南距湯門約八里半。大北嶺障其北﹐東嶺鵝鼻嶺﹑大坑嶺峙其東。三峯聳翠如列屏然。近鄕之山﹐南有鳳山﹐北有玄壇嶺﹐玄壇古廟在焉﹐爲諸鄕會議之所。廟後有文昌閣﹐傍列精舍十餘楹﹐爲諸鄕講讀之所。鄕之前有白蓮浦﹐潮汐往來﹐田園資以灌漑。浦邊有一古塔﹐明陳培所所建。疊石嵯岈﹐如戴鍪屹立而聽號令者。土著多陳﹑吳二姓﹐戶口不多。其上有坑頭鄕﹐下有中亭鄕﹐皆本鄕之附庸﹐合計共二百餘戶。多習農業﹐間有習工商者。乾嘉時﹐文風最盛﹐才人輩出。今此風稍衰﹐而章甫縫掖﹐號稱通儒者﹐尙不乏人焉。故其俗仍朴茂﹐爲各鄕所稱。鄕之四隅。東﹐曰﹕厚山﹑居民百三四十戶﹐有陳﹑吳﹑鄭三姓﹐其山麓向南有明陳培所墓。崎山。居民百四五十戶﹐有陳﹑王﹑朱﹑翁等姓。逾山峽而下﹐與閩縣之苔井交界。西﹐曰﹕磐石﹑岑亭。亦名琴亭﹐傍山而居﹐前後約百四五十戶。另有墓亭一所﹐小鄕亦屬焉。相傳明陳培所有七墓﹐一見上﹐一在此地﹐余未詳。過此﹐則爲富村區之領鄕矣。南下申明亭亦曰思兒亭。父老傳言﹐明戚南塘元旦出軍討倭﹐路經此地﹐令兵士毋回顧﹐違者斬。其子回顧﹐斬之﹐凱旅至此﹐哭之慟﹐後人因建亭以志之﹐名曰思兒。橋之號「慘惻」﹐亦以是得名﹐未知確否﹖越潭鰂橋﹐亦曰慘惻橋。有�兜﹑程姓﹐約三四十戶﹐業農。紅墻﹑雜姓三十餘戶﹐多業農圃。山頭角﹑約八九十戶﹐多張姓﹐業農圃。營迹﹑四十餘戶﹐多林﹑萬二姓﹐業農圃。營房裏﹑雜姓﹐二十八戶﹐業蔬圃﹐背城而居。左折入井樓門。繞城而過﹐則爲河尾。河尾﹑背城而居﹑雜姓五六十戶﹐地出溫泉﹐兼擅林木魚池蔬圃之勝﹐銷夏者多遊宴於此。湯邊﹑分東﹑西二鄕﹐多林姓﹐約百三四十戶﹐附居有漁戶數十家。湖勝﹑雜姓﹐四五十戶。斗門﹑分上下二鄕﹐約七八十戶﹐多塗姓。洋下﹑分上﹑下二鄕﹐雜姓﹐約四五十戶﹐地頗污下﹐歲有水患。鳳山﹑舊名湖嶼﹐約三四十戶﹐有吳﹑倪﹑李三姓。水頭﹑雜姓﹐百二三十戶。前岐頭等鄕。雜姓﹐百餘戶。越境則爲閩縣。曰坑頭﹑澗田﹑二百餘戶﹐有林﹑黃﹑蔡﹑髙各姓。埔黨﹑黃姓﹐四五十戶。泉頭﹑分上﹑下二鄕﹐約百餘戶﹐多張﹑髙姓﹐業農﹑樵。楊阪﹑約百餘戶﹑有楊﹑李﹑朱﹑徐等姓。廷坑﹑雜姓﹐三十餘戶。龍坑尾﹑林姓﹐約五六十戶。其西有崇福寺﹐舊名象福﹐香火頗盛。錢家谷﹑三十餘戶﹐有錢﹑林﹑莫三姓。郭前﹑朱﹐錢二姓﹐約四五十戶。下井﹑林﹑潘﹑陳約三百餘戶。下樓﹑三四十戶﹐多林﹑盧姓。東埔頂﹑沈姓﹐約四五十戶。下店﹑雜姓﹐四五十戶﹐有衢市﹐鹽倉在焉。橋頭﹑與下店相屬。嶺下﹑雜姓﹐百餘戶。秀山﹑有張﹑朱﹑趙三姓﹐約百戶余。溪裏﹑趙姓﹑約一百戶。滿洋﹑林姓﹑十餘戶。湯畬﹑多黃姓﹐約三百餘戶。居民業農﹑樵﹐多產茉梨。篁墩。趙姓﹐二十餘戶。至此又與富村區迆北之戰阪鄕交界。

北門外

富村區

富村區一名浮村。位本境之正北﹐距城十里﹐鄕分爲三。居其前者﹐曰前面。雜姓約六七十戶﹔居其後者﹐曰後面。張姓約三四十戶。右﹐曰﹕墻頭。有鄭﹑錢﹑胡三姓﹐聚族而居﹐約四五十戶。人習四民之業。鄭姓最盛﹐科甲蟬聯﹐有綰銅章墨綬﹐而拜百里侯者矣。有執經登髙座﹐而稱講師者矣。遠倚有蓮花峯﹐有唐王忠懿王之墓。頂銳身圓﹐若菡萏然﹐爲本區之屏障。鄕之東界西園區之磐石﹑岑亭﹐南界西園區之�兜﹑紅墻﹑山頭角。西﹐曰﹕文鬥店。雜姓﹐十餘戶。曰﹕湖前亭。髙﹑陳兩姓﹐百三十餘戶。曰﹕魁鑪頭。鄭﹑江等姓﹐約百餘戶﹐由此分兩途﹐左折五里入井樓門﹐右折三里入北門。曰﹕義井。背五鳳山而居﹐有張﹑蔡﹑胡等姓﹐約百三十戶。曰﹕王墓。鄭姓﹐四五十戶﹐山場多﹐田地少。曰﹕梅柳。張﹑齊二姓﹐約百餘戶。曰﹕龍腰。雜姓﹐八九十戶﹐田少﹐惟灌園種蔬以自給。曰﹕崎下﹑曰﹕崎上。兩鄕共百餘戶﹐雜姓居民﹐多爲墓佃﹐或兼灌園﹐耕作甚少﹐上有北壇。曰﹕橋頭亭。雜姓﹐三十餘戶﹐業蔬﹑圃﹑肩販。至此與西湖區之窯角交界。北﹐曰﹕廈坊﹑前﹑後﹑左﹑右﹐散處百餘戶﹐方姓業農﹐農暇﹐多以捆屨爲業。下張﹑方﹑趙兩姓﹐約二三十戶。秀山後﹑馬嘶橋﹑約五六十戶﹐多李姓。後塘﹑土頭裏。李﹑吳等姓﹐約五六十戶。又有戰阪。按《榕郡名勝輯要》﹐石晉開運三年﹐南唐兵與福州將軍李仁達大戰於此﹐故名。八墩位蓮花峯之前﹐曰﹕橋下柳﹐有耶穌教堂兼立師範學堂在焉。以格致書院學生爲代表﹐近鄕人多遊學其中。曰﹕石厝裏﹑曰﹕阪墩。與石厝裏相屬﹐約八九十戶﹐有石﹑林兩姓。曰﹕許厝裏。許姓﹐四五十戶。曰﹕塞兜。黃﹑張兩姓﹐三四十戶。曰﹕斗頂。黃﹑郭﹑陳三姓約八九十。曰﹕洪厝裏。洪姓﹐三四十戶。曰﹕西邊壠。林﹑李﹑黃三姓﹐約六七十戶。此皆戰阪之聯鄕也。又有新店﹑雜姓﹐百餘戶﹐有市鎭鹽倉﹑典鋪﹐頗繁盛。官路﹑李﹑連﹑林三姓﹐約三十戶。古城﹑雜姓五六十戶。後阪﹑劉﹑陳等姓﹐六七十戶。溪墩﹑王姓﹐五六十戶。山頭墩﹑與溪墩相連﹐有藍﹑楊﹑湖等姓三四十戶。貓頭山﹑志名升山﹐又名飛來山﹐下有居民六七十戶﹐曾﹑李等姓。山場多﹐田地少﹐耕﹑樵爲業。赤橋﹑多張姓﹐約四五十戶﹐人習耕﹑樵。龍潭裏等鄕。龍潭裏少人居﹐有水磨二十一枝﹐水碓兩枝﹐近山之水皆入焉。由此折西北而上﹐則入桃枝嶺矣。卽小北嶺。

井北門外

大北嶺區

大北嶺區在縣治之北﹐距井樓門三十里﹐距北門三十里有奇。以梅嶺爲中心﹐而以東嶺﹑鵝鼻嶺之領鄕屬焉。梅嶺土著﹐不滿三十戶﹐市鎭殷繁﹐爲各鄕湊合之區。戍其地者有汛弁一員﹐掌詰盜止姦﹐爲土人之保障。區之東﹐曰﹕恩頂﹑雜姓﹐五十戶。竹園﹑吳姓﹑二十戶﹑二鄕多虎暴。嶺頭鄕﹑牛角壠﹑雜姓﹐十餘戶。後坪﹑多顏姓﹐約三十戶﹑內有大帽山絕髙﹑鵝峯寺在焉。鄰近均無虎患。雷厝坪﹑黃姓百餘戶﹐里許至中元境內﹐有茶局﹐設機器以制花餅。十餘年前頗盛﹐後經折閱歇業。洲洋尾﹑黃姓百六十戶。水雞口﹑民居不過二﹑三戶。隔下﹑雜姓﹐六十餘戶。此鵝鼻嶺之領鄕也。再出爲嶺頭墩﹑多陳﹐黃姓﹐約百三四十戶。陳洋﹑多連姓﹐約百八十戶。捷阪﹑雜姓﹐約百戶。後房﹑黃﹑吳兩姓﹐約百六十戶。關田﹑雜姓﹐三十餘戶。分溪橋﹑雜姓﹐十餘戶。牛汶﹑百餘戶﹐有張聖君廟。歲旱土人每禱雨其處﹐內有鶯哥﹑獨屏二山﹐爲名勝地。以上各鄕無他產﹐惟茶﹑柴﹑薯﹑粟而已。此東嶺之領鄕也。由牛汶東北﹐折至梅洋﹐是爲連江縣界。西﹐曰﹕湖墩﹑有廖﹑鄭﹑湯﹑陳四姓﹐約二百餘戶。大洋﹑池姓﹐七八十戶。壠頭﹑張姓﹐約二百戶。山洋坑﹑林姓﹐約百戶。溪灣﹑歐陽一姓﹐七八十戶﹐其地有土寨舊址。院前。曾姓﹐二十餘戶﹐產茶及柴竹。由院前上芙蓉峯﹐與小北嶺區分界。南曰﹕觀音侖﹑有二十餘戶﹐由西園遷來﹐皆陳﹑吳二姓。貢彥嶺﹑陳﹑林﹑吳三姓﹐約七八十戶。貓椆﹑茶山﹑兩鄕戶口均不多。宦溪﹑約百餘戶﹐錢姓者別居一處﹐鄕有市鎭﹐有官設稅館。陳坑園﹑少人居﹐僅兩三戶。黃田﹑鄭﹑林﹑張﹑伍等姓﹐約二百餘戶。連白﹑洋山宅﹑畬民所居。井仔﹑山寮十餘戶﹐雜姓。七星坪﹑雜姓﹐數戶﹐采茶爲生。牛汶﹑別一牛汶﹐與東嶺不同。居民三四十戶﹐洪﹑張二姓。紅廟﹑雜姓﹐十餘戶。火燒闌﹑張﹑陳二姓﹐十餘戶。白土﹑張﹑陳二姓﹐十餘戶。溪尾﹑張﹑陳二姓﹐十餘戶﹐與白土﹑火燒闌二鄕分立﹐成鼎峙勢。由此左越虎爬嶺﹐抵湯畬﹐是爲西園區界。北曰﹕黃土岡山宅﹑畬民所居。後壠﹑鄭姓﹐三四十戶。羅漢﹑邱﹑湯兩姓。月洋﹑三四十戶﹐袁姓﹐地產圖章石。峨眉﹑陳﹑林等姓﹐百餘戶﹐地產紙﹑竹及茶。中樓﹑南邊﹑半嶺﹑以上三鄕皆山宅﹐爲畬族所居之地﹐戶口不詳。板橋﹑孔﹑周二姓﹐四五十戶。降虎﹑有戚恭將古寨在焉﹐亦有市鎭客寓﹐再過爲洪水橋﹐有界牌﹐路通湯嶺。礙窯﹑有碗窯古迹﹐民居約百餘戶﹐分何﹑鄭﹑池等姓。大山﹑何姓﹐四五戶。增樓﹑連姓八十戶﹐本鵝鼻嶺領鄕﹐以地望屬北﹐割隸於此。彌髙﹑張﹑李﹑蕭﹑黃等姓﹐約百戶。世有科名﹐鄕頗不陋。弓竹山。張姓﹐二三十戶﹐地產茶﹑柴﹑粳﹑秣。由此走湯嶺﹐與連江之巖角交界。

北門外

小北嶺區

小北嶺區在縣治之北偏西百八十杪﹐距北門二十里﹐以長箕嶺爲中心。長箕嶺一名桃枝﹐又名長機。下連小北嶺﹐如神龍蜿蜒﹐脈絡相續﹐掉頭於其背上﹐作回顧勢。踞其上者﹐復有見天嶺﹐如雲母屏風障蔽﹐後面嵐影天光﹐時相映射。土著有汪﹑倪﹑張三姓﹐約百餘戶﹐雞犬相聞﹐自成一村落。東有鵝洋﹑二三十戶。西洋﹑黃姓﹐三四十戶。長灣裏﹑二十餘戶﹐鄕旁有水碓一枝。上嶺三里爲翠微院﹐風景頗佳。黃坑﹑林姓﹐約八十戶。溪下﹑李﹑謝兩姓﹐約百餘戶。左嶺﹑數十戶。大橫﹑數十戶﹐由興化遷來於此。過東坑﹑嶽姓﹐二十餘戶。九峯﹑陳姓﹐八九十戶﹐內有禪寺一所。南洋﹑陳姓﹐二三十戶﹐自九峯遷此。洋坑﹑賴婆裏﹑山宅﹑畬族所居。芹石等鄕。張﹑瞿﹑潘﹑林四姓﹐約二百餘戶。土狹人稠﹐頗患貧苦﹐多以挑米傭工爲業。土產亦有粳﹑秫﹑早谷三種。由芹石越芙蓉與大北嶺區之院前交界。西有長長壠﹑兩山夾溪﹐少人居﹐其水直通下樓。柯嶺﹑十餘戶﹐由羅源遷此。文石﹑俗呼石石﹐林﹑張兩姓﹐約九十餘戶。社坑﹑鄭﹑李二姓﹐六七十戶。左拔﹑俗呼左白。河洋。余姓﹐百餘戶﹐此地禁煙甚嚴﹐鄕中無一人喫洋煙者。由此南下岡洋﹐人⑴大湖分縣界。北﹐曰﹕上萬洋﹑髙姓﹐十八戶。下萬洋﹑林姓﹐十餘戶。吉山﹑卽鐵坑﹑陳姓﹐二百餘戶﹐離鄕七里﹑爲石竹山﹐與永福石竹山同名。有銀礦﹐從前不諳采煉新法﹐故旣舉復廢。官園﹑施姓十餘戶。阪頭﹑劉﹑陳兩姓﹐二百餘戶﹐以上各鄕﹑多產粳﹑秫及柴。路口﹑徐姓﹑百餘戶。點洋﹑施﹑吳﹑陳﹑楊等姓﹐三百餘戶﹐鄕俗頑梗﹐有掠人勒贖﹐圖命訛詐種種惡習。梅坑﹑山宅﹑畬民所居。湖裏﹑髙﹑徐二姓﹐四百餘戶。飛坑鄕﹑山宅﹑畬民所居﹑約四十五戶﹐土瘠人貧﹐均爲外鄕佃戶。土產粳秫及竹。日溪﹑劉﹑何﹑髙﹑賴等姓百餘戶﹐列居兩岸。中隔一溪﹐有渡船北通羅源大路。文洋﹑周﹑陳二姓﹐二百餘戶。杉洋﹑蔣﹑林﹑紀三姓﹐約四五十戶。匾�坑﹑陳姓二十餘戶。黨洋﹑此亦山宅﹐畬民所居﹐多雷﹑藍二姓。壽山﹑黃﹑王﹑陳三姓﹐約百餘戶﹐產粳﹑秫並產田石﹑水晶﹑圖章石等物。南峯﹑楊﹑潘兩姓﹐約二三十戶。內有七穿井﹐泉極淸洌﹐相傳飲此泉﹐人物較聰秀。東坪﹑山宅畬民所居﹐鄰近有黃巢寨古迹。古樓土盾﹑有客寓﹐少人居。梓山﹑蕭﹑黃﹑鄭三姓﹐約百七八十戶。鄰近有皇帝殿﹐洞旁多黃楊木﹐產冬筍﹑粳﹑秫﹑柴﹑竹。西樓﹑崔姓二十餘戶。張洋亭﹑有客寓﹐居民約數十戶﹐皆雜姓。多橋亭。曹姓﹐十餘戶﹐始名側橋﹐俗嫌不祥﹐攺今名。過此爲分膠山﹐與羅源交界。東南﹐曰﹕上樓﹑王﹑梁二姓﹐約百餘戶。中樓﹑人居不多﹐有水碓一枝。下樓﹑王姓﹐百餘戶﹑內有五縣寨泛地﹐並有市鎭二十餘間。光緒三十二年七月間﹐溪水驟下﹐將鋪戶衝沒﹐溺死八人﹐今只餘舊址。蔡嶺﹑鄭姓三十四戶。土產早谷﹑粳﹑秫﹑茶﹑筍及柴。靑石溪﹑有石橋﹐畔有人家﹐僅數戶﹐有客寓。聚齊亭﹑何姓﹐數十戶﹐相傳爲戚南塘行軍聚齊之地。嶺頭﹑雜姓百餘戶﹐內有市鎭。石牌墩。伍﹑吳兩姓﹐百餘戶﹐有石牌寺﹐在其地。旁有庖犧谷﹐黃勉齋先生之墓在焉﹐朱文公昔年嘗講學於此。由此逾嶺爲龍潭裏﹐入富村區界。西南﹐曰﹕葉洋﹑分內外二鄕﹐詹﹑陳兩姓﹐約百餘戶。桃田﹑六七十戶。牛洋﹑四五十戶。貴洋﹑陳﹑林兩姓﹐約七八十戶﹐附近有松葊寺。上侖﹑陳﹑李兩姓。約百餘戶。大阪洋沙溪。何﹑陳二姓﹐六七十戶。由此下嶺﹐直達官源裏﹐爲官源區界。

西北門外

西湖區

西湖區位本境之西偏北百八十杪﹐跨西﹑北二門﹐距城各里許。內浮褒忠祠﹑開化寺兩片壤﹐藻飾丹靑﹐與湖光相掩映﹐間有宛在堂在焉﹐明侯官人傳汝舟所建﹐一名小孤山。爲遊人集憩之所。湖中徧種紫菱﹐雜以蘊菜。湖上多植坊表﹐面湖而立者﹐有西湖書院一區﹐今攺爲髙等小學堂矣。繞湖而居者﹐有窯角﹑湖尾﹑荷亭﹑與湖西第一亭﹐相連爲一境。馬廠亭﹑井邊亭﹑後縣等鄕﹐多雜姓﹐戶口畸零﹐有百餘戶者﹐有數十戶者﹐有不滿十戶者﹐居多以種蔬肩販爲業。風俗朴野﹐卽求一帶經而鋤者﹐蓋不易覯也。本區之東﹐界北水關閘一帶城垣﹐西爲外馬坑。雜姓﹐百餘戶。上有厲壇峙焉。爲白龍﹑人居甚少﹐多以墓佃爲業。爲寶福﹑雜姓五六十戶﹐多植果木。鄕有寶福寺﹐以是得名。鄰近又有地藏寺﹐僧眾均無多﹐香火不甚盛。爲梅亭﹑雜姓百餘戶﹐山場頗寬﹐多植果木。爲鳳凰池﹑雜姓六七十戶。爲內福嶼洋﹑爲外福嶼洋。兩鄕共二十餘戶﹐有楊﹑吳﹑李﹑鄭等姓。由此越張都墓湖﹐俗名狀元池﹐大逾百畝﹐每歲畜魚﹐獲利甚厚。抵洪山橋東岸﹐與洪塘區交界。南﹐曰﹕祭酒嶺﹑雜姓十餘戶。曰﹕捷報裏﹑在將軍山下﹐王姓十餘戶﹐山上有將軍廟。曰﹕坊下。以路旁多坊﹐故名﹐雜姓十餘戶。再過爲拍鐵橋﹐拍鐵橋折而上有西院﹐皆廢疾之人所居。橋畔附居者有十餘戶﹐均孫姓。右折爲柳橋﹐雜姓﹐十八戶﹐多業圃。左折越西禪寺﹐寺爲閩中大叢林﹐僧眾不下百餘人﹐香火極盛。入浦東區界。北﹐曰﹕白水塘﹑有李﹑馬﹑林等姓﹐約四十戶﹐多爲墓佃﹐少力田者。臺後﹑銅盤﹑兩鄕合爲一境﹑張﹑吳﹑鄭等姓﹐約六十戶﹐山多田少﹐民甚瘠苦。竹柄﹑雜姓﹐二十餘戶。亦多山少田。溪頭亭﹑卽粗蘆店﹑雜姓﹐十餘戶﹑皆鄰鄕遷居於此者。丞相坑﹑分內外二鄕﹐林﹑徐兩姓約百戶。螺峯﹑屬下馬鞍。馬鞍。與螺峯共一境﹐約百餘戶。有謝﹑蘇﹑張﹑李等姓﹐田少山多﹐林文忠公之墓在焉。逾馬鞍山爲鵓鴿壠﹐入文山區界。

校注

⑴原文作「人大湖分縣界」「人」字誤﹐應爲「入」。

地形略上之二﹝區域乙﹞

區域乙

西門外

柑蔗區

柑蔗區在縣治之西偏北百八十杪﹐距西城六十里﹐土著三千餘戶﹐程﹑洪爲大姓。間有張﹑鄒﹑林﹑鄭各姓。有業儒者﹐有力田者﹐有牽車﹑服賈者。鄕分洲頭﹑洲尾﹑橫嶼﹑數村﹐紳設初等小學堂一區﹐而鹽倉亦在焉。夾洲多植橄欖﹑桑蔗﹐頗稱富庶。西曰﹕曇石﹑黃姓﹐四百餘戶﹐習四民之業。白石頭﹑多葉姓﹐約三百餘戶﹐習農商操舟。嶺頭﹑林姓﹐七八十戶﹐習農﹑商﹑蠶織。店頭﹐林﹑葉兩姓百餘戶﹐習四民業﹐兼習蠶﹑織﹐又多出洋經商。聯頭。程姓﹐二百餘戶﹐習四民業。近蠶業頗盛﹐土人又多出洋﹐赴暹羅各處爲商。過江爲白龍洲﹐入竹崎區界。西北曰﹕靑岐﹐雜姓﹐八九十戶﹐田少﹐多種橄欖。與竹崎隔江對峙。南曰﹕港邊﹑雜姓﹐百餘戶﹐力田﹐兼習操舟。橫岐﹑楊姓﹐二百餘戶﹐力田操舟﹐並制船戶竹笠。檀山﹐王姓﹐四十餘戶﹐習操舟。鼓山洲﹑雜姓百餘﹐習耕種。厚嶼﹑又名下嶼﹐林姓﹐百餘戶﹐農商爲業。小橋。張姓﹐又有漁戶﹐附居者多雜姓﹐約共三十餘戶﹐力田﹐兼習操舟。再下爲鹽船岸﹐入文山區界。東南曰﹕洽浦﹑洪姓﹐三百餘戶﹐習四民業。西山﹑詹姓﹐三十餘戶﹐習農業。溪頭港﹑陳﹑林兩姓﹐六七十戶﹐力田﹐兼操舟爲業。徐厝墩﹑徐姓﹐四百餘戶﹐習四民業。中房﹑陳姓﹐七百餘戶﹐多力田﹐有業儒者。桐口﹑雜姓﹐三百餘戶﹐多業商。溪下亭。人居不多。與官源區之官口﹐隔溪相對。按地勢﹐西湖之西文山﹐其南浦東西﹐再西﹐洪塘﹑鳳岡﹐西北柑蔗﹐官源﹑白沙﹑大穆﹑大湖。迆南穆源﹑竹崎﹐都巡﹐南嶼﹑溪源﹑仙阪﹑上渡﹐南北方隅﹐仍不若玆之順。

竹崎區

竹崎區在縣治之西偏北百八十杪﹐距西門五十里。其位置扼閩江之西岸﹐西岸上下﹐各有數鄕。由西岸右折而入﹐上下復有兩溪﹐上曰小穆溪。溪之南北岸﹐鄕以十數。下溪之名不傳﹐北岸寥寥三四鄕﹐南岸則一望皆山﹐絕無人居矣。今以竹崎爲中心點﹐而以沿江西岸上下各鄕﹐及上下溪之南北岸各鄕屬焉。竹崎背山臨江﹐居民雜姓﹐有邢﹑胡﹑吳﹑歌⑴陽等姓。二百餘戶。市肆駢羅﹐森林發達﹐多植靑果﹑桔柚。其地有分司﹐有汛弁﹐有釐金局。沿江一帶﹐駁船湊泊﹐亦上游一繁盛之埠頭也。閩江西岸迆上之鄕四。曰﹕唐舉﹑雜姓﹐三四十戶﹐習農﹑商。金鐘閣﹑十餘戶﹐業耕種。上崎﹑雜姓﹑二拾餘戶。程灣。楊﹑鄧等姓﹐拾餘戶。再上爲源口﹐入穆源區界。迆下之鄕四。曰﹕榕岸﹑髙河﹑白龍洲﹑荷洋。再下爲石門峽﹐入都巡區界。小穆溪北岸之鄕八。曰﹕溪口﹑亦名下溪口﹐以其上有大穆溪也。在本區則當稱爲上溪﹐以其下復有一小溪也。是處居民皆雜姓﹐不過十餘戶。蕭厝壑﹑蕭姓﹐八十餘戶﹐耕種兼撐船爲業。潘頭﹑雜姓﹐二十餘戶。圓厝前﹑雜姓﹐四十餘戶。文山下﹑四五十戶﹐耕種爲業。上塅﹑三四鄕散處﹐總名上塅﹐共百餘戶。雜姓﹐產柴﹑炭﹑棕﹑竹﹑筍﹑板料及米﹐其上有倪山陳北山先生之墓在焉。南陽﹑雜姓﹐二百餘戶﹐產與上同。外洋。雜姓﹐百餘戶﹐產同上。由此入三十里﹐與永福之白雲鄕交界。南岸之鄕四。曰﹕中樓﹑雜姓﹐二十餘戶。東島﹑雜姓﹐四十餘戶﹐其後有五穀巖﹐山勢髙竦﹐風景頗佳。巖前有廟﹐祀徐﹑趙﹑薛﹑韓﹑玄﹑伍﹑柴七眞人﹐爲遠近鄕人祈夢處。土人迷信甚深﹐云仙人示夢極靈驗﹐祈者益多﹐亦風气未開之一證也。廬裏﹑雜姓﹐七八十戶﹐產與上塅同。峯連。鐘姓﹐二百餘戶﹐產與上略同。越境亦屬永福界下溪。北岸之鄕爲山洋頂範﹑楊等姓﹐二百餘戶﹐習耕種﹐地產火柴﹑火炭。中埕﹑雜姓﹐二十餘戶﹐習耕種。竹橋﹑雜姓﹐二三十戶﹐習耕種。汶洲。雜姓﹐約百戶﹐多種雜谷﹐鄕有小港﹐春夏可泛小舟。由此南下屬洪塘區界﹐已上所列本區之領鄕也。

白沙區

白沙區在縣治之西偏北百八十杪﹐距西門六十里。本區地勢如匹練雙橫﹐可分南北兩大段。⑵之東達角洋﹐與大湖交界﹐西達葉洋﹐與靑岐屬柑蔗區。交界。北段之東抵半領﹐越境爲篛洋﹐屬大湖界。西抵馬坑﹐越境爲大小寨﹐屬大穆區界。而白沙則地當衝要﹐南北段各鄕出入之總匯也。白沙土著﹐約二百戶﹐皆雜姓。人習四民之業﹐市肆駢闐﹐貨物充斥﹐有官設驛站在焉。今以白沙爲中心點﹐而以南北各鄕隸之。南段所屬﹐凡十五鄕。曰﹕葉洋﹑雜姓﹐三十餘戶﹐民習耕作。可河﹑鄭姓﹐二十餘戶﹐習耕作。溪頭巷﹑張﹑劉等姓四十餘戶﹐耕種爲業。厚義﹑一作厚惠﹐張姓﹐二十餘戶﹐習耕作。姑物﹑邢姓﹐十餘戶﹐耕作。寶鏡﹑葉姓﹐二十餘戶﹐耕作。裏樓﹑源格﹑兩鄕相連三十餘戶﹐雜姓﹐習耕作。東溪﹑雜姓﹐二十餘戶﹐習耕作。秦洋﹑雜姓﹐約三十餘戶。鋤頭﹑髙姓三十餘戶。澎湖﹑雜姓﹐二十餘戶。等毛﹑亦名徳毛。碎米石﹑與等毛相連﹐共三十餘戶﹐雜姓。角洋。何姓﹐約二十餘戶。北段所屬凡十四鄕。曰﹕雲頭嶺﹑陳﹑王﹑鄭三姓﹐六十餘戶﹐業耕作。馬坑﹑約六七十戶﹐多林姓。仙山邊﹑南山﹐兩鄕相連﹐共四十餘戶。孔洋頭﹑呂﹑吳等姓﹐六七十戶井下﹑雜姓﹐三十餘戶。溪坪﹑雜姓﹐十餘戶。漈上﹑靑坑﹑半嶺﹑三鄕相連﹐共四十餘戶﹐多習耕作。化云﹑雜姓﹐四十餘戶。下宅江姓﹐六七百戶﹐人習耕種。土產有龍眼﹑靑果﹑杉木﹑筍絲等物。蘭柄﹑五六十戶﹐多李姓。黃溪。雜姓﹐三十餘戶。

官源區

官源區位本境之西偏北二百四十杪﹐距西城三十五里。本區以龍嶺爲中心點。龍嶺已上﹐左右分兩大溪﹐而龍嶺則溪水會流之處也。左溪發源於鷂山下﹐右溪發源於溪源裏﹐二水經流屈曲分支而下﹐至龍嶺﹐乃合而趨於懷安。兩溪之旁﹐分田畫井而居者﹐犬牙相錯﹐皆本區之領鄕也。左溪之北﹐直達羅坪﹐與大湖分界﹐南達葛歧畬﹐與柑蔗區之溪下亭交界。所屬之鄕﹐凡三十。曰﹕羅坪﹑四五十戶。深壠﹑四五十戶。洲洋﹑七八戶。洲滿﹑嚴姓﹐四五十戶。南浦樓﹑多田地﹐少人居。瀛洲﹑丘﹑許﹑潘﹑池等姓﹐四五百戶﹐鄕多山田。山蒲壠﹑人居甚少。黃大坑﹑王姓﹐六十餘戶﹐多以耕種爲業。龍巖﹑七八戶。白篛坑﹑李姓﹐四五十戶。云坑﹑藍姓﹐二十餘戶。下洋﹑陳姓﹐十餘戶﹐此處分兩路﹐一向北﹐直上三里達云坑﹐一向北﹐右折過橋亭﹐達山蒲壠。有關防﹑土著﹑有遊﹑楊二姓。古土盾﹑陳﹑楊二姓﹐五六十戶。大巖下﹐蘇姓﹐百二十餘戶。裏店﹑陳姓﹐六七十戶。白石洋﹑陳﹑林兩姓﹐百餘戶。藶裏﹑劉姓﹐十餘戶。埔後﹑蘇姓七八戶。埔前﹑董﹑李等姓。阪尾﹑與埔前相連﹐共二百餘戶﹐多張﹑林等姓。上宅﹑雜姓三十餘戶。沙溪﹑何﹑羅等姓﹐地產竹。曲馬﹑何﹑江二姓﹐五十餘戶﹐力田爲業。下廷坑﹑陳姓﹐二十餘戶。對面山﹑一名東面山﹐李姓﹐十餘戶。下壠﹑暢姓﹐十餘戶。牛頭﹑崎亭﹑少人居。由此北行里許﹐至陳塘橋﹐過橋半里卽達龍嶺。流洋﹑居民約二三十戶﹐勤於耕作﹐田土極肥美。葛歧畬。人居甚稀。此循左溪卽發源於鷂山下者。以北﹐迆邐南下之屬鄕也。右溪之南﹐達官口與柑蔗區之徐厝墩交界。官口過溪﹐爲溪下亭﹐亦屬柑蔗區。北達烏石﹐與白沙區分界。所屬之鄕凡二十有七。曰﹕官口﹑鄒﹑陳﹑林﹑洪等姓﹐五六百戶。下村﹑由龍嶺過溪里許﹐有獅公殿在焉。由此再行里許﹐卽至下村。大坪﹑與下村相連﹐鄭﹑髙兩姓﹐五十餘戶。西境﹑李姓﹐二百餘戶。東境﹑暢﹑陳二姓﹐七八十戶。新境﹑洪姓﹐百餘戶﹐新境及西境三鄕多出溪粉﹐銷數甚旺﹐俗稱官源裏粉幹。增灣﹑雜姓﹐六十餘戶。仁山﹑姜﹑劉二姓。七八十戶。安邦﹑林姓﹐四五十戶。黃坑﹑林﹑王二姓﹐三十餘戶。牛豆﹑許姓﹐百餘戶。侯官厝﹑江姓﹐二十餘戶。溪壠﹑六七十戶。匾坪下﹑人居不多。唐田﹑院裏﹑謝﹑黃﹑王等姓﹐共百五十戶。石龜﹑鄭﹑李二姓﹐七十餘戶。廷坑﹑池﹑魏兩姓﹐七十餘戶。溪尾﹑只兩三家。溪坪﹑雜姓﹐四五十戶。龍骨﹑十餘戶。山兜﹑十餘戶。白大﹑阮姓﹐三十餘戶﹐此地系從前驛站﹐尙有馬槽在焉。境厝裏﹑僅四五戶。虎仔﹑蔡姓六七﹐隔里許﹐有梁山院﹐爲前朝寺宇古迹﹐前因劫奪行旅﹐寺爲官毀。溪源裏﹑鄒﹑陳二姓﹐十餘戶﹐由官口遷入。烏石。洪﹑鄒兩姓﹐十餘戶。此循右溪卽發源於溪源裏者。以南盤旋北上之屬鄕也。

大穆區

大穆區位本境之西偏北百二十杪﹐距西城約百里。本區以溪口鄕爲中心點﹐而以大穆溪左右岸及閩江東岸之各鄕並隸之。溪口土著張姓﹐約百餘戶﹐多業農商。鄕之中﹐繡壤交錯﹐市肆星羅﹐爲各鄕貨物委輸之總匯﹐頗稱繁盛。由溪口沿溪行﹐直達大坑橋而止。夾大穆溪左右岸而居者共十鄕。達大杭橋則入大湖所轄之丁山界。由溪口北折循閩江東岸經行達謝灣而止。沿岸而居者共七鄕。過謝則入古田所轄之牛頭塘界。大穆溪左右岸之鄕﹐曰小寨﹐曰大寨﹐大小寨本處大穆溪之下游﹐緣爲入溪各鄕所必由之總路﹐故聊附麗於此。二鄕共八九十戶﹐雜姓﹐多植果木。曰大穆溪﹐雜姓﹐二十餘戶﹐業農﹑商。曰潘安厝﹐林姓﹐三四十戶。曰鐵打橋頭﹐楊姓四五十戶。曰院埕﹐雜姓﹐五十餘戶。習耕作﹐兼搾茶子爲油﹐輸出頗旺。曰牛場﹐曰程頭店﹐兩鄕相連﹐張姓七八十戶﹐物產與院埕相同。曰龍峯山山有炊飯石﹐俗傳龍峯寺產米﹐炊飯石產酒。其石不時自鳴﹐古迹猶在。山下有民居二三十戶﹐物產與上相同。曰大杭橋。李姓﹐百餘戶﹐土人多以榕油爲業﹐歲出數千石。閩江東岸之鄕﹐曰象鼻山﹐人居甚稀。曰下洋﹐雜姓﹐六七十戶﹐習耕作。曰湯院﹐陳姓﹐五六十戶﹐耕種爲業。石人浦至此﹐華離隔絕。中有祥溪口﹑三官塘﹑梅埔﹑大篛﹑乾鵲口﹑白芒﹑雷坑口﹑水磨﹑湖柄等鄕﹐則屬閩淸縣轄。再上有小篛﹑南坑﹑過洋等鄕﹐則屬大湖分縣轄。𨿽非密邇﹐尙有屬縣之關切。由大升過溪﹐曰安仁溪﹐劉姓﹐三百餘戶﹐是鄕無田土﹐居民多種靑果﹐及撐米船爲業。曰羅洋﹐僅三數戶。曰謝灣﹐劉姓﹐三數戶。此三鄕者𨿽孤懸海外﹐阻隔殊遠﹐亦本區之領鄕也。

穆源區

穆源區位本境之西偏北百二十杪﹐距西門約百里。本區以穆源溪南岸之橋頭鄕爲中心﹐而以南北岸指本溪兩岸。各鄕﹐及閩江西岸由穆源溪折上﹐卽閩江西岸﹐與大穆區所屬之東岸相對。之各鄕屬焉。橋頭鄕雜姓八九十戶﹐傍水依山﹐自成村落。有市鎭以轉輸貨物。有保甲以維持治安﹐有鹽館以主持課稅﹐有學堂以培育靑年人習農商﹐俗頗質朴﹐實本區數十鄕之表帥也。南岸之東達源溪口﹐與大穆溪紆斜相對。中有源口﹑或名黿溪﹐土著百餘戶﹐均吳姓﹐田地無幾﹐多產橄欖。金沙﹑吳﹑石等姓二三十戶習耕作。奎石﹑張﹑翁﹑黃等姓﹐百八九十戶﹐多種烏柏﹑李樹。中有市肆﹐頗不枯寂。超墘﹑鄭姓﹐三百餘戶。格裏﹑鄭姓﹐四十餘戶。北山﹑陳姓﹐四十餘戶﹐皆山田。官路﹑鄭姓﹐七十餘戶。淡蘆﹑鄭姓﹐三四十戶。大謨﹑黃﹑林兩姓﹐百餘戶。漢頭﹑四五十戶。過山﹑雜姓﹐三四十戶﹐皆山田。院嵐﹑陳姓﹐四十餘戶﹐皆山田。園阪﹑陳姓二三十戶﹐皆山田。嵐口﹑吳﹑鄭等姓﹐六七十戶。橫藶陳姓﹐二三十戶。是鄕田野稍平﹐多習耕作。由此行二里許﹐卽達橋頭。等鄕。西達黃義坑﹐與永福之拱橋交界。中有新厝坵﹑溫姓﹐五六十戶﹐皆山田。溪源﹑張姓﹐七十餘戶﹐皆山田﹐有古寨在焉。安章﹑陳﹑林等姓﹐百餘戶。舉口﹑雜姓﹐二三十戶。篛洋﹑張姓﹐七八十戶。南源﹑卽裏頭壠﹐張姓﹐三四十戶。侖中﹑張姓﹐八九十戶。黃義坑雜姓﹐十餘戶等鄕。北岸之東﹐由洋後起點由洋後折上行達下崎﹐屬閩江西岸西達下寮坪﹐與閩淸交界。中有過溪﹑鄭姓﹐二三十戶。鴻尾葉姓﹐三百餘戶。南洋﹑朱姓﹐約五十戶。古洋﹑雜姓﹐約四十戶﹐與南洋兩鄕﹐均在下崎山後。石門山﹑古沙裏﹑兩鄕均雜姓﹐人居寥寥以農﹐樵爲業。栢溪﹑千里洋﹑湖邊﹑榜上﹑南坑﹑石圳以上各鄕﹐前後相連﹐多者不過三數十戶﹐姓氏與石圳等鄕﹐大略相同。等鄕。閩江西岸由下崎雜姓三四十戶﹐業農﹐商。起點﹐上達石鄭﹑溪口﹐與大穆區之謝灣﹐隔江相對。中有埕頭﹑陳姓﹐百餘戶﹐業農商﹐附近有觀音亭在焉。靑坑﹑黃姓﹐四五十戶﹐習耕種。西園﹑黃姓﹐三四十戶﹐習耕種。馬坪黃姓﹐七八十戶﹐多產靑果。等鄕。過此爲閩淸口﹐再上又有章洋﹑林姓﹐二百餘戶﹐習耕作。石鄭﹑傅姓﹐三十餘戶。北溪﹑江姓﹐三十餘戶。水井堡﹑劉姓﹐三十餘戶。下埔﹑上埔兩鄕皆劉姓﹐不過三數戶。諸鄕﹐𨿽隔絕界外﹐中阻閩淸口與馬坪各鄕不相聯屬。然旣歸本縣之統治﹐則亦本區之領鄕也。

文山區

文山區在縣治之西﹐距城十里。入城分兩路﹐一沿岸行﹐繞洪山橋直達西門﹐約十里。一走梅亭﹑過寶福﹐轉入荷亭﹐至城約七八里。本區合文山裏﹑林﹑郭﹑原等姓﹐四五十戶﹐山多田少﹐土人兼爲墓佃。內外浦裏﹑兩鄕相聯﹐陳﹑金兩姓﹐約百八九十戶﹐多業耕種。鹽船岸有鹽倉﹐小市挑鹽泊船之所。居民多陳姓﹐約七十餘戶﹐業農。由此沿江行半里﹐至小橋。居民多張姓﹐又有雜姓漁戶附籍﹐共三十餘戶業農﹐兼習操舟。爲附屬鄕﹐而以黃店爲中心點。黃店﹐背山髙安山。傍江﹐洪山江。土著多郭﹑原﹑林等姓。市上零星小肆數間﹐官以其地設制造局焉。區之東隔貴安山與西湖區之白龍交界。南逾髙安山﹐過張都墓湖﹐與西湖區之鳳凰池交界。西爲牛遠亭﹑謝姓﹐五六十戶﹐以耕作兼墓佃爲業。轉官﹑雜姓﹐二十餘戶﹐耕作兼墓佃爲業。杜塢﹑吳姓﹐二十餘戶﹐多力田。湖頭﹑雜姓﹐二十餘戶﹑力田爲業。下嶼﹑林姓﹐二百餘戶﹐耕作兼種雜果。程田。雜姓﹐二十餘戶﹐耕種兼爲墓佃。由此西北折﹐走鵓鴿壠﹐與西湖區之馬鞍交界。北曰大夫嶺﹑陳﹑羅﹑李等姓﹐約四十戶。上鳳池﹑下鳳池﹑皆林姓﹑約各二三十戶﹑耕山田爲業。後壑﹑林姓﹐十餘戶﹐由尙幹遷來。南宰坪﹑林姓﹐十餘戶﹐住山寮﹐種薯與松栢爲業。李公山﹑宋丞相李忠定公墓在焉。鵓鴿壠。兩鄕人居甚稀﹑均不過數戶。過此入西湖區界。詳見上。

洪塘區

洪塘區在縣治正西﹐距城十五里﹐以狀元街卽洪塘街。爲本區之中心。棟宇云連﹐約計千餘戶﹐多雜姓。工者﹑農者﹑商者﹑方巾闊袖而業儒者﹐靡所不有﹐亦一繁盛之鄕也。土人並能制麻竹篦梳﹐貧苦者或撈蜆以自給。東之領鄕四。曰﹕洪塘裏﹑雜姓﹐四五十戶﹐業農圃。上店﹑陳﹑林兩姓﹐四五十﹐多種橄欖﹐沿山北上五里﹐有觀音亭峙立江上﹐傍無人居。郭厝裏。郭姓﹐四十餘戶﹐以耕種操舟爲業。由此過洪山橋入西湖區界。北之領鄕三。曰﹕下店﹑陳﹑林二姓﹐二三十戶。田地無多﹐徧植橄欖。髙沙﹑約百餘戶。懷安﹑宋﹑元﹑明時縣治舊址﹐有髙﹑張﹑程等姓﹐約五六百戶。與都巡區之侯官市交界。西北﹐曰﹕西邊﹑約二三十戶﹐習農圃。科塢﹑郭姓﹐四五十戶﹑業農。橫頭街﹑十餘戶﹐業農。瓦埕街。雜姓。百餘戶﹐業農﹑商。由金山寺過渡﹐與都巡區之浦口交界。東南﹐曰﹕陣阪﹐雜姓﹐七八十戶﹐業耕作﹑工﹑商。林厝墩﹑林姓﹐二三十戶。習工﹑商﹐耕作。莫厝墩﹑莫姓﹐三十餘戶﹐多力田﹐亦有業孺者。柯厝墩﹑柯姓三四十戶﹐各習耕賈。東陵州﹑李厝墩。雜姓三十餘戶﹐力田﹐兼業工﹐商。至新開壠口﹐與鳳岡區交界。西南﹐曰﹕麥埔﹑施姓﹐百餘戶﹐習耕﹑商。瀛洲﹑俗呼巖州﹐雜姓二百餘戶﹐習耕﹐賈。塘下﹑劉姓﹐三百餘戶﹐業農圃﹐兼種時花。梅花樓。雜姓﹐五十餘戶業農商。由梅花樓過渡﹐爲潘厝衕﹐入鳳岡區界。

校注

⑴原文作「有邢﹑胡﹑吳﹑歌陽等姓」﹐「歌陽」乃「歐陽」之誤。

⑵從上下文文意看﹐此處疑漏「南段」兩字。

地形略上之三﹝區域丙﹞

區域丙

西門外

都巡區

都巡區位縣治之正西﹐距城三十五里。土著許姓二百餘戶﹐其願而朴者﹐皆力本務﹐服先疇。其穎而秀者﹐則折節讀書﹐而習爲儒﹐有系籍聖賢者矣。鄕之中有西國教堂﹐並附設醫館一區。民﹑教相安﹐尙無爭哄。由其俗之不囂故也。區之四隅﹐西與溪源區交界。東隔江與洪塘區交界。南抵葛岐嶼﹐與南嶼區之蔗洲交界。中之領鄕十。曰﹕橋頭﹑有鹽倉﹐市鎭居民約二百餘戶﹐多陳姓。左近有十四門橋﹐過橋五里﹐可達溪源宮。岐頭﹑袁岐頭﹑兩鄕皆雜姓﹑約數十戶。陳宅﹑後山林﹑陳二姓﹐約百餘戶。洋中厝﹑靑仔壋﹑董嶼﹑陳﹑吳二姓﹐約五百餘戶。郭嶼﹑葛岐嶼。約百餘戶﹐業糖蔗。北達石門峽﹐與竹崎區之荷洋交界。中之領鄕十有八。曰﹕浦口﹑有王﹑鄭﹑林三姓﹐林姓最大﹐皆從尙幹遷來﹐約五百餘戶。由此過洪塘江﹐卽抵金山寺。﹐餘剩﹑劉﹑廖兩姓﹐約百餘戶。金橋﹑王姓﹐約百餘戶。厚美﹑張姓六百餘戶。油綫﹑攀埔﹑兩鄕皆雜姓﹐約各四五十戶﹐多業農。上街﹑林姓﹐千餘戶﹐業孺⑴及農﹐商。丘廚﹑蕭﹑許二姓﹐百餘戶﹐業耕織。過洋﹑陳姓﹐七十餘戶﹐業耕作。石門街﹑張﹑林兩姓﹐約二百戶。路腰﹑雜姓﹐三四十戶﹐業農。丰埕﹑俗呼空埕﹐雜姓﹐三四十戶﹐業耕織。沙墩﹑卞﹑江兩姓﹐四五十戶﹐皆漁戶陸居者。沙堤﹑俗呼沙岫﹑趙姓千餘戶﹐業耕織及商。侯官市﹑本唐﹑宋時侯官縣舊址﹐有城隍廟古迹存焉。土著雜姓四百餘戶﹐田地甚少﹐多植橄欖﹑龍眼。鄕中有山名龍臺山﹐山上有塔﹐又有斗米山者﹐在鄕之迆北江中﹐由此北行﹐過山麓﹐卽達塍岸。斗米岐﹑少人居。蒙稿洲﹑約二三十戶。堘岸。劉﹑翁二姓﹐二十餘戶。鄕後有山名十甘園山﹐鄕之東面臨江﹐江邊有山﹐卽石門峽。

溪源區

溪源區在縣治之正西﹐距城約三十里﹐本區以溪源宮內祀陳三相公﹐每天旱﹐遠近鄕人禱雨甚驗。爲中心點﹐而以西南西北及東向之鄕隸焉。溪源宮地當衝要﹐爲西南北數十鄕出入之總匯﹐而東向各鄕參列其前﹐如眾星之拱北辰。縈回環護﹐其中繡壤交錯﹐地曠人稀﹐與外間頗形隔絕﹐不啻桃源之別有世界也。東向之鄕﹐曰﹕莊前﹑雜姓﹐百餘戶﹐業耕作。藍柄﹑雜姓﹐百餘戶﹐業耕作。超山﹑雜姓﹐四五十戶﹐業同上。羅漢洋﹑十餘戶﹐雜姓。鯉尾﹑雜姓﹐三十餘戶﹐業農。尾壋。雜姓﹐三十餘戶﹐皆漁民登岸者﹐業同上。由此過十四門橋﹐屬都巡區界。西北上抵橫樓﹐與永福交界。下抵陳坑裏﹐與竹崎區之山洋頂交界。由下而上﹐共十九鄕。曰﹕陳坑裏﹑陳姓﹐六七戶。上南壩﹑兩鄕各五六戶。深巷﹑雜姓﹐十餘戶。可溪﹑人居甚稀。洋中﹑七八戶。苦竹﹑俗呼富竹﹑人居甚稀。金鉤環﹑李姓﹐十餘戶。葉阪﹑葉姓﹐八九戶。石壁﹑五六戶。石儂﹑四五戶。大水坑﹑五六戶。坑口﹑八九戶。大坵田﹑六七戶﹐以上各鄕皆雜姓。池宅﹑林姓﹐十餘戶。水企﹑四五戶。螺頭﹑八九戶。淸飯盤﹑五六戶。橫樓。四五戶﹐由此再入永福界。西南上抵陶洋﹐與永福交界﹐下抵尾寮﹐與南嶼交界。尾寮﹐地在旗山後﹐逾山可達南嶼鄕。自上而下共十一鄕。曰﹕陶洋﹑陳姓﹐二三十戶。燕秀﹑許姓﹐四十餘戶。炎山﹑六七戶。粗蘆坑﹑李姓﹐八九戶。上峯﹑七八戶。山洋頂﹑此別一鄕﹐與屬竹崎區者同名﹐土著範姓﹐約十餘戶。土溪﹑六七戶。南樓頂﹑李姓十餘戶。溫洋頂﹑俗呼遠洋居﹐民四五十戶。溪坪裏﹑八九戶。尾寮。六七戶。

西南門外

浦東西區

浦東西區在縣治之西偏南二百四十杪﹐距西門約七里﹐距南門約五里。本區合浦東西兩鄕爲中心點。兩鄕毗連﹐相距僅半里。浦東土著林姓五六十戶﹐浦西雜姓有陳﹑林﹑蕭等姓。約八九十戶。居民有力田者﹐有爲賣菜傭者﹐有執技以遊食者。其地則平野多田﹐河流如帶﹐時相灌輸﹐土脈肥沃﹐未可以黑子彈丸而等諸自鄶以下也。區之四隅﹐東北達吉祥山﹑太平山﹑南禪山﹑三山皆不甚髙﹑東向平列。與閩縣隔界。中有船廠後﹑雜姓﹐三四十戶。河上﹑雜姓﹐五六十戶﹐地多園﹑田﹑魚池。南行﹐有十八洋墩﹐爲各鄕往來之通道。墩內掩埋枯骨。土人云﹐皆系明季之被倭難者。洋柄﹑雜姓﹐四五十戶﹐田地甚少﹐居民多習負販工藝。山仔裏﹑雜姓﹐四五十戶。以近市故﹐人多移徙﹐無恆居。上浦頭﹑雜姓﹐二三十戶。洋中亭在吉祥﹑太平﹑南禪﹑三山之麓。路傍有坊﹐有前明龔狀元墓。有觀音亭﹐折西南行數十武﹐有南禪寺。內設開智髙等小學堂。左右兩旁有店肆二十餘間﹐居民甚少﹐又多遷徙。等鄕。東南抵三縣洲﹐過江屬上渡區界。中有陳骷髏﹑明季被倭難者﹐暴屍縱橫於此﹐故名。是鄕雜姓﹐三四十戶﹐均習耕作。坡尾﹑雜戶百七八十戶﹐土人多耕洲田。並種糖蔗﹑油麻﹑靑豆﹑小麥等物。外洲﹑雜姓﹐約百戶。是處下連白馬橋﹐俗呼江下。上游各府商販﹐多集於此。市肆駢闐﹐木植櫛比。港內小舟絡繹﹐極爲繁盛。幫洲﹑亦名傍洲﹐地頗墳衍﹐有民居﹐有市肆﹑舟人過客﹐雜處其中。土人或習操舟﹐或習耕作並植蔗﹑麻﹑豆﹑芋爲業。三縣亦洲地﹐土人習操舟造船﹐或負販爲業﹐亦多執役於各行棧者。等鄕。西北抵西澗﹐澗內祀瘟神﹐左折而出﹐卽西門直街。再出與西湖區交界。中有教場阪﹑約百戶﹐人習執技負販。西營﹑雜姓﹐五六十戶﹐以負販並工藝爲業。西洋﹑雜姓﹐三四十戶。鄕中有田圃﹐有魚池。涵頭﹑多林姓﹐約二三十戶。荷澤橋﹑陳﹑何﹑汪﹑丘等姓三四十戶﹐均習耕作。院後﹑雜姓﹐五六十戶業農﹐並習工販。西河﹑陳﹑鄭兩姓﹐三四十戶﹑多習耕作。小凰山﹑多林姓﹐約五六十戶。是鄕田地。頗多。大凰山﹑陳﹑許等姓四五十戶。兩山之背西禪寺﹐香火頗旺﹐爲閩中大叢林之一。興化園﹑有吳﹑董﹑王﹑楊﹑林等姓﹐約四五十戶以田園及魚池等項爲業。斗池﹑六七十戶﹐吳姓居多﹐業同上。小柳﹑分前後兩鄕﹐約七八十戶﹐皆雜姓。小鳳村﹑雜姓﹐約二十戶。教場裏雜姓二三十戶﹐與西澗密邇。等鄕。西南達新道﹐與鳳岡區之和尙洲隔江相對。中有上浦﹑毛姓﹐七八十戶﹐皆習耕織。後洋﹑李﹑陳等姓﹐三四十戶﹐業耕作﹐並習造船。上阪﹑楊﹑曾等姓﹐五六十戶﹐多習耕作。下阪﹑十餘戶﹐業農。長汀﹑雜姓﹐八九十戶﹐南下有淨土庵﹐爲前後七八鄕合力共建者。新道﹑約三四十戶﹐內皆洲田﹐多種糖蔗﹑油麻豆等物。等鄕。

鳳岡區

鳳岡區在縣治之西偏南二百四十杪﹐距西城十里有奇﹐距南城約二十里。本區以鳳岡書院爲中心點﹐而以亭橋﹑朱宅兩鄕入焉。鳳岡書院俗稱文昌祠﹐祀朱子遺像﹐相傳爲朱子嘗荔處。祠前有聯云﹕本地風光﹐曾評荔子﹐當門山色﹐恰對蓮花。鄕人於其中設鄕約局﹐有事則集士紳會議﹐蓋亦地方自治局之縮本也。亭橋陳姓二三十戶﹐聚族而居﹐有祝聖亭遺址在焉。明景泰中建﹐今圮。朱宅位亭橋之左方﹐土人亦均姓陳。乾隆間﹐由臺嶼遷此。擊析相聞﹐其於鳳岡書院﹐猶邾之於魯也。區之東達和尙洲﹐與浦東西區之外洲只一水之隔。中有彌陀裏﹑卽坊兜﹐有市肆﹐民居約五六十戶﹐雜姓。下逕﹑陳﹑鄭﹑吳﹑王等姓﹐約百餘戶。楊宅﹑楊﹑劉等姓﹐約三四十。後巷﹑林姓﹐三四十戶。浦上﹑林﹑陳兩姓﹐七八十戶。半道﹑林姓﹐三四十戶。港頭﹑林﹑吳兩姓﹐四五十戶。太坪尾﹑陳﹑王等姓﹐二十餘戶。曾厝灣﹑潘﹑何﹑孫等姓﹐三四十戶。亭頭秦﹑曾等姓﹐四五十戶。各鄕屬焉。由亭頭東南下﹐至和尙洲﹐不過二三里。西達新洲﹐以洪塘江之下流爲界。中有張宅﹑鄭姓﹐十餘戶。鏡浦﹑皆漁戶陸居者﹐僅二三十家。周宅﹑陳﹑唐﹑潘三姓四五十戶。馮宅﹑又名鳳澤﹐遊姓百餘戶﹐有兩等小學堂一區。髙宅﹑髙﹑尢﹑陳﹑劉各姓﹐約百餘戶。地產蜆﹐每日撈取﹐鬻之以自給。庵後﹑翁姓﹐僅數戶。厝柄﹑張姓﹐約十餘戶。路頭﹑院前﹑二鄕與上元鄕本爲一境﹐居民共百餘戶﹐今準地望﹐割上元﹐隸北隅。院前左近﹐有韋陀橋一座。葛嶼﹑李姓﹐百餘戶。雁濱﹑俗稱南邊﹐林姓二三十戶。葉宅﹑李﹑鄭二姓﹐六七十戶。等鄕﹐而以隔水之竹欖黨﹑柴排樓兩鄕附之。葉宅與新洲僅隔一水。南達透浦界上渡區之灣邊角。卽岐角。中有江邊宅﹑林姓﹐百餘戶。天前﹑趙姓﹐十餘戶。傍出而居。西浦頭劉﹑於﹑秦各姓﹐四五十戶。嶺後﹑一名出簡兜。髙螺頭﹑吳姓﹐二十餘戶。鳳冠﹑爲鳳岡之主山﹐有髙﹑李﹑劉等姓﹐約七八十戶。楊桃嶺﹑吳﹑陳兩姓﹐約百餘戶。山東嶺﹑侯﹑王等姓﹐四五十戶。玉蘭谷﹑沈﹑陳﹑石等姓百餘戶﹐中有初等小學堂一區。透浦沿江岸而居﹐二百餘戶﹐有髙﹑謝﹑沈﹑歐等姓。等鄕屬焉。由透浦東南﹐下爲灣邊角。北達潘厝衕與洪塘區之梅花樓隔水相望。中有謝宅﹑下道﹑王﹑曾﹑陳﹑蔡各姓﹐百餘戶。盧濱洲﹑盧姓﹐百餘戶。後曹洲﹑王﹑許﹑蔡各姓﹐百七八十戶。劉宅﹑劉﹑陳﹑李三姓﹐約二百餘戶。上元﹑與路頭院前合爲一鄕﹐已見上注。大塍﹑僅兩三戶。洋中厝﹑石邊頭﹑由石邊頭西北折﹐有稅館﹐並有元帥廟在焉。再出爲官渡﹐可達潘厝衕。桔園洲﹑人居甚少﹐避水患也。潘厝衕﹑雜姓﹐百餘戶﹐業耕種﹑糖蔗。申厝浦一姓申﹐業農圃﹑糖蔗。等鄕屬焉。

南嶼區

南嶼區在縣治之南偏西百八十杪﹐距南門約五十里。本區背負旗山﹐三百皆江﹐西通八達﹐占籍皆雜姓﹐有陳﹑林﹑劉﹑葉﹑張等姓。不下二十餘戶﹐爲本境之第一巨鄕也。鄕之中﹐市肆約二百餘間﹐百貨備陳﹐略稱完備。鄕左爲山境堂﹐林姓五百戶﹐由水西徙居於此﹐亦本區之聯鄕也。按南嶼西南有白嶼橋﹐長八九十丈﹐廣丈餘﹐其上有三港﹐二爲近嶺之水﹐一爲永福大樟之水﹐皆由此橋出﹐而趨於五通港﹐其水名水西。前明林春澤卜居於此。其後嗣日潮昌盛﹐人因謂之爲水西林。鄕右直有上官塘亭﹐爲行人往來之孔道。風景頗佳﹐足供遊眺。土人分習四民之業﹐而遊手以待職事之轉移者﹐蓋寥寥焉。故其鄕頗稱富庶。區之四面﹐東有溪阪﹑謝姓二百餘戶﹐多耕山田。黃坵﹑雜姓約百餘戶﹐力田並織蓆﹐兼畜錨纜爲業。錨纜﹐卽海洋之釣船也。浦口﹑約百餘戶。柳浪﹑洲地約三百餘戶﹐有黃﹑盧﹑陳等姓﹐土人多植桔樹﹐並種西瓜﹐亦有撐溪船爲業者。由此過五通港﹐可達仙阪區之芹洲﹑陳厝。陸續份份呼六十份﹐亦洲地也。土人多林姓﹐約百餘戶。以沙洲遷徙靡常﹐故耕作者少﹐多畜錨纜爲業。等鄕。由陸續份以東﹐渡江爲九仙觀洲﹐屬鳳岡區界。西有官塘﹑林姓﹐約百戶﹐習耕作。由此過白橋﹐卽達耿頭。耿頭﹑俗呼犬頭﹐約百餘戶。土人有學習符咒祕術﹐能上刀梯﹐稱爲獅公﹐傳名遠近者。後山﹑黃姓﹐三百餘戶﹐習耕作。北嶼﹑龍骨﹑雜姓二十餘戶﹐近旗山下﹐地瘠民貧。五都裏﹑其中民居﹐零星錯落﹐有三十六墩。每墩或七八戶﹐或十餘戶﹐皆傍旗山而居。谷處巖棲﹐惟以樵采種薯﹐自給而已。樓前﹑劉姓﹐百餘戶﹐習耕作。等鄕。由樓前逾旗山屬永福縣界。北有澳岐﹑楊姓﹐三百餘戶﹐習耕作。紅山黨﹑楊姓﹐二百餘戶﹐習耕作。元丰﹑大小兩鄕﹑有彊﹑力﹑方﹑張等姓﹐約二百餘戶﹐多耕山田。東頭關﹑劉姓﹐七八十戶﹐習耕作。缸窯﹑約二百餘戶。是處有垓窯﹐能制粗垓缸缽﹐故名。馬寶﹑謝姓﹐百餘戶﹐習耕作樵菜。下陳壋﹑蔗洲李姓﹐二百餘戶﹐以種蔗﹑制糖爲業。等鄕。由蔗洲再出爲葛岐嶼﹐屬都巡區界。南有蘇岐﹑馮姓﹐約百戶﹐力田爲業。堯沙俗稱遼沙﹐有五縣分司駐焉。土著唐姓千餘戶﹐習四民業。沙洲一帶多植桔﹐出產頗旺。等鄕。與堯沙隔江相對者爲芹洲﹐屬仙阪區界。本區四正之外﹐又有西南一隅﹐共十三鄕﹐今準地望以附麗之﹐曰溪田﹑周姓甚多﹐餘皆雜姓﹐約共四百餘戶﹐頗稱饒裕。下嶼﹑林﹑彊二姓百餘戶﹐習耕作。嶺兜﹑黃姓四百餘戶﹐習農﹑商。玉仕﹑陳﹑張二姓八九十戶﹐耕作爲業。黨上﹑黃姓﹐百餘戶。山兜﹑陳姓﹐百餘戶。力田爲業。下浦﹑李姓﹐二百餘戶﹐男子力耕﹐不足以供食。其婦人多入城傭工﹐鄕甚貧苦。窩梨﹑雜姓﹐四百餘戶﹐業農﹐樵。薛嶼﹑雜姓﹐七八十戶﹐山居力田。倉下﹑林姓﹐五六百戶﹐業農﹑商﹐並有習儒者﹐物產亦以橘爲大宗。黃岸﹑林﹑黃兩姓﹐四百餘戶﹐習耕作。龍湖﹑俗呼土牛﹐雜姓﹐約百餘戶﹐土人多往永福經商﹐專販炭篾。浦口。與上之浦口有別。是鄕多陳姓﹐約五百餘戶。土人習耕作﹐兼種糖蔗爲業。多樵采榛莽﹐鬻之外鄕﹐以備燒制磚瓦之用。﹐與浦口接壤者爲後尾﹑尖兜﹐一名千山兜。亦屬永福界。

南外門

仙阪區

仙阪亦名蘇阪。區位縣治之南偏西百二十杪﹐距南門約七十里。土著陳姓三百戶。人習農商之業﹐文風亦頗盛。登甲乙兩科者﹐常不乏人。時有躋顯秩﹐爲當世名卿者﹐蓋本境文明第一之鄕也。鄕之右過小橋﹐有東厝﹐街市肆百餘間爲附近十餘鄕交易之所。飲食日用之需﹐咸於是取給焉。今以仙阪爲中心點﹐而以東西南諸鄕﹐及東北隅之各鄕麗之。東北之領鄕四﹐曰方村﹐方姓﹐約二百餘戶﹐習農﹑商及造舟爲業。上洲﹑林姓﹐約二百戶﹐習耕作﹐土產有梨﹑桔及李等物。芹洲﹑卽洲頭﹑黃姓﹐三百餘戶﹐力田兼撐溪船爲業。土產以橘爲最多。陳厝。與芹洲毗連﹐亦洲地。居民陳姓﹐約九百餘戶。習四民業﹐土產橘亦頗多﹐近江處﹐有官設排塘在焉。與陳厝隔江對峙者爲垚沙﹐屬南嶼區界。東之領鄕八。曰﹕塔兜﹑依山而居﹐雜姓約三四十戶。下半洋﹑張﹑鄭兩姓﹐約四十餘戶。以力田及種橘爲業。盛漢﹑柯姓﹐二百餘戶﹐田地甚狹﹐土人多習經商。湖劉﹑傍山而居﹐劉姓﹐約四百餘戶﹐業耕種。淇源﹑雜姓﹐三四十戶﹐土人多習制瓦。本鄕與盛漢﹑湖﹑劉均居禦袍山下。其前有虎﹑豹﹑獅﹑象四小山﹐形狀酷似。由禦袍山過峽﹐又有豬母場山頂﹐後有白額虎山﹐作趕豬形。過虎山﹐屬閩縣界。大文山﹑其鄕廬於彌勒腹山下﹐俗呼芒山﹐約六七百戶﹐皆陳姓。田地無多﹐均習燒瓦﹐計有瓦窯十八所。馬騰﹑陳﹑吳兩姓﹐約百餘戶。田地無多﹐士人習貿易爲生。仙岐。雜姓﹐四百餘戶﹐多以燒磚爲業﹐窯竈計百餘所。是鄕傍山臨江﹐田地極狹﹐力耕不足於食。故多習貿易。江邊有釐金分局在焉。與仙岐隔江對峙者爲陽岐﹑屬上渡區界。西之領鄕六。曰﹕古城﹑地遠而僻﹐土人言語﹐鉤舟格磔﹐與各處不通。相傳內有三十六墩﹐以人皆鮮至﹐莫能詳焉。其中無他產﹐惟靑梅﹑楊梅最多﹐貨此以自給。亦有縛制蒙帚﹐以鬻外鄕者。直廳﹑潘姓﹐約百戶﹐習田圃﹐亦多種橘。鏡口﹑居民僅十餘戶。由此出里許﹐過小渡﹐可達訪亭。訪亭﹑陳﹑王等姓﹐約百餘戶。是鄕多種橄欖。渡灣﹐約五六十戶﹐有王﹑張﹑陳三姓﹐鄕內亦多瓦窯。保丰。李﹑王﹑張等姓﹐約百戶﹐以農樵及種薯自給。由保丰再入爲觀獵﹐屬永福縣界。南之領鄕七。曰﹕黃溪﹐雜姓﹐百餘戶。上半洋﹐潘姓﹐約四五百戶。小文山﹐雜姓﹐三四十戶。澤苗﹐張姓﹐約千餘戶﹐習農商﹐鄕多產橘。幫道﹐姚張等姓﹐約八九十戶﹐業農亦多產桔。潘厝邊﹑潘姓﹐五百餘戶。鄕俗尙武﹐從前捷武科者頗多。瓜山。雜姓﹐約三百餘戶﹐傍山而居﹐習農﹑商﹐亦有種薯以自給者。由瓜山折西南行﹐亦與永福之觀獵﹑大樟交界。

上渡區

上渡區在縣治之南距城十五六里。本區以斗門亭爲中心點﹐而東斗﹑西斗則區之左右輔也。東斗土著約二百戶﹐多雜姓。西斗占籍者不滿三十戶。兩鄕中隔一亭卽斗門亭。爲天然之界限。室廬相望﹐雞犬之聲相聞﹐慶弔交通﹐互爲賓主。朋從子姓﹐笠屐往來﹐未聞有彊淩弱﹑眾暴寡之患。其俗之長厚﹐蓋有以使之然也。就本區之中央起點﹐東抵對湖﹐越境爲閩縣界。中有湖邊﹑蛟邊﹑與湖膠三鄕鼎峙﹐各百餘戶﹐多齊﹑陳姓。上湖﹑雜姓﹐百餘戶。陳坑井﹑陳姓﹐四五十戶。吳厝頂﹑吳姓居多﹐數約三四百戶。下湖﹑約二百餘戶﹐多張姓。程埔頭﹑張坑﹑對湖三鄕各四五十戶﹐均雜姓。過對湖則交閩縣界。又以上吳厝頂﹑下湖﹑張坑﹑程埔頭﹑對湖各鄕﹐多種蔬菜﹐兼植茉莉爲業。等鄕屬焉。西抵陽岐﹐仙阪區之仙岐隔江對峙。中有魚塘頭﹑臺嶼﹑俗呼瓜嶼﹐多陳姓﹐約五六百戶。灣邊﹑爲行旅待渡處﹐旁有市肆﹐居民約數十戶。由此上折至透浦﹐交鳳岡區界。陽歧由本區西斗門折南行﹐過斗門橋﹐不及二里﹐卽達陽岐。是鄕頗繁盛﹐居民四百餘戶﹐分陳﹑朱﹑郭﹑周等姓﹐有文廟﹐及稅館在焉。等鄕屬焉。南達吳嶼﹐與閩縣交界。中有吳厝頭﹑三四十戶。齊安﹑齊姓﹐二百餘戶﹐多植桔蔗。潘宅﹑王姓﹐數十戶。蟠嶼﹑林姓約九百餘戶﹐鄕內有一嶼﹐活水蟠蜒﹐故名。土人農﹑商各半﹐亦多植桔蔗。仁山尾﹑林﹑李兩姓﹐七八十戶。吳山﹑林﹑趙﹑陳三姓﹐約千餘戶。吳嶼多陳﹑林兩姓。其物產同蟠嶼。由此再出﹐則與閩轄之義嶼交界。等鄕屬焉。北達倉前橋﹐逾橋又入閩縣界﹐中有湖膠﹑本與湖邊﹑蛟邊兩鄕相屬﹐割隸於此。由湖膠東北﹐上有白泉山﹐內設小學堂一區﹐再上則爲鰲頭鳳嶺﹐嶺後﹐卽程埔頭﹐陳坑井等鄕。白鷺嶺﹑洋甲﹑新亭﹑三鄕毗連﹐約二百戶﹐雜姓。上渡﹑市肆毗連﹐路左有望北臺﹐巍然髙聳。倉前山其上多洋人占居﹐洋樓環列﹐其前有市肆﹐直達倉前橋﹐最爲繁盛﹐有南路之鹽館在焉。等鄕屬焉。

西門外

大湖區

今之望縣﹐古百里諸侯國也。縣之下有丞﹐爲一方之行政官﹐而受成於縣令﹐猶古之附庸也。大湖轄鄕以百數﹐地勢遼逖﹐爲令尹控馭之所不及﹐設丞一員駐其地﹐蓋如指臂之相使﹐而資以佐治也。今定縣丞駐所爲區之中心點。本區位縣治之西偏北百二十杪﹐距西門約百里有奇﹐東北界羅源﹐連江﹐中凡二十鄕﹐東南接白沙區之黃溪﹑蘭柄﹐中凡九鄕。其西北西南則分三大段。西北曰﹕雪峯段。西南曰﹕紳帶段﹔曰﹕小篛段。統帥其屬鄕﹐以隸於本區。東北之鄕﹐曰﹕墻坪﹑土著多陳﹑王姓。東姚﹑姚姓﹐約數十戶。嶺頭﹑是鄕有民居﹐有市肆。新嶺尾﹑居民約數十戶。楊柳﹑橋東﹑蒙橋﹑是處分三路﹐一可通連江﹐一可通羅源﹐一入劉源。劉源﹑蘭裏﹑多山路。後洋頭﹑下壑﹑淸坑﹑文山﹑崗南﹑墘村﹑上官﹑上橫﹑上房﹑池坑﹑後坊﹑象橋。是處一派皆山路﹐居民多耕山田。後溪東南之鄕﹐曰﹕後塘﹑陳姓﹐數十戶。郎官﹑篛洋﹑此爲本區東南下之大路﹐直接白沙區之仙山﹑井下﹑蘭柄等鄕。馬墘﹑居民多翁﹑陳等姓。吳山﹑洋下﹑坑頭﹑蒲山﹑徐坑湖。此爲本區東南下之支路﹐直接白沙區之黃溪﹐蘭柄等鄕。雪峯段雪峯爲本區最名勝地﹐中有崇聖寺﹐前遭回祿﹐致成焦土﹐僅存二檉並古鼎數口﹐石塔古迹而已。旁有獅子巖﹐藍長者之墓在焉。相傳長者昔嘗捨宅爲寺。之後﹐面有天洋﹑天吳﹑業山﹑滂山﹑是鄕土著﹐皆方姓﹐約數十戶。等坑﹐張﹑梁﹑饒等姓﹐約數十戶。下塘裏﹑居民多習耕種。前洋﹑嶺下土著多陳姓。良地﹑枝柄﹑墓頭﹑溫洋﹑廣坪﹑坑尾﹑曹地﹑下寮﹑以上各鄕﹐皆業耕種。大陳坪﹑西坑﹑黃埔﹑馬厝等鄕。由此入羅橋﹐走白鷺洋頭﹐是爲閩淸界。前面有郭山﹑林洋﹑朱墓﹑龜山亭﹑長基﹑是鄕多林姓。劉洋﹑坵坪﹑由此西北行十里﹐達羅橋﹐亦可入閩淸。九透橋﹑此橋左出嶺兜﹐直抵雪峯﹐右通小篛段之紳宅﹐下達紳帶。見村﹑嶺上﹑嶺兜﹑仙洋裏﹑是鄕土著羅﹑江﹑陳﹑張四姓﹐約數十戶。由此再入五里﹐有龍巖峯﹐中有龍巖寺﹐古佛亭﹐更有龍井﹑龍迹﹑仙巖﹑石磬﹑石鼓﹑鷹石﹑噴玉泉﹑影星潭﹑苦竹巖﹑彌勒石﹑蓮花臺﹑筆架石十二景。後坑﹑張漈﹑浚上等鄕。小篛段再出卽閩淸縣境。之領鄕﹐曰﹕李園﹑太平橋﹑中崇﹑上寒亭﹑平坡﹑是鄕多旅館。火管亭﹑上格﹑牛洋﹑鵝項嶺﹑嶺頭亭﹑幼泉﹑居民一姓李。梧溪﹑居民一姓余﹐上有梧峯﹐秀削插云。有仙洞﹑石門﹑石盆﹑仙腳迹諸景﹐又有一寨﹐其中可容八百餘人﹐是處亦與閩淸交界。貓啼嶺﹑爛橋庵﹑安仁鄕﹑多王﹑謝姓。黑橋﹑虎齒溪﹑東宅﹑紳宅﹑江姓﹐數十戶。花橋頭﹑是處有市肆。茶苑﹑平古洋﹑居民皆林姓。南山﹑錫地。居民皆連姓。紳帶段陳姓﹐數十戶。之領鄕。前左﹐曰﹕升見﹑俗呼新店﹐張姓數十戶。上山門﹑居民皆池姓。背樓﹑居民皆張姓。五範領﹑少人居。較場坪﹑土人云﹐昔有張逆綺稚演操此地﹐故名。三十六坡﹑藍田﹑俗呼南亭﹐居民陳﹑胡姓﹐最多。鄭氏﹑秦洋﹑是鄕一姓瞿﹐多業農。上苑﹑嚴姓數十戶。西宅﹑左溪﹑苑裏﹑三休。由此可直達縣丞駐所。右﹐曰﹕水槽亭﹑伏虎亭﹑魚吞嶺﹑際兜﹑林姓數戶。九蒲亭﹑田墩﹑文園﹑多詹姓﹐由此再出﹐卽大穆溪。又有洋頭﹑上元﹑後洋﹑巖頭﹑潘漈﹑化城亭﹑居名多多姓。丁山﹑大坪﹑居民多馬姓。雙溪﹐由此北走上南亭﹐亦可達雪峯。則其北向之附屬鄕也。

校注

⑴原文作「業孺」「孺」字誤﹐應爲「儒」。

地形略下之一﹝山域﹞

山域

城內區

烏石山在縣治之南﹐倚郭﹐當會垣東南隅。唐天寶八載﹐敕名「閩山」。宋熙寧中﹐程師孟又攺名爲道山。《三山誌》云﹐山有三十六奇。其南麓盤亙於城外者曰豹頭山﹐則有宿猿洞古迹。

玉尺山亦名閩山。

鐘山

明馬森鐘丘園。均爲闤闠所蔽。

西園區

東嶺﹑鵝鼻嶺﹑觀音侖﹑貢彥嶺。

大北嶺在縣治東北二十里﹐迆邐駢連﹐如列屏然。長僅十五里﹐均不出西園區外。

東嶺

有大坑之水﹐南流八九里﹐爲閩縣之桑溪。

鵝鼻嶺有粗蘆坑之水﹐南流十五里﹐經西園區而入於湯門外之官浦。

觀音侖﹑貢彥嶺之水南流十五里﹐經西園區而入於井關外之官浦。

澗田山在縣治之北十五里。

崎山

在縣治之東十里。

玄壇嶺在縣治之東北十里。

鳳山

在縣治之東北九里﹐前有官浦。

富村區

蓮花峯在縣治之西北十五里﹐下有澗水﹐向東南流。

升山

旁有飛來山﹐俗呼貓頭山。在縣治之西北十六里﹐旁有澗水東南流。

浮倉山卽富村。在縣北十里。

品石巖﹑臥龍山﹑共一山在縣治西北七里。

大鵬山﹑五鳳山相連﹐在縣治西北六里。

拜郊山卽今北壇。在縣治西北三里。

大北嶺區

鶯哥﹑獨屏二山在縣治東北四十餘里。其水南流入連江縣界。

大帽峯連亙八九里﹐在縣治北四十里。其水南流﹐下分溪橋入連江界。

芙蓉

在縣治正北六十里地﹐與桂湖之桃源相近。其水西北流入連江縣界。

小北嶺區

壽山

在縣治北六十餘里﹐南距九峯十里﹐東南距芙蓉八九里。其水東北流入連江縣界。

九峯

在縣治北五十餘里﹐北距壽山十里﹐東北距芙蓉十餘里。其水山前與山後﹐均東北流入連江界。

長箕嶺在縣治西北四十餘里﹐距小北嶺頭二十餘里﹐地與上樓相近﹐其水東南流入桂湖。

見天嶺道裏方向與上節參看。北爲點洋鄕﹐南爲長箕嶺鄕。向北之水經社坑橋西北入羅源縣界﹐向南之水合上樓之水﹐東南入桂湖。

文山區

鳳池山在縣治西北八九里﹐其水西入洪山江。

銅盤山在縣治西北五六里﹐其水東入西湖。

貴安山在縣治西三里﹐其水東入西湖。

文山

在縣治西北九里﹐其水西入洪山江。

西湖區

大夢山在縣治西三里許﹐與保福山﹐梅亭山﹑淸泉山﹑五鳳山﹑髙安山﹑祭酒嶺斷續相間﹐脈絡牽連。直走洪山橋﹐臨江而止。前後左右相去﹐各五六里。

浦東西區

髙峯山在縣治西南二里許﹐又南里許有大凰山﹐地與西河相近。

怡山

卽今西禪寺之山阜耳。在縣治西南五里。

吉祥山﹑太平山地勢駢聯﹐在縣治南四里﹐屬閩轄。

洪塘區

洪塘山居縣治之西十里﹐其分支有東岐﹑云嶺﹑程山俯臨江渚者爲西山﹐東爲妙峯山。其稍南者爲佛樓山﹐爲瓦埕山﹐皆濱江滸。其峙江中若印浮水面者﹐爲小金山。

鳳岡區

鳳岡山在縣治西南二十里﹐東瞻臺江﹐西願金鎖江﹐南對臺嶼山。其山分五支﹐甚在區內。惟楊桃嶺﹑白鷺嶺二山﹐地連鳳嶺﹐爲其支麓﹐界入上渡區。

上渡區

倉前山卽天寧山﹐在縣治南十里。東爲閩縣界﹐其西脈絡﹐牽連蜿蜒甚遠。有巍然回顧者爲鰲頭山﹐風嶺屬焉。俗稱爲鰲頭鳳嶺。其下爲望北臺嶺﹐西爲白泉山﹑登平山﹑虞塘山﹐皆此山之支麓也。

斗門山卽雞籠山。在縣治南十八里地﹐近虞塘山。

柯嶼

又名臺嶼﹑瓜嶼。惟三小阜鼎立田間﹐西與風冠山相近﹐距縣治西南二十餘里。

陽崎山距縣治三十里﹐一名龍安山。

髙蓋山東屬閩縣﹐西屬侯官﹐距縣治十五里。其山之西南﹐曰齊安山。

柑蔗區

葛岐嶺俗稱蟛蜞嶺。在縣治北稍西三十餘里。

錢嶺

俗呼嶺頭。在縣治北稍西四十餘里。

官園區

龍嶺

距縣治北稍西三十餘里﹐地與陳塘橋爲近。其水西南流。

鷂山

距縣治北稍西六十里﹐南距龍嶺二十餘里。其水西南流。

白沙區

雲頭嶺距縣治西北七十里﹐其水西南流入白沙溪。

大穆區大湖區附

雙髻峯爲小篛溪水源所出﹐在縣治北稍西一百四十里﹐其水西南流。

鰲峯嶺居小篛溪之右﹐相去四五里﹐在縣治北﹐稍西一百四十餘里﹐其水入小篛溪。

雪峯

根蟠四邑。侯官﹑羅源﹑古田﹑閩淸。其一隅南向者﹐今屬大湖分縣所轄。在縣治北稍西一百八十餘里﹐其水西南流。

梅埔山東負大湖分縣﹐西向閩淸口﹐在縣治北稍西一百十里。其水南入閩江。按梅埔山與閩淸縣交界﹐產梨甚佳。

竹崎區

五穀巖居小穆溪之右畔﹐在縣治西稍北五十五里。其水東北流入竹崎江。

唐舉山居小穆溪之左畔﹐相去里許﹐在縣治西稍北五十六里。

都巡區

石門山北近都巡鄕﹐南接過墻鄕﹐在縣治西二十餘里。

龍溪山一名西山﹐溪源之水出焉﹐在縣治西三十餘里。

龍臺山在侯官市山上﹐有塔﹐在縣治西二十里。

赤塘山東近晉山﹐南接上街鄕﹐在縣治西二十里。

十甘園山東北近石門峽﹐東南近塍岸﹐在縣治西二十餘里。

南嶼區

旗山

有五侖﹐土人稱爲五面旗。在縣治西稍南五十餘里。其南麓有二嶼﹐俗呼爲北嶼﹑南嶼。

峴山

東北去旗山二三里。其水東流下趨白嶼橋﹐名爲水西﹐在縣治西稍南五十餘里。

白鶴山北去旗山三四里﹐在縣治西南六十里。其水東流。

筆架山東北距旗山五六里﹐在縣治西南六十餘里。其水東北流。

龍湖山俗呼鄕名爲土牛。與古靈隔江對峙﹐永福縣大樟之水經其山下﹐而東趨大江。

仙阪區

陰崎山位陽崎之西南﹐大江經其右以出。西峽在縣治之西南三十里。

芒山

土人名爲大文山。北去陰崎二里許﹐在縣治南稍西二十餘里。

禦袍山其下其虎﹑豹﹑獅﹑象四山﹐駢聯相屬。前對旗山﹐右接大文山﹐在縣治南稍西二十五里。

方山

在禦袍山之左﹐山峽中南望﹐略見其邊障﹐地與閩縣交界。在縣治南四十里。其水東南流入閩縣界。

瓜山

三巒直下﹐分派如瓜﹐在縣治西南五十餘里。其水東北流。

古靈山一名大帽山﹐一名席帽山。千峯奇峻﹐前有文筆峯﹐俗呼奇峯尖。特見峭拔﹐在縣治西南六十里。

地形略下之二﹝流域﹞

流域

城內區河道溝道詳《閩縣誌》。

西園區

有二水﹐一爲鵝鼻嶺﹑粗蘆澗之水﹐行三里許﹐經埔黨而入西園﹐始名爲溪﹐又行四里而入於水頭之官浦。其浦可通潮汐者﹐在井湯門外。

一爲貢彥嶺之澗水及近山之水﹐行四五里﹐至橋頭﹑下店﹐有北嶺及虎爬嶺水行三里許來會。平行三里許﹐過磐石之原厝尾﹐二里許至思兒亭﹐有富村之龍潭裏水﹐由七橋行十二里﹐出橫壩來會。是此水源在富村區之龍潭裏﹐而委在西園區之思兒亭也。至是又分東西兩支﹐東之一支東行半里﹐入於斗門之小浦﹐其西之一支南行里許﹐過�兜卽樹兜。而入於湖堘之官浦。在井湯門外。卽淤廢之古東湖舊址。井湯門外之官浦﹐受西園﹑盤石兩處之山水﹐其委分爲兩支﹐一由湯關閘入城﹐爲閩縣界﹐一由湯門城濠入﹐爲閩縣界之東城濠。

富村區

一水源自龍潭裏而下七橋﹐行三里許﹐經溪墩﹑新店﹑文鬥店二里許﹐過湖前﹑堘魁﹑鑪頭出橫壩﹐約行五里﹐而會於西園區之思兒亭。

大北嶺區

重巒疊嶂﹐溪澗極多。玆舉其大者言之﹐得有二水。

一東嶺鵝鼻嶺以內﹐有諸澗水﹐與牛汶諸澗之水羣流會合﹐而出分溪橋。其委過連江轄之梅洋﹐以入於江南洋。

一源出柯嶺長長壠八里許﹐經上樓﹑下樓﹐東行十餘里﹐而東入於桂湖。而桂湖受諸山溪澗之水﹐難於一一指名。水勢汪洋﹐不通舟楫。北行十里餘。其委由桃源﹐俗稱長洋。經湯嶺而出於連江轄之江南洋。

小北嶺區

區內髙峯峻嶺﹑溪﹑澗難名。其東北行者有二﹐水東行者有一水。

一源自柯嶺長長壠東行八里許﹐經上樓﹑下樓﹐東行十餘里﹐又合近山之水﹐由過東溪三里許﹐而會於桂湖。

一源出文石社坑﹐東北行六七里﹐至湖裏﹐有北來之官洋水來會。又曲折五六里﹐過飛坑橋﹐行四五里﹐有日溪﹑小滄溪之水來會。遇多橋亭﹑分膠山﹐閩謂腳爲膠。入於羅源之歧峯裏。

西湖區

水分東西二向。其西向者﹐凡諸山澗谷之水﹐多系細流﹐不能成溪﹐注於洪山江。其東向者﹐近山雨後之水﹐悉注於西湖。城內北關閘之水﹐亦灌注於西湖。由西湖南出橋頭閘﹐繞城爲濠﹐而出於南門之浮橋者﹐則屬城外之浦東區。入於西關閘者﹐則爲城內之善化坊。

文山區

無大溪浦。其山多雨後澗泉﹐乍流乍止﹐未聞以溪名者。今姑從略。浦東西區受西河西湖之委。其一爲洪山江之水﹐從西河分爲西支。其三支紆曲東流﹐鄕人悉指爲浦﹐均橫出於南門外。一爲洗馬橋﹐一爲六柱橋﹐一爲福徳橋。其一支南行屈曲﹐約四五里趨白馬橋﹐南行里許﹐由幫洲﹑三縣以入於臺江。其源委均不在本境。其一爲西湖之水﹐東繞城濠約七八里﹐而出南門外之浮橋﹐則爲閩縣界。

洪塘區

之水﹐當上四府衝流﹐其大江卽閩江。分兩派﹐在東者爲洪山江﹐俗稱爲西港﹐在西者爲洪塘江﹐俗稱爲南港。而西南鄕人居於南港以下﹐地近五通港者﹐則又呼洪塘爲北港﹐大樟溪爲南港﹐亦易地使然也。區內上半段有一二浦道以通潮汐﹐下半段有三四浦道以通潮汐。居民於浦道侵占甚易﹐開通亦易。惟所異者﹐區之上半懷安﹐橫亙中流﹐下多沙石﹐有自固之勢﹐少崩壞之虞。區之下半地系沙洲﹐易於崩裂。光緒丙寅﹑丁丑年﹐兩經水患﹐居民遷徙一空﹐或村莊化爲澤國﹐或戶口僅畱數家。嗣經新開港道﹐以減南港洪流﹐而桔園洲﹑潘厝衕﹑申厝浦三鄕﹐遂上棄洪塘﹐而下附鳳岡。𨿽下向尙有浦道橫隔﹐弗顧也。

鳳岡區

地與洪塘相接﹐上隔橫瀧﹐藉減南港之水﹐以達於臺江。其水勢與水患﹐亦與洪塘區相似。中有分支浦道﹐可通潮汐。東之港口曰半道﹐曰下徑﹐西之港口曰周宅﹐曰透浦。其水之東西可通者﹐惟周宅與半道而已。

柑蔗區

上承四府之水﹐東經柑蔗鄕村﹐衝沒洲田兩三千畝。方今流沙已聚﹐漸欲成洲矣。

官源區

溪之源有二﹐上分而下合。其一北出鷂山下﹐南流十五里﹐有黃大坑之水﹐自東北十里來會。又南行七八里﹐又得有關防之水﹐自東北七八里來會。又南行十五里﹐有沙溪之水﹐自東北十餘里來會。而下注於龍嶺下﹐一爲溪源裏想卽陳塘溪﹐俗稱稍異耳。之水﹐南行二十里﹐經陳厝裏﹐白大鄕﹐有山兜溪坪之水﹐自西北十餘里來會。又南行十七八里﹐有石龜溪瀧﹐自西北八九里來會。又東南行十六七里﹐而下注於龍嶺下﹐遂與東北之水合。出陳塘橋﹐南行十餘里﹐東經流洋﹑西經官口﹐直趨於桐口屬東。中房屬西。之間。地踞懷安之上流﹐或名爲岊江。

白沙區

蒙溪之水地近官源裏。西南行十餘里﹐由葉洋入行崎江。黃溪之水﹐西南行經林土人讀爲蘭。柄下宅二十餘里﹐由溪頭巷而出於江﹐其地名白沙。其一爲大湖區之遠水﹐西南行三十里﹐而至林柄合流﹐以入於閩江。

大穆區由大穆上行十五里爲祥溪﹐而溪源無聞﹐今從略。

大湖區附

大穆溪之源爲大湖區。雪峯之遠水自南亭﹑雙溪﹐而下經大坪﹐丁山。屬大湖轄﹐自溪口入者稱丁山。大坪自雙溪出者先至大坪﹐後至丁山。西南行約三十里﹐出大坑橋﹐而過龍峯﹑俗稱靈峯。程頭店﹑鐵打橋頭﹑潘安厝﹐約行二十里﹐而至溪口﹐乃達閩江。側對西北穆源溪。安仁溪在閩江東岸之最上流﹐上去謝灣十里。其源自大湖之下洋西南行五十里﹐而至安仁溪。

穆源區

穆源有長溪。其源自閩淸縣界之拱橋出﹐南北皆有澗水湊合﹐春夏可行小舟。秋冬瀨淺﹐則絕無片艇。約行百二十餘里﹐始達閩江。

竹崎區

小穆溪在竹崎江西岸。源自峯連出﹐其地與永福交界﹐東行十六里﹐其委始達竹崎江。

樟溪在閩江西岸﹐地與小篛相望﹐距縣治百四十里。溪流甚小﹐故名不著﹐俗稱北溪。

石鄭溪口在閩江西岸﹐地與謝灣相對。距縣治百六十里。其源自水井堡東北﹐流十七八里﹐達於閩江。

閩淸口距縣治百三十里。其源自閩淸縣出﹐莫測其遠近﹐地屬閩淸界。

都巡區

溪源宮之水其源由燕秀嶺中出﹐東行三十里﹐下趨十四門橋﹑侯官市。鄕復有水﹐西過沙堤﹑沙墩﹑丰埕﹑路腰﹐之前約行二十里﹐至十四門橋﹐與溪源宮之水合。乃西南下﹐過鯉尾之前﹑袁崎頭之後﹐約八九里至澳崎﹐而會於五通港。

南嶼區

旗山﹑五侖之水﹐下注成溪﹐自繞山麓﹐曰錦溪。東南行五六里﹐而貫南嶼﹑北嶼﹐出白嶼橋之間﹐而下接江水。地多產蜆﹐居人呼爲蜆江。東行四五里﹐匯爲五通港。梅溪之源在旗山後﹐屬永福界。東南行三十里﹐而會於蜆江。

浯溪之水﹐其源來從永福縣之大樟﹐東南行二十里至倉下。其水東北行﹐名爲浯江﹐而東趨白嶼橋﹐以五通港爲歸匯。

仙阪區上渡區附

其江水之源﹐由永福之大樟﹑觀獵出東北岸﹐經龍湖﹑黃岸﹑倉下﹑蘇岐﹑堯沙﹑江口等鄕﹐約三十里。西南岸經保丰﹑渡灣﹑訪亭﹑方村﹑芹洲﹑陳厝約三四十里﹐而會五通港爲潮汐。

瓜山之水行十餘里﹐經潘厝邊﹑蘇阪﹐卽仙阪。以入澤苗江。

黃溪之水﹐東北行六七里﹐經上半洋﹑小文山入於澤苗江。遂分爲二﹐其東北行五六里者﹐橫出於蘇岐江﹐其東南行十里者﹐經盛漢﹑馬騰﹑仙岐﹐而與五通港會。上渡區少水﹐惟臺嶼﹑陽嶼﹑蟠嶼﹑浯山﹑浯嶼有數支浦道﹐通潮汐﹑備旱潦而已。不足以言水也﹐故附此。

各區水道總說

閩江之源﹐遠承建﹑邵﹑汀﹑延之水﹐近受古田﹑閩淸﹑永福﹑及大湖﹑水口兩分縣之水。自水口下只一大派中﹐至懷安﹐分爲兩支。左爲洪山江﹐至南臺江﹐出萬壽橋下﹐卽交閩縣界。右爲洪塘江﹐逾鳳岡區﹐爲金鎖江﹐旁受永福縣大樟之水﹐爲陽崎江﹐俗呼五通港。東南經仙崎爲侯官界﹐歷義嶼卽交閩縣界。

地形略﹝道路﹞

道路

城內街道

縣治之中﹐以街爲幹路﹐巷爲支路。若支路之中﹐復有支路﹐四通八達﹐不能悉見正文者﹐則用旁注以詳之。至地名仍從俗稱焉。

總督口爲肅政鋪。上接宣政鋪﹐卽鼓樓前﹐屬閩縣轄。迆西之支路四﹐東屬閩縣。曰香巷﹑總督前﹑直達總督後﹑其北畔之支路﹐二﹐曰馬房巷﹐曰西牙巷﹐可達府前街。虎節河。沿小龍湫出獅子樓﹐直抵南門﹐爲南街西畔之支路十有一﹐曰楊橋巷﹐郎官巷﹑塔巷﹑黃巷﹑安民巷﹑宮巷﹑吉庇巷﹑此謂七巷﹑均在安泰橋上。牛育巷河沿﹑侯官縣前﹑南畔之支路﹐一可達來里巷﹐及鄕約所。又侯官縣前之北﹐有萬壽巷﹐割屬閩縣。來里巷﹑城邊街﹑南傍城北﹑有兩支路﹑一曰鄕約所﹑一曰上殿﹑直上則烏石山麓。西通南後街。後街之東﹐卽七巷。西支路九﹐曰楊橋頭河沿﹑小花巷﹑巷尾交楊橋頭河沿。水流灣﹑北支路﹐一左折卽楊橋頭河沿﹐右折卽文藻山河沿﹐過小橋直行卽虎婆庵河沿。南支路一曰雅道巷﹐可通衣錦坊。小水流灣﹑巷尾轉灣﹐卽雅道巷。衣錦坊﹑北支路二﹐一卽雅道巷﹐一爲潘安巷。河沿中間有柏林坊﹐無出路。南支路一曰閩山巷﹐通文儒坊﹐巷西復有一支路﹐曰洗銀營﹐通本坊尾。由本坊逕進過驛前橋﹐折左循河沿﹐過觀音橋北畔。有富橫巷﹑保定巷各支路。折右曰小園巷﹐曰驛裏。驛裏轉車弩境﹐可達倉前河沿﹑小園巷﹑直出交金斗橋﹑亦達倉前河沿。文儒坊﹑北支路二﹐一卽閩山巷﹐一打綫營河沿﹐亦通衣錦坊﹑驛前﹐橋兜。其南支路二﹐曰三官堂﹐曰後巷﹐通光祿坊。本坊直抵金斗橋﹐過橋卽倉前河沿。丰井營﹑無出路。光祿坊﹑北支路一﹐曰早題巷﹐通三官堂。南支路一﹐出小弄﹐通玉山澗。本坊直入抵後巷﹐一折過河﹐亦交倉前河沿。已上衣錦﹐文儒﹐光祿﹐謂之三坊。玉山澗河沿。北支路﹐一過老佛橋﹐通光祿坊。南支路一﹐通營房裏﹐直前又分兩叉﹐左交倉前河沿﹐右接倉角頭。再下分三義路﹐東爲侯官巷﹐侯官縣前﹐西爲懷徳坊﹐達山兜尾﹑大營﹐其支路亦多﹐南曰花封別徑﹐左折上烏石山﹐右折上第一山﹐直上爲天皇嶺﹐由天皇嶺東下﹐卽上殿﹐通於城邊街。隆普營﹑永祚社﹐白水井﹐北曰營房裏﹑水玉巷﹑官園裏﹑二營﹑三營﹑橫頭街。由橫頭街越靈響境﹐出倉角頭﹐右折倉前河沿﹐復有察院莊﹑倉王廟﹑春育亭各支路。此南區一帶路徑之大略也。

西區之幹路自府西鋪卽府前街﹐東屬閩轄。起﹐越定遠橋﹐經西門大街而終於西門兜。北支路七﹐曰舊米倉﹐中又有兩支路﹐折左可通渡雞口﹐折右可通後曹河沿。後曹河沿﹑東有支路﹐一通擇日街及營尾﹐西折爲後曹。後曹北支路﹐一通城邊曹﹐南支路二﹐一通西峯裏﹐一通余府巷。小錦巷﹑西峯裏﹑余府巷﹑謝婆巷﹑官廳後。南支路八﹐曰馬房巷﹐西牙巷﹐達明河沿﹐虎婆庵河沿﹐孫老營﹐小排營﹐麻竹巷﹐善化坊。北區之幹路自北門南下﹐分兩幹﹐一東南折﹐曰北大街﹐曰下土埕﹐曰北珠媽廟﹐曰夾道坊﹐曰正一行宮﹐曰塗街裏﹐曰渡雞口﹐一西南折﹐曰三山館﹐曰北後街。其東畔之支路悉屬閩轄。西有元翰巷﹐擇日街﹐營尾﹐桅桿後等。支路則屬本境﹐至如北泰山巷者實二幹相通之小路。又有府東廊﹑在府署之左。府西廊﹑在府署之右﹑由此繞皇華館而出﹐卽塗街裏。及府巷﹑由府署照墻畔而入﹐可通渡雞口。亦皆本區之支路也。

城外道裏

縣治城外有五門﹐曰湯門﹐曰井樓門﹐曰北門﹐曰西門﹐曰南門。而五門交界之處﹐湯門外與閩縣接﹐井樓門外與連江縣接﹐北門外與羅源縣接﹐西門外與大湖分縣﹑水口分縣﹑閩淸縣接。南門外與永福縣接。其大路有五﹐而五路之中﹐尢以井樓門﹑西門﹑南門爲衝要﹐是官府商賈行旅所必由也。玆就其道路遠近交接之處爲約計其里數﹐條列如左。

湯門外道路

出湯門外東北二里許﹐至前歧頭﹐閩縣分轄﹐支路迆西半里許爲洋下﹐閩人讀「原」作「洋」﹐今姑從俗。北行里許爲水頭合上兩鄕﹐倚山結廬。﹐山屬閩縣﹐田屬侯官﹐迆西半里爲湖塍。支路。東北行五六里爲崎山﹐逾山峽東下爲閩縣轄苔井鄕。迆西爲厚山﹐地屬西園區﹐距湯門十里。

由水頭北行溪堘﹐地在西園鄕前。六七里爲澗田。迆東北一里爲埔黨﹐迆正北二里許爲泉頭。上下兩湖在鵝鼻嶺下。

由澗田之照北嶺西北三里許爲揚阪﹐迆北爲廷坑﹐在觀音山下。西北行里許﹐爲龍坑尾。象福寺在其西﹐地屬西園區﹐距縣治二十里﹐此爲湯門外之一路。

東嶺又名大坑嶺﹐爲閩縣交界處。其往來多由閩縣東門外之上埔鄕。距縣治二十里﹐東北行十里爲陳洋。與連江交界。東北行五里爲捷阪。與連江交界。設有界牌。迆東十里爲關田。折北行八里爲分溪橋。折西北行十里爲牛汶。東向梅洋﹐爲連江轄。由捷阪迆西﹐有兩徑。下徑西北行七八里爲土貓壠﹐又西北行四五里爲洲洋尾﹐爲水雞口﹐與鵝鼻後之中元境接。上徑西北行三里爲後房﹐爲隔下﹐地屬大北嶺區﹐距縣治六十餘里。此爲湯門外東嶺內之支路。鵝鼻嶺左接東嶺﹐右接觀音侖。其往來或由東門外﹐或由湯門外。其上爲嶺頭鄕。迆左里許爲竹園﹐又里許爲恩頂。迆右爲觀音侖﹐又里許爲貢產嶺﹐與大北嶺內之貓椆相接。

由嶺頭北行二三里爲後坪﹐在後爲大帽峯。有山最髙﹐鵝峯寺在其地。北行四里爲雷厝坪。又北行里許爲中元境。左鄰洲洋尾並水雞江。又北行十里爲增樓﹐逾山卽爲連江界。距縣治六十餘里﹐此爲湯門外鵝鼻嶺內之正路。

井樓門外道路

井樓門外繞城東行半里許爲河尾。迆北行里許爲湯邊東西兩鄕。繞城西行半里爲營房裏﹑爲營迹。又半里爲紅墻﹐爲山頭角。折東北行半里爲樵兜。北行里許爲思兒亭。折東北行里許爲茶園。沿山北行半里爲西園。中有杭頭﹑中亭二鄕。迆東南半里爲鳳山。迆東南二里爲斗門。

由思兒亭北行半里爲岑亭。中附墓亭一鄕。又北行半里爲磐石。俗呼彭石﹐中附四井﹑原厝尾二鄕。沿溪堘北行二里﹐分支路。西北入秀山鄕﹐後有秀山後一鄕。北行半里爲溪裏。迆西北行半里爲滿洋。又西北行半里爲篁墩。折北行半里爲陽畬。在虎爬嶺下。

正路又北行里許爲橋頭﹐爲下店。迆東北行百餘武爲下井。北行半里爲東埔園。又半里爲下樓。又半里爲東埔頂﹐與揚阪接。

由磐石東北沿山行里許爲錢厝谷。沿山行半里爲郭前﹐西向與下井接。

由橋頭北行百餘武爲嶺下﹐再上爲嶺下塘﹐在大北嶺下﹐地屬西園區﹐距縣治二十里。此爲井樓門外之大路。大北嶺左接貢彥嶺﹐右接北嶺。上有嶺頭鄕﹐北行二里爲官溪。折東行二里爲茶山。東連貓頭鄕﹐又東北行里許﹐爲牛角壠。地與鵝鼻嶺後之後坪接。

由官溪行半里爲梅嶺。折東行四里爲硋窯。北行逾嶺三里爲大山。又北行三里爲彌髙。俗呼彌陀。折西北行四五里爲弓竹山。沿嶺西北而下十里爲湯嶺﹐與連江縣交界。

由梅嶺北入三里許爲板橋。北行五里許爲降虎。又四里許爲洪水橋。設有界牌﹐其路直趨湯嶺﹐距縣治六十餘里。

由宦溪折西行二里許爲陳坑園。迆西支路行三里許爲柴裏。逾嶺北行三里爲黃田。此爲桂湖十三墩之大路。過一溪至連白洋。北行三里爲黃土岡。俗讀岡爲去聲﹐山脊也。循嶺西趨直下二十里爲桂湖。分兩路﹐其一西行二里許爲湖墩﹐其一北行二三里爲後壠。北行里許爲羅漢。又分兩路﹐其一路西行里許爲大洋﹐西南下四里許爲壠頭。折西行五里許爲山洋坑。又三里許爲溪灣。此地有寨﹐其一由羅漢上嶺十里爲月洋。北三里爲峨嵋。西與南邊之山宅相連。里許至半嶺﹐西北行十里爲院前﹑爲芙蓉﹐此爲名山之一。折北行二里許爲中樓﹑山宅。凡山宅皆畬民所居。此處與連江交界﹐距縣治七十餘里﹐是爲井樓門外大北嶺之大路。

小北嶺左接大北嶺﹑右接虎爬嶺。西北行三里爲井囝。又里許爲七星坪。又西北行三里爲牛汶﹐此別是一牛汶﹐與東嶺不同。南折行六七里爲紅廟。折西行三里許爲白土。俗呼土字﹐作平聲。其上爲火燒闌﹐其下爲溪尾﹐三鄕如鼎峙之勢﹐均在蓮花峯後。東南下可達虎爬嶺﹐距縣二十餘里﹐是爲井樓門外之支路。

北門外道路兼由井樓門出入。

北門外折東繞城行半里爲龍腰。東行里許折北爲魁鑪頭。北行百餘武爲湖前亭。又上行里許爲文鬥店。其前爲大路﹐上達新店。折東百餘武爲富村。其鄕有三﹐東向者爲前面﹐北向者爲後面﹐西向者爲墻頭。北行里許爲新店﹐亦小北嶺往來之市集也。

由新店東折﹐過馬嘶橋﹐分兩路﹐東行百餘武爲廈坊﹐又東連下張﹐北行百餘武爲後塘﹐北連土頭裏。又北上百餘武爲戰阪。八墩中爲阪墩﹐東爲許厝裏﹑爲橋下柳﹑爲石厝裏。其上爲塞兜﹑爲斗頂﹑爲洪厝裏﹑其西爲西壠邊﹐皆在蓮花峯下﹐距縣治十八九里。

由新店迆西北上百餘武爲官路﹐左爲古城﹐右爲後阪。折西北行四五里爲七橋。沿山行里許爲龍潭裏。其山谷頗長﹐距縣治二十里有奇。

由新店迆西僅半里爲溪墩。又西連山頭墩﹐迆西北行三四里爲貓頭山。其地在升山下﹐距縣治十七八里。

居北門兜者爲橋頭亭﹐迆北行僅半里爲崎上﹐爲畸下。又西折北壇﹐折東北行半里許爲梅柳。其山後爲王墓。迆北行僅半里爲義井。此二鄕均在五鳳山下﹐距縣治六里。

小北嶺左對蓮花峯﹐右接升山。其上爲嶺頭﹐約分三路﹐左右皆支路﹐中爲官路。

其一東行三里爲前洋。又東行二里爲石牌墩。朱文公曾經此地﹐黃勉齊之墓在焉﹐在蓮花峯後。北行里許至溪下﹐折西北行七八里爲左嶺。北行三四里爲大橫。北行逾橋二里許爲過東坑。北行三里爲九峯。此爲名山之一。折西四里許爲南洋。其東爲洋坑﹐東北爲賴婆裏。此處與大北嶺之桂湖交界。又北五里許爲芹石鄕。東向與芙蓉近。距縣治六十餘里。

其一由嶺頭北行三里﹐至聚齊亭。又四里許爲靑石溪﹐過橋登嶺六里爲蔡嶺。由山兜轉入西北行十里爲下樓。是爲羅源﹑大湖必由之路。設有五縣寨汛地。此處又分兩路﹐一由北行二里許﹐至長彎裏登嶺﹐三里爲翠微院。有亭﹐有寺﹐北行五里爲黃坑。地與芹石相鄰。折東過石橋十里許至壽山。爲名山之一﹐產圖章石。距縣治六十餘里。此大路之支也。一由黃坑西北行五六里爲文洋。折東北行五里爲楄�坑。折東二里爲黨洋。山宅。又東五里爲南峯。折東南五里東坪﹐路接磉下﹐爲連江界﹐距縣治約八十里。此大路之支也﹐一由文洋下嶺有石磴一千八百三十五級﹐至飛坑橋﹑旁有飛坑鄕山宅﹐迆西二里爲杉洋。過橋﹑折西二里﹑爲湖裏鄕。北行爲日溪鄕。有渡船﹐北通羅源大路。折東十里至小滄溪﹐與連江交界。由日溪上嶺五里爲古樓。折東五里爲梓山。西北行十里爲西樓。折東五里爲張洋亭。內有客寓。又東行五里至多橋亭。初名倒橋﹐俗嫌不美﹐攺名多橋。又東行五里至分膠山﹐與羅源交界。直入四里爲歧峯﹐則屬羅轄。距縣治約百里有奇。此又大路之分支也。

由文洋之西北上嶺十里爲點洋。與長箕﹐只隔見天嶺。折東五里爲梅坑。山宅。自點洋十里過溪爲路口。折南行三里爲上萬洋。又折而東北行二里爲下萬洋。上嶺六里爲石竹山。與永福石竹山同名。北行里許爲官洋。折西行三里爲阪頭。其西皆屬大湖轄﹐距縣治八十餘里。由下樓折西二里爲中樓。又西五里爲上樓。上嶺半里爲長箕。一名桃枝﹐又名長機。折東二里爲鵝洋。又東五里爲西洋。此又大路之分支。此小北嶺內之支路也。

由上樓西北行十里至長長壠﹐兩川夾溪﹐內無人居。又西北六里爲柯嶺。西爲岡洋﹐屬大湖分縣。過溪六里爲文石。俗呼「石」字作「蜀」音﹐西有左拔屬大湖轄。折西五里爲社坑。迆西三里爲河洋。距縣治七十餘里。

其一由嶺頭折西行十里爲葉洋。分爲內﹑外兩鄕。折西北行七里爲桃田。北行六七里爲半洋。北行四里折東爲貴洋。折西二里過松葊寺﹐又西二里爲沙溪。此水經官源出桐口鄕。又折東北行五里爲上侖。其山脈北與上下樓相接。其地勢南與官源裏相連﹐距縣治五十餘里。此小北嶺內右畔之支路也。

北門外由橋頭亭西北行半里爲白水塘。過北嶽境里許爲臺後。其西爲銅盤。又西鄰竹柄鄕﹐循山迆北半里許﹐是爲丞相坑。迆西里許爲粗蘆店。又名溪頭店。又循山西北﹐入半里許爲內馬鞍。迆西僅半里爲雷峯。距縣治約八九里。

西門外

出西門後可分三路﹐一由西湖邊西出文山裏﹐一由中路直趨洪山橋﹐一由城邊過西澗﹐南行可達南臺﹐玆就其序列之。

由城邊折北百餘武爲西湖頭﹐迆邐荷亭﹐西北行里許爲馬廠亭。折西百餘武爲後縣。過橋入西湖﹐中有褒忠祠﹑開化寺﹐隔湖相望者爲窯角鄕。

由馬廠亭西北行僅半里爲井邊亭。折北半里爲湖尾鄕。迆西里許爲外馬坑。迆北半里爲白龍﹑有厲壇﹑地藏寺﹑寶福寺在焉。西行半里許爲梅亭。迆西里許﹐可達黃店。迆北里許可達文山裏﹐距縣治十里。

出西門外直行﹐迆邐過果子牙﹐至榕西第一亭。又至接官亭﹐相連大園裏。其北沿山而居者爲坑裏﹐爲西院。西行百餘武爲打鐵橋。此處有支路﹐南行者入西禪寺﹐西行者經柳橋﹑福嶼洋﹐會於洪山橋。相連有坊下鄕。北峙者爲將軍山﹐其下爲捷報裏。西行半里許爲鳳凰池﹐西上祭酒嶺。匾曰浴鳳亭。又西經張都墓湖。俗呼狀元湖。直行里許爲洪山橋街。地分兩路﹐赴上游者由船﹑由陸皆北行﹐赴洪塘過江者﹐循橋皆西行﹐距縣治十里。

由洪山橋沿江東岸北行二里許﹐經梁厝壑﹐里許經原厝壑﹐半里許至黃店。分兩路﹐一由沿江北入二里許爲文山裏。又北行二里許﹐過鹽船岸之後﹐折入東北半里許﹐爲外浦裏﹐北連內浦裏。折北行復轉西三里許爲大夫嶺。西北上里許爲程田。又北連鵓鴿壠﹐北行逾嶺里許爲下鳳池﹐北鄰上鳳池。又逾西北嶺半里許爲後壑。折西南下半里爲南宰坪。俗呼拉屎坪。西行二里許爲牛遠亭。循山西出半里爲轉官。又西出爲杜塢。又西行平原爲湖頭。又西南行半里﹐經桐口而出爲下嶼。以上十三鄕皆山徑螺旋﹐忽左忽右。初從鹽船岸江邊西北入﹐後從桐口﹑下嶼西南出鹽船岸﹐不過三里﹐而山行約二十餘里矣。距縣治十八九里。

下嶼鄕約分兩路﹐一沿閩江東岸沙洲上溯﹐隔山內數鄕﹐西北亦可達柑蔗。可達柑蔗。一由桐口沿溪西北上﹐從官源裏可達大湖分縣。玆先列官源裏之路﹐而柑蔗次之。

下嶼鄕北鄰桐口﹑沙溪陳塘溪之水﹐皆由此出江。過垾塍﹐二里至中房﹐北行半里爲雙廟﹐北行里許至溪下亭。北行二里﹐至葛岐畬。西鄰劉洋。里許至牛頭﹑崎亭。西與溪尾鐵嶺﹐隔溪對峙。西北行里許﹐過陳塘橋。里許至龍嶺頭。分兩路﹐一迆東三里爲東面山﹐迆東北二里爲下壠。又里許爲下廷坑。又折東里許爲曲馬。又東北行四里爲小北嶺之沙溪。此數鄕在龍嶺左。接一迆西過溪里許爲師公殿。迆西北里許爲下村。又西有大坪鄕屬焉。此數鄕在龍嶺右。

由龍嶺而上有東西兩溪﹐而兩溪又有支流來會﹐而居人或遠或近﹐均可就溪以計其里數。越東溪支流里許爲上宅。北行平野半里爲浦前。其西相連爲阪尾。又越支流半里爲浦後。北行里許爲藶裏。北過小溪爲白石洋。東北行半里許爲裏店。又里許爲大巖下。又里許爲古。又三里許爲有關防。

由白石洋北越小溪爲下洋。北行三里爲云坑。折東北行里許爲白篛坑。又行二里許爲龍巖。又北行里許爲南浦樓。又四里許爲黃大坑。

由下洋過橋爲山蒲壠。分兩徑﹐東向者三里爲洲滿。北行四里爲羅坪。北行五六里﹐上達鷂山下。西向者北行三里爲瀛洲。又北行六里爲洲洋。又四里爲深壠。亦上達鷂山下﹐此爲東溪水之所自出也。距縣治三十餘里。越西溪而上北行里許爲西境。東峙者爲東境﹐西峙者爲新境。西北行二里許爲增灣。折東北行半里許爲仁山。折東行里許爲安邦。又北行二里許爲黃坑。其地近東溪之下洋。

由增灣過溪爲牛豆﹐折西過澗爲侯官厝。又折回過澗爲深壠。

由牛豆北行里許爲扁坪。下折西行里許﹐經石龜堡古迹﹐過澗里許爲唐田。其西相連爲院裏﹐折西過二里爲石龜。北行二里爲廷坑﹐直上半里爲溪尾。

由廷坑過東澗八里爲溪坪。其上六七里爲烏石鄕。北行五里爲龍骨。又五里爲山兜。由唐田北過小澗爲白大。是爲前朝驛站。又北行十里爲金厝裏。折東行里許爲虎仔。北上三里爲梁山院。其東爲溪源裏﹐下經白大﹐是爲西溪水之所自出也。距縣治三十餘里。

由桐口赴柑蔗﹐中分兩路﹐自北至南十餘里﹐間有一山隔之。山之內從桐口沿江上行﹐經垾堘二里中房。折北行半里爲桐溪。北行二里爲溪頭港。又二里許爲徐厝墩。又里許爲官口。循山行五里爲西山。有內﹑外二鄕。循山北行四里爲洽浦。始自山出里許爲曇石。西北沿江行五里許爲達柑蔗。

由下嶼在桐口下﹐一名厚嶼。沿東岸沙洲北行﹐爲鼓山洲。二里爲檀山。里許爲橫崎。半里許爲港邊。里許爲聯頭。半里許爲唐頭。半里許爲嶺頭。一名鐵嶺。又三里許爲白石頭。再上爲洽浦﹐爲曇石。與行內山者路合﹐卽達柑蔗矣。距縣治四十餘里。

柑蔗之上爲靑崎。與竹崎對峙。沿江上行六七里爲葉洋。又三里許爲小穆港。與西岸之小穆溪相對。又沿東岸行三四里爲白沙。自外入內有四徑﹐由下之第一徑先入者爲可河。東南行二里許爲溪頭巷。又里許爲厚義。折東行里許爲始物﹐又二里爲寶鏡。其後有山隔之﹐不能通他境也。第二徑由大橋過仙山邊﹐折東而下里許爲南山。又南下三里爲裏樓﹐東連源格。東行二里爲東溪。又四里爲秦洋。東北行五里爲鋤頭。又里許爲澎湖。二里爲徳毛﹐相連爲碎米石。東北行里許爲角洋。與大湖之岡洋交界。距縣治約八十里。

第三徑由南山東行里許爲孔洋頭。又二里爲井下。二里許爲溪坪。三里爲漈上﹐又連及靑坑半嶺﹐與大湖之篛洋交界。

第四徑由大橋東行三里爲化云。六里爲下宅。五里爲林柄﹐土人讀。林字作「蘭」音。又五里爲黃溪﹐與大湖之靈峯交界。一名龍峯。距縣治八十里有奇。

由大橋沿東岸上行里許爲雲頭嶺。又五里爲馬坑。又五里經小寨﹑大寨﹐七里爲大穆溪。

大穆溪之外爲溪口。東北行三里爲潘安厝。又三里爲鐵打橋頭。隔溪南望者爲院埕。東北沿溪入三里爲牛場﹑下東連﹑程頭店﹐再入與大湖之靈峯交界。距縣治百一十里。

由大穆溪沿江東岸北上三里爲大穆埕。又三里爲象鼻山。三里爲下洋。五里爲湯院。又五里爲石人浦。其地爲祥溪﹐西望馬埕屬侯官界。又沿江北上經三官塘﹑梅埔﹑乾鵲浦﹑白芒﹐皆閩淸界。出界爲雷坑口﹐爲閩淸﹑侯官交界之地。北行五里爲水磨。又五里爲湖柄。地興漳洋相望。又十餘里經小篛﹑大篛﹑安仁溪﹐均屬大湖分縣。北行五里爲羅漢。又五里爲謝灣。過此則爲牛頭塘﹑大盈瀨﹐均屬水口分縣界矣。謝灣距縣治百六十五里。

過洪山橋而入洪塘﹐分上﹑中﹑下三路。上行者由郭厝裏迆北百餘武爲下店。又百餘武爲上店。逾山可至西邊。沿山北上三里許爲觀音亭。又沿山北行三四里折西爲懷安。沿江西下爲髙沙。三里爲西邊﹐其南連科塢。南行里許爲橫頭街﹐轉入洪塘街。從中行者﹐由郭厝裏西行里許爲洪塘裏。又里許爲狀元街。卽洪塘街。西過瓦埕街﹐西向江中﹐有金山寺﹐又一塔。從下行者﹐自郭厝裏西南行四里許爲陣阪。又分爲東南﹑西南兩路。向東南行二里爲林厝墩。又里許爲莫厝墩。又里許爲柯厝墩。二里爲李厝坡。隔江東與西門外之西河相對。隔橫港南與鳳岡之亭頭相對﹐距縣治陸行十八九里﹐用渡則水陸僅十二三里。其向西南行者﹐自陣阪行里許爲樓下﹐三里爲麥浦。西渡可至桔園洲﹐潘厝衕申厝浦。折而南行里許爲梅花樓。卽洲仔。又折而東北入里許爲瀛洲。折而東行里許爲塘下。又東連東陵洲與李厝坡接﹐其里數同上。

由金山寺渡江里許﹐西至浦口﹐分上下兩路。其上爲北﹐其下爲南。南行沿江而下二里爲後山﹐里許爲董嶼。其西連郭嶼﹐又里許爲葛岐嶼。又二里爲蔗洲。其後爲馬寶。南行里許向東者爲下陳黨。向西者爲東頭關。又三里許爲缸窯。南行三里爲元丰。折東行二里許爲澳崎﹐有江山黨一鄕屬焉。與隔港南嶼區之溪阪相望。左與陸續﹑份洲隔港相望。距縣治三十餘里。

北行沿江而上半里許爲餘剩。西行一里爲金橋。其後爲晉山。沿垾堘北行三里爲後美。北過垾堘二里爲侯官市。距縣治三十里有奇。

由侯官市沿內港東岸南下三里爲都巡。東連赤塘山﹐南連坵廚。五里爲石門街。四里爲過洋。五里爲橋頭街。卽十四門橋。又沿內港東岸南下二里爲崎頭。里許爲袁崎頭。與西岸之尾黨﹑鯉尾相對﹐爲鼎立之勢。又里許爲陳宅。三里許爲洋中厝。又二里許爲靑仔黨﹐與江窯馬寶相接﹐距縣治三十餘里。

由都巡以下平野南行二里許爲上街。三里爲攀埔。二里許爲油綫。四里許爲靑洲。地與袁崎頭相近。距縣治二十餘里。

由侯官市內港西岸南下者五里爲沙堤。俗呼沙岫。三里爲沙墩。三里許爲丰埕。俗呼空埕。四里爲路腰。其後有莊前﹑藍柄二鄕。三里許爲超山。過十四門橋﹐沿溪折西南下五里爲羅漢洋。沿小溪南行五里爲溪埕。又五六里爲尾寮。在旗山下之前麓。距縣治四十餘里。

自十四門橋西入溪源宮﹐路分五支。左之一支在溪源宮旁﹐西北行五里爲下南壩。又五里許爲上南壩。折西行五六里爲陳坑園地﹐與竹崎區之山洋頂接。距縣治六十餘里。

右之二支﹐自溪源宮旁之溪坪裏﹐西南行十餘里爲溫原頂。西北有南樓頂﹐相去四里許。沿小溪西行八九里爲上溪。五十餘里爲山洋頂。與竹崎之山洋頂地名相同。又西行八里許爲上峯。與永福交界。距縣治約八十餘里。

自溪源宮行二里許爲可河。折北五里爲深巷。又里許爲洋中。沿溪盤嶺而上五里爲苦竹。俗呼富竹。又五六里爲金鉤環。折西稍南十里許爲粗蘆坑﹐屬右爲第三支。西行十餘里爲炎山。又八九里爲燕秀。又行十里爲陶洋﹐與永福交界。距縣治九十里。

自金鉤環﹐折西北行五里爲葉阪。西鄰有石壁鄕。屬左爲第四支。西行稍北六里許爲石儂。又二三里爲大水坑。又十里爲坑口。又九里爲大坵田﹐與永福交界。距縣治九十里。自金鉤環西行六里爲地宅。折西稍南三里爲水企。屬中爲第五支。折北而西行四里許爲螺頭。又十里爲淸飯盤。又六里爲橫樓﹐與永福交界。距縣治九十里有奇。

自侯官市沿江北上﹐東望江中有斗米崎。北行里許過山麓爲塍岸。鄕後有十甘園山。山邊爲蒙稿洲﹐半里許過石門峽。里許爲荷洋。三里許爲白龍洲。三里許爲髙荷。里許爲榕岸﹐半里爲汶洲。汶洲有溪自西來﹐沿北岸里許﹐竹橋西三里﹐中埕十五里。山洋頂與溪源宮之陳坑園接﹐距縣治六十餘里。自汶洲北行五里爲竹崎。沿江西岸行三里爲小穆溪。外則爲下溪口﹐內分南北岸。北岸爲支路。西岸爲正路。沿溪北岸西入里許爲蕭厝裏。里許爲潘頭。三里爲圓厝前。又二里爲文山。下距縣治六十里。

沿溪南岸西入三里爲中樓。四里爲東島。其鄕有五穀巖﹐可以登眺﹐五里爲羊角山。鄕中有上段﹐曠土數千畝。又有三四小鄕﹐散處其地。沿小溪行十里爲鑪裏。西入二十里爲峯連。沿溪折轉北岸稍西十里爲南陽。又十餘里爲外洋﹐與永福之白雲鄕交界。距縣治八十餘里。由小穆溪沿江西岸北上五里爲唐舉。里許爲金鐘閣。又里許爲上崎。里許爲程灣。半里爲源口。卽黿溪口﹐其地爲穆源。距縣治九十五里。

自源口入溪﹐分南北兩岸。南爲正路﹐北爲支路。沿溪南岸西入四里爲金沙。二里爲奎石。二里許爲超墘。三里爲格裏。折西南行三里爲北山。里許爲官路。二里爲淡蘆。五里爲大謨。其後有二鄕﹐南行里許爲漢頭。西南行半里爲過山。七里爲院嵐。其後一鄕﹐西南行五里爲圓阪。二里爲橫藶。此處略有平原。二里爲橋頭﹐此穆源之市鎭也。二里爲新厝坵。十餘里爲源溪。以下皆山行﹐七里爲安樟。十餘里爲舉口。六里爲篛洋。五里許爲裏頭壠。一名南源。六里爲侖中。十餘里爲黃義坑﹐與永福之拱橋交界。距縣治一百八十餘里。

沿溪北岸西入四里爲洋後。五里爲格裏。七里爲鴻尾。其支路折西北四里爲南洋。六里爲古洋。五里爲石門山。七里爲古沙裏。其後路可達下崎。距縣治一百二十餘里。

自鴻尾越小溪三爲裏柏溪。以下十一鄕皆地僻人稀﹐樵多農少﹐其里數不可勝舉。若千里洋﹑湖邊﹑榜上﹑南坑﹑石圳﹐瑣碎畸零﹐不成村落。至若俥竹旗﹑長山﹑新田﹑官田﹑下寮坪等鄕﹐悉同此類。與閩淸交界。距縣治一百四十餘里。

自源口沿江西岸北行十里爲下崎。十七里爲觀音亭。與東岸湯院相對。五里爲埕頭。與東岸石人浦相對。五里爲靑坑。與東岸祥溪對。五里爲西園與東岸三官塘對。五里爲馬坪。與三官塘側對。五里爲閩淸口。屬閩淸界。距縣治一百三十餘里。

自閩淸沿江西岸北上十里爲北溪。五里爲水井堡。五里爲樟洋﹐五里爲石鄭。又五里爲石鄭溪口﹐與謝灣對峙。再入爲閩淸縣界。距縣治一百七十里。

自西門往南臺﹐其路多歧﹐直行斜行﹐皆可貫通。須自外及內﹐乃可條舉而不紊。玆先就其濱江一帶言之﹐以次漸及其餘。由西門外西南行半里許爲西澗。下連較場裏﹐南行半里爲小柳。小鳳村在其西﹐此處有支路。又半里爲興化園。半里許爲大凰山。半里爲小凰山。西禪在西鄕之西。南行半里爲西河。半里爲後洋。半里爲上浦。半里爲新道村。前一帶皆沙坡﹐約二三里﹐其鄕爲坡尾﹐迆邐南下里許爲幫洲。洲之相連最後處爲三縣地。在臺江中﹐距西門外十五里﹐距南門外十二里。

由小柳折東行半里爲斗池。東南行里許爲涵頭。此處有支路。南下半里爲荷澤橋亭。荷澤橋鄕在其東。又半里爲院後。里許爲上阪﹐折東行半里爲下阪。南行百餘武爲淨土庵。又南半里爲陳骷髏。下與阪尾接﹐距西門外十里。由涵頭折東行半里爲西洋。向東南斜行十八洋路﹐二里爲埔西﹐其東爲浦東。折南行一里爲長汀﹐下與淨土庵接。距西門外九里。

由涵頭東北行半里爲西營。又半里爲教場阪。東行半里爲洋柄。山仔裏﹑上浦頭在其東。折而南下半里爲河上。直下十八洋路。里許爲浦東。西與浦西接。東南行百餘武爲船廠後。洋中亭在其東﹐自南出者多由此路﹐約長二里許。南連南禪寺。折西半里爲白馬橋﹐與外洲平列。其界可接長汀﹐距西門外九里。

過倉前橋西南行有兩路﹐西連鳳岡﹐南連陽崎﹐南之支路可達吳嶼﹐惟赴陽歧之路﹐須經鳳岡﹐別分一支路爲南行之路﹐乃可達也。玆將約舉鳳岡﹑陽崎﹑吳嶼﹐而次第言之。

過倉前橋折西行﹐經倉前街﹑望北臺里許爲上渡﹐可入鳳岡之下道﹐此一路也。西行半里爲新亭﹐又半里爲洋甲﹐又半里爲白鷺嶺﹐相連山頭道﹐可入鳳岡之下逕﹐又一路也。沿山南折半里許爲楊桃嶺﹐可入鳳岡之鳳冠鄕﹐又一路也。

由下路入者西行二里爲下道﹐折北行里許爲港頭。大坪尾在其西。里許爲亭頭。其半里可入和尙洲﹑沙坡﹐行里許過渡﹐可達臺江之幫洲﹐有曾厝灣在其西南。又北行里許爲廬濱洲。半里外有橫港﹐與洪塘區之塘下﹐東陵洲對望。西折里許爲後曹洲。又里許爲石邊頭。北向有稅館﹐並設官渡。過內港僅半里爲潘厝衕﹐申厝浦兩鄕﹐在洪塘區。麥浦﹑梅花樓新開港道之下陸行。仍須過渡。距西門十五里﹐距南門二十八里。水行用渡﹐東達西河﹐距西門十里有奇。南達幫洲﹐距南門十五六里。

由山頭道入者﹐西北行里許爲下徑。又半里許爲楊宅。向西行一里爲後巷。又一里爲十字亭。浦上鄕居亭之東北。西北行二里爲亭橋。朱宅在其東﹐相去半里。迆西一里爲張宅。西行半里﹐有路可通劉宅﹐相去一里。又行一里爲馮宅。迆西北行半里爲髙宅。厝柄在其東﹐相去百餘武。折北行半里爲庵後。北鄰路頭﹐有路東通院前﹑上元﹑韋陀橋三鄕﹐成鼎立之勢。迆北行半里爲葛嶼上下二鄕。東北與洋中厝接﹐西北與南邊接﹐其相去各半里。又北一里爲葉宅。東與稅館接﹐北與隔港之申厝浦相對。距南門二十七里。

由楊桃嶺入者﹐度橋過赤竹洋﹐迆西北行四里許爲鳳冠。此處有一水﹐縱三里﹐橫二里餘﹐首東而尾西﹐左三鄕﹐右三鄕皆背山爲廬。循山左麓西行里許爲髙螺頭。又一里爲嶺後。自鳳冠循山右麓迆西行﹐折而北入里許爲山東嶺。迆西循山麓而出﹐百餘武爲玉蘭谷。其鄕相銜爲西浦頭。望南行半里爲透浦。南行里許﹐爲灣邊角。折而北上里許爲天前。西望隔江二里爲九仙觀洲。長僅二里。又北接江邊宅﹐又半里許過橋爲周宅。東望隔浦一里爲鏡浦。北行半里與馮宅接。距南門二十五里。在西有三洲﹐浮著江中。其上爲新洲﹐長僅二里。東望隔水﹐葉宅﹐葛嶼相去各一里。其中爲竹欖黨﹑柴排樓﹑馬洲三鄕﹐長僅二里餘﹐東望庵後﹑髙宅﹐相去各半里許﹐其上銜新洲尾。其下爲九仙觀洲﹐長一里有半。上距馬洲三里﹐東與天前﹐隔水相望。距南門各二十餘里。

由山頭道循山南行僅半里爲坊兜。又山行半里爲塘池。虞塘頭在其後﹐相去半里。南行平野﹐歷斗門之西鄕﹐過臺嶼之前﹐約六里而至灣邊角。此處爲過客問津處。或由斗門亭行五里許﹐不入灣邊﹐逾山南行三里許﹐可至陽岐。此爲土人問渡處。距縣治二十餘里有奇。

欲往吳嶼者﹐南登倉前山﹐望西南行﹐經洋頭邊﹐循鼇頭鳳嶺﹐約三里許南至白泉庵。南下半里爲上湖。此處有支路﹐一西一南﹐西行者半里爲湖邊。湖膠在鄕之西北﹐相去僅半里。又半里爲蛟邊﹐循山行半里爲斗門鄕。東﹑西二鄕。北與臺嶼接。距縣治十五里。

南行者由上湖行二里許爲齊安。吳厝頭在鄕之首。過髙蓋山四里許爲潘嶼。東南行四里許爲吳山。又東行三里爲吳嶼。南與閩縣之義嶼交界。距縣治三十里。

由倉前山之正南﹐其山甚長﹐東半屬閩縣﹐西半屬侯官。逾山爲嶺後﹐經洋樓民居﹐曲折行半里爲程浦頭﹐爲張坑﹐爲對湖。前後相連﹐東向者皆閩縣界。由嶺後折西﹐經鼇頭鳳嶺南麓﹐行里許爲陳坑井。鄕在山谷中。循山麓東南一里爲吳厝頂。迆邐過下湖﹐南行平野一里﹐爲小山﹐歷下田半里爲北園。其鄕在髙蓋山之北首。距縣治十五六里。小山﹑北園﹐閩轄。

灣邊角與陽崎兩處﹐遠爲興﹑泉﹑永之通途﹐近爲福淸﹐永福之水道。故行客舟人多集於此。俗稱此處爲五通港。以其上承洪江之水﹐旁受溪源﹑蜆江之水﹐中納永福大樟之水﹐下集瓜山﹑黃溪之水。舟楫縱橫﹐行人乘便﹐處處可通也。玆爲就上遞下﹐爲次第歷數之。

自灣邊角登舟﹐西行里許﹐至陸續份。此洲地也﹐沙土崩積不常﹐多陸續得之。東西與九仙觀側接﹐西北與澳崎接﹐洲地廣三四里。再行半里﹐達柳浪洲。登岸半里許﹐爲浦口﹐西連黃坵。溪阪在其北﹐與隔港之澳岐相望。西南行三里爲南嶼。鄕有山境堂勝迹﹐其後爲後山鄕。逾山半里許﹐爲犬頭鄕。前有一溪﹐沿溪行二里許﹐爲龍骨。過溪爲北嶼。地近後山。後爲五都裏三十六小鄕﹐而以樓前爲大﹐均旗山之山麓﹐與南嶼相去僅五六里。自南嶼沿山﹐西行六七里爲官塘亭﹐折西南行四五里爲官塘﹐隔溪爲溪田。距縣治六十餘里。

自灣邊舟行五道港﹐三里許登陸爲江口。西行四里爲堯沙。與南嶼隔水相望。折西南行里許爲蘇崎。有水過其前﹐自永福來者直行﹐自澤苗來者橫行﹐於此一會﹐而橫跨蘇崎之上爲浯江﹐乃下趨﹐合嶼橋爲蜆江﹐仍匯於五通港。自堯沙西行六七里過渡爲玉仕。下嶼在其北﹐相去三四里嶺兜在其西北﹐相去六七里。再上爲後尾﹐爲千山兜﹐屬永福界。距縣治六十餘里。

自蘇崎過渡一里爲倉下。窩梨﹑下嶼二小鄕在其北﹐相去均四五里。西南一里許爲黃岸。迆西一鄕爲薛嶼。又七八里爲龍湖。俗稱土牛﹐山兜鄕在其旁。又二里爲浦口﹐以外爲永福界。距縣治七十餘里。

自陽崎用渡與灣邊同。之西南﹐舟行六里許爲陳厝。東與隔江之江口﹐西與隔江之仙崎相望﹐均近五通港。迆邐蟬聯者先芹洲﹐一名洲頭。次方村﹐前後八九里。由方村過渡爲鏡江。二里許過小渡爲訪亭。南行半里爲渡灣。四里爲保丰。又南行五里爲永福之觀獵界。距縣治八十里。

自陽崎之南﹐舟行五里爲仙崎。登陸南行半里爲馬騰。折東南行半里爲大文山。俗呼芒山。循山麓南行半里爲淇源。南達盛漢﹐折東南循山麓行半里爲湖劉。登山盤行﹐十里可達方山﹐但險僻耳。循山麓折西﹐行里許爲塔兜。折西南行里許爲黃溪。山在白額虎山下。

由盛漢西行﹐僅半里許爲下半洋。里許爲小文山。上半洋在其南半里。西南行過橋半里爲澤苗。俗呼白苗﹐陳厝鄕在其內。又里許爲幫道。半里許爲東厝街。此爲鄰近二十餘鄕之市集。過橋西連仙阪俗呼蘇阪。半里許爲潘厝邊。折南行三里許爲瓜山。而以背後之峻嶺爲界。距縣治七十里。

由潘厝邊迆西里許爲直廳。西南與洋亭接。循山麓西南入五六里﹐有一山隔之。其內有溪東﹑溪西﹑庵頭﹑旗富灣﹑墨斗山﹑曲尺山等鄕﹐土人統稱爲古城。志稱古靈。三十六墩。地遠且僻﹐內有數鄕﹐其音格磔鉤輈﹐與鄰近言語不通。談者莫詳其地﹐故人少至焉。距縣治八十餘里。

物產瑣記﹝天然品﹞

天然品

動物五部

毛屬

大宗

黃牛

水牛水行可數十里。

馬

黑羊其皮能療杖瘡﹐其肝能愈目疾。

豬

犬

鼠

田鼠產田間﹐農人多張機取之﹐剝其皮炙食。

猴

兔其毫可制筆﹐值廉而通於用。

常產

山羊生深山﹐纖毛短角﹐肉瘦無脂。

羱山羊之一種﹐其革可制靴﹐其血衝酒服﹐可愈產後傷風。

綿羊北種南來﹐現福淸各處多有。

野豬腹大腳長﹐牙利如鐮﹐常居山穴中。

獅犬頭尾絕似獅。

獵犬性比眾犬較靈﹐亦較猛﹐舌尖多黑。

豺犬形似犬﹐稍髙大﹐其爪最利﹐能抵牛腹。見虎則緣樹而上避之。虎伺於下﹐因溲溺其腹部﹐虎癢不可止﹐則恕而自爪其肉﹐多有爛死者。

狼褐色﹐形略似豺。北門外赤橋﹑新店等處均有。

虎

金錢豹色黑﹐滿身作黃點。

狐

九節貍尾九節﹑黑白相間。其性最靈﹐愚民相傳﹐能作禍祟。

果子貍狀類貓﹐果熟﹐多夜出竊食。

玉面貍喙尖﹑面部毛皆白。

鹿

麂

麞

玃類猴而色倉⑴。

猢鼠尾大色灰﹑食果實。

鼠狼色黃黑類貂﹐而尾大﹐其毫亦可制筆。

竹產竹叢中﹐能食竹﹐亦名育虫。人或竹刺入肉不可出﹐此物﹐其毒立消。

刺蝟似鼠多刺﹐不可向邇。

特產

駁馬獨角﹐牙長二寸﹐蒼黝色﹐隱斑文﹐形類狗熊。

豪豬毛黑有刺﹐尖利如簪﹐能射人。夜則走山園中﹐以其毛刺捲薯芋而去。又有土豬一種﹐豕形熊足﹐爪甲長寸餘﹐在山穴不鳴﹐縛至人家輙吼。又有涓豬一種﹐性好食蜂。

山犬色赤黑﹐喜食果實。又有一種羊犬﹐其狀類羊。

貉色赤而斑﹐其狀似貍。獵者偵其睡而捕之。

香貍過處艸木皆香﹐故得名。

熊似豕﹐爪心有白脂﹐味甚美。福州諸山素少﹐此物惟萬曆間﹐嘗見於屏山。

毫鼠肥而多脂﹐可食。

羽屬

大宗

雞有一種鳴能應潮者謂之水漲雞﹐亦曰伺潮雞。

鵝

雉

白鷴狀類山雞﹐色白而有文采。

鴨分四種﹑一全番﹐一半番﹐一菜鴨﹐一野鴨。全番最大﹐錦毛紅鼻﹐以全番雄者與菜鴨雌者交﹐生卵煨之﹐其雛卽成半番。野鴨性最喜水﹐亦名水鴨﹐能終日浮行水面。福州下江飼此者頗多。聞每年獲利亦頗厚云。

鸕鶿鄕人多畜之﹐以繩系頸﹐使之捕魚。

雁

鴛鴦

鵁鶄水鳥﹐似鶩。

鷂似鷹﹐蒼黑色。其羽可用夾箭幹。有一種鼻根黃如蠟者﹐名曰蠟鼻。

鳶鷹屬﹐似鴟。

信鳥似鵲而小﹐能作百禽聲﹐又名進鳥。

鵲

鴉

烏似鴉﹐色純黑。知反哺﹐又名孝鳥。

鳩有斑鳩﹐鵓鳩二種﹐又靑色者日靑鳩。

燕有越燕﹑胡燕二種。胸紫身小者爲越燕﹐胸斑黑身大者爲胡燕。

雀色黃者爲黃雀。

花鷝性靈巧﹐卜者系之籠中﹐攜至人家﹐飼以米﹐使啄卦以占休咎。

鷦鷯俗呼魯鷝。

鴿善認主人之居﹐攜以外出﹐有故﹐可使之傳書還家。

鷓鴣形似家雞﹐炙其肉食之﹐味絕美。酒樓菜館﹐多以此爲珍品。

鶬

鷖水鳥﹐俗呼水葫蘆。

畫眉白眉﹑褐質善鳴。其聲靑圓悅耳。

蠟嘴喙黃。

翡翠卽鷸﹐善捕魚﹐俗呼魚狗。

鷺鷥卽白鷺﹐項有長翰如絲﹐見魚則餌而取之。

啄木喙利如錐﹐善啄木食虫。

鸜鵒剪其舌﹐則能言。

鶉身有斑點﹐雄者尢善斗。

常產

竹雞白蟻聞聲盡化爲水﹐或有停柩不葬﹐柩被蟻蝕者﹐多取此物置權屋下﹐以治之。

絨雞多白色﹐性近暖。病虛者食之﹐能壯陽气。

鷗鸛似鶴﹐鳴以翼。

鷹曲喙﹐善搏鳥﹐其色灰。

鶖禿頭。

天鵝大於雁﹐又名野鵝。

練雀又名長尾三娘。

白頭翁大於雀﹐頭白點。

信天翁恆集石上﹐伺魚過則取之。

郭公身赤﹐頭尾黑。

鶗鳩俗呼孤雞﹐鳴則艸衰。

布谷鳲鳩也﹐鳴當耕時﹐故名。

百舌能作百囀音。

鶪俗呼伯勞。

鵜鶘大如蒼鵝﹐好食魚﹐俗名淘沙。

杜鵑一名謝豹。

鴞卽鵂鷯﹐小者曰孤猿。

��產溪中﹐尾五色﹐小於鴨。

特產

吐綬卽錦雞﹐有美毛﹐自愛其采﹐終日照水﹐多溺死者。

雞一名文鷺﹐金頂朱味﹐春來夏去﹐舞飛聲如雷。

杉雞恆居杉木頭﹐有黃毛﹐長如垂縷。

鵠身白﹐微紅似鶴。

隼一名鸇﹐鷙鳥也。

山鵲卽山鷓﹐形似鵲。

鴇似雁﹐一名獨豹。

金暉色如黃金﹐能作數般聲﹐又名黃楠鳥。

獨足鳥或呼山魈鳥。

藍袍鳥靑藍色﹐來當布谷時。鳴聲嘉嘉﹐然此鳥多則年丰﹐故又名嘉多鳥。

紅娘丹喙赤身﹐頗似鸚鵡。

雷舞色蒼赤﹐聞雷則舞。

山呼蒼色﹐身大如鳲﹐聲淸如鶯。

雪姑兒毛雜黑白﹐卽鶺鴒。

綵囊似雞而小﹐頂有五色囊﹐故名。

呼潮潮至則鳴。

鷁色蒼﹐似鷺而大﹐俗呼盧鷁。

吉弔略似百舌。

鱗屬

大宗

鯉一種鱗赤者﹐或言有毒不可食。

鰣多骨﹐春夏之交﹐上下江各處皆有﹐味極肥美。

靑鯪厚鱗﹐不甚大﹐俗呼靑鱗仔。

魚舌多肉少骨﹐味頗濃厚。

鰱有紅白二種﹐有江鰱﹑溪鰱﹑池鰱之別﹐又一種名黃鰱﹐較短小﹐而肥腴亦不及。

艸魚有烏鰡艸黃鰡艸之別。福州城外各鄕多穿池畜﹐鰱﹑艸二種出產頗旺。

金魚畜之盆中﹐以供遊覽﹐故又名盆魚。

鰻分池鰻﹑溪鰻﹑湖鰻﹑﹑浦鰻四種﹐通稱淡水。又有一種名蘆鰻﹐爲下江尙幹各鄕之特別產。膏脂極厚﹐和酒燉服﹐能壯筋骨﹐補元气。

鱔

鱱白質黑章﹐大者不過五六寸。

玉魚色白如銀﹐故又名銀魚﹐洪塘江多產此物。

田瑟俗呼彈瑟﹐產田塍間﹐無鱗有刺。

常產

鱸肉白色似鰡﹐而有黑子。

鱖口巨鱗細﹐或稱水脈。有一種名貍腳﹐最美。

鯿身似板﹐味極美。

白刀其形如刀﹐江河皆有。

鮎卽鱨﹐俗稱池魚﹐能登竹。

鯽似鯉﹐一名鮒﹐色灰。

江鰶味美多刺﹐產洪塘江。

�似鰻鱺而細﹐分靑﹑黃二色。

白魚產江中﹐板身多鯁﹐大者六七盡。

特產

梅魚產洪塘江。

鰈沙形扁﹐性溫﹐又名鞋底魚。

國公魚味美﹐又名方頭魚﹐以頭方故也。

魚戔骨柔無鱗﹐唐李柔呼爲銀羹。

琵琶身似琵琶﹐無鱗。

大姑魚似鯉無鯁﹐生湖塘間。

黃穡尾淡黃色﹐身小而薄。

田魚耨形似鰍而大。

棘鬣似鯽而大﹐其鬣如棘。

黑頰似棘鬣﹐而形稍黑。

黃彡色黃﹐赤細鱗。

過臘鯽頭﹐身似鱖﹐又鰱夏來春去﹐故名。

鬥魚身有花﹐又善斗。又名錢片魚。

白鰾卽金錢鰾﹐其形圓薄似錢﹐故名。

松魚气味如松。

竹魚狀如竹筒。

雪魚似鯉﹐白唇。

石斑虎旺文﹐長數寸。

介屬

大宗

鱟靑黑色﹐眼在嘴上﹐口在腹下。尾尖銳﹐能刺人。其殼如半瓠﹐可以爲瓢。

蟚蜞似蟹而小﹐閩人多以鹽糟和而醢之﹐曰蟚蜞醬。

土鼈似蚌而色黑﹐俗呼土批﹐燉食之﹐極補陰分。

蜆卽蟟﹑臨江插竹霸﹐購種貯其中以養之。生涯極蕃﹐謂之蜆埕。

白鰕產江浦中。

池螺似穌螺而大﹐色黑產池中。又一種產田中﹐謂之田螺。

泥螺軟彀有膏。

常產

黿本境有黿溪﹐舊產黿。

龜有陸產﹑水產二種。

鱉

蟹洲港浦皆有之﹐俗呼毛蟹。西湖所產較大﹐團臍膏厚﹐味極美。每屆菊花時﹐閩人多載酒遊湖﹐購食之。

蓑螺形似蓑故名。

對蝦土人臘之﹐兩兩對插﹐便於寄遠﹐故名。

特產

醋鰕去殼淹之﹐味極佳﹐產洪塘江。

虫屬

大宗

蛙背深綠色﹐卽蝦蟆。

黽卽水雞﹐土人以此爲殊味。

蟋蟀女﹑昭蟟﹑促織﹑寒螿通名蟋蟀。以名之應時而分也。

蜂有一種能釀蜜者爲蜜蜂。人家或作木椆﹐髙懸以貯之﹐其中自推大者爲王。螢﹑俗呼囊尾星。

蝶

蚱蜢生稻間﹐不害稻﹐卽阜螽﹐俗呼蚱蜢。

蚊

蠅

蟻

蚯蚓俗呼地龍。

蝸一種無彀者爲蛞蝓。

蚤嚙人跳虫。

虱又有一種﹐曰壁虱﹐俗呼木虱﹐卽臭虫。

蚋

常產

蛇有蝮蛇﹑靑竹蛇﹑花蛇﹑烏蛇﹑蚺蛇諸種﹐蝮蛇最毒。蚺蛇膽則可以和藥。

蠶

蜻蜓俗呼貓蝴。

蝙蝠類鼠有翼﹐晝伏夜飛﹐俗呼枇杷豆莢。

蜥蜴

蜈蚣

蛛

蛣蜣卽蜣螂。

螳螂

蚊能吮牛馬血。

螻蛄頭部胸部﹐受箭鏃者擣螻蛄汁﹐滴傷處﹐箭頭自出。

飛蛾一名慕光。

蠍虎卽守宮。

蚑卽蛭﹐又名水蜞﹐水气所結。

蟢子卽牡帶虫喜﹐七足者有毒。八足者能醫小兒傷風。

水螋似促織﹐隱墻壁中﹐溺水﹐人飲﹐令生瘡。

金剛鉆卽沒子﹐細如微塵﹐刺人比蛟蚋爲尢甚。

家獵卽蟑螂。

伊蝛或呼委黍﹐濕虫。

特產

石鱗似蛙﹐味美﹐俗呼各凍。

龍虱飛水田中﹐極似竈虫。

夜燕其飛蹻捷如風。龍眼熟時﹐緣枝接樹﹐瞬息皆爲漁獵。

石背狀如荔核﹐生荔支葉下。

七步緊似壁虎﹐性最毒﹐能咬人立斃。

杜塍似晰蜴。

龍親家卽蛇醫。

蔗蛄卽蔗虫。

龍眼雞紅首﹐五色翅﹐生龍眼枚中。

金龜卽金輝﹐喫桃﹑李﹑楊梅。

劉蜞洲田稻根上生。五色多足﹐可食﹐味頗佳。

簸箕虫生墻壁下﹐形如鼈。大徑寸﹐以刀劃之﹐頃刻復合。

校注

⑴原文作「則恕而自爪其肉」﹐「恕」字誤﹐應爲「怒」。

植物六部

谷屬

大宗

稻三種曰秫﹐卽糯米。曰粳﹐卽禾亢米。曰占﹐卽來自占城者。又分赤﹐白二種﹐早晚兩熟。

麥有大麥﹐有小麥﹐又有豆一種﹐似麥﹐而殼稍異者爲米麥。

菽卽豆總名。分黃﹑白﹑綠﹑黑﹑赤諸色。又有藿豆﹑褐豆﹑豌豆﹑豇豆﹑水豆﹑菜豆﹑扁豆﹑金豆﹑禦豆﹑葛豆﹑刀豆﹑蠶豆﹑五色豆﹑皂莢豆﹑虎爪豆﹑蛾眉豆各種。另有一種土豆﹐可搾油者則謂之落花生。

番薯本來自外番﹐故名。有紅﹑白二種﹐熟食可以充饑。紅者甘如蜜﹐尢適口。土人或以之搗粉﹐或以之釀酒﹐或刨絲曝漧﹐長不及寸﹐號薯米。

常產

粱

稷卽穄米﹐似黍而粒大者曰膏梁﹐浙曰蘆穄。

黍有馬尾黍﹑釣勾黍﹑番黍三種﹐番黍則呼玉米。

粟粱之細者﹐卽北人所稱小米也。

胡麻有黑﹑白二種﹐以其可壓油﹐故又呼油麻。

特屬

晏稜畬民所種﹐俗呼畬稻。

蔬屬

大宗

菘類蕪菁﹐卽白菜。

芥有靑﹑紫﹑白三種。

油菜子可壓油。

蕹菜能解百毒。

芥藍色深碧﹐又一種洋芥藍﹐味尢勝。

菠薐有竹菠薐﹑石菠薐二種。

蔥

韭

蒜又一種曰獨腳蒜。

芋形長而大﹐小者如卵﹐生於魁之旁。俗呼芋蛋﹐食之尢美。

芹有赤芹﹑荻芹兩種﹐生池澤中﹐亦名水芹。

莧有白莧﹑赤莧﹑花莧﹑人莧又一種馬齒莧﹐性最涼﹐血解毒。

番莧本外國種﹑早午食行血﹐晚食則破血。

艾菜

菌亦名蕈﹑俗呼爲菇。有香蕈﹑木耳﹑胭脂菇二種。香蕈味極美。

瓜有菜瓜﹑冬瓜﹑西瓜﹑木瓜﹑絲瓜﹑甜瓜﹑南瓜各種。

芋瓠色淺綠﹐長而曲﹐味淸甘。

匏短頭大腹﹐味苦。

筍

葁

常產

蓼蕎卽薤﹐用糖醋浸成﹐味頗適口。

雪裏葓淹食﹐味佳。

薯蕷又名山藥。

落蘇卽茄﹐有紫﹑黃﹑白﹑淸水各種。

蔊菜梗柔﹐葉細﹐味辛辣。

壺俗稱葫蘆。

胡荽卽香荽。

倭菜春﹑冬二種。

薺可作菹及羹﹐味甘。

薇卽野豌豆。

蕨

蒟子可作醬。

特產

莙達莖灰﹐淋汁浣衣﹐白玉色。

艸屬藥附

靑蒿

蕢江生者皆淡蕢﹐可以綑屨織席﹐兼可爲纜。

菅似茅﹑可爲索。

燈心莖圓細直長﹐兼可織席。

蘆

通艸制艸花多用之。

龍舌艸色靑﹐有脂﹐婦女用以澤發。

巖條亦名巖蔞﹐其香可避暑邪。

葛可織薺布。

菸卽煙﹐可避瘴气。

萍俗呼爲。

萱卽宜男艸。

茅

葦

荻龍須艸卽石龍﹐芻可以爲席。

薏苡

菅菁

藤

香附卽莎根。

土紅花能治勞瘴。

薄荷

黃柏卽黃蘗。

澤瀉

福參

括蔞

黃岑

常產

鵝郎卽兔艸﹐長不滿二尺﹐管空多液。嗜鴉片者煎服之﹐其癮立斷。

蕓艸卽避煙艸。

瓦松

鈴兒艸

小靑搗其葉﹐能治癅瘡。

蕕卽臭艸﹐可避瘴气。

茨

薯榔染皂艸。

茭形似蒲帶。

蓼有一種生水澤者爲水蓼﹐味辛﹐可代粬作酒。

零陵香卽蕙﹐又名薰艸。

芙蓉色淺碧﹐气芳﹐卉屬。

木蓮卽薜荔。

蒟蔞治頭痛。

石益采子焙漧﹐搗爲丸治虫毒。

益母艸葉如艾﹐花淡紅﹐一名蓷。

羅勒艸卽蘭艸。

菠色深綠﹐淸明取其汁作粿。

馬藍似苦益菜﹐能治婦人敗血。又一種葉小者曰槐藍﹐圓如蓼者曰蓼藍。

金燈花卽天蒜。

仙人糧卽黃精﹐根如葁﹐黃色﹐焙漧服之﹐補中益气。

石韋一名石皮﹐煎湯浴之﹐能去產風。又一種生古瓦上者曰瓦韋。

骨碎補俗呼猴葁﹐能堅骨固身。

牛膝治血塊。

醉魚艸又名鬧魚花﹐取魚用之。

何首烏雄赤雌白﹐根大如拳。

石蠶艸出山石上﹐根類蠶。

商陸一名章柳﹐能療水腫。

鹽麩子以豆子﹐酸鹹止渴。

桔梗

柴胡

半夏皮黃﹑肉白﹐產丁戊山。

沙參

杜仲

括蔞一名天瓜。

百合搗粉﹐服之補土。

石斛生石上者佳。

木鼈子俗呼馬錢。

天生術

藿香本海國種﹐形如都梁。

菴閭似蓬艾﹐能避蛇。

地黃

天門冬一名宜冬。

細辛根細﹐味辛。

茴香卽蘹香子。

茱萸深柴色。

決明子似菉豆。

連翹

天南星

蓖麻子仁白有油﹐似火麻。

鼓子花卽牽牛子。

覆盆花莖葉皆有刺。

紫蘇能行气和血。

葛根

木瓜花似海棠。

茵陳又有一種大葉者名山茵陳。

蒼耳又名蘋負來﹐卽捲耳。

土三七卽金不換﹐種本出廣西﹐能止血生肌。

特產

使君子略似梔子﹐產將軍山。

獨帚卽馬帚﹐可爲帚彗。

仙人掌形似人掌。

雞腸以中虛似雞腸﹐故名。

虎杖似紅艸而大﹐可染赤。

赤孫施卽菉施。葉如浮萍﹐治婦人血結。

廣角產婦燉酒服﹐不傷風。

羊蹄葉長色紫﹐赤禿菜也。

龍牙艸神於治痢。《本艸》云﹐卽馬鞭艸。誤。

馬鞭艸穗似馬鞭。

還魂艸治狗咬刀傷。

白地栗卽剪刀艸﹐一名慈菇﹐能治癰腫。

蒴藋一名接骨方﹐主續筋骨。

紫金牛葉如茶﹑味幸﹐治時疾﹐膈气﹐風痰。

苦參味苦﹐止瀉。

香蔴煎湯浴﹐去風。

天靑地白痘入眼者﹐搗敷之可去。

山石橊卽金罌。

虎耳艸生水石旁﹐治聤﹑聾﹑痔瘡。

白麯可釀酒。

乳艸能通乳。

七步緊艸治蜥蜴毒。

書帶艸

犁頭艸

醉西施

燈籠艸治疔瘡。

獨腳仙治血塊。

篛下珠治小兒疳疾。

雞母刺治火傷。

鯉魚橄欖剖之﹐中有鯉魚形﹐產烏石山。

天芥菜治疥瘡。

越王余算治水腫浮气﹐結聚﹐宿滯不消﹐腹中虛嗚。

石蘿卜產後聖藥。

瓊田艸治風疾。

紫貝解一切蛇毒。

雞項艸一名千鍼艸﹐采根焙漧﹐碾爲散﹐治下血。

旱蓮艸卽腸艸﹐治下血。

鼠粬雜米粉作糗﹐味最甜美。

佛甲略似馬齒莧。

候潮艸潮至則開﹐退則合。

鳳尾艸以形似名。

長生無根而生。

吉祥四時一色﹐家有喜慶﹐先自開花。

麒麟尾如玉簪﹐可敷瘡。

半邊蓮夏開花﹐花偏一邊﹐無圓者。

知風艸以節可占風﹐故名。

鉤吻卽野葛﹐俗呼梭葛﹐誤服中毒者﹐以生羊血﹑鴨血﹑綠豆漿﹑饔菜葉灌之均可解﹐或雞抱不成卵﹐調香油灌之﹐亦可。

花屬

大宗

桂月開者爲月桂﹐四時開而色深紅者爲丹桂。

木樨八九月盛開﹐閩中最多﹐淸香撲鼻。

梅有紅梅﹑白梅﹑臘梅。素心者爲上品。

玉蘭色碧白﹐气味香馥。

山茶有紅茶﹑番茶二種﹐番茶種出日本。

玫瑰有白素二色﹐俗呼蕾苤。

海棠列有一種垂絲海棠﹐色淡紅﹐多葉。

梔子花花六出﹐色香殊絕。

蓮分紅﹑白兩種﹐又有風車蓮﹑午時蓮﹐皆碧色。

蘭以素心爲第一品。有一種弔蘭﹐裹而懸之﹐不土而榮。

朱橦一名佛桑﹐卽扶桑。

樹蘭分碎米﹑眞珠﹑雞爪三種﹐統名樹蘭﹐亦呼木蘭。

薔薇有紅﹑紫色﹑黃色﹑金色之別。

罌粟花有五色﹐卽士鴉片。

末麗卽茉莉。

夜來香藤本。

秋海棠花似海棠﹐艸本。

雞冠

夜合一名合歡。

水仙

百子蓮

金鳳一名鳳仙。

菊品最多﹐獨有一種深黃色﹐花如滴滴金者﹐夏間開。

丁香花小不甚香﹐有黃﹑白二種。

常產

桃花有綘桃﹑碧桃二種。

芍藥

辛夷卽木筆。

瑞香狀如繡球﹐深紅色。

山礬一名七里香。

紫薇俗呼不耐癢花﹐又名百日紅。

含笑

夾竹桃葉如竹﹐花如桃﹐俗呼俱那異。

木芙蓉又有一種名醉芙蓉﹐朝開色白﹐午後漸紅。

指甲花花白而細似米粒﹐一名散沫花。

野悉密卽素馨。

雪球

淩霄花黃﹑有毒。

酴醿又一種莖葉相似﹐而花差小者曰木香。

迎春俗呼金腰帶。

半丈紅卽海棠。

漢宮燈春開﹐花秋結盞。

雁來紅又名老少年﹐卽秋紅。

葵有向日葵﹐秋葵之別﹐又一種小花者名錦葵﹐俗呼胡月燕脂。

玉簪又名白鶴。

鳳尾又一種名七里香﹐置書帙中﹐可辟蠹。

虞美人一名滿園春﹐罌粟別種。

美人焦

剪金紅花圓無香。

剪春羅又一種八九月開者﹐名剪秋紗。

紫燕色紫﹐花似燕子﹐另一種白者爲白燕。

金錢色深紅﹐圓如錢。

繡球

杜鵑花有紅﹑紫﹑黃﹑白各色。

金銀花服之能解毒。

特產

麝茶卽闍提﹐俗呼斜。本南海種﹐由商舶傳入閩中。

金沙玖瑰類⑵﹐香不及。

密�花紅﹐榦葉。

雪瓣

貝多羅

奇楠花

鬧羊花一名曼陀羅。

碧雪

錦竹一名石竹﹐花如纈錦。

紅豆蔻俗名孽花。

鳶尾俗呼紫羅傘﹐花紫碧色﹐根可入藥。

鶴蘭

度年紅花自冬涉春不變﹐故名。

滿堂紅香聞百步﹐開卽爲瑞。

聚八仙類瓊花。

水麗春

曇花蕉

玉籠松似醉楊妃。

鶴頂紅類百合。

滿天星又作雪柳﹑可作盆中之玩。

喜相逢一花兩色﹐紅白相間。

滴滴星

十樣錦

玉屑色白﹐狀如碎玉。

鷹爪色淡黃﹐末銳似鷹爪。

果屬

大宗

荔枝

龍眼一名益智﹐又名荔枝奴。

橄欖一名靑果。

枹卽柚﹐今懷安鳳岡最多。

桔

石橊有靑﹑白﹑黃三色。

棗閩中多白者。

黃檀子卽黃彈﹑俗呼黃皮果﹐又名王彈子。

拱斗卽金斗﹐色紅﹑味甘酸。

梨本境過山洲所產最佳。

梅子

楊梅

桃

盧桔卽枇杷。

柿有花柿﹑卵柿﹑烏柿﹑米柿之別﹐爛熟者爲柿。凍焙熟者爲柿餅。食之最爲潤肺。

猴柿卽椑﹐不可食。

栗山楂取其汁亦可搾油。

榲桲似橙子而大﹐味酸甘。

蔗土人多搗取其汁以制糖。

鳧茨一名荸薺﹐其味淸甘。

藕

菱兩角﹐又有一種四角﹐或三角者曰芰。

番石橊種本出番地。

茶有紅﹑白各品﹐種類不一。

常產

柑有一種芬芳異常﹐垂指如人手。亦有似拳者﹐曰佛手柑。

香櫞

餘甘其味先苦後甘﹐又名敢諫子。

金桔小於諸﹐結實如彈子﹐色黃如金﹐故名。

橙有佛頭橙﹑香棉橙﹑靑橙﹑雛橙﹑欒橙諸種。

來禽一名花紅﹐卽密林檎。

核桃種本出羌胡﹐故又名胡桃。

楊桃一名羊桃﹐味似橄欖﹐酸澀﹐嚼久微甘。亦有用蜜漬者﹐曰蜜浸楊桃。

杏有金杏﹑銀杏﹑木杏三種。

椎似栗而小﹐生山谷間。

榛小者爲茅榛。

蓮子

酸棗味酸﹐土人以之制糕。名曰酸棗糕﹐亦名千重糕。

頻婆似林檎而大。

葡萄其根號木通﹐可入藥者。黃白而細﹐實如馬乳。

雞頭卽芡實。

特產

柰類林檎。

肥皂果

菩提果味香甘而脆﹐以種出西域﹐故名。

多南子色紫﹐味甘﹐似梅子。

無花果一名木饅頭。

个摩子肉如蓮﹐可煮食。

多羅蜜亦名波羅蜜。

孩兒果狀類櫻桃。

木屬

大宗

松另有一種水松。

榕此樹福州獨多﹐故郡城名榕城。

杉

豫章卽樟﹐气辛烈﹐近多設廠﹐熬腦以備軍火之用。

桑柘種與桑異﹐亦可飼蠶。

烏桕葉可染色﹐子可搾油。

槐

樗

禦柳

栟櫚卽稜櫚﹐皮可索綯﹐幹可作扛。葉條可作拂蠅。燉其肉服﹐可瀉心火。

楡有一種﹐葉對出者爲枌。

漆

山梨有紅﹑白﹑紫心之別﹐以紫心者爲貴﹐制器用廣。

桄榔紫黑色有文理者可制器。

楝

竹種類甚多。

金荊質堅有文彩﹐可制器用。又有紫荊﹑白荊二種。

梧桐又有一種﹐子可搾油者﹐曰油桐。

常產

桕有一種﹐葉側生者爲側桕。

檜桕葉﹐松身。

女貞似冬靑﹐俗呼長生樹。

冬靑其葉四時常靑。

椿其葉香﹐可入蔬。

檉或呼西河柳﹐葉細枝柔﹐有黃﹑白二色﹐黃者又名黃杉。

樺皮可作燭﹐亦可貼弓。

楓鋸之﹐可爲墊板。

楮其皮可搗爲紙﹐亦可織爲布。

檀其葉類槐。

枸枳能解酒毒。

木槵其子可爲念珠﹐亦名無患子。

朴卽厚朴。

柳

黃楊木理細膩﹐質極堅緻。

特產

楠另有石楠一種﹐生石上。葉彷佛枇杷﹐有刺。

梓閩人多伐之爲炭。

沙棠木似梧桐﹐中空。又一種花梨﹐質堅可制器用。

杜松似杉而小。

羅漢松

茶樹有兩種﹐一種葉可制茗﹐一種子可搾油。

水棉類杉﹐多植濱水處。

白牙可爲器玩。

雞籌可植盆中﹐或呼瓜子松。

鹿目質堅韌致﹐如鹿目﹐故名。

金靑木直出而堅﹐重可制爲杖。

櫧有石櫧﹑苦櫧﹑甜櫧三種。

椒卽胡椒。

欏可制器﹐極耐久。

鳳尾蕉卽鐵樹﹐葉如鳳尾﹐花黃色﹐治脾疾。

牳筍葉似批杷﹐可煎爲南艸。

靑剛葉似石楠﹐質堅可作鞍鞽。

木黨子似茱萸﹐而香味極辛。

南柷搗葉漬米﹐飯熟成泔靑色﹐相傳食之可延年。

白布沙取其葉﹐燉糖霜服可治咯血。

檺焚爲硬炭。

柯質堅韌﹐可爲船及斧柄。

木余質堅﹐可供鎸刻。

加條其葉可摩犀角象牙。

橡殼可染皂。

礦物四部

金屬

大宗

鐵按《三山誌》﹐鐵品有三﹐初煉去礦﹐用鑄錫器物爲生鐵﹐再三銷拍﹐作鍱爲鑐鐵。亦云﹐熟鐵生柔﹐相雜用作刀劍﹐鋒刃爲鋼鐵。

常產

金

錫

銅

五金各礦苗均未開采。

特產

銀鉛礦前十餘年﹐有丁君集股開西北郊銀鉛礦﹐折閱。

石屬

大宗

白石

常產

燧石以鐵片小徑寸﹐敲之以取火。

石膏

石英

石鐘乳

特產

壽山石瑉屬﹐品類甚多﹐以田石爲第一。有黃﹑白﹑紅﹑黑各色﹐隆寒不泐。其雕爲圖章者﹐猶多下品之石。

靑石

礪石。

土屬

大宗

白煉土亦作白墡﹐烏石山多有之。今被人開挖﹐有塌陷至數丈者。

常產

天生硝

天生磺

天生

硃砂

煤多未開采

特產

碗土又名碗藥。

釉用飾磁器﹐較有光彩。

水屬

大宗

筧泉水由竹筩中通。

水力磑磨碓米磨粉﹐以水運動﹐洵天然機。

常產

甘泉烏石山浴鴉壑最佳﹐大僅如孟﹐𨿽久旱不竭。

特產

溫泉帶磺質計六處﹐一在八都及九都﹐曰天湯泉﹐一大廿四都小篛﹐曰聖湯﹐一在六都湯嶺﹐舊名湯泉﹐一在井關外湯邊﹐過浦曰三座﹐又曰雙槽﹐一亦在井關外石壁﹐爲村婦之浴池。

校注

⑴原文作「色倉」﹐「倉」字誤﹐應爲「蒼」。

⑵原文作「玖瑰」﹐「玖」字誤﹐應爲「玫」。

物產瑣記下﹝制造品﹞

制造品

動物

在境自制類

大宗

牛皮箱

牛骨梳

牛骨簪

水膠叩牛皮膠。

雞毛帚

牛筋弦

狼毫筆

兔毫筆

羊毫筆

虎皮褥

牛皮靴

牛皮鞋

鞋底皮

蜂蜜

特產

明骨燈

明骨盒

馬蹄燈

豪豬簪

土綢

骨丹

常產

羽箭

羽扇

豬鬃鍼

魚膠

牛乳膏

蜂鼠

入境加制類

大宗

貂紫毫

燈紗

川蠟燭

羅底紗

鱟殼瓢

殼灰以蠣殼及蟶﹑蜆﹑蛤﹑螺殼入火鑪制之。

特產

蠡殼窗﹑螺鈿五色﹐其光射人﹐多用以鑲嵌椅棹及牀背。

鸚鵡螺杯

芙蓉布

織絨布

仿制花毯

常產

絲布

絲綫

象牙器

駝骨器

珠翠首飾

出境加制類

大宗

雞鴨毛

牛羊皮骨

常產

土繭

植物

在境自制類

大宗

竹器

木器

桄榔器

樟腦

靛

油分生油﹑茶油﹑菜油﹑豆油﹑麻油﹑桐油﹑芝麻油各種。

糖有赤糖﹑白糖﹑板糖﹑冰糖之別。

楠艸

紫艸造燭用。

粬分紅白二種﹐造酒用。

紅花餅

竹紙

油紙傘

薯粉

篦梳

米粉條俗呼粉幹。

艸席

篛笠

梭蓑

梭墊

艸花

油木匝叩茶粕餅。

竹篾

木皮

花香茶

香料

特產

炒煙俗呼朋兄煙﹐莆人王朋兄所造。

兒茶

艸菇

油墨陳幼騰專造。

蕉布閩轄蕉嶺出蕉﹐土人制以爲布。

樹根骨董

核雕玩器

竹兜

筤筅曬衣架也﹐舊作兵器用。

紙簫品在好竹上。

常產

蔓菁

乾筍

菸絲

竹簟

夏布

蒲扇

船筏

松脂膠

麻薴絲

紅酒

燒刀

豆腐有幹﹐有腐。

蕨粉

墨

罐頭果品

入境加制類

大宗

豆餅

藤器

漆髹

洋麵粉

各種扇

特產

骨董古玩

脫胎漆器

常產

棉紗

葛

薯茛

過篩蘭州煙

出境加制類

大宗

木料

竹片

通艸

篛

特產

水松子

櫻桃皮可飾弓矢﹐多運出口。

常產

白棗

烏梅

鼻煙料

礦物

在境自制類

大宗

料器

石器

磚瓦

鍋鑪

砧

礪

燧

錯

特產

料絲燈

圖書石粉

常產

硝故墻藏土熬成﹐或取糞土煆之。

磁器

銀硃水銀制﹐其渣爲丹底。

石灰

白鹽。

入境加制類

大宗

洋鐵器

鉛制茶箱裝茶出洋用。

銀器

錫器

西漆

錫箔上品錫錠由外入口﹐匠手錘成楮葉﹐曰錫靑﹐裱紙上成錫箔﹐多運出口。

特產

銅燭臺

常產

金葉

銅鑼

出境加制類

大宗

生鐵

特產

田石

假山石

常產

各色晶胚

商務雜述

居今日﹐非商戰劇烈之世哉﹖白人洞明計學﹐多財善賈﹐吾亞東之市利﹐幾盡爲其所壠斷。國安得不弱﹖民安得不貧﹖頃歲以來﹐睡獅漸醒﹐百度更始﹐朝野上下﹐咸知商務之於富彊﹐有絕大之關系﹐而銳意振興。於是團商會以通商情﹐集公司以厚商力﹐開工藝局以練習制造﹐設陳列所以比較拙工﹐而於京師﹐則立農工商部﹐以爲之總機關﹐而商務因稍有起色矣。侯官爲福州首縣﹐疆土廣袤﹐其出產物頗稱繁殖﹐語云「家有敝帚﹐享之千金。」以之應本境日用飲食之需﹐當無不足也。然洋貨轉輸﹐源源不絕。五都之市技巧雜陳﹐𨿽有巧歷﹐莫能名數。苟不亟籌抵制﹐則洋貨皆不翼而飛﹐而土貨浸無人過問。有輸入而無輸出﹐不幾北行入囊中哉﹗夫欲籌抵制﹐必須實力振興﹐振興柰何﹐仍不外夥立公司﹐廣開工藝局﹐規設陳列所﹐而商會則實行其聯絡商情﹐調查商業﹐勸導攺良之政策。而官於商務一途力加提倡保護﹐掖而升之於商戰之大舞臺﹐道盡於此矣﹐豈有他哉﹖

商會已詳閩縣誌。

公司亦已詳閩縣誌。

本境自售貨同閩縣。

輸出輸入貨亦均同閩縣。

以上諸見《閩縣鄕土志》﹐故本志無庸復列。

