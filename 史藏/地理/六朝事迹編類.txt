六朝事迹編類

﹝宋﹞張惇頥撰

欽定四庫全書

史部十一

六朝事迹編類

地理類八

雜記之屬

提要

臣等謹案六朝事迹編類二卷宋張惇頤撰惇頤字養正婺源人紹興八年進士與朱松友善由南劍州教授歷官至舒衡二州致仕所著有韓柳文音辧編年諸書尙傳於世是編前有紹興庚辰自序結銜稱左奉議郎充江南東路安撫司幹辦公事乃登第後之二十二年也其書蓋補金陵圖經而作首總敍次形勢次城闕次樓臺次江河次山岡次宅舍次讖記次靈異次神仙次寺院次廟宇次墳陵次碑刻凡十四門徵引頗爲詳博而碑刻一門尢有資於考據惟書以六朝爲名而古迹之中自南唐以逮北宋如丁謂王安石所建亦具載之殊失斷限至總敍門內六朝保守一篇歷數自吳以來南朝不可北伐北伐必敗卽幸勝亦不能守蓋亦南渡之初力主和議者其識見未免卑懦然考諸事勢其說亦不爲無因固與江東十鑑之虛誇形勝者較爲切實矣

乾隆四十四年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●六朝事迹編類序

建康禹貢揚州之域鬥牛分野在周爲吳在春秋末爲越【魯哀公二十二年越王句踐滅吳】自越之後一百四十年爲楚【周顯王三十六年楚滅越】自楚之後一百一十年爲秦【楚負芻五年爲秦所滅乃周赧王時也】初楚威王因山立號置金陵邑【或云以此有王气因埋金以鎭之或云地接金壇之陵故謂之金陵今石頭城是也】及秦兼諸侯分天下爲三十六郡以金陵屬鄣郡【故鄣屬今吳興郡也】時望气者云五百年後金陵有天子气始皇東巡乃鑿鍾阜斷金陵長隴以通流攺其邑爲秣陵縣【秦秣陵縣在今府城東南六十里秣陵橋東北】漢武帝元封初廢鄣郡置丹陽而秣陵縣不攺初漢置揚州治無定所輿地誌云先理歷陽後理壽春其後又徙曲阿漢建安十六年孫權自京口徙治秣陵明年城石頭攺秣陵爲建鄴晉太康初廢建鄴復爲秣陵湣帝諱業卽攺爲建康元帝卽位以建康太守爲丹陽尹宋齊而下咸都於此焉隋平陳廢丹陽郡乃於石城置蔣州並秣陵建康同夏三縣入江寧縣唐武徳二年爲揚州東南道行臺置尙書省輔公佑據江東七年平又攺爲蔣州八年罷行臺稱揚州大都督府領上元金陵句容丹陽溧水等縣九年移揚州治江都攺金陵爲白下縣屬潤州貞觀七年復爲揚州乾元元年攺爲升州上元二年廢光啟三年復仍以上元句容溧水溧陽四縣隸之置節度使天佑四年楊行密據其地爲金陵府號曰齊國封李昪爲齊王以建康爲西都以廣陵爲東都昪僣位國號唐皇朝開寶八年復爲升州天禧二年攺江寜府建炎三年攺建康府此金陵郡之升降廢置之不常也余因覽圗經實錄疑所載六朝事迹尙有脫誤乃取吳志晉書及宋齊而下史傳與夫當時之碑記參訂而考之分門編類綴爲篇目凡十有四卷𨿽猥陋無益於治道然展捲則三百餘年興衰之迹若身履乎其間非徒得之於傳聞而巳同志之士盍補其所未備者而傳之紹興歳次庚辰八月左奉議郎充江南東路安撫司幹辦公事新安張惇頥序

●欽定四庫全書

六朝事迹編類卷上

﹝宋﹞張惇頥撰

○總敍門第一

六朝興廢

吳

大帝【卽位在魏太和七年壬寅歳】

權字仲謀姓孫氏吳郡富春人堅之次子兄爲吳侯將死以事授之破曹操於赤壁襲關羽於荊州黃武元年四月卽位在位三十一年年七十一塟蔣陵

年號

黃武【七】黃龍【三】嘉禾【六】赤烏【十三】太元【二】

會稽王【卽位在魏嘉平四年壬申歳】

權少子諱亮字子明母潘氏權薨卽位至太平三年謀誅大將軍孫綝不克綝黜亮爲會稽王永安三年孫休鴆殺之在位七年

神鳳【二】五鳳【二】太平【三】

景帝【卽位在魏甘露四年戊寅歲】

權第六子諱休字子烈母王氏亮廢孫綝迎休卽帝位綝典禁兵謀逆休因臘受賀縛而殺之永安七年七月休薨在位七年

年號

永安【七】

歸命侯【卽位在魏咸熈二年甲申歳】

權廢太子和之子諱皓字符宗母何氏休薨丞相楊興大將軍張布說太后朱氏迎皓卽帝位皓旣得志驕淫麤暴誅興布殺景後天紀四年晉遣王浚舟師至建鄴之石頭皓降之舉家西遷晉太康元年詔賜歸命侯越五年死在位十七年年四十三

年號

元興【一】甘露寶鼎【三】建衡【三】鳳凰【二】天冊【一】天璽【一】天紀【五】

右吳四主共六十二年

吳初都鄂後遷建業傳世四東據江南盡海置交【理龍編今安南府】廣【理畨禺今廣州】荊【理南郡今江陵】郢【理江夏今鄂州】四州有州四十二以建平【歸州】西陵【陜州陸遜陸抗鎭守】樂郡【江陵松滋縣東】南郡【江陵】巴丘【嶽州魯肅孫皓鎭守】夏口【鄂州】武昌【鄂州縣】皖城【舒州】濡須塢【和州】牛渚圻【宣州】爲重鎭後得沔口邾城【黃州】廣陵自孫權破曹操於赤壁之後時劉璋牧益州周瑜請於權曰乞與奮威俱進取蜀而並張魯還與將軍據襄陽以■﹝戚﹞操北方可圖也

東晉【繼西晉】

元帝

諱睿字景文姓司馬氏西晉宣帝懿之曾孫瑯琊恭王覲之子母恭王妃夏侯氏妃通小吏牛氏生元帝故元石圗有牛在馬后初嗣父位永嘉初用王導計鎭建鄴西都不守承制攺元稱王湣帝崩凶問至遂卽位【元年丁丑】金徳都建康帝性簡儉初拜貴人有司請市雀釵帝以煩廢不許所幸鄭夫人衣無文彩永昌元年崩在位六年年四十七塟建平陵廟號中宗

年號

建武【一】太興【四】永昌【一】

明帝

元帝長子諱紹字道畿母荀氏元帝貴人永昌元年閏十一月卽帝位【元年癸未】太寜二年王惇舉兵內向帝乘巴滇【多年切】駿馬微行觀惇營壘惇夢日環其城驚曰此必鮮卑奴來帝狀類外氏須黃故云秋七月惇水陸五萬至於南岸帝擊破之惇憤惋而死三年閏八月帝崩在位三年年二十七塟武平陵

年號

太寜【三】

成帝

明帝長子諱衍字世根母庾氏明帝崩帝卽位年五歳中書令庾亮輔政【元年丙戌】咸和三年蘇峻作亂遷帝於石頭陶侃攻殺峻賊黨立峻弟逸爲帥滕含敗逸奉禦於溫嶠舟巳而造新宮遷之咸康八年六月崩在位十七年年二十二塟興平陵

年號

咸和【九】咸康【八】

康帝

成帝母弟諱嶽字世同咸康八年六月卽位【元年癸卯】建元三年九月崩在位三年年二十三塟崇平陵

年號

建元【三】

穆帝

康帝子諱耼字彭祖母褚氏康帝崩帝卽位年二歳禇後臨朝【元年乙巳】升平五年崩在位十七年年十九塟永平陵

年號

永和【十二】升平【五】

哀帝

成帝長子諱丕字千齡所生母周氏穆帝崩帝卽位【元年壬戌】雅好黃老辟榖餌藥遂中毒不識萬機興寜三年崩在位四年年二十五塟安平陵

年號

隆和【一】興寜【二】

廢帝

哀帝母弟諱奕字延齡哀帝崩無嗣皇太后迎帝卽位【元年丙寅】桓溫欲立威權憚帝守道誣以牀第廢爲東海王又爲海西公安於屈辱太元十一年崩在位六年年四十五塟安平陵

年號

太和【六】

簡文帝

元帝少子諱昱字道萬所生母鄭氏廢帝廢皇太后詔綂皇極咸安元年十一月卽位【元年卒未】二年崩年五十三塟髙平陵

年號

咸安【二】

孝武帝

簡文帝第三子諱曜字昌明所生母李氏咸安二年卽位【元年癸酉】帝溺於酒色長星見心甚惡之於華林舉酒曰長星勸汝一杯酒自古何嘗有萬歳天子邪初簡文帝見讖云晉祚盡昌明及李太后有身夢神人謂曰汝生男宜字昌明及產東方始明因以爲名簡文後悟乃流涕時帝戲所寵張貴人以年幾三十當廢貴人潛怒向夕帝醉遂曓崩在位二十四年年三十五

年號

寜康【三】太元【二十一】

安帝

孝武帝長子諱徳宗字徳宗所生母陳氏武帝淑媛太元二十一年卽位【元年丁酉】元興三年靈寶逼帝西上後復逼東下督護馮遷斬靈寶帝反正於江陵義熈十四年十二月崩在位二十二年年三十七塟休平陵初讖云昌明之後有二帝劉裕將爲禪代密使王韶之縊帝而立恭帝以應二帝云

年號

隆安【五】元興【三】義熈【十四】

恭帝

安帝母弟諱徳文安帝崩劉裕矯詔立帝【元年巳未】元熈二年六月禪位於裕裕以帝爲零陵王居秣陵二年裕使人踰垣弒帝在位二年年三十六謚恭帝塟衝平陵

年號

元熈【二】

右江左十一帝都建康共一百六年

劉聰旣殺湣帝元帝卽位遷都建康號曰東晉傳世凡十有一爰自永嘉南渡境宇殊狹禹貢九州島之地僅有其二元帝初命祖逖鎭雍丘【今東京】逖死北境漸蹙於是荊豫【自淮北蔡潁濟等州以北】靑兗四州【登萊密海淄齊州是】及徐州之半【徐沂等州】陷劉曜石勒以合淝【今廬州】淮陰【今楚州】壽陽【石季龍死後復之今壽州】泗口【在今泗州】角城【在泗】爲重鎭成帝時酇守將退屯襄陽【今榖城縣】穆帝時平蜀漢【擒李勢】復梁益之地又遣軍西伐入關至灞上【討苻健】再北伐一至洛陽【討慕容雋破其將姚襄於伊水】一至枋頭【衛州】所得郡縣軍旋又失去洎苻堅東平慕容暐西南陷蜀漢西克姑臧【涼州】則漢水長淮以北悉爲堅有及堅敗再復梁益靑徐兗荊河內之地其後靑兗陷於慕容徳荊河司陷於姚興以彭城爲北境藩扞後梁益又陷於譙縱【義熈初陷】每因劉石苻姚衰亂之際則進兵屯戍在於漢中襄陽彭城然大抵上明【今江陵松滋縣】江陵夏口武昌合淝壽陽淮陰常爲晉氏鎭守義熈以後又復靑兗司荊河梁益之地而政移於劉氏之宋矣

南朝宋【繼東晉】

宋武帝

髙祖武帝劉裕字徳輿小字寄奴彭城人楚元王交二十一世孫父翹郡功曹母穆氏元熈二年十二月晉恭帝禪位帝表讓至永初元年夏六月丁夘卽位攺元【元年庚申】都建康傳世凡八帝以儉徳先天下碎虎魄枕施直腳牀卻入筒布用葛燈籠三年五月已亥崩於西殿在位三年年六十七塟蔣山初寜陵廟號髙祖

年號

永初【三】

少帝

武帝長子諱義符小字車兵母張夫人永初三年夏五月癸亥以皇太子卽帝位【元年癸亥】景平二年夏五月巳酉皇太后令曓其過惡廢爲營陽王六月癸丑徐羨之等弒帝於金昌亭在位二年年十九

年號

景平【二】

文帝

武帝第三子諱義隆小字車兒母胡媫妤少帝廢徐羨之等迎立元嘉元年秋八月丁酉卽帝位【元年甲子】三十年二月甲子爲元凶太子劭所弒在位三十年年四十七塟長寜陵廟號太祖

年號

元嘉【三十】

孝武

文帝第三子諱駿字休龍母路淑媛殺元凶劭自立【元年甲午】元嘉三十年四月辛酉卽皇帝位於新亭帝少機穎讀書七行俱下才藻甚美大明八年夏五月庚申崩在位十一年年三十五塟秣陵巖山景寜陵廟號世祖

年號

孝建【三】大明【八】

前廢帝

孝武帝長子諱子業小字法師大明八年閏五月庚午以皇太子卽帝位【元年甲辰】帝自以昔在東宮時不爲孝武所禮及卽位將掘景寜陵太史言於帝不利乃縱糞於陵肆罵孝武爲齇【壯加切】奴又發殷貴妃墓十一月帝左右壽寂之等謀廢帝懷刀入宮弒之乃崩於華光殿在位一年年十七塟丹陽秣陵

年號

景和【一○正月乙未攺永光】

明帝

文帝第十一子諱彧字休炳母沈媫妤泰始元年冬十二月丙寅卽帝位【元年乙巳】泰豫元年夏四月巳亥崩於景福殿在位八年年三十四五月戊寅葬臨沂縣幕府山髙寜陵廟號太宗

年號

泰始【七】泰豫【一】

後廢帝

明帝長子名昱字徳融母陳氏李道兒妾人呼李氏子明帝崩以皇太子卽帝位【元年癸丑】孝武二十八子明帝殺其十六餘皆帝殺之元徽五年七月七夕楊玉夫等入氈幄內弒帝於仁壽殿年十五塟秣陵

年號

元徽【五】

順帝

明帝第三子諱凖字仲謨蕭道成奉太后令迎立升明元年七月壬辰卽帝位【元年丁巳】攺元徽五年爲升明元年三年四月壬辰禪位於齊齊封爲汝陰王建元元年五月巳未殺之塟於遂寜陵

年號

升明【三】

右劉宋八帝共六十年

宋武帝北平廣固【慕容超廣固今靑州】西定梁益【譙縱】又克長安【姚泓】盡得河南之地長安尋爲赫連勃勃所陷至廢帝景和中武牢西復陷後魏今大較以孝武大明爲正凡二十有二州揚理建業【今建康】南徐理京口【今潤州丹徒縣】徐理彭城【今徐州】南兗理廣陵【今揚州】兗理瑕【今兗州縣】南豫理歷陽【今和州】豫理汝南【今蔡州汝陽縣】江理潯陽【今江州】靑理臨淄【初理歷城復理廣固後又移理臨淄今靑州縣】冀理歷城【今濟州縣】司理義陽【今信陽】荊理南郡【今江陵府】郢理江夏【今鄂州】湘理臨湘【今潭州】雍理襄陽【今襄州】梁理南鄭【今興元府縣】秦亦理南鄭益理成都【今府】寜理建寜【今姚州】廣理南海【今廣州】交理龍編【今安南府】越理臨漳【今廉州】郡凡二百三十八縣千一百七十九文帝元嘉中遣將北伐水軍入河克魏碻磝滑臺【今滑州】武牢【今河南】洛陽【今西京】四城其後又失又分軍北伐西軍克洪農開方二城以東攻滑臺不克而平碻磝守之尋皆敗退於是後魏太武總師經彭城臨江屯於瓜步【揚州】退攻盱眙【今楚州】不拔而還明帝時後魏又南侵淮北冀徐兗四州又荊河州西境悉陷沒則長淮爲北境僑徐兗於淮南【淮陰立兗州淮陰今楚州鍾離立徐州鍾離今濠州】立靑冀二州寄理贛楡【今海州東海縣】其後十餘年而滅亡然初彊盛也南鄭襄陽垂匏【今在蔡州形若瓠垂故名】彭城歷城東陽【今靑州益陽縣】皆爲宋氏藩扞

南齊【繼宋】

髙帝

蕭氏諱道成字紹伯蘭陵人漢蕭何二十四世孫建元元年夏四月甲午受宋禪卽帝位於南郊【元年巳未】都建康傳世凡七帝性簡儉後宮器物欄檻以銅爲飾皆攺用鐵內殿施黃紗帳宮人著紫皮履華蓋除金華瓜用鐵回釘每曰使我臨天下十年當使黃金與土同價四年三月壬戌崩於臨光殿在位四年年五十六塟於武進泰安陵廟號太祖

年號

建元【四】

武帝

髙帝長子諱賾字宣逺建元四年三月壬戌以皇太子卽帝位【元年癸亥】明年正月辛亥攺元永明帝性剛毅有斷政揔大體以富國爲先不喜遊宴雕綺之事言常恨之未能頓遣永明十一年七月戊寅崩於延昌殿在位十一年年五十四塟景安陵廟號世祖

年號

永明【十一】

廢帝郁林

王武帝孫文惠太子長子諱昭業字符尙小字法身永明十一年戊寅武帝崩以皇太孫卽帝位【元年甲戌】帝淫亂賞賜左右動至百數十萬每見錢曰我昔思汝一个不得今日得用汝未西昌侯鸞屢諌不聽帝欲誅鸞鸞使蕭諶等領兵入宮弒之在位一年年二十二

年號

隆昌【一】

廢帝海陵王

文惠太子第二子諱昭文字季尙郁林王廢延興元年秋七月丁酉卽皇帝位時宣城王鸞輔政帝起居皆諮而後行十月辛亥皇太后使宣城王入纂帝綂令廢帝爲海陵王建武元年冬十月鸞遣禦師殞之

年號

延興

明皇帝

始安貞王子諱鸞字景棲海陵王廢太后以帝纂綂建武元年十月癸亥卽帝位【元年乙亥】永泰元年七月巳酉帝崩於正福殿在位五年年四十七

年號

建武【四】永泰【一】

廢帝東昏侯

明帝第二子諱寶卷字智藏永泰元年七月巳酉以皇太子卽帝位【元年巳卯】帝惑於潘妃爲神仙等殿極奢麗又鑿金爲蓮花以帖地令潘妃行其上曰此步步生蓮花也永元三年秋七月蕭衍至南豫州帝閉宮門自守十二月王珍國張稷率兵入殿弒帝斬首送蕭衍在位三年年十九

年號

永元【三】

和帝

明帝第八子諱寶融字智昭中興元年三月乙已卽皇帝位【元年辛已】二年遜位於梁梁奉帝爲巴陵王宮於姑孰四月戊辰殂追尊爲和帝在位二年年十五塟恭安陵

年號

中興【二】

右齊七帝共二十四年

南齊淮北之地所有絕少靑州理胊山【今海州縣】冀理渦口【今泗州臨淮縣】荊河理壽春【今壽州】北兗理淮陰【今楚州】北徐理鍾離【今濠州】又置巴東理巴州【今夔州】其餘州郡悉因前代州凡二十有三郡三百九十五縣千四百七十四其後頗爲後魏所侵至東昏永光初河北諸郡相繼敗沒【今鄧州地】又遣軍北伐敗於圈馬屯盆城【今鄧州界】又失壽春後三年齊亡始全盛也南鄭【今興元府】樊城【今襄州臨漢縣】襄陽【今襄州】義陽【今信陽】壽春【今壽州】淮陰【今楚州】角城【今泗州臨淮縣東南】漣口【今泗州連水縣北】朐山【今海州縣】悉爲重鎭

梁【繼齊】

武皇帝

蕭氏諱衍字叔逹蘭陵人父爲丹陽尹母張氏中興二年三月壬午齊禪位於梁天監元年夏四月丙寅帝以梁王卽帝位【元年壬午】都建康傳世凡四帝生而有異光狀貌殊特有文在手曰武帝初爲兒時能踏空而行及長博學有文武才幹性溺於釋教郊廟牲牷皆代以面宗廟薦羞始用菽粟幸同泰寺鑄十萬斤銅像幸阿育王寺設無礙法喜會設四部無遮會講金字三慧經三度捨身羣臣以錢億萬贖帝請臨宸極三請乃許太淸三年五月丙辰侯景舉兵攻陷宮城帝憂懼寢痰崩於淨居殿在位四十八年年八十六塟於修陵廟號髙祖

年號

天監【十八】普通【七】大通【二】中大通【六】大同【十一】中大同【一】太淸【三】

簡文帝

武帝第三子諱綱字世贊母穆貴妃太淸三年五月辛巳以皇太子卽帝位【元年庚午】大寶元年十月乙未侯景逼帝幸西川使彭雋等進觴與帝極飲帝醉寢雋以土囊壓之帝崩在位二年年四十九塟莊陵廟號太宗

年號

大寶【二】

元帝

武帝第七子諱繹字世誠母阮采女承聖元年三月王僧辯等平侯景傳首江陵十一月丙午卽帝位江陵【元年壬申】先是魏使宇文仁恕來聘帝接遇有闕魏相安定公憾之三年十一月魏軍至柵下大攻帝出枇杷門親臨督戰兵敗見執十二月魏軍殺之帝在位三年年四十七明年四月梁王方智承制追尊爲元帝廟號世祖塟頴寜陵

年號

承聖【三】

敬帝

元帝第九子諱方智字恵相母夏貴妃承聖三年七月辛丑王僧辯納貞陽侯蕭明自采石渡江入建鄴丙午卽僞位司空陳霸先殺王僧辯黜蕭明而奉帝紹泰元年九月丙午卽帝位【元年乙亥】太平二年十月遜位於陳陳奉帝爲江陰王薨在位三年年十六追謚敬皇帝

年號

紹泰【一】太平【二】

右梁四主共五十六

年梁氏州郡多沿舊制天監中有州二十有三郡三百五十縣千二十有二其後更有析置大同中州一百七郡縣亦稱此初武帝受禪數年卽失漢州及淮西之地【梁州刺史夏侯道降後魏魏將元英○義陽今申州】其後諸將頻年與魏軍交戰於淮南淮北互有勝負𨿽得瓠城俄而又失又克壽春中大通初大舉北伐淮北城鎭相次克平直至洛陽暫爲梁有其後諸將又復漢中【自天監二年失漢川凡經四十三年克復】至侯景【東魏將】以河南地降逆亂相尋有名無實及景平後江北之地悉陷髙齊漢川蜀沒於西魏【太淸初侯景以十三州來降旋爲東魏將慕容紹宗所敗二年景又圍建康陷之承聖初齊將辛術南伐盡得淮南江北之地得傳國璽反於齊三年西魏將逹奚武陷漢川尉遲迥陷蜀川其漢川經九年而復】大抵雍州【今襄州地】下溠【側駕反音搓】戊【今隨州棗陽縣】夏口【今鄂州】白茍堆【今蔡州眞陽縣】硤石城【今潁州地】合淝鍾離淮陰朐山爲重鎭

陳【繼梁】

武皇帝

陳氏諱霸先字興國吳興人都建康傳世凡五帝所出甚微初仕鄕爲裏司又爲油庫吏後仕梁爲陳王太平二年十月辛未梁敬帝禪位永定元年冬十月乙亥卽帝位於南郊柴燎告天【元年丁丑】帝雄武多英略性甚仁愛初平侯景及立敬帝子女玉帛皆班將士三年六月丙午崩於璇璣殿在位三年年五十七塟萬安陵廟號髙祖

年號

永定【三】

文皇帝

武帝兄始興昭烈王之長子諱蒨字子華永定三年六月丙午卽皇帝位【元年庚辰】帝少沈敏有識量美容儀畱意經史武帝甚愛之常稱吾家英秀初起自布衣知百姓疾苦每雞人伺漏傳籖於殿中者令投籖於階石上鎗然有聲云吾𨿽得眠亦令驚覺天康元年夏四月癸酉崩於有覺殿在位七年年若干塟永寜陵廟號世祖

年號

天嘉【六】天康【一】

廢帝

文帝長子諱伯宗字奉業母沈氏天康元年夏四月癸酉以皇太子卽帝位【元年丁亥】帝性仁弱刑政皆歸冢宰故光大二年冬十月甲寅宣太后令廢爲臨海王太建二年四月乙卯薨在位二年年十九

年號

光大【二】

宣帝

始興昭烈王第二子諱頊字紹世小字師利太后旣黜廢帝以帝入纘皇綂【元年巳丑】太建元年春正月甲午卽帝位十二年九月癸未夜天東南有聲如風水相激十四年正月甲寅崩於宣福殿在位十四年年五十三塟顯寜陵謚孝宣廟號髙宗

年號

太建【十四】

後主

宣帝長子諱叔寶字符秀小字黃奴母栁氏太建十四年正月丁已以皇太子卽帝位【元年癸卯】帝荒於酒色不卹政事常使張麗華孔貴妃等八人夾坐江總孔範等十人預宴號爲狎客是年秋自建鄴至荊州江水色赤如血天外有如風水相激之聲帝設會捨身大赦天下禎明三年正月隋將賀若弼韓擒虎進軍宮城帝逃於井中以繩引之而出至京師見宥隋仁壽四年十一月壬子終於洛陽在位七年年五十二贈大將軍封長城縣公謚煬塟河南洛陽之芒山

年號

至徳【四】禎明【三】

右陳五主共三十三年

陳氏土宇彌蹙於梁西不得梁漢北失淮淝以長江爲境【文帝初湘州之地爲周軍所陷後克平之今鼎溫潭衡等州之地是也】有州四十有二【地轉狹而州益多】郡百有九縣四百三十有八宣帝太建中頻年北伐諸將累捷盡復淮南之地【吳明徹斬髙齊將於壽春】更經略淮北大破齊軍於呂梁及旋師屬髙齊亡又總軍北伐至呂梁周軍來拒又大破之【自太建五年北伐七年破齊軍九年又破周將梁士彥悉得於梁淮北城鎭下邳朐山】旋爲周軍所敗悉虜其眾【十年周將王執來伐吳明徹退師全軍沒於淸口】自是江北之地盡入於周復以長江爲界【十二年周將以淮西地來降又遣將克新野尋失之】及隋軍來伐遣將守狼尾灘【今峽州宜都縣界是】公安【今江陵府縣是】荊門安蜀地【今峽州夷陵縣界是】巴陵【今嶽州】巳下並風靡退散【信州道大總管楊素自峽中舟師東下東之守將相繼而破信州卽今云安郡歸州是也】隋軍自采石【隋將韓擒虎襲陷之】京口【賀若弼襲陷之】渡江而平之

六朝建都

南朝建都之地不過建康京口豫章江陵武昌數處其彊弱利害前世論之詳矣吳孫策以會稽爲根本大帝嗣立稍遷京口其後又嘗住公安又嘗都武昌蓋往來其間因時制宜不得不爾及江南巳定遂還建鄴保有荊揚而魏蜀抗衡其宏規逺略晉宋而下不能易也故孫皓捨建鄴而之武昌吳因以衰梁元帝捨建鄴而守江陵梁遂以亡李嗣主捨建鄴而還洪府南唐遂不能以立王導斷然折會稽豫章之論而以建鄴爲根本自晉而下三百年之基業導之力也故孫皓議遷都武昌陸凱上疏曰武昌土地危險非王都安國養民之處船泊則沈漂陵居則峻危童謡云寜飲建鄴水不食武昌魚寜還建鄴死不止武昌居夫民謡本於天心乃以安居而比死足明天意而知民所苦也蘇峻亂宗廟宮室並爲煨燼溫嶠議遷豫章三吳之豪請都會稽二論紛紜未有所適王導曰古之金陵聖皇所居孫仲謀劉玄徳皆言王者之宅古之帝王不以丰儉移都茍冠衛文大帛之冠何往不可若不績其麻樂土爲墟矣由是嶠等之議不行齊蕭頴冑議遷夏口栁忱以巴峽未實不宜輕捨根本搖動人心帝不從俄而巴東之兵至峽口遷都之議遂息梁元帝臨荊峽二十年情所安戀不欲歸建鄴故府臣僚皆楚人並欲都江陵周洪正諌曰士大夫言聖王所都本無定處若黔首未見入建鄴便謂猶列國諸王今日副百姓心不可不歸建鄴南唐嗣主用唐鎬計遷豫章而王都官舍軍壘十不容其一二自公卿下至軍士莫不思歸自此論之六朝以來都邑之議莫不以建康爲根本也

六朝宮殿

吳孫權遷都建鄴徙武昌宮室材瓦繕治太初宮吳實錄有曰臺城蓋宮省之所寓也有曰東府蓋宰相之所居也有曰西州蓋諸王之所宅也有曰倉城蓋儲蓄之所在也宮室記云皆不出都城之內輿地誌云都城二十里一十九步本吳宮址蓋謂是也晉瑯琊王渡江鎭建鄴因吳舊都修而居之卽太初宮爲府捨及卽帝位稱爲建鄴宮更明帝不攺至成帝繕苑城作新宮窮極伎巧侈靡殆甚宋齊而下因之稱爲建康宮以此考之六代宮室門墻𨿽時有攺築然皆因吳舊址晉新宮在吳太初宮之東吳昭明宮【孫皓所起】在晉建康宮城西南惟元帝建鄴宮乃仍吳太初宮之舊今【缺】行宮之東北乃其地也

太初宮

建康實錄吳孫權黃武中徙武昌材瓦而增起卽長沙王孫策故府在晉建康宮城西南卽臺城之西南也

建康宮

建康實錄晉成帝咸和七年新宮成名曰建康宮亦名顯陽宮注云卽今之所謂臺城也輿地誌云在法寶寺之南今在府北五里

新宮

晉謝安作新宮造太極殿欠一梁忽有梅朩流至石頭城下因取爲梁殿成乃畫梅花於其上以表嘉瑞楊修有詩云玉案金鑪對禦牀巋然應是魯靈光螭頭直上雙魚尾不讓西京舊柏梁

未央宮長樂宮建章宮長楊宮

南史宋前廢帝景和元年以東府城爲未央宮以石頭城爲長樂宮以北邸爲建章宮南第爲長楊宮東府城在古靑溪橋

金華宮

輿地誌云梁大同中所築昭明太子蔡妃所居在靑溪東

披香殿

楊修金陵詩注云在臺城後宮庾子山賦云宜春苑中春巳歸披香殿裏作春衣蓋指此也

靈和殿

在臺城內晉武帝時殿下栁本蜀郡所獻條如絲縷帝曰此栁風流可愛似張緒少年時緒字思曼楊修有詩云得地恩深雨露偏丹墀左右玉階前君王屬意君知否好似風流一少年

六朝郊社

終吳之世未暇禮文宗廟社稷不見於史晉初置宗廟在吳都城宣陽門外輿地誌云在縣東二里圗經云大社大稷壇在縣南二里宋齊而下時有攺易晉元帝二年作南郊在宮城南十五里郭璞卜立之輿地誌云在今縣城東南十八里圗經云古南郊壇在縣南十八里成帝作北郊壇於覆舟山之陽制度一如南郊實錄云北郊壇在縣東八里潮溝後東近靑溪又按通典宋孝武帝大明三年移北郊於鐘山北原道西今鐘山定林寺山巓有平基二所闊數十丈乃其地也南唐郊壇在長樂鄕去縣十二里遺址尙存今爲藏冰之所

六朝郡國

三國鼎立之後土宇分裂得失不常魏武定霸所置郡國十二【新興樂平西平新平略陽帯方譙

樂陵章武南鄕陰平襄陽】而省者七【上郡朔方五原雲中定襄漁陽廬江】文帝置七【朝歌陽平弋陽魏興新城義陽安丰】明及少帝增二【上庸平陽】得漢郡者五十四焉蜀先主於漢建安之間初置郡九【巴東巴西梓潼江陽汶山漢嘉朱提宕渠涪陵】後主增二【云安興古】得漢郡者十有一焉吳大帝初置郡五【臨賀珠崖武昌廬陵新安】少帝景帝各四【臨川臨海衡陽湘東建安建平天門合浦北部】歸命侯亦置十有二郡【始安始興邵陵九徳吳興東陽安成新昌武平桂林滎陽宜都】得漢郡者十有八焉晉武太康元年旣平孫氏凡增置郡國二十有三【滎陽頓丘上洛臨淮東莞襄城汝陰長廣廣寗昌黎新野隨郡陰平義陽毗陵宣城南康晉安寜浦始平略陽樂平南平】省司隸置司州別立梁秦寜平四州仍吳之廣州凡十九【司豫冀兗荊徐揚靑幽平並雍梁秦涼益寜交廣】郡國一百七十三【仍吳所置二十五仍蜀所置十一仍魏所置二十一仍漢舊九十三置二十三】惠帝不君中州盡棄永嘉南渡建鄴【今建康也】開基九州島之地有二焉自玆以降國分南北更王疊霸疆理不常宋至孝武大明中州凡二十有二郡二百三十有八縣千一百七十有九南齊繼綂又置巴東一郡余並因之爲州二十有三郡三百九十五縣千四百七十有四頻與元魏侵吞互相得失蕭梁之時多沿舊制天監中有州二十有三郡三百五十縣千二十有五其後更有析置大同中州百有七郡縣亦稱於此陳氏較之土宇彌蹙西不得蜀漢北失淮淝而以長江爲境有州四十有二是其地愈狹立名益多爲郡百有九縣四百三十有八此皆疆宇之列乎南者也

六朝保守

晉蔡謨曰時有否泰道有屈伸曓逆之冦𨿽終滅亡方其彊盛皆當詘而避之要終歸於大濟而已爲今之計莫若養威以俟時王羲之曰以區區江左營綜如此天下寒心久矣中興之業政以道勝寛和爲本力爭武功非所當作二人者能言之而不得行之行之而足以安江南者孫權一人耳陸瑁嘗勸權曰九域盤互之時率須深根固本愛力惜費陸遜嘗勸權曰施徳緩刑寛賦息調權報之曰發調者蓋謂天下未定事以眾濟若徒守江東修崇寛政兵自足用何以多爲顧坐自守可陋耳以此知權之志未嘗不在於天下然以傳考之亦未嘗求逞於中國曹公來侵則破之拒之而巳治艦立塢築堤遏湖作塗塘明烽燧始終所以偹魏者至矣及移箋於曹公曰足下不死孤不得安則權固未嘗得志也嘉禾中因蜀冦魏一攻淮南聞明帝東行則遽斂避諸將之攻樊城司馬懿救之亦引軍亟退自後世觀之謂之怯可也而權不以爲恥豈非天下之勢旣未有可投之隙與其力爭而取敗不若退守而待時也耶史稱權繼父兄之業有臣以爲腹心股肱爪牙兵不妄動故戰少敗而江南安此權之所以爲智也及嗣主立諸葛恪爲政首侵邊以怒敵東興之戰幸捷顧不能持勝復違眾大舉一敗塗地恪旣喪軀而孫氏之業因以衰焉則權之兵不妄動利害果何如也其後孫皓用諸將計數侵入晉鄙陸抗曰茍無其時𨿽復大聖亦宜養威自保不可輕動今不務力農冨國審官任能明黜陟愼刑罰訓諸司以徳拊百姓以仁而聽諸將徇名窮兵黷武動費萬計士卒凋獘冦不爲衰而我巳大病矣夫爭帝王之資而昧十百之利此人臣之姦謀非國家之良策也抗之言兼有陸瑁陸遜蔡謨王羲之之論而皓不之用此其所以亡也東晉自庾亮經營徵伐皆不能有成謝安父子乘苻堅傾敗之餘圗之如恐不及也至於渡河入鄴訖無尺寸之得宋文自以富彊詰戎兵於元魏道濟再行無功皆諸將以敗繼敗而胡馬遂至瓜步梁武遭魏氏之亂陳慶之以數千兵入洛而嵩髙之襲幾至殲盡及貪河南之地納叛將棄睦鄰而身國顚覆陳宣帝始稍辟土宇於北齊旋失淮泗於後周𨿽以桓溫劉裕非常之才度越歷代諸將而溫伐苻健慕容暐皆幾成而敗裕平南燕滅姚秦亦旣得而失則六朝用兵攻伐之策可見矣

○形勢門第二

鍾阜【建康之東余見寺苑門蔣山寺】

圖經云在縣東北周回六十里髙一百五十八丈東連靑龍山西臨靑溪南自鍾浦下入秦淮北接雉亭山漢末有秣陵尉蔣子文逐盜死於鐘山吳大帝爲立廟封曰蔣侯吳錄云大帝祖諱鍾因攺名曰蔣山按丹陽記云京師南北並連山嶺而蔣山岧嶤嶷異其形象龍實作揚都之鎭諸葛亮嘗至京觀秣陵山阜云鐘山龍盤蓋謂此也又按輿地誌云鐘山本少林朩宋時使諸州刺史罷職還者栽松三千株下至郡守各有差焉山之最髙峯地有五願樹樹柞朩也宋元嘉中百姓祈禱率有應驗寰宇記云自梁以前立寺七十所今存者六又按南史宋散騎常侍劉勔經始鍾嶺之南以爲棲息聚石蓄水朝士雅素者多從之遊又雷次宗元嘉中開館雞籠山文帝爲築室於鐘山西巖下謂之招隠館至齊周顒亦於鐘山西立隠捨休沐則歸後顒出爲海鹽令孔稚圭作北山移文以譏之舊經云晉謝尙齊朱應吳苞孔嗣之梁阮孝緒劉孝標並隠於此唐大歷中處士韋渠牟亦隠此山號遺名子顏眞卿題其所隠之堂曰遺名先生三教會宗堂又陳後主與張機遊是山嘗以松枝代麈尾故梅摯詩有千松【缺】麈尾之句又按文選沈休文鐘山應教詩云靈山紀地徳險峭資嶽靈又云勢隨九疑髙气與三山壯蓋美之也荊公絕句云偶向松關覓舊題野人休誦北山移丈夫出處非無意猿鶴從來自不知又一絕雲澗水無聲遶竹流竹間花影弄春柔茅檐相對坐終日一鳥不鳴山更幽又一絕云終日看山不厭山買山終待老山間山花落盡山長在山水空流山自閒今屬惟政鄕去縣十里

石城【建康之西】

吳孫權沿淮立柵又於江岸必爭之地築城名曰石頭常以腹心大臣鎭守之今石城故基乃楊行密稍遷近南夾淮帶江以盡地利其形勢與長幹山連接輿地誌云環七里一百步在縣西五里去臺城九里南抵秦淮口今淸涼寺之西是也諸葛亮論金陵地形云鍾阜龍盤石城虎踞眞帝王之宅正謂此也及晉伐吳王浚以舟師沿江而下自三山抵石城劉夢得金陵懷古曰王浚樓船下益州金陵王气黯然收千尋鐵鎖沈江底一片降幡出石頭荒苑至今生茂艸古城依舊枕寒流而今四海歸皇化兩岸蕭蕭蘆荻秋宋順帝升明元年以司徒袁粲出鎭於此由晉以來常爲戰守之地左太衝吳都賦云戎車盈於石頭蓋謂此也宋大明中以其地爲離宮及齊武帝爲世子卽以爲世子宮城之東有巨石俗呼爲塘岡乃王惇害周伯仁戴若思之處按建康實錄晉元帝永昌元年惇收周顗戴淵殺於石頭城東塘頹石上百姓寃之至今紀其處至陳宣帝太建二年其城復加修築以貯軍倉後主禎明元年徐孝克爲都官尙書性淸素常以石頭津稅給之唐武后光宅中徐敬業舉兵使其徒崔洪渡江修石頭以拒之敬業平分軍三百人守之尋置爲鎭仍徙縣倉以實之故唐書地理誌云升州有石頭鎭中宗神龍二年廢鎭卽移倉於冶城徳宗時浙江觀察使韓滉乃於石頭築五城今遺址尙在江南野史汪臺符上書陳民間九患爲宋齊邱所沮後齊邱使人夜縛其口沈石城下先主聞而嘆之江淹侍始安王石頭城詩曰開局遶天邑襟帶���何遜登石頭城詩曰天暮逺山靑潮去邊沙出皆謂此也

朱雀航【建康之南】

晉咸康二年作朱雀門新立朱雀浮航在縣城東南四里對朱雀門南渡淮水亦名朱雀橋輿地誌云吳南津大航橋也王惇作亂溫嶠燒絕至是始用杜預河橋法作之地誌云朱雀門北對吳都城宣陽門相去六里爲禦道夾禦溝植栁自朱雀門南渡出國門羅鄴金陵野步望宮栁詩云色承陽气暖陰帶禦溝淸裏俗相傳今桐樹灣相對浮橋卽其地也

眞武湖【建康之北】

按建康實錄吳后主皓寶鼎元年開城北渠引後湖水流入新宮巡遶殿堂窮極伎巧至晉元帝始創爲北湖故實錄云元帝大興三年創北湖築長堤以遏北山之水東至覆舟山西至宣武城又按南史宋文帝元嘉二十三年築北堤立眞武湖於樂逰苑之北湖中亭臺四所後黑龍見於湖側春秋使道士祀之至孝武大明五年常閱武於湖西七年又於此湖大閱水軍按輿地誌云齊武帝亦常理水軍於此號曰昆明池故沈約登覆舟山詩南瞻儲胥館北眺昆明池蓋謂此也又於湖側作大竇通水入華林園天淵池引殿內諸溝經太極殿由東西掖門下注城南塹故臺中諸溝水常縈流回轉不捨晝夜又按南史元嘉二十三年開眞武湖文帝於湖中立方丈蓬萊瀛洲三神山尙書右僕射何尙之固諫乃止今圗經云湖中有蓬萊方丈瀛洲三神山不知何所據也本朝天禧四年攺爲放生池其後廢湖爲田中開十字河立四斗門以泄湖水跨河爲橋以通往來今城北十三里有古池俗呼爲後湖見作大軍教場處是也

○城闕門第三

越城

春秋時越旣滅吳盡有江南之地於是築城江上以鎭江險圗經云周回二里八十步在秣陵縣長千里後崔慧景冦建鄴蕭懿入援自采石濟岸頓越城舉火臺上鼓噪相慶玆建康之南也今南門外有越臺與天禧寺相對見作軍寨處是也

吳固城

圗經云在溧水縣西南九十里髙一丈五尺羅城周回七里二百三十步子城一百一里九十步勝公廟記吳時瀨渚縣也楚靈王與吳戰吳兵不利遂陷此城吳乃移瀨渚於溧陽南十里攺爲陵平縣靈王崩平王立使蘇乃爲將戰於吳吳軍敗收吳陵平縣自平王聴費無忌佞言伍胥奔吳闔閭用爲將舉兵破楚奔南海固城宮殿逾月煙焰不滅其城遂廢

金城

建康實錄金城吳築晉桓溫咸康七年出鎭江乘之金城後溫北伐經金城見爲瑯琊時所種栁皆十圍因嘆曰朩猶如此人何以堪因攀枝執條泫然流涕楊修金城詩亦引此爲據又按古圗經晉中宗於金城立瑯琊郡溫嘗爲瑯琊內史至咸康七年出鎭金城前云瑯琊蓋指此也今去府城三十五里

冶城

今天慶觀卽其地也本吳冶鑄之所因以爲名寰宇記晉元帝太興初以王導疾久方士戴洋云君本命在申而申地有冶金火相爍不利遂移冶城於石頭城東以其地爲園徐廣晉記云成帝適司徒府觀冶城園卽此也

瑯琊郡城

寰宇記云晉元帝過江爲瑯琊王國人立也其城在江乘縣界王隠晉書及山謙之南徐州記云江乘南岸蒲洲津有瑯琊城並立瑯琊內史以治之圗經云在縣東北六十三里今句容縣有瑯琊鄕亦其地也又按寰宇記齊武帝永明六年移瑯琊郡於白下在縣北十八里圗經直以蒲洲津城爲白下非也又按南史武帝永明六年於瑯琊城講武習水步軍九年又幸其城講武觀者傾都梁徐欽業登瑯琊城詩曰表裏窮形勝襟帶盡巖巒登陴起遐望回首見長安

建康縣城

吳冶城東今天慶觀東是其地寰宇記云在縣西一里晉太康三年分淮水北爲建康縣上元之地居多

同夏縣城

南史梁武帝以宋孝武大明元年生於秣陵縣同夏裏三橋宅及卽位大同元年分同夏裏爲同夏縣寰宇記云在城東十五里其地在長樂鄕

白下縣城

按圗經及寰宇記引輿地誌云本江乘之白石壘也齊武帝以其地帶江山之勝移瑯琊居之唐武徳元年罷金陵縣築城於此因其舊名曰白下貞觀七年復舊治此地遂廢今考唐書地裏志云武徳三年更江寜縣曰歸化八年更歸化曰金陵九年更金陵曰白下隸潤州貞觀九年復更白下曰江寜前說興廢本末與此不同宜以唐史爲正又按南史齊武帝欲修白下城難於動役劉系宗啟謫役在東晉者上從之後武帝講武白下履行其地曰系宗爲國家得此一城圗經云在西北十四里今靖安鎭北有白下城故基父老傳云卽此地也屬金陵鄕去府城十八里

臨沂縣城

按輿地誌云晉成帝咸康三年分江乘縣置臨沂縣隸瑯琊陳亡廢矣在府城北三十里

蔣州城

杜佑通典隋平陳於石城置蔣州寰宇記輔公祏據江東用爲揚州唐趙郡王孝恭平公祏又於其城置揚州大都督後徙揚州於廣陵此城遂廢

臺城

建康實錄晉成帝咸和七年新宮成名建康宮注云今之所謂臺城也在縣東北五里周回八里又按輿地誌云同泰寺南與臺城隔路今法寶寺及圎寂寺卽古同泰寺基故法寶亦名臺城院以此考之法寶圎寂寺之南蓋古臺城地也今之基址尙在元和初陸喬家於丹陽一夕有叩門者曰我沈約也呼左右召靑箱來俄一兒至約指謂曰此吾子也近從吾過臺城命爲感舊詩因諷曰六代舊山川興亡幾百年繁華今寂寞朝市昔喧闐夜月璢璃水春風栁色天傷時與懷古垂涙國門前楊修有詩云六朝遺迹好山川宮闕灰寒艸樹煙江令白頭歸故國多情合賦黍離篇

檀城

輿地誌云本謝玄之別墅太傅謝安與玄奕棊所勝者至宋屬檀道濟故名檀城圗經云在縣東八里今按建康實錄在墅城東八里非去縣東八里也地圖謂之城子墅今淸風鄕有城子墅在黃城橋之西卽其地去府城四十里

石闕

縣北五里有四石闕在臺城之門南髙五丈廣三丈六寸梁武帝所造及成朝士銘之時陸倕字佐公其文甚佳士流推伏侯景作亂焚燒宗廟城郭府寺百無一存尋髙麗百濟等國入貢見其雕殘遂哭於闕下楊修有詩云雙石巍巍慰眼靑滿朝珍重佐公銘宮城府寺俱灰燼翻使夷人謾涕零

朱雀門

晉都城南門也按晉作新宮立三門於南面正中曰宣陽與朱雀門相對王導嘗出宣陽門望牛首山兩峯相向導指爲天闕牛首山在今城南門近東面勢正與桐樹灣相對以其地考之今上元左南廂也

白下門

兩漢地裏志未有白下縣按南史宋明帝時聞人謂宣陽門爲白門以爲不祥甚諱之右丞江謐誤犯帝變色曰白汝家門按唐會要及地理誌武徳二年更江寜曰歸化八年又更歸化曰金陵九年更金陵曰白下貞觀九年又更白下曰江寜則白下縣始於此然未知其得名之因一說謂春秋時楚使子朩之子勝處吳邑爲白公金陵吳邑也恐白之得名自此始一說謂本江乘縣之白石壘以其地帶江山之勝故爲城於此曰白下城東門謂之白下正其往路也一說謂齊武帝時巳閱武於白下自唐武徳以後因之也荊公東門詩有東門白下亭之句參寥訪荊公詩曰苦嫌榮祿早收身歸與漁樵共隠淪白下門西山迆邐興來長是岸烏巾徐師川詩曰廣陵才過又金陵白社還思白下亭鴈翅夾連千里浪蛾眉山出兩峯靑正謂此也

丹陽門

丹陽丹楊丹徒各自有義按前漢志秦鄣郡乃漢丹陽郡武帝二年更名也九域志引江南地誌云漢丹陽郡北有赭山丹赤故因名曰丹陽至東晉始以丹楊爲義按地理誌建鄴秣陵丹楊句容溧陽江寜皆隸丹陽郡屬揚州所綂注云丹陽山多赤栁在郡西故曰丹楊丹徒春秋時謂之朱方按建康實錄孫權鎭京口注曰秦始皇發赭衣刑徒伐山開道故名邑曰丹徒

○樓臺門第四【亭館附】

落星樓

圗經在縣東北臨沂縣前吳大帝時山上置三層樓樓髙以此爲名左太衝吳都賦云饗戎旅乎落星之樓是也今石步相去一里半有落星墩裏俗相傳卽當時建樓處今去城四十里

烽火樓

圗經云在石頭城西南最髙處楊修詩注云沿江築臺以舉烽燧自建康至江陵五千七百里有警半日而達按南史宋文帝元嘉二十七年魏太武至瓜步聲欲渡江始議北侵朝士多有不同至是帝登烽火樓極望不悅謂江湛曰北伐之計同議者少今日貽大夫之憂在予過矣又齊武帝登烽火樓詔羣臣賦詩蕭頴冑詩合旨帝謂頴冑曰宗室便不乏才

景陽樓

輿地誌云宋元嘉二十二年築至孝武大明中紫雲出景陽樓因名之今法寶寺西南遺址尙存

入漢樓

東晉書云義熈八年於石頭城東起入漢樓在城西門外

梁昭明書臺

舊傳梁昭明太子著書於此今遺址尙存蔣山定林寺後山北髙峯上

衛玠臺

晉書云玠字叔寶初字豫章南辭王惇歸建鄴都人聞其姿容觀者如堵尋以疾終年二十七時人謂之看殺塟江寜楊修有詩云年少才非洗馬才珠光碎後玉光埋江南第一風流者無復羊車過舊街其臺傳在城南十里

周處臺【亦名子隠臺】

府雉東南有故臺基曰周處臺今鹿苑寺之後梅摯記云按西晉史處字子隠義興陽羨人弱冠時好馳騁不修細行州曲患之自知爲眾所惡慨然有激勵之志里人以三害切諷於是射虎斬蛟往見陸云具以誠告曰古人學道貴朝聞夕死君前途尙可第患志之不立何憂名之不彰遂退而向學有文言必信行必謹如是期年州府交辟仕吳爲東觀左丞吳平入洛累遷郡太守率有善狀拜禦史中丞凡所紏劾不避權貴卒樹功名沒世逺耀噫天地至大根一气陶萬化未始無過陰陽寒暑小有繆戾則從而攺之卒歸大順而況於人乎古聖賢本天地之性以修其性亦未嘗諱過後之人不獨諱之而巳抑又從而文之自底悔尢良可嗟惜惟子隠少而不逞長乃自悟一旦畨然去惡卽善遂爲名世忠賢可不重乎則中人所稟因物染遷爲時詿誤徳有小眚言有小疵未甚子隠之害於其鄕又何憚攺爲哉予因來是臺新是堂非止卜髙明之居也包逰覽之勝而與民同樂亦將有激時世云

九日臺

南史齊武帝永明四年四月作商飆館於孫陵岡世呼爲九日臺十道四蕃志云武帝九月九日以宴羣臣孫陵岡卽吳大帝蔣陵今在鐘山鄕蔣廟之西南俗呼爲松陵岡去縣十二里楊修有詩云甲光如水戟如霜禦酒杯浮菊半黃東日西風滿天仗簫韶一部奏淸商

雨花臺

梁武帝時有雲光法師講經於此感得天雨賜花天廚獻食荊公有詩云盤直長幹有絕陘並包佳麗入江亭新霜浦漵綿綿靜薄晚林巒往往靑楊無爲有詩云空書來震旦康樂造淵微貝葉深山譯曼花半夜飛香淸𨿽透筆蘂散不沾衣舊社白蓮老逺公應望歸

新亭

晉初元帝渡江僕射周顗與羣臣逰宴坐中嘆云𨿽風土不殊舉目有江山之異因而流涕王導曰諸公當須戮力中原以壯王室何爲作楚囚悲邪眾皆肅然整容宋孝武卽位於新亭僕射王僧達攺爲中興亭城南十五里俯近江渚楊修有詩云滿目江山異洛陽北人懷土淚千行不如亡國中書令歸老新亭是故鄕

五馬亭

晉元帝與彭城王玄西陽王羕南頓王宗汝南王宏南渡之後當時讖云五馬浮渡江一馬化爲龍謂此也亭今廢其地屬金陵鄕去城西二十五里幕府山之側

賞心亭

丁晉公建也公以家藏袁安臥雪圗張於其屏乃唐周昉筆經十四太守無敢覬覦者後爲一太守以凡筆畫蘆鴈易之王琪密學來作守登臨賦詩曰千里秦淮在玉壺江山淸麗壯吳都昔人已化遼天鶴舊畫難尋臥雪圗冉冉流年去京國蕭蕭華發老江湖殘蟬不會登臨意又噪西風入坐隅荊公有詩云檻折檐傾野水傍臺城佳气巳消亡誰披艸莽尋千古獨倚靑冥望八荒坐覺塵沙昏逺眼忽看風雨破驕陽扁舟此日東南興欲望江流萬里長又詩云霸气消磨不復存舊朝臺殿只空村孤城倚薄靑天近細雨侵尋白日昬稍覺野雲成晚霽卻疑山月是朝暾此時江海無窮興醒客無言醉容喧

白下亭

李白金陵白下亭畱別詩云驛亭三楊樹正當白下門王荊公有詩云東門白下亭摧甓蔓寒葩則亭在東門明矣荊公舊宅在今報寜寺故基其詩有門前秋水可揚舲有意西尋白下亭之句今廢矣

東冶亭

晉太元中於汝南灣東南置亭爲士大夫餞送之所楊修有詩曰忍淚相看酒共持一生心事幾人知年年折盡東亭栁此別綿綿無盡期舊傳在縣東八里

翠微亭

城西五里淸涼寺山頂南唐時建林逋有詩云亭在江幹寺淸涼更翠微陳軒金陵詩集注云淸涼寺翠微亭最爲佳處

三山亭

城西五里淸涼寺石頭城之西面對三山其地屬金陵鄕

儒學館

南史宋文帝元嘉十五年立儒學館於北郊命雷次宗居之卽今覆舟山之南也

湯泉館

徐鉉有湯泉舊館詩今遺基尙存在神泉鄕湯山之下

儀賢堂

建康實錄吳時造號爲中堂楊修詩注云在臺城內梁武帝謙恭待士大通中有四人來年七十餘鶉衣躡履行丏經年無人知者帝召入儀賢堂給湯沐解禦服賜之帝問三教九流及漢舊事了如目前帝心異之舉朝無識者惟昭明太子識而禮重之四人喜揖昭明如舊交時目之爲四公子楊修有詩云兩兩鶉衣白髮翁講筵談柄坐生風昭明太子歡相得應與商山四皓同

祓禊堂

楊修金陵詩注云在縣北五里臺城內天淵池中架石引水爲流杯之所六朝上巳日宴錫公卿於此輿地誌云宋元嘉二十二年鑿天淵池造景陽樓今法寶寺之南有景陽樓古基側有池舊傳卽天淵池歳久湮沒今不復有堂矣

聽箏堂

晉元帝幸謝安宅命燕安侍坐使桓伊吹笛爲一弄畢又撫箏按金縢曲聲伊慷慨俯仰可觀安淚下沾襟乃越席捋其須曰使君於此不凡帝甚有媿色此堂基至今樵采者不敢近楊修詩云鴈柱鸞弦十有三南山安石位巖巖逡巡奏罷金縢曲堂上沾襟嘆不凡

蠶室

隸縣北七里耆闍寺前沙市中六朝皇后親蠶之所也楊修詩云摘繭抽絲女在機茅檐葦箔舊堂扉年年桑柘如雲綠翻織誰家錦地衣

三閣

陳後主至徳二年於光昭殿前起臨春結綺望仙三閣髙數十丈並數十間其牕牖戶壁欄檻之類皆以沈檀爲之又飾以金玉間以珠翠外施珠簾內設寶帳其服玩之屬瑰麗皆近古所未有每微風至香聞數里朝日初照光映後庭其下積石爲山引水爲池植以奇樹雜以花藥後主自居臨春閣張麗華居結綺閣【麗華本兵家女以織席爲業】龔孔二貴妃居望仙閣並復道交相往來以宮人有文學者袁大捨等爲女學士後主每引賓客江揔等對貴妃逰宴則使諸貴人及女學士與狎客賦詩互相贈答采其尢艶麗者以爲詞被以新聲采宮女有容色者千百數習而歌之分部疊進持以相樂其曲有玉樹後庭花臨春樂等麗華聰慧有神采嘗於閣上靚妝臨於軒檻宮中遙望飄若神仙才辯彊記善候人顏色薦諸宮女後宮咸徳之又工厭魅之術假鬼道以惑後主置淫祀於宮中聚諸女巫使之鼓舞時後主怠於政事百官啟奏並因宦者蔡臨兒李善度進請後主每置張麗華於膝上共決之大臣有不從者因而譛之言無不聴於是張孔之權燻灼四方內外交結貨賄公行賞罰無常綱紀瞀亂矣及隋軍克臺城二妃與後主俱入井隋軍出之晉王廣命斬之於靑溪柵下北史髙熲傳隋平陳晉王廣欲納張麗華熲曰武王伐紂戮妲巳今陳平不宜取麗華乃命斬之當以北史爲正

馳道

宋孝武帝作馳道自閶闔北出承明抵玄武湖十餘里爲調馬之所也楊修有詩雲路平如砥直如弦官栁千株拂翠煙玉勒金羈天下駿急於奔電更揮鞭

齊云觀

陳後主禎明二年建在臺城內國人歌曰齊云觀寇來無際畔楊修詩云上界笙歌下界間縷金羅袖郁金裙倚欄紅粉如花面不見巫山空暮云

層城觀【亦名穿鍼樓】

輿地誌云齊武帝七月七日使宮人集此是夕穿鍼以爲乞巧之所亦曰穿鍼樓在臺城內楊修有詩云秋星如彈月如梳宮妓香添乞巧鑪萬縷千鍼同一意眼穿腸斷得知無

桂林苑

寰宇記云桂林苑在縣北落星山之陽左太衝吳都賦云數軍實乎桂林之苑卽此地也

樂遊苑

輿地誌云在晉爲藥園宋元嘉中以其地爲北苑更造樓觀後攺爲樂遊苑宋孝武大明中造正陽林光殿於內侯景之亂焚毀略盡陳天嘉六年更加修葺陳亡遂廢又按實錄宋文帝元嘉十一年三月禊飲於樂遊苑會者賦詩顏延之爲序南史梁大通三年武帝幸樂遊苑時新造兩刀矟【山卓切】成帝因賜羊侃河南國紫驑馬試之侃執矟上馬左右擊刺特盡其妙觀者登樹樹俄而折因號其矟爲折樹矟及陳宣帝卽位北齊使常侍李騊駼來聘賜宴樂遊苑尙書令江摠作詩以贈之寰宇記云其地在覆舟山南去縣六里

上林苑

南史宋孝武大明三年於眞武湖北立上林苑建康實錄云在縣北十三里有古池俗呼爲飲馬塘楊修詩注云其苑連雞籠山在縣北七里

芳林苑

寰宇記云芳林苑一名桃花園本齊髙帝舊宅在府城之東秦淮大路北武帝永明五年嘗幸其苑禊宴王融曲水詩序云載懷平浦乃眷芳林蓋此也又按南史齊時靑溪宮攺爲芳林苑梁天監初賜南平元襄王爲第益加穿築果朩珍奇窮極雕靡命蕭子範爲之記蕃邸之盛無過焉

芳樂苑

齊東昏侯方在位時與宮人於閱武堂元會皇后正位閹人行儀帝戎服臨視又於閱武堂爲芳樂苑窮奇極麗多種樹朩日與潘妃放恣褻瀆不可言明帝崩竟不一日蔬食居處衣服無攺常潘妃生女百日而亡制斬衰杖絰衣悉粗布羣小來弔盤旋地坐舉手受執蔬膳積句不聽音樂左右直長閹豎等共營肴羞爲天子解菜又於苑中立店肆模大市日遊市中雜所貨物與宮人閹豎共爲禆販以潘妃爲市令自爲市吏錄事將鬭者就妃罰之帝小有得失潘則杖又開渠立埭躬自引船埭上設店坐而屠肉於時百姓歌云閱武堂種楊栁至尊屠肉潘妃酤酒

○江河門第五【溝渠溪井附】

大江

西接江寜界東接句容界北接眞州六合縣界沿流一百二十里按三國誌吳書魏文帝有渡江之志徐盛從建鄴築圍上設假樓江中浮船文帝到廣陵望圍愕然彌漫數百里而江水盛長便引退文帝嘆曰魏𨿽有武騎千羣無所用也又按江南野史周世宗問孫忌江南虛實忌曰長江千里險過湯池可敵十萬之師世宗聞而忌之

秦淮

秦始皇東巡會稽經秣陵因鑿鐘山斷金陵長隴以疏淮【或云斷金陵長隴乃方山也】其淮本名龍藏浦上有二源一源發自華山經句容西南流【華山在句容縣界髙九里似蔣山】一源發自東廬山經溧水西北流入江寜界東【廬山在溧水縣東南十五里髙六十八丈周回二十里山西一源入秦淮】二源合自方山埭西注大江其分泒屈曲不類人功疑非秦皇所開而後人因名秦淮者以鑿方山言之楊修詩曰一气東南王鬥牛祖龍潛爲子孫憂金陵地脈何曾斷不覺眞人已姓劉

直瀆

吳后主孫皓所開隸鐘山鄕去縣三十五里西至霸埂東北接竹港流入大江楊修詩注云瀆在幕府山東北長十四里闊五丈深一丈初開之時晝穿夜復自塞經年不就傷足役夫臥其側夜見鬼物來塡因嗟嘆曰何不以布囊盛土棄之江中使吾徒免殫力於此傷者異之曉白有司如其言乃成瀆道直故名曰直瀆輿地誌曰白下城西南蟹浦浦西北有直瀆伏滔北徵記云吳將甘寜墓在此俗云墓有王气孫皓惡之乃鑿其後爲直瀆又按晉書蘇峻舉兵溫嶠帥師救京師遣王愆鄧期兵爲前鋒次直瀆卽此地也楊修有詩曰晝役人功夜鬼功陽開陰闔幾時終不聞擲土江中語爭得盈流一水通

橫塘

吳大帝時自江口沿淮築堤謂之橫塘楊修有詩云早潮才過晚潮來一一軒窓照水開鑑面無塵風不動分明倒影見樓臺

靑溪

建康實錄吳赤烏四年冬鑿東渠名爲靑溪寰宇記云靑溪在縣東六里闊五丈深八尺以泄眞武湖水輿地誌云靑溪發源鐘山入於淮連綿十餘里溪口有埭埭側有神祠曰靑溪姑今縣東有渠北接覆舟山以近後湖裏俗相傳此靑溪也其水迆邐西出至今上水閘相近皆名靑溪陶季直京都記云京師鼎族多在靑溪埭尙書孫瑒尙書令江摠宅當時並列溪北又南史齊永明元年望气者言新林婁湖有王者气帝乃築靑溪舊宮作新婁湖苑以厭之又實錄云郗僧施泛舟溪中每經一曲作詩一首隋煬帝平陳斬張麗華孔貴妃二人於此柵下楊修有詩云傾城傾國兩妃嬪此地聞名不見人潛想舊時紅粉面落花風裏步香塵

潮溝

輿地誌潮溝吳大帝所開以引江潮建康實錄云其北又開一瀆北至後湖以引湖水今俗呼爲運瀆其實自古城西南行者是運瀆自歸蔣山寺門前東出至靑溪者名潮溝其溝向東已湮塞西則見通運瀆按實錄所載皆唐事距今數百年其溝日益湮塞未詳所在今府城東門外西抵城濠有溝東出曲折當報寜寺之前裏俗亦名潮溝此近世所開非古潮溝也

霹靂溝

王荊公詩云霹靂溝西路柴荊四五家憶曾騎欵段隨意入桃花在城東五里

北渠

吳后主引北湖水入宮城巡遶堂殿極機巧費役萬工楊修有詩云金殿分來玉砌流黑龍湖撒鳳池頭後庭花落恩波斷翻與南唐作禦溝在城北二里

蟹浦

輿地誌云白下城西南有蟹浦源出鐘山北流九里入大江在城西北十六里

覆杯池

晉元帝中興頗以酒廢政丞相王導奏諌帝因覆杯於池中以爲誡楊修有詩云金杯覆處舊池枯此後還曾一醉無東晉中興股肱力元皇亦學管夷吾今城北三里西池是也

落義池

蔣山寶公塔之東悟眞庵前舊傳迦毗羅神隋梵僧密多至此與神交戰落義於此池因以得名

三巖石

臺城內千福禪院本梁同泰寺後吳順義二年置院前有醜石四各髙丈餘又三巖山西有白蓮閣閣下有小石池面方一丈餘言是陳時景陽井今有古石井欄其上本鐫刻文字悉已殘毀惟戒哉二字可辧今名法寶院楊修有詩曰蘿蔓藤花歳自添露痕還似雨痕沾莫將廢苑爲閒地猶可巖巖使具瞻

邀笛步

舊名蕭家渡在城東南靑溪橋之右今上水閘是也晉書云桓伊善樂盡一時之妙爲江左第一有蔡邕柯亭笛常自吹之王徽之赴召京師泊舟靑溪側伊素不與徽之相識自岸上過船中客稱伊小字曰此桓野王也徽之令人諭之曰勝聞君善吹笛爲我一奏伊是時貴顯素聞徽之名便下車踞胡牀爲作三調弄畢便上車去客主不交一言故今名爲邀笛步也

迎擔湖

南徐州記云費縣西北八里有迎擔湖昔晉永嘉中元帝南遷衣冠席捲過江客主相迎湖側遂以此爲名在府西北五里石城後其湖漑田三十里

太子湖

吳宣明太子孫登所創謂之西池晉元帝卽位明帝爲太子更加修之多養武士於池內築土爲臺時人呼爲太子西池建康實錄云晉太元十年夏四月苻堅爲姚萇慕容衝所迫遣使求救詔太保謝安率眾救秦帝自行西池在城北六里周回十里

蘇峻湖

南徐州記云迎擔湖西北有蘇峻湖本名曰石陂建康實錄晉成帝咸和二年蘇峻舉兵於石頭陶侃溫嶠庾亮陣於白石使將軍楊謙攻於石頭峻輕騎出戰謙詐奔白石壘峻逼之才交鋒峻墜馬侃督護李陽臨陣斬峻於白石陂岸至今呼此陂爲蘇峻湖在城北十五里周回十里

半陽湖

輿地誌云江乘縣南有半陽泉半冷半熱又南徐州記云江乘縣南有半陽泉半冷半熱熱處可爛物冷處如冰熱處魚入冷處卽死冷處魚入熱處亦死民種稻則漑熱水一年再熟今廢楊修有詩云江南龍節水爲鄕水不絕陰又半陽一片湖光共深淺兩般泉脈異溫涼在城東北四十里周回十五里

絳巖湖

圗經云在句容縣西南三十里源出絳巖山周回二十里漑田一百頃舊收歳課錢二百二十貫咸平三年正月奉敕除放

固城湖

圗經雲水路在溧水縣南九十五里東西二十五里南北三十里有四派東經五堰經常州宜興縣界入太湖

丹陽湖

圖經云在溧水縣西八十里與太平州當塗縣分界昔唐李太白常遊此湖酷愛其景乃張帆載酒縱意往來而作詩曰湖與元气連風波浩難止天外賈客歸雲間片帆起龜逰蓮葉上鳥宿蘆花裏少婦棹輕舟歌聲逐流水

溧陽湖

圖經云在本縣西北四十里曹姥山西經溧水縣東流入縣界又南流三十里入長塘湖一名瀨水吳越春秋云伍子胥奔吳至瀨渚遇女子因跪乞食女食之授以壺漿誡曰勿言旣濟女巳投水後子胥伐楚還投金於瀨水以報之須臾有嫗行哭而來曰吾女三十不嫁遇窮人食之投水而死乃取金以歸水次有碑李太白文

五馬渡

圗經云在縣西北二十三里幕府山之前晉元帝與彭城等五王渡江處按晉書太安之際童謡云五馬浮渡江一馬化爲龍及永嘉中元帝登大位乃其符云五馬之名取此

桃葉渡

圗經云在縣南一里秦淮口桃葉者晉王獻之愛妾名也其妺曰桃根獻之詩曰桃葉復桃葉渡江不用楫但渡無所苦我自迎接汝不用楫者謂橫波急也嘗臨此渡歌送之楊修有詩云桃葉桃根栁岸頭獻之才調頗風流相看不語橫波急艇子翻成送莫愁

麾扇渡

圗經云在縣東南四里故朱雀航之左晉廣陵相陳敏反南渡江時假顧榮丹陽內史榮發舟南岸敏率眾萬餘人出不獲濟以白羽扇麾之其軍遂自潰因以爲名也楊修有詩云旌旗爍日刃凝霜甲光如龍人似狼羽扇一麾風偃艸策勛多謝顧丹陽

白鷺洲

圗經云在城西南八里周回十五里對江寜之新林浦唐李白詩云三山半落靑天外二水中分白鷺洲

長命洲

梁武帝放生之所也在石頭城前帝日市鵝鴨雞豚之屬放此洲名爲長命洲置戶十家常以粟谷餧飼歳各千石而爲狐貍所食及掌戶竊而烹者各半輿地誌魏使李恕來聘帝時於此放生問恕曰北主頗知此事乎對曰魏國不殺亦不放帝無以應之楊修詩曰梁武慈悲不鼎烹蒙恩豢養亦虛名狐貍口腹應潛飽就死多於日放生

葛仙丹井

仙公葛玄煉丹井也按建康實錄吳大帝好道術玄嘗與遊處後玄白日升天其井尙存外有石欄相傳雲南唐所造今去城四十里方山頂上是也

景陽井【亦名胭脂井】

臺城中景陽宮井也按南史隋克臺城陳後主與張麗華孔貴妃俱入井隋軍出之故杜牧之詩云三人出眢井謂此也其井有石欄上多題字舊傳云欄有石脈以帛拭之作胭脂痕或云石脈之色類胭脂故云圖經不載楊修有詩云擒虎戈矛滿六宮春花無樹不秋風倉惶益見多情處同穴甘心赴井中唐李白金陵歌曰石頭巉巖如虎踞淩波欲過滄江去鐘山龍盤走勢來秀色橫飛歷陽樹四十餘帝三百秋功名事迹隨東流白馬小兒誰家子太淸之歳來關囚金陵昔時何壯哉席捲英豪天下來冠蓋散爲雲霧去金輿玉座成寒灰扣劍悲吟空咄嗟梁陳白骨亂如麻天子龍沈景陽井誰歌玉樹後庭花此地傷心不能道目下離離長春艸送爾長江萬里心他年來訪商山皓

應潮井

蔣山頭陀寺中塔記云梁大同元年後合舍人石興造山頂第一峯佛殿後有一井泉與江潮盈縮增減相應楊修詩云碧甃時時減復增山頭海面密相應古來泉脈誰穿鑿潮落潮生不暫澄

藏冰井

覆舟山上有淩室乃六朝每歳藏冰於此也楊修詩云尢喜淩人職未隳閉藏出納示箴規戰兢國步艱難者常似臨深履薄時在城東北十里

六朝事迹編類卷上

●欽定四庫全書

六朝事迹編類卷下

﹝宋﹞張惇頥撰

○山岡門第六

石硊山【硊牛委切】

輿地誌云秦始皇時望气者云江東有天子气乃東逰以厭之又鑿金陵以斷其勢今方山石硊是其所斷之地也孫盛云東至方山有直瀆自瀆至北山或云是秦時所掘山今方山西九里有大壠枕淮合壠悉是石名石硊京師溝塘累石悉鑿此壠取之在城東南四十五里

天闕山

晉元帝卽位起宮殿城闕郭璞云闕不便王導乃指牛頭山爲天闕楊修有詩云牛頭天際碧凝嵐王導無稽示妄談若指逺山爲上闕長安應合指終南

鳳臺山

宋元嘉中鳳凰集於是山乃築臺於山椒以旌嘉瑞在府城西南二里今保寜寺是也唐李白詩曰置酒延落景金陵鳳凰臺長波瀉萬古心與云俱開昔時有鳯凰鳳凰爲誰來鳳凰去巳久正當今日回明君越羲軒天老坐三臺豪士無所用彈琴醉金罍東風吹山花安可不盡杯六帝沒幽艸深宮冥綠苔置酒勿復道歌鐘但相催又詩曰鳳凰臺上鳳凰逰鳳去臺空江自流吳宮花艸埋幽徑晉代衣冠成古丘三山半落靑天外二水中分白鷺洲總爲浮雲能蔽日長安不見使人愁宋齊邱有詩云嵯峩壓洪泉岝峪撐碧落宜哉秦始皇不驅亦不鑿上有布政臺八顧皆城郭山蹙龍虎健水黑螭蜃作白虹欲吞人赤驥相煿爍畫棟泥金碧石路盤磽確倒掛哭月猿危立思天鶴鑿池養蛟龍栽桐棲鸑鷟梁間燕教雛石罅蛇懸殻養花如養賢去艸如去惡日晚嚴城鼓風來蕭寺鐸掃地驅塵埃剪蒿除鳥雀金桃帶葉摘綠李和衣嚼貞竹無盛衰媚栁先搖落塵飛景陽井艸合臨春閣芙蓉如佳人回首似調謔當軒有直道無人肯駐腳夜半鼠勃窣天陰鬼敲椓松孤不易立石醜難安著自憐啄朩鳥去蠧終不錯晚風吹梧桐樹頭鳴嚗嚗峩峩江令石靑苔何淡薄不話興亡事舉首思眇邈吁哉未到此褊劣同尺蠖籠鶴羨鳬毛猛虎愛蝸角一日賢太守與我觀槖鑰往往獨自語天帝相惟諾風雲偶不來寰宇銷一略我欲烹長鯨四海爲鼎鑊我欲取大鵬天地爲矰繳【音勺絲縷也】安得生羽翰雉飛上寥廓【其詩刻今在保寜寺】

覆舟山

寰宇記云在城北五里周回三里髙三十一丈東接靑溪北臨眞武湖狀如覆舟因以爲名輿地誌云宋元嘉中攺名眞武山以其臨眞武湖山復有眞武觀故也晉北郊壇宋藥園壘樂逰苑冰井甘露亭皆在此山

幕府山

寰宇記云在城西北周回三十里髙七十丈東北臨直瀆浦西接寶林山南接蟹浦輿地誌云臨沂縣東八里有幕府山寰宇記晉元帝自廣陵渡江建康城荒落以府第居縣北山下因以幕府山爲名圗經云丞相王導建幕府於此山因名之山上有虎跑【蒲包切蹴也】泉其西巓有仙人臺宋明帝髙寜陵在山西王導溫嶠亦塟山西又按寰宇記云陳武帝破北齊軍四十六萬於幕府山下至後主禎明中嘗幸此山校獵虞世南獻賦以美之楊修有詩云六代繁華一瞬間平蕪逺樹不勝閒倚樓天暝云如幕知是瑯琊幕府山

雞籠山

寰宇記云在城西北九里西接落星澗北臨棲玄塘輿地誌云雞籠山在覆舟山之西二百餘步其狀如雞籠因以爲名按南史宋文帝元嘉十五年立儒館於北郊命雷次宗居之次宗因開館於雞籠山齊髙帝嘗就次宗受禮及左氏春秋又竟陵王子良嘗移居雞籠山下集四方學士抄五經百家爲四部要略千卷又按宋文帝元嘉中攺爲龍山以黑龍嘗見眞武湖此山正臨湖上因以爲名今去縣六里晉元帝明帝成帝哀帝四陵皆在山南中有佛寺五所

方山

寰宇記雲山髙一百一十六丈周回二十七里圖經云四面方如城東南有水下注長塘流漑平陸又按輿地誌云湖熟西北有方山頂正方上有池水山謙之丹陽記曰山形方如印故曰方山亦名天印山秦始皇鑿金陵此山是其斷者文選謝靈運東出鄕裏相送至方山靈運嘗賦詩其略云解纜又流潮懷舊不能發又按南史宋何尙之爲尙書令元嘉末致仕於方山著退居賦以明所守議者咸謂尙之不能固志後果然又按齊武帝嘗幸方山顧左右曰朕欲經始山之南復爲離宮期勝新林苑徐孝嗣答曰繞黃山欵牛首乃盛漢之事今江南未廣願少畱神乃止圗經謂齊武帝於方山築苑不知何所據而云

攝山

寰宇記云周回四十里髙一百三十二丈東連畫石山南接落星山陳江總攝山棲霞寺碑雲南徐州瑯琊郡江乘縣有攝山其狀似傘亦名傘山尹先生記雲山多艸藥可以攝養故以攝爲名南史齊明僧紹住江乘攝山今棲霞寺卽其宅也今去城四十五里

東山

上元縣有兩東山一在崇禮鄕今土山是也晉書謝安寓居會稽棲遲東山此安之舊隠也後於土山營築以擬東山今去縣二十里一在鐘山鄕蔣廟東北宋劉勔隠居之地南史勔嘗經始鍾嶺以爲棲息及造園宅名爲東山今去縣十五里陳軒金陵集載李白李建勲東山詩皆指土山而作

白下

圗經云舊屬江乘縣周回八里髙八十丈東接竹堂山南接蔣山北連攝山西有水下注平陸輿地誌云階礎碑石悉出此山南史梁散騎常侍韋載有田十餘頃在江乘縣之白山天嘉元年遂築室而居屏絕人事不出籬門者十載今去縣二十里

濁山

圗經云在溧陽縣東南十里髙一十丈周回五里山北濁水出焉輿地誌云溧陽縣有濁山下有濁水卽秦淮之源也

湯山

寰宇記云在縣東北其西接云穴山山不甚髙無大林朩有湯泉出其下大小凡六處湯磵繞其東南四時常熱禽鳥之類入之輒爛以煮豆谷終日不熟艸朩濯之轉見鮮茂舊有湯泉館今廢去縣五十里

大壯觀山

圗經云在城北一十八里周回五里髙二十丈東連蔣山西有水下注平陸南臨眞武湖北臨蠡湖舊經謂陳宣帝起大壯觀於此山因以爲名南史宣帝大建十一年八月幸大壯觀因大閱武命都督任忠領步騎十萬陣於眞武湖上登眞武門觀宴羣臣因幸樂逰苑設絲竹之會仍重幸大壯觀振旅而還

臨沂山

圗經云在城東北四十里周回三十里髙四十丈東北接落星山西臨大江西南有舊沂縣城

祈澤山

舊經云初法師嘗結茅於此有龍女來聽講旣而神泉湧於講座下後遂爲祈禱水旱之所山因此得名髙五十丈周回十里東連彭城山北連靑龍山今去縣二十三里

東廬山

圗經云在溧陽縣東南一十五里髙六十八丈周回二十里有三源一出山西流入秦淮一出山東北流入馬沈港一出山東南吳漕流入丹陽湖丹陽記云溧陽縣東有廬山與丹陽分界俗傳云以廬舍爲名又云嚴子陵嘗結廬於此

盧龍山

圗經云在城西北十六里周回五里髙三十六丈東有水下注平陸西臨大江舊經云晉元帝初渡江到此見山嶺連綿接石頭城眞江上之關塞以此地近盧龍因以爲名

馬鞍山

圗經云以形似得名西臨大江東與石頭城相接南史陳後主禎明三年隋將濟宜黃侯慧紀自荊州帥將士沿江而下欲趍臺城遣南康太守魯肅將兵以鐵鎖橫江隋將楊素奮兵擊之爭馬鞍山四十餘戰隋軍死者五千餘人今去城十里

大巫山

圗經云在溧陽縣北四十五里周回二百五十步髙八丈長塘湖內接鎭江府金壇縣界

小巫山

圗經云在溧陽縣東北二十五里周回四里髙五丈長塘湖內石上有獸迹

平陵山

圗經云在溧陽縣西北三十五里髙三丈周回三里晉書云永和三年李閎斬韓晃蘇逸於此

鐵冶山

圗經云在溧陽縣西南七十里周回二十里髙一百八十丈輿地誌云前代鐵冶山

絳巖山

圗經云在句容縣西南三十里周回二十四里髙一百六十五丈上有龍坑祠壇江南地誌云漢丹陽縣北有赭山其土亦赤因爲郡名本名赤山唐天寶六年攺名絳巖山

竹裏山

圗經云在句容縣方輿地記云行者以其途傾險號曰翻山峴鮑昭有行翻車峴詩卽此山也

大城山

圖經云周回二十二里髙八十二丈南接苻堅山西接鴈門山北接竹堂山今去城七十里

望祭山

東晉成帝於北郊以白山鐘山配四十四神之數兼祭之按通典梁武帝省四望座惟鐘山及松江浙江五湖白石山並存之

白土岡

圗經云北連蔣山其土色白因名之輿地誌云同夏縣西有白土壠卽此地按北史隋賀若弼嘗破陳軍於蔣山之白土岡今蔣山西北有岡壠土色正白乃其地圗經云在縣東二十二里非是蓋同夏縣在今縣東十五里而白土岡在同夏之西不應有二十二里之逺也

白楊路

圖經云縣南十二里石山岡之橫道是也六朝雜事云宋袁粲常酌於此忽逢村父便畱連笑語人怪而問之答曰吾侶偶逢非知音也楊修有詩云殘枝敗葉幾沾春莫問栽培迹巳陳細雨斜風馬無力蕭蕭滿路更愁人

千佛嶺

在攝山棲霞寺之側按江摠棲霞寺碑明僧紹居士子仲璋爲臨沂令於西峯石壁與度禪師鑄造無量壽佛大同二年龕頂放光齊文惠太子豫章文獻王竟陵文宣始安王及宋江夏王霍姬齊田奐等琢石建像梁臨川靖惠王復加瑩飾嶺之中道石壁有沈傳師徐鉉張稚圭王雱題名

謝安墩

在半山報寜寺之後基址尙存謝安與王羲之嘗登此超然有髙世之志李太白將營園其上乃作詩曰晉室昔橫潰永嘉遂南奔沙塵何茫茫龍虎鬥朝昏胡馬風漢艸天驕蹙中原哲匠感頹運云屏忽飛翻組練照楚國旌旗連海門西秦百萬眾戈甲如雲屯投鞭可塡江一掃不足論皇運有返正醜虜無遺魂談笑遏橫流蒼生望斯存冶城訪古迹猶有謝安墩憑覽周地險髙標絕人喧想象東山姿緬懷右軍言梧桐識佳樹蕙艸畱芳根地古云物在臺荒禾黍繁我來酌淸波於此樹名園功成拂衣去歸入武陵源王荊公詩云我名公字偶相同我屋公墩在眼中公去我來墩屬我不應墩姓尙隨公

桃花塢

在蔣山寶公塔之西北舊有桃花甚盛今不復存

方山埭

建康實錄吳赤烏八年使校尉陳勛發屯田兵於方山南截淮立埭號方山埭又按南史湖熟縣方山埭髙峻冬月行旅以爲難齊明帝使沈瑀修之瑀乃開四洪斷行客就作三日便辦其埭今去城四十五里

雞鳴埭

建康實錄靑溪有橋名募士橋橋西南過溝有埭名雞鳴埭齊武帝早逰鐘山射雉至此雞始鳴圖經云今在靑溪西南潮溝之上又按南史齊武帝永明中散逰幸諸苑載宮人從車至內深隠不聞端門鼓漏聲置鍾景陽樓上應聞鍾聲並早起妝飾帝數幸瑯琊城宮人常從早發至湖北埭雞始鳴故呼爲雞鳴埭若爾其埭又當近北父老傳曰今淸化市眞武廟側是其處也二埭恐皆當時所歷姑兩存之

鑄劍坑

圖經云在溧陽縣南八十里石屋山之西舊經云昔吳王使歐冶子鑄劍於此

射雉場

圖經云在縣東二十里齊東昏侯置射雉場五百所皆以七寶裝翳楊修有詩曰外作禽荒內色荒三千紅粉日嚴妝潘妃縱有嫣然態不步金蓮到射場

絕地

圖經云在縣南三里古大社西有凶地三畝晉周顗司馬秀蘇峻皆宅於此悉以禍敗宋王僧綽曰大丈夫當以正道自居何宅之有凶吉尋爲元凶所害楊修有詩曰四主衣冠今不終髙門列戟謾重重由來瘠沃分勞逸莫道人凶非宅凶

○宅舍門第七

孔子巷

輿地誌云孔子廟在樂逰苑東隔靑溪本聖亭侯所奉之廟也舊在溪南丹陽郡之東南本東晉所立中廢宋元嘉十九年詔復孔子廟至齊遷於今處以舊地爲浮圗今名孔子寺亦名孔子巷在城東南五里古長樂橋東

言偃裏

史記孔子弟子列傳言偃字子遊吳人今不知其裏所在或云在城東二十二里

四學

南史宋文帝元嘉十六年立儒學館於雞籠山命雷次宗居之因集丹陽何尙之立玄素學著作佐郎何承天立史學司徒參軍謝玄立文學各聚門徒多就業者江左風俗於斯美焉

陸機宅

建康實錄云陸機入洛作懷舊居賦云望東城之紆徐邈吾廬之延佇李太白題王處士水亭云齊朝南苑是陸機宅其詩云王子耽玄言賢豪多在門好鵝尋道士愛竹嘯名園樹色老荒苑池光蕩華軒北堂見明月更憶陸平原掃地靑玉簟爲余置金樽醉罷欲歸去花枝宿鳥喧何時復來此再得洗囂煩圖經云在縣南五里秦淮之側

江令宅

陳尙書令江總宅也建康實錄及楊修詩注雲南朝鼎族多夾靑溪江令宅尢占勝地後主嘗幸其宅呼爲狎客劉禹鍚詩雲南朝詞臣壯朝客歸來惟見秦淮碧池臺竹樹三畝餘至今人道江家宅今城東段大夫約之宅正臨靑溪卽其地也故王荊公詩云昔時江令宅今日段侯家此可驗也

沈約宅

南史梁沈約遷尙書令𨿽名位隆重而居處儉素立宅東田矚望郊阜嘗爲郊居賦以敍其事東田在鐘山之下也

孫瑒宅

建康實錄陳起兵部尙書孫瑒居處奢豪宅在靑溪東西卽江摠宅瑒家庭穿築極林泉之致歌童舞女當世罕儔

劉子珪宅

南史齊劉瓛字子珪居於檀橋瓦屋數間上皆穿漏永平七年竟陵王子良表武帝爲立館帝以揚烈橋故主地給之檀橋在今縣東二十五里靑龍山之前

朱異宅

南史梁朱異及諸子自潮溝列宅至靑溪其中有臺池玩好每暇日與賓客逰焉

諸葛恪宅

圖經云在縣東二里古元風觀前南接靑溪裏俗傳云在今縣東南百餘步面對靑溪其東卽江令宅也

宋齊邱宅

舊傳在鎭淮橋之北禦街之東今南北較務是也其後又爲南唐國子監

杜姥宅

建康實錄晉成帝恭皇后杜氏母裴氏卽杜弘治之妻也裴氏名穆孝武帝封爲廣徳君初穆渡江宅於南掖門外時裴氏壽考故呼爲杜姥圗經云在舊縣東北三里舊縣在冶城今天慶觀之東是也其宅未詳所在

烏衣巷

王榭金陵人世以航海爲業一日海中失船泛一朩登岸見一翁一嫗皆衣皂引榭至所居乃烏衣國也以女妻之旣久榭思歸復乘雲軒泛海至其家有二燕棲於梁上榭以手招之卽飛來臂上取片紙書小詩系於燕尾曰誤到華胥國裏來玉人終日苦憐才云軒飄出無消息灑淚臨風幾百回來春燕又飛來榭身上有詩云昔日相逢冥數合如今睽逺是生離來春縱有相思字三月天南無鴈飛至今歳竟不至因目榭所居爲烏衣巷劉禹錫有詩曰朱雀橋邊野艸花烏衣巷口夕陽斜舊時王榭堂前燕飛入尋常百姓家【此見摭遺】圗經云在縣東南四里晉書王導紀瞻宅皆在此巷

乘黃署

輿地誌云在東府之西北五輅及朝軍凡駕馬者之所去縣東北六里

紙官署

輿地誌云宋永初中立舊日齊帝於此造銀光紙以賜王僧虔在縣東一十五里

扶南樂署

建康實錄吳赤烏七年扶南國獻樂人於此置舍以教宮人在縣北二里

銅螭署

臺城刻漏署西本洛陽之舊物宋平姚秦遷於此魏明帝爲太子時玩以玉手扳刺螭口中因入不出後人常見白蝘蜓在其中梁元帝移之江陵此物後遂不復見楊修詩云挈壺傳箭逼天聰鑄出蟠螭巧範同何事腹中藏怪物人驚蝘蜓气如虹

錦署

圗經云在縣東南十里宋遷百工於此也楊修詩云人衣繿縷地衣紅不念家家杼軸空厥篚織文應歳貢更翻新樣集機工

焚衣街

齊東昏侯自制服爲四種冠五彩袍一月中二十餘出辰出三更歸夜出淸晨返梁自襄陽出師廢之焚奢淫服六十二種於禦街中楊修詩云雉頭金縷又珠胎煙緒香雲晝不開禦路傍人皆嘆息逡巡紅焰作靑灰

○讖記門第八

秦淮石志

保太中浚秦淮得石志按其刻有大宋幹徳四年凡六字他字磨滅不可識令諸儒參驗乃輔公祏反江東時年號太祖受命國號宋攺元幹徳江左始衰弱豈非威令將及而符讖先著也

石印

天璽元年曆陽山石文理成字凡二十云楚九州島渚吳九州島都揚州士作天子四世治太平始江表傳云歷陽縣有石山臨水髙百丈其三十丈所有七穿駢羅穿中色黃赤不與本體相似俗相傳謂之石印又云石印封發天下當太平下有祠屋巫祝言石印神有三郎時歷陽長表上言石印發皓遣使以太牢祭歷山巫言石印神三郎說天下方太平使者作髙梯上看印文詐以朱書石作二十字還以啟皓皓大喜曰吳當爲九州島作都渚乎從大皇帝逮孤四世矣太平之主非孤復誰重遣使以印綬拜三郎爲王又刻石立銘褒讚靈徳以答休祥此見吳志注

石室

吳興陽羨山有空石長十餘丈名曰石室在所表爲大瑞皓乃遣司徒董朝太常周處至陽羨縣封禪國山明年攺元天紀大赦以協石文

三斷石

吳后主天冊元年掘地得銀長一尺廣三分刻上有年月字又於吳郡臨平湖邊得一石函中有一小石靑白色長四寸廣二寸刻上作皇帝字於是攺元天璽遂立石紀吳功徳按實錄云縣南三十里西接牛頭山丹陽雲巖東路有大碣石長二丈折爲三斷此紀功之碑也今移在府治中可辧者二百餘字漫滅者五十餘字楊修詩曰孫吳紀徳舊刋碑埋沒蟠螭與伏龜惆悵石岡三斷在至今猶似鼎分時

寶公銅牌記

按髙僧傳公諱寶志宋元嘉中現形於東陽鎭古朩鷹巢中朱氏聞巢中兒啼遂收育之因以朱爲姓施宅爲寺公自少出家依於鐘山道林有銅牌記多讖未來事云有一眞人在冀州開口張弓在左邊子子孫孫萬萬年江南中主名其子曰弘冀吳越錢鏐諸子亦皆連弘字以應之而國朝宣祖諱乃正當之

潛鶴鼓

臺城端門上二鼓初得於會稽雷門傳是越王舊物擊之聲聞洛陽後孫恩亂兵擊破中有二鶴衝天而去自是不復鳴後人呼爲潛鶴鼓楊修有詩云端門擊破使人驚潛鶴雙飛上玉淸怪得舊時聲太逺衝天合自九臯鳴

天水碧

南唐末時前數年宮人挼薔薇水染生帛一夕忘收爲濃露所潰色倍鮮翠因令染坊染必經宿露之號爲天水碧宮中競服之識者以爲天水趙之望也

獨足臺

陳末時有一鳥獨足飛上宮城臺上以觜畫地云獨足上髙臺盛艸化爲灰欲知我家處朱門當水開解者以爲獨足指後主獨行無眾盛艸言荒穢隋承火運艸得火而灰及國破隋煬帝館於都水臺所謂上髙臺當水開也楊修詩云鳥迹分明在帝臺管弦聲裏輒書來回頭一覺風流夢猶得朱門傍水開

○靈異門第九

八功徳水

蔣山悟眞庵後按梅摯亭記梁天監中有胡僧曇隠寓錫於此山中乏水時有龎眉叟相謂曰予山龍也知師渴飲措之無難俄而一沼沸成後有西僧繼至云本域八池巳失其一似竭彼盈此也其泉一淸二冷三香四柔五甘六淨七不饐八蠲屙故名八功徳水自梁巳前嘗取給禦廚又按楊修詩注云髙僧曇隠逰行於此忽聞金石絲竹之音俄見淸泉一泓瑩徹甘滑有積年疾者飲之皆愈

志公鱠殘魚

髙僧傳寶志嘗對梁武帝食鱠帝曰朕不知味二十餘年師何爲爾志乃吐出小魚鱗尾依然今金陵尙有鱠殘魚

牝狙觸网

按湘山野錄雲南唐李后主獵靑龍山一牝狙觸网見主雨淚稽顙屢指其腹主戒虞人保守之是夕誕二子還幸大理寺親錄囚系一大辟婦以孕在獄未幾誕二子煜感牝狙之事罪止於流其山去城東二十五里

感龍產鯉

昔民有女感黑龍於田野歸而有娠後產鯉魚投於水中復能變化隨母所出入後成龍而去母亡每春時必來墳所鄕人懼之因立廟祠焉謂之烏鯉廟在溧水縣東南二十五里

郗氏化蛇

郗氏梁武帝皇后也崩數月帝常追悼之晝則忽忽不樂宵乃耿耿不寐居寢殿聞外騷宰【蘇骨切勃宰穴中出也】聲視之乃見一蟒盤躃上殿睒【式冉切說文云暫視貌】晴呀【香牙切張口貌】口以向於帝帝大驚駭無所逃遁不得已蹶然而起謂蛇曰朕宮殿嚴警非爾蛇類所生之處必其妖孽欲祟朕邪蛇爲人語啟帝曰蟒則昔之郗氏也妾以生存嫉妬六宮其性慘毒怒一發則火熾矢射損物害人死以是罪謫爲蟒耳無飲食可實口無窟穴可庇身饑窘困迫力不自勝又鱗甲有虫唼【子合切】嚙【五狡切】肌肉痛苦甚劇若加錐刀焉蟒非常蛇亦復變化而至不以皇居深重爲阻耳感帝平昔眷妾之厚故托醜形骸陳露於帝祈一功徳以見拯拔也帝聞之嗚呼感激旣而求蟒遂不復見帝明日大集沙門於殿庭宣其由問善之最以贖其苦志公對曰非禮佛懺滌悃欵不可帝乃然其言搜索佛經錄其名號兼親抒睿思灑聖翰撰悔文共成十卷皆采摭佛語削去閒詞爲其懺禮又一日聞宮室內異香馥鬱良久轉美初不知所來帝因仰視乃見一天人容儀端麗謂帝曰此則蟒後身也蒙帝功徳巳得生忉利今呈本身以爲明驗也殷懃致謝言訖而去此見梁武懺序

燕雀湖

輿地誌雲走馬橋見有燕雀湖窮神祕苑曰梁昭明太子在東宮有一琉璃盌紫玉杯皆武帝所賜也旣薨詔置梓宮後更塟開墳爲閹人攜入大航乃有燕雀數萬擊之因爲有司所縛乃獲二寶器帝聞而驚異詔以賜太孫封墳之際復有燕雀數萬銜土以增其上墳側今有湖後人因名燕雀湖楊修有詩曰平湖岸側見髙墳萬土銜來燕雀羣鑑面無波天一色此中文藻似儲君在城東四里下入靑溪

新洲

南史宋武帝伐荻新洲見大蛇長數丈射之傷明日復至洲裏聞有杵臼聲往覘之童子數人皆新衣於樁中藥問其故答曰王爲劉寄奴所射合散傅之帝曰王神何不殺之答曰寄奴王者不可殺帝叱之皆散收藥而反今薛家洲蓋其地也屬金陵鄊去城北四十里

生人參

南史梁阮孝緒字士宗母王氏有疾合藥須得生人參舊傳鐘山所出孝緒躬歷幽險累日不逢忽一鹿前行隨後至一所遂滅就視其處果獲此艸今山中不復有之

木醴

建康實錄陳後主禎明二年初覆舟山及松栢林冬月出木醴後主以爲甘露之瑞俗呼爲雀餳今廢也

○神仙門第十

茅君山

茅蒙字初成華陽人也隠華山修道秦始皇三十一年白日上升是時先有民謡曰神仙得者茅初成駕龍上升入太淸時下玄洲戲赤城繼世而往在我盈始皇聞之問故老曰此仙謡也於是有尋仙之意蒙之元孫盈得道於金陵句曲山上升爲東嶽上卿司命眞君太元眞人居赤城時來句曲郡人攺句曲爲茅君山【事見摭遺】圖經云漢時有三茅君各乘一白鶴來居其上故號爲三茅君世傳茅盈茅固茅震皆蒙之後也山在句容縣東南四十五里【華山華陽皆在句容縣】荊公有詩云一峯髙出眾山巓疑隔塵沙道裏千俯視煙雲來不極仰攀蘿蔦去無前人間巳換嘉平帝地下誰通句曲天陳迹是非分艸莽紛紛流俗尙神仙

仙人臺

幕府山之西有石棊盤說者云舊有仙人對奕於此故徐君平幕府山詩云仙去棊枰艸自繁卽此地也去城北二十五里

尋仙觀

梁時造也與芝山燕洞相鄰上有石壇舊經云昔茅君行道之所唐垂拱五年道士宋文幹因石琢像重修壇焉在溧水縣東南六十里

太虛觀

舊經云東晉時李盤白遇仙於此修道白日上升山頂有會仙亭唐開元五年建大中祥符元年九月奉敇攺今額在溧陽縣西南四十里盤白山下初名招仙觀

華陽洞

舊經云卽第八金壇大洞天也唐攺爲太平觀在句容縣東南四十里茅山之側

華陽宮

舊經云張眞人煉丹之所也梁朝陶隠居立爲華陽上館唐天寶七年攺今額

燕洞宮

舊經云梁普通三年晉陵縣女子錢妙眞幼年於此修行誦黃庭經積功三十年道成佩白練飛入洞中有石室醮壇存焉天寶七年奉敕於錢眞人升仙之所建宮度女道士洞在宮東一百餘步

太平觀

梁書云陶弘景讀書萬餘卷善琴棊爲諸王侍讀永明十年脫朝服掛神武門上表辭祿詔許之於是止於句容之句曲山曰此是第八洞宮之名金壇華陽之天乃立館自號華陽陶隠居唐貞觀九年爲升眞先生攺爲太平觀

靑玄觀

舊經云本吳朝葛仙公宅也梁天監七年建有一丹井在祠宇前去句容縣西南三百餘步

洞玄觀

輿地誌云赤烏二年吳大帝爲仙公葛玄造玄後白日上升山上至今猶有壇宇楊修有詩曰葛玄功行滿三千白日驂鸞上碧天畱得舊時壇宇在後人方信有神仙觀在方山下去城四十五里

仙杏山

舊經云絕頂有杏林及仙人腳迹因以名之又有仙壇石井故一名仙壇石山唐垂拱五年重修壇三所並石井聖歷二年縣令岑仲琢石爲像設香燈供祀之下有淸泉流入丹陽湖在溧水縣東南四十三里

白都山

昔白仲都常於此學道白日上升因以爲名楊修詩云駕鶴驂鸞自古聞策名仙籍是眞君天邊舊迹無尋處滿目靑山空白雲在城南八里西臨大江

石城洞

石頭城西嶺下南臨大江有洞宛然按眞語云此小有洞之南門也

道士塢

蔣山明慶寺前乃陳宣帝禮元靖先生臧兢處今在寶公塔之東

靜壇

舊經云宋侍中周捨立與道士塢相對帝問曰其壇如何對曰風不鳴條云無膚寸鹿巾黃帔其數甚多白簡朱衣其來罕至因名曰靜壇今按道士塢在蔣山古明慶寺前與八功徳水相近則靜壇當在其處

春磵

鐘山宋興寺東梁處士劉許字彥度隠居之所楊修詩云手拖葛屨坐蔾牀竹樹蕭然一水傍枕上白雲船下月卜鄰東磵勝東岡

玉晨觀

句容縣東南四十五里句曲洞北門之側舊經本晉許長史宅也昔髙辛時展上公秦時巴陵侯後漢時杜廣平並於此學道得仙梁武帝天監十三年陶弘景奏請立爲朱陽館唐貞觀中爲紫微國師王先生攺爲華陽宮天寶七年爲玄靖先生攺紫陽觀前有郭眞人養龍池醮壇丹井俱在大中祥符中奉勅攺今額

○寺院門第十一

吳建初寺

輿地誌云吳赤烏十年沙門僧會自西竺來傳佛法吳大帝作寺自此起楊修有詩曰僧會西來始布金常聞鐘磬伴潮音江南古寺知多少此寺獨應年最深舊傳在城南二百餘步

同泰寺

梁武帝攺年號大同起同泰寺在臺城內窮竭帑藏造大佛閣七層爲火所焚梁帝捨身施財以祈佛福自大通以後無年不幸同泰寺設四部無遮大會俄而侯景兵起陷城遂以虛器進膳自庚辰至丙戌七日不食而崩楊修詩曰佛事莊嚴國力疲照天金碧倚欄危沈檀鑪上煙雲合恰似當年煨燼時

蔣山太平興國禪寺

梁武帝天監十三年以錢二十萬易定林寺前岡獨龍阜以塟志公永定公主以湯沐之資造浮圖五級於其上十四年卽塔前建開善寺今寺卽其地也唐乾符中攺爲寶公院南唐升元中徐徳裕重修開寶三年後主攺爲開善道場太平興國五年攺賜今額慶曆二年府尹葉龍圗淸臣奏請爲十方禪院按髙僧傳及寶公實錄公諱寶志宋元嘉中現於東陽郡古朩鷹巢中朱氏婦聞巢中兒啼遂收育之因以朱爲姓乃施宅爲寺焉公自少出家依於鐘山道林寺常持一錫杖杖懸刀尺及鏡拂之類由是知名齊梁間死而將塟梁武帝命陸倕制銘塟已賜玻瓈珠以飾塔表南唐保大七年加號妙覺塔名應世本朝太平興國七年舒民柯萼遇老僧往萬歳山指古松下掘之得石篆乃寶公記聖祚綿逺之文於是遣使致謝謚曰寶公妙覺治平初更謚道林眞覺大師按建康實錄開善寺有志公履唐神龍初鄭克俊取之以歸長安今洗缽池尙在塔西二里法云寺基方池是也寺西有曰道光泉以僧道光穿斸【竹足切斫也】得名曰宋熈泉以近宋熈寺基之側有八功徳水在寺東悟眞庵之後一雲泉在寺北髙峯絕頂寺東山巓有定心石下臨峭壁寺西百餘步有白蓮庵庵前有白蓮池乃策禪師退居之所寺後向東有塔曰婁約卽慧約婁禪師之塔髙僧傳曰塟於獨龍山寶公之左是也舊有寶公及婁約塔碑梁王筠撰文今不復存楊次公詩曰今古忙忙利祿間幾人能此叩松關猿驚鶴怨不知處虎踞龍盤空見山芳艸路隨流水逺老僧心共白雲閒淮南舊隠拋離久一誦移文一愧顏荊公詩巳見鍾阜下

半山報寜禪寺

王荊公故宅也其地名白塘舊以地卑積水爲患自荊公卜居乃鑿渠決水以通城河元丰七年公以病聞神廟遣國醫診視旣愈乃請以宅爲寺因賜額報寜禪寺寺後有謝安墩其西有土山曰培塿乃荊公決渠積土之地由城東門至蔣山此半道也故今亦名半山寺陳軒金陵集載荊公半山詩凡十五首寺中有寶禪師語錄序王斿撰米芾書

淸涼廣惠禪寺

僞吳順義中徐溫建爲興教寺南唐升元初攺石頭淸涼禪寺後主復攺淸涼大道場本朝太平興國五年閏三月攺爲今額舊傳嘗爲李氏避暑宮寺中有徳慶堂今法堂前舊基是也後主嘗畱宿寺中故其詩有未能歸去宿龍宮之句徳慶堂名乃後主親書祭悟空禪師乃後主自爲文碑刻今見在舊有李氏宮人親冩藏經及本朝所賜禦書今皆不存唐溫庭筠淸涼寺詩曰詩閣小窓藏雪嶺禪堂秋水接藍溪東坡先生捨彌陀畫像於寺中其詩曰問禪不契前三語施佛空畱丈六身蓋謂此也楊次公題淸涼寺翠微亭詩曰君勿愛淸涼淸涼如火如沸湯君勿惡炎熱炎熱如冰如積雪勿愛亦勿惡未是逍遙處君不見海會山前一條路一車來一車去今古轉轅何日住落花時節雨初晴黃鶯枝上分明語又因舟次秦淮寄淸涼老曰云居一眾舟次秦淮忽爾狂風動地白浪滔天致此片帆難以寸進又恐是石頭老子把定要津不肯放過今者食時巳及香積未充更不敢遣化菩薩去午煩若是靈利人必巳會得了也時王荊公在淸涼寺見之云淸涼應是推辭不得

升元寺【亦名瓦棺寺】

升元寺卽瓦棺寺也在城西隅瞰江面後踞崇岡最爲古迹累經兵火略無彷佛李主時升元閣猶在乃梁朝故物髙二百四十尺太白詩所謂日月隠檐楹是也【此見雜說】今西南隅戒壇乃是故基南唐將歸我宋數年前升元寺殿基掘得石記乃詩讖其辭曰若問江南事江南事不憑抱雞升寶位【謂李煜丁酉年生也】走犬出金陵【謂王師甲戌渡江也】子建居南極【曹彬列桷城南乃子建也】安仁秉夜燈【謂潘美恐有伏兵命縱火也】東陵驕小女騎虎渡河冰【錢俶以戊寅年入朝盡獻浙西之地騎虎之謂也】瓦棺寺之名起自西晉長興年中長沙城阿陸地生靑蓮兩朶民間聞之官司掘得一瓦棺開見一僧形貌儼然其花從舌根頂顱生出詢及父老曰昔有一僧不說姓名平生誦法華經萬餘部臨死遺言曰以瓦棺塟之此地所司具奏朝廷乃賜建蓮花寺五代兵火焚之李太白登瓦棺閣極眺金陵城云鐘山對北戶淮水入南榮漫漫雨花落嘈嘈天樂鳴兩廊振法鼓四角吟風箏香出霄漢上仰攀日月行山空霸气滅地古寒陰生寥廓云漢晚蒼茫宮觀平門余閶闔寺樓識鳳凰名雷作百山動神扶萬栱傾靈光何足貴長此鎭吳京

大愛敬寺

梁武帝普通元年造在蔣山之北髙峯上唐乾符間重修廣明元年攺爲廣明愛敬禪院南唐攺廣孝禪院本朝開寶七年移額入城中今壽寜寺是也李建勛愛敬寺詩其略云雲散經窓濕山晴石路香

法寶寺【亦名臺城寺】

梁同泰寺基之半也建康實錄梁武帝大通元年創同泰寺寺處宮後別開一門名大通門【對寺之南門取反語以協同泰爲名也】帝晨夕講議多逰此門僞吳順義二年置爲臺城千福院本朝攺賜今額寺前有醜石四各髙丈餘俗呼爲三品石政和間取歸京師其寺今在城北

法光寺【今名鹿苑寺】

卽梁之蕭帝寺舊傳天監十三年造元絳寺記云不知從昔之名故後人以帝氏目之南唐保大間重建後主易名曰法光寺有子隠堂郗氏窟今隸祥鸞坊本朝敕攺鹿苑寺

棲霞禪寺

攝山齊明僧紹故宅也按棲霞寺江摠碑云齊居士平原明僧紹宋泰始中逰此山乃刋朩結茅二十許年有法度禪師與僧紹甚善僧紹遂捨宅成此寺蓋齊永明七年正月三日也唐髙宗嘗建寺碑並書寺額武宗會昌中廢宣宗大中五年重建本朝太平興國五年攺爲普云寺景徳五年攺賜景徳棲霞禪寺寺有舍利塔乃隋文帝塟舍利處南唐髙越林仁肇建塔徐鉉書額曰妙因寺左有千佛嶺乃明僧紹子仲璋創造齊文惠太子同僧琢梁臨川靖惠王采飾寺後有天開巖碧蘚亭白雲庵迎賢石醒石中峯澗石房白雲泉亦名品外泉寺前有明僧紹髙越墓菩提王廟菩提王卽攝山靳神也廟舊居山前今移置寺左仁廟朝嘗賜金寶方牌熈寜間取寄華藏寺中石佛額有玻瓈珠後墜地因置閣盛之大觀中爲權要取去米芾嘗作詩紀其事寺今有唐髙宗陳尙書令江摠碑沈傳師齊疏及沈傳師徐鉉題名按陳軒金陵集劉長卿顧況李紳皮日休韓熈載徐鉉徐鍇栁琰權徳輿皆有詩徳輿詩其略云縈紆松路深繚繞雲山曲重樓回朩杪古像鑿巖腹皆寺中景也今去城四十五里

祈澤寺

寺記云宋少帝景平元年建去府城二十里梁朝置龍堂有初法師者來結茅庵於山下日夜誦法華經有一女郎來聽移時方去師訝之因問其住止女曰兒東海龍女逰江淮間聞師誦經來聽之師曰此山乏水汝能神變爲我開一泉可乎女曰此固易事容兒歸白父言訖不見數日後忽作風雷良久有淸泉湧於座中南唐保大中以久旱祈雨於舊寺基信宿而雨作自後以爲祈禱之所本朝治平攺賜祈澤治平寺許堅嘗有二詩其後王荊公題云髙人遺迹空佳句誰識旌陽後世孫

鐵索寺

本東晉尼寺也尙書仲杲女見釋書有比丘尼問講師師曰女子削發出家爲比丘尼後因鐵索羅國尼至遂就此建寺尼以鐵索羅爲名中國尼自此始

明慶寺

蔣山上明慶寺後別有小嶺碧石靑林幽邃如畫世人呼爲屏風嶺有髙僧隠於此忽聞絲竹之音俄而有淸泉一派瑩徹甘滑有積年疾者服之愈梁巳前嘗取給禦廚水俗呼爲八功徳水楊修有詩雲翠壁如屏旱不枯一泓甘滑飲醍醐髙僧到此聞絲竹還有金鱗對躍無

佛窟寺

城南二十里牛頭山下有深坑言是辟支佛窟寺記本沙門道慶禪房梁天監中司空徐慶造寺因名曰佛窟楊修有詩云曩事何人爲證明白雲深鎖翠微坑巳聞過去辟支佛未見如來彌勒生

普濟寺【舊名頭陀寺】

梁頭陀寺也建康實錄梁武帝大同元年置頭陀寺記舍人石興造寺在蔣山頂第一峯後移置山下本朝治平中攺賜今額殿後有應潮井其水與江潮相應及有梁昭明太子讀書臺在其西卽普通元年所置大愛敬寺基也

淨妙寺【舊名齊安寺】

南唐升元中建額曰齊安本朝政和五年正月攺賜淨妙舊臨官路今移置髙隴面秦淮王荊公齊安寺詩刻云日靜山如染風暄艸欲燻梅殘數點雪麥漲一溪云去城四里

寶林寺

舊經云本同行寺梁天監中武帝與寶公同逰此山見林巒殊勝命建精藍因以同行爲額亦名聖逰寺唐會昌中廢僞吳太和中復建後攺爲秀峯院南唐保大九年重修本朝嘉佑中攺賜今額有琪樹在法堂前梅摰詩其略云影借金田潤香隨璧月流逺疑元帝植近想志公逰建炎間樹爲兵火所焚今寺屬寶林山

寶乘院【亦名艸堂】

齊艸堂寺也寺乃齊周顒隠居之所顒後出仕孔稚圭作北山移文以譏之髙僧傳云時有釋慧約姓婁少達妙理顒素所欽服乃於鐘山舊館造艸堂寺以居之今寺左乃婁約置臺講經文之地寺後卽顒舊居也王荊公艸堂寺詩云周顒宅作阿蘭若婁約身歸窣堵坡唐會昌中寺廢本朝復建治平間攺賜今額隸鐘山鄕去城十一里

聖湯延祥寺

隸湯山下舊有湯泉十所今存者六唐徳宗時韓晉公滉爲淛江觀察使滉小女有惡疾浴於湯應時而愈乃以女妝奩建精舍於湯山之右且求僧以主寺事時得竹林寺一市蠱毒藥僧逺近賴之多獲全濟故其藥至今以溫湯爲名按唐書滉觀察淛江在貞元以前寺之建當在建中興元間而圗經乃云咸通十二年韓公置精剎咸通蓋懿宗年號是時晉公巳亡也

景徳寺

僞吳始名崇孝寺本朝景徳中攺賜今額建炎元年以其地攺充太廟今隸嘉瑞坊

長幹寺【今名天禧寺】

丹陽記大長幹寺道西有張子布宅在淮水南對瓦棺寺南張侯橋也長幹是秣陵縣東里巷名江東謂山隴之間曰幹建康南五里有山岡其間平地庶民雜居有大長幹小長幹東長幹並是地名小長幹在瓦棺寺南巷西頭出大江梁初起長幹寺按塔記在秣陵縣東今天禧寺乃大長幹也【昔有並州胡薩訶死經七日更生云見觀音教曰洛下丹陽會稽有阿育王塔可悉禮拜之】荊公有詩云梵館淸閒側布金小塘回曲翠文深柳條不似千絲直荷葉相依萬蓋陰淡淡岑云相上下翩翩沙鳥自浮沈羈人樂此忘歸意忍向西風學舊吟

能仁寺

南唐古寺基也保大年中升州特進守司徒致仕鐘山公李建勲嘗捨莊田入寺後廢本朝撥賜地基起興慈禪院咸平初李建勛女潤州本起寺住持臨壇精律大徳尼進暉申明乞以故父李相公舊所施莊田入興慈寺至今供常住也咸平後攺承天寺崇寜間又攺天下承天爲能仁寺眞宗皇帝賜升州法主圎覺大師賜紫徳明七言二韻詩一首詩曰精勤演律達眞風釋子南禪道少同【南中多長老禪僧】奧旨筌蹄悟佛理慧燈廣布九圍中【眞迹今藏本寺】

○廟宇門第十二

吳大帝廟

隸府城西門外今廟庭卽當時舊宮唐大中初邑人臺州永寜簿周知業以家貲重修建炎間兵火廢毀其地在石頭城淸涼寺之西今去府七里楊修有詩云古朩陰森廟巋然龍蟠虎踞舊山川當時鼎足一場夢空裏旋風飛紙錢

蔣帝廟

帝卽後漢秣陵尉蔣子文金陵圗經云漢末子文爲秣陵尉逐盜鐘山傷額而死嘗自謂骨貴死當爲神及吳大帝遷都建鄴子文乘白馬執白羽扇見形故吏白吳帝爲立廟不爾百姓大疫權猶未信翼日復見於路云當令飛蠱入人耳後如其言帝乃立廟於鐘山封子文爲蔣侯權避祖諱因攺鐘山曰蔣山晉蘇峻之難鐘山神同蔣侯爲助且曰蘇峻爲逆當共誅鋤之後果斬峻按杜佑通典宋髙帝永初二年普禁淫祀自蔣子文祠以下皆絕孝建初修復加蔣侯爵位至相國大都督中外諸軍事明帝初四方兵起求救於神遂封爲蔣王齊永明中崔慧景之難迎神還臺以求福助事平授以帝位又按南史梁武帝天監六年旱甚詔祈蔣神求雨十旬不降帝命載荻焚其廟當神上俄有云如傘倐忽驟雨如瀉臺中宮殿振動帝懼馳詔追停少時乃靜自此帝益畏信是時魏軍圍鍾離蔣帝神報敕必許扶助旣而無雨水長遂挫敵人凱旋之後廟中人馬腳盡泥濕當時目覩焉齊旣封以帝號於是以廟門爲靈光之門中門爲興善之門外殿曰帝山內殿曰神居西閣有佛殿名靈鷲東閣卽子文所居也南唐追謚曰莊武帝更修廟宇開寶八年焚毀雍熈四年邑人張革於舊基重建景佑二年知府陳待制執中復增修之朝廷賜廟額曰惠烈政和八年本縣復加修飾有南唐及景佑政和廟記可考今隸蔣山之北去城二十里

晉元帝廟

舊在卞將軍廟側今移在嘉瑞坊城隍廟之左

武烈帝廟

舊經云隋司徒陳杲仁有戰功唐封忠烈公僞冊武烈帝本廟在江夏

楚平王廟

吳越春秋云楚平王都於固城廟今在溧水縣南九十里昔周成王封熊繹子男之田於蠻荊之地至莊王時賜姓爲羋【音敉楚姓】氏至靈王立與敵日尋干戈邊鄙不寜時吳軍失利乃陷瀨渚至平王用佞臣之言殺太傅伍奢並其子尙子胥奔吳吳用之破楚而入郢此廟卽平王之舊址也唐廣明元年重修

晉謝將軍廟

卽晉謝玄也咸通九年置開寶四年重修在府城西南三里

晉卞忠正廟

晉尙書令贈侍中驃騎將軍卞壼謚忠正蘇峻之亂與其二子力戰死之塟吳冶城今天慶觀乃其地也後七十餘年盜發其墓屍僵如生鬢髮蒼然爪甲穿手背安帝賜錢十萬封之入梁復毀武帝又加修治李氏有江南建中正亭於其墓穿地得斷碑公名存焉徐鍇實爲之識本朝慶曆中知府事龍圗閣直學士葉公淸臣又封墓刻石表之攺亭名曰忠孝取其母之言曰父爲忠臣子爲孝子也又五十年左丞葉公夢得來守是邦卽亭爲堂圗公像列之常祀春秋祠焉乃爲之記

晉陰山廟

在縣南向西十二里舊經云建武中丞相王導於岡阜間隠約見數十步騎駐立於壠上導怪之使人致問俄失其所夜見夢於導曰我乃陰山神也昨隨帝渡江寓泊於晨見之所卿爲我置祠當福晉祚導乃以其事聞上置廟於此仍名其岡爲陰山楊修詩曰鑪香煙斷暮云凝陰徳山髙眾所稱開府瑯邪舊蒙福龍飛一馬至中興

梁祈澤夫人廟

梁置今隸祈澤寺之側舊經云有初法師者嘗講法華經於山中有女郎來聽初問之答曰兒東海龍王女也師告以山中乏水後數日忽聞風雨曓作向曉有泉出於座下後遂爲水旱祈禱之所因號祈澤夫人紹興元年旱禱有應本府狀其事於朝且言已有祈澤夫人之號因賜廟額曰嘉惠今去城二十三里

靑溪夫人廟

按輿地誌靑溪岸側有神祠世謂靑溪姑南朝甚有靈驗嘗見形於人祠今與上水閘相近說者云隋平陳斬張麗華孔貴妃於靑溪柵下今祠像有三婦人乃靑溪姑與二妃也

潘眞君廟

舊經云昔潘氏兄弟三人於此山中得道化白鶴衝天後人思而立廟在溧陽縣東南六十里三鶴山下

茅君白鶴廟

茅山白鶴廟記云此廟卽祠三茅君之所也霓旌屢降鶴駕時逢茅君分理於赤城玉洞每年以十二月二日駕白鶴於此會諸眞君故名焉在句容縣東南三里

荊將軍廟

舊經云荊軻廟也烈士傳曰昔左伯桃羊角哀往楚並糧於梁山左伯桃死而角哀達乃厚塟伯桃於梁山下一夕角哀夢伯桃告曰幸感所塟柰何與荊將軍墓相鄰每地下與吾戰爲之困迫今年九月十五日將大戰至時望子借兵馬於冢上叫噪相助角哀覺而悲之如期而往曰今在冢上安知我友地下之勝負乃命開棺自刎而死報並糧之義也廟在溧水縣南四十五里

茅司徒廟

按稽神錄云浙西僧徳林少時逰舒州路見一夫荷鋤治方丈之地左右數十里不見居人問之對曰頃時自舒之桐城至此曓得痁疾不能去因臥艸中及稍醒已昏矣四望無人惟虎豹吼叫自分必死俄有一人部從如大將至此下馬良久召二卒曰善守此人明日送到桐城縣下遂上馬去倐忽不見惟二卒在焉某卽彊起問之答曰此茅將軍也常夜出獵虎憂汝被傷故使護汝更欲問卽日已出矣不復見二人卽起而行意甚輕健至桐城頃之疾愈以所見處立祠祀之徳林止舒州十年及回則村落皆立茅將軍廟今俗呼茅司徒在溧陽縣東門外一里

菩提王廟

神卽楚大夫靳尙也今在攝山按神錄楚靳神居臨沂縣舊經云齊永明初有法度禪師講經於攝山嘗患山路磽確僧徒疲於往來神爲平治之法度因爲受菩提戒立祠於彼故世號菩提王江揔棲霞寺碑云梁大同元年二月神又見形著菩提巾披袈裟容止甚都來入禪堂請寺眾說法廟舊在山前今移置棲霞寺門之右

二判官廟

舊經云本延祚院土地神唐會昌中寺廢景福二年神托夢於里人曰我二判官也久爲延祚寺伽藍今巳遷次於寺外可爲我置祠當福於爾旣而夜見火光連天人卽潛於光所窺見炬篲熒熒焉因就其地建廟祀之在府西門裏

楚靳尙廟

攝山記云楚靳尙以讒殺屈原爲天所譴作一大蟒穴在山後人爲之立廟楊修有詩云汨羅魚腹塟靈均競渡如飛不救人天意明知讒口毒果遭天譴作蛇身

五龍堂

府城西門外古太一觀基也南唐保大八年攺爲舞雩祠十三年有玄光尊像乘一朩自江中流泛及岸而止道眾迎接入堂供事之徐鍇嘗作記述其事

興徳王廟

僞吳天祚二年李先主升夢中見其神因立廟祀今廢其地在鐘山蔣帝廟之北去城十三里

炳靈公廟

僞唐升元中置按五代史後唐長興四年封東嶽三郎爲威雄將軍大中祥符元年奉敕封炳靈公廟在府城新橋之西

張僕射廟

舊經云唐天佑中有淸河張司徒者營建金陵百姓懷而祀之今呼張僕射廟廟之北相去四里有南唐張懿公墓道或云僕射卽懿公也名君詠字徳之嘗爲特進太子太傅初不曾任司徒其說未詳今在府城西門外十里

○墳陵門第十三

吳大帝陵

吳志神鳳元年大帝崩塟蔣陵按樂史寰宇記在縣東北蔣山八里丹陽記云蔣陵因山爲名輿地誌曰九日臺當孫陵曲折之傍故名蔣陵亭蘇峻之亂王師敗績於西陵卽此地也今蔣廟相對向西有曰孫陵岡是爲蔣陵

吳步夫人陵

吳志赤烏元年追拜夫人步氏爲皇后後合塟蔣陵今蔣廟西南有孫陵岡上有步夫人墩墩之側有夫人冢乃其地也

吳宣明太子墳

吳志孫權皇太子登謚宣明太子初塟句容後三年移塟鐘山西蔣陵

吳甘寜墓

伏滔記吳將甘寜墓在直瀆之下俗云墓有王气孫皓惡之鑿其後爲直瀆溫庭筠過吳主陵詩其略云虛聞直瀆三十里靑蓋何曾到洛陽蓋譏之也

吳葛仙公墓

吳太極左仙翁葛玄墓在句容縣西南一里郡國志云句曲有葛玄冢

晉元帝陵

建康實錄晉元帝永昌元年春塟建平陵在雞籠山之陽不起墳

晉明帝陵

建康實錄晉明帝大寧三年塟武平陵在雞籠山之陽不起墳

晉成帝陵

建康實錄晉成帝咸康八年塟興平陵在雞籠山之陽與元帝同處不起墳

晉康帝陵

建康實錄晉康帝建元三年塟崇平陵隸鐘山之陽不起墳

晉穆帝陵

建康實錄晉穆帝升平五年塟永平陵隸幕府山之陽起墳今幕府山前近西裏俗相傳有穆天子墳卽其地也

晉哀帝陵

建康實錄晉哀帝興寜三年塟安平陵隸雞籠山之陽不起墳

晉簡文帝墳

建康實錄晉簡文帝咸安二年塟髙平陵在鐘山之陽不起墳

晉孝武帝墳

建康實錄晉孝武帝太元二十一年塟隆平陵在鐘山之陽不起墳

晉安帝陵

建康實錄晉安帝義熈十四年崩明年塟休平陵在鐘山之陽不起墳

晉恭帝陵

建康實錄晉恭帝元熈二年塟衝平陵在鐘山之陽安帝同處不起墳○按東晉十一帝元明成哀四陵在雞籠山之陽簡文武安恭五陵在鐘山之陽並不起墳今不復可辧惟穆帝一陵在幕府山起墳

晉山簡墓

建康實錄晉永嘉六年徵南將軍荊州刺史山簡卒歸塟建康眞武湖南覆舟山之陽輿地誌雲山簡墓在樂遊苑內

晉溫嶠墓

建康實錄晉溫嶠初塟豫章朝廷追思之乃爲造大墓遷塟元明陵北幕府山之陽按晉書嶠拜驃騎將軍開府儀同三司散騎常侍封始安郡公初塟豫章後朝廷追嶠勲徳將爲造大墓於元明二帝陵之北陶侃上表願停移塟詔從之其後嶠妻何氏卒子放之便載喪還詔塟建平陵北卽是嶠妻何氏墓非嶠墓也

晉郭璞墓

眞武湖中有大墩裏俗相傳曰郭璞墓按晉王惇加荊州牧惇將舉兵使璞筮璞曰無成惇怒收璞斬之當時或歸塟於此

晉竺使君墓

隸金陵鄕張陣湖墓前有二碑以晉書參考之乃寜朔將軍竺瑤嘗爲桓溫部將太和五年破袁瑾於武丘

宋武帝陵

建康實錄宋髙祖永初三年塟初寜陵隸丹陽建康縣蔣山圗經云在縣東北二十里政和間有人於蔣廟側得一石柱題云初寜陵西北隅以此考之其墳當去蔣廟不逺

宋文帝陵

建康實錄宋文帝元嘉三十年塟長寜陵圗經云隸縣東北二十五里與武帝陵相近今未詳所在

宋文帝袁後陵

南史宋元嘉十七年塟先皇后袁氏於長寜陵長寜卽文帝陵也

宋明宣沈太后陵

南史宋明宣沈太后爲文帝美人生明帝元嘉三十年塟建康之幕府山今寶林寺西南有墳壠相傳爲國婆墳疑卽沈後所塟之地

宋明帝陵

建康實錄宋明帝泰豫元年塟髙寜陵塟臨沂縣幕府山西與王導墳相近今山前有墳壠晉穆帝陵在山南或以西爲明帝之墓

大司徒甄邯墓

圗經云在縣北七里後湖之側按南史宋張永嘗開眞武湖遇古冢冢上得一銅斗有柄文帝以訪朝士何承天曰此斗王莽三公亡皆賜之一在冢外一在冢內時三臺居江左者惟甄邯此必邯之墓及啟冡又得一斗復有一石銘云大司徒甄邯之墓今未詳所在

宋謝濤墓

按土山淨名寺新得古碑云宋散騎常侍謝濤元嘉十七年塟於揚州丹陽郡建康縣東鄕土山裏宋謝濤夫人王氏墓夫人瑯琊王氏大明七年合祔於土山裏謝濤之墓有古碑可考夫人之祖曰獻之父曰靜之

冥漠君墓

宋書云元嘉七年彭城王義康修東府城城塹中得古冢爲之攺塟使法曹參軍謝惠連爲祭文其略云東府掘城北塹入丈餘得古冢上無封域不用磚甓銘志不存世代不可得而知也公命城者攺埋東岡祭之以豚酒旣不知其名字逺近故假爲之號曰冥漠君云爾齊明欽

劉皇后墓

南史齊明欽劉皇后髙帝爲明帝納之永明七年塟江乘縣張山今隸淳化鎭之北

齊獻武公墓

在棲霞寺側有碑額云齊故侍中尙書令丞相巴東獻武公之墓

齊明僧紹墓

隸攝山棲霞寺前明隠君僧紹舊居攝山後塟此今去城四十五里

梁吳平忠侯墓

南史梁吳平忠侯蕭景字子照謚曰忠墓在花林之北有石麒麟二石柱一題云梁故侍中撫將軍開府儀同三司吳平忠侯蕭公之神道今去城三十五里

梁始興王墓

南史梁始興王蕭憺謚曰忠武墓在淸風鄕黃城村有石麒麟四及神道碑云梁故侍中司徒驃騎將軍始興忠武王之碑今去城三十七里

梁安成王墓

南史梁安成王蕭秀字彥達謚曰康墓在甘家巷有石麒麟二石柱一及神道碑二題云梁故散騎常侍司空安成康王之神道南史稱佐史夏侯亶等表立碑志王僧孺陸倕劉孝綽裴子野各制其文欲擇而用之咸稱實錄遂四碑並建今所存者二其一巳磨滅其一字畫猶可讀乃彭城劉孝綽文也去城三十八里

梁臨川王墓

南史梁臨川王蕭宏字宣達謚曰靖惠墓在北城鄕有石柱碑二題云梁故史黃鉞侍中大將軍揚州牧臨川靖惠王之神道去城三十里

梁建安侯墓

南史梁建安侯蕭正立謚曰敏墓在淳化鎭西宋野石柱塘有石柱二題云梁故侍中左衛將軍建安敏侯之神道去城三十五里

陳髙祖陵

建康實錄陳髙祖永定三年塟髙安陵隸縣東南古彭城驛側今縣東崇禮鄕地名陵裏有曰天子林其地有石麒麟二里俗相傳卽陳髙祖墓也去城二十五里

陳文帝陵

建康實錄陳文帝天康元年塟永寜陵隸縣東北陵山之南今鴈門山之北

左伯桃墓

烈士傳曰左伯桃羊角哀燕人也二人爲友同時遊學聞楚王待士乃同入楚至梁山值雨雪糧少伯桃乃並糧與角哀令往事楚自入於空樹中餓死角哀至楚爲上大夫乃告楚王備禮塟左伯桃於此唐大歷六年魯公顏眞卿經此以詩弔之書於莆塘在溧水縣南四十三里

雙女墓

雙女墳記曰有雞林人崔致逺者唐乾符中補溧水尉嘗憩於招賢館前岡有冢號曰雙女墳詢其事迹莫有知者因爲詩以弔之是夜感二女至稱謝曰兒本宣城郡開化縣馬陽鄕張氏二女少親筆硯長負才情不意爲父母匹於鹽商小豎以此憤恚而終天寶六年同塟於此宴語至曉而別在溧水縣南一百一十里

南唐張懿公墓

公名君詠字徳之有神道碑題云大唐順天翊運功臣特進守太子太傅上柱國淸河郡開國張懿公神道去府城十里在石頭城後

南唐李順公墓

公名金全字徳鏐有神道碑題云唐故開府儀同三司檢校太尉兼侍中贈中書令李順公神道在城西金陵鄕七里鋪

南唐髙越墓

攝山棲霞寺舊門外北山之麓有石題云侍郎髙府君墓去縣四十五里

○碑刻門第十四

吳孫皓封禪碑在常州宜興縣封禪山磨崖而刻今尙存

吳天璽元年紀功三斷石碑皇象書

晉侍中右光祿大夫西平靖侯顏公大宗碑公名含字弘都今在府學顏眞卿書

晉右光祿大夫西平靖侯顏府君碑眞卿書今在府學

晉建威將軍思平縣侯竺使君銘在金陵鄕張陣湖

晉建威將軍思平縣侯竺使君頌在張陣湖碑石損斷

宋謝濤夫人王氏墓記在土山淨名寺後菜圃中今移在上元縣

齊侍中尙書令巴東獻武公碑在黃城村梁普通三年造

梁侍中司徒驃騎將軍始興忠武王碑徐勉造貝義淵書在淸風鄕黃城村

梁散騎常侍司空安成康王碑劉孝綽撰貝義淵書在淸風鄕甘家巷

梁永陽昭王墓志銘徐勉造在淸風鄕居民井側今在上元縣

梁永陽敬太妃墓志銘徐勉造在淸風鄕路傍

梁臨川靖惠王神道在北城鄕

梁侍中吳平忠侯蕭公神道在淸風鄕花林村

梁建安敏侯神道在鳳城鄕淳化鎭西

梁上淸眞人許長史舊館壇碑丹陽陶弘景撰並書梁普通三年五月五日記唐紫陽觀主劉行矩等重勒在句容玉晨觀

陳江揔棲霞寺碑在攝山

陳宮井欄題刻在法寶寺之西邦人云字漫滅惟戒哉二字可辧今不知其所

平陳碑隋薛道衡撰文虞世南書在石頭城西

大唐髙宗明徵君碑在攝山棲霞寺髙宗撰髙正臣書

大唐棲霞寺齋會記太和五年立

大唐棲霞寺律大師碑大歷四年立

大唐重建開善寺記在蔣山寺

大唐玉淸觀四等碑開元十五年立陶臣莊書碑石損斷今置崇禮鄕玉淸觀基上

大唐沈傳師齋疏徐鉉題名在棲霞寺千佛嶺

大唐王法主碑鳳閣侍郎同鳳閣鸞臺三品弘文館學士劉禕之文唐文明元年立在茅山崇玄觀

大唐紫陽觀碑太子右諭徳徐鉉文尙書虞部郎中楊元鼎書並篆額在茅山玉晨觀

大唐玄靖先生李含光碑湖州刺史魯郡公顏眞卿文並書在玉晨觀

大唐道場茅山孫尊師詩碑唐司空兼門下侍郎平章事李徳裕述前知鹽鐵轉運使上柱國裴質方書在玉晨觀

大唐三洞景昭大法師韋君碑檢校國子司業吳縣開國男陸長源文檢校尙書兵部郎中兼侍禦史竇泉書並篆額唐貞元三年立在玉晨觀

大唐卞泊宮記觀察判官監察禦史裏行王師簡文弘文館校書郎段令緯篆額在玉晨觀

大唐許眞人井銘徐鉉文並書在玉晨觀

大唐祠宇宮白鶴廟記大歷十三年三月立尙書水部員外郎河東栁識文華陽崖捨退士中山劉鳴素書在鴻禧院

大唐義女碑李白文在溧陽縣瀨陽江北

僞吳興化院銅鐘鑄文徐溫鑄在丹陽鄕香林寺

僞吳矴石鑄文順義元年鑄在靖安鎭

南唐方山寶華宮碑在方山崇眞觀

南唐洞元觀請鐘記在崇眞觀

南唐寶華宮功徳什物在崇眞觀

南唐李順公神道碑髙越書在石頭城北

南唐張懿公神道碑朱銑書在石頭城後

南唐蔣莊武帝廟碑徐鉉撰朱銑書圖經云巳亡今碑石在蔣廟門外此圖經之誤也

南唐夫人易氏墓志額在土山淨名寺

南唐李后主祭悟空禪師文並親書徳慶堂三字在淸涼寺

南唐開善寺井記在蔣山寺

南唐義井欄刻字在石頭城後七里鋪

南唐僧用虛題棲霞寺詩在本寺千佛嶺

景徳棲霞寺殿記在本寺髙陟撰

景佑重造蔣廟碑淩陽景撰今置蔣廟庭下

惠烈廟記在蔣廟曹熈立

蔣廟篆祭文蔣堂文邵必篆今在廟中

道光泉記王安國撰在蔣山寺

八功徳水記梅摯撰在蔣山悟眞庵後

蔣山太平興國寺莊田記僧贊元立

蕭帝寺記元絳撰在法光寺今名鹿苑寺

子隠堂記梅摯撰在法光寺

白雲庵記王安國撰在棲霞寺

寶禪師語錄序米芾書在惟政鄕半山寺

宋齊邱鳳臺詩刻在保寜寺

溧水長潘元卓校官碑今在溧水縣【漢碑附此】

六朝事迹編類卷下

