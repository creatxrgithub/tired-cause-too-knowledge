漳州府誌選錄

志地誌事志人志文

志地

衛所﹝明﹞

營寨

諸遊

衛所﹝明﹞

漳州衛﹐在郡城。洪武二年設衛﹐置指揮使司一員﹐其屬爲鎭撫﹑爲經歷﹑爲知事﹑爲千戶所者五——中﹑左﹑右﹑前﹑後各統鎭撫及百戶。原設官軍五千員名﹔成化間﹐調中所守禦龍巖﹔宏治間﹐調後所守禦南詔。萬曆末﹐只見在旗軍七百六十八名。

鎭海衛﹐在漳浦﹝今屬海澄﹞太武山南。洪武二十一年設衛﹐築城備倭。置指揮使司一員﹐其鎭撫﹑經歷﹑知事﹑五千戶所﹑鎭撫﹑百戶一如漳州衛之制﹔而陸鰲﹑銅山﹑懸鐘三守禦千戶所皆隸焉。成化間﹐調後所守禦龍巖。萬曆末﹐只見在旗軍七百六十三名。

陸鰲所﹐在漳浦之東。洪武二十一年築城備倭﹐置所設官如衛千戶所之制。原額官軍一千二百有奇﹔萬曆末﹐只見在旗軍四百八十名。

銅山所﹐在漳浦東南盡處﹐三面環海。洪武二十一年築城備倭﹐置所設官﹔官軍一如陸鰲之制。萬曆末﹐只見在旗軍三百六十七名。

懸鐘所﹐在漳浦之東閩地盡處﹝今屬詔安﹞。洪武二十一年築城備倭﹐置所設官﹔官軍一如陸鰲﹑銅山之制。萬曆末﹐只見在旗軍三百三十二名。

南詔所﹐在漳浦南一百五十里。始於宏治十八年﹔因寇盜充斥﹐調漳州衛后千戶所官軍守禦。嘉靖十年設詔安縣﹐所與縣同城。原額官軍一千二百員名﹔萬曆末﹐只見在旗軍二百九十名。

按成化間調漳州衛中所﹑鎭海衛后所守禦龍巖﹐置龍巖所﹔今以析爲州﹐不詳載。

營寨﹝明﹞

銅山寨﹐舊在井尾澳。洪武間﹐江夏侯周徳興所置五寨之一﹝五寨﹕烽火﹑小埕﹑南日﹑浯嶼﹑銅山﹞﹔以衛官領兵守之。景泰間﹐移銅山西門澳。嘉靖四十二年﹐攺設欽依把總一員﹐建署所城外。所轄北自金石以接浯嶼﹑南自梅嶺以達廣東﹐爲漳郡濱海重鎭。非汛期﹐則團泊寨澳﹐輪番出哨﹔遇汛期﹐則分哨四出﹕前哨鎭海﹑左哨陸鰲﹑右哨沙洲﹑後哨鱟殼澳﹐而橫嶼﹑菜嶼﹑井仔灣﹑大小甘山則外洋島嶼最險者。原設福船﹑哨船﹑冬船﹑快馬船共四十六隻﹐官兵一千一百四十一員名﹔遇汛﹐貼駕徵操軍五百五十五名。

浯嶼寨﹐屬海澄地﹔在同安極南﹐孤懸大海中。洪武間﹐江夏侯所置五寨之一。左連金門﹑右臨岐尾﹐水道四通。後以其孤遠﹐移入嘉禾嶼地﹝卽今廈門﹞﹐寨名仍舊。嘉靖三十七年﹐倭泊處浯嶼﹐入掠興﹑泉﹑漳﹑潮。事平﹐議復寨舊地﹔更以孤遠﹐罷﹝「泉州誌」﹕『浯嶼兵一千七十名﹑貼駕軍�百八十名﹐福﹑哨﹑冬﹑鳥等船四十八隻』﹞。

懸鐘寨﹐與懸鐘守禦所同地。額設官兵一千一百有三員名﹐官快哨船二十隻﹔受銅山節制。

海澄營﹐在縣城東﹔舊爲機兵營。建邑初﹐額設兵五百名。萬曆間﹐只存四百名﹔分爲四哨﹐三哨在陸﹑一哨在水﹐以衛所官一員教練。四十年﹐攺四爲三﹐水仍用土著﹐陸則易以浙兵﹔名色把總一名統之。浙江久多侵暴﹐澄人苦焉。後以海寇猖獗﹐增置圭嶼腰城諸要害﹐益募土兵分守﹐額數隨時增減不一。

諸遊﹝明﹞

海澄遊﹐原系南路標兵本遊。額設兵四百五名﹑哨船十二隻﹔名色把總一員統之。天啟七年﹐海寇橫行﹐撥守圭嶼澳頭﹔時只存哨船五隻。崇正元年﹐知縣金應桂查點虛冒﹐以見在兵一百五十二名爲水兵﹐另募土兵三百二名爲陸兵﹐勻其糧﹐申攺本遊爲海澄遊﹔築溪尾城﹐分調駐札。二年﹐築大泥銃城﹐詳請海標浙兵一百名﹑增募土兵五十名屯守。造小快船五隻分配水兵﹐以便港內旋轉。及梁兆陽知海澄﹐更造五隻爲十隻﹐合營兵分爲四哨﹐水陸並行訓練﹐調度分守﹔額數增減﹐隨時不一。

浯嶼遊﹐管冬﹑鳥等船二十二隻﹝見「泉州誌」﹞。

銅山遊﹐無考。

浯銅遊﹐在中左所﹔與泉之髙浦所連界。烏嘴尾﹑烈嶼等要害﹐皆其哨守。本遊兵五百三十六名﹐貼駕軍三百名﹝見「泉州誌」﹞。

澎湖遊﹐在漳﹑泉遠洋之外﹔南路所轄。環島三十有六﹐爲澳七。近琉球﹑呂宋諸番﹐東倭往來必停泊取水。明初﹐因徙其民而墟其地。嘉﹑隆間﹐海寇曾一本﹑林鳳巢穴於此。萬曆二十年﹐倭有侵雞籠淡水之耗﹐議者謂澎湖密邇﹐不宜坐失﹔乃設官兵先據險戍之。初創一遊四哨﹐冬﹑鳥船二十隻﹐目兵八百有奇。後以孤島寡援﹐增設一遊總哨﹔旋裁去。先是﹐海壇﹑南日﹑浯嶼﹑浯銅﹑銅山﹑南澳六寨遊每遇汛時﹐各令遠哨該島﹐以聯聲勢﹔久亦停廢。

按「通誌」﹕『天啟初﹐設泉南遊擊﹐轄浯嶼﹑浯銅二遊』。「泉志」﹐浯嶼﹑浯銅二遊並載。「舊志」﹕『浯銅﹑澎湖二遊﹐俱屬南路參將轄』。莫考其詳﹐故備存之。

南澳遊﹐卽懸鐘遊﹔始於萬曆四年﹐設欽依把總一員﹐統諸船官兵以聽漳潮副總兵官調度。非汛期﹐團泊遊澳﹐輪番哨守﹔遇汛期﹐則分哨宮仔前﹑勝澳﹑靑澳﹑澎山﹑云蓋寺﹑懸鐘﹑走馬溪等處。原福﹑哨﹑冬﹑鳥船四十隻﹐官兵一千八百有奇﹔萬曆末﹐裁減止船三十四隻﹑官兵八百七十有奇。

——以上選自「漳州府誌」卷二十二「兵紀」一﹝明﹞。

志事

寇亂

寇亂﹝明﹞

嘉靖二十六年﹐佛郎機番船泊浯嶼﹐巡海道柯喬﹑知府盧璧﹑龍溪知縣林松發兵攻船﹐不克﹝時漳﹑泉月港賈人輒往貿易﹐官軍還﹐通販愈甚。總督閩浙都禦史朱紈厲禁﹐獲通販者九十餘人﹐行柯喬及都司盧鏜就地斬之﹔番船乃去。喬﹑鏜尋被論﹐皆擬重典﹔郎中陸穩奏釋之。盧璧以攺調去﹞。

二十八年﹐有倭寇駕船揚航直抵月港安邊館﹐壯士陳孔志授檄往援﹐乘巨艦直當其衝﹐中炮死﹔倭亦隨遁﹝漳有倭患自此始﹞。

三十五年十月﹐倭寇自漳浦六都登岸﹐屯住後江頭土城﹔流劫詔安﹐焚掠無數。

三十六年六月﹐海寇許老﹑謝策等突至月港登岸﹐焚燒千有餘家﹐殺擄無數。

十二月﹐倭船泊浯嶼。尋出潮州澄海界登岸﹐襲陷黃岡土城﹐劫掠詔安。

三十七年三月﹐倭寇自潮州突至詔安﹐劫三都徑尾。五月﹐劫五都東坑口土樓﹐遂寇漳浦盤陀長橋。

是月﹐賊舶有由滄泉奄至月港者﹐焚九都室廬殆盡﹐奪舟出海。十月﹐突至銅山攻水寨﹐上至漳浦六都埔尾土圍﹑下至詔安城外﹔惟東坑■﹝人米田﹐上中下﹞一帶焚劫尢慘。百戶鄧惟忠督兵遇於深田﹐擒倭四人﹑斬二人。旣而﹐海寇謝老﹑洪老﹝卽洪迪珍﹞等誘倭二千餘人再泊浯嶼。

三十八年正月﹐倭寇由島尾渡浮宮﹐直抵月港﹔奪船散劫八九都﹑珠浦及官嶼等處﹐復歸浯嶼。

二月﹐有倭寇數千自潮州掠詔安﹑雲霄﹑漳浦。三月﹐由東厝嶺抵月港八九都﹐轉石碼﹑福滸﹑東洲﹑水頭﹐奪舟流劫﹐隨至長泰善化裏。四月﹐薄縣城﹔知縣蕭廷宣率眾禦﹐卻之。八月﹐由龍溪天寶市入南靖。九月﹐屯永丰竹員。所過各縣﹐焚劫﹑殺掠不計。旣而至平和淸寧裏﹐知縣王之澤率兵禦之。

三十九年正月﹐倭寇由同安屯三都。二月﹐渡江流劫方田﹑漳浦佛潭橋﹑峯山﹑溪南等處。三月﹐突入長泰髙安。四月﹑五月﹐屯月港。

十一月﹐饒賊蕭雪峯犯南靖縣﹐知縣殷伯固率兵與戰﹐遁去。時各處共被倭﹑饒殺掠﹐艸寇乘風竊發﹐郡無寧土。

四十年正月﹐月港二十四將反﹐巡海道邵楩遣同知鄧士元﹑縣丞金璧往撫之﹝先是﹐丁巳間﹐九都張維等二十四人共造一大船接倭﹐官莫能禁。戊午冬﹐巡海道邵楩發兵剿捕﹐次於許坑﹔維等率眾拒敵﹐官兵被殺。由是益橫﹐各據土堡爲巢﹕張維據九都城﹑吳川據八都艸阪城﹑黃隆據港口城。旬月之間﹐附近效尢﹐各立營壘。九都有艸尾城﹑徵頭寨﹐八都有謝倉城﹐六﹑七都有槐浦九寨﹐四﹑五都有方田﹑溪頭﹑浮宮﹑霞郭四寨﹐互相犄角﹔各有頭目﹐號二十八宿﹑三十六猛。官府爲倭﹑饒亂﹐故屢招之﹐竟不服。是年春﹐再議發兵撲滅﹐榜示遠近。諸寨轉相要結﹐乘輕舸入鎭門﹐以扼兵衝。進薄東山﹑水頭等處﹐攻破虎渡城﹐殺掠尢慘。又攻田尾﹑合浦﹑漸山﹐害甚於倭。南溪荊棘﹐楩用以賊攻賊之計﹐遺金幣招致洪迪珍。倭眾由陸路經詔安﹑漳浦﹐取道漸山進擊八﹑九都﹔戰於艸阪城外﹐倭敗走﹐死者無數。郡城戒嚴﹐復令海防同知鄧士元﹑龍溪縣丞金璧往撫之﹐諸反側稍安。至四十三年﹐張維等復叛﹐巡海道周賢宣檄同知鄧士元擒解軍門斬之。自是﹐設縣之議起矣﹞。

二月﹐饒寇突至詔安縣北門﹐總兵兪大猷督師剿捕﹐副千戶許瀚陣斬其僞將詹總兵等﹐賊鋒披靡。瀚﹐論功升銅山寨欽依把總。

是月﹐倭寇屯詔安溪東﹑三都﹑土橋等處﹐知縣龔有成召民兵與戰﹐被殺六十餘人。自三月至五月﹐住東關外﹐分夥焚劫。十月﹐屯下尾﹐圍後溪寨﹔有成發兵助其死守二十日﹐乃解。

是月﹐倭寇流劫長泰人和﹑石銘等裏﹔至五月乃去﹐焚殺不計。

五月﹐倭入漳浦嶼頭﹐張璉陷檺■﹝山尋﹞。

六月﹐海寇同橫洋賊逼長泰城﹐勇士林周夫等突入賊營﹐砍其旗﹔城中居民乘之﹐賊眾奔潰。

四十一年正月﹐饒賊至漳城外﹐巡海道邵楩調月港兵與戰不利﹔賊屯東山﹐流劫至北溪﹐武舉林以靖督鄕兵禦於沙州。

二月﹐張璉合倭掠漳浦﹐知縣龍雨築敵樓固守﹔賊發城外冢﹐掘骸勒索﹐焚掠無算。

三月初三日﹐饒賊復入南靖縣城﹐散劫村堡﹔有生員陳一徳罵賊不屈﹐死。未幾﹐張璉遁回賊巢﹐總兵兪大猷遣千總遊瑞淸﹑副千戶許瀚計擒之。

六月﹐海賊許朝光犯懸鍾﹑陸鰲﹐陸鰲所鎭撫楊勛禦卻之。

十月﹐倭寇圍詔安縣﹐知縣龔有成禦卻之。

二十二日﹐海賊吳平引倭寇襲陷懸鍾所﹐千戶周華死之。

四十二年﹐海寇許朝光自銅山登岸﹐攻詔安■﹝人米田﹐上中下﹞安堡﹐殺擄六百餘人。

四十三年二月﹐參將戚繼光大破倭寇於蔡陂﹝賊自仙遊流入漳浦湯坑﹐眾數千人﹐預設伏於蔡陂。繼光至﹐猝然蜂起﹐兵爲小卻﹔繼光立斬退縮者數人﹐身自督戰﹐賊大潰﹐斬首三百餘級。官兵戰死八十餘人﹐立忠勇祠祀之。繼光紀律嚴明﹐每出人莫測。或解甲犒師﹐方與所在當道歡飲﹔忽從間道急趨﹐賊驚以爲神。或圍孤城亟﹐父老扶攜登望女墻﹐冀援兵旦暮且至﹔見遠煙數點﹐隱隱似旌旗狀。忽炮響﹐則賊已狼戾死散﹐官兵業抵近郊﹐大破之矣。平倭﹑平寇﹐繼光之功與漳終始。時人爲語曰「兪龍﹑戚虎﹐殺賊如土」。兪﹐蓋指大猷也﹞。旣而劫詔安點燈山白葉洞﹐百戶鄧繼忠擒其首呿吱咾咜咾等﹔有掠東西沈者﹐知縣梁士楚遺家兵與千戶張鳳■﹝羽廷﹞擒斬之。

四十五年五月﹐賊首林道幹自走馬溪登岸﹐散劫詔安。十月﹐總兵戚繼光督閩﹑廣兵剿滅之。

隆慶二年﹐賊首曾一本自泊浦澳﹐登岸流劫詔安等縣。九月﹐南澳副總兵張元勛由陸路截殺於鹽埕﹐又大敗之於大牙澳﹐前後斬首六百餘級﹝道幹﹑一本﹐皆吳平餘黨﹞。

三年五月﹐曾一本合倭寇泊船於云蓋寺﹑柘林等澳﹐賊勢甚盛。六月﹐閩﹑廣軍門會兵剿滅之﹐邊境始安﹝倭禍自嘉靖二十八年起﹑至隆慶三年止﹐凡二十餘年﹞。

萬曆二十五年﹐海賊無齒老寇漳浦﹐古雷把總張萬紀殲之。

三十年﹐呂宋殺中國人在其國者二萬五千﹔海澄人尢多。

三十二年﹐海賊周四老作亂﹐詔安知縣黎天祚擒其二魁﹐斬於城上﹔賊遁去。

四十六年﹐海賊袁八老劫詔安沿海村落﹔旣而就撫。

天啟二年﹐紅毛據澎湖﹐由鷺門逼圭嶼﹔海澄知縣劉斯■﹝土來﹞守計甚備。賊退﹐中丞南居益誓師海澄﹐直抵澎湖﹔與戰﹐悉遁去。

六年春﹐海寇鄭芝龍自龍井登岸﹐襲漳浦舊鎭﹐殺守將﹔遂泊金門﹑廈門﹐樹旗招兵。旬月之間﹐從者數千﹔所在勒富民助餉﹐謂之「報水」。

四月﹐芝龍遣賊將曾五老泊海澄港。五月﹐遣賊將楊大孫大掠海澄蘆坑。十二月﹐自溪尾登岸﹔把總蔡以藩力戰﹐死。哨官蔡春單騎先突其陣﹐諸軍繼之﹐賊退。旣而寇九都﹐圍學宮城﹔學博李華盛烏紗﹐奉先師神牌登城﹐退之。時海澄村落﹐無幸免者。

崇正元年﹐鄭芝龍由廈門抵銅山。三月﹐攻杜潯堡﹐鄕紳邱懋煒率眾拒卻之﹝未幾﹐芝龍與李魁奇俱就撫。芝龍授遊擊﹐尋遷副總兵﹔盤踞海濱﹐上至臺﹑溫﹑吳淞﹐下至潮﹑廣﹐近海州郡皆「報水」如故。同時﹐有蕭香﹑白毛並橫海上﹔後俱爲芝龍所並﹞。

五月﹐海賊周三老由卸石灣直抵懸鐘城﹐堅守不下﹔遂流劫內港﹑象頭等處﹐所過村落﹐屠戮無遺。

是年﹐海寇楊六﹑楊七等百餘艘散劫懸鐘﹑勝■﹝氵粵﹞﹑卸石灣等處﹐焚兵船﹑民捨﹐殺戮不計。

二年六月﹐撫寇李魁奇復叛﹐寇海澄﹔知縣余應桂遣兵擊敗之﹝時賊犯靑浦﹐應桂遣把總吳兆燫﹑張天威﹑哨官蔡春迎擊﹐擒賊首二人。旋寇髙港﹐從中港犯龍溪許茂﹔兆燫﹑天威往援﹐斬首十三級﹐擒五人。八月﹐犯龍溪福滸﹑石碼﹔兆燫﹑春獲其戰艦一﹐哨官賈希戰死。鄕壯張宇移炮碎賊艦於海澄港﹐哨官葉景惠與天威擒其渠魁黃傑於中港﹔總兵趙震飽賊貲﹐出傑於獄。賊鼓棹沿普賢溪﹑尾菜港三路並入﹐舳艫相望﹔炮營中軍魯文廷﹑把總袁徳擊之。兵數合﹐蔡春傷足﹐徳亦被傷﹔衝鋒許界﹑壯士張明俱戰死。天威揮戈奮擊﹐吼聲如雷﹔兆燫與其弟兆煒翼袁徳裹瘡﹐縱兵大戰﹐所向披靡﹔賊遁出港﹐腰城及炮營擊碎賊艘無數。是役也﹐死傷相半﹔然賊自是不振﹞。

九月﹐賊復寇靑浦﹐壯士林瀚率眾禦之﹐擒其魁﹔轉寇漳浦白沙。張天威與吳兆燫往援﹐夜行枵腹數十里﹐猝遇賊﹐天威力戰死。旣而賊焚劫溪東西﹐吳兆燫禦之﹐斬首十四級﹐焚賊艦﹑器械甚夥。

五年四月﹐海寇劉香寇海澄﹐乘夜抵浮宮﹔知縣梁兆陽遣把總吳兆﹑袁徳合兵大破之﹝賊樓櫓巍若雉堞﹐我兵皆小艇﹐賊矢石交下﹐莫能仰視。自夜至辰﹐力戰未決﹐驍卒林行奮勇先登﹐斬其魁﹔賊交刃之﹐鳥翔而下﹐墜小舟。袁徳再登﹐眾繼之﹔斬級四十有三﹐生擒二十五人﹐溺死無數﹞。

六年七月﹐紅毛入料羅﹐窺海澄境﹔知縣梁兆陽率兵夜渡浯嶼襲破之﹐焚其舟三﹐獲舟九。旣而巡撫鄒維璉督兵再戰﹐再捷﹔賊遂遁。

是年﹐劉香沿劫詔安諸村落。十月﹐由卸石灣登岸﹐沿江焚殺﹐直至懸鐘北城下。

七年﹐有紅毛番船泊銅山及詔安五都地方﹐焚劫甚慘﹔官兵縱火焚舟﹐悉斬其酋﹐無一人還者。

八年﹐遊擊鄭芝龍合澳兵攻劉香於田尾遠洋﹐平之﹝香﹐漳浦人。自辛未以來﹐頻年衝突﹐上犯長樂﹐下襲海丰﹑銅山﹑古雷﹑遊澳之間﹐出沒不常。至是勢蹙﹐自刎而死﹞。

十六年四月﹐漳浦山賊陳鸞﹑邱縉等寇掠東山﹐與餘五﹑番薯八相繼出沒﹔後俱爲鄭芝龍招撫。

國朝順治元年﹝自元年至三年﹐江南福王﹑福建唐王相繼自立﹐漳尙未歸順﹞十月﹐山寇徐連陷雲霄﹐遂攻漳浦縣﹝時邑中乏令﹐漳南道陳起龍自郡移駐﹐登陴守禦﹔自分必死﹐裏衣皆用印符。血戰累日﹐賊死無數﹐城賴以全﹔檄長泰知縣郁文初來署縣事﹐而自回漳。旣而鄭芝龍收其餘眾﹐請降﹔起龍堅執不可﹐解所著裏衣示之﹐悉斬於南教場﹞。

三年﹐大師入漳。

是年四月﹐賊夜襲破詔安縣﹐殺唐王所署官﹔有陳習山﹑胡仲慥者各帶丁壯赴援﹐賊墜城遁。

秋九月﹐我兵出漳平北溪﹐入漳城﹔諸縣各以次歸附。

是月﹐鄭芝龍降﹔子成功遁入南澳﹝成功﹐芝龍微時販日本﹐倭女所生。芝龍旣貴﹐倭歸之﹔尋歸其母。唐王據閩﹐芝龍封侯﹐加太師。旣而﹐密謀歸款。我師至泉﹐成功母死於兵﹔自以向受唐王恩厚﹐出入宮中﹐賜國姓﹐且母死非命故﹐終無降意。芝龍旣降﹐成功逸去﹔與所善陳輝﹑張進等收芝龍散卒於南澳。尋泊鼓浪嶼﹐附者日眾﹐卒爲沿海大患﹞。

鄭彩﹑鄭聯據廈門﹔沿海銅山﹑古雷﹑遊澳等處悉爲寇穴。

四年二月﹐漳浦佛潭橋民奉庠生楊學臯爲帥﹐陷漳浦﹔知縣許國楠投井死。越五日﹐郡遊擊唐欽明﹑都司郭秉誠往平之。

是月﹐鄭成功﹑鄭彩寇海澄﹔賊將王來破九都學城﹐參將田爵禦之﹐焚橋而守。知縣吳治臣自漳回﹐賊要殺之漏仔洲。副將王進自郡赴援﹐夜開西門架棧飛渡﹐縋入學城﹔賊皆熟睡﹐盡殲之。旣而擊賊於南門附﹐殺其前鋒將洪致﹔賊阻閘水﹐多溺死﹐成功遁去。

十二月﹐漳浦土賊黃春召儈道贊寇縣城﹐遊擊唐欽明擊走之﹔又敗之於楓林土坑龍洞寨。未幾﹐寇西嶼白沙﹐爲大澳鄕兵所殺。

五年春﹐詔安大饑﹐借名起義者殺防將馬守惠。正月﹐陷詔安。

二月﹐賊首江警庸﹑黃朝陽圍南陂堡﹐民林朝翊率族人固守﹐賊解圍去。

三月﹐許祚昌圍漳浦﹐遊擊唐欽明禦之﹔援兵至﹐乃退﹝祚昌﹐浦人﹔明太僕卿。﹞

四月﹐沈起津圍漳浦﹐遊擊唐欽明禦之。尋遁去﹐還據詔安﹝起津﹐詔安人﹔明池州推官﹞。

六月﹐雲霄鎭守總兵王之綱爲潮寇所逼﹐退歸漳浦﹔盤陀嶺以南悉爲寇有。

是月﹐平和防將曾慶尋引廣寇僞稱明永寧王﹐據二邑以叛。

十一月﹐漳浦土寇盧若騰﹑邱建會合平和賊萬禮等寇縣城﹐參將陸大勛出戰﹐被殺﹔總兵楊佐﹑參將魏標﹑守將馮應第再戰﹐擒建會殺之。

十二月﹐總督李率泰入平和﹐戮曾慶及謀叛者十三人。

六年七月﹐漳浦佛潭橋寇據新亭﹐總兵楊左攻之﹐不克。

十一月﹐鄭成功陷雲霄﹐守將張國柱死之﹐士卒死者無數。進攻漳浦﹐守備王起俸密約爲內應謀泄﹐走降賊﹐賊退遁盤陀。總兵王邦俊追破之﹐遂復雲霄﹝起俸﹐西人。旣降賊﹐始教之騎射﹔成功甚任之﹞。

七年三月﹐總兵王邦俊平詔安二都山賊。五月﹐師還漳浦﹐襲楊學臯﹐大破之﹔學臯降。

八月﹐鄭成功殺鄭聯於廈門﹐並其軍。

八年二月﹐提督馬得功破廈門。四月﹐鄭成功還﹐據之。

六月﹐鄭成功入浮宮港﹐掠峨山﹔總兵王邦俊兵敗於方田。賊薄海澄縣﹐三日始去。十一月﹐陷雲霄莆美﹐參將包泰興死之﹔遂陷詔安﹑平和二縣。十二月﹐襲漳浦﹐賊舊將陳堯策潛爲內應﹐囚駐防副將楊世徳﹑知縣範進﹐焚掠四郊﹔僞參軍潘庚鍾城中沿門索餉﹐酷刑拷勒。浦人比之前明倭﹑尢兩寇爲烈云。

是月﹝十二月﹞﹐海澄守將赫文興質其子於成功﹐結爲內應。

九年正月﹐鄭成功大舉入漳﹔至海澄﹐赫文興開城納之。知縣甘體垣不屈﹐沈於海。遣將分徇各縣﹐以上﹑中﹑下爲餉額﹐酷拷富戶。

是月﹐賊將甘輝分兵攻長泰﹔知縣傅永吉嬰城固守﹐死之﹝先是﹐崇禎末﹐知縣郁文初制佛郎機百子銃炮藥彈﹐備禦器械甚夥﹔永吉悉發以擊賊。賊死傷殆半﹐乃復益兵運大炮攻城﹐城幾陷﹔會副將王進與建寧王總兵﹑髙副將來援﹐搗其背﹐賊稍散。我兵入城﹐合圍如故﹔發炮塌城二十餘丈﹐進。永吉親當其鋒﹐且戰且築﹔永吉中炮死。三月六日昧爽﹐賊發地炮﹐城垣磚石皆飛﹔忽西風大作﹐磚石飛起者反吹擊賊﹐賊死無數。城中官兵乘之﹐會總督陳錦援兵至﹐同安賊遂拔營宵遁。凡四十九日﹐圍始解﹞。

三月﹐總督陳錦兵敗於江東﹐賊遂圍漳州﹔四郊居民入城各依所親﹐城門堅閉﹝陳錦之敗也﹐其奴庫成棟刺之﹐以降成功﹔成功斬之﹞。

五月﹐浙鎭馬逢知來援﹐入漳城﹝時號金衢馬﹐舊名進寶﹞。賊議築鎭門﹐截溪流灌城﹔堤不得合﹐旋罷。城中被圍日久﹐斗米直五十金﹔食人炊骨﹐死者七十餘萬人。

九月﹐固山金礪援兵至泉﹔鄭成功解圍﹐屯古縣﹝地名﹐在城南十里﹞。

十月朔日﹐固山金礪大破鄭成功於古縣﹝是日﹐西北風大作﹐賊發火箭﹑火炮皆反風自焚。滿﹑漢兵乘煙衝突﹐賊大潰﹔陣斬黃山﹑陳俸﹑廖敬﹑郭廷﹑洪承寵——皆巨魁也。成功遁入海澄﹐毀學城。時諸村落逃散復歸者室家俱破﹐繼以瘟疫﹐城內外幾無炊煙﹞。

是月﹐副總兵王進復漳浦﹔賊黨在平和﹑詔安者皆遁去。

十年五月﹐固山金礪攻海澄﹐塡濠深入﹔賊發地炮﹐士卒多死﹐退還漳州。鄭成功增築海澄城﹐安大小炮三十餘號﹔積糧艸﹑儲軍器﹐以爲持久之計。

十一年正月﹐有撫寇之議。鄭成功遣其黨散各邑﹐沿鄕派餉﹔凡數月﹐漳及興﹑泉皆罹其害。

十二月﹐鄭成功入漳州﹝先是﹐千總劉國軒﹑魏標潛通成功﹔十二月初一夜﹐賊將甘輝﹑洪旭等直至南門﹐國軒開城納之﹐總鎭張世耀﹑知府房星葉俱降賊。成功繼至﹐各屬縣多迎降﹔因籍城中及各縣富戶比餉。然成功用法素嚴﹐市肆不擾﹐兵卒無敢淫掠者﹔故城內稍安﹞。

十二年春﹐世子王率大兵入閩﹔成功度勢不支﹐六月﹐墜漳州及漳浦﹑南靖﹑長泰﹑平和﹑詔安各縣城﹝時郡城民屋無論大小俱拆毀﹐浮木石於廈門﹔所存者﹐惟神廟寺觀而已﹞。

是年春﹐賊將黃萬陷詔安溪南堡﹐殺掠如洗。

十二月﹐總兵楊捷入漳﹐諸縣皆以次恢復。漳浦賊黨遁去獅頭城﹐捷剿之﹔民被其禍者甚慘。

十三年六月﹐黃梧﹑蘇明以海澄降﹝梧﹐平和人﹔與明俱鄭成功部將。梧與蘇茂陷揭陽﹐爲廣東平南王所敗﹐成功斬茂—明﹐茂弟也﹔懼不自保﹐乃俱內附﹞。賊將甘輝等率眾至﹐則我師已先入矣。輝焚中權關﹐取倉庾以去﹔城中蓄積皆爲我有。黃梧進爵海澄公﹐駐札漳州﹔蘇明授哆李幾昂邦內大臣﹐召入京師。成功旣失險要﹑又喪軍實﹐乃決計寇江南﹐而漳民稍息。

十五年正月﹐賊將萬禮破詔安菁山﹑磁竈等二十六寨堡﹔赴援者未至﹐皆爲所破。

三月﹐山賊掠平和管溪﹔署縣事陳堯先遇諸塗﹐爲賊所害。

十六年﹐鄭成功寇江南兵敗﹐甘輝﹑萬禮等俱被擒﹐精銳喪盡。成功逃歸﹐屯據廈門﹐抽沿海居民爲寇。

四月﹐我師剿海澄小東山。

是年﹐詔安二都環沙寇江警庸等密結成功爲內應﹐知縣歐陽明憲合饒鎭總兵官吳六奇平之。尋剿烏山賊巢﹐擒其首蔡四。

十七年五月﹐將軍達素﹑總督李率泰﹑海澄公黃梧分督水師官兵出海門﹐斬僞閩安侯周瑞﹐漸迫廈門。會東風大作﹐我兵多北人﹐皆眩暈﹔成功麾兵鏖戰﹐遂大潰。數日屍浮海岸者萬餘﹐官軍十居七﹑八。

十八年四月﹐鄭成功破臺灣據之。

六月﹐賊將蔡祿﹑郭義毀銅山﹐入雲霄就撫﹔僞忠匡伯張進自焚死。祿﹑義俘掠銅山子女以萬數﹐哭聲震地﹐死者相枕藉。旣而﹐銅山仍爲賊踞。

九月﹐遷沿海邊地﹐以垣爲界。龍溪自江東至龍江以東﹐漳浦自梁山以南﹑舊鎭以東鎭海﹑陸鰲﹑銅山﹐海澄自一都以至六都﹐詔安自五都至懸鐘﹐皆爲棄土﹝先是﹐原任漳州知府房星葉降賊逃歸﹐使其弟候補通判星曜上言『海賊皆從海邊取餉﹐使空其土而徙其人﹐寸板不許下海﹐則彼無食而賊自散矣』。至是﹐上自山東﹑下至廣東皆遷徙﹐撥兵戍守﹞。

康熙元年春三月﹐南澳僞忠勇侯陳豹降﹝豹﹐短少精悍。自唐王入閩﹐據南澳近二十年。廣寇蘇利﹑許龍皆驍勇自負﹐獨畏豹。至是﹐與成功貳﹔遣周全斌攻之﹐乃入廣東投降﹞。

五月﹐鄭成功死。

二年﹐以同安副將施瑯爲水師提督﹐移鎭海澄﹝瑯﹐泉州人﹔成功舊將。風宇魁梧﹐號知兵﹔海上樓櫓﹑旗幟﹑行陣之法﹐皆瑯啟之。順治六年﹐得罪於成功﹐詣軍門降﹔屢立功。至是﹐擢提督﹞。

十月﹐水師提督施瑯﹑海澄公黃梧督兵出海澄港﹐會總督李率泰﹑陸路提督馬得功攻廈門﹔得功船爲賊所圍﹐赴水死。鄭經棄廈門﹑金門﹐走銅山﹝經﹐成功子﹞﹔我兵入廈門﹐墟其地而還。

三年三月﹐鄭經遁入臺灣﹔僞永安伯黃廷﹑武衛周全斌﹑杜輝等俱先後入漳﹐降者甚眾。

八月﹐總督李率泰上疏取臺灣﹐以施瑯掛「靖海將軍」印﹐總統投誠諸將周全斌等。

四年四月﹐靖海將軍施瑯等出洋﹐未至澎湖﹐颶風大作﹐各船飄散﹐不能相顧﹔皆引還。未幾﹐施瑯加伯爵﹐歸京﹔移投誠兵將分駐各省屯田。數年間﹐漳境相安無事。

十三年三月﹐耿精忠反﹔傳檄至漳﹐巡海道陳啟泰死之。漳浦鎭劉炎﹑海澄鎭趙得勝俱降﹐漳屬各縣望風降附。

四月﹐海澄公黃梧卒。

是月﹐潮州劉進忠反﹐詔安亂兵殺防將。

鄭經遣劉國軒﹑何佑﹑馮錫範入廈門﹐趙得勝復降鄭。

五月﹐鄭經據廈門。經之東遁也﹐偸安日久﹐船不滿百﹑軍不滿萬﹔精忠頗易之。經使人借泉﹑漳二府爲召募﹐精忠難之﹔於是耿﹑鄭交惡。

六月﹐黃芳度﹝芳度﹐黃梧子﹞襲殺僞漳州城守劉豹﹝豹﹐精忠所署。時鄭經已入泉州﹐芳度先使人賫密疏間道詣京求援﹐欲起兵自守﹔故先殺豹。經自泉遣使加封﹐芳度佯受之﹔而日遣人召募﹐署部伍爲守城計﹞。

九月﹐耿精忠遣兵趨平和﹐海澄公標將賴升大敗之於上淡橋。

十一月﹐鄭經遣趙得勝﹑何佑﹑馮錫範攻漳浦﹐劉炎降。

經分設六官﹔算丁錢﹐大索富民餉。

十四年正月﹐耿﹑鄭通好。

五月﹐鄭經入海澄﹐分兵掠南靖﹑平和﹔遣鄭斌徵黃芳度兵﹐芳度不從。

六月﹐鄭經圍漳州﹔黃芳度起兵禦之﹐使其兄芳泰突圍入粵請援﹝芳度年少﹐然沈勇有謀。經發衝棚龍煩大炮百道仰攻﹐城圮六十餘丈﹔芳度立柵轝土﹐且築且戰﹐須臾而就。時出輕師蹂鄭氏壁﹐斬其僞將萬宏。數月間﹐經剽銳死傷大半﹐乃築長圍守之。

是時粵東兵圍劉進忠於潮州﹔芳泰至﹐乃分兵救漳﹞。

十月﹐黃芳度部將吳淑與弟潛叛降於經。初六日昧爽﹐開門納賊﹐黃芳度死之﹝芳度登芝山﹐見勢不支﹐馳至開元寺﹐赴井死。是日﹐芳泰以粵東援師至永定﹐已無及矣。經入漳﹐收芳度族戚將佐黃翼﹑蔡龍等﹐皆被殺﹞。

十六年二月﹐大兵至漳﹔鄭經走廈門﹐各縣以次恢復。

三月﹐漳浦巫者蔡寅挾左道惑眾﹐聚海上殘卒夜入泉州﹐斬關而出﹐人以爲神﹔附者日眾﹐蔓延漳﹑泉間﹐派糧以食。頭裹白布﹐時人謂之「白頭賊」。

十月﹐鄭經遣何佑入南靖小溪﹔吳淑入長泰﹐屯天成寨。

十二月﹐我兵圍吳淑於天成寨﹔蔡寅率眾援之﹐淑突圍出走。

是年﹐以黃芳世襲封海澄公兼水師提督﹑黃藍爲海澄總兵﹝芳世﹐芳度兄﹐前爲侍衛。藍﹐卽賷密疏入京者﹞。

十七年二月初十日﹐劉國軒﹑吳淑犯海澄。十一日﹐破玉洲﹑三叉河﹑福滸。十八日﹐毀江東橋。二十三夜﹐破石碼。郡城諸路援兵皆爲所敗﹐遂屯祖山頭以逼海澄。副都統孟安﹑陸路提督段應舉﹑寧海將軍喇哈達﹑平南將軍賴塔會師來援﹐賊退屯石碼﹐築垣拒守。

是月﹐賊以萬餘人掠平和庵後﹐旋攻下埔土堡。堡中誤墜火硝藥中﹐火發﹔賊招之令出﹐欲縱之——蓋賊意原在金帛也。然終無一人肯出者﹔計焚死二千餘人。賊尋引去。

三月﹐劉國軒列陣於赤嶺﹝在郡東十里﹞。戰方合﹐蔡寅率眾出天寶山以牽我軍之勢﹔提督黃芳世擊敗之。旣而國軒樹柵雙橋﹐滿﹑漢兵連營進剿﹐軍於水頭﹑灣腰樹。十一日黎明﹐國軒佯遁﹔少頃﹐我兵方蓐食﹐賊揚航登岸﹐直趨水頭衝滿﹑漢軍爲兩截﹐段應舉奔海澄。黃芳世幾爲所獲﹐走入漳﹔尋卒。

賊旣據水頭﹑鎭門﹐截海澄餉道。應舉集滿﹑漢官兵營於祖山頭﹐國軒率勁卒登山﹐遣吳淑遶出祖山之背﹔應舉敗入海澄。國軒以澄四面皆水﹐夜築營鑿塹於要路﹐圍之數重﹔由是內外阻絕。

是月﹐平和土寇張雄引詔安官陂賊廖典照縣城﹐搶掠一空。旣而﹐典投誠於漳﹔未幾﹐仍乞鎭平和﹐拆毀邑居殆盡。

四月﹐逮總督郎廷相﹐以布政使姚啟聖代之﹔以按察使吳興祚爲巡撫﹐調江南提督楊捷入漳﹐合兵救海澄。

五月﹐賊營燈火寨﹝在筆架山南﹔以下臨大溪﹐順流可通海澄故也﹞。是時援軍四集﹐俱屯於筆架山。姚總督遣兵破賊將林彪﹑張鳳於嶽嶺﹐陣斬鳳。公子姚儀以牛載土囊塡塹﹔進至第三重﹐賊炮火齊發﹐我兵終阻於水﹐不能近城。

六月﹐海澄陷﹐提督段應舉﹑都統穆伯希佛死之﹝時城中圍八十餘日﹐食盡﹐殺馬﹑羅雀鼠﹐繼以人﹔革骨楮幣皆盡。城陷﹐應舉投弓﹐北向再拜﹔與穆俱自縊。黃藍死於亂軍。初﹐入城官兵二萬餘人﹐及陷﹔存者不及三分之一﹞。

是月﹐賊陷長泰﹝城守黃輝開門納之﹞。

九月﹐總督姚啟聖遣兵復長泰。

是月﹐劉國軒自泉遁歸﹐列營觀音山﹝山在鎭門﹞﹐築十九寨。旣而﹐戰於長泰溪西﹐官軍前鋒稍卻﹔總督姚啟聖援之。耿精忠故仇鄭﹐拔刀砍地曰﹕『吾得與此賊俱殲﹐吾死不恨矣』﹗親督戰﹐立斬退縮者三人﹐大呼馳入賊陣﹔諸軍從之﹐斬僞鎭鄭英﹑吳正璽等。破其營﹐斬首四千﹑捕鹵一千二百餘人﹐亡溺者以萬計。國軒尾所乘馬﹐泅河以遁。

十二月﹐再議遷界﹝甲寅之變﹐沿海遷民悉復故土。丁巳恢復﹐康親王上疏以遷界累民。至是﹐督﹑撫請再遷﹔從之﹞。

十八年三月﹐劉國軒據果堂寨﹝果堂逼近江東橋﹐扼要之地﹞。

十月﹐賊築阪尾寨﹝卽蕭井寨﹞﹔官軍攻之﹐不克。

十一月﹐總督姚啟聖設修來館於漳州﹝首領降者﹐官之﹔銀幣﹑袍服﹐𨿽下隸小卒無不徧及。有旣受撫而仍歸賊者﹐啟聖聽其來去﹐多縱反間。由是賊黨轉相傳誦﹐人心攜貳﹐降者接踵﹐卒成臺灣之功﹔啟聖之力也﹞。

是月﹐吳淑死﹝時阪尾寨新築﹐淑守焉。墻崩﹐淑壓死﹔漳人快之﹞。

十九年二月﹐僞鎭陳昌降。

是月﹐我師復海澄﹔巡撫吳興祚﹑水師提督萬正色入廈門﹐鄭經遁歸臺灣﹝陳昌旣降﹐經﹑國軒等見勢不支﹐又聞官兵已扼料羅——料羅者﹐通臺灣港道也﹔遂焚廈門行宮以遁﹞。

二十年正月﹐鄭經死。

五月﹐總督姚啟聖請攻臺灣﹐復以施瑯爲水師提督﹐仍掛「靖海將軍」印﹔攺萬正色爲陸路提督。

二十一年五月﹐總督姚啟聖率官兵至銅山﹐候風出洋﹝以風不利﹐暫遣官兵回汛﹞。

二十二年六月﹐靖海將軍施瑯會各鎭官兵發銅山﹐遂破澎湖。

七月﹐我師入臺灣﹐鄭克塽降﹝塽﹐經子﹞。設一府﹑三縣。

——選自「漳州府誌」卷四十七「災祥」﹝附「寇亂」﹞。

志人

吳憲

陳第

張燮

施邦曜

張宇﹝從子子達﹞

蔡春

張天威

洪應斗

蔡以藩

林焊

張明

吳兆燫

袁徳

陳起龍

黃道周

何楷

張若化

塗仲吉

曹學佺

徐孚遠

林琠

方文耀

周祖唐

陳鼎

陸大勛

楊佐

張國柱

包泰興

王顯謨

李耀宗

甘體垣

傅永吉

蔡祚達

庚元侯

謝鴻奇

歐陽明憲

郁之章

藍銘璽

柳朝麟

吳執中

黃梧

李長茂﹝兄夢虹﹞

胡夫人

陳輝

許正

余傑﹝歐毅﹞

陳啟泰

林廷擢

劉超鳳

蔣鈖

楊定國

黃芳度

黃芳世

黃芳泰

張瓊

戴璣

塗氏﹝諸氏﹑楊氏﹞

賴升

林紹祖

鄭宗煥

陳天達

段應舉

傅宏基

楊捷

吳延貴

張雄

蔣龍光

黃性震

黃升

羅士鉁

藍理

鄭亦鄒

毛殿揚

歐陽凱

許云

遊崇功

李茂吉

陳夢林

林亮

藍廷珍

藍鼎元

李松齡

許良彬

阮文

吳開業

張養

劉良璧

莊元

胡格

蔣允焄

陳先聲

胡邦翰

李師敏

葉文博

吳龍

藍元枚

孫全謀

羅光照

曾超羣

徐宗幹

吳憲

吳憲﹐字長溪﹔龍溪人。嘉靖間﹐以武生從總兵兪大猷剿倭賊有功﹐授副千戶。又徵海寇曾一本﹐釋被擄軍民八百餘人﹔人感其徳﹐有持金帛謝者﹔卻弗受。歷戰功﹐授漳州衛指揮同知﹐世襲。後官浙江都指揮使。

初﹐憲弟道宗爲海賊許朝光所掠去﹐自賫金五百往贖﹔弗許﹐乃乘間挾宗道遁。賊追之急﹐憲先部署親黨伏於道﹐賊大創而去﹔名震遠近。宦歸﹐置產均諸弟﹔當道以「孝友」旌其門

——選自「漳州府誌」卷二十七「宦績」七﹝明指揮使﹞。

陳第

陳第﹐字季立﹔連江人。幼爲諸生﹐博學惇行﹐尢負經濟。精孫﹑吳兵法﹔兪大猷嘗謂之曰﹕『以子之才﹐當於古名將中求之』。戚繼光討倭﹐辟第參帷幄。倭平﹐授守備﹐升遊擊﹔以伉直忤長官﹐遂棄官歸﹐著述自娛。

吳一沛倡芝山講會﹐聞第名﹐延爲山長﹔漳士與講者常二百人﹐析疑闡奧﹐悉洽士心。又嘗主一沛家﹐爲作「一齋說」。所著書﹐有「伏羲圖贊」﹑「尙書義」﹑「毛詩古音考」行於世。

——選自「漳州府誌」卷五十「紀遺」下﹝寓賢﹞。

張燮

﹝張﹞燮﹐字紹和。幼穎敏絕人﹔父廷榜﹐甚愛之。比長﹐博極羣書。萬曆甲午﹐舉於鄕﹔與蔣孟育﹑鄭懷魁等號「漳七子」﹐文名大嗓。顧紹和性灑落﹐不急宦達﹔歸而侍其父﹐構廬錦江之上﹐怡然也。

天啟間﹐何喬遠疏薦預修「實錄」﹐辭不赴﹔諸名士多以書勸駕﹐然終莫可奪﹐遠近舉稱曰徵君。旣而黨禍大作﹐徵君獨飄然幾先﹐眾比之申屠蟠﹑郭林宗云。所結納徧海內﹐郡中最善黃道周﹔道周所謂「雅尙髙致﹑博學多通不如張燮」是也。有手定「漢魏七十二家」﹑「東西洋考」﹑「閩中記」﹑「羣玉」﹑「霏云」二集行於世。

徵君有子五人﹔於壇﹑於壘二人﹐知名。於壇﹐字升甫﹔於壘﹐字凱甫﹕俱邑學生。於壘從道周遊﹐稱爲「聖童」﹔著有「麟角」﹑「舒節」二篇各二十卷。早卒﹐諸公爲立祠﹐曰「幼淸」。

——選自「漳州府誌」卷二十九「人物」二﹝明列傳上﹞。

施邦曜

施邦曜﹐字爾韜﹔余姚人。萬曆癸丑進士。天啟初﹐爲工部主事。時魏璫擅權﹐曹郎皆奔走門下﹔邦曜獨不往﹐忠賢銜之。乃亟請補外﹐出知漳州府。明爽廉幹﹐被服布素而丰儀峻整﹐人不敢幹以私。下車﹐首鋤諸豪彊不法者。賑旱荒﹑平鹽政﹐威惠並行﹔漳人呼爲「施靑天」。海寇劉香﹑李魁奇猖獗﹐邦曜築萬松關﹑起鎭門兩刨臺﹐護以城﹔募勇士﹐出其不意攻之﹐香自■﹝刀刂﹞。魁奇大恐﹐請撫﹐求如鄭芝龍故事﹔邦曜謂巡撫鄒維璉曰﹕『閩蠹一之爲甚﹐其可再乎』﹖卒與維璉討平之。歷升通政使。

甲申之變﹐邦曜死焉﹔謚曰忠介﹝鎭門城﹐今廢﹔惟夢劍閣尙存﹞。

——選自「漳州府誌」卷二十五「宦績」二﹝明知府﹞。

張宇﹝從子子達﹞

張宇﹐海澄人也。海寇劉香犯境﹐宇偕族弟明率鄕眾移炮擊碎賊舟﹐郡守施邦曜旌以匾曰「功垂桑梓」。又﹐施邦曜薦諳熟水務﹐偕冊封使往琉球﹐授京營守備﹐署參將。以老乞歸。

宇從子子達﹐以材勇﹐擢千總。康熙十三年耿逆據全閩﹐子達守月港城﹐誓不從叛。自揣微弁莫能支﹐退居陳洲堡。及克復海澄﹐廉知其義﹐擢授漳浦營守備。卒於官。

——選自「漳州府誌」卷四十九「紀遺」中﹝人物﹞。

蔡春

蔡春﹐海澄人。天啟末﹐爲邑哨官﹔勇敢善戰。七年﹐海寇鄭芝龍遣其黨楊大孫入九都﹐春追至威武廟﹐隻身衝突﹐連斬六人。又從吳兆燫逆擊李魁奇﹐親擒其魁香公老﹑魏二老﹐獲其戰艦。自是﹐賊聞春名﹐輒引避。九都之役﹐賊驚潰﹐五保人民廬舍賴春以全﹔請於憲﹐立碑頌之。蔡以藩戰死溪尾﹐春入火中負屍出﹐以表其忠﹔非惟勇士﹐實義士也。

——選自「漳州府誌」卷三十一「人物」四﹝明列傳下﹞。

張天威

張天威﹐莆田人﹔膂力絕倫。初爲賊所擄﹐置麾下﹔隨寇石碼﹐手門柵﹐叱余夥去。謁巡海道徐日久﹐壯之﹐界以材官。遣攻武平﹐所向多捷。以功﹐擢澎湖把總。

崇禎二年﹐李魁奇寇海澄許茂﹐天威奉檄往援﹐斬級二﹑生擒一﹔賊爲褫气。已援中港﹐更斬二級﹔皆賊魁。戰九都﹐眾各負重創﹔天威獨揮戈電擊﹐聲如雷吼。已赴援白沙——白沙﹐浦屬也﹐遊擊鄧世科三矢趣之。天威借馬宵馳﹐枵腹歷數十里﹔比曉﹐與賊遇﹐一揮六卷其戈﹐矢絕無援﹐竟戰死。邑令余應桂爲文哭之﹐科臣仇維正疏其事以聞。

——選自「漳州府誌」卷二十七「宦績」四﹝明把總﹞。

洪應斗

洪應斗﹐海澄人﹔郡諸生。習騎射﹐通兵法。天啟壬戌武進士﹐授福建水標把總。丁卯﹐海寇縱橫﹐命應斗帥所部舟師南援﹔時副總兵陳希範駐師銅山﹐應斗屬焉。賊舸將至﹐希範日酣欲﹔有傳儆者﹐輒笞之。應斗告以當爲備﹐不聽。賊果乘風直下﹐縱火焚舟﹔我舟掛篷不及﹐眾皆遁﹐或赴水。應斗率所部獨迎敵﹐賊艘環之﹔應斗手刃數十人﹐度終不得出﹐乃抱銃自沈死。希範旣跳身以免﹐反誣應鬥敗逃。給事中顏繼祖具疏請卹﹐以慰忠魂﹝續傳﹞。

——選自「漳州府誌」卷三十一「人物」四﹝明列傳下﹞。

蔡以藩

蔡以藩﹐泉州人。精悍﹐善騎射﹐所在多戰功﹔巡撫朱一馮器之。

崇正間﹐授海澄營把總。視師甫三日﹐賊入寇﹔以藩摩厲以須﹐賊爲引避。亡何﹐賊擁眾大至。以藩請益兵﹐通判吳允焞聽哨官何徳勝之讒﹐畱兵不發﹔乃提孤卒往﹐發大炮﹐連斃數賊。賊益合圍﹐所部兵相繼逃散﹔援絕﹐以藩力戰死。徳勝反揚言以藩挾餉投賊﹔哨官蔡春憤甚﹐從火中負屍出之﹐事乃白。澄人相率詣郡﹐請立祠以表忠魂﹔郡守施邦曜署其牘曰﹕『坐以藩香火堂上而塑二逃帥兪咨臯﹑陳文燫跪於庭』。事𨿽不果﹐正自有關風教﹐人傳以爲美談。

——選自「漳州府誌」卷二十七「宦績」四﹝明把總﹞。

林焊

林焊﹐字實甫﹔龍溪人。萬曆丙辰進士﹐殿試第三人﹔除翰林院編修。

歷官國子司業﹐署監事。監有銅鼎﹑銅缸﹐爲臨雍會食及貯水備火之器。逆璫方熾﹐欲假鑄錢﹔焊不與。旣而諸生陸萬齡傳璫意﹐欲就太學中建祠祀璫及其父﹐焊持不可﹔萬齡就手中奪啟事以去。明日﹐有旨責焊閒住﹔焊翩然就道。

崇正攺元﹐復原官﹔累升侍郎兼侍讀學士。九年﹐以枚卜召對﹐陳用人﹑理財﹑靖寇﹑寧邊四策﹔卽日拜東閣大學士﹐入閣辦事。時上方疾黨人﹐以焊誠愨﹑不立門戶﹐特加眷顧。首輔忌之﹐困以事﹔遂得疾而終。

焊爲人沖淡和平﹐廉介自守。鄭芝龍受撫﹐奉千金爲壽﹔焊卻之﹐復書曰﹕『成人之美﹐君子也﹔因之爲利﹐非君子也』。芝龍亦嘆服其量。卒﹐謚「文穆」。

——選自「漳州府誌」卷二十九「人物」二﹝明列傳上﹞。

張明

張明﹐海澄人﹔良家子。崇正二年﹐烽燧日起﹐鄕裏擁爲兵目。李之奇賊眾自普賢登岸﹐明裂眥徑前﹐手殲二賊﹔援者不繼﹐力戰而亡。母劉氏﹐早歲孀居﹐守二孤以成立﹔至是﹐撫屍不哭﹐自壯其有子也。邑令余應桂請旌其閭。

是役也﹐壯士許界亦拒賊死焉。

——選自「漳州府誌」卷三十一「人物」四﹝明列傳下﹞。

吳兆燫

吳兆燫﹐同安人。嘗從軍西粵間﹐歸。巡撫南居益試將材﹐拔置第二﹔擢海澄營把總。

李魁奇再掠內地﹐兆燫統所部戰許茂﹑石碼﹑浮宮﹐斬獲頗多﹔晉守備。

壬申六月﹐賊寇龍溪福滸﹐兆燫赴援﹔將至﹐馬忽不前﹐鞭之如故。乃偕其叔及麾下數人步往﹐賊預設伏﹐遣數輩衣大袖﹐陽爲向導狀﹔卒諦視﹐告曰﹕『此非逋寇人』﹖燫曰﹕『若乃某遊兵﹐汝膽落耶』﹗遂獨前﹐爲賊伏兵所殺﹔叔亦遇害。其弟奔護﹐尢重創還﹕澄人傷之。縣以其事聞﹐中丞鄒維璉遣官致祭。

——選自「漳州府誌」卷二十七「宦績」四﹝明把總﹞。

袁徳

袁徳﹐同安人﹔爲海澄遊兵把總。崇正二年﹐李魁奇入九都﹐勢張甚﹔哨官蔡昆望風奔竄。徳直前﹐發炮擊之﹔須臾衝鋒﹐許界﹑張明俱戰死。徳與蔡春各帶重傷﹐裹瘡復戰﹔張天威﹑吳兆燫齊奮擊之﹐賊驚愕退。

五年﹐劉香寇海澄﹐徳與兆燫領兵往禦浮宮。賊樓櫓巍若雉堞﹐矢石交下﹔官兵坐小舟仰攻﹐莫能攀援。自夜及辰﹐力戰未決。驍卒林行先登﹐斬其魁﹔賊交刃之﹐墜舟﹐得不死。徳奮勇大呼﹐躍上賊艘﹔眾繼之﹐斬獲﹑溺死無算。賊自是不敢向海澄。

——選自「漳州府誌」卷二十七「宦績」四﹝明把總﹞。

陳起龍

陳起龍﹐字念徐﹔富陽人。崇正戊辰進士。十六年﹐由禦史出爲漳南道副使﹔爲政不專於寬﹐以搏擊豪彊自負﹐而加意惠愛小民。先是﹐知府施邦曜旣去﹐漳城宦僕及鄭芝龍家兵恣甚。起龍至﹐一繩以法﹐良善賴焉。山寇徐連攻漳浦﹐起龍親率兵禦之﹔血戰累日﹐城賴以全。未幾﹐卒﹔漳人有像祀之南橋。

——選自「漳州府誌」卷二十五「宦績」二﹝明監司﹞。

黃道周

黃道周﹐字幼元﹔漳浦之銅山人。少負奇節﹐以孝聞。當神廟時﹐天下猶乂安﹐道周見儒術日下﹑皇綱不振﹐憂天下將亂。年十四﹐慨然有四方之志﹐不肯治博士業。抵博羅﹐謁韓大夫日纘﹔韓家多異書﹐得盡覽所未見。嘗卽席酒酣﹐援筆立就「羅浮山賦」數千言﹐名大噪。

天啟二年﹐第進士﹔選庶吉士。歷編修﹐監修「國史」﹑「實錄」。故事﹕經筵展書官﹐奉書膝行﹔道周謂「膝行﹐非禮也」﹗平步進。魏璫目攝之﹐不爲動。未幾﹐乞歸。葬父北山﹐結廬其下﹔所謂石養山者也。旋丁內艱﹔服除﹐還朝。

崇正三年﹐典試浙江。以「神宗實錄」成﹐晉右中允。明年冬﹐故相錢龍錫坐袁崇煥事被逮﹐媒孽者且興大獄。天子怒﹐不測﹔道周艸疏救之﹐貶秩﹑鐫三級﹐而龍錫卒得減死。科臣有銜道周者﹐摭浙江試事蜚語上聞﹔疏乞休﹐許之。濱行﹐上「小人勿用」疏﹔蓋指輔臣溫體仁﹑周延儒也。上怒﹐削籍還。浙江學者聞道周至﹐則大喜﹔爲築大滌書院而稟學焉。畱數月﹐乃去。歸石養山﹐日展拜墓左如新喪時。踰年﹐以有司請﹐講學於郡治紫陽祠﹔門人自遠而至﹐可千人。

乙亥﹐詔起補原官。丁丑﹐分校禮闈﹔遂具疏乞休﹐不允。時方久旱﹐五日內系兩尙書﹔道周疏請「愼喜怒以回天意」。六月﹐又上疏曰「陛下下詔求言﹐省刑淸獄﹔然方求言而建言者輒斥﹐方淸獄而下獄者旋聞。當此南北交訌﹐柰何與市井細民申勃磎之談﹑修睚眥之隙乎』﹗時溫體仁方招姦人興東林﹑復社之獄﹐故道周言及之。晉左諭徳﹐掌司經局﹔疏詞有「三罪﹑四恥﹑七不如」語。時鄭鄤方以杖母大詬﹐道周言「文章意气﹐臣不如錢謙益﹑鄭鄤」。上得疏愕異﹐令自陳﹐嚴旨切責。道周孝謹風節髙天下﹐而嚴冷剛方﹐不諧流俗﹔大臣多畏而忌之。時方擇宮僚﹐楊廷麟﹑馮元揚並推讓道周﹔閣臣張志發當國﹐摘「不如鄭鄤」語爲口實﹐擯道周不與同僚。遂稱病乞休﹐不許。遷少詹事﹐侍經筵。會鄭三俊下吏﹐講官黃景昉救之﹔道周上疏推獎﹐旨下切責。再疏﹐以支飾譴。道周前有疏纂述「洪範」等書未就﹐乞寬假數月去﹔有旨﹕『得卒業』。時楊嗣昌奪情入閣﹑陳新甲奪情起宣大總督﹑方一藻以遼撫議和﹔道周艸疏分劾﹐同日上之。上持三疏不下﹐召對平臺﹐上疑其有所爲而爲﹔道周奏辧未畢﹐嗣昌從旁摭鄭鄤事詆道周。道周奏﹕『大臣聞彈﹐義當退避﹔未有禦前爭辧﹐不容小臣盡言者』。嗣昌則佯謝請去﹔上因曰﹕『爾言不如鄭鄤﹐何也』﹖對曰﹕『臣言文章不如鄭鄤耳』。又曰﹕『爾言陳新甲走邪徑﹑托捷足﹐果遣人行賂耶』﹖道周言『人心邪﹐則行徑皆邪』。上又曰﹕『喪固凶禮﹐豈遭喪者盡不祥之人乎」﹖道周曰﹕『古三年之喪﹐君不呼其門﹐自謂凶人不祥﹔故兵禮鑿凶門而出。奪情在邊疆則可﹐在中樞則不可﹔中樞猶可﹐在政府則不可』。駁問久之﹐上因曰﹕『少正卯言僞而辧﹑行僻而堅﹐故不免聖人之誅。向以爾爲偏激﹐不圖今日恣肆如此﹗一生學問﹐止成佞口耳』。道周叩首伏地﹐請辧「忠佞」二字。上曰﹕『非輕加爾佞﹔但所問在此﹑所對在彼﹐非佞而何』﹗叱而退﹐禦筆榜朝堂示戒﹐貶爲江西布政司都事。未任﹐巡撫解學龍以道周「才堪輔導」薦。上怒﹐疑爲黨﹐削籍逮治﹔詞連黃文煥﹑陳天定﹑董養河﹐俱下詔獄。戶部主事葉廷秀﹑太學生塗衝吉先後疏救﹐右納言馬思理左右仲吉﹐並杖戍﹐道周系獄。時獄吏日奉紙筆乞書﹐道周爲書「孝經」百三十。在獄兩年﹐感明夷事﹐著「易象正」﹔方艸十二圖﹐錦衣校徵急﹐道周恬然謂曰﹕『俟吾畫一圖成就逮耳』。擁之去。至北寺﹐與仲吉﹑廷秀對簿﹐受械鞫。廷秀與道周實未相識﹐囚服從容﹐交揖通姓名。次及學龍﹐相對噫嘻。時姦黨必欲殺道周﹔尙書劉澤深等謂「道周不宜以建言誅」﹐得遣戍廣西。旣而嗣昌敗﹐周延儒﹑蔣徳儒乘間爲上言﹐得免戍﹐復故官﹔疏乞致仕。歸﹐講學於浦之明誠堂及江東鄴山。郡邑有司﹑遠近鄕大夫士畢至﹐凡一﹑再會而燕都變作。

福王南渡﹐以少宰召﹐晉秩尙書﹔陳進取九策。時馬﹑阮亂政﹐正人如劉宗周﹑姜曰廣輩多擯不錄﹔自請祭禹陵。夜泊龍江﹐夢太祖髙皇帝至﹐厲聲曰﹕『卿竟捨我去耶』﹗對曰﹕『朝廷捨臣﹐非臣捨朝廷』﹗旣報命﹐乞歸﹔而南都陷。舟次桐廬﹐遇唐王﹐相得甚歡﹔陳四通四塞﹑三師八友之議。至福州﹐遂首政府。時政歸鄭氏﹐將帥觀望﹐無肯出死力。道周憤﹐自請督師﹐攜數諸生出信州﹐會七建及江﹑浙諸門人子弟之兵可四千人。餉絕﹐多亡走。出師救徽﹐見卒千二百人﹑馬十疋﹐持三十日糧行。至婺源﹐徽已破﹔師遂潰。被執﹐七日不食﹔不死﹐復進水漿。至江陵﹐分縶諸從者﹔獨幽禁城﹐攺系尙膳監。夜聞鐘﹐感舊事﹐得絕句百餘首﹐益悲憤﹔不食十四日﹐猶不死。時統兵大帥日夜遣客勸降﹐故獨寬其桎梏﹐加殊禮﹔使得從容賦詩作字。如是者﹐三閱月。三月五日﹐騎擁過東華門﹐坐不起﹔曰﹕『此與髙皇帝陵寢近﹐可死矣』﹗方刑時﹐從者跪乞數語遺家﹔乃裂衿﹐囓指血大書曰﹕『綱常萬古﹐節義千秋﹔天地知我﹐家人無憂』。及門蔡春溶﹑賴繼瑾﹝俱漳州人﹞﹑趙士超﹝侯官人﹞﹑毛玉潔﹝六合人。「六合志」作至潔﹞繼至﹔過曹街﹐抱其頭哭曰﹕『師魂其少須﹐吾卽來矣』﹗四子同時就義。道周傳首至徽﹐門人陸自巖以千金購得之﹐合身首殯金陵。越數載﹐長子霓與門客趙子壁往﹐扶櫬歸葬。始﹐道周未第時﹐渡釣龍江﹐舟覆溺焉﹔恍惚見一人前導至一殿﹐額曰「倪黃」。館選時﹐元璐名第一﹑道周名第二﹔一死北都﹑一死南都﹐出處始終若前定然。

著述甚富﹐奏疏﹑經解﹑詩文旁及天文﹑歷數﹐共四十餘種。

——選自「漳州府誌」卷三十一「人物」四﹝明列傳下﹞。

石齋黃先生逸事﹐「方望溪集」有云﹕

『崇正某年﹐余中丞集生與譚友夏結社金陵。適石齋黃公來遊﹐與訂交﹐意頗洽。黃公造次必於禮法﹐諸公心向之而苦其拘也﹐思試之。妓顧氏﹐國色也﹔聰慧﹐通書史。撫節安歌﹐見者莫不心醉。一日﹐大雨雪﹔觴黃公於余氏園﹐使顧佐酒。公意色無忤﹐諸公更勸酬﹐劇飲大醉﹔送公臥特室﹐榻上枕﹑衾﹑茵各一﹐使顧盡弛褻衣。隨鍵戶﹐諸公伺焉。公驚起﹐索衣不得﹐因引衾自覆薦﹐而命顧以茵臥﹔茵厚且狹﹑不可轉﹐乃使就寢。顧遂暱近公﹐公徐曰「無用爾」﹗側身內向﹐息數十﹐轉卽酣寢。漏下四鼓﹐覺﹐轉面向外。顧佯寐無覺﹐而以體傍公。俄頃﹐公酣寢如初。詰旦﹐顧出﹐具言其狀﹔且曰「公等爲名士﹐賦詩飲酒是樂而已﹔爲聖爲佛﹑成忠成孝﹐終歸黃公」。

『及明亡﹐公縶於金陵。在獄﹐日誦「尙書」﹑「周易」﹔數月﹐貌加丰。正命之前夕﹐有老僕持鍼綫﹐向公而泣曰「是我侍主之終事也」﹗公曰「吾正是斃﹐是爲考終﹔汝何哀」﹗故人持酒肉與訣﹐飲啖如平時﹐酣寢達旦。起盥漱更衣﹐謂僕某曰「曩某以捲索書﹐吾旣許之﹐不可曠也」。和墨伸紙﹐作小楷。次行書幅甚長﹐乃以大字竟之﹔加印章﹐始出就刑。其捲藏金某家。

『顧氏自接公﹐時自懟。無何﹐歸某官。李自成破京師﹐謂其夫「能死﹐我先就縊」﹗夫不能用。語在縉紳間﹐一時以爲美談焉』。

——選自「漳州府誌」卷四十九「紀遺」中﹝人物﹞。

何楷

何楷﹐字符子﹔漳浦鎭海衛人。生有異質﹐書過目不忘。天啟五年﹐登進士。時魏璫肆毒朝紳﹐楷不謁選而歸。

崇正時﹐起戶部主事﹐榷滸墅關。事竣﹐進員外郎。七年﹐詔簡部曹爲言官﹐大臣多推楷﹔攺刑科給事中。流寇陷鳳陽﹐毀皇陵﹔楷疏劾撫臣楊一鵬﹑按臣吳振纓下獄﹐語侵輔臣溫體仁﹑王應熊。旋復劾兩人朋比行私﹐振纓爲體仁私人﹑一鵬爲應熊座主﹐情面重則祖宗之陵寢爲輕﹑朋比濃則天下之刺譏不卹﹔語甚切至。忤旨﹐鐫一級。復疏請罷內操﹐上又不從。是時上憤在廷之臣多貪庸﹑顧身家﹐視君國輒泄泄﹐思欲痛整齊之。於是詔獄繁多﹐司寇諸曹郎日不暇給﹐有言者﹔上疑爲偏護﹐舉朝皆結舌﹐無敢言。楷乃疏陳愼刑八議﹐娓娓千言﹔援祖制﹑明國典﹐寄匡救於將順之中。天子知其諷切也﹐一時獄稍寬。楷自以身爲言官不得默﹐朝廷每有大事﹑時政有得失﹐嘗侃侃敷陳﹕議保舉﹐言擇相﹐請停秋決﹔及言海寇宜剿﹐並駁諸大臣情獘。卽皇陵一案﹐楷已得罪﹐尢復再申前說﹔謂『二輔輕視祖宗﹑勇護私黨﹐政本何地﹐相率爲比﹖尢而效之﹐獘將何極』﹗及應熊陳辧﹐楷復駁其『明旨未下﹐應熊何知置辧﹗必有往來偵探﹐漏泄禁中語者』。應熊竟由此罷去。蓋天子亦知其敢言﹐𨿽不能悉從﹐然顧心志之。

屢遷工科都給事中。時火星逆行﹐天子減膳修省。兵部尙書楊嗣昌方主款﹐因歷引前史眩惑帝意﹔楷疏駁其「立言本心﹐附會罔上」。及嗣昌奪情柄政﹐楷又疏劾其忘親﹐與黃石齋﹑劉晉卿﹑趙景之﹑林自芳先後糾參﹐長安謂之「奪情五諫」云﹔再鐫二級﹐調南京國子監丞。旋丁內艱﹐乃歸﹔復講學於紫芝書院。服闋﹐諸大臣請復原官﹐不聽。旣而國用匱乏﹐朝廷思用鈔﹔乃召楷﹐問鈔法。至南都﹐而京城已陷矣。

會福王在江南﹐擢戶部右侍郎兼工部﹐管錢法。馬﹑阮爲政﹐國事日非﹗屢疏乞休﹐不報。

南都陷﹐乃間關至閩。閩中擁立唐王﹐起楷戶部尙書﹔旋攺都察院左都禦史。與鄭芝龍不愜﹐請告再三﹔王欲兩全之﹐暫令回籍﹐歸。至中途﹐遇盜截其一耳﹔蓋芝龍使其將楊耿爲之也。後漳州不守﹐抑鬱以卒。

楷博綜羣書﹐寒暑不輟﹔尢邃於經學。所輯「周易訂詰」「詩經世本」﹐最號精博﹔「春秋繹」尙少四公。然皆爲學者所傳云。

——選自「漳州府誌」卷二十九「人物」二﹝明列傳上﹞。

張若化

張若化﹐字雨玉﹐號蒼蠻﹔世居浦之丹山。弱冠﹐師事黃道周﹐得聞「明誠」之學﹔旁及律曆﹑經綸諸務﹐靡不淹貫。崇正丙子﹐舉於鄕。兩上公交車﹐不第﹔而弟若仲以庚辰成進士﹐因畱京師。時道周以言事下北寺獄﹔若化靑衣小帽﹐雜廝役中時時進獄問起居﹐左右之。

燕都陷﹐唐王入閩﹐徵拜禦史﹔數月﹐乞歸。事父母�養﹐食貧茹苦。嘗搗柏葉以代園蔬﹐諸孫嘗之喀喀不下咽﹔若化茹而甘焉。山居四十年﹐足不及城市﹔未嘗以姓名通有司。勵志獨行﹐不標講學之名。疾惡守義﹐凜不可犯﹔𨿽骨肉至親﹐不少假。而鄕裏有冤無告者﹐多方營救之﹔迨网解﹐其人勿知也。時值兵荒﹐盜賊蜂起﹔羣相戒曰﹕『愼勿犯張公廬』﹗鄕人依以避難。終其身﹐盜不入境。

丹山在羣山中﹐巉巖阻絕﹐日夕雲霧往來﹔茅茨數椽﹐上漏下濕。豺虎交橫﹐時曳杖孤往﹐登陟羣峭﹑徜徉泉石﹐嘯歌自得﹔人咸異之。年六十六﹐正襟危坐﹐無疾而終。

子士楷﹐能繼父學。

——選自「漳州府誌」卷二十九「人物」二﹝明列傳上﹞

塗仲吉

塗仲吉﹐字徳光﹔鎭海塗一榛季子。生而骯髒﹐喜談節義﹔時論未之許也。

稍長﹐入太學﹔聞時事闕失﹐輒頓足或時爲流涕。一日﹐在金陵﹐聞黃道周下詔獄﹔時方飲﹐投觴而起曰﹕『仲吉當一行﹐爲朝廷保正士』﹗其友人謂之曰﹕『君有拯溺之志﹐不度布衣之力﹐將自致於九死之罪﹔願君更思之』﹗仲吉嘆曰﹕『黃公﹐天下之正人也﹔主上﹐又英明天子也。黃公見殺﹐則天下之正人去﹔主上殺黃公﹐則朝廷負殺直臣名﹕事無大於此者』﹗因舉酒曰﹕『今日爲君盡觴﹐明日入京師﹔諫不聽﹐卽槁葬長安門外耳』。遂間關赴闕上書﹔通政使施邦曜嘆之曰﹕『生有取義之勇﹐不度主上之怒﹐將自致於不測之淵﹔蓋甚爲生危之』﹗仲吉作色曰﹕『朝廷柰何使■﹝忄巽﹞懦者作納言乎』﹖邦曜愕然﹐謝曰﹕『生年少見義敢爲﹔老夫耄矣﹐當爲君一獲罪』。疏上﹐仲吉盛陳道周學行惇摯﹐「其言𨿽過戇﹐其意實忠純」﹔因引唐宗﹑漢武待魏徵﹑汲黯故事﹐謂「主上方欲遠法堯﹑舜﹐柰何知出漢﹑唐庸主下」﹗且謂「三季之主墜小人之術﹐使賢人君子受黨人之禍﹐以此摧士气﹑失人心。今不宜復以黨人﹐輕殺學行才品之臣」。上覽疏﹐大怒﹔杖仲吉於長安門外﹐復下錦衣獄﹐鞫指使者。錦衣喬可用盛陳刑具﹔仲吉曰﹕『吾閩南男子﹐見義而動﹔死則死耳﹐寧足怖耶』﹗可用拶其指﹐盡折﹔仲吉不少挫。旣而懷宗亦稍悟﹐乃與道周俱論戍。未幾﹐復赦還。

福王在南都﹐給事中陳子龍薦可任﹔不報。閩中擁立唐王﹐方震孺復薦仲吉自代﹔授禦史﹐唐王亡﹐仲吉不食十餘日﹐嘔血死。

——選自「漳州府誌」卷二十九「人物」二﹝明列傳上﹞。

曹學佺

曹學佺﹐字能始﹔侯官人。弱冠﹐舉進士﹐授南京大理寺正。天啟中﹐升廣西參議。所著「野史紀略」觸璫怒﹐幾得重禍﹐削籍歸。

崇正初﹐起原官﹐不赴。居石倉園中﹐爲「十二代詩選」﹐盛行於世。元進士曹用居於海澄樹徳裏﹐訪其邦族﹐因聞張燮爲漳著述家﹐遂造訪辧證。張招入霞中社﹐有詩云﹕『談詩開勝社﹐結宇出塵寰﹔霞紫城中气﹐煙靑海上山。一時人競爽﹐千古道俱還。不是同聲者﹐豈能到此間』﹝詩見「石倉全集」﹞。華亭隱士陳道儒常言﹕閩中著者三家﹐侯官曹學佺﹑晉江何喬遠﹑龍溪張燮也。學佺有友徐■﹝火勃﹞﹐亦賞遊漳﹐與燮往來﹔博聞多識﹐善艸﹑隸書。積書數萬卷﹐以布衣終。

——選自「漳州府誌」卷五十「紀遺」下﹝寓賢﹞。

徐孚遠

徐孚遠﹐華亭人﹔雲間六子之一。明亡﹐入海﹔嘗遊郡中﹐士人經其題拂﹐皆勝流俗而有實學者。後復入海﹐不知所終。

——選自「漳州府誌」卷五十「紀遺」下﹝寓賢﹞。

林琠

林琠﹐字敬懷。少讀書﹐喜言兵。崇正未﹐謁都禦史郭維經於福州﹐薦授行營守備﹔以憂歸。

福王時﹐上「敬天﹑卹民﹑理財﹑用人」四事﹔授分宜縣﹐歷贛州兵備道。順治二年﹐大師下江西諸郡﹐次及贛﹔十月初四夜﹐城陷。琠巷戰被執﹐與妻王氏及全家老幼俱死﹝按「明史」﹐大師下贛州﹐殉難諸臣如萬元吉﹑楊廷麟﹑郭維經﹑彭期生﹑周瑚﹑王明汲﹑萬發祥﹑龔芬﹑林琦﹑工其■﹝穴上弘下﹞﹑黎遂球之死皆特書之﹐而琠獨缺﹐豈郡縣乘失紀﹐故國史亦不得而詳耶﹖此從洪思所作傳節采之。思與琠同時同地﹐不爲無據﹔故書之﹞。

——選自「漳州府誌」卷三十一「人物」四﹝明列傳下﹞。

方文耀

方文耀﹐字翟公。崇正庚辰進士﹐授戶部主事﹐典試雲南﹐補河間知府。旋奉敕督餉遼東﹔甲申之變﹐道梗不得還。又傳聞思陵南遷﹐乃間從海道抵金陵﹔而福藩僭立﹐與馬﹑阮不合﹐歸閩中﹔唐王召拜兵部郎﹐丁內艱解職。

王師之入閩也﹐下漳州﹐有帥府聞文耀名﹐欲見之﹐文耀不可﹔復厚爲贈遺﹐文耀悉無所納﹐亦不報謝。遂遁迹入粵﹐隱於肇慶之莫羅山。陳天定寄以詩曰﹕『離黍荒荒淚不幹﹐蕨薇人老未凋殘﹔最憐佳句何從錄﹐又領深心到處安。海闊但憑舟一葉﹐天空漫叱劍雙丸﹗歸來且築桃花塢﹐路接龍津拂釣竿』。又句云﹕『處世如今總汗顏﹐君行度嶺我依山﹔堅持七尺綱常事﹐萬里來歸鱷海灣』。慧山寄詩引爲同志﹐至於悲離黍﹑慰蕨薇﹐以「堅持七尺」相惇勉﹐則其意可知矣。竟緇衣褒帽以終。而子■﹝土白﹞垓睹父髙風遂委身空門﹐不求應舉﹔著有「遊楚吟」——蓋知忠孝之大義者﹝見「永安縣誌」「釋氏傳」﹞﹐豈得以釋氏目之哉﹗……

——選自「漳州府誌」卷四十九「紀遺」中﹝人物﹞。

周祖唐

周祖唐﹐浙江上虞人。順治丙戌﹐隨佟將軍岱入閩﹔以軍功﹐委授海澄教諭。「海寇」破縣﹐唐從容以天時﹑人事反復開道﹔諭以『本朝定鼎﹐政從寬大。爾父深識時務﹐業經歸命﹔爾欲何爲』﹖賊不聽﹐逼令割辮易衣﹔不從。執入廈門﹐脇之降﹔不允。厲聲語賊曰﹕『爾背親逆令﹐禍必及身﹐將貽後悔』﹗賊怒﹐遂殺之。義者葬之於廈門水仙宮側﹐立碑大書「海澄縣教諭殉節周公墓」。

——選自「漳州府誌」卷四十九「紀遺」中﹝宦績﹞。

陳鼎

陳鼎﹐天啟丁卯舉人﹔癸未﹐授同安教諭。大兵入城﹐鼎縊死於明倫堂﹔時順治四年也。子永華﹐奉母以逃﹔越日﹐托爲揜胔僧人﹐入城求父屍﹐負出斂葬﹔因家同安。

——選自「漳州府誌」卷三十一「人物」四﹝明列傳下﹞。

陸大勛

陸大勛﹐漳浦營參將。順治五年十一月初九日﹐賊圍城﹐僞帥盧若騰﹑僞監軍邱建會逼屯西湖﹔大勛出城迎敵﹐血戰而死。

——選自「漳州府誌」卷二十七「宦績」四﹝淸參將﹞。

楊佐

楊佐﹐漳浦總兵。順治六年七月﹐佛潭橋寇據新城寨﹐佐剿之﹔力戰死。

——選自「漳州府誌」卷二十七「宦績」四﹝淸總兵官﹞。

張國柱

張國柱﹐順治六年以參將駐雲霄。「海寇」圍鎭城急﹐國柱以三十騎突圍擊賊﹔賊環攻之﹐死戰弗脫﹐赴溪頭漳江死焉。

——選自「漳州府誌」卷二十七「宦績」四﹝淸參將﹞。

包泰興

包泰興﹐順治八年任雲霄參將。時鎭城毀﹐移駐莆美堡﹔賊破堡﹐泰興自縊。

——選自「漳州府誌」卷二十七「宦績」四﹝淸參將﹞。

王顯謨

王顯謨﹐字裕如﹔慈溪人﹐隸籍天津。由拔貢﹐授河南歸徳﹔理刑﹐讞斷精明。升福建漳州府同知。順治九年﹐鄭寇竊發﹐督臣以顯謨威望素著﹐率軍禦之。與賊鬥﹐力盡赴水死。事聞﹐贈福建按察司副使﹐賜祭葬。子元翰﹐以蔭授武淸縣丞。

——選自「漳州府誌」卷二十六「宦績」三﹝淸同知﹞。

李耀宗

李耀宗﹐龍溪福河人﹔家丰於財。順治壬辰﹐「海寇」困漳郡凡六月﹐闔城餓死幾盡。王師旣至﹐圍解﹔耀宗乃傾家財﹐募僧聞曉收遺骨﹐得七十三萬﹐作五大墳瘞之南關外﹐建萬善寺。布政周亮工義之﹐爲立碑﹐大書其事﹐乃旌之曰「一郡善士」﹔而耀宗家遂貧﹝同其事者有王耀門﹑李一龍﹑陳永得﹑林員明四人﹞。

——選自「漳州府誌」卷三十三「人物」六﹝淸列傳下﹞。

甘體垣

甘體垣﹐字仰之﹔遼東人。順治八年﹐知海澄縣。性明敏﹐有所設施﹔淮治數月﹐未及竟也。

九年﹐守將赫文興外叛﹐污以僞命﹐不受﹔彊之﹐瞑目坐﹐不食。旣知其終不可屈﹐沈之水。邑人悲之﹐招其魂祠於城隍廟之左室﹐歲時祀之。

——選自「漳州府誌」卷二十六「宦績」三﹝淸海澄縣知縣﹞。

傅永吉

傅永吉﹐蓋州人。順治七年﹐知長泰縣。時初鼎革﹐民弱兵彊﹔永吉彈壓有方﹐文武輯睦。

九年﹐「海寇」圍城﹐下令民貧者守垛﹐富者差其上﹑中﹑下給米養之。晝夜履堞巡督﹐炮如飛蝗﹐有勸之下者﹔永吉曰﹕『吾恨不得捐軀報國﹐避將安之』﹗一日﹐城將陷﹐永吉急與守將王進率驍勇力戰﹔彎弓親殪其酋長三人﹐賊乃卻﹐城賴以全。方射賊時﹐中炮洞腹﹔及扶創歸﹐已不可救矣。气垂絕﹐猶連呼「殺賊」不止。泰人哭之﹐如喪考妣。事聞﹐贈按察司僉事﹐祭一壇﹔蔭一子入監。建坊東關﹐葬城北銅鐘山。

——選自「漳州府誌」卷二十六「宦績」三﹝淸長泰縣知縣﹞。

蔡祚達

﹝蔡﹞祚達﹐字道子﹔邑增生。順治乙未﹐「海寇」鄭氏入漳﹐祚達方攜弟妹匿深山﹔而寇已襲其父﹐幽之鷺門﹐索餉金累累。祚達適以妻病﹐出山尋醫﹔聞信不反顧﹐急走鷺門﹐願代父系﹐不得達。呼泣五日﹐水漿不入口。有長林寺僧萬者——鄭所善也﹐憐之﹐爲達之﹔鄭如所請。祚達驟喜父之得歸也﹐日入水櫃中﹐備受楚毒無難色﹔僧嘆曰﹕『孝子也』﹗值臘終﹐賊帥至﹐寺僧爲好語說之。賊意解﹐僧乃潛約水卒於元日薄暮放之歸。掖以行至界﹐卒曰﹕『界不敢越也﹐子自努力』﹗時潮水方退﹐泥忽驟幹可行。倦臥艸間﹐若有人推之曰﹕『起』﹗行數武﹐適有肩輿至﹐許以厚直﹐載之歸﹔父子俱獲全。學官舉孝友﹐固辭。卒﹐列祀典。

子應鉞﹐名嗓南州文社﹔以歲貢﹐授大田訓導。

——選自「漳州府誌」卷三十二「人物」五﹝淸列傳上﹞。

庚元侯

庚元侯﹐字錫公﹔龍溪諸生。順治壬辰﹐「海寇」剽掠入許江﹐元侯督里人連艦拒之﹐殊死戰﹔賊垂卻而他舟動﹐賊乘隙遽登樓﹐從元侯後剸其背﹐遂歿﹔族黨同死者十餘人。

——選自「漳州府誌」卷三十二「人物」五﹝淸列傳上﹞。

謝鴻奇

順治壬辰﹐「海賊」圍漳州數月﹐斗米至六十金﹔民相食﹐人肉價湧貴。守兵每放若干人出城﹐例畱肥者殺而食之。孝廉謝鴻奇攜家出城﹐夫婦相商無可棄者﹐惟一婢年十四與一歲女孩可商去畱耳。謝曰﹕『婢無父母﹐八歲依吾至今日﹐不忍棄﹔寧棄吾女』。遂置女於地﹐聲呱呱不絕。是時同謝出城爲兵殺食者甚眾﹐獨謝一門無恙而遺姊一人未至。少頃﹐抱女孩來云﹕『頃見女孫在地﹐兵指曰「是呱呱者爲肉幾何﹗汝持去」。姊急攜之出城」。骨肉十四口相聚無缺。謝後登戊戌進士﹝見「說鈴」楊雪崖「果報聞見錄」﹞。

——選自「漳州府誌」卷四十九「紀遺」中﹝人物﹞。

歐陽明憲

歐陽明憲﹐字章卿﹔宿州人﹐貢生。順治十年﹐知詔安縣。時軍興旁午﹐郡議增築八旗營房﹑解運防餉﹔明憲每先事力爭﹐輒報罷﹑折減。甲辰﹐歲荒﹐鄰境饒平閉糴﹔明憲親至饒謁鎭﹐力請開禁﹐繼之以泣﹐得米數千石﹐軍民賴焉。

先是﹐環沙寇猖獗﹐明憲移檄饒鎭﹐合兵撲之。劇寇梁鈴﹑陳殷掠賣良家南洋﹔明憲反復告諭﹐南洋人感其誠﹐斬鈴﹑殷首及所掠來歸。蔡四踞烏山﹐流劫遠近﹔明憲定計分道搜捕﹐脫囚系男婦百餘人﹐搗其穴。邑故多竊盜﹐潛通諸寇者﹔明憲籍其姓名﹐每得一﹐輒薄懲﹐俾朔望以次聽點。盜易之﹐悉來赴﹔名𨿽在官﹐而通寇自若也。忽一日﹐聽點畢﹐盡收之﹐諸在籍者皆伏法﹔以故寇失內應﹐剿撫俱效。憲初至﹐單騎入署﹐不任幕賓﹔事無大小﹐皆親裁決。守將劉進忠橫甚﹐甲寅據潮州以叛者也﹔時方用兵﹐度不可與抗﹐則厚結其父以制之﹐進忠亦稍戢。其濟變之才類如此。

築完縣城﹐新文廟﹐月課諸生﹐親爲評隙﹔所獲皆名雋﹐厚其賞格。故𨿽兵火中﹐有弦誦聲。詔人立碑紀其功徳﹔至今稱賢令者﹐必曰猶見歐陽也。

——選自「漳州府誌」卷二十六「宦績」三﹝淸詔安縣知縣﹞。

郁之章

郁之章﹐字衷恆﹔浙江嘉善人。順治己丑進士。十年﹐任分巡漳南道﹐駐上杭。「海寇」入漳﹐警報疊至﹐言卽日欲屠上杭﹔居人驚沸﹐欲竄。之章密約城守張國棟陳師演武亭﹐手自艸檄﹐以忠義激發﹔有眾咸願效死。賊知有備﹐宵遁去﹔人謂之「章寸管勝於萬鏃也」﹝重纂「通誌」﹞。

——選自「漳州府誌」卷二十七「宦績」四﹝淸監司﹞。

藍銘璽

藍銘璽﹐字玉書﹔漳浦人。衝雅有志節。家貧﹐依族兄於粵之普寧﹐因家焉﹔登順治辛卯科。郝尙久之叛﹐聞其名﹐使人招之﹔銘璽曰﹕『吾往﹐是從亂也﹔奚可哉』﹗其人曰﹕『非也﹗將以復明耳』。銘璽曰﹕『吾天朝舉人﹐不知其它』。固彊之﹐弗赴。集鄕壯﹐守東山寨。郝以兵攻之﹐寨破﹐死焉。闔門皆遇害﹐惟一子在外得免。

——選自「漳州府誌」卷三十二「人物」五﹝淸列傳上﹞。

柳朝麟

柳朝麟﹐順治九年授海澄城守。至漳﹐而邑爲寇據﹔畱寓郡城﹐屢陳復海澄之策。當事者以寇方求撫﹐不納﹔朝麟曰﹕『是狃我耳』﹗未幾﹐千總劉國軒果延寇入——時十一年十二月朔也。雞初鳴﹐聞城中皆海上傳號﹔朝麟拊膺大慟曰﹕『任澄不能復其疆﹑寓漳而與同其禍﹐命也夫』﹗遂自刎而死。

——選自「漳州府誌」卷二十七「宦績」四﹝淸遊擊﹞。

吳執中

吳執中﹐字匪公﹔正紅旗貢生。順治十二年﹐世子王南下﹐以僉事分守漳南。時漳初定﹐大兵雲集﹔「海寇」逼郡郊﹐民逃竄山谷。道梗﹐飛挽不至﹔執中勞來撫字﹐握算持籌﹐民還安定集﹐師無饑焉。瀕海許茂等處首鼠兩端﹐提督馬得功將盡屠之﹔執中曰﹕『小民迫於寇患﹐各自保其身家耳。撫之﹐皆吾民也。且海澄﹑廈門﹐猶將諭其來降﹔況近郊赤子乎』﹗得功大感悟。諸陷賊者聞之﹐皆接踵至。未幾﹐海澄納款﹐朝廷大嘉柔能之功。執中𨿽在干戈擾攘﹐然敬賢下士﹐有儒者風﹔募不言功﹑施不言徳﹐視民事如己事﹕漳人稱之爲「佛」。尋升山西懷寧副使。祀「名宦」。

後十餘年﹐子興祚巡撫福建﹑遷總督兩廣﹐有父風﹔而平海功爲尢偉云。

——選自「漳州府誌」卷二十六「宦績」三﹝淸監司﹞。

黃梧

黃梧﹐字君宜﹐平和人。少倜儻任气﹐長負智勇略。明季之亂﹐東南所在如沸﹐梧混迹海島中。王師渡江弔民伐罪﹐自浙洎閩﹐版圖歸一﹔獨鄭氏窮踞絕嶠﹐奮其螳臂﹐恃巨浸爲長城。梧密察順逆之勢﹐識天命所歸﹐思效誠悃﹐以海澄數萬之眾率先來歸﹔世祖大喜﹐特封海澄公﹐屬以沿海機務。梧志在輸忠﹐且洞悉諸島阨塞﹑賊勢險易﹐帥師先奪烏龍江羅星塔﹐斷賊吭以通南北路﹐護定遠大將軍世子還京。梧軍律嚴明﹐與士卒同甘苦﹐人樂爲用﹔又知人﹑善任使﹐故所向無弗克捷者。順治十四年﹐同固山額眞土復萬安鎭。十五年﹐賊大舉犯雲霄﹔統副將施瑯等拒戰﹐梟僞伯張進﹑陳璋。十七年﹐同大將軍達素相機進取﹔造巨艦﹑募水軍﹐出奇敗賊﹐斬僞侯周瑞﹐招降驍將萬祿﹑萬義。再縱反間﹐降僞伯黃廷﹑陳輝﹑周全斌﹐盡收其戰艦樓船。賊勢日蹙﹐梧曰﹕『急乘勝破之﹐不可失也』﹗遂上疏請大搜三島﹐與總督李率泰﹑固山郎賽破廈門﹑金門﹑銅山﹔餘孽遠遁﹐諸島悉平。冊功﹐特進上公﹐世襲十二次﹐開府漳南。沿海諸郡凡十餘年無寇患﹐梧之功也。康熙十三年﹐耿精忠陰蓄異志﹔梧策其必聯結「海寇」爲逆﹐將密疏朝廷預籌其變。方病癰﹐勢甚危﹔疏未及上﹐而精忠反﹐果與鄭氏連。梧伏枕聞變﹐怒目決眥﹐癰迸裂﹔囑芳度曰﹕『勉之﹗君恩未報﹐固守拒賊。若濟﹐國之靈也﹔不濟﹐則以死繼之』﹗言訖而薨。贈太保﹐謚「忠恪」﹔芳度襲爵。

——選自「漳州泉志」卷三十二「人物」五﹝淸列傳上﹞。

海澄公黃梧﹐故僞鄭將也﹔投誠﹐守海澄。鄭攻之﹐圍急﹔梧曰﹕『鄭氏善穴地攻城﹐今且爲隊』﹗乃下令沿城五步置一水缸﹐滿貯水﹔每缸撥五人疊守﹐注目缸中﹐晝夜無輟。明日﹐有報「水動」者﹔掘之﹐則爲隊者已至其下。入火藥燃之﹔煙出﹐鄭營隊人皆燼。

——選自「漳州府誌」卷四十九「紀遺」中﹝宦迹﹞。

李長茂﹝兄夢虹﹞

李長茂﹐字齡侯﹔兄曰夢虯﹐字瑞海﹕海澄人。少孤苦﹔值海氛﹐流離播遷相依倚。迨亂定﹐拮據生業﹐家稍稍立﹔更友愛﹐不忍分異。兄弟嘗引領望長嶼﹐泫然曰﹕『吾祖環聚於斯數百年矣﹔曩者田園廬舍﹐鞠爲荒艸。今克究安宅﹐忍使族無鳩乎』﹗因相與建宗祠﹑置祀田﹔立義塾﹐率子姓以時修歲事興文會﹔復捐貲居積﹐婚喪老疾倉卒中無或有稱貸之艱﹕一族賴之。初﹐鄭氏之亂﹐僞伯陳某驍勇﹐爲寇所倚重。海澄公黃梧使人招之降﹐不果﹔語人曰﹕『使李君要我﹐吾更何求』﹗梧乃屬夢虯﹔夢虹諭陳﹐果歸款。

夢虯長身修髯﹔性惇朴﹐爲人所推重。長茂則懇摯沖和﹐不事矯飾。居家有節度﹐著「家訓」﹑「家規」﹐十法以相勉﹑十戒以相懲﹔故門內食指盈千﹐同居且四世﹐恂恂雍雍然﹐罔或有間言也。

子五福﹐以甲第起家﹔五達﹑五達﹐咸膺薦。

——選自「漳州府誌」卷三十二「人物」五﹝淸列傳上﹞。

胡夫人

胡夫人﹐龍溪人﹔宮保陳龍之嫡配也。龍有膂力﹐少時不修細行﹔閭裏患之﹐潛加謀害。夫人時未於歸﹐有所聞﹔密遣人告之曰﹕『大丈夫宜乘時建功名﹐胡效無柰子所爲﹔且聞有不利於君﹐當速行矣﹐毋及於難』﹗龍遂仗劍入海島。數年﹐歸命天朝﹐官金門鎭總兵官。

方龍之入海也﹐父母欲以夫人攺配他族﹔夫人不可﹐曰﹕『必得陳郎結髮配也﹐生死以之』﹗及龍貴﹐已娶周氏﹐夫人卒守貞不字。一日﹐遣其叔告龍﹔龍曰﹕『尙未他適乎』﹖急備禮迎正內位﹐令周氏下焉。

生子汝鍵﹐夫人爲擇配。有某氏女﹐貌甚醜﹐自分不敢匹公子﹔夫人竟定盟﹐告汝鍵曰﹕『相此女有福澤﹐必能助汝以繼父業﹐毋以貌取也』﹗後汝鍵亦開帥府於金門﹐羣稱夫人善鑑識焉。

龍之鎭金門也﹐同安人許貞負官餉被系﹐其叔開鬻子以償﹐乃得釋。龍聞﹐捐金百餘兩代續歸﹐令完聚。泉人徳之﹐或曰夫人內助功也。

——選自「漳州府誌」卷三十五「列女」二。

陳輝

陳輝﹐字燦珠﹔海澄人。崇正間﹐以將材爲石美營哨官。從破劇寇劉香有功﹐歷遷守備﹑參將﹐擢鎭將。國朝定鼎﹐威徳南被﹐或勸以順時﹔輝曰﹕『節未可失也』﹗逃諸海。又數年﹐幡然曰﹕『時不可違也』﹗遂率所部內附。總督李率泰見之﹐喜甚﹔徵伐必與俱。從平三島﹐而閩安之役悉用其策﹐竟成大功。率泰曰﹕『眞宿將也」﹗請於朝﹐授慕仁伯。趣入覲﹐以勞成疾﹐未及行而卒。輝爲將不恃勇﹐以智取勝。溫恭下士﹔士有酗酒罵坐者﹐不校也﹕以此稱長者。

——選自「漳州府誌」卷三十二「人物」五﹝淸列傳上﹞。

許正

許正﹐字藎臣﹔海澄人。生時﹐紅光耀室。及長﹐豪邁不羈。嫻韜鈐﹐饒技勇。明季﹐海上寇興﹐同諸兄弟募兵觀變。

康熙三年﹐以鄭氏將來歸﹐授左都督﹐駐九江﹔移屯贛縣。三藩叛﹐耿精忠兵出杉關﹐搖動江西諸郡﹔正起兵赴援﹐屢復贛州諸縣。督﹑撫上其功﹐加太子少保﹔擢總兵﹐轄湖東三郡﹐駐節建昌。先是﹐建昌爲賊所據﹐安親王復而守之﹔然環城十里外皆賊兵﹐王患之。正至﹐請出剿。夜二鼓﹐破蕭家壚﹔王晨召正﹐始知其剿賊也﹐大驚。已而捷至﹐乃大喜﹔遂委正守建昌﹐而親率師自袁州攻長沙。正旣受命﹐以平賊爲己任。屢出奇兵﹐斬馘無算﹐建昌境內皆寧。晉提督﹐兼轄饒州﹑南昌等六郡。復提督江西全省﹐平廣昌藤釣﹑楓樹二寨﹐僞將劉汝桂率眾來降。江西旣平﹐嶺南猶騷動。移鎭廣東﹐寇攘絕迹﹐封境千里晏如也﹔累奏軍功。廉謹不伐﹐持法嚴明﹐尢禁淫掠﹔每獲難民婦女﹐必遣還其家。在江西九年。年六十二﹐卒﹔民爲之立祠。其爲徳於鄕﹐則修新溪陂﹑築中港﹑建明倫堂﹑通廣東米以濟漳饑﹔於族﹐則興祖祠﹑置祀田﹕義事舉不勝書。贈宮傅。

子鳳朝﹐以門蔭補駕部郎﹔鳳翔﹐補營官遊擊。

——選自「漳州府誌」卷三十二「人物」五﹝淸列傳上﹞。

余傑﹝歐毅﹞

康熙初﹐海氛未靖﹐漳民多避出城。有諸生林玉樹者﹐攜妹遁迹於靖邑浮山寨。時白頭賊蔡寅等據西天山﹐聞其美﹐欲劫之。適玉樹他出﹐眾議獻﹔寨主余傑拔劍呼曰﹕『誰言獻林秀才妹者﹗人投我安﹐不聞以危。且死生﹐命也﹔忍以紅粉媚狂魂乎』﹖眾議遂寢。賊怒﹐火之﹐一寨俱毀。

又﹐漳浦髙山寨主歐毅者﹐其子爲賊所執﹐以脇降不從﹐賊臠解之﹐屍諸石上﹔終不爲動﹐督寨人固守﹐賊乃解去。毅卒﹐無嗣﹔人咸義而哀之。

——選自「漳州府誌」卷四十九「紀遺」中﹝人物﹞。

陳啟泰

陳啟泰﹐字大來﹔鑲紅旗貢生。康熙三年﹐以參議任巡海道。八年﹐兼副使。爲政以搏擊豪暴爲己任。嚴保甲法﹐立團長﹐責以督率民壯捕盜﹔犯者﹐輒杖殺之﹕一時姦宄斂迹。

甲寅﹐耿精忠反﹐僞檄南下﹐啟泰密謀海澄公黃梧拒守﹔會梧病亟﹐泰知事不可支。閱五日﹐語其妻劉氏及女﹐皆自縊。妾婢二十餘口﹐先後相繼﹔屍參錯如亂麻﹐泰親爲排次。旣乃從容引僚屬入視﹐諸相顧失色汗下﹐莫敢出聲。啟泰慷慨陳義﹐無異平時。乃朝服望北再拜﹐系帛以死。事聞﹐贈資政大夫﹑工部右侍郎﹐謚「忠毅」。

——選自「漳州府誌」卷二十六「宦績」三﹝淸監司﹞。

林廷擢

林廷擢﹐字符功﹔長泰人。稟奇姿﹔善思銳入﹐洞達幾微﹐動法古人。年二十﹐補博士弟子員。時明季文風靡漫﹐士競以險僻怪誕爲髙﹔廷擢愀然曰﹕『文﹐魅也﹔國家大劫至矣』﹗欲棄科舉業﹐祖﹑父不之許。同儕有相訾謷者﹐謂『嫠不卹其緯而憂宗周之隕乎』﹖

丙戌﹐王師入仙霞關﹐八閩底定。當是時﹐祖與父母俱發皤皤然白﹔廷擢日與諸昆侍膝下﹐足迹不至市闠者殆四十年。康熙初﹐耿﹑鄭煽亂﹐廷擢率族眾﹑鳩四鄰結堡牛山﹐爲部署申約﹐束課耕種﹔一方賴以稍寧。廷擢旣無意功名﹐或勸以當風雲之會﹐宜亟自表見﹔咲不答﹐惟兀兀日以著述爲事。輯「易」﹑「書」﹑「春秋」﹑「周禮」四書疏曁「明史綱目地理新解」凡百餘卷﹐思欲闡造化之精﹑析古今治亂之要﹑審吾身進退存亡之幾。使其書流傳不至殘缺﹐有識者爲之討論﹐未知所洗與古人何如也。

仲子日敬﹐康熙己卯副榜﹔有孝行。其季曰盥﹐字子敬﹔亦湛深經術﹑才思敏妙﹐能詩文。康熙辛卯舉於鄕﹔上公交車不第﹐恬如也。盥季子曰嘉賓﹐性深摯﹐讀書見古人忠孝事﹐輒涔涔淚下。躬理家政﹐食指繁﹐不忍析箸﹔待寡嫂﹑孤侄有恩。𨿽以諸生終﹐人咸謂能世其家學云。

——選自「漳州府誌」卷三十三「人物」六﹝淸列傳下﹞。

劉超鳳

劉超鳳﹐字符修﹔商邱人。順治辛丑武進士。官詔安營守備﹔討搜卒乘﹐訓練有方。耿精忠叛﹐超鳳不屈﹐自刎死。以子官統貴﹐贈西安副都統﹐祀鄕賢﹝采「河南通誌」﹞。

——選自「漳州府誌」卷二十七「宦績」四﹝淸守備﹞。

蔣鈖

蔣鈖﹐會稽人。隨父任江西﹐中順治丁酉科武舉﹔授騰驤衛千總﹐升海澄鎭中營守備。會耿﹑鄭二逆之變﹐陣亡﹔贈都司僉書﹐賜祭葬﹐蔭一子。

——選自「漳州府誌」卷二十七「宦績」四﹝淸守備﹞。

楊定國

楊定國﹐山東人﹔漳州守備。康熙十四年﹐「海寇」陷漳﹐逼降不從﹔支解之。事聞﹐詔予贈卹。

——選自「漳州府誌」卷二十七「宦績」四﹝淸守備﹞。

黃芳度

﹝黃﹞芳度﹐字壽巖﹔忠恪長子。少凝重不戲﹔狀瓌貌偉﹐軍民皆目之。

耿逆叛踞福州﹐芳度嗣事。未數月﹐鄭氏乘亂踞泉州。二賊方連勢爲犄角﹔芳度密募精銳﹐陽與賊款﹐陰走人詣闕上變﹐請濟師﹔聖祖出奏誇示朝臣﹐命襲爵﹐趣興援師。居久之﹐形稍外泄﹐賊遣人覘之﹔回告其帥曰﹕『必急圖﹐無易爲少年』﹗逾年﹐賊傾師圍城﹔芳度使從弟芳泰突圍出迎援﹐而自擐甲登陴﹐與諸將分禦四門。置火藥環其室﹐誓家人曰﹕『脫有不虞﹐迅自焚』﹗由是﹐士气百倍。賊輦巨輦攻城﹐訇聲震雉圯而附於隍五十餘丈。芳度下火藥盡燒緣上城者﹐立柵轝土﹐須臾而城完。瞻察夷傷﹐撫循之﹔三軍之士益奮。又置重賞﹐出輕師躪賊﹔賊皆扶創奔命﹐如是者﹐六閱月。聞援師從汀州間道且至﹐賊將遁去﹔叛將吳淑貳於賊。十月六日平明﹐霧作﹔淑潛開東門延賊。芳度方登芝山﹐聞變卽馳歸﹔欲縱火焚其孥不及﹐追者至﹐急趣諸軍巷戰。失利﹐自投開元寺井中死——不及援兵間二日耳。賊入﹐遂辜芳度屍﹐一門無少長咸死。事聞於朝﹐追封芳度爲王﹐謚「忠勇」﹔芳世襲爵。

——選自「漳州府誌」卷三十二「人物」五﹝明列傳上﹞。

黃芳世

﹝黃﹞芳世﹐字周士﹔忠恪猶子也。少魁奇。先以覲﹐授一等侍衛。天子出獵﹑遊燕﹐必加恩賚。

迨耿﹑鄭相結爲禍亂﹐漳城岌岌﹔朝命特授芳世福建中路總兵官﹐同大兵由粵入援。會溽暑﹐北兵不習水土﹐難以徑進﹔芳世𨿽悉力奮勇前驅﹐未至二百里﹐城已陷。不得已﹐退屯惠州。無何﹐粵東又叛﹐芳世憤恨﹐拔所佩劍欲自刎﹔從弟芳泰在側﹐泣告曰﹕『吾兄宜歸命京師﹐圖後舉﹔徒死何爲者』﹗乃間走入都﹐得召見﹐陳城破芳度殉難始末﹔上爲垂涕﹐命襲公爵兼提督福建水師軍務。時康親王已平復閩土﹐獨鄭氏黨羽尙充斥海濱。芳世至﹐卽誓師攻破天成寨﹔復屯祖山﹐以計設伏﹐戮其右帥﹐威聲大振。有山寇裹白頭曰蔡寅者﹐嘯聚亦數萬人﹔芳世帥師殲之天寶山。方提師誓滅「海寇」﹐竟以積勞卒於軍﹔贈少保﹐謚「忠襄」。芳泰襲爵。

——選自「漳州府誌」卷三十二「人物」五﹝淸列傳上﹞。

黃芳泰

﹝黃﹞芳泰﹐字和士﹔亦忠恪猶子。質性醇厚﹔少治舉子業﹐稱文武才。漳城被困﹐芳泰以芳度命突圍迎援﹐得免於難。至粵東﹐承授右路總兵官。同芳世入援無及﹐退屯惠州﹐又值粵變﹔芳泰常自恨不得同兄提一旅以雪國愾﹑報家仇而掃閩海之氛於底定也。居無何﹐芳世薨﹔襲公爵。兩朝京師﹐天子令大臣郊迎﹔賜宴﹐命坐。芳泰生平謙謹﹐不以富貴加鄕人﹔每出入﹐必屏騶從﹕鄕人愛且敬焉。未幾﹐薨﹔贈太子太保﹐謚「襄愨」。應纘襲爵。

附陳謙﹑戴璘﹑張濟﹑黃芳名﹑黃翼﹑黃香﹑蔡隆﹑朱武﹑吳友﹑陳驥

前志論曰﹕漳城旣陷﹐一時將士殉難﹕長泰戴璘﹑海澄陳謙。謙﹐梧婿也﹔爲前進士國琠子。少補弟子員。性豪邁﹐梧於諸婿中最愛之。城將困﹐傾貲佐軍﹐將數百人守東門﹔伺賊方晏﹐輒開門擊之。城陷﹐被執。鏻爲吏部璣子﹔好走馬擊劍﹐嘗結納勇士。甲寅之變﹐白芳度行收兵﹐得死士數百人﹔故其部曲最彊。城陷﹐亦被執。張濟者﹐梧侄婿也。幼讀書。爲平和馬塘人﹔家巨族﹐眾可七﹑八千人。「海寇」將至﹐或勸之遁曰﹕『事迫矣﹗燕巢於幕﹔逃之入家山﹐庶可免乎』﹗濟曰﹕『受黃氏恩多矣。臨難去之﹐不可』﹗乃俱將兵登陴擊賊。城陷﹐被執。黃芳名﹐梧胞侄也。幼補弟子員。性恬淡﹐無貴倨气。乙卯﹐芳度使掌北門之管﹔亦被執。黃翼﹑黃香﹐梧族也。翼性孝。同梧納土歸誠﹐官水師右路總兵﹔因誤失職。芳度令守西門﹐被執﹔九子曁全家殉難。香﹐掌火攻﹐屢破賊。城陷﹐被執。

蔡隆﹐海澄人。以軍功﹐升副將﹔守南門。朱武﹐泉人﹔爲隨標遊擊。吳友﹐平和人。因亂募兵﹐同芳度守禦﹔賊薄城﹐爲炮擊死。隆與武俱被執。陳驥﹐平和人。原任水師左營遊擊﹐因誤失識。性好殺﹐所至多殘虐。然驍勇善戰﹐守西門。城陷﹐被執。諸人俱不屈死。事聞朝廷﹐各贈蔭有差。

——選自「漳州府誌」卷三十二「人物」五﹝淸列傳上﹞。

張瓊

張瓊﹐平和之新安里人也。被服儒者﹐中裕猷略。當「海寇」圍漳時﹐爲忠勇王黃芳度守南門。時出偏師搏戰﹐甚力。已而城破被執﹐罵不絕聲。或勸少忍﹐瞋目視曰﹕『吾豈以貪生易吾初志哉』﹗遂死之。賜葬金三百兩﹐蔭子衛千總。

——選自「漳州府誌」卷三十二「人物」五﹝淸列傳上﹞。

戴璣

戴璣﹐字利衡﹔長泰明中丞時宗之元孫也。少力學﹔弱冠﹐領鄕薦。登順治己丑進士﹐官戶曹﹔調吏部﹐出爲湖廣上江道。當是時﹐滇﹑黔梗化﹐軍書繹騷﹐姦宄多乘間竊發。璣按部﹐徧履山川﹐得其厄塞要害﹐乃自嶽州至嘉魚立七汛﹐造哨船﹐募兵巡邏﹔復設三汛於洞庭湖。自是﹐三湘七澤間萑苻無警﹐晏如也。調陜西西寧道﹐以憂歸。服闋﹐補廣西右江道﹐駐柳州。先是﹐土酋韋兆熊構逆久亂﹐璣始至﹐招撫之﹔而大酋唐應元復起﹐親擒斬巨魁梁邦傑以徇﹐諸蠻懾服。會裁缺﹐歸裏。

康熙乙卯﹐「海寇」圍漳城﹐璣子璘爲海澄公黃芳度守東門﹐賊執璣至城下招璘降﹐璣大呼『兒努力死守』﹗賊怒﹐牽之去。城破﹐璘死﹔璣嘆曰﹕『兒能盡節﹐吾無憾矣』﹗丁巳﹐我師復漳郡﹐賊敗走﹔璣得脫。戊午﹐賊又陷長泰﹐再被執﹔渠帥曰﹕『倔彊老猶在乎』﹗幽之鷺島。逾年﹐誦「正气歌」以自壯。賊本無意殺璣﹔璣不食﹐嘔血數升而死。

初﹐璣父■﹝火定﹞家居﹐遇歲祲﹐嘗發粟平糶。及璣仕﹐迎養。又爲食�淮陰﹐賑饑民。嶽陽火﹐親行灰燼中﹐徧詢災黎﹐給一廛��。故璣之貴也﹐咸曰天道有知。及罹橫禍﹐妻子遭虜掠﹐鄕裏大爲戚戚﹐若凶害之身受者焉。孫灋﹐以別駕謁選﹔至京﹐丐睢陽湯文正斌爲之傳﹝文正﹐璣同年友也﹞。

——選自「漳州府誌」卷三十二「人物」五﹝淸列傳上﹞。

塗氏﹝諸氏﹑楊氏﹞

太安人塗氏﹐長泰贈通判戴鉦妻﹑鎭海禦史仲吉長女﹑柳州道璣之冢婦也。安人年十七﹐爲戴氏婦。用敬順厥翁姑﹐以孝聞。越四載﹐舉二子而鉦夭。當是時﹐海氛震蕩﹐家禍頻仍﹔安人𨿽以嫠婦幸免擄掠﹐而風雨飄搖﹐凜乎有破巢毀卵之憂。因朝夕祝天﹐冀或完聚。厥後姑生還﹐安人屢戚戚焉﹐以翁老捐軀海外爲痛也。如是者又十年﹐長子灋官通判﹐始得以恩封太安人﹔年八十二而終。方灋之判廣東也﹐請迎養﹔安人侍老姑﹐不忍往。姑趣之﹐乃就道。旣至﹐告灋曰﹕『祖母近耄矣﹐我柰何貪祿養而輕違膝下﹗且諸母兩人﹐同年少苦節至於今﹔�我爲寬矣﹐顧獨以老人奉事委之乎』﹗不數月﹐亟命駕歸焉。

安人姒﹐曰諸氏﹑楊氏。

諸氏﹐戴鉀妻﹑江南無錫進士保宥女。姿性莊淑﹗少學「禮」於�光世﹐言動舉止皆循循有法度。工於書﹐更嫻吟詠。翁璣摧淮關﹐聞其賢﹐爲子鉀擇配焉。鉀年少能文﹐氏對案相莊﹐昧旦雞鳴以文字爲交警﹐稱雙美。甫六載﹐鉀死﹔氏變食終身﹐稱「未亡人」者六十一年。每獨處無聊﹐援筆哀吟﹐以紓悲愁湮郁之情。其詞曰﹕『喪父﹑喪夫兼喪子﹐思姑﹑思母更思鄕』﹗讀者想其境﹐深爲嗚咽矣﹔矧曰身受﹗

楊氏﹐戴■﹝金共﹞妻﹑邑進士夢枝女。十九﹐歸於戴。逾年﹐翁遭海氛之變﹐被虜者十三人﹔■﹝金共﹞與焉。氏偕夫生母余奔赴臺灣﹐以女紅易甘脆﹐出入賊壘﹐職納槖饘焉。璣殉難歿﹐賊歸所虜。■﹝金共﹞旋殞於澎湖﹐氏年甫二十﹐痛不欲生。姑憐之﹐命夫兄以子爲嗣﹔鞠育撫教﹐逾於所生。事兩姑﹐咸得其節。卒﹐年七十二。

噫﹗娣姒堅貞﹐實由天性﹔抑亦相觀而善乎﹖

——選自「漳州府誌」卷三十五「烈女」二。

賴升

賴升﹐字晉侯﹔嫻韜略。隨黃梧納土於朝﹐遂爲海澄公左右翼。後以攻復閩安﹑廈門諸島功﹐授參將。練士選鋒﹐剿殺僞將李正﹑僞將軍吳田等。敍功﹐加等。協守海澄﹐「海寇」圍城﹐固守五閱月﹔糧盡城陷﹐抗節而死。

——選自「漳州府誌」卷三十二「人物」五﹝淸列傳上﹞。

林紹祖

﹝林﹞紹祖﹐字衣徳﹔士章元孫。父友筠﹐早卒﹔母孀守。「海寇」圍漳城﹐城中人至相食。紹祖爲門兵執﹐置桶中﹐磨刀切切﹔適鄕人見之﹐奪以出。比圍解﹐母子扶攜依外祖家。數年﹐徧覽經史子集﹐以气自雄。間往山澤采薯芋﹐遇虎﹔叱之﹐虎逸。

康熙丁丑成進士﹔謁選﹐得長沙醴陵令。邑有重案﹐株連不能定﹔紹祖到任﹐微服徒步二百餘里訪得實﹐爰書以成。明經何氏兄弟互控﹐請托千金﹐卻不受﹔以至情感悟之。醴河多灘﹐有孫商者舟失勢水﹐死。親檢﹐遺貨計八千餘金﹐馳其家人領取﹔用人參數觔爲謝﹐卻不受。案盜謬攀枉﹐動以至誠﹐卽愧服。上官廉其能﹐調寶慶新寧﹐爲楚﹑粵邊邑﹐猺苗雜處﹐素號難治﹔蒞任月餘﹐猺苗向化如在醴陵時。內擢吏部考功司主事甫五日﹐除副郎。母太宜人郵書曰﹕『兒深荷主恩﹐宜圖報稱﹔勿遽作歸計』﹗紹祖奉書而泣。不數日﹐推升臺垣﹐而母訃至﹔遂匍匐歸。

家居累載﹔一日﹐召其孫凝秀﹑凝崇﹐諭曰﹕『吾今年八十有四﹐全受全歸﹐順事也。爲我告列祖﹐吾將逝矣』。凝秀如命以復﹐遂點頭閉眼﹐端坐而終。

子澐﹐孝友性成。凝崇﹐雍正元年登鄕薦﹐出宰髙明令﹔能其職。

——選自「漳州府誌」率三十二「人物」五﹝淸列傳上﹞。

鄭宗煥

鄭宗煥﹐龍溪武生。以戰功﹐官遊擊。從大帥守城﹐籌劃多中。賊恨之﹐搜獲其母與兄至城下﹐令諭降﹔母大呼曰﹕『願吾兒勉爲忠臣﹐吾死無憾矣』﹗宗煥臨陣﹐對母與兄涕泣﹐指天誓不二。賊怒﹐立臠其兄而囚其母。城陷﹐被執﹔賊愛其勇﹐欲生之。宗煥不屈﹐噴血罵賊﹔賊械送臺灣﹐赴海死。

——選自「漳州府誌」卷三十二「人物」五﹝淸列傳上﹞。

陳天達

陳天達﹐字可行﹔漳浦人。康熙庚戌進士。少孤﹐寠甚。歲授徒自給﹐爲弟妹婚嫁費。登第時﹐年五十九矣﹔猶兄弟同居。

甲寅之變﹐攜家入山﹐與弟子講說經義。「海寇」張甚﹐脇之仕﹔不應﹐幾得禍。會有爲之解者﹐乃免。丁巳﹐海疆恢復——總督姚公啟聖﹐同年友也﹔將疏薦於朝。天達以老病固辭﹐乃止。

日與親友子弟講學課文﹔年九十﹐猶手不釋卷。與人交﹐推誠相與﹐一無所飾。至非禮相干﹐勃然不可犯﹔親知顯貴﹐不輕問饋。非公事﹐未嘗一至郡縣﹕其髙伉如此。卒﹐年九十有二﹔祀「鄕賢」

——選自「漳州府誌」卷三十二「人物」五﹝淸列傳下﹞

段應舉

段應舉﹐直隸人。以戰功﹐授溫州守將﹔退「海寇」有功﹐歷升福建陸路提督﹐駐泉州。

康熙十七年﹐鄭經遣劉國軒窺海澄﹔應舉赴援﹐營於祖山﹐去縣十里相犄角。水師提督黃芳泰戰敗於灣腰樹﹐賊益張﹔應舉勢孤。顧念城棄不可﹐遂突入共守﹔賊掘塹環之。逾三月﹐糧盡。賊知其困﹐招之﹐不下﹔遂乘城﹐無能抗者。應舉猶引弓下射﹔知不可爲﹐乃北向再拜﹐自經於城之西角樓。

——選自「漳州府誌」卷二十七「宦績」四﹝淸提督﹞。

傅宏基

傅宏基﹐金華人﹔漳州城守遊擊﹐分防長泰縣。康熙十七年﹐「海寇」圍縣城﹐宏基嬰城固守﹔援絕城陷﹐被執。不屈﹐死之。事聞﹐詔優卹﹐蔭一子。

——選自「漳州府誌」卷二十七「宦績」四﹝淸遊擊﹞。

楊捷

楊捷﹐字符凱。原籍維揚﹔先世仕遼﹐因家焉﹐遂爲義州人。年十六﹐卽能挽彊命中﹔制院洪文襄承疇異之﹐擢爲偏裨。

國初﹐隨大師入閩﹔以材勇異等﹐授山右撫標中軍遊擊。山寇起﹐率師平之。升宣府大同督標中軍副將﹔搜軍實﹑嚴斥堠﹐邊境以寧。調江南督標副將。援剿兩廣﹐行次銅陵﹐諸剿金﹑王彭澤僞官兵﹐以功晉九江總兵官﹔恢復江西諸郡﹐與廣東師會。恢復潮州城﹐隨徵福建﹑江南﹐又提督山東﹐皆有禦寇定邊懋勛﹐而於閩漳績尢著。

順治甲午﹐「海寇」爲逆﹔捷以左都督充福建右路總兵官﹐至則所當無勍敵。軍抵漳浦﹐寇聞風奔竄。當是時﹐漳屬郡邑城垣率被寇拆毀﹔捷駐漳浦﹐庀工興築﹐旣完且固﹔民賴以安﹐屹爲海濱保障。

康熙戊午﹐「海寇」復煽﹐據廈島爲巢﹐時出偏師蹂躪漳﹑泉間﹔復奉命督師入閩。時姚啟聖開府於漳﹐插羽書請援。捷以爲援漳而不先安泉﹐將有腹背受敵之虞﹔遂長驅先復惠安縣﹐解泉圍。乃疾馳至漳﹐與啟聖議破敵策。是冬﹐克江東橋﹑萬松關。己未春﹐寇據險立巢﹔捷絕其糧道﹐俟其困﹐帥師擊之。賊潰﹐焚其舟﹐擒僞將﹐斬馘無數。庚申二月﹐賊分據要害地﹐立十九寨相聯絡﹐以拒我師。捷出奇計搗之﹐令首尾牽制﹐難以兼顧﹔乃會師攻復海澄﹐復分三路進剿廈島﹐擊沈賊艦不可勝計。數十年逋寇窟穴﹐一旦廓淸。閩逆平﹐勞瘁不支﹐溫旨特調提督江南以便調攝。秉鉞吳地前後十五年﹐尢多異績﹐授招武將軍。

捷用兵如神﹐馭下威惠兼濟﹔而於民間疾若﹐尢加意撫綏。故所至﹐將卒用命﹐黎庶乂安﹔遠近感慕。漳民爲像祠之浦邑﹑建書院曰「懷徳」﹐以永甘棠之愛云。

曾孫景素﹐巡海汀漳龍道﹔今任山東巡撫。

——選自「漳州府誌」卷二十七「宦績」四﹝淸總兵官﹞。

吳延貴

吳延貴﹐字子良﹔奉天人﹐蔭生。康熙十六年﹐隨康親王入閩﹐題授漳州海防同知。十八年﹐以材能﹐遷本府知府。時士馬云屯﹐日需糧艸難以數計﹔延貴首請制府﹐設立站運以給兵食。每恢復一處﹐輒安集難民﹐出己槖捐給。海道陳啟泰殉難﹐子汝器陷賊中﹔延貴不惜重貲購歸﹐人稱其義。詞訟﹐不受暮金。科﹑歲兩試﹐不幹學使者以私。以軍功﹐加一品頂帶。

升本省運使﹐紳士爲立碑於東郊部院祠之左。

——選自「漳州府誌」卷二十六「宦績」三﹝淸知府﹞。

張雄

張雄﹐字受夫﹔南靖人。康熙庚戌進士。負材略﹐慷慨自命。

三藩之亂﹐閩省軍興﹐數載甫定﹔而「海寇」鄭經復繼擾。總督姚啟聖屯兵漳上﹐聞雄名﹐請計事﹔一見﹐與語大合﹐疏請畱軍前贊畫。雄以澄邑初陷﹐賊勢方張﹐先議撫﹔賷書渡海﹐諭以順逆存亡。賊中將卒聞之﹐多欲降者﹔我師出不意﹐奪江東橋。鄭經怒﹐欲殺雄﹔卒義而釋之。雄所招降甚多﹐我師气百倍。自是﹐每戰輒捷﹐戰則必從﹔破寨十九﹐復海澄﹐鄭經遁歸臺灣。少保執雄手曰﹕『微先生﹐不及此』﹗敍功﹐加正一品﹔入爲工部都水司主事。累升刑部郎中﹔剔去常規﹐斷獄多所平反。以父老﹐乞假歸。

時兵燹後賦役繁苛﹐民至鬻妻子以償﹐或逃之四方﹔雄建議從田問賦﹑革現當散班﹝舊例﹕供億夫徵裏班鞭當。軍興﹐值年者破蕩家產﹔請散歸各班﹞及歸宗合戶﹝同姓合爲一戶﹐小者或三﹑兩姓爲一戶﹔革去里長代輒﹞等事。數十年民間積困﹐一旦獲蘇。修明倫堂﹑置義冢﹐邦人頌徳。年八十五﹐卒。

子福衍﹑福永﹑福。福衍﹐有傳。

——選自「漳州府誌」卷三十二「人物」五﹝淸列傳上﹞。

蔣龍光

蔣龍光﹐宜興人。順治乙未進士。康熙十九年﹐任巡海僉事。值「海寇」沸騰﹐龍光設法捍禦﹔聯絡井裏﹐令各自守衛。官兵駐集﹐米價驟昂﹔乃請之總制姚啟聖﹐檄江西運米協濟﹐兵民交賴之。啟聖戡定金門﹑廈門十七島﹐龍光躬自撫綏難民﹐使復故業。復請弛海禁﹐使窮民采捕爲生。時時駕駛樓船於定海間操練水師﹐爲規取臺灣之計。

尋遷浙江參議﹐兵民請畱﹐不可﹔勒石於福南臺﹐以志遺愛。

——選自「漳州府誌」卷二十六「宦績」三﹝淸監司﹞。

黃性震

黃性震﹐字起元﹔漳浦人。倜儻不凡﹔遭四方伏莽﹐困屯無用遇。時鄭氏三世竊踞海上﹐勢甚蟠結。閩督姚啟聖入漳州﹐與羣有司籌平定之策﹔性震聞而慨然曰﹕『是男兒立功之秋也』﹗仗劍謁軍門﹐陳十便。啟聖奇之﹐與語大悅。數進見﹐談機密。乃立修來館﹐縱反間計﹔卒披散其心腹羽翼以迅掃海島﹐而紓朝廷四十年宵旰之憂。敍軍功﹐授霸昌道。

性震荷殊遇﹐彌自奮﹐益張其職﹔五年而擢升湖南布政使。長沙郡河挾湘江直下﹐勢洶湧﹔商艘難倚泊﹐以爲患。性震曰﹕『水勢合則急﹐分則緩』。於上流別開一河﹐以紓其暴﹔商人至今利賴焉。武昌夏逄龍作亂﹐猝陷四郡。報至﹐廷臣深以爲慮﹔上曰﹕『有黃性震在﹐無虞也』﹗未幾﹐賊果平。會有疾﹐乞休。

己卯﹐朝議築永定河而難其人﹔上知性震才﹐卽於家起之﹐命董大役。河流湍急﹐堤易潰難合﹔性震覓閩南善水者數百人﹐裸身泅水中築樁﹐藉以覆土。復建旗施炮﹐爲工匠耳目﹐靈其呼應﹔躬屹立河幹課督之。不四月而工竣﹐上嘉其績﹐升太常寺卿。卒﹐年六十五。

初﹐告歸林下﹐漳浦一邑壇廟﹑城池﹑堤堰﹐罔弗修也﹔文士科舉﹑計偕之資﹐罔弗任也。於其族尢加意﹐立大小宗﹑建義塾﹐窮嫠孤子皆有餼﹕洵可謂好行其徳者矣。

——選自「漳州府誌」卷三十二「人物」五﹝淸列傳上﹞。

黃升

黃升﹐字澤源﹔海澄人。少孤﹐養於姨母家﹐因冒姓吳氏。

比長﹐從軍﹔以千總隨徵﹐克陳州十九寨及金門﹑銅山諸島﹐身被重創。又隨將軍施瑯攻克澎湖﹐乘勝入鹿耳門﹐破臺灣﹐戰功最。累遷至浙江提帥﹔廉介率屬﹐軍政嚴明。以武臣兼旬宣﹐幹略能惠民卹商﹑救荒禦災﹔聖祖仁皇帝有「天下第一好提帥」之目。

康熙六十年﹐臺灣變初定﹐需重臣以鎭海疆﹔遂移節泉州。泉爲枌楡近地﹐淸直以服軍民﹑安靜以優將弁﹔世宗憲皇帝親灑宸翰賜之﹐疊膺異數。以年老﹐乞休再三﹔許原品致仕﹐給俸。卒﹐年七十二。自歷仕褒贈三代﹐皆歸於吳以報徳﹔遺疏則請復黃姓﹐不忘所生。武臣能以禮爲權衡﹐尢可尙也。謚「忠恪」。

孫溥之﹑溱之﹐俱以門蔭任治中。

——選自「漳州府誌」卷三十二「人物」五﹝淸列傳上﹞。

羅士鉁

羅士鉁﹐漳浦人。康熙十八年﹐應康親王募﹐以剿「海寇」功﹐授左都督﹔洊升水師提標中軍副將。從提督施瑯平臺﹐署爲前部。大戰劉國軒於澎湖﹐破之﹔遂平澎﹑臺三十六島﹐前後殺賊一萬三千餘名。敍功﹐給騎都尉世職三世。擢湖南鎭筸鎭總兵﹔未赴﹐卒。

弟士鋐﹐亦以功授右都督。子鳴洪﹐襲職﹔襲授浙江溫州中營遊擊﹐卒於任。曾孫光照。

——選自「漳州府誌」卷三十三「人物」六﹝淸列傳下﹞。

藍理

藍理﹐號義山。少桀驁自大。虎頭燕頷﹐巨目丰頤。力舉八百觔﹔足追奔馬﹐曳其尾倒行。刀盾槍炮﹐靡不精絕。

癸亥歲﹐鄭氏父子竊踞澎﹑臺﹔靖海將軍施瑯﹐名宿老將﹐善用兵﹐命往剿滅。瑯聞理英勇﹐奏請隨師﹔遂領先鋒。屢以上功﹐薦授至福建陸路提督。見桑梓父老﹐歔欷太息﹐道微時顚沛事﹐慨然有廣屋庇寒之意。堪輿家言漳郡人文郁塞者﹐後山仙巖壓學宮地脈﹐又東南千里港水門直瀉﹔遂毀仙殿﹐大興工役築千里港。又以江東橋被賊斷後﹐民殊病涉﹔遂倡修江東﹐繁費巨萬﹐偕文武損充﹐以郡人之罰鍰繼之。又﹐狹小市廛﹐恢其制度﹔築浦頭﹑石碼﹑泉州﹑新橋﹑安海﹑沙溪﹑塗嶺行鋪千百間﹐大開街衢﹐便民貿易﹕可謂桑梓有功矣。其它事迹自有家傳﹐此不備述也。

——選自「漳州府誌」卷四十九「紀遺」中﹝人物﹞。

鄭亦鄒

鄭亦鄒﹐字居仲﹔海澄人。父之惠﹐舉順治丁酉經魁﹐知山東任邱將知縣﹔致仕歸﹐以齒徳重於時。所居鄕曲直就平﹐無庭訟者﹔嘗論除里長﹑甲戶之獘﹕至今民徳之。

亦鄒幼而穎敏﹐爲父所鐘愛。十歲﹐能詩文。十三﹐補弟子員。旋食餼﹐試輒髙等。顧不屑屑帖括業﹐博覽羣書﹐務求實得﹔子史百家﹐皆丹鉛數過。聞寧都魏叔子善古文﹐爲海內耆儒﹔賫糧往謁之。遂浮江﹑淮﹐歷豫﹑晉﹐下楚﹑粵歸﹔而鍵戶著述﹐搜輯舊聞﹐欲勒成一家言﹐以不朽自命。當是時﹐亦鄒向爲諸生﹐名已滿大江南北。比膺鄕舉﹑第丙戌進士﹐執興薦其才﹐授內閣撰文中書﹔與何屺詹﹝焯﹞﹑汪武曹﹝份﹞﹑吳荊山﹝士玉﹞﹑方望溪﹝苞﹞在都門﹐論交甚契。望溪嘗許其所著書兼蔚宗﹑承祚之長﹔荊山亦稱居仲詩才﹑史學肩唐踵漢﹐又言閩中同年推二鄭——謂亦鄒及侯官鄭魚門﹝任鑰﹞也。

亦鄒雅志著述﹐澹於仕進﹔未幾﹐乞假歸裏。結廬白雲洞之麓﹐倡南屏文社以友教﹔四方學者自遠至。適張淸恪伯行撫閩﹐聞其名﹐聘爲書院學正﹐深敬重之。少豪邁﹐負才气﹔與友朋辯論﹐喜求勝。及其長書院也﹐薦耆儒詹兼山於淸恪﹔見蔡文勤世遠﹐折行輩爲友。致書戴麥村﹝盻﹞﹐謂「君有髙弟莊亨陽﹑吳開業﹐吾門有陳先登﹑郭成郭及從子溥﹐皆後來英彥﹔宜倍加護惜」。其雅懷汪度﹐好善如不及也又如此。

康熙間﹐張淸恪薦入纂修館﹔未赴而卒。所著白麓藏書十數種﹐皆散佚﹔惟存「樂府」一卷﹑詩文鈔若干捲。從子溥。

——選自「漳州府誌」卷三十三「人物」六﹝淸列傳下﹞

毛殿揚

毛殿揚﹐號石亭﹔博羅人。康熙甲戌進士。四十年﹐知詔安縣。先是﹐治詔者多姑息﹐豪彊恣橫﹑盜賊公行無忌。殿揚首嚴其法﹐四境肅然。設紙皂﹐訟者令原告自拘投審﹔至則立判省釋﹐胥吏不得爲姦﹐民便之。𨿽深山窮谷﹐無後期者。善催科﹐令花戶自輸﹐塡注名下﹐各不相累。先期完者賞免杖單﹐小故準抵銷﹕宿逋一時俱淸。有部使者至﹐吏白當盛供帳惟謹﹔殿揚曰﹕『吾聞部使者甚賢﹔徒騷動民﹐無爲也。除館捨﹐戒僕夫以待足矣』。詔民視他縣一無所擾。賦性狷介﹐人不敢幹以私。其革陋規﹑儆圖賴﹑禁停棺﹑修橋梁道路﹐皆善政之可紀者也。

調臺之諸羅﹐以勞卒﹔詔人至今思之。

——選自「漳州府誌」卷二十六「宦績」三﹝淸知縣﹞。

歐陽凱

歐陽凱﹐漳浦人﹔臺灣鎭總兵官。朱一貴倡亂﹐嘯聚於南路岡山﹔凱遣周應龍剿之﹐逗畱不進﹐遂大猖獗。凱親率將弁駐春牛埔﹐迎戰兩日﹐賊黨數萬雲集﹔凱奮身血戰﹐躍馬衝突。鎭兵忽內亂﹐百總楊泰先通賊爲內應﹐刺凱墜馬﹔羣賊交刃﹐遂遇害。贈太子少保﹐賜祭葬。

子敏﹐以蔭補官﹐至廣東碣石鎭總兵。

——選自「漳州府誌」卷三十二「人物」五﹝淸列傳上﹞。

許云

許云﹐字復旦﹐海澄人﹔臺灣水師副將。朱一貴亂﹐南路陷於寇﹐云率兵五百赴援鎭帥歐陽凱﹐於春牛埔迎賊﹔云揮巨刃﹐躍馬當先。子方度與僕吳國珍擁盾格殺﹐大敗之。次日﹐賊眾數萬俱集﹐凱被殺﹔云衝突血戰﹐刃數百人。黎明至日中﹐矢窮炮盡﹐身被數十創﹔墮馬持短兵接戰﹐猶手刃數十賊﹐勢孤無援。左手被斬﹐乃厲聲曰﹕『生不能殺盡逆奴﹐死必爲厲鬼以殲汝』﹗賊怒﹐剮其屍。事聞﹐贈卹有加。

當戰時﹐云自度必死﹐命方度將印敕突圍乞師﹐並鍼壞並安平鹿耳門諸巨炮﹐無遺賊用﹔後從徵剿﹐以軍功補臺灣遊擊。

——選自「漳州府誌」卷三十二「人物」五﹝淸列傳上﹞。

遊崇功

遊崇功﹐字仲嘉﹔漳浦人。幼喪母﹐事父以孝聞。歷官長樂及海壇﹐俱以擒捕洋盜著聲﹔五轉而至臺灣水師遊擊。

朱一貴之亂﹐崇功方巡哨北洋﹔聞報﹐急引還﹐赴安平。比至﹐賊已大猖獗﹔疾登岸赴敵。其婿蔡章琦請安置眷屬﹔厲聲曰﹕『今日遑知有家哉』﹗躍馬麾眾去。戰於春牛埔﹐歐陽凱及許云咸戰死﹔崇功揮霍無懼色﹐突圍衝擊﹐手刃百十人﹐所乘馬被創﹐亦遇害。章琦自沈於海。先﹐崇功官北路守備﹐嘗爲民疏通水道﹐有徳於諸羅﹔故於其死也﹐民咸痛惜之。事聞﹐贈秩﹑蔭子以旌其忠。

——選自「漳州府誌」卷三十二「人物」五﹝淸列傳上﹞。

李茂吉

李茂吉﹐本姓江﹐漳浦人﹔臺灣安平鎭把總也。朱一貴之亂﹐羣盜逼郊坰﹐請於主帥許云曰﹕『茂吉願以五百人爲前驅剪滅之』﹗云曰﹕『壯哉』﹗令從徵。戰於萬壽亭﹐茂吉直入賊陣﹐左衝右突﹐所向輒披靡。次日﹐賊大集﹐復戰於春牛埔﹐歐陽凱殪焉﹐許云與遊崇功俱戰死﹐士卒亂﹔茂吉力屈﹐遂被擒。賊渠載穆曰﹕『壯士﹗若降﹐當爲將軍』。茂吉瞑目厲聲曰﹕『逆奴﹗我朝廷命官﹐豈肯從汝作賊耶』﹗舉足踢翻其案﹔奮力一呼﹐縲索斷﹐直前欲奪刀殺賊。賊怒﹐羣砍之﹔頭腦破裂﹐尙罵不絕口。其娣丈名侯鵬者尋其屍﹐弗得遇。同執之弁蔡爵曰﹕『醢之矣』﹗乃招魂而歸。明年﹐奉旨蔭一子。

——選自「漳州府誌」卷三十二「人物」五﹝淸列傳上﹞。

陳夢林

陳夢林﹐字少林﹔漳浦人。父聿毅﹔遭亂﹐轉徙潮州﹐生夢林。二歲而母卒﹐鞠於浙人僑居於潮者曰林雄——養且教﹐以至成人﹐因自名曰夢林。

少發憤﹐誦讀至深夜。年漸長﹐畱心經濟﹐習兵事。康熙丁巳﹐粵東亂初定﹔嘗在兵間﹐出入矢石無所怖。丙寅﹐遊黔中﹐傳客諸生間﹐或勸以黔籍應學使者試﹔拔第一。黔州牧黃虞庵奇其才﹐爲援例入大學﹐勸歸閩﹔時年三十有一矣。無何﹐四明陳汝咸令漳浦﹐會諸生講經﹐心賞夢林﹔又受知於學使者汪薇﹑沈涵及大府張淸恪伯行。辛卯﹐黃虞庵相繼撫閩﹐招入署。會海盜鄭盡心爲官軍所追﹐南奔﹔詔捕之急﹐撫軍懸千金購能獲盡心者。方書榜﹐夢林前曰﹕『賊不能獲也』﹗撫軍愕然曰﹕『云何』﹖夢林曰﹕『逋盜入內地﹐平民誰識者﹔卽能識﹐疇不懼後禍﹗當購賊黨相擒﹐予重賞﹔其可』。撫軍如言﹐盡心果爲其黨髙允泮擒以獻。

先是﹐夢林養父林雄卒於粵﹐其長子一新在浙﹔一新卒﹐遺子聖祥﹐夢林自閩往視者數矣。至是﹐念己日就衰﹐斥田園得百餘金﹐自攜以畀聖祥。渡曹娥江﹐訪故令汝咸之子於四明﹔過浙﹐哭故學使沈涵於歸安。乃由吳淞江渡海南歸﹐所過洋面﹐相度形勢。初﹐康熙丙申﹐當路聘夢林修臺灣諸羅縣誌﹔博覽周諮﹐於島嶼■﹝氵義﹞港之出入險易﹐戰艦﹑民船之大小堅脆﹐洞若觀火。辛丑夏﹐朱一貴倡亂﹐戕鎭將﹑陷郡縣遽至﹝﹖﹞。夢林方遊南澳﹐訪總戎藍廷珍﹔總戎問策﹐夢林爲上記制府滿保﹐請速移節彈壓廈門﹑調兵餉﹐當瓦解。記上﹐而制府已先發。時提督施世驃﹑總戎藍廷珍議統舟師﹐定南﹑北﹑中三路進取。夢林力陳南路海道險惡﹐舟不能泊﹔當會澎湖相風便﹑分兩路﹐大將由中入鹿耳門﹑副將由北趨西港繞賊背後﹐計萬全。又陳戰艦宜用輕捷﹐以便操駛。制府用其言﹐臺灣平。旋聘入幕﹐爲治裝﹔前席請曰﹕『生爲我一行﹐事定當不失郡守』﹗笑曰﹕『抒一得﹐冀護鄕裏耳﹔無他願也』。遂行。至則﹐與帥將規畫事機不可失者﹕搜餘黨﹑招反側﹑拊善良。時守令未至﹐事皆決於幕府。告密者眾﹐持重不發﹔民情安輯。畱臺五閱月﹐還報﹔制府欲敍功﹐以實前言。夢林固辭而歸﹐遂絕口不言臺事。

方辛卯讀書鰲峯﹐同考官慕其文﹐欲爲地﹔峻拒之。世宗卽位﹐詔舉孝廉﹐當事欲以夢林應﹔固謝而止。所善蔡文勤世遠﹐官少宗伯﹔黎抑堂致遠﹐官少司寇﹔沈端恪近思﹐官少宰﹕皆聚於京師﹐以書問邀遊長安。俱以足疾﹐辭不赴。丙辰﹐撫軍檄薦鴻博﹔亦不赴——是時年七十有三矣。於是夢林乃言曰﹕『吾少孤苦﹐涉獵書傳﹔作文字﹐求科第而已。旣不可得﹐傭筆墨從軍﹐艸檄奏記﹐謬爲世所賞﹔吾恧焉。辱交諸君子﹐彊自刻厲。爲貧故﹐間受禮饋﹐常以爲媿。顧自反生平﹐借箸運籌﹐孟子所云「無欲害人之心」者﹐或庶幾焉。第居賤志不行﹐未能充之耳。若利己妨人﹐馳聲華﹑借權貴以榮身飽家﹐寧轉死溝壑不忍爲也』。所居屢遷﹐額曰「他齋」﹔人稱爲他齋先生。蔡文勤家居時﹐入邑必宿他齋﹐以兩碟齏共噉粥﹐同榻被﹐縱談竟夕。外惟阮子章﹑莊亨陽稱同志﹔晚尢善雷翠庭鋐。疾革﹐遺命以志銘屬莊氏﹑以傳屬雷氏。年七十有六。著書凡五種。

——選自「漳州府誌」卷三十二「人物」五﹝淸列傳上﹞。

林亮

林亮﹐字漢臣﹔漳浦人。少孤苦﹔長負雄略﹐好給結賢豪﹐講求韜略。

康熙六十年﹐朱一貴構亂臺灣﹐殺總兵官﹑據其城﹔文武守臣並恇悸﹐逃竄澎湖﹐一島囂囂然動。時亮官守備﹐厲聲曰﹕『我輩享朝廷厚祿﹐報國正在今日﹔萬無鋒刃未交﹐相率委去理﹗請整戰艦守要害﹔賊至﹐決一死戰。戰不捷而亮死﹐公等遁未遲』﹗疾馳出﹐申主將令﹕「官民敢言退歸廈門者﹐斬」。捍官孥去棹﹐悉返之。按劍立江幹﹐瞋目視﹐怒發上衝冠﹔咸脇肩累足謹聽命﹐人心乃固。會提督施世驃﹑總兵藍廷珍統師至﹐卽用爲前鋒﹔亮奮勇爭先﹐以六艘冒死進奪鹿耳門﹐旋拔安平鎭。翌日﹐戰鯤身﹐亮駕舟橫衝賊陣﹐大敗之﹔賊悉斃於水﹐退守府治﹐不敢出。亮復同董方從西港間道斜遶其背以擾之﹔廷珍統大軍繼進﹐連日四大戰﹐皆破之﹔遂克府治。七日內恢復全臺﹐亮之功爲最。

臺灣旣平﹐越三載﹐朝命除藍廷珍爲提督﹐而以亮代其任。卹窮黎﹑飭兵防﹐正己率屬﹔招撫生番一百八社。

又五年﹐移鎭浙江定海。卒﹐賜祭葬﹐子孫世襲職。

——選自「漳州府誌」卷三十二「人物」五﹝淸列傳上﹞。

藍廷珍

藍廷珍﹐字荊璞﹔漳浦人。有智略﹐謀畫皆合古法。以善捕洋賊及關東劇盜孫森等﹐累官南澳總兵官。

臺灣朱一貴之亂﹐聞警報﹐慨然以除叛安危爲己任﹔上書制府﹐陳進兵方略﹕首請駐節廈門﹐鎭撫遠近﹐便督師。時制府滿保已先啟行來廈門﹐且檄召之矣﹔得書﹐喜意見吻合﹐任廷珍當一面﹐必有功。廷珍旣抵廈門﹐語大將施世驃曰﹕『姦徒﹐烏合耳﹐無能爲﹔當易撲滅。恐我師貪殺﹐傷天和﹔須嚴號令﹐止殲渠魁﹐脇從勿問﹐令反側自安』。世驃曰﹕『善』。因下令軍中﹐戒入郡「毋妄殺掠」﹐遂進逼鹿耳門。林亮﹑董方殊死戰﹐廷珍以大師繼進﹐拔之﹔乘勝取安平鎭。次日﹐鏖戰四鯤身﹑轉戰七鯤身﹐賊眾尙數十萬﹔廷珍率精銳掩擊﹐賊大奔。薄至竿寮鄕﹐悉眾相拒﹔復大敗之﹐走塗角埕﹔又連敗之﹐遂長驅定府治。計進兵﹐先後才七日耳。比越月﹐叛者悉得伏厥辜﹔朝命卽以廷珍攝臺灣鎭事。

雍正元年﹐提督福建水師﹔拔偏裨以下至秉節鉞者十餘人﹕其知人如此。又六年而卒﹐贈太子少保﹐謚「襄毅」﹐世襲輕車都尉。

——選自「漳州府誌」卷三十二「人物」五﹝淸列傳上﹞。

藍鼎元

藍鼎元﹐字玉霖﹔漳浦人。懷才不羈﹐通經史﹑達治體。語經濟﹑文章﹐嘐嘐然輒以振古人豪自命﹐時人莫之許也。受知於閩督學使沈涵﹔凡九試於鄕﹐皆不遇。

雍正元年﹐詔舉文行兼優之士﹐貢成均﹔分修「一統志」﹐遂知名。朱相國薦其才﹐引見。故事﹕先試吏部﹐皆畏縮逡巡﹐懼隕越﹔鼎元獨奮筆上五千言﹐奏陳六事。上嘉納之﹐授廣東普寧令﹔且曰﹕『以彼其才﹐任道﹑府綽乎有餘也」。普寧界潮陽﹑揭陽之間﹐故多盜。險健傾側之徒﹐往往鼓唇舌回惑﹔平民或爭雀角﹐速訟獄﹐視狴犴如衽席。鼎元自以得尺寸柄﹐思一展其素抱﹔下車﹐嚴爲懲創。復興學校﹐課經術﹔崇正教﹐變澆風。顧以持身靳嶄﹐失監司歡﹐掛彈章﹔潮郡士庶咸咨嗟太息﹐各斂金代輸其所坐官逋七千百兩有奇﹐乃得出於獄。鼎元才望素著﹐太守聘修「郡誌」。書成﹐將告歸﹔而閩﹑粵二制府爭延致爲上賓﹐遂復薦﹐用擢知廣州府。抵任才匝月而卒。

初﹐鼎元年十七﹐常泛舟觀﹝海﹞廈門﹐周覽全閩島嶼。抵舟山﹐沿南澳﹑海門而還。臨風長嘯﹐人莫諭其意。迨臺灣辛丑之亂﹐族兄廷珍統師往徵﹔鼎元在幕。戎馬風濤中﹐軍興旁午﹔諸露布﹑文檄﹐操楮筆立書﹐頃刻輒數千百言﹐皆中機宜。亂定﹐分功罪﹑撫瘡痍﹐經理善後長久計﹐悉得其領要﹔廷珍倚如左右手。

爲文章﹐雄快警辟﹐長於議論﹔有眉山父子風。著書﹐凡七種。

——選自「漳州府誌」卷三十二「人物」五﹝淸列傳上﹞。

李松齡

李松齡﹐字鱗蒼﹔漳浦人。性峭直﹔爲邑諸生﹐屢試甲其曹﹐顯有時譽。郡守柏鄕魏荔彤聘修「府誌」﹐復令纂「風雅源流」十三卷。於時中丞張伯行議刊校儒先書﹐延九郡知名士﹔松齡與焉。

臺灣告警﹐制府滿公視師廈門﹐羅致賓幕﹔羽檄旁午﹐屬艸籌劃﹐動中機要。歲戊申﹐朝議行薦辟﹐令蔡宗伯世遠以書勸駕﹔松齡顧以父老﹐不忍違膝下歡﹐作「續南陔書」以見志。旋膺薦鴻博﹐竟以無妄之事寢薦牘﹔人咸惜之。晚入京師﹐館故相國滿公家﹔遊太學﹐試皆髙等。雷副憲鋐時助教國子﹐謂之曰﹕『君老成﹐柰何與後生輩角藝相後先乎』﹖松齡媿謝。自是﹐日與輦下諸門人賦詩酬唱﹐裒三百餘篇﹔謝古梅﹝道承﹞愛而序之。逾年﹐赴銓部﹐得教授職﹔未仕而卒。著書凡十餘種﹐惟「日彊堂詩鈔」﹑「鹿水門集」行世。

——選自「漳州府誌」卷三十三「人物」六﹝淸列傳下﹞。

許良彬

許良彬﹐字質卿﹔海澄人。少誠實﹐與人無競。長從族父提督正於軍門﹐因究心韜略。對知交慷慨談﹐謂『大丈夫當策名淸時﹐圖形麟閣上。卽不然﹐亦當乘宗愨長風﹐破浪萬里﹔安能鬱鬱老宇下哉』﹗

居無何﹐正將遣人適外國﹐而諸子憚行﹔良彬請往。由是﹐海中島澳風潮﹑夷險順逆﹐皆了然。賈粵東﹐與南洋人互市。市約期而歸貨直﹐過三期則否不爲負。洋人與良彬貿易成賈而返﹐會其國有變﹐逾五載乃來﹔良彬悉封識其直﹐計數以償﹐且予息。商人歸告其酋﹔酋曰﹕『能若是乎」﹗令諸夷悉赴良彬商﹐遂雄於財。

當是時﹐臺灣餘孽潛逸內地﹐提軍姚堂廉其才﹐聘爲總統﹐緝獲姦人鍾朝等﹔因疏薦之。藍廷珍繼任﹐加器重﹔適入覲﹐卽奏列良彬「熟悉海疆﹑信孚異域﹐可大用」。朱相國軾﹑蔡宗伯世遠﹐復共推轂。引見﹐上悅其材﹐以知州需次﹔攺參將。不五年﹐竟代廷珍帥廈門。良彬正己率屬﹐輯和軍民。在職十年﹐未嘗以喜怒行黜踄。卒於官﹐賜謚「壯毅」。

初﹐良彬族孱﹐屢受侮於鄰右巨姓﹔良彬旣貴﹐族人修舊怨焉。適過裏門﹐鄰右訴之﹐遽自往謝﹔一族皆嘩。良彬曰﹕『君子不欲多上人﹔恃貴以淩﹐貴可久乎﹖吾懼弗堪也』﹗乃俱愧服。良彬無軍功﹐驟躐大位﹐鄕黨罔或忮者﹐以謙恭故也。

子師義﹐亦以謹飭和厚稱。

——選自「漳州府誌」卷三十三「人物」六﹝淸列傳下﹞。

阮文

阮文﹐字子章﹔漳浦人。偉軀幹﹐黝面闊口。好劇談﹔大笑﹐須眉奕奕然動。父曰魁﹐僑寓新諭﹐因登江西庚午鄕薦﹔數上春官﹐不第。抱經世略﹐所過城邑﹑山川﹑邱陵險阻﹐常登望形勢﹔以故得知南北阨塞﹑海道夷險及諸東南夷利獘﹐了了胸臆中。

康熙壬辰﹐禦史陳汝咸請招撫海賊陳尙義﹐薦文與俱。峨冠博帶﹐承命以行。旣登舟﹐颶風作﹐浪飛檣折﹔一舟人色如土﹐文獨晏然。蹤迹至盡山﹑花鳥間﹐登賊舸﹐說尙義﹔尙義𨿽遣人乞降﹐意中變﹐欲劫文去。文北面拜朝廷﹑南望拜父母﹐賊爲心動﹔因復開示威信﹑陳利害﹐聲情慷慨。賊憚文丰裁﹐又感其披布心腹﹐無疑慮﹔遂招其黨百餘人﹐咸歸京師。議功﹐選雲南陸涼州牧。未行﹐李相國光地稱其猷略﹐攺福建廈門水師參將。

明年﹐調臺灣。念境土初經寇亂﹐北路淡水關全臺要害﹐思一再巡其地﹔部曲爭以「水土毒惡」諫﹐弗聽﹐徑往。馬上揮鞭吟詠﹐詳紀道裏﹑山溪﹑風土﹔爲文祭戍亡諸將士﹔召諸番﹐反復講忠孝大義而歸。以中瘴﹐病痞。升福州副將﹔赴京﹐卒於道。

文生平舉措﹐悉出於正﹔而蹤迹英邁奇特﹐人莫測其變化。始康熙庚寅歲﹐漳﹑泉諸郡大饑﹔詔截江﹑浙漕米﹐由海道入閩接濟。文已說所善定海大帥吳郡運五萬石揚篷先至﹐民困頓舒。有詔嘉美吳郡﹔而實文爲之籌劃﹐人莫知也。

子道泰﹐以孝稱﹔早卒。

——選自「漳州府誌」卷三十二「人物」五﹝淸列傳上﹞。

吳開業

吳開業﹐字和仲﹔龍溪人。四歲喪母﹔父教以讀書﹐知感奮。弱冠﹐父又喪﹔刻苦自勵﹐思有以表見於時。康熙辛卯﹐舉於鄕。又十四年雍正甲辰﹐成進士。授福州教授﹐課士有方﹔調臺灣。三載秩滿﹐巡察禦史單徳謨稱曰「能」﹐升祁門知縣﹔悃愊無華﹐愛民禮士﹐恂恂然追古循良吏。

未幾﹐致仕歸。家居二十載﹐廉隅彌飭﹐學者宗之。郡邑有興造﹐有司恆就開業及王司虞材二人謀焉。開業年較髙﹐率身先紳士﹐不辭況瘁。掌教芝山﹐勤訓迪﹔歷五載﹐遊其門者咸有立。年九十﹐卒﹐都人士以老成凋謝爲恨﹔蓋傷醇懿之未易數數覯也。

——選自「漳州府誌」卷二十三「人物」六﹝淸列傳上﹞。

張養

張養﹐字浩然﹔海澄人。雍正十年臺灣土番之變﹐養以把總統卒徵之。抵半綫﹐猝遇敵﹐奮勇爭先﹔養卒少﹐賊來益眾﹐身陷重圍大澤中﹐馬旋濘而止。養跳而步戰﹐自午至申殺傷賊無算。賊已引去﹐忽爲流矢中鼻死。翼日尋其屍﹐遙見田坡間屍昂然挺立﹐以兩手拔箭如生﹐皆呼曰﹕『張弁也』﹗遂收而殯之。事聞﹐贈卹有加﹐蔭子耀千總。

——選自「漳州府誌」卷三十二「人物」五﹝淸列傳上﹞。

劉良璧

劉良璧﹐衡陽人。雍正甲辰進士。九年﹐知龍溪縣。有才幹﹐爲政勤敏﹐存心愛民。諸案牘﹐悉按圖裏遠近分貯署中﹐不假手胥吏。權其輕重﹐以次堂訊﹐旬日先示期。胥下鄕呼集﹐兩造輒計道裏酌給資糧﹐親署紙尾﹔使不得濫索﹐民便之。

十三年﹐升漳州同知﹐移駐南勝村。民素彊悍﹐睚眥事動操械格鬥﹔官長不能治也。良璧下車﹐擇巨族有齒徳者爲族正﹐隆禮優待﹐俾互相勸諭﹐漸以化其頑梗之習。復建立義學﹐延名師設教﹔政聲大振。權漳州府事﹐尢以勤敏﹐率先崇尙大體﹐不瑣屑。

後歷升本省糧驛道﹔致仕歸﹐卒於家。

——選自「漳州府誌」卷二十六「宦績」三﹝淸同知﹞。

莊元

莊元﹐字步沂。以拔貢生入都﹐受知於合河孫文定家淦﹔考入太學﹐名第一。宗伯蔡世遠延教子弟。

雍正壬子﹐舉京兆試﹔任龍巖學官。諸生某以枉誣被逮﹐州牧不察﹐將加刑﹔持柬請元。元至﹐正色曰﹕『士不率教﹐當予夏楚。用桁楊﹐是與編民齒﹔何以勵士節』﹖牧不悅﹔元持之益堅﹐事獲已。後補惠安﹐攺調鳳山﹔殫心於所職﹐士气蒸蒸。

晚上公交車﹐成進士﹐選庶常﹔物望巋然。朝端方儗其大抒宿抱﹐未授職﹐得疾卒於京師。

——選自「漳州府誌」卷三十三「人物」六﹝淸列傳下﹞。

胡格

胡格﹐江夏人。雍正九年﹐由舉人知詔安縣。剔蠹安良﹐不畏彊禦。有惡棍結交衙蠹﹐聚徒數十人﹐分踞城市﹐恃彊橫買﹔稍不遂﹐輒遭凶毆﹐莫敢■﹝扌﹝穴上牛下﹞者﹔吏無如何也。格下車﹐廉其人﹐次第擒獲﹐下於獄斃之﹔民賴以安。念捕役多爲盜耳目﹐多設﹐民反滋擾﹔特行裁革﹐僅畱四人。盜發﹐卽飭同練保往捕﹐置之重法不少恕﹔盜賊屏迹。尢嚴禁賭博﹑作養士類﹕闔邑頌之。

任三年﹐調同安﹔歷任延平﹑潁川知府。

——選自「漳州府誌」卷二十六「宦績」三﹝淸知縣﹞。

蔣允焄

蔣允焄﹐字爲光﹐號金竹﹔貴州貴築人。乾隆丁未進士。二十五年﹐知漳州府。三十六年﹐再任汀漳龍巡海道。平易近民﹐因俗爲政﹔軍門馬負書稱其「一片婆心」。每際嚴冬﹐尢加意夜巡﹔謂「是時戶有蓋藏﹐恐姦民生心竊發也」。兩任十載﹐百廢具舉。遷按察使﹐百姓丐畱﹐不可﹔乃勒石道左﹐以志去思。

——選自「漳州府誌」卷二十七「宦績」四﹝淸監司﹞。

陳先聲

陳先聲﹐字偉文﹔平和人。乾隆癸酉舉人。少重默﹐不鎭人以气﹐而儕輩皆下焉。篤於學問﹐尢邃諸經。

甲戌會試﹐中明通榜。除建寧教諭﹐卽以其素所心得者推以教人﹔規言矩動﹐具有法守。嗣調臺灣鳳山學﹐海外諸生傾心向慕﹐稱人師。

秩滿﹐升浙江分水縣。先聲不急仕進﹐而部催峻切﹐遂往。蒞任後﹐凡有張弛﹐一視民心所向背行之﹔上下相安。庚寅﹐充同考官﹔所得多名下士。旋解組歸﹐貧不能具裝。抵裏﹐四壁蕭然。

——選自「漳州府誌」卷三十二「人物」六﹝淸列傳下﹞。

胡邦翰

胡邦翰﹐浙江余姚進士。乾隆二十九年﹐知平和縣。治事勤勉﹐盜賊斂迹﹐境內肅然。勸修文廟﹐備極經營。調任彰化﹐升泉州金門通判﹔卒於官。

——選自「漳州府誌」卷二十六「宦績」三﹝淸知縣﹞。

李師敏

李師敏﹐字仲堅﹐初名本杞﹔山東惠民人。由進士﹐歷刑曹﹐出守興化﹔以廉能著聲﹐調漳州府。

漳號難治﹐蠹役猛於豺虎﹔師敏以法糾繩﹐皆屏服惕息﹐莫敢仰首視。漳民有睚眥事﹐輒興獄﹐貨胥役爲姦狀﹔師敏鎭之以靜。嘗自言曰﹕『吾惟飲淸漳水而已』。一切文移案牘皆自屬稿﹐不假手幕友及胥吏。蔽要囚﹐必至旬日﹔卽小故﹐亦曲得其情而後斷結。讞獄之成﹐𨿽姦胥滑吏毋得變易。爲人公正嚴明﹐自上司﹑僚屬義有不可﹐輒形於色﹔以故咸加畏焉。尢敬禮文士﹐然沈靜不露圭角。漳吏役故驕蹇﹐好淩轢人﹐嫚罵寒弱士﹔師敏故善怒﹐廉得之﹐痛責以謝﹕聲望翕然。屢接見故家世講﹐詢民利病及政事得失﹔言有可采者﹐立見施行。

調任臺灣﹐卒﹔百姓無老幼﹐皆謳思之。

——選自「漳州府誌」卷二十六「宦績」三﹝淸知府﹞。

葉文博

葉文博﹐海澄諸生也。父恆章﹐亦諸生﹔往臺灣十八重溪理舊業﹐卽次多年。文博每懷寧父﹔忽一夕﹐得怪夢﹐遂給田渡﹐而父已先數日卒。文博哀痛﹐不欲生。護送父柩未發﹐而黃教倡匪劫掠村莊﹐要重貲﹔文博伏叢莽中﹐不能得。或告賊曰﹕『文博性至孝﹐若聲言焚其父柩﹐必出』。賊從之﹔文博果挺身趨柩旁。賊競擁臨﹐以白刃索厚賂﹐用匕首劃其掌﹐血淋淋滴﹔堅不爲動。探其囊﹐無長物﹔知爲文士﹐因甘言誘作主謀。文博裂眥罵曰﹕『若等生聖世﹐弗安享太平﹔而自作不靖﹐當族滅﹗吾讀書曉大義﹐肯從汝反耶』﹗賊怒﹐欲殺之﹐不果﹔復以匕首劃其掌﹐羈置別室﹐且挾以逃。至跌死猴山﹐上迫懸崖﹑下臨深谷﹐私計曰﹕『與其從賊﹐何若死於是﹐得爲完人也』。時賊方睡﹐遂望空投澗﹔有積艸藉之﹐得不死。匍匐入孤村﹐村人導以先路﹐乃反故居﹔扶父柩於府﹐切欲敵愾。卽謁諸當路﹐自備資斧﹐募鄕勇擒賊。方被虜時﹐賊之陰謀詭迹﹐頗悉心伺察。因力陳可擒狀﹐詞气慷慨﹔奔馳前驅﹐不辭艱瘁。後黃教授首𨿽不關其事﹐然堵截偵探﹐重有力焉。時督帥吳必達﹑葉相徳視之如心腹﹐達之制府﹐欲議敍﹔適奉命赴雲南﹐事遂寢。逮滇歸﹐而文博已卒矣。

——選自「漳州府誌」卷四十九「紀遺」中﹝人物﹞。

吳龍

吳龍﹐龍溪目兵。庚戌﹐臺灣值黃教倡匪﹐龍擒賊黨一人﹐而賊繼至﹔龍出禦被執﹐奮臂呼「擊賊」﹗賊愛其勇﹐脇之降﹔龍厲聲曰﹕『我朝廷官兵﹐豈肯降爾艸寇乎』﹗賊戕殺之。其子瀝陳龍忠義﹔曰﹕『死忠﹑死孝﹐卽隸卒奴人﹐盡屬山河正气』﹗斯言諒哉﹗

——選自「漳州府誌」卷四十九「紀遺」中﹝人物﹞。

藍元枚

藍元枚﹐字卜臣﹔漳浦人﹐日寵子。由世職﹐隨標學習。補廣東海門參將﹐遷龍門協副將﹔調海澄﹐擢臺灣鎭總兵﹔調金門鎭﹐遷江南蘇松鎭。乾隆四十七年﹐崇明大水﹐溺死者萬計﹔元枚與巡撫閔鶚元議賑卹﹐晝夜巡視﹐全活甚眾。四十九年﹐擢江南提督。

五十一年林爽文之亂﹐調福建陸路提督﹐駐札蚶江一帶接應。時水師提督黃仕簡﹑陸路提督任承恩以觀望遷延撤回﹐調元枚爲水師提督﹔復命爲參贊大臣﹐提兵由蚶江配渡﹐前赴會剿。五十二年六月到鹿仔港﹐隨卽密會總兵普吉保於四更進兵﹐前往柴坑仔﹑大武隴直攻賊巢﹐斬獲甚眾﹔上嘉之。復奏﹕『諸羅﹑彭化道路梗塞﹐近海民人紛逃鹿仔港。臣親至街市慰諭撫卹﹐將難民壯勇者挑作義民﹑給口糧﹐以資戰守。又彰化﹑淡水交界之大甲溪岸里社﹐地近大裏杙。該處義民﹑熟番不肯從賊﹐現差弁曉諭﹐令其進迫賊巢﹐分掣賊勢』。諭曰﹕『參贊藍元枚自抵鹿仔港以來﹐一切調度合宜﹐打仗得勝﹔伊系藍廷珍之孫﹐能繼家聲﹐實爲可嘉﹗著賞戴雙眼花翎﹐以示優眷』。續奏﹕『前後攻擊埤頭莊﹑大肚溪﹐並焚毀西螺﹑條圳塘﹑中浦厝各賊莊。及族人藍啟能自漳浦寮逃出﹐熟識山路﹐隨同進剿﹔其中如有曾經從賊者﹐仍請查明正法』。上以所辦允當可嘉﹐賞給緙絲蟒袍﹑禦用大小荷包以示獎勵。旋以遲回觀望﹐奉旨嚴飭。未幾﹐疾作﹔適賊由竹仔腳﹑大肚溪﹑柴坑仔三路來犯﹐猶力疾帶兵堵禦。病亟﹐屬諸將曰﹕『吾在軍﹐卽以徵衣殮﹔死而有知﹐必來殺賊』﹗八月﹐卒﹔特贈太子太保﹐賜祭葬﹐謚「襄毅」。

子誠﹐襲職。

——選自「漳州府誌」卷三十三「人物」六﹝淸列傳下﹞。

孫全謀

孫全謀﹐字澹亭﹔龍溪人。其先籍山西﹔曾租惟福以從徵噶爾丹功﹐借補福建汀州中營把總﹐因家於漳焉。

全謀少喪母﹐家貧﹐落魄不偶﹔慨然曰﹕『吾將種也﹐當立功海上』﹗乃至廈門﹐投水師﹔補提標中營外委﹐累遷至後營遊擊。

乾隆五十二年﹐臺灣林爽文滋事﹐提標柴大紀督兵守諸羅﹐賊多兵少﹐急於望援﹔全謀從總兵蔡攀龍由東北路馳至大侖﹑竹仔腳﹐伏兵發﹐全軍陷於正音莊﹐將弁被害者二十餘人﹐惟全謀與蔡攀龍突圍而東﹐且行且戰﹐直抵諸羅城。全謀復領兵出城﹐將屯聚賊匪痛剿。事聞﹐授廣東羅定協副將﹐賜戴花翎。調臺灣水師協副將﹐擢江南蘇松鎭總兵﹐移浙江黃巖鎭。時洋匪紀夢奇等劫官米﹐全謀領舟師自定海駛至大陳山外洋﹐乘賊不備﹐冒風雪往剿﹔擒獲賊首。又剿洋匪陳阿寶於潭頭洋﹐殪之。擢廣東提督。

嘉慶五年﹐川﹑陜﹑楚三省教匪作亂﹐上調廣東官兵赴楚﹔全謀領兵協剿徐添徳﹐大敗之﹐增一秩。未幾﹐博羅縣會陳爛屐四聚眾謀不軌﹐全謀統官兵分路進﹐連破十五寨﹐殲三千餘名。陳逆竄入羅浮山﹐毀華首臺寨﹐擒之﹐殲其黨千餘人﹔博羅平。永安縣屬靑溪﹑天字幛﹐鑄籠嶂等處賊竊發﹐全謀移師前指﹐諸寨皆下﹔首逆黃亞程被擒伏誅﹐永安亦平。敍功﹐賜騎都尉世職。後因洋盜登陸﹐削秩﹐降都司﹑褫花翎。又因蔡牽竄入粵洋﹐削秩。旋從提督錢夢虎剿賊於黑水洋﹐奪賊船﹐擒百餘人﹔擢廣東左翼總兵官﹐復授廣東提督。是時廣東洋匪縱橫出沒﹐張保仔﹑烏石大尢桀黠﹔總督百齡檄全謀會剿於大黃埔。以全謀失期﹐致張賊遁去﹔奏奪職。未幾﹐洋匪郭婆投誠﹐並擒保仔黨以獻﹔上宥全謀﹐命立功自贖。全謀從春江協副將林某西下剿捕﹐至電白洋﹐生擒盜朱亞寶等一百三十九名﹔以守備起用。時烏石大等在儋州洋滋擾﹐全謀率兵往捕﹔登其舟﹐弁兵踵之﹐生擒烏石大等四百九十人。事聞﹐復賜戴花翎﹐以遊擊擢用。累遷至陽江鎭總兵﹐擢廣東水師提督。卒﹐年七十三。孫云鴻﹐襲職。

全謀勇而廉。方其禦臺逆也﹐賊炮發傷胸﹐暈絕﹔鉛子倒飛去﹐復蘇﹐遂克敵。及張保仔之逸﹐賊飛語全謀受賄萬金﹔奉旨詰詢。百齡奏﹕『賊言得全謀頭者萬金﹐不聞受賄也』﹔且力言全謀必能辦賊。故能成其功。

——選自「漳州府誌」卷三十三「人物」六﹝淸列傳下﹞。

羅光照

﹝羅﹞光照﹐字映寰﹐一字朗亭﹔先世居粵東饒平縣﹐以曾租士鉁入籍福建﹐遂爲漳浦縣人。父若桐﹐例應襲職﹔不仕﹐以光照承襲﹐補閩安水師營都司。

乾隆五十一年林爽文滋事﹐光照請從剿。明年正月﹐抵臺﹔戰累捷﹐復鳳山縣城。賊圍三坎店營﹐光照分兵四山爲疑陣﹔己乃當先搗入﹗殺賊二百餘﹐解其圍。賊轉攻柴頭港鹽埕﹐光照壘鹽爲壁以守﹔與賊五戰﹐克之﹐保固全埕。先後擒賊目蔡懷﹑蔡陣等﹐通東港運道。七月﹐賊圍嘉義急﹔光照馳援﹐賊稍卻﹐官軍得入城。又數日﹐賊大至﹐僞帥擁幟攻城﹔光照望見﹐直搏之。賊炮兩發﹐飛鉛中胃胸﹔救歸。越兩日﹐始蘇﹔而鉛子已嵌入骨﹐令醫剜之﹐不得出。久之﹐傷始平復。十一月﹐戰於番社﹔賊大創﹐圍始解。五十三年正月﹐從參贊蔡攀龍辦賊中路﹐擒僞職楊君選﹑龍堤等於戶定山。參贊海蘭察﹝﹖﹞光照能﹐任以行營收訊事。時各路解獲日數十起﹐每起數十百人﹐男婦雜沓﹔因創編竹牢﹐分別脇從﹑初犯﹑再犯﹑有無傷官軍﹐以定其罪。童稚及良家婦女被掠者﹐給親屬領歸﹔全活甚多﹐完操者亦不少。光照嘗曰﹕『吾生平鮮得意事﹔惟辦收訊時﹐自問無疚心焉』。臺灣平﹐遷澎湖左營遊擊。嘉慶元年﹐調江南奇營遊擊。二年﹐擢川沙營參將﹐赴部引見。是日﹐睿皇帝奉太上皇於幹淸宮﹐詢在臺打仗情形﹐命禦前大臣驗視傷痕頭等﹔賞戴花翎。

是冬﹐丁父憂﹐假歸。卜葬穿壙﹐得朱棺﹐不知爲誰氏。眾議起遷﹐光照不可﹔掩之﹐志以碣而攺卜焉。

以回任逾限﹐調狼山營遊擊﹔累遷吳淞營參將﹐擢京口副將。京口多私梟﹐前此專陸捕﹔光照大治哨舟﹐授以水戰法﹐沿江梟販多就捕﹐江境肅淸。二十四年﹐授浙江黃巖鎭總兵。時洋面多盜﹐以緝捕爲急而經費弗充﹔光照核實通籌﹐節他項之糜者益之。於是費裕緝勤﹐盜亦尋止。時議南田山開禁召墾﹐撫臣以詢光照﹔光照謂﹕『南田懸海數百里﹐艸樹蒙密﹐易於藏姦﹔召種未必爲鄕氓衣食之資﹐適足供姦盜藏身之固。宜撥官弁分巡戍守﹐冬則焚其柴艸﹐俾姦宄無所容』。巡撫如議入奏﹐得旨下部議行。

道光九年﹐以年老原品休致﹐歸。卒﹐年八十。光照見事有識﹐禦下有恩。戎政餘暇﹐不廢吟詠。在狼山任日﹐啟百蝶詩社﹐與胡長齡﹑馬有章﹑馮元錫等相唱和﹐爲一時名流之盛。所著有「朗亭詩存」﹐藏於家。

——選自「漳州府誌」卷三十三「人物」六﹝淸列傳下﹞。

曾超羣

曾超羣﹐平和人。膂力過人﹐開十二力﹐弓矢無虛發。授同安營把總。

乾隆五十二年﹐臺匪林爽文滋事﹐從大學士福康安至臺徵剿﹔遇賊﹐奮勇爭先。至人城厝與賊戰﹐陣亡。賜金一百兩祭葬﹐給云騎尉世職﹔襲次完時給恩騎尉罔替。

——選自「漳州府誌」卷三十三「人物」六﹝淸列傳下﹞。

徐宗幹

徐宗幹﹐字伯楨﹐號樹人﹔江蘇通州人。嘉慶庚辰進士﹔由州縣歷牧守﹐咸著循績。

道光二十四年﹐授汀漳龍道。至則先齋宿城隍廟﹐乃卽公廨。視事之始﹐民多途控﹔宗幹悉摘傳原﹑被質訊﹐是非立判。或舉古孝義事﹐溫語誨導﹔有兩造抱持對泣﹐求罷控者﹕訟牒日稀。北溪等鄕素號彊悍﹐漸出掠人財。宗幹召其家長者至﹐予酒食勸勵﹐令還鄕約束子弟﹐許自新﹔否且盡殺無赦。因籍其中壯丁姓名爲鄕勇﹐隸官。由是暴民斂迹﹐行旅得坦涉無患。漳俗﹕迎神報賽﹐裏豪率結采棚﹐晝夜演劇﹔或飾妓鼓吹導引﹐藉是箕斂貲財﹐舉國若狂。宗幹悉示禁之﹐期存古逐疫報功之意而止。尢嚴禁戲劇之導淫﹑惡丐之羣索者。值春旱不雨﹐爲文自責﹐默禱於城隍神﹔隨得甘霖三日。嘗稽「祀典志」﹐立風神壇。宗幹故江南名宿﹐所至以振興人文爲己任。乙巳三月﹐甄別丹芝書院﹐手定課程﹝官師月各試詩文一次爲大課﹐考棚扃試﹔又各試經解﹑詩賦﹑雜體一次爲小課﹐在家塾作﹐三日投卷。凡甄別列內課者﹐給全歲膏火﹔月課列優等者﹐給以花紅﹞。

旋聞訃丁內艱﹐耆民有「在漳守制」之請﹔度不可﹐則私爲位於丹霞書院以祀之。官至福建巡撫﹐謚「淸惠」。同治七年﹐入祀「名宦」﹔「國史」有傳。

——選自「漳州府誌」卷二十七「宦績」四﹝淸監司﹞。

志文

圖將軍祠碑

海防記

題藍鹿洲「臺灣詩」後

圖將軍祠碑葉先登

皇淸統一天下越十四禩矣﹐泉﹑漳濱海逆丑未靖﹔定遠大將軍統騎十萬﹐旌旗南指﹐未踰載而八閩廓淸﹐實我固山額眞圖公爲之元老壯猷也。

公以鴨江名閥﹐提師淸漳。治兵以嚴﹐鷹揚螭虎之佐﹐肅如柳營﹔撫民以寬﹐父老蒼赤之倫﹐愛如汾陽。運餉以時﹐浙東﹑閩南神輸飛輪﹐子來忘勞﹕乃其赫赫者﹐有造於漳。逆魁遠遁﹐脇從匪醜﹐公開誠示仁﹐許以自新。縞素君子﹐蟬蛻丕變﹔耕賈小人﹐服疇安堵。滸茂﹑焉礁二地倚海襟帶﹐竊有二心﹔時議兵之。公三驅不戒﹐一面開网﹔海澨生靈﹐不坐鋒刃。海澄負固凡六載矣﹐公駐漳﹐威在不殺﹑信可徠貳﹔方數月﹐海澄來歸﹐不遺一矢。

漳之士民相與頌公徳﹐鳩工建祠以志不朽。先登敢不搦管從事﹐用勒金石。其詞曰﹕鑠王師兮下南鄅﹐頌桓桓兮揚干羽﹔繄我公兮篤漳佑﹐刊之石兮歌且舞。

——選自「漳州府誌」卷四十五「藝文」五﹝記﹞。

海防記陳元麟

漳﹐山壤也﹐泊於水濱。厥防二﹕一在陸﹑一在海。海之防分內外﹕防在外者﹐以海爲主﹔倭劫之﹐流寇困之。又船不通﹐則財用竭﹑米不足﹐民多菜色。故憂在外洋﹐防重於浦﹑詔。防在內者﹐以郡爲主﹐以澄爲門戶﹔門戶疏則內虞勢危蹙﹐而浦﹑詔亦殆﹐故防在內地。世平則防外﹐世亂則防內。防在已亂則亂大民殘﹐防於未亂則亂弭民安。故已之防﹐未亂之監也。

勝朝﹐防在外者也﹔始於防倭﹐終於防盜。周觀形勝﹐置寨於銅山﹑於浯嶼城﹑於鎭海﹑於懸鍾﹑於六鰲﹑於雲霄﹐汛於南澳以扼閩﹑廣。銅山﹐閩海重地也﹔其轄北自金石接於浯嶼﹑南自梅嶺達於廣﹐爲水寨﹝明初﹐江夏侯設五水寨﹐此其一。舊在井尾澳﹔景泰間﹐乃遷於所之西門澳。倭患息﹐水寨亦廢。嘉靖間﹐倭大至﹐巡撫覃倫﹑巡按李邦珍﹑總兵戚繼光奏復﹐以欽依把總領之﹞。浯嶼者﹐海中地也﹔控於漳﹐爲澄門戶﹝浯嶼亦水寨﹐皆江夏侯建﹐乃海澄﹑同安門戶﹔後邊於廈門﹐而故地遂爲賊船巢窟。去海澄八十里﹔原築水寨及東﹑西二炮臺﹐今廢﹞。鎭海者﹐海濱一大都會也﹐在澄﹑浦之交焉﹔置衛城之﹝其地在浦之二十三都太武山之南。洪武二十一年間﹐周徳興城之。東﹑西至海﹐西北至郡城陸路二百六十里﹐西至廣東大埕所陸路三百六十里﹐西南水路至廣東南澳山﹞。懸鍾者﹐詔安地也﹔去縣三十里﹐汛屬於鎭海﹝其地屬漳﹑潮交界。守在洋林灣﹐有頭礁地方爲山海要地﹞。六鰲﹐爲浦屬。自烏石至於埭頭可二十里﹐沙岸通焉﹔亦屬於鎭海﹝其地爲船停泊之所﹞。雲霄﹐浦舊治也﹐爲內險﹔達於銅山爲漳蔽﹐下疏於百粵﹝舊有城﹐爲重鎭地。外有八尺門扼海門﹐爲賊犯六都﹑雲霄之路。本朝順治十七年﹐復建鎭城。「海逆」旣平﹐八尺門復築東﹑西兩炮臺﹞。南澳者﹐漳﹑潮接壤也﹔孤懸海中可二百里。潮通於拓林﹐漳通於懸鍾﹔控二州﹝嘉靖季年﹐許朝光﹑林道幹﹑曾一本﹑吳平等據爲巢穴﹐勾寇內訌。萬曆四年﹐海防同知羅拱辰乃相地築城三座﹕一在深水澳﹑一在云蓋寺﹑一在龍眼沙﹐互相聯絡﹐調兵哨守。有田三處約五萬畝﹐可以屯耕。自後設副總兵守之﹐遂爲重鎭。又有走馬溪在五都海濱﹐爲海日藏風之所。凡寇往來必泊於此﹐爲南澳之要地。又去懸鍾三十里有靑澳﹐賊船多泊於此﹞。凡爲險﹐置兵守之﹐曰千戶﹑曰副千戶﹑曰百戶﹔指揮領之﹐統於省之指揮使司﹝名衛所軍﹞。鯨鯢時翻波浪沸騰﹐用建參﹑遊以保羣生﹝嘉靖三十五年﹐巡撫王忬題設水﹑陸參將。三十八年﹐巡撫劉燾題請福建分爲南﹑北﹑中三路﹐以漳州爲南路﹐參將並水陸爲一﹐轄銅山﹑浯嶼等處﹔自祥芝以至大城皆爲汛地﹐控漳而兼制泉。萬曆間﹐復置澎湖﹑南澳遊﹞。乃設副總兵駐於南澳壓兩省﹐治水師﹝萬曆四年﹐設轄南澳遊兵﹑柘林守備二寨﹐中哨二遊﹑福廣二營陸兵﹞﹔定爲汛地四哨守之﹐曰勝澳﹑曰娘宮前﹑曰靑澳﹑曰云蓋寺﹝靑澳在南澳外﹔內有大澳﹐可泊西南風船數隻。其地淺狹﹐取水甚艱﹕汛地次衝。勝澳在銜石灣之海口﹐相去裏余有水源一處﹐無論發汛﹑收汛兵船俱札於此﹔可泊東北風船五﹑六十隻。內通詔安﹐外通大海及前浯■﹝石敢﹞嶼﹑雲霄等處﹐去娘宮前水程約五十里﹕爲汛地次衝。娘宮前可泊東北風船四﹑五十隻﹔一望汪洋﹑一望大山。山有水源二處﹐倭寇取汲於此。上至銅山鱟殼灣約水程三十餘里﹕汛地極衝。云蓋寺在南澳山之東南﹐可泊西北風船五﹑六十隻。其地有水源二穴相聯﹐倭寇常汲於此﹕汛地極衝。此外又有彭山與南澳相對﹐三山並列海中。又一島向北尖尾﹐四面皆危石暗礁﹐不可久住﹔中有泉﹐海船取汲於此﹞。爰有定汛之期﹐有會哨之法。其期以春﹑冬﹐春以淸明前十日三月撤﹑冬以霜降後十日二月而撤。其船會哨﹐上自勝澳至於娘宮前﹐賷籌簿與銅山水寨會﹔下自靑澳及於云蓋寺﹐賷籌簿與廣東柘林防倭兵會﹕了鯨气﹐剿寇盜。寇外自浙而趨閩入於海﹐必由於銅山﹔防在古雷汛﹑於甘山﹑於菜嶼﹐而以鎭海﹑六鰲之兵薄之。寇外自廣而趨漳入於海﹐必由云蓋寺﹔防於彭山﹑於宮前﹑於走馬聲援﹑於柘林﹐而以銅山﹑懸鍾之兵會之。寇內犯於浦﹑詔﹐必經銅山﹑攄雲霄以截我師之援﹔守在八尺門﹑扼之於外洋﹐而以鎭海﹑懸鍾﹑六鰲之師救之。寇內犯於月港﹐必巢於外浯嶼﹔守在港口﹑防於大泥﹑外扼於鎭海﹐而以中左之兵蹙之﹝中左卽今廈門﹐爲泉地﹐漳門戶也﹔舊名中左所。浯嶼遷防於此﹞。爲蛇若常山﹔首尾相擊﹐勢乃外寧。明季爲內防﹐海濱旣集﹐月港通潮豪民射利誘寇內訌﹐倭奴﹑饒醜疊跳梁﹔乃設安邊之館﹐遂建澄邑爲三城﹕曰縣治﹑曰九都﹑曰港口﹝縣治﹐舊爲果板堡﹔九都﹑港口﹐舊亦民城。旣設縣﹐乃設腰城而縣之。後又設溪尾銃城以據上流﹐築大泥銃城以障下流﹔又以大泥地低下﹐乃復築天妃宮銃城。又﹐港口設中權關﹔一帶沿江而下直至大泥銃城﹐築腰城長二百七十丈﹑髙六尺﹐俱砌以石。及海寇入據﹐遂毀溪尾﹑大泥二城﹐僅存天妃宮及港口中權關﹞。二十四將薄於海﹑躪自月港﹑窺於郡城﹑分擾於詔安﹝崇正間﹐海寇劉三老﹑劉香﹑周四老﹑袁八老﹑楊六﹑楊七等二十四人稱二十四將﹞﹐作機兵﹐就中爲水哨﹔副以遊兵﹐佐以客——實浙營﹝澄地舊有濠門﹑海門﹑島尾三巡司﹐各轄弓兵。邑治旣建﹐乃額設機兵﹔分爲四哨﹕三哨在陸﹑一哨在水。在水又有遊兵﹑客兵﹔客兵者﹐浙營兵也。遊兵有哨船﹔其間多寡﹐隨時攺制不一﹞。建石城於圭嶼﹐遏海口﹝嶼在海口。萬曆間築之﹐募土兵以守。其地最要﹐今城毀﹐宜復。又有錢嶼﹑水嶼二城﹐今廢﹞﹔堡兩鎭﹝在鎭門﹐爲內水口要地﹔進士陳天定築以固郡城。太守施邦曜易以石﹐仍其名曰「陳公城」﹞。

明社已屋﹐海其朝宗。芝龍內附﹐厥子乃逸﹝唐藩旣平﹐漳﹑泉內附。鄭芝龍受撫﹐其子鄭成功逸出海外爲邊海患幾五十載﹞。據中左﹑泊金門﹐曁於澎島﹐遂棲於臺灣﹝中左﹐廈門也﹔金門﹐在浯嶼對面二十五里﹐爲泉地。澎島﹐在漳﹑泉遠海之外﹐爲最要地。自料羅開船二晝夜﹐始見山——東西十五里﹐南北二十里﹔舊時倭奴往來取水﹐必經於此。萬曆壬辰﹐倭患朝鮮﹔乃發兵守之。自鄭氏阻險臺灣﹐此地遂爲扼要﹔蓋欲往臺灣﹐多於此處泊舟以待風便。臺灣﹐在海島澎湖外。舊系琉球故壤﹔後倭奪而居之﹐又爲阿蘭人據之。鄭成功旣敗於江南﹐乃奪而守之﹐遂爲巢﹞﹔入我澄邑困我郡﹐毀我城郭用作內禦。防三港﹝順治壬辰年﹐澄守將赫文興以城叛﹐「海寇」遂���月圍郡城﹔大師至﹐解去。甲午﹐我守將劉國軒復以�城叛﹔乙未﹐克復。然沿海皆寇而海防密矣﹞﹐錦江爲二洲﹐三水分焉﹝爲烏礁�古茂二洲間﹐其中爲三港﹞。其中港﹐自海門經古茂夾烏礁﹐達於三叉河﹝乘風破浪﹐直抵郡城﹞。其南港﹐過大泥入於海澄﹑經於石碼﹝石碼城爲十一都﹐去海澄十里﹑到郡四十里。康熙元年﹐移鎭門城築之﹐爲海澄內固南港要地﹞。其北港﹐自石美逆流至於玉洲﹔過三叉河乃俱達於郡城。用置防於石美﹑於玉洲﹑於江東而戍之﹝石美﹐在龍之二十九都。明初﹐有土堡。嘉靖間﹐因倭亂﹐復砌以石﹔後被鄭香拆毀——香﹐成功叔也。康熙九年﹐復城之﹔今復毀。西至郡六十里﹑東至廈門三十里﹐迫海門。玉洲﹐爲二十八都﹔西距郡四十五里﹐東距石美十五里﹑去廈門四十五里。嘉靖間﹐建以備倭﹐爲民城。康熙己未年﹐劉國軒毀之。自康熙二年官軍屯此﹐遂爲汛防。江東﹐去城四十里——卽柳營江也。江有橋﹐兩岸俱築以城﹐爲北溪水口﹐爲「海寇」別徑﹔故置防焉﹐且遏北口。順治壬辰﹐「海寇」入長泰﹐由此直抵溪西﹞﹐置城於三叉河遏三港﹐汛下滸﹑汛福河爲內圉﹝三叉河﹐在鎭門外。地當三港之衝﹐爲海船入郡必經之所﹐爲最要地。康熙元年﹐與石碼同建。下滸﹐原系蘇家民城。距郡三十里﹐系龍溪十一都地﹔與三叉河隔水相望﹐爲犄角。福河﹐舊亦民堡﹔與下滸相望。今城廢﹐爲汛地﹞。寇從北港入﹐拒於石美﹑戰於玉洲﹑守於三叉河﹐而以下滸之兵犄之﹔寇逸於東江﹐則分防於萬松關以遏陸路﹝萬松關爲岐山﹐去城三十里﹑去江東十里﹐爲北行孔道。寇渡江東陸行﹐必由於此。施公邦曜築關﹐設兵防之﹞。寇從南港入﹐則海澄捍之﹐城石碼爲內固﹔若登岸﹐則防於祖山頭﹑戰於灣腰樹﹐據水頭﹝祖山頭﹐在石碼城後。海澄被圍時﹐官軍救澄﹐多戰沒於此﹔其地爲隘險。灣腰樹﹐在十一都鎭門之右﹐近水頭山﹔爲郡城通澄往來之險道。海兵圍澄時﹐此地爲戰場﹐官軍沒焉。水頭山﹐亦要地﹔爲海澄入郡城南路﹞。寇從中港入﹐則禦在三叉河﹑防在下滸﹐內固爲福河﹔扼於文山﹑於鎭口﹐據鳳山﹝文山——俗呼「觀音山」﹐龍之十一都﹐在鎭門外半里﹔與鳳山對峙﹐隔一溪。官軍﹑「海寇」常置壘於此﹐今營迹尙存﹞。其置兵與時多寡﹐相其所在而汛防之﹝明時爲弓兵﹑爲機兵﹑爲遊兵﹑爲水哨兵﹑爲土兵﹑爲浙兵﹐或統以衛千總﹐或統以欽依把總﹑名色把總﹐增減隨時。國朝沿海各縣防守官兵﹐亦增減不一﹞。

——選自「漳州府誌」卷四十六「藝文」六﹝雜著﹞。

題藍鹿洲「臺灣詩」後知縣王道﹝漳浦人﹞

良醫托生死﹐夙疾視所嬰﹔俊傑救時務﹐振刷舊所仍。根源旣在握﹐顧盼易功成。君有管﹑葛志﹐揣摩薄長纓﹔安海出奇計﹐腥穢俾永淸。指陳十五章﹐一一得其情﹔大都爲風俗﹐敗壞失幹楨。教養廢不舉﹐番民昧天經﹔善後始無漏﹐防患法在明。三復此間意﹐妙論準賈生。昔者元使君﹐傑構「舂陵行」﹔賊退示官吏﹐詩史有直聲。萬物俟吐气﹐殷懃動少陵﹔君才道州匹﹐予無杜子名。大廈願鞏固﹐晏坐享敉寧﹔此詩定傳後﹐百代猶堪聽。

——選自「漳州府誌」卷四十一「藝文」一﹝詩﹞

