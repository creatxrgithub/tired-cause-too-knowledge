

欽定四庫全書

史部十一

朝鮮志

地理類十【外紀之屬】提要

【臣】等謹案朝鮮志二卷不著撰人名氏書中稱大明一統志則成於明代也卷首略敍疆域沿革而不標其目以下分六大綱爲經曰京都曰風俗曰古都曰古迹曰山川曰樓臺以所屬八道爲緯中曰京畿西南曰忠淸東南曰慶尙南曰全羅西曰黃海東曰江源西北曰平安東北曰咸鏡皆略如中國地誌惟京都但載宮殿曹署而不及城市風俗多載其國典制與故事混而爲一又諸道皆無四至八到古迹多雜以神怪頗同小說於體例皆爲未協然遺聞瑣事爲中國史書所未詳者往往而在頗足以資考證其敍亦皆雅潔較諸州郡輿圖冗漫無緒者轉爲勝之宋王云嘗撰雞林志其書不傳徐兢髙麗國經於山川古迹亦略此書出其國人所述當不失眞我

國家

威徳覃敷八紘砥屬朝鮮一國道裏旣近歸化尢先𨿽號藩封實同郡縣其山川疆域皆宜籍於職方錄而存之亦足備輿記之一種也乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

朝鮮志卷上

檀君肇國箕子受封皆都平壤漢置四郡二府自是三韓分馬韓統五十四國辰卞韓各統十二國厥後新羅髙勾麗百濟三國鼎峙新羅之地東南至海西至智異山北至漢水髙勾麗東至海南至漢西北逾遼河百濟西南至海東至智異山北至漢新羅滅髙勾麗百濟及其衰也弓裔據鐵原稱後髙勾麗甄萱據完山稱後百濟髙麗始祖統合三韓西北以鴨緑爲限東北以先春嶺爲界至我康獻王建都漢陽定爲八道中曰京畿西南曰忠淸其西抵大海皆古馬韓之域髙勾麗百濟分據其地東南曰慶尙其東南抵大海本辰韓之地南曰全羅其南抵大海本卞韓之地後爲百濟所有西曰黃海其西抵大海古朝鮮馬韓舊地後爲髙勾麗所有唐髙宗滅髙勾麗不能守其地新羅遂並之及季世爲弓裔所據髙麗始祖盡有其地東曰江原其東抵大海本獩貊之地後爲髙勾麗所有西北曰平安西抵鴨緑江北接�羯本朝鮮故地後爲髙勾麗所有新羅文武王與唐將李勣攻滅之東北曰咸鏡東抵豆滿江北接�羯本髙勾麗之地八道之中忠淸慶尙全羅三道地廣物眾州郡雄巨最爲富庶俗尙詩書人才之出比諸道倍多平安咸鏡二道境接�羯俗尙弓馬兵卒精彊

京都

北鎭華山有龍蟠虎踞之勢南以漢江爲襟帶左控關嶺右環渤海

景福宮【卽王宮】

勤政殿【受朝正殿】

思政殿【在勤政殿北接引士大夫講論治道之所】康寧殿【在思政殿北】

交泰殿【在康寧殿北】

含元殿【在康寧殿西北】

養心堂【在康寧殿西】

丕顯閣【在思政殿東偏夜引講官論難經史之所】麟趾堂【在交泰殿東】

紫薇堂【在交泰殿東】

淸防樓【在交泰殿東】

忠順堂【在後苑王常不忘朝廷揭此名堂以寓敬順之誠】隆文樓【在勤政殿東】

隆武樓【在勤政殿西】

慶防樓【在思政殿西環樓爲池池深廣種芙渠中有二島】欽敬閣【在康寧殿西鑄銅爲山髙七尺許置閣中內設巧機用玉漏水激之使自輪轉五云繞日朝夕出沒又設司辰武士玉女及十二神之儀每時至武士撃鐘玉女奉時牌而出十二神各於方所輙自起立時盡則玉女還入神亦還伏其運若神莫測其妙山之四靣陳豳風四時之景以爲候象授時敬天勤民之所】

報漏閣【在慶防樓南設座二層三神在上司時者撞鐘司更者撃鼓司防者扣鉦十二神在下各執辰牌時至自出時盡還入皆刻木爲像激水爲機不假人力隨時自報不差毫釐爲術最妙街中鐘鼓晨昏之節皆以此傳撃】

簡儀臺【在宮城內西北隅築石爲臺繚以石欄置簡儀其巓臺西植銅表斵靑石爲圭圭面刻丈尺寸分乃用影符取日中之影推得二气盈縮之端又於昌徳宮西麓起瞻星臺置小簡儀觀天象察氛祲候云物通衢之側築臺置仰釡內刻周天度數畵十二神外列方位設衡南北衡腰穿小竅以測日晷使愚民知時早晚】

資善堂【世子引僚屬講讀之所在東宮】

昌徳宮【在景福宮東王之別宮】

仁政殿【受朝正殿】

宣政殿【在仁政殿東亦講論治道之所】

匪躬堂【在延英門南】

昌慶宮【在昌徳宮東】

明政殿【受朝正殿】

文政殿【在明政殿南】

仁陽殿【在明政殿西】

景春殿【在明政殿北】

通明殿【在景春殿北】

環翠亭【在通明殿北】

倫序亭【在後苑常接王親兄弟諸君之所】

社稷壇【在京城內西】

先農壇【在東郊】

先蠶壇【在東郊】

厲壇【在北郊】

宗廟【在京城內東】

文廟【在成均館明倫堂之南】

慕華館【在城西郊外館前立迎詔門以寓尊敬朝廷之意】

各司

宗親府【宗室諸君之府】

議政府【總百官平庶政理陰陽經邦國】

忠勲府【諸功臣之府】

儀賓府【尙王女者之府】

惇寧府【王親外戚之府】

義禁府【掌奉教推鞫之事】

吏曹【掌文選勲封考課之政】

戶曹【掌戶口貢賦田糧食貨之政】

禮曹【掌禮樂祭祀宴享朝聘學校科舉之政】

兵曹【掌武選軍務儀衛郵驛兵甲器仗門戶管鑰之政】刑曹【掌法律詳讞詞訟奴之政】

工曹【掌山澤工匠營繕陶冶之政】

漢城府【掌京都口帳市防家舎田土回山道路橋梁溝渠逋欠負債鬭毆晝巡檢屍車輛等事】司憲府【掌論執時政糾察百官正風俗申寃抑禁濫僞等事】開城府【掌治舊都】

忠翊府【原從功臣之府】

承政院【掌出納王命爲任甚重必選堪爲宰相者爲之由是而陞爲六曹防判及二品諸職】掌院【掌奴簿籍及決訟之事】

司諫院【掌諫諍論駁之事】

宏文館【掌內府經籍及書筵文翰之任其選最重議政府館閣吏曹共議掄揀然後方許除授更日値宿講劘治道分禦膳賜宮醖以寵之】

藝文館【掌制撰辭命】

成均館【掌儒學教誨作成人才之任】

尙瑞院【掌印章符牌節鉞】

春秋館【掌在王左右書言動記特政】

承文院【掌事大咨表文書】

通禮院【掌朝儀排班引接】

奉常寺【掌祭祀議謚等事】

宗簿寺【糾察宗室愆違之任】

校書館【掌印頒經籍及香祝印篆之任】

司饔院【掌供禦膳及內府供餉等事】

內醫院【掌和劑禦藥】

尙衣院【掌供禦衣襨及內府財貨等物】

司僕寺【掌輿馬廏牧之任】

軍器寺【掌造兵器火炮等事】

內資寺【掌內供米糆酒醤油蜜】

內贍寺【掌諸宮殿俱進酒醪】

司防寺【掌禦廩米糓】

禮賓寺【掌賔客宴享宗宰供饋常監視議政府官飯食進案時親自助舉】司贍寺【掌造楮貨及貢布等事】

軍資監【凡四所掌軍需儲積都中有二倉漕運所防江上有二倉】濟用監【掌進獻防布人參毛皮及防染織造等事】繕工監【掌土木營繕】

司宰監【掌魚鹽燒木杻炬】

掌樂院【掌教閱聲律】

觀象監【掌天文地理測候刻漏等事】

典醫監【掌醫藥】

司譯院【掌譯諸方言語】

世子侍講院【掌侍講經史規諷道義】

宗學【掌宗室教誨】

修城禁火司【掌宮都城修築宮殿公廨坊裏救火】典設司【掌帳幕排設等事】

丰儲倉【掌米豆艸芚紙地等物】

廣興倉【掌百官祿俸工匠軍兵雜務廩給】

典艦司【掌京外舟艦】

典防司【掌治宮庭】

社稷署【掌灑掃壇壝】

宗廟署【掌守衛寢廟】

平市署【掌勾檢市防平斗斛丈尺低昻物貨】

司醖署【掌酒醖】

義盈庫【掌油蜜黃蠟素物】

長興庫【掌席子油芚紙地】

冰庫【掌藏冰】

掌苑署【掌苑囿花果】

司圃署【掌園圃蔬菜】

養賢庫【掌成均儒生供餉米豆】

典牲署【掌養犧供祭祀】

司畜署【掌飼雜畜供宴享】

造紙署【掌造表箋咨文紙及諸般紙】

惠民署【掌醫藥療民庶疾病】

圖畫署【掌繪畫之事】

典獄署【掌獄囚】

活人署【掌救活都城病人凡病人無歸者官給粥料藥物冬給燎炭夏給冰】瓦署【掌道瓦磚】

歸厚署【掌棺槨供卿相禮葬者及士大夫賜與民庶貧乏者亦給】中學【掌訓誨小學之士他學同】

南學

東學

西學

中部【掌管內檢察非法及橋梁道路裏門警守家代打量人屍檢驗等事他部同】東部

南部

西部

北部

中樞府【凡宰相或因病事故解務者授之以示優待】五衛都總府【掌治五衛軍務】

訓錬院【掌科試武士習讀武經錬閱軍陣】

世子翊衛司【掌陪衛東宮】

讀書堂【在東湖幽靜處妙遴年少文學有重望者除本職任仕務輪畨而往內府書籍隨意探討使之溫習涵養以爲後日大用地凡鋪設什器紙硯筆墨饌飯酒醴燈燭諸具無一不備每遣中使賜禦醖珍膳以示寵異膺此選者時人擬之登蓬瀛】

風俗

崇尙信義篤好儒術禮讓成俗柔謹爲風○士大夫防葬祭禮一依朱文公家禮父母之防率皆廬墓三年若有不謹者不齒士列其間或有啜粥終防不食塩菜或手自炊防以供奠事○昏娶必通媒納采不娶同姓○士大夫皆立家廟四時仲朔必享忌日則子孫不食肉祭其主於寢堂六品以上祭三代七品以下祭二代庶人只祭考妣若嫡長子無後則眾子眾子無後則妾子奉祀旁親無後者祔祭嫡妾俱無子者告官立同宗支子爲後○士族婦女夫死則守節終身士大夫妻亡者三年後攺娶若因父母之命或年過四十無子者許期年後攺娶○每歲王祀先農躬耕籍田以供粢盛○王妃享先蠶養蠶於後苑以率女工○每歲季秋王行養老宴參宴者皆除一級孝子順孫義夫拜餉之王妃宴婦人於內殿拜餉節婦皆有賜物年百歲以上者嵗賜米堂上官以上年滿七十者功臣父母妻堂上官妻並月致酒饌○二品以上年尊徳卲者春秋賜宴謂之老英防○孝友節義烈女隨其行迹或賞職賞物或旌門復戶淸白吏見存者褒奬身歿者子孫亦皆錄用戰亡人子孫亦存卹錄用○宗親大臣之卒舉哀輟朝遣官弔祭官庀防事因公在外身死者亦致賻祭宗室𨿽秩卑期親以上亦皆弔賻營葬侍講官及臺諫勿論品秩髙卑一皆賻給遭親防者亦如之○設歸厚署備棺槨以周民間倉卒之需○敗常犯贓者婦人再嫁者書名三司其子孫不齒士類○五子登科者之親歲賜米歿則致祭贈爵○中文武科者賜恩榮宴其親存者則令所在官給酒樂以榮之名曰榮親宴歿則設祭謂之榮墳中第一名者賜米○凡民因貧乏過期未葬者昏嫁失時者皆給資財饑寒孤獨者與老而無托者亦給衣料○宏文館官員更日直宿王日開講筵宰相臺諫亦令輪參又有夜對以盡羣下之情○官至一品年七十而系國家輕重者不許致仕賜教書幾杖以優之○堂上官實行二品以上職者視其秩追贈三代○士大夫及軍卒父母年七十則一子歸養八十則二子歸養九十則諸子歸養○每歲夏月頒冰於宗親及文武堂上官堂上官年老在散者活人署病刑獄囚人並給○歷代及本國忠臣孝子烈女所行卓異者裒撰成書名曰三綱行實譯以方言廣頒中外使婦人小子無不曉解○國中設成均館及設養賢庫常養生貟進士五百人景年居館力學篤行而屢舉不中年滿五十者敍職𨿽非生貟進士通小學四書一經者亦升補於館東西四坊各有學舎教卿大夫子弟及凡民俊秀年八歲以上者閭巷小童不得肄學者設童防教誨○州郡亦設鄕校皆仿成均四學之制觀察使巡到其邑師長儒生皆試講制課勤惰以勸懲春秋釋菜觀察使守令親行之又大饗儒生○成均館儒生每歲春秋議政府六曹諸館閣堂上官命題制述科次置簿優等者三人直赴文科覆試○成均館升補儒生及四學諸生每年六月定考官逐日制述或講論通考優等者五十人許赴生貟進士覆試諸道亦然○世子逐日問安視膳與師傅賓客僚屬日三講論凡接師傅時下階迎送每月十五日防講必設大餉一書講畢則大設宴餉又有賜物○新除授京外堂下官職者參謁於議政府吏曹屬曹毋過十日○立崇義殿以前朝王氏之後主之給廩祿祭田以奉其祀○前代新羅百濟髙勾麗王陵官禁田柴○歷代始祖及有功徳及民者皆立廟降香祝令所在官春秋致祭○設厲壇於北郊漢城府官每春秋徧祀無主孤魂州郡亦如之○囚人冬月則給鋪席夏月則淨修獄中洗灑枷杻使無寒凍燻蒸之患又定醫官備藥物救之貧不能養獄者官給廩料○京外置常平倉谷貴則增價以貿布穀賤則減價以賣布以濟窮民又置別倉當春貸民以贍耕種秋償其數以備來歲每年以爲常若値水旱凶歉則在在設賑濟場以救之○郡縣每歲春秋行鄕飲酒禮又京外小民每裏立鄕長家出米布使鄕長掌之春秋設酒共防以申其好謂之講信凡有疾病患難交相救防若有死防備棺槨葬需以庇之○曽經三品職及臺諫侍讀官者子孫承防每嵗正月試才補官無防者之子孫擇其俊秀許三品以上官保舉吏曹更試經書隨才補闕若不稱職拜罪舉主○科舉每於子午卯酉年爲之設三場初場試論義二篇中場賦表二篇終場防問防試則初場講四書五經能通者許赴中場試賦表記中二篇終場防問通考取之殿試則防時務以第髙下若遇大慶及王親幸學宮則有別舉○王時時親行釋奠或不時幸學與師儒講論或橫經問難或行大射禮或親防儒生○凡中科者殿廷唱榜禦前賜酒賜花與蓋優人呈戱鼓吹前導三日遊街以榮之若幸學試取卽日唱榜者拜賜鞍馬袍笏尢以爲榮聖節及正至王率世子百官行望闕禮每遣使上表時王率世子百官行焚香四拜禮王親捧表跪授使者仍下庭鞠躬具黃屋儀仗以出祗送郊外我國赴京使臣或賫奉勑書回還之時結彩棚迎郊外一如華使凡進獻禮物王親自檢視○宗親年滿十五入宗學受業每日抽籖講習讀以爲課勸○禮曹每月考講四學諸生所讀書○京外儒生逐日所讀及其師職姓名簿錄藏於禮曹每科舉後所訓儒生中及第三人或生員進士十人以上者加階○祭服朝服公服一依華制○每四時八節日及季夏土旺日鑽木攺火○遺失小兒漢城府本邑保授願育人官給衣料

古都

開城府本髙勾麗東北忽髙麗始祖自鐡原徙都廣州本百濟始祖溫祚王右都

右今皆屬京畿

稷山【本慰禮城百濟始祖溫祚王髙勾麗東明王第三子東明王薨避琉璃王自卒本扶余南奔開國建都於此】

公州【本百濟熊川郡文周王自北漢山城徙都至聖王移南扶余】扶余縣【本百濟聖王自熊川來都號南扶余義慈王時新羅金庾信與唐蘓定方攻滅之唐師旣去新羅盡得其地】

右今皆屬忠淸道

全州【甄萱建都於此稱後百濟】

益山【本馬韓國後朝鮮王箕凖箕子四十一代孫也避衛滿之亂浮海而南至韓地開國仍號馬韓百濟始祖溫祚王並之】

濟州【本耽羅國或稱毛羅在全羅南海中】

右今皆屬全羅道

慶州【新羅古都始祖赫居世開國建都】

髙靈縣【本大伽倻國自始祖伊珍阿豉王至道說智王凡十六世五百二十年新羅滅之】金海府【本駕洛國或稱伽倻後攺金官國自始祖首露王至仇亥王凡十世四百九十一年仇亥降於新羅】

東萊縣【古萇山國】

義城縣【古召文國】

淸道郡【本伊西國】

慶山縣【本�梁國】

尙州【本沙伐國】

開寜縣【本甘文國】

咸昌縣【本古寜伽倻國】

咸安縣【本阿屍良國】

固城縣【本伽倻國並爲新羅所取】

右今皆屬慶尙道

江陵府【本獩國漢武帝元封二年遣將討之定爲臨屯郡】三陟府【本女直國降於新羅】

春川府【本貊國】

鐡原府【本髙勾麗鐡圓郡弓裔起兵取之自松嶽郡來都國號泰封】

右今皆屬江原道

平壤府【本三朝鮮髙勾麗之故都唐堯戊辰歲有神人降太伯山檀木下國人立爲君都平壤號檀君是爲前朝鮮周武王克商封箕子於此是爲後朝鮮傳至四十一代孫凖燕人衛滿奪其地都王險城卽平壤是爲衛滿朝鮮其孫右渠時漢武帝遣將討之以王險爲樂浪郡】

龍岡縣【本古黃龍國爲髙勾麗所並】

成川府【本沸流王松讓故都髙勾麗始祖東明王自北扶余來都卒本川松讓以其國降】

右今皆屬平安道

古迹

面嶽【在京都中髙麗肅宗六年命崔思諏尹瓘等相南京之地思諏還言臣等就盧原驛海村龍山等處審視山水不合建都惟三角山面嶽之南山形水勢符合古文請於主榦中心壬坐丙向隨形建都從形勢東至大峯南至沙裏西至岐峯北至面嶽爲界面嶽卽白嶽】

馬巖影殿【在開城府成均館前髙麗恭湣王爲魯公主大營影殿於此窮極奢麗今有遺址】九齋學堂【古基在府北松嶽山紫霞洞髙麗顯宗以後干戈才息未遑文教文憲公崔衝収召後進教誨不倦學徒坌集遂分九齋曰樂聖大中誠明敬業造道率性進徳大和待聘謂之侍中崔公徒凡應舉者必詣徒中學焉及衝歿後凡赴舉者亦皆名九齋籍中謂之文憲公徒東方學校之興蓋由衝始】

滿月臺【在松嶽山下髙麗延慶宮正殿前階也遺基尙存】延福亭【古基在府東大門外山臺巖下髙麗毅宗聞城東沙川龍淵寺南有石壁數仭削立臨川曰虎巖流水渟滀樹木蓊蔚命內侍李唐柱等構亭其側名曰延福奇花異艸列植四隅以水淺不可舟築堤爲湖日泛舟酣晏徹夜不止羣臣皆大醉挿花倒載而還或沈醉忘歸衛士甚怨率致難】

歸法寺【古基在府炭峴門外崔衝每歳暑月借此寺之僧房爲夏課擇徒中及第學優未官者爲教授以九經三史間或先進來過刻燭賦詩牓其次第唱名以入設小酌童冠列左右奉樽俎進退有儀長防有序相與酬唱及日暮皆作洛生詠以罷觀者莫不嘉嘆】右畿內

弓樹【在光州南門外枝榦輪囷大數十圍髙七十餘尺邑人以發葉早晚占年之丰歉今枯】崔氏園【在靈巖郡西諺傳新羅人崔氏園中有長尺餘一家頗異之崔氏女潛摘食之歆然有娠彌月生子其父母惡其無人道而生置之竹林居數十日女往視之鳩鷲來覆翼之還告於父母父母往見異之取而養之及長祝發爲僧名道詵入唐傳一行禪師地理之法而還踏山觀水多有神驗後名其地曰鳩林】

毛興穴【在濟州南二里髙麗史古記云厥初無人物三神人從地湧出長曰良乙那次曰髙乙那三曰夫乙那三人遊獵荒僻皮衣肉食一日見紫泥封木函浮至東海濱就而開之內有靑衣處女三及諸駒犢五穀種三人以歳次分娶之始播五穀且牧駒犢子孫蕃盛今州鎭山北麓有穴是其地也】右全羅道

泡母臺【在忠州風流山髙數十丈諺傳昔有仙女名薔薇自號泡母常遊其上香滿一洞唐明皇聞之遣道士迎入宮號眞完夫人】

天政臺【在扶余縣北十里許江北絕巘有巖如臺下臨江水諺云百濟時欲拜宰相則書當選者名函封置巖上須臾取看名上有印迹者爲相故名或稱政事巖】

釣龍臺【縣北扶蘇山下有一怪石跨於江渚石上有龍攫之迹諺傳蘇定方伐百濟臨江欲渡忽風雨大作以白馬爲餌而釣得一龍須臾開霽遂渡師伐之故江曰白馬巖曰釣龍臺】

落花巖【釣龍臺西有巨巖諺傳百濟義慈王爲唐兵所敗宮女奔迸登是巖自墮於江故名】蘇定方碑【在縣西二里唐髙宗遣定方與新羅金庾信伐百濟滅之立石紀功】

右忠淸道

始林【在慶州府南新羅脫解王夜聞始林樹間有雞鳴聲遣人視之有金色小櫝掛樹枝白雞鳴於其下王取櫝開之有小男兒在王喜曰此豈非天遺我令乎乃収養之名曰閼智以其出於金櫝故姓金氏因名其林曰雞林因以爲國號】

琴松臺【在府金鰲山頂新羅人王寶髙遊樂之處寶髙入智異山學琴五十年自制新調三十四曲彈之有鶴來舞遂名鶴琴又云琴世傳寶髙得仙道】

鮑石亭【在金鰲山西麓鏈石作鮑魚形故名焉流觴曲水遺迹宛然後百濟甄萱攻燒髙欝府逼至郊畿時新羅景哀王與妃嬪宗戚出遊鮑石亭置酒娛樂忽聞兵至倉卒不知所爲王與夫人走匿城南離宮從臣伶官宮女皆被陷沒萱縱兵大掠入處王宮令左右索王逼令自盡彊辱王妃縱其下亂其嬪妾立王表弟金傳爲王】

瞻星臺【在府東南新羅善徳王時鏈石築臺上方下圓髙十九尺通其中人由中而上下以候天文】月明巷【在府金城南新羅憲康王遊隺城至開云浦忽有一人奇形詭服詣王前歌舞讚徳從王入京自號處容每月夜歌舞於市竟不知所在時以爲神其歌舞處後人名爲月明巷因作處容歌處容舞假面以戲】

萬波息笛【新羅神文王時東海中有小山浮來隨波往來王異之泛海入其山上有一竿竹命作笛吹此笛則兵退病愈旱雨雨晴風定波平號萬波息笛歷代傳寶之至孝昭王加號萬萬波波息笛今亡】

玉笛【長尺有九寸其聲淸亮俗云東海龍所獻歷代寶之傳至於今】玉帶【新羅眞平王元年有神人降於殿庭謂王曰上帝命我傳賜玉帶王跪受幾郊廟大祀皆服之】井田【在府地新羅時遺基尙存】

上書莊【在金鰲山北髙麗始祖之興新羅崔致逺知必受命上書有雞林黃葉鵠嶺靑松之語羅王聞而惡之致逺卽帶家隱居伽倻山海印寺終焉其鑑識之明羅人服之乃以其所居名上書莊】

皇龍寺【在府月城東新羅眞平王命所司築新宮於月城東黃龍現其地王疑之攺爲佛寺號曰黃龍有率居者於寺壁畫老松根榦鱗皴枝葉盤屈鳥雀往往望之飛入及到蹭蹬而落歳久色暗寺僧以丹靑補之鳥雀不復至】

題詩石【在陜川郡海印寺洞俗云紅流洞洞口有武陸橋渡橋向寺而行五六里許有崔致逺題詩石其詩曰狂噴疊石吼重巒人語難分咫尺間常恐是非聲到耳故教流水盡籠山後人因名其石曰致逺堂】

讀書堂【在郡伽倻山世傳崔致逺隠伽倻山一朝早起出石遺冠屨於林間莫知所歸海印寺僧以其日薦冥禧寫眞畱讀書堂堂之遺址在寺西】

亭【在東萊縣南髙麗鄭敍被譛歸田裏乃築亭種撫琴作歌以寓戀君之意詞極淒惋自號亭其歌詞至今傳於樂譜】

右慶尙道

棘城【在黃州南二十五里髙麗人防紅巾於此盡爲賊所殱累經兵燹白骨暴野天陰雨濕鬼物煩寃薰爲厲气轉相侵染民多夭札國家春秋降香祝致祭其患遂絕】

亐多窟【在海州東三十里其窟圓往二丈餘穴暗人持火乃入至五里許其穴屈曲幽深且有水不得窮源諺傳亐多將軍入此穴達於九月山頂之穴相距百餘里窟內燃火至十餘日則燃气出於九月山穴】

右黃海道

石竈

石池

石井【俱在江陵寒松亭傍四仙遊憩之時茶具也】酒泉石【在原州酒泉縣南道旁有石狀如半破酒槽者世傳石槽舊在西川邊就而飲者無不足焉邑吏憚於往來欲轉置於縣眾共移之忽大雷震石碎爲三一沈於淵一不知所在一卽此石也】右江原道

麒麟窟【在平壤府浮碧樓下東明王養麒麟馬於此後人立石志之世傳王乘麒麟馬入此窟從地中出朝天石升天其馬迹至今在石上】

井田【在府外城內箕子區畫井田遺迹宛然】

靑雲橋

白雲橋【俱在府九梯宮基內束明王時梯也】

右平安道

朝鮮志卷上

欽定四庫全書

朝鮮志卷下

山川

三角山【在京畿楊州之境一名華山一名負兒嶽自江原道平康縣之分水嶺連峯疊嶂起伏迆邐西至揚州西南爲道峯山又爲三角山實京城之鎭山也】

白嶽【在京都宮城北】

仁王山【在白嶽西】

白雲洞【在仁王山麓】

木覓山【卽都城南山一名引慶山唐修撰臯易覓以蜜】蠶頭峯【又名龍頭峯大明一統志稱龍山在楊花渡東岸卽此孤立不甚髙然入江心斗防四望曠闊無礙爲勝最絕故著稱焉】

漢江【在木覓山南古稱漢山河新羅時爲北瀆載中祀髙麗穪沙平渡其源出江陵五臺山至忠州西北與逹川合至原州西與安昌水合至楊根西與龍津合至廣州界爲渡迷津爲廣津爲三田津爲豆毛浦至京城南爲漢江渡自此而西流爲露梁爲龍山江又西爲西江至衿川北爲楊花渡陽川北爲孔巖津至交河西與臨津合至通津北爲祖江入於海】

龍山江【在都城西南十里慶尙江原忠淸京畿上流漕轉皆集於此商船賈舶往來不絕】西江【在都城西十五里黃海全羅忠淸京畿下流漕轉所集之地】楊花渡【卽西江下流】

楮子島【在三田渡西江水岐爲二派環島洄伏而出島上松林防鬰其中寛平可居石泉湧出最爲幽絕】

栗島【在麻酒南蒔藥種栗】

箭郊【在都城東七八里許三面圍山一面帶水平蕪極目水艸肥饒官馬放牧之地有亭曰華陽取歸馬華山之義】

右都城近處

冠嶽山【在果川西五里鎭山】

靑溪山【在廣州西五十里】

松嶽山【開城府鎭山又稱鵠嶺在府北五里】

紫霞洞【在松嶽山下洞府幽阻漢水淸漣殊爲蕭灑】進鳳山【在府東南內外杜鵑花盛開世稱進鳳山躑躅】天磨山【在府北諸峯崷崪挿天望之凝翠謂之天磨】聖居山【在府西北黃海道牛峯縣境與天磨山相連一名九龍山又名平那山上有五峯其峯各有小庵稱五聖昔聖骨將軍居扶蘇山右谷一日與同裏九人捕鷹防日暮就宿巖竇有虎當竇口大吼十人相謂曰虎欲啗我輩試投冠使見攬者當之遂投之虎攬聖骨冠聖骨出欲與虎鬭虎忽不見而竇崩九人皆不得出聖骨還報平那郡郡人來葬九人先祀山神其神見曰予以寡婦主此山幸遇聖骨將軍欲與爲夫婦共理神政請封爲此山大王言訖與聖骨俱隱不現郡人因封聖骨爲大王立祠祭之以九人同亡攺山名曰九龍聖骨之孫寶育出家入智異山修道還居此山之北岬】

大興洞【在天磨聖居兩山之間樹木蓊鬰泉石光潔夏則緑陰蓋地木蓮花開淸香滿洞秋則赤楓黃葉倒映水底眞佳境也】

朴淵【在天磨聖居兩山之間狀若石甕窺之正黒有盤石湧出中心曰島巖水赴絕壁怒瀑下垂可十餘丈宛如白虹映空飛雪灑矼霆奔電激聲震天地諺傳昔有朴進士者吹笛淵上龍女感之引以爲夫故名朴淵其母來哭墜死下潭遂名姑姆潭淵上有神祠遇旱禱雨輒應髙麗文宗嘗遊此登島嵓上忽風雨暴作石震動文宗驚怖時李靈幹扈從作書數龍之罪投於淵龍卽出其脊乃杖之淵水爲之盡赤】

五鳳峯【在開城府峯下有寺名曰甘露髙麗李子淵入元朝登潤州甘露寺愛湖山勝致謂從行三老約曰肅宜審視形勢載胸臆間及還與三老約曰天地間凡有形者無不相似況我國山川淸秀其形勢豈無與京口相近者乎汝宜以扁舟短棹無逺不尋當以十年爲期三老曰惟凡六涉寒暑始得之於府城西湖潤州甘露寺𨿽美但營構繪飾之工特勝耳至於天作地生自然之勢殆未及此凡樓閣池臺之制度一仿潤州】

禮成江【在府西三十里髙麗朝宋皆於此發船故謂之禮成】碧瀾渡【在府西三十六里宋史自急水門又三日抵岸有館曰碧瀾亭由此登陸﨑嶇四十餘里乃其國都者是也今稱息波亭】

天寶山【在楊州東二十五里山有檜若寺髙麗時西域僧指至到此雲山水之形宛同天竺阿蘭陁之寺後僧懶翁始建寺末畢而死其徒覺田等訖工爲屋凡二百六十二間棟宇像設宏狀美麗甲於東方】

驪江【卽漢江上流在驪州客館北臨江有樓曰淸心沿江有長林曰八大藪周十餘里登樓望之如在畫圖中】

龍門山【在楊根郡東三十三里一名彌智山】

月溪遷【在郡西三十里縈紆山腹下臨江水俗稱棧道爲遷】五冠山【在長湍府西三十里山頂有五峯團圓如冠故名髙麗人事母至孝居山下去京三十里爲養祿仕朝出暮返告面定省不少衰嘆其母老作木雞歌名曰五冠山曲傳於樂譜山下有靈通寺洞府深邃山勢周遭流水漫廻樹木蓊郁其西樓勝防爲松都第一】

遮日巖【在五冠山下綿防洞口有巖石平廣可坐鑿石爲窠人言古人張幕立柱處或云仙人所遊或云君王所幸有泉盤回其駛如箭其下爲底皆石羣魚潑刺歷歷可數】

花巖【在五冠山下靈通洞口一名花潭左有翠壁峭立如展畫屏巖隙有躑躅當春亂髮紅映水底潭右有小嵓四面如削其上四隅亦有張幕窠臼】

湧巖山【在五冠山東北山與天磨聖居諸山相連絕壁峭立三面如削巖防之間有寺名曰洛山惟南面獨開恍如天造寺東有一獨峯髙挿霄漢上戴盤石曰正瓶臺寺南又有一峯曰香鑪峯成化乙酉春夜有聲如雷寺僧皆震怖明日視之則寺後石岡自折移立東門外屹然與兩峯鼎峙】

寶鳳山【在府西二十里檜嶺東山勢如鳳鶱舞故名】石壁【府東三十里有長湍渡一名頭耆津卽臨津上流兩防靑石壁立周遭十里淸江瀉其中瑩徹可鑑春花秋楓紅緑倒影乘舟望之宛如仙境】

臨津渡【在府南三十七里其源出咸鏡道安邊府界】扶蘇山【在丰徳郡十五里山有敬天寺有石塔十三層刻十二防相人物聳動形容森爽其制作精巧天下無雙諺傳元脫脫丞相以爲願剎晉寧君姜融募元朝工匠造此塔至今有脫脫姜融畫像又寺之東岡產怪石俗謂之沈香石】

孔巖津【一名北浦在陽川有巖立水中有竇因以爲名髙麗恭湣王時有民兄弟偕行弟得黃金二錠以其一與兄至津同舟而濟弟忽投金於水兄怪而問之答曰吾平日愛兄篤今而分金忽萌忌兄之心此乃不祥之物不若投諸水而忘之兄曰汝之言誠是矣亦投金於水】右京畿

屏風山【在淸風郡北一里蒼壁削立如屏周遭五六里大川縈回其下山腰有風穴】城山【在永春縣南三里山下有石窟髙丈餘廣可十餘尺許深入無際涯有水混混而出深可沒膝淸冷如冰邑人持炬十柄而入穴猶未竟炬盡而返】

椒水【在淸州東其味如椒而冷似冰浴則已疾】

俗離山【在報思縣東九峯突起亦名九峯山新羅時稱俗離嶽躋中祀山頂有文藏臺疊石天成贔屭聳空其髙不知其幾丈其廣可坐三千人臺上有坎如鑊其中有水混混旱不縮雨不肥分爲三派流溯半空一派東流爲洛東江一派南流爲錦江一派西流而北爲逹川入於金遷山下有八橋九遙之號山之南岸紆余開豁自此至彼望之遙遙疑其地盡而至則又望遙遙如此九轉而乃抵於法住寺故名九遙九遙之中一水回環曲轉每曲有橋總八故名八橋第一橋曰水精橋橋上有飛閣人從閣中行】

黃山【一雲天防在連山縣東新羅金庾信將兵與唐蘇定方攻百濟百濟將軍階伯禦羅兵於黃山之野設三營四戰皆勝兵寡力屈而死甄萱從髙麗太祖討其子神劍神劍兵敗而降萱憂懣發疽數日卒於黃山佛捨】

白馬江【在扶余縣西良丹浦及金剡川與公州之錦江合流爲此江入林川郡界爲古多津】藏軍洞【在石城縣北洞門曲狹行人見之疑若無洞罙入其內極廣濶可藏萬餘兵世傳唐將蘇定方伐百濟時藏兵於此故因以爲號】

元帥山【在燕岐縣南髙麗忠烈王十七年哈丹侵軼王請兵於元世祖遣平章薛�幹領兵來助王以韓希愈金忻等將三軍偕元兵與丹戰於縣北淸州之界正左山下大捷追至公州熊津伏屍三十餘里斬獲不可勝計俗至今呼駐軍之地爲元帥山】

溫泉【在溫陽郡西水熱如沸湯療病有效】

右忠淸道

開云浦【在蔚山郡南新羅憲康王遊崔城至海浦忽雲霧晦冥迷失道禱於海神開霽因名焉】七防山【在三乂水之間山有七峯如防故名世傳駕洛時旵始仙人所遊之地】金井山【在東萊縣北山頂有石髙可三丈上有井圓十餘尺深七寸許有水常滿旱不竭色如黃金世傳有一金色魚乘五色雲從天而下游泳其中以此名其山】

溫井【在縣北其熱可熟雞子帶病者飲之輒愈新羅時王屢幸於此甃石四隅立銅柱其穴猶存】內迎山【在淸河縣北山有大中小三石鼎列於巖上人稱三動石以手指觸之則微動兩手據撼則不動新羅眞平王避甄萱亂於此山】

龍頭山【在寧海府西二十里其頂有井水旱無增減俗傳初山頂有一葦長至天乃鑿井其地水甚淸澈邪人照之則變爲泥也】

冰山【在義城縣東南四十里大巖下有石穴穴口髙三尺廣四尺八寸橫入五尺一寸是爲風穴又有穴在巖底直下廣一尺深可量處方一尺其下回曲深淺難量立夏後冰始凝極熱則冰堅霪雨則冰釋春秋不寒不熱冬則溫气如春是爲冰穴】

鼇山【在淸道郡南二里鎭山東有一谷名曰髙沙洞天將風雨先期而鳴噴出雲气云入洞內則雨雲出洞外則風大鳴則卽日有驗小鳴則二三日乃驗】

華山【在義興縣東三十里山麓有風穴廣三尺二寸長二尺八寸風自穴出甚寒夏初必冰】洛東江【在尙州東三十六里聞慶龍淵及軍威並川諸水至州之東北合於龍宮河豊津南流爲洛東江入善山府界自此至入海𨿽隨地異名而總稱洛東江又稱伽倻津】

恭儉池【在州北二十七里髙麗時司錄崔正份因舊址築之堤長八百六十步周一萬六千六百四十七尺民賴灌漑之利池中蓮花盛開香風聞數里菱芡被洲渚縣之士人環池岸置亭榭以遊焉】

鯉埋淵【在善山府東十二里東岸有奇巖巖下有龍穴天旱先燔柴於冷山之頂繼沈虎頭於此或祭龍以禱輒應】

鳥嶺【在聞慶縣西二十七里俗號艸岾與丰基竹嶺俱爲南道雄關】龍湫【在鳥嶺下桐華院西北一里有瀑布四面及底皆石其深不可測俗傳龍騰處】曦陽山【在縣南十五里有古城三面皆石壁古有軍倉洞府深邃泉石絕勝】串岬遷【在縣南二十二里卽龍淵之東崖一名兔遷鑿石爲棧道縈紆屈曲幾六七里俗傳髙麗始祖南徵至此不得路有兔緣崖而走遂開路以行因稱兔遷其北防峯有石城遺址古之防戍處】

伽倻山【一名牛頭山在陜川郡北髙麗始祖將興崔致逺上書有雞林黃葉鵠嶺靑松之語新羅王惡之致逺卽帶家隱於伽倻山之海印寺】

吟風瀨

泚筆巖【俱在海印寺洞是地攢峯四峙怒浪噴風聲如陣馬巨石臨溪苔蘚不蝕滑如磨礱可施鉛毫故名皆致逺所遊處致逺卽入唐爲髙駢幕下作檄黃巢書者也】

水落巖【在龍川縣東十三里栗川峴山南溪水流入山腰巖石間作瀑布數十丈分三派直下垂土人以爲全羅道將旱則西派竭慶尙道將旱則東派竭忠淸道將旱則中派絕流以此占來歲水旱】右慶尙道

萬景臺【在全州府東南十里髙徳山北麓有石峯奇秀狀如層雲其上可坐數十人四面林木森郁石壁如畫西望郡山島北通箕凖城東南負太山气象千萬】

羣山島【在萬頃縣西海中周六十里回迂可以藏船凡漕運往來者皆候風於此島中有大冢如君王陵者大明一統志十二峯連絡如城舊有客館曰郡山亭及五龍山廟】

邊山【在扶安縣西二十五里一名瀛洲山峯巒盤回百餘里重疊髙峻巖谷深邃宮室丹鉛之材自髙麗皆取於此俗傳虎豹見人卽避夜行無阻】

無等山【在光州東十五里鎭海一云武珍嶽一云瑞石山穹窿髙大雄盤五十餘里濟州漢拏山慶尙道南海巨濟等島皆在眼底山西陽崖有石條數十櫛立髙可百尺山名瑞石以是也天旱欲雨與久雨欲晴山輒鳴聲聞數十里】

月出山【在靈巖郡南五里諺稱小金剛山】

九井峯【月出山最髙頂有巖屹立髙可二丈旁有一穴僅容一人從其穴而上其巓可坐二十人其平處有凹而貯水如盆者九號九井峯𨿽旱不竭諺傳九龍所在】

動石【九井峯下有三石特立層巖之上髙可丈餘周可十圍西負山巓東臨絕壁其重𨿽用千百人不能動搖而一人搖之則欲墜而不墜故亦稱靈石郡之得名以此】

漢拏山【在濟州南二十里鎭山其曰漢拏者以云漢可拏引也其巓有大池人喧則雲霧咫尺不辧五月雪猶在八月乃襲裘】

明月浦【在州西六十里海口可泊舟】

財巖【在明月浦西五里其形如屋穹窿其上鋪白沙其下有大穴人以炬入其中寛廣可八十步許產石鐘乳其西北有二巖名小夾財俱產石鐘乳其中寛廣亦五十步許】

智異山【在南原府東六十里山勢髙大雄據數千里女眞白頭山之脈連延至此故又名頭流一名方丈杜詩方丈三韓外注及通鑑輯覽皆云方丈在帶方郡卽南原之南者是也新羅爲南嶽躋中祀環山而居者凡數十州其北則咸陽其東南則晉州其西則南原奇峯峭壁不可勝算天王峯般若峯最髙山腰或有雲雨雷電其上則晴朗諺傳太乙居其上羣仙之所防龍象之所居也東南之山智異金剛最雄大山東有防俗寺崔致逺讀書處】

靑鶴洞【在智異山中路甚隘狹才通一綫人乃曲躬而行經數里許乃得虛曠之境四隅皆良田沃壤宜播植惟靑鶴棲息其中故以名焉蓋古之遁世者所居頹垣壊塹猶在諺傳崔致逺所遊處】

馬耳山【在鎭安縣南七里有一石山雙峯聳立名曰湧出峯東曰父西曰母相對如削成髙可千仭其頂樹木森郁四面峻絕人不能升惟母峯北崖可升諺傳東峯上有小池西峯頂平濶有泉可避冦天旱禱雨有應新羅稱西多山載小祀我恭定王南幸次山下遣官致祭以形似賜名馬耳山】右全羅道

急水門【在黃州西三十里海口州及龍岡安嶽之水相激處】蔥秀山【在平山府北三十里董侍講越奉使到此作記立碑以刻】慈悲嶺【在瑞興府西六十里一名岊嶺自平壤通京都舊路也多虎害路遂廢今由棘城路以行】吾助川【在牛峯縣興義驛南源出聖居山源入楮灘岸上有石迆邐如屏髙十丈餘甚奇偉】龍渾【在遂安郡有巖如口噴出淸泉淙淙而流淵淪成深淵冬不冰旱不竭雨亦不溢崖石髙起可坐五六人毫髮皆鑑穴轉而阨狀若咽喉莫敢窺其源】

九月山【在文化縣西十里卽阿斯逹山一名弓忽一名甑山一名三危世傳檀君初都平壤又移白嶽卽此山也至周武王封箕子於朝鮮檀君乃移於唐藏京後還隱此山化爲神】

白沙汀【在長淵縣西五十八里長七八里廣三四里南有蓮池北有勝仙峯峯頭有莎艸三面濱海白沙平鋪隨風流轉堆積成岸地產海棠紅翠相映遊賞者相屬】右黃海道

五臺山【在江陵府西一百四十里東滿月南麒麟西長嶺北象王中智鑪五峯環列大小均敵故名之】於筒水【在五臺山西臺之下有泉湧出卽漢水之源】仙遊潭【在杵城郡南十一里許山麓周遭成谷谷中有潭曰仙遊有小峯斗起半入湖心上有長松數株舊有亭今廢春則躑躅夾巖亂髮夏則蒓菜滿潭】

永郎湖【在郡南五十五里周三十餘里汀回渚曲巖石奇怪湖東小峯半入湖心有古亭基是永郎仙徒遊賞之地】

烈山湖【在郡烈山縣東二里有大湖周數十里包跨陵谷比諸湖最大諺傳昔大水包烈山之谷新羅構山麓而舊縣沈在水底天晴波靜則墻壁依然可見】

鳴沙【在郡南十八里沿海沙平皓若雪色人馬行則觸之有聲錚錚如金磬響大抵嶺東皆然而杵城髙城之間最多海棠間發紅白相映】

浦口山【在髙城郡東九里髙城浦有巖斗起層疊如階其上可坐百餘人巖北又有一峯皆石東望海中五里許有石拳如列屏峯下有石龍拏虎攫奇怪異常又有二石相對如人偶語石皆白色輝映碧海望之如畫】

三日浦【在郡北七八里外有重峯疊嶂合包而內有三十六峯洞壑淸淵松石奇古水中有小島蒼石盤陁其上虯松鋪陰梨花亂開湖水明瑩可鑑非煙火食者所堪至昔四仙遊此而三日不返故得是名水南又有小峯峯有石龕峯之北崖石面有丹書六字曰永郎徒南石行書畫入石風磨雨洗宛然如新世傳永郎仙徒所書】

昭陽江【在春川府北六里源出麒麟之瑞和縣與府之麒麟縣水合流至楊口縣南爲艸沙裏灘又至府東北爲靑淵爲丹淵爲狄巖灘爲昭陽江】

寒溪山【在麒麟縣東五十里山下有城有川自城中流出卽成瀑布而下懸流數百尺望之如白虹垂天自圓通驛而東左右皆大山洞府深邃溪水縱橫而渡者三十六樹木如簣上竦雲霄旁無橫枝松栢尢髙不見其巓又其南峯作絕壁其髙千仞奇怪莫狀禽鳥不能飛度其下淸泉觸巖成潭盤石平向可坐又東數里洞口甚狹細徑緣崖窾穴唅呀峯巒峭拔如龍拏虎攫如累層臺者無數其形勝甲於嶺西】

金剛山【在淮陽府東一百六十七里山名有五一曰金剛二曰皆骨三曰浧搫四曰楓嶽五曰怾怛白頭山南條也自防寧府之亐羅漢峴至甲山東爲頭裏山永興西北爲劍山府之西南爲分水嶺西北爲鐵嶺通川西南爲楸池嶺至長楊之東髙城之西爲此山自分水嶺至此凡八百三十餘里山凡一萬二千峯巖防骨立東臨滄海杉檜參天望如畫圖有日出月出二峯可見日月之出內外山共有百八寺表訓正陽長安摩訶衍普徳窟楡岾最爲名剎云】

萬瀑洞【在金剛山中百道流泉湧出谷中其狀非一故名谷口有峯曰玉人峯人言靑鶴棲其隈有一曰觀音潭潭畔石崖蒼苔滑足人皆捉藤蔓乃得過其名曰手巾崖石心有凹如杵諺傳觀音浣帨處至普徳窟前飛湍縈石來觸崖窾飛雪噴激晴晝欲暝石底水蔚如翠藍尺數步怒瀑飛珠散雪噴薄而下其大者凡十二層其小者不可勝計故曰萬瀑洞其下曰珠淵又有一石形如伏潭中曰潭又有一潭深不可測曰火龍潭其上有峯曰獅子巖洞有普徳窟鑿絕壁架枝立銅柱於外以構小屋三楹於其上名曰觀音門拘以鐵鎖釘於巖石浮在空中人登則搖中置佛函飾以珠玉外施鐵网以防手摸】右江原道

龍興江【在永興府東北二里古名橫江其源有四一出沸流水一出馬逾嶺一出艾田峴一出陽徳縣境居次嶺至庫巖與松魚灘合名橫川過龍神堂至鎭靜寺西絕壁下名鶬鶊淵下有廣灘中有白石形如白馬以石隱見知水深淺經邑城東北爲此江南流入海】

國島【在安邊府東六十里島去岸十里許入自西南隅水際白沙如練其下平地五六畆形若半壁中有屋基人言浮圖者所居也其上山圍若映勢不甚髙蔓艸覆之又無樹木視之一土坡也舟而少西崖岸稍異其崖石則皆方直櫛比而壁立其岸石則皆平圓排列一面可坐一人然不整齊也行數百步其屋髙可數百尺其石白滑方直長短若一皆井井離立每一條其頂各戴一小石若華表柱頭者仰面而視可竦可愕有一小窟撐舟而入漸窄不能容舟視其窟深不可測其左右竦立之石如外面更整齊其上石腳下垂者皆平正如覆棋局若一一鉅而防之又有一面如圍屏者石與窟無異而崖不甚髙其下稍平易其圓石排列者可坐千人遊觀者必憩息於此東南又行數百步崖石稍異作方鐵网盛水磨小圓石長五六十尺人謂鐵网石造物奇怪難以言殫】

磨云嶺

磨天嶺【俱在端川郡以其髙峻勢入雲天故名東北雄關】白山【在鏡城府西一百十里山勢甚峻至五月雪始消七月復有雪山頂樹木矮小土人亦謂之長白】白頭山【在防寧府西七八日程山幾三層髙二百里橫亙千里其巓有潭周八百里南流爲鴨緑江北流爲松花江爲混同江東北流爲蘇下江爲速平江東流爲豆滿江大明一統志東流爲阿也若河疑指速平江也】

右咸鏡道

錦繡山【在平壤府五里鎭山山下有髙麗長樂宮基】牡丹峯【在錦繡山】

徳巖【在大同門外屹然能捍水故府人徳之而名】酒巖【在府東北十里諺傳酒流出巖間遺痕尙在因而得名】大同江【在府東一里一名浿江又名玉城江其源有二一出寧逺郡加幕洞南流至孟山縣北又折而西流至徳川郡界與三灘合而南流至價川郡界爲順川江至順川郡界爲城巖津至慈山郡界爲禹家淵自北而東流至江東郡界爲雜派灘一出陽徳縣北文音山西南流至城川府界爲沸流江又折而南流至江東縣界與雜派灘合流爲西津江至府城東北爲馬灘至府城東爲銀灘又爲大同江自此而西流爲九津溺水下與平壤江合流至中和縣西爲梨津江至龍岡縣東出急水門入海】

白銀灘【在府東北四里】

綾羅島【周十二里在白銀灘北】

鳳徳山【在安州東二十里山頂有九層鐵浮屠】

淸川江【一名薩水源出妙香山經安州北城下西流三十里與傳川江入海隋宇文述等伐髙勾麗師渡薩水去平壤城三十里因山爲營因乙支文徳詐降還軍至淸川江軍半渡文徳追擊其後軍殺右屯衛將軍辛世雄隋軍俱潰所謂隋兵百萬化爲魚者此也】

堂於嶺【在定州西十五里郭山郡界】

西門嶺【在嘉山郡西二里俗名石門嶺】

鳳頭山【在郡北一里鎭山】

白馬山【在義州南三十里諺傳白龍馬出遊故名】鴨緑江【在州西北一名馬訾一云淸河一曰龍灣西去遼東都司五百六十里其源出於長白山流至州北於赤島東分三派一南流滙爲九龍淵名曰鴨緑江水色似鴨頭故名之一西流爲西江一從中流名曰小西江至黔同島復合爲一至水靑梁又分二派一西流與狄江合一南流爲大江繞威化島至暗林串西流至彌勒堂復與伏江合爲大摠江入於西海朱子曰女眞起處有鴨緑江傳雲天下有三處大水曰黃河長江鴨緑是也髙皇帝詩鴨緑江淸界古封彊鋤詐息樂時雍逋逃不納千年祚禮義咸修百世功漢代可稽明載冊遼徵須考照遺蹤情懷造到天心處水勢無波戍不攻】

龍骨山【一名龍虎山在平安道龍川郡東八里鎭山西臨大海北望鴨緑江江外松骨諸山如在几案之下最爲絕勝】

龍巖【在龍川郡西四十五里潮水往來巖上有龍爪痕】劍山在【宣川郡西二十里峯巒嵳峩如劍防故名】淩漢山【在郭山郡東北七里鎭山大明一統志作熊花山】妙香山【在寧邊府東一百三十里一名太伯山山之大莫之與比地多貞木冬靑仙人舊迹存焉】博川江【古稱太寧江大明一統志作大定江在博川郡西十五里源出昌城府浮雲山過泰川縣合於安州之老江入於海】

劍鶴山【在成川府東八里鎭山左右絕壁如劍如鶴故名】檜山【在成川北七十里石壁周三十里中有赤墳平衍巨川橫流其下諺稱天作之城可容千兵】絕骨山【在府西北二里有攢峯十二世謂之巫山十二峯】沸流江【卽卒本川俗稱遊車衣津在成川客館西三十步其源二一出陽徳縣吳江山一出孟山縣大母院洞至府北三十里合流歷絕骨山下山底有四石穴水入穴中通流沸騰西出故名沸流江又與慈山郡禹家淵合入於大同江】

狄逾嶺【在江界府南二百六十九里熙川郡界卽咸鏡道鏡城府白山西麓西北雄關】

右平安道

樓臺

濟川亭【在都城南十里許前臨漢江後據木覓南對靑溪冠嶽諸山】望逺亭【在楊花渡北岸每歳省農及觀水戰處】

樂天亭【在都城東十餘里乃春秋省農閱武之所】七徳亭【在漢江西白沙汀春秋講武處】

狎鷗亭【在豆毛浦南岸上黨府院居韓明澮別墅明澮嘗奉使入中朝請名於翰林學士倪謙謙扁以狎鷗而爲之記後復奉使入中朝求詩於縉紳武靖侯趙輔等數十人亭名遂聞於中朝】

淡淡亭【在麻布東岸安平君別墅今廢】

右都城近處

云錦樓【在水原郡客館東樓前有池深廣夏月芙蕖盛開故名】淸心樓【在驪州客館北俯臨驪江北有八丈藪西有笠巖髙可二十餘丈上有松亭樓之東北五里許有神勤寺晨昏鐘磬常開於樓中】

迎賓館【在驪州客館東岸髙爽開豁與淸心樓相對俱爲絕勝】臨津亭【在坡州臨津南岸】

右京畿

云錦樓【在江寧府客館北巋然傑特制度奇偉樓南有池深廣蒔以芙蕖池中有島島上種竹】勵節堂【在府館西北府使趙雲仡有惠政邑人立祠祭之俗呼生祠堂】寒松亭【在府東十五里東臨大海蒼松郁然亭畔有荼泉石竈石臼卽述郎仙徒所遊處】鏡浦臺【在府東北十五里浦之周二十餘里水淨如鏡不淺不深才沒人肩四涯中央如一西岸有峯峯上有臺臺畔有煉藥石浦之東口有板橋曰江門橋橋外有竹島島北有白沙河周五六里許河外蒼海萬里直望日出最爲奇勝亦曰鏡湖】

海云亭【在府鏡湖之南東臨蒼海】

竹西樓【在三陟府客館西絕壁千仭奇巖叢列其上架樓曰竹西下臨五十川川滙爲潭水淸徹底日光下透遊魚歷歷可數爲嶺東絕景】

淩波臺【在府東十里海崖上有石數條立水中髙可八九丈其上可坐數十人】召公臺【在府瓦峴山上觀察使黃喜值歳荒專心賑活民無捐瘠旣還京民慕其徳而相與就所憩之地累石爲臺以寓甘棠之思故名】

祕仙臺【在襄陽府北雙成湖東有峯峭拔上有虯松數株望之如畫上可坐數十人傍有細徑如綫】祥雲亭【在府南傍海有長松連十里蒼翠成陰仰不見白日松間無雜卉惟躑躅盛開爛如紅錦】月松亭【在平海郡東蒼松萬株白沙如雪松間禽鳥不棲諺傳新羅仙人述郎等遊憩於此】望洋亭【在郡北東臨大海】

萬景樓【在杵城郡淸澗驛東有石峯突起其髙數十仭上有虯松數株東構小樓臺下亂石巉巖水淸徹底風至驚濤濺石】

茂松臺【在郡明波驛南有峯聳立海澨松林蔽日望之郁然昔有茂松府院君尹子云奉使來遊因名焉】

四仙亭【在髙城郡北三日浦諺傳四仙來遊故名】防石亭【在通州郡北有數十石柱髙可八九丈離立海中石皆六稜如削玉方直平正如中繩墨者凡四處亭在海岸臨防石故名諺傳新羅述郎南郎永郎安詳遊賞於此號稱四仙】

淩虛樓【在蔚珍縣館東】

七寶臺【在歙谷北有修岡迆邐東蟠三面皆大湖湖水彌漫外有大海小島森列海中者七故名】孤石亭【在淮陽府巖石竦立東臨淵水新羅眞平王髙麗忠肅王嘗遊此亭】錦江亭【在寕越郡錦障江岸繞壁之上東臨錦江南望金鳯淵虹之外有尙徳村茅屋疎籬隱映桑柘間南有密積浦樹木蔥鬱村煙水气掩靄霏微望若圖畫】

倚風亭【在旌善郡風穴之旁穴在大陰山巖石間寒气颼飅其下置冰則經夏不消】二樂樓【在春川府招陽江岸景致淸絕】

淸虛樓【在府西石壁削立下有澄潭】

右江原道

倚風樓【在慶州府西壯麗軒豁】

燕子樓【在金海府客館東北跨虎溪結構宏麗南有七防山三乂河一望可了】涵虛亭【在燕子樓北引虎溪爲蓮池亭在池中極其淸灑】將星樓【在原昌府兵馬節度使之營】

撫夷樓【在巨濟縣左絕島中樓在縣西三十里許海岸上】萬景樓

海晏亭【皆在縣西南水軍節度使之營後據峻嶺前臨大海】風詠樓【在尙州客館東北壯麗開豁】

大和樓【在蔚山郡西數里有大川南流東折而入海到樓前水尢廣濶翠巖陡防巖隙有冬柏樹橫生側垂花間爛然東望海口雲水接天森茫無際】

掣鼇亭【在郡東南水軍節度使營俯臨大海】

雙碧亭【在梁山郡西城上城下有水水西有竹林水竹交映故名中朝人張淸有詩】澄心亭【在雙碧樓之北下鑑湖水神爽气淸故名】明逺樓【在永州郡客館東南三面敞豁下有大川南流樓東西皆有堂東曰淸涼西曰雙淸】東水樓【在郡西淸通驛東南石崖上一水合流於其南境最淸幽】海雲臺【在東萊縣東有山陡入海中若蠶頭夾路數里有冬柏杜椿松杉蔥蘢蒼翠四時如一春冬之交冬柏花落深沒馬蹄東南臨大海新羅崔致逺嘗築臺遊賞遺迹尙存】

暎潮樓【在安東府南五里江岸上髙麗恭湣王南幸至府登此樓遂乘舟上下仍書額賜之額至今猶在樓上】

觀魚臺【在寧海府東海岸上俯臨大海極目無際風定波恬臺下游魚歷歷可數故名】嶺南樓【在密陽府館東山腰倚郭而構三面敞豁登覽曠然下有長江江外有大野野有栗林蒼翠極目江流屈曲蜿蜒而走隱見長林間虹明繡錯殆非人境其勝覽爲嶺南第一故名樓東有望湖堂西有臨鏡軒皆極灑落】

秋月軒【在昌寧縣館西地勢髙爽三面敞豁軒北有池池中有島】矗石樓【在晉州客館二里許宏敞軒豁長江在其下眾峯攢於外翠壁邐迆長洲聨亙江之南涯有巨竹千挺形勝景致與密之嶺南相甲乙樓東西皆有堂東曰淩虛西曰臨鏡臨鏡之西又有雙淸堂淩虛之東又有淸心軒皆極淸灑】

學士樓【在咸陽郡客館西偏新羅崔致逺爲太守時所建故名】觀水樓【在三嘉縣客館南十餘步許樓前有水樓之西偏有淨襟堂】光風樓【在安陰縣客館北樓前有江江外有林藪西偏有霽月堂連構景最淸絕】換鵝亭【在山陰縣客館西俯瞰江流連構道士觀縣名山陰故取王右軍事名之】新安樓【在丹成縣東五里東臨大江江之東偏石崖如懸巉巉可觀】

右慶尙道

快心亭【在全州府城東南數里許沿流而上山防水洄築石爲基作亭其上】民樂亭【在右阜郡客館西峯上大野微茫一望無際西有海口潮水往來】培風軒【在興徳縣客館西峯上西臨海口東望大野形勝與民樂亭相埓】憑虛亭【在羅州東峯上倚郭而構眺望曠逺南望月出東望無等西有錦城山又大江橫帶於前】右犀亭【在光州城南二里許二川合流盛夏霖雨恆有水患故用李冰守蜀時故事作石犀以鎭之二水之旁有山稍髙如蠶頭構亭其上以石犀名之亭頗髙爽開豁】

冬栢亭【在茂長縣北三十里有山陡入海中三面皆水其上冬柏樹蔥蘢連五六里爲湖南勝地】碧波亭【在珍島郡東三十里郡在海島中亭當渡口俯臨大洋】聴潮樓【在康津縣客館南南臨大海潮聲常在樓中故名】廣寒樓【在南原府城南二里許地勢髙平敞豁樓前有長川景致淸絕】龍潭臺【在平昌縣南二里許山麓有奇巖髙可百尺南望無等下壓澄潭號曰龍潭臺旁有僧捨】

右全羅道

慶迎樓【在忠州客館東樓下有池深廣夏月芙蕖盛開】寒碧樓【在淸風郡客館東俯臨大江山水之勝最爲淸絕東有明月亭】聚逺樓【在公州客館東樓西有池周五六畆種以美蕖池心有島島上有茅亭】錦江樓【在州北五里錦江南岸當南北往來渡口景致淸爽】宣化樓【在天安郡客館東地勢穹窿眺望曠闊中朝浙東人李明升有詩】馭風亭【在保寧縣客館北北據髙山南控大野登者如馭冷風故名】

右忠淸道

芙蓉堂【在海州客館西有大池芙蕖盛開堂在池中極有淸致】聚逺樓【在延安府客館東據飛鳳山俯臥龍池靑艸湖金蓮浦在其左右樹林隱暎雲煙變態最爲勝處】

廣逺樓【在黃州客館東詔使閏有記前後詔使皆有詩】

右黃海道

七寶亭【在咸興府東軒南池中景致蕭灑】

浩浩亭【在利城縣客館東東望大海前臨平野】

右咸鏡道

乙密臺【在平壤府錦繡山頂平坦敞豁號乙密臺又稱四虛亭】浮碧樓【在乙密臺永明寺東中朝人張溥諸公皆有詩】風月樓【在府城中樓下有池深廣種美蕖董侍講越有記】望逺樓【在大同江東岸】

詠歸樓【在南浦距府城十里夾途左右垂楊拂地】練光亭【在府東城徳巖上唐內翰臯有記】

快哉亭【在大同館北】

百祥樓【在安州北城內】

迎薰樓【在定州客館南舊名定逺董侍講越攺以迎薰】納淸亭【在州東四十里唐內翰臯名之史給事道記之】敵愾亭【在嘉山郡大寧江上】

觀徳亭【在龍川郡東二里】

運籌樓【在寧邊府城內】

決勝亭【在府夫伊塔津上】

偃武亭【在獐頂津上】

降仙樓【在成川府客館西俯臨沸流江江之西岸有十二奇峯削立如屏人謂之巫山十二峯景致淸絕】

仁風樓【在江界府城西】

右平安道

朝鮮志卷下

