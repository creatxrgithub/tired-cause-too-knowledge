永嘉郡記

南朝宋鄭輯之

●三原灣

樂城縣三原亭﹐去郡百二十里。溪水淸如鏡﹐向昔有得一死鮎者﹐鬐大五六圍﹐一鬐輒得數十斛鮓。此灣無所不容﹐有人能食者﹐常自譬﹕腹如三原灣﹐無所不容。

●竹靑

靑田縣有艸葉似竹﹐可染碧﹐名爲竹靑。此地所丰艸﹐故名靑田。

●靑田鶴

有沐溪野去靑田九里﹐中有雙白鶴﹐年年生子﹐長大便去﹐只恆余父母一隻耳。精白可愛﹐多雲神仙所養。浮丘公《相鶴經》云「靑田之鶴。」

●竹中髙士

樂城張廌者﹐隱居頤志。家有苦竹數十頃﹐在竹中爲屋﹐常居其中。王右軍聞而造之﹐廌逃避竹中﹐不與相見。郡號爲竹中髙士。

●官梨

靑田村人家多種梨樹﹐名曰「官梨」﹐子大一圍五寸﹐恆以供獻﹐名爲「禦梨」。吏司守視﹐土人有未知味者﹐梨實落至地﹐卽融汁。

