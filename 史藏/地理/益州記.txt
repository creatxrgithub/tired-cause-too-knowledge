益州記﹝晉﹞任豫撰

劍西左擔道按圖在陰平縣北於成都爲西注曰其道至險自北來者擔在左肩不得度右肩也

姜維抗鍾會故壘其山峭壁千丈下臨絕澗

雁橋東君平賣卜土臺局髙數丈

魚蛇水東北自陵州界入靑神縣界

龍盤山有一石長四十丈髙五丈中有戶及扉若人掩閉古老相傳爲玉女房

益州城張儀所築錦城在州南蜀時故宮也其處號錦裏

江油左擔道按圖在陰平縣北於成都爲西其道至險自北來者擔在左肩不得度右肩也鄧艾束馬懸車之處

葭萌縣十里有刀鐶山赤銅水出焉

金山東臨澗水光照映川

東隅西隅南隅三山相對又曰三隅山去陵井一里也

五城縣西南六十里有銅官山髙出眾峯

南充縣西南六十里有昆井鹽井又曰雞郵神在相如縣東次北下步有雞郵溪因此而爲之名

伏犀灘東南六十里有黃魚像岸今在僰道縣界又曰龍騰溪水源出南溪縣

黃葛峽有相思崖芳泉周灌俗謂之神窟

司馬相如宅在州西笮橋北百許步李膺云市橋西二百步得相如舊宅今梅安寺南有琴臺故墟

