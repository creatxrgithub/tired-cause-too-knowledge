《臺灣誌略》

﹝淸﹞李元春輯

●臺灣誌略卷一

朝邑李元春時齋刪輯

男來南薰屏參訂

地誌

風俗

物產

勝蹟

原事

地誌

臺灣在福建布政使司東南大海中。自泉州同安之廈門亂流經澎湖抵鹿耳門至治﹐計水陸程一千二百六十里﹝陸自省城五百四十里至同安﹐又六十里至廈門﹔自廈門至澎湖水程七更﹐自澎湖至臺灣水程四更﹐舊志以六十里爲一更﹐則六百六十里﹞。爲古荒裔地﹐不入版圖。元之末﹐於澎湖設巡檢司以隸同安。中國之建置於是始﹝朱景英海東札記云﹕『文獻通考﹕琉球國居海島﹐在泉州之東﹐有島曰澎湖﹐水分五日而至。隋大業中﹐曾令羽騎尉朱寬入其國取布甲而歸。時倭國使來朝﹐見之﹐以爲夷耶久國人所用。旁有毗捨耶國﹐語言不通﹐袒裸盱睢﹐殆非人類。宋淳熙中﹐其酋豪嘗率數百輩猝至泉州水澳﹑圍頭等村﹐多所殺掠。喜鐵器﹐掠取門環及剜甲取鐵。臨敵用鏢﹐鏢以繩十餘丈爲操縱﹐蓋愛其鐵不忍棄。論者疑其情狀相似﹐以臺灣卽毗捨耶國﹔其足信歟﹖又有據名山藏乾坤東港華嚴婆娑洋世界名爲雞籠之說﹐指爲今臺灣﹔恐亦影響譚耳。至海防考有隋開皇中遣虎賁陳稜略澎湖三十六島﹐郡誌據之﹐語尢可疑。考隋書陳稜琉球之役在大業中﹐而本傳亦無略澎湖三十六島之詞。獨不解當日談海防者何所據而云云也』﹞。明洪武五年﹐信國公湯和略海上﹐盡徙澎湖民置漳泉閒﹐廢巡檢司而墟其地。嘉靖四十二年﹐流寇林道幹導倭人掠近海地﹐都督兪大猷徵之﹐追至澎湖﹐道幹走臺灣﹐大猷以水道險遠﹐法不輕進﹐於是畱偏師駐澎湖以哨鹿耳﹔道幹困走占城﹐乃罷澎湖偏師而復設巡檢﹔尋亦廢。萬曆閒﹐增設澎湖遊兵﹐尋復增衝鋒遊兵﹐爲備倭故。於是澎湖常爲駐防之所。萬曆末年﹐荷蘭據臺灣﹐築城於一鯤身之上﹐曰臺灣城。臺灣之名於是始。天啟二年﹐荷蘭據澎湖﹐又城焉。天啟五年﹐海寇顏思齊入臺灣﹐鄭芝龍附之。而荷蘭之據臺灣自若。思齊引倭奴剽掠海上﹐與荷蘭共有臺灣之地以爲巢穴。又所部屬多中土人﹐中土人之入臺灣自思齊始。時芝龍弟芝虎亦爲海寇﹐並附思齊。思齊死﹐賊眾立芝龍爲長。於是鄭氏遂有臺灣之地。崇禎元年﹐芝龍率所部降於督師熊文燦﹐然猶遷延海上也。國朝順治三年秋八月平閩﹐芝龍乃就撫。芝龍旣降﹐而荷蘭盡得臺灣之地。順治十八年﹐芝龍子成功以江南敗歸﹐襲澎湖。夏五月﹐入臺灣﹐逐荷蘭。冬十有二月﹐荷蘭歸國﹐成功攺臺灣城爲安平鎭﹐以今縣治爲承天府﹝南北路設縣二﹕曰天興﹑曰萬年﹞﹐總臺地曰東都。康熙二年夏五月﹐成功死﹐子經嗣﹐攺東都爲東寧﹝二縣爲二州﹐設南北路澎湖安撫司﹞。二十年春正月﹐經死﹐子克塽嗣。是年﹐福建總督姚啟聖計招僞賓客司傅爲霖爲內應﹔事泄﹐爲霖輩遇害。啟聖仰遵廟算﹐定平臺策。二十二年﹐水師提督施瑯統師專徵。夏六月癸亥﹐大戰於澎湖﹐克之。秋七月丙申﹐鄭克塽降於我。八月壬子﹐王師至臺灣。於是瑯疏請畱臺灣爲外蔽﹐詔報可。二十三年﹐廷議設臺灣縣﹐隸臺灣府爲附郭。雍正五年﹐增設澎湖廳﹐而臺灣之建置駸駸乎盛矣。

臺灣縣東負山﹐西面海。邑治之境﹐東至龍山寺﹐西至海岸﹐南至府儒學南﹐北至城守營北﹔縱橫徑五里而遙。所轄東至羅漢門莊外門七十里﹝乾隆四十九年臬司楊延樺勘定﹞﹐其東曰內山﹔北至新港社新港溪二十里﹐北爲嘉義﹔南至文賢裏二贊行溪二十一里﹐南爲鳳山﹔西盡海岸三里入於海。海西南至安平鎭七里﹝陸自七鯤身有路可至﹐計二十里﹞﹐西北至鹿耳門三十里﹐又西北至黑水小洋﹐其西隸澎湖。幅員南北袤四十一里﹐東西內廣七十三里﹐其外東不盡內山﹐西不盡海。

臺灣地入東海﹐在禹貢揚州之徼外。其星野無考。前志謂﹕『地隸閩﹐宜從閩﹐以附於揚州﹔其星野屬牛女﹑星紀之次﹐其辰在丑。據僧一行曰﹐星紀當云漢下流﹐百川歸焉。其分野下窮南紀之曲﹐東南負海爲星紀』。陳氏元麟曰﹕『按古四譯館外彜來貢﹐以外彜分方紀星。臺灣屬島夷﹐分野在鶉尾之次﹐其辰在已﹔與呂宋﹑日本同占﹐整臺灣值翼九度。據宋天文志云「鶉尾在翼軫之交﹐居南方七宿之末﹐隨南極而半入海﹐呂宋﹑淡水﹑臺灣是也」。利瑪竇云「鶉尾之次﹐於律仲呂岡山分野﹝臺有大小岡山﹞」。二說者﹐其言各殊﹐然皆依附離合之見﹐無實驗云』。

東倚者皆山﹐西控者皆海。山渡海而來﹐則以爲發源乎福州﹐東汨乎鼓山﹝赤嵌筆談云﹕『宋朱文公登福州鼓山占地脈曰「龍渡滄海﹐五百年後海外當有百萬人之郡」﹔今臺灣入版圖年數適符』﹞﹐示向乎五虎﹝福州五虎山入海﹐首皆東向﹐是气脈渡海之驗﹞﹐見迹乎關潼﹑白■﹝畝犬﹞﹐而結腦乎大雞籠﹝舊志云﹕『臺灣山脈自福州五虎門磅礡入海﹐東至大洋中突起二山﹐曰關潼﹑曰白■﹝畝犬﹞﹐復渡重洋至淡水﹐結腦爲大雞籠』﹞﹐南行數百里至郡治。彼堂堂兀兀以去者﹐且不知其所之也﹝或云﹐呂宋地脈發於臺灣﹞。然山渡乎海﹐其盤旋屈曲﹐垂乳結穴﹐可造郡邑﹑聚村落者﹐必西向內地而復歸於海。水出於山﹐其可舟﹑可遊﹑可灌﹑可汲以養吾民者﹐必西流而卒歸於海。豈地理之所存顧有不忘其本者歟﹖今居斯土者﹐官則受國恩﹑銜王命而至﹐君門萬里﹐臣心凜凜﹐視同咫尺﹔民則農商富庶﹐必念食毛踐土之惠﹐以毋忘首邱之仁。反是者不祥。蓋觀諸地理﹐則有斷斷然者。地理卽天理﹐亦卽人道也。邑區區數十里﹐則有專脈注結者﹐有別派分支﹑羅列拱衛﹐且有蜿蜓遊行過境以去者。蓋自番酋雜居﹐箐篁叢翳﹐士大夫終不肯裹糧犯霧露爲奇巖秀石之評﹐樵夫獵戶過之而不能名﹑名之而不能書﹐故不知名者蓋夥。名之矣﹐而遊移彷佛﹐所聞異詞﹐指東訛西﹐以此易彼﹐舊志所稱﹐差謬殊甚。以其所可知者書之﹐各號𨿽殊﹐而山川不攺﹐道裏之遠近﹐可約而知﹐南北東西﹐方面不可易也。談地理者﹐要以天道人事爲斷。

大鳥山在邑東北百里而遙﹐郡垣之祖山也。山勢西南行十餘里而髙聳秀拔者爲分水山。稍下又西行爲分水侖。侖南北兩石峯﹐蒼翠秀削﹐翼之以行。緣侖皆結細石﹐產靑艸﹐磈礧嫩綠。侖南北皆良田美石﹐無坑塹。侖左之水南趨羅漢內門﹐侖右之水北入木崗山溪以出大穆降﹝此水入溪西落﹐則木崗山之脈已隔﹔舊志謂﹕「木崗山爲郡少祖」﹐可知其訛﹞。侖西行二十餘里﹐顧盼逶迆﹐欲收仍縱﹔前起巨阜曰艸山﹝以多茅艸故名﹞﹐則郡垣之少祖山也。南北復有兩髙峯翼之以行。峯多石﹐勢甚雄偉。西行列屏障﹐自北而南﹐橫亙數十里﹐則爲內大烏山﹝此在郡城背後﹐爲第三重屏障﹞。踰山西南﹐孤峯突起者﹐曰一峯尖。峯皆大石﹐石壁髙可數丈﹐下有石井﹐水淸而甘﹐環山居人數家皆食焉。由是西下﹐伏而起﹑起而伏﹐如是者三﹐曰三凸侖。迆侖西行﹐八峯平列於前﹐自南而北﹐連亙二十餘里﹐如開樓窗﹐如展鏡屏。每天淸气霽﹐倚窗窺屏﹐遠見紅毛樓﹔故昔人名之曰蠔鏡窗。八峯者復有專名﹕最南第一峯曰天馬﹔第二峯獨髙﹐大石屏如豎鏡﹐則獨以蠔鏡屬之﹔北第三峯曰飛鳶巢﹔又北曰猴曬日﹔又北曰接云﹔又北曰山豬﹔又北爲獐仔壁﹔極北曰尾峯﹐終焉﹝此郡城第二重屏障也﹞。自第二峯蠔鏡西下二十餘里﹐至老鷂嶺﹐中間南北諸峯﹐星羅碁布﹐蠶叢魚鳧﹐遊衍錯落﹐多不知名。而自老鷂嶺西下又二十里﹐則結凹腦曰馬鞍山。其西爲香洋。香洋西面二十餘里﹐平疇曠衍﹐溝塍繡錯﹐襏襫成云﹐春夏之交﹐可以觀耨﹔舊志以爲八景之一者。由是而西﹐小阜嶔崎﹐綿亙錯互﹐若坡若隴。南北迢迢二十餘里﹐橫爲郡城之背者﹐曰嵌頂山﹝此郡城第一重屏障﹞。嵌頂西上五里許爲大東門。

番仔湖山在大烏山西北﹐距城八十里﹐亦東北最髙山也。其西爲剛仔林大尖山﹐又西爲小尖山﹐皆極危峻﹐人不可行。又西下爲左鎭山。左鎭北踰溪爲木岡山﹐木岡西下爲卓猴山。卓猴踰溪西南爲豬母耳山﹐又南爲柳仔林山﹐皆邑之右肩也。又南爲監裏山。監裏北踰溪爲艸潭山﹐又西北爲大丘田山。大丘田西爲湖仔內山﹐則邑右臂之拱衛也。

內烏山在分水侖之南者﹐直趨南路。其分支者﹐東趨羅漢內門﹐西落脈爲上侖石屏山﹐其南則翁仔上天山﹐稍西爲雁門關﹐前志所謂「雁門煙雨」者是也。舊路由此入內門﹐今崩陷不可行。雁門之西爲土樓山﹐亦曰險山門﹐徑甚險﹐惟容一人一騎﹔亂時人爭逃之﹐扼其險﹐賊不能至。下有大坪社﹐故亦名大坪山。西南爲茅艸埔山﹐皆邑之左肩也。又南爲狗圇圈山﹐則左肩之外輔。又西北爲戶櫈嶺﹐又西北爲灣崎山﹐又西北爲虎頭山﹐又西北爲猴洞山﹔則邑左臂之拱衛也。

魁斗山在邑城南。其脈自東南來﹐至正南澳起三峯﹐狀若三臺星﹐爲府學文廟拱案。又蟠屈蜿蜓﹐以至西南﹐勢若內抱﹐形家所謂「下砂」者是也。邑來脈甚長﹐而所謂下砂者止此。

羅漢內門在邑東南六十五里。其地四壁皆山﹐中開平疇﹔東西可二十餘里﹐南北可三十里。以形家之說較之﹐則邑之庫藏也。其山自東北來者﹐上接大烏山﹐層巒疊翠﹐邑人不知其名﹔內門東北設木柵﹐則稱之曰木柵後大山﹐疑卽舊志所紀「目眉徽山」者是也。山之南﹐髙峯峭出﹐曰蘇遠埔嶺。逾嶺而南﹐有湖曰內湖。又其南﹐曰外湖。湖之西曰燒灰山﹐其東曰石門山﹐下有坑曰石門坑。石門之南爲赤竹嶺。嶺東爲三峯侖﹐南爲小東方木山。小東方木連峯委折而南﹐踰菜公坑口髙聳而起者爲大東方木山﹐則內門之正東山也。東之東重岡復嶺﹐髙入雲際﹐北接嘉義﹐南抵鳳山﹐亙數十里﹐爲邑之後屏者﹐則曰南馬仙山。大東方木之南﹐巨石踞溝﹐流叢石結﹐山甚髙﹐其上爲大葉林山﹐山南爲龍潭山﹐西下有潭曰龍潭。龍潭山南曰金交椅﹐其南爲大崎越嶺﹐又其南爲鼓山﹐則出羅漢外門焉﹝以上爲內門東壁﹐故山皆南行﹞。鼓山所處﹐極內門之東南。由是山勢折而西行。始折而嶐起者曰將軍山﹐山之西紆徐軒伏﹐不數里而疊秀可望者曰銀錠山﹐則內門之正南山也。又西而至於打鹿埔溪口止焉﹝此爲內門之南壁﹐山皆西行﹞。銀錠之南﹐自東䢐西﹐亙數十里﹐爲南壁之外屏者﹐曰外烏山。其南則獐仔壁山﹑大傑巓山皆在焉。外烏之東﹐髙聳可數者﹐曰南麻蓼山﹑尖山﹑大岡山﹑小岡山﹐則界於鳳山矣﹝此爲南壁外屏﹞。內門之北﹐則全倚分水侖﹑無仙山。分水侖西行﹐至內烏山而盡﹐則內門北境之山亦盡焉﹝此爲內門北壁﹞。內烏旣橫亙數十里﹐則自分水侖以南爲內門之西壁﹐其分支落侖皆東趨於內門﹐南踰蝦蟇林山至溪口終焉﹝此爲西壁﹞。羅漢外門﹐其地在內門之東﹐復轉而繞內門之南﹐略如曲尺然。其在東者﹐中有淡水大溪﹐溪流自北而南。溪東卽南馬仙山。東之南爲旗尾山﹐志所謂「旗尾秋蒐」者﹔鳳山界也。溪西迆內門東壁之外﹐自三峯侖﹑東方木以南至鼓山﹐則與旗尾山東西相對﹝中爲番薯寮街﹞。自鼓山西折﹐始繞內門之南﹐過將軍山北﹐緣內門南壁之外﹐南迆外烏山以西﹐則有虎仔山﹑大傑巓山﹑獐仔寮山﹐其東則大小岡山﹑尖山﹑南麻蓼山﹐皆鳳山界。

七鯤身嶼在邑西南海中。脈自東南而來﹐西轉下海﹐聯結七嶼﹐相距各里許﹐接續不斷﹐勢若貫珠﹐自南以北﹐而終於安平鎭﹐與南北汕參差斜對﹐爲邑之關鎖。地皆沙土﹐風濤鼓蕩﹐不崩不蝕﹔多產菻荼﹑桄榔﹐望之郁然蒼翠﹔泉尢甘美。一鯤身地最廣﹐卽安平鎭﹔紅毛舊城在焉。今水師營駐於此﹐有居民街市。二鯤身至七鯤身﹐居者多漁戶。每斜陽曬网﹐笒箵家家﹐煙月蒼茫﹐漁燈明滅﹐佳景如披圖畫。

鹿耳門嶼在邑西北三十里大海中。浮沙橫亙﹐形如鹿耳。尾迆南爲四艸嶼﹐首枕北爲鹿耳門。鹿耳門之北有嶼曰北綫尾﹐亦沙嶼橫亙﹐與鹿耳門南北遙接﹐中隔大港曰隙仔港。港之中有石礁在水底。北綫尾旣稱北汕﹐鹿耳門亦稱南汕﹔隙仔港中石礁﹐所以暗接南北二汕。故港𨿽大而水淺徑狹﹐舟必插標以行﹐觸礁則船立碎。北綫尾之北有沙汕曰加老灣汕﹐稍小於北汕﹐而不堪泊舟。又其北曰海翁汕﹐則自北路而來﹐迢迢百餘里﹐在縣境之外矣。

徳慶溪﹝俗呼坑仔底﹞﹐源出小東門外舊萬壽宮前﹐入郡城東安坊﹐合舊縣署後並府署東二泉﹐西流經縣署右至水仔尾北廠﹐入於臺江。

福安坑﹐源出小南門內﹐經寧南坊府學宮前﹐西流至塗墼埕﹐入於臺江。

臺江在邑治西門外﹐汪洋渟滀﹐可泊千艘。南至七鯤身﹐北至諸羅蕭壠茅港尾﹐內受各山溪水﹐外吞大海。

監裏溪﹐源出監裏東南內山﹐經香洋之北﹐西出爲監裏溪﹐又西爲舊社溪﹐又西北與咬狗溪合流﹐西入於許寬溪。

咬狗溪源合監裏﹑艸潭諸山之水﹐西與舊社溪合流﹐又西爲許寬溪。

許寬溪源合舊社﹑咬狗諸溪之水﹐西流受鯽魚潭之水﹐又西北受大丘田﹑湖仔內諸山之水﹐西入於蔦松溪。

蔦松溪在縣治北五十里﹐爲許寬溪﹑鯽魚潭之下流﹐又東北受大穆降之水﹐西入臺江﹐注於海。

左鎭溪﹐源出分水山之北﹐西北受岡仔林﹑大小尖諸山之水﹐西經左鎭之南﹐又西流爲新圍溪。

新圍溪源接左鎭溪﹐西流受大穆降諸溪之水﹐又西北與本藩溪合流﹐西下爲新港溪﹐入於臺江﹐注於海。

本藩溪﹐源出岡仔林之北﹐西流經木岡山之南爲木岡溪﹐又西出左鎭﹑卓猴之間﹐又西與新圍溪合流爲新港溪﹐入於臺江﹐注於海﹝新港溪北爲嘉義界﹞。

卓猴溪﹐源出卓猴山﹐北流入於曾文溪﹝嘉義界﹞。

分水溪﹐源出分水山之南﹐經水蛙潭南流﹐至羅漢門東受石門坑﹑東方木諸山之水﹐西受石車侖﹑茄苳侖﹝皆羅漢內門山﹞諸山之水﹐匯爲長潭﹐淸瑩可監。西走出內門﹐過狗圇圈西下﹐北受灣崎溪水﹐西流爲岡山溪。又北受打鹿洲溪水﹐西流爲角帶圍溪。又受紅毛寮溪水﹐西流爲二贊行溪。又西爲喜樹港﹐入於臺江﹐注於海。

灣崎溪﹐源出三凸侖﹐南流過狗圇圈﹐入於岡山溪。

打鹿洲溪﹐源出馬鞍山﹐西南流經打鹿洲﹐北受深坑仔水﹐復南流入於角帶圍溪。

紅毛寮溪﹐源出紅毛寮﹐南流入於二贊行溪﹝溪南爲鳳山界﹞。

淡水溪自北而南﹐橫絕郡治之背。源出自諸羅內山﹐其來極遠。至羅漢門東方木東﹐受小溪水﹐經旗尾山西下﹐繞鳳山縣東南至東港﹐西入於海。

石頭溝在邑治東北三里許﹐無水源﹐受東北眾坡之冰﹐經海會寺前﹐轉邑治北大橋港出柴頭港﹐西入臺江。

鹿耳門港亦名隙仔港﹝舊志另作隙仔港﹐誤﹞﹐在南北二汕之間﹐水底皆沙﹐縱橫布列﹐舟不可犯﹔就其稍深處覓港出入﹐港路窄狹﹐僅容兩艘。潮長時水可丈四五尺﹐潮退時不能一丈﹐舟懸後舵而進。其紆折處必探視深淺﹐盤辟而行。而沙水相蕩﹐深淺又時變易﹐必插竹標以識﹕南白北黑﹐名曰「蕩纓」﹝初設五桿﹐後增設十三桿﹞。初近北汕以入爲舊港﹐今近南汕而入爲新港。

加老灣港在北汕北﹐不堪泊舟﹐西南卽大洋。其北卽海翁汕港口﹐大澳曰海翁窟﹐亦名月眉灣﹐可泊百艘。

安平鎭大港在臺江西南﹑赤嵌城之西。紅毛時﹐巨舟悉從此入﹐泊於臺江。自鄭成功由鹿耳門入臺﹐後遂淤淺。今惟南路貿易之船經此﹐巨舟不得入矣。

鯽魚﹝原刊脫「鯽魚」二字﹞潭在永康﹑長興﹑廣儲西三里之界﹐匯納眾流﹐修而不廣﹐計長可二十餘里。多生鯽魚﹐年有徵稅。三用之﹐內田資灌漑。亦名龍潭﹐旱時禱雨於此。又名東湖﹐最宜霽月﹔舊志以爲八景之一。

菅林潭亦名嵌下陂﹐在長興裏﹐地勢洿下﹐泉流所歸。裏眾築堤障之﹐以資灌漑﹐屢有爭競。康熙五十七年﹐太守王珍勘明勒石﹐定其限焉。其水北通鯽魚潭。

無源潭在永丰裏﹐潦水所鐘也。艸潭﹑白衣潭﹐鄭氏鑿也。荷蘭陂﹐紅毛築也。公爺陂﹐鄭氏築也。皆在新丰裏。甘棠潭在保大東裏﹐地多甘棠。王有潭在仁和裏﹐裏民王有所鑿。蓮花潭﹐其源甚深﹐多產紅白芙蕖。鴛鴦潭﹐兩潭比偶﹐如鴛鴦然。水漆潭﹐多生水漆。參若陂﹐紅毛時佃民王參若築。十嫂陂﹐寡婦王十嫂募佃築。陴仔頭陂﹐僞鄭時築。月眉池﹐形如半月也。皆屬文賢裏。鼎濟窐在新港社﹐產魚蝦。新港東陂在新化裏﹐西陂亦在新港社。

邑治八景﹕曰鹿耳連帆﹐曰鯤身集网﹐曰赤嵌夕照﹐曰金雞曉霞﹝此屬澎湖﹞﹐曰鯽潭霽月﹐曰雁門煙雨﹐曰香洋春耨﹐曰旗尾■﹝火禾﹞蒐﹝散見山水古蹟各志﹐自禦史錢琦以下﹐皆有題詠﹞。又郡八景﹕曰安平晚渡﹐沙鯤漁火﹐鹿耳春潮﹐雞籠積雪﹝此屬淡水﹞﹐東溟曉日﹝同上﹞﹐西嶼落霞﹝屬澎湖﹞﹐澄臺觀海﹐斐亭聽濤﹝俱在道署內﹔自巡道髙拱幹以下﹐皆有題詠﹞。

秀峯塔﹐居郡學之巽方﹐髙丈三尺五寸﹐周底六丈﹔四門階級﹐空其中。乾隆六年﹐提學楊二酉建﹐後廢不修治。

南湖書院在小南門外。乾隆三十年﹐郡守蔣允焄以崇文書院狹﹐且近市﹐復建書院於此。辟齋捨﹑設講堂於法華寺之左﹐卽舊夢蝶園處也。其地有湖山林木之勝。後以院長居此者多弗康﹐遂廢。

又有正音書院﹐在東安坊舊縣署之左。雍正七年建﹐尋廢。

環臺灣皆海。自邑治計之﹐南至鳳山縣之沙馬磯頭﹐旱程二百九十六里﹐水程七更﹔北至淡水廳之雞籠鼻頭山﹐旱程六百三十里﹐水程一十九更﹔西北至鹿耳門﹐水程二十五里﹝康熙五十五年﹐欽差丈量﹐依旱程折算﹐僅十里零七繩﹞。鹿耳門西北至澎湖﹐水程四更﹐約一百八十里。澎湖西北至廈門﹐水程七更﹐約三百里。邑治內優大山之東曰山後﹐歸化生番所居。舟從沙馬磯頭盤轉﹐可入卑南覓諸社。山後大洋之北有嶼名釣魚臺﹐可泊巨舟十餘艘。崇爻山下薛波蘭港可進三板船。

海洋行舟﹐以磁爲漏筒﹐如酒壺狀﹐中實棚沙懸之﹐沙從筒眼滲出﹐復以一筒承之﹔上筒沙盡﹐下筒沙滿更換﹐是爲一更。每一日夜共十更﹐每更舟行可四十餘里。而風潮有順逆﹐駕駛有遲速。以一人取木片赴船首投海中﹐卽從船首疾行至船尾﹐木片與人行齊至爲準﹔或人行先木片至﹐則爲不上更﹔或木片先人行至﹐則爲過更。計所差之尺寸﹐酌更數之多寡﹐便知所行遠近。所至地方﹐若島嶼可望﹐令望向者﹝曰「亞班」﹞登桅遠望﹔如無島嶼可望﹐則用綿紗爲繩﹐長六七十丈﹐系鉛錘﹐塗以牛油﹐墜入海底﹐粘起泥沙﹐辧其土色﹐可知舟至某處。其洋中寄椗候風﹐亦依此法。倘鉛鎚粘不起泥沙﹐非甚深﹐卽石底﹐不可寄泊矣。

通洋海舶﹐掌更漏及駛船鍼路者爲「火長」﹔一正一副﹐各有傳抄海道祕本﹐名曰「水鏡」。臺廈重洋往來之舟﹐水程頗近﹐中有澎湖﹐島嶼相望﹐不設更漏﹐但焚香幾行爲準。鍼路則以羅盤按定子午﹐自臺抵廈﹐向乾方而往﹔自廈抵臺﹐指巽方而來。若由廈北赴江﹑浙﹑錦﹑蓋諸州﹐南抵廣﹑粵﹑惠﹑潮各府﹐沿海傍山﹐逐日有澳可泊﹐不用更漏筒。

或問﹕『舊志舟行一更六十里﹐今謂四十餘里﹐何也』﹖曰﹕『南路沙碼磯頭至府治﹐舟行七更。康熙五十五年﹐欽差丈明旱程二百九十六里﹐水程與旱程相傍﹐是一更該四十二里有零。通誌載福州至琉球﹐水程一千七百里﹐府誌稱船行四十三更﹐是亦一更四十里矣』。

又問﹕『舟自南路抵府七更﹐順風一日可至﹔自廈抵澎亦七更﹐必一日有餘乃至﹐何也』﹖曰﹕『臺海潮北汐南﹔南路抵府﹐順流也﹐臺廈橫流故稍遲』。曰﹕『北流爲順﹐南流不逆乎』﹖曰﹕『有風不怕流﹔南流𨿽逆﹐非如黑溝之湍激也』。

又問﹕『舟中定更﹐以人行與木片齊至爲度。臺地人行﹐窮日不能百里﹐舟行乃二百餘里﹐何也』﹖曰﹕『投木片時其行速﹐且船無休息﹐故倍之』。

又問﹕『北路水程十九更﹐旱程僅六百三十里﹐何也』﹖曰﹕『此未暇詳考﹐依府誌所載』。

臺海潮流﹐止分南北。臺廈往來﹐橫流而渡﹐號曰「橫洋」。自臺抵澎爲小洋﹐自澎抵廈爲大洋﹐故亦稱「重洋」。

凡往內地之舟﹐皆於黎明時出鹿耳門放洋﹝舟人捩舵揚帆出海曰「放洋」。鹿耳門港南北有二礁﹐植標以記﹐不敢逼犯﹔質明見標﹐舟乃可行﹞。淸明後南風始發﹐從鹿耳門外徑去。白露後北風漸盛﹐必至隙仔港口﹝在鹿耳門外之北﹞﹐方可開駕﹝舟行務上依風﹐故南風放洋從南﹐北風放洋從北﹐若誤落下風﹐鍼路便失﹞。約行百里﹐望見東西吉嶼﹐經二嶼便抵澎湖﹐大約後午可到。南風宜泊水垵澳﹐北風宜泊网澳﹑內塹﹑外塹等澳﹔余詳前澳嶼內。自澎往廈﹐悉以黃昏爲期﹐越宿而內地之山隱現目前。此就順風而言。若南風柔若﹐風不勝帆﹐常一二日夜方抵澎湖。至廈門則更緩。又若北風凜冽﹐帆不勝風﹐摺帆駕駛﹐登岸亦稍遲焉。

帆往福州﹐望北直去﹐至閩安鎭﹐水程一十五更﹐不用灣泊澎湖。若從北路淡水西渡﹐水程僅七更。登舟半日﹐可見關潼山。自關潼趨定海﹐行大洋中五六十里﹐至五虎門﹔兩山對峙﹐勢極雄險﹐爲閩省外戶。門外風力鼓蕩﹐舟帆顚越﹔旣入門﹐靜淥淵渟﹐與門外迥別。更進爲城頭﹐土名亭頭﹔十里卽閩安鎭﹐再數十里至南臺大橋。

鹿耳門外﹐初出洋時水色皆白。東顧臺山﹐煙雲竹樹﹐疊翠浮藍﹐自南抵北﹐羅列一片﹐絕似屏障畫圖。已而漸遠﹐水色變爲淡藍﹐臺山猶隱現於海面。旋見水色皆黑﹐則小洋之黑水溝也。過溝﹐黑水轉淡﹐繼而深碧﹐澎湖諸島在指顧間矣。自澎湖放洋﹐近處水皆碧色﹐漸遠則或蒼或赤﹐蒼者若靛綠﹐赤者若臙紅。再過﹐深黑如墨﹐卽大洋之黑水溝﹐橫流迅駛﹐乃渡臺最險處。旣過﹐水色依然蒼赤。有純赤處﹐是名紅水溝﹐不甚險。比見水皆碧色﹐則靑水洋也。頃刻上白水﹐而內地兩太武山屹然挺出於鷁首矣﹝南風時﹐駕駛近南﹐先見鎭海之南太武﹔北風時﹐駕駛近北﹐先見金門之北太武﹞。

黑水溝爲澎﹑廈分界處﹐廣約六七十里﹐險冠諸海。其深無底﹐水黑如墨﹐湍激悍怒﹐勢又稍窪。舟利乘風疾行﹐亂流而渡﹐遲則波濤衝擊﹐易致鍼路差失﹝按黑水溝有二﹕其在澎湖之西者﹐廣可八十餘里﹐爲澎﹑廈分界處﹐水黑如墨﹐名曰大洋﹔其在澎湖之東者﹐廣亦八十餘里﹐則爲臺﹑澎分界處﹐名曰小洋。小洋水比大洋更黑﹐其深無底。大洋風靜時﹐尙可寄椗﹐小洋則不可寄椗﹐其險過於大洋﹔此前輩諸書紀載所未及辧也﹞。廈船過黑水溝良久﹐令亞班﹝舟中占風望向者二人﹐名曰「亞班」﹞登桅遙望﹐必見澎湖西嶼﹑花嶼﹑貓嶼﹐乃可前進﹔倘計程應至﹐而諸嶼不見﹐便失所向﹐須亟收回﹐恐漂越臺之南北而東﹐則邈不知其所之。或已抵鹿耳門﹐爲東風所逆不得入﹔或遇海吼浪湧﹐隙仔不可寄泊﹐當回澎湖。值若月黑﹐莫辧島嶼何處﹐不得不仍歸廈門。而鍼路已失﹐往往有隨風北至南日而上﹑南至銅山以下者。

來臺諸舟﹐必以澎湖爲關津。由西嶼頭入泊媽宮等奧﹐然後出東吉﹐過小洋﹐抵鹿耳﹔其常也。或已入澎湖﹐而風信未可行﹐嘗有灣泊至旬以外者。

澎湖諸島﹐皆平岡無峯巒﹐舟行稍遠﹐輒伏而不見。漸近時﹐登鷁尾髙憑眺﹐恍惚天際微云﹐一抹如綫。徘徊回顧﹐天水混連﹐孤舟蕩漾﹐若纖芥在明鏡中。

泛海不見飛鳥﹐則漸至大洋﹐蓋水禽陸棲也。近島嶼﹐先見白鳥飛翔。

海波夜動﹐焰如流火﹐天黑彌爛。船在洋中﹐可擊水以視物。一擊而水光飛濺﹐如明珠十斛﹐傾撒水面﹐晶光熒熒﹐良久始滅。

臺灣縣治之海常吼。自七鯤身北至鹿耳門﹑南至打鼓港止﹐小吼似擊花腔鼓﹐點點作撒豆聲﹐乍近乍遠﹐若斷若續﹐臨流聽之﹐有成連鼓琴之致﹔大吼如萬馬奔突﹐如眾鼓齊鳴﹐如三峽崩流﹐如千鼎共沸﹐厥聲遠聞﹐累數日夜罔有閒歇﹐驚濤湓湧﹐舟莫敢近﹐𨿽錢塘八月怒潮﹐未足擬也。或曰風兆﹐時亦不風﹔或曰濤響﹐何港無濤﹖若雲雨徵﹐宜其近之﹔謂海气發﹐故地籟鳴也。乃微雨輒吼﹐大雨而或不吼﹔旣晴猶吼﹐久旱而亦時吼﹔斯不可解矣。惟吼聲南下而漸細﹐則久雨必晴﹐頗驗﹝按海自嘉義以上不吼。惟臺灣下至鳳山則吼﹐俗呼曰「做湧」﹔驚濤迅發﹐舟觸之﹐沸擊迫岸輒碎。自岸邊至中流﹐浪之最巨者有三疊﹐約廣不上十里﹐以外則漸平。春冬不吼﹐惟四月廿六日起。舟人謠曰﹕湧仔開目﹐不因風兆﹐不因潮汐。謂海气一發﹐微雨幾潑﹐輒吼﹔或大雨不吼﹐大風不吼﹔或旣晴猶吼﹐必待烈陽炎暴至終日則吼息。四五月之吼﹐鳳山最甚﹔六七月之吼﹐臺灣最甚。其地气由南而北。七月廿六後﹐謂之「埔占湧」﹐漸輕﹔至中秋則不吼也。蓋夏令地气蒸熱﹐自下而升﹐猶煮飯之滚於鍋底然﹞。

臺處閩之東南﹐以一郡藩蔽全省。卽沿東西地方之對峙者計之﹕北路淡水廳之後壠港﹐與興化府南日對﹔後壠而上有竹塹﹐與福淸縣海壇鎭對﹔後壠而上有南嵌社﹐與福州府閩安鎭關潼對﹔自南嵌至淡水港﹐與連江縣北茭對﹔自淡水港至雞籠山﹐與福寧府沙埕烽火門對﹔南路鳳山縣之彌陀港﹑萬丹港﹑岐後港﹑東港﹑茄藤港﹐則與漳州府之古螺﹑銅山等處對。順風時﹐駕駛鍼路皆以卯酉爲方向﹐不用斜轉﹔惟鹿耳門居邑治之西北﹐澎湖又居鹿耳門之西北﹐與泉州府同安縣之廈門東南斜對﹐鍼路以巽乾爲方向。邇來海不揚波﹐凡■﹝舟彭﹞仔﹑三板頭等小船﹐每由北路笨港﹑鹿仔港等處乘南風時徑渡廈門﹑泉州﹐自東䢐西﹐橫過澎湖之北﹐名曰「透西」﹐例禁甚嚴﹔趨險者猶如騖也。

臺海港口﹐哨船可出入者﹐只邑治鹿耳門及南路打鼓港﹑北路蚊港﹑笨港﹑淡水港﹑小雞籠﹑八尺門七處﹐其餘如邑治之大港﹑南路之西溪﹑蠔港﹑蟯港﹑東港﹑茄藤港﹑放■﹝糸索﹞港﹝冬月沙淤﹐至夏秋溪漲﹐船始可行﹞﹑大崑麓社寮港﹑後灣子﹝俱瑯蟜地﹞﹑北路之馬沙溝﹑歐汪港﹑布袋澳﹑茅港尾﹑鐵綫橋﹑咸水港﹑井水港﹑八掌溪﹑猴樹港﹑虎尾溪港﹑海丰港﹑二林港﹑三林港﹝二港亦多沙汕﹐水退去口五六里﹞﹑鹿仔港﹝潮漲大船可至內汕﹐不能抵港﹐其外汕水退時去口十餘里﹐非熟港道者不敢出入﹞﹐哨船俱不能常至。

邑治州仔尾﹑隙仔﹑喜樹港﹑南路萬丹港﹑北路灣裏﹑竿寮﹑含西﹑篷山港﹐只容■﹝舟古﹞仔小船。再南路岐後﹑枋寮﹑加六堂﹑謝必益﹑■﹝句黽﹞鼊港﹑大繡房﹑魚房港﹑北路■﹝魚逮﹞仔穵﹑象領﹐今盡淤塞﹐惟小漁船來往。

相傳臺海有萬水朝東處﹐諸書所載不同。續文獻通考及島上附傳﹑稗海紀遊皆云在澎湖南﹝續文獻通考云﹕『水至澎湖漸低﹐近琉球謂之落漈﹔漈者﹐水趨下而不回也。凡西岸漁舟﹐到澎湖以下﹐遇颶風發﹐漂流落漈﹐回者百無一』。島上附傳云﹕『澎湖風濤噴薄﹐悍怒激闘﹐瞬息萬狀。子午稍錯﹐北則墜於南風炁﹐南則入於萬水朝東﹐皆有不返之憂』。稗海紀遊雲﹕『澎湖黑水溝最險﹐自北流南﹐不知源出何所。水黑如墨﹐勢又稍窪﹔廣約百里﹐湍流迅駛。舟師至此﹐喘喘屏息﹐懼或順流而南﹐不知所之』﹞。福建海防考謂﹕『澎湖爲漳﹑泉南戶﹐日本﹑呂宋﹑東西洋皆所必經。南有港門﹐直通西洋』。臺灣誌略謂﹕『海船直指﹐南離至東京﹑廣南﹑占城﹑柬埔寨﹑暹羅等處』。舊府誌亦謂『子午稍錯﹐南犯呂宋﹐或暹羅﹐或交趾』。今通洋之舟﹐歲歲南行﹐未嘗入於萬水朝東﹐則云在澎湖南者誤也。至雲水至澎湖漸低﹐黑水溝自北流南﹐亦誤。又漳州府誌云﹕『溝水分東西流﹐過溝則東流達於呂宋﹐回日過溝則西流達於漳﹑泉』。皆未詳考。蓋臺海潮流止分南北﹐潮時北流較緩﹐汐時南流較駛。澎島在廈門之東南﹐乃渡臺標準﹔但無髙峯﹐不可遠望﹐過溝時鍼路指定東南﹐船稍近北﹐𨿽不見澎島﹐猶可見臺北諸山。苟爲南流所牽﹐則徑出南路沙馬磯頭之下﹐無島嶼可望﹐不知臺灣在何方矣。故黑水溝中﹐值靜風潮漲可隨流﹐潮退必懸碇停舟﹐非畏萬水朝東也。稗海紀遊又云﹕『雞籠山下實近弱水﹐舟至則沈﹐或名爲萬水朝東。其勢傾瀉﹐捲入地底﹐滔滔東逝流而不返』。二說俱無稽。若舊府誌云﹕『北則漂蕩﹐無復人境﹐甚至無力水而莫知所之』。亦第想象之詞。然則赤嵌集所云『黑水溝驚濤鼎沸﹐險冠諸海﹐順流而東﹐則爲弱水。昔有閩船漂至弱水之東﹐十二年始還中土』者﹐皆不可信乎﹖曰﹕弱水見於禹貢﹐自有其處。萬水朝東﹐天下之公言也。地缺東南﹐尾閭有焦釜﹐豈卽在雞籠山下﹖且順流而東﹐果爲弱水﹐則府誌所載外域諸國在臺海正東﹑東南﹑東北者﹐將無由而至矣﹔而皆非也﹝按府誌載琉球在臺海正東﹐日本在臺海東北﹐呂宋﹑蘇祿在臺海東南。今考臺海北至雞籠﹐南盡沙馬磯頭而止。琉球在福州正東一千七百里﹐自五虎門放洋﹐經雞籠山之北而去。日本以近東海日出而名﹐舟必北上抵江南界之秦山﹑花鳥嶼始可放洋。明史載呂宋居南海中﹐去漳州甚近﹔蘇祿地近浡泥﹑闍婆﹐去泉州甚遠。似俱與臺海無涉﹞。諸書言順流而東﹑而南者﹐就內地言之也。臺處東南﹐其北之雞籠山卽內地之東﹐其南之沙馬磯頭卽內地之南。水歸東南﹐故皆可曰順流。或東﹑或南﹐俱錯過臺灣山後﹐大海茫茫﹐舟隨風去﹐無所終泊﹐得還中土者蓋鮮﹔幸而島嶼可依﹐帆柁未失﹐乘風忽返﹐間嘗有之。其所至果弱水之東否﹐未可知也。聞老舵工云﹕嘗遭風至臺灣山後絕遠處﹐夜聞水聲淜湃﹐知爲萬水朝東﹔努力回柁﹐幸免落漈﹐天明見島嶼甚近。語似可據。然聞水聲﹐以爲落漈﹐非也﹔島岸風濤﹐衝擊作聲也。舟不回柁﹐觸礁齏粉﹐無生還理。舊稱落漈﹐雜云沈海﹐乃舟人之諱詞。風土記謂十二年气候一周﹐漈水復滿﹐東風大起﹐船乃還﹔則海濱人習言之﹐特以慰其家人﹐卽詩所云猶來無止耳。亦有擱淺簸浪﹐因而傍崖登山者﹐苟延殘喘﹐際會幸歸﹐各述所見。大海之中﹐何奇不有﹑何怪不儲﹐存而不論可也。島上附傳所稱南風炁﹐今亦莫知其處。

臺船歲往江﹑浙﹑錦﹑蓋諸州者以千計。沿海水程﹐內地郡邑志及通誌俱未詳載。旣無以稽舟楫之去來﹐又何以資哨防之備禦﹖倘謂邑志例限不書﹐得毋終聽其闕乎﹗因就見聞所及﹐附著於此。至道裏遠近﹑澳港險易﹐略之以俟知者。

臺船至廈門﹐水程一十一更。自廈門至浙江寧波﹐水程三十七更﹔江南上海較遠十更。先由廈門掛驗﹐出大擔門北行﹐經金門﹑遼羅﹐系同安縣界﹔過圍頭﹑深滬﹑浚裏至永寧﹐俱晉江縣界﹔又過祥芝頭至大墜﹐爲泉州港口﹔經惠安縣之獺窟至崇武﹐可泊船數十﹔復經莆田縣之湄州至平海﹐可泊船數百﹔其北卽南日﹐僅容數艘。莆田﹑福淸交界從內港行﹐經門■﹝木扇﹞﹑後艸嶼至海壇宮仔前﹐有鹽嶼﹐卽福淸港內﹔過古嶼門爲長樂縣界。復沿海行﹐經東西洛至磁澳﹐回望海壇諸山﹐環峙南日﹑古嶼之東﹐出沒隱現﹐若近若遠﹔再過爲白畎﹑爲關潼﹐可泊船數百﹐乃福省半港處﹐入內卽五虎門。由關潼一潮水至定海﹐可泊船數百餘。復經大埕﹑黃岐至北茭﹐爲連江縣界﹔再過羅湖﹑大金抵三沙﹑烽火門。由三沙沿山戧駛﹐一潮水過東璧﹑大小目﹑火焰山﹑馬嶼﹐進松山港﹐卽福寧府。由烽火門過大小侖山﹑■﹝山上秦下﹞嶼﹑水澳至南鎭﹑沙埕﹐直抵南北二關﹐閩﹑浙交界。由北關北上至金香大澳﹐東有南紀嶼可泊千艘﹔其北爲鳳凰澳﹐系瑞安縣港口﹔又北爲梅花嶼﹐卽溫州港口。過壠內三盤﹐僞鄭常屯札於此﹔再過王大澳﹑玉盤山﹑坎門﹑大鹿山﹐至石塘﹐內爲雙門衛﹔復經鱟殼澳﹑深門﹑花澳﹑馬蹄澳﹑雙頭通至川礁﹐爲黃巖港口。從牛頭門﹑柴盤抵石浦門。由龍門港﹑崎頭至丁厝澳﹐澳東大山疊出﹐爲舟山地﹔赴寧波﹑上海﹐在此分■﹝舟宗﹞。從西﹐由定海關進港數里﹐卽寧波﹔從北﹐過岑港﹑黃浦至沈加門﹔東出卽普陀山﹐北上爲秦山﹑花鳥嶼。秦山西南有板椒山﹐屬蘇州府界﹔又有羊山﹐龍神甚靈﹐凡船到此﹐須悄寂而過。放大洋﹐抵吳淞﹐進港數里﹐卽上海。再由舟山丁厝澳西北放小洋﹐四更至乍浦﹔海邊俱石岸﹐北風可泊於羊山嶼。向北過崇明外五條沙轉西﹐三十四更入膠州口。過崇明外五條沙﹐對北三十二更至成山頭。向東北放洋﹐十一更至旅順口﹔由山邊至童子溝島向東﹐沿山七更至蓋州﹔向北放洋七更﹐至錦州府。

自廈門出大擔門外南行﹐由浯嶼至南澳﹐凡一十三澳﹕曰浯嶼﹑麥坑﹑鎭海衛﹑將軍澳﹑陸鰲﹑杏仔﹑古螺﹑銅山﹑蘇尖﹑劉澳角﹑宮仔前﹑懸鐘﹑南澳﹐入廣東界﹝附記﹕自浙入閩﹐由沙埕南下﹐一潮水至南鎭﹔南鎭一潮水至南關﹔南關一潮水過大小白鷺至屏峯﹔屏峯一潮水至侖山門﹔侖山門一潮水至三沙﹔三沙一潮水過大小目至短表﹐過海尾澳﹑長表一潮水至斗美﹔斗美一潮水過閭尾至羅湖﹔羅湖一潮水過西洋至北茭﹔北茭順風一潮水至黃岐﹐若遇逆風則在北茭候風﹔黃岐一潮水過赤澳﹑貓塢﹑安海﹑黃宮四嶼至定海﹔定海一潮水過小目入五虎門﹐到虎樹﹔虎樹一潮水過白塔﹑熨斗﹑浮江﹑雙龜﹑破薦入金牌﹑急水門至館頭﹔館頭一潮水過梅嶼﹑長灣﹐大小蘆亭頭到福州閩安鎭﹔又館頭一潮水往北港過蓬崎至狄蘆﹐過烏豬﹑小目﹑小埕﹑長澳復至定海﹞。

南路沙馬磯頭之南有澳﹐名龜那禿﹐北風可泊巨艦。從此東去﹐水程四更至紅頭嶼﹐生番聚處。地產銅﹐所用雜物皆銅器﹐不與中國通。順風兩日夜卽是呂宋之謝崑山﹑大小覆金山﹐沿山行四五日夜至呂宋﹐共水程五十八更。

臺灣風信﹐自廈來臺﹐以西北風爲順﹔自臺抵廈﹐以東南風爲順。但得一面之風﹐非當頭逆頂﹐皆可轉帆戧駛。故兩舟並行﹐一往一來﹐不聞阻滯﹐僅分遲速。惟鹿耳門進港忌東風﹐出港忌西風。而臺灣風信﹐與內地迥異﹔淸晨必有東風﹐午後必有西風﹐名曰「發海西」﹔去來諸舟﹐乘之以出入﹐乃天造地設之奇。時或反是﹐則颲風將作﹐去者未可遽去﹐來者必亟收回云。

舟人呼大風曰「暴」。按詩邶風「終風且暴」﹔傳云﹐暴﹐疾也﹐疏云﹐大風疾起也。舊志曁鳳山各志以「暴」爲「報」﹐失其義矣。府誌作颶﹐亦誤。颶乃海中災風﹐其至叵測。暴則每月有期﹐所傳名稱𨿽涉怪誕﹐而驗之多應。凡暴期將至﹐舟必泊澳﹔俟暴發後輒尾之而行﹐最便利﹐不爲災。府誌又云﹐颶之甚者曰臺。颶倏發倏止﹐臺常連日夜﹔颶驟而禍輕﹐臺緩而禍久。考六書無「臺」字﹐所雲臺者﹐乃土人見颶風挾雨四面環至﹐空中旋舞如篩﹐因曰「風篩」﹐謂颶風篩雨﹐未嘗曰臺風也。臺音篩同臺﹐加風作臺﹐諸書承誤﹐今刪之﹝按韻會﹕海中大風曰颶。投荒雜錄云﹕『嶺南諸郡皆有颶風﹐以四面風俱至也』。南越志﹕『颶風﹐具四面之風﹐常以五六月發﹐永嘉人謂之風癡』。陸放翁曰﹕『嶺表有瘴母﹐初起圓黑﹐久漸廣﹐謂之颶母』。韓文公赴江陵詩﹕『颶起最可畏﹐訇哮簸陵邱』。注﹕嶺表錄異云﹐『嶺嶠夏秋雄風曰颶』。又云﹕『南海夏秋間有云物如虹﹐長六七尺﹐見則颶風必發﹐故曰颶母﹔其風一發﹐雞犬不寧。並從具﹐音懼』。康熙字典載韻箋引楊升庵說﹐颶作■﹝風貝﹞﹐音貝。佛經云﹕『風虹如貝』。柳柳州詩﹕『■﹝風貝﹞母偏驚估客船』。補入「七隊」逸字中。又六書故﹕『■﹝風貝﹞﹐補妹切﹐海之災風也﹐俗書訛作颶』。正字通復云﹕『颶字卽■﹝風貝﹞字之訛』。又藝林伐山云﹕『■﹝風貝﹞風之作﹐多在初秋』。南越志亦云﹐『母卽孟婆﹐春夏間有暈如虹是也』。又李西涯譏許氏從具﹐謂具四方之風﹐乃北人不知南人之候﹐誤以■﹝風貝﹞爲颶耳。西涯博學﹐必有所據。且閩﹑粵諸儒皆云■﹝風貝﹞風﹐今韻書多■﹝風貝﹞作﹐並志以備考﹞。

逐月風暴日期﹝參合郡縣舊志及稗海紀遊﹞﹕

正月初四日﹕諸神下降暴。初九日﹕玉皇暴﹝是日有風﹐則一歲暴期皆驗﹔否則難準﹞。初十日﹑十三日﹕關帝暴。十五日﹑廿四日﹕小妾暴。廿九日﹕龍神會暴﹝此暴最準﹐或前一日﹐俗呼洗炊籠﹔或本日連後三日﹐俗呼烏狗報白須﹞。

二月初二日﹕白須暴。初七日﹕春期暴。初八日﹕張大帝暴。十九日﹝一作廿一日﹞﹕觀音暴。廿九日﹕龍神朝天暴。

三月初三日﹕眞武暴。初七日﹕閻王暴。十五日﹕吳眞人暴。十七日﹕諸神會降暴。十八日﹕后土暴。廿三日﹕媽祖暴﹝俗云眞人多風﹑媽祖多雨﹞。廿八日﹕東獄帝暴。廿九日﹕諸神升天暴。

四月初一日﹕白龍暴。初八日﹕太子暴。十四日﹕純陽仙師暴。廿三日﹕太保暴。廿五日﹕龍神會太白暴。

五月初一日﹕南極星君下降暴。初五日﹕競渡風﹝洋船最忌﹞。初七日﹕朱太尉暴。十三日﹕關帝降神暴。十六日﹕天地合日防惡風。廿一日﹕龍母暴。廿九日﹕威顯暴。

六月初六日﹕大禹王暴﹝前後共七日﹐宜謹防。俗云﹕六月防初﹑七月防半﹞。十二日﹕彭祖暴。十八日﹕彭婆暴。十九日﹕觀音暴。廿三日﹕小姨暴。廿四日﹕雷公暴﹝最準﹐亦最狠﹞。廿六日﹕二郎神暴。廿八日﹕大姨暴。廿九日﹕文丞相暴。七月初七日﹕牛女會暴。十五日﹕鬼子暴﹝最宜防﹞。十八日﹕神煞交會暴。廿七日﹕天地合日防惡風。

八月初一日﹕■君朝天暴。初三日﹕防惡風。初五日﹕九皇暴。十四日﹕伽藍暴。十五日﹕龍神大會暴。

九月初九日﹕落帽風。十一日﹑十五日﹕百神俱起。十六日﹕張良暴。十七日﹕金龍暴。十九日﹕觀音暴。廿七日﹕冷風暴。

十月初五日﹕小春風信。初六日﹕天曹下降暴。初十日﹕水仙暴﹝是日無風﹐主多魚﹞。十七日﹕水府朝上帝暴。二十日﹕東嶽朝天暴。廿六日﹕翁爹暴。

十一月十四日﹕水仙暴。廿七日﹕普庵暴。廿九日﹕西嶽朝天暴。

十二月廿四日﹕諸神升天暴﹝俗呼掃塵暴。自本日至廿九日﹐必有大風﹐名送年風﹞。廿九日﹕大盆暴。

三春暴期最多﹐舟行宜戒。自淸明後﹐南風司令。四﹑五月間﹐風暴皆輕﹐往來甚穩﹐但多遲緩。夏至前數日﹐當有北風﹔諺云「北風送夏至」﹐猶冬至前之有東南風。惟六﹑七月北風一起﹐颶風立至。六月之颶﹐得雷而止。七月之颶﹐聞雷愈烈。八月白露節後﹐北風應候﹐船行迅駛。九月﹐風每經旬﹐或至閱月﹐是名「九降」。凡颶多挾雨﹐九降恆不雨而風。遙望外海﹐浪色如銀﹐播空疊出﹐名曰「起白馬」﹐舟不可行。

又自寒露至立冬止﹐常陰晦﹐俗呼「九月烏」。十月小春﹐天气晴暖﹐風波恬和﹐最爲利涉。十一﹑十二兩月﹐朔風凜烈﹐無日不風﹐第乘風隙以往來。若冬春之交﹐風信難定﹐尢須戒心﹝考各書多稱渡海以四﹑五﹑八﹑十等月爲穩﹐最忌六﹑七﹑十二月。然癸亥平臺﹑辛丑復臺﹐皆以六月興師﹐過舟安如衽席。蓋海上風濤﹐實難例定﹐惟當隨時審視云日气色﹐以卜行止。若夫船制有利鈍﹑風行有遠近﹐𨿽連■﹝舟宗﹞並發﹐而入港之先後難齊。且或同時遭風﹐倏變而此順彼逆﹑禍福不同者﹐有數存焉﹞。

凡暴風﹐有先期一﹑二日發﹐或後期二﹑三日發。俟盛發之後﹐舟乃可行﹔亦有乘其將發而輒行者﹐蓋風始發猶未盛﹐迨盛發時舟已入澳也。舵師占風﹐熟極生巧﹐眞是心通造化。春暴畏始﹐冬暴怕終﹔南風多閒﹐北風罕斷也。春夏時風不勝帆﹐船之小者其行速﹔秋冬時帆不勝風﹐船之大者其行穩。

海船固畏風﹐又苦無風。洋中風靜﹐水平如鏡﹐必寄椗駐舟﹐候風始行。蓋大海潮汐﹐無瞬息停﹐人處舟上﹐一望空明﹐連天無際﹐不覺其動﹐實有升降漲蝕之異﹔舟不下椗﹐則乘潮而北﹑隨汐而南﹐難定所向之何方矣。淸明以後﹐地气自南而北﹐以南風爲常﹔霜降以後﹐地气自北而南﹐以北風爲常。偶反其常﹐必有颶風。

颶風起時﹐飄瓦裂石﹐拔木壞垣﹐四面遞轉﹐交發齊至﹐或一﹑二日﹐或三﹑五﹑七日﹐久而愈勁﹐猛雨盆傾﹐驚濤山立﹐舟𨿽灣泊﹐難保無虞﹔然發有其處﹐或數十里之遙﹐便不相及。

泊舟之澳﹐負山面海。山在南者﹐可避南風﹔山在北者﹐可避北風。若風平浪靜﹐無論黑溝﹑白洋﹐皆可寄泊。惟五﹑六月間南風司令﹐陡遇北風﹐不可收泊北風澳﹔蓋颶風將發﹐北風先至﹐必轉東南﹐又轉而南﹐復轉西南﹐呼吸變更﹐以北澳而受南颶﹐駕避不及﹐艨艟成齏粉矣。

五﹑六月間﹐天上有一點黑雲﹐頃刻間風雨驟至﹐舟人必摺帆嚴柁以待﹔遲則恐風壓帆傾﹐或至覆舟﹝有因不得收帆而棄桅者﹐兩斧卽斷﹐可知風力之雄。又洋船中﹐見有黑气一條湧出海面﹐漸及半天﹐名曰「鼠尾云」﹐乃龍起也﹔急焚雞毛或飯米以厭之﹞。

凡疾風挾雨﹐驟至驟止﹐俗呼爲「西北雨」﹐亦曰「風時雨」。海水忽變爲腥臊﹐穢气襲人。或泡沫浮若糠秕﹐及水蛇鱗介之屬遊翔水面﹐乃地气發而海沸也。颶風應之﹐雨灑浪翻﹐遂有傾檣折舵之患。若海不先沸﹐風𨿽迅突﹐摺帆順馳﹐猶鯤鵬之徙耳。

蘇過颶風賦「斷霓飲海而北指﹐赤云挾日以南翔」二語最精確。今舟人呼斷霓爲「破篷」﹔以其一片孤懸天際﹐若船帆也。稍及半天﹐如鱟魚尾者﹐曰「屈鱟」﹐見於北方又甚於他方。凡虹霓朝見西方﹐辰已時必雨﹔暮見東方﹐必晴。惟斷霓𨿽見東方﹐來日亦不免風雨﹝舊志﹞。

海水有潮汐﹐晝曰潮﹔夜曰汐。或謂汐爲夜潮﹐故言潮可統汐也。凡潮﹐月自初一至十五日爲一周﹐後半月與前半月適相同焉。臺灣﹕一日已亥初四刻潮滿﹐二日已亥正三刻潮滿﹐三日午子初三刻潮滿﹐四日午子正一刻潮滿﹐五日午子正四刻潮滿﹐六日未丑初三刻潮滿﹐七日未丑正三刻潮滿﹐八日申寅初二刻潮滿﹐九日申寅初四刻潮滿﹐十日申寅正三刻潮滿﹐十一日酉卯正一刻潮滿﹐十二日酉卯正四刻潮滿﹐十三日戌辰初三刻潮滿﹐十四日戌辰正二刻潮滿﹐十五日戌辰正四刻潮滿﹔是爲一周。十六日與初一日同﹐蓋周而復始矣。凡陽時管三日﹐陰時管二日。凡潮﹐自始長至滿﹐歷三時﹔自滿至涸﹐亦歷三時﹔故語其滿而前後可推也。

澎湖潮遲於臺灣三刻﹑早於廈門五刻﹐以是爲常。

邵子曰﹕『海潮所以應月者﹐從其類也』。余襄公安道云﹕『陽燧取火於日﹐陰監取水於月﹐各從其類。潮有漲退﹐海非增減﹐月之所臨﹐水往從之。故月臨卯酉﹐則水漲於東西﹔月臨子午﹐則潮平於南北。彼竭此盈﹐往來不絕﹐皆系於月。晝夜之運﹐日東行一度﹐月行十三度有奇﹔故太陰西沒﹐緩於日三刻有奇。潮之日緩其期﹐率亦如是。自朔至望﹐常緩一夜潮﹔自望至晦﹐復緩一晝潮。春夏晝潮常大﹐秋冬夜潮常大。春爲陽中﹐秋爲陰中﹐歲有春秋﹐猶月有朔望﹔故潮之極漲常在春秋之仲﹐濤之極大常在朔望之後』。又云﹕『海之極遠者得气尢專﹐潮亦因之。東海﹑南海﹐其候各有遠近之殊』。舊志云﹐『以水從月』﹐最爲確論。臺灣地處東南﹐月常早上﹔初二﹑十七日夜初昏卽臨卯酉﹐故潮亦因之。又舊志臺灣潮信與內地惠安志所載略同﹐視同安﹑晉江各差一時﹔如初一﹑十六日臺﹑惠潮水漲滿在已亥時﹐同安則在子午﹐晉江則在辰戌也。晉﹑同潮水入溪差至兩時﹐以道裏迥遠之故﹐無足異者。臺處海中﹐潮信宜可爲準﹐乃南北二路復自不同。鹿耳門至南路打鼓港﹐較同安金﹑廈潮早四刻﹐水長五﹑六尺﹔打鼓港至瑯嶠竟早一時﹐水止三﹑四尺﹔北路三林港至淡水復與金﹑廈同時﹐水長丈許。又自彰化以下﹐潮流過北﹐汐流過南﹐澎湖亦然﹔彰化以上﹐則潮流過南﹐汐流過北。一郡似此懸殊﹐何況東海﹑西海﹑南海﹑北海相去不可量數者乎﹖﹝圖表﹐故省略﹐詳細內容請參見版面文件﹞

潮滿圖﹝圖表﹐故省略﹐詳細內容請參見版面文件﹞

右圖十二辰﹐指掌定位也。推潮長法﹐以初一﹑初二加於卯位﹐左旋順數﹐至寅而止。推潮滿法﹐以初一﹑初二加於已位﹐左旋順數﹐至辰而止。陽時管三日﹐陰時管二日﹔而一月之大槪定焉。初一﹑初二初長在卯﹐則長半在辰﹐滿在巳﹔初退在午﹐退半在未﹐涸在申。再長在酉﹐長半在戌﹐滿在亥﹔初退在子﹐退半在丑﹐涸在寅。自長至滿歷三時﹑至涸亦歷三時﹐而潮信可知也。

臺處閩東南隅﹐地勢最下﹐四面環海﹐遙隔重洋。其气候與內郡懸殊﹐大約暑多於寒。鐘鼎之家﹐狐貉無所用之﹔細民無衣無褐﹐亦可卒歲。花卉則不時常開﹐木葉則歷年未落。瓜蒲蔬茹之類﹐𨿽窮冬亦華秀。此寒暑之气候不同也。春頻旱﹐秋頻潦。東南云蒸則滂沱﹐西北密雲鮮潤澤﹔所以雲行雨施﹐必在南風盛發之時。此雨陽之气候不同也。四時之風﹐南澳居多。七八月間﹐因風擊浪﹐摧檣傾楫﹐其濤浪之聲﹐遠聞百里外。風之所自﹐曉東暮西﹐與中土頓殊。此風颷之气候不同也。卽一郡之中﹐而窮南極北﹐气候亦迥不侔。自邑治至鳳山﹐漸南漸熱﹔自邑治至諸羅﹑彰化﹐漸北漸寒。此南北之气候不同也。

邑治附郭﹐和暖時多﹐與彰化之極北而多寒﹑霜雪頻降者異矣。人居稠密﹐煙火萬家。零露旣稀﹐瘴气不入﹔與鳳山之極南甫晡而露降﹑日出而霧消者異矣。狂風𨿽作﹐一﹑二日而恬﹔其與淡水之雞籠北風盛發﹑累日不休者又異矣。三月以後風多南﹐八月以後風多北﹔其與鳳山之東港﹑瑯嶠等處有永年不聞朔風者又異矣。近郭之地﹐平原曠野﹐培塿相聯﹔非若雞籠山之气候爲足憂也。夏暑而冬寒﹑春和而秋暖﹔非若東港之盛暑入夜猶怯寒﹑臘月之窮冬裌衣可度日也。

至於澎湖之气候﹐則又與邑治不同者。澎島處汪洋浩渺之中﹐多風而少晴。故有時臺則天淸气朗﹐而澎則風聲凜烈﹔辰方霧掃云收﹐而午後封姨爲祟。又其甚者﹐積日連月﹐靡有行刻﹔行舟之人﹐遲滯累旬﹐來往難期。他如寒暑雨陽﹐則澎之與臺約略相等。

天气四時皆夏﹐恆苦鬱蒸﹔遇雨成秋。比歲漸寒﹐冬月有衣裘者。至霜霰則無有也。

洋船至澎湖﹐另一气候。未至尙穿棉﹐一至則穿葛。

廣東志云﹕『嶺南陰少陽多﹐故四時之气辟多於闔﹐一歲間溫暑過半﹐元府常開﹐毛腠不掩﹐每因汗溢﹐卽致外邪﹔蓋汗爲病之媒﹑風爲病之本﹐二者一中﹐寒瘧相乘﹐其疾往往爲風淫』。又云﹕『盛夏士庶出入﹐卒以靑布裹頭﹔蓋南風爲厲﹐一侵陽明﹐則病不可起』。此地正相同。

海气山嵐﹐交釀爲露﹐值夜霏霏如霰﹐村捨山林﹐咫尺莫辧﹐茅檐日髙﹐尙澑余滴。故冬春無雨﹐二麥﹑瓜菜不以爲病。又有紅日三竿﹐天气淸朗﹐忽陰翳溟蒙﹐更爲濃露﹔變幻俄頃﹐殊不可測。

內山終歲不離云﹐或■﹝冖八幕﹐上中下﹞於頂﹑或橫於腰﹐惝怳飄渺﹐莫窮其際。偶於侵晨片晌﹐翠黛筍簇﹐望之如洗﹔須臾卽云合矣。若日中云收﹐峯巒可數﹐必不日而雨。海內之山﹐未有以淸朗爲雨候者。

夏秋紅日當空﹐片雲乍起﹐傾盆立至。一日之內﹐陰晴屢變﹐或連月不開。冬春二時﹐或昧旦霜飛﹐日中雨注。方在搖扇﹐旋苦寒風。客斯土者﹐寧過暖而無受寒﹐則邪气不得而中之矣。

三月輒著輕紗﹐至十月不更。每朔風驟凜﹐忽易薄裘﹔曦光一射﹐仍被縠衫。一日之間﹐暄涼數變。故讌集之頃﹐袷毳兼攜﹐以備不時脫換。砌虫夜響﹐竟歲皆然。春初已綻夏蕚﹐膽缾折供石橊﹐與山茶掩暎﹐不足怪也。更有在颷怒號﹐轉覺灼體﹐風過後木葉焦萎如爇﹐俗謂之「麒麟颶」云。風中有火﹐殊可詫異。

舊傳野不苦旱﹐以土沙含潤﹐又露气重也。予嘗秋郊早行﹐辧明時艸露已稀﹔志所謂「入夜霏霏如霰﹑茅檐日髙尙澑余滴」者無有也。或曰近年人煙漸稠﹐故露气減於昔云。

海上天無時無雲。𨿽濃云靉靆﹐但有云腳可見﹐必不雨。雲腳者﹐如畫家繪水口石﹐其下橫染一筆﹐爲水石之界者是也。無腳之云﹐如畫遠山﹐但見山頭﹐不見所止。

日色被體如妁﹐三日內必雨。

日出時有云蔽之﹐辰刻後云漸散﹐必大晴。日初出卽開朗﹐是日必不晴﹔暑月久晴則不拘。

日落時﹐西方有雲气橫亙天上﹐或作數十縷各不相屬﹐日從云隙中度過﹐是謂日穿經緯﹔來日大晴。或云色一片相連﹐其中但有一﹑二點空竇得現紅色﹐是謂金烏點睛﹔亦主晴。

日落時﹐西方云色黯淡﹐一片如墨﹐全無罅竇﹐又不見云腳者﹐主來日雨。若云色濃厚﹐當夜必雨。

日落時﹐西北方雲起如層巒復嶂﹐重疊數十層﹐各各矗起﹐主大風雨﹔山崩水溢之徵也﹐應在七日之內。嘗三睹此云﹐三遭大水矣。處近山及江滸水涯﹐宜防之。五更雨﹑雞初鳴雨﹑天未明雨﹑天明已久雨﹐皆主是日苦雨不輟。晨起霧遮山腳﹐主晴﹔云■﹝冖八卓﹐上中下﹞山頭﹐主雨。

初雨如霧﹐𨿽沈晦﹐至午必晴。

久雨後暫輟﹐猶見細雨如霧﹐縱會開朗﹐旋卽雨至。諺曰﹕『雨前蒙蒙終不雨﹐雨後蒙蒙終不晴』。

久雨夜忽開霧﹐星月朗潔﹐主來日大雨。若近暮經見紅光﹐然後見月﹐則晴。

久雨後﹐近暮﹐徧天紅色﹐來日必晴﹔俗云﹕『火燒薄暮天』。虹霓朝見西方﹐辰已必雨﹔虹霓申酉見東方﹐必晴。又斷虹兩頭不連者﹐俗呼「破篷」﹔𨿽見東方﹐來日不免風雨。

諸山煙靄蒼茫﹔若山光透露﹐便爲風雨之徵。又饑鳶髙唳﹑海鶴驚飛﹐則踰日必風。春日晚觀西﹑冬日晚觀東﹐有黑雲起﹐主雨﹔諺云﹕『冬山頭﹐春海口』。

臺邑春日雨澤獨少。鐵綫橋以北﹐大雨滂沱﹐橋南無一滴。梁觀察文科惡其限於南﹐攺名通濟橋。

風俗

居臺灣者﹐皆內地人﹐故風俗與內地無異。正月元日﹐慶新歲﹔上元﹐燈節﹔二月﹐春社﹔淸明﹐掃墳墓﹔端午﹐戲龍舟﹐懸蒲﹑艾祓除﹔七月七夕﹐乞巧結緣﹔十五日﹐仿盂蘭會﹔八月﹐秋社﹔九月九日﹐登髙﹐放紙鳶﹔冬至﹐餉米團﹔十二月二十四日﹐祭竈送神﹔卒歲﹐臘先祖及諸神祠﹕皆與內地無異。昏喪沿俗禮﹐以貧富爲丰歉﹐悉類內地。俗信巫鬼﹐病者乞藥於神。輕生喜闘﹐善聚黨﹐亦皆漳﹑泉舊俗﹔然有其異者。舊志云﹕民非土著﹐百貨皆取資於內地。男有耕而女無織﹐以刺繡爲工。視疏若親﹐窮乏貧苦﹐相爲周卹。民𨿽貧﹐不爲奴婢。習尙華侈﹕衣服槪用綾羅﹔𨿽輿隸庸販﹐衣褲率多紗帛。自內地初至者﹐恆以爲奢﹐久之習爲固然。宴客必丰珍錯﹐價倍內地﹐互相角勝。蓋其大略如此。然有爲甚害者﹐曰鴉片﹑曰賭局﹐充衢蔽野﹔富者以之而貧﹐中人以之爲不肖﹐不軌之徒﹐於是聯絡。必革此二者﹐民乃久安﹔或曰難焉。

物產

榖﹕言全臺﹐則內地賴之。邑地狹而眾﹐常仰食於南北二路﹐故榖不及遠。其種類之多﹐與內地同。麥晝開花﹐異粵﹑閩而同於齊﹑魯﹐故特美﹔然少種﹐價數倍於榖。番麥﹐番人種之﹐美亦遠遜常種。

貨﹕糖爲最﹐油次之。糖出於蔗﹔油出於落花生﹐其渣粕且厚值。商船賈販﹐以是二者爲重利。澱菁盛產而佳﹑薯榔肥大如芋魁﹐故皂布甲於天下。水藤出內山﹐長條遠蔓跨山嶺﹔采者得一莖﹐窮其本卽可數百筋。麋鹿獐皮﹐皆邑產﹐今少有焉。卓戈紋﹐番布也。番毯﹑毛被﹐番婦所織﹐剝樹皮雜獸毛爲之。

蔬﹕落花生爲最。番薯﹑芋﹑冬瓜肥美。他與內地同。

果﹕舊制貢西瓜﹐今罷。柿﹑佛手﹑柑皆肥大。波羅蜜﹐天波羅也﹔黃梨﹐地波羅也。甘蔗﹑龍眼﹐多爲美。椰子﹑桄榔﹐少而珍。荔支﹐臺地無之﹔邑獨種﹐近皆成林﹐不美減內地。檨﹐番蒜也﹐髙樹廣蔭﹐實如鵝卵﹐皮靑﹐肉黃﹐剖食甘美﹔始生時和鹽齏搗爲菹﹐曰「蓬萊醬」。檨﹐古無其字﹐始見於鄭樵通誌﹔其種傳自荷蘭。菩提果﹐佛國種也﹐略似枇杷而肥大﹐空其中﹐細絨屬蒂﹐懸其核﹐搖之珞珞然﹐嗅之辛烈﹐噉之甜而淸。釋迦梨﹐美樹綠實﹐實大如拳﹐礧砢皴紋如佛頭。

藥﹕內山多茯苓﹐大者可二十筋﹐遠勝於浙產。鹿茸﹑麋茸﹑鹿角膠﹑鹿角霜﹑鹿肚艸﹑檳榔﹑樟腦﹑通艸﹑梔子﹑茜艸﹑姜黃﹐皆美。其他土人所用﹐指某病采某艸﹐於病弗能明其由﹐於藥言其主治而不識其性﹐故不足錄﹝海東札記云﹕『藥品多本艸所弗載者』。舊志及赤嵌筆談諸書所錄甚夥﹐如羊甘烏﹑甜雞骨﹑鴨嘴﹑鼠尾﹑鱟殼與夫四時春﹑半天飛﹑過江龍﹑鐵馬鞭之屬﹐名旣不典﹐性亦難識﹐𨿽主治各有方﹐刀圭當勿輕試也﹞。

石﹕澎湖文石﹐可作朝珠雜佩。

木﹕內山多美材﹐其可識者﹐樟﹑楠﹑楓﹑楝﹑椿﹑榕﹑桐﹑荊﹑鐵樹﹑婆羅﹑蕭朗﹑桄榔。鹿仔樹﹐楮也﹔臺人初不識楮﹐見鹿喜食其葉﹐則謂楮爲鹿仔樹。加冬﹑厚栗﹑茄藤﹑黃目﹑赤鱗﹑九芎﹑象齒﹑交標﹑苦苓﹐皆以俗所稱名之。菻荼亦曰林投﹐蠻語「投」與「荼」音相近﹐沿其音而不得其文﹐則以爲菻荼林投云爾。其樹直榦無枝﹐長葉利刺﹐刺參列如鋸齒﹐■﹝林上取下﹞心結實如鳳梨﹐不可食﹐擘其實﹐子顆顆如金鈴﹔初生著地。榛莽﹐蘆之屬也﹐漸長髙如栟櫚﹐年久老而成木﹐堅致有文理﹐宜作■﹝助﹞及﹑歌板﹑月琴諸樂器。綠珊瑚﹐有枝無葉﹐嫩翠叢生﹐椏權如珊瑚﹐甚脆﹐折之有毒獎﹐沾人肌膚輒爛。人家及村墅偏植之以爲藩蔽﹐與菻荼﹑刺竹同功﹝使槎錄云﹕『樵者鬻薪於市﹐每多堅質﹐紫色竈煙間﹐香气拂拂﹔若爲器物必精良﹐徒供爨下之用﹐實可惜』。海東札記云﹕『每於雜薪中拾木如虫痕﹑甚如濕漬腐朽者﹐迨裂之﹐堅異常﹐揮斤有難色矣﹔質油滑如塗膏﹐睇之完蝕相錯﹐洵制器美材。俗呼「爛心木」﹐究不審何許木也』。按臺灣地气濕熱﹐𨿽有佳木﹐以制器多蠹﹐販於內地則不蠹﹔內地器物來者﹐至久亦蠹﹞。

竹﹕諸類不一﹐獨刺竹爲盛。產筍之美﹐惟菉竹筍。

花﹕扶桑﹑木槿﹑山丹﹑茉莉﹑薔薇﹑莿桐﹑刺桐﹐皆盛產。桂﹐頻月開者多。梅﹑桃﹑蓮﹑菊﹐徙自內地﹐開花常違其候﹕惟蘭蕙則否。七里香﹐山礬花也﹔所種之地﹐蠅納不生﹐辟煙瘴﹔每五﹑六月開花﹐繁英堆雪﹐濃香遠聞﹐故世人以「七里香」目之﹐猶夫蕓艸之香可辟蠹﹐亦名七里香也。蕓艸之名七里香以其葉﹐山礬之名七里香以其花﹐故訛者以山礬爲蕓艸。木蘭花﹐樹髙一﹑二丈﹐夏秋盛開﹐歧穗黃﹐粒粒如珍珠碎米﹐淸馥殊勝﹔自內地皆以木蘭稱之﹐非離騷﹑樂府之所云也。指甲花﹐樹若垂楊﹐長條柔蔓﹐其枝葉大類枸杞﹐簇穗纖花﹐花六瓣﹐淡黃細碎﹐芳气襲人﹔女子搗其葉染指甲﹐功同鳳仙。貝多羅花﹐樹多癭結﹐枝皆三杈﹐葉如枇杷而厚﹐花瓣五﹑六出﹐大如小酒桮﹐瓣皆左紐﹐香如擘橙﹔樹大者日開萬朵﹐落地如鋪銀。曇花﹐優缽羅也。晚香玉﹐月下香也。斑枝﹐木棉也。消息花﹐刺球也。子午花﹐金錢也。葉上花﹐三友也。鷹爪蘭﹐如鷹爪﹐藤本而香濁。雞爪蘭﹐如雞爪﹐易種而香淸。樹蘭﹐花於髙樹﹐或小葉﹑四葉。交枝蓮﹐午時開﹐開則旋落。四英﹐藤本延緣﹐花白如雪﹐花皆四瓣﹐故曰四英﹔蠻語音同素馨﹐則以爲素馨。萱艸﹑宜男﹐五月開花﹐花可食﹐曰黃花菜﹔鹿蔥﹑鬼蒜﹐十月開花﹐花可食﹐曰金簪菜﹔二者自內地常混焉。蓮蕉﹐甘蕉也。觀音蘭﹐美人蕉也。玉蘭﹐辛夷也。老來嬌﹐雁來紅也。番睡香﹐夜來香也。噴雪﹐白似噴雪﹔蝴蝶﹐黃似蝴蝶。番蝴蝶﹑金絲蝴蝶﹑唐棣﹑石橊﹑兔絲﹑梔子﹑夜合﹑繡球﹑鳳仙﹑蜀葵﹑向日葵﹑夾竹桃﹑西來嬌﹐並開花無殊。

艸﹕紅毛茶﹐花黃﹐葉如瓜子﹐花葉皆五瓣﹔取其根幹之﹐可煎飲﹐云治气。蔞藤﹐扶畱也﹐葉如薯﹐南方人采其葉﹐或截其附根藤﹐夾檳榔食之﹐用辟瘴霧﹔種自番禺來﹐其子爲蒟醬﹐漢武帝感之而開牂牁﹑越雋者。

禽﹕四時常有者﹐燕﹑雀多如內地。鳩﹕珽鳩﹐色靑黑﹔火鳩﹐項下赤﹔金鳩﹐體純綠﹐觜趾紅﹔白鳩﹐毛如雪﹐知气候﹐其鳴應更﹐來自咬■﹝口畱﹞吧。烏鶖﹐鷙鳥﹐亦隨更鳴﹐能作百鳥聲。■﹝赤鳥﹞鸛﹐食蛇。番蓽﹐似鶺鴒﹐飛則鳴﹐行則搖。長尾三娘﹐朱喙翠翼﹐產深山中。彩囊﹐項有五釆。鴿﹐鵓鳩也。黃鸝﹐倉庚也。鷦鷯﹑鷦鴱﹑韈雀﹑巧婦﹐桃虫也。海八哥﹑海鵝﹑海雞﹐皆水食鳥也。喜鵲﹐海外無之﹐蔣太守元樞自內地捕雌雄縱林木中﹐今孳育﹐郡城多見﹐南北路則無﹝海東札記謂﹕『觀察所縱鵲﹐逾年無一存者』﹔殊不然﹞。家畜﹕雞鴨多於鵝。五鳴雞﹐鳴應更﹔潮雞﹐鳴應潮。

獸﹕內山產野牛﹐千百爲羣﹔圈而絕其食﹐施羈靮之﹐與家牛無異。馬﹐地產小而弱。麋鹿﹐舊盛產﹐今取之旣盡﹐爲難得﹐必求之番酋。羊﹑豬﹑貓﹑狗﹐皆如內地。熊﹑猴﹑山鼠﹑番豬﹑山貓﹐亦時有。

魚﹕鯉﹑鯧﹑鱸﹑鰻﹑鯽﹑鱔﹑塗魠﹑虱目﹑鰇魚﹑馬鮫﹑鰳﹑墨魚﹑比目﹑貼沙﹐皆美。鯊﹕龍文鯊爲最﹐其翅特美﹔烏鯊﹐大者數百筋﹐能食人﹔虎鯊﹑圓頭鯊﹐皆噬人﹔乞食鯊﹐皮可飾刀鞘﹔白鯊﹑雙髻鯊﹑烏翅鯊﹑鋸仔鯊﹑鼠■﹝虫吾﹞鯊﹑蛤婆鯊﹑油鯊﹑泥鰍鯊﹑靑鯊﹑扁鯊﹑狗鯊﹐皆鯊屬。烏魚﹐鯔也﹔冬至前捕者曰正烏﹐肉肥﹐冬至後捕者爲回頭烏﹐則瘦。魟﹝音烘﹞魚﹐身如蠏葉﹐口在頷下﹐尾長一尺。黃魟大而肉粗﹔燕魟小而肉潤﹔錦魟身有花點﹐大者三﹑四百筋﹔泥魟﹑掃帚魟﹑水沈魟﹐皆魟屬﹝舊志以魟爲魴﹐訛﹞。鯿﹐魴也。黃魚﹐石首也。虎魚似虎。鮡魚善跳。八帶﹐銀刀也。海翁﹐海翁也。獅刀﹑烏頰﹑龍尖﹑花身﹑沙蠶﹑紅紗﹑靑鱗﹑花鈴﹑金錢﹑沙梭﹑竹梭﹑金梭﹑徧身苦﹑塗虱﹑田鴿﹑梳齒﹑靑箭﹑飛烏﹑含西﹑海蠣﹑黃翅﹑黃爵﹑新婦啼﹑飼子飯﹐皆雜魚。

介﹕黿﹑龜﹑鱉﹑鱟﹑香螺﹑響螺﹑花螺﹑肉螺﹑珠螺﹑寄生螺﹑石螺﹑田螺蟹﹑虎獅蟹﹑靑蚶蟹﹑金錢蟹。沙鉆﹐善鉆入沙。沙馬﹐善疾走。大腳仙﹐桀步。桀步﹐擁劍也﹔一螯大﹑一螯小﹐曰擁劍。膏多曰紅蟳﹐無膏曰菜蟳﹔螯尖而長者曰■﹝虫載﹞。蠔﹐牡蠣也。螯﹝俗音蟯﹞﹐車螯也。水龜﹐龍虱也。蝦﹑蚶﹑西施舌﹑蚌﹑蟶﹐皆產。花蛤﹐雍正癸卯驟生﹐他少見。海豆芽﹐如小蟶﹐伸尾白如豆芽。

虫﹕所產與內地無異。惟蜥蜴能鳴﹐鳴如吠蛤﹔至北路則否。蚻多而蜩蟬少﹐二﹑三月卽鳴於樹間者皆蚻。

勝蹟

赤嵌樓﹐在鎭北坊﹔明萬曆末﹐荷蘭所築。背山面海﹐與安平鎭赤嵌城對峙。以糖水﹑糯汁搗蜃灰疊磚爲垣﹐堅埒於石。周方四十五丈三尺﹐無雉■﹝矢枼﹞。南北兩隅﹐了亭挺出﹐僅容一人站立﹐灰飾精致。樓髙凡三丈六尺有奇﹐雕欄淩空﹐軒豁四達。其下磚砌如巖洞﹐曲折宏邃。右後穴窖﹐左後浚井。前門外左﹐復浚一井。門額有紅毛字四﹐精鐵鑄成﹐莫能辧識。先是潮水直達樓下。閩人謂水涯髙處爲「墈」﹐訛作「嵌」。而臺地所用磚瓦皆赤色﹐朝曦夕照﹐若虹吐﹑若霞蒸﹐故與安平城俱稱赤嵌。又以築自荷蘭﹐亦名紅毛樓。僞鄭貯火藥﹑軍器於此。入版圖後﹐因之﹔道標撥兵看守﹐司啟閉。康熙六十年﹐臺變﹐門遂不扃﹐賊取門額鐵字以制器。頻年地震﹐屋宇傾盡﹐四壁陡立﹐惟周垣堅好如故。乾隆十五年﹐知縣魯鼎梅移建縣署於其右﹐因嚴扃鐍﹔歲時則灑掃﹐俾邑人士覽勝焉。

赤嵌城﹐亦名臺灣城﹐在安平鎭。一鯤身沙磧孤浮海上﹐西南一道沙綫﹐遙連二鯤身至七鯤身﹐以達府治﹔灣轉內抱﹐北與鹿耳門隔港犄角﹐如龜蛇相會狀。明萬曆末﹐荷蘭設市於此﹐築磚城﹐制若崇臺。海濱沙環水曲曰灣﹐又泊舟處槪謂之灣﹔此臺灣所由名也。城基方廣二百七十六丈六尺﹐髙凡三丈有奇﹐爲兩層﹐各立雉堞﹐釘以鐵。了亭星布﹐淩空縹渺。上層縮入丈許。設門三。北門額鏤灰字﹐莫能識﹔大約記創築歲月者。東畔嵌空數處﹐爲曲洞﹐爲幽宮。城上四隅箕張。現存千斤大炮十五位。復道重樓﹐傾圮已盡﹐基址可辧。下層四面加圓凸﹐南北規井﹐下入於海﹐上出於城﹐以防火攻。現存大炮四位。西城基內一井﹐半露半隱﹐水極淸冽﹐可於城上引汲。西北隅繚築爲外城﹐抵於海。屋址髙低﹐佶曲迷離。其間政府第宅﹑舞歌榭亭﹐化爲瓦礫。倚城舊樓一座﹐榱棟堅巨﹔機車一軸﹐可挽重物以登城。大炮凡數位﹐內城之北基﹐下辟小門﹐偃僂而入﹐磴道曲窄﹐已崩壞。地下有磚洞﹐髙廣丈餘﹐長數丈﹐曲轉旁出。舊傳近海處曾露一洞﹐內得鉛子數百斛﹐今失其處。又舊志所載螺梯﹑風洞﹐俱不可復見。大抵此城磚砌層疊﹐悉以糖水﹑糯汁搗蜃灰傅之﹐堅不可劈。其中或實或虛﹐鬼工奇絕﹐難以迹求。國朝康熙元年﹐僞鄭就內城攺建內府﹐塞北門﹐欲辟南門﹐斧鑿不能入乃止。又惡臺灣之名﹝閩音呼似埋完﹞﹐攺稱安平﹔門曰■﹝門外吉內﹞■﹝門外失內﹞﹐以春秋時鄭國有■﹝門外吉內﹞■﹝門外失內﹞之門也。入版圖後﹐爲協鎭署﹐廢而不居。臺颶飄搖﹐連年地遂致傾圯。五十七年﹐鳳山縣知縣李丕煜奉文葺之﹐前爲門﹐中爲堂﹐後爲署﹐旁列小屋數間﹐今貯火藥軍裝。乾隆十三年﹐協鎭沈廷耀建塘房二間於外城南門內﹐撥兵防守。先是北面臨海一帶﹐短墻坍塌﹐潮水嚙城基﹔雍正十一年﹐協鎭陳倫炯砌之。乾隆十四年﹐城西北曁教場南海岸衝崩計一百八丈﹐邑監生方策捐銀三百兩築沙堤﹐協鎭沈廷耀成之。

荷蘭井﹐在鎭北坊赤嵌樓東北隅。距樓可二十餘丈﹐紅毛所鑿﹐磚砌精致。相傳每風雨時﹐常有龜蛇浮游水面。乾隆十四年﹐知縣魯鼎梅移建縣署﹐今井在署內東北隅。

大井﹐在西定坊。舊依海岸﹐海鹹井淡。舟人在此登岸﹐名大井頭。邇來民居稠密﹐塡海成陸﹐市宅紛錯﹐距海半里許矣。舊志云﹐開鑿莫知年代。相傳明宣徳間﹐太監王三保抵臺﹐曾於此井取水。又傳明季時﹐紅毛築赤嵌樓﹐屢有火患﹐故鑿此井以制之。

烏鬼井﹐在鎭北坊。水源極盛﹐𨿽旱不竭。烏鬼﹐番國名﹐紅毛奴也。其人徧體純黑﹐入水不沈﹐走海面若平地。先是紅毛命烏鬼鑿井﹐砌以菻荼﹐亦名菻荼井。今攺甃磚甓。舟人需水﹐咸取汲焉。

馬兵營井﹐在寧南坊。泉淡而甘﹐甲於諸井。紅毛時鑿以灌圍者。僞鄭駐馬兵於此﹐故名。今舊井已眢﹐攺鑿其旁﹐相去數武。

一元子園亭﹐明寧靖王朱術桂宅也﹐在西定坊﹔今爲天后宮。

鄭成功墓﹐在武定裏洲仔尾﹔男經祔焉。後奉旨遷葬內地南安縣。

北園別館﹐在永康裏。僞鄭爲其母董氏建﹐後廢。康熙二十五年﹐巡道周昌因其地有茂林深竹﹐乃結亭築室爲之記﹐且繪而圖之。諸羅令季麒光顏曰「致徹」。二十九年﹐巡道王效宗﹑總鎭王化行攺爲海會寺。

陳氏別墅﹐在武定裏。僞參軍陳永華所築﹐今廢爲檨林。

夢蝶園﹐在永康裏。漳人李茂春遁迹於此﹐構茅亭居焉。今爲法華寺。

檨仔林﹐在寧南坊。僞勇衛黃安故宅。後攺爲施襄壯侯祠。今圮。

五妃墓﹐在仁和裏魁斗山﹐明寧靖王朱術桂妾袁氏﹑王氏﹑秀姑﹑梅姐﹑荷姐同葬此。國朝乾隆十一年﹐巡臺禦史六十七﹑範咸命海防同知方邦基修之﹐立墓道碑於大南門外﹐並系以詩。十六年﹐知縣魯鼎梅修。

陳烈婦墓﹐在武定裏洲仔尾﹐僞參軍陳永華女與其夫僞監國鄭克■﹝臧上土下﹞合葬處。

李先生墓﹐隆武舉人李茂春葬處﹐在新昌裏。

天后廟﹐在西安坊。後林姓﹐興化莆田人。父名願﹐五代時官都巡檢。母王氏﹐以宋太祖建隆元年庚申三月二十三日產後於莆田之湄洲嶼。方誕﹐紅光滿室﹐異气氤氳。生彌月﹐不聞啼聲﹐故名「默娘」。八歲﹐就塾讀書﹐輒解奧義。喜焚香禮佛﹐十三歲﹐得道典祕法。年十六﹐觀井得符﹐能布席海上濟人。雍熙四年丁亥秋九月九日升化﹐或云二月十九日﹐年二十有八。是後常衣朱衣﹐乘雲遊島嶼間。里人祠之﹐有禱輒應。宣和間﹐賜順濟廟號。自是訖明﹐屢徵靈迹。嘉靖中﹐編入祀典﹔以後疊加徽號。國朝康熙十九年﹐總督姚啟聖﹑巡撫吳興祚以蕩平海島﹐神靈顯應﹐奏準敕封。二十二年﹐我師徵澎湖﹐恍有神兵導引﹐後屯兵媽宮澳﹐靖海侯施瑯謁廟﹐見神衣袍半濕﹐臉汗未幹﹐始悟實邀神助。又澳中井泉只可供數百口﹐是日駐師萬人﹐泉暴湧不竭。及瑯率舟師入鹿耳門﹐復見神兵前導﹐海潮驟漲。表上其異﹐特遣禮部致祭﹐敕建神祠於原籍﹐紀功加封天后。五十九年﹐編入祀典。雍正四年﹐禦賜「神昭海表」額於今廟。十一年﹐賜「錫福安瀾」扁﹐令江海各省一體奉祠致祭。後英靈溥濟﹐呼吸感通﹐不可思議。沿海船戶﹐俱各虔供香火。倘有危難﹐輒呼媽祖。洋中風雨晦冥﹐慘黑如墨﹐往往於檣端見神燈示佑﹐舟必無恙。今莆田林民族中婦人餉子者﹐將往田園或采捕﹐以其兒置廟中﹐祝曰『姑好看兒』。去竟日﹐兒不啼不饑﹐不出閾﹔暮各負以歸。蓋神之篤厚宗人又如此。

聖宮廟﹐在永康裏中樓仔街。神姓倪﹐軼其名﹐生長海濱﹐熟識港道﹐爲海舶總管﹐歿而爲神。州人咸敬祀之。康熙三十年﹐巡道髙拱幹建。五十四年﹐裏衿蔡廷蕚等修。又一在大東門內﹑彌陀寺左﹔一在西定坊﹐曰總管宮﹐僞鄭時建﹔一在鎭北坊總爺街﹐今圮。

吳眞人廟﹐在西定坊新街。僞鄭時建﹐乾隆五年里人王紹堂倡修﹐六十年武舉張文雅等鳩眾重修。神名本﹐同安白礁人。母夢吞白龜而娠﹐生於宋太平興國四年﹐不茹葷﹑不受室﹐精岐黃術﹐以藥方濟人﹐廉恕不苟取。景佑二年卒。里人祀之﹐有禱輒應。部使者請廟額﹐敕賜「慈濟」。慶元間﹐復敕爲「忠顯」。開禧二年﹐封英惠侯。按眞人廟宇﹐漳﹑泉間所在多有。荷蘭踞臺﹐與漳﹑泉人貿易時﹐已建廟廣儲東裏矣。嗣是鄭氏及諸將士皆漳﹑泉人﹐故廟祀眞人甚盛﹔或稱保生大帝廟﹐或稱大道公廟﹐或稱眞君廟﹐或稱開山宮﹐通誌作慈濟宮﹐皆是也。舊志所載﹐除廣儲東裏外﹐其在東定坊﹐尙有北綫尾廟。其在鎭北者二﹕觀音亭邊﹐僞鄭時建﹔水仔尾﹐康熙三十五年建。在永康裏者一﹐石頭坑﹔武定裏者一﹐廟後古榕蔭可數畝﹔在歸仁北裏者一﹐舊社口僞鄭時建﹔在文賢裏一圖者三﹐山頭社﹑大甲社﹑月眉池﹔在文賢裏二圖者一﹔俱裏眾所建。在大目降莊者一﹐僞鄭時建。又府誌載﹐在安平鎭者三。

臨水夫人廟﹐在寧南坊﹔今移在東安坊山仔尾﹐乾隆五十一年里人梁厚鳩眾建。神名進姑﹐福州人﹐陳昌女﹐唐大歷二年生﹐秉靈通幻﹔嫁劉杞﹐孕數月﹐會大旱﹐因脫胎祈雨﹐尋卒﹐年僅二十有四。訣云﹕吾死後必爲神﹐救人產難。建寧陳淸叟子婦懷孕十七月不產﹐神見形療之﹐產蛇數斗﹐其婦獲安。古田縣臨水鄕有白蛇洞﹐巨蛇吐气爲疫癘。一日﹐鄕人見朱衣人仗劍索蛇斬之﹐詰其姓名﹐曰﹕『我江南下渡陳昌女也』﹐遂不見。乃立廟於洞上﹐凡禁魅﹑卻■﹝鬼歹﹞﹑祝釐﹑祈嗣﹐有禱必應。宋淳佑間﹐封崇福昭惠慈濟夫人﹐賜額「順懿」﹐復加封天仙聖母靑靈普化碧震元君。

三山國王廟﹐在小北門內鎭北坊水仔尾﹐祀粵潮州巾山﹑明山﹑獨山之神﹔三山在揭陽縣界﹐原廟在巾山之麓﹐賜額「明貺」。潮之諸邑﹐皆有祠祀。粵人來臺者﹐咸奉其香火﹐故建廟云。

開山王廟﹐在東安坊﹐舊圮﹔乾隆年間﹐邑人何燦鳩建。

邑又有稱王公廟﹑大人廟﹑三老爺廟者﹐不知何神。或云﹐皆卽澎湖將軍澳之神也。舊志云﹐神之姓名事蹟無考。豈隋開皇中虎賁陳稜略地至此﹐因祀之歟﹖又曰﹕舊志﹑府誌載邑治東安坊有開山王廟﹐今圯﹔長興裏有王公廟﹐俱僞鄭時所建。查各坊里社廟﹐以王公﹑大人稱者甚夥。東安坊則山川臺﹑坑仔底﹐西定坊則王宮港﹑艸仔寮﹑海防署前﹐寧南坊則馬兵營﹑打石街﹐鎭北坊則普濟殿﹑三老爺宮﹐以及安平鎭﹑靑鯤身﹑北綫尾﹑喜樹仔﹑永丰裏﹑紅毛寮﹑中路南潭等處﹐廟宇大小不一﹐槪號曰「代天府」。神像俱雄而毅﹐或黝或赭﹑或白而晢﹐詰其姓名﹐莫有知者。所傳王誕之辰﹐必推頭家數人沿門醵資﹐演戲展祭﹐每一年卽大斂財。延道流設王醮二﹑三晝夜﹐謂之「送瘟」。造木爲船﹐糊紙像三﹐儀仗儼如王者﹐盛陳優觴﹐跪進酒食﹐名爲請王﹔愚民爭投告牒畢﹐乃奉各紙像置船中﹐競賫柴米。凡百器用﹑兵械﹑財寶﹐以紙或綢爲之﹐無一不具。推船入水﹐順流揚帆而去則已﹔或洄泊岸側﹐則其鄕必更設醮﹑造船以禳。每費累數百金﹐少亦不下百金。𨿽窮村僻壤﹐罔敢吝惜﹐以爲禍福立至。噫﹗此誣神惑民之甚者也﹗

原事

日本者﹐倭奴國也。自明之中季﹐其賊民常駕舟寇閩﹑粵爲邊患。嘉靖四十二年﹐大將戚繼光敗之﹐倭遁入海。林道幹者﹐倭黨也﹐剽掠近海地。都督兪大猷追之至澎湖。道幹熟港道﹐遂勾倭遁入臺。大猷畱偏師守澎湖﹐嚴哨鹿耳門外。已道幹懼爲倭所並﹐又懼官軍追擊﹐揚帆直抵浡泥﹐攘其邊地以居﹐號道幹港。而臺地遭倭焚掠殘破﹐土番多避近山﹔倭亦旋去﹐以後未嘗至臺。明史所載外國諸傳可考。舊志謂紅毛借地於倭﹐又謂紅毛攻逐倭寇﹐傳聞之誤也。至謂道幹艤舟打鼓山下﹐恣殺土番﹐取血和蜃灰以固舟﹔則流寇之懆毒﹐固有可信者。

荷蘭﹐明史作和蘭﹐又稱阿南﹐卽紅毛番也﹔舊志曁諸書俱稱荷蘭。其人深目長鼻﹐髮須眉皆赤﹐足長尺二寸﹐頎偉倍常﹐奉天主教。本國在西洋者﹐去中華絕遠﹐與佛郎機近﹐華人未嘗至。土產金﹑銀﹑琥珀﹑瑪瑙﹑玻璃﹑天鵝毧﹑瑣服﹑哆羅嗹。國土旣富﹐轉販大泥﹑呂宋﹑咬■﹝口畱﹞吧諸國。遇中華貨物當意者﹐不惜厚貲。往來海上﹐所恃巨舟﹑大炮。舟長三十丈﹑廣六丈﹑厚二丈餘﹐號曰「夾板」。樹五桅﹐桅如接筍﹐可髙低。帆以布爲之﹐盤旋如蛛网﹐八面受風﹐無往不順。後爲三層樓﹐旁設小窗﹐置大小銅炮。桅下有巨鐵炮﹐長二丈餘﹐發之可洞裂石城﹐震數十里﹔今所稱紅夷炮﹐卽其制也。柁後置照海大鏡﹐徑數尺﹐能照數百里。萬曆時﹐屢與佛郎機爭雄﹔然舟大難轉﹐或遇淺沙﹐卽不能動﹐而其人又不善戰﹐往往挫衄焉。

萬曆三十一年秋七月﹐入澎湖﹔冬十月末﹐乃去。先是二十九年﹐荷蘭駕大艦﹑攜巨炮﹐薄香山澳﹐言欲通貢市﹔當事難之﹐不敢聞於朝﹐乃引去。有海澄人李錦及姦商潘秀﹑郭震久居大泥﹐與荷蘭人習﹐語及中國事。錦曰﹕『若欲通貢市﹐無如漳州者。漳南有澎湖嶼﹐去海遠﹐誠奪而守之﹐貢市不難成也』。其酋麻韋郎曰﹕『守土官不許柰何』﹖曰﹕『稅使髙釆嗜金銀甚﹐若厚賄之﹐彼特疏上聞天子﹐必報可﹔守土官敢抗旨哉』﹖酋曰﹕『善』。錦乃大爲大泥國王書﹐一移釆﹐一移兵備副使﹐一移守將﹐俾秀﹑震齎以進。守將陶拱聖大駭﹐亟白當事﹔系秀於獄﹐震遂不敢入。初﹐秀與酋約﹐入閩有成議﹐當遣舟相聞。而酋卞急不能待﹐卽駕二大艦直抵澎湖。時汛兵已撤﹐遂登陸﹐伐木築捨﹐爲久居計。錦亦潛入漳州偵探﹐詭言被獲逃還﹔當事已廉知其狀﹐並系獄。已而議遣二人諭其酋還國﹐許以自贖﹐且拘震與俱。三人旣與酋成約﹐不欲自彰其失﹐第云『我國尙依違未定』。而當事所遣將校詹獻忠齎檄往諭者﹐乃多攜幣帛食物﹐覬其厚酬﹐海濱人又潛載貨物往市﹐酋益觀望不肯去。當事屢遣使諭之。見酋語﹐輒不競﹐愈爲所慢。而釆已遣心腹周之範詣酋﹐說以三萬金饋﹐采卽許貢市。酋喜﹐與之盟﹐已就矣﹐會總兵施徳政令都司沈有容將兵往諭。有容負膽智﹐大聲論說﹐酋心折﹐乃曰﹕『我從不聞此言』﹔其下人露刃相詰﹐有容無所懾﹐盛气與辯﹐酋乃悔悟。會之範還﹐所贈金止以哆羅嗹﹑玻璃器及番刀﹑番酒饋釆﹐乞代奏通市﹔釆不敢應。而撫按嚴禁姦民下海﹐犯者必誅﹐由是接濟路窮﹐番人無所得食﹐揚帆去。巡撫徐學聚劾秀﹑錦等罪﹐論死違戊有差。萬曆之末﹐荷蘭復入北港﹐遂據之﹐築城以居﹐因稱臺灣焉﹝紅毛據臺在萬曆﹐未詳載明史﹔第云事耕鑿﹑設闤闠﹐不言築城者﹐省文耳。以形勢考之﹐有城而後稱臺灣﹔其云稱臺灣﹐則築城之證也。且鯤身沙磧﹐海風飄蕩﹐無城不可以居﹔而當日闤闠設於此﹐非無城可知。至其所耕鑿處﹐則當日謂之赤墈﹐未嘗稱臺灣也。竊意紅毛終信李錦奪守澎湖﹑賄求貢市之說﹐視此地未入版圖﹐無汛守﹐而濱海土番懲倭之害﹐徙居近山﹐遂先築此城以爲根本﹐然佺出據澎湖。蓋紅毛利在互市﹐非貪土城﹕不然﹐何不就膏壤而城之乎﹖又各志皆云鄭芝龍入臺在先﹐紅毛在後。考明給事中何楷靖海疏云﹕『自袁進﹑李忠﹑楊祿﹑楊策﹑鄭芝龍﹑李魁奇﹑鐘斌﹑劉香相繼爲亂海上﹐歲無寧息』﹔其下有「近則紅毛築城其中」之語。此疏上於崇禎八年﹐諸志有謂城卽築於是年者﹐得毋因讀此疏而誤乎﹞。

天啟二年﹐荷蘭出據澎湖﹐築城守之﹐意求互市。守土官懼禍﹐說以毀城遠徙﹐卽許互市。紅毛從之﹐毀其城﹐移舟去。巡撫商周祚以遵諭遠徙上聞﹐然其據臺灣者自若也。已而互市不成﹐紅毛怨﹐復築城﹐掠漁舟六百餘﹐俾華人運土石助築。尋犯廈門﹐官軍禦之﹐俘斬數人﹐乃詭詞求款。再許毀城遠徙﹐而修築如故。已又泊舟風櫃仔尾﹐出沒浯嶼﹑白坑﹑東椗﹑莆頭﹑古雷﹑洪嶼﹑沙洲﹑甲洲間。而海寇李旦復助之。濱海郡邑戒嚴。天啟四年﹐巡撫南居益遣總兵兪咨臯復澎湖。先是居益上言﹕『臣入境以來﹐聞番船五艘復至﹐與風櫃仔船合凡十有一艘﹐其勢愈熾。有小校陳士瑛者﹐先遣往咬■﹝口畱﹞吧宣諭其王﹐至三角嶼﹐遇紅毛船﹐言咬■﹝口畱﹞吧王已往阿南國﹐因與士瑛偕至大泥謁其王。王言﹕咬■﹝口畱﹞吧國主已大集戰艦﹐議往澎湖求互市﹔若不見許﹐必至構兵。蓋阿南卽紅毛番國﹐而咬■﹝口畱﹞吧﹑大泥與之合謀﹐必不可以理論﹔爲今日計﹐非用兵不可』。因列上調兵足餉方略﹐部議從之。正月﹐遣將先城鎭海港﹐且築且戰。番人退守風櫃城。居益增兵往助攻擊﹐數月猶不退﹐乃大發兵﹐命咨臯督諸軍齊進。寇勢窘﹐兩遣使求緩兵﹐容運米入舟卽退去。諸將以窮寇莫追﹐許之。遂揚帆去﹐獨渠帥髙文律等十二人據髙樓自守。諸將破擒之﹐獻俘於朝﹐澎湖之警以息。而其據臺灣者猶自若也。

崇禎三年﹐荷蘭犯廈門。時豫章鄒維璉撫閩﹐拜鄭芝龍爲將。芝龍募龍溪人郭任功卒十餘人夜浮荷蘭船尾﹐潛入焚之﹐獲荷蘭五十餘人﹐餘船悉遁﹐不敢窺內地者數年。十年﹐荷蘭駕四舶抵廣州求市﹐不可﹐乃遁歸﹐仍踞臺灣。國朝順治十五年﹐甲螺﹝華言「頭目」也﹞郭懷一謀逐荷蘭﹐事覺被戮﹐漢人在臺者遭屠殆盡。十八年夏五月﹐鄭成功入臺灣﹐逐荷蘭。冬十二月﹐荷蘭歸國。

鄭芝龍字飛黃﹐小名一官﹐南安石井人﹐成功父也。其大父紹祖爲泉州庫吏﹐時蔡善繼爲泉守。芝龍方十歲﹐嘗戲投石子﹐誤中守額﹐守禽治之﹔見芝龍貌﹐笑曰﹕『法當貴而封』﹐乃釋之。居無何﹐落魄去之日本﹐娶倭女生成功焉。成功生之夕﹐倭島萬火齊明﹔時爲天啟四年甲子。於是芝龍復亡之海上。有顏思齊﹑陳衷紀者﹐皆海澄人﹐相與爲盜﹐剽掠海上。一時楊六﹑楊七﹑劉香老輩皆從之。芝龍與其弟芝虎共入其黨﹐從思齊輩爲盜﹐以所剽掠與紅毛市﹐遂入居於臺灣。未幾﹐思齊死﹐眾推芝龍爲長﹐然大權猶屬衷紀也。

天啟五年﹐朝議以蔡善繼爲泉州道﹐使撫芝龍。善繼以書招之﹐芝龍感激﹐遂約降。比受降之日﹐善繼坐戟門﹐令芝龍兄弟囚首自縛請命。芝龍素徳善繼﹐屈意下之﹔而芝虎一軍皆譁﹐竟叛去。六年﹐巡撫朱一馮遣都司洪先春擊芝龍於漳浦之白鎭。會海潮夜生﹐先春所部漂泊失道﹐芝龍暗度上山﹐詐爲鄕兵出先春後﹐先春腹背受敵﹐遂大敗。然芝龍故有求撫意﹐欲自達﹐乃捨先春不追﹐獲盧遊擊不殺。復進至中左所﹐提督兪咨臯戰敗﹐芝龍縱之走。中左人開城門﹐求不殺﹔芝龍戒所部﹐竟不侵擾。泉州守王猷聞之﹐乃遣人招之降。崇禎元年秋七月﹐芝龍殺陳衷紀降於總督熊文燦﹐朝廷責以報效。二年春﹐芝龍擊海寇李魁奇於粵中﹐斬之﹔於是以芝龍爲遊擊。三年﹐荷蘭犯廈門﹐芝龍焚之﹐走歸臺灣。五年﹐海盜劉香老犯小埕﹐芝龍擊走之。八年﹐芝龍合粵兵擊劉香老於田尾遠洋﹐大破之﹐香老自焚死﹔以芝龍爲參將。十三年﹐擢芝龍副總兵。芝龍旣除香老﹐海氛頗息﹐又以海利交通朝貴﹐寖以大顯。

福王立江南﹐以芝龍爲正總兵﹐封南安伯。唐王以芝龍有擁戴功﹐封太師平國公。然芝龍首鼠觀望﹐志在富貴而已。丙戌﹐我朝兵南下﹐芝龍歸命焉﹐封同安侯。丁亥之歲﹐芝龍子成功踞海上﹐侵閩﹑粵﹐犯江﹑浙。甲午﹐朝廷遣使撫成功﹐成功不從﹐乃系芝龍於獄。辛丑冬﹐殺之﹐戮其家。

鄭成功者﹐芝龍庶長子也﹐少字森捨。芝龍歸命時﹐成功年二十﹐已入泮爲諸生。方衣單絺﹐閒步階前﹐聞父降﹐咨嗟太息。頃之﹐其弟襲捨自外來﹐成功告之故﹐且曰『汝宜助我』。卽與徒手出門﹐從者十八人﹐掉小舟至廈門隔港之古浪嶼山﹐招集數百人。方苦無資﹐人不爲用﹐適有賈舶自日本來者﹐使詢之﹐則二僕在焉。問『有資幾何』﹖曰﹕『僅十萬』。成功命取佐軍﹔僕曰﹕『未得主母命﹐森捨安得擅用』﹝漳﹑泉父爲官﹐其子皆得稱捨﹞﹖成功怒曰﹕『汝視我爲主母何人﹖敢抗﹐卽立斬之』。遂以其資招兵制械﹐從者日眾﹐竟踞金﹑廈門。

鄭成功以弱冠招集新附﹐踞守金﹑廈門﹐密邇內地﹔閩省沿海港澳﹑可以出兵進剿者﹐在在皆是。成功於內地港澳﹐悉設舟師﹐登陸爲寨﹐搤守水口。又徧布腹心於內地﹐凡督撫提鎭衙門﹐事無巨細﹐莫不報聞﹐皆得早爲之備。故以咫尺地﹐拒守二十餘年﹐終不敗事﹐其用心固已深矣。成功於一切謀畫﹐皆出己見。其所任用﹐不過荷戈執戟﹑摧鋒陷陣之徒﹐絕無謀士爲畫一策者﹔非成功不好士﹐亦非士不爲用﹐良以謀畫無出成功右耳。夜不就寢﹐徧走達旦﹐妻妾皆臥﹐惟設酒果俟之﹐成功至﹐必取啖少許﹐復走如故﹐卽寢﹐亦無定所﹔固防姦人刺客﹐亦屬有所思也。

成功以海外島嶼﹐養兵十餘萬﹐甲胃戈矢罔不堅利﹐戰艦以數千計﹔又交通內地﹐徧買人心﹐而財用不匱者﹐以有通洋之利也。本朝嚴禁通洋﹐片板不得入海﹐而商賈壠斷﹐厚賂守口官兵﹑潛通鄭氏以達廈門﹐然後通販各國。凡中國諸貨﹐海外人皆仰資鄭氏。於是通洋之利﹐惟鄭氏獨操之﹐財用益饒。曁乎遷界之令下﹐江﹑浙﹑閩﹑粵沿海居民悉內徙四十里﹐築邊墻爲界。自是堅壁淸野﹐計量彼地小隘﹐賦稅無多﹐使無所掠﹐則坐而自困。所謂不戰而屈人之兵﹐固非無見﹔不知海禁愈嚴﹐彼利益普﹐𨿽知者不及知也。卽疇昔沿海所掠﹐不過厚兵將私橐﹐於鄭氏儲積原無損益。

海外諸國﹐惟日本最富彊﹐而需中國百貨尢多。聞鄭氏兵精﹐頗憚之。又成功爲日本婦所出﹐因以渭陽誼相親﹐有求必與。故鄭氏府藏日益。自耿逆叛亂﹐與鄭氏失好﹐耿兵方圖內向﹐鄭兵卽躡其後﹐已據閩之興﹑漳﹑泉﹑汀﹑邵﹑粵之惠﹑潮七郡﹐養兵之用﹐悉資臺灣﹔自此府藏虛耗。敗歸之後﹐不可支矣。

成功久踞金﹑廈門﹐蓄志內侵﹐造戰艦三千餘艘。順治十三年﹐將大發兵窺江南。過浙之東甌﹐泊舟三日﹐連檣八十里﹐見者增栗。至江南羊山﹐山有神獨嗜羊﹐海舶過者必置一生羊而去﹔日久蕃息﹐至徧山不可數計。鄭氏戰艦泊山下﹐將士競取羊爲食﹔故神怒﹐大風驟至﹐巨艦自相撞擊立碎﹐損人船計七八﹐失利而返。至十六年﹐復大舉入寇﹐破京口﹑犯江寧﹐旋卽敗歸。

成功特重操練﹐舳艫陳列﹐進退有法。將士在驚濤駭浪中﹐無異平地﹐跳躑上下﹐矯捷如飛。將帥謁見﹐甲胃僅蔽身首﹐下體多赤足不褌﹔有以靴履見者﹐必遭罵斥﹐並抑其賞。凡海外多淤泥陷沙﹐惟赤足得免粘滯﹐往來便捷故也。

閩總督陳﹝名景﹞駐師漳郡城內﹐方圖進剿﹔鄭氏分兵沿海港口﹐與官兵拒守。有門子李文忠﹐素機警﹐善承伺意旨﹐爲總督親信﹐凡應對傳語﹐悉委任之﹐實陰通鄭氏者。一日﹐夜入總督臥內刺之﹐取其首﹐並竊令箭﹐馳馬出南門﹐稱有軍機傳令出城﹐無敢致詰﹐以首獻成功。成功以其弒主﹐甚惡之﹐薄與一官﹐不滿所望﹔歲餘﹐以他事斬之。

龍碽者﹐大銅炮也。成功泊舟粵海中﹐見水底有光上騰﹐數日不滅﹐意必異寶﹔使善泅者入海試探﹐見兩銅炮浮游往來﹐以報。命多人持巨絙牽之﹐一化龍去﹐一就縛。旣出﹐斑駁陸離﹐若古彜鼎﹐光艷炫目﹐不似沈埋泥沙中物。較紅衣炮不加大﹐而受藥彈獨多﹐先投小鐵丸斗許﹐乃入大彈。及發﹐大彈先出﹐鐵丸隨之﹔所至一方糜爛。成功出兵﹐必載與俱﹐名曰「龍碽」。然龍碽有前知﹐所往利﹐卽數人牽之不知重﹔否則﹐百人挽之不動﹔以卜戰勝莫不驗。康熙十八年﹐劉國軒將攻泉郡﹐龍碽不肯行﹐彊舁之往﹔及發﹐又不燃。國軒怒﹐杖之八十﹔一發而炸裂如粉﹐傷者甚眾。

成功婦董氏勤儉恭謹﹐日率姬妾爲紡績﹐及制甲冑諸物佐勞軍。成功於賞賚將士揮千萬金不吝﹐於女紅不令稍怠﹐使絕其淫佚之萌﹐可謂得治內之道矣。

成功立法尙嚴﹐𨿽親屬有罪不少貸﹔有功必賞﹐金帛珍寶﹐頒賚無恡容﹐傷亡將士﹐撫卹尢至。故人皆畏而懷之﹐咸樂爲用。其立法有犯姦者﹐婦人沈之海﹐奸夫死杖下﹔爲盜不論贓多寡﹐必斬。有盜伐人一竹者﹐立斬之。至今臺灣百貨露積﹐無敢盜者﹐以承峻法後也。長子錦捨﹐卽鄭經﹐與弟裕捨乳母某氏通﹐成功知之﹐命以某氏沈海﹐錦捨又私匿之﹐已逾三載﹐無敢爲成功言者。某氏怙寵﹐頗陵錦捨婦﹐婦不能堪﹐以告其祖父唐某號杖臣者﹐爲致書成功。時錦捨守廈門﹐成功居臺灣﹐以令箭授禮都事黃元亮﹐命渡海立取錦捨頭來﹐並令錦捨母董氏自盡。母子遷延未卽死﹐會成功病亡﹐得免﹔時年三十有九。

明末監國於以兵從者﹐悉加顯秩。鄭成功兵力獨彊﹐賜姓朱氏。至僭號﹐晉封延平王﹐給金印﹔成功受而藏之﹐終身不一用﹐仍稱「招討大將軍」。其居臺灣﹐傳三世﹐悉遵明末紀元。

鄭氏善穴地爲隧﹐攻城多從隧入﹐守者不能禦。海澄公黃梧﹐故鄭將也﹐投誠封公﹐守海澄縣﹔鄭兵圍急﹐梧堅守不下﹐謂其將曰﹕『彼將爲隧﹐何以禦之』﹖眾懼﹐莫對。明日﹐梧下令徧取水缸盆盂數千﹐命於城內五步置一缸﹐貯水都滿﹐遶城皆徧﹔每缸撥兵民五人守之﹐更疊互易﹐使注視水中﹐晝夜無輟。明日﹐有報盆水微動者﹐趨兵掘視﹐則爲隧者已至其下矣。卽入火藥隧中﹐燃之煙出﹐鄭營隧人皆燼。此法前人用兵所未行﹐書之以備城守之缺。

順治十六年﹐鄭成功大舉入寇。七月﹐抵焦山﹐進據瓜州﹐趨鎭江﹐直薄金陵。八月﹐至觀音門。我師以步卒搗其中堅﹐而以騎兵繞山出其背﹐前後夾擊﹐成功大敗。十七年五月﹐祖世命將軍達素﹑總督李率泰率兵大搜兩島﹝廈門﹑金門﹞。十八年﹐議取臺灣。三月﹐成功泊澎湖﹐次鹿耳門﹐紅夷大驚﹔成功引兵登陸﹐克赤嵌城。十二月﹐圍王城不下﹐成功乃使人告之曰﹕『此地乃先人故物﹔今我所欲得者地耳﹐余悉以歸爾』。荷蘭乃降。康熙元年﹐成功卒。二年﹐天子銳意南徵﹐遣人約紅夷合兵攻島﹐大兵入﹐兩島之賊爛焉。

●臺灣誌略卷二

朝邑李元春時齋刪輯

男來南薰屏參訂

軍政

兵燹

戎略

叢談

軍政

軍營駐邑轄之內者﹐其大綱有三﹕曰總鎭標營﹐馭全臺者也﹔臺協水師營﹐防海口者也﹔城守營﹐爲邑治而設者也。

舊制﹕鎭守臺灣總兵官一員。雍正十一年﹐議準照山﹑陜沿邊之例﹐爲掛印總兵﹔帶方印﹐駐臺灣府城鎭北坊﹝乾隆五年﹐總鎭何勉築堡﹞。中營中軍遊擊一員﹑守備一員﹑千總二員﹑把總四員﹑馬步戰守兵八百三十五名﹝內除外委六員﹑額外三員﹐實兵八百二十六名﹞﹑馬四十匹﹐駐防中路口﹐營在鎭北坊。左營遊擊一員﹑守備一員﹑千總二員﹑把總四員﹑馬步戰守兵八百五十五名﹝內除外委六員﹑額外三員﹑實兵八百四十六名﹞﹑馬四十匹﹐駐防北路口﹐營在鎭北坊。右營遊擊一員﹑守備一員﹑千總二員﹑把總四員﹑馬步戰守兵八百五十五名﹝內除外委六員﹑額外三員﹐實兵八百四十六名﹞﹑馬四十匹﹐駐防南路口﹐營在東安坊。

協鎭臺灣水師營在安平鎭﹝鎭城一座﹐坐北向南﹐紅毛所建。雍正十一年﹐總督郝玉麟奏準就城內建倉貯粟三萬石﹐交營收管﹐遞年礱米給兵﹐以免赴府支運之勞﹞。本協副將一員。中營遊擊一員﹑守備一員﹑千總二員﹝俱駐防安平鎭﹐仍與右營輪防鹿耳門﹞﹑把總四員﹝內二員隨防安平﹐二員分防大港﹑蚊港二汛﹞﹑步戰守兵七百八十二名﹝內除外委六員﹑額外三員﹑舵工炊糧十五名﹐實兵七百五十八名﹞﹑戰船一十五隻﹝俱平字號﹔舊爲一十九隻﹐乾隆二十五年裁其一﹐至三十三年又裁其三﹞﹑炮架八座﹝鹿耳門汛﹞﹑炮臺七座﹝外海蚊港汛四座﹑大港汛三座﹞﹑煙墩十一座﹝蚊港六﹑大港五﹞。左營遊擊一員﹝駐防鹿子港﹞﹑守備一員﹝駐防笨港﹞﹑千總二員﹝內一員隨防鹿仔港﹐一員分防大突炮臺﹞﹑把總四員﹝內二員隨防鹿仔港﹑笨港﹐二員分防新店﹑三林港﹞﹑步戰守兵七百三十三名﹝內除外委六員﹑額外三員﹑舵工炊糧十六名﹐實兵七百零八名﹞﹑戰船一十六隻﹝俱定字號﹔舊爲一十八隻﹐乾隆三十三年裁其二﹞﹑炮架八座﹝在安平﹔內有銅炮一座﹐乃僞鄭所遺﹞﹑炮臺七座﹝安平鎭三﹑笨港一﹑海丰港一﹑三林港一﹑鹿仔港一﹞﹑煙墩十一座﹝安平七﹑笨港一﹑海丰港一﹑三林港一﹑鹿仔港一。按左營舊駐安平﹐乾隆五十三年移駐鹿仔港﹔其舊管炮臺﹑炮架﹑煙墩在安平者歸安平營下管轄﹐其在鹿仔港應有增設屬彰化﹑嘉義轄下﹐未考其詳﹞。右營遊擊一員﹑守備一員﹑千總二員﹝俱駐防安平鎭﹐仍與中營輪防鹿耳門﹞﹑把總四員﹝內二員隨防安平﹐二員分防打鼓﹑東港﹞﹑步戰守兵七百八十二名﹝除實﹐與中營同﹞﹑戰船一十五隻﹝俱澄字號﹔舊爲一十九隻﹐乾隆二十五年﹑三十三年兩次裁汰﹐與中營同﹞﹑炮架十四座﹝鹿耳門七﹑安平七﹞﹐炮臺五座﹝在打鼓港﹞﹑煙墩二十一座﹝安平十﹑打鼓十一﹞。嘉慶十年﹐臺灣鎭道奏準添造梭船三十號﹝另編善字號﹞﹐把守鹿耳門曁巡外洋緝捕﹐俱歸臺協副將統帶。又奏準添設全臺水師兵凡一千一百四十四名﹐又額外﹑外委十名﹔除分派北路淡水外﹐臺協每營各添派水兵三百三十名﹐計三營凡添兵九百九十名。

城守營駐防邑治﹐營在大北門內。本營參將一員。左軍守備一員﹝駐防鳳邑岡山﹞﹑千總一員﹑把總二員﹝與千總輪防府治及羅漢門﹑鳳邑岡山﹞。右軍守備一員﹝駐防嘉義下加冬﹞﹑千總二員﹝內一員乾隆五十三年增設﹞﹑把總二員﹝與千總輪防府治及嘉義目加澑灣﹑大武壠﹑下加冬﹞。左軍馬步戰守兵五百四十名﹝內除外委四員﹑額外一員﹐實兵五百三十五名﹔以八十五名駐防府治﹐以四百五十名分防本邑羅漢門各汛及鳳邑岡山各汛﹞﹐右軍馬步戰守兵六百三十九名﹝內除外委六員﹑額外一員﹐實兵六百三十二名﹕以一百七十三名駐防府治﹐以四百五十九名分防本邑大穆降各汛及嘉義下加冬各汛﹞﹔左右軍凡馬四十匹。凡各營兵皆自內地撥戍﹐三年期滿更代。

附考﹕康熙二十三年﹐設鎭標中﹑左﹑左三營﹐府城內外汛塘俱系三營撥兵分防。雍正十一年﹐總督郝玉麟奏準添設城守營﹐將倉庫﹑城門﹑炮臺及各汛塘悉歸防守﹐仍將三營之兵撤回府治以資彈壓。又考康熙二十三年﹐設道標營﹐撥鎭標右營守備一員﹑左營千總一員﹑左右營把總各一員﹑中左右三營兵各一百名入道標營。六十年裁﹐其各官兵仍歸大營。又考臺營原無馬兵﹔馬兵之設﹐自乾隆五十三年始也。

總鎭署在鎭北坊﹐坐東北﹑面西南﹐中有三致堂﹝總鎭張天駿題﹞﹑益求堂﹝總鎭甘國寶題﹞﹑鏡煙堂﹑和雨堂﹝俱總鎭哈當阿題﹞﹑芝蘭室﹝總鎭愛新泰題﹞。

中營遊擊署在永康裏。中營守備署在遊擊署右。

左營遊擊署在鎭北坊﹐中有鏡淸堂﹑岸舫﹝俱遊擊余大進建﹞。左營守備署在鎭北坊。

右營遊擊署在東安坊﹐中有師愼堂﹑棟花書屋﹑刺桐園﹝俱遊擊任承恩辟﹞。右營守備署在東門內。

城守營參府署在北門內。

水師協鎭署在安平鎭。中﹑左﹑右三營遊擊署在安平鎭。守備署在安平鎭。

汛塘﹕設弁帶兵曰汛﹐僅安兵者曰塘﹐城內治兵宿守者曰堆。凡南北汛塘不在邑轄者﹐不具載。

嶽帝廟堆﹐在東安坊﹐中營管。府衙邊堆﹐在東安坊﹐中營管。十字街堆﹐在郡城中﹐屬鎭北坊﹐左營管。關帝廟堆﹐在西定坊﹐左營管。枋橋頭堆﹐在東安坊﹐右營管。開山宮堆﹐在西定坊﹐右營管。塗墼埕塘﹐在寧南坊﹐城守左軍管。以上六堆﹑一塘﹐俱在城內﹐每處各安兵五名。

南炮臺塘﹐在小西門外﹐安兵五名。瀨口塘﹐在邑西南十里﹐安兵五名。鹽水埔汛﹐在邑治南十里﹑設外委一員﹐帶兵十九名。港岡塘﹐在邑東南十里﹐安兵五名。角帶圍塘﹐在邑東南十三里﹐安兵五名。南安店塘﹐在邑東南二十里﹐安兵五名。狗侖昆塘﹐在邑東南三十五里﹐安兵五名。猴洞口汛﹐在邑治東三十五里﹐設外委一員﹐帶兵二十一名。雁門關塘﹐在邑治東五十里﹐安兵十名。羅漢門汛﹐在邑治東六十里﹐設千總一員﹐帶兵四十四名。外門口汛﹐在邑治東六十五里﹐設外委一員﹐帶兵三十九名。土地公嶺塘﹐在邑東南六十五里﹐安兵五名。■﹝石勞﹞碡坑塘﹐在邑東南七十五里﹐安兵十名。茂公汛﹐在邑治東三十五里﹐設外委一員﹐帶兵二十八名。以上四汛﹑十塘﹐系城守左軍轄。

水仔尾塘﹐在大西門外﹐安兵五名。北炮臺塘﹐在小北門外﹐安兵五名。柴頭港塘﹐在邑治北五里﹐安兵五名。小橋塘﹐在邑東北五里﹐安兵六名。蔦松塘﹐在邑治北十里﹐安兵七名。嵌下塘﹐在邑治東五里﹐安兵五名。大灣塘﹐在邑治東七里﹐安兵七名。大穆降汛﹐在邑東北二十里﹐設外委一員﹐帶兵二十八名。舊社汛﹐在邑治東二十五里﹐設外委一員﹐帶兵二十名。以上二汛﹑七塘﹐系城守右軍轄。

安平鎭汛﹐在邑治西﹐水程七里﹑旱程二十里﹐臺協副將﹑遊擊﹑守備﹑千把總駐札防守﹐安兵九百八十一名﹐總巡﹑分巡按船酌配。鹿耳門汛﹐在邑西北﹐水程二十五里﹐全臺要衝﹐中﹑右二營遞年輪防﹐每年遊擊﹑守備﹑千總按季輪防﹐帶中﹑左﹑右營兵各一百名。大港汛﹐在安平鎭西﹐中營撥把總一員﹐帶兵五十名盤查出入貿易船隻﹐兼轄鯤身頭﹑茄藤仔﹑喜樹仔等塘。鯤身頭塘﹐在安平鎭西北沙汕﹐安兵五名。喜樹仔塘﹐在邑西南十里﹐安兵五名。茄藤仔塘﹐在邑西南二十里﹐安兵五名。以上俱臺協轄。

鎭標三營﹑城守二軍教場﹐在大北門外。康熙三十八年﹐總鎭張玉麟建演武廳。乾隆十六年﹐總鎭李有用增建後堂﹝俱有記﹞。嘉慶十一年﹐臺令薛志亮重修。

臺協水師三營教場﹐在安平鎭城南。乾隆十四年﹐協鎭沈廷耀於演武廳後增建內堂一座﹐計三間。

船政﹕臺澎水師戰船﹐初制分派通省廳員修造。康熙三十四年﹐攺歸內地州縣﹐令其通省按糧議派﹔臺屬三縣亦在勻派之內。後復攺屬通省道府。至康熙四十五年﹐乃令專屬臺灣道府。復令福州府與臺灣府分修﹐而府之派船數倍於道。旣而專責知府﹐並道標船亦歸於府焉。雍正三年﹐兩江總督查弼納題準設立總廠於通達江湖百貨聚集之所﹐鳩工辦料﹐較爲省便﹔歲派道員監督﹐再派副將或參將一員同監視焉。部價不敷銀兩﹐向來州縣協貼﹐仍應如舊。嗣經總督覺羅滿保會題﹐將臺﹑澎戰船九十八隻就臺灣設廠﹐令臺灣道監修﹐遂定爲例。

屯番﹕番民以射獵爲生者也。被化以來﹐咸知向義。林爽文之亂﹐能以鏢槍竹箭共禦王事﹐於是大將軍公福康安奏請如四川屯練兵丁之例﹐設屯駐札﹐給與荒埔田地﹐使耕以食﹐而免其租稅。且其時淸丈民墾之田多溢額﹐亦並以予番﹐縣官爲徵租折納歲給焉。乾隆五十五年﹐總督伍拉納﹑巡撫徐嗣曾始以定議入奏﹐詔報可。計全臺設大小屯凡一十二處﹐番千總二員﹑番把總四員﹐每屯各設番外委一員。大屯番兵四百人﹐小屯番兵三百人。邑無埔地而有屯番﹐則割近邑荒埔以給之。

邑轄小屯一所﹐駐新港社﹐番外委一員﹑番兵三百人。外委分給鳳山屬大北坪埔地三甲。新港社番兵二百零一名﹐分給鳳山屬大北坪埔地二百四十四甲七分一釐六毫八絲﹐益以南嵌林口埔地九十四甲﹔凡埔地三百三十八甲七分一釐六毫八絲。卓猴社番兵六十八名﹐分給鳳山屬上淡社南坪頂埔地一百一十一甲四分五釐二毫。大傑巓社番兵三十一名﹐分給鳳山屬南嵌林口埔地五十二甲。凡番兵三百名﹐每名各分給埔地一甲六分有奇不等。

兵燹

康熙三十五年﹝丙子﹞秋七月﹐新港民吳球謀亂﹐伏誅。

六十年﹝辛丑﹞夏四月己酉﹐南路賊翁飛虎等倡亂。丁巳﹐敗官軍﹐進逼府治。五月辛酉朔﹐總兵歐陽凱﹑水師副將許云﹑遊擊遊崇功等戰歿﹐府治陷。甲子﹐賊推朱一貴爲首﹐據府僭號。庚午﹐總督覺羅滿保自福州馳駐廈門﹐檄水師提督施世驃進剿﹐以南澳總兵藍廷珍統偏師佐之。六月辛丑﹐官兵集澎湖。丙午﹐入鹿耳門﹐遂復安平鎭。壬子﹐復府治﹐賊眾逃散。閏月丁卯﹐獲一貴﹑飛虎等﹐械送京師﹐磔之﹔餘黨各正法。

乾隆三十五年﹝戊子﹞秋九月﹐大穆降莊姦民黃教謀亂﹐伏誅。

乾隆五十一年﹝丙午﹞冬十有一月﹐北路賊林爽文謀亂﹐陷彰化﹑淡水﹑諸羅﹔南路賊莊大田應之﹐陷鳳山。五十二年春正月﹐提督黃仕簡﹑任承恩引兵剿之﹐弗克。三月﹐詔以兩湖總督常靑﹑江南提督藍元枚帥師剿賊。賊弗靖﹐元枚卒於軍。冬十月﹐大學士陜甘總督嘉勇侯福康安﹑超勇侯海蘭察復奉旨帥師剿賊。五十三年春正月﹐平之﹐賊伏誅。

嘉慶十年﹝乙丑﹞冬十一月二十四日﹐海逆蔡牽由滬尾入踞鹿耳門。十二月二十四日﹐浙閩水師提督李長庚統舟師至鹿耳門﹐困蔡牽。十一年﹝丙寅﹞二月﹐蔡牽逸。三月初一日﹐廣東將軍賽衝阿自江西道奉旨剿賊﹐入城。五月﹐蔡牽再來﹐復逸。十三年﹝戊辰﹞﹐以王得祿提督浙閩水師。十四年﹝己巳﹞八月十八日﹐追擊於黑水外洋﹐蔡牽落海死。

戎略

姚啟聖號憂庵﹐浙江紹興人﹐漢軍籍。康熙癸卯鄕薦第一﹐初任香山知縣﹐詿誤去。起爲臺州郡佐﹐陞溫處道。丙辰﹐爲福建布政使﹔時耿逆初平﹐海氛未靖﹐啟聖每自備衣糧﹐招募壯勇﹐有澄淸海外之志。嘗曰﹕『國家聲教無外﹐柰何以臺灣一彈丸使沿海居民不遑寧處﹐廑宵旰憂』﹖會總督郎廷相罷去﹐啟聖代之﹔遂決計平臺。歲己未﹐移駐漳州。漳與臺邇﹐間諜可施﹔乃大開招來館﹐以隨徵參議道黃性震董其事。來降者輒納之。令福州同知蘇良嗣督造戰船﹐委隨徵同知林升督糧運﹔用人揆務﹐洞中機宜。旣數月﹐賊降稍多﹐悉厚犒之。

先是﹐僞將軍朱天貴來歸﹐啟聖知其驍勇﹑熟海道﹐特疏請天貴參軍事。至則引入帳中﹐相與臥起。天貴感激﹐竭誠效力。遂增置火炮軍器﹐買上游米石以圖大舉。會蘇良嗣戰船報竣﹔賊遣偵者數輩覘動靜﹐啟聖故示以弛緩。值元夕﹐令百姓張燈﹐自與文武大僚置酒還珠門樓上﹐若無意用兵者。漏下二鼓﹐忽稱疾﹐命屬吏行酒﹔而啟聖已開南關﹐疾馳三百里至閩安鎭之五虎門﹐親自配舟﹐調遣精銳出師矣。隨又赴漳﹐使興化知府卞永譽﹑泉州知府張仲舉往說賊降。而僞行人傅爲霖𨿽約爲內應﹐實心持兩端。及爲霖見殺﹐乃作急遽狀﹐從數騎招搖城市﹐見大屋輒扃之﹐榜其門曰某鎭公館﹑某將軍行臺﹐各盛陳供具。得賊偵﹐則佯曰﹕『若非某將軍人乎﹖歸語而主﹐某日之期不可爽』﹗倍予酒食遣歸。得他偵﹐亦如之。海上喧傳﹐自相猜忌。鄭氏心腹﹐人人自危﹐繼踵納款。

庚申春二月癸未﹐乘賊懈﹐遣兵攻破陳洲﹑馬洲﹑觀音山﹑石碼等十九寨。甲申﹐復遣隨徵遊擊張定國﹑都司張璽等引兵直抵海澄城下﹐計招僞總兵蘇侃爲內應﹐攻拔之﹐降其眾二千二百六十七人﹐遂復海澄。是夜遣隨徵知縣黃金從等乘潮分渡﹐直入海門等處﹐降其僞統領鄭元堂﹑僞都督黃瑞﹑僞將軍陳珍﹑僞總兵張雄﹑僞將軍張治等水陸兵一萬二千八百八十一人。丁亥﹐遂復金門﹑廈門。賊勢窮蹙﹐退保澎湖。

二十年﹐啟聖以軍中不可無帥﹐具疏上請。天子命內大臣伯施瑯爲水師提督。旣至﹐相與籌兵料敵﹐經畫方略。歲癸亥夏六月乙酉﹐從銅山進兵。癸已﹐克澎湖。七月丙申﹐鄭克塽率眾歸誠﹐海外悉平。

啟聖制閩數載﹐建議平臺﹐獨握勝算﹔一切文移條教﹐悉出己手﹐𨿽溽暑盛寒不倦。談論指授﹐英气激發﹐義形於色。遇有功將弁及降將﹐皆開誠獎勵﹐捐金宴犒﹐無少吝惜。推功讓能﹐勞謙不伐﹐爲定謀推轂名臣第一。朝命加啟聖宮保﹐予世職。凱旋後﹐隨題展海界﹐遷民俾復井疆﹝先是順治十八年﹐令沿海居民遷界﹞。又置通省郡邑學田﹐供貧士膏火。尋以病﹐卒於官。櫬出福省西郊時﹐士庶塡衢塞巷﹐跪奠號泣。立祠洪江滸﹐肖像祀之。

施瑯號琢公﹐晉江人。明崇禎時﹐爲遊擊將軍﹔及明亡﹐閩﹑粵事亦相繼敗﹐遂挈家入海依鄭氏。成功忌其能﹐因釁執之﹐會得脫遁歸﹐家屬皆被害。順治丙申﹐制府李率泰薦授副總兵﹐駐同安。薄廈門賊壘﹐屢擒其驍將凡數十輩﹐招降萬餘人。晉同安總兵﹐陞福建水師提督﹐削平金﹑廈沿海諸島。康熙六年﹐以邊患宜靖疏請平定臺灣﹐得旨赴京面奏。尋以議裁浙﹑閩﹑粵三省水師提督﹐畱京﹐晉爵內大臣伯。

康熙二十年﹐朝廷從閩督姚啟聖請﹐特命仍以水師提督至閩﹐選練舟師﹐大舉徵臺。操演三載。二十二年夏﹐將乘南風進剿。僞鎭國公劉國軒就臺簡精壯﹑調佃丁計二萬餘人﹐取洋船及僞文武等官私船攺爲戰船大小二百餘號﹐親統至澎﹐屯於風櫃尾﹑牛心灣等嶼。鎭澎僞將林升﹑邱輝等約眾二萬﹐集於雞籠嶼。各島環列炮城﹐沿海可登岸處槪築短墻﹐分眾扼守。六月己酉﹐瑯帥舟師由銅山開駕﹐令各風颿大書將弁姓名﹐以便識進退﹑定賞罰。丙戌﹐到貓嶼﹑花嶼。是夜泊八罩水垵澳﹐遣官乘小哨到將軍澳﹑南天嶼等島安撫居民。丁亥質明﹐進攻澎湖﹐賊列匝艘迎敵。前鋒遊擊藍理﹑曾成等七船衝入賊■﹝舟宗﹞﹐副鋒千總鄧髙等六船繼進﹐焚殺過當。值南潮正發﹐諸船爲急流分散。前鋒船迫炮城﹐賊舟兩翼合圍。瑯望藍理之颿﹐見其深入﹐自將坐駕船突圍赴援﹐興化鎭吳英繼之﹐焚斬僞將弁七十餘員﹐圍解﹔理傷炮還﹐瑯亦集矢於目。抵暮﹐拋泊洋中。翌日﹐仍收泊八罩﹐以甲裳裹首﹐嚴申軍令﹐按失律罪﹐諸將慴伏﹐祈請立功自贖﹐兵气復振。己丑﹐取虎井﹑桶盤嶼。庚寅﹐獨駕小舟潛偵賊砦還﹐遂連日用老弱驕兵計﹐假攻嵵內及內外塹以分賊勢。越癸巳﹐集各鎭誓師﹐分爲八隊﹐每隊七船﹐各三其壘。自統一隊﹐居中調度。以八十餘船爲後援﹐五十船從東畔嵵內入雞籠嶼爲奇兵夾攻﹐五十船從西畔內塹入牛心灣爲疑兵牽制。將戰﹐有風自西北來﹐渰浥蓬勃﹐逆我師﹐三軍股栗。瑯徇師大呼曰﹕『無畏﹗惟天﹑惟皇帝之靈實式臨之』﹗須臾雷動﹐立轉南颷﹐潮水加漲四尺﹐將士賈勇﹐直向媽宮澳撲剿。賊舟四面齊至﹐火矢噴筒﹐燔焰怒張。我師乘勢奮擊﹐自辰至申﹐兵气愈厲。焚殺僞將曾瑞﹑王順等四十七員﹐僞協營弁目三百餘員﹐賊夥萬二千有奇﹔闘艦燒毀殆盡。劉國軒急乘走舸﹐從北面吼門逸去。我師入駐澎湖。澎水故苦鹹﹐瑯禱於神﹐甘泉湧出。

澎湖旣定﹐乃以恩信結臺人。迎降將領弁目凡百六十五人﹐賞以袍帽﹔士卒四千八百五十三人﹐給以銀米﹔傷未及死者六百餘人﹐醫治之送還臺。降者相謂曰﹕『是眞生死而肉骨也』﹗歸相傳說﹐賊眾解體﹐引領望王師若時雨。逆藩鄭克塽勢蹙﹐決計歸順﹐遣裨將馮錫珪﹑陳夢煒齎獻延平王金印一﹑招討大將軍金印一﹑公侯伯將軍銀印五﹐籍土地府庫軍實﹐叩軍門乞降﹔時七月二十七日丙申也。

八月壬子﹐遂統舟師抵臺受降。令劗發﹐撫輯兵民﹐雞犬不驚﹐市不易肆。居數日﹐乃刑牲奉幣告於成功之廟曰﹕『自同安侯﹝成功父芝龍封同安侯﹞入臺地﹐始有居民﹐迨賜姓﹝明唐王僭號隆武﹐賜成功姓朱﹞啟土﹐世爲巖疆﹐莫可誰何。今某實賴天子威靈﹑將帥之力﹐克有玆土。不辭滅國之愆﹐所以忠朝廷而報父兄之職分也。第某蚤歲於賜姓有魚水之歡﹐中間微嫌﹐釀成大戾。某於賜姓剪爲讎敵﹐情念疇昔﹐蘆中窮士﹐義所不爲。公義私恩﹐如是則已』。語畢涕下。諸將士聞之皆感泣﹐私語曰﹕『父仇也﹐鄖公辛賢於伍員矣』。自是﹐臺之官民毋敢有以私怨逞者。

捷書至闕﹐上解所禦龍袍馳賜﹐載褒以詩。因疏陳臺灣棄畱利害﹐周詳懇切。請設郡縣防守﹐爲東南數省藩籬﹔禮遣克塽及諸將帥歸之京師。詔如所請。海外悉平。加授靖海將軍﹐封靖海侯﹐子世襲﹐仍管福建水師提督事。值歲凶﹐平糶賑卹﹐所全活百萬戶。尋卒﹐賜謚襄壯。

吳英字爲髙﹐其先泉州人﹐後入籍莆田。康熙二年以平金﹑廈功授都司。甲寅耿變時﹐爲浙提左軍遊擊。會寧海將軍視師﹐問諸將誰可膺大任者﹖提督首以名對﹐遂授先鋒。前後克復黃巖﹑太平﹑樂淸﹑靑田﹑象山等縣﹐解處州圍﹐破逆黨曾養性於溫州﹐殲海寇張拱垣﹑朱飛熊於毛頭洋﹐復收捕遂昌﹑松陽等山寇。水陸數十戰﹐皆親冒矢石﹑先士卒。定謀制勝﹐每獻捷﹐功居首。擢副戎﹐任閩制府中軍。值海氛未靖﹐下游數警﹐屢出奇兵敗賊於陳三浿﹑觀音山﹑江東橋﹐所向披靡。擢同安總戎﹐隨率舟師復平金﹑廈。是歲﹐列郡大饑﹐馳請總督姚啟聖出示﹐許沿海百姓出界采捕﹐全活百萬。尋移鎭興化﹐適提督施瑯疏平澎﹑臺﹐遂統陸師爲副﹐誓眾登舟﹐先抵八罩。進剿之日﹐前鋒深入﹐幾爲賊窘。自同提督駕船突圍﹐援之而走。已復領船奮勇前進﹐焚賊巨艦﹐立克澎湖。逆藩旣降﹐駐師臺灣數月﹐民不知兵﹔臺人比之徵西大帥。凱旋入覲﹐溫旨褒嘉﹐賜鞍馬衣袍﹐調浙舟山。甫閱月﹐擢四川提督。凡十一年﹐又以閩海巖疆﹐授陸路提督。未幾﹐復調水師。殫力經畫﹐凡關國計民生者無不悉力舉行。後以年老乞休﹐賜禦書匾聯﹐加威略將軍﹔尋又賜詩存問。年七十六﹐卒於官﹔贈太子少保。

朱天貴﹐莆田人﹐平陽鎭總兵官。康熙二十一年﹐以總督姚啟聖薦﹐奉旨調回閩省﹐協平臺灣。明年六月二十二日﹐攻克澎湖。天貴率舟師奮勇追擊﹐斬獲溺死者無算。會中炮死﹔總督上其功﹐詔贈太子少保﹐謚忠壯﹐廕一子知州。

是時平臺立功者﹐有海壇總兵林賢﹑金門總兵陳龍﹑銅山總兵陳昌﹑廈門總兵楊嘉瑞﹑副將蔣懋勛﹑林葵﹑詹六奇﹑參將羅士珍﹑遊擊林瀚﹑王朝俊﹑許毅﹑張勝﹑何應元﹑曾成功﹑吳輝﹑趙邦試﹑二等侍衛吳啟爵﹑筆帖式常在。

覺羅滿保﹐號島山﹐滿洲人。康熙甲戌進士。五十年﹐巡撫福建﹐綜煩治劇﹐有幹濟才。尋總制閩浙。五十二年﹐奉命巡海﹐復遊塞﹑置煙墩﹐相度機宜﹐綢繆孔固。六十年﹐臺匪朱一貴作亂﹐滿保密疏告變﹐謂撫臣呂猶龍曰﹕『廈門爲控制全臺咽喉﹐當親往以安人心﹐爲恢復計﹔綏輯會城﹐撥濟糧餉﹐請以相屬』。五月庚午﹐由省城疾趨泉州﹐值澍雨連綿﹐乘竹兜從數騎行泥淖中﹐人莫知其爲制府也。至廈門﹐嚴申軍令﹐市肆晏然。時臺灣霪雨連月﹐賊人坐困﹔乃密募商船入臺爲偵﹐多載魚鯗。賊喜得鯗﹐酬以米粟。又令魚舟托言遭風漂泊﹐使壯士附船﹐用竹筒貯告示﹐蠟封之系腰間﹐至港﹐輒從海底潛行登岸﹐入府徧掛﹐諭鄕村市鎭有建大淸旗號者卽爲順民﹐諸色人等有寫「大淸」二字貼縫衣帽者卽免誅戮。由是各裏紛紛遵辦﹐以待王師。已而舟師雲集﹐乃釃酒誓眾﹐聲言分路進剿。密授諸將錦囊﹐戒以澎湖開洋後啟視﹐則令其合攻鹿耳門﹐蓋欲散賊黨以分其勢也。賊果分兵拒戰﹐旬日之內﹐恢復府治﹔南北二路﹐以次討平。捷聞﹐隨調遣能吏安輯流亡﹐慰撫民番﹐全臺底定。後以疾﹐卒於官。

施世驃﹐靖海將軍侯瑯之子﹐以外委守備隨父攻克澎湖立功﹐累官至水師提督﹐駐廈門。康熙辛丑﹐臺匪作亂。世驃聞變﹐集諸將議曰﹕『寇勢猖獗﹐六﹑七日全臺俱陷﹐非小賊也。今臺船數百艘逃入內地﹐脫有姦徒混迹﹐乘虛鼓煽﹐廈島一搖不可制﹐咎將誰執』﹖乃按兵觀釁。而總督覺羅滿保羽檄飛促世驃出師﹐赴澎湖以慰眾心。迨滿保至廈門﹐世驃已登舟出港兩日矣。抵澎﹐與南澳總兵藍廷珍謀克復安平﹐復與廷珍遣將分搗郡城。賊魁朱一貴等就擒﹐卽於軍中疏平臺狀。值南風正駛﹐捷書到闕﹐賜世驃東珠﹑朝帽﹑蟒袍﹐異數有加。時元凶𨿽擒﹐餘黨散匿﹐世驃復與廷珍分遣大兵廓淸南北二路﹐以除殘孽。會風雨大作﹐屋瓦皆飛﹐人民震蕩﹔世驃終夜露立﹐疾作﹐卒於軍。

藍廷珍﹐字荊璞﹐閩之漳浦人。少棄耕入伍﹐習騎射戈盾﹐趫捷如風﹐槍炮無虛發。初爲把總﹐洊升溫州遊擊。追海寇於外洋﹐屢有奇功。凡絕島險遠僻深﹑官軍不到之處﹐莫不搜剔。以覺羅制府薦﹐擢南澳總兵官。康熙辛丑夏﹐朱一貴陷臺灣﹔廷珍聞報﹐卽簡徒治裝﹐慨然以徵陷爲己任。貽書制府曰﹕『臺灣僻處海外﹐狃於治安久矣。朱一貴突爾跳梁﹐戕害官兵﹐竊踞郡縣﹐𨿽曰猖獗之極﹐其實不難平也。無賴子弟﹐偶爾烏合﹐尙不知戰守紀律爲何事﹔當卽命將出師﹐星夜進討﹐如救焚拯溺﹐勿容稍緩。彼不意官軍猝至﹐必將手足忙亂﹐倉皇散走﹐渠魁大憝自可聚而殲■﹝施﹐冉逮也﹞。此迅雷不及掩耳之道也。若俟奏報請旨而後發兵﹐動逾數月﹐賊膽必大﹐規模漸立﹐謀士漸出﹐羽翮漸成﹐則燎原之火﹐正須大費撲滅耳。控制臺灣﹐惟廈門最爲扼要﹐形勢所在﹐便於指揮。執事在省隔遠﹐莫如疾驅南下﹐住札廈門﹐督師進剿﹐籌畫糧餉﹐諸凡機宜﹐呼應便捷。且內地莠民不無乘虛鼓煽或謀嘯聚﹐搖惑人心﹐若棨戟一臨﹐羣疑自息。執事曠世鴻才﹐必有奇謀上計﹐滅此朝食﹐非鄙人所能窺測。惟是養軍千日﹐用在一朝﹐國家不吝爵祿施及下材﹐未有毫毛小效﹐補報萬一﹐敢以此疆彼界之殊﹐非在職守之內﹐袖手縮頸﹐晏坐而旁觀哉﹖願執事假其水陸萬軍﹑舳艫三四百艘﹐請乘長風破千里浪﹐爲執事一鼓平之』。

先是﹐制府聞警﹐卽以軍需糧餉屬諸巡撫呂猶龍﹐而身從數騎疾趨廈門﹐飛檄召廷珍至廈門共圖恢復事。比行至塗嶺﹐得廷珍書﹔大喜曰﹕『藍總兵所見﹐事事與吾吻合﹐平臺得人矣』﹗廷珍會滿公於廈門﹐定方略。以廷珍統徵臺大軍﹐帶領將弁八十餘員﹐兵壯八千餘人﹐營哨﹑商艘﹑杉板﹑頭膨仔諸舟四百餘只﹐以素所禮漳浦諸生陳夢林爲廷珍謀士﹐使會提督施世驃於澎湖﹐克期進剿。六月朔日﹐舟出港﹐■﹝風貝﹞風大作﹐飄銅山﹔十有一日﹐抵澎湖。廷珍言於世驃曰﹕『羣盜烏合易靡耳﹐惟脇從至數萬﹐不可勝誅﹔毒生靈無益﹐請張檄止殲巨魁﹐他勿問。則人人有生之樂﹑無死之心﹐可不血刃平也』。世驃曰﹕『善』。

十有八日戊申昧爽﹐師克鹿耳門﹐乘勝攻安平﹐拔之。戒將弁入郡之日﹐毋許殺掠。徧檄市裏﹐門書「大淸良民」者勿誅。於是人多爲自全計﹐脇從皆散。連日戰於鯤身﹑瀨口﹑塗墼埕﹑洲仔尾﹐皆捷。十有九日﹐賊大攻安平﹐以數萬眾擁牛車駕炮列盾爲陣﹐大隊衝突而至。廷珍親督大炮連環迸發﹐倒翁飛虎烏龍旗﹐遂破牛車陣。由是賊退保府治﹐不復出﹔惟沿岸列炮﹐晝夜固守。我師往來攻擊﹐勢相持。

越日﹐有西港仔民持羊酒夜詣世驃營﹐載妻子爲質﹐願引大兵從西港仔登岸﹐以出郡城之背。世驃然之﹔密遣林亮﹑董方輩以兵一千二百人往。明日廷珍知之﹐急見世驃曰﹕『此誠良策﹐然必以全力乘之。某聞賊多在蕭壠﹑麻豆間﹐西港仔出其肘下﹐且距府不遠﹐呼召立應﹔又多竹林可埋伏。彼若以數千人分布要害﹐四面環擊﹐林亮一軍殲矣。故非大隊不濟』。世驃瞿然曰﹕『孰可任者』﹖廷珍曰﹕『此行他人不能﹐某願當之。公於此可分遣將備力攻瀨口﹑土墼埕等處。賊聞我師北來﹐必棄營遁。府治恢復﹐在此兩日間耳』。從之。於是廷珍畱所部兵三分之一會攻府治﹐自帥舟師五千五百人夜渡西港仔。二十二日壬子黎明﹐於竿寮鄕登岸﹐卽下令來舟悉回安平。諸將曰﹕『登岸棄舟﹐何也』﹖曰﹕『示軍士必死無還心。今日戰勝﹐明日當抵府治耳』。言未竟﹐諜者報賊在蘇厝甲與林亮﹑魏大猷輩決戰﹐勢甚張﹐廷珍乃分兵八隊﹐以魏天錫﹑金作礪﹑葉應龍﹑武舉倪洪範領兵千人疾繼林亮輩爲前鋒﹐以林政﹑李祖領千人爲左翼﹐王萬化﹑邊士偉領千人爲右翼﹐復以胡璟﹑劉永貴﹑範國斗﹑範崇勛分領千人爲左右奇兵﹐以蘇明良領四百人爲後應﹐呂瑞麟領七百人爲遊兵。廷珍自與陳允陞﹑陳章﹑林君鄕﹑周宣﹑藍引沛﹑何期有輩領精銳五百人爲中軍﹐鼓行而進﹐賊黨林曹﹑江國論﹑黃殿﹑林騫﹑林璉等率眾來迎。前軍奮力衝殺﹐左右奇兵繞賊陣後首尾夾擊﹐遊兵突出竹林橫衝之。中軍虓闞而進﹐槍炮震天。賊大潰。追斬俘獲﹐縱橫無算。薄莫﹐至犁頭標。廷珍料賊必夜劫營﹐下令撤帳捲旗﹐露刃伏莽蔗中。賊果至﹐不見大營﹐驚﹕我軍突出擊之﹐賊大敗走。癸丑﹐廷珍督大兵南下﹐敗賊於木柵仔﹐追至蔦松溪﹐直搗臺郡。朱一貴率羣賊遁去﹐廷珍收復府治﹐駐兵萬壽亭。適世驃亦從七鯤身﹑塗墼埕分路攻剿﹐壬子夜駐南教場。是日與廷珍俱會府治﹐出榜安民。

郡城平﹐乃遣大兵擴淸南北路。戊午﹐大戰於大穆降﹐賊眾多降。朱一貴走灣裏溪﹐窮追至鐵綫橋﹐遂收咸水港。一貴走下加冬。初﹐漳人王仁和居臺灣﹐往來於溝尾莊﹐與莊民楊石﹑楊旭﹑楊雄善。仁和謁廷珍﹐廷珍善待之﹐與以千總守備札﹐使招致楊石輩﹐以計擒一貴。閏六月甲子﹐一貴走溝尾莊﹐楊雄輩共縛之﹐並擒其黨翁飛虎等數人﹐而散其餘眾。未久﹐諸元凶多就獲﹐南北路悉平。其時臺鎭乏人﹐以廷珍署總兵官。

秋七月﹐餘孽江國論﹑鄭元長復豎旗於阿猴林﹐討平之。江國論輩乞降﹐廷珍善待之﹐美衣食﹐恣其出入﹐以示諸未擒者。九月﹐提督施世驃卒﹐廷珍署提督事。復招撫杜君英等數賊。然其未靖者猶時萌孽其間。故楊君﹑林君等起於六加甸﹑陳成﹑蘇淸﹑楊美﹑林阿尾﹑王教等起於石壁寮﹐皆收縛之﹐大斬於市。於是分檄諸將﹐大搜羅漢門﹐盡獲其餘黨﹔惟王忠﹑邱寶宣遁入傀儡內山。廷珍乃使外委鄭國佐﹑林天成﹑番通事章旺同入傀儡內山﹐徧諭番眾﹐勿竊畱。使國佐從瑯■﹝王喬﹞繞行山後﹐至卑南覓﹐檄諭諸番官﹐勞以冠帶補服﹐令起崇爻七十二社番壯大搜逸賊﹐盡縛以獻。由是王忠諸賊不敢逸內山﹐卒爲官吏所擒。廷珍善緝捕﹐𨿽逆黨有相率入海以遁者﹐皆能計料其所之﹐移檄捕之﹐無有脫者。冬十月﹐奉旨授福建水師提督﹐加左都督﹐予世襲。生平忠勤勇敢﹐用兵有法﹔而爲人恂恂謙抑﹐凡有計畫﹐多不自用﹐而善於用人。愛才如渴﹐將弁有賢者能者﹐必引與同升而靡有徳色。

初﹐廷珍有從弟曰鼎元﹐爲漳浦諸主﹐與陳夢林同出儀封張中丞之門。儀封倡明五子之學﹐及門多賢士﹐然語其實學實用﹐殆無過二子者。夢林沈深多智﹐而鼎元才尢伉爽﹐明斷敏捷﹐料時事洞如觀火。廷珍總師徵臺﹐挈鼎元俱行﹐凡軍中書檄露布﹐盡出其手。機謀計畫﹐則夢林共襄之。南北路旣平﹐夢林歸。餘孽作難幾一載﹐軍中方略﹐多出鼎元。廷珍每料敵發慮﹐鼎元奮筆疾書﹐動中機窾。平臺事多賴之。以髙安朱相國薦﹐擾廣東普寧令﹐攺潮陽﹐煩劇畢治﹐決獄如神明。然風持甚峻﹐忤監司﹐誣以贓奪職勘問﹔二邑人遮道呼冤。巡撫鄂公知其誣﹐然以案成﹐卒予罷職。會鄂公總制閩浙﹐以臺灣番民弗靖﹐要與入閩。鼎元陳臺灣十事。鄂公專摺舉鼎元之賢﹐奉旨召見﹐命爲廣州府知府。到任甫兩月﹐卒於官。鼎元字玉霖﹐夢林字少林。

福康安號敬齋﹐滿洲鑲黃旗人﹐相國忠勇公第四子也。幼從戎﹐有奇績。金川平﹐論功封嘉勇侯﹐遂以協辦大學士總督陜﹑甘兩省。乾隆五十一年﹐林爽文倡亂﹐提督黃士簡﹑任承恩討賊無功﹐賊眾日滋蔓。明年春﹐詔以閩浙總督常靑爲將軍代士簡﹑江南提督藍元枚爲參贊代承恩。藍至鹿仔港病卒﹔常守郡城﹐賊勢久弗戢﹐乃上書乞特簡重臣專討伐事。八月﹐有旨以嘉勇侯爲大將軍﹑超勇侯海蘭察爲參贊﹐同領隊大臣普爾普﹑亮舒﹑四川將軍鄂輝﹑統領巴圖魯﹑侍衛一百二十餘人﹐以楚﹑蜀﹑粵﹑黔兵九千人赴臺灣剿賊。

侯至閩﹐禮賢下士﹐所至察民情﹐諮地理。抵泉州﹐徵進士鄭光策﹑舉人曾大源見於公邸。二人往見侯﹐長揖不拜﹐侯益尊重之。詢以臺灣亂故﹔光策首言﹕『上司好承奉﹐守土官差事奢侈﹐民生日朘削』。侯壯其說﹐卽日撤行臺供具﹐以納人言。其時獻地圖﹑言機事者甚夥﹐侯皆納之﹔乃定計集戰艦。十月乙巳﹐發大擔門﹐退候風於崇武。壬戌﹝二十八日﹞﹐諸路軍畢集﹐風色大利﹐遂放洋﹐下令鍼盤指鹿仔港而發。癸亥﹐舟集鹿仔港。使舉人曾大源﹑廈門監生陳文會﹑職員楊振文輩登岸招撫難民﹔露布告條數百紙﹐令脇從罔治﹐凡歸莊不助賊者給與「盛世良民」旗一桿﹐凡莊有此旗者不加兵。於是良民聞風爭領旗不絕﹐脇從多散。

時爽文方以賊黨守大裏杙﹐而自與眾賊悉力攻諸羅。諸羅困圍已五閱月﹐民食艸根豆■﹝艸﹝黑吉﹞待命於呼吸。爽文札營牛稠山之上﹐在諸羅北裏。侯下令搗賊巢﹐大軍盡攻大裏杙。爽文愳﹐去牛稠山營﹐北退二十餘里﹐結寨於大埔林﹐而分其黨救大裏杙。十有一月四日丁卯﹐侯使海蘭察率巴圖魯攻彰化之八卦山﹐而使額爾亨﹑額色穆﹑裏雍中以降番伏於山下﹐索倫阿木勒■﹝土﹝臺﹞﹑侍衛哲堯衝鋒上山﹐海侯繼之﹐槍箭齊發。賊奔山下竹圍中﹐伏起﹐降番急撲之散。明日戊辰﹐下令以舒亮爲前鋒﹐取路北攻大裏杙。己巳﹐侯率大軍南駐營於元長﹐分兵五隊﹐使海蘭察爲前鋒﹐侯自率諸將繼之﹐悉南行救諸羅。辛未﹐天初明﹐爽文以眾賊禦我師於侖仔頂﹝此侖仔頂屬笨港﹐非打貓北保之侖仔頂也﹞竹圍蔗園中﹐槍炮迸發。我軍疑立不動。海蘭察視賊所聚﹐以馬隊衝之。巴圖魯輩箭無虛發﹐當之者七八十步外皆著矢倒地。賊如出不意﹐潰奔。爽文身被創。於是焚陴頭﹑柴林腳﹑西勢﹑潭仔﹑湃厝﹑三塊厝﹑本廳﹑天錫﹑灰磘﹑雙溪口﹑大侖﹑海丰﹑溝仔﹐凡十數莊﹝皆在笨港東南﹞﹐所至之處﹐勢如破竹。耆老持露布出迎﹐丁壯請從徵者不可勝計。遂直抵牛稠山。山爲爽文大寨﹐眾數萬﹐負山阻溪自固﹐皆四面攻殺而來。

海侯率侍衛躍爲踰溪﹐直衝賊陣﹐所向披靡﹐賊眾大奔。比昏﹐海侯先入諸羅城﹐侯復率眾將攻牛稠莊﹑臺斗坑﹑北社尾﹐皆削平之。比夜﹐侯與大軍入於諸羅。柴大紀率眾官迎﹐具言久困狀。福﹑海二侯取豆■﹝艸﹝黑吉﹞嚼於口﹐咨嗟者久之。諸羅民一時傳聞者﹐皆下涕。

越三日壬申﹐賊眾數萬攻諸羅城之西北。侯使海蘭察以侍衛屯練兵五百人出﹐飛鏃疾馳﹐驟如風雨。賊急奔﹐自相踐踏死者﹐不計其數。窮追至賊寮﹐悉焚之﹐使民載其糧而歸。癸酉﹝初十日﹞﹐復西剿至大侖。而將軍恆瑞亦打通半天厝來會。大侖與半天厝比連﹐皆鹿仔艸地。於是諸羅西路始通。

諸羅圍旣解﹐爽文去大埔林﹐而堅守於斗六門。侯以近山賊巢連結﹐必先剿除﹐乃使海蘭察﹑鄂輝﹑普爾普與翼長六十七率巴圖魯東剿﹐取路自十四甲而北。侯自與將軍恆瑞﹑總兵袁國璜策其後。大戰於興化店﹐殺賊千數百人﹔自興化店北至員林莊賊巢皆毀。而舒亮前受策﹐復自鹿仔港進軍伐竹子腳﹑中寮﹐破大肚溪而南。海口路旣通﹐乃使普爾普﹑烏什哈達以千人南伐茅港尾﹐與知府楊廷理會剿中路。廷理亦能軍﹐且得民情。不二日﹐普復拔營而北。辛巳﹝十有八日﹞﹐下令攻斗六門。賊引數千人迎截我師於馬稠後﹝此馬稠後在諸羅北門外山中﹐蓋往斗六門舊路﹐今已廢﹔非南門外之馬稠後也﹞﹐敗擊之﹐迫至大竹排而還﹝按馬稠後﹑大竹排皆舊路﹐緣山而行。當日﹐往斗六門皆由此。福侯由此進兵非利﹐故引還而於二十日破大埔林而北﹐則今之大路也。由此﹐舊路遂廢﹞。時爽文踞斗六門﹐而使其黨南屯大埔林及中林﹑大埔尾﹐復東屯庵古坑以爲聲援。癸未﹐侯率大兵復攻斗六門﹐乃分兵使恆瑞﹑普吉保攻大埔林﹐鄂輝﹑袁國璜攻大埔尾﹐海蘭察以巴圖魯攻中林﹐侯自帥師往來應援。大破之﹐數十里中積屍徧野。日晡﹐大軍會集於庵古坑。坑爲蔡福巢穴﹐濠柵深固﹐力攻破之。明日甲申﹝二十一日﹞﹐師迫斗六門。賊踞隘口﹐布阬阱﹐削竹筒埋之﹐以陷馬足。我軍行畝甽間﹐四面攻之。斬竹圍入﹐破其營。爽文遁﹐遂復斗六門。西螺逆民來降﹐候使同知黃嘉訓搜其黨。乙酉﹐大軍駐水沙連﹐分剿虎仔溪﹑萬丹﹑南投﹑北投諸莊﹐悉平之。丁亥﹐大軍至平臺莊﹐遂進攻大裏杙。

大裏杙髙壘土城﹐列巨炮﹐內設木柵兩層﹐外溪磡重疊。侯揮軍迫溪磡﹐賊發巨炮。侯親躍馬先渡﹐賊四出衝擊﹐巴圖魯前﹐賊不敢犯。暮卽列隊於溪磡旁。比夜﹐賊來攻隊。我軍肅然無聲﹐賊迫﹐輒殺之。黑夜中殺賊無算。明日戊午﹐侯率諸將分兩路夾攻之﹐破其穴﹐殺賊目林素﹑林成﹑林快﹑江近﹑許三江﹑陳傑輩二百餘人﹐擒僞彰化縣劉懷靑及張火﹑蔣挺﹑林茂﹑何從龍。時爽文已挈妻拏越火焰山而遁。乃鏟平大裏杙﹐獲大小槍炮數百﹑榖數千﹑牛八百餘。北路文武關防印信皆收復。

十有二月丁酉﹐攻集集埔﹐破之﹐獲爽文父母與其妻若弟。辛亥﹐攻小半天﹐又破之。二處皆堅壁絕險﹐懸崖鳥道﹐賊鑿石斷樹滅途徑謀死守者。於是擒賊目林追﹑林二﹑林添﹑孫東海﹑王若敬。爽文匿埔裏番社中。侯乃指畫內山岐途仄徑凡一十五處﹐皆令大將嚴兵守之﹐而自與海蘭察窮搜亂山獠穴中﹐誅擒逆賊六千餘人﹐收其器械。爽文自知不脫﹐乃投於所善髙振家﹐曰﹕『吾使若富貴』。振縛之以獻﹐遂卒獲爽文與其弟林躍﹑賊黨何有志﹐悉檻致京師。時乾隆五十三年春正月四日也。

北路悉平﹐侯乃下令南徵。十有四日丁丑﹐侯使普爾普偕副將謝廷選取路內山僻徑﹐直趨大武隴﹔鄂輝取路海口﹐由哆羅嘓﹑洗布陴搜剿而南﹔特克什布偕遊墼葉有光亦沿山南進﹔侯自率大軍趨中路﹔以遊擊吳琇爲後勁。戊寅﹐駐灣裏溪。己卯﹐進攻牛莊﹐擒賊陳獻瑞。中路餘賊聞風大潰﹐大穆降﹑九社口﹑本縣莊﹑大武隴﹑大埔﹑十八重溪諸處賊﹐悉平。壬午﹐侯率師抵南潭。丁亥﹐與賊戰於南仔坑﹐大破之﹐遂進復鳳山﹐以副將伍達色畱守。

有水底寮者﹐居臺灣之極南﹐負山面海﹐地勢險遠﹐南北路賊多竄焉。侯使副將張芝元﹑知府楊廷理往招諭之。賊恃險四出攻擊。芝元﹑廷理力戰焉。明日戊子﹐賊列陣於海岸﹐以死相拒。侯率海蘭察四路抄殺﹐出奇兵橫衝擊之。賊大敗﹐奔入海中死者無數。莊大田走瑯■﹝王喬﹞。瑯■﹝王喬﹞內山十八社皆生番所居﹐外則柴城諸處迫近海岸﹐林菁叢深﹐崎嶇轇轕。二月五日戊戌﹐侯令侍衛烏什哈達率師由海道進﹐海蘭察﹑鄂輝由山路進﹐侯親統大兵至風港﹐越菁穿林﹐深入三十里。賊從林中突出。三路軍會﹐殪賊於林中﹐遂獲大田及其弟大韭﹑其黨簡天徳﹑許光來﹑許尙輩與大田母妻子媳凡八百餘人。生番縛賊三百餘人至﹐盡殺之。械大田至郡﹐病亟﹐磔於市。南路悉平。

是役也﹐臺南北亙千餘里﹐巨凶糾惡與脇從者眾且百萬﹐巢穴累結﹐多在深林峻壑間﹐有非人迹所易到者。侯上秉廟謨﹑下稽眾論﹐出謀制敵﹐成算在胸。計自丁未冬十一月四日始用兵﹐至戊申二月五日﹐凡三閱月而南北路蕩平。窮山絕險無畱姦﹐羣凶無漏网﹐水火倒懸﹐畢登衽席﹔時雨之恩﹐溢於海表。蓋慮有必得﹐而兵無停機﹐有如此也。

先是﹐侯在北路燒賊莊﹐愳難民多失所﹔又東西螺投順以後﹐降者日眾﹐稂莠未分﹔乃疏請派文員十餘人至臺撫卹﹔又請以巡撫徐嗣曾來臺治諸一切。詔皆報可。旣平定﹐侯復疏請於臺郡及諸羅建築城垣﹐以番民爲屯兵﹐語在城池﹑屯番二志。又以逆案抄設田園租息﹐增賞戎兵糧餉。海防文武官索船戶例錢者﹐悉加案核治其罪。從軍打仗者﹐悉奏加升轉﹐凡有微勞﹐皆賞賚有差。又審定善後事宜諸畢備﹐上皆如所請。有旨晉封公爵﹐賞紅寶石頂﹑四團龍補服﹑黃帶紫韁。詔立祠於臺灣﹐禦制詩文紀其事焉﹝謝金鑾撰傳﹞。

叢談

宋朱文公登福州鼓山﹐占地脈曰﹕『龍渡滄海﹐五百年後﹐海外當有百萬人之郡』。今歸入版圖﹐年數適符﹐熙熙攘攘﹐竟成樂郊矣。

明都督兪大猷討海寇林道幹。道幹戰敗﹐艤舟打鼓山下﹕恐復來追﹐掠山下土番殺之﹐取其血和灰以固舟﹐以航於海。余番走阿猴林社。相傳道幹有妹埋金山上﹐有奇花異果﹐入山樵采者摘而啖之﹐甘美殊甚。若懷之以歸﹐則迷失道。𨿽識其處﹐再往則失之。

明崇禎庚辰﹐閩僧貫一居鷺門﹝卽今廈門﹞﹐夜坐﹐見籬外陂陀有光﹔連三夕﹐怪之。因掘地得古磚﹐背印兩圓花突起﹐面刻古隸四行﹐其文曰﹕『艸雞夜鳴﹐長耳大尾﹔幹頭銜鼠﹐拍水而起﹔殺人如麻﹐血成海水﹔起年滅年﹐六甲更始﹔庚小熙皞﹐太和千紀』﹔凡四十字。閩縣陳鮄盤﹐生明末﹐著槎上老舌一書﹐備記其事。至國朝癸亥﹐四十四年矣。識者曰﹕『雞﹐酉字也﹐加艸頭﹑大尾﹑長耳﹐鄭字也。幹頭﹐甲字﹐鼠﹐子字也﹔謂鄭芝龍以天啟甲子起海中爲羣盜也。明年甲子﹐距前甲子六十年矣。庚小熙皞﹐寓年號也』。前年萬正色克復金門﹑廈門﹐今年施瑯克澎湖﹐鄭克塽上表乞降﹐臺灣悉平。六十年海氛一朝蕩滌﹐此固國家靈長之福﹐而天數已預定矣。異哉﹗

臺灣土番﹐種類各異。有土產者﹐有自海舶飄來及宋時零丁洋之敗遁亡至此者。聚眾以居﹐男女分配﹐故番語處處不同。

鄭成功起兵猖獗﹐有僧識前因﹐語人曰﹕『此東海大鯨也』。問『何時而滅』﹖僧曰﹕『歸東卽滅矣』。凡成功兵到處﹐海水皆暴漲。順治辛丑攻臺灣紅毛﹐先夢見一人冠帶騎鯨﹐從鹿耳門入﹔未幾成功突至﹐紅毛遂遁。明年五月﹐其轄下人復夢一鯨魚﹐冠帶乘馬﹐由鯤身出海外﹐而成功遽卒。正應「歸東卽滅」之語。異哉﹗

荷蘭爲鄭成功所敗﹐地大震。鄭克塽滅﹐地亦震。朱一貴於辛丑作亂﹐庚子十月亦地震。維時南路傀儡山裂﹐其石截然如刀劃狀﹐諸羅山頹其巓﹐噴沙如血﹔土人謂兩山相戰。

一元子玉帶﹐流傳民間且久。玉版凡二十枚﹐碾成百鹿。良玉善工﹐足寶也。

郡人譚藝渚﹐必推沈斯庵。往歲範九池侍禦修郡誌﹐采其詩文入志著甚多。頹唐之作﹐連篇累牘﹐殊欠持擇也。考斯庵名光文﹐字文開﹐鄞人﹐明副榜﹐由工部郎中晉太僕寺少卿﹐命監軍廣東。順治辛卯﹐自潮州航海至金門﹐總督李率泰陰招之﹐不赴。將入泉州﹐舟過圍頭洋﹐遇風飄至臺灣。鄭成功禮以賓客﹐不署官。及經嗣﹐以賦寓諷﹐幾罹不測。遂變服爲僧﹐入山。臺平﹐不能歸﹐因家焉。意此君官唐﹑桂藩﹐事敗﹐渡海依鄭氏者。觀其序東吟社稿有云﹕『鄭延平視同田島﹑志效扶余』﹐可想見已。他如王忠孝﹑辜朝薦﹑沈佺期﹑盧若騰﹑李茂春﹑張士郁﹑張灝﹑張瀛輩﹐均以故紳遁迹島嶼者﹔志家列諸此郡流寓﹐論其世﹑原其志可耳。

南北路任載及人乘者﹐均用牛車。編竹爲箱﹐名曰笨車。輪圜以木板﹐板心鑿孔﹐橫貫堅木﹐無輪與輻之別。蓋臺地雨後﹐潦水停塗﹐有輻輒障水難行﹐不如木板便利也。車轍縱橫衢市間﹐音脆簿﹐如哀如訴﹔侵曉夢回時﹐尢不耐聽。

使槎錄云﹕『郡中鴃舌鳥語﹐全不可曉。如劉呼澇﹑陳呼淡﹑莊呼曾﹑張呼丟﹑吳呼襖﹔黃無音﹐厄影切﹐更爲難省』。小流求志云﹕『臺地字多意造﹐爲字書所不載。如番檨之檨字﹑泥■﹝魚賣﹞之字■﹝魚賣﹞﹑管■﹝犭豪﹞之■﹝犭豪﹞字﹑啊乳酒之啊字﹑茄荖网之荖字﹑臺風之臺字﹑獸善走■﹝拋﹐代扌﹞爲之■﹝拋﹐代扌﹞字﹐不一而足﹐尢難枚舉』。愚謂形聲舛異﹐此類尙多﹐二書特舉其槪耳。

海外晝日視中土較長﹐蓋迆西巨瀛無際﹐陽曦無有蔽虧故也。有謂男女暴長﹐年十四﹑五卽如中土年二十許﹐且有男九女十之諺﹔以爲地居東方﹐生發气盛所致﹐未必盡然。

臺地多用宋錢﹐如太平﹑元佑﹑天禧﹑至道等年號。錢質小薄﹐千錢貫之﹐長不盈尺﹐重不逾二筋。相傳初辟時﹐土中有掘出古錢千百甕者﹔或云來自東粵。海舶嘗往北路﹐家僮於笨港口海泥中得錢數百﹐肉好深翠﹐古色奇玩﹐乃知從前互市﹐未必不取道此間﹐果竟邈與世絕哉﹖然邇來中土不行小錢﹐洋舶亦多有載至者。

武林郁滄浪撰僞鄭逸事﹐頗詳核。長耳艸雞﹐後先竊踞﹐一甲子中﹐本末具在。𨿽不足爲海外故實﹐然禹鼎鑄其神姦﹑楚史號爲檮杌﹐要亦鑑古者所不憖置也。

臺灣人稱內地曰唐山﹐內地人曰唐人﹔猶西北塞外稱中土人曰漢人。蓋塞外通於漢﹑海外通於唐﹐名稱相沿﹐其來久矣。至土人呼府城爲仙府﹑鄕村爲艸地﹐則辟郡始有此稱。

