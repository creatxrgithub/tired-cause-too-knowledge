臺風雜記

後藤序寄懷在臺灣佐倉達山用「松靑沙白」字爲韻基隆港大嵙坎林本源宅生番家屋生番人貴寶臺風雜記附尾

後藤序

達山佐倉君著臺風雜記者﹐徵序余。披而讀之﹐設題凡一百有餘﹔自其風候人情之所異﹐以至其土地所生物產等﹐詳密無漏﹐使人有足踏其地﹑目睹其物之想﹐其用意可謂切且到矣。聞君曾奉職玆土﹐或提劍探匪類之窟﹑或執筆艸諭示之文﹐備嘗艱險﹐面胸中尙有餘地﹐其所入耳觸眼者悉記以爲一冊子﹐此著卽是也。

因憶邦人之或奉職此地﹑或以事來遊者﹐一旦辭去﹐則漫然成語﹐曰「彼風土眞可厭矣」﹗曰「當局措置多誤計矣」﹗甚則空中構樓閣﹐以爲指彈之具﹐取快於一時﹔而其能記述眞相實意之所存﹑以供世之參考者﹐寥寥如晨星﹐是余之所深遺憾也。

今此書一出﹐則眞相實趣之所在﹐炳然呈露﹐而從來抱持謬見者釋然冰凘﹐廓然洞開﹔然而此著之美舉可以見矣。是爲序。

明治癸卯歲﹝光緒二十九年﹞二月﹐民政局長後藤新平。

寄懷在臺灣佐倉達山用「松靑沙白」字爲韻

癘氛瘴霧島中鍾﹐攝養祈君著意濃。東天秋霽月升夕﹐憶否寒流石上松﹖

四面海洋靈气鍾﹐膏腴到處土毛濃。勝他磽確遼東地﹐野有桑茶山有松回

各處戰爭流血腥﹐頑民抗敵戶皆局。天然村落好城堡﹐篁竹森森遶宅靑。

魚羣介族逐波腥﹐漁蜑稀疏海上局。獨喜富源多沃土﹐一年三度稻苗靑。

賊徒多據野人家﹐須藉兵威輝國華。知是將軍指揮迹﹐陣圖畫在淡河沙。

燹余到處邑無家﹐捲地炎塵鬢要欲華。最是夜程兵倦後﹐荒原仰月臥平沙。

憫他以主卻爲客﹐獸竄禽奔潛窟宅。畢竟井蛙不識天﹐怪看赫日眼皆白。

雜居不辧主耶客﹖民政要安衣食宅。一視同仁天吏心﹐勿分人種黃兼白。

乙未八月中作﹐中洲三島毅。

臺風雜記

明治乙未﹝光緒二十一年﹞﹐日淸和成﹐而臺澎爲我領土。余在總督府民政局﹐公務之餘﹐摘記其人情﹑習俗﹑家庭﹑產物等與我本土相異者一百餘事﹐題曰「臺風雜記」以供施政之資料。今偶探筐中﹐獲舊稿﹐不忍覆瓿﹐繕寫以爲一冊子。惟當時紛擾未歇﹐倥傯走筆﹐不成章者亦多。請不咎其蕪雜﹐而取鄙意所存﹐則幸甚幸甚。

婦女纏足

臺島風尙與我本國異其趣者﹐不遑枚舉。其最奇者﹐莫若婦女纏足。纏足之風﹐其來久矣﹐非英雄則不能移此風。聞婦女至五﹑六歲﹐以布帛縛之﹐慚長漸緊﹐終使足指屈曲小於拳﹐倚杖或人肩才能步。而婦人自以爲美﹐男子亦視其蹣跚行步狀爲步步蓮花。足大者遲嫁期云。或曰「纏足之害固甚矣﹐然日本婦人之涅齒與泰西婦人之搾胸﹐亦皆此類。何獨咎纏足」﹖余曰「泰西之俗﹐余未知之。至我涅齒﹐則分婚與未婚﹐決非徒爾。近時此風漸去。而臺婦依然不攺舊態者﹐果何耶」﹖

評曰﹕何國無異風﹖何人無奇癖﹖惟其獘害﹐不至傷性破風則可矣。如纏足﹐實傷性害命之甚者。自他邦之習俗觀之﹐殆不能解其意所存。而淸人觀以爲可悅可誇﹐豈不固陋之至乎﹖然國自有法﹐不用他之容喙。惟一且屬我領土者﹐宜從我禁令。油斷從來誤事﹐爲治於此土者﹐其宜深思矣﹗

鴉煙

臺灣人士嗜鴉煙﹐甚於食色。大抵男子自十七﹑八歲喫煙﹐至老尙不廢。每家寢臺﹐列置煙器﹐橫臥噏之﹔有客亦供之。余親觀其狀﹐煙管大如洞簫﹐盛以鴉液﹐燈火熱之。喫二﹑三回﹐漸入佳境。旣而雲霧冥蒙﹐結華胥之夢。其快味忘死﹐宜哉﹗賤民一日所費不下二﹑三十錢﹔至貴人則糜八﹑九十錢﹐而不顧云。費財猶可﹐鴉毒猛烈﹐喫久而漸發癮疾﹐面容枯槁﹐元气沮喪﹐不任用者甚多。淸國銳意講洗除策而未能除之﹐其餘獘滔滔至今曰﹐亦可嘆矣﹗或曰「臺人喫煙固不可﹐然日人嗜酒﹐醉則罵詈爭暴﹐狼藉路上﹐爲警官所戒者相踵﹐破產傾家﹐而尙不顧﹐是亦可嘆矣」﹗余曰「酒是奮興元气﹐適度飲之何害﹖惟其破產亂風者﹐蓋非飲酒而被飲於酒者﹐與喫鴉﹝煙﹞相去遠矣」﹗

評曰﹕鴉煙之毒甚於纏足﹐皆是爲淸朝之痼疾﹐其宜速施矯正之策矣。惟鴉毒之深入心腹者﹐漸爲癮疾﹐其狀殆甚於我中酒毒者。是以俄歇喫煙﹐則精神頓衰﹐至不辧人事。余曾在打狗警察署捕土匪鞠訊之﹐初彼應答不異常人﹐旣心气恍昧﹐不爲應答。怪問之通事﹐曰「是所謂癮毒者。若使喫煙則復舊矣」。乃呼煙一吸之﹐則忽開眼動口﹐繼應答。於是始知癮疾之狀。現今臺政之不能斷行禁煙者﹐蓋亦在於此歟﹖

娶妻

臺人娶妻﹐大抵以數百償之﹐殆似印度人身賣買。今審其實情﹐全異趣。臺島男多而女少﹐不贈金則不許嫁﹐是以男子勞身蓄金﹐以此金娶妻﹔卽我所謂結納金者﹐非賣買也。而我俗娶妻﹐先選其性行美醜等﹐不容易娶之﹐女家則百方厚禮﹐以了女債﹔與臺風迥異。然臺島破鏡少﹐而我反之。未知孰優孰劣也﹖

評曰﹕婦女之不幸﹐莫大於破鏡。澆季之世﹐此嘆益多。我新法亦注意於此﹐立離婚之條制。臺人則以自然之習慣﹐令少破鏡之嘆﹐是可以警頹俗矣。

婚儀

臺地行婚有六禮﹕曰問名﹑曰訂盟﹑曰納采﹑曰納幣﹑曰請期﹑曰親迎﹐是定法也。令人不全行﹐惟行其首尾而已。男子至弱冠﹐欲娶新婦﹐以女生庚帖呈出椿萱﹐使冰人卜其命宮貴賤﹑吉凶及桂子蘭孫等。旣訂盟﹑納采﹐終則納金於筐中﹐飾以錦繡贈新婦家﹔其價﹐大抵自四﹑五百金至二﹑三百金。又盛豬﹑羊﹑鰱魚﹑海參﹑面綫﹑冬瓜栳﹑紹興酒等於籠中﹐前後二人扛之﹐以爲納幣。新婦凝粉黛﹐施綾羅﹐乘簥輿﹐冰人及鼓吹引道之﹐女亦乘簥隨之。簥輿﹑其它物具﹐用赤布纏之。而新婦之家﹐父母﹑親族薦祝祖宗神明。後烹煎﹐延親族燕饗﹐鳴鑼放炮。挑燈用八音﹐以祈伉儷千秋云。

評曰﹕日東婚儀與臺地無大差。惟昔時土人贈遺多用刀劍﹐不用金錢。故及舉婚儀﹐用時服及器具﹐不贈金錢。且如納金多少娶妻﹐最其所恥﹔此一事與臺地相反。是以男權常尊﹐而女權常卑﹔其獘動輒無故破盟逐婦者﹐往往有焉。至近時人智開發﹐重人權﹐獘風漸攺矣。

贈物

子女省家﹐大抵賫贈物。贈物固不有定式﹐或盛豚肉﹑蔬菜於藍﹐或入小雞於籠﹐貼赤紙﹐使奴擔之以爲贈﹔猶我攜餅果﹑布帛類﹐以爲土產。風尙所異﹐可以徵矣。

評曰﹕風尙所在﹐宛然如目睹。妙妙。

葬典

臺人重葬典﹐棺槨必選良材﹐坑穴必欲深﹐最稱古聖賢喪死之遣旨。惟葬送之際﹐傭泣人數名﹐白衣倚杖﹐成伍追隨﹐哭聲動四鄰﹔而靜視其人﹐未嘗有一滴淚。是全屬虛禮﹐可笑也﹗

評曰﹕虛禮不知變通﹐是淸朝所以一敗顏色﹐古聖人蓋泣於地下矣。

喪章

臺人君父之喪﹐三年不著文繡﹐百日不飲酒﹑不入戲場﹑不列宴席﹑不剃頭髮﹐而辮髮綰絲用白色﹐帽之頂子又用黑色。惟兄弟之喪﹐綰子用藍色以表哀情。日東昔時亦有一定之律。及通泰西﹐服制一變﹐而喪章亦隨區區。惟有大喪﹐以黑布纏帽及左腕﹐遏密八音﹐禁會燕。至父母喪﹐𨿽無一定之律﹐其不剃髮﹑禁酒肉﹑廢出遊等﹐與臺人相同。風土𨿽不同﹐孝道豈有異乎哉﹗

評曰﹕喪者﹐人間之大事﹐固不可不愼重。臺人有一定之喪章﹐可謂美風矣﹗

墓地

臺人之喪﹐先選良材制棺槨﹐形如刳木舟﹐藏屍於其中。鑿地僅二﹑三尺置棺﹐粘土塗其上﹐如土饅頭。經過三﹑四年﹐而開棺洗骨﹐攺葬於壙穴﹐建碑標。但貧者經數年猶不能攺葬﹐土饅頭沒於艸萊之間﹐頗極淒涼﹐可謂戾古聖追遠之教矣。邦人厚於喪﹐超於臺人。棺材﹑擴穴固盡其善﹐而如碑標最注意﹐刻字於貞石建之﹐以髙柵繞之﹐蓋不啻衒外觀﹐亦盡人事而已矣。

評曰﹕余曾遊郊野﹐觀土人掘土探物。就視之﹐則發墓拾骨。髓骼暴露﹐異臭撲鼻。訊之﹐卽洗骨也。余竊愛孝情﹐而惡其陋態。屍體一歸土﹐則無復洗骨之要。卽𨿽謂習俗﹐亦宜加攺善者矣。

僧侶

臺僧亦圓頂方衣﹐與本邦僧侶相同﹐誦經音調亦相似。但大抵不學無識﹐參禪苦戒之力甚薄弱。且以人民信仰之心冷澹﹐收資極寡﹔垢面襤褸﹐一貧如洗﹐徒守寺院耳﹐豈亦有感化濟度之力哉﹗本邦自古佛法隆行﹐有大伽籃﹐其最壯麗者﹐如髙野﹑柰良﹑京都諸寺院﹐宏壯無雙﹐輸焉奐焉﹐廣袤亙數十町﹐如僧侶亦常養數十百人﹐打磬讀誦之聲震於遠近。而其所謂主僧者﹐有學識﹑有品徳﹐時設筵講佛典﹐以濟度眾庶。是以𨿽有耶穌﹐未能展其力。信仰之厚﹐亦可以見矣﹗

評曰﹕佛法之入我邦也古矣。惟稱名僧智識者﹐未知其幾千人﹔亦皆參禪苦戒功成﹐而或濟度眾庶﹑或參與帷幕﹑或開拓山澤﹑或市教海外﹐比之淸國之僧侶﹐固非同日之談。今也﹐淸朝奉天主教者漸多﹐蓋溯源求道以防外勢東漸歟﹖噫﹗

盂蘭會

臺人勤業貨殖之風﹐無貴賤﹑無老少皆然。是以一年三百六十餘日﹐營營棲棲﹐未嘗休業撤勞。惟中元盂蘭會戶戶爭奇﹑家家鬥奢﹐山珍﹑海味﹐酒池﹑肉林﹐或聘妓吹彈﹑或呼優演戲﹐懸釆燈﹐開華筵﹐歌唱管弦﹐亙一月之久﹔竟以薦祓幽魂之事﹐爲耳目娛樂之具。大家則費數百金﹑小家則靡數十金﹐若計以全臺﹐其所費實不貲也﹗日東以七月十五﹑十六﹑十七之三日爲盂蘭盆﹐掃祖先墳墓﹐飾裝佛壇﹐供茶飯﹐延僧讀經﹐或門前燎柴﹑或築樓鳴鼓﹐童男童女羣團歌舞﹐以爲一歲中樂事。至近年﹐以其羣團歌舞﹐或亂風趨侈﹐禁之。而追遠原本之美風依然﹐亦其宜而已。

評曰﹕人間不可無娛樂之事﹐但失其程度﹐則百害千獘﹐駢起不可底止。余獨恐臺俗盂蘭會﹐少失其程度耳。

端午

臺島亦有端午之事﹐稱曰祭屈原之靈云。此日作粽。兒童懸香玉於胸﹐詣神廟。大人則稱「斗船」﹔壯夫八﹑九人乘輕舸﹐試競漕﹐宛然我短艇競走者也。而其舉動最究劇烈﹐或翻旗幟﹑或鳴鼓鑼﹐觀者歡呼﹐聲如雷霆﹐可謂壯舉矣﹗

評曰﹕我邦端午節﹐或作粽插蒲菖於屋上﹑或揭紙制鯉魚於竿上﹑或畫旗幟以英雄豪傑之像﹐以祈其兒之武運隆昌﹔與臺風稍異趣。惟至其輕舸競走之事﹐則亦尙武之一端矣。

爆竹金紙

臺人以硝藥制小烽﹐名曰「爆竹」﹐似我所謂「花火」而稍異。暮夜火之﹐以攘魔病。東家西鄰齊發之﹐其聲爆然轟然﹐白煙橫於空﹐污臭四散﹐頗覺爽快。又打貼金銀箔於白紙﹐厚數寸餘﹐或寺廟燒之﹑或門前焚之﹐以祈神佛。是以市廛賣金紙家相望。

叩某說曰「焚金紙而祭神﹐則祖先於天上稟金﹔燒銀紙則死者錫銀﹐祈冥福也」。古人有句﹕「閨中若問金箋卜﹐一徧歸帆秋八月」。又暗焚金箋卜遠人﹐余始不知其何故﹐今則知之矣。

評曰﹕現世焚金紙﹐幽冥受其金﹐似今之所謂生命保險者﹔其用心可謂深矣。余惟恐其或終不到達耳。

祈禱者

臺島女流信仰神佛之風﹐不讓於內地人。大稻埕城隍廟及媽祖宮﹐陰曆元宵﹐婦女皆文繡施身﹐三﹑五成羣﹐入廟焚香祈禱﹔香煙繞繚﹐賽錢如霧﹐其發心敬神佛之狀可嘉矣。而男子祈禱神佛﹐亦如婦女。或割竹根爲兩片﹐形如蝦魚﹐默禱多時拋地﹐因其反轉之狀卜吉凶。或裸體﹐右手持庖刀﹑左手執小旗﹐且躍且揮﹔庖刀斫地﹐餘勢破額﹐流血淋漓﹐似病風者。使人悚然豎毛髮﹐可謂迷信之甚者。

評曰﹕我日東祈禱者嚴寒浴冷水﹐或裸體蹈雪﹑或絕食數旬﹐以祈禱神佛者﹐往往有焉。豈獨怪臺人乎﹗

城隍廟

臺人舉子女﹐先詣城隍廟﹐或祈其加冠晉祿﹑或禱其商運開發﹐猶我祭鎭護祠而求福祿也。是以旣有城市﹐則必有城隍廟。廟𨿽不宏壯﹐結構華麗﹐香煙熾起﹐頗極殷賑云。

評曰﹕信仰者﹐至誠之所發。無信仰之人﹐放癖邪侈﹐無所不至。噫﹗是所以陋巷小人有信義﹐而肉食者反多沒廉恥漢歟﹗

耶穌教

臺人信耶穌教。觀十字會塔聳立於街上﹐又觀信徒集合唱贊美歌﹐亦盛矣﹗問其起因﹐距今六十年﹐和蘭陀國傳教師布教於臺南﹔其後二十三年前﹐米國加柰太教會偕叡理者﹐開教於淡水縣滬尾街﹐爾來英國每歲送布教資若干助之。是以耶穌之感化臺民﹐不獨土人﹐深入生番界﹔茂林中建會堂﹐唱贊美歌﹐醇朴之風可掬云。余會觀臺人坐叛逆罪處斬首刑者﹐槪從容就死﹐毫無鄙怯之態﹐竊怪焉。自今日思之﹐知宗教之力居多矣。苟有豪傑之士﹐大興皇道﹐而養成我尙武廉恥之風﹐則其可觀者﹐豈惟止於此乎哉﹗

評曰﹕感化民心﹐莫善於宗教。佛教與耶穌﹐其所說𨿽相異﹐其所以使民樂爲善者﹐理一也。惟臺民所奉﹐失釋迦﹑達摩之本分﹐拜天上聖母或城隍王等一種異樣之偶像﹐未聞其說佛﹑耶之眞理者。是以迷信成性﹐牢不可拔﹐動輒爲土匪之橫暴﹐爲生番之嗜殺﹔宗教之力﹐未能普及於此﹐可嘆矣。以道自任者﹐豈可不憤起乎哉﹖

學房

本島從來隸屬淸國﹐文獻可徵者尙多。惟至學制﹐則規模極小﹐無足觀者。其所謂學房者﹐大抵街中陋屋﹐或以祠廟之廡庫充之。案榻十數腳﹐生徒數十人﹐或讀書﹑或習字﹐雜然排列。其所謂教科書者﹐不過三字經﹑四書﹑五經類﹐至史籍則寥寥如晨星。教師者﹐亦大抵固陋淺學﹐不足與談。我封建時代所謂「寺小屋」是耳。惟兒童敏捷﹐指字讀之﹐彊記如流﹐不讓內地兒童﹔如筆迹﹐則遠在其上。於是余喫一驚。蓋聞臺島兒童﹐大抵敏捷伶俐﹐漸長至壯年﹐勞力廢學﹐又嗜鴉煙﹐消耗精气﹔前寧馨兒﹐變爲魯鈍漢。畢竟學制未完備﹐啟蒙之道迂且疏﹐可嘆矣﹗今也﹐我總督府設國語學校﹐大圖教育之進步﹔則不出數年﹐文運郁興﹐英才輩出﹐與本國無軒輊矣。

評曰﹕聞近時學制進達﹐生徙就業者日益繁。或旣卒業﹐來入我諸學校者。言語文章﹐與邦人無差異。教化之效﹐亦偉矣哉﹗

惜字亭

官衙及街上﹐處處以煉瓦築小亭﹐形如小燈臺﹐題曰「惜字亭」。收拾屋外及路上所遺棄字紙﹐投亭火之﹔可謂美風矣。本邦古昔亦重字紙﹐近時人情澆季﹐視之如塵土﹐甚則有投棄廁中而不顧者。今聞此風﹐豈不恥乎﹗

評曰﹕聞我通譯某賃民屋而居﹐一日誤墜字紙於廁中﹐屋主不忍之﹐拾洗而曝於墻上。某瞥見﹐忸怩謝之。傳聞此事者﹐亦皆有所戒愼云。

又曰﹕昔時兒童習字﹐毫禿不任用者﹐納之管廟﹐或藏土中建碑﹐以養貴道藝之風。今也此風漸廢﹐可慨耳﹗

重師道

臺灣者﹐南淸之新開地。移居者﹐皆非商賈﹐則農工漁樵。是以庠序學房之數﹐不爲甚多。然有資力者﹐大抵聘師教育子女﹐稱曰「先生」﹐頗極殷勤。師弟之情﹐亦有一種可掬者﹔不似我俗日頹廢﹐師弟之情漸如路人。

評曰﹕學問之要無他﹐在重師道。旣微有輕師之風﹐讀書萬卷將何益﹖

背誦

秀才授書於兒童﹐專使口誦之﹐不用讀本。是以兒童憑幾讀書﹐稍熟則更背書口誦之﹐隨讀隨背﹐終大熟達﹐習成性﹐至壯老而不遺忘。其暗韻法吶嗟應酬者﹐養成然也。

評曰﹕邦人讀書稍熟﹐則掩卷而口誦章句者﹐名曰「背誦」是未知眞背誦之理也。諺云﹕一見優於百聞﹐蓋是矣。

男女有別

本島風俗可觀者不鮮。其最可稱者﹐男女間畫然有別﹐頗存古國之風。蓋男子營營勵生業﹐婦女則裁衣﹑炊食﹐細心經理。兩者之間﹐肅然如調琴瑟﹐未嘗相媟戲淫語﹑未嘗相紛爭誼怒﹐各守其畛域﹐不相逾侵。是以家道日滋殖﹑子女月育成﹐以稟天倫之樂事。比之彼男女無別﹐街上媟戲﹑恬然不憚者﹐其懸隔果何如耶﹗

評曰﹕美風可欽。

婦眼無字

島民有學藝者﹐大抵進士﹑秀才之類。至小民﹐則眼中無一丁字。余始謂臺人承聖賢文學之遺流﹐文字富贍可知耳﹔而知文字者甚鮮﹐不能書姓名者亦有焉。男子且然。至婦女則日用文信及家政帳簿類一切成於男子之手﹐婦女則不能窺之。余怪而問之。土人曰「婦女是門內之人﹐裁縫﹑炊飯之外無所用﹐豈學無用文字乎」﹖於是余以爲臺婦無字﹐則不教之罪也。我日東不知文字者何限﹐然男女至七﹑八歲大抵習字讀書﹐是以不能記姓名者殆稀。況近時文運隆旺﹐山阻水涯﹐猶聽咿晤之聲﹔馬夫走卒﹐猶有讀新紙談事者。而婦女教育亦漸進步﹐皆卒業於小學﹐眼無一丁者寥寥如晨星。其最秀傑者﹐或垂帷教生徒﹐或操觚著書﹑蔚然成家者﹐亦有焉。使臺婦聞之﹐卽其或疑而不信乎﹗

評曰﹕我邦昔時之教育﹐亦猶臺人婦女﹐在家專事裁縫﹑炊飯﹐不顧外事。近來女子教育之論盛起﹐學藝淩須眉者續續輩出﹐曰某女學校﹑曰某女教師﹐著褲穿靴﹐闊步街上者項背相望。是亦昭代之美事也哉﹗

婦女濯衣

臺人不厭物之污穢。凡自飲食器具至家室井池﹐塵埃堆積﹑發異臭而不毫介意。且垢膩滿肌膚﹐不施沐浴﹐可怪矣﹗惟婦女濯衣裳甚勞﹐不問河水﹑池水﹐苟有水則洗濯衣類。今視其方﹐跪坐水邊﹐形如膝行﹐或磨擦石面﹑或棍棒打之﹐洗又洗﹑打又打﹐至微無塵埃而後止﹔其精苦可想矣。獨惜不擇水質而洗之﹔漧燥之後﹐尙帶異臭﹐是可厭耳﹗

評曰﹕聞臺人濯衣裳﹐豫貯尿水於桶中﹐和水而洗之﹐卽膩垢容易除去﹔此事非虛誕。余在臺三年﹐民間之事﹐大抵悉之﹐未知此信否﹖或其誤聞歟﹖呵呵﹗

牛糞代炭

余曾讀竹添井井翁淸國漫遊中所著棧雲峽雨日記者。翁宿僻邑旅捨﹐主人燒馬糞取暖。當時竊謂翁言虛矣。昨年遊澎湖島﹐島人畜牛以耕田﹐到處糞便堆積﹐農夫拾之塗墻壁﹐或漧燥以代炭。於是始信翁言不虛誕矣。

評曰﹕本邦之俗忌穢火﹐以爲受神明之咎﹔故切戒污穢物﹐未曾投於火中。如毀屎糞﹐則夢想亦不及矣。

又曰﹕余曾遊此島。島中磽確﹐不生一木﹐皆仰之對岸。是以土人惜燃料如金玉﹐或掘艸根充燃料。其以牛糞代炭﹐亦出於不得已。我邦樹林滿山﹐如薪炭視以爲土塊。惟其習漸久﹐而濫伐之獘日益甚。人若知樹林之關國命重且大﹐則愛植之業﹐豈可忽諸乎﹗

牛背黑鳥

臺人飼水牛﹐或耕田野﹑或挽糖車。是以到處無不見之。水牛體軀肥大﹐雙角如開兩手﹐而性溫柔馴人。牧童一竿禦之﹐不異羊豚。惟觀日人武裝者﹐驚駭怒角迫之。臺中縣兵士﹑憲兵爲水牛之所觸負傷者﹐往往有焉。當其春風和熙﹑野艸暢茂之時﹐悠悠步於瓏畝之間﹐黑鳥飛集於其脊﹐其風趣眞使人動詩情。黑鳥似我鳥而小﹐啄牛背小虫食之﹐是以水牛愛而不拂云。

評曰﹕水牛愛黑鳥﹐任其集戲﹔黑鳥恩水牛﹐啄其毛虫。所謂相互徵其利者。世之爲政治家者﹐不可無水牛之度量也。

不潔

臺地市街﹐石壁瓦甍﹐丹碧彩色﹐奐焉巍焉﹐殆不讓泰西。惟街路狹隘﹐甃石凹凸﹐加之不潔堆積﹑溺水汜濫﹑豚鵝雜還﹐異臭撲鼻﹐使人發嘔吐﹐而臺人毫不顧。且家無廁圊﹐街路設一大廁場﹐人人對面了之﹐亦甚可厭。若使潔癖漢處之﹐則將何言。然邦人來本島以來﹐大致力於街衢淸潔法﹐或新築溝渠﹑或塡敷砂礫﹐一望坦然﹐車馬晏如。且新穿井﹐淸泉噴出﹐可以洗暑熱﹑可以濯衣裳﹐比之昔日街衢塵埃縱橫之狀﹐其懸絕果何如﹗

評曰﹕淸人勤儉貨殖之風﹐根於天性﹔寰宇間所在開市廛﹐獲巨利。是以國有餘財﹑民無菜色﹐是最可欽者。惟平生急於殖利而不顧衛生﹐處塵芥不潔之間而恬然。是歐米人士所厭忌﹐時有淸人退斥之議﹐豈不爲淸人深惜乎哉﹗

尙古

臺人承淸朝尙古之風﹐器物皆尙古卑新。曰「此品𨿽巧妙﹐不甚古﹐不足貴也」曰「此物𨿽不美麗﹐經年甚古﹐可以貴也」。凡裝飾器物及茶食器等﹐皆煤黑破壞而不攺作﹐反有得色。然其物果古則猶可﹐未必古而呈煤垢者﹐是懈怠之所致﹐亦足恥矣﹗日人如書﹑畫﹑刀﹑劍﹑珠﹑玉皆尙古﹐或開古物展覽會﹐爲考古之具。惟至衣﹑食﹑住之諸器具則尙新﹐修理之不使至古敗。且人之好尙﹐時時進化﹐昨年有聲譽者﹐今年則旣失價﹔今月有好評﹐來月被冷遇者﹐往往有焉。隨而奢侈月熾﹐而醇朴之風日衰﹐可嘆耳。𨿽然﹐其所以好奇趨新者﹐適足以取彼長﹑補我短而致富彊。一得一失﹐勢之所不可免﹐有識者宜致思也。

評曰﹕臺人尙古之風﹐卽古聖賢之遺法﹐國帑不空乏者實在於此。惟墨守古道而不講新理﹐是以不能振大國之威力﹐常受屈辱。臺人其宜鑑矣﹗

錮婢質女

臺地民間之婢女﹐年迄三﹑四十﹐有猶未嫁者﹔甚則終身禁錮﹐發白齒落﹐尙被轉售﹐一生以婢終者亦有焉。天地陰陽之道屬徒爾﹐人間配偶之理爲空談。是因富豪者用無夫之女﹐便閨房之出入﹐一年又一年﹐遂至老憊﹐欲婚嫁誰樂而受之。又典質子女﹐借金於人﹐名曰媳婦。及破瓜年紀﹐爲娼妓﹐從賤業。及二十歲以上﹐尙不得贖還者﹐比比皆然。夫媳婦者﹐爲其子娶婦者始可謂媳婦。臺俗則不然。典質貴重人身﹐不知以背反天理﹐可謂陋矣﹗

評曰﹕日東有婢女﹐其一月所給﹐或一﹑二圓﹐或三﹑四圓﹔反其意抑錮之者殆稀。又娼妓從賤業﹐與俗相同。然約期借金﹐債解期來﹐則隨意放還﹐未見若臺俗之薄酷者﹔亦昭代之餘澤也﹗

婦人修飾

婦人修飾面貌﹐遠超日東。發日必梳結之﹐面日必粉黛之。黃金耳環與白銀手環﹐燦然相映﹐頗有貴人之風。余始觀之﹐竊謂是都市婦人而然﹐至僻地山村則不然。後遊四方﹐所到婦女皆然﹐實可奇也。我婦女除富貴閨閣﹐若舞姬﹑娼婦之外﹐傅紅粉者甚稀。若夫田夫野人之婦﹐則蓬頭垢面﹐襤褸破履﹐與男子同勞作。蓋風尙異也。由是觀之﹐臺島婦人之多幸﹐而日東婦女不幸歟﹖抑亦臺灣男子之多幸﹐而內地男子不幸也﹖呵呵﹗

評曰﹕臺婦裝飾﹐衣裳非不競美麗﹐然風候溫暖﹐所襲槪單衣薄縑﹐與我婦女重襲綾羅者相異。且不用束帶﹐是以其所費可知耳。惟至簪具﹑耳環等槪以黃白﹐其價甚貴。至富豪婦女﹐頭飾具所費﹐不下千金雲。

老婦花簪

婦女服裝﹐槪用紅碧色綾羅﹐遠望之如霓裳。頭飾則花簪瓔珞﹐滿山皆花﹐老而不廢。惟寡居者則撤之﹐以爲標識。余未知其理﹐觀老婦插花簪者以爲病風者﹔後聞之﹐始驚其異風。

評曰﹕諺云﹕地異則風亦異﹐蓋此謂歟﹖

尙圓

臺俗婦女尙圓顏﹐而不貴長面。顏長者以前發掩之。所謂曲眉﹑丰頰者是也。聞尙圓顏者﹑淸朝之風﹔明朝以前則不然。徵古書畫﹐可以知也。且婦女不剃顏﹐以如我楊弓者﹔拔去顏毛﹐其狀似我打綿工者。是以肌膚滑澤﹐常帶艷色云。

評曰﹕愛圓而不悅長﹐不獨臺島﹐我亦近來漸爲然。諺云﹕顏要如瓜實。瓜實者﹐是橢圓形也。今也﹐與泰西通﹐選婦先取其健康肥滿者﹐是以風尙漸變歟﹖

歌妓

臺島歌妓﹐猶我藝妓。芳紀自十二﹑三至十六﹑七﹐衣裝鮮麗﹐粉黛凝粹。先入席﹐則弦唱數番。及酒筵﹐與客周旋﹐獻酬隨意﹐毫無曲禮嬌情之態。且吹竹彈琴﹐輕妙自在﹐有如春鶯出谷者﹑有婀娜如蓮花者﹐夭嬌可愛。惟同客飲食﹑手拭涕鼻二事﹐稍屬異樣之觀耳。

評曰﹕與客同飲食﹐何妨﹖至以手拭涕鼻﹐則宜加攺善者﹗非歟﹖

選茶婦

北方產茶﹐每歲所輸出不下數千斤。香味馥鬱﹐與我宇治狹山所產﹐色味稍異﹐而气品相若﹐名曰烏龍茶﹔米人最嗜之。臺北大稻埕茶房櫛比﹐富豪相峙。茶時﹐傭夥多婦女精選之。婦女不獨臺人﹐遠來於漳﹑泉諸州。一日賃銀自四﹑五錢至十五﹑六錢﹐每朝三三五五追隊﹐蓮步入茶房﹐坐小榻選之。多則五﹑六十人﹐少則二﹑三十人。有少艾﹑有老女﹐均皆花裝柳態﹐紅綠相半﹐實爲奇觀。比之我橫濱焙茶場熱悶紛雜﹐啻云泥也。

評曰﹕我紡績﹑制絲﹑燐寸﹑焙茶等之工場﹐不啻千百﹐而紅女大抵皆生貧家﹐粗服野裝﹐往往有可憐者。臺婦則反之。可以知財力之富贍矣。

賣淫婦

臺婦賣淫者亦多。而大抵有夫之婦爲之﹐處女則甚稀﹔是不獨恐妊娠﹐且忌污節也。然有夫之婦而污節﹐與無夫之婦而污節﹐未知其輕重也。深察其事情﹐固非好而爲之﹔一則家貧而苦育兒﹑一則爲夫得煙資﹐衷情亦可憫矣﹗

評曰﹕醜陋至此而窮﹐蓋亦男尊女卑之積獘歟﹖將熱望私利之餘習歟﹖

旅館

臺島無旅館。非無旅館﹐無足宿者也。今夫臺北市者﹐城之內外﹐戶不下七﹑八千﹐而旅館甚少。偶有之﹐陋隘不潔﹐如我所謂木賃宿。是以臺人旅行﹐大抵宿知友之家或購薪米而自炊﹐甚則有攜寢具﹑食器而行者。客歲﹐李相之來我馬關媾和也﹐滿載寢臺﹑食器﹐當時聞之﹐大笑其迂。今遊此地﹐始知其習俗矣。內地旅館之制﹐自古完備﹔𨿽僻陬寒村﹐無不有旅捨。至都會則大廈髙摟﹐鱗次櫛比﹐食膳寢被﹑浴湯侍婢﹐凡所以慰旅情者﹐莫不整且備。使臺人遊內地﹐宿旅館﹐則大感其便適矣。

評曰﹕臺人之遊本邦者﹐第一喜旅館之完備﹐第二喜浴湯之淸淨﹐第三喜舟車之安全﹔其它可喜可樂者亦多。宜其頻頻來遊﹐以觀光采風也。

割烹

五味八珍﹑食膳方丈﹐吾聞其名矣﹐而未知其實。到本島﹐登其所謂「支那割烹樓」者﹐淡暗之室﹐安敗桌數个﹐坐上頗乏風流韻雅。惟珍羞夥多﹐隨食隨侑﹐味脆而香腴。終則盂皿駢列於桌上﹐不啻五味八珍。其最貴品者﹕曰燕巢﹑曰熊掌﹑曰鳳雛。蓋一桌之價﹐八十餘金雲。泰西諸邦以割烹誇世﹐而其最貴者不出二十五金﹔我則半之。今稱曰八十金﹐其貴可知耳。史稱豎刁﹑易牙以割烹蒙天子寵﹔口腹之俗﹐庖人得志﹐亦有以也。

評曰﹕吾遊淸國者﹐初不慣飲食﹐苦之﹔漸久而適口腹﹐體量亦加重﹐以其多脂胞質而滋血液也。我邦自古稱神國﹐用蔬菜﹑魚肉﹐而不嗜獸肉﹐自以爲淸淨無垢﹔因襲日久﹐軀幹漸矮小﹐劣彼國人遠矣。近時翻然悟此獘﹐盛唱肉食論﹐是亦可喜矣。

紹興酒

島中無釀家﹐飲料皆仰對岸﹔其最所嗜飲者爲紹興酒。酒﹐紹興州所釀﹐盛壺遠輸四方﹔量凡七﹑八斤﹐價八﹑九十錢。色似麥酒﹐淡泊不適口。惟臺人酒量極少﹐槪不及於我酒家三分之一﹔而食量則遠過之﹐宜矣。臺人措重於調理﹐而不拘酒類﹔且操行溫靜﹐不似我酒家粗豪之態。

評曰﹕酒惟無量﹐不及於亂﹔臺人有矣﹗

浴場

臺人不好湯浴。塵垢充體﹐則以湯水洗拭手足耳。是以身體常有異臭。惟夏時開浴場﹐名曰盆池﹐與內地浴場不同。其制大桶容溫湯﹐洗滌身體﹐似我所謂「行水」者。而浴客大抵系男子﹐至婦人則未必然。曩者臺北市中設盆池者有二﹑三﹐今則全無。而日人渡臺以來﹐到處設浴堂以待客﹐淸泉滚滚然﹑溫湯漫漫然﹐可以沐矣﹑可以浴矣。發膚快爽﹐有脫卻塵寰之想。頃者﹐臺人來浴者﹐亦往往有焉。曾臺人之遊內地者﹐告余曰「吾歸臺之後﹐不能忘者有二﹕浴場之快適﹑廁圊之淸潔是也」。由是觀之﹐臺人爲日人之所化﹐好淸潔之風日興可知耳。

評曰﹕聞去日大稻埕日人所設浴堂﹐有一个臺婦來浴﹐滿身洗濯﹐左右顧盼﹐頗有得意之風﹔觀者以爲臺婦入浴之嚆矢。余切望臺地男女接踵而取浴﹐以與日人競其淸淨矣。

又曰﹕臺人不入浴者有一說﹕日人所設浴場﹐多人混淆﹐暴露肌膚﹐且以其洗陰部及臀足污水洗其面及發﹐是所謂以血洗血者﹐故不欲浴也。亦非無一理。然男女浴場﹐自有區畫﹐𨿽露肌不足深恥。且浴場別畜淸湯﹐浴終則更酌之﹐以洗淨全身﹔何有不潔乎哉﹖

火籠

臺人生於暖國﹐甚畏寒冷﹐綿袍羊衣以爲防寒具。又入火器於籠中攜之﹐以暖手及胸腹﹐名曰「火籠」﹐形似我花籠﹔𨿽行步之時不離之﹐甚有耕耘中尙不撤者﹐可謂奇矣。余曾遊村落﹐觀一婦負孩兒攜籠者﹐以爲盛芹菜籠。就視之﹐則火鑪也﹐因喫一驚去。夫溫暖如本土﹐且然﹔若使臺人遊我寒气料峭之地﹐則果爲如何狀態歟﹖余輩生於寒地﹐畏夏猶臺人之畏冬。當盛暑﹐玉汗津津然﹐形瘠神衰﹐苦悶不可言。今年效火籠之制﹐作冰籠攜之﹐則其庶幾消暑熱歟﹖呵呵﹗

評曰﹕古語云「冬日可愛﹑夏日可畏」﹔眞有一理之言。而臺人不畏夏﹑畏冬者﹐卽習慣然耳。達山子畏夏欲制冰籠者﹐亦苦中之妙計歟﹖

兒戲

兒童遊戲槪用足不用手。或包錢於紙﹐細剪其殘邊﹐形如菊花﹐兩人相對蹴之﹐如蹴鞠﹑如彈羽﹐巧甚。其它遊戲﹐與內地無大差。惟內地小童成羣﹐則揮棍翻旗﹐以爲戰鬥之狀﹔本島小兒﹐則竹棒擔物﹐爲運搬之狀﹔國風使然耳。是以臺人步行快駛﹐健腳無雙﹐遙優內地役夫﹔而臨戰踟躇不進﹐或投棄物而遁﹐亦遙劣內地役夫﹔所養成異也。

評曰﹕臺島者﹐是淸國之新開地耳﹐故其風尙與本土相異者亦多。惟至殖利勤勞﹑愛錢惜死之風﹐或出於自然﹔是亦宜深察其所由來矣。

拳斗

臺人修文事而廢武備。然非全廢之﹐時有行拳斗者。拳斗﹐猶我柔術也。其始單身行之﹐技精熟則與人對抗。今見其狀﹐壯夫凝立﹐磨鐵拳﹐一以扞護自身﹐一以覬覦敵狀﹔或爲避實沖虛狀﹐或爲突擊飛蹴狀。滿身蓄气﹐眼閃口結﹐亦足以養體力矣。聞拳斗者﹐武秀才之所行以養武﹐與彼扛石﹑射的術相並課之云。

評曰﹕余每讀漢史有擊劍云云之語﹐竊謂彼文弱﹐其擊劍者果爲何狀﹐或是衒武之誕語耳。今聞拳斗之事﹐知非全空談矣。

人力車

臺北城市有人車數百輛﹐形略如內地制﹐而無彈鐵﹐直承車臺﹐是以行進中身體不安﹔加之石路凹凸﹐足力如駿﹐轉輾輗軏﹐目眩心悸。而土人乘之頗得意﹐縱橫顧盼。若使彼遊帝京﹐銀座街頭乘鐵輪安車﹐其快適幾何耶﹗

評曰﹕載人以人﹐是卽以人代牛馬耳﹔泰西人士常笑之﹐以爲東洋之陋習。吾日東未能脫卻此陋習﹐況臺島乎﹖

肩轎

臺島道路狹且險﹐往往不通車馬﹐是以貴人大抵乘肩轎。形如我肩輿﹐廣二﹑三尺許﹐兩面開窗﹐藤榻承腰﹐二个擔竹﹐兩肩接之。行趨之間﹐柔軟上下﹐左顧右視﹐意气生風。路稍平坦﹐轎丁微吟﹐均動手﹐樂而行。因憶我邦數年前﹐專用雇輿﹐王侯貴人非輿則不相往還。今也﹐車馬縱橫﹐肩輿全廢﹐惟漢醫往往用之。若購得臺轎乘之﹐則太便捷矣。

評曰﹕漢醫乘輿者今則亡﹐惟罹病者與行葬禮者往往用之。時勢之變遷﹐可以觀矣。

火車

劉銘傳之在本島也﹐以全力而采用泰西利器﹐曰電綫﹑曰輪船﹐無不皆具。如汽車﹐亦夙敷設之﹔北自基隆﹑西至新竹﹐約二十六﹑七里。將進自臺中至臺南府﹐而中途廢絕﹐可惜耳。客歲﹐我軍至基隆﹐先領汽車。當此時﹐列車僅二﹑三輛﹐殘破不任用﹐我軍修理之﹐達臺北。途次抵獅嶺之崄﹐進行甚艱﹐漩滯不動﹐卽降車而推之﹐漸達嶺上。今也﹐大起土木﹐穿隧道﹐揉迂曲﹐直前如箭﹐乘客滿溢﹐與昔時大異趣。噫﹗使人聞汽車推挽之事﹐則其誰不哄然乎﹖

評曰﹕汽車之用貴迅速﹐而臺人所築車道者﹐不選路之險易曲直﹐是以不任用﹐時或致人力推挽之勞﹐最可笑耳。若使歐人聞之﹐則驚以爲世界七奇之一矣。呵呵﹗

竹筏

臺人所用船體﹐大者如我千石船﹐形似大魚﹐軸爲頭﹑艫爲尾﹐巨口大眼﹐其狀甚奇。帆大抵用簾席﹐截風濤﹐往來滄溟﹐如走坦途。而其小者﹐如我渡舟﹐設楫於兩側﹐雙手操之﹐宛然如推車輪狀﹐而快駛不讓我短舸。獨安平港所用﹐全異其制﹕聯結竹幹大如柱者數竿以爲筏﹐載之以大盤桶﹐使客乘之。舟夫在臚操之﹐其狀甚異。蓋臺島無良港灣﹐風浪如山﹐險不可名狀﹐如安平港最甚﹔故非桴船﹐則不免覆沒云。

評曰﹕余讀論語至「乘桴泛海﹐從吾者其由歟」﹖怪之。桴者﹐槪在湖河所用﹐至大海則無所用﹔若乘桴筏泛海﹐徒取覆溺耳。今遊此地﹐始知孔聖之言不虛誕矣﹗

街路

臺人平素穿皮屐﹐不用木屐。其步街上﹐逢泥濘﹐不得進﹐是以大道槪敷石疊甃﹐坦然如砥。漸久而車輪嚙之﹐生凹凸﹐且幅員狹隘﹐不得方軌﹐最可厭矣。惟市廛所在﹐兩側設庇各丈許﹔可以蔽遮日光﹑可以防雨露﹐甚爲適宜。故除車馬轎輿﹐往來大抵行庇中﹐顧盼店上物品﹐商業爲之頗殷賑云。

評曰﹕余曾漫遊東北地方﹐觀靑森及長岡等市街﹐大抵皆兩側築庇﹐以備大雪通路杜絕之時﹐猶臺街之制。寒與熱﹐𨿽有大差﹐至其所以防衛之具亦相同﹐可謂奇矣。

家屋

島中樹林少而石材有餘﹐是以土人築屋﹐大抵以石及煉瓦﹔又打粘土爲塊﹐積之以爲壁﹔棟梁架其上﹐以瓦葺之﹐巍然似洋屋。惟室內無所謂天井者﹐仰之則直視瓦之裏面﹐有霖雨則易滲漏﹐是可惜耳。

評曰﹕臺人之家屋﹐不多用木材﹐是以𨿽有失火﹐延燒甚稀。且暑熱之際﹐室內涼冷﹐宜消熱气。初我移住此地者﹐不達其理。大柢築板屋﹐競美觀﹔至暑炎熱透射﹐不堪苦悶﹐噬臍者甚多。諺曰﹕入其鄕則須從其風習﹐有旨哉言﹗

廟寺

臺人崇信神佛﹐尢用意廟祠﹐結構美麗﹐規模宏壯﹐石柱瓦甍﹐飛棟畫壁﹐金碧眩人。如臺北城文廟﹑武廟﹐如大壠洞保安宮﹐如艋舺龍山寺﹑祖祠廟﹐其最大且美者﹔求諸內地﹐不易多得。惟土人建築之際﹐盡善美﹔而落成之後﹐不加修理。是以堂中煤黑﹐塵埃積四邊﹐而毫不顧念﹐可惜矣。我軍隊之入本島也﹐屋寡而人眾﹐不得已以廟寺充宿舍﹐臺人憂焉。後總督府下令攺之﹐以達黎民信仰之意﹐可謂知本矣。

評曰﹕古語云「無不有始﹐善有終者鮮」。世上之事槪不免此獘習﹐豈獨臺民爲然乎哉﹗

醫生

臺島無醫﹔非無醫﹐無良醫也。臺醫大抵奉軒﹑岐氏術﹐其藥物則不過艸根木皮。故如內科﹐未無少驗。至外科則謂全無﹐亦不過言。如刃傷﹑銃傷﹑挫傷有生理者﹐亦爲其施術拙﹐致死者比比皆然﹐可嘆矣﹗夫世有文野﹐術不能無精粗優劣。以其文明精優之法﹐直擬未開療法﹐則其有等差﹐固無論耳。本邦有醫﹐不呼醫生﹐而稱醫師﹐以加敬重。醫生亦善待病者﹐盡仁術。然當其未通於泰西﹐皆依漢法﹐猶本島今日醫生。及取洋術﹐日進月步﹐名醫輩出﹐蔚然成家。其最稱國手﹐如佐藤﹑橋本﹑池田﹑松元﹑靑山﹑佐佐木﹐實東洋之傑﹐遠近請診者﹐門前成市。當其施術也﹐眼光透於肺髓﹐莫不迪中﹐使扁﹑倉復生﹐何以加其術乎﹖本島之入我版圖也﹐總督府先設醫院於各地﹐大施其術﹐起廢回死﹐不可勝數。然而臺人中亦未信日醫者﹐蓋拘於古而不通今者﹐是可憫矣﹗

評曰﹕醫生﹑醫師﹐其物同而稱呼異者﹐偶足以評其待遇之厚薄﹑技術之精粗歟﹖

又曰﹕旨者我邦醫藥﹐槪模仿淸國﹐所謂軒﹑岐﹑扁﹑倉之術﹐莫不師宗之。蘭法一傳﹐而其術頓進。今也﹐專取獨法﹐頗極精致。若舉我力能足扶益淸﹑韓兩國者﹐醫術實爲之最﹐宜哉。近時應淸朝之聘﹐航海者頻頻相踵﹐是亦時勢之變遷﹐刀圭之隆運矣。

產婆

臺地亦有產婆﹐家有妊婦則聘之﹐婆隔日來而診之。及分娩﹐洗兒護母﹐懇篤盡仁術。其謝金大抵自一圓至五﹑六圓﹐𨿽富豪者不過二十餘金。惟貧家不能聘婆者﹐近鄰老婦有經歷者往而舉之。婆一名曰「先生媽」﹐年齒大抵三十歲以上﹐妙齡者殆稀。昔時日東產婆﹐年齒不超四十歲﹐則不得信﹐是以無妙齡產婆。今也﹐泰西產婆術大開﹐立學校﹐養生徒﹐不得卒業證書者不許之﹔是以妙齡產婆續續輩出﹐「婆」之一字殆不相適合。然其術之精巧﹐超絕於古之老婆者﹐往往有焉。可謂文明之餘澤矣。

評曰﹕日人渡臺以來﹐提家眷者頻頻相踵﹐而其感缺乏者﹐學制之未成立也﹑家屋之未落成也﹐而如產婆亦其一。今聞臺地產婆之風﹐其宜降心而舉多兒也。呵呵﹗

當鋪

臺人稱曰當鋪者﹐卽內地質店也。當鋪有二種﹕其大者曰當鋪﹐小者曰展當店。當店之金利﹐對一圓取二錢﹔展當店殆倍之。而當鋪償卻期限四月﹐展當店二月。期過而不償還者﹐賣卻其物器﹐亦如內地質店規約。巡撫劉銘傳蒞任於此地也﹐惡其貪暴利﹑苦貧弱﹐嚴禁之。其後更設官當者﹐而其害倍蓰於昔日。今也禁解﹐大稻堤艋舺市中﹐營當鋪﹑展當店者﹐往往有焉﹐未知其利害得失之所在云。

評曰﹕當鋪﹑質店﹐名異而其業相同﹐人間社會必須之物。惟監察法不精到﹐則盜贓滋熾﹐不可防遏﹔當局者宜致思已。

市場

臺人急於生理﹐殖利之事﹐莫不講究﹐如市場最爲然。自雞鳴至點燈﹐輻輳殷賑﹔自鵝鴨蔬菜類﹐至米﹑鹽﹑茶﹑紙之倫﹐莫不排陳而應需。是以一過場中﹐凡日用之物﹐莫不立辦也。場中有管事者﹐凡徵稅﹑配置﹑掃除等雜務皆掌辦之。近時我警察有市場監督法﹐最注意於衛生﹑風俗之事﹐秩然攺面目云。

評曰﹕市場者﹐古聖王之所制定﹐人生最重要之事。其宜設獎勵攺善之法﹐以講相生相養之道矣。

演戲

臺人好演戲﹐與日人相同。祭典農歲﹐必爲演戲以樂之。所演大抵三國誌﹑水滸傳﹑西遊記類。優皆男﹐女優甚稀。其所謂舞臺者﹐皆臨時設之﹐無常置者﹐其形如我神樂殿。彈竹鼓鑼﹐鏘然﹑塡然聾人耳。而優皆魁梧偉男子﹐峨冠長髯﹐動止快活﹐劍舞戟飛﹔或爲鴻門之會﹑或爲三雄之宴﹐勇壯殺伐之風有餘﹐而少情趣致密之態。且言語不通﹐其所觀眞有隔靴搔庠之嘆。且以其技藝比我名優﹐則豈啻霄壤月鰲﹖

評曰﹕曾聞福州俳優﹐其最上者歲入千餘元﹐上海三千元﹔乃知日東名優﹐在其伯仲之間。嗜好之厚﹐可以知矣。

講古

占坐於街頭一方﹐髙聲談古事﹐聽者如堵﹐是爲講古師。所講三國誌﹑水滸傳類﹐辯舌誇張﹐抑揚波瀾﹐使人起情﹔我所謂「鞓講釋」者。惟彼見書而講之﹐我則記臆談之﹐其感情稍異。臺人欲激勵士气﹐則往往用此方許云。

評曰﹕本邦「軍師談」﹐其初亦皆展書而講誦之﹐後遂廢之﹔蓋熟能生巧﹐而技益進矣。

又曰﹕聞匪魁之企動亂也﹐先以講古師演戲激其气﹐而後嘯集不逞﹔故不下禁攺演戲之趣﹐則不能以保至安。是𨿽如未足措信﹔使不智無學之民﹐目觀彼羣雄競起舞劍揮戟之狀﹐耳聽殺伐盜掠之事﹐則其激發客气﹐投匪羣之中﹐亦必然之事。經世者其宜費一思矣。

講善

講古之外﹐有講善者。在稠人廣坐之中﹐諄諄說彜倫道徳慈善之理。引證𨿽鄙近﹐不流謔﹔辭气𨿽不髙尙﹐不失邪。使聽者自發慈悲仁愛之心﹐而己未曾受一錢。是我所謂「心學道話會」之類耳。其勸善懲惡之效﹐亦不鮮少。是以除秀才﹑紳董之有學者之外﹐受其感化甚多雲。

評曰﹕以通俗鄙近之語﹐巧說人世日常之道﹐善使入俚耳者﹐莫若於通話。講善所爲﹐其亦庶幾矣。

剃頭人

臺地無理髮鋪﹐但剃頭人擔器械徘徊街上﹐招之則解擔於庇下﹐置榻陳盤﹐刷剃梳辮﹐而後摩肩打背﹐似內地按摩﹐快不可名狀。而其價僅三錢﹐可謂廉矣。聞臺婦鬢髮﹐大抵自理之﹐是以無業理髮者。內地婦女則不然。除僻邑婦女及貧家婦人之外﹐大抵使人理裝之﹐而其價亦不廉﹔而發之蓬松劣於臺婦﹐可謂惰且陋矣。

評曰﹕理髮是婦藝之最重者﹐其不能自理實缺其藝者也﹔日東婦女恥於臺婦多矣。聞今也在臺內地婦人﹐一回理髮費﹐自十五錢至二十錢﹔若夫以歲月計之﹐則所費實不鮮少﹐可謂侈風矣。

工匠

工匠之精巧者甚鮮﹐是以富豪築屋造器﹐大抵聘良工於對岸﹐以臺匠爲之助手。初我總督府傭工築屋造物﹐遲緩不應急設﹔就而視其工具﹐種類甚少﹐而鈍脆不足用。其使用鋸刨﹐向前方而推之﹐全與我工匠相反﹐宜其勞力多而成功少。獨怪我文具之遠來於淸國者﹐大抵多精致可觀者﹔而臺匠今如此﹐其所由來果何如﹖

評曰﹕良匠先利其器。臺匠之拙劣﹐其或未得良器歟﹖

石臼石杵

臺人舂殼﹐用石臼﹑石杵。臼之形與我所用無大差﹐獨至杵則奇甚。形以我木杵而有稜角﹐附之以木柄。男子則立舂之﹐婦女則倚椅子而撞之。蓋婦女纏足不能用力於腳趾﹐是以然耳。

評曰﹕石臼余常見之﹐至石杵則未嘗見聞之。且倚椅而舂之﹐更亦奇。風俗異而物不相同﹐果如此歟﹗

搖籃

婦女負赤子﹐以綿布如我「風呂敷」者約之﹐比諸我「細紐壓腹腳」者﹐甚覺安適。又容赤子於籃輿﹐弔懸於竹架之上施之以細綫﹔裁縫不能離兩手﹐則以足動之﹐猶我小秋千之狀。兒亦在其中嬉嬉然以樂﹐猶在母之懷中。是可爲奇矣。

評曰﹕臺民勤勞絕人﹐育兒亦自出一簡便法﹐可以卜其餘矣。

童言無忌

臺人往往書「童言無忌」之四大字於紙片﹐貼附於室壁。余始不知其何理﹐問之﹐曰「孩童所言﹐固無定理﹐時或發可忌﹑可厭語﹐婦女輩有拘泥其言痛心臆者﹔故豫貼附此語﹑以戒拘泥之癖」。可謂用意之至矣。

評曰﹕我邦拘物病心者﹐名曰語獘漢。臺人豫防其獘﹐書壁以戒之﹐可謂妙矣。

門前題句

臺人不問貴賤﹑不論貧富﹐每家門扉兩面﹐貼赤紙題句﹐曰「春風和熙」云云﹑曰「四海淸平」云云﹑曰「福祿壽考」云云﹐皆迎瑞祥之佳句也。而其筆迹亦有可觀者。是亦一種之奇風矣。

評曰﹕貨殖之念﹐𨿽造次顚沛之間﹐未嘗忘卻之。門扉題句之意﹐亦可知耳。

抓肉治病

臺人發腹疾﹑齒痛﹐則抓喉皮爲治病妙法。是以男女頷下﹐紫點班班然如赤痔﹐余觀而怪焉。一日﹐散策街上﹐聞鳴啞悲痛之聲﹔就視之﹐則有一婦右手抓頷下﹐蹙額忍痛而泣。余以爲病風者。旣而病歇痛散﹐始開顏﹐而頷下班班呈紫色。後日就士人叩之﹐卽曰「男女有腹疾﹑齒痛﹐則抓皮肉使气趨於外﹐則其病必愈矣」。余聽之﹐愕然以驚﹐哄然久之。

評曰﹕抓皮肉療其病﹐甚奇。然世上有似焉者。今夫雷公逞怒﹐霹靂動天地﹐當此時﹐設屋上避雷綫﹐則電气轉散﹐而不毀其屋。然則抓肉愈病﹐亦或效此顰﹐而得免豎之怒歟﹖呵呵﹗

蓄髯

島人蓄髮髯有律。年四十蓄髮﹐五十以上蓄髯。惟其兒娶媳﹐則律許早畱胡須。且醫生早畱須云。我邦上古皆蓄須髯﹐中世例剃之。及交通泰西﹐蓄髯之風大行﹐不問老壯﹑不論貴賤﹐皆蓄之﹔黑髯毿然﹐豪傑自許﹐如漢關羽﹑我淸正者甚多。而叩其胸中﹐則枵然無一物者﹐比比皆然。噫﹗髯之價日下﹐多髯亦不足誇也。

評曰﹕淸人蓄髯﹐有一定律﹔我邦人則不然﹕貴紳而不蓄者有焉﹑賤夫而畱髯者有焉。是以我軍之入臺也﹐土人目有髯者爲貴人﹐厚禮待之。官衙之屬隸﹑役夫﹑商工之有髯者﹐誤受土人之尊敬者﹐往往有焉。後覺髯之有無﹐不關人之年齒﹑貴賤﹐而髯之價亦隨定云。

油熬

臺人調理食物﹐大抵用油。凡自鳥獸魚肉至蔬菜類﹐不用油熬﹐則不上於口。是以街上室內﹐油气浮浮然﹑蒙蒙然。而日用器物﹐滑澤似泥。不啻器物﹐肌膚衣服亦皆含油气﹐不快甚。余始來此土﹐登其所謂「支那料理店」者﹐桌上所排列食品﹐皆用油熬煮﹐𨿽美則美﹐旣厭其濃厚﹐卽罵曰「是非食殽﹐食油也」﹗今也慣習久﹐而油熬下物﹐適腸胃﹔可謂奇矣。

評曰﹕聞天候溫熱之境﹐不食油與肉﹐則體气枯瘦﹐不堪勞慟﹔臺人之調理法﹐蓋有見於玆歟﹖

嗜葷

臺人食野蔬﹐最嗜葷類。蔥幹﹑蒜子之類﹐堆積於市上。惟蒜之臭气酷烈﹐食後與客對談﹐臭焰撲鼻﹔旣爲廁中物﹐而猶放異臭﹐是可忌耳。日東人亦嗜葷﹐蔥韭類繁茂於圃中﹐日日摘而充食。惟僧侶禁食之﹐寺門前必題「禁葷酒入山門」之數字。庶人則未必然。余曾遊於下總佐倉﹐土庶人皆食蒜﹐稱曰「佐倉山葵」。叩其說﹐此地沿於印旛湖﹐泥瘴爲祟﹐惟食蒜者不感其毒。因憶臺地多瘴癘﹐土人之嗜蒜﹐或所以消瘴癘气歟﹖凡物多起於必要﹐而常人不知之者﹐往往有焉。蒜豈可撤乎哉﹗

評曰﹕葷菜善養人之精气﹐惟蒜之臭甚烈﹐人人所忌也。若夫不忌其臭﹐而取其效者﹐相約而食之﹐或似其無害。呵呵﹗

又曰﹕蒜於臺地爲不可少之食品﹐佐倉先生雜記洵爲經濟之要論﹐亦今日不可少者﹔卽所謂佐倉山葵者﹐非耶﹖

畜豚

臺人嗜豚肉。每家必畜豚﹐少三﹑四頭﹐多八﹑九頭。屋之內外﹑宅之前後﹐呴呴然﹑■﹝口禹﹞■﹝口禹﹞然﹐吸濁水﹑喫不潔﹐溺水狼籍﹐尿糞堆積﹐怪臭撲鼻﹔而家人視之如孩兒﹐愛撫成育。及肥大而屠殺﹐碧血淋漓﹐叫聲動人。至此時﹐家人視之如仇人﹐毫無悲哀惻隱之色﹐甚可怪矣。聞畜豚是婦女之手業﹐以其利辦衣裳﹑紅粉等之費﹐𨿽良人不能相干涉。宜矣﹐觀販賣之際﹐婦人應辯定其價以投衣囊之中﹐亦更奇矣。

評曰﹕本邦人殺所畜雞鴨﹐猶避而不敢爲之。如其殺獸類﹐別屠家獨能之﹐亦惻隱之至情也。

飼鴨

臺人不獨能畜豚﹐又能飼鴨鵝類﹔多者五﹑六百﹐少者二﹑三十﹐其利甚巨。聞其孵化法﹐土地溫熱﹐不待雞母﹔置卵於稻殼中﹐自然蒸化﹐是以蕃殖甚容易。旣長則一村﹑或數家合資以畜之﹐而均分其利。餘一日遊郊外﹐瞥見一河之中﹐降雁數百成羣﹔就視之﹐有一童持一竿管鴨羣﹐縱橫指揮﹐如名將動萬卒。聞往昔有朱一貴者﹐巧養鴨﹐土人以爲神﹔朱乘之企動亂﹐陷都城者﹐不可勝數云。由是觀之﹐養鴨之術﹐自古以爲難﹔而今如此﹐非漸磨之效﹐則其何以至此乎﹖

評曰﹕家禽之關於國益民福大矣﹐豈可不仿於臺人之顰乎哉﹖

蓄財

島人蓄財之思想﹐出於天性。自幼至老﹐雞鳴而起﹐營營棲棲﹐貨殖是勤﹑生理是務。惜陰之風﹐不待陶侃之言。七﹑八歲童子﹐盛果於籠中﹐呼賣於街上﹔或拾竹木爲燃料﹐以助家政。習慣如此﹐至壯時益堅。惟其蓄財之法﹐據文明貯蓄法者甚稀﹔大抵納銀貨於囊中﹐漸積則藏於瓶中﹐或有熔鑄之爲團塊埋井底﹐以防盜災者。事𨿽似迂﹐其貯財思想可知矣。是以身旣致富豪﹐猶勤勞﹔𨿽賤役苦力之輩﹐皆善貯數百金。比之內地人壯佼輕佻﹐視財如土芥者﹐自有涇渭之別。夫奢之與儉﹐自一人視之﹐則如無大差﹔自國家視之﹐其所岐豈啻千里之遠。古聖曰「禮﹐與其奢也寧儉」﹔旨哉言。

評曰﹕淸朝恃古國﹐蔑視外邦﹐數招禍敗﹐償金謝罪者不知前後幾回﹔而財源未嘗枯渴者﹐國民勤儉之力使然也。今自一私人視之﹐或如鄙吝陋醜﹔而自一國思之﹐則實可喜也。諺曰「東都人不懷宿錢」者﹐是其名似淸且俠﹐而大體不及彼所行﹐偶足以害國本﹐豈可不思乎哉﹗

庭園

淸人風流韻雅﹐詩賦文章﹐發於天性﹔如庭園﹐其宜競美鬥奇矣。而如板橋林氏園﹑臺南四春園稍足觀﹐其它無足睹者。偶有之﹐隘陋不潔﹐不足怡眼。蓋臺人急於射利﹐不遑顧庭園耳。我邦自古以武建國﹐風流韻雅之事不關於心﹐然至庭園﹐則大注意。其有家宅者﹐皆築庭園以樂焉。竹石泉樹﹑亭榭樓欄﹐盡美極奇。其不有庭園者﹐亦列陳盆栽﹐飼養小魚。若夫至王侯﹑縉紳之苑囿﹑寺社﹑公園﹐蟣貝則規模宏壯﹑結構瑰琦﹐不讓秦皇之庭園者有焉。舉其在帝京者﹐如後樂園﹑靖國社﹑植物園﹑東臺﹑三緣公園﹐其最大者也。使臺人往遊﹐則其必闊眼界矣。

評曰﹕余曾遊觀板橋林氏庭園﹐驚其宏麗﹔就而視之﹐則其所排列巖石﹐皆系人所造﹐頗缺天然之趣。日東庭園﹐最重石質﹐有一个千餘金者﹔使臺人聞之﹐其或不信歟﹗

城郭

島中多城郭。其最大且嚴者﹐臺北﹑臺南﹑宜蘭﹑鳳山﹑嘉義﹑彰化﹑新竹等﹐大抵就平地積土石瓦磚等﹐髙丈五尺或三丈﹐厚亦稱之。壁上設射垛﹐穿銃眼﹐形似鋸齒。四方築關門﹐石柱鐵扉﹐森嚴不可踰越。壁上題字﹐示方位﹕曰「紫气東來」﹑曰「制勝桑楡」﹑曰「南方拓疆」﹑曰「北斗爛然」等句﹐字格遒勁﹐可仰者甚多。且郭內廣闊﹐市廛殷賑﹐與我城郭負山帶川虎據嵎者﹐劃然相異。城市之名﹐可以知也。

評曰﹕臺地距帝都遼遠萬里﹐化治難普洽。不逞匪賊乘機煽亂﹐或三年﹑或五年﹐必有氛亂﹔亂而又治﹐治而又亂﹐是以所在築城郭而守之﹐其費亦不貲。我領有以來﹐毀城夷郭﹐以洞開道路﹑建設學校﹑築造商館﹐以圖至治﹐土人驚其豪膽云。

水車灌漑

臺地農業發達﹐耕具之精巧﹐不多讓於日東者有焉。今觀其灌漑法﹐頗爲巧妙。以良材制水車﹐長丈五尺許﹑幅壹尺許﹐形如長塘﹔以小車順次送水﹐猶時辰器轉環狀﹔而水量極多﹐滚滚汪流﹐似溪泉。其它如牛耕﹐槪不勞人力而役物力。是以勞少而其效甚大矣。日東自古以農成國﹐耕耘之業非不講究﹔而臺地耕藝如斯﹐有其所長。是宜取其長﹐以補我短耳。

評曰﹕灌漑是農務之要﹐而臺人之精巧可喜﹐內地老農宜一觀也。

養魚池

余巡視南方﹐往往觀養魚池。池大者涉數十町﹐大抵在海邊築堤塘﹐防波浪﹐設閘吞吐潮水。所養魚族﹔似我靑魚﹑鱅﹑鱸等﹐發育極迅速。當海上多風﹐魚不上市之時﹐販賣之﹐卽價倍之蓰。土人呼曰「糞魚」。然魚非食糞﹐投豚糞於地中﹐池中生藻艸﹐魚食之而發育﹑故有此名云。

評曰﹕豚食人糞﹐水艸生於豚糞﹐魚食水艸而成育﹐順環無窮﹐經濟之妙理盡矣。

魚族

臺人嗜獸肉﹐不嗜魚肉。是以市上所販﹐不過鰻﹑鯉﹑鰱﹑鯇數種﹔此魚大抵生於河及池﹐所謂淡水魚者也。又有香魚﹐大過於尺﹐芳肥脆美﹐不異我所產。且气暖而水溫﹐不拘期節而獲之﹔年魚之名﹐於是乎空矣。

評曰「數罟不入洿池﹐魚鱉不可勝食」﹔古賢之言也。臺人漁獲﹐自古無制限。若用此訓﹐則魚族益滋殖﹐眞至不可勝食矣。

龜鱉

臺地多產龜鰲。龜大如我所產﹐甲色靑黃有光輝﹐可以制並簪。土人惡鰲之獰猛﹐不敢食之﹔是以大如盆者﹐往往曳尾於泥溝之中。初﹐我兵之上陸也﹐役夫等競獲之﹐供膳羞。後漸不見其影﹐價亦隨貴﹔然投二﹑三十錢﹐則可以容易得之。

評曰﹕鱉之爲物﹐滋血液﹑養神气﹐人之所知﹔惟其價貴﹐不上於口。嗜之者﹐宜遊臺而一飽耳。

龍眼肉

島中多產果實﹐如龍眼肉最占其上位。樹大者過合抱﹐枝葉扶蘇﹐蔽十數畝﹔材質堅牢﹐帶赤色似朱檀﹐可以制器。夏秋之交結實﹐累累然如聯結金鈴。剝包皮﹐則出如魚眼者﹐味甘而美﹐核似彈丸黑子。其價不甚賤。土人云「喫此實滋气血﹐養肝臟」﹔漢醫所用肉桂﹑龍眼肉者是也。亦是貨殖之一寶樹耳。

評曰﹕余始上陸之時﹐觀此樹以爲朱檀﹐告之人﹔後聞而悟其似而非者也。

芭蕉實

闔島多芭蕉﹐如葦﹑如麻﹐鬱鬱蒼蒼﹐塡植於山谷平野之間。其實黃熟﹐則甘美媚口﹐似人工果餅者。其一枝蒂結者﹐多五﹑六十﹐少二﹑三十﹔價亦廉﹐與我甘藷者相匹。余曾巡視宜蘭地方﹐感枵腹﹐則購食之以代糧食。非天賦之良﹐則何其如此乎﹖

評曰﹕此實﹐薩南地方亦產之﹔惟大抵稍小﹐而味亦不甚美。泰西割烹樓﹐食後往往供之﹐以代水果﹔其價亦甚貴﹐嗜好使然也。若使彼遊臺﹐則其必鼓舌而賞玩之。

菠蘿

人之遊臺地者﹐無皆不稱菠蘿之美味。菠蘿者﹐其葉如棕櫚﹐而其樹矮小﹐形似我萬年春者。雜植於塢畝﹑山腹等。冬期生實﹐到夏時而成熟﹔大如我甜瓜而帶黃色﹐味甘而酸﹐多含水液﹐可以醫渴。以其發芽似鳳尾﹐有此名云。

評曰﹕北海產獸魚﹑南島生水果﹐皆自應其必要而然﹐使人類樂而安其地。天地之錫人以好配劑﹐豈可不知乎哉﹖

烏龍茶

臺北地方多產茶﹐香味不讓我宇治﹑狹山等所產者﹐而色稍呈褐色。灌熱湯四﹑五回﹐猶不減香气﹐一飲爽然開胸膈。混化之以牛乳﹑白糖﹐亦甚適口。米邦人最嗜此茶﹔一歲之出﹐不下數百萬金雲。余曾聞茶者以生髙山深溪者爲上品﹐以在攏畝平野之間爲下品。蓋生髙地者﹐爲巉巖所苦﹑爲雨露所淩﹐樹皆屈曲﹐發芽緊肅﹐含良香味﹔生平野者全反之﹐是以不能及。且此地气候炎熱﹐不以火力﹐爆天日而焙之。撚練之際﹐勞力少而不至減損香氧﹐是烏龍茶之特長也歟﹖

評曰﹕茶之酷帶苦味者害腸胃﹐養性者皆所知也。烏龍茶則味不甚苦﹐而香气有餘﹔米人之愛嗜之﹐蓋亦有以也。

大甲筵

臺中大甲地方﹐產異艸﹐柔軟如麻﹐細纖如練﹔可以織筵﹐可以制帽﹐可以作囊﹐可以組履。比之馬尼刺所產者﹐色澤𨿽未及﹐其用相同。筵廣方不過丈許﹐致密如氈﹐可捲以懷之。大抵成於婦女手﹐價不甚廉﹔其最上品者﹐超十數金。現時我總督府大獎勵其業云。余曾贈之三島中洲翁﹐翁有句曰「千里洋程贈土宜﹐謝君厚誼不忘師﹔燻風自此講經日﹐一席龍須充虎皮」。

評曰﹕筵之價不甚廉﹐以其能耐久而增艷澤也。惟不知者﹐同視彼包糖席﹐不甚悅。後聞其價﹐始至鐘愛云云。

檳實

南臺風气溫熱﹐多產檳榔﹐其實可以食。土人包石灰與檳於艸葉嚙之﹐以爲去瘴气之一法。檳實含茶褐汁﹐可以染物。土人隨喫隨吐﹐唇皆帶異色﹐齒亦悉涅黑﹐一見知蠻習矣。

評曰﹕南方漸近印度﹐其風習亦相類似﹐地勢使然耳。

砂金

自基隆至宜蘭間﹐山脈連天﹐髙峯沖空。其中間有溪谷﹐曰頂雙溪﹑曰瑞芳店﹐多產砂金。劉巡臺之時﹐入山采金者有三千餘人﹐皆給證票﹐每日徵十五錢﹐其利甚巨。我領有之後﹐禁土人之采礦﹐使豪商藤田﹑大宮等當采掘之任﹐自是土人失利云。

評曰﹕采金之業﹐自古爲至難。非以其利少而勞多也﹐以利𨿽丰多﹐不堪工人監督之煩也。監督不得其宜﹐則隨得隨失﹐以其物微細﹐便持去也。若從巡撫所定之制﹐則𨿽無近利﹐有遠益﹐赤可知以淸朝經濟之一班矣。

樟腦

島中第一之產物爲樟腦。樟腦者﹐全世界中﹐專產我邦及南淸地方之一部。凡自硝藥﹑醫藥以至百種制造品﹐莫不待之﹔是所以其價日益貴也。而樟樹大抵在於生番界﹐不能容易得之﹔是以有撫墾署者﹐一撫治生番﹑一伐采樟樹﹐年額所得﹐蓋不下數百萬金。現時總督府設制腦署﹐盛講究斯業。富源多在於危險之中﹐古今相同矣。

評曰﹕天授我以此膏腴之地﹐豈非祖宗之遺徳乎哉﹗

橄欖

橄攬﹐一名曰文旦。樹似我柚柑而稍大﹐其花純白﹐其實碩大如人頭。黃熟則販於市中﹐價不甚貴。破之有气﹐芬乎撲鼻。有白色者﹐有紫者﹔紫色最美。兒童往往割其外皮﹐戴之以遊戲﹔形似黃金冠﹐甚偉觀矣。

評曰﹕我邦古來稱臺島爲髙砂島者﹐蓋謂其珍寶甚富饒歟﹖

制糖

臺南地方多產沙糖﹐一歲之收﹐不下數百萬金﹔與樟腦在伯仲之間。其制糖場者﹐皆系村閭共同所築。𨿽陋矮不足觀﹐規模甚宏﹔石臼﹑牛車﹑釜鍋﹑桶壺類﹐雜然相排置。隨輸隨制﹐糖色皆赤黑﹐捆之以席﹐載船送於對岸香港﹑廈門等﹔精選爲純白﹐而輸侮外。安平﹑打狗港桅檣林立者﹐大抵爲糖船。

評曰﹕臺地溫熱﹐土壤多沙﹐最適糖艸。春夏之交﹐彌望百里﹐如竹叢﹑如麻田﹐就而視之﹐則糖艸也。艸身大者如擔物棒﹐色帶赤紫﹔割而嚙之﹐淡甘可喜。所謂嚙蔗者﹐漸覺佳味者﹐非歟﹖

榕樹

島中有奇樹曰榕樹﹐葉似我椿而稍小﹔綠葉扶蘇﹐蔽遮炎日。樹身生紅髯﹐毿毿然垂地上。枝榦偃蹇﹐俯而復起。其俯著地者又皆生芽﹐漸長而復俯地。其所蟠根錯節處﹐可以倚﹑可以憩﹔土人不堪於苦熱者﹐往往來而作業於樹下。翠嵐罩霞﹐涼气可掬﹐是亦熱帶地方之好圖畫矣。

評曰﹕苦中有樂﹑樂中有苦﹐人世何用杞憂乎﹖

靑珊瑚樹

余奉職於打狗港。港中有危巖﹐髙數百仞。遙望小琉球島﹐雲煙蓊勃﹐白鷗戲浪﹐眞爲此間第一之勝地。巖上生奇艸﹐枝葉似珊瑚樹﹐土人呼曰靑珊瑚。人誤觸之﹐則乳汁飛迸入眼﹐則忽失明﹔是以相戒而不觸犯云。

評曰﹕入其境﹐先問國禁者﹐古人之訓也。今也﹐萬邦開放﹐不問國禁﹐無復大失誤。惟如此毒艸﹐不知而傷身﹐洵是可恐者﹐非歟﹖

蚊帳

島中多毒虫﹐俗曰南京虫﹐形微細不可瞥見。不問室屋﹑不論寢被﹐潛陰鬱不日照之處﹐時觸人體而螫之﹐其痛十倍於半風子。且其所觸肌膺﹐忽呈赤痣﹐經十數日而不治。體質軟弱者﹐往往發毒瘡﹐終斃云。又蛟﹑蛾類甚夥多﹐至冬期而不全滅﹐使人往往發苦吟之語。餘一日戲作俳句﹕「歲越仁﹐蚊帳都畱波那志﹐孫子滿低」。可以想其地之狀景矣。

評曰﹕苦悶呻吟之狀﹐可以想耳。

竹籬

臺地多匪賊﹐不嚴門扉墻壁﹐則忽爲彼所覬覦﹔是以大抵植竹﹐以爲自然之墻屏。竹似我孟宗竹而有鍼﹐嵯峨橫張如劍戟﹐不可逾越﹔呼曰辣竹。根幹蟠屈如巖石﹐可據以備番匪之來襲。我軍之南進也﹐賊皆潛形竹林而頑抗﹐我軍苦焉。臺人以竹制器﹐自寢臺﹑椅子類至柱楹﹑船車之屬﹐皆不以木材而用竹。竹大者如拱﹐皮肉厚而柔軟﹐斷以爲擔棒﹐可以扛數百斤。且其枝上屈曲呈奇狀者﹐可以制煙管。邦人得之﹐摩挲拂拭﹐珍玩不措云。

評曰﹕三鳥中洲翁曾有句云「各處戰爭流血腥﹐頑民抗敵戶皆局。天然村落好城堡﹐篁竹森森遶宅靑」。眞能寫其景者。

農制

臺地農制規模之大﹐遠過於我。舉其一例﹕畦畔開闊﹐不似我狹隘錯雜。而水陸之田﹐槪用牛耕﹐勞力少而收獲倍之。作米者專作米﹑制糖者專制糖﹑蔬菜則作蔬菜﹐劃然定分業之制。又注意於灌漑。陸田則穿井﹐以桔橰酌之﹔水田則掘池﹐以牛車注之。自插秧至收藏﹐敏速自在。加之以良天候﹐占一歲兩度之利。可謂至幸之民矣﹗

評曰﹕農圃之事﹐要專門家之精察細查﹐固非數十言之所能盡。此篇淡淡敍去﹐妙妙﹗

水圳

水圳者﹐猶我「水利組合」也。余曾遊景尾街觀之﹐十數町之間﹐以厚板構之﹑以木石支持之﹐蜿蜓如長蛇﹔淸泉滚滚流其中﹐隨宜而分派之﹐供灌漑。以設課稅之法﹐有總管﹑有代辦﹐秩然不相侵﹐利害休戚必共之。亦可以觀勸農之一班矣。

評曰﹕水利者﹐經濟之重事。臺人注意於此﹐其亦可喜矣﹗

田寮

臺人建屋於自己所有地﹐與家屋共貸其土地﹐使耕作者徵其幾分之利﹐稱曰田寮﹐賤民甚便而就之。是亦我邦之宜有而未有者﹐可以視其農制之一班矣。

評曰﹕旣借其屋﹑又借其地﹐無資力者﹐大喜其便益。是亦王制之遺歟﹖

租制

臺地租制複雜﹐難容易查定之。今大別之﹐則有大租﹑有小租﹑有佃戶。大租者﹐如我大地主﹐而其理相異。小租者﹐如我地主﹐而亦少異。佃戶者﹐卽我小作者也。又有其土地者﹐名曰業戶。淸廷固知臺地遼遠﹐徵租之煩難﹐使獨逸人某﹐擔任全臺之徵租﹐每年納二百萬元於政府﹐政府以爲簡法。豪傑如劉氏﹐亦不能攺此制云。

評曰﹕此徵租法﹐自一國之體面視之﹐則不免爲辱﹔自實地之收益﹐則爲簡捷。蓋使俗吏徵租稅﹐則不能無貪污﹔防貪污﹐則事務不進行﹐亦出不得已耳。

鹽田

四面環海﹐最適制鹽。且天候炎熱﹐不待燃材﹐酌潮水撒布平地﹐隨撒布則隨漧燥﹐忽見白雪皚皚﹔比之我制鹽法﹐勞鮮而利巨。苟講獎勵之道﹐則南臺一帶悉爲鹽田﹐而淩我制鹽家必矣。

評曰﹕余曾讀鹽鐵論﹐知漢土經世家深用意於鹽業﹔蓋北方沍寒﹐制鹽極艱也。今觀臺地丰鹽之狀﹐竊喜天佑矣﹗

插秧

臺島地質多粘土﹐如水田則黑澤如油﹐深沒腳﹐不可步行。是以土人插秧之時﹐或穿板履﹑或膝行而插之﹐形似匍匐﹐甚奇。且降種子於陸圃時﹐引繩以正之﹐猶我工人用繩墨狀﹔是亦可爲奇。土壤膏腴﹐槪不施肥料﹔而稻粱秀茂﹐不讓我上田。惟收獲之際患盜﹐不能漧燥於塢間﹐隨刈隨打﹐盛囊以歸。是以米粒乏粘著之力﹐味亦不及我者遠矣。

評曰﹕臺婦纏足﹐不能入泥中﹐是以插秧之事﹐男子專當之。不能觀我婦女謳歌插秧之狀﹐是可惜耳。

一家團欒

臺俗之最美者﹐莫若於一家團欒之風。家有兄弟數人﹐則均分財產﹐住居一屋﹔不啻招螟蛉之誹﹐又有榦枝相衛護之義。是以眷族繁衍﹐多者六﹑七十人﹐少者十五﹑六人。或耕耘田野﹑或販賣物品﹑或傭作他家﹑或羈旅貯金﹐營營棲棲﹐與歲月相移。若夫兄弟構別屋離居者﹐名曰分房﹐任其所望﹔惟除去祖宗祠堂金﹐余則均分之﹐毫無紛擾反目之態。豈可不言美風乎﹖

評曰﹕人生之樂事﹐莫若於一家團欒。使世之兄弟爭財﹑父子反目﹐煩法衙而猶不悟者觀此風﹐則豈不愧死乎哉﹗

貸借

臺人貸借金品﹐槪不要證書﹐又不待證人。貴人之外﹐不用印章﹐而爭訟之事甚稀。是知其信者有其人﹐而不在其物也。夫物者有時變易攺廢﹐不足恃也。余曾在打狗警察署﹐逢富豪陳氏買辦某﹐齊巡查駐在所建築費一千金﹐托余以保管。余欲制證票授之﹐某搖頭曰「生等信大人﹐惡以證書」﹖倉皇辭去。余服其宏量。

評曰﹕印章鮮明﹐而擬作者益多﹔刑律嚴密﹐而違犯者愈繁。視之於臺俗﹐其劣萬萬矣。噫﹗

銀貨

臺人從來不用紙幣﹐以「多羅」行之。多羅﹐猶曰銀貨也。其一元金﹐與我一圓貨相匹儔。其餘漑銅錢耳。土人授受之際﹐先檢其眞僞﹐或擲於地上聽其音﹑或置掌中指彈之﹐甚則以鐵器捺刻印。是以貨面凹痕斑斑然﹐終卽爲苦窳﹐是可謂陋矣。

評曰﹕不用證票印章﹐誠美風﹔獨至貨面捺刻印﹐則陋鄙亦甚。蓋是賤民之餘習耳。

財囊

臺人財囊﹐以布帛制之﹐刺繡花紋類﹐形似我金囊而稍大﹔垂之下腹部﹐不問銀貨﹑銅錢﹐一切藏之。步行之際﹐掀翻有聲﹐亦一奇矣。

評曰﹕金囊者﹐人生之要具﹐藏之懷中﹐猶爲掏兒所掠去。苟使臺人遊我盜兒所叢窟﹐則其亦危險矣。

釘陶工

臺島漆器少而陶器多。凡飲食器具﹐用陶磁器。是以補綴其旣破壞者﹐自得妙。有釘陶工者﹐以小錐穿穴其兩端﹐以金屬補綴之﹔肅然不動﹐且有雅致。日人之始上陸者﹐皆稱其巧妙﹐競使補綴之﹔甚有故毀完器而綴之者﹐亦好奇心之所迸耳。

評曰﹕使世人盡爲巨鹿孟敏﹐則綴補工無復所用。然陶器之易毀﹐人皆苦之。旣毀補綴以充用﹐其效大矣。聞我役夫傳其術﹐歸家後營斯業﹐以博奇利者云。

防火具

臺人所住﹐多土壁瓦甍﹐火災甚稀。一旦有災﹐則周章狼狽﹐不知所措﹔旣無喞筒﹐又無梯子﹐束手而待燼滅。且火場多盜﹐狼眼虎視﹐窺隙而竊財﹐甚則鉤火未熄木材而去。街吏呵之﹐其狀紛然﹑騷然﹐不啻不能防火﹐亦不能防盜。餘一夜目擊其狀﹐大悟消防隊之必要﹐憮然久之。

評曰﹕災場多盜﹐我亦爲然。惟至攘去燃材﹐則奇談中之奇談﹐殆不可夢想者矣﹗

砧工

砧之形似船﹐置布帛於其下﹐倚柱而踏其兩端﹐隨搗隨踏﹐展轉均壓﹐使之坦平如砥。比之我以槌搗之者﹐勞少而效大﹐使觀者驚其巧妙矣。

評曰﹕秋夜禱衣之聲﹐使人發詩情。臺人則使觀者驚殖利之敏﹐亦奇矣。

奇名

臺地里巷之俠﹐往往以奇字爲名稱﹐曰王乞丐﹑曰林少貓﹑曰牛糞兒﹑曰馬勃爺。其它用人世可忌﹑可惡之字﹐而反有得色﹐是何所由﹖蓋俠者好奇衒怪﹐東西一揆﹐猶我博徒以唐犬﹑稻電﹑鼠小僧﹑大蛇丸等之字爲綽號﹐亦何怪臺俠之奇名乎﹖

評曰﹕綽號者﹐人之所附﹐非自稱之﹔臺人亦其類歟﹖

寢具

臺人室內敷甃石﹐不設我所謂牀板者。正面置案榻﹐其側安寢臺。寢臺長六尺許﹑幅四尺許﹐以樟﹑杉等作之。欄楹雕刻花紋鳥魚等﹐垂翠帷﹐形似我佛壇而廣闊。有團扇可以納涼﹐有煙器可以噏鴉。有客﹐亦延此上對晤。是𨿽謂寢臺﹐卽我房齋者也。有被具﹐以絲网包綴綿團﹐蔽之不以布帛﹔是以經歲月﹑綿團漸煤黑﹐一見發嘔吐。使臺人視我淸潔被具﹐則其必仿顰矣。

評曰﹕我所謂蒲團者﹐不知何人之所創制。寒冷之國﹐防寒之術自發達﹔臺人易地﹐則亦其如此耳。

愛牛

臺人嗜獸肉﹐而不嗜牛肉。非不嗜也﹐是有說焉。蓋牛者﹐代人耕作田野﹐且孔廟釋典之禮以大牢﹐是以憚而不食也。獨怪未見人之遺棄老牛者。

評曰﹕聞其聲﹐不忍食其肉﹐是以君子遠庖廚﹔蓋亦庶幾此意矣。

人種

臺民之先移住者﹐第一爲福建人﹑第二爲廣東人﹐故福主而廣客。風俗言語亦相異﹕廣人者﹐婦女不纏足﹐男子軀幹偉大﹐動農桑﹔福人者﹐婦女皆纏足﹐男子伶俐﹐善商業。其臺北地方多福人﹐臺南以西多廣人。而島之中央山髙林繁之地﹐多爲生番所窟宅。

評曰﹕臺島猶我北海道﹐住民者皆系關西﹑關東人民所移住﹐而其所謂阿伊奴者﹐卽生番也。惟气質溫順﹐不似臺番之殺伐猛獰﹐卽稱爲熟番亦可歟﹖呵呵﹗

新髙山

島中第一髙山爲毛利孫山﹐髙過我富士山五百尺餘﹐四時戴白雪。我皇帝陛下賜「新髙」之號﹐蓋以新版圖中之髙嶽也。余曾船發打狗港﹐過恆春之鵝岬﹐旣到卑南灣﹐遙望巍乎嶽影於雲煙之間。舟人曰「是新髙山也」﹗乃凝視之﹐形如銀兜帽﹐眞不負南海之雄鎭矣。

評曰﹕南海僻陬之山﹐屬我版圖﹐賜我皇之佳名﹐山神其亦含笑而感恩遇矣。

斃鼠毒

臺地多疫病﹐瘴癘﹑鼠疫爲最慘毒者。鼠病俗呼曰艸疫﹐又曰瘟疫﹐以當其春气漸動之時發生也。鼠疫之發也﹐鼠必斃於屋之內外﹐其毒浸染人體﹐是以稱鼠病。此疫流行之時﹐土人戒不食餅果油暈等﹐蓋鼠族多嗜糖類也。余曾在總督府官舍﹐所使役廝夫殪此疫﹐警吏來命十日間通行遮斷﹐頗悉其慘狀。當時竊謂臺地衛生之術未開﹐不免鼠疫之來襲。我邦則气候淸涼﹐衛生之術亦整備﹐𨿽有鼠疫﹐不能侵入。旣而神戶﹑大阪﹑東海地方發此毒﹐上下狼狽。气候之不可恃﹐其亦如此耳。

評曰﹕鼠疫之害猛於虎﹐是所謂窮鼠嚙虎者非歟﹖

瘴癘毒

我文武官之在臺者﹐大抵爲瘴癘所染﹐重者一再病而殪﹐輕者經五﹑六十回而不死。惟屢罹者﹐气血枯喪﹐歸國而後尙不能脫者﹐往往有焉。此病之發﹐或每日﹑或隔日而患之﹐不違時間而來。先感惡寒﹐忽而戰粟眩暈﹐如以盤石壓頭腦。或苦吟發囈語﹐似病風者。

評曰﹕瘴癘之毒﹐不啻臺地﹐我亦有之﹐稱曰瘧。頭痛惡寒﹐身神共衰。然比之臺瘴﹐未至其十分之一。近時我軍隊之在彼地者﹐以瘴毒爲蚊蛾之所誘﹐穿手套﹑張蚊帳以防之﹐大奏奇效云。

土匪

臺地多害物﹐曰瘴癘﹐曰生番﹑曰土匪﹐是爲三害。而土匪之害最慘烈﹐不可名狀。其嘯集夥黨﹐多者百餘人﹐少者二﹑三十人﹐各提銃劍﹐暮夜擁炬火﹐驀然來襲。壞門戶﹑破墻壁﹐奪主翁﹔主翕不在﹐則奪子息而去﹐抑畱於深山幽谷之中。以人需償金﹐或一﹑二百金或四﹑五百金﹐不見金則不放還。若夫不能得財﹐則舉水牛﹑雞﹑豚之屬而奪之。其狀殆似我國往昔山賊者﹐可謂可惡之極矣。

評曰「山中之賊易平﹐心中之賊難除」﹔王陽明之語也。今也﹐昭平山中之賊全潛影﹐而心中之賊未能除之。近時所發生問題﹐是其一徵歟﹖噫﹗

生番

余曾帶特命﹐巡視宜蘭地方。過羅東﹐土人齊飛報曰「昨夜生番襲民家﹐殺八人﹐冀賜臨檢」。乃奔就其眾﹐家眷八口﹐橫屍相枕﹐皆無首級﹔碧血淋漓﹐鮏气撲鼻﹐不覺豎毛髮。因召土人訊其狀﹐曰「昨夜五鼓﹐番奴約八十人﹐各帶銃刀﹐突如來襲。窺此家警戒稍寬﹐忽排闥斬之。村民遠圍繞之﹐不能近。擬銃殪其一人﹐餘皆竄入山」。村民痛恨﹐剖番奴胯肉﹐投釜中羹之﹐啜以弔死者。貫首於竿頭﹐募金村閻。余熟視之﹐頭顱偉大﹐毛髮如栗殼。余諭而埋之。豎木爲標識﹐欲侍其化白骨﹐爲人種研究之資料。今去其時旣六星霜﹐顱尙在地中歟否﹖嗚呼﹗余先眾赴臺﹐屢冒危險﹐或爲土匪所圍﹑或爲瘴癘所侵﹐或發掘同僚之屍體﹐終則喪糟糠之妻。畱臺僅三歲﹐其變化遷轉﹐不可名狀。其間執筆記事者﹐僅有此篇。所謂入虎穴﹑獲虎子者﹐惟文辭拙劣﹐不值於虎子﹐請勿笑焉。

評曰﹕達山兄磊落奇傑﹐性好文章﹐是以𨿽中年奔走仕途﹐未曾筆硯。如此篇𨿽不過其緒餘﹐行文敏活﹐著想不凡﹔臺人觀之有以所警省﹐邦人讀之足以資觀光探風之料。達山兄之作﹐豈徒爾也哉﹖

附尾

其一﹕結婚

其二﹕醫藥

其三﹕番踴

其四﹕番酒

結婚﹝其一﹞

生番元來無文字﹐言語亦支離鴃舌不可解。惟人間彜倫之事﹐秩然有序。男子至弱冠欲娶妻﹐則就其屬望婦家之門前﹐盛水於桶﹐插野花而去。婦女之父母悟之﹐卜吉日舉婚儀。婚儀旣成﹐其夫𨿽夭死﹐不再嫁﹐終身守節。是以芳紀不滿十八﹑九﹐寡居者往往有焉。其旣如此﹐是以邪淫者絕無雲。

評曰﹕文明與野蠻﹐以其形則相距甚遠﹐其心則文明往往不及野蠻者有焉。豈可不恥乎哉﹗

醫藥﹝其二﹞

番界無醫藥﹐病則就淸泉灌頂﹐以祈神佛。不愈而殪者﹐近鄰相集而埋之﹐設祭壇以弔其靈。與文明之民﹐無大差云。

評曰﹕奎運隆昌之世﹐猶有斯種番民不能普浴恩波﹐其亦可憫矣。

番踴﹝其三﹞

番人好踏舞。有吉事則飲番酒﹐歌呼鳴鳴﹐相率起舞。樺山總督愛番奴﹐一夜張宴﹐使番奴踏舞。奴大嬉﹐男女六﹑七人﹐攜手成一團﹐而飛躍盤旋﹐歡聲如雷。其狀與我盂蘭盆踴者酷相肖﹐惟謠音怪奇﹐使人噴飯耳。

評曰﹕聞北海番奴有熊踴者﹐與南蠻踴舞﹐好一對奇觀矣。

番酒﹝其四﹞

番人嗜酒﹐甚於食色。且其量甚大﹐一噏傾一斗﹐灑灑然。聞其釀法﹐彼口自嚙稻粱﹐貯諸瓶﹐待其醱酸而吞之﹐味似琉球酒。余曾獻一策﹐驅番奴夾擊土匪﹐會於坪林尾莊﹐勞以酒精。彼皆豪飲﹐忽盡一樽。或醉入水取浴者有焉﹑或喧爭毆打者有焉﹐殆苦其統禦。是在臺中之一奇話矣。

評曰﹕太古蒙昧之狀﹐在今日尙勿如目睹﹐奇又妙。

右每篇加評語者﹐爲友人橋本矯堂﹑細田劍堂﹑山田濟齊之諸君及臺灣新報記者臺人某氏。

