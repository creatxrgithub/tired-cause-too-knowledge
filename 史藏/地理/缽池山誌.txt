

缽池山誌疚齋居士﹝近人﹞冒廣生編

缽池山誌序

鶴亭先生以新葺《缽池山誌》見示﹐體例簡潔﹐蒐羅閎富﹐山靈有知﹐定亦贊嘆﹐匪第爲吾邑光也。謹成二律﹐以代喤引。

伐山開道破天荒﹐獨辟洪濛手段彊。

彩筆一枝傾學海﹐金丹九轉壯仙鄕。

盡多碑碣供搜剔﹐談是山故實者﹐僅及成﹑宏而止﹐公竟蒐得有元殘碣﹐可謂得未曾有。不許英靈巧遁藏。

鑿險縋幽成絕作﹐玉笙吹徹缽池陽。

部婁松柏久無光﹐憑仗奇文爲表揚。

四面煙蘿圍福地﹐百年井裏剩齋堂。

吞鍼架箭髙僧傳﹐余所知者心燈﹑普雷耳﹐公竟蒐至二十六人之多﹐且上及宋代﹐奇極博極。斷璧零璣韻士囊。

我亦緱山舊雞犬﹐願餐墨汁侍淮王。

後庚申八月廿八日蔗湖退叟段朝端呈稿時年七十有八。

《缽池山誌》敍

淮安舊縣治曰山陽﹐以位缽池山南而名焉者也。山陽自晉義熙始建城﹐其地前固沮洳濱海﹐而地脈自皖龜山東來﹐起伏過淮陰﹐底﹝通抵﹞我北鄙廿里外﹐復墳起蜿蜒﹐𨿽拔地岧峣未嘗特擅山之體勢﹐第四境皆土﹐獨此赤砂踴溢﹐實爲山脈所終結﹐故以名山。而形因周匝﹝衺﹞﹝袤﹞延﹐環之以水﹐則又缽池所以命名者也。自乾隆甲午河決老壩﹐向之沮洳堙爲平陸矣。當其淩山子湖﹐與西南諸湖淪漣相望﹐固騷人逸士遊攬勝境。煙波浩蕩中﹐是山也﹐若島嶼浮立海上﹐幽夐澄逸﹐絕遠氛坱﹐誠哉其爲仙鄕也。

昔司馬紫﹝亦作子﹞微集《天地﹝官﹞﹝宮﹞府圖》「福地」目中有曰﹕缽池山在楚州﹐王喬得道之所。嗟乎﹗是說也﹐其信然耶﹖抑言之果無稽耶﹖夫古之修道者棲隱名山﹐其後不知所終﹐或曰仙去云。雲山莽蒼﹐穹虛空仰﹐求其服食之法﹐又往往誤於方藥﹐捐生命以殉神仙誕幻﹐類不足憑歟﹗然魏伯陽《參同契》實感於《龍虎經》而作﹐信古之丹訣自有眞傳﹐必謂從來迄無得其道以成功。若《列仙傳》載王子喬之流﹐皆亡是烏有﹐其然﹐豈其然耶﹖觀於缽池仙迹流傳久矣。人或以事在伊洛﹐不涉此邦﹐未之信。顧吾邑人夙嘗崇祀﹐每值世亂時危﹐祈禱輒應。至聞於當寧﹐敕賜「普惠」之號﹐則舊說又果誣焉否耶﹖要之﹐缽池區區土阜耳﹐一部婁之附庸而名海內﹐亦可矜重矣。

獨惜其地古逸名勝﹐文獻一方所系﹐曩無有匯而志之者﹔有之﹐自鶴亭關督始。考其所錄﹐𨿽止一編﹐然蒐討之勤﹑徵引之富﹑去取之嚴﹐伐木開山﹐厥功亦偉矣。第倉卒成書﹐間有遺佚。今宋君文獻復有「補遺」之輯。予生晚﹐不獲放舟山子﹐一睹縹鄕湖山之勝﹐平生客授遊宦﹐竟未一履其境。去年秋﹐偕友往訪﹐過景會寺﹐隱辰開士爲之導遊﹐乃始謁丹臺一覽。俯視所號爲山者﹐已爲回教徒叢葬之所﹐而丹井﹑蓮亭遺址何在﹖則煙荒日莫﹐禾黍縱橫莫辧﹐相與徘徊嘆息者久之。隱辰龍象護持甚力﹐以誌書板爲冒公攜去﹐無可復印﹐擬重付棗梨﹐丐予一言弁諸篇首﹐予當逡巡未卽應。今歲乃一再書來惇促﹐爰不辭而爲之敍。

丁丑仲夏里人田毓璠撰

缽池山誌山水志第一

山水志第一

缽池山杜光庭《洞天福地記》﹕缽池山在楚州。《山陽縣誌》﹕缽池一山﹐僅附培塿之末。《淮安關志》﹕缽池山在關署西北五里許﹐岡阜盤旋八九里﹐形如缽盂。

缽池山賦黃樹森

﹝以形如缽盂﹐山土皆赤爲韻。《玭珠賦鈔》﹞

試一望兮不磝不礐﹐匪黛匪靑。夾路無石﹐半山有亭。雨傾盆而若洗﹐土覆簣而通靈。具仰盂象﹐儼建瓴形。客告予曰﹕此缽池山也﹐地當淮浦﹐境接村墟。對韓亭而聳峙﹐越枚裏而紆徐。瞻彼陟彼﹐奧如曠如。秋風花采﹐春雨藥鋤。山飼雞以成鳳﹐池化龍而有魚。其勢則岡抱四隅﹐土隆一撮。種合李桃﹐攀無藤葛。匪劍池之舒長﹐異瓠池之遼闊。盛飯顆兮若鐘﹐納須彌兮有缽。花不咒而蓮生﹐詩罷敲而云活。其色則紅爭翡玉﹐艷奪珊瑚。野未燒而壁赤﹐金無礦而砂朱﹔斗燕支於絕塞﹐移赤沙於名湖。晃曈朧之日出﹐亦如盤兮如盂。

或謂子喬辟穀﹐小隱其間﹐嘗丹泉兮漱齒﹐采芳藥以駐顏﹔成九轉以謝塵市﹐隨八公而入仙班。而斯境也﹐儼然方壺圓嶠﹐並海上爲三山。且謂竈下丹成﹐林間鳳舞。安公之冶獨神﹐葛洪之火畢吐。以是地變丹崖﹐居同紫府。種瓊玉以矜奇﹐疑赭山而分土。孰知傳聞近誕﹐按理尢乖。周太子曾經早逝﹐《列仙傳》已類《齊諧》。卽或吹笙霞舉﹐駕鶴云排﹐迹亦著於緱嶺﹐人非隱於長淮。豈神仙善幻﹐遂易地則皆是。

蓋山孕結於土膏﹐色遞分乎地脈。泉奚煆而能紅﹐岸誰燒而始赤﹖語實不經﹐理無可繹。惟象自天成﹐名由實責。如谷以盤而得稱﹐峯肖鑪而著迹。玆旣像乎缽盂兮﹐錫嘉名而自昔。

遊缽池山記王棠

﹝《知新錄》﹞

缽池山去淮城十里﹐缽形﹐袤延周匝可十里許﹐環以水﹐故名。唐杜光庭紀海內福地七十二﹐缽池其一也。《輿圖》云﹕王子喬燒丹處。傳有丹井﹐當是時﹐井水日三變。王子聞其勝﹐與吳子朗儀﹑叔氏宜村駕小舟往。

旣至﹐登岸遐矚﹐茫茫若江冢﹐壘壘如波濤。平坡暢衍﹐烏睹所謂山者。土阜髙約略丈許﹐土人指爲丹竈遺蹤云。側有寺有碑﹐碑云﹕晉王子喬丹成飼雞﹐雞僵。喬疑丹不驗﹐棄井中。雞忽化鳳﹐喬乘鳳上升。土阜亦有碑﹐又引王喬雙鳧事以實之。

噫﹗異矣﹗夫神仙丹竈之事﹐自秦皇﹑漢武以還﹐率皆荒誕不根﹐儒者不道。至於王喬﹑王子喬﹐事有異。烏乎﹗混也。王子喬﹐周靈王太子晉﹐七月七日乘鶴以謝時人者。王喬﹐漢顯帝時爲葉令﹐朔望詣京﹐太史伺之﹐网雙鳧而得舄者。一周一漢﹐風馬牛不相及﹐合而一不宜。夫王子喬何晉之有﹖無乃子喬亦名晉﹐遂訛爲晉子喬耶﹖言晉不宜﹐合而一愈不宜。按﹕淮記莫辧﹐兩碑又復巋然峙立﹐考古者將何適從焉﹖予謂仙術聖賢不言﹐後之覽者﹐幽忽荒邈之事﹐宜任其處於若有若無之鄕﹐存疑傳信﹐不必意爲之解。顧指缽池爲福地﹐何從見乎﹖

予﹐姬姓﹐周靈王太子爲鼻祖之所自出﹐周曰祖﹐漢亦曰祖﹐且周而加之以晉﹐亦曰祖。不與猶龍之說在商爲籛鏗﹐在周爲柱下﹐在漢爲方朔﹐同一不根之論耶﹖夫人孰不尊祖﹖跨鳳乘鶴﹐神異其說﹐事之微者﹐置而不問可也。周﹑漢﹑晉殊塗而齊觀焉﹐生其後者﹐能容默默乎﹖吳與叔氏﹐僉以爲然。歸因記其事﹐詳爲辯之﹐非特子孫不敢誣其先世﹐遊缽池者﹐不致舛謬無徵﹐是在後之君子。

遊缽池山記黃達

﹝《一樓集》﹞

淮安綿亙大河﹐地形曠衍﹐無髙岡峻嶺可資覽眺。按﹐《圖經》﹕板閘西﹝北﹞缽池山﹐相傳昔王子喬煉丹處。余恨不扶短策往也。蓋山𨿽近在咫尺﹐榛莽叢雜﹐下崎嶇多砂礫﹐非土人鮮得其徑﹐故欲遊未果。

壬辰夏﹐王子澄觀﹑周子有光﹐邀余遊焉。時當暑月﹐兩三人坐一小艇﹐置竹幾﹐茶甌酒碗具列﹐﹝剌﹞﹝刺﹞篙聲在蘆葦間。月气生涼﹐手持蒲葵扇不動﹐已而香風拂拂襲衫袖﹐指點所爲愛蓮亭者﹐若遠若近﹐掩映於煙光冪歷之外。從景慧寺系纜登岸﹐一僧出迎﹐貌甚古。與之語﹐亦略解禪理。導余前行﹐不二里﹐有隆然起者﹐已達山麓矣。到卽尋丹井﹐水久涸﹐石甃僅存。因相與披艸而坐﹐睹岡阜之依然﹐念仙蹤之可溯。問當年黃河故道﹐撫今追昔﹐轉瞬滄桑。

徘徊者久之﹐興盡乃歸。仰睇新月﹐纖曲如弓﹐樹間篩影﹐絕好一幅畫圖。行行至望華門﹐城鑰尙未下也。

缽池山遊記吳棠

﹝《墨迹》﹞

淮安郡城西北有缽池山﹐歷古之名勝也。余公暇往遊﹐見土阜隆起﹐無峯巒林壑﹐陟其顚﹐嘆榛莽滿目﹐墓冢棋布。

尋山而下﹐約數百步﹐有釋氏之選佛﹝道﹞場﹐曰「景會禪寺」﹐古剎也。重建於元﹐復興於明﹐歷代以來﹐或毀於兵﹐或沒於河﹐興廢曾不知凡幾。今僧所建殿宇﹐𨿽未見壯麗﹐其精修梵行﹑暮鼓晨鐘﹐堪爲淸淨之叢林。因以《金經》「應如是住」語﹐書爲匾額。復題楹聯曰「淸磬誰敲﹖點綴缽池風景﹔法輪常轉﹐保全福地河山。」蓋玆寺能漸臻興盛﹐實足爲缽池生色焉。

又﹐距寺里許有王喬煉丹處﹐旁有道院三元宮﹐爲明所建也。

玩而歸﹐遂錄之以爲記。同治四年三月望日。

秋日遊缽池山明李恕

﹝以下並《山陽詩徵》﹐此首又見乾隆《山陽志》﹑

《山陽耆舊詩》《淮安藝文志》﹞

間吟秋水意如何﹖何似淮山秋水多。徑可乘舟登古寺﹐無勞著屐訪巖阿。神仙舊迹余丹竈﹐伴侶新懷詠碧波。千載巢由同寄想﹐簪纓眞不易煙蘿。

缽池山楊谷

幻化𨿽難證﹐岡巒亦可娛。桃開耀晴錦﹐櫻熟摘紅珠。野老餐麟脯﹐山童哺鶴雛。淸明二三月﹐絕頂好提壺。

缽池山境蔡昂

﹝此首又見乾隆《山陽志》﹞

侵曉煙霏開昧爽﹐淮川下瞰平如掌。山頭黃鵠動成羣﹐山下靑芝日應長。昔年飛步淩蓬萊﹐鳳笙鶴馭雲中廽。玆山在眼不一到﹐空令滿地生蒼苔。

缽池山陸遠

不見仙人王子喬﹐遺蹤千古寄山腰。藥鑪火煖丹成後﹐爲說如今土亦焦。

缽池山胡璉

﹝此首又見《山陽耆舊詩》﹞

窈窕神仙窟﹐幽期事遠探。云蘿閒畫景﹐苔竹潤晴嵐。勝日金尊賞﹐元風玉麈談。碧天窺鶴馭﹐仿佛下髟監鬖。

訊十一弟讀書池山寺胡一炳

自予結社池山後﹐吾弟重遊信有緣。古塔疏鐘聲色界﹐仙臺丹井水雲天。一庭春艸翻疑夢﹐兩地心旌可論禪。無限相思何處寄﹐危樓晚眺夕陽煙。

冬日十一弟偕大侄過池山﹐尋僧

遇雪﹐炳中詩以訊之胡一炳

花飛六出舞冰稜﹐開閣憑欄寒不勝。憐我逢人空對酒﹐羨君挈伴遠尋僧。灞橋策蹇詩應就﹐剡曲回舟病未能。坐聽殘更不成寐﹐一枝梅影半窗燈。

缽池山次胡警亭韻二首潘采

穿林復穿澗﹐屈曲路何長。遠樹浮空翠﹐幽花遞晚香。湖光迎日耀﹐鳥語隔雲藏。落照催人去﹐揮戈憶魯陽。

春日靈山勝﹐攜尊好共行。晴嵐浮野淨﹐爽气襲人淸。林越鳥聲碎﹐湖陂釣艇橫。逍遙忘歸路﹐風詠契餘情。﹝第二首又見《山陽耆舊詩》《淮安藝文志》﹞

遊缽池山潘采

﹝此首又見乾隆《山陽志》《山陽耆舊詩》《淮安藝文志》﹞

枳殼花開風正香﹐登臨才半已斜陽。古藤交樹聯髙影﹐野水連云泛遠光。仙馭不來春自老﹐遺蹤猶在鳥空翔。何時眞隱依山麓﹐明月淸風任楚狂。

缽池山張大程

﹝此首又見乾隆《山陽志》﹞

王子求仙入此山﹐九華煉就謝人間。月明如聽鸞笙響﹐松老遙期鶴馭還。廣生案﹕「月明」二句﹐丁晏云﹕舊郡《志》作「吹笙七月歸何許﹖跨鶴千年竟未還。」緱嶺浮雲空渺渺﹐缽池流水自潺潺。共言丹竈多遺餌﹐肯與頹齡復駐顏。

遊缽池山髙登瀛

﹝此首又見乾隆《山陽志》《淮安藝文志》﹞

缽池芳迹幾千秋﹐飛去雙鳧何處求﹖月映山巖微帶白﹐雨餘松影更增幽。荒煙深鎖丹臺寂﹐片石珍傳寶字畱。此會山靈應有約﹐會將笙鶴與同遊。

缽池山遇雨李天授

﹝此首又見《淮安藝文志》﹞

悵望仙人境﹐芳風振古畱。忽來雙屐雨﹐坐對一溪秋。古寺荒寒入﹐空林返照流。隔山鐘磬落﹐疏韻濕悠悠。

遊缽池山張致中

﹝此首又見乾隆《山陽志》《淮安藝文志》﹞

勝地畱仙迹﹐探尋意不窮。古藤銘歲月﹐祕穴想鴻濛。云只依巖靜﹐泉爭向壑通。恍來雙舄影﹐引目注遙空。

過缽池山朱維城

煉丹人不見﹐只有缽池山。艸樹春迷徑﹐禪扉晝掩關。鶴飛煙竈冷﹐鳧隱水雲間。問古何仙去﹐塵思一夢刪。

缽池山淸丁大來

﹝此首又見乾隆《山陽志》《淮安藝文志》《信今錄》﹞

缽池翳蘭若﹐王子昔盤桓。鶴向滄溟去﹐松畱白日寒。浮生看過鳥﹐下士笑還丹。長眺煙雲際﹐何當振羽翰。

缽池山邱象升

﹝乾隆《山陽志》﹞

勝地尋仙迹﹐徘徊夕照殘。鶴聲何處下﹐洞府幾時寒。河決迷丹竈﹐臺傾落碧灘。共憐山气盡﹐猶作十洲看。

遊缽池山四首李時震

﹝《去來吟》﹞

誰道山陽未有山﹖湖光蕩漾在其間。仙蹤縹緲疑天際﹐一任浮雲出岫閒。

傳聞山畔有丹臺﹐訪道求眞特地來。煉得丹砂何處覓﹐殘碑空自覆蒼苔。

云封古寺迥巍峨﹐百尺松聲響碧波。徑曲苔深人迹少﹐輸他老衲臥煙蘿。

散步盤桓返棹來﹐歸途無柰夕陽催。野人笑我疏慵甚﹐也向山中走一回。

衲天眞訪余於缽池山麓﹐

以和倪天章詩見示﹐次韻答之黃銑

﹝《梅花軒詩》﹞

愛玆缽池居﹐餐英吸朝露。壯志託喬松﹐孤懷寄藤樹。龍潛在沈淵﹐豹隱宜深霧。入林恐未密﹐卽事已粗具。踽踽少徒侶﹐邱壑乃吾素。琴劍偶飛錫﹐鷗鷺忘徵戍。斗室閉髙坡﹐雲煙滿山布。出岫本無心﹐倦還良有故。鐘聲古寺來﹐我睡方酣足。坐倚破竹牀﹐默思夢中路。老僧扣荊扉﹐相見嘆遲暮。茶瓜暫淹畱﹐瓢笠且幽住。爽豁健骨聳﹐髙論傾壺注。別我策蹇驢﹐訂我幾時顧。願言溯洄從﹐秋風開元圃。

﹝捲﹞﹝缽﹞池山劉沁區

﹝《淮壖小記》﹞

鶴笙鳧舄總難攀﹐知是誰來煉九還﹖莫對癡人將夢說﹐神仙事在有無間。

缽池山蕭天選

﹝以下並《山陽詩徵》﹐此首又見乾隆《山陽志》﹞

巉巖煉斷楚山平﹐仙子乘雲上玉京。緱嶺不歸人去杳﹐月明何處聽吹笙﹖

缽池山劉培元

﹝此首又見乾隆《山陽志》﹞

古云王子喬﹐難可與等期。沿崖卽山麓﹐仙風披我衣。緬惟逸世姿﹐天骨本嶔崎。求之服食間﹐毋乃日勞疲。俯視缽池下﹐靑蓮漾晴漪。嵐光煙景豁﹐風雨亦霏微。還將入城市﹐悵望孤云馳。

暮經缽池山丁淮

﹝此首又見《淮安關志》﹞

風細翠煙輕﹐四圍湖水平。夕陽淸磬響﹐柳外晚啼鶯。

遊缽池山朱善正

﹝此首又見《淮安關志》﹞

翹首雲煙外﹐登臨坐翠微。蕭條存古寺﹐冷落見村扉。地僻仙常住﹐林疏鳥亂飛。相逢惟野衲﹐談笑任天機。

缽山晚眺王步濬

﹝以下並《淮安關志》﹞

﹝只﹞﹝咫﹞尺佳山近﹐來遊第幾重﹖殘霞飛隔浦﹐落日照回峯。苔滑溪邊路﹐云深寺裏鐘。會須多蠟屐﹐踏處便支筇。

缽山晚眺周於湯

山髙望不極﹐落日散氤氳。荒碣千重黛﹐遙天一角云。鳥聲歸薄暮﹐人影立斜曛。漸晚還延佇﹐林端笙鶴聞。

缽池山張國英

一溪云抱半藩松﹐仙子何年許再逢。丹剩藥苗殘月護﹐泉余沙液落霞封。遙天不斷飛歸鶴﹐古寺時聞日午鐘。著意尋山山隱約﹐遠帆錯認是前峯。

缽池山黃達

﹝以下並《一樓﹝預﹞﹝集﹞》﹞

莽莽古淮陰﹐環以黃河水。頹然缽池山﹐祗一卷石爾。相傳王子喬﹐得道曾居此。至今尋仙蹤﹐翩翩多杖履。我亦挈榼來﹐覓醉秋風裏。丹臺葉亂飛﹐遺竈涼煙起。寂寂荒寺存﹐庭空落松子。坐待月明歸﹐鸞笙響腳底。

缽池山卽事黃達

一卷也算是登山﹐剔蘚看碑字已斑。豈有仙人畱轍迹﹖盡教遊客漫躋攀。煙荒舊竈丹何在﹖沙滿空臺鶴不還。日暮殘僧鐘梵歇﹐禪燈猶照水雲間。

缽池殘雪李宗昉

﹝《聞妙香室詩集》﹞

茫茫古淮陰﹐在彼河之涘。蒼蒼缽池山﹐祗一拳石耳。寒林積余雪﹐淸景無踰此。遊客尋仙蹤﹐松蓑復椶履。瘦衲策筇迎﹐古貌可鑑水。丹臺孤雁飛﹐遺竈涼煙起。坐久兩忘言﹐空庭落松子。相伴明月歸﹐春泥黏屐齒。

春日偕程大韓遊缽池山曹若曾

﹝《披書書屋詩鈔》﹞

名山地勢挾飛騰﹐攜手同遊最上層。考古狂論金背鏡﹐時與程偶論唐髙季輔事。畱神敢蹈玉池冰。杏花野店三杯酒﹐遠寺斜陽一笠僧。延佇欲尋丹井勝﹐喬松時化白龍升。

缽池山晚眺許汝衡

﹝《山陽詩徵》﹞

迆邐平原何處山﹐缽池仙境隔人寰。樵夫指點荒蹊外﹐猶有仙云自往還。

缽池山晚眺範以煦

﹝《淮流一勺》﹞

山在治西北二十里﹐岡阜如缽盂﹐沙土皆赤。相傳周靈王太子晉煉丹於此﹐丹成雞化爲鳳﹐乘之上升。有丹井﹐相傳未涸時﹐井水日變三色。有丹臺﹐塑太子晉像﹐旁立一鳳。詳郡邑《志》。又天啟《志》﹕王久章《募修景會寺序》及近人朱涵所作《記》﹐按﹐《列仙傳》云﹕王子喬﹐周靈王太子晉也。遊伊洛間﹐道士浮邱公接上嵩山二十餘年﹐於七月七日緱嶺吹笙謝時人而去。《舊唐書禮儀志》﹕天冊萬﹝壽﹞﹝歲﹞元年﹐封王子晉爲升仙太子﹐立廟。《水經注》﹕休水發側緱氏﹐王子晉控鶴斯阜﹐其家得遺屣﹐俗謂「撫父堆」。據此則曰伊洛﹐曰嵩山﹐曰緱氏﹐皆在今河南﹐與吾郡無涉。今升仙太子廟尙在偃師縣﹐可考也。且古人題詠多及王喬﹐實皆寓言。而《國語榖洛》篇韋昭注﹐已明言蚤卒﹐不立。《汲冢﹝周﹞書太子晉解》已明言告死者至矣。考《後漢書王喬傳》注﹕以河東王喬爲王子喬。《風俗通》記葉公祠﹐附會爲王子喬。《史記封禪書》索隱顧氏引裴秀《冀州記》﹐以緱氏仙人廟﹐爲犍爲武陽人爲柏人令之王喬。《水經注》又有薄城呼采薪孺子伊用昌之王子喬。《眞誥》又有京陵墓之王子喬。依托自古已然。

靈禽一去海天寬﹐風雨迷離落照寒。古井不波春色暮﹐笙歌何處覓闌干﹖

老子山前艸木蒼﹐柏人城下碧波長。舉杯便欲邀明月﹐太息當年伊用昌。

情天無處得丹邱﹐逝水看他日夜浮。啄腐吞腥自隨分﹐紅塵我亦海中鷗。

缽池王棠《遊缽池山記》﹕山缽形﹐延袤周匝可十里許﹐故名。廣生按﹐朱涵《煉丹臺仙迹記》謂﹕臺下有井﹐洌且甘﹐卽缽池。然邱謹有《缽池泛舟詩》﹐井不能泛舟﹐池與井當是二事。朱記誤。

遊缽池淸劉謙吉

﹝《山陽詩徵》﹐此首又見乾隆《山陽志》﹞

湖光西望缽池山﹐隔浦沙鷗出沒間。林影至今仙迹在﹐一輪明月最淸閒。

缽池泛舟邱謹

﹝《淮安藝文志》﹞

天光湖影鏡涵空﹐菱汊蒲灣面面通。鳥帶殘霞飛別浦﹐雲橫深樹斷晴虹。千株柳亞山塘雨﹐百頃荷翻水漵風。向晚維舟巖際宿﹐上方樓閣夕陽紅。

王子喬缽池煉丹陳念庸

﹝《山陽詩徵》﹞

昔有仙人王子喬﹐玉宇瑤京日逍遙。濟劫煉丹缽池裏﹐親將翠柏帶葉燒。煙籠桂梢月正滿﹐開鼎香從云外飄。身邊雙鶴忽飛翥﹐足下雙鳧接輕羽。出谷音隨緱嶺笙﹐嘐嘐不複雜風雨。竊觀絳瓦百煉時﹐妙徹日精功何普。迄今縱目缽池間﹐缽池夕照影斑斑。丹臺舊迹渺何處﹐丹鳳一去不復還。惟願煉丹人到此﹐丹竈丹井重董理。

邱家湖《淮安府誌》《山陽縣誌》﹕舊有邱家湖﹐因缽池山積水不泄﹐遂成山子湖﹐亦稱邱﹑山二湖。《淮安關志》﹕板閘關署之後﹐舊有邱家湖。

山子湖廣生案﹕天啟《淮安府誌》作山字湖《淮安府誌》《山陽縣誌》﹕缽池山積水不泄﹐遂成山子湖﹐瀠洄數里﹐居者以緯蕭捕魚爲業﹐今淤。《淮安關志》﹕邱﹑山二湖﹐其初不過數畝。自運河旣開﹐黃﹑淮夾流於外﹐左右捍河之堤皆髙丈餘﹐夏秋積潦無所歸宿﹐民間畦壠皆淹沒成湖。北岸多精藍﹐村捨歷落﹐頗饒野趣﹐儻遇兼旬霪雨﹐卽不必黃﹑淮潰決﹐而一望渺然﹐鮮有不在水中者。往年﹐當事於郡西三城壩中穿一涵洞﹐名曰「伏龍」﹐隨時啟閉﹐以通瀦水。年久淤塞。康熙二十五年﹐前監督杜公廣生案﹕杜公名琳﹐密雲人開烏沙河刁家嘴﹐瀉去積潦﹐居者稍寧﹐行者得路。乾隆十四﹑十七﹑十八﹑二十一﹑二十七﹑二十八年間﹐因雨水不能外出﹐於東街文昌閣後設立水志﹐俟水與志平﹐則仍從刁家嘴開放﹐由鹽河達魚濱河﹐下射陽湖﹐至今稱便。三十九年八月﹐黃河老壩漫溢﹐板閘被淹﹐及水退﹐平地積沙八九尺﹐湖亦淤平﹐僅存一綫。廣生按﹐山﹑邱二湖﹐系三城壩以上兩潦積年匯爲巨浸﹐西北抵缽池山﹐名山子湖﹔東南過通源寺前﹐至三城壩﹐名邱家湖。三城壩下﹐舊設伏龍洞﹐由蒲音庵達蒼龍橋﹐卽今羅柳河也。見李元庚《山陽河下園亭記》。

山字漁艇淸杜琳

﹝《淮安關志》﹞

緯蕭瑟瑟水紋涼﹐幾處漁蓑掛夕陽。蘆荻傍山飛宿鷺﹐檣桅隔岸笑鳴榔。霏微霧色迎秋淡﹐隱約菱歌入夜長。官舍消閒頻眺望﹐起予幽思在滄浪。

雨中缽池山湖中觀荷楊開沅

﹝有序﹐《景姚堂集》﹞

梅雨乍停﹐苔階印屐。棠舟問渡﹐荇帶褰裳。結蘭言於水濱﹐攜棣華於郭外。客云﹕不速婦也﹐何謀﹖遵彼大堤﹐憂危檣之燕壘﹔率此遠浦﹐樂爭席之鷗閒。極目則漁竿迎人﹐濯足則芰荷承蓋。棹動靑蘋之末﹐薌習習以微聞﹔佩紉綠沼之絲﹐色亭亭而不染。天垂倒景﹐頭上云沈﹔水暈輕紋﹐波心霞起。聊逍遙以容與﹐或慷慨以悲歌。情悰未墮﹐何知月曉風淸﹔心盟長同﹐任爾一莖雙影。吹碧筒以勸酒﹐金莖涼沁心脾﹔摘紫菂以加餐﹐玉屑甘分齒頰。搖搖白羽﹐望仙駕兮阻修﹔灼灼紅衣﹐思美人兮遲暮。欲志君子之愛﹐磊塊相澆﹔還期勝友之邀﹐風徽不遠云爾。

淮水遠來自桐柏﹐東將入海繞城北。城西昔有山陽灣﹐故沙河流襟帶間。中有王子曾煉丹﹐丹鼎逼處近郊關。厥初淮水低於地﹐山下無湖土作乂。歲久淮水髙於山﹐湖上看山惟煙鬟。自從復開伏龍洞﹐湖水淸淺蓮可種。兩堤夾峙雙長虹﹐如水益深山益崇。我欲援手路何從﹐學成無用眞屠龍。園桃行國謂何求﹐柏舟遨遊聊寫憂。招邀同志二三友﹐況有孔懷踵我後。輕橈初蕩情未已﹐在彼中流行且止。紅蕖裊裊嬌欲語﹐白蓮有恨知何許﹖欲﹝向﹞﹝問﹞仙人王子喬﹐指點滄桑一洗耳。蓬萊咫尺望中是﹐風雨阻之不可至。吁嗟乎﹗安得兩腋生羽翰﹐乘風破浪登仙壇。手抉云漢戒兩山﹐尾畫河淮俾安瀾。不然得爲水中蓮﹐亭亭不受污泥濺。不然得爲水上葉﹐飄飄不與塵囂接。脫屣直上太華巓﹐俯視齊州九點煙。摘取碧藕大如艑﹐快若哀梨並州翦。不然閒爲水中鷗﹐締盟爭席猶有儔。不然逃爲水中魚﹐與波上下任所如。安能齷齪居裏閈﹐坐視桑梓圍激湍。爲我折取承露盤﹐酌酒與羣彊自寬。醉來忘卻短褐單﹐乘槎直詣靑雲端。

山子湖望隰西艸堂陸觀

﹝以下並《山陽詩徵》﹞

水滿平湖秋日淸﹐小橋三板入村平。蘆中士去畱鴻爪﹐槎上人歸聽鳥聲。楚國遺黎三戶在﹐蕭田廢土十年耕。彌天衰艸殘蒲外﹐別有臨風望遠情。

雪後與友人望山子湖丁濰

﹝二首﹐又見《淮安關志》﹞

江城雪盡冷初消﹐湖上冰開水面遙。閒與故人看霽景﹐春風緩步度三橋。

橋外垂楊漸吐絲﹐新街兩岸景舒遲。劇憐一派通源水﹐問到源頭總未知。

荷生日﹐朱治庵招遊山﹑邱湖﹐集愛蓮亭﹐

溯流登缽池山﹐返棹。予以事未赴﹐

歸示予詩﹐率次六首金玉鳴

﹝《尺厓片艸》﹞

荷開淺白間深紅﹐掩映湖光一派通。溽暑不侵維小艇﹐愛蓮亭畔坐燻風。

隔水靑蓮漾碧苔﹐回廊覆檻望中來。護花鈴下衣香起﹐榷院風淸對照開。

酒闌歌歇暫停杯﹐臥水長橋步幾回。蘭若風髙吹杜若﹐山萊翦去到蓬萊。

曾將曲水泛流觴﹐此日登臨送夕陽。餘興正酣遊未倦﹐又尋仙境晚迎涼。

咫尺仙源夢裏遊﹐缽池山色自千秋。王喬去後丹臺寂﹐嶺外雲煙鎖渡頭。

歸舟返棹溯流東﹐彈指風光極目同。譜就新詩傳雅集﹐一時人在畫圖中。

山子湖程虞卿

﹝以下並《水西閒館詩》﹞

一篙淺漲綠萍開﹐那復遊人載酒來。蓮葉蓮花總蕭索﹐白鷗相對水雲隈。

山子湖棹歌程虞卿

山子湖邊落照低﹐愛蓮亭畔晚煙齊。關心欲問姜橋月﹐人在姜橋西復西。

十丈長橋跨﹝采﹞﹝彩﹞虹﹐扁舟兩兩系荷風。後湖亭子分明在﹐除卻漁郎路不通。

蕭蕭荻港作秋聲﹐水面萍開讓鴨行。儂只韓侯臺下住﹐櫂歌歸去月華明。

篆香樓枕小鹽河﹐小艇如梭往復多。記得去年樓下過﹐芙蓉秋水隔簾波。

二月四日同人自山子湖

遊荻莊卽事盧廷棟

﹝《質存齋詩艸》﹞

未款蘆碕境已偏﹐河橋細柳欲生煙。薄寒天气還如此﹐水暖沙喧更可憐。

萬樹梅花隔板橋﹐生香次第著寒條。補煙亭上一長嘯﹐海鶴飛來手可招。

山子湖感舊曹駒

﹝《山陽詩徵》﹞

後湖亭子晚煙浮﹐把盞狂歌憶昔遊。楊柳遠垂蓮社外﹐人家依舊板橋頭。扁舟夢醒偏宜月﹐水閣涼生不待秋。勞我登臨回首望﹐夕陽紅上篆香樓。

邱家湖羽士郭乾泗

﹝《廉居吟稿》﹐又見《山陽詩徵》﹞

西望長淮十里湖﹐湖中風起響菇蒲。數羣沙鳥時髙下﹐半幅漁帆乍有無。艸色遙看平野闊﹐煙光直去遠村孤。飄搖欲作乘槎客﹐一向滄波覓釣徒。

新路《淮安關志》﹕山子湖與邱家湖一水相通﹐以新路爲界。

重築新路碑記杜琳

﹝《淮安關志》﹞

板閘之有新路﹐由來舊矣。好事者謂卽古淮陰路﹐余未敢信。明萬曆年﹐榷使陳公諱夢琛者﹐實修築之人﹐卽呼爲「陳公新路」﹐至今碑碣在焉。父老傳﹐初築時﹐南北建坊額二所﹐一曰「柳陰官道」﹐一曰「題名坦道」。其間則沿植桃柳﹐橫以彴略。每至春深時﹐花明柳翠﹐搖漾溪煙。議者輒比以武林之蘇堤云。

自伏龍洞閉塞﹐潦水泛濫﹐民間畦壠半作沮﹝茹﹞﹝洳﹞﹐而新路橫亙於中﹐湎潢激蕩﹐日至崩落。去秋﹐天雨兼旬﹐水漲堤面﹐往來城市者﹐莫不咨嗟病涉。而彌望中﹐且多斷簷殘冢﹐皆浸灌波底。余睹之憫然﹐緣募力役﹐擔土抉河﹐浚其南刁家嘴﹐使水瀉於烏沙河﹐而後田廬盡出﹐行旅無濡溺之患。然沙堤低陷﹐水潦不時﹐計得安久之策﹐非大加培築不可。顧以關課蕭條﹐焦勞無暇。適有僧人照明者﹐忽以募緣請。余不禁﹝幸﹞﹝欣﹞然色喜﹐捐資一百金﹐同寅鄂公捐資五十金﹐且書數語於首。一時淮之縉紳士賈﹐聞風樂助者﹐不下數十人。於是不避炎暑﹐廣招工作﹐轟豗雜沓﹐不踰月而堤成。人之出是路者﹐莫不歡呼稱道﹐嘖嘖不置。余以爲沙平路直﹐𨿽未嘗布植林木﹐如當年之佳勝﹐而堅凝廣厚﹐頗堪經久。此照明之功﹐在所不沒﹐而予實樂觀其成也。

後三月丙申﹐里人請勒諸石﹐以紀厥事﹐且附捐資姓氏與董率其事者。若夫廬舍之侵淫﹐墓田之飄沒﹐頻年水發﹐在所不免。此伏龍洞之設﹐消長啟閉﹐爲法甚善。惜澗河淤塞﹐水無所出。然而仁人君子﹐好行其徳者﹐世不乏人﹐寧知無繼新路而起者乎﹖是爲記。

缽池山誌建置志第二

建置志第二

洪福寺曲瑄《景會寺碑》﹕缽池山舊有寺曰「洪福」﹐興廢莫詳。金銑《景會寺興造記》﹕前代有寺曰「洪福」﹐沿革無所於考。廣生案﹕寺爲乾隆元年僧玉海建。見範以煦《淮壖小記》。曲﹑金碑文皆失考。

雨阻洪福﹐靈焰和尙方丈夜話﹐

同玉巖﹑天根﹑雲濤﹑雪莊諸大師作

﹝《柴村詩鈔》﹞方外傳遐

野寺逢寒食﹐瀟瀟風雨侵。不因今夜話﹐那得古人心。漏永渾無夢﹐鐘殘微有音。趨途競初日﹐兄弟各山林。

景慧寺《淮安關志》﹕景慧寺在缽池山之陽﹐背淮面湖﹐境最淸曠。相傳建自宋季﹐明正統戊午年重建﹐乾隆癸未修﹐甲午河溢被淤。

募修缽池山景慧寺序王久章

﹝《淮安藝文志》《淮安關志》﹞

嘗聞慈光度世﹐普洪照於龍湫﹔靈鑰修根﹐種元儲於鷲院。匪緣六度﹐曷究三明。是以布地爲園﹐用結人天之果﹔捐珠飾佛﹐總成迦葉之因。𨿽妙土莊嚴﹐胥尊佛律﹔而崇仁廣布﹐悉仗檀那。玆惟缽池山景慧寺﹐嶜岑隱隱﹐林郁嶟嶟。在方內附名七十洞天﹐於淮南實號無雙福地。

考自王喬煉服﹐益令勝迹畱傳。飛渡久而仙蹤仙境依然﹐歷年多而丹井丹臺俱在。髙接璚田玉界﹐宏開貝闕珠宮。大眾修虔﹐先皇賜額。朝參夕課﹐風回鐘磬渡潮音﹔諷唄譚經﹐香散旃檀彌法度。諸天絕勝﹐三寶元津。以故鄕先達胡公﹐四世賢科繼武﹐一邦文獻司盟。葺宇函經﹐護持法寶﹔增田拓地﹐給贍伊蒲。柰何一燹於兵﹐再摧於水。雕梁畫棟﹐風雨剝金碧之暉﹔堊壁丹垣﹐苔蘚蝕龍蛇之影。經臺火冷﹐香積煙消。苾蒭擁破衲以長嗟﹐居士禮空王而太息。幸值郡守劉公﹐以宰官身﹐具壽者相﹐性通三藐﹐慈本一眞。滅火回風﹐溥淸涼於六道﹔噓枯潤槁﹐沛甘雨於大千。慧海迢迢﹐勝﹝固﹞﹝因﹞種種。眞八門之寶筏﹐洵四眾之毗城。忽轉金輪﹐來登竺苑。圓明一燦﹐佛日重輝。捐布花金﹐斡旋靈化。第欲鳩工集費﹐須教磨杵聚沙。竊惟和階友人李師白氏﹐翻縑習靜﹐邀呵護於山靈﹔禮佛逃禪﹐睹修崇於福主。

僧人普雷﹑愼戒﹐薰心發念﹐合掌徵言。爲綴因緣﹐庸塵檀越。所冀臺階柱輔﹐先蔭慈云﹔香社英耆﹐倡輪慧日。間動慈悲願﹐凡堆金粒粟﹐都作津梁﹔儻發菩提心﹐卽一木片磚﹐皆成正果。以慧修慧﹐累福徳於層臺﹔從明入明﹐脫幻塵於彼岸。若非前身是佛﹐定知今日如來。上剎惟新﹐宏因不淺。請灑功徳水﹐應超不二天。是爲序。

景慧寺明潘采

﹝以下並《山陽詩徵》﹐此首又見《淮安藝文志》﹞

忽到金山寺﹐悠然世慮無。慈云籠古木﹐慧日照浮圖。入定參三昧﹐逃禪悟四隅。嗟予沈陸海﹐聊爾憩斯須。

憩景會寺二首潘采

煙水蒼茫路幾重﹐招提隱隱白雲封。談經石畔來元鶴﹐說法臺邊護赤龍。雙樹百年瞻慧日﹐斷碑何代覓仙蹤。殷勤最喜僧畱客﹐絕勝當時飯後鐘。

春服初成興頗宜﹐蒼松綠竹訪顚師。細烹丹井消塵鞅﹐旋采山花療客饑。悟後機心渾自化﹐覺來眞性本無私。蒲團一坐楓林晚﹐滿院鑪煙禮六時。第二首又見乾隆《山陽志》《山陽耆舊詩》《淮安藝文志》。

自景會寺歸艸堂﹐忠行自

江右抵裏過訪淸徐麟吉

一牀涼雨臥東林﹐千里窮交見素心。

湖上片帆歸夜月﹐樓頭罇酒話秋陰。

自傷故國吹簫客﹐誰贈長門賣賦金﹖

惟有西風憐冷骨﹐飄來黃葉補衣襟。

登缽池山景會寺陸志寬

﹝此首又見乾隆《山陽志》﹞

城北紅樓望裏開﹐蔦蘿松柏似天臺。胡僧講法畱方丈﹐仙客燒丹剩藥臺。白鳥銜魚荒岸過﹐淸童攜酒遠村來。遊人絡繹心無事﹐誰念關西戰馬摧﹖

景會寺秋日田興助

﹝此首又見《淮安關志》﹞

寥寥人事外﹐寂寂寺樓中。階艸榮枯異﹐秋雲淡宕同。涼生一夜雨﹐夢醒半窗風。不是忘情境﹐須知境本空。

景會禪燈杜琳

﹝以下並《淮安關志》﹞

山寺幽閒嶼色橫﹐一燈長共暮淮淸。云深細路依仙井﹐煙咽寒流聽梵聲。木榻月來僧入定﹐石莎雨後鶴常耕。塵勞未得頻過從﹐署閣遙看佛火明。

贈景會寺上人髙夢龍

下馬逢枯衲﹐松堂靜不關。七旬人正健﹐終歲坐惟閒。砌艸經秋老﹐籬花爲雨刪。偶來談定息﹐山外水雲環。

贈景會寺上人髙履謙

﹝此首又見《山陽詩徵》﹞

信步來精舍﹐終年得幾閒。片時茶熟後﹐半榻竹陰間。淸淺溪頭水﹐髙低屋角山。出門塵撲面﹐回首憶禪關。

山門見《重開缽池寺殘記》。

鐘樓見曲瑄《景會寺碑》。

鼓樓見曲瑄《景會寺碑》。

天王殿見曲瑄《景會寺碑》。

大雄寶殿見曲瑄《景會寺碑》。

伽藍堂見曲瑄《景會寺碑》。

祖師堂見曲瑄《景會寺碑》。

法堂見《重開缽池寺殘記》。

丈室見曲瑄《景會寺碑》。

缽池艸堂見邱象升《九日晚集詩》。

九日晚集缽池艸堂淸邱象升

﹝《淮安藝文志》﹞

艸閣斜曛上﹐佳辰共俯臨。煙浮平野動﹐秋入短籬深。初月窺疏牖﹐涼風送晚碪。登髙餘興在﹐菊酒肯辭斟。

毗盧閣見曲瑄《景會寺碑》。

藏經樓見金科《缽池山詩》。

缽池山登藏經樓淸金科

﹝《淮安關志》﹞

古寺嵯峨古道通﹐經樓髙矗半天中。檐前山艸迷幽徑﹐窗外湖光接太空。躡足但知雲路近﹐放懷期與日華融。妙香此際聞多少﹐短偈徒勞問遠公。

塔見丁晏《遊景會寺詩》注。

藏庫見《重開缽池寺殘記》。

齋堂見《重開缽池寺殘記》。

廚見《重開缽池寺殘記》。

寮房見《重開缽池寺殘記》。

王子喬祠《山陽縣誌》﹕王子喬祠在缽池山﹐一在城北文通寺。同治中敕神號「普惠」。朱涵《煉丹臺記》﹕郡人創立仙祠﹐臺上肖王子﹝象﹞﹝像﹞於其中﹐崇祀之。

過王子喬祠淸髙延第

﹝《湧翠山房集》﹞

古來學仙人﹐老死如蒿萊。瓊樓與玉宇﹐極望令心哀。一朝時數至﹐雞犬皆仙才。子喬何爲者﹐千載畱丹臺。丹臺今已夷﹐玉棺亦塵埃。嗟我與仙人﹐變化同飛灰。安能抱空想﹖坐看白日頹。沈酣且適意﹐眞仙安在哉﹖

乾元道院朱涵《缽池山煉丹臺仙迹記》﹕丙午春﹐予讀書乾元道院。

玉閣釋實宗有《訪玉閣王含一煉師》《挽玉閣王含一煉師》詩。《三月望日同汪芝田行人﹑陳梅莊秀才訪玉閣王含一煉師》。

山房茶話方外實宗

﹝以下並《剩語小艸》﹞

雨晴偕客過溪橋﹐柳帶輕風間碧桃。門外一聲仙犬吠﹐松陰綠徑鶴翔翺。

傑閣同登叩玉容﹐謾勞分別話三宗。幻身不用尋丹火﹐辟穀毋庸問赤松。

黃﹝梁﹞﹝粱﹞飯熟款山房﹐綠蟻香浮醉客觴。丹竈煙淸三兩輩﹐話殘今古事渾忘。

女蘿墻﹝蔭﹞﹝翳﹞畫屏陰﹐座上橫彈太古琴。聽罷正聲音落落﹐歸來緩步月沈沈。

挽玉閣王含一煉師實宗

達者平懷徳滿腔﹐示生漣水隱袁江。功圓九轉丹鑪冷﹐北斗藏身閉六窗。

端坐逍遙出世車﹐靑牛髙駕白雲遮。杏壇寂寂無關鎖﹐冷落寒梅自放花。

缽池山誌古迹志第三

古迹志第三

丹臺《淮安關志》﹕周靈王太子晉﹐字子喬﹐煉丹於此﹐今微有殘基。

王子喬煉丹臺賦陳墉

﹝以題爲韻﹐《玭珠賦鈔》﹞

缽池沙赤﹐楚水雲黃﹔香風縹﹝渺﹞﹝緲﹞﹐落日蒼茫。丹飼雞吞﹐換靈胎於凡質﹔臺空鳳去﹐畱遺迹於仙鄕。何因慕絳闕眞人﹐甘隨羽客﹔不羨作靑宮冑子﹐禮別髭王。則有王子喬者﹐嵩嶽修眞﹐浮邱媲美﹔靜契元功﹐深求圭旨。本是人間之龍種﹐富貴浮雲﹔慣吹月下之鸞笙﹐流光逝水。白雲黃竹﹐當年話觴宴君王﹔玉液金丹﹐何處訪瑤臺仙子。

原夫丹也者﹐術能點石﹐身可淩霄﹔刀圭祕授﹐鉛汞勻調。藥采千年﹐鼎溫溫而火爇﹔功成九轉﹐丸粒粒以珠跳。勝餐洞口之胡麻﹐其人如玉﹔似啖華陽之火棗﹐厥木維喬。爾其煉之也﹐玉屑霏霏﹐瓊英片片﹐融水火之性分﹐合陰陽之炭煽。晨起而六丁驅策﹐焰燭靑霄﹔夜深而太乙潛窺﹐光騰紫電。幾度搗來幽澗﹐碎玉杵之千聲﹔者番點向洪鑪﹐抵金精之百煉。靈气郁盤﹐杏花醮壇。昂頭天外﹐換骨淮幹。煙水茫茫﹐懷帝閽而不見﹔塵寰擾擾﹐指瀛海以遙看。

當時尋仙竈以安排﹐寒泉漾碧﹔此地剩層臺之崱屴﹐飛閣流丹。斯臺也﹐通天有路﹐傍水無埃。不比釣魚之國士﹐非關戲馬之雄材。聽孤鶴於緱山﹐笙歌吹下﹔認雙鳧於葉縣﹐舄影飛來。𨿽其仙蹤綿邈﹐姓氏疑猜﹔莫不誦三華之丹訣﹐登百尺之危臺。

迄今地雜魚鹽﹐祠棲雅樹。井三變而俱湮﹐山一壞而小步。然而丹書瓊笈﹐爭傳福地之名﹔流水碧桃﹐卽是天臺之路。錫普惠眞人之號﹐逢盛世而效靈﹔考升仙太子之碑﹐登髙臺而作賦。

丹臺鳳賦葉璞

﹝以靈丹雞食化鳳而去爲韻﹐《玭珠賦鈔》﹞

王子喬名登玉笈﹐道悟金經。羌飛升兮有術﹐亦變化兮通靈。能使翰音之族﹐倏成彩鳳之形。憶當年鼎煉丹成﹐凡鳥儼隨鶴駕﹔悵此日臺空人去﹐仙蹤空盼鸞停。

當夫缽池修養﹐靈洞盤桓﹐符祕六丁之篆﹐香焚太乙之壇。獸炭初燃﹐騰一鑪之焰紫﹔猊蹲乍啟﹐散千挺以流丹。方謂三華精聚﹐九轉功殫﹔得長生之藥易﹐求可授之人難。爰有司晨入聽﹐於桀方棲。戴花冠兮可愛﹐張芥羽兮長啼。餉以殘膏﹐結鸞凰而爲侶﹔換來凡骨﹐非鳧鶩之能躋。從玆軒翥層霄﹐絢采忽成威鳳﹔若使飛鳴五夜﹐聞聲定誤天雞。岡阜回環﹐崇臺致飾﹔百尺岧峣﹐千尋超逸。翬飛如昨﹐猶瞻藻繪之形﹔鳥革還新﹐復睹輝煌之色。憶雞祝而呼雛﹔驚鳳鳴而奮翼。試髙翔於云表﹐好隨鴻鵠羣遊﹔謝舊侶於塵寰﹐疑是蠹魚字食。奧旨通神﹐靈奇足訝。似劉綱之獺﹐唾向盤成﹔似初平之羊﹐叱由石化。似通靈之果老﹐翦紙驢爲﹔似得道之琴髙﹐乘波鯉駕。漫詡聲傳腷膊﹐聞驚函谷之中﹔頓教鳴應歸昌﹐瑞葉岐山之下。是蓋道契參同﹐術殊凡眾。慕紫府以棲眞﹐守黃庭而默諷。溯前身之羽化﹐三尺爲鵾﹔覽盛世之徳輝﹐九苞集鳳。曾聽音諧律呂﹐日恍麗夫丹山﹔徒余啄聳檐牙﹐云驚飛夫畫棟。

迄今雕欄猶在﹐題額常垂。訪荒亭而獨峙﹔汲古井以遐思。錦幢寶羽之蹤﹐想仙風兮渺渺﹔茶竈藥鑪之地﹐度旭影兮遲遲。問跨鶴於遼陽﹐歸乎得未﹔擬化龍於漣水﹐作其之而。

士有博采遺聞﹐徘徊故處﹐步荒剎而閒遊﹐考仙山而足據。數村籬落﹐依然見野鶩家雞﹔一帶亭臺﹐何處是鸞翔鳳翥﹖緬卅載嵩山韜隱﹐悟丹訣以長年﹔悵七夕緱嶺笙歌﹐謝時人而竟去。

缽池山煉丹臺仙迹記朱涵

﹝《淮安藝文志》﹞

郡城西北二十里有山曰「缽池」﹐盤紆凹曲﹐形若缽盂。相傳王子喬煉丹於其北麓。山經鍛煉﹐故隱隱隆隆﹐無巉巖峻嶺之觀﹐然樹木陰翳﹐山徑環疊﹐遙望蔚然。晦明風雨﹐俯仰百變﹐皆有可樂。邑在山之南﹐故以山陽名焉。廣生案﹐《縣誌疆﹝城﹞﹝域﹞沿革》引《晉書地理誌》﹕義熙初﹐分南兗州之廣陵界置山陽郡。又引《宋書州郡誌》﹕並於射陽縣境立山陽縣﹐與郡俱立。是縣以郡得名﹐不以山得名也。朱說誤。

唐杜光庭載寰中洞天三十六﹑福地七十二﹐缽池固其一云。嘗按﹕史傳王子名晉﹐字子喬﹐爲周靈王太子。賦性閒靜﹐居常好吹笙作鳳凰鳴。晉平公使叔譽來聘﹐與之言﹐五稱而三窮。歸告平公曰﹕太子年十五﹐譽莫能與言﹐君請事之。及靈王二十一年十一月﹐榖﹑洛二水斗﹐將毀王宮。王欲壅之﹐太子諫﹐王不聽﹐卒壅之。遂逃去﹐遊伊﹑洛間﹐遇浮邱公﹐從之遊。浮邱公接以上嵩山﹐三十餘年道成﹐擇地爲煉丹所﹐至淮﹐得山之幽遠閒曠者﹐於岡壠之際築臺以居。臺下浚有井﹐冽且甘﹐卽缽池也。丹成先以試雞犬﹐則皆僵。王子曰「功徒然矣﹗」因擲丹於井。頃之﹐雞犬爲麟鳳﹐王子乘鳳去。從此山砂盡赤﹐井水日幻三色﹐較他水重四銖。時見錦幢寶羽﹐冉冉騰雲霧中。

逾時﹐柏梁復遇王子﹐王子曰「可告人﹐七月七日待我於緱氏山頭。」至期﹐乘白鶴吹笙﹐駐緱嶺﹐可望不可卽。俯首謝時人﹐數日乃去。王子有兩妹﹐繼亦得道仙去。先時﹐崔文子學仙於王子﹐王子化白蜺﹐持藥與之。文子驚怪﹐以戈擊之﹐因墮其藥。服之亦仙去。衛叔卿者﹐亦仙人也。其子名度世﹐見叔卿與數人博戲於石上﹐紫雲蒸鬱玉爲牀。叩問列坐爲誰﹐叔卿曰「是王子晉與洪崖先生﹑許由﹑巢父諸同輩耳。」迹其仙去之後﹐猶隱現幻化不測如此。竊謂神仙之說渺矣。或謂神仙不死﹐時逍遙蓬島﹐世人不克見。又或混迹囂中﹐神通遊戲﹐多怪變不經﹐故儒者多弗道。今王子事見傳記﹐且遺迹可考據﹐文人學士時稱引不衰。固未可與荒唐誕謾者同日道也。

山舊有臺﹐郡人創立仙祠臺上﹐肖王子像於其中﹐崇祀之。國初﹐戶部主事戴璣爲榷關使者﹐建亭榭﹐廣祠宇﹐環植竹木﹐護以廊檻﹐更爲四方君子遊觀吟詠之所。東坡謂﹕「春夏之交﹐艸木際天﹐秋冬雪月﹐千里一色。」此殆庶幾焉。丙午春﹐予讀書乾元道院﹐山人王君含一墾刈榛莽﹐植桃柳五百株﹐更構小屋數椽於東偏﹐有重修丹臺之志。屬予爲記﹐爰本其梗槪而歷序之﹐俾覽者知所考云。

登王仙人墩明潘采

﹝以下並《山陽詩徵》﹞

丹成仙已去﹐臺畔想元風。披艸遺蹤在﹐牽藤僻徑通。藥埋湖際井﹐云幕梵前宮。佳气浮林樾﹐身疑玉洞中。

九月十三日同張翀羽﹑胡養源﹑朱鐘嶽

登王子喬丹臺遲﹐酒不至馮天祚

野菊沿堤花正開﹐乘風長嘯一登臺。四圍秋色連淮海﹐千古靈區徧艸萊。飛舄久知成幻迹﹐振衣聊共倚云隈。興狂如許詩情發﹐誰是王宏送酒來﹖

丹鳳臺吳璜

﹝此首又見乾隆《山陽志》《淮安藝文志》﹞

傳聞王子喬﹐或云淮王焉。淮王王子後﹐王子淮王前。神仙亦淡漠﹐不必問何年。此山結太古﹐混茫盤古先。靈气結寰宇﹐洪濛幾點煙。五丁無巨斧﹐神工作未全。粗者及仙佛﹐精者蘊聖賢。河圖久未出﹐鳳乃鳴其巓。滔滔鳳化雞﹐雞鳳誰媸妍﹖雞化不以時﹐神丹亦枉然。小物何足惜﹖昭昭臺畔泉。晨夕此中味﹐可以樂便便。

丹臺鳳淸張鴻烈

﹝《淮人詠淮詩》﹞

詠仙迹也。淮郡城西北二十里缽池山﹐旁有臺﹐相傳王子喬煉丹於此。丹成﹐無人可授﹐試與雞食﹐化鳳而去。今臺下有井﹐井旁有庵﹐祀子喬像﹐並塑鳳﹐作軒翥之勢。

涉陂陁兮荒垓﹐睇霞表兮皚皚。若有人兮緱嶺﹐翩羽裳兮歸來。煉黃芽兮白雪﹐候九轉兮如灰。試翰音兮化鳳﹐翔寥廓兮徘徊。鳳去臺空井猶冽﹐臺傍棄捐無人啜。吞腥啄腐受羈紲﹐至今王喬丹道絕。

登王喬煉丹臺李嘉祿

﹝《響寒艸》﹞

獨向髙臺思悄然﹐吹簫人去白雲邊。荒山處處逢雞犬﹐野水寒沙罩晚煙。

仲春二十二日偕駿兒過缽池山﹐

遊景慧寺﹐訪煉丹臺遺址李元庚

﹝《漱芳館詩選》﹞

欲尋仙境叩禪關﹐福地誰知在此山。缽池爲﹝第﹞三十七福地。白鶴昔曾排遠馭﹐丹砂今豈駐衰顏。浮邱采藥來相接﹐緱嶺吹笙去不還。雞犬飛升遺迹在﹐淮王葉令漫同攀。

煉丹臺懷古劉振初

﹝以下並《淮安關志》﹞

舊迹尋丹竈﹐仙蹤不復初。一從王子去﹐千古洞門虛。枯井塵沙掩﹐荒臺瓦礫余。徘徊夕照裏﹐衰颯起欷歔。

煉丹臺懷古張光緒

昔日丹成地﹐今余此舊臺。瑯函畱勝迹﹐金籙祕仙荄。鶴表千年事﹐鵑啼中夜哀。瑤笙云外響﹐疑是降眞來。

三月十三日偕諸子遊煉丹臺二首盧文熙

﹝《質存齋詩艸》﹞

柳浪紛披徑艸稠﹐朋儕聯襼出郊遊。關心平楚千畦潤﹐放眼長淮一綫流。不問修途耽蠟屐﹐尋思往事輒搔頭。卅年前同遊之友均已物化。自忘老大恣行樂﹐泉石追探興未休。

千年王子有髙臺﹐騁步登臨頓快哉。擬就丹砂銷劫運﹐何圖雞犬脫胚胎。犁歌綠野春風媚﹐樹隱紅霞夕照開。﹝徙﹞﹝欹﹞倚蒼松歷今古﹐武陵源杳幾低徊。曩年臺前後桃樹彌望﹐今無一株。

煉丹臺歌徐瑞圖

﹝《山陽詩徵》﹞

遙遙缽池山﹐仙蹤誰可攀﹖王喬昔在此﹐丹成不復還。曾聞雞化鳳﹐軒翥超塵寰。後人築髙臺﹐淮水繞潺潺。

王子晉煉丹臺楊慶之

﹝《一艸亭詩集》﹞

儒生不道神仙事﹐子不語怪遵孔志。左公奇筆善傳神﹐弄玉吹簫竟未記。子晉生丁周世衰﹐洛榖水斗詳災異。暝臣西來暢元談﹐三年尸解�上帝。爾時淮陰隸淮夷﹐何年跨鶴來此地﹖撫軍監國無餘閒﹐由洛抵淮千里計。稗官好述虛無談﹐並謂同升有阿妹。又言雞犬共登天﹐魏伯陽事巧附會。張果曾拜唐室官﹐王喬且作鄴縣吏。豈其伊洛遇浮邱﹐頓爾三生超智慧。仙人山居淮無山﹐飛鳧合向東南寄。此臺興建不知年﹐臺無顏額碑無字。宇內七十二洞天﹐淮陰仙境居其二。好事遷就僞成眞﹐鳩工庀材覆土簣。我來臺上湛然淸﹐萬緣空淨忘名利。夜半似聞玉管笙﹐仙音一曲淡人意。赤日黃塵棋局紛﹐白衣蒼狗浮雲戲。安得普賜鼎中丹﹐醍醐灌醒癡愚輩。

遊缽池山登煉丹臺丁瑞珍

﹝《幸存書屋詩鈔》﹞

王子去千載﹐惜哉丹未傳。竟能度雞犬﹐那不慕神仙。廢井生春艸﹐荒臺祗暮煙。可憐山下路﹐多少墓爲田。

煉丹臺古松徐嘉

﹝《味靜齋詩集》﹞

喬松閱年久﹐鬱鬱護丹臺。飽歷風霜气﹐能成正直材。月明容鶴夢﹐風急化蘢來。欲劚芳苓餌﹐孤根惜艸萊。

丙辰春仲隨五橋盧夫子遊

缽池山登煉丹臺步韻王塏

﹝《種墨山房吟稿》﹞

路轉深林綠漸稠﹐春風吹我入山遊。桃花想象飛紅雨﹐野水彎環瀉碧流。采藥僧閒雲出岫﹐訪景會寺上人不遇。愛吟人健雪盈頭。夕陽明滅鐘聲起﹐一洗塵襟萬慮休。

過煉丹臺方外宏度

﹝《曇香精舍詩艸》﹞

茫茫千載後﹐一眺此荒臺。古井空陳迹﹐丹鑪剩劫灰。棗梨花自發﹐雞犬事堪猜。子晉但歸去﹐春風我又來。

丹井《淮安關志》﹕丹臺下舊有七井﹐後祗存道旁一井。

缽池丹井淸杜琳

﹝《淮安關志》﹞

山老泉枯石甃痕﹐丹臺猶傍綠蕪存。煙開楚市連城遠﹐沙撼秦淮隔浦喧。鶴馭多年歸洞府﹐轆轤終古冷荒村。恩波曾少涓埃報﹐汗漫雲霞未敢論。

丹井歌張鴻烈

﹝《淮人詠淮詩》﹞

仙人王子喬﹐相傳卽周靈王太子晉也。有煉丹臺﹐在缽池山。臺下有井﹐井水日變三色﹐以汲者少﹐井漸湮。前部使者浚之﹐一碧泓然﹐其味甘冽﹐異他井。

我欲漱丹池之靈液兮﹐乞瑤圃之瓊漿。馬豗隤其不逝兮﹐車蹩躠以徬徨。欲酌仙泉於東谷兮﹐渺雲峯之石梁。南泠潛於江底兮﹐龍井洌而不芳。日啗腐而吞腥兮﹐奚壽命之延長﹖何不築室於缽池兮﹐就丹井之餘香。種薇蕨以爲糗兮﹐煮茯苓以爲糧。或就泉以爲釀兮﹐時登臺而舉觴。招王喬其歸來兮﹐駐笙鶴於頹岡。庶幾授予以丹訣兮﹐救老殘於未央。

王子喬丹井李宗昉

﹝《聞妙香室詩集》﹐又見《淮安藝文志》﹞

丹成何處覓仙才﹐俯覽人寰首重回。塵世空爭雞鶩食﹐靈泉惟傍鳳凰臺。猶傳錦水成三色﹐好共云漿酌一杯。日暮桔橰聲四起﹐機心多愧藥鑪灰。

丹竈王棠《遊缽池山記》﹕土阜髙約略丈許﹐土人指爲丹竈遺蹤。

王喬丹竈淸潘有邑

﹝乾隆《山陽志》﹞

鼎湖初去說騎龍﹐雞犬淮南羨八公。緱嶺仙遊王子晉﹐丹成畱得地鑪紅。

缽池山丹竈盛大士

﹝《蘊愫閣詩集》﹞

不辧神仙迹﹐煙光入杳冥。云回千樹碧﹐山削一拳靑。乘鶴去不返﹐吹笙何處聽。長松風謖謖﹐我欲借淸泠。

顯眞亭韋城《顯眞亭記略》﹕缽池山舊有周靈王太子喬煉丹迹﹐里人祠之﹐額曰「顯眞」﹐不知創自何年。

篆香樓看木蘭﹐遊景會寺﹐至缽池山

訪丹臺﹐登顯眞亭淸丁晏

﹝《山陽詩徵》﹞

元已約看花﹐羈絆忽牽俗。今朝尋勝遊﹐春光快瞻矚。木蘭爛漫開﹐髙柯出墻屋。玉碗堆繁英﹐雙林攢簇簇。景會古招提﹐斷碑沒趺足。景會寺門外有塔﹐又有二碑。甲午黃河決﹐沒其大半﹐僅存碑目半截﹐一立於成化二十二年﹐一立於宏治四年。河決感滄桑﹐塡淤塞平陸。缽池餘一壞﹐岡巒若起伏。駕言訪丹臺﹐王喬親受籙。雞唱升雲中﹐但聞松謖謖。道旁多回墳﹐方土自畚挶。回墳封土皆方形。至教日陵夷﹐花開肆邪曲。滋蔓懷殷憂﹐愚氓悲橫目。徙薪早知幾﹐燎原安可撲﹖吾愛山下人﹐齊力事耕築。朝暾已灌園﹐夕陽猶叱犢。麥苗靑於莎﹐菜花黃似鞠。農圃倘可爲﹐焉敢慕仙躅﹖

愛蓮亭《淮安關志》﹕愛蓮亭在山子湖心﹐四圍皆蓮﹐亭居其中。康熙五十三年﹐前監督黨古禮建﹐宜晴宜雨﹐不獨夏日可恣遊賞。乾隆甲午河溢老壩﹐湖盡淤平﹐亭沒。

遊愛蓮亭記邱競

﹝《淮安藝文志》《信今錄》﹞

郡之北郭有水瀅然﹐曰「蕭湖」﹐湖之北捨舟步行不五六里﹐曰「後湖」。湖與運河止閒一堤﹐南始伏龍洞﹐北抵缽池山﹐東繞鹽河一帶﹐周環約十數里﹐淮上勝境也。

餘生長於淮﹐未獲一至其地。癸巳秋七月﹐溽暑初伏﹐涼風暫起﹐買舟於菇蒲曲之港口。菇蒲曲者﹐水南程先生別業﹐切近伏龍洞者也。舟行數十弓﹐左轉石橋﹐云影波光﹐千頃一碧﹐濟南大明湖﹑杭州西子湖﹐向之嘆爲澄涵沲澹者﹐仿佛遇之。於是載沈載浮﹐與波上下﹐推篷四望﹐曠然神怡。釣艇橫煙﹐遙歌斷續﹐菱汊也﹔疏籬茅茨﹐數家掩映﹐蒲洲也﹔禪林道院﹐隱隱叢叢﹐柳灣也﹔綠樹紅橋﹐藹藹宛宛﹐愛蓮亭也。亭四面皆種蓮花﹐故因以名。風景淸絕﹐冠全湖之勝。閻省庵題聯句云「五六月間無暑气﹐二三更後有漁歌。」蓋實景也。亭𨿽小﹐而傑出於湖中。甫登舟遙望焉﹐以爲卽之甚易﹐乃渡漁梁﹑穿荻港﹑沿荇田﹐凡經數十轉﹐而後得造斯亭。亭後爲般若寺。僧聞客至出迎﹐延坐於淸風閣﹐餉以雪藕。解衣盤桓﹐俯仰流連﹐見夫水鳥拍波﹐遊魚唼藻﹐不禁喟然嘆曰﹕物之樂其樂也﹐如是乎﹗殆移我情矣﹗久之﹐扣舷沿舊路而返。

偕遊者曰「湖之勝在愛蓮亭﹐缽山之勝在景慧寺﹐由亭詣寺﹐直一葦杭之耳。盍回舟爲薄暮遊。」舟子曰「時不及矣。」遂止。嗟夫﹗世之鹿鹿塵途者﹐其於某水某邱﹐𨿽在故都﹐至老不能識焉﹐況侈宇宙之大觀乎﹗然則余今之獲遊於此﹐亦非偶然﹐故不可以不記。

遊愛蓮亭記黃達

﹝《一樓集》﹞

距淮陰城北十五里﹐水流瀠洄﹐樹木藂蔚﹐有亭翼然﹐參差掩映﹐厥名「愛蓮」﹐蓋取周茂叔詩意而顏之也。

余宦玆土數載矣﹐未暇一尋其勝。辛卯夏﹐始偕客往遊焉。亭去學署不數里﹐然必水陸易程始能到。到則重廊復檻﹐如武夷九曲﹐非可一覽而盡。環以淸碧﹐列植芙蕖﹐軒窗洞開﹐憑欄眺望﹐泠然涼風襲人。𨿽紅香尙含﹐而綠蓋紛敷﹐低偃水面。煙雲冪歷中﹐漁舟﹝款﹞﹝欸﹞乃﹐若近若遠。徘徊久之﹐夕陽欲下﹐余與客尋故道而歸。蓋餘數年來欲遊而未果者﹐今得盡攬其勝。而景物之淸幽﹐道途之迂折﹐使人有咫尺千里之想﹐則是遊顧不樂耶﹖

夫人於富貴功名﹐當其未得﹐歆羨愛慕﹐及事後追思﹐亦等之前塵舊夢。惟抱道自得者﹐始足以千古。後有遊者﹐登斯亭而念周茂叔之爲人﹐必睪然髙望而思奮矣。

重遊愛蓮亭記黃達

﹝《一樓﹝接﹞﹝集﹞》﹐又見《淮安關志》﹞

板閘愛蓮亭﹐久爲榷關使者別墅﹐外人少問津者。辛卯夏﹐王子澄觀﹑周子有光導餘一遊。越明年壬辰﹐關使已更代﹐遊者不之禁﹐二子復邀余遊其亭焉。

肩輿徑往通源寺﹐少憩﹐﹝剌﹞﹝刺﹞小舟循杯渡橋北﹐菱蕩葦灘﹐數折然後至。是日也﹐火雲流天﹐欲作雨勢﹐不果。開窗列坐﹐荷香從水面來﹐馥鬱襲人﹐一切竹幾木榻茶鐺酒榼之具﹐隨意位置﹐境界淸涼﹐塵埃絕遠。昔人題句云「五六月間無暑气﹐二三更後有漁歌。」其信然矣。

余昔來此﹐但見張錦幕﹐鋪繡茵﹐如行署然﹐坐移時便去。竊喜屐齒重經﹐而亭之眞趣始出也。回憶去年同遊者﹐焦君越江﹑髙君曙林﹐焦君乞休歸故里﹐而余與髙君尙爲五斗米羈滯﹐則又不禁撫景徘徊﹐感慨系之矣。且是亭﹐向望之如海上仙山﹐不可徑到﹐今忽爲余熟遊之地﹐固主人之賢而好客﹐而亦以見天下事﹐其與人遠近離合﹐固若有數存於其中者﹐類如斯耶﹖

夕陽亂影﹐晚風在林﹐客有思歸者﹐相與登舟而去。

愛蓮亭記李如枚

﹝《淮安關志》﹞

山子湖舊有愛蓮亭﹐前監督黨古禮所建。乾隆甲午河溢後湖淤﹐亭亦廢沒。丙申﹐伊精一來榷﹐卽其址攺建爲觀音庵。後文津書院肄業之士亦借爲課地焉。予以蒞斯任也﹐旣捐廉另建文津書院﹐易愛蓮亭爲裏塾﹐設文﹑經﹑蒙三館﹐額曰「愛蓮書塾」﹐存其迹也。夫境地之變遷﹐世所恆有﹐後人往往於名勝之地﹐尋其遺迹﹐俯仰畱連無他﹐愛古之情﹐勃發於不自已也。況乎「愛蓮」舊址卽此﹐猶存曲港蒹葭﹐輕舠可泊。其名存﹐其地亦藉以存。必謂亭榭非昔﹐喟然殊觀﹐是又予之所不知者。

過愛蓮亭淸劉宮

﹝以下並《山陽詩徵》﹐此首又見《淮安關志》﹞

寺幽思再至﹐髙岸冷風斜。湖闊春生水﹐庭寒夕斂花。物情閒自見﹐遊興老逾賒。景色無殊昔﹐相觀意趣加。

愛蓮亭張坦

﹝此首又見《淮安關志》﹞

水國開精舍﹐淸機處處流。魚知莊子樂﹐鶴愛遠公幽。古岸新苔滑﹐斜陽老樹秋。蓮心塵不染﹐坐對近芳洲。

過愛蓮亭用沈石田畫幅題句韻吳之榕

﹝此首又見《山陽耆舊詩》﹞

笑脫淵明漉酒巾﹐及時寧肯負芳春。照人白髮湖光淨﹐鳳裏劉預庵先生亦來亭上。映我靑衫柳色新。帆逐亂雲常不盡﹐寺如孤艇絕無鄰。曲欄倚徧斜陽裏﹐思與僧爲世外民。

春晚過愛蓮亭吳進

﹝以下並《一詠軒詩艸》﹐此首又見《山陽詩徵》﹑

《淮安藝文志》《淮安關志》﹞

禪林自寂靜﹐況復繞淸﹝秋﹞﹝流﹞。

花潤非關雨﹐亭寒不待秋。

疏鐘鳴碧殿﹐孤鳥宿芳洲。

歸櫂遲遲放﹐言乘素月遊。

愛蓮亭舊在湖中﹐黃河決後湖爲陸地﹐

復建是亭於陸﹐過而感作吳進

風淸芰荷香﹐往來遊舫續。易而爲沙田﹐力耕競趨犢。淵澄一湖水﹐何處歸渟蓄﹖髙復建梵宮﹐花淸佛香馥。不知檐際鳥﹐曾否記湖淥。參差各散飛﹐去啄田間粟。

愛蓮亭黃達

﹝《一樓集》﹞

不受塵囂境地幽﹐此間乘興一閒遊。開窗面面皆臨水﹐坐榻時時似泛舟。雨過涼生汀樹晚﹐風來香泛渚蓮秋。孤亭無限空濛意﹐又下斜陽杯渡頭。杯渡﹐橋名。相傳黃河故址有孝子﹐爲母病還家﹐風急不得渡﹐仙人以杯渡之﹐橋因此名。

眼前濠濮少人知﹐坐愛荷香鼻觀吹。曲徑云深亭影暗﹐平橋水滿櫂聲遲。帆飛堤外歸袁浦﹐葉落山頭到缽池。還擬偸閒重問渡﹐漁歌秋夜月明時。

鶴江劉丈招遊愛蓮亭孫畊

﹝以下並《淮安關志》﹞

招提開水閣﹐翠幙漾淸溪。日落窗猶敞﹐花飛鳥亂啼。晚風依岸起﹐野霧入林迷。不惜今宵醉﹐詩成卽席題。

愛蓮亭卽事朱嶷

浩渺平湖水﹐環中舊有亭。波光搖月牖﹐蓮影動風屏。鳥狎知親客﹐漁潛聽講經。納涼依曲檻﹐乘興駕遊舲。岸火疏林透﹐行雲古調停。晚來誰佐讀﹐爍爍照窗螢。

雨中過愛蓮亭方體浴

日落陰濃湖上寒﹐濛濛煙雨暗遙巒。荒村岸外云初合﹐野寺巖邊鐘已殘。鶩宿蒲叢沙印淺﹐魚遊荇藻水波寬。扁舟攜客尋幽處﹐風起花飛覺袂單。

遙和怡庵榷使愛蓮亭原韻阿克當阿

石交崇正誼﹐禮賢協摯愛。潤色始成美﹐道气亙千載。文運光鬥牛﹐恢宏紉蘭佩。古迹山子湖﹐淮流環翠黛。亭圯變梵剎﹐淨土無窒礙。僕昔整廢基﹐育才開講誨。太白本名賢﹐增創眾欽戴。兩地存舊名﹐徳意尢慷慨。通經異蒙養﹐童冠各逐隊。懿哉慰夙心﹐同懷志有在。且聞棠蔭茂﹐榷政咸俾乂。我離淮七稔﹐隙車逾歷塊。回首仰嘉猷﹐扶輪越流輩。

和怡庵榷使愛蓮亭程虞卿

徳政去者賢﹐遺迹來者愛。只今愛蓮亭﹐超然邑乘載。濂溪說已傳﹐名言喜共佩。古亭契於斯﹐晴波綠染黛。湖水生春風﹐至理本無礙。一席許談經﹐築室延講誨。我公培養心﹐人士爭捧戴。訪古有餘情﹐躑躅起長慨。何曾系彩船﹐但艷采蓮隊。文派有淵源﹐津梁卽此在。徳音錄謨言﹐經術重李乂。巍巍立楷模﹐世俗等蓬塊。賤子亦何榮﹐頡﹝頑﹞﹝頏﹞數名輩。

愛蓮亭李如枚

愛蓮亭﹐舊爲山子湖名勝之地。自河水湮墊﹐亭旣傾圯﹐蓮亦就湮。伊少空卽其故址攺建觀音庵﹐前榷使阿公假庵東屋爲文津書院。余昨冬承乏來淮﹐念書院名實未符﹐相地鳩工﹐於鳳裏另建新院﹐而以亭中舊廨爲詁經之所﹐額曰「愛蓮書塾」。庶愛蓮亭之名不致久而遂沒﹐爰賦此詩﹐兼示諸生。時嘉慶乙丑六月五日。

佛地咫尺間﹐司空畱遺愛。黃水漫湖亭﹐芳名徒記載。空餘紫竹林﹐梵音雜仙佩。無渠亦無蓮﹐古柳余淺黛。可釋眾生苦﹐塵心滌罣礙。阿公昔榷關﹐談禪兼迪誨。藉此淸淨區﹐崇文今猶戴。余也奉命來﹐課士爲增慨。感玆愛蓮迹﹐今作婆羅隊。文津有虛名﹐肄業何所在﹖築館河堤旁﹐掄才儲英乂。循名貴責實﹐文章稱大塊。津梁逮此方﹐聯翩企賢輩。

泛舟愛蓮亭懷潘四農邱廣業

﹝《淮安藝文志》﹞

有約尋春此醉歌﹐匆匆人事屢蹉跎。秋光更比春光好﹐淺水蘆花我獨過。

與勤子泛舟至愛蓮亭潘徳輿

﹝《養一齋集》﹞

小舟如薄雲﹐蕩水水不覺。水風搖日華﹐空翠滿衣落。一轉出市囂﹐再轉入林薄。不知前途趣﹐先識鳥聲樂。兒童笑且和﹐天籟無湊泊。荇藻影不流﹐靜裏魚蝦躍。蓮亭不必坐﹐玆遊已寥廓。落日倚歸舟﹐鐘聲煙一角。

過愛蓮亭放歌曹駒

﹝《山陽詩徵》﹞

一碧萬頃開白蓮﹐茅亭小築何巍然。一望蓮花繞四面﹐山子湖畔波澄鮮。裏湖蓮葉肥﹐外湖漣葉﹝淸﹞﹝靑﹞。采蓮漁舟小﹐朗朗天風生。天風忽爾下蓬萊﹐芙蕖吹落人間來。盈盈香气不能隔﹐五月六月花盛開。昔日築亭人在否﹐今日花落明日藕。我祝花神莫漫開﹐六月二十四日﹐待我攜尊酹美酒。

愛蓮亭晚眺王塏

﹝《種墨山房吟稿》﹞

古寺憑臨水一方﹐田田蓮葉接天光。溪邊綠暗漁人艇﹐橋外紅低佛子墻。野徑云生秋艸亂﹐閒庭風動落花香。鐘聲寂歷歸途晚﹐幾處寒蟬噪夕陽。

楝居《淮安關志》﹕胡從中晚年築捨缽池山側﹐繞屋種楝﹐顏所居曰「楝居」。

過胡天﹝仿﹞﹝放﹞齋淸張養重

﹝《古調堂集》﹞

主人愛獨坐﹐庭敞望秋空。扶杖尋遺老﹐披襟邁素風。匙翻新米白﹐盤剝野菱紅。盡把君詩卷﹐髙歌落日中。

題天﹝仿﹞﹝放﹞胡孝廉楝居圖蔣楛

﹝並序﹐《天涯詩鈔》﹞

气有二十四﹐大寒居其終﹔風有二十四﹐楝花爲之殿。誠如楝居主人所謂難辭夫苦者。夫楝﹐入藥﹐固自苦。何所取之﹖取其苦也。亦猶蔣生之名「楛」﹐非爲《詩》之「榛楛濟濟」﹐幹祿豈弟也﹔非爲《書》之「惟箘﹑簵﹑楛」﹐三邦底貢﹐厥名也。無非以木傍加苦﹐其狀甚苦﹐取其苦而已矣。與楝居之義頗有合焉。故「楝」﹑「楛」二字﹐去木皆成九筆﹐不惟義合﹐而數亦同。余小子不敏﹐願託髙人之居相發明之﹐其誰曰不可﹖詩曰﹕

黃河千萬里﹐雲樹隱人家。歲歲淸明後﹐春風送楝花。

汪枚宅汪傑《缽山存稿》跋﹕先兄以所居近缽池山側﹐自號「缽山」。

憶汪丈缽山淸王永熙

﹝《淮安藝文志》﹞

符山寥落後﹐袁江張力臣先生父性符﹑兄言度﹑弟讓三﹐均詞壇老宿﹐隱於溪畔﹐顏齋額曰「符山堂」。一時海內知名士顧亭林﹑朱竹垞﹑潘稼堂輩﹐皆往來吟詠其中﹐性符先生有《符山堂詩集》行於世﹐力臣先生昆季各有詩文集。詞賦更何人﹖林壑孤蹤迥﹐風騷逸興新。江樓今一閟﹐花徑不聞春。悵望先民舊﹐琴書益愴神。

朱涵讀書處朱涵《煉丹臺仙迹記》﹕丙午春﹐僉讀書乾元道院。廣生案﹕乾元道院卽今三元宮﹐在丹臺左。

楊理墓《淮安關志》﹕楊理﹐明刑部侍郎﹐墓在缽池山之陽。廣生案﹕刑部當作工部﹐《關志》誤。

王節婦墓《信今錄》﹕王志達妻張氏﹐坊在缽池山墓所。

缽池山誌金石志第四

金石志第四

米元章畫佛石刻如來髓﹐釋迦骨﹐人不識﹐彌勒佛。米芾書。

余得米元章佛﹝象﹞﹝像﹞﹐愛而珍之。乃缽池山寺有髙僧心燈﹐能詩翰。謂米守山陽時眞筆也。廣生案﹕米未嘗爲山陽守﹐陳跋誤。時山人郭次甫過訪﹐促余勒石﹐置玆寺中﹐將與王喬丹臺並永也。沔陽陳文燭書。廣生案﹕右行書七行﹐在畫像下。

此石埋沒已久﹐辛丑歲諸商建庵掘出﹐物之隱躍有時﹐亦奇遘也﹐援筆述之﹐並偈﹕四大旣空﹐袋中何物﹐旣不放手﹐又不住足﹐若識本來﹐解開包袱。晉屈任長慶題。廣生案﹕右行書五行﹐在畫像右。又案﹕辛丑爲順治十八年。長慶﹐石樓人﹐時官淮安府知府。

淸叟禪師重開缽池寺殘石師生衣盂罄佔﹐重建基址﹐起蓋法堂﹑山門﹑齋堂﹑寢室﹑僧寮﹑廚庫﹐以及田園﹑農具﹑供器﹐種種俱備。妙寶等居門人之列﹐聊記此﹐使後來主持斯寺者﹐庶有可慕焉。大元至大歲次己酉二月廿四日。吳門石匠金忠。

偕隱碑偕隱髙風。

勅賜景會禪寺碑

明威將軍僉鳳陽中衛事山東曲瑄撰

承事郎開封府河陰縣知縣山陽張素書

中順大夫大理寺少卿淮郡楊理篆額

景會禪寺﹐在淮城西十有五里缽池山之�。山無奇險﹐岡阜陂陀﹐水深土厚﹐艸木蒙茂﹐背淮面湖﹐境最淸曠。相傳王喬煉丹於此。寺有舊基曰「洪福」﹐興廢莫詳。正統間有一老僧﹐號碧潭﹐駐錫山下﹐結茅以居﹐支傾植僕﹐不克有成。�以其事白於僧錄右街掌教大云宗師興公�﹐命其徒徳燮﹑徳愛以任厥事。時承運庫副使金公﹝實﹞﹝寶﹞﹐適承上命來監督常盈倉糧儲﹐公宿植善根﹐遂罄其私橐以畀之﹐又裒檀越之助﹐乃涓吉選良﹐市材鳩工﹐以規以畫﹐以營以繕﹐未半而愛公示寂。其徒文敏﹐爽朗博洽﹐兼通儒典﹐繼其師以終其事。作大雄﹑天王二殿﹐伽藍﹑祖師二堂﹐毗盧之閣﹐鐘鼓之樓﹐以及講室﹑僧寮﹑藏庫﹑庖湢﹐次第告成﹐凡禪林之宜有者﹐無不悉備。金碧髹彤﹐輝映林壑﹐華燈寶幢﹐絢麗法界﹐像設繪塑﹐種種莊嚴﹐人天具瞻﹐遠近皈依。旣而以其額請於上﹐蒙賜今名。經始於正統戊午之春﹐訖工於成化戊子之秋。文敏礱巨石將以紀其歲月﹐未克就而逝﹐其徒誠定繼主法席。玆寺自始至今四十餘年﹐爲風雨震淩﹐漸至蕪廢﹐定思以葺之。因啟於漕運總戎﹑平江伯陳公銳兼諸大檀越﹐得若干緡﹐又得都知監左少監王公增福外護之力﹐於是傾者植之﹐僕者起之﹐朽者易之﹐缺者補之﹐丹靑之黯昧者以藻以繪﹐黝堊之剝落者以塗以飾﹐伽藍﹑法堂﹑丈室﹑山門及昔之未克成者﹐無不完美﹐煥然聿新﹐隱然爲淮東之名剎也。夫像﹝佛﹞教之入中國﹐其來以﹝已﹞久﹐時君世主罔不崇尙﹐矧我國家神武不殺﹐仁慈爲治﹐參用眞乘﹐密贊皇化﹐使含生之類涵泳於覺海之中﹐安養於壽域之內﹐其利益於斯民也溥矣。若師與徒當發宏願修淨土﹐�誦夜禪﹐晨香夕燈﹐上以增崇睿算﹐下以培植教基﹐期於萬萬載之無窮也﹐豈特興廢而已哉﹗定用是持其原狀來請予﹐言以刻之石俾垂示將來﹐予喜其師徒不憚勞勩﹐繼志述事﹐成始成終﹐可謂禪林得人矣﹗故不得辭而書之﹐使後之嗣寺事者有所考詳。愛﹐字悅中﹔敏﹐號納庵﹔定﹐號如山。若夫施主之名銜﹐工匠之姓氏﹐則列之碑陰雲。

成化二十二年歲在甲午春三月十五日立石

山陽�馴鐫

勅封景會禪寺興造記

中憲大夫江西廣信府知府﹐致仕前禮部員外郎﹐史官山陽金銑撰文並書

賜進士通議大夫工部員外郎﹑前都察院副都禦史淮郡楊理篆額

景會禪寺在缽池山勝處﹐去淮郡西北二十里﹐山皆土阜﹐無石﹐一起一伏﹐隱隱隆隆﹐周遭幾十里﹐其形如缽﹐故名曰缽池山。蓋七十二福地之一。昔王喬於此煉丹仙去﹐寺正當煉丹之所﹐丹臺丹井尙在。父老相傳前代嘗有寺曰「洪福」﹐沿革無所於考。兵燹之後﹐芻蕘者往焉﹐雉兔者往焉。正統中﹐有老僧號碧潭者﹐知其爲福地也﹐卽其地誅茅結廬﹐以奉香灺﹐志在興廢而力莫能爲也。事聞﹐僧錄大云宗師興公﹐命法胤徳愛來主其事。於時監督常盈倉糧儲﹑承運右副使金公寶﹐喜興造寺﹐事佛施財不資﹐兼之檀越爭捨﹐��方度地擇材﹐經之營之﹐曾不�月�公示寂矣。嫡子文敏繼主法席﹐以興廢爲己任﹐殫心竭謀﹐眾役並舉﹐逾歲而大雄正殿成﹐以�計者五﹝尋﹞﹐其髙五尋﹐修視髙加三尋又六尺﹐廣視修所不及者﹐三����﹐越月天王前殿成﹐其崇廣減於正殿三分之一。像設咸�正殿﹐翼以回廊﹐各二十四楹﹐前後左右翼以鐘﹑鼓二樓。又期年而毗盧閣成﹐峨然獨聳﹐中塑千佛。敏公以工畢赴京師﹐上疏乞請先帝賜額﹐曰「敕封景會禪寺」。敏公拜辱之餘﹐不勝慶幸﹐且礱西山之石﹐將記興造之功﹐歸諗前漕運總兵官﹑平江伯陳公銳﹐公以�����也﹐敏公�世�。成化癸卯﹐奉春官卿札﹐今住持誠定﹐旣������丹靑日逾﹐方丈僧房尙未完美﹐謁今監儲都知監左少監王公增福﹑前司設監右少監汪公文﹑工部主事徐公澄﹑戶部主事吳公彥華﹑按察使石公渠﹐及諸善友歡躍相助﹐重作山門﹐東向�方丈與夫僧房﹑庖庫無所不有﹐塗�藻繪﹐有加於前規矣。工旣竣﹐適值欽差都知監右監丞金公廣﹑司設監奉禦李公春﹐代王公﹑汪公糧儲﹐一日偕戶部主事何公朗﹑工部主事姚公文灝來遊缽池﹐中間有未備者﹐則又樂助之。序其成�﹐偕諸友����言刻石﹐用闡先猷﹐並示來哲﹐欲其相與扶植﹐利益壯麗而不墜也。夫地之隱顯有其時﹐物之盛衰由乎人。缽池福地﹐載諸圖經﹐王喬仙客﹐嘆爲艸莽﹐洪福暫名﹐尋毀於兵﹐殆入聖朝﹐始遇碧潭﹐成於敏公﹑定公﹐然後殿閣宏敞﹐像設壯嚴﹐金碧輝煌﹐而寺始極其盛。噫﹗作於前者得其度﹐繼於後者成其美﹐上足以祝帝運永昌﹐下足以福居民永安﹐可謂無負我朝賜額之恩﹐福地儲秀之靈也﹗𨿽然王喬爲開福地之仙﹐諸佛子爲開山門之祖﹐爲�以奉祖師宜矣﹐苟能於寺外爲亭﹐以事王喬﹐斯善矣。是在定公未審﹐能從餘言否也﹖姑書此﹐以爲重修景會禪寺記。

宏治四年歲次辛亥秋七月吉旦立石

重修缽池景會寺碑志

自古天下叢林﹐匪徒山水佳勝﹐足稱名藍。所貴山不在髙﹐有仙則名﹔水不在深﹐有龍則靈。蓋此山傳爲晉王子喬丹成於此﹐又元初淸叟大沙門開法焉﹐選佛道場其來久矣。閱寺碑﹕明正統間碧潭上人募修﹐時有監督常平倉副使金公﹑平江伯陳公﹐均出帑金佐之。而殿閣巍峨﹐佛像金碧﹐迄成化戊子告竣。朝廷可僧敏公之請題額賜寺﹐於今相距三百餘年﹐宜其棟宇頹落﹐金像剝蝕﹐俾觀者嘆息也。予忝榷關﹐密邇斯山﹐目睹古剎傾圮﹐遊人遁迹﹐能無興廢之思﹖忍膜置之﹖不出一臂之力乎﹗會漕﹑河﹑撫三院臺﹐志皆僉同﹐隨蒙捐俸﹐慨爲之倡﹐予竭力爲之佐。

有玉巖和尙﹐爲曹洞嵩乳老人法孫﹐主持斯山已數年矣。道望日隆﹐緇素奔趨﹐而詩文法言越諸耆碩﹐搥鐘撾鼓﹐醒徹羣迷。淸叟之後﹐重興此山﹐其在玉和尙也。遂召行僧成果﹐謀以鼎新﹐庶金碧重輝﹐人天普映﹐爰以慰三院台光啟之至意。此山一經修備﹐法席無虛﹐龍象遐臨﹐功歸信施。況乃襟城帶河﹐背山面水﹐誠洞天福地也﹐足令遊人屬目﹐觀者云睹。

若夫元棟鏤金﹐如騰虹之揚眉﹔簷鈴嵌玉﹐似翔鵬之矯翼﹐不無賴於眾擎。尙冀南北紳袍﹐江淮士庶﹐通商大賈﹐矢志爾爾﹐共勷勝事。三寶恆興﹐四方永泰﹐上以祝延聖壽﹐下以福庇民生﹐大有益於國家者矣。三院臺盛意﹐斯舉不惟淮楚巨觀﹐實天下之瞻仰也。玉請予言﹐以鐫諸石﹐略述之用垂不朽云爾。

時康熙十六年十月日勒石

欽差監督淮安鈔關兼淮淸江抽稅事

務﹑工部員外郎加四級翁英撰

兵部正七品加二級陶色書

重建景會禪寺記

宇宙間萬事萬物﹐非人不理。得其人則興﹐失其人則廢﹐此理之無或爽者。

邑之西北景會禪寺天通上人者﹐海州士族茆氏子。中年學佛﹐精修戒律﹐卓錫斯寺﹐立志興復舊觀。歲入租息無多﹐上人焚修之暇﹐堅苦督耕﹐田日辟而獲日丰﹐資亦日盈﹐盈則購瓦木磚石以儲之﹐計不數年可漸次修復焉。遂欣然請於余﹐曰﹕寺將重修﹐尙需時日﹐公知我者﹐乞公暇爲文﹐以記其事﹐殿宇落成﹐當壽之石﹐以志公之惠。其意蓋恐余遷擢去此也。

考寺自元初淸叟沙門重建﹐明正統間碧潭老僧及其法嗣徳燮﹑徳愛﹐法孫文敏﹐法曾孫誠定相繼修建。康熙間殿宇頹圯﹐適曹洞嵩乳老人法孫傳崐來主斯寺﹐重修完整。辛苦近三十年﹐傳法嗣燈徳﹐徳傳正悟﹐悟傳宗聖﹐皆有功於此剎。乾隆三十九年河決﹐寺復毀。水涸﹐惟古佛一尊趺坐黃土中。今供寺樓上。僧歸﹐結茅以居。迨嘉慶間三賢逝世﹐法嗣永緒﹑永學繼主是寺﹐再傳爲紹性﹑紹睿﹐茹苦含辛者數十年﹐田漸熟﹐寺亦略修葺。道光間嗣之者爲興元﹑興壽﹐協力經營﹐成丈室樓三楹﹐艸創佛殿﹐重修寶幢﹐置田百畝﹐傳之丰監﹐監傳人修﹐相守於咸﹑同間。光緒初元上人始主之。今能與其法徒宜堅﹐以勤儉所蓄﹐不事外緣﹐而所規畫修建者﹐爲山門﹑佛殿﹑禪堂﹑法堂﹑客堂﹑僧寮曁裝塑金身諸項﹐庶幾規模畢具﹐謂非得人而興者歟﹗上人堅定卓絕﹐迥出恆流﹐余故樂與之交。間於撫字之暇﹐輒就山窗瀹茗談禪﹐爲方外遊﹐藉息塵勞。而上人感余之知﹐亦最與余契﹐惟願上人早竟厥功﹐余得於未去玆土時﹐樂觀厥成。此固上人之志﹐而爲余之所企望者也。爰濡筆而爲之記。光緒乙酉仲春上浣。

欽加同知銜﹑知山陽縣事三河郝炳綸謹譔

光緒二十四年歲次戊戌十月望日立石淮郡章治平鍥

顯眞亭紀略

淮郡西北二十里許﹐曰缽池山。海內三十六福地﹐此其一也。舊有周靈王﹝夫﹞﹝太﹞子子喬煉丹迹﹐里人祠之﹐額曰「顯眞」。不知創自何年﹖志載朱蘊千《丹臺記》云﹕國初榷使戴璣﹐廣祠宇﹐植竹木﹐則前明時已鼎建矣。咸豐八年秋﹐粵逆踞天長六合﹐窺三河。三河﹐淮郡門屍﹝戶﹞。淮人重足憂﹐衡陽兵擊之﹐潰。土著家見燈幟東歸﹐抵缽池而沒。越二年﹐撚逆又踞三河﹐神庇佑如前。邑侯顧勳卿先生牒大府入奏﹐予許願肖像文通寺正殿西偏﹐名曰「聞妙香室」﹐用便禱祠。客秋﹐奉旨得封「普惠」﹐並賜額「保惠全淮」。時邑侯顧擢府事﹐壯其顯眞之略﹐勒之於石﹐置之聞妙香室中。而丹臺舊址剝陊傾頹﹐過者心衋﹐予以肖像之餘力新之。李邑侯廣生按﹕李名振黌﹐舒城人又召景會寺沙門人春住持﹐專司租籽﹐供職香火。予遂偕里人士詣祠懸額﹐仰見岡阜紆曲﹐水木明瑟﹐昔人稱爲福地﹐洵不誣也。謹志顚末﹐敬諗後來﹐庶嗣而葺之於無窮也。

誥授中憲大夫四品銜﹑封兵部職方司

員外郎加二級邑人韋城謹識

大淸同治三年月日泐石

缽池山誌人物志第五

人物志第五

楊理字貫之﹐孝子旻之子。明成化丙戌進士。歷官刑科都給事中﹐凡所舉奏﹐務存大體﹐充宣寧王府﹐冊封副使﹐不受饋賚。同考禮部﹐時稱得人。尋遷大理寺左丞。時曲陽王府獄事方興﹐理勘之﹐悉解冤濫。進都察院右副都禦史﹐巡撫河南。歲饑﹐河大決﹐汴城幾墊。理增築汴堤﹐水不爲害。湖廣饑民流入盧氏﹑永寧﹐將構亂﹐理往撫諭﹐發銀谷賑之。有司請俟奏報﹐理曰「事岌岌不可知﹐往返數千里﹐俟奏報﹐民不盜則死耳﹐脫有譴﹐理獨當之。」比勅至﹐悉如所議﹐全活不可勝紀。遷工部右侍郎﹐從祀南郊﹐歸﹐得疾卒﹐年六十。遣官諭祭葬﹐墓在缽池山之側。子磐﹐宏治乙卯舉人﹐衢州府同知﹔懋﹐以父蔭﹐官沂州府同知。《淮安府誌》《山陽縣誌》《淮安關志》。

金寶成化間以承運庫副使監督常盈倉糧儲。宿植善根﹐罄其私橐﹐以俾景會寺僧徳愛興寺事佛。其後﹐繼寶監督倉儲者﹐有都知監左少監王增福﹑司設監右少監汪文﹑都知監右監丞金廣﹑司設監奉禦李春﹑戶部主事何朗﹑吳彥華﹐及工部主事姚文灝﹑徐澄﹐按察司石渠﹐並歡躍相助不墜。廣生案﹕《淮安關志》倉廠分司題名無金寶﹑王增福﹑汪文﹑金廣﹑李春﹑何朗諸人。吳彥華句容人﹐姚文灝貴溪人﹐徐澄華亭人﹐又有肥城王佑﹑閩縣李遇春﹑蘄州汪宗文﹐不知卽王增福﹑李春﹑汪文否﹖《關志》自云﹕倉﹑廠﹐戶﹑工二部專員歷年久遠﹐莫可考訂﹐僅就《淮安府誌》所載姓氏備錄﹐宜其遺佚者多也。曲瑄《景會寺碑》﹐金銑《景會寺興造記》。

陳銳安徽合肥人﹐平江伯瑄四世孫。廣生案﹕瑄謚恭襄。成化初督漕運﹐修舉廢墜﹐總漕十四年﹐章數十上。淮揚饑疫﹐煮糜施藥﹐多所存濟。景會寺在缽池山勝處﹐風雨震陵﹐漸至蕪廢。銳因寺僧誠定啟請﹐又得都知監左監事王增福外護之力﹐伽藍﹑法堂﹑丈室﹑山門﹐煥然聿新﹐爲淮東名剎。宏治十三年致仕﹐卽恭襄祠旁築潛庵以老﹐因以自號。《淮安府誌》《山陽縣誌》﹐參曲瑄《景會寺碑》。

胡璉字器重﹐號南津﹐沭陽人﹐居山陽。宏治乙丑進士﹐以南京刑部郎中出爲廣東兵備副使﹐剿賊以不殺爲功﹐多所全活。島寇佛郎機﹑牙裏海﹑牙哪噠﹑曷昆等肆毒海上﹐以銃爲鋒。璉選銳猝入﹐奮奪其銃﹐俘其人。寇平後﹐其器猛烈﹐遂爲中國利﹐因名之爲「佛郎機」。累擢巡撫﹐積官兩京﹐戶部右侍郎﹐致仕。尋徵安南﹐以薦命起督餉。卒年七十三。著有《南津集》。

璉天性孝友﹐歷官以廉稱﹐而不事標顯。邃於經術﹐教授生徒甚眾。子效才﹐正徳丁丑進士﹐官禦史﹔效忠﹐正徳己卯舉人﹐官治中﹔效謨﹐廣生案﹕府誌﹑縣誌作效謀﹐今據《山陽詩徵》﹐府﹑縣誌誤。蔭生﹐官知府﹔效詮﹐諸生。孫應恩﹐廣生案﹕府誌﹑縣誌作應思﹐誤。貢生﹐官知縣﹔應徵﹐廣生案﹕府誌﹑縣誌作應澂﹐誤。嘉靖丙午舉人﹔應嘉﹐嘉靖丙辰進士﹐官吏科給事中﹔曾孫一炳。皆有聞於時。王久章《募修缽池山景會寺序》曰「鄕先達胡公﹐四世賢科繼武﹐一邦文獻司盟﹐葺宇函經﹐護持法寶﹐增田拓地﹐給贍伊蒲」﹐卽指璉也。璉有《缽池山》五律一首﹔一炳有《訊十一弟讀書池山寺》七律一首﹐《冬日十一弟偕大姪過池山尋僧遇雪》七律一首﹔又潘采有《缽池山次胡警亭韻》五律二首。廣生案﹕效謨﹐號警亭﹐原唱今未見。並見《山陽詩徵》。《海州誌》《淮安府誌》《山陽縣誌》﹐參《山陽詩徵》﹑王久章《募修缽池山景會寺序》。

陳文燭字玉叔﹐湖北沔陽人﹐進士。隆慶初﹐任淮安知府。政崇寬簡﹐培植學校﹐敬養老﹐更有文翁化俗之風。淮地衝劇﹐徭役苦煩﹐應差人丁皆屬裏胥僉報﹐殷實之家立至懸磬。文燭悉其獘﹐行條鞭法﹐分貧富爲三等九則徵銀﹐遇有差徭﹐招人充筦﹐給與工食﹐或臨時募雇﹐公私兩便﹐後著爲令。文燭得米元章畫佛﹐勒石置缽池山寺中。嘗重修府誌﹐善政甚多﹐士民立祠西門外祀之。《淮安府誌》《山陽縣誌》﹐參陳文燭《米元章畫像跋》。

郭第字次甫﹐蘇州人﹐自號五遊子。登焦山﹐斬莽棘﹐築室二層﹐曰「飛雲」﹔又築禮斗壇﹑丹室﹐置藥竈﹐旁列名畫﹑法書﹑鼎彜﹐手題跋﹐殊﹝矯﹞矯異。所交多文人。嘗冬雪掩關三四日絕食﹐暖气煦煦若蒸﹐弗饑也。然好飲酒﹐酒後坐山巓髙嘯﹐聲動林木。夜深﹐冠芙蓉冠﹐佩劍跣足禮斗壇上﹐向北斗拜禱。王世貞﹑李攀龍﹑江道昆﹑屠隆輩數入山訪第﹐與其談當世事輒不平。屠隆向京口故老言﹕第以惡嚴相國嵩﹐圖之而未果﹐因遁迹荒山﹐修煉形法。明隆慶間﹐沔陽陳文燭爲淮安郡守﹐延第來淮﹐築招隱亭﹐廣生案﹕亭在運河西岸﹐今靑蓮庵南﹑淨土寺北﹐卽其故址。爲觴詠之所。亭前煙波浩渺﹐楊柳芙蕖﹐爲一時勝境。文燭嘗得米﹝得﹞﹝元﹞章畫佛﹐第促之勒石﹐置缽池山寺中。《焦山誌》﹑參《山陽縣誌》﹑陳文燭《米元章畫佛跋》。

劉大文山東博平人﹐進士﹐萬曆二十四年任淮安府知事。時有姦民妄奏江淮遺稅﹐中使眈眈﹐大文力持不可﹐獲免。皇木之役﹐百姓愁嘆。大文爲計道裏﹐議津貼﹐禁科擾﹐民賴以安。又墾荒田﹐浚澗河﹐淸屯地。以暇課士於志道書院﹐置塾師於各坊鎭﹐以時課試之。昏喪過時者有禁﹐不給者助之﹐風俗丕變。嘗募修缽池山景會寺﹐王久章稱其以宰官身﹐具壽者相﹐性通三藐﹐慈本一眞。滅火回風﹐溥淸涼於六道﹔噓枯潤槁﹐沛甘雨於大千。慧海迢迢﹐勝因種種。眞八門之寶筏﹐洵四眾之毗城。忽轉金輪﹐來登竺苑﹔園明一燦﹐佛日重輝﹐捐布花金﹐斡旋靈化。《淮安府誌》《山陽縣誌》﹐參王久章《募修缽池山景會寺序》。

李和階字師白。翻經習靜﹐禮佛逃禪。萬曆間募修山寺﹐潘蕃有《雪晴喜李師白見過》詩﹐見《山陽耆舊詩》。王久章《募修缽池山景會寺序》﹐參《山陽耆舊詩》。

陳夢琛字瑞南﹐山東登州人﹐官生。萬曆間以戶部員外郎任淮安關監督。時板閘新路被水沖壞﹐特捐資修築之﹐人卽呼爲「陳公新路」。康熙間碑碣猶存。《淮安關志》。

劉一炤字天燭﹐號帶湖﹐明天啟間諸生。志行髙卓﹐勇於爲善。淮郡多水患﹐郡西山子諸湖或不時異漲﹐一炤白當事﹐築三城壩以障之﹐又開解阜洞以時宣泄﹐皆捐重資﹐躬任勞貰阝﹐卒底於成。郡守宋祖舜嘗延修郡誌﹐所著篇什極富。吳山夫廣生案﹕山夫名玉搢嘗見其雜記﹐有淮上甲乙間事﹐委曲詳備﹐多有可以補史傳之缺者。《淮安府誌》《山陽縣誌》《淮安關志》﹐參《山陽縣詩徵》。

萬壽祺字年少﹐禦史崇徳子﹐明崇禎庚午舉人。其先自南昌遷徐州﹐甲申京師陷﹐明年﹐壽祺被執﹐有救之者﹐得脫。攜妻﹑子居山陽﹐初卜居於菜市橋西﹑山子湖之濱。蒲汀柳岸﹐雜居園丁漁戶中﹐卽以「隰西」名其艸堂。居未久﹐人亦罕有知者。後乃移居淸江浦之南村﹐四方慕其名者﹐漸接踵至﹐隰西之名遂噪一時。嘗自負甕﹐妻徐﹑子睿荷鍤隨之﹐灌園自給﹐晚被僧服﹐自稱「明志道人」﹑「沙門慧壽」﹐廣生案﹕周櫟園《印人傳》有「沙門慧壽傳」﹐卽先生也。然飲酒食肉如故也。壽祺故家子﹐深明歷法﹐旁通禪理﹐琴棋劍槊﹐百技通曉。有良田美宅﹐山莊百頃。及世事牽染﹐幾瀕於死﹐所藏蓄一時都盡。黃冠紫衣﹐蕭然物外﹐每與遺民避人嘯歌﹐泫然泣下。所爲詩最工﹐與陳子龍﹑夏允彜相上下也。卒殯南村﹐或曰歸葬於徐州。所著有《隰西艸堂詩》﹐乃身後門人劉某爲之刻者。朱竹垞云「年少詩輕淸俊逸﹐無努目掀髯之狀」。《徐州府誌》《淮安府誌》《山陽縣誌》《淸河縣誌》《淮安關志》﹐參《山陽詩徵》。

胡從中字師虞﹐號天放﹐明崇禎壬午舉人。國變後﹐遁迹鄕裏﹐築捨缽池山側﹐繞屋種楝﹐顏所居曰「楝居」﹐卽以自號。放情詩酒﹐或迫之就禮部試﹐不則以違制罪之。從中怡然就道﹐中途遁歸。爲人外和內介﹐喜作詩﹐磅礡縱橫﹐有眞气。字法絕類蘇﹑米﹐頹唐偃側﹐於亂頭粗服中﹐極饒姿媚。淮上以能書名家者﹐明初有任瑯﹐世宗時有吳萬山﹑吳厚邱﹐神宗時有熊鬥陽﹐搢紳中則胡侍郎南津﹑廣生案﹕侍郎名璉。張禮部幼白。至從中出﹐而書體一變﹐與陳心益﹑胡奏膚﹑崔宏蔭﹑宏蔭弟宏撰﹑宏揆齊名。長箋短札﹐徧滿人間﹐皆寶藏之。年八十餘卒。其手批文選﹐丹黃甲乙﹐一筆不苟﹐偶著評語﹐皆妙有精義﹐豁人心目。乃知當日𨿽隱居放廢﹐而其讀書求古之心﹐未始不謹嚴如經生家也。著有《藉湖堂詩集》。《淮安府誌》《山陽縣誌》《淮安關志》﹐參《山陽詩徵》。

閻修齡字再彭﹐號省庵﹐先世太原人﹐世居淮安。遼東寧前兵備道參議世科子﹑徵君若璩父也。明末領鄕貢﹐嘗從漳浦黃道周遊﹐甲申後落諸生籍﹐遁迹白馬湖濱﹐結蒲庵隱居其中﹐號「飲牛叟」。風雅之士﹐一時翕集。如河濱李楷﹑黃岡杜濬﹑太原傅山﹑南昌王猷定﹑寧都魏禧﹐皆下榻相待﹐著有《秋心》《秋舫》諸集。其題「愛蓮亭」聯句云「五六月間無暑气﹐二三更後有漁歌。」蓋實景也。《淮安府誌》《山陽縣誌》﹐參邱兢《遊愛蓮亭記》。

戴璣廣生案﹕《淮安關志》作「機」。閩人﹐進士。淮安郡城西北二十里有山曰「缽池」﹐相傳王子喬煉丹於其北麓。順治中﹐璣以戶部主事爲榷關使者﹐建亭榭﹐廣祠宇﹐環植竹木﹐護以廊檻﹐爲四方君子遊觀吟詠之所。《淮安關志》﹐參朱涵《缽池山煉丹臺仙迹記》。

樂功昭字象諧﹐號聲庵﹐鹽城人﹐詩人樂六舞建中之子也。康熙己酉入府庠﹐後以教習官知縣。範以煦嘗見其字一幅﹐後署「缽山」﹐不知其爲何人。《鹽城縣誌》﹐參範以煦《淮壖小記》﹑李元庚《山陽河下園亭記》。

翁英滿洲人。康熙十六年﹐以工部屯田司員外郎任淮安關監督﹐政尙寬簡﹐商賈悅服﹐凡所惠卹士民者﹐又無不周至。關署密邇缽池山﹐翁英目睹山寺傾圮﹐會漕﹑河﹑撫三院廣生案﹕是時漕院爲帥顏保﹐河院爲靳輔﹐撫院爲田雯捐俸﹐慨爲之倡﹐翁英竭力爲之佐。商民去後追思﹐於河堤堡房之側建立書院﹐設屍祝之。《淮安關志》﹐參翁英《重修景會寺碑志》。

黨古禮滿洲人。刑部郎中。康熙五十三年任淮安關監督。關署後俯臨山子湖﹐湖與運河止間一堤﹐南始伏龍洞﹐北抵缽池山﹐東繞鹽河一帶﹐周環約數十里。荇藻紛披﹐魚鳥飛躍﹐至夏則芰荷圍繞﹐水香襲人﹐乃爲建亭湖心﹐名曰「愛蓮」。綠樹紅橋﹐周環掩映﹐一切竹幾﹑木榻﹑茶鐺﹑酒榼之具﹐隨意位置﹐爲一時遊觀之勝。閻省庵題聯句云「五六月間無暑气﹐二三更後有漁歌。」蓋實景也。亭內供大士像﹐相傳有僧自雲臺負來者。黨古禮爲人襟懷闊達﹐敏雅絕倫﹐綜核淮榷﹐事不煩而就理。《淮安關志》﹐參邱兢《遊愛蓮亭記》﹑黃達《重遊愛蓮亭記》。

劉廣字豫庵﹐號鶴江。父宮﹐於書無所不讀﹐詩尢深細。廣遵奉庭訓﹐以文章顯﹐淹雅博洽。康熙中﹐補增廣生員﹐屢試南省未售﹐乃閉戶著書﹐暇則伸紙揮毫﹐臨摹右軍法貼﹐故詩﹑字爲一時之冠。與吳之榕﹑孫耕輩﹐時觴詠愛蓮亭中。晚遊關陜﹐七十外猶作客。《淮安關志》﹐參段朝端《跰餘話》。

田興助字九一﹐號耕者。幼工詞翰﹐有神童之譽。家貧﹐親老棄儒﹐謀升斗以資孝養。親沒﹐竭力營葬﹐家益困。顧性好施予﹐有以危亡告者﹐𨿽廚不舉火亦解衣質物濟之。裏有公事必奮勉倡率。如﹕遷建文昌閣﹐修理邵公橋﹑陳公新路﹐皆歷歷膾炙人口。《淮安關志》。

汪枚字卜三﹐號梅峯﹐以所居近缽池山側﹐故又號缽山。山陽名諸生﹐耽學嗜古﹐讀書晝夜不少懈。年十九補弟子員﹐旋食餼。嘗下帷揚﹑通間﹐淹博之稱籍甚淮上﹐汪廷尉荇訓奇其才﹐邀至京。晚年歸裏﹐汪冢宰謹堂薦之渤海髙師相。廣生案﹕師相名斌﹐鑲黃旗人。時師相督河淸江﹐幕中多賢豪之士﹐日事唱酬。著有《古文選注》《秦淮遊艸》若干捲。弟傑蒐其詩文﹐刻全集﹐名《缽山存稿》行世。《淮安關志》﹐參汪傑《﹝銖﹞﹝缽﹞山存稿跋》。

朱涵字蘊千﹐山陽人。乾隆壬戌進士。嘗讀書乾元道院。一子嘉樹﹐早卒﹐其聘妻安東張氏﹐年十五﹐聞訃﹐促家人治素服﹐如朱氏詣殯而弔﹐已弔而謁舅姑﹐舅姑慟不勝。戚黨見者無不太息泣下。《淮安藝文志小傳》﹐參朱涵《煉丹臺仙迹記》﹑汪枚《張貞女傳》。

黃達字上之﹐華亭人。乾隆壬申進士。初選池州府學教授﹐丁外艱﹐服闋﹐補淮安府學教授。達﹐負閎麗之才﹐秉鐸逾十載﹐訓士諄至。平居收輯故實﹐凡忠效﹑節烈﹑畸人﹑端士悉爲作傳﹐表其微。詩亦爲同郡沈大成所稱。嘗夢登一樓﹐非復人間﹐忻然得句云「江影山光共一樓」﹐遂自號「一樓」。所著《一樓集》有遊缽池山﹑愛蓮亭諸記。《淮安府誌》《華亭縣誌》﹐參夏之蓉《一樓集序》﹑黃達《字說》。

伊齡阿字精一﹐滿洲人。乾隆三十七年﹑四十一年﹐兩任淮安關監督。三十九年秋八月﹐黃河溢岸﹐伊齡阿念三街水道向以山子湖爲總匯﹐爰繪《水塘故迹圖》﹐捐俸千餘兩﹐鳩工度地﹐自百子堂﹑三元宮起﹐歷關署後觀音庵橋﹐迆邐東下﹐中瀹徐家橋一帶﹐支溝瀅洄﹐出魁星樓外﹐南引回施庵﹑翁公祠諸塘水﹐歷通源寺﹐過篆香樓﹐並向東北抵劉家窯止﹐更於尾閭處建立石洞﹐水大則開洞放水﹐出鹽河匯達魚濱河以入於海。統計河長千有七百餘丈﹐口闊三丈五尺﹐底闊一丈五尺﹐深七尺有差。尋調任兩淮鹽政。洊歷浙江巡撫﹑工部侍郎。丁玉衡稱其「惠澤之及於賈舶者﹐與淮水同流﹔淸望之著於河幹者﹐與缽山並峙。」《淮安關志》﹐參丁玉衡《挑濬泄水河碑記》。

楊鈵字品川。材具素優﹐長板閘鎭。向有山子湖﹐在關署後﹑缽池山南﹐上承淸江浦﹐下至窯溝﹐廣袤數十里﹐與邱家一水相通﹐以新路爲界。乾隆甲午﹐黃河老壩口漫工﹐兩湖淤成平陸﹐地勢髙仰﹐板閘一坊轉致釜底。夏秋陰雨﹐東園房屋咸在泥澇中。鈵自南河遊幕歸﹐相度形勢﹐自百子堂起至劉家窯止﹐挑挖泄水河一道﹐導引淸江下注之水安流而東﹐使無積澇之患。又自魁星樓外觀音庵起﹐挑挖支河一道﹐導引東園一帶積水入泄水河﹐歸鹽河入海。將劉家窯石洞攺建石閘﹐以資啟閉。十數年來﹐河水無壅滯。民人勒碑稱頌不衰。《淮安關志》。

吳棠字仲宣﹐安徽盱眙人。道光甲午舉人。咸豐初爲淸河令﹐迄官漕督﹐先後凡十年。撫輯彫殘﹐忠勤不倦﹐江北倚爲屏蔽。歷官江蘇巡撫﹑閩浙﹑四川總督﹐卒謚勤惠。棠爲漕督﹐駐師瓦礫中﹐築河北土圍﹐旋築淸河縣城﹐屹爲重鎭。四鄕圍寨﹐次第興修。景會寺樓上佛前有額曰「應如是住」。聯曰「淸磬誰敲﹐點綴缽池風景﹔法輪常轉﹐保全福地河山。」棠手筆也。《淮安府誌》﹐參吳棠《缽池山遊記》。

黃鈞宰字天河﹐原名振均﹐字宰平﹐自號缽池山農。道光己酉拔貢﹐奉賢縣訓導。鈞宰壯時﹐倜儻權奇﹐晚因病飲鐵酒﹐致狂易﹐升屋叫號﹐展轉屬纊。著有《金壺七墨》。《山陽詩徵續編》「小傳」。

顧思堯字勳卿﹐武威人。咸豐六年任山陽縣知縣。時撚逆踞三河﹐窺淮郡﹐土人見缽池山上有燈幟﹐得神庇佑。思堯牒大府入奏﹐奉旨得封「普惠」﹐並賜額「保惠全淮」。尋擢府事。初﹐秦州人趙酉知淮安府事﹐政尙嚴猛﹐犯禁者多不生出獄﹐姦人震懾。顧其意在抑彊植弱﹐不專以搏擊爲事。思堯善治盜賊﹐以嚴厲治辦稱﹐人謂其類前守趙酉。《淮安府誌》《山陽縣誌》﹐參韋城《顯眞亭記略》。

韋城以弟坦貴封兵部職方司員外郎。咸豐八年秋﹐粵逆踞天長六合﹐窺三河。三河﹐淮郡門戶﹐淮人重足憂之﹐衡陽兵擊之潰﹐土著家見燈幟東歸﹐抵缽池而沒。越二年﹐撚逆又踞三河﹐神庇佑如前。城許願肖像文通寺正殿西偏﹐名曰「聞妙香室」﹐用便禱祠。丹臺舊址剝陊傾頹﹐過者心衋。城以肖像之餘力新之。《山陽縣誌》﹐參韋城《顯眞亭記略》。

缽池山誌方外志第六

方外志第六

玉海漧徳元年於郡北山之南﹐建洪福塔院。範以煦《龍興寺塔緣起》。

淸叟至大間寺僧﹐衣盂罄佔﹐重建基址﹐起蓋法堂﹑山門﹑齋堂﹑寢室﹑僧寮﹑廚庫﹐以及田園﹑農具﹑供器﹐種種俱備。《重開缽池山殘記》。

妙寶淸叟弟子。《重開缽池山殘記》。

碧潭正統間僧。缽池山舊有寺﹐曰「洪福」﹐兵燹之後﹐芻堯者往焉﹐雉兔者往焉。碧潭知其爲福地也﹐誅茅結庵﹐以奉香灺﹐支傾植僕﹐志在興廢。曲瑄《景會寺碑》﹐參金銑《景會寺興造記》。

徳燮僧錄右街掌教大云興公弟子。正統間奉興公命﹐與徳愛來主寺事。曲瑄《景會寺碑》。

徳愛字悅中﹐亦興公弟子。正統間﹐景會寺老僧碧潭駐錫缽池山下﹐志在興廢﹐而力莫能爲﹐以其事白興公﹐公命其徒徳燮與徳愛來主寺事。於時承運右副使金寶﹐承上命來監督常盈倉糧儲﹐遂罄其私橐以畀之﹐涓吉選良﹐市材鳩工﹐營繕未半示寂。曲瑄《景會寺碑》﹐參金銑《景會寺興造記》。

文敏字納庵﹐徳愛弟子﹐爽朗博洽﹐兼通儒典﹐作大雄﹑天王二殿﹐伽藍﹑祖師二堂﹐毗盧之閣﹑鐘鼓之樓以及藏庫﹑講室﹑僧寮﹐凡禪林之宜有者悉備。旣而以其額請於上﹐蒙賜今名。經始於正統戊午春﹐訖工於成化戊子秋。文敏礱巨石﹐將以紀歲月﹐未克就而逝。曲瑄《景會寺碑》。

誠定字如山﹐繼文敏主法席。寺爲風雨震淩﹐漸至蕪廢﹐定因啟於漕運總戎﹑平江伯陳銳﹐又得都知監左少監王增福外護之力﹐傾者植之﹐僕者起之﹐朽者易之﹐缺者補之﹐伽藍﹑法堂﹑丈室﹑山門及昔之未克成者﹐無不完美。曲瑄《景會寺碑》。

心燈隆慶初寺僧﹐能詩翰。陳文燭《米元章畫佛跋》。

普雷愼戒萬曆間寺僧﹐燻心發念﹐募修山寺。王久章《募修缽池山景會寺序》。

傳崐字玉巖﹐康熙間寺僧﹐曹洞嵩乳老人法孫。詩文法言越諸耆宿﹐搥鐘撾鼓﹐醒徹羣迷﹐淸叟之後重興此山﹐監督翁英謂「其在玉和尙也」。翁英《重修缽池山景會寺碑記》。

成果苦行僧﹐與傳崐謀鼎新山寺。翁英《重修缽池景會寺碑記》。

燈徳字矜慈﹐傳崐弟子。燈徳傳正悟﹐字梅也﹔正悟傳宗聖﹐字三賢﹐皆有功於此剎。乾隆三十九年秋﹐河決寺毀﹐水涸﹐惟古佛一尊趺坐黃土中。宗聖歸﹐結茅以居﹐迨嘉慶間逝世。郝炳綸《景會寺記》。

永緒字贊先﹔永學字道隆。並宗聖弟子。嘉慶間繼主是寺。郝炳綸《景會寺記》。

紹性字本善﹔紹睿字恆中。能茹苦﹐寺亦略修葺。郝炳綸《景會寺記》。

新元字潤禪﹔新壽字位元。道光間﹐成丈室樓三楹﹐艸創佛殿﹐重修寶幢﹐置田百畝。郝炳綸《景會寺記》。

丰熙字葉雅﹔人修字悟徹。咸﹑同間寺僧。郝炳綸《景會寺記》。

人春亦同治間寺僧。韋城《顯眞亭記略》。

天通字道貫。海州士族茆氏子﹐光緒初寺僧﹐爲淮北諸山第一流人物﹐精岐黃﹐主山寺十五年﹐焚修之暇﹐堅苦督耕﹐與其徒宜堅﹐以勤儉所蓄﹐不事外緣﹐重新廟貌。自云﹕來時僅破屋數椽﹐荒榛古佛而已。郝炳綸《景會寺記》﹐參唐天爵《中興頭陀記》。

王含一干元道院道士。構屋數椽﹐墾刈榛莽﹐植桃柳五百株﹐有重修丹臺之志。同時有火星廟道士郭乾泗者﹐師事李半仙﹐深得元解。工詩畫﹐彈琴﹑角弈皆極精妙﹐尢善書﹐筆力得淳化神髓。有贈含一詩云「王子含一者﹐不忍祖基荒。恢宏爲己任﹐赤手能摒擋。辛勤數載間﹐肯構亦肯堂。種術艸來辟﹐開堂雲水揚。步虛上髙臺﹐偃忍在芝房。爲淮培福地﹐爲道發淸光。一舉數善備﹐吁君意誠良。」《淮安關志》﹐參朱涵《煉丹臺仙迹記》﹑郭乾泗《贈王含一師》詩。

缽池山誌志余

附志余

劉向《列仙傳》﹕王子喬者﹐周靈王太子晉也。好吹笙﹐作鳳凰鳴。遊伊﹑洛之間﹐道士浮邱公接以上嵩髙山。三十餘年後﹐求之於山上﹐見恆良曰「告我家﹐七月七日待我於緱氏山巓。」至時﹐果乘白鶴駐山頭﹐望之不得到﹐舉手謝時人﹐數日而去。亦立祠於緱氏山下及嵩髙首焉。「贊」曰「妙哉王子﹐神遊气爽。笙歌伊洛﹐擬音鳳響。浮邱感應﹐接手俱上。揮策靑崖﹐假翰獨往。」尙《傳》未言王子喬有在缽池山煉丹事也。惟《雲笈七籤》引司馬紫﹝亦作子﹞微所集《天地宮府圖》﹐其目有「十大洞天」﹑「三十六小洞天」﹑「七十二福地」﹐第四十福﹝地﹞曰缽池山﹐在楚州﹐王喬得道之所云云。自來皆未引及。

範詠春以煦所著《淮壖小記》四卷皆記淮上掌故。其「淮郡好巫」條云﹕缽池山自是吾郡一土阜。土之赤色﹐地脈使然﹐與安東赤岸﹑京口赤岸正同﹐非由煉丹而然。乃附會爲王子喬﹐又訛爲王喬﹐又訛爲晉王喬。考韋昭《國語榖洛》篇注言﹕周靈王太子晉﹐早卒不立。《汲冢周書》「太子晉解」﹕師曠言其火色不壽。又云未及三年告死者至。據《潛夫論氏姓》篇﹐太子與師曠言時﹐年十五﹐則其壽止十七八耳﹐焉有煉丹之事﹖劉向《列仙傳》稱王子喬遊伊洛間﹐浮邱公接上嵩山﹐後於緱巓吹笙謝時人而去。《水經注》﹕休水發側緱氏﹐王子晉控鶴斯阜﹐其家得遺屣。《舊唐書禮儀志》﹕天冊萬﹝壽﹞﹝歲﹞元年封王子晉爲升仙太子﹐立廟嵩山。蔡邕《王子喬碑》稱或云穎川人﹐或云彥榮人。《水經注》又有薄城呼伊用昌之王子喬。《風俗通》稱王子喬本由葉公﹝詞﹞﹝祠﹞附會。《後漢書》﹕王喬﹐東河人。又曰卽古仙人王子喬也。《章懷注》引《列仙傳》釋之。凡此說﹐𨿽誕幻﹐然皆隸河南﹐與吾邑無涉。《史記封禪書》「索引」引裴秀《冀州記》謂﹕緱氏仙人廟﹐乃犍爲武陽人作柏人令之王喬。《顏氏家訓》記《柏人城碑》云﹕上有巏嵍山﹐王喬所仙。《華陽國誌》亦稱王喬仙迹。是王喬乃四川人﹐非周太子。《眞誥》有京陵王子喬墓。李善《文選注》有丹陽鸞岡鶴阜﹐爲王子喬遺迹。總之﹐不與吾郡相干。

又「劉水心」條雲﹕水心著《西渚詩》﹐存缽池山云云﹐與張太史「宋家怡寵林靈素﹐無補金兵陷汴梁」同一妙指。

盛子履大士官山陽教諭﹐有《淮陰竹枝詞》﹐中一首雲「水邊樓閣影周遮﹐六曲欄幹整又斜。家在缽池山上住﹐秋來多種鳳仙花。」此花可入《山誌》「物產」。

又熊蘭坡徳慶雲「鹽河一帶柳灣環﹐行到蓮亭意自閒。十里桃花紅似錦﹐遊人又上缽池山。」阮定甫鐘瑗云「秋風明月古城隈﹐明月門樓畫角催。一上咬金墩上望﹐缽池風雨自西來。」

李莘樵元庚《山陽河下園亭記》曰﹕山子湖一名君子湖﹐見徐北山《泛山子湖》詩﹐廣生案﹕詩未見﹐惟從《山陽詩徵》采得北山《自景會寺歸艸堂﹐忠行自江右抵裏過訪》七律一首。《淮壖小記》引詩中「湖上片帆」二句﹐忠行許其恕字也。在板廠街西﹐卽今蒼龍橋羅柳河西。北國初時﹐笙歌畫舫﹐遊人駢集﹐由山子湖直達缽池山﹐中過邱家湖﹐今人尙稱山﹑邱二湖。

又曰﹕徐州萬年少先生初卜居菜市橋西﹐山子湖濱﹐名「隰西艸堂」。吳靜公寧謐有《過板廠西街﹐訪隰西艸堂故址》詩云「野水殘云外﹐沙門慧壽居。此間畱別業﹐歲晚伴樵漁。地僻經過少﹐年深巷陌虛。夕陽空﹝徙﹞﹝欹﹞倚﹐誰爲一回車。」靜公去古未遠﹐聞見必確。《茶余客話》載隰西艸堂在北門西郭﹐未知何據。廣生案﹕山﹑邱二湖﹐舊時周遭約十餘里。湖濱寺觀及人家園亭多不勝記﹐故隰西艸堂不入古迹﹐而以陸觀有《山子湖望隰西艸堂》詩﹐孫耕有《鶴江劉丈招遊愛蓮亭》詩﹐山居咫尺﹐遊屐必所屢經﹐故仍爲萬﹑劉列傳。

管家湖築於宋太守應純之﹐有愛蓮亭﹑金牛岡﹑石橋﹑鑼鼓墩諸景﹐見《淮壖小記》「淮郡古迹」條。自康熙丙辰煙墩堤倒﹐湖平爲陸。自乾隆甲午老壩口河決﹐而亭亦毀。讀曹小倉駒《竹枝詞》云「篆香樓畔愛蓮亭﹐蓮葉田田漲綠萍。莫厭漁歌喧午夜﹐撤罾多趁五更星。」不免桑田之感也。

愛蓮亭內供大士像﹐相傳有僧自雲臺負來者。乾隆甲午河溢老壩﹐湖盡淤平﹐亭臺俱沒﹐而像獨存。淮安關監督伊齡阿徇僧人佛悟之請﹐於丙申年攺建觀音庵祀之。見《關志》。又景會寺樓上所供毗盧佛﹐寺僧隱辰告余﹐亦水患後僅存者。兩像皆沙質﹐故得不沈沒。好事者遂不免傅會爲神奇﹐抑何可笑。

尙養初嚴陵明萬曆諸生﹐著《消日居散言》﹐有《記崇禎辛未水災》詩﹐題云﹕崇禎辛未歲入夏﹐斗杓且指未矣﹐當暑行秋﹐三時不雷﹐苦雨二月不止﹐大水徧行﹐決漕堤東奔﹐自缽池至城西橋遂不行﹐封戶成河﹐竟爲水鄕。

《淮安關志》﹕誕登寺去關署西北十五里缽池山後﹐舊名洪福寺﹐宋淳祐年建﹐聖祖南巡敕攺今額﹐雍正十一年命住持僧萬淸重修。《淸河縣誌》﹕誕登寺在朱家溝﹐原名洪福寺﹐康熙初攺名菩提社﹐四十四年聖祖南巡頒禦書額﹐道光二十三年重建。兩《志》均言寺舊爲洪福﹐然據曲瑄﹑金銑兩碑文﹐洪福實卽今景會﹐且洪福建於宋乾徳﹐不建於淳祐﹐意洪福攺景會後﹐此寺乃襲洪福之名耳。又山北五里有洪福莊﹐土人亦稱舊洪福寺所在﹐實則莊以寺得名﹐而寺固在山北。

誕登與景會同祖嵩乳道密﹐嵩乳塔今尙存誕登寺後﹐惜無銘。誕登無碑記﹐惟寶鏡堂有停雲居士湯道衡聯﹐云「攜手樂同遊﹐看賸水殘山﹐悉多靈境﹔潛心參妙諦﹐聽晨鐘夕梵﹐不墮禪宗。」跋云「同治庚午春﹐偕也﹝巓﹞﹝顚﹞老衲遊缽池丹臺﹐過訪松長老於寶鏡堂﹐極論古今興廢﹐人世升沈﹐始知此寺經密祖中興﹐至淸祖承恩召對﹐賜今寺額及『果結菩提樹﹐池分阿耨泉』楹﹝聯﹞﹐楹聯被黃水沖廢。松長老同弟巨川親受致公付囑﹐接任此寺﹐力復前規﹐迄今廿余載矣。也﹝巓﹞﹝顚﹞與余遂擬此聯﹐並志其始末於此云。」案﹕湯跋所稱淸祖爲萬淸﹐卽《關志》稱雍正十一年重修此寺者也﹔所稱松長老爲松厓﹐卽《縣誌》稱道光二十三年重建此寺者也。萬淸字侶石﹐詩見《山陽詩徵》。松厓名祖江。也顚名淸波﹐湛眞寺僧。

「寶鏡法堂」額﹐同治庚午楚北黃開宜書。

米元章畫佛石刻﹐陳文燭跋誤以米爲曾守山陽。範詠春《淮壖小記》駁之﹐是也。羅叔蘊振玉《淮﹝安﹞﹝陰﹞金石僅存錄》考《宋史本傳》謂﹕米知漣水軍時所作﹐又引詠春《淮流一勺》言安東尙有米書章化寺額﹐嘉慶間鄕民掊地得之﹐又云米老書迹徧宇內﹐畫刻獨鮮﹐可寶也。然余見京口寶晉書院有米老自畫小﹝象﹞﹝像﹞石刻。

元章石刻不知何時移置棠雨庵。嘗舉以詢寺僧﹐僧未能對。後閱曹礪庵鑣《信今錄》﹐言﹕棠雨庵系順治辛丑淮北鹽商建﹐以奉任太守生祠。任﹐山西石樓人﹐拔貢﹐順治十二年任。今米刻後有任偈文﹐知必移置於是時。

缽池山側有「偕隱髙風」巨碑﹐碑額篆書「劉氏先塋」四字﹐碑左刻「《淮關統志》云﹕劉麒﹐字文禎﹐板閘人﹐積學工文﹐有聲黌序﹐終歲閉戶﹐孜孜不倦。晚築髙臥軒﹐吟誦其間﹐搜探古今以資著述﹐故詩文重一時。性尢慈惠﹐凡有禆桑梓之務﹐知無不爲﹐嘗於家園後置義地一區﹐鄕之貧無葬所者多沾其徳焉。弟麟﹐字文祥﹐亦郡庠生﹐能文好義﹐略與兄同。」三行。碑右刻﹕「塋地一塊﹐南北長二十五弓二尺﹐南至曹界﹐北至李界﹔東西闊十四弓二尺﹐東至曹界﹐西至曹界﹐共墳十三座﹐計四世。」三行﹐並眞書。《淮安府誌》載入「古迹」﹐但云未詳爲何人立﹐則殆未見原碑也。《關志人物傳》列麒兄弟於楊理﹑葉恩之間﹐知爲成化後﹑嘉靖前人。

「偕隱髙風」碑北不半里﹐余復訪得一巨碑﹐四分之三已埋土中﹐碑文磨滅不可辧﹐額題「奉天誥命」四篆字。碑後有大冢﹐土人云是板閘楊氏之墓。急歸﹐詢之學董楊裕桂﹐則云每歲致祭﹐相傳爲遠祖刑部尙書楊飛熊。詢以家譜﹐則又無之。飛熊﹐康熙間以舉人官汾州同知﹐未嘗爲司寇。意卽楊貫之侍郎墓也。

缽池山回墳最多。余親訪叢葬處﹐僅得一碑﹐題「皇淸誥贈明威將軍楊公府君之墓」﹐旁刻﹕「公諱文整﹐字秀山﹐籍山東濟南府陽信縣﹐賜進士出身﹐初振廣東龍江協右營守備﹐升都司僉書﹑江南江北漕標左營中軍守備事。男繼泰敬立﹐康熙四十六年歲次丁亥春王正月吉旦。」凡四行。碑額刻篆書「奉天誥命」四字。撿《山陽縣誌》考之﹐知繼泰以康熙四十三年任漕標中營守備﹐「中營」當據碑攺「左營」。

景會寺前後﹐僧塔凡七。餘一一手拓其文。一爲玉巖崐和尙﹐一爲矜慈徳和尙﹐一爲梅也悟和尙﹐一爲道貫通和尙﹐皆無年月

。皆寺僧也﹔一爲﹝履﹞﹝侶﹞石淸和尙﹐無年月。誕登寺僧﹔一爲樹宗式和尙﹐乾隆十年。一爲午亭昌和尙﹐乾隆四十六年。並湖心寺僧。

王棠《遊缽池山記》言寺有兩碑。一云晉王子喬丹成飼雞﹐雞僵﹐喬疑丹不驗﹐棄井中﹐雞忽化鳳﹐喬乘鳳上升﹔一引王喬雙鳧事。而成﹑宏諸碑皆無此文﹐意別有兩碑﹐今毀。

《山陽志遺》論修志之難﹐云﹕余輩但任分校﹐文字必經二總裁鑑定去畱﹐以郡公爲主﹐而當時增刪多有可駭者。如﹐《金廣信銑傳》﹐「自蘄州知州行取禮部員外充中祕作編纂官」﹐舊傳如此。忽刪去「禮部員外」﹐但云由知州充中祕﹔員外現任官也﹐中祕暫充差也﹐刪去四字﹐是以何官爲編纂官乎﹖《楊侍郎理傳》將不待奏報﹐發銀谷賑安饑民事盡刪去﹐但以「善於賑濟」四字了之。侍郎一生﹐此最卓卓﹐一槪抹卻。善於賑濟﹐凡有司皆可加也。今景會寺有成化﹑宏治兩碑﹐皆侍郎篆額﹐宏治碑文則廣信撰並書也。

成化碑陰多漶滅不可讀。諦審數四﹐知前五行爲長官題名﹐後分二十二列﹐每列二十人﹐惟第二十二列僅二人。最奇者﹐碑右上方於諸人題名中﹐忽夾行艸六行﹐題名皆眞書。載所購地﹐此由寺僧慮產遺失﹐不知何時添入碑內﹐未成體例﹐今姑仍之﹐釋文如下﹕

缺都知監左少監缺

右第一行當爲都知監左少監王增福結銜

缺司缺右缺汪缺

右第二行當爲司設監右少監汪文結銜

進缺工缺水使缺前吏缺

右第三行當爲工部主事徐澄結銜

進士出身郎缺主缺

右第四行當爲戶部主事吳彥華結銜

缺大夫缺察缺察使缺

右第五行當爲按察使石渠結銜

��������黃�

����������

����������

����������

����������

������佛明��

������佛緣��

��誠密佛照佛諦��

��誠演佛智佛���

����佛眞佛來��

����佛印法通��

基�闊三十五丈深四十缺

一塊原買名下﹐地座落寺西缺

大路南至吳原界﹐西至陳義界﹐北至缺

小麥二斗又買陳�等池一塊﹐座落板閘運缺

北計地�闊�五十丈﹐東至陳榮界缺

西至淺鋪﹐北至��界﹐夏稅小麥五斗缺

�信�珍徐�梅���

義官王�徐鏞��朱玉��

楊福胡覺宣李�胡���

右第一右第二右第三右第四右第五

列三人列六人列六人列九人列一人

������張佳��

����������

����������

����������

����������

����������

��孫��根陳���

����王政汪���

������桂英唐榮

����祝宣趙熊王敬

������張�馮通

������張順趙俊

����閻明孫暄沈�

������嚴�朱敬

�����鳳陳錦王輝

�����華汪誠�英

�����進吳昶姚華

�����誥何連孫�

����孫璽秦謙彭達

����王遠李浩彭淵

右第六右第七右第八右第九右第十

列列一人列十八列十五列十二

人人

����������

����������

����������

����������

�福��������

����������

潘良湯玉楊寧����

劉海邱政陳達��龐�

楊達邱廉趙誠����

徐進趙倫�聚李錦��

李全周淸陸�朱��華

劉隆梁�李璽陳���

鄒瓘方名趙昂��許�

李玨余宏李玉趙�劉縉

楊祺賈達��宋�胡傑

陶暹李俊��龐洪��

許遵滕謙������

楊輔胡��達����

朱遠湯�������

王嵩��鄒升吳全楊信

右第十右第十右第十右第十右第十

一列十二列十三列十四列七五列六

五人三人人人人

����������

����������

����������

����������

����������

����������

��������張紀

��李和���通苗實

李�李昂�����英

��������董和

趙�����朱宗�仁

����������

��������孫貴

李惠��������

����������

張錦����朱���

��徐�黃�����

李迪許成�聚張�胡�

��蔡迪談謙王亮�榮

����髙林����

右第十右第十右第十右第十右第二

六列五七列五八列四九列五十列八

人人人人人

��

��

��

��

��

徐�

姚琎

陸�

戴�

��

��

��

�洪

�覬

劉淦

�海

��

李榮

趙錦劉景

��徐守忠

右第二右第二

十一列十二列

十人二人余

無字

郭次甫寓淮﹐所攜一杖二衲三瓢四鋤五觚六五嶽眞形圖﹐自號五遊山人。陳太守文燭爲作詩。舊《志》誤以郭爲「五嶽」﹐非也。五嶽山人﹐陳太守號。

胡天放嘗讀書河下竹巷三板橋側。《淮壖小記》云﹕河下竹巷魁星樓﹐有康熙二十五年胡天放先生《樓記》﹐今碣尙存。天放所著《藉湖堂集》﹐段蔗叟朝端語余少時曾有葺本﹐虫蝕殆盡﹐今並不可蹤迹矣。蔣荊名楛《題胡孝廉楝居圖》詩原注﹕孝廉自有記。此記惜無從覓以入《山誌》也。

荊名所著《天涯詩鈔》有《癸酉暮秋哭胡天﹝仿﹞﹝放﹞先生》詩云「孝廉今碩果﹐韋布久飄篷。自結忘年友﹐俱成遁世翁。仙遊逾耄耋﹐道在歷窮通。遺墨藏心史﹐千秋苦楝風。」癸酉爲康熙三十二年。

張虞山養重《古調堂集》有《望八素山有懷同志諸子》詩﹐自序云「舊與張伯玉﹑靳茶坡﹑胡天﹝仿﹞﹝放﹞﹑陳階六﹑閻再彭﹑程婁東﹑邱季貞結隱東海﹐爲八閒人。」又《送胡天﹝仿﹞﹝放﹞之東海》詩云「浪泊雲臺境久荒﹐憑空東望是扶桑。雞聲啼處乾坤白﹐魚眼開時日月黃。滿目山川連海岱﹐千秋人物數齊梁。而今俯仰無消息﹐莫嘆蓬瀛迹渺茫。」

嵇叔子太守宗孟《立命堂集》有《賀胡母管太君八帙序》文﹕切歲步庚子履端﹐後浹辰三日﹐枚裏管太君胡老伯母歷晉八帙。知爲順治十七年﹐太君之生在萬曆九年正月十三日也。曰﹕伯子﹑季子曁文孫﹐伐鼓﹑張樂﹑飾舞衣﹑鞠跽以引年。知天放有兄及有子姪也。文稱師虞爲季子﹐故知伯子爲師虞兄。師虞天放字。中間淋漓往復述太君之言﹐曰「與我鼎鐘﹐無寧藿菽也﹔與我文帔﹐無寧蒿簪也﹔與我八騶遙遙﹐無寧板輿自適也﹔與我東海之誥誡﹐無寧豹谷之優遊也﹔與我封鮓見還﹐敕爾廉隅﹐無寧白華油油﹐勉爾孝思也。」讀之使人俯仰無端﹐肅然生敬。

楊笏山慶之有《論淮上國朝詩人補遺絕句》云「浣露飡霞住缽池﹐生花筆本擅離奇。誰知小宋名相敵﹐傳徧尙書紅杏詞。」自注謂﹕吳冠雅﹐吳未詩。案﹕冠雅名初枚﹐未詩名應枚﹐並乾隆中諸生﹐冠雅有《吳寄天詩賸》﹐未詩有《自怡軒詩鈔》。

又《歜棗簃詩話》云﹕楊小弢茂才壽恆先世累代科第﹐至茂才門戶降落﹐居缽池山下﹐詩才淸暢﹐所傳不多。

丁儉卿晏《柘塘脞錄》載﹐潘四農應童子試﹐太守官公懋弼愛其才﹐面試缽池山詩﹐潘有句云「我來秋色老﹐人去暮山靑。」太守嘆曰「潘生海內奇才﹐可惜晚達。」此詩《養一齋集》中不存。

劉六皆謙吉《訁刃庵詩鈔》有《缽池山前祖塋》七律一首﹐今山前「偕隱髙風」爲劉氏先塋﹐意卽此耶。六皆﹐康熙甲辰進士﹐官山東提學僉事。

謹按﹕誕登與景會同祖嵩乳道密。張有《覺津寺碑記》云﹕嵩乳﹐泗州唐氏子﹐父諱爵﹐母趙氏﹐萬曆戊子八月廿三日生。年十四﹐念生死可畏﹐請爲僧﹐依景會應元大師出家﹐茹苦作淡﹐日事樵牧﹐禮佛參禪﹐晨夕不懈﹐居然道衲也。侍師謹。師寂﹐竣塔事﹐念生死未了﹐訪道四方﹐聞憨山大師住廬山﹐往訪﹐以法器相期許。次參博山無異來祖。一日﹐睹洞底白雲飛上山頂﹐豁然大悟﹐卽說偈﹐云裂石穿﹐云和不齊。復隱缽池﹐結茅以居。法弟子南庵來訪﹐依止左右。久之﹐聲動遐邇﹐緇俗景從﹐建剎迎師者甚眾﹐一時開法叢林凡七﹐爲景會與誕登﹑覺津﹑湖心﹑湛眞﹑棲蘆及雲臺山之法起﹐其他不遠千里受囑咐者不知凡幾。順治戊戍三月十一日﹐晨起﹐禮佛﹐集眾﹐說偈﹐示寂景會毗盧閣﹐時年七十有一﹐以十月十日塔藏全身於菩提社側﹐衣缽入法起塔﹐所著有《述古箴規》《淨土紀異》。又《隱辰隨筆》記前輩言﹕嵩祖居恆砍柴﹐修頭陀﹐行坐樹下或冢中。一日晚﹐習定林間﹐所持菩提素珠綫忽中斷﹐因發願曰「倘於暗處拾珠一粒不少﹐卽結茅於斯。」已而果然﹐遂就地誅茅結廬﹐後名其居曰「菩提社」。又﹐南庵老人法孫侶石淸和尙﹐原名一淸﹐康熙召對﹐命攺萬淸﹐意在國祚地久天長。隻字片言﹐未容稍犯﹐其尊嚴可知。又﹐誕登命名亦聖祖南巡誕日登臨之故。又﹐南祖後隱江浦西華山響鈴庵﹐寂後塔藏庵側。範益附識。

——《缽池山誌》終

景會與覺津﹑湖心﹑湛眞﹑棲蘆﹑誕登及雲臺法起俱中興曹洞。博山無異元來禪師﹑嵩乳道密禪師﹑南庵宏依禪師﹐丕振宗風﹐開山傳法。迨康熙南巡﹐臨幸覺津﹐天根傳本禪師承恩召對﹐賜額賜聯賜扇及今猶存﹐且伴駕各寺﹐均邀禦書敕賜寺額﹐畱鎭山門﹐演派當時爲一代冠。各寺住持爲湖心童求傳昱禪師﹑湛眞﹑棲蘆介旭傳遐禪師﹑誕登隱知傳聞禪師﹑景會玉巖傳崐禪師。諸師祖徳行髙潔﹐門下眾多﹐蓋皆欽敬嵩祖﹑南祖也﹐其曹洞宗派詳載《佛祖心燈》﹐全文甚長﹐此下摘錄從略。又﹐誕登侶石萬淸禪師另演字派﹐爲康熙命名而作﹐前所未載﹐今並列入。

洞宗下﹕江西壽昌下旁出博山﹐無異元來禪師另演二十字爲大蟻元來派。

元道宏傳一心光普照通祖師隆法眼永博壽昌宗

元來下第四世覺津天根傳本禪師從「傳」字起演派十六字。

傳燈正宗永紹新丰人天儀範綿遠昌隆

又傳本派各寺後人從「隆」字起續四十字

隆興禪淨義六度行常洪徳化仁慈旨恆修顯密融教崇圓頓實證徹妙明空湛寂眞如體莊嚴寶鏡風

元來下第五世誕登侶石萬淸禪師從「宏」字起演派十六字。

宏傳萬緒世衍彌昌祖禰廣大源遠流長

另法起攺演一派﹐系從派內演派﹐紊亂舊章﹐而於傳本﹑萬淸二派抵觸尢多﹐故不列。

按﹕吾宗同人以宗派一事至末法時已成爲官樣文章﹐若嚴格論之﹐則一宗一派之系統絲毫均不可紊亂或牽彊附會﹐令後世宗門有知識之子子孫孫誚。玆《志》付刊﹐吾宗字派之始末因緣應一「應一」﹐誤﹐當爲「一應」。述之﹐免致以訛傳訛﹐因謹紀於此。

《缽池山誌補遺》自序

鄕先輩楊子世《詠山陽》云「山陽山何許﹐缽池畱半環。」余幼卽愛誦之。癸亥仲夏﹐段蔗師授予《缽池山誌》一冊﹐並題書衣云「此書刊成後﹐版爲疚齋攜歸京口﹐傳印無多。今偶檢得覆校底本﹐持贈文獻﹐以爲插架之一種﹐文獻博聞彊識﹐當必有所補正也。癸亥五月十七日﹐蔗叟」。余感其意﹐爲輯「補遺」﹐迨艸就而蔗師下世﹐而所謂缽池山者﹐早經河決湮爲平陸﹐不獨人事有代謝﹐山川亦有古今﹐悵烏能已﹗今隱辰上人復刻《山誌》並附此冊﹐勝流題詠﹐晦久復彰﹐缽池之靈實式憑之﹐𨿽然後之視今亦猶今之視昔﹐安知後我者不更有所補正﹐以爲玆山增色乎﹖予日望之矣。

淮安宋焜﹝文獻﹞

缽池山誌補遺山水志第一

山水志第一

缽池山

缽池山明卞榮

﹝康熙《關志》﹞

弭節尋仙境﹐緬懷王子喬。丹砂沈古竈﹐石刻記前朝。影落雙飛舄﹐虹飛百尺橋。晚來幽思癖﹐重欲步山椒。

攜具邀民部蘇業師遊缽池山限韻張弨

井竈仙源古﹐旌旗從騎勞。鸞和鳴碧玉﹐絲素服靑羔。持蟹恆兼酒﹐羹魚略用芼。笑譚連日夕﹐茅屋一燈弢。

缽池山二首淸張耆

﹝《霄崢集》﹞

仙子何處去﹐空餘洗缽池。山容自今古﹐鳧影渺參差。臺圮人收釣﹐樓荒笛罷吹。幾番尋舊迹﹐到此慰遐思。

荷花山後發﹐香气繞丹臺。蠟屐偶經此﹐仙蹤何日回﹖藥靈雞犬化﹐祠古雨風頹。不盡登臨意﹐夕陽歸去來。

缽池山阮葵生

﹝《七錄齋手稿》﹞

當年王子喬﹐煉山此地巓。仙去不復返﹐極目惟雲煙。山根錯亂石﹐幽壑瀉飛泉。空臺落梵響﹐松籟鳴淸弦。攀蘿上絕磴﹐臨流聽潺湲。步虛訪仙蹤﹐采藥懷芝田。山中招隱客﹐髙風杳昔賢。我欲據丹竈﹐悠然證長年。

遊缽池山李藻

﹝《霄崢集》﹞

王子驂鸞去﹐丹臺百尺畱。溪山初落日﹐藤竹似涼秋。我亦吹笙客﹐仙人不可求。惟餘井華水﹐一勺汲寒湫。

登缽池山何維熙

﹝《荷村詩稿》﹞

我生尋古迹﹐小艇系山前。髙閣摩雲樹﹐長竿釣雪天。仙家丹井在﹐客路酒旗懸。稍坐畱三酌﹐情馳興欲顚。

缽池山方外嶽宗

﹝《以下並《妙葉堂集》﹞

山澤湖邊水滿陂﹐王喬煉斷是何時﹖誰云仙去猶埋缽﹐聞道花開尙有池。野寺寂寥空暮艸﹐亭臺頹廢剩荒基。自從捨衛無人托﹐化作長淮老古錐。

題缽池山與王秀才嶽宗

往事傳名勝﹐仙蹤尙可求。火鑪空翠落﹐古井冷云浮。鶴駕移緱嶺﹐鵝笙吹碧樓。到今已千載﹐繼起幾丹邱。

山子湖

山字漁艇明何希範

﹝康熙《關志》﹞

流水慕髙山﹐河路成山字。一葦釣其中﹐快哉仁且智。

泛山子湖﹐歸過深竹寺﹐讀

禹江﹑菊邨題張子舄飛所畫

《﹝揀﹞﹝采﹞蓮圖》﹐次原韻淸徐麟吉

﹝《北山詩存》﹞

缽池之水出洪澤﹐缽池之山達北郭。往年洪澤潰金堤﹐一望無煙殊寂寞。年來水涸種荷花﹐蓐暑層冰踏赤腳。湖光山色載扁舟﹐古寺丹邱勢磅礡。紅顏粉黛芰荷香﹐花時僅有遊人掠。山子湖名君子湖﹐綠天曉霽飛鳥雀。遠勢遙岡旭日多﹐芙蓉千頃穿林薄。楊家兄弟總風流﹐執耳騷壇走沈約。亡友張子工丹靑﹐同向芳湖采杜若。十年濡墨尙如新﹐披圖神往蓮湖泊。太史有序介弟詩﹐後來輸與君先著。昨夕池山看采荷﹐荷花正開雨正落。今日讀君湖上行﹐千秋風月欣有托。詩中有畫畫中詩﹐煙鬟一一藏丘壑。就中寫出愛蓮人﹐十里荷花紅灼灼。缽池煙景在目前﹐鬥酒招魂和淚酌。

泛舟缽池湖何維熙

﹝以下並《荷村詩稿》﹞

晴湖風日好﹐佳處愛停槎。鳥篆沙爲字﹐魚吹浪作花。白雲藏洞府﹐綠樹聚人家。凡幾畱詩去﹐登山總未暇。

春晚過缽池湖何維熙

洗缽畱仙迹﹐風光擬鏡湖。水添魚樂極﹐霜斷雁歸無。綠樹生煙火﹐紅橋展畫圖。預爲競渡約﹐滿目對新蒲。

山紫湖曉望杜首昌

﹝《墨迹》三十首錄八﹞

湖西觀日出湖東﹐云白煙靑水半紅。幾个渡舟圖畫裏﹐不知我在畫圖中。

山紫湖晚眺杜首昌

歸渡絲絲鬧渡頭﹐去舟不斷又來舟。閒情只合貪煙水﹐立盡斜陽得自由。

送玉公還缽池杜首昌

策蹇歸來不杖藤﹐一船斜日載閒僧。�波極目渾無際﹐家在雲林第幾層﹖

望缽池景會寺杜首昌

意中有寺偏難至﹐望裏無山亦自佳。可惜仙人王子去﹐不曾看見我胸懷。

湖幹雪霽杜首昌

雲開旭日气蒸堤﹐灼灼銀光望欲迷。寧逐冰凘融作水﹐莫教潔體碎成泥。

含生﹑懸燈二上人過訪山紫﹐攜有蔬資﹐

囑住持純可師備素饌﹐予亦許捨侄學山﹑

小兒玉淨隨至伊蒲﹐情話晚歸杜首昌

三月心期未與論﹐恰來二朗叩山門。相畱料得能相恕﹐曾共庵居飽菜根。

二鼓月中大雪獨眺湖幹杜首昌

大地彌漫總不分﹐空中淅淅靜中聞。驚風滚月渾迷水﹐漸覺將身擁入云。

三更獨步湖干看月杜首昌

淸光有意向人多﹐湖面浮金靜不波。此去廣寒何必遠﹐迢迢猶似隔銀河。

泛湖戴晟

﹝《寤硯齋集》﹞

十里晴湖放一船﹐水心云意缽山連。數椽艸屋依魚鳥﹐百代荒臺繞芰蓮。福地舊時眞隱約﹐仙家往事尙流傳。買山有志何年遂﹖得共漁人穩醉眠。

缽池山誌補遺建置志第二

建置志第二

景慧寺

景會禪燈明何希範

﹝《淮安關志》﹞

禪關題景會﹐夜色皎如冰。非指還非月﹐相傳此一燈。

吾鄕缽池山景會寺最古﹐鶴亭撰志

傳之﹐承贈答謝顧震福

﹝《跬園詩鈔》﹞

縹緲荒臺倚斷垣﹐緱山笙鶴悟根源。洛陽故事伽藍記﹐江表淸才水繪園。風裏鳳鸞應伴嘯﹐雲中雞犬似聞喧。愛蓮亭畔畱遺愛﹐況復瀕行更贈言。

庚戌仲春道經景會寺小憩﹐口占

呈隱辰開士四首朱廉

﹝《潔庵遺詩》﹞

偶拋塵事叩禪關﹐絮語幽淸半日閒。莫謂缽池山太小﹐淮陰捨此更無山。

祗園三世托通家﹐訪舊聊停薄笨車。羨煞吟僧無个事﹐撥云隨意拾松花。

古心古貌古精神﹐鶴髮童顏世外身。到此會心應不遠﹐可能爲我指迷津。道貫上人壽逾八十﹐談笑風生。

伊蒲饌飽出云房﹐垂柳當門似繭黃。回首漸聞鐘磬遠﹐鞭絲帽影趁斜陽。

缽池山誌補遺古迹志第三

古迹志第三

丹臺

王子喬丹臺明何坦

﹝康熙《關志》﹞

昔人傳說成丹去﹐今日追求仙子蹤。玉井尙餘明月在﹐土臺惟見白雲封。胡麻無地尋根植﹐鶴駕何能得侍從﹖多少牧童塵世外﹐漫敲牛背過山峯。

春日登臺漫興莊起元

﹝康熙《關志》﹞

登臺一望春水生﹐漠漠煙波動客情。平野雨餘芳艸綠﹐長江云外片帆輕。湖涵月色連天靜﹐風遞花香入座淸。幾度憑欄觀不盡﹐仙鳧飛處是神京。

俯視江臯百丈堤﹐沿堤芳艸日淒淒。春含萬樹心如醉﹐風入千帆望欲迷。淮海水連銀漢迥﹐缽池山繞暮云低。憑欄把酒聊舒興﹐敢附騷人浪品題。

丹井

缽池仙井何希範

﹝康熙《關志》﹞

飛舄稱仙吏﹐燒丹向缽池。平岡遺井在﹐常有吐云時。

缽池山丹井王永熙

﹝《湖上艸堂詩集稿本》﹞

王子賓仙竟不回﹐缽池丹井傍丹臺。丹成雞犬乘雲去﹐井在魚龍戴月來。滚滚長河喧白露﹐蕭蕭落木冷蒼苔。天髙雙舄何年降﹐沙石淒淸鶴唳哀。

王喬井方外嶽宗

﹝《妙葉堂集》﹞

畱仙井在濁河幹﹐王子曾傳此煉丹。繞徑片雲飛漠漠﹐循欄流水自漫漫。藥鑪把守聞憑虎﹐洞府招尋憶駕鸞。今日仙人何處去﹐靑山無恙碧天寒。

愛蓮亭

過愛蓮亭淸王永熙

﹝《湖上艸堂詩集手稿》﹞

豈意黃流湧﹐玆亭忽就荒。一時具今古﹐半世閱滄桑。水榭縈寒霧﹐蓮花斷遠香。園籬環艸屋﹐鷗鷺漫回翔。

春日過文津書院﹐晤家禹山

山長﹐卽事賦四首程得齡

﹝錄一﹐《山陽詩徵續編》﹞

花港漁磯界綠蒲﹐愛蓮亭接水雲區。先生若把頭銜署﹐山子湖邊老釣徒。

缽池山誌補遺金石志第四

金石志第四

敕封普惠王祖師祠碑

朝議大夫淮安府知府加十級記錄十次顧思堯撰並書篆額

普惠王祖師靈昭於山陽縣西北缽池山﹐有丹臺丹井﹐民立祠祀。《縣誌》著周靈王太子名晉﹐字子喬﹐修眞之所。咸豐八年九月﹐粵逆竄夭﹐六撲三河﹐距淮僅百餘里﹐衡陽防兵以少擊眾﹐賊潰。生擒之賊僉稱﹕「十二夜﹐紮筏偸渡﹐見隔岸燈光中有『丹臺王』三字﹐河水驟長﹐筏沈﹐斃者甚眾。」十年正月﹐撚逆擾淸江浦﹐逼淮城﹐官軍擊退﹐被脇人歸﹐相謂﹕「聞賊嘩言城上旗燈往來﹐灼見『王』字。」時思堯知縣事﹐紳耆﹑四品銜封兵部職方司員外郎韋城議答神貺﹐國子監學錄﹑前江浦縣教諭徐登鰲曁士民等臚呈詳情﹐大府具奏。同治元年三月﹐思堯署淮安府事。今年八月二十四日﹐奉大府檄﹐行禮部﹐於七月初七日準內閣交出王祖師封號﹐奉旨鈴出「普惠」匾額﹐奉旨鈴出「保惠全淮」﹐列入淮安祀典。思堯遵檄將事﹐敬營祠宇於城西北之文通寺﹐妥神祭告。從紳民之請﹐礱石而爲之辭曰「於顯普惠﹐於漢已神。中郎碑稱﹐上世眞人。篤孝致祀﹐延熹八年。今受帝祉﹐忠誠邁先。褒遏寇虐﹐宏濟時艱。戴華若苣﹐揮旗有翩。炳靈錫祜﹐典欽肇禋。歆佑八埏﹐儼福淮民。」

大淸同治二年月日

五品銜光祿寺署正加二級韋銓監刻

缽池山誌補遺人物志第五

人物志第五

張弨字力臣﹐通經博古﹐專心六書﹐尢嗜金石文字﹐爲昆山顧炎武所推服。曾攜具邀民部蘇業師遊缽池山﹐限韻題詩。

徐麟吉字日馭﹐號北山﹐一作缽山。詩似李義山﹐爲名流所稱賞。曾題張舄飛《采蓮圖》七古雄渾﹐一時傳誦。李元庚《山陽河下園亭記》曰﹕山子湖一名君子湖﹐見徐北山《泛山子湖》詩。冒氏輯《山誌》時﹐深惜未見﹐余從其集搜得之。

杜首昌字湘艸﹐篤嗜書史﹐工詩詞﹐善艸書﹐著有《杜稿編年》。家本雄於資﹐晚漸中落。曾於康熙庚申寓山紫庵三月﹐成上下平韻三十首﹐書之於冊﹐今藏周俊臣先生處。

王棠字勿剪﹐歙人。曾寓吾淮﹐聞缽池山丹井之異﹐挈友往遊﹐著有遊記﹐載所著《燕在閣文集》中。

缽池山誌補遺方外志第六

方外志第六

純可康熙時僧﹐與杜湘艸善﹐杜詩《山紫雜詠》屢道及之。

缽池山誌補遺志余

附志余

景會寺隱辰上人謂李白《淮陰書懷寄王宗誠》詩內有「飛鳧從西來﹐適與佳興並。眷言王喬舄﹐婉孌故人情」等句﹐居淮陰而引王喬故事﹐可爲唐時仙迹已著之一證。

邱起元﹐字珠巖﹐康熙間召試詩賦第一﹐著有《江峯集》﹐中有《補三洲歌》一首云「打槳向何處﹐采藥缽池山。願郎餌芝艸﹐乘雲時往還。」

何維熙有《挽邱缽湖》詩二首﹐有「一經早白首﹐當代學爲優」及「重理西湖棹﹐無人作勝遊」等句﹐意邱居近缽池。又《妙葉堂集》與徐北山往還唱酬之作皆作缽山﹐想亦居近此山。此與汪缽山均系人以地名﹐足資談藪。

康熙《關志》「形勝」略云﹕板閘有缽池山橫亙於後﹐𨿽無層巒疊嶂可以寄遊﹐而岡阜巑岏﹐咸謂地脈所鐘。山之傍有寺曰「景會」及菩提社﹐皆殿閣崔巍﹐頗稱古剎﹐常爲髙僧所棲息。惜漲水浸淫﹐垣頹像剝﹐蕭然空谷而已。且滿山隈昔多古樹蒼藤﹐森布林麓﹐自往來兵戍絡繹﹐刪夷斬伐﹐無遺蘗焉。其下則山字淸漪﹐琉璃嫩碧﹐直盤署後。時或煙雨迷離﹐憑欄四望﹐頗饒野趣云。

又「淮關八景」云﹕景會禪燈﹑缽池丹井﹑袁浦千帆﹑山湖魚艇﹑漂母遺蹤﹑新街夜月﹑韓侯釣臺﹑花巷曉市。當時詠八景詩甚多﹐惜余所藏康熙《關志》多缺葉﹐無從甄錄矣。

據徐北山詩﹐則張舄飛有《采蓮圖》﹐禹江﹑菊邨皆有題詠。惜圖今不存﹐題詠亦散失。

隱辰上人謂﹐今之板閘亦名「鳳裏」﹐或卽本王喬故事。

山子湖亦作山字湖﹐何希範所謂「河路成山字」﹐厥名甚雅。又據杜首昌詩﹐亦作山紫湖。

《文津倡和詩卷》爲程禹卿所輯﹐其詩﹝多﹞與此山有關甚多﹐如喬聯璧云「鳳裏鐘靈地﹐丹臺舊有仙」﹐張念棠云「鳳井丹鑪仙迹在﹐文津千古廢言揚」﹐陳維勤云「缽池山色曉蒼蒼﹐淮海文瀾闊復長」﹐張曾云「試向愛蓮亭畔望﹐英賢盡日叩關來」等﹐不勝枚舉﹐余意可增列文津書院匯刻倡和諸作﹐以志一時之盛。

余藏《燕在閣文稿》系王棠著﹐段蔗師跋云「冒鶴亭撰《缽池志》﹐予以棠遊記畀之。鶴亭詢何如人﹐猝無以應。今始悉原委﹐乃嘆學無止境﹐而人之不可無年也。」

缽池﹐案朱涵《煉丹臺仙迹記》謂﹕臺下有井﹐冽且甘﹐卽缽池。原引邱謹有《缽﹝地﹞﹝池﹞泛舟》詩﹐疑池與井爲二﹐然余案《浩觀棠集》作「缽湖泛舟」﹐《藝文志》所引偶誤一字耳。

胡璉《缽池山》「碧天窺鶴馭」﹐據同治《藝文志》﹑康熙《關志》﹐「窺」皆作「笙」。吳進春《晚過愛蓮亭》「況復繞淸秋」﹐「秋」字疑當作「流」。

杜琳《新路碑記》「余不禁幸然色喜」﹐「幸」字疑當作「欣」。

謹按﹕山子湖﹐原《志》案天啟《淮安府誌》作「山字湖」。《補遺》謂何希範詩「河路成山字」﹐象形也。李元庚《山陽河下園亭記》「山子湖一名君子湖」﹐則歷代以來中多隱士﹐因人也。杜首昌詩作「山紫湖」﹐卽詩所謂「湖西觀日出湖東﹐云白煙靑水半紅」﹐卽景也。惟所稱山紫庵莫考所在﹐是庵想亦因湖命名。範益附識。

——《缽池山誌補遺》終

重刊《缽池山誌》後記

重刊《缽池山誌》後記

是書原爲疚齋居士庚申榷關時所撰﹐刊印後﹐其版卽攜歸故里。因屬冒氏叢書也﹐承囑復刻之。

益思缽池一山滄桑變幻﹐固今古懸殊﹐名勝蘊藏似形勢依舊﹐所最異者﹐曩時湖面風光﹐煙水蒼茫﹐載歌載詠﹐今日農村生活﹐春秋操作﹐惟耕惟耘。若夫明月來照﹐好風與俱﹐又豈減故人之態哉。然山川𨿽攺﹐文墨猶存﹐得此一書﹐按而索可追求其已往之陳迹﹐味而讀可神遊於過去之山水。特再刊之﹐並請蘭陵張淡庵先生於甲戌嘉平書一額曰「缽池勝境」﹐築垣山門院內嵌刻其上﹐聊供遊玆土者識所名焉。

又以曹洞嵩乳密祖應迹因由及景會同宗各寺宗派附入《志》後。復承宋公文獻先生撰賜「補遺」﹐增刊生色。

又丙子仲秋田公耐傭老人時年七十有三﹐偕友來探舊迹﹐過謁丹臺﹐因恭述《山誌》重刊語﹐求作序文弁於《山誌》之首﹐當承默允﹐謹再函求。公時寓杭州。幸賜墨緣﹐山門永鎭﹐且承函告刊印次序﹕先印段詩﹐論其體似題詞﹐然系代喤引﹐亦可當原敍看﹔次印敍﹔再次印今人題詞云云。惟時際非常﹐徵文未便﹐倘後之君子更畱意是中攸關之文物﹐及他時碩博興致之所成﹐日積月累﹐安知不繼起無窮﹐使地靈愈顯哉﹖

益猥以葑菲﹐一時遭遇田公嘉言﹐尢足滋愧﹐贅述數行﹐爲陳經過﹐覽之者其許宥也耶。

中華民國二十七年冬月彌陀誕日

範益隱辰謹記

——《缽池山誌》全卷終

