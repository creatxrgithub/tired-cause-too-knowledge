

欽定四庫全書

史部十一

宣和奉使髙麗圖經

地理類十

外紀之屬

提要

臣等謹案宣和奉使髙麗圖經四十卷宋徐兢撰兢字明叔號自信居士是書末附其行狀稱甌寧人文獻通考則作和州歷陽人思陵翰墨志又作信州徐兢似當以行狀爲確通考又稱兢爲鉉之裔自題保大騎省世家考王銍黙記稱徐鉉無子惟鍇有後居攝山前開茶肆號徐十郎鉉鍇誥勅尙存則通考亦悞傳也據兢行狀宣和六年髙麗入貢遣給事中路允廸報聘兢以奉議郎爲國信使提轄人船禮物官因撰髙麗圖經四十卷還朝後詔給札上之詔對便殿賜同進士出身擢知太宗正事兼掌書學後遷尙書刑部員外郎其書分二十八門凡其國之山川風俗臣典章制度以及接待之儀文往來之道路無不詳載而其自序尢拳拳於所繪之圖此本但有書而無圗已非完本然前有其侄蕆題詞一首稱書上禦府其副藏家靖康丁未兵亂失之後従醫者得其本惟海道二卷無恙又述兢之言謂世傳其書往往圖亡而經存欲追畫之不果就乃以所存者刻之澄江郡齋周輝淸波雜誌亦稱兢仿元丰中王云所撰雞林志爲髙麗圖經物圖其形事爲其說蓋徐素善丹靑也宣和末老人在歷陽【案此老人字疑爲先人之訛蓋指其父邦彥也】𨿽得見其書但能抄其文略其繪事干道中刋於江陰郡齋者卽家間所傳之本圖亡而經存蓋兵火後徐氏亦失元本云云是宋時已無圖矣又張世南遊宦記聞曰髙麗是年有請於上願得能書者至國中於是以徐兢爲國信使禮物官則兢之行特以工書遣而畱心記載乃如是今其傳書無一字傳世惟此編僅存考魏了翁鶴山集稱兢篆於說文解字以外自爲一家𨿽其名兢字見於印文者亦與篆法不同云云則其篆乃滅裂古法者宜不爲後人所蔵弆然此編已足以傳兢𨿽不傳其篆可也

乾隆四十二年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●宣和奉使髙麗圖經目錄

卷一

建國

卷二

世次

卷三

城邑

卷四

門闕

卷五

宮殿一

卷六

宮殿二

卷七

冠服

卷八

人物

卷九

儀物一

卷十

儀物二

卷十一

仗衛一

卷十二

仗衛二

卷十三

兵器

卷十四

旗幟

卷十五

車馬

卷十六

官府

卷十七

祠宇

卷十八

道教

卷十九

民庶

卷二十

婦人

卷二十一

皂隸

卷二十二

雜俗一

卷二十三

雜俗二

卷二十四

節仗

卷二十五

受詔

卷二十六

燕禮

卷二十七

館舎

卷二十八

供帳一

卷二十九

供帳二

卷三十

器皿一

卷三十一

器皿二

卷三十二

器皿三

卷三十三

舟楫

卷三十四

海道一

卷三十五

海道二

卷三十六

海道三

卷三十七

海道四

卷三十八

海道五

卷三十九

海道六

卷四十

同文

●宣和奉使髙麗圖經原序

臣聞天子元正大朝會畢列四海圖籍於庭而王公侯伯萬國輻湊此皆有以揆之故有司所藏嚴毖特甚而使者之職尢以是爲急在昔成周職方氏掌天下之圖以掌天下之地辧其邦國都鄙四夷八蠻七閩九貉五戎六狄之人民周知其利害而行人之官絡繹道路若賀慶犒禬之類凡五物之故莫不有治若康樂厄貧之類凡五物之辧莫不有書用以復命於王俾得以周知天下之故外史書之以爲四方之志司徒集之以爲土地之圖誦訓道之以詔觀事土訓道之以詔地事此所以一人之尊深居髙拱於九重而察四方萬里之逺如指諸掌當沛公初入闗蕭何獨收秦圖書及天下已定而漢盡得知其阨塞戶口者繄何之明隋長孫晟之至突厥每遊獵輒記其國土委曲歸表聞於文帝口陳形勢手畫山川卒以展異日之效然則乘輶軒而使邦國者其於圖籍固所先務矧惟髙麗在遼東非若侯甸近服可以朝下令而夕來上故圖籍之作尢爲難也皇帝天徳地業畢朝萬國乃眷髙麗被遇神考益加懷徠遴擇在廷將命撫賜恩隆禮厚前未之有時給事中臣允迪以通經之才超世之文取甲科著宿望中書舎人臣墨卿學問髙明見於踐履恪守忠孝臨事不回並命而行非獨其執節專對不減古人之膚使而風采聞望自足以壯朝廷之威靈聳外夷之觀聽拜命未行會聞王俁薨遂以奠慰之禮兼往臣愚猥承人乏獲聫使屬之末事之大者固從其長而區區得以專達者又不足以補報朝廷器使之萬一退而自訟曰周爰咨詢歌於皇華之詩則徧問以事正使者之職謹因耳目所及博采眾說簡汰其同於中國者而取其異焉凡三百餘條釐爲四十卷物圖其形事爲之說名曰宣和奉使髙麗圖經臣嘗觀崇寜中王云所撰雞林志始疏其說而未圖其形比者使行取以稽考爲補已多今臣所著圖經手披目覽而遐陬異域舉萃於前蓋仿聚米之遺制也𨿽然昔漢張騫出使月氐十有三年而後歸僅能言其所歷之國地形物產而已臣愚𨿽才不逮前人然在髙麗才及月餘授館之後則守以兵衛凡出館不過五六而驅馳車馬之間獻酬尊俎之上耳目所及非若十三歲之久亦粗能得其建國立政之體風俗事物之宜使不逃於繪畫紀次之列非敢矜博洽飾浮剽以塵冕旒之聴蓋摭其事實以復於朝庶少逭將命之責也有詔上之禦府謹掇其大槪爲之序云宣和六年八月日奉議郎充奉使髙麗國信所提轄人船禮物賜緋魚袋臣徐兢謹序

仲父旣以書上禦府其副藏家靖康丁未春里人徐周賓借觀未歸而寇至失書所在後十年家君漕江西弭節於洪仲父來省或謂郡有北醫上宜生實獲此書亟訪之其無恙者特海道二卷耳仲父嘗爲蕆言世傳余書往往圖亡而經存余追畫之無難也然不果就嘻蓋棺事乃已矣姑刻是畱澄江郡齋來者尙有考焉乾道三年夏至日左朝奉郎權發遣江陰軍主管學事徐蕆書

宣和奉使髙麗圖經原序

●欽定四庫全書

宣和奉使髙麗圖經卷一

﹝宋﹞徐兢撰

○建國

臣聞夷狄君長類以詐力自尊殊名詭號單於可汗無足稱者獨髙麗自箕子之封以徳取使後世稍衰他姓亦用漢爵代居其位上有常尊下有等殺故襲國傳世頗可紀錄今謹稽諸史敍其歷代之王作建國記云

始封

髙麗之先蓋周武王封箕子胥余於朝鮮寔子姓也歷周秦至漢髙祖十二年燕人衛滿亡命聚黨椎結服役蠻夷寖有朝鮮之地而王之自子姓有國八百餘年而爲衛氏衛氏有國八十餘年先是夫余王得河神之女爲日所照感孕而卵生旣長善射俗稱善射爲朱蒙因以名之夫餘人以其生異謂之不祥請除之朱蒙懼逃焉遇大水無梁勢不能渡因持弓擊水而咒之魚鱉並浮因乘以濟至紇升骨城而居自號曰髙句驪因以髙爲氏而以髙麗爲國凡有五部曰消奴部曰絕奴部曰順奴部曰灌奴部曰桂婁部漢武帝滅朝鮮以髙麗爲縣屬玄菟郡其君長賜之皷吹伎人常從郡受朝服衣幘縣令主其名籍後稍驕不復詣郡於東界築小城歲時受之因名幘溝溇溝溇者髙麗名城也於是始稱主焉王莽發其兵以誅匈奴不至降王爲侯而麗人益寇邊光武中興麗遣邊吏建武八年遣使來朝因復王號列爲外藩安帝以後部眾滋熾𨿽少鈔暴旋卽賓服初消奴爲王旣衰而桂婁代之至王宮生而開目能視國人惡之及長壯勇和帝時頻掠遼東傳至王伯固伯固死有二子長曰拔奇者不肖次曰伊夷模國人立焉漢末公孫康擊破伊夷模於其國九都山下國人共立其子位宮位宮亦有勇力好鞍馬以其祖宮生而能視今王亦然句驪謂相似爲位故名曰位宮魏將毌丘儉屠之追至肅愼刻石紀功而還位宮五世孫劉晉永嘉中與遼西鮮卑慕容廆鄰廆不能制康帝建元初廆子皝帥師伐之大敗後爲百濟所滅其後慕容寶以其王髙安爲平州牧安孫璉義熈中遣長史孫翼獻赭白馬以爲營州牧髙麗王樂浪郡公璉七世孫元隋文帝時率靺鞨寇遼東唐太宗時其東部大人蓋蘇文賊虐不道帝親徵之威震遼海髙宗又命李績討平之俘其王髙藏裂地而爲郡縣建安東都護府於平壤城以兵鎭守後武后遣將擊殺其主乞昆羽而立其主乞仲象亦病死仲象子祚榮立因有其眾四十萬據於桂婁臣於唐中宗時乃置忽汗州以祚榮爲都督渤海郡王其後遂號渤海初藏之俘也其酋長有劍牟岑者立藏外孫舜爲王又命髙偘討平之都護府旣屢遷舊城頗入新羅遺民散奔突厥靺鞨髙氏旣絕久而稍復至唐末遂王其國後唐同光元年遣使來朝國王姓氏史失不載長興二年王建權知國事遣使入貢遂受爵以有國云

宣和奉使髙麗圖經卷一

●欽定四庫全書

宣和奉使髙麗圖經卷二

﹝宋﹞徐兢撰

○世次

臣聞史家之法傳逺者略而近者詳髙麗歷世之王臣旣以槪敍之於前矣若乃王氏建國累世尊事本朝至王俁與今王楷又享禮加厚不可不條著之謹因其世次宗系而嗣以楷之行事云

王氏

王氏之先蓋髙麗大族也當髙氏政衰國人以建賢遂共立爲君長後唐長興三年遂自稱權知國事請命於明宗乃拜建玄菟州都督充大義軍使封髙麗王晉開運二年建卒子武立漢榦佑末武卒子昭立至皇朝建隆三年太祖皇帝禦極奄有萬國昭遣使來朝賜以功臣之號仍加食邑開寶九年昭卒子伷立遣使請命封髙麗國王太宗皇帝卽位攺封大順軍使太平興國七年伷卒弟治上章乞襲封詔從之淳化六年契丹攻之治畏懦無守臣事北敵遂闕朝貢治卒弟誦立咸平三年其臣朱仁紹入朝具言國人思慕皇化逼於契丹未能如願朝廷嘉之賜詔褒諭大中祥符七年誦卒弟詢權知國事大破契丹復謹修貢且乞降尊號頒正朔又求封冊眞宗皇帝初欲俯從議者難之遂寢止從班詔而已天聖中使人屢與女眞偕來貢方物天子加恩報禮優異後詢卒子隆立優柔不斷政荒力屈憚於北敵遂復臣事之而貢使又絕隆卒私謚曰正子徳王欽欽弟穆王亨皆朝貢不通而朝廷亦罷遣使亨弟徽熈寜四年以權知國事復修方貢七年九年使人薦至神宗皇帝嘉其忠藎元丰元年命左諫議大夫安燾爲國信使起居舎人陳睦副之自明州定海絕洋而往時徽病風痺僅能拜命且乞醫藥上覽其奏從之三年四年遣使來朝六年徽卒立凡三十八年謚曰文世子勲立百日卒弟國原公運立命左諫議大夫楊景略爲祭奠使禮賓使王舜封副之右諫議大夫錢勰爲弔慰使西上閣門副使朱球副之七年七月自宻之板橋航海而往八年哲宗皇帝踐祚使來奉慰又遣使來賀運立四年卒謚曰宣子堯立未閱歲而以病廢國人乃請其叔熈攝政未幾而堯卒謚曰懷熈乃襲位自元佑五年至元符元年貢使再至三年遣使綏撫遵元丰故事也皇帝嗣位遹追來孝丕承先烈薄海內外無不臣妾徳被藩服恩行海隅乃者崇寜元年命戶部侍郎劉逵給事中吳拭持節往使禮物丰腆恩綸昭回所以加惠麗國而褒寵鎭撫之以繼神考之志益大而隆二年五月由明州道梅岑絕洋而往時熈避契丹嫌名攺熈曰顒然自神考有作務來逺人天相睿謨王徽襲爵以承其旨殆非偶然徽忠順循理知尊中國館待使華禮意勤厚至遇賈人亦有體貌治尙仁恕享國久長宜矣崇寜二年顒卒年五十世子俁立自長興三年壬辰迨今宣和六年甲辰王氏有國九世凡十七人合一百九十三年云

宣和奉使髙麗圖經卷二

●欽定四庫全書

宣和奉使髙麗圖經卷三

﹝宋﹞徐兢撰

○城邑

臣聞四夷之君類多依山谷就水艸隨時遷徙以爲便適固未嘗知有國邑之制西域車師鄯善僅能築墻垣作居城史家卽指爲城郭諸國蓋志其異也若髙麗則不然立宗廟社稷治邑屋州閭髙堞周屏模範中華抑箕子舊封而中華遺風余習尙有存者朝廷間遣使存撫其國入其境城郭巋然實未易鄙夷之也今盡得其建國之形勢而圖之云

封境

髙麗南隔遼海西距遼水北接契丹舊地東距大金又與日本琉球■﹝日冉﹞羅黒水毛人等國犬牙相制惟新羅百濟不能自固其圉爲麗人所並今羅州廣州道是也其國在京師之東北自燕山道陸走渡遼而東之其境凡三千七百九十里若海道則河北京東淮南兩浙廣南福建皆可往今所建國正與登萊演棣相望自元丰以後每朝廷遣使皆由明州定海放洋絕海而北舟行皆乘夏至後南風風便不過五日卽抵岸焉舊封境東西二千餘里南北一千五百餘里今旣並新羅百濟東北稍廣其西北與契丹接連昔以大遼爲界後爲所侵迫乃築來逺城以爲阻固然亦恃鴨緑以爲險也鴨緑之水源出靺鞨其色如鴨頭故以名之去遼東五百里經國內城又西與一水合卽鹽難水也二水合流西南至安平城入海髙麗之中此水最大波瀾淸徹所經津濟皆艤巨艦其國恃此以爲天塹水闊三百步在平壤城西北四百五十里遼水東西四百八十里自遼已東卽舊屬契丹今契丹已亡大金以其地不毛不復城守徒爲往來之道而已鴨緑之西又有白浪黃嵓二水自頗利城行數里合流而南是爲遼水唐貞觀間李績來破髙麗於南蘇旣渡怪其水淺狹問之云是遼源以此知前古未嘗恃此水以爲固此髙麗所以退保鴨緑之東歟

形勢

髙麗素知書明道理拘忌陰陽之說故其建國必相其形勢可爲長久計者然後宅之自漢來徙九都山下後魏至唐皆居平壤至李績平其地建都護府則嘗遁寄稍東不詳其所唐末復國當是今所都地蓋嘗爲開州今尙置開城府其城北據崧山其勢自幹亥來至山之脊稍分爲兩岐更相環抱陰陽家謂之龍虎臂以五音論之王氏商姓也西位欲髙則興幹西北之卦也來崗亥落其右一山屈折自西而北轉至正南一峯特起狀如覆盂因以爲案外復有一案其山髙倍坐向相應賓主丙壬其水發源自崧山之後北直子位轉至艮方委曲入城由廣化門稍折向北復從南地流出已上蓋幹爲金金長生在已是爲吉卜自崧山之半下瞰城中左溪右山前崗後嶺林木叢茂形勢若飲澗蒼虯宜其保有東土歷年之久而常爲聖朝臣屬之國也

國城

髙麗自唐之前蓋居平壤本漢武帝所置樂浪郡而唐髙宗所建都護府也以唐志考之平壤城乃在鴨緑水東南唐末髙麗君長懲累世兵革之難稍徙而東今王城在鴨緑水之東南千餘里非平壤之舊矣其城周圍六十里山形繚繞雜以沙礫隨其地形而築之無濠塹不施女墻列構延屋如廊廡狀頗類敵樓𨿽施兵仗以備不虞而因山之勢非盡堅髙至其低處則不能受敵萬一有警信知其不足守也外門十一各有標名舊志才知其七今盡得之正東曰宣仁【舊不見名止曰東大門】曰崇仁【舊曰求門】曰安定【舊曰須知乃麗人方言也】東南曰長朔正南曰宣華【舊不見門】曰會賓曰泰安【舊名眞觀今易此名】西南曰光徳【舊曰正州亦通其路耳州郡非門名所宜】正西曰宣義曰狻猊正北曰北昌【舊名崧山特登山之路非本名也】東北曰宣祺【舊名金郊今易此】西南隅王府宮室居之其東北隅卽順天館極加完葺西門亦壯麗蓋爲中朝人使設也自京市司至興國寺橋由廣化門以迄奉先庫爲長廊數百間以其民居隘陋參差不齊用以遮蔽不欲使人洞見其醜東南之門蓋溪流至已方眾水所會之地其餘諸門官府宮祠道觀僧寺別宮客館皆因地勢星布諸處民居十數家共一聚落井邑街市無足取者總其建國大槪而圖之其餘則互見於別篇

樓觀

王城昔無樓觀自通使以來觀光上國得其規模稍能構治初惟王城宮寺有之今官道兩旁與國相富人稍稍僣侈入宣義門每數十家則建一樓俯近興國寺二樓相望左曰溥濟右曰益平王府之東二樓臨衢不見標牓簾幙華煥聞皆王族遊觀之所人使經由則有婦女窺覘於其間衣服之飾不異民庶或云王每出遊則其族始易錦繡也

民居

王城𨿽大磽確山壠地不平曠故其民居形勢髙下如蜂房蟻穴誅茅爲蓋僅庇風雨其大不過兩椽比富家稍置瓦屋然十才一二耳舊傳惟倡優所居揭長竿以別良家今聞不然蓋其俗淫祠鬼神厭勝祈禱之具耳

坊市

王城本無坊市惟自廣化門至府及館皆爲長廊以蔽民居時於廊間榜其坊門曰永通曰廣徳曰興善曰通商曰存信曰資養曰孝義曰行遜其中實無街衢市井至有斷崖絕壁蓁莽繁蕪荒墟不治之地特外示觀美耳

貿易

髙麗故事每人使至則聚爲大市羅列百貨丹漆繒帛皆務華好而金銀器用悉王府之物及時鋪陳蓋非其俗然也崇寜大觀使者猶及見之今則不然蓋其俗無居肆惟以日中爲墟男女老幼官吏工伎各以其所有用以交易無泉貨之法惟紵布銀瓶以準其直至日用微物不及疋兩者�以米計錙銖而償之然民久安其俗自以爲�也中間������朝廷賜予錢寶今��之��時出以示官屬傳玩焉

郡邑

州縣之建實不副之�聚�之繁處自國之西北與契丹大金接境粗有壘塹其東南濵海亦有建於島嶼者惟西京最盛城市略如王城又有三京四府八牧又爲防禦郡一百一十八爲縣鎭三百九十爲洲島三千七百皆設守令監官治民惟牧守都護公廨數楹令長則隨所在舎於居民國政租賦之外無健訟在官者公田不足以資用則亦仰給於富民云

宣和奉使髙麗圖經卷三

●欽定四庫全書

宣和奉使髙麗圖經卷四

﹝宋﹞徐兢撰

○門闕

臣聞黃帝堯舜尙象於豫乃設重門擊柝以待暴客後世聖人又差尊卑而爲之等故天子之門曰臯曰庫曰雉曰應曰路凡五諸侯則去其二焉曰庫曰雉曰路而已魯爲周公後而新作雉門兩觀且不逃春秋之譏況其它侯乎髙麗門闕之制亦頗遵古侯禮𨿽其屢聘上國亦頗效顰學步然材之工拙終以朴陋云

宣義門

宣義門卽王城之正西門也西爲金方於五帝屬義故以名之其正門二重上有樓觀合爲甕城南北兩偏列開門相對各有武夫守衛其中門不常開惟王與使者出入余悉繇偏門也自碧瀾亭以至西郊乃過此門而後入館王城之門惟此最大且華蓋爲國朝人使設也

外門

王城諸門大率艸創惟宣義門以使者出入之所北昌門爲使者回程祠廟之路故極加嚴飾他不逮也自會賓長霸等門其制略同惟當其中爲兩戶無尊卑皆得出入其城皆無夾柱護以鐵筩上爲小廊隨山形髙下而築之自下而望崧山之脊城垣繚繞若蛇虺蜿蜒之形長霸門通安東府光徳門通正州宣仁門通揚金羅三州崇仁門通日本安定門通慶廣淸三州宣祺門通大金國北昌門通三角山薪炭松子布帛所出之道也

廣化門

廣化門王府之偏門也其方面東而形制略如宣義獨無甕城藻飾之工過之亦開三門南偏門榜儀制今四事北門榜周易幹卦繇辭五字仍有春貼子云雪痕尙在三云陛日腳初升五鳯樓百辟稱觴千萬壽衮龍衣上瑞光浮

升平門

升平門卽王宮之正南門也上爲重樓旁起兩觀三門並列制益宏大四阿各有銅火珠爲飾自門之內左右分爲兩亭皆曰同樂矮墻幾百堵相屬以至神鳯門而門之制又壯大於升平矣東曰春徳通世子宮西曰太初通王居備坐又十餘步卽閶闔門乃王奉迎詔書之所也左右兩掖有承天門自是而上山勢稍逼中庭隘狹去會慶殿門外不過數丈耳升平神鳳閶闔三門制度文采大抵相類焉神鳳爲冠題牓之字金書朱地有歐率更之體大抵麗人多法古不敢以臆說己見而妄爲俗體也

同徳門

同徳左右二門相對其中卽升平門也形制略似殿門而極髙惟無臺觀昌徳會賓春宮承休其制與同徳不異特閣門與承天二門差褊爾

殿門

會慶殿門在山之半石梯磴道髙可五丈蓋正殿之門也並列三門中門惟詔書得入王與人使分左右而行門外列戟二十四枝甲冑之士執其儀衛守衛甚眾特嚴於他門爾

宣和奉使髙麗圖經卷四

●欽定四庫全書

宣和奉使髙麗圖經卷五

﹝宋﹞徐兢撰

○宮殿一

臣仰惟神宗皇帝誕敷文教覃被遐方貢琛面內者梯航沓至惟髙麗尢加禮遇因遣近侍銜命綏撫嘗頒睿旨凡相見處殿名鴟吻更不回避以是知聖謨宏逺不責蠻夷以小節而嘉其忠順之大義也夏童北敵氈城穹廬四時隨水艸溫涼以徙初無定都若髙麗自前史已載其依山谷而居少田業力作不足以自資其俗節於飲食而好修宮室故至今王之所居堂構仍在圓櫨方頂飛翚連甍丹碧藻飾望之潭潭然依崧山之脊蹭道突兀古木交陰殆若嶽祠山寺而已今繪其形制仍不廢其名也

王府

王府內城環列十三門各揭名額隨方見義惟廣化門正東通長衢殿門十五惟神鳳爲最華內府十六尙書省爲冠九殿參差會慶爲正寢三合鼎峙淸燕爲壯麗復有小殿以爲燕居之所日視事於便座惟施茵褥於榻上國官親侍跪列其側聴受王旨次第傳出大臣五日一見別有議政之堂余官則朔望之外四見於王聽旨受事則立於門外惟執奏官當門授之升階復位皆脫屨膝行而進退往來廷趨必面王磬折其謹如此至余屋宇則皆艸創名浮於實不足詳紀析而圖之或互見於諸篇也

會慶殿

會慶殿在閶闔門內別有殿門規模甚壯基址髙五丈餘東西兩階丹漆欄檻飾以銅花文彩雄麗冠於諸殿兩廊通三十間中庭甃石地虛不堅行則有聲常禮不敢居惟人使至則受詔拜表於庭下燕會則設使副之席於殿之西楹東向上節位於東序中節位於西序下節位於門之兩廈而北向余禮則別殿以別之

幹徳殿

幹徳殿在會慶殿之西北別有殿門其制五間視會慶殿差小故事人使至彼第三會王禮加勤特出姬侍則燕於其中被使者至楷以拘衣制不講惟同會慶酬酢而止若朝廷非專遣使𨿽郡吏使臣持牒傳會亦燕於此殿特禮文有隆殺耳

長和殿

長和殿在會慶之後直北一崗地勢髙峻形制益隘不逮幹徳兩廡皆帑藏其東貯聖朝所錫內府之珍其西以儲其國金帛之類警備之卒視他所加嚴焉

元徳殿

元徳殿在長和殿之後也地勢益髙營治艸率聞其王不常居惟鄰國侵逼邊陲有警則卽之發兵命將若刑殺樞要之事則與近臣親宻者一二人議決於此

萬齡殿

萬齡殿在幹徳之後基構差小而藻飾華麗蓋寢室也姬嬪侍女於兩廡列室而環居自崧山之半下視其室奧亦不甚寛敞諒其姬侍之數亦稱其居耳

宣和奉使髙麗圖經卷五

●欽定四庫全書

宣和奉使髙麗圖經卷六

﹝宋﹞徐兢撰

○宮殿二

長齡殿

長齡殿在幹徳之東紫門內其制三間𨿽華煩不逮萬齡而規模過之每中朝使者欲行前期必有先書介紹至則於此受之賈人之至境遣官迎勞舎館定然後於長齡受其獻計所直以方物數倍償之

長慶殿

長慶重光宣政三殿舊記𨿽載其名今聞更修重光長慶易爲別殿恐是今建合之地宣政卽外朝也歲時與其臣屬會飲王誕日亦有節名王侯以八月十七日生謂之咸寜其日大會公族貴臣近侍於長慶中國賈人之在館者亦遣官爲延伴用南北三部樂亦有致語嘗記其口號曰當時瑞色照宮林和气濃濃破積陰香火千家祈國壽笙歌二部樂賓心興酣日影移珠箔舞罷花枝倒玉簪須盡淸歡酬美景從容莫訴酒杯深

延英殿閣

延英殿閣在長齡之北制度小大略如幹徳王於此親試進士又其北曰慈和亦爲燕集之處前建三閣曰寶文以奉累聖所錫詔書西曰淸燕以藏諸史子集嘗構得其燕記文曰開府儀同三司守太保兼門下侍郎兼修國史上柱國江陵郡開國侯食邑一千三百戶食實封三百戶臣金緣奉教撰通奉大夫寶文閣學士左散騎常侍上護軍唐城郡開國男食邑三百戶賜紫金魚袋臣洪灌奉教書並篆額王以聰明淵懿篤實輝光之徳崇尙儒術樂慕華風故於大內之側延英書殿之北慈和之南別創寶文淸燕二閣以奉聖宋皇帝禦制詔勑書畫揭爲訓則必拜稽肅容然後仰觀之一以集周孔軻雄以來古今文書日與老師宿儒討論敷暢先王之道藏焉修焉息焉遊焉不出一堂之上而三綱五常之教性命道徳之理充溢乎四履之間越今丁酉夏四月甲戌有三日特召守太傅尙書令帶方公臣俌守太傅尙書公太原公臣侾守太保齊安侯臣偦守太保通義侯臣僑守太保樂浪侯臣景庸門下侍郎臣偉門下侍郎臣資謙臣緣中書侍郎臣仲璋參知政事臣■﹝竣﹐白代立﹞守司空臣至和樞宻院使臣軌知樞宻院事臣字之同知樞宻院事臣安仁等置髙會於淸燕閣乃從容謂曰予顧徳類願天降康廟社儲祉金華偃於三邊文軌同乎中夏凡立政造事大小云爲罔不資稟崇寜大觀以來施設注措之方其於文閣經筵求訪儒雅遵宣和之制也深堂宻席延見輔臣法太淸之宴也𨿽禮有隆殺而優賢尙能之意則其致一也今入朝進貢使資諒賫桂香禦酒龍鳳茗團珍菓寶皿來歸嘉與卿等樂斯盛美臣僚皆皇駭恐懼退伏階陛辭以固陋不敢幹盛禮王趣令就坐溫顏以待之備物以享之其供張之設器皿之列觴豆之實菓核之品則六尙之名珍四方之美味無一不具復有上國玻璃馬瑙翡翠犀兕瑰奇玩用之物交錯於案上塤篪椌楬琴瑟鐘磬安樂雅正之聲合奏於堂下王執爵命近臣監勸曰君臣交際惟以至誠其各盡量不辭而飲左右再拜告旨而卒爵或獻或酬和樂孔偕乃觴酒九行且令退息續有中貴人押賜襲衣寶帶以將其厚意焉旣而復召促席而坐使飲食舉措各自便或開懷以言笑或縱目以觀覽欄楯之外疊石成山庭除之際引水爲沼■﹝山上酋下﹞崒萬狀淸渟四徹洞庭吳會幽勝之趣生而終宴無憚暑之意盡醉劇飲夜艾而罷於是縉紳士大夫舉欣欣然有喜色而相告曰吾王以慈儉爲寶而無肆溢之行衣不禦文繡器不用雕鏤猶慮一夫之不得所一事之不合度每日焦勞惻怛於宵旰之中至於燕羣臣嘉賓則登內府之寶藏傾上國之異恩而窮日之力以火繼之猶不以爲侈其尊賢重禮好善忘勢之心實可謂髙出百王之上矣臣嘗聞昔魯公用天子禮樂以化成風俗故於泮宮則先王君子與之爲樂其詩曰魯侯戾止在泮飲酒旣飲旨酒永錫難老燕於路寢則大夫庶士與之相宜其詩曰魯侯燕喜宜大夫庶士邦國是有旣多受祉今吾君奉天子恩意以寵待臣鄰故公卿大夫懷天保報上之意言語法從賦我有嘉賓之詩瞽史歌工作君臣相悅之樂歡忻交通禮儀卒度當斯時也人靈之和气天地之休應上下之施報風俗之化源皆出於飲食衎衎載色載笑之間豈止永錫難老旣多受祉而已耶必當億萬斯年享太平之福而對揚天子永永無疆之休臣愚且拙遭逢萬幸代匱率府不以臣之不材特有書命之事辭不獲已謹拜手稽首而彊爲之記

臨川閣

臨川閣在會慶殿西會同門內爲屋四楹窻戶洞達外無重檐頗類臺門非燕集之地其中藏書數萬卷而已

長慶宮

長慶宮在王府之西南由嵓山麓有二小徑北通王府東通宣義門長衢老屋數十楹王顒諸妹居其中後出適人遂虛其地荒蕪益甚俁疾革又卽之醫治已而不起因以爲祠奉之所俁之侍姬與其舊僚屬十數人守之比使者銜睿眷之隆遵元丰舊制祭奠前王弔慰其嗣皆於長慶拜而受之

左春宮

左春宮在會慶殿之東春徳門內王之嫡長子初立日世子旣冠而後居之屋宇制度殺於王宮其大門榜曰太和次曰元仁次曰育徳聽事之堂無榜梁棟修偉屏上書文王世�����屬��人右春宮在升平門外�����王之姊妹諸女居之

【名闕】宮

�����其子弟所居皆謂之宮王母妃�����給宮受田以奉湯沐或空不居�����而供租賦雞林宮在王府之西�����巖山之阜又有辰鼓朝鮮常安�����冠六宮分置城內皆王伯叔昆�����繼母之宅��慶今公族不見�����十室九�其田上等�於壽昌�����王府又置官以掌之

宣和奉使髙麗圖經卷六

●欽定四庫全書

宣和奉使髙麗圖經卷七

﹝宋﹞徐兢撰

○冠服

臣聞髙麗之俗斷髮文身雕題交趾髙麗自箕子封時已教以田蠶之利則當有衣冠矣漢史稱其公會衣服皆錦繡金銀首飾而大加主簿著幘如冠小加著折風如弁豈依仿商周冠弁之制而然乎唐初稍服五采以白羅爲冠革帶皆金飾逮我中朝歲通信使屢賜襲衣則漸漬華風被服寵休翕然丕變一遵我宋之制度焉非徒采服金帶而已也然而官名參差朝衣燕服時有同異者謹列之作冠服圖

王服

髙麗王常服烏紗髙帽窄袖緗袍紫羅勒中間繡金碧其會國官士民則加襆頭束帶祭則冕圭惟中朝人使至則紫羅公服象笏玉帶拜舞抃蹈極謹臣節或聞平居燕息之時則皂巾白紵袍與民庶無別也

令官服

髙麗建官唐武徳間有九等一曰大對盧事樞宻使副同知院奏事等官通許服之

近侍服

近侍之服紫文羅袍禦仙金帶仍佩金魚自左右常侍禦史大夫左右丞六尙書翰林學士承旨學士以上及祗侍國朝使命接伴館伴官悉服之

従官服

従官之服紫文羅袍禦仙金帶禦史中丞諫官給事侍郎州牧畱守使副合門執贊六尙直宮都知兵馬四部護使等與其非泛恩數悉服之王之世子及王之兄弟亦然

卿監服

卿監之服緋文羅袍紅鞓犀帶仍佩銀魚六寺卿貳省部丞郎國子儒官祕書典職以上悉服之

朝官服

朝官之服緋文羅袍黑鞓角帶仍佩銀魚司業博士史館挍書太醫司天兩省錄事以上悉服之其於階官亦限年數必待遷升而後攺易也館伴見中朝人使於館中則各置二人服緋前導惟不佩魚當是仿本朝朱衣雙引之制也

庶官服

庶官之服緑衣木笏襆頭烏鞾自進士入官省曹補吏州縣令尉主簿司宰等悉服之

宣和奉使髙麗圖經卷七

●欽定四庫全書

宣和奉使髙麗圖經卷八

﹝宋﹞徐兢撰

○人物

臣聞東南諸國髙麗人材最盛時於國者惟貴臣以族望相髙余則或由進士選或納資爲之與夫世祿吏職莫不有等故有職有階有勲有賜有撿挍有功臣有諸衛仰稽本朝官制而以開元禮參之然而名實不稱淸濁混淆徒爲虛文耳今使者入境皆擇臣屬通敏者付以將迎之禮以州牧則有若刑部侍郎知全州吳俊和禮部侍郎知靑州洪若伊戶部侍郎知廣州陳淑以迎勞餞送則有若銀靑光祿大夫吏部侍郎朴升中開府儀同三司守太保中書侍郎中書門下平章事金若溫開府儀同三司守太保門下侍郎同中書門下平章事崔洪宰開府儀同三司守太保門下侍郎兼中書門下平章事林文友同知樞宻院事拓俊京李資徳凡此皆王之近臣也除王府四會之外與之燕飲酹酢衎衎如也以私覿送遺則有若戶部侍郎梁鱗金惟棟刑部侍郎林景淸工部侍郎盧令琚中侍大夫黃君裳工部郎中鄭俊左司郎中李之甫殿前承旨林寵臣朝散郎祕書丞金瑞閣門使金輔臣閣門通事舍人李頴之曹祺內殿崇班胡仁頴引進使王儀合門祗候髙唐愈敏仲衡通事舎人李漸梁文矩中衛郎劉及中亮郎彭京忠訓郎王承成忠郎李俊琦金世安保義郎李俊異承節郎許宜何景陳彥卿以傳命贊導則有若正議大夫禮部尙書金富佾通議大夫殿中監鄭覃尙書李璹中亮大夫知合門事沈安之中亮大夫閣門副使劉文志閣門引進使金義元合門通事舎人沈起王洙金澤李鋭材金純正黃觀李淑陳迪合門祗候尹仁勇朴承鄭擇陳偁通事舎人李徳升吳子玙卓安皆以才能辧博乃膺是選爰自相見以迄言旋其相與燕樂遊觀揖遜之儀文采雍容有足觀者今姑自李資謙而下圖其形者五人並其族望而爲之說

守太師尙書令李資謙

髙麗素尙族望而國相多任勲戚自王運娶李氏之後而俁爲世子時亦納李女爲妃由是門戶始光顯資謙之兄資義在前代時已爲國相坐事流竄故資謙視覆車之戒每自修飭俁深信重之使爲春宮傅友時楷尙衝幼資謙擇博學多聞之士八人以導翊之如金端輩頃自本朝賜第歸國正預選掄壬寅夏四月俁薨諸弟爭立先是顒有五子而俁居長資謙已立楷仲父帶方公俌意欲奪其位遂與門下侍郎韓繳如樞宻使文公美謀爲不軌而禮部尙書李永吏部侍郎鄭克永兵部侍郎林存等十餘人爲內應未及舉而謀泄卽擒捕下吏資謙乃諷王放俌於海島而誅羣惡連逮支黨數百人故以定亂之功進封太師益加食邑采地位尙書令資謙風貌凝靜儀矩雍容好賢樂善𨿽秉國政頗知推尊王氏在諸國中能扶奨王室亦可謂賢臣矣然而信讒嗜利治田疇第宅阡陌相連制度侈靡四方饋遺腐肉常數萬斤他皆稱是國人以此鄙之惜哉

接伴正奉大夫刑部尙書柱國賜紫金魚袋尹彥植

尹氏素以儒學知名瓘在王俁時爲樞府嘗朝貢至中國而彥植乃其子也世與李氏通昏又與資謙厚善楷在春宮而彥植亦預引翼之列故楷立而進官崇貴彥植美風姿人質修偉宛然有儒者之風不可以髙麗忽之也

同接伴通奉大夫尙書禮部侍郎上護軍賜紫金魚袋金富軾

金氏世爲髙麗大族自前史已載其與朴氏族望相埓故其子孫多以文學進富軾丰貌碩體面黒目露然博學彊識善屬文知古今爲其學士所信服無能出其右者其弟富轍亦有詩譽嘗宻訪其兄弟命名之意蓋有所慕云

館伴金紫光祿大夫守司空同知樞宻院事上柱國金仁揆

金景融王顒世太傅守中書令仁揆卽其子也顒父徽嘗娶金氏女顒於仁揆有元舅之尊韓繳如等叛李資謙挾王楷以誅羣惡而仁揆與有力焉故進位司空使居樞府仁揆頎而美髯貌魁秀進止端重�爲所擇以接使華也

同館伴正議大夫守尙書兵部侍郎上護軍賜紫金魚袋李之美

髙麗每中朝人使至必遴擇人才或經朝貢者以爲館伴之美卽資謙之子風貌美秀往嘗入覲天闕住館累月其國事無巨細悉稟之之美處決莫不中禮進趨詳雅綽有華風每言及朝廷必惓惓有傾葵之意其忠誠亦可嘉尙云

宣和奉使髙麗圖經卷八

●欽定四庫全書

宣和奉使髙麗圖經卷九

﹝宋﹞徐兢撰

○儀物一

臣聞諸蠻之國𨿽有君長其出入則不過以旌旜十數自隨與其臣屬略無分辧惟髙麗素通朝聘久被漸摩故其君臣上下動有禮文王之巡行各有儀物神騎前驅甲士塞途六衛之軍各執其物𨿽不盡合典禮然而比之諸蠻粲然可觀此孔子所以欲居而不以爲陋也況箕子之國而爲聖朝眷懷之厚者乎今並繪其儀物如後

盤螭扇

盤螭扇二制以緑羅朱柄金飾中繡單螭蜿蜒屈曲一角無鱗形實類龍蓋蛟虯之屬也王行則在前衣錦袍拒風親衛軍執之燕則止於庭中禮畢乃徹

雙螭扇

雙螭扇四采色裝飾略同單螭但繡形並列行禮則亦以親衛軍執之

繡花扇

繡花扇二制以絳羅朱柄金飾中繡牡丹雙花扇之形制比之螭文其上微窪行禮排立在螭扇之次亦以親衛軍執之三色之扇各廣二尺髙四尺其笴各長一丈云

羽扇

羽扇四其制���羽�以爲之下以銀飾狀如文�花以黃金��華采但難於愛護歲月旣久則羽毛�落其形上方今當圖其完形如初������可考也其制笴長一丈扇廣一尺五寸髙二尺行禮則以金花曲腳襆頭錦衣親衛軍將執之

曲蓋

曲蓋二其形六角各有流蘇絳羅被飾上爲明珠金銀間錯其柄微曲王之出入不覆其下惟以衛軍執之前驅數十步以爲儀式其制髙一丈一尺廣六尺

靑蓋

靑蓋之制略同中國絳羅爲裏廣幅垂下復加黃絲組綬以爲采飾聞常用以紅惟人使至則以靑羅罩之蓋麗久以紅爲最貴非國王不得用今此覆蓋亦恭順聖朝謙避使節之一端耳

宣和奉使髙麗圖經卷九

●欽定四庫全書

宣和奉使髙麗圖經卷十

﹝宋﹞徐兢撰

○儀物二

華蓋

華蓋之制文羅繪繡間錯爲之上有六角各出流蘇狀如佩環五采垂帶相比仍有鸞聲其蓋縱三尺橫六尺長二丈五尺大禮則以金吾仗衛軍執之立於閶闔門外

黃幡

黃幡之制以文羅爲之上繡祥雲其形上鋭兩角設流蘇動揺有聲幡之首尾通長九尺闊一丈五尺竿長一丈五尺大禮則以與華蓋並列而所執之軍服飾一等也

豹尾

豹尾之制建於矛上大小不一當是隨其獸之形而取之迎詔則以千牛衛軍執之在前及門則立於同徳升平兩問也

金鉞

金鉞之制略同柱斧於竿之杪立一翔鸞行則動揺有騫騰之勢王行則龍虎親衛軍將一人執之從於後

球杖

球杖之制以木刻成褁以白金中有小好貫采綬而垂之大禮則以散員校尉十人執之立於會慶殿兩階之下

旗斾

旗斾之制以絳羅爲之次第相屬繋於竿上又於其杪以白羽爲之飾自羣山島已見之惟領軍執事者各給焉蓋藉以指麾之物此衛軍所以旗頭爲髙品也

宣和奉使髙麗圖經卷十

●欽定四庫全書

宣和奉使髙麗圖經卷十一

﹝宋﹞徐兢撰

○仗衛一

臣聞髙麗王城仗衛比他郡最盛蓋驍勇萃於此當中朝使至盡出之以示榮覩焉其制民十六以上充軍役其六軍上衛常畱官府餘軍皆給田受業有警則執兵赴敵任事則執役服勞事已則復歸田畝偶合前古鄕民之制初髙麗在魏晉戶不過三萬至唐髙宗下平壌收其兵乃三千���������������������������������領隊伍有正步刋有等列爲六軍曰龍虎神虎興威金吾千牛控鶴分爲兩衛曰左衛右衛別以三等曰超軍猛軍海軍無黥墨之制無營屯之居惟給使於公以衣服爲別而已鎧甲上下連屬制如逢掖形狀詭異金花髙帽幾及三尺錦衣靑袍緩帶垂袴蓋其國人質侏儒特加髙帽錦采以壯其容耳今繪圖各以名色列之於後

龍虎左右親衛旗頭

龍虎左右親衛旗頭服球文錦袍塗金束帶展腳襆頭略類中朝服度持小旗斾以令六軍蓋軍衛之隊長也惟王府之內衛者二人使者至則置一人於兵仗內乘馬前導蓋所以侍使人而供給皆輟侍王之人禮至於此可謂至矣

龍虎左右親衛軍將

龍虎左右親衛軍將亦服球文錦袍塗金束帶帽頭兩腳折而上右勢微屈飾以金花王出入則十餘人執羽扇金鉞以從

神虎左右親衛軍

神虎左右親衛軍服球文錦袍塗金束帶金花大帽仍加紫帶系於頷下如紘纓之屬形制極髙望之巍然昔齊永寜中髙麗使至服窮袴冠拒風中書郎王融戲之曰服之不衷身之災也頭上定是何物答曰此則古弁之遺像也今觀髙帽之制其拒風之俗今猶然也

興威左右親衛軍

興威左右親衛軍服紅文羅袍以五采團花點襭爲飾金花大帽黒犀束帶王之左右二十餘人出則執螭文繡花大扇曲蓋扈從前後常服自龍虎神威以下皆以紫帽無金飾諸衛中惟此一等人質差偉焉

上六軍左右衛將軍

上六軍左右衛將軍被介冑烏革間鐵爲之文錦絡縫使相連屬自腰以下垂十餘帶飭以五采繡花左佩弓劍拱手鞠躬立於殿門之上惟受詔拜表日會慶殿中門六人兩偏門各四人屹然山立如土木偶恭肅之容亦可尙也

上六軍衛中撿郎將

上六軍衛中撿郎將蓋有功於宮禁者以次遷補王所親信賴以保捍內外常服皆紫衣襆頭惟大禮齋祭受詔拜表則介冑而出兜鍪不加於首而負於背褁紫文羅巾飾以珠貝左佩弓劍手執彈弓王行則在前有喧嘯則控弦不發而爲之警人皆肅然飛鳥過則以丸擊之夜則秉炬而行巡視不惰嘗疑軌彈之義問云取禦史彈劾之義

龍虎中猛軍

龍虎中猛軍服靑布窄衣白紵窮袴復加鎧甲惟無覆膊首不施冑背負而行各執小矛上系白旗大不盈尺繪云爲飾迎詔入城受詔拜表則在眾仗之後夾道而進府會遊觀惟不施甲冑兵仗中獨此軍最眾約三萬人

金吾仗衛軍

金吾仗衛軍服紫寛袖�圏者襆頭以采上束各隨其方之色方爲一隊隊爲一色間繡團花爲飭執持幡蓋儀物立於閶闔門外

控鶴

控鶴軍服紫文羅袍五彩間繡大團花爲飾上折腳襆頭凡數十人以奉詔輿王與人使私覿往來則奉箱篚

宣和奉使髙麗圖經卷十一

●欽定四庫全書

宣和奉使髙麗圖經卷十二

﹝宋﹞徐兢撰

○仗衛二

千牛左右仗衛軍

千牛左右仗衛軍服緋窄衣首加皮弁黒角束帶腰有二襜飾以獸文手執小戈上貫一皷其制如鞀亦有執畫戟鐙杖豹尾之屬與此服飾皆一等也

神旗軍

神旗軍以皮蒙首上爲木鼻狀獸額示服猛也朱衣短後復加兩襜飾以獸文惟迎詔受禮則陳於前張五方大神旗載以車軸隨所向安立每車十餘人山路間闗突兀時方大暑汗流浹背比之他儀最爲勞耳

龍虎上超軍

龍虎上超軍服靑布窄衣文羅頭巾前襟與背皆有團號其制不一王宮使令咸以龍文余以盤花悉皆蹙金雜作間繡制作精巧館中三節位側布列三二人名曰巡邏實察非常也人使出入則亦給使上節千餘人以等殺之

龍虎下海軍

龍虎下海軍服靑布窄衣黃繡盤雕紅革銅帶執朱柄檛順天門守衛二十餘人每至館會則列於廷中酒行則聲喏而退東西兩序交互捲行復出門外

官府門衛挍尉

官府門衛挍尉服紫文羅窄衣展腳襆頭右佩長劍拱手而立考其所任之職總轄兵階戰陣獲敵首不願賜銀者以第遷補以畱五府守衛諸門自會慶門置左右親衛將軍外其餘內則廣化外則宣義諸門皆有之至於寺觀官府時亦用焉然服與人材皆所不逮當是一時旋置以他名色人充代非一等品秩也

六軍散員旗頭

六軍散員旗頭自紫燕島方見之亦軍中之總領者展腳襆頭紫文羅窄衣束帶革履手執旗斾仗衛儀物領軍執事每隊各一人行列進退視以爲準正中華人員之類也

左右衛牽攏軍

左右衛牽攏軍服紫窄衣練鵲文錦絡縫烏紗軟帶布襦革履以馭眾馬惟使副上節官有之餘皆以龍虎超軍代之

領軍郎將騎兵

領軍郎將騎兵服飾其等不一凡紫羅戰袍白袴皂履文羅爲巾飾以珠貝者皆麗人也至服靑緑緊絲大花戰袍其袴或以紫或以黃或以皂髠髮而巾制不衺切附於頂聞是契丹降卒使副會於王府還至奉先庫前岡阜之上見前驅數十騎鳴鸞馳驟跳梁鞍鐙間輕鋭驍捷意欲耀武島夷僻逺偶有勁卒而急於人知亦可笑也

領兵上騎將軍

領兵上騎將軍服紫羅窄衣展腳襆頭右帯虎韔左持弓矢兵仗內列凡百餘人分爲兩隊每人使出在前至廣化門則下馬止而不入歸館則止於順天外門行列則極齊飾非比郎騎也

宣和奉使髙麗圖經卷十二

●欽定四庫全書

宣和奉使髙麗圖經卷十三

﹝宋﹞徐兢撰

○兵器

臣聞範曄書云夷者抵也言仁而好生萬物抵地而生出故天性柔順所以不若西戎之喜兵也髙麗固箕子八條所教之地然其兵器甚簡而疎豈原其性然耶兵法曰兵不犀利與徒搏同惟麗人之兵疎簡此所以屢爲匈奴所扼而不能與之挍𨿽然異俗器械各有所施不可以不知今具其名物圖之於左

行皷

行皷之狀稍類雅樂之搏拊也中腔差長而以銅環飾之貫以紫帶系於腰下軍行則在前與金鐃間擊其節頗緩金鐃之形與中華制度不異故略而不圖

弓矢

弓矢之制形狀簡略如彈弓其身通長五尺而矢不用竹多以柳條而復短小發射不候引滿舉身送之𨿽矢去甚逺而無力殿門守衛仗內騎兵及中撿郎將皆以虎韔而挾之備不虞也

貫革

貫革之狀略如鞀皷兩邊皆有皮耳動揺有聲貫於矛上每隊約二十餘人大禮則以千牛左右仗衛軍執之

鐙杖

鐙杖之設國王受詔則有之止爲馬鐙其竿丹漆使者前驅千牛衛軍數十人執之王行則在前而鐙以塗金爲飾余制悉以鐵爲之

儀戟

戟有二等會慶門中各列十二枚上下以金銅爲飾形制極大迎詔設燕則兵仗中所列者才及六尺許大抵略同中華而制作大小不等耳

胡笳

胡笳之制上鋭下丰其形差短使者初至羣山島巡尉將迎舟卒服靑衣而吹之其聲嗚咽不成曲調惟覺羣噪如蚊虻之音迎詔則在前行毎數十步輙稍卻回面詔輿而吹聲止乃行然後擊鐃皷爲節

獸牌

獸牌之制木體革鞔繪狻猊狀上施五兩而以雉尾蔽之欲以自障且能刺人而不使之洞見其犀利也然徒似百戲小兒所執恐不足以禦矢石今髙麗兵仗中二等皆有之特小大之異耳

佩劍

佩劍之飾形長而刃利白金烏犀間錯海沙魚皮以爲鞘旁爲環紐貫以采組或以革帶以象玉彘琫珌之屬亦古之遺制也門衛挍尉中撿郎騎皆佩之

宣和奉使髙麗圖經卷十三

●欽定四庫全書

宣和奉使髙麗圖經卷十四

﹝宋﹞徐兢撰

○旗幟

臣聞髙麗儀制每齋祭祀天則建大旗十面各隨其方之色錯繪神物號曰神旗其制極廣每旗當用帛數疋下以車軸逐車以緋衣仗軍十數人駕之隨王所在次第安立四面各施大繩以備風勢髙十餘丈國人望神旗所植則不敢向惟詔書初入城以至受禮皆特用之蓋尊上命也余有五方中旗自上羣山島已見之惟紅旗有飾龍虎猛軍甲士所執又有小白旗大不盈掌系於矛上略同兒戲今並列於圖云

象旗

象旗二其制身與旒皆黒法水數也中繪一象前一武士持一金戈復以大繩牽掣其首有左顧之意行則舉其後轅隨地勢扶持而前至行禮之時則依方向建立眾旗之位以黒爲先考之禮經武車綏旌徳車結旌則知建旗於車自古已然不特髙麗也

鷹隼旗

鷹隼旗二其制身與旒皆赤法火數也中繪鷹隼鶱騰而上有疾而速之意周官鳥隼爲旟今此赤旗用鷹亦偶合古制也其行在象旗之次

海馬旗

海馬旗二其制身與旒皆靑法木數也中繪一馬前膊有鬛狀如火熾蓋馬火畜也繪於靑旗以象木火相生位應靑龍朱雀二神其行在鷹旗之次

鳳旗

鳳旗二其制身與旒皆白法土數也中繪飛鳳鳳之爲物身被五彩位應中宮蓋五行非土不生故五方之色備於羽毛所宜取象其行在太白旗之次

太白旗

太白旗二其制身與旒皆白法金水數也中繪一人金冠玉圭黃衣緑帔以象太白下乘一龜龜有蛇首取其合形蓋金爲水母水能生金位應白虎眞武二神禮經載國君之行前朱雀而後玄武左靑龍而右白虎於二旗互見頗合古制其行在馬旗之次

北方旗

北方之旗黒色一旒其廣二幅無繪繡之文人使初至境以迄入城與諸旗爲前導其行無次其建無數以靑衣軍執之初國信使副依舊例給錦繡間錯轉光旗四十面詔書初入城令舟人執而前導輝映郊野麗人駭觀頌目�其陋焉

南方之旗赤色一旒中繪神人手執木檛差異他者五方之旗獨赤旗爲多耳

東方之旗靑色一旒中無繪繡廣狹多少與諸旗相對

西方之旗白色一旒亦無繪繡比之諸旗數目差少

中央之旗黃色一旒亦無繪繡惟羣山島紫燕島祇迎信使列於海岸則有之又有一等雜采間錯中有�光四角繪雲气諸州巡尉戰船邏兵執之

小旗

小旗之制紅旒白身上繪緑云人使入城國王迎詔則龍虎數萬人被甲執之夾道

宣和奉使髙麗圖經卷十四

●欽定四庫全書

宣和奉使髙麗圖經卷十五

﹝宋﹞徐兢撰

○車馬

臣聞有國必有兵而兵以車運車以馬行故古者制國必視車乘之數差其小大而詩頌稱魯衛之富率以馬爲言髙麗𨿽海國而引重致逺不廢車馬然其土地湫隘道塗磽確非中華比故輈輪之制轡馭之法亦異云

采輿

采輿三一以奉詔又其一以奉禦書前一輿貯大金香球其制用五色文羅間結錯以錦繡上爲飛鳳四角出蓮花行則動揺下承以丹漆座四竿各施龍首以控鶴軍四十人捧之前有二人執仗迎引喝起止甚肅王世子與國官迎詔望輿於當道拜之

肩輿

肩輿之制略類胡牀藤穿翔鸞花文丹漆間錯塗金爲飾上施錦茵四竿各施采絲結綬自羣山島以迄入城每出館必以肩輿奉使副以其禮僣不敢乘惟於前仗中行以爲儀式耳

牛車

牛車之設制作率略殊無法度下有二轅輪前轅以牛駕之每載物於其上必以艸繩貫系方免傾覆況其國率皆山路行則嵲屼動揺特爲禮具而已

王馬

王之所乘馬鞍韉甚華或金或玉皆朝廷所賜也常馭不施甲惟入闗齋並受詔大禮則於馬甲之上復加鞍轡蒙以繡帕革帶與繁纓皆有鸞聲相應亦甚華煥但比中國於鞍後復加繡茵亦猶侍從官之有狨坐也

使節馬

髙麗去大金不逺故其國多駿馬然圉人不善控馭其步驟皆自天然不假人力也鞍韉之制惟王所乘以����益以金玉飾官大臣以紫羅繡韉以銀爲飾餘如契丹之俗亦無等差初使人旣到館十日受詔而所奉鞍馬略如王制使者以其僣侈固辭再四乃易別馬如國官所乘者上節所乘降使副禮一等中節又隨等第而殺之

騎兵馬

騎兵所乘鞍韉極精巧螺鈿爲鞍韉秋轡以栢枝馬瑙石間錯黃金烏銀爲飾兩■﹝革毚﹞畫鵝頸與身倍麗人謂之天鵝鞗革鳴鸞亦有古意

雜載

麗國多山道路坎■﹝土稟﹞車運不利又無槖駞可以引重而人所負載甚輕故雜載多用焉其制以二器夾裝橫跨於背應用之物悉置器中絡首鞅胸如乘騎之度前引後驅其行頗駛云

宣和奉使髙麗圖經卷十五

●欽定四庫全書

宣和奉使髙麗圖經卷十六

﹝宋﹞徐兢撰

○官府

臣聞唐虞建官惟百夏商官倍亦克用乂至周而詳天地四時仰觀俯察以道運之而政事舉矣豈復有文具而實不應之獘哉髙麗之初建官十��級襲國語以爲之名不事馴雅自漸皇化設官置��放稱謂而蒞職治事尙沿土風往往文具而實不應然而慕義之志亦可尙云

省監

官府之設���竊取朝廷美名��職授官則實不稱名徒爲文具觀美��尙書省在��門內前有大門兩廊十餘間中爲堂三間卽令官治事之所政事之所自出也自尙書省之西春宮之南前開一門中列三位中爲中書省左曰門下省右曰樞宻院卽國相平章知院治事之所禮賓省在幹徳殿前之側所以掌四鄰之賓客入闗司在升平門之東所以掌齋祭之事禦史臺在左同徳門內所以張風憲之任翰林院在幹徳殿之西所以處詞學之臣尙乘局以貯車馬軍器監以藏甲仗以至賓省之典禮儀閣門之職贊導大盈倉實寶貨之帑右倉卽積粟之地凡此皆在王居內城也自廣化門外言之官道之北則尙書戶部又其東曰工部曰考功曰大樂局曰良醞局四門並北列而南向各有標名道之南則兵刑吏三司其門南列而北向又東南數十步卽鑄錢監稍北卽將作監也監門千牛金吾三衛在北門內而金吾稍近東所以典兵衛之禁大市京市二司在南大街而東西相望所以平闗市之政以至管弦有坊弓箭有司襆頭有所占天有臺凡此皆在外城之內也又有開城府距城四十里凡民庶婚田鬭訟之事悉總之

國子監

國子監舊在南會賓門內前有大門榜曰國子監中建宣聖殿兩廡辟齋捨以處諸生舊制極隘今移在禮賢坊以學徒滋多所以侈其制耳

倉廩

倉廩之制不施闗鑰外爲墻垣惟開一門以防盜竊內城之內舊有三倉今所見者特右倉耳宣義門之外有倉曰龍門洪州山中有倉曰富用俗傳曰芙容非也大義倉舊在西門內積米三百萬經回祿悉爲毀燼遂移於長霸門麗人以眾水所會之地可以厭火災耳又有海鹽常平二倉相去數百步惟富用與右倉不常發以儲兵革水旱之備其積之狀如圓屋正詩所謂亦有髙廩也下築土基其髙數尺織艸爲苫中積米谷一石積而致之其髙數丈出於墉外上復以艸蓋之以蔽風雨蓋米气不泄則陳腐今髙麗倉廩中𨿽數歲而米亦新者以積苫之法略通其气耳國相每歲給米四百二十苫致仕半之尙書侍郎而下二百五十苫卿監郎官一百五十苫南班官四十五苫諸軍衛錄事一十九苫其武臣視此等而上之與文官相埒內外見任受祿官三千餘員散官同正無祿給田者又一萬四千餘員其田皆在外州佃軍耕蒔及時輸納而均給之

府庫

奉先庫在廣化門之東去順天館官道之北前門二間稍東開門左有一堂其制極髙出於墻外右有一樓東面不施窓牖惟於其柱榜雲貯水防火蓋其中所藏乃奉先王祭器牲牢及國忌給齋料於此以施諸寺焉

藥局

髙麗舊俗民病不服藥惟知事鬼神咒詛厭勝爲事自王徽遣使入貢求醫之後人稍知習學而不精通其術宣和戊戌歲人使至上章乞降醫職以爲訓導上可其奏遂令藍茁等往其國越二年乃還自後通醫者眾乃於普濟寺之東起藥局建官三等一曰太醫二曰醫學三曰局生緑衣木笏日蒞其職髙麗他貨皆以物交易惟市藥則間以錢貿焉

囹圄

囹圄之設其墉髙峻形如環堵中亦有屋蓋古圜丘之意也今在官道之南與刑部相對輕罪則付刑部盜及重罪則付獄系以縲紲無一人得逸者亦有枷杻之法然淹延不決有至閱時經歲惟贖金可免凡決杖以一大木橫縛二手於上使之著地而後鞭之笞杖極輕自百至十隨其輕重而加損惟大逆不孝乃斬次則反縛髀骨相摩至胸次皮膚折裂乃已亦車裂之類也外郡不行刑殺悉械送��王城每歲八月慮囚俗尙寛仁死罪多貸而流於山島累赦則以歲月久近量輕重原之

宣和奉使髙麗圖經卷十六

●欽定四庫全書

宣和奉使髙麗圖經卷十七

﹝宋﹞徐兢撰

○祠宇

臣聞髙麗素畏信鬼神拘忌陰陽病不服藥𨿽父子至親不相視惟知咒詛厭勝而已前史以謂其俗淫暮夜輒男女羣聚爲倡樂好祠鬼神社稷靈星以十月祭天大會名曰東盟其國東有穴號襚神亦以十月迎而祭之自王氏有國以來依山築城於國之南以建子月率官屬具儀物祠天后受契丹冊與其立世子亦如此行禮焉其十月東盟之會今則以其月望日具素饌謂之八闗齋禮儀極盛其祖廟在國東門之外惟王初襲封與三歲一大祭則具專服冕圭親祠之其餘則分遣官屬歲旦月朔春秋重午皆享祖禰繪其像於府中率僧徒歌唄晝夜不絕又俗喜浮屠二月望日諸僧寺然燭極繁侈王與妃嬪皆往觀之國人喧鬧道路其神祠在百里內者四時遣官祠以太牢又三歲一大祭徧其境內然及期以祀神爲名率斂民財聚白金千兩餘物稱是與其臣屬分之此爲可哂也自王居宮室之外惟祠宇制作頗華諸觀寺惟安和爲冠以尊奉宸翰故耳今取其人使道路所歷與夫齋祠遊覽耳目所及者圖之其餘不見制度則略而不載

福源觀

福源觀在王府之北大和門內建於政和間前榜曰敷錫之門次榜曰福源之觀嘗聞殿內繪三淸像而混元皇帝須髮皆紺色偶合聖朝圖繪眞聖貌像之意亦可嘉也前此國俗未聞虛靜之教今則人人咸知歸仰云

靖國安和寺

安和寺由王府之東北山行三四里漸見林樾淸茂數麓﨑嶇自官道南王輪寺過數十步曲徑縈紆修松夾道森然如萬戟淸流湍激驚奔嗽石如鳴琴碎玉橫溪爲梁隔岸建二亭半蘸灘磧曰��曰漣漪相去各數百步復入深谷中過山門闗傍溪行數里入安和之門次入靖國安和寺寺之額卽今太師蔡京書也門之西有亭榜曰冷泉又少北入紫翠門次入神護門門東廡有像曰帝釋西廡堂曰香積中建無量壽殿殿之側有二閣東曰陽和西曰重華自是之後列三門東曰�翰其後有殿曰能仁殿二額寔今上皇帝所賜禦書也中門曰善法後有善法堂西門曰孝思院後有殿曰彌陀堂殿之間有兩廈其一以奉觀音又其一以奉藥師東廡繪祖師像西廡繪地藏王余以爲僧徒居室其西有齋宮王至其寺則自尋芳門過其位前門曰凝祥北門曰向福中爲仁壽殿後爲齊云閣有泉出山之半甘潔可愛建亭其上亦榜曰安和泉植花艸竹木怪石以爲遊息之玩非特土木飾粉之功竊窺中國制度而景物淸麗如在屏障中麗人以奎章睿藻在焉奉之尢嚴也今使者至彼率三節官屬從吏拜於禦書殿下飯僧祈福日莫歸館實宣和五年七月二日癸丑也

廣通普濟寺

廣通普濟寺在王府之南泰安門內直北百餘步寺額揭於官道南向中門榜曰神通之門正殿極雄壯過於王居榜曰羅漢寶殿中置金仙文殊普賢三像旁列羅漢五百軀儀相髙古又圖其像於兩廡焉殿之西爲浮屠五級髙逾二百尺後爲法堂傍有僧居可容百人相對有巨鐘聲抑而不揚故事以禮物之餘馬及髙麗所遺使副者凡二疋益以白金二斤爲香花菓蔌之供以作佛事飯僧徒使副不躬往惟遣都轄提以下三節行禮焉

興國寺

興國寺在廣化門之東南道旁前直一溪爲梁橫跨大門東�����������亦甚雄壯庭������������余丈其形上鋭遂���以�金塗之上�鳯首銜錦幡余寺����安和者書云大宋皇帝聖壽萬�����之意出於誠心宜其被遇聖朝眷寵懷徠之也

國淸寺

國淸寺在西郊亭之西相去三里許長廊廣廈喬松怪石互相映掩景物淸秀側有石觀音峭立崖下頃人使所過道經國淸寺門其褐衣僧徒百十輩羣出觀之

王城內外諸寺

興王寺在國城之東南維出長霸門二里許前臨溪流規模極大其中有元丰間所賜夾紵佛像元符中所賜藏經兩璧有畫王顒嘗語崇寜使者劉逵等云此文王翊徳山遣使告神宗皇帝模得相國寺本國人得以瞻仰上感皇恩故至今寶惜也稍西卽洪圓寺入長霸門溪北爲崇化寺南爲龍華寺後隔一小山有彌陀慈氏二寺然亦不甚完葺崇教院在會賓門內普濟道日�善三寺在太安門內鼎足而峙隔官道之北由嵓山又有奉先彌勒二寺並列稍西卽大佛寺也王府之東北與春宮相距不逺有二寺一曰法王次曰卽經由大和北門入則有龜山玉輪二寺乃適安和寺所由之途也廣眞寺在將作監之東普云寺在長慶宮之南自崇仁門出正東卽洪護寺又東北出安定門則有歸法靈通二寺惟順天館之北有小屋數十間榜曰順天寺自人使至館一月僧徒晝夜歌唄不絕榜云以祈國信使副一行平善蓋繇衷之信非一時矯僞也又紫燕島有濟物寺羣山島有資福寺殿與門廡之外亦無堂室其徒三二人而止爾凡此者以其屋宇隘陋且多故略其圖而載其名焉

崧山廟

崧山神祠在王府之北自順天館出至兵部直北沿溪行過龜山寺福源觀出北昌門行五里許山路﨑嶇喬松森蔭俯視城中如指諸掌其神本曰髙山國人相傳祥符中契丹侵逼王城神乃夜化松數萬作人語敵疑有援卽引去後封其山爲崧以祠奉其神也民有災病施衣獻良馬以禱之比者使至六月二十六日丁未遣官致祭祠宇尙逺惟至半山設酒饌望而拜之遵舊典也

東神祠

東神祠在宣仁門內地稍平廣殿宇卑陋廊廡三十間荒涼不葺正殿榜曰東神聖母之堂以帟幕蔽之不令人見神像蓋刻木作女人狀或云乃夫余妻河神女也以其生朱蒙爲髙麗始祖故祠之舊例使者至則遣官設奠其牲牢酌獻如禮崧山神式

蛤窟龍祠

蛤窟龍祠在�水門上隙小屋數間中有�像舟行水淺不可近惟舟師輩以小艇迎而祭之頃者使至彼設祭之明日有一小蛇�色咸謂神化亦猶彭蠡順濟之顯異也乃知神物無乎不在朝廷威靈所格𨿽蠻貊之邦行矣

五龍廟

五龍廟在羣山島客館之西一峯上舊有小室在其後數步今新制獨有兩楹一室而止正面立壁繪五神像舟人祠之甚嚴又其西南大林中有小祠人謂崧山神別廟云

宣和奉使髙麗圖經卷十七

●欽定四庫全書

宣和奉使髙麗圖經卷十八

﹝宋﹞徐兢撰

○道教

臣聞髙麗地濵東海當與道山仙島相距不逺其民非不知向慕長生久視之教苐中原前此多事徵討無以淸淨無爲之道化之者唐祚之興尊事混元始祖故武徳間髙麗遣使丐請道士至彼講五千文開釋玄微髙祖神堯奇之悉從其請自是之後始崇道教踰於釋典矣大觀庚寅天子眷彼遐方願聞妙道因遣信使以羽流二人從行遴擇通達教法者以訓導之王俁篤於信仰政和中始立福源觀以奉髙眞道士十餘人然晝處齋宮夜歸私室後因言官論列稍加法禁或聞俁享國日常有意授道家之籙期以易西教其志未遂若有所待然

道士

道士之服不以羽衣用白布爲裘皂巾四帯比之民俗特其袖少褒裕而已

釋氏

浮圖之教始出天竺遂傳四夷其法崇盛髙麗𨿽在海東聞自淸涼法眼一枝東渡之後僧徒頗知性理嘗於普濟寺僧堂見其揭榜示眾大略云言不足以載道久矣大千經卷皆藥病之說正法眼藏無所付囑世尊於是舉花而示有微笑者至於子孫言辯相示謂之談禪無乃妄乎靈山之會惟一迦葉其可容易期於眾人昔人猶愛羊存而禮之大意不忘又況言說之筌足以得其意哉抑聞之說詩者貴在以意逆志吾宗亦然蓋言以索意意之所隨不可以言傳則亦在乎黙而識之尙何數數於文言之末乎觀凡數百言湥契宗旨佛像供具皆悉修潔幡華繒蓋行列有序大經則有華嚴般若小者不可悉數亦有本翻自中國能爲華言者嘗令誦之歷歷可聽至其梵唄則又鴃舌不復可辧矣其鐃鈸形制小而聲悲至其螺聲則洪大如號焉先是元丰間上節使臣宋宻歿於紫燕島自後使至必於濟物寺飯僧致祭上節以次羅拜墓下比者銜命至彼亦襲前例𨿽存歿恩義理固宜爾然人心初到異邦逺懷鄕國遽覩客殯無不沾灑蓋出使絕域惟遼東爲難海洋阻隔危險萬態得獲全濟復命於朝豈不幸歟自非倚仗��王靈則其不葬於蛟蜃之腹者幾希豈釋氏專能持護哉今圖其衣服制度以考同異云

國師

國師之稱蓋如中國之有僧職綱維也其上一等謂之王師王見則拜之皆服出水衲袈裟長袖偏衫金跋遮下有紫裳鳥革鈴履人物衣服𨿽略與中華同但麗人大抵首無枕骨以僧祝發乃見之頗可駭訝晉史謂三韓之人初生子便以石壓其頭令扁非也蓋繇種類資稟而然未必因石而扁

三重和尙大師

三重和尙長光律師之類也服紫黃貼廂福田袈裟長袖偏衫下亦紫裳位在國師之下講說經論傳習性宗擇聰惠辧博者爲之

阿闍黎大徳

阿闍黎大徳位降三重和尙一等分隸教門職事其服短袖偏衫壊色掛衣伍條下有黃裳國師三重不過數人而阿闍黎一等人數極眾未究厥旨

沙彌比丘

沙彌比丘自幼出家未經受具壊色布衣亦無貼廂戒律旣髙方易紫服以第遷升乃有衲衣蓋髙麗僧衣惟以磨衲爲重耳

在家和尙

在家和尙不服袈娑不持戒律白紵窄衣束腰皂帛徒跣以行間有穿履者自爲居室娶婦鞠子其於公上負載器用掃除道路開治溝洫修築城室悉以從事邊陲有警則團結而出𨿽不嫻於馳逐然頗壯勇其趨軍旅之事則人自褁糧故國用不費而能戰也中間契丹爲麗人所敗正賴此輩其刑余之役人髙麗以其髠削須髮而名和尙耳

宣和奉使髙麗圖經卷十八

●欽定四庫全書

宣和奉使髙麗圖經卷十九

﹝宋﹞徐兢撰

○民庶

臣聞髙麗地封未廣生齒已眾四民之業以儒爲貴故其國以不知書爲恥山林眾多地鮮平曠故耕作之農不迨工技州郡土產悉歸公上商賈不逺行惟日中則赴都市各以其所有易其所無熈熈如也然其爲人寡恩好色泛愛重財男女婚娶輕合易離不法典禮良可哂也今繪其國民庶而以進士冠於篇

進士

遊士之名不一王城之內曰土貢郡邑曰鄕貢萃於國子監合試幾四百人然後王親試之以詩賦論三題中格者官之自政和間遣學生金端等入朝蒙恩賜科第自是取士間以經術時務策較其程試優劣以爲髙下故今業儒者尢多蓋有所向慕而然耳其服四帯文羅巾皂紬爲裘黒帶革履預貢則加帽登第則給靑蓋僕馬遨遊城中以爲榮觀也

農商

農商之民農無貧富商無逺近其服皆以白紵爲袍烏巾四帶惟以布之精粗爲別國官貴人退食私家則亦服之惟頭巾以兩帶爲辧間亦徒行通衢吏民見者避之

工技

髙麗工技至巧其絕藝悉歸於公如襆頭所將作監乃其所也常服白紵袍皂巾惟執役趨事則官給紫袍亦聞契丹降卒數萬人其工技十有一擇其精巧者畱於王府比年器服益工第浮僞頗多不復前日純質耳

民長

民長之稱如鄕兵保伍之長也卽民中選富足者爲之其聚落大事則赴官府小事則屬之故隨所在細民頗尊事焉其服文羅爲巾皂紬爲裘黒角束帶烏革句履亦與未預貢遊士服飾相似也

舟人

髙麗頭巾惟是重文羅一巾之價準米一石細民無貲可得復恥露頭與罪囚無別故作竹冠以冠之或方或圓初無定制短褐被體下無袴襦每舟十餘人夜則鳴榔皷枻謳歌互答嘵嘵如鵝鶩羣鳴略無聲律情義蓋其俗然也

宣和奉使髙麗圖經卷十九

●欽定四庫全書

宣和奉使髙麗圖經卷二十

﹝宋﹞徐兢撰

○婦人

臣聞三韓衣服之制不聞染色惟以花文爲禁故有禦史稽察民服文羅花綾者斷罪罰物民庶遵守不敢慢令舊俗女子之服白紵黃裳上自公族貴家下及民庶妻妾一槪無辧頃歲貢使趨闕獲朝廷賜予十等冠服遂以從化今王府與國相家頗有華風更遲以歲月當如艸偃矣今姑摭其異於中國者圖之

貴婦

婦人之飾不善塗澤施粉無朱柳眉半額皂羅蒙首制以三幅幅長八尺自項垂下惟露面目余悉委地白紵爲袍略如男子制文綾寛袴裏以生綃欲其褒裕不使著體橄欖勒巾加以采絳金鐸佩錦香嚢以多爲貴富家藉以大席侍婢旁列各執巾瓶𨿽盛暑不以爲苦也秋冬之裳間用黃絹或深或淺公卿大夫之妻士民遊女其服無別或云王妃夫人以紅爲尙益加繪繡國官庶民不敢用也

婢妾

官府有媵國官有妾民庶之妻雜役之婢服飾相類以其執事服勤故蒙首不下垂疊於其頂摳衣而行手𨿽執扇羞見手爪多以絳嚢蔽之

賤使

婦人之髻貴賤一等垂於右肩餘發被下束以絳羅豎以小簮細民之家特無蒙首之物蓋其直準白金一斤力所不及非有禁也亦服旋裙制以八幅挿腋髙系重疊無數以多爲尙其富貴家妻妾制裙有累至七八疋者尢可笑也崇寜間從臣劉逵吳拭等奉使至彼值七夕會館伴使柳伸顧作樂女倡謂使副曰本國梳得頭髮慢必是古來墜馬髻逵等答云墜馬髻乃東漢梁冀妻孫壽所爲似不足法伸等唯唯然至今仍貫不攺豈自其舊俗椎結而然耶

��

海外冠服𨿽略相類亦無定制人使初入城夾道樓觀間時見憑欄有此一等女子才十餘歲當是未嫁之人亦不披髮而黃衣又非暑服所宜甞試詰之終不審諦或云是王府小兒之服耳

女子

民庶之家女子未嫁紅羅束髮其餘被下男子亦然特易紅爲黒繩耳

負

髙麗法置官婢世代相承故自王府國官觀寺皆給之其於執役肩不勝任負於背上其行甚駛𨿽男子不如也

戴

負戴之役其勞一等水未飲歠並貯銅罌不以肩舁加於頂上罍有二耳一手扶持摳衣而行背負其子考之於經班白者不負戴於道路以其用力良勞非筋骨有加蓋不能也其子附之所謂𦇤負其子而至也

宣和奉使髙麗圖經卷二十

●欽定四庫全書

宣和奉使髙麗圖經卷二十一

﹝宋﹞徐兢撰

○皂隸

臣聞諸蠻之國雕題交趾被髮文身豺狼與居麋鹿與遊豈復知張官置吏之法哉惟髙麗則不然衣冠禮義君臣上下燦然有文法以相接也內置臺省院監外置州府郡邑設官分職選吏任事在上則舉其綱目在下則任其繁劇𨿽一國之事簡而當理追胥呼索但片紙數字民不敢失其期會也故自中書給事中樞堂官以至夫民長無敢息豫其國官吏遇諸途必跪拜鞠躬言事則膝行而前上呼低面以聽奉之自非久陶聖化能若是乎今自吏職以迄驅使並列圖於左

吏職

吏職之服與庶官服色不異但緑衣時有深淺舊傳髙麗仿唐制衣碧今詢之非也蓋其國民貧俗儉一袍之費動凖白金一斤每經澣濯再染色深如碧非是別一等服也然省府補吏不限流品貴家之子弟時亦爲之今此靑服當是吏之世襲者耳

散員

散員之服紫羅窄衣襆頭革履如中華班直殿侍之類也武臣子弟兵衛出職皆補之每人使至則捧盤授爵執衣侍巾皆用之

人吏

人吏之稱非比省府之職也蓋倉庫司屬州縣出納金穀布帛之流皂衣襆頭烏革句履時於衛市稠人中見之或云趨官府則間有易色衣者

丁吏

丁吏蓋丁壯之人初置吏者也舊說轉爲頂禮蓋是語音訛謬自此升補爲吏曰吏而後授官自令官而下各給丁吏以備使令視官品而爲多寡之差其常執事則文羅頭巾人使至則加幘每貴臣從者一二人惟伴官屈使從者與使副所給一等服飾耳

房子

房子使館之給役者也每房自使副���官品髙下而爲之多寡其服文羅頭巾紫衣負帶皂屨蓋擇善供應者爲之觀其守�蓋甚又善筆札髙麗俸祿至薄惟給生菜蔬茹而已常時亦罕食肉每人使至正當大暑飲食臭惡必推其餘與之飲啖自如而又以其餘歸遺於家至禮畢出館泣數行下大抵麗人之於中國其情加厚故𨿽房子亦懷惓惓焉

小親侍

小親侍紫衣頭巾復被其發蓋宮帷中所使小童也王之貴戚與從臣時亦給之麗人大率未娶者皆褁巾而被髮於後旣娶而後束髮其爲小親侍皆才十餘歲稍長則出宮焉

驅使

驅使與仙郎相類大抵皆未娶之人在貴家子弟則稱仙郎故其衣或紗或羅皆皂也又有一等縿袖烏巾卽庶官小吏之奴名驅使者也

宣和奉使髙麗圖經卷二十一

●欽定四庫全書

宣和奉使髙麗圖經卷二十二

﹝宋﹞徐兢撰

○雜俗一

臣聞王制曰廣谷大川異制民生其間異俗夫所謂廣谷大川固未必遐方絕域蓋特其中國之地川俗或殊則習俗各異有不可得而同者又況蠻夷之限在海外其習俗豈一端哉髙麗於諸夷中號爲文物禮義之邦其飲食用俎豆文字合楷隸授受拜跪恭肅謹願有足尙者然���僻澆薄龎雜土風終未可革也冠婚喪祭鮮克由禮若男子巾幘𨿽稍仿唐制而婦人■﹝髟上厝下﹞髻下垂尙宛然髽首辮髮之態貴人仕族婚嫁略用聘幣至民庶惟以酒米通好而已又富家娶妻至三四人小不相合輒離去產子居別室其疾病𨿽至親不視藥至死殮不拊棺𨿽王與貴冑亦然若貧人無葬具則露置中野不封不植委螻蟻烏鳶食之眾不以爲非淫祀諂祭好浮圖宗廟之祠參以桑門歌唄其閒加以言語不通貪饕行路行喜奔走立則多拱手於背婦人僧尼皆作男子拜此其大可駭者至於瑣碎不經又未易以一二數今姑總其耳目所見者圖之並以土產資養之物附於後

庭燎

麗俗尙夜飲而祗侍使人尢謹每宴罷常侵夜分自山島州郡郊亭館舎皆於庭中束芟明燎以散員執之使者歸館則羅列在前相比而行

秉燭

王府公會舊不然燭比稍稍能造大者如椽小者亦長及二尺然而終不甚明快會慶幹徳之燕筵中設紅紗燭籠用緑衣人搢笏執之問之云是新入仕之人舊記謂初登第者今知未必皆一等流品也

挈壺

挈壺之職名實近古逐刻以擊皷爲節中廷立表以揭碑每時正則一紫衣吏捧牌立幹承爲之

女騎

婦人出入亦給僕馬蓋亦公卿貴人之妻也從馭不過三數人皂羅蒙首余被馬上復加笠焉王妃夫人惟以紅爲飾亦無車輿也昔唐武徳貞觀中宮人騎馬多著羃籬而全身蔽障今觀麗俗蒙首之制豈羃籬之遺法歟

宣和奉使髙麗圖經卷二十二

●欽定四庫全書

宣和奉使髙麗圖經卷二十三

﹝宋﹞徐兢撰

○雜俗二

澣濯

舊史載髙麗其俗皆潔淨至今猶然每笑中國人多垢膩故晨起必先沐浴而後出戶夏月日再浴多在溪流中男女無別悉委衣冠於岸而沿流褻露不以爲怪浣濯衣服湅涗絲麻皆婦女從事𨿽晝夜服勤不敢告勞鑿井汲水多近川爲之上作鹿盧輸水於槽槽形頗如舟云

種藝

國封地瀕東海多大山深谷﨑嶇■﹝山上酋下﹞崒而少平地故治田多於山閒因其髙下耕墾甚力逺望如梯磴然其俗不敢有私田略如立井之制隨官吏民兵秩序髙下而授之國母王妃世子王女而下皆有湯沐田每一百五十步爲一結民年八歲投狀射田結數有差而國官以下兵吏驅使進士工技無事則服田惟戍邊則給米其地宜黃粱黒黍寒粟胡麻二麥其米有秔而無稬粒特大而味甘牛工農具大同小異略而不載

漁

國俗有羊豕非王公貴人不食細民多食海品故有鰍■﹝魚復﹞蚌蛛母蝦王文蛤紫蠏蠣房龜腳以至海藻昆布貴賤通嗜多勝食气然而臭鮏味鹹久亦可厭也海人每至潮落矴舟島嶼而捕魚然不善結网但以疏布漉之用力多而見功寡惟蠣蛤之屬潮落不能去人掇拾盡力取之不竭也

樵

樵人初無專業惟事隙則隨少長之力於城外山取之蓋旁城之山於陰陽有忌不許采斫故其中多巨木合抱靑蔭可愛使者舎於館以至登舟皆有司供給以備炊煮不善用肩惟以背負而行

刻記

麗俗無籌算官吏出納金帛計吏以片木持刃而刻之每記一物則刻一痕已事則棄而不用不復畱以待稽考其政甚簡亦古結繩之遺意也

屠宰

麗政甚仁好佛戒殺故非國王相臣不食羊豕亦不善屠宰惟使者至則前期蓄之及期將用縛手足投烈火中候其命絕毛落以水灌之若復活則以杖擊死然後剖腹腸胃盡斷糞穢流注𨿽作羮■﹝炙﹐肉代火﹞而臭惡不絕其拙有如此者

施水

王城長廊每十閒張帟幕設佛像置大甕貯白米漿復有杯杓之屬恣往來之人飲之無閒貴賤而以僧徒主其事

土產

髙麗依山瞰海地瘠而磽然而有稼穡之種麻枲之利牛羊畜產之宜海物惟錯之美廣揚永三州多大松松有二種惟五葉者乃結實羅州道亦有之不若三州之富方其始生謂之松房狀如木瓜靑潤致宻至得霜乃拆其實始成而房乃作紫色國俗𨿽果肴羮胾亦用之不可多食令人嘔吐不已人參之幹特生在在有之春州者最良亦有生熟二等生者色白而虛入藥則味全然而涉夏則損蠧不若經湯釡而熟者可久畱舊傳形匾者謂麗人以石壓去汁作煎今詢之非也乃參之熟者積垜而致爾其作煎當自有法也館中日供食菜亦謂之沙參形大而脆美非藥中所宜用又其地宜松而有茯苓山深而產硫黃羅州道出白附子黃漆皆土貢也其國自種紵麻人多衣布絕品者謂之絕潔白如玉而窘邊幅王與貴臣皆衣之不善蠶桑其絲綫織紝皆仰賈人自山東閩浙來頗善織文羅花綾緊絲錦罽邇來北敵降桑工技甚眾故益奇巧染色大勝於前日地少金銀而多銅器用漆作不甚工而螺鈿之子細宻可貴松煙墨貴猛州者然色昏而膠少仍多沙石黃毫筆軟弱不可書舊傳爲猩猩毛未必然也紙不全用楮閒以藤造槌搗皆滑膩髙下數等其果寶栗大如桃甘美可愛舊記謂夏月亦有之嘗問其故乃盛以陶器埋土中故經歲不損六月亦有含桃味酸如酢榛榧最多雲倭國者亦有來禽靑李瓜桃梨棗味薄而形小至於蓮根花房皆不敢擷國人謂其爲佛足所乘雲

宣和奉使髙麗圖經卷二十三

●欽定四庫全書

宣和奉使髙麗圖經卷二十四

﹝宋﹞徐兢撰

○節仗

臣聞春秋之法王人𨿽微序在諸侯之上蓋尊王命也然當時周室紀綱圮壊諸侯彊大有輕之之心孔子托空言以爲天下後世臣子法尙諄諄如此矧太平盛際親遣王人逺使外國則彼之尊奉之禮豈敢少懈哉恭惟宋有天下垂二百年干戈寖偃四裔君長不待詔告而信順之誠堅若金石蓋自容成氏以來未有太平如此之盛宜乎諸侯推尊王人而禮文繁縟也比年使命每至麗國聞其備竭儀物之華兵衛之眾以迓詔書以導旄節禮甚勤至然是行也適在王俁衣制未終其皷吹之類皆執而不作亦可謂知禮也已

初神旗隊

神舟旣抵禮成港下矴訖麗人具采舟來迎使者奉詔書登岸三節步從入碧瀾亭奉安詔書訖退休於所舎明日質明都轄提轄官對捧詔書入采輿兵仗前導諸仗之中神旗爲先自西郊亭預建於館前候詔書至與余仗相接導衛入城旗列十面車載而行毎乘十餘人自是之後受詔拜表則皆設於兵仗前也靑衣龍虎軍鎧甲戈矛幾及萬卒分爲兩序夾道而行

次騎兵

神旗之次有錦衣龍虎親衛旗頭一名騎而前驅執小紅旗其次則領兵上將軍其次則領軍郎將皆騎兵也持弓矢佩劍飾馬之具皆有鑾聲馳驟甚亟頗自矜耀

次鐃鼓

騎兵之次鳴笳之軍次之鐃皷之軍又次之每百餘步鳴笳軍必卻行面詔輿而合吹聲止則擊鐃皷爲之節

次千牛衛

皷角之次卽有儀物貫革鐙杖千牛軍衛執之相比而行

次金吾衛

十牛衛之後金吾仗衛軍次之執黃幡豹尾儀戟華蓋差閒而行

次百戲

金吾仗衛之後百戲小兒次之服飾之類略同華風

次樂部

歌工樂色亦有三等之服而所持之器閒有小異其行在小兒隊之後比使者至彼會俁衣制未除故樂部皆執其器而不作特以奉詔命不敢不設也

次禮物

禮物之匣大小不一其面標題所賜之物名件而皇帝信寶封之麗人尊奉寵眷乃盛以要舁而罩以黃帕每乘用控鶴軍四人服紫繡花袍上折腳襆頭其行在樂部之次

次詔輿

采輿之設繢繡錦綺五色閒錯制作華巧前一輿安大金鑪次奉詔書並祭王俁文次奉禦書亦以控鶴軍捧之拜表歸館則不用其中一輿耳

次充代下節

國朝故事奉使髙麗下節皆卒伍比歲稍許命官士人藝術工技以代其選今使者之行也人人仰體聖上懷徠之意願爲執鞭以觀異域之俗又況陛辭之日面奉聖語丁寜宣諭人皆感泣而不以海洋之生死爲憂也故有若成忠郎周通承信郎趙漑登仕郎熊樗年尹京文學江大亨李訓唐浚翰林醫學楊寅進士有若晁正之徐亨黃大本葉彥資王懌陳興祖陶挺孟徽髙伯益李鋭崔世美顧大範金安止王居仁劉緝熈副尉則有李暉王澤呂漸徐珙徐可言施佑鍾禹功省府寺監胥吏則有若董琪牛敏年鄭恭陳佐楊大同楊渙劉宗武孫洵王佑尹公立孫琬曹裕王伯全陳惟漑王道深楊革張雩桂林範敏求舒障鄒琮志張若朴範寜之朱彥康劉楶胡允升周郁郯伯成其服紫羅窄衫烏紗帽塗金雙鹿帶分爲兩序從詔輿而行

次宣武下節

宣武下軍明州土兵共五十人服飾與充代不異但褰裳而行使錦繡彰施耳使者初出都門降賜塗金器皿從物再出節卽供給之人各執於前粲采奪目以示榮耀於外國焉

次使副

國信使副從詔書入城副�公會皆二馬齊驅其服紫衣禦仙花金帶仍佩金魚髙麗伴使騎馬在副使之右數步相比而行闕使又次之

次上節

上節都轄武翼大夫忠州刺史兼合門宣贊舎人吳徳休其服紫衣金帶行馬在正使之後提轄朝奉大夫徐兢緋衣佩魚行馬在闕使之後法籙道官大虛大夫蘂珠殿校籍黃大中碧虛郎凝神殿挍籍陳應常紫衣靑襈佩金方符書狀官宣教郎滕茂實崔嗣道如提轄官之服隨船都巡撿吳敞指使兼巡撿路允升路逵傅叔承許興文管勾舟船王覺民黃處仁葛成仲舒紹弼賈垣語錄指使劉昭慶武■﹝忄完﹞楊明醫官李安仁郝洙書狀使臣馬俊明李公亮其服紫衣塗金禦仙花帶引接荊珣孫嗣興服緑各以官序行馬從詔書入城其侍使副行則戴席帽而執鞭專遣行禮則亦張靑蓋彼國自有伴官相陪多以引進官爲之

終中節

中節管勾禮物官承直郎朱明發承信郎婁澤範敀迪功郎崔嗣仁劉璹將仕郎吳構行遣迪功郎汪忱進士王處仁占候風雲官承信郎董之邵王元�符禁咒張洵仁技術郭範司馬瓘使副親隨徐閎張皓李機許興古親從官王瑾魯蹲宣武十將充代趙佑正名程政都轄親隨人吏王嘉賓王仔其服襆頭紫窄衣塗金寶瓶帶其行馬在上節之次

宣和奉使髙麗圖經卷二十四

●欽定四庫全書

宣和奉使髙麗圖經卷二十五

﹝宋﹞徐兢撰

○受詔

臣聞周使宰孔賜齊侯胙將下拜孔曰且有後命天子以伯舅耋老加賜勞一級無下拜對曰天威不違顏咫尺小白余敢貪天子之命恐隕越於下以遺天子羞敢不下拜下拜登受夫周室之衰禮去其籍僅有存者齊侯𨿽霸不敢廢禮今天子威靈所被震疊海表而綏懷之意情文腆縟是宜麗人恪恭明命如瞻天表不敢少怠以虞隕越今圖其趨事執禮之勤以備觀考

迎詔

使副奉詔入順天館十日內卜吉王乃受詔前期一日先遣說儀官與使副相見次日遣闕使一員至館都轄提轄官對捧詔入采輿內儀仗兵甲迎導前行使副館伴闕使同上馬下節在其前步行上中節騎馬后隨國官先於館門外排立候詔書出館當道再拜訖乘馬前導至王府入廣化門次入左同徳門至升平門外上中節下馬引接指使等馬前步行上節後從入神鳯門至閶闔門外使副下馬國王與國官以次迎詔再拜訖采輿入止會慶殿門外

導詔

采輿旣入止會慶殿門外都轄提轄官自輿中捧詔出奉安於幕位使副少憩國王復降門下西向立使副與國王並行導入中門上節禮物等分兩序入會慶殿下以俟國王受詔

拜詔

國王導詔入會慶殿廷下設香案面西立使副位北上面南立上節官以次序位於使副之後國官立班於王之後王再拜躬問聖體乃復位舞蹈再拜己國官拜舞如王之儀國信使稱有勅國王再拜起躬聽口宣乃搢笏跪副使以詔授使使以詔授王詔曰髙麗國王王楷逖聞嗣國甫謹修方諒惟善繼之初克懋統承之望遽經變故深劇傷摧肆遄命使之華往諭象賢之寵載蕃賚予並示哀榮宜祗服於王靈用永遵於侯度今差通議大夫守尙書禮部侍郎元城縣開國男食邑三百戶路允迪太中大夫中書舎人淸河縣開國伯食邑九百戶傅墨卿充國信使副賜卿國信禮物等具如別錄至可領也故玆詔示想宜知悉春暄卿比平安好遣書指不多及王受詔乃授國官出笏舞蹈如初之儀國官亦如之

起居

使副旣導詔至於廷王再拜興避席躬問聖體使亦避席躬答曰近離闕下皇帝聖躬萬福各復位拜舞如受詔之儀先是自全抵廣凡三州牧問聖體如王之儀至其接送館伴官相見亦如之

祭奠

壬寅春二月使副被旨以國信使事行夏四月聞俁薨兼以祭奠弔慰遵元丰制也癸卯六月十三日甲午使副到館王旣受詔越二日王先遣人告辦都轄吳徳休往啟建佛事次日提轄官徐兢押所賜祭奠禮物陳列於前至日質明使副與三節官吏奉詔輿至長慶宮三節休於次使副易帶以烏犀仍去式候時至入祭室王楷素服立於東楹使副再拜興使跪宣禦制祭文曰維宣和五年歲次癸卯三月甲寅朔十四日丁卯皇帝遣使通議大夫守尙書禮部侍郎元城縣開國男食邑三百戶路允迪太中大夫中書舎人淸河縣開國伯食邑九百戶傅墨卿致祭於髙麗國王之靈惟王躬有一徳嗣玆東土孝友肅恭惠迪神民克紹於前文人四國是式而忠誠夙著義篤勤王旅貢在廷朕命惟謹朕惟王外界海隅而能知役志於享乃心罔不在王室嘉乃丕績眷顧不忘方將洊飭使人往諭朕志示鎭撫於爾邦孰謂天不憗遺遽聞大故邦國殄瘁震悼於懷今錫爾卹典用褒乃顯徳以輯寜爾邦尙其來止歆我寵靈永垂佑於爾後人服休無斁尙饗

弔慰

是日祭奠禮畢少退乃行弔慰禮先於廷中設香案西望天闕王楷素服面西立使位南面西上副使又次之副使以詔授使使以詔授王王磬折鞠躬再拜跪受之詔曰髙麗國王王楷惟爾先王祗愼明徳宜綏厥位毗於一人天命難諶遽以訃諗緬惟永嘉諒劇傷摧纂嗣之初踐修是屬勉思抑割用副眷懷今差國信使通議大夫守尙書禮部侍郎元城縣開國男食邑三百戶路允迪副使太中大夫中書舎人淸河縣開國伯食邑九百戶傅墨卿兼祭奠弔慰並賜祭奠弔慰禮物等具如別錄至可領也故玆詔示想宜知悉春暄卿比平安好遣書指不多及

宣和奉使髙麗圖經卷二十五

●欽定四庫全書

宣和奉使髙麗圖經卷二十六

﹝宋﹞徐兢撰

○燕禮

臣聞先王燕饗之禮以其爵等而爲隆殺之節其酌獻有數其酬酢有餞本朝講之詳矣師古便今不失先王之意而髙麗之制執爵酌醴膝行而前所以薦賓客乃有古人之遺風諒其加厚於使華以尊王人施於其國者未必槪如此也具載於圖以志其向慕中國之意

私覿

王旣受詔已王與使副少休於次王位東使副位西贊者以使副起居狀告於王王遣介復命引接官分左右引王與使副出立於會慶廷中對揖訖升殿王立於東楹使副立於西楹各設褥位王與使相向再拜訖各致躬稍前通問訖復再拜使少退副使立於使位與王對拜如初禮各復位然後分立於所占之席立於其側上節官通榜子參都轄提轄以下不拜止躬揖王王亦躬答之退立於東廊次引中節庭下參四拜王稍躬還揖訖退立於西廊王與使副就席坐上中節亦然次引下節並舟人亦庭下六拜坐於門之東西分兩序北面東上然後酒行其獻酬之禮則見於別篇云

燕飲

燕飲之禮供張帟幕之屬悉皆光麗堂上施��西廊藉以緑席其酒味甘色重不能醉人果蔬丰腆多去皮核肴饌𨿽有羊豕而海錯勝之卓面覆以紙取其潔也器皿多以塗金或以銀而以靑陶器爲貴獻酬之儀賓主百拜不敢廢禮自令官國相尙書以上立於殿之東榮在王之後余官以文武分東西兩序立於廷中中立表以著時刻旁列綠衣人搢笏執絳燭籠立於百官之前復令衛軍各執儀物立於其後麗人奉王甚嚴每燕飲行禮所立官吏兵衛𨿽烈日驟雨山立不動亦未嘗攺容其恭肅亦可尙云

獻酬

王與使副旣就席坐王遣介告使副曰欲親起酌酒爲勸使者同辭至於再三乃從之各避席起立對揖訖執事者以使爵至王前王跪執尊以酌使者膝行而前使亦跪受爵訖復以爵授執事者各復位坐旣定飲訖起躬身對揖略敍謝意王又親酌副使酒如使之禮使副旣受王獻畢復親酌酒以酢王如初禮酒三行乃如常儀酒十五行乃中休於次少頃再就坐自使副而下送襲衣金銀帶各有差酒再十餘行夜分乃罷王送使副出於殿門外三節人以序行馬歸館

上節席

上節之席西面北上器用塗金禮如使副差殺而王不親酌惟遣尙書郎或卿監代之先以其禮告於王王可其言再拜而退乃言於使人曰主遣某官勸上節酒都轄提轄而下躬身答之初坐再勸晚燕再就﹝原闕一頁﹞

引接指使之屬以備使令其後數日使副延館伴官於所館之樂賓亭用行庖之人而果肴器皿皆禦府所給四筵列寶玩古器法書名畫異香奇茗瑰瑋萬狀精采奪目麗人莫不驚嘆酒闌隨所好恣其所欲取而予之

拜表

使者宣命禮畢乃以書告行欲赴天寜節上壽之意王遣介致書懇畱使者固辭王卜日持書告以拜附表章至日使副率三節人至王府王迎揖至會慶殿庭中設案列褥位如受詔之儀王望闕再拜訖搢笏跪執事以表授王王捧表膝行奉於使使跪受訖以表授副使置表於引接官然後就席至會罷乃以表匣置采輿中兵仗迎導前行歸館

門餞

拜表宴罷乃於神鳯門張帟幕設賓主之位王與使副酌別訖立於席之側先引上節立於前王親酌別酒巨觥致辭而退次引中節立於阼階下節立於階下勸酒如上節之禮退出門外候使副上馬三節以次從行歸館

西郊送行

使副回程是日早發順天館未閒抵西郊亭王遣國相具酒饌於其中上中節位於東西廊下節位於門外酒十五行乃罷使副與館伴立馬於門外敍別館伴就上馬親酌以勸使者飲畢各分袂先是與接送伴官到館卽相別及回程於此復與之相陪以迄羣山島放洋也

宣和奉使髙麗圖經卷二十六

●欽定四庫全書

宣和奉使髙麗圖經卷二十七

﹝宋﹞徐兢撰

○館舎

﹝闕三百十二字﹞

登山去館可百步當竿山之脊而構之其制四稜上爲火珠之頂八面施欄楯可以據坐偃松怪石女羅葛蔓互相映帶風至蕭然不覺有暑气使副暇日每與上節官屬烹茶枰棋於其上笑談終日所以快心目而卻炎蒸也

使副位

使副位在正廳之後��大亭其制四稜上爲火珠榜曰樂賓使位在東副使位在西各占三間中列塗金器皿陳錦繡帷幄甚盛庭中廣植花艸正北一門可以登山卽過香林亭路也

都轄提轄位

都轄提轄共處一堂其制三間對辟二室各以官序分居之當其中以爲會食見客之所前垂靑幃狀類酒簾室中各施文羅紅幕舊不用帳今亦有之榻上施錦裀復加大席以錦爲緣室中器皿如香奩酒榼唾盂食匜悉﹝闕三十五字﹞榜曰順天之館東西兩階皆施欄楯上張錦繡簾幕其文多爲翔鸞團花四面盡張繡花圖障左右置八角冰壺惟與國官相見館中飲會則升廳焉使副居其中自余賓主國官分東西侍坐而己

詔位

詔書位在樂賓之西館伴位之北小殿五間繪飾華煥兩廊昔爲押伴醫官之室今以爲二道官位各以官序分居之使副入館先奉安詔書於殿俟王卜吉日受詔其日率三節官拜於庭都轄提轄對捧上節前導出館置采輿中使副以次從行

淸風閣

淸風閣在館廳之東都轄提轄位之南其制五間下不施柱惟以拱鬥架疊而成不張幄幕然而刻鏤繪飾丹雘華侈冠於他處惟以貯所錫禮物崇觀中揭名涼風今易此名耳

香林亭

香林亭在詔書殿之北自樂賓亭後有路詔書入於亭亭有二位西曰右碧瀾亭以奉詔書東曰左碧瀾亭以待使副兩序有室以處二節人往來各一宿而去直東西有道通王城之路左右居民十數家蓋使節旣入城眾舟皆泊於港中舟人分畨以守視於此耳

客館

客館之設不一順天之後有小館十數間以待遣使報信之人迎恩館在南大街興國寺之南仁恩館與迎恩相並昔曰仙賓今易此名皆前此所以待契丹使也迎仙館在順天寺北靈隠館在長慶宮之西以待狄人女眞興威館在奉先庫之北昔嘗以待醫官之所自南門之外及兩廊有館凡四曰淸州曰忠州曰四店曰利賓皆所以待中國之商旅然而卑陋艸創非比順天也

宣和奉使髙麗圖經卷二十七

●欽定四庫全書

宣和奉使髙麗圖經卷二十八

﹝宋﹞徐兢撰

○供張一

臣聞周官掌次掌王次之法以待張事諸侯朝覲會同則張大次小次師田則張幕設案夫王者之待諸侯疑若其禮可簡然當朝覲會同師田之時尙且供張次舎如此勤至又況海外小侯尊奉王人則鋪張辦設豈可茍哉髙麗自王氏以來世爲本朝藩屏而主上所以鎭撫之者恩徳厚甚故每使節適彼而供張之具極華煥也蓼蕭澤及四海之詩曰鞗革衝衝和鸞雝雝蓋卽其儀物之中禮可以見其享上之心今謹敍麗人所以祗待使華者作供張圖

纈幕

纈幕非古也先儒謂系繒染爲文者謂之纈麗俗今治纈尢工其質本文羅花色卽黃白相間爛然可觀其花上爲火珠四垂寶网下有蓮臺花座如釋氏所謂浮屠狀然尢非貴人所用惟江亭客館於屬官位設之

繡幕

繡幕之飾五采間錯而成不爲橫縫逐幅自上垂下亦有鸂■﹝勑鳥﹞翔鸞花團等樣而紅黃爲勝其質本文紅羅惟順天館詔殿正廳使副位會慶幹徳殿公廳則設之

繡圖

繡圖紅身緑襈五采間錯山花戲獸��過於繡幕亦有花竹翎毛果實之類��生意國俗張帟幕毎十餘幅則掛一��之不以當堂奧之中也

坐榻

坐榻之制四稜無飾其上鋪大席靑襈而設於館中過道間蓋官屬從吏憩息之具也

燕臺

燕臺之狀如中國之有几案也四角殺其鋭白藤穿花面分四膈而以丹漆爲飾益以塗金裝釘復增紅羅繡幃四面垂帶相比如羽惟王楷以俁未終制易紅爲紫耳坐牀之制與中國同而髙大多三分之一

光明臺

光明臺擎燈燭之具也下有三足中立一干形狀如竹逐節相承上有一盤中置一甌甌中有�可以然燭若然燈則易以銅缸貯油立炬鎭以小白石而絡紅蒿之髙四尺五寸盤面闊一尺五寸罩髙六寸闊五寸

丹漆俎

丹漆俎蓋王官平���也坐於榻上而以器皿登俎對食故飲食以俎數多寡分尊卑使副入館日饋三食食以五俎其器皿悉皆黃金塗之凡俎縱廣三尺橫二尺髙二尺五寸

墨漆俎

食俎之制大小一等特紅黒之異都轄提轄及上節館中日饋三食食以三俎中節二俎下節則以連牀每五人並一席而食

臥榻

臥榻之前更施矮榻三面立欄楯各施錦綺茵褥復加大席莞簟之安便適乃過內地然此特國王貴臣之禮兼以待使華也若民庶則多爲土榻穴地爲火炕臥之蓋其國冬月極寒復少纊絮之屬爾

文席

文席精粗不等精巧者施於牀榻粗者用以藉地織艸性柔折屈不損黒白二色間錯成文靑紫爲襈初無定制

門帷

門帷之制靑絹三幅上有提襻而橫木貫之狀如酒旗蓋宮室之中婦人用以映蔽之具也

宣和奉使髙麗圖經卷二十八

●欽定四庫全書

宣和奉使髙麗圖經卷二十九

﹝宋﹞徐兢撰

○供帳二

繡枕

繡枕之形白紵爲囊中實以香艸兩頭蹙金盤綫花文極巧復以絳羅裝飾如蓮荷之狀三節供給其制一等

寢衣

寢衣之制紅黃爲表而以白紵裏之裏大於表四邊各餘一尺

紵裳

紵裳之制表裏六幅要不用橫帛而系二帶三節每位各與紵衣同設以待沐浴之用

紵衣

紵衣卽中單也國俗不用純領自王至於民庶無男女悉服之

畫折扇

畫折扇金銀塗飾復繪其國山林人馬女子之形麗人不能之云是日本所作觀其所饋衣物信然

杉扇

杉扇不甚工惟以日本白杉木劈削如紙貫以彩組相比如羽亦可招風

白折扇

白折扇編竹爲骨而裁藤紙鞔之閒用銀銅釘飾以竹數多者爲貴供給趨事之人藏於懷袖之閒其用甚便

松扇

松扇取松之柔條細削成縷搥壓成綫而後織成上有花文不減穿藤之巧惟王府所遺使者最工

艸履

艸履之形前低後昻形狀詭異國中無男女少長悉履之

宣和奉使髙麗圖經卷二十九

●欽定四庫全書

宣和奉使髙麗圖經卷三十

﹝宋﹞徐兢撰

○器皿一

臣聞前史稱髙麗器用俎今髙麗土俗猶然觀其制作古朴頗可愛尙至於他飲食器亦往往有尊彛簠簋之狀而燕飲陳設又多類於莞簟幾席蓋染箕子美化而彷佛三代遺風也謹掇其槪圖之

獸鑪

子母獸鑪以銀爲之刻鏤制度精巧大獸蹲踞小獸作搏攫之形返視張口用以出香惟會慶幹徳公會則置於兩楹之間迎詔焚麝香公會則爇篤耨龍腦旃檀沈水之屬皆禦府所賜香也每只用銀三千斤獸形連坐髙四尺闊二尺二寸

水瓶

水瓶之形略如中國之酒注也其制用銀三斤使副與都轄提轄官位設之髙一尺二寸腹徑七寸量容六升

盤琖

盤琖之制皆似中國惟琖深而扣斂舟小而足髙以銀爲之間以金塗鏤花工巧每至勸酒則易別杯第量容差多耳

博山鑪

博山鑪本漢器也海中有山名博山形如蓮花故香鑪取象下有一盆作山海波濤魚龍出沒之狀以備貯湯薫衣之用蓋欲其濕气相著煙不散耳今麗人所作其上頂𨿽象形其下爲三足殊失元制但工巧可取

酒榼

酒榼蓋提挈之器也上爲覆荷兩耳有流連環提紐以金間塗之惟勸酒則特用而酒色味皆勝其制髙一尺闊八寸提環長二尺二寸量容七升

烏花洗

銀花不常用惟使副私覿有之點藥鏤花烏文白質輕重不等面闊一尺五寸量容一斗二升

面藥壺

面藥壺惟使副都轄提轄位用銀余以銅爲之圓腹修頸蓋形稍鋭髙五寸腹徑三寸五分量容一升

芙蓉尊

酒尊之形上有蓋如芙蓉花之方苞也間金塗飾長頸廣腹髙二尺量容一斗二升

提瓶

提瓶之狀頭長而上鋭腹大而底平其制八稜間用塗金中貯水漿熟水國官貴人每令親侍挈以自隨大小不等大者容二升

宣和奉使髙麗圖經卷三十

●欽定四庫全書

宣和奉使髙麗圖經卷三十一

﹝宋﹞徐兢撰

○器皿二

油盎

油盎之狀略如酒尊白銅爲之其上無蓋恐其傾覆而以木楔窒之髙八寸腹徑三寸量容一升五勺

淨瓶

淨瓶之狀長頸修腹旁有一流中爲兩節仍有轆轤蓋頸中間有隔隔之上復有小頸象簮筆形貴人國官觀寺民舎皆用之惟可貯水髙一尺二寸腹徑四寸量容三升

花壺

花壺之制上鋭下圓略如垂膽仍有方坐四時貯水簮花舊年不甚作邇來頗能之通髙八寸腹徑三寸量容一升

水釡

水釡之制狀如鬲鼎以銅鑄成有三獸環貫不可以負持麗人方言無大小皆謂之■﹝亻幼﹞僕射館中諸房皆給之髙一尺五寸闊三尺量容一石二斗

水罌

水罌如水釡之形而差小仍有銅蓋用以汲水以象中國之水桶也上有二耳可以攀挈麗俗便於負戴故此器最多髙一尺腹徑一尺二寸量容一斗二升

湯壺

湯壺之形如花壺而差匾上蓋下座不使泄气亦古溫器之屬也麗人烹茶多設此壺通髙一尺八寸腹徑一尺量容一斗

白銅洗

白銅洗之形與烏銀者相似特無文采而麗人謂之水盆又有一等赤銅者制作差劣

鼎鑪

鼎鑪之制略如博山上無花蓋下有三足惟觀寺神祠用之髙二尺頂闊六寸下盤闊八寸

溫鑪

溫鑪之形如鼎而有偃唇腹有三足爲獸銜之狀用以貯水置之几案蓋冬月溫手之器也面闊一尺二寸髙八寸

巨鐘

大鐘在普濟寺形大而聲不揚上有螭紐中有雙飛仙刻銘曰甲戌年鑄用白銅一萬五千斤麗人云昔者置之重樓聲聞契丹單於惡之今移於此亮其誇之言未必然也

宣和奉使髙麗圖經卷三十一

●欽定四庫全書

宣和奉使髙麗圖經卷三十二

﹝宋﹞徐兢撰

○器皿三

茶爼

土產茶味苦澀不可入口惟貴中國臘茶並龍鳯賜團自錫賚之外商賈亦通販故邇來頗喜飲茶益治茶具金花鳥盞翡色小甌銀鑪湯鼎皆竊效中國制度凡宴則烹於廷中覆以銀荷徐步而進候贊者云茶徧乃得飲未嘗不飲冷茶矣館中以紅俎布列茶具於其中而以紅紗巾羃之日嘗三供茶而繼之以湯麗人謂湯爲藥每見使人飲盡必喜或不能盡以爲慢已必怏怏而去故常勉彊爲之啜也

瓦尊

國無■﹝米耎﹞米而以秔合曲而成酒色重味烈易醉而速醒王之所飲曰良醞左庫淸法酒亦有二品貯以瓦尊而以黃絹封之大抵麗人嗜酒而難得佳釀民庶之家所飲味薄而色濃飲歠自如咸以爲美也

藤尊

藤尊乃山島州郡所饋也中亦瓦尊外以藤周纒之舟中嵲屼相擊不損上有封緘各以州郡印文記之

陶尊

陶器色之靑者麗人謂之翡色近年以來制作工巧色澤尢佳酒尊之狀如瓜上有小蓋而爲荷花�鴨之形復能作盌楪桮甌花瓶湯琖皆竊仿定器制度故略而不圖以酒尊異於他器特著之

陶鑪

狻猊出香亦翡色也上有蹲獸下有仰蓮以承之諸器惟此物最精絕其餘則越州古祕色汝州新窯器大槪相類

食罩

公會供饌下承以盤上施靑罩惟王與使副加紅黃之飾所以別精麤也

藤篚

古者幣帛用箱篚今麗俗不廢其篚白藤織成上有錯文爲花木鳥獸之狀裏用紅黃文綾拓之大小相合謂之一副其直準白金一斤惟王府所用最佳蓋郡邑土貢余官民庶者制作艸艸備禮適用而已

鬻釡

鬻釡蓋烹飪器也以鐵爲之其上有蓋腹下三足回旋之文細如毛髮髙八寸闊一尺二寸量容二升五勺

水甕

水甕陶器也廣腹斂頸其口差敞髙六尺闊四尺五寸容三石二升館中用銅甕惟山島海道以舟載水相遺則用之

艸苫

艸苫之用猶中國之有布囊也其形如絡結艸爲之凡米曲薪炭之屬悉用以盛山行不利車多以騾馬裝載而行

刀筆

刀筆之鞘刻木爲之其制三隔其一藏筆其二藏刀刀形犀利一刀差短散員而下官吏祗應房子親侍皆佩之

宣和奉使髙麗圖經卷三十二

●欽定四庫全書

宣和奉使髙麗圖經卷三十三

﹝宋﹞徐兢撰

○舟楫

臣聞風行水上在卦爲渙而舟楫之利以濟不通取象於此後世聖知代作百工加飾故龍文鷁首駕風截浪一日千里必使橫絕江河如履平地非特刳剡之簡而已也乃若麗人生長海外動涉鯨波固宜以舟楫爲先今觀其制度簡略不甚工致豈其素安於水而狃狎之耶抑因陋就簡魯拙而莫之革耶今謹卽所見列於圖

巡船

髙麗地瀕東海而舟楫之工簡略特甚中安一檣上無棚屋惟設櫓柁而已使者入羣山門有此等巡船千餘只皆插旌旗舟人邏卒皆著靑衣鳴角擊鐃而來各於檣之杪建一小斾書曰洪州都巡曰永新都巡曰公州巡檢曰保寜曰懷仁曰安興曰曁川曰陽城曰慶源皆有尉司字實捕盜官吏也自入境以迄回程迎至餞行於羣山島望神舟入洋乃還其國

官船

官船之制上爲茅蓋下施戶牖周圍欄檻以橫木相貫挑出爲棚面闊於底通身不用板簀惟以矯揉全木使曲相比釘之前有矴輪上施大檣布帆一十五幅垂下五分之一則散開而不合縫恐與風勢相拒耳使者入境自東而來曰接伴曰先排曰管勾曰公廚凡千餘舟大小相若惟接伴船有陳設幄幕焉

松舫

松舫羣山島船也首尾皆直中爲舫屋五間上以茅覆前後設二小室安榻垂簾中敞二間施錦茵褥最爲華煥惟使副與上節乘之

幕船

幕船之設三島皆有之以待中下節使人也上以靑布爲屋下以長竿代柱四阿各以朱繩系之

饋食

使者入境而羣山島紫燕測三州皆遣人饋食持書之吏紫衣襆頭又其次則烏帽食味十餘品而麵食爲������器皿多用金銀而雜以靑陶盤櫝皆木爲之而黒漆神舟泊不近島必遣介乘舟饋獻於使者故事送三日若過期風阻未行則饋食不復至也

供水

海水味劇鹹苦不可口凡舟船將過洋必設水櫃廣蓄甘泉以備食飲蓋洋中不甚憂風而以水之有無爲生死耳華人自西絕洋而來旣已累日麗人料其甘泉必盡故以大甕載水皷舟來迎各以茶米酬之

宣和奉使髙麗圖經卷三十三

●欽定四庫全書

宣和奉使髙麗圖經卷三十四

﹝宋﹞徐兢撰

○海道一

臣聞海母眾水而與天地同爲無極故其量猶天地之不可測度若潮汐往來應期不爽爲天地之至信古人嘗論之在山海經以爲海鰍出入穴之度浮屠書以爲神龍寶之變化竇叔蒙海嶠志以謂水隨月之盈虧盧肇海潮賦以謂日出入於海衝擊而成王充論衡以水者地之血脈隨气之進退率皆持臆說執偏見評料近似而未之盡大抵天包水水承地而一元之气升降於太空之中地承水力以自持且與元气升降互爲抑揚而人不覺亦猶坐於船中者不知船之自運也方其气升而地沈則海水溢上而爲潮及其气降而地浮則海水縮下而爲汐計日十二辰由子至巳其气爲陽而陽之气又自有升降以運乎晝由午至亥其气爲陰而陰之气又自有升降以運乎夜一晝一夜合陰陽之气凡再升再降故一日之間潮汐皆再焉然晝夜之晷系乎日升降之數應乎月月臨於子則陽气始升月臨於午則陰气始升故夜潮之期月皆臨子晝潮之期月皆臨午焉又日之行遲月之行速以速應遲每二十九度過半而月行及之日月之會謂之合朔故月朔之夜潮日亦臨子月朔之晝潮日亦臨午焉且晝卽天上而言之天體西轉日月東行自朔而往月速漸東至午漸遲而潮亦應之以遲於晝故晝潮自朔後疊差而入於夜故所以一日午時二日午末三日未時四日未末五日申時六日申末七日酉時八日酉末也夜卽海下而言之天體東轉日月西行自朔而往月速漸西至子漸遲而潮亦應之以遲於夜故夜潮自朔後疊差而入於晝此所以一日子時二日子末三日丑時四日丑末五日寅時六日寅末七日卯時八日卯末也加以時有交變气有盛衰而潮之所至亦因之爲大小當卯酉之月則陰陽之交也气以交而盛出故潮之大也獨異於餘月當朔望之後則天地之變也气以變而盛出故潮之大也獨異於餘日今海中有魚獸殺取皮而幹之至潮時則毛皆起豈非气感而類應本於理之自然也至若波流而漩伏沙土之所凝山石之所峙則又各有其形勢如海中之地可以合聚落者則曰洲十洲之類是也小於洲而亦可居者則曰島三島之類是也小於島則曰嶼小於嶼而有艸木則曰苫如苫嶼而其質純石則曰焦凡舫舶之行旣出於海門則天地相涵上下一碧旁無雲埃遇天地晴霽時皓月中天遊雲四斂恍然如遊六虛之表旣不可以言諭及風濤間發雷雨晦冥蛟螭出沒神物變化而心悸膽落莫知所說故其可紀錄者特山形潮候而已且髙麗海道古猶今也考古之所傳今或不覩而今之所載或昔人所未談非固爲異也蓋航舶之所通每視風雨之向背而爲之節方其風之牽乎西則洲島之在東者不可得而見惟南與北亦然今旣論潮候之大槪詳於前謹列夫神舟所經島洲苫嶼而爲之圖

神舟

臣側聞神宗皇帝遣使髙麗嘗詔有司造巨艦二一曰淩虛致逺安濟神舟二曰靈飛順濟神舟規模甚雄皇帝嗣服羮墻孝思其所以加惠麗人實推廣熈丰之績爰自崇寜以迄於今薦使綏撫恩隆禮厚仍詔有司更造二舟大其制而增其名一曰鼎新利涉懷逺康濟神舟二曰循流安逸通濟神舟巍如山嶽浮動波上錦帆鷁首屈服蛟螭所以暉赫皇華震懾海外超冠今古是宜麗人迎詔之日傾國聳觀而歡呼嘉嘆也

客舟

舊例每因朝廷遣使先期委福建兩浙監司顧募客舟復令明州裝飾略如神舟具體而微其長十餘丈深三丈闊二丈五尺可載二千斛粟其制皆以全木巨枋攙疊而成上平如衡下側如刃貴其可以破浪而行也其中分爲三處前一倉不安艎板惟於底安竈與水櫃正當兩檣之閒也其下卽兵甲宿棚其次一倉裝作四室又其後一倉謂之■﹝廣外喬內﹞屋髙及丈餘四壁施窻戶如房屋之制上施欄楯朱繪華煥而用帟幕增飾使者官屬各以階序分居之上有竹篷平時積疊遇雨則鋪蓋周宻然舟人極畏■﹝廣外喬內﹞髙以其拒風不若仍舊爲便也船首兩頰柱中有車輪上綰藤索其大如椽長五百尺下垂矴石石兩旁夾以二木鉤船未入洋近山拋泊則放矴著水底如維纜之屬舟乃不行若風濤急則加遊矴其用如大矴而在其兩旁遇行則捲其輪而收之後有正柂大小二等隨水淺深更易當■﹝廣外喬內﹞之後從上插下二棹謂之三副柂惟入洋則用之又於舟腹兩旁縳大竹爲槖以拒浪裝載之法水不得過槖以�輕重之度水棚在竹槖之上每舟十櫓開山入港隨潮過門皆鳴櫓而行篙師跳躑號叫用力甚至而舟行終不若駕風之快也大檣髙十丈頭檣髙八丈風正則張布颿五十幅稍偏則用利篷左右翼張以便風勢大檣之巓更加小颿十幅謂之野狐颿風息則用之然風有八面惟當頭不可行其立竿以鳥羽候風所向謂之五兩大抵難得正風故布帆之用不若利篷翕張之能順人意也海行不畏深惟懼淺閣以舟底不平若潮落則傾覆不可救故常以繩垂鈆硾以試之每舟篙師水手可六十人惟恃首領熟識海道善料天時人事而得眾情故若一有倉卒之虞首尾相應如一人則能濟矣若夫神舟之長闊髙大什物器用人數皆三倍於客舟也

招寶山

宣和四年壬寅春三月詔遣給事中路允迪中書舎人傅墨卿充國信使副往髙麗秋九月以國王俁薨被旨兼祭奠弔慰而行遵元丰故事也五年癸卯春二月十八日壬寅促裝治舟二十四日戊申詔赴睿謨殿宣示禮物三月十一日甲子赴同文館聴誡諭十三日丙寅皇帝禦崇政殿臨軒親遣傳旨宣諭十四日丁卯錫宴於永寜寺是日解舟出汴夏五月三日乙卯舟次四明先是得旨以二神舟六客舟兼行十三日乙丑奉禮物入八舟十四日丙寅遣供衛大夫相州觀察使直睿思殿闗弼口宣詔旨賜宴於明州之廳事十六日戊辰神舟發明州十九日辛未達定海縣先期遣中使武功大夫容彭年建道場於總持院七晝夜仍降禦香宣祝於顯仁助順淵聖廣徳王祠神物出現狀如蜥蜴實東海龍君也廟前十餘步當鄞江窮處一山巍然出於海中上有小浮屠舊傳海舶望是山則知其爲定海也故以招寶名之自此方謂之出海口二十四日丙子八舟鳴金皷張旗幟以次解發中使闗弼登招寶山焚禦香望洋再拜是日天气晴快巳刻乘東南風張篷鳴櫓水勢湍急委蛇而行過虎頭山水浹港口七里山虎頭山以其形似名之度其地已距定海二十里矣水色與鄞江不異但味差鹹耳蓋百川所會至此猶未澄徹也

虎頭山

過虎頭山行數十里卽至蛟門大抵海中有山對峙其閒有水道可以通舟者皆謂之門蛟門云蛟蜃所宅亦謂之三交門其日申未刻逺望大小二謝山歷松栢灣抵蘆浦拋矴八舟同泊

沈家門

二十五日丁丑辰刻四山霧合西風作張篷委地曲折隨風之勢其行甚遲舟人謂之拒風已刻霧散出浮稀頭白峯窄額門石師顏而後至沈家門拋泊其門山與蛟門相類而四山環擁對開兩門其勢連亙尙屬昌國縣其上漁人樵客叢居十數家就其中以大姓名之申刻風雨晦冥雷電雨雹歘至移時乃止是夜就山張幕掃地而祭舟人謂之祠沙實嶽瀆主治之神而配食之位甚多每舟各刻木爲小舟載佛經糧糗書所載人名氏納於其中而投諸海蓋禳厭之術一端耳

梅岑

二十六日戉寅西北風勁甚使者率三節人以小舟登岸入梅岑舊云梅子眞棲隠之地故得此名有履迹瓢痕在石橋上其深麓中有蕭梁所建寶陁院殿有靈感觀音昔新羅賈人往五臺刻其像欲載歸其國曁出海遇焦舟膠不進乃還置像於焦上院僧宗嶽者迎奉於殿自後海舶往來必詣祈福無不感應吳越錢氏移其像於城中開元寺今梅岑所尊奉卽後來所作也崇寜使者聞於朝賜寺新額歲度緇衣而增飾之舊制使者於此請禱是夜僧徒焚誦歌唄甚嚴而三節官吏兵卒莫不虔恪作禮至中宵星斗煥然風幡揺動人皆歡躍云風已回正南矣二十七日己卯舟人以風勢未定尙候其勢海上以風轉至次日不攺者謂之孰不爾至洋中卒爾風回則茫然不知所向矣自此卽出洋故審視風雲天時而後進也申刻使副與三節人俱還入舟至是水色稍澄而波面微蕩舟中已覺臲杌矣

海驢焦

二十八日庚辰天日淸宴卯刻八舟同發使副具朝服與二道官望闕再拜投禦前所降神霄玉淸九陽總眞符籙並風師龍王牒天曹直符引五嶽眞形與止風雨等十三符訖張篷而行出赤門食頃水色漸碧四望山島稍稀或如斷雲或如偃月已後過海驢焦狀如伏驢崇寜閒舟人有見海獸出沒波閒狀如驢形當別是一物未必因焦石而有驢也

蓬萊山

蓬萊山望之甚逺前髙後下峭拔可愛其島尙屬昌國封境其上極廣可以種蒔島人居之仙家三山中有蓬萊越弱水三萬里乃得到今不應指顧間見當是今人指以爲名耳過此則不復有山惟見逺波起伏噴豗洶湧舟楫振撼舟中之人吐眩顚僕不能自持十八九矣

半洋焦

舟行過蓬萊山之後水深碧色如玻璃浪勢益大洋中有石曰半洋焦舟觸焦則覆溺故篙師最畏之是日午後南風益急加野狐颿制颿之意以浪來迎舟恐不能勝其勢故加小颿於大颿之上使之提挈而行是夜洋中不可住維視星斗前邁若晦冥則用指南浮鍼以揆南北入夜舉火八舟皆應夜分風轉西北其勢甚亟𨿽已落篷而颭動揚揺瓶盎皆傾一舟之人震懼膽落黎明稍緩人心尙寜依前張颿而進

白水洋

一十九日辛巳天色陰翳風勢未定辰刻風�且順復加野狐颿舟行甚鈍申後風轉酉刻雲合雨作入夜乃止復作南風入白水洋其源出靺鞨故作白色是夜舉火三舟相應矣

黃水洋

黃水洋卽沙尾也其水渾濁且淺舟人云其沙自西南而來橫於洋中千餘里卽黃河入海之處舟行至此則以雞黍祀沙蓋前後行舟過沙多有被害者故祭其溺水之魂云自中國適句驪惟明州道則經此若自登州版橋以濟則可以避之比使者回程至此第一舟幾遇淺第二舟午後三柂並折賴宗社威靈得以生還故舟入海以過沙尾爲難當數用鉛硾時其深淺不可不謹也

黒水洋

黒水洋卽北海洋也其色黯湛淵淪正黒如墨猝然視之心膽俱喪怒濤噴薄屹如萬山遇夜則波間熠熠其明如火方其舟之升在波上也不覺有海惟見天日明快及降在窪中仰望前後水勢其髙蔽空腸胃騰倒喘息僅存顚僕吐嘔粒食不下咽其困臥於茵褥上者必使四維隆起當中如槽不爾則傾側輥轉傷敗形體當是時求脫身於萬死之中可謂危矣

宣和奉使髙麗圖經卷三十四

●欽定四庫全書

宣和奉使髙麗圖經卷三十五

﹝宋﹞徐兢撰

○海道二

夾界山

六月一日壬午黎明霧昏乘東南風已刻稍霽風轉西南益張野狐颿午正風厲第一舟大檣砉然有聲勢曲欲折亟以大木附之獲全未後東北望天際隠隠如雲人指以爲半托伽山不甚可辧入夜風微舟行甚緩二日癸未早霧昏曀西南風作未後澄霽正東望一山如屏卽夾界山也髙麗以此爲界限初望隠然酉後遇近前有二峯謂之雙髻山後有小焦數十如奔馬狀雪浪噴激遇山濺瀑尢髙丙夜風急雨作落帆徹篷以緩其勢

五嶼

五嶼在處有之而以近夾界者爲主定海之東北蘇州洋內羣山馬島皆有五嶼大抵篙工指海山上小山爲嶼所以數處五山相近皆謂之五嶼矣三日甲申宿雨未霽東南風作午後過是嶼風濤噴激久之■﹝山上酋下﹞崒���甚可愛

排島

是日已刻雲散雨止四顧澄霽逺望三山並列中一山如堵舟人指以爲排島亦曰排垜山以其如射垜之形耳

白山

是日午後東北望一山極大連亙如城日色射處其白如玉未後風作舟行甚快

黒山

黒山在白山之東南相望甚邇初望極髙峻遇近見山勢重復前一小峯中空如洞兩間有溪可以藏舟昔海程云是使舟頓宿之地館舎猶存今取道更不拋泊上有民居聚落國中大罪得貸死者多流竄於此每中國人使舟至遇夜於山巓明火與熢燧諸山次第相應以迄王城自此山始也申後舟過

月嶼

月嶼二距黒山甚逺前曰大月嶼回抱如月舊傳上有養源寺後曰小月嶼對峙如門可以通小舟行

闌山島

闌山島又曰天仙島其山髙峻逺望壁立前二小焦如龜鱉之狀

白衣島

白衣島三山相連前有小焦附之偃檜積蘇蒼潤可愛亦曰白甲苫

跪苫

跪苫在白衣島之東北其山特大於眾苫數山相連碎焦環遶不可勝數夜潮衝激雪濤奔薄月落夜昏而濺沬之明如火熾也

宣和奉使髙麗圖經卷三十五

●欽定四庫全書

宣和奉使髙麗圖經卷三十六

﹝宋﹞徐兢撰

○海道三

春艸苫

春艸苫又在跪苫之外舟人呼爲外嶼其上皆松檜之屬望之郁然夜分風靜舟行益鈍

檳榔焦

檳榔焦以形似得名大抵海中之焦逺望多作此狀惟春艸苫相近者舟人謂之檳榔焦夜深潮落舟隨水退幾復入洋舉舟恐懼亟鳴櫓以助其勢黎明尙在春艸苫四日乙酉天日晴霽風靜浪平俯視水色澄碧如鑑可以見底復有海魚數百其大數丈隨舟往來夷猶皷鬛洋洋自適殊不顧有舟楫過也

菩薩苫

是日午後過菩薩苫麗人謂其上曽有顯異因以名之申後風靜隨潮而進竹島是日酉後舟至

竹島

拋泊其山數重林木翠茂其上亦有居民民亦有長山前有白石焦數百塊大小不等宛如堆玉使者回程至此適值中秋月出夜靜水平明霞映帶斜光千丈山島林壑舟楫器物盡作金色人人起舞弄影酌酒吹笛心目欣快不知前有海洋之隔也

苦苫

五日丙戌晴明過苦苫苫距竹島不逺其山相類亦有居人麗俗謂刺蝟毛爲苦苫此苫山林木茂盛而不大正如蝟毛故以名之是日拋泊此苫麗人拏舟載水來獻以米謝之東風大作不能前進遂宿焉

羣山島

六日丁亥乘早潮行辰刻至羣山島拋泊其山十二峯相連環繞如城六舟來迓載戈甲鳴鐃龡角爲衛別有小舟載緑袍吏端笏揖於舟中不通姓字而退云羣山島注事也繼有譯語官合門通事舎人沈起來參同接伴金富軾知全州吳俊和遣使來投逺迎狀使副以禮受之揖而不拜遣掌儀官相接而已繼遣答書舟旣入島沿岸乘旗幟列植者百餘人同接伴以書送使副及三節早食使副牒接伴送國王先狀接伴遣采舫請使副上羣山亭相見其亭瀕海後倚兩峯相並特髙壁立有數仭門外有公廨十餘間近西小山上有五龍廟資福寺又西有崧山行宮左右前後居民十數家於後使副乘松舫至岸三節導從入館接伴郡守趨廷設香案拜舞望闕拜舞恭問聖體畢分兩阼升堂使副居上以次對再拜訖少前敍致復再拜就位上中節堂上序立與接伴揖國俗皆雅揖都轄前致辭再拜次揖郡守如前禮退就席其位使副俱南向接伴郡守東西相向下節舟人聲喏於庭上節分坐堂上中節分兩廊下節坐門之兩廂舟人坐於門外供張極齊肅飲食且丰腆禮貌恭謹地皆設席蓋其俗如此亦近古也酒十行中節下節第降殺之初坐接伴親斟以奉使者復酬之酒半遣人致勸三節皆易大觥禮畢上中節趨揖如初禮使副登松舫歸所乘大舟

橫嶼

橫嶼在羣山島之南一山特大亦謂之案苫前後有小焦數十繞之石腳一洞深可數丈髙闊稱之潮至拍水聲如雷車

宣和奉使髙麗圖經卷三十六

●欽定四庫全書

宣和奉使髙麗圖經卷三十七

﹝宋﹞徐兢撰

○海道四

紫雲苫

七月戊子天日晴快早全州守臣致書備酒禮曲畱使者使者以書固辭乃已惟受所饋蔬茹魚蛤等因以方物酬之午刻解舟宿橫嶼八日己丑早發南望一山謂之紫雲苫橫巘差疊其後二山尢逺宛如雙眉凝翠焉

富用山

是日午後過富用倉山卽舟人所謂芙蓉山也其山在洪州境內上有倉廩積谷且多雲以備邊鄙非常之用故以富用名之

洪州山

洪州山又在紫雲苫之東南數百里州建其下又東一山產金盤踞如虎謂之東源小山數十環拱如城其山上有一潭淵澄可鑑不可測是日申刻舟過

鴉子苫

鴉子苫亦名軋子苫麗人謂笠爲軋其山形似之因以得名是日酉刻舟過

馬島

是日酉後風勢極大舟行如飛自軋子苫一瞬之閒卽泊馬島蓋淸州境也泉甘艸茂國中官馬無事則羣牧於此因以爲名其主峯渾厚左臂環抱前一石觜入海激水回波驚湍洶湧千奇萬怪不可名狀故舟過其下多不敢近慮觸暗焦也有客館曰安興亭知淸州洪若伊遣介紹與譯語官陳懿同來如全州禮岸次迓卒旗幟與羣山島不異入夜然大火炬熒惑照空時風政作惡舟中揺蕩幾不可坐使者扶持以小舟登岸相見如羣山亭之禮惟不受酒禮夜分還使舟

九頭山

九日庚寅天气淸明南風甚勁辰發馬島已刻過九頭山其山云有九峯逺望不甚詳然而林木叢茂淸潤可喜

宣和奉使髙麗圖經卷三十七

●欽定四庫全書

宣和奉使髙麗圖經卷三十八

﹝宋﹞徐兢撰

○海道五

唐人島

唐人島未詳其名山與九頭山相近是日午刻舟過島下

雙文焦

雙文焦其山甚大不異島嶼前一山𨿽有艸木但不甚深宻後一山頗小中斷爲門下有暗焦不可通舟是日已刻自唐人島繼過此焦風勢愈急舟行益速

大靑嶼

大靑嶼以其逺望郁然如凝黛故麗人作此名是日午刻舟過

和尙島

和尙島山勢重疊林壑深茂山中多虎狼昔嘗有學佛者居之獸不敢近今葉老寺乃其遺迹也故麗人謂之和尙島是日未刻舟過其下

牛心嶼

牛心嶼在小洋中一峯特起狀類覆盂而中稍鋭麗人謂之牛心它處皆見之形肖此山而差小者亦謂之雞心嶼是日未正舟過此嶼南風小雨

聶公嶼

聶公嶼以姓得名逺視甚鋭逼近如堵蓋其形匾縱橫所見各異是日未末舟過其下

宣和奉使髙麗圖經卷三十八

●欽定四庫全書

宣和奉使髙麗圖經卷三十九

﹝宋﹞徐兢撰

○海道六

小靑嶼

小靑嶼如大靑嶼之形但其山差小而周圍多焦石申初舟過雨勢稍宻

紫燕島

是日申正舟次紫燕島卽廣州也倚山爲館榜曰慶源亭亭之側爲幕屋數十閒居民艸舎亦眾其山之東一嶼多飛燕故以名之接伴尹彥植知廣州陳淑遣介紹與譯官卓安持書來迎兵仗禮儀加厚申後雨止使副與三節登岸到館其飲食相見如全州禮夜漏下二刻歸舟十日辛卯辰刻西北風八舟不動都轄吳徳休提轄徐兢同上節復以采舟詣館過濟物寺爲元丰使人故左班殿直宋宻飯僧畢歸舟已刻隨潮而進

急水門

是日未刻到急水門其門不類海島宛如巫峽江路山圍屈曲前後交鎖兩閒卽水道也水勢爲山峽所束驚濤拍岸轉石穿崕喧豗如雷𨿽千鈞之弩追風之馬不足諭其湍急也至此已不可張篷惟以櫓棹隨潮而進

蛤窟

申後抵蛤窟拋泊其山不甚髙大民居亦眾山之脊有龍祠舟人往還必祀之海水至此比之急水門變黃白色矣

分水嶺

分水嶺卽二山相對小海自此分流之地水色復渾如梅岑時十一日壬辰早雨作午刻潮落雨益甚國王遣劉文忠持先書使者以禮受之酉刻前進至龍骨拋泊

禮成港

十二日癸巳早雨止隨潮至禮成港使副遷入神舟午刻使副率都轄提轄官奉詔書於采舟麗人以兵仗甲馬旗幟儀物共萬計列於岸次觀者如堵墻采舟及岸都轄提轄奉詔書入於采輿下節前導使副後從上中節以次隨之入於碧瀾亭奉安詔書訖分位少愒次日遵陸入於王城臣竊惟海道之難甚矣以一葉之舟泛重溟之險惟恃宗社之福當使波神效順以濟不然則豈人力所能至哉方其在洋也以風颿爲適從若或暴橫轉至他國生死瞬息又惡三種險曰癡風曰黒風曰海動癡風之作連日怒號不已四方莫辧黒風則飄怒不時天色晦冥不分晝夜海動則徹底沸騰如烈火煮湯洋中遇此鮮有免者且一浪送舟輒數十餘里而以數丈之舟浮波濤閒不啻毫末之在馬體故涉海者不以舟之大小爲急而以操心履行爲先若遇危險則發於至誠虔祈哀懇無不感應者比者使事之行第二舟至黃水洋中三柂並折而臣適在其中與同舟之人斷髮哀懇祥光示現然福州演嶼神亦前期顯異故是日舟𨿽危猶能易他柂旣易復傾揺如故又五晝方達明州定海比至登岸舉舟臞顇幾無人色其憂懼可料而知也若以謂海道非難則還朝復命不應受重賞以爲以死則自﹝闕七十一字﹞風歸日以北風初發明州以其年五月二十八日放洋得順風至六月六日卽達羣山島及回程以七月十三日甲子發順天館十五日丙寅復登大舟十六日丁卯至蛤窟十七日戊辰至紫燕島二十二日癸酉過小靑嶼和尙島大靑嶼雙文焦唐人島九頭山是日泊馬島二十三日甲戌發馬島過軋子苫望洪州山二十四日乙亥過橫嶼入羣山門泊島下至八月八日戊子凡十四日風阻不行申後東北風作乘潮出洋過苦苫風入夜不住九日己丑早過竹島辰巳望見黒山忽東南風暴復遇海動舟側欲傾人大恐懼卽鳴皷招眾舟復還十日庚寅風勢益猛午刻復還羣山島至十六日丙申又六日矣申後風正卽發洋夜泊竹島又二日風阻不行至十九日己亥午後發竹島夜過月嶼二十日庚子早過黒山次過白山次過五嶼夾界山北風大作低篷以殺其勢二十一日辛丑過沙尾午閒第二舟三副柂折夜漏下四刻正柂亦折而使舟與他舟皆遇險不一二十三日壬寅望見中華秀州山二十四日癸卯過東西胥山二十五日甲辰入浪港山過潭頭二十六日乙巳早過蘇州洋夜泊栗港二十七日丙午過蛟門望招寶山午刻到定海縣自離髙麗明州界凡海道四十二日云

宣和奉使髙麗圖經卷三十九

●欽定四庫全書

宣和奉使髙麗圖經卷四十

﹝宋﹞徐兢撰

○同文

臣聞正朔所以統天下之治也儒學所以美天下之化也樂律所以導天下之和也度量權衡所以示天下之公也四者𨿽殊然必參合乎天子之節然後太平之應備焉聖人之興必建歲正定國是新一代之樂而同律度量衡蓋以至一而正羣動其道當如此仰惟國家大一統以臨萬邦華夏蠻貉罔不率俾𨿽髙句麗域居海島鯨波限之不在九服之內然稟受正朔遵奉儒學樂律同和度量同制𨿽虞舜之時日東協伯禹之聲敎南曁不足云也古人所謂書同文車同軌者於今見之且圖志之作所以紀異國之殊制若其制或同則丹靑之作何事乎贅厖謹條其正朔儒學樂律度量之同乎中國者作同文記而省其繪畫云

正朔

唐劉仁軌爲方州刺史乃請所頒歷及宗廟諱曰當削平遼海班示本朝正朔及戰勝以兵經略髙麗帥其酋長赴登對之會卒如初言史臣壯之然仁軌特服其力耳未必其本心也何以言之臣觀麗人之事中國其請降尊號班正朔勤勤懇懇不絕於口及爲契丹所迫革面從之而乃心朝廷葵傾蟻慕終不解於胸次豈用兵之與用徳固自有次第哉𨿽然近則易服逺則難懷若麗境之望帝封邈在大海之外當其來也泛巨航駕便風晝夜兼行十數日始達四明風或稍戾驚濤山湧竈釡傾蕩涓滴之水不畱且不可爨舟人往往絕粒甚則柁折檣摧傾覆之變生於瞬息亦已危矣然自建隆開寶間願效臣節不敢少懈以迄於今至與北敵則封境之相距才一水耳敵人朝發馬夕已飲水於鴨緑矣嘗大敗衂始臣事之用其年號終統和開泰凡二十一年至王詢大破北敵復通中國乃於眞宗皇帝大中祥符七年遣使請班正朔朝廷從之後遂用大中祥符之號易去北虜開泰之名至天禧中北敵復破髙麗殺戮其民幾盡王詢至棄國而逃於蛤窟敵畱城中八月會西北山萬松皆作人聲始駭懼引去仍彊班正朔於詢詢以力屈不得已而用之自太平二年終十七年至重熈終二十二年淸寜終十年咸雍終十年太康終十年太安終十年壽昌終六年幹統終十年天慶至八年凡一百年而耶律爲大金所困髙麗遂去北敵之號又以未請命於朝不敢輒用正朔故但以歲次紀年而將有請焉耳本朝之於髙麗如彼之逺北敵之於髙麗如此其近然而附北敵者常以困於兵力伺其稍弛則輒拒之至於尊事聖宋則終始如一拳拳傾戴𨿽或時有牽制不能如願而誠意所向堅如金石有以見累聖綏之以仁懷之以徳內有以得其心固異乎北敵之彊暴徒以力制其外也書曰協時月正日今北敵已滅佇是髙麗之使以正朔爲請而萬邦之時日月可協而正矣

儒學

東國性仁而其地有君子不死之國又箕子所封朝鮮之境習俗素稔八條之教其男子出於禮義婦人由於正信飲食以豆籩行路者相遜固異乎蠻貉雜類押頭胼趾辮���幅父子同寢親族同槨僻怪也自漢武帝列置四郡臣妾內屬而中華政化所嘗漸被𨿽更���視時污隆乍離乍合然義理之根諸中者未嘗泯也唐貞觀初太宗用魏鄭公之一言以仁義爲治恢廣學校崇尙師儒當是時與議大臣猶有疑�未知其爲益者彼國乃遽遣其英秀子弟請教京師後長慶中白居易善作歌行雞林之人引領嘆慕至以﹝闕一百字﹞風從勃然雨化誾誾秩秩服膺儒學𨿽居燕韓之左僻而有齊魯之气韻矣比者使人到彼詢知臨川閣藏書至數萬卷又有淸燕閣亦實以經史子集四部之書立國子監而��儒官甚備新敞黌舎頗遵太學月書季��制次第諸生上而朝列官吏閒威儀而足辭采下而閭閻陋巷聞經館書社三兩相望其民之子弟未昏者則羣居而從師授經旣稍長則擇友各以其類講習於寺觀下逮卒伍童穉亦從鄒先生學於戱盛哉且諸侯之就功實假天子之威靈諸侯之作徳實循天子之風化麗人之於中國海隅侯伯之邦爾今也文物之富如此蓋自漸摩所致不亦偉乎譬猶日月三辰假元气以成列而其照耀�見乃所以爲天之明艸木百寶資元化��華而其葳蕤藿靡乃所以爲地之文也若夫其國取士之制𨿽規範本朝而承聞循舊不能無小異其在學生毎歲試於文宣王廟合格者視貢士其舉進士閒歲一試於所屬合格偕貢者合三百五十餘人旣貢又命學士總試於迎恩館取三四十人分甲乙丙丁戊五等賜第略如本朝省闈之制至王親試官之乃用詩賦論三題而不策問時政此其可嗤也自外又有制科宏辭之目𨿽文具而不常置大抵以聲律爲尙而於經學未甚工視其文章髣髴唐之餘獘云

樂律

夫樂與天地同和而五聲之發原於五行八音之辧生於八風淸濁髙下皆出於一气而手舞足蹈有不期然而然者則蕢桴土皷皆足以寓其聲而吐其和故自葛天氏之時牛尾之歌已見於載籍後世聖人作樂崇徳而以金石土革匏木絲竹之物制爲鐘磬鞀皷塤箎笙竽柷敔琴瑟管篴之器以作以止以詠以間以合天地之和而致神示祖考之格至於寄象鞮譯之音亦用合奏有靺師以掌其樂有旄人以陳其舞有鞮鞻氏以合其歌龡凡以與眾樂樂而樂以天下初無閒於中外則兼收博采所以示吾徳之廣運也詩云以雅以南以鑰不僣說者謂雅爲夏樂南爲夷樂二者合奏以成和而協天地之中聲然後爲備樂然四方異域飲食異和衣服異制器用異宜則樂亦不得而同故東方曰靺南方曰任西方曰侏離北方曰禁各有其義而不可以混淆若麗人則東夷之國樂其本於靺乎且三代之制商曰大濩周曰大武箕子以商之裔而受周封於朝鮮則革其靺樂之陋者當有濩武之遺音賡襲制作經今千載調聲應律𨿽有可采者熈寜中王徽嘗奏請樂工詔往其國數年乃還後人使來必賫貨奉工技爲師毎遣就館教之比年入貢又請賜大晟雅樂及請賜燕樂詔皆從之故樂舞益盛可以觀聽今其樂有兩部左曰唐樂中國之音右曰鄕樂蓋夷音也其中國之音樂器皆中國之制惟其鄕樂有皷版笙竽觱栗空侯五弦琴琵琶箏笛而形制差異瑟柱膠而不移又有簫管長二尺餘謂之胡琴俯身先吹之以起眾聲若女伎則謂之下樂凡三等大樂司二百六十人王所常用次管弦坊一百七十人次京市司三百餘人亦有柘枝拋球之藝其百戱數百人聞皆敏捷特甚然以時王俁衣制未終工人執其器而不作聲律之度不可得而考也

權量

戴記曰制禮樂頒度量而天下大服魯語曰謹權量審法度四方之政行焉蓋王者之統禦諸侯𨿽本乎徳化刑威而所以一其政者尢以權量爲先三代盛時必自王府出嘉量等器頒於邦國掌之以其官平之以其時至於巡守又恊而同之使無內外逺近之殊制然後爲天子之政舉茍四方諸侯於此三者一有小易則黜削誅廢在法無赦孰謂其器用之末而可忽邪夫五度之制別於分忖於寸蒦於尺張於丈信於伸於以度度物之短長五量之制躍於龠合於合登於升聚於鬥角於斛於以量度物之多寡五權之制始於銖兩於兩明於斤均於鈞終於石於以權度物之重輕然皆必以銅範之者乃取其同而不異所以同天下而齊風俗耳惜乎周道東轍政失其柄晉之恊律者作長尺考鐘而失樂之中聲齊之相國者以大斗給民而市已之私恩唐之考歷者失玉衡璇璣之制則無以參天道三辰之行是其於耳目之近猶不能審其同於法度之中又況逺在海外之國隔鯨波而涉蜃島欲冀其一而同之豈不猶推舟於陸邪髙麗爲國去中華三千餘里自帝王極治亦在羈縻之域未聞有頒度量權衡而協其同者我宋龍興徳符髙厚而際天所覆極地所載罔不臣妾以故麗人稽首面內願爲藩屏取正中國度量權衡用爲標的斯所謂仁恩橫流能懷帝者之未懷武誼遐騖能制王者之不制乃者使人銜命適彼燕饗獲其賂遺之禮舟人適市售其貿易之貨黙識其長短之式多寡之數輕重之等陰以較中國之法無或少若毫髮之差者益賞其誠至也夫謹於耳目之所及者或慢於耳目之所不及畏於刑威之所制者或侮於刑威之所不制今髙麗道途迂窵國都跨逺旣非耳目所可及而主上含洪光大待麗人以寛典又非規規然尙刑威以制之彼乃能遵用度量權衡若此其謹蓋其心悅誠服非勉彊而爲然書不云乎闗石和鈞王府則有夫以闗石和鈞惟王府之有則其在私不敢攺作而惟我法度之同亦宜矣

宣和奉使髙麗圖經卷四十

●欽定四庫全書

宣和奉使髙麗圖經附錄

宋故尙書刑部員外郎徐公行狀

曽祖爽皇任祕書省校書郎贈金紫光祿大夫曽祖母葉氏贈建安郡太夫人祖師回皇任朝議大夫贈光祿大夫祖母林氏贈咸寜郡太夫人父閎中皇任朝請大夫直祕閣贈少保母葛氏贈衛國夫人公名兢字明叔姓徐氏上世建州甌寜縣人自光祿始徙居和州之歷陽祕閣爲鄂州法曹夜夢與黃冠師遊大澤中探懷出小削以授祕閣而去讀之蓋丁令威華表所畱語也後五日大水冒城郭官府悉遷避祕閣寓居黃鶴樓上是夜實生公公生數月見字畫輒色喜踴躍至十餘歲穎異不羣作舉子業詞源浩然識者器之年十八入太學較藝數占髙等試大比輒挫政和甲午歲以父任補將仕郎授通州司刑曺事尙書郎徐禋被旨措置東南九路坑冶寶貨辟公爲幹辦公事靜江有黃麟者引大理國入貢朝廷疑之詔禋核實麟交通中貴人權傾五嶺靜江帥周穜憂懼失措禋以屬公公曰是固易辦耳呼其部曲來前以立國歲月山川風俗雜詰之皆喑不能對詐狀遂白雍丘闕宰以朝命攝事邑有兄弟交訟者久系不決公至飭守者設一席俾偕坐臥食必共器閱旬日乃感悟相持以泣曰令君教我至矣願自新安敢計曲直其後更以友愛稱裏閭化之獄訟衰止京西部使者以佞幸進遣逃卒二百輩築室邑中肆爲暴盜一邑大擾公捕治之使者托上冢得旨抵邑縱其徒鼔噪入獄盡解所縛以出公曰位無髙卑遵三尺法奉天子均也否則吾欺君矣欺君媚人吾不忍爲於是宻掩其室復得凶黨聞所屬寘之法無一人得逸者治譽著聞移攝鄭州原武縣事單車造官時提舉炭事者挾其弟貴勢要功肆虐建委沿流造舟威震郡邑械系滿道檄公治後至者與慢令者公嘆曰令不賢不能庇民其忍至此極刑乃疏其害聞諸朝願以身贖無辜害因訖息舊令貪虐病民公摩拊備至邑人詣闕冀公卽眞爭具車馬迎公家屬祕閣不欲懇白相國乃已燕國鄭公謂同列曰使縣令皆如徐兢天下其有不治者乎調濟州司士曹事未書考丁內艱服除監元丰庫宣和六年髙麗入貢請於上願得能書者至國中繼遣給事中路允迪報聘卽以公爲國信所提轄人船禮物官因譔髙麗圖經四十卷詔給札上之其所自敍曰漢張騫使月氐十有三年而後歸僅能言其所歷之國地形物產而已臣在髙麗月餘館有兵衛出才五六至於馳驅車馬之間獻酬尊爼之上耳目所及非若十三歲之久而其建國立政之體風俗事物之宜繪畫紀次殆無遺者非敢矜博洽飾浮剽以塵上聽蓋摭其實庶幾報器使之萬一徽宗皇帝覽其書大悅召對便殿賜同進士出身擢知大宗正丞事兼掌書學遷尙書刑部員外郎時相冊免坐親嫌謫監池州永丰監丁外艱服除授沿江制置司參謀官奉祠主管南京鴻慶宮自是三領臺州崇道觀公資明鋭遇事立悟撥煩濟劇出於譚笑機張鍵閉人莫得而窺測孝悌自天性自敵犯淮甸徙家信之弋陽自以先隴隔絕不勝悲思而光祿嘗佐饒祕閣又嘗漕江東有祠在徳興縣靑雲佛宇公歲時造祠下蒸嘗不少怠母兄今敷文閣直學士林至忤時宰南遷莆陽公不逺千里走省之久之不忍去曰傷在手足何暇顧妻孥哉公俶儻好施視貨財如糞土周人之難急於謀身河南少尹許滂偕公渡彭蠡滂舟覆公拯之全其家二百指且厚致饋滂後遣謝公一無所取故人宋浦以事下大理當償錢四十六萬行丐於市公褚中有茶券適及其數捐以與之浦獲免凡疏戚逺近孤獨困窮公脫之於憂患助之以婚姻葬斂者蓋不可以一二計也公鄙章句學而漁獵古今探賾提要下至釋老孫吳盧扁之書山經地誌方言小說靡不貫通在貴人前抵掌論事常傾一坐文詞雋敏立就下筆衮衮不能自休尢長於歌詩過西楚霸王廟畱二十八字中書舎人韓駒見之曰後人殆不可措筆矣畫入神品山水人物二俱冠絕嘗戲爲平逺題長句其側以遺駒駒每出以示人曰明叔詩爲畫邪畫爲詩邪𨿽濡毫漱墨成於須臾而張絹素或經歲不顧世人所藏多出他手或公所指授云公處事無大小皆妙有思致他人窮智慮莫能及洞曉音律且善嘯間命倚笛和之聲嘹然猶出其上塵飛幕動殆若鸞鳯羣集飲酒至二斗不亂與客對必引滿先釂酒半譚辯風生或遊戲翰墨吹簫拊瑟超然疑其爲神仙中人也天下士聞公名率願納交微賤小夫及門遇之亦必盡禮有所求無細大響應人之有善喜若已有故所至人翕然親愛之𨿽蠻貊行焉治圃數十畝名洗硯池幽勝聞江南自號自信居士奉祠者二十年安於閒退若無足動其心者惟眷戀墳墓不置紹興辛未歲還歷陽焚黃告歸及吳門被病卒嗚呼以公抱負如此而自壯歲去國拓落無所施𨿽公處之裕然而有志之士蓋爲時嗟惜者或至於涕泳也公生以元佑六年五月八日終以紹興二十三年五月二十一日享年六十有三累官至朝散大夫賜三品服娶陳氏封宜人後公五年卒子男三人曰集早卒曰藏右承直郎江南西路轉運司幹辦公事繼從兄朝奉郎喆之後後公十三年卒曰葴右迪功郎監淮西江東總領所戶部大軍庫女二人長適右奉議郎知臨江軍新淦縣事次子師文次適右宣教郎知福州懷安縣事李栞孫男六人曰元老右修職郎曰同老曰明老曰洋老曰籍將仕郎其一未名孫女八人長適左迪功郎鄂州州學教授劉璧次適進士朱縉卿次適將仕郎兪�余未行諸孤奉公之柩以是年閏十二月初一日乙酉葬於弋陽玉亭鄕龜峯之吉原公家舊多騎省遺物世父贈光祿大夫時中寶一硯旁著鼎臣二字嘗謂羣兒曰有能紹素業者當以是與之時公始結髮能知憤激刻意篆籕世父舉以授公而公之生有十歲來歸之兆故人謂公爲騎省後身初少保命公題咸寜墓碑不能成禱於佛取般若心經習書之至實字偶見風幡飛動因悟體勢自此擅天下重名徽宗尢所愛賞嘗召至禁中書進徳修業四字袤丈許至業字公特出奇變行筆之敍畱中畫最後落修勁端直如圓石墜千仭上駭異稱善左右皆失聲其運筆精熟周旋曲折𨿽夜屏鐙漏無毫釐差眞行遒麗超逸褚薛顏桺眾體兼備晚好作艸尢逼懷素夭橫馳騁其用無窮天下言書者以公爲宗小學家之論曰自李斯變小篆而秦漢間無能繼者碑碣所傳非特筆法無取而偏旁亦復舛誤由魏晉迄唐惟李陽冰號獨步豈以此學中絕故陽冰得以冒此名邪元次山之甥李康叔靜書浯溪峿臺二銘頗得秦法其視陽冰霄壌矣而名不大顯事固有幸不幸哉騎省兄弟祖述李斯小學奧雅克配叔重而公又繼之其原深矣斯之遺迹火於嶧山自唐已不存歐陽文忠公集天下金石刻甚備而泰山之詔僅有數十字大觀間河間劉跂登山顚周視刻石始得其全然距靖康之亂才十餘歲墨本之在人間者固無幾學者謬謂法斯果嘗多見也哉公獲是刻寶蓄而諦玩之旣盡得斯法而又考按三代鎛鐘鼎彜之器訓釋款識悉有依據至於大篆筆力奇古其沈著處不異鑽刻若非毫楮所能成且復陶鎔醞醸變入小篆離析偏旁脗合制字本意嗚呼前古名筆固屈指可數矣九原不作後來尙有繼之者邪公歿迨今十五年其塟也遽冰及銘孝伯世家歷陽且托姻公門散迹公行事大略以竢作者紀而志之鑱石寘墓上謹狀張孝伯撰

宣和奉使髙麗圖經附錄

