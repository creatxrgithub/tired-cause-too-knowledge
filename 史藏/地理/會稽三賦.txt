會稽三賦﹝宋﹞王十朋

欽定四庫全書

史部十一

會稽三賦

地理類八

雜記之屬

提要

臣等謹案會稽三賦三卷宋王十朋撰十朋字龜齡樂淸人紹興二十七年進士第一官至龍圖閣學士謚忠文事迹具宋史本傳所著有梅溪集此賦三篇又於集外別行一曰會稽風俗賦仿三都賦之體歷敍其地山川物產人物古迹一曰民事堂賦民事堂者紹興中添差簽判廳之公堂也元借寓小能仁寺歲久圮廢十朋始重建於車水城一曰蓬萊閣賦其閣以元稹詩謫居猶得住蓬萊句得名皆在會稽故統名曰會稽三賦初嵊縣周世則甞爲注會稽風俗賦郡人史鑄病其不詳又爲增注並注後二賦末有嘉定丁丑鑄自跋十朋文章典雅足以標舉玆邦之勝鑄以當時之人注當時之作耳聞目見言必有徵視後人想象考索者亦特爲詳贍且所引無非宋以前書尢非近時地誌杜撰故實牽合名勝者可比與十朋之賦相輔而行亦劉達張載分注三都之亞也

乾隆四十六年十一月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

會稽三賦卷上

﹝宋﹞王十朋撰

會稽風俗賦【並序】【周世則注史鑄增注】

【增注紹興戊寅冬作夏本紀太史公或言禹會諸侯江南計功而崩因塟焉命曰會稽會稽者會計也裴駰注曰越傳曰禹到大越上苗山大會計爵有徳封有功因而更名苗山曰會稽案圖經禹會稽志云秦始皇二十五年定荊江南地置會稽郡漢興髙帝以其地封荊王賈後封吳王濞景帝四年誅吳王復爲會稽郡前漢志領縣二十六後漢順帝永建四年分浙江以東十四縣爲會稽郡其地南踰閩越西限浙江東北至海提封數千里自秦漢常爲都會晉以爲王國領縣十隋大業中攺爲越州唐末錢鏐兼兩浙節制時升爲大都督府領縣八會稽山陰剡諸曁蕭山余姚上虞新昌是也皇朝因之宣和一年攺剡縣爲嵊縣○西漢地裏志凡民函五常之性而其剛柔緩急不同系水土之風气故謂之風好惡取捨動靜無常隨君上之情欲故謂之俗】

■﹝從從日﹐上中下﹞司馬相如作上林賦【■﹝從從日﹐上中下﹞隸作昔】設子虛烏有先生亡是公三人相畣難【畣古答字】子虛虛言也烏有先生者烏有是事也亡是公者亡是人也故其詞多誇而其事不實【增注西漢相如請爲天子遊獵之賦以子虛虛言也爲楚稱烏有先生者烏有此事也爲齊難亡是公者亡是人也欲明天子之義故虛藉此三人爲辭以風諫誇與誇通用】如盧橘黃甘之類蓋上林所無者【增注上林賦盧橘夏熟黃甘橙楱枇杷橪柹云云羅乎後宮列於北園史記相如傳盧橘注郭璞曰今蜀中有給客橙似橘而非若柚而芬香冬夏華實相繼或如彈丸或如拳通歲食之卽盧橘也史記索隠應劭云伊尹書曰果之美者箕山之東靑島之有盧橘夏熟晉灼曰此𨿽賦上林博引異方珍奇不系於一也廣州記云盧橘皮厚大小如甘酢多九月結實正赤明年二月更靑黒熟吳錄云建安有橘冬月樹上覆裹明年夏色變靑黑其味甚甘美盧卽黑色是也顏師古注盧橘亦曰盧黑也左思三都賦序曰相如賦上林而引盧橘夏熟考之則生非其壤劉逵注曰此非西京之所有也藝苑雌黃雲古今文章中多言盧橘李白詩盧橘爲秦樹宋之問詩盧橘漢家園又云冬花掃盧橘戴叔倫詩盧橘花開楓葉衰蔡君謨荔枝譜云道裏遼絕曽不得班於盧橘江橙之右皆不顯言盧橘爲何物東坡有與劉景文同賞枇杷詩云盧橘是鄕人蓋指盧橘爲枇杷也不知何所據而言相如之賦旣言盧橘夏熟又言枇杷橪柿豈用之重復耶復齋後錄亦有辧論謂其未可以相如爲失也愚按呂氏春秋與許愼說文亦曰箕山靑島處有櫨橘考二書注釋皆不聞秦漢之世有爲枇杷之說惟趙師尹注坡詩引談助云盧橘枇杷也愚又考古今數家類書詳審盧橘枇杷各是一物然談助以一果無二名蓋後世假借耳橙楱上直耕切下音湊橘屬也柹而紙切亦橘屬】猶莊生之寓言也【增注史記莊子著書十餘萬言大抵率寓言也】余賦會稽𨿽文采不足以擬相如之萬一【增注文選左思詠史詩辭賦擬相如○選班孟堅典引𨿽不足雍容明盛萬分之一又江文通詣建平王上書少謝萬一】然事皆實錄【增注西漢司馬遷傳贊不虛美不隠惡故謂之實錄】故設爲子眞無妄先生有君畣問之辭子眞者誠言也無妄者不虛也有君者有是事也以反相如之說焉

有客過越自稱子眞介於無妄先生【增注導賓客曰介禮記介紹而傳命】贄見於有君【增注儀禮士相見之禮贄冬用雉夏用腒注摯所執以至者禮記魯有周丰哀公執贄請見之】謁入乃膝而前曰【增注列子黃帝篇楊朱膝行而前曰請問其過史宋世家武王伐紂微子膝行而前又見西漢項籍傳吳越春秋有云】聞有君之名雅矣今幸際顏色聆話言【增注毛詩告之話言話戶扶切合會善言也】瞨輙有請【■﹝臣菐﹞古文僕】君其聴焉君世家於越以風流自命【增注唐書杜如晦少英爽以風流自命】業傳緗素【增注淺黃色書衣曰緗帙書縑曰素緗素猶言縑緗也晉書禮志齊魯諸生各攜緗素隋書經籍志盛以縹囊書用緗素縹匹妙切靑白色】才播歌詠【增注唐讓皇帝憲傳形於音聲播之歌詠】越之山川人物古今風俗載在君腹【增注韓文送諸葛覺往隨州讀書詩偉哉羣聖文磊落載其腹】願聞其略可虖【增注唐李泌傳泌逡巡曰願聞其略】有君斂袵肅■﹝宀公﹞謝曰唯唯【增注戰國策一國之眾見君莫不斂袵而拜○禮記气容肅色容莊晉裴楷傳見肅然攺容○戰國策秦王曰先生何以教寡人範雎曰唯唯按宋玉諸賦及子虛長楊西都諸賦皆用唯唯之語袵而審而鴆二切襟也■﹝宀公﹞古文容】客姑坐焉吾以語爾越於九域【增注周禮周知九域之地域】分曰揚州【禹貢淮海惟揚州周禮東南曰揚州山曰會稽圖經大都督府越州禹貢揚州之域增注李巡爾雅曰江南之气躁勁厥性輕揚故曰揚州】仰瞻天文【增注易系辭仰以觀於天文】度當鬥牛【漢書地裏志吳地斗分野晉書天文志自斗十三度至女七度爲星紀於辰在丑吳越分曰揚州而會稽入斗一度白樂天詩云牛斗天垂象臺明地展圖】在辰爲丑自夏而■﹝廠外矢內﹞【史記越王句踐其先禹之苗裔夏少康之庶子也封於會稽以奉禹祀圖經封少子於余於越是爲越侯■﹝廠外矢內﹞古侯字】郡於秦漢【秦始皇城荊置會稽郡漢以地屬吳國景帝誅吳王復爲會稽郡】霸於春秋【春秋哀公十三年於越入吳史記記句踐巳平吳兵橫行號稱霸王】州於隋而使於唐【隋大業中攺爲越州唐乾元中置浙江東道節度觀察等使】公有素而王有鏐【隋楊素封越國公唐末錢鏐平董昌後封吳越國王也】因種山而中宅【圖經種山一名重山卽今臥龍山也吳越春秋越王塟文種於國之西山一年伍子胥從海上穿山脇而持種去與之俱浮於海今西山有缺處是也】廓蠡城而外周【吳越春秋句踐自吳還範蠡築小城周千一百二十二步一貟三方西北立爲龍翼之樓以象天門東南伏漏石竇以象地戶陵門四達以象八風外郭築城而缺西北示服事吳也圖經會稽治山陰以來此城卽爲郡城】龍樓翼而幹峙石竇伏而巽流【見上注】■﹝氵﹝廌上山下﹞天門兮墬戶惟昆崘兮是侔【吳越春秋範蠡曰臣之築城也其應天矣昆侖之象存焉墬籀文地】實東南之大府【增注圖經唐景云二年定爲中都督府幹寧四年升爲大都督府】號天下之無厹【元微之詩會稽天下本無仇厹渠尢切匹也】其山則鬱鬱蒼蒼巖巖嵬嵬磅礡蜿蟺【增注韓文送廖道士序郴之爲州在嶺之上又當中州淸淑之气蜿蟺扶輿磅礡郁積注云皆气積之貌又引選云虯龍騰驤以蜿蟺沈佳期西嶽詩云磅礡壓洪源磅礡上音滂又披庚切下音薄磅礡猶混同也蜿蟺上於元於阮二切下市衍切五臣注靈光殿賦蜿蟺盤屈貌】崷崪崥崹【增注上疾由切下才建切山髙貌崥崹上步兮切下大兮切山低貌】若騫若犇若闔若闓【闓與開通用】或凸或凹或■﹝阜﹐口代十﹞或■﹝阜﹐去十﹞【■﹝阜﹐去十﹞扶九切與■阜同見夏英公古文四聲韻說文曰■大陸山無石者■﹝阜﹐去十﹞都回切小塊也說文曰小阜也俗作堆】或斷而連或昻而低虎臥龜蹲龍盤鳯徊【增注此言眾山之貌騫騰謂石鷂之類奔趨謂秦始皇所驅之類龜蹲龍盤謂龜山臥龍之類也】舒爲屏障峙爲樓臺【增注元稹州宅詩四面無時對屏障一家終日在樓臺】掩映江湖明滅云霓時【增注李白夢遊天姥吟越人語天姥云霓明滅安可覩】八山中蔵【府城之內有八山種山龜山蕺山火珠山鮑郎山彭山白馬山蛾眉山今所存者惟四山爾鮑郎彭山白馬蛾眉俱已湮滅僅存其名蕺側立反】千峯周回【增注元微之詩千峯鈿朶會稽山】彭鮑名存【圖經彭山在會稽縣北五里典錄云彭祖所隠居之城鮑郎山一名陽堂山在今大能仁寺之前郡國志雲山有鮑郎祠本名蓋後漢人葬此】蛾馬迹迷【蛾眉山不見於圖經父老云在府橋之東軒亭之西今醋庫之前形如蛾眉掘鑿磨滅地爲民居白馬山在會稽縣北五里】巨者南鎭是爲會稽【史記禹會諸侯江南計功命曰會稽會稽者會計也皇覽曰會稽山本名苗山唐開元十年封四鎭爲公故會稽山爲南鎭永興公增注周禮職方氏東南曰揚州其山鎭曰會稽】洞曰陽明羣僊所棲【龜山白玉上經曰會稽山周回三百五十里名陽明洞天皆僊聖天人都會之所】石傘如張【圖經石傘山在會稽縣東南十五里玉笥側狀如傘增注唐丞相齊杭依此山爲書堂顧況過之作石傘峯銘刻於崖石之間】石帆如揚【石帆山在會稽縣東十五里夏侯曾先地誌云射的山北有石壁髙數十丈中央少紆狀如張帆下有文石狀如鷂人亦謂之石鷂山】石蕢如蔵【輿地誌云宛委山上有石蕢壁立干云升者累梯而至增注太平禦覽會稽石蕢山上有金簡玉字之書夏禹發之得百川之理】石鷂如翔石壁匪涯【並見石帆注】石甕匪攜【巨石云在照湖東狀如酒甕時人謂之秦皇酒甕石也】香壚自■﹝宀垔﹞【會稽一峯狀如香壚人謂之香壚峯一名覆釡山■﹝宀垔﹞古文煙】天柱可梯【吳越春秋九山東南天柱號曰宛委圖經望秦山一名天柱山】韞玉有笥【圖經玉笥山在會稽縣東南十五里出美玉其形如笥因以爲名一名茅峴】降僊有臺【皇覽云宛委山上有一巨石屹然如玄臺嘗有神僊降其上爲降仙臺苗龍先生於此臺上升】禹宂窅而叵探【史記司馬遷登會稽探禹宂唐鄭璹有禹穴碑增注太史公自序及西漢本傳上會稽探禹穴張晏注曰禹巡行至會稽而崩因塟焉上有孔穴民間云禹入此穴駕知章龍瑞宮圖經纂山記云禹穴黃帝號爲宛委穴赤帝陽明之府於此蔵書焉大禹始於此穴得書復於此山蔵書會稽志云自舊經諸書中以禹穴系之會稽宛委山里人以陽明洞外飛來石下爲禹穴昌黎送惠師詩云嘗聞禹穴奇東去窺甌閩越俗不好古流傳失其眞則禹穴不可定名久矣先生有禹穴詩云不知禹穴從何探洞鎖陽明石一拳窅烏皎切深逺貌亦作竊叵普可切不可也】葛巖蜚而自來【龍瑞圖經禹穴北有石巖髙丈餘南面側平如削眞誥云此石於赤烏二年天降從安息國飛來上有索痕三條名爲飛來石晉葛仙翁曾築壇煉丹後人名葛仙巖煉丹井蜚古飛字】射堂丰凶之的【孔曄會稽記云射的山半有石室乃仙人射堂東峯有射的遙望山壁有白點如射候土人常以占谷貴賤故語云射的白米斛百射的玄米斛千】宛委日月之珪【增注甲開山圖云禹到宛委山得珪如日碧珪如月長一尺二寸】應天上之玉衡【輿地誌云會稽山一名衡山吳越春秋禹聞黃帝蔵書於此乃東巡登衡嶺龍瑞圖經注云謂天文蓋度中權衡星名非南嶽之衡山嶺】直海中之蓬萊【舊志蓬萊山正偶會稽沈紳蓬萊閣詩云三山對峙海中央增注東方朔十洲記瀛洲在東大海中對會稽郡又云蓬萊山對東海之東北岸】至若嵊山巋其東【圖經嵊山在剡縣東三十四里唐武徳四年置嵊州因山爲名今曰嵊縣巋丘軌丘媿二切】嵞山屹其西【塗山在山陰西北四十五里舊圖經云禹會諸侯之所應劭云塗山在永興北按永興卽蕭山也杜預注左傳云在淮南壽春亦未詳在何所增注夫塗山之名在於天下者非一蘇鶚演義云塗山有四會稽渝州濠州宣州當塗縣而世謂禹爲諸侯之會者由越之圖經有承襲之誤是以後人言之失眞惑亂莫辧今裒眾說詳爲訂正云按左傳哀公七年諸大夫對孟孫曰禹合諸侯於塗山執玉帛者萬國杜預注云塗山在壽春東北孔穎達云壽春縣也又淮南子原道訓禹會諸侯於塗山執玉帛者萬國許愼注曰塗山在九江當塗縣愚按漢之當塗晉之壽春此相接之境也當塗後廢壽春今存其說與杜氏相苻矣越之舊經典太平禦覽並引郡國志云塗山禹會萬國之所有石船長一丈云禹所乘者此以爲在越中也其說與許氏杜氏相戾矣按說文云塗山會稽山也一曰九江當塗也據此則塗山古有二所豈皆爲禹會諸侯之地且羣言或是或非其孰爲確說耶嘗觀柳子厚塗山銘云惟禹體道功厚徳茂會朝侯衛統壹憲度云云乃舉明刑以弼聖模則戮防風遺骨專車按家語吳伐越隳會稽獲巨骨一節專車焉問於孔子孔子曰丘聞昔禹致羣臣於會稽之山防風後至禹殺而戮之其骨專車焉故此銘云則戮防風遺骨專車胡曾塗山詩云大禹塗山禦座開諸侯玉帛走如雷防風謾有專車骨何事玆辰最後來盧驤西徵記云過塗山思神禹會諸侯之盛尙有專車之骨枕荒艸而淒淒者乎凡三賢所作皆涉會稽而言之𨿽似合於舊經然猶未爲得實豈亦本郡國志而成文邪豈正爲壽春者作其引事未嘗深考邪此皆混淆難據以爲證其前旣考於經傳及子書玆復參究諸史而核之按通鑑外紀曰禹南巡狩會諸侯於塗山承唐虞之盛此句見於帝王世紀執玉帛者萬國又曰禹致羣臣於會稽防風氏後至禹戮之史記以禹致會稽爲東巡狩又嘗觀書史中夏商國都地理圖列其禹都安邑今河東路禹會諸侯於塗山今淮南路又會諸侯於會稽今兩浙路若按圖以方隅論之禹都安邑是居北也故劉恕以塗山爲南巡狩司馬遷以會稽爲東巡狩在理果當皆與圖合可見其先會於塗山則是禹娶之地太平辧覽載大唐地記曰九江當塗縣有禹娶之地後會於會稽則是禹崩之地此當取信於吾夫子所言禹致羣臣於會稽之山而有防風之戮者乃昔之茅山也吳越春秋云禹登茅山以朝四方羣臣防風後至斬以示眾乃大會計治國之道遂更名茅山曰會稽之山史紀夏本紀注作苗山若曰會稽之山乃郡境諸山之通稱故以爲塗山則惑也何則蓋當時之巡狩其朝會不於方嶽而於會稽亦以形勝而巳然此塗山未足與之班也又按通典云塗山在濠州西南二百二十里春秋末鍾離子之國昔禹會諸侯於塗山卽其地也通典唐杜岐公佑撰又按本朝九域志濠州古迹有當塗城塗山氏之邑鍾離徐之別封也禹廟在塗山上乃知漢晉之世塗山則屬壽州在唐及本朝則屬濠州按晉安帝時置鍾離郡隋攺曰濠州又按濠梁圖經云塗山在鍾離縣西八十里周三十七里髙二百五十八丈禹治水時娶於此卽位後會諸侯也故東坡過濠州有塗山詩曰川鎖支祁水尙渾地埋汪罔骨懸存樵蘇巳入黃熊廟烏鵲猶朝禹會村坡自注云下有鯀廟山前有禹會村愚觀此詩則又得其詳矣然泛及於汪罔骨何率爾言之而混淆如此若觀者不知所自復疑爲會稽耳知乎此則知前三賢所作其從一也又與二子迨過遊塗山詩曰此生終安歸還軫天下半朅來乘樏廟復作微禹嘆從祠及彼呱像設偶此粲秦祖當侑坐夏郊亦薦祼可憐淮海人尙記弧矢旦坡自注云淮南人相傳禹以六月生是日數萬人會山上愚觀此注其陳公傅良所謂塗山以禹重者斯可知矣若越之塗山烏見其所重歟或難之曰吾鄕塗山其所表見亦不一山有長丈之石船稱爲禹所乘來者其鄰境今有禹廟又有禹會鄕是豈不足以取信哉愚應之曰禹功被天下故祠廟在在有之安可輒取以爲據至若石船之說殆不可信必是後人爲此以神其事在昔禹之治水也陸行乘車水行乘舟泥行乘橇山行乘■﹝木輦﹞無非各適其宜惡有乘石船而涉風濤之險哉必不如是求異於世也縱使可信若謂禹乘此到越會於茅山則可若謂乘此到越會於塗山則不可也而其鄕以禹會爲名者亦猶是矣玆皆辧其所在如此今更復論三家所述之文兼明之且許愼之注說文則曰嵞山會稽山也一曰九江當塗也及爲淮南子之注不曰在會稽而獨曰在九江當塗者必有據於前世而然至杜預集解左傳凡釋山川地理未嘗不詳此不過祖述於舊文如是則塗山之注以爲壽春地者其來者逺斯二者是確乎不可易之說也故愚所以有取焉耳至於舊經所載良由後世誇誕者傅會其說爲之粉飾有戾於古故愚所以無取焉耳夫何鄕元注水經與李坊太平禦覽類皆不究其原妄非杜預壽春之注是以撰會稽志諸公亦就證在越州惜乎不爲甄明如此惟曾子開等爲九域志不膠承襲之非故越州古迹不書塗山及華安仁作會稽覽古詩不梏聞見之粗故塗山特不形於賦詠是皆得其實審此則不復有兩岐之惑矣嵞同都切今作塗屹魚乞切橇丘遙切漢書音茅蕝之絕尙書注作泥乘輴■﹝木輦﹞紀錄切漢書作梮居足切尙書注作山乘樏力軌切力追切】阜至繇蜀【蜀阜山在山陰縣北三十五里舊經按地誌云昔自蜀飛來帶兒婦二十餘人隨山而至善戲美錦自雲家在西蜀今忽至此又云句踐將伐吳置婦女於山上以邀軍士後訛爲阜也繇音由】龜來自齊【龜山在山陰縣東八十步下有東武裏或謂之怪山吳越春秋範蠡築城旣成怪山自瑯邪東武海中山也一夕自來故名怪山越絕書云句踐遊臺也東海司馬門所以灼龜又望天气觀天經也一云逺望似龜形故或名龜山增注一名飛來徐浩詩云玆山昔飛來逺自瑯邪臺孤岫龜形在深泉鰻井開】梅山乃隠吏之窟【梅山一名巫山在府城北一十八里梅子眞所隠之地也其西則有梅市裏梅福裏陸農師適南記華安仁梅山詩並記其事增注西漢梅福九江壽春人爲南昌尉後去官棄妻子去九江至今傳以爲仙後人有見福於會稽者舒信道詩梅福逍遙隠吏間世說晉孫綽嘗鄙山濤而謂人曰山濤吾所不解吏非吏隠非隠】紵羅蓋西子之閨【輿地誌云諸曁縣羅山西施鄭旦所居有方石云是西施浣紗處今名紵羅山增注樂史寰宇記諸曁縣有薴羅山山下有石迹水是西施浣紗之所至今有西施家東施家則西施者姓施而在西也李白詩西施越溪女出自薴羅山】五泄爭奇於鴈蕩【掇英集五泄瀑布也在諸曁西四十里有兩山夾溪造云壁立髙二百丈廣數十丈水瀉五節故曰五泄山多奇峯或比之鴈蕩云】四明競秀於天臺【圖經云四明山在余姚縣孫綽天臺賦云涉海則有方丈蓬萊登陸則有四明天臺】五雲中令之故居【晉義熈三年中書令王獻之居是山有五色祥雲見安帝詔建雲門寺】十峯曇翼之招提【法華山在會稽縣南四十里晉僧曇翼棲此誦法華經因置寺焉其山十峯其水雙澗今天衣寺是也增注李紳法華山詩十峯排碧落雙澗合淸漣○僧史後魏大武帝始光元年創立伽藍爲招提之號隋大業中攺天下寺爲道場至唐復爲寺】故越爲之首兮剡爲之面兮沃洲天姥眉兮目兮【白樂天沃洲山記云東南山水越爲首剡爲面沃洲天姥爲眉目二山今屬新昌縣增注沃洲天姥本屬剡縣以唐末錢氏折置新昌故也唐朱放詩月在沃洲山上人歸剡縣溪邊○文選謝靈運登臨海嶠詩暝投剡中宿明登天姥岑髙髙入云霓還期那可尋】金庭桐柏仙子■﹝廣外乇內﹞兮【金庭觀在剡縣東王子晉學道登仙之所眞誥曰南嶽眞人云越有桐柏之金庭養眞之福地神仙之靈壚也增注選孫綽天臺山賦靈仙之所窟宅■﹝廣外乇內﹞古文宅】南明嵌崆寶湘湧兮【新昌南明山有寶相寺梁建安王造石佛一軀髙一百丈增注蓮經云於十方國各得成佛皆同一號名曰寶相如來又云多寶如來塔從地湧出嵌崆上口銜切下口公切】南巖嵯峨海迹古兮【南巖在新昌縣西南唐李紳龍宮寺碑雲南巖海迹髙下猶存增注會稽志南巖世稱任公子釣魚之所莊子任公子以五十犗爲餌蹲於會稽投竿東海經年而得巨魚唐齊顗南巖感興詩南巖寺本滄海任子釣臺今尙在見說垂鉤於此中犗牛作餌莊書載滄海竭任子沒波濤打處爲巖窟不知任子何所之惟見釣臺空突兀犗古邁切犍牛也】陟秦望而望秦兮【史記秦始皇三十七年上會稽祭大禹望於南海立石刻頌圖經秦望山在會稽南四十里又有望秦山始皇登山羣臣於此以望秦中】登洛思而思洛兮【洛思山在蕭山縣東輿地誌云永興縣有洛思山洛下人朱雋來會稽三年不得反乃登山北顧而嘆因以爲名】采葛食蕺敬弔前王兮【葛山在會稽縣東一十里吳越春秋云句踐使衣織布以獻吳王采葛是山蕺山在府治東北三里趙璘直碑云蕺蔬類音越王所嗜常采於此遂用名之在晉爲王逸少別止尙畱故池與祠堂】修竹茂林緬想陳迹兮【輿地誌雲山陰縣西有蘭亭王羲之敍云此地有崇山峻嶺茂林修竹又云俛仰之間以爲陳迹】連山如珠秦皇之所驅兮【連山在蕭山縣西夏侯曾先志云連山長岡九里西北至定山秦始皇欲置石橋渡浙江今尙有石柱數十列於江際世傳秦始皇驅山塞海增注會稽志唐人於越溪獲鐸以問僧一行答云此秦始皇驅山鐸也殷蕓小說始皇作石橋欲過海觀日出有神驅石入海其城陽等山皆起立東傾有趨赴之狀】擪山如玦亞父之所割兮【擪烏山在蕭山縣南東方朔神異志云此山是亞父割斷蕭山南嶺擪於烏江增注東坡詩亂山如玦環擪烏協反江東呼擲爲擪玦居穴切玉佩也如環而缺不連】北幹隠兮明月【在北幹山在蕭山縣北孔靈符地誌云許詢家於此山之陽詢詩云蕭條北幹園劉員長嘆曰淸風明月恨無玄度】東山臥兮白雲迷【東山在上虞縣西北三十里謝安石髙臥之處李白憶東山詩云白雲他自散增注會稽志云東山在上虞縣西南四十五里舊經以爲在西北三十里非也東山因謝太傅而名者三一在臨安山中一在金陵建康志云謝安本居會稽東山後入朝乃於此營築以擬之二山𨿽太傅之所遊非故居之東山惟上虞乃故居也世說注引續晉陽秋曰安石家於上虞因咸康初辟召不起髙臥歷年正在此山】少微寂兮幽鳥怨【少微山在會稽五雲門外十里職方員外郎齊唐墓表云公退居湖山曰少微依山有亭榭獨以書史音樂自適增注北山移文蕙帳空兮夜鶴怨之句也】太白空兮埜猿啼【太白山在嵊縣西六十里與少白山連侯曾先地誌云峻極於天連巖崔嵬趙廣信煉丹登仙之處上有白猿赤玃吐綬鳥埜古野字玃居鎛切狙也】其水則浩渺泓澄散漫縈迂漲焉而天【增注昌黎至潮謝表州之南境漲海連天】風焉而波【增注賀知章還鄕詩惟有門前鏡湖水春風不攺舊時波】淨焉如練【增注選謝眺望京邑詩澄江淨如練】瑩焉如磨【增注洪覺範詩一蒿湘水碧於羅瑩淨無痕不受磨】溢而爲江【增注禹貢溢爲滎○爲江大小凡十所其名見會稽志所載】瀦而爲湖【增注湖之載於圖經者凡五十一所皆瀦水以漑田今會稽志所載大小凡一百一十三所瀦陟魚切水停所也】爲沼爲沚【增注詩采蘋於沼於沚注沼池沚渚也】爲潢爲污【增注周語塞川原而爲潢污文粹陸龜蒙江湖散人傳水之局爲瀦洳爲潢爲污潢音黃積水也污音烏濁水也】匯爲陂澤【匯胡罪切書東匯澤又胡對切水回合】疏爲溝渠寖而田疇【寖與浸同又子稔切】淤而泥塗【淤音於又依倨切濁也】生我稻梁漑我果蔬【增注西漢溝洫志史起爲鄴令民歌之曰鄴有賢令兮爲史公決漳水兮灌鄴旁終古舄鹵兮生稻粱掇英集載蔣堂棹歌漑我田疇兮生我稻梁】集有鳬雁【增注王充論衡鴈鵠避寒集於會稽雁通作鴈】戲有龜魚實有菱芡【增注會稽志越中所產惟羅文菱最大山陰梅市之雞頭最盛芡巨險切雞頭也】香有芙蕖【增注會稽志山陰荷最盛出偏門至三山多白蓮出三江門至梅山多紅蓮夏夜香風率一二十里不絕】鶻舟如擊【晉安海物異名記越人水戰淩波赴敵則有鶻舟名】馬檝如驅【吳越春秋越人以船爲車以檝爲馬檝與楫同】船龍夭矯橋獸睢盱【白樂天詩船頭龍夭矯橋腳獸睢盱夭矯上於兆切下居表切自恣之貌睢盱上呼維切下休俱切視貌】堰限江河津通漕輸航甌舶閩【增注甌今之溫臺按郭璞注山海經云今臨海永寧縣卽東甌也○閩今之福建路】浮鄞達吳【增注鄞明�○吳浙西山】浪槳風帆【增注孟浩然宿天臺桐柏觀詩海行信風帆歐陽永叔有美堂記風帆浪舶出入於江濤浩渺煙雲杳冥之間云云】千艘萬艫【增注白氏六帖千艘萬舸山谷寄劉泗州詩萬馬千艘要路半艘蘇刁切船之總名艫音盧船前頭刺棹處也】大武挽繂【增注記曲禮牛曰一元大武○唐書何易於傳刺史崔朴乘春泛舟索民挽繂繂音律索也】五丁噪謼【增注揚雄蜀玉本紀天爲蜀王生五丁力士能徙山又使鑿山開道通秦致糞金石牛於成都杜甫橋陵詩論功超五丁○東漢冦恂傳恂令士卒鼔噪大呼東坡進策養兵若有所負則羣起而噪呼叫】榜人奏功【增注文選司馬長卿子虛賦榜人歌聲流喝注榜人船長也又張景陽七命淵客唱淮南之曲榜人奏采菱之歌記月令命漁師伐蛟取鼉注今月令漁師爲榜人○詩六月薄伐獫狁以奏膚公注奏爲膚大公功也韓文南海神廟碑棹夫奏功梅聖兪廟子灣辭舟師奏奏功兮濁水湍流榜補孟切喝於邁切】千里須臾【增注文選左太衝吳都賦篙工楫師選自閩禺習禦長風狎玩靈胥責千里於寸陰聊期先而須臾文粹孟郊送從叔簡南歸詩北騎達山嶽南帆指江湖髙蹤一超越千里在須臾】境絕利博莫如鑑湖有八百里之回環灌九千頃之膏腴【圖經後漢馬臻字叔薦山陽人也爲太守創立鑑湖在會稽山陰二界築塘蓄水水髙田丈餘田又髙海丈餘若水少則泄湖漑田如水多則開湖泄田中水入海所以無凶年其塘堤周回三百十里漑田九千餘頃一說鑑湖八百里蓋緫言之錢昭度詩云越國荷花八百里增注西漢張禹買田至四百頃皆涇渭灌漑極膏腴上價宋書會土帶海傍湖良疇數十萬頃膏腴上地畝直一金按晉宋間謂會稽爲會土】浮賀監之家【唐書賀知章以祕書監請爲道士詔許之以宅爲千秋觀賜鑑湖剡川一曲增注唐張志和舟敝顏眞卿請更之志和曰願爲浮家泛宅】寖允常之都【史記少康庶子封於會稽後二十餘世至於允常吳越春秋云越之興霸自允常矣】人在鑑中舟行畫圖【輿地誌山陰南湖縈帶郊郭欵屬峯岫白水翠巖互相映發若鑑若圖王逸少雲從山陰上路行如在鑑中遊增注山谷登南樓詩江東湖北行畫圖鄂州南樓天下無】五月淸涼人間所無【杜甫詩鑑湖五月涼】有菱歌兮聲峭【謝靈運詩菱歌調易急王翰詩不知湖上菱歌女幾个春舟在若耶增注舊注菱歌調易急按文選本是采菱調易急】有蓮女兮貌都【西施采蓮於若耶溪李白有采蓮曲增注詩有女同車彼美孟姜洵美且都注都閒也言閒習婦禮楚詞比徳好閒習以都只王逸注曰美人容貌都閒習於禮節西漢司馬相如傳車騎雍容閒雅甚都顏師古注曰都閒美之稱也梅聖兪詩昔聞桓司馬娶妾貌甚都閒音閒下同只音止語巳詞】日出兮煙銷【增注柳子厚爲翁詩頌有日出不見人欸乃一聲山水緑欸乃上音襖下音靄同】漁郎兮嘯嘑【增注王荊公桃源行漁郎放舟迷逺近○楚辭宋玉招魂招具該備永嘯呼些東漢方術傳趙炳嘗坐船中長嘯呼風亂流而濟些蘇賀切語詞也】東泛曹江哀彼孝娥【曹娥江在會稽東四十里娥上虞人父溺死不得屍娥年十四沿江慟哭晝夜不絕旬有七日遂投江而死】西觀驚濤弔夫子胥【浙江在蕭山縣西十三里史記吳王殺伍子胥取其屍盛以鴟夷革浮之江中吳人憐之爲立祠於江上命曰胥山】槪浦思夫槪之封【縣浦在諸曁縣北吳闔閭弟之子夫槪所封之地因以爲名】翁洲訪偃王之廬【翁洲屬會稽郡國志云徐偃王昔居於翁洲增注十道志翁洲在海中徐偃王所居會稽志翁洲在會稽縣東今隸慶元○博物志徐君宮人娠而生卵以爲不詳棄於水濵孤獨母有犬名鵠倉禦以歸母母覆暖之遂成小兒生而偃故以爲名長襲爲徐君通鑑外紀徐子嬴姓處潢池東自號偃王周穆王聞其僭使楚伐之詳見後漢東夷傳及楚辭七諌補注】簞醪投兮沼吳國【簞醪河在會稽南三里句踐投醪之所左傳伍子胥曰吳其沼乎○增注黃石公三略昔良將用兵有饋簞醪者使投諸河與士卒同流而飲夫一簞之醪不能味一河之水而三軍思爲致死者以滋味之及巳也一說古烈女傳楚將子發母曰昔越王句踐伐吳王夫差客有獻醇醪一器者王使注江之上流使士卒飲其下流云云簞醪或作單字單卽言其一器耳亦通】扁舟去兮變陶朱【史記範蠡事越旣滅吳乃乘舟浮海以行終不反止於陶天下稱陶朱公增注吳越春秋範蠡乃乘扁舟出三江入五湖人莫知其所適】鼓樵風兮遊若耶【若耶溪在會稽縣東南後漢鄭弘字巨君山陰人孔靈符會稽記云射的山南有白鶴山此鶴爲仙人取箭鄭弘嘗采薪得一遺箭頃有人覓弘還之問何所欲弘識其神人也曰常患若邪溪載薪爲難願朝南風暮北風後果然故溪風至今猶爾呼爲鄭公風亦名樵風○增注九域志若邪溪卽歐冶子鑄劍之所徐浩遊之云曽子不居勝母之閭吾豈遊若邪之溪因攺爲五雲溪】興■﹝雨上彗下﹞棹兮尋隠居【剡溪一名戴溪晉書云王子猷嘗居山陰夜雪初霽四望浩然忽憶戴逵時在剡便夜乘小船詣之經宿方至造門不前而返人問其故子猷曰乘興而來興盡而反何必見戴■﹝雨上彗下﹞與雪同】禊事修兮觴蘭渚【蘭渚卽蘭亭也羲之序云會於山陰之蘭亭修禊事也有淸流激湍引爲流觴曲水增注史記漢安帝禊霸上徐廣曰三月上巳臨水袚除謂之禊也應劭風俗通褉者潔也故於水上盥潔之也○輿地誌山陰縣西有蘭渚渚有亭曰蘭亭晉時太守王羲之所立禊胡計切除惡祭祓敷勿切除災求福周禮女巫掌歲時袚除】陶泓沐兮池戒珠【戒珠寺在蕺山本王羲之別業有鵝池硯池題扇橋在焉增注韓文毛頴傳頴與弘農陶泓友善】了溪鑿兮禹功畢【了溪在剡縣東北源出了山越絕書云禹蹊了溪人方宅土增注先生有了溪詩禹迹始壺口禹功終了溪餘糧散幽谷歸去錫玄圭】刑塘築兮長人誅【刑塘在會稽縣北越絕記云禹會諸侯於塗山執玉帛者萬國防風後至禹乃誅之於塘賀循會記記云防風氏其身三丈刑者不及乃築髙塘刑之故曰刑塘增注郭璞會稽山贊禹䢐會稽爰朝羣臣不虔是討乃戮長人○舊注引越絕記此據圖經所載愚檢越絕今亡此文】酌菲泉兮懷古【會稽山大禹寺有泉名曰菲泉增注先生有菲飲泉詩梵王宮近夏王宮一水淸含節儉風越俗不知王好惡泉名卻在酒名中】飲淸白兮自娯【臥龍山下州宅之西隅有淸白堂淸自泉太守範文正公命名有記】其物則有魚鹽之饒【沈立越州圖序瀕海居人以魚鹽爲生增注會稽典錄虞翻對王景興曰山有金朩鳥獸之殷水有魚鹽珠蚌之饒】竹箭之美【爾雅東南之美者則有會稽之竹箭】山涵海蓄吂其有幾【吂莫桑切不知也】貢入王室【增注史記管仲責楚包茅不入貢於周室】利周遐邇耕焉■﹝官﹐去宀﹞火耨焉■﹝官﹐去宀﹞水【漢書地理誌云江南地廣火耕水耨民食魚稻耨奴豆切耘田也】南風翼苗翠浪千里【增注東坡登玲瓏山詩翠浪舞翻紅■﹝禾罷﹞稏見耆英集】■﹝禾巴﹞稏一空【增注梅聖兪和永叔晉祠詩下漑平田幾百頃稻苗■﹝禾巴﹞稏曽不枯張伯玉蓬萊閣周望詩■﹝禾罷﹞稏西成稻逍遙北海樽○範希文嶽陽樓記長煙一空皓月千里■﹝禾巴﹞■﹝禾罷﹞並步化切稏衣駕切■﹝禾巴﹞稏稻多貌一曰稻名】玉粒如峙【增注王子年拾遺記員嶠之山名環丘粟生穗髙五丈其粒瑩然如玉也杜甫茅堂收稻詩玉粒未吾慳○峙謂山也戰國策粟如丘山歐陽詹徳勝頌序餘糧嶽峙】炊粳釀秫【增注韓文城南聮句淅玉於香粳○東坡超然臺記釀秫酒爲脫粟而食之秫者術稷之枯者】旣甘且■﹝屍外旨內﹞【增注凡甘旨多連用析而言之者見孝經詩君子有酒多且旨■﹝屍外旨內﹞古文旨】檿桑之奇號爲第一【吳錄太康地記並云諸曁境上諸山出苐一檿桑文采如列棊方正駢次有如畫作可爲屐■上品者一兩至數十萬檿於琰切山桑也■思積切履底也】龍精■﹝亻蠡﹞■﹝亻蠡﹞吐絲滿室【蠶書曰蠶爲龍精荀鄕蠶賦云有物於此■﹝亻蠡﹞■﹝亻蠡﹞然其狀屢化如蟫增注荀子賦篇蠶冬伏而夏遊食桑而吐絲■﹝亻蠡﹞讀如虫倮之倮無羽毛貌】萬艸千花機軸中出【增注杜甫白絲行繰絲須長不須白越羅蜀錦金粟尺象牀玉手亂殷紅萬艸千花動凝碧巳悲素質隨時染裂下鳴機色相射趙次公注曰萬艸千花言錦上羅上之繁紋也○江淹雜體詩■﹝糹九﹞扇如圓月出自機中素殷烏閒切赤黒色】綾紗繒縠■﹝雨上彗下﹞積縑匹【圖經越貢花紗白編綾交梭綾輕容生縠吳絹十樣綾大花綾編文紗花羅】朩則楓挺千丈【名山誌雲天姥山有楓朩千餘丈】■﹝容上木下﹞封五夫【上虞有地名五夫始皇封松朩爲五大夫之處增注此蓋牽於世俗之傳按史記封松樹爲五大夫在泰山■﹝容上木下﹞古文松】桐柏合生【嵊縣金庭觀道經云上有桐柏合生】檫棐異隅【輿地誌云余姚有太平山四角各生一種朩不雜他朩一角純檫一角純粹一角】文梓楩楠【吳越春秋吳王好起宮室越王使工入山伐朩天生神朩一雙大二十圍陽爲文梓陰爲楩楠以獻吳王】櫟柞櫧楡【郡國志若耶溪有櫟朩謝家兒惠連作詩聮句刻於其上上虞有歷山山下多柞朩吳越名柞爲歷故曰歷諸曁有櫧山剡有楡朩山皆以朩得名櫟柞上來的切下才落子各二切】連理之柯【諸曁有朩連院因有連理朩故得名增注後漢安帝紀東平陸上言朩連理白居易長恨歌在地願爲連理枝】合抱之株【增注老子曰合抱之朩生於毫末】乃斧乃斤以輿以廬乃有蕭山陸吉【東按黃甘陸吉傳吉隠蕭山】諸曁三如【圖經諸曁出三如謂如錦之桑如拳之栗如絲之薴】胡柟■﹝戊外午內﹞林賀瓜滿區【爾雅梅柟任昉述異記越中有王氏橘園胡氏梅山賀氏瓜丘陳家白蓮增注山谷兄大臨寅庵詩春糞辰瓜滿百區古文成】棗實全赤樆腮半朱【增注越俗言髙公山出千貫文林樆項裏出千貫文樆梅】穴榧殻玉櫻桃薦珠【增注白樂天詩櫻桃子綴小紅珠】鴨腳含黃【增注鴨腳子銀杏也歐陽永叔謝梅聖兪寄銀杏詩鴨腳𨿽百个得之誠可珍山谷送舅氏野夫之宣城詩霜林收鴨腳春絪薦本髙陳后山無巳寄張蕓叟詩秋盤堆鴨腳春味薦貓頭】雞頭去盧【增注方言曰北燕謂之■﹝艸役﹞靑徐淮泗之間謂之芡南楚江湘之間謂之雞頭○盧芒刺苞也■﹝艸役﹞音役又羊捶切】百益七絕之奇【爾雅楙朩瓜埤雅梨百損一益楙百益一損陶隠君雲山陰蘭亭尢多朩瓜人以爲良果酉陽雜俎柿有七絕一壽二多陰三無烏巢四無虫五霜葉可愛六佳實七落葉肥大楙莫候切】雙頭四角之殊【雙頭謂蓮也越多雙頭蓮埤雅云俗言菱芰而不分別惟武陵記云四角三角曰芰兩角曰菱】蔗有昆崘之號【本艸注甘蔗有兩種赤色名昆崘蔗白色名荻蔗赤蔗出江東會稽作乳糖蓋用此蔗】梅有官長之呼【越有楊梅二種絕佳一曰官長一曰稜梅】蔓生則馬乳蘡薁【增注南部新書太宗破髙昌收馬乳葡萄種於苑中韓文葡萄詩若欲滿盤堆馬乳莫辭添竹引龍須○謝靈運山居賦野有蔓艸獵涉蘡薁蘡薁上於莖切下於六切詩六月食郁及奠】土實則鳬茈慈菇【茈才支切】野蓛溪毛【增注歐陽公醉翁亭記山肴野蓛○左傳隠公三年澗溪沼沚之毛注毛艸也蔌蘇谷切萊茹之總名】園蔬朩菌【菌巨隕切爾雅地簟似蓋】湘湖之蒓箭裏之筍【蕭山湘湖出蒓萊會稽有美箭裏張伯玉云越經冬食筍】可薦可羞采擷無盡鱗虫水族海生池養【增注會稽志會稽諸曁以南大家多鑿池飬魚爲業每春初江州有販魚苗者買放池中輒以萬計】丁■﹝首﹐巛代丷﹞丙■﹝屍外乇內﹞【增注爾雅魚枕謂之丁■﹝屍外乇內﹞謂之丙注其骨形似篆書丁字丙字因以名焉■﹝首﹐巛代丷﹞古文首■﹝屍外乇內﹞與尾同】皤腹縮項【增注韓文月蝕詩獘蛙拘送主府官帝著下腹嘗其皤注腹下白也左氏皤其腹○襄陽耆舊傳宋張敬兒爲刺史齊髙帝求漢水鯿魚敬兒作六槽船置魚而獻曰奉槎頭縮項鯿一千八百頭杜甫解悶詩謾釣槎頭縮項鯿王洙注曰孟浩然詩鳥泊隨陽鴈魚藏縮項鯿楚人雲長腹粳米縮項鯿魚爲美味也皤步何切左傳注皤大腹鯿卑連切】赤鯶文鱧元鰆黃■﹝魚桑﹞【以上魚名並載於圖經越所有者餘皆類此增注酉陽雜爼唐律捕魚得鱧卽放號赤鯶公輒殺者抵罪以讖言鯉爲李也○韓文城南聮句庖霜鱠玄鯽鯶戶衮切鱧力啟切■﹝魚脊﹞與鯽同】人駢集【與漁同】■﹝官﹐去宀﹞鉤■﹝官﹐去宀﹞网羮金鱠玉【增注黃■﹝魚桑﹞烹爲羮越俗謂之金羮○鱧鯉鯽皆堪作鱠隋唐佳話吳都獻松江鱸魚鱠煬帝曰所謂金羮玉鱠東南之佳味也蘇子美詩笠澤鱸肥人鱠玉呂吉甫詩魚出淸波庖鱠玉】不數熊掌【增注孟告子魚我所欲也熊掌亦我所欲也二者不可得兼捨魚而取熊掌者也注熊掌熊蹯也先生於此反其意而用之蹯音煩獸足熊踏者至美味也左傳楚成王請食熊蹯又宰夫胹熊蹯不熟晉靈公殺之胹音而煮也】能言之鶩譱鳴之鵝【陸龜蒙養能言之鴨王羲之愛善鳴之鵝鵝鴨蠃蟹皆越產之最多者陸龜蒙有鬭鴨一欄驛使挾彈斃其尢者龜蒙駭之曰此能人語見待附進斃之柰何使人恐盡與槖中金問人語之由曰能自呼其名○晉書王羲之性愛鵝會稽有姥養一鵝善鳴求市未得遂就觀之鶩莫不切野生曰鳬家生曰鶩】輸芒之蟹【增注酉陽雜俎八月蟹腹有眞稻芒長寸許向東輸與海神末輸芒不可食也】孕珠之蠃【蠃廬戈切蚌屬望月而孕海賈雲中秋有月則是歲珠多而圓】文身蛤氏之子【蛤有文故謂之文蛤元微之詩鄕味尢珍蛤合氏子見東坡江瑤柱傳】跛足從事之徒【元微之詩鱉解稱從事增注荀子躓步不休跛鱉千里跛去鬼切】街塡巷委【增注文粹辛替不疏腐栗爛帛塡街委巷云云】與土同多【增注東坡詩地上戢戢多於土南史齊髙帝曰當使黃金與土同價】異獸珍禽【增注書旅契珍禽奇獸不育於國王禹偁瑞蓮歌云異獸珍禽不爲貴】屑銅吐綬【銅牛山在會稽縣夏侯曽先地誌云昔有銅牛見於靈汜橋人逐之奔入山山掘地視之悉銅屑也圖經剡縣有太白山有鳥尾似鷊文采五色口吐絲綬長數尺號吐綬鳥也】猛虎負子【蕭山有去虎山本名虎子山有猛虎子傷人景徳四年六月晦日虎負二子西渡浙江而去知縣杜守一因攺名焉】靈鳥送■﹝殻上鳥下﹞【法華山有雙鳥■﹝殻上鳥下﹞長則送出之故惟此鳥在焉唐萬齊融寺碑云雙鳥所以示兆今尙翔鳴■﹝殻上鳥下﹞苦候居候二切鳥子生而須哺曰■﹝殻上鳥下﹞自食曰雛】鳯棲鹿化【會稽有鳯林鄕按吳越春秋禹會諸侯於稽山因爲國政鳳凰棲於朩百鳥伺於澤艸公鳯林詩苗山會計圖書日威鳳曽棲碧玉枝龍瑞圖經葛仙翁有桐木憑幾化爲白鹿三足號爲鹿迹山】鶴拾鴈耨【孔靈符會稽記云射的山西南有白鶴爲仙人取箭因號箭羽山上虞有鴈田州誌云夏禹與諸侯宴樂於此人咸烏服故其地鴈爲民田春拔艸根秋銜其穗】熊羆貍豹猴玃猿狖【玃居縛切母猴也狖余救切黑猿也】鵁銜鸕吐【埤雅鵁鶄子銜母翅鸕鶿吐而生子鵁鶄上古爻切下子盈切鵁鶄似鴨】鶯求鶉鬭【越人多畜鶯及鶉鶯能求友鶉善鬭】鷗浮鷸浴【禽經曰鳬善沒鷗善浮埤雅鷸翡翠也衒其毛羽日浴澄波洄淵之間鮮縟可愛鷸余律切知天將雨鳥也】鴉寒鳦瘦【越多寒鴉秦少遊詞寒鴉萬點黃巖叟詞寒鴉如豆俱得其實鳦燕也有二種有胡燕有越燕胡燕肥越燕瘦】巧婦錐喙【埤雅鷦鷯性巧故俗呼巧婦其喙尖利如錐巢至精密】舂鋤雪脰【爾雅鷺舂鋤埤雅步於淺水好自低昂故曰舂鋤】林棲水宿修尾長咮【禽經曰陸鳥曰棲水鳥曰宿又曰山禽之咮多短水禽之咮多長山禽之尾多修水禽之尾多促咮竹救切喙也】江湖爲籠山林爲囿■﹝官﹐去宀﹞牡■﹝官﹐去宀﹞牝■﹝官﹐去宀﹞蜚■﹝官﹐去宀﹞走甲第名園奇葩異香【增注東坡雨中花詞甲第名園有國艷帶酒天香染袂先生和濮十太尉詠知宗園牡丹詩香苞初柝曉霞凝甲第名園冠紹興】牡丹如洛芍藥如揚【歐陽公花品序牡丹西出丹州延州東州靑州南出越州出洛陽者爲天下第一揚州出千葉芍藥花】水蘭載新【吳蛻鎭東軍監軍使院記云大廈之前木蘭特異越城之中稱爲一絕當前政不軌之際忽爲凋零逮彭城王之鎭臨也緑葉紫苞載新陽艷】海橊懷芳【州宅舊有海橊亭唐李紳詩懷芳不作翻風艶列萼猶含泣露妍】蘜山黃華【圖經蘜山在蕭山縣西山多甘菊唐縣令李萼尉丘丹目之曰菊山增注禮記菊有黃華】蘭亭國香【越絕書蘭亭在山陰越王種蘭處增注左傳蘭有國香】天衣杜鵑【天衣寺有杜鵑花最奇每歲競開觀者雲集】東山薔薇【李白詩不到東山久薔薇幾度花】湖映香■﹝雨上彗下﹞【越多梅花又余姚有梅澳湖以梅得名增注古樂府宋蘇子容梅花落云越溪花似雪不俗有香來王介甫梅詩遙知不是雪爲有暗香來】鑑生水芝【李白詩荷花鑑裏生增注按李白集只有荷花鏡裏香之句崔豹古今注云芙蓉一名荷花一名水芝】鴛梅並蒂【越有鴛鴦梅雙頭千葉】僊桂丹枝【越有丹桂俗名紅木穉】司華騁巧天女效奇【增注續仙傳鶴林寺有杜鵑唐貞元中外國僧以藥養其根來植此寺人有見女子紅裳艷冶遊於花下俗傳花神也一日周寶謂殷七七曰鶴林寺花天下奇絕嘗聞能開頃刻花未識能副重九乎曰可也乃前二日往鶴林寺宿中夜女子來謂七七曰妾爲上蒼所命下司此花非人間所能有今爲道者開之南部煙花記煬帝禦女袁寶奴艷冶多慧從洛陽進合蒂迎輦花帝令持之號司花女○文選扁輸騁巧又具質答東阿王書步武之間不足以騁巧又左太衝魏都賦工徒擬議而騁巧○韓文公芍藥歌霜刀剪汝天女勞何事低頭學桃李維摩經天女散花○呂溫賀雨雪表盈尺而成花效奇云云】桃李漫山臧獲視之【增注會稽縣鏡湖之西如花注容山諸處東坡定恵院海棠詩嫣然一笑竹籬間桃李漫山總麄俗○風俗通古制本無奴婢卽犯事者或原之臧者被臧罪沒入爲官奴婢獲者逃亡獲得爲奴婢也方言曰臧獲奴婢賤稱也荊淮海岱雜齊之間罵奴曰臧罵婢曰獲注俗不純爲雜東坡梅詩天教作輿臺陳去非水墨梅詩桃李依然是僕奴視古文視】藥物之產不知其名白■﹝艸術﹞丹參甘蘜黃精【增注圖經諸曁石鼓山多多黃精白術】吳茰越桃【山梔子一名越桃】禹糧石英【嵊縣了山出禹餘糧諸曁扁常山出紫石英】薊訓鬻之以療疾【圖經古廢市在州南輿地誌曰昔薊訓賣藥於此中】彭祖服之而延齡【彭山在會稽縣北典錄云彭祖隠居之城】秦皇求之而莫致【史記始皇令方士徐市等入海求神藥數歲不得】葛僊餌之而飛升【葛仙翁煉丹飛升禹穴北有葛仙巖】日鑄■﹝雨上彗下﹞芽【日鑄山在會稽東南五十五里歐冶鑄劍之處覽古集云會稽日鑄鐵崖雙井不在建蠟之後增注歐陽公歸田錄艸茶盛於兩浙兩浙之品日鑄爲第一○東坡茶詩雪芽雙井散神仙】臥龍瑞艸【臥龍山亦產奇茗範文正公淸白堂記以建溪日鑄臥龍雲門之茗試之甘液華滋悅人襟靈張伯玉云臥龍茶冠吳越增注杜牧茶山詩茶稱瑞艸魁】瀑嶺稱仙【茶經云余姚縣茶生瀑布嶺者號仙茗】茗山鬭好【圖經茗山在蕭山縣西其上多奇茗增注範希文和章岷門茶歌北苑將期獻天子林下雄豪先斗美云云鬥茶味兮輕醍醐鬥茶香兮薄蘭芷】顧渚爭先【增注南部新書唐制湖州造茶最多謂之顧渚貢焙歲造一萬八千四百八斤陸羽與楊凝書顧渚山紫筍茶色如膩粉最難得蔡寛夫詩話云紫筍生顧渚在湖常二境之間當采茶時兩郡守畢至最爲盛會每歲以淸明日入貢】建溪仝蚤【增注遁齋閒覽云唐以蒙山顧渚爲上品今建安爲天下第一蔡寛夫詩話云建茶至江南李氏時漸見貴始有團圈之制今出處壑源沙溪丁謂北苑焙新茶詩序云惟建溪出茶有焙焙有三十六三十六中惟北苑發早而味尢佳社前十五日卽采其芽日數千工聚而造之逼社卽入貢蚤音早古借爲朝暮字也】碾塵飛玉甌濤翻皓【增注白樂天詩酒嫩傾金液茶新碾玉塵靑瑣髙議蔡君謨謂範文正曰公采茶歌云黃金碾畔緑塵飛碧玉甌中翠濤起今茶絕品其色甚白翠緑乃下者耳欲攺爲玉塵飛素濤起如何希文曰善】生兩液之淸風興飄飄於蓬島【增注盧仝謝孟諫議茶歌七盌喫不得也惟覺兩腋習習淸風生蓬萊山在何處玉川子乘此淸風欲歸去】剡藤番番【越紙出於剡舒元輿有悲古剡藤文增注國史補紙之妙者則越之剡藤】管城班班【圖經越出筆管】冰敲嵊水【張伯玉詩敲冰呈巧手注云越俗呼敲冰紙爲巧手增注梅聖兪詩寒溪浸渚舂夜月敲冰舉簾勻割脂】竹翦顧園【述異記越中有顧家斑竹】制於蒙蔡之手【增注秦將蒙恬嘗制筆○後漢宦者蔡倫造意用樹膚麻頭及敝布魚网以爲紙自是莫不從用】遊於羲獻之間【增注晉王羲之字逸少王獻之字子敬父子能書號大王小王】友陳元與端紫【增注韓文毛穎傳穎與綘人陳玄弘農陶泓及會稽楮先生友善○蘇易簡硯譜端州石山半者其色紫琢之爲硯可直千金】仝文字於人寰【增注選鮑明逺舞鶴賦歸人寰之喧卑柳子厚詩和气滿人寰】至若龍護金書【龍瑞圖經黃帝藏金簡玉字書於宛委山禹探得之唐開元二年投金龍於禹穴俄有一龍自穴出現於壇上賜號龍瑞宮】苔封石刻【齊書志云會稽剡縣刻石山相傳爲名不知文字所在宋升明本縣民家兒聚祀行獵忽見石上有文凡三處苔生其上字不可識刋苔去之有大石文小石文云云或云衛夫人碑墮此中因此爲名】苗山金玉【山海經會稽山上多金石下多玞石注賦砆似玉】邪堇銅錫【吳越春秋云歐冶子爲越王鑄劍破赤堇之山而出錫涸若邪之溪而出銅堇音謹】黃帝之鑑【述異記世傳帝鑄鑑於此故名鑑湖】神禹之璧【紹興丁丑禹祠之前有光見人卽其處得圭璧】歐冶之劍【見邪堇銅錫注】蔡邕之笛【輿地誌蔡邕辟難於越宿千秋亭仰見榱竹知有奇響因取以爲笛遂爲寶器榱初危切椽也】虞翻之牀【圖經五官省相傳有虞翻牀翻爲吳長沙王所禮特設此牀以表賢客】秦皇之石【輿地誌秦始皇刻石前有方石廣數十丈云是始皇座兩邊有方石八所云是丞相以下座】淳碑斯篆【漢邯鄲淳作曹娥碑蔡邕題曰黃絹幼婦外孫虀臼秦望山有始皇頌徳碑李斯篆增注先主嘗勉邑尉梁安世搜訪秦碑得之於何山之顚其石殘缺已甚字皆磨滅梁與長生因賦長篇述其事以示後人按何山在秦望東南其實亦古之秦望也以宋何胤居之故別其名也】江筆肅墨【府治之北有筆飛巷江淹夢筆之所也漢王肅隨父在郡東齋夜有女子從地中出與肅語將曉辭別贈墨一員時肅方注周易多有疑滯旦用此墨覺才思開敏增注簫山縣有江君裏今覺苑寺卽淹故宅也寺前有夢筆驛二說並存】靁鼓銅漏【漢書王尊傳母持布鼓於雷門注云雷門會稽城門也有大鼓聲聞洛陽會稽黃閣故有銅漏古制甚精王羲之書陸機漏賦鐫刻於上歷代以爲寶增注會稽志雷門上有大鼔圍二丈八尺聲聞洛陽孫恩之亂軍人打破忽有雙鶴飛出】梅梁窆石【越絕書少康立禹祠於陵所梁時修廟欠一梁木夕有風雨漂一木至乃梅梁也今存窆石在禹陵之前書經云禹葬會稽取此石爲窆秦少遊詩云一代衣冠埋窆石千年風雨鎖梅梁窆陂驗切葬下棺也】罍金履鐵【晉太康中上虞縣於道觀井中獲金罍故縣以金罍名驛郡國志云塗山有石船長一丈云禹所乘來宋元嘉中於船側掘得鐵履一雙會稽記云梁初又得靑玉印增注愚詳石船鐵履之說必是後世莫瘞之物若謂爲禹生時服禦之器則斷無是理其塗山有辧疑見於前此故並及之罍力回切樽也】罌銅印玉【晉太元年中謝輶爲郡守抵郡廳柱下深八尺得古銅罌可容數斗欵題作越王字文甚分明是今隸書余不可識輶以爲範蠡厭勝之術速埋之今不識其處玉印卽上文云靑玉印】胎艸蹄石【圖經獵士陳惠度剡山射孕鹿鹿傷產下一子以舌舐子身幹而後鹿母乃斃惠度棄弓矢爲僧鹿死之處生艸號鹿胎艸諸曁有馬蹄石傳云始王東遊馬蹄踐此其迹存焉】黃竹神木【蕭山黃竹山越絕書云範蠡遺鞭於地生筍爲林竹色皆黃狀如刀割神朩見文梓楩楠注】流黃溪簟【西京雜記會稽貢竹簟號流黃簟】錞於周樂【會稽記塗山廟中有周時樂器名錞於錞常倫切樂器鳴之所以和鼓】活人之艸【郡國志云會稽橫山有艸華赤葉靑人死覆面便活】止痛之木【圖經郡五官廨兩杉梁相傳勾踐聴事之舊梁歷代𨿽逺材質不異俗諺云千年之木能止心痛有削服者多愈】柘敷榮而華含戚【石氏宗譜新昌石氏墓前有柘朩生而內向覆墳如蓋然守墓者言每有登科者則柘有枝特生一枝一人或二三枝則二三人云會稽覽古集四明山有雙石如筍髙數尺野花叢生其頂杜鵑鳴時爛若霞錦國朝祖宗遏密皆三年不榮職方齊唐嘗爲之贊華鎭詩云鼎湖龍去蒼髯斷三載叢華不記春】天雨錢而山儲粟【剡有禪房寺舊經云齊安南將軍黃僧成有徳政感天雨錢數億萬遂捨造寺號錢房院梁天監中攺禪房寺儲山在會稽東南有粟山周處風俗記舜時供儲在此雨王遇切自上而下曰雨】皆希世之奇迹【增注文選魏文帝與鍾繇書猥以蒙鄙之姿得希世之寶司馬溫公後漢論皆希世之奇功○文選陸士衡漢髙祖功臣頌獨昭奇迹】蓋欲言而不足【增注詩闗雎序言之不足故嗟嘆之】其人則見於吳越春秋會稽典錄【增注後漢趙曄山陰人著吳越春秋○晉虞預餘姚人著會稽典錄】■﹝囗外﹝汖彡﹞內﹞經墬志【■﹝囗外﹝汖彡﹞內﹞古文圖出王存又切韻】歷代柬牘【增注書竹曰簡書版曰牘春秋左傳序周禮有史官諸侯亦各有國史大事書之於策小事簡牘而巳】大書特書【增注韓文答元微之書嗣徳有繼將大書特書屢書不一書而已也】班班滿目孝者悌者忠者義者廉者遜者知者健者優於文■﹝司上言下﹞者【■﹝司上言下﹞與詞同】長於吏事者擢秀科目之榮者【增注晉書文苑傳擢秀士林杜甫醉歌行偶然擢秀非難取趙次公著自言科舉奉擢英秀】策名卿相之貴者【增注左僖二十三年策名委質西漢李陵答蘇武書策名淸時】■身■﹝官﹐去宀﹞成仁者【增注無求生以害仁有殺身以成仁■古文殺出崔希哲纂古】隠居【■﹝官﹐去宀﹞】求志者【增注論語隠居以求其志】埋光屠釣之微者【增注唐竇威贊埋光鏟采○文選羊祜讓開府表有隠求於屠釣之間李白樂府吟風雲尙會起屠釣杜甫詩賢多隠屠釣】晦迹佛老之異者【增注北史齊宗室傳論晦迹於佛老之異陶靖節詩集序至人達士因以晦迹】虞翻之言有所不能盡朱育之對有所不能旣【會稽典錄云孫亮時山陰朱育少好奇字仕郡門下書佐太守濮陽興正旦宴見掾吏問昔王景興問士於虞仲翔而未覩仲翔對也書佐寧識之乎育對云雲府君稱善】予亦焉能縷數之哉【增注山谷集安常傷寒論後序起人之術不可縷數也】姑摘其尢之一二前則種蠡計■﹝石兒﹞號賢大夫【按吳越春秋越王有八臣四友文種範蠡計■﹝石兒﹞最顯■﹝石兒﹞倪堅切】後則嚴助買臣直承明廬【漢書嚴助朱買臣皆會稽吳人武帝時俱爲侍中後皆爲會稽太守增注武帝賜嚴助書曰制詔會稽太守君厭承明之廬勞侍從之事懷故土出爲郡吏云云】孝悌則張萬和之父子【唐張萬和諸曁人遭父母喪兄弟廬墓二十餘年萬和終子亦廬墓】韓靈敏之弟昆【齊韓靈敏剡人早孤與兄靈珍並有至性母亡無以營凶共種瓜半畝朝采暮生遂辦塟事】鄧斯祈樊自殺以代辠【朱育對曰處士鄧盧敍弟犯公憲自殺乞代吳寧斯惇山陰祈庚上虞樊正咸以代父死罪】董黯朱魏報讎而名聞【虞翻對曰句章董黯盡心色養喪致其哀怨親之辱白日報讎海內名聞又魏朱恭明永興人父爲烏傷長陳頵所殺恭明志在報讎未間頵滅亡刺殺其子逐奔魏後漢魏少英上虞人兄爲鄕人所殺少英報讎訖遂亡命頵於倫切】或濕衣以障火【丁興會稽人家近荒野野火沿燒興母老病乃濕衣覆母以身障火身死母存】或泣血以戢焚【許伯會蕭山人遭母喪結廬墓側野火將及墳所乃悲號慟哭天忽降雨火則隨滅】或銜哀而廬墓【山陰鍾離表剡郯僧保諸曁張萬和蕭山許伯會戴恭皆以廬墓著名】或負土以成墳【諸曁張孝和屠氏女申屠氏女蕭山郭世道許伯會並以負土成墳】或■﹝官﹐去宀﹞行而名裏【剡王知玄父喪哀毀卒髙宗攺爲孝嘉裏諸曁賈思會母亡以至孝聞有司奏攺其裏爲孝義裏永興郭世遒負土成墳袁愉表其行勅攺所居裏爲孝行】或以義而旌門【山陰嚴世期好施慕善有司奏榜其門曰義行剡公孫連居喪事母名聞郡縣詔表門閭蕭山兪種一門四代兄弟十五人老幼八十餘口爲鄕裏所稱觀察使孟簡書於圖經以勵風俗】懿矣三女【齊書會稽陸氏有三女無男祖父母年八九十相繼卒三女自營殯葬爲庵捨其側】賢哉二娥【曹娥見曹江注國史朱娥上虞朱四女也母亡養於鄰媼甫十歲裏中朱顏與媼競持刀欲殺媼一家驚駭娥獨號呼於前擁蔽媼手挽顏刀曰寧殺我毋傷我媼媼脫娥死事聞賜其家粟帛其後會稽令董錫爲娥立像於曹娥廟四時配享焉】處子之孝凜然可多【增注莊子姑射神人綽約若處子○西漢季布傳諸公皆多布霍光傳眾庶莫不多光師古皆注曰多猶重也】節義則黃公居四皓之列【虞翻對曰鄞大裏黃公潔巳暴秦之世髙祖卽祚不能一致惠帝恭遜出則濟難】魏少英參八雋之儔【】少英見後漢黨錮傳虞翻曰少英遭世屯蹇忘家憂國列在八雋爲世英彥】蒙難衛主則有若丁潭【晉丁潭字世康山陰人蘇峻亂成帝蒙塵於石頭潭隨從不離帝側增注史臣曰丁潭等罄心力以佐時竭股肱以衛主】委身授命則有若王修【虞翻曰句章王修委身授命垂聲來世句章縣名舊屬會稽】虞喜躬歲寒之操【晉虞喜字仲寧余姚人太寧中詔曰喜潔靜其操歲寒不移】孔愉洪止足之謀【晉孔愉字敬慶山陰人史贊曰愉弘止足之分有廉讓之風增注山陰縣西南四里有侯山卽孔愉棲隠之所按孔愉及下文孔奐孔述■孔■﹝亠兄﹞符孔琳之皆先聖之後蓋始因二十二代濳漢末辟地會稽遂家焉故濳後葉爲山陰人其世代並列闕裏世系】或一門死三世之義【虞翻曰決曹掾上虞孟英三世死義】或一邑萃三康之■﹝氵不﹞【山陰孔愉敬康張茂偉康丁潭世康齊名時人號爲會稽三康■﹝氵不﹞古文流】至若■﹝容上木下﹞陽柳朱永寧瞿素婦節崢嶸蹈死不顧【朱育對其女則松陽柳朱永寧瞿素或一醮守節喪身不顧或遭冦刼賊盜死不虧行】卓行則鄭洪韓說鍾離意朱雋戴就舉於孝廉【後漢鄭弘韓說鍾離意皆上虞人並舉孝廉】虞潭孔奐沈融朱仕明舉於秀茂【晉虞潭余姚人魏孔奐山陰人唐沈融會稽人並舉秀才齊朱仕明剡人舉茂才】虞寄起於對策【虞寄余姚人弱冠對策髙第起家】趙曄擢於有道【後漢趙曄山陰人舉有道】陳子公還侵墬之藩【會稽陳囂字子公以遜爲行與紀伯爲鄰伯竊囂藩地自益囂見之不言移一丈以益紀伯伯覺之慚懼乃還所侵之地兩邊俱■﹝邏﹐日代罒﹞乃爲一路鴻嘉二年太守右扶風周府君刻石旌表號曰讓里長檐路■﹝邏﹐日代罒﹞古文退出崔希哲纂古】鍾離牧拒慚還之稻【吳鍾離牧山陰人居永興種稻二十畝臨熟民認之牧遂與稻後民慚還牧閉門不受】循吏則有還珠孟嘗【後漢循吏孟嘗字伯周上虞人爲合浦太守郡無耕獲所資珠璣前政貪殘珠徙交趾嘗淸潔無求珠乃還郡】致雁虞國【孔曄記云虞國余姚人漢時爲日南太守有惠政行部有雙雁隨軒翔舞及還餘姚雁亦隨歸國卒雁棲於墓側後遂成羣今余姚有雙雁鄕】希銑遺四州之愛【唐康希銑會稽人爲饒海臺陸四州刺史顏魯公撰碑今斷碑猶存增注左傳子產古之遺愛】夏香著歷任之績【夏香字曼卿蕭山人會稽典錄云香歷任邑長皆有聲績著聞】儒學則王充■﹝官﹐去宀﹞論衡顯【後漢王充字仲任上虞人著論衡八十五篇傳世】沈珣■﹝官﹐去宀﹞大義稱【唐沈珣會稽人撰九經大義百卷】謝沈謝承之史學【晉謝沈字行思山陰人明練經史撰晉書三十餘卷承字偉平亦山陰人博學洽聞撰後漢書一百餘卷】孔僉孔袪之明經【梁孔僉山陰人通五經尢明三禮生徒數百人三爲五經博士孔子袪亦山陰人講尙書聴者嘗數百人著尙書義二十卷】賀孝先擅儒宗之號【晉賀循字孝先山陰人經學第一爲江東儒宗】虞伯施剸博學之名【唐虞世南字伯施太宗稱世南五絕其一博學也剸朱緣切擅也通作専字】文章孫興公掞金聲之賦【晉孫綽字興公會稽人作天臺賦成示友人曰卿試擲地當作金聲云云】徐季海揮玉堂之策【唐徐浩字季海爲中書舍人詔令誥策皆浩爲之】曄若春榮則任奕虞翔【朱育對曰文章之士則任奕虞翔各馳文檄曄若春榮】文不加點則四明狂客【唐賀知章字季眞永興人自號四明狂客醉後屬時動成篇卷文不加點】二賀二虞蜚聲籍籍【唐賀徳仁山陰人與從兄徳基以文辭稱人爲語曰學行可師賀徳基文質彬彬賀徳仁虞世南與兄世基俱善屬文時人方之二陸增注文選司馬相如封禪文蜚英聲騰茂實又盧謀贈劉琨詩日磾效忠蜚聲有漢○李白贈韋祕書詩髙名動京師天下皆籍籍黃魯直送魏君兪詩云江湖作吏聲籍籍】吳融十詔成於俄刻【唐吳融山陰人昭宗時爲翰林學士中書舍人帝有指授疊十許槀融跪作詔少選成語當意】隠逸則嚴謝秦方述睿充符【後漢嚴光子陵余姚人晉謝敷會稽人月犯少微星占者以隠士當之俄而敷死唐秦系會稽人初隠居剡後居泉州南安人號其山爲髙峯方幹字雄飛今五雲門外有方幹島澄波坊有方幹花皆隠所也唐孔述睿山陰人與兄充符偕隠嵩山】方術則介象吳範嚴卿夷吾【吳介象字符則學气術能於茅屋上煮物而火不焚吳範字文則明歷數知風气晉嚴卿善卜筮皆會稽人後漢謝夷吾字堯卿山陰人學風角占侯克曰卒】丹靑則孫遇道芬【名畫錄孫遇僧道芬皆會稽人以善畫著名】筆札則孔琳徐嶠【宋孔琳之山陰人徐嶠之會稽人皆善艸隸書】浮屠則道林靈澈【晉僧支遁字道林居沃洲山與王謝諸公遊唐僧靈澈會稽湯氏子善歌詩與劉柳善】神僊則劉晨阮肇【續齊諧記漢永平十五年剡縣有劉晨阮肇入天臺山采藥因遇女仙半年還家並無相識驗得七代孫至太康年失二人所在】乃有溪上浣紗之女【諸曁有西施浣紗石增注會稽志云浣紗蓋薴沙非紗帛之紗也】林間舞劍之姝【吳越春秋越有處女出於南林越王聘之問以劍戟之術姝春朱切美色也詩靜女其姝】色白天下【杜詩越女天下白】气雄萬夫【越女論劍曰聞斯道者一人當百百人當萬王欲試之其術卽見】故句踐復國也有六千君子【史記越伐吳發教士四萬人君子六千人增注索隠曰教士謂常所教練之兵君子謂君所子養有恩惠者】項氏崛起也有八千子弟【史記項羽起會稽得精兵八千人渡江今山陰有項裏乃羽與叔父梁辟仇之地增注索隠曰項羽崛起爭雄假號西楚】霸有江淛橫行當代【增注史記句踐已伐吳致貢於周當是時越兵橫行江淮東諸侯畢賀號稱霸王○項籍與季父梁舉兵會稽西渡江憑陵天下三年遂將五諸侯滅秦自立爲西楚霸王李白廣武懷古詩項王气蓋世紫電明雙瞳呼吸八千人橫行起江東淛與浙同】彼二霸之得人尙斗量而車載【增注通鑑魏文帝紀帝問趙咨曰吳如大夫者幾人對曰如臣之比車載斗量不可勝數又唐武后紀長壽元年時人語曰補闕連車載拾遺平斗量】矧歷世之人材亦足明其大槪【增注唐劉蕡傳贊仲舒所對陳天人大槪】逮我國朝尢號多士【增注毛詩思皇多士生此王國東漢任延傳會稽頗稱多士】二百年間不可勝紀【增注西漢公孫弘等贊其餘不可勝紀】大則杜正獻之勛徳【杜祁公衍字世昌會稽人謚曰正獻】次則孫威敏之功名【孫大資沔字符規會稽人謚曰威敏】姚夕郎司元佑之直【姚給事勔字輝中山陰人元佑中爲諫官有直聲】顧內相號江南之英【顧內翰臨字子惇會稽人東坡贈以詩云君爲江南英而作河朔偉云云】萬石云仍匪建則慶【新昌石氏爲東南名族國朝登第者幾三十人增注西漢石奮並四子長建次甲次乙次慶官皆至二千石時號奮爲萬石君○爾雅玄孫之子爲來孫來孫之子爲晜孫晜孫之子爲仍孫仍孫之子爲云孫晜音昆】二陸棠棣如雲與衡【陸左丞佃字農師弟傅字巖老俱有才名比晉二陸增注毛詩棠棣之華鄂不韡韡穎逹疏由華以覆鄂鄂以承華華鄂相承覆故得韡韡然而光明也猶兄弟相順而榮顯顧伯邶詩傳類證云常棣或作棠棣漢世傳詩者四家故多有異同也愚按唐宋詩人多用棠棣白居易詩棠棣輝榮並桂枝○晉陸機字士衡少有異才弟云與兄齊名號二陸】吳先生風髙於賀老【吳先生名孜嘉佑治平間名士捨宅爲泮宮吟有祠堂存君子以爲賢於賀監一詩】齊職方迹擬於淵明【齊賢良唐字祖之仕至職方員外郎退居湖山名曰步微自爲詩云直當山面開三徑平截波心種緑楊】錢氏世賢科之盛【錢內翰易會稽人景徳三年中制科子明逸慶曆二年明逺慶曆六年並中制科】史門繼衣錦之榮【剡中史氏兄弟相繼登科鄕號繼錦增注繼錦舊名臺化會稽志云繼錦鄕在嵊縣以史氏所號得名先是史屯田綸登科至其侄中令安民子兵部侍郎叔軻繼以科名顯今案宗譜安民當爲侄孫登科在叔軻之後次第如此列於登科記今郡庠有進士題名石刻其名皆逸而不載由登科記舊不著鄕裏以表之故失次爾】劉求■﹝官﹐去宀﹞義門顯】會稽求氏上虞劉氏並號義門增注會稽志云求氏自齊梁以來積世無異爨至國朝郡守李待制兌有詩云夫何於會稽卓然有求氏同居六百年相聚三千指昔賢欽義行列奏聞天子旌詔表門閭光華映鄕裏今案裘與求皆姓也而義門之姓見於書者多用裘字○上虞劉氏聚族四百餘口內外無間言熈寧中郡守趙淸獻公抃奏於朝詔旌表門閭】杜趙以處士稱【王荊公寄贈越中處士杜醇詩趙處士仲淵祥符中辟召不赴】或覽古以■﹝氵不﹞詠【故朝奉大夫華君名鍾字安仁嘗著會稽覽古詩一百餘篇】或編圖而著名【諸葛深字通甫撰集歷代帝王年紀自三皇至於大宋編之爲圖名曰紹運】至若聮翩桂籍【增注選陸士衡文賦浮藻聮翩】焜耀簪纓【增注左昭二年齊侯焜耀寡人之望柳文焜耀儒林】名登史策足疊天庭【增注柳文答問推類援朋疊足天庭云云】蓋嘗詢之故老【增注詩正月召彼故老詢之占夢】往往莫識其名矣故千巖競秀萬壑爭■﹝氵不﹞者顧長康之言也【劉義慶世說云顧長康從會稽還人問山川之美顧云千巖競秀萬壑爭流】山轉逺轉髙水轉深轉淸者李浙東之記也【唐李遜遊妙喜寺記越州好山水山轉逺轉髙水轉深轉淸】瑰奇市井佳麗闉闍者白余杭之詩也【白樂天和元稹陽明洞天詩云瑰奇摸市井佳麗溢闉闍】忠臣系踵孝子連閭者虞功曹之對也【虞翻對王府君曰海嶽精液善生俊異是以忠臣系踵孝子連閭下及賢女靡不育焉系如字連系也又吉詣切】越之山川風物其大略如此【增注孟滕文公此其大略也】子眞始驚而疑卒嘆而喜曰壯矣哉盛矣哉山川如斯人物如斯吾未之前聞也【增注禮記檀弓曰何居我未之前聞也】然越在春秋僻處東夷【增注吳越春秋子貢東見越王王問曰此僻狹之國蠻夷之民大夫何不辱乃至於此】夫子作經■﹝巛日寸﹐上中下﹞爲於越【增注春秋定公五年於越入吳又十有四年於越敗吳於檇李又哀公十有三年於越入吳左傳杜預注云於發聲也公羊傳於越入吳於越者未能以其名通也越者能以其名通也何休注曰越人自名於越君子名之曰越治國有狀能與中國通者以中國之辭言之曰越治國無狀不能與中國通者以其俗辭言之因其俗可以見善惡故云爾榖梁傳於越入吳範寗注云舊說於越夷言也春秋卽其所以自稱者書之見其不能慕中國故以本俗名白通圖經云周敬王時有越侯大鐔大鐔子曰允常拓土始大稱王春秋貶之號爲於越■﹝巛日寸﹐上中下﹞與貶同說文曰從寸以巢省漢書司馬相如傳作�晉灼曰古貶字檇音醉鐔徐心徒含二切】其人材風俗固未可與齊晉魯衛諸列國抗衡也【增注史記陸賈傳與天子抗衡爲敵國索隠曰按崔浩云抗對也衡車軛上橫朩也抗衡言兩衡相對拒不相避下也文選陳琳檄吳將校部曲文抗衡上國李善注云抗衡謂對舉以爭輕重也今詳崔說近是】今有君所稱幾不﹝宀公﹞口【增注西漢趙廣漢傳京兆政淸吏民稱之不容口】豈昔日逺於京畿含香未越如王景興之言邪【王景興問虞翻曰聞玉出昆山珠生南海逺方異域各生珍寶曽聞士人嘆美貴邦舊多英俊徒以逺於京畿含香未越爾功曹雅好博古寧識其人邪翻對云云】抑山川降靈孕秀固自有時邪【增注文選王褒四子講徳論品物鹹亨山川降靈○江淹詣竟陵五箋衡梁孕秀璇璣流品】抑亦因人作�而致然邪【增注史記因人成事】有君曰■﹝從從日﹐上中下﹞嚴朱二子爲漢名卿晝繡故鄕夾衟郊迎爭觀快覩歆艷其榮故其俗始尙文學而�功名【嚴助朱買臣貴顧漢朝文辭並發上拜買臣會稽太守謂曰富貴不歸故鄕如衣繡夜行今子何如買臣頓首辭謝增注魏志夏侯玄傳注云許允爲鎭北將軍大將軍曰建末節歷本州島此所謂著繡晝行也此蓋借用○歐陽公畫錦堂記買臣見棄於其妻一旦髙車駟馬旗旄導前而騎卒擁後夾道之人相與駢肩累迹瞻望咨嗟○戰國策蘇秦過洛陽父母聞之郊迎三十里此亦借用按買臣傳長安廏吏乘駟馬車來迎又云會稽聞太守且至發民除道縣吏並送迎○韓文與李渤書若景星鳯凰之始見也爭先說之爲快○唐朱克融傳使北方歆艷無甘亂心】晉王右軍爲越內史雅會蘭亭■﹝氵不﹞觴曲水臨池墨妙輝映千祀能使遺文感慨君子故其俗始尙風流而多翰墨之士【晉王羲之除右將軍會稽內史以上巳日與謝安孫綽許珣之流會於蘭亭流觴曲水自爲之序其末云後之君子亦將有感於斯文增注晉攺太守爲內史○海錄碎事蘭亭會者四十一人羲之制序用蠶繭紙鼠須筆遒勁絕代】唐元微之一代奇才罷侍玉皇謫居蓬萊賓竇鄰白唱酬往徠由是鑑湖秦望之奇益聞故其俗至今好■﹝音今﹞詠而多風騷之才【唐元稹字微之罷相爲浙東觀察使辟竇鞏爲副鞏天下工爲詩與之酬和故鑑湖秦望之奇益傳時號蘭亭絕倡微之州宅詩云我是玉皇香案吏謫居猶得小蓬萊時白樂天守杭常以詩筒往來後白赴闕畱贈雲從此舟人應省事寂寥無復逓詩筒增注唐白居易傳居易除杭州刺史元稹自馮翊轉浙東觀察使交契素深杭越鄰境篇詠往來不間旬浹徠與來同■﹝音今﹞與吟同】不獨此數君子也任賢張霸■﹝官﹐去宀﹞尙賢爲治而俗始貴士【後漢任延爲都尉會稽稱多士延皆聘請髙士如董子儀嚴子陵待以師友之禮郡中賢士大夫爭往宦焉張霸爲守表用處士顧奉公孫松等其餘有業行者皆見擢用郡中爭厲志節習經者以千數】劉寵車俊■﹝官﹐去宀﹞潔巳化下而人斯尙淸【後漢劉寵爲太守郡中大化召爲將作大匠山陰五六老叟人賫百錢送寵寵爲人選一大錢受之吳車俊爲太守在公淸忠】第五倫下令而淫祀之風革【後漢第五倫爲太守俗多淫祀常椎牛祭神財產困匱其自食牛肉而不以薦祀發病且死先爲牛鳴前後郡將莫敢禁倫到官移書屬縣曉告百姓祀後遂斷絕】諸葛恢蒞政而陵遲之俗興【諸葛懨爲太守元帝謂曰今之會稽昔之闗中政之所先君爲言之恢曰今天下喪亂風俗陵遲尊五美屏四惡進忠實退浮華帝納之以政績第一增秩】至若李唐刺史九十八公首有龎玉顯有姚宗■﹝囗外﹝汖彡﹞內﹞經十子郡績稱雄【唐太守題名記凡九十八人治績龎玉爲首其最顯者姚元之後爲開元賢宰相以名見於圖經者十人李大亮竇懷貞薛蘋陸亙楊於陵李遜薛戎元稹王式式弟龜】國朝逮今蓋百餘政前有文簡後有文正題名所記比唐爲盛【宋太守題名記始於畢文簡公士安其間通顯者非一而無賢者範文正公】承宣得人【增注西漢董仲舒傳守令民之師帥所使承流而宣化】風俗斯美【增注荀王霸篇政令行則風俗美矣宋太祖紀江左風俗於斯爲美】蓋亦理之然也子眞曰是誠有之然皆二千石之事爾【增注古人謂郡守爲二千石者以其有二千石之榖祿也按顏師古曰漢制秩二千石者月加百二十斛一歲得一千四百四十石實不滿二千也其稱中二千石者月各百八十斛一歲二千一百六十石舉成數言之故曰中二千石中者滿也又曰比二千石者月得百斛眞二千石者月得百五十斛】未足多也【增注周易略例據會要以觀方來則六合輻湊未足多也】願聞其上者有君曰昔句踐懲會稽之棲也【史記越伐吳吳敗之夫椒越王乃以餘兵五千人保棲於會稽云】痛石室之辱也【吳越春秋越王入臣於吳拘於石室之中越王服犢鼻著樵頭斫剉養馬】蓼目水足抱冰握火【越王念復吳讎苦身勞心夜以接日目臥則切之以蓼足寒則漬之以水冬常抱冰夏還握火切一作攻】采蕺於山【越王爲吳王嘗惡遂病口■﹝自上卑下﹞範蠡乃令左右皆食岑艸以亂其臭越人至今以爲俗岑艸蕺也見前注蕺祖立切菜名擷之小有臭气凶年民斸其根食之諺曰丰年惡爾臭凶年賴爾救】置膽於坐【史記句踐反國置膽於坐坐臥卽仰膽飲食亦嘗膽也曰汝忘會稽之恥邪】葛婦興歌名曰何苦其詞曰嘗膽不苦味若飴令我采葛以作絲【吳越春秋越王使國中男女入山采葛作布以獻吳王吳王大悅葛婦傷越王用心之苦乃作何苦之詩】二十年間焦心苦志【增注吳越春秋勾踐伐吳傳範蠡曰且君王切齒名骨謀之二十餘年○句踐歸國傳愁心苦志懸膽於戶出入嘗之】卒滅彊吳【增注史越世家太史公曰句踐苦身焦思終滅彊吳】■﹝官﹐去宀﹞■﹝雨上彗下﹞前恥【增注史越世家範蠡辭句踐曰臣聞主憂臣勞主辱臣死昔者君王辱於會稽云云今旣以雪恥臣請從會稽之誅】越絕之稱權輿於此【越絕書問者曰何謂越絕曰越者國之氏也絕者絕也謂句踐時也增注爾雅權輿始也邢昺疏云權輿者天地之始也天圓而地方故以權輿始之顧伯邶詩傳類證云權輿之號果如邢昺之說卽圓之象爾烏有始初之理哉聞之師曰權輿與物鈞而生衡衡運生規規貟生矩矩方生繩繩直生準此權所以爲衡與規矩凖繩之始也其於車也輿爲始輿成然後成其廣崇爲軫爲軾爲較爲軹爲轛此輿所以爲軫與軾較軹轛之始也較古學切軹音只轛音對並見考工記】故其俗至今能慷慨■﹝官﹐去宀﹞復讎隠忍■﹝官﹐去宀﹞成事【增注吳越春秋越王念復吳讎非一旦也西漢司馬遷傳隠忍茍活】若是何如子眞曰玆霸者之事也傳不云虖粹而王駁而霸【增注荀子王霸篇】彼齊威晉文之盛猶不足稱於大君子之門【增注孟梁惠仲尼之徒無道桓文之事荀仲尼篇仲尼之門人五尺之豎子言羞稱乎五霸是何也曰然彼誠可羞稱也齊桓五伯之盛者也前事則殺兄而稱國內行則姑姊妹之不嫁者七人閨門之內般樂奢■﹝亻太﹞外事作詐邾襲莒並國三十五行事若是彼固曷足稱乎大君子之門哉】況句踐乎有君曰昔禹治水旣畢與羣後計功苗山更名會稽卒而塟焉【增注越絕書禹救冰到大越上茅山大會計更名茅山曰會稽及其王也巡狩大越死塟會稽】祠廟陵寢於今尙存【圖經禹陵在會稽山吳越春秋禹到越因病死塟焉葦槨桐棺穿壙七尺下無及泉墳髙三尺土階三等越絕書少康立祠於禹陵所葦於鬼切】上有遺井【賀循地誌云會稽山冇禹井去禹穴二十五步謂禹穿鑿故因名之】下有菲泉過而飲者莫不發免魚之嘆興河洛之思【增注左傳昭公元年天王使劉定公勞趙孟於潁館於雒汭劉子曰美哉禹功明徳逺矣微禹吾其魚乎注見河洛而思禹功】不獨句踐有其烈【史記句踐有禹之烈風】馬侯嗣其功【馬臻創立鑑湖增注先生有鑑湖行雲禹迹茫茫千載後疏鑿功歸馬太守】至今其俗勤勞儉嗇【增注書大禹謨克勤於邦克儉於家】實有禹之遺風若是何如子眞曰美哉禹功宜其代聖而有天下也【增注語泰伯巍巍乎舜禹之有天下也】遊於是穸於是【增注左襄十三年惟是春秋窀穸之事注窀厚也穸夜也厚夜猶長夜長夜謂塟埋一說長埋謂之窀長夜爲之夕窀穸上音迍又音屯下音夕】廟食於是【增注東漢梁竦傳生當封侯死當廟食○左昭七年正考父罍銘云饘於是粥於是】玆所以化被萬世之久也然說者■﹝官﹐去宀﹞爲入聖域而未優【增注西漢賈捐之傳堯舜聖之盛也禹入聖域而未優】其必有大於此者乎有君曰舜生於諸馮孟子以爲東夷之人歷世逾逺■﹝氵不﹞傳失眞【增注韓文送惠師詩流傳失其眞】太史公以爲冀州然邪否邪【史記舜冀州人冀在河南非東夷也與孟子之說異增注按爾雅兩河間日冀州河南曰豫州周禮職方氏亦云河內曰冀州舊注以冀在河南誤矣】然越之邑則有上虞余姚【圖經夏禹與諸侯會計因相虞樂於此故曰上虞周處風土記云舜後支庶所封舜姓姚故曰余姚一說謂邑有姚丘卽舜握登感大虹生舜之地】山則有虞山歷山【圖經虞山在余姚西三十里一云在上虞之東太康地誌云舜避丹朱於此歷山在會稽東南八十四里舊圖經云昔舜耕之所增注按史記舜本記注歷山在河東若取孟子之言以舜爲東夷人則會稽之說亦有所自王荊公嘗望此山而作賦雲】水則有漁浦三憮【圖經上虞縣北有漁浦河是舜漁之處又上虞有地名虞濵水經嬀石入東海浦裏有上中下三憮言二女降時嬀地髙險回曲使舟至險輒憮然而嘆故曰三憮憮荒胡切憮然失意貌乂音武嬀矩爲切】墬則有姚丘百官【風土記舜生於姚丘去上虞四十里有桃丘卽姚丘也新記云書平章百姓今上虞有百官裏會稽記百官者丹朱從舜於此】裏焉有■﹝鹵﹐仌代乂﹞上木下﹞上【虞有■﹝鹵﹐仌代乂﹞上木下﹞裏舜時供儲在此】陶焉有竈【古虞有古陶竈言舜所作】汲焉有井【舜井在上虞西北三十五里又有舜水在縣南二百五十步】祀焉有廟【舜廟在上虞縣西三十五里】此其遺迹也意者不生於是則遊於是乎舜爲人子克諧以孝故其俗至今烝烝是效【增注書堯典瞽子父頑母嚚象傲克諧以孝烝烝又不格姦注諧和烝進也】舜爲人臣克盡其道【增注孟離婁欲爲君盡君道欲爲臣盡臣道二者皆法堯舜而已矣】故其俗至今孳孳是蹈【增注孟告子雞鳴而起孳孳爲善者舜之徒也】舜爲人兄怨怒不藏故其俗至今愛而能■﹝宀公﹞【增注孟子萬章問曰象日以殺舜爲事立爲天子則放之何也云云曰仁人之於弟也不藏怒焉不宿怨焉親愛之而已矣】舜爲人君■﹝官﹐去宀﹞天下禪【增注西漢律曆志帝系曰鯀生禹虞舜嬗以天下嬗卽古禪字也】故其俗至今廉而能遜【增注史本紀舜耕歷山歷山之人皆遜畔漁於雷澤雷澤之人皆遜居】若是何如子眞矍然離席而立【矍音句通作戄敬貌又厥縛切急遽貌】拱手而對曰【增注記曲禮遭先生於道趨而進正立拱手】於■﹝虛戈﹞噫嘻【增注詩有噫嘻篇箋云噫嘻有所多大之聲也宋景文筆記云蜀人見物驚異輒曰噫嘻茗溪漁隠曰蘇子瞻蜀人也作後赤壁賦云嗚呼噫嘻我知之矣洞庭春色賦云嗚呼噫嘻吾言誇矣皆用此語於■﹝虛戈﹞古鳴呼字顏師古曰嗚呼嘆辭也或嘉其美或傷其悲】盡譱盡美【增注語八佾子謂韶盡美矣又盡善也譱古篆文善字】𨿽甚盛徳蔑有加矣昔季札觀樂而止於韶自韶之外不敢觀【增注左襄公二十九年吳公子札來聘請觀周樂云云見舞象箾南鑰者曰美哉猶有憾見舞大武者曰美哉周之盛也其若此乎見舞韶濩者曰聖人之弘也而猶有慚徳聖人之難也見舞大夏者曰美哉勤而不徳非禹其誰能修之見舞韶箾者曰徳至矣哉大矣如天之無不幬也如地之無不載也𨿽甚盛徳其蔑以加於此矣觀止矣若有他樂吾不敢請巳象箾音朔韶箾音簫】余問風俗亦極於舜自舜之外不復問矣無妄先生粲然失笑於旁曰【增注谷梁傳昭四年軍人粲然皆笑注粲然盛笑貌宋景文筆記云粲明也知萬粲皆啟齒齒旣白以粲義包之】固哉子眞之問有君之畣也【增注孟子曰固哉髙叟之爲詩也注固陋也】玆皆古之越非今之越也人死骨朽【增注史記老子傳子所言者其人與骨皆巳朽矣獨其言在耳歐陽公石篆詩其人巳死骨巳朽】世變風移【增注書畢命】山川𨿽在人物巳非【增注選魏文帝與吳質書物是人非】前日淳朴變而澆僞前日廉遜變而爭■﹝兌攵﹞【■﹝兌攵﹞古奪字】前日勤儉變而侈怠前日忠孝變而凶悖尙何執紙上陳迹而譊譊其頰舌邪【增注唐書徐曠從耆儒沈重質問不數日辭去或問其故答曰先生所說紙上語耳莊子天運篇老子曰夫六經先王之陳迹也蘭亭序俛仰之間已爲陳迹○莊至樂篇奚以夫譊譊爲乎揚寡見篇譊譊之學各習其師○易咸其輔頰舌滕口說也譊女交切譊譊語也揚子注爭聲也】有君曰先生之言是也然風俗不常美亦不常獘譱焉惡焉維人是系【增注唐魏元忠傳人無常俗政有治亂穆宗紀舊史臣曰世無常治亦無常亂在人而巳】今朝廷駐蹕東南【增注選左太衝吳都賦齊鑣駐蹕】越爲巨藩密邇堯天【增注書畢命密邇王室○史記堯仁如天又見家語】蓋尺五間【增注雞跖集韋曲杜鄠近長安諺云城南韋杜去天尺五杜甫贈韋七贊善詩時論同歸尺五天】帝命重臣來鎭是邦【增注栁文送文暢上人序天子分命重臣典司方嶽】入境問俗【增注記曲禮入境而問禁入國而問俗】登堂觀風【臥龍山有觀風堂增注記王制天子巡狩命太史陳詩以觀民風】因舜禹之遺化明吾君之至仁【增注西漢司馬相如傳蓋聞中國有至仁焉】布徳教於黃堂【增注記月令命相布徳和令○東漢郭丹傳敇以丹事編署黃堂以爲後法注黃堂太守之廳事】變薄俗而還淳【增注老子有俗薄還淳二章詩小雅谷風天下俗薄杜甫上韋相詩風俗盡還淳】矧何世之無才【增注文選左思詠史詩何世無奇才注引孫子曰何世之無才何才之無施唐魏元忠傳何世不生才何才不資世】亦奚有於古今子不見夫銜命北庭死於王事如陳公張公者虖【陳公名過庭張公名宇發靖康間爲和議使咸死於敵中增注記檀弓銜君命而使○左僖四年凡諸侯死王事加二等於是有以衮】議禮靖康赴難建炎如華君傅君者乎【華君名初平靖康初爲太常博士議禮不屈事見李參政所作墓志傅君名崧鄕建炎間敵犯浙東越守以城降公舉兵赴難越人賴之】是豈異代之人邪又不見夫姚江陳公【陳公名】所臨有聲亦克知退身名兩榮【增注公爲臺州功曹攝天臺臨海黃巖三縣皆有異政後以徽猷閣待制知潁昌府至徙知婺州告老遂致仕】執政李公【李公名】忤意權臣老於淪落世賢其人【增注公上虞人於參知政事時敵方通和宰臣秦檜議欲撤邊備公極言其不可檜以爲害和議嗾言官論之安置越州後遇郊恩復官還至蘄州卒年八十三謚曰莊節忤五故切切逆也嗾蘇後先奏二本使大聲也】湣孝蔡子捐生可悲同彼旌忠廟食於玆【蔡孝子名定父以罪系獄請代弗許遂自沈於河竟脫父罪事聞於朝立廟號湣孝建炎間越守以城降敵班直唐琦奮挺擊敵首嫚罵而死廟號旌忠增注選潘安仁寡婦賦感三良之殉秦兮甘捐生而自引○先生有會稽三賢祠詩吳先生祠旌忠廟湣孝廟皆長篇記述其美下句王君斬讎先生亦嘗賦詩凡此作皆以勵風俗】隠吏王君斬讎著名【王君名公衮手斬發母冡之讎自投於府】一門可稱賢父難兄【增注公衮父名俊彥並進士起家兄名佐狀元及第○唐杜正倫傳一門三秀才皆髙第爲世歆美○孟離婁故人樂有賢父兄○世說陳元方子長文卽陳羣也與季方子孝光各論其父功徳爭之不決諮於陳太丘曰元方難爲兄李方難爲弟○晉書王瑉少有才徳名出珣右時人語曰法護非不佳僧彌難爲兄法護珣小字僧彌瑉小字魏野贈宋逸人詩內翰是難兄東坡詩議論凋零三益友功名分付二難兄】玆固先生目所親覩也安知後之視今不猶今之視古虖【增注呂氏春秋今之於後世亦猶今之於古也西漢京房傳臣恐後之視今猶今之視前也蘭亭序後之視今亦猶今之視昔】先生曰有君越人也知越之風俗而巳矣昔子虛誇云夢【增注子虛賦注張揖曰楚藪也在南郡華容縣愚按九域志雲華容縣今屬嶽州】烏有先生詫齊【詫醜亞切諤也】亡是公折之以上林之事今越未足侔齊楚之大【增注孟子齊楚𨿽大何畏焉】尙何足以誇之有君曰昔吳子問栁先生以晉國之事而栁以晉對【增注詳見栁文晉問】今子眞問余以越國之俗而予以越對亦各因其所問而及之爾予豈瞢然無聞無知於越之外哉【增注唐居易傳闗東一男子除讀書屬文外其它瞢然無知書無逸昔之人無聞知瞢與懵通母互切目不明也懵又無總切今讀準此】今天子披輿墬之■﹝囗外﹝汖彡﹞內﹞【增注東漢鄧禹傳光武披輿地圖】思祖宗之績求治如不及【增注通鑑齊武帝紀上曰應天以實不以文我克巳求治思隆惠政○西漢公孫弘等贊上方啟用文武求之如弗及】見賢而太息【增注按屈宋之詞多雲太息】文徳旣修【增注語季氏逺人不服則修文徳以來之】武事峕閱【增注詩常武有常徳以立武事】蓋將舞干戚而服逺夷【增注書大禹謨帝乃誕敷文徳舞干羽於兩階七旬有苗格此用其意記文王世子大樂正學舞干戚又明堂位朱幹玉戚冕而舞大武注幹盾也戚斧也武舞所執也○後漢種暠傳宣恩逺夷學戶教切教也】復侵疆而旋京闕【增注楊子寡見孔子用於魯齊人歸其侵疆○崔豹古今注闕觀也古每門樹兩觀於其前所以標表宮門也人臣朝至此則思其所闕多少故謂之闕唐文粹祇命朝於京闕】余竢其車書同【增注記中庸今天下車同軌書同文】南北一【增注文選王元長曲水詩序一尉候於西東合車書於南北文粹杜牧阿房宮賦四海一】效吉甫美周室賦崧髙歌吉日【增注詩崧髙尹吉甫美宣王也吉日美宣王田也】招魯公命元結磨蒼崖禿巨筆【增注唐元結作中興頌顏魯公序其末云湘江東西中直浯溪石堂天齊可磨可鐫刋此頌焉張文潛題磨崖碑元功髙名誰與紀風雅下繼騷人死水部胸中星斗文大師筆下龍蛇字天遣二子傳將來髙山十丈磨蒼崖○杜牧寄李玭尙書詩書功禿三千管東坡巨筆屠龍手】頌中興紀洪烈【增注東坡蔡邕傳大漢紹陶唐之洪烈】邁三五【增注選王元長曲水詩序邁三五而不追注引史記楚子西曰今孔丘述三五之法髙適贈別韋參軍詩國風沖融邁三五】夐前諜【夐渠政切逺也舊齊書夐髙前代諜與牒通用前諜猶言往牒】亙天地昭日月】增注選顏延年參軍紀歌亙地稱罄天作主○莊子昭昭若掲日月而行此賦之旨蓋言功業隆盛亙極於天地之大昭顯於日月之明】於是窮章亥之所步【增注晉地理誌夏后氏東漸於海西被於流沙南浮於江而朔南曁聲教窮豎亥所步莫不率俾韓文請上尊號表章亥所步禹契所書按帝王世紀及韓文注皆引山海經云禹使大章步自東極至於西極二億三萬三千五百里七十一步又使豎亥步自南極盡於北極二億三萬三千五百里七十五步四海之內東西二萬八千里南北二萬六千里愚考地極本出淮南子地形詞其許愼注云大章豎亥善行人皆禹臣也海內有長短極內等也今按山海經海外東經第九與帝王世紀及韓文注所引之辭不同故並錄其文並郭璞注附於此云帝命豎亥步自東極至於西極五億十選選萬也九千八百八步豎亥右手把算左手指靑丘北詩含神霧曰天地東西二億三萬三千里南北二億三萬一千五百里又楚辭屈原天問篇東西南北其修孰多洪興祖補注曰軒轅本紀云帝令豎亥步自東極至於西極得五億十萬九千八百八步南北二億三萬二千三百里東西二億三萬三千三百里南北則短減千里東西則廣增千里其諸異同今並列之大音泰與太通用姓也見古今姓氏書豎與豎通用臣庾切姓也近世所傳書文或作監亥賢亥堅亥三者皆非】考神禹之所別【增注莊子齊物論𨿽有神禹且不能知○書禹貢禹別九州島】覽四海九州島之風俗【增注西漢宣帝紀遣大中大夫等十二人循行天下覽觀風俗○記王制凡四海之內九州島唐書列傳四海九州島盡爲臣妾】掩兩京三都之著述【增注東漢張衡擬班回兩都作二京賦十年乃成○晉左思欲賦三都遂構思十年偶得一句卽便疏之賦成張華見而嘆曰班張之流也】騰萬丈之光芒【增注韓文調張籍詩李杜文章在光焰萬丈長】有皇宋一統之賦出【增注文選曹伯求自試表天下一統九州島晏如注引尙書大傳曰周公一統天下合和四海】回視會稽蓋甄陶中之一物【增注後漢郅惲傳甄陶品類東坡詩年拋造物甄陶外博雅曰甄陶窯也○列子天瑞篇夫天地空中之一細物文粹陸龜蒙江湖散人傳天地大者也在太虛中一物耳】無妄先生自知失言【增注語衛靈公不可與言而與之言失言】色有餘媿乃與子眞逡■﹝廴匕﹞而避【增注新序孟嘗君聞楚丘之對逡巡避席面有媿色莊子子貢逡巡而有愧色廣雅逡巡卻退也】有君還而寄傲於南窓【增注陶淵明歸去來倚南窓以寄傲】有飄飄淩雲之气【增注西漢司馬相如奏大人賦天子大悅飄飄有淩雲之气似遊天地之間意揚雄傳作陵】

會稽三賦卷上

●增注補遺

謁入【史記髙祖本紀乃紿爲謁謁入索隠曰何休云謁謂以札書姓名若今之通刺】聞有君之名雅矣【史記髙祖本紀雍齒雅不欲屬沛公注服虔曰雅故也蘇林曰雅素也】世家於越【孟子仲子齊之世家也○大戴禮勸學篇於越戎貉之子西漢貨殖傳辟猶戎翟之與於越師古曰於發語聲也東漢宋儁傳贊亦弭於越注於語辭吳仁傑西漢刋訛補遺曰於越之稱本於春秋所謂於越於聲轉而爲於】火耕水耨【西漢武帝紀詔曰江南之地火耕水耨應劭曰燒艸下水種稻艸與稻並生髙七八寸因悉芟去復下水灌之艸死獨稻長所謂火耕水耨】

●欽定四庫全書

會稽三賦卷中

﹝宋﹞王十朋撰

民事堂賦【並序】【史鑄注】

【戊寅冬作會稽志云民事堂王龜齡僉判日始剏歲丁丑季冬先有民事堂詩云親擢深蒙聖主恩宜知民事訓詞溫仰惟睿意思邦本要使書生識治原不憚勤勞馳禹會敢忘精白奉堯言它時上問蒼生事願竭孤忠慷慨論按此堂乃紹興間添差僉判廳之公堂也元寓小能仁寺厥後旣無添差之職堂亦隨廢至嘉定壬午僉判王公文若以先生之職乃是特差蓋同正員由是於下車時修宇葺堂立扁以踵其舊焉】

堂名民事志天語也【髙宗皇帝玉音王某作朕親擢第一人欲試以民事云云○徐寅玄宗禦制盧徵君章堂銘賦王刋乎帝寵天語】十朋備員越幕【史記補郡屬備員又備員而行】歲將期顧惟不才【左傳季札曰札𨿽不才】瞢然無補【唐白居易傳懵然無知○西漢董仲舒傳又將無補與】日■﹝官﹐去宀﹞敗官曠職爲憂【左昭公十四年叔向曰貪以敗官爲墨○韓文諍臣論不敢曠其職白居易文臣等深慚曠職】所幸黃堂主人甚賢【時太守王尙書師心○漢郭丹傳注黃堂太守之廳事】同僚皆士君子【左文公九年苟林父曰同官爲寮吾甞同僚敢不盡心乎詩旣醉人有士君子之行】朝夕講論無非民事之要者因爲之賦■﹝官﹐去宀﹞志其一二云

繄越幕有下僚兮【班彪冀州賦陪幕府之下僚左思詠史詩英俊沈下僚繄於兮於計二切發語之辭也】名所寓曰民事之堂【寓所已見於題注】誦天語之丁寧兮【歐陽公拜官詩丁寧天語深曠蕩皇恩闊東坡謝宣召表學士院狀使華寵賁天語丁寧】衘聖恩而不敢忘【文選陸士龍詩衘恩非望始】啖民脂■﹝官﹐去宀﹞飽妻子兮【容齋續筆幹徳三年成都景煥撰野人聞話一書首載蜀王孟昶頒令箴凡二十四句太宗皇帝嘗取二聮先後互換言之云爾俸爾祿民膏民脂下民易虐上天難欺以賜郡國立爲戒石銘○白樂天贈友詩惜哉萬鍾粟多爲飽妻兒】猶鼠雀之偸太倉【韓文和盧郎中送盤穀子詩家請官供不報答無異雀鼠偸太倉東坡寄劉孝叔詩方將雀鼠偸太倉未肯衣冠掛神武山谷送朱中允詩我官雀鼠盜太倉】茍不民事之是思兮又將奚逭虖天殃【記月令稱兵必天殃】嗟會稽之大府兮【九域志大都督府越州會稽郡】罹薦歲之凶荒【選王元長策秀才文中產闕洊歲之貲○周禮縣都之委積以待凶荒】■﹝風貝﹞風作於孟秋兮【南越志熙安間多■﹝風貝﹞風者具四方之風也常以五六月興未至時雞犬爲之不鳴■﹝風貝﹞音具】雨浸淫而異常天吳怒而江濤沸溢兮【栁文招海賈文天吳九首兮更笑疊怒文選朩玄虛海賦天吳乍見而髣髴杜甫北徵詩天吳及紫鳯注曰山海經云朝陽之谷有神曰天吳是爲水伯虎身人面八首八尺八尾皆靑黃愚按山海經又載一說今並附於此云蓋余之國有神八首人面虎身十尾名曰天吳】漂廬舍而壊堤防【是歲上虞縣申漂蕩屋宇者四百五十三家蘇子由黃樓賦方水之淫也漂廬舍敗冢墓○董仲舒策其堤防壊也慶曆中謝師厚董投海塘詩五行交相淩海水不潤下處處壊堤防白浪大於馬】粢盛害而歲大侵兮【左莊公十一年天作淫雨害於粢盛○榖梁襄二十四年五榖不升謂之大侵注侵傷也】民餓踣而流亡【毛詩民卒流亡禮記民多流亡踣匹候蒲北二切倒也】射的黒而米斛千兮【孔曄會稽記射山半有石室乃僊人射堂東峯有射的白米斛百射的玄米斛千】擷蓼花■﹝官﹐去宀﹞爲糧【增注是歲饑民擷蓼花掘艸根而食】痛瀕海之蚩蚩兮【毛詩氓之蚩蚩注蚩蚩惇厚貌】塟江魚之腹腸【增注上虞縣溺死者幾二百人○楚辭屈原漁父篇寧赴湘流塟於江魚之腹中】予嘗告其故於前使君兮【前使君乃趙殿撰令詪】請敷奏於巖廊【書舜典敷奏以言唐王珪傳敷奏詳明又西漢董仲舒傳虞舜遊於巖廊之上】顧幕中平日之辧兮人乃靳其爲狂【韓文言箴幕中之辧人反以汝爲叛】會伯尊之傳召兮【王介甫雜詠召公方伯尊○左成公五年梁山崩晉侯以傳召伯宗注傳驛傳中戀切】達民瘼於九重【東漢循吏傳序光武廣求民瘼○楚辭宋玉九辧君之門以九重唐孫伏伽傳天子之居禁衛九重】予殆有類於輦者兮亦何恨夫言之不庸【榖梁成五年梁山崩壅遏河三日不流晉君召伯尊而問焉伯尊來遇輦者輦者不辟使車伯尊下車而問焉曰子有聞乎對曰梁山崩壅遏河三日不流伯尊曰君爲此召我也爲之柰何輦者曰天有山天崩之天有河天壅之𨿽召伯尊如之何伯尊由忠問焉輦者曰君親素縞帥羣臣而哭之旣而祠焉斯流矣伯尊至君問之曰梁山崩壅遏河三日不流爲之柰何伯尊曰君親素縞帥羣臣而哭之旣而祠焉斯流矣孔子聞之曰伯尊其無績乎攘善也注取輦者之言而行之非巳之功也爾雅徒禦不驚輦者也注步挽輦車○韓文進學解名一藝者無不庸尙書弗詢之謀勿庸】洪惟當寧之至仁兮【記曲禮天子當寧而立爾雅門屛之間謂之寧○西漢司馬相如傳中國有至仁】視赤子其如傷【書康詰若保赤子惟民其康乂西漢路溫舒傳文帝愛民如赤子○孟離婁文王視民如傷】蠲常賦而救天菑兮【有常額曰賦非常額曰貢○左僖公十三年秦大夫百里曰天災流行國家代有救災卹鄰道也菑與災通用】出內帑之所藏【是歲聖旨蠲免租賦以內帑代之藏昨郎才壯二切金玉所藏】哀東州之無告兮【班固薦謝夷吾文會稽謝夷吾出自東州○孟梁惠鰥寡孤獨四者天下之窮民而無告者】惠吾民兮龔黃【南史陳循吏傳論曰故龔黃之化易以冇成元微之詩爲問龔黃輦白樂天詩政績美龔黃按西漢循吏傳序若黃霸龔遂所居民富所去見思】左公孝而右孟博兮【東坡詩左挹公孝右孟博我居其間但畫諾按東漢黨錮傳序汝南太守宗資任功曹範滂南陽太守成瑨任功曹岑晊二郡爲謠曰汝南太守範孟博南陽宗資主畫諾南陽太守岑公孝弘農成瑨但坐嘯晊音質】相與協贊其惟良【隋書李詢傳同心協贊○西漢循吏傳序孝宣帝稱曰與我共理者其惟良二千石乎】先撫字而後催科兮【唐陽城傳撫字心勞催科政拙】正今日之所當寛公私之債負兮■﹝官﹐去宀﹞俟虖歲之丰穰【按梅溪集中作積負又代王師上札子云將本府所有逋負積年公租私債令至來年蠶麥成熟後理還陸宣公制詰公私債負容待蠶麥熟後徵理○詩烈祖丰年穰穰】省訟牒之煩苛兮【唐漢彥博傳訟牒滿庭時譏其煩碎○西漢文帝紀宋昌進曰漢興除秦煩苛】抑蠧政之豪彊【晉元帝紀詔曰二千石令長正身明法抑齊豪彊唐許孟容傳曰職司輦轂當爲陛下抑豪彊○東漢宦者傳序敗國蠹政之事不可單書晉外戚傳敍害時蠹政者不可勝載】節無用之浮費兮【西漢毋將隆傳不以民力共浮費秦少遊進策理財之術莫若盡地力節浮費二者而巳】俾斯民之小康【毛詩民亦勞止汔可小康】玆政事之所急兮敢不忠告虖黃堂【語顏淵忠告而善道之】至若鑑湖利及九千頃兮【通典云東漢永和五年太守馬臻始建塘立湖周三百十里漑田九千餘頃人獲其利】日侵削而就荒【先生鑑湖說云國朝之興人始盜湖爲田盜於祥符者才二十七戶至慶曆間爲田四頃而巳至治平熙寧間盜而田之者凡八千餘戶爲田七百餘頃而湖浸廢矣政和中郡守専務掊利遂建議以湖爲田而歲計其所入供京師自是豪民彊族公然侵占無復知有所謂湖湖亦僅存其名而水旱災傷之患無歲無之今湖中田凡二千三百餘頃歲得田米六萬餘石爲郡守者徒見夫六萬石之利於公家而竟不知八千戶之被其害也○記毋或敢侵削眾庶○陶淵明歸去來三徑就荒】歲和買無慮十萬縑兮【紹興府和買經建炎兵後歲於兩稅外入縑一十萬匹】會無一錢之償搉酤之利半奪於有力兮【西漢武帝紀初搉酒酤又昭帝紀秋七月罷搉酤官搉酤者禁閉其事總利入官而下無由以得有也搉酤上音較下工護切謂禁民酤釀獨官開置取利也】財賦浸■﹝官﹐去宀﹞荒涼【韓文調張籍詩家居率荒涼】兼並之獘熾於大族兮【西漢武帝紀又禁兼並之塗○西漢髙帝紀徙齊楚大族】編氓餒於糟糠【舊唐書韋承慶諫太子書西土編氓凋喪將盡干戈日用烽柝薦興史平準書貧者或不厭糟糠陶淵明雜詩寒餒常糟糠】玆又越中之巨害兮姑略言其大綱【西漢敍傳略存大綱】若夫民事之在天下兮固不足以知其詳有一言■﹝官﹐去宀﹞盡之兮【記中庸天地之道可一言而盡也○語一言以蔽之】曰生之而不傷【西漢鼌錯傳人情莫不欲壽三王生而不傷】擇守令兮去姦贓【通鑑陳子昻上疏刺史縣令不可不擇東坡策守令不可以不擇○東漢蘇章遷冀州刺史故人爲淸河太守章行部按其姦贓】愼勿擾兮如牧羊【西漢曹參傳參去齊屬其後相曰以齊獄市爲寄愼勿擾也○卜式傳式爲郎牧羊上善之式曰非獨羊也治民亦猶是矣】玆■﹝田巜﹞畆之惓惓兮【西漢劉向上封事曰念忠臣𨿽在■﹝田巜﹞畆猶不忘君惓惓之義也■﹝田巜﹞古文畎田間行水道周禮耜廣五寸二耜爲耦一耦之伐廣尺深尺謂之■﹝田巜﹞】願入告於天王【書君陳爾有嘉謀嘉猷則入告爾後於內○天王者孔子作春秋尊同君之稱也蔡邕獨斷曰天王諸夏之所稱天下之所歸往故稱天王】

【此賦凡三十三韻今詳三十一韻卽今之所用韻也其九重不庸二韻乃古之所用韻也古韻其原出於鄕音則古今所用一韻爾謹按吳棫韻補十陽韻內重庸二字皆收重傳王切道藏謌神暢感寂庭嘿思徹九重靈歌理冥運百和結朱章庸於方切陳琳車渠椀賦廉而不劌婉而成章徳兼聖哲行應中庸今又按進學解方今聖賢相逢治具畢張拔去凶邪登崇俊良占小善者率以錄名一藝者無不庸爬羅剔抉刮垢磨光蓋有幸而獲選孰云多而不揚凡三家用韻如此是以先生所用皆與古合蓋本於此】

會稽三賦卷中

●欽定四庫全書

會稽三賦卷下

﹝宋﹞王十朋撰

蓬萊閣賦【並序】【史鑄注】

【此作固在二賦之後而成然其中所述卽戊寅之中秋蓋追思而作者也先生又有蓬萊閣詩云萬壑千巖气象雄臥龍山與道山同秦皇辛苦求仙藥不識蓬萊在此中又云祖龍車轍徧塵寰只道蓬萊在海間空上皇秦山上望不知此處是神仙】

越中自古號嘉山水【晉王羲之傳會稽有佳山水名士多居之唐李遜遊妙喜寺記越州好山水山轉逺轉髙水轉深轉淸】而蓬萊閣實爲之冠【西漢丙魏贊蕭曹爲冠東漢謝夷吾傳聴聲察實爲九伯之冠】■﹝從從日﹐上中下﹞元微之作州宅詩世稱絕唱【元稹以州宅誇於樂天云州城縈繞拂云堆鏡水稽山滿目來四面無時對屏障一家終日在樓臺星河影向檐前落鼓角聲從地底回我是玉皇香案吏謫居猶得小蓬萊○絕唱注見於後】近代張公伯玉三章膾炙人口【張伯玉答王越州蓬萊閣詩書報蓬萊髙閣成越山增翠越波明云收海上天地靜人在月中金翠橫遊女弄芳珠作佩仙人度曲玉爲笙會須長揖浮丘伯醉聴銀河秋浪聲又州宅詩萬疊湖山煙水濵朱門畫戟間松筠登臨不踏紅塵路燕寢長居紫府春晝靜欲驂風外駕夜寒疑是月中身我慚白首方爲吏猶得蓬萊作主人又蓬萊閣醉歸詩蓬萊閣上醉歸時猶索芳樽步步隨啼鳥似來畱翠佩旁人笑爲整花枝腰間半嚲黃金印頭上斜敧白接籬拍手向他賓從道使君未老莫扶持○齊已還人卷詩鏗金戛玉千餘篇膾吞炙嚼人口傳】好事者從而和之【孟萬章好事者爲之也】獨未聞有賦之者十朋筮仕之初【左閔元年畢萬筮仕於晉遇屯之比】辱爲蓬萊客乃者中秋之夕【西漢景帝紀三年正月吳王濞反六月詔曰乃者吳王濞等爲逆曹參傳惠帝面讓參曰乃者我使諌君也師古注曰乃者猶言曩也】與同僚會飲於玆閣覽湖山之勝翫月於樽爼間【文選張景陽雜詩折衝樽爼間注引晏子春秋曰孔子曰不出樽俎之間而折衝千里之外】卽席賦詩【先生賦詩呈同官見下文注禮記曲禮將卽席容毋怍○詩載馳故賦是詩○南史梁武帝揔延後進置酒賦詩蕭介染翰便成文無加點帝曰卽席之美也】諸公皆和旣而念之閣不可■﹝官﹐去宀﹞常登一詩不足■﹝官﹐去宀﹞盡意【先生詩雲中秋翫月卜蓬萊風送嬋娟入座來樽爼論文淸有味湖山照眼淨無埃云生腳底蛟龍臥影落人間鼓角催把酒問天兼問月何時此夜更衘杯○易系辭言不盡意】遂從而賦焉

王子遊會稽客蓮幕【晉郗超在柏溫帷下謝安曰郗生可謂入幕賓矣○王儉爲南齊相幕府皆名士世謂紅蓮映秋水韓偓寄湖南從事詩蓮花幕下風流客李商隠詩下客依蓮幕云】登臥龍之山【本名種山臥龍之稱始見於吳越王錢倧時嘉佑中刁景彥望海亭記雲山周連數里盤屈於江湖上狀臥龍也龍之腹府宅也龍之口府東門也龍之尾西園也龍之首望海亭也】躡巨鰲之閣【列子湯問篇勃海之東有大壑中有五山岱輿員嶠方壺瀛州蓬萊臺觀皆金玉所居之人皆仙聖之種五山之根無所連著常隨潮波上下往還不得暫峙帝恐流於西極失羣聖居使巨鰲十五舉首而戴之始峙而不動嶠音喬】秀閱千巖流觀萬壑【晉書顧愷之至荊州人問以會稽山川之狀愷之云千巖競秀萬壑爭流艸朩蒙蘢若云興霞蔚】縱逺目於東州【韓文城南聮句逺目增雙明】暢幽懷於寥廓【蘭亭序暢敍幽情○賈誼鵩賦廖廓忽荒與道翺翔李白詩其心在寥廓寥音蓼空虛也荒音怳】於時天髙气肅【楚辭宋玉九辧天髙而气淸洪興祖補注曰淸疾正切古本作瀞】秋色平分【皇宋百家詩李朴月詩平分秋色一輪滿】簮盍良朋【易豫卦勿疑朋盍簮王弼注盍合也簮疾也孔穎達正義羣朋合聚而疾來也伊川易傳簮之名簮取聚發也杜甫詩盍簮喧櫪馬列炬散林鴉亦以器物爲對也】把酒論文【杜甫詩何時一樽酒重與細論文】俯仰湖山懷古傷今【毛詩君子傷今而思古】登髙賦詩【西漢藝文志登髙能賦可以爲大夫陶淵明移居詩春秋多佳日登髙賦新詩】■﹝官﹐去宀﹞冩我心【毛詩我心冩兮又以冩我心】周覽城闉【史記頌秦徳碑一登玆泰山周覽東極一周覽逺方遂登會稽常應物登樂遊廟詩周覽京城內○文選謝宣逺詩分手東城闉說文曰闉城內重門也廣韻爲城上門也】鱗鱗萬戶【東坡越州張中捨壽樂堂詩臥龍蟠屈半東州萬室鱗鱗杭其股○漢志作建章宮度爲千門萬戶】龍吐戒殊【臥龍戒殊二山相望戒殊山本名蕺山在戒殊寺內故俗借寺名呼之杜甫渼陂行此時驪龍亦吐珠】龜伏東武【龜山在山陰縣東八十步一名怪山下有東武裏元稹酬鄭從事宴望海亭詩一奉■伏東武小注龜山別名】三峯鼎峙【張伯玉蓬萊閣閒望詩三峯出雉垣注中有臥龍蕺龜三山焉○文選陸士衡辧亡論鼎峙而立晉宣帝紀唐太宗制曰逮乎魏室三方鼎峙】列嶂屏布艸朩籠蔥【元稹酬鄭從事宴望海亭詩海亭樹朩何籠蔥又見前注】煙霏霧吐【鮑照河淸頌煙霧集不可勝紀】棟宇崢嶸【選楊子云甘泉賦似紫宮之崢嶸鄭獬慶壽宮上梁文鯨棟崢嶸】舟車旁午【禮記舟車所至人力所通○儀禮大射儀度尺而午注一縱一橫曰午西漢霍光傳使者旁午如淳曰旁午分布也師曰一縱一橫爲旁午猶言交橫也】壯百雉之巍垣【記坊記都城不過百雉注雉度名也髙一丈長三丈爲雉百雉爲長三百丈左隠元年都城過百雉注方文曰堵三堵曰雉公羊傳定十二年五板而堵五堵而雉百雉而城注八尺曰板禮天子千雉公侯百雉伯七十雉子男五十雉又見禮注】鎭六州而開府【元稹初除浙東詩會稽旁鎭六諸侯○通鑑後梁紀建牙開府】東望稽山【稽山門外東南十二里】思禹之功【左昭公元年劉子曰美哉禹功注見河洛而思禹功】喬松郁虖故陵丹靑儼於祠宮藏丹書於■﹝鬼申﹞穴【遁甲開山圖曰禹治水至會稽宿於衡嶺宛委之神奏玉匱之書十二卷以授禹禹未及持之四卷飛入泉四卷飛上天禹得四卷開而觀之乃遁甲開山圖因以治水訖乃藏書於洞穴此說又見賀知章龍瑞宮圖經纂山記按纂山記乃更搜眞靈之玄要集天官之寶書書以漆和丹繒盛以玉笥藏於玄臺之中堅石之下■﹝鬼申﹞與神同】■﹝氵不﹞遺盡於無窮【左襄四年虞人箴曰芒芒禹迹盡爲九州島注畫分也張伯玉蓬萊閣閒望詩禹畫舊書存】南目秦望【稽山門外南四十里其山本會稽分而爲秦望】哀秦之過【史秦始皇紀上不聞過而日驕西漢項籍贊昔賈生之過秦先生有秦望四言我瞻秦望哀秦之過嗟彼黔首其誰之禍】方鑱石■﹝官﹐去宀﹞頌徳【始皇上鄒嶧山上秦山橝梁父登之罘作瑯邪臺上會稽皆立石刻頌秦徳其末後東巡臨浙江上會稽在三十七年也罘音浮之罘山名】驕顏色■﹝官﹐去宀﹞相賀【前輩謂始皇行封禪之禮則君臣動色交相慶賀以爲太平之極功】嗟仙藥之不來【始皇紀始皇之碣石使韓終侯公石生求仙人不死之藥侯生盧生相與謀曰始皇貪於權勢未可求爲仙藥於是乃亡去又方士徐市等入海求神藥數歲不得】俄腥風之已播【同上三十七年七月始皇崩於沙丘丞相斯恐有變祕之不發喪棺戴轀輬車中轀車臭載一石鮑魚以亂其臭胡曾詠史詩堪哭沙丘才過處鑾輿風起鮑魚鮏轀輬上音溫下音涼臥車也】西望夕陽送目蘭亭【爾雅山西曰夕陽山東曰朝陽詩公劉度其夕陽豳居允荒○蘭亭在常喜門外西南二十五里今天章寺卽其地也】懷王謝之風流【杜甫壯遊詩王謝風流逺闔廬丘墓荒張伯玉蓬萊閣閒望冩懷詩風流王與謝唱和白偕元】感斯文而涕零【蘭亭序後之覽者亦將有感於斯文○詩小明念彼共人涕零如雨】徒觀夫茂林修竹【蘭亭序此地有崇山峻嶺茂林修竹】鎖煙靄而冥冥北望滄海【三江門外北十八里至海塘】渺其無涯【書微子若涉大水其無津涯】方吳門之畫龍【吳越春秋闔閭傳吳在辰其位龍也故小城南門上反羽爲兩鯢鱙以象龍角先生作畫龍未詳鱙未詳何音徧檢字書並不收】視越國其如蛇【同上越在已地其位蛇也故南大門上有朩蛇北向首內示越屬於吳也】轟靁鼓於一處【西漢王尊傳毋持布鼓過雷門師古曰雷門會稽城門也有大鼓越擊此鼓聲聞洛陽○韓文徵蜀聮句風旗帀地揚雷鼓轟天殺○文選孫楚爲石苞與孫浩書桴鼓一震而元凶折首】虛吳國而成窪【左傳伍員曰吳其爲沼乎注謂吳宮室廢壊當爲污池窪烏瓜切淸水又深也】訪麗譙之故址【譙樓之別稱於城門上起髙樓以爲守禦之望故謂美麗之樓爲麗譙華安仁云雷門乃古城北門今府子城也有詩云麗譙髙處有雷霆終使吳人振大聲圖經云雷門勾踐舊門也名之爲雷以威於龍也去城百餘步】第見虖古朩之號鴉【李白蜀道難但見悲鳥號古朩東坡詩暮樹號寒鴉】前瞻鑑湖【隸會稽曰東湖隸山陰曰西湖】滿目雲水嘉馬侯之偉績【後漢馬臻爲太守始築堤塘■﹝禾者﹞三十六源之水名曰鏡湖漑田九千餘頃】慕賀監之髙軌【唐書賀知章及祕書外監請爲道士還鄕裏詔許之以宅爲千秋觀而居詔賜鏡湖剡川一曲】祠荒兮遺迹半湮【馬太守廟有二一在會稽縣稽山門外東南三里八十步一在山陰縣常僖門外西南六十四里○先生有禹廟歌云又不見馬守開湖利源迥歲沃黃雲九千頃年來遺迹半湮蕪廟銷湖邊篆煙冷】宅冷兮黃冠無幾【賀監宅今天長觀是也千秋天長皆唐朝慶誕節名而觀名從之卽一所也○唐書李淳風父播仕隋棄官爲道士號黃冠子】徒有漁舟賈楫【刁約望海亭記漕帆商楫往還於前】風樵航葦【風樵見風俗賦鼓樵濕兮遊若邪注圖經若邪溪北流與鑑湖合故宋之問泛湖詩歸舟何慮晚日暮使樵風孟浩然泛湖詩帆得樵風送此云風樵謂舟楫乘趂樵風而行也○詩誰謂河廣一葦杭之航與杭通用度也】往來虖鷗鷺之鄕【蘇東坡詩有流落鷗鷺鄕之句】欸乃虖煙波之裏【元次山有欸乃曲栁子厚漁翁欸乃一聲山水緑○劉長卿詩寄身煙波裏東坡詩孤舟出沒煙波裏○元次山集欸音襖乃音靄轉棹聲山谷云湘中節歌聲】仰瞻髙閣翚飛崔嵬【詩斯幹宣王考室也如翚斯飛箋云五色成章曰翚翚者鳥之奇異也趙誠蓬萊閣詩蓬萊山形倚碧漢翚飛閣靜架空危○東漢梁鴻傳宮室崔嵬文選何晏景福殿賦髙甍崔嵬】俯瞰州宅緬懷髙才【陶淵明扇上畫贊緬懷千載】面無時之屏障家終日之樓臺【見前注】長湖山之價於幾席之上惜斯人之安在哉【李白對酒詩昔人安在哉】言未畢客有指斯閣而謂予曰子亦知夫閣之所■﹝官﹐去宀﹞得名者乎蓋始於元和才子也【錢公輔蓬萊閣行蓬萊閣居香案吏此語昔自微之始後人千載挹前芬髙閣雄名由此起○唐書元稹傳稹死長於詩天下傳誦號元和體元和憲宗年號往往始樂府憲宗在東宮妃嬪近習皆誦之宮中呼元才子】■﹝官﹐去宀﹞玉皇案吏之尊【見前注元稹同裴度相穆宗】擁旌麾於千里也【稹罷相爲同州刺史再期攺授越州刺史浙東觀察使楊文公有李光承赴歙州詩江東去去擁旌麾王荊公送劉和甫奉使江南詩劉郎今日擁旌麾○按周禮道路用旌節注旌節今使者所擁麾是也文選虞子陽詩擁旌爲漢將又文選沈休文安陸昭王碑建麾作牧沈存中筆談云今人守郡謂之建麾愚按麾旗類也以毛爲飾本將兵者所建也○記王制凡四海之內九州島州方千里魏氏春秋曹冏上曹爽書曰且今之州牧郡守古之方伯諸侯皆擁有千里之土】蓬萊隔弱水三萬里【史記封禪書蓬萊方丈瀛洲此三神山在渤海中諸仙人有不死之藥皆在焉未至望之如雲及到三神山及居水下臨之風輒引去終莫能至東方朔十洲記蓬萊山對東海之東北岸周曰五千里昔禹治水畢嘗乘雲車度弱水而到此山祠上帝於北阿歸大功於九天按十洲記西海有弱水鴻毛不浮不可越也柳文愚溪對西海有水散渙而無力不能負芥投之則委靡墊沒及底而後止故其名曰弱水東坡金山妙髙臺詩蓬萊不可到弱水三萬里注曰神仙傳謝自然入海求蓬萊一道士謂曰蓬萊隔弱水三萬里非神仙不可到愚按神仙傳謝自然就新竹船入海至一山遇道士問何往曰蓬萊尋師道士笑曰蓬萊隔弱水此去三十萬里非飛仙莫到注以爲三萬里蓋緣坡詩之誤也墊都念切】■﹝官﹐去宀﹞筆力坐移於是也【韓文贈張十八詩龍文百斛鼎筆力可獨扛張伯玉讀杜子美集詩筆力追蓬萊○趙誠蓬萊閣詩六鰲不是湖中蟄一島疑從海上移】齊名有白【舊唐書元稹傳稹年少有才名與白居易友善當時言詩者稱元白焉】從事有鞏【見下文注】胸中有萬頃之湖【白樂天酬微之誇鏡湖詩一泓鏡水誰能羨自有胸中萬頃湖】眞一代之奇偉也【三國誌魏鍾繇傳此三公者乃一代之偉人也史畱侯世家太史公曰余以爲其人計魁梧奇偉此皆借用】詩章一出遂能發秦望之精神增鑑湖之風采蘭亭絕唱亙古今而莫擬也【山谷煎茶賦發揮其精神○舊唐書稹所辟幕職皆一時文士爲鏡湖秦望之遊月三四焉諷詠詩僕積成卷帙副使竇鞏海內詩名與稹酬唱最多至今稱蘭亭絕唱】子亦讀夫才子之傳否虖姑問訊其從何而來集虖彼而至於此也【舊唐書武儒衡傳元稹依倚內官得知制誥儒衡深鄙之會食瓜閣下蠅集於上儒衡以扇揮之曰適從何處來而遽集於此同僚失色先生言集乎彼謂微之知制誥時至於此謂守越時也】才子之才固足■﹝官﹐去宀﹞起吾子數百年之聳慕才子之所■﹝官﹐去宀﹞獲侍玉皇者亦吾子之所喜攻而深恥也【稹附宮貴得宰相故云喜攻深恥】夫何惜之有【論語夫何■﹝辶朿﹞之有】予於是引客之手揚袂而起【左宣公十四年楚子投袂而起注投振也袂袖也王禹偁魚登龍門賦揚袂而起臨川而嘆】言契予心【晉書史臣曰正叔契其心而後言正叔潘嶽從予尼也唐李貽孫作歐陽詹集序云忽有一言契於心移日自得】諾諾唯唯【記曲禮父召無諾先生召無諾惟而起注惟恭於諾】有是哉有是哉【海溪集只一句無此重言語子路有是哉子之迂也】斯人也而至於斯也【語雍也斯人也而有斯疾也○又述而不圖爲樂之至於斯也】尙忍言之哉俄而鼓角作於人間【此類東漢公孫瓉傳鼓角鳴於地中之句】明月出於林端【韋應物秋夜詩明月在林端邵堯夫月夜吟看月出林端】妙三弄之梅花【晉桓伊善吹笛爲王徽之作三調弄畢便上車去○梅花引笛中所吹之曲也今多於角聲吹之李白靑溪聞笛詩羌笛梅花引秦少遊桃源憶故人調無端畫角嚴城動驚破一畨新夢窓外月華霜重聴徹梅花弄】爛十分之銀盤【文粹盧仝月蝕詩爛銀盤從海底出】釂一觴而徑醉【史記淳於髠曰髠恐懼俯伏而飲不過一斗徑醉矣蘇子田和子瞻詩云一杯徑醉萬事足釂子肖切飲酒盡也】有不盡之餘歡【記曲禮君子不盡人之歡以全交也○文選司馬遷報任安書未嘗衘杯酒接殷勤之餘歡今西漢本傳脫余字】頃之陰雲忽興點綴靑天【晉書謝重爲會稽王道子驃騎長史嘗因侍坐於時月夜明淨道子嘆以爲嘉重率爾曰意謂不如微云點綴道子曰卿居心不淨乃復彊欲滓穢太淸邪】漸山川之蒙籠若有妬虖嬋娟【潘尼詩西風妬秋月浮雲重疊注東坡詩狂云妬秋月怒飛千里黒○李白憶舊遊詩翠娥嬋娟初月輝孟郊嬋娟篇云妓嬋娟不長妍月嬋娟眞可憐夜半姮娥朝太一人間本是無靈匹漢宮承寵不多時飛燕媫妤相妬嫉廣韻曰嬋娟好姿態也】倚危闌而感槪【羅隠登城樓詩獨倚危樓悵望中○西漢郭解少時感槪師古曰感感意气而立槪也】覺興盡而思旋矣【世說王子猷曰乘興而來興盡而返】於是相與啜茗於淸白之堂潄齒於淸白之泉【閣西有淸白堂淸白泉其名乃範文正公命以爲官吏之規焉有記云堂之西有山巖巖之下獲廢井視其泉淸而白色以建溪曰鑄臥龍雲門之茗試之甘泉華潔沁人襟靈○柳子厚詩汲井潄寒齒姚合贈靈一上人詩淸泉潄齒過齋時】閱唐宋之題名【郡守題名刻石】終夕爲之慨然嗚呼噫嘻【見風俗賦注按李華弔古戰場文與歐陽詹弔漢武帝文亦同】死者可作吾誰與歸【記檀弓趙文子與叔譽觀乎九原文子曰死者如可作也吾誰與歸作起也叔譽曰其陽處父乎文子曰我則隨武子乎利其君不忘其身謀其身不遺其友晉人謂文子知人又見國語其注云九原晉墓地】其無出虖文正範公之賢【宋太守題名記始於畢文簡公其間通顯者非一而尢賢者範文正公先生後知鄱陽有觀郡守題名詩濫與江湖嶽牧羣於中最慕範希文人才相逺心相似均是慶時與愛君又作蕭灑齋記其名本文正公齋中蕭灑過禪師之句故於記末又收文正公嶽陽樓記云噫微斯人吾誰與歸以是知先生景慕文正之賢友其人於冥冥則志在於配徳業如此】

會稽三賦卷下

●會稽三賦原跋【愚齋史鑄序】

會稽之山川風物載於圖經地誌者固不少也然人一一泛觀則興易盡屑屑徧讀則神且疲儻非有所去取纂次成文焉能資於玩繹紹興間詹事王公以射策冠多士入官越幕贊治之暇乃於圖志掇其■﹝亦﹐艸代丶﹞奕之事迹【志謂輿地誌之類今賦注所引惟會稽志一書非先生作賦之前所有者也】以舊傳新覩可紀之事從類鋪張著爲風俗賦以抑揚品藻寓於答問其事實其詞贍旨趣明暢字字淵源誠爲傑作公之究心可謂平章風物之宗主其有光於吾邦者大矣及賦民事堂蓬萊閣文皆醇正語亦髙妙其有見於奉君命紀勝槪者備矣吁昔人所言擲地作金聲者豈得専其美哉竊惟風俗一賦𨿽有剡溪周君之注惟以表出山川事物爲意而公之文章以經史百家之言盤屈於筆下者殊未究其根柢曁民事蓬萊之作其注又缺然無聞遂使覽者惜其未備鑄平日嗜公之文至於成癖由是不揆蕪淺輒皆爲之注𨿽未必一一盡得公之本意且以補周君遺闕至其間固有闕略詳偹之不齊者然而意各有所謂【闕謂故闕不注者如西子王室風騷遺迹徳教民事啜茗之類是也略謂出處非一而只取一二書爲注者如話言處子多士舞干戚一統甄陶九重之類是也】大率事涉於隠者則從詳備目熟乎見者則從闕略蓋非徒事夫繁文而貴夫有以證明也【李善注文選云諸引文證皆舉先以明後以示有所祖述愚今注賦亦本此意然間有於事不切者恐其繁冗不敢悉取如黃冠不引禮記之文而引唐書是也】若夫士大夫居是邦遊是境則是賦也不可以不知其或外此者茍能一目則不必上會稽探禹穴不必投剡中登天姥其若耶雲門又不必靑鞋布韈也或從官於此則鏡湖秦望之遊亦不必月三四焉況人材風俗與夫登覽之勝班班靡不具在俾盛傳於世豈曰小補哉凡讀之者嘗患乎奇字之爲梗從而爲釋音區布於句讀之下【凡檢類篇集韻無見者則據夏英公古文四聲韻爲音故其中有特該出處者也】庶幾不俟討論可以助眼過電而口傾河也區區釋注之意於是乎並書時嘉定歲在丁丑日長至愚齋史鑄序

會稽三賦原跋

