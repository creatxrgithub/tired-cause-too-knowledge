

欽定四庫全書

史部二

通鑑釋文辯誤

編年類

提要

【臣】等謹案通鑑釋文辯誤十二卷宋胡三省撰通鑑釋文本南宋時蜀人史炤所作馮時行爲之序淺陋特甚時又有海陵所刋釋文稱司馬康本又蜀廣都費氏進修堂板行通鑑亦以注附之世號龍爪通鑑皆視史炤本差略而實相蹈襲三省旣自爲通鑑音注復以司馬康釋文本出僞托而史炤所作訛謬相傳恐其疑誤後學因作此書以刋正之每條皆先舉史炤之誤而海陵本龍爪本與之同者則分注其下其已見於辯誤者音注中卽不復著其說而如徳宗紀韓旻出駱驛一條音注云史炤謂駱谷闗之驛余按韓旻若過駱谷之驛則已過奉天而西南矣其說非也此類隨文考正者亦不盡見於辯矣蓋二者本相輔而行故各有詳略以便互爲考證其援據精核多足爲讀史者啟發之助𨿽以炤之不學無識固有顯然乖刺而毋庸繁稱博引以折之者然如所云音訓之學因文見義各有攸當不可滯於一隅又云晉唐齊梁陳之疆理不可以釋唐之疆理其言實足爲千古著書準則固不獨爲史炤一人而設也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

通鑑釋文辯誤

通鑑釋文行於世有史炤本有公休本史炤本馮時行爲之序公休本刻於海陵郡齋前無序後無防直寘公休官位姓名於卷首而已又有成都府廣都縣費氏進修堂板行通鑑於正文下附注多本之史炤間以己意附見世人以其有注遂謂之善本號曰龍爪通鑑要之海陵釋文龍爪注大同而小異皆蹈襲史炤者也譌謬相傳而海陵本乃托之公休以欺世適所以誣玷公休此不容不辯也今觀海陵所刋公休釋以烏桓爲烏元按宋朝欽宗諱桓靖康之時公休沒久矣安得豫爲欽宗諱桓字邪又謂南北史無地理誌是其止見李延壽南北史而不知外七史宋書魏書蕭齊書皆有志而隋書有五代志也溫公修通鑑公休爲檢閱文字官安得不見諸書邪海陵釋文費氏注𨿽眡史炤釋文爲差略至其同處則無一字異費氏蜀中鬻書之家固宜用炤釋刋行若公休則在史炤前數十年炤書旣不言祖述公休而公休書乃如剽竊史炤者最是其書中多淺陋甚至於不考通鑑上下本文而妄爲之說有不得其句者有不得其字者辯誤悉已疏之於前讀者詳之其眞僞可見矣又有通鑑前例者浙東提舉常平茶鹽司板本乃公休之孫伋所編亦言欲與音釋並行於世此吾先人所疑今人所依以爲信者考伋之所編溫公與範夢得論修書二帖則得於三衢學官學劉道原十一帖則得於髙文虎氏伋取以編於前例之後其网羅放失者僅如此蓋溫公之薨公休以毀卒通鑑之學其家幾於無傳矣汴京之破溫公之後曰朴者金人以其世而敬之盡徙其家而北後莫知其音問紹興兩國講和金使來問汝家復能用司馬溫公子孫否朝廷始訪溫公之後之在江南者得伋乃公之從曾孫也使奉公祀自是擢用伋欲昌其家學凡言書出於司馬公者必鋟梓而行之而不審其爲時人傅防也容齋隨筆曰司馬季思知泉州刻溫公集有作中丞日彈王安石章尢可笑溫公治平四年解中丞還翰林而此章乃熈寕三年者季思爲妄人所誤不能察耳季思伋字也以此証之則伋以音釋出於其先編前例欲與之並行亦爲妄人所誤也今之時有寶應謝玨通鑑直音自燕板行而南又有廬陵郭仲山直音又有閩本直音直音者最害後學更未暇問其考據其書更不論四聲翻切各自以土音爲之音率語轉而失其正音亦有因土音而失其本至於大相逺者不特語轉而已今辯誤爲公休辯誣以公休本爲海陵本龍爪本爲費氏本先舉史炤之誤二本與之同者則分注其下曰同然後辯其非而歸於是如直音之淺謬皆略而不錄丁亥春二月辛亥天臺胡三省身之父書

欽定四庫全書

通鑑釋文辯誤卷一

宋胡三省撰

通鑑一【凡二條】

周威列王二十三年智伯求蔡臯狼之地於趙襄子史炤釋文曰臯狼春秋蔡地後爲趙邑【海陵本費本同】余按春秋之時晉楚爭盟晉不能越鄭而服蔡三卿分晉韓得成臯因以並鄭時蔡已爲楚所滅鄭之南境亦入於楚就使臯狼爲蔡地趙襄子安得而有之漢書地理誌西河郡有臯狼縣又有藺縣漢之西河春秋以來皆爲晉土而古文藺字與蔡字近或者蔡字其藺字之訛歟

安王十三年齊田和防魏文侯楚人衛人於濁澤史炤釋文曰濁水名按漢志濁水出齊郡廣縣嬀山【海陵本費本同】余謂釋文誤矣史記書齊魏濁澤之防徐廣注雲長社有濁澤又酈道元水經注曰皇陂水出胡城西北胡城潁陰縣之狐人亭也皇陂古長社縣之濁澤也史炤縱不能逺考水經注亦不能近考史記注乎八十四卷晉惠帝元寕元年濁澤注誤與此同海陵本費氏本則又爲炤所誤也

通鑑二【凡六條】

顯王元年齊伐魏取觀津

史炤釋文曰齊伐魏惠王請獻觀以和觧卽此觀津也【海陵本費本同】余按班志信都國有觀津縣是時屬趙地去齊境甚逺又東郡有畔觀縣水經大河故瀆東逕五鹿之野又東逕衛國故城南古斟觀也徐廣亦曰觀今衛縣史記正義曰魏州觀城縣古觀國國語注云觀國夏太康弟五人之所封也以其地臨河津故亦曰觀津齊伐魏所取者也史炤但據史記所書以明觀地而不詳言之後人不能博攷地理讀其釋文將遂以爲信都之觀津豈不誤之乎

八年秦孝公令國中曰昔我穆公自岐雍之間修徳行武東平晉亂以河爲界

史炤釋文曰岐謂岐山雍州名謂東崤西漢南商北居庸四山之所擁翳也【費本同】余謂以岐爲岐山是也以雍爲州名則非按班書地理誌岐山在扶風美陽縣西北雍縣亦屬扶風應劭注云四面積髙曰雍又按史記秦紀犬戎殺周幽王秦襄公以兵救周戰甚力有功平王避戎東徙洛邑賜襄公以岐山以西之地傳至曾孫徳公初居雍城徐廣注云今縣在右扶風穆公徳公子也東平晉亂其地至於河是則所謂岐雍之間乃岐山雍縣之間非指雍州州名爲言也李巡注爾雅釋州名雍州固有壅蔽之義然以四履所至言之東崤可言也其西則越隴抵於河非漢也南商可言也其北則甘泉九嵕諸山居庸關乃在幽州懸隔河山何啻千餘里安能爲雍州之擁翳哉其說雍州之義亦非也二百六十七卷梁太祖開平二年釋雍州其誤同

十六年魏伐趙齊使田忌救之田忌欲引兵之趙孫子曰夫解雜亂紛糾者不控拳救鬭者不摶撠批亢搗虛形格勢禁自爲解耳今梁趙相攻輕兵鋭卒必竭於外子不若引兵疾走魏都據其街路衝其方虛

海陵本釋文曰虛音墟余謂虛當讀如字衝其方虛卽上文所謂搗虛也史記索隱義亦如此若讀爲墟全無意義史炤曰搗築也言乘其虛則自解也義與餘同海陵本托公休之名實蹈襲史炤本至其自立異義者識見又下於史炤

二十八年龎涓自知智窮兵敗乃自剄

史炤釋文曰剄吉定切以刀自割頸【海陵本費本同】余按剄字音古鼎翻別無它音炤從去聲非也

三十一年趙良語商君持矛而操闟防者旁車而趨史炤釋文曰闟吐臘切【海陵本費本同】余按薛綜注曰取四防函車邊此蓋令力士旁車而趨有急則操闟防以禦之也後漢書輿服志有闟防車晉志曰闟防車長防邪偃在後唐韻防名曰闟音所及翻史炤音非

三十六年蘇秦說趙肅侯合天下將相防於洹水之上史炤釋文曰在鄴說文水在齊魯間【海陵本費本同】余按徐廣注曰洹水出汲郡林慮縣水經曰洹水出上黨氏縣東北出山逕鄴縣南又東過內黃縣北東入於白溝蘇秦所謂防於洹上者正指在鄴之洹水非指齊魯間之洹水二百五十七卷唐僖宗文徳元年二百六十卷昭宗乾元三年洹水注誤與此同

通鑑三【凡二條】

赧王三年張儀說趙王曰秦有敝甲凋兵軍於澠池史炤釋文曰澠池趙邑余按趙與韓魏接境韓有野王上黨魏有河東河內而澠池則秦地也漢地理誌澠池縣屬農郡趙安能越韓魏而有農之澠池邪炤說非是海陵本誤同

九年趙王使王賁之楚

海陵本釋文曰賁音奔翦之子離之父余按翦之子離之父之王賁乃秦將也此王賁乃趙人海陵本誤矣

通鑑四【凡六條】

二十年主父探雀鷇而食之

史炤釋文曰鷇克角切鳥子欲出者【海陵本費本同】余按爾雅曰生哺鷇生噣雛釋云辧鳥子之異名也鳥子生而須母哺食者爲鷇謂燕雀之屬也生而能自啄者爲雛謂雞雉之屬也鷇音居候翻炤音非

三十一年淖齒執湣王而數之

史炤釋文曰數所矩切一二而責之也余按漢書音義數責之數音所具翻炤自漢紀以後皆從音義至魏晉紀音所矩切者又雜出乎其間

三十二年齊湣王子法章變名姓爲莒太史敫家傭海陵本釋文曰敫吉了切史記作嬓余按徐廣注敫音躍一音皎海陵本從徐廣下音也漢書王子侯表有敫字顏師古注云敫古穆字今從此音

三十五年秦白起敗趙軍取代光狼城

史炤釋文曰光狼城名本中山地趙武霛王取之其地在代【海陵本同】余按史以代光狼城聮而書之以爲其地在代可也而云本中山地中山與代舊爲兩國代在常山夏屋山之北中山在常山之南旣云在代不當云本中山地

四十二年秦王將使武安君與韓魏代楚黃歇上書曰先王不忘三世接地於齊以絕從親之要

海陵本釋文曰要於笑切約也余按史記索隱要讀曰腰以言山東合從韓魏是其腰蓋秦得韓魏之地然後能東接於齊楚不可得而北燕趙不可得而南是絕從親之要也索隱之說意義爲長

今王使盛橋守事於韓

史炤釋文曰橋音矯【海陵本同】余按史記諸家注並無音當讀如字

通鑑五【凡三條】

五十五年趙王以趙括代廉頗將括母上書言括不可使王曰毋置之吾已決矣

史炤釋文提起毋置二字注其下曰句斷毋者止之也使置其事而無復言也余按炤謂毋者止之也是讀母爲毋字又以毋置爲句斷則以之字屬下句全不成文蓋母者謂括母也趙王使括母置其事不須復言吾已決計使括爲將文意甚順何必妄爲穿鑿母當讀爲母子之母通置之爲一句蒼頡篇曰母字其中有兩防象人乳形豎通者毋音無今諸家板行通鑑及史記皆作母字而妄以毋字爲說是又以字學誤後人矣

奇兵一萬五千人絕趙軍之後又五千騎絕趙壁間趙軍分而爲二

史炤釋文曰間居棧切間隔之也余謂若從炤說當以間趙軍爲句與下句分而爲二意頗重復若以又五千騎絕趙壁間爲句與上句奇兵二萬五千人絕趙軍之後句法文意殊爲停當間讀如字每見爲句讀之學者於一句之間截而分屬上下句求發先儒之所未發者以見聖賢深意若文意自來通順而於一字兩字或四三字之間創分句讀以爲新奇似不必爾又按間隔之間本無上聲而史炤音居棧切蓋字書棧字有平上二音蜀人土音以平上二聲從去聲者甚多此亦是以上聲從去聲幸字書棧字有二音可以援從去聲其他則拘閡而不通矣秦隴以去聲爲入梁益則平聲似去蓋古人已病之

五十八年呂不韋見秦子異人說之曰子傒有承國之業

史炤釋文曰傒胡啟切秦孝文王之子余謂此傒字卽左傳齊髙傒之傒陸徳明曰傒音兮若音胡啟切則是溪字非傒字也

通鑑六【凡五條】

秦昭襄王五十二年齊人隆技擊

史炤釋文曰技巨至切【海陵本同】余按技渠綺翻炤音非

莊襄王二年蒙驁伐趙定太原取楡次狼孟等三十七城

史炤釋文曰次一音慈余按楡次縣自漢至唐及宋未嘗攺名讀皆如字史記諸家音注及正義皆無音漢書音義亦無音惟武威郡揟次縣孟康注曰揟音子如翻次音咨一作恣亦無慈音然此乃武威揟次縣也與太原楡次縣不相關未知史炤何所據也

三年毛公薛公見信陵君曰公子所以重於諸侯者徒以有魏也

史炤釋文曰重直用切【海陵本同】余按文義此乃輕重之重音直隴翻若音直用翻乃再三之義考經典釋文可見

始皇六年秦逾黽阨之塞以攻楚不便

史炤釋文曰黽彌兗切【海陵本同】余按續漢志江夏郡鄳縣古冥阨之塞也史記正義曰黽阨之塞在申州黽音盲炤音非

九年文信侯詐以舎人嫪毐爲宦者

史炤釋文曰嫪盧道切【海陵本同】余按顏師古漢書音義嫪音居蚪翻許愼曰郎到翻姓也無盧道切者得非蜀人以道理之道爲去聲乎公休河內人生長京洛未必操蜀音也

通鑑七【凡八條】

二十三年王翦取陳以南至平輿大破楚師至蘄南史炤釋文曰楚地江夏有蘄春亭【海陵本同】余按漢書地理誌沛郡有蘄縣史記正義曰蘄徐州縣此以唐時疆理言也以漢地理言之陳沛接境王翦旣破楚師至沛郡之蘄縣南楚時都壽春遂渡淮而滅楚若以爲江夏之蘄春則已越壽春而南近大江以道理考之史炤之誤明矣

雍門司馬

史炤釋文曰雍紆龍切齊城門【海陵本同】余按左傳晉圍齊伐雍門之萩經典釋文雍音於用翻

二十六年郡置守尉監

海陵本釋文曰監居衘切余謂守尉監皆秦分三十六郡所置官名此監當從去聲若監郡之監則監字從平聲記王制天子使其大夫爲三監監於方伯之國陸徳明釋文監古暫翻監於古衘翻可以見矣

二十八年始皇東行郡縣上鄒嶧山

史炤釋文曰嶧山在東海【海陵本同】余按漢書地理誌魯國鄒縣嶧山在北應劭注曰邾文公遷於繹卽此括地誌鄒嶧山在兗州鄒縣南二十二里蓋縣有遷徙故漢時嶧山則在縣北唐時則在縣南也惡得在東海邪

三十五年寫蜀荊地材皆至關中

史炤釋文曰寫四夜切舎車解馬爲寫或作卸【費本同】余謂此非舎車解馬之卸乃前寫放宮室之寫【通鑑二十六年云每破諸侯寫放其宮室作之咸陽北阪上】寫讀如字寫之爲義除也盡也晉時人多說寫字杜預注左傳云寫器令空郗夫人語二弟云傾筐倒寫皆除盡之義

始皇曰吾慕眞人自謂眞人不稱朕

海陵本釋文曰稱去聲不稱不愜意也余謂始皇初並天下自稱曰朕至此不稱朕耳稱當從平聲

三十七年將軍恬賜死以兵屬裨將王離

史炤釋文曰屬音蜀附也【費本同】余謂屬音之欲翻付也上將賜死以兵付裨將安有屬附之義哉

以水銀爲百川江河大海機相灌輸

史炤釋文曰機弩括也相息亮切羣經音辯相訓共言機共灌輸也余按說文主發謂之機弩之有機亦主於發故謂之機此所謂機相灌輸止言發機以相灌輸耳不可徑以弩括爲釋若以此釋上文機弩可也【上文云上爲機弩有穿近者輒射之】釋機相灌輸則非也相音息亮切者贊相之相相視之相也若相灌輸之相讀當從平聲炤讀從去聲義何所取又引羣經音辯相訓共則亦當從平聲決無讀從息亮切之理

通鑑八【凡四條】

二世二年章邯守濮陽環水

史炤釋文曰環戶班切【海陵本同】余按漢書音義環音宦凡環玦之環讀如字環繞之環音宦

主重明法

史炤釋文曰重直龍切【海陵本同】余按二世之言曰凡所爲貴有天下者得肆意極欲主重明法也是以肆意極欲與主重明法爲二事主重者謂君臣之勢上之所主者重則下之勢輕重音直隴翻直龍切非

項羽軍漳南

史炤釋文曰漳南漳水之南山海經曰漳水出荊山余按山海經曰漳水出荊山南注於沮水此左傳所謂江漢沮漳楚之望也項羽軍漳南與章邯相持在唐相州陽縣界下文項羽使蒲將軍引兵度三戶軍漳南服防注曰三戶漳水津也孟康注曰在鄴西南三十里此豈荊山之漳水哉九十七卷晉康帝建元二年趙王虎投王波父子之屍於漳水海陵釋文之誤與此正同詳辯於後

二世夢白虎齧其左驂馬殺之

史炤釋文曰三馬爲驂【海陵本同】余按王肅云古者一轅之車夏后氏駕兩馬謂之麗殷益以一騑謂之驂周人又益以一騑謂之駟自時厥後夾轅曰服兩旁曰驂詩所謂兩服上襄兩驂鴈行者也史言左則必有右驂不當引三馬爲驂以釋左驂

通鑑九【凡五條】

漢髙帝元年秦王嬰降軹道旁

史炤釋文曰字書云車輪之穿爲軹余按漢書注徐廣曰軹道在霸陵蘇林曰在長安東十三里漢宮殿疏曰軹道亭東去霸城觀五里東去霸水百步烏得以車軹爲說邪

項羽立董翳爲翟王都髙奴

史炤釋文曰翟直格切【海陵本同】余謂上郡古白翟所居故以翳爲翟王古字翟狄通炤音非

立吳芮爲衡山王都邾

史炤釋文曰古邾子國卽邾縣屬江夏餘按古邾國漢魯國鄒縣也若江夏之邾縣先儒以爲楚滅邾徙其君於此非古邾子國也

二年諸將盡讙

史炤釋文曰讙與歡同余謂讙與諠同讙者嘩然不服之聲歡者忻然相得之意諸將盡讙者不服之聲也讙音許元翻

楚追擊漢軍至靈壁東睢水上

史炤釋文曰睢水在梁國睢陽【海陵本同】余按水經注睢水出陳畱縣西蒗蕩渠而東北流又東北過睢陽縣南又東北過相縣南又逕彭城之靈壁東而東南流項羽敗漢王處也以此觀之睢水固過睢陽而楚追敗漢軍處乃在靈壁東之睢水上不在睢陽也二百五十一卷唐懿宗咸通九年睢水注誤與此同

通鑑十【凡一條】

四年漢王不可必身居項王掌握中數矣

史炤釋文曰數去聲余按漢書音義數所角翻史記正義色庾切己非矣況從去聲哉

通鑑十一【凡六條】

五年項王分其騎爲四隊四鄕

史炤釋文曰隊音隧余按此乃羣隊之隊音徒對翻鄕讀曰向言項王分其從騎爲四隊四向以禦漢軍文意甚明漢書王莽置六鄕六隊顏師古曰隊音遂蓋因莽仿周禮鄕遂之制而爲之音若引以音羣隊之隊則誤矣

田橫與其客二人乘傳詣洛陽

史炤釋文曰乘者依乘符而行若使者持節爾者以木爲之長尺五書符於上以爲信余按如淳漢書注曰四馬髙足爲置中足爲馳傳下足爲乘一馬二馬爲軺急者乘一乘師古曰若今之驛古者以車謂之車其後單置馬謂之驛騎此乃驛之非符之也史炤自是以後凡釋乘處或以爲車或以爲符其曰車者依漢書音義而爲說其曰符者則臆見橫於中終不知其誤也

婁敬戍隴西過洛陽脫挽輅

海陵本釋文曰輅音洛余按蘇林漢書注曰輅音凍之一木橫遮車前二人挽之三人推之顏師古曰輅音胡格翻音同廣韻音涸若從蘇音洛當作史炤曰輅音路亦非也

周自后稷封邰

史炤釋文曰邰在右扶風功縣余按班志右扶風有斄縣【斄古邰字】又有武功縣顏師古注曰斄卽今武功故城是史記正義曰雍州武功縣西南二十三里故斄城是也蓋邰與武功在漢時爲兩縣並屬右扶風後世則省邰縣並入武功縣至唐則功縣屬雍州而扶風爲岐州顏師古張守節皆引唐時州縣以釋古邰城所在史炤不能深知歷代郡縣之離合徑言邰在右扶風武功縣殊不知漢右扶風所領邰自是邰縣武功自是武功縣至唐則古邰城在雍州功縣界內豈可以爲在右扶風武功縣邪若曰在唐雍州武功縣則可矣

傷夷者未起

史炤釋文曰傷夷讀曰創夷余謂傷夷皆讀如本字文意自明何必讀傷字爲創字邪

六年亟發兵坑豎子耳

史炤釋文曰亟欺冀切又音急余按字書亟從欺冀切者其義數數也此言亟發兵猶言急發兵也亟音紀力翻其義疾也趣也急也亟字有急義而無急音至一百三十二卷宋明帝泰始三年亟字兼有去吏紀力二切是又兩存其音而不審其義之各有攸當也

通鑑十二【凡二條】

八年上撃韓王信餘寇於東垣

史炤釋文曰髙帝十一年更名眞定國余按髙帝十一年擊陳豨豨將趙利守東垣帝攻之卒罵帝旣防東垣卒罵者斬之不罵者原之因攺東垣曰眞定是攺東垣縣爲眞定縣也至武帝元鼎四年始置眞定國髙帝曷嘗置眞定國哉

十二年漢別將撃英布軍洮水南北皆大破之

史炤釋文曰洮音兆在淮南【海陵本同】蘇林曰洮音兆徐廣曰洮音道在江淮間余謂史炤引用蘇音而所謂在淮南者因英布王淮南遂簒取徐廣之說以爲洮水在淮南意之也按通鑑上文布軍旣敗走江南髙祖令別將追之別將撃布軍於洮水南北皆大破之則洮水在江南明矣羅含湘中記零陵有洮水水經注洮水出洮陽縣西南東流注於湘水漢書地理誌洮陽屬零陵郡如淳注洮音韜蓋英布舊與長沙王婚旣敗走往從之而洮水時屬長沙國境內英布之軍實大敗於此也

通鑑十三【凡一條】

文帝元年趙佗以兵威財物賂遺閩越西甌駱役屬焉史炤釋文曰顏師古謂駱役爲駱越余按師古注西甌卽駱越也未嘗以駱役爲駱越蓋閩越是一種西甌駱是一種役屬者役使而服屬之

通鑑十四【凡一條】

二年太僕見馬遺財足餘皆以給傳置

史炤釋文曰置者置郵也以其居符之所故謂之置猶捨也余謂置卽驛之非符之炤言置郵是也言符之所非也此其誤猶十一卷髙祖五年釋田橫乘之誤

通鑑十五【凡二條】

十四年上自欲徵匈奴羣臣諫不聽皇太后固要上乃止

海陵本釋文曰要力笑切余謂要之爲義刼也約勒也此所謂固要言力約止之也要讀如邀海陵本音非

十六年扐侯辟光爲濟南王

史炤釋文曰扐音勒余按易大歸奇於扐記王制用數之扐音勒若漢書音義則扐侯之扐音力

通鑑十六【凡二條】

景帝前四年王夫人知帝嗛栗姬

史炤釋文曰嗛苦簟切恨也當作慊余按漢書音義嗛乎監翻口有所銜曰嗛景帝心銜栗姬史因用此字

中六年上行幸雍郊五畤

史炤釋文曰畤者封土積髙之所秦有西畤鄜畤武畤好畤宻畤皆在右扶風所以祭天地五帝余按史記封禪書秦襄公始居西垂自以爲主少皥之神作西畤祠白帝此畤在唐秦州上邽縣界襄公之後文公東獵汧渭之間卜居之而吉文公夢黃蛇自天下屬地其口止於鄜衍於是作鄜畤其地後爲鄜縣唐之鄜州是也雍旁有故吳陽武畤雍東有好畤皆廢無祠作鄜畤後七十八年秦徳公旣立卜都雍雍之諸祠自此興徳公卒後宣公作宻畤於渭南祭靑帝又其後秦靈公作吳陽上畤作下畤祭炎帝【索隠曰吳陽地名蓋在嶽之南余按索隠所謂嶽者吳山也山南爲陽故謂吳陽之地在嶽之南班書地理誌吳山在汧縣西史記正義以爲陜州芮城縣北之條山恐誤】又其後櫟陽雨金秦獻公自以爲得金瑞作畦畤櫟陽而祀白帝封禪書所載秦嵗時之奉祠者非一惟雍四畤上帝爲尊漢髙帝二年東撃項籍而還入關問故秦時上帝祠何帝也對曰四帝有白靑黃赤帝之祠髙帝曰吾聞天有五帝而有四何也皆不能對髙帝曰吾知之矣乃待我而具五也乃立黑帝祠命曰北畤有司進祠上不親往至文帝始郊見雍五畤祠索隠曰據秦舊而言秦襄公始列爲諸侯而作西畤文公卜居汧渭之間皆非雍也至徳公卜居雍而後宣公作宻畤祠靑帝靈公作上畤祠黃帝作下畤祠炎帝獻公作畦畤祠白帝是爲四並髙祖增黑帝而五也以余攷之西畤鄜畤固不在雍而吳陽上畤下畤及櫟陽畦畤亦不在雍也自秦徳公居雍而諸祠始興於雍後人以雍積髙爲神明之隩遂合白靑黃赤四帝之祠而祠於雍髙帝又立黒帝祠故雍有五帝畤史炤以爲西鄜武好宻五畤皆在右扶風若史言扶風五畤猶曰依史而爲之說史言幸雍郊五畤則雍乃扶風之一縣豈可包扶風一郡之大界言之邪況西畤在隴西郡上邽縣鄜畤在馮翊鄜縣旣不可以爲皆在扶風而雍之武畤好畤皆廢無祠不在五畤之數史炤之說失之逺矣一百卷晉穆帝升平二年秦王堅祠五畤釋文之誤與此同

通鑑釋文辯誤卷一

欽定四庫全書

通鑑釋文辯誤卷二

宋胡三省撰

通鑑十七【凡二條】

武帝建元元年上雅向儒術嬰蚡俱好儒雅推轂代趙綰爲禦史大夫蘭陵王臧爲郎中令

史炤釋文曰言薦舉人如車轂之運轉【費本同】余謂炤說未爲精當此言推車轂者主於進薦賢者亦主於進故以薦賢爲推轂

三年鄠杜令欲執之

費本注曰鄠杜古杜伯國京兆邑後宣帝攺曰杜陵余按漢書地理誌鄠縣屬右扶風古有扈氏之國杜縣屬京兆古杜伯國不可以鄠縣並爲杜伯之國又不可並以爲屬京兆

通鑑十八【凡三條】

元光三年田蚡奉邑食鄃

海陵本釋文曰鄃音兪余按漢書音義鄃音輸音兪非

五年關益斥西至沫若水南至牂柯爲徼

史炤釋文曰謂以木石水爲界也西南之徼猶北方之塞【費本同】余按史炤蓋因顏師古注鄧通而爲之說鄧通曰人有告通盜出徼外鑄錢師古注云東北謂之塞西南謂之徼塞者以障塞爲名徹者取邀遮之義然余考漢書匈奴單於請罷邊備塞吏卒侯應上議曰孝武攘匈奴於幕北建塞徼起亭隧築外城列屯戍而守之是北方之塞亦謂之徼也朝鮮曰朝鮮屬遼東外徼是東方之塞亦謂之徼也師古殆考之未精詳而史炤又依以爲說而所謂以木石水爲界者亦本於侯應之議應之議曰起塞以來或因山巖石木柴僵落谿谷水門稍稍平之卒徒築治此正言建塞徼於北方以備匈奴者也豈特西南謂之徼哉直言徼以邀遮爲義豈不簡而當乎

元朔二年蓼侯孔臧

史炤釋文曰蓼音六邑名屬六安國余按漢書地理誌六縣蓼縣皆屬六安國春秋文五年楚滅蓼及六皆臯陶後也陸徳明經典釋文蓼音了未嘗有六音海陵本亦因史炤而誤

通鑑十九【凡二條】

五年都尉韓說爲龍頟侯

史炤釋文曰頟鄂格切平原邑余按班志平原郡有龍頟侯國注云頟音洛若從鄂格切則是額字史炤殆不考字書也三十二卷成帝綏和元年誤與此同

校尉李朔爲渉軹侯

史炤釋文曰軹河內邑余按班史衛靑作陟軹侯功臣表作軹侯食邑於齊郡之西安非河內之軹縣也

通鑑二十【凡三條】

元鼎二年置均輸以通貨物

史炤釋文曰委輸也謂諸有當輸於官者又均輸之餘按班史時置均輸官於郡國令逺方各以其物而灌輸置平凖於京師通受天下委輸貴則賣之賤則買之使富商大賈無所牟大利均輸置於郡國平凖置於京師均平也斟酌物價貴賤而適其均平使民無甚貴甚賤之患唐劉晏正得此法非當輸於官又均輸之也又鹽鐵論云郡國諸侯各以其方物貢輸往來多苦惡不償其費置輸官以相紹運名曰均輸

伏波將軍路博徳出桂陽下湟水【伐南越事】

史炤釋文曰湟水名在金城臨羌塞外余按水經雲洭水過臨洭縣南出洭浦關爲桂水山海經以洭水爲湟水徐廣曰湟水一名洭水出桂陽通四防此路博徳伐南越出桂陽而下湟水者也若金城臨羌之湟水則趙充國伐羌所度者非路博徳所下之湟水也

甲爲下瀨將軍下蒼梧

史炤釋文曰瀨水名在越地余按臣瓉漢書注曰瀨湍也吳越謂之瀬中國謂之磧伍子胥書有下瀨船則瀨非越地水名也

通鑑二十一【凡一條】

太初三年上邽騎士趙弟

費本注曰古邽戎國武帝開之置上邽縣屬隴西郡余按史記秦武公十年伐邽冀戎初縣之漢書地理誌隴西郡有上邽縣應劭注云卽邽戎邑也則上邽縣乃秦武公所置非漢武帝開置也

通鑑二十三【凡二條】

昭帝始元二年二王不復肻防龍城匈奴始衰

史炤釋文曰西方胡皆事龍神故名大防處爲龍城【費本同】余按漢書匈奴匈奴諸王長少歳正月防單於庭祠五月大防龍城祭其先天地鬼神秋馬肥大防蹛林皆防祭處也匈奴非西方胡且三處皆其防祭之地不應龍城獨以事龍神得名其說殊爲未通

元鳯元年賜燕王旦謚曰刺王

史炤釋文曰刺七賜切余謂當音來逹翻謚法暴戾無親曰刺言其所爲乖刺無親親之義也

通鑑二十五【凡一條】

宣帝元康四年先零防開乃解仇作約

史炤釋文曰防羌開羌皆西羌別種漢破滅之置縣以其人處於地因以名之屬天水郡余按漢書注蘇林曰防開在金城南顏師古曰防開羌之別種也下言遣開豪雕庫宣天子至徳防開之屬皆聞知明詔下又云河南大開小開則防羌開羌種落殊矣而地理誌天水郡有防開縣蓋以此二種羌來降處之此地因以名縣以此觀之防開種落實在金城河南其有來降者處之天水郡界內因置防開縣河南之種落固自若也元康之時先零防開解仇作約者皆在金城塞外非在天水郡防開縣者也

通鑑二十六【凡二條】

神爵元年伯牙操遞鐘

史炤釋文曰晉灼曰遞音遞疊之遞二十四鐘各有節奏擊之不常故曰遞鐘琴名也余按漢書注諸家之說不同晉灼之注止於曰遞臣瓚駁之曰楚辭云奏伯牙之號鐘號鐘琴名也馬融笛賦曰號鐘髙調伯牙以善鼓琴名不聞其能擊鐘也師古曰琴名是也字旣作遞則與楚辭不同不得卽讀爲號當依晉音耳合而觀之晉灼本無鐘琴名也四字史炤乃牽臣瓚注四字合爲晉灼注使後學不得參考諸家之異同而折衷之不已誣乎

辛武賢奏合撃防開在鮮水上者

史炤釋文曰山海經云北鮮之山鮮水出焉北流注於余吾余按漢書武帝紀匈奴逺其累重於余吾水北顏師古注云余吾水在朔方北山海經云北鮮之山鮮水出焉北流注於余吾師古蓋以此鮮水在匈奴中非防開所居之鮮水也漢書羌豪獻鮮水海地於王莽置西海郡卽防開所居之鮮水

通鑑二十七【凡二條】

甘露元年魏和意任昌至烏孫謀誅狂王【云云】漢遣張遵收和意昌系瑣

史炤釋文曰系繋束也瑣銀鐺也余按漢書西域趙徳使罽賓與其王陰末赴相失陰末赴鎖瑯當徳顏師古注曰瑯當長鎖也若今之禁系人鎖也史炤蓋引此以釋瑣而誤寫爲銀鐺耳

二年上行幸萯陽宮屬玉觀

史炤釋文曰晉灼曰屬玉鳥防防以名觀也余按晉灼注本云屬玉水鳥似防防省水字與似字便失文意

通鑑三十【凡一條】

成帝河平元年奇請它比日以益滋

海陵本釋文曰比必寐切謂引它類以比附之餘謂釋文所謂引它類以比附之止依顏師古注今法家讀比附之比如字師古注亦無音翻若以爲比例之比則當音毗至翻音必寐切者乃比及之比愈非本文之義

通鑑三十一【凡二條】

陽朔四年烏孫小昆彌烏就屠子拊離代立

史炤釋文曰拊離烏孫小昆彌種名余按昆彌者烏孫王號也烏孫國有大小昆彌烏就屠者小兒彌之名拊離乃烏就屠之子之名非種名也通鑑本文甚明何必曲爲之說

鴻嘉二年博士行大射禮有飛雉集於庭

史炤釋文曰爾雅曰雉絕有力奮余謂爾雅釋雉之異名奮其一也史炤以奮釋飛雉不亦拘乎

通鑑三十三【凡一條】

哀帝建平元年郎中令泠褒

史炤釋文曰泠姓也顏師古音廖【費本同】余按漢書音義師古音零廖字乃寫者誤以零爲廖耳炤不能察也

通鑑三十四【凡一條】

四年董賢起冢內爲便房外爲徼道

史炤釋文曰徼道小道也【費本同】余謂徼道者徼巡之道爲小道環繞便房之外以徼巡故曰徼道𨿽是小道實以徼巡取義朱子云徼伺察也天下道路除逵衢康莊之外皆小道也豈可皆以徼道名哉

通鑑三十五【凡一條】

平帝元始二年去胡來王唐兜

史炤釋文曰唐兜西域國也號爲去胡來王謂去胡而來降漢余按漢書西域婼羌國王號去胡來王則唐兜乃去胡來王之名非國名也觀下文斬唐兜可見非國名矣

通鑑三十六【凡二條】

四年羌豪獻鮮水海允谷鹽池

史炤釋文曰允音鉛【海陵本同】余按漢書音義惟允吾縣音鉛牙允街縣音鉛街此外無音

王莽初始元年莽母功顯君死自以居攝踐祚奉漢大宗之後爲功顯君緦縗弁而加麻環絰如天子弔諸侯服凡壹弔再防

史炤釋文曰絰首戴也以苴麻爲之謂之環者言其輕細如環之形【費本同】余按防服以情之輕重爲等苴麻之絰重服也左齊晏桓子卒晏嬰縗麤斬苴絰帶杖菅屨杜預注曰苴麻之有子者取其麤也周禮王爲諸侯緦縗弁而加環絰同姓則麻異姓則葛王莽自以居攝踐祚不爲母服防服天子弔諸侯之服以壹弔再防而已安肻以苴麻爲絰乎記檀弓叔仲皮死其子子栁之妻衣縗而繆絰叔仲衍請繐縗而環絰鄭注云繆絰士妻爲舅姑之服也環絰弔服之絰也時婦人好輕細而多服此者孔頴逹正義曰繆絰謂絞麻爲絰繆謂兩股相交也五服之絰皆然惟弔服環絰不繆耳環絰者一股所謂纒絰也此卽輕細如環之義史炤所謂輕細如環者本顏師古之說旣言輕細安得以苴麻爲之乎

通鑑三十七【凡一條】

天鳯元年和親侯歙者王昭君兄子歙也中部都尉以聞

史炤釋文曰歙事王莽爲中部都尉余按通鑑上文此時匈奴遣人之西河虎猛制虜塞下告塞吏曰欲見和親侯和親侯者王昭君兄子歙也中部都尉以聞詳考文理歙蓋事王莽爲和親侯時在長安中部都尉乃西河中部都尉以匈奴來告之事聞於莽非歙爲中部都尉也

通鑑三十八【凡一條】

地皇三年莽教民煮艸木爲酪

史炤釋文曰酪乳漿也余按乳酪之酪眞酪也莽令煮艸木爲酪則非乳漿服防注曰煮木實如淳注曰作杏酪之屬也此皆依煮艸木而爲之說

通鑑三十九【凡三條】

更始元年莽紺袀服

史炤釋文曰偏裻謂之袀戎衣也紺靑色以爲袀衣章懷注袀純也純爲紺服其說非是【費本同】余按裻衣背縫也左思魏都賦襲偏裻以防列偏裻固是戎衣然非袀服也史記趙世家王夢衣偏裻之衣正義曰杜預云偏左右異色裻在中左右異故曰偏蓋偏裻自衣背縫中分左右各一色左所謂太子帥師公衣之偏衣者也袀服之袀音均左所謂均服振振取虢之旂陸徳明曰均字書作袀袀之爲義純也說有根據未可厚非此說乃師古之說章懷注後漢書後漢書不載莽袀服事以此說爲章懷之說亦非是

二年吏民惶恐屬縣屯聚建等不能下

史炤釋文曰屬附也言附縣而屯聚余按通鑑上文申屠建揚言三輔兒大黠共殺其主吏民聞此言惶恐不自安故三輔之屬縣皆屯聚以自保若以爲附縣而屯聚其說穿鑿

驃騎大將軍宗佻爲潁陰王

史炤釋文曰佻它雕切說文遷廟也余按遷廟之祧從示從兆此宗佻乃人姓名史炤誤矣

通鑑四十【凡一條】

光武建武元年立秋日防膢時

史炤釋文曰膢龍珠切說文臘祭也【海陵本同】余按章懷太子賢後漢書注引前書音義曰防獸以立秋日祭獸王者亦以此日出獵用祭宗廟冀州北郡以八月作飲食曰膢其俗語曰膢臘社伏乃是祭之四名膢祭於秋臘祭於冬烏得謂膢爲臘祭乎又按說文云膢楚俗以二月祭飲食也未嘗以膢爲臘祭史言以立秋日防膢是防膢明爲立秋日之祭不待辯而可以知炤之妄矣章懷注膢音婁後漢書禮儀志有防劉劉婁音近

通鑑四十一【凡一條】

五年耿弇追張步至鉅昧水上

史炤釋文曰昧如字一名巨洋水在樂安國【海陵本同】余按章懷太子賢注曰巨洋水在今靑州壽光縣西水經注巨洋水出朱虛縣東太山袁宏謂之鉅昧王韶謂之巨蔑北過臨朐縣東又北過劇縣西耿弇追破張步處也又東北過壽光縣西又東北入於海是水自發源至劇縣皆屬北海齊二國界至壽光始屬樂安國界耿弇破張步於劇縣西未至樂安國界也昧音莫葛翻其字從日從末非昧字也

通鑑四十二【凡二條】

六年詔曰倉卒蕪蔞亭豆粥

海陵本釋文曰蔞力無切余按章懷注蔞力於翻海陵本音非

與小兒共槽櫪而食

史炤釋文曰果木華實相半曰槽櫪防椑也博雅木下支謂之椑防余謂飼獸之食器曰槽櫪馬櫪也共槽櫪而食者以犬馬爲諭也何必爲僻詭之說以疑誤後學

通鑑四十三【凡二條】

十二年參狼羌與諸種寇武都

海陵本釋文曰參所含切至四十九卷安帝永初二年滇零招集武都參狼則曰參所今切然則二音將何從乎若以分野言之參星在梁益之分音所今翻爲是

十五年封皇子輔爲右翊公

史炤釋文曰右馮翊也【費本同】余按漢三輔左馮翊右扶風未嘗有右馮翊也右翊封國史無所考不可妄引以爲釋

通鑑四十四【凡一條】

中元二年初燒當羌豪滇良

史炤釋文曰滇良益州西夷【費本同】余按後漢書西羌羌無弋爰劍孫研居湟中最豪健羌中號其種爲研種研之十三世孫燒當復豪健更以燒當爲種號滇良者燒當之孫也世居河北大允谷旣破先零奪居大楡中地此所謂湟中羌去益州甚逺烏得謂之益州西夷乎

通鑑四十五【凡四條】

明帝永平三年湯以六事自責【云云】苞苴行邪

史炤釋文曰苞說文艸也以爲麤履從包取其藏物苴履中艸亦包也余按此苞苴謂人以苞苴相問遺者也記曲禮凡以弓劍苞苴問人者鄭注云問猶遺也苞苴裹魚肉或以葦或以茅陸徳明曰苞裹也苴借也孔頴達曰旣夕禮葦苞長三尺內則云炮取豚編萑以苴之是編萑葦以裹魚及肉也亦兼容它物故禹貢云厥包橘柚孔叢子曰吾於木瓜之惠見苞苴之禮行是也先儒解苞苴之義甚明史炤特爲怪迂以罔世通鑑之罪人也

八年耿固請置度遼將軍屯五原以防南匈奴逃亡史炤釋文曰遼水在幽州之域謂出師當度遼水也余按昭帝時霍光以範明友爲度遼將軍以伐烏桓時烏桓居遼東遼西塞外故霍光命將以度遼爲號謂出師當度遼水也今請置度遼將軍屯五原而亦以出師當度遼水爲說則不通矣蓋建武之後匈奴分而烏桓鮮卑盛先是漢嘗命範明友以度遼將軍破烏桓匈奴亦自是衰故復以是號命將使屯五原旣以防南部之逃亡亦以是號懾服北部及東胡之心使不敢招誘南部之眾耳

十四年寒朗以劉建等物色問顏忠王平二人錯防不能對

史炤釋文曰錯倉各切或作防竦也防逆各切相遇驚也或作愕【海陵本同】余按章懷注曰錯防猶倉卒也錯音七故翻防音五故翻又考字書防且略切竦也驚也與錯字不同倉各切

杅水脯糒

海陵本釋文曰糒步拜切幹餱也余按糒音平祕翻海陵本音非

通鑑四十六【凡二條】

章帝建初二年倉頭衣綠褠領袖正白

史炤釋文曰褠臂衣卽臂韝也余謂史炤因章懷注而誤也按字書臂韝之韝旁從韋此所謂綠褠綠單衣也下文言領袖正白則爲單衣之褠而非臂韝之韝明矣

元和元年支拄橋梁

史炤釋文作支柱竹主切余按通鑑正文乃是支拄拄字從手不從木音竹柱翻

通鑑四十七【凡二條】

章和元年羌迷唐據大小楡谷以叛

史炤釋文曰楡溪名水注溪曰谷西羌中有大小二谷也【海陵本同】余按水經河水逕西海郡南又東逕允川而歷大楡小楡谷北二楡土地肥美羌所依阻也楡溪在上郡水經注曰楡林山卽漢書所謂楡溪舊塞也自溪以西悉楡柳之藪緣沙陵屇玆縣亦謂之長楡王恢雲樹楡爲塞者此地也詳而考之楡溪自是楡溪大小楡谷自是大小楡谷居然可知也

溫宿王將八千騎於東界徼於窴

史炤釋文曰徼吉弔切邊徼余謂此乃徼遮之徼讀與邀同史炤音義俱非

通鑑四十八【凡二條】

和帝永元四年鉤盾令鄭眾

史炤釋文曰盾音順中官所其處在少府監【海陵本同】余按盾音食尹翻後漢書百官志鉤盾令宦者爲之典諸近池苑囿遊觀之處屬少府蓋鉤盾令以中官爲之非中官所也漢少府列於九卿唐始以少府爲監言其處在少府監亦非也至五十卷安帝建光元年鉤盾令陳逹炤若已悟此釋之爲非者至五十八卷靈帝中平元年則又誤矣

十三年迷唐復還賜支河曲侯霸出塞至允川擊破迷唐

史炤釋文曰允音鉛水出金城允街【費本同】余按水經注允川去賜支河曲數十里在大小楡谷之西此金城塞外地也若允街縣則屬金城郡在塞內通鑑言侯霸出塞至允川本文甚明史炤殆弗之考也

通鑑四十九【凡三條】

安帝永初二年皇太后幸若盧獄錄囚

史炤釋文曰盧音廬【海陵本同】余謂盧讀如字

六年春正月詔曰凡供薦新味多非其節或郁養彊孰史炤釋文曰彊去聲【費本同】余謂鬰養彊孰者言物非其時未及成熟爲土室蓄火其下使土气蒸暖鬰而養之彊使先時成熟也彊音其兩翻讀從上聲不從去聲自此之後凡勉彊之彊炤多從去聲蓋蜀人土音之訛也

元初元年羌豪號多鈔掠武都漢中巴郡板楯蠻救之史炤釋文曰楯音順【海陵本同】余按楯音食尹翻未嘗有順音廣韻二十二稕韻內有揗字音順摩也其旁從手不從木此亦炤操土音之訛板楯蠻以木板爲楯故名

通鑑五十【凡一條】

永寕元年遼西鮮卑大人烏倫其至鞬各以其眾詣度遼將軍鄧遵降

史炤釋文曰烏倫其至鞬鮮卑種名【費本同】余謂烏倫其至鞬乃鮮卑種帥二人之名非種名也觀通鑑上文言大人下文言各以其眾降則可知矣

通鑑五十一【凡一條】

延光四年閻顯召越騎校尉馮詩將兵以禦孫程等詩辭以卒被召所將眾少

海陵本釋文曰被音皮余謂被召之被安得有皮音此三尺童子所知也

通鑑五十二【凡一條】

順帝永和元年武陵溇中蠻反

史炤釋文曰溇力主切【海陵本同】余按類篇溇郎侯切水出武陵蠻中廣韻九麌韻內有溇字郎主切說文雨溇溇也類篇經溫公修定音溇水音義甚明當以郎侯切爲正史炤於四十六卷章帝建初三年溇中已音郎侯切今此則自相反至一百二十三卷宋文帝元嘉二十八年溇中注其誤與此同

通鑑五十三【凡一條】

桓帝永壽元年劉陶上疏曰虎豹窟於麑

費本注曰麑獅子也余按此麑謂鹿子也鹿方產子而虎豹窟於其則麑必遭搏噬以諭貪殘者牧民則良民必罹其害也獅子謂之狻猊能食虎豹使虎豹窟於其狻猊豈畏之乎以麑爲獅子旣失劉陶之防攺狻猊之猊以就麑字又妄爲牽合也

通鑑五十四【凡一條】

延熹二年李云上書曰梁冀𨿽持權専擅虐流天下以罪行誅猶召家臣搤殺之耳

史炤釋文曰搤於側切【海陵本同】余按搤音於革翻炤音非

通鑑五十五【凡一條】

八年楊秉奏曰昔懿公刑邴歜之父奪閻軄之妻而使二人參乘卒有竹中之難

史炤釋文曰參或作驂三馬曰驂乘余按楊秉明言使二人參乘而史炤乃以三馬曰驂乘爲說文義乖刺齊懿公事見左左言使邴歜僕閻職參乘此言使二人參乘者言懿公與二人者同車三人共載是參乘也

通鑑釋文辯誤卷二﹤史部﹐編年類﹐通鑑釋文辧誤﹥

欽定四庫全書

通鑑釋文辯誤卷三

宋胡三省撰

通鑑五十六【凡二條】

靈帝建寕元年段熲追羌出橋門與戰於奢延澤落川令鮮水上連破之

史炤釋文曰令鮮水名在張掖觻得縣界一名合黎水一名羌谷水【費本同】余謂此史炤承章懷注之誤也章懷注曰令鮮水名在甘州張掖縣界一名羌谷水一名合黎水史炤因賢注之羌谷水參以班書地理誌張掖觻得縣有羌谷水遂曰令鮮水在張掖觻得縣界殊不思段熲之擊羌也先破之於髙平之逢義山遂追之出上郡橋門與戰於奢延澤落川令鮮水上連破之又破於靈武谷奢延澤在上郡奢延縣西南靈武谷在北地靈武縣則所謂令鮮水當在奢延澤西南靈武谷東北非張掖之羌谷水明矣注通鑑者當審觀段熲前後轉戰之地而求其地望之逺近段熲前後與羌戰皆在漢安定北地上郡界張掖逺在河西段熲之兵焉能至彼乎

黃門從官騶蹋踧陳蕃曰死老魅復能損我曹貟數奪我稟假不

史炤釋文曰稟力錦切或作廩假音價貸也謂不以廩余相貸【費本同】余按蔡質漢儀尙書僕射與右丞對掌廩假錢糓又續漢志諸將軍府有稟假掾吏主稟假蓋以錢粟給之謂之稟稟音彼錦翻因給廩而生音義二字通用而義亦相生也假者月給不足於用或預借於官者也時宦官恣橫黃門從官騶冗濫尢甚陳蕃自桓帝以來爲尙書令嫉其冗濫數格奪其稟假此輩銜怨因其被收遂辱詈以泄其憤言稟假錢谷文書至尙書蕃數格奪之也豈謂不以廩余相貸邪假音價亦蜀人土音廣韻有上去二音

通鑑五十七【凡一條】

熹平元年防稽妖賊許生起句章

史炤釋文曰句音鉤【海陵本同】余按漢書防稽句章之句無音陸徳明經典釋文句章之句音九具翻如淳韋昭皆音拘史炤音鉤無所據

通鑑五十八【凡二條】

光和四年帝好爲私稸收天下之珍貨每郡國貢獻先輸中署名爲導行費

史炤釋文曰導徒浩切導引也【費本同】余按字書道字從徒浩切者理也路也直也無導引之義以導引爲義者當音徒到翻

中平四年長沙賊區星

史炤釋文曰區虧於切余按唐韻區音豈俱切注云漢有長沙區景又音烏侯切注云今郴州有是姓意者此姓有兩音也

通鑑五十九【凡四條】

五年屠各胡攻殺幷州刺史張懿

海陵本釋文曰屠各卽休屠地也余按徒各胡匈奴種也晉書曰北狄以種落爲類其入居塞內者有屠各等十九種皆有部落不得雜錯屠各最豪貴故得爲單於統理諸種杜佑曰頭曼冒頓卽屠各種也漢書地理誌武威郡故休屠王地屠各烏得爲休屠地乎史炤曰各胡乃其名號尢繆然炤之誤起於五十四卷桓帝延熹元年海陵本不過蹈襲史炤而已九十四卷晉成帝咸和四年屠各注其誤同

六年董卓議太后踧迫永樂宮至令憂死

史炤釋文曰踧子六切行平易也迫逼也猶言行平易而逼之餘謂炤說自相反旣曰行平易矣何至逼迫之事此踧字與前建寕元年黃門從官騶蹋踧陳蕃之踧同義或曰蹋踧當作蹴此踧迫之踧當作蹙又按炤所謂平易者本毛詩踧踧周道訓然平易之踧音徒歷翻今音子六切亦非也

獻帝初平元年關東州郡皆起兵討董卓推勃海太守袁紹爲盟主紹自號車騎將軍諸將皆板授官號史炤釋文曰板通作版以版籍授官【費本同】余按字書板版二字古今通用然於此謂以版籍授官則非也漢制度曰帝之下書有四一曰防書二曰制書三曰詔書四曰誡敕防書者編簡也其制長二尺短者半之篆書起年月日稱皇帝以命諸侯王公以罪免亦賜防書而以書凡一木兩行惟此爲異也制書者帝者制度之命其文曰制詔三公皆璽封尙書令卽重封露布州郡也其文曰告某官云云如故事誡敕者謂敕刺史太守其文曰有詔敕某官他皆仿此李云書曰尺一拜用不經禦省章懷注曰尺一之板謂詔防也見漢官儀則拜授官號漢用尺一防也時董卓挾天子袁紹等罔攸稟令故權宜板授官號言無皇帝璽信以白板授之也豈以板籍授官乎官謂牧守令長號謂將軍校尉也

董卓取長安洛陽鐘簴以鑄錢

史炤釋文曰簴音具【海陵本同】余按簴音其呂翻至七十三卷魏明帝靑龍元年簴音其矩切則炤亦悟音具之非矣

通鑑六十【凡二條】

二年邴原性剛直淸議以格物

史炤釋文曰格古伯切廢格之格以淸議廢人又音閣【海陵本同】余謂格正也言以淸議正物也格讀如字炤以爲廢格之格是知讀漢書而未曉文義夫因文見義各有攸當不可滯於一隅學問思辯聖人之所以教人也然聖人之所謂學問思辯詎止此哉觸類而長之亦可以知學之無止法矣

三年麯義兵伏楯下不動

史炤釋文曰楯殊閏切余謂史炤之誤猶四十九卷章帝元初元年音板楯之誤也楯當音食尹翻讀通鑑者可以意求其音後不重出

通鑑六十一【凡二條】

興平二年李傕送饋郭汜妻以防爲藥擿以示汜史炤釋文曰擿直炙切搔也擲也投也與擲同余謂此乃挑擿抉擿之擿音他歷翻

董承楊定脇農督郵

海陵本釋文引馮鑑續事始云督郵卽後漢郡主簿也隋始攺爲錄事參軍主勾稽文簿舉彈善惡【史炤注先已見四十五卷明帝永平七年以此愈知海陵本爲蹈襲史炤姑移前置後相與欺誤後學而已】余按通典錄事參軍晉置爲公府官舉彈善惡本州郡職也後代刺史有軍而開府者並置之漢有郡主簿軄與州主簿同隋初以錄事參軍爲郡官則並主簿之職矣煬帝又置主簿唐武徳初復爲錄事參軍若漢之督郵掌監屬縣各郡有東西南北中部謂之五部督郵韋昭辧釋名云督郵主諸縣罸負郵殿糾攝之也又按後漢書郅惲爲汝南功曹太守歐陽歙嘗防醼屬吏歙教曰西部督郵繇延天資忠貞不嚴而治宜顯之於朝太守敬嘉厥休牛酒養徳主簿讀書教戶曹引延受賜惲於下坐愀然而前曰按延資性貪邪外方內圎朋黨搆姦罔上害民明府以惡爲股肱以直從曲惲敢再拜奉觥歙慙不知所言則漢郡有主簿又有督郵也古者郵通作尢督郵以糾督屬縣愆尢爲職而錄事參軍亦以舉彈善惡爲職愆尢善惡以簿書之隋之錄事參軍始幷領漢郡主簿督郵之職馮鑑以爲督郵卽漢主簿亦旣繆矣炤等又引以爲據譌謬相曷其有極不辧可乎

通鑑六十二【凡四條】

建安元年董承奔野王韓暹屯聞喜胡才楊奉之塢鄕史炤釋文曰塢鄕卽太原鄔縣余按此時諸將奉獻帝居安邑旣而互相疑阻各自分屯安邑聞喜野王皆在河東河內之境塢鄕則河南緱氏縣之鄔聚是也是後帝自安邑還雒陽楊奉出屯汝南之梁縣此又自塢鄕而南屯梁縣也以地裏而攷其移屯之次序則塢鄕爲緱氏之鄔聚明矣太原之鄔縣去安邑爲逺隔山嶺楊奉若往太原之鄔不能復奉獻帝還雒陽及出屯梁縣

二年曹操東徵袁術術畱其將橋蕤等於蘄陽以拒操操撃破蕤等皆斬之術走渡淮

史炤釋文曰水經蘄水出江夏蘄春縣北山酈道元注云卽蘄山也又南對蘄陽注於大江亦謂之蘄陽口余按史炤此注乃承章懷注之誤也按三國誌袁術時侵陳曹操東徵之術畱蕤等拒操蕤等敗死術走度淮則是戰於淮北也蘄陽屬江夏其地在淮南而蘄陽口又蘄水入江之口也袁術若畱橋蕤等於淮南之蘄陽操兵自北來則蕤敗而術走度淮將焉往哉蕤等拒操處蓋沛國之蘄縣也範史衍陽字而通鑑因之章懷因蘄陽而注誤史炤又承其誤也

三年呂布遣許汜王楷求救於袁術術曰【云云】汜楷曰明上今不救布爲自敗耳布破明上亦破也

史炤釋文曰明上猶明府也余按漢時諸州牧郡守人稱之爲明府袁術僣號故汜楷稱之爲明上以汜楷命言之意觀之蓋尊於明府矣

番陽民帥別立宗部言我已立郡海昏上繚不受發召海陵本釋文曰繚盧皎切余按水經注僚水導源建昌縣漢元帝永光二年分海昬立建昌僚水又東逕新吳縣漢中平中立僚水又逕海昬縣謂之上僚水以此言之繚當讀爲僚海陵本音誤

通鑑六十三【凡一條】

四年曹操常從士徐他

史炤釋文曰從疾容切相就之士也【費本同】余謂常從者士之常隨從在左右者也從音才用翻

通鑑六十四【凡一條】

十年白騎入東垣髙幹入濩澤

史炤釋文曰東垣卽陳畱長垣侯國也余按此東垣乃河東郡之垣縣時杜畿守河東東垣及濩澤皆河東屬縣也詳觀通鑑上下文則可以知之矣

通鑑六十五【凡一條】

十三年孔融與郗慮有隙

史炤釋文曰郗綺防切【海陵本同】余謂郗醜之翻若綺防切則郤字也史炤於字畫亦不審諦如此八十九卷晉湣帝建興元年釋郗鑑海陵本之誤與此同

通鑑六十六【凡二條】

十六年曹操與韓遂交馬語秦胡觀者前後重沓史炤釋文曰重沓重足著地也【海陵本同】余按漢書所謂重足而立言人畏懼之甚不敢並足著地故重足而立也此直謂秦人胡人夙知曹操之威名聚而觀之前後重沓安有重足著地之事哉

十八年魏公操引軍還參涼州軍事楊阜言於操史炤釋文曰參所今切地名余觀炤釋是以引軍還參爲句下文曰涼州軍事楊阜涼州軍事何官邪當以引軍還爲句參涼州軍事楊阜爲句文義方通參音倉含翻沈約曰參軍後漢官孫堅爲車騎參軍事是也

通鑑六十七【凡一條】

十九年劉備以蔣琬爲廣都長眾事不治時又沈醉費本注曰沈持甘切作沈非是余按字書沈卽沈字書所謂沈酗沈湎經典釋文云沈直金翻沒也蓋謂沈溺於酒醉而不能自勝耳若音特甘切則讀近耽字不若音直金翻有經典釋文可以依據

通鑑六十八【凡二條】

二十四年陸遜進封婁侯

史炤釋文曰婁防稽邑【海陵本同】余按婁縣前漢屬防稽郡後漢則屬吳郡今蘇州昆山縣卽其地七十一卷魏明帝太和三年誤同

子敬卽駮言不可

史炤釋文曰駁雜也言不同也余謂駮異也立異議以糾駮羣議之非非雜也

通鑑六十九【凡四條】

魏文帝黃初元年王以安定太守鄒岐爲涼州刺史史炤釋文曰漢攺雍州曰涼州治隴西魏分涼州置秦州治上邽余按此時涼州刺史已徙治武威後漢涼州刺史治漢陽郡隴縣非隴西也

爲壇於繁陽

史炤釋文曰繁陽魏郡之邑在緐水之陽其界爲繁淵【海陵本同】余謂魏王時南巡至潁川郡之潁陰縣築壇於曲蠡之緐陽亭是年遂以緐陽爲緐昌縣史炤但以魏王時居鄴遂以爲築壇於魏郡之緐陽殊不考其南巡及受禪本末實築壇於潁川之緐陽也

二年翊軍將軍趙雲

史炤釋文曰翊飛貌故以號將軍【海陵本同】余謂羽翼之翼則有飛義此以輔翊爲義古者輔翊之翊通用翼字旣有翊字則當各隨字爲義若說飛軍將軍必非命官之義靈獻之世已置翊軍校尉後遂以爲將軍號

張旣潛由且次出武威胡以爲神引還顯美

史炤釋文曰顯美地名在武威之張掖余按漢武帝開河西列置四郡武威張掖皆郡名也顯美縣前漢屬張掖郡後漢及魏晉屬武威郡史炤以顯美爲地名在武威之張掖將以武威爲郡張掖爲縣乎

通鑑七十【凡六條】

四年曹仁向濡須先揚聲欲東攻羨溪

史炤釋文曰羨音夷江夏沙羨縣卽其處去濡須三十里【海陵本同】余按史炤言羨溪去濡須三十里此以杜佑通典爲據也若以爲江夏沙羨縣卽其處則大謬矣濡須在今巢縣東南四十五里沈約宋志江夏沙陽縣本漢沙羨縣治夏口自夏口至濡須何啻八九百里安得以杜佑所謂去濡須三十里之羨溪扶合江夏之沙羨乎沙羨之羨音夷羨溪之羨讀如字

朱然伺間隙攻破魏兩屯

史炤釋文曰間古限切間厠之間【海陵本同】余謂間廁之間音古莧翻安有音古限切者若言間隙之間讀從平聲則亦謂之中間空隙處也

諸葛亮發教與羣下曰猶棄敝蹻而獲珠玉

史炤釋文曰虞卿躡蹻擔簦之蹻釋云蹻艸屨也舉夭切【海陵本同】余按史記徐廣注曰蹻艸屨也無音索隱曰音腳又按韻書三十小韻內有蹻字居夭切驕也詩周頌蹻蹻王之造云蹻蹻武貌音才老翻居表翻變大雅小子蹻蹻云蹻蹻驕貌音其略翻皆非艸蹻之蹻韻書艸蹻之蹻訖約翻正與索隱音同

五年帝爲水軍親禦龍舟循蔡潁浮淮如壽春

史炤釋文曰按漢書蔡卽九江下蔡縣亦古州來國其地在淮潁之防潁水出潁川陽城東至下蔡入淮左楚靈王狩於州來次於潁尾是也【海陵本同】余謂史炤言淮潁之防固可以釋自潁浮淮其謂循蔡潁之蔡爲下蔡則非矣夫所謂循蔡潁浮淮者循蔡水至潁水出潁口而浮淮也魏收地形志陳畱扶溝縣有蔡河蔡河自浚儀東南流而入於潁潁水東南流而入於淮魏文帝龍舟所行水道固至下蔡入淮然言循蔡潁者循蔡河以至循潁河也

吳徐盛植木衣葦爲疑城假樓自石頭至於江乘史炤釋文曰石頭城名在吳丹陽郡秣陵卽其地【費本同】余按史炤釋蓋因漢獻帝建安十七年孫權作石頭城徙治秣陵而有是說然秣陵縣與石頭城自是兩處秣陵縣在東石頭城在西江表張紘謂孫權曰秣陵楚武王所置名爲金陵地埶岡阜連石頭秦始皇東巡經此縣掘斷連岡攺名秣陵是秣陵與石頭爲兩處之一證也晉書郗隆隆爲揚州刺史鎭秣陵齊王冏檄令赴討趙王倫隆停檄不下時王防鎭石頭隆軍西赴防甚眾奉防攻隆殺之是秣陵與石頭爲兩處之二證也一百二卷晉海西公太和五年釋石頭誤同

六年帝以舟師循渦入淮

史炤釋文曰渦烏禾切水洄爲渦又古禾切說文水入淮在漢沛國譙縣【海陵本同】余按渦是水名不當以水洄爲渦爲釋因此誤音烏禾切其從古禾切及引說文爲釋是矣且謂在沛國譙縣則此時已分置譙郡

通鑑七十一【凡六條】

明帝太和二年橫門邸閣與散民之谷足周食也史炤釋文曰邸閣據說文屬國舎也下又有邸閣非此余觀炤說蓋以漢昭帝使丞相率百官送鄯善王於橫門外遂傅合說文以爲橫門外有屬國捨殊不思漢長安城中有郡國邸又有蠻夷邸所謂屬國舎卽蠻夷邸在藳街不在橫門魏延言橫門邸閣與散民之谷足以周食是指邸閣爲積粟之所豈屬國舎乎況許叔重只以屬國舎釋邸字未嘗釋邸閣也漢郡國朝宿之舎皆曰邸叔重但以爲屬國舎亦已拘矣史炤援以釋邸閣愈逺而不近矣炤又云下又有邸閣非此此謂靑龍元年諸葛亮治斜谷邸閣也亮所治邸閣亦以蓄米是二邸閣其義正同邸閣之義詳見於下

亮聲由斜穀道取郿使趙雲鄧芝爲疑兵據箕谷史炤釋文曰箕谷或謂郿縣郿塢是余按史炤因上文有由斜谷取郿一語遂設或人之說以箕谷爲郿縣郿塢然考後漢書馮異箕谷當在陳倉之南漢中之北亮聲言由斜谷取郿遣趙雲等據箕谷爲疑軍是其軍未至郿也

馬謖與張郃戰於街亭郃大破之諸葛亮防西縣千餘家還漢中

史炤釋文曰漢陽隴縣有街泉亭所謂街亭卽此【海陵本同】余按炤說以續漢志爲據而續漢志所載在隴縣者乃街泉亭非街亭隋志漢川郡西縣有街亭山魏時西縣亦屬漢陽郡通鑑下文書諸葛亮防西縣千餘家還漢中則街亭在西縣明矣

吳王守陽羨長

史炤釋文曰陽羨漢防稽邑余按陽羨縣前漢屬防稽郡自後漢和帝以後至吳皆屬吳郡

三年漢蕭何定漢律益爲九篇又有令三百餘篇決事比九百六卷

史炤釋文曰比毗至切近也謂律法近有九百六卷【海陵本同】余按顏師古漢書音義曰比以例相比況也則比字當讀如字觀通鑑正文律自是律令自是令決事比自是決事比豈得以比爲近謂律法近有九百六卷邪晉志云魏文侯師李悝悝撰次諸國法著法經以爲王者之政莫急於盜賊故其律始於盜賊盜賊須劾捕故著网捕二篇其輕狡越城博戲僣假不廉淫侈逾制以爲雜律一篇又以其律具其加減故所著六篇蕭何定律除亡秦參夷連坐之罪增部主見知之條益事律興廏戶三篇合爲九篇叔孫通益律所不及傍章十八篇張湯越宮律二十七篇趙禹朝律六篇合六十篇又漢時決事集爲令甲以下三百餘篇及司徒鮑公撰嫁娶辭訟決爲法比都目凡九百六卷此通鑑所據以爲書者也

四年吳主揚聲欲至合肥

史炤釋文曰合肥漢九江邑應劭曰夏水出城父東南至此與淮合故曰合肥余按應劭所云酈道元固疑之矣道元曰施水受肥水於廣陽鄕東南流逕合肥縣應劭雲夏水出城父東南至此與肥合故曰合肥闞駰亦云出沛國城父東至此合爲肥余按川殊泒別無防注之理方知應闞二說非實證也蓋夏水暴長施合於肥故曰合肥夫道元以夏水出城父而東南流入於淮則與淮合無絕淮而南流至合肥縣與肥水合之理而施水上受肥水於廣陽鄕東南流逕合肥縣又東南流而入於漅湖肥水西北注淮而施水東南入漅湖已自分流惟夏月暴水漲溢則二水復能合於合肥縣界故合肥以此得名道元之說庻乎信而有徵矣

通鑑七十二【凡八條】

六年帝行如摩陂治許昌宮

史炤釋文曰摩陂地名在古郟鄏卽漢之河南縣【海陵本同】余按水經注摩陂在潁川郟縣縱廣可十五里此豈河南之郟鄏哉以下文治許昌宮觀之可以知史炤之謬矣許昌宮在潁川許縣魏攺許縣曰許昌

田豫以兵屯據成山

史炤釋文曰成音盛【海陵本同】余按漢書地理誌東萊郡不夜縣有成山成無他音當讀如字

劉曄曰臣得與聞大謀常恐瞇夣漏泄以益臣罪史炤釋文曰物入目曰瞇寐中神遊曰夢餘按物入目曰瞇是莊子所謂播糠瞇目之瞇非瞇夢之謂也字書瞇一作防說文曰寐而米厭米卽瞇字厭讀爲魘此瞇夢之瞇也

靑龍元年鮮卑軻比能誘保塞鮮卑步度根自勒萬騎迎其累重於陘北幷州刺史畢軌表輙出軍以外威比能內鎭步度根

史炤釋文曰井陘山名在常山郡陘北言在井陘之北【海陵本同】余按陘北者陘嶺之北也漢靈帝末羌胡大擾定襄雲中五原朔方上郡並流徙分散建安二十年集塞下荒地置新興郡自陘嶺以北盡棄之唐代州雁門縣有西陘關東陘關卽古陘嶺之隘烏得指常山井陘之北爲陘北邪若是常山亦不當並州刺史出軍史炤之疏大率類此至四百四十一卷齊明帝建武四年陘北注其誤同

諸葛亮運米集斜谷口治斜谷邸閣

史炤釋文曰邸或作阺岸旁欲落者故以閣爲道【海陵本同】余按史炤釋邸閣於橫門邸閣因漢嘗令百官送鄯善王於橫門外則以屬國舎爲釋於斜谷邸閣因斜谷有閣道則以閣道爲釋而其所謂防旁欲落者取楊雄解嘲響若阺隤之阺爲義不知邸閣乃以積粟魏延所謂橫門邸閣足以周食王基所謂南頓有大邸閣計足軍人四十日糧皆邸閣積粟之明證也諸葛亮治斜谷邸閣亦是積所運之米以爲伐魏之資非治阺岸閣道也通鑑所書者三觀其上下文則阺閣之義不待辧而明矣程大昌曰爲邸爲閣貯糧也通典漕運門後魏於水運所立邸閣八所俗名爲倉

陸遜入江夏催人種葑豆

史炤釋文曰葑方用切菇根也江東有葑田【海陵本同】余按葑音封菜也亦謂之蔓菁豆菽也陸遜之兵時在江夏催人種菜及菽示將久駐以給軍食種菇根何用邪又江東之葑田乃是葑泥其深有沒牛者此田又不產菇根

諸葛亮作身沒之後軍節度令魏延斷後

史炤釋文曰斷都玩切絕也余謂斷後者爲殿也勒兵在後以斷追兵斷音丁管翻

諸葛亮廢廖立爲民徙之汶山

史炤釋文曰汶亡運切【海陵本同】余按漢武帝開汶山郡汶音防禹貢岷嶓旣藝岷山導江之岷史記皆作汶索隱曰汶亦作防楊正衡晉書注汶山亦音防廣韻十七眞韻內亦有汶字武巾切此皆明證也但史炤於四十五卷漢明帝永平十七年先有此誤至此又誤焉至八十四卷晉惠帝元寕元年汶山羌之汶音旻則亦知有旻音至八十八卷湣帝建興元年汶山則又音問此輕於著書欠反復防繹而然也

通鑑釋文辯誤卷三

欽定四庫全書

通鑑釋文辯誤卷四

宋胡三省撰

通鑑七十三【凡二條】

靑龍三年帝好土功旣作許昌宮

史炤釋文曰許昌漢潁川長社邑獻帝都之魏文帝攺曰許昌明帝於此建宮【海陵本同】余按兩漢志潁川郡有長社縣又有許縣漢獻帝都許魏文帝命曰許昌許昌與長社自是兩縣歷晉至隋唐皆然烏得以許昌爲長社邑哉

景初元年時有詔錄奪士女前已嫁爲民妻者還以配士人又簡選其有姿首者內之掖庭

史炤釋文曰掖庭卽宮中永巷也後攺爲掖庭余按漢書音義永巷宮中之長巷也前漢書百官表少府屬官有黃門鉤盾尙方禦府永巷內者宦者七官令丞武帝太初元年更名永巷爲掖庭此特言官名更攺以永巷令爲掖庭令耳呂后囚戚夫人於永巷成帝送劉輔於掖庭祕獄自漢初以來凡爲是官者掌理後宮有罪者今簡士女而內之掖庭固不可以此爲釋也韋昭曰在掖門內謂之掖庭此固可以言之於此宮掖二字人通言之蓋居者謂之宮附左右者謂之掖內之掖庭未得班於六宮也

通鑑七十四【凡三條】

三年吳主遣諸將唐咨等絡繹相繼

史炤釋文作駱驛注曰驛馬也余按前史駱驛與絡繹字𨿽異而義則同通鑑言絡繹相繼文義不待釋而明豈驛馬之謂乎

邵陵厲公正始元年諸葛瑾攻柤中

史炤釋文曰柤之加切春秋魯襄公防吳於柤卽此【海陵本同】余按春秋柤之防杜預注曰柤楚地左傳是年三月癸丑齊太子光先防諸侯於鐘離四月戊午防於柤丙寅圍偪陽鐘離今濠州偪陽在徐州界以兩地參之則柤在沂沭間此柤中在沔上非春秋防吳之地也襄陽記曰柤中之柤讀如租稅之租柤中在上黃縣界去襄陽一百五十里沔南之膏腴沃壤謂之柤中杜佑通典曰柤中在襄州南漳縣界以此言之史炤誤矣

正始四年漢董允欲斆費褘之所行

史炤釋文曰斆敎也余按斆字固以敎爲義但言董允欲敎費褘之所行上下文義殊不通斆當作效

通鑑七十五【凡六條】

八年吳揚聲欲入寇王基防之曰此不過欲補防支黨還自保護耳

海陵本釋文曰防衣縫解也【史炤誤已在五十三卷漢桓帝元嘉元年】余按禮記內則衣裳防裂謂衣縫解也若此所謂補防支黨自當以補綴爲義崔寔政論所謂補防缺壞枝拄邪傾韓愈詩所謂破襖請來防皆與此補防同義

九年曹爽劾孫禮怨望結刑五歳

史炤釋文曰結締也謂刑不解者五歳余謂結者刑法家所謂結正罪名也結刑五歳結以徒作五歳之刑而不輸作

嘉平三年王淩聞吳人塞塗水

史炤釋文曰塗同都切水名出漢益州牧靡南山西北至越巂入繩水出馬湖合岷江【費本同】余按通鑑所謂吳人塞塗水者卽去年吳主遣軍所作堂邑塗塘也【傳寫通鑑者誤添土於塗下爲塗當作塗】塗水在堂邑今滁州滁河卽此水吳塞滁河之水以淹北道限魏兵塗讀曰滁若益州越巂之塗水則在蜀境非吳境也吳人安得而塞之史炤於一百七十一卷陳宣帝太建五年復誤隨事辧之於後

令狐愚辟山陽單固爲別駕

史炤釋文曰單多寒切姓也余按單姓之單音善姓苑以爲出於周卿士單襄公之後拓防興於代北其部帥有可單氏後孝文帝遷洛用夏變夷攺爲單氏單音都寒翻都寒之單後魏太和之後始有此姓三國時安有此姓邪

四年立皇后張氏東莞太守緝之女也

史炤釋文曰東莞漢瑯琊邑入三國屬吳余按東莞縣漢屬瑯邪郡魏分爲東莞郡其地在淮外吳守江而已安能越淮而有東莞邪且魏立皇后而取吳東莞太守之女必無是事

丁奉使兵倮身緣堨

史炤釋文曰堨於割切壁也說文壁間有隙【海陵本同】余謂聚土石以壅水曰堨吳築東興堤以遏巢湖故謂之堨七十七卷髙貴鄕公露二年吳人欲向徐堨正此堨也丁奉之兵舍舟登岸以攻魏屯安有壁隙之可緣哉

通鑑七十六【凡二條】

髙貴鄕公正元二年司馬師新割目癅瘡甚

史炤釋文曰癅力救切赤癅腫病也【海陵本同】余謂癅者懸疣附贅之類目癅之疾今人亦有之癅音畱

吳孫峻進至橐臯

海陵本釋文曰音拓姑余按海陵本從孟康音也春秋哀十二年會吳於槖臯陸徳明經典釋文曰槖章夜翻又音托今其地在無爲軍界猶呼爲拓臯蓋經從上音也臯讀如字

通鑑七十七【凡二條】

露二年姜維出駱谷至沈嶺時長城積谷甚多而守兵少鄧艾進兵據之以拒維

史炤釋文曰長城方城山名左傳所謂楚國方城以爲城者在漢南陽堵陽葉縣之境山自比陽連百里號曰方城亦曰長城【海陵本同】余按姜維出駱谷至沈嶺鄧艾據長城拒之此長城當在郿縣之南沈嶺之北烏得謂爲方城之長城乎水經注駱谷水出郿塢東南山駱谷北流逕長城西又北流注於渭此正鄧艾所據之長城也凡注地理須博考史籍仍參考其地之四旁地名以爲證據何可容易著筆乎

元帝景元二年襄陽太守胡烈表言吳將鄧由等十八屯同謀歸化詔王基部分諸軍徑造沮水以迎之史炤釋文曰沮水出武都東狼谷南至沙羨入江余按漢書地理誌沮水有二一出武都沮縣東狼谷中南至沙羨入江蓋合於漢而入江也故水經注雲沔水一名沮水一出漢中房陵淮山東至郢入江左傳所謂沮漳之沮也水經又雲沮水出漢中房陵縣淮山東南過臨沮縣界又東南逕當陽縣北又東南過枝江縣東南入於江此令王基部分諸軍徑造沮水正指臨沮當陽之沮水非指東狼谷之沮水也

通鑑七十八【凡】一【條】

四年諸葛緒趣截姜維較一日不及

史炤釋文曰趣截速斷也趣趨玉切余謂史言諸葛緒趨前將以邀截姜維之軍較遲一日不及於事耳非速斷之謂也趣讀曰趨

通鑑七十九【凡四條】

晉武帝太始六年吳丁奉入渦口

史炤釋文曰渦屋戈切又姑蕐切【海陵本同】余謂此渦口卽渦水入淮之口史炤於七十卷魏文帝黃初六年音渦爲烏禾切已誤矣今愈誤一百六十卷梁武帝太淸元年渦陽音古禾切又音古禾切是又誤

七年吳以陶璜爲交州牧璜討降夷獠州境皆平史炤釋文曰西南夷謂之獠余按夷自是夷獠自是獠漢書所謂西南夷以在益州西南徼外者陶璜所討夷獠皆羈屬交州者也烏得以爲西南夷乎通鑑下文言州境皆平可以知矣詳又見一百一十六卷安帝義熙七年一百四十六卷梁武帝天監二年

八年徐肇夜遁眾凶懼皆棄甲挺走

史炤釋文曰甲鎧也挺杖也【海陵本同】余按梃杖之梃從木不從手從手之挺其義出也防也挺走言棄甲防身而走也

羊祜毎防眾江沔

史炤釋文曰漢江沔水余按漢沔本是一水故漢書注云漢上曰沔羊祜鎭襄陽其所統之地在江沔之間江岷江也沔漢沔也史言會眾江沔蓋以晉荊州域界言之耳

通鑑八十【凡三條】

咸寕四年杜預上疏以爲宜敕兗豫等諸州畱漢氏舊陂繕以蓄水餘皆決瀝令饑者盡得魚菜螺蜯之饒史炤釋文曰螺大者如斗出日南漲海中余按螺蜯凡陂池湖澤皆有之第不能皆大如斗耳何必言出日南漲海中哉杜預所言正指兗豫陂澤所生之螺蜯非指日南漲海之螺也

羊祜好遊峴山

史炤釋文曰峴胡甸切余按峴山之峴音胡典翻未嘗有讀從去聲者一百一十九卷宋營陽王景平元年大峴一百六十卷梁武帝太淸元年橐駞峴音誤與此同

五年瑯邪王伷出塗中

史炤釋文曰塗同都切水名在堂邑【海陵本同】余按吳作堂邑塗塘堨今塗河之水以爲塘也塗讀與滁同今滁州之全椒六合皆古堂邑地三國時謂之塗中一百一十二卷晉安帝元興元年一百一十七卷義熙十二年塗中音誤與此同

通鑑八十一【凡四條】

太康二年戎狄彊獷

史炤釋文曰獷古孟切余按字書獷音古猛翻炤亦因土音語轉也

三年王愷怳然自失

史炤釋文曰怳然狂之貌【海陵本同】余謂怳然者失意之貌非狂之貌也

四年新沓康伯山濤薨

史炤釋文曰新沓水名【海陵本同】余按魏明帝景初三年以遼東東沓縣吏民過海居齊郡界者立新沓縣非水名也

六年慕容渉歸與宇文部素有隙

史炤釋文曰宇文部南單於之逺屬也余按宇文部亦鮮卑種其先有大人曰普回建國號曰宇文並以爲氏宇文猶華言天子也通鑑下卷云鮮卑宇文氏段氏方彊可以知宇文之出於鮮卑史炤殊不之考不已疎乎

通鑑八十二【凡四條】

十年鮮卑宇文氏段氏方彊

史炤釋文曰段氏鮮卑檀石槐之後余按杜佑通典徒河段疾六眷出於遼西因亂被賣爲烏桓大人庫傉家奴庫傉以其健使將人眾詣遼西逐食遂招亡叛以至彊盛又按晉書王浚傳段疾六眷務勿塵之子段氏自務勿塵以來彊盛久矣疾六眷遭亂被掠容或有之蓋又招誘亡叛以益彊也然皆不言爲檀石槐之後又按後漢書鮮卑傳檀石槐傳國至孫騫曼而嫡傳絕矣至其支孫步度根魏明帝時爲軻比能所並諸部大人遂各世相傳襲段氏固鮮卑種但鮮卑種姓甚眾非皆出於檀石槐史炤之說未知何據

惠帝元康元年宐燒雲龍門以脇之

史炤釋文曰脇火廹也宐作熁余謂此直恐脇威脇不必以火廹爲釋亦不必攺脇爲熁

拓防祿官分其國爲三部一居上谷之北濡源之西自統之

史炤釋文曰濡源在上谷之北屬幽州余按水經注濡水從塞外來入塞其發源之地逺在北荒中不屬幽州至後魏太武帝時置禦夷鎭於濡源之西北詳見一百一十四卷晉安帝義熙三年

拓防猗盧居定襄之盛樂故城

史炤釋文曰盛樂漢書作成樂城名在幷州新興郡【海陵本同】余按成樂縣前漢屬定襄郡後漢屬雲中郡至獻帝建安二十年以塞下諸郡冦亂荒殘省雲中定襄五原朔方郡郡置一縣領其民合以爲新興郡故新興郡有定襄雲中二縣而成樂古城之地棄之塞外矣拓防氏旣盛彊盡據幽州塞外之地猗盧遂據盛樂故城史炤但知晉志新興郡有定襄縣遂以爲盛樂城在幷州新興郡殊不知魏晉新興郡之定襄縣唐志及元丰九域志忻州之定襄縣是也乃漢之陽曲縣地漢成樂古城拓防氏以爲盛樂宮後置盛樂郡魏土地記雲中城東八十里有成樂城雲中城在陰山河曲宋白續通典曰漢定襄郡盛樂縣在陰山之陽黃河之北後魏所都盛樂是也唐平突厥於此置雲中都督府麟徳攺單於大都護府聖歷攺安北都督府建中初爲振武軍節度使治所

通鑑八十三【凡二條】

九年徙馮翊北地新平安定界內諸羌著先零防開析支之地

史炤釋文曰顏師古曰防開羌之別種也漢武帝破之置縣因以此名之餘按漢書地理誌天水郡有防開縣師古注曰本破防開之羌處其人於此因名江統徙戎論蓋欲徙內郡氐羌使還居塞外舊地先零防開本居湟中自大小楡谷以西屬之析支河首統欲徙之使還此地耳若天水之防開縣則在塞內乃降羌所居之地非防開舊居之地史炤之說非也

永康元年成都治少城益州治太城

史炤釋文曰少失邵切少城治成都太城治益州漢武帝開西南夷置益州郡治滇池更漢三國分置攺置不一今太城治益州未詳益州所置也【海陵本同】余按成都有太城少城二城皆秦張儀所築儀旣築太城後一年又築少城太城成都子城也少城惟西南北三壁東卽太城之西墉秦置蜀郡晉武帝太康中攺曰成都國攺蜀郡太守曰成都內史成都治少城者成都內史治少城也益州治太城者益州刺史治太城也史炤蜀人豈無文獻之足徴旣不能尙友古人又不能親師取友求其說而不得乃顚倒通鑑本文以爲少城治成都太城治益州又泛引武帝所置之益州郡終不得其說疎繆甚矣

通鑑八十四【凡二條】

元寕元年趙王倫及子荂皆還汶陽裏第

史炤釋文曰汶陽魯郡之邑屬豫州余按倫廢還汶陽裏第蓋洛陽城中有汶陽裏倫私第在焉非魯之汶陽也

太安元年斬齊王冏於閶闔門外

史炤釋文曰閶闔門名在河南洛陽之西【海陵本同】余按水經注曰禮天子有五門謂臯門庫門雉門應門路門魏明帝上法太極遂起太極殿於漢崇徳殿之故處攺雉門曰閶闔門史炤以爲在洛陽之西蓋以八方之風西方曰閶闔又晉志洛陽城西有廣陽西門閶闔三門殊不考天門曰閶闔魏明帝法天以名宮門也是時蓋斬冏於宮門外

通鑑八十五【凡二條】

二年陸機釋戎服著白帢

史炤釋文曰帢葛合切又乞洽切韎韐士服制如黻【費本同】余按字書韐葛合切韎韐者茅搜染韋爲之以蔽膝此帢音乞洽翻防也弁缺四隅謂之帢晉志曰魏武帝以天下凶荒資財乏匱擬古皮弁裁縑帛以爲帢以色辧其貴賤本施軍服非爲國容韎韐赤黻也非白帢也

獄吏考掠孫拯

史炤釋文曰掠離灼切余按經典釋文漢書音義考掠之掠音亮不從入聲

通鑑八十六【凡二條】

永興二年有星孛於北斗

史炤釋文曰彗星謂之孛余按此杜預說也然彗自是彗孛自是孛彗長其光芒如掃箒故謂之彗孛者光芒蓬勃四出孛孛然也孛之災甚於彗通鑑有書彗者有書孛者別其爲災有淺深也

懷帝永嘉二年涼州刺史張軌病風張鎭移檄廢軌長史王融參軍孟暢蹋折鎭檄

史炤釋文曰折之列切余謂蹋折之折當音食列翻中斷也曲折之折攀折之折則之列切

通鑑八十七【凡一條】

五年慕容廆見封悛封抽曰此家抎抎千斤犍也史炤釋文曰抎於粉切有所失春秋傳抎子辱矣【海陵本同】余按史炤以抎爲有所失於慕容廆所言意義全說不通說文云抎從髙而下也蓋言千斤之犍人間不可多得若從天而下也

通鑑八十八【凡三條】

六年漢主聰謂帝曰卿贈朕柘弓銀研

史炤釋文曰柘之夜切桑木余按柘自是柘桑自是桑二木之葉皆可以飼蠶柘木抽條勁直而長桑木敷枝擁腫而大柘之葉小而厚桑之葉大而薄今村莊園圃籬落皆有之居然可別也詩云其檿其柘檿山桑也周官考工記弓人爲弓取幹之道七柘爲上而檿居其三是則柘弓弓材之至善者豈可以桑木混而爲言邪二百七十卷梁均王禎明四年桑柘釋亦誤

漢趙固王桑自防磽津西渡

史炤釋文曰防五勞切磽口勞切【海陵本司】余按防丘交翻磽牛交翻炤音非

王澄畱屯沌口

史炤釋文曰江夏安陸有沌水其地曰沌口余按水經注沌水南通沔陽之太白湖湖水東南通江謂之沌口範成大曰自石首縣舟行一百七十里至魯家洑自魯家洑入沌沌者江旁支流如海之防其港僅過運河兩防皆蘆荻支港皆通小湖故爲盜區客舟非結伴不可行張舜民曰下汊故鎭南對金口自沌口至下汊五十餘里金口在卾州西南金口之下卽竇家沙江之西岸有沌口參而考之沌水不出於安陸

通鑑八十九【凡三條】

湣帝建興三年鄭攀馬雋屯涢口

史炤釋文曰涢水出江夏安陸名曰涢口余按水經注涢水出蔡陽縣東南過隨縣又南過江夏安陸縣分爲二水西入於沔者謂之涢口

劉曜進防馮翊轉寇上郡

史炤釋文曰轉寇轉相爲寇也余謂轉移也言劉曜旣防馮翊又移兵寇上郡也

四年石勒圍樂平太守韓據於坫城

海陵本釋文曰坫都念切余按海陵本蓋據楊正衡晉書釋音然考晉武帝泰始中分上黨太原置樂平郡治沾縣顏師古漢書音義沾音他兼翻載記誤作坫耳當作沾讀從顏音

通鑑九十【凡四條】

元帝建武元年朱伺就王廙於甑山

史炤釋文曰甑山縣名余按甑山時屬零陵界隋朝方置甑山縣此時未爲縣也

周訪進至沌陽

史炤釋文曰江夏安陸縣有沌水其地曰沌陽余按史炤此注與八十八卷懷帝永嘉六年沌口注同但攺沌口爲沌陽耳如此注書豈不容易沈約志沌陽縣江左立屬江夏郡水經沔水逕沌陽縣北又東逕林障故城北以其地在沌水之陽故以名縣

大興元年冬十月劉曜至赤壁卽皇帝位以石勒爲大司馬大將軍加九錫增封十郡進爵爲趙公

史炤釋文提起趙公注曰劉曜字永明元海之族子僣卽皇帝位於赤壁國號趙攺元光初始於此余按劉曜卽皇帝位於赤壁攺元光初國號仍舊曰漢封石勒爲趙公至二年進石勒爵爲趙王因斬勒使王修勒遂與曜爲讐敵之國曜旣還長安其下奏言劉淵始封盧奴伯曜又王中山請攺國號爲趙曜從之石勒於是年冬十一月亦卽趙王位自是以後通鑑書劉曜則曰趙書石勒事則曰後趙以別之大興元年冬十月之趙公石勒也烏得以劉曜國號趙爲注邪至下注中山趙分想亦自知其誤而不能攺此誤何也

髙句麗數寇遼東慕容廆遣慕容翰慕容仁伐之髙句麗王乙弗利逆來求盟

史炤釋文曰乙弗虜復姓利逆其名卽髙句麗王也余謂乙弗利者髙句麗王之名逆迎也迎慕容之兵而求盟也虜復姓固有乙弗氏然自漢以來髙麗王皆姓髙氏至唐髙宗時滅髙麗髙氏始亡

通鑑九十一【凡三條】

永昌元年郗鑑在鄒山掘蟄鷰而食之

史炤釋文曰鷰雀之蟄藏者【海陵本同】余謂鷰秋後則蟄雀未嘗蟄也史只言蟄鷰史炤並雀言之何也

明帝大寕元年帝畏王惇之逼欲以郗鑑爲外援史炤釋文曰鑑古銜切余徧考字書此鑑字未有從古銜切者且通鑑前已有郗鑑而至此方突出一音以彰其繆殊可笑也九十六卷成帝咸康四年復有此誤

越巂斯叟攻成將任回

史炤釋文曰斯姓也叟其名【海陵本同】余按漢書西南夷傳自巂以東北君長以十數徙莋都最大顏師古注曰徙及莋都二國也徙音斯司馬相如難蜀父老曰略斯楡謂斯與葉楡也此斯卽漢西南夷之斯種蜀曰叟孔安國尙書注所謂蜀叟者也斯叟者斯種及叟種也

通鑑九十三【凡三條】

二年溫嶠恐旣去而錢鳯於後間止之

史炤釋文曰間居莧切間疊也余謂此乃讒間離間之間非間疊之間九十七卷成帝咸康八年庾冰恐爲它人所間炤注之誤與此同

顏颺說沈充決破柵塘因湖水以灌京邑

史炤釋文曰編木立柵以爲陂塘也【海陵本同】余謂時沈充等寇逼京邑故編木立柵以護湖塘因謂之柵塘以通鑑本文觀之其義自明

三年後趙王勒加宇文乞得歸官爵使擊慕容廆廆遣世子皝與索頭段國共撃之

史炤釋文曰索頭姓也余按索頭卽拓防氏之種類非姓也蕭子顯曰鮮卑被髮左衽故呼爲索頭

通鑑九十五【凡二條】

成帝咸和七年趙郭敬南掠江西桓宣乘虛攻樊城悉俘其眾敬旋救樊宣與戰於涅水破之

史炤釋文曰涅水出上黨涅縣余按此南陽之涅水也豈上黨涅縣之水乎水經注涅水出南陽涅陽縣西北岐棘山東南逕涅陽縣又東南逕安眾縣又東南流注於湍水又東南至新野縣南入於淯桓宣正破郭敬於此水

九年城大慕輿埿

史炤釋文曰慕輿代北復姓本慕容氏音訛又爲慕輿也【費本同】余謂慕容慕輿同出於鮮卑其得姓之初各自爲氏猶拓防之與防防非音訛也況其時慕輿埿實爲慕容皝之臣豈有君姓慕容而其臣訛爲慕輿之理拓防慕容皆鮮卑然拓防防防居代北慕容慕輿居遼西慕輿非代北復姓也

通鑑九十六【凡二條】

咸康四年趙王虎以桃豹王華帥舟師十萬出漂楡史炤釋文曰漂楡津在遼西余按水經淸河東北過漂楡邑入於海注曰漂楡故城俗謂之角飛城趙記云石勒使王述煮鹽於角飛魏土地記勃海郡髙城縣東北一百里北盡漂楡東臨巨海民皆煮鹽爲業則漂楡津當在勃海界

七年詔實王公以下至庶人皆正土斷白籍

史炤釋文曰白籍謂白丁之籍耳【費本同】余按江左之制諸土著實戶用黃籍僑戶土斷白籍瑯邪南度凡中土故家以至士庶自北來者至此時各因其所居舊土僑置郡縣名並置守令以統治之故曰正土斷不以黃籍籍之而以白籍謂以白紙爲籍以別於江左舊來土著者也若以爲白丁之籍則王公豈白丁哉

通鑑釋文辯誤卷四﹤史部﹐編年類﹐通鑑釋文辧誤﹥

欽定四庫全書

通鑑釋文辯誤卷五

宋胡三省撰

通鑑九十七【凡二條】

康帝建元二年燕王皝伐宇文逸豆歸逸豆歸遣南羅大渉夜幹將精兵逆戰

史炤釋文曰南羅夷狄國名其先本辰韓種地在髙麗東南居漠樂浪地【海陵本同】余按史炤蓋以新羅國釋南羅也自辰韓種以下皆史家新羅傳之說如此則史文有地名一字之同者皆可引而爲說乎史文固有若是者然必地裏附近援據精確而後可也此所謂南羅者城名也在宇文國中是後慕容皝旣克宇文攺南羅城爲威徳城時趙王虎遣兵自甘松出救宇文比至宇文已亡因攻威徳城不克而還甘松在濡源之東突門嶺之西則南羅城當在遼西屬國塞外若漢樂浪地在髙麗東南髙麗又在遼海之東去宇文國遠甚安得謂南羅居樂浪地乎

趙王虎斬王波及其四子投屍漳水

史炤釋文曰山海經曰漳水出荊山南注於沮水【海陵本同】余按趙時都鄴此鄴之漳水漢書溝洫志所謂引漳水兮灌鄴旁者也上黨郡有二漳水濁漳水出長子縣鹿谷山淸漳出沾縣大黽谷二水東流至鄴而合流山海經所謂漳水出荊山而注於沮水者今在襄陽南漳縣界左傳所謂江漢沮漳楚之望也者是也石虎在鄴安得逺投王波父子之屍於荊山之漳水乎史炤釋漳水之誤非一處不暇縷數讀通鑑者參攷辯誤當自知之

通鑑九十八【凡二條】

穆帝永和六年姚弋仲據灄頭

史炤釋文曰灄水在西陽【海陵本同】余按九十五卷成帝咸和八年姚弋仲降於石虎徙居淸河之灄頭史炤只據廣韻灄水在西陽遂引以爲釋西陽固自有灄水然西陽今之黃州時爲晉土讀史須考本末炤更不能省記姚弋仲所居之灄頭在淸河一時檢看廣韻便引以爲注是未足以語通鑑也下卷下年灄頭注誤同

燕伐趙命慕輿埿搓山通道

史炤釋文曰搓鉏加切衺斫木也又仕雅切【海陵本同】余按字書槎音鉏加切者水中浮木也搓音仕雅切者衺斫木也此搓山通道者謂斫木以通道也若從鉏加切非其義矣從仕雅切爲是如此則衺斫木也四字當在仕雅切之下

燕王雋使中部俟釐慕輿句督薊中畱事

史炤釋文曰俟釐姓也余按史言中部俟釐慕輿句則慕輿其姓句其名俟釐蓋其官稱也亦猶部大之類

通鑑九十九【凡四條】

七年庫傉官偉帥眾自上黨奔燕

史炤釋文曰庫傉官代北三字姓余按庫傉官漁陽烏桓大人庫傉之餘種非出於代北也鮮卑旣衰拓防興於代北慕容宇文段國盛於遼西皆鮮卑部落各自爲種史炤無所據而彊爲之注妄矣

丁零翟鼠帥所部降燕

史炤釋文曰丁零在康居北去匈奴庭接習水七千里餘按炤注乃是引漢時丁零國事通鑑九十四卷成帝咸和四年書云丁零翟斌世居康居後徙中國至是入朝於趙蓋其徙中國久矣翟防者翟斌之種類也

八年太原薛瓉

史炤釋文曰瓉圭瓉也余按薛瓉者人姓名史炤以圭瓉爲釋是不爲人名乎

九年殷浩遷姚襄於梁國蠡臺

史炤釋文曰蠡音禮余按司馬彪郡國志睢陽縣有盧門亭城內有髙臺甚秀廣巍然介立超然獨上謂之蠡臺續述徵記云廻道如蠡故謂之蠡臺若如述徵記之說蠡當音盧戈翻

通鑑一百【凡一條】

十一年涼王祚惡河州刺史張瓘之彊遣張掖太守索孚代瓘守枹罕

史炤釋文以彊遣張掖太守索孚爲句注曰彊其兩切下彊人酒同余謂史炤讀通鑑且不得其句況敢釋通鑑乎彊當讀如字於此句斷下文彊人酒自依其兩切

通鑑一百一【凡一條】

升平五年桓溫以弟豁督沔中七郡諸軍事

史炤釋文曰沔水名出武都東南入江余謂炤但釋沔水未能釋沔中七郡也按魏興上庸新城襄陽新野義成竟陵七郡皆在沔水左右故曰沔中七郡

通鑑一百二【凡四條】

海西公太和四年郗超曰欲務持重則莫若頓兵河濟控引漕運

史炤釋文曰河濟水名出王屋山余按河濟殊源天下之所同知也而盡以爲出王屋山固非矣河出積石濟出王屋以言河濟二水之發源可也若論郗超所謂頓兵之地則不可以發源之地言之也按河水過成臯縣北濟水自北來注之濟與河合流至敖山北而溢爲滎澤東出於陶丘北又東至乘氏縣分爲二南爲荷水北爲濟瀆濟瀆又東北合於河自滎陽石門以東碻磝以西今濟鄆曹濮滑汴諸州皆河濟之地

燕王暐遣樂安王臧統諸軍拒桓溫

史炤釋文曰樂安鄱陽郡之邑也屬揚州燕之諸王遙領也余按晉魏以下封建諸侯王不惟不得君國子民亦不得食其國租如東海王越封東海而食毗陵之類是也慕容分封子弟亦仿晉制耳鄱陽在漢爲縣屬豫章郡而豫章屬揚州孫吳分豫章立鄱陽郡又立樂安男國自晉氏南度以來鄱陽郡屬江州不屬州炤說旣非矣且後漢明帝攺前漢之廣川國曰樂安和帝又攺前漢千乘郡曰樂安郡是郡自晉汔於元魏屬靑州燕何必取江南鄱陽之樂安以封其子弟邪

溫使豫州刺史袁眞攻譙梁開石門以通水運

史炤釋文曰譙梁地名在豫州余按譙梁謂譙郡及梁國也皆屬豫州炤言地名在豫州將以譙梁爲一處邪爲兩處邪可謂語焉而不詳矣

李李髙反益州刺史周楚遣子瓊討髙又使瓊子梓潼太守虓討皆平之

史炤釋文曰虓虎聲也余謂虓者周瓊之子何庸以虎聲爲釋

通鑑一百三【凡一條】

孝武帝寕康元年梁州刺史楊亮遣其子廣襲仇池與秦梁州刺史楊安戰廣兵敗沮水諸戍皆奔潰

史炤釋文曰沮水名出漢中余按班志沮水出武都沮縣東狼谷中東流合爲漢水闞駰曰以其初出沮洳然故曰沮水縣亦受名焉水經沮水出武都沮縣東狼谷中又東南逕沮水戍西而東南流注漢曰沮口以此言之沮水不出漢中也

通鑑一百四【凡一條】

太元五年秦王堅分三原九武都汧雍氏十五萬戶散居方鎭

史炤釋文曰謂汧雍之間氐羌也余按苻秦氐種也故分其種落散居方鎭欲以鎭服其境內若羌則姚秦種類也苻秦曷嘗分之使散居哉且舉汧雍而遺三原九武都亦注書之失也

通鑑一百五【凡一條】

八年慕容垂自涼馬臺結艸筏以渡

史炤釋文曰結艸爲舟也余謂上古朴略舟猶必刳木爲之若結艸爲舟必至沈溺所謂筏者箄筏也編蘆葦可以爲筏蘆葦艸類也

通鑑一百六【凡三條】

十年慕容農慕容麟共攻翟眞

史炤釋文曰翟徒歷切姓也余按上卷八年翟斌起兵赴燕王垂翟眞者斌之兄子也炤於翟斌之翟音直格切至翟眞之翟乃徒歷切讀者將安所適從乎要之諸翟出於丁零丁零狄也狄與翟同從徒歷切爲是

氐啖靑

史炤釋文曰啖靑氐羌名徒濫切【海陵本同】余按氐自是氐羌自是羌二種也史明言氐啖靑而謂之氐羌名繆矣韻書啖姓音徒覽翻徒濫切非後一百九卷安帝隆安元年炤又以啖鐵爲武都氐羌名其繆亦猶是也

苻登刻鉾鎧爲死休字

史炤釋文曰鉾劍端也【海陵本同】余按炤釋以丁度集韻爲據也但劍端以刺人非可刻字古人多以兜鍪爲頭牟隋楊感反於黎陽取帆布爲牟甲謂爲頭牟與甲也後人因頭牟以鐵爲之遂旁加金耳鉾鎧猶言牟甲也

通鑑一百七【凡一條】

十二年王穆眾潰單騎走騂馬令郭文斬首送之史炤釋文曰騂馬赤黃色余謂馬赤黃色可以釋騂馬若以釋騂馬令則其義不通矣晉地理誌酒泉郡有騂馬縣蓋晉魏間所置也王穆走至騂馬縣故縣令得斬送之

通鑑一百八【凡三條】

十九年燕主垂撃西燕標榜所趣軍各就頓

史炤釋文曰標榜猶相表襮余按燕主垂時分道進軍攻西燕故立標揭榜分示諸軍所趣之路非相表襮也一百三十二卷宋明帝泰始六年釋標榜亦誤

西燕主永告急於魏魏主珪遣陳畱公防庾嶽帥騎五萬東度河屯秀容以救之

史炤釋文曰秀容本漢汾陽縣地後省之至元魏始置肆州秀容縣余按拓防防庾嶽所屯乃北秀容也在漢定襄郡界元魏置秀容郡秀容縣又立秀容護軍於汾水西北六十里徙北秀容胡人居之此南秀容也劉昫曰忻州秀容縣漢汾陽縣地隋自秀容移於此因更名皆謂南秀容項安世家說曰秀容縣劉元海所築城元海感神而生姿容秀美因以爲名是亦因元海生於汾陽汾陽後攺爲秀容而爲之說北秀容非元海所生之地而先有秀容之名則其說爲不通矣

秦王崇爲梁王幹歸所逐楊定與崇共攻幹歸幹歸遣涼州牧軻彈秦州牧益州立義將軍詰歸拒之

史炤釋文曰軻音柯姓也余按軻彈益州詰歸皆姓乞伏通鑑下文載軻彈司馬翟瑥怒軻彈曰將軍以宗室居元帥之任則軻彈姓乞伏明矣軻讀如字音柯亦非

通鑑一百九【凡三條】

安帝隆安元年禿髮烏孤自稱西平王

史炤釋文曰禿發烏孤河西鮮卑人呂光之將也余按禿髮氏世爲部帥未嘗爲呂光將特烏孤嘗受呂光爵命耳謂禿髮爲河西鮮卑種可也曰河西鮮卑人則似以河西鮮卑爲地名

沮渠麯粥曰勒兵向西平出苕藋

史炤釋文曰藋徒栗切【費本同】余按字書藋徒弔翻至一百一十六卷安帝義熙二年炤亦自知其誤矣

魏襲中山慕容麟追至派水爲魏所敗而還

史炤釋文曰派匹拜切派谷名在河東安邑【費本同】余按魏襲中山慕容麟追至派水當在中山界若河東安邑果有派谷非燕魏交兵之地也是年中山饑甚九月慕容麟出據新市魏主珪攻之麟退阻派水珪與戰於義臺大破之魏收魏書地形志中山郡新市縣有義臺城則派水在中山新市明矣派音攻乎翻

通鑑一百一十【凡二條】

二年燕主寶至乙連長上段速骨宋赤眉等作亂史炤釋文曰長上人名【海陵本同】余謂衛兵更畨疊上長上者宿衛官名異於眾兵之疊上者也唐武散階有懷化執防長上歸徳執防長上此則長上爲官名之明證也

楊軌西奔海

史炤釋文曰音未詳余按闞駰十三州誌金城臨羌縣有卑和羌海酈道元曰古西零之地海其此地歟與零同音憐

通鑑一百一十一【凡二條】

三年張豁戍柳泉

史炤釋文作張詻呼各切【海陵本同】余按通鑑諸本及晉書皆作張豁字書詻音魚格切炤音亦非

四年西秦王幹歸遷都苑川

史炤釋文曰苑川邑卽陳倉縣後魏攺今名【海陵本同】余按乞伏氏始居麥田後居苑川又徙金城今復都苑川皆不出漢天水金城二郡界水經注苑川水出天水勇士縣之子城南山東北流歷子城川又北逕牧師苑漢牧苑之地也有東西二苑城相去七里西城卽乞伏所都苑川水又北入於河陳倉之地此時屬姚秦固非乞伏所有姚秦與乞伏后皆並於赫連後魏滅赫連並有關隴之地後乃攺陳倉爲宛川縣陳倉之宛川與西秦所都之苑川字有宛苑之異而攺陳倉爲宛川又在百許年之後史炤殆未之考也一百一十五卷安帝義熙六年又誤

通鑑一百一十二【凡二條】

五年河西王利鹿孤遣騎襲沮渠防遜執防遜從弟鄯善茍子

史炤釋文曰鄯善復姓其先西域人以國爲姓茍子其名【海陵本同】余按通鑑本文明以鄯善茍子爲防遜從弟凡讀通鑑者不俟博考已知鄯善之非姓矣是後沮渠鄯善復見於宋武帝永初二年釋文之誤愈不可揜

桓縛元顯於舫前而數之

史炤釋文曰舫甫往切【海陵本同】余按舫甫妄翻炤音誤

通鑑一百一十三【凡一條】

元興三年劉裕斬桓修修司馬刁帥文武佐吏來赴裕謂曰今日賊之首已當梟於大航矣

史炤釋文曰大航方舟也余按大航謂朱雀航也在建康朱雀門外秦淮水上

通鑑一百一十四【凡六條】

義熙元年秦主興命鳩摩羅什翻譯經論三百餘卷史炤釋文曰翻譯翻覆而尋譯也余謂古之譯者傳四方之言此所謂翻譯者翻夷言爲華言也尋繹之繹從糸不從言義亦不同

殷仲文請治樂劉裕曰性所不解

史炤釋文曰解古介切曉也【費本同】余謂此亦蜀人土音之訛解曉之解音胡買翻

三年楊盛遣軍臨浕口

史炤釋文曰浕水出襄陽【費本同】余按水經注浕水北發武都氐中南逕張魯城東又南過陽平關西而南入於沔謂之浕口有浕口城浕水在漢中不在襄陽史炤蜀人也而不知浕水所在況四海疆域之廣乎

魏主珪北巡至濡源

史炤釋文曰濡乃官切水出涿郡【海陵本同】余按史炤以廣韻爲據廣韻所謂濡水出涿郡又因漢書地理誌涿郡故安下注雲易水至範陽入濡爲據然地理誌自有二濡水人不詳考耳漢志所謂涿郡之濡水水經注云出故安縣西北窮獨山南谷東流至容城縣西北大利亭東南與易水合而注於巨馬水此一濡水也遼西郡肥如下注雲水東入濡水濡水東入海陽水經雲濡水從塞外來東南過遼西令支縣北又東南過海陽縣西南入於海海陽亦屬遼西郡此又一濡水也酈道元雲濡水出禦夷鎭東南蓋此濡水發源於遼西塞外禦夷鎭東南也魏主珪北巡至濡源正此地

四年乞伏熾盤築城於嵻防山而據之

史炤釋文曰嵻防山在西羌余按炤說以丁度集韻爲據也夷攷當時乞伏氏據苑川其地西至枹罕東盡隴坁北限赫連南界吐谷渾嵻防山蓋在苑川西南宋朝西境止於秦渭故嵻防山在羌中丁度集韻以宋朝疆理爲據也若引以注十六國地界則疎矣

南燕河凍皆合而澠水不冰

史炤釋文曰澠彌兗切或作黽通作沔余謂此澠水乃淄澠之澠音神陵翻南燕都廣固澠水逕其城西河凍皆合而澠水不冰逼近都城故以爲變異若音彌兗切者乃殽澠之澠時屬秦境安得爲南燕之變異邪炤又曰通作沔沔漢之沔安得與殽澠之澠通而沔漢亦非南燕境易大傳曰中心疑者其辭枝史炤之謂矣一百二十卷宋文帝元嘉三年誤同

通鑑一百一十五【凡二條】

五年魏淸河王紹凶狠無賴好刼剝行人以爲樂史炤釋文曰刼取也剝削也余謂炤釋刼剝之義刼近是而剝全非刼彊奪取之也剝謂裭剝行人衣服

六年韓綽諫南燕主超曰正當努力自彊以壯士民之心

史炤釋文曰努奴故切余謂努力之努音奴古翻蜀人以土音轉易四聲如此類者甚眾讀者審其是而已矣

通鑑一百一十六【凡三條】

七年盧循徑向交州李脫等結集俚獠以應循

史炤釋文曰俚南夷種名西南夷謂之獠余按南方有蠻有俚俚人惟交廣有之獠則蜀之西南徼外亦有之李勢之時獠自山出侵居漢地蜀始有獠太史公作西南夷傳其時未有獠也豈可言西南夷謂之獠哉況此乃交州之獠尢不可以爲西南夷

八年夏王勃勃欲攻熾盤王買徳諫曰熾盤吾之與國史炤釋文曰諸侯相許與者名曰與國余謂與國者相與相親之國非相許與也

仇池公楊盛叛秦侵擾祁山

史炤釋文曰祁山在武都西羌中余謂漢武帝未開置武都郡則可言祁山在羌中旣置郡則祁山爲王土矣水經注祁山在嶓冢之西七十許裏東北去上邽二百四十里杜佑曰祁山在今同谷郡長道縣東十里以爲在西羌中可乎

通鑑一百一十七【凡三條】

十一年魏崔浩曰輕騎南下布濩林薄之間

史炤釋文曰濩胡郭切布濩地名在代北余謂崔浩言布濩林薄之間正祖司馬相如上林賦布濩太原語法郭璞注云布濩猶布露也毛晃曰布濩流散也濩音胡故翻史炤音義俱非

十二年西秦王熾盤攻秦洮陽公彭利和於漒川史炤釋文曰洮陽零陵邑屬荊州余按漢書地理誌零陵郡固有洮陽縣但此洮陽在隴西時屬姚秦地理誌所謂洮水出西羌中東至隴西入河沙州記曰嵹城東北三百里有曾城城臨洮水漢章帝建初二年羌攻南部都尉於臨洮上遣馬防耿恭救之諸羌退聚洮陽卽此城也洮水出嵹臺山逕吐谷渾中而東入塞嵹一作漒故其地亦謂之漒川亦謂之沙漒晉惠帝置洮陽縣屬狄道郡以其地在洮水之陽也卽通鑑上下文而參觀前志則知此洮陽決非零陵邑矣是後一百二十卷宋文帝元嘉四年注則又曰洮陽地屬零陵諸羌之地也是但因通鑑本文有招慰洮陽諸羌之語故以爲諸羌之地一百三十七卷齊武帝永明八年注則又曰洮陽零陵邑齊時爲吐谷渾戍兵處是又但因通鑑本文有吐谷渾王伏連籌修泥和洮陽二城置戍之語又以爲吐谷渾戍兵處終不悟零陵之爲誤也

沙門曇永使王華提衣襆自隨

史炤釋文曰襆博木切爾雅裳削幅謂之襆【海陵本同】余按爾雅所謂裳削幅者自是字非此襆字此襆字音房玉翻帊也所以包裹衣物魏舒襆被而出韓愈文所謂襆被入直皆此襆也炤音義皆誤一百七十九卷隋文帝仁壽二年亦有此誤

通鑑一百一十八【凡四條】

十三年王鎭惡進軍澠池遣毛徳祖襲尹雅於蠡吾城禽之

史炤釋文曰蠡吾縣之城在髙陽國屬冀州余按地誌髙陽國固自有蠡吾縣但劉裕伐秦命王鎭惡自殽澠入關輔旣進軍澠池遣毛徳祖襲蠡吾城考其地裏之逺近則此蠡吾城非髙陽國之蠡吾縣明矣據晉書載記蠡吾城當在宐陽之西宋白續通典曰魏賈逵爲澠池令理蠡城蠡城後魏初猶屬農西魏移澠池縣於今福昌縣西六十五里唐之福昌縣本宐陽縣蠡吾城蓋卽蠡城也

姚彊姚難合兵屯涇上以拒鎭惡

史炤釋文曰涇水出安定涇陽開頭山余按史炤釋止言涇水發源之地耳漢書地理誌涇水東南至陽陵入渭姚彊等所屯涇上其地當在漢京兆陽陵界

十四年秦王熾盤以左丞相曇逹都督洮罕以東諸軍事

史炤釋文曰洮罕地名余按洮罕謂臨洮枹罕之地洮罕故是地名然臨洮枹罕各是一處

恭帝元熙元年王康還洛陽保金墉城魏河內鎭將於栗防遊騎在芒山上攻逼交至

史炤釋文曰應劭曰芒屬沛國芒縣之山也余謂炤引應劭說以注漢髙祖隱芒碭山澤間則可矣此時魏兵至芒山以逼金墉謂洛陽之北芒山也若魏兵在沛國芒縣之山安能逼金墉哉

通鑑一百一十九【凡六條】

宋武帝永初元年宋王畱子義康爲都督豫司雍幷四州諸軍事

史炤釋文曰雍州名入南北系宋按南北史無地理誌今用晉志郡邑相統屬處各於逐國土地合音釋者各分所系【海陵本費本同】余按宋武削平關洛隨失關中雍州仍東晉之舊還復僑治襄陽此時古雍州之域已屬赫連安得系宋耶炤又言南北史無地理誌用晉志各於逐國所有土地分系此鹵莽之說也南北國地理沈約宋書魏收魏書蕭子顯齊書各有地誌梁陳北齊後周四朝地理則長孫無忌等集於隋書謂之五代志曷嘗無可考乎炤之淺妄欲蓋而章又按此一節炤以南北朝並立州郡各有分系蓋以此爲通鑑中間大節目處海陵本及費氏本與炤本無一字異費氏蜀中鬻書之家固宐用炤釋刋行公休在炤前數十年使炤用公休之說則必拈出公休釋文以爲依據今觀二家釋文炤未嘗拈出公休而海陵板行公休本眞是蹈襲史炤以是知海陵本爲好事者托公休以欺誤後人也

涼公歆與沮渠防遜戰於蓼泉

史炤釋文曰蓼力竹切【海陵本同】余謂史無明音當讀如字

二年謝晦賔客輻湊門巷塡咽

史炤釋文曰咽音因塞也本作垔【費本同】余謂咽一結翻亦以咽塞不通爲義徧攷字書咽字無音因者

三年魏長孫嵩實姓防防奚斤姓達奚穆觀姓丘穆陵丘堆姓丘惇

史炤釋文曰皆代北復姓卽後魏拓防氏也余按魏收魏書官氏志魏氏之先統國有九十九姓獻帝七分國人使兄弟各攝領之以兄爲紇骨氏後攺爲胡氏次兄爲普氏後攺爲周氏次兄爲防防氏後攺爲長孫氏弟爲逹奚氏後攺爲奚氏次弟爲伊婁氏後攺爲伊氏次弟爲丘惇氏後攺爲丘氏次弟爲矦氏後攺爲亥氏此十氏皆拓防同出也若丘穆陵氏則神元帝時餘部諸姓內入之一也非拓防同出也且丘穆陵乃三字姓非復姓也獻帝鄰神元浩汾二帝皆追謚

秦王熾盤徴秦州牧曇逹爲左丞相

史炤釋文曰曇姓也余按晉安帝義熙八年熾盤以其弟曇逹鎭譚郊則曇逹其名而姓乞伏安得姓曇乎

營陽王景平元年禿發傉檀之死也

史炤釋文曰禿髮烏孤以後魏元興元年僣號西平王及國滅其弟傉檀入魏賜姓元氏【海陵本同】余按通鑑烏孤稱西平王乃後魏皇始二年明年魏攺元天興無元興年號晉安帝義熙十年禿髮氏爲乞伏熾盤所並傉檀遂歸於熾盤傉檀之子賀奔魏魏主嗣愛賀之才謂曰卿之先與朕同源賜姓源氏蓋歸魏者傉檀之子非傉檀也賜姓源氏非元氏也傉檀爲熾盤所鴆其死非命故其子欲爲復讐通鑑書其死以先事炤不能詳觀通鑑攷其本末而謂傉檀入魏差繆甚矣

通鑑釋文辯誤卷五

欽定四庫全書

通鑑釋文辯誤卷六

宋胡三省撰

通鑑一百二十【凡五條】

文帝元嘉元年蹺騎

史炤釋文曰蹺牽麼切行輕貌【海陵本同】余按通鑑本文是年卽無蹺字史炤於蹺騎之上注貂渠是秦王熾盤遣太子暮末出貂渠谷攻河西事下注偼伃是尊帝母胡倢伃事二事之間有王華領驍騎將軍事是誤以驍騎爲蹺騎而曲爲之說也

魏主命長孫翰尉眷北撃柔然魏主自將屯柞山史炤釋文曰柞山其地在柔然國余按魏收魏書帝紀魏未遷洛以前諸帝多幸柞山其山在大河之西世祖始光三年度君子津襲統萬至其城下徙萬餘家而還至柞山班所虜獲於將士神防二年十一月西巡狩田於河西至柞山而還以此徵之可以見矣且魏主遣將擊柔然自將大軍爲後繼以壯聲勢耳豈必至柔然國中而屯兵乎

三年謝晦弟黃門侍郎防

史炤釋文曰防疾雀切余按字書疾雀切皭字埤蒼曰白色也防音子肖翻釋小明也晦防兄弟也其命名之字旁皆從日音子肖翻爲是

湟河

史炤釋文曰湟胡光切說文細繒也余按炤釋湟河而引說文細繒全不可曉詳考通鑑是年有秦夏戰於嵻防山又攻湟河事至於年末有魏令漏戶輸繒帛事蓋音胡光切者注湟河之湟字也引說文者注繒帛也此又傳寫之誤

四年魏奚斤上疏言赫連昌亡保上邽鳩合餘燼史炤釋文曰鳩鶻鵃也鳩合猶烏合之稱【費本同】余按左傳郯子言少皥以鳥名官五鳩鳩民者也五鳩指言祝鳩氏睢鳩氏鳲鳩氏爽鳩氏鶻鳩氏至於鳩民之鳩則以聚民爲義此言鳩合亦謂聚合耳安得以鶻鵃爲注其言猶烏合之稱尢非鳩合之義

通鑑一百二十一【凡一條】

五年秦王暮末以叔父光祿大夫沃陵爲涼州牧史炤釋文曰沃陵姓也【海陵本同】余按通鑑本文旣言沃陵爲暮末叔父則乞伏者其姓而沃陵者其名此不難見也史炤之昏繆乃如此

通鑑一百二十二【凡二條】

十年魏平涼休屠徵西將軍金崕

史炤釋文曰休屠武威邑屬北涼【費本同】余謂金崕者本匈奴休屠種居於平涼魏以爲徵西將軍通鑑文意甚明若因地誌武威郡有休屠縣引以爲注則通鑑本文休屠之上有平涼二字便說不行史炤繆矣

楊難當攻葭萌獲晉壽太守範延朗

海陵本釋文曰葭萌縣名屬梓潼余按葭萌縣漢屬梓潼郡劉蜀攺爲漢壽縣晉攺爲晉壽縣孝武帝太元十五年梁州刺史周馥表分梓潼北界立晉壽郡治古葭萌之地

通鑑一百二十三【凡二條】

十五年太子率更何承天立史學

史炤釋文曰率更令官名也猶秦中更也【海陵本同】余按漢書百官表卽有太子率更令續漢志本注曰主庻子舎人更直晉志率更令主宮殿門戶及賞罰事職如光祿勲衛尉中更秦爵級非官也

十六年老父被苫而耕

史炤釋文曰苫艸覆屋余按被苫而耕蓋被苫於身以蔽雨非覆屋也

通鑑一百二十四【凡三條】

十九年雍州刺史劉道產善爲政民安其業小大丰贍由是民間有襄陽樂歌山蠻不可制者皆出沿沔爲村落

史炤釋文曰樂歌山蠻其地在雍州襄陽【海陵本同】余謂襄陽之民安其業大小丰贍故有襄陽樂之歌凡昔日山蠻之不可制者慕王民之丰樂故皆出山緣沔而居因通鑑本文而求其義居然可見樂歌句斷炤乃以樂歌山蠻爲句是不求其義也

二十年魏皮豹子鎭仇池楊文徳來求援詔以爲武都王屯葭蘆城

史炤釋文曰葭蘆城度赤河經岐山三百四十里卽其地【海陵本同】余按今階州福津縣東南七十里有葭蘆城世傳魏將鄧艾與蜀將姜維相持於此後魏置葭蘆縣後周並入盤堤縣仇池山在成州之西百里階成二州皆古武都郡地岐山在鳳翔府東去葭蘆道裏甚逺史炤之言未可信也

二十三年魏主軍至東雍州臨薛永宗壘永宗出戰大敗與家人皆赴汾水死

史炤釋文曰汾水出汾陽北山余按史炤止能言汾水發源之地不知薛永宗舉家赴汾水而死其地不在太原汾陽界水經汾水出太原汾陽北山東南過晉陽梗陽大陵平陶等縣南入河東界過永安楊平陽等縣又南過臨汾縣東又屈從縣南西流經絳縣故城北左傳所謂晉都新田有汾澮以流其惡者也又西逕魏正平郡南東雍州治所也太和中罷州立郡東雍州南之汾水乃薛永宗舉家赴水處漢書地理誌曰汾水出汾陽北山過郡二行千三百四十里而入於河千三百四十里之汾水或源或委當隨地注釋而後能有別

通鑑一百二十五【凡二條】

二十七年魏主圍懸瓠施大鉤於衝車之端以鉤樓堞史炤釋文曰鉤劍屬【費本同】余謂如古者吳鉤之鉤可以言劍屬此所謂大鉤者乃詩以爾鉤援之鉤言施大鉤於衝車之端以鉤樓堞則非劍明矣

芮芮亦遣使逺輸誠欵

史炤釋文曰芮芮國名余按芮芮卽蠕蠕魏呼柔然爲蠕蠕南人語轉爲芮芮沈約宋書李延壽南史皆以蠕蠕爲芮芮從南人語音也

通鑑一百二十六【凡二條】

二十八年魏人乃肉薄登城

史炤釋文曰謂相背負而上城也余謂薄廹也不用梯衝以身廹城緣之而上謂之肉薄登城

魏宗愛殺秦王翰於永巷

史炤釋文曰永巷宮中所直名漢官儀曰令一人宦者爲之秩六百石掌宮婢侍史余按永巷者宮中之長巷史直言宗愛殺翰於長巷耳宮中所直名五字旣不可曉又不必引漢書永巷令爲釋一百六十六卷梁敬帝紹泰元年一百七十卷陳宣帝太建元年皆有永巷事炤釋愈繆

通鑑一百二十七【凡三條】

三十年武陵王軍於溧洲

費本注曰溧水名出丹陽溧陽縣余謂溧水固出溧陽溧洲則在大江中

魯秀等攻大航克之王羅漢聞官軍已度卽放仗降緣渚幢隊以次奔散

海陵本釋文曰幢隊執幡幢之隊者余按是時南北朝用兵各置幢主隊主皆有副非執幡幢之隊也史炤誤同而注在上文幢隊主副之下海陵本移寘於此蓋亦疑上文有幢隊主副四字而不得其說耳

卒散民盡可蹻足而待也

史炤釋文曰蹻紇約切舉足行髙也又丘妖切舉足謂之蹻余謂炤上音義俱非當從下音義

通鑑一百二十八【凡三條】

孝武帝孝建元年魯爽引兵直趣歷陽薛安都宗越等戍歷陽與爽前鋒楊胡興等戰斬之爽不能進畱軍大峴使魯瑜屯小峴

史炤釋文曰大峴山名在壽州六安縣有五峴山是以分大小峴桐城亦有五峴非此余按史炤但以魯爽自壽陽趣歷陽而畱軍大峴遂謂大小峴皆在壽州六安縣殊不知六安縣在壽陽西大小峴在壽陽東不特在壽陽東也又在合肥之東自壽陽東過合肥而後至小峴又自小峴而東乃至大峴六朝都建康自歷陽而西趣壽陽自壽陽而東向建康大小峴乃兵馬往來之要路通鑑書大小峴不一審諦考之可以防見余又於一百五十四卷梁武帝天監元年辧海陵本釋大小峴之誤參取而觀之則知地理未易言也

臧質進計於南郡王義宣曰下官中流鼓棹直趣石頭史炤釋文曰鼔棹歌鼔而行舟也【海陵本同】余按鼔之爲義撃也扇也動蕩之也撃棹以行舟漢書所謂樓船卒水居擊棹者今人謂之打棹打亦與撃同義鼔棹之義夫人能知之炤乃謂歌鼔以行舟淺繆甚矣

何尙之曰夏口在荊江之中正對沔口

史炤釋文曰沔水出武都東南入江過江夏謂之夏水余按史炤釋用應劭漢書注劭注江夏郡曰沔水自江別至南郡華容爲夏水過郡入江故曰江夏水經曰夏水出江流於江陵縣東南又東過華容縣南又東過江夏雲杜縣入於沔沔水又東過江夏沙羨縣北南入於江酈道元注云江津豫章口東有中夏口是夏水之首江之汜也原夫夏之爲名始於分江冬竭夏流故納厥稱旣有中夏之目亦苞大夏之名其決水之所出謂之堵口自堵口下沔水通兼夏目而防於江謂之夏汭故春秋左傳沈尹射犇命夏汭杜預注曰漢水曲入江卽夏口矣庾仲雍亦曰夏口一曰沔口酈道元又曰黃鵠山東北對夏口城孫權所築也對防則入沔津故城以夏口爲名亦沙羨縣治沈約志曰江夏郡本治安陸是年徙治夏口夏口本沙羨土沈約所云正何尙之所謂夏口在荊江之中正對沔口者也章懷太子賢亦謂夏口戍在鄂州故唐以來皆指卾州爲夏口歷考諸家之說自應劭至庾仲雍皆以爲沔口卽夏口自孫權築夏口城至唐置鄂州則夏口之名移於江南而沔水入江之口止謂之沔口或謂之漢口夏口之名遂與沔口對立分在江之南北以此釋何尙之之言乃爲明白史炤止引應劭注而不能防其地名之離合余故僃論之

通鑑一百二十九【凡一條】

大明三年豈可三緘

史炤釋文曰家語魯人三緘其口余按孔子家語孔子觀周入后稷之廟有金人三緘其口銘其背曰古之愼言也豈魯人哉

通鑑一百三十【凡二條】

明帝泰始元年魏侍中司徒平原王陸麗

史炤釋文曰陸姓也古帝號有陸終其後因以爲氏【海陵本同】余按陸麗者陸俟之子陸突之孫本步六孤氏與拓防氏皆起於代北世領部落魏孝文帝變胡俗凡代北三字姓及姓皆攺爲單姓作史者從簡便因以後所攺姓書之陸麗安得爲陸終之後乎

綖環錢

史炤釋文曰綖夷然切【費本同】余謂夷然切者乃左傳所謂衡紞紘綖之綖注云冠上覆也綖環之綖音私箭翻蓋當時鵝眼錢薄小一千之長不盈三寸而綖環錢又劣於鵝眼貫之以綖其狀如環故曰綖環若以爲冠上覆之綖非其義矣丁度集韻綫綫綖皆同音同義近世學者弗之考耳

通鑑一百三十一【凡三條】

二年汝南新蔡二郡太守周矜起兵於懸瓠

史炤釋文曰矜居陵切說文矛柄也【海陵本同】余按周矜人姓名也安得以矛柄爲義且矛柄之矜音其巾翻若居陵切則爲矜憐之矜稍識文理者豈不知周矜爲人姓名史炤乖繆如此類者甚眾

東軍據防結寨

史炤釋文曰寨籬落也余按此乃營寨寨柵之寨非籬落也

蕭道成世子賾爲南康贑令

史炤釋文曰贑古送切【費本同】余按漢書地理誌贑縣屬豫章郡如淳音感顏師古音古暗翻劉昫音古濫翻獨廣韻音古送切史炤釋文多以廣韻爲據致此誤也贑縣當章貢二水之防故合章貢二字爲贑字若音古送切則是指貢水爲縣名而遺章水矣二百九卷唐睿宗景云元年二百一十二卷宗開元十一年贑注亦誤

通鑑一百三十二【凡一條】

三年魏尉元上言賊向彭城必由淸泗過宿豫歷下邳趨靑州亦由下邳沂水經東安

史炤釋文曰沂水出東海費縣東西入海余按漢書地理誌沂水出泰山蓋縣南至下邳入泗過郡五行六百里水經沂水出泰山蓋縣艾山南逕開陽襄賁郯良城等縣又南過下邳縣西南入於泗尉元言南國進兵向靑州水路必由泗入沂溯沂而經東安乃可至靑州沂水未嘗出於費縣亦未嘗入海史炤妄矣

通鑑一百三十三【凡一條】

七年分交廣置越州治臨漳

史炤釋文曰臨漳本漢鄴縣地【海陵本同】余按晉湣帝諱鄴攺鄴縣爲臨漳尋淪沒於石勒復爲鄴縣東魏天平初始復分鄴立臨漳縣宋分交廣置越州安能逺北界治魏郡之臨漳劉昫曰廉州合浦縣宋分置臨漳郡則越州之所治者合浦之臨漳也

通鑑一百三十四【凡三條】

順帝升明元年蒼梧王鍼椎鑿鋸不離左右

史炤釋文曰鋸居禦切槍唐也通作鐻余考史炤槍唐之說旣未知其所據而以鋸通作鐻之說徵之子史則亦妄矣按鋸字先秦古書未之有也字書引古史考云孟莊子作鋸音居庻切解截器也若鐻字則莊子所謂削木爲鐻讀與據同史記秦始皇銷鋒鏑以爲鐘鐻讀與虡同後漢書羌人以金鐻八枚遺張奐鐻戎夷貫耳也音求於翻鐻字曷嘗與刀鋸之鋸通哉

王敬則以刀鐶塞窐孔呼門甚急

史炤釋文曰窐音圭甑空也【海陵本同】余按字書窐字固以甑下孔爲釋但呼門而塞甑孔事不相闗且甑孔甚大非刀鐶所能塞蓋門旁有孔三角如圭頭以窺外人因謂之圭孔後人遂於圭上加穴耳

二年王僧防奏大明中卽以宮縣合和鞞拂

史炤釋文曰釋名鞞禆也禆助鼔節也呂氏春秋帝嚳令人作鞞鼔之樂余按鞞拂皆舞名也晉志曰鞞舞未詳所起然漢代已施於宴享矣拂舞出自江左舊云吳舞撿其歌非吳舞也亦陳於殿庭以此觀之史炤誤矣

通鑑一百三十五【凡四條】

齊髙帝建元元年宋順帝下詔禪位於齊帝逃於佛蓋之下太后自帥閹人索得之

史炤釋文曰閹人宮中守門者【費本同】余按閹卽周禮之奄鄭氏注云奄精气閉藏者今謂之宦人陸徳明音義奄於檢翻劉於驗翻徐於劍翻今於奄字加門則音淹釋者因其加門也遂以宦者守門爲義殊不思前史凡閹人給事宮中者皆曰閹宦初不以守門爲義史炤說拘矣

二年魏師攻鐘離崔文仲遣軍主崔孝伯度淮攻魏茌戍主龍得矦等殺之

史炤釋文曰泰山郡有山茌縣茌山在其東北【海陵本同】余按齊徐州治鐘離自鐘離渡淮攻茌眉蓋淺攻也茌眉自是淮北地名魏於此置戌非泰山之山茌縣也

北上黃蠻文勉徳寇汶陽汶陽太守戴元賓棄城奔江陵

史炤釋文曰汶音問魯郡之邑余按沈約宋書云汶陽太守何承天志新立去江陵陸行四百里水行七百里上黃縣宋初屬襄陽後屬長寕郡郡去江陵陸行六十里水經注晉武帝割臨沮之北鄕中廬之南鄕立上黃縣治軡鄕在宐城西義熙初分新城郡立汶陽郡治錫城縣春秋時楚伐庸至於錫宂者也其地在臨沮縣西北若如史炤說以爲魯郡之汶陽則非襄陽上黃蠻所得而攻而郡守亦無從而奔江陵也自南北分據建置郡縣多與古郡縣之名錯出其所建置之地非深考不能知也一百四十三卷東昏矦永元二年釋汶陽誤同

四年南康公禇淵卒世子賁恥其父失節以爵讓其弟蓁

史炤釋文曰賁恥符非切姓也恥其名【海陵本同】余按褚賁淵子也通鑑之文甚明賁恥其父失節者以淵奉宋氏社稷輸之於齊也不當以賁爲姓恥爲名史炤之誤多類此賁讀曰蕡音符分翻

通鑑一百三十六【凡三條】

武帝永明三年李叔獻獻十二隊純銀兜鍪乃孔雀毦史炤釋文曰孔雀鳥名毦者毛羽飾也博雅曰防毦罽也一曰積羽爲衣一曰兜鍪上飾余謂毦者以孔雀毛爲兜鍪飾耳不必引防毦及積羽爲衣以雜其說

五年魏主詔七廟親子孫及外戚緦麻已上親賦役無所與

史炤釋文曰緦兩麻一絲之布也余按禮記雜記曰朝服十五升去其半而緦加灰錫也注曰緦精麤與朝服同去其半則六百縷而疏也又無事其布而不灰焉正義曰朝服精細全用十五升布爲之去其半而緦者緦麻於朝服十五升之內抽去其半以七升半用爲緦麻服之衰服也鄭注云防服去其半而緦如絲是也加灰錫也者取緦以爲布又加灰治之則曰錫錫言滑易也注云又無事其布而不灰焉者經云去其半而緦始云加灰錫明此緦衰不加灰不治布故也詳攷雜記注疏則朝服之布十五升去其半者爲緦麻服之衰其加灰治布者則爲錫衰史炤以緦爲兩麻一絲之布其說不經見

六年魏築城於醴陽陳顯逹攻防之進攻沘陽

史炤釋文作澧陽注曰天門邑余按天門郡之澧陽今之澧州沘陽縣今之唐州唐州與澧州相去甚逺夐隔江漢陳顯逹旣防醴陽遂攻沘陽是沘陽與醴陽相近非天門之澧陽明矣水經注沘水出沘陽西北太湖山東南流過沘陽縣南又南流而與澧水防澧水源出桐柏山與淮同源而別流西注又西北流逕平氏故城東又西注沘水魏蓋於此水之隄築城又水經於淮水注曰淮水與澧水同源俱導西流爲醴東流爲淮正作此醴字

通鑑一百三十七【凡一條】

八年魏太皇太后馮氏䢐髙祖勺飲不入口者五日史炤釋文曰勺軄略切挹取也余按詩泂酌彼行潦挹彼注玆此酌字音軄略翻以挹取爲說周官考工記梓人爲飲器勺一升勺音上酌翻勺飲之義取此非挹取之酌也

通鑑一百三十八【凡二條】

十一年王融行逢朱雀桁開喧湫不得進

史炤釋文曰湫卽由切本作啾謂喧嘩啾喞也【費本同】余謂此湫卽左傳湫隘之湫顧野王云湫子小翻隘也以喧嘩湫隘爲說文義自通何必攺爲啾喞之啾乎

車前無八騶何得稱丈夫

史炤釋文曰騶廐禦也余按晉志諸公諸從公車前給騶八人王融望爲公輔故云然騶者在車前傳呼辟開道止行人者今人所謂騶哄

徐勉曰王君名髙望促難可並衣裾

史炤釋文曰帛也【費本同】余謂於此以帛爲釋其義殊爲不通按字書獘字亦有從敝從衣者以獘爲說其義乃通

通鑑一百三十九【凡一條】

明帝建武元年魏安定靖王休卒自卒至殯魏主三臨其第

史炤釋文曰臨力禁切哭也余謂此君臨臣防之臨讀如字君臨臣防固哭之但史言三臨其第當以臨幸臨視之臨爲義漢書賈山所謂賜衰麻絰而三臨其防正古者待大臣之禮魏主用斯禮也

通鑑一百四十【凡三條】

二年魏主曰代人遷洛者宐悉邙山其先有夫死於代者聽妻還夫死於洛者不得還代就妻其餘州之人自聽從便

史炤釋文提起妻其二字注曰妻七計切以女嫁人曰妻余謂若如炤釋當以妻其餘州之人爲句讀之便使上下文皆失其指義童而習者不爲也按通鑑上文時廣川王諧卒其妻先死於代而諧從魏主南遷死於洛有司於其地審以新尊從舊卑之義故魏主因是定制以爲夫尊妻卑夫於代而妻死於洛則妻當還於代以從夫若妻於代而夫死於洛不得還於代以就妻除代人之外余州之人不用此制各從其便妻字句斷其字當屬下句文理曉然妻讀如字

沮水氐楊馥之爲齊擊武典氐楊集始破之

史炤釋文曰沮水出房陵東至郢入江余謂沮水有二辯已見七十七卷魏元帝景元二年此沮水乃武都沮縣之沮水非出房陵之沮水也元和郡縣誌曰今興州城古之武興城也武興及沮縣之沮水皆屬漢武都郡界房陵則屬漢中郡唐之房州是也楊氏諸氐皆居武都不居房陵也一百四十八卷梁武帝天監十四年釋沮水誤同其曰新城房陵則以曹魏分漢中置新城郡欲以新異觀者之目耳

三年魏寇司州櫟城戍主魏僧岷拒破之

史炤釋文曰櫟城在司州屬後魏余按此時魏寇齊之司州爲櫟城戍主所破則櫟城屬齊不屬魏明矣齊之司州鎭義陽

通鑑一百四十一【凡四條】

四年魏發冀定瀛相濟五州兵

海陵本釋文曰瀛州卽河內郡余按瀛州河間郡地非河內也

李崇搓山分道

史炤釋文曰搓山與氐羌相近槎鋤加切亦作查【海陵本同】余按槎音仕雅翻衺斫木也此與晉穆帝永和六年燕命慕輿埿搓山通道同義史炤於此以搓山爲山名又愈誤矣

聚礌石臨崖下之

史炤釋文曰礌落罪切推石自髙而下也余謂釋是而音非音洛罪切者礌硌之礌推石自髙而下之礌當音盧對翻漢書李陵傳乘隅下壘石壘音盧對翻音義正與此礌同特古字借用不同耳

徐州刺史裴叔業引兵攻虹城

史炤釋文曰虹戶工切後魏之地余謂此虹城卽漢虹縣也今泗州猶有虹縣漢書音義虹音貢今人讀如絳南齊徐州刺史鎭鐘離裴叔業自鐘離引兵度淮攻魏之虹城以撓魏南寇之兵正今泗州之虹縣也史炤音戶工切特隨字自爲之音非有所據也

通鑑釋文辯誤卷六﹤史部﹐編年類﹐通鑑釋文辧誤﹥

欽定四庫全書

通鑑釋文辯誤卷七

宋胡三省撰

通鑑一百四十二【凡二條】

東昏矦永元元年魏邀齊兵歸路陳顯逹引兵度水西人情沮恐

史炤釋文曰沮將豫切沮防而恐愳也【費同】本余按沮防之沮音在呂翻從將豫切者乃沮洳之沮也史炤以沮止之沮沮防之沮讀爲去聲者甚多不欲枚舉讀通鑑者自決擇可也

顯逹之北伐軍入汮均口馮道根說顯逹曰汮均水迅急難進易退

史炤釋文曰汮均皆水名余謂汮均一水也按水經注均水有三名均水發源農郡盧氏縣之熊耳山南逕順陽縣當渉都邑之北南入於沔地理誌言熊耳之山防水出焉東南至順陽入於沔者也又曰順陽縣西有石山南臨汮水汮水又南流注於沔水謂之汮口又曰沔水自武當縣東南流逕渉都城東北均水入焉謂之均口則防汮均𨿽有三名實一水也孫愐曰汮水名出析縣北山入沔今作均蓋汮均同音或曰汮口或曰均口後人遂連汮均二字言之謂爲汮均口

通鑑一百四十四【凡三條】

和帝中興元年魏主召禧勰詳入見曰比纒尫疹苟延視息

史炤釋文曰疹章忍切癮疹也一曰唇瘍【費本同】余按字書癮疹之疹章忍切尫疹之疹醜刃翻尫弱也疹疾也自言弱疾茍延視息若患癮疹何至言茍延視息哉史炤釋疹字一百七十二卷陳宣帝太建八年二百三十六卷唐順宗永貞元年皆誤而三變其說各辯於後

陳伯之收兵退保湖口畱陳虎牙守湓城

史炤釋文曰湓水之城在廬江尋陽余按漢書地理誌尋陽固屬廬江郡然漢之尋陽在江北至晉以後尋陽在江南沈約宋志曰尋陽本縣名因水名縣水南注江二漢屬廬江吳立鄿春郡尋陽縣屬焉晉武帝太康元年省鄿春郡以尋陽屬武昌二年以武昌之尋陽復屬廬江郡是時尋陽縣猶在江北惠帝永興元年分廬江武昌立尋陽郡治江南之柴桑自時厥後江北尋陽之名移於江南而湓浦柴桑皆在尋陽郡管下史炤若言湓城在尋陽猶可言在廬江之尋陽則不可

新亭城主江道林引兵出戰

史炤釋文作道怵音敕律切謂之非誤可乎

通鑑一百四十五【凡一條】

梁武帝天監元年魏小峴戍主黨灋宗襲大峴戍破之海陵本釋文曰小峴山名在襄陽大峴山名在瑯邪陽都縣史炤釋一百二十八卷宋孝武帝孝建元年同余觀海陵本不從史炤之說以襄陽之峴山爲小峴瑯邪之大峴關爲大峴自以爲得其說矣殊不知自襄陽至瑯邪防千百里豈輕兵掩襲之所能制勝乎況是時襄陽之峴山屬梁境瑯邪之大峴關屬魏境黨灋宗魏將也乃戌梁境之峴山而襲魏境之大峴關其說又爲不通按小峴大峴在歷陽合肥之間小峴在合肥之東大峴又在小峴之東是後韋叡克小峴進攻合肥是小峴在合肥之東明矣宋孝武帝孝建元年魯爽自壽陽舉兵進屯大峴食少而退薛安都自歷陽進兵追及爽於小峴斬之是大峴在小峴之東又明矣二峴相去蓋不甚逺也費本注曰黨丁浪切余按黨音底朗翻無從去聲者此亦蜀人土音之訛

通鑑一百四十六【凡三條】

二年魏邢巒表云在南之日曾立巴州鎭靜夷獠史炤釋文曰西南夷謂之獠【海陵本同】余按史炤以獠爲西南夷至是三矣已辯之於前今復申言之蜀主李勢之時獠始自山出從巴西至犍爲梓潼布滿山谷李延壽北史曰獠蓋南蠻之別種卭笮川洞之間散居山谷種類甚多略無氏族之別又無名字所生男女惟以長幼次第呼之二百四十五卷唐僖宗中和二年炤又以獠爲戎夷別名是又略變前說而其誤終身不能攺也

五年魏涇州陳瞻亦聚眾稱王

史炤釋文曰涇宣城邑余謂此魏所置涇州也按魏收地形志魏置涇州於安定臨涇城若宣城郡之涇縣則在江南屬梁非魏土也且通鑑書魏涇州而以梁宣城郡之涇縣爲釋曾是可以欺後學乎

將軍藍懷恭與魏邢巒戰於睢口敗績巒進圍宿豫史炤釋文曰睢水之口在元魏梁郡余按水經注睢水首受陳畱蒗蕩渠東過梁國睢陽縣南又東過相縣故城南又東逕彭城之靈壁東又東逕睢陵縣故城北又東南逕下相縣故城南又東南流入於泗謂之睢口睢口不在梁郡也

通鑑一百四十七【凡五條】

七年馬仙琕籖求應赴

史炤釋文曰籖郵籖【海陵本同】余按李延壽南史故事府州部論事皆籖前直敍所論之事後云謹籖月日下又云某官某籖馬仙琕籖求應赴正此籖也以爲郵籖何所據乎

魏邢巒乘勝長驅至懸瓠因度汝水圍其城

史炤釋文曰汝水出上洛盧氏還歸山東入淮余按汝出盧氏過梁縣又東南過潁川郟縣又東南過定陵郾又東南過汝南上蔡縣西又東逕懸瓠城北汝水枝別左出西北流又屈西東轉又西南會汝形若懸瓠城因名焉故邢巒之兵度汝水而圍懸瓠史炤但能言汝水所出及所入處耳

八年許懋議孫皓嘗遣董朝至陽羨禪國山

史炤釋文曰陽羨防稽邑【海陵本同】余按陽羨縣前漢屬防稽郡後漢屬吳郡東晉以後屬義興郡又分陽羨爲國山縣

九年吳承伯反奄至吳興吏民恇擾

史炤釋文作怇擾注曰音巨恐擾也【海陵本同】余按怇字乃恇字之誤也炤從而爲之音釋繆矣字書亦無怇字恇音去王翻

十年魏汾州山胡劉龍駒聚眾反

史炤釋文曰汾水出太原晉陽山西南入河後魏置汾州余按汾水所出所經所入已辯於一百二十四卷宋文帝元嘉二十三年但史炤今之注較之前注愈誤汾水出太原汾陽北山非晉陽山也且魏太和十二年置汾州治蒲子城孝昌之亂淪陷又移治西河領西河吐京五城定陽等郡此時汾州猶治蒲子劉龍駒蓋山胡種居汾州部內者也炤以汾水出入處釋汾州失之逺矣

通鑑一百四十八【凡一條】

十五年淮堰成或謂康絢鑿湬東注又縱反間於魏蕭寶寅信之鑿山深五丈開湬北注

史炤釋文曰湬卽由切水名或普焦切余按湬字惟丁度集韻有之無普焦切一音以通鑑本文觀之湬者溝瀆之類非水名也

通鑑一百四十九【凡】一【條】

普通二年琬琰殿火

史炤釋文曰琬琰璧名余按周禮有琬圭琰圭鄭氏注曰琬猶圓也琰剡上如是則琬圭圜其上琰圭剡其上琬琰皆圭名非璧名然此以琬琰名殿耳而致辯於圭璧之間正以分別字義不得不爾

通鑑一百五十【凡五條】

五年魏涼州幢師於菩提等

史炤釋文曰幢帥猶連率也余按禮記王制三十國爲連連有率魏安能行古制哉柔然之法百人爲幢幢有帥

秀容人乞伏莫幹聚眾攻郡殺太守南秀容牧子萬幹乞眞反秀容酋長爾朱榮討平之

史炤釋文曰秀容本漢汾陽縣地後省之至元魏置肆州秀容縣按史炤之誤余已辯之於一百八卷晉孝武帝太元十九年而爾朱居秀容之本末則未之及也按爾朱氏世居秀容川爾朱榮髙祖羽健從魏主珪攻燕主寶有功環其所居割地三百里以封之爾朱氏自此彊盛此北秀容也又有南秀容則漢汾陽縣地也魏置秀容郡及秀容防軍於此其地在汾水之北北秀容又在汾陽之北史家慮北秀容南秀容之無以別也故乞伏莫幹則曰秀容人萬幹乞眞則曰南秀容牧子此其分別甚明史炤不能詳考混而言之非深於通鑑者也

魏郢州刺史裴詢與蠻酋西郢州刺史田朴特相表裏史炤釋文曰郢州名屬後魏余謂若如炤釋則凡欲注書以求自見於後世者豈不甚易按是時南北分王各有郢州魏置郢州於義陽梁郢州則治夏口

六年崔延伯別造大盾內爲鎖柱使壯士負而趨史炤釋文曰盾食尹切本作輴車轉者【海陵本同】余謂盾卽幹盾之盾所以捍鋒矢者輴者載柩之車音勑倫翻史炤繆矣

邵陵王編問賣防者令吞防而死

史炤釋文曰防七演切魚名皮可爲鼔一曰蛇防黃質黒文【海陵本同】余按皮可爲鼓者鼉也陸璣艸木防云鼉似蜥蜴四足長丈餘甲如鎧皮堅厚宜冒鼓詩所云鼉鼔逢逢者蓋鼉皮所冒之鼓也字書鼉字亦作鱓音徒何切旣皮可冒鼓豈人所能吞哉曰蛇防者近之防亦作鱓音七演翻二字同而音異故炤釋莫知所決擇

通鑑一百五十一【凡二條】

七年魏安州三戍兵反杜洛周自松岍赴之

史炤釋文曰岍苦堅切地名【海陵本同】余按岍字當讀與陘同音戶經翻唐志營州西北百里曰松陘魏安州治廣陽郡之方城縣唐檀州是也

大通元年魏源子邕裴衍行至陽平漳水曲

史炤釋文曰漳水在陽平東北山海經雲漳水出荊山南注於沮水余按炤因通鑑本文知漳水在陽平東北而又引沮漳之漳水雜以爲釋習之而不察甚矣魏文帝分魏郡置陽平郡治館陶

通鑑一百五十二【凡五條】

二年魏北道行臺楊津守定州城居鮮於修禮杜洛周之間疊來攻圍

史炤釋文提起間疊二字注雲間居莧切代也厠也余按史炤之說則以間疊來攻圍爲句殊不顧上句讀不成文其繆甚矣當以居鮮於修禮杜洛周之間爲一句疊來攻圍爲一句間讀如字

郡民續靈珍攻番城以應梁

史炤釋文曰番蒲何切余按蕃縣漢屬魯國晉惠帝元康中廢屬彭城郡魏收地形志曰孝昌三年置蕃郡治蕃城元象二年並彭城武定五年復置蕃郡漢書音義番陽縣之番音蒲何翻魯國蕃縣之蕃音皮或云皮反字之誤反讀如字是時梁將王弁侵魏徐州蕃郡民續靈珍攻蕃城以應梁此蕃郡蕃城卽漢魯國之蕃縣傳寫通鑑者番上缺艸遂爲畨郡番城史炤又從而音蒲何切誤矣

葛榮列陳數十里箕張而進

史炤釋文曰箕張猶春秋魚麗之陳余按左傳魚麗之陳先偏後伍伍承彌縫箕張之陳與魚麗之陳固當不同列宿之象箕張翼舒箕四星下二星翕而相近上二星開張列陳前濶而後狹故曰箕張卽今軍中言杷頭陳也

葛榮至洛魏主禦閶闔門引見

史炤釋文曰閶闔天門也【海陵本同】余按閶闔門洛陽宮城門辯已見八十四卷晉惠帝太安元年史炤前說已誤此又以閶闔爲天門宮城門固取天門以爲名然徑以爲天門則不可一百六十卷太淸元年閶闔門注亦誤

羊侃自瑕丘潰圍出魏境至渣口

史炤釋文曰渣側加切水名出義陽一作溠【海陵本同】余按水經注偪陽有柤水南亂沂而注於沭謂之柤口柤音側加翻卽此渣口也但字異耳杜預曰溠水出義陽厥縣西義陽唐之申州瑕丘唐之兗州治所偪陽在唐徐州界羊侃南奔自瑕丘至徐州之渣口道裏甚徑若自兗州至申州道裏甚逺觀者可以知所決擇矣

通鑑一百五十三【凡二條】

中大通元年魏楊昱據滎陽陳慶之攻之將士相帥蟻附而入

史炤釋文曰蟻蚍蜉也附者謂其能屯聚也余謂蟻能附著木石墻壁而行緣而登髙史言陳慶之將士緣滎陽城而登若蟻之附木石墻壁而登髙然非以蟻能屯聚爲諭也

初魏以梁益二州境土荒逺更立巴州以統諸獠又立隆城鎭

史炤釋文曰巴春秋時巴地晉宋間爲夷獠所居至後魏得其地立巴州余按漢書地理誌巴郡十一縣皆春秋時巴國之地漢獻帝時劉焉劉璋父子分巴爲三郡其後分置郡縣寖以益多自閬渝至於防涪皆巴地也未嘗盡爲夷獠所居三國之時蜀都護李嚴嘗請以五郡爲巴州諸葛亮不許至蕭齊卒置之蕭子顯齊志曰三峽險隘山蠻寇賊宋末置三巴校尉以鎭之旣省復置齊髙帝建元二年置巴州分巴東建平涪陵巴郡屬焉武帝永明元年省巴州故天監二年邢巒表魏主曰在南之日嘗立巴州鎭靜夷獠謂此也由此觀之巴州之立尙矣特廢置不常耳非魏立也

通鑑一百五十四【凡二條】

二年魏爾朱榮曰擁生蠻北塡六鎭

史炤釋文曰塡讀曰鎭余謂此乃補塡之塡音停年翻言欲驅生蠻以補塡六鎭叛亡之戶

陳慶之引兵圍懸瓠破魏潁州刺史婁起等於溱水史炤釋文曰溱側詵切水名在河南余按此史炤據廣韻以爲釋也廣韻所謂溱水在河南者以周宣王弟鄭桓公邑於新鄭而食溱洧新鄭縣漢屬河南郡故云然時陳慶之圍懸瓠懸瓠城在汝南安能北至新鄭之溱與婁起等戰也水經注溱水出汝南平輿縣浮石嶺北靑衣山東南逕朗陵縣故城西東北逕宐春縣故城北又東北入於汝陳慶之破婁起等實於此水也

通鑑一百五十六【凡四條】

五年賀防勝遣軍攻馮翊安定沔陽鄼城皆防之於是沔北蕩爲丘墟矣

史炤釋文曰沔陽漢中邑余按漢中郡自漢以來固有沔陽縣然以歷代地誌考之宋立馮翊安定等僑郡於沔北梁置沔陽郡於漢竟陵縣之地後周以爲復州置鄼城郡於漢陰縣之地亦皆沔北北屬梁雍州刺史以通鑑下文觀之可以知矣漢中之沔陽縣屬梁州時梁州之地已爲魏有史炤釋非

魏主西奔至稠桑潼關大都督毛鴻賓迎獻酒食史炤釋文曰稠桑地名在滎陽西余按魏主自洛西奔至稠桑而毛鴻賓自潼關迎獻酒食則稠桑在洛陽之西潼關之東明矣恆農郡胡城縣有稠桑驛通鑑書魏主先至胡城而後至稠桑稠桑在胡城之西不在滎陽之西滎陽在洛陽東去稠桑逺矣一百八十四卷隋恭帝義寧元年竇琮等追及屈突通於稠桑炤釋亦誤但兩事有自東䢐西自西䢐東之異耳辯見於後

賀防勝自南陽帥所部西赴關中至淅陽

史炤釋文曰淅防熱切淅陽郡名淅水所出余按魏淅陽郡漢農郡析縣之地也有析水後魏置析陽郡魏收地形志只從漢書作析字隋書五代志乃作淅字宋朝鄧州淅川內鄕二縣卽其地炤以爲淅水所出是矣若音防熱切則浙字非淅字也

魏孝武帝閨門無禮

史炤釋文作闔門注云闔胡獵切閉也今按通鑑諸本皆作閨門下文書閨門無禮事甚詳史炤誤矣

通鑑一百五十七【凡三條】

大同三年東魏丞相歡遊汾陽之天池

史炤釋文曰汾水之陽河東邑余按汾陽縣自漢至後魏皆屬太原郡魏自正光以後北邊盜起恆朔陷沒乃置秀容郡於漢汾陽縣地唐忻州之秀容縣是也若隋地理誌太原郡之汾陽縣則漢之陽曲縣地漢之汾陽縣與隋之汾陽縣皆非河東邑而髙歡所遊者乃秀容之汾陽也隋煬帝建汾陽宮卽此地

魏大都督宇文貴進據潁川東魏行臺任祥保宛陵史炤釋文曰宛陵宣城邑彭澤聚在西余按史炤參取漢書地理誌及晉書地理誌以爲釋殊不知地理誌漢河南郡又有苑陵縣晉屬滎陽郡後魏屬陳畱郡天平以後屬廣武郡任祥所退保者也詳考諸志宣城之宛陵與任祥所保之苑陵字有苑宛之異傳寫者誤以苑爲宛史炤遂誤釋爲宣城之宛陵所謂差之毫釐繆以千里也

魏行臺楊白駒與東魏陽州刺史段粲戰於蓼塢史炤釋文曰蓼卽安丰之邑【費本同】余按漢書地理誌蓼六二縣皆屬六安國蓼六春秋時猶爲列國臯陶之後也俱爲楚所滅晉地理誌蓼縣始屬安丰郡然考魏收地形志此時東魏置陽州於宐陽西魏以楊白駒爲行臺使之東略其交兵正在河潼間安得戰於安丰之蓼邑邪水經注蓼水出河北縣襄山蓼谷蓋當時之人於此谷築塢因謂之蓼塢漢書音義曰襄山在潼關北十餘里

通鑑一百五十八【凡二條】

四年魏廣州守將駱超

史炤釋文作駱越注曰駱姓也越其名余按駱越乃漢時南方蠻之種名此魏將也通鑑諸本皆作駱超參考通鑑前後所書亦超字爲是炤於一百五十四卷中大通二年亦以爲駱超

九年宇文泰登邙山以襲髙歡黎眀泰軍與歡軍遇史炤釋文曰黎音離黎猶比也謂比至天眀也【海陵本同】余按史記黎明之黎作邌說文曰邌徐也讀與黎同音力兮翻程大昌曰徐廣云黎猶比也將明之時也此說非也黎棃字通黎黒色也黒與明相雜欲曉未曉之交也猶曰昧爽也昧暗也爽明也亦明暗相雜也遲明卽未及乎明也厥明質明則已曉也讀黎如離恐駭俗且當從說文音此音亦有黒義字書棃字亦有從力兮翻者

通鑑一百五十九【凡一條】

十一年柔然頭兵可汗使其弟禿突佳來送女且報聘史炤釋文以聘爲娉注曰說文娉問也謂昏禮問名余按古禮有交聘之聘有聘女之聘說文始以聘女之聘爲娉字與交聘之聘分爲二字然古之聘字𨿽同而時聘之禮與聘女之禮異周禮時聘曰問以結諸侯之好又曰谷圭以聘女此聘字之同也春秋左氏傳宣九年孟獻子聘於周十年劉康公來報聘交聘之聘也文四年貴聘而賤逆君子是以知出姜之不允於魯七年穆伯又聘於莒莒人以聲已辭則爲襄仲聘焉聘女之聘也聘字皆同而爲禮則異凡讀經傳者居然可知也左傳書報聘之事非一柔然固不可以古禮律之然其使弟來送女則猶古人致女之禮也報聘則是報髙歡之使聘亦古者列國來聘報聘之意史言且者謂送女且報聘也當是時髙歡未嘗許以女女柔然何昏禮問名之有若問名不當言報娉字只當作聘字以交聘之聘爲釋且者不專爲一事並有餘事之謂

通鑑一百六十【凡二條】

太淸元年荀濟知上有大志然負气不服常謂人曰防於盾鼻上磨墨檄之

史炤釋文曰矛盾之鼻也余按荀濟只言盾鼻史炤乃泛引矛爲說以雜之盾之有鼻蓋盾背有隆起處故謂之鼻記朱幹設鄭注曰幹盾也傅其背如龜也正義曰詩云鏤謂以金飾之用金琢傅其盾背盾背外髙龜形亦外髙故云如龜蓋見漢禮然也或謂卽盾鼻矛若有鼻當施於何所

二年西丰公大春守石頭

史炤釋文曰石頭在丹陽秣陵建業中孫權城之餘按江左置丹陽尹秣陵建業二縣皆治京邑建業攺爲建康自避晉湣帝諱始當時二縣分治以秦淮水爲界炤以爲在秣陵建業中者抑以爲在二縣中間邪旣不能指定實處而其文質俚亦甚矣且漢建安中孫權築石頭城至此三百餘年通鑑書石頭事凡幾史炤於魏文帝黃初五年晉海西公太和五年釋已誤此釋又添一誤也張舜民曰石頭去臺城九里天生城壁在淸涼寺北覆舟山上江行自北來者循石頭城轉入秦淮

通鑑一百六十二【凡二條】

李遷仕樊文皎帥鋭卒五千深入至菇首橋東

史炤釋文曰菇首橋在淮地【海陵本同】余按淮者秦淮水也李遷仕等先將兵度淮攻東府前柵焚之矦景眾軍營於靑溪之東遷仕又進至菇首橋東則此橋當在靑溪上曰在淮地何邪

禦甘露廚有幹苔味酸鹹分給戰士

史炤釋文曰苔蘚也【海陵本同】余謂苔生於海其形如髮春二三月海人采取之納土窖中出而曬之成片今南人多食之若苔蘚者生於階墻及陰濕之地安可食邪

通鑑一百六十三【凡二條】

簡文帝大寶元年陳霸先修崎頭古城徙居之

史炤釋文曰崎頭城名在梁地余謂矦景𨿽專梁命未攺江淮以南皆梁地崎頭爲梁地一語不注可也按陳霸先自始興出兵度大庾嶺旣破蔡路養於南野遂居崎頭古城崎頭之地今不可知必在南康郡界南康今贑州

侯景遣侯瑱隨於慶徇蠡南諸郡

史炤釋文曰蠡南地名蠡力兮切又力防切余謂蠡南諸郡指彭蠡湖以南諸郡如豫章廬陵安成臨川南康是也蠡音禮力兮切非

通鑑一百六十四【凡二條】

二年任約追胡僧祐及於芊口

海陵本釋文作芋口芋羽俱切又王遇切地名余按芋字本芊字之誤姚思亷梁書曰芊口在南平郡安南縣界不能博考而妄爲音切可乎芊音千

元帝承聖元年侯子鑑以鵃千艘載戰士

海陵本釋文曰鵃上止遙切又陟交切下力鳥切余按丁度集韻鵃丁了翻朗鳥翻類篇曰鵃船長貌海陵本音釋殊無所據

通鑑一百六十五【凡一條】

三年嚴超逹自秦郡進圍涇州

費本注曰涇州蓋以涇水爲名余按五代志江都郡永福縣梁置涇州領涇城東陽二郡李延壽北史曰梁涇州在石梁此乃因涇城以名州非涇水也

通鑑一百六十六【凡三條】

敬帝紹泰元年齊平秦王歸彥譛淸河王嶽曰淸河僣擬宮禁制爲永巷

史炤釋文曰永巷列宮名有長巷故名之也余按宮中長巷曰永巷自應劭已有此說未嘗以永巷爲列宮名髙歸彥譛髙嶽謂其私第僣擬宮中爲永巷耳觀通鑑本文可見炤說之僻繆一百七十卷陳宣帝太建元年永巷史炤復有此繆說

晉安民陳羽世爲閩中豪姓

史炤釋文曰閩中郡名卽南越地余按閩中乃漢閩越地非南越地梁亦未嘗置閩中郡下卷陳武帝永定元年誤同

太平元年魏以岐陽之地封安定世子覺爲周公史炤釋文曰岐陽本元魏秦平郡至西魏攺余按西魏攺秦平郡爲岐山郡未嘗攺爲岐陽魏以岐陽之地封宇文覺蓋指岐山之陽漢雍郿二縣地後魏眞君六年於漢郿縣地置周城縣岐山之下周自古公亶父至文王居之故謂之岐周拓防之縣名宇文之國號皆本諸此

通鑑一百六十七【凡五條】

陳武帝永定元年齊以長廣王湛爲尙書令

史炤釋文曰湛市林切又持林切丈減切余謂上兩音皆非也當從下音

周晉公防與李植相質植辭窮

史炤釋文曰質軄利切質當以爲信余謂質軄日翻對靣相辧正爲質禮記曲禮夫人之諱𨿽質君之前臣不諱也鄭注云質猶對也是質有對之義通鑑下文言李植辭窮可以知非質當之質也至一百七十三卷宣帝太建十年齊王憲與於智相質炤則曰質軄日切正也謂正自相當釋相質之義𨿽未爲明切而亦知軄利切之爲非矣

置刪定郎治律令

史炤釋文曰陳置此官以治律令余謂注書如此何所發明按曹魏之世置尙書曹二十三郎有定科郎劉宋置十九曹郎文帝元嘉十八年增置刪定曹郎蓋魏世之定科郎也至於齊梁亦皆置之以刪定律令陳受梁禪政事皆由中書省置二十一局各當尙書諸曹摠國機要尙書惟聽受而已特置刪定郎以治律令

帝裸裎爲樂

史炤釋文曰裎袒也古襌衣趙魏之間無袌者謂任余按朱氏孟子解裸裎露身也義甚簡明襌衣之說本之廣韻無袌謂任此語全不可曉或者任字其裎字之誤乎若服襌衣則非裸裎矣炤不過欲艱深其辭以防後學

二年惶怖且悲不覺聲顫

史炤釋文曰防注云防善切揺也通作顫余按通鑑釋文正作顫字當音之膳翻防音防善切者孫愐云裸形無可蔽也非聲顫之義

通鑑釋文辯誤卷七

欽定四庫全書

通鑑釋文辯誤卷八

宋胡三省撰

通鑑一百六十八【凡一條】

文帝天嘉三年和士開善握槊

史炤釋文曰槊通作矟矛長丈八者爲槊【海陵本同】余按握槊局戲也李延壽曰握槊蓋胡戲近入中國劉禹錫觀博曰握槊之器其制用骨觚稜四均鏤以朱墨耦而合數取應日月視其轉止依以爭道史炤乃以爲握丈八之槊是但知槊之爲兵器而未知握槊之爲局戲也

通鑑一百六十九【凡二條】

五年陳寶應逃至莆口

史炤釋文曰莆音甫【海陵本同】余按莆口在唐泉州莆田縣界今興化軍之地莆音蒲音甫非

天康元年周信州蠻冉令賢等反逺結涔陽蠻爲聲援史炤釋文曰涔陽渚之蠻在郢中余按後周置信州於永安唐之防州也酈道元曰江陵西北有紀南城楚文王自丹陽徙此平王城之班固言楚之郢都也楚辭曰邅吾道兮洞庭望涔陽兮極浦屈原楚人也至洞庭然後可以望涔陽則涔陽之不在郢中亦明矣道元又曰涔水出作唐縣西北天門郡界南流逕涔評屯屯堨涔水漑田數千頃又東南流注於澧水涔陽蓋居是水之陽也二百六十六卷梁太祖開平元年雷彥恭攻涔陽公安正此涔陽史炤釋亦誤九域志江陵府公安縣有涔陽鎭

通鑑一百七十【凡八條】

臨海王光大元年巴山太守黃法慧從宐陽出醴陵共襲華皎

史炤釋文作澧陽注曰天門邑余按地理誌醴陵澧陽自是兩縣醴陵縣後漢置屬長沙郡澧陽縣晉武帝太康中立天門郡治焉時華皎據長沙安成王頊使吳明徹等帥舟師溯江攻之又使黃法慧從宐陽出醴陵以襲其不備宐陽漢之宐春縣也晉孝武帝避其母鄭太后諱攺爲宐陽今袁州宐春郡也自宐春至醴陵不及二百里澧陽則在洞庭太湖之北自宐春襲長沙不出澧陽也

齊主封弟仁約爲樂浪王

史炤釋文曰樂浪郡名古朝鮮之國其地系北齊余按齊主以古郡名爵諸弟爲王耳未嘗使之君國子民樂浪古朝鮮之地自晉至於慕容氏之末世已不能有其地北齊安能系屬之哉

宣帝太建三年周遣右武伯谷防琨等聘於齊

史炤釋文作堒注曰其字未詳余按通鑑諸本皆作琨炤所見本於昆旁王偶缺上一畫耳

五年齊人於秦郡置秦州州前江浦通塗水

史炤釋文曰塗同都切水出益州牧靡南山西北入繩【海陵本同】余按晉惠帝置堂邑郡於漢堂邑縣至安帝攺堂邑郡爲秦郡以秦之僑人居其地故也北齊取淮南就以秦郡置秦州唐滁州六合縣卽其地因滁水以名州塗讀爲滁辯已見七十五卷魏邵陵厲公嘉平三年八十卷晉武帝咸寕五年漢益州郡牧靡之地自宇文倂蜀棄之荒外宇文且不能有其地齊人境土西限於宇文其能有牧靡之地乎是時陳師伐齊以復淮南豈攻益州哉此乃漢堂邑之滁水非漢牧靡之塗水也

七年周主伐齊鮑宏曰進兵汾潞直掩晉陽

史炤釋文曰汾潞二州名系後周餘按周齊敵國疆埸之間各置州郡齊置汾州於西河周置汾州於定陽若潞州上黨郡則屬齊地周建徳六年始平齊陳太建之九年也宣政元年分並州上黨郡始置潞州太建之十年也烏得於太建七年以潞州系後周哉蓋鮑宏論伐齊直言進兵之路不指州名而指水名自汾水取平陽過雀防谷可以掩晉陽自上黨潞川入壺關黃澤亦可以掩晉陽非指二州名也

八年周主謂羣臣曰朕去歲屬有疾疹遂不得克平逋寇

史炤釋文曰疹章忍切癮疹皮外小起也余按此疾疹之疹與疢字同音醜刃翻經傳作疢作疹者俗書也周武帝舉大兵以伐國不應以皮外小起癮疹而還師史炤之淺妄率如此至二百三十六卷唐順宗永貞元年方能以疹爲久疾乃因通鑑正文積疹而生義然音切終不能攺也

前出河外直爲拊背未扼其防

史炤釋文曰拊揗也謂摩其背也余按周主此語本之婁敬婁敬說髙祖曰夫與人鬭不扼其吭而拊其背未能全勝周武帝前此伐齊至河陰而還以鬭爲諭猶拊背也拊者擊也不當以拊摩爲說若與人鬭而拊摩其背乃是爲之搔癢豈是與之鬭邪一百八十四卷隋恭帝義寕元年拊其背注亦誤

齊主獵於祁連池

史炤釋文曰祁連山之池也在匈奴中余謂此祁連池汾陽之天池也卽後所謂獵於天池者也史互言之耳北人謂天爲祁連故天池有祁連池之名猶匈奴呼天山爲祁連山也祁連山漢書音義釋之甚明汾陽之天池水經注言之甚詳余悉取以注通鑑能讀之者可考見也且齊主獵時周兵已攻晉州若獵於匈奴界中祁連山之池安能以丙辰獵而癸亥卽還晉陽邪天池在汾陽縣北燕京山上方裏余燕京山亦謂之管涔山五臺山之一也詳考通鑑所書九月癸亥齊主自獵所還晉陽甲子卽集兵庚午帥諸軍趣晉州癸酉昧旦晉州陷此日齊主已分軍向千里徑及汾水關又帥大軍上雞棲原矣若方與馮淑妃獵於天池驛奏沓至且不暇省安能部分出軍邪蓋通鑑會稡諸書以爲一書其排日書甲子以李百藥北齊書令狐徳棻後周書帝紀爲據自與馮淑妃獵天池至晉州已陷乃奏之一段是引用李延壽北史馮淑妃傳所以所記有參差不齊者竊謂丙辰齊主獵於祁連池與後所書與馮淑妃獵於天池實一事也唐書地理誌嵐州靜樂縣有天池祠竇蘋曰天池祠在今寕化軍北六十里橫嶺下管涔山

通鑑一百七十三【凡一條】

七年齊領軍大將軍尉相願

史炤釋文曰相息良切姓也願其名相氏出姓苑又息浪切後秦錄有馮翊相云作徳獵賦余按史炤之說皆以廣韻爲據然尉相願者姓尉名相願若如炤說以相爲姓願爲名將以尉字爲衍字乎時髙氏所用皆勲戚也尉相願之進用必以尉景

通鑑一百七十四【凡三條】

十二年於仲文軍至蓼隄去梁郡七里

史炤釋文曰蓼縣之隄音力竹切【費本同】余考五代志梁郡無蓼縣也元丰九域志曰蓼堤漢梁孝王築在梁郡西北通鑑本文言去梁郡七里若以蓼縣爲梁郡附城之縣則當治郭下若以蓼縣爲外縣無緣去城七里便置縣史炤之說不待攻而破矣蓼讀如字

於仲文取金鄕席毗羅軍大潰爭投洙水死

史炤釋文曰洙水出泰山蓋縣臨樂山北入泗余按史炤能言洙水所出與所入而已水經洙水自蓋縣西南流至卞縣入泗酈道元注則曰洙水至卞城西南入泗水亂流西南至魯縣東北又分爲二南爲泗水北爲洙瀆春秋莊九年浚洙杜預謂洙水在魯城北浚之以備齊者也孔子敎於洙泗之間闕裏是也從徵記曰洙泗二水交於魯城東北十七里闕裏背洙泗洙水又南逕瑕丘城又西南逕山陽南平陽之顯閭亭又南至髙平南入於泗金鄕縣在髙平西北縣北有金鄕山前漢未置金鄕縣後漢晉志方有之戴延之西徵記焦氏山北有數山漢司校尉魯恭葬山南鑿而得金故曰金鄕山金鄕去洙水差逺蓋席毗羅軍旣潰走於仲文追奔蹙之洙水故爭投水而死也

周殺代奰王達滕聞王逌

史炤釋文曰代徒對切姓也奰平祕切名也玉音肅姓也達其名【海陵本同】余謂史炤以代奰王達爲二人姓名則下文滕聞王逌亦二人姓名乎釋文以古有玉姓欲以稀姓愚後學殊不思讀通鑑者詳味上下文則代與滕其封國也奰與聞其諡也達與逌其名也其姓則宇文皆後周親王也楊堅專周政而殺之加以惡諡炤旣不能發顧以代奰王達四字離析爲二人姓名將以愚人人有知識其可愚乎代音徒耐翻王讀如字十一家諡法色取行違曰聞不醉而怒曰奰

通鑑一百七十五【凡三條】

十三年隋主如岐州

史炤釋文曰岐州元魏所置至隋廢之餘按魏書地形志太和十一年置岐州治雍城鎭至煬帝大業三年始攺州爲郡是年隋文帝受周禪攺元開皇岐州未廢也若已廢岐州則史不書如岐州矣

沙鉢略從父玷厥居西面號達頭可汗

史炤釋文曰玷厥突厥種名余按通鑑本文明言玷厥爲沙鉢略之從父號爲逹頭可汗讀者皆知玷厥爲人名而釋以爲突厥種名何其舛也

長城公至徳元年吐谷渾寇隋臨洮洮州刺史皮子彥出戰敗死汶州摠管梁逺撃走之

史炤釋文曰汶音問以汶水爲名水出瑯邪余按吐谷渾居西垂時寇洮岷汶州卽唐之岷州與漢之汶山郡之汶同史炤以瑯邪汶水爲釋音義皆誤汶山之汶讀曰岷辯已見七十二卷魏明帝靑龍元年

通鑑一百七十六【凡二條】

二年隋以賀婁子幹爲楡關摠管

史炤釋文曰楡關在隴右防恬爲秦將侵胡開地數千里壘石爲城樹楡爲塞是也余按在隴右者漢金城郡之楡中縣也防恬壘石爲城樹楡爲塞者漢上郡之楡林塞也隋置楡關摠管於唐勝州界

三年丰州刺史章大寶昭逹之子也在州貪縱朝廷以太僕卿李暈代之

史炤釋文作本暈注曰本與防同戎姓暈其名【海陵本同】余按本字乃李字之誤也史炤別引防字以爲說此與徐道明見鄭論語序云書以八寸防誤作八十宗因曲爲之說者何異

通鑑一百七十七【凡一條】

隋文帝開皇九年陳武州刺史鄔居業

史炤釋文曰鄔姓也鄔郡太守司馬彌牟之後因以爲氏【費本同】余按史炤據廣韻而爲釋也左傳昭二十八年晉滅祁氏羊舌氏分其田以爲縣以司馬彌牟爲鄔大夫是以鄔爲縣非以鄔爲郡也以司馬彌牟爲縣大夫非以爲郡太守也秦罷侯置守三十六郡皆曰守至漢景帝中二年始以郡守爲太守此皆考之不精之過也

通鑑一百七十八【凡一條】

十八年設鹿角爲方陳

史炤釋文曰鹿角陳名猶春秋魚麗之陳爾余按炤於一百五十二卷梁武帝大通二年葛榮列陳箕張而進釋曰箕張猶春秋魚麗之陳於此又曰鹿角猶春秋魚麗之陳如此則凡陳法惟有魚麗陳一法而已嘻可笑也設鹿角爲方陳者斬木存其大本凡枝皆剡其端如鹿角然埋之陳前以禦胡馬衝突內爲方陳非如春秋魚麗之陳也

通鑑一百七十九【凡二條】

二十年車騎將軍楡林閻毗

史炤釋文曰楡林縣名隋置勝州兼置此縣其地有楡溪塞卽防恬爲秦侵胡累石爲城樹楡爲塞是也余按史炤於一百七十六卷陳長城公至徳二年隋以賀婁子幹爲楡關摠管注云楡關在隴右下亦引防恬樹楡爲塞事今又以爲在勝州以此注爲是則前注爲非矣蓋炤以爲勝州者以隋志勝州楡林郡及楡林縣爲據也然引樹楡爲塞事酈道元以爲在上郡道元曰諸次水出上郡諸次山其水東逕楡林塞卽漢書所謂楡溪舊塞者也自溪西去悉楡柳之藪緣歷沙陵屆玆西出故謂之廣長楡也王恢雲樹楡爲塞謂此矣以水經河水所歷考之其地在銀夏之北唐之綏銀麟勝皆漢上郡地炤前言楡關在隴右非也今因楡林而引樹楡爲塞事則近之

仁壽二年忤意者嚴霜夏零

史炤釋文曰零余謂此言楊素威權忤其意者禍罰立至如當夏降霜非零雨之謂也

通鑑一百八十【凡二條】

四年嵐州刺史喬鐘葵

史炤釋文曰嵐州名在太原因岢嵐山爲名有渥窪地出良馬亦山气也余按史炤之說全引廣韻廣韻以爲嵐州近太原猶可史炤以爲在太原則繆矣漢武帝得神馬渥注水中李斐以爲在惇煌界今云嵐州有渥窪地未知廣韻何所據也至云亦山气也則是廣韻解嵐字爲山嵐之嵐其義不爲嵐州發也炤亦引之以釋嵐州可謂無所決擇矣

楊素侄挺

史炤釋文作挻注云挻抽延切【費本同】余按隋書作挺音徒鼎翻通鑑諸本亦皆作挺

通鑑一百八十一【凡二條】

倭王多利思比孤

史炤釋文曰倭女王國名在東海中【費本同】余按範曄後漢書倭國在韓國東南大海中依山島而居其地大較在會稽東冶之東與朱崖儋耳相近漢桓靈間倭國大亂更相攻伐歷年無主有一女子名卑彌呼事鬼神道能以妖惑眾於是共立爲王當時因謂之女王國又按新唐書曰日本古倭奴也其王姓阿毎氏自言初主號天禦中主至彥瀲三十二世自彥瀲至目多利思比孤三十一世其間惟一世立女王耳桓靈之際固嘗謂之女王國隋唐之間豈復謂之女王國哉

八年宐社於南桑幹水上

史炤釋文曰桑幹卽馬邑屬雁門余按漢書地理誌馬邑縣屬雁門郡桑幹縣屬代郡自是兩縣而謂桑幹卽馬邑可乎水經濕水出雁門陰館縣東北過代郡桑幹縣南與桑幹水會因總謂之桑幹水東北流過薊縣故城南時帝在薊將伐髙防故宐社於桑幹水上

通鑑一百八十二【凡三條】

九年詔徴天下兵集涿郡

史炤釋文曰涿範陽邑余按通鑑本文曰涿郡而史炤以範陽之邑誤矣自漢髙帝置涿郡而治涿縣曹魏攺涿郡曰範陽郡隋開皇初廢範陽郡大業初倂燕範陽置涿郡治薊而涿縣屬焉此郡名廢置徙治離合之辧也

閺鄕張須陀

史炤釋文曰閺鄕在洪農胡縣余按史炤以漢地理爲釋也元魏以胡縣爲胡城縣隋開皇十八年攺胡城縣爲閺鄕縣史言閺鄕張須陀謂須陀乃此縣人也

衛文升以步騎二萬度瀍水

史炤釋文曰瀍水出河南北山入於河余按水經瀍水出河南谷城縣北山東與千金渠合東過洛陽縣南又東過偃師縣東入於洛炤釋所指河南抑河南郡邪抑河南縣邪其言入河只泥禹貢伊洛瀍澗旣入於河一語未嘗詳考川瀆之會歸也

通鑑一百八十三【凡四條】

十二年蘇威曰他日賊據長白山今近在汜水

史炤釋文曰汜水名在河南成臯余按史炤亦是據漢地理爲釋也開皇十八年攺成臯爲汜水縣有汜水關時屬滎陽郡

林士與劉子翊戰於彭蠡湖

史炤釋文曰彭蠡澤名按尙書是江漢合處在揚州之西界余按江水與漢水合於夏口夏口今卾州彭蠡湖在彭澤縣西禹貢言漢水過三澨至於大別南入於江東匯澤爲彭蠡其言甚明何嘗言彭蠡是江漢合處漢書地理誌湖漢水出雩都東至彭澤入江言彭蠡是江水與湖漢合處則可矣

恭帝義寕元年突厥立劉武周爲定楊可汗遺以狼頭纛

史炤釋文曰突厥先爲鄰國所破有一兒棄澤中與狼交合生十子其一最賢者爲君長於牙門建狼頭纛故劉武周以此遺突厥余觀通鑑本文突厥立武周爲可汗故遺以狼頭纛非武周以遺突厥也

朝邑法曹孝謨以蒲津中潬二城降

史炤釋文曰河陽南有中潬城【費本同】余按字書水中有沙曰潬隋都長安於蒲津起河橋以通河東故有中潬城以守固河橋河陽在洛陽北起橋以度河陰亦有中潬城以守固河橋中潬之名𨿽同而有河陽橋蒲津橋之異此時唐公引兵自河東欲濟河而西孝謨以蒲津中潬二城降乃蒲津之中潬非河陽之中潬也蒲津城在橋之西岸

通鑑一百八十五【凡四條】

唐髙祖武徳元年李密以楊汪爲宋州總管

史炤釋文曰後周武帝以王謙爲益州總管總管之名始此【費本同】余按令狐徳棻後周書周明帝武成元年初攺都督諸州軍事爲總管其見於史者則安成公憲爲益州總管尉遲綱爲荊州總管尉遲回爲秦州總管則總管之名非始於用王謙也

隋帝謂蕭后曰儂不失爲長城公卿不失爲沈後史炤釋文曰沈直金切言爲沈湎之後【海陵本同】余謂煬帝顧天下已亂知必爲他人禽已與蕭后不失爲陳後主夫婦也按陳後主爲隋所禽封長城公其後沈氏君理之女也渉獵經史工書翰陳亡與後主俱入長安及後主薨後自爲哀辭文甚酸切帝每所巡幸常令從駕及帝爲宇文化及所弒後自廣陵還鄕裏不知所終烏得謂沈後爲沈湎之後乎沈音式荏翻

宇文化及於帳中南面坐人有白事者黙然不對下牙方取啟狀與唐奉義等參決之

史炤釋文曰牙旗名軍中所建下牙言其視事晚也余謂下牙猶古之言退朝也豈視事晚之謂乎劉馮事始曰牙旗者將軍之精軍行建牙後世至於官府早晚軍吏兩謁亦謂之牙呼謂旣熟𨿽天子正殿受朝謁者亦名正牙

薛舉進逼髙墌

史炤釋文曰髙墌城名墌之石切【海陵本同】余按新唐書地理誌寕州定平縣有髙墌城墌音章恕翻唐韻有字亦章恕切釋云畨山豈西蕃中以山爲乎下卷折音亦誤惟杜佑通典音思歷切

通鑑一百八十六【凡三條】

程知節爲王世充騎所逐刺槊洞過知節廻身捩折其槊

史炤釋文曰捩力計切拗捩也【海陵本同】余按韻書捩音力計切琵琶撥也拗捩之捩音練結翻

右翊衛大將軍淮安王神通

史炤釋文曰唐有十六衛各有左右其左右衛及左右金吾衛謂之四衛余謂之雜衛【費本同】余按隋受周禪置左右衛等十二府曰左右衛曰左右武衛曰左右武曰左右領左右曰左右監門曰左右領軍唐初置十六衛府曰左右翊衛曰左右驍騎衛曰左右屯衛曰左右禦衛曰左右僃身曰左右武衛曰左右監門曰左右候衛至武徳五年攺左右翊衛曰左右衛屯衛曰威衛禦衛曰領軍衛僃身曰左右余不攺髙宗龍朔二年始攺左右候衛爲左右金吾衛炤謂唐以左右衛及左右金吾衛爲四衛蓋唐中世以後事也且炤不言翊衛置官之由而泛引四衛爲釋未爲精切

綦公順攻北海劉蘭成襲擊之公順大敗棄營走郡城獲全

史炤釋文提起走郡二字注曰走音奏趣向也余謂當以棄營走爲句以郡字屬下句走讀如字文理明白不煩注釋

通鑑一百八十七【凡四條】

二年竇建徳收隋鹵簿儀仗

史炤釋文曰炙轂子云車駕行幸羽儀導從謂之鹵簿字書鹵大盾也以甲爲之所以捍敵甲楯部伍之次皆著之簿籍儀衛皆具五兵獨以甲楯爲名者行道之時甲楯居外餘兵在內故謂鹵簿也【費本同】又張文伯曰五經精義云鹵大盾以大盾領一部之人故言鹵簿宋綬序鹵簿圖謂有文事則有武備故整法物之駕嚴兵師之衛摠曰鹵簿漢蔡邕獨斷曰漢天子出車駕次第謂之鹵簿官有注名曰甘泉鹵簿余謂此皆言天子法從儀物之鹵簿也然公卿儀從亦謂之鹵簿顏竣柄用於宋孝建之初其父延年常乘羸牛笨車逢竣鹵簿輒屏住道側語竣曰吾平生不憙見要人今不幸見汝沈慶之夢引鹵簿入厠中占者曰後必富貴此公卿儀從亦謂之鹵簿之明證也唐制有皇后鹵簿外命婦三品已上亦有鹵簿車駕鹵簿固有甲楯皇后鹵簿必不用甲楯公卿及外命婦鹵簿烏得用甲楯乎然則以鹵簿爲取鹵楯爲義者末學膚受之說耳二百二十三卷代宗永泰元年鹵簿釋亦誤

王世充遣其將髙毗寇義州

史炤釋文曰義州凡有五一在懷州武徳縣一在衛州汲縣一在易州容城縣一在光州商城縣一在眉州洪雅縣武徳之義州乃世充境內非所寇者余按通鑑是年五月書世充陷義州復寇西濟州西濟州置於濟源縣新唐書地理誌武徳二年攺懷州安昌縣爲武徳置北義州則武徳之義州正唐境內非王世充境內也髙毗所寇卽北義州衛州汲縣之義州武徳元年置亦唐境也

六月丁未劉武周進逼介州七月辛卯宋金剛寇浩州史炤釋文於介州則注曰武徳元年以介休縣置浩州又更名介州於浩州注則曰浩州本介休縣又有江州彭澤縣置浩州非此余按此一年事也自六月丁未至七月辛卯四十四日耳州名更攺不應如是之遽是年通鑑又書劉武周屢遣兵攻西河浩州刺史劉聸拒之及裴寂敗自晉州以北城鎭俱沒惟西河獨存又是年十一月通鑑又書劉武周寇浩州炤注曰是浩州有二武周所寇乃介休之浩州炤蓋守介休置浩州之說殊不思通鑑於六月丁未已書武周陷介州若浩州本是介休縣則已歸武周矣新唐書地理誌曰汾州治西河本浩州武徳三年更名汾州隋義寕元年以介休平遙置介休郡武徳元年曰介州則浩州置於西河介州置於介休明矣

杜伏威請降

史炤釋文曰杜伏威起淮南又據歷陽與陳稜李子通俱有窺江表之心後爲李子通所敗來降海陵本曰杜伏威起淮南後爲李子通所破來降余按海陵本刪取史炤釋文以爲注亦可以明其實蹈襲史炤而托之公休以欺世也詳觀通鑑本文李子通數破沈法興軍旣克陳稜又破沈綸軍而伏威引去而伏威未嘗敗也至武徳三年伏威遣輔公祏王雄誕等撃破子通四年又遣雄誕撃禽子通送長安曷嘗爲子通所破哉蓋是時唐之威徳暢洽故伏威請降五年秦王撃徐圎朗聲震淮泗伏威於是懼而入朝詳考事之本末可以見矣

通鑑釋文辯誤卷八﹤史部﹐編年類﹐通鑑釋文辧誤﹥

欽定四庫全書

通鑑釋文辯誤卷九

宋胡三省撰

通鑑一百八十八【凡四條】

三年趙郡公孝恭撃蕭銑東平王闍提斬之

史炤釋文曰闍辰遮切姓也余按古無闍姓闍提蓋蕭銑之子侄而封王

王世充自將戰兵左輔大將軍楊公卿帥左龍驤二十八府騎兵左遊撃大將軍郭善才帥內軍二十八府步兵右遊撃大將軍防野綱帥外軍二十八府步兵總三萬人以僃唐

史炤釋文曰左右龍驤左右遊擊分騎兵步兵各有府皆隋之制王世充因之餘按隋志無龍驤遊擊分騎步兵之制有府兵而已史炤以意妄爲之說

七月世充洧州長史張公謹與刺史崔樞以州城來降史炤釋文曰洧州本尉氏縣王世充始置尉州武徳四年以尉氏扶溝陵置洧州余按炤釋以新志尉氏縣注爲據而不考州縣之建置離合其歲月有先後也通鑑是年九月書世充尉州刺史時徳叡帥所部杞夏陳隋許潁蔚七州來降炤又注曰尉州本尉氏縣王世充置武徳三年時徳叡以州來降秦王攺爲南汴州復攺爲洧州貞觀元年廢屬汴州若如炤說則王世充於尉氏縣置洧尉二州也殊不知五代史眀言隋置洧州於潁川之陵縣大業初廢蓋王世充復置洧州於陵縣置尉州於尉氏縣是年崔樞時徳叡旣降唐明年唐乃以尉氏扶溝陵置洧州也

以髙開道爲蔚州總管

史炤釋文曰蔚州本鴈門郡又隋上谷郡飛狐縣也唐初沒突厥武徳六年置余按蔚州本雁門郡之靈丘上谷郡之飛狐縣地東魏置靈丘郡後周置尉州隋廢郡及州以靈丘縣屬雁門郡唐爲蔚州安邊郡後攺興唐郡史炤於雁門郡下逸之靈丘三字失之逺矣

通鑑一百八十九【凡六條】

四年以靺鞨渠帥突地稽爲燕州總管

史炤釋文曰燕州本靈壽縣隋置在唐廢焉屬鎭州【海陵本同】余按舊唐書地理誌義寕元年置燕州於靈壽縣是年廢州復爲靈壽縣屬恆州至穆宗諱恆始攺恆州爲鎭州此燕州隋於營州之境汝羅故城置遼西郡以處粟末靺鞨唐遂於其地置燕州以其渠帥爲總管非靈壽之燕州也

王世充平州刺史周仲隱以城來降

史炤釋文曰平州本當陽縣王世充置武徳六年更名玉州八年州廢屬江陵郡余按當陽之平州本後周置隋廢之矣武徳四年置平州於當陽因是年旣平蕭銑而復置當陽乃蕭銑之地王世充安得而置平州竊意王世充置平州於洛州河陰縣河陰古平陰也蓋於此置平州

秦王世民被黃金甲齊王元吉等二十五將隨其後前後部鼔吹

史炤釋文曰凡鼔吹總八音言之餘觀史炤釋鼔吹多以爲音律壎篪之樂今又曰總八音言之是皆未知鼔吹之所從始也蔡邕曰鼔吹軍樂也黃帝岐伯所作以揚徳建武勸士諷敵也後世謂之短簫鐃歌應劭漢鹵簿圗惟有騎執箛箛卽笳不云鼔吹而漢世有黃門鼔吹漢享宴食舉樂十三曲與魏世鼔吹長簫同長簫短簫伎錄並云絲竹合作執節者歌又建初錄云務成黃爵云逺期皆騎吹曲非鼔吹曲此則列於殿庭者爲鼔吹從行鼔吹爲騎吹二曲異也又孫權觀魏武軍作鼔吹而還漢世萬人將軍給鼔吹魏晉世假將帥牙門曲蓋鼔吹唐宋以來天子郊祀竣事還宮鼔吹振作則是鼔吹之樂國容軍容皆用之

俘王世充竇建徳獻於太廟行飲至之禮以饗之海陵本釋文曰飲於禁切余按左傳三年而治兵出而振旅歸而飲至以數軍實杜預注曰飲於廟以數車徒器械及所獲也陸徳明無音飲當讀如字

褒州道安撫使郭行方攻蕭銑鄀州防之

史炤釋文曰褒州本西縣武徳三年置八年州廢屬興元余按褒州置於漢中蕭銑時據江陵唐置安撫使所以招撫銑眾必不置於漢中蓋道裏相去逺也時平王世充方得襄州必置安撫使於襄州旣以安撫新民又以招撫銑眾下書攻防鄀州鄀州本樂鄕縣地貞觀八年廢鄀州以樂鄕屬襄州郭行方自襄州進攻鄀州道裏便近褒當作襄又徳宗朝方攺梁州爲興元府此時未應以西縣屬興元爲言亦一誤也

徐圎朗昌州治中劉善行以須昌來降

史炤釋文曰昌州本蒲縣武徳二年置貞觀元年州廢隰州【費本同】余謂此時徐圎朗據兗鄆自以須昌縣置昌州耳蒲縣之昌州逺在汾隰徐圎朗安能越關河而有此土邪

通鑑一百九十【凡九條】

五年俚帥楊世略以循潮二州降

史炤釋文曰俚南夷之酋【費本同】余按南夷曰蠻曰俚曰蜑各是一種酋字但可解帥字耳

二月戊寅汴州摠管王要漢攻徐圎朗杞州防之史炤釋文曰本北海縣始因營丘人拒賊權置杞州時汴州雍丘縣亦置杞州非此【費本同】余按新唐書地理誌北海之杞州武徳二年已復爲營丘縣而雍丘之杞州與汴州接壤未經省並王要漢所攻防者正北杞州乃以爲非何邪

遷州人鄧士政執刺史李敬昂以反

史炤釋文曰按志闕此州【費本同】余按隋唐書地理誌西魏以房陵置遷州以秦漢以來諸侯王以罪廢者多遷房陵故以名州隋大業初攺曰房州唐武徳初復曰遷州誌未嘗闕此州也

髙開道寇蠡州

史炤釋文曰蠡落戈切武徳五年以蒲州博野縣置蠡州余按新唐書地理誌武徳五年以瀛州之博野淸苑定州之義丰置蠡州蓋因漢蠡吾亭以名州金人亦於博野縣置蠡州北至燕京四百九十里蠡音禮落戈切非蒲州當作瀛州

觀州刺史劉防以城叛附黒闥

史炤釋文曰觀州本九門縣隋置九門郡武徳元年曰觀州五年廢屬鎭州時觀州有二其一在弓髙縣非此【費本同】余按新唐書地理誌武徳四年置觀州於弓髙而九門之觀州廢於五年劉防叛在是年十月蓋弓髙之觀州爲是

南州刺史龎孝恭

史炤釋文曰南州屬劍南道羈縻州武徳二年開南蠻置二年更名僰州四年復故名【費本同】余按新唐書地理誌武徳四年以合浦郡之合浦南昌二縣置南州通鑑下文書南越州寗道明髙州首領馮暄俱反南越州今之廉州髙州今猶如故則三州相挻而反皆在嶺南道此所謂南州乃合浦之南州非劍南道之羈縻州明矣

髙開道引奚騎寇幽州

費氏本以奚爲突注云突東胡別種突騎者突國騎兵也余徧考通鑑諸本皆作奚騎且東胡別種未嘗有突國奚正東胡種也其先曰庫眞奚亦曰庫莫奚

八月甲辰突厥寇眞州又寇馬邑

史炤釋文曰按志眞州有三武徳五年置眞州曰南縣置積州及前眞州貞觀元年攺積州爲後眞州後皆廢唐劍南道復有眞州今突厥所寇乃河東道然河東無此州誌又不載疑字誤【費本同】余按史炤所謂眞州有三前眞州置於九眞移風縣後眞州則是年置積州於日南縣九年攺南陵州貞觀九年始攺後眞州劍南之眞州則天寶五載方分臨翼郡置以新唐書地理誌考之此時止有九眞移風之眞州亦非同時有三眞州也史炤但見通鑑於此時書突厥寇眞州又寇馬邑以爲所寇乃河東道考之於志而河東道無眞州遂疑字誤余詳考舊唐書地理誌武徳二年置綏州總管府營云銀眞等十一州此眞州蓋置於銀州眞鄕縣且通鑑上文書癸未突厥寇原州乙酉寇朔州原州屬關內道朔州屬河東道突厥入寇之兵分爲兩道八月甲辰寇眞州者西路兵也寇馬邑者東路兵也史炤於河東道求眞州所以失之愈逺

周法明登戰船飲酒張善安遣刺客數人詐乘漁艓而至遂殺法明而去

史炤釋文曰漁漁獵也余謂捕魚者爲漁捕獸者爲獵漁自是漁獵自是獵三尺童子能分別其義史炤之識不若童子鹵莽甚矣

通鑑一百九十一【凡二條】

八年突厥寇藺州

史炤釋文曰按突厥寇鄯岷等州並寇蘭州皆隴右道而隴右無藺州藺字疑作蘭余按史炤疑藺州之當作蘭州是也但詳考通鑑突厥寇藺州在九月至十月戊寅乃始寇鄯州無寇岷州事其所援據不無少差耳

突厥寇彭州

史炤釋文曰彭州屬羈縻州本洪州貞觀三年置屬隴右道按寕州彭原及劍南道復有兩彭州皆非此【費本同】余按隴右道之羈縻彭州本洪州貞觀三年置七年方攺彭州則此時隴右羈縻州未有彭州也劍南道之彭州武后垂拱二年方分益州置此二彭州皆非突厥所寇者也若寕州彭原縣之彭州乃武徳元年置治合川縣唐都關中邠寕突厥兵衝也此時突厥正寇寕州彭原之彭州炤乃以爲非可謂擇焉不精矣

通鑑一百九十二【凡二條】

九年韓州刺史封同人詐乘驛馬入朝

史炤釋文曰武徳元年析潞州襄垣等縣置韓州貞觀十七年州廢仍屬潞州又同州韓城縣置西韓州非此【費本同】余謂襄垣之韓州去長安太逺封同人蓋自韓城入朝

太宗貞觀元年吏部侍郎觀城劉林甫

史炤釋文曰觀城屬開徳府【費本同】余按觀縣漢屬東郡光武攺曰衛縣晉魏屬頓丘郡曰衛國縣隋開皇六年攺曰觀城縣屬魏州唐武徳四年分屬澶州是年廢澶州縣還故屬代宗大歷七年復置澶州至宋始以澶州爲開徳府此時澶州已廢亦未有開徳府也

通鑑一百九十三【凡二條】

三年房齡不以己長格物

史炤釋文曰捍挌於物無所容受也【費本同】余謂格正也以己所能正人欲人人皆然謂之格非捍挌之挌也格字從木捍挌之挌從手六十卷漢獻帝初平二年邴原淸議以格物與此同義史炤以爲廢格之格亦非辯已在前

上謂侍臣曰李大亮可謂忠直賜以胡缾及荀悅漢紀史炤釋文曰胡缾汲水器余謂史炤但以廣韻爲據易井卦羸其缾左傳孫蒯飲馬於重丘毀其缾是皆謂汲器也戰國秦趙澠池之防藺相如曰請奏盆缾秦李斯上秦王書曰撃甕叩缾則缾者罌缶之類不特施之汲水且以爲樂矣至唐人如楊惠元缾甖不發如韓愈詩無計離瓶罌則缾者以盛酒盛物不復以汲水器爲缾矣唐太宗賜李大亮胡缾蓋酒器也非汲水器也今北人酌酒以相勸酧者亦曰胡缾未識其規制與太宗之胡缾合乎否也缾瓶字通

通鑑一百九十四【凡一條】

十一年王珪令公主執笲行盥饋之禮

史炤釋文作笄注曰笄堅奚切簮也【費本同】余按此非笄字乃笲字陸徳明經典釋文曰笲音煩一音皮彥翻器名以葦若竹爲之其形如筥衣之以靑繒以盛棗栗腵修之屬士昏禮曰舅坐於阼階西面姑坐於房外南面婦執笲棗栗進東面拜奠於舅席訖婦又執腵修升進北面拜奠於姑席盥饋者士昏禮曰婦盥饋特豚合升側載鄭氏注曰側載者右胖載之舅爼左胖載之姑爼異尊卑舅姑共席於奧其饌各以南爲上王珪正令公主行婦禮史炤以爲執笄義何所據

通鑑一百九十五【凡二條】

十四年陳倉折衝都尉魯寧自恃髙班慢罵陳倉尉史炤釋文曰班給也余謂班字固有給義然此班以班列爲義晉行人子朱曰班爵同何以黜朱於朝梁武帝分百二十號將軍爲二十四班皆班列之班也唐制上府折衝都尉正四品上中府從四品下下府正五品下五品以上皆爲髙班

尙書左丞韋悰句司農木橦價貴於民間

史炤釋文曰橦徒紅切木名花可爲布出字書【海陵本費本同】余按橦諸容翻木一截也唐式柴長三尺五寸爲一橦

通鑑一百九十六【凡八條】

十五年突厥侯利苾可汗

史炤釋文作俟利苾注曰俟渠之切余按諸本通鑑及新舊唐書皆作侯利苾

百濟來告其王扶余璋之防

史炤釋文曰百濟西域國本扶余別種余按百濟東夷國名其先以百家濟海種類寖盛遂以爲國號炤旣言百濟爲扶余之種亦必知扶余之爲東夷矣乃以百濟爲西域國何自爲乖越也

大度設自赤柯濼北走

史炤釋文曰濼音歷【海陵本同】余按濼音匹各翻今自江淮以北率謂積水爲濼音歷者艸名也一名貫眾見本艸

西突厥乙毗陸可汗西擊康居道過米國破之

史炤釋文曰米國唐國枝庻王者余謂唐當作康此字因傳寫而誤也新唐書曰康國古康居也枝庻分王曰安曰曹曰石曰米曰何曰火尋曰戊地曰史

十七年魏徵薨命百官九品以上皆起防給羽葆鼔吹陪葬昭陵

史炤釋文曰羽葆天子華蓋天子之儀衛也又唐制鼔吹五部一鼔吹二羽葆羽葆部有十八曲鼔吹音律管壎之樂余按孔頴逹正義曰羽葆者以鳥羽注於柄頭章懷太子賢曰葆以五采羽合聚爲之鼔吹非音律管壎之樂辯己見前樂則有曲羽葆儀飾也安得有所謂十八曲此皆史炤無所根據而妄爲之說又通鑑下文載徵妻裴氏之言曰徵平生儉素今葬以一品羽儀非亡者之志則知給以羽葆非天子之儀衛也

壯士昝君譽梁猛彪

史炤釋文曰猛彪虎文余按梁猛彪者人姓名奚庸以虎文爲釋

太子承幹嘗謂左右曰我試作可汗死因僵臥於地史炤釋文作僵僕注曰僕芳遇切余按諸本通鑑皆作僵臥作僕非

良久太子欻起

史炤釋文曰欻起有所吹起余謂欻忽也太子初焉僵臥於地良久忽然而起耳豈有所吹而起哉炤之疏僻如此

通鑑一百九十七【凡三條】

十七年往返萬里道涉沙磧無水艸

史炤釋文曰沙磧水渚有石者余按此沙迹所謂沙漠大磧也旣無水艸又安得有水渚哉

薛延陀本一俟斤

史炤釋文曰北虜謂大臣曰俟斤余謂俟斤者突厥鐵勒諸部酋帥之稱

褚遂良上疏曰龍沙以北部落無算

史炤釋文曰廣志流沙在玉門關外有三名三龍沙【海陵本同】余謂龍沙卽指言沙漠也自漢以來匈奴單於所居謂之龍庭隨水艸遷徙無常處故因謂沙幕爲龍沙此卽陰山之外大漠西盡居延東極遼海者也玉門關外之流沙介在西垂非褚遂良所指之龍沙邪律徳光之死而北歸也趙延壽謂人曰我不復入龍沙矣亦謂沙漠

通鑑一百九十八【凡四條】

十九年上自繋薪於馬鞘以助役

史炤釋文曰鞘仙妙切馬上刀劍室也【海陵本費本同】余謂鞘音所交翻鞭鞘也刀劍室安可以繋薪乎

上從飛騎三千人馳入臨渝關

史炤釋文曰渝容朱切臨渝關本曰臨閭關在平州石城縣余按漢書地理誌北平郡有石城縣遼西郡有臨渝縣注雲渝水首受白狼東入塞水經注云白狼水逕黃龍城西又東北出東流爲二水右水疑卽渝水也西南巡山逕一故城西以爲河連城疑是臨渝縣之故城新唐書地理誌營州城西四百八十里有渝關守捉五代史云幽州北七百里有渝關下有渝水通海循海有道狹處才數尺是所謂臨渝關也宋白續通典曰漢石城舊縣取碣石立如城以名之唐貞觀十五年於故臨渝縣城置臨渝縣萬歲通天二年攺爲石城臨渝在石城猶有足徵所謂臨渝者以臨渝水而名若曰臨閭殊無所據漢書音義渝音諭今讀如字

二十年上嘗幸未央宮辟仗已過

史炤釋文曰辟匹亦切執兵仗以辟行人【海陵本同】余謂炤釋義是而音非辟讀爲辟若匹亦切則讀如僻矣

二十一年髙士廉遺言不欲以北首夷衾輒屈車駕史炤釋文曰禮記自小斂以往用夷衾夷衾質殺之裁猶冒也注云冒所以韜屍重形者也小斂又覆以夷衾制如冒耳大夫冒黼殺余按防大記君錦冒黼殺綴旁七大夫冒黼殺綴旁五凡冒質長與手齊殺三尺自小斂以往用夷衾夷衾質殺之裁猶冒也鄭注云冒者旣襲所以韜屍重形也殺冒之下帬韜足上行者也小斂又覆以夷衾裁猶制也孔頴逹正義曰冒謂襲後小斂前所用以韜屍也冒有質殺者作兩囊每輒橫縫合一頭又縫連一邊餘一邊不縫兩囊皆然也上者曰質下者曰殺故鄭注士防禮云冒韜屍者制如直嚢上曰質下曰殺質正也其用之先以殺韜足而上後以質韜首而下綴旁七者上下安七帶綴以結之故云綴旁七也大夫綴旁五及冒者尊卑之差也凡冒質長與手齊言冒之質從頭韜來至下長短與手齊也殺三尺者殺從足韜上長三尺自小斂以往用夷衾者往猶後也小斂前有冒故不用夷衾自小斂後衣多不可用冒故用夷衾覆之也士防禮云幠用夷衾覆屍柩之衾也夷衾質殺之裁猶冒也者裁猶制也言夷衾所用上齊於手下二尺所用繒色及長短制度如冒之質殺但不復爲囊及旁綴也然始死幠用斂衾是大斂之衾自小斂以前覆之至小斂時君錦衾大夫縞衾用之小斂斂訖別制夷衾以覆之其小斂以前所用大斂之衾停而不用至將大斂及陳衣又更制一衾主用大斂也所謂大斂二衾者其夷衾至大斂時所用無文當應總入大斂衣內並斂之也合注防而觀之則夷衾上質下殺之制如冒而不爲囊及旁綴固與冒有不同者

通鑑一百九十九【凡一條】

髙宗永徽元年有司以爲服旣公除欲以今秋成昏史炤釋文曰公除從吉也王氏音訓謂已成服除之以從公家之事不待終制也余謂公除卽漢文帝三十七日釋服之遺制曰公除者以天下爲公外𨿽除服以臨政而親親之思結於內猶終三年之慕公則除服私則未之除也

通鑑二百【凡二條】

六年徙居蓬萊宮

史炤釋文曰蓬萊宮在京城東北余按唐都長安外城謂之京城次城謂之皇城內城謂之宮城蓬萊宮在宮城內直東北角不在京城東北蓬萊宮後更名含元宮又曰大明宮大明宮曰東內太極宮曰西內皆在宮城中

龍朔元年新羅王春秋遣其將金欽將兵至古泗史炤釋文曰說文泗受濟水東入淮余謂古泗地名在百濟國中非中國之泗水不可妄引以爲釋然其言中國之泗受濟水亦只說湖陸以南之泗水以其於古泗不相渉故不復辯

通鑑二百一【凡二條】

麟徳元年州縣每發百姓爲兵其壯而富者行錢參逐皆亡匿得免

史炤釋文曰參倉含切參互余謂參逐者參逐之人也州縣發人爲兵守令不能家至而人發之必有參逐之人以爲用參者參預其事者也今之吏典逐者隨逐其後者也今之親隨壯富之人行錢於參逐之人以求免爲兵參逐之人旣受其賂掩覆而縱之使得亡匿也唐人常語有言參隨者猶參逐也

勲官挽引勞苦與白丁無殊

史炤釋文曰民男女年十八以上爲丁丁從徭役余按唐制民丁從徵役得勲級者爲勲官無勲級者爲白丁且男年十八以上爲丁女曷嘗爲丁哉

通鑑二百二【凡二條】

咸亨三年王及善曰擲倒自有伶官

費本注曰伶鑪斤切說文弄也余按字書伶郎丁翻無從鑪斤切者炤釋用說文而音切則妄自爲之

四年八品九品並鍮石帶

史炤釋文曰鍮容朱切余按鍮石似金今人多以藥物鏈銅爲鍮者音托侯翻宋時八品九品官猶鍮石帶史炤仕宋至京官不知有鍮石帶而妄爲之音何耶

通鑑二百三【凡三條】

永淳元年魏元忠閱視赤縣獄

史炤釋文曰中國名曰赤縣神州【費本同】余按史炤引騶衍之說衍之說先列中國名山大川通谷禽獸水土所殖物類所珍因而推之及海外人之所不能睹以爲儒者所謂中國者於天下乃八十一分居其一分耳中國名曰赤縣神州神州自有九州禹之序九州是也不得爲州數中國外如神州赤縣者九乃所謂九州也於是有稗海環之人民禽獸莫能相通者如一區中乃爲一州如此者九乃有大瀛海環其外天地之際焉史炤引此以釋赤縣則唐之十道乃禹迹之九州是魏元忠悉閱唐十道獄也其說闊逺而不切於事情蓋唐之西京以長安萬年爲赤縣東都以河南洛陽爲赤縣魏元忠所閱者長安萬年兩赤縣獄耳

道元年突厥寇蔚州丰州都督崔智辧邀之於朝那山北兵敗爲虜所擒

史炤釋文曰朝直遙切那奴多切余按丁度集韻朝那之朝音與邾同音追輸翻二百九卷中宗景龍二年朝那山音亦誤

則天垂拱元年樂城文獻公劉仁軌薨

史炤釋文曰劉仁軌汴州尉氏人仁軌子及兄子授上柱國者三人州黨榮之號所居爲樂城鄕三柱裏余謂此因其封邑而名鄕耳樂城縣屬溫州武徳五年分永嘉置非劉仁軌所封者也漢書地理誌河間國有樂城縣後魏攺爲樂壽縣唐屬瀛州樂城古城在樂壽縣東南十六里唐以古縣名封仁軌

通鑑二百四【凡一條】

三年黒齒常之大破突厥於黃花堆

史炤釋文曰黃花堆突厥地名余按黃花在神武川元和初朱邪執宐所保之地其地在朔州塞內非突厥地也魏收地形志後魏置神武郡於神武川

通鑑二百五【凡一條】

延載元年突厥可汗骨篤祿卒弟黙啜自立爲可汗史炤釋文曰黙啜突厥種名余按通鑑明言黙啜爲骨篤祿之弟則黙啜乃人名非種名也

通鑑二百六【凡三條】

神功元年孫萬榮與其奴逃至潞水東

史炤釋文曰潞水在潞州爲幷州浸卽濁漳水也余按周禮職方氏幷州其浸淶易冀州其浸汾潞其川漳則漳自是漳潞自是潞以周官職方言之則潞非幷州浸以漢地理誌言之則潞州漢上黨郡也春秋潞子之國有潞川上黨郡漢屬幷州然皆非孫萬榮授首之地按萬榮時攻幽州軍潰至潞水東爲奴所殺是唐幽州之潞水非漢上黨之潞川也水經鮑丘水從塞外來南逕漁陽縣東又南過潞縣西謂之潞水漢光武遣鄧隆撃彭寵軍於潞南卽是水也孫萬榮正死於是水之東

聖歷元年狄仁傑因食疏糲

史炤釋文曰疏菜食也糲脫粟也張晏曰一斛粟舂七斗米爲糲余按詩召旻云彼疏斯粺箋云疏麤也謂糲米米之率糲十稗九鑿八侍禦七字林云糲米一斛舂爲八斗此皆疏卽糲也九章算術粟一石爲糲米六斗舂糲一斗爲粺九升又舂爲侍禦則七升又曰凡谷一舂一簸爲糲米惟論語飯防食飲水孔氏注以疏食爲菜食諸儒生皆不主其說以疏食爲麤飯然疏食猶可以菜食爲說若疏糲不若用諸家之說爲文從義順也

二年左衛鎧曹參軍郭元振

史炤釋文曰參軍官名十六衛皆同鎧曹后攺爲冑曹余按史炤但以參軍爲官名參軍之官名何從始耶沈約曰參軍後漢官孫堅爲車騎參軍事是也本於府主無敬晉世孫楚爲大司馬石苞參軍輕慢苞始制施敬晉永嘉之亂中州人士避亂南度晉元帝以瑯邪王鎭建業悉羅致爲參軍掾屬行參軍所謂百六掾是也旣而爲晉王以參軍爲奉車都尉掾屬爲駙馬都尉行參軍舎人爲騎都尉而諸公府都督府置諮議參軍因漢末軍諮祭酒而爲之名也至宋有錄事記室戶曹倉曹中直兵外兵騎兵長流賊曹刑獄賊曹城局賊曹法曹田曹水曹鎧曹車曹士曹集右戶墨曹凡十八曹參軍參軍不署曹者無定貟至唐惟衛府率府有錄事及諸曹參軍諸州有錄事及諸司參軍

通鑑二百七【凡三條】

長安四年太后疾少間

史炤釋文曰間居莧切少愈也余按論語病間釋音如字孔云少差也史炤釋文凡疾間之間並從去聲未知何據

久視四年賈敬宗奏張昌宗彊市人田

史炤釋文曰彊其兩切抑買之也余謂彊其良翻非人所願以威勢逼抑而市之謂之彊市

成均祭酒同鸞臺鳳閣三品李嶠罷爲地官尙書史炤釋文曰五帝名學曰成均余按唐百官志垂拱元年攺國子監曰成均監以國子祭酒爲成均祭酒

通鑑釋文辯誤卷九

欽定四庫全書

通鑑釋文辯誤卷十

宋胡三省撰

通鑑二百八【凡四條】

中宗神龍元年敬暉瞿然不恱

海陵本釋文曰瞿九縛切說文逺視貌余按九縛切乃矍字瞿音九遇翻驚視而失其常度之貌陸徳明經典釋文甚明史炤於此音紀具切是至二百四十八卷武宗防昌四年炤音又非

左衛將軍上邽紀處訥

史炤釋文曰上邽卽秦州天水縣余按漢書地理誌上邽縣屬隴西郡天水別爲郡名新唐書地理誌秦州天水郡治上邽無天水縣宋白續通典秦州有天水縣而淸水縣治上邽鎭史炤所云未知何據

二年攺贈後父韋貞爲酆王后四弟皆封郡王費本注曰酆郡名余按唐制後弟封郡王韋貞後父必贈爲國王酆者封國之名非郡名也且自古未嘗有酆郡去年已封韋貞爲上洛王上洛郡名也自郡封而進贈國封中宗之濫爵固不足言然郡封國封之制則不可以無辯

袁恕己掊地爪甲殆盡

史炤釋文曰掊蒲墨切僵也余按僵踣之踣其旁從足不從手袁恕己若只僵踣於地何爲爪甲殆盡此由以爪甲爬地也類篇掊從蒲侯翻今從之

通鑑二百九【凡三條】

景龍元年武平一名甄以字行

史炤釋文曰甄之人切余謂音之人切者姓也人之有字以表其名甄之爲義明也察也別也惟明惟察惟別然後能平一此正以甄明甄察甄別而命字甄當音稽延翻

睿宗景云元年上禦棃園毬塲

史炤釋文作黎園注曰黎憐題切余按此乃棃園非黎園也果木之棃音力脂翻

命韋溫總知內外守捉兵馬事

史炤釋文曰唐制兵之戍邊者大曰軍小曰守捉曰城曰鎭而總之曰道【費本同】余謂此乃京城皇城宮城內外守捉兵馬非邊戌之守捉也宣宗之崩踵故事增人守捉此其證也

通鑑二百十【凡二條】

二年前右率府鎧曹參軍柳澤

史炤釋文曰鎧甲也鎧曹十六衛官屬也【費本同】余按唐制太子十率府亦有鎧曹等諸參軍柳澤乃十率府屬非十六衛府屬也右率府右衛率府

宗先天元年能撩李日知嗔

史炤釋文曰撩蓮條切說文撩理也【海陵本同】余謂炤音是而義非撩取也嗔怒也言取怒也又俗說以擿發爲撩今人謂相挑發爲相撩撥

通鑑二百一十一【凡一條】

開元二年立皇子嗣主爲鄄王

史炤釋文曰鄄於巾切故衛地在濮陽余按衛地之鄄音吉掾翻無於巾一音

通鑑二百一十二【凡二條】

七年王毛仲嚴察有幹力萬騎功臣閒廏官吏皆憚之史炤釋文曰睿宗攺千騎曰萬騎余按太宗選驍勇者從遊獵謂之百騎則天時稍增爲千騎中宗攺曰萬騎非睿宗也通鑑於睿宗景云元年書萬騎本末甚明

十三年更名長從宿衛之士曰彍騎分十二衛總十二萬人爲六畨

史炤釋文曰隋制十二衛唐因之曰翊衛曰驍騎衛曰衛曰屯衛曰禦衛曰候衛爲左右焉彍騎分十二衛每衛萬人余按唐受隋禪置十二衛府已微變其官名至武徳五年又攺【云云】辯見一百八十六卷髙祖武徳元年今史炤所云十二衛武徳元年之制也以唐六典考之則開元之十二衛曰左右衛曰左右驍衛曰左右武衛曰左右城衛曰左右領軍衛曰左右金吾衛

通鑑二百一十三【凡二條】

十五年賜貴近絲一綟

費本注曰綬謂之綟余按晉書綠綟綬謂以防屮染綬故綬因謂之綟此言絲一綟猶絲一繚耳非綟綬之綟唐制麻三斤爲綟未知絲一綟其爲斤兩何如也史炤亦曰綟猶繚也

十八年京城第舎郊畿田園參半皆宦官矣

史炤釋文曰參半間厠也余謂參者三也或三分之一或三分之二也半則中分而言之言有其半也

通鑑二百一十四【凡一條】

二十四年史窣於者與安祿山同裏閈

史炤釋文曰閈說文閭也汝南平輿裏門曰閈余謂此亦史炤以廣韻爲據也按漢髙祖居沛與盧綰同裏閈何特汝南平輿裏門曰閈哉

通鑑二百一十五【凡四條】

天寶元年隴右節度使統臨洮河源白水安人振威威戎漠門寜塞積石鎭西十軍

史炤釋文曰寕塞廓州軍後曰寕邊余按隴右所統十軍而獨釋寕塞一軍何也十軍注詳見通鑑正文下

田同秀上言見元皇帝告以我藏靈符在尹喜故宅上遣使於故函谷關尹喜臺旁求得之

史炤釋文曰崔浩云尹喜爲散關令也蓋老子嘗過尹喜故田同秀托言藏靈符於尹喜宅耳余按抱朴子云老子西遊遇關令尹喜於散關爲喜著道徳經一卷謂之老子其說與崔浩同又李尢函谷關銘云尹喜邀老子畱作二篇則以喜爲函谷關令括地誌散關在岐州陳倉縣東南五十二里函谷關在陜州桃林縣西南十二里又岐州盩厔縣樓觀山有尹喜舊宅今爲崇聖觀山腳有授經臺此亦以尹喜爲散關令故有其遺迹也但唐宗因田同秀之言求符於故函谷關尹喜臺旁則以尹喜爲函谷關令矣史記言老子去周度關時周都洛函谷關爲是

二年崔成甫紅袹首

史炤釋文曰袹普駕切通俗文帛三幅曰帕【海陵本同】余按袹首之袹莫百翻今人謂之抹額是也韓愈元和聖徳詩以紅袹首若通俗文所謂帛三幅者謂帊也非袹首之袹

四載褚誗戰死

費本注曰誗直毅切余按誗直嚴翻費本誤

通鑑二百一十六【凡二條】

八載吐蕃多貯糧食積檑木及石

史炤釋文曰檑盧回切余按此檑木卽前卷礮應如之檑合音盧對翻史炤音釋前後不相照應類如此

十載髙尙雍奴人

史炤釋文曰雍奴雍州縣名余按唐書地理誌幽州有雍奴縣非雍州也

通鑑二百一十七【凡五條】

十四載賈循華原人也

史炤釋文曰華原邑名屬耀州余按五代史梁開平初華原賊帥溫韜聚眾據縣岐王李茂貞始以華原置耀州使韜鎭之此時未有耀州也新唐書地理誌華原縣屬雍州開元元年以雍州爲京兆府

安祿山乘鐡轝

史炤釋文曰轝羊茹切余謂此轝字卽輿字今人多讀從平聲蓋舁車之轝是人轝之則音羊茹切若乘轝則人乘車輿也讀當平聲二百二十五卷代宗大歷十四年乘轝誤同

祿山步騎散漫人莫知其數

史炤釋文曰漫謨官切又莫半切余謂當從下音

肅宗至徳元載魯炅屯葉北以僃安祿山

史炤釋文曰葉縣之北汝州也余按通鑑下文魯炅立柵於滍水之南未至汝州

程千里出崞口討賊

史炤釋文曰崞口在代州【海陵本同】余按舊唐崞口在相州西山在代州者崞縣非崞口也二百二十六卷徳宗建中二年崞口注亦誤

通鑑二百一十八【凡五條】

同羅曳落河居五分之一

史炤釋文曰安祿山所刼同羅兵號曳落河余按祿山養同羅奚契丹降者八千餘人號曳落河曳落河者胡言壯士也是時史思明等合兵五萬餘人而同羅曳落河居五分之一是同羅曳落河不下萬人矣祿山在洛方圗關輔所養曳落河八千餘人若以萬人付思明反浮於所養之數不應如此蓋同羅者阿布思之部落也阿布思敗死其部落歸祿山祿山簡同羅之壯者與奚契丹之壯者養之通謂之曳落河其不預曳落河之養者尙多今遣助思明者同羅之兵及曳落河通有萬許人耳

茇渉至此勞苦至矣

史炤釋文曰茇艸舎一曰艸木根本亦作防余按茇艸舎也鄭康成之說艸行曰茇水行曰渉正應此義不當妄引艸木根本以自雜其說

太子至烏氏彭原太守李遵出迎

海陵本釋文曰是年攺烏氏曰保定余按烏氏漢縣故墟在彭原東南據舊唐書烏氏驛名新唐志保定縣本漢安定縣唐爲涇州治所在彭原西一百二十里保定縣固是年更名然非烏氏之地

太子至平涼閱監牧馬

史炤釋文曰渭州有馬監余按唐之盛也秦蘭河渭涇原岐豳寕慶鄜坊延夏及河曲之地凡監四十有一豈特渭州有馬監哉時太子所閱者平涼之監牧平涼原州非渭州也

賊勢大熾西脇汧隴

史炤釋文曰汧水在安定余按前漢書地理誌汧水出扶風汧縣西北又曰郁夷縣有汧水酈道元以爲汧水卽魚龍水唐書地理誌隴州有汧源縣汧陽縣皆因汧水而名汧水不在安定

通鑑二百一十九【凡一條】

第五琦請以江淮租庸市輕貨溯江漢而上至洋川史炤釋文曰洋音祥漢戚夫人生於洋川髙祖寵之名其川曰洋川以表誕生之休祥也【費本同】余按洋川漢時漢中成固之地劉蜀分成固立南鄕縣晉攺爲西鄕縣後魏廢縣於丰寕戍置丰寕縣尋於縣置洋州及洋川郡隋開皇初廢郡大業初廢州復爲西鄕縣唐武徳元年析梁州之西鄕黃金興勢置洋州天寶攺洋州爲洋川郡漢書言定陶戚姬不言生於洋川地理誌止有成固縣不載洋川戚夫人生於洋川本之酈道元水經注道元好奇之過也

通鑑二百二十【凡三條】

至徳二載史思明開井陘路

史炤釋文曰井陘山在鎭州井陘縣余按唐穆宗諱恆始攺恆州爲鎭州宗攺州爲郡恆州曰常山郡肅宗攺郡爲州復曰恆州此時未有鎭州也

乾元元年李嗣業在河內安慶緒渉沁水攻之

史炤釋文曰沁水縣名屬澤州【費本同】余按唐書地理誌沁水出沁州沁源縣東南出山而東流過河內縣北安慶緒自鄴攻河內須渉沁水而進兵此指河內之沁水非澤州之沁水縣也

王仲升斬黨項酋長拓跋戎徳

史炤釋文曰拓防本代地元魏復姓余按元魏之拓防氏起於代北黨項之拓防氏起於西陲宋朝之西夏黨項拓防之後也寶元康定之間憑陵中國慢書狎至使其出於元魏亦必張大而言之而未嘗語及者非其所自出也唐書列傳黨項以姓別爲部一姓又分爲小部落有細封氏費聽氏往利氏頗超氏野辭氏米禽氏拓跋氏而拓跋氏最彊二百五十八卷昭宗大順元年注又誤

通鑑二百二十一【凡二條】

二年郭子儀等圍鄴城壅漳水灌之

史炤釋文曰山海經曰漳水出荊山南注於沮水余按郭子儀壅鄴旁之漳水以灌城非出荊山之漳水九十七卷晉康帝建元二年趙王虎投王波父子之屍於漳水釋文之誤正與此同已辯於前矣二百六十卷昭宗光化三年漳水注復誤蓋史炤讀書不多隻據廣韻以釋通鑑又不能親師取友以求聞所未聞所以到底錯了孤陋自是者其戒之哉然余亦當自以此爲戒也

李光弼自將屯中潬城

史炤釋文曰河南縣有中潬城余按河陽有三城以守河橋自晉杜預建橋於富平津此大河有橋之始也然未有城也後魏孝文自代遷都於洛又作河橋河側北岸有二城置北中郎府徙諸從府戶幷羽林虎賁領隊防之魏氏分爲東西東魏得洛懼西人之侵軼𨿽徙洛人於鄴而河陽仍爲橋以聨絡懷洛觀宇文與髙氏交兵於邙洛之間則可見矣髙敖曹之敗也叩河陽南城以閉關不內而死此時蓋已有南城宇文泰縱火船欲焚河橋斛律金所以禦之者必於中流制之意此時亦必有中潬矣史思明入東京李光弼據河陽與之相持思明來攻三城皆受敵光弼自將屯中潬應接南北二城視其所急而赴之安史旣平河朔藩鎭桀驁唐於此置河陽三城節度使遂爲重鎭中潬城三城之一不在河南也宋白曰中潬城東魏所築

通鑑二百二十二【凡三條】

上元二年奴刺黨項寇寶雞

史炤釋文曰渾奴刺也吐谷渾自稱曰渾主故以渾奴刺言之【費本同】余謂吐谷渾自是一種奴刺自是一種吐谷渾王舊自稱可汗未嘗自稱曰渾主史或以渾奴刺連言亦言渾與奴刺兩種耳太宗貞觀二十一年奴刺啜匍俟友內附此則奴刺別是一種之明證也

代宗廣徳元年田承嗣爲魏愽徳滄瀛五州都防禦使史炤釋文曰魏博藩鎭自田承嗣始傳五世至田正入朝十年復亂更四姓傳十世有州七曰貝魏博相磁洺衛余謂此通鑑書以魏博授田承嗣之始然此時命承嗣爲魏博徳滄瀛五州都防禦使未須以貝魏博相磁洺衛七州爲注詳辯於二百六十六卷梁太祖開平元年

明經則誦帖括以求僥幸

史炤釋文曰謂爲機括而誦之餘按髙宗之時以劉思立之言明經加試帖舉人乃總括經文以類聚之而誦習以應帖試謂之帖括括總括也非機括之謂

通鑑二百二十三【凡一條】

二年秋七月稅天下靑苗錢以給百官俸

史炤釋文曰唐租庸調之法壞代宗始以畆定稅而稅以夏秋時以國用急不及秋苖方靑卽徵之號靑苖錢余按乾元以來天下用兵京司百僚俸錢減耗代宗卽位推恩庻僚下議或以稅畆有苖者公私咸濟乃分遣憲官稅天下地靑苗錢以充百司課料若定夏秋二稅則徳宗卽位方行其法非代宗也史明書秋七月稅天下靑苗錢安得謂不及秋卽徵之乎

通鑑二百二十四【凡二條】

大歷五年元載請割郿虢寶鄠盩厔李抱玉

史炤釋文曰郿虢並扶風縣名余謂史炤僅能引漢書地理誌耳漢右扶風有郿虢二縣及晉省虢縣存郿縣後魏於虢縣地置武都郡西魏置洛邑縣後周置朔州州尋廢隋開皇初廢武都郡大業初攺洛邑縣爲虢縣後魏又於郿縣置平陽周城二縣西魏攺平陽爲郿城後周廢入周城縣隋開皇十八年攺周城曰渭濱大業二年攺曰郿縣扶風隋唐爲岐州時爲鳳翔府

朕今親禦禁旅

史炤釋文曰旅眾也說文軍五百人爲旅余謂禁旅直言禁兵耳不必拘五百人爲說

通鑑二百二十五【凡一條】

十四年澤州刺史李鷃上慶雲圗詔曰卿云靈芝怪艸異木何益於人

史炤釋文曰卿如字文選卿云黼黻河漢謂司馬長卿子云也後言瑞者以卿云爲慶雲皆取黼黻河漢之意【海陵本費本同】余謂史炤繆矣古者卿慶同音班固白雉詩永延長兮膺天慶叶韻音卿是也卿云卽慶雲晉天文志瑞云一曰慶雲一曰景云嘉气太平之應也

通鑑二百二十六【凡五條】

沈旣濟上選舉議曰責於侍郎則曰量書判資考而授之不保其往也

史炤釋文以量書爲句斷注曰尙書掌七品以上選侍郎掌八品以上選皆有銓量之書所以敍其資地而進退之也【費本同】余觀沈旣濟之議其上文曰考校之法在書判簿歷言詞俯仰而巳是書判也非銓量之書也又曰量資積考非勞也是資考也非資地也唐擇人之法有四曰身言書判身取其體貌丰偉言取其言辭辯正書取其楷法遒美判取其文理優長資考者限年躡級謂之資課校殿最謂之考

京畿觀察使崔寕

史炤釋文曰天子千里地以逺近言之則言畿此指京師故謂之京畿余按古者王畿地方千里唐以長安爲西京洛陽爲東都有京畿都畿京畿觀察部京畿諸州謂雍岐同華商邠也

徳宗建中元年朝臣請赦劉文喜上皆不聽曰微孽不除何以令天下

史炤釋文曰孽庻子也猶木之有孽生故以爲諭余按史炤此亦本之廣韻然劉文喜豈唐之庻子哉凶孽妖孽皆孽也不專以庻子爲義此言微孽猶凶孽之孽耳一百五十二卷梁武帝中大通二年魏髙歡言嬖孽擅朝指鄭儼徐紇也炤之誤亦如此

劉海賓言於上曰臣乃陛下藩邸部曲

史炤釋文曰藩謂爲藩屏者凡郡國朝宿之舎率名邸邸至也言所歸至也余謂炤說自通但初讀者未易遽曉且以此釋藩邸部曲四字其義猶欠明切唐人率稱諸王邸第爲藩邸謂籓國邸第也此說較簡明寶應初上以雍王爲天下兵馬元帥故劉海賓自謂藩邸部曲

王國良遣使乞降猶疑未決

史炤釋文曰猶餘救切玃屬其性多疑一說隴西人呼犬子曰猶好先行卻住以俟其人遂曰猶豫猶疑亦猶豫之謂余以文埶觀之不過言王國良猶持疑而未決降計耳猶之爲義尙也如左傳尙猶有臭其莠猶在賈誼所謂猶尙如此之猶不必引猶豫以釋猶疑也

通鑑二百二十七【凡三條】

二年南至江淮閩越

史炤釋文曰閩越東南越余按此言閩謂七閩之地及百越之地耳若以漢書言之則閩越之地今福建路是也東越之地今溫州是也南越之地今交廣是也豈得謂閩越爲東南越乎一百六十七卷陳武帝永定元年注閩中亦誤辯己見前

宣武節度使劉洽

史炤釋文曰宣武節度使自劉佐始傳四世而滅有汴潁宋亳余按新唐書方鎭表建中元年分宋亳潁別爲節度使尋號宣武節度使是時李勉以永平節度使鎭汴州其後陷於李希烈至興元元年劉洽破希烈復汴州始有汴宋潁亳四州尋徙宣武軍治汴州洽攺名佐佐傳子士寕士寕爲李萬榮所逐是劉氏在宣武僅二世也何嘗傳四世哉

入敕使院擘裂殺之

史炤釋文曰擘博厄切說文防也余按此乃分擘之擘非防也

通鑑二百二十八【凡三條】

四年外侵則汧渭爲戎

史炤釋文曰汧渭二冰出鳳翔府寶雞縣余按二百一十八卷肅宗至徳元載炤釋汧隴之汧已誤今又誤漢書地理誌渭水出隴西首陽縣鳥防山而東流汧水出右扶風汧縣西北水經注汧水東流合於渭渭水又東逕陳倉縣唐攺陳倉縣爲寶雞縣渭水則過寶雞汧水不惟不出寶雞且不至寶雞矣陸防所謂外侵則汧渭爲戎者謂吐蕃侵逼也汧水在唐隴州界渭水出唐渭州界代宗初吐蕃陷秦渭入大震關唐遂以隴州爲極邊故曰汧渭爲戎

以李昌巙爲京畿渭南節度使

史炤釋文曰巙渠龜切【海陵本同】余按巙奴刀翻史炤鹵莽以其字旁從防遂自爲音切也

膠水蔣沇

史炤釋文曰膠水在漢膠東縣一曰宻水唐時膠西爲宻州余按水經膠水出黔陬縣膠山北過其縣西又北過夷安下宻膠東當利縣北入於海漢書地理誌黔陬縣屬瑯邪夷安縣屬髙宻下宻縣屬膠東國無膠東縣當利縣屬東萊郡唐書地理誌萊州有膠水縣萊州古東萊郡地膠水縣蓋當膠水下流入海之地非宻州也

通鑑二百二十九【凡二條】

朱泚推云梯載壯士攻城翼以轒輼

史炤釋文曰說文淮名車隆穹爲轒應劭曰轒輼匈奴車博雅以爲柳車余按柳車非所以攻城應劭以轒輼爲匈奴車者因漢書揚雄傳砰轒輼破穹廬而爲之注也蓋轒輼者攻城之車兵法曰修轒輼距闉者三月而後成謂攻城也轒輼不特匈奴有之中國亦有此車

韓滉修塢壁起建業抵京峴樓堞相屬

史炤釋文曰京峴山名京大也卽瑯邪大峴山【費本同】余按韓滉時鎭潤州修塢壁起建業抵京峴京峴山在潤州州治東五里瑯邪之大峴山在沂州滉修塢壁自建業抵潤州之京峴山耳安能絕江越淮抵沂州之大峴山邪況此時陳少遊鎭淮南而沂州又李納巡屬也韓滉決不能跨據他鎭疆土而修塢壁蓋滉以乘輿播遷欲阻江自守其治樓堞起升抵潤皆自守規摹也

通鑑二百三十【凡二條】

興元元年專虛名而不副之以實則誕謾而人情不趨史炤釋文曰誕謾不經之稱余謂妄爲大言曰誕欺語曰謾皆虛而不實之謂非不經之稱也

張獻甫怒樊澤曰行軍乃敢自圗節鉞

史炤釋文曰節以專殺斧鉞以專斷余按記王制諸侯賜鈇鉞然後殺是斧鉞以專殺也至於漢魏以下持節者亦得以專殺唐中世以後置諸鎭節度使建節樹六纛亦得以專殺故授節度使者謂之授旌節亦謂之授節鉞若曰節以專殺斧鉞以專斷恐字義不可如此區別自是之後炤屢拈出此二語蓋自以爲得而不知其失也

通鑑二百三十一【凡四條】

進退羈礙

史炤釋文曰羈馬絡頭也礙謂羈所掛礙也余按羈者有所絆礙者有所止

鐘虡不移

史炤釋文曰虡音具余按經典釋文及諸字書虡音巨無音具者此又蜀人土音之訛

貞元元年新州司馬盧杞遇赦移吉州長史陳京趙需等爭之不已上大怒左右辟易京顧曰趙需等勿史炤釋文曰京姓也風俗通云鄭公子段封京城其後因爲氏顧其名余按陳京趙需等爭盧杞移吉州長史事徳宗大怒當時左右之臣皆辟開而易其故處陳京乃顧謂趙需等曰勿此一段稍識文理者皆知京之爲陳京顧之爲回顧也史炤以京爲姓顧爲名大似不識文理彼豈眞不識文理哉其病在於不詳觀通鑑上下文而輕爲注釋至於板行其書以誑後學不知乃所以自彰其繆妄也

以李泌爲陜虢都防禦水陸運使泌宿曲沃將佐來迎史炤釋文曰曲沃縣名屬絳州余按此非絳州之曲沃也絳州之曲沃晉封桓叔者也春秋之時晉以曲沃爲別都蓋自桓叔至武公宗廟在焉其地在大河之東李泌自長安赴陜州無緣迂路度河至絳州之曲沃水經注云曹陽亭在農縣東十三里又東有曲沃城春秋時晉侯使詹嘉守桃林之塞處此以備秦時以曲沃之官守之故曲沃之名遂爲積古之傳肅宗至徳二載廣平王俶與郭子儀收西京安慶緒將張通儒等走保陜追至曲沃大破賊於新店遂入陜城此卽李泌所宿之曲沃也絳州之曲沃人所共知陜州之曲沃人有不能知者矣吁地理之難言蓋如此

通鑑二百三十二【凡二條】

陸防上奏曰以逆泚之偸居上國懷光之竊保中畿史炤釋文曰天子千里地以逺近言之則言畿當天下之中故謂之中畿余按陸贄所謂懷光竊保中畿謂懷光竊保河中也宗開元八年以河中爲中都河東河西爲次赤縣余縣皆爲次畿縣懷光據河中諸縣皆爲所有故言中畿蓋洛陽爲東京則河南府諸縣爲東畿長安爲西京則京兆府諸縣爲西畿河中府居兩京之中以爲中都故謂之中畿也

二年百姓至蒸鬰手足以避役

史炤釋文曰蒸火气上行也熨持火所以申繒也余按以火申繒固謂之熨然此言以火熨手足耳不必以申繒爲釋

通鑑釋文辯誤卷十﹤史部﹐編年類﹐通鑑釋文辧誤﹥

欽定四庫全書

通鑑釋文辯誤卷十一

宋胡三省撰

通鑑二百三十三【凡二條】

三年李泌曰太子安有異謀彼譛人者巧詐百端𨿽有手書如晉湣懷衷甲如太子瑛猶未可信

史炤釋文曰湣懷謂晉湣帝懷帝也【海陵本同】余謂李泌正引賈後譛殺湣懷太子遹事通鑑於八十三卷晉惠帝元康九年紀湣懷手書事甚詳史炤且不能考豈可釋通鑑以傳世乎

七年韋臯遣三部落總管蘇峞將兵至琵琶山

史炤釋文曰琵琶川地名東奚所居余按琵琶川者東蠻所居蜀之徼外未嘗有奚也炤誤

通鑑二百三十四【凡三條】

九年僨軍蹙國

史炤釋文曰僨僵僕也僨軍謂軍不嚴整若僵僕也余謂僨軍者覆軍也軍爲敵人所敗顚覆不能復振若人之顚僕不能復起也

萬榮縱欲跋扈勢何能爲

史炤釋文曰扈籬也水居者於水未至爲扈水去則大魚防扈而出小魚獨畱余按防扈之語自漢有之釋者以彊梁爲言史炤今以大魚防扈爲說夫炤所謂扈者海瀕之人於海澨挿竹爲之其字作滬大魚防滬東南瀕海之人初無此語中土之人與西北之人安知魚之防滬而爲是語邪炤說可謂僻陋而不通從彊梁之說爲是

十年雲南王異牟尋令崔佐時衣牂柯服而入

史炤釋文曰漢牂柯郡唐爲牂州屬江南道羈縻州牂柯系船杙也楚滅夜郎軍至且蘭椓船於岸因以名其處牂柯服謂牂柯人所服也余按史炤止祖述漢書注言牂柯郡所以得名之由未及唐時所謂牂柯也新唐書曰牂柯蠻在昆明東九百里東距辰州二千四百里其南千五百里卽交州故通鑑下文載佐時之言曰我大唐使者豈得衣小夷之服小夷正指牂柯蠻

通鑑二百三十五【凡三條】

十二年以渾瑊王武俊並兼中書令

史炤釋文曰渾戶本切本渾沌氏之後【海陵本同】余按渾瑊鐡勒九姓渾部之後世爲臯蘭州都督安得爲渾沌氏之後乎自安史反瑊從其父釋之在兵間父子各立戰功至徳宗時瑊之勞績尢爲顯著通鑑蓋屢書不一書而足史炤前固嘗釋渾瑊矣至此方以爲渾沌氏之後何邪又按劉禹錫集有送渾大夫赴丰州詩曰鳳衘新詔降恩華又見旌旗出渾家則渾字讀從上聲無亦其時渾氏功名鼎盛時人不敢言其出於藩落而爲之諱遂以爲渾沌氏之後邪觀唐世言氏族者本其所自出必各引前世帝王公侯卿大夫士之著見者或以國或以邑或以氏或以諡或以字或以官亦或以名者往往多有傅防今亦無從而辧正之也二百四十五卷文宗太和八年渾鐬炤釋同

韋渠牟形神恌懆

史炤釋文曰恌余招切憂也悸也余按恌音他雕翻卽輕恌之恌

十六年泗州刺史張伾出兵攻埇橋

史炤釋文曰埇橋地名在淮泗一曰道上加土爲埇余按泗水固合於淮然言埇橋在淮泗抑以爲在淮泗之交邪抑以爲在淮泗之間邪此等注書胸中實無定見而持兩端之說而道上加土曰埇又因甬道而創生此義皆非確論也埇橋在徐州南界唐後置宿州於此江淮運船所必由之路也二百四十二卷穆宗長慶二年埇橋注又誤

通鑑二百三十六【凡一條】

順宗永貞元年制以積疹未復其軍國政事權令皇太子純句當

史炤釋文曰疹止忍切久疾也【海陵本同】余按疾疹之疹音醜刃翻從止忍切乃瘡疹癮疹之疹此疹旣以久疾爲釋不當從瘡疹癮疹之音二百四十三卷穆宗長慶四年嗜欲勝而疾疹作炤釋又誤

通鑑二百三十七【凡一條】

憲宗元和元年阿跌光進本出河曲步落稽

史炤釋文曰阿跌氏其先河曲諸部貞觀初內屬賜姓李余按步落稽卽稽胡也自後魏以來已居塞內其內屬久矣阿跌光進兄弟元和初以軍功賜姓亦非貞觀初也

通鑑二百三十八【凡三條】

四年許孟容曰臣爲陛下尹京畿

史炤釋文曰天子千里地以逺近言之則言畿也余按史炤徒知以王畿千里釋畿字爲是說者屢矣終不足以發明通鑑所書之義按唐以洛陽爲東都以河南府汝州爲都畿以長安爲西京以京兆鳳翔同華商邠等府州爲京畿然此時許孟容爲京兆尹自言尹京畿則止言京兆不及他州蓋京兆府以長安萬年兩赤縣爲京縣余縣爲畿縣故孟容自云尹京畿也古人之言其取義各有攸當當博考而求其所以言之意固不可膠柱一說以爲釋

四年悉甲壓境號曰伐趙

史炤釋文曰悉其兵甲以鎭壓疆境余按譚忠說田季安以伐趙言悉甲壓境謂悉舉魏博之兵以壓趙境非以鎭壓魏博之疆境也舉兵以臨敵境曰壓炤釋非

五年伊宥爲安州刺史母卒於長安不時發防郗士美先備籃輿卽日遣之

史炤釋文曰籃竹也以爲輿余按籃輿以竹爲之非竹名也籃輿謂之擔子東南只謂之轎子

通鑑二百三十九【凡五條】

七年成徳兗鄆使者

史炤釋文曰兗鄆二州名余謂兗鄆固是二州名此書成徳兗鄆使者言二鎭所遣之使者也王承宗時爲成徳節度使李師道時爲兗鄆等州節度使兗鄆未賜軍號故止稱兗鄆猶田承嗣未賜天雄軍號止稱魏博也通鑑書唐藩鎭或以軍號或以州讀者自審別之可也

八年夏綏節度使張煦

史炤釋文曰夏綏二州名余謂此亦以二州爲節鎭之名猶兗鄆也

十年是時發諸道兵討吳元濟而不及淄靑

史炤釋文曰淄靑二州名余按淄靑與兗鄆共一鎭也李師道承父兄之業有兗鄆淄靑曹濮登萊齊宻沂海十二州初肅宗置淄靑兗鄆二節度使自侯希逸引平盧兵保靑州而淄靑兼有淄靑平盧節度之號自李正已並有兗鄆淄靑十五州而兗鄆遂兼淄靑平盧之號師道正己之孫也據有十二州於河南諸鎭最爲彊大時人或以兗鄆稱之或以淄靑稱之或以平盧稱之其實一鎭也二百五十五卷僖宗中和二年淄靑亦猶是也

兵將相失心孤意怯難以有功

史炤釋文以心孤爲心狐注曰謂心若狐之疑也余以上下文求其義蓋謂兵與將相失則兵士之心孤心孤則意怯以此爲說文理甚明順何必以孤爲狐曲爲之說邪

十一年柳公綽曰京兆爲輦轂師表

史炤釋文曰轂輻所湊也唐以京兆爲師表謂四方所輻湊也故曰京兆爲輦轂師表余按自漢以爲京兆者率曰待罪輦轂下蓋謂京師在輦轂之下也言京兆爲輦轂師表謂京兆之下以京尹爲師表耳下卷十三年輦轂誤同

通鑑二百四十【凡一條】

十二年裴度觀築城於沱口董重質帥騎出五溝邀之大呼而進李光顏與田布力戰拒之賊退布扼其溝中歸路

史炤釋文曰扼持也謂分布而持扼余按通鑑上下文布謂田布也非分布之布

通鑑二百四十一【凡六條】

十四年劉悟見李公度執手歔欷

史炤釋文曰欷嘆息貌余按字書欷泣餘聲蓋欷者抆涕而收泗之聲非嘆息貌二百七十二卷後唐莊宗同光元年釋欷誤同

田正與劉悟相見於客亭卽受旌節馳詣滑州史炤釋文曰說文遊車載旌析羽注所以精進士卒節長一尺二寸凡爲使者持之餘按周禮斿車載旌注云斿車木路也析羽五色象其文徳也說文曰旌析羽注旄首所以精進士卒炤釋逸旄首二字遂不成文理記曲禮武車綏旌徳車結旌注云武車兵車綏謂垂舒之也盡飾也徳車乘車結謂收斂之也不盡飾也正義曰旌謂車上旗旛也兵車尙威武故舒散旗旛垂綏然徳車徳美在內不尙亦奕故結纒其旒著於竿也兵車謂革路徳車謂玉路金路象路木路旣皆有旌特以綏結爲別固不專以精進士卒爲義又周禮掌節凡邦國之使有虎節人節龍節皆金也以英蕩輔之英蕩函也所以盛節此史炤所謂長尺二寸者也又有符節璽節旌節注云符節如今宮中諸官詔符也璽節者今之印章也旌節者今使者所擁節是也三禮義宗云節長尺二寸秦漢以下攺爲旌之形是則後世之節略如古旌節之制而尺二寸之節後世不復有矣唐制節度使賜雙旌雙節行則建節樹六纛是所謂旌節也豈得以古者斿車載旌節長尺二寸釋唐之旌節乎

邠寜節度使李光顏

史炤釋文曰邠寕二州名余按新唐書方鎭表是年置邠寕慶三州節度使史特提邠寕二字以爲節鎭之名其例猶淄靑魏博鎭冀也二百七十九卷後唐潞王淸泰元年辯同

沈酣晝夜獶雜子女

史炤釋文曰獶雜讀爲獶雜余按樂記曰及優侏儒優雜子女故注云優雜當讀爲獶雜今通鑑書獶雜炤又釋曰讀爲獶雜何居

穆宗長慶元年瀍爲潁王

史炤釋文曰潁於軫切州名余按潁余頃翻炤音非

劉總奏分幽涿營爲一道

史炤釋文曰涿郡也余按古固有涿郡隋唐並漢之燕國涿郡爲幽州涿郡天寶元年攺幽州涿郡爲幽州範陽郡而涿郡遂不見於史況幽營皆州名不應獨釋涿爲郡代宗大歷四年範陽節度使朱希彩表析幽州之範陽歸義固安置涿州則劉總所奏者幽州涿州營州欲分爲一道非涿郡也

通鑑二百四十二【凡四條】

昭義節度使劉悟

史炤釋文曰澤潞藩鎭自劉悟傳至劉正傳三世而滅有州五曰邢汾晉澤潞號昭義節度余按徳宗以昭義軍號賜澤潞以寵李抱眞非始於劉悟昭義節度領潞澤邢洺磁五州未嘗領汾晉也

起復田布爲魏博節度使至魏州號哭而入居於堊室史炤釋文曰堊烏故切余按堊烏各翻從烏故切非

朱克融焚掠易州淶水遂城滿城

史炤釋文曰淶水名出涿郡余按淶固是涿郡水名以唐時言之淶水則縣名也屬易州淶水縣乃漢涿郡遒縣地隋開皇元年以範陽爲遒更置範陽縣於此地六年攺範陽曰固安八年廢十年又置永陽縣十八年攺爲淶水因淶水以名縣也唐因之

二年軍士日給不過陳米一勺

史炤釋文曰陳米腐米也余謂陳米至腐敗不可食矣陳米謂藏之積年者耳

通鑑二百四十三【凡四條】

四年貶李紳爲端州司馬張又新等猶忌紳日上書言貶紳太輕上許爲殺之

史炤釋文曰殺所介切削也余詳觀通鑑上文李紳自戶部侍郎貶端州司馬蓋逺謫也張又新等猶日言其太輕是欲寘之死地故上許爲殺之殺當讀如字史炤音義殊不可曉

馬存亮自負上入軍中

史炤釋文曰負戴也余謂在首爲戴肩背爲負

上怪裴度奏狀無平章事以問韋處厚處厚具言李逢吉排沮之狀

史炤釋文曰沮將豫切沮壞也余按字書沮止沮壞之沮音在呂翻炤音之誤辯已見一百四十二卷齊東昏侯永元元年今此字義稍異故復出之

敬宗寶歷二年宣索左藏見在銀十萬兩金七千兩悉貯內藏

史炤釋文曰左藏藏四方所獻金玉珠貝玩好之庫也余按漢官有中藏府屬司農晉少府屬官有左右藏令東晉及宋有外左庫內左庫齊梁陳有右藏無左藏北齊有左右藏令丞屬太府隋唐皆然唐左藏有東都西庫朝堂庫右藏有內庫外庫新唐書百官志左藏署令掌錢帛雜防天下賦調右藏署令掌金玉珠寶銅鐡骨角齒毛防畵則左藏庫者藏天下賦調之物非四方所獻也

通鑑二百四十四【凡三條】

文宗太和六年李徳裕奏修卬崍關

史炤釋文曰卭崍山名在沈黎郡余按漢書地理誌蜀郡嚴道縣有卭崍山嚴道故靑衣也漢武帝置沈黎郡漢光武建武十九年置靑衣郡安帝延光元年置蜀郡屬國都尉新唐書地理誌卭崍關在雅州榮經縣界祝穆曰卭崍關在黎州北九十里黎雅二州固皆漢沈黎郡地然自漢至唐州縣之建置離合苟不詳考而言之讀者殊未知漢沈黎郡今爲何地也

七年府兵內鏟

史炤釋文曰鏟字未詳余按字書無鏟字今人多讀爲剗音楚限翻

杜牧孫子序漢髙祖言指蹤者人也

史炤釋文作指縱注曰縱子用切蕭何傳發縦指示獸處者人也顏師古注云發縦謂解紲而放之也指示者以手指示之今俗言放狗余按杜牧注孫子序及通鑑諸本皆作指蹤顏師古以漢書本皆不爲蹤字而讀者乃以爲蹤迹之蹤故以發蹤爲非而縱讀如字由師古之言而推之則唐人固多有讀發縱爲發蹤者今杜牧言指蹤則習唐人之言徑以指示獸蹤爲說也依杜牧文義釋之指蹤當讀爲蹤迹之蹤若以爲指縱音子用切則反害於文義矣使顏師古復生亦必就杜牧文意爲之音義必不如史炤之拘泥而入於迂僻也

通鑑二百四十五【凡四條】

九年以刑部侍郎兼禦史知雜李孝本權知禦史中丞史炤釋文曰禦史之軄有四知其雜事者謂之知雜【海陵本同】余按唐制禦史臺侍禦史六人久次者一人知雜事謂之雜端殿中監察職掌進名遷攺及令史考第臺內事顓決亦號臺端次一人知公廨次一人知彈分京城諸司爲東西次一人知西推贜贖受事號副端次一人知東推理匭等有不糺舉者罰之次一人分司東都臺如此則侍禦史六人其一人分司東都臺五人在臺院各有其職而知雜者臺院之長史炤言禦史之職有四非也

宦者舉軟輿迎上扶升輿決殿後罘罳疾趨北出史炤釋文曰罘罳闕前飾罘復罳思也臣將入請事於此復思之餘按史炤據漢書注而爲之釋耳然漢書注所云者闕前罘罳也此殿後罘罳則不可以臣將入奏事於其下復思之爲釋程大昌曰罘罳者鏤木爲之其中防通可以透明或爲方空或爲連其狀扶疏故曰罘罳讀如浮思浮思者猶曰防髵也因其形似而想其本狀自可見矣罘罳之名旣立於是隨其所施而附著以爲之名其在宮闕則爲闕上罘罳臣朝於君至闕下復思所奏是也在陵垣則爲陵上罘罳王莽去之使人無復思漢者是也卻而求之上古則禮經防屏亦其物也疏者刻爲雲气禽獸而中空玲瓏也又有网戶者刻爲連文遞相綴屬其形如也宋玉曰戶朱綴刻方連是也旣曰刻是雕木爲之其狀如耳後世因此遂有直織絲而張之檐窓以防鳥雀者文宗甘露之變出殿北門裂斷罘罳而去是眞也此又沿放楚辭而施焉者也元微之爲承防時詩曰蕊珠深處少人知索西臨太液池浴殿曉聞天語後步廊騎馬笑相隨自注云索在太液池上學士候對歇於此余按索乃是無壁及有窻處以索掛遮防飛雀故云索猶掛鈴之索爲鈴索也宋元獻喜子京召還爲學士詩曰索軒邃鑾坡羽衛重用微之句也泰之言漢陵闕之罘罳與唐宮殿之罘罳不同其援據詳博故具述之學者觀之則知爲史學者非可守一家之說以釋前史也

開成元年莊宅收買猶未已

史炤釋文曰唐置莊宅六宅使以諸王所屬爲名或總云十六宅後置六宅余按莊宅使六宅使各是一官唐宗初置十王宅附苑城而居使宦者掌之後增置爲十六宅中世以後置六宅使六宅使掌諸王第宅之事莊宅使蓋掌田莊及外舎之事此言莊宅收買未已者謂使莊宅使搜買民間女子以充後宮也不可以六宅使混雜而爲釋蓋此皆內諸司使也唐之將亡朱全忠誅宦官以所親將校領內諸司使自此汔於宋朝遂爲武散階

二年詔徹樂減膳

史炤釋文曰膳音善具食曰膳膳之言善也余按膳之言善古有此義然未嘗音膳爲善膳當讀從去聲

通鑑二百四十六【凡三條】

五年李玨坐爲山陵使龍輴陷罷爲太常卿

史炤釋文曰輴順允切車轉者畫龍其輴也【海陵本同】余按輴音勑倫翻記天子龍輴鄭注曰天子殯以輴車畫龍於轅孔頴逹正義曰輴以載柩輴之爲狀庳下而寛廣無似龍形惟轅與龍形相類故知畫龍於轅也史炤音義俱非

正人如松栢特立不倚邪人如藤蘿非附他物不能自起

史炤釋文曰藤藟也蘿莪也余按炤以蘿爲莪是據毛詩傳詩菁菁者莪傳曰莪蘿蒿也然此非蘿蒿之蘿乃蔦與女蘿之蘿能引蔓者也

武宗會昌四年張仲武爲東面招撫回鶻使奚契丹室韋等並自指揮

史炤釋文曰室韋契丹別種東胡之北邊蓋丁零之苗裔也余按史炤旣曰室韋契丹別種又曰丁零苗裔蓋引李延壽宋祁兩家之說李延壽北史曰室韋蓋契丹之類在南者爲契丹在北者爲室韋宋祁新唐書曰室韋契丹別種東胡北邊蓋丁零苗裔也就李延壽之說則以爲契丹之類宋祁之說則持兩端矣契丹丁零本非同種契丹本東胡鮮卑種丁零在匈奴北夷狄荒忽史亦莫究其先之所由來也

通鑑二百四十七【凡一條】

三年郳公李抱眞

史炤釋文曰郳城名在東海余按郳春秋時小國後爲小邾唐以古國名封李抱眞爲公耳

通鑑二百四十八【凡一條】

宣宗大中二年王皥曰憲宗厭代之夕事出曖昧史炤釋文曰厭於琰切厭魅也謂惡夢餘謂厭代者謂升遐言厭薄人間之世棄之而上仙也厭當音於艶翻若厭魅之厭與惡夢而魘者其字義亦各不同史炤引之以釋厭代之厭誤矣

通鑑二百四十九【凡三條】

十年上曰鄭光殢我不置

史炤釋文曰殢大計切極也余按字書慸音大計切極也殢音呼計翻此言殢我者謂有所負恃以事干請不得所欲不止者也

十二年王式至交趾樹芀木爲柵可支數十年

史炤釋文曰芀都聊切又音調【海陵本同】余按音調及都聊切廣韻以爲葦花其字從艸從刁又類篇有從艸從力者以爲香菜音歷得切芀艻旣皆艸名必不可以爲柵新書王式傳作芍木字書芍陟略翻芍藥香艸也不云木名趙魏之間謂棘爲音六直翻王式之先家於太原其父起多居河中廬於中條山得無因趙魏之言以棘爲乎艸本從艸得無傳寫之誤以棘爲艸遂爲芀字乎

十三年鄆王爲皇太子仍更名漼

史炤釋文曰漼䢐回切余謂漼音七罪翻

通鑑二百五十【凡三條】

懿宗咸通元年王式命望海鎭將云思益浙西將王克容將水軍巡海澨

史炤釋文曰說文澨埤增水邊土人所止者余按史炤此說亦由廣韻來通鑑所謂巡海澨者巡邏海瀕耳顧野王曰澨水邊地朱元晦曰澨水涯也說較簡而明

六年諸道進私白者閩中爲多

史炤釋文曰閩中南越中地余按南越之地唐爲嶺南五管唐之閩中福建觀察使所管也一百六十六卷梁敬帝紹泰元年一百六十七卷陳武帝永定元年皆有此誤今以唐之疆理辯而申之

七年南詔以範暱些爲安南都統

史炤釋文作胒些注曰董衝云胒未詳余考通鑑諸本及唐書皆作暱些若以字求之則暱音尼質翻

通鑑二百五十一【凡二條】

九年髙郵防峻而水深狹

史炤釋文曰髙郵邑名屬兗州余按髙郵縣自漢以來皆屬廣陵隋攺廣陵爲江都郡又攺爲州唐書地理誌髙郵縣亦屬州史炤以爲屬兗州何也晉氏南度迄於梁陳於廣陵置南兗州炤之所謂屬兗州無亦以此爲據邪但南兗州不可以爲兗州晉宋齊梁陳之疆理不可以釋唐之疆理釋通鑑者當隨事隨時考其建置離合沿革也

賊以千縑贈張敬思

史炤釋文曰縑並絲繒余謂史炤據說文以爲說也唐制以布帛四丈爲匹亦謂匹爲縑所謂千縑者千匹也非並絲繒

通鑑二百五十二【凡六條】

十一年立戰棚具礟檑

史炤釋文曰檑盧堆切機石之架也余按礟機石也檑檑木也音盧對翻檑木者自城上下之以壓敵非機石之架也

蠻合梯衝四面攻成都城上以鉤繯挽之使近投火沃油焚之

史炤釋文曰繯胡貫切絡也又下兗切維也一曰旗紐一曰槌耳【海陵本同】余按繯音於善翻又胡畎翻匝轉索頭如環所謂彄絙也前施大鉤故曰鉤繯廣韻從胡慣切者縞文也非此義旣曰鉤繯亦非旗紐與槌耳也

東蠻苴那時勿鄧夢衝三部

史炤釋文提起苴那二字注曰東蠻部落名余按東蠻三部皆徳宗朝韋臯帥蜀時招與共禦吐蕃者苴那時一部也勿鄧一部也夢衝一部也若曰苴那則以勿鄧爲時勿鄧矣炤釋非

僖宗乾符元年王凝崔彥昭同舉進士凝先及第嘗衩衣見彥昭

史炤釋文曰衩衣楚懈切博雅防袺袵謂之褸袐余按史炤此釋全不可曉質以字書防袑也袺執袵也袵衣襟也裳際也褸亦衣襟裳際也袐無其字今祕宻之祕從示不從衣爾雅衣裗謂之防郭璞注曰衣縷也齊人謂之攣或曰袿衣之飾孫奭等釋曰此郭氏兩解一云衣縷也本亦作褸方言曰褸謂之衽卽衣衿也與字書略同又類篇曰方言防謂之袩博雅袩衽謂之褸衩而史炤之所引旣誤以袩爲袺衩爲祕又於衩衣之義無所發明炤於四十二卷漢光武建武六年引博雅以釋槽櫪一百三十六卷齊武帝永明三年引博雅以釋毦與此釋衩衣不過務求艱僻以防世耳何則衩衣二字今人所常言也凡交際之間賔以世俗之所謂禮服來者主欲從簡便必使人傳言曰請衩衣客於是以便服進又有服宴防之服而遇服交際之服者必謝曰衩袒無禮可見衩衣之語起於唐人而通行於今世也防袩衽謂之褸衩豈衩衣之謂乎

三年髙駢築成都羅城蜀土防惡以甓甃之

史炤釋文曰甓瓴甓甃井甃余謂瓴甓今之甎髙駢以蜀土防惡陶甎以甃成都之城甃砌也南人率謂以甎甃地曰甃砌易曰井甃無咎馬注云爲瓦裹下連上也子夏傳云修治也於云以甎壘井曰甃是皆以甃砌爲義炤以甃城爲井甃則又不通矣

無得爲坎埳以害耕種

史炤釋文曰坎埳髙下也余按字書埳坎旁入也又曰埳小坎也易入於坎窞陸徳明引說文曰坎中更有坎曰窞史炤所謂髙下非坎埳之義也

通鑑二百五十三【凡四條】

四年南詔遣陁西段瑳寶等來請和

史炤釋文作琷字注云按董衝云未詳【海陵本同】余按通鑑乃瑳字新唐書作琷字蓋傳寫唐書者誤以王旁差爲王旁羌而董衝又誤爲王旁�也若從瑳字音七何翻

王郢東至明州劉巨容以筒箭射殺之

史炤釋文曰筒徒紅切竹名【海陵本同】余按唐制武舉有筒射今軍中亦有之筒射之箭長才尺餘剖筒之半長與常弓所用箭等畱二三寸不剖爲筈以傅內箭筒中注箭上筒旁爲竅穿小防系於腕彀弓旣發豁筒向手背激矢射敵中者洞貫所謂筒箭也

五年李克用進撃寕武及岢嵐軍

史炤釋文曰岢嵐山名也近太原余按唐書地理誌嵐州嵐谷縣有岢嵐軍竇蘋曰岢嵐山在嵐州宜芳縣西北元丰九域志岢嵐軍太平興國五年以嵐州嵐谷縣建軍南至嵐州九十里嵐州東南至太原一百八十五里九域志所載道裏以太原府徙治後言之也其距太原不爲近矣

六年張錯郭昢帥行營兵攻東陽門

史炤釋文曰昢敷尾切余按字書朏敷尾切旁從月昢字旁從日音滂佩翻又普罪翻又普沒翻

通鑑二百五十四【凡一條】

廣明元年鄭畋悶絕僕地甃傷其面

史炤釋文曰甃井甃余謂甃井甃炤之誤猶前之誤也蓋以甓甃地畋悶絕而僕故傷其面

通鑑二百五十六【凡二條】

光啟元年朱敬玫畱荊南嘗曝衣

史炤釋文曰曝薄報切說文晞也余按曝字卽孟子一暴十寒秋陽以暴禮記欲暴巫尫列子自曝於日之曝音步木翻

二年李克修攻孟方立防故鎭武安臨洺邯鄲沙河史炤釋文曰邯鄲屬惠州余按唐志惠州本磁州至天祐三年以磁慈聲一更名惠州然史家只書磁州不書惠州蓋後唐以天祐三年政在朱氏但仍唐世磁州之名而不用朱全忠所攺惠州也二百八十四卷晉齊王開運二年邯鄲注亦誤

通鑑二百五十七【凡二條】

二年廣陵城中無食以堇泥爲餅食之

史炤釋文曰堇居隱切又音芹艸名爾雅謂之齧苦今堇葵也【海陵本同】余按堇泥黏土也二百六十七卷梁太祖開平元年劉仁恭用堇泥爲錢炤釋云黏土至二百六十九卷均王禎明元年又誤

呂用之紿楊行宻曰用之有銀五萬鋌

史炤釋文曰鋌待鼎切說文銅鐡朴也余按此言銀鋌也今人冶銀大鋌五十兩中鋌半之小鋌又半之世謂之鋌銀非銅鐡朴之謂也

通鑑釋文辯誤卷十一

欽定四庫全書

通鑑釋文辯誤卷十二

宋胡三省撰

通鑑二百五十八【凡三條】

昭宗大順元年李存孝擒孫揆韓歸範紤以素練史炤釋文曰其字未詳【海陵本同】余按丁度集韻音充夜翻以防維持之也二百六十九卷梁均王乾化四年音昌者切亦非

惟華邠鳳翔鄜夏之兵會之

史炤釋文鄜作鄄注曰吉掾切地名余按通鑑言諸鎭之兵會伐李克用者也華者鎭國軍之兵也邠者靜難軍之兵也鳳翔者岐隴之兵也鄜者保大軍也夏者定難軍也通鑑前書張濬防宣武鎭國靜難保大定難諸軍於晉州可以見矣史炤以鄜爲鄄不考故爾鄜音夫

二年成都軍民彊弱相陵將吏斬之不能禁乃更爲酷法或斷腰或斜劈

史炤釋文曰劈博厄切分也【海陵本同】余按音博厄切者乃擘字其字下從手不從刀從刀者音普壁翻剖也

通鑑二百五十九【凡一條】

幹寕元年劉建鋒馬殷引兵至澧陵

史炤釋文曰澧陵楚地余按唐書地理誌醴陵縣屬潭州澧當作醴史炤以其地在戰國時屬楚邪自秦罷侯置守之後不當單引戰國地理以釋唐時州縣以馬殷後封楚王遂以其地爲楚地邪則此時劉建鋒主兵馬殷特偏將耳且其兵方至醴陵未得湖湘塊土其地旣未屬馬殷殷又未受封爲楚王可遽以醴陵爲楚地乎其義例不明有如此者

通鑑二百六十【凡一條】

二年上曰就使沙陀至此朕自有以枝梧

史炤釋文曰梧五故切斜相抵觸也余按唐昭宗所謂枝梧者正引漢書諸將慴伏莫敢枝梧之枝梧爲說如淳漢書注曰枝梧猶枝也臣瓚曰小柱爲枝斜柱爲梧今屋梧斜柱也未嘗以斜相抵觸爲義枝梧皆讀如字

通鑑二百六十一【凡二條】

四年朱友恭攻黃州瞿章棄城南保武功寨

海陵本釋文作翟章注云翟直格切姓也又音狄余考通鑑上下文乃瞿章非翟章也瞿音其俱翻

葛從周奔還楊行宻追之及於渒水

史炤釋文曰渒普計普賣二切水在丹陽【海陵本同】余按類篇渒音必至翻水名在弋陽今渒河在來逺鎭西十里來逺鎭卽東正陽也東至壽州二百里史炤音釋俱非也

通鑑二百六十二【凡一條】

天復元年王珂遣間使告急於李克用

史炤釋文曰間使間諜之使【費本同】余謂敵兵斷道遣使者投間道而行謂之間使非間諜之使也此後多有以間使爲間諜者不欲僂數觀者詳之

通鑑二百六十三【凡一條】

二年削漬松柹以飼禦馬

史炤釋文曰柹鉏裏切【海陵本同】余按音鉏裏切者果名松柹之柹音孚吠翻斫木札也時鳳翔受圍積久芻竭故削松柹令薄漬以飼馬詳考字書果木之柹今人作柿乃木札之柿字也從孚吠切木札之柿今人作柹乃果名之柹字也從鉏裏切炤音之誤頗亦由此二百八十卷晉髙祖天福元年二百九十三卷周世宗顯徳四年削柹音皆誤

通鑑二百六十四【凡六條】

三年李克用笑曰賊欲有事淄靑

史炤釋文曰淄靑並州名屬河南道余按炤釋淄靑與二百三十三卷憲宗元和十年二百五十五卷僖宗中和二年釋淄靑之誤同而更添屬河南道四字夫淄靑之屬河南道是唐天寶以前十道按察采訪使所統自分建藩鎭而淄靑自爲一道號平盧節度使李克用言賊欲有事淄靑者時平盧節度使王師範舉兵襲取朱全忠之兗州克用知全忠將攻師範故云爾

成汭作巨艦齊山截海劈浪之類甚眾

史炤釋文曰劈匹歷切破也又博厄切分也【費本同】余謂從匹歷切爲是辯已見前

李嗣昭等復取振武城殺吐谷渾降者二千餘人史炤釋文曰吐谷渾西域國居松山之陽洮水之西余按吐谷渾自髙宗時爲吐蕃所破舉國內徙其國之故地盡入吐蕃此時吐谷渾多居代北不復在松山之陽洮水之西矣

天祐元年陳班貶湊州司戶

史炤釋文曰湊千侯切又則侯切余按新舊唐書地理誌無湊州湊當作溱貞觀十六年開山洞置溱州溱州時屬黔中節度使然湊字亦無千侯切一音

朱全忠表稱邠岐兵逼畿甸請上幸洛陽

史炤釋文曰天子千里地曰畿天子五百里曰甸余按禹貢天子五百里甸服孔安國注云規方千里以爲甸服去王城面五百裏面五百里則自東至西千里自南至北亦千里王畿千里以四方言之甸服五百里以一面言之畿卽甸也非有千里五百里之殊若周禮夏官九畿之籍方千里曰國畿則王畿也禹貢之甸服也其外方五百里曰侯畿又其外方五百里曰甸畿侯畿則禹貢之侯服也若甸畿已爲禹貢綏服周官之甸畿非畿甸之謂也

皇后出自捧玉巵以飲全忠

史炤釋文曰巵古字作觚飲酒器也余按觚有稜之器也巵圓器也古字未必以巵爲觚蓋炤以爲觝卽巵字誤作觚耳炤又曰古以角作觝受三升審觀炤釋蓋襲用應劭漢書注而不能盡用之也劭云巵飲酒禮器也古以角作受四升古巵字作觝鄭禮器注凡觴一升曰爵二升曰觚三升曰觶四升曰角五升曰散史炤謂觝受五升旣與應劭異抑以鄭所謂觶者爲觝與然後世之玉巵非古之觝也

通鑑二百六十五【凡二條】

泌陽劉存

史炤釋文曰泌陽縣名屬泌縣余按炤旣曰泌陽縣名矣不應又曰屬泌縣是必曰屬泌州而誤作屬泌縣也然泌州本昌州治棗陽唐武徳五年攺爲唐州天祐三年朱全忠徙治泌陽表更名泌州此時唐州未攺爲泌州不當以泌陽屬泌州爲釋歐史職方考只書唐州

昭宣帝天祐二年封皇弟褆爲潁王

史炤釋文曰褆時爾切余按溫公注子褆以支翻又音題未嘗從時爾切

通鑑二百六十六【凡六條】

梁太祖開平元年梁王入館於魏魏博節度使羅紹威恐王襲之

史炤釋文曰魏博唐之藩鎭也節度貝博魏相磁洺衛七州治魏州【海陵本同】余按唐代宗廣徳元年平史朝義以田承嗣爲魏博徳滄瀛五州都防禦使是年夏五月丁卯制分河北諸州以魏博徳爲魏州管此藩鎭之始也大歷七年魏博節度使田承嗣表分魏州置澶州八年昭義節度使薛嵩薨承嗣襲取相貝洺衛磁詔諸鎭討之盧子期之敗磁州復歸於昭義而淄靑李正已取徳州遂爲己有承嗣所有者魏博貝相澶衛洺七州田悅之敗洺州復歸於昭義自此世襲更史氏何氏樂氏羅氏皆保有六州故羅紹威之悔誅牙兵謂人曰合六州四十三縣鐡不能爲此錯安得七州哉

山後八軍巡檢使李承約

史炤釋文曰山後八軍謂涿營瀛莫平薊嬀檀皆屬盧龍節度使盧龍乃幽州範陽郡也【海陵本同】余按涿營瀛莫平薊嬀檀此盧龍巡屬八州非山後八軍也涿營瀛莫平薊皆在山前惟嬀檀在山後又有新武二州與嬀檀爲四州置八軍以備契丹河東故有山後八軍巡檢使盧龍古塞名在平州肥如縣燕慕容令所謂守肥如之險者也唐武徳初攺肥如爲盧龍縣後置盧龍軍於其地尋又以範陽節度使爲盧龍節度使而治幽州盧龍之地非幽州範陽郡地也若曰盧龍節度使治幽州範陽郡則可矣

朱全昱睨帝曰朱三汝本碭山一民也

史炤釋文曰碭山秦之碭郡在唐爲宋州余按漢書地理誌梁國故秦碭郡顏師古注曰以有碭山故名碭郡漢初置梁國都碭後都雎陽應劭曰碭山在碭縣東括地誌曰碭山縣本漢碭縣在宋州東一百五十里是則碭山縣唐屬宋州不爲宋州也宋州治睢陽唐志雲光化二年朱全忠以碭山虞城單父曹州之成武表置輝州則碭山縣此時屬輝州矣

以養子宣武節度副使友文爲開封尹

史炤釋文曰宣武節鎭本治宋州梁徙於汴州【海陵本同】余按唐肅宗乾元二年置汴滑節度使治滑州上元二年廢寶應元年復置河南節度使治汴州代宗以田神功爲汴宋節度使亦治汴州大歷中李靈曜作亂於汴州命淮西節度使李忠臣等討平之因命忠臣以淮西節度治汴州徳宗建中二年分宋亳潁別爲節度使以宋州刺史劉洽爲之治宋州尋號宣武節度使此宣宋節度治宋州之始也至興元二年劉洽破李希烈得汴州遂徙治焉自此迄於唐亡宣武節度皆治汴州未嘗徙也及梁受唐禪定都汴州乃復徙宣武節度於宋州而汴州置開封尹史炤殆未嘗深考本末也

以權知荊南畱後髙季昌爲節度使

史炤釋文曰髙季昌字賂孫陜州陜石人余按五代史髙季昌字貽孫非字賂孫也陜州峽石人非陜石也

二年晉兵猶屯余吾寨

史炤釋文曰餘音余又音徐余吾水名在朔方卽其地以爲寨【海陵本同】余按漢書朔方有餘吾水時晉兵救上黨而屯余吾寨炤指朔方之餘吾水爲注計其地之相去無乃太逺漢書地理誌上黨郡有餘吾縣章懷太子賢注曰余吾故城在今潞州屯畱縣西北晉兵所屯正此地也

通鑑二百六十七【凡三條】

三年岐王置翟州於鄜城

史炤釋文曰翟直格切余謂翟當讀爲狄春秋戰國時岐梁涇漆之北皆戎狄之地岐王置翟州蓋取諸此

劉守文以重賂招誘契丹吐谷渾之眾

史炤釋文曰吐谷渾乞伏幹歸之苗裔自後魏以來名見中國居於靑海之上焉余按吐谷渾徒河鮮卑慕容渉歸之庻長子晉時度漠而西居於靑海之上其後遂以爲部落之名自晉以來通鑑書吐谷渾屢矣史炤前此釋文亦言其出於鮮卑慕容氏於此忽以爲乞伏幹歸之苗裔乞伏幹歸據河隴在東晉太元間當是時吐谷渾立國久矣烏得以爲乞伏幹歸之苗裔乎炤釋前後抵牾大率如此又按髙宗之世吐谷渾爲吐蕃所破徙鄯州尋徙靈州唐爲置安樂州以處之後吐蕃復取安樂州而殘部徙朔方河東今劉守文所招誘者河東管內云朔等州之吐谷渾也不在靑海之上

四年晉王臥帳中張承業褰帳撫王曰此豈王安寢時邪

史炤釋文曰褰帳說文絝也余按說文所謂褰絝蓋因春秋傳徵褰與襦而有此說張承業褰帳言褰開晉王所臥之帳耳安可以褰絝爲釋

通鑑二百六十八【凡四條】

梁太祖乾化元年南平襄王劉隱病亟

史炤釋文曰亟紀力切敏疾也又去吏切余按禮記夫子之病革矣革讀與亟同病亟言病勢危急也不當以敏疾爲釋若去吏切之亟數數也愈非病亟之義史炤大抵只據廣韻爲釋文更不尋繹通鑑文義其敝至此

二年帝夜遁旦至冀州蓨之耕者皆荷鉏奮梃逐之史炤釋文曰梃木片余按此卽孟子所謂制梃以撻秦楚之堅甲利兵之梃梃者杖也豈木片之謂乎此亦信用廣韻之過也

博王友文來朝請帝還東都

史炤釋文曰朝請才性切余謂朝請之請漢書固音才性翻然通鑑書博王友文來朝朝字當句斷請帝還東都請當讀如字朝字屬上句請字屬下句文理曉然史炤惟不知句讀遂並文理失之是後二百七十一卷均王禎明五年林思諤來朝請幸所治炤亦以朝請釋之其誤同

均王乾化三年徐溫曰浙人輕而怯

史炤釋文曰江水東至防稽山陰而折故吳會之地因以稱浙【海陵本同】余按浙江上游受衢婺歙三港之水水出兩山之間盤廻百折至錢塘而入海故謂之浙江越婺衢臺明溫處七州爲浙東杭蘇常潤秀湖睦爲浙西此唐末所分也錢氏時跨有兩浙故徐溫謂其兵爲浙人若雲江水東至防稽山陰爲浙江此漢桑欽水經之說至唐已分山陰西界置蕭山縣浙江過蕭山入海太史公謂吳爲江南一都防故後人謂吳爲吳防今蘇州是其地也吳防之地固亦屬兩浙不得顓稱爲浙也或以吳防指言漢吳郡防稽之地然漢防稽之地兼有七閩七閩之地唐爲福建觀察使所統唐末爲威武軍節度使所統非浙也

通鑑二百六十九【凡一條】

禎明元年劉鄩引兵自黃澤西去道險士卒援藤葛而進

史炤釋文藤作蕂注曰蕂詩證切苣蕂胡麻也余按胡麻今人皆種之其根淺手可擢而防豈可援以登險乎山路多藤葛故劉鄩之卒援以登險道藤音徒曾翻

通鑑二百七十【凡四條】

四年嚴可求以厚利募贑石水工故吳兵奄至防州城下

史炤釋文曰吉州有贑石山遂興水與防州相近【海陵本同】余按防州之贑水自州治後北流一百八十里至吉州萬安縣界爲灘十有八怪石如精鐵突兀廉厲錯峙波面俚俗謂之贑石非山名也水工生長於其地習知灘險熟於操舟然後無觸破覆沒之患故以厚利募之以行舟若山則安用水工哉

以忠義節度使髙萬興兼保大節度使幷鎭鄜延史炤釋文曰鄜延並州名余按唐末以鄜州爲保大軍延州爲保塞軍梁攺保塞軍爲忠義軍則鄜延二州爲二鎭矣

李嗣源見晉軍橈敗

史炤釋文曰橈火髙切其字從手【海陵本同】余按橈字從木音奴敎翻勢屈爲橈左傳所謂師徒橈敗音義正如此

五年賀瓌攻徳勝南城設睥睨戰格如城狀

史炤釋文曰睥睨衺視也【海陵本同】余按城上短垣謂之睥睨非衺視之睥睨也通鑑下文言如城狀可以知矣

通鑑二百七十一【凡一條】

六年趙王鎔雍容自逸事皆仰成於僚佐

史炤釋文曰仰恃也余按仰成之語本於書畢命周康王垂拱仰成乃是康王以父師優禮畢公自言以衝幼而仰成於耆壽俊之意如左傳所謂百谷仰膏雨漢書所謂氐首仰給其義皆同非恃也

通鑑二百七十二【凡三條】

後唐莊宗同光元年王彥章引兵逾汶將攻鄆州史炤釋文曰汶水出兗州萊蕪縣余按汶水發源於萊蕪縣原山西南流過鄆州中都縣東北中都今爲汶上縣距鄆州九十餘里王彥章引兵逾汶水其地在中都東北不在萊蕪

帝發中都舁王彥章自隨

史炤釋文曰舁羊諸切共舉余按以車載人前挽後推亦謂之舁其義固不專於共舉也

髙季興入朝上從容問曰朕欲用兵於吳蜀二國何先史炤釋文曰從容休燕也余按朝廷之儀君臨之以莊臣承之以敬若從容顧問則气象安舒上下之情親宻無間上則不峻不廹下則不陵不遽是所謂從容也何必休燕然後爲從容哉

通鑑二百七十三【凡一條】

三年張全義以羅貫髙伉怨之

史炤釋文曰伉髙極也余按亢字則有髙極之義此伉字之義敵也羅貫之爲人必气貌峻厲言語彊直其事上也如敵已然故張全義以其髙伉而惡之

通鑑二百七十四【凡三條】

長和驃信鄭旻

史炤釋文曰驃信南詔也余按唐末南詔攺國號曰長和其君曰驃信長和者南詔也驃信者南詔之君也

滏陽張礪

史炤釋文曰滏陽縣名屬惠州余按唐滅梁復以惠州爲磁州

孫鐸曰賊旣勢挫必當離散然後可撲討也

史炤釋文曰撲掌也余按撲討之撲撃也以爲掌何義

通鑑二百七十五【凡一條】

明宗天成元年入洛拾莊宗骨於灰燼之中而殯之史炤釋文曰殯殮也余按古禮斂自是斂殯自是殯自天子至諸侯卿大夫士皆有小斂大斂若殯則菆塗也炤釋以殯殮同義亦以廣韻爲據考之於記檀弓子思之言曰防三日而殯凡附於身者必誠必信則殯似有殮義孔頴達防以爲此士大夫之禮蓋亦因小斂大斂然後殯致疑也唐自許敬宗等去國防篇天子之防禮隨時斟酌損益就簡便而爲之況五季之時邪

通鑑二百七十六【凡三條】

三年髙從嗣請與馬希範挑戰

史炤釋文曰挑徒弔切余按挑戰之挑徒了翻

四年吳武昌節度使李簡以疾求還江都卒於采石史炤釋文曰采石一名牛渚山在丹陽縣北大江中唐攺縣曰當塗余按漢書地理誌丹陽縣屬丹陽郡當塗縣屬九江郡禹會諸侯於塗山卽其地在濠壽之間永嘉防亂淮民南度晉成帝立當塗縣於於湖縣以處僑民其後遂爲實土唐貞觀八年省丹陽縣入當塗當塗有縣其來尙矣非唐攺丹陽爲當塗也

徐知誥召徐知詢飲以金鐘酌酒賜之知詢疑有毒引它器均之跽獻知誥知誥不肻受伶人申漸髙徑前爲俳諧語掠二酒合飲之

史炤釋文曰合葛闔切兩龠爲合【費本同】余按史言申漸髙掠取金鐘及它器之酒合而飲之安取兩龠爲合之義哉

通鑑二百七十七【凡一條】

長興元年董璋姚洪令壯士十人刲其肉

史炤釋文曰刲刺也余謂刲割也非刺也

通鑑二百七十八【凡二條】

三年幽州奏契丹屯納蘭泊

史炤釋文曰納蘭泊地名近幽州【海陵本同】余按歐陽公四夷雜錄時幽州有備契丹主西徙橫帳居納蘭泊出寇云朔之間則納蘭泊在云朔塞外不近幽州也

四年閩薛文傑陰求富民之罪被榜箠者胸背分受仍以銅斗火熨之

史炤釋文曰熨於胃切余按楊堅執周政李穆使人奉熨鬥於堅曰願持此以尉安天下則熨字有尉音但今人讀熨字多音紆物翻

通鑑二百七十九【凡一條】

潞王淸泰元年王以西都畱守王思同當東出之道尢欲與之相結說以利害餌以美妓不從

史炤釋文曰餌飤之也余謂此言餌者取釣餌之義釣者以餌引魚而鉤致之史言潞王餌王思同正此義也

通鑑二百八十【凡二條】

後晉髙祖天福元年唐主夜與近臣從容語

史炤釋文曰從容猶內燕也余按史炤多以從容爲間燕已辯之於二百七十二卷後唐莊宗同光元年至此又以從容爲內燕矣

薛文遇曰諺有之當道築室三年不成

史炤釋文曰諺猶傳言也余謂諺者今人所謂俗語也

通鑑二百八十一【凡三條】

二年張從賓引兵東扼汜水關

史炤釋文曰汜水縣有虎牢關成臯關旋門關余按漢之成臯周之虎牢也穆天子傳云七萃之士生捕虎以獻天子天子畜之東虢命曰虎牢春秋城虎牢以偪鄭卽其地劉項相拒於成臯扼虎牢之險也唐初秦王世民守虎牢以破竇建徳是𨿽縣曰成臯而虎牢之名猶在唐攺成臯縣爲汜水縣新唐書地理誌注曰縣有虎牢關成臯故關旋門關旋門關在成臯縣西旋門阪酈道元所謂陟此阪而東趣成臯者也自此東至板城渚口爲成臯關成臯關卽虎牢關也所謂故關者先時所立之關也曰故關者史表言其有新關耳成臯縣卽攺爲汜水縣關亦攺呼爲汜水關

王暉殺安遠節度使王瓌

史炤釋文瓌作瓖注曰思將切余按通鑑諸本皆作瓌字音古回翻

行軍司馬張朏

史炤釋文曰朏敷尾切又滂佩切余按字書敷尾之朏其旁從月滂佩之昢其旁從日若依炤釋兼兩音是以朏昢爲同一字也

通鑑二百八十二【凡三條】

四年以唐許王從益爲郇國公

史炤釋文曰郇地名在河東解縣余按此以古國名封從益爲公使奉唐明宗之祀而已非使有其地也

五年楚王希範自謂伏波之後

史炤釋文曰漢馬援封伏波將軍余謂伏波將軍而言封史筆有此義例否其鄙陋無識槪可見矣

安審暉敗唐兵於云夢澤中

史炤釋文曰云夢二澤名在楚地余按禹貢云土夢作乂孔安國注云云夢之澤在江南左傳楚王以鄭伯田江南之夢杜預注云楚之云夢跨江南北漢書地理誌云夢澤在南郡華容縣南祝穆曰據左傳防夫人棄子文於夢中言夢而不言云楚子避吳入於雲中言云而不言夢則知云夢二澤也漢陽志亦云云在江之北夢在江之南此皆以二澤爲說者也又安陸有云夢澤枝江有云夢城蓋古之云夢澤甚廣而後世悉爲邑居聚落故地之以云夢得名者非一處安審暉敗唐兵於云夢澤卽安陸之云夢澤非古之所謂云夢二澤也

通鑑二百八十三【凡三條】

七年同鄜援兵繼至

史炤釋文曰同鄜二州名余謂同鄜二州自唐末以來同州爲匡國軍鄜州爲保大軍已爲二鎭矣

齊王天福八年楚王希範好自誇大爲長槍大槊飾之以金可執而不可用

史炤釋文曰通俗文剡木傷盜曰槍余謂凡注書者發明正文大義使讀者因而求之無所凝滯也如炤此注於大義爲何如哉

開運元年河決浸汴曹單濮鄆五州之境

史炤釋文曰單時戰切余按單州因單父縣以名州單音善從去聲者蜀人土音之訛也

通鑑二百八十五【凡一條】

吳越程昭恱譛闞璠杜昭逹謀奉錢仁俊作亂下獄鍛鏈成之

史炤釋文曰鍛鏈爍冶金也余謂炤於此語之下更有以諭成獄也一語文意方足古人謂以獄辭成人之罪者曰鍛鏈其引諭之義甚精蓋冶金者旣爍之以火又淬之以水鏈之以錘而後能成器舞文巧詆之吏其訊囚也威之以笞箠木索質之以參伍證佐或弛或張或緩或急以困之使答辯者變意易辭惟其所欲以成獄故比之鍛鏈

通鑑二百八十六【凡一條】

後漢髙祖天福十二年奚王伊喇

史炤釋文曰拽以制切刺奴八切余謂拽羊列翻刺郎葛翻【伊喇舊作拽刺今按遼史國語解攺正史炤胡三省翻切系屬舊名姑存之】

通鑑二百八十七【凡一條】

李廷珪將兵出子午谷以援長安

史炤釋文曰三秦記子午長安正南山名秦嶺谷一名樊川余按樊川以漢髙祖封樊噲而得名其地正直唐長安城南此則平川也言自樊川入子午谷則可以子午谷一名樊川則不可

通鑑二百八十八【凡二條】

幹祐元年羌族防毋殺綏州刺史李仁裕

史炤釋文曰防其字未詳【海陵本費本同】余按龍龕手鏡防音夜

蜀眉州刺史申貴撃漢箭筈安都寨破之

史炤釋文曰箭末曰筈筈會也謂與相防通作括【費本同】余謂箭筈嶺名有箭筈關在鳳翔西南界上宋髙宗紹興元年金將沒立郎君自鳳翔攻箭筈關吳玠遣將撃退之蓋亦蜀口關隘處史炤蜀人也不知箭筈之爲地名而泛言箭筈訓義可見其孤陋寡聞矣

通鑑二百八十九【凡一條】

三年馬希萼賜希廣死彭師暠葬之瀏陽門外

史炤釋文曰瀏陽縣名屬潭州余謂潭州固有瀏陽縣而瀏陽門則潭州城門名也不當以縣名爲釋自潭州城出瀏陽者謂之瀏陽門出醴陵者謂之醴陵門

通鑑二百九十【凡一條】

周太祖廣順元年劉崇卽皇帝位於晉陽

史炤釋文曰劉崇自太原以北有州十餘按通鑑書劉崇有幷汾忻代嵐憲隆蔚沁遼麟石十二州之地史炤言有州十是以歐史軄方考爲據而忘通鑑下文也汾石二州在太原西南遼沁二州在太原東南劉崇疆土亦不止於自太原以北也

通鑑二百九十一【凡四條】

二年南漢將潘崇徹破王逵於蠔石

史炤釋文曰蠔字未詳【海陵本同】余按蠔音豪附石而生韓愈所謂蠔相粘爲山者也生於海中者亦謂之礪

王峻爭之不已

史炤釋文曰爭則迸切通作諍余謂爭讀如字文理自通

帝猶湣之

史炤釋文曰湣眉殯切憐也余謂湣讀與閔同音隕翻不從去聲此亦炤土音之訛

顯徳元年契丹通事楊耨姑舉城降

史炤釋文曰耨乃豆切余以西北土音求之耨當音奴篤翻

通鑑二百九十二【凡二條】

二年蜀將趙玭舉秦州城降

史炤釋文玭作玼注曰淺氏切又千禮切余按通鑑諸本皆作玭當音蒲眠翻又毗賓翻

帝至壽春城下營於淝水之陽

史炤釋文曰淝水出九江山入淮在廬州合肥縣【費本同】余按淝水出九江良余山過合肥縣又過壽春城北而入於淮淝水去壽春城才二里耳世宗下營正在此水之陽史炤但以應劭漢書注肥水至合肥與淮合之說爲據而不考世宗所營之地不在合肥也

通鑑二百九十三【凡一條】

三年唐孫晟謂王崇質曰吾思之熟矣終不負永陵一培土

史炤釋文曰培鋪枚切瓦未燒者按漢書張釋之傳雲長陵一抔土顏師古注曰音步矦切手掬也其字從手或讀爲杯非也又按培字當作抔意同而兩音當互讀也余按瓦未燒之培當作坯字與手掬之抔音旣不同而意義亦不同也況張釋之所謂取長陵一抔土意謂發陵惡察察言故曰取一抔土孫晟所謂終不負永陵一培土言將以死報唐不負其先帝山陵耳其立言命意全是不同培當讀爲培塿之培音薄口翻說文曰培塿小阜亦冢也孫晟言一培土猶言一冢土耳唐陸龜防築城詞曰城上一培土手中千萬杵則培土以益土爲義一培猶言益一畚土也若據陸詩培音蒲枚翻亦通

通鑑二百九十四【凡二條】

六年舳艫相連數十里

史炤釋文曰漢律名船方長爲舳艫余按漢書武帝紀舳艫千里李斐注曰舳船後持柁處艫船前持櫂處言其船前後相衘千里不絕也小顏三劉無以異其說

翰林學士單父王著

史炤釋文曰單父縣名屬宋州余按唐書地理誌單父縣固屬宋州然唐末朱全忠置輝州於碭山分單父屬焉尋徙輝州治單父後唐攺輝州爲單州此時單父縣屬單州不屬宋州也

通鑑釋文辯誤卷十二

