

欽定四庫全書

史部二

綱目訂誤

編年類

提要

【臣】等謹案綱目訂誤四卷

國朝陳景云撰初尹起莘作通鑑綱目發明凡有疑義委曲以通其說至周宻作癸辛雜識始辧其中宗武后並書年號一條然其說不甚確後作齊東野語又辧綱中北齊髙緯殺從官六十人一條郭威弒隠帝書殺弒湘陰王書弒一條開元九年冬十一月罷諸王都督刺史等四條貞元二年十一月皇后不書氏一條目中開皇十七年赦蕭摩訶一條貞觀元年太宗詰杜淹一條則頗中其失後明末張自勲

國朝芮長卹亦遞有訂正景云是書又捃摭諸家所未及悉引據前史原文互相考證其中毛舉細故𨿽未免稍涉吹求然如漢蕭望之誤書下獄漢中王卽位條下誤載司馬光論雍闓之叛誤四郡爲三郡鐘防過王戎誤書其祖官曹志免官誤作除名拓跋賀傉誤爲郁律之子石虎擒劉嶽誤以爲殺王論劉允語誤脫布在江州四字乞伏步頺之叛誤在苻堅敗後孫恩走郁州誤作陷廣陵宋髙祖誡義符語誤刪非如兄韶有五字始興王濬在西州誤刪朱法瑜事沈文季爲僕射誤與蕭坦之並書賀拔嶽誤書雍州刺史髙洋誤漏還晉陽西魏洛陽平陽以東地入於齊誤刪以東字陳武帝祔祖於廟誤作周事隋文帝斬問事誤作斬所捶之人柴紹爲長史誤連下文作諮議李吉甫漏書罷相李行言誅彊盜誤作殺北司官軍亂焚殺李克恭誤作自焚羅紹威表詞誤以設言爲寶事梁以錢鏐爲吳越國王誤上卷王峻以樞宻使同平章事兼領平盧誤作出鎭皆指摘精確足正傳訛附糾汪克寛考異誤讀髙宻王恢陳濟正悞誤解太興殿後防胡寅讀史管見誤指宇文孝伯讒王及誤論安史劉友益書法誤論削髙侃名諸條亦皆允當其於摭實之學亦可云愈推愈宻矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

綱目討誤卷一

常熟陳景云撰

漢武帝元狩四年目

其頗不得之旁郡國追求

按漢書不得下有失字蓋王溫舒以嚴酷治郡冬月論囚至流血十餘里意猶未愜尙有欲捕治之人而一時不得或失之於境外則更遣人從旁郡國嚴逮之也今刪失字事未眀了

徵和三年目

夜塹漢軍前後數尺

按後當作深蓋是時單於自將五萬騎遮撃貳師猶恐貳師或潰圍南走先夜塹漢軍之前以遏其歸路深至數尺於是貳師之軍皆限於深塹不得前矣單於又從後急擊貳師進退路絕所以軍敗身降也分注作夜塹漢軍前後數尺誤甚豈有單於方從後縦兵而反掘塹以自陷乎

宣帝黃龍元年目

郅支擊破烏孫烏掲丁令堅昆而並之

按郅支西走先擊破烏孫兵繼北擊烏揭丁令堅昆並三國因畱都堅昆是時烏孫國勢方彊郅支𨿽少挫其兵不能並其地也分注誤

元帝初元元年綱

下蕭望之周堪及宗正劉更生獄

按是時望之等三人𨿽同爲石顯等所陷然望之但驗問而堪更生則下獄尋復以他事召望之詣廷尉而望之卽自裁是始終未嘗入獄也綱與分注並誤

初元三年綱

百官各省費條奏

按是時下詔罷甘泉建章宮衛令農用貢禹之言也末云百官各省費條奏毋有所諱此二句別是兩事蓋一則風厲百官節儉省費一則令其各舉時事所宜有貢禹封事中所未及者條具奏聞而毋有隠諱條奏之下不當刪毋有所諱四字

哀帝建平四年目

侍中傅嘉勸上聴息夫躬吿東平本章

按聴當作定謂攺定也下又云暴封其事封當作評謂評論也二字皆傳寫失之

孺子嬰初始元年綱

十一月太皇太后詔莽號令奏事毋言攝十二月哀章作銅匱以獻莽莽自稱新皇帝

按漢書及通鑑哀章獻銅匱卽聞太后可莽奏之日皆在十一月不得釐而爲二也又莽以十一月戊辰卽眞而以十二月癸酉朔爲始建國元年正月之朔則亦非至十二月始簒也綱誤

殤帝延平元年目

耿姬況孫也

按姬乃況曽孫今脫曽字

靈帝中平六年目

屬協於蹇碩欲先誅何進而立協

按帝崩後碩始有誅進之謀非帝意也欲先誅上恐脫帝崩碩三字

獻帝建安元年綱

以郭嘉爲祭酒

按魏志太祖表嘉爲司空軍祭酒時太祖爲司空曰司空軍祭酒𨿽非司空掾屬而亦屬於司空府者也又按晉書職官志云當塗得志克平諸夏初有軍師祭酒參掌戎律蓋是官置自魏祖故後漢志中無之然則魏志所云軍祭酒卽是軍師祭酒意史臣避晉景諱故去師字而曰軍祭酒通鑑作表嘉爲司空祭酒已誤今直云以郭嘉爲祭酒視通鑑尢爲失之胡廣漢官注曰官名祭酒皆一位之元長然則軍師祭酒乃軍師之長也單舉祭酒而不繋以軍師則嘉此時竟授何官耶

建安十九年目

董和爲蜀郡太守淸儉公直爲民夷所愛信

按蜀郡當作益州其地在南中民夷雜居而和撫禦有方故深得人心耳蜀郡治成都郭下非和所蒞

昭烈章武元年

漢中王卽位條下錄司馬公語

按晉習鑿齒著漢晉春秋以昭烈繋正統而黜曹魏爲閏位司馬溫公作通鑑仍以正統歸之曹魏復著論發眀蜀漢所以不得承正統之故蓋不取習說也然溫公論昭烈之不得紹漢統者以其𨿽云出於中山靖王后而世次不可考比諸南唐稱唐後難以後漢東晉爲比則於義理似尙有未盡者蓋光武距長沙定王僅五世耳元帝距瑯邪武王則祗三世宜其易考若從桓靈之季上溯中山之封巳年逾三百陸城侯封不及其嗣又中更新室之禍靖王之後式微者久史防略之矣則後人無從核其世系之詳又何怪焉不得以世次之難稽而疑昭烈爲非帝室之冑也使蜀之纂漢緒而果如南唐之冒唐後則當日曹氏飛書馳檄當必首以王郎盧芳非類指斥而豈徒數責其智昏菽麥棄同卽異云爾哉然則昭烈爲炎漢宗子固灼然無可疑者是以綱目於孝湣禪位眀年大書曰漢中王卽皇帝位蓋専主習氏程子之說帝蜀漢而黜曹魏而不以溫公之持論爲當卷首凡例中朱子先已眀著其說矣今趙氏於昭烈卽位條下復附載溫公不當以蜀漢爲正統之說是反與朱子之意抵牾矣

又溫公論歷代相傳之序其後云唐傳於梁以至於周而大宋承之而字之下大字之上空一字尊本朝也今本綱目有於空處添入一我字以足之者此又近代人妄作而並非趙氏之舊矣

後主炎興元年目

鐘防過幽州刺史王戎

按防將伐蜀過幽州刺史王雄之孫戎問計將安出今削王雄之孫四字而移其祖之官系之於孫可乎

晉武帝太康四年綱

除祭酒曺志等名

按帝命太常議崇錫齊王之物博士庾旉等抗表論齊王不當出外博士祭酒曹志亦力請當如博士議蓋博士乃太常之屬而祭酒又博士之長也志別傳志自國子博士轉博士祭酒蓋自太學轉太常也今削博士而惟稱祭酒是昧其官矣其誤與書郭嘉爲祭酒略同又是時志𨿽以直言忤旨然不過免官而已庾旉等七人則免死除名其獲譴亦不同也今混曰除名尢疎

後主建興元年目

益州郡耆帥雍闓殺太守求附於吳防牱越巂皆叛應闓

按綱書雍闓以四郡叛而分注中止列益州防牱越巂三郡爲不相符蓋中間漏卻圍永昌一事也

元帝太興四年綱

子賀傉立

按拓跋猗防妻惟氏忌代王郁律之彊恐不利其子乃弒代王而立其子賀傉賀傉猗防子也郁律旣被弒遺孤什翼犍僅而獲免耳安得嗣立乎以賀傉爲郁律之子誤矣

永昌元年目

甘卓亦遺丞書勸之

按勸之之下當從通鑑有固守二字文義乃眀

眀帝太寧三年目

虎禽嶽殺之

按是時石虎禽劉嶽送襄陽未嘗殺嶽也後三年洛西之戰石勒禽劉曜以歸有令劉嶽見曜之事【見通鑑】嶽不死於石虎之手眀矣

成帝咸和二年目

約遣兄子沛渙壻許栁以兵防峻

按祖約時遣兄子沛內史渙及壻淮南太守許栁助蘇峻今許栁旣不書官則祖渙當亦如之沛字失刪豈誤以沛爲名耶

咸和四年目

自江陵至於建康三千餘里流民萬計國之南藩要害之地

按是時王導用劉爲江州刺史或以爲非宜故語導子曰自江陵至於建康三千餘里流民萬計皆布在江州江州國之南藩要害之地蓋言者本意謂江州居江陵建康之中控扼上下流之衝要荊揚流民皆布集於此其地襟帶二州故最爲重鎭今分注於流民萬計下削去皆布在江州一句詳其語勢直以江陵建康爲江州管內之地其誤甚矣

帝奕太和四年目

乃帥八千騎行躡其後

按慕容垂追躡桓溫欲俟其士气衰倦而後撃之故帥八千騎徐行躡其後者數日乃急追而大破之徐行急追正相對言之行字上不當刪徐字

孝武帝太元八年目

帝與道子皆嗜酒狎暱

按通鑑狎暱下當有邪諂二字下文言王國寶譖謝安於道子使離間之於帝險陂求進之徒多毀短安帝稍防忌之史故先以帝兄弟狎暱邪諂爲下起本分注刪邪諂二字連上嗜酒爲句似帝與道子沈湎之後相狎暱也非惟文義之誤亦與下文了不相關矣

叔父步頽聞秦師敗率隴西叛之

按乞伏國仁爲秦前將軍從秦王堅入冦其叔父步頽反於隴西堅遣國仁還討之步頽之叛國仁之遣皆在秦師未敗前國仁南冦未及淮淝已卽旋軍西討矣今分注作步頽聞秦師敗乃叛秦秦遣國仁討之非也又史言步頽反於隴西而分注攺爲率隴西叛之隴西乃地名如何可言率耶

修好於長樂公丕

按慕容垂至安陽遣參軍田山修牋於長樂公丕丕身自迎之蓋是時長樂守鄴垂先修牋於丕者乃展過賔之禮而丕旋卽郊迎則盡地主之敬也修牋猶言馳書耳分注作修好誤矣此時垂丕尙未搆隙前此亦無宿嫌何修好之有

太元十四年目

農建畱臺龍城

按農當作垂畱臺之建命出燕主非臣下所敢専也

安帝隆安五年綱

防北走陷廣陵

按孫恩自丹徒整兵趨建康及覘知建康不可犯逡巡引退又恐劉豫在丹徒邀其歸路遂不敢復南走吳防遽浮海而北竄伏窮島耳防已浮海而去其下防軍渡江行掠廣陵無備適爲所陷非防北走時取道廣陵因而攻陷之也牽合二事爲一誤矣分注又云防浮海北走郁洲攻陷廣陵夫郁洲已在胊縣海中若如所云豈廣陵更在郁洲以北大海之外乎此所謂謬以千里者也

元興元年目

至歷陽

按是時自尋陽順流而下旣至姑孰特遣別將西攻歷陽以斷建康之援未嘗身造歷陽也分注誤

元興三年

劉裕破桓謙條下錄蕭方語

按蕭方通鑑作蕭方等梁元帝爲湘東王時世子乃二名也嘗著三十國春秋其評論宋武語溫公蓋卽采之方等是書中今作蕭方乃沿舊唐書藝文志之誤又新志宋志及王子充續大事記其誤並同

義熈三年目

推熈養子夕陽公云爲主

按髙云乃慕容寶養子分注誤

義熈五年目

裕以昶監南府事

按南府當作畱府劉裕時將北伐故令孟昶掌畱府事蓋以居守事委之

義熈十二年綱

遣司空髙宻王恢之修謁五陵

汪環谷考異載陳氏定宇之言曰髙宻郡名綱目無此例合刪去竊以爲此說大非也晉書宗室傳髙宻文獻王泰永熈間自隴西王攺封髙宻恢之乃其後也當雒京初復謁陵之事所以特遣恢之往者以其爵則上公親則宗子誠重其事也陳氏失於考據誤以恢之爲王姓且髙宻郡人故直以髙宻二字爲當刪耳環谷不加是正而復有采其說者何也【此條辧考異之誤附見】

義熈十四年目

義眞逃艸中參軍段宏追尋得之

按南燕段宏奔魏事見上卷義熈三年及五年劉裕圍廣固宏復自魏來降至是爲義眞參軍也宏歸晉事分注旣失載於前則宏何從入義眞幕耶

綱目訂誤卷一

欽定四庫全書

綱目訂誤卷二

常熟陳景云撰

宋武帝永初三年目

檀道濟𨿽有幹略而無逺志難禦之气也

按宋髙祖誡太子義符曰檀道濟𨿽有幹略而無逺志非如兄韶有難禦之气也今分注刪去非如兄韶句誤以髙祖目道濟爲有難禦之气失之逺矣且所謂無逺志之語又作何解耶

文帝元嘉十八年目

前龍驤將軍扶令育上表

按將軍當作參軍表中眀云臣𨿽微賤竊爲陛下羞之參軍不過一幕府下寮故曰微賤若龍驤將軍以宋書百官志考之已爵列苐三等官品不卑安得云微賤乎

元嘉二十二年目

宋有司奏削義康

按是時彭城王義康都督江交廣三州居豫章因範蔚宗謀反事覺獄辭連染有司奏削義康爵收付廷尉治罪削爵削除其彭城封爵也詔免義康爲庶人此宋主因有司之奏而允其削爵之請也分注不當於奏削義康下刪爵字

元嘉二十七年目

實欲繼好援

按魏主語宋使者有實欲繼好息民永結姻援之語分注若欲略省其詞則以繼好結援櫽括之可也援字上不當去結字

元嘉二十九年目

薛安都向潼關

按潼當作洪其地在潼關少南

元嘉三十年目

濬時在西川府

按合殿之變始興王濬時在西州【句】府舎人朱灋瑜奔告濬西州在臺城之西揚州刺史治所在焉故曰西州府舎人王府之舍人蓋灋瑜時爲始興國官也今訛西州爲西川且誤連下府字爲一句而刪灋瑜奔告事疎甚

眀帝泰始二年綱

遣建安王休仁討梁州

按梁當作江若梁州乃漢中地也

泰始五年目

以孝武謂之驢王

按謂東海王禕爲驢王者乃子業耳孝武當作廢帝

蒼梧王元徽二年目

休範白服登城

按休範帥大眾攻新亭未拔白服乘肩輿自登城南臨滄觀尋以無備被殺蓋休範所登者乃新亭城南之臨滄觀耳分注刪削通鑑成文殊爲疏略

順帝升眀元年目

越郡校尉王敬則

按越郡當作越騎諸校尉初無越郡名

齊武帝永眀七年目

至是徴爲五兵尙書

按史言徐孝嗣爲禦史中丞風儀端簡王儉嘗薦以自代儉卒孝嗣時爲吳興太守徴爲五兵尙書蓋孝嗣先由中丞出爲郡守至是又自郡守召入爲尙書也今刪去時爲吳興太守句則徴字爲無根矣

魏文帝承眀元年綱

以王叡爲尙書令

按令字衍分注叡遷尙書與綱異考之魏書分注是也

魏文帝太和十年目

二十五郡在河南

按郡字衍合上下文觀之自眀

太和十五年目

遂哭盡一夜

按孝文時以禫祭宿廟中昬暮舉哀哭盡乙夜謂哭聲自甲夜至乙夜非自昬逹曙之謂也訛乙爲一必傳寫失之

太和十六年目

至於和穆

按拓拔猗防追諡桓帝微力追諡穆帝今作和穆誤或言此避淵聖諱亦非桓字見於綱目多矣不應獨避此一字

齊武帝建武四年目

內仗遙欣

按史言內仗遙欣兄弟蓋遙欣乃遙光弟也蕭鸞簒位遙光贊成之力居多鸞深仗遙光以其弟遙欣有武幹因並仗之其實遙光乃心膂而遙欣則爪牙也此條本敍遙欣事故以遙欣爲主而以兄弟二字括遙光在內此史家敍事賔主之法應爾也今刪兄弟二字則舉遙欣而漏遙光下文何以突接以遙光爲揚州遙欣爲荊州云云耶

永泰元年目

王敬則以奉南康侯子恪爲名子恪亡走不知所在按通鑑本文前吳郡太守南康侯子恪嶷之子也敬則起兵云云蓋子恪𨿽罷郡而尙在吳地時敬則自防稽舉兵向建康欲奉子恪爲主而子恪於兵未逹郡之前卽已潛遁旋詣建康其詳書子恪爲嶷之子者爲下齊主欲盡誅髙武子孫起本今分注削前吳郡太守及嶷之子八字則子恪從何地亡走耶並下逹建康諸事皆無根矣

魏太和二十三年目

烈處分行臺

按孝文殂於谷塘於烈時畱守洛陽彭城王遣使奉詔徴太子且宻以凶問吿烈烈處分行畱舉止無變處分行畱者謂處分扈従太子南行及畱臺應行事宜也今作行臺疏矣

齊東昬永光元年目

以文季坦之爲僕射

按沈文季爲僕射在眀帝末年眀帝遺詔又有以沈文季江祏爲左右僕射之命至東昬攺元之八月文季歷僕射之官已逾年矣是時以平遙光之功文季自侍中僕射加鎭軍將軍之號今分注作平遙光後文季始與坦之同時除僕射非也又上文敍平遙光事內有蕭坦之而無沈文季則此處文季之上亦不應遺其姓

月數十日乃報

按史言臺閣案奏閱數十日乃報謂東昬狂惑批報稽遅有歷數十日之久者訛閱爲月亦必傳寫失之

永元二年目

崔慧景濟江遣使奉江夏王寶爲主

按江夏上當従通鑑有南徐兗二州刺史七字江夏時鎭京口故慧景自廣陵濟江奉之爲主而江夏亦勒兵隨慧景南逼建康及兵敗皆死齊主旣赦其餘黨復有曲赦南徐兗二州事爲慧景従南兗還兵而南徐應之耳諦觀下文則此七字必不可刪矣

永元二年綱

齊曲赦建康徐兗

按徐兗當作南徐兗二州是時徐州治鐘離兗州治淮陰非當日宣赦所及也

梁武帝天監四年目

梁遣將軍馬仙琕救

按是時義陽圍急梁遣將軍馬仙琕救義陽救字下刪義陽二字事不眀矣

天監六年目

水死者十餘萬

按鐘離之役兩軍力戰於淮上魏軍大潰投水死者十餘萬謂潰軍爭投淮水而死也投字不可刪

魏孝眀帝正光四年目

榮陰散其畜牧資財

按史敍爾朱榮之事曰時四方兵起榮陰有大志散其畜牧資財招合驍勇結納豪傑於是侯景諸人皆往依之蓋陰有大志者乃散財結客之根源也分注刪之失本意矣

魏孝武永熈二年綱

魏以賀抜嶽爲雍州刺史

按通鑑魏主以嶽爲都督雍華等二十州諸軍事雍州刺史於都督諸軍事下仍以雍州刺史結銜者蓋雍州乃其治所故當日之系銜如此更以嶽本傳考之永泰二年嶽已授都督三雍諸軍事雍州刺史齊神武討爾朱以嶽之應義旗也復授嶽開府兼僕射大行臺雍州刺史至孝武貳於神武欲倚關中以抗晉陽於是特廣嶽之所統進都督雍華等二十州諸軍雍州刺史孝武之委任賀拔在於都督二十州而不以雍州刺史爲重眀矣嶽旣拜新命則侯莫陳恱之徒皆應稟受節度故嶽得召恱防於髙平及嶽見殺於恱而宇文泰曰恱害元帥謂恱以州將戕主帥也今削去都督雍華等二十諸州軍事而但書以賀防嶽爲雍州刺史是舉其輕而遺其重且未考嶽已久爲雍州也

東魏孝靜帝天平四年目

東魏郎中杜弼以在位貪污請治之云云

按是條當従通鑑系八月魏克恆農一條後所謂將兵出拒魏者正拒魏旣拔農乘勝東略之兵也先是東魏西侵失利引還魏兵未嘗出境東魏無出師拒敵事也

梁武帝大同十年目

何敬容復爲太子詹事嘗於圃自講老荘敬容謂人云云

按此乃敬容因太子之好學故於侍言之後退而與人私議其事也嘗於圃自講老荘之上不應漏太子二字

太淸二年綱

梁遣散騎常侍徐陵如魏

按是時元魏分裂爲東西東魏先嘗遣使求成於梁至是梁遣徐陵如東魏所以報鄴下之使也魏上當有東字乃不與關西混耳

東魏孝靜帝武定七年目

髙澄獲衡州刺史蘭欽子京以爲膳奴

按衡州當作徐州蘭欽之見獲史𨿽不著其事然以史之前後考之必在東魏遣行臺辛術略定江淮以北時也若梁之衡州其地僻在嶺海之間【五代志梁置衡州於南海郡含洭縣】非東魏兵力所能至眞所謂風馬牛不相及耳

武定八年目

洋乃發晉陽

按髙洋先欲受禪自晉陽擁兵東行以眾議未協至遼陽而還繼因宋景業等惇勸復發晉陽遂至鄴受禪今分注漏中間洋還晉陽事而於司馬子如逆洋遼陽固言未可下卽繼以景業復勸之洋乃發晉陽云云疏略甚矣洋至遼陽則去晉陽已逺何復自晉陽起程耶【遼陽在上黨西北百八十里見闞駰十三州誌唐置遼州於此】

西魏文帝大統十六年綱

洛陽平陽皆入於齊

按西魏宇文泰聞髙洋稱帝大舉伐之不戰而還於是河南自洛陽河北自平陽以東皆入於齊史蓋眀言洛陽平陽以東之地不謂洛陽平陽也又考西魏大統三年取東魏洛陽眀年失之尋又取之及宇文泰邙山之敗洛陽復入東魏逮髙洋稱帝之嵗其不關西久矣而可謂洛陽之地是年入於齊乎又平陽卽東魏之晉州乃髙歡霸業所基至髙緯末年平陽不守而齊祚由之以傾中間宇文氏不得而窺也以素爲髙氏根本之地而云平陽入齊自是年始尢誤矣

梁敬帝太平元年目

安都帥十二騎突其陳破之

按齊將徐嗣徽畱船蕪湖自丹陽步上陳霸先追侯安都徐度皆還蓋前此遣安都立柵梁山以禦齊至是以齊師益逼建康震駭故特追還梁山之師與之並力卻敵白城幕府之戰或衝其前或擊其背齊師奔北安都力戰之功爲多則分注於齊師未破之先不應漏卻追還安都一節也安都立柵梁山分注書之其追還建康分注不書然則安都帥騎突陳時從何忽至乎

陳武帝永定元年綱

周祔太祖於太廟

按通鑑乙酉周王祀圜丘丙戍祀方丘甲午祭太社其下重起雲戊子太祖神主祔於太廟七廟始共用一太牢云云自乙酉至祭太社敍周眀帝事戊子以下則敍陳武帝事也武帝以是月戊辰受梁禪辛巳追尊皇考文讚爲景皇帝廟號太祖戊子祔神主於太廟若一家之事何故越戊子而先敍甲午事乎【陳書武帝紀戊子遷景皇帝神主祔於太廟又七廟共用一太牢事具五代志】今旣削祀圜丘三句而仍冠周字於太祖祔廟之上是誤合兩國典祀爲一以陳氏祔廟爲周氏事矣

齊後主武平二年目

齊主抜刀鐶築其辮頭良久乃釋之

按通鑑築上有亂字句絕辮上無其字當時刑人皆先辮頭如隋主將斬宇文化及已解衣辮髮已而釋之是也今分注因誤斷其句遂輙刪易本文

周宣帝大象元年目

事由烏丸軌宇文孝伯因言軌捋須事

按周主問鄭譯曰我腳杖痕誰所爲也譯對以事由烏丸軌宇文孝伯言曩日被譴皆出二人也初周髙祖納軌言譴責太子時譯爲宮尹坐除名其銜軌尢深故因周主之問並發軌曩日捋須事欲以激周主之怒致軌必死史文本自分眀而胡氏讀史管見乃謂孝伯贊成殺軌事蓋將以自免是誤以事由烏丸軌爲句而以宇文孝伯四字屬下句讀謂捋須事乃發自孝伯之口其讀書亦太滅裂矣分注頋采其說錄之於後亦未審於句讀也【胡三省通鑑注亦仍管見之誤王志堅讀史商語中曽正之然不知此誤實自管見始也】

大象二年目

禦史大夫栁裘韋謩

按是時天元疾篤劉昉鄭譯及禦飾大夫栁裘內史大夫韋謩同謀引楊堅輔政禦飾內史皆宇文攺官制後所定官名今分注於二人之官各采其一字並稱之爲禦史大夫何其疏也隨受周禪後攺宇文官制悉従漢魏之後始復置禦史臺

隋文帝開皇九年綱

八月以王雄爲司空

按王雄當従通鑑作廣平王雄考隋書雄文帝族子由刋國公進封廣平王今以爵爲姓誤矣

開皇十年目

揮楚不堪卽命斬之

按通鑑帝每於殿庭捶人一日之中或至數四嘗怒問事揮楚不甚卽命斬之問事行杖之人也帝見問事行杖不力故怒而斬之今於帝每於殿庭捶人下攺此二句尙可解乎

仁壽四年目

盧毓與朱濤謀出兵拒諒濤不可毓追斬之

按通鑑毓與濤謀拒諒濤大驚曰王以大事相付何得有是語因拂衣而去毓追斬之蓋濤語畢卽拂衣去故毓追而斬之今旣刪拂衣事則追字贅矣

煬帝大業十三年目

以柴紹爲右領軍府長史諮議

按通鑑李淵以柴紹爲右領軍府長史其下又云諮議譙人劉瞻領西河通守此另一事與上置左右二軍事不屬蓋淵初起兵以西河不従義師旣遣世子建成等攻拔其郡執郡丞髙徳儒戮之而西河尙未置守至是淵開大將軍府廣置官屬而用幕府諮議參軍劉瞻領西河郡事今以諮議二字連上長史爲句而削去劉瞻領西河通守事直以諮議爲柴紹兼官句讀之舛文義之謬甚矣

遷居大興殿後聴思亷扶王至閤下

王幼學集覽云後聴句絕注見晉湣帝建興元年聽事陳濟正誤云聽卽防字六朝以來乃始加廠然按之文義二說皆非也唐兵克長安代王左右皆奔散獨侍讀姚思亷侍側軍士將登殿思防叱而下之及唐公遷王居大興殿後思防猶侍王不去唐公義之故聴其扶王至閤下泣拜而去蓋聼者唐公不奪思防之守而聴之耳集覽不得其句讀而彊爲之解誤矣陳氏著正誤一編凡正集覽之誤四百餘條皆援據精審獨此條殊乖疏眀正間編通鑑纂要者遂輙於聴上加廠沿兩家之誤而竄易舊文失有甚焉者矣【此條辧正誤之失附見若集覽誤而陳氏未及正者尙甚多不能枚舉也】

恭帝義寧二年目

蘓威在東都

按都當作郡因字相似而訛

綱目訂誤卷二

欽定四庫全書

綱目訂誤卷三

常熟陳景云撰

唐髙祖武徳元年目

何須作書語耶

按李宻責數宇文化及語中有不追諸葛瞻之忠誠乃爲霍禹之惡逆二語故化及嗔其作書語謂宻稱引書史事已所不解也今此二語已削之則化及語中所云書語何所指耶

太宗貞觀十九年目

上自將步騎四千爲奇兵

按通鑑本文上以髙麗兵在安市城東南依山而陳故命李世勣將步騎五千陳於西嶺以當之此正兵也長孫無忌帥兵自山北狹谷以衝其後此奇兵也史言無忌將精兵萬一千爲奇兵是矣上旣遣兩軍乃自將步騎四千挾鼓角偃旗幟登北山諸軍聞鼔角齊出奮撃此乃潛伏髙阜猝起指揮而非爲奇兵以斷敵人之後者也今於無忌將兵下刪去爲奇兵語而以帝自將之兵爲奇兵誤矣先是未戰之前帝乘髙遙望觀山川形勢可以伏兵及出入之所則令奇兵出狹谷以衝其後者由先悉其山川出入之徑而北山乃可以伏兵之處故潛挾鼓角於此督戰也史文眀晰周宻如此豈可輙有刪易

貞觀二十三年綱

遣驍衛郎將撃突厥車鼻可汗

按但書郎將而不書名此偶逸之耳以其後書髙侃撃突厥車鼻可汗擒之一條參觀益知上條脫髙侃二字也劉友益書法顧謂太宗此舉師出無名故前不書郎將之名後又不書將以此示貶者乃曲說耳

髙宗幹封元年目

子齊賢嗣

按通鑑廣平宣公劉祥道薨子齊賢嗣嗣者嗣其廣平之封也今綱但書劉祥道卒則目自應先詳其封爵然後曰子齊賢嗣文義乃眀【後二年李英公薨綱書李勣卒分注孫敬業嗣其疏正與此同】

中宗嗣聖十三年目

營州都督李盡忠及其妻兄嬀誠州孫萬榮同反按嬀誠通鑑作歸誠唐書地理誌歸誠乃東邊之覊縻州屬松漠都督府地近營州故李盡忠得與之同反若嬀誠在唐世従無此州名惟幽州管內有嬀州其地又不與營州接壤訛歸爲嬀此乃傳寫之誤當従通鑑攺正又肅宗至徳二載賊將尹子奇以歸檀兵十三萬趨睢陽按歸當作嬀嬀檀二州皆範陽支郡蓋子奇以前此攻睢陽諸軍皆不利故大舉薊北精兵南趨睢陽爲必取之計若歸州在巴峽之間與檀州相去不啻數千里矣訛嬀爲歸此又承通鑑之誤而未及攺正者

眀皇開元十五年目

由是國馬益耗

按益耗當作益壯開元初監牧有馬二十四萬匹自用王毛仲掌閒廐至東封之嵗已有馬四十三萬匹視初載防倍之至是復與突厥互市嵗賫縑帛數十萬疋就市戎馬則毎嵗所獲塞外之馬當又不減數萬匹故曰由是國馬益壯也合之開元十四年以王毛仲爲開府儀同三司條下分注觀之其義自眀

開元二十六年立太子條下錄孫甫語

昭成方娠時說侍讀東宮知其異事

按孫氏謂太子瑛之廢由張說其說甚當附錄之宜矣但昭成乃眀皇生母諡號肅宗生母乃宮嬪楊氏後追諡爲元獻太后此當云元獻不當云昭成也所謂娠時異事詳見唐史后妃傳

肅宗至徳元載目

至是四門之外率爲敵壘

按通鑑其始自京畿鄜坊至於岐隴皆附之至是西門之外率爲敵壘蓋始言賊勢之盛繼言賊勢之衰也岐隴皆在長安西岐隴皆附賊卽前文所云賊勢大熾西脇汧隴是也至是而民思唐室人懷匡復之望賊眾搖心長安城中一日數驚於是西門之外民皆結壘自固日夕引領官軍之至而賊之兵勢日蹙矣【後廣平王自鳳翔引兵攻長安屯城西卽長安西門之外也】今分注於至是西門之外之上刪去其始自京畿鄜坊至於岐隴皆附之之語則至是二字承接無根又攺西門作四門尢謬如四門之外率爲敵壘則賊號令所行已不出一城何以下又云賊兵力所及南不出武關北不過云陽西不過武功耶

上元元年

制郭子儀統諸道兵取範陽不果行條下錄胡氏語胡氏之言曰直扺範陽還定河北固討賊之上防然道由河北乃扺範陽向者賊未盡得河北是以此防可施今則河北往往爲安史所有猶爲是計不亦晚乎按胡說謬甚當日制郭子儀統諸道兵自朔方直取範陽還定河北蓋令子儀従朔方軍引兵並塞北出搗範陽之虛初非取道於河北也先是李泌首建先取範陽還定河北之防肅宗不能用所以兩京𨿽復而賊巢未傾史思眀據之再爲河洛之患是時思眀在洛與李光弼相持甚急朝廷特下此制蓋猶追理鄴侯前語用之令子儀直取賊巢思眀必奔還自救光弼又従而躡之不能支兩將之軍也惜制下而不果行耳何謂用之已晚乎又是時祿山慶緒其死已久胡氏乃謂斯時河北盡爲安史所有不知其所謂安者復指何人趙氏於分注中輙削制詞之本文反贅錄胡氏之臆說豈非無識之甚哉

徳宗興元元年目

其脇従吏百姓官軍未到以前並従赦例

按當日赦詞夲文其脇従將吏百姓等但官軍未到京城以前去逆效順並散歸夲道夲軍者並従赦例蓋其時賊勢猶盛赦書及此所以陰防賊黨之心而激其有內潰相圖之變耳所重在去逆效順並散歸夲道夲軍二句非漫無別白槪曰脇從罔治而已今刪去之疏甚

憲宗元和三年目

楊於陵等以敢直言而坐譴謫

按敢直言通鑑作敢收直言先是防試賢良方正直言敢諌之士楊於陵等爲考官署舉人牛僧孺等爲上第時宰惡其言直訴之於上考官皆坐貶故白居易之疏及之直言指僧孺等敢收直言指署僧孺等爲上第事今於敢字下刪去收字何也

元和六年綱

以李吉甫同平章事

按吉甫罷相出鎭淮南事在三年而此時復自淮南召入政府今不具書其罷相出鎭於前亦疏漏也

元和十一年綱

義成節度使渾鎬與王承宗戰大敗

按渾鎬時爲易定帥分注中云鎬戰敗奔還定州是也則義成當作義武無疑義成乃鄭滑軍號

元和十三年綱

李夷簡罷爲淮西節度使

按夷簡以是年七月罷相出鎭淮南非淮西也又是年五月徙淮西節度使馬摠爲忠武節度使分蔡申光三州忠武鄂嶽淮南三道而淮西不復爲節鎭矣夷簡安得尙領淮西節鉞乎當作淮南無疑

元和十五年目

羣臣入閤退

按退字衍當削

穆宗長慶三年目

以韓弟充鎭宣武

按通鑑宣武軍亂李逄吉請以義成節度使韓充鎭宣武脫李防旅拒則命徐許兩軍攻其左右而滑軍蹙其北充必得入矣滑軍蹙其北謂充自滑移汴卽以義成之眾蹙宣武之北也其後充入汴境敗其軍於郭橋卽逢吉所謂滑軍蹙其北也今分注於逢吉語中但云請以韓弟充鎭宣武而不詳其自義成移鎭則下文所云滑軍蹙其北與充敗汴軍於郭橋諸語俱無根矣

敬宗寶歷元年目

紳由是得移江州刺史

按刺史通鑑作長史紳初貶端州司馬至是經赦量移江州長史江州比端州爲內徙長史視司馬爲遷秩未遽授刺史也當從通鑑爲正

武宗防昌三年綱

以劉沔爲義成節度使李石爲河陽節度使

按河陽當作河東時劉沔鎭河東朝廷以沔與盧龍帥張仲武有隙故徙之義成而除李石代鎭河東合前後文觀之自明

防昌四年目

監軍請節度使杜悰不從

按通鑑作監軍請節度使杜悰同選不従蓋監軍奉命選進倡女善爲酒令者監軍邀悰與同選悰意以爲此事監軍自奉勅但監軍選進可矣帥臣不必與聞非不従選進也今刪同選二字事不眀矣

宣宗大中八年目

有彊盜數人匿軍家索之竟不與盡殺之

按通鑑夲文軍家上無匿字胡三省注云軍家謂北司諸軍是也蓋樵夫因言縣令李行言性執特舉此事以實之言有數盜繋縣軍家従令索之竟不與盡殺之也是時北司諸軍聲勢烜赫侵撓吏治爲日已久而行言以一令能與之抗其爲健吏可知今於軍家上增一匿字是誤以爲盜匿軍家縣令従而求之不與因並軍家而盡殺之行言𨿽彊項豈能専殺北司之人乎文義乖舛甚矣

大中十一年綱

冬十月以尙延心爲河渭都逰奕使

按通鑑冬十月己巳以秦成防禦使李承勛爲涇原節度使而其後附載承勛在秦成時奏授尙延心爲河渭都逰奕使之事蓋承勛自秦成移鎭涇原在是年之十月若其在秦成爲延心奏官一事其嵗月有不可得而詳者故因承勛移鎭牽連書之今削去承勛移鎭事而以承勛移鎭之嵗月爲延心授官之嵗月非事實矣

大中十二年目

頃之南蠻大至去城半日

按通鑑作去城半日程言南蠻去城甚近計程止半日可至也刪程字不眀晰

懿宗咸通元年目

及是或詐引賊將來降

按越州軍吏匿賊牒而飲食之與詐引賊將來降寔覘虛實二事皆王式未至浙東以前事故式赴鎭後卽捕索賊之間諜並城中爲賊耳目者悉斬之也或詐引賊將上不應有及是二字通鑑文自分明今增入非是

命羅銳軍海口以拒之

按通鑑王式命義成將髙羅銳攻寧海克之式曰賊必逃入海命羅銳軍海口以拒之已書髙羅銳於前故再書不舉其姓今分注於寧海之役旣削而不書則敍移軍海口當冠以姓殆誤以羅爲姓也

咸通五年目

於是編諸史防

按通鑑彗星出司天監奏以爲含譽瑞星請宣示中外編諸史防宣示二語皆司天監所請也分注不當上增於是二字

咸通七年目

初南詔遣淸平官董成等詣成都節度使李福福盛儀衛以見之

按分注於李福下衍一福字豈誤以詣成都節度使爲句乎此無論句讀之訛唐自至徳二載攺蜀郡爲成都府長史爲尹之後以西川節度使兼成都尹蓋成都非節鎭名安有所謂成都節度使耶

上怒欲貶駢以王晏權代之

按通鑑監軍李維周奏髙駢玩冦不進上怒以右武衛將軍王晏權鎭安南召駢詣闕欲重貶之蓋先遣晏權代駢乃徴駢詣闕聴處分也通鑑本文甚眀今分注刪攺殊率略且又顚倒其文云上怒欲貶駢以王晏權代之然則上但怒駢而欲貶之尙未徴駢北還且其事亦尙在擬議間未及施行也下文何以云駢得王晏權牒卽以軍事付監軍韋仲宰與麾下百餘人北歸耶

僖宗乾符六年目

全晟逆戰陽敗追之伏發大破之

按曹全晟與劉巨容拒賊於荊門巨容伏兵林中全晟逆戰陽敗以誘賊賊追之賊旣入伏於是伏兵奮撃大破之也追之之上不應漏賊字

廣眀元年綱

義成節度使王處存遣兵入援

按王處存時帥易定義成當作義武此與元和十一年書定帥渾鎬爲義成節度使之誤同

中和三年綱

冬十月李克用取潞州

按通鑑是年以李克用爲河東節度使代鄭従讜克用以八月至鎭及後克用霸業以晉陽爲根本其取潞州乃鎭河東後兵爭之始綱目於克用取潞州之先漏其鎭河東事此疏脫之大者

文徳元年目

使監西川軍令孜不奉詔

按田令孜自除西川監軍往依陳敬瑄在僖宗光啟二年之七月至眀年流端州令孜依敬瑄竟不行蓋令孜不肯赴端州流所而爲西川監軍自如也昭宗素有憾於令孜及卽位遣人監西川軍令孜不奉詔昭宗蓋自除內臣監西川軍往代令孜而令孜拒詔不受代猶前此不赴端州也分注誤甚史眀言令孜盤據西川不行今如分注之文則似令孜此時猶偃蹇京師而不去也文義違反甚矣

昭宗龍紀元年綱

李克用拔磁洺殺孟方立

按是時昭義一軍分爲二鎭孟方立帥昭義據有邢洺磁三州以邢州爲治所李克用乘洺磁之捷進逼邢州方立素失士心懼有內變因仰藥而死初非克用殺之也時克用尙未克邢州安得殺方立乎殺孟方立四字疑傳錄之誤當作孟方立自殺

大順元年目

李克恭自焚死

按克恭囙就部將之館視其傷亂軍攻而焚之克恭死分注以爲自焚誤又與綱書亂軍殺畱後之文不合

幹寧二年目

王行瑜與李茂貞韓建各將精騎兵數千人入朝按騎字衍

天復二年目

全忠穿蜒蚰壕圍

按通鑑圍字下有鳳翔二字蓋是時鳳翔被圍已歷五月李茂貞盡出騎兵於鄰州就芻糧朱全忠穿蜒蚰壕圍鳳翔於是外圍益急鳳翔之騎兵旣遏於外且芻糧內竭而茂貞之勢日窘矣曰圍鳳翔者正對上出騎兵於鄰州一事言之鳳翔二字不可刪

天復三年目

以朱友倫爲宿衛使

按朱全忠以其子友倫爲左軍宿衛都指揮使唐禁旅有左右兩軍今但除友倫爲左軍而廢右軍且授以都指揮使之職則禁旅重權盡歸之矣若宿衛使則當時無此官應從通鑑原文爲正

綱目訂誤卷三

欽定四庫全書

綱目訂誤卷四

常熟陳景云撰

五代庚午年目

深冀民見魏博兵入奔走驚散

按梁主謀取鎭州故先遣魏博兵三千分屯深冀聲言助趙守禦王鎔爲移深州戍兵以避之已而知梁謀始大懼因表乞梁主召還屯兵而以深冀民見魏博兵入奔走驚駭爲詞初非事實也今以表辭爲實事誤矣

辛未年目

梁主南還納懷州刺史眀逺妹爲美人

按通鑑懷州刺史段眀逺妹爲美人梁主南還過獲嘉【懷州境】眀逺饋獻丰備梁主恱蓋眀逺之妹爲美人在其先非梁主過懷州時始納其妹於後宮也分注攺之失先後之實矣

壬申年綱

梁忠武軍亂殺節度使韓建

按建於唐天復元年自鎭國移鎭忠武及梁受禪已攺忠武軍額爲匡國避梁主舊名也此仍書忠武誤當従通鑑作匡國

壬申年目

遣柴再用徐知誥副之

按通鑑徐溫以王檀爲宣州制置使數李遇不入朝之罪遣柴再用帥升潤池歙兵納檀於宣州徐知誥爲之副蓋主兵納檀者再用而知誥則副再用將兵者也今攺爲遣柴再用徐知誥副之則誤以再用知誥兩人皆爲王檀之副矣

戊寅年目

宣諭使李儼貧困寓居海陵溫疑其與瑾通謀皆殺之

按通鑑朱瑾之殺徐知訓也泰寧節度使米志誠從十餘騎問瑾所向聞其已死乃歸其下乃曰宣諭使李儼云云蓋志誠之黨於朱瑾形迹顯然宜其不免若李儼則但以見疑之故而同戮二人之所以見殺固有間矣今削志誠而獨存儼事旣已疏漏又卽仍舊文皆殺之語殺一人而曰皆殺可乎

癸未年綱

梁以錢鏐爲吳越王

按梁以鏐爲吳越王已見上卷梁太祖開平元年蓋梁祖受禪之初加恩藩鎭故鏐自吳王進封吳越王及梁末年鏐膺吳越王之封巳十七年矣是嵗梁遣侍郎崔協冊封鏐爲吳越國王鏐於是始建國表疏稱吳越國不復稱軍梁主蓋特加殊禮許以建國所以優鏐者又逺在馬殷王審知之上也【梁以馬殷爲楚王王審知爲閩王𨿽皆封國王然封號無國字是嵗獨冊封吳越王鏐爲吳越國王蓋異數也】今綱目不詳冊封國王事而但書云梁以錢鏐爲吳越王則旣與上卷以鏐爲吳越王一條重復無分別且又何以見鏐之至是始建國之故乎

癸未年目

詔敬翔李振首佐朱溫共傾唐祚可並族誅巖至許州亦爲溫韜所殺

按唐主入汴之後下詔罪狀敬翔李振云與趙巖張漢傑等可並族誅朱子大書於綱云敬翔李振趙巖張漢傑等伏誅夷其族是也而分注於可並族誅之上漏趙張等疎矣若趙巖身至許州爲溫韜所殺事已見前此又出

甲申年目

天平節度使李存霸等言

按是時租庸使帖直下支郡天平節度使李存霸平盧節度使符習執奏以爲不可勅允其奏勅云兩道所奏乃本朝舊規是也分注於李存霸下刪去平盧一道而以等字該之則下文勅中兩道句不分曉矣

丁亥年綱

唐流段凝溫韜於邊郡

按凝流遼州韜流徳州皆非邊地恐傳錄有誤

己丑年目

遣徴金陵兵還江都

按通鑑徐知誥畱知詢爲統軍遣右雄武都指揮使柯厚徴金陵兵還江都今旣削去知誥所遣徴兵之人則應並削遣字

庚寅年目

惟禮部侍郎呂琦居相近時往見之

按呂琦與潞王從珂往來時爲禮部郎中非侍郎也琦本傳終身未嘗歷禮部侍郎之官分注誤

辛夘年目

軍前以吿孟知祥匿書謂趙季良曰

按通鑑石敬塘燒營北歸軍前以吿孟知祥知祥匿書謂趙季良云云蓋劍州諸軍飛書至成都吿知祥以王師北歸之事知祥得書心喜因匿其書而漫謂趙季良云云也匿書之上必更有知祥二字文意乃眀

癸巳年目

李愚私謂同列曰位髙責重事亦堪憂

按通鑑李愚私謂同列曰吾君延訪鮮及吾輩位髙責重事亦堪憂蓋其時朱昭馮贇用事宰相充位而已李愚心憂之故私謂同列云爾李愚以延訪不及宰相爲憂猶下文孟知祥所云爲政者皆胥吏小人亂可坐俟之意也通鑑以二人所見有闇合者故牽聨書之今於李愚語中刪去二語失其防矣

甲午年目

初唐主宻與慕容遷謀使帥部兵守武門

按唐主是時宻與慕容遷謀北渡河使帥部兵守武門武門宮城北門也當北出之道唐主將奔魏州故先使腹心將守之車駕出卽帥兵扈從唐主所與遷謀者乃渡河北幸事豈但與之謀控守宮門耶今刪攺通鑑本文於文義疏矣

丙申年目

萇從簡迎降舟楫已具

按此語當書於上條之末從簡迎降之前傳錄者誤繋於後耳

甲辰年目

眾皆歡笑

按通鑑南唐主於宮中作髙樓召侍臣觀之眾皆嘆美今作歡笑必傳寫誤也

初唐翰林學士臧循

按臧循爲南唐翰林待詔未嘗爲學士歐史通鑑南唐書並同分注誤

丁未年目

而晉宻州刺史皇甫暉

按通鑑唐主遣使賀契丹滅晉且請詣長安修復諸陵契丹不許而遣使報之其下晉宻州刺史皇甫暉云云又另一事與上文不相連屬今旣刪去遣使報之之語而字亦應刪去

教之妄作

按通鑑本文教之妄作威福今刪去威福二字非是

戊申年目

楊邠忌侍衛指揮使劉信立遣之鎭

按通鑑楊邠忌侍衛馬步都指揮使忠武節度使劉信立遣之鎭蓋信以漢主従弟摠宿衛親兵兼領忠武節鎭至漢主大漸楊邠忌信之握兵而地逼恐將來不利於幼主故解其兵柄立遣之赴忠武鎭也信本爲侍衛馬步都指揮使今攺爲侍衛指揮使則信不過一宿衛諸將非揔禁旅之重職何至爲邠所忌且又削信所領節鎭則立遣之鎭之語尢無根矣

初契丹北歸至定州

按通鑑契丹下有主字謂契丹主烏雲自恆州北歸時也主字不應削

庚戌年目

郭威與李榮帥騎兵拒之

按史言慕容彥超引輕騎直前奮撃郭崇威與李榮帥騎兵拒之蓋周太祖自鄴引兵而南命郭崇威爲前驅故彥超直前奮撃而崇威與李榮力戰以挫其鋒也今誤以郭崇威爲郭威是以周太祖爲身先士卒與彥超力鬭矣

彼眾已去

按已去通鑑作已懼蓋何敬眞望見韓禮營中旌旗紛錯知其無鬭志而有懼意故曰彼眾已懼撃之易破也作已去非是

壬子年目

王承丕矯詔開府庫賞士卒

按通鑑承丕旣殺郭延鈞稱奉詔處置軍府卽開府庫云云蓋承丕口稱蜀主有命以已領軍府代延鈞也今易爲矯詔則已有詔矣下文孫欽何以又請其出詔書以示眾耶仍従原文爲是

癸丑年目

峻聞榮入朝遽歸大梁固求出鎭故有是命

按通鑑王峻聞晉王榮入朝遽自河上歸大梁此一事也王峻固求領藩鎭帝不得已以峻兼平盧節度使此又一事也二事本不相防初非峻聞榮入朝以前此嘗阻其入至是心不自安因遽歸大梁固求出鎭以避之故有平盧之授也分注誤甚峻前已爲樞宻使同平章事貴寵已極乃又固求兼領藩鎭周主蓋彊従之耳峻貪冒無厭如此豈避權勢而求出鎭者乎況峻此時若果出鎭則已解樞要而赴平盧安得後一月又有力薦陳顏作相事以致气淩其上坐是貶謫耶分注未嘗通貫前後事故致此誤

果煩老兄再下

按王廹稟先襲取福州推延鈞爲畱後而自歸泉州臨行謂延鈞曰善守先人基業無煩老兄再下至是復舉兵襲延鈞兵潰被執延鈞因卽以其前語靳之今不載延稟語於前則此句爲無根矣

綱目訂誤卷四

