明通鑑目錄卷一

是編年經月緯﹐以考證朔閏及一月內干支﹐而識其事之所系﹐仿涑水之例﹐而稍變通之也。七政之異﹐紀不備書者﹐並系之月日分下﹐仿涑水例﹐仍增入《明史﹟五行志》也。年分下各標明正編卷數﹐以便撿尋﹐此亦溫公之原例。中排干支﹐多據《實錄》及《明史》「紀」﹑「志」諸書﹐亦有無事而正編不具者﹐以《長編》成之在先﹐不復刪去﹐且亦藉以考證干支。其大小建偶有不詳者﹐闕其朔而已。

洪武元年著雍涒灘戊申﹝明紀一﹞

正月壬申朔。甲戌﹐告祀南郊。乙亥﹐卽皇帝位﹐建元﹐定有天下之號曰明。追尊四代祖考妣。立皇后馬氏﹐世子標爲皇太子。以李善長﹑徐達爲左﹑右丞相。諸功臣進爵有差。丙子﹐詔告天下。進封皇伯考以下皆爲王。丁丑﹐宴廷臣於奉天殿。戊寅﹐遷新宮。方國珍至京師﹐賜第。辛巳﹐以李善長﹑徐達等兼東宮官。諭以周公教成王﹐召公教康王﹐在居安慮危﹐不忘武備。馬后從上軍中﹐躬習勞苦。及貴﹐上比之蕪蔞豆粥﹐滹沱麥飯﹐又對羣臣述後賢同於唐長孫皇后。上欲訪後族人官之﹐後不可﹐乃止。上朝罷﹐從容謂劉基言﹕喪亂之民思治安﹐猶饑渴望飲食﹐若更﹝毆﹞﹝驅﹞以法令﹐辟以藥療疾而加之以鴆也。章溢與劉基同拜禦史中丞﹐溢獨持大體﹐不以搏擊爲能。甲申﹐遣周鑄等一百六十四人核浙西田畝。以章溢言定處州七縣稅糧﹐視宋制畝加五合﹐余悉除之。以劉基有功﹐命靑田縣勿加﹐曰﹕使其子孫傳爲美談也。又與基論生息之道﹐在以仁心行之。丁亥﹐禦東閣﹐與章溢﹑陶安論前代興亡。又與羣臣論學術﹐安請黜邪說﹐以興正道。上曰﹕仁義﹐治天下之本。故賈生論秦之亡﹐在不行仁義之過也。湯和進攻延平。遣人招諭陳友定﹐不答。庚寅﹐彗星見昴﹑畢。壬辰﹐胡廷美克建寧。庚子﹐湯和克延平﹐執陳友定送京師﹐並其子皆誅之。胡美等克興化﹐招諭汀州等處﹐皆納款﹐惟漳州路達嚕噶齊迪裏密實引刀刺喉死。時與陳友定及福州之拜特穆爾並稱閩之三忠云。以鄧愈爲徵戍將軍﹐略定南陽以北州郡。是月﹐楊璟敗元兵於永州。寶慶衛百戶周迪戰死﹐遣官祭之。元主諭庫庫。更定衛制﹐置衛﹑所﹑千﹑百戶等官。天下朝覲官陛辭﹐諭以海內初定﹐與民休息﹐在於約己以愛人。

二月壬寅朔﹐李善長﹑陶安等進圜丘﹑方丘及宗廟社稷禮。癸卯﹐命湯和提督海運。造舟於明州﹐運糧輸之直沽﹐以給軍食。命廖永忠﹑朱亮祖由海道取廣東。丁未﹐詔以太牢祀孔子﹐仍遣官詣曲阜致祭。戊申﹐始祭太社﹑太稷。陶安議﹕建屋非宜﹐若遇風雨﹐請於齋宮望祭。從之。壬子﹐詔衣冠悉如唐制。

癸丑﹐常遇春克東昌。甲寅﹐楊璟克寶慶。己未﹐陶安請制五冕﹐諭﹕惟祭天地宗廟服衮冕﹐餘四冕皆不用。壬戌﹐敕指揮陸仲亨會師取廣東。乙丑﹐命中書省定役法。議﹕「田一頃﹐出丁夫一人﹐不及頃者﹐以別田足之﹐名曰『均工夫』。」列爲圖冊。並命罷不急之務﹑浮泛之役。丙寅﹐徐達克樂安。庚午﹐選國子生國琦等十餘人﹐侍皇太子讀書禁中﹐因厚賜之。

三月辛未朔﹐命翰林學士朱升修《女誡﹥﹐輯古賢后妃事可爲法者﹐使子孫知所法守。壬申﹐楊璟克全州。甲申﹐徐達奏下山東州縣。近臣請開山東銀場﹐不許。戊子﹐諭山東郡縣訪求賢材﹐凡仕元者﹐皆予錄用。辛卯﹐彗星出昴北﹐逾月始沒。丙申﹐鄧愈克唐州。丁酉﹐克南陽。己亥﹐徐達克汴梁﹐左君弼降。是月﹐遣官祭告仁祖陵。

四月辛丑朔﹐蘄州進竹簟﹐卻之。命四方無妄獻。廖永忠至廣州﹐元行省左丞何眞降。遣使馳諭海南﹑海北諸道﹐皆納印請吏。以眞識時務﹐擢行省參知政事。丁未﹐袷享太廟。戊申﹐命諸臣圖古孝行及身歷艱難戰伐之事示子孫法守。徐達大破元兵於洛水﹐元梁王降﹐遂取河南路。己酉﹐彗星沒。壬子﹐常遇春克嵩州。甲寅﹐分兵下諸山寨。丙辰﹐禁宦官預政典兵﹐因論漢﹑唐宦官之禍。丁巳﹐楊璟克永州。戊午﹐元鞏縣孟夏寨參政李成降。庚申﹐元福昌﹑鈞州﹑許州﹑陜州守將﹑知院皆遣人詣大軍降。辛酉﹐傅友徳取福昌山寨。常遇春下汝州﹐河南悉平。壬戌﹐馮宗異克陜州。大軍定裕州﹐執元守將郭云﹐送京師。上嘉其忠義﹐釋而用之。免山東被兵稅糧﹐並振之。甲子﹐車駕幸汴梁﹐發京師。丙寅﹐馮宗異克潼關﹐李思齊﹑張思道遁。是月﹐曲阜孔克堅來朝﹐賜宅﹐畱京師。置山東行省﹐參政以汪廣洋爲之﹐陶安爲江西參政。

五月庚午朔﹐馮宗異調郭興兵守潼關﹐回師至陜州﹐與大將軍達俱還河南。己卯﹐廖永忠次梧州﹐元守將拜珠降。朱亮祖次藤州﹐守將吳鏞降。甲申﹐月掩犯塡星。庚寅﹐車駕幸汴梁﹐召大將軍等詣行在。辛卯﹐常遇春﹑馮宗異自河南來謁行在﹐詔宗異畱守汴梁。癸巳﹐置中書分省於開封。甲午﹐朱亮祖克容州﹐郁林﹑潯﹑貴諸郡悉平。丁酉﹐命何文輝扈從﹐授河南衛指揮使﹐康茂才守陜州﹐任亮守嵩州。

六月庚子朔﹐徐達朝行在﹐宴勞﹐問北徵計。諭﹕元君出塞﹐毋窮追。壬寅﹐上躬祀開封府諸神﹐遣官祭境內山川。癸卯﹐徐達辭行在﹐命會副將軍之師於河陰。甲辰﹐元海南﹑海北道皆納款。壬戌﹐楊璟﹑朱亮祖克靖江﹐元僉事特穆爾布哈等死之。乙丑﹐賜北徵將士夏衣。戊辰﹐廖永忠克南寧。是月﹐定國子學官制﹐增設祭酒﹑司業等官。○遣官祭元察罕特穆爾。

七月閏附己巳朔﹐太白犯斗。○廣西左﹑右江土官納款降。○元平章阿思蘭敗遁﹐遣子僧保請納款﹐許之。○鄧愈克隨州。壬午﹐吳復討新寨﹐平之。戊子﹐廖永忠下象州﹐阿思蘭降﹐廣西平。庚寅﹐命振卹中原貧民。辛卯﹐上將發汴梁﹐還京師﹐大將軍等自陳橋人辭。諭諸將克城之日﹐毋擄掠﹐毋焚蕩﹐毋妄殺人。丙申﹐車駕發開封。丁酉﹐楊璟自靖江振旅還。○都下火﹐延燒永濟倉。是月﹐舍人周宗請天下府州縣皆設學校﹐上嘉納之。○廣東旣平﹐有南海縣民關敏﹐討賊被殺﹐事聞﹐詔贈官﹐立祠祀之。閏月己亥朔﹐徐達﹑常遇春遣將分徇河北地。庚子﹐薛顯﹑傅友徳至衛輝﹐元平章龍二走彰徳。辛丑﹐克衛輝。癸卯﹐至彰徳﹐龍二復走﹐其將陳同知降。甲辰﹐下磁州。進攻廣平﹑趙州﹐皆下之。友徳等遂會師於臨淸。丁未﹐車駕還京師。己酉﹐大師次臨淸﹐水陸之師分道並進。庚戌﹐傅友徳開陸道。顧時浚閘﹐通舟師。癸丑﹐大師北發﹐會常遇春已先驅克徳州。戊午﹐克長蘆﹐扼直沽河﹐燕都大震。癸亥﹐大敗元兵於河西務。丙寅﹐克通州﹐元主北遁。是月﹐詔定軍禮。中書省會儒臣議親徵遣將禮奏之。○詔徵天下賢才至京﹐授以守令。定制﹐除府州縣官﹐賜白金十兩﹐布六匹。又諭北方守令﹐安集新附之民。○詔免吳江﹑廣徳﹑太平﹑寧國﹑和﹑滁水旱災租。

八月己巳朔。庚午﹐徐達克元都。元淮王特穆爾布哈及中書左丞慶通﹑平章徳爾畢什﹑保賽音布哈﹑右丞相張康伯﹑禦史中丞穆辰等不降﹐俱死之﹐余不僇一人。封府庫圖籍﹐守宮門﹐禁士卒侵暴。○元翰林待制黃殷仕投井死。左丞丁敬可﹑郭允中皆死之。獻捷京師﹐送威順王子六人至京。壬申﹐以京師火災﹐四方水旱﹐詔中書省集議便民事。甲戌﹐徐達遣人詣東昌﹐令韓政分兵守廣平﹐又遣華雲龍築元都新城垣。○張興祖下永平路。丁丑﹐始定六部官制。每部設尙書﹑侍郎等官﹐仍隸中書省。又各部設郎中﹑員外﹑主事等官佐理。○禦史中丞劉基致仕。先是上幸汴梁﹐令基與李善長居守﹐遂有隙。至是上以旱求言﹐基所奏忤旨。會有妻喪﹐遂告歸。己卯﹐以元都平﹐詔大赦。議利害當興革者。

壬午﹐上幸北京。定應天爲南京﹐開封爲北京。尋攺大都路曰北平府﹐置六衛。癸未﹐詔徐達﹑常遇春取山西﹐命湯和﹑馮宗異﹑楊璟等從行。甲午﹐放元宮人。○熒惑犯太微西垣上將。是月﹐以滕毅﹑錢用壬﹑楊思義﹑周楨爲吏﹑禮﹑戶﹑刑四部尙書。初﹐召南康同知王禕還﹐與諸臣議禮﹐坐事忤旨﹐出爲漳州通判。至是上書言祈天永命之要﹐在體上天生物之心。時上反元政﹐尙嚴厲﹐故禕以爲言﹐上嘉納之﹐然不能盡從也。○詔徵元故官至京師。

九月戊戌朔。癸卯﹐江西參政陶安卒。安事上凡十有四年﹐所陳皆王道﹐所論皆聖學﹐故君臣契合﹐寵遇不衰﹐始終一致。先是安人爲侍從﹐信任方專﹐有禦史忌之﹐刺其隱微之過者﹐上命黜其人。中書省謂﹕禦史居言路﹐有失宜容之。上曰﹕去小人﹐當如撲火﹐及其未盛而撲之﹐則易爲力﹐否則害滋大矣。上聞安卒﹐親制文祭之。戊申﹐熒惑犯右執法。癸亥﹐詔求天下賢士﹐講明治道﹐有能輔朕濟民者﹐有司禮遣。乙丑﹐常遇春下保定。丁卯﹐下中山﹐遂趨眞定。元達嚕噶齊濟農實克章朝服投崖死之。是月﹐定正旦朝賀及中宮朝賀儀。

十月戊辰朔﹐徐達遣劉聚守河間﹐兼領府事。庚午﹐克懷慶﹐元平章白素珠棄城遁。遂逾太行﹐破碗子關﹐元兵奔潰。分兵進取澤州﹐克潞州﹑雄州。丁丑﹐車駕還京師。戊寅﹐以元都平﹐布告天下。甲午﹐司天監進元所置水晶刻漏﹐中設二木偶人﹐自擊鉦鼓。上曰是作無益害有益也﹐命碎之。是月﹐置京畿漕運司﹐以龔魯﹑薛祥爲都轉運使。

十一月戊戌朔。己亥﹐詔詹同﹑文原吉分行各府州縣訪賢才。庚子﹐冬至﹐始祀天於圜丘。壇二成﹕第一成昊天上帝﹐南向﹔二成東大明星辰﹐西夜明太歲﹐用陶安等議也。有司請配祀﹐上謙讓不許﹐先期親爲文告太廟﹕南郊竣事﹐仍恭詣廟廷﹐告成大禮。辛丑﹐建大本堂﹐取古今圖籍充其中﹐徵四方名儒以教太子﹑諸王。上時臨幸堂中﹐一日﹐禦文樓﹐問太子讀史及漢七國事﹐太子言曲在七國。上曰﹕景帝爲太子時﹐以博局殺吳世子﹐及爲帝﹐又輕聽晁錯言﹐黜削諸侯﹐其曲不專在七國也。甲辰﹐以孔子五十六代孫希學襲封衍聖公。立孔﹑顏﹑孟三氏學。癸丑﹐徐達克趙州﹐師次保定。元庫庫遣將攻澤州﹐楊璟禦之韓店﹐失利而返。○徐達與諸將議直趨太原﹐皆曰善。癸亥﹐上手詔召劉基還。基至﹐賜賚甚厚﹐又封其祖﹑父皆永嘉郡公。

十二月丁卯朔﹐徐達克太原﹐元庫庫遁走甘肅。己巳﹐置登聞鼓於午門外﹐日令禦史一人監之。後又移設於長安右門外﹐派六科給事中一人監之。

