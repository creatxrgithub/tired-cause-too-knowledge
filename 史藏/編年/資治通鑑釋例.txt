

欽定四庫全書

資治通鑑釋例

宋司馬光撰

用天子例

周秦漢晉隋唐皆嘗混一九州傳祚於後子孫𨿽防弱播遷四方皆其故臣故全用天子之禮以臨之帝後稱崩王公稱薨

書列國例

三國南北五代與諸國本非君臣從列國之例帝後稱殂王公稱卒秦隋未並天下亦依列國之例

書帝王未卽位及受禪例

帝王未卽位皆名自贊拜不名以後不書名

書稱號例

天子近出稱還宮逺出稱還京師列國曰還某都凡新君卽位必曰某宗後皆曰上太上皇止稱上皇上太上皇太后號曰尊【尊爲太上皇太后之類】皇后太子曰立攺封曰徙公侯有國邑曰封無曰賜爵列國非臣下之言不稱乘輿車駕行在京師天下及崩臣下所稱仍其舊文

書官名例

節度使赴鎭曰爲使相曰充遙授曰領凡官名可省者不必備書公相以善去曰罷以罪去曰免

書事同日例

兩國事同日不可中斷者以日先序一國事已更以其日起之如齊建武元年十月辛亥魏主發平城云云辛亥太后廢帝爲海陵王云云

書兩國相涉例

凡兩國事相涉則稱某主兩君相涉則稱諡號不相涉而事首已見則稱上稱帝

書斬獲例

凡戰僞走而設伏殺之曰斬首千餘級千級以下不書獲輜重兵械雜畜非極多不書

書後姓例

宋永初三年長孫嵩實姓拓防時魏之羣臣出於代北者皆復姓孝文遷洛攺爲單姓史患其繁悉從後姓

書字例

凡以字行者始則曰名某字某以字行字及小字可知者不復重述難知者乃述之

書反亂例

凡誅得諐【諐音愆】曰有罪逆上曰反爭彊曰亂

曽大父溫國文正公作書之例或因或仿皆有所據遺槁中遭散亂所藏僅存脫略已甚先後無敍攺注重復伋輒掇取分類爲三十六例其間或書年而不書事或書事而不著年或書年書事而不實其數伋皆不敢增也或文全而字闕滅者伋亦從而闕之或事欲詳見而旁附其文者伋則因其文而述之萬一有助於觀覽云丙戌仲秋癸酉曽孫右朝散郎尙書吏部員外郎賜緋魚袋伋謹書

溫公與範內翰論修書帖【名祖禹字夢得後更淳父】

夢得今來所作叢目方是將實錄事目標出其實錄中事應移在前後者必已注於逐事下訖【假如貞觀二十三十年李靖薨其下始有靖傳中有自鏁告變事須注在隋義寧元年唐公起兵時破蕭銑事須注在武徳四年滅蕭銑時斬輔公祏須注在七年平江東時擒頡利須注在貞觀四年破突厥時他仿此】自舊唐書以下俱未曽附注如何遽可作長編也請且將新舊唐書紀志傳及統紀補錄並諸家傳記小說以至諸人文集稍幹時事者皆須依年月日添附無日者附於其月之下稱是月無月者附於其年之下稱是歲無年者附於其事之首尾【如左傳稱初鄭武公娶於申之類及爲某事張本起本者皆附事首者也如衛文公復國之初言季年乃三百乘因陳完奔齊而言完始生筮知八世之後成子得政因晉悼公卽位而言其命官得人不失霸業因衛北宮文子聘於鄭而言禆諶艸創子產潤色因吳亂而言吳夫槪王爲棠谿氏之類注云傳終言之皆附事尾者也】有無事可附者則約其時之早晚附於一年之下【如左傳子罕辭玉之類必無的日年月也假使宰相有忠直姦佞之事無處可附者則附於拜相時他官則附於到官時或免卒時其有處可附者不用此法】但稍與其事相涉者卽注之過多不害【假如唐公起兵諸列傳中有一兩句涉當時者但與注其姓名於事目之下至時𨿽別無事迹可取亦可以證異同考日月也】嘗見道原云只此已是千餘卷書目看一兩卷亦須二三年功夫也俟如此附注俱畢然後請從髙祖初起兵修長編至哀帝禪位而止其起兵以前禪位以後事於今來所看書中見者亦請令書吏別用艸紙錄出每一事中間空一行許素紙以備剪開粘綴故也隋以前者與貢父以後者與道原令各修入長編中蓋緣二君更不看此書若足下止修武徳以後天祐以前則此等盡成遺棄也二君所看書中有唐事亦當納足下處修入長編耳其修長編時請據事目下所紀新舊紀志傳及雜史小說文集盡檢出一閱其中事同文異者則請擇一明白詳備者錄之彼此互有詳略則請左右采獲錯綜銓次自用文辭修正之一如左傳敍事之體也此並作大字寫若彼此年月事迹有相違戾不同者則請選擇一證據分明情理近於得實者修入正文餘者注於其下仍爲敍述所以取此捨彼之意【先注所捨者云某書云云今按某書證驗云云或無證驗則以事理推之云云今從某書爲定若無以考其虛實是非者則云今兩存之其實錄正史未必皆可據雜史小說未必皆無憑在髙明鑑擇之】凡年號皆以後來者爲定假如武徳元年則從正月便爲唐髙祖武徳元年更不稱隋義寧三年宗先天元年正月便不稱景云三年梁開平元年正月便不稱唐天祐四年也詩賦等若止爲文章詔誥等若止爲除官及妖異止於怪誕談諧止於取笑之類便請直刪不妨或詩賦有所譏諷【如中宗時回波詞喧嘩竊恐非宜肅宗時李泌誦黃臺瓜辭之類】詔誥有所戒諭【如徳宗奉天罪已詔李徳裕討澤潞諭河北三鎭詔之類及大政事號令四方或因功遷官以罪黜官其詔文𨿽非事實要知當時托以何功誣以何罪並須存之或文繁多節取要切者可也】妖異有所儆戒【凡國家災異本紀所書者並存之其本志彊附時事者不須也防記如李淳風言武氏之類及因而致殺戮叛亂者並存之其妄有牽合如木入斗爲朱之類不須也相貌符瑞或因此爲人所忌或爲人所附或人主好之而諂者僞造或實有而可信者並存之其餘不須也妖怪或有所儆戒如鬼書武三思門或因而生事如楊愼矜墓流血之類並存之其餘不須也】詼諧有所補益【如黃幡綽謂自己兒最可憐石野豬謂諸相非相之類存之其餘不須也】並告存之大抵長編寧失於繁毋失於略千萬切禱切禱今寄道原所修廣本兩卷去恐要見式樣故也甚思與足下相見熟共商防無因可得企渴企渴

凡人有初入長編者並告於其下注云某處人或父祖已見於前者則注云某人之子或某人之孫今更寄貢父所作長編一冊者恐要作式樣並道原廣本兩卷並告存之向去不使卻寄示也

資治通鑑釋例

