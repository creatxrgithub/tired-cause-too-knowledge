

前806年﹐周宣王22年﹐鄭桓公元年﹝鄭桓公﹞友初封於鄭。—《鄭世家》鄭桓公元年始封。周宣王母弟。—《十二諸侯年表》前774年﹐周幽王8年﹐鄭桓公33年﹐桓公爲司徒﹐甚得周眾與東土之人﹐問於史伯曰「王室多故﹐余懼及焉﹐其何所可以逃死﹖」史伯對曰「王室將卑﹐戎﹑狄必昌﹐不可偪也。當成周者﹐南有荊蠻﹑申﹑呂﹑應﹑鄧﹑陳﹑蔡﹑隨﹑唐﹔北有衛﹑燕﹑狄﹑鮮虞﹑潞﹑洛﹑泉﹑徐﹑蒲﹔西有虞﹑虢﹑晉﹑隗﹑霍﹑楊﹑魏﹑芮﹔東有齊﹑魯﹑曹﹑宋﹑滕﹑薛﹑鄒﹑莒﹔是非王之支子母弟甥舅也﹐則皆蠻﹑荊﹑戎﹑狄之人也。非親則頑﹐不可入也。其濟﹑洛﹑河﹑穎之間乎﹗是其子男之國﹐虢﹑鄶爲大﹐虢叔恃勞﹐鄶仲恃險﹐是皆有驕侈怠慢之心﹐而加之以貪冒。君若以周難之故﹐寄孥與賄焉﹐不敢不許。周亂而獘﹐是驕而貪﹐必將背君﹐君若以成周之眾﹐奉辭伐罪﹐無不克矣。若克二邑﹐鄔﹑獘﹑補﹑舟﹑依﹑柔﹑歷﹑華﹐君之土也。若前華後河﹐右洛左濟﹐主芣﹑騩而食溱﹑洧﹐修典刑以守之﹐是可以少固。」公曰「南方不可乎﹖」對曰「夫荊子熊嚴生子四人﹕伯霜﹑仲雪﹑叔熊﹑季紃。叔熊逃難於濮而蠻﹐季紃是立﹐薳氏將起之﹐禍又不克。是天啟之心也﹐又甚聰明和協﹐蓋其先王。臣聞之﹐天之所啟﹐十世不替。夫其子孫必光啟土﹐不可偪也。且重﹑黎之後也﹐夫黎爲髙辛氏火正﹐以淳燿惇大﹐天明地徳﹐光照四海﹐故命之曰祝融﹐其功大矣。夫成天地之大功者﹐其子孫未嘗不章﹐虞﹑夏﹑商﹑周是也。虞幕能聽協風﹐以成樂物生者也。夏禹能單平水土﹐以品處庶類者也。商契能和合五教﹐以保於百姓者也。周棄能播百谷疏﹐以衣食民人者也。其後皆爲王公侯伯。祝融亦能昭顯天地之光明﹐以生柔嘉材者也﹐其後八姓於周未有侯伯。佐制物於前代者﹐昆吾爲夏伯矣﹐大彭﹑豕韋爲商伯矣。當周未有。己姓昆吾﹑蘇﹑顧﹑溫﹑董﹐董姓鬷夷﹑豢龍﹐則夏滅之矣。彭姓彭祖﹑豕韋﹑諸稽﹐則商滅之矣。禿姓舟人﹐則周滅之矣。雲姓鄔﹑鄶﹑路﹑偪陽﹐曹姓鄒﹑莒﹐皆爲采衛﹐或在王室﹐或在夷﹑狄﹐莫之數也。而又無令聞﹐必不興矣。斟姓無後。融之興者﹐其在羋姓乎﹖」羋姓越不足命也。蠻羋蠻矣﹐惟荊實有昭徳﹐若周衰﹐其必興矣。姜﹑嬴﹑荊﹑羋﹐實與諸姬代相干也。姜﹐伯夷之後也﹐嬴﹐伯翳之後也。伯夷能禮於神以佐堯者也﹐伯翳能議百物以佐舜者也。其後皆不失祀而未有興者﹐周衰其將至矣。」公曰「謝西之九州﹐何如﹖」對曰「其民沓貪而忍﹐不可因也。惟謝﹑郟之間﹐其冢君侈驕﹐其民怠沓其君﹐而未及周徳﹐若更君而周訓之﹐是易取也﹐且可長用也。」公曰「周其獘乎﹖」對曰「殆於必獘者也。《泰誓》曰﹕『民之所欲﹐天必從之。』今王棄髙明昭顯﹐而好讒慝暗昧﹔惡角犀丰盈﹐而近頑童窮固。去和而取同。夫和實生物﹐同則不繼。以他平他謂之和﹐故能丰長而物歸之﹔若以同裨同﹐盡乃棄矣。故先王以土與金木水火雜﹐以成百物。是以和五味以調口﹐剛四支以衛體﹐和六律以聰耳﹐正七體以役心﹐平八索以成人﹐建九紀以立純徳﹐合十數以調百體。出千品﹐具萬方﹐計億事﹐材兆物﹐收經入﹐行侅極。故王者居九畡之田﹐收經入以食兆民﹐周訓而能用之﹐和樂如一。夫如是﹐和之至也。於是乎先王聘後於異姓﹐求財於有方﹐擇臣取諫工而講以多物﹐務和同也。聲一無聽﹐物一無文﹐味一無果﹐物一不講。王將棄是類也而與剸同。天奪之明﹐欲無獘﹐得乎﹖夫虢石父讒諂巧從之人也﹐而立以爲卿士﹐與剸同也﹔棄聘後而立內妾﹐好窮固也﹐侏儒戚施﹐實禦在側﹐近頑童也﹔周法不昭﹐而婦言是行﹐用讒慝也﹔不建立卿士﹐而妖試幸揩﹐行暗昧也。是物也﹐不可以久。且宣王之時有童謠曰﹕『檿弧箕服﹐實亡周國。』於是宣王聞之﹐有夫婦鬻是器者﹐王使執而戮之。府之小妾生女而非王子也﹐懼而棄之。此人也﹐收以奔褒。天之命此入矣﹐其又何可爲乎﹖《訓語》有之曰﹕『夏之衰也﹐褒人之神化爲二龍﹐以同於王庭﹐而言曰﹕余﹐褒之二君也。夏后卜殺之與去之與止之﹐莫吉。卜請其漦而藏之﹐吉。乃布焉而策告之﹐龍亡而漦在﹐櫝而藏之﹐傳郊之。』及殷﹑周﹐莫之發也。及厲王之末﹐發而觀之﹐漦流於庭﹐不可除也。王使婦人不幃而譟之﹐化爲玄黿﹐以入於王府。府之童妾未旣齓而遭之﹐旣笄而孕﹐當宣王時而生。不夫而育﹐故懼而棄之。爲弧服者方戮在路﹐夫婦哀其夜號也﹐而取之以逸﹐逃於褒。褒人褒姁有獄﹐而以爲入於王﹐王遂置之﹐而嬖是女也。使至於爲後而生伯服。天之生此久矣﹐其爲毒也大矣﹐將使侯淫徳而加之焉。毒之酋臘者﹐其殺也滋速。申﹑繒﹑西戎方彊﹐王室方騷﹐將以縱欲﹐不亦難乎﹖王欲殺太子以成伯服﹐必求之申﹐申人弗畀﹐必伐之。若伐申﹐而繒與西戎會以伐周﹐周不守矣﹗繒與西戎方將徳申﹐申﹑呂方彊﹐其隩愛太子亦必可知也﹐王師若在﹐其救之亦必然矣。王心怒矣﹐虢公從矣﹐凡周存亡﹐不三稔矣﹗君若欲避其難﹐其速規所矣﹐時至而求用﹐恐無及也﹗」公曰「若周衰﹐諸姬其孰興﹖」對曰「臣聞之﹐武實昭文之功﹐文之祚盡﹐武其嗣乎﹗武王之子﹐應﹑韓不在﹐其在晉乎﹗距險而鄰於小﹐若加之以徳﹐可以大啟。」公曰「姜﹑嬴其孰興﹖」對曰「夫國大而有徳者近興﹐秦仲﹑齊侯﹐姜﹑嬴之雋也﹐且大﹐其將興乎﹖」公說﹐乃東寄帑與賄﹐虢﹑鄶受之﹐十邑皆有寄地。幽王八年而桓公爲司徒﹐九年而王室始騷﹐十一年而斃。及平王之末﹐而秦﹑晉﹑齊﹑楚代興﹐秦景﹑襄於是乎取周土﹐晉文侯於是乎定天子﹐齊莊﹑僖於是乎小伯﹐楚蚡冒於是乎始啟於濮。—《國語鄭語》幽王以爲司徒。—《鄭世家》前773年﹐周幽王9年﹐鄭桓公34年﹐東徙其民洛東﹐而虢﹑鄶果獻十邑﹐竟國之。—《鄭世家》前771年﹐周幽王11年﹐鄭桓公36年﹐犬戎殺幽王於驪山下﹐並殺桓公﹐子武公掘突立。—《鄭世家》前770年﹐周平王元年﹐鄭武公元年﹐鄭武公滑突元年。—《十二諸侯年表》前761年﹐周平王10年﹐鄭武公10年﹐武公娶申侯女爲夫人﹐曰武姜。生太子窹生﹐生之難﹐及生﹐夫人弗愛。後生少子叔段﹐段生易﹐夫人愛之。—《鄭世家》娶申侯女武姜。—《十二諸侯年表》前757年﹐周平王14年﹐鄭武公14年﹐生莊公窹生。—《十二諸侯年表》前754年﹐周平王17年﹐鄭武公17年﹐生太叔段﹐母欲立段﹐公不聽。—《十二諸侯年表》前744年﹐周平王27年﹐鄭武公27年﹐武公疾。夫人請公﹐欲立叔段爲太子﹐公弗聽。是歲﹐武公卒﹐子莊公窹生立。—《鄭世家》前743年﹐周平王28年﹐鄭莊公元年﹐封弟段於京﹐號太叔。段至京﹐繕治甲兵﹐與其母武姜謀襲鄭。—《鄭世家》鄭莊公元年﹐祭仲相。—《十二諸侯年表》前722年﹐周平王49年﹐鄭莊公22年﹐夏﹐鄭伯克段於鄢。初﹐鄭武公娶於申﹐曰武姜。生莊公及共叔段。莊公窹生﹐驚姜氏﹐故名曰窹生﹐遂惡之。愛共叔段﹐欲立之。亟請於武公﹐公弗許。及莊公卽位﹐爲之請制。公曰「制﹐嚴邑也﹐虢叔死焉﹐佗邑惟命。」請京﹐使居之﹐謂之京城大叔。祭仲曰「都城過百雉﹐國之害也。先王之制﹐大都不過參國之一﹐中五之一﹐小九之一。今京不度﹐非制也。君將不堪。」公曰「姜氏欲之﹐焉辟害﹖」對曰「姜氏何厭之有﹖不如早爲之所﹐無使滋蔓﹐蔓難圖也。蔓艸猶不可除﹐況君之寵弟乎﹖」公曰「多行不義必自斃﹐子姑待之。」旣而大叔命西鄙﹑北鄙貳乎已。公子呂曰「國不堪貳﹐君將若之何﹖欲與大叔﹐臣請事之﹔若弗與﹐則請除之。無生民心。」公曰「無庸﹐將自及。」大叔又收貳以爲已邑﹐至於廩延。子封曰「可矣﹐厚將得眾。」公曰「不義不暱﹐厚將崩。」大叔完聚﹐繕甲兵﹐具卒乘﹐將襲鄭。夫人將啟之。公聞其期﹐曰「可矣﹗」命子封帥車二百乘以伐京。京叛大叔段﹐段入於鄢﹐公伐諸鄢。五月辛丑﹐大叔出奔共。書曰「鄭伯克段於鄢」。段不弟﹐故不言弟﹔如二君﹐故曰克﹔稱鄭伯﹐譏失教也﹔謂之鄭志﹐不言出奔﹐難之也。遂寘姜氏於城穎﹐而誓之曰「不及黃泉﹐無相見也」。旣而悔之。穎考叔爲穎谷封人。聞之﹐有獻於公。公賜食﹐食捨肉。公問之﹐對曰「小人有母﹐皆嘗小人之食﹐未嘗君之羹﹐請遺之。」公曰「爾有母遺﹐繄我獨無﹗」穎考叔曰「敢問何謂也﹖」公語之故﹐且告之悔。對曰「君何患焉﹗若闕地及泉﹐隧而相見﹐其誰曰不然﹖」公從之。公入而賦﹕「大隧之中﹐其樂也融融﹗」姜出而賦﹕「大隧之外﹐其樂也洩洩﹗」遂爲母子如初。君子曰「穎考叔﹐純孝也﹐愛其母﹐施及莊公。《詩》曰﹕『孝子不匱﹐永錫爾類。』其是之謂乎﹖」鄭共叔之亂﹐公孫滑出奔衛。衛人爲之伐鄭﹐取廩延。鄭人以王師﹑虢師伐衛南鄙。請師於邾。邾子使私於公子豫﹐豫請往﹐公弗許﹐遂行。及邾人﹑鄭人盟於翼。—《左傳隱公元年》段果襲鄭﹐武姜爲內應。莊公發兵伐段﹐段走。伐京﹐京人畔段﹐段出走鄢﹐鄢潰﹐段出奔共。於是莊公遷其母武姜於城穎﹐誓言曰「不及黃泉﹐毋相見也」。居歲餘﹐已悔思母。穎谷之考叔有獻於公﹐公賜食。考叔曰「臣有母﹐請君食賜臣母。」莊公曰「我甚思母﹐惡負盟﹐柰何﹖」考叔曰「穿地至黃泉﹐則相見矣。」於是遂從之﹐見母。—《鄭世家》段作亂﹐奔。—《十二諸侯年表》前721年﹐周平王50年﹐鄭莊公23年﹐鄭人伐衛﹐討公孫滑之亂也。—《左傳隱公二年》公悔思母﹐不見﹐穿地相見。—《十二諸侯年表》前720年﹐周平王51年﹐鄭莊公24年﹐鄭武公﹑莊公爲平王卿士﹐王貳乎虢。鄭伯怨王﹐王曰「無之」。故周﹑鄭交質﹐王子狐爲質於鄭﹐鄭公子忽爲質於周。王崩﹐周人將畀虢公政。四月﹐鄭祭足帥師取溫之麥。秋﹐又取成周之禾。周﹑鄭交惡。﹝宋﹞使公子馮出居於鄭。冬﹐齊﹑鄭盟於石門﹐尋盧之盟也。庚戌﹐鄭伯之車僨於濟。—《左傳隱公三年》宋繆公卒﹐公子馮奔鄭。鄭侵周地﹐取禾。—《鄭世家》侵周﹐取禾。—《十二諸侯年表》前719年﹐周桓王元年﹐鄭莊公25年﹐宋公﹑陳侯﹑蔡人﹑衛人伐鄭。秋﹐翬帥師會宋公﹑陳侯﹑蔡人﹑衛人伐鄭。—《春秋隱公四年》宋殤公之卽位也﹐公子馮出奔鄭﹐鄭人欲納之。及衛州吁立﹐將修先君之怨於鄭﹐而求寵於諸侯以和其民﹐使告於宋曰「君若伐鄭以除君害﹐君爲主﹐敝邑以賦與陳﹑蔡從﹐則衛國之願也。」宋人許之。於是﹐陳﹑蔡方睦於衛﹐故宋公﹑陳侯﹑蔡人﹑衛人伐鄭﹐圍其東門﹐五日而還。公問於眾仲曰「衛州吁其成乎﹖」對曰「臣聞以徳和民﹐不聞以亂。以亂﹐猶治絲而棼之也。夫州吁﹐阻兵而安忍﹐阻兵無眾﹐安忍無親﹐眾叛親離﹐難以濟矣。夫兵猶火也﹐弗戢﹐將自焚也。夫州吁弒其君而虐用其民﹐於是乎不務令徳﹐而欲以亂成﹐必不免矣。」秋﹐諸侯復伐鄭。宋公使來乞師﹐公辭之。羽父請以師會之﹐公弗許﹐固請而行。故書曰「翬帥師」﹐疾之也。諸侯之師敗鄭徒兵﹐取其禾而還。—《左傳隱公四年》衛州吁弒其君桓公自立﹐與宋伐鄭﹐以馮故也。—《鄭世家》前718年﹐周桓王2年﹐鄭莊公26年﹐曲沃莊伯以鄭人﹑邢人伐翼﹐王使尹氏﹑武氏助之﹐翼侯奔隨。四月﹐鄭人侵衛牧﹐以報東門之役。衛人以燕師伐鄭。鄭祭足﹑原繁﹑洩駕以三軍軍其前﹐使曼伯與子元潛軍軍其後。燕人畏鄭三軍而不虞制人。六月﹐鄭二公子以制人敗燕師於北制。君子曰「不備不虞﹐不可以師。」宋人取邾田。邾人告於鄭曰「請君釋憾於宋﹐敝邑爲道。」鄭人以王師會之。伐宋﹐入其郛﹐以報東門之役。宋人伐鄭﹐圍長葛﹐以報入郛之役也。—《左傳隱公五年》前717年﹐周桓王3年﹐鄭莊公27年﹐春﹐鄭人來渝平﹐更成也。五月庚申﹐鄭伯侵陳﹐大獲。往歲﹐鄭伯請成於陳﹐陳侯不許。五父諫曰「親仁善鄰﹐國之寶也。君其許鄭。」陳侯曰「宋﹑衛實難﹐鄭何能爲﹖」遂不許。君子曰「善不可失﹐惡不可長﹐其陳桓公之謂乎。長惡不悛﹐從自及也。𨿽欲救之﹐其將能乎﹖《商書》曰﹕『惡之易也﹐如火之燎於原不可鄕邇﹐其猶可撲滅﹖』周任有言曰﹕『爲國家者﹐見惡如農夫之務去艸焉﹐芟夷薀崇之﹐絕其本根﹐勿使能殖﹐則善者信矣』。」秋﹐宋人取長葛。冬﹐京師來告饑。公爲之請糴於宋﹑衛﹑齊﹑鄭﹐禮也。鄭伯如周﹐始朝桓王也。王不禮焉。周桓公言於王曰「我周之東遷﹐晉﹑鄭焉依。善鄭以勸來者﹐猶懼不旣﹐況不禮焉。鄭不來矣﹗」—《左傳隱公六年》始朝周桓王。桓王怒其取禾﹐弗禮也。—《鄭世家》始朝王﹐王不禮。—《十二諸侯年表》前716年﹐周桓王4年﹐鄭莊公28年﹐秋﹐宋及鄭平。陳及鄭平。十二月﹐陳五父如鄭涖盟。壬申﹐及鄭伯盟﹐歃如忘。洩伯曰「五父必不免﹐不賴盟矣。」鄭良佐如陳涖盟。辛巳﹐及陳侯盟﹐亦知陳之將亂也。鄭公子忽在王所﹐故陳侯請妻之。鄭伯許之﹐乃成昏。—《左傳隱公七年》前715年﹐周桓王5年﹐鄭莊公29年﹐鄭伯請釋泰山之祀而祀周公﹐以泰山之祊易許田。三月﹐鄭伯使宛來歸祊﹐不祀泰山也。四月甲辰﹐鄭公子忽如陳逆婦嬀。辛亥﹐以嬀氏歸。甲寅﹐入於鄭。陳鍼子送女。先配而後祖。鍼子曰「是不爲夫婦。誣其祖矣﹐非禮也。何以能育﹖」齊人卒平宋﹑衛於鄭。秋﹐會於溫﹐盟於瓦屋﹐以釋東門之役﹐禮也。八月丙戌﹐鄭伯以齊人朝王﹐禮也。—《左傳隱公八年》莊公怒周弗禮﹐與魯易祊﹑許田。—《鄭世家》與魯易祊﹐易許田。—《十二諸侯年表》前714年﹐周桓王6年﹐鄭莊公30年﹐宋公不王。鄭伯爲王左卿士﹐以王命討之﹐伐宋。宋以入郛之役怨公﹐不告命。公怒﹐絕宋使。秋﹐鄭人以王命來告伐宋。北戎侵鄭﹐鄭伯禦之。患戎師﹐曰「彼徒我車﹐懼其侵軼我也。」公子突曰「使勇而無剛者嘗寇﹐而速去之。君爲三覆以待之。戎輕而整﹐貪而無親﹐勝不相讓﹐敗不相救。先者見獲必務進﹐進而遇覆必速奔﹐後者不救﹐則無繼矣。乃可以逞。」從之。戎人之前遇覆者奔。祝聃逐之。衷戎師﹐前後擊之﹐盡殪。戎師大奔。十一月甲寅﹐鄭人大敗戎師。—《左傳隱公九年》前713年﹐周桓王7年﹐鄭莊公31年﹐夏五月﹐羽父先會齊侯﹑鄭伯伐宋。六月戊申﹐公會齊侯﹑鄭伯於老桃。壬戌﹐公敗宋師於菅。庚午﹐鄭師入郜﹐辛未﹐歸於我。庚辰﹐鄭師入防﹔辛巳﹐歸於我。君子謂﹕「鄭莊公於是乎可謂正矣。以王命討不庭﹐不貪其土以勞王爵﹐正之體也。」秋七月庚寅﹐鄭師入郊。猶在郊﹐宋人﹑衛人入鄭。蔡人從之﹐伐戴。八月壬戌﹐鄭伯圍戴。癸亥﹐克之﹐取三師焉。宋﹑衛旣入鄭﹐而以伐戴召蔡人﹐蔡人怒﹐故不和而敗。九月戊寅﹐鄭伯入宋。冬﹐齊人﹑鄭人入郕﹐討違王命也。—《左傳隱公十年》前712年﹐周桓王8年﹐鄭莊公32年﹐夏﹐公會鄭伯於郲﹐謀伐許也。鄭伯將伐許﹐五月甲辰﹐授兵於大宮。公孫閼與穎考叔爭車﹐穎考叔挾輈以走﹐子都拔棘以逐之﹐及大逵﹐弗及﹐子都怒。秋七月﹐公會齊侯﹑鄭伯伐許。庚辰﹐傅於許。穎考叔取鄭伯之旗蝥弧以先登。子都自下射之﹐顚。瑕叔盈又以蝥弧登﹐周麾而曰「君登矣﹗」鄭師畢登。壬午﹐遂入許。許莊公奔衛。齊侯以許讓公。公曰「君謂許不共﹐故從君討之。許旣伏其罪矣﹐𨿽有君命﹐寡人弗敢與聞。」乃與鄭人。鄭伯使許大夫百里奉許叔以居許東偏﹐曰「天禍許國﹐鬼神實不逞於許君﹐而假於我寡人。寡人惟是一二父兄不能共億﹐其敢以許自爲功乎﹖寡人有弟﹐不能和協﹐而使餬其口於四方﹐其況能久有許乎﹖吾子其奉許叔以撫柔此民也﹐吾將使獲也佐吾子。若寡人得沒於地﹐天其以禮悔禍於許﹐無寧玆許公復奉其社稷。惟我鄭國之有請謁焉﹐如舊昏媾﹐其能降以相從也。無滋他族﹐實偪處此﹐以與我鄭國爭此土也。吾子孫其覆亡之不暇﹐而況能禋祀許乎﹖寡人之使吾子處此﹐不惟許國之爲﹐亦聊以固吾圉也。」乃使公孫獲處許西偏﹐曰「凡而器用財賄﹐無寘於許﹐我死﹐乃亟去之。吾先君新邑於此﹐王室而旣卑矣﹐周之子孫日失其序。夫許﹐大嶽之胤也﹐天而旣厭周徳矣﹐吾其能與許爭乎﹖」鄭伯使卒出豭﹐行出犬雞﹐以詛射穎考叔者。君子謂﹕「鄭莊公失政刑矣。政以治民﹐刑以正邪﹐旣無徳政﹐又無威刑﹐是以及邪。邪而詛之﹐將何益矣﹗」王取鄔﹑劉﹑蔿﹑邘之田於鄭﹐而與鄭人蘇忿生之田﹕溫﹑原﹑絺﹑樊﹑隰郕﹑欑茅﹑向﹑盟﹑州﹑陘﹑隤﹑懷。君子是以知桓王之失鄭也。恕而行之﹐徳之則也﹐禮之經也。已弗能有而以與人﹐人之不至﹐不亦宜乎。鄭﹑息有違言﹐息侯伐鄭。鄭伯與戰於竟﹐息師大敗而還。君子是以知息之將亡也。不度徳﹐不量力﹐不親親﹐不徵辭﹐不察有罪﹐犯五不韙而以伐人﹐其喪師也﹐不亦宜乎﹗冬十月﹐鄭伯以虢師伐宋。壬戌﹐大敗宋師﹐以報其入鄭也。—《左傳隱公十一年》前711年﹐周桓王9年﹐鄭莊公33年﹐元年春﹐公卽位﹐修好於鄭。鄭人請復祀周公﹐卒易祊田。公許之﹐三月﹐鄭伯以璧假許田﹐爲周公祊故也。夏四月丁未﹐公及鄭伯盟於越﹐結祊成也。冬﹐鄭伯拜盟。—《左傳桓公元年》以壁加魯易許田。—《十二諸侯年表》前710年﹐周桓王10年﹐鄭莊公34年﹐﹝宋﹞已殺孔父而弒殤公﹐召莊公子於鄭而立之﹐以親鄭。蔡侯﹑鄭伯會於鄧﹐始懼楚也。—《左傳桓公二年》前707年﹐周桓王13年﹐鄭莊公37年﹐王奪鄭伯政﹐鄭伯不朝。秋﹐王以諸侯伐鄭﹐鄭伯禦之。王爲中軍﹔虢公林父將右軍﹐蔡人﹑衛人屬焉﹔周公黑肩將左軍﹐陳人屬焉。鄭子元請爲左拒以當蔡人﹑衛人﹐爲右拒以當陳人﹐曰「陳亂﹐民莫有斗心﹐若先犯之﹐必奔。王卒顧之﹐必亂。蔡﹑衛不枝﹐固將先奔。旣而萃於王卒﹐可以集事。」從之。曼伯爲右拒﹐祭仲足爲左拒﹐原繁﹑髙渠彌以中軍奉公﹐爲魚麗之陳﹐先偏後伍﹐伍承彌縫。戰於繻葛﹐命二拒曰「旝動而鼓。」蔡﹑衛﹑陳皆奔﹐王卒亂。鄭師合以攻之﹐王卒大敗。祝聃射王中肩﹐王亦能軍。祝聃請從之。公曰「君子不欲多上人﹐況敢陵天子乎﹗苟自救也﹐社稷無損﹐多矣。」夜﹐鄭伯使祭足勞王﹐且問左右。—《左傳桓公五年》莊公不朝周﹐周桓王率陳﹑蔡﹑虢﹑衛伐鄭。莊公與祭仲﹑髙渠彌發兵自救﹐王師大敗。祝聸射中王臂。祝聸請從之﹐鄭伯止之﹐曰「犯長且難之﹐況敢陵天子乎﹖」乃止﹐夜令祭仲問王疾。—《鄭世家》伐周﹐傷王。—《十二諸侯年表》前706年﹐周桓王14年﹐鄭莊公38年﹐北戎伐齊﹐齊侯使乞師於鄭。鄭大子忽帥師救齊。六月﹐大敗戎師﹐獲其二帥大良﹑少良﹐甲首三百﹐以獻於齊。於是﹐諸侯之大夫戌齊﹐齊人饋之餼﹐使魯爲其班﹐後鄭。鄭忽以其有功也﹐怒﹐故有郎之師。公之未昏於齊也﹐齊侯欲以文姜妻鄭大子忽。大子忽辭﹐人問其故﹐大子曰「人各有耦﹐齊大﹐非吾耦也。《詩》云﹕『自求多福』。在我而已﹐大國何爲﹖」君子曰「善自爲謀。」及其敗戎師也﹐齊侯又請妻之﹐固辭。人問其故﹐大子曰「無事於齊﹐吾猶不敢﹐今以君命奔齊之急﹐而受室以歸﹐是以師昏也。民其謂我何﹖」遂辭諸鄭伯。—《左傳桓公六年》北戎伐齊﹐齊使求救﹐鄭遣太子忽將兵救齊。齊釐公欲妻之﹐忽謝曰「我小國﹐非齊敵也。」時祭仲與俱﹐勸使取之﹐曰「君多內寵﹐太子無大援將不立﹐三公子皆君也。」所謂三公子者﹐太子忽﹐其弟突﹐次弟子亹也。—《鄭世家》太子忽救齊﹐齊將妻之。—《十二諸侯年表》前705年﹐周桓王15年﹐鄭莊公39年﹐夏﹐盟﹑向求成於鄭﹐旣而背之。秋﹐鄭人﹑齊人﹑衛人伐盟﹑向。王遷盟﹑向之民於郟。—《左傳桓公七年》前702年﹐周桓王18年﹐鄭莊公42年﹐冬﹐齊﹑衛﹑鄭戰於郎﹐我有辭也。初﹐北戎病齊﹐諸侯救之。鄭公子忽有功焉。齊人餼諸侯﹐使魯次之。魯以周班後鄭。鄭人怒﹐請師於齊。齊人以衛師助之﹐故不稱侵伐。先書齊﹑衛﹐王爵也。—《左傳桓公十年》前701年﹐周桓王19年﹐鄭莊公43年﹐春正月﹐齊人﹑衛人﹑鄭人盟於惡曹。夏五月﹐鄭伯窹生卒。秋七月﹐葬鄭莊公。九月﹐宋人執鄭祭仲。突歸於鄭。鄭忽出奔衛。—《春秋桓公十一年》十一年春﹐齊﹑衛﹑鄭﹑宋盟於惡曹。鄭昭公之敗北戎也﹐齊人將妻之﹐昭公辭。祭仲曰「必取之﹐君多內寵﹐子無大援﹐將不立。三公子﹐皆君也。」弗從。夏﹐鄭莊公卒。初﹐祭封人仲足有寵於莊公﹐莊公使爲卿。爲公娶鄧嫚﹐生昭公﹐故祭仲立之。宋雍氏女於鄭莊公﹐曰雍姞﹐生厲公。雍氏宗有寵於宋莊公﹐故誘祭仲而執之﹐曰「不立突﹐將死。」亦執厲公而求賂焉。祭仲與宋人盟﹐以厲公歸而立之。秋九月丁亥﹐昭公奔衛。已亥﹐厲公立。—《左傳桓公十一年》鄭莊公卒。初﹐祭仲甚有寵於莊公﹐莊公使爲卿﹐公使娶鄧女﹐生太子忽﹐故祭仲立之﹐是爲昭公。莊公又取於宋雍氏女﹐生厲公突。雍氏有寵於宋﹐宋莊公聞祭仲之立忽﹐乃使人誘召祭仲而執之﹐曰「不立突﹐將死」。亦執突以求賂焉。祭仲許宋﹐與宋盟。以突歸﹐立之。昭公忽聞祭仲以宋要立其弟突﹐九月﹝辛﹞﹝丁﹞亥﹐忽出奔衛。已亥﹐突至鄭﹐立﹐是爲厲公。—《鄭世家》前700年﹐周桓王20年﹐鄭厲公元年丙戌﹐公會鄭伯﹐盟於武父。十有二月﹐及鄭師伐宋。丁未﹐戰於宋。—《春秋桓公十二年》公欲平宋﹑鄭。秋﹐公及宋公盟於句瀆之丘。宋成未可知也﹐故又會於虛。冬﹐又會於龜。宋公辭平﹐故與鄭伯盟於武父。遂帥師而伐﹐戰焉﹐宋無信也。—《左傳桓公十二年》鄭厲公突元年。—《十二諸侯年表》前699年﹐周桓王21年﹐鄭厲公2年﹐春二月﹐公會紀侯﹑鄭伯。—《春秋桓公十三年》宋多責賂於鄭﹐鄭不堪命﹐故以紀﹑魯及齊﹐與宋﹑衛﹑燕戰。—《左傳桓公十三年》前698年﹐周桓王22年﹐鄭厲公3年﹐春正月﹐公會鄭伯於曹。鄭伯使其弟語來盟。宋人以齊人﹑蔡人﹑衛人﹑陳人伐鄭。—《春秋桓公十四年》夏﹐鄭子人來尋盟﹐且修曹之會。冬﹐宋人以諸侯伐鄭﹐報宋之戰也。焚渠門﹐入及大逵。伐東郊﹐取牛首。以大宮之椽歸﹐爲盧門之椽。—《左傳桓公十四年》諸侯伐我﹐報宋故。—《十二諸侯年表》前697年﹐周桓王23年﹐鄭厲公4年﹐五月﹐鄭伯突出奔蔡。鄭世子忽復歸於鄭。秋九月﹐鄭伯突入於櫟。冬十有一月﹐公會宋公﹑衛侯﹑陳侯於袲﹐伐鄭。—《春秋桓公十五年》祭仲專﹐鄭伯患之﹐使其婿雍糾殺之。將享諸郊﹐雍姬知之﹐謂其母曰「父與夫孰親﹖」其母曰「人盡夫也﹐父一而已。胡可比也﹖」遂告祭仲曰「雍氏捨其室而將享子於郊﹐吾惑之﹐以告。」祭仲殺雍糾﹐屍諸周氏之丘。公載以出﹐曰「謀及婦人﹐宜其死也。」夏﹐厲公出奔蔡。六月乙亥﹐昭公入。秋﹐鄭伯因櫟人殺檀伯﹐而遂居櫟。冬﹐會於袲﹐謀伐鄭﹐將納厲公也。弗克而還。—《左傳桓公十五年》祭仲專國政。厲公患之﹐陰使其婿雍糾欲殺祭仲。糾妻﹐祭仲女也﹐知之﹐謂其母曰「父與夫孰親﹖」母曰「父一而已﹐人盡夫也。」女乃告祭仲﹐祭仲反殺雍糾﹐戮之於市。厲公無柰祭仲何﹐怒糾曰「謀及婦人﹐死固宜哉﹗」夏﹐厲公出居邊邑櫟。祭仲迎昭公忽﹐六月乙亥﹐復入鄭﹐卽位。秋﹐鄭厲公突因棟人殺其大夫單伯﹐遂居之。諸侯聞厲公出奔﹐伐鄭﹐弗克而去。宋頗予厲公兵﹐自守於櫟﹐鄭以故亦不伐櫟。—《鄭世家》祭仲立忽﹐公出居櫟。—《十二諸侯年表》前696年﹐周莊王元年﹐鄭昭公元年﹐春正月﹐會於曹﹐謀伐鄭也。夏﹐伐鄭。秋七月﹐公至自伐鄭﹐以飲至之禮也。—《左傳桓公十六年》鄭昭公忽元年﹐忽母鄧女﹐祭仲取之。—《十二諸侯年表》前695年﹐周莊王2年﹐鄭昭公2年﹐初﹐鄭伯將以髙渠彌爲卿﹐昭公惡之﹐固諫不聽。昭公立﹐懼其殺已也。辛卯﹐弒昭公而立公子亹。君子謂昭公知所惡矣。—《左傳桓公十七年》自昭公爲太子時﹐父莊公欲以髙渠彌爲卿﹐太子忽惡之﹐莊公弗聽﹐卒用渠彌爲卿。及昭公卽位﹐懼其殺已﹐冬十月﹐渠彌與昭公出獵﹐射殺昭公於野。祭仲與渠彌不敢入厲公﹐乃更立昭公弟子亹爲君﹐是爲子亹也﹐無謚號。—《鄭世家》渠彌殺昭公。—《十二諸侯年表》前694年﹐周莊王3年﹐鄭子亹元年﹐秋﹐齊侯師於首止﹐子亹會之﹐髙渠彌相。七月戊戌﹐齊人殺子亹而轘髙渠彌﹐祭仲逆鄭子於陳而立之。是行也﹐祭仲知之﹐故稱疾不往。人曰「祭仲以知免。」仲曰「信之。」—《左傳桓公十八年》子亹元年七月﹐齊襄公會諸侯於首止﹐鄭子亹往會﹐髙渠彌相﹐從﹐祭仲稱疾不行。所以然者﹐子亹自齊襄公爲公子之時﹐嘗會斗﹐相仇﹐及會諸侯﹐祭仲請子亹無行。子亹曰「齊彊﹐而厲公居櫟﹐卽不往﹐是率諸侯伐我﹐內厲公。我不如往﹐往何遽必辱﹐且又何至是﹗」卒行。於是祭仲恐齊並殺之﹐故稱疾。子亹至﹐不謝齊侯﹐齊侯怒﹐遂伏甲兵而殺子亹。髙渠彌亡歸﹐歸與祭仲謀﹐召子亹弟公子嬰於陳而立之﹐是爲鄭子。—《鄭世家》鄭子亹元年齊殺子亹﹐昭公弟。—《十二諸侯年表》前693年﹐周莊王4年﹐鄭子嬰元年﹐鄭子嬰元年﹐子亹之弟。—《十二諸侯年表》前691年﹐周莊王6年﹐鄭子嬰3年﹐冬﹐次於滑﹐將會鄭伯謀紀故也。鄭伯辭以難。—《左傳莊公三年》前686年﹐周莊王11年﹐鄭子嬰8年﹐鄭祭仲死。—《鄭世家》前680年﹐周釐王2年﹐鄭子嬰14年﹐冬﹐單伯會齊侯﹑宋公﹑衛侯﹑鄭伯於鄄。—《春秋莊公十四年》鄭厲公自櫟侵鄭﹐及大陵﹐獲傅瑕。傅瑕曰「苟捨我﹐吾請納君。」與之盟而赦之。六月甲子﹐傅瑕殺鄭子及其二子而納厲公。初﹐內蛇與外蛇斗於鄭南門中﹐內蛇死。六年而厲公入。公聞之﹐問於申繻曰「猶有妖乎﹖」對曰「人之所惡﹐其气焰以取之﹐妖由人興也。人無釁焉﹐妖不自作。人棄常則妖興﹐故有妖。」厲公入﹐遂殺傅瑕。使謂原繁曰「傅瑕貳﹐周有常刑﹐旣伏其罪矣。納我而無二心者﹐吾皆許之上大夫之事﹐吾願與伯父圖之。且寡人出﹐伯父無裏言。入又不念寡人﹐寡人憾焉。」對曰「先君桓公命我先人典司宗祏。社稷有主而外其心﹐其何貳如之﹖苟主社稷﹐國內之民其誰不爲臣﹖臣無二心﹐天之制也。子儀在位十四年矣﹐而謀召君者﹐庸非貳乎﹖莊公之子猶有八人﹐若皆以官爵行賂﹐勸貳而可以濟事﹐君其若之何﹖臣聞命矣。」乃縊而死。—《左傳莊公十四年》故鄭亡厲公突在櫟者使人誘劫鄭大夫甫假﹐要以求入。假曰「捨我﹐我爲君殺鄭子而入君」。厲公與盟﹐乃捨之。六月甲子﹐假殺鄭子及其二子而迎厲公突﹐突自櫟復入卽位。初﹐內蛇與外蛇斗於鄭南門中﹐內蛇死。居六年﹐厲公果復入。入而讓其伯父原曰「我亡國外居﹐伯父無意入我﹐亦甚矣。」原曰「事君無二心﹐人臣之職也。原知罪矣。」遂自殺。厲公於是謂甫假曰「子之事君有二心矣。」遂誅之。假曰「重徳不報﹐誠然哉﹗」—《鄭世家》前679年﹐周釐王3年﹐鄭厲公﹝後﹞元年﹐春﹐齊侯﹑宋公﹑陳侯﹑衛侯﹑鄭伯會於鄄。鄭人侵宋。—《春秋莊公十五年》春﹐復會焉﹐齊始霸也。秋﹐諸侯爲宋伐郳。鄭人間之而侵宋。—《左傳莊公十五年》齊桓公始霸。—《鄭世家》鄭厲公元年﹐厲公亡後十七歲復入。—《十二諸侯年表》前678年﹐周釐王4年﹐鄭厲公﹝後﹞2年﹐夏﹐宋人﹑齊人﹑衛人伐鄭。秋﹐荊伐鄭。冬十二月﹐會齊侯﹑宋公﹑陳侯﹑衛侯﹑鄭伯﹑許男﹑滑伯﹑滕子同盟於幽。—《春秋莊公十六年》夏﹐諸侯伐鄭﹐宋故也。鄭伯自櫟入﹐緩告於楚。秋﹐楚伐鄭﹐及櫟﹐爲不禮故也。鄭伯治於於雍糾之亂者。九月﹐殺公子閼﹐刖彊鉏。公父定叔出奔衛。三年而復之﹐曰「不可使共叔無後於鄭。」使以十月入﹐曰「良月也﹐就盈數焉。」君子謂﹕「彊鉏不能衛其足。」冬十月﹐同盟於幽﹐鄭成也。—《左傳莊公十六年》諸侯伐我。—《十二諸侯年表》前677年﹐周釐王5年﹐鄭厲公﹝後﹞3年﹐春﹐齊人執鄭詹﹐鄭不朝也。—《左傳莊公十七年》前676年﹐周惠王元年﹐鄭厲公﹝後﹞4年﹐虢公﹑晉侯﹑鄭伯使原莊公逆王后於陳。—《左傳莊公十八年》前675年﹐周惠王2年﹐鄭厲公﹝後﹞5年﹐燕﹑衛與周惠王弟穨伐王﹐王出奔溫﹐立弟穨爲王。—《鄭世家》前674年﹐周惠王3年﹐鄭厲公﹝後﹞6年﹐春﹐鄭伯和王室﹐不克。執燕仲父。夏﹐鄭伯遂以王歸﹐王處於櫟。秋﹐王及鄭伯入於鄔。遂入成周﹐取其寶器而還。冬﹐王子穨享五大夫﹐樂及徧舞。鄭伯聞之﹐見虢叔﹐曰「寡人聞之﹐哀樂失時﹐殃咎必至。今王子穨歌舞不倦﹐樂禍也。夫司寇行戮﹐君爲之不舉﹐而況敢樂禍乎﹗姦王之位﹐禍孰大焉﹖臨禍忘憂﹐憂必及之。盍納王乎﹖」虢公曰「寡人之願也。」—《左傳莊公二十年》惠王三年﹐邊伯﹑石速﹑蔿國出王而立子穨。王處於鄭三年。王子穨飲三大夫酒﹐子國爲客﹐樂及徧儛。鄭厲公見虢叔﹐曰「吾聞之﹐司寇行戮﹐君爲之不舉﹐而況敢樂禍乎﹗今吾聞子穨歌舞不息﹐樂禍也。夫出王而代其位﹐禍孰大焉﹗臨禍忘憂﹐是謂樂禍。禍必及之﹐盍納王乎﹖」虢叔許諾。鄭伯將王自圉門入﹐虢叔自北門入﹐殺子穨及三大夫﹐王乃入也。—《國語周語上》惠王告急鄭﹐厲公發兵擊周王子穨﹐弗勝﹐於是與周惠王歸﹐王居於櫟。—《鄭世家》前673年﹐周惠王4年﹐鄭厲公﹝後﹞7年﹐春﹐胥命於弭。夏﹐同伐王城。鄭伯將王﹐自圉門入﹐虢叔自北門入﹐殺王子穨及五大夫。鄭伯享王於闕西辟﹐樂備。王與之武公之略﹐自虎牢以東。原曰「鄭伯效尢﹐其亦將有咎。」五月﹐鄭厲公卒。王巡虢守。虢公爲王宮於玤﹐王與之酒泉。鄭伯之享王也﹐王以後之盤鑑予之。虢公請器﹐王予之爵。鄭伯由是始惡於王。—《左傳莊公二十一年》春﹐鄭厲公與虢叔襲殺王子穨而入惠王於周。秋﹐厲公卒。子文公踕立。厲公初立四歲﹐亡居櫟﹐居櫟十七歲﹐復入﹐立七歲﹐與亡凡二十八年。—《鄭世家》救周亂﹐入王。—《十二諸侯年表》前672年﹐周惠王5年﹐鄭文公元年鄭文公捷元年。—《十二諸侯年表》前667年﹐周惠王10年﹐鄭文公6年夏﹐同盟於幽﹐陳﹑鄭服也。—《左傳莊公二十七年》前666年﹐周惠王11年﹐鄭文公7年秋﹐子元以車六百乘伐鄭﹐入於桔柣之門。子元﹑斗梧﹑耿之不比爲旆﹐斗班﹑王孫遊﹑王孫喜殿。眾車入自純門﹐及逵市。縣門不發﹐楚言而出。子元曰「鄭有人焉。」諸侯救鄭﹐楚師夜遁。鄭人將奔桐丘﹐諜告曰「楚幕有烏。」乃止。—《左傳莊公二十八年》前665年﹐周惠王12年﹐鄭文公8年﹐夏﹐鄭侵許。凡師有鐘鼓曰伐﹐無曰侵﹐輕曰襲。—《左傳莊公二十九年》前660年﹐周惠王17年﹐鄭文公13年﹐鄭棄其師。—《春秋閔公二年》鄭人惡髙克﹐使帥師次於河上﹐久而弗召﹐師潰而歸。髙克奔陳。鄭人爲之賦《淸人》。—《左傳閔公二年》前659年﹐周惠王18年﹐鄭文公14年﹐秋﹐楚人伐鄭﹐鄭卽齊故也。盟於犖﹐謀救鄭也。—《左傳僖公元年》前658年﹐周惠王19年﹐鄭文公15年﹐冬﹐楚人伐鄭﹐斗章囚聃伯。—《左傳僖公二年》前657年﹐周惠王20年﹐鄭文公16年﹐楚人伐鄭﹐鄭伯欲成﹐孔叔不可。曰「齊方勤我﹐棄徳不祥。」—《左傳僖公三年》前656年﹐周惠王21年﹐鄭文公17年﹐王正月﹐公會齊侯﹑宋公﹑陳侯﹑衛侯﹑鄭伯﹑許男﹑曹伯侵蔡。蔡潰。遂伐楚﹐次於陘。冬十有二月﹐公孫玆帥師會齊人﹑宋人﹑衛人﹑鄭人﹑許人﹑曹人侵陳。—《春秋僖公四年》陳轅濤塗謂鄭申侯曰「師出於陳﹑鄭之間﹐國必甚病。若出東方﹐觀兵於東夷﹐循海而歸﹐其可也。」申侯曰「善。」濤塗以告﹐齊侯許之。申侯見﹐曰「師老矣﹐若出於東方而遇敵﹐懼不可用也。若出於陳﹑鄭之間﹐共其資糧屝屨﹐其可也。」齊侯說﹐與之虎牢。執轅濤塗。秋﹐伐陳﹐討不忠也。—《左傳僖公四年》齊桓公以兵破蔡﹐遂伐楚﹐至召陵。—《鄭世家》前655年﹐周惠王22年﹐鄭文公18年﹐公及齊侯﹑宋公﹑陳侯﹑衛侯﹑鄭伯﹑許男﹑曹伯會王世子於首止。鄭伯逃歸﹐不盟。—《春秋僖公五年》陳轅宣仲怨鄭申侯之反已於召陵﹐故勸之城其賜邑﹐曰「美城之﹐大名也﹐子孫不忘。吾助子請。」乃爲之請於諸侯而城之﹐美。遂譖諸鄭伯曰「美城其賜邑﹐將以叛也。」申侯由是得罪。秋﹐諸侯盟。王使周公召鄭伯﹐曰「吾撫女以從楚﹐輔之以晉﹐可以少安。」鄭伯喜於王命而懼其不朝於齊也﹐故逃歸不盟。孔叔止之曰「國君不可以輕﹐輕則失親。失親患必至﹐病而乞盟﹐所喪多矣﹐君必悔之。」弗聽﹐逃其師而歸。—《左傳僖公五年》前654年﹐周惠王23年﹐鄭文公19年﹐夏公會齊侯﹑宋公﹑陳侯﹑衛侯﹑曹伯伐鄭﹐圍新城。—《春秋僖公六年》夏﹐諸侯伐鄭﹐以其逃首止之盟故也。圍新密﹐鄭所以不時城也。秋﹐楚子圍許以救鄭。諸侯救許﹐乃還。—《左傳僖公六年》前653年﹐周惠王24年﹐鄭文公20年﹐七年春﹐齊人伐鄭﹐孔叔言於鄭伯曰「諺有之曰﹕『心則不競﹐何憚於病』。旣不能彊﹐又不能弱﹐所以斃也。國危矣﹐請下齊以救國。」公曰「吾知其所由來矣。姑少待我。」對曰「朝不及夕﹐何以待君﹖」夏﹐鄭殺申侯以說於齊﹐且用陳轅濤塗之譖也。初﹐申侯﹐申出也﹐有寵於楚文王。文王將死﹐與之璧﹐使行﹐曰「惟我知女﹐女專利而不厭﹐予取予求﹐不女疵瑕也。後之人將求多於女﹐女必不免。我死﹐女必速行。無適小國﹐將不女容焉。」旣葬﹐出奔鄭﹐又有寵於厲公。子文聞其死也﹐曰「古人有言曰﹐『知臣莫若君』﹐弗可攺也已」。秋﹐盟於寧母﹐謀鄭故也。鄭伯使大子華聽命於會。言於齊侯曰「洩氏﹑孔氏﹑子人氏三族﹐實違君命。若君去之以爲成﹐我以鄭爲內臣﹐君亦無所不利焉。」齊侯將許之。管仲曰「君以禮與信屬諸侯﹐而以姦終之﹐無乃不可乎﹖子父不姦謂禮﹐守命共時謂信。違此二者﹐姦莫大焉。」公曰「諸侯有討於鄭﹐未捷﹐今苟有釁﹐從之不亦可乎﹖」對曰「君若綏之以徳﹐加之以訓辭﹐而帥諸侯以討鄭﹐鄭將覆亡之不暇﹐豈敢不懼﹖若總其罪人以臨之﹐鄭有辭矣﹐何懼﹖且夫合諸侯以崇徳也﹐會而列姦﹐何以示後嗣﹖夫諸侯之會﹐其徳刑禮義﹐無國不記。記姦之位﹐君盟替矣。作而不記﹐非盛徳也。君其勿許﹐鄭必受盟。夫子華旣爲大子而求介於大國﹐以弱其國﹐亦必不免。鄭有叔詹﹑堵叔﹑師叔三良爲政﹐未可間也。」齊侯辭焉。子華由是得罪於鄭。—《左傳僖公七年》前652年﹐周惠王25年﹐鄭文公21年﹐春﹐盟於洮﹐謀王室也。鄭伯乞盟﹐請服也。—《左傳僖公八年》前651年﹐周襄王元年﹐鄭文公22年﹐夏﹐公會宰周公﹑齊侯﹑宋子﹑衛侯﹑鄭伯﹑許男﹑曹伯於葵丘。—《春秋僖公九年》前649年﹐周襄王3年﹐鄭文公24年﹐文公之賤妾曰燕姞﹐夢天與之蘭﹐曰「余爲伯儵。余爾祖也。以是爲而子﹐蘭有國香」。以夢告文公﹐文公幸之﹐而予之艸蘭爲符﹐遂生子﹐名曰蘭。—《鄭世家》有妾夢天與之蘭﹐生穆公蘭。—《十二諸侯年表》前646年﹐周襄王6年﹐鄭文公27年﹐狄侵鄭。—《春秋僖公十四年》前645年﹐周襄王7年﹐鄭文公28年﹐三月﹐公會齊侯﹑宋公﹑衛侯﹑鄭伯﹑許男﹑曹伯﹐盟於牡丘﹐遂次於匡。—《春秋僖公十五年》前644年﹐周襄王8年﹐鄭文公29年﹐冬十有二月﹐公會齊侯﹑宋公﹑陳侯﹑衛侯﹑鄭伯﹑許男﹑邢侯﹑曹伯於淮。—《春秋僖公十六年》前642年﹐周襄王10年﹐鄭文公31年﹐鄭伯始朝楚﹐楚子賜之金﹐旣而悔之﹐與之盟曰「無以鑄兵。」故以鑄三鍾。—《左傳僖公十八年》前641年﹐周襄王11年﹐鄭文公32年﹐冬﹐會陳人﹑蔡人﹑楚人﹑鄭人盟於齊。—《春秋僖公十九年》前640年﹐周襄王12年﹐鄭文公33年﹐滑人叛鄭而服於衛。夏﹐鄭公子士﹑洩堵寇帥師入滑。—《左傳僖公二十年》前639年﹐周襄王13年﹐鄭文公34年﹐秋﹐宋公﹑楚子﹑陳侯﹑蔡侯﹑鄭伯﹑許男﹑曹伯會於盂。—《春秋僖公二十一年》襄王十三年﹐鄭人伐滑。王使遊孫伯請滑﹐鄭人執之。王怒﹐將以狄伐鄭。富辰諫﹐王不聽。—《國語周語上》前638年﹐周襄王14年﹐鄭文公35年﹐夏﹐宋公﹑衛侯﹑許男﹑滕子伐鄭。—《春秋僖公二十二年》三月﹐鄭伯如楚﹐夏﹐宋公伐鄭﹐子魚曰「所謂禍在此矣。」楚人伐宋以救鄭。宋公與楚人戰於泓。丙子晨﹐鄭文夫人羋氏﹑姜氏﹑勞楚子於柯澤。楚子使師縉示之俘馘。君子曰「非禮也。婦人送迎不出門﹐見兄弟不逾閾﹐戎事不邇女器。」丁丑﹐楚子入享於鄭﹐九獻﹐庭實旅百﹐加籩豆六品。享畢﹐夜出文羋送於軍﹐取鄭二姬以歸。叔詹曰「楚王其不沒乎﹗爲禮卒於無別﹐無別不可謂禮﹐將何以沒﹖」諸侯是以知其不遂霸也。—《左傳僖公二十二年》君如楚﹐宋伐我。—《十二諸侯年表》前637年﹐周襄王15年﹐鄭文公36年﹐﹝重耳﹞及鄭﹐鄭文公亦不禮焉。叔詹諫曰「臣聞天之所啟﹐人弗及也。晉公子有三焉﹐天其或者將建諸﹐君其禮焉。男女同姓﹐其生不蕃。晉公子﹐姬出也﹐而至於今﹐一也。離外之患﹐而天不靖晉國﹐殆將啟之﹐二也。有三士足以上人而從之﹐三也。晉﹑鄭同儕﹐其過子弟﹐固將禮焉﹐況天之所啟乎﹖」弗聽。—《左傳僖公二十三年》公子過鄭﹐鄭文公亦不禮焉。叔詹諫曰「臣聞之﹕親有天﹐用前訓﹐禮兄弟﹐資窮困﹐天所福也。今晉公子有三祚焉﹐天將啟之。同姓不婚﹐惡不殖也。狐氏出自唐叔。狐姬﹐伯行之子也﹐實生重耳。成而雋才﹐離違而得所﹐久約而無聲﹐一也。同出九人﹐惟重耳在﹐離外之患﹐而晉國不靖﹐二也。晉侯日載其怨﹐外內棄之﹔重耳日載其徳﹐狐﹑趙謀之﹐三也。在《周頌》曰﹕『天作髙山﹐大王荒之。』荒﹐大之也。大天所作﹐可謂親有天矣。晉﹑鄭兄弟也﹐吾先君武公與晉文侯戮力一心﹐股肱周室﹐夾輔平王﹐平王勞而徳之﹐而賜之盟質﹐曰﹕『世相起也。』若親有天﹐獲三祚者﹐可謂大矣。若用前訓﹐文侯之功﹐武公之業﹐可爲前訓。若禮兄弟﹐晉﹑鄭之親﹐王之遺命﹐可謂兄弟。若資窮困﹐亡在長幼﹐還軫諸侯﹐可謂窮困。棄此四者﹐以徼天禍﹐無乃不可乎﹖君其圖之。」弗聽。—《國語晉語四》晉公子重耳過﹐文公弗禮。文公弟叔詹曰「重耳賢﹐且又同姓﹐窮而過君﹐不可無禮。」文公曰「諸侯亡公子過者多矣﹐安能盡禮之﹗」詹曰「君如弗禮﹐遂殺之﹐弗殺﹐便卽反國﹐爲鄭憂矣。」文公弗聽。—《鄭世家》重耳過﹐無禮﹐叔詹諫。—《十二諸侯年表》前636年﹐周襄王16年﹐鄭文公37年﹐鄭之入滑也﹐滑人聽命。師還﹐又卽衛。鄭公子士洩﹑堵兪彌帥師伐滑。王使伯服﹑遊孫伯如鄭請盟。鄭伯怨惠王之而不與厲公爵也﹐又怨襄王之與衛﹑滑也﹐故不聽王命而執二子。王怒﹐將以狄伐鄭。富辰諫曰「不可﹐臣聞之﹐大上以徳撫民﹐其次親親以相及也。昔周公弔二叔之不咸﹐故封建親戚以蕃屏周。管蔡郕霍﹐魯衛毛聃﹐郜雍曹滕﹐畢原酆郇﹐文之昭也。邘晉應韓﹐武之穆也。凡蔣邢茅胙祭﹐周公之胤也。召穆公思周徳之不類﹐故糾合宗族於成周而作詩曰﹕『常棣之華﹐鄂不韡韡﹐凡今之人﹐莫如兄弟。』其四章曰﹕『兄弟鬩於墻﹐外禦其侮』。如是則兄弟𨿽有小忿﹐不廢懿親。今天子不忍小忿以棄鄭親﹐其若之何﹖庸勛親親﹐匿近尊賢﹐徳之大者也。卽聾從昧﹐與頑用囂﹐姦之大者也。棄徳崇姦﹐禍之大者也。鄭有平﹑惠之勛﹐又有厲﹑宣之親﹐棄嬖寵而用三良﹐於諸姬爲近。四徳具矣。耳不聽五聲之和爲聾﹐目不別五色之章爲昧﹐心不則徳義之經爲頑﹐口不道忠信之言爲囂﹐狄皆則之﹐四姦具矣。周之有懿徳也﹐猶曰﹕『莫如兄弟』﹐故封建之。其懷柔天下也﹐猶懼有外侮﹐幹禦侮者莫如親親﹐故以親屏周。召穆公亦云。今周徳旣衰﹐於是乎又渝周﹑召以從諸姦﹐無乃不可乎﹖民未忘禍﹐王又興之﹐其若文﹑武何﹖」王弗聽﹐使頹叔﹑桃子出狄師。夏﹐狄伐鄭﹐取櫟。王徳狄人﹐將以其女爲後。富辰諫曰「不可。臣聞之曰﹕『報者倦矣﹐施者未厭』。狄固貪惏﹐王又啟之﹐女徳無極﹐婦怨無終﹐狄必爲患。」王又弗聽。秋﹐頹叔﹑桃子奉大叔﹐以狄師伐周。大敗周師﹐獲周公忌父﹑原伯﹑毛伯﹑富辰。王出適鄭﹐處於氾。鄭子華之弟子臧出奔宋﹐好聚鷸冠。鄭伯聞而惡之﹐使盜誘之。八月﹐盜殺於陳﹑宋之間。宋及楚平﹐宋成公如楚﹐還入於鄭。鄭伯將享之﹐問禮於皇武子﹐對曰「宋﹐先代之後也﹐於周爲客﹐天子有事膰焉﹐有喪拜焉﹐丰厚可也。」鄭伯從之﹐享宋公有加﹐禮也。冬﹐王使來告曰「不榖不徳﹐得罪於母弟之寵子帶﹐鄙在鄭地氾﹐敢告叔父。」臧文仲對曰「天子蒙塵於外﹐敢不奔問官守。」王使簡師父告於晉﹐使左鄢父告於秦。天子無出﹐書曰「天王出居鄭」﹐辟母弟之難也。天子凶服降名﹐禮也。鄭伯與孔將鉏﹑石甲父﹑侯宣多省視官具於氾﹐而後聽其私政﹐禮也。—《左傳僖公二十四年》﹝襄王﹞十七年﹐王降狄師以伐鄭。—《國語周語上》春﹐晉公子重耳反國﹐立﹐是爲文公。秋﹐鄭入滑﹐滑聽命﹐已而反與衛﹐於是鄭伐滑。周襄王使伯犕請滑。鄭文公怨惠王之亡在櫟﹐而文公父厲公入之﹐而惠王不賜厲公爵祿﹐又怨襄王之與衛﹑滑﹐故不聽襄王請而囚伯犕。王怒﹐與翟人伐鄭﹐弗克。冬﹐翟攻伐襄王﹐襄王出奔鄭﹐鄭文公居王於氾。—《鄭世家》前635年﹐周襄王17年﹐鄭文公38年﹐晉文公入襄王成周。—《鄭世家》前633年﹐周襄王19年﹐鄭文公40年﹐冬﹐楚人﹑陳侯﹑蔡侯﹑鄭伯﹑許男圍宋。—《春秋僖公二十七年》前632年﹐周襄王20年﹐鄭文公41年﹐五月癸丑﹐公會晉侯﹑齊侯﹑宋公﹑蔡侯﹑鄭伯﹑衛子﹑莒子﹐盟於踐土。冬﹐公會晉侯﹑齊侯﹑宋公﹑蔡侯﹑鄭伯﹑陳子﹑莒子﹑邾子﹑秦人於溫。—《春秋僖公二十八年》鄕役之三月﹐鄭伯如楚致其師﹐爲楚師旣敗而懼﹐使子人九行成於晉。晉欒枝入盟鄭伯。五月丙午﹐晉侯及鄭伯盟於衡雍。丁未﹐獻楚俘於王﹐駟介百乘﹐徒兵千。鄭伯傅王﹐用平禮也。—《左傳僖公二十八年》助楚擊晉。自晉文公之過無禮﹐故背晉助楚。—《鄭世家》前630年﹐周襄王22年﹐鄭文公43年晉人侵鄭﹐以觀其可攻與否。狄間晉之有鄭虞也﹐夏﹐狄侵齊。九月甲午﹐晉侯﹑秦伯圍鄭﹐以其無禮於晉﹐且貳於楚也。晉軍函陵﹐秦軍氾南。佚之狐言於鄭伯曰「國危矣﹐若使燭之武見秦君﹐師必退。」公從之。辭曰「臣之壯也﹐猶不如人﹐今老矣﹐無能爲也已。」公曰「吾不能早用子﹐今急而求子﹐是寡人之過也。然鄭亡﹐子亦有不利焉。」許之﹐夜縋而出﹐見秦伯曰「秦﹑晉圍鄭﹐鄭旣知亡矣。若亡鄭而有益於秦於君﹐敢以煩執事。越國以鄙遠﹐君知其難也﹐焉用亡鄭以陪鄰。鄰之厚﹐君之薄也。若捨鄭以爲東道主﹐行李之往來﹐共其乏困﹐君亦無所害。且君嘗爲晉君賜矣﹐許君焦﹑瑕﹐朝濟而夕設版焉﹐君之所知也。夫晉何厭之有﹖旣東封鄭﹐又欲肆其西封﹐若不闕秦﹐將焉取之﹖闕秦以利晉﹐惟君圖之。」秦伯說﹐與鄭人盟﹐使杞子﹑逢孫﹑揚孫戌之﹐乃還。初﹐鄭公子蘭出奔晉﹐從於晉侯。伐鄭﹐請無與圍鄭。許之﹐使待命於東。鄭石甲父﹑侯宣多逆以爲大子﹐以求成於晉﹐晉人許之。—《左傳僖公三十年》文公誅觀狀以伐鄭﹐反其陴。鄭人以名寶行成﹐公弗許﹐曰「予我詹而師還。」詹請往﹐鄭伯弗許﹐詹固請曰「一臣可以赦百姓而定社稷﹐君何愛於臣也﹖」鄭人以詹予晉﹐晉人將烹之。詹曰「臣願獲盡辭而死﹐固所願也。」公聽其辭。詹曰「天降鄭禍﹐使淫觀狀﹐棄禮違親。臣曰﹕『不可。夫晉公子賢明﹐其左右皆卿才﹐若復其國﹐而得志於諸侯﹐禍無赦矣。』今禍及矣。尊明勝患﹐智也。殺身贖國﹐忠也。」乃就烹﹐據鼎耳而疾號曰「自今以往﹐知忠以事君者﹐與詹同。」乃命弗殺﹐厚爲之禮而歸之。鄭人以詹伯爲將軍。—《國語晉語四》晉文公與秦穆公共圍鄭﹐討其助楚攻晉者﹐及文公過時之無禮也。初﹐鄭文公有三夫人﹐寵子五人﹐皆以罪早死。公怒﹐漑逐羣公子。子蘭奔晉﹐從晉文公圍鄭。時蘭事晉文公甚謹﹐愛幸之﹐乃私於晉﹐以求入鄭爲太子。晉於是欲得叔詹爲僇。鄭文公恐﹐不敢謂叔詹言。詹聞﹐言於鄭君曰「臣謂君﹐君不聽臣﹐晉卒爲患。然晉所以圍鄭﹐以詹﹐詹死而赦鄭國﹐詹之願也。」乃自殺。鄭人以詹屍與晉。晉文公曰「必欲一見鄭君﹐辱之而去。」鄭人患之﹐乃使人私於秦曰「破鄭益晉﹐非秦之利也。」秦兵罷。晉文公欲入蘭爲太子﹐以告鄭。鄭大夫石癸曰「吾聞姞姓乃后稷之元妃﹐其後當有興者。子蘭母﹐其後也。且夫人子盡已死﹐余庶子無如蘭賢。今圍急﹐晉以爲請﹐利孰大焉﹗」遂許晉﹐與盟﹐而卒立子蘭爲太子﹐晉兵乃罷去。—《鄭世家》秦晉圍我﹐以晉故。—《十二諸侯年表》前629年﹐周襄王23年﹐鄭文公44年鄭洩駕惡公子瑕﹐鄭伯亦惡之﹐故公子瑕出奔楚。—《春秋僖公三十一年》前628年﹐周襄王24年﹐鄭文公45年夏四月己丑﹐鄭伯捷卒。—《春秋僖公三十二年》杞子自鄭使告於秦曰「鄭人使我掌其北門之管﹐若潛師以來﹐國可得也。」穆公訪諸蹇叔﹐蹇叔曰「勞師以襲遠﹐非所聞也。師勞力竭﹐遠主備之﹐無乃不可乎﹗師之所爲﹐鄭必知之。勤而無所﹐必有悖心。且行千里﹐其誰不知﹖」公辭焉。召孟明﹑西乞﹑白乙﹐使出師於東門之外。蹇叔哭之﹐曰「孟子﹐吾見師之出而不見其入也。」公使謂之曰「爾何知。中壽﹐爾墓之木拱矣。」蹇叔之子與師﹐哭而送之﹐曰「晉人禦師必於殽。殽有二陵焉﹕其南陵﹐夏后臯之墓也﹔其北陵﹐文王之所辟風雨也。必死是間﹐余收爾骨焉。」秦師遂東。—《左傳僖公三十二年》文公卒﹐子蘭立﹐是爲繆公。—《鄭世家》文公薨。—《十二諸侯年表》前627年﹐周襄王25年﹐鄭穆公元年春﹐秦師過周北門﹐左右免冑而下。超乘者三百乘。王孫滿尙幼﹐觀之﹐言於王曰「秦師輕而無禮﹐必敗。輕則寡謀﹐無禮則脫。入險而脫﹐又不能謀﹐能無敗乎﹖」及滑﹐鄭商人弦髙將市於周﹐遇之。以乘韋先牛十二犒師﹐曰「寡君聞吾子將步師出於敝邑﹐敢犒從者。不腆敝邑﹐爲從者之淹﹐居則具一日之積﹐行則備一夕之衛。」且使遽告於鄭。鄭穆公使視客館﹐則束載﹑厲兵﹑秣馬矣。使皇武子辭焉﹐曰「吾子淹久於敝邑﹐惟是脯資餼牽竭矣。爲吾子之將行也﹐鄭之有原圃﹐猶秦之有具囿也。吾子取其麋鹿以閒敝邑﹐若何﹖」杞子奔齊﹐逢孫﹑揚孫奔宋。孟明曰「鄭有備矣﹐不可冀也﹐攻之不克﹐圍之不繼﹐吾其還也。」滅滑而還。晉﹑陳﹑鄭伐許﹐討其貳於楚也。楚令尹子上侵陳﹑蔡。陳﹑蔡成﹐遂伐鄭﹐將納公子瑕﹐門於桔柣之門。瑕覆於周氏之汪。外僕髡屯禽之以獻。文夫人斂而葬之鄶城之下。—《左傳僖公三十三年》春﹐秦繆公使三將將兵欲襲鄭﹐至滑﹐逢鄭賈人弦髙詐以十二牛勞軍﹐故秦兵不至而還﹐晉敗之於崤。初﹐往年鄭文公之卒也﹐鄭司城繒賀以鄭情賣之﹐秦兵故來。—《鄭世家》鄭穆公蘭元年﹐秦襲我﹐弦髙詐之。—《十二諸侯年表》前626年﹐周襄王26年﹐鄭穆公2年晉文公之季年﹐諸侯朝晉。衛成公不朝﹐使孔達侵鄭﹐伐綿﹑訾﹐及匡。晉襄公旣祥﹐使告於諸侯而伐衛﹐及南陽。—《左傳文公元年》前625年﹐周襄王27年﹐鄭穆公3年夏六月﹐公孫敖會宋公﹑陳侯﹑鄭伯﹑晉士縠盟於垂隴。冬﹐晉人﹑宋人﹑陳人﹑鄭人伐秦。—《春秋文公二年》鄭發兵從晉伐秦﹐敗秦兵於汪。—《鄭世家》前624年﹐周襄王28年﹐鄭穆公4年春﹐王正月﹐叔孫得臣會晉人﹑宋人﹑陳人﹑衛人﹑鄭人伐沈﹐沈潰。—《春秋文公三年》前620年﹐周襄王32年﹐鄭穆公8年秋八月﹐齊侯﹑宋公﹑衛侯﹑鄭伯﹑許男﹑曹伯會晉趙盾盟於扈﹐晉侯立故也。—《左傳文公七年》前618年﹐周頃王元年﹐鄭穆公10年範山言於楚子曰「晉君少﹐不在諸侯﹐北方可圖也。」楚子師於狼淵以伐鄭。囚公子堅﹑公子尨及樂耳。鄭及楚平。公子遂會晉趙盾﹑宋華耦﹑衛孔達﹑許大夫救鄭﹐不及楚師。—《左傳文公九年》楚伐我。—《十二諸侯年表》前617年﹐周頃王2年﹐鄭穆公11年陳侯﹑鄭伯會楚子於息。冬﹐遂及蔡侯次於厥貉。將以伐宋。宋華禦事曰「楚欲弱我也。先爲之弱乎﹐何必使誘我﹖我實不能﹐民何罪﹖」乃逆楚子﹐勞﹐且聽命。遂道以田孟諸。宋公爲右盂﹐鄭伯爲左盂。期思公復遂爲右司馬﹐子朱及文之無畏爲左司馬。—《左傳文公十年》前614年﹐周頃王5年﹐鄭穆公14年冬﹐公如晉﹐朝﹐且尋盟。衛侯會公於沓﹐請平於晉。公還﹐鄭伯會公於棐﹐亦主請平於晉。公皆成之。鄭伯與公宴於棐。子家賦《鴻雁》。季文子曰「寡君未免於此。」文子賦《四月》。子家賦《載馳》之四章﹐文子賦《采薇》之四章。鄭伯拜﹐公答拜。—《左傳文公十三年》前613年﹐周頃王6年﹐鄭穆公15年六月﹐公會宋公﹑陳侯﹑衛侯﹑鄭伯﹑許男﹑曹伯﹑晉趙盾﹐癸酉﹐同盟於新城。—《春秋文公十四年》冬十一月﹐晉侯﹑宋公﹑衛侯﹑蔡侯﹑陳侯﹑鄭伯﹑許男﹑曹伯盟於扈﹐尋新城之盟﹐且謀伐齊也。—《左傳文公十四年》前610年﹐周匡王3年﹐鄭穆公18年春﹐晉荀林父﹑衛孔達﹑陳公孫寧﹑鄭石楚伐宋。討曰「何故弒君﹗」猶立文公而還﹐卿不書﹐失其所也。鄭子家使執訊而與之書﹐以告趙宣子﹐曰「寡君卽位三年﹐召蔡侯而與之事君。九月﹐蔡侯入於敝邑以行。敝邑以侯宣多之難﹐寡君是以不得與蔡侯偕。十一月﹐克減侯宣多而隨蔡侯以朝於執事。十二年六月﹐歸生佐寡君之嫡夷﹐以請陳侯於楚而朝諸君。十四年七月﹐寡君又朝﹐以蕆陳事。十五年五月﹐陳侯自敝邑往朝於君。往年正月﹐燭之武往朝夷也。八月﹐寡君又往朝。以陳﹑蔡之密邇於楚而不敢貳焉﹐則敝邑之故也。𨿽敝邑之事君﹐何以不免﹖在位之中﹐一朝於襄﹐而再見於君。夷與孤之二三臣相及於絳﹐𨿽我小國﹐則蔑以過之矣。今大國曰﹕『爾未逞吾志。』敝邑有亡﹐無以加焉。古人有言曰﹕『畏首畏尾﹐身其餘幾』又曰﹕『鹿死不擇音』。小國之事大國也﹐徳則其人也﹐不徳則其鹿也﹐鋌而走險﹐急何能擇。命之罔極﹐亦知亡矣。將悉敝邑賦以待於儵﹐惟執事命之。文公二年六月壬申﹐朝於齊。四年二月壬戌﹐爲齊侵蔡﹐亦獲成於楚。居大國之間而從於彊令﹐豈其罪也。大國若弗圖﹐無所逃命。」晉鞏朔行成於鄭﹐趙穿﹑公婿池爲質焉。冬十月﹐鄭大子夷﹑石楚爲質於晉。—《左傳文公十七年》前608年﹐周匡王5年﹐鄭穆公20年楚子﹑鄭人侵陳﹐遂侵宋。晉趙盾帥師救陳。宋公﹑陳侯﹑衛侯﹑曹伯會晉師於棐林﹐伐鄭。晉人﹑宋人伐鄭。—《春秋宣公元年》鄭穆公曰「晉不足與也。」遂受盟於楚。陳共公之卒﹐楚人不禮焉。陳靈公受盟於晉。秋﹐楚子侵陳﹐遂侵宋。晉趙盾帥師救陳﹑宋。會於棐林﹐以伐鄭也。楚蔿賈救鄭﹐遇於北林。囚晉解揚﹐晉人乃還。冬﹐趙穿侵崇﹐秦弗與成。晉人伐鄭﹐以報北林之役。—《左傳宣公元年》與楚侵陳﹐遂侵宋。晉使趙盾伐我﹐以倍晉故。—《十二諸侯年表》前607年﹐周匡王6年﹐鄭穆公21年春﹐鄭公子歸生受命於楚﹐伐宋。宋華元﹑樂呂禦之。二月壬子﹐戰於大棘﹐宋師敗績﹐囚華元﹐獲樂呂﹐及甲車四百六十乘﹐俘二百五十人﹐馘百人。狂狡輅鄭人﹐鄭人入於井﹐倒戟而出之﹐獲狂狡。君子曰「失禮違命﹐宜其爲禽也。戎昭果毅以聽之之謂禮﹐殺敵爲果﹐致果爲毅。易之﹐戮也。」將戰﹐華元殺羊食士﹐其禦羊斟不與。及戰﹐曰「疇昔之羊﹐子爲政﹐今日之事﹐我爲政。」與入鄭師﹐故敗。君子謂﹕「羊斟非人也﹐以其私憾﹐敗國殄民。於是刑孰大焉。《詩》所謂『人之無良』者﹐其羊斟之謂乎﹐殘民以逞。」宋人以兵車百乘﹑文馬百駟以贖華元於鄭。半入﹐華元逃歸﹐立於門外﹐告而入。見叔牂曰「子馬然也。」對曰「非馬﹐其人也。」旣合而來奔。秦師伐晉﹐以報崇也﹐遂圍焦。夏﹐晉趙盾救焦﹐遂自陰地﹐及諸侯之師侵鄭﹐以報大棘之役。楚斗椒救鄭﹐曰「能欲諸侯而惡其難乎﹖」遂次於鄭以待晉師。趙盾曰「彼宗競於楚﹐殆將斃矣。姑益其疾。」乃去之。—《左傳宣公二年》﹝楚穆王商臣﹞與宋華元伐鄭。華元殺羊食士﹐不與其禦羊斟﹐怒以馳鄭﹐鄭囚華元。宋贖華元﹐元亦亡去。晉使趙穿以兵伐鄭。—《鄭世家》與宋師戰﹐獲華元。—《十二諸侯年表》前606年﹐周定王元年﹐鄭穆公22年晉侯伐鄭﹐及郔。鄭及晉平﹐士會入盟。夏﹐楚人侵鄭﹐鄭卽晉故也。冬﹐鄭穆公卒。初﹐鄭文公有賤妾曰燕姞﹐夢天使與已蘭﹐曰「余爲伯儵。余﹐而祖也﹐以是爲而子。以蘭有國香﹐人服媚之如是。」旣而文公見之﹐與之蘭而禦之。辭曰「妾不才﹐幸而有子﹐將不信﹐敢徵蘭乎﹖」公曰「諾」。生穆公﹐名之曰蘭。文公報鄭子之妃﹐曰陳嬀﹐生子華﹑子臧。子臧得罪而出。誘子華而殺之南裏﹐使盜殺子臧於陳﹑宋之間。又娶於江﹐生公子士。朝於楚﹐楚人酖之﹐及葉而死。又娶於蘇﹐生子瑕﹑子兪彌。兪彌早卒。洩駕惡瑕﹐文公亦惡之﹐故不立也。公逐羣公子﹐公子蘭奔晉﹐從晉文公伐鄭。石癸曰「吾聞姬﹑姞耦﹐其子孫必蕃。姞﹐吉人也﹐后稷之元妃也。今公子蘭﹐姞甥也。天或啟之﹐必將爲君﹐其後必蕃﹐先納之可以亢寵。」與孔將鉏﹑侯宣多納之﹐盟於大宮而立之。以與晉平。穆公有疾﹐曰「蘭死﹐吾其死乎﹐吾所以生也。」刈蘭而卒。—《左傳宣公三年》鄭繆公卒﹐子夷立﹐是爲靈公。—《鄭世家》華元亡歸。—《十二諸侯年表》前605年﹐周定王2年﹐鄭靈公元年楚人獻黿於鄭靈公。公子宋與子家將見。子公之食指動﹐以示子家﹐曰「他日我如此﹐必嘗異味。」及入﹐宰夫將解黿﹐相視而笑。公問之﹐子家以告。及食大夫黿﹐召子公而弗與也。子公怒﹐染指於鼎﹐嘗之而出。公怒﹐欲殺子公。子公與子家謀先。子家曰「畜老﹐猶憚殺之﹐而況君乎﹖」反譖子家﹐子家懼而從之。夏﹐弒靈公。鄭人立子良﹐辭曰「以賢則去疾不足﹐以順則公子堅長。」乃立襄公。襄公將去穆氏﹐而捨子良。子良不可﹐曰「穆氏宜存﹐則願也。若將亡之﹐則亦皆亡﹐去疾何爲﹖」乃捨之﹐皆爲大夫。—《左傳宣公四年》春﹐楚獻黿於靈公。子家﹑子公將朝靈公﹐子公之食指動﹐謂子家曰「佗日指動﹐必食異物。」及入﹐見靈公進黿羹﹐子公笑曰「果然﹗」靈公問其故﹐具告靈公。靈公召之﹐獨弗予羹。子公怒﹐染其指﹐嘗之而出。公怒﹐欲殺子公。子公與子家謀先。夏﹐弒靈公。鄭人欲立靈公弟去疾﹐去疾讓曰「必以賢﹐則去疾不肖﹔必以順﹐則公子堅長。」堅者﹐靈公庶弟﹐去疾之兄也。於是乃立子堅﹐是爲襄公。襄公立﹐將盡去繆氏。繆氏者﹐殺靈公﹐子公之族家也。去疾曰「必去繆氏﹐我將去之。」乃止﹐皆以爲大夫。—《鄭世家》鄭靈公夷元年﹐公子歸生以黿故殺靈公。—《十二諸侯年表》前604年﹐周定王3年﹐鄭襄公元年。楚子伐鄭﹐陳及楚平。晉荀林父救鄭伐陳。—《左傳宣公五年》楚怒鄭受宋賂縱華元﹐伐鄭。鄭背楚﹐與晉親。—《鄭世家》鄭襄公堅元年﹐靈公庶弟。楚伐我﹐晉來救。—《十二諸侯年表》前603年﹐周定王4年﹐鄭襄公2年楚人伐鄭﹐取成而還。鄭公子曼﹑滿與王子伯廖語﹐欲爲卿。伯廖告人曰「無徳而貪﹐其在《周易》《丰》之《離》﹐弗過之矣。」間一歲﹐鄭人殺之。—《左傳宣公六年》前602年﹐周定王5年﹐鄭襄公3年鄭及晉平﹐公子宋之謀也﹐故相鄭伯以會。冬﹐盟於黑壤﹐王叔桓公臨之﹐以謀不睦。—《左傳宣公七年》前600年﹐周定王7年﹐鄭襄公5年九月﹐晉侯﹑宋公﹑衛侯﹑鄭伯﹑曹伯會於扈。楚子伐鄭﹐晉卻缺帥師救鄭。—《春秋宣公九年》楚子爲厲之役故﹐伐鄭。晉卻缺救鄭﹐鄭伯敗楚師於柳棼。國人皆喜﹐惟子良憂曰「是國之災也﹐吾死無日矣。」—《左傳宣公九年》楚復伐鄭﹐晉來救之。—《鄭世家》楚伐我﹐晉來救﹐敗楚師。—《十二諸侯年表》前599年﹐周定王8年﹐鄭襄公6年鄭及楚平。諸侯之師伐鄭﹐取成而還。楚子伐鄭。晉士會救鄭﹐逐楚師於穎北。諸侯之師戌鄭。鄭子家卒。鄭人討幽公之亂﹐斵子家之棺而逐其族。攺葬幽公﹐謚之曰靈。—《左傳宣公十年》子家卒﹐國人復逐其族﹐以其弒靈公也。—《鄭世家》晉﹑宋﹑楚伐我。—《十二諸侯年表》前598年﹐周定王9年﹐鄭襄公7年春﹐楚子伐鄭﹐及櫟。子良曰「晉﹑楚不務徳而兵爭﹐與其來者可也。晉﹑楚無信﹐我焉得有信。」乃從楚。夏﹐楚盟於辰陵﹐陳﹑鄭服也。—《左傳宣公十一年》鄭與晉盟鄢陵。—《鄭世家》前597年﹐周定王10年﹐鄭襄公8年春﹐楚子圍鄭。旬有七日﹐鄭人卜行成﹐不吉。卜臨於大宮﹐且巷出車﹐吉。國有大臨﹐守陴者皆哭。楚子退師﹐鄭人修城﹐進復圍之﹐三月克之。入自皇門﹐至於逵路。鄭伯肉袒牽羊以逆﹐曰「孤不天﹐不能事君﹐使君懷怒以及敝邑﹐孤之罪也。敢不惟命是聽。其俘諸江南以實海濱﹐亦惟命。其翦以賜諸侯﹐使臣妾之﹐亦惟命。若惠顧前好﹐徼福於厲﹑宣﹑桓﹑武﹐不泯其社稷﹐使攺事君﹐夷於九縣﹐君之惠也﹐孤之願也﹐非所敢望也。敢布腹心﹐君實圖之。」左右曰「不可許也。」王曰「其君能下人﹐必能信用其民矣﹐庸可幾乎﹖」退三十里而許之平。潘尪入盟﹐子良出質。夏六月﹐晉師救鄭。荀林父將中軍﹐先縠佐之。士會將上軍﹐卻克佐之。趙朔將下軍﹐欒書佐之。趙括﹑趙嬰齊爲中軍大夫。鞏朔﹑韓穿爲上軍大夫。荀首﹑趙同爲下軍大夫。韓厥爲司馬。及河﹐聞鄭旣及楚平﹐桓子欲還﹐曰「無及於鄭而剿民﹐焉用之﹖楚歸而動﹐不後。」隨武子曰「善。會聞用師﹐觀釁而動。徳刑政事典禮不易﹐不可敵也﹐不爲是徵。楚軍討鄭﹐怒其貳而哀其卑﹐叛而伐之﹐服而捨之﹐徳刑成矣。伐叛﹐刑也﹐柔服﹐徳也。二者立矣。昔歲入陳﹐今玆入鄭﹐民不罷勞﹐君無怨讟﹐政有經矣。荊屍而舉﹐商農工賈不敗其業﹐而卒乘輯睦﹐事不姦矣。蔿敖爲宰﹐擇楚國之令典﹐軍行﹐右轅左追蓐﹐前茅慮無﹐中權後勁﹐百官象物而動﹐軍政不戒而備﹐能用典矣。其君之舉也﹐內姓選於親﹐外姓選於舊﹐舉不失徳﹐賞不失勞﹐老有加惠﹐旅有施捨﹐君子小人﹐物有服章﹐貴有常尊﹐賤有等威﹐禮不逆矣。徳立刑行﹐政成事時﹐典從禮順﹐若之何敵之﹖見可而進﹐知難而退﹐軍之善政也。兼弱攻昧﹐武之善經也。子姑整軍而經武乎﹐猶有弱而昧者﹐何必楚﹖《仲虺》有言曰﹕『取亂侮亡。』兼弱也。《汋》曰﹕『於鑠王師﹐遵養時晦』。耆昧也。《武》曰﹕『無竟惟烈。』撫弱耆昧以務烈所﹐可也。」彘子曰「不可。晉所以霸﹐師武臣力也。今失諸侯﹐不可謂力。有敵而不從﹐不可謂武。由我失霸﹐不如死。且成師以出﹐聞敵彊而退﹐非夫也。命爲軍帥﹐而卒以非夫﹐惟君子能﹐我弗爲也。」以中軍佐濟。知莊子曰「此師殆哉。《周易》有之﹐在《師》之《臨》﹐曰﹕『師出以律﹐否臧凶。』執事順成爲臧﹐逆爲否﹐眾散爲弱﹐川壅爲澤﹐有律以如已也。故曰律否臧。且律竭也﹐盈而以竭﹐夭且不整﹐所以凶也。不行之謂《臨》﹐有帥而不從﹐臨孰甚焉﹗此之謂矣。果遇必敗﹐彘子尸之。𨿽免而歸﹐必有大咎。」韓獻子謂桓子曰「彘子以偏師陷﹐子罪大矣。子爲元帥﹐師不用命﹐誰之罪也﹖失屬亡師﹐爲罪已重﹐不如進也。事之不捷﹐惡有所分﹐與其專罪﹐六人同之﹐不猶愈乎﹖」師遂濟。楚子北﹐師次於郔。沈尹將中軍﹐子重將左﹐子反將右﹐將飲馬於河而歸。聞晉師旣濟﹐王欲還﹐嬖人伍參欲戰。令尹孫叔敖弗欲﹐曰「昔歲入陳﹐今玆入鄭﹐不無事矣。戰而不捷﹐參之肉其足食乎﹖」參曰「若事之捷﹐孫叔爲無謀矣。不捷﹐參之肉將在晉軍﹐可得食乎﹖」令尹南轅反旆﹐伍參言於王曰「晉之從政者新﹐未能行令。其佐先縠剛愎不仁﹐未肯用命。其三帥者專行不獲﹐聽而無上﹐眾誰適從。此行也﹐晉師必敗。且君而逃臣﹐若社稷何﹖」王病之﹐告令尹﹐攺乘轅而北之﹐次於管以待之。晉師在敖﹑鄗之間。鄭皇戌使如晉師曰「鄭之從楚﹐社稷之故也﹐未有貳心。楚師驟勝而驕﹐其師老矣﹐而不設備﹐子擊之﹐鄭師爲承﹐楚師必敗。」彘子曰「敗楚服鄭﹐於此在矣﹐必許之。」欒武子曰「楚自克庸以來﹐其君無日不討國人而訓之﹐於民生之不易﹐禍至之無日﹐戒懼之不可以怠。在軍無日不討軍實而申儆之﹐於勝之不可保﹐紂之百克而卒無後。訓之以若敖﹑蚡冒﹐篳路藍縷以啟山林。箴之曰﹕『民生在勤﹐勤則不匱。』不可謂驕。先大夫子犯有言曰﹕『師直爲壯﹐曲爲老』。我則不徳而徼怨於楚﹐我曲楚直﹐不可謂老。其君之戎﹐分爲二廣﹐廣有一卒﹐卒偏之兩。右廣初駕﹐數及日中﹔左則受之﹐以至於昏﹐內官序當其夜﹐以待不虞﹐不可謂無備。子良﹐鄭之良也。師叔﹐楚之崇也。師叔入盟﹐子良在楚﹐楚鄭親矣。來勸我戰﹐我克則來﹐不克遂往﹐以我卜也﹐鄭不可從。」趙括﹑趙同曰「率師以來﹐惟敵是求﹐克敵得屬﹐又何俟﹖必從彘子。」知季子曰「原﹑屏﹐咎之徒也。」趙莊子曰「欒伯善哉﹐實其言﹐必長晉國。」楚少宰如晉師﹐曰「寡君少遭閔凶﹐不能文。聞二先君之出入此行也﹐將鄭是訓定﹐豈敢求罪於晉。二三子無淹久。」隨季對曰「昔平王命我先君文侯曰﹕『與鄭夾輔周室﹐毋廢王命』。今鄭不率﹐寡君使羣臣問諸鄭﹐豈敢辱候人﹖敢拜君命之辱。」彘子以爲諂﹐使趙括從而更之﹐曰「行人失辭。寡君使羣臣遷大國之迹於鄭﹐曰﹕『無辟敵』。羣臣無所逃命。」楚子又使求成於晉﹐晉人許之﹐盟有日矣。楚許伯禦樂伯﹐攝叔爲右﹐以致晉師。許伯曰「吾聞致師者﹐禦靡旌摩壘而還。」樂伯曰「吾聞致師者﹐左射以菆﹐代禦執轡﹐禦下兩馬﹐掉鞅而還。」攝叔曰「吾聞致師者﹐右入壘折馘﹐執俘而還。」皆行其所聞而復。晉人逐之﹐左右角之。樂伯左射馬而右射人﹐角不能進﹐矢一而已。麋興於前﹐射麋麗龜。晉鮑癸當其後﹐使攝叔奉麋獻焉﹐曰「以歲之非時﹐獻禽之未至﹐敢膳諸從者。」鮑癸止之﹐曰「其左善射﹐其右有辭﹐君子也。」旣免。晉魏錡求公族﹐未得而怒﹐欲敗晉師。請致師﹐弗許。請使﹐許之。遂往﹐請戰而還。楚潘黨逐之﹐及熒澤﹐見六麋﹐射一麋以顧獻曰「子有軍事﹐獸人無乃不給於鮮﹐敢獻於從者。」叔黨命去之。趙旃求卿未得﹐且怒於失楚之致師者。請挑戰﹐弗許。請召盟﹐許之。與魏錡皆命而往。卻獻子曰「二憾往矣﹐弗備必敗。」彘子曰「鄭人勸戰﹐弗敢從也。楚人求成﹐弗能好也。師無成命﹐多備何爲。」士季曰「備之善。若二子怒楚﹐楚人乘我﹐喪師無日矣。不如備之。楚之無惡﹐除備而盟﹐何損於好﹖若以惡來﹐有備不敗。且𨿽諸侯相見﹐軍衛不徹﹐警也。」彘子不可。士季使鞏朔﹑韓穿七覆於敖前。故上軍不敗。趙嬰齊使其徒先具舟於河﹐故敗而先濟。潘黨旣逐魏錡﹐趙旃夜至於楚軍﹐席於軍門之外﹐使其徒人入之。楚子爲乘廣三十乘﹐分爲左右。右廣雞鳴而駕﹐日中而說。左則受之﹐日入而說。許偃禦右廣﹐養由基爲右。彭名禦左廣﹐屈蕩爲右。乙卯﹐王乘左廣以逐趙旃。趙旃棄車而走林﹐屈蕩搏之﹐得其甲裳。晉人懼二子之怒楚師也﹐使軘車逆之。潘黨望其塵﹐使騁而告曰「晉師至矣。」楚人亦懼王之入晉軍也﹐遂出陳。孫叔曰「進之﹐寧我薄人﹐無人薄我。《詩》云﹕『無戎十乘﹐以先啟行』。先人也。《軍志》曰﹕『先人有奪人之心』﹐薄之也。」遂疾進師﹐車馳卒奔﹐乘晉軍。桓子不知所爲﹐鼓於軍中曰「先濟者有賞。」中軍﹑下軍爭舟﹐舟中之指可掬也。晉師右移﹐上軍未動。工尹齊將右拒卒以逐下軍。楚子使唐狡與蔡鳩居告唐惠侯曰「不榖不徳而貪﹐以遇大敵﹐不榖之罪也。然楚不克﹐君之羞也﹐敢藉君靈以濟楚師。」使潘黨率遊闕四十乘﹐從唐侯以爲左拒﹐以從上軍。駒伯曰「待諸乎﹖」隨季曰「楚師方壯﹐若萃於我﹐吾師必盡。不如收而去之﹐分謗生民﹐不亦可乎﹖」殿其卒而退﹐不敗。王見右廣﹐將從之乘。屈蕩戶之曰「君以此始﹐亦必以終。」自是楚之乘廣先左。晉人或以廣隊不能進﹐楚人諅之脫扃﹐少進﹐馬還﹐又諅之拔旆投衡﹐乃出。顧曰「吾不如大國之數奔也。」趙旃以其良馬二﹐濟其兄與叔父﹐以他馬反﹐遇敵不能去﹐棄車而走林。逢大夫與其二子乘﹐謂其二子無顧。顧曰「趙傁在後。」怒之﹐使下﹐指木曰「屍女於是。」授趙旃綏以免。明日以表尸之﹐皆重獲在木下。楚熊負羈囚知罃。知莊子以其族反之﹐廚武子禦﹐下軍之士多從之。每射﹐抽矢菆﹐納諸廚子之房。廚子怒曰「非子之求而蒲之愛﹐董澤之蒲﹐可勝旣乎﹖」知季曰「不以人子﹐吾子其可得乎﹖吾不可以苟射故也。」射連尹襄老﹐獲之﹐遂載其屍。射公子谷臣﹐囚之。以二者還。及昏﹐楚師軍於邲﹐晉之餘師不能軍﹐宵濟﹐亦終夜有聲。丙辰﹐楚重至於邲﹐遂次於衡雍。潘黨曰「君盍築武軍﹐而收晉屍以爲京觀。臣聞克敵必示子孫﹐以無忘武功。」楚子曰「非爾所知也。夫文﹐止戈爲武。武王克商﹐作《頌》曰﹕『載戢干戈﹐載橐弓矢﹐我求懿徳﹐肆於時夏﹐允王保之。』又作《武》﹐其卒章曰﹕『耆定爾功。』其三曰﹕『鋪時繹思﹐我䢐惟求定。』其六曰﹕『綏萬邦﹐屢丰年。』夫武﹐禁暴﹑戢兵﹑保大﹑定功﹑安民﹑和眾﹑丰財者也。故使子孫無忘其章。今我使二國暴骨﹐暴矣﹔觀兵以威諸侯﹐兵不戢矣。暴而不戢﹐安能保大﹖猶有晉在﹐焉得定功﹖所違民欲猶多﹐民何安焉﹖無徳而彊爭諸侯﹐何以和眾﹖利人之幾﹐而安人之亂﹐以爲已榮﹐何以丰財﹖武有七徳﹐我無一焉﹐何以示子孫﹖其爲先君宮﹐告成事而已。武非吾功也。古者明王伐不敬﹐取其鯨鯢而封之﹐以爲大戮﹐於是乎有京觀﹐以懲淫慝。今罪無所﹐而民皆盡忠以死君命﹐又可以爲京乎﹖」祀於河﹐作先君宮﹐告成事而還。是役也﹐鄭石制實入楚師﹐將以分鄭而立公子魚臣。辛未﹐鄭殺僕叔及子服。君子曰「史佚所謂毋怙亂者﹐謂是類也。《詩》曰﹕『亂離瘼矣﹐爰其適歸﹖』歸於怙亂者也夫。」鄭伯﹑許男如楚。—《左傳宣公十二年》楚莊王以鄭與晉盟﹐來伐﹐圍鄭三月﹐鄭以城降楚。楚王入自皇門﹐鄭襄公肉袒孯羊以迎﹐曰「孤不能事邊邑﹐使君王懷怒以及獘邑﹐孤之罪也。敢不惟命是聽。君王遷之江南﹐及以賜諸侯﹐亦惟命是聽。若君王不忘厲﹑宣王﹐桓﹑武公﹐哀不忍絕其社稷﹐錫不毛之地﹐使復得攺事君王﹐孤之願也﹐然非所敢望也。敢布腹心﹐惟命是聽。」莊王爲卻三十里而後捨。楚羣臣曰「自郢至此﹐士大夫亦久勞矣。今得國捨之﹐何如﹖」莊王曰「所爲伐﹐伐不服也。今已服﹐尙何求乎﹖」卒去。晉聞楚之伐鄭﹐發兵求鄭。其來持兩端﹐故遲﹐比至河﹐楚兵已去。晉將率或欲渡﹐或欲還﹐卒渡河。莊王聞﹐還擊晉。鄭反助楚﹐大破晉軍於河上。—《鄭世家》楚圍我﹐我卑辭以解。—《十二諸侯年表》前595年﹐周定王12年﹐鄭襄公10年夏﹐晉侯伐鄭﹐爲邲故也。告於諸侯﹐蒐焉而還。中行桓子之謀也。曰「示之以整﹐使謀而來。」鄭人懼﹐使子張代子良於楚。鄭伯如楚﹐謀晉故也。鄭以子良爲有禮﹐故召之。—《左傳宣公十四年》晉來伐鄭﹐以其反晉而親楚也。—《鄭世家》晉伐我。—《十二諸侯年表》前594年﹐周定王13年﹐鄭襄公11年楚莊王伐宋﹐宋告急於晉。晉景公欲發兵救宋﹐伯宗諫晉君曰「天方開楚﹐未可伐也。」乃求壯士得霍人解揚﹐字子虎﹐誆楚﹐令宋毋降。過鄭﹐鄭與楚親﹐乃執解揚而獻楚。楚王厚賜與約﹐使反其言﹐令宋趣降﹐三要乃許。於是楚登解揚樓車﹐令呼宋。遂負楚約而致其晉君命曰「晉方悉國兵以救宋﹐宋𨿽急﹐愼毋降楚﹐晉兵今至矣﹗」楚莊王大怒﹐將殺之。解揚曰「君能制命爲義﹐臣能承命爲信。受吾君命以出﹐有死無隕。」莊王曰「若之許我﹐已而背之﹐其信安在﹖」解揚曰「所以許王﹐欲以成吾君命也。」將死﹐顧謂楚軍曰「爲人臣無忘盡忠得死者﹗」楚王諸弟皆諫王赦之﹐於是赦解揚使歸。晉爵之爲上卿。—《鄭世家》佐楚伐宋﹐執解揚。—《十二諸侯年表》前589年﹐周定王18年﹐鄭襄公16年﹐冬﹐楚師﹑鄭師侵衛。丙申﹐公及楚人﹑秦人﹑宋人﹑陳人﹑衛人﹑鄭人﹑齊人﹑曹人﹑邾人﹑薛人﹑鄫人盟於蜀。—《春秋成公二年》﹝楚莊王﹞以﹝夏姬﹞予連尹襄老。襄老死於邲﹐不獲其屍﹐其子黑要烝焉。﹝申公﹞巫臣使道焉﹐曰「歸﹐吾聘女」。又使自鄭召之﹐曰「屍可得也﹐必來逆之。」姬以告王﹐王問諸屈巫。對曰「其信﹗知罃之父﹐成公之嬖也﹐而中行伯之季弟也﹐新佐中軍﹐而善鄭皇戌﹐甚愛其子。其必因鄭而歸王子與襄老之屍以求之。鄭懼於邲之役而欲求媚於晉﹐其必許之。」王遣夏姬歸。將行﹐謂送者曰「不得屍﹐吾不反矣。」巫臣聘諸鄭﹐鄭伯許之。及共王卽位﹐將爲陽橋之役﹐使屈巫聘於齊﹐且告師期﹐巫臣盡室以行。申叔跪從其父將適郢﹐遇之﹐曰「異哉﹗夫子有三軍之懼﹐而又有《桑中》之喜﹐宜將竊妻以逃者也。」及鄭﹐使介反幣﹐而以夏姬行。將奔齊﹐齊師新敗﹐曰「吾不處不勝之國。」遂奔晉﹐而因卻至以臣於晉。晉人使爲邢大夫。十一月﹐公及楚公子嬰齊﹑蔡侯﹑許男﹑秦右大夫說﹑宋華元﹑陳公孫寧﹑衛孫良夫﹑鄭公子去疾及齊國之大夫盟於蜀。—《左傳成公二年》前588年﹐周定王19年﹐鄭襄公17年﹐春﹐王正月﹐公會晉侯﹑宋公﹑衛侯﹑曹伯伐鄭。鄭公子去疾帥師伐許。—《春秋成公三年》春﹐諸侯伐鄭﹐次於伯牛﹐討邲之役也﹐遂東侵鄭。鄭公子偃帥師禦之﹐使東鄙覆諸鄤﹐敗諸丘輿。皇戌如楚獻捷。許恃楚而不事鄭﹐鄭子良伐許。—《左傳成公三年》晉率諸侯伐我。—《十二諸侯年表》前587年﹐周定王20年﹐鄭襄公18年﹐鄭伯堅卒。鄭伯伐許。—《春秋成公四年》冬十一月﹐鄭公孫申帥師疆許田﹐許人敗諸展陂。鄭伯伐許﹐取鉏任泠惇之田。晉欒書將中軍﹐荀首佐之。士燮佐上軍﹐以救許伐鄭﹐取氾﹑祭。楚子反救鄭﹐鄭伯與許男訟焉。皇戌攝鄭伯之辭﹐子反不能決也。曰「君若辱在寡君﹐寡君與其二三臣﹐共聽兩君之所欲﹐成其可知也。不然﹐側不足以知二國之成。」—《左傳成公四年》襄公卒﹐子悼公費立。—《鄭世家》晉欒書取我氾。襄公薨。—《十二諸侯年表》前586年﹐周定王21年﹐鄭悼公元年十有二月己丑﹐公會晉侯﹑齊侯﹑宋公﹑衛侯﹑鄭伯﹑曹伯﹑邾子﹑杞伯同盟於虫牢。—《春秋成公五年》許靈公愬鄭伯於楚。六月﹐鄭悼公如楚﹐訟不勝。楚人執皇戌及子國。故鄭伯歸﹐使公子偃請成於晉。秋八月﹐鄭伯及晉趙同盟於垂棘。冬﹐同盟於虫牢﹐鄭服也。—《左傳成公五年》公惡鄭於楚﹐悼公使弟睔於楚自訟。訟不直﹐楚囚睔。於是鄭悼公來與晉平﹐遂親。睔私於楚子反﹐子反言歸睔於鄭。—《鄭世家》鄭悼公費元年﹐公如楚訟。—《十二諸侯年表》前585年﹐周簡王元年﹐鄭悼公2年壬申﹐鄭伯費卒。楚公子嬰齊帥師伐鄭。晉欒書帥師救鄭。—《春秋成公六年》春﹐鄭伯如晉拜成﹐子遊相﹐授玉於東楹之東。士貞伯曰「鄭伯其死乎﹖自棄也已﹗視流而行速﹐不安其位﹐宜不能久矣。」楚子重伐鄭﹐鄭人從晉故也。晉欒書救鄭﹐與楚師遇於繞角。楚師還﹐晉師遂侵蔡。—《左傳成公六年》楚伐鄭﹐晉兵來救。是歲﹐悼公卒﹐立其弟睔﹐是爲成公。—《鄭世家》悼公薨。楚伐我﹐晉使欒書來救。—《十二諸侯年表》前584年﹐周簡王2年﹐鄭成公元年秋﹐楚公子嬰齊帥師伐鄭。公會晉侯﹑齊侯﹑宋公﹑衛侯﹑曹伯﹑莒子﹑邾子﹑杞伯救鄭。—《春秋成公七年》鄭子良相成公以如晉﹐見且拜師。秋﹐楚子重伐鄭﹐師於氾。諸侯救鄭。鄭共仲﹑侯羽軍楚師﹐囚鄖公鍾儀﹐獻諸晉。八月﹐同盟馬陵﹐尋虫牢之盟﹐且莒服故也。—《左傳成公七年》鄭成公睔元年﹐悼公弟也。楚伐我。—《十二諸侯年表》前583年﹐周簡王3年﹐鄭成公2年鄭伯將會晉師﹐門於許東門﹐大獲焉。—《左傳成公八年》前582年﹐周簡王4年﹐鄭成公3年公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑杞伯同盟於蒲。晉人執鄭伯。晉欒書伐鄭。—《春秋成公九年》楚人以重賂求鄭﹐鄭伯會楚公子成於鄧。秋﹐鄭伯如晉。晉人討其貳於楚也﹐執諸銅鞮。欒書伐鄭﹐鄭人使伯蠲行成﹐晉人殺之﹐非禮也﹐兵交﹐使在其間可也。楚子重侵陳以救鄭。鄭人圍許﹐示晉不急君也。是則公孫申謀之曰「我出師以圍許﹐爲將攺立君者﹐而紓晉使﹐晉必歸君。」—《左傳成公九年》楚共王曰「鄭成公孤有徳焉」﹐使人來與盟。秋﹐成公朝晉﹐晉曰「鄭私平於楚」﹐執之。使欒書伐鄭。—《鄭世家》與楚盟。公如晉﹐執公伐我。—《十二諸侯年表》前581年﹐周簡王5年﹐鄭成公4年五月﹐公會晉侯﹑齊侯﹑宋公﹑衛侯﹑曹伯伐鄭。—《春秋成公十年》衛子叔黑背侵鄭﹐晉命也。鄭公子班聞叔申之謀。三月﹐子如立公子繻。夏四月﹐鄭人殺繻﹐立髡頑。子如奔許。欒武子曰「鄭人立君﹐我執一人焉﹐何益﹖不如伐鄭﹐而歸其君以求成焉。」晉侯有疾。五月﹐晉立大子州蒲爲君﹐而會諸侯伐鄭。鄭子罕賂以襄鐘﹐子然盟於修澤﹐子駟爲質。辛巳﹐鄭伯歸。鄭伯討立君者﹐戊申﹐殺叔申﹑叔禽。君子曰「忠爲令徳﹐非其猶不可﹐況不令乎﹖」—《左傳成公十年》春﹐鄭患晉圍﹐公子如乃立成公庶兄繻爲君。其四月﹐晉聞鄭立君﹐乃歸成公。鄭人聞成公歸﹐亦殺君繻。迎成公。晉兵去。—《鄭世家》晉率諸侯伐我。—《十二諸侯年表》前578年﹐周簡王8年﹐鄭成公7年夏五月﹐公自京師﹐遂會晉侯﹑齊侯﹑宋公﹑衛侯﹑鄭伯﹑曹伯﹑邾人﹑滕人伐秦。—《春秋成公十三年》六月丁卯夜﹐鄭公子班自訾求入於大宮﹐不能﹐殺子印﹑子羽。反軍於市。己巳﹐子駟帥國人盟於大宮﹐遂從而盡焚之﹐殺子如﹑子駹﹑孫叔﹑孫知。—《左傳成公十三年》﹝晉率我﹞伐秦。—《十二諸侯年表》前577年﹐周簡王9年﹐鄭成公8年鄭公子喜帥師伐許。—《春秋成公十四年》八月﹐鄭子罕伐許﹐敗焉。戊戌﹐鄭伯復伐許。庚子﹐入其郛。許人平以叔申之封。—《左傳成公十四年》前576年﹐周簡王10年﹐鄭成公9年癸丑﹐公會晉侯﹑衛侯﹑鄭伯﹑曹伯﹑宋世子成﹑齊國佐﹑邾人﹐同盟於戚。楚子伐鄭。冬十有一月﹐叔孫僑如會晉士燮﹑齊髙元咎﹑衛孫林父﹑鄭公子鰌﹑邾人會吳於鍾離。—《春秋成公十五年》楚子侵鄭﹐及暴隧﹐遂攻衛﹐及首止。鄭子罕侵楚﹐取新石。許靈公偪於鄭﹐請遷於楚。辛丑﹐楚公子申遷許於葉。—《左傳成公十五年》前575年﹐周簡王11年﹐鄭成公10年鄭公子喜帥師侵宋。甲午晦﹐晉侯及楚子﹑鄭伯戰於鄢陵﹐楚子﹑鄭師敗績。公會尹子﹑晉侯﹑齊國佐﹑邾人伐鄭。—《春秋成公十六年》春﹐楚子自武城使公子成以汝陰之田求成於鄭。鄭叛晉﹐子駟從楚子盟於武城。鄭子罕伐宋﹐宋將鉏﹑樂懼敗諸汋陂。退舍於夫渠﹐不儆﹐鄭人覆之﹐敗諸汋陵﹐獲將鉏﹑樂懼。宋恃勝也。衛侯伐鄭﹐至於鳴雁﹐爲晉故也。晉侯將伐鄭﹐範文子曰「若逞吾願﹐諸侯皆叛﹐晉可以逞。若惟鄭叛﹐晉國之憂﹐可立俟也。」欒武子曰「不可以當吾世而失諸侯﹐必伐鄭。」乃興師。欒書將中軍﹐士燮佐之。卻錡將上軍﹐荀偃佐之。韓厥將下軍﹐卻至佐新軍﹐荀罃居守。卻犫如衛﹐遂如齊﹐皆乞師焉。欒黶來乞師﹐孟獻子曰「有勝矣。」戊寅﹐晉師起。鄭人聞有晉師﹐使告於楚﹐姚句耳與往。楚子救鄭﹐司馬將中軍﹐令尹將左﹐右尹子辛將右。過申﹐子反入見申叔時﹐曰「師其何如﹖」對曰「徳﹑刑﹑詳﹑義﹑禮﹑信﹐戰之器也。徳以施惠﹐刑以正邪﹐詳以事神﹐義以建利﹐禮以順時﹐信以守物﹐民生厚而徳正﹐用利而事節﹐時順而物成。上下和睦﹐周旋不逆﹐求無不具﹐各知其極。故《詩》曰﹕『立我烝民﹐莫匪爾極。』是以神降之福﹐時無災害﹐民生惇厖﹐和同以聽﹐莫不盡力以從上命﹐致死以補其闕。此戰之所由克也。今楚內棄其民﹐而外絕其好﹐瀆齊盟﹐而食話言﹐好時以動﹐而疲民以逞。民不知信﹐進退罪也。人卹所厎﹐其誰致死﹖子其勉之﹗吾不復見子矣。」姚句耳先歸﹐子駟問焉﹐對曰「其行速﹐過險而不整。速則失志﹐不整喪列。志失列喪﹐將何以戰﹖楚懼不可用也。」五月﹐晉師濟河。聞楚師將至﹐範文子欲反﹐曰「我僞逃楚﹐可以紓憂。夫合諸侯﹐非吾所能也﹐以遺能者。我若羣臣輯睦以事君﹐多矣。」武子曰「不可。」六月﹐晉﹑楚遇於鄢陵。範文子不欲戰﹐卻至曰「韓之戰﹐惠公不振旅。箕之役﹐先軫不反命。邲之師荀伯不復從。皆晉之恥也。子亦見先君之事矣。今我辟楚﹐又益恥也。」文子曰「吾先君之亟戰也﹐有故。秦﹑狄﹑齊﹑楚皆彊﹐不盡力﹐子孫將弱。今三彊服矣﹐敵楚而已。惟聖人能外內無患﹐自非聖人﹐外寧必有內憂。盍釋楚以爲外懼乎﹖」甲午晦﹐楚晨壓晉軍而陳﹐軍吏患之。範匄趨進﹐曰「塞井夷竈﹐陳於軍中﹐而疏行首。晉﹑楚惟天所授﹐何患焉﹖」文子執戈逐之﹐曰「國之存亡﹐天也。童子何知焉﹖」欒書曰「楚師輕窕﹐固壘而待之﹐三日必退﹐退而擊之﹐必獲勝焉。」卻至曰「楚有六間﹐不可失也﹕其二卿相惡﹔王卒以舊﹔鄭陳而不整﹔蠻軍而不陳﹔陳不違晦﹔在陳而囂﹐合而加囂﹐各顧其後﹐莫有斗心。舊不必良﹐以犯天忌。我必克之。」楚子登巢車以望晉軍﹐子重使大宰伯州犁侍於王后。王曰「騁而左右﹐何也﹖」曰「召軍吏也。」皆聚於軍中矣﹗」曰「合謀也。」「張幕矣﹗」曰「虔卜於先君也。」「徹幕矣﹗」曰「將發命也。」「甚囂﹐且塵土上矣﹗」曰「將塞井夷竈而爲行也。」「將乘矣﹐左右執兵而下矣﹗」曰「聽誓也。」「戰乎﹖」曰「未可知也。」「乘而左右皆下矣﹗」曰「戰禱也。」伯州犁以公卒告王。苗賁皇在晉侯之側﹐亦以王卒告。皆曰「國士在﹐且厚﹐不可當也。」苗賁皇言於晉侯曰「楚之良﹐在其中軍王族而已。請分良以擊其左右﹐而三軍萃於王卒﹐必大敗之。」公筮之﹐史曰「吉。其卦遇《復》﹐曰﹕『南國蹙﹐射其元王中厥目』。國蹙王傷﹐不敗何待﹖」公從之。有淖於前﹐乃皆左右相違於淖。步毅禦晉厲公﹐欒鍼爲右。彭名禦楚共王﹐潘黨爲右。石首禦鄭成公﹐唐苟爲右。欒﹑範以其族夾公行﹐陷於淖。欒書將載晉侯﹐鍼曰「書退﹐國有大任﹐焉得專之。且侵官﹐冒也﹔失官﹐慢也﹔離局﹐姦也。有三罪焉﹐不可犯也。」乃掀公以出於淖。癸巳﹐潘尪之黨與養由基蹲甲而射之﹐徹七札焉。以示王﹐曰「君有二臣如此﹐何憂於戰﹖」王怒曰「大辱國。詰朝﹐爾射﹐死藝。」呂錡夢射月﹐中之﹐退入於泥。占之﹐曰「姬姓﹐日也。異姓﹐月也。必楚王也。射而中之﹐退入於泥﹐亦必死矣。」及戰﹐射共王中目。王召養由基﹐與之兩矢﹐使射呂錡﹐中項﹐伏弢。以一矢復命。卻至三遇楚子之卒﹐見楚子必下﹐免冑而趨風。楚子使工尹襄問之以弓﹐曰「方事之殷也﹐有韎韋之跗注﹐君子也。識見不榖而趨﹐無乃傷乎﹖」卻至見客﹐免冑承命﹐曰「君之外臣至﹐從寡君之戎事﹐以君之靈﹐間蒙甲冑﹐不敢拜命。敢告不寧君命之辱﹐爲事之故﹐敢肅使者。」三肅使者而退。晉韓厥從鄭伯﹐其禦杜混羅曰「速從之﹐其禦屢顧﹐不在馬﹐可及也。」韓厥曰「不可以再辱國君。」乃止。卻至從鄭伯﹐其右茀翰胡曰「諜輅之﹐余從之乘而俘以下。」卻至曰「傷國君有刑。」亦止。石首曰「衛懿公惟不去其旗﹐是以敗於熒。」乃內旌於弢中。唐苟謂石首曰「子在君側﹐敗者壹大。我不如子﹐子以君免﹐我請止。」乃死。楚師薄於險﹐叔山冉謂養由基曰「𨿽君有命﹐爲國故﹐子必射﹗」乃射。再發﹐盡殪。叔山冉搏人以投﹐中車折軾。晉師乃止。囚楚公子茷。欒鍼見子重之旌﹐請曰「楚人謂﹕『夫旌﹐子重之麾也。』彼其子重也。日臣之使於楚也﹐子重問晉國之勇。臣對曰﹕『好以從整。』曰﹕『又何如﹖』臣對曰﹕『好以暇。』今兩國治戎﹐行人不使﹐不可謂整。臨事而食言﹐不可謂暇。請攝飲焉。」公許之。使行人執茷承飲﹐造於子重﹐曰「寡君乏使﹐使鍼禦持矛。是以不得犒從者﹐使某攝飲。」子重曰「夫子嘗與吾言於楚﹐必是故也﹐不亦識乎﹗」受而飲之。免使者而復鼓。旦而戰﹐見星未已。子反命軍吏察夷傷﹐補卒乘﹐繕甲兵﹐展車馬﹐雞鳴而食﹐惟命是聽。晉人患之。苗賁皇徇曰「蒐乘補卒﹐秣馬利兵﹐修陳固列﹐蓐食申禱﹐明日復戰。」乃逸楚囚。王聞之﹐召子反謀。谷陽豎獻飲於子反﹐子反醉而不能見。王曰「天敗楚也夫﹗余不可以待。」乃宵遁。晉入楚軍﹐三日谷。範文子立於戎馬之前﹐曰「君幼﹐諸臣不佞﹐何以及此﹖君其戒之﹗《周書》曰﹕『惟命不於常』﹐有徳之謂。」七月﹐公會尹武公及諸侯伐鄭。諸侯之師次於鄭西。我師次於督揚﹐不敢過鄭。子叔聲伯使叔孫豹請逆於晉師﹐爲食於鄭郊。師逆以至﹐聲伯四日不食以待之。食使者而後食。諸侯遷於制田。知武子佐下軍。以諸侯之師侵陳﹐至於鳴鹿。遂侵蔡﹐未反。諸侯遷於穎上。戊午﹐鄭子罕宵軍之﹐宋﹑齊﹑衛皆失軍。—《左傳成公十六年》厲公將伐鄭﹐範文子不欲。厲公六年﹐伐鄭﹐且使苦成叔及欒興齊﹑魯之師。楚恭王帥東夷救鄭。鄢之役﹐晉人欲爭鄭﹐範文子不欲。鄢之役﹐晉伐鄭﹐荊救之。—《國語晉語六》背晉盟﹐盟於楚。晉厲公怒﹐發兵伐鄭。楚共王救鄭。晉楚戰鄢陵﹐楚兵敗﹐晉射傷楚共王目﹐俱罷而去。—《鄭世家》倍晉盟楚﹐晉伐我﹐楚來救。—《十二諸侯年表》前574年﹐周簡王12年﹐鄭成公11年春﹐衛北宮括帥師侵鄭。夏﹐公會尹子﹑單子﹑晉侯﹑齊侯﹑宋公﹑衛侯﹑曹伯﹑邾人伐鄭。冬﹐公會單子﹑晉侯﹑宋公﹑衛侯﹑曹伯﹑邾人伐鄭。—《春秋成公十七年》春﹐王正月﹐鄭子駟侵晉虛﹑滑。衛北宮括救晉侵鄭﹐至於髙氏。夏五月﹐鄭大子髡頑﹑侯獳爲質於楚﹐楚公子成﹑公子寅戌鄭。公會尹武公﹑單襄公及諸侯伐鄭﹐自戲童至於曲洧。楚子重救鄭﹐師止於首止。諸侯還。冬﹐諸侯伐鄭。十月庚午﹐圍鄭。楚公子申救鄭﹐師於汝上。十一月﹐諸侯還。—《左傳成公十七年》前573年﹐周簡王13年﹐鄭成公12年夏﹐楚子﹑鄭伯伐宋。冬﹐楚人﹑鄭人侵宋。—《春秋成公十八年》夏六月﹐鄭伯侵宋﹐及曹門外。遂會楚子伐宋﹐取朝郟。楚子辛﹑鄭皇辰侵城郜﹐取幽丘﹐同伐彭城﹐納宋魚石﹑向爲人﹑鱗朱﹑向帶﹑魚府焉。以三百乘戌之而還。—《左傳成公十八年》與楚伐宋。—《十二諸侯年表》前572年﹐周簡王14年﹐鄭成公13年夏五月﹐晉韓厥﹑荀偃帥諸侯之師伐鄭﹐入其郛﹐敗其徒兵於洧上。於是東諸侯之師次於鄫﹐以待晉師。晉師自鄭以鄫之師侵楚焦夷及陳﹐晉侯﹑衛侯次於戚﹐以爲之援。秋﹐楚子辛救鄭﹐侵宋呂﹑畱。鄭子然侵宋﹐取犬丘。—《左傳襄公元年》晉悼公伐鄭﹐兵於洧上。鄭城守﹐晉亦去。—《鄭世家》晉伐敗我﹐兵次洧上﹐楚來救。—《十二諸侯年表》前571年﹐周靈王元年﹐鄭成公14年鄭師伐宋。晉師﹑宋師﹑衛寧殖侵鄭。六月庚辰﹐鄭伯睔卒。冬﹐公會晉荀罃﹑齊崔杼﹑宋華元﹑衛孫林父﹑曹人﹑邾人﹑滕人﹑薛人﹑小邾人於戚﹐遂城虎牢。—《春秋襄公二年》鄭成公疾﹐子駟請息肩於晉。公曰「楚君以鄭故﹐親集矢於其目﹐非異人任﹐寡人也。若背之﹐是棄力與言﹐其誰暱我﹖免寡人﹐惟二三子﹗」秋七月庚辰﹐鄭伯睔卒。於是子罕當國﹐子駟爲政﹐子國爲司馬。晉師侵鄭﹐諸大夫欲從晉﹐子駟曰「官命未攺。」會於戚﹐謀鄭故也。孟獻子曰「請城虎牢以偪鄭。」知武子曰「善。鄫之會﹐吾子聞崔子之言﹐今不來矣。滕﹑薛﹑小邾之不至﹐皆齊故也。寡君之憂不惟鄭。罃將復於寡君﹐而請於齊。得請而告﹐吾子之功也。若不得請﹐事將在齊。吾子之請﹐諸侯之福也﹐豈惟寡君賴之。」冬﹐復會於戚﹐齊崔武子及滕﹑薛﹑小邾之大夫皆會﹐知武子之言故也。遂城虎牢﹐鄭人乃成。—《左傳襄公二年》成公卒﹐子惲立。是爲釐公。—《鄭世家》成公薨﹐晉率諸侯伐我。—《十二諸侯年表》前570年﹐周靈王2年﹐鄭釐公元年六月﹐公會單子﹑晉侯﹑宋公﹑衛侯﹑鄭伯﹑莒子﹑邾子﹑齊世子光。己未﹐同盟於雞澤。—《春秋襄公三年》鄭釐公惲元年。—《十二諸侯年表》前568年﹐周靈王4年﹐鄭釐公3年公會晉侯﹑宋公﹑衛侯﹑鄭伯﹑曹伯﹑莒子﹑邾子﹑滕子﹑薛伯﹑齊世子光﹑吳人﹑鄫人於戚。楚公子貞帥師伐陳﹐公會晉侯﹑宋公﹑衛侯﹑鄭伯﹑曹伯﹑齊世子光救陳。—《春秋襄公五年》前566年﹐周靈王6年﹐鄭釐公5年公會晉侯﹑宋公﹑陳侯﹑衛侯﹑曹伯﹑莒子﹑邾子於鄬。鄭伯髡頑如會﹐未見諸侯。丙戌﹐卒於鄵。—《春秋襄公七年》鄭僖公之爲大子也﹐於成之十六年﹐與子罕適晉﹐不禮焉。又與子丰適楚﹐亦不禮焉。及其元年﹐朝於晉。子丰欲愬諸晉而廢之﹐子罕止之。及將會於鄬﹐子駟相﹐又不禮焉。侍者諫﹐不聽。又諫﹐殺之。及鄵﹐子駟使賊夜弒僖公﹐而以瘧疾赴於諸侯。簡公生五年﹐奉而立之。—《左傳襄公七年》鄭相子駟朝釐公﹐釐公不禮。子駟怒﹐使廚人藥殺釐公﹐赴諸侯曰「釐公暴病卒」。立釐公子嘉﹐嘉時年五歲﹐是爲簡公。—《鄭世家》子駟使賊夜殺釐公﹐詐以病卒赴諸侯。—《十二諸侯年表》前565年﹐周靈王7年﹐鄭簡公元年鄭羣公子以僖公之死也﹐謀子駟。子駟先之。夏四月庚辰﹐辟殺子狐﹑子熙﹑子侯﹑子丁。孫擊﹑孫惡出奔衛。庚寅﹐鄭子國﹑子耳侵蔡﹐獲蔡司馬公子燮。鄭人皆喜﹐惟子產不順﹐曰「小國無文徳﹐而有武功﹐禍莫大焉。楚人來討﹐能勿從乎﹖從之﹐晉師必至。晉﹑楚伐鄭﹐自今鄭國﹐不四五年﹐弗得寧矣。」子國怒曰「爾何知﹖國有大命﹐而有正卿。童子言焉﹐將爲戮矣。」五月甲辰﹐會於邢丘﹐以命朝聘之數﹐使諸侯之大夫聽命。季孫宿﹑齊髙厚﹑宋向戌﹑衛寧殖﹑邾大夫會之。鄭伯獻楚捷於會﹐故親聽命。冬﹐楚子囊伐鄭。討其侵蔡也。子駟﹑子國﹑子耳欲從楚﹐子孔﹑子蟜﹑子展欲待晉。子駟曰「《周詩》有之曰﹕『俟河之淸﹐人壽幾何﹖兆云詢多﹐職競作羅。』謀之多族﹐民之多違﹐事滋無成。民急矣﹐姑從楚以紓吾民。晉師至﹐吾又從之。敬共幣帛﹐以待來者﹐小國之道也。犧牲玉帛﹐待於二竟﹐以待彊者而庇民焉。寇不爲害﹐民不罷病﹐不亦可乎﹖」子展曰「小所以事大者﹐信也。小國無信﹐兵亂日至﹐亡無日矣。五會之信﹐今將背之﹐𨿽楚救我﹐將安用之﹖親我無成﹐鄙我是欲﹐不可從也。不如待晉。晉君方明﹐四軍無闕﹐八卿和睦﹐必不棄鄭。楚師遼遠﹐糧食將盡﹐必將速歸﹐何患焉﹖捨之聞之﹕『杖莫如信。』完守以老楚﹐杖信以待晉﹐不亦可乎﹖」子駟曰「《詩》云﹕『謀夫孔多﹐是用不集﹐發言盈庭﹐誰敢執其咎﹖如匪行邁謀﹐是用不得於道。』請從楚﹐騑也受其咎。」乃及楚平。使王子伯駢告於晉﹐曰「君命敝邑﹕『修而車賦﹐儆而師徒﹐以討亂略。』蔡人不從﹐敝邑之人﹐不敢寧處﹐悉索敝賦﹐以討於蔡﹐獲司馬燮﹐獻於邢丘。今楚來討曰﹕『女何故稱兵於蔡﹖』焚我郊保﹐馮陵我城郭。敝邑之男女﹐不皇啟處﹐以相救也。翦焉傾覆﹐無所控告。民死亡者﹐非其父兄﹐卽其子弟﹐夫人愁痛﹐不知所庇。民知窮困﹐而受盟於楚﹐孤也與其二三臣不能禁止。不敢不告。」知武子使行子員對之曰「君有楚命﹐亦不使一个行李告於寡君﹐而卽安於楚。君之所欲也﹐誰敢違君。寡君將帥諸侯以見於城下﹐惟君圖之﹗」—《左傳襄公八年》諸公子謀欲誅相子駟﹐子駟覺之﹐反盡誅諸公子。—《鄭世家》鄭簡公﹝喜﹞﹝嘉﹞元年。—《十二諸侯年表》前564年﹐周靈王8年﹐鄭簡公2年冬十月﹐諸侯伐鄭﹐庚午﹐季武子﹑齊崔杼﹑宋皇鄖從荀罃﹑士匄門於鄟門。衛北宮括﹑曹人﹑邾人從荀偃﹑韓起門於師之梁。滕人﹑薛人從欒黶﹑士魴門於北門。杞人﹑郳人從趙武﹑魏絳斬行栗。甲戌﹐師於氾﹐令於諸侯曰「修器備﹐盛餱糧﹐歸老幼﹐居疾於虎牢﹐肆眚﹐圍鄭。」鄭人恐﹐乃行成。中行獻子曰「遂圍之﹐以待楚人之救也而與之戰。不然﹐無成。」知武子曰「許之盟而還師﹐以敝楚人。吾三分四軍﹐與諸侯之銳以逆來者﹐於我未病﹐楚不能矣﹐猶愈於戰。暴骨以逞﹐不可以爭。大勞未艾﹐君子勞心﹐小人勞力﹐先王之制也。」諸侯皆不欲戰﹐乃許鄭成。十一月己亥﹐同盟於戲﹐鄭服也。將盟﹐鄭六卿公子騑﹑公子發﹑公子嘉﹑公孫輒﹑公孫蠆﹑公孫捨之及其大夫﹑門子皆從鄭伯。晉士莊子爲載書﹐曰「自今日旣盟之後﹐鄭國而不惟晉命是聽﹐而或有異志者﹐有如此盟。」公子騑趨進曰「天禍鄭國﹐使介居二大國之間。大國不加徳音而亂以要之﹐使其鬼神不獲歆其禋祀﹐其民人不獲享其土利﹐夫婦辛苦墊隘﹐無所厎告。自今日旣盟之後﹐鄭而不惟有禮與彊可以庇民者是從﹐而敢有異志者﹐亦如之。」荀偃曰「攺載書。」公孫捨之曰「昭大神﹐要言焉。若可攺也﹐大國亦可叛也。」知武子謂獻子曰「我實不徳﹐而要人以盟﹐豈禮哉﹗何以主盟﹖姑盟而退﹐修徳息師而來﹐終必獲鄭﹐何必今日﹖我之不徳﹐民將棄我﹐豈惟鄭﹖若能休和﹐遠人將至﹐何恃於鄭﹖」乃盟而還。晉人不得志於鄭﹐以諸侯復伐之。十二月癸亥﹐門其三門。閏月戊寅﹐濟於陰阪﹐侵鄭。次於陰口而還。子孔曰「晉師可擊也﹐師老而勞﹐且有歸志﹐必大克之。」子展曰「不可。」楚子伐鄭﹐子駟將及楚平。子孔﹑子蟜曰「與大國盟﹐口血未幹而背之﹐可乎﹖」子駟﹑子展曰「吾盟固云﹕『惟彊是從。』今楚師至﹐晉不我救。則楚彊矣。盟誓之言﹐豈敢背之。且要盟無質﹐神弗臨也﹐所臨惟信。信者﹐言之瑞也﹐善之主也﹐是故臨之。明神不蠲要盟﹐背之可也。」乃及楚平。公子罷戎入盟﹐同盟於中分。楚莊夫人卒﹐王未能定鄭而歸。—《左傳襄公九年》晉伐鄭﹐鄭與盟﹐晉去。冬﹐又與楚盟。子駟畏誅﹐故兩親晉﹑楚。—《鄭世家》誅子駟。晉率諸侯伐我。與盟。楚怒﹐伐我。—《十二諸侯年表》前563年﹐周靈王9年﹐鄭簡公3年楚公子貞﹑鄭公孫輒帥師伐宋。公會晉侯﹑宋公﹑衛侯﹑曹伯﹑莒子﹑邾子﹑齊世子光﹑滕子﹑薛伯﹑杞伯﹑小邾子伐鄭。冬﹐盜殺鄭公子騑﹑公子發﹑公孫輒。戌鄭虎牢。楚公子貞帥師救鄭。—《春秋襄公十年》六月﹐楚子囊﹑鄭子耳伐宋﹐師於訾毋。庚午﹐圍宋﹐門於桐門。衛侯救宋。師於襄牛。鄭子展曰「必伐衛﹐不然﹐是不與楚也。得罪於晉﹐又得罪於楚﹐國將若之何﹖」子駟曰「國病矣﹗」子展曰「得罪於二大國﹐必亡。病不猶愈於亡乎﹖」諸大夫皆以爲然。故鄭皇耳帥師侵衛﹐楚令也。孫文子卜追之﹐獻兆於定姜。姜氏問《繇》。曰「兆如山陵﹐有夫出徵﹐而喪其雄。」姜氏曰「徵者喪雄﹐禦寇之利也。大夫圖之﹗」衛人追之﹐孫蒯獲鄭皇耳於大丘。秋七月﹐楚子囊﹑鄭子耳伐我西鄙。還圍蕭﹐八月丙寅﹐克之。九月﹐子耳侵宋北鄙。孟獻子曰「鄭其有災乎﹗師競已甚。周猶不堪競﹐況鄭乎﹖有災﹐其執政之三士乎﹖」諸侯伐鄭。齊崔杼使大子光先至於師﹐故長於滕。己酉﹐師於牛首。初﹐子駟與尉止有爭﹐將禦諸侯之師而黜其車。尉止獲﹐又與之爭。子駟抑尉止曰「爾車﹐非禮也。」遂弗使獻。初﹐子駟爲田洫﹐司氏﹑堵氏﹑侯氏﹑子師氏皆喪田焉。故五族聚羣不逞之人﹐因公子之徒以作亂。於是子駟當國﹐子國爲司馬﹐子耳爲司空﹐子孔爲司徒。冬十月戊辰﹐尉止﹑司臣﹑侯晉﹑堵女父﹑子師僕帥賊以入﹐晨攻執政於西宮之朝﹐殺子駟﹑子國﹑子耳﹐劫鄭伯以如北宮。子孔知之﹐故不死。子西聞盜﹐不儆而出﹐屍而追盜﹐盜入於北宮﹐乃歸授甲。臣妾多逃﹐器用多喪。子產聞盜﹐爲門者﹐庀羣司﹐閉府庫﹐愼閉藏﹐完守備﹐成列而後出﹐兵車十七乘﹐屍而攻盜於北宮。子蟜帥國人助之﹐殺尉止﹑子師僕﹐盜眾盡死。侯晉奔晉。堵女父﹑司臣﹑尉翩﹑司齊奔宋。子孔當國﹐爲載書﹐以位序﹐原政辟。大夫諸司門子弗順﹐將誅之。子產止之﹐請爲之焚書。子孔不可﹐曰「爲書以定國﹐眾怒而焚之﹐是眾爲政也﹐國不亦難乎﹖」子產曰「眾怒難犯﹐專欲難成﹐合二難以安國﹐危之道也。不如焚書以安眾﹐子得所欲﹐眾亦得安﹐不亦可乎﹖專欲無成﹐犯眾興禍﹐子必從之。」乃焚書於倉門之外﹐眾而後定。諸侯之師城虎牢而戌之。晉師城梧及制﹐士魴﹑魏絳戌之。書曰「戌鄭虎牢。」非鄭地也﹐言將歸焉。鄭及晉平﹐楚子囊救鄭。十一月﹐諸侯之師還鄭而南﹐至於陽陵﹐楚師不退。知武子欲退﹐曰「今我逃楚﹐楚必驕﹐驕則可與戰矣。」欒黶曰「逃楚﹐晉之恥也。合諸侯以益恥﹐不如死﹗我將獨進。」師遂進。己亥﹐與楚師夾穎而軍。子蟜曰「諸侯旣有成竹﹐必不戰矣。從之將退﹐不從亦退。退﹐楚必圍我。猶將退也。不如從楚﹐亦以退之。」宵涉穎﹐與楚人盟。欒黶欲伐鄭師﹐荀罃不可﹐曰「我實不能禦楚﹐又不能庇鄭﹐鄭何罪﹖不如致怨焉而還。今伐其師﹐楚必救之﹐戰而不克﹐爲諸侯笑。克不可命﹐不如還也﹗」丁未﹐諸侯之師還﹐侵鄭北鄙而歸。楚人亦還。—《左傳襄公十年》相子駟欲自立爲君﹐公子子孔使尉止殺相子駟而代之。子孔又欲自立。子產曰「子駟爲不可﹐誅之﹐今又效之﹐是亂無時息也。」於是子孔從之而相鄭簡公。—《鄭世家》晉率諸侯伐我﹐楚來救。子孔作亂﹐子產攻之。—《十二諸侯年表》前562年﹐周靈王10年﹐鄭簡公4年鄭公孫捨之帥師侵宋。公會晉侯﹑宋公﹑衛侯﹑曹伯﹑齊世子光﹑莒子﹑邾子﹑滕子﹑薛伯﹑杞伯﹑小邾子伐鄭。楚子﹑鄭伯伐宋。公會晉侯﹑宋公﹑衛侯﹑曹伯﹑齊世子光﹑莒子﹑邾子﹑滕子﹑薛伯﹑杞伯﹑小邾子伐鄭。楚人執鄭行人良霄。—《春秋襄公十一年》鄭人患晉﹑楚之故。諸大夫曰「不從晉﹐國幾亡。楚弱於晉﹐晉不吾疾也。晉疾﹐楚將辟之。何爲而使晉師致死於我﹐楚弗敢敵﹐而後可固與也。」子展曰「與宋爲惡﹐諸侯必至﹐吾從之盟。楚師至﹐吾又從之﹐則晉怒矣。晉能聚來﹐楚將不能﹐吾乃固與晉。」大夫說之﹐使疆場之司惡於宋。宋向戌侵鄭﹐大獲。子展曰「師而伐宋可矣。若我伐宋﹐諸侯之伐我必疾﹐吾乃聽命焉﹐且告於楚。楚師至﹐吾又與之盟﹐而重賂晉師﹐乃免矣。」夏﹐鄭子展侵宋。四月﹐諸侯伐鄭。己亥﹐齊大子光﹑宋向戌先至於鄭﹐門於東門。其莫﹐晉荀罃至於西郊﹐東侵舊許。衛孫林父侵其北鄙。六月﹐諸侯會於北林﹐師於向﹐右還次於瑣﹐圍鄭。觀兵於南門﹐西濟於濟隧。鄭人懼﹐乃行成。楚子囊乞旅於秦﹐秦右大夫詹帥師從楚子﹐將以伐鄭。鄭伯逆之。丙子﹐伐宋。九月﹐諸侯悉師以復伐鄭。鄭人使良霄﹑大宰石如楚﹐告將服於晉﹐曰「孤以社稷之故﹐不能懷君。君若能以玉帛綏晉﹐不然則武震以攝威之﹐孤之願也。」楚人執之。書曰「行人」﹐言使人也。諸侯之師觀兵於鄭東門﹐鄭人使王子伯駢行成。甲戌﹐晉趙武入盟鄭伯。冬十月丁亥﹐鄭子展出盟晉侯。十二月戊寅﹐會於蕭魚。庚辰﹐赦鄭囚﹐皆禮而歸之。納斥候﹐禁侵掠。晉侯使叔肸告於諸侯。公使臧孫紇對曰「凡我同盟﹐小國有罪﹐大國致討﹐苟有以藉手﹐鮮不赦宥。寡君聞命矣。」鄭人賂晉侯以師悝﹑師觸﹑師蠲﹐廣車﹑軘車淳十五乘﹐甲兵備。凡兵車百乘﹐歌鐘二肆﹐及其鎛磬﹑女樂二八。—《左傳襄公十一年》晉怒鄭與楚盟﹐伐鄭﹐鄭與盟。楚共王救鄭﹐敗晉兵。簡公欲與晉平﹐楚又囚鄭使者。—《鄭世家》與楚伐宋﹐晉率諸侯伐我﹐秦來救。—《十二諸侯年表》前560年﹐周靈王12年﹐鄭簡公6年鄭良霄﹑大宰石猶在楚。石言於子囊曰「先王卜徵五年﹐而歲習其祥﹐祥習則行。不習則增﹐修徳而攺卜。今楚實不競﹐行人何罪﹖止鄭一卿﹐以除其偪﹐使睦而疾楚﹐以固於晉﹐焉用之﹖使歸而廢其使﹐怨其君以疾其大夫﹐而相牽引也﹐不猶愈乎﹖」楚人歸之。—《左傳襄公十三年》前559年﹐周靈王13年﹐鄭簡公7年春﹐王正月﹐季孫宿﹑叔老會晉士匄﹑齊人﹑宋人﹑衛人﹑鄭公孫蠆﹑曹人﹑莒人﹑邾人﹑滕人﹑薛人﹑杞人﹑小邾人會吳於向。叔孫豹會晉荀偃﹑齊人﹑宋人﹑衛北宮括﹑鄭公孫蠆﹑曹人﹑莒人﹑邾人﹑滕人﹑薛人﹑杞人﹑小邾人伐秦。冬﹐季孫宿會晉士匄﹑宋華閱﹑鄭公孫蠆﹑莒人﹑邾人於戚。—《春秋襄公十四年》夏﹐諸侯之大夫從晉侯伐秦﹐以報櫟之役也。。。。。。。鄭子蟜見衛北宮懿子曰「與人而不固﹐取惡莫甚焉﹗若社稷何﹖」懿子說。二子見諸侯之師而勸之濟﹐濟涇而次。秦人毒涇上流﹐師人多死。鄭司馬子蟜帥鄭師以進﹐師皆從之﹐至於棫林﹐不獲成焉。—《左傳襄公十四年》前558年﹐周靈王14年﹐鄭簡公8年鄭尉氏﹑司氏之亂﹐其餘盜在宋。鄭人以子西﹑伯有﹑子產之故﹐納賂於宋﹐以馬四十乘﹐與師茷﹑師慧。三月﹐公孫黑爲質焉。司城子罕以堵女父﹑尉翩﹑司齊與之。良司臣而逸之﹐托諸季武子﹐武子寘諸卞。鄭人醢之﹐三人也。師慧過宋朝﹐將私焉。其相曰「朝也。」慧曰「無人焉。」相曰「朝也﹐何故無人﹖」慧曰「必無人焉。若猶有人﹐豈其以千乘之相﹐易淫樂之朦﹖必無人焉故也。」子罕聞之﹐固請而歸之。十二月﹐鄭人奪堵狗之妻﹐而歸諸範氏。—《左傳襄公十五年》前557年﹐周靈王15年﹐鄭簡公9年三月﹐公會晉侯﹑宋公﹑衛侯﹑鄭伯﹑曹伯﹑莒子﹑邾子﹑薛伯﹑杞伯﹑小邾子於湨梁。叔老會鄭伯﹑晉荀偃﹑衛寧殖﹑宋人伐許。—《春秋襄公十六年》晉侯與諸侯宴於溫﹐使諸大夫舞﹐曰「歌詩必類。」齊髙厚之詩不類。荀偃怒﹐且曰「諸侯有異志矣﹗」使諸大夫盟髙厚﹐髙厚逃歸。於是﹐叔孫豹﹑晉荀偃﹑宋向戌﹑衛寧殖﹑鄭公孫蠆﹑小邾之大夫盟曰「同討不庭。」許男請遷於晉。諸侯遂遷許﹐許大夫不可。晉人歸諸侯。鄭子蟜聞將伐許﹐遂相鄭伯以從諸侯之師。—《左傳襄公十六年》前555年﹐周靈王17年﹐鄭簡公11年公會晉侯﹑宋公﹑衛侯﹑鄭伯﹑曹伯﹑莒子﹑邾子﹑滕子﹑薛伯﹑杞伯﹑小邾子﹐同圍齊。楚公子午帥師伐鄭。—《春秋襄公十八年》鄭子孔欲去諸大夫﹐將叛晉而起楚師以去之。使告子庚﹐子庚弗許。楚子聞之﹐使楊豚尹宜告子庚曰「國人謂不榖主社稷﹐而不出師﹐死不從禮。不榖卽位﹐於今五年﹐師徒不出﹐人其以不榖爲自逸﹐而忘先君之業矣。大夫圖之﹗其若之何﹖」子庚嘆曰「君王其謂午懷安乎﹗吾以利社稷也。」見使者﹐稽首而對曰「諸侯方睦於晉﹐臣請嘗之。若可﹐君而繼之。不可﹐收師而退﹐可以無害﹐君亦無辱。」子庚帥師治兵於汾。於是子蟜﹑伯有﹑子張從鄭伯伐齊。子孔﹑子展﹑子西守。二子知子孔之謀﹐完守入保。子孔不敢會楚師。楚師伐鄭﹐次於魚陵。右師城上棘﹐遂涉穎﹐次於旃然。蔿子馮﹑公子格率銳師侵費滑﹑胥靡﹑獻於﹑雍梁﹐右回梅山﹐侵鄭東北﹐至於虫牢而反。子庚門於純門﹐信於城下而還。涉於魚齒之下﹐甚雨及之﹐楚師多凍﹐役徒幾盡。—《左傳襄公十八年》晉率我圍齊﹐楚伐我。—《十二諸侯年表》前554年﹐周靈王18年﹐鄭簡公12年鄭殺其大夫公子嘉。—《春秋襄公十九年》鄭子孔之爲政也專。國人患之﹐乃討西宮之難﹐與純門之師。子孔當罪﹐以其甲及子革﹑子良氏之甲守。甲辰﹐子展﹑子西率國人伐之﹐殺子孔而分其室。書曰「鄭殺其大夫。」專也。子然﹑子孔﹐宋子之子也。士子孔﹐珪嬀之子也。珪嬀之班﹐亞宋子而相親也。二子孔亦相親也。僖之四年﹐子然卒。簡之元年﹐士子孔卒。司徒孔實相子革﹑子良之室。三室如一﹐故及於難。子革﹑子良出奔楚﹐子革爲右尹。鄭人使子展當國﹐子西聽政﹐子產爲卿。—《左傳襄公十九年》簡公怒相子孔專國權﹐誅之﹐而以子產爲卿。—《鄭世家》子產爲卿。—《十二諸侯年表》前553年﹐周靈王19年﹐鄭簡公13年夏六月庚申﹐公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾子﹑滕子﹑薛伯﹑杞伯﹑小邾子﹐盟於澶淵。—《春秋襄公二十年》前552年﹐周靈王20年﹐鄭簡公14年公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾子於商任。—《春秋襄公二十一年》前551年﹐周靈王21年﹐鄭簡公15年冬﹐公會晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾子﹑薛伯﹑杞伯﹑小邾子於沙隨。—《春秋襄公二十二年》夏﹐晉人徵朝於鄭﹐鄭人使少正公孫僑對曰「在晉先君悼公九年﹐我寡君於是卽位。卽位八月﹐而我先大夫子駟從寡君以朝於執事。執事不禮於寡君。寡君懼﹐因是行也。我二年六月朝於楚﹐晉是以有戲之役。楚人猶競﹐而申禮於敝邑。敝邑欲從執事而懼爲大尢﹐曰晉其謂我不共有禮﹐是以不敢攜貳於楚。我四年三月﹐先大夫子蟜又從寡君以觀釁於楚﹐晉於是乎有蕭魚之役。謂我敝邑﹐邇在晉國﹐譬諸艸木﹐吾臭味也﹐而何敢差池﹖楚亦不競﹐寡君盡其土實﹐重之以宗器﹐以受齊盟。遂帥羣臣隨於執事以會歲終。貳於楚者﹐子侯石孟﹐歸而討之。湨梁之明年﹐子蟜老矣﹐公孫夏從寡君以朝於君﹐見於嘗酎﹐與執燔焉。間二年﹐聞君將靖東夏﹐四月又朝﹐以聽事期。不朝之間﹐無歲不聘﹐無役不從。以大國政令之無常﹐國家罷病﹐不虞薦至﹐無日不惕﹐豈敢忘職。大國若安定之﹐其朝夕在庭﹐何辱命焉﹖若不卹其患﹐而以爲口實﹐其無乃不堪任命﹐而翦爲仇讎﹐敝邑是懼。其敢忘君命﹖委諸執事﹐執事實重圖之。」九月﹐鄭公孫黑肱有疾﹐歸邑於公。召室老宗人立段﹐而使黜官薄祭。祭以特羊﹐殷以少牢。足以共祀﹐盡歸其餘邑。曰「吾聞之﹐生於亂世﹐貴而能貧﹐民無求焉﹐可以後亡。敬共事君﹐與二三子。生在敬戒﹐不在富也。」己巳﹐伯張卒。君子曰「善戒﹐《詩》曰﹕『愼爾侯度﹐用戒不虞。』鄭子張其有焉。」十二月﹐鄭遊昄將歸晉﹐未出竟﹐遭逆妻者﹐奪之﹐以館於邑。丁巳﹐其夫攻子明殺之﹐以其妻行。子展廢良而立大叔﹐曰「國卿﹐君之貳也﹐民之主也﹐不可以苟。請捨子明之類。」求亡妻者﹐使復其所。使遊氏勿怨﹐曰「無昭惡也。」—《左傳襄公二十二年》前549年﹐周靈王23年﹐鄭簡公17年公會晉侯﹑宋公﹑衛侯﹑鄭伯﹑曹伯﹑莒子﹑邾子﹑滕子﹑薛伯﹑杞伯﹑小邾子於夷儀。冬﹐楚子﹑蔡侯﹑陳侯﹑許男伐鄭。—《春秋襄公二十四年》範宣子爲政﹐諸侯之幣重。鄭人病之。二月﹐鄭伯如晉。子產寓書於子西以告宣子。。。。。。宣子說﹐乃輕幣。是行也﹐鄭朝晉﹐爲重幣故﹐且請伐陳也。鄭伯稽首﹐宣子辭。子西相﹐曰「以陳國之介恃大國而陵虐於敝邑﹐寡君是以請罪焉。敢不稽首。」會於夷儀﹐將以伐齊﹐水﹐不克。冬﹐楚子伐鄭以救齊﹐門於東門﹐次於棘澤。諸侯還救鄭。晉侯使張骼﹑輔躒致師﹐求禦於鄭。鄭人卜宛射犬吉。—《左傳襄公二十四年》﹝子產曰﹞範宣子爲政。我請伐陳。—《十二諸侯年表》前548年﹐周靈王24年﹐鄭簡公18年公會晉侯﹑宋公﹑衛侯﹑鄭伯﹑曹伯﹑莒子﹑邾子﹑滕子﹑薛伯﹑杞伯﹑小邾子於夷儀。六月壬子﹐鄭公孫捨之帥師入陳。冬﹐鄭公孫夏帥師伐陳。—《春秋襄公二十五年》初﹐陳侯會楚子伐鄭﹐當陳隧者﹐井堙木刊。鄭人怨之。六月﹐鄭子展﹑子產帥車七百乘伐陳﹐宵突陳城﹐遂入之。陳侯扶其大子偃師奔墓﹐遇司馬桓子﹐曰「載余﹗」曰「將巡城。」遇賈獲﹐載其母妻﹐下之而授公車。公曰「捨而母﹗」辭曰「不祥。」與其妻扶其母以奔墓﹐亦免。子展命師無入公宮﹐與子產親禦諸門。陳侯使司馬桓子賂以宗器。陳侯免﹐擁社。使其眾﹐男女別而累﹐以待於朝。子展執縶而見﹐再拜稽首﹐取飲而進獻。子美入﹐數俘而出。祝祓社﹐司徒致民﹐司馬致節﹐司空致地﹐乃還。鄭子產獻捷於晉﹐戎服將事。晉人問陳之罪﹐對曰「昔虞閼父爲周陶正﹐以服事我先王。我先王賴其利器用也﹐與其神明之後也﹐庸以元女大姬配胡公﹐而封諸陳﹐以備三恪。則我周之自出﹐至於今是賴。桓公之亂﹐蔡人欲立其出。我先君莊公奉五父而立之﹐蔡人殺之。我又與蔡人奉厲公﹐至於莊﹑宣﹐皆我之自立。夏氏之亂﹐成公播蕩﹐又我之自入﹐君所知也。今陳忘周之大徳﹐蔑我大惠﹐棄我姻親﹐介恃楚眾﹐以馮陵敝邑﹐不可億逞。我是以有往年之告。未獲成命﹐則有我東門之役。當陳隧者﹐井堙木刊。敝邑大懼不競﹐而恥大姬。天誘其衷﹐啟敝邑心。陳知其罪﹐授手於我。用敢獻功﹗」晉人曰「何故侵小﹖」對曰「先王之命﹐惟罪所在﹐各致其辟。且昔天子之地一圻﹐列國一同﹐自是以衰。今大國多數圻矣﹗若無侵小﹐何以至焉﹖」晉人曰「何故戎服﹖」對曰「我先君武﹑莊﹐爲平﹑桓卿士。城濮之役﹐文公布命曰﹕『各復舊職﹗』命我文公戎服輔王﹐以授楚捷﹐不敢廢王命故也。」士莊伯不能詰﹐復於趙文子。文子曰「其辭順﹐犯順不祥。」乃受之。冬十月﹐子展相鄭伯如晉﹐拜陳之功。子西復伐陳﹐陳及鄭平。子產始知然明﹐問爲政焉。對曰「視民如子。見不仁者誅之﹐如鷹之逐鳥雀也。」子產喜﹐以語子大叔﹐且曰「他日吾見蔑之面而已﹐今吾見其心矣。」子大叔問政於子產。子產曰「政如農功﹐日夜思之﹐思其始而成其終。朝夕而行之﹐行無越思﹐如農之有畔。其過鮮矣。」—《左傳襄公二十五年》伐陳﹐入陳。—《十二諸侯年表》前547年﹐周靈王25年﹐鄭簡公19年公會晉人﹑鄭良宵﹑宋人﹑曹人於澶淵。六月壬子﹐鄭公孫捨之帥師入陳。冬﹐楚子﹑蔡侯﹑陳侯伐鄭。—《春秋襄公二十六年》鄭伯賞入陳之功。三月甲寅朔﹐享子展﹐賜之先路﹑三命之服﹐先八邑。賜子產路﹑再命之服﹐先六邑。子產辭邑﹐曰「自上以下﹐降殺以兩﹐禮也。臣之位在四﹐且子展之功也。臣不敢及賞禮﹐請辭邑。」公固予之。乃受三邑。公孫揮曰「子產其將知政矣﹗讓不失禮。」楚子﹑秦人侵吳﹐及雩婁﹐聞吳有備而還。遂侵鄭﹐五月﹐至於城麇。鄭皇頡戌之。出與楚師戰﹐敗。穿封戌囚皇頡﹐公子圍與之爭之。正於伯州犁。伯州犁曰「請問於囚。」乃立囚。伯州犁曰「所爭﹐君子也﹐其何不知﹖」上其手﹐曰「夫子爲王子圍﹐寡君之貴介弟也。」下其手﹐曰「此子爲穿封戌﹐方城外之縣尹也。誰獲子﹖」囚曰「頡遇王子﹐弱焉。」戌怒﹐抽戈逐王子圍﹐弗及。楚人以皇頡歸。印堇父與皇頡戌城麇﹐楚人囚之﹐以獻於秦。鄭人取貨於印氏以請之﹐子大叔爲令正以爲請。子產曰「不獲。受楚之功而取貨於鄭﹐不可謂國。秦不其然。若曰﹕『拜君之勤。鄭國微君之惠﹐楚師其猶在敝邑之城下。』其可。」弗從﹐遂行。秦人不予。更幣﹐從子產而後獲之。六月﹐公會晉趙武﹑宋向戌﹑鄭良霄﹑曹人於澶淵以討衛﹐疆戚田。秋﹐齊侯﹑鄭伯爲衛侯故﹐如晉﹐晉侯兼享之。晉侯賦《嘉樂》。國景子相齊侯﹐賦《蓼蕭》。子展相鄭伯﹐賦《緇衣》。叔向命晉侯拜二君曰「寡君敢拜齊君之安我先君之宗祧也﹐敢拜鄭君之不貳也。」鄭伯歸自晉﹐使子西如晉聘﹐辭曰「寡君來煩執事﹐懼不免於戾。使夏謝不敏。」君子曰「善事大國。」許靈公如楚﹐請伐鄭﹐曰「師不興﹐孤不歸矣﹗」八月﹐卒於楚。楚子曰「不伐鄭﹐何以求諸侯﹖」冬十月﹐楚子伐鄭。鄭人將禦之﹐子產曰「晉﹑楚將平﹐諸侯將和﹐楚王是故昧於一來。不如使逞而歸﹐乃易成也。夫小人之性﹐釁於勇﹐嗇於禍﹐以足其性而求名焉者﹐非國家之利也。若何從之﹖」子展說﹐不禦寇。十二月乙酉﹐入南裏﹐墮其城。涉於樂氏﹐門於師之梁。縣門發﹐獲九人焉。涉氾而歸。而後葬許靈公。—《左傳襄公二十六年》簡公如晉請衛君還﹐而封子產以六邑。子產讓﹐受其三邑。—《鄭世家》楚率陳蔡伐我。—《十二諸侯年表》前546年﹐周靈王26年﹐鄭簡公20年夏﹐叔孫豹會晉趙武﹑楚屈建﹑蔡公孫歸生﹑衛石惡﹑陳孔奐﹑鄭良霄﹑許人﹑曹人於宋。—《春秋襄公二十七年》鄭伯享趙孟於垂隴﹐子展﹑伯有﹑子西﹑子產﹑子大叔﹑二子石從。—《左傳襄公二十七年》前545年﹐周靈王27年﹐鄭簡公21年春﹐無冰。梓愼曰「今玆宋﹑鄭其饑乎﹖歲在星紀﹐而淫於玄枵﹐以有時災﹐陰不堪陽。蛇乘龍。龍﹐宋﹑鄭之星也﹐宋﹑鄭必饑。玄枵﹐虛中也。枵﹐耗名也。土虛而民耗﹐不饑何爲﹖」蔡侯歸自晉﹐入於鄭。鄭伯享之﹐不敬。子產曰「蔡侯其不免乎﹖日其過此也﹐君使子展往勞於東門之外﹐而傲以爲已心﹐將得死乎﹖若不免﹐必由其子。其爲君也﹐淫而不父。僑聞之﹐如是者﹐恆有子禍。」蔡侯之如晉也﹐鄭伯使遊吉如楚。及漢﹐楚人還之﹐曰「宋之盟﹐君實親辱。今吾子來﹐寡君謂吾子姑還﹗吾將使馹奔問諸晉而以告。」子大叔曰「宋之盟﹐君命將利小國﹐而亦使安定其社稷﹐鎭撫其民人﹐以禮承天之休﹐此君之憲令﹐而小國之望也。寡君是故使吉奉其皮幣﹐以歲之不易﹐聘於下執事。今執事有命曰﹐女何與政令之有﹖必使君棄而封守﹐跋涉山川﹐蒙犯霜露﹐以逞君心。小國將君是望﹐敢不惟命是聽。無乃非盟載之言﹐以闕君徳﹐而執事有不利焉﹐小國是懼。不然﹐其何勞之敢憚﹖」子大叔歸﹐復命﹐告子展曰「楚子將死矣﹗不修其政徳﹐而貪昧於諸侯﹐以逞其願﹐欲久得乎﹖《周易》有之﹐在《復》之《頤》﹐曰『迷復﹐凶。』其楚子之謂乎﹖欲復其願﹐而棄其本﹐復歸無所﹐是謂迷復。能無凶乎﹖君其往也﹗送葬而歸﹐以快楚心。楚不幾十年﹐未能卹諸侯也。吾乃休吾民矣。」裨竃曰「今玆周王及楚子皆將死。歲棄其次﹐而旅於明年之次﹐以害鳥帑。周﹑楚惡之。」九月﹐鄭遊吉如晉﹐告將朝於楚﹐以從宋之盟。子產相鄭伯以如楚﹐捨不爲壇。外僕言曰「昔先大夫相先君﹐適四國﹐未嘗不爲壇。自是至今﹐亦皆循之。今子艸舍﹐無乃不可乎﹖」子產曰「大適小﹐則爲壇﹐小適大﹐苟捨而已。焉用壇﹖僑聞之﹐大適小有五美﹕宥其罪戾﹐赦其過失﹐救其災患﹐賞其徳刑﹐教其不及。小國不困﹐懷服如歸。是故作壇以昭其功﹐宣告後人﹐無怠於徳。小適大有五惡﹕說其罪戾﹐請其不足﹐行其政事﹐共其職貢﹐從其時命。不然﹐則重其幣帛﹐以賀其福而弔其凶﹐皆小國之禍也。焉用作壇以昭其禍。所以告子孫﹐無昭禍焉可也。」爲宋之盟故﹐公及宋公﹑陳侯﹑鄭伯﹑許男如楚。公過鄭﹐鄭伯不在。伯有往勞於黃崖﹐不敬。穆叔曰「伯有無戾於鄭﹐鄭必有大咎。敬﹐民之主也﹐而棄之﹐何以承守﹖鄭人不討﹐必受其辜。濟澤之阿﹐行潦之蘋藻﹐寘諸宗室﹐季蘭尸之﹐敬也。敬可棄乎﹖」—《左傳襄公二十八年》前544年﹐周景王元年﹐鄭簡公22年仲孫羯會晉荀盈﹑齊髙止﹑宋華定﹑衛世叔儀﹑鄭公孫段﹑曹人﹑莒人﹑滕人﹑薛人﹑小邾人城杞。—《春秋襄公二十九年》夏四月﹐葬楚康王。公及陳侯﹑鄭伯﹑許男送葬﹐至於西門之外。諸侯之大夫皆至於墓。葬靈王。鄭上卿有事﹐子展使印段往。伯有曰「弱﹐不可。」子展曰「與其莫往﹐弱不猶愈乎﹖《詩》云『王事靡盬﹐不遑啟處』東西南北﹐誰敢寧處﹖堅事晉﹑楚﹐以蕃王室也。王事無曠﹐何常之有﹖」遂使印段如周。鄭子展卒﹐子皮卽位。於是鄭饑而未及麥﹐民病。子皮以子展之命﹐餼國人粟﹐戶一鐘﹐是以得鄭國之民。故罕氏常掌國政﹐以爲上卿。﹝吳公子札﹞聘於鄭﹐見子產﹐如舊相識﹐與之縞帶﹐子產獻紵衣焉。謂子產曰「鄭之執政侈﹐難將至矣﹗政必及子。子爲政﹐愼之以禮。不然﹐鄭國將敗。」鄭伯有使公孫黑如楚﹐辭曰「楚﹑鄭方惡﹐而使余往﹐是殺余也。」伯有曰「世行也。」子晳曰「可則往﹐難則已﹐何世之有﹖」伯有將彊使之。子晳怒﹐將伐伯有氏﹐大夫和之。十二月己巳﹐鄭大夫盟於伯有氏。裨諶曰「是盟也﹐其與幾何﹖《詩》曰﹕『君子屢盟﹐亂是用長』。今是長亂之道也。禍未歇也﹐必三年而後能紓。」然明曰「政將焉往﹖」裨諶曰「善之代不善﹐天命也﹐其焉辟子產﹖舉不逾等﹐則位班也。擇善而舉﹐則世隆也。天又除之﹐奪伯有魄﹐子西卽世﹐將焉辟之﹖天禍鄭久矣﹐其必使子產息之﹐乃猶可以戾。不然﹐將亡矣。」—《左傳襄公二十九年》吳使延陵季子於鄭﹐見子產如舊交﹐謂子產曰「鄭之執政者侈﹐難將至﹐政將及子。子爲政﹐必以禮﹐不然﹐鄭將敗。」子產厚遇季子。—《鄭世家》吳季札謂子產曰「政將歸子﹐子以禮﹐幸脫於戹矣。」—《十二諸侯年表》前543年﹐周景王2年﹐鄭簡公23年鄭良霄出奔許。自許入於鄭。鄭人殺良霄。晉人﹑齊人﹑宋人﹑衛人﹑鄭人﹑曹人﹑莒人﹑邾人﹑滕人﹑薛人﹑杞人﹑小邾人會於澶淵﹐宋滅故。—《春秋襄公三十年》子產相鄭伯以如晉﹐叔向問鄭國之政焉。對曰「吾得見與否﹐在此歲也。駟﹑良方爭﹐未知所成。若有所成﹐吾得見﹐乃可知也。」叔向曰「不旣和矣乎﹖」對曰「伯有侈而愎﹐子晳好在人上﹐莫能相下也。𨿽其和也﹐猶相積惡也﹐惡至無日矣。」夏四月己亥﹐鄭伯及其大夫盟。君子是以知鄭難之不已也。六月﹐鄭子產如陳涖盟。歸﹐復命﹐告大夫曰「陳亡國也﹐不可與也。聚禾粟﹐繕城郭﹐恃此二者﹐而不撫其民。其君弱植﹐公子侈﹐大子卑﹐大夫敖﹐政多門﹐以介於大國﹐能無亡乎﹖不過十年矣。」鄭伯有耆酒﹐爲窟室﹐而夜飲酒﹐擊鐘焉﹐朝至未已。朝者曰「公焉在﹖」其人曰「吾公在壑谷。」皆自朝布路而罷。旣而朝﹐則又將使子晳如楚﹐歸而飲酒。庚子﹐子晳以駟氏之甲伐而焚之。伯有奔雍梁﹐醒而後知之﹐遂奔許。大夫聚謀。子皮曰「《仲虺之志》云『亂者取之﹐亡者侮之。推亡固存﹐國之利也』罕﹑駟﹑丰同生。伯有汰侈﹐故不免。」人謂子產﹕「就直助彊﹗」子產曰「豈爲我徒。國之禍難﹐誰知所敝﹖或主彊直﹐難乃不生。姑成吾所。」辛丑﹐子產斂伯有氏之死者而殯之﹐不及謀而遂行。印段從之。子皮止之。眾曰「人不我順﹐何止焉﹖」子皮曰「夫子禮於死者﹐況生者乎﹖」遂自止之。壬寅﹐子產入。癸卯﹐子石入。皆受盟於子晳氏。乙巳﹐鄭伯及其大夫盟於大宮。盟國人於師之梁之外。伯有聞鄭人之盟己也怒﹐聞子皮之甲不與攻己也喜﹐曰「子皮與我矣。」癸丑﹐晨﹐自墓門之瀆入﹐因馬師頡介於襄庫﹐以伐舊北門。駟帶率國人以伐之。皆召子產。子產曰「兄弟而及此﹐吾從天所與。」伯有死於羊肆。子駟氏欲攻子產﹐子皮怒之曰「禮﹐國之幹也﹐殺有禮﹐禍莫大焉。」乃止。於是遊吉如晉還﹐聞難不入﹐復命於介。八月甲子﹐奔晉。駟帶追之﹐及酸棗。與子上盟﹐用兩珪質於河。使公孫肸入盟大夫。己巳﹐復歸。於子蟜之卒也﹐將葬﹐公孫揮與裨竃晨會事焉。過伯有氏﹐其門上生莠。子羽曰「其莠猶在乎﹖」於是歲在降婁﹐降婁中而旦。裨竃指之曰「猶可以終歲﹐歲不及此次也已。」及其亡也﹐歲在娵訾之口。其明年﹐乃及降婁。僕展從伯有﹐與之皆死。羽頡出奔晉﹐爲任大夫。雞澤之會﹐鄭樂成奔楚﹐遂適晉。羽頡因之﹐與之比﹐而事趙文子﹐言伐鄭之說焉。以宋之盟故﹐不可。子皮以公孫鉏爲馬師。鄭子皮授子產政﹐辭曰「國小而偪﹐族大寵多﹐不可爲也。」子皮曰「虎帥以聽﹐誰敢犯子﹖子善相之﹐國無小﹐小能事大﹐國乃寬。」子產爲政﹐有事伯石﹐賂與之邑。子大叔曰「若四國何﹖」子產曰「非相違也﹐而相從也﹐四國何尢焉﹖《鄭書》有之曰﹕『安定國家﹐必大焉先。』姑先安大﹐以待其所歸。」旣﹐伯石懼而歸邑﹐卒與之。伯有旣死﹐使大史命伯石爲卿﹐辭。大史退﹐則請命焉。復命之﹐又辭。如是三﹐乃受策入拜。子產是以惡其爲人也﹐使次己位。子產使都鄙有章﹐上下有服﹐田有封洫﹐廬井有伍。大人之忠儉者﹐從而與之。泰侈者﹐因而斃之。丰捲將祭﹐請田焉。弗許﹐曰「惟君用鮮﹐眾給而已。」子張怒﹐退而徵役。子產奔晉﹐子皮止之而逐丰捲。丰捲奔晉。子產請其田裏﹐三年而復之﹐反其田裏及其入焉。從政一年﹐輿人誦之曰「取我衣冠而褚之﹐取我田疇而伍之﹐孰殺子產﹐吾其與之﹗」及三年﹐又誦之曰「我有子弟﹐子產誨之。我有田疇﹐子產殖之。子產而死﹐誰其嗣之﹖」—《左傳襄公三十年》諸公子爭寵相殺﹐又欲殺子產。公子或諫曰「子產仁人﹐鄭所以存者子產也﹐勿殺﹗」乃止。—《鄭世家》諸公子爭寵相殺﹐﹝又欲殺﹞子產﹐子成止之。—《十二諸侯年表》前542年﹐周景王3年﹐鄭簡公24年子產相鄭伯以如晉﹐晉侯以我喪故﹐未之見也。子產使盡壞菘館之垣而納車馬焉。士文伯讓之曰「敝邑以政刑之不修﹐寇盜充斥﹐無若諸侯之屬辱在寡君者何﹖是以令吏人完客所館﹐髙其閈閎﹐厚其墻垣﹐以無憂客使。今吾子壞之﹐𨿽從者能戒﹐其若異客何﹖以敝邑之爲盟主﹐繕完葺墻﹐以待賓客﹐若皆毀之﹐其何以共命﹖寡君使匄請命。」對曰「以敝邑褊小﹐介於大國﹐誅求無時﹐是以不敢寧居﹐悉索敝賦﹐以來會時事。逢執事之不間﹐而未得見﹐又不獲聞命﹐未知見時﹐不敢輸幣﹐亦不敢暴露。其輸之﹐則君之府實也﹐非薦陳之﹐不敢輸也。其暴露之﹐則恐燥濕之不時而朽蠹﹐以重敝邑之罪。僑聞文公之爲盟主也﹐宮室卑庳﹐無觀臺榭﹐以崇大諸侯之館。館如公寢﹐庫廏繕修﹐司空以時平易道路﹐圬人以時塓館宮室。諸侯賓至﹐甸設庭燎﹐僕人巡宮﹐車馬有所﹐賓從有代﹐巾車脂轄﹐隸人牧圉﹐各瞻其事﹐百官之屬﹐各展其物。公不畱賓﹐而亦無廢事﹐憂樂同之﹐事則巡之﹐教其不知﹐而卹其不足。賓至如歸﹐無寧災患﹖不畏寇盜﹐而亦不患燥濕。今銅鞮之宮數里﹐而諸侯捨於隸人。門不容車﹐而不可逾越。盜賊公行﹐而天癘不戒。賓見無時﹐命不可知。若又勿壞﹐是無所藏幣﹐以重罪也。敢請執事﹐將何所命之﹖𨿽君之有魯喪﹐亦敝邑之憂也。若獲薦幣﹐修垣而行﹐君之惠也。敢憚勤勞﹖」文伯復命﹐趙文子曰「信﹗我實不徳﹐而以隸人之垣以贏諸侯﹐是吾罪也。」使士文伯謝不敏焉。晉侯見鄭伯有加禮﹐厚其宴好而歸之。乃築諸侯之館。鄭子皮使印段如楚﹐以適晉告。禮也。十二月﹐北宮文子相衛襄公以如楚。宋之盟故也。過鄭﹐印段往勞於棐林﹐如聘禮而以勞辭。文子入聘。子羽爲行人﹐馮簡子與子大叔逆客。事畢而出﹐言於衛侯曰「鄭有禮﹐其數世之福也。其無大國之討乎﹗《詩》云『誰能執熱﹐逝不以濯。』禮之於政﹐如熱之有濯也。濯以救熱﹐何患之有﹖」子產之從政也﹐擇能而使之。馮簡子能斷大事。子大叔美秀而文。公孫揮能知四國之爲﹐而辧於其大夫之族姓﹑班位﹑貴賤﹑能否﹐而又善辭令。裨諶能謀﹐謀於野則獲﹐謀於邑則合。鄭國將有諸侯之事﹐子產乃問四國之爲於子羽﹐且使多爲辭令。與裨諶乘以適野﹐使謀可否。而告馮簡子﹐使斷之。事成﹐乃授於子大叔使行之﹐以應對賓客。是以鮮有敗事。北宮文子所謂有禮也。鄭人遊於鄕校﹐以論執政。然明謂子產曰「毀鄕校﹐如何﹖」子產曰「何爲﹖夫人朝夕退而遊焉﹐以議執政之善否。其所善者﹐吾則行之。其所惡者﹐吾則攺之。是吾師也。若之何毀之﹖我聞忠善以損怨﹐不聞作威以防怨。豈不遽止﹐然猶防川﹐大決所犯﹐傷人必多﹐吾不克救也。不如小決使道。不如吾聞而藥之也。」然明曰「蔑也今而後知吾子之信可事也。小人實不才。若果行此﹐其鄭國實賴之。豈惟二三臣﹖」仲尼聞是語也﹐曰「以是觀之﹐人謂子產不仁﹐吾不信也。」子皮欲使尹何爲邑。子產曰「少﹐未知可否﹖」子皮曰「願﹐吾愛之﹐不吾叛也。使夫往而學焉﹐夫亦愈知治矣。」子產曰「不可。人之愛人﹐求利之也。今吾子愛人則以政﹐猶未能操刀而使割也﹐其傷實多。子之愛人﹐傷之而已﹐其誰敢求愛於子﹖子於鄭國﹐棟也﹐棟折榱崩﹐僑將厭焉﹐敢不盡言。子有美錦﹐不使人學制焉。大官﹑大邑﹐身之所庇也﹐而使學者制焉。其爲美錦﹐不亦多乎﹖僑聞學而後入政﹐未聞以政學者也。若果行此﹐必有所害。譬如田獵﹐射禦貫則能獲禽﹐若未嘗登車射禦﹐則敗績厭覆是懼﹐何暇思獲﹖」子皮曰「善哉﹗虎不敏。吾聞君子務知大者遠者﹐小人務知小者近者。我小人也。衣服附在吾身﹐我知而愼之。大官﹑大邑所以庇身也﹐我遠而慢之。微子之言﹐吾不知也。他日我曰﹕『子爲鄭國﹐我爲吾家﹐以庇焉其可也。』今而後知不足。自今﹐請𨿽吾家﹐聽子而行。」子產曰「人心之不同﹐如其面焉。吾豈敢謂子面如吾面乎﹖抑心所謂危﹐亦以告也。」子皮以爲忠。故委政焉。子產是以能爲鄭國。—《左傳襄公三十一年》前541年﹐周景王4年﹐鄭簡公25年叔孫豹會晉趙武﹑楚公子圍﹑齊國弱﹑宋向戌﹑衛齊惡﹑陳公子招﹑蔡公孫歸生﹑鄭罕虎﹑許人﹑曹人於虢。—《春秋昭公元年》春﹐楚公子圍聘於鄭﹐且娶於公孫段氏﹐伍舉爲介。將入館﹐鄭人惡之。使行人子羽與之言﹐乃館於外。旣聘﹐將以眾逆。子產患之﹐使子羽辭曰「以敝邑褊小﹐不足以容從者﹐請墠聽命﹗」令尹命大宰伯州犁對曰「君辱貺寡大夫圍﹐謂圍﹕『將使丰氏撫有而室。』圍布幾筵﹐告於莊﹑共之廟而來。若野賜之﹐是委君貺於艸莽也﹗是寡大夫不得列於諸卿也﹗不寧惟是﹐又使圍蒙其先君﹐將不得爲寡君老﹐其蔑以復矣。惟大夫圖之﹗」子羽曰「小國無罪﹐恃實其罪。將恃大國之安靖己﹐而無乃包藏禍心以圖之。小國失恃而懲諸侯﹐使莫不憾者﹐距違君命﹐而有所壅塞不行是懼﹗不然﹐敝邑﹐館人之屬也﹐其敢愛丰氏之祧﹖」伍舉知其有備也﹐請垂櫜而入﹐許之。正月乙未﹐入逆而出﹐遂會於虢﹐尋宋之盟也。夏四月﹐趙孟﹑叔孫豹﹑曹大夫入於鄭﹐鄭伯兼享之。子皮戒趙孟﹐禮終﹐趙孟賦《瓠葉》。子皮遂戒穆叔﹐且告之。穆叔曰「趙孟欲一獻﹐子其從之﹗」子皮曰「敢乎﹖」穆叔曰「夫人之所欲﹐又何不敢。」及享﹐具五獻之籩豆於幕下﹐趙孟辭﹐私於子產曰「武請於冢宰矣。」乃用一獻。鄭徐吾犯之妹美﹐公孫楚聘之矣﹐公孫黑又使彊委禽焉。犯懼﹐告子產。子產曰「是國無政﹐非子之患也。惟所欲與。」犯請於二子﹐請使女擇焉。皆許之。子晳盛飾入﹐布幣而出。子南戎服入﹐左右射﹐超乘而出。女自房觀之﹐曰「子晳信美矣﹐抑子南夫也。夫夫婦婦﹐所謂順也。」適子南氏。子晳怒。旣而櫜甲以見子南﹐欲殺之而取其妻。子南知之﹐執戈逐之。及衝﹐擊之以戈。子晳傷而歸﹐告大夫曰「我好見之﹐不知其有異志也﹐故傷。」大夫皆謀之。子產曰「直鈞﹐幼賤有罪。罪在楚也。」乃執子南而數之曰「國之大節有五﹐女皆姦之。畏君之威﹐聽其政﹐尊其貴﹐事其長﹐養其親﹐五者所以爲國也。今君在國﹐女用兵焉﹐不畏威也。姦國之紀﹐不聽政也。子晳上大夫﹐女嬖大夫而弗下之﹐不尊貴也。幼而不忌﹐不事長也。兵其從兄﹐不養親也。君曰﹕『余不女忌殺﹐宥女以遠。』勉速行乎﹐無重而罪﹗」五月庚辰﹐鄭放遊楚於吳。將行子南﹐子產咨於大叔。大叔曰「吉不能亢身﹐焉能亢宗﹖彼國政也﹐非私難也。子圖鄭國﹐利則行之﹐又何疑焉﹖周公殺管叔而蔡蔡叔﹐夫豈不愛﹖王室故也。吉若獲戾﹐子將行之﹐何有於諸遊﹖」鄭爲遊楚亂故﹐六月丁巳﹐鄭伯及其大夫盟於公孫段氏。罕虎﹑公孫僑﹑公孫段﹑印段﹑遊吉﹑駟帶私盟於閨門之外﹐實薰隧。公孫黑彊與於盟﹐使大史書其名﹐且曰七子。子產弗討。晉侯有疾﹐鄭伯使公孫僑如晉聘﹐且問疾。叔向問焉﹐曰「寡君之疾病﹐卜人曰﹕『實沈﹑臺駘爲祟。』史官莫之知﹐敢問此何神也﹖」子產曰「昔髙辛氏有二子﹐伯曰閼伯﹐季曰實沈﹐居於曠林﹐不相能也﹐日尋干戈以相徵討。後帝不臧﹐遷閼伯於商丘﹐主辰﹐商人是因﹐故辰爲商星。遷實沈於大夏﹐主參﹐唐人是因﹐以服事夏﹑商。其季世曰唐叔虞。當武王邑姜方震大叔﹐夢帝謂已﹕『余命而子曰虞﹐將與之唐﹐屬之參﹐而蕃育其子孫。』及生﹐有文在其手曰『虞』﹐遂以命之。及成王滅唐而封大叔焉。故參爲晉星。由是觀之﹐則實沈﹐參神也。昔金天氏有裔子曰昧﹐爲玄冥師﹐生允格﹑臺駘。臺駘能業其官﹐宣汾﹑洮﹐障大澤﹐以處大原。帝用嘉之﹐封諸汾川。沈﹑姒﹑蓐﹑黃﹐實守其祀。今晉主汾而滅之。由是觀之﹐則臺駘﹐汾神也。抑此二者﹐不及君身。山川之神﹐則水旱癘疫之菑﹐於是乎禜之﹔日月星辰之神﹐則雪霜風雨不時﹐於是乎禜之。若君身﹐則亦出入飲食哀樂之事也。山川星辰之神﹐又何爲焉﹖僑聞之﹐君子有四時﹐朝以聽政﹐晝以訪問﹐夕以修令﹐夜以安身。於是乎節宣其气﹐勿使有所壅閉湫底﹐以露其體。玆心不爽﹐而昏亂百度。今無乃壹之﹐則生疾矣。僑又聞之﹐內官不及同姓﹐其生不殖。美先盡矣﹐則相生疾﹐君子是以惡之。故《志》曰﹕『買妾不知其姓﹐則卜之。』違此二者﹐古之所懼也。男女辧姓﹐禮之大司也。今君內實有四姬焉﹐其無乃是也乎﹖若由是二者﹐弗可爲也已。四姬有省猶可﹐無則必生疾矣。」叔向曰「善哉﹗肸未之聞也。此皆然矣。」叔向出﹐行人揮送之。叔向問鄭故焉﹐且問子晳。對曰「其與幾何﹖無禮而好陵人﹐怙富而卑其上﹐弗能久矣。」晉侯聞子產之言﹐曰「博物君子也﹗」厚賄之。楚公子圍使公子黑肱﹑伯州犁城犫﹑櫟﹑郟﹐鄭人懼。子產曰「不害。令尹將行大事﹐而先除二子也。禍不及鄭﹐何患焉﹖」鄭遊吉如楚﹐葬郟敖﹐且聘立君。歸﹐謂子產曰「具行器矣﹗楚王汰侈而自說其事﹐必合諸侯。吾往無日矣。」子產曰「不數年﹐未能也。」—《左傳昭公元年》鄭使子產入晉﹐問平公疾。平公曰「卜而曰實沈﹑臺駘爲祟﹐史官莫知﹐敢問﹖」對曰「髙辛氏有二子﹐長曰閼伯﹐季曰實沈﹐居曠林﹐不相能也﹐日操干戈以相徵伐。後帝弗臧﹐遷閼伯於商丘﹐主辰﹐商人是因﹐故辰爲商星。遷實沈於大夏﹐主參﹐唐人是因﹐服事於夏﹑商﹐其季世曰唐叔虞。當武王邑姜方娠大叔﹐夢帝謂已﹕『余命而子曰虞﹐乃與之唐﹐屬之參而蕃育其子孫。』及生有文在其掌曰虞﹐遂以命之。及成王滅唐而國大叔焉。故參爲晉星。由是觀之﹐則實沈﹐參神也。昔金天氏有裔子曰昧﹐爲玄冥師﹐生允格﹑臺駘。臺駘能業其官﹐宣汾﹑洮﹐障大澤﹐以處太原。帝用嘉之﹐國之汾川。沈﹑姒﹑蓐﹑黃實守其祀。今晉主汾川而滅之。由是觀之﹐則臺駘﹐汾﹑洮神也。然是二者不害君身。山川之神﹐則水旱之災禜之﹔日月星辰之神﹐則雪霜風雨不時禜之﹔若君疾﹐飲食哀樂女色所生也。」平公及叔向曰「善﹐博物君子也﹗」厚爲之禮於子產。—《鄭世家》前540年﹐周景王5年﹐鄭簡公26年秋﹐鄭公孫黑將作亂﹐欲去遊氏而代其位﹐傷疾作而不果。駟氏與諸大夫欲殺之。子產在鄙聞之﹐懼弗及﹐乘遽而至。使吏數之曰「伯有之亂﹐以大國之事﹐而未爾討也。爾有亂心﹐無厭﹐國不女堪。專伐伯有﹐而罪一也。昆弟爭室﹐而罪二也。薰隧之盟﹐女矯君位﹐而罪三也。有死罪三﹐何以堪之﹖不速死﹐大刑將至。」再拜稽首辭曰「死在朝夕﹐無助天爲虐。」子產曰「人誰不死。凶人不終﹐命也。作凶事﹐爲凶人。不助天﹐其助凶人乎﹖」請以印爲褚師。子產曰「印也若才﹐君將任之。不才﹐將朝夕從女。女罪之不卹﹐而又何請焉﹖不速死﹐司寇將至。」七月壬寅﹐縊。屍諸周氏之衢﹐加木焉。—《左傳昭公二年》前539年﹐周景王6年﹐鄭簡公27年春﹐王正月﹐鄭遊吉如晉﹐送少姜之葬。夏四月﹐鄭伯如晉﹐公孫段相﹐甚敬而卑﹐禮無違者。晉侯嘉焉﹐授之以策曰「子丰有勞於晉國﹐余聞而弗忘。賜女州田﹐以胙乃舊勛。」伯石再拜稽首﹐受策以出。秋七月﹐鄭罕虎如晉﹐賀夫人﹐且告曰「楚人日徵敝邑﹐以不朝立王之故。敝邑之往﹐則畏執事﹐其謂寡君『而固有外心』。其不往﹐則宋之盟云。進退罪也。寡君使虎布之。」宣子使叔向對曰「君若辱有寡君﹐在楚何害﹖修宋盟也。君苟思盟﹐寡君乃知免於戾矣。君若不有寡君﹐𨿽朝夕辱於敝邑﹐寡君猜焉。君實有心﹐何辱命焉﹖君其往也﹗苟有寡君﹐在楚猶在晉也。」張趯使謂大叔曰「自子之歸也﹐小人糞除先人之敝廬﹐曰『子其將來﹗』今子皮實來﹐小人失望。」大叔曰「吉賤不獲來﹐畏大國﹑尊夫人也。且孟曰﹕『而將無事。』吉庶幾焉。」十月﹐鄭伯如楚﹐子產相。楚子享之。賦《吉日》。旣享﹐子產乃具田備﹐王以田江南之夢。—《左傳昭公三年》夏﹐鄭簡公朝晉。冬﹐畏楚靈王之彊﹐又朝楚﹐子產從。—《鄭世家》夏﹐如晉。冬﹐如楚。—《十二諸侯年表》前538年﹐周景王7年﹐鄭簡公28年夏﹐楚子﹑蔡侯﹑陳侯﹑鄭伯﹑許男﹑徐子﹑滕子﹑頓子﹑胡子﹑沈子﹑小邾子﹑宋世子佐﹑淮夷會於申。—《春秋昭公四年》春﹐王正月﹐許男如楚﹐楚子止之﹐遂止鄭伯﹐復田江南﹐許男與焉。楚子問於子產曰「晉其許我諸侯乎﹖」對曰「許君。晉君少安﹐不在諸侯。其大夫多求﹐莫匡其君。在宋之盟﹐又曰如一﹐若不許君﹐將焉用之﹖」王曰「諸侯其來乎﹖」對曰「必來。從宋之盟﹐承君之歡﹐不畏大國﹐何故不來﹖不來者﹐其魯﹑衛﹑曹﹑邾乎﹖曹畏宋﹐邾畏魯﹐魯﹑衛偪於齊而親於晉﹐惟是不來。其餘﹐君之所及也﹐誰敢不至﹖」王曰「然則吾所求者﹐無不可乎﹖」對曰「求逞於人﹐不可。與人同欲﹐盡濟。」王使問禮於左師與子產。左師曰「小國習之﹐大國用之﹐敢不薦聞。」獻公合諸侯之禮六。子產曰「小國共職﹐敢不薦守。」獻伯﹑子﹑男會公之禮六。君子謂合左師善守先代﹐子產善相小國。子產見左師曰「吾不患楚矣﹐汰而愎諫﹐不過十年。」左師曰「然。不十年侈﹐其惡不遠﹐遠惡而後棄。善亦如之﹐徳遠而後興。」秋七月﹐楚子以諸侯伐吳。宋大子﹑鄭伯先歸。宋華費遂﹑鄭大夫從。鄭子產作丘賦﹐國人謗之曰「其父死於路﹐己爲蠆尾。以令於國﹐國將若之何﹖」子寬以告。子產曰「何害﹖苟利社稷﹐死生以之。且吾聞爲善者不攺其度﹐故能有濟也。民不可逞﹐度不可攺。《詩》曰﹕『禮義不愆﹐何卹於人言。』吾不遷矣。」渾罕曰「國氏其先亡乎﹖君子作法於涼﹐其敝猶貪﹐作法於貪﹐敝將若之何﹖姬在列者﹐蔡及曹﹑滕其先亡乎﹗偪而無禮。鄭先衛亡﹐偪而無法。政不率法﹐而制於心﹔民各有心﹐何上之有﹖」—《左傳昭公四年》鄭君病﹐使子產會諸侯﹐與楚靈王盟於申﹐誅齊慶封。—《鄭世家》子產曰「三國不會。」—《十二諸侯年表》前537年﹐周景王8年﹐鄭簡公29年楚子以屈申爲貳於吳﹐乃殺之。以屈生爲莫敖﹐使與令尹子蕩如晉逆女。過鄭﹐鄭伯勞子蕩於氾﹐勞屈生於菟氏。晉侯送女於邢丘。子產相鄭伯﹐會晉侯於邢丘。晉韓宣子如楚送女﹐叔向爲介。鄭子皮﹑子大叔勞諸索氏。韓起反﹐鄭伯勞諸圉﹐辭不敢見﹐禮也。鄭罕虎如齊娶於子尾氏。晏子驟見之。陳桓子問其故﹐對曰「能用善人﹐民之主也。」—《左傳昭公五年》前536年﹐周景王9年﹐鄭簡公30年三月﹐鄭人鑄刑書。叔向使詒子產書曰「始吾有虞於子﹐今則已矣。昔先王議事以制﹐不爲刑辟﹐懼民之有爭心也。猶不可禁禦﹐是故閒之以義﹐糾之以政﹐行之以禮﹐守之以信﹐奉之以仁﹐制爲祿位以勸其從﹐嚴斷刑罰以威其淫。懼其未也﹐故誨之以忠﹐聳之以行﹐教之以務﹐使之以和﹐臨之以敬﹐涖之以彊﹐斷之以剛。猶求聖哲之上﹐明察之官﹐忠信之長﹐慈惠之師﹐民於是乎可任使也﹐而不生禍亂。民知有辟﹐則不忌於上﹐並有爭心﹐以徵於書﹐而徼幸以成之﹐弗可爲矣。夏有亂政而作《禹刑》﹐商有亂政而作《湯刑》﹐周有亂政而作《九刑》﹐三辟之興﹐皆叔世也。今吾子相鄭國﹐作封洫﹐立謗政﹐制參辟﹐鑄刑書﹐將以靖民﹐不亦難乎﹖《詩》曰﹕『儀式刑文王之徳﹐日靖四方。』又曰﹕『儀刑文王﹐萬邦作孚。』如是﹐何辟之有﹖民知爭端矣﹐將棄禮而徵於書。錐刀之末﹐將盡爭之。亂獄滋丰﹐賄賂並行﹐終子之世﹐鄭其敗乎﹖肸聞之﹐國將亡﹐必多制﹐其此之謂乎﹗」復書曰「若吾子之言。僑不才﹐不能及子孫﹐吾以救世也。旣不承命﹐敢忘大徳﹖」士文伯曰「火見﹐鄭其火乎﹖火未出而作火以鑄刑器﹐藏爭端焉。火如象之﹐不火何爲﹖」六月丙戌﹐鄭火。楚公子棄疾如晉﹐報韓子也。過鄭﹐鄭罕虎﹑公孫僑﹑遊吉從鄭伯以勞諸柤。辭不敢見。固請見之﹐見。如見王﹐以其乘馬八匹私面。見子皮如上卿﹐以馬六匹。見子產﹐以馬四匹。見子大叔﹐以馬二匹。禁芻牧采樵﹐不入田﹐不樵樹﹐不采蓺﹐不抽屋﹐不彊匄。誓曰「有犯命者﹐君子廢﹐小人降。」捨不爲暴﹐主不慁賓。往來如是。鄭三卿皆知其將爲王也。—《左傳昭公六年》前535年﹐周景王10年﹐鄭簡公31年三月﹐公如楚﹐鄭伯勞於師之梁。鄭子產聘於晉。晉侯有疾。韓宣子逆客﹐私焉曰「寡君寢疾﹐於今三月矣並走羣望﹐有加而無瘳。今夢黃熊入於寢門﹐其何厲鬼也﹖」對曰「以君之明﹐子爲大政﹐其何厲之有﹖昔堯殛鯀於羽山﹐其神化爲黃熊﹐以入於羽淵﹐實爲夏郊﹐三代祀之。晉爲盟主﹐其或者未祀乎﹖」韓子祀夏郊。晉侯有間﹐賜子產莒之二方鼎。子產爲丰施歸州田於韓宣子﹐曰「日君以夫公孫段爲能任其事﹐而賜之州田﹐今無祿早世﹐不獲久享君徳。其子弗敢有﹐不敢以聞於君﹐私致諸子。」宣子辭。子產曰「古人有言曰﹐其父析薪﹐其子弗克負荷。施將不能任其先人之祿﹐其況能任大國之賜﹖縱吾子爲政而可﹐後之人若屬有疆場之言﹐敝邑獲戾﹐而丰氏受其大討。吾子取州﹐是免敝邑於戾﹐而建寘丰氏也。敢以爲請。」宣子受之﹐以告晉侯。晉侯以與宣子。宣子爲初言﹐病有之﹐以易原縣於樂大心。鄭人相驚以伯有﹐曰「伯有至矣。」則皆走﹐不知所往。鑄刑書之歲二月﹐或夢伯有介而行﹐曰「壬子﹐余將殺帶也。明年壬寅﹐余又將殺段也。」及壬子﹐駟帶卒。國人益懼。齊﹑燕平之月壬寅﹐公孫段卒﹐國人愈懼。其明月﹐子產立公孫洩及良止以撫之﹐乃止。子大叔問其故。子產曰「鬼有所歸﹐乃不爲厲﹐吾爲歸也。」大叔曰「公孫洩何爲﹖」子產曰「說也﹐爲身無義而圖說。從政有所反之﹐以取媚也。不媚不信﹐不信﹐民不從也。」及子產適晉﹐趙景子問焉﹐曰「伯有猶能爲鬼乎﹖」子產曰「能。人生始化曰魄﹐旣生魄﹐陽曰魂。用物精多﹐則魂魄彊。是以有精爽﹐至於神明。匹夫匹婦彊死﹐其魂魄猶能馮依於人﹐以爲淫厲。況良霄我先君穆公之冑﹐子良之孫﹐子耳之子﹐敝邑之卿﹐從政三世矣。鄭𨿽無腆﹐抑諺曰蕞爾國﹐而三世執其政柄﹐其用物也弘矣﹐其取精也多矣。其族又大﹐所馮厚矣。而彊死﹐能爲鬼﹐不亦宜乎﹖」子皮之族飲酒無度﹐故馬師氏與子皮有惡。齊師還自燕之月﹐罕朔殺罕魋。罕朔奔晉。韓宣子問其位於子產。子產曰「君之羈臣﹐苟得容以逃死﹐何位之敢擇﹖卿違﹐從大夫之位﹐罪人以其罪降﹐古之制也。朔於敝邑﹐亞大夫也﹐其官﹐馬師也。獲戾而逃﹐惟執政所寘之。行免其死﹐爲惠大矣。又敢求位﹖」宣子爲子產之敏也﹐使從嬖大夫。—《左傳昭公七年》鄭簡公使公孫成子來聘﹐平公有疾﹐韓宣子贊授客館。客問君疾﹐對曰「寡君之疾久矣﹐上下神袛無不徧諭﹐而無除。今夢黃熊入於寢門﹐不知人殺乎﹐抑厲鬼邪﹗」子產曰「以君之明﹐子爲大政﹐其何厲之有﹖僑聞之﹐昔者﹐鯀違帝命﹐殛之於羽山﹐化爲黃熊﹐以入於羽淵﹐實爲夏郊﹐三代舉之。夫鬼神之所及﹐非其族類﹐則紹其同位﹐是故天子祀上帝﹐公侯祀百辟﹐自卿以下不過其族。今周室少卑﹐晉實繼之﹐其或未舉夏郊邪﹖」宣子以告﹐祀夏郊﹐董伯爲屍﹐五日﹐公見子產﹐賜之莒鼎。—《國語晉語八》前534年﹐周景王11年﹐鄭簡公32年叔弓如晉﹐賀虒祁也。遊吉相鄭伯以如晉﹐亦賀虒祁也。史趙見子大叔曰「甚哉﹐其相蒙也﹗可弔也﹐而又賀之﹖」子大叔曰「若何弔也﹖其非惟我賀﹐將天下實賀。」—《左傳昭公八年》前533年﹐周景王12年﹐鄭簡公33年春﹐叔弓﹑宋華亥﹑鄭遊吉﹑衛趙黶會楚子於陳。夏四月﹐陳災。鄭裨竃曰「五年﹐陳將復封。封五十二年而遂亡。」子產問其故。對曰「陳﹐水屬也﹐火﹐水妃也﹐而楚所相也。今火出而火陳﹐逐楚而建陳也。妃以五成﹐故曰五年。歲五及鶉火﹐而後陳卒亡﹐楚克有之﹐天之道也﹐故曰五十二年。」—《左傳昭公九年》前532年﹐周景王13年﹐鄭簡公34年春﹐王正月﹐有星出於婺女。鄭裨竃言於子產曰「七月戊子﹐晉君將死。今玆歲在顓頊之虛﹐姜氏﹑任氏實守其地。居其維首﹐而有妖星焉﹐告邑姜也。邑姜﹐晉之妣也。天以七紀﹐戊子﹐逢公以登﹐星斯於是乎出。吾是以譏之。」九月﹐叔孫婼﹑齊國弱﹑宋華定﹑衛北宮喜﹑鄭罕虎﹑許人﹑莒人﹑邾人﹑薛人﹑杞人﹑小邾人如晉﹐葬平公也。鄭子皮將以幣行。子產曰「喪焉用幣﹖用幣必百兩﹐百兩必千人﹐千人至將不行。不行﹐必盡用之。幾千人而國不亡﹖」子皮固請以行。子皮盡用其幣﹐歸謂子羽曰「非知之實難﹐將在行之。夫子知之矣﹐我則不足。《書》曰﹕『欲敗度﹐縱敗禮。』我之謂矣。夫子知度與禮矣﹐我實縱欲而不能自克也。」—《左傳昭公十年》前531年﹐周景王14年﹐鄭簡公35年秋﹐會於厥慭﹐謀救蔡也。鄭子皮將行。子產曰「行不遠﹐不能救蔡也。蔡小而不順﹐楚大而不徳﹐天將棄蔡以壅楚也。盈而罰之﹐蔡必亡矣。且喪君而能守者﹐鮮矣。三年﹐王其有咎乎﹗美惡周必復﹐王惡周矣。」晉人使狐父請蔡於楚﹐弗許。—《左傳昭公十一年》前530年﹐周景王15年﹐鄭簡公36年三月﹐鄭簡公卒﹐將爲葬除。及遊氏之廟﹐將毀焉。子大叔使其除徒執用以立﹐而無庸毀。曰「子產過女﹐而問何故不毀﹐乃曰﹐不忍廟也﹗諾﹐將毀矣﹗」旣如是﹐子產乃使辟之。司墓之室﹐有當道者。毀之﹐則朝而塴﹔弗毀﹐則日中而塴。子大叔請毀之﹐曰「無若諸侯之賓何﹖」子產曰「諸侯之賓﹐能來會吾喪﹐豈憚日中﹖無損於賓﹐而民不害﹐何故不爲﹖」遂弗毀﹐日中而葬。君子謂﹕「子產於是乎知禮。禮無毀人以自成也。」齊侯﹑衛侯﹑鄭伯如晉﹐朝嗣君也。晉侯享諸侯﹐子產相鄭伯辭於享﹐請免喪而後聽命。晉人許之﹐禮也。六月﹐葬鄭簡公。—《左傳昭公十二年》簡公卒﹐子定公寧立。秋定公朝晉昭公。—《鄭世家》公如晉。—《十二諸侯年表》前529年﹐周景王16年﹐鄭定公元年秋﹐公會劉子﹑晉侯﹑齊侯﹑宋公﹑衛侯﹑鄭伯﹑曹伯﹑莒子﹑邾子﹑滕子﹑薛伯﹑杞伯﹑小邾子於平丘。八月甲戌﹐同盟於平丘。—《春秋昭公十三年》子產﹑子大叔相鄭伯以會。子產以幄幕九張行。子大叔以四十﹐旣而悔之﹐每捨損焉。及會﹐亦如之。甲戌﹐同盟於平丘﹐齊服也。令諸侯日中造於除。癸酉﹐退朝。子產命外僕速張於除﹐子大叔止之﹐使待明日。及夕﹐子產聞其未張也﹐使速往﹐乃無所張矣。及盟﹐子產爭承曰「昔天子班貢﹐輕重以列﹐列尊貢重﹐周之制也﹐卑而貢輕者﹐甸服也。鄭﹐伯男也。而使從公侯之貢﹐懼弗給也。敢以爲請。諸侯靖兵﹐好以爲事。行理之命﹐無月不至。貢之無藝﹐小國有闕﹐所以得罪也。諸侯修盟﹐存小國也。貢獻無極﹐亡可待也。存亡之制﹐將在今矣。」自日中以爭﹐至於昏﹐晉人許之。旣盟﹐子大叔咎之曰「諸侯若討﹐其可瀆乎﹖」子產曰「晉政多門﹐貳偸之不暇﹐何暇討﹖國不競亦陵﹐何國之爲﹖」子產歸﹐未至﹐聞子皮卒﹐哭﹐且曰「吾已無爲爲善矣﹐惟夫子知我。」仲尼謂﹕「子產於是行也﹐足以爲國基矣。《詩》曰『樂只君子﹐邦國之基。』子產﹐君子之求樂者也。」且曰「合諸侯﹐藝貢事﹐禮也。」—《左傳昭公十三年》楚公子棄疾弒其君靈王自立﹐爲平王。欲行徳諸侯﹐歸靈王所侵鄭地於鄭。—《鄭世家》鄭定公寧元年。—《十二諸侯年表》前526年﹐周景王19年﹐鄭定公4年三月﹐晉韓起聘於鄭﹐鄭伯享之。子產戒之曰「苟有位於朝﹐無有不共恪。」孔張后至﹐立於客間。執政禦之﹐適客後。又禦之﹐適縣間。客從而笑之。事畢﹐富子諫曰「夫大國之人﹐不可不愼也﹐幾爲之笑而不陵我﹖我皆有禮﹐夫猶鄙我。國而無禮﹐何以求榮﹖孔張失位﹐吾子之恥也。」子產怒曰「發命之不衷﹐出令之不信﹐刑之頗類﹐獄之放紛﹐會朝之不敬﹐使命之不聽﹐取陵於大國﹐罷民而無功﹐罪及而弗知﹐僑之恥也。孔張﹐君之昆孫﹐子孔之後也﹐執政之嗣也。爲嗣大夫﹐承命以使﹐周於諸侯﹐國人所尊﹐諸侯所知。立於朝而祀於家﹐有祿於國﹐有賦於軍﹐喪祭有職﹐受脤歸脤﹐其祭在廟﹐已有著位﹐在位數世﹐世守其業﹐而忘其所﹐僑焉得恥之﹖辟邪之人而皆及執政﹐是先王無刑罰也。子寧以他規我。」宣子有環﹐其一在鄭商。宣子謁諸鄭伯﹐子產弗與﹐曰「非官府之守器也﹐寡君不知。」子大叔﹑子羽謂子產曰「韓子亦無幾求﹐晉國亦未可以貳。晉國﹑韓子﹐不可偸也。若屬有讒人交斗其間﹐鬼神而助之﹐以興其凶惡﹐悔之何及﹖吾子何愛於一環﹐其以取憎於大國也﹐盍求而與之﹖」子產曰「吾非偸晉而有二心﹐將終事之﹐是以弗與﹐忠信故也。僑聞君子非無賄之難﹐立而無令名之患。僑聞爲國非不能事大字小之難﹐無禮以定其位之患。夫大國之人﹐令於小國﹐而皆獲所求﹐將何以給之﹖一共一否﹐爲罪滋大。大國之求﹐無禮以斥之﹐何饜之有﹖吾且爲鄙邑﹐則失位矣。若韓子奉命以使﹐而求玉焉﹐貪淫甚矣﹐獨非罪乎﹖出一玉以起二罪﹐吾又失位﹐韓子成貪﹐將焉用之﹖且吾以玉賈罪﹐不亦銳乎﹖」韓子買諸賈人﹐旣成賈矣﹐商人曰「必告君大夫。」韓子請諸子產曰「日起請夫環﹐執政弗義﹐弗敢復也。今買諸商人﹐商人曰﹐必以聞﹐敢以爲請。」子產對曰「昔我先君桓公﹐與商人皆出自周。庸次比耦﹐以艾殺此地﹐斬之蓬蒿藜荻﹐而共處之。世有盟誓﹐以相信也﹐曰﹕『爾無我叛﹐我無彊賈﹐毋或匄奪。爾有利市寶賄﹐我勿與知。』恃此質誓﹐故能相保﹐以至於今。今吾子以好來辱﹐而謂敝邑彊奪商人﹐是教敝邑背盟誓也﹐毋乃不可乎﹗吾子得玉而失諸侯﹐必不爲也。若大國令﹐而共無藝﹐鄭﹐鄙邑也﹐亦弗爲也。僑若獻玉﹐不知所成﹐敢私布之。」韓子辭玉曰「起不敏﹐敢求玉以徼二罪﹖敢辭之。」夏四月﹐鄭六卿餞宣子於郊。宣子曰「二三君子請皆賦﹐起亦以知鄭志。」子齹賦《野有蔓艸》。宣子曰「孺子善哉﹐吾有望矣。」子產賦鄭之《羔裘》。宣子曰「起不堪也。」子大叔賦《褰裳》。宣子曰「起在此﹐敢勤子至於他人乎﹖」子大叔拜。宣子曰「善哉﹐子之言是。不有是事﹐其能終乎﹖」子遊賦《風雨》﹐子旗賦《有女同車》﹐子柳賦《蘀兮》。宣子喜曰「鄭其庶乎。二三君子以君命貺起﹐賦不出鄭志﹐皆暱燕好也。二三君子數世之主也﹐可以無懼矣。」宣子皆獻馬焉﹐而賦《我將》。子產拜﹐使五卿皆拜﹐曰「吾子靖亂﹐敢不拜徳﹖」宣子私覲於子產﹐以玉與馬﹐曰「子命起捨夫玉﹐是賜我玉而免吾死也﹐敢不藉手以拜﹖」鄭大旱﹐使屠擊﹑祝款﹑豎柎有事於桑山。斬其木﹐不雨。子產曰「有事於山﹐蓺山林也﹐而斬其木﹐其罪大矣。」奪之官邑。—《左傳昭公十六年》晉昭公卒﹐其六卿彊﹐公室卑。子產謂韓宣子曰「爲政必以徳﹐毋忘所以立。」—《鄭世家》前525年﹐周景王20年﹐鄭定公5年冬﹐有星孛於大辰﹐西及漢。申須曰「彗所以除舊布新也。天事恆象﹐今除於火﹐火出必布焉。諸侯其有火災乎﹖」梓愼曰「往年吾見之﹐是其徵也﹐火出而見。今玆火出而章﹐必火入而伏。其居火也久矣﹐其與然乎﹖火出﹐於夏爲三月﹐於商爲四月﹐於周爲五月。夏數得天﹐若火作﹐其四國當之﹐在宋﹑衛﹑陳﹑鄭乎﹖宋﹐大辰之虛也﹐陳﹐大昊之虛也﹐鄭﹐祝融之虛也﹐皆火房也。星孛及漢﹐漢﹐水祥也。衛﹐顓頊之虛也﹐故爲帝丘。其星爲大水﹐水﹐火之牡也。其以丙子若壬午作乎﹖水火所以合也。若火入而伏﹐必以壬午﹐不過其見之月。」鄭裨竃言於子產曰「宋﹑衛﹑陳﹑鄭將同日火﹐若我用瓘斝玉瓚﹐鄭必不火。」子產弗與。—《左傳昭公十七年》火﹐欲禳之﹐子產曰「不如修徳。」—《十二諸侯年表》前524年﹐周景王21年﹐鄭定公6年夏五月﹐火始昏見。丙子﹐風。梓愼曰「是謂融風﹐火之始也。七日﹐其火作乎﹖」戊寅﹐風甚。壬午﹐大甚。宋﹑衛﹑陳﹑鄭皆火。梓愼登大庭氏之庫以望之﹐曰「宋﹑衛﹑陳﹑鄭也。」數日﹐皆來告火。裨竃曰「不用吾言﹐鄭又將火。」鄭人請用之。子產不可。子大叔曰「寶﹐以保民也。若有火﹐國幾亡﹐可以救亡﹐子何愛焉﹖」子產曰「天道遠﹐人道邇﹐非所及也﹐何以知之。竈焉知天道﹖是亦多言矣﹐豈不或信﹖」遂不與﹐亦不復火。鄭之未災也﹐裏析告子產曰「將有大祥﹐民震動﹐國幾亡。吾身泯焉﹐弗良及也。國遷其可乎﹖」子產曰「𨿽可﹐吾不足以定遷矣。」及火﹐裏析死矣﹐未葬﹐子產使輿三十人﹐遷其樞。火作﹐子產辭晉公子﹑公孫於東門。使司寇出新客﹐禁舊客勿出於宮。使子寬﹑子上巡羣屏攝﹐至於大宮。使公孫登徙大龜。使祝史徙主祏於周廟﹐告於先君。使府人﹑庫人各儆其事。商成公儆司宮﹐出舊宮人﹐寘諸火所不及。司馬﹑司寇列居火道﹐行火所焮。城下之人﹐伍列登城。明日﹐使野司寇各保其徵。郊人助祝史除於國北﹐禳火於玄冥﹑回祿﹐祈於四鄘。書焚室而寬其徵﹐與之材。三日哭﹐國不市。使行人告於諸侯。七月﹐鄭子產爲火故﹐大爲社﹐祓禳於四方﹐振除火災﹐禮也。乃簡兵大蒐﹐將爲蒐除。子大叔之廟在道南﹐其寢在道北﹐其庭小。過期三日﹐使除徒陳於道南廟北﹐曰「子產過女而命速除﹐乃毀於而向。」子產朝﹐過而怒之﹐除者南毀。子產及衝﹐使從者止之曰「毀於北方。」火之作也﹐子產授兵登陴。子大叔曰「晉無乃討乎。」子產曰「吾聞之﹐小國忘守則危﹐況有災乎﹗國之不可小﹐有備故也。」旣﹐晉之邊吏讓鄭曰「鄭國有災﹐晉君大夫不敢寧居﹐卜筮走望﹐不愛牲玉。鄭之有災﹐寡君之憂也。今執事撊然授兵登陴﹐將以誰罪﹖邊人恐懼﹐不敢不告。」子產對曰「若吾子之言﹐敝邑之災﹐君之憂也。敝邑失政﹐天降之災。又懼讒慝之間謀之﹐以啟貪人﹐薦爲敝邑不利﹐以重君之憂。幸而不亡﹐猶可說也。不幸而亡﹐君𨿽憂之﹐亦無及也。鄭有他竟﹐望走在晉。旣事晉矣﹐其敢有二心﹖」楚左尹王子勝言於楚子曰「許於鄭﹐仇敵也﹐而居楚地﹐以不禮於鄭。晉﹑鄭方睦﹐鄭若伐許﹐而晉助之﹐楚喪地矣。君盍遷許﹖許不專於楚。鄭方有令政。許曰『余舊國也』﹐鄭曰『余俘邑也』﹐葉在楚國﹐方城外之蔽也。土不可易﹐國不可小﹐許不可俘﹐讎不可啟。君其圖之。」楚子說。冬﹐楚子使王子勝遷許於析﹐實白羽。—《左傳昭公十八年》鄭火﹐公欲禳之。子產曰「不如修徳。」—《鄭世家》火。—《十二諸侯年表》前523年﹐周景王22年﹐鄭定公7年是歲也﹐鄭駟偃卒。子遊娶於晉大夫﹐生絲﹐弱。其父兄立子瑕。子產憎其爲人也﹐且以爲不順﹐弗許﹐亦弗止。駟氏聳。他日﹐絲以告其舅。冬﹐晉人使以幣如鄭﹐問駟乞之立故。駟氏懼﹐駟乞欲逃。子產弗遣。請龜以卜﹐亦弗予。大夫謀對。子產不待而對客曰「鄭國不天﹐寡君之二三臣﹐札瘥夭昏。今又喪我先大夫偃﹐其子幼弱﹐其一二父兄﹐懼隊宗主﹐私族於謀而立長親。寡君與其二三老曰﹕『抑天實剝亂是﹐吾何知焉﹖』諺曰﹕『無過亂門』。民有兵亂﹐猶憚過之﹐而況敢知天之所亂。今大夫將問其故﹐抑寡君實不敢知﹐其誰知之。平丘之會﹐君尋舊盟曰﹕『無或失職。』若寡君之二三臣﹐其卽世者﹐晉大夫而專制其位﹐是晉之縣鄙也﹐何國之爲﹖」辭客幣而報其使。晉人捨之。鄭大水﹐龍鬥於時門之外洧淵。國人請爲禜焉﹐子產弗許﹐曰「我斗﹐龍不我覿也。龍鬥﹐我獨何覿焉﹖禳之﹐則彼其室也。吾無求於龍﹐龍亦無求於我。」乃止也。—《左傳昭公十九年》前522年﹐周景王23年﹐鄭定公8年鄭子產有疾﹐謂子大叔曰「我死﹐子必爲政﹐惟有徳者能以寬服民﹐其次莫如猛。夫火烈﹐民望而畏之﹐故鮮死焉。水懦弱﹐民狎而玩之﹐則多死焉。故寬難。」疾數月而卒。大叔爲政﹐不忍猛而寬。鄭國多盜﹐取人於萑苻之澤。大叔悔之曰「吾早從夫子﹐不及此。」興徒兵以攻萑苻之盜﹐盡殺之。盜少止。及子產卒﹐仲尼聞之﹐出涕曰「古之遺愛也。」—《左傳昭公二十年》楚太子建來奔。—《鄭世家》楚太子建從宋來奔﹐—《十二諸侯年表》前520年﹐周景王25年﹐鄭定公10年太子建與晉謀襲鄭。鄭殺建﹐建子勝奔吳。—《鄭世家》前519年﹐周敬王元年﹐鄭定公11年定公如晉。晉與鄭謀﹐誅周亂臣﹐入敬王於周。—《鄭世家》楚建作亂﹐殺之。—《十二諸侯年表》前518年﹐周敬王2年﹐鄭定公12年鄭伯如晉﹐子大叔相﹐見範獻子。獻子曰「若王室何﹖」對曰「老夫其國家不能卹﹐敢及王室。抑人亦有言曰﹕『嫠不卹其緯﹐而憂宗周之隕﹐爲將及焉。』今王室實蠢蠢焉﹐吾小國懼矣。然大國之憂也﹐吾儕何知焉﹖吾子其早圖之﹗《詩》曰﹕『瓶之罄矣﹐惟罍之恥。』王室之不寧﹐晉之恥也。」獻子懼﹐而與宣子圖之。乃徵會於諸侯﹐期以明年。—《左傳昭公二十四年》公如晉﹐請內王。—《十二諸侯年表》前517年﹐周敬王3年﹐鄭定公13年夏﹐叔詣會晉趙鞅﹑宋樂大心﹑衛北宮喜﹑鄭遊吉﹑曹人﹑邾人﹑滕人﹑薛人﹑小邾人於黃父。—《春秋昭公二十五年》定公卒﹐子獻公蠆立。—《鄭世家》前513年﹐周敬王7年﹐鄭獻公元年鄭獻公蠆元年。—《十二諸侯年表》前510年﹐周敬王10年﹐鄭獻公4年冬﹐仲孫何忌會晉韓不信﹑齊髙張﹑宋仲幾﹑衛世叔孫﹑鄭國參﹑曹人﹑莒人﹑薛人﹑杞人﹑小邾人城成周。—《春秋昭公三十二年》前506年﹐周敬王14年﹐鄭獻公8年三月﹐公會劉子﹑晉侯﹑宋公﹑蔡侯﹑衛侯﹑陳子﹑鄭伯﹑許男﹑曹伯﹑莒子﹑邾子﹑頓子﹑胡子﹑滕子﹑薛伯﹑杞伯﹑小邾子﹑齊國夏於召陵﹐侵楚。—《春秋定公四年》四年春三月﹐劉文公合諸侯於召陵﹐謀伐楚也。晉人假羽旄於鄭﹐鄭人與之。明日﹐或旆以會。晉於是乎失諸侯。反自召陵﹐鄭子大叔未至而卒。晉趙簡子爲之臨﹐甚哀﹐曰「黃父之會﹐夫子語我九言﹐曰﹕『無始亂﹐無怙富﹐無恃寵﹐無違同﹐無敖禮﹐無驕能﹐無復怒﹐無謀非徳﹐無犯非義。』」—《左傳定公四年》前504年﹐周敬王16年﹐鄭獻公10年春﹐王正月癸亥﹐鄭遊速帥師滅許﹐以許男斯歸。二月﹐公侵鄭。—《春秋定公六年》六年春﹐鄭滅許﹐因楚敗也。二月﹐公侵鄭取匡﹐爲晉討鄭之伐胥靡也。夏﹐季桓子如晉﹐獻鄭俘也。周儋翩率王子朝之徒﹐因鄭人將以作亂於周。鄭於是乎伐馮﹑滑﹑胥靡﹑負黍﹑狐人﹑闕外。六月﹐晉閻沒戌周﹐且城胥靡。—《左傳定公六年》魯侵我。—《十二諸侯年表》前503年﹐周敬王17年﹐鄭獻公11年秋﹐齊侯﹑鄭伯盟於咸﹐徵會於衛。衛侯欲叛晉﹐諸大夫不可。使北宮結如齊﹐而私於齊侯曰「執結以侵我。」齊侯從之﹐乃盟於瑣。—《左傳定公七年》前502年﹐周敬王18年﹐鄭獻公12年晉士鞅帥師侵鄭﹐遂侵衛。冬﹐衛侯﹑鄭伯盟於曲濮。—《春秋定公八年》秋﹐晉士鞅會成桓公﹐侵鄭﹐圍虫牢﹐報伊闕也。遂侵衛。鄭駟顓嗣子大叔爲政。—《左傳定公八年》前501年﹐周敬王19年﹐鄭獻公13年夏四月戊申﹐鄭伯蠆卒。六月﹐葬鄭獻公。—《春秋定公九年》鄭駟顓殺鄧析﹐而用其竹刑。君子謂﹕「子然於是不忠。苟有可以加於國家者﹐棄其邪可也。《靜女》之三章﹐取彤管焉。《竿旄》『何以告之』﹐取其忠也。故用其道﹐不棄其人。《詩》云﹕『蔽芾甘棠﹐勿翦勿伐﹐召伯所茇。』思其人猶愛其樹﹐況用其道而不卹其人乎﹖子然無以勸能矣。」—《左傳定公九年》獻公十三年卒﹐子聲公勝立。當是時﹐晉六卿彊﹐侵奪鄭﹐鄭遂弱。—《鄭世家》獻公薨。—《十二諸侯年表》前500年﹐周敬王20年﹐鄭聲公元年冬﹐齊侯﹑衛侯﹑鄭遊速會於安甫。—《春秋定公十年》鄭聲公勝元年﹐鄭益弱。—《十二諸侯年表》前499年﹐周敬王21年﹐鄭聲公2年冬﹐及鄭平。叔還如鄭涖盟—《春秋定公十一年》前496年﹐周敬王24年﹐鄭聲公5年冬十二月﹐晉人敗範﹑中行氏之師於潞﹐獲籍秦﹑髙彊。又敗鄭師及範氏之師於百泉。—《左傳定公十四年》鄭相子產卒﹐鄭人皆哭泣﹐悲之如亡親戚。子產者﹐鄭成公少子也。爲人仁愛人﹐事君忠厚。孔子嘗過鄭﹐與子產如兄弟云。及子產死﹐孔爲泣曰「古之遺愛也﹗」—《鄭世家》子產卒。—《十二諸侯年表》前495年﹐周敬王25年﹐鄭聲公6年鄭罕達帥師伐宋。—《春秋定公十五年》鄭罕達敗宋師於老丘。—《左傳定公十五年》伐宋。—《十二諸侯年表》前493年﹐周敬王27年﹐鄭聲公8年秋八月甲戌﹐晉趙鞅帥師及鄭罕達帥師戰於鐵﹐鄭師敗績。—《春秋哀公二年》秋八月﹐齊人輸範氏粟﹐鄭子姚﹑子般送之。士吉射逆之﹐趙鞅禦之﹐遇於戚。陽虎曰「吾車少﹐以兵車之旆﹐與罕﹑駟兵車先陳。罕﹑駟自後隨而從之。彼見吾貌﹐必有懼心。於是乎會之﹐必大敗之。」從之。卜戰﹐龜焦。樂丁曰「《詩》曰﹕『爰始爰謀﹐爰契我龜。』謀協以故兆﹐詢可也。」簡子曰「範氏﹑中行氏﹐反易天明﹐斬艾百姓﹐欲擅晉國而滅其君。寡君恃鄭而保焉。今鄭爲不道﹐棄君助臣﹐二三子順天明﹐從君命﹐經徳義﹐除詬恥﹐在此行也。克敵者﹐上大夫受縣﹐下大夫受郡﹐士田十萬﹐庶人工商遂﹐人臣隸圉免。志父無罪﹐君實圖之。若其有罪﹐絞縊以戮﹐桐棺三寸﹐不設屬辟﹐素車朴馬﹐無入於兆﹐下卿之罰也。」甲戌﹐將戰﹐郵無卹禦簡子﹐衛大子爲右。登鐵上﹐望見鄭師眾﹐大子懼﹐自投於車下。子良授大子綏而乘之﹐曰「婦人也。」簡子巡列曰「畢萬﹐匹夫也。七戰皆獲﹐有馬百乘﹐死於牖下。羣子勉之﹐死不在寇。」繁羽禦趙羅﹐宋勇爲右﹐羅無勇﹐麇之。吏詰之﹐禦對曰「痁作而伏。」衛大子禱曰「曾孫蒯聵敢昭皇祖文王﹐烈祖康叔﹐文祖襄公﹕鄭勝亂從﹐晉午在難﹐不能治亂﹐使鞅討之。蒯聵不敢自佚﹐備持矛焉。敢告無絕筋﹐無折骨﹐無面傷﹐以集大事﹐無作三祖羞。大命不肯請﹐佩玉不敢愛。」鄭人擊簡子中肩﹐斃於車中﹐獲其蜂旗。大子救之以戈﹐鄭師北﹐獲溫大夫趙羅。大子復伐之﹐鄭師大敗﹐獲齊粟千車。趙孟喜曰「可矣。」傅叟曰「𨿽克鄭﹐猶有知在﹐憂未艾也。」初﹐周人與範氏田﹐公孫尨稅焉。趙氏得而獻之﹐吏請殺之。趙孟曰「爲其主也﹐何罪﹖」止而與之田。及鐵之戰﹐以徒五百人宵攻鄭師﹐取蜂旗於子姚之幕下﹐獻曰「請報主徳。」追鄭師。姚﹑般﹑公孫林殿而射﹐前列多死。趙孟曰「國無小。」旣戰﹐簡子曰「吾伏弢嘔血﹐鼓音不衰﹐今日我上也。」大子曰「吾救主於車﹐退敵於下﹐我右之上也。」郵良曰「我兩靷將絕﹐吾能止之﹐我禦之上也。」駕而乘材﹐兩靷皆絕。—《左傳哀公二年》晉範﹑中行氏反晉﹐告急於鄭﹐鄭求之。晉伐鄭﹐敗鄭軍於鐵。—《鄭世家》救範﹑中行氏﹐與趙鞅戰於鐵﹐敗我師。—《十二諸侯年表》前490年﹐周敬王30年﹐鄭聲公11年鄭駟秦富而侈﹐嬖大夫也﹐而常陳卿之車服於其庭。鄭人惡而殺之。子思曰「《詩》曰﹕『不解於位﹐民之攸塈。』不守其位﹐而能久者鮮矣。《商頌》曰﹕『不僭不濫﹐不敢怠皇﹐命以多福。』」—《左傳哀公五年》前488年﹐周敬王32年﹐鄭聲公13年春﹐宋皇瑗帥師侵鄭。冬﹐鄭駟弘帥師救曹。—《春秋哀公七年》春﹐宋師侵鄭﹐鄭叛晉故也。宋人圍曹。鄭桓子思曰「宋人有曹﹐鄭之患也。不可以不救。」冬﹐鄭師救曹﹐侵宋。—《左傳哀公七年》前486年﹐周敬王34年﹐鄭聲公15年鄭武子膡之嬖許瑕求邑﹐無以與之。請外取﹐許之。故圍宋雍丘。宋皇瑗圍鄭師﹐每日遷捨﹐壘合﹐鄭師哭。子姚救之﹐大敗。二月甲戌﹐宋取鄭師於雍丘﹐使有能者無死﹐以郟張與鄭羅歸。宋公伐鄭。晉趙鞅卜救鄭﹐遇水適火﹐占諸史趙﹑史墨﹑史龜。史龜曰「是謂沈陽﹐可以興兵。利以伐姜﹐不利子商。伐齊則可﹐敵宋不吉。」史墨曰「盈﹐水名也。子﹐水位也。名位敵﹐不可幹也。炎帝爲火師﹐姜姓其後也。水勝火﹐伐姜則可。」史趙曰「是謂如川之滿﹐不可遊也。鄭方有罪﹐不可救也。救鄭則不吉﹐不知其他。」陽虎以《周易》筮之﹐遇《泰》之《需》﹐曰「宋方吉﹐不可與也。微子啟﹐帝乙之元子也。宋﹑鄭﹐甥舅也。祉﹐祿也。若帝乙之元子歸妹﹐而有吉祿﹐我安得吉焉﹖」乃止。—《左傳哀公九年》圍宋﹐敗我師雍丘﹐伐我。—《十二諸侯年表》前485年﹐周敬王35年﹐鄭聲公16年夏﹐宋人伐鄭。—《春秋哀公十年》前483年﹐周敬王37年﹐鄭聲公18年秋﹐宋皇巢帥師伐鄭。—《春秋哀公十二年》宋鄭之間有隙地焉﹐曰彌作﹑頃丘﹑玉暢﹑喦﹑戈﹑錫。子產與宋人爲成﹐曰「勿有是。」及宋平﹑元之族自蕭奔鄭﹐鄭人爲之城喦﹑戈﹑錫。九月﹐宋向巢伐鄭﹐取錫﹐殺元公之孫﹐遂圍喦。十二月﹐鄭罕達救喦﹐丙申﹐圍宋師。—《左傳哀公十二年》宋伐我。—《十二諸侯年表》前482年﹐周敬王38年﹐鄭聲公19年春﹐鄭罕達帥師取宋師於喦。—《春秋哀公十三年》春﹐宋向魋救其師。鄭子賸使徇曰「得桓魋者有賞。」魋也逃歸﹐遂取宋師於﹐獲成讙﹑郜延。以六邑爲虛。—《左傳哀公十三年》敗宋師。—《十二諸侯年表》前480年﹐周敬王40年﹐鄭聲公21年鄭伯伐宋。冬﹐晉侯伐鄭。—《春秋哀公十五年》前479年﹐周敬王41年﹐鄭聲公22年楚大子建之遇讒也﹐自城父奔宋。又辟華氏之亂於鄭﹐鄭人甚善之。又適晉﹐與晉人謀襲鄭﹐乃求復焉。鄭人復之如初。晉人使諜於子木﹐請行而期焉。子木暴虐於其私邑﹐邑人訴之。鄭人省之﹐得晉諜焉。遂殺子木。其子曰勝﹐在吳。子西欲召之。葉公曰「吾聞勝也詐而亂﹐無乃害乎。」子西曰「吾聞勝也信而勇﹐不爲不利﹐捨諸邊竟﹐使衛藩焉。」葉公曰「周仁之謂信﹐率義之爲勇。吾聞勝也好復言﹐而求死士﹐殆有私乎﹖復言﹐非信也。期死﹐非勇也。子必悔之。」弗從。召之使處吳竟﹐爲白公。請伐鄭。子西曰「楚未節也。不然﹐吾不忘也。」他日﹐又請﹐許之。未起師。晉人伐鄭﹐楚救之。與之盟。—《左傳哀公十六年》前477年﹐周敬王43年﹐鄭聲公24年三十八卒。—《十二諸侯年表》前475年﹐周元王2年﹐鄭聲公26年春﹐齊人來徵會。夏﹐會於廩丘。爲鄭故﹐謀伐晉。鄭人辭諸侯﹐秋﹐師還。—《左傳哀公二十年》前468年﹐周定王元年﹐鄭聲公33年晉荀瑤帥師伐鄭﹐次於桐丘。鄭駟弘請救於齊。齊師將興﹐陳成子屬孤子﹐三日朝。設乘車兩馬﹐繫五邑焉。召顏涿聚之子晉﹐曰「隰之役﹐而父死焉。以國之多難﹐未女卹也。今君命女以是邑也﹐服車而朝﹐毋廢前勞。」乃救鄭。及畱舒﹐違榖七里﹐榖人不知。及濮﹐雨﹐不涉。子思曰「大國在敝邑之宇下﹐是以告急。今師不行﹐恐無及也。」成子衣制﹐杖戈﹐立於阪上﹐馬不出者﹐助之鞭之。知伯聞之﹐乃還﹐曰「我卜伐鄭﹐不卜敵齊。」使成子曰「大夫陳子﹐陳之自出。陳之不祀﹐鄭之罪也。故寡君使瑤察陳衷焉。謂大夫其卹陳乎﹖若利本之顚﹐瑤何有焉﹖」成子怒曰「多陵人者皆不在﹐知伯其能久乎﹖」中行文子告成子曰「有自晉師告寅者﹐將爲輕車千乘﹐以厭齊師之門﹐則可盡也。」成子曰「寡君命恆曰﹕『無及寡﹐無畏眾。』𨿽過千乘﹐敢辟之乎﹖將以子之命告寡君。」文子曰「吾乃今知所以亡。君子之謀也﹐始衷終皆舉之﹐而後入焉。今我三不知而入之﹐不亦難乎﹖」悼之四年﹐晉荀瑤帥師圍鄭。未至﹐鄭駟弘曰「知伯愎而好勝﹐早下之﹐則可行也。」乃先保南裏以待之。知伯入南裏﹐門於桔柣之門。鄭人俘酅魁壘﹐賂之以知政﹐閉其口而死。將門﹐知伯謂趙孟﹕「入之。」對曰「主在此。」知伯曰「惡而無勇﹐何以爲子﹖」對曰「以能忍恥﹐庶無害趙宗乎。」知伯不悛﹐趙襄子由是諅知伯﹐遂喪之。知伯貪而愎﹐故韓﹑魏反而喪之。—《左傳哀公二十七年》前465年﹐周定王4年﹐鄭聲公36年聲公卒﹐子哀公易立。—《鄭世家》前464年﹐周定王5年﹐鄭聲公37年知伯伐鄭﹐駟桓子如齊求援。—《六國年表》前463年﹐周定王6年﹐鄭聲公38年鄭聲公卒。—《六國年表》前462年﹐周定王7年﹐鄭哀公元年鄭哀公元年。—《六國年表》前455年﹐周定王14年﹐鄭哀公8年鄭人弒哀公而立聲公弟醜﹐是爲共公。—《鄭世家》前454年﹐周定王15年﹐鄭共公元年前452年﹐周定王17年﹐鄭共公3年三晉滅智伯。—《鄭世家》前424年﹐周威烈王2年﹐鄭共公31年共公卒﹐子幽公已立。—《鄭世家》前423年﹐周威烈王3年﹐鄭幽公元年韓武子伐鄭﹐殺幽公。鄭人立幽公弟駘﹐是爲繻公。—《鄭世家》鄭幽公元年﹐韓殺之。—《六國年表》前422年﹐周威烈王4年﹐鄭繻公元年鄭立幽公子﹐是爲繻公﹐元年。—《六國年表》前408年﹐周威烈王18年﹐鄭繻公15年韓景侯伐鄭﹐取雍丘。鄭城京。—《鄭世家》韓景侯虔元年﹐伐鄭﹐取雍丘。鄭城京。—《六國年表》前407年﹐周威烈王19年﹐鄭繻公16年鄭伐韓﹐敗韓兵於負黍。—《鄭世家》鄭敗韓於負黍。—《六國年表》前403年﹐周威烈王23年﹐鄭繻公20年韓﹑趙﹑魏列爲諸侯。—《鄭世家》前400年﹐周安王2年﹐鄭繻公23年鄭圍韓之陽翟。—《鄭世家》鄭圍陽翟。—《六國年表》前398年﹐周安王4年﹐鄭繻公25年鄭君殺其相子陽。—《鄭世家》鄭殺其相駟子陽。—《六國年表》前396年﹐周安王6年﹐鄭繻公27年子陽之黨共弒繻公駘而立幽公弟乙爲君﹐是爲鄭君。—《鄭世家》鄭相子陽之徒殺其君繻公。—《六國年表》前395年﹐周安王7年﹐鄭康公元年鄭康公元年。—《六國年表》前394年﹐周安王8年﹐鄭康公2年鄭君乙立二年﹐鄭負黍反﹐復歸韓。—《鄭世家》鄭負黍反。—《六國年表》前385年﹐周安王17年﹐鄭康公11年韓伐鄭﹐取陽城。—《鄭世家》伐鄭﹐取陽城。—《六國年表》前380年﹐周安王22年﹐鄭康公16年鄭敗晉。—《六國年表》前375年﹐周烈王元年﹐鄭康公20年﹝韓哀侯二年﹞滅鄭。康公二十年滅﹐無後。—《六國年表》前374年﹐周烈王2年﹝鄭君乙﹞二十一年﹐韓哀侯滅鄭﹐並其國。—《鄭世家》

