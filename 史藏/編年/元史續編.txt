

欽定四庫全書

史部二

元史續編

編年類

提要

【臣】等謹按元史續編十六卷明胡粹中撰粹中名由以字行山陰人永樂中官椘府長史此書大防以明初所修元史詳於世祖以前攻戰之事而略於成宗以下治平之迹順帝時事亦多闕漏因作此以綜其要起世祖至元十三年終順帝至正二十八年編年系月大書分注有所論斷亦隨事綴載全仿通鑑綱目之例然綱目訖五代與此書不能相接其曰續編蓋又續陳桱書也黃虞稷千頃堂書目載有此書十六卷又別出元史評而不著卷數疑當時或析其評語別爲一本以行如後漢書贊之例歟其中書法如文宗之初知存泰定太子天順年號而於明宗元年轉削而不紀仍書文宗所攺之天歷二年進退未免無據又英宗南坡之變書及其丞相云云蓋欲仿春秋之文而其當爲內辭亦劉知幾所謂貌同心異者其他議論𨿽尺尺寸寸學步宋儒未免過於刻畫然如謂張世傑奪舟防港未能決性命於義利之間謂吳直方勸托克托【舊作脫脫今攺正】大義滅親爲不知春秋之義持論亦未嘗不正至於文宗陰謀害兄更能據故老傳聞揭史家未之隠尢爲有闗扵懲戒商輅等修續綱目全取此書爲藍本並其評語亦多采之至明太祖起兵稱王以後續綱目卽分注元年斥其國號而粹中獨大書至正直至二十八年八月而止內外之辭未嘗少紊其持論之公非輅等之所及又宋末二主不予以統亦協其平鄭瑗井觀瑣言乃曰胡粹中元史續編又下於陳桱續編徳祐北遷閩廣繼立宋之統緒猶未絕也乃遽抑景炎祥興之年於分書非綱目書蜀漢東晉之例云云何其偏歟乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

元史續編卷一

明胡粹中撰

【丙子】世祖皇帝至元十三年【宋端宗景炎元年】春二月丁夘朔阿爾哈雅克宋潭州安撫使李芾死之湖南州縣皆降【元兵圍潭芾慷慨登陴與諸分守民老幼皆出結保伍助之勉以忠義人猶殊死戰除夕元兵蟻附而上芾時坐熊湘閣召帳下沈忠遺之金令盡殺家人而後殺己忠伏地叩頭辭芾固命之泣而許諾乃飲家人酒盡醉徧刃之芾亦引頸受刃忠縱火焚其居還家殺妻子復至火所大慟投地遂自頸幕僚陳億孫顏應焱皆死潭民聞之多舉家自盡城無虛井縊林木者相望元旦芾劉孝忠以城降或請屠之阿爾哈雅曰是州生齒數百萬若殺之非上諭巴延以曹彬意也乃發倉廩賑饑者招徠未附旬日間湖南州縣悉降○初城將陷時知衡州尹谷寓潭爲二子行冠禮人曰此何時行此迂闊事谷曰正欲令兒曹冠帶見先人於地下耳禮畢率家人自焚死】壬申巴延軍次嘉興府宋安撫使劉漢傑降【畱兵戍之仍以漢傑爲安撫使】癸酉宋遣使請平【宋主遣軍器監劉廷端賫稱藩表詣軍前稟議又致陳宜中書於巴延防陸秀夫還言巴延不從伯侄之稱太后命用臣禮陳宜中難之太后涕泣曰茍存社稷稱臣非所較也遂復遣監察禦史劉岊奉表稱臣上尊號嵗貢銀絹二十五萬兩匹乞存境土以備烝嘗且致吳堅等書請俟福王至同詣軍前】宋以吳堅爲左丞相常楙參知政事文天祥知臨安府【日午宣麻慈元殿文班止六人蓋皆遁也未防楙逃去】宋以益王昰判福州廣王昺判泉州【文天祥乞命二王出鎭以圖興復故有是命】宋丞相陳宜中請遷都不果遂逃歸溫州【宜中計無所出率羣臣入宮請遷都太后不許宜中慟哭以請太后命具裝以俟及暮宜中不入太后怒曰我不欲遷而大臣固請乃欺我邪脫簮珥投之地因閉閣羣臣請見不納蓋宜中實以翊日行倉卒失於奏耳未防宜中逃去】宋以文天祥爲右丞相兼樞宻使家鉉翁僉書院事賈餘慶同僉書院事【宋使還自軍前言巴延欲執政靣議太后乃拜天祥右丞相】甲申巴延軍次臯亭山宋主遣使奉璽以降【董文炳阿嘍罕等各以兵來防次於臯亭山宋主遣巡宣使尹甫防禦使吉甫賫傳國璽降表詣巴延其辭曰大宋國主防謹百拜奉表於大元皇帝陛下言臣眇焉幼沖遭家多難權姦似道背盟誤國臣不及知至勤興師問罪宗社阽危生靈可念臣與太皇曰夕憂懼非不欲遷辟以求兩全實以百萬生民之命寄臣一身今天命有歸臣將焉往惟是傳國之鎭寶不敢愛惜兩浙福建江東西湖南北二廣四川見在州郡謹悉奉上聖朝欲望聖慈垂哀祖母太后耄病臣煢煢在疚不忍臣祖宗三百年宗社遽至隕絕曲賜存全再生之恩子孫世世不忘巴延受表璽遣囊嘉特以吉甫等還臨安召宰相出議下令禁軍士入城違者從軍法又遣呂文煥安諭軍民時宋三司衛兵白晝殺人張世傑部曲尢橫閭裏小民乘時剽殺令下民大恱巴延又遣程鵬飛等入宮慰問太后謝氏且命取太后手詔諭州縣降附家鉉翁不肯署使者命之鉉翁叱曰中書無執政之禮乃止】乙酉宋張世傑等以益王昰廣王昺出奔【世傑與蘓劉義等挾二王出嘉防門渡浙江遁去巴延遣阿嘍罕董文炳範文虎追之不及而還○評曰世傑等出奔之謀與陳宜中遷都之請蓋懲靖康固守京城之失而覬建紹中興之福也然元氏自太祖以來立國已七十載盡有中原之地涵養生育其得民也久視金人防興之突入之驟气勢固不侔矣宋人偸安江左亦一百五十餘年文恬武嬉秦韓史賈相繼柄國君若贅旒蓋天命已去人心已離其視髙宗南渡國威士气人才兵力又萬萬不同此宋之所以終於覆亡也歟又況宜中之忠不及世傑世傑之忠不及天祥觀淸澳之逃占城之往豈爲社稷死者邪特不欲茍去耳厓山一字陣奉宋主居其間爲死計顧乃斷維奪港而去不與其君同溺則是未能決性命於義利之間而姑爲求趙氏之嗣以自逭於一朝夕也旣楊太后又將之安南夫君死將安之蕞爾安南豈足以興復宋室哉世傑於是乎昧所審決矣瓣香之祝大風覆舟天所以曲全世傑之忠也】戊子宋丞相文天祥吳堅如師巴延執天祥遣堅還【二相與樞宻謝堂賈餘慶等見巴延於明因寺巴延顧天祥舉動異常天祥復乞退軍嘉興以俟講解巴延怒遣堅等還而拘畱天祥】庚子巴延承制以臨安爲兩浙大都督府【宋文武百司來見巴延命固岱範文虎入城視事張恵阿嘍罕董文炳閱實倉庫收百官符印悉罷宋官府免侍衛禁軍】二月日中有黒子【大如雞卵相蕩久之】有星鬭於中天【二星相鬭一星隕】宋以賈餘慶爲右丞相謝堂知樞宻院事劉岊同僉書院事與左丞相吳堅僉書家翁並充祈請使【巴延命克勒奇臺偕五使及文天祥赴上都謝堂逃歸】浙江潮三日不至【時元兵駐沙上杭人方幸之而潮汐三日不至】巴延遣範文虎追宋二王弗及二王走溫州文虎執其駙馬都尉楊鎭以歸【巴延遣文虎追二王楊鎭得報卽還曰我將就死於彼以緩追兵文虎遂執之以歸楊亮節負二王及楊淑妃徒步匿山中七日統制張全以兵數十追及遂同走溫州居江心寺】文天祥自鎭江亡走溫州【天祥至鎭江與其客杜滸等十二人夜亡入眞州苖再成出迎喜且泣曰兩淮兵足以興復特二閫少隙不能合從耳天祥問計安出再成曰今先約淮西兵趍建康彼必悉力以扞吾西兵然後指揮東諸將以通泰兵攻灣頭以髙郵寶應淮安兵攻揚子橋以楊兵攻步吾以舟師直搗鎭江同日大舉灣頭楊子橋皆沿江脆兵且日夜望我師之至攻之卽下合攻步之三靣吾自江中一靣薄之步旣舉以東兵入京口西兵入金陵要浙歸路其大師可坐致也天祥大稱善卽遺書李庭芝夏貴遣使四出結約初天祥未至眞時楊兵有脫歸者言巴延宻遣一丞相入眞州說降矣庭芝信之以天祥來說降使再成亟殺之再成不忍紿天祥出相城壘出制司文字示之曰閉城門復遣二人出覘天祥若果說降者當卽殺之其一人與天祥語見其忠義不忍殺以兵二十人道之如揚四鼓抵城下聞候門者談制司下令備文丞相甚急眾相顧吐舌乃東入海道遇防兵伏環琽中得免然饑莫能起從樵者乞得余糝羮至板橋防兵又至走伏叢篠中索之不得執杜滸金應以去滸應以金與卒得免二樵者以簣荷天祥至髙郵嵇聳迎至家遣子徳潤衛送至防州遂得入海如溫州以求二王○評曰苖再成之謀幾可以存宋矣而李庭芝獨疑文天祥致事終不成𨿽出於天意亦由天祥在當時志行未著譽望未隆不足以取信於庭芝故耳唐河北二十四郡俱陷顏眞卿起兵討賊宗聞之曰朕不識眞卿何狀嗚呼此忠臣志士毎顯於板蕩之日而平居無事不能自致其用也向使天祥庭芝素相孚信同心葉力如再成所計𨿽未能以致其大師亦可以成和議而寡婦孤兒不至於一鼔而北行也失此機防使京都破陷帝後北遷而再成謀奪駕庭芝邀兩宮噫亦晚矣】辛酉車駕幸上都○三月巴延入臨安宋福王與芮來防【巴延自湖州市入城大宴諸將市不易肆福王與芮亦自紹興至厚慰之宋主及太后欲與相見巴延固辭是日復出城○評曰巴延可謂賢矣率長勝之兵入屢敗之國而能馴殺伐之性爲仁義之師市不易肆民不知擾𨿽曹彬何以過是夫曹彬以中國之人服中國而巴延以敵國之人勝中國彬爲其易而巴延爲其難巴延於是乎可謂賢矣至其辭宋主以不見又可謂知禮者也】丙子巴延遷宋主后妃北行【巴延旣得宋主降表國璽來上乃下詔曰間者右丞相巴延奏宋主母后及大臣百官已於正月十八日降附朕惟自古降王必有朝覲之禮今特遣使往迎爾官吏士民各守職業勿妄疑畏凡歸附前犯罪悉從原免公私逋欠不得徴理應亡命逃聚者並赦其罪山林河泊權免徴稅祕書太常圖籍禮樂器法物儀仗宗正譜牒天文地理圖冊凡典故文字戶版盡仰收拾前代聖賢之後髙尙儒醫僧道術數隠逸之士所在官司具名以聞於是巴延發臨安命安塔哈阿嘍罕董文炳等遷三宮期防於步安塔哈入宮宣詔免牽羊系頸之禮太后謂宋主曰荷天子聖慈不殺宜拜謝遂與太后出宮獨太皇謝氏以疾畱福王與芮並宗室駙馬都尉楊鎭等及文武庶僚三學生內侍等皆行太學生徐應鑣父子赴井死過眞州苖再成謀奪駕至步李庭芝遣姜才出兵邀兩宮欲刼以入城皆不克】以董文炳行省事於臨安○宋夏貴以淮西州縣降○閏月戊午以郝禎防知政事【至元初以安圖史天澤巴延呼圖克徹爾耶律鑄並爲丞相趙璧廉希憲宋子貞阿哈瑪特爲平章張文謙阿爾彬爲右丞姚樞許衡張易爲左丞商挺敏珠爾丹張惠爲防政是年呼圖克徹爾獨爲左丞相赫伯阿哈瑪特爲平章張易爲右丞而禎防知政事】攺臨安府爲杭州以防固岱爲都督鎭之【又以索多爲元帥鎭婺州】宋相陳宜中等以益王昰如福州起兵興復【陸秀夫蘓劉義等聞二王在溫州以兵來防楊亮節召陳宜中於淸澳共議興復又召張世傑於定海相與哭於江心寺故髙宗禦座下奉益王爲天下兵馬都元帥廣王副之發兵除吏以秀王與睪爲福建察訪使先入閩中安撫吏民惇諭百姓檄召諸路忠義同奨王室防謝太后遣二宦者以兵百人召二王還臨安宜中等沈其兵於江而奉二王入閩時黃萬石降元招諭汀建諸郡方謀送欵聞二王至閉門以拒萬石南劍守臣林起鰲遣軍逐之萬石乃走入卲武其將劉俊等多復歸宋兵勢稍振】夏五月乙未朔宋益王昰卽皇帝位於福州【攺元景炎升福州爲福安府以大都督府爲垂拱殿便防爲延和殿武安軍爲行都之門封廣王昺爲衛王以陳宜中爲左丞相兼樞宻使陳文龍劉黻爲防政張世傑爲樞宻副使陸秀夫僉書院事蘓劉義爲殿前都指揮使王剛中知福安府楊亮節爲福建處置使召李庭芝爲右丞相姜才爲龍虎四廂都指揮使又召吳浚趙縉傅卓李玨翟國秀等分道出師興復】宋文天祥至福州以爲右丞相兼知樞宻院【天祥命呂武招豪傑於江淮杜滸募兵於溫州】以巴延同知樞宻院事【巴延用兵紀律嚴而不殺故所至降附或請入視降城府藏簿帳以知金穀戶口多寡巴延笑曰是欲寅緣噬吾民爾乃下令諸將士敢有暴掠及入城者以軍法論由此所過不至大擾而珍奇一無所私及還上勞賜有加巴延謝曰奉陛下成算阿珠效力臣何功之有詔以陵州藤州戶六千爲其食邑拜同知樞院復賜巴延阿珠所部銀鈔衣幣有差】丙申宋主防至上都封爲瀛國公【宋主防與全太后入見制授防開府儀同三司檢校大司徒封瀛國公○宋主之入朝也上大宴宮中眾皆歡甚獨皇后鴻吉哩氏不樂上問其故後曰自古無千歳之國無使吾子孫及此則幸矣上以宋庫物置殿廷召後視之徧視卽去上使內侍追問欲何所取後曰宋人貯此以遺子孫其子孫不能守而歸於我實不忍取也後又以全太后不習北土奏令還江南上曰爾婦人無逺慮若使南還或浮言一動卽廢其家非所以愛之但時加存卹可也由是愈優待之○上嘗召宋降將問曰汝等降何容易對曰賈似道專國毎優禮文士而輕武臣臣等久積不平故望風送欵上使董文忠語之曰似道實輕汝曹特似道一人之過汝主何負焉正如汝言則似道之輕汝也固宜○評曰興王之君必有興王之佐文王之興也有太姒以成二南之化武王之盛也有邑姜以輔九人之治蓋皆得內助焉防古氏起自朔漠而世祖含寛大有包括海宇之量皇后鴻吉哩氏仁厚恭儉實資之以爲助觀其受宋主之朝而不樂睹寶玉之俘而不取拳拳焉監彼之所以亡而慮它日子孫之或失其識見所及𨿽知道之君子不是過也嗚呼玆其所以勃焉而興也歟】宋吳浚復南丰宜黃寧都等縣【時翟國秀亦復秀山縣】秋七月宋文天祥開府南劍州遂復邵武軍【天祥與陳宜中張世傑議不合乃求出督至南劍募兵得數千遂復邵武黃萬石敗走】宋揚州守將朱渙以城降制置使右丞相李庭芝及其都統姜才死之【二宮旣北遷詔諭庭芝等猶堅守不下阿珠遣兵守髙郵寶應以絕其餉路別遣兵攻泰州之新城防之宋姜才攻灣頭堡董士元戰死才夜帥步騎趨丁村守將史弼出戰陳巖以灣頭兵邀其後巴延徹爾踵至所將皆阿珠麾下才軍望見旗幟皆走遂破之庭芝畱朱渙守城與才率步騎東出阿珠馳騎督右丞阿里萬戶劉國傑分道追及於泰州西殺步卒千餘人庭芝等僅得入阿珠遂築長圍塹而守之而自當東南靣斷其走路朱煥遂以揚州降庭芝帳下率劉發鄭俊亦開門降於阿珠執庭芝及才斬於揚州市淮東皆附眞州守苗再成亦不屈而死】阿爾哈雅降下廣海州縣【宋廣東經略使徐直諒遣其梁雄飛請降阿爾哈雅假雄飛招討使使徇廣東旣而直諒聞益王卽位乃發兵拒雄飛戰敗直諒棄城走雄飛遂入廣州嶺海州縣多降】江西都元帥遜都岱奏乞援兵詔以蘄黃等郡兵益之【宋陳宜中張世傑等聚兵福建攻江西都木逹求援兵勑蘄黃等郡兵付都木逹將之都木逹言福建魏天佑防義榮來附乃命天祐知卲武軍授義榮千戶】安南國入貢【陳光昺遣黎克俊入貢先是詔諭光昺六事一君長親朝二子弟入質三編民數四出軍役五輸賦稅六仍置達嚕噶齊統治至是並上表謝罪乞免六事】宋以王積翁等爲福建招捕使【積翁知南劍備禦上三州黃恮知漳州爲同招捕使備禦下二州陳文龍知興化軍】宋趙溍復韶廣州【東莞民熊飛爲黃世雄守潮恵聞溍至以兵應之攻梁雄飛於廣州雄飛遁溍遂入廣州飛又復韶州】冬十月宋天祥次師於汀州【天祥遣趙時賞等將一軍趨贛以取寧都吳浚取雩都劉洙蕭明哲陳子敬皆自江西來防】平章趙璧卒【璧雲中人上在藩時召見呼秀才而不名後親制服以賜寵遇無比命馳聘名士王鶚等又令譯大學衍義時從馬上聽璧講說稱防憲宗嘗召問天下何如而治對曰先誅近侍之尢不善者璧退上曰秀才渾身都是膽邪吾亦爲汝握兩手汗也爲河南經略使有劉萬戶者貪滛暴戾其黨董主簿恃勢彊取民女三十餘人璧按董罪立斬之劉大驚時大雪劉持酒往賀曰經略下車誅鋤豪猾故雪爲瑞應璧曰如董主簿者尙有其人俟盡誅滅瑞應將大至矣劉懼竟以憂死還爲平章時廟享有司失黃幔得於神庖污獘甚上大怒曰此大不敬當斬璧曰法止杖流其人得不死是年璧卒贈大司徒賜諡忠亮】車駕還宮○十一月阿嘍罕董文炳入建寧府宋知邵武軍趙時賞知南劍州王積翁皆棄城走知福安府王剛中以城降【時阿嘍罕兵又徇處州李玨以城降秀王與睪迎戰敗績死之】宋主昰走入海蒲壽庚作亂遂遷於潮州【宋主舟泊泉州港招撫使蒲壽庚來謁請駐蹕張世傑不可初壽庚提舉市舶或勸世傑畱之則凡海舶不令自隨世傑不從縱之歸旣而舟不足乃掠其舟而沒其貲壽庚怒殺宗室及士大夫與淮兵之在泉者於是世傑奉宋主趨潮】阿爾哈雅克宋靜江府守臣馬塈死之【塈守靜江不下阿爾哈雅遣使招之皆爲所殺及宋太后遣湘山僧宗勉賫詔諭塈復殺之阿爾哈雅又爲書以天命地利人心開塈許以廣西大都督反復千餘言終不聽遂進兵逼之又以上所賜靜江詔示塈塈焚詔斬使乃堰斷大勝小勝二江決埭以涸其隍城遂破塈突圍出走追執之阿爾哈雅以靜江民易叛非潭比不重威刑則廣西諸州不服因悉坑之斬塈於市○評曰君子之於義無所爲而爲之者義也有所爲而爲之𨿽義亦利也宋已亡矣其君亦旣虜矣馬塈獨守孤城欲何所爲乎焚詔斬使誓死不屈𨿽其故主所遣亦殺之而不顧蓋土地祖宗之土地非爲嗣君守乃爲祖宗守也嗣君𨿽不能守其宗社吾爲人臣豈可以不死於疆域惟求卽其本心之安而已嗚呼若塈者𨿽豫讓何以過之哉】十二月宋趙溍棄廣州蒲壽庚以泉州降知興化軍陳文龍死之【時熊飛及曽逢龍皆戰死韶州遂降溍亦棄廣州王剛中旣舉福建降遣使徇興化陳文龍斬之阿嘍罕復使人招文龍又斬其使而遣部將林華偵伺大兵華反導至城下通判曹澄孫開門降文龍被執逼使降伏指其腹曰此皆節義文章也可相逼邪卒不屈械送杭州不食而死】宋張玨入重慶府【玨𨿽領重慶之命不能赴官畱合州以抗大兵且遣師復瀘涪二州時東西川行院各遣兵圍重慶肆爲剽掠軍政不一兩院相訾故久無功城中益得自守旣而圍兵自潰玨乃得入城遣將四出大兵屢爲所敗】以姚樞爲翰林學士承防趙與爲待制【時宋侍從之臣與士子至上都者皆令先謁樞詢其學行而官之與初以宗室爲鄂州教授巴延渡江詣軍門上書陳不嗜殺人可以一天下且乞全其宗及巴延入朝上問宋宗室之賢者首以與對召至京師幅巾深衣以見言宋亡之故由誤用權姦詞防激切上念之故有是命】置江淮行省【治揚州○評曰自唐有三省中書爲政本門下主封駁至尙書省而施行焉是爲南牙皆宰相所居以出政令之所歷代因之今江淮有省則是以宰相行藩鎭之事矣宰相而行藩鎭之事則是內外政權皆歸之矣且天子元首也宰相股肱也都省置左右相而十二行省復置十二丞相何股肱如是之多也使一人之身而股肱以十數則將何所從令乎元之政權不歸於上而終以覆亡者蓋權輿於此矣】詔諭江南吏民【詔以萬戶千戶漁奪其民致令逃散今悉遣歸原籍凡軍校及宋官吏有奪民田業者各還本主無主則以給附近民之無產者其田租商稅茶鹽酒醋金銀鐵冶竹木湖泊課程從實理辦故宋繁冗科差聖節上供經制錢等百餘條悉除之】詔檢覈江淮諸路錢谷【巴延言張惠守宋府庫不俟命擅啟管鑰詔阿珠詰其事仍諭浙淮江東西諸路官吏檢覈新舊錢谷】置五道宣慰司【時平宋通得江淮浙東西湖南北等路三十七州一百二十八關監各一縣七百三十二戶九百三十七萬四百七十二口一千九百七十二萬一千一十五乃分浙東西江東西湖北爲五道道置宣慰司】立通政院【國初制驛設托克托和斯以辧姦僞至元初立諸站都統領使司以總之至是攺爲通政院明年上都又置分院】詔更造新曆【以大明歷浸差命太子贊善王恂及郭守敬與江南日官置局更定新曆恂言今之歷家罕明歷理宜得許衡商訂詔以樞宻副使張易領其事召衡參預守敬首言歷之本在測驗而測驗之器莫先儀表今司天渾儀宋汴京所造不與此處天度相符乃剏簡儀髙表又以天樞附極而動昔人嘗展管望之未得其的作俟極儀極辰旣位天體斯正作渾天象象𨿽形似莫適所用作玲瓏儀又以表之矩方測天之正圓莫若以圓求圓作仰儀古有經緯結而不動守敬易之作立運儀日有中道月有九行守敬一之作證理儀表髙景虛罔象非眞作景符月𨿽有明察景則難作闚幾歷法之驗在於交防作日月食儀又作仰規覆矩圖異方渾蓋圖日出入永短圖與上諸儀互考守敬又奏唐開元間令南宮說天下測景書中所載凡十三處今疆宇比唐尢大若不逺方測驗日月交食分數時刻不同晝夜長短不同日月星辰去天髙下不同卽曰測驗人少可先南北立表取直測景上然之遂設監候官十四員分道而出東至髙麗西及滇池南逾朱崖北盡鉄勒四方測驗凡三十七所】髙麗王湛更名睶○立提舉學校所【太祖初平燕京以金樞宻院爲宣聖廟太宗六年設國子總教及提舉官至是給六品印攺爲大都路學署曰提舉學校所至十九年命諸路皆建學以祀先聖二十三年詔江南有學田者復給之○評曰人君奉天時修人紀爲治之先務也唐虞之世首命羲和歷象日月星辰敬授人時然後使契爲司徒敬敷五教蓋帝王之治莫有先於此者元世祖𨿽起自朔漠而取江南之嵗卽命更定新曆立提舉學校所其爲治可謂知所本矣王業之興宜哉】

【丁丑】十四年【宋景炎二年】春正月阿嘍罕入汀州宋文天祥奔漳州○二月復攺福安府爲福州【以潛說友爲宣慰使王積翁爲副使以守之已而李雄殺說友淮兵亦謀殺積翁以應張世傑事覺積翁盡殺之】癸亥彗星出東北【長四尺餘】車駕幸上都○詔以康戩且琳沁嘉噶爾斡並爲江南釋教總攝【除僧租稅禁擾寺宇者○評曰世祖混一海宇當利民阜物而首除僧租稅禁擾寺宇致嘉木揚喇勒智貪滛暴虐江南被害豈不爲新政之累哉姚樞許衡竇黙皆不聞有所陳說以格其非心是可嘆也嗚呼佛本西域一法國俗使然彼漢明梁武以中國之君且篤信而深敬之於元氏何足怪哉】宋文天祥誅吳浚【浚旣降因至漳說天祥天祥責以大義縊殺之防復梅州又復興國防昌縣吉贛兵皆防】宋陳瓚起兵復興化軍【瓚文龍從子也舉兵誅林華復其城廣東制置使張鎭孫亦復廣州梁雄飛去走】置江淮鹽運司【杭州置兩浙運司揚州置兩淮運司福建置市舶司至大四年復升爲運司】三月置廣西宣撫司【慶懷鬰林昭賀藤梧賔融栁象邕亷容貴潯等州皆降於是置司靜江以崔斌阿爾哈雅鎭之鄭鼎等駐鄂漢賈居貞等駐潭州】括民馬【凡三萬二千二百六匹孕駒者還其主】髙麗金方慶等作亂【命其王治之仍命實都察球爾飭兵備禦】五月宋張世傑復潮州【尋復邵武文天祥復使趙時賞等復吉贛諸縣遂圍贛州】西南蠻夷來附【四川僉院昝順言比遣隆州同知趙孟烯招諭南平軍都掌蠻羅計蠻及鳯凰中隴羅韋髙崖四砦皆降旣而思州安撫使田景賢播州安撫使楊邦憲特磨道將軍儂士貴知安平州李惟屏知來安州岑從毅等皆來附邦憲言本族自唐至宋世守此土五百年昨奉防許令仍舊乞降璽書從之而儂士貴等所屬溪峒凡一百四十七戶二十五萬六千西番酋長阿立丁寗占等三十六族亦來歸欵】秋七月宋張世傑圍泉州討蒲壽庚不克【世傑自將淮兵及陳弔眼許夫人諸峒番軍討壽庚兵勢稍振壽庚閉城自守而陰賂番軍遂有二志攻城不力壽庚得遣間使求援索多帥兵赴之世傑乃還】八月李恆襲宋文天祥於興國天祥兵潰奔循州趙時賞等死之【宣慰李恆遣兵援贛而自將攻天祥於興國天祥倉卒引兵走就鄒防於永澧防兵先潰恆追及天祥至空坑兵盡潰妻子皆被執時賞肩輿在後兵問爲誰時賞曰我姓文眾以爲天祥禽之天祥得脫挺身與其長子道生及杜滸等逸去遂奔循州散兵頗集幕僚客將俘虜者多獨時賞至隆興不屈有系累至者輒麾去曰小小僉防官執之何爲由此得脫者甚眾臨刑劉沭頗自辯時賞叱曰死耳何必然旣而天祥家屬皆送於燕】九月置江南行禦史防以姜衛爲禦史大夫【治揚州尋徙杭州又徙江州統淮浙江東西湖南北八道提刑按察司姜衛上奏曰陛下以臣爲耳目臣以禦史按察司爲耳目倘非其人是臣之耳目先自閉塞下情何由上達上然之命淸防選毎除目至官僚集議有不葉公論者劾去姜衛又陳便宜十五事上皆納焉】諸王錫裏濟叛命右丞相巴延討平之【錫裏濟刼北平王於阿里瑪圖之地械系丞相安圗誘脇諸王以叛使通好於海都海都不納諸王亦弗從遂率其屬來歸與巴延軍合巴延與其眾遇於鄂勒歡河夾水而陳相持彌日俟其懈掩擊破之錫裏濟走死】置江西行省【治隆興以托爾楚爲右丞敏珠爾丹爲左丞徹爾特穆爾張榮實伊徳黙色實勒們李恆程鵬飛蒲壽庚並參政】冬十月丙辰朔日食○托爾楚圍廣州張鎭孫降○索多屠興化軍陳瓚死之○車駕還宮○十一月宋陳宜中逃入占城【劉深攻淺灣張世傑戰不利奉宋主走秀山宜中欲奉之如占城乃先往諭意度事不可爲遂不還竟死於暹】罷大司農司○十二月宋主有疾遷舟於謝女峽【颶風壊舟宋主防溺不救遂得驚疾劉深復來襲井澳乃遷舟謝女峽】以耿仁爲中書參政○安南國王陳光昺卒子日煊立○納蘇拉迪音伐緬【先是遣奇塔特托音徴緬朝貢不從而率眾侵擾永昌雲南行省遣元帥納蘇拉迪音伐之降其砦三百餘以天熱還師】以耶律希亮爲吏部尙書【希亮鑄之子也琿塔噶之亂鑄脫身歸希亮及母陷漠北凡四年得還上憐之以爲符寶郎至是遷吏部尙書上嘗駐蹕齊訥格臺之地希亮至奏事畢董文用問大都近事希亮曰囹圄多囚上方欹枕臥忽寤問故希亮奏近奉防漢人盜鈔六文者死是以囚多上驚問孰傳此語省臣對托爾楚所傳上以問托爾楚對曰陛下在南坡以語古兒童上曰前言戱耳曷嘗著爲令式乃罪托爾楚希亮曰今旣出必明其錯誤以安民心上嘉其言卽令希亮至大都諭中書】立諸路市舶司【泉州一防固岱領之慶元上海澉浦各一令福建安撫使楊發督之凡舶貨十分取一麄者五分抽一其發舶回帆必著其所至之地於公牒而爲之期毎嵗招舶商於畨邦博易諸香貨珠翠等物回帆依例抽解方聽貨賣其自泉福販土物者所徴與畨貨等其後上海市舶司提控王楠以爲言乃定單抽防抽之制防抽者畨貨單抽者土物又定細物二十五分取一麄物三十分取一皆免稅不抽分者斷沒最後增杭廣溫三州市舶司通七所抽分之外又三十分稅一又最後則細物十分抽二麄物十五分抽二其市舶司或泉府院或屬行省或直都省其抽分雜禁多不能載】平章廉希憲卒【希憲在江陵逺近向化有疾召還民皆垂涕爲建祠繪像及卒上嘆曰無復有決大事如希憲者矣巴延常稱希憲宰相中眞宰相男子中眞男子世以爲名言初希憲防時有識量篤好經史上在藩時嘗被急召時方讀孟子懷之以進上問其說對以性善義利仁暴之防上嘉之目曰防孟子由是知名額爾布格琿塔噶劉太平之亂應變有功上深嘉其能權及居中書方士請煉大丹希憲曰堯舜得壽不因大丹也上然其言遂郤之時方尊禮國師命希憲受戒對曰已受孔子戒矣上曰孔子亦有戒耶對曰爲臣盡忠爲子當孝孔子之戒如是而已及罷政得疾醫言須用沙糖家人求不得最後得二斤於阿哈瑪特家希憲聞之曰使此物果能活人吾終不以姦人所與求活也上聞而賜之防議立門下省欲以爲侍中爲阿哈瑪特所沮○評曰孟子在當時義利仁暴之說齊梁諸君所不樂聞豈惟齊梁之君後世漢唐賢主亦未有能表章之者顧乃千有餘年而元世祖獨喜聞之不惟喜聞之而又能行之故終以不嗜殺人一天下嗚呼賢哉然自孟子之後傳其學而能行者希憲一人而已故其於額爾布格琿塔噶劉太平之亂能權而得中諫方士煉丹卻帝師受戒又深得距邪說放滛辭之義宜乎世祖以防孟子目之也戊寅】十五年【宋端宗景炎三年五月宋主昺祥興元年】春正月西京饑○封宋福王與芮爲平原郡公【制授與芮金紫光祿大夫檢校大司農封平原郡公又勑其家貲之在杭越者有司輦至京師給付】定軍官承襲之制【凡有功陞秩者元職令他有功者居之不得令子侄復代陣亡者始得承襲病死者降一等總把百戶老死者不襲臨陣中傷還營病故者與陣亡同】詔罷諸道提刑按察司旣而復置【先是立禦史防以姚天福爲監察禦史毎廷折權臣上嘉其直賜名巴爾斯謂其不畏彊禦猶虎也仍厚賜以旌之天福曰臣職居抨彈惟屍祿是懼敢貪厚賞以重臣罪乎時置二大夫綱紀無統天福言於上曰古稱一蛇九尾首動尾隨一蛇二首不能寸進今防綱不振有二首之患不急拯之久將不可理矣上召約蘇特穆爾博囉諭之博囉以年幼自劾及罷提刑按察司天福白大夫曰是司之設所以廣視聽不但繩有司而已約蘇特穆爾入奏其言上大悟詔復立之然權臣不恱左遷天福衡州路同知天福亦辭不就】二月索多克宋潮州屠其城知州馬發死之○置太史院【命王恂爲太史令工部郎中郭守敬同知院事國子祭酒許衡兼領】丁亥太陰犯太白戊子犯熒惑○三月以張範爲都元帥李恆副之帥師入閩廣【賜範寶劍得専決軍事以攻宋廣海餘兵範薦李恆自副從之水陸之師二萬分道而南以弟正爲先鋒戒之曰以驍勇見選非私汝也軍法重我不敢以私撓公汝其愼之故所向克防】宋主遷舟於碙洲四月殂弟衛王昺卽位【四月戊辰宋主殂年十一羣臣多欲散去陸秀夫曰度宗皇帝一子尙在將焉置之古人有以一旅一成中興者今百官有司皆具士卒數萬天若未欲絕宋此豈不可爲國邪庚午乃與眾共立衛王年八嵗矣攺元祥興升碙洲爲翔龍縣】宋雷化髙三州來降【廣西宣慰司遣總管崔永千戶劉潭王徳用招降雷化髙三州卽以永等鎭守】置光祿寺○修防川縣盤古王廟祀之○徴杭州等處書版【用許衡言故也】宋以陸秀夫爲左丞相兼樞宻使【時播越海濵庶事疎略楊太后垂簾與羣臣語猶自稱奴毎朝防獨秀夫儼然正笏立如治朝或在班行淒然泣下以朝衣收淚衣盡濕左右無不悲動及拜首相與張世傑共秉政外籌軍旅內調工役凡有所述作皆出其手𨿽匆遽流離猶日書大學章句以勸講】以賈居貞爲江西行省參政【時捕民間受宋二王文帖者甚急系巨室三百餘居貞至悉出之投其文帖於水火有挾兵入民家誣爲藏匿取貨賄子女者皆痛繩以法杜萬一亂都昌居貞調兵擒之或列富民名數百來上云與賊連居貞曰首惡已誅蔓延何爲焚其牒南安李子發作亂聞居貞至其黨解散子發自焚死竟不戮一人初居貞從巴延南伐畱治鄂爲湖北宣慰司蘄州民傅髙起兵應陳宜中官軍進討有言鄂大姓與髙通者請捕除之居貞曰髙防子無知大姓何預其爲治以不擾爲本類如此】夏五月宋湖南制置使張烈良等起兵官軍擊斬之【烈良與提刑劉應龍周隆賀十二起兵行省調兵往討獲賀十二斬之烈良等舉宗以餘兵奔思州爲官軍所襲二人皆戰死】江東按察使阿巴齊以罪免【阿巴齊求呂文煥金銀器皿宅舍子女不得誣其私匿兵仗詔行防禦史姜衛詰驗無狀坐免官○先是有李思敬者告運使姜毅所言悖妄指毅妻子爲證上曰妻子豈爲證者耶詔勿問其後劉深言王積翁通謀張世傑積翁上言兵弱暫從詔原其罪又有首髙興匿宋金者命置不問其後又以興侵用二王金三萬一千一百兩銀二十五萬兩勑遣使追理】六月宋主遷舟於新防縣之崖山【張世傑以碙洲不可居而崖山在海中去湖廣各四百里兩山相對中有一港可以藏舟遂移駐焉遣人入山伐木造軍屋千間立行宮正殿曰慈元楊太后居之升廣州爲翔龍府時官民兵尙有二十餘萬資糧取辦於廣右諸郡復刷人匠造舟楫制器仗民不能堪始有叛志】有星隕於海【是月己巳有大星南流墜海中小星千餘隨之其聲如雷數刻乃已】汰江南冗官【中書左丞崔斌言比以江南官冗命阿里舒等沙汰之而阿哈瑪特循私一門子弟並爲要官詔悉黜之又言防臣劾阿喇卜丹侵欺官錢事未竟復授江淮參政乞追回所授仍勑自今罷免者宰執爲宣慰宣慰爲路官路官爲州官旣而淮西宣慰使昻吉爾入覲復言江南官吏太冗於是詔江南行省並入福建宣慰司十一道除額設員數余並罷去仍罷茶營田等司本道宣慰司漕運司以其事歸行省各路依戶數以上中下三等設官故宋官應入仕者付吏部銓用上因諭昻吉爾曰宰相明天道察地理盡人事兼此三者乃爲稱職爾縱有功宰相非可覬者回回中如阿哈瑪特才任宰相阿里年少亦精敏南人如呂文煥範文虎或可以相位處之又顧左右曰可諭姚樞等江南官吏太冗卿軰所知而未嘗言昻吉爾乃爲朕言之近侍劉特穆爾亦言阿爾哈雅屬吏張鼎今亦爲參政詔卽罷去遂命平章赫伯諭省院防及翰林諸儒今宰執方靣郡守多謬濫其議所以汰之者】安南入貢【陳日煊初立遣中侍大夫周仲彥中亮大夫吳徳邵來朝】秋八月宋加文天祥少保封信國公【天祥聞衛王卽位自劾江西喪師之罪表請入朝不許遂加官封防軍中大疫士卒多死天祥子道生復亡家屬殆盡】宋合州守將王立降川蜀悉附【先是立樞宻行院於東西川以經略蜀地兩院不協遂致潰敗李徳輝爲西川副使始克瀘涪重慶而東川恥其功不立乃辭西川而自以兵圍合州王立聞徳輝威名且懼東川懷怒必肆誅殺乃遣間使請降於徳輝徳輝單舸至城下呼立出降於是兩川皆來附樞宻院奏東川行院言立久抗王師嘗指斥憲宗而降臣李諒亦訟立殺其妻子有其財物遂詔殺立籍其家貲償諒旣而安西王具立降附本末來上且言東川行院爭功誣奏狀上大怒讓樞臣曰卿視人命若戱邪前所遣使計殺立久矣今追悔何及卿等妄殺人其歸待罪因叱出之防安西王使再至言未殺立卽召入覲以爲潼川路安撫使知合州○評曰古人有言偏聽生姦獨斷成亂故聽斷者人主之大用也兩川行院不協受降爭功而東川奏誣王立世祖過聽而命殺之及安西王具陳本末始讓樞臣以人命至重叱出待罪而已其始也聽之失於偏其終也斷之失於明其爲盛徳累多矣夫罔奏有造言之刑誣告有抵罪之律能舉而行之則惡人有所懲善人有所恃今以立不死而慢不加誣罔之罪假令因是不察而誤用刑焉其失豈不大哉世祖於此含𨿽有餘而明斷亦不足矣貽厥孫謀終以聽斷不明寛猛失宜亡天下蓋未嘗不始於此也】分川蜀爲四道【以成都等路爲四川西道廣元等路爲四川北道重慶等路爲四川南道順慶等路爲四川東道並置宣慰司】宋以姚良臣爲右丞相夏士林參知政事王徳同知樞宻院事○宋廣潮恵三州及海南郡縣皆降○以許衡爲集賢大學士○大都路同知錫喇卜丹以罪免【禦史韓昺劾奏錫喇卜丹私歐部民至死詔杖之免其官仍籍家貲十之二】遣禮部尙書柴椿使安南【詔切責之仍徴其國王入朝】九月中書左丞董文炳卒【文炳始以父任爲槀城令治稱亷明後從徵伐屢有功誅李璮收江南勞效尢多上知其忠正深器重之嘗呼爲董大哥及卒巴延薦其弟文忠可相上使繼其官辭上曰汝兄有平南功可居是位辭曰臣何宣力敢叨重職乎】置福建行省【治泉州並江西州縣來屬十七年復置江西省於隆興二十二年又並福建入江西二十三年攺江浙】冬十月庚申車駕還宮○弛山樵采之禁○十一月徴宋相馬庭鸞章鑑赴闕○建寜民黃華作亂【政和縣民黃華集鹽夫連括蒼等處畬民爲亂詔調兵討之】復呼遜阿繅繖等官【初呼遜等以阿哈瑪特子爲崔斌論列而免至是張恵爲請復之惠又請復其子巴蘇呼侄巴圖爾丹沙木斯鼎前職上疑恵不從】閏月張範襲宋文天祥於五坡嶺執之以歸【天祥與鄒防劉子俊防師潮陽遂討羣盜陳懿劉興興死懿遁去因導範濟潮陽範方攻漳州得山砦百五十牒報天祥屯潮陽港遣其弟正及總管囊嘉特帥輕騎五百赴之天祥力不支帥兵走海丰正等追及於五坡嶺眾皆不戰而潰天祥遂被執吞腦子不死鄒防自頸劉子俊先自詭爲天祥冀免天祥不追及執天祥至各爭眞僞主怒遂烹子俊天祥見範左右命之拜不屈範釋其縛以客禮見之天祥固請死範不許或曰敵人之相不可測也不宜近之範曰彼忠義士保無其他求族屬被俘者還之處之舟中以自從尋及其將校四人送京師】阿爾哈雅入朝【阿爾哈雅初以孤軍戍鄂不能倍萬遂定江廣凡五十八州峒夷山獠受命聽令者數十所至是嶺海悉平詔入覲因獻金三千五百八十兩銀五萬三千一百兩○評曰世祖天資仁厚宇量寛獨好利之心差勝耳漢祖入關惟收圖書版籍婦女貨財一無所取其豁達大度越常人逺矣世祖得江南之後卽陳宋寶玉於殿廷又檢覈新舊錢谷置徴理司立規措所茶酤賣及阿爾哈雅入朝受所獻金三千六百兩銀五萬三千兩防古岱獻眞珠一百斤故當時權姦若阿哈瑪特僧格盧世榮皆以言利進蓋上有好者下必有甚焉者矣於是阿哈瑪特欲殺崔斌則誣以盜糧四十萬僧格欲害郭佑楊居寛則奏其虧欠鈔六千餘定蒙古岱謀防劉宣則言其沮壊錢糧終至元之世江南三省盜起不止皆由於鉤攷理算刻剝生民蓋好利之一至於此也時阿喇卜丹生盜鈔二萬馬三百嘉木揚喇勒智發宋陵取金銀八千五百兩受獻鈔十餘萬寶玉無算盧世榮盜官物金銀二萬餘定它物稱是茍上之人不貪欲則曷由至此哉】錄平宋軍功【巴延上平宋將校軍功及降臣姓名詔授官有差】宋端宗於厓山○辛亥太白熒惑塡星聚於房○阿哈瑪特殺江淮行省左丞崔斌【斌馬邑人性敏多智術善騎射尢攻文學而達於政理事上潛邸從阿爾哈雅平宋功最多自湖南召還時平章阿哈瑪特擅權阿哈瑪特問斌各省撫治如何斌對以所用非人因極論阿哈瑪特姦蠧乃按黜其親黨檢劾其不法海內稱快遷斌江淮左丞凡病國妨民之政悉釐正之仍條具以聞阿哈瑪特恐其不利於已因誣搆斌與阿里布盜官糧四十萬命都事劉正等往按獄弗具復遣參政張澍等四人雜治之竟寘斌於死皇太子聞其事方食投箸遣使止之不及天下寃之時又有衛士秦長卿上書發阿哈瑪特之姦竟爲所害斃之於獄○評曰生殺𨿽人主之大用而人主且不得専之無非奉行天命而已必奉行天命而與眾棄之斯謂之天討苟殺不當罪人主尙不可況人臣乎元起朔漠世祖以不嗜殺一天下可以爲治朝矣獨柰何權姦得以私憾誣殺良臣如崔斌斃於阿哈瑪特楊居寛郭佑死於僧格劉宣害於防古岱此數人者皆宰執大臣無罪見僇而世祖漫不加省其失政刑亦甚矣夫以世祖英武明斷而猶若是他日特們徳爾殺蕭楊賀勝哈瑪爾殺托克托尙何咎哉】十二月黃河淸【自孟津東柏谷至泥子蓼子峪上下八十餘里澄瑩見底數月始如故】

元史續編卷一

欽定四庫全書

元史續編卷二

明胡粹中撰

【己夘】十六年【宋祥興二年是年宋亡】春正月張範攻厓山張世傑力戰禦之【範由朝陽港乘舟入海至甲子門獲斥候者知宋主所在乃至厓山或謂世傑曰北兵以舟師塞海口則我不能進退盍先據之世傑恐久在海中士卒離心動則必散須與決勝負遂悉毀行朝艸市結大舶千餘作一字陣碇海中中艫外舳貫以大索四周起樓棚如城堞奉宋主居其間爲死計範以舟師來薄且出騎兵斷宋汲路宋舟堅不能動範令舟載茅茨沃以膏脂乘風縱火焚之宋艦皆塗泥長木以拒火舟不能範無如之何時世傑有甥韓在範軍中使之招世傑凡三往不從曰吾知降生且富貴但義不可移耳因歷數古忠臣以答之範又命文天祥爲書招世傑天祥曰吾不能扞父母反教人叛父母乎固命之遂書過零丁洲詩與之其末句云人生自古誰無死畱取丹心照汗靑範笑而置之範乃復使人語厓山士民曰汝陳丞相已去文丞相已爲我所執汝復欲何爲士民亦無叛者宋樵汲路絕兵士茹漧糧十餘日下掬海水飲之多嘔泄世傑帥蘓劉義等旦夕大戰旣而李恆自廣州以師會攻範命恆守厓山北靣乃四分其軍自將一軍相去里許令諸將曰宋舟西艤厓山潮至必東遁急攻之勿令得去聞吾樂作乃戰違令者斬走麾北靣一軍乘早潮而戰爲世傑所敗李恆等順潮退師】張世傑兵潰左丞相陸秀夫奉宋主昺赴海死宋亡【張範軍中樂作宋師以爲懈不設備因急攻之宋人南北受敵兵士又疲不能戰俄而一舟檣旗僕諸舟相繼皆僕世傑知事去乃抽精兵入中軍諸軍大潰翟國秀等皆降範又薄宋中軍會日暮風昏霧四塞咫尺不辧世傑乃與蘓劉義等斷維以十六舟奪港而去陸秀夫走宋主舟舟大且諸舟環結不得出走乃先驅其妻子入海卽負宋主同溺後宮及諸臣從死者眾余舟尙八百盡爲範所得越七日屍浮海上者十餘萬因得宋主屍及詔書之寶張世傑復還厓山收兵遇楊太后欲奉以求趙氏後而復立之楊太后始得宋主凶問拊膺大慟曰我忍死間關至此者正爲趙家一塊肉耳今無望矣遂赴海死世傑之海濵將之安南至平章山下颶風大作舟人欲艤岸世傑曰無以爲也爲我取瓣香來至則仰天呼曰吾爲趙氏亦至矣一君亡復立一君今又亡我未死者庻防敵兵退別立趙氏以存宗祀耳今若此豈天意邪若天不欲存趙氏則大風覆吾舟舟遂覆世傑溺焉○是嵗宋亡通得戶一千一百八十四萬八百有六天下共一千三百一十九萬六千二百有六戶爲口五千八百八十三萬四千七百十一而山澤溪峒之民不與焉○厓山旣破張範置酒髙會謂文天祥曰國亡丞相忠孝盡矣能攺心以事宋者事今將不失爲宰相也天祥然出涕曰國亡不能救爲人臣者死有餘罪況敢逃其死而二其心乎範義之遣使防送至燕道經吉州痛恨不食八日不死乃復食】以拜奇貝勒宻實同知樞宻院事○二月建司天臺【太史令王恂請建司天臺於大都儀象圭表皆銅爲之增銅表至四十尺則景長而眞又請上都洛陽等處分置儀表各選監候官從之因勑郭守敬由上都抵南海測景且訪通天文曆數者○評曰司者典守之謂也成周建官掌邦教者曰司徒掌邦禁者曰司冦掌邦士曰司空掌邦政曰司馬獨掌邦禮不言司而曰宗伯以其所主皆天神祠祝之事尊之也曾謂天而可司乎昔堯命羲和一則曰欽若昊天二則曰敬授人時其不敢輕防也如此謂之欽天斯正矣】詔議臺省事宜【先是阿哈瑪特奏自今禦史防非白於省毋擅召倉庫吏亦毋究錢谷數及集議中書不至者罪之於是行省因請考劾行臺文卷不從阿勒巴復請行防呈行省比內防呈都省例詔集朝臣議之董文用曰禦史防譬如臥虎𨿽未噬人人猶畏其爲虎虛名僅存紀綱猶不振一旦摧抑之則風采薾然無復望者矣禦史大夫約蘇特穆爾亦言其不可事遂寢】三月車駕幸上都○詔張畱孫主淮江浙西荊襄等處道教○柴椿等還自安南【初使使通安南止由鄯善黎化往來及椿行上命自江陵直抵邕州以達其國椿等至邕日烜遺書乞回軍舊路以進椿回牒奉命與本國使臣黎克復由邕州入安南所有導防軍兵合乘驛馬宜來界首逺迓日烜乃遣中贊杜國計先至太尉率百官自富良江岸奉迎就館日烜拜受詔椿等傳防諭之曰汝國內附二十年向者六事猶未見從汝若弗朝則修城飭兵以待日烜言先君棄世子初嗣位生長深宮不諳風土若必親朝恐死於道路昔諭六事已赦免椿曰宋主未十嵗亦長深宮尙至京師詔防之外不敢聞命椿等遂還】夏四月立江西茶運司○京畿十六路蝗○西僧帕克斯巴死【帕克斯巴土畨人自其祖托裏齊以其法佐國王覇西海者十餘世帕克斯巴生而聰慧國人號之曰聖童年十五謁上潛邸與語大恱及卽位尊以國師授以玉印命制防古新字其字僅千餘字母凡四十一其相關鈕而成字者則有韻關之法其以一合三合四合而成字者則有語韻之法大要以諧聲爲宗字成頒之天下帕克斯巴請告西還乃以其弟額琳沁嗣及是病死賜號皇天之下一人之上宣文輔治大聖至徳普惠眞智佑國知意大寶法王西天佛子大元國師至治問特詔郡縣建廟通祀】六月浚通州運河○占城馬巴兒諸國入貢○秋七月安南入貢【陳日烜遣杜國計奉表陳情言孤臣稟气軟弱恐道路艱難徒暴白骨致陛下哀傷而無益天朝之萬一伏望哀憐令臣得保性命以終事陛下兼獻方物及二馴象】詔求藝術之士【遣伊聶濟崔彧往江南訪求】西南八畨羅氏等國來附【時招降西南諸畨洞寨凡千六百二十六戶十萬一千一百六十八詔各置安撫司以龍方零爲小龍畨靜蠻軍龍文求爲臥龍畨南寜州程延隨爲程畨武威軍洪延暢爲洪畨永盛軍韋昌盛爲方畨河中府石延異爲金石畨大平軍盧延陵爲盧畨靜海軍羅闕資爲羅甸國遏蠻軍並懷逺大將軍充安撫使】八月丁丑車駕還宮○始募人中納鹽糧【中統初以解鹽一萬五千引和中陜西軍儲又命諸處市糴至元四年又令各處中納官糧續還其直後又驗諸路粟價增十分之一凡糴四十萬石至是得江南以兩淮鹽引五萬道募客旅中糧其後山東兩浙河間亦如之及出鹽引兌換民糧並和糴其價毎十兩增一兩至成宗時又行鹽折艸之法毎鹽二斤折艸十斤令有司於五月預給京畿郡縣至秋成驗數輸艸以給京師秣馬】九月揚州同知董仲威坐贜免【先是順徳總管張文煥太原監郡臺哈布哈以憲司其姦贜遣人詣省自首因反誣憲官以罪防臣奏憲司果有罪不應因事而告宜待文煥等事決方聽其許從之旣而常州監郡馬恕告浙西僉事髙源不法四十事源亦劾恕事聞詔廷辧防憲紀綱不振故列郡不服至是仲威坐贜行防方按其事仲威反以他事誣行防詔免仲威官仍沒其貲產十之二】冬十月丙申太陰犯太微西垣上將○詔皇太子參決朝政【五祖眞人李居壽作醮事乘間言皇太子春秋鼎盛宜預國政上喜曰行將及之明日下詔省院臺百司之事皆先啟後奏】十一月癸丑太陰犯熒惑○復遣柴椿使安南【詔再諭日烜若果不能入朝則積金代其身兩珠以代目副以賢士方技子女各二以代其土民○評曰王者之於梗化格則承之否則威之無它道也猶慮其難服故昭徳修禮以招擕懷逺未聞要之以利而肯服者也安南事宋逾二百年及元氏代有天下其心未嘗不曰彼君也吾鄰也一旦攺容屈膝豈無趙佗倔彊南海之志爲世祖者施之以仁義示之以寛則彼將自服乃要以六事及其不從則又諭以積金代身兩珠代目副以賢士方技子女此果何道哉所以終不能致其服也歟𨿽然柴椿於此亦失奉使之義矣夫君命固不敢違茍傷國體僨事機爲人臣者安得不諫止之哉以從命爲忠非純臣也】宣慰使張範卒【範柔之子也善馬槊能爲謌詩初從徵李璮立功及守大名嵗大水漂民居範輒免其租朝廷詰其專擅範請入見曰國家儲栗於小倉不若儲之大倉上曰此何說也範曰今水潦不收而必責民輸粟帛倉庫實而民盡死亡明年租將安出若活其民使不逃亡則嵗嵗有收豈非陛下大倉乎上曰善其勿問及攻取宋襄樊平江南授江東宣慰使進追宋二王嶺海平磨厓之陽勒功而還入朝燕勞甚厚疾作卒贈平章政事後諡忠武加封太師淮陽王】十二月增置宿衛【初侍衛親軍分左右翼至元八年攺立左右中三衛至是又增前後二衛專掌宿衛扈從兼營屯田○國朝宿衛皆領於四集賽集賽者太祖功臣博勒呼博爾濟穆呼哩齊拉衮四族也號稱都爾本庫魯克猶華言四傑也其世領集賽之長集賽云者猶言畨直宿衛也凡宿衛三日一更申酉戌日博勒呼領之爲第一亥子丑日博爾濟領之爲第二寅夘辰日穆呼哩領之爲第三己午未日齊拉衮領之爲第四博勒呼早絕太祖命別勒呼代之而非四功臣之類因自領之名曰伊克集賽伊克者言天子自領也齊拉衮後亦絕常以丞相兼領凡集賽內其執事之名主弓矢鷹隼者曰和爾齊實保齊齊哩克齊書冩聖防者曰紮爾古齊主文書者曰筆且齊奉烹膳者曰博囉齊司閽者曰巴勒噶齊掌酒者曰達喇齊典車馬者曰烏拉齊摩哩齊掌衣服者曰蘇庫爾齊牧駱駝者曰特黙齊牧羊者曰和尼齊捕盜者曰呼拉幹齊奏樂者曰浩爾齊忠勇者曰巴圗爾勇敢無敵者曰巴圗長集賽者悉世守之年勞旣久卽擢爲一品官其預集賽者或以才能任使貴盛𨿽極然一日歸至內廷則執其事如故其後集賽累增至萬四千八百而累朝鄂爾多集賽尢多國家大費毎縻於此云】

【庚辰】十七年春正月以張瑄爲沿海招討使【瑄與千戶羅璧以追宋二王有功故授招討璧爲管軍總管】勑撿放降俘爲民【行臺大夫姜衛奏阿爾哈雅占降民爲奴而以爲徵討所得詔免放爲民凡三萬二千人】二月召妖僧髙和尙【張易言髙和尙有祕術能役鬼爲兵遙制敵人命和爾郭斯將兵與髙和尙同赴北邊○評曰聖人制五兵以威天下未聞有役鬼爲兵而可以制敵者張易爲大臣筦樞府而薦用妖僧其失大矣他日王箸之變其及禍也宜哉此大易所以垂比之匪人之戒也】夏貴致仕○復置陜西行省於京兆【先是商挺領秦蜀五路行四川省事後攺立陜西四川行省治京兆尋移利州至是復還治京兆以李徳輝爲左丞】三月甲辰車駕幸上都○立都功徳使司【掌奏帝師所統僧人秩從二品】遣招討使都實求河源【是冬還報以圖來上其後翰林學士潘昻霄從都實之弟庫庫楚得其說撰河源志大略河源在土番朶甘斯西鄙有泉百餘方可七八十里名鄂端諾爾譯言星宿以其粲如列星也羣流滙爲二巨澤自西而東合伊爾齊呼蘭伊拉齊三河其流浸大始名黃河又岐爲八九股行二十日經昆侖至庫濟及克特二地相屬合細黃河及奇爾穆蘇二水北行轉西至河州積石洮水來防過蘭州正東行至寜夏南行至東勝與黒河合又正南流過保徳葭興州與察納河合又南流與延安河合又合汾水過河中府至潼關乃折而東凡河流自土畨地至蘭州凡四千五百餘里始入中國又東北流過達靼地凡二千五百里始入河東境內又南流至河中凡一千八百餘里通計九千餘里云】以王積翁爲戶部尙書○夏四月以賀仁傑爲上都畱守【初仁傑父賁從軍有功家關中治室於毀垣得白金七千五百兩謂其妻鄭曰匹夫無故得千金必有非常之禍時上以皇弟駐六盤乃持五千金往獻上曰此天以與汝焉用獻爲對曰殿下新封秦金出秦地殆天以授殿下臣不敢私願以助軍因言其子仁傑可用召入宿衛久之賁卒上一日召仁傑出白金謂之曰此汝父六盤所獻聞汝母來可持歸養辭不許乃歸白母盡散之宗族及是上都畱守缺宰臣擬廷臣十數皆不應顧仁傑曰無以易卿尋以爲中書右丞畱守如故其後僧格奏本司錢谷失實召畱守呼魯古爾及仁傑辧仁傑曰臣漢人不能禁吏戢姦以致耗失臣請服罪呼魯古爾曰臣爲長印在臣手事未有不關白而能行者罪獨在臣上曰以爵讓人者易引咎歸已者難置勿問○評曰賀賁臨財不茍世祖見利思義仁傑能承君父之美皆可謂賢矣有興王之君必有興王之臣信哉】秋七月以郝禎耿仁爲中書左丞【從阿哈瑪特之請也】己酉太陰犯南斗【八月丙子又犯星宿東星又犯右執法嵗星】八月許衡致仕【官其子師可爲懷孟路總管以便侍養】髙麗王睶來朝【睶言願益兵三萬徵日本詔加睶開府儀同三司中書左丞相行中書省事尋又進右丞相】翰林學士承防姚樞卒【樞栁城人初事太宗南伐破陽主將欲盡阬之樞力言非詔意乃蹙數人逃篁竹中得脫死防徳安得宋名儒趙復始傳朱程之學上在潛邸遣趙璧召見樞問以治道獻書數千言陳治天下大經凡八目曰修身力學尊賢親親畏天愛民好善逺佞次及救時之爲三十條各疏弛張之方本末兼該細大不遺上奇其才使授世子經及憲宗大封同姓勑上於南京關中自擇其一樞勸上願有關中南徵大理陳曹彬取南唐不殺一人上曰吾能爲之師及城命樞裂帛爲旗書止殺之令時有讒上得中土心者憲宗使阿拉克岱爾鉤考文書錢谷樞曰君臣之間事難與較莫若自歸朝廷疑將自釋上從其計入見憲宗皆泣下竟不令有所白而止上初卽位以爲東平宣撫使召還拜中書左丞薦安圗巴延可將兵取宋遷承防卒諡文獻樞爲人仁恕恭儉忠信未嘗疑人於徳怨一無所較嘗與上論天下人才及王文統樞曰此人學術不純它日必反後果如其言○是嵗賈居貞亦卒居貞弱冠時從事行防有餽黃金五十兩者郤之太宗勅月給白金五十兩以旌其亷及爲左右司郎中從上徵行講說通鑑上問郎俸防何居貞以數對謂其薄勅增之居貞辭品秩宜然不可因臣而紊其制劉秉忠奏爲參政居貞言它日將有郎官援例求執政者辭不拜以宣撫使治鄂及參政江西卓有政績朝廷議徵日本居貞力言民困乞罷其事卒仲子鈞仁宗朝爲參政○評曰辭尊居卑辭富居貧士之善行也賈居貞於善之中又有善焉其辭增俸也對以品秩宜然不可因臣而紊其制其辭執政也則言他日將由郎官而援例者可謂深得事君之義大臣之體也】括江淮銅錢銅器○九月壬午車駕還宮○冬十月詔徵日本以範文虎等帥兵往擊之【先是十二年二月遣禮部侍郎杜世忠兵部侍郎何文著等往使日本不報十四年日本遣商人持金來易銅錢許之是年二月日本殺世忠等乃兵十萬命範文虎等將之以文虎實都洪察球爾爲右丞李庭張巴圖爲參政並行中書省事】左丞相阿珠卒【阿珠巡邊至巴實伯裏卒】十一月甲子頒授時歷【許衡楊恭懿王恂郭守敬等徧攷曆書精思推算奏言舊儀難用而新者未備故日月盈縮遲疾五行周天皆未精察今參以古制剏立新法推算成辛巳歷𨿽未或精比之前歷庻防無愧必毎嵗測驗修攺積三十年庶盡其法又議合朔曰日行更四時一周謂之一嵗月逾一周復與日合謂之一月言一月之始日月相合故曰合朔自秦廢歷絕漢太初止用平朔法大小相間或有二大者故日食多在晦日或二日測驗時刻亦鮮中宋何承天進元嘉歷始以月遲速定小餘以正朔琞使食必在朔名定朔法有三大二小當時以異法罷之梁虞造大同歷劉焯造皇極歷皆用定朔爲時所阻唐傅仁均造戊寅曆定朔始得行然貞觀十九年四月頻大人皆異之竟攺從平朔李淳風造麟徳歷𨿽不用平朔遇四大則避人言以平朔間之又希合當世爲進朔法使無元日之食至一行造大衍歷一依前賢定論推算皆攺從實今十九年曆自八月後四月並大實日月合朔之數也歷上因賜名授時頒之天下】俱藍國入貢【俱藍與馬八兒綱領海外諸國而俱藍又爲馬八兒後障自泉州至其國約十萬里朝廷遣廣東招討使楊廷璧招之其國主必納的附降表來進貢】十二月阿勒巴雅克特穆爾伏誅【江淮平章阿勒巴左丞雅克特穆爾擅易命官八百員自分左右司官鑄銀銅印復違命不散防守軍勑誅之】始建太廟【初國俗祭祀無廟割牲奠馬湩以防古巫祝致詞上初卽位始命設神位於中書省用登歌樂遣筆且齊致祭又命制祭器法服遷神主於聖安寺至元初立廟燕京定爲八室烈祖第一太祖第二太宗第三皇伯珠徹第四察罕岱第五睿宗第六定宗第七憲宗第八及並江南詔建廟於大都於是太常爲議廟制以都宮別殿及同堂異室之制上聞禮官奏始議七廟除正殿寢殿東西門已建外東西六廟不須更造余依太常寺新圖建之遂爲前廟後寢正殿東西七間南北五間內分七室殿陛二成三階東西五間南北三間環以宮城四隅爲重瓦號角樓東西南三門各五至二十一年成】加竇黙昭文館大學士○陜西運使郭琮等有罪伏誅【初上以關中重地風俗彊悍思得剛鯁舊臣乃授趙炳京兆尹及安西王開府以爲王相豪猾斂迹秦民以安六盤守者搆變炳率兵擒其首惡平之王薨炳被防入見上詢以民間利病炳因言運使郭琮郎中郭叔云竊防威福爲不法上臥聽遽起卽令乘傳偕勑使往按至則琮等矯嗣王防收炳及其妻孥囚之崆峒山炳子仁榮訴於上詔遣近侍馳馹而西令脫炳械琮等偕來琮等畱使者醉以酒先遣人毒炳斃於獄上聞之拊髀嘆曰失我良臣命仁榮手刃琮叔云東城籍其家財畀之仁榮日不共戴天之物何忍受之上稱善別賜鈔二萬二千五百緡爲治喪具】

【辛巳】十八年春正月詔求前代聖賢之後【儒醫卜筮星曆術數及山林隠逸之士具以名聞】丙辰車駕幸漷州二月辛未幸栁林○乙未皇后鴻吉哩氏崩丙申車駕還宮【後濟寜忠武王阿禪之女生裕宗中統初立爲皇后性明敏逹事多所匡正四集賽官奏割京城外近地牧馬上許之後將諫先陽責太保劉秉忠曰汝何爲不諫初定都時以地牧馬則可今分業已定奪之可乎上黙然而止後嘗於太府監支繒帛各一上曰此軍國所須非私家物後於是率宮人拾舊弓練之緝爲防宣徽院羊臑皮置不用命取之合縫爲地毯其勤儉類此至是崩及成宗立追諡昭睿順聖皇后】三月戊戌魏國文正公許衡卒【衡字仲平河內人生有異質奇志家貧無書常借人抄誦嘗暑中行道上眾取梨啖衡獨坐樹下自若或問之曰非其有而取之不可也其人曰世亂梨無主衡曰吾心有主從姚樞得程朱之書乃大有得尋居蘓門與樞及竇黙相講習上在關中召見以爲京兆提學及卽位王文統以言利用事黙毎排其學術之非文統疑衡左右之乃奏樞爲太子太師黙爲太衡爲太保以疎之黙以屢攻文統欲因東宮避禍衡曰此不安於義也在禮師傅與太子東西坐公等度能復此乎不能則師道自我廢矣樞以爲然皆辭不就攺衡國子祭酒衡亦謝病歸安圗爲相召衡輔之衡上疏數千言皆經世大務上嘉納焉阿哈瑪特當國衡數言事與之忤阿哈瑪特深銜之亟薦衡宜任中書欲因事中傷之乃除左丞屢入辭免上不允命掖之出衡出閾還奏曰陛下命臣出豈出省耶上笑曰出殿門耳從幸上都論阿哈瑪特専權罔上蠧政害民因謝病請解機務命舉自代衡曰用人天子大柄不可使下有市恩之漸乃授集賢大學士兼祭酒衡請徴弟子王梓劉季偉韓思永耶律有尙呂端善姚燧髙凝白棟蘓郁孫安劉安中十二人爲伴讀皆驛召之及致仕遂卒卒之日大雷電風防木懷人無少長皆哭之後贈太傅謚文正封魏國公從祀孔子廟廷】徙湖廣行省治武昌【初巴延伐宋行省事於襄陽尋以別將分省鄂州及取潭州移治之至是復徙武昌武昌卽鄂州也】以田忠良爲太常丞【少府爲諸王昌圗建宅於太廟南忠良往僕其柱少府奏之上以問忠良對曰太廟前豈諸王建宅所耶上曰善因奏太廟前無馳道非禮卽勑中書爲辟之國制十月上吉祀太廟或請牲不用牛忠良奏曰梁武帝用麫爲犧牲後竟何如言者遂屈初忠良以陰陽家用劉秉忠薦召見上指西序第二人謂曰彼手中握何物對曰雞卵果然又問朕有何事縈心對曰以術推之當是一名僧病上笑曰然是國師也遂令司天試星歷遁甲諸書皆通詔官之司天上嘗問用兵江南累年不決柰何對曰在酉年至元十一年七月十五日夜白气貫三臺上問何祥曰三公其死乎未防太保劉秉忠卒一日出獵上駐輦召忠良謂曰朕有所遺汝知是何物還可復得否忠良曰失數珠耳明日二十里外當有得而來獻者已而果如其言海都叛遣皇子諾木罕丞相安圗徵之忠良奏不吉上不恱兵遂出旣而皇子丞相入海都上召諭忠良曰朕幾信防言罪汝忠良曰皇子末年當還其言後果驗忠良之術巧中多類此】夏四月丙午車駕幸工都○立登聞鼔院○秋八月範文虎等敗績於日本勑使回軍【範文虎實都洪察球爾金方慶李庭諸軍入海遇颶風漂壊其船遂大失利餘軍回至髙麗什不存一二初諸將陛辭上勑之曰始因彼國使來故朝廷亦遣使往彼遂畱我使且聞爲其所殺故使卿軰爲此行朕聞漢人言取人家國欲得百姓土地若盡殺百姓徒得地何用又有一事朕實憂之恐卿軰不和耳假若彼國人至卿等有所議當同心協謀如出一口答之後果遭風諸將不協各擇堅好船乘之棄士卒十餘萬於五龍山下方伐木作舟欲還日本人來戰盡死餘一二萬爲其所虜得還者三人】閏月丙午車駕還宮○九月癸亥朔畋於近郊○兩淮運使阿喇卜丹伏誅【坐盜官鈔二萬一千五百定又盜取和買馬三百四十四匹朝命格而弗頒又以官員所佩符給家奴往來貿易等事伏誅】冬十月置安南宣慰司【以參政完顏特穆爾爲宣慰使都元帥柴椿鴻和爾副之】焚毀道經【張易奏參校道書惟道徳經老子所著餘皆後人僞撰宜悉焚毀從之○評曰釋道皆異端聖學之巨蠧也崔浩焚佛書而信道士冦謙之張易毀道經而薦妖僧髙和尙其偏識僻見一何謬哉蓋察理不精而操心不正故也然兩人皆以誅死遂使老佛之徒得以借口惜哉】以和爾郭斯守司徒○十二月以鴻吉哩岱爲右丞相阿哈瑪特爲左丞相○翰林侍講學士竇黙卒【黙金人初爲國兵所俘脫走蔡州遇名醫李浩授以銅人鍼法遂以其術鳴又走徳安孝感縣令謝憲子以伊洛性理之書授之楊惟中招儒道釋之士乃北歸與姚樞許衡講習其學由是知名上在潛藩召之黙變姓名自晦使者先俾其友往見而微服踵其後黙不得辭乃拜命旣至問治道以三綱五常爲對上曰然人道莫大於此黙又言帝王之道在誠意正心心旣正則天下無不正一日三召對皆稱防遂命皇子珍戩從之受學拜侍講翰林王文統用事黙上書力詆其非以蘓張目之又與樞衡於上前靣斥文統曰此人學術不正久居相位必禍天下上曰然則誰可黙曰以臣觀之無如許衡上不悅而罷黙遂罷歸文統誅上憶其言召還翰林有大政輒訪之及卒上深嘆悼嘗謂侍臣曰朕求賢三十年惟得一竇漢卿又曰若竇漢卿之心姚公茂之才合而爲一斯全人矣後贈太師故世傳竇太師云】

【壬午】十九年春正月立太僕院【中統初設羣牧所後攺尙牧監至是攺立太僕院後又攺院爲寺】二月辛夘朔車駕幸栁林○以姚文龍爲江西宣慰使【饒州總管姚文龍言江南財賦嵗可辦鈔五十餘萬定詔以文龍爲江西宣慰使兼措置茶法】詔徵緬【以臺布爲右丞伊克徳濟爲參政領兵以行又詔僉省亦奚不薛及思播敍三州軍同徵】立行樞宻院【詔揚州嶽州俱立行院二十一年又立沿江行院二十二年立江西行院二十八年徙嶽州行院於武昌江淮行院於建康後悉並入行省】戊申車駕還宮甲寅幸上都○三月俱藍入貢【楊廷端再往俱藍國主及其相阿哈瑪特等迎拜璽書遣其臣祝阿里沙忙裏八的入貢時伊嚕勒昆鄂則爾丕勒瑪及木速蠻主瑪哈穆特等亦在其國聞詔使至相率來告願納嵗幣遣使入覲】盜殺阿哈瑪特及左丞郝禎【上之北幸也皇太子從左相阿哈瑪特畱守大都専權貪恣人厭苦之益都千戶王著宻鑄大銅錘自誓願擊阿哈瑪特與髙和尙謀搆變殺之時髙觽張九思皆宿衛宮中著遣西僧二人至中書省言今夕皇太子與國師來建佛事省中疑之命觽等識視皆莫能識乃詰以畨語云太子國師今在何處二僧色變又以漢語問之皆倉皇失對遂執二僧屬吏訊問不伏觽乃與尙書綽和爾等集衛士執兵以備頃之樞宻副使張易亦領兵駐宮外觽問果何爲易曰夜後當自見固問之乃附耳語曰太子來誅左相也著又自馳見阿哈瑪特言太子將至卽遣郎中托歡徹爾等往迎出關北行十餘里遇僞太子者責以無禮盡殺之奪其馬入健徳門夜二鼔忽聞人馬聲遙見燭籠儀仗將至宮門傳令啟關觽謂九思曰它日太子還宮必以諤勒哲賽音先請得見二人然後啟關呼二人皆不應卽語之曰太子未嘗行此門今何來此賊計窮趍南門觽亟走南門但聞呼省官姓名僞太子者立馬責阿哈瑪特數語著卽牽去以所防銅錘碎其腦立死左丞郝禎至殺之囚右丞張惠於是髙觽張九思開門大呼曰此賊也叱衛士急捕之畱守布惇持梃擊立馬者墜地眾多就擒髙和尙潰去惟著挺身請囚賊之入也矯太子令徴兵張易易不加審以兵與之因坐誅將傳首四方九思曰張易應變不審授賊以兵死復何辭若坐以與謀則過矣請免傳首從之獲髙和尙於髙梁河與著皆棄市著臨刑大呼曰王著爲天下除害今死矣異日必爲我書其事者○評曰王著自誓擊殺阿哈瑪特爲天下除害可謂有疾惡之心者觀其事敗而挺身請囚義不茍免蓋亦有烈丈夫之風焉然使之結刺客直爲博浪運錐之舉𨿽或不成亦不失爲荊軻聶政顧乃矯令竊兵以入則非矣此所以不得不以盜書之也】夏四月鴻吉哩岱罷以和爾郭斯爲右丞相耶律鑄爲左丞相○下右丞耿仁獄○張惠阿里罷以敏珠爾多卜丹爲右丞張雄飛爲參政○追治阿哈瑪特罪戮其屍【阿哈瑪特死上猶不深知其姦及詢博囉乃盡得其罪惡始大怒曰王著殺之誠是也命發冡剖其棺戮屍於通門外縱犬食其肉籍馬駝牛羊驢三千七百五十八及其妻子親屬所營貲產其奴婢悉放爲民郝禎亦斵棺暴屍有司籍阿哈瑪特家藏得二人皮問之其妾引住云咒詛時置神坐其上應驗甚速又畫甲騎圍守殿幄兵皆張挺刃內向始得其不軌之狀如此】汰省部官【凡阿哈瑪特黨七百十四人和爾郭斯言已黜者一百三十三人其無過者姑存之諸以妻女姊妹獻阿哈瑪特得仕者並黜免又勑阿哈瑪特濫設官府二百四所存者三十三餘並罷之】六月己丑朔日食○命索多將兵討占城國降之【發淮浙福建湖廣軍五千海船百戰船二百五十命索多將之往討占城迎戰兵號二十萬索多率敢死士縱擊斬溺五萬餘又敗之於大浪湖斬首六萬占城遂降索多造木爲城辟地以耕諸小夷皆附積谷十五萬斛以給軍食】秋七月戊午朔日食○采民女子【耶律鑄言有司以采室女害民請令大郡嵗取三人小郡二人擇可者厚賜其父母否則遣還】八月甲寅車駕還宮○庫克新耿仁等伏誅【耿仁及阿里錫都阿哈瑪特侄宰努鼎蘇都爾丹皆伏誅醢庫克新與其弟瑪蘇庫詔以其罪惡頒告中外仍籍阿里家貲初阿哈瑪特欲殺秦長卿劉中澤尼瑪多卜丹張雄飛持不可阿哈瑪特使謂之曰誠能殺此三人當以參政相處雄飛拒不從奏出爲澧州安撫使三人竟死於獄及雄飛除中丞其長子庫克新以右丞行省江淮恐不爲所容奏畱之及是庫克新逮至勅中書雜問歷指宰執曰汝輩皆曽使我家錢物何得問我雄飛曰我曾受汝家財物否曰惟公獨無雄飛曰如是則我當問汝矣庫克新遂伏辜】立詹事院【以諤勒哲爲右詹事賽音左詹事】分三庫【內蔵主禦用寶玉逺方珍異右藏主金銀貝鏹左藏主綺羅縑布】冬十月遷瀛國公趙防於上都【省臣奏防及平原公與芮翰林直學士與宜並居上都上曰與芮老矣當畱大都餘如所言】以紮薩克爲中書平章○太史令王恂卒【初恂父良精究天文律曆恂生而穎悟過目成誦旣得於家傳遂造其極劉秉中見而奇之言於上召見使輔導太子爲贊善太子嘗問恂算術對曰算數六藝之一定國安民不在此也又問以心之所守恂曰許衡嘗言人心如印板板本不差𨿽摹千萬紙皆不差太子深然之至是居父喪以毀卒○評曰許衡人心如印板之諭蓋卽正心以正朝廷百官而逺近萬事莫不皆正之說今太子問以心之所守而恂舉以爲言所對非所問矣若曰心之所守在於主敬而必自寡欲始則切於事理而於太子之心亦有所感發也】帝師琳沁死【逹爾瑪巴拉實哩嗣之】十一月以孔洙爲國子祭酒【洙襲封衍聖公入覲詔以爲祭酒兼提舉浙東學校仍給俸祿與防持林廟璽書】勑禦史臺得選用禦史【中書崔彧言國政得失生民休戚百官邪正𨿽王公將相亦宜糾察近惟禦史有言臣以爲凡臺官皆當建白又選用臺察若由中書必有偏徇合從本臺選擇禦史初用漢人十六員今用古十六員相防巡歷爲宜從之】十二月殺宋丞相文天祥【天祥至燕館人供張甚盛天祥不寢處坐達旦遂移兵馬司設卒守之旣而丞相博囉召見欲使之拜天祥長揖求死辯論百端博囉怒命囚於獄月餘再見之益不屈乃釋之畱燕坐臥一小樓足不履地時上求南人有才者甚急王積翁薦之遣諭防天祥曰國亡吾分一死倘防寛假得以黃冠歸故鄕他日以方外備顧問可也若遂官之非直亡國之大夫不可與圖存舉其平生而盡棄之將焉用我積翁欲合宋官謝昌元等請釋爲道士畱夣炎不可曰天祥出復號召江南置吾十人於何地遂止上知其不可屈也將赦之防閩僧言土星犯帝座疑有變未防中山狂人自稱宋主有眾千人欲取文丞相有投匿名書者云某日燒蓑城葦率兩翼兵爲亂丞相可無憂者時盜殺阿哈瑪特朝廷疑之遂撤蓑城葦遷瀛國公及宋宗室於上都疑丞相者天祥也乃召天祥入諭之曰汝何願曰願一死上猶未忍遽麾之退左右力贊遂從之乃詔有司殺於燕京之柴市俄有勑使止之已無及矣天祥臨刑殊從容謂吏卒曰吾事畢矣南向再拜死年四十七其衣帶中有自所爲贊曰孔曰成仁孟云取義惟其義盡所以仁至讀聖賢書所學何事而今而後庻防無愧後數日其妻歐陽氏收其屍面如生○評曰天祥殺身成仁捨生取義其素志已定不得死不止蓋卽豫讓所謂將以愧天下後世之爲人臣而懷二心者惜乎世祖之不能終全之也或曰王積翁等請釋天祥爲道士畱夣炎恐其復出號召江南不可而止然則非世祖殺之也夣炎殺之耳夫夣炎之言未可深非之也宋歷運已盡天命人心已去天祥之力不足以興復益塗炭夫生民耳然則如之何而可全天祥以不死哉従其黃冠之請而不使歸故鄕可也】詔諸路立養濟院【中統初詔天下鰥寡孤獨廢疾之人命所在官給糧贍飬又勑病者給藥於糧之外復給以薪至是命各路立飬濟院以處之委憲司防治○評曰鰥寡獨天民之窮而無告者能行仁政必自此始元世祖平江南立養濟院以收卹之可謂知政本矣】召保定處士劉因以爲右贊善大夫【因字夣吉容城人父述世爲儒家邃性理之學劉肅宣撫眞定辟述武邑令以疾辭歸年四十未有子忽夣神人馬載一兒至其家旣覺而生因乃名之曰駰字夣驥後更駰爲因驥爲吉云因天資絕人日記千百言過目成誦從詹堅受經究訓詁注釋之說嘆曰聖人精義殆不止此及得程朱之書曰我固謂當有是也至評諸子則曰卲至大也周至精也程至正也朱子極其大盡其精而貫之以正也其識髙見逺類此因家居以孝聞聚徒教授師道尊嚴然隨人才器皆有成就表所居曰靜修不忽術薦之於朝詔徴因擢承徳右贊善大夫以繼母老卽辭歸養俸給一無所受】

元史續編卷二﹤史部﹐編年類﹐元史續編﹥

欽定四庫全書

元史續編卷三

明胡粹中撰

【癸未】二十年春正月立皇后鴻吉哩氏【納沁孫戩通之女】刑部尙書崔彧上時政十八事【彧州人負才气剛直敢言上甚器重之及是上防言十八事一曰開廣言路二曰妙選臺憲三曰樞宻院長貳擇有徳望者爲之四曰翰苑宜博訪南北耆儒以重此選五曰郝禎耿仁𨿽正典刑附阿哈瑪特者尙多罪同罰異公論未伸宜防第屛除六曰貴防子弟防不講學何以從政得如許衡者教國學則人才軰出七曰今起居注所書不過奏目宜擇防古漢人有聲望而愼重者居之使書帝王言動以垂無窮八曰憲曹無法可守姦人莫知顧忌宜定律令九曰官冗若徒省一官員並一衙門亦非經久之法宜防眾議立定成規十曰官僚有俸者量增無俸者特給旣得所養可責其亷十一曰內地百姓流入江南者十五萬戶皆重賦繁徭所致宜蠲其積欠招集復業其不歸者與土著一體當役仍令民官滿替以戶口增耗爲殿最十二曰凡丞相安圗遷轉良臣爲阿哈瑪特擯斥者並宜防擢十三曰簿錄姦黨財物不可視爲橫得宜節濫用以資帑藏十四曰大都不當立畱守司宜攺爲總管府十五曰中書左丞二而左丞缺宜攺所增右丞爲左丞十六曰行省不必置丞相平章止設左右丞以下庶內重不致勢均十七曰阿爾哈雅子侄姻黨分布權要官吏出其門者十七八其威權不在阿哈瑪特下宜罷其職勿使久據湖廣十八曰銓選類奏莫知賢否自今三品以上必引見而後授官疏奏卽日命中書行其數事余令與禦史大夫約蘇特穆爾議行之】中山民薛保住伏誅【初保住上匿名書告變因殺宋丞相文天祥至是和爾郭斯奏保住欺罔朝廷希覬官賞勅誅之因言自今應訴者須實書其事赴省臺陳告敢以匿名書言事重者死輕者流發其事者賞其省臺理斷不平許擊登聞鼓以聞】詔復徵日本置徵東行省【以安塔哈爲丞相徹爾特穆爾爲右丞劉二巴圗爾爲左丞命古人習舟師者萬二千五百人同徵日本五衛漢軍選畱千餘人新附軍悉遣行安塔哈求軍官習水戰者命元帥張林招討張瑄總管朱淸赴之○評曰元起朔漠奄有天下𨿽防日本不害其爲廣大也而世祖必欲服之勞民用兵卒至禍敗崔彧之諌非不明切而不能從豈非好大喜功如唐太宗之伐髙麗也歟】二月乙巳太陰犯心【四月壬寅犯南斗五月丙寅掩心】三月罷南城及五臺山建寺【臺臣言伐木造寺凡四萬人及平灤造船役重詔罷之】丙寅車駕幸上都○廣州盜起討平之【廣州新防縣林桂芳趙良鈐等僞號羅平國稱延康年號官軍擒斬之餘黨悉平】以髙麗王睶領徵東行省左丞相【詔以睶世領行省規畫日本事宜於是中丞崔彧言江南相繼盜起皆緣拘水手造海船民不聊生日本之役宜姑止之江南四省軍須宜量民力勿彊以所無給價必以實召募當從所欲俟民力稍蘇東徵未晚不從】夏四月罷采民女【用崔彧言罷之】紮薩克罷以莽賚徹爾爲中書平章耶律婁格王椅爲參政○建寜總軍總管黃華叛詔布哷齊史弼討平之【華眾十萬號頭陀軍僞稱宋興祥五年犯崇安浦城圍建寜府詔討之明年華自殺其眾遂平】秋七月復立司農寺○樞宻副使張文謙卒○車駕還宮○省集賢院【並入翰林爲翰林國史集賢院】四川溪峒皆平【四川行省討平九溪十八峒以其酋長赴闕定其地之可以設官與其人之可以入官者大處爲州小處爲縣並立總管府聽順元路宣慰司節制】冬十月鄂端宣慰司進嘉禾【同頴九穗七穗六穗者各一】耶律鑄罷【坐不納職印妄奏東平人爲逆間諜幕僚反黨罪囚阿里舒罷免仍沒家貲之半徙居山後二十二年卒後贈太師順寜王謚文忠】十一月戊寅太白嵗星相犯○官軍伐緬克之【九月大軍發中慶十月至南甸右丞臺布由羅必甸進軍十一月宗王桑阿克達爾命參政伊克徳濟取道阿昔江達鎭西阿禾江造舟二百下流至江頭城斷緬水路自一軍從縹甸徑抵其國與臺布防下令諸將分道攻取破其江頭城殺萬餘人別畱軍守其地積糧餉給兵士】

【甲申】二十一年春正月上尊號赦【右丞相和爾郭斯等上帝尊號曰憲天述道仁文義武大光孝皇帝大赦天下】江淮行省平章防固岱獻珍珠【凡百斤】遣王積翁使日本未至爲盜所殺【上以其俗尙佛遣積翁與補陀僧如智往使積翁至對馬島夜爲亂兵所殺】三月丙寅幸上都○丁夘太廟正殿成○罷徵東行省【拘收其印】定江南諸路官員職田【至元初定隨路府州縣官職田上路達嚕噶齊十六頃下路十四頃上州散府十頃總管同知中州等皆八頃治中散府知府同知下州等皆六頃府判上州尹同知五頃散府上州判中州知州同知縣等及路經歷四頃中州判下州知州同知州判縣丞錄事司等皆三頃主簿縣尉錄事錄判二頃按察司十六頃副使八頃僉事六頃至是定江南諸路官職田各減其半】夏六月封皇子托歡爲鎭南王將兵徵安南【瓊州安撫使陳仲達言安南通謀占城遣兵二萬及船五百爲援詔皇子督行省兵進討仍命索多帥師來防又遣奇嚕同其國使阮道學往責陳日烜運糧送占城助軍官兵至祿州日烜調軍拒守分兵爲兩道其從兄興道王陳峻亦提兵界上所在俱有備禦阿爾哈雅不能進色特爾岱孫佑等與敵遇敗其兵遣使諭開路迎拜鎭南王不從官兵遂分六道取攻諸隘皆破之峻及日烜遁走令阮效鋭奉書謝罪並獻方物請班師日烜遂僭稱大越國主憲天體道大明光孝皇帝禪位於皇太子】秋八月庚午車駕還宮○九月甲申京師地震○癸巳太白犯南斗○嘉木揚喇勒智宋諸陵【凡發塜墓之在紹興錢塘者一百一所戕殺平民四人受獻美女寶物無算攘奪人財物計金一千七百兩銀六千八百兩玉帶九玉器一百十一雜寶貝一百五十二大珠五十兩鈔十一萬六千二百錠田二萬三千畝庇平民不輸分賦者二萬三千戶以其陵中所收金銀寶物修紹興天衣寺○評曰秦始皇冢項籍掘之漢諸陵赤眉髮之唐諸陵溫韜發之宋之諸陵在河南者金人發之在浙東者嘉木揚喇勒智之推原所由蓋作俑於伍子胥也然五帝三王未聞有發其冢墓者後之人主亦可以少省哉】立常平倉【以五十萬石鈔給之】冬十一月和爾郭斯敏珠爾多卜丹張雄飛溫徳亨罷○召安圗復以爲右丞相盧世榮史樞爲左丞博囉穆蘇哈雅薩題勒宻實廉希恕爲防政【初上以雄飛廉貧特賜銀一千五百兩拜謝出加賜金五十兩及酒器雄飛封藏於家及罷政阿哈瑪特之黨特濟格勒阿繖矯詔追奪所賜後特濟格勒等誅或勸雄飛自明雄飛曰所以未敢輕用而封識以俟者正虞今日耳又況自辧乎】禁私酤賣【盧世榮言京師富豪釀酒價髙而味薄以致課不時輸宜禁之官自酤賣向之嵗課一月可辦從之○世榮旣以利進常結貪刻之黨專事掊斂建議立法治財視常嵗當倍增而民不擾有詔防議人無敢言者董文用佯問世榮曰此錢取於右丞之家耶將取之於民耶取於右丞者則吾不知若取於民則有說矣牧羊者嵗嘗兩剪其毛今牧人日剪以獻主者固悅其得毛之多然羊無以避寒熱卽死且盡毛又可得乎民財有限取之以時猶懼傷之若盡刻剝豈復有百姓耶世榮不能對丞相安圖嘆曰董尙書眞不虛食俸祿者議者出謝文用曰君以一言折聚斂之臣而厚邦本眞仁人之言其利溥哉世榮竟以是敗】殺中書左司郎中周戭【盧世榮以聚斂得幸驟陞執政權傾一時勢焰燻灼左司郎中周戭因議事防有可否誣以沮法奏杖一百然後斬之於是臣僚震懾無敢言者世榮因奏臣行事多爲人所怨恐後有防之者上曰無妨朕疾足之犬狐不愛焉朕自知之遂令增其從人世榮又奏今日之事如數萬頃田昔無佃者艸生其間臣今創佃已有耕者未耕者有才播種及旣生苖者然不令人守之爲物蹂踐則可惜也今丞相安圗是守田者然不假之以力則佃者亦徒然耳守田者假之以力而天不雨亦終無成所謂天則陛下與臣添力是也上曰然世榮旣以利自任懼怒之者眾乃以九事說上詔天下一免民間包銀二官吏俸免民帶納三免大都地稅四江淮貧民鬻妻子者官贖還之五逃移復業者免其差稅六免收醋課七江南佃主收佃客租課減免一分八添支內外官吏俸五分九定百官考課升擢之法大抵欲釋怨要譽上皆從之】議選舉法不果行【太宗朝耶律楚材請用儒術選士至元初上嘗命丞相史天澤條具當行大事亦嘗及科舉其後翰林學士承防王鶚以爲言勅省部議奏程式而丞相和爾郭斯與畱夢炎等皆言天下習儒者少而由刀筆得官者多上曰將若之何對曰惟貢舉取士爲宜凡防古及儒吏陰陽醫術皆令試舉則人皆用心爲學矣上然之防和爾郭斯罷而止事𨿽未行而科舉之制已昉於此焉○評曰古今人才豈出一塗非科目所能盡也故惟鄕舉裏選近古而可行不致於遺賢棄才惜乎世祖首議選舉而不能以行此也延祐設科𨿽稱得人然豪傑之士豈可以科第拘之哉】禦史中丞崔彧罷【彧言盧世榮不可用忤防罷○評曰大臣以道事君不可則止彧前諌徵日本世祖不能從至是又以言盧世榮不可用而罷所謂有言責者不得其言則去者也】

【乙酉】二十二年春正月西州民趙和尙眞定民劉驢兒謀反伏誅【趙和尙自稱宋福王子以誑民劉驢兒有三乳自以爲異謀作亂事覺皆磔裂以徇】罷行禦史臺○以阿必實克爲中書平章○造大樽【以木爲質銀內而金外鏤爲雲龍髙一丈七尺置於殿下】二月立規措所【主經營錢谷以善賈爲之秩從五品從盧世榮之請也參政博囉穆蘇哈雅因奏世榮親黨牛姓者前爲提舉今浙西運司課程頗多擬除運副從之】拘收銅錢申禁私造酒麯○復立行臺【臺臣言近中書奏罷行臺攺按察司爲提刑轉運司俾兼金穀而糾彈之職遂廢請丞相安圗與老臣議於是安圖亦言江南盜賊屢起行臺鎭遏居多然與行省並治杭州地甚逺僻江州居江浙湖南江西三省之間徙之爲便從之已而復還治杭州】三月戊辰車駕幸上都○以鴻吉哩岱爲中書左丞相○索多卒於軍【索多敗安南兵於淸化府奪義安關降其臣彰憲昭顯等侯鎭南王托歡命索多屯天長以就食距大營二百餘里防有防班師托歡還而索多不知安南遣兵遮之於幹滿江索多戰死事聞賜謚襄湣】夏五月以郭佑爲中書參政○秋七月造溫石浴室及更衣殿○安南王日烜之弟益稷來降【益稷及其弟文義明誠侯赴闕】廣東宣慰使云丹宻實入朝【云丹密實以所降渠帥郭逢貴等至京師言山寨降者百五十餘上問戰而後降耶招之卽降耶對曰其首拒敵者已磔之矣是皆招降者也因言托爾珠兵後失於撫綏故盜賊互起人民漸耗宜擇良吏往治從之】八月丙辰車駕還宮○罷酤【初民間聽自造酒毎米一石課鈔一貫盧世榮以官鈔五萬定爲本官自酤賣毎米一石得息鈔十貫增舊十倍至是罷聽民自造但增課鈔一貫爲五貫○評曰酒醯生民口腹之日用者也聽民自造而收其課鈔已爲非義況官自酤賣以奪其利乎罷酤而增課鈔五分之四所謂月攘一雞者也】九月勅罷徵安南軍○攺江淮行省爲江浙行省【割江北諸郡河南攺江淮爲江浙三十路一府明年又並福建入江浙以固岱爲左丞相董文用爲參政文用力辭上曰朕任卿不在錢谷細務當察其大者事有不便但言之時上命建佛塔於宋故宮有司奉行甚急大雪入山伐木死者甚眾猶欲並建大寺文用至則曰非時役民民不堪命少徐之如何長官曰參政柰何格上命耶文用曰非敢格上命也但今日困民力而失民心豈上意耶聞者意阻文用俊第二子也】太常卿徐世隆卒【世隆初爲嚴實掌書記見上於日月山時方圖南徵以問世隆對曰孟子有言不嗜殺人者能一之上曰誠如卿言後遷翰林學士太常卿朝廷大政多所咨訪詔命典冊悉出其手朝儀祭禮皆自世隆發之年八十卒】罷放徵占城軍士○復分立集賢院○冬十一月盧世榮伏誅【先是監察禦史陳天祥上疏極論世榮姦惡其略曰盧世榮素無文藝亦無武功輿贜輦賄輸送權門所獻貲貨不充別立欠券銀一千定由白身擢江西茶轉運使專務貪饕所犯贜私狼藉隠祕者難以枚舉發露者始可明言凡掊取於人及盜官物鈔以定計者二萬五千一百一十九金以定計者二十五銀一百六十八茶以引計者一萬二千四百五十八馬以疋計者十五玉器七事它物稱是已納見追人所共知竟不悔罪狂悖愈甚以苛刻爲自安之防以誅求爲干進之門𨿽居丞轄實専大政名爲試驗實授正權校其所能敗闕如此夫宰天下猶制錦衣如欲驗其能否當先試以布帛倘無效績所損或輕今捐相位以較賢愚猶捨美錦以量工拙其不可亦明矣且天地生財嵗有常數惟取之有節故用之不乏世榮欲以一嵗之期致十年之積廣要增羨不念困窮視民如仇爲國斂怨今取其所行與其所言已不相副略舉數端始言能令鈔法如舊鈔今愈虛始言能令百物自賤物今愈貴始言課程增三百萬定不取於民而辦今廹脇諸路官司增數包認始言能令民快樂今民間不勝其擾若不曲突徙薪終見焦頭爛額臣亦知阿附則榮寵可期違忤則禍患難測緘黙自固亦豈不能正以國家關系不淺憂深慮切不得不言疏聞召天祥與世榮俱至上都命禦史中丞敖拉特穆爾等鞫治引世榮於上前皆欵服遂誅之】十二月丁未皇太子珍戩薨【太子初從姚樞竇黙學性至孝仁厚恭儉嘗服綾袷爲沈所漬命重臣染治左右請更制太子曰吾欲織百端非難顧此物未敝豈宜棄之東宮香殿成或請鑿池爲流觴曲水太子曰古有肉林酒池爾欲吾效之耶暇則與贊善王恂等講論經典及貞觀政要武經等書李謙宋道等朝夕不離側又招致郭佑何偉徐琰馬紹楊居寛何榮祖楊仁風諸儒並出入東宮阿哈瑪特專國未嘗少假顏色王著知太子惡其姦故矯令搆變殺之盧世榮言利得幸尢深非之世榮卒得罪僧格素主世榮聞太子有言竟不敢救詔割隆興路爲分地江西行省以嵗課羨鈔四十七萬貫來獻太子怒曰朝廷但令汝等安百姓百姓安錢糧何患不足百姓不安錢糧何用盡郤之參政劉思敬遣弟思恭獻新民百六十戶太子問所從來對曰徵重慶時所俘乃蹙然曰歸語汝兄此屬宜隨所在放遣爲民王惲進承華事略凡二十事李謙爾佳之奇陳十事悉嘉納焉時上春秋髙南臺禦史某上書請內禪太子聞之大懼中臺畱章不奏特濟格勒阿繖等欲發其事奏請收百司吏案大索天下埋沒錢谷欲因以露之都事尙文匿其牘不與特濟格勒等以聞命宗正色徹肯取視文白大夫與丞相先劾特濟格勒乃阿哈瑪特餘黨贜罪狼藉上震怒曰汝等無罪耶丞相進曰臣等無所逃罪但此軰名載刑書而爲此舉動揺人心上怒觧塔奇濟竟坐死太子益憂懼不自安遂薨年四十三】賑糶京師貧民【命於京師南城各設三鋪遣官吏發倉粟減其直以賑糶凡民凡白米毎石減鈔五兩南粳米減三兩嵗以爲常○評曰民之貧者以營計之不足也分田授業使各安其生而不奪其時不傷其力則衣食自足矣減價糶粟意則誠美然亦必入錢而後得粟如無錢者何又況止於京師天下貧民安得人人而濟之哉】

【丙戌】二十三年春正月復攺司農寺爲大司農司○罷徵日本【時有司徴斂大爲姦利董文用入奏言國家疲可寶之民取僻陋無用之小邦列其條目甚悉上亦以日本未嘗相侵今安南犯邊宜置日本專事交趾詔罷徵日本召阿巴齊赴闕仍散所雇民船○評曰日本固未嘗相侵然安南犯邊亦非其本意特以徴其入朝責以六事不得已而抗禦之耳盍亦反其本哉罷徵日本是矣而専事交趾亦非也】詔勸課農桑【至元初詔守令以戶口增田野辟詞訟簡盜賊息賦役均五事備者爲上選三事有成爲中選四事不備及五事俱不舉者黜降有差至是復詔克勤奉職者升奨其怠於事者笞罷之】宋降臣呂文煥致仕【以其子爲宣慰使】二月禁兵器○命諸道按察司分巡郡縣【毎嵗二月分蒞按治十月還司】召曲阜教授陳儼京兆蕭防蜀人虞應龍【儼防皆不至惟應龍赴京師】封陳益稷爲安南王【居之湖廣】詔復徵安南【以阿爾哈雅爲安南行省左丞相鄂囉齊爲平章烏瑪喇伊埒黙色阿里昝順樊楫並防政發江西湖廣江浙三省軍七萬船五百艘運糧十七萬分道進討諸將悉受鎭南王節制王由女兒關進阿巴齊爲前鋒烏瑪喇由海道凡十七戰皆防】三月以敏珠爾多卜丹爲中書右丞楊居寛爲參政○車駕幸上都○遣侍禦史程文海訪求江南賢才【先是文海言省院諸司皆防用南人惟臺憲無之江南風俗南人所諳參用爲宜上以語禦史大夫約蘇特穆爾對曰當擇賢者以聞上曰汝漢人用事者豈皆賢耶至是臺臣奏遣文海與行臺官博采公潔知名之士卽命賷詔以往上素聞趙孟薖葉李名宻諭文海必致此二人文海又薦趙孟頫余慿萬一鶚張伯鶉胡夣魁曽希顏孔洙曽衝子淩時中包鑄等二十餘人○評曰自古亡國之臣興王之良佐也彼不能用而亡此能用之則其興也宜世祖得江南拳拳焉訪求賢才可謂知所務矣然何地無才以天下之大當求之天下獨求之江南不亦隘乎】以李起南爲江西茶轉運使【起南嘗言江南茶毎引價三貫六百文今宜增毎引五貫事下中書議因令起南爲運使】遣約蘇穆爾鉤考荊湖錢谷【中書擬約蘇穆爾平章托克托呼參政上曰約蘇穆爾小人事朕方五年授一理算官足矣托克托呼人奴之奴令史宣使才也讀卿所進擬令人恥之其以朕意諭安圗○評曰人君用人孰不欲進君子而退小人惟不知其爲小人而進之不辧其爲君子而退之於是乎不足以成善治而危亡繼之世祖知約蘇穆爾小人而猶用焉何異於知烏堇足以殺人而食之者乎夫理算官亦非輕選也用小人爲之則傷民斂怨爲害不細矣宰執用人若此豈獨可恥哉安圖蓋不得而辭其責也】夏五月乙酉熒惑犯太防右執法○京師旱○六月丙申太白犯禦女○封播州楊邦憲妻田氏爲永安郡夫人領安撫司事○鴻吉哩岱阿必實克和塔拉罷以色徹肯爲中書平章特穆爾爲左丞○秋七月罷遼陽行省○詔定官制【中書省除中書令外左右丞相並一員平章二員左右丞並一員參政僉省並二員樞宻院除院使外知院一員副使僉院並二員院判一員禦史臺大夫一員中丞侍禦史治書並二員行臺同六部尙書侍郎郎中員外郎並二員其餘衙門並委都省斟酌裁減仍詔諭中外○評曰元之官名最爲不正中書政本旣有中書令矣復設左右丞相則丞相特中書令之佐職耳旣以令爲虛設左右揆爲正宰相而復設平章政事則又以平章爲宰相之貳矣然平章政事非宰相而何名之不正莫此爲甚至其末流丞相而遙授焉則冗濫極矣又況員數之多乎】置四川甘肅行省【初四川陜西省後分陜西省於四川至是始置四川行省治成都甘肅行省治甘州】九月八馬兒等國入貢【一曰八馬兒二曰須門那三曰僧急裏四曰南無力五曰馬蘭丹六曰那旺七曰丁呵兒八曰來來九曰急蘭亦防十曰蘓木都刺並貢方物】冬十月己亥車駕還宮○太白犯左執法○河決【河決開封祥符陳畱太康通許鄢陵闕濤闕闕尉闕陽武延津中牟原武胙等十五州縣發民丁二十一萬四千三百三十三人分築隄防】立海道運糧萬戶府【以張瑄朱淸並爲萬戶】帝師達爾瑪巴拉實哩死【防喇實巴鄂爾嘉勒嗣】同僉樞宻院趙良弼卒【良弼女直人本珠嘉氏音訛爲趙家因爲姓趙氏事上藩邸爲陜西宣撫司參議官阿拉克岱爾勾較錢谷煆煉死者二十人良弼陳大義詞气懇欵卒不能誣琿塔噶叛良弼與汪惟正決議誅奇塔特布哈密喇卜和卓其後人告廉希憲商挺有異志引良弼爲證上切責之欲斷其舌良弼誓死保二臣忠良上意解奉使日本其國王使人先求國書不與至脇之以兵良弼曰不見汝主寜持吾首去書不可得也日本知不可屈遣人隨入覲上知之曰卿可謂不辱君命矣因奏日本險逺以有用民力塡無窮巨壑勿擊便上從之以爲同僉樞宻院辭歸懷孟以溫縣別業地三十頃析爲二六與懷州四孟州永廟學是年卒後贈太保謚文正丁亥】二十四年春正月以程鵬飛爲中書右丞阿里爲左丞巴雅爾哈雅爲參政○初立國子學【初太宗朝以馮志常總教國子命侍臣子弟十八人就學至元初上命選十一人以長者四人從許衡童子七人從王恂至是立國子學於城東定制設祭酒司業監丞博士助教正錄伴讀等官生員百二十人集賢院大徳八年增至二百人至大四年增至三百人延祐二年又增一百二十人用趙孟頫元明善所議貢試之法凡防古由科舉出身授從六品色目漢人逓降一級嵗貢八人上四人充部令史下四人各路教授其南城國子學遂爲大都路學云○評曰貢試之法防古色目與漢人逓降品級已非公論教授一郡之師表也而居部令史下選則大非崇儒重教之意矣蓋教授陞轉之難部令史遷擢之易故也以此立法恬於進取者能防何人哉】閏二月勅祀帝堯廟【毎嵗春秋二仲丙子日致祠】平原郡公趙與芮卒【以其子孟桂襲封】以敏珠爾丹爲中書平章範文虎爲右丞商議樞宻院事○詔復立尙書省【以僧格特穆爾並爲平章諤爾根薩哩爲右丞葉李爲左丞實都馬紹並參政中書仍設丞相平章參政並二員】大都饑○三月庚寅車駕幸上都○更造至元寶鈔【先是造交鈔以絲爲本毎銀伍十兩易絲鈔一千兩諸物直並從絲例又造中統元寶鈔其文以十計者四曰一十文二十文三十文五十文以百計者三曰一百文二百文五百文以貫計者二曰一貫文二貫文毎一貫同交鈔一兩二貫同白銀一兩設諸路平凖庫主平物價使相依凖不至低昻毎路以一萬二千定爲鈔本後又添造釐鈔二文三文五文凡三等尋以不便而罷然元寶交鈔行之旣久物重鈔輕至是遂攺造至元鈔自二貫至五文凡十一等毎一貫文當中統鈔五貫文仍隨路開庫貿易金銀以平凖鈔法毎花銀一兩入庫該價二貫出庫與二貫五分赤金一兩入庫該價二十貫出庫與二十貫五百文仍與中統鈔通行子母相權務在新者無冗舊者無廢其鈔昏爛者許就庫倒換入工墨錢三十文若貫百分明防有破損並令行用違者罪之所收昏鈔毎季解省部燒毀行省州縣委省憲官監燒鈔版先用木後鑄銅易之大抵元之鈔法至此蓋再變矣○評曰錢幣所以權百貨也百貨天之所生地之所產嵗出有限而錢幣特國家鑪鞲楮墨之所爲者耳又況米粟布帛日耗月費而錢幣不可衣食流轉無窮必使錢幣爲母而常少百貨爲子而常多自然子母相權而可行之經久若錢幣與百貨之數同等則物重鈔輕亦其自然之勢也今元寶交鈔行之久而不能權百物者亡他子倍於母而已不推其本而更造至元鈔至元鈔他日子倍於母亦豈能無物重鈔輕之患哉又況以至元鈔一貫當中統鈔五貫則是自相輕重貴賤民志其能有定乎然當是時猶通行者則由隨路貿易金銀以平凖鈔法故也其後二十餘年至元鈔仍如交鈔而攺用銀鈔銅錢以輕重失宜其益甚而止終元之世大抵鈔少則行鈔多則滯後之欲更錢幣者可不鑑玆】諸王色徹圗部土【凡七晝夜沒死牛馬】馬八兒國入貢【貢奇獸一類騾而巨毛白黒間錯名阿塔必卽】夏四月諸王納延反○殺禦史臺吏王良弼【坐誹訕尙書省政事殺之籍其家】上親徵納延發上都【先是有告納延反者上使巴延往覘之多載衣裘入其境輒以與驛人旣至納延設宴謀執之巴延覺與從者出分三道驛人以得衣裳故爭獻健馬由是得脫馳還白狀上乃詔親徵以巴延從因奏李庭董士選等將漢軍得以漢法戰從之】六月以趙孟頫爲兵部郎中【孟頫宋安僖王子偁五世孫性敏而力於學程文海薦之入見才气英邁神采煥發如神仙中人上顧之喜使坐左丞葉李上或言孟頫宋宗室子不宜近左右上不聽時詔議贜罪滿至元鈔二百貫者死孟頫曰始造中統鈔時以銀爲本虛實相權及今二十年輕重相去至數十倍故攺中統鈔爲至元鈔後二十年至元鈔必復如中統鈔矣若計鈔抵法疑於太重古者以米絹爲二實銀錢爲二虛以絹計贜最爲適中或以其譏國法責之曰今朝廷用鈔故犯法者以鈔計贜汝以爲非豈沮格至元鈔耶孟頫曰法者人命所系議有重輕則人不得其死矣孟頫奉詔與議不敢不言公不揆事理欲以勢相淩耶其人有愧色上欲大用之議者以爲難乃除兵部郎中○評曰法者天下之平也一有不平則人無所措手足矣蓋以理而言吏而受賕固可爲罪不必論其多寡然原其情則少者有可矜多者難幸免以少者或窘於衣食而多者則其末流無所不至故也於是有滿貫至死之文且死者不可復生今以至元鈔二百貫爲限它日物重鈔輕十不當一則一衣一食皆足以殺人無乃輕人命乎孟頫之論當矣】秋七月壬寅熒惑犯輿鬼癸丑白虹貫日○八月乙丑納延平車駕還宮【納延黨塔布臺率兵六萬逼行在而陣前軍敗之獲其輜重千餘餘黨實都爾犯咸平宣慰托爾楚兵出沈州伊埒薩哈分兵趨懿州納延潰擒之其黨悉平從叛諸王謫赴江南三省從軍自效】九月辛亥熒惑犯太微西垣上將○壬子太白犯南斗○髙麗王來朝○冬十月戊午朔日食○殺中書參政郭佑楊居寛【僧格檢劾中書虧欠鈔六千餘定平章敏珠爾多卜丹卽自引伏參政楊居寛以爲實掌銓選錢谷非所專僧格怒令左右拳其頰與參議貝降王巨濟各欵服遣實都奏聞上令丞相安圗共議毋令他日得以脇問誣伏爲詞數日僧格又奏參政郭佑多所逋負尸位不言上命窮治與居寛皆坐棄市及僧格敗詔以二人死非其罪給還家貲】復立遼陽行省【以色徹肯羅壘特穆爾並爲平章洪察球爾爲右丞伊埒薩哈爲左丞楊仁風阿喇卜丹並參政】十一月熒惑犯太微東垣上相○以僧格爲尙書右丞相【左丞葉李言前省臣所不能行者僧格能行之宜爲右丞相制可僧格復請以特穆爾代爲平章又請以諤爾根薩哩爲平章遷葉李右丞馬紹左丞○評曰葉李在宋朝則詆斥賈似道在元朝則黨庇僧格何忠於前而佞於後耶所以然者李本功利之徒其攻似道圖進用而已蓋訐而似直者也世祖以其忠直而任諸執政當是時安圖賢相也李豈不知之而暱比僧格不過爲固祿位計耳此趙孟頫所以薄其爲人也○自郭佑楊居寛死行省督責逋負嚴峻至無所償逮及親鄰械掠不勝楚毒自裁及死系獄者以百數中外騷然廷臣莫敢言徹爾奏僧格姦貪誤國害民狀詞語激切上怒命批其頬徹爾辯愈力且曰臣數僧格罪不顧身者爲國計耳茍畏聖怒則姦臣何由而除民害何由而息且使陛下有拒諫之名臣竊懼焉上乃悟僧格由是敗】庚子太白晝見【十二月丙寅亦如之】大都路水○十二月命西僧作佛事【坐靜於大殿寢殿萬壽寺五臺山等處凡三十三防】詔招捕盜賊【丞相僧格禦史大夫約蘇特穆爾言江南歸附十年盜賊迄今未淸宜降防立限招捕而以安輯責州縣之吏其不能者黜之葉李言臣在漳州十年詳知其事大抵官軍嗜利與賊通者尢難弭息宜令各鎭守官軍仍以三年遷轉庶革斯上皆從之】鎭南王軍次安南陳日烜棄城走入海

【戊子】二十五年春正月毀中統鈔版○上畋於近郊○以固岱爲江浙左丞相○毀宋宮室爲塔寺【西僧嘉木揚喇勒智以宋宮室爲塔一爲寺五】以雲南王額森特穆爾鎭大理○三月丁亥熒惑犯太微東垣上相○戊子車駕還宮○遙授松江民曹夢炎浙東宣慰副使【夢炎願嵗輸米萬石乞免他徭且求官職僧格以爲請故有是命】鎭南王托歡軍還陳日烜遣使來謝罪【進金人以代已罪詔諭日烜入朝】徐邳州雨雹【大如雞卵傷麥】夏四月廣東民董賢舉等作亂雲丹宻實討平之【賢舉等七人皆稱大老聚眾反剽掠吉贛瑞撫龍興南安詔雄汀諸郡江西行院副樞云丹宻實帥兵討之明年十月獲賢舉及丘應祥等送京師其黨遂平】浙西大水【杭蘓湖秀大水詔輟上供米二十萬石賑其貧者】萬安寺佛像成【凡費金五百四十兩水銀二百四十斤】諸王庫庫岱叛綽和爾執之來歸○河決襄邑○詔皇孫北徵【撫諸軍討叛王和爾郭斯哈坦圗嚕罕等】六月處州民栁世英等作亂浙東宣慰副使史耀討平之○秋八月癸亥尙書省成○九月置徴理司【專治合追財谷以甘肅參政圗烈揚阿僉省吳誠並爲徴理司使僧格又奏請以參政實都戶部尙書王巨濟參議阿薩爾山東按察使何榮祖紮爾古齊圗固勒泉府卿李佑奉禦吉丹禦史戎益僉樞宻院崔彧斷事官燕眞刑部尙書安佑禦史巴延等理算江浙江西福建四川甘肅安西六省錢谷仍給兵爲衛於是天下騷然江淮尢甚○評曰理算錢谷非美政也而何榮祖崔彧等亦任其事而不辭者斯蓋僧格之深計欲屈名臣涖之以杜塞言者而彧等畏之亦不敢辭也】海都犯邊巴圗約蘇圗迎撃死之○以諤爾根薩哩爲尙書省平章○冬十月遣瀛國公趙防學佛於吐畨○十一月以何榮祖爲中書參政○遣禮部侍郎李思衍等使安南○立僧格輔政碑【大都民史吉等請立石爲僧格頌徳上曰民欲立則立之仍告僧格使之喜也於是翰林制文題曰王公輔政之碑樹於省前樓覆其上而丹雘之】攺釋教總制院爲宣政院【以唐吐番來朝於宣政殿故名其官僧俗並用軍民通攝秩從一品以僧格兼院使】十二月以董文用爲禦史中丞【初安圗奏文用爲工部侍郎阿哈瑪特疾之使鷹監奏其不給鷹食上怒促捕之及入上望見曰董文用豈爲汝治鷹食者邪至是拜中丞乃舉胡祗遹王惲雷膺荊幼紀許權孔從道等十餘人爲按察使徐琰魏初爲行臺中丞當時以爲極選時僧格當國貴戚見之皆屏息文用獨不附之僧格使人風文用頌已功不答又自謂文用曰百司皆具食丞相府矣亦不答但取外郡所上盜賊之目謂之曰百姓非不欲安樂急法斂至此耳禦史臺所以救時政之不及丞相當助之不當抑之也僧格愈恨摭拾臺事文用不爲屈具奏其姦狀詔報語宻而人不之知僧格方譖文用戇傲沮撓尙書省事上曰彼禦史職也何罪僧格乃不敢言】樞宻副使商挺卒【挺曹州人金亂走冠氏與元好問楊奐逰東平嚴實聘爲諸子師實卒子忠濟辟挺經歷上在關中召對稱防因從南徵及憲宗崩上北還道遣張文謙與挺計事挺曰軍中當嚴符信以防姦詐文謙追及言之上大悟駡曰無一人言及此非商孟卿防敗大計速遣使至軍立約未防阿里布格果使人至執而斬之誅阿拉克岱爾琿塔噶挺功爲多上嘗以古良將稱之趙炳之死事連挺下獄久之得釋復以爲樞宻副使卒】江浙丞相防固岱殺南臺中丞劉宣【時防固岱悍戻縱恣常慮臺臣糾劾而尢畏宣一日宣與大夫出城見有以軍船載葦者禦史張諒詣之知爲省官所使詣揚州覆實固岱怒使人入建康偵伺臺中違失臺官皆懼陰托以自解惟宣不爲動防固岱日羅織宣罪逮系宣子於揚州獄又令建康酒務淘金等官以罪免者誣告行臺沮壊錢谷事聞朝廷遣官往鞫治宣及禦史六人俱就逮行省列兵衛驅廹之宣不勝憤遂自剄始宣將行以一緘付從子自誠令勿啟視宣死視其書云觸怒大臣誣搆成罪豈能與壠斷小人交口辧訟屈膝爲容於怨家之前身爲臺臣義不受辱當自引決但不獲以身徇國爲恨耳嗚呼天乎實鑑此心且別有公文陳防古岱罪狀治書侍禦史霍肅爲敍其文讀者悲之行省奏宣罪重自殺竟不得白其寃然宣忠義節操爲世所重聞者莫不悼惜延祐中臺臣以爲言賜宣彭城公謚忠憲】

元史續編卷三

欽定四庫全書

元史續編卷四

明胡粹中撰

【己丑】二十六年春正月丙戌地震○江廣盜起【禦史大夫約蘇特穆爾奏江南盜賊凡四百餘處宜選將討之上曰云丹宻實屢以防聞固岱已往卿無以爲慮】開防通河【壽張縣尹韓仲暉太史院令史邊源相繼上言請開河置閘起須城縣安山之西南由壽張西北至東昌又西北至臨淸引汶水以達禦河以便漕販乃出楮幣一百五十萬緡米四百石鹽五萬斤爲傭直及備器用徵旁郡丁夫三萬遣斷事官果勒禮部尙書張孔孫兵部尙書李處巽等董其役是月己亥興工至六月辛亥成凡二百五十里建牐三十一用工二百五十一萬賜名防通河】二月丁夘車駕幸上都○丞相巴延出鎭和林以巴塔爾爲中書平章【巴延以丞相兼知樞宻院和林置知院自巴延始】三月庚辰朔日食○臺州楊鎭龍作亂討平之【鎭龍聚眾寜海僭號大興國冦義烏東陽浙東大震諸王鴻吉岱時謫婺州帥兵討平之】陜西甘肅饑○乙未鑄渾天儀成○夏四月加禦史大夫約蘇特穆爾太傅○五月廣東賊鐘明亮等來降【明亮初冦贛州掠寜都據秀嶺詔發江淮戍兵五千命江西參政管如徳將以討之至是率一萬八千五百七十二人來降云丹宻實請以明亮知循州宋士賢爲梅州判官丘應祥等十八人爲縣尹巡尉上不允並令赴都○是年信州賊鮑惠日等三十三人皆伏誅】以實都爲尙書左丞何榮祖爲參政張天佑爲中書參政○禦河溢【禦河溢入防通渠漂東昌民居七月又溢】海都犯邊【和林宣慰使奇卜同知柰曼岱副使巴爾特穆爾皆反應之】六月絳州大旱○秋七月戊子太白經天【凡四十五日】辛夘太白犯牛○上親徵海都○立雲南行臺以程思廉爲中丞【思廉奉宣上意綏懷逺人聞者懾服雲南舊有學校而禮教不興思廉力振起之始有從學問禮者】八月置回回國子監【尙書省言伊斯題費文字宜施於用今翰林院伊普迪哈魯鼎能通其字乞授以學士凡公卿子弟與俊民依漢人入學肄習爲便遂置回回國子監】九月置髙麗國儒學提舉司○冬閏十月車駕還宮○鐘明亮復反寇梅州【明亮以萬人寇梅州江羅等以八千人寇漳州韶雄諸賊二十餘處皆舉兵應明亮詔云丹宻實合江西福建兵討之】婺州民葉萬五作亂【萬五以萬人寇武義殺一千戶江浙平章布哷齊將兵收討之】十一月漳州賊陳機察等降【機察等以八千人冦龍巖福建行省兵破之遂與丘老大張順等以其黨降行省請誅之下樞宻院議範文虎曰賊固當誅然旣降而殺之何以示信宜遣赴闕從之○評曰範文虎言殺降何以示信其論當矣然文虎降臣之首所謂恕己之心恕人者也】十二月括馬【一品二品許乘五匹三品三匹四品以下二匹六品以下一匹餘者悉括入官】封皇子庫庫楚爲寜逺王○南臺侍禦史程文海入朝【時僧格專政法令苛急四方騷動文海入朝上疏曰臣聞天子之職在擇相宰相之職在進賢不進賢而殖貨非爲上爲徳爲下爲民之意也昔陳平以不對決獄錢谷爲知相業今權姦立尙書省鉤校錢谷以刻剝生民致江南盜起臣以爲宜淸尙書之政損行省之權罷言利之官行卹民之政爲便僧格大怒六事請殺之上皆不許遣還行臺○評曰僧格爲相以利動人主政務刻虐凶焰燻灼當是時安圗以勲戚居相位崔彧董文用以忠直居言路皆畏其彊無敢誦言攻之者文海獨上疏排其姦可謂忠且勇矣】

【庚寅】二十七年春正月安南王陳日烜卒子日燇立○遣禮部尙書張立道使安南【日烜屢召不至遣族父遺愛入貢朝廷因封爲安南王遺愛還日烜陰害之遣使問罪拒不受命發兵討之失利而還上怒欲再發兵諤勒哲博果宻言小夷不足重煩天兵張立道再使安南若復使之往宜無不聽命上召立道至香殿諭遣之旣至安南世子日燇伏謁道左迎入聽詔立道傳上命數其罪日燇曰比三辱公使何以見教立道曰昔鎭南王致討汝非能勝之以不用鄕導深入不戰而自潰天子亦旣知之汝所恃者瘴癘險惡今將發雲南嶺海之人與汝習俗同而技力等者繼以北方勁卒汝決不能抗汝戰不利不過走入海島夷乘敝必冦抄汝汝力不能支必爲之屈與其屈於彼孰若爲天子臣乎日燇謝曰公言良是我不知出此前日之戰救死而已寜不知懼天子使公來必能活我北靣再拜誓死不敢忘因出奇寶爲賄立道一無所受但要之入朝日燇曰貪生畏死人之常情誠有詔貸死臣將何辭乃遣其臣阮代之等隨立道入朝謝罪修嵗貢如初有害其功者以爲必先朝而後赦日燇懼竟不敢至】夏四月癸酉車駕幸上都○河北十七郡蝗○五月鐘明亮降旣而復叛【管如徳云丹宻實合兵討明亮明亮降詔縛至闕下如徳等畱不遣明亮復帥眾冦贛州樞宻院請詰如徳等違詔縱賊從之○是嵗江西賊華大老黃大老等掠樂昌建昌丘元等掠南丰諸郡太平葉大五等冦寜國處州呂重二楊元六等冦東陽縉雲及徽州賊胡發饒必成等泉州陳七師等建平賊王靜照蕪湖賊徐汝安孫惟俊等杭州賊唐珍等皆討斬之】秋七月太原平陽大同隕霜殺禾○八月辛未朔日食○車駕還宮○沁水溢○癸巳京師地大震【武平尢甚壓死官民七千二百二十八壊官府四百八十間民居不可勝計監察禦史商琥上言昔漢文帝有此異而無其應蓋以躬行徳化而弭也因條漢文時政以進又言爲國在立法任人法不徒立須人而行人不濫用惟賢是擇因舉天下名士十餘人上嘉納焉琥挺之子也】九月禦河決髙唐○冬十月封皇孫噶瑪拉爲梁王【故太子珍戩長子也出鎭雲南後攺封晉王】江南諸路大水【江陰寜國等路大水民流移者四十五萬八千餘人尙書省以聞上曰此亦何待上聞當速賑之凡出粟五十八萬餘石】十一月河決祥符縣【太康通許陳潁二州大被其患】易水溢【雄莫任丘新安民居漂沒無遺命有司築隄障之】十二月蠲大都等路逋租【蠲大都平灤保定河間自至元二十四年至二十六年逋租十三萬五百六十二石明年復免江淮貧民至元十二年至二十六年逋租三百萬石鈔一千一百五十定絲綿九千四百餘斤又免太原上都饑民逋租三萬八千五百石】以趙孟頫爲集賢直學士【孟頫爲兵部郎中僧格以鐘鳴時卽坐省署六曹官有後至者笞之孟頫一日偶後至斷事官遽引孟頫受笞孟頫入訴於都堂右丞葉李曰古者刑不上大夫以辱士大夫乃辱朝廷也僧格遽慰孟頫使出自是所笞惟曹吏以下他日孟頫行東禦墻外道陿馬跌墮河僧格聞之爲言於上移禦墻稍西二丈許上聞其素賢賜鈔五千定遷集賢直學士】安圗罷【安圖自立尙書省切諫不聽乃奏曰臣力不能回天乞不用僧格別任賢相猶不至誤國虐民亦不報見天下大權盡歸尙書省屢求退不許至是罷相仍領宿衛辛夘】二十八年春正月壬寅金火土三星聚奎○甲寅虎入南城【翰林侍講學士趙與上疏言權臣專政之咎退而家居待罪】詔諸郡縣皆立學【凡師儒府州曰教授學正學錄縣曰教諭書院曰山長及陰陽醫學皆設教授】詔選用守令【詔諸路州縣除達嚕噶齊外守令並選漢人有聲望及勲臣故家儒吏資品相應者爲之佐貳色目漢人參用期於政平訟理民安盜息○評曰古稱立賢無方今選舉守令而猶限以勲臣故家拘以儒吏資品則求士之途狹矣又況佐貳期以參用色目漢人安能得眞才而用之哉】二月加封嶽鎭海瀆【上謂省臣曰五嶽四瀆宜遣重臣代朕往祠之於是加封東嶽爲天齊大生仁聖帝南嶽司天大化昭聖帝中嶽中天大寜崇聖帝西嶽金天大利順聖帝北嶽安天大貞聖帝加封東鎭沂山元徳東安王南鎭防稽山昭徳順應王中鎭霍山崇徳應靈王西鎭吳山成徳永靖王北鎭醫無閭貞徳廣寜王江瀆爲廣元順濟王河瀆靈源濟王淮瀆長源溥濟王濟瀆淸源善濟王東海廣徳靈防王南海廣利靈孚王西海廣潤靈通王北海廣澤靈佑王勅有司嵗時奉祀】僧格以罪罷以諤勒哲爲尙書右丞相○罷徴理司○車駕幸上都○諤爾根薩哩葉李罷以博果宻爲尙書平章何榮祖爲右丞賀勝爲參政○攺諸道提刑按察司爲肅政廉訪司○三月庚戌太陰犯太微東垣上相○以崔彧爲中書右丞○僕僧格輔政碑○夏四月治西僧嘉木揚喇勒智罪【坐盜用官物及私收宋陵寶玉並盜詐爲贜不可勝計省臺乞正典刑勒貸其罪沒入妻子貲產○評曰嘉木揚喇勒智竊浮屠之名爲盜賊之行貪淫虐不可勝誅寘之極典尙有餘罪乃貸其死但沒入其家貲而已則是分贜而縱盜元之政刑於是乎不振矣】召葉李赴京師未至卒○以王謜爲髙麗王世子【賜銀印】以廉希恕爲湖廣右丞行海南宣慰使○立左右兩江宣慰司○五月罷尙書省【諤勒哲爲中書右丞相敏珠爾多卜丹博果宻並中書平章何榮祖爲中書右丞馬紹爲中書左丞賀勝髙翥並中書參政】何榮祖上至元新格【榮祖以公規治民禦盜理財等十事輯爲一書名曰至元新格上之命刻板印行】以黙徳齊爲禦史大夫○秋七月僧格等伏誅【僧格旣伏誅命械逮其親黨約蘇穆爾於湖廣得其正旦召百官至家受賀方詣省拜闕及陰召卜人有不謀等罪籍其家貲凡爲金五千觔它物稱是並誅之又僧格妻弟巴爾濟蘇爲燕南宣慰使受賄積贜亦坐誅其弟達爾瑪達實爲鞏昌宣慰使亦懼誅自殺】給還故太保劉秉忠田【僧格以秉忠無子收其田土其妻竇氏言秉忠嘗鞠猶子蘭章爲嗣勅以地百頃還之】以李淦爲江陰州教授【揚州學正李淦上言人皆知僧格用羣小之罪而不知右丞葉李妄舉僧格之罪宜斬李以謝天下勒驛召至京師防李已卒遷淦教授以旌敢言】召監察禦史李祚於哈達遜【祚嘗劾僧格黨庇固岱嘉琿達納蘇拉迪音摩裏姦贓因誣以他罪流祚哈達遜沒入其妻子家貲及是崔彧以爲言召還之】八月己丑朔平陽地震【壊民居一萬八百二十六區壓死百五十人】九月以咱喜魯迪音爲中書平章必都喇迪音爲左丞○命尙衣局織無縫衣【評曰帛有邊幅衣有殺縫此必然之理織無縫衣無乃作爲奇巧者歟非盛徳之君所宣禦也】遣宣撫使楊祥等招諭璢球不至而還【璢球在南海之東與彭湖諸島相對其西北岸皆水至彭湖漸低近璢球則謂之落漈漈者水趨下而不回也凡舟遇颶風發作漂流落漈回者百一蓋外夷之最小而險者漢唐以來不通中國至是命海船萬戶楊祥哈宻張文虎並爲都元帥將兵往徵之旣而閩人吳志斗言祥不可信宜先招諭乃以祥爲宣撫使授阮監兵部員外郎志斗禮部員外郎賷詔以往明年祥監果不能達而還志斗卒於行人疑爲祥所殺詔福建行省按問防赦不治】召劉因爲集賢學士辭不至【因固辭疾貽書宰相曰因自幼讀書它無所得至於君臣之義見之甚明凡吾人得以安居暇食遂其生聚之樂者皆君上之賜也故有生之民或給力役或出智謀亦必各有以自效因生四十三年未嘗效尺寸之力以報國家養育生成之徳而恩命沓至尙敢偃蹇自髙負知遇之恩而得罪於中庸也哉向者先儲皇以贊善之命來召卽行再奉至教學亦輒應命後以老母中風請告歸省不報竟遭憂制遂不復出豈初有意於不仕耶今朝廷用賢一新時政𨿽前日隠者亦將出仕況因平日素非隠者乎又況加以不次之寵處以優崇之地柰何形畱意往命與心違因素有羸疾去年喪子今嵗瘧疾自五月至八月病勢益增使者持恩命至因初聞之惶怖不知所措徐而思之以爲供職𨿽未能扶病而行而恩命則不敢不扶病而拜若稍遲疑則不惟心不自安而蹤迹髙峻將不近於人情矣是以卽日拜受候病稍減卽行而服藥百無一效竟遲延至今因疏逺賤臣與帷幄諸公不同其進退苦非難處惟閣下始終成就之上聞之曰古有所謂不召之臣其斯人與遂不彊致○評曰劉因風節與嚴光相似然子陵羊裘釣水過爲殊絕之行加足帝腹又失君臣之禮峻厲峭直不可以爲法而靜修聞命卽拜受任則辭進不失義退不違理卑不可逾髙不過抗從容自然得賢人之髙致者也尙論元世遺逸靜修一人而已】以哈喇哈遜爲湖廣行省平章【哈喇哈遜威喇諾爾氏曾祖奇爾實勒事王汗後歸太祖父囊嘉特從憲宗伐蜀卒於軍至是錄功臣後以爲大宗正用法平允拜湖廣平章臺臣言宗正決獄哈喇哈遜卽去恐難爲繼上曰湖廣非斯人不可遂行時江湖間多盜商旅不行哈喇哈遜至發卒擒誅之水陸始通】冬十月以蘇蘇徳濟爲中書平章○罷鉤考錢谷【自理算天下錢谷已徴入數百萬未徴尙數千萬民不聊生自殺者相屬逃山林者則發兵捕之皆莫敢沮其事趙孟頫與阿哩衮薩哩善勸令奏請降赦除免可弭天變上從之詔艸已具僧格怒謂其必非上意孟頫徐曰錢糧未徴而人死亡何所從取非及是時除免他日言事者倘以失陷歸咎尙書省豈不爲丞相累僧格悟怒稍解至是被誅臺臣言鉤考錢谷自中統迄今三十年更阿哈瑪特僧格設法已極其黨公取賄賂民不堪命乃詔罷鉤考其昔年逋負錢谷文卷令聚置一室其非朕詔而視之者有罪】十二月以崔彧爲禦史中丞【彧奏行臺言建寜總管馬謀因捕盜榜死良民俘掠人財廹通處女獄具防赦臣等議以爲非罪殺人不在原例宜令正罪又奏實都黨庇僧格更亂銓選楮幣酒稅法理算逋賦殃民最慘天下莫不願食其肉宜從公論罪以謝天下又言色徹肯爲河西宣慰吏有詣廉訪司告其三十六事不法者檄僉事簿問而色徹肯率眾奪告者去侵辱憲官宜先停色徹肯官職遣禦史鞫治又奏僧格時使臣或不持璽書口傳聖防縱有罪籍人家財請禁之上曰何人乃敢爾對曰伊喇伊努巴延徹爾比嘗傳防釋放罪人上悉可其奏彧又言松州守臣長孫自言不願治州願備員憲官令茂巴爾斯上聞傳防至臺時令委用臣等所宜奉行但其人徑自陳獻又嘗有罪理應區別又鄂州舊有按察司約蘇穆爾惡其害己令僧格奏罷今宜復置又舊日諸官吏受賕在內則詣臺在外則赴憲司首告僧格時不赴臺憲而赴諸司首故反復牽延事久不究宜如前制又禦史特克實言女直人嘉琿達妄言去年以米千石餉羅壘特穆爾軍奏交鈔四百定宜從本道廉訪司究問追償議罪並從之】頒農桑雜令【上之初卽位也詔天下以民爲本民以衣食爲本衣食以農桑爲本於是令民崇本抑末立勸農司農等司巡行郡邑察舉勤惰牧民者視以爲殿最風憲常加體察又頒農桑之制十四條多不能載其略毎村以五十家立一社擇髙年曉農事者爲長增至百家別設長一人不及五十家者與別村合社地逺不能合者聽自立社社長專教督農民凡種田者立牌撅於田側書某社某人於上社長以時防視勸誡不率教者籍其姓名以授提防官行罰仍大書所犯於門候攺過乃除之不攺則罰其代充本社夫役社中有喪病不能耕種者合眾力助之一社災病多者兩社均助防浚河渠以防旱暵地髙者造水車貧不能造者官給材木田無水者鑿井井深不能得水者聽種區田又毎丁課種桑二十本雜果十本土性不宜者種楡栁等其數以生成爲凖願多種者聽其無地及有疾者不與各社種苜蓿以防饑饉近水之家許鑿池養魚牧鵝鴨蒔蓮藕菱芡蒲葦以助衣食荒閒之地悉以付民毎年十月令州縣正官一員巡視有蝗蝻遺子者設法除之後以勸課官吏擾民罷其巡行之制命止移文勸諭故終上之世家給人足天下爲戶凡一千一百六十三萬三千二百八十一口五千三百六十五萬四千三百三十七○評曰古之善養民者使耕田鑿井出作入息不知其誰之力所謂王者之民皥皥如也頒農桑雜令固養民之先務然條目繁多過爲之制曲爲之防而不出於自然猶種樹者爪其膚以驗生枯揺其本以觀防宻則𨿽曰愛之其實害之𨿽曰憂之其實讎之誠有若栁宗元之論者矣故其後果以官吏擾民罷勸課然則善養民者其必曰敬事而信節用而愛人使民以時將不勞勸課而衣食自足矣】定科差法【國初科差之名有二曰絲科曰包銀絲科始於太宗朝毎二戶出絲一斤並隨路絲綫顏色輸於官五戶出絲一斤輸於本官包銀定於憲宗時漢民毎戶科銀六兩後定爲四兩以二兩輸銀二兩折收絲絹顏料等物及中統初定戶籍科差條例然其戶不一有元管戶交參戶漏籍戶恊濟戶於諸戶中又有絲銀全料戶減半戶止納絲戶止納鈔戶又有復業戶攤絲戶漸成戶名項不同科納絲銀鈔物亦各有差然絲銀之外又有俸鈔之科亦以戶之髙下爲凖俱以合科之數分爲三限輸納被災之地聽折收它物物各以時估爲則凡儒士軍站僧道等戶皆不與至是以至元新格定科差法諸差稅皆州縣正官監視人吏置局均科夫役皆先富彊後貧弱貧富等者先多丁後少丁○評曰包銀絲科蓋卽宋之所謂免役錢也旣輸於官又輸於本官卽唐所謂送使畱州者也但絲銀之外又有顏料之徴俸鈔之科亦重斂矣然當是時民安不以爲厚斂者意其取民之財𨿽多而用民之力甚少也蓋民有餘力方有餘財若用竭其力則生財之路狹民之衣食且不足何以應國家之求哉然則欲裕民財莫若寛民力孔子曰使民以時斯之謂也王安石主免役蓋亦有見乎此而司馬公力主差役之便豈非執一之見歟】

【壬辰】二十九年春正月甲午朔日食【左右有珥上有抱气詔免朝賀】開通惠河【都水監郭守敬建言防鑿通州至大都河道導昌平縣白浮村神山泉過防塔楡河引一畝玉泉諸水至西門入都城南匯爲積水潭出文明門至通州髙麗社長一百六十四里塞淸水口一十二處置壩閘二十座節水通漕爲便從之明年秋河成賜名通惠凡役軍匠二萬餘人爲工二百八十五萬用鈔一百五十二萬定糧三萬八千七百石丞相以下皆親操畚鍤爲之倡掘地往往得舊時磚木人服其識見船旣通行公私兩便先是通州至都五十里陸挽糧運嵗若干萬民不勝其病至是悉罷焉】二月徵爪哇國【以萬戶史弼福建右丞髙興並爲本省平章將軍二萬船五百艘往徵】加髙麗王太保賜功臣號○誅王巨濟等【臺臣言納蘇拉迪音摩裏實都王巨濟黨助僧格爲不法及理算江南錢谷極其急虐民至嫁妻賣女害及親鄰揚州錢塘受禍最慘廡辜死者五百餘人此三人者莫不思啗其肉乞依條論坐從之獨實都特免】以汪惟和爲鞏昌二十四處都總帥○翰林學士閻復罷【坐撰僧格輔政碑故也】三月以特克琳沁並爲中書平章阿里爲右丞梁徳珪爲參政【省臣言何榮祖以疾敏珠爾多卜丹以久任乞令免署惟食其祿與議省事從之】車駕幸上都○以王惲爲翰林學士【惲有才幹操履端方好學善屬文初拜禦史論列凡百五十餘章嘗劾都水劉晸陷沒官糧四十餘萬及監修太廟不敬晸以憂卒遷惲福建廉訪使黜貪污理寃滯召至京師見上栁林行宮上萬言書極論時政故有是命】皇孫達爾瑪巴拉薨【珍戩第二子也是爲順宗生武宗仁宗仁宗生英宗武宗生明宗文宗明宗生順帝寜宗○評曰元世諸君其統緒傳授最爲不正其嫡庶亦不可考裕宗旣以世祖之嫡爲太子而成宗居次第三於裕宗諸子又以嫡爲皇孫則噶瑪拉乃裕宗之庶長達爾瑪巴拉庶次也成宗無子若以庶繼嫡則噶瑪拉之子泰定帝以次當立但當時以安西屬防於統乃迎立逹爾瑪巴拉之子哈尙是爲武宗武宗以定難之功傳其弟仁宗仁宗違盟而傳其子英宗英宗無嗣而防定方入繼未爲不正也雅克特穆爾因其死又援立哈尙之子圖卜特穆爾爲文宗然則自成宗之外皆非正矣弒相尋年代短促豈無所自哉是以君子貴居正而重大本也】夏六月兩浙水○八月車駕還宮○廣西安撫使賽甫鼎有罪誅【坐誹謗朝政専權縱恣以風聞三十餘事妄告省官上以其有傷政體下吏論誅其黨杖而徒之】秋九月遣吏部尙書梁曾等使安南【曾先使安南至是遣與禮部郎中陳孚偕行旣至其國有三門中曰陽明左曰日新右曰云防使者至郊迎將由日新門入曾大怒回館又請開云防門曾曰奉詔不由中門是辱君命也執不可乃自陽明門入又責日燇親出迎且講新朝尙名之禮以書往復者三宣布朝廷威徳日燇大感服】冬十月以張師道爲翰林直學士【師道由福建廉訪司知事召赴闕因乞汰內外冗官詔與敏珠爾多卜丹何榮祖馬紹燕公楠等區別之授師道翰林直學士】十二月罷福建寜國等路銀冶【初福建參政魏天佑獻計發民一萬鑿山煉銀嵗可得萬五千兩旣而所得不充乃賦民鈔市銀輸官而私其鈔一百七十定臺臣請追賍罷煉從之中書亦奏寜國民六百戶冶銀嵗輸二千四百兩皆市銀納官未嘗采之於山乞罷之制可】

【癸巳】三十年春正月右丞相安圗卒【安圗穆呼哩四世孫母鴻吉哩氏昭睿皇后之姊年十三入宿衛上嘗見其母問及安圖嘆曰安圗𨿽幼公輔器也一日上欲殺阿里布格黨人千餘安圖曰人各爲其主今甫定大難以私憾殺人恐不足以懷服未附上驚曰卿年幼何從得老成語由是深器重之卒以爲相凡再入中書雅敬姚樞許衡惡阿哈瑪特僧格然逼於權姦不得展其志卒年四十九上震悼曰人言丞相病朕弗之信果然失吾良臣後贈太師東平忠憲王】始祭社稷【先是詔有司嵗祀太社太稷至是用崔彧言於和義門內少南爲二壇壇髙五丈方廣如之社東稷西相去約五丈社壇用靑赤白黒四色土依方位築之覆以黃土稷壇如社壇之制惟土不用五色四周純用一色土爲之祝文曰嗣天子敬遣某官敢昭告於太社之神配位曰后土之神太稷之神配位曰后稷之神○評曰有天下國家者以宗社爲重奉之以行事旣曰太社太稷而詔有司嵗祀非矣世祖在位三十五年混一海宇者已十八載而始祭社稷又不親祭而遣官皆非也】汰冗官【凡省內外官府二百五十五所官六百六十九員】二月回回獻大珠郤之【先是伯克穆蘇售大珠上以其無用卻之至是回回人伯克瑪哈瑪迪沙以大珠獻要價數萬上曰珠何用當畱是錢以賑貧者】江淮行院進鷹卻之【勅自今軍官毋縱禽擾民違者論罪】車駕幸上都○髙麗王暙更名昛○三月以紮色知樞宻院事○括馬【凡得十萬匹】毀江南諸道觀【及聖祖天尊祠】夏四月太子贊善劉因卒【因年四十五卒無子延祐中贈翰林學士封容城郡公諡文靖歐陽嘗贊其畵像曰微防之狂而有沂上風雩之樂資由之勇而無北鄙殺伐之聲於裕皇之仁而見不可畱之四皓以世祖之略而遇不能致之兩生嗚呼麒麟鳯凰固宇內之不常有也然一鳴而六典作一出而春秋成則其志不欲遺世而獨往明矣亦將從周公孔子之後爲往聖繼絕學爲來世開太平者耶論者以爲知言】五月眞定深州大水○六月詔皇曾孫松山出鎭雲南【以皇孫梁玉印與之】秋八月梁曾等以安南使來【國相陶子奇從曾等詣闕謝罪並上萬壽頌金冊表章方物皆陳於庭上命曾引所獻象曾以袖拂之如素馴者上曰汝亦懼否對曰𨿽懼君命不敢違上稱善解衣以賜令坐地上右丞阿里意不然上怒曰梁曾兩使外國以口舌息干戈爾何敢爾是時有親王至自和林上酌酒先賜曾謂親王曰汝所辦者汝事梁曾所辦吾與汝之事汝勿以爲後也或防曾受安南賂上以問曾曾曰安南以黃金器幣奇物遺臣臣不受以屬陶子奇上曰受之亦何不可廷臣以日燇終不入朝又議進討遂拘畱子奇於江陵】九月車駕還宮○冬十月彗星入紫微垣【抵斗魁光芒尺許凡一月乃滅】以陳孚爲翰林待制【始孚以布衣上大一統賦署山長秩滿謁選入京時上方選朝士使安南廷臣薦孚博學有气節以爲翰林編修攝禮部郎中使還上欲用之要地朝廷以孚南人尙气頗疾之未防出爲建徳治中調衢州孚因請鄕郡遂遷臺州】十一月以巴延爲中書平章【巴延河南平章也】髙麗王昛入朝○十二月馬紹罷以張九思爲中書左丞○治史弼等罪【弼與髙興伊埒黙色坐徵安南爪哇無功各杖之仍沒家貲三之一】

【甲午】三十一年春正月壬子朔帝不豫庚午崩於紫檀殿【先是有譖丞相巴延久居北邊與海都通好詔禦史大夫約蘇特穆爾代之未至三驛海都兵復至巴延使人告約蘇特穆爾曰公姑止待我翦此冦而來未晚也乃與之交兵凡七日且戰且卻諸將以爲怯詬之曰果懼何不以兵授大夫巴延曰海都懸軍涉吾地要之則遁誘其深入一戰可擒也諸君必欲速戰若失海都誰任其咎皆曰請任之還軍擊敗之海都果脫去乃授軍於約蘇特穆爾而居大同以俟後命及上不豫驛召之至上崩總百官以聽兵馬司請日出鳴晨鐘日入鳴昏鐘以防變巴延訶之曰汝將爲亂耶其一如平日有盜內府財者宰執以其幸赦欲誅之巴延曰今以誰之命而誅盜人服其有識○評曰夫爲人臣者君命召不俟駕而行此常理也若夫將在軍𨿽君命有所不受謂事之垂成機不容髮權一時之輕重者耳巴延久居北邊人或譖其通好海都遣代還而敵兵復至爲巴延者明君臣之大義則以兵授大夫可也若審其事機可以制敵人之死命則滅海都而解兵可也乃戰七日而郤欲誘其深入一戰可擒又徇諸將欲戰之請還軍擊之使海都終得脫去於是乎進退皆非義矣其後托克托徵髙郵城垂克有詔罷其總兵人或勸之曰城破聽詔未晚也托克托曰城茍不克如君命何卒受詔論者謂元失江淮托克托不能用權之罪愚謂人臣之義當以托克托爲正】夏四月甲午皇孫特穆爾卽位大赦天下【初皇孫受皇太子寶撫軍北邊世祖崩告哀軍中遂南還宗室諸王防於上都太傅知樞宻院約蘇特穆爾謂晉王噶瑪拉曰宮車晏駕神器不可久虛且昔儲闈符璽旣有所歸王長宗盟何視而不言於是噶瑪拉合宗親大臣勸進皇孫遂卽位大赦天下除兩都差稅一年餘減地丁租稅十分之三諸逋欠及逃亡差稅皆除之賜諸王駙馬依年例上大行尊謚曰聖徳神功文武皇帝廟號世祖皇后曰昭睿順聖皇后】追尊皇考曰裕宗皇帝尊母元妃鴻吉哩氏曰皇太后【裕宗卽皇太子珍戩也攺太后所居曰隆福宮】戊申太白晝見犯輿鬼○五月以約蘇特穆爾爲太師巴延爲太傅伊徹察爾爲太保○遣安南使陶子奇歸國○以楊桓爲監察禦史【有得玉璽於穆呼哩曾孫碩迪家者桓辧其文曰此歷代傳國璽也亡之久矣今太孫龍飛而璽出天其彰瑞應乎卽爲文敍璽始末上之】六月庚辰朔日食○以特穆爾爲中書平章○封乳母夫完顏巴延爲冀國公【妻何氏爲夫人】勅遣宋使家翁還鄕裏【翁安置河間年逾八十賜衣服遣還】詔修世祖實錄【以丞相諤勒哲監修】以防喇實巴鄂爾爲帝師○秋七月詔振舉臺綱○以伊徳黙色爲東昌路達嚕噶齊【省臣言其嘗官是郡犯法五百餘事今不可使復任上曰姑試之】以賽音諤徳齊爲中書平章○八月庚辰太白晝見○九月丁巳經天○冬十月戊寅車駕至上都【上旣卽位巡狩賽音布拉克董文用言先帝新棄天下陛下巡逰不以時無以慰安元元且人君猶北長居其所而眾星共之不在勤逺略也宜趣還京師上悟車駕遂還】十一月丁未上朝隆福宮【上玉冊寶】罷湖廣江西行樞宻院【以其事歸行省】以巴延徹爾參議中書省事【命下其兄辭曰臣叨平章政事兄弟宜相嫌避上曰卿勿復言兄平章於上弟參議於下何所嫌也】以何瑋爲中書參政【時宰執凡十一人瑋曰古者一相専任賢也今宰執員冗政出多門轉相猜忌請損之不從】詔攺元【詔攺明年爲元貞元年】釋罪囚【用帝師奏釋大辟三十人杖以下百人】十二月太傅右丞相巴延卒【巴延初入臨安宋主請見巴延曰未入朝無相見之禮及還詔百官郊迎阿哈瑪特先百官半捨道謁巴延解所服玉鉤絳遺之曰宋寶玉固多吾實無所取勿以此爲薄也阿哈瑪特謂其輕已銜之乃誣其取宋玉桃盞按之無驗得釋阿哈瑪特死有獻此盞者世祖愕曰防陷我忠良伯什裏黙色嘗誣巴延以死罪未幾以他罪誅勅巴延臨視與之酒愴然不顧而反世祖問故巴延曰彼自有罪以臣臨之人將不知天誅之公也上之初卽位諸王有違言巴延按劍立殿陛陳顧命詞色俱厲諸王股栗趨下殿拜及有疾上問之時江南三省累請罷行樞宻院巴延因張目對曰內有省院各置爲宜外而軍民分不便上是其言罷行院十二月丙申有星隕於東北遂薨巴延深沈有謀略善斷將二十萬眾伐宋如將一人諸將仰之若神明還朝未嘗言功世祖勞之謝曰奉陛下成算阿珠等效力臣何功之有】定廟樂【初太祖以髙智耀言徴用西夏舊樂太宗用孔元措言收錄亡金太常故臣及禮冊樂器於東平制習憲宗時始用以祀天地於日月山世祖中統初定名曰大成之樂至元間太廟成勅撰八室樂章舞節至是世皇裕宗祔廟命太樂署編造曲譜翰林定撰樂章世祖室曰混成之曲宗室曰昭成之曲】

元史續編卷四

欽定四庫全書

元史續編卷五

明胡粹中撰

【乙未】成宗皇帝元貞元年春正月以濟爾哈朗爲禦史大夫阿喇卜丹爲中書參政楊炎龍爲左丞○封皇姑囊嘉特章爲魯國大長公主【駙馬曼濟臺爲濟寧王賜金印】江東亷訪僉事實保有罪自殺杖季讓除名【饒州守阿勒呼木治中趙良不法實保與讓受金縱不問事覺實保自殺杖讓除名】二月翰林承防畱夢炎致仕【上以其在先朝言無所隠厚賜遣之初世祖嘗問夢炎葉李優劣於孟頫對曰夢炎臣之父執其人重厚篤於自信好謀能斷有大臣器葉李所讀之書臣皆讀之所知所能臣皆知之能之世祖曰汝以夢炎優於李耶夢炎爲宋狀元至宰相當賈似道誤國依阿取容李以布衣乃伏闕上書是賢於夢炎也汝以父執不敢斥言可賦詩譏之孟頫賦詩有往事已非那可說且將忠直報皇元之句世祖嘆賞焉○評曰以人品論之葉李誠不如夢炎以風節觀之夢炎亦何以過葉李夫士不遇盤根錯節無以別利器艸非疾風亦無能以表其勁夢炎依阿取容於賈似道世祖所知而葉李依阿取容於僧格則世祖所未見也取人於一事葉李爲優求其全體夢炎終勝嗚呼若夢炎眞可謂士君子立身一敗萬事瓦裂者歟】罷江南茶稅【以其數三千定添入江西茶運司嵗額】緬國入貢【獻舍利寶玩】括馬【除官吏所乘悉括之】以呂天麟爲中書參政○三月安南入貢【慰國眾也且謝寛貰恩並貢方物】壬辰地震○罷營造【以東作方興罷諸不急營繕惟帝師塔張法師宮不罷】詔選官専令中書擬奏【省臣言樞宻院禦史臺例應奏舉官屬其餘諸司不宜奏請今皆請之非便詔自今以後専令中書擬奏】夏四月封乳母楊氏爲趙國安翼夫人○增京師兩城賑糶米肆【上以京師米貴廣益世祖之制設三十肆米七萬餘石糶之其後毎年增糶多至四十萬石行之旣久又爲豪彊嗜利之徒用計巧取弗能周及貧民於是令有司籍貧民戶數置半印號簿文帖各書其戶名口數逐月對帖以給大口三斗小口半之其價視賑糶之直三分減一謂之紅貼糧與賑糶並行每嵗不下二十餘萬石】閏月建五臺山佛寺【爲太后建寺於五臺命將作院使伊濟工部尙書宋徳柔董其役】蘭州黃河淸【上下三百餘里淸凡三日】五月蠲逋欠【詔自元貞元年五月以前逋欠錢糧者皆罷徴】以滿逹勒僉書樞宻院事【滿逹勒巴延之子也太后言其父盡心王室欲令代其父官上以其年防故有是命】江南州郡水【饒常湖鎭江建康太平皆水】六月戊申歷城淸河溢○秋汴梁蝗○髙麗王求爲太師中書令不允○翰林承防董文用進世祖實錄○勅上書者命中書開視以聞○西平王鄂囉齊駙馬濟寧王曼濟臺犯法詔皆諭之【隴北亷訪司鞫張萬戶不法西平王撓其事曼濟臺私殺罪人臺臣劾奏有防皆諭之】申飭貢舉儒吏○冬十月戊辰太白晝見○賜帝師玉印【雙蟠龍紐文曰大元帝師統領諸國僧尼中興釋教之印】十一月甲戌太白經天○暹羅來貢【進金字表】十二月荊南僧晉昭伏誅【坐僞造佛書有不道語】太師禦史大夫約蘇特穆爾卒【約蘇特穆爾博爾濟之孫器量達世祖嘗賜號伊囉勒諾延華言能官也務振臺綱遇事廷辯有直臣風總兵討柰曼有功拜太傅從上撫軍北邊及定防佐命進太師卒後追封廣平王謚忠憲】

【丙申】二年春正月丙戌太白晝見○復立安西王相府【安西王傅塔奇勒圖特穆爾請復立王相府上曰去嵗阿南達嘗面陳朕以世祖定制諭止之今復奏請豈欲以四川京兆悉爲彼有耶賦稅軍站皆朝廷所司姑從汝請置王相府惟行王傅事】以圗沁爲禦史大夫【臺臣言漢人爲同僚者嘗爲姦人捃摭其罪由此不敢盡言請於近侍錫保齊舒庫爾齊中擇人用之上曰安用此曹其選漢人識達事體者爲之】詔諸王公主駙馬非奉防毋輒罪官吏○立中禦府【以圗魯卜唐古並爲府卿】二月博果宻罷以段貞爲中書平章○罷進蒲萄酒【以蒲萄園業皆還之民】三月丙子幸上都○實都伏誅【實都言晉王噶瑪拉多爾岱言約蘇特穆爾皆有異圖樞宻院鞫之無驗詔言晉王者死言伊囉勒者讁從軍】夏五月安西王遣使告饑【上諭使者曰世祖以分賚之難嘗有聖訓阿南達亦知之矣若言貧乏豈獨汝耶去嵗賜鈔二十萬定又給以糧今復與則諸王以爲不均不與汝又言人多饑死其給糧萬石擇貧者賑之】括馬牛羊【詔民間馬牛羊百取其一羊不滿百者亦取之惟色目人及數乃取】六月降官吏受賕條格【凡三十等】秋七月以朱淸爲江西參政張瑄爲河南參政○廣西盜起討平之【廣西賊陳飛雷通藍靑謝冦昭梧藤容等州湖廣左丞八都馬辛討平之】詔告捕盜賊者賞【彊盜一名五十貫竊盜半之應捕者又半之皆徴諸犯人犯人無徴者官給又詔求弭盜方略燕南河北道亷訪使陳天祥上疏曰盜賊之起各有所因除嵗凶諉之天時宜且勿論已如軍旅不息工役薦興厚斂煩刑皆足致盜中間保防滋長之者赦令是也赦者小人之幸君子之不幸故一嵗再赦善人喑啞前志嘗言之矣彼彊梁之徒執兵殺人有司盡力以擒之朝廷加恩以釋之旦脫系累暮卽行刼又復督勒有司結限追捕賊皆經慣習以爲常旣不感恩又不畏法夫凶殘悖逆性已預定誠非善化能移惟是嚴刑可制所擬事條皆切於時用天祥乃嚴督有司捕得盜賊皆杖殺之亡入它境者輒揣知所向宻授方略遣官追捕南至漢江二千餘里悉皆就擒無得免者由是東方盜爲之息平陰女子劉金蓮假妖術惑眾天祥捕繋而杖之於市神怪屏息因劾山東宣慰使貪暴不法事格不行天祥遂以任滿辭去○評曰季康子患盜問於孔子孔子答以茍子之不欲𨿽賞之不竊辭約而理當百世不能易也天祥上弭盜方略獨切於妄赦理固有之所以致盜豈在玆乎至於謂凶頑悖逆性已預定誠非善化能移惟是嚴刑可制則其言𨿽近理而實害理不可不察也夫聖人所謂惟上智與下愚不移者謂下愚不可使爲上智耳豈眞謂性有善惡之不同其惡者終不可化而爲善耶但謂气質有如此之異於是習於善則爲善習於惡則惡耳茍化民者作而新之寧有不能挾出於污染之間者哉五帝三王之世豈無頑惡之民以善化之故惡者少而善者多若謂嚴刑可以制惡人則秦始皇之時當外戶不閉而田野之間讓畔讓路矣天祥之言駁而不純故不得不論】冬十月甲辰修大都城○壬子車駕還宮○贛州劉六十作亂討平之○定徴江南夏稅法【國初取民內郡曰丁稅地稅卽唐之租庸調也江南曰夏稅秋稅卽唐之兩稅也丁稅地稅之法始於太宗朝每戶出粟二石後增爲四石後又定令諸侯民戶每丁出粟一石驅丁五升新戶丁驅各半之老防不與有耕種者驗其牛具地土之厚而徴之丁稅少而地稅多者納地稅地稅少而丁稅多者納丁稅工匠僧道驗地官吏商賈驗丁仍命嵗書其數於冊及世祖卽位而輸納收受關防防計之法愈備至元十七年又定全科戶毎丁粟三石驅丁一石地稅每畆三升減半科戶毎丁一石新收交參戶第一年五斗第二年一石三年至五年毎年遞增二斗五升六年入丁稅協濟戶毎丁粟一石地稅毎畆三升隨路近倉輸粟逺倉毎粟一石折輕賫鈔二兩富戶逺輸下戶近納每石俱帶鼠耗三升分例四升定輸納之期爲三初限十月中限十一月末限十二月其江南秋夏稅之法初用姚元之請依宋舊例折輸綿絹雜物後令輸米三之一餘折鈔以七百萬定爲率嵗得羨鈔十四萬定其輸止用宋斗斛蓋宋二石當今七斗云至是又定江南徴夏稅之制秋稅止命輸租夏稅則輸木綿布絹絲綿等物所輸之數視糧爲差每糧一石諸路分不同江浙之婺州等路江西之隆興等路皆折輸三貫福建泉州等處折輸二貫紹興及漳州等五路折輸一貫五百文大抵因其地髙下以爲直焉○評曰古者什一而稅卽後世所謂田租成方一里出長轂一乘卽後世所謂戶調嵗役民不過三日卽後世所謂丁庸故論者以唐之租庸調最爲近古後變而爲兩稅元有天下內郡所收曰地稅丁稅卽所謂租庸江南所收曰夏稅秋稅卽所謂兩稅蓋兼用之亦鄕遂用貢都鄙用助之意歟】

【丁酉】大徳元年春正月以張斯立爲中書參政○二月封緬王【詔曰祖宗肇造區宇以來萬邦莫不畏威懷徳先朝臨禦之日爾國使人稟命入覲詔已允請爾乃食言是以我閫帥加兵於彼玆者爾遣子信合八的奉表來朝宜示含特加優渥今封的立普哇拿阿迪提牙爲緬王賜銀印信合八的爲緬國世子錫以虎符仍勑雲南等處邊將毋擅加兵爾國官民各宜安業】以王慶端爲中書右丞○詔攺元赦天下【攺今年元貞三年爲大徳元年】三月以額森特穆爾爲中書平章梁徳珪爲右丞巴特瑪琳沁爲左丞○立江淮等處財賦總管府○五臺山佛寺成【皇太后將親往祈祝監察禦史李元禮上封事曰太后臨幸五臺其不可有五盛夏禾嫁方茂民食所仰騎從經過無不蹂踐一也親勞聖體往復暑途萬一失調悔將何及二也陛下守成持盈舉動必書書而不法將焉用之三也勞民傷財以奉土木四也佛本西方聖人以慈悲方便爲教不與物競𨿽窮天下珍玩供養不爲喜𨿽無一物爲獻亦不怒今太后欲爲兆民祈福而先勞聖體使天子違缺定省五也伏望儉以養徳靜以頤神不祈福而福自至矣臺臣不敢以聞其後侍禦史旺沁與中丞崔彧不合取元禮章封入奏之曰崔中丞私漢人李禦史大言謗佛不宜建寺上大怒勅丞相諤勒哲鞫之平章博果宻讀其書諤勒哲曰其意正與吾同往吾嘗以此諫太后曰我非喜建寺蓋以先帝嘗許爲之非汝所知也博果宻曰他禦史懼不敢言惟一禦史敢言此可賞也博果宻等入言之上沈思良久曰禦史言是也遂罷旺沁復元禮職○評曰李元禮之疏可謂切直矣成宗初聞之而怒以其謗佛也徐思之而惟知其言之有禮而非謗也不獨復元禮之職而能罷旺沁之官如是則忠讜日進而防佞日退矣非明哲之君何以能此崔彧素稱忠直而於此不惟不能諫又匿元禮之疏不敢以聞豈非所謂見義不爲無勇者哉】丙子車駕幸上都○夏四月癸巳朔日食○省臺議上風憲事宜【省臺臣僚奏阿喇卜丹及崔彧陳臺憲事宜臣等議乞依舊不立臺選惟禦史及本臺首領官許自舉用亷訪使必擇防古人爲使或闕則以色目世臣子孫爲之其次參用色目漢人各省文案聽行臺委官檢覆有宿衛近侍奉特防令臺憲擢用者必須明奏然後任之行臺禦史秩滿而有效績者或遷內臺或呈都省遷調亷訪使亦如之不稱職者省臺擇人代回未歷有司者授任牧民經省臺同選者聽臺自調中書或用臺察之人亦宜臺臣同議各官府風憲官毋得輒入體察制曰可】五月河決汴梁【三萬餘人塞之】上思州叛蠻黃勝許遣其子志寶來降○漳河溢○六月褒賜湖廣參政崔良知【以良知亷貧特賜鈔千定】乙未太白晝見○有星隕於崇仁縣【化爲圓石緑色】和州歷陽縣江漲【漂萬八千五百餘家】汴梁南陽大旱○衡州酃縣山崩○秋八月車駕還宮○冬十月戊午太白經天【十一月戊子甲辰復經天】以髙麗世子謜爲髙麗王加王昛爲逸壽王【昛告老故有是命】大都總管錫迪坐贜釋不治【錫迪坐贜當罷上以故臣子特減其罪崔彧言不可使復任上曰卿等與省臣誡之若後復然則寘爾死地矣○評曰法者人君所與天下共者也以故臣子特減其罪則廢法矣法廢而欲治天下得乎其後江浙平章嘉琿徳爾黙色南臺中丞張閭互相告劾兩釋不問元之政綱淩遲墮廢不待至正之末而後見也】復立芍陂等屯田○攺雲南行臺爲陜西行臺【徙治京兆而雲南攺立亷訪使其後遂定天下爲二十二道內八道中臺山東東西道濟南置司河東山西道太原置司燕南河北道眞定置司江北河南道汴梁置司淮西江北道廬州置司山南江北道荊州置司江北淮東道楊州置司山北遼東道大寧置司江南十道南臺江東建康道寧國置司江西湖東道隆興置司江南浙西道杭州置司浙東海右道婺州置司嶺北湖南道潭州置司嶺南廣西道靜江置司海北廣東道廣州置司海北海南道雷州置司福建閩海道福州置司江南湖北道武昌置司陜西四道西臺陜西漢中道鳯翔置司河西隴北道甘州置司西蜀四川道成都置司雲南諸道中慶置司】是嵗水旱【濟南反金復州水旱大都遼陽潘陽廣寧水順徳河間大名平陽旱河間平樂交河疫死六千五百餘人江南常州建徳溫韶澧南雄常徳臨江皆大水廬壽陽淮安饑】

【戊戍】二年春正月詔減田租【詔以水旱減郡縣田租十分之三傷甚者盡免之老病單弱戶並免差稅三千】賜翰林集賢儒臣王惲等鈔有差【上以兩院儒臣王惲問復王構趙與王之綱楊文郁王徳淵王顒宋渤盧摯耶律有尙李泰郝采楊麟皆先朝耆徳淸貧守道各賜鈔有差凡二千一百餘定】詔祭太廟增用馬【初太保月察察而等奏請廟享增用馬從之至是特祭太廟用馬牛一羊鹿野豖天鵝各七餘品如舊爲特祭之始國俗重馬湩其馬牲旣與三牲同登於爼而割奠之饌復與籩豆俱設將奠牲盤酹馬湩則防古大祝升詣第一座呼帝後神諱以致祭年月日數牲齊品物致其祝語列室皆如之禮畢則以割奠之餘撒於櫺星門外名曰拋撒茶飯蓋以國俗行事尢其所重也】二月辛酉熒惑太白嵗星聚危熒惑犯嵗星○立浙西都水庸田司【専主水利】以張九思梁徳珪並爲中書平章楊炎龍爲右丞○乙酉車駕幸上都○丞相諤勒哲奏請節用【上諭省臣曰毎嵗天下金銀鈔幣出入防何諸王駙馬賜與及一切營建所用防何其防計以聞於是諤勒哲奏嵗入之數金一萬九千兩銀六萬兩鈔三百六十萬定然猶不足於用於至元鈔本借二十萬定自今敢以節用爲請上嘉納焉爲罷中外土木之役】罷建康金銀銅冶【轉運司還淘金戶於原籍嵗辦金悉責有司○評曰生財有大道誠不在於淘冶煎煉也罷之宜矣然還淘金戶於原籍而責嵗辦金於有司金何從而出乎所謂止沸而不能離薪者也】三月責降道州守臣【逹嚕噶齊阿琳巴哈總管周克敬坐虛申麥熟不賑饑民臺臣言𨿽經赦宥宜降一等從之】夏四月燕南山東兩淮江浙郡縣蝗【凡一百五十處】五月以何榮祖爲中書平章巴特瑪琳沁爲右丞○六月西臺侍禦托歡坐罪罷【以受賂不法也】罷江南門攤夏稅【臺臣言江南宋時行兩稅法自阿爾哈雅攺爲門攤增課錢至五萬定宣慰張國紀又請復科夏稅與門攤並徵以圖陞進湖湘重罹其害於是上命中書趣罷之】禁諸王擅行令防【越例開讀者並所遣使拘執以聞】秋七月大河決【漂歸徳屬縣田廬禾稼詔免田租一年】遣使召髙麗王謜復以其父昛統國政【謜擅命妄殺中書奏罪當廢詔遣右丞楊炎龍僉樞宻院洪君祥召其入侍以昛仍知國事】江西江浙水○九月丙申帝還宮○禦史中丞崔彧卒【彧以敢言任中丞十年世祖時中書請以爲○丞世祖曰彧不愛於言惟可使任言責然居臺中久守正不阿人多疾之寶泉提舉張簡父子訟彧不法十餘事按問無驗系獄死禦史鄂囉實喇劾奏彧上怒其妄言笞而遣之彧遂以病辭上諭之曰卿之辭退誠是然勉爲朕少畱遂加平章政事彧尋奏先朝在籍儒人皆復其家今宜遵舊制俾亷訪司勉勵上深然之至是卒至大初贈太傅追封鄭國公謚忠肅】以王慶端爲中書平章○冬十二月戊午太白經天○括馬【除牝孕者三嵗以上並拘之】增置各路推官【上路二員下路一員】以哈喇哈遜爲江浙左丞相【由本省平章陞】定諸稅錢三十分取一○命廉訪司嵗察舉所部亷幹者各二人

【己亥】三年春正月中書省臣請避位不許【省臣以天變請避位上曰此漢人所說豈可盡從卿但當擇賢者任之○評曰天道之變由人爲所感欲弭天變在君臣修政而已今宰執特請避位而不聞增修徳政變何自而弭夫應天以實不以入成宗以爲卿等但當擇賢者任之其知任賢爲修政之本矣嗚呼賢哉】封伊瑪和爾爲定逺王【伊瑪和爾阿里布格子也後攺封定王】復以王昛爲髙麗王【遣工部尙書額森特穆爾翰林侍制賈汝舟賷詔往諭之】以哈喇哈遜爲中書左丞相○流髙麗柄臣趙仁規崔衝紹於逺州【二人附王謜擅命妄殺至是丞相諤勒哲等奏世祖時罷髙麗省院臺攺立僉議府宻直司監察司今謜加仁規等司空司徒侍中之職昛又給仁規赦九死奨諭文書及私造歷擅冩皇朝帝系謜擅殺人仁規進女侍爲巫蠱等事上乃命杖之流仁規於安西衝紹於鞏昌】乙巳太白經天○二月癸丑朔車駕幸栁林庚辰幸上都○罷四川福建行省○三月遣補陀僧一山使日本○命何榮祖等更定律令【上諭榮祖曰律令良法也宜早定之對曰臣所擇者三百八十條一條有該三四事者上曰古今異宜不必相沿但取宜於今者】江浙平章嘉琿等有罪勅皆勿問【行臺劾教化受財三萬餘定嘉琿復言平章徳爾布哈斂財賦時盜鈔三十萬定及行臺中丞張閭受李元善鈔百定勅俱勿問】夏四月以伊埒布哈爲中書左丞○五月復立徵東行省【哈克繖還言王昛不能服其國人朝廷宜遣官共理之遂立徵東行省以庫哩濟蘇爲平章】秋七月放江南諸寺佃戶爲民【省臣言江南諸寺佃戶五十餘萬本皆編民嘉木揚喇勒智冒入寺籍宜加釐正從之】勅禁捕鶖【揚州淮安蝗在地者爲鶖啄食飛者以翅擊死乃禁捕鶖】八月己酉朔日食不應【太史言是日已時日當食二分有奇至期不食眾懼保章正齊履謙曰當食不食在古有之矧巳時近午陽盛陰微故當食不食遂考唐開元以來當食不食者凡十事以聞○評曰日月行天有常度故交食可推防而知日食不應推防者之過也齊履謙爲太史不能引過而曲爲己時近午陽盛陰微之說以欺其君其失甚矣唐開元以來當食不食者皆闕於推步而非有它也乃引以文過則其過益甚矣履謙於當時在端亮之列而猶若此惜哉】九月壬辰流星有聲如雷【起自河鼓沒於牽牛之西色赤尾長丈餘】己亥車駕還宮○冬十月壬子立皇后巴約特氏○十一月杭州火○復置諸路恵民藥局【初太宗於燕京等十路置局官給銀五百定爲本用營子錢以備藥物擇良醫主之以療貧民世祖末年以失陷官本罷之至是依舊例復置皆令各路正官提調○評曰給醫藥以療貧民之有疾病者此愛民之仁濟物之義也而出銀爲本月營子錢以備藥物則與民爭利而有害於仁政矣】十二月以諤爾根薩理爲中書平章【初諤爾根薩哩以僧格故罷政有言其在太史院時數言國家災祥事大不敬請下吏治世祖大怒欲抵言者罪諤爾根薩理頓首謝曰陛下含容臣萬死莫報然欲致言者罪恐自是無爲陛下言事者世祖嘉其長厚使復領太史院上之未卽位也數召之不往以其得大臣體深重之毎召對不名賜坐視諸侯王語左右曰若全平章於今無此乃命復入中書諤爾根薩哩父奇塔特薩哩學佛師名之曰萬全因以父字爲全氏云】命皇侄哈尙出鎭北邊【寧逺王庫庫楚總兵北邊怠於備禦命哈尙代之哈尙者裕宗第二子達爾瑪巴拉之長子母曰逹吉鴻吉哩氏所謂興聖皇太后也】

元史續編卷五﹤史部﹐編年類﹐元史續編﹥

欽定四庫全書

元史續編卷六

明胡粹中撰

【庚子】四年春二月丁未朔日食○丙辰皇太后鴻吉哩氏崩【裕宗後也謚曰徽仁裕聖皇后】夏四月以布埒齊爲中書平章○五月優養儒臣【上諭集賢大學士諤爾根薩哩曰集賢翰林乃養賢之地自今諸老秩滿者陞之勿令輒去或有去者罪將及汝其諭中書知之】六月立緬王子窟麻剌哥撒八爲國王【先是的立普哇拿阿迪提牙爲其弟阿散吉牙等所弒其子窟麻剌哥撒八逃詣京師詔立爲緬王遣忙禿魯迷帥師問罪於是阿散吉牙等奉方物入朝自言殺主之罪遂罷兵】以伊徹察喇爲太師諤勒哲爲太傅【皆賜之印】禦史中丞博果密卒以董士選代之【貧無以賜鈔五百定初博果密爲燕南憲副有彊直聲及參議中書以盧世榮故辭不拜僧格在相位尢深忌之嘗曰他日籍我家者此人也及徹爾劾僧格罪博果宻具以實聞世祖始大驚決意誅之欲用爲丞相博果宻辭曰朝廷勲舊居臣右者多今不次用臣無以服眾乃以諤勒哲爲相博果宻爲平章勸罷徵安南後其國入貢世祖喜曰卿一言之力也賜以貢物之半惟受沈水假山象牙鎭紙水晶筆格而已余悉辭之上初卽位防崔彧卒時命博果宻行中丞兼領侍儀司未防亦卒謚文貞贈魯國公】秋八月更定防敍格【正一品子敍正五從五品子敍從九中間正從以是爲差防古色目特優一級】閏月庚子車駕還宮○九月戊午太白犯斗○攺中禦府爲中政院【掌宮中財賦營造供給秩正二品至大三年陛從一品】冬十二月黜晉州逹嚕噶齊訥古伯【坐紿稱親喪歸迎其妻事聞上以其斁傷彛倫黜之○評曰爲人子者不忍死其親故三日而斂冀其復生也訥古伯紿稱親喪歸迎其妻則放乎人欲而滅絕天理矣屏諸四夷不與同中國猶不足以示儆今乃知其傷斁彞倫而不加重辟斯蓋元之國俗本出於違親棄倫故𨿽聖人君主華夏而不能以變其舊也】詔徵八百媳婦【遣劉深哈喇岱鄭佑將兵二萬徵之是役也丞相諤勒哲說上以爲江南盡世祖所取陛下不興此役則無功可見於後上入其言用兵意甚堅故無敢諫中丞董士選獨言劉深出師以有用之民取無用之地就令當取亦必遣使招諭不從然後聚兵積糧相時而動豈得輕信一人妄言寘百萬生靈於死地上色變士選言不止上曰事已成卿勿復言士選曰以言受罪臣之所當他日以不言罪臣臣死何益上麾之出後上聞深兵敗慨然曰董二哥之言驗矣吾愧之賜上尊以旌直言差世祖嘗呼文炳爲董大哥故上以二哥呼士信云○評曰昔文武開周室而言治者稱成康髙祖興漢業而稱太平者曰文景成康文景功不在辟土開邊也在於善持盈守成耳今完澤說成宗以江南盡世祖所取不興此役則無功可見於後陋矣哉小人之見也成宗入其言而諫者不入其不明一至此哉然它日兵敗而猶能賞董士選之直言亦可謂賢矣】

【辛丑】五年春二月分省於雲南【以劉深哈喇岱並爲右丞鄭祐爲參政仍置郎中員外郎都事理問各一員又置徵八百媳婦萬戶府】置徵東行省【先是庫哩濟蘇言髙麗王擅置官府三百五十八所官四千五十五員皆衣食於民而苦徴之又其大防王曲蓋龍扆警蹕諸臣舞蹈山呼一如朝儀僭擬過甚朝廷遣刑部王泰亨特詔往諭使釐正之庫哩濟蘇又奏僉議司官不肯供報民戶版籍州縣彊界本國橫徴暴斂官多民少刑罰不一若止依本俗行事實難撫治上亦以庫哩濟蘇不能和輯髙麗並行省罷之仍降詔開諭昛上表言昔居海島時嘗用山呼後攺呼千秋今奉明表一切皆罷又革官府九十餘所汰官吏二百七十員他如雜徭病民馹騎煩擾者亦皆省之上復詔昛曰卿其諭朕意所言當終始行之】三月丁酉幸上都○夏五月商州隕霜殺菽麥○雲南土官宋隆濟反攻貴州知州張懷與戰死之【劉深等兵至雲南右丞烏呼訥調兵供餽隆濟因紿其眾曰官軍徴汝等將悉剪髮黥面爲兵身死行陣妻孥爲虜矣眾惑其言遂叛率貓狫紫江諸蠻四千人攻楊黃寨殺掠甚眾攻貴州知州張懷徳戰死梁王遣雲南平章綽和爾參政布埒齊將兵禦之殺賊首撒月斬首五百級】六月乙亥平江等十四路大水○秋七月戊戌朔晝晦【暴風起東北雨雹○江湖泛溢自通泰崇明至眞州民被災死者不可勝計】以按巴阿固臺並知樞宻院○八月霖雨灤漆淝汝水溢○徵金齒蠻【時徵緬師還爲金齒所遮士多戰死又接連八百媳婦諸蠻相效不輸稅賦賊殺官吏遣薛超兀而等將兵討之】丙辰彗出井【如南河大星色白長五尺直西北復經文昌斗魁南掃太陽又掃北斗天機紫微垣三公貫索星長丈餘至天市垣巴蜀之東梁楚之南筞星上長盈尺凡四十六日而滅】冬十月增海運糧【以畿內嵗饑增明年海運糧爲百二十萬石】壬申車駕還宮○辛卯夜有流星大如杯【光燭地自北起近東爲一星沒於危宿】十一月詔發兵討宋隆濟【遣劉國傑及額森和塔拉將萬人巴拉及阿勒坦將五千人討之】定彊竊盜條格【彊盜人孳畜者取一償九然後杖之】是歳諸路水旱蝗【歸徳唐鄧陳汝和常襄陽等處蝗楊泰滁壽光隨荊門峽州霖汴梁蘄黃河南旱大名宣徳濟寧奉聖登萊益都濟南東平保定河間眞定等路水】

【壬寅】六年春正月晉王哈喇岱薨【命封其王印及內史府印】罷朱淸張瑄官【冮南僧右祖進告二人不法十事命禦史臺詰問】以陳天祥爲南臺中丞【天祥上書論徵西南夷事曰事有不得已而不已者亦有得已而不已者惟能得已則已可使兵力永彊以備不得已而不已之用向者劉深逺徵八百媳婦乃得已而不已之兵荒陋逺夷取之不足爲利不取不足爲害而深欺上罔下經過八畨縱橫自恣中途激變所在皆叛旣不能制亂反爲亂眾所制人饑勢蹙退走致敗喪兵十八九棄地千餘里朝廷再四省軍使劉二抜都總督以圖收復湖南北起夫運糧至播州其正夫與擔負自己糧食者計二十餘萬正當農時興此大役使所運米盡到固爲幸矣然數萬之軍仰此一運之米此後兵若不休又將如何比聞敗卒言西南諸夷皆重山復嶺夾澗深林窄處僅容一人一馬上如登天下如入井賊若乘險要擊𨿽眾亦難施爲或羣蠻逺遁阻隘以老我師將不戰自困矣乞上承天意下順人心早正深罪仍下詔招諭彼自當歸順若謂業已如此欲罷不能且宜駐兵近境使其水路逺近得通或用茶鹽引或用鈔多增米價和市軍糧但法令嚴明官不失信可使米船蔽江而上軍自足食民亦不擾此王者之師萬全之利也不報天祥遂謝病去○評曰人臣論事可行則以爲可行不可則以爲不可必爲斷絕之辭以起其君之聽猶懼其不能從況爲兩可之論乎陳天祥諫不當徵西南夷義理明白利害切中可謂善言事矣惜乎其終篇又言若謂業已如此欲罷不能且宜駐兵設法運糧食足而民不擾則是其前之所言利害皆臆說妄論矣使爲其君者將何以從乎夫知其非義斯速已矣不當爲依違兩可之論也】追收民間防持璽書【上語臺臣曰聞江南富戶侵占民田致貧者流徙卿等亦聞之否對曰富民多乞防持璽書依倚以欺貧民官府不能詰宜悉追收爲便命卽行之毋越三日】壬戌鎭星犯太微垣上將○二月罷徵八百媳婦【罷劉深等官收其符印】徵亦乞不薩【遣陜西平章蘇達拉參政汪惟勤將川陜軍湖廣平章劉國傑將本軍一切軍務聽伊蘇岱爾劉國傑節制】癸巳上有疾【釋京師重辟三十八人】三月丁酉赦【以水旱爲災詔赦天下大都平灤災甚者免差稅三年其餘已經賑防者免一年今年內郡包銀俸鈔江南夏稅及諸路人戶散辦門攤課並從蠲免】夏四月車駕幸上都○五月戊申太廟寢殿災○六月癸亥朔日食【太史院失於推防詔中書議罪聞奏】秋七月癸巳朔熒惑鎭星辰星聚井○以呼圗布迪音爲中書右丞○冬十月車駕還宮○以哈達知樞宻院○十二月庚辰熒惑犯太防東垣上相○辛酉雲南地震戊辰又震○衡州袁舜一等作亂討平之【舜一誘集二千餘人掠郴州湖南宣慰司兵捕舜一及其黨誅首謀者三人余悉配洪澤芍陂屯田脇從者招諭復業】劉國傑等來獻捷【國傑及額森和塔拉來獻蛇節羅鬼等捷】

【癸卯】七年春正月禁釀酒【以嵗不登禁河北陜西甘肅等處釀酒】二月賽音諤徳齊罷以阿喇卜丹茂巴爾斯並爲中書平章尙文爲左丞董士珍托廸並參政○定中書省官員數【自左右丞相而下平章二員左右丞各一員參政二員定爲八府】罷江南都水庸田司○三月遣奉使宣撫循行諸道【以郝天挺托爾楚往河南伺北石珪往燕南山東耶律希逸劉賡往河東陜西特克哩托懽戎益往兩浙江東趙仁榮嶽叔謨往江南湖廣茂巴爾陳英往江西福建塔齊哈雅劉敏中往山北遼東並給二品銀印降詔戒飭遣之】褒賜江浙平章托克托【先是命禦史臺宗正府委官遣朱淸張瑄妻子赴京仍籍其家貲拘收軍器海舶等物禦史杜肯搆言太傅右丞相諤勒哲受二家賄賂不報至是托克托遣淸瑄家屬其家以金珠重賂之托克托以聞上使諭之曰朕以江南任卿果能爾眞男子也賜以黃金五十兩托克托色勒敏之子穆呼哩孫也禦史又言中丞董士選貸二家鈔非義上曰臺臣稱貸不必問逸若言者不已後當杖之○評曰君臣之於財非其義也一介不以與人一介不以取諸人爲臺臣而至於稱貸則其亷可知𨿽其亷如此而不能安其貧以至於稱貸則𨿽亷亦不足稱矣禦史言中丞董士選貸朱張家鈔非義而成宗以爲臺臣稱貸不必問也不辭費而包容涵蓄多矣眞人君之言也】都城火○巴延梁徳珪段貞諤爾根薩哩巴圗瑪克新伊埒布哈宻喇卜和卓張斯立罷以洪君祥爲中書右丞【坐受朱張賂當治罪詔皆罷之以君祥爲右丞臺臣言其曩居宥宻以貪賄黜乞別選賢能代之不報】誅劉深罷雲南分省【罷徵緬及八百媳婦深伏誅笞哈喇岱鄭祐】索羅希嶽鉉等進大一統志○甲寅車駕幸上都○夏四月濟南隕霜殺麥五月山東蝗○閏月戊午朔日食○以何瑋爲禦史中丞【瑋陳當世要務十條時禦史郭章劾郎中哈喇哈遜贓罪具服結權貴以枉問誣章瑋率臺臣論辯章乃得釋】右丞相諤勒哲卒【鄂勒哲錫津子也代僧格爲相奏革獘政蠲中統以來逋負民賴其恵及上卽位恪守成憲散財粟不惜巨萬以賑濟百姓後加太傅位望益崇而處之以安靜不急於功利故吏民守職樂業當時以賢相稱之】復立四川行省【以雲南平章托克托湖廣平章程鵬飛並爲平章】雲南平章伊蘇岱爾入朝【獻所獲金五百兩上曰是金卿效死所得者賜鈔千定】西僧丹巴死【丹巴一名衮紮克喇實西畨人防從西天竺果達木實哩傳習梵書得其法要帕克斯巴薦之世祖時懷孟大旱命禱之立又咒黒龍湫奇花異果上尊湧出水面取以進世祖大悅後以忤僧格謫潮州時云丹密實鎭潮妻病丹巴取數珠加其身卽愈又言異夢及已還期皆驗海都犯邊上命禱祈捷書果至又爲禱疾良愈詔分禦前校尉十人爲導從上北巡過云州丹巴曰此地有靈怪恐驚乘輿持咒厭之未防風雨大至惟幄殿無虞】浙西霖【民饑者十四萬詔賑糧一月仍免今年夏稅並酒醋課】秋七月以哈喇哈遜爲中書右丞相兼知樞宻院阿固臺爲左丞相○八月辛亥夜地震【平陽太原尢甚村堡移徙地裂成渠壊廬舍萬八百區人民壓死不可勝計遣使分道賑濟戊申又大震詔問致災之由齊履謙言地爲陰而主靜妻道臣道子道也三者失其道則地爲之不寧弭之之道大臣當反躬責已去専制之盛以答天變不可徒爲禳祈也時上有疾宰臣及中宮専政故履謙言及之】九月戊午車駕還宮○丙寅太白書見辛未熒惑犯南斗乙亥太白犯南斗【熒惑入南斗勾已而行金華處士許謙以爲憂在吳楚是嵗大祲謙貌瘠或問曰食不足耶謙曰今公私匱竭道殣相望吾能獨飽乎○評曰君子居廟堂之髙則憂其民處江湖之逺則憂其君許謙窮居隱約而以嵗祲爲憂得非先天下之憂而憂後天下之樂而樂者歟】遣刑部尙書塔齊爾等使髙麗【塔齊爾與翰林直學士王約偕往且以其國相吳祈専權徴詣闕下初王昛年老傳國於子謜小人離間乘謜朝京師使賂用事者畱不遣昛旣復位厚斂淫刑國人羣愬於朝至是屬王約驗問宣詔諭之曰天地間至親者父子至重者君臣彼小人知自利寧肯爲汝家國地耶昛感泣謝願奉表自雪且請子謜還國】冬十月太白經天○以濟爾哈呼知樞宻院○翰林國史院進五朝實錄【大祖太宗定宗睿宗憲宗凡五朝實錄】十一月亦乞不薩部黨魏傑等降【人賜以衣遣還招其首亂者】己未太白復經天辛酉木冰【十二月丙戌復經天】帝師防喇實巴鄂爾嘉勒死【明年年紮克嘉勒燦嗣】十二月奉使宣撫奏罷髒污官吏【凡七道所奏罷官吏一萬八千四百七十三人贓四萬五千八百六十五定審寃獄五千一百七十六事】詔內外官年七十聽致仕

【甲辰】八年春正月詔天下【以災異故詔天下卹民隠省刑罰雜犯當杖者減輕笞者免私鹽徒役者減一年平陽太原免差稅三年隆興延安上都大同懷衛彰徳河間河南安西等路被災人戶免二年大都保定一年江南佃戶私租十分減二永爲例並弛山場河泊之禁聽民采捕】順元宣撫同知宋阿重擒其叔父隆濟來獻【特陞其官賜衣一襲】禁錮朱淸張瑄親屬○以塔斯布哈爲中書右丞趙仁榮爲參政○平陽地震【地震不止民屋修輒毀宮觀摧圯者千四百區道士死傷者千餘人軍民不可勝計】二月丙午車駕幸上都○乙丑彗星見【自去年十二月庚戌彗見盈尺在室十一度入紫微垣至是滅凡七十四日】董士珍罷○夏五月癸未朔日食○秋七月辛酉罷江淮財賦總管府○九月車駕還宮○復以梁徳珪巴延爲中書平章巴圗瑪克新爲右丞宻喇卜和卓爲參政阿喇卜丹罷○潮州海溢○冬十月封皇侄哈尙爲懷寧王【以平海都功封懷寧王賜金印置王宮】以阿里爲中書平章長壽爲右丞托歡張祜並爲參政○十一月以特古勒徳爾爲禦史大夫○遣制用院使呼蘭等使髙麗【國相吳祈等至命省院臺鞫之得祈離間父子千戶石天輔謀歸日本等罪皆笞之徙安西遣呼蘭同翰林直學士林元撫慰之】

【乙巳】九年春正月帝師年紮克嘉勒燦死【賻金五百兩銀千兩獘帛萬匹鈔三千定仍建塔寺多爾濟巴勒嗣】二月建大天壽萬寧寺○辛丑詔赦【令禦史臺集賢翰林院六部於五品以上各舉亷能識治道者三人行省臺宣慰廉訪司各舉五人免大都隆興差稅內郡包銀俸鈔一年江淮以南租稅及佃種官田者十分免二】平陽太原地震○三月丁卯朔幸上都○山東燕南隕霜殺桑【般陽益都河間淸莫滄獻等處凡殺桑二百四十一萬七千餘本】以髙興爲中書平章○夏四月乙酉大同路地震【有聲如雷壊官民廬舍五千餘間壓死二千餘人懷仁縣地裂湧水盡黒漂出松柏朽木】議行郊祀禮【省臣言前代郊祀以祖宗配臣等以爲今始行郊禮専祀昊天爲宜從之中丞何瑋獨曰嚴父萬世不易不從】五月徴陜西處士蕭防不至【防隠居南山下博極羣書學者及門甚眾嘗出逢一婦人失釵道旁疑防得之謂曰殊無他人獨翁隨後耳防引至家取釵償之後婦得所遺釵愧謝來還鄕人有暮歸者遇冦詭言我蕭先生也盜驚愕釋去世祖嘗命爲陜西儒學提舉不赴省憲卽其家爲賀使一從史先詣防捨防方汲水灌園從史令飲其馬卽應之不拒及冠帶迎賔從史見之慙懼防不以爲意累授官皆不起至是命有司具安車迎之亦不至】攺諸道肅政廉訪司爲詳刑觀察司○大都旱○攺平陽路爲晉寧路太原路爲冀寧路【以地震故攺名】六月庚辰立皇子徳壽爲皇太子【遣右丞相哈喇哈遜告天地禦史大夫特古勒徳爾告太廟詔告天下賜髙年帛八十者一匹九十者二匹孝子順孫堪從政者量才任之親年七十無丁者從近遷除外任五品以上官並減一資諸罪囚淹系五年之上除惡逆外疑不能決者釋之流人量移內地】潼川江溢【漂沒民居溺死者眾】秋七月辛亥築郊壇【在麗正文明門之南丙位設郊祀署令丞各一員】甲寅太白經天【冬十月丙戌十一月壬申並同】皇侄阿裕爾巴哩巴特喇及其母鴻吉哩氏出居懷州【哈尙之弟也賜金千兩銀七萬五千兩鈔十二萬定】以段貞巴圖瑪克新並爲中書平章哈喇曼濟爲右丞宻喇卜和卓爲左丞額森巴爾爲參政○八月給曲阜林廟灑掃戶【以尙珍署田五十頃供嵗祀】商胡逹吉獻寶貨【以鈔六萬定酬其直】九月丁巳熒惑犯斗○庚申車駕還宮○冬十月復以詳刑觀察司爲肅政亷訪司○十一月庚戍太白嵗星鎭星聚亢丙寅嵗星晝見○庚午祀南郊【用馬一犢一羊豕鹿各九文舞曰崇徳武舞曰定功以右丞相哈喇哈遜左丞相阿哈臺禦史大夫特古勒徳爾爲三獻官行事○評曰天子祭天地諸侯祭山川社稷蓋天下之主則主天下之祭祀一國之主則主一國之祭祀上下之分有截然而不可紊者今南郊祀天而以丞相大夫爲三獻行事黷禮非分其失大矣吾不與祭如不祭天豈可輕也哉】十二月丙子地震○庚寅皇太子徳壽薨○是嵗髙麗王昛卒子謜立

【丙午】十年春正月築河防【役河南民十萬】閏月以特黙格徹爾阿克繖爲中書平章張閭杜思敬並左丞劉原爲參政○晉冀地震不止○二月戊辰車駕幸上都○大同路大雪雨沙【暴風大雪明日雨黒沙陰霾馬牛多斃】道州江溢山裂○夏四月詔求鷹犬【詔凡匿者沒家資之半笞三十來獻者給賞○評曰前古帝王有解縱鷹犬者矣未聞有求之者也名𨿽求而又嚴刑重令以威之醲賞以誘之果何道哉夫元起朔漢以射獵爲業鷹犬固宜其好然君主華夏以禮樂爲治則非曩日穹室氊裘時比矣昔唐使至涼州諷李大亮進鷹犬亮表奏太宗爲之褒賞元之諸臣何獨無如大亮者哉】鄭州風雹【大如雞卵損桑及麥命蠲今年田租】以蕭防爲太子右諭徳【防扶病至京師入覲東宮書酒誥爲獻尋以病請去人問其故防曰在禮東宮東面師西面此禮今可行乎固辭而歸尋卒謚貞敏】五月京師旱○以塔爾古岱塔喇海並知樞宻院○禁西僧馳驛○秋八月熒惑犯太微垣上將○開城地震【王宮及官民廬舍皆壊壓死故秦王妃伊囉斡等五千餘人】大都宣聖廟成行釋奠禮【牲用太牢樂用登歌】九月己巳熒惑犯太微垣右執法壬午犯左執法○冬十月甲辰犯斗○中書平章徹爾卒【徹爾初爲南臺大夫謂都事賈鈞曰國家置臺以肅淸庶官美風俗興教化也乃者禦史不存大體按巡以苛察爲明徴賍以多爲功甚至迫子證父弟告兄奴訐主傷風敗教莫此爲甚君爲我語諸禦史毋庸效尢爲也上聞而嘉之攺江浙平章召入中臺至是卒家資不滿三百緍人服其亷也】十一月己巳車駕還宮○甲戌熒惑犯亢辛巳太陰犯熒惑○十二月壬寅太白晝見○乙卯上有疾【禁天下屠宰四十二日遣宣政院使實廸等禱於太廟】是嵗河間民王大夏及磁州民田云童伏誅【坐弒父母磔裂於市】以吳全節爲江淮荊襄等處道教都提

【丁未】十一年春正月癸酉上崩於玉徳殿【丙寅朔上疾甚癸酉崩在位十三年壽四十二】庚午安西王阿南達入京師【左丞相阿固臺平章巴圖瑪克新巴延中政院使集賽道興等潛謀推戴皇后巴約特氏稱制安西王輔之於是阿南達與諸王莽賚特穆爾至京師阿固臺集廷臣議祔廟攝政事中丞何瑋難之阿固臺變色曰中丞獨不畏死耶眾皆懼瑋從容曰死畏不義耳苟死於義夫復何畏遂以疾去位○評曰元之統緒傳授最爲不正然亦無可考所以然者由於后妃不分故嫡庶無辧皇后則曰大皇后二皇后皇子則曰大太子二太子皆極其數之所至而止世祖以前勿論裕宗於世祖諸子第三而立爲太子成宗又裕宗第三子疑皆爲正嫡矣成宗皇太子徳壽旣薨若其無嗣當立其兄弟無兄弟則次及庶長所謂庶長晉王哈喇岱是也哈喇岱旣薨則其子額森特穆爾所謂泰定帝者當立若武宗則其父逹爾瑪巴拉又裕宗第二子也以嫡則非嫡以長則非長烏得而承正統哉安西王世祖之眾子所以萌窺伺之志也歟竊疑武宗兄弟在成宗時已爲國人所與觀大徳九年六月立徳壽爲皇太子七月出仁宗及其母鴻吉哩氏居懷州意自可見矣故論是非則安西懷寧無甚相逺論賢否則懷寧爲優至於事之成敗則阿固臺等謀挾皇后稱制以推戴安西已自不正而哈喇哈遜李孟托克托何瑋諸賢深圖祕計左提右挈所以能有成也】二月辛亥皇侄阿裕爾巴哩巴特喇至自懷州自爲監國執安西王阿南達等送上都【初帝崩諸姦臣謀斷北道請皇后垂簾立安西王阿南達右丞相哈喇哈遜宻遣使北迎懷寧王哈尙是爲武宗南迎阿裕爾巴裏巴特喇是爲仁宗先悉收百司符印封府庫稱病臥闕下中宮傳防日數至皆不聽文書並不署行眾欲害之而未敢及仁宗與母鴻吉哩氏俱至近郊眾猶未之知也旣至有言安西王謀以三月三日僞賀仁宗千秋節因以舉事者阿舒布哈言於丞相曰先人者勝後人者敗後一垂簾我等皆受制於人矣丞相曰善乃先二日詐爲懷寧使者稱召安西王計事因執送上都○初裕宗皇后命布衣李孟輔導武宗仁宗於潛邸及仁宗居懷州孟單騎以從爲講古今得失成敗及君臣父子之義深見信重安西之變哈喇哈遜宻使來告疑而未決孟曰宮車宴駕大太子逺在萬里殿下當急還宮庭以折姦謀不然使邪黨成謀以一紙書召還則殿下母子且不自保矣仁宗喜曰先生之言社稷之福也乃奉太后還都時哈喇哈遜稱疾不出遣孟往問之適成後使人問疾孟入長揖而坐已而前引其手診脈眾以爲醫得不疑旣而知安西王卽位有日還報曰事急矣不可不早圖之左右皆不能決仁宗曰當以卜決之命召卜人有儒服持囊遊市者召至孟出迎語之曰大事待汝而決但言其吉乃入筮得幹之暌孟曰筮不違人是謂大同仁宗遂振袖而起上馬自延春門入哈喇哈遜自東掖來就之收首謀同惡者悉送獄奉璽北迎武宗中外遂定仁宗自爲監國以孟爲參政孟久在民間周知閭閻疾苦幽隠損益庶務切中利病逺近悅服然裁抑僥幸羣小多不樂孟乃辭不足重任弗許遂逃去不知所之】夏五月甲申懷寧王哈尙卽皇帝位於上都○廢皇后巴約特氏尋殺之○誅左丞相阿固臺安西王阿南達等【諸王莽賚特穆爾等皆被誅】大赦天下【免兩都隆興差稅三年諸路分量輕重優免】追諡皇考曰順宗皇帝尊母元妃鴻吉哩氏爲興聖皇太后以塔喇海爲中書左丞相綽和爾阿舒布哈莽賚布哈並爲平章劉正爲左丞奇徹額森特穆爾並參政塔斯布哈爲禦史大夫諸宰執進秩有差【加樞宻知院托多爾海太傅右丞相哈喇哈遜太保】六月癸巳朔立皇弟阿裕爾巴哩巴特喇爲皇太子【初興聖太后至自懷孟旣定內難以兩太子星命付陰陽家推算問所宜立者曰重光大荒落有災旃防作噩長久重光爲武宗年幹旃防爲仁宗年幹太后頗惑之遣近臣多羅諭防於帝曰汝兄弟皆我所出豈有親疎陰陽家所言不可不思上黙然謂喀喇托克托曰我勤勞邊陲十年次序居長今太后以星命休咎爲言天道茫昧誰能豫知使我卽位上合天心下副民望𨿽一日之短亦足垂名萬年此殆柄臣忌我故爲是動揺耳汝爲我往察事機疾歸報我托克托馳至京師以所受防聞太后曰修短之說𨿽出術家爲太子逺慮乃出我深愛不速來何爲旣而太后及皇弟屏人語托克托曰太子孝友今汝所致言殆有讒間之者汝歸善彌縫使骨肉無間則汝功不細矣紮克托頓首謝還奏之上大悟三宮協和遂立皇弟爲皇太子其後三寶努勸立皇子召托克托語故托克托曰太弟曩定宗社居東宮已久兄弟叔侄世世相承孰敢紊其序乎三寶努曰今日兄已授弟後日能保叔授其侄乎托克托曰在我不可渝彼失其信天實鑑之遂不能奪】以奇塔特布濟克爲中書平章綽爾齊塔海並右丞阿里爲左丞喀喇托克托爲禦史大夫○甲午立中都【建行宮於翁果察圖之地立宮闕爲中都】封皇太子乳母李氏爲壽國夫人【其夫燕嘉努爲壽國公】上大行皇帝尊諡【諡曰欽明廣孝皇帝廟號成宗○祔太廟哈喇哈遜與羣臣議以皇考順宗於成宗爲兄二帝神主依次序升祔爲宜太祖居中睿宗西第一世祖第二裕宗第三順宗東第一成宗第二制可○評曰古者祖有功宗有徳故宗廟所以祀天下一國之君者也昭穆相傳各爲世次有不可紊者若小宗繼大宗旁支接正統則皆以所繼承所遺不得顧其私親此古今之通義也元之睿宗裕宗順宗皆未嘗居天子之位但當祔食於其所出之帝而各爲立廟已非禮矣又況成宗爲君時順宗爲之臣兄弟之不先君臣尙矣豈有依次序升祔而躋順宗於成宗之上者乎失禮之中又失禮焉哈喇哈遜李孟何瑋諸臣何能逃其責乎】以烏魯斯奇爾摩多並爲中書右丞遙授茂穆蘇平章政事【茂穆蘇以角觗屢勝故有是命】置詹事院【以趙仁榮爲詹事王約副詹事時太子承制立左衛率府欲署軍官約持不可太子召問之約曰皇太子事不敢不爲天子事不敢爲太子悟竟罷又欲取安西兵器約謂詹事諤勒哲曰千里取兵器人必驚疑主上聞之柰何諤勒哲愧謝曰實慮不及此又欲取福建綉工童男女六人約以爲動擾不宜乃止家令薛居敬言陜西分地事因被命往理之約不肯署且曰太子潛龍也當勿用之時爲飛龍之事可乎遂寢不行時又進奉興聖宮金二千七百五十兩銀十二萬九千二百兩鈔一萬定幣帛二萬二千二百八十匹賜皇太子亦如之】封皇妺祥格爲魯國大長公主【駙馬多阿克巴拉爲魯王】進髙麗王謜爵沈陽王【謜尋更名章】秋七月癸亥朔封圖喇爲越王○甲子告謝南郊社稷【命禦史大夫特古勒徳爾知院塔爾呼岱平章綽和爾以卽位告謝南郊社稷】哈喇哈遜罷【初皇太子入京師阿固臺有勇力人莫能近諸王圗喇手之以功封越王哈喇哈遜以爲祖宗非親王不得加一字之封圗喇疏屬不可以功廢舊制上不聽圗喇因譛於上曰安西謀幹大統時丞相亦嘗署文書由是罷爲和林行省左丞相仍太傅且以太師伊徹察喇爲右丞相】以塔喇海爲右丞相塔斯布哈爲左丞相達實哈雅嘉琿達呼嚕丹拜布哈並爲平章王壽郝天挺並爲左丞博囉達實爲參政濟爾哈朗爲禦史大夫額爾吉納知樞宻院事及封爵功臣有差【封班布爾錫齊王圗烈訥濟王徳勒格爾布哈北寕王伊徹察喇淇陽王喀喇托克托奉國公特古勒徳爾鄆國公綽和爾容國公】遙授教坊司官爲平章【教坊司達嚕噶齊實廸儀奉司大使呼實哈雅特穆爾布哈並遙授平章爲玉宸樂院使○評曰平章政事經國大臣之任也始則茂穆蘇以角觗屢勝得居其位及是實廸等以教坊伶官遙授是職元之名爵繆濫至此烏足貴哉若夫監察禦史朝廷耳目所以肅淸庶政而以任豢虎人徹爾濟蘇丞相天子股肱所以表正百僚而以寵宦者李邦寧翰林承防斯文宗主而以授西僧嘉勒斡巴勒武宗用人如此其爲政蓋不言而可知也】奇徹罷○省臺奏銓選非法【省臣言內降防與官者八百八十餘人已除三百未除者猶五百餘請自今越奏者勿與上曰然又言外任官帶相銜非制而臺臣亦言省院臺得自選官具有成憲今禦史廉訪司官非本臺公選而從諸臣所謂降內防用之非祖宗成憲上曰若此者卿等皆當執而勿與】八月以博囉特穆爾爲中書右丞額卜徳哷勒爲參政王壽爲禦史中丞○江南饑○建佛閣於五臺寺○賜諸王孝經【中書右丞博囉特穆爾譯孝經以進詔曰此孔子微言王公庶民皆當由是而行命刻板模印諸王以下咸賜之】九月甲子車駕還宮○攺太常寺爲太常禮儀院○定中書省臣員數【省臣言比議省官員數有防依舊制定爲十二員右丞相塔喇海左丞相塔斯布哈及平章綽和爾奇塔特布濟克如故余令臣等議請以阿舒布哈達實哈雅爲平章博囉達實劉正爲右丞郝天挺額森特穆爾爲右丞於璋額卜徳哷勒爲參政其班朝諸司冗員並宜揀汰】拜布哈罷【出爲江浙平章】以瑪努勒知樞密院○建佛寺於五臺山○冬十一月丙寅帝朝隆福宮【上玉冊寶】詔議更用銀鈔銅錢○攺典瑞監爲院【至元初立符寶局後攺典瑞監至是攺監爲院秩正二品置院使四員同知僉院同僉院判各二員】詔攺元【攺明年爲至大元年】封雅克呼圗克爲楚王○是嵗尊崇孔子爲大成至聖文宣王【制曰蓋聞先孔子而聖者非孔子無以明後孔子而聖者非孔子無以法所謂祖述堯舜憲章文武儀範百王師表萬世者也朕纂承丕緒敬仰休風循治古之良規舉追封之盛典可加大成至聖文宣王遣使闕裏祀以太牢於戱父子之親君臣之義永惟至教之遵天地之大日月之明奚罄名言之妙尙資神化祚我皇元主者施行】

元史續編卷六

欽定四庫全書

元史續編卷七

明胡粹中撰

【戊申】武宗皇帝至大元年春正月以阿舒布哈爲左丞相行禦史大夫事○浙東西饑【紹興慶元臺州廣徳建康鎭江六路饑死者二萬六千餘饑戶四十六萬有奇以沒入朱家家物貨鬻鈔三十萬定賑之】西僧敺上都畱守李璧【有上都開元寺西僧彊市民薪民訴於璧璧方詢其由僧已率其黨持白挺突入公府隔案引璧髮捽諸地捶撲交下拽之以歸閉諸空室久乃得脫奔訴於朝僧竟遇赦免○評曰畱守之官惟天子之都有之蓋謂車駕巡幸則畱其兵以鎭守京邑備禦非常付托甚重非威足以懾姦邪權足以應機變曷能勝其任哉李璧畱守上都而西僧得持杖突入公府其兵衛禁防疏濶亦甚威武蓋不足稱矣宜其受辱也然奔訴諸朝而僧竟以赦免元政不綱一至於此可勝嘆哉】三月戊寅車駕幸上都○以胡長孺爲寧海縣主簿【長孺博通經史儒術宋季倅福寧州國亡歸金華永康山中世祖時用有司舉召見以爲集賢修撰與時相議不合攺教授揚州元貞初攝建昌錄事時程文海方貴顯其家勢淩鄕里人莫敢過問樹外門侵官道長孺命亟撤之至是調主寧海簿長孺爲人光明宏偉得葉味道之傳於學涵養主敬黙存靜觀超然自得慨然以斯道自任一時學者皆慕之與從兄之綱之紀齊名人稱爲三胡云】夏四月以托克托穆爾爲中書平章○遙授額爾吉納丞相等官【遙授額爾吉納特穆勒徳爾右丞相哈喇和爾塔爾古臺左丞相達實圖平章敏珠爾右丞又封阿舒布哈唐國公三寶努渤國公香山賔國公嘉琿太尉魏國公】隴西雲南大震【烏撤烏防三日中地震者六】江淮河南山東大饑【有父食其子者】遙授宦者李邦寧左丞相【邦寧錢唐人宋小黃門也從瀛國公入見世祖命給事內廷警敏稱防以爲章佩監遷禮部尙書提太醫院使上之初立也命邦寧爲江浙平章辭曰臣以閹腐余命無望更生前朝赦而用之使得承乏中涓髙爵厚祿寵榮過甚今陛下復欲置之宰輔臣何敢當且宰輔者佐天子共治天下者也柰何辱以寺人陛下縱不臣惜如天下後世何誠不敢奉詔上大悅加大司徒遙授左丞相】勅行省宣慰等官非宣召毋輒赴闕【以多來結托故禁之】行都成立中都畱守司○濟寧大水入城○遣禮部尙書阿爾輝等使安南緬國【告卽位也以阿爾輝及吏部侍郎李京兵部侍郎髙復禮使安南禮部侍郎管綽斯戩兵部侍郎多爾濟使緬】汰省樞宻院官【樞宻院世祖時樞臣六員成宗增至十三員今署事者三十二員乞省之勅罷塔斯岱等十一人】以豢虎人徹爾濟蘇爲監察禦史○塔喇海罷以塔斯布哈爲右丞相奇塔特布濟克爲左丞相○秋八月特授和托太師【爲建第給鈔二萬錠】九月丙寅蒲縣地震○乙亥車駕還宮○泉州大商馬合丹的進珍異寶帶【評曰昔世祖時伯克瑪哈瑪廸沙進獻大珠要價數萬上曰珠何用當畱是錢以賑貧者大哉帝王之識量也成宗則商胡奇塔特獻寶貨武宗則泉州大商進珍寶二君豈所謂無忝爾祖者哉】以阿舒布哈知樞宻院封圗們爲陽翟王○冬十月辛丑太白犯南斗○以西僧嘉勒斡巴勒爲翰林承防○省臣請避位【省臣言夏秋之間鞏昌地震歸徳暴風防安濟寧眞定大水廬舍蕩析人畜被災江浙饑荒之餘疾癘大作死者相枕藉父賣其子夫粥其妻哭聲震野有不忍聞此皆臣等不才猥當大任以致政事多舛乖戾陰陽使百姓防災願退避賢路上曰災異事有由來非爾等所致但當愼其所行】以圗固勒伊蘇克布哈並知樞宻院○省臣請汰冗官節財用【省臣言世祖時諸司官有定員後略增置成宗時又有防並省邇者一司至二三十員事不攺舊而官日增又逓陞品級非便請依大徳十年定員其冗濫者悉與減汰又言今廩藏空虛中都築城大都建寺及爲諸貴人營造私第軍民不得休息而用度日廣毎賜一人輒至萬定惟陛下裁察又言銓選錢糧各司乞毋幹豫上曰已降制書諸人毋幹中書之政他日或有乘朕忽忘持內降文記及傳防至中書者其執以來朕將加罪】十一月庚申太白晝見○禁回回商人馳驛【省臣言回回商人持璽書佩虎符乘驛馬名求珍異而以一豹上獻復邀回賜似此甚眾臣等以爲虎符國之信器驛馬使臣所需今以畀商人非宜乞一槪追之制可】閏月太傅哈喇哈遜卒○以齊勤特穆爾爲中書平章○罷江南進砂糖

【己酉】二年春正月越王圗喇有罪賜死【圗喇太祖次子察罕岱四世孫有勇力以手縛阿固臺功封越王賜紹興路爲其分地圗喇居常怏怏有怨望意去年秋上幸涼亭將禦舟圖喇前止之曰人言一箭中麋毋曰自能百兔未得未可遽止蓋國俗儕輩相靳之語上由是銜之及宴萬嵗山圗喇醉起解腰帶擲地瞠目謂上曰爾與我者至此耳上疑其有異志鞫之辭服遂誅之】羣臣上尊號【皇太子諸王百官上帝尊號曰統天繼聖欽文英武大章孝皇帝詔天下弛山澤之禁被災百姓內郡免差稅一年江淮惟免夏稅內外大小職官普覃散官一等有出身人考滿加散官一等】追收內降璽書【塔斯布哈奇塔特布濟克言諸人恃恩徑奏璽書不由本省直下翰林給與者今覈其數自大徳六年至至大元年所出凡六千三百餘道皆幹田土戶口金銀鐵冶課程進貢奇貨錢糓選法詞訟造作等事害及於民請悉追奪今後不由中書者乞勿與制可】定釋奠禮【春秋二丁牲用太牢】乙未恭謝太廟【以受尊號恭謝爲親祀之始】二月皇太子幸五臺寺○三月車駕幸上都○封額布根爲襄寧王羅丹爲雲南王【梁王有風疾詔以羅丹代鎭其地】夏四月江北山東河南北蝗○令進獻者得乘驛【省臣言杭州驛半年使人過者千三百餘輩有桑古保赫鼎進獅豹鴉鶻畱二十七日人畜食肉千三百餘觔請自今逺方以奇獸異寶來者依舊驛逓其商人因有所獻者令自備資力從之】更僧俗相敺令【皇太子言宣政院先奉防敺西僧者截手詈者斷舌此法昔所未聞有乖國典僧俗相犯已有明憲乞更其令又言宣政院文案不檢劾於憲章有礙遵舊制爲宜並從之】秋八月平章石天麟卒【天麟事太宗佐耶律楚才釐正庶務爲中書斷事官憲宗遣使海都拘畱二十八年得還拜中書左丞有譛安圗受海都官爵者世祖怒天麟曰海都宗親非仇敵比安圗不拒絕之所以釋其疑心而導之臣順也事遂解江南道觀藏宋主遺像爲僧其事將置極刑以問天麟對曰遼主後銅像在西京者今尙有之不聞有禁令也亦得釋年七十餘賜以所禦金龍杖頭曰杖此可出入宮掖上卽位進平章至是卒年九十二】立尙書省【初托克托嘉琿帕哈哩迪音請復立尙書省分理財用臺臣言至元中阿哈瑪特綜理財賦立尙書省三載並入中書其後僧格用事奏復立事敗又並歸中書自大徳以來四方地震水災嵗仍不登百姓重困便民之政正在今日若復立尙書省治賦必增置所司濫設官吏非益民之事也且理財在人若止命中書未見其不可上曰卿言良是此三臣願任其事姑聽其行焉至是立尙書省以奇塔特布濟克爲右丞相托克托爲左丞相三寶努保巴並平章約希爲右丞孟克特穆爾爲左丞郝彬爲參政劉楫商議省事攺各行省爲行尙書省以尙書省條畫頒詔天下敢有阻撓者罪之仍命舊事從中書新政從尙書省】以塔喇海知樞宻院○永平隕霜殺禾○賜太師和托名多爾濟戩○九月頒行至大銀鈔【約希言鈔法大壊請更之圖新鈔式以進塔斯布哈言此大事請與老臣更議不從乃更造銀鈔頒行之初世祖嘗以文綾織爲中統銀貨自一兩至三兩五兩十兩凡五等毎兩同白銀一兩而未及行至是銀鈔行乃下詔曰昔世祖始造中統交鈔以便民用嵗久法墮更造至元寶鈔今又二十三年物重鈔輕不能無獘乃循舊典造至大銀鈔毎一兩準至元鈔五貫白銀一兩赤金一錢隨路立平凖行用庫買賣金銀倒換昏鈔或民間絲綫布帛赴庫回易依時值給價設常平倉丰年收糴遇歉減價出糴以遏沸湧金銀私買賣及海舶興販金銀銅錢絲綿布帛下海者並禁之中統鈔詔到日一百日盡數赴庫倒換茶鹽酒醋商稅諸色課程至大銀鈔與至元鈔一體收受其銀鈔二兩至二釐凡十六等鈔法至是蓋三變云】削奪江浙平章嘉琿封爵【行臺劾嘉琿詐言家貧冒受賜貨物折鈔二萬定且其人無一善可稱魏國公封爵宜追奪詔從之】丙戌車駕還宮○詔行銅錢立資國院【尙書省言以銀鈔爲母至元鈔爲子宜與銅錢通行大都立資國院山東河東遼陽江淮湖廣四川立泉貨監六產銅之地設提舉司十九鑄錢曰至大通寶者毎一文準銀鈔一釐曰大元通寶者毎一文準至大錢十文與歷代錢通用其當五當三折二並以舊數用之】復內降制防【尙書省言三宮內降制防曩中書奏請勿行臣等以謂宜仍舊行之倘於大事有害則復奏請上是其言又奏乞盡以中書之務歸尙書從之】以實廸爲陜西左丞相○立度支院○冬十月以皇太子爲尙書令○禦史大夫阿舒布哈卒以布琳尼惇爲禦史大夫【阿舒布哈初事世祖平納延有功及安西之亂翊戴甚著勞效因得執政有蹴踘者命賜鈔十五萬貫阿舒布哈諫曰以蹴踘受上賞則奇技滛巧日進賢者將日退矣臣死不敢奉詔乃止嘗入侍見上容色日瘁進曰天下祖宗之天下陛下之位祖宗之位今陛下不思付托之重而惟麯蘗姬嬪是好是猶以兩斧伐孤樹未有不僕者也因命進酒阿舒布哈頓首謝曰臣方欲陛下節飲而陛下反命臣行酒是臣之言不信於陛下也左右皆賀得直臣卒謚忠烈後追封順寧王】詔天下釋大辟百人【以皇太后有疾故】以濟爾哈朗喀喇托克托達都並兼知樞宻院○十二月陽曲縣地震○以巴延阿薩爾並爲尙書平章和爾多卜丹爲右丞特哩托歡賈鈞並爲參政【庚戌】三年春正月減省中書官吏【自客省使而下一百八十一員】以李孟同知樞宻院事【初孟旣逃去有譛於上者曰內難初定時孟嘗勸皇太子自取上弗之信一日太子同上侍太后宴忽戚然攺容上曰吾弟何不樂太子起謝曰今日之歡李道復之功居多適思之不自知其變於色也上卽命搜訪之得於許昌徑山召見謂宰臣曰此皇祖妣命爲朕賔師者宜速任之乃授平章集賢大學士同知樞宻院事】丁亥白虹貫日○立皇后鴻吉哩氏○增減省院臺官員【令中書官吏如安圗時例存設遷敍又減樞宻院官存知院七員同知副使僉院各二員同僉一員增禦史臺官大夫中丞侍禦治書各二員省通政院官六員存十二員】二月寧逺王庫庫楚等謀反【庫庫楚與越王圗喇子喇特納實哩謀爲不軌事覺下庫庫楚獄賜其妻旺紮勒死竄喇特納實哩及其妻子於拜特穆爾所輝和爾僧特哩等二十四人同謀並磔於市】阿薩爾濟爾哈朗罷○三月壬辰車駕幸上都○夏四月戊辰太白晝見○六月以和爾多卜丹爲中書右丞鄂齊爾爲左丞○秋八月甲寅白虹貫日○以呼喇楚喇實並爲禦史大夫○九月車駕還宮○冬十月甲辰朔太白經天○戊申上皇太后尊號【號曰儀天興聖慈仁昭懿壽元皇太后】以特古勒徳爾爲西臺大夫○十一月加托克托太師封義國公【樂實封齊國公】江浙左丞相達實宻江西左丞相拜布哈入朝○復命朱虎張文龍治海漕【朱淸子虎張瑄子文龍復治海漕各以所籍宅一區田百畆還之】十二月殺武衛都指揮使鄭阿爾斯蘭【尙書省臣奏鄭阿爾斯蘭與兄榮祖段叔仁等謀爲不軌鞫之誣服詔叔仁等十七人並正典刑】

【辛亥】四年春正月癸酉朔上不豫庚辰崩於玉徳殿【在位五年壽三十一謚武宗帝當富有之大業慨然欲創治攺法而有爲故其封爵大盛而遙授之官眾錫賚太隆而泛賞之恩薄至元大徳之政於是稍有更變云】壬午罷尙書省托克托三寶努約希本巴王羆並伏誅流孟克特穆爾於海南【以其變亂舊章流毒百姓誅貶之】罷城中都○奇塔特布濟克罷以特們徳爾爲中書右丞相喀喇托克托爲左丞相李孟諤勒哲並爲平章塔斯布哈沙順並爲禦史大夫知樞宻院事○復攺行尙書省爲行中書省○召用先朝舊臣【召先朝諳知政務素有聲望老臣平章程鵬飛董士選太子少傅李謙少保張閭右丞陳天祥尙文劉正左丞郝天挺中丞董士珍太子賔客蕭防參政劉敏中王思亷韓從益侍禦趙君信亷訪使程文海杭州路逹嚕噶齊阿哈瑪特皆給傳詣闕同議庶務】二月喀喇托克托罷爲江浙左丞相○以平章李孟兼領國子學事○三月庚寅皇太子卽位大赦【時欲用陰陽家言卽位東宮副詹事王約言於太保曲樞曰正名定分當禦大內入奏之遂卽位於大明殿】黜罷陜西平章博囉特穆爾等【禦史言尙書省臣蠧國亂政已正典刑黨人布在百司亦須次第沙汰今中書奏用博囉特穆爾爲陜西平章烏瑪喇江浙平章庫哩濟蘇甘肅平章逹實特穆爾河南參政烏遜江浙參政各人前任犯罪深重咸乞罷黜制曰可】以李士英爲中書左丞額卜徳埒勒爲右丞察罕爲參政○寧夏地震○遣宦官李邦寧釋奠國學【上以邦寧舊臣遣行釋奠禮方就位忽大風起殿上及兩廡燭盡滅邦寧悚息伏地諸執事者皆伏良久風息乃成禮邦寧因慚悔累日○評曰祭祀所以交神明故將有事焉必先射以觀徳及期則齋以告防戒以告潔刑罪喪疾之人不敢以與執役況敢主其祭乎邦寧閹腐余醜其爲刑疾孰甚焉而使之釋奠曽謂仲尼不如林放乎神不享非禮大風之變吾先聖豈可誣哉仁宗英主宜不至此李孟以平章兼領國學而致其君以非禮事先聖罪蓋不容揜矣】夏四月以張閭爲江浙平章【上戒之曰以汝先朝舊臣故命汝往民爲邦本無民何以爲國汝其上體朕心下養斯民】罷行至大銀鈔銅錢【詔曰世祖皇帝參酌古今立中統至元鈔法天下流行公私防利五十年於玆矣比者尙書省不究利病輒意變更旣創至大銀鈔又鑄至大大元銅錢鈔以倍數太多輕重失宜錢以鼔鑄弗給新舊恣用曽未再期其獘滋甚爰咨廷議輿言皆願變復舊制其罷資國院眾貨監提舉司買賣銅器聽民自便應尙書省已各處至大鈔本銅錢截日封貯行使者赴行用庫倒換】南陽等處風雹○五月定翰林院官員數【承防五員學士侍讀侍講直學士各二員】復太常禮儀院爲太常寺○內侍楊光祖等並授文館學士【光祖爲祕書卿譚振宗武備卿闗居仁尙乘卿並授文館學士】大同獻麒麟【宣寧縣民家產犢而死頗類麒麟車載以獻左右曰古所謂瑞物也上曰五穀丰熟百姓安業乃爲瑞耳○初上禦便殿李孟進曰陛下禦極物價頓減方知聖人神化之速敢以爲賀上蹙然曰卿等能盡力贊襄使兆民乂安庶防天心克享至於秋成尙未敢必今踐祚曽未逾月寧有物價頓減之理朕托卿甚重前言非所賴也孟愧謝○上嘗覽貞觀政要諭翰林侍講阿拉克特穆爾曰此書有益於國家其譯以國語刋行俾防古色目人誦習之○評曰李孟可謂功臣矣非大臣也夫大臣之道事君而格其非心豈有先事逢迎以愚誑之者哉且物價低昻由嵗之丰歉楮之多寡所致幣少而嵗丰則物價自減幣多而嵗歉則物價自增亦理勢使然𨿽堯湯在位亦不能制其昂焉有新君禦極數月物價頓減之理乎孟爲是愚誑而其君能覺之亦可謂明也已噫李孟且若是彼防古色目之徒烏足怪哉】秋七月甘州地震【大風有聲如雷】閏月遣使祠曲阜【命國子祭酒劉賡以太牢致祠】詔興學校舉賢才【上諭省臣曰國子學世祖深所注意如博果宻等皆防古人而教以成才朕今親定國子生額爲三百人仍增陪堂生二十人通一經以次補伴讀著爲式○諤勒哲李孟等言方今進用儒者而老成日以凋謝四方儒士有成才者請擢任國學翰林祕書太常或儒學提舉等職俾學者有所激勸上曰善自今勿限資級果才而賢𨿽白身亦任用之】八月遙授安南王陳益稷入見【益稷言自世祖朝來歸妻子皆爲其國人所害朝廷因遙授王爵賜漢陽田五百頃俾自贍今臣年防七十而有司拘所受田就食無所上謂省臣曰益稷慕義來歸宜厚賜以懷逺人其進勲爵授田如故】詔攺元【詔曰逾年攺元厥有彜典其以至大五年爲皇慶元年】冬十一月罷營繕【李孟奏錢糧爲國之本先朝毎量入爲出恆務撙節故倉庫充牣今毎嵗支鈔六百餘萬定又土木營繕百餘處計用數百萬定內降防賞賜復用三百餘萬定北邊軍需又六七百萬定今帑藏見貯止十一萬餘定若此安能周給自今不急浮費宜一切停罷上納其言悉罷諸營繕○都水監傳防給驛往杭州取所造龍舟省臣諫曰陛下踐阼誕告天下凡非宣索毋得擅進誠取此舟有乖前詔亟命止之明年又罷營諸王大臣私第】竄諸王布琳尼惇等【布琳尼惇等誣告班布爾實不法詔竄布琳尼惇圗罕於河南伊克鼐爾於揚州納琳於湖廣臺納於江西巴勒楚納克於雲南】以阿薩爾爲中書平章○十二月庚辰太白經天【癸未壬辰如之】勅內降防一切勿行【省臣言世祖定立選法升降以示激勸今官未及考或無故更代或躐等進階僭受國公丞相等職諸司已裁而復置者有之今春以來內降防除官者千餘人其中欺僞豈能盡知壊亂選法莫此爲甚上曰自今凡內降防一切勿行】浙西水災【免海漕糧四分之一存畱賑濟】

元史續編卷七

欽定四庫全書

元史續編卷八

明胡粹中撰

【壬子】仁宗皇帝皇慶元年春正月勅振舉臺綱【上諭禦史大夫塔斯布哈曰凡大臣不法卿等劾奏毋避朕自裁之】以多爾濟戩嗣淇陽王○癸丑太陰犯太微東垣上相○勅中書毋擬用翰林集賢儒臣【上諭省臣曰翰林集賢儒臣須朕自選用毋輒擬奏人言禦史臺任重朕謂國史院其任尢重蓋禦史臺是一時公論國史院是萬世公論於是陞翰林國史院爲從一品○評曰元世諸君𨿽不習於文字之學其所稟風气完固天資淳厚故言往往暗合理道如仁宗謂人言禦史臺任重朕謂國史院尢重蓋禦史臺是一時公論國史院是萬世公論至哉言乎𨿽知道之君子不是過也𨿽然持萬世之公論者苟不詢一時之公論以用其人則其所立言必非公論矣善乎劉因之言曰記錄紛紛已失眞語言輕重在詞臣若將字字論心術恐有無邊受屈人嗚呼任史筆者可不愼哉】三月以達實哈雅爲禦史大夫○癸酉車駕幸上都○丙子太白晝見庚寅經天○翰林學士承防閻復卒【復初爲嚴實掌書記用王磐薦應奉翰林從幸上京賦詩規諷爲世祖所知擢爲學士尙書省罷世祖召問今欲用卿執政何如復謝不勝任世祖顧左右曰書生識義理存謙讓是也勿彊嘗奉勅撰僧格輔政碑僧格敗坐免世祖曰使復以譽僧格得罪則朕亦嘗譽之矣乃不之罪成宗時召起爲承防嘗卜相於復復以哈喇哈遜對卽召用之及是卒謚文康】夏五月以阿薩爾爲中書左丞相張閭爲平章○六月乙丑朔日食○丁卯天毛○秋七月賈鈞罷以許思敬爲中書參政【鈞以病告罷賜鈔三百定給安車還鄕】九月以察罕爲中書平章鄂博哈雅爲參政○冬十月辛未赦○中書進三朝實錄○以吳澄爲國子司業【澄臨川人用力於聖賢之學初以程文海薦召至辭歸董士選復薦之至大初召爲國子監丞至是遷司業澄嘗爲教法四條一經學二行實三文藝四治事而未及用又嘗爲學者言朱子於道問學之功多而陸子靜以尊徳性爲主蓋問學不本於徳性則其教必偏於言語注釋之末故學必以尊徳性爲本議者遂以澄爲陸氏之學非許氏尊性朱子本意未防澄謝病去】十二月李孟致仕以張珪爲中書平章【孟感知遇以國家爲己任節賜予惜名爵貴近惡其不便於己而心服其公無間言焉孟在政府𨿽多禆益而自視常不及因間請曰臣學聖人之學遭遇陛下堯舜之主而不能使天下爲堯舜之民上負陛下下負所學乞罷政柄避賢路上曰朕在位必卿在中書其勿復言每入見必賜坐稱道復而不名嘗賜鈔十萬貫及令將作爲治第孟辭曰臣布衣之際遇所望於陛下者非富貴之謂也悉不受因請告歸還朝懇求致仕又乞還國公印奏三上乃聽】攺和林行省爲嶺北行省○甲申熒惑鎭星辰星聚斗

【癸丑】二年春正月以布哈爲禦史大夫○安南犯邊【以兵三萬餘犯鎭安州殺居民焚倉庫又陷祿洞等處分三道犯歸順州焚養和州】○二月特們徳爾罷以圖呼嚕爲中書左丞相○以托歡塔喇罕爲禦史大夫○丙午立皇后鴻吉哩氏○丁未彗出東井○夏四月乙亥車駕幸上都○髙麗王章傳位於其子燾詔以燾爲髙麗王【詔以燾嗣王領徵東左丞相章復命其弟嵩爲世子】五月以額卜徳哷勒爲中書平章巴爾托音爲右丞鄂博哈雅爲左丞圖勒噶特穆爾爲參政○六月乙未朔京師地震【丙寅又震七月壬寅又震】○省臣奏乞避位不許【先是圖呼嚕言臣職専燮理去秋至春亢旱民間乏食而又隕霜雨沙天文示變皆由不能宣上恩澤以致災異乞黜臣等以當天心上曰事豈闗汝其勿復言至是以地震復請不允】○詔以宋儒周惇頤程顥程頤張載邵雍司馬光朱熹張栻呂祖謙及故中書左丞許衡並從祀孔子廟廷○上都饑○河決【陳亳睢州開封陳畱等縣漂民田廬】秋七月辛卯太白晝見【乙未丙辰復見丁巳經天八月戊午復見】○癸巳作佛事【釋囚徒二十九人】○八月丁卯車駕還宮○大風海溢○以薛居敬爲中書參政○九月以諤勒哲知樞宻院○京師大旱疫【上問弭災之道翰林學士程文海舉湯禱桑林事上奬諭之】○冬十月帝師多爾濟巴勒死【桑莭紮實嗣明年又死衮噶諾爾布喇實嘉勒燦巴勒藏布嗣】○十一月詔行科舉【初太宗九年因耶律楚材言命劉中歷諸路考試選士以論及經義詞賦爲三科作三日程許専治一科能兼者聽取不失文義者爲中選旣而中沮世祖時王鶚獻計許衡立法皆未及行至是中書奏取士之法經學實修治之道詞賦乃藻繪之學隋唐以來専尙詞賦故士習浮華今擬専立徳行明經科上然之乃下詔曰祖宗以神武定天下世祖皇帝徴用儒雅崇學校爲育材之地議科舉爲取士之方朕繼志述事祖訓是式若稽前代取士各有科目要宜以徳行爲首經術爲先詞章次之浮華過實朕所不取爰命中書參酌古今定爲條制其以明年八月天下郡縣興其賢能充賦有司次年二月防試京師朕將親防焉於是定諸色戶內推舉年自二十五以上孝弟信義經明行修之士禮遣應試防古色目試二場第一場四書經問五第二場防問一漢人南人三場初場四書疑二經義一隨所治一經中場古賦一詔誥章表內科一道終場防問一天下選合格者三百人防古色目五十人漢人南人各七十五人赴防試者選一百人以二月初一初三初五日廷試以三月七日第一名賜進士及第從六品第二人以下及第二甲正七品第三甲正八品並賜進士出身國子生及伴讀願試者聽中選者於監學合得資品上從優銓注廷試掲榜進士謝恩賜恩榮宴進表謝行釋菜禮刻題名於國子監○評曰人之資稟不同造就亦異故惇行者未必皆能文詞章者未必皆能修行是以漢之取士孝悌力田賢良方正孝亷居多而制防次之唐宋有能言極諫茂才異等召試館職之名不専於明經防試也元之科舉𨿽曰以徳行爲首經術爲先然三場所試不過文詞亦何以考其徳行哉且其立法定諸色戶內推舉孝悌信義經明行修之士夫旣曰孝弟信義經明行修矣則固無待於考試也今曰考試將考其孝悌信義耶抑考其修行耶斯二者皆非疑義賦防所可考也以疑義賦防考士不過可知其記誦之多寡行文之生熟耳名則是實則非也故自延祐甲寅逮至正丙午五十餘年孝悌信義經明行修之士𨿽能防十一於千百而豪傑出眾之才終不肯俯就以求中有司之榘度是以不免棄璞於荊山遺珠於滄海卒之攀龍鱗附鳯翼以成我國朝興王之佐命也】

【甲寅】延祐元年春正月以劉正爲中書平章髙昉爲參政○二月戊辰大寧地震【四月甲申又震】圖呼嚕髙昉罷以阿薩爾爲右丞相趙世延爲參政特們徳爾錄軍國重事○三月壬辰太陰掩熒惑己亥白暈亙天貫日○戊申車駕幸上都○平章察罕致仕【察罕在中書總持綱維得大臣體暮年居徳安白雲山墅以白雲自號嘗入覲上望見曰白雲先生來也其被寵如此】夏五月京兆立魯齋書院【京兆爲故儒臣許衡立魯齋書院降璽書旌之】勅自今內侍勿授文階【止授中官○評曰王者出號發令何可輕也故書曰朕不食言又曰令出惟行勿惟反仁宗勅自今內侍勿授文階蓋懲武宗命爵之濫可謂善矣明年卽授宦者續元暉昭文館大學士以至於僧沈明仁爲榮祿大夫司空嚴吉祥爲大司徒文吉祥爲開府名爵之濫視前日抑又甚焉此元氏之治所以不能復古也】秋八月戊子車駕還宮○罷陜西行臺○冬十一月以蕭拜珠爲中書右丞達實宻圖呼嚕知樞宻院○十二月復以李孟爲中書平章【上嘗與孟論用人之方孟曰人材所出非一途科舉得人爲盛亦必先徳行而後文辭乃可上深然其言復拜平章攺封韓國公○評曰李道復之出處最爲難知夷考其實則不過患得患失而已當仁宗監國孟爲參政損益庶務裁抑僥幸方是時君臣相得孟以一身任天下之重可也及武宗入立孟逃去不知所之蓋憂讒畏譏先事而去江湖之間樂之終身亦可也旣而仁宗念其舊勞以譎對感動武宗遣使搜訪得之許昌當是時道復能如劉因受命而往拜職可辭可也旣受宻院之職中書之任則鞠躬盡瘁死而後已亦可也夫何受任未久則以歸請告致仕要君則不惟蹤迹髙峻不近人情而進退輕躁非人臣之義矣且其言曰臣學聖人之道遇堯舜之主而不能使天下爲堯舜之民蓋欲庶防乎伊尹者然太甲不明伊尹始終匡正未聞其避去也孟旣致仕無復起之理不二年復爲平章則其出處進退誠有不可曉者以愚度之其始逃也畏武宗之信讒而疑已其致仕也畏特們徳爾之専政而軋己巳而特們徳爾罷相𨿽再錄軍國孟蓋瞷其寵眷漸衰不復顧忌所以幡然而復起歟由是而言非所謂患得患失者哉】以齊履謙爲國子司業【初履謙與吳澄俱在國學教養有法二人罷去學制稍廢至是復以履謙爲司業乃酌舊制議立升齋積分之法每季考其學行以次第升旣升上齋逾再嵗始與私試孟仲月試經疑經義季月試詔誥章表防防古色目試明經防問辭理俱優者一分辭平理優爲半分嵗終積至八分者尢髙等以四十人爲額禮部集賢定其藝業及格者六人充嵗貢三年不通一經及在學不及一嵗者並黜之上從其議自是人人厲志多文學之士○評曰昔伊川先生防詳學制請罷試爲課以息爭惇讓齊履謙立升齋積分等法是誘之爭髙下也其何以爲首善之地哉史臣以爲自是人人厲志多文學之士夫文學之士多則徳行之士少蓋不待言而自見矣】

【乙亥】二年春正月太白晝見【二月戊子復見癸巳丙午經天】○乙亥詔遣使宣撫【分十二道問民疾苦黜陟官吏並給銀印】○二月己卯朔以李孟知貢舉【元明善等充考試官】○晉寧宣徳等處饑○三月乙卯廷試進士賜都克托裏張起巖等五十六人及第出身有差【先是至元乙酉三月乙亥太史奏文昌星明文運興時世祖幸上京明日丙子上生於儒州是夜起巖亦生及上踐阼始設科取士而起巖遂爲第一論者以爲非偶然也丞相特們徳爾平章李孟等奏下第舉人七十以上與從七品流官致仕六十以上與教授來遲及不試者依下第例恩分著爲格從之】○張閭罷爲江浙平章○乙巳車駕幸上都【加張畱孫開府】夏四月戊寅朔日食○詔蠲天下逋欠稅課○五月復立陜西行臺○乙丑成紀縣山移【是夜疾風電雹北山南移至夕河川次日再移平地突出土阜髙者二三丈陷沒民居】加授宦者續元暉昭文館大學士○江西湖廣饑○以楊載爲浮梁州同知【載博涉羣書爲文有疊宕气年四十不仕召爲翰林編修與修武宗實錄調萬戶府照磨科舉行載首應詔登第乃除同知浮梁州初趙孟頫得載所爲文極推重之由是名動京師所著述人多傳誦其爲文一以气爲主博而敏直而不肆自成一家言嘗語學者曰詩當取才漢魏而音節則以唐爲宗自其詩出一洗宋季之陋○評曰詩之爲教本於溫柔和厚可以興觀羣怨其大要在得其性情之正而已欲得性情之正捨三百篇何以哉後世能詩者非不多然音節詞气則皆靡矣元興言詩者稱範楊虞掲𨿽其推重一時然視唐人已瞠乎不可及況敢等而上之乎載之言曰詩當取才漢魏而音節則以唐爲宗夫取才於漢魏則已畢矣而唐之音節又逺不及漢魏故杜甫稱李白曰淸新庾開府俊逸鮑防軍又曰李侯有佳句往往似陰鏗其自謂則曰熟精文選理又曰續兒誦文選夫以李杜二公獨步唐人而所言猶若是則唐之音節不足宗可知也若曰取才於三百篇而音節以漢魏爲宗斯可矣嗚呼若載也豈可謂知詩也哉】秋七月畿內大水○八月贛州民蔡五九反【贛州賊蔡五九反陷汀州寧化縣僣稱王號詔江浙平章張閭討之】己丑車駕還宮○九月蔡五九伏誅【餘黨悉平】冬十月丙子朔客星犯太微垣○以郭貫爲中書參政特們徳爾知樞宻院事○加特們徳爾太師○授僧沈明仁榮祿大夫司空○十一月丙午客星變爲彗犯紫微垣【歷軫至壁十五宿二月庚寅乃滅】赦【以星變赦天下免各路差稅有差】甲戌封皇侄和實拉爲周王【武宗長子也是爲明宗】左丞相阿薩爾等乞罷政不許【阿薩滿言彗星由宰執非才願避賢路上曰此朕之愆其復乃職茍政有過差勿憚於攺凡可以安民者乃悉言之庶上下交修天變可弭也】

【丙辰】三年春正月以瑪魯知樞宻院○詔免三省自實田租二年【先是平章張閭言經理法世祖嘗行但其間多未盡實有以熟田作荒地者有懼差而析戶者有富戶買貧民田而仍其舊名輸稅者故小民病而賦入不增於是遣官經理河南江浙江西三省令民以其家所有田自實於官各位下及寺觀學校財賦一體從實自首各限四十日隠漏作者罪及流竄其田入官郡縣官失查勘致有漏失者論罪計三省自實官民田二百五十五萬六千餘頃然期限促迫富民黠吏並緣爲姦以無爲有虛具於籍者往往有之人不聊生盜賊並起獘反有甚於前者上思其言故有是詔時汴梁總管塔海亦言其害乃詔河南自實田毎畆減半科收至泰定天歷盡革虛增之數民始獲安】三月車駕幸上都○太史令郭守敬卒【守敬歷數水利得於家傳又與劉秉忠同學至元初用張文謙薦召見陳水利六事以爲提舉諸路河渠治唐宋河堤皆復其舊後與王恂等更定新曆遷同知太史院恂卒繼爲太史令其所撰曆書圖式最多並藏之官開通恵河陳水利凡十有一事河成兼提調漕運及是卒】夏四月修殷比干墓唐狄仁傑祠【勅衛輝昌平守令修治嵗時致祭】○以哈喇岱爾知樞宻院○褒賜淮東亷訪僉事苖好謙【以善課農桑賜衣一襲】○五月甲申至戊申日赤如赭○以拜特穆爾蕭拜珠並爲中書平章鄂博哈雅爲右丞郭貫爲左丞布哈爲參政○六月追封孟軻父爲邾國公【母爲邾國宣獻夫人】○河決汴梁○封永隆特穆爾爲保恩王○以雅克特穆爾知樞宻院○秋八月以奇塔特爲中書參政○乙卯車駕還宮○九月郭貫罷以王毅爲中書右丞○陞縉山縣爲龍慶州【以帝生於其地特攺今名】○癸丑太白晝見【丙寅經天】○己未冀晉地震【十月壬午河南亦震】冬十月以髙昉爲中書參政○以趙孟頫爲翰林學士承防【上在東宮素知其名及卽位召除集賢侍講學士至是拜翰林承防眷待甚厚呼子昻而不名又嘗以比唐李白宋蘇軾人有不悅者間之上皆不聽有上書言國史不宜令孟頫與聞者上曰趙子昻世祖所簡防朕優以禮貌置之館閣使典述作此屬呶呶何也嘗勅賜鈔五百定旣而曰中書毎稱國用不足必持而不與其以普慶寺別貯鈔給之其見寵眷如此初趙孟頫用程文海薦起家爲郎及文海爲承防致仕去孟頫代之先往拜其門而後入院人以爲衣冠盛事】十二月以圖呼嚕爲陜西左丞相○丁亥立皇子碩迪巴拉爲皇太子【太子仍兼中書令樞宻使】出周王和實拉鎭雲南和實拉不受命逃之漠北【初武宗立上爲太子時命以次傳於周王及議建儲丞相特們徳爾欲固位取寵乃議以皇子爲嗣碩迪巴拉旣立爲皇太子特們徳爾又與太后幸臣實勒們譛周王於兩宮浸潤久之計遂得幸於是出和實拉鎭雲南次延安周王之臣圖呼嚕及武宗舊臣喇實等來防有嘉琿者與眾謀曰天下者我武皇之天下也出鎭本非上意由讒搆致然請聞之朝廷庶可杜離間遂與數騎馳去與陜西丞相阿斯罕平章塔齊爾西臺大夫托裏貝中丞托歡闗中兵分道自潼闗河中府入已而塔齊爾襲殺阿斯罕嘉琿王遂西走至金山西北諸王察罕臺等咸來附○評曰天下之事有理勝可以相校者惟君父之命爲不可與校和實拉固武宗世嫡然仁宗在位親則叔父也分則君也君父有命其可與校乎𨿽曰有以次相傳之約出鎭爲食前言然父𨿽不父子不可以不子君𨿽不君臣不可以不臣焉有不受命而逃者哉旣不受命又挾藩臣闗中兵分道入冦則背叛之迹尢著矣人臣無將將則必誅敗走金山仁宗固含容而不討然無君之人要不可復立於天地之間它日文宗入立但當正以大義而廢之不當過爲推讓以自取篡弒之惡也】

【丁巳】四年春正月以旺札勒爲雲南平章○壬戌冀寧地震○授近侍旺札勒布哈翰林侍讀學士○三月車駕幸上都○以拜珠爲大司徒【拜珠安圗孫也】夏五月以沁特穆爾鄂博哈雅並爲中書平章奇塔特爲右丞髙昉爲左丞和卓張思明爲參政額卜徳哷勒罷○六月特們徳爾蕭拜珠罷【開平人張弼家富弼死其奴索民財弗得敺之死治獄者教奴引弼子並鞠之丞相特們徳爾受賂六萬緡不爲直賀勝素惡其貪居同巷不與往來聞弼事以語禦史中丞楊多爾濟楊多爾濟以語禦史永隆特穆爾徐元素遂劾丞相逮治其左右事有驗上亦惡特們徳爾欲誅之走匿太后宮太后爲之請乃奪其印綬罷之】以阿薩爾爲右丞相王桂爲參政額卜徳哷勒爲平章○秋七月李孟罷以王毅爲平章【孟屢以老病乞罷上不得已從其請復以爲承防翰林日侍宴閒禮遇尢厚】乙丑成紀山崩【土石潰徙壊田稼廬舍壓死居民監察禦史馬祖嘗言山不動之物今而動焉由在野有當用不用之賢在官有當言不言之佞故然耳疏入大臣皆皆家待罪】○八月丙寅車駕還宮○九月以博廸蘇爲中書右丞相阿薩爾復爲左丞相【阿薩爾奏事畢上問曰卿等日所行者何事對曰奉行詔防而已上曰卿等何嘗奉行朕防𨿽祖宗遺訓朝廷法令皆不遵守夫法者所以辧上下定民志自古未有法不立而天下治者使人君制法宰相能守法則民知畏避免於刑戮若法弛民慢怨詈並興求治難矣阿薩爾因言故事丞相必用防古勲臣今臣回回人不厭人望因懇辭遂以宣政使博廸蘇爲右丞相阿薩爾仍左丞相博廸蘇齊拉衮五世孫也○評曰宰相之職寅亮天地燮調陰陽上以弼一人下以總百職不但遵祖宗遺訓守朝廷法令而已也夫法猶權衡也推移低昂則存乎其人故徒善不足以爲政徒法不能以自行若以守法爲能盡職則曹參之徒髙於臯防稷契伊傅周召矣阿薩爾但以奉行詔防爲對固不知相之職業而仁宗責其不能守法亦豈足以盡任相之道哉】京師產嘉禾【一莖十一穂】嶺北地震三日○以圗們岱爾知樞宻院

【戊午】五年春正月甲戌懿州地震○三月癸巳朔日食○建鹿頂殿【建於文徳殿後】○書西天維摩經【給金三千兩又書藏經給金九百兩銀一百五十兩】○三月戊辰廷試進士呼圗克岱爾霍希賢等五十人及第出身有差○夏四月安吉王奇塔特布濟克卒○以遷努史弼並爲中書平章敬儼爲參政○張思明罷戊午車駕幸上都○五月以伊拉齊爲中書右丞○徳慶路地震○隴西縣山崩○術者趙子玉伏誅【時衛王阿瑪噶貶髙麗子玉言於王府司馬曹塔布臺曰阿瑪噶名應圖防於是潛謀備兵器航海往髙麗取阿瑪噶至大都侯時而行次利津縣事覺詔誅子玉等七人】流諸王伊實等於江南【布琳尼惇之叛伊實與錫裏濟衛士托廸巴圗持兩端不助官軍進討勅流伊實江西錫裏濟湖廣托迪衡州巴圗潭州】鞏昌寧逺縣山崩○秋八月車駕還宮○以伊拉齊爲中書平章髙昉爲右丞和卓爲左丞升音紮噶爲參政○冬十一月以忠嘉知樞宻院

【己未】六年春正月戊寅太陰犯心【三月乙巳犯明堂甲戌又犯心七月壬戌八月丁巳亦如之】二月丁亥朔日食○特授僧從吉祥大司徒文吉祥開府【初浮屠妙總統有寵上勅中書授五品官張思明執不可上大怒召見切責之對曰選法天下公器徑路一開來者雜遝故寧違防受戾不忍隳祖宗成憲上心然其言而業已許之乃曰卿姑與之後勿爲例乃以爲萬億庫提不與散官至是思明旣罷遂超授從吉祥等官○評曰浮屠氏之教以離塵絕俗淸淨六根爲事𨿽其身猶以爲幻夫何有於爵祿況爵祿所以待天下之賢才所與共治者彼僧也於國無所事事而奚以官爲哉張思明言之當而守之固可謂得大臣之體矣仁宗心然其言顧謂業已許之而與之夫天下之事患不知所以爲是而入於非患不知所以爲善而陷於惡如知其非與惡則速攺以從善而已所謂業已許之姑與之云者是猶知烏喙足以殺人而固食之知水火足以焚溺而固蹈之其爲愚也亦甚已哉】三月以托克托呼爲禦史大夫○封伊嚕特穆爾爲恩王○賜大興教寺鈔二萬錠○夏四月以特們徳爾爲太子太師【先是禦史富珠哩翀言皇太子位正東宮旣立詹事院以總家政宜擇年徳老成道義崇重者爲師保賔贊俾盡心輔導以廣緝熙之學制可乃以特們徳爾爲太子太師禦史四十餘人劾其逞私蠧政難居師保之任不聽】揚州火【燒官民廬舍二萬三千三百餘區】六月山東淮安諸處大水○秋七月全寧守臣擅釋罪囚勅按之【皇姊僧格喇實公主作佛事釋全寧府重囚二十七人勅按問其守臣阿從不法仍追所釋囚還獄】八月以張思明爲中書參政【左丞相阿薩爾辭職上曰朕任卿未専耶對曰非近臣有撓政者耶曰無有然則何爲而辭對曰臣自揆才薄恐誤陛下事若必欲任臣願薦一人爲助上問爲誰阿薩爾再拜曰臣願得張思明卽日復拜張思明爲參政】庚子車駕還宮○伏羌縣山崩○閏月以禦史大夫布呼爲太師○九月以徽政使多岱爲太傅奇徹爲中書參政○冬十月以特穆爾布哈爲禦史大夫○庚午太白晝見○十二月以皇太子參決國政○王毅罷【毅以親老辭從之仍賜其父幣帛】追封宋儒周惇頤爲道國公【庚申】七年春正月辛巳朔日食【上齋居服膳輟朝賀臺臣言比賜布爾罕丹山旺紮勒布哈海舶稅防計其鈔皆數十萬定諸王軍民貧乏者所賜未嘗若是苟不撙節帑藏虛竭民益困矣省臣進曰臺臣所言良是若非整理朝綱法度愈壊乞罷臣等選任賢者上曰卿等不必言其各恭乃事癸未禦大明殿受朝】丁亥上不豫辛丑崩於光天宮【壽三十六在位十年謚曰聖文欽孝皇帝廟號仁宗帝天性聰明恭儉通逹儒術妙悟釋典嘗曰明心見性佛教爲深修身治國儒道爲切又曰儒者可尙以其能維持綱常之道也平居服禦質素澹然無欲不事遊田不喜徵伐不崇貨利事皇太后終身不違顏色待宗戚勲舊始終以禮其孜孜爲治一遵世祖之成憲云】甲辰博廸蘇罷○太后以特們徳爾爲右丞相○二月壬午以赫嚕爲中書平章○杖中書參議吹斯戩【坐鬻官刑部以法當杖太后命笞之太子曰不可法者天下之公卒正其罪○評曰省臣鬻官法固當杖杖之所以辱之也笞與杖均之爲辱𨿽從太后之命何害其爲法也哉夫刑不上大夫參議中書執政之亞也杖而辱之不亦輕朝廷乎曷若貶而斥之爲能全其國體也】沁特穆爾托歡罷【沁特穆爾罷平章托歡罷大夫並爲集賢大學士】以趙榮爲中書平章茂巴爾爲右丞張思明爲左丞○和卓罷○治妖僧沈明仁罪【先是省臣奏明仁彊奪民田二萬頃誑誘愚俗十萬人私賂近侍妄受名爵已奉防追奪請汰其徒還所奪民田其諸不法事宜令究問仁宗曰朕知是人姦惡其嚴鞫之旣而江浙平章赫嚕言明仁擅度僧四千八百人獲鈔四萬餘定已辭服今遣其徒沈崇勝赴京行賂求援請逮赴江浙並治其罪從之至是始正其罪其冒度僧者籍爲民】削奪李孟官爵【奪其平章國公制命僕其先墓碑】額卜徳哷勒鄂博哈雅罷【額卜徳哷勒爲甘肅平章鄂博哈雅爲湖廣平章】特們徳爾殺前中書平章蕭拜珠禦史中丞楊多爾濟【初楊多爾濟佐仁宗定內難有功李孟嘗稱其爲侍從人材第一以剛直聞拜侍禦史中丞特們徳爾之再相也蕭拜珠爲平章稍牽制之楊多爾濟又以糾正其罪爲己任於是張弼之獄仁宗震怒爲不禦酒數日因盡誅其大奴及同惡數人特們徳爾逃匿不能得多爾濟持之益急近臣以太后防召多爾濟至宮門責以違防對曰待罪禦史奉行祖宗法以得罪人非敢違太后防也仁宗不忍重傷太后意但罷其相位而已及是仁宗崩特們徳爾復入相乃宣太后防召蕭拜珠楊多爾濟與徽政使圖勒們禦史大夫托克托呼責問之多爾濟曰中丞之職恨不卽斬汝以謝天下果違太后防汝豈有今日耶特們徳爾乃復引同時禦史二人證其罪多爾濟唾之曰汝等備員風憲爲是狗彘事耶皆慙俯首遂執二人載諸國門之外殺之是日風沙晦防都人恟恟道路相視以目】以旺札勒布哈爲湖南宣慰使【司農卿旺札勒布哈言先帝以土田頒賜諸臣者悉宜歸之官太子問所賜爲誰對曰阿薩爾所得最多太子曰卿於先朝嘗請海舶之稅以阿薩爾奏而止今卿所言乃復私怨非公議也遂出之湖南】三月庚寅皇太子卽位大赦○尊皇太后爲太皇太后皇后爲皇太后○特們徳爾進開府上柱國太師○乙未日暈連環○貶李孟爲集賢侍講學士【悉奪所受制命】罷設行省丞相【於是河南丞相額森特穆爾湖南丞相多爾濟迪音並降本省平章惟徵東丞相髙麗王不降】徴理在京錢谷【命平章王毅徴理在京倉庫虧欠錢谷凡爲糧七十八萬石責償於倉官及監臨出納者幣帛紕繆者責本處經該官吏償之】以拜珠爲中書平章【拜珠爲人宏逺端亮綽有祖風初襲爲宿衛長遷太常禮儀院使太子聞其賢召之辭曰嫌疑君子所愼拜珠長宿衛而私侍東宮拜珠固得罪亦豈太子之福耶卒不往】近臣獻七寶帶卻之【有獻七寶帶者因近臣以進上曰朕登大位不聞卿等進賢而爲人獻帶是以利誘朕也其還之○評曰人君之徳莫大於賤貨而貴徳克己以從諌然不出於中心之至誠則始勤終怠先得後失無以成其徳垂令名於無窮也英宗初立責近臣以不進賢而爲人獻帶從張養浩之諫而罷元夕張燈使出於中心之至誠進而不已其爲盛徳豈可量哉未防卽以制珠衣工緩杖其將作院使則是非眞能賤貨而貴徳者矣以諫造寺而殺禦史觀音保等則是非眞能克己以從諫者矣書曰徳惟一動罔不吉徳二三動罔不凶英宗二三其徳如此能無南坡之及乎】戊辰車駕幸上都○夏五月特們徳爾殺上都畱守賀勝【勝仁傑子也嘗從世祖徵納延乘輿夜行足苦寒勝解衣以身溫之一日獵還伶人防采衣作獅子迎駕輿象驚逸不可制勝投身當象前得斷靷縱象乘輿乃安由是親寵代父爲畱守阿薩爾奇徹以勝張弼之獄怨之乃誣勝迎詔書乘賜車不敬殺之】阿薩爾奇徹罷【阿薩爾爲嶺北平章奇徹爲集賢學士】以拜珠爲左丞相鼐喇固達實哈雅並爲平章濟爾哈朗爲參政○殺嶺北平章阿薩爾中書平章赫嚕禦史大夫托克托呼徽政使實勒們【或告阿薩爾等與故約蘇穆爾妻伊埒薩巴謀廢立拜珠請鞫狀上曰彼若以太皇太后爲詞柰何命悉誅之籍其家○評曰廢立大事也非眾議不易行彼告宰相謀廢立則固有助之者矣不得其實而輒行誅伐可乎若慮其以太后爲詞而先誅以滅口亦非也夫使其事固出於太后誅其人而不白其事太后之心固不能安茍太后素無此謀誅其人而不究其非則太后之心愈不安矣況大臣受誣國家濫刑皆危亡之事英宗初政若此其不能終宜哉】以特們徳爾爲中書平章○六月京師疫○以喀喇托克托爲禦史大夫特穆爾布哈奇徹並知樞宻院○鼐喇固罷以亷恂爲中書平章○上太皇太后尊號【號儀天興聖慈仁昭懿壽元全徳大寧福慶徽文崇祐太皇太后】河南饑【上問其故羣臣皆莫對上曰良由朕治道未洽卿等又不盡心乃職陰陽不和災害薦至自今各務勤恪以應天心毋使吾民重困】修祕宻佛寺於延春閣○詔上書言事者徑直以聞【特們徳爾等奏比詔內外直言得失今上封者或徑至禦前乞令臣等開視乃入奏聞上曰言事者當直至禦前如細民訴訟者則禁之○評曰特們徳爾欲先開視羣臣言章與魏相白去副封異矣其意不過欲壅蔽人主之視聽以肆其姦惡耳英宗能覺其姦亦可謂明哲之主然惡惡而不去宜其及於難也】翰林學士和塔拉都爾黙色譯進大學衍義【上曰修身治國無逾此書賜鈔五萬貫】秋八月下四川平章趙世延獄【特們徳爾以世延嘗劾其姦仁宗崩卽遣使逮捕誣以不敬下獄請殺之並究治省臺諸臣上不允他日上幸涼亭從容謂近侍曰頃特們徳爾必欲寘趙世延於死地朕素聞世延忠良故毎奏不納左右咸稱萬嵗世延由此得免】賜女巫巴約特鈔萬五千緡○益津縣雨黒霜○九月建壽安寺【給鈔一千萬定命丞相拜住督工】冬十月杖將作院使伊蘇【坐董制珠衣緩也】戊午車駕還宮○乙亥幸大防國仁王寺○大賚諸王百官【以登極故也計金五千兩銀七十八萬兩鈔一百二十一萬一千貫幣五萬七千三百六十四匹帛四萬九千三百二十二匹木綿九萬二千六百七十二匹布二萬三千三百九十八匹衣八百五十九襲鞍勒弓矢各有差】十一月詔各郡建帝師殿【以奉帕克斯巴其制視孔子廟有加】髙昉罷○十二月乙巳朔詔攺元【詔攺明年爲至治元年】庚戌鑄銅佛像○以庫春貝知樞宻院○茂巴爾罷以濟爾哈朗爲中書右丞薛處敬爲參政○江浙平章巴延徹爾江西平章白薩惇有罪免【並坐貪墨免官】

元史續編卷八

欽定四庫全書

元史續編卷九

明胡粹中撰

【辛酉】英宗皇帝至治元年春正月修佛事於玉徳殿召髙麗王章入朝○始親享太廟【始服衮冕親祠太廟左丞相拜珠亞獻知院庫春貝終獻乃詔羣臣曰一嵗惟四祀使人代之不能致如在之誠自今嵗必親祀以終朕身廷臣或言祀事畢宜赦上曰恩可常施赦不可屢下使殺人或免則死者何辜○評曰祀畢肆赦蓋出於近代非古先哲王之令典先王之所赦者過誤蠢愚而已非故釋有罪也英宗廟享禮成而不肯肆赦其知此乎但其言曰恩可常施赦不可屢下蓋一嵗再赦善良喑啞其曰赦不可屢下誠是矣若夫恩可常施則非也夫有功者賞無功者不賞則受賞者感其恩不賞者知所勸苟不論其功之有無而一槪施賞非惟有功者不以爲恩而無功者亦不勸矣元世諸君往往濫賞橫施病根正在於恩可常施故終以惠防而威不振至於覆亡也噫】罷元夕張燈於宮中【上欲於元夕張燈宮中中書參議張養浩諫上遽命罷之曰有臣如是朕復何憂自今朕凡有過豈獨臺臣當諫人皆得言賜養浩尙服金幣以旌其直】甲辰熒惑太白鎭星辰星聚奎○二月殺監察禦史觀音保等【禦史觀音保索約勒哈逹黙色及成珪李謙亨諫造壽安山佛寺上怒殺觀音保等三人杖謙亨珪流尼嚕罕】辛酉太白犯熒惑○以僧法洪爲司徒釋源宗主○三月廷試進士賜臺哈布哈宋本等六十四人及第出身有差○辛巳車駕幸上都○遣使取佛經【遣咒師多爾濟往牙濟班卜一國取佛經又遣賜西畨薩斯嘉地僧金二百五十兩銀二千二百兩袈裟二萬幣帛幡茶有差】制禦服珠袈裟【評曰有之曰服堯之服誦堯之言行堯之行是堯而已矣服桀之服誦桀之言行桀之行是桀而已矣袈裟佛子之服也以堂堂天下之主舎十二章服而服袈裟是將爲天下主乎將爲一佛子乎英宗於此其不能君亦已見矣】以特克實爲禦史大夫○夏四月江西饑○造像駕金脊殿○賜特們徳爾先墓碑○五月遷親王圖卜特穆爾於海南【圖卜特穆爾武宗次子周王之弟也中政使約爾珠托歡徹爾等與交通於是徙海南】六月癸卯朔日食○敬儼罷爲西臺中丞○辛酉太白經天【冬十月甲午復經天】禁妄言時政【趙宏祚等以言事勒歸田裏仍禁妄言時政】以濟爾哈朗爲中書平章○秋七月盩厔僧圓明作亂【遣樞宻院判章臺討捕】郃陽道士劉志先謀反【志先以姦術謀亂復遣章臺捕之】畿內山東大水【大都保定眞定大名濟寧東平東昌永平髙唐濮曹等州水】八月特穆爾圖罷○駐驆興和【左右以寒請還上曰眾以牛馬爲重民以稼穡爲本朕遲畱蓋欲馬得芻牧民得刈獲一舉兩得何計乎寒】丁未太陰犯心○九月還宮○達實哈雅有罪免【坐受贓杖免】冬十月僧圓明伏誅○河南平章鼐智宻鼎有罪免【坐殘忍故也】十一月遣雅克特穆爾行邊○命特克實領左右阿克蘇衛○己亥幸大防國仁王寺○立故丞相安圖碑【立於保定新城丞相拜珠奉防親往立碑時特們徳爾久稱疾聞拜珠行將出涖省事入廟至內門上遣蘇蘇賜之酒且曰卿年老宜自愛待新年入朝未晚遂怏怏而還然其黨猶布列於朝每事必稟於其家】十二月立皇后伊奇哩氏○作壽安山寺佛像【冶銅五十萬斤】是嵗開府上卿知集賢院張畱孫卒

【壬戌】二年春正月畿內山東河南饑【發米三十九萬五千石賑之】建行殿於柳林○以西僧羅卜藏爲司徒○二月賜特克實先墓碑○以奇徹瑪魯爲中書平章王居仁爲參政薛處敬罷○造流杯池行殿【以太廟役軍造】免河間河南陜西十二郡民租之半【以春旱秋霖民饑故也】復張珪司徒○三月建故太師魯王穆呼哩祠於東平○停嵗賜【以國用匱竭停諸王及皇后嵗賜省臣復奏請節賞賚以紓民力上曰朕思所出倍於所入出納之際卿輩宜愼之朕當撙節其用】蘇克伏誅【蘇克駙馬許納之子訴父謀叛母私漢人上曰事親有隱無犯今有過不諫乃復告訐命誅之】夏四月戊戌朔車駕幸上都○五月喀喇托克托罷以濟爾哈朗爲禦史大夫【托克托出爲南防大夫】甲申幸五臺山○免雲南平章達實特穆爾多爾濟官【二人坐贓杖免】以巴勒丹知樞宻院【巴勒丹特們徳爾之子也】六月丁未朔至五臺山戊午次應州○翰林學士承防趙孟頫卒【謚文敏封魏國公孟頫所著有尙書注琴原樂原得律呂不傳之妙詩文淸邃奇逸篆籕分行艸無不冠絕古今遂以書名天下其畵山水木石花竹人馬尢精致楊載常稱其才頗爲書畵所掩知其書畵者不知其文章知其文章者不知其經濟之學人以爲知言】道州民符翼軫作亂討平之○秋七月甲戌次奉聖州○張思明坐罪免○八月特們徳爾卒○丙辰太皇太后鴻吉哩氏崩【卽興聖太后武宗母也時有司以十月戊辰有事於太廟太常奏國哀以日易月旬有二日之外乃舉祀事上曰太廟禮不可廢迎香去樂可也】九月辛亥幸壽安山癸亥地震○冬十月杖南防大夫喀喇托克托謫之雲南【坐請告未得防輒去職故○評曰禦史大夫在漢爲三公在唐宋爲風紀之長蓋朝廷之所謂大臣也唐宋璟坐監杖朝堂杖輕貶秩前史譏璟監所不當監宗貶所不當貶夫禦史大夫監杖他人且不可況親自受杖乎以禦史大夫而受杖則國家之禮義亡而斯人之亷恥喪矣】以拜珠爲右丞相【初特們徳爾貪險屢殺大臣賣官鬻獄廣立朋黨每以事去不附己者尢惡平章王毅右丞髙昉因在京倉糧失陷奏誅之拜珠言宰相論道經邦不可責以金穀細務上然之得釋旣而特們徳爾引張思明爲左丞以自助思明爲盡力謀中害拜珠左右得其情乘間言請備之拜珠曰大臣葉和國家之利今以右丞讎我我求報之非特吾二臣不幸亦國家之不幸吾知盡吾心上不負君父下不負士民而已及特們徳爾在告思明亦稱疾不出拜珠謂僚屬曰左丞病省事遂廢乎郎中李處恭曰選擇不得其人未敢遽擬拜珠曰汝爲賣官計耶遣人善慰思明乃出拜珠爲相每以學校政化大源而主者不務盡心以致廢弛議拯治之有言佛教可治天下者上問之對曰淸淨寂滅自治可也治天下舎仁義則綱常亂矣又嘗謂拜珠曰當今亦有魏徴者乎對曰盤圓則水圓盂方則水方有太宗納諫之君則有魏徴敢諫之臣上皆然之至是進右丞相欲爵以三公懇辭遂不置左相獨任其事】十一月甲午朔日食○癸卯地震○翰林學士元明善卒【明善弱冠遊吳中名能文章董士選爲江西左丞辟署省掾轉中書左曹以太子文學事仁宗於東宮陞翰林直學士譯尙書節文以進每奏一篇必稱善遂爲學士卒謚文敏封淸河公明善早以詩文自豪初在江西與虞集相切磋明善言集治諸經惟朱子所定者漢以來諸儒所嘗盡心者考之殊未博集亦言凡爲文辭得所欲言而止必如明善所云若雷霆之震驚鬼神之靈變然後可非性情之正也兩人初相得甚懽至京師乃不能相下士選之自中防行省江浙也二人俱送出都門士選曰伯生職教導當早還復初宜更送我集還明善送至二十里士選下馬入邸舎出酒殽同飲乃舉酒屬明善曰士選以功臣子出入防省無補國家惟求得佳士數人爲朝廷用如復初與伯生他日必光顯然恐爲人搆間復初中原人仕必當道伯生南人將爲復初所摧折今爲我飲此酒愼勿如是明善受巵酒跽飲立言曰誠如公言無論它日今隙已開矣請再賜一巵明善終身不敢忘公言乃再飲而別眞人吳全節交明善尢宻嘗求明善作文明善謂全節曰伯生見吾文必有譏評吾所欲知成季爲我治具招伯生來覲明日集至明善出其文問何如集曰公能從集言去百餘字則善矣明善卽泚筆屬集凡芟一百二十字而文益精明善大喜乃懽好如初然集每見明經之士亦必以明善之言告之】眞人蔡遁泰伏誅【刑部尙書布逹實哩坐受其金範徳郁坐詭隨並杖免】平江大水【捐官民田四萬九千六百三十頃免其租】十二月甲子朔南康建昌大水山崩○乙丑太白熒惑嵗星聚奎○戊寅太白犯嵗星○瑪魯亷恂罷以張珪爲中書平章【瑪魯爲大司農恂集賢大學士】巴爾濟蘇伏誅【宣政院使巴爾濟蘇特們徳爾子也坐受司徒劉防冒獻田地伏誅籍其家防亦尋坐罪】以蘇蘇爲中書左丞瑪喇勒爲參政濟爾哈朗知樞宻院奇徹罷○皇太后鴻吉哩氏崩【仁宗後也謚莊懿慈聖皇后】

【癸亥】三年春正月詔行省平章復兼軍政【重者以聞輕者就決】以吳珪王約韓原益並商議中書省事○以趙居信爲翰林承防吳澄爲學士【拜珠言二人皆有徳老儒請徴用之上喜曰卿言正副朕意然更當搜訪巖穴遺才故有是命時方書金字藏經成帝在上京使左丞蘇蘇詔澄爲序澄曰主上寫經爲民祈福甚盛意也若用追薦臣所未諭蓋福田利益𨿽人所樂聞而輪回之說不過謂爲善者死則上通髙明其極品與日月齊光爲惡者死則下淪污濁其極下與沙防同類遂創爲薦防之論以惑世人今列聖之神上同日月何庸薦防且自國初以來寫經者不知其幾若未效是無佛法矣若已效是誣其祖矣撰爲文辭不可以示後世請俟駕還奏之防南坡之變乃止】罷上都諸路金銀冶【上都云州興和宣徳蔚州奉聖州及雞鳴房山黃蘆三山諸金銀冶並罷聼民自采煉以十分之三輸官】出四川平章趙世延於獄【世延初爲中丞劾特們徳爾十三罪坐奪官旣而復相誘世延從弟索約爾哈呼誣告世延罪逮至防路遇赦特們徳爾遣使督捕至京煆煉使成獄有防事經赦原勿復問又妄舉他事白上撃之偪令自裁世延不爲動拘囚再嵗其弟自以所言渉誣亡去丞相拜珠爲言其無辜乃得釋回著令原告逃亡百日不出則釋待對者】二月癸亥朔太白熒惑鎭星聚胃○國史院進仁宗實錄【先一日拜珠詣國史院聼讀首卷書大徳十一年事不書左丞相哈喇哈遜定防功惟書越王圖喇勇決從容謂史官曰無左丞相𨿽百越王何益錄鷹犬防勞而略發縱指示之人可乎立命書之他筆削未盡者悉令補正人服其識】作上都華嚴寺【又作帝師寺營丞相拜珠第役軍六千二百人】頒行大元通制【先是命樞宻副使完顏納丹侍禦史曹伯啟等聼讀仁宗時纂集累朝格例至是凡二千五百三十九條內斷例七百一十七條格千一百五十一詔赦九十四令類五百七十七名曰大元通制頒行天下而富珠哩翀爲序】封鷹師布哈爲趙國公○丙戌雨土○以富珠哩翀爲中書右司員外郎【上畋柳林駐東平王安圖碑所翀爲左司都事獻駐蹕頌稱防次龍虎防拜珠命翀傳防中書翀領之行數步還曰命翀傳否拜珠嘆曰眞謹飭人也間謂翀曰爾可作宰相否對曰宰相固不敢當然所學宰相事也夫爲宰相必福徳才量四者皆偹乃足當耳拜珠大恱入見行在故有是命】三月壬辰朔車駕幸上都○免監察禦史拜珠嘉琿官【坐舉巴爾濟蘇也】西畨昝巴諸族叛【勅鎭西武靖王綽斯巴勒討之】夏四月壬戌朔勅天下諸司命僧誦經十萬部【尋勅諸寺作水陸佛事七畫夜】釋罪囚【勅都功徳使科爾羅至京師釋囚大辟二十一人杖五十七以上者六十九人放籠禽十萬令有司償其直】詔行助役法【遣使考視稅籍髙下出田若干畝使應役之人更掌之收其嵗入以助役官不得預】五月戊戌太白經天○庚子大風雨雹【防柳林行宮內外大木三千七百株】詔中外開言路【他日防臣請復降防上曰言路何曽不開但卿等選人未當耳】毀所賜特們徳爾碑【從禦史蓋繼先宋翼之請也】奉先行宮正殿災上都利用監庫火【上語羣臣曰世皇建此宮室朕嗣登大寶而燬則朕不能圖治之故也嘗禦大安閣見太祖世祖遺衣皆縑素木綿重加補綴嗟嘆良久謂侍臣曰祖宗創業艱難服用節儉乃如此朕焉敢頃刻忘之○評曰前志有之君髙其防孽火爲災英宗在位四年建壽安寺詔各部立帝師殿造流杯池行殿作華嚴寺及鑄佛像冶銅五十萬斤勞民傷財甚矣至是災及先皇所遺之宮亦其應也𨿽遇災而懼知其不能圖治之故而不察其所以不能圖治之由故終不能側身修行以消去之也】六月置太廟夾室【省防集議夾室制度太常博士議曰爾雅室有東西廂曰廟注云夾室前堂禮曰西夾南向注云西廂夾室明有東西夾室也夾室猶今耳房之類其制度則未之聞晉太廟十六間東西儲各一所謂儲者非夾室歟唐貞觀故事遷廟之主藏於夾室西壁南北三間宋哲宗亦嘗於東夾室奉安是唐宋夾室與諸室制度無大異也今廟制皆不合古權宜一時宜取今廟十五間南北六間東西兩頭二間準唐南北三間之制壘至棟爲三間壁以紅泥以準東西序南向爲門如今室戶之制虛外以準廂所謂夾室前堂也𨿽未盡合古於今爲宜從之七月辛卯落成】巴勒丹坐罪免【仍籍特們徳爾家貲】秋八月車駕發上都癸亥駐驆南坡禦史大夫特克實弒帝於行幄及其右丞相拜珠【特克實與知院額森特穆爾大司農實達爾前平章沁特穆爾前雲南平章旺紮勒特們徳爾子前治書侍禦史索諾木特克實弟宣徽使索諾木典瑞院使托和濟樞宻副使哈克繖僉院章臺衛士圖們諸王諳達布哈伊埓布哈綽羅布哈烏魯斯布哈等謀逆以特克實所領阿克蘇衛兵爲外應特克實與齊琳特穆爾先殺丞相拜珠遂弒帝於行幄時年二十一帝性剛明嘗以地震避殿徹樂減膳近臣有稱觴賀者帝叱曰朕方修徳不暇汝爲大臣不能匡輔反爲諂耶拜珠進曰咎在臣等宜求賢自代上曰毋多遜朕之過也嘗戒羣臣曰卿等髙位厚祿當勉力圖報苟或貧乏朕不惜賜汝若爲非法必刑無赦巴爾濟蘇下獄上謂左右曰祖宗法令非朕得私巴爾濟蘇𨿽事朕日久今有罪當論如法又謂宰執曰中書選人署事旬日禦史防卽攺除之防除者中書亦然今山林遺逸良多卿等不能盡心求訪惟以親故更相引用其明斷類此然果於刑戮姦黨畏誅遂搆大變云○評曰英宗享國四年無一善可紀特們徳爾殺蕭楊賀勝下趙世延於獄則威福下移矣阿薩爾赫嚕等受誣而死則刑罰失中矣禦史受戮禁言時政則言路塞下情壅矣水旱災荒疊見而且寫經造寺鑄銅像作佛事則政治乖舛甚矣前有讒而不見後有賊而不知𨿽曰明斷英果然明不足以燭姦斷不足以去惡是以不能免於南坡之禍也】九月癸巳晉王伊遜特穆爾卽皇帝位於龍居河大赦天下【初裕宗長子晉王噶瑪拉生伊遜特穆爾襲封鎭北邊成武之立咸與翊戴有盟書焉王府內史道拉實得幸嘗偵伺朝廷事機以其子哈克繖事丞相拜珠因入宿衛久之哈克繖歸言特克實與拜珠意忤欲傾之是年三月宣徽使塔坦來王邸爲道拉實言主上將不利於晉王由此二人深相要結八月二日晉王獵於圖喇之地特克實宻遣烏魯斯來告晉王曰我與哈克繖額森特穆爾實達爾謀已定事成推立王爲皇帝又以告道拉實曰汝與瑪蘇庫知之勿令舒瑪爾節得聞也於是晉王囚烏魯斯博囉黙色等赴上京以逆謀告未至英宗南還遇弒諸王諳達布哈及額森特穆爾等奉璽綬北迓晉王九月癸巳卽位】以額森特穆爾爲中書右丞相道拉實爲平章柰曼岱爲右丞特克實薩題勒宻實諤勒哲茂穆蘇並知樞宻事瑪蘇庫章臺並同知院事圖們同僉院事【哈克繖爲禦史中丞博囉宣徽院使舒瑪爾節宣政院使實達爾爲大司農】冬十月甲子遣使至京師告祭天地廟社【告以卽位故】額森特穆爾等伏誅【與旺紮勒及特克實弟索諾木並誅於行在】以舒瑪爾節爲中書右丞相圖嚕寧珠並禦史大夫蘇蘇爲中丞○特克實齊琳特穆爾等並伏誅【遣舒瑪爾節寧珠入京師收特克實及其黨實逹爾托和齊章臺等皆伏誅戮其子孫籍入家產○評曰昔趙盾亡不越境反不討賊春秋以弒君之惡加之原其情也今特克實與道拉實相交結謀弒英宗而立晉王晉王未必知也囚其使送赴上京未至而難作晉王之志固未白也至是而誅特克實盡討其黨而顯寘之重戮固亦異於趙盾矣惜乎其猶不能致辟於道拉實也】以阿勒坦綽克爲太師知樞宻院額卜徳哷勒爲中書平章○十一月己丑朔車駕次中都辛丑入京師○免禦史中丞董守庸蘇蘇等官【守庸及禦史實勒塔克鄂都瑪勒額森呼圖克經歷多爾濟巴勒並坐黨特克實蘇蘇坐貪滛並免官】遣使祠曲阜陵廟○以宦者噶逹爾爲中政院使○詔雪楊多爾濟蕭拜珠賀勝等寃【禦史言特們徳爾専愛誣殺蕭楊賀勝及觀音保索約勒哈迪黙色黥竄李謙亨成珪王毅髙昉張志弼請昭雪之詔存者召還錄用死者贈官有差】盜入太廟【竊仁宗及莊懿慈聖皇后金主】壬申作仁宗主【仍督有司捕盜】索諾木伊嚕托克托等伏誅【禦史托克托趙成慶奏特們徳爾在先朝包藏禍心離間親藩誅戮大臣使先帝孤立卒罹大禍其子前治書索諾木親預謀逆乞正天誅以快元元之心伊嚕托克托哈蘇臺皆特克實之黨不宜寛宥遂皆伏誅】以道拉實爲中書左丞相○監察禦史許有壬上正始十事【有壬先上書爲王毅等訟寃至是上正始十事一曰輔翼太子宜先訓導二曰遴選長官宜先培養三曰通籍宮禁宜別貴賤四曰欲謹兵權宜削兼領五曰武偹廢弛宜加修飭六曰賊臣妻子宜禁勢官徴索七曰前赦權以止變宜再詔以正名八曰特們徳爾諸子宜誅籍以懲惡九曰考驗經費以減民賦十曰撙節浮費以紓國用上多從之】封邁努爲泰寧王【舒瑪爾節奏而坡之變諸王邁努逃赴潛邸願效死力且言不除元凶則陛下善名不著天下後世何從知之上契宸衷嘗防奬諭今臣等議宗戚中能自防黨逆者惟有邁努乞加封賞以示激勸遂封防寧王】論討逆功賜舒瑪爾節等有差【舒瑪爾節金十定銀三十定鈔七千定餘各有差】流貶諸王伊埒特穆爾等【伊埒特穆爾流雲南諳達布哈貶海南圗吉布哈流尼嚕罕博囉烏魯斯布哈流海防】命嶺北諸王徹辰圗月修佛事以卻冦兵○浚治鎭江運河【江浙行省言鎭江運河全籍練湖之水爲上源漕運商販舟楫無不由此以供億京師宋朝嘗濬此湖瀦蓄潦水若運河水淺開放湖水一寸可添河水一尺近年淤淺以致逓運不通乞加修治自鎭江至呂城壩一百三十里約役夫萬五千餘人二十日可畢又用三千餘人浚滌練湖九十日可完奏可於是行省防議取泥之法用船千艘撈泥每船日可三載月計九萬三月可取二十七萬載就用所取泥增築湖岸開河面濶五丈底三丈深四尺與見有水通積深六尺凡役夫一萬三千五百人工畢又置湖兵百人專任修治】詔攺元【詔曰朕荷天洪禧嗣大歷服側躬圖治夙夜祗懼惟祖宗是遵乃開嵗甲子景運伊始思與天下更新稽諸典禮逾年攺元其以明年爲防定元年免大都興和差稅三年八畨兩廣洞寨一年江淮創利包銀三年四川雲南甘肅秋糧河南陜西遼陽絲鈔各三分除虛增田稅免斡脫逋錢賑防雲南廣海戍軍求直言賜髙年帛禁獻山場湖泊之利】帝師衮噶諾爾布喇實嘉勒燦巴勒藏布死【班珠爾戩藏嗣泰定二年又死衮噶伊實巴防喇實嘉勒燦】【巴勒藏布嗣其年又死】十二月戊辰追尊皇考妣爲帝後【皇考晉王噶瑪拉爲光聖仁孝皇帝廟號顯宗妣曰宣懿淑聖皇后太常博士劉致建議本朝宗廟未有定制今方繼統宜定一代不刋之典爲萬世法蓋周制天子七廟太祖居中三昭處東三穆處西所以別父子親疎之序而不使亂也今聖朝取法唐宋爲九世遂以舊廟八室而爲六世昭穆不分父子列坐不合禮經新廟十五間東西二間爲夾室太祖旣居中則唐宋之制不可依惟當以昭穆列之父昭子穆則睿宗當居昭之第一世祖穆之第一裕宗昭之第二兄弟共爲一世則成順顯三宗皆當居穆之第二武仁二宗居昭之第三如此則昭穆分明秩然有序不違禮經若以累朝定制依室次於新廟遷安則顯宗躋順宗之上順宗又躋成宗之上矣昔魯僖在閔公之上春秋以爲逆祀然僖公猶是有國之君尙不可居故君之上況順顯未嘗正帝位者乎省臣是其議以聞從之○評曰夫有天下者始得正廟漢宣帝繼昭帝而立終不列戻悼二園於昭穆以其未嘗繼體而正位也元之諸君各顧其私親而尊其所生於是乎廟制紛紜昭穆混殽凟禮不經甚矣彼劉致者徒知兄弟當共爲一世而不知顯順二君不當稱宗徒知父子當自爲一世而不知睿裕二宗亦不當立廟況卽天子位者謂之君其未嘗卽位者皆臣也致徒知父子列坐不合禮經而不知君臣同食其不合禮經多矣若欲合禮則太祖居中太宗居西夾室定宗居昭之第一憲宗居穆之第一世祖居東夾室成宗居昭之第二武宗居穆之第二仁宗居昭之第三英宗居穆之第三親盡則祧各藏於其夾室而睿裕順顯各袝食於禰廟如此則情文皆稱而於禮不悖矣末哉劉致之爲儒也】

【甲子】泰定皇帝泰定元年春正月以柰曼岱爲中書平章舒蘇爲右丞錄故丞相拜珠後【以拜珠子達爾瑪實哩爲宗人衛親軍都指揮使齊哩克爲左右衛阿蘇親軍都指揮使贈拜珠淸忠一徳功臣太師開府上柱國進封東平王謚忠獻○時又賜故監察禦史觀音保索約勒哈迪黙色妻子鈔各千定明年又以籍沒巴爾濟蘇地人各十頃賜之】召親王圗卜特穆爾於瓊州阿瑪噶於大同○二月修西畨佛事於壽安寺【曰桑節辰類曰科爾羅普爾普曰楚多爾瑪曰薩戩布勒納木紮勒經僧四十人三年乃罷又命僧一百八人作佛事於京及倡優百戱迎導帝師】開經筵【用江浙右丞趙簡言命平章張珪翰林學士吳澄集賢院學士鄧文原等以帝範資治通鑑大學衍義貞觀政要等書進講】以楊廷玉爲中書參政額爾吉納知樞宻院○上先帝諡號【諡曰睿聖文孝皇帝廟號英宗】立詹事院【以太傅托迪宣徽使圗們岱爾桓國公實徳哩太尉綽羅並爲詹事中書參政王居仁副之】三月廷試賜進士巴拉張益等八十四人及第出身有差【省臣言攺元之初恩澤宜渥古色目三十以上並兩舉不中第者與教授三十以下與學正山長漢人南人五十以上並兩舉不中第者同】丙午立皇后皇太子【禦大明殿冊妃巴拜哈斯氏爲皇后皇子阿勒濟雅巴爲皇太子封巴特瑪雅爾藏布爲嗣晉王】額爾吉納奇徹罷【額爾吉納爲雲南行省左丞相奇徹爲西防大夫】夏四月甲子車駕幸上都○以普爾普爲中書右丞多岱爲參政瑪喇勒罷○以圗們岱爾爲中書平章○監察禦史宋本等言事不報【禦史宋本趙成慶李嘉賔傅巖起言盜竊太廟神主由太常守衛不謹請加其罪太尉司空司徒三公之職濫假僧人及防福殊祥二院並辱名爵請皆黜罷不報董鵬南劉潛邊笥慕旺舒卜又以災異上言平章柰曼岱圗們岱爾宣徽使特穆爾布哈黨附逆徒遼王擅殺宗親布哈濟蘭矯制亂法皆防寛宥甚爲失刑乞正其罪以消天災亦不允上嘗諭道拉實曰朕卽位以來無一人能執成法爲朕言者自今凡有所知宜悉以聞使朕明知法度斷不自縱非獨朕身一切政務皆當守法則天下乂安反是不勝其害矣凡事防之於小則易救之於大則難其以朕言明告於眾於是防臣圗呼嚕等奏禦史言災異屢見宰相宜避位臣等不能糾察慢官失守宜先退避以授賢能上曰禦史所言其失在朕卿何必遽爾圗呼嚕又言臣已老病乞先解職省臣額卜徳哷勒張珪楊廷玉皆抗疏求罷政旣而道拉實舒瑪爾莭亦言防省大臣皆引罪自劾臣等爲左右相才下識昏無所贊襄以致災祲所當黜退諸臣何罪上曰卿等皆辭去國事朕孰與圖之其各相諭以勉乃職及侍禦史髙奎上書請求直言辧邪正明賞罰上𨿽善其言而不能用最後張珪又言逆黨未討姦惡未除忠憤未雪寃枉未理政令不信賞罰不公賦役不均國用不節請裁擇之亦不報】帝受佛戒於帝師【作禮拜寺於上都○評曰昔韓愈有言齊梁以下事佛彌謹年代尢促自當時觀之以爲非所宜言且國家運祚人主壽命旣不因事佛而修長亦未必因事佛而短促也然觀元氏自世祖至順帝立國百有五年傳八君𨿽皆尊信帝師營建塔寺其最甚者無若至治泰定二君其受禍之酷亦莫二君若也蓋英宗鑿山開寺寫經鑄像作佛事釋重囚放籠禽十萬施金帛以千萬而有南坡之變泰定入國三受佛戒皇后太子相繼受持修佛事於壽安寺建殊祥寺於五防山賜延壽寺田千頃不五年而身死國亂子殞於兵後爲彊臣逼娶由是而言事佛徼福乃更得禍韓愈之言𨿽聖人不能易也】六月山東河北三十一郡蝗江淮湖廣河南旱【詔決繋囚卹軍士免和買雜役】秋七月吳澄辭歸臨川○冬十月徙雲南旺沁爲梁王○封武宗子圗卜特穆爾爲懷王【食瑞州六萬五千戶增賜嵗幣一千匹】命左右丞相日直禁○十一月以凖臺兼知樞宻院○造金寶蓋【飾以七寶貯佛舎利】十二月庚申同州地震鹽官州海溢○辛未新作棕殿成【上以災異詔百官集議平章張珪與省院翰林集賢極論當世得失奏之大略言特們徳爾專政日久搆結特克實之徒卒成弒逆𨿽夷滅未足當罪今復回給財產其諸子尙在京師夤緣宿衛當明不共戴天之義以正綱常諸王諳達布哈等𨿽已流竄乞加顯戮以謝天下遼王托克托幸國有變讐殺親王妃主百餘人殘忍骨肉合正天刑武偹卿濟蘭太尉布哈詐稱奉防彊收鄭國保妻古哈刑曹逮鞫服實竟原其非夫匹婦啣寃三年不雨以此觀之誠非細務宜正各人之罪又世祖時不聞中賣寶物今分珠寸石售直數萬妄稱呈獻冒給回賜以至累朝未酬寶價四十餘萬定天下所徴嵗入止十一萬四年所入僅足以償皆生民膏血請俟國用饒足之日議還西山建寺損害軍民費以億萬動經年嵗宜自停罷盜竊廟主宜罪太常嶺海采珠勞擾宜悉罷遣至蕭楊及特克實之變死節守義之臣皆未申理宜加褒贈優敍其子孫天下繋囚不無寃宜命省防選官審錄結正邊鎭利害宜令行省防憲體究興除中外署置官吏非世祖創設者宜悉減汰以節濫費比來惟務徼福僧道厲民病國宜罷功徳使司諸宿衛宦官之屬宜如世祖勅定之數給之凡數千言詞甚切至上不能從】乙亥太白經天

【乙丑】二年春正月懷王圗卜特穆爾出居建康○閠月壬子詔赦天下○浚吳松江【初江浙省臣言浙西諸水受之太湖下爲吳松江東滙澱山湖以入海而潮汐來往湧沙堙塞河口宋時設置撩洗軍人専一修治入國朝軍旣罷散勢家又占爲田蕩有司不以爲意遂致堙塞公私失利委官講究按視合開浚河渠於是右丞相舒瑪爾節奏疏滌吳松江等處河道計用四萬人二年可畢丁夫合於諸色戶內差依練湖例給傭直口糧若丁夫數多一年可畢命江浙丞相托歡左丞多爾濟巴勒提調自去年十月入役至是月畢工】二月庚寅熒惑塡星辰星聚畢○三月以舒蘇爲中書平章普爾普爲右丞【加圗呼嚕太保阿爾黙色封和國公張珪蔡國公】造玉禦牀○夏四月封皇后父浩裏烏齊爾爲威靖王○以許思敬爲中書左丞馮亨爲參政○伏羌縣山崩○五月雲南蠻冦邊【車裏陶剌孟及大阿哀蠻兵萬人乘象冦陷朶剌等十四寨木邦路蠻率夷萬人冦陷倒入漢寨勅邊將嚴偹之】檀州大水【平地深丈有五尺】汴梁蝗龍興平江等路饑關陜大旱【汴梁十五縣蝗龍興等十二郡饑】六月立都水庸田使司【治松江】葺萬嵗山殿○以張養浩爲西臺禦史中丞【闗中大饑旱人相食拜養浩中丞道經華山禱於嶽祠一三日到官復禱於社壇大雨如注水三尺乃止禾黍自生秦人大喜時斗米十三緡鈔稍昏卽不用詣庫倒換累日不能得民大窘養浩輸庫中未毀昏鈔得一千八十五萬悉以印識其背又刻十貫五貫爲劵給貧民命米商視印記其糶詣庫驗數易與新鈔由是民得糴又率冨商出粟及奏行納粟補官之令養浩自到官四月未嘗家居止宿公署夜禱於天晝出賑饑民終日無少怠每一念至卽拊膺痛哭竟得疾而卒】秋七月廣西諸徭反冦城邑勅行省遣兵討之【湖廣右丞徹珠兵部尙書李大成將兵二萬二千進討】九月分天下爲十八道遣使宣撫【遣奉使宣撫分行諸道按問官吏不法詢民疾苦審理寃凡可以興利除害宜從舉行有罪者四品以上停職申請五品以下就決有政績卓異及晦迹丘園才堪輔治者以名聞以湖廣參政瑪哈穆特河東宣慰使李處恭往兩浙江東道江東亷訪使多勒圗太史院使齊履謙往江西福建都功徳使奇哩巴荊湖宣慰使防弼往江南湖廣禮部尙書李嘉努工部尙書朱蕡往河南河北樞宻院同知昂吉爾禦史中丞曹立往燕南山東太子詹事拜特穆爾宣徽院判韓讓往河東陜西吏部尙書納克楚董訥往山兆遼東中書斷事官韓廷茂陜西運使眾嘉努往雲南湖南宣慰使哈沙冀寕路總管劉文往甘肅山東宣慰使圗薩特穆爾陜西右丞亷惇往四川翰林侍講學士特穆爾布哈祕書卿吳秉道往京畿】舒瑪爾節罷張珪告還保定○以道拉實爲禦史大夫○募民入粟補官【以郡縣饑饉詔運粟十五萬貯瀕河諸倉以偹賑救仍勅有司治義倉禁大都順徳等十郡釀酒又募富民入粟補官二千石從七品正八品五百石從八品三百石正九品不願仕者旌其門】冬十月上及皇后受佛戒於帝師○十二月以達實特穆爾爲中書右丞相道拉實復爲左丞相○立捕盜賞格○申禁圖防【收藏不首獻者罪之】召張珪於保定【以病辭不允】制贈故翰林學士巴哈等官爵【以巴哈及中政使布延圗指揮使布延呼喇爲特克實所撃死特贈功臣號及階勲爵諡】

【丙寅】三年春正月封諸王庫春布哈爲威順王邁努爲宣靖王【威順王鎭湖廣宣靖王鎭益都】召前翰林學士吳澄不至○緬國亂【其王答裏也伯遣使來乞師且獻方物】京師饑【賑糧六萬石】薩題勒宻實罷二月以柰曼岱知樞宻院察納爲中書平章○甲辰幸上都○詔建殊祥寺於五臺山○三月旱【上以不雨自責命審決重囚遣使分祀嶽瀆名山大川及京城寺觀】勅授皇太子皇圖大訓【翰林學士承防額哩音特穆爾許師敬譯帝訓成更名皇圖大訓勅授皇太子】庚牛太白嵗星鎭星聚井○泉州民院鳯子作亂【冦陷城邑軍民官坐失討治罪】畿內河北山東饑○夏五月勅臺憲勿妄奏劾【禦史劾宣撫使多爾濟巴勒學士李塔喇海劉紹祖庸鄙不勝任中書議三人皆勲舊子孫罪無實狀乞復其職仍勅防臣勿以空言劾】六月命梁王旺沁等鎭撫北邊【旺沁及徹辰圗同撫北邊軍】皇后受雅滿達噶戒於水晶殿○甲寅上幸大乾元寺【勅鑄五方佛銅像】遣日本僧瑞興等歸國【凡四十人】戊辰太白經天至於十二月【九月壬戌犯太微右執法】河決陽武【漂民居萬六千五百餘家九月復壊汴梁樂利隄發丁夫六萬四千人築之】京畿縣水大風雹【凡一晝夜壊民居九百家】秋八月鹽官州海溢【壊隄防三十餘里命江浙行省及南防庸田司防議修治造木匱石囤以塞其要處時崇明州亦海溢】九月庚申車駕還宮○賜大天源延壽寺田千頃【賜吉安臨江田千頃鈔三萬定於是省臣言養給軍民必借地利世祖建大宣文教寺賜永業當時已號虛費而成宗復搆天壽萬寧寺較之世祖用增倍半若武宗之崇恩福先仁宗之承華普慶租所入抑又甚焉英宗鑿山開寺損兵傷農而卒無益夫土地祖宗所有子孫當共惜之臣恐玆後借爲口實妄興工役徼福利以逞私欲也上嘉納之然不能用】遼陽江東諸路饑○復平章李孟官○封諸王特穆爾布哈爲鎭南王【鎭揚州】冬十一月至大皇后鴻吉哩氏崩【後諱珍格托裏子班巴爾之女謚宣慈惠聖皇后升祔武帝廟】十二月庚寅赦【平章額卜徳呼勒以星變地震議赦天下持詔槁示左司都事宋本仍命中書酬累朝獻物之直擢用英廟至今爲防憲奪官者本因言今天儆災變而畏獻物未酬直者憤怨形諸王言恐貽笑天下司憲褫有罪者官世祖成法也今上卽位詔法世祖而廢成憲是污前詔也復有邪佞贓穢將治之耶置不問耶不從明日宣詔本稱疾不出】大寧路水亳州河溢【大寧壊田五千五百頃漂民舎八百餘區亳州壊田二千三百頃漂民居亦八百餘】

【丁卯】四年春正月己酉太白犯牛○市珠寶首飾【評曰易曰聖人之大寶曰位故古帝王之位謂之大寶以天下之大四海之冨用之無窮取之不竭故也古昔賢哲之君抵璧投珠而不顧者豈非以其所寶者在此而不在彼也歟乃元泰定君踐天子之位不寶其寶之大而屑屑焉市珠寶以爲首飾是豈足以君臨萬國哉】皇子允丹藏布受佛戒於智泉寺【二月出鎭北邊】以瑪蘇庫爲雲南平章○鹽官州海溢【壊捍海隄二千餘步四月又溢命都水少監張仲仁及行省官發工匠二萬餘人塞之不能止】二月辛卯白虹貫日○三月癸卯和寧地震○丙午廷試賜進士阿恰齊李黼等八十五人及第出身有差○以多岱爲太師圗呼魯爲太傅博迪蘇爲太保○召張珪等商議中書省事【召珪與集賢大學士亷恂太子賔客王毅悉復舊職西防中丞敬儼爲集賢大學士同議省事珪仍領經筵】壬戌車駕幸上都○以阿薩爾和卓知樞宻院○夏四月辛未盜入太廟【竊武宗金主及他祭器以典守不嚴罷太常禮儀院官○評曰元年十一月盜入太廟竊仁宗金主四月盜復入太廟竊武宗金主則國幾乎無人矣夫宮闕以居人君宗廟以奉祖考其禁防防衛固當嚴謹今盜得屢入太廟竊祖宗神主典守者果安在哉太常守宗祏不謹當以不敬論僅免去其官失政刑矣】壬申作武宗主○六月罷營繕錄系囚○畿內江南旱蝗○至治皇后伊奇哩氏崩【諡曰莊靜懿聖皇后】勅經筵講讀官非有代不得去職○秋八月滹沱河溢○鳳翔興元成都陜州江陵同日地震【碉門亦地震天全道山崩飛石斃人】九月丙申朔日食○閠月己巳太白經天【至於十二月】車駕還宮○壬申赦【以災異赦天下】廣西徭冦邊○冬十月乙巳晝有流星○以趙世延爲中書右丞王士熙爲參政○十一月陽曲縣地震○前南臺大夫喀喇托克托卒【托克托阿舒布哈之弟也姿貌魁梧成宗時嘗奉詔以名鷹賜巴延巴延見之驚問曰汝爲何人子對曰雅雅次子因語之曰吾老矣他日可大用者未見汝比也後又從武宗討海都以忠勇聞及至大翊戴以功入樞府武宗以潛邸時濟爾哈呼有不遜語將寘於法托克托諫曰陛下卽位大信未立而先事報仇恐人人自危遂宥之乃嘆曰博勒呼博爾珠前朝人傑托克托今世人傑也仁宗時爲丞相出鎭江浙及特們徳爾陰謀固位議定英宗譖托克托武宗舊臣逮至京師居數日兩宮使綽和爾諭托克托曰初疑汝私於所事故召汝今察無之其復還鎭托克托頓首謝曰臣𨿽受先帝知遇而受太后及今上恩不爲不深豈敢昧所自乎卒謚忠獻追封和寧王】京師饑【發米三十萬賑之】十二月己未嵗星退犯太微西垣上將○蔡國公張珪卒

元史續編卷九﹤史部﹐編年類﹐元史續編﹥

欽定四庫全書

元史續編卷十

明胡粹中撰

【戊辰】致和元年【九月壬申文宗皇帝攺天歷元年泰定皇太子卽位上都亦攺天順元年】春正月修京城○二月庚申詔攺元【詔天下攺泰定五年爲致和元年免河南自實田糧一年被災州郡稅糧一年流民復業者差稅三年疑獄系三嵗不決者咸決之】壬戌太白晝見○壬申雨霾○己卯上受佛戒於京師○戊子車駕幸上都【先是將幸桞林禦史王獻等以嵗饑諫上曰其禁衛士毋擾民家命禦史二人巡察之】徙懷王圗卜特穆爾居江陵○勅蒙古色目人親喪不得丁憂【有犯者除名從逹實特穆爾道拉實之請也】陜西河南四川郡縣饑○夏五月廣西妖僧陳慶安作亂尋討平之○庚辰有流星大如缶○秋七月辛酉朔寧夏地震○庚午帝崩於上都【壽三十六帝𨿽裕宗長孫以自立故文宗登極不爲立廟諡世止稱爲泰定帝○評曰泰定在位五年大水旱蝗無嵗無之而又天變於上則太白經天白虹貫日雨土風雹地變於下則山崩海溢地震河決曽弗之卹而日事宴樂新作棕殿造玉禦牀制金寶蓋以貯舎利屢興工功營建塔寺以祈福福何自而至哉於是饑饉連年而募民納粟盜賊並起而立格招捕民瘼日滋而分道遣使宣撫宋本言事不報張珪上疏不從所謂本之則無如之何者也享年不永固其所宜然國勢衰削亦自此矣】己卯大寧地震○丙戌太白犯軒轅大星○八月甲午同僉樞宻院事雅克特穆爾等舉兵京師執中書平章額卜徳哷勒等下獄遣使迎懷王圖卜特穆爾於江陵【初帝自晉王入居大統道拉實柄國狡愎自用災異數見而周懷二王播遷南北人心思之是年春帝畋柳林以疾還宮諸王們都阿穆爾臺等與雅克特穆爾謀卽上有不諱諸扈從者執諸王大臣殺之居京師者卽防省防官宣言太子正位傳檄守禦諸關及幸上都們都等從雅克特穆爾與安西王喇特納實哩等居守時額森鼐私至上都與道拉實謀不利於懷王帝崩道拉實與梁王旺沁遼王托克托結黨害政人皆不平於是雅克特穆爾與安西王陰結勇士八月甲午黎明百官集興聖宮雅克特穆爾率額哩音特穆爾博囉等十七人皆露刃號於眾曰武皇有聖子二人正統皆歸之有不順者斬乃手防平章額卜徳哷勒巴延徹爾分執左丞多岱參政王士熙參議托克托吳秉道侍禦史特黙格丘世傑治書托歡詹事丞王桓等皆下獄卽遣前河南參政明埒棟阿等馳驛迎懷王於江陵仍宻諭河南平章巴延令備兵迎防雅克特穆爾與安西王共守內廷又與右丞趙世延翰林承防伊拉齊通政使哈沙等分典機務調兵守居庸關及蘆兒嶺徴諸衛兵屯京師及白馬甸太和嶺遷民鎭下郡縣造兵器出金帛犒軍士雅克特穆爾直宿禁中逹旦不寐一夕或再徙人莫知其處雅克特穆爾綽和爾之子托克托呼孫巴延靑哈之孫謹濟爾之子也】雅克特穆爾以拜布哈爲中書左丞相達實哈雅爲平章蘇蘇爲左丞王布琳吉達爲樞密副使【雅克特穆爾又遣薩裏布哈迎懷王且令達實特穆爾詐爲懷王使者揚言已次近郊又令柰曼僞自北來稱周王亦整兵南行聞者皆恱又徴宣靖王邁努諸王雅克布哈於山東】雅克特穆爾遣使召西臺侍禦史瑪紮爾臺陜西平章特黙齊皆不至【惟雅克特穆爾之子騰吉斯與其叔父薩惇自上都逃來遂命二人守居庸等闗】雅克特穆爾自爲知樞密院事以特黙齊爲禦史中丞○上都道拉實殺諸王們都等【諸王們都阿穆爾臺庫庫楚平章瑪嚕集賢學士烏魯斯布哈太常禮儀院使噶海齊等十八人同謀援大都事道拉實殺之】陜西大旱【人相食】雅克特穆爾遣禦史喇嘛凱巴等招諭陜西皆見殺○河南行省殺其平章奇嚕右丞拜特穆爾參政圗卜臺○甲辰懷王發江陵庚戌次汴梁【明埒棟阿至懷王遂發江陵召鎭南王特穆爾布哈威順王庫春布哈湖廣平章特穆爾布哈來防執右丞瑪哈穆特送京師以博索代之命河南省造銀符以給有功者又命出府庫金千兩銀四千兩鈔七萬一千定頒賜士有司造乘輿供帳遂陞平章巴延爲左丞相遣兵守潼闗時伊埒特穆爾家居汴梁巴延矯制起爲本省參政辭曰皇子北還若問參政受命何人則無詞以對巴延怒而明埒棟阿嘗爲伊埒特穆爾所劾因說巴延收之丞相拜布哈亦與之有隙乃編置於海南】阿克蘇衛指揮使托克托穆爾自上都來歸【命守古北口】上都遣兵分道南侵托克托穆爾與戰敗之斬其奇徹擒柰曼岱【上都諸王及用事臣議分道南侵畱遼王托克托太師多岱左丞相道拉實知樞密院特穆爾圗居守命諸王實喇平章柰曼岱詹事奇徹來戰托克托穆爾禦之斬奇徹擒柰曼岱實喇敗走】丁巳懷王圗卜特穆爾入京師【丙辰雅克特穆爾備法駕郊迎丁巳王入居大內遣蘇蘇宣諭中外凡金穀銓選刑訟興造悉由中書諸司及近侍敢有隔越奏請者以違制論從監察禦史糾訪又賜上都來歸將士官吏鈔物有差】以蘇蘇爲中書平章曹立爲右丞張友諒爲參政巴延爲禦史大夫趙世延爲中丞特穆爾布哈知樞宻院伊蘇岱爾同知院事額森鼐爲宣徽院使○上都兵入遷民鎭管州【上都諸王額森特穆爾平章圗們岱爾自遼東以兵入遷民鎭巴特瑪等以所部兵入管州殺掠吏民】造兵器括馬【造兵器十萬事江浙江西湖廣六萬內都四萬遣使分行畿內河南等路拘括民間馬匹】賜鎭南王等金帛【鎭南王特穆爾布哈威順王庫春布哈宣靖王邁努各賜金五十兩銀五百兩幣三十匹】以明埒棟阿庫庫岱並爲中書平章○九月上都兵攻碑樓口進逼崞州雅克特穆爾督兵禦之○殺中書平章額卜徳哷勒特黙格流左丞多岱參政王士熙等於遠州○上都皇太子卽位【攺元天順】壬申懷王雅克特穆爾卽皇帝位於京師大赦天下【九月丁卯雅克特穆爾率諸王大臣請懷王早正大位王辭曰大兄在朔方朕安敢紊天序圗卜特穆爾曰人心向背機不客髮一或失之噬臍無及王曰必不得已必明示天下壬申王卽位於大明殿詔曰昔世祖之後成武仁英以公天下之心相傳咸遵祖訓至於晉邸具有盟書願守藩服而與賊臣特克實等同謀冒幹寶位於今六年災異疊見權臣道拉實自用疎逺勲舊廢棄忠良變祖宗法度大行賔天利於立防專握國柄用成其姦宗王大臣以宗社之重統緒屬於朕躬朕以菲徳宜俟大兄固讓再三咸謂天下不可一日無主周王遼隔朔漠民庶皇皇誠懇廹切朕姑從所請謹俟大兄之至以遂初心已於致和元年九月十三日卽皇帝位攺今年爲天歷元年大赦天下○評曰夫有天命而得天下者謂之天子天命不在不容以彊爲天命所在不得而苟避昔者舜避堯之子禹避舜之子皆終陟帝位者天命所在故也項羽防秦王莽簒漢而終至覆防者天命不在故也豈有今日姑居其位明日將辭其位如奕棋之不定者哉元之文宗旣從雅克特穆爾諸臣推戴卽位而攺元矣下詔天下乃曰姑從所請謹俟大兄之至以遂固讓之初心夫旣踐天子之位矣則他日無降爲人臣之禮旣攺元天歷矣則後日無削去紀年之理卽位攺元天下之大事烏可輕哉且和實拉在當時𨿽武宗之世嫡在先朝則文宗之罪人彼其逃君父之命負背叛之誅竄身漠北正以春秋之法其不可以君天下亦明矣文宗旣不明此義姑以推讓爲辭又不誠此心終以戕殺獲罪豈非所謂爲人君父而不通於春秋之義必蒙首惡之名者歟】封雅克特穆爾爲太平王遣將兵擊遼東軍【以太平路爲食邑賜金五百兩銀二千五百兩鈔萬定平江官地五百頃】以雅克特穆爾爲中書右丞相知樞宻院加巴延太尉○曹立罷以伊實通斡爲中書右丞張思明爲左丞多爾濟爲江浙左丞相阿爾斯蘭爲南防大夫○乙亥上都兵襲破居庸關雅克特穆爾還軍次楡河【旺沁兵襲破居庸闗士皆潰丙子防兵至大口雅克特穆爾還軍次楡河帝出齊化門視師丁丑雅克特穆爾來見曰乘輿一出人心必驚軍旅之事臣請以身任之上於是卽日還宮】雅克特穆爾等與上都兵戰擊走之【雅克特穆爾與上都兵戰於白浮之野手刃七人於陣敗其兵托克托穆爾與遼東軍戰薊州之檀子山防大霧旺沁等遁獲其頒詔及徴兵遼東使者悉誅之】以拜布哈圗勒噶特穆爾雅克布琳並知樞宻院【拜布哈尋加太保】上都兵入古北口雅克特穆爾出戰敗其兵擒駙馬博囉特穆爾等斬之【旺沁收敗卒復來戰列陣白浮之西至夜薩惇托克托穆爾前後夾攻敗走之追及昌平斬數千級降萬餘人旺沁單騎亡去薩惇追之弗及而還旣而又分兵入古北口掠石槽雅克特穆爾遣兵倍道而前掩擊之大兵旣至轉戰四十餘里至牛頭山擒駙馬博囉特穆爾平章古達實特穆爾院使蘇爾逹琿悉斬以徇降者萬人餘皆奔竄復遣薩惇出古北口逐之托克托穆爾又與遼東軍戰於薊門南殺獲無算】京師戒嚴【初募京師丁壯千人守城又調河南軍老防五萬增守京師丁壯守直沽調臨淸運糧軍三千五百並禦河分守山東丁壯萬人守諸處海港居庸關累石以爲固代州鴈門闗崞州陽武關嵐州天澗口皮庫口保徳州塞底天橋白羊三關石州塢堡口汾州向陽闗烏門關吉州馬頭秦上嶺二闗靈石縣陰地關皆令穿塹壘石調丁壯守之】上都兵入紫荊關進逼涿州【諸王呼喇臺等兵入紫荊關將士皆潰行院官布延烏徳美指揮使伊蘇岱爾將兵援之又遣托克托穆爾將兵四千往救援卒南走掠保定同知阿里舒及故平章張珪子景武等率民持梃擊死數百人防額森鼐軍至殺阿里舒及景武兄弟五人呼喇臺遊兵進逼南城乃令戶出壯丁持杖從軍士乘城諸門列甕貯水以防火托克托穆爾章吉與額森鼐合擊敵兵於良鄕南轉戰至盧溝橋呼喇臺被創遂遁去】召雲南左丞相額爾吉納不至【評曰泰定在位五年嘗立皇太子天下人心已有所屬望矣今而崩逝神器有歸理無可疑者而京師搆兵懷王入立事勢異常此額爾吉納所以不至也歟再召不至疑若有爲者然乃進不能效力於泰定退不能保障於一方卒之爲圗卜沁布哈等所逐其忠智舉不足稱矣】西臺大夫額森特穆爾引兵入河中府河東官吏皆棄城走○雅克特穆爾與陽翟王太平戰於林擊斬之○西防執詔使送上都【使者頒卽位詔於甘肅行至陜西行防官塗毀詔書械使者送上都】以托克托穆爾額布勒二人知樞宻院伊拉齊爲禦史大夫○圗們岱爾復入古北口北雅克特穆爾撃卻之○齊王伊埓特穆爾等圍上都道拉實等出降【齊王及元帥布哈特穆爾等圍上都道拉實等奉皇帝寶出降梁王旺沁遁走殺遼王托克托天順帝不載所終】冬十月丁未告祭南郊【時富珠哩翀以太常僉院充禮儀使詳記行禮節文於笏遇至尊不敢直書識以兩圏上偶取笏視曰此爲皇帝字乎因大笑以笏還翀由是見重嘗呼子翚不名】達實哈雅罷以奇徹臺爲中書平章伊埒布哈爲禦史中丞○陜西兵至鞏縣據虎牢守將潰走【儲仗悉爲所獲又奪武關守將楊克忠等軍亦潰】罷內郡及行省兵○以布哈特穆爾知樞宻院【雅克特穆爾辭知院命其叔父布哈特穆爾代之】元帥伊蘇岱爾執湘寧王巴拉實哩歸於京師【巴拉實哩泰定帝弟子也承上都命起兵陷冀寧還次馬邑被執所俘男女千人悉縱還家】毀顯宗廟室【升順宗祔右穆第二成宗右穆第三武宗左昭第三仁宗左昭第四英宗右穆第四室○評曰顯順二君皆裕宗庶孽未嘗一日君臨天下特以武皇繼統而追王順宗泰定入立而推尊顯廟稽諸典禮則二廟皆不當立揆之人情順宗之廟若不可廢則顯宗之廟亦不當毀矣又況泰定得國於英宗未嘗幹武宗之統也文宗何爲而深讐之乎他日順帝撤文宗廟主豈非所謂出乎爾者必反乎爾者歟】加雅克特穆爾逹爾罕之號【詔諭羣臣曰今臣僚惟丞相雅克特穆爾大夫巴延許兼三職署事余並從減省】盜殺太尉布哈【初布哈乘亂率眾掠居庸以北民皆爲所擾至是盜入其家殺之興和路捕得盜論死刑部議布哈不道眾所聞知幸遇盜殺而本路隱其罪惡獨論盜死於法不當中書以聞上嘉而從之】十一月額森鼐兵至武安額森特穆爾以軍降【於是河東郡縣盡殺其所署官吏陜西兵方偪汴梁地聞之亦解去】廢泰定皇后巴拜哈斯居東安州尋弒之○蘇蘇有罪杖徒【坐受賂杖一百七徙襄陽以母老復畱京師】躬祀太廟【評曰告祭南郊躬祀太廟皆人君卽位之始事古所謂告嗣天子王矣者也而猶以推讓爲辭天地祖宗豈可欺也哉】遣使迎皇兄周王和實拉於漠北○皇子寶寧更名太平訥【命養於大司農敏珠爾家】以敬儼爲中書平章伊埒布哈爲右丞徹爾特穆爾爲左丞○癸未殺道拉實等【道拉實磔屍於市旺沁賜死茂穆蘇寧珠薩題勒宻實額森特穆爾皆棄市○評曰道拉實𨿽專國柄然猶盡心於所事兵敗力屈分當一死今乃出降遂受顯戮失大臣之道矣然文宗殺降亦非也】拜布哈罷○四川平章囊嘉特反【囊嘉特自稱鎭西王以其省左丞托克托爲平章前雲南亷訪使楊靜爲左丞殺平章科綽等燒絕棧道烏蒙路教授杜巖肖勸其罷兵入朝囊嘉特以其妄言杖一百七禁錮之】十二月作佛事【大明殿延春閣興聖宮隆福宮萬嵗山並命僧建佛事】竄額森鼐於南寧○追贈諸王圗們等爵諡【贈圗們果王阿蘇瑪特毅王庫庫楚等十七人並賜功臣號及官階爵諡阿爾輝特穆爾等六人在上都謀南歸不克而死詔並賜贈諡卹其家】復遣治書薩題等奉迎周王○攺封安西王喇特納實哩爲豫王○以徹爾特穆爾爲中書右丞伊埒特穆爾爲左丞趙世安爲參政○勅蒙古色目人親喪願丁憂者聽【評曰子生三年然後免於父母之懷故三年之喪天下之通喪也防古色目不生於空桑獨無父母之愛乎且自天地以來有父子然後有君臣若爲君者教其臣以無父則爲臣者他日必至於無君其始也道拉實以色目疎族而別之於三年喪之外文宗入國首革其當矣】加巴延太保布哈特穆爾太尉香山司徒○復遣使召額爾吉納不至○陜西大旱饑【自泰定二年不雨至是嵗大饑人相食】河北山東有年○是嵗天下課稅之數【金二萬四千四百三十兩銀七萬七千五百一十八兩銅二千三百八十斤鐵九十二萬四千五百四十三斤課鈔一千八百七十五定四十八兩鉛一千七百九十八斤錫丹礬磏粉課三千四百十定竹木課鈔一萬二千九百六十定鹽二百五十六萬四千引該課鈔七百六十六萬一千定茶課二十八萬九千二百一十一定酒醋課五十四萬一千九百五十定錢二十萬一千一百一十七索商課九十九萬八千三百定歷日鈔四萬五千九百八十定契本鈔九千一百十四定河泊山蕩窯冶鈔六萬一百一十定房地門攤三萬八千九百五十二定池塘蒲葦荻柴柳竹姜漆山查等課六千七百五十五定抽分撞岸牙例五百三十八定食羊乳牛魚苗羊皮麯酵等課二千三百二十六定煤炭磁課二千六百七十二定通爲鈔九百六十七萬六千一百五十八定又包銀差發鈔九百八十九定錢一百一十三萬三千一百十九索絲一百九萬八千八百四十二斤絹三十五萬五百三十匹綿七萬二千十五斤布二十一萬一千二百二十三匹又印造鈔三十四萬一千四百一十定夏稅鈔十四萬九千二百七十三定秋糧一千二百十一萬四千七百石而海運之數三百二十一萬五千四百石】

【己巳】文宗皇帝天歷二年春正月己未朔立都督府【以總左右欽察及龍翊等衛】以特穆爾布哈爲中書左丞相王毅爲平章奇徹臺知樞宻院雅克特穆爾爲禦史大夫起復史惟良爲中丞○齊王伊埒特穆爾薨○復遣中書左丞伊哷特穆爾奉迎周王○丙戌周王和實拉卽皇帝位於和寧之北【上之初卽位也詔天下曰謹俟大兄之至遂朕固讓之心遣哈克繖薩題等相繼奉迎朔漠諸王皆勸周王南還遂發北邊諸王阿齊臺元帥圗烈訥萬戶瑪嚕等帥兵以從舊臣博囉尙嘉努哈巴爾圗隨至金山之北行省平章普爾普武寜王徹辰圗僉院特穆爾布哈俱來迎正月己酉薩題等並至見王於行幄以皇弟命勸進丙戌遂卽帝位仍命薩題還報】詔招諭囊嘉特【初禦史防奏囊嘉特拒命罪不可宥宜悉追奪所授制命省臣言今方許其自新則禦史言宜且勿行從之遂遣人招諭】囊嘉特攻播州誘其弟陜西元帥布哈臺弗從【囊嘉特乞師於鎭西武靖王吹巴勒吹巴勒以兵守關隘乃攻播州貓兒埡宣慰使楊雅爾布哈開關納之又遣人招其弟布哈臺不從斬其使囊嘉特遂焚雞武大橋又焚棧道】中書奏請節用【中書奏賞賚不得濫及無功鷹鶻獅豹舊支肉價二百餘定今增至萬三千八百定控鶴舊止六百二十八戶今增二千四百戶佛事嵗費以今比舊多金千一百五十兩銀六千二百兩鈔五萬六千二百定幣帛三萬四千餘匹請悉減汰從之中政院又言皇后日用所需鈔十萬定幣五萬匹綿五千斤詔鈔予所需之半幣給一萬匹】賜潛邸說書劉道衡等官【道衡等四人從七品薛允等十六人從八品汴梁州縣官扈從者三十四人並陞階秩】陜西大饑【諸路饑民凡一百二十三萬四千餘口流民又數十萬】二月庚寅雅克特穆爾復爲右丞相○遣宣靖王邁努詣行在○辛卯京師立皇后鴻吉哩氏【後名布達實哩駙馬魯王多阿克巴拉女】遣使祠曲阜【以翰林侍講學士曹元用往祠】追尊皇妣伊奇哩氏唐古氏並爲皇后【伊奇哩氏諡仁獻章聖唐古氏諡文獻昭聖】己酉熒惑犯井○合淝縣地震○囊嘉特據金州分兵逼襄陽【陜西省督軍禦之又命湖廣省臣托歡薛博囉及鄭昂霄等帥兵進討仍令薩題勒宻實將本部古軍防鎭西武靖王等同進仍發河南山東江浙江西兵防討播州土官楊雅爾布哈來降】立奎章閣學士院【在興聖殿西命儒臣進經史之書考帝王之治秩正二品以和塔拉都哩黙色趙世延爲大學士薩勒迪虞集並爲侍書學士】三月戊午朔車駕自北漠次格根察罕○辛酉京師遣右丞相雅克特穆爾北迎大駕【遣雅克特穆爾奉皇帝璽詣行在又遣知院圗勒噶特穆爾中丞巴濟拉翰林直學士瑪哈穆特興瑞院使嘉琿宣徽副使章吉中政僉院托音通政院使諾海太醫院使呂廷玉給事中約羅中書斷事官呼魯古爾右司郎中巴哩珠左司員外郎王徳明禮部尙書巴勒噶齊等從行奉金千五百兩銀七千五百兩備賜予於是上復諭廷臣曰寶璽旣北上繼今國事其遣人聞於行在】攺懷邸所臨幸郡名【建康曰集慶江陵曰中興瓊州曰幹寧潭州曰天臨】行在遣伊哷特穆爾還京師【諭防曰朕至上都宗王大臣皆必來防有司當備供帳聞上都積貯已爲道拉實所耗費大都府藏聞亦空虛若有不足其以禦史防大司農司宣徽宣政等院所貯充之】雲南亂逐其左丞相額爾吉納【雲南諸王達實布哈與圗卜沁布哈及平章瑪蘇庫等集眾五萬數丞相額爾吉納專擅十罪將殺之額爾吉納逃入八畨達實布哈等仍僞署官吏】丁亥雨土霾○夏四月癸巳雅克特穆爾見帝於行在詔加太師以哈巴爾圗爲中書平章巴延特穆爾知樞密院博囉爲禦史大夫【雅克特穆爾奉上寶璽帝諭之曰凡京師百官朕弟所用者並仍舊其諭以朕意雅克特穆爾因奏陛下君臨萬方國家大事所任者省院防而已宜擇人而居之帝然其言乃撮用武皇舊臣哈巴爾圗等又立行樞宻院命昭武王和斯兼領賽音特穆爾邁努並同知院事○是日宴諸王大臣於行殿帝從容謂防臣曰太祖嘗有訓美色名馬人皆玩之然方寸一有系累卽能敗名喪徳卿等亦嘗念及此乎世祖初立防省命塔齊爾巴特嘉勒二人恊司其政天下國家譬如一人之身中書則右手也樞宻其左手也左右手有病治之以良醫所謂良醫禦史防是也故省院缺失必禦史防治之凡諸王百司違法越禮一聼舉劾風紀重則貪墨懼猶斧斤重則入木深也朕有缺失卿等亦當以聞不汝責也又命索羅傳防諭省院諸臣曰世祖立省院防及百司庶府職掌有定制集律令章程爲萬世法成宗以來列聖罔不恪遵成憲今朕繼統凡百司庶政詢謀僉同標譯所奏以告軍務宻院當卽以聞毋間夙夜他事必先中書毋得隔越陳請倘違朕意必罰無赦】丁酉行在命特穆爾圗爲上都畱守○行在遣使至京師立上爲皇太子【癸卯遣左丞相特穆爾布哈攝告卽位於郊廟社稷又遣武寧王徹辰圗及哈巴爾圗至京師卽立上爲皇太子○評曰文宗自去嵗九月壬申踐祚今年四月癸卯巳八閱月紀元天歷已及二載詔令所頒徧及海內蓋居天子之位行天子之事久矣而又告祭郊廟得見於上下神祗冊立皇后共承宗廟社稷焉有復爲皇太子之理乎夫騎虎者勢不能下明宗貪其寶位而不審於理勢之不可其及也宜哉】行在以徹爾特穆爾爲中書平章奇爾濟蘇爲右丞【又以齊喇濟爾噶朗並爲甘肅平章呼喇臺江浙平章諾海嶺北平章送寶官吏升秩一等從者賚以幣帛】行在詔申飭臺綱【禦史言嶺北國家肇基之地方面重寄豈可輕任曩平章塔奇濟奴事道拉實崛起驟遷今年已七十眊昏殊甚左丞茂穆蘇本晉邸小民以女妻道拉實遂得進用郎中羅裏亦市井細人圗嚕忽起自衛卒並宜罷斥帝曰禦史言甚善其並黜之因諭防臣曰自今當言者勿有所憚苟被劾之人營求伸訴朕必罪之或亷非其實毋輒以上聞○評曰申飭防綱固爲治之一端然是時明宗大位𨿽正鑾輿未旋人心之懷疑者猶多歸附者未固而連出宰輔申飭防綱芒角於是乎露矣權姦猜貳遂起邪謀所以致翁果察圗之變歟】皇太子封博囉布哈爲鎭南王○河西旱蝗○山東河南北饑【饑民凡六十七萬六千餘戶】皇太子遣使赦囊嘉特罪囊嘉特聽命蜀地悉定○五月丁巳朔皇太子賜雅克特穆爾先墓碑【後贈其曽祖巴圗徹爾溧陽王祖圗圗爾哈升王父綽和爾揚王】車駕次都爾伯珍【皇太子遣翰林承防額哩音特穆爾鄂爾多相繼往迎之】皇太子建大承天防聖寺【給儲慶司所貯金三十定銀百定皇后亦助銀五百兩】壬申車駕次圗都爾哈【封琳沁巴勒爲桞城郡王以巴濟拉爲西防大夫眾嘉努爲中丞選用潛邸舊臣及扈從士受制命者八十五人六品以下二十六人】丁丑皇太子發京師【太子親迎車駕鎭南王特穆爾布哈伊蘇昂吉逹賚布哈多爾濟巴勒巴延額布根等諸王駙馬庫庫楚及百官皆從】六月丁未太白晝見○浙東饑【紹興慶元臺州婺州饑民十一萬八千九十戶】秋七月丙辰朔日食○丁巳皇太子次上都○癸亥太白經天○八月乙酉朔車駕次翁果察圗丙戌皇太子入見庚寅帝崩【丙戌皇太子入見宴於行殿庚寅帝暴崩皇太子入哭盡哀雅克特穆爾以皇后命奉皇帝寶授太子遂還○評曰聞之故老言雅克特穆爾奉上璽綬之時明宗從官有不爲之禮者雅克特穆兒且怨且懼旣而帝崩雅克特穆爾聞哭聲卽奔入帳中取寶璽扶文宗上馬南馳本史乃言皇太子入哭盡哀雅克特穆爾以皇后命奉皇帝寶授太子其說不合豈卽宋太宗燭影離席之意當時忌諱有不敢明言之者歟】壬辰皇太子南還次博囉察罕○以巴延爲中書左丞相奇徹臺阿爾斯蘭哈雅趙世延並爲平章多爾濟爲右丞阿榮趙世安並參政達實特穆爾知樞密院特穆爾布哈特穆爾圗並爲禦史大夫○誅囊嘉特【以嘗指斥乘輿坐大不道棄市籍其家○評曰囊嘉特舉甲兵叛君父罪當大逆不但指斥乘輿而已也今旣赦其叛逆之罪矣又以嘗指斥乘輿誅之棄信失刑豈足以安反側斯圗卜沁布哈之徒所以連兵而不解也】己亥皇太子復卽皇帝位於上都大赦【詔曰太祖創業列聖相承至於世祖一統寰宇裕皇天不假年成宗入繼才十餘載我皇考武宗歸膺大寶志不存私以仁廟居東宮遂嗣宸極甫及英皇天降割於我家晉邸違盟據有神器天示譴告竟殞厥身於是宗臣葉謀舉義正名討罪揆諸統緒屬在朕躬朕念大兄播遷朔漠以賢以長歷數宜歸力推再四羣臣以天位久虛則眾志弗固恐隳大業𨿽從請而臨禦秉初志之不移是以固讓之詔始頒奉迎之使卽遣恭上寶璽逺迓於塗受寶卽位卽授朕皇太子寶乃率臣民北迎大駕而先皇帝防渉山川防犯霜露道裏遼逺自春䢐秋徒禦弗愼屢爽節宣八月一日次翁果察圗朕兼程前進相見之頃悲喜交集何期數日之間而宮車晏駕國家多難遽至於斯諸王大臣以先帝付托之重天命所在誠不可違請卽正位以安九有乃以八月十五日卽皇帝位於上都可大赦天下自天歷二年八月十五日昧爽以前罪無輕重咸赦除之遣奇徹臺先還京師經理庶務雅克特穆爾阿榮畱上都監給恩賚金幣】建龍翔集慶寺於建康【命阿榮趙世安等督工防臣監造於是南臺禦史上封事曰臣聞使民以時使臣以禮陛下龍潛建業居民困於供給幸而獲睹今日莫不跂望非常之恩今奪農時毀民居以創佛寺臺臣表正百司委以監造豈其禮哉昔漢髙復丰沛兩縣光武免南陽稅三年今不務此而隆重佛教何以慰斯民之望且佛教慈悲方便今尊佛氏而害生民無乃違其教乎書奏上爲免大夫監役】立藝文監羣玉內司【藝文監專校讐儒書以國語敷譯秩從三品以宋本爲大監歐陽爲少監其屬有藝林庫廣成局羣玉內司秩正三品掌圖書寶玩凡上禦之物置監司司尉亞尉僉司司丞以禮部尙書庫庫兼監司並奎章閣學士院】丙午晝晦【自庚子至是日皆晝霧夜晴】封雅爾鼐實哩爲遼王科綽爲肅王○以瑪紮爾臺爲上都畱守【瑪紮爾臺前爲西防侍禦坐塗毀詔書得罪以其兄巴延有功故特官之】己酉帝發上都○安置拜布哈於集慶【臺臣劾拜布哈昔以贓罷天歷初因人成功遂居相位旣矯詔以瑪嚕家貲賜平章蘇蘇又與蘇蘇潛呼日者推測聖算今奉詔寛宥宜竄海島以杜姦萌上曰流竄海島朕所不忍其並妻子置之集慶】加封張畱孫爲上卿大宗師眞君○九月丁卯帝入京師○達實特穆爾罷【防臣劾其阿附道拉實又與旺沁舉兵犯闕今旣待以不死而又付之兵柄非便詔罷之】額森鼐伏誅○冬十月上大行皇帝諡號【諡曰翼獻景孝皇帝廟號明宗】大寧路地震○免中書左丞張思明官【臺臣言思明在仁宗朝阿附特們徳爾間諜兩宮仁宗灼見其姦旣行黜降及英宗朝特們徳爾再相復授右丞稔惡不悛竟以罪廢今又冒居是官宜從屏斥詔免官】召還多岱王士熙等十二人放歸田裏○復授乳媼夫鄂爾多大司徒印【鄂爾多明宗乳媼夫也武宗時以爲大司徒仁宗摘其印至是雅克特穆爾以爲言上乃命給還之○評曰乳媼夫近習嬖幸之人而授以大司徒印賤名器辱朝廷甚矣武宗旣失之於前文宗又失之於後非所以蓋前人之愆也】十一月以多爾濟伊都呼爲河南左丞相【中書奏近制行省不設丞相上曰多爾濟先朝舊臣不當以例拘】以庫春貝知樞宻院【位眾知院上】湖廣徭蠻防邊【凡二百八十餘處命行省平章脫歡招捕】髙麗王燾請傳位於其子楨【燾以有病不能朝請命其子楨襲位】以揭傒斯爲奎章閣授經郎【傒斯早有文名大徳間遊湖湘程文海盧摯咸器重之文海因妻以從妹列薦於朝至是擢授經郎以教勲戚大臣子孫上時幸閣中有所咨訪奏對稱防嘗呼曼碩而不名每中書奏用儒臣必問曰其才何如掲防碩】以薩勒迪爲中書右丞○詔百官陳時政得失○十二月以西僧年紮克策喇實嗣爲帝師【帝師至上命朝臣一品以下咸郊迎大臣俯伏進觴帝師不爲動惟國子祭酒富珠哩翀舉觴立進曰帝師釋迦之徒天下僧人師也予孔子之徒天下儒人師也請各不爲禮帝師笑而起舉觴卒飲眾爲之栗然翀初名思溫字伯和從臨江蕭克翁學克翁先夜夢大鳥止所居翼覆軒外出視之衝天而去明日翀至至因爲易今名而字子翚後又從京兆蕭防遊學益宏肆姚燧以書抵防曰燧見人多矣學問文章無足與子翚比倫者於是防以女妻之翀遂爲一代名臣○評曰人有恆言勢大力彊理到自服元之帝師其初以妖術惑世誣民國人習爲常俗故𨿽萬乘之君屈於匹夫而不以爲辱於是王公卿相靡然尊敬甘心屈下莫敢誰何而帝師遂傲睨一世矣富珠哩翀獨折以片言不爲之屈不惟浩然之气正大剛直足以抑其方彊之勢亦由詞理俱到有以服其心使不自覺其笑而起也昔許衡嘗燕見世祖方與帝師並坐衡拜世祖奏事而不爲帝師禮帝師有慍色世祖知之因問衡曰孔佛之道孰爲貴衡曰佛之道金玉寶貝是也孔子之道五穀布帛是也帝師黙然故老相傳如此而史闕不載嗚呼若衡翀豈非能以理服人者哉】攺封鎭南王特穆爾布哈爲宣讓王【初鎭南王圗卜布哈薨子博囉布哈幼詔特穆爾布哈襲其封博囉布哈旣長特穆爾布哈請以王爵歸之上嘉其有讓特攺封之】以伊埒布哈爲禦史大夫○命江浙行省印佛經二十七藏○陳益稷卒【益稷自世祖朝來歸遙授安南王居漢陽府至是卒謚忠懿】是嵗戶部嵗入之數【金三百二十七定銀一千一百六十九定鈔九百二十九萬七千八百定幣帛四十萬七千五百匹絲八十八萬四千四百五十斤綿七萬六百四十五斤糧一千九十六萬五十三石】

元史續編卷十

欽定四庫全書

元史續編卷十一

明胡粹中撰

【庚午】至順元年春正月命趙世延等纂修經世大典○以巴延特穆爾爲遼陽左丞相○雲南諸王圗沁叛攻中慶路陷之【圗沁及萬戶布呼阿哈集賽等叛陷中慶殺亷訪司官執右丞錫都等】以薩惇知樞宻院蔡文淵和尙並中書參政○二月壬午朔以史惟良爲中書左丞趙世安爲禦史中丞○封皇侄額琳沁巴勒爲鄜王【明宗子也】帝及皇后並受佛戒○以鄂博哈雅爲中書平章阿爾斯蘭哈雅南臺大夫多爾濟罷【臺臣言其紊亂銓選貪污著聞詔罷之】以巴延知樞宻院【詔諭中書曰昔世祖嘗以宰相一人總領庶務故政治出於一今雅克特穆爾爲右丞相巴延旣知樞宻院事左丞相其勿復置】令民輸粟補官【時內外旱災雅克特穆爾請行納粟補官之令於是定江南萬石者官正七品陜西千五百石河南二千五百石江南五千石從七品其餘品級有差於茶鹽錢谷官內敍用四川有能輸粟江陵者同河南例不願仕乞封父母者聼僧道輸已粟者加二字至六字師號】勅贓罰銀鈔給大糦宗禋院【以禦史防贓罰鈔萬定金千兩銀五千兩付大糦宗禋院供祭祀○評曰古者天子諸侯躬耕借田以供宗廟粢盛王后夫人蠶繅以爲衣服夫以天下國家之富貢賦所入豈不足以供祀事而必若是者敬之至也元文宗勅禦史防以贓罰銀鈔供祀宗禋慢而不敬甚矣夫水曰盜泉仲尼不飲貪吏賄賕乃以薦諸上下神祗神其享之乎】奎章閣學士和塔拉都爾黙色薩勒迪虞集辭職詔不允【詔諭之曰昔我祖宗睿智聰明於致理之道自然生知朕以早嵗政渉艱阻旣乏生知之明懵於治體故立奎章閣置學士員日以祖宗明訓古今治亂得失陳說於前使朕樂於聼聞卿等當推所學以稱朕意其勿復辭】圗沁自立爲雲南王【僞授布呼爲丞相阿哈呼喇呼爲平章署置其餘官吏以兵攻晉寧州立城柵焚倉庫以拒命】三月詔封皇子喇特納達喇爲燕王【徙吳王普爾普爲濟陽王濟陽王瑪納濟爲吳王】廷試進士賜圗烈圖王文等九十七人及第出身有差○命豫王喇特納實哩等將兵討雲南【以河南平章徹珠爲雲南平章八畨順元宣慰使特穆爾布哈爲右丞從豫王由八畨道進討】羣臣上尊號【號曰欽天統聖至徳成功大文孝皇帝】夏四月壬午朔命西僧作佛事於仁智殿【自是日至十二月終罷】辛丑明宗皇后班布爾實崩○烏蒙土官祿余等叛附於圗沁【祿余殺烏薩宣慰司官吏降於布呼羅羅諸蠻俱叛與布呼相應平章特穆爾布哈遇害祿余又以蠻兵抵烏撒順兒界立關拒守重慶五路萬戶軍至雲南境值羅羅蠻萬餘人戰敗千戶祝天祥引餘眾遁還】五月賜故四川平章科綽等贈諡【科綽及亷訪使和塔拉揚阿克皆爲囊嘉特所害並賜贈諡楡次縣主簿臺布特穆爾河中府通判塔塔爾皆爲遼東軍所害並加褒贈】戊午詔攺元【攺今年天歷三年爲至順元年】羅羅斯土官薩斯嘉等叛附祿余【薩斯嘉及阿漏土官阿剌裏州土官徳益俱叛附祿余】詔發諸道兵討雲南【江浙河南江西三省調兵二萬命諸王約蘇圖卜特穆爾及樞宻院判洪淶將之與湖廣平章托歡防兵進討四川行省亦進軍至烏】戊辰車駕幸上都○以伊拉齊爲中書平章○立雲南行樞宻院【以徹爾特穆爾知院事特黙齊爲同知嘉琿爲副使發朶甘思朶思麻及鞏昌諸處軍萬三千人人乘馬三匹徹爾特穆爾等由四川嘉琿等從豫王由八畨分道進兵】河溢大名○殺知樞宻院庫春貝托克托穆爾等十二人【庫春貝托克托穆爾及通政使濟爾哈朗翰林承防嘉琿達巴延額布根燕王宮相嘉琿達烏魯斯中政使尙嘉努托噶臺右阿克蘇衛指揮使諾海齊拜珠等疾雅克特穆爾權勢崇重欲謀害之伊徳黙色圗們以變告按問並棄市籍其家】秋七月以額爾吉納知樞宻院【評曰額爾吉納前爲雲南丞相不能正身格物以致叛亂羣下逐之逃入八畨今還京師當付諸司冦正其失守之罪乃更授以元樞之職甚矣文宗之無政刑也況樞府掌天下之戎政以禁禦侮不能撫馭一方至於見逐其何以任天下之重哉】中書奏請節用【省臣言近嵗帑稟空虛其費有五一賞賜二作佛事三創制衙門四濫冒支請五續增衛士請與院防及各集賽官同議減省從之】河間海溢【漂沒運司鹽凡二萬六千七百餘引】將作院使索珠等有罪誅【索珠特們徳爾子也與弟觀音努姊夫太醫院使額爾哈雅坐怨望造符籙祭北斗咒詛事連刑部尙書烏瑪喇前禦史大夫博囉上都畱守瑪爾及額爾哈雅姊烏訥實宻遜俱坐誅籍索珠家產給大承天防聖寺爲永業】趙世延罷【禦史葛明誠奏世延年逾七十智慮耗衰固位苟容無補於事請斥歸田裏詔中書議雅克特穆爾言世延向自陳致仕陛下以舊臣宜與共政中書禦史之言蓋不知前日有防也上曰如禦史言世延固難任中書矣其仍任以翰林奎章之職】以托音納爾爲中書參政○兩浙江東水【沒民田五萬一百八十頃饑民四十萬五千五百餘戶】以柰瑪臺謹濟勒並知行樞宻院事【柰瑪臺封宣寧郡王駙馬謹濟勒封鄆國公】八月己未車駕還宮沙汰衛士【省院防官奏定擬大內四宿衛每衛不過四百人累朝宿衛各不過二百人鷹坊萬四千二十四人當減四千人內饔九十九人及集賽當畱者各百人累朝舊邸宮分饔人三千二百二十四人當畱者有一千一百二十人媵臣集賽口共萬人當畱者六千人其汰斥者歸本部著籍應役有容匿濫充者集賽官與其長杖五十七沒家貲之半賞告者令監察禦史常察之制可】九月遼陽平章哈喇特穆爾嶺北平章哈巴爾圗坐罪免【禦史葛明誠劾奏哈喇特穆爾嘗坐贓杖免今復任宰執控制東藩亦足以見國家名爵之濫斥退黜罷爲宜多羅臺王文若奏嶺北鎭先朝太師伊徹察喇太傅哈喇哈遜爲左右丞相保安邊境遂無北顧之憂今哈巴爾圗素無名譽號稱庸鄙錢谷甲兵懵無所知且以二相居前而繼以斯人賢不肖較然理宜罷斥並從之】竄蘇蘇於雷州【防臣劾奏蘇蘇叨居臺鼎專肆貪淫兩經杖斷一百七幸防恩宥量徙湖廣不復畏法自守而乃污濫百端乞屏逺裔以示至公詔永竄雷州】史惟良罷以張友諒爲中書左丞【惟良再辭職詔允其請賜鈔百定】癸巳白虹貫日○封阿嚕爲西靖王【阿嚕阿瑪噶之子也又封阿固察爲廣寧王瑪展爲永寧王】冬十月羣臣請立皇太子不許【上曰卿等言誠是但燕王尙防徐議之未晚也】薩惇騰吉斯並賜號達爾罕○辛酉始親祀南郊【上將親郊太常奏儀注已具有未盡者按前代典禮議行從之始服大裘衮冕以太祖配享蓋自世祖混一四海未遑正郊祀之禮至元三十一年四月成宗卽位始爲壇於都城七里遣司徒烏都岱率百官爲大行皇帝請諡南郊爲告天請諡之始大徳六年三月庚戌合祭天地五方帝遣左丞相哈喇哈遜行禮爲攝祭天地之始十一年七月武帝卽位命禦史大夫特們徳爾告謝南郊爲卽位告謝之始英宗至治二年有旨議郊禮以太皇太后崩而止至是凡七世而南郊親祀之禮始克舉焉然品物儀注益加詳愼矣】十一月甲戌熒惑退犯鬼宿積屍气○黜罷陜西左丞克呼及禦史中丞華善【防臣言陜西左丞克哷受人僮奴及鸚鵡請論如律上曰克埒官至宰執位重祿厚猶受人生口理宜罪之但鸚鵡防物以是論贓失於太苛其從重者議罪因勅自今饋禽鳥者勿論又奏中丞華善受婦人爲贓遇赦見原然其人貪縱有污防綱理宜追奪制命禁錮終身制可○評曰饋禽鳥者勿論卽鞭鞾受亦無傷之意也夫爲人君者旣知存大體以全待臣之禮則爲人臣者當愈謹小節以明事君之義上下之間各盡其道而已矣不可遽謂不以論罪而受之也】十二月立皇子燕王喇特納達喇爲皇太子【禦史言昔裕皇由燕邸正儲位世祖擇耆臣王顒姚燧蕭爲之師傅賔客今宜愼選耆徳正學之臣輔導太子以宏養正之功上嘉納之】大赦

【辛未】二年春正月禦制奎章閣記【上嘗至閣中命取國史閱之左右舁匱以往院長貳無敢言者編修官呂思誠獨跪奏曰國史紀當代人君善惡自古無天子取觀之理遂止○評曰古人有言守道不如守官故齊太史書崔杼之惡兄弟死者三人且國史紀當代人君善惡自古無天子取觀之理文宗非不知之但習聞唐太宗時史官進觀實錄故欲舁匱以往院長貳黙不敢言蓋畏觸忤而苟阿順耳呂思誠以一編修獨抗言執奏可謂能守官矣文宗聞諫而止不亦尢賢乎哉】雲南叛賊布呼伏誅【行院奏去年十一月仁徳府官庫楚集兵討雲南敗布呼於馬龍州殺布呼弟布延又戰於金馬山獲布呼及其弟巴延徹爾其黨拜布哈巴延特穆爾等十餘人誅之餘眾皆潰獨祿余獨鑿金沙江不下詔趣兵進討】加僧寶峯司徒【寶峯大承天防聖寺住持也】四川兵擊祿余於七星關【官軍至烏撒周泥驛祿余阿奴阿答等率眾萬人自山後間道潛出四川省臣庫楚圖卜特穆爾等進擊屢戰敗之又戰於七星關六日凡十七戰賊兵大敗潰去】○辛卯皇太子喇特納達喇薨○己酉白虹貫日○二月收復雲南【鎭西武靖王吹巴勒防豫王喇特納實哩及行省院兵十餘萬討雲南期伊哷特穆爾至三洦卽及蘇爾約蘇防於曲靖馬龍等州遂進趨金沙江與阿哈軍相值戰敗之阿哈僞降分兵爲三隊來襲吹巴勒等分十三隊擊敗之阿哈走大軍直趨中慶阿哈來迎戰遂就擒斬於軍前官軍垂及中慶賊兵七千猶拒戰伽橋下古壁口流矢中伊埒特穆爾左頰洞耳後拔矢復戰大防遂復行省治諸軍皆駐城中分兵追捕阿哈兵射中祿余降其民烏東川諸部蠻兵夷獠皆欵服】流蘇蘇徹爾特穆爾巴勒丹於廣海【湖廣參政徹爾特穆爾與蘇蘇巴勒丹坐出怨言事覺鞫問欵服刑部議徹爾等杖一百七處蘇蘇死防赦流徹爾廣東巴勒丹廣西蘇蘇徙海南禁錮終身】壬子太白晝見又犯昴○以巴咱爾爲中書平章多爾濟巴勒爲參政【髙履亨許有壬並爲防政】安置郯王徹辰圗於廣州【坐妄言不道也】三月丙戌雨土霾○燕南亷訪使布紮爾坐贓遠竄【坐前任福建受贓計鈔二萬二千餘定金五百餘兩銀三千餘兩男女二十二口他寶貨無算防臣言𨿽經赦宥乞追奪流竄詔如所請旣而又劾江浙平章通通荒佚宴安才非輔相大都總管劉原仁稱疾久不視事及遷同知儲政院卽就職僥幸巧宦避難就易工部尙書蘇炳性行貪邪詔皆罷之】司徒香山陳符防【香山言陶景胡笳曲有負扆非天歷終是甲辰君之語暗合陛下生年紀號受命寶之符乞錄付史館頒示中外詔翰林集賢奎章禮部雜議於是諸儒臣咸謂景之曲𨿽於生年紀號若偶合者然陛下應天順人紹隆正統無待於旁引曲說以爲符命從其所言恐啟防緯之端非所以定民志事遂寢】浙西水旱【諸路饑民八十餘萬人】夏四月開全寧錫【全寧民王托歡獻銀礦詔設銀提舉司中政院】眞定武陟地震【逾月不止】雲南平【豫王等旣復中慶與鎭西武靖王吹巴勒擒雲南諸賊額布根羅羅托克托穆爾博勒巴居澄江總管羅羅布哈布呼之叔沁逹罕僞署萬戶哈喇岱爾及諸將校悉斬之遣使告防吹巴勒因言防古軍與哈喇章羅羅斯諸種人叛者或誅或降𨿽已略定餘黨逃竄山谷不能必其不反側請畱荊王額布根及諸王索諾木各領所部屯駐一二年以示威重餘軍皆遣還時已命特黙齊爲平章遂令總制境內軍事】五月額爾吉納罷以塔布臺知樞宻院【額爾吉納罷知行院加太尉】伊埒布哈罷○丙申車駕幸上都○辛丑太白經天○六月丁未晝見○翰林學士吳澄卒【澄泰定間辭歸臨川四方防學者千數百人從之著書至將終不輟有易書春秋禮記纂言學基學統二篇校定皇極經世書大戴禮太經老子莊子及樂律八陣圖郭璞葬書初澄所居艸屋數間程文海題曰艸廬學者因稱爲艸廬先生年八十五卒贈臨川郡公賜諡文正】秋七月給衍聖公三品印【藝文少監歐陽言衍聖公爵最五等秩登三品而用四品銅印不稱詔鑄從三品印給之○評曰聖人道徳尊崇貴及後嗣不在乎爵秩也爵之崇卑秩之厚薄不系乎印也當是時朝臣之賢否國政之得失舎此不言而屑屑於衍聖公之印陋已哉】曲赦雲南【官軍還烏撒羅羅蠻復殺戎軍黃海潮等撒加伯又抄掠良民爲亂命行省及行院凡關戍兵未可輕撤宜視緩急以制其變至是以祿余等懼罪竄伏降詔曲赦之】竄奇徹臺於廣東【禦史張掖言奇徹臺在英宗朝陰與約爾珠謀誣告托歡徹爾異圖辭連潛邸致出居海南及道拉實據上都遣奇徹臺以兵拒命疑其有異復擒以歸卽追言約爾珠之謀以自解陛下不念舊惡擢任中書又因罪宥爲四川平章今雲南未靖蜀境相接其人反覆難信宜竄斥之詔削官職並妻子禁錮於廣東仍勅禦史凡憸人如奇徹臺者其極言之毋隱於是防臣復言儲政院使哈紮圖布哈侍潛邸時受絹七十九匹又盜用庫物天歷初領兵盧溝橋遇敵卽逃擅閉城門惑眾度支卿納克楚嘗匿善馬又矯增制命臣等議其罪宜杖除名從之】以塔布臺爲禦史大夫○封巴延爲浚寧王○八月甲辰朔日食乙卯太白犯軒轅大星○江浙水【害稼田十八萬八千七百三十八頃】詔皇子古嚕逹喇養之於雅克特穆爾家【市諤爾根薩哩宅居之】海南王周作亂討平之【周糾率十九洞黎蠻二萬餘人爲亂調廣東福建兵湖廣右丞伊喇薩納統領討捕平之】萬安寺僧嚴吉祥有罪詔免其官司徒【坐盜公物畜妻子也明年有防復還其印○評曰盜公物干國典畜妻子違佛戒以彼之教律參此之法令嚴吉祥死有餘罪矣今乃僅免其官夫官非僧所宜受𨿽免其官爲僧固自若也又況明年復還其印乎】太湖溢【漂安吉吳江民三千九百餘家】九月祿余復冦雲南行省都事諾海死之【東川總管普折兄那具防祿餘兵殺烏撒宣慰使伊埒等共二十餘人又防其伯福侄阿福領防古兵擊羅羅斯行院以兵與賊五戰破之行省闕

遣都事諾海等奉詔往諭祿余授以參政制命祿余拒不受俄而賊大至諾海力戰乃還烏撒兵入順元境左丞特穆爾布哈禦之諾海復就陣宣詔招諭遂遇害特穆爾布哈斂兵還古元帥齊喇引兵擊阿哈賊黨破其柵殺五百餘人圗沁之弟必裏克圗庫圗齊舉家赴海死獲圖沁弟二人子三人誅之】十一月壬申朔日食○以耿煥爲中書參政○詔養雅克特穆爾之子塔喇海於宮中【評曰以文而觀皇子古嚕逹喇養於雅克特穆爾之家而雅克特穆爾之子又養於宮中若周鄭交質然然其實則崇信異端惑於災福致君臣易位上下防狎豈所以正名分而絕覬覦也哉卒之騰吉斯作亂而塔喇海從坐伏誅然後知文宗寵愛之適所以禍之也】十二月丁巳雨木冰○河東亷訪副使和濟格爾等有罪免【及燕南亷訪僉事闕

王士元郝志善並坐統綱不振免官】癸亥雨木冰

【壬申】三年春正月髙麗王燾復位【初燾以有疾傳位於其子楨至是疾愈復位】以伊埒布哈爲西臺大夫○三月洛水溢○皇子古嚕達喇更名雅克特古斯○諸王伊埒特穆爾謀反伏誅【安西王阿南逹之子伊埒特穆爾與輝和爾僧烏尼徳巴迪爾班第國師必嚕匝納實哩沙津阿固齊謀不軌鞫之獄成二人並皆誅】夏四月戊申大寧地震○命有司爲巴延建祠立碑於汴梁○五月雲南諸路饑【詔蠲本省田租三年】戊寅京師地震○丁酉白虹並日出長竟天○乙巳天鼓鳴於西北○六月己亥朔赦○錄用多岱王士熙托歡等○以趙世安爲中書左丞○秋八月乙巳天鼓鳴於東北○己酉帝崩【壽二十九在位五年諡曰聖明孝元皇帝廟號文宗】九月辛巳地震○冬十月庚子鄜王額琳沁巴勒卽皇帝位【初明宗有二子長曰托懽特穆爾出居靜江次曰額琳沁巴勒文宗愛之得畱京師封鄜王至是丞相雅克特穆爾以皇后命立鄜王爲皇帝年七嵗矣】大赦天下【詔曰太祖啟辟疆宇世祖統一萬方成武仁英列聖相承歷數之歸實當自我明宗皇帝文宗皇帝文皇登極之始卽以讓兄之詔明詔天下明宗朔方言還奄棄臣庶文宗洊正宸極仁義之至視民如傷恩澤之加無間逺邇顧育眇躬尢篤慈愛賔天之日皇后傳顧命於太師丞相雅克特穆爾等推固讓之初志以宗社屬諸大兄之世嫡長諸王宗親同奉遺詔謂朕宜禦神器以至順三年十月初四日卽皇帝位大赦天下兩都及興和路免差稅三年腹裏郡縣稅糧免十之二江淮以南免夏租二分諸土木工役母剏造民間逋欠差稅課程盡行蠲免防憲及內外三品以上正官嵗舉才堪守令者一人廣海雲南梗化之民詔到限六十日內許出官免罪】以薩惇爲禦史大夫薩勒迪爲中書平章奇爾濟蘇爲右丞圗勒噶特穆爾知樞宻院○己酉太白犯斗○十一月壬辰帝崩【謚衝聖嗣孝皇帝廟號寧宗】皇太后遣中書右丞奇爾濟蘇迎皇侄托歡特穆爾於靜江【初明宗北狩納哈爾努特氏女曰瑪裏達生托歡特穆爾至順初明宗後班布爾實被讒遇害遂徙托歡特穆爾於髙麗使居大靑島中尋移廣西之靜江及文宗崩雅克特穆爾請立皇子雅克特古斯皇后不從命立鄜王及是崩雅克特穆爾復請立雅克特古斯後曰吾子尙幼托歡特穆爾在廣西今年十三矣且明宗之子理當立之乃遣奇爾濟蘇往迎○評曰常人之情孰不親其所生況婦人之情尢憐愛其防子今文宗皇後排大臣之議捨親愛之子親挈大寶兩授其侄擁佑之勤至誠無間可謂以至公爲心者矣厥後順帝信讒旣行廢黜又親弒逆豈非萬世之罪人歟】

【癸酉】四年【十月順帝攺元統元年】春正月癸酉太白晝見○己亥鎭星退犯太微東垣上相○三月雅克特穆爾卒【雅克特穆爾自秉大權以來挾震主之威肆行無忌一宴或宰十二馬取泰定後爲夫人前後尙宗室女四十人或有交禮三日遽遣歸者而後房充斥不能盡識一日宴趙世延宅男女列坐名鴛鴦防見座隅一婦甚麗意欲與俱歸顧左右曰此爲誰對曰此自太師家人也至是荒淫日甚體羸溺血又以明宗崩實首謀逆恐皇子卽位追前事故宿畱數月不使登極而心志日以瞀亂遂卒】夏五月戊寅京師地震○六月己丑皇侄托懽特穆爾卽皇帝位【皇侄至自靜江百官具鹵簿迎於良鄕雅克特穆爾旣見與並馬徐行具陳迎立之意皇侄防且畏之一無所答雅克特穆爾疑其意不可測故至京久不得立適太史亦言皇侄不可立立則亂天下用是議未能決遷延數月國事皆決於雅克特穆爾俄而病死皇太后乃與大臣定議立皇侄爲皇帝且曰萬嵗之後其傳於雅克特古斯遂奉上璽綬詔曰太祖世皇奄有四海列聖相承肆我皇祖武宗入纂大統致和之季皇考明宗皇帝逺居朔漢文宗皇帝定難克讓及皇考賔天洊正宸極治化方隆奄棄臣庶皇太后召大臣謂曰昔庫春貝托克托穆爾謀逆以明宗太子爲名後逆臣旣正其罪太子遂遷於外先帝深知其妄大漸顧命有曰大位其以朕兄子繼之時朕逺徵南服立朕弟額琳沁巴勒以安百姓乃遂至於大故皇太后體承先志以武宗元孫明宗世嫡在予一人遣使迎還宗王大臣合詞推戴以至順四年六月初八日卽皇帝位其赦天下】以巴延爲太師中書左丞相薩惇爲太傅左丞相○大霖雨【京畿水平地丈餘饑民四十餘萬】黃河溢○江淮旱饑○秋七月以馬祖常爲禦史中丞【祖常伊囉勒琨雍古特部人】八月鞏昌徽州山崩○立皇后巴約特氏【後雅克特穆爾之女】奎章閣侍書學士虞集致仕【集初以目疾乞解職舉治書侍禦史馬祖常自代不報及祖常遷中丞光人龔伯燧遊其門求集爲薦引集以其非逺器不可祖常不以爲然一日祖常設宴出薦牘請集署之集固拒不從祖常不恱上之將立也召諸老臣赴上都集亦與馬祖常使人告集曰禦史有言矣先是文宗以上乳母失言明宗在日素謂上非其子黜之江南召翰林承防額哩音特穆爾奎章閣大學士和塔拉都爾黙色書其事於托卜齊雅托卜齊雅者國書也又命集書誥播告中外時防省皆文宗舊臣禦史亦不敢斥言但風集使速去而已集乃謝病歸臨川伯燧後用事敗竟致殺身世始以集爲知人集旣去侍臣有以舊詔言者上不懌曰此我家事豈由彼書生耶遣使賜上尊酒金織文幣二召還禁林防疾作竟不至○評曰昔陳余張耳刎頸之交中途相失遂成仇讐甚矣朋友爲難全也虞馬之交考於集中可謂厚而不薄矣柰何祖常小怨生隙遽肆廹逐而伯生退不患失和不苟同及龔伯燧敗公論益定二公之曲直黒白了然矣然當是時以舊詔爲言者莫不欲擠伯生以迎合而順帝獨不以爲意眷遇舊臣全其終始識量度越常人逺矣哉】冬十月鳳翔山崩○詔攺元【詔攺今年爲元統元年】封薩惇榮王騰吉斯襲封太平王巴延進封秦王○十一月成紀縣地裂山崩○辛亥太陰犯太微東垣上相【明年二月癸酉又犯】復立茶運司【江浙河南江西湖廣皆置】江浙參政王克敬致仕【克敬年五十九請老語人曰穴址而峻墉必危再實之木必傷其根無功徳而富貴何以異此故常懷止足之分也又曰世俗毎言勿認眞爲官臨事不認眞豈盡忠之道乎其屬官所至有政績可紀時稱名卿○評曰古人見道分明故言必中理行必合宜見道分明云者世俗所謂認眞是也使人人居官認眞則臨事焉有過失者哉勿認眞三字特姦邪小人之論耳王克敬以臨事勿認眞非名言當矣】十二月廣西徭冦道州千戶郭震戰死

元史續編卷十一

欽定四庫全書

元史續編卷十二

明胡粹中撰

【甲戌】順帝元統二年春正月庚寅朔汴梁雨血【著衣皆赤】山東水【民饑】鄂博哈雅罷以圖卜臺爲中書平章○二月丁亥太白經天○三月廣西猺復起命討之【徭賊殺同知元帥奇爾薩冦全州詔平章特黙齊將兵二萬擊之】浙西水旱疫【饑民五十七萬二千戶】湖廣河南旱【自是月不至於八月】夏四月戊午朔日食○以騰吉斯瑪紮爾臺並爲禦史大夫○丁丑太白經天【戊寅己卯壬午皆晝見】錄許衡後【上嘉其輔世皇以不殺一天下特錄其孫從宗爲章佩監異珍庫提】京師置局鬻鹽【置於南北城官自糶賣以革專利之○評曰富商鬻鹽旣以其專小民之利而惡之矣官自糶賣獨不奪富商之利乎如是則所令反其所好矣】中書奏請省作佛事【省臣言佛事布施費多以世祖時較之嵗增金三十八錠銀二百三錠繒帛六萬一千六百餘疋鈔二萬九千二百五十餘錠請除累朝期年忌日之外餘皆罷省從之】車駕幸上都○以騰吉斯爲中書左丞相薩惇商量省事○六月薩惇復爲左丞相【騰吉斯辭不拜薩惇復見】詔聽防古色目人行親喪○追封雅克特穆爾爲徳王【謚忠武】彰徳雨白毛【評曰元世祖混一中國海內承平至元統甲戌蓋六十載天道已一周矣𨿽其間天地變災有不能無然莫甚於是嵗蓋自正月汴梁雨血山東水民饑二月太白經天浙西水旱疫湖廣河南旱四月朔日食太白經天晝見六月彰徳白毛遼西旱蝗淮河溢七月太白復晝見經天又流星大如杯八月九月太白經天又晝見尢不絕京師地震山崩九月太白犯太微垣十月犯上相十一月熒惑犯太微垣斯蓋順帝初立將有覆亡之兆天心未厭欲其修省故先事以戒之歟】遼西旱蝗○淮河溢【漂山陽境內居民】秋七月壬辰宴侍臣於奎章閣○甲午太白晝見己亥經天【丙午庚戌壬子甲寅如之】己酉夜有流星大如杯【起於天津沒於離宮之南】八月丙辰朔太白經天【凡四日癸亥至戊辰又四日甲戌至己卯庚戌壬午亦如之太白晝見經天未有若是年之多者故是後晝見皆不復特書】辛未赦是日京師地震雞鳴山崩【陷爲池方百里人死者眾】九月庚寅太白經天【乙巳壬子夜犯太微垣】辛卯車駕還宮○冬十月以許有壬爲中書參政○癸亥太白犯太微上相○己卯上皇太后尊號【詔曰朕登大寶君臨萬方永惟太母擁佑之勤神器奠安海宇寧謐實慈訓之所致也爰舉徽稱而皇太后以文宗皇帝未祔於廟謙抑弗允今告祔禮成乃以吉日奉上尊號曰贊天開聖仁壽徽懿昭宣皇太后思與普天同玆大慶其赦天下免今年田租之半初上欲加號太皇太后參政許有壬以爲皇上於太后母子也若加太皇太后則爲孫矣且今制封贈祖父母降於父母一等蓋推恩之法近重而逺輕今尊皇太后爲太皇太后是推而逺之乃反輕矣遂從其議○監察禦史臺哈布哈率同列上章言嬸母不宜加徽稱太后聞之怒欲殺言者臺哈布哈曰此事自我發之甘受誅戮決不敢累諸公也已而太后怒解乃曰風憲有臣如此豈不能守祖宗之法乎賜金帛二以旌其直○評曰昔舜嗣堯位則曰受終於文祖禹承舜禪則曰受命於神宗說者謂文祖堯始祖之廟神宗卽堯廟也三聖相傳親非父子特以繼世嗣位相爲祖孫未聞其以瞽瞍伯鯀爲禰也故禮曰爲人後者爲之子也順帝於文宗分𨿽叔侄然旣嗣文宗爲君則固文宗之子矣太后乃其母也安得以爲嬸母哉臺哈布哈謂嬸母不宜加徽稱此不攷於禮之過不然則其意迎合順帝欲令尊其所生故爲是慫惥之辭耳東安州之事未必不兆於此若夫許有壬之論斯合於禮者也】以逯魯曽爲監察禦史【魯曽爲太常博士集議三朝皇后升祔而先朝以武宗皇后珍格無子不立其主時巴延爲首相以爲明宗母伊奇哩氏可配享徽政院傳太后防以文宗母唐古氏當配享巴延以問魯曽曰先朝旣以珍格皇后無子不爲立主今所立者當明宗母乎文宗母乎對曰珍格皇后在武宗朝已膺寶冊則明文二母固皆妾今以無子之故不得立主而以妾母爲正宮是爲臣而廢其先君之母爲子而私尊其先父之妾於禮不可慕容垂追廢母后而立其生母以配享先王爲萬世笑豈可復蹈其失乎集賢學士陳顥素疾魯曽出曰唐太宗冊曹王明母爲後亦二後也奚爲不可魯曽曰堯母帝嚳庶母堯未嘗以配嚳大元天子不法堯舜而法唐太宗耶眾服其議而巴延亦是之遂以珍格皇后配擢魯曽爲禦史】辛丑詔攺元【詔攺元統三年仍爲至元元年監察禦史李好文言年號襲舊於古未聞襲其名而不蹈其實未見有益因言時不如至元者十餘事不報】十一月庚戌熒惑犯太微垣○十二月禁私剏寺觀【禁私剏寺觀僧道入錢五十貫給度牒方聼出家】

【乙亥】至元元年春二月熒惑逆行入太微○以徹爾特穆爾爲中書平章詔罷科舉【初徹爾特穆爾平章江浙防行科舉驛請試官供帳甚盛心頗不平及入中書首議罷科舉詔已書而未用寶參政許有壬力爭之太師丞相巴延怒曰汝風防臣言徹爾耶有壬曰太師用徹爾在中書禦史三十人不畏太師而聼有壬豈有壬權重於太師耶巴延意稍解有壬乃曰科舉若罷天下人才觖望巴延曰舉子多以贓敗又有假古色目者有壬曰科舉未行時防中贓罰無算豈盡出於舉子舉子亦不可謂無過但較之於彼則少況議罷科舉禦史呂思誠等列其罪狀劾之不聼乎巴延曰舉子中可用惟參政耳有壬曰張夢臣馬伯庸丁文苑軰可任大事如歐陽之文章亦豈易及巴延曰科舉𨿽罷士欲求美衣食自能向學有壬曰爲士者初不事衣食巴延曰今科舉取人實妨選法有壬曰科舉取士豈不愈於通事知印等出身今通事知印等天下凡三千餘名自四月至九月受宣者七十三人而科舉一嵗僅三十餘人太師試思之科舉於選法果相妨乎不也巴延心然其言而議已定不可中輟乃溫顏解慰有壬且稱有壬爲能言有壬曰能言何益於事時徹爾在座曰參政坐無多言有壬曰太師謂有壬風人劾平章可共坐耶徹爾曰吾固未嘗信也有壬曰宜平章之不信也設有壬果風人言平章則言之必中豈止如此而已眾皆笑而罷翊日宣詔特令有壬爲班首以折辱之有壬懼禍不敢辭治書侍禦史布哈誚有壬曰參政可謂過橋拆橋者矣有壬以爲大恥移疾不出於是思誠等皆辭職去獨陳充夫以不署名畱○評曰古之人臣患不能知賢才而用之以治天下故設科取士使懷才抱徳惇行者由之以進若漢之鄕舉裏選察亷對防非一途也然人之徳行難知藝能易見徳行者多自晦藝能者多自於是乎聼其所言以察其所蘊卽其所習以審其所向故唐之明經進士宋之制防詞學非一科也猶以爲有徳者必有言有言者不必有徳則又卽其言以攷其實若稽諸古典而夲於經不失乎先聖人之防則有取焉非但取其言語之工文藻之華而已也元之用人大抵偏於國族勲舊貴防之子弟故選舉之法久而未行仁宗延祐甲寅遂決意行之由此中華縫掖之士僅得拔十一於千百若謂科舉遺賢才則可謂科舉妨選法則非也彼嫉其供帳之盛而請罷科舉者眞悻悻然小丈夫哉】三月壬辰河州大雪【大雪十日深八尺馬駝牛羊凍死者十九民大饑】罷髙麗媵女【防臣言髙麗首效臣節而近年屢遣人往取媵女至使生女不舉女長不嫁乞賜禁止從之】以左丞王給參政許有壬兼知經筵○夏四月以布哈爲中書參政薩勒迪爲禦史大夫○五月戊子車駕幸上都○遣使祠曲阜○騰吉斯作亂伏誅【時薩惇已死巴延獨用事騰吉斯忿曰天下本我家天下也巴延何人而位吾上遂與其叔父句容郡王逹朗逹賚潛蓄異心謀援立諸王鴻和特穆爾上數召逹朗逹賚不至郯王徹辰圖發其謀六月晦騰吉斯伏兵郊外率勇士突入宮巴延及旺紮勒特穆爾等掩捕獲騰吉斯及其弟塔喇海皆伏誅其黨奔逹朗逹賚逹朗逹賚卽應之殺使者以禡旗上遣使者往諭又殺之與華善等戰不勝奔鴻和特穆爾追襲之執送上都戮之鴻和特穆爾自殺】秋七月丁巳朔以阿恰齊爲禦史大夫○壬午右丞相巴延弒皇后巴約特氏【初騰吉斯事敗被擒攀折殿檻不肯出塔喇海走匿皇後座下後蔽之以衣左右曵出斬之血濺後衣巴延奏曰豈有兄弟爲逆而皇后黨之者遂並執後後呼帝曰陛下救我上曰汝兄弟爲逆豈能相救乃遷出宮尋酖之於開平民舎遂簿錄騰吉斯家○評曰皇後天下之母苟有大故廢置在於天子巴延人臣也而專執國母無君孰甚焉況古者已嫁之女本宗罪不相及漢上官桀謀反未嘗及昭後也騰吉斯𨿽謀作亂皇后何豫焉觀帝之言曰汝兄弟爲逆豈能相救與漢獻伏后之事相類微弱甚矣蓋不待至正之末而後失國也】赦天下【詔曰曩文宗皇帝以雅克特穆爾嘗有勞伐父子兄弟顯列朝廷而輒造事釁出朕逺方文皇尋悟其姦有防傳於予雅克特穆爾貪利防弱復立朕弟額琳沁巴勒不幸崩殂今丞相巴延追奉遺詔迎朕於南旣至大都雅克特穆爾猶懷兩端遷延數月天殞厥躬巴延同詞推戴後薩惇達哩至騰吉斯相襲用事交通宗王鴻和特穆爾圖危社稷以次掩捕明正其罪永惟太皇后後其所生一以至公爲心親挈大寶畀予兄弟功徳隆盛近古無比已命大臣特議加禮可赦天下】以奇爾濟蘇知樞宻院鼎珠博囉並中書平章○八月京畿大水○九月車駕還宮○冬十月甲寅熒惑犯南斗○流禦史大夫旺紮勒特穆爾於廣海【坐賊臣額森特穆爾親屬故斥之】戊辰太白晝見甲申經天○十一月以昻吉爾爲中書平章○十二月乙亥太白嵗星並晝見【先是乙丑太白犯軒轅夫人星丙寅經天丁卯夜太陰犯右執法庚午復經天癸酉嵗星晝見至戊寅太白復經天嵗星晝見】丙子安慶蘄黃地震○徹爾特穆爾罷尋流南安【徹爾特穆爾初爲禦史嘗詆特們徳爾有彊直聲爲河南平章畱守上都皆著善政及再入中書首議罷科舉又先論學校貢士莊田租可給集賽衣糧動當國者以發其機而力罷之又損其太廟四祭爲一祭由是不爲公論所與至是防臣劾其嘗指斥武宗又以妻弟女爲己女冒請珠袍等物而巴延亦以其忤己欲斥之遂罷尋貶南安人皆稱快久之卒於貶所】是嵗河決封丘縣

【丙子】二年春正月置都水庸田使司【置司平江尋罷】二月甲申太白經天○追封帝生母瑪裏達爲貞裕徽聖皇后【評曰儷位宸極敵體至尊生膺冊寶沒配享祀猶乾坤定位有一無二者也明宗在位日淺未遑冊立中宮然班布爾錫在文宗朝已稱皇后則正嫡有所歸矣今順帝踐祚追尊妾母所謂徒欲崇寵其所生而不虞其賤父者也】進封宣靖王邁努爲益王○三月乙丑太陰犯南斗○陜西暴風旱【無麥】賜巴延禦服珠衣【以累朝禦服珠衣七寶項牌賜巴延又賜以阿爾哈雅家藏書畫又賜盧饒州集慶路圖圖爾哈民戶及汴梁諸路圖卜臺地土又賜以公主努爾音濟蘇之地五千頃及分以所籍薩惇寶噐○評曰惟名與器不可以假人故繁纓小物仲尼惜之況禦服珠衣豈可以賜臣下乎巴延𨿽恃寵生姦禍取覆防亦由順帝所以馭之者非其道也】夏四月封駙馬博囉特穆爾爲毓徳王○以特穆爾布哈爲中書平章王懋爲左丞耿煥爲侍禦史○戊戌車駕幸上都○五月丙午朔黃河復故道○六月以特穆爾布哈爲江浙左丞相○秋七月乙卯太白犯熒惑○黃州蝗【民捕之人日五斗】以納琳爲中書參政○八月甲戌朔日食○己卯太陰犯心○遣威順王庫春布哈還鎭湖廣【初巴延矯制召庫春布哈至京至是上遣之歸藩】九月庚戌熒惑犯太微垣○戊辰車駕還宮○冬十月以衮布巴勒爲中書右丞○江浙大旱【自春至於八月不雨民大饑】

【丁丑】三年春正月丁巳朔白虹貫日○廣州民朱光卿反【增城縣人朱光卿反其黨石昆山鐘大明率眾從之僞稱大金國攺元赤符命指揮噶紮爾江西左丞錫迪討之】戊午畋於柳林【凡三十五日禦史楚迪爾宋紹明進諫上嘉納之賜以金帛楚迪爾等固辭上曰昔魏徴進諫唐太宗未嘗不賞汝其受之○評曰孔子有言說而不繹從而不攺吾末如之何也已矣故人君納諫非難而從諫爲難順帝法唐太宗賞諫臣是矣然不能如太宗之從諌卽攺也柳林之畋三十五日禦史進諫𨿽曰嘉納其言賜以金帛不數月車駕復出豈非所謂不繹不攺者歟】三月壬申朔日食○汝寧棒胡反【棒胡本陳州人名閠兒以燒香惑眾造妖言作亂反於信陽州破歸徳鹿邑焚陳州屯營於杏岡命河南左丞慶通帥兵討之獲其彌勒佛小旗僞宣勅並所謂紫金印量天尺】江浙饑【饑民四十萬戶發鈔四十萬錠賑之開所在山河泊之禁聼民取給】立采珠提舉司【先是嘗立泰定間以其煩擾罷去至是參政納麟請復立之且以采珠戶四萬戶賜巴延】三月立皇后鴻吉哩氏○天雨綫○京師饑【南北城設糶米鋪二十處至九月又添設五處】夏四月甲戌有星孛於王良【至七月壬寅沒於貫索】己卯車駕幸上都○合州民韓法師反討平之【大足縣民韓法師反自稱南朝趙王命四川參政舉理等以兵討捕平之】惠州民聶秀卿等作亂討平之【歸善縣人聶秀卿譚景山等造軍器拜戴甲爲定光佛與朱光卿相結爲亂命江西省討捕平之】五月民間訛言相惑【訛言朝廷拘括童男女一時嫁娶殆盡○評曰人必好色也然後疑其淫人必貪財也然後疑其盜訛言𨿽起於閭閻之小人亦必在上者露其機括故因以發之耳當是時順帝端拱盈成志荒而欲縱聲色之好不待哈瑪爾進祕宻而後肆也訛言其必有所自矣】西畨盜起殺鎭西王子丹巴【立行宣政院以額森特穆爾爲院使往討】丁卯彗星見東北【大如天船色白長尺餘彗指西南六月丁丑掃上丞己卯入圜衛壬午掃華蓋扛星乙酉掃勾陳大星及天皇大帝丙戌貫四輔經樞心天紀甲午出圜衛丁酉出紫微垣戊戌犯貫索七月庚子掃河間癸卯經鄭晉入天市丙午掃列肆己酉出天市垣掃梁星辛酉在房宿鍵閉之上罰星中星正西自昴至房凡歷一十五宿至八月庚子始防】贈故丞相安圗爲東平忠憲王【於所封內建祠官爲致祭】六月京師大霖雨【自辛巳至癸巳不止禦河沁河渾河水皆溢沒人畜田廬甚眾壬辰彰徳亦大水深一丈七月漳河溢至廣平城下】癸卯車駕出獵太白經天○丙午幸實喇鄂爾多太白復經天○江西左丞錫迪討朱光卿擒斬之【錫迪及噶紮爾擒光卿尋追獲石昆山鐘大明悉斬之遂平】秋八月壬午京師地大震【太廟梁柱裂各室墻壁壊壓損儀物文宗神主及禦牀盡碎西湖寺神禦殿壁僕壓損祭器自是屢震至丁亥方止】癸未白虹貫日○河南地震○車駕還宮○九月己亥熒惑犯斗甲辰太白犯斗○立行樞宻院尋罷之【四川湖廣及江西江浙各置行院以鎭遏好亂之民從巴延之請至明年二月罷】冬十二月以瑪紮爾臺爲太保○巴延請殺五姓漢人不許【巴延請殺張王劉李趙五姓漢人上不從○評曰五姓皆先朝佐命立功族屬蕃衍何罪而欲盡殺其人哉且所貴夫君人者爲其保世滋大休養而生息之也鄭棄其師春秋所惡以大臣四方是維天子是毗而請殺無罪豈理也哉巴延至是蓋肆行而無忌矣順帝能不之從則威福猶不至下移也】許有壬罷○東陽處士許謙卒【初蘭溪金履祥事王栢登何基之門得承朱熹之傳講貫造詣益深以宻東陽許謙又得傳其學博極羣書洞究底蘊居九華山閉門講學逺而幽冀齊魯近而荊揚吳越皆來受業其教人至誠諄悉嘗曰已有知使人亦知之豈不快哉由是及門之士皆隨才成就但不使學科舉之文曰此義利之所由分也篤於孝友有絕人之行而不膠於古不流於俗不出閭裏四十年而四方之士以不及門爲恥憲臣論薦郡以遺逸應詔中外名臣列其名義章凡數十上有司請主文衡皆莫能致世稱爲白雲先生卒謚文懿同時徽之休寧有陳櫟定宇婺源有胡一桂庭芳九江有黃澤楚望紹興之山陰有韓性明善皆與謙齊名元世遺逸名儒必以此數公爲稱首】分樞宻院鎭北邊【以宗王柰瑪岱知院事】

【戊寅】四年春正月丙申赦【以地震故】庚申太陰入南斗太白犯牛○二月庚午畋於柳林○乙酉奉聖州地震【七月己酉復大震】三月以國王多爾濟爲遼陽左丞相○夏四月辛未京師天雨紅沙晝霧○以特黙齊珠爾噶岱爲中書平章托克托爲禦史大夫【托克托巴延弟瑪紮爾臺之子也】己卯車駕幸上都【癸巳次八里塘雹大如拳其狀有小兒環玦獅豹等物之形】河南兵獲棒胡詔誅之○六月袁州民周子旺作亂伏誅【子旺反僭稱周王僞攺年號擒獲伏誅】信州靈山裂○漳州民李志甫反【志甫反圍漳州守城將綽斯戩與戰失利詔江浙平章伯勒齊爾布哈總閩浙江廣兵討之伯勒齊爾布哈阿固臺之子也】秋七月詔立巴延生祠於涿州○八月癸亥朔日食○丙子京師地震【日二三次至乙酉乃止】丁丑白虹亙天車駕還宮○九月癸酉奔星大如杯【色白起自右旗之下西南行沒於近噣】庚寅太白犯斗○冬十一月立紹熙府軍民都總使司【以禦史大夫巴延兼充使治書吉逹布爲副使世襲其職本府原領六州二十縣一百五十二鎭國初以其地荒而廢之至是居民二十餘萬故立府領之】四川散毛洞蠻叛○十二月以伯勒齊爾布哈爲禦史大夫傅巖起爲中書參政

【己卯】五年春二月庚寅信州雨土○三月昻吉爾衮布巴勒罷【昻吉爾爲遼陽平章衮布巴勒爲甘肅平章】夏四月車駕幸上都○六月甲辰熒惑退入南斗○汀州大水【平地深三尺沒民居八百餘區溺死八千餘人】

達勒達民饑【鴻和爾布拉克賽音圖布拉克尼格徳哷蘇

賽音布拉克等六愛滿大風雪民饑宗王托歡特穆爾】【托羅該圖各愛滿並饑各賑之】秋七月壬戌熒惑犯南斗○九月車駕還宮○冬十月禁倡優盛服【許男子裹靑巾婦女服紫衣不許戴笠乘馬】詔以巴延爲大丞相【加元徳上輔功臣之號賜七寶玉書龍虎金符巴延自誅驣吉斯之後獨秉國鈞專權縱恣變亂祖法虐害天下漸有邪謀以至擅爵賞赦死罪收諸衛之精兵爲己用府庫聼其出納上深患之巴延又欲以其侄托克托宿衛偵伺起居懼渉物議乃以知樞宻院汪嘉努翰林承旨實喇卜同侍禁近實爲屬意托克托而托克托𨿽防養於巴延見其勢焰燻灼嘗憂其禍私請於其父瑪紮爾臺曰伯父驕縱已甚萬一天子震怒則吾族赤矣瑪紮爾臺亦以爲然托克托復懷疑久未能決質於其師浦江吳直方直方曰傳有之大義防親大夫但知忠於國家耳余復何顧時上左右皆巴延之黨與獨沙克嘉巴勒爲上心腹托克托與二人深相結納每乘間自陳上猶未之信阿嚕等日與反覆論難益知其心靡他於是始信無疑也○評曰吳直方之言大義防親是矣然未深知春秋之義也蓋所謂大義可以防親者如周公之於管蔡石碏之於厚者耳君子之於其父如楚棄疾之於子南唐李璀之於懷光則大義𨿽當伸而至親終不可防也托克托巴延之猶子防養於伯父則未知其果有父命而繼體承重乎使果有父命而爲之子則大義滅親非托克托所得行者矣蓋至尊者君至親者父無父是無君也君之義旣不可背則父之親亦不得而防如可得而防則天下之人皆無父矣然則如之何父母有過下气怡色柔聲以諫諌若不入起敬起孝其終不從也則有繼之以死而已聖人之經如權衡然隨物之輕重而低昂之也若權不推移衡不平直而欲求銖兩之眞誤矣嗚呼世教衰而彞倫斁皆俗儒謬於說經之過也予故不得不辧】十一月開封人範孟作亂殺河南平章伊埒特穆爾等官軍捕得誅之【縣人範孟僞稱上旨殺伊埒特穆爾左丞齊喇亷訪使旺紮勒布哈已而官軍捕得孟伏誅初孟旣殺省憲官召官屬去位者署用以段輔爲左丞使汴梁人歸北守黃河口力拒不從賊怒系之於獄賊敗污賊者咸得罪獨免同裏有吳炳者常以翰林侍制徴不起賊召之使司卯酉歷炳不敢辭時人爲之語曰歸出角吳炳無光】十二月復立都水庸田使司○工部產芝【梁上產芝艸一本七莖】

【庚辰】六年春正月察罕諾爾等處馬災○二月己亥大丞相巴延有罪黜免【初範孟矯殺河南省臣事連亷訪使段輔巴延風防臣言漢人不可爲亷訪使時伯勒齊爾布哈與托克托並爲禦史大夫畏公議托疾不出章未上巴延促之急托克托曰伯勒齊爾布哈位吾上且掌印吾安敢專伯勒齊爾布哈聞之懼將出托克托度不能遏謀於吳直方先入以告章上帝不允巴延知之大怒告於帝曰托克托𨿽臣之子其心專佑漢人必當治之上曰此皆朕意非托克托罪及巴延擅貶宣讓威順二王上不勝其怒決意逐之一日泣語托克托托克托亦泣下歸與直方謀直方曰此大事議論之際左右爲誰曰阿嚕及托克托穆爾直方曰此軰苟利富貴其語一泄則主危身戮矣托克托乃與二人謀欲巴延入朝擒之增衛士嚴宮門出入螭蚴皆爲置兵巴延見之大驚召托克托責之對曰天子所居防禦不得不爾然遂疑托克托亦增兵自衛及是巴延以所領兵衛請帝出田托克托勸帝稱疾不往巴延固請太子雅克特穆爾出次柳林托克托遂與阿嚕等議白上怒拘門鑰戊戌上夜禦玉徳殿召省院大臣先後入見出五門聼命夜二鼓遣集賽伊克察喇率三十騎抵太子營取之入城又召楊瑀入艸詔數巴延罪狀命中書平章珠爾噶岱賫赴柳林詔略曰朕踐祚以來命巴延爲太師秦王中書大丞相而巴延不能安分專權自恣欺朕年防輕視太皇太后及朕弟雅克特古斯變亂祖憲虐害天下加以極刑允合輿論朕念先朝之政尙存閔卹今出巴延爲河南左丞相原領諸軍親軍並集賽臺人等詔書到時卽許散還明日巴延遣騎士至城下問故托克托倨城上宣言有旨黜丞相一人諸從官皆無罪巴延奏乞陛辭不許道出眞定父老奉觴酒以進巴延問曰爾曽見子殺父事乎對曰不曽見子殺父惟聞有臣弒君巴延俛首有慚色○評曰托克托之謀黜巴延有三失焉其幸而成者元運未終天固相之也夫漢人不得爲亷使其事未大害於政治乃抑其謀以激其怒可乎況巴延獨秉國鈞已非一日號令賞罰無敢違忤一旦沮遏邪慮必萌此一失也嫌隙旣開勢不相下如欲取之必匿形伏機審而後顧乃戒衛士嚴宮門出入螭蚴皆爲置兵無乃速其變乎此再失也當是時巴延勢傾朝野左右前後皆其黨與故𨿽知朝廷見忌而不以爲慮然增兵自衛請帝出田應叵測也決計討之當如疾雷不及掩耳𨿽皇弟在彼亦不得顧夫何夜已二鼓遣三十騎取雅克特古斯入城則機露而謀泄矣使巴延先詔使其能入柳林乎此三失也或曰雅克特古斯文宗之嫡巴延若挾之爲嗣以號令天下則人心動揺矣旣慮其若此則於其固請出田之時勿許可也堅忍持重使皇弟還宮而後亦可也輕舉而寡謀蓋天厭巴延非托克托所能爲功也】以瑪紮爾臺爲太師中書右丞相塔斯哈雅爲太傅知樞宻院特黙齊爲太保禦史大夫○以托克托知樞宻院汪嘉努爲中書平章傅巖起爲左丞【詔托克托之外諸王侯不得懸帶弓箭及環刀輒入內府○評曰托克托持大義滅親之說以討巴延知有君而不知有伯父似矣然遂以爲功則非也況父總中書子掌樞宻何異牽牛蹊人之田而奪之牛者乎當是時爲托克托者若曰臣志存邦國不顧骨肉事非得已若賞臣之功是臣賣親以徼利祿死無以見伯父於地下矣如此而奉身以退則可也】罷廣東采珠提舉司○己酉彗星見【自是月至三月庚辰凡三十二日】京畿大水【凡五州十一縣詔每戶賑米兩月】三月漳州義士陳君用討殺李志甫詔以君用爲漳州路同知【龍巖尉黃佐才獲志甫餘黨鄭子箕佐才因與賊戰其妻子四十餘口皆被害詔授佐才爲龍巖縣尹○評曰李志甫阻兵三年守將失利鄰道奔走幸而討殺餘黨尙存黃佐才一龍巖尉耳能與賊戰家屬死者四十人而僅償縣尹何足以激勸人心哉】以揭傒斯爲奎章閣供奉學士【尋攺翰林直學士再升侍講學士時新格超遷不越二等獨傒斯超四等進九階蓋異數也】賜史惟良等上尊束帛【詔賜南防中丞史惟良禦史中丞耿煥江東亷訪使張友諒中書左丞許有壬上尊束帛】竄巴延於南恩州道卒【詔安置於南恩州陽春縣行次江西隆興之驛舎病死】以特穆爾達實爲中書右丞【特穆爾達實喀喇托克托之子也】以歸爲監察禦史【拜禦史防臣奏曰此卽河南抗賊者也上曰好事卿宜數爲之賜以上尊】封瑪紮爾臺爲忠王固辭許之【詔封忠王賜號逹爾罕瑪紮爾臺固辭禦史請許之以勸亷譲上從之】夏六月詔毀文宗皇帝廟主廢皇太后鴻吉哩氏出居東安州放皇弟雅克特古斯於髙麗【詔曰昔皇祖武宗升遐祖母太皇太后惑於憸慝俾皇考出封雲南英宗遇害正統浸偏我皇考以武宗之嫡逃居朔漢宗王大臣同心翊戴於時以地近先迎文宗暫總機務知天理人倫所在假讓位之名以寶璽來上皇考推誠不疑卽立爲皇太子而乃當躬迓之際與其臣伊埒布哈阿哩雅明埒棟阿等謀爲不歸而再禦宸極欲自解於天下乃謂夫何數日之間宮車晏駕海內聞之靡不切齒又私圖傳子嫁禍於班布爾錫皇后謂朕非明宗之子出居遐陬上天不佑隨降隕罰叔嬸布逹實哩怙其勢焰舎長嫡而立次防奄復不年諸王大臣以賢以長扶朕踐祚賴天之靈權姦屏黜永惟鞠育罔極之恩忍防不共戴天之義旣往之義不可勝誅其命太常撤去圖卜特穆爾在廟之主布逹實哩削太皇太后之號徙東安州安置雅克特古斯放諸髙麗當時賊臣伊埒布哈阿哩雅明埒棟阿等明正典刑○監察禦史崔敬上書言文皇旣撤廟主叔母亦削鴻名盡孝正名斯亦足矣惟念皇弟雅克特古斯年防播遷天理人情有所不忍方明皇上賔皇弟尙在𦇤褓未有知識義當矜閔蓋武宗視明文皆親子陛下與皇弟皆嫡孫若以武皇之心爲心則固無親疎以陛下之心爲心則未免有彼此臣請以世俗諭之常人有百金之產尙置義田以收養宗族陛下富有四海乃以同气之人置之度外貽笑他邦取辱後世倘生他變關系非輕臣願殺身以贖皇弟之罪伏望陛下歸迎太后母子以盡骨肉之義則天意回人心恱宗社幸甚書奏不報○評曰至元元年詔赦天下有曰永惟太皇太后後其所生一以至公爲心親挈大寶畀予兄弟功徳隆盛近古罕比今詔乃曰叔嬸布逹實哩怙其勢焰舎長嫡而立次防何前後之矛盾邪且夫寧宗之母托果斯順帝之母瑪哩達均之妾母也順帝可謂長矣何名爲嫡哉王者出言何可輕也況天下之人亦有公論乎】帝弒故太后鴻吉哩氏殺皇弟雅克特古斯【太后崩雅克特古斯遇害於中道○評曰古人有言言不激切不足以感動人主然過於激切不足以回人主之意適足以重其過而贊其決也崔敬之諫可謂激切矣但其言曰倘生他變關繋非輕則反有以啟順帝之疑而雅克特古斯中道之斃未必不由此也嗚呼凡爲人臣進諫其君何可容易乎哉】秦州成紀縣山崩地坼○刪修大元通制【以翰林承旨逹罕奎章閣學士庫庫監修】逹勒逹地大風雪【羊馬皆死賑鈔一百萬餘錠】秋七月庚申太陰犯心【犯心距星又犯中央大星】八月以額琳沁巴勒額森特穆爾並爲禦史大夫○衞輝大水【漂民居千餘家】九月丁卯熒惑犯嵗星○冬十月丁酉太白入南斗○瑪紮爾臺罷以托克托爲中書右丞相特穆爾布哈爲左丞相許有壬爲參政汪嘉努知樞宻院○十一月以孔克堅襲封衍聖公○處婺州饑○十二月詔復行科舉【初天歷二年防士大廷阿榮爲奎章閣大學士語其僚虞集曰更一科後科舉當輟輟兩科而復復則人才大出榮不及見之矣公猶及見集曰得士之多幸如存初言今文治方興未必有中輟之理榮嘆曰數當然耳集問何以知之弗答至是果如其言】罷奎章閣【及大糦宗禋等院】

元史續編卷十二﹤史部﹐編年類﹐元史續編﹥

欽定四庫全書

元史續編卷十三

明胡粹中撰

【辛巳】至正元年春正月己酉朔詔攺元【詔以至元七年爲至正元年】以陳旅爲國子監丞【旅蒲田人篤志於學無書不讀馬祖常使鄗南一見奇之曰子館閣器也相與勉遊京師虞集見其所爲文嘆曰此所謂我老將休付子斯文者矣因交口延譽於諸公間趙世延力薦之以爲國子助教出提舉江浙儒學至是入應奉翰林遷國子監丞】二月汴梁地震○三月車駕幸上都○夏四月道州賊蔣丙等作亂【攻破江華等諸縣】以特穆爾達實爲中書平章阿嚕爲右丞許有壬爲左丞【初有壬論帝當親祠母后虛位徽政院當罷命相攺元當合爲一詔冗職當沙汰錢糧當裁節如此類者不一而足時論韙之遷爲左丞】復封瑪紮爾臺爲忠王○辛丑冀寧路地震裂○六月復舊奎章閣爲宣文閣【時大臣議悉罷先朝所置閣監官屬翰林承防庫庫言於上曰民有千金之產尙設家塾以延館客堂堂天朝富有四海一學房乃不能容邪上然之卽日攺奎章閣爲宣文閣藝文監爲崇文監設官如初就令庫庫董治因請置檢討等官十六員以備進講達官有不喜儒者謂曰儒有何好君酷愛之庫庫曰昔世祖以儒足以致治命裕宗學於贊善王恂今祕書所藏仿書當時裕宗於學生之下親署禦名習書謹呈其敬重若此世祖甞暮召我先人坐寢榻下陳說四書及古史治亂至丙夜不寐喜曰朕令卿従許仲平學正欲以嘉言入告朕耳其向學又如此今汝不好儒寧不念聖祖神宗篤好之意乎且儒者之道君仁臣忠父慈子孝從之則人倫咸得國家咸治違之則失則亂爾欲亂而家吾不汝禁愼勿以斯言亂我家國也逹官有慙色庫庫喀喇氏博果密之子也○評曰昔湯之於伊尹學焉而後臣之髙宗亦曰臺小子舊學於甘盤古之人君其隆師重道如是元世祖統一區夏天性忠實合節前聖一王恂爲贊善而令裕宗於學生之下親署禦名習書謹呈其尊敬師奚讓於前王哉嗚呼賢矣】濟南水○秋八月車駕還宮○九月許有壬進講明仁殿【上悅賜酒宣文閣仍賜貂裘金織紋幣】冬十一月道州民何仁甫等反【連猺賊冦邊詔湖廣平章鞏卜班討之】以伯勒齊爾布哈爲江浙左丞相○是嵗通泰崇明等州海溢

【壬午】二年春正月開京師金口河【托克托用參議博囉特穆爾都水監佐言於都城外開河置閘放金口水爲河深五十尺廣一百五十尺役夫十萬欲引通州船入城廷臣多言不可而托克托排羣議不納左丞許有壬條陳其利害略曰大徳二年渾河溢都水監將金口下閉閘板五年渾河水勢浩大郭太史將金口上河身盡行堵塞至順初有言引金口水過京城至通州者工部及提舉司大都路合屬官民相視議擬水由二城中間窒礙又盧溝河自橋至合流處従來未甞有漁船此不可行船之明驗也且通州去城四十里盧溝止二十里若可行船當時何不於盧溝立馬頭百事近便卻於四十里外爲之又西山水勢髙峻金時在城北流入郊野縱有衝決爲害亦輕今則在都城西南若霖潦漲溢加以此水性急宗社所在豈容僥幸設使成功一時亦不能保其永無衝決之患且金時此河未必通行今其河道遺迹安知非作而復輟之地又郭太史作通恵河時何不用此水而逺取白浮之水蓋白浮水淸而此水渾濁不可用用之易淤若不作閘地形髙下不同必致走泄澁滯作閘以節之則渾流必致淤塞用人挑洗無有已時此議方興萬口一詞以爲不可若以爲成大事者不謀於眾人則是商鞅王安石之法恐當今不宜有此議上丞相終不聴河成果水急泥壅不可行費用不貲而卒以無功臺臣劾建言者博囉特穆爾傅佐俱坐誅○評曰古先哲王有所興作必謀及乃心謀及卿士謀及庶人又謀及卜筮詢謀僉同夫然後行未有排羣議而妄興作者也托克托當國議開金口河役夫十萬工不爲小矣乃偏聴獨斷力排羣議而爲之𨿽許有壬條陳利害辭達理明終不爲之止其堅忍執愎一至此哉夫偏聴成姦獨斷生辭他日汝中栢龔伯璲之徒交搆讒諂卒至禍敗其所従來久矣】三月廷試進士賜拜珠陳祖仁等七十八人及第出身有差【下第者悉授教官又增鄕試備榜亦授以學錄教諭】大同饑【人相食】以額木奇塔特爲中書平章○夏四月冀寧地震○車駕幸上都○五月甲申太白經天○東平雹【大如馬首】六月濟南山崩汾河溢○以賀惟一爲中書右丞【惟一仁傑孫勝子也初勝以非罪死惟一尙防而資性開朗正大師事趙孟頫呂弼襲父職爲宿衞長文宗召爲上都畱守上初卽位遷禦史中丞時中書參議佛家閭憸人也惟一劾其罪時宰庇之寢不行惟一乃辭病去及是起爲參政進右丞防禦史祈君璧復劾佛家閭黜之乃就職○評曰賀惟一可謂明人臣之義矣人臣之義有官守者不得其職則去有言責者不得其言則去中丞言官也不得其言則有去而已右丞與參議同省一薫一蕕十年猶臭必憸邪斤而後就職其進退有道矣噫若惟一者豈非賢哉】秋七月恵州羅浮山崩【凡二十七處】慶逺民莫八等反討平之【攻陷南丹左右兩江等處命托克托濟延討平之】拂郎國獻異馬【長一丈一尺三寸髙六尺四寸純黒後二蹄白】八月庚子朔日食○以成遵爲監察禦史【遵初扈従上亰言臺察四事一曰差遣臺臣越職問事二曰左遷禦史杜塞言路三曰禦史不盡言職惟循資求進四曰體覆亷訪聲迹不實賢不肖混淆上皆納之諭臺臣曰遵所言皆世祖風紀舊規也時有議贓吏遭喪不許歸須竟其獄者遵曰惡人固可怒然與人倫孰重國家方以孝理天下寧失罪人不可使天下有無親之吏大夫是之議遂寢是嵗遵言事及舉劾凡七十餘章皆指訐時獘執政惡之尋攺除都事】九月衮布巴勒討何仁甫平之【復平溪峒堡寨二百餘處】辛未車駕還宮○冬十一月辛夘嵗星熒惑太白聚尾○十二月命右丞賀惟一等兼知經筵【惟一與中丞張起巖樞宻副使姚庸並以本官兼知】乙酉亰師地震○誅阿嚕圖們【坐謀害宰相圖爲叛逆癸未】三年春正月許有壬罷○二月新鄭宻縣地震○鞏昌山崩【成紀寧逺伏等縣山崩水湧出溺死人無算】三月詔修遼金宋三史【以右丞相托克托都縂裁平章特穆爾達實右丞賀惟一中丞張起巖翰林學士歐陽侍禦史呂思誠翰林侍講學士掲傒斯爲總裁官丞相問修史以何爲本傒斯曰用人爲本有文學而不知史事者不可與有文學知史事而心術不正者不可與用人之道又當以心術爲本傒斯又言作史之法須求作史之意政事得失人才賢否一律以是非之公至於物論不齊必反復辯論求歸於至當而後可】詔振舉風憲【詔內外官有不法者従內臺行臺監察禦史糾劾嵗以八月終出巡至次年四月終乃還】夏四月丙申朔日食○兩都桑果葉皆黃【生龍缺】車駕幸上都○五月河決白茅口【又決金隄並河羣邑民居漂溺壯者流離上甚患之遣使體量命大臣訪求治河方略】六月勅經筵官月三進講○回回拉裏反掠解吉隰等州○秋七月汴梁大水【中牟扶溝尉氏洧州鄭州滎陽汜水河陰凡一州七縣】八月晉寧進嘉禾【一莖八穗】山東盜起【掠兗州】車駕還宮○九月蔣丙攻陷連桂州【衮布巴勒禽猺賊酋唐太二蔣仁五送京師誅之蔣丙復攻破連桂州自稱順天王】冬十月躬祀太廟【上行禮至寧宗室問曰朕寧宗兄也理當拜否愽士劉聞對曰寧宗𨿽弟其爲帝時陛下爲之臣春秋時僖公閔公兄也閔公先爲君宗廟之祭未聞僖公不拜陛下當拜乃下拜○評曰劉聞之對據禮合經可謂善矣順帝聞善卽服不以爲難不亦美乎】己酉郊【上親祀圜丘以太祖配右丞相托克托爲亞獻太尉知院阿嚕圖們爲終獻禦史大夫巴咱爾與司徒汪嘉努充大禮使平章伊實特穆爾特穆爾達實充侍中禦史大夫伊實特穆爾右丞賀惟一充門下侍郎宣徽使達實特穆爾太常院周知李好文充禮儀使】以韓元善爲中書參政○大赦【以郊祀禮成大赦天下文官並減一資武官陞散官一等蠲民租五分賜髙年帛有差】十二月以伯勒齊爾布哈爲中書左丞相特穆爾布哈罷○詔寫金字蔵經○徴處士托音巴延張瑾杜本本辭不至【巴延等皆授以官獨本辭不至本淸江人初上救荒防於江浙丞相呼喇布丞相奇之入爲禦史大夫言於武宗召至亰師辭歸隠武夷山中文宗朝徴之不起至是右丞相托克托薦之於上詔以爲翰林待制賜金幣上尊使者致君相之意促之行至杭州稱疾固辭且致書丞相曰以萬事合爲一理以萬民合爲一心以千載合爲一日以四海合爲一家則可以言制禮作樂而躋五帝三王之盛矣遂不至○評曰陰陽之气合則生萬物聖賢之道合則成萬事故易泰卦之象曰天地交而萬物通也上下交而志同也元興至是已七十載海宇晏安民物蕃膴君臣契和若可以爲泰矣而杜本常見其不合獨憂其非泰何哉蓋邪正混淆則萬事不可合爲一理上驕下慢則萬民不可合爲一心昔是今非則千載不可合爲一日內外重輕則四海不可合爲一家人徒見上下諾諾聲應气和以爲合不知其適所以乖也廟堂巍巍垂拱無事以爲泰孰知其將否也況當是時順帝以方壯之年撫盈成之運不親政治惟務逸樂而脫脫剛愎自用伯勒齊爾布哈姦佞忮害一相旣不合矣各樹私黨以相仇敵豈足與爲治乎易白君子見幾而作不俟終日杜本有焉】

【甲申】四年春正月詔定守令黜陟之法【六事備者升一等四事備者減一資三事備者平遷六事不備者降一等】庚寅河決曹州【雇夫萬五千八百修築是月又決汴梁】以賀惟一爲中書平章趙徳壽吹斯戩並爲參政○以納琳爲中書平章姚庸爲左丞○車駕幸上都○夏四月托克托罷【托克托辭職遂罷相封鄭王食邑安丰賜金印海靑文豹等又賜金十錠銀五十錠鈔萬錠幣帛一百疋悉辭不受】霖雨河溢【決白茅金隄曹濮濟衮皆被災】五月以阿嚕圖爲中書右丞相【托克托辭相位上問誰可代者以阿嚕圖對遂用之右司郎中陳思謙建言儲事阿嚕圖曰左右司所以贊助宰相卽郎中有所建明當眾議而行之何必別爲文字自有所陳耶思謙慙服他日議除一人爲刑部尙書或難之曰此人柔軟非刑部所可用阿嚕圖曰廟堂卽今選儈子邪若選儈子須用彊壯人尙書詳讞刑獄若不枉人不壊法卽是好刑官何必求彊壯者眾皆莫能對其爲治知大體如此○評曰尙書詳讞刑獄不枉人壊法蓋其職分之所當爲不論人之剛柔皆當以此爲務但柔弱之人或畏權勢則有時而失所守剛彊之士無所撓屈庶不至於阿従耳謂柔軟不可任刑部亦非過也然阿嚕圖之言則可謂知大體矣】六月伊洛溢○秋七月溫州地震海溢○蒙陰地震○灤河溢○益都民郭和尼齊作亂【益都鹽徒郭和尼齊作亂遂上太行由陵川入壺關至廣平殺兵馬指揮復還益都】八月車駕還宮○九月丁亥朔日食○冬十月復令民納粟補官【備賑濟也有匿姦罪而輸粟得七品雜流者爲怨家所告有司議輸粟例無有過不與之文中書右司郎中成遵以爲賣官鬻爵已非令典況又賣官與奸淫之人其何以爲治必奪其勅還其粟著爲令乃可從之】

【乙酉】五年春正月薊州地震○三月廷試進士賜布延布哈張士堅等七十八人及第出身有差○夏四月車駕幸上都○丹陽雨紅霧【艸木葉人衣裳皆濡成紅色】五月辛夘中書平章庫庫卒【庫庫風神凝逺制行峻潔博通羣書以翰林學士知經筵日勸上就學上欲寵以師禮固辭不可上甞欲觀畫庫庫卽取郭忠恕比干圖以進一日上覽宋徽宗畫稱善庫庫進曰徽宗多能惟一事不能上問曰何謂所不能者一事對曰獨不能爲君耳身辱國破皆由不能爲君所致凡爲人主貴能爲君他非所尙也其隨事規諫禆益皆此類已而平章江浙復以承防召還防中書平章缺近臣擬進上曰平章已有其人今行半途至矣至京師七日感疾卒賜謚文忠庫庫善書當世以之亞於趙孟頫云○評曰六藝居三物之一而書居六藝之一蓋學者之末節也況畫又書之餘事且爲學者所不必能豈人君所當務乎宋徽宗承八業之基有四海之富不務修六徳愼六行遊六藝而拳拳畱神於禽鳥竹石以極夫模寫之工與畫史爭髙下於錙銖卒使宗社失守殞身北廷爲萬世笑其畫之存於世者正後王之鑑也以其所能校其所不能得失了然矣其後順帝造龍船制刻漏皆自制其樣精巧出人意表前代所未甞有庫庫於此豈亦微見其端故因事而切諷之歟惜哉帝之不悟也】秋七月以伊蘇特穆爾特穆爾達實並爲禦史大夫衮布巴勒爲中書平章○河決濟陰【漂官民廬舎殆盡】八月車駕還宮○九月以吹斯戩爲中書右丞多爾濟巴勒爲參政【多爾濟巴勒東平王拜珠從子元統初爲禦史首請親祠宗廟及不宜數赦又陳時政九事一杜僥幸二省財用三停佛事四省冗官五均公田六鑄錢幣七罷山東田賦官八蠲河南自實糧九禁取海外姬妾及正旦糾正班次斥教坊司不得入多爾濟巴勒傳防多爾濟巴勒執不從薩勒迪曰禦史不奉詔邪對曰事不可行大夫宜覆奏西僧作佛事內殿醉酒失火多爾濟巴勒劾之薩勒迪傳詔免罪又執不可一日凡八傳防乃已巴延騰吉斯嘉努怙勢爲民害多爾濟巴勒因巡歷捕致於法民大恱及還騰吉斯怒曰禦史辱我家人我何面目見人耶多爾濟巴勒曰我知奉法他不知也遷大宗正宗王有殺其大母者力請正其罪時相難之遂出爲江西左丞至是召爲參政○評曰萬物本乎天人本乎祖故父子至親而祖父母則愈尊矣百骸九竅受形气於父母而大母則又父之自出者也周禮有都宗人家宗人統治宗姓後世爲大宗正焉有宗王殺其大母而無罪者乎當是時大宗正能守法致辟而阿嚕圖伯勒齊爾布哈並居相位黨庇大逆絕人倫滅天理甚矣欲不危亡得乎】冬十月賜賀惟一國姓更名太平以爲禦史大夫【故事臺端非國姓不得授惟一固辭詔特賜姓蒙古而更其名爲太平】遣奉使宣撫巡行天下【詔曰朕自踐祚以來今十餘年托身億兆之上端居九重耳目所及豈能周知故𨿽夙夜憂勤冀安黎庶而和气未臻災時作聲教未洽風俗未淳吏獘未袪民瘼滋甚豈承宣之寄糾劾之司奉行有未至歟爰稽先朝成憲遣官分道奉使宣撫布朕徳意詢民疾苦疏滌寃滯蠲除煩苛體察官民賢否明加黜陟民間一切興利除害之事悉聴舉行命江西左丞呼勒圖迪音吏部尙書何執禮巡兩浙江東前雲南右丞薩克繖將作院使王士巡江西福建大都路達嚕噶齊巴克實江浙參政秦従徳巡江南湖廣吏部尙書達繖宣政僉院魏景道巡河南江北資政院使曼濟兵部尙書李獻巡燕南山東兵部尙書布哈樞宻院判靳義巡河東陜西宣政院同知伯嘉努宣徽僉院王伊蘇岱爾巡山北遼東湖北宣慰使阿齊拉兩淮運使杜徳逺巡雲南上都畱守阿雅噶齊陜西左丞王紳巡甘肅大都畱守達爾瑪實哩河南參政王守誠巡四川前西臺中丞鼎鼎集賢侍講學士蘇天爵巡亰畿平江路達嚕噶齊尊達實哩及都水監賈惟貞巡廣海】遼金宋三史成【右丞相阿嚕圖進三史上曰史旣成書前人善者足法惡者取戒豈止爲君者人臣亦當知之卿等其體朕心以前代善惡交相戒勉】韓元善罷以呂思誠爲中書參政○十二月至正條格成【先是至元四年二月命修至正條格以平章昻吉爾監修至是始成書】奉元人陳望叔謀作亂伏誅【望叔僞稱雅克特古斯太子事覺伏誅】以都稜特穆爾知樞宻院馮思溫爲禦史中丞

【丙戌】六年春正月以伊埒哲伯爲禦史大夫【伊埒哲伯初爲南臺大夫時巴延居相位擅權疾其論事不阿因殺其子達爾瑪而謫之海南巴延敗乃得召還至是復拜中臺盡選中外亷能之士置諸風憲時號得人】二月辛未興國雨雹【大如馬首】山東地震【凡七日乃止】三月亰畿山東盜起【盜扼李開務之閘河刼商旅船兩淮運使宋文瓉言世皇開會通河千餘里嵗運米至京者五百萬石今騎賊不過四十人刼船三百艘而莫能捕恐運道阻塞乞選壯勇千騎捕之不聽詔中

書參政索諾木巴勒至東平鎭遏】夏四月遼陽沃濟部人及碩達勒達叛【爲捕海東靑煩擾也萬戶邁珠討之遇害】車駕幸上都○以呂思誠爲中書左丞魏中立爲參政○五月陜西饑○象州盜起○盜竊太廟神主○立河南山東行都水監【以河決故】汀州民羅天麟反討殺之【天麟及陳積萬叛陷長汀命江浙右丞呼圖克布哈江西右丞圗嚕合兵進討其徒羅徳用殺天麟積萬來降餘黨悉平】秋七月以巴咱爾爲遼陽左丞相【沃濟野人等未靖命太保巴咱爾往鎭撫之】以額圗琿爲雲南平章【雲南賊死可伐盜據一方侵奪路甸命額圗琿出鎭且使討之仍降詔招諭】以多爾濟巴勒爲中書右丞達爾瑪索諾木巴勒參政【有以善音樂得幸者帝命爲崇文監丞參政多爾濟巴勒他擬一人以進帝怒曰選法書由中書耶多爾濟巴勒頓首曰用幸臣居淸選恐後世議陛下今選他人臣實有罪他省臣無與焉帝恱陞右丞】黜禦史實巴爾等【奉使宣撫鼎鼎等奏實巴爾等罪杖而黜之時諸道奉使皆與臺憲互相揜蔽惟鼎鼎蘇天爵與湖廣道巴克實糾舉無所避亰畿道凡興除者七百八十三事糾劾九百四十九人都人稱天爵爲包拯天爵竟以忤時相罷○評曰禦史糾正百司肅淸庶政者也而爲奉使宣撫所奏黜臺綱陵夷可知矣夫臺憲不足任於是乎有奉使宣撫猶漢世綉衣直指之類耳今諸道奉使又與臺憲互相掩蔽則天下庶官舉不足任矣其何以爲國哉舉亰畿道興除者七百八十三事糾劾者九百四十九人而諸道無聞焉吏之多民瘼之滋又不言而可知也】八月車駕還宮○九月邵武地震【有聲如鼔】靖州猺賊吳天保冦陷黔陽沅州○冬閏十月詔赦天下【免差稅三分水旱地方全免】以濟蘭巴爾爲太尉○山東河南盜起○河決【尙書李防請躬祀郊廟近正逺邪以崇陽抑陰不聽】以特黙格爲中書平章○阿嚕圖罷【先是伯勒齊爾布哈嘗與阿嚕圖謀擠托克托阿嚕圖曰我輩亦當有退休之日人將謂我何伯勒齊爾布哈屢以爲言終不從乃風禦史劾奏阿嚕圖不宜居相位阿嚕圖聞之卽辭避出城所親爲之不平請曰丞相所行皆善而禦史言者無理何不見上自陳上必辧焉阿嚕圖曰我博爾濟世裔豈以丞相爲難得邪但上命我不敢辭今禦史劾我我卽宜去蓋禦史臺乃世祖所建我若與禦史抗卽與世祖抗矣汝等勿復言阿嚕圖博爾濟四世孫也○評曰阿嚕圖之不校卽去善矣若其言則未盡當也蓋宰相任天下之重茍能致君堯舜安輯華夏徳被生民功施社稷尊榮其身於當世而垂譽於無窮豈非曠百世所難得者彼四集賽世裔烏足貴哉況爲士者當養亷逺恥大臣被劾去位思過亦禮之常抗章自辧如亷恥何若曰與禦史抗卽與世祖抗則非也】

【丁亥】七年春正月甲辰朔日食【是日大風寒朝官僕者數人已而日食】以伯勒齊爾布哈爲中書右丞相尋罷○以章巴延爲湖廣左丞【以討猺獠有功】以索諾木巴勒爲右丞多通蓋苗並參政昻吉爾知樞宻院苗尋罷【時大臣以兩亰馳道狹隘奏毀民田廬廣之已遣使督治苗言馳道創自至元初何今日獨以爲狹力辯其不可乃止又欲出宿衞士爲郡長官俾以養亷苗曰郡長所以牧民豈養亷之地哉果不能自存賜之錢可也若任郡守必擇賢而後可議遂寢又欲與角觝者萬貫苗曰諸處告饑不蒙賑防力戱何功獲此重賞乎於是丞相謂僚佐曰所以引蓋君至此欲其相助也乃每事沮抗如此後有公務毋白參政苗聞之乃自引去除甘肅左丞】以宦者拜特穆爾爲司徒○二月己夘山東地震【壊城郭三月東平又震河水動揺】三月集賢大學士吳直方免【禦史王士劾其濫進官階坐奪宣命】修上都大乾元寺○夏四月復以伯勒齊爾布哈爲中書右丞相特穆爾達實爲左丞相鼎鼎爲右丞【評曰甚矣小人之易進而難退也蓋君子秉徳陽剛若火之然人不得而狎故去之易小人賦質陰柔如泉之達人不見其可畏故斥之難伯勒齊爾布哈姦邪忮害不厭人望而爲禦史大夫者五年居相位者又五年斥而復用豈非所謂尸位固寵者歟】通州盜起【臨淸廣平灤州諸處盜起禦史言通州宻邇京師而盜賊蜂起宜增兵討之以杜其源不聽】河東大旱【地坼泉湧山崩城陷壓傷居民嵗復大旱】五月吳天保陷武岡遣湖廣左丞善巴勒討之○伯勒齊爾布哈罷【以災異疊見罷爲太保就第】六月安置太師瑪紮爾臺於西寧州【伯勒齊爾布哈以宿憾譖瑪紮爾臺詔徙西寜州其子托克托力請與俱行在道則閱騎乘廬帳食則視其品物之精粗瑪紮爾臺安之】以太平爲中書平章福壽爲參政魏中立罷○秋七月詔處士旺紮勒圗濟爾噶朗董立李孝光張樞樞辭不至【以旺紮勒圖濟爾噶朗爲翰林待制樞立爲修撰孝光爲著作郎初樞以丞相納琳薦召修三史史成托歡辟樞爲本府長史辭弗就至是再召復辭不至明年卒於家】以納琳爲禦史大夫托歡爲中書右丞孔思立爲參政【納琳誣孔思立受賕事或欲連中呂思誠納琳曰呂左丞素有亷聲難以及之遂止】八月復徙瑪紮爾臺於甘肅【瑪紮爾臺與其子托克托謫居在外時相欲傾之嗾人告變且扳臺臣同上奏禦史大夫亦憐眞班曰凡爲相者孰無閒退之日況托克托父子在官無大咎過柰何迫之於險終不従】九月車駕還宮○中書左丞相特穆爾達實卒【特穆爾達實天性忠亮學術正大上甞問爲治何先對曰法祖宗又問王文統奇才恨不得如斯人者用之對曰世祖有堯舜之資文統不告以王道而乃尙霸術要近利世祖之罪人也使今有文統正當逺之又何足取乎初巴延議罷科舉特穆爾達實在參議府訖不署奏及入中書乃議復行之徴用防士待以不次之擢或疑其太優特穆爾達實曰隠士無求於朝廷朝廷有求於隠士區區名爵何足吝惜識者誦之○評曰尊徳樂義故隠士無求於朝廷濟世安民故朝廷有求於隠士特穆爾達實之言當矣若謂不吝名爵爲足以求隠士則非也夫伊尹耕莘湯三聘之而後起孔明居隆中昭烈三顧之而後許以周旋斯二人者豈名爵所可致哉道足以拯天下時足以行其志感知遇之深於是乎爲之用不然千駟萬鐘何加焉亦終老於耕釣而已矣故欲以名爵致隠士者不能以得隠士而爲名爵所致者亦非所謂隠士也】以多爾濟爲中書左丞相○吳天保冦陷寶慶殺其湖廣右丞善巴勒【天保陷漵浦諸縣焚掠無遺又陷寶慶殺湖廣右丞實巴爾於軍中復冦沅饒州兵擊走之又冦靖州命平章格爾領兵威順王庫春布哈鎭南王博囉布哈合江西湖廣兵同進討之】冬十月西畨盜起【凡二百餘所陷哈喇和卓】沿江盜起【兩淮鹽運使宋文瓚言江陰通泰爲江海之門戶而鎭江眞州次之國初設萬戶以鎭其地今戍將非人致賊艦往來無常集慶花山賊才三十六人官軍萬數不能進討反爲所敗後竟假手鹽徒𨿽能成功豈不貽笑逺近宜亟選智勇以圖後功不然則東南五省財賦恐非國家之有不聴】賜大承天防聖寺田業【賜山東地土十六萬二千餘頃爲永業戶部奏各防水旱田禾不收湖廣雲南盜賊蜂起兵費不給而各位集賽冗食甚多乞賜分揀帝牽於眾請令三年後減之○評曰古者方裏而井井九百畝十六萬二千餘頃爲地方百七十里視古侯伯兩國矣不以給民而以資僧寺是猶刳牛馬以豢虎豹他日欲耕欲戰得乎】以呼圖克布哈爲中書右丞○十一月以多爾濟爲中書右丞相太平爲左丞相韓加訥爲西臺大夫【時畱守司將致賀禮於二相多爾濟家人先在鴻禧觀察知其致左相者特丰白其事請卻之多爾濟曰彼縦不送我又何怪焉命受之多爾濟穆呼哩六世孫托克托子也】前太師瑪紮爾臺卒於甘肅【瑪紮爾臺卒召其子托克托還京師】以歸暘爲中書右司都事【順江酋長樂孫求內附請立宣撫司及置郡縣以旣設郡縣有事不救則辜來附之意救之則疲中國而事外夷所謂獲虛名而受實禍也與左丞呂思誠抗辧甚力左丞相太平笑曰歸都事善戅如此然其防果安出曰可授其酋長宣撫勿責其貢稅使者賜金帛遣歸足矣卒従言京師苦寒有丐訴丞相馬前者索皮服予之因核在官皮服欲悉給貧民曰宰相當以廣恵天下爲心皮服能幾何丞相悟而止湖廣左丞善巴勒卒其子實廸掾中書請奔喪丞相以實廸有兄弟不許曰孝者人之同情以有兄弟而沮其謀非所謂以孝治天下也遂許之廣猺入冦詔遣將統思州楊元帥兵往討言易軍而將不諳教令恐不能勝不如命就統彼悅於恩命必能自效此謂之以夷攻夷也上不従竟無成功○評曰百畝之田無奪其時則數口之家可以無饑矣五畝之宅樹墻下以桑則五十者可以衣帛矣故善養民者在制其常產使得以用天之時因地之利而已歸謂宰相當以廣恵天下爲心是矣謂皮服能幾何莫若擇饑寒者賑之則非也夫民失常產而徴斂無藝君不節用而費出無經民之饑寒者常多而上之所畜積者不足安得人人而賑之哉又況賑之於一時而無以贍其終身亦終於饑寒而已矣】選用守令【以連年水旱民多失業選臺閣名臣二十六人出爲守令許民間利害實封呈省】置中書議事平章四人○以韓鏞爲饒州路緫管【時愼選守令魏中立薦鏞於上上爲署鏞姓名特授饒州路緫管饒俗尙鬼有覺山廟自昔爲妖以禍福人爲盜賊者必禱而卜焉事之尢謹鏞至卽撤其祠沈土偶人於江凡境內淫祠悉毀之人初大駭已而皆嘆服選民俊秀入學求尊宿有學行者爲五經師朔望幅巾深衣以謁先聖每月考課以示勸勉由是人人自力於學而饒人以科第進者視他郡爲多】以韓加訥爲中書平章【戊子】八年春正月戊戌朔以額森特穆爾知樞宻院○二月納琳致仕以新濟爲南臺大夫○以賈惟貞爲永平緫管【奉使宣撫穪職故有是命】立行都水監於鄆城【以賈魯爲大監循行河道考察地形往復數千里備得要害爲圖上奏二防其一議修築北隄以制橫潰則用功省其二議疏塞並舉挽河東行使復故道其工數倍防魯遷中書右司郎中議未及竟明年又立山東河南等處行都水監】三月廷試進士賜阿爾輝特穆爾王宗哲等七十八人及第出身有差○京畿民饑○賜徽州守臣金帛【徽州路達嚕噶齊哈喇布哈以政績著聞賜金帛以旌之】幸國子學○賜衍聖公銀印○車駕幸上都○以托克托爲太傅○遼陽烏延博爾歡等作亂討平之【與索和爾俱稱大金子孫官軍討斬之董哈喇復作亂鎭撫奇徹擒之】夏五月丁酉朔大霖雨京城崩○廣西山崩漓江溢○四川旱饑○遣使祠曲阜○以劉恆爲山東宣慰使【恆守九江有政績故特陞之】以阿拉克布哈爲大司徒○秋八月車駕還宮○奎章閣侍書學士致仕虞集卒【集宋相允文五世孫也父汲母楊氏宋國子祭酒文仲女文仲守衡汲以甥館従時未有子爲禱於南嶽一日文仲晨起衣冠坐而假寐夢一道士至前牙兵啟曰南嶽眞人來見旣寤聞汲生男心頗異之文仲以春秋名家而族弟棟邃於性理之學楊氏在室各通其說集受業家庭出則以契家子従吳澄防以故學有源委董士選爲南臺中丞延集家塾入朝薦之除大都路教授歷國子助教博士司業爲祭酒嘗上學校議以爲師道立則善人多今天下教官猥以資格注授彊加之諸生之上而名之曰師有司弗信之生徒弗信之於學校無益也如此而望師道之立可乎爲今之計莫若使守令自求經明行修之士身師尊之至誠懇篤以求其徳化之及庶乎其有所觀感也其次則擇操履近正確守經義師說爲眾所服者又其次則取鄕貢至京師罷歸其議論文藝猶足以動人非若泛泛莫知根柢者矣及爲考官言於同列曰聖經深逺非一人之見可盡試藝之文惟其髙者取之不必先有主意若先有主意則求賢之心狹而差自此始矣故所取毎稱得人在經筵進講及承詔述作顧問拳拳以帝王治道古今得失委曲規諷冀有感悟然未嘗詔人旣致仕歸家關書捨爲二室左曰陶庵右曰邵庵故世稱集爲邵庵先生卒謚文靖】臨淄雹【大如杯盂】冬十月吳天保冦全道州【有眾六萬】十一月臺州民方國珍反命江浙參政多爾濟巴勒討之○監察禦史張禎李泌言事不聴【禎劾太尉昻吉爾欺罔又言明埒棟阿伊埓布哈皆陛下深仇巴延賊殺親王十二人法當門誅而各人子孫兄弟尙仕於朝宜急誅竄伯勒齊爾布哈阿附權姦亦當逺貶今災異屢見盜賊蜂起海賊要君閫臣玩冦若不振舉憲章恐有唐末藩鎭之禍不報泌又言世祖誓不與髙麗共事陛下踐世祖之位何忍忘世祖之言乃以髙麗奇氏亦位皇后今河決地震皆陰盛陽徽之象乞降爲妃亦不聽】以臺哈布哈呼圖克布哈並爲中書平章【臺哈布哈鴻吉哩氏沈厚有大度以外戚入官丞相太平薦其可用故有是命明年太平罷相臺哈布哈因黨於托克托謀害太平人以是不平之己丑】九年春以韓加訥爲禦史大夫○三月以達實特穆爾爲湖廣平章○夏四月以奇徹臺爲中書平章韓元善爲左丞呂思誠爲禦史中丞○車駕幸上都○秋七月出監察禦史沃哷海壽爲陜西亷訪副使罷禦史大夫韓嘉訥官【海壽劾奏殿中侍禦史哈瑪爾及其弟錫錫罪惡禦史大夫韓加訥以聞不省章三上詔奪哈瑪爾錫錫官出海壽於陜西罷嘉訥爲宣政使】江陵沔陽大水○以額森特穆爾爲禦史大夫額琳沁巴勒知樞宻院○多爾濟太平俱罷以托克托爲中書右丞相【初托克托罷相西行其父瑪紮爾臺卒太平力請令托克托歸葬左右以爲難太平曰托克托父歿不克葬爲善者怠矣爲之固請托克托得還拜太傅然不知太平之有徳於己也因汝中栢讒間欲中傷之是時參政孔思立等皆一時名人太平所拔用悉誣以罪太平旣罷又誣劾之托克托之母聞之謂曰太平好人也何害於汝而欲去之若違吾言非孝子也遂止太平故吏田復勸之自裁太平曰吾無罪當聴於天若自殺則誠自歉焉遂還奉元○評曰托克托之母誠可謂賢矣而托克托聞命遂止不違其親之志亦可謂孝矣】八月以巴延爲中書平章吹斯戩爲左丞伊蘇烏爾圗華秦従徳並爲參政○車駕還宮○冬十月丁酉開端本堂以李好文爲太子諭徳歸爲贊善張衝爲文學【皇太子以是日入肄業命托克托領端本堂事端本堂虛中以俟至尊臨幸太子與師傅分東西向坐授書其下僚屬以次列坐初上命太子習學漢人文字李好文取經史傳集有關治體者仿大學衍義例爲書十一卷名曰端本堂經訓要義又集歷代帝王故事凡百有六篇分爲四目一曰聖慧如漢昭明二帝幼敏之類二曰孝友如舜文王唐宗友愛之類三曰恭儉如漢文卻千里馬罷露臺之類四曰聖學如殷宗緝學陳隋諸君不善學之類又取古史自三皇迄金宋國祚久速治亂興廢爲書曰大寶錄又取前代帝王善惡當法戒者爲書曰大寶鑑以進復上書曰殿下宜以臣所進諸書參之貞觀政要大學衍義等篇果能推而行之則太平之治不難致矣它日太子坐淸寧殿分布長席列坐髙麗西畨僧太子曰李好文先生教我儒書多年尙不曉其意今聴佛法一夜卽暁由是愈崇尙佛學○評曰孔子曰惟上智與下愚不移故中人以下皆可由學而至順帝開端本堂以教太子妙選師傅隆其禮節可謂善教矣而阿裕爾實哩達喇資質庸下狎暱宵人導之以正如水沃石納之於邪如以膠投漆觀其言曰李好文教我儒書終年尙不曉其義今聴佛法一夜卽曉豈非所謂下愚不移者哉】十一月吳天保陷辰州○漕運使賈魯言事【魯建言二十餘條従其八事一京師和糴二優防漕司舊領漕戶三接運委官四通州總治預定委官五船戶困於壩夫海糧壊於壩戶六疏浚運河七臨淸運糧萬戶府當漕司八宜以宣忠船戶付本司節制】詔削沃哷海壽官爵放歸田裏流韓嘉訥於尼嚕罕【初海壽劾哈瑪爾出入托郭斯皇后宮闈犯分之罪尢大皇后寧宗母也泣訴於上謂禦史言爲侵己上怒乃奪官屏歸田裏禁錮之尋誣韓嘉訥贓罪杖流尼嚕罕以死先是伯勒齊爾布哈代托克托爲丞相以宿怨毎欲中傷托克托賴哈瑪爾營防得免而伯勒齊爾布哈與太平韓嘉訥圗們岱爾等十人結爲兄弟至是托克托復相謫太平陜西出伯勒齊爾布哈般陽圗們岱爾爲四川右丞誣以罪追至中途殺之而深徳哈瑪爾復召用○評曰以分而言則同生者爲兄弟以理而言則民吾同胞物吾與也君子之道親親而仁民仁民而愛物四海之內豈有不當愛者乎結爲兄弟此叔世閭巷小人造姦行俠者之所爲豈盛朝公卿大夫之事哉噫他人不足責惜乎太平賢者而亦爲此也又況伯勒齊爾布哈如薰蕕之不可與同器者乎】平遙縣人曹七七反討平之【刑部郎巴克實兵馬指揮沙卜丹共討平之】

【庚寅】十年春正月以吹斯戩爲中書平章伊蘇烏爾圗華爲右丞圗烈韓鏞並爲參政○甲戌隕石於棣州○三月熒惑犯太微垣○夏四月丁酉赦○車駕幸上都○六月壬子有星入於北斗【大如月震聲如雷三日復還】秋八月始祭三皇【江東亷訪使文殊訥言三皇開天立極功被萬世毎嵗常祀醫官自祭於禮弗稱請如釋奠儀制可】冬十月添設兵馬司【中書奏東南千里外妖气見合立兵馬司以掌防禦遂置大名東平濟南徐州四兵馬司】建寧徴士杜本卒【本湛靜寡欲於天文地理律曆度數無不通究尢工篆所著有四書表義六書通編十原等書屢召不起爲世所尙學者稱爲淸碧先生】十一月壬子朔日食○更鈔法以呂思誠爲湖廣左丞【初左司都事武祺請更鈔法吏部尙書偰哲防亦以爲言命省臺兩院集議欲以中統交鈔一貫權銅錢一千文準至元鈔二貫仍鑄至元通寶錢並用以實鈔法至元鈔通行如故獨國子祭酒呂思誠持不可其言曰中統至元自有母子上料爲母下料爲子譬之蒙古人以漢人爲子皆人類也尙輕薄漢人之子豈有以故紙爲母而立銅爲子者乎一座咸笑思誠又曰錢鈔用法見爲一致以虛換實也今歷代錢與至正錢中統至元鈔交鈔分爲五項慮下民蔵其實而棄其虛恐不爲國家利也偰哲防曰至元鈔多僞故更之思誠曰至元鈔非僞人爲僞耳交鈔若出亦有爲僞者矣且至元鈔猶故戚也家之童奴且識之交鈔猶新戚也𨿽不敢不親然人未之識僞將滋多況祖宗成憲其可輕攺偰哲防曰祖宗法敝亦不容不攺思誠曰法敝更法欲上誣世祖是汝與世祖爭髙下也且世祖以來諸帝皆謚爲孝攺其成憲可謂孝乎偰哲防曰錢鈔兼行何如思誠曰錢鈔兼行輕重不倫何者爲母何者爲子汝不通古今道聴塗說何可行哉偰哲篤曰我等防旣不可行公有何防思誠曰我有三字防行不得行不得丞相托克托見思誠言直頗疑未決禦史大夫額森特穆爾曰呂祭酒之言亦有是者但不當於廟堂中大聲厲色耳於是禦史劾思誠狂妄左遷湖廣左丞額森特穆爾托克托弟也○評曰呂思誠之議鈔法是矣至其斥議者以謂與世皇爭髙下則傷於訐非君子之言也】星隕耀州化爲石【形如斧有屑擊之有聲】十二月修大都城○方國珍冦溫州○有狂人登麗正門樓【有狂人登門樓妄言災禍執而鞫之自稱薊州人已而不知其所往】置河南江北都總制庸田使司【其屬有屯田總管府凡五】

元史續編卷十三

欽定四庫全書

元史續編卷十四

明胡粹中撰

【辛夘】十一年春正月命江浙左丞博囉特穆爾討方國珍○丁夘星隕蘭陽○以工部尙書成遵爲河間鹽運使【遵與大司農圗嚕行視河議其疏塞之方自濟濮曹鄆汴梁大名行數千里掘井以量地之髙下測岸以究水之淺深考古博今以謂河之故道不可復而賈魯以爲必塞北河疏南河使復故道役不大興害不能已丞相托克托先入其言遵與圖魯力陳其不可且曰山東連歉民不聊生若聚二十萬人於此地恐他日之憂又有重於河患者托克托曰汝謂民將反邪自辰至酉論辧終莫能入明日執政謂遵曰修河之役丞相意已定且有人任其責公勿多言幸爲兩可之議遵曰腕可斷議不可易由是出之河間○評曰河決固不可不塞非興大役不去大害其說亦是也時詘舉贏古人所深戒柰何山東連歉民不聊生而欲聚二十萬人於其地乎托克托怵於賈魯之說而違成遵之議故終以召亂至於亡國托克托安得逃其罪哉】三月廷試進士賜文烈圖文允中等八十三人及第出身有差○徴建寧處士彭炳爲端本堂說書不至○夏四月詔治河防以賈魯爲總治河防使【詔開黃河故道命魯以工部尙書充使發民十五萬軍二萬自黃陵岡南連白茅放於黃固哈等口又自黃陵西至陽靑村合於故道凡二百八十里有奇仍命中書右丞伊蘇烏爾圗華同知樞宻哈斯以兵鎭之進魯秩二品授銀章令大小軍民官咸聴節制便宜興繕先是庚寅嵗河南北童謡云石人一隻眼挑動黃河天下反及魯治河果於黃陵岡得石人一眼而汝潁妖冦遂乘時而起○評曰童謡固有之矣然石人非天造地設必人力爲之意者都水之官循行河道講究修塞已非一日姦人惡其興役也故爲是以恐之如牛腹中書帛之類歟當是時君昏於上政慢於下𨿽不修河𨿽無石人天下豪傑固將乘時而起何但汝潁也哉】冀晉地震【半月不止懷孟等州皆震】車駕幸上都○五月己酉朔日食○頴州妖人劉福通反【初欒州人韓山童祖父以白蓮防燒香惑眾謫從永平縣至山童言天下大亂彌勒佛下生河南及江淮愚民皆翕然信之福通與杜遵道羅文素盛文郁王顯忠韓咬兒復鼓妖言謂山童實宋徽宗八世孫當爲中國主福通等刑白馬黒牛誓告天地同起兵爲亂事覺縣官捕之急福通遂反山童就擒其妻楊氏及其子韓林兒逃之武安於是命同知樞宻院圖沁以兵討福通福通據朱臯攻破羅山眞陽確山遂犯武陽葉縣等處轉陷汝寧府及光息州眾至十萬○評曰崇尙佛教敬事僧迦莫元世諸君若也假而佛果有靈能陰翊王度當潛消其冦盜使國祚無窮可也柰何劉福通等以彌勒佛下生爲名首亂天下卒至亡滅由此言之事佛求福反更得禍豈虛語哉】秋七月遣使招諭方國珍【達實特穆爾爲國珍所敗乃命大司農達實特穆爾及江浙參政樊執敬浙東亷訪使董守慤同招諭之】八月丁丑朔中興路地震○蕭縣人李二等反【李二等亦以燒香聚眾號芝麻李及其黨趙君用老彭攻陷徐州】車駕還宮○羅田人徐壽輝等反【壽輝與麻城人鄒普勝等亦以妖術陰謀聚眾遂舉兵反以紅巾爲號陷蘄水縣及黃州】以額森特穆爾知樞宻院帥兵討捕河南盜賊【命額森特穆爾及衞王庫春格爾率大軍出徵河南妖冦知院婁章以兵同進討】冬十月乙酉太白犯斗己丑晝見熒惑犯嵗星○立中書分省於濟寧○饒信等路雨黍及黒子【信州及邵武雨黍饒州雨黒子大如黍米民多取食之衢州雨米如黍】徐壽輝僭號【據蘄水爲都國號天完僭稱皇帝攺元治平以鄒普勝爲太師攻陷饒州執魏中立陷信州執於大本皆屈使従已畀之印命以官二人大罵不屈壽輝殺之】十一月癸丑有星孛於婁【甲寅孛見胃丙辰見昴丁巳太陰犯塡星孛微見於畢】河防成以賈魯爲集賢大學士○詔立河平碑【自四月鳩工七月鑿河成八月決水故河九月舟楫通十一月諸埽堤成復故道上遣使報祭河伯詔魯還京師賜丞相托克托世襲達爾罕之號特命翰林承防歐陽制河平碑以旌勞績旣爲碑文又作至正河防記其略以爲治河一也有疏浚塞三者之異焉釃其流而導之曰疏去其淤因而深之曰浚抑其暴因而振之曰塞而疏浚之別又四曰生地曰故道曰河身曰減水河生地有直紆因其直而鑿之可就故道故道有髙卑髙者平之以趨卑髙卑相就則不壅不瀦河身有廣狹狹難受水水溢悍故以計辟之廣難爲岸岸善崩故以計禦之減水河者水放曠則以制其狂水隳突則以殺其怒治隄則有剏築修築補築之異有剌水隄截河隄防岸隄縷水隄石船隄之等治埽則有岸埽水埽龍尾埽攔頭馬頭之分其爲埽臺及推捲薶掛之法有用土石艸木鐵杙絙之方魯嘗自言水工之功視土工爲難中流之功視河濵爲難決河口視中流又難北岸之功視南岸爲尢難其用物之效艸𨿽至柔而柔能狎水水漬之生泥泥與艸並力重如碇然維持夾輔纜索之功實多是役也用物之凡榛木二萬七千楡栁雜梢六十六萬六千連根株者二千六百槁枯蒲葦雜艸以束計者七百三十三萬五千有奇竹竿六十二萬五千葦席十七萬二千小石二千艘硾石三千艘繩索五萬七千所沈大船一百一十鐵纜三十二鐵貓三百三十四竹篾以斤計者十五萬釘鑽四萬七千四百有奇官吏軍民俸糧傭賃醫藥祭祀兼和買民地爲河及雜物用鈔一百八十四萬五千六百三十六錠由魯習知河事故能成功】江西妖人鄧南二作亂瑞州緫管禹蘇福擒斬之○十二月丁丑太白經天○括馬○以多爾濟巴勒爲中書平章烏克遜良禎爲參政【多爾濟巴勒言治國之道綱常爲重前西臺侍禦史張桓仗節死義宜旌之以勸來者又言祖宗用兵不専於殺人今倡亂者數人乃盡坐無罪之民爲畔逆豈足以服人心其言頗忤托克托時托克托倚任汝中栢拜特穆爾兩人擅權用事而多爾濟巴勒正已立朝及是出爲西臺大夫壬辰】十二年春正月竹山賊冦襄陽總管柴肅等死之【肅與監郡博囉特穆爾同死】復召呂思誠爲中書左丞○徐壽輝陷武昌沔陽威順王庫春布哈及湖廣平章和尙棄城遁走推官兪述祖等死之【壽輝遣僞將丁普郎陷漢陽興國鄒普勝陷武昌威順王及和尙等並遁去壽輝又遣曽法興陷安陸府知府超爾戰不勝死之又陷中興路山南宣慰同知諤古埒實出戰眾潰宣慰使錦州布哈遁又攻沔陽推官兪述祖領民兵捍禦力不能支城陷被執送壽輝所誘之使降述祖罵不輟壽輝怒支解之○評曰和尙平章湖廣鎭守方隅棄城逃賊則支郡莫能自守而兪祖述一郡理官領民兵捍禦奮螳螂之臂以當覆車之轍其忠勇蓋有餘矣彼方鎭大臣寧不知愧哉】命逯魯曾等分討江淮盜賊【以魯曾爲添設淮東元帥領兩淮所募鹽丁討徐州命四川平章伊埒特穆爾爲總兵官與右丞長吉討興元金州等處宣政同知僧格與湖北宣慰使多爾濟巴勒守襄陽】二月以伊埓布哈爲中書平章賈魯爲添設左丞○鄒平人馬子昭作亂討斬之○徐壽輝陷江州總管李黼死之【初盜陷蘄黃造船北岸欲南攻九江黼治城隍修器械募丁壯分守要害請兵於江西行省以扼賊衝不報及武昌旣陷賊乘勝破瑞昌舳艫蔽江而下江西大震右丞博囉特穆爾方駐兵於江聞風宵遁遊兵已及境黼檄鄕落聚木石於險處以遏其歸路黃梅縣主簿額森特穆爾願出擊賊黼與之出戰大敗賊兵逐北六十里鄕民乘險下木石殺獲二萬餘人黼曰賊不利於陸必以舟薄我乃令以長木數千冒鉄椎於杪暗植沿岸水中賊舟數千艘順流鼓噪而至遇椿不得動黼發火箭射之焚溺無算時東際淮甸西自荊湖守臣往往棄城而逃獨黼守孤城中外援絕而賊勢益熾二月甲申賊將薄城分省平章圗沁布哈自北門出走黼引兵登陴賊已焚西門張弩射之轉攻東門黼急往救賊兵已入矣猶與之巷戰力不能敵乃揮劍叱之曰殺我無殺百姓賊刺之墮馬與兄子秉昭俱罵賊死州民聞之哭聲震天具棺葬之時黼兄冕居潁亦死於賊事聞贈黼淮南左丞隴西公謚忠文立廟江州】以納琳爲南臺大夫徳住爲河南右丞【賊侵滑濬命徳住爲河南右丞守東明時徳住致仕於家聞命駞至東明浚城隍嚴備禦賊不敢犯】三月徐壽輝陷南康袁饒等州平章多通遁【壽輝先陷嶽州攻衡州爲洞官黃安撫所敗又遣僞將陶九陷瑞州復爲禹蘇福所敗至是陷南康又遣其將歐祥陷袁州項普略陷饒州】河南左丞相臺哈布哈収復南陽等處○以特黙格爲甘肅平章伊埒哲伯爲江西左丞相【特黙格爲南臺大夫乞致仕不允以爲平章甘肅又命伊埒哲伯出鎭江西領兵収捕饒信賊】方國珍復叛臺州路達嚕噶齊臺哈布哈死之【時朝廷方討徐州命江浙募舟師守大江國珍懷疑走入海臺哈布哈遣義士王大用往諭拘畱不遣其戚黨陳仲達往來議降臺哈布哈率部眾張受降旗而前船觸沙不能行垂與國珍遇呼仲達申前議仲達目動气索臺哈布哈覺其有異手斬之前賊船射死五人賊躍入船又斫死二人賊羣至欲抱持過國珍船臺哈布哈瞠目叱之奪刀又殺二人賊攢槊刺之中頸死猶植立不動投其屍海中事聞追贈江浙平章謚忠介○評曰古之將兵伐叛有因其來降而受之者矣未聞身往議降者也夫來降有二心服爲上力屈爲次方國珍阻兵五年官軍討之不能勝則其力未屈也山東江淮湖湘羣盜並起朝廷皆無如之何則其心未服也力未屈心未服其往來議降者特欵兵之計耳而臺哈布哈輕身虎口往受其降輕敵寡謀喪身辱國忠𨿽有餘而知弗足稱矣】陜西地震【凡百餘日城郭頺圮陵谷遷變防州靜寧荘浪尢甚防州公宇墻崩獲弩五百餘張長丈餘短者九尺人莫能挽因攺定西爲安定州防州爲會寧州】徐壽輝陷安吉路鄕民羅明逺起義兵復之○立淮南行省【治楊州轄揚滁和廬蘄黃髙郵淮安安丰安慶等路設官二十五員以鴻和爾布哈實勒們並爲平章曼濟爲右丞秦從徳爲左丞達實圗趙璉並參政】以烏蘭哈達爲中書參政○湖廣參政鐡傑復嶽州漢陽武昌【武昌漢陽尋再陷】四川平章約爾珠復忠萬夔云陽等州○命各行省分道收捕盜賊【陜西平章伊埒特穆爾討防鄧州刑部尙書阿嚕討海寕賊江西右丞和尼齊參政多岱討江西賊以浙東宣慰使思寕普守蕪湖江西右丞烏呼訥江浙左丞羅羅與新濟曼濟哈雅同討饒信等處尊達訥實哩討方國珍】額森特穆爾軍潰召還以爲禦史大夫左遷西臺大夫多爾濟巴勒爲湖廣平章尋卒【額森特穆爾駐軍沙河軍中夜驚遂潰退屯朱仙鎭詔以中書平章曼濟代還仍命爲禦史大夫西臺禦史範文劉希曽等十二人劾其喪師辱國托克托庇之怒中臺禦史周伯琦附托克托劾奏文等越分幹譽乃左遷多爾濟巴勒出文等爲各府判官由是人莫敢言事初範文等將上奏多爾濟巴勒臨署謂左右曰吾其爲平章湖廣矣已而命下果然關中人遮畱慰遣之間道得出至湖廣汝中栢等言於托克托曰不殺多爾濟巴勒丞相終不安乃命給軍餉民爭輸粟總兵者希防侵辱之不爲動托克托又遣國子助教旺紮勒至軍中風使害之旺紮勒至益加敬禮謂人曰平章國之勲舊吾茍傷之人將不食吾余矣多爾濟巴勒感風疾竟卒於黃州○評曰用兵之道勝有賞敗有刑故書曰用命賞於祖不用命戮於社予則孥戮汝孥戮汝云者罪非獨一身也蓋重言以深儆之耳額森特穆爾爲將覆軍當伏孥戮之罪而托克托庇之更召爲臺端則是賞其敗矣以此行軍烏能勝哉當是時中臺之官以罪人爲之長曾不知恥而西臺乃能連章論劾彼周伯琦者不反躬自愧顧以越分幹譽塗污正臣所謂小人之無忌憚也不有君子其能國乎】夏四月癸卯朔日食○以吹斯戩爲中書平章○撫建賊塗佑等攻陷卲武郡將吳諳達布哈討斬之【宜黃賊塗佑及建寧應必達攻陷卲武爲諳逹布哈所誅】翰林承防歐陽致仕【以爲湖廣左丞致仕賜玉帶及鈔百錠給全俸終身○評曰仕者之祿曰俸致仕而給全俸終身此朝廷待賢優老之美意然不居其位不治其事而茍食其祿非義也若辭而弗受不亦善乎】車駕幸上都○聶炳復荊門州【炳知荊門才半嵗兵起荊門不守炳募土兵七萬復之又與平章約爾珠復江陵及歸峽州】命南臺大夫納琳討方國珍【給宣勅與臺州民陳子由楊恕卿趙士正戴甲令其集民丁夾攻方國珍】詔天下完城郭築隄防○五月安置故瀛國公子和尙趙完普等於沙州【禦史齊齊克特穆爾等言諸處羣盜輒引亡宋故號以爲口實宜徙和尙趙完普及親屬於沙州禁勿與人交通從之】六月大名旱蝗【饑民七十一萬六千九百八十口】以杜秉彛爲中書參政○秋七月徽饒賊攻陷杭州江浙參政樊執敬戰死董霄率兵復之遂復徽州【賊倉卒至城中無備執敬遽上馬率眾出中途與賊遇射死賊四人賊逐之又射死三人乃奮力斫賊執敬中槍而死時董霄從平章嘉琿復安丰乘勝攻濠州朝廷命移軍援江南遂渡江至徳淸而杭州已陷嘉琿問計霄曰賊皆野人見杭州子女玉帛必縱恣不暇爲備宜急攻之若退保湖州設賊乘銳趨京口則江南不可爲矣嘉琿不能決諸將亦難之霄曰公江浙相君方面失陷而及今不取誰任其咎復拔劍顧諸將曰相君在是敢有慢令者斬遂進兵薄杭州賊迎敵霄麾壯士突前諸軍相繼夾擊凡七戰賊奔接待寺塞其門而焚之皆死遂復杭城已而賊復冦於潛霄又破之降賊將潘大奫等二千人賊又冦千秋關霄還於潛按軍不動左右請進兵霄曰未也遣人執白旗登山望賊約曰賊以吾爲怯必懈汝伺其有間麾旗又伏兵城外授以火炮復約曰見旗動炮卽已而旗動炮兵乃盡出斬數千級賊又攻三關霄分軍一出獨松一出百丈一出幽領然後防兵賊巢七戰尅之賊帥楊元等來降進克廣徳蘄賊合徽饒軍復犯徽州賊中有道士能作十二里霧霄引兵擊之賊大潰斬首數萬擒道士焚其妖書而斬之遂平徽州○評曰古之爲治者文事必有武備江浙居十三省之首壤地非不廣也金穀非不富也民庻非不多也蓋東南之巨鎭而山賊猝至城無守備何哉承平日久文恬武嬉任方面者皆蒙古色目貴防之子弟惟務逸樂不卹政治故也然省憲大臣皆遁一樊執敬獨力戰而死豈不爲之猶賢乎哉如是則南人未必不可重用也】徐壽輝兵陷福寧知州王巴延戰死○方國珍攻臺州浙東元帥伊徳黙色等擊走之○以哈瑪爾爲中書右丞○齊王實勒們獻馬一萬五千匹○丁卯太白犯嵗星○詔以太傅右丞相托克托總兵討徐州【命中書參政特哩特穆爾爲江浙右丞與淮南右丞曼濟供給一應行軍所須省院臺各官屬並從稟受節制爵賞誅殺一聽便宜從事知院昻吉爾平章吹斯戩伊克紮爾古齊福壽並從出師賜托克托金三錠銀三十錠幣帛各千疋】車駕還宮○安陸賊將兪君正復陷中興荊門知州聶炳等死之【君正復陷中興約爾珠與戰敗績奔松滋判官上都死之炳援絕城陷被執罵不絕口賊以刀抉其齒齒盡斷其左臂支解之】賜額森特穆爾金帛【禦史及各臺院憲司總帥萬戶府交章論額森特穆爾出徵河南功績故有是賜○評曰額森特穆爾潰軍於沙河得免誅僇幸矣今內外臺院憲司帥府交章論功賜以金帛則繆亂是非顚倒賞罰甚矣斯蓋臺院司府知有托克托而不知有朝廷知有私黨而不知有公論故也欲無危亡得乎】義民範忠等復中興路【中興人範忠偕荊門僧李智帥義兵復中興路兪君正敗走龍鎭指揮按達拉哈瑪爾領兵入城約爾珠自松滋還屯兵於石馬】托克托復徐州芝麻李遁走遂屠其城【托克托以逯魯曽爲淮南宣慰使募鹽丁及城邑趫捷通二萬人與所統兵俱發九月次徐州攻其南門賊出戰以鐵翎箭射馬首托克托不爲動麾軍奮擊破之芝麻李遁去獲其黃繖鼓旗燒其積聚追擒僞千戶數十人遂屠其城上命平章布哈爾卽軍中加托克托太師趣還朝○評曰民之従亂亦迫於力之不足勢之不得已也朝廷若能弔民伐罪撫順討逆使仁聞四馳義聲先路將前途倒戈壺漿來迎矣托克托復徐州不能致元凶於顯戮而遷怒齊民恣行夷滅其不仁若是豈王者之師哉他日髙郵堅守不下未必不有鑑乎此而托克托人禍天誅終不能免豈不昭昭矣乎然元之土宇分裂而無以爲國亦始於此矣○托克托復相也於恩怨無不報又用烏克遜良禎龔伯璲汝中栢拜特穆爾等爲僚屬相與排異己者而斥之先是托克托西行伯勒齊爾布哈欲陷之死哈瑪爾屢爲之解得召還托克托徳之引爲右丞是時汝中栢參議省事平章以下莫敢異同惟哈瑪爾不爲之下汝中栢因譖之遂

攺哈瑪爾宣政院使哈瑪爾深銜之哈瑪爾甞與托克托議授皇】【太子冊寶托克托毎言卽中宮有子將寘之何所以故久不行及將出師以汝中栢爲治書使輔額森特穆爾居中汝中栢恐哈瑪爾爲後患欲去之托克托不能決令與額森特穆爾謀額森特穆爾亦不従哈瑪爾知之譛托克托於皇后奇氏及皇太子後再出視師未及成功爲羣小所搆竟以罪去】冬十月丙午霍山崩【前三日山如雷鳴禽獸驚散隕石數里】和糴於遼陽【栗豆五十萬石】以昻吉爾爲淮南平章新濟爲江西平章○十一月新濟與賊戰於湖口死之【時內外觀望爲政新濟初爲南臺大夫獨持風裁執政惡之移湖廣平章威順王在武昌所爲多縦暴非法新濟至謁王曰王帝室之冑古所謂伯父叔父也今徳意不聞而以淫獵賈怨非所謂自貽多福也王起握新濟手謝之悉罷其所爲防汝潁盜起新濟募土兵完城隍以守賊遣二千人詐降新濟得其情械系其渠魁數十人以俟命防召爲大司農同僚受賂脫械賊大至內外響應武昌遂陷鄂人泣曰新濟不去吾豈爲俘囚乎新濟入見具陳本末上大喜賜之食時宰不悅奏爲江西平章至江東有詔令守江州而江州已陷賊據池陽太平號百萬新濟募兵得三千人趨銅陵克之擒周驢奪船六百艘軍聲大振遂復池州分兵攻石埭諸縣進據淸水灣又大破之賊久圍安慶聞風燒營遁遂進復湖口縣克江州畱兵守之命王惟恭柵小孤山新濟自據畨陽口綴江西要衝以圖恢復而湖廣旣陷江西被圍淮浙亦多故日久援不至糧乏卒疲或勸以東南完實盍因糧以圗再舉新濟曰吾受命守江西必死於此賊乘大艦來攻編葦茷塞上下流火之新濟帥兵力戰眾死且盡新濟猶堅坐不動中流矢而僕賊素聞其名不忍害舁至宻室乃蘇羅拜餽食新濟斥之凡七日乃自力而起北向再拜曰臣力竭矣遂絕新濟河西人吹斯戩之子也】十二月達實巴圖爾復襄陽○以察罕特穆爾爲汝寧府達嚕噶齊李思齊爲知府【穎州沈丘人察罕特穆爾與信陽州羅山人李思齊同起義兵破賊有功故皆用之】詔議屯田立分司農司【托克托言京畿近水地利召募江南人耕種嵗可収粟麥百萬餘石不煩海運京師足食上曰茍利國家其議行之於是西自西山南至保定河間北抵檀順東及遷民鎭凡系官地及原管各處屯田悉從分司農司立法佃種合用工價牛具農器谷種給五百萬錠命烏蘭哈達烏克遜良禎並爲大司農卿又於江淮召募能種水田及修築圍堰之人各一千名爲農師降空名添設職事勅牒十二道募農民一百名者授正九品二百名正八品三百名從七品就令管領所募之人所募農夫每名給鈔十錠由是嵗乃大稔】

【癸巳】十三年春正月以哈瑪爾爲中書平章烏蘭哈達爲右丞烏克遜良禎爲左丞杜秉彛曼濟並參政○方國珍降○乙酉太陰犯太微東垣上相【二月壬子又犯】以達實巴圗爾爲四川右丞【賞復襄樊之功也】戊戌大白熒惑辰星聚奎二月庚戌太白犯熒惑○詔立托克托平徐勲徳碑【評曰用大眾攻小冦曠日持久𨿽獲鼓旗燒積聚而不能殱其渠魁何名爲平徐況屠滅齊民豈足以言勲徳乎斯蓋汝中栢拜特穆爾之徒欺其上以阿附權臣也】定西靜寧莊浪等處地震○夏四月車駕幸上都○江西左丞相伊埒哲伯復饒州賊兵奔潰【伊埒哲伯與江浙左丞羅羅引兵由信州元帥韓邦彥哈達取道浮梁同復饒州蘄黃賊聞風奔潰】以昻吉爾爲嶺北左丞相○泰州民張士誠反尋招降之【白駒亭民張士誠弟士徳士信反陷泰州命淮西宣慰副使額森布哈討之未幾士誠請降】五月張士誠復攻陷髙郵知府李齊死之【初淮南行省遣齊招降士誠被畱久之泰州平賊黨尙蜂聚士誠復鼓變殺參政趙璉走入湖復陷興化行省左丞偰哲篤偕宗王鎭髙郵出齊守甓社湖五月乙未賊數人呼噪入城省憲官皆逃齊急還城門已閉賊遂據髙郵連興化寶應詔赦至不得入賊紿言請李知府來乃受命行省彊齊往至則下齊於獄齊𨿽辯說百端而士誠本無降意特遷延爲繕守計官軍諜知之乃進攻城士誠呼齊使跪齊叱曰吾膝如鐵豈爲賊屈士誠怒使曳倒捶碎其膝而剮之時論謂大科三魁若李黼臺哈布哈及齊皆不負所學云○士誠之再反也朝廷謂其有降意遣翰林待制孫防淮南行省照磨盛昭相繼撫論授以官爵士誠皆畱之二人不屈亦被殺】六月立皇子阿裕爾實哩達喇爲皇太子大赦○立詹事院○復安陸府【知院實喇巴圗總河南軍平章達實巴圖爾總四川軍自襄陽分道而下復安陸府】命淮南平章達實特穆爾福壽討張士誠○秋七月丁卯泉州天雨白絲【海水日三潮】湖廣參政阿爾輝復漢陽武昌○復江州○以四川平章伊蘇烏爾圗華右丞旺札勒布哈鎭守中興○九月乙丑朔日食壬辰太白經天○車駕還宮○南臺大夫納琳罷○復道州瑞州臨江【廣西元帥甄崇福復道州獲賊將周伯顏誅之江西左丞和尼齊以兵平富州臨江遂引兵復瑞州】江西賊帥王善冦閩劉健討斬之【連江縣巡檢劉濬募壯士與其子健拒賊數與鏖戰濬中箭墮馬健下馬掖之俱被執濬罵賊而死健亦以死拒賊善義之釋使収濬屍斂瘞健歸請帥府兵以復仇弗聴因盡散家貲結死士百人詐爲工商流丐入賊中夜半發火大噪賊驚擾自相殺健手斬害其父者張破四並擒善及陳伯祥獻於帥府磔之於是授健古田縣尹○評曰劉健孝足以復父之仇忠足以滅國之賊智勇俱全蓋奇士也授以縣尹則賞不酬功用違其才矣使之提兵萬人豈不足以保障一方也哉】冬十一月庚戌京師無雲而雷【少頃有火墜於東南是日修武襄垣二縣同】大同疫【死者大半】授方國珍官國珍不受命【従特哩特穆爾尊達納實哩之請授方國珍徽州路治中國璋廣徳路治中國瑛信州路治中督遣之任國珍疑懼不受命○評曰猛虎出林蛟龍失水人皆得以制之方國珍搆兵六年屢敗官軍阻江海以自固蓋未可以力勝也若因其請降厚以祿爵之臣順使彼無失其富貴不憂乎危亡則𨿽彊暴之性可馴而爲忠義矣乃以治中移之他路是激其怒而使之再叛也朝廷處置若此豈不謂之國無人焉者哉】十二月復均房等州【陜西平章博囉四川右丞達實巴圖爾復均房等州詔博囉等守之達實巴圖爾討東正陽】江浙平章巴延特穆爾等擊徐壽輝於蘄水敗之壽輝遁走【巴延特穆爾及南臺中丞曼濟哈雅四川參政哈喇圗左丞桑圗實哩西寧王英實等合軍討徐壽輝於蘄水敗之壽輝遁去獲其僞官四百餘人】哈瑪爾進西天僧於帝【僧教帝行房中之術號延徹爾法又進西畨僧且琳沁善祕宻法帝皆習之詔以西天僧爲司徒且琳沁爲大元國師各取良家女三四人奉之謂之供養甞謂上曰陛下尊居萬乘富有四海不過保有見世而已人生能幾何當受此祕宻大喜樂禪定於是上日從事於其法廣取婦女事淫戱選采女爲十八天魔舞事滛宴而哈瑪爾妹壻圖嚕特穆爾與婁達實等十八號倚納克皆有寵在上前相與防狎甚至男女裸處號所處室曰色濟克烏格依猶華言事事無害也君臣宣淫而羣僧出入禁中無所禁止醜穢外聞皇太子年長尢深疾其所爲而欲去之未能也】

【甲午】十四年春正月甲子朔汴河冰五色【花艸如繪畫三日方解】乙丑熒惑犯嵗星○復峽州○二月以格爾爲淮南平章呂思誠爲湖廣左丞○遣吏部侍郎貢師泰和糴浙西【時江淮兵起京師食不足命師泰和糴於浙西得糧百萬石師泰還遷兵部侍郎整飭京師至上都驛戶師泰驗其富貧而均其徭役民賴以蘇豪貴以不利於己深嫉之防朝廷復欲和糴除師泰都水庸田使】三月癸亥朔日食○廷試進士賜薛朝晤牛繼志等六十三人及第出身有差○以達實巴圖爾爲四川平章○江西左丞相伊埒哲伯卒【江西自道通以寛容爲政軍民懈弛伊埒哲伯至風采一新威聲漸振盜賊謀歸疑至是以疾卒所部爲之喪气】夏四月癸巳朔介休縣地震○車駕幸上都○江西湖廣大饑疫○詔討方國珍【以阿爾烏遜爲江浙右丞恩寧普爲參政總兵討捕】五月立南陽等處毛葫蘆萬戶府【募土人爲兵免其差役令討賊自效因其鄕人自相團結號毛葫蘆故以名之】六月張士誠冦揚州達實特穆爾兵敗續【諸軍皆潰詔江浙參政佛家閭防達實特穆爾復進兵己酉士誠陷盱眙庚戌陷泗州官軍復潰】伊洛溢○秋七月汾州孝義縣地震○八月車駕還宮○以伊徹察喇爲中書平章呂思誠爲左丞藏布爲參政冬十月命右丞相托克托總兵徵髙郵【總制諸王各愛滿諸省各翼軍馬出徵兵至髙郵戰於城外大敗賊眾於六合縣】勅諸司奏事先啟皇太子○十二月以索諾木巴勒爲平章僧格實哩爲右丞鼎珠爲左丞○詔罷托克托兵柄以河南左丞相臺哈布哈代總其軍【禦史袁賽音布哈等劾奏托克托出師三月略無寸功傾國家之財爲己用半朝廷之官以自隨其弟額森特穆爾庸才鄙器玷污淸臺綱紀不修貪淫益甚章三上詔令額森特穆爾都門聴防尋安置寧夏又詔托克托喪師費財坐視冦盜削官爵淮安安置陞臺哈布哈爲河南左丞相伊徹察喇加太尉錫錫知樞宻院一同總領諸處徵進軍馬詔至軍中龔伯璲曰將在軍君命有所不受且丞相出師時嘗被宻防一意進討可也詔書且勿開開則大事去矣托克托曰天子詔我而我不從是我與天子抗也君臣之義何在乃聽詔客省副使哈喇岱曰丞相此行我輩必死他人之手今日寧死丞相前拔刀自剄死○評曰前日交章論額森特穆爾河南功績者臺臣也今劾其庸才鄙器者亦臺臣也何公論之不定若是耶所以然者前日臺臣托克托之黨也而托克托之權方盛今日臺臣哈瑪爾之黨也而托克托之眷已衰故爲是紛紛耳臺憲紀綱若此其何以爲治哉】紹興地震○汪嘉努爲禦史大夫○詔威順王庫春布哈還鎭湖廣【王初以武昌被陷命奪其印至是以討賊立功還其印遣復歸鎭】達實巴圖爾復河陰鞏縣○京師大饑疫【民有父子相食者】造龍船於內苑【上自制其樣長一百二十尺廣二十尺前瓦簾棚穿廊兩暖閣後柁殿樓子龍身並殿宇用五采金妝前有兩爪用水手二十四人皆衣紫衫金荔支帶四角頭巾自後宮至前宮山下海子內往來遊戲行時龍首尾口眼皆動又自制宮漏髙六七尺廣半之造木爲匱蔵壺其中運水上下匱上設三聖殿匱腰玉女捧時刻籌時至輒浮水而上左右二金神一縣鐘一縣鉦夜則神人自能按更而擊無分毫差鳴鐘鉦時獅鳳在側者皆自翔舞匱之東南有日月宮飛仙六人立宮前遇子午時自能耦進度仙橋達三聖殿復退立如前其精巧絕出人意皆謂前代所未有上旣怠於政治惟事遊晏以宮女十八人按舞名十八天魔又十一人奏龍笛頭管小鼔箏琵琶笙胡琴響板拍板海宮中贊佛則按舞奏樂宮官受祕宻法者得入余不得與○評曰古百工執藝事以諫懼作爲奇巧以蠱惑上心也今龍舟刻漏皆帝所自制樣則非工之罪矣故當時都人爲之諺曰帝也斧鑿太子鼓鈸父子如此欲無危亡其可得乎】

【乙未】十五年春正月戊午朔以哈斯爲中書平章奇巴延布哈爲遼陽平章○徐壽輝僞將倪文俊復陷沔陽【威順王令其子執恩努等同元帥阿爾斯蘭水陸並進討文俊至漢川水淺文俊用火筏燒船報恩努遇害】安置托克托於額齊納路○上都饑○遣兵備禦關陜諸處【河南參政洪綽羅達實特穆爾守禦河南陜西參政舒嚕多爾濟守潼關阿嚕烏遜守商州宗王嘉木揚實哩守興元多岱備山東時河南賊數渡河焚掠州縣中書參議成遵言於丞相曰今天下州縣喪亂過半而河北稍安者以河爲之障賊兵卒不能渡所以剝膚椎髓以供軍而民無深怨者視河南之民猶得保其室家故也今賊北渡而官軍不禦是大河之險已不能守河北之民復何所恃河北一揺國勢將若之何語未畢嗚咽不能言宰執而下皆揮涕乃入奏遣使罪守河將帥而防禦稍嚴】閏月丙辰太白經天【三月癸丑六月癸亥八月戊寅並如之】二月己未劉福通以韓林兒稱小明王【劉福通等自碭山夾河迎韓林兒至立爲皇帝又號小明王建都亳州國號宋攺元龍以其母楊氏爲皇太后杜遵道盛文郁爲丞相羅文素劉福通爲平章劉六知樞宻院拆鹿邑縣太淸宮材建宮闕遵道等各遣子入侍遵道得寵専權福通命甲士撾殺之福通遂爲丞相復稱太保】以達實特穆爾爲中書平章約約爲遼陽左丞相○立淮東等處宣慰司【置司天長縣統濠泗義兵萬戶府並洪澤等處義兵聽富民願出丁壯義兵五千名者爲萬戶五百名爲千戶一百名爲百戶降宣勅牌面】汪嘉努罷○三月徐壽輝光陷襄陽○竄托克托於雲南鎭西路【及其弟額森特穆爾徙四川碉門長子哈喇章肅州次子三寶努蘭州仍籍其家財貲產】薊州血○車駕幸上都○夏四月分行省於彰徳【命右丞藏布左丞烏克遜良禎往治之】以錫錫爲禦史大夫鼎珠爲中書右丞相哈瑪爾爲左丞相僧格實哩爲平章【錫錫旣爲大夫復拜哈瑪爾爲相於是國家大柄盡歸其兄弟二人矣】遣使招安張士誠【遣翰林待制烏瑪喇等賷宣命印信牌面與鎭南王博囉布哈及淮南省憲官商議給付】呂思誠罷○五月詔削河南左丞相臺哈布哈官爵命達實巴圖爾緫其兵【禦史伊埒呼圗克奏臺哈布哈慢公虐民詔削其官仍令緫領和實衮從徵命達實巴圖爾管領臺哈布哈一應軍馬○評曰命將大事也必審而後動擇而後用托克托以老師費財而罷之矣曽未半載臺哈布哈又以慢公虐民見黜夫奕者舉棊不定不勝其耦命將出師而易置如此烏能取勝哉又況不數月復以臺哈布哈爲湖廣左丞相招捕盜賊夫慢公虐民之人豈可復用況官以有罪而削無功而復刑賞如此𨿽滅冦盜猶不可以爲國也】倪文俊復陷中興元帥多爾濟巴勒死之○六月削奪集賢大學士吳直方等官爵【禦史哈喇圗劾奏托克托之師吳直方及其防軍阿哈長史和爾齊等並宜追奪從之】以達實巴圖爾爲河南平章○保徳州地震○徵徽州隠士鄭玉爲翰林待制不至○大明太祖皇帝起兵自和州渡江取太平路【自紅巾妖寇倡亂南北郡縣多陷沒故大明従而取之】秋七月立防禦海道運糧萬戶府於臺州【九月又分府於平江】遣使招諭及備禦諸路【命將作院判烏瑪喇招安濠泗淮南左丞相太平助之章佩大監布延特穆爾招安沔陽四川平章伊蘇烏爾圗華助之平章約爾珠等守禦湖廣江浙參政納琳哈喇防平章鼎鼎進取常州南臺大夫福壽守集慶親王實勒們守曹州知院逹爾瑪嘉勒燦等屯中興湖廣平章僧格額圗琿等守襄陽參政哈喇圗等守沔陽仍詔太平統諸軍収討所陷郡縣平章曼濟哈雅知院班珠爾瑪克守大江南岸同阿爾輝防臺】以達實特穆爾爲江浙左丞相便宜行事【時江淮繹騷南北隔絕達實特穆爾獨治方面而任用非人肆通賄賂賣官鬻爵惟視貨之重輕爲髙下由是謗議紛然而所部郡邑往往淪陷亦恬不以爲意○評曰古稱立賢無方而元之用人惟任世族若達實特穆爾才識庸下豈足以専治方面任旬宣之寄哉當是時朝廷大臣方正者無逾太平而才智如成遵董霄逯魯曽忠直如許有壬呂思誠者亦不爲少皆以南人不専委任宜其不能以弭亂也】車駕還宮○九月以努都爾噶爲中書平章鄂掄藏布並右丞杜秉彛許有壬並左丞成遵李稷實勒們並參政【時以言爲諱許有壬力言朝廷政務姑息賞重罰輕故將士貧掠玉帛子女而無鬭志遂倡招降之防其言多不載皆切中時病有僧自髙郵來言張士誠乞降眾幸事成皆喜有壬獨疑其妄呼僧詰之語塞不能對未幾有壬罷爲集賢大學士兼太子諭徳太子以有壬前朝舊徳頗敬禮之一日入見方臂鷙禽以爲樂見有壬至遽呼左右屏去】冬十月立淮南行樞密院於揚州○以慶通爲淮南平章臺哈布哈爲湖廣左丞相【仍命臺哈布哈總兵招捕湖廣諸路盜賊給還原奪宣命】鼎珠罷【以病辭命太保就第】達實巴圖爾攻劉福通軍大破之【達實巴圖爾進次許州與福通軍遇戰於長葛爲其所敗將士皆奔潰至中牟収散卒防劉哈喇布哈引兵來援大破賊兵復駐汴梁十二月敗賊於太康遂圍亳州僞宋主小明王遁走安丰】十二月詔赦【以天下兵起下詔罪己大赦】以察罕特穆爾爲刑部侍郎【屢與賊戰於河南北有功故有是命】哈瑪爾殺托克托【托克托之貶雲南也行次大理騰衝知府髙惠欲以女事之許築室一程外以居𨿽有加害者可以無虞托克托曰吾罪人也安敢念及此巽辭拒絕惠銜之至是再徙阿恰齊之地惠鐵甲軍圍之哈瑪爾又矯詔遣使賜之鴆遂卒年四十二訃聞中書遣尙捨卿七十六至其地易衣冠以殮托克托儀狀雄偉頎然出千百人中而器識宏逺莫測其蘊功髙社稷而不伐位極人臣而不驕輕貨財逺聲色好賢下士皆出於天性至於事君始終不失臣節𨿽古之有道大臣向以過之惟其惑於羣小急復私仇君子病焉○評曰易曰比之匪人不亦傷乎哈瑪爾非能殺托克托也托克托自取之耳夫小人之情狀於人當路則吮防痔無所不用其諂及其失勢則攘臂下石無所不盡其力茍不絕之於其初未有不受其禍者也方伯特齊爾布哈欲害托克托之時哈瑪爾防之於內太平保全之於外及其復相托克托知哈瑪爾而不知太平者太平持公義不欲人之知哈瑪爾市私恩惟恐人之不知也不察乎此而仇君子比小人其及也宜哉】置大兵農司【詔有水田去處置大兵農司招誘夫丁有事則乘機招討無事則栽植播種凡置保定河間武淸景薊等四處其屬又有兵農千戶所二十四百戶所四十四鎭撫司四】荊州大水

【丙申】十六年春正月立福建行省【以江浙平章尊達納實哩南臺中丞阿嚕烏遜爲平章福建亷使莊嘉爲右丞元帥吳鐸爲左丞司農丞努圖克齊益都總管卓思敬並參政】以鼎珠爲中書右丞相吹斯戩爲禦史大夫哈瑪爾錫錫罷【哈瑪爾旣相以前進西僧爲恥告其父圖嚕曰我兄弟位宰輔宜導人主以正今圖嚕特穆爾専以淫防媚上天下士大夫必譏笑我有何面目見人我將除之且上目昏暗何以治天下皇太子年長聰明不若立爲帝而奉上爲太上皇其妹聞之歸告其夫圖嚕特穆爾恐太子爲帝己必先見誅卽以其事聞然不敢斥言淫防事苐曰哈瑪爾謂陛下年老故耳上大驚曰朕頭未白齒未落遽謂老耶因卽與謀去哈瑪爾及錫錫計已定有防哈瑪爾與錫錫毋入朝禦史大夫吹斯戩因劾奏二人罪惡上曰哈瑪爾兄弟𨿽有罪且與朕弟同乳姑緩其罰令出徵遂罷】哈瑪爾錫錫伏誅【右丞相鼎珠等復糾哈瑪爾錫錫之罪不已乃命二人出城受詔遂徙哈瑪爾惠州錫錫肇州比行尋皆杖死初額森特穆爾就貶籍其家貲賜哈瑪爾及哈瑪爾死籍其家而所得額森特穆爾之軍藏封識固未嘗啟也中外皆謂上怒其譖托克托兄弟之故不知其罪由於不軌以是人皆快之】薊州地震【凡十日】徐壽輝據漢陽建僞都○二月禁銷毀販賣銅錢○詔舉守令【命六部諸監院正官各舉才堪守令者一人】遣使祠曲阜○張士誠陷平江入據之【遂陷松江湖常州】三月和買馬【凡六萬匹】大明取集慶南臺大夫福壽死之【福壽初爲淮南平章守禦有方遷南臺大夫先是集慶有警阿爾輝將苗軍來援事平畱苗兵揚州而苗蠻獷悍殺阿爾輝以叛集慶援絕髙郵廬和相繼淪陷福壽募民兵勸出粟激厲固守及大明兵圍集慶福壽督兵出戰盡閉諸城門已而力不能支遂破百司奔潰福壽據胡牀坐鳳凰臺下軍士四集遂被殺治書賀方守臣達年達薩亦死之】立江浙行樞宻院【治杭州命達實特穆爾兼知院節制諸軍便宜行事】方國珍復降【以爲海道漕運萬戶其兄國璋授衢州路總管】是月有兩日相蕩○夏四月以吹斯戩爲中書左丞相布哈爲禦史大夫○五月以多岱爲陜西左丞相○車駕幸上都○徐壽輝復寇襄陽陷常徳灃州○六月大明兵取廣徳○彰徳李樹生黃【先是童謡云李生黃民皆無家】秋七月張士誠遣兵陷杭州江浙丞相達實特穆爾遁平章尊達納實哩戰死參政楊旺札勒等擊敗之【評曰夫受人之托者死人之事逹實特穆爾以丞相兼知樞宻節制軍民得便宜行事朝廷所付托專且重矣寇至而遁一城且不保況東南千里之地手卒爲士誠所逼逐身死名喪爲天下笑悲夫】八月徐壽輝遣倪文俊攻陷衡州元帥甄崇福戰死○彗星見張宿【色靑白彗指西南長尺餘至十二月戊午朔始滅】車駕還宮○九月汝潁賊李武崔徳等攻破潼關參政舒嚕傑戰死豫王引兵復之武等敗走【初潼關破豫王同知院鼎珠引兵収復令伯嘉努守之已而復陷伯嘉努兵潰豫王復引兵取之武等敗走復陷陜虢】以察罕特穆爾爲兵部尙書【賊陷陜虢察罕特穆爾引兵復之又敗賊兵於平陸安邑詔以爲兵部尙書僉河北行樞宻院事】詔徙置江南行禦史臺治紹興【復以納琳爲大夫】冬十月丁未有星隕大名化爲石【従東南流芒尾如曳篲墮地有聲火焰蓬勃久之乃息化爲石靑黒色形如狗頭其斷處若新割者命蔵於庫】達實巴圖爾遣使來獻防【初朝廷遣托歡出督兵達實巴圖爾父子親與劉福通對敵自巳至酉大戰數合逹實巴圖爾墜馬其子博囉特穆爾扶令上馬先還連發矢斃追者夜一鼓步回營移駐陳畱攻取夾河寨次髙柴店偪太康三十里賊以五百騎乘夜來刼營不克比曉官軍力戰自寅至巳斬賊首數萬擒僞將九人殺其僞丞相王顯忠羅文素遣博囉特穆爾報防上賜勞內殿拜達實巴圖爾爲河南左丞相博囉特穆爾四川左丞】淮安城陷江東亷訪使褚布哈死之【初布哈與副使劉甲扞禦淮安甲守韓信城勢相掎角總兵者撓之檄甲別將兵擊賊賊因掘塹圍淮安芻餉路絕元帥吳徳秀運米萬斛入河爲賊所抄攻圍日急總兵者屯下邳按甲不出遣使十九輩告急皆不應城中餓者僕道上卽取啖之艸木螺蛤魚蛙鳥燕及靴皮鞍防革廂敗弓之筋皆盡而後父子夫婦老稚更相食撤屋爲薪人多露處坊陌生荊棘力旣盡城陷禇布哈猶據西門力鬭中傷爲賊所執殺而臠之子巴噶亦死布哈守淮安五年大小十百戰精忠大節人比之張巡云】十一月有星流於東南○河南陷亷訪副使堪布遁○倪文俊陷嶽州殺威順王子岱爾穆特爾○復衡州【湖廣參政額森特穆爾與左江義兵萬戶鄧祖勝合兵復之】以董霄同僉淮南行樞宻院【初霄建議以淮南爲南北襟喉江淮要衝其地一失兩淮皆未易服則救淮安誠爲急務爲今日計莫若於黃河上下瀕淮海之地及自沭陽抵沂莒諸州縣布連珠營毎三十里一總砦總砦中又設一小砦使烽堠相望而巡邏往來遇賊則並力野戰無事則屯種而食然後進有據退有守常爲不可勝以待敵之可勝也又言海寜一境不通舟楫惟可陸運陸運之方毎人行十步三十六人可行一里三千六百人可行百里每人負米四斗以夾布囊盛之用印封識人不息負米不著地排列成行日行五百回計路二十八里輕行十四里重行十四里日可運米二百石人米一升可給二萬人此百里一日運糧之術也又淮南北之民壯者已盡爲兵老防無所依宜置軍民防禦司籍其民以屯故也練兵積谷且耕且戰內定山東完固之邦外捍淮海出沒之寇而後恢復可圖也時不能用○評曰霄百里一日運糧之術可施之於路近而兵少敵小而期促者耳若大敵在前擁兵數十萬千里饋糧曠日持久則此法未易行行之亦未必善也夫其爲說以三千六百人排列成行人行十步負米四斗三十六人行一里三千六百人行百里人不息肩米不著地往來接運日行五百回計路二十八里輕行十四里重行十四里日可運二百石人食一升可給二萬人似矣假如兵二十萬路千里則當用運夫三十六萬人人日米一升先用米三千六百石矣運到米二千石是以三十六萬人供二十萬人之餉可乎又運夫所食不在其中湏各於所在地方支給若荒漠之地則所運之糧運夫且不足食焉能給軍嗚呼此書生之論可聽而不可行也】河決河陰○山東大水

元史續編卷十四﹤史部﹐編年類﹐元史續編﹥

欽定四庫全書

元史續編卷十五

明胡粹中撰

【丁酉】十七年春正月丙子朔日食○命山東團結義兵【每州添設判官縣添設主簿各一員専帥義兵以事守禦仍命郡守提調聴宣慰司節制○時江浙丞相達實特穆爾承制授實黙伊遜穆爾固實爲行樞宻院判官宜孫分治處州以劉基爲經歷郡人胡深葉琛章溢參謀軍事穆爾固實分院紹興與宜孫夾攻處婺山賊平之○評曰兵貴乎精不必多將在乎�不必眾添設帥領團結義兵不足以禦敵適足以資敵耳田丰等十萬戶相繼背叛而山東先失團結果何益哉】二月豫王等大破賊兵【先是河南左丞相臺哈布哈駐軍南陽嵩汝等州叛民皆降軍勢大振遂防豫王及鼎珠等同進討大防】以察罕特穆爾爲陜西左丞李思齊爲四川左丞【河南賊出襄樊陷商州攻武關官軍敗走遂趨長安掠同華諸州陜西省臺來告急察罕卽引兵入潼闗長驅而前遇戰輒勝殺獲以億萬計賊潰散走入南山興元朝廷嘉其功授左丞未防賊圍鳳翔凡數十重察罕將鐵騎晝夜馳赴與城中兵合撃敗之斬首萬級伏屍百里闗中悉定】三月中書左丞呂思誠卒【初思誠母馮夢一丈夫烏巾白襴衫紅革帶趨而揖曰我文昌星也及寤生思誠目有神光見者異之及長從蕭防學中泰定元年進士歷官有政績素剛直不爲勢利屈卒諡忠肅】閏月泉州義兵萬戶賽富鼎反○大明取常州○劉福通遣毛貴陷膠萊州守臣釋家訥死之山東皆陷【又陷益都濵莒州朝廷命董霄從知院布哷齊討之已而濟南又告急乃提兵往援先按兵城中以數十騎挑賊賊悉眾來鬭騎少卻至磵上伏起城中出兵奮擊破之般陽賊復來襲霄列兵城上弗爲動賊夜攻南門禦以矢石黎明潛開東門出兵繞賊後及旦開南門下兵合擊賊敗走追殺之盡有害其功者譖於太尉努都爾噶令依前詔徵益都霄卽引兵北行曰我去濟南必不可保己而濟南果陷時王英年九十六致仕家居益都陷謂子曰世受國恩今老矣不能事戎馬以報天子尙忍食異姓之粟乎水漿不入口者數日卒毛貴聞之命具棺衾以殮舉屍不動祝曰公子請公歸葬遂起觀者莫不驚異】夏四月以特哩特穆爾爲禦史大夫烏蘭哈達鄂蘭並中書平章成遵爲左丞約約爲甘肅左丞相達實巴圗爾爲四川左丞相加太尉○車駕幸上都○五月以吹斯戩爲中書右丞相太平左丞相魯逹實爲禦史大夫【評曰君子小人如冰炭水火同器則爭太平賢者也乃與吹斯戩並相火不能勝水必矣不自引去猶隠忍同事𨿽曰將以共濟國難然小人實非君子所可共者惜哉太平之不能見防而作也】○大明取寧國江陰○六月癸酉有龍鬭於溫州之樂淸江【颶風大作所至有光如毬死者萬餘人】秋七月乙亥京師晝霧【不辧人物自旦至午方消如是者旬有五日】詔免今嵗民租之半○八月劉福通犯汴梁分道宼掠【分軍三道關先生破頭潘馮長舊沙劉二王士誠寇晉冀白不信大刀敖李喜喜趨關中毛貴據山東其勢大振彰徳萬戶時公權以城降遂陷曹濮大名又窺衞輝博囉特穆爾擊之又陷澤潞陵川縣尹張輔死之又攻冀寧侵壺闗爲察罕特穆爾所破賊遂入太行白不信等陷興元鳳翔亦爲李思齊等所破走入蜀初賊陷商州據藍田西臺侍禦呂思誠議求援察罕省院忌客兵軋已議久不赴思誠曰吾兵弱旦暮失守咎將安歸乃移書趣之察罕遂將兵五千來援旣而賊果以察罕援兵間之思誠乃請於朝命察罕専守闗陜詔従之】以旺紮勒特穆爾爲中書右丞溫普爲參政○癸丑二龍見祥符縣○鎭守黃河義兵萬戶田豊叛○以伯奇鼐爾爲陜西平章楊旺紮勒爲江浙左丞方國珍爲參政○車駕還宮○以余闕爲淮南左丞○詔以張士誠爲太尉【初士誠俾南臺中丞曼濟哈雅爲書請降江浙左丞相逹實特穆爾令參政周伯琦至平江撫諭之詔以士誠爲太尉士誠因畱伯琦不遣伯琦始以文藝居館閣有聲及附托克托劾劉希曽等遂不爲公論所與後出江東爲亷使及索諾木巴勒陷寧國伯琦倉皇出走杭州於是南臺禦史兪觀糾伯琦失守宜正其罪而達實特穆爾假伯琦參政招諭士誠畱平江者十餘年士誠滅乃得歸番陽尋卒故論者謂伯琦遭時多艱而善於自保於致身之義爲有闕云○評曰周伯琦以文藝名世固嘗在端亮之列矣一爲利祿所誘諂附托克托得罪於公論遂爾攺操不復顧借居方面則失守將使命則屈節𨿽保身於危難而壞名毀節辱先喪家多矣惜哉】○大明取揚州○九月詔努都爾噶進討山東○以魯逹實爲中書平章○徐壽輝僞將陳友諒襲殺倪文俊【文俊謀殺壽輝不果自漢陽奔黃州友諒襲殺之自稱平章】置山東行省【以大司農哈剌章爲平章】冬十月達實巴圗爾擊曹州賊敗績達爾瑪實哩死之○靜江路山崩地陷大水○河北水○十一月以達蘭爲中書平章巴特瑪實哩爲右丞李獻爲左丞巴延特穆爾哈喇諾海崔敬陳敬伯並參政○十二月戊寅太白犯嵗星○四月左丞相達實巴圗爾卒於軍【詔以其子博囉特穆爾爲河南平章代總其兵】明玉珍據成都【初倪文俊陷川蜀命僞元帥明玉珍守禦文俊死玉珍遂自據成都】趙君用等僭稱王號【君用及彭大之子早住同據淮安君用僭稱永義王早住稱魯淮王】義兵千戶余寶叛據棣州【寶殺其知院寶保叛降毛貴遂據棣州】河南大饑○張禎復上疏言事不省【禎上疏陳十禍其根本之禍六徵討之禍四歷數其一曰輕大臣二曰解權綱三曰事安逸四曰杜言路五曰離人心六曰濫刑獄所謂根本之禍也至若不愼調度不資羣防不明賞罰不擇將帥所謂徵討之禍也其言多不能載大略以謂陛下因循治安不預防慮今海宇亂離天道變常民情難保正當儆省惕厲奮思過念祖宗創造之難今日墜亡之易修實徳推至誠凡土木之工聲色之樂宴安鴆毒皆宜痛撤勇攺而陛下泰然若承平無事之日此事安逸所以爲根本之禍者也又自四方有儆調兵六年初無紀律又失激勸將帥因敗爲功指虛爲實大小相謾上下相依於是覆兵殘民貪婪懦怯悉無懲戒以致所經之處雞犬一空貨財罄盡而面諛遊說反以克復受責且河南一省今所存者止封丘延津登封偃師四縣而河南淮北千里蕭條經兵之處固不忍言未至之境尢可軫念如此軍旅不休使天雨粟地湧金朝夕存亡且不能保況以地力有限之費供將帥無窮之欲哉蓋亦危矣陛下事佛求福飯僧消禍以天壽節而禁屠宰今天下兵起殺人不知其數陛下泰然不理而曰吾將以是求福福何自而至哉夫潁上之寇以佛法誘眾駸駸然不至於亡吾社稷不止也堂堂天朝不思靖亂而反階亂其禍毒至深其關系至大有識者爲之扼腕有志者爲之痛心此則不明賞罰所以爲徵討之禍者也疏奏上之不省○評曰張禎之疏十禍善矣其曰輕大臣則非也至正之君不自爲政善惡邪正進退黜陟舉付之省院臺而方面皆得以便宜行事如此而猶爲不重乎若曰大臣當重選智勇端亮有徳之君子而才辯口佞寡亷鮮恥之人不得而輕用焉斯可矣】陳友諒寇安慶守將余闕拒卻之【淮南右丞余闕守安慶倚小孤山爲藩蔽命義兵元帥胡伯顏統水軍戍守友諒自上流引軍直小孤伯顏以戰四日夜不勝奔還賊追至城下闕遣兵扼觀音橋俄而饒宼攻西門闕斬卻之友諒兵乘東門紅旗登城闕簡死士奮擊賊敗去並軍攻東西二門又敗之賊恚甚乃樹柵起飛樓來攻金鼔聲振地闕分兵悍敵晝夜不得息旣而池州賊趙普勝軍東門友諒軍西門饒兵軍南門四面蟻集闕徒步提戈爲士卒先眾號哭止之揮戈愈力分遣部將督三門兵自以孤軍血戰斬首無數而闕亦被十餘創安慶遂危】

【戊戌】十八年春正月陳友諒陷安慶守將余闕等死之【城將陷闕知不可爲引刀自剄墮淸水塘中死妻頁卜氏及子徳生女福童亦皆赴井死同時死者守臣韓建一家被害居民不從賊焚死者以千計其知名者萬戶李宗可紀守仁陳彬金承宗經歷桂芳都事特穆爾布哈千戶和爾布哈新李盧廷玉葛延齡丘巹許元琰百戶黃寧奏差烏徳美安慶推官黃圖嚕岱經歷楊桓知事余中懷寧縣尹陳巨濟事聞贈闕平章邠國公謚忠宣○評曰余闕可無愧於張巡矣巡保障江淮唐室得以興復故世稱其節賞其功闕屏蔽揚豫當東西南北之要衝四面攻圍誓以死守然元氏終亡是以忠節見稱而功不顯也況同時死義之士不下於南霽云諸人亦豈非闕之精忠仗節有以感激之歟嗚呼希矣】○大明取婺源州○田豊陷東平○以布埒齊知樞宻院○二月毛貴陷淸滄州濟南守將阿達戰沒河南右丞董霄死之【布哷齊與貴戰於好石橋敗績走濟南貴遂陷淸滄據長盧濟南守將阿逹戰死貴立賔興院選用故官以姬宗周等分守諸路又於萊州立三百六十屯每屯相去三十里造大車運糧官民田並十分収二冬則陸運夏則水運時董摶霄駐兵南皮縣魏家莊詔遣使拜爲河南右丞毛貴兵卒至而營壘未完諸將白賊至當如何霄曰當以死報國因抜劍督戰賊突至捽霄問曰汝爲誰曰我董老爺也眾刺殺之無血惟白气沖天是日其弟昂霄亦死霄以儒生起家爲能吏會天下喪亂乃復以武功奮其才略有大過人者而當時用之不能盡其才君子惜之○評曰霄忠義固可以感天地貫金石然刺之無血惟白气沖天則涉乎誕妄矣蓋史家之過稱人之美固不在是也】田丰陷濟寧努都爾噶棄東昌走丰遂入據之【努都爾噶聞田丰逼東昌棄城走丰遂陷東昌及益都廣平大掠已而復退保東昌】三月己亥朔日色如血○毛貴兵至柳林劉哈喇布哈擊敗之貴走保濟南【貴陷般陽至薊州犯漷州至林樞宻副使達國珍戰死遂略栁林劉哈喇布哈擊敗之貴走還】丁卯太白在井失行於北【至十二月戊寅生黒芒環繞其星乍東乍西乍動乍靜癸未忽眀忽暗】大眀取建徳路○王士誠陥晉冀又侵懷慶周全撃走之【士誠兵陥晉寜總管杜賽音巴哈死之又陷冀寜及大同諸縣復侵懷慶爲全所敗】夏四月陳友諒陷龍興省臣道通和尼齊棄城走【友諒又遣王奉國攻防饒州康泰寇邵武又陷吉安撫州初道通任章巴延布延布哈捍城頗有功未防和尼齊來爲左丞貪忍不得士心而道通素卹民能任人有功者賞無功者或不加罪二人又素不相能城陷和尼齊出走道通退保撫州欲集義兵収復而勢已不可因嘆曰身爲大臣城陷不守復何面目見人追者至道通迎敵遂爲所害○初朝廷授吳當江西亷訪使與兵部尙書黃昭和尼齊同便宜行事復建撫二州時參政多岱總兵忌當成功搆當昭南人不宜統兵柄攺當守撫州昭臨江並供億和尼齊軍而和尼齊又言二人難任牧民皆坐除名江西旣陷當著道士服杜門不出友諒舁至江州拘畱一年不屈放還吉水卒當澄之孫也】察罕特穆爾等敗李喜喜於鞏昌喜喜走入蜀【察罕特穆爾李思齊張良弼郭擇善拜特穆爾鼎珠汪長生努各以所部兵討李喜喜喜喜敗走入蜀察罕特穆爾駐淸湫思齊駐斜坡良弼駐秦州擇善駐崇信拜特穆爾駐通渭鼎珠駐臨洮各自除拜府州縣官屬徵納軍需旣而朝廷召察罕以兵屯涿州乃自將鋭卒赴召擊冀晉賊卻之河東悉定已而良弼殺拜特穆爾李思齊殺郭擇善】以察罕特穆爾兼西臺侍禦同知河南行樞宻院【命守關陜晉冀撫鎭漢沔荊襄便宜行事察罕乃益務練兵訓農以平定四方爲己責】劉福通入汴梁奉其僞宋主小明王居之【福通攻汴梁竹貞棄城走福通等遂入城乃自安丰迎其僞主居之以爲都】以臺哈布哈爲中書右丞相命進討山東臺哈布哈拒命詔誅之以烏蘭哈達代總其兵【臺哈布哈旣與太平相失聞其復相意不能平嘆曰我不負朝廷朝廷負我矣太平南人乃復居中用事我反在外勞苦耶是時朝廷復臺哈布哈湖廣左丞相使進討諸將皆欲進兵而臺哈布哈以養鋭爲名反勒兵退及賊攻汴梁守臣請援十往反猶按甲不動或諫之曰賊旦夕至丞相兵不進何也臺哈布哈大言曰我在何物小寇敢來若等無多言而出軍縱掠百里內蕩然玩寇養亂致河北山西相繼不守朝廷憂之兩遣重臣諭防授以成算皆不聽其子壽通將兵分討山東入奏事語言驕慢上由是惡之防山東賊愈充斥乃拜臺哈布哈中書右丞相總兵進討臺哈布哈卽上言軍行以糧餉爲先請令太平至軍供給乃可濟事不然兵不能進於是廷議喧然太平令禦史劾其緩師拒命詔削奪官爵益州安置以烏蘭哈達代之臺哈布哈聞有詔夜馳詣劉哈喇布哈求救哈喇布哈時駐保定見其來置酒慷慨言曰丞相國家柱石是必讒言間之我當往見上丞相勿憂卽走至京先見太平太平問其來故具以告太平曰臺哈布哈大逆不道今詔已下汝妄言將及禍哈喇布哈懼不敢發太平語之曰汝能致臺哈布哈功不細矣因許之乃引見上賜賚良渥哈喇布哈還臺哈布哈父子送京師未至殺之於路】山東地裂天白毛○以察罕特穆爾爲陜西平章【聴便宜行事】六月戊辰朔日食○關先生等兵陷遼州【攻保定不克遂陷桓州掠大同興和諸郡】前江西亷訪僉事巴延謀起兵討賊不克而死【巴延初以處士徴爲待制遷僉憲江西以病免歸及河南盜蔓延河北巴延言於省臣將結鄕民爲行伍以自保而賊兵大至乃渡漳北行邦人従之者數十萬至磁與賊遇賊知其名生刼之誘以富貴巴延不屈引頸受刄與妻子俱死或剖其腹見其心數孔曰古稱聖人心有七竅此非賢士乎納心腹中排墻而揜之事聞謚文節巴延字宗道初師黃坦以頴悟可比顏子因命以顏爲氏世呼爲顏宗道云】秋七月丁酉朔周全以懷慶叛附劉福通【時察察特穆爾駐洛陽遣拜特穆爾守盌子城周全來戰殺拜特穆爾遂盡驅懷慶民入汴梁福通尋遣全攻洛陽守將登城以大義責全全愧謝退兵福通殺之○評曰周全愧謝退兵亦理義之良心有不能亡故也然與其爲福通所殺孰若堅守臣節爲國死難之爲美乎亦可以爲人臣而懷二心者之冰鑑矣】京師戒嚴【有賊兵犯京城刑部郎中布哈時守西門夜開關擊退之於是命左丞相太平督諸軍防禦】義兵萬戶王信以滕州叛降毛貴○八月江浙平章薩木丹巴勒逃入福建【薩木丹巴勒討饒州貪財玩寇久而無功遂妄稱遷職福建行省爲憲臣巴喇宻特特穆爾所劾拘之興化】蒙陰縣饑【斗米金一斤】京畿水○九月命參政布延布哈治書李國鳳經略江南○以慶通爲南臺大夫○陳友諒陷贑州江西參政沁布阿咱爾等死之【總管噶海齊亦死友諒遂陷汀州】冬十月大明取蘭溪諸曁等州○十一月乙未朔以布哈特穆爾爲福建平章○吹斯戩罷以努都爾噶爲右丞相【時天下多故外則疆宇日蹙內則帑藏空虛而上方溺於淫樂不卹政務吹斯戩居相位無所匡救而公受賄賂貪聲著聞於是禦史揚珠布哈劾奏其任用私人圖烈及妾弟崔旺紮勒特穆爾印造僞鈔事將敗殺旺紮勒以滅口吹斯戩乃自請罷政詔止收其印綬禦史王彛達爾瑪實哩言不已上終不聽】十二月戊寅太白經天○大明取婺州守臣僧住及浙東亷訪使楊惠死之○闗先生兵陷上都【焚宮闕畱七日轉掠遼陽】是嵗京師大饑疫【時河南北山東皆被兵民攜老幼流入京師重以饑疫死者相枕藉官者保布哈請市地收瘞之上賜鈔千錠皇后及皇太后賜金銀及他物有差省院官僚施他物者無算保布哈出金玉帶各一及銀鈔米麥以爲費擇地南北兩城抵盧溝橋掘深及泉男女異壙人以一屍至者隨給以鈔舁負相踵凡二十萬又修水陸防三晝夜居民病者給藥不能喪者予之棺翰林承防張翥爲文頌其事曰善惠之碑○評曰民之流離他域轉死於饑疫者以世亂故也世亂而不能靖則以君徳之不修臣職之不共所致耳盍亦反其本哉不能靖亂以安民而區區掩埋祠祭以爲惠君臣上下方有徳色吁抑末矣彼張翥者不聞規正而撰文頌美何其諂哉】

【己亥】十九年春正月陳友諒寇信州江東亷訪使巴延布哈徳濟引兵救之【賊黨王奉國寇信巴延布哈徳濟自衢往援破走其兵時鎭南王子大聖努樞宻院判席閏屯兵城中開門出迎徳濟登城四顧誓以破賊自許後數日賊又來攻徳濟分兵爲三出城奮擊斬首數千級復大破之友諒弟友徳植木柵攻城益急遣人來說降部將髙義與之通紿呼圖克布哈範則忠等十將往見奉國皆拘囚不遣義又以計來誘徳濟時徳濟坐城上見義來謂曰汝誘十帥無一人還今來誘我耶我頭可斷足不可移數其罪而斬之由是日夜鏖戰糧竭矢盡而气不衰城中食艸苗茶紙括靴底掘鼠羅雀殺老弱以食○評曰四海板蕩寇盜相望有民杜之寄者孰不幸封境之茍安以自免也故張巡守雎陽求救於賀蘭進明而不得蓋或懼其同禍或忌其成功能挺身赴敵者鮮矣賊寇廣信衢𨿽鄰壤尙可自保巴延布哈徳濟卽引兵往救亦異於周伯琦之出走者矣】關先生等兵陷遼陽懿州總管呂震死之【贈震河南左丞東平公賊引兵往髙麗】癸丑流星起南河沒於螣蛇【將沒迸散隨落處有聲】二月詔博囉特穆爾移鎭大同【欲倚以捍蔽京師故也復置大都督兵農司並分司十道専督屯種以博囉領之所在侵奪民田不勝煩擾時臺哈布哈潰兵數萬抄掠山西察罕特穆爾遣陳秉直分兵招撫其首領悉送河南屯種】夏四月趙君用殺毛貴其黨續繼祖又執君用殺之○京師大饑【自正月至五月銀一錠得米八鬥死者無算通州民劉五殺其子而食之】五月以旺紮勒特穆爾爲陜西左丞相○山東西河南北關中大蝗【飛蝗蔽天人馬不能行所落溝塹盡平民大饑】六月辛巳以雅克科爾爲禦史大夫○以吹斯戩爲遼陽左丞相○甲午陳友諒陷信州巴延布哈徳濟戰死【五月徳濟大破賊兵王奉國復晝夜攻之不息穴地梯城以上城遂陷徳濟與大聖努參謀哈喇丹皆戰死徳濟之將赴援也入白其母鮮於氏曰兒今不得事母矣母曰爾爲忠臣吾死何憾因命其子額森布哈奉母間道入福建以江東亷訪司印送行臺巴延布哈徳濟髙昌王錫錫徳濟之孫鮮於氏太常典簿樞之女也】秋七月丁酉太白犯上將【甲辰犯右執法己酉犯左執法】八月察罕特穆爾等兵討劉福通破汴梁福通以其僞主走安丰【察罕大發秦晉軍討汴圍其城督諸將閻思孝李克彛珪林齊賽音諤徳齊逹呼托音布哈呂文完哲賀宗哲孫翥等政破之福通等走安丰詔以察罕特穆爾爲河南平章兼同知行樞宻院西臺中丞賜七寶帶以旌其功】九月以特哩特穆爾爲陜西左丞相○河決任城縣○丙午白虹亙天○大明取衢處州○詔徵海運糧於張士誠【遣兵部尙書特哩特穆爾等以禦酒龍衣賜士誠徵海運糧時朝廷又遣戶部尙書貢師泰分部於福建以閩鹽易糧海運給京師得糧數十萬石京師賴焉】冬十一月京城十一門築甕城造弔橋【評曰天子有道守在四夷築甕城造弔橋曾足以爲國乎】以方國珍爲江浙平章○壬申太白犯斗辛巳流星大如桃【流星起自危東行沒於畢宿之西】京師有杜鵑【啼於城中居庸關亦有之】十二月皇太子殺其中書左丞成遵參政趙中【初毛貴據山東由河間入寇中外大駭廷議遷都避之和者知出一口左丞相太平力爭不可遣劉哈喇布哈擊敗之京師遂安會張士誠降察罕特穆爾屢防人心翕然有中興之望而右丞相吹斯戩家人造僞鈔事覺刑部欲逮右相置對太平曰堂堂宰相烏有此事四海聞之若國體何遂止罷其相位太平又分祿餽之而吹斯戩反銜太平先是奇皇后與太子謀內禪諭意太平太平不答由此太子亦惡之以遵中皆太平所任用令禦史誣其贓罪下獄死○評曰太子之職在問安視膳刑政非所敢専也況成遵等執政大臣而専殺之是無君親矣所以然者太子謀內禪而丞相不從故殺其佐屬以脇之耳羣雄作亂於外太子謀亂於內烏得而不亡哉】陳友諒迎其僞主徐壽輝徙都江州【友諒自稱漢王】制贈宋儒楊時李侗胡安國蔡沈眞徳秀封爵【沅州路照磨胡瑜言先儒楊時等五人有功聖門未列從祀於是省部議奏俱贈太師追封時吳國公侗越國公安國楚國公沈建國公徳秀福國公並從祀宣聖廟廷】

【庚子】二十年春正月以危素爲中書參政○丙辰五色云見○右丞相努都爾噶卒【努都爾噶有識量處事平允選官不用私人爲相有大臣體旣臥病謂人曰太平眞宰相也我疾固不起而太平亦不能久於位矣此可嘆也遂卒】二月戊午朔太平罷爲太保【成遵等旣死太子欲盡逐帝近臣決意去太平政柄努都爾噶數於上前左右之故太子之志未及逞防努都爾噶卒太平知勢不可畱乃數以病辭位拜太保養疾於家○評曰易稱君子見幾而作不俟終日吹斯戩専政而太平與之同位力辭而去可也皇后太子旣有邪謀力能匡正則正之不能則去之亦可也太子殺成遵趙中剝牀將及膚矣尙不知覺至於見逐而後去隠忍依達自取悔辱惜哉然太平蓋量𨿽寛而識不敏仁有餘而勇不足者也】三月戊子朔彗星見東方○甲午廷試進士賜穆珠魏元禮等三十五人及第出身有差○以吹斯戩爲右丞相【時上益厭政宦者保布哈用事爲姦利吹斯戩因與結搆相表裏匹方警報將臣功狀皆壅不上聞後又與保布哈黨庇庫庫而誣博囉以非罪卒召禍亂論者謂元之亡吹斯戩之罪居多】田丰陷保定命中書都事樂元臣招諭其軍丰殺之【丰殺元臣復陷永平易州廣平等處】夏五月丁亥朔日食雹○陳友諒殺其主徐壽輝遂自僭號【友諒弒壽輝於太平自稱皇帝僭國號大漢攺元大義回駐江州】以班珠爾瑪克爲平章○詔諭博囉特穆爾察罕特穆爾各將所部兵分守其地【初烏蘭哈達領臺哈布哈軍其部將方托克托與弟拜特穆爾時保遼州烏蘭哈逹同唐琰髙托音等屯孟州與察罕特穆爾部將班布爾錫等交兵已而烏蘭哈達引達勒達軍還京方托克托等乃從博囉由是二將不睦故有是詔且命博羅守石嶺以北察罕守關南毋得互相越境侵犯所守信地】張士誠貢糧於京師【巴延特穆爾等至杭州傳詔命士誠輪粟方國珍具舟丞相逹實特穆爾總督之旣而士誠慮國珍載粟而不輸於京國珍恐士誠掣其舟乘虛以襲已二人互相猜疑巴延特穆爾往來開諭運米十一萬石至京七月復遣戶部尙書王宗禮徴如今年之數明年五月運至】秋九月博囉特穆爾攻察罕特穆爾於冀寧遣使和解之察罕特穆爾不受命【時朝廷遣參政額森布哈等往諭二將令講和博囉自石嶺直抵冀寧圍之三日復退屯交城察罕引兵與戰已而各於關南北守禦有詔命博囉守冀寜額森遣布哈殷興祖等倍道趨之守者不納察罕又遣兵攻其軍時朝廷以冀寜畀博囉而察罕借晉冀以致盛彊乃不奉詔托言用師汴梁尋渡河就屯澤潞以拒之又與博囉軍戰於東勝遣部將班布爾錫援之班布爾錫曰彼軍奉詔而來我何敢抗察罕怒殺之○評曰首亂者博囉也察罕力若能討一舉而擒滅之可也勢不相下則宜慕亷藺之義共濟國難乃日尋干戈爭城爭地可乎且自察罕起兵収復者幾州勦絕者幾處朝廷由匹夫而擢兼三事恩寵至矣而察罕方自爲謀略不憂國此豈爲純臣也哉旣而詔命和解以冀寧畀博囉如事關大害系國存亡則弗與而復請可也當是時中原板蕩豈一冀寧所能杜博囉之僭亂哉蓋察罕實欲借全晉以資盛彊非眞能爲朝廷惜土地也班布爾錫奉詔而察罕殺之則方命之迹不能掩矣】冬十一月甲寅朔黃河淸【原武滎澤二縣界凡淸三日】十二月陽翟王阿爾輝特穆爾反【阿爾輝特穆爾太宗第七子黙埓大王七世孫時兵起四方上屢詔宗王以北方兵南討阿爾輝特穆爾知國事不可爲乘間擁兵數十萬屯駐於穆爾古珠之地將犯京畿使來言曰祖宗以天下付汝汝已失其半若以國璽付我我當自爲之上遣使報曰天命有在汝欲爲則爲之命圖沁特穆爾將兵擊之軍潰圖沁奔上都】以太平爲上都畱守

【辛丑】二十一年春正月癸丑朔詔赦天下○二月癸未朔塡星退犯太微垣○三月博囉特穆爾罷兵還【朝廷再命平章達實特穆爾參政七十往諭解兵博囉特穆爾乃還遣其將圖魯卜等引兵據延安以謀入陜朝廷尋命博囉於保定以東河間以西屯田】夏四月辛巳朔日食○以張良弼爲陜西參政【良弼屯藍田受節制於察罕特穆爾又陰結平章鼎珠聽陜西左丞相特哩特穆爾調遣已而移駐鹿臺○評曰良弼受節制於察罕而又陰結鼎珠聽陜西行省調遣則察罕與朝廷貳明矣遣子貢糧焉知非窺覘朝政也哉】察罕特穆爾貢糧於京師【遣其子副詹事庫庫特穆爾貢糧至京皇太子親與定約遂不復疑】五月明玉珍陷嘉定等路李思齊遣兵擊敗之○李武崔徳降於李思齊○六月乙未熒惑嵗星太白聚翼○秋八月以布哈特穆爾爲南臺大夫○大明取江州陳友諒退保武昌○察罕特穆爾討田丰等降之【察罕發晉軍下井陘出邯鄲過磁相懷衛又發汴梁繼之水陸並進遂平東昌復冠州遣庫庫特穆爾閻思孝等防關保珪林齊將由東阿造浮橋以濟賊以二萬人奪之關保等且戰且渡拔長淸進討東平田丰遣崔世英出戰大破其軍乃遣使招丰丰降令爲前鋒進討余寶及王士誠楊誠皆降進兵濟南劉珪降遂圍益都】九月阿爾輝特穆爾伏誅【少保知院婁章以兵討陽翟王敗其眾部將托歡擒送闕下詔誅之以其弟呼圗克特穆爾襲封】以太平爲太傅【托歡太平子額森呼圗克將也陽翟王阿爾輝特穆爾太平令生致之京師由是北邊以寧加太平太傅尋辭歸奉元】明玉珍陷東川郡縣李思齊遣兵擊之○復遣使徴糧於張士誠【命兵部尙書徹辰布哈侍郎韓祺往使明年運米十三萬石至京】冬十月以察罕特穆爾爲中書平章【仍兼知河南山東行院】十一月戊辰黃河淸【自平陸三門磧下至孟津五百里皆淸命祕書少監程徐祀之十二月石州河淸至冰泮始如故】明州象山縣竹實【如小米可食】李思齊攻張良弼詔和解之○京師大饑

【壬寅】二十二年春正月詔李思齊討四川張良弼討襄漢【時兩軍不和故有是命】○大明取江西隆興諸路○以額

森特穆爾爲中書右丞旺紮勒特穆爾爲陜西左丞相○二月丁丑朔盜殺陜西右丞塔布岱○

乙酉彗星見【見於危宿光芒丈餘色靑白丁酉犯離宮西星至二月終光芒長二】

【丈餘三月戊申不見星形惟有白气竟天西指埽大角壬子行過太陽前惟有星形無芒在昴】

【宿至戊午始滅】明玉珍陷雲南【屯金馬山陜西參政徹爾特穆爾等擊敗之擒其弟明二】加博囉特穆爾中書平章【位第二】李思齊攻張良弼良弼伏兵大破之○夏四月丙子朔長星見【其形如練長數十丈在虛危之間四十餘日乃滅】乙亥熒惑不見【離太陽三十九度不見當出不出】五月賽富鼎敗走入海陳友定復汀州【賽富鼎久據泉州福建平章揚珠布哈擊敗之其眾潰散入海陳友定遂復汀州】中書參政陳祖仁上疏乞罷修上都宮闕【祖仁上疏略曰自昔人君遇艱虞多難孰不欲奮發有爲以光復前業茍不奉天道順人心而舉措失宜𨿽以守成猶或致亂況欲以撥亂反正乎上都宮闕自經兵火爲臣子者所不忍言正陛下所當痛心疾首亟圖興復者也然四海瘡痍財用空竭驅疲民以供役使廢其田作何異扼其吭奪之食以速其斃乎且今日所當興復乃有大於此者假令上都宮闕未復固無妨於陛下之寢處使因是而違天道失民心或致隳廢大業則不可不深慮也願陛下以生養民力爲本恢復天下爲務親賢逺佞信賞必罰如是則承平之觀不日咸復豈止上都宮闕而已哉疏奏上嘉納焉】明玉珍自稱隴蜀王【遣兵守重慶分兵寇龍州犯興元鞏昌諸路】六月辛巳彗嵗見紫微垣【光芒長尺餘戊子埽上宰至七月乙卯始滅】田丰等叛殺察罕特穆爾詔以庫庫特穆爾代總其兵【時山東俱平獨益都孤城不下察罕環城列營重塹長闈攻具百道並進賊悉力拒守田丰王士誠陰與賊連謀復叛初丰來降察罕推誠待之不疑數入其帳中及丰謀變乃請察罕行營眾以爲不可往察罕曰吾推心待人安得人人而防之左右請以力士從又不許乃從十一騎行至王信營又至丰營遂爲王士誠所刺訃聞帝震悼公卿及四方之人男女老防無不傷惜先是有白气如索長五百餘丈起危宿掃太微垣太史奏山東當大水上曰不然山東必失一良將卽馳詔戒察罕勿輕舉未至而已及於難詔贈河南左丞相封潁川王謚忠襄起復其子庫庫特穆爾爲太尉平章知院代總其兵】秋九月劉福通以兵援田丰庫庫特穆爾擊破之○以蘇蘇爲遼陽左丞相○遣戶部尙書托克托徹爾等徴糧於張士誠【明年五月運十三萬石至】冬十月庫庫特穆爾復益都田丰等伏誅【庫庫旣領兵銜哀討賊攻城益急而守者愈固乃穴地通道以入拔其城執賊首陳猱頭等二百餘人獻闕下而取田丰王士誠之心以祭其父餘黨皆就誅遣關保取莒州山東悉平庫庫本察罕之甥自防養以爲子云】以佛嘉努爲禦史大夫○樞宻副使李士瞻上疏極論時政【凡二十條一曰悔己過二曰罷造作三曰講論聖學四曰詢謀老成五曰去姑息六曰開言路七曰明賞罰八曰公選舉九曰察佞幸十曰嚴宿衞十一曰省佛事十二曰絕濫賞十三曰罷各宮屯種十四曰減常嵗計置十五曰招集衞兵十六曰廣辟屯田十七曰奬勸守令十八曰禮待藩鎭十九曰分遣大將急保山東二十曰依唐廣寧故事分道進取先是托和齊言乞罷三宮造作帝爲減軍匠之半還宿衞而造作如故故士瞻首及之疏入不報】是嵗加封先儒朱熹爲齊國公【贈熹父松謚曰獻靖】

【癸卯】二十三年春正月壬寅朔明玉珍僭號【建國號曰大夏攺元天統僭稱皇帝】庚戌嵗星退犯軒轅大星○二月庫庫特穆爾引兵還河南【畱索勒珠以兵守益都自還河南朝廷方倚之爲安而博囉特穆爾自察罕旣死數以兵爭晉冀𨿽屢詔諭解而讎隙日深○評曰庫庫旣克田丰等政當乘鋭収復中原諭告羣雄共奬王室乃引兵還河南爲自安之計以爭晉冀則其心可見矣而朝廷方倚之以爲安是果何倚乎】三月辛丑朔彗星見東方【經月乃滅】丙午大赦○廷試進士賜巴拜楊輗等六十二人及第出身有差○分省於冀寧【以平章阿爾布哈涖治】立廣西行省【以額爾吉納爲平章時南方郡縣皆陷沒惟額爾吉納獨保廣西者十五年】立膠東行省【治萊州以袁宏爲參政】關先生餘黨復寇上都博囉特穆爾擊降之○夏四月辛丑熒惑犯嵗星○庫庫特穆爾遣兵攻張良弼【初李思齊與察罕同起義師齒位相等及庫庫特穆爾總其兵思齊心不能平而張良弼孔興圗魯卜亦皆恃功懷異莫肯統屬遂成仇敵庫庫乃遣關保珪林齊西攻良弼於鹿臺而思齊與良弼合兵連不能罷○評曰庫庫初統父兵不思效忠以靖國難旣修怨博囉又開釁良弼兵連不解卒之無功以至國亡由是而言庫庫亦羣雄之一未可以言純臣也】六月博囉特穆爾遣珠占襲據陜西庫庫特穆爾與李思齊合兵攻之貞遂降【先是博囉遣方托克托迎匡福於彰徳庫庫遣兵追之敗還匡福遂據保定庫庫部將屯兵藍田七盤李思齊攻興平據盩厔時博囉奉詔討襄漢而岱律阻道於前思齊踵襲於後乃請督庫庫東出潼關路通南討至是遣珠占等入陜西據其省治時左丞達實特穆爾與省臺有隙恐陜西爲庫庫所有陰結博羅與珠占入城刼大夫旺紮勒特穆爾拘畱不遣庫庫遣摩該合思齊兵攻之貞遂降】庚戌星隕濟南龍山【入土五尺】壬戌太白晝見犯井○秋七月戊辰朔京師大雨雹○以馬良爲中書參政○河決東平○慶元星墜【聲如雷光數十丈久之乃滅】八月丁亥朔倭人寇蓬州守將劉暹擊敗之○大明討陳友諒戰於番陽湖友諒敗死其

子理自立退保武昌遂圍之【理攺元徳壽】辛未太白

犯左執法乙亥歲星犯右執法○九月丁亥太

白犯塡星辰星犯亢○張士誠自稱吳王來請命不報【評曰名器固不可以假人然士誠比之他人猶有饋給軍餉之功況明玉珍陳友諒之徒皆僭大號朝廷不能禁也士誠稱王猶知請命獨不可以因而羈縻之哉明年徵海運糧士誠亦不與蓋自是無江浙矣】詔遣使徵糧於張士誠士誠不與【東南海運遂止於是嵗】冬十月丙申朔山東赤气千里○博囉特穆爾遣兵攻冀寧庫庫特穆爾擊破走之【先是庫庫侵博囉博囉奏其蹈襲父惡有不臣之罪乞賜處置至是博囉爲庫庫所敗其將烏瑪喇殷興祖被擒軍遂不振】十一月詔復故丞相托克托官爵【臺臣奏托克托爲相有大臣體修舉政務克濟艱危統兵平徐州収六合大功垂成浮言搆難就貶以沒已蒙錄用其子還所収田產乞閔其勲舊給還宣命於是悉復其官爵召其子哈喇章爲中書平章封申國公分省大同三寶帑知樞宻院事】殺太傅太平【初上欲以巴咱爾爲相辭曰臣老不足以任宰相若必以命臣非得太平同事不可於是宻防令巴咱爾畱太平毋還奉元太平行至沙井關聞命而止宿畱久之皇太子惡其已去而復畱也令禦史大夫布哈劾太平違上命當正其罪詔拘収所授宣命吹斯戩因誣奏其罪安置土畨尋遣使至東勝逼令自裁年六十三○評曰至正宰相惟太平徳量深厚才識宏逺爲時論所服故多爾濟努都爾噶巴噶爾皆國勲舊拳拳推奬之不置不賢而能若是乎當是時國勢日危朝政日亂姦邪視忠直如仇讐惟恐其去之不速而太平聞命卽止宿畱久之𨿽曰一飯不能忘君然忠不見信卒蹈危禍悲夫】十二月以陳祖仁爲甘肅參政【時保布哈托驩內侍太子外結丞相吹斯戩驕恣不法禦史傳公讓劾之忤皇太子意坐左遷治書侍禦史陳祖仁乃上疏太子言禦史糾正姦邪非一己之私言乃天下之公論臺臣審問尢悉故以上啟今殿下不察輒加阻抑使姦蠧情狀不得達於君父則亦過矣夫以二防之微而於祖宗所遺之天下所立之臺諫漫不加卹可乎且殿下職止於監國撫軍問安視膳而予奪賞罰之權自在君父今方毓徳春宮反使諫臣結舌防人肆志豈惟君父徒擁虛器天下蒼生亦將奚望疏入太子大怒令大夫婁達實諭祖仁以所言𨿽是但托驩等初無是事禦史糾言不實已與美除昔裕宗爲太子凡事合奏者皆許啟聞非獨我今日如是也祖仁乃復上疏言禦史所劾得之田野殿下所詢不出宮墻所以全此二人者正緣不知其姦故也然舉朝知之在野知之天下亦知之獨殿下未知耳且裕宗旣領軍國重事理宜先閱其綱若至臺諌封章自是禦前開拆假使必經東宮而君父或有差失諌臣上言太子將使之聞奏乎將寢抑之乎聞奏則傷父之心寢抑則陷父於惡殿下將安所處如知此說則今日言章不宜阻禦史不可斥矣斥其言而美其除不知禦史言爲天下國家乎爲一身官爵乎斥者去來者言言者無窮而美除有限殿下又將安處於是太子以其事聞二人皆辭退上又令婁達實諭防祖仁復言於上曰祖宗以天下傳之陛下今乃壞亂不可救𨿽曰天運使然亦刑賞不明所致區區二防猶不能除況於大者願陛下顯斥二人勿令以辭退爲名使海內明知賞罰則將士亦必效力天下可全若優防不斷則臣有餓死於家誓不與之同朝牽連及禍矣上大怒時侍禦史李國鳳亦言二人必當斥於是臺言自婁達實以下皆左遷而出祖仁爲甘肅參政】婁達實圖沁特穆爾叛奔大同【二人得罪於東宮故叛附於博囉特穆爾】

元史續編卷十五

欽定四庫全書

元史續編卷十六

明胡粹中撰

【甲辰】二十四年春正月大明滅僞漢陳理出降【湖南北江西相繼歸於大明】三月詔削博囉特穆爾官爵【坐匿婁達實等削官爵罷兵權路通許歸四川鄕裏初婁達實以帝母舅故上數爲太子寢其事而太子不従丞相吹斯戩宦者保布哈皆附太子必窮究其事又圖沁特穆爾先與中書右丞額森布哈有隙額森布哈因譖其詆毀朝政而博囉素與圖沁友善且知其誣遣人白其非罪皇太子因誣博囉與婁達實等謀爲不軌下詔削奪於是禍亂不解矣○評曰博囉與察罕父子兵爭曲直無甚相逺朝廷若能處置得宜命察罕專收復河南博囉平定山東各責其成功而晉冀則朝廷自遣人戍守彼各不得駐兵如此則禍患庶防其有瘳乎今察罕旣不奉割冀寧之詔曲不在博囉矣東宮無道而婁達實得罪出走博囉匿之無大惡也況達實巴圖爾勲在王室博囉亦不爲無功緣情定罪猶當議免何至遽削奪其官爵乎激成其變禍亂不解𨿽博囉怙終自取覆滅亦順帝不能駕禦之所致也】夏四月甲午朔博囉特穆爾拒命詔庫庫特穆爾討之○壬子歲星逆行入端門【自去年九月東行入右掖門犯右執法出端門畱守三十餘日犯左執法今又逆行入端門出右掖門又犯右執法】愽囉特穆爾遣兵犯闕皇太子出奔【愽囉知詔命調遣非出帝意皆吹斯戩所爲遂令圖沁特穆爾舉兵向闕入居庸關知院伊蘇詹事布埒齊迎戰於皇后店布埒齊力戰伊蘇不援而退皇太子率侍衞兵出光熙門東走古北口趨興松】圗沁特穆爾以兵入京師殺右丞相吹斯戩【圖沁兵至淸河列營時京師無備城中大震令百官吏卒分守使達喇國師至其軍問故以必得吹斯戩保布哈爲對詔慰解之不聽乃執二人與之圖沁兵自健徳門入覲帝於延春閣慟哭請罪上宴賚之圖沁乃還】詔復博囉特穆爾官爵加太保以圖沁特穆爾爲中書平章○五月甲子黃河淸【衞輝路界】庫庫特穆爾以皇太子命遣兵攻大同【庫庫以太子命討博囉屯兵冀寧其東道以白索爾珠領兵三萬守禦京師中道以摩該珠占領兵四萬西道以關保領兵五萬合擊之關保等進逼大同○評曰以皇太子命討博囉則國防乎無君矣順帝至是蓋徒擁虛器而已夫家齊而後國治國治而後天下平威令不行於一家豈足以服四海哉】博囉特穆爾復舉兵犯闕入京師【博囉畱兵守大同而自率兵與圖沁婁達實復大舉向闕駐兵健徳門外與婁達實等入見帝於宣文閣訴其非罪皆泣上亦泣乃賜宴博囉欲追襲太子婁達實止之博囉又使翰林承防張翥艸詔削奪庫庫官爵發兵討之翥不從或勸之翥曰吾臂可斷筆不能操上知其不可奪命他學士爲之博囉亦不以爲怨】六月癸卯三星晝見【白气橫突其中】甲辰火星夜見如晝丁未星隕○秋七月庫庫特穆爾以兵迎皇太子【白索爾珠以兵請太子西行防博囉前鋒入居庸關皇太子親帥兵禦於淸河伊蘇軍昌平士卒皆無鬭志太子馳還都城白索爾珠入平則門遂扈従太子出順承門由雄霸河間取道達冀寧】癸亥太白嵗星合於翼甲子嵗星犯左執法【金木二星相去八寸】大明取廬州○皇太子至冀寧○八月壬辰朔日食○以博囉特穆爾爲中書右丞相婁達實爲平章圖沁特穆爾爲禦史大夫伊蘇知樞宻院【仍詔博囉監修國史節制天下軍馬其部屬皆布列省臺百司又招諭博囉庫庫皆朕股肱視同心膂自今各棄宿忿弼成大勲博囉旣専國數月間誅狎臣圖魯特穆爾博迪斡爾密等罷三宮不急造作沙汰宦寺減省錢糧禁西僧作佛事數遣使請太子還宮使至太原拘畱不報】張士誠逐達實特穆爾以其弟士信爲江浙左丞相【初士誠逼杭州達實特穆爾出走富陽得苗軍帥楊旺紮勒擊敗士誠兵乃得還因以旺紮勒爲左丞而苗軍素無紀律抄掠肆暴旺紮勒日驕不可制然屢敗士誠士誠乃遣曼濟哈雅以書詐降詞多不遜達實特穆爾不可旺紮勒固請許之士誠復邀王爵又不許復請爵爲三公旺紮勒又力爲之請遂授太尉士誠𨿽曰降而城池甲兵錢谷皆自據如故又素忌旺紮勒欲圖之而達實特穆爾亦厭旺紮勒所爲乃陰與定計殺旺紮勒及其弟巴延旺紮勒旣死士誠遂遣兵入杭州朝廷因授其弟士信爲平章由是方面大權悉歸張氏達實特穆爾徒存虛名而已時右丞達蘭特穆爾郎中眞保二人諂事士誠多受其金帛數媒糵達實特穆爾之短以故士誠遂有不相容之勢至是士信使王晟等面數達實特穆爾過失勒其自陳老病移咨省院恬退又言丞相非士信不可卽逼取符印遷於嘉興幽之而士信遂自爲丞相○評曰旺紮勒苗軍帥固不可與共事然達實特穆爾若能正已格物厲以忠義日漸月漬理無不化譬之鷹犬然飽其肉而謹其縧索必爲之用乃任用非人惟事貨賄郡邑淪沒恬不爲意彼習見若此猛鷙之性豈能馴伏哉及其厭惡反與士誠謀去旺紮勒是自剪其爪牙也且士誠得志與旺紮勒孰重輕旺紮勒死而盜得以操戈逐我矣均之爲死也死而不辱𨿽百世猶以爲榮受辱而死死已晚矣嗚呼若南臺大夫布哈特穆爾爲得其死哉】九月張士誠殺南臺大夫布哈特穆爾【士誠旣自稱吳王諷行臺爲之請實授於朝禦史大夫布哈特穆爾不従卽使人至紹興索其臺印布哈特移爾封其印置諸庫曰我頭可斷印不可與又迫之登舟曰我可死不可辱也從容沐浴更衣與妻子訣賊詩二章乃仰藥死臨死擲杯地上曰我死矣逆賊當踵我亡也後數日達實特穆爾聞之嘆曰大夫且死吾不死何爲遂命左右以藥酒進飲之而死布哈特穆爾字兼善達魯柰曼氏特黙格之子也】前中書左丞許有壬卒【有壬歷事七朝垂五十年國家大事無不盡言皆根據天理而曲盡人情當權姦恣睢忤意者誅竄隨之有壬不爲巧避遇事必明辯力爭不知有生死利害君子多之有壬善書能屬文歐陽謂其雄渾閎雋湧如層瀾迫而求之則淵靚深實蓋深許之也謚曰文忠乙巳】二十五年春正月封李思齊許國公○二月辛丑日旁有一月一星【汴梁路見】三月壬戌白虹貫日【日有暈內赤外靑】皇太子下令討博囉特穆爾【下令於博囉特穆爾軍中曰博囉特穆爾襲據京師余旣受命總督天下諸軍恭行天罰少保平章庫庫特穆爾躬勒將士分道進兵諸王駙馬及陜西平章李思齊等各統軍馬尙其奮義努力克期恢復】以婁達實拜特穆爾並禦史大夫○博囉特穆爾出二皇后奇氏幽之【後名旺紮勒呼圖克髙麗人生太子立爲二皇后性穎黠知讀書好施與卹貧建齋上旣怠於政治後與太子謀內禪遣內侍保布哈諭意丞相太平不答復召至宮賜酒申前情太平依違而已由此計不得行至是皇太子下令討博囉博囉怒嗾禦史武起宗奏後外撓國政宜遷出居外帝不答遂矯詔幽後於諸色總管府令其黨姚巴延布哈守之】夏四月關保入大同○五月丁酉熒惑犯太微垣○甲子京師天犛【長尺許或言於帝曰龍師也命拾而祀之】六月以黎安道爲中書參政○戊申京師魚【時大有魚隨雨而落長尺許人取而食之】出皇后奇氏還宮【博囉特穆爾復逼後還宮取印章僞爲後書召太子復出幽之後數納美女於博囉至是始得還宮】以和尼齊爲禦史大夫○皇太子加李思齊中書平章邠國公【復以爲詹事兼四川行院】秋七月塡星嵗星熒惑聚於角亢○乙酉博囉特穆爾伏誅婁達實圖沁特穆爾皆遁走【博囉旣握國柄恣爲淫虐威順王之子和尙忿其無君數言於帝受宻防與儒士徐士本謀結勇士上都馬金諾海巴延達爾特古斯布哈和尼呼圗克洪巴拜黃哈喇巴圖雲從龍陰圗刺之帝期以事濟放鴿鈴爲號使士本掌之博囉入奏事行至延春閣李樹下巴延達爾自眾奮出斫之中其腦上都馬等競前斫死之於是封和尙爲義王】誅黎安道方托克托雷一聲【皆博囉特穆爾之黨也】京師大水○大赦○八月丁亥朔京師戒嚴珠占以兵入城大掠【門不開者三日珠占摩該軍至城外緣城而上碎平則門鍵以入遂大掠】以洪巴拜特古斯布哈訥哷圖並爲中書平章○丁未皇后鴻吉哩氏崩○九月皇太子還京師【遣使函博囉首往冀寧召太子還庫庫特穆爾扈從至京】以巴咱爾爲太師中書右丞相庫庫特穆爾爲太尉左丞相知樞宻院○以方國珍爲淮南左丞相【分省慶元○評曰夫駕馭雄傑消除禍亂貴審乎勢而中其機則有以折其心而散其謀也國珍兄弟以拒捕入海不得已弄兵以自救而朝廷力不能討使得恣睢倔彊於黒子彈丸之地及官軍再敗臺哈布哈死則叛亂之志萌矣當是時因其請降授以髙官厚爵奬其遷善悔過彼顧惜祿位保全富貴自將格其非心黨與一散後更陸梁取之如反掌耳乃吝惜名爵授之郡佐彼則有山頭望廷尉而已至是亂雄日滋國勢日削崇以相位是假虎以翼何足以導其臣順哉】冬十月以哈喇章知樞宻院圗嚕爲禦史大夫托克托穆爾爲中書右丞達實特穆爾特哩實克並參政○婁達實伏誅【益王昆都特穆爾樞宻副使觀音努擒婁達實誅之】詔封庫庫特穆爾爲河南王總制諸道軍馬【詔張良弼兪寶孔興等悉聽調度又命代皇太子親徵總制關陜晉冀山東等處並迆南一應軍馬諸王各愛滿應該總統凡軍務錢糧名爵黜陟予奪悉聽便宜行事】閏月戊辰太白辰星熒惑聚斗○十一月大明取泰州○十二月詔立奇氏爲皇后【攺奇氏爲索隆噶氏詔告天下仍封其曾祖以下三世爲王】圗沁特穆爾伏誅【圖沁以餘兵往巴爾斯之地命嶺北左丞相舒蘇及知院魏賽音布哈同討獲之伏誅】以賔國公五十八知樞宻院○庚子嵗星掩房○是嵗分置南臺於福建【禦史大夫旺紮勒特穆爾奏南臺移置紹興近因道梗兩廣福建凡公文至臺風信不便徑申內臺又未委事情虛實宜於福建置分臺令吾道文字徑由轉達內臺爲便從之】

【丙午】二十六年春正月以博囉實勒爲禦史大夫溫紮木知樞宻院○以實喇達哩爲中書左丞相○二月庫庫特穆爾還河南【分立省部以自隨尋居懷慶又居彭徳○評曰庫庫特穆爾至是其情見矣前日猶以博囉爲辭今博囉已滅朝廷授以王爵付之兵柄總制諸道軍馬悉聽便宜行事待之不可謂不誠任之不可謂不重庫庫茍有忠義之心奬率三軍以収復爲事鞠躬盡力斃而後已可也夫何志得气滿狥身忘國分立省部以自隨旣不能謀謨於內又不能敵愾於外盤桓猶豫徑歸河南及京畿危急遣兵徐駐濟南則是其心竊窺鷸蚌之勝負而欲収漁人之功者也卒之大勢已去寰宇盡失竄伏沙煙漠艸之間而欲以興復爲名吾誰欺欺天乎人謂庫庫爲元忠臣吾不信也】黃河北徙【上自東明曹濮下及濟寧皆被害】丁丑嵗星退行犯房○丁亥白虹亙天【凡五道其第三道貫日又有气橫貫東南良久乃滅】張良弼拒命庫庫特穆爾遣兵攻之李思齊等以兵與良弼合【庫庫遣關保珪林齊以兵西攻良弼於鹿臺思齊與圗魯卜孔興等皆與良弼合庫庫遣朱珍盧旺屯河中闗保等防珠占商暠約攻良弼良弼遣子弟質於思齊連兵拒守關保等戰不利思齊請詔和解之】三月廷試進士賜哈逹布哈張棟等七十二人及等出身有差○以曼濟托克托穆爾知樞宻院○夏四月立皇太子妃鄂齊爾蘇逹勒氏○大明取淮安徐宿泗濠壽潁髙郵等州○五月以托克托布哈爲禦史大夫○六月介休縣地震○癸酉流星起自心沒於近噣○秋七月辛巳朔日食○星隕石州【大如斗】徐溝縣地震○甲午太白經天○以李思齊爲太尉○丙辰泉州三秀山崩【河南鞏縣亦地震山崩】八月以陳友定爲福建平章○以方國珍爲江浙左丞相【其弟國瑛國瑉侄明善並爲平】章以實勒們爲禦史大夫○禮部侍郎滿尙賔自鳳翔還京師【尙賔與吏部侍郎溫都爾罕持詔諭李思齊開通川蜀道路思齊方兵爭不奉詔尙賔等畱鳳翔一年至是始還】辛丑有星孛於東北【見紫微垣權星之側大如斗東南行犯天棓辛丑則在尾壬寅在女二度癸丑在女九度甲辰在虛乙巳又在紫微垣北斗權星玉衡之間在軫南行經漸臺輦道去虛宿壘壁陣西始滅】大淸河決○大明兵圍平江○冬十月庫庫特穆爾遣兵駐濟南○十一月大明取杭湖嘉興紹興諸路○甲辰太白犯歳星○辛丑蒲城縣洛岸崩【壅水絕流三日十二月庚午和順崖崩壓死穴居避亂者七十人】

【丁未】二十七年春正月乙未絳州聞天鼓鳴【其聲如空中戰鬭者】李思齊張良弼圗魯卜防於河南推思齊爲盟主【防於故乾元殿基推思齊爲盟主以拒庫庫】二月以七十爲中書平章伊埒布哈爲禦史大夫○乙丑永州晝晦大雨雹【城中人舉燈而食雞棲於塒雨雹逾時方明】三月丁丑朔萊州大風有異鳥至【鳥翅大如席】庚子京師大風晝晦○夏五月丙子朔白气亙天【凡二道】以旺紮勒布哈爲中書右丞相溫普爲平章【庫庫特穆爾擬用所屬官二千六百一十員從之】以實勒們爲嶺北左丞相○山東地震雨白犛○六月丙午朔日食晝如夜○丁巳龍見皇太子宮【太子寢殿後新甃井中有龍出光焰燭人宮女震懾僕地又長寧寺有龍纒繞槐樹飛去樹皮皆剝○評曰太子潛龍也今龍見於其宮中則不安其潛矣況光焰燭人繞樹飛去是潛龍而有飛龍之象斯蓋當時有逼迫內禪之謀故其兆先見歟】沂州山崩○摩該叛庫庫特穆爾【李思齊遣張良弼部將郭謙守黃連寨庫庫部將闗保珪林齊商暠珠占引兵拔其寨謙走防摩該爲變闗保等亦夜遁思齊解而西摩該殺衛輝守將兪仁輔彰徳守將範國英引軍至淸化聞懷慶有備遂還彰徳】秋八月詔皇太子總督天下兵馬【詔曰元良撫軍古今成憲曩者海內兵戈逾玆一紀故察罕特穆爾仗義興師汛掃汴洛克平靑齊爲國捐軀深可哀悼其子庫庫特穆爾繼志成功皇太子計安宗社累請出師朕重國本遂授庫庫特穆爾總戎重寄加以王爵俾代其行而李思齊張良弼等懷異搆兵故盜賊愈熾深貽朕憂詢諸眾謀僉謂太子聰明仁孝文武兼資爰命以中書令樞宻使總天下兵馬諸王駙馬各道總兵將吏一應軍機政務生殺予奪事無輕重如出朕裁其庫庫特穆爾領本軍自關以東肅淸江淮李思齊統本軍自鳳翔以西與侯巴延達實進取川蜀以少保圗嚕爲陜西左丞相本省駐札總本部及張良弼孔興圗魯卜各枝軍馬進取襄樊王信本軍固守信地別聽調遣詔書到日汝等悉宜洗心滌慮同濟時艱】庫庫特穆爾不受分兵之命【詔下皇太子亦不行而分兵之命庫庫終不肯受】摩該陳庫庫特穆爾罪狀詔罷其兵權命進討之【初太子之奔太原也欲用唐肅宗武靈故事庫庫不従及還京奇皇后遣人諭庫庫以重兵擁太子入城脇帝內禪庫庫逆知其意未至京城三十里卽散遣其軍故太子深銜之及是累促出師江淮但遣其弟托音特穆爾及摩等往而西兵互相勝負屢詔和解庫庫乃殺詔使天下努等而跋扈之迹遂彰�保自察罕起兵卽爲將勇冠諸軍摩最善論兵尢所信任至是兩人見庫庫所爲有不臣之漸皆叛之列其罪惡疏於朝詔以庫庫特穆爾不遵君命罷其兵柄命摩討之○評曰庫庫玩寇養亂厚自封植挾天子以令諸將其所以異於羣雄無幾然其名猶曰元臣也及分兵詔下而不受命則不臣之迹見矣況屢詔和解不從又殺天子之使其無君孰甚焉律以春秋之法庫庫爲亡元罪人之首歟】立大撫軍院【以右丞相旺紮勒特穆爾翰林承防達爾瑪平章旺紮勒並知院事詹事院同知李國鳯參政旺紮勒特穆爾爲副使】以特哩特穆爾爲中書添設左丞相陳敬伯爲平章巴咱爾爲太師永平王○九月大明兵入平江執張士誠○詔丞相伊蘇分省山東錫蘭達哩分省大同【詔伊蘇會摩該取眞定已而不克伊蘇還河間摩該歸彰徳】皇太子以王信爲山東平章【加信父宣司徒淮南平章沂國公】冬十月詔削奪庫庫特穆爾官爵居河南【削太傅丞相諸職仍前河南王以汝州爲其食邑其弟托音特穆爾爲集賢學士同居河南其帳前諸軍算濟珪林齊統之河南諸軍李克統之闗保本部軍馬仍舊自統山東諸軍伊蘇統之山西諸軍錫蘭達哩統之河北諸軍摩該統之】丙辰福州地震○丁卯太白歲星熒惑聚斗○赦○以和尼齊丁好禮爲中書平章○以闗保分省晉寧【封許國公】○大明取沂州擒王宣【王信遁走】○大明取溫臺慶元○大明取益都平章巴拜降宣慰使布延布哈等死之【布延布哈及總管胡濬知院張俊俱死遂取嶧州般陽濟陰濟南東平萊州於是山東悉歸於大明矣】十二月癸卯朔日食○以摩該爲中書平章知樞宻院○詔會諸軍守禦山東【命丞相伊蘇知院托和齊平章烏林岱摩該知院希紮丹津特穆爾江文淸嚕爾等防楊誠陳秉直巴延布哈兪勝各部諸軍守禦山東又命闗保往援】以楊誠陳秉直並中書平章荘嘉爲參政○大明取福州平章庫庫楚遁行宣政院使托爾死之【兵入杉闗取邵武時延平建寧福州興化彰泉皆陳友定所據大明兵由海道徑取福州】方國珍降於大明○陳祖仁等伏闕上書不報【祖仁與承防王時待制黃冔編修黃肅等伏闕上書言近者南軍陷全齊逼畿甸朝廷𨿽命伊蘇出師而兵少力孤中原諸軍左牽右掣調度失宜京師四面全無屏蔽宗社安危正在今日臣等以爲馭天下之勢當論其輕重彊弱先後緩急前日南兵逺在一方而庫庫特穆爾近在肘腋故宜先致討則以南兵逺而輕庫庫近而重也今庫庫勢窮南兵突至則宜先救難則以庫庫弱而緩南兵彊而急也陛下與太子當審此事勢攺更張因時制宜如膠於前說執其偏見動以言者爲庫庫遊說而鉗天下之口卒有意外之變大事去矣上不省又上書太子言近日降詔削河南軍權𨿽所當然然此項軍馬終爲南兵所忌設使或有異心待之以誠其心自沮今未有所見遽以此名加之彼若甘心爲此其害有不可勝言者況庫庫屢上書疏明其心曲則是其心未絕於朝廷冀望開悟爲今之計不過戰守遷三防戰則資其掎角守則望其勤王遷則假其藩衞極力勉勵猶恐遲晚豈可棄數萬之師於一方哉一旦有唐宗倉卒之出此時𨿽碎首殺身何濟於事故今不復避忌惟以宗社存亡爲重奉疏以聞亦不報明年八月京城破祖仁將出健徳門死於兵祖仁一目貌寢身短而負气剛正議論偉然其學於天文地理兵律百家皆通其要爲詩文有法世多稱傳之○評曰人君撥亂反正必先於正身修徳繼之以用賢退不肖夫然後能齊至正之末順帝淫昏太子狂躁內政専於婦寺外權歸於姦雄是猶木之蠧在根本而不由於枝葉也𨿽使庫庫臣順南兵不至亦不能理尙何輕重彊弱先後緩急之論哉陳祖仁不揣其本而拳拳以馭天下之勢爲言當是時大事已去何待有意外之變其亦不審於天下之勢矣然負气剛正則廷臣未易及也戊申】二十八年春正月壬申朔皇太子命關保固守晉寧【總統諸軍如庫庫拒命當以大義相裁就便擒拿】詔諭庫庫特穆爾【詔曰比者伊蘇上奏卿以書陳情深自悔悟及省來意良用惻然朕視卿猶子卿何惑於憸言不體朕心隳其先業卿今能自悔固朕所望卿其思委任肅淸江淮之意卽將冀寧眞定諸軍就行總制度河直搗徐沂以康靖齊魯則職任之隆當悉還汝衛輝彰徳皆爲王城卿毋以摩該爲名縱軍侵暴其晉寧諸軍已命關保總制防應戡定山東將帥宜各悉心】庚寅彗星見昴畢○以巴延特穆爾爲禦史大夫○大明取福建擒陳友定汀州總管陳谷珍以城降漳州達嚕噶齊徳哷黙色死之【漳泉興建延邵皆降兵至漳州徳哷黙色嘆曰吾不才位三品有死而已吏白招諭使者至請出城迎之徳哷黙色從容謂曰爾苐往吾行出矣乃詣防事具公服北面再拜畢引斧斫其印又大書手版曰大元臣子卽就位端坐拔佩刀自刺旣死猶手執刀按膝坐儼然如生長樂縣尹都木逹亦自縊】二月詔削奪庫庫特穆爾封邑命圗嚕李思齊等討之【詔曰庫庫特穆爾本非察罕之宗俾嗣職任冀承遺烈畀以相位陟以師垣崇以王爵授以兵柄顧乃慿借寵靈遂肆跋扈構兵闗陜專事並吞圗嚕首發姦謀闗保乃心王室陳其罪惡請正邦典其令圖嚕李思齊帥兵東下共行天討於是庫庫自澤州退守晉寧闗保守澤潞與摩該軍合】癸卯武庫火○大明兵至河南李思齊等走入闗【大明兵由東昌棣州進取河南李思齊張良弼等解兵而西思齊次渭南良弼次蒲城二將又防兵駐潼闗火焚良弼營思齊移軍葫蘆河調所部張徳斂瑪蘇繙拒守大明兵入潼闗思齊棄輜重奔鳳翔大明遂取河南嵩陜汝等州河北衛輝彰徳廣平諸路】三月庚寅彗星見西北○有星流於東北【眾小星隨之其聲大震】夏四月隕霜殺菽○五月大明取廣海【廣東西海南北皆歸附左右兩江亦降】李克彞棄河南奔還陜西【克彞奔陜西復推思齊總兵於是珪林齊托克托張意據盩厔商暠據武功克彞據岐山任從政據隴州】六月甲寅大聖壽萬安寺災○秋七月癸酉京城紅霧【如火照人自旦至辰方息】乙亥黑气起【百步內不見人従寅至巳方消】摩該攻晉寜庫庫特穆爾與戰敗其兵擒摩該及闗保殺之【摩該闗保等攻平陽軍勢甚振數請戰庫庫不應一日諜知方分軍掠祁縣卽夜出師薄其營擊之大破其眾二人皆被擒庫庫遣使來聞詔摩該闗保間諜構兵可依軍法處治遂皆殺之】詔罷大撫軍院殺知院巴延特穆爾等○詔復庫庫特穆爾官爵封邑【仍前河南王太左丞相命統見軍直扺河北伊蘇由東道水陸並進圗嚕率關陜兵出潼關取河洛李思齊出七盤金商克復汴梁四道進兵掎角毋分彼此溫普索爾珠等軍東西布列乘禨掃殄遼陽丞相額森布哈郡王知院厚孫等軍扞禦海口藩屏畿輔皇子悉總天下軍馬裁決庶務具如前詔】八月壬戌白虹貫日○庫庫特穆爾自晉寧退保冀寧○大明兵至通州知院巴延特穆爾戰敗死之○乙丑白虹貫日○詔淮王特穆爾布哈監國慶通爲中書左丞相同守京城○帝出北奔【帝禦淸寧殿集三宮后妃皇太子同議避兵北行左丞相實勒們知院和斯宦者趙巴延布哈諌以爲不可帝不聴巴延慟哭曰天下者世祖之天下陛下當以死守柰何棄之臣等願帥軍民諸集賽臺出城拒戰卒不聽夜半開健徳門北去先是實勒們傳防令太常禮儀院使阿爾輝等奉太廟列室神主與太子同北行卽與太樂署令王嗣宗等襲防奉遷○大明兵入京城淮王特穆爾布哈與丞相慶通出齊化門皆被殺平章朴賽音布哈丁好禮參政郭庸刑部尙書張庸集賢侍講學士閔本翰林待制黃冔太子司經拜珠太樂署令趙毅皆不屈而死○國亡後一年帝駐應昌又一年四月丙戌因痢疾殂壽五十一在位三十六年太尉旺紮勒等奉梓宮北謚曰惠宗○大明以帝知順天命特加號曰順帝而封其孫宻迪哩巴拉爲崇禮侯】

元史續編卷十六

