《大唐創業起居注》唐溫大雅

卷一

起義旗至發引凡四十八日

初﹐帝自衛尉卿轉右驍衛將軍﹐奉詔爲太原道安撫大使。郡文武官治能不稱職者﹐並委帝黜陟選補焉。河東已來兵馬仍令帝徵發﹐討捕所部盜賊。隋大業十二年﹐煬帝之幸樓煩時也。帝以太原黎庶﹐陶唐舊民﹐奉使安撫﹐不逾本封﹐因私喜此行﹐以爲天授。所經之處﹐示以寬仁賢智﹐歸心有如影響。

煬帝自樓煩遠至雁門﹐爲突厥始畢所圍﹐事甚平城之急。賴太原兵馬及帝所徵兵聲勢繼進﹐故得解圍﹐僅而獲免。遂向東都﹐仍幸江都宮。以帝地居外戚﹐赴難應機﹐乃詔帝率太原部兵馬﹐與馬邑郡守王仁恭北備邊朔。帝不得已而行﹐竊謂人曰「匈奴爲害自﹐古患之﹐周秦及漢魏﹐歷代所不能攘﹐相爲勍敵者也。今上甚憚塞虜﹐遠適江濱﹐反者多於蝟毛﹐羣盜所在蜂起。以此擊胡﹐將何以濟天其或者殆以俾余。我當用長策以馭之﹐和親而使之﹐令其畏威懷惠﹐在玆一舉。」

旣至馬邑﹐帝與仁恭兩軍兵馬不越五千餘人﹐仁恭以兵少甚懼。帝知其意﹐因謂之曰「突厥所長﹐惟恃騎射。見利卽前﹐知難便走﹐風馳電捲﹐不恆其陣。以弓矢爲爪牙﹐以甲冑爲常服。隊不列行﹐營無定所。逐水艸爲居室﹐以羊馬爲軍糧﹐勝止求財﹐敗無慚色。無警夜巡晝之勞﹐無構壘饋糧之費。中國兵行﹐皆反於是。與之角戰﹐罕能立功。今若同其所爲﹐習其所好﹐彼知無利﹐自然不來。當今聖主在遠﹐孤城絕援﹐若不決戰﹐難以圖存。」仁恭以帝隋室之近親﹐言而詣理﹐聽帝所爲﹐不敢違異。乃簡使能騎射者二千餘人﹐飲食居止﹐一同突厥。隨逐水艸﹐遠置斥堠。每逢突厥候騎﹐旁若無人﹐馳騁射獵﹐以曜威武。帝尢善射﹐每見走獸飛禽﹐發無不中。嘗卒與突厥相遇﹐�驍銳者爲別隊﹐皆令持滿﹐以伺其便。突厥每見帝兵﹐咸謂似其所爲﹐疑其部落。有引帝而戰者﹐常不敢當﹐辟易而去。如此再三﹐眾心乃安﹐咸思奮擊。帝知眾欲決戰﹐突厥畏威﹐後與相逢﹐縱兵擊而大破之﹐獲其特勤所乘駿馬﹐斬首數百千級。自爾厥後﹐突厥喪膽﹐深服帝之能兵﹐收其所部﹐不敢南入。

時有賊帥王漫天別黨﹐眾逾數萬﹐自號歷山飛。結營於太原之南境上黨﹑西河﹐京都道路斷絕。煬帝後十三年﹐敕帝爲太原畱守﹐仍遣獸賁郎將王威﹑獸牙郎將髙君雅爲副。帝遂私竊喜甚﹐而謂第二子秦王等曰「唐固吾國﹐太原卽其地焉。今我來斯﹐是爲天與。與而不取﹐禍將斯及。然歷山飛不破﹐突厥不和﹐無以經邦濟時也。」旣而歷山飛眾數不少﹐劫掠多年﹐巧於攻城﹐勇於力戰。南侵上黨﹐已破將軍慕容﹑將軍羅侯之兵。北寇太原﹐又斬將軍潘長文首﹐頻勝兩將﹐所向無前。於是帝率王威等﹐及河東﹑太原兵馬往討之﹐於河西雀鼠谷口與賊相遇。賊眾二萬餘人。帝時所統步騎才五六千而已。威及三軍﹐咸有懼色﹐帝笑而謂威等曰「此輩羣盜﹐惟財是視。頻恃再勝﹐自許萬全。鬥力而取﹐容未能克。以智圖之﹐事無不果。所憂不戰﹐戰必破之﹐幸無憂也。」須臾﹐賊陣齊來﹐十許裏間﹐首尾相繼。去帝漸近﹐帝乃分所將兵爲二陣。以羸兵居中﹐多張幡幟﹐盡以輜重繼後﹐従旌旗鼓角﹐以爲大陣。又以麾下精兵數百騎﹐分置左右隊爲小陣。軍中莫識所爲。及戰﹐帝遣王威領大陣居前﹐旌旗従。賊眾遙看﹐謂爲帝之所在﹐乃帥精銳﹐競來赴威。及見輜馱﹐捨鞍爭取﹐威怖而落馬﹐従者挽而得脫。帝引小陣左右二隊﹐大呼而前﹐夾而射之。賊眾大亂﹐因而縱擊﹐所向摧陷﹐斬級獲生﹐不可勝數。而餘賊黨老幼男女數萬人並來降附。於是郡境無虞﹐年谷丰稔﹐感帝恩徳﹐若亢陽之逢膏雨焉。

後突厥知帝已還太原﹐仁恭獨畱無援﹐數侵馬邑。帝遣副畱守髙君雅將兵﹐與仁恭並力拒之。仁恭等違帝指蹤﹐遂爲突厥所敗。旣而隋主遠聞﹐以帝與仁恭不時捕虜﹐縱爲邊患﹐遂遣司直馳驛﹐系帝而斬仁恭。帝自以姓名著於圖籙﹐太原王者所在﹐慮被猜忌﹐因而禍及﹐頗有所晦。時皇太子在河東﹐獨有秦王侍側耳﹐謂王曰「隋歷將盡﹐吾家繼膺符命﹐不早起兵者﹐顧爾兄弟未集耳。今遭羑里之厄﹐爾昆季須會盟津之師﹐不得同受孥戮﹐家破身亡﹐爲英雄所笑。」王泣而啟帝曰「芒碭山澤﹐是處容人。請同漢祖﹐以觀時變。」帝曰「今遇時來﹐逢玆錮縶。𨿽睹機變﹐何能爲也。然天命有在﹐吾應會昌﹐未必不以此相啟。今吾勵謹﹐當敬天之誡﹐以卜興亡。自天祐吾﹐彼焉能害天必亡我﹐何所逃刑「爾後數日﹐果有詔使馳驛而至﹐釋帝而免仁恭﹐各依舊檢校所部。煬帝之幸江都也﹐所在路絕。兵馬討捕﹐來往不通﹐信使行人﹐無能自達。惟有使自江都至於太原﹐不逢劫掠﹐依程而至﹐眾咸異焉。初﹐使以夜至太原﹐溫彥將宿於城西門樓上﹐首先見之。喜其靈速﹐報兄彥弘﹐馳以啟帝。帝時方臥﹐聞而驚起﹐執彥弘手而笑曰「此後餘年﹐實爲天假。「退謂秦王曰「吾聞惟神也不行而至﹐不疾而速。此使之行﹐可謂神也。天其以此使促吾﹐當見機而作。」雄斷英謨﹐従此遂定。帝素懷濟世之略﹐有經綸天下之心。接待人倫﹐不限貴賤﹐一面相遇﹐十數年不忘。山川衝要﹐一覽便憶。遠近承風﹐咸思托附。仍命皇太子於河東潛結英俊﹐秦王於晉陽密招豪友。太子及王俱稟聖略﹐傾財賑施﹐卑身下士。逮乎鬻繒博徒﹐監門廝養﹐一技可稱﹐一藝可取﹐與之抗禮﹐未嘗云倦。故得士庶之心﹐無不至者。

十三歲﹐歲在丁亥﹐正月丙子夜﹐晉陽宮西北有光夜明﹐自地屬天﹐若大燒火。飛焰炎赫﹐正當城西龍山上﹐直指西南﹐極望竟天。俄而山上當童子寺左右﹐有紫气如虹﹐橫絕火中﹐上衝北斗﹐自一更至三更而火。城上守更人咸見﹐而莫能辧之﹐皆不敢道。大業初﹐帝爲樓煩郡守﹐時有望气者云「西北乾門有天子气﹐連太原甚盛。」故隋主於樓煩置宮﹐以其地當東都西北﹐因過太原﹐取龍山風俗道﹐行幸以厭之云。後又拜代王爲郡守以厭之。

二月己丑﹐馬邑軍人劉武周殺太守王仁恭﹐據其郡而自稱天子﹐國號定楊。武周竊知煬帝於樓煩築宮厭當時之意﹐故稱天子﹐規以應之。帝聞而嘆曰「頃來羣盜徧於天下﹐攻略郡縣﹐未有自謂王侯者焉。而武周豎子﹐生於塞上﹐一朝欻起﹐輕竊大名。可謂陳涉狐鳴﹐爲沛公驅除者也。「然甚欲因此起兵﹐難於先發。私謂王威﹑髙君雅等曰「武周𨿽無所能﹐僭稱尊號。脫其進入汾源宮﹐我輩不能剪除﹐並當滅族矣。」雅大懼﹐固請集兵。帝察威等情切﹐謬謂之曰「待據樓煩﹐可微爲之備。宜示寬閒﹐以寧所部。」三月丁卯﹐武周南破樓煩郡﹐進據汾源宮。帝謂官僚曰「兵可戒嚴﹐城可守備﹐糧可賑給。三者當今廢一不可﹐須預部分﹐惟諸公斷之。」威等計無所出﹐拜而請帝曰「今日太原士庶之命﹐懸在明公。公以爲辭﹐孰能預此「帝知眾情歸己﹐乃更従容謂之曰「朝廷命將出師﹐皆稟節度﹐未有閫外敢得專之。賊據離宮﹐自稱天子﹐威福賞罰﹐隨機相時。以此攻城﹐何城不克汾源去此數百里間﹐江都懸隔三千餘里。關河襟帶﹐他賊據之。聞奏往來﹐還期莫測。以嬰城膠柱之兵﹐當巨猾豕突之勢﹐咨文人以救火﹐其可撲滅乎公等國之爪牙﹐心如鐵石﹐欲同戮力﹐以除國難。公家之利﹐見則須爲﹐俾其無猜﹐期於報效。所以詢議﹐擇善行之﹐是非憚於治兵﹐敢辭戎首。」威等對曰「公之明略﹐遠近備知﹐地在親賢﹐與國休戚。公不竭力﹐誰盡丹誠若更逡巡﹐羣情疑駭。」帝若不得已而従之﹐眾皆悅服﹐歡而聽命。帝以王威兼任太原郡丞﹐爲人淸恕﹐令與晉陽宮監裴寂相知檢校倉糧﹐賑給軍戶口。髙君雅嘗守髙陽﹐得無失脫﹐遣巡行城池及捍禦器械。以兵馬鎧仗﹐戰守事機﹐召募勸賞﹐軍民徵發﹐皆須決於帝。太原左近聞帝部分募兵備邊﹐所在影赴。旬日之頃﹐少長得數千人。兵司總帳以聞﹐請安營處。帝指興國寺曰「勤王之師﹐不謀而至﹐此其興國者焉。宜於此寺安處。」恐威﹑雅猜覺﹐亦不之閱問。私謂秦王等曰「紀綱三千﹐足成霸業。處之興國﹐可謂嘉名。」仍遣密使往蒲州﹐催追皇太子等。是月也﹐朔方郡人梁師都又殺郡官而稱天子。初﹐帝遣獸牙郎將髙君雅與馬邑守王仁恭防遏突厥﹐雅違帝旨﹐失利而還。帝恐煬帝有責﹐便欲據法繩雅。雅是煬帝舊左右﹐慮被猜嫌﹐忍而弗問。雅性庸佷﹐不知慚屈。帝甚得太原內外人心﹐瞻仰龍顏﹐疑有異志。每與王威密伺帝隙。有鄕長劉龍者﹐晉陽之富人也。先與宮監裴寂引之謁帝﹐帝𨿽知其微細﹐亦接待之﹐以招客。君雅又與龍相善﹐龍感帝恩眄﹐竊知雅等密意﹐具以啟聞。帝謂龍曰「此輩下愚﹐暗於時事﹐同惡違眾﹐必自斃也。然卿能相報﹐深有至誠。幸勿有多言﹐我爲之所。」

夏五月癸亥夜﹐帝遣長孫順徳﹑趙文恪等率興國寺所集兵五百人﹐總取秦王部分﹐伏於晉陽宮城東門之左以自備。甲子旦﹐命晉陽縣令劉文靜異開陽府司馬劉正會﹐辭告髙君雅﹑王威等與北蕃私通﹐引突厥南寇。帝集文武官僚﹐收威等系獄。丙寅﹐而突厥數萬騎抄逼太原﹐入自羅郭北門﹐取東門而出。帝分命裴寂﹐文靜等守備諸門﹐並令大開﹐不得輒閉﹐而城上不張旗幟。守城之人﹐不許一人外看﹐亦不得髙聲﹐示以不測。眾咸莫知所以。仍遣首賊帥王康達率其所部千餘人﹐與志節府鷹揚郎將楊毛等﹐潛往北門隱處設伏。誡之﹕「待突厥過盡﹐抄其馬羣﹐擬充軍用。」然突厥多﹐帝登宮城東南樓望之﹐旦及日中﹐騎塵不止。康達所部﹐並是驍銳﹐勇於抄劫。日可食時﹐謂賊過盡﹐出抄其馬。突厥前後夾擊﹐埃塵漲天﹐逼臨汾河。康達等無所出力﹐並墜汾而死﹐惟楊毛等一二百人浮而得脫。城內兵數無幾﹐已喪千人。軍民見此勢﹐私有危懼﹐皆疑王威﹑君雅召而至焉﹐恨之愈切。帝神色自若﹐歡甚於常﹐顧謂官僚曰「當今天下賊盜﹐十室而九﹐稱帝圖王﹐專城據郡。孤荷文皇殊寵﹐思報厚恩﹐欲與諸賢立功王室。適欲起兵﹐威﹑雅沮眾﹐深相猜忌﹐密構異謀﹐欲加之罪。疑其私通境外。豈謂系之二日﹝甲子是十五日丙寅是十七日﹞﹐突厥果入太原。此殆天心爲孤罰罪﹐非天意也﹐何従而至天旣爲孤遣來﹐還應爲孤令去。彼若不去﹐當爲諸軍遣之﹐無爲慮也。」帝以見兵未多﹐又失康達之輩﹐戰則眾寡非敵﹐緩恐入掠城外居民。夜設伏兵﹐出城以據險要。曉令他道而入﹐若有援來。仍誡出城將士﹐遙見突厥﹐則速據險﹐勿與共戰。若知其去﹐必莫追之。但送出境而還﹐使之莫測。爾後再宿﹐突厥達官自相謂曰「唐公相貌有異﹐舉止不凡﹐智勇過人﹐天所與者。前來馬邑﹐我等已大畏之﹐今在太原﹐何可當也。且我輩無故遠來﹐他又不與我戰﹐開門待我﹐我不能入﹐久而不去﹐天必瞋我。我以唐公爲人﹐復得天意﹐出兵要我﹐盡死不疑。不如早去﹐無住取死。」己亥夜﹐潛遁。明旦﹐城外覘入馳報﹐帝曰「我知之矣。」文武官入賀﹐帝曰「且莫相賀﹐當爲諸官召而使之。」卽立自手疏與突厥書﹐曰「何所聞而來﹐何所見而去﹐自去自來﹐豈非天所爲也我知天意﹐故不遣追。汝知天意﹐亦須同我。當今隋國喪亂﹐蒼生困窮﹐若不救濟﹐終爲上天所責。我今大舉義兵﹐欲寧天下﹐遠迎主上還。共突厥和親﹐更似開皇之時﹐豈非好事且今日陛下𨿽失可汗之意﹐可汗寧忘髙祖之恩也若能従我﹐不侵百姓﹐徵伐所得﹐子女玉帛﹐皆可汗有之。必以路遠﹐不能深入﹐見與和通﹐坐受寶玩﹐不勞兵馬﹐亦任可汗。一二便宜﹐任量取中。」仍命封題﹐署云某啟。所司報請云「突厥不識文字﹐惟重貨財﹐願加厚遺﹐攺啟爲書。」帶笑而謂請者曰「何不達之深也。自頃離亂﹐亡命甚多﹐走胡奔越﹐書生不少。中國之禮﹐並在諸夷。我若敬之﹐彼仍未信。如有輕慢﹐猜慮愈深。古人云﹕『屈於一人之下﹐伸於萬人之上。』塞外羣胡﹐何比擬凡庸之一耳。且啟之一字﹐未直千金。千金尙欲與之﹐一字何容有吝。此非卿等所及。」乃遣使者馳驛送啟。始畢得書﹐大喜﹐其部達官等曰「我知唐公非常人也﹐果作異常之事。隋主前在雁門﹐人馬甚眾﹐我輩攻之﹐竟不敢出。太原兵到﹐我等畏之若神﹐皆走還也。天將以太原與唐公﹐必當平定天下。不如従之﹐以求寶物。但唐公欲迎隋主﹐共我和好﹐此語不好﹐我不能従。隋主爲人﹐我所知悉﹐若迎來也﹐卽忌唐公﹐於我舊怨﹐決相誅伐。唐公以此喚我﹐我不能去。唐公自作天子﹐我則従行﹐覓大勛賞﹐不避時熱。「當日﹐卽以此意作書報帝。使人往還﹐不愈七日。使至﹐前日所賀官僚﹐舞蹈稱慶。帝開書嘆息久之﹐曰「非有天命﹐此胡寧豈如此但孤爲人臣﹐須盡節。主憂臣辱﹐當未立功﹐欲舉義兵﹐欲戴王室﹐大名自署﹐長惡無君﹐可謂階亂之人﹐非復尊隋之事。本慮兵行以後﹐突厥南侵﹐屈節連和﹐以安居者。不謂今日所報﹐更相要逼﹐乍可絕好蕃夷﹐無有従其所勸。」突厥之報帝書也﹐謂使人曰「唐公若従我語﹐卽宜急報﹐我遣大達官﹐往取進止。」官僚等以帝辭色懍然﹐莫敢咨諫。興國寺兵知帝未従突厥所請﹐往往偶語曰「公若更不従突厥﹐我亦不能従公。」裴寂﹑劉文靜等知此議﹐以狀啟聞﹐帝作色曰「公等並是隋臣﹐方來共事﹐以此勸孤﹐臣節安在「裴寂等對曰「儻使伊﹑呂得盡誠於桀﹑紂﹐卽不爲湯﹑武之臣。寂等攺以事君﹐不敢拘於小節。且今士眾已集﹐所乏者馬。蕃人未是﹐急須胡馬﹐待之如渴。若更遲畱﹐恐其有悔。」帝曰「事不師古﹐鮮能克成。諸賢宜更三思﹐以謀其次。」

六月己卯﹐太子與齊王至自河東﹐帝歡甚。裴寂等乃因太子﹑秦王等入啟﹐請依伊尹放太甲﹐霍光廢昌邑故事﹐廢皇帝而立代王﹐興義兵以檄郡縣﹐攺旗幟以示突厥﹐師出有名﹐以輯夷夏。帝曰「如此所作﹐可謂掩耳盜鐘。事機相迫﹐不得不爾。𨿽失意於後主﹐幸未負於先帝。眾議旣同﹐孤何能易。所恨元首叢脞﹐股肱墮哉。「欷歔不得已。裴寂等曰「文皇傳嗣後主﹐假權楊素﹐亡國喪家﹐其來漸矣。民怨神怒﹐降玆禍亂。致天之罰﹐理應其宜。」於是遣使以眾議馳報突厥。始畢依旨﹐卽遣其柱國康鞘利﹑級失﹑熱寒﹑特勤﹑達官等﹐送馬千匹來太原交市﹐仍許遣兵送帝往西京﹐多少惟命。康鞘利將至﹐軍司以兵起甲子之日﹐又符讖尙白﹐請建武王所執白旗﹐以示突厥。帝曰「誅紂之旗﹐牧野臨時所仗﹐永人西郊﹐無容預執﹐宜兼以絳﹐雜半續之。」諸軍槊幡皆放此。營壁城壘﹐幡旗四合﹐赤白相映若花園。開皇初﹐太原童謠云「法律存﹐道徳在﹐白旗天子出東海。」常亦云「白衣天子。」故隋主恆服白衣﹐每向江都﹐擬於東海。常修律令﹐筆削不停﹐並以彩畫五級木壇﹐自隨以事道。又有《桃李子歌》曰「桃李子﹐莫浪語﹐黃鵠繞山飛﹐宛轉花園裏。」案﹕李爲國姓﹐桃當作陶﹐若言陶唐也。配李而言﹐故云桃花園﹐宛轉屬旌幡。汾晉老幼﹐謳歌在耳。忽睹靈驗﹐不勝歡躍。帝每顧旗幡﹐笑而言曰「花園可爾﹐不知黃鵠如何。吾當一舉千里﹐以符冥讖。」自爾已後﹐義兵日有千餘集焉。二旬之間﹐眾得數萬。裴寂等啟曰「義軍漸大﹐宜有司存。官僚所統﹐須有隸屬。」帝曰「布衣之士﹐或假名竊位。孤實將軍﹐居唐大宇﹐近捨於此﹐更欲何求﹗」裴寂等請進位大將軍﹐以隆府號﹐不乖古今﹐權籍威名。帝曰「卿以廢立相期﹐欲孤爲霍光之任﹐威在將軍﹐何關大也。必須仍舊﹐亦任加之﹐署置府僚長史已下﹐功次取之﹐量能受職。」裴寂等又請置諸軍並兵士等總號﹐帝曰「諸侯三軍﹐春秋所許。孤今霸業﹐差擬晉文﹐可作三軍﹐分置左右。謀簡統帥﹐妙選其人。諸軍旣是義兵﹐還可呼爲義士。昔周武克殷﹐義士非其薄徳。況今未有所克﹐敢忘義士者乎。」

太原遼山縣令髙斌廉拒不従命﹐仍遣使間行往江都﹐奏帝主兵。煬帝惡李氏據有太原﹐聞而甚懼。乃敕東都西京﹐嚴爲備禦。西河不時送款。帝曰「遼山守株﹐未足爲慮。西可繞山之路﹐當吾行道﹐不得畱之。」六月甲申﹐乃命大郎﹑二郎率眾取之﹐除程命賫三日之糧。時文武官人並未署置﹐軍中以次第呼太子﹑秦王爲大郎﹑二郎焉。臨行﹐帝語二兒曰「爾等少年﹐未之更事。先以此郡﹐觀爾所爲﹐人具爾瞻﹐咸宜勉力。」大郎﹑二郎跪而對曰「兒等早蒙弘訓﹐稟教義方﹐奉以周旋﹐不敢失墜。家國之事﹐忠孝在焉。故従嚴令﹐事須稱旨。如或有違﹐請選軍法。」帝曰「爾曹能爾﹐吾復何憂。」於時義師初會﹐未經講閱。大郎等慮其不攻﹐以軍法爲言。三軍聞者﹐人皆自肅﹐兵向西河。大郎﹑二郎在路﹐一同義士﹐等其甘苦﹐齊其休息。風塵警急﹐身卽前行。民間近道﹐果菜已上﹐非買不食。義士有竊取者﹐卽遣求主爲還價﹐亦不詰所竊之人。路左有長老或進蔬食壺漿者﹐重傷其意﹐共所見軍人等同分﹐未嘗獨受。如有牛酒饋遺﹐案輿來者﹐勞而遣之曰「此隋法也﹐吾不敢。」頗慮前人有限﹐遂爲終日不食以謝之。於是將士見而感悅﹐人百其勇。至西河城下﹐大郎﹑二郎不甲﹐親往諭之。城外欲入城﹐人無問男女小大﹐並皆放入。城內旣見義軍寬容至此﹐咸思奔赴﹐惟有郡丞髙徳儒執迷不反。己丑﹐以兵臨之﹐飛梯才進﹐眾皆爭上。郡司法書佐朱知瑾等従城上引兵而入﹐執徳儒以送軍門。徳儒卽隋之見鸞人也﹐大郎﹑二郎等數之曰「卿逢野鳥﹐謬道見鸞。佞惑隋侯﹐以爲祥瑞。趙髙指鹿爲馬﹐何相似哉。義兵今獎王室﹐理無不殺趙髙之輩。「仍命斬焉。自外不戮一人﹐秋毫不犯。往還九日﹐西河遂定。師歸﹐帝聞喜曰「以此用兵﹐天下橫行可也。」是日﹐卽定入關之策。癸已﹐以世子爲隴西公﹐爲左領軍大都督﹐左三統軍等隸焉。二郎爲惇煌公﹐爲右領軍大都督﹐右三統軍等隸焉。世子仍爲太原郡守﹐命裴寂﹑劉文靜爲大將軍府長史﹑司馬。以殷開山﹑劉正會﹑溫大雅﹑唐儉﹑權弘壽﹑盧階﹑思徳平﹑武士彟等爲掾屬﹑記室﹑參佐等官﹐以鷹揚王長階﹑姜寶誼﹑揚毛﹐京兆長孫順徳﹑竇琮﹑劉弘基等分爲左右統軍﹑副統軍。自外文武職員﹐隨才銓用。

其平旦﹐有僧俗姓李氏﹐獲白雀而獻之。至日未時﹐又有白雀來止帝牙前樹上﹐左右復捕獲焉。明旦﹐有紫雲見於天﹐當帝所坐處﹐移時不去。旣而欲散﹐變爲五色﹐皆若龍獸之象。如此三朝﹐百姓咸見﹐文武謁賀﹐帝皆抑而不受。丙申﹐突厥柱國康鞘利等並馬而至﹐捨之於城東興國玄壇。鞘利見老君尊容皆拜。道士賈昂見而謂同郡溫彥將曰「突厥來詣唐公﹐而先謁老君﹐可謂不失尊卑之次。非天所遣﹐此輩寧知禮乎「丁酉﹐帝引康鞘利等﹐禮見於晉陽宮東門之側捨﹐受始畢所送書信。帝僞貌恭﹐厚加饗賄﹐鞘利等大悅。退相謂曰「唐公見我蕃人﹐尙能屈意﹐見諸華夏﹐情何可論。敬人者﹐人皆敬愛。天下敬愛﹐必爲人主。我等見之﹐人不覺自敬。」従此以後﹐帝每見﹐鞘利等愈加敬畏﹐不失蕃臣之禮。其馬千匹﹐惟市好者而取其半。義士等咸自出物﹐請悉買之。帝曰「彼馬如羊﹐方來不已﹐吾恐爾輩不能買之。胡人貪利﹐無厭其欲﹐少買﹐且以見貧﹐示其非急於馬。吾當共之貢市﹐不用爾物﹐毋爲迫役﹐自費家財。」

已而﹐髙陽郡靈壽賊帥郗士陵﹐以其黨數千人款附﹐卽授鎭東將軍﹐封燕郡公﹐仍置鎭東府﹐具補僚屬﹐以招撫山東郡縣。乙巳﹐康鞘利等還蕃﹐乃命司馬劉文靜報﹐使並取其兵。靜辭﹐帝私誡之曰「胡兵相送﹐天所遣來﹐敬煩天心﹐欲存民命。突厥多來﹐民無存理。數百之外﹐無所用之。所防之者﹐恐武周引爲邊患。又胡馬牧放﹐不煩粟艸。取其聲勢﹐以懷遠人。公宜體之﹐不須多也。」

卷二

起自太原至京城凡一百二十六日

秋七月﹐壬子﹐以四郎元吉爲太原郡守﹐畱守晉陽宮﹐文武後事並委焉。義師欲西入關﹐移營於武徳南。癸丑﹐將引帝立軍門﹐仗白旗而大號誓眾﹐文曰「夫天地定位﹐否泰疊其盛衰。日月著明﹐虧昃貶其貞滿。惟神莫測﹐尙乃盈虛﹐矧玆王道﹐能無悔吝。克先帝世﹐炎漢商周﹐撥亂乘乾﹐多歷年所。厥嗣墜緒﹐時屬艱危﹐則其股肱宰衡﹐藩屏親戚﹐戮力同獎﹐推心翼戴。顚或可扶﹐糾合而奔﹐官守惡不可救﹐廢放而安宗社。伊﹑霍﹑桓﹑文﹐並其人也。率爾踵武﹐代有其事﹐布在方策﹐可得而言。日者蒼精云謝﹐炎運將啟﹐上天眷命﹐屬乎隋室。於是我髙祖文皇帝﹐以后父之尊﹐周親入相。豹變陜左﹐龍飛漢東﹐誅尉迥於韓魏﹐則神鉦遏響。剿王謙於巴蜀﹐則靈山斯鏤。四罪咸服﹐九有樂推﹐經綸帷幄之間﹐揖讓巖廊之內。造我區夏﹐不更期月。舜﹑禹以來﹐受終未有如斯之易者。以故臨朝恭己﹐庶績爲心﹐親覽萬機﹐平章百姓。兢兢愼於馭朽﹐翼翼懼於烹鮮。齊六合爲一家﹐等黔黎於赤子。有陳不率﹐殄虐政於江湖。獯醜相屠﹐降封虜於沙漠。其弔民也如彼﹐其和戎也若玆。散馬牛於山林﹐鑄劍戟爲農器。求瘼卹隱﹐訟息刑淸。輕徭薄賦﹐家給人足。倉庫流衍於裏閭﹐職貢委輸於帑藏。豈獨水衡貫朽﹐常平粟紅而已哉。加以愛民治國﹐節用而惇本。深根固蒂﹐因河而踐華。肆覲朝宗﹐止於京邑。玄覽縱觀﹐弗逾岐下。遐邇葉和﹐內外禔福。凱澤洋溢﹐休祥紹至。一世之氓﹐咸賴仁壽。二紀之治﹐可謂隆平。揚往初﹐歷選前辟。詩書所美﹐莫之能尙。然聖人千慮﹐失於知子。以正萬國﹐輕易元良。廢守器之長﹐立不才之庶。兆亂之萌﹐於是乎在。異哉今上之行己也﹐獨智自賢﹐安忍忌刻。拓狂悖爲混沌﹐苟鴆毒爲恣睢。飾非好佞﹐拒諫信讒。敵怨誠良﹐仇讎骨肉。巡幸無度﹐窮兵極武。喜怒不恆﹐親離眾叛。禦河導洛﹐肆舳艫而達江。馳道緣邊﹐徑長城百傍海。離宮別館之所在﹐車轍馬迹之所向﹐咸塹山而陻谷﹐畢結瑤而構瓊。遼水屢徵﹐殲丁壯於億兆。伊谷轉輸﹐斃老幼於百萬。禽荒罄於飛走﹐蠶食窮於水陸﹐徵稅盡於重斂﹐民力殫於勞止。十分天下﹐九爲盜賊。荊棘旅於闕廷﹐豺狼充於道路。帶牛佩犢﹐輟耕者連孤竹而寇潢池﹐鋤櫌棘矜﹐大呼者聚雚蒲而起芒澤。靑羌白狄﹐剽夷道而��黃巾赤眉﹐屠閭左而竊號。曝骸如莽﹐僵屍若麻。敵國滿畫鷁之舟﹐胡越繞和鸞之轂。四海波振而冰泮﹐五嶽塵飛而土崩。踞積薪以待然﹐鉗眾口而寄坐。明明皇祖﹐貽厥無人。赫赫宗隋﹐滅爲亡國。某以庸愚﹐謬蒙嘉惠。承七葉之餘慶﹐資五世之克昌。遂得地臣戚裏﹐家稱公室。典驍衛之禁兵﹐守封唐之大宇。義無坐觀﹐綴旒之絕﹐不舉勤王之師。苟利社稷﹐專之可也。廢昏立明﹐敢遵故實。今便興甲晉陽﹐奉尊代邸。掃定咸洛﹐集寧縣。放後主於江都﹐復先帝之鴻績。固配天於園寢﹐存司牧於蒼生。豈謂一朝﹐言及於此。事不獲己﹐追增感欷。凡厥士民﹐義旅豪傑。敏究時難﹐曉達權謀。家怨國恥﹐雪乎今日。従我同盟﹐無爲貳志。有渝此盟﹐神其殛之。」仍命以此誓辭﹐檄諭所在郡縣﹐並命檄書勿得因禦妄論軍勢。

帝性簡質﹐大度豁如﹐前代自矜遠嫌之事﹐皆以恕實行之﹐不爲欺紿﹐自然反經合義﹐妙盡機權﹐類皆如此。其義士等﹐各以名到先後爲次第﹐泛加宣惠﹑綏徳二尉官。帝謂行之等曰「吾特爲此官﹐示宣行惠﹐知綏撫以徳。使遠者知有徵無戰﹐見我心焉。」是夕﹐次於淸源﹐牧馬置營﹐皆據髙險。老弱樵采﹐丁壯休息﹐虞侯覘守之地﹐飛鳥不通﹐勿論人也。帝乃將世子及惇煌公等﹐率家僮十數﹐巡行營幕。次比器仗精粗﹐坐臥飲食﹐糧稟升斗﹐馬驢饑飽﹐逮乎僕隸﹐皆親閱之。如有不周﹐卽令従人借助﹐亦不責所屬典司。顧謂二兒曰「天下神器﹐聖人大寶﹐非符命所屬﹐大功濟世﹐不可妄居。所以納揆試艱﹐虞登帝位﹔櫛風沐雨﹐夏會諸侯。自時厥後﹐膺圖甚眾。啟基創業﹐未有無功而得帝王者也。吾生自公宮﹐長於貴戚﹐牧州典郡﹐少年所爲﹐晏樂従容﹐歡娛事極。饑寒賤役﹐見而未經﹐險阻艱難﹐聞而不冒。在玆行也﹐並欲備嘗。如弗躬親﹐恐違天旨。爾等従吾﹐勿欲懈怠。今欲不言而治﹐故無所尢﹐庶愚者悅我寬容﹐智者慚而攺過。」世子及惇煌公請曰「經綸機務﹐一日萬端﹐取決英謨。四方輻輳﹐麾下驅馳﹐兒等承之。自余常事﹐請付司存。巨細以聞﹐恐疲神思。又慮將佐等不被委任﹐頗以自疑。」帝曰「是何言歟是何言歟華夷不附﹐爵賞不行﹐吾之責也。摧鋒蹈刃﹐斬將搴旗﹐爾之務也。深溝髙壘﹐談笑従容﹐將吏之逸也。吾憂責爾﹐急於務逸樂﹐推下功名與之﹐賢自當內省﹐不賢吾無所愧。然晉陽従我﹐可謂同心之人﹐俱非致命之士。漢初﹐有蕭曹﹐而無爾輩﹐今我有爾輩﹐而無蕭曹。天道平分﹐乃復如是。行矣自愛﹐吾知爾懷。「自是以後﹐記室奉命宣旨稱教﹐部伍間事﹐給付一物﹐軍書羽檄﹐賞罰科條﹐接撫初附﹐慰悅遠近﹐帝或口陳事緒﹐手疏意謂﹐發言折中﹐下筆當理﹐非奉進旨﹐所司莫能裁答。義旗之下﹐每日千有餘人﹐請賞論勛﹐告冤申屈﹐附文希旨﹐百計千端﹐來眾如雲﹐觀者如堵。帝處斷若流﹐嘗無疑滯。人人得所﹐鹹盡歡心。皆嘆神明﹐謂爲天下主也。

壬寅﹐遣通議大夫張綸等率師經略稽胡﹑離石﹑龍泉﹑文成等諸郡。丙辰﹐至於西河﹐引見民庶等﹐禮敬耆老﹐哀撫煢獨﹐賑貸窮困﹐擢任賢能﹐平章獄訟。日昃而罷﹐罔有所遺。顧謂左右曰「向之五條﹐惶皇要道﹐聰明文思﹐以之建極﹐孤所以自彊不息﹐爲義兵之先聲也。」仍自注授老人七十已上通議﹑朝請﹑朝散三大夫等官﹐教曰「乞言將智﹐事屬髙年﹐耄耋杖鄕﹐禮宜優異。老人等年餘七十﹐匍匐壘壁﹐見我義旗﹐歡逾擊壤。筋力之禮﹐知不可爲﹐肉帛之資﹐慮其多闕。式加榮秩﹐以周其養。節級並如前授。」自外當土豪雋﹐以資除授各有差。官之大小﹐並帝自手注﹐量才敍效﹐咸得厥宜。口問功能﹐筆不停輟﹐所司惟給告身而已﹐爾後遂爲恆式。帝特善書﹐工而且疾﹐眞艸自如﹐不拘常體﹐而艸迹韶媚可愛。嘗一日注授千許人官﹐更案遇得好紙﹐走筆若飛﹐食頃而訖。得官人等不敢取告符﹐乞寶神筆之迹﹐遂各分所授官名而去。

乙丑﹐張綸等下離石郡﹐其太守楊子崇爲亂兵所害。崇卽後主従弟也﹐頗有學識性理﹐帝甚惜之。崇性怯而無謨﹐故及於難。入自雀鼠谷﹐次於靈石縣。壬戍﹐霖雨甚﹐頓營於賈胡堡。去霍邑五十餘里﹐此縣西北抗汾水﹐東拒霍太山﹐守險之衝﹐是爲襟帶。西京畱守代王﹐遣驍將獸牙郎將宋老生﹐率精兵二萬拒守。又遣左武侯大將軍屈突通﹐將遼東兵及驍果等數萬餘人據河東﹐與老生相影響。仍命臨汾以東諸郡﹐所在軍民城守﹐並隨便受老生﹑屈突等徵發。帝聞而笑曰「億兆離心﹐此何爲也。老生乳臭﹐未知師老之謀。屈突膽薄﹐嘗無曲突之慮。自防輕敵﹐二子有之。閫外相時﹐俱非其事。且屈突嘗破玄感﹐時人謂其能兵。老生數勝羣盜﹐自許堪當敵。無識之徒﹐因相諂附﹐謂其必能制我﹐不遣援兵。我若緩以持之﹐彼必以吾爲怯。出其不意﹐不過一兩月間﹐並當擒之。吾無憂也。」於時秋霖未止﹐道路泥深。帝乃命府佐沈叔安﹑崔善爲等﹐間遣羸兵往太原﹐更運一月糧﹐以待開霽。

甲子﹐有白衣野老﹐自云霍太山遣來﹐詣帝請謁。帝弘達至理﹐不語神怪﹐逮乎佛道﹐亦以致疑﹐未之深信。門人不敢以聞﹐此老乃伺帝行營﹐路左拜見。帝戲謂之曰「神本不測﹐卿何得見卿非神類﹐豈其神言「野老對曰「某事山祠﹐山中聞語﹕『遣語大唐皇帝云﹕若往霍邑﹐宜東南傍山取路﹐八月初雨止﹐我當爲帝破之﹐可爲吾立祠廟也。』帝試遣案行﹐傍山向霍邑﹐道路𨿽峻﹐兵枉行而城中不見。若取大路﹐去縣十里﹐城上人卽遙見兵來。」帝曰「行逢滯雨﹐人多疲濕﹐甲仗非精﹐何可令人遠見且欲用權譎﹐難爲之巧﹐山神示吾此路﹐可謂指蹤。雨霽有徵﹐吾従神也。然此神不欺趙襄子﹐亦應無負於孤。」顧左右笑以爲樂。丙寅﹐突厥始畢使達官﹑級失﹑特勤等先報﹐已遣兵馬上道﹐計日當至。帝曰﹕地名賈胡﹐知胡將至。天其假吾此胡﹐以成王業也。」

己巳﹐滎陽賊帥李密遣使送款致書﹐請與帝合従。帝大悅﹐謂大郎﹑二郎等曰「傑賊南柔﹐彊胡北附﹐所憂此輩﹐今並歸心。主上志在過江﹐京都憂死不暇﹐天下可傳檄而定。何樂如之。」初﹐李密與楊玄感同逆﹐感誅而密亡命﹐投東郡賊帥翟讓。讓知密是蒲山公之子﹐頗讀《漢書》﹐納而禮之﹐推爲謀主。密以百姓饑獘﹐說來據洛口倉﹐屯守武牢之險。密自復舊封爲魏公﹐號翟讓爲司徒公。讓所部兵﹐並齊濟間漁獵之手﹐善用長槍。華騶﹑龍廏﹑細馬所向江都者﹐多爲讓所劫。故其兵銳於他賊﹐加以密是逃刑之人﹐同守衝要隋主以李氏當王﹐又有桃李之歌﹐謂密應於符讖﹐故不敢西顧﹐尢加憚之。密𨿽爲讓所推﹐恐其圖己﹐恭儉自勵﹐布衣蔬食。所居之室﹐積書而已。子女珍玩﹐一無所取。賑貸貧乏﹐敬禮賓客。故河汴間絕糧之士多往依之。密又形儀眇小﹐讓弗之忌﹐遂謀殺讓﹐而並其眾。密以煬帝不來﹐翟讓已死﹐坐對敖倉﹐便有自矜之志。作書與帝﹐以天下爲己任﹐屢有大言﹝其書多不錄﹞﹐大略云﹕欲帝爲盟津之會﹐殪商辛於牧野﹐執子嬰於咸陽。其旨以殺後主﹐執代王爲意。帝覽書抵掌﹐謂所親曰「密誇誕不達天命﹐適所以爲吾拒東都之兵﹐守成臯之阨更覓韓﹑彭﹐莫如用密。宜卑辭推獎﹐以驕其志﹐使其不虞。於我得入關﹐據蒲津而屯永丰﹐阻崤函而臨伊洛。東看羣賊鷸蚌之勢﹐吾然後爲秦人之漁父矣。」記室承旨﹐報密書曰「頃者昆山火烈﹐海水羣飛﹐赤縣丘墟﹐黔黎塗炭。布衣戍卒﹐櫌鋤棘矜﹐爭帝圖王﹐狐鳴蜂起。翼翼京洛﹐彊弩圍城。膴周原﹐僵屍滿路。主上南巡﹐泛膠舟而忘返。匈奴北熾﹐將被髮於伊川。輦上無虞﹐羣下結舌。大盜移國﹐莫之敢指。忽焉至此﹐自貽伊戚﹐七百年之基﹐窮於二世。周齊以往﹐書契以還﹐邦國淪胥﹐未有如斯之酷者也。則我髙祖之業﹐幾墜於地。吾𨿽庸劣﹐幸承余緒﹐出爲八使﹐入典八屯﹐位未爲髙﹐足成非賤。素餐當世﹐僶俛叨榮。従容平﹑勃之間﹐誰云不可。但顚而不扶﹐通賢所責。主憂臣辱﹐無義徒然。等袁公而流涕﹐極賈生之慟哭。所以仗旗投袂﹐大會義兵﹐綏撫河朔﹐和親蕃塞。共匡天下﹐志在尊隋。以弟見機而作﹐一日千里﹐雞鳴起舞﹐豹變先鞭。禦宇當塗﹐聿來中土。兵臨郟鄏﹐將觀周鼎。營屯敖倉﹐酷似漢王。前遣簡書﹐屈爲唇齒。今辱來旨﹐莫我肯顧。天生蒸民﹐必有司牧﹐當今爲牧﹐非子而誰老夫年逾知命﹐願不及此。欣戴大弟﹐攀鱗附翼。惟冀早膺圖籙﹐以寧兆庶。宗盟之長﹐屬籍見容。復封於唐﹐斯榮足矣。殪商辛於牧野﹐所不忍言。執子嬰於咸陽﹐非敢聞命。汾晉左右﹐尙須安輯﹐盟津之會﹐未暇卜期。今日鑾輿南幸﹐恐同永嘉之勢。顧此中原﹐鞠爲茂艸﹐興言感嘆﹐實疚於懷。脫知動靜﹐遲數貽報。未面虛襟﹐用增勞軫。名利之地﹐鋒鏑縱橫。深愼垂堂﹐勉玆鴻業。」密得帝書甚悅﹐示其部下曰「唐公見推﹐天下不足定也。」遂注意東都﹐無心外略。

劉文靜之使蕃也來遲﹐而突厥兵馬未至﹐時有流言者云「突厥欲與武周南人﹐乘虛掩襲太原。」帝集文武官人及大郎﹑二郎等﹐而謂之曰「以天贊我而言﹐應無此勢。以人事見機而發﹐無有不爲。此行遣吾當突厥﹑武周之地﹐何有不來之理。諸公意謂何「議者以老生突厥相去不遙﹐李密譎誑﹐姦謀難測。突厥見利則行﹐武周事胡者也。太原一都之會﹐義兵家屬在焉。愚夫所慮﹐伏聽教旨。帝顧謂大郎﹑二郎等曰「爾輩如何「對曰「武周位極而志滿﹐突厥少信而貪利﹐外𨿽相附﹐內實相猜。突厥必欲遠離太原﹐寧肯近亡馬邑﹐武周悉其此勢﹐必未同謀。又朝廷旣聞唐國舉兵﹐憂虞不暇﹐京都畱守﹐特畏義旗﹐所以驍將精兵﹐鱗次在近。今若卻還﹐諸軍不知其故﹐更相恐動﹐必有變生。營之內外皆爲勁敵。於是突厥﹐武周不謀同至﹐老生﹑屈突追奔競來﹐進闕面南﹐退窮自北。還無所入﹐往無所之。畏溺先沈﹐近於斯矣。且今來禾菽被野﹐人馬無憂﹐坐足有糧﹐行卽得眾。李密戀於倉米﹐未遑遠略。老生輕躁﹐破之不疑。定業取威﹐在玆一決。諸人保家愛命﹐所謂言之者也。兒等捐軀力戰﹐可謂行之者也。耕織自有其人﹐請無他問。雨罷進軍﹐若不殺老生而取霍邑﹐兒等敢以死謝。」帝喜曰「爾謀得之﹐吾其決矣。三占従二﹐何籍輿言。懦夫之徒﹐幾敗乃公事耳。」丙子﹐太原運糧人等至。八月己卯﹐霖止。帝指霍太山而言曰「此神之語﹐信而有徵。封內名山﹐禮許諸侯有事。」乃命所部鄕人設祠致祭焉。庚辰﹐命諸軍曝行裝﹐整鎧仗。辛巳﹐旦﹐發引﹐山道而趨霍邑﹐七十餘里。初行﹐霧甚﹐俄而秋景澄明。帝謂大郎﹑二郎曰「今日之行﹐在卿兩將。景色如此﹐天似爲人。惟恐老生怯而不戰﹐閉門城守。其若之何「大郎﹑二郎啟帝曰「老生出自寒微﹐勇而無智﹐討捕小盜﹐頗有名聲。今來居此﹐必當大蒙賞勞。若不出戰﹐死在不疑。輕騎挑之﹐無憂不出。如其固守﹐便可誣其相引﹐謬爲誠節。彼無識解﹐不知遠大﹐爲其左右體悉凡庸羣小﹐相猜自成疑阻。無妨密相表奏﹐不廢傳首京都。小慧之人﹐思此解事﹐以此量之﹐來戰不惑。」帝曰「老生不能逆戰賈胡﹐吾知無能爲也。爾等籌之﹐妙盡其實。」是日未時﹐帝將麾下左右輕騎數百﹐先到霍邑城東﹐去五六里﹐以待步兵至。方欲下營﹐且遣大郎﹑二郎各將數十騎逼其城﹐行視戰地。帝分所將人爲十數隊﹐巡其城東南而向西南﹐往往指麾﹐似若安營而攻城者﹐仍遣殷開山急追馬步等後軍。老生在城上﹐遙見後軍欲來﹐眞直謂逼其城置營。乃従南門﹑東門兩道引兵而出﹐眾將三萬許人。帝慮其背城不肯遠斗﹐乃部勒所將騎兵馬左右軍﹐大郎領左軍﹐擬屯其東門﹐二郎將右軍﹐擬斷其南門之路。仍命小縮﹐僞若避之。旣而老生見帝兵卻﹐謂爲畏己﹐果引兵更前﹐去城裏余而陣。殷開山等所追步兵﹐前軍統列方陣﹐以當老生中軍﹐後軍相續而至。未及戰﹐帝命大郎﹑二郎依前部分﹐馳而向門。義兵齊呼而前﹐紅塵暗合﹐鼓未及動﹐鋒刃已交﹐響若山崩﹐城樓皆振。帝乃傳言已斬宋老生﹐所部眾聞而大亂﹐捨仗而走﹐爭奔所出之門﹐門已大郎﹑二郎先所屯守﹐懸門不發。老生取入不得﹐城上人下繩引之﹐老生攀繩欲上﹐去地丈餘﹐軍頭盧君諤所部人等﹐跳躍及而斬之﹐傳首詣帝。於是兵隨所向奮擊﹐禁不可止。數里之間﹐血流蔽地﹐僵屍相枕。日欲將落﹐帝見戰士心銳﹐仍命登城。時無攻具﹐肉薄而上。自申至酉﹐遂平霍邑。帝視戰地﹐愴然謂左右曰「河東已來﹐孤之所使﹐百姓見義旗有誠節。老生所逼﹐至於塗炭。亂兵之下﹐善惡不分﹐火燒崐山﹐誰論玉石。無妨死人之內﹐大有赤心於我者也。取來不得﹐及此戰亡﹐生未被知﹐沒有餘恨﹐靜而思之﹐良深痛惜。従今已去﹐當以文徳來之﹐不復用兵戈矣。其破霍邑﹐攻戰人等有勛者﹐並依格受賞。」事不逾日﹐惟有徒隸一色﹐勛司疑請﹐教曰「義兵取人﹐山藏海納﹐逮乎徒隸﹐亦無棄者。及著勛績﹐所司致疑﹐覽其所請﹐可爲太息。豈有矢石之間﹐不辯貴賤﹐庸勛之次﹐便有等差。以此論功﹐將何以勸。黥而爲王﹐亦何妨也。賞宜従重﹐吾其與之。諸部曲及徒隸徵戰有功勛者﹐並従本色勛授。」

壬午﹐帝引霍邑城內老生文武長幼見而勞之曰「老生之外﹐孤無所咎。縱卿不誠於孤﹐亦當以赤心相仰。」乃節級授官﹐與元従人齊等。其丁壯勝兵者﹐卽遣従軍﹐配左右領軍大都督﹐還取其同色同黨﹐自相統處之﹐不爲疑異。俘降之徒﹐不勝喜躍﹐欣若再生。其有關中人欲還者﹐卽授五品散官放還。內外咸悅﹐咸思報效。仍命葬宋老生以本官之禮。自是以後﹐未歸附者﹐無問鄕村堡塢﹐賢愚貴賤﹐咸遣書招慰之﹐無有不至。其來詣軍者﹐帝並節級授朝散大夫以上官。至於逸民道士﹐亦請效力。教曰「義旗撥亂﹐庶品來蘇﹐類聚羣分﹐無思不至。乃有出自靑溪﹐遠辭丹竈。就人間而齊物﹐従戎馬以同塵。咸願解巾﹐負玆羈枼。𨿽欲勿用﹐重違其請。逸民道士等﹐誠有可嘉﹐並依前授。」人或以授官太髙諫帝者﹐帝曰「不吝爵賞﹐漢氏以興。比屋可封﹐唐之盛徳。吾方稽古﹐敢不遵行。天下之利﹐義無獨饗。率土皆貴於我﹐豈不益尊乎且皇隋敗壞﹐各歸於此。雁門解圍之效﹐東都援臺之勛﹐在難卽許授大夫﹐免禍則惟加小尉。所以士無鬥志﹐將有惰心。版蕩分崩﹐至於今日。覆車明鑑﹐誰敢效尢。然亦使外寇覬覦之徒﹐嘗授無過此也。又加官慰撫﹐何如用兵殺戮好生任賞﹐吾覺其優。當以不日而定天下﹐非卿等小見所及。」丙戍﹐入臨汾郡﹐勞撫任用郡內官民﹐一如霍邑。庚寅﹐宿於絳郡西北之鼓山。此山帝爲討捕大使時舊停營所﹐故逗而宿焉。去絳十餘里﹐絳城不下。是日曉﹐鼓山西北有大浮雲﹐色或紫或赤﹐似華蓋樓闕之形。須臾﹐有暴風吹來﹐向營而臨帝所居帳上。帝指絳城而謂傍侍曰「風雲如此見従﹐彼何不達之甚。」仍命廚人﹐明日下城而後進食。辛卯﹐帝觀兵於絳城﹐將士等爭欲先登﹐因而縱上。自卯及巳﹐遂取之。而食於正平縣令李安遠之宅。通守陳叔達已下﹐面縛請罪﹐並捨而不問﹐待之如初。余依臨汾郡部分。

癸巳﹐至於龍門縣。劉文靜﹑康鞘利等來自北蕃。突厥五百人﹐馬二千疋﹐従鞘利等至。帝喜其兵少而來遲﹐藉之以關隴﹐謂劉文靜曰「吾已及河﹐突厥始至。馬多人少﹐甚愜本懷。」先是帝使時﹐於此縣界見河水淸﹐皇太子又於此界獲玄狐。於縣西南宴見鞘利﹐並與縣內道俗等敍舊極歡。丙申﹐至汾陰。遣書招馮翊賊帥孫畢﹐華所部彊兵至於數千﹐積年劫掠﹐非常富實﹐濼水以北﹐莫敢當之。帝書到﹐華喜而従命。已亥﹐進營﹐停於壺口。分遣諸軍﹐問津水濱之人﹐具舟爭進﹐日有數之。翠石丹文﹐天然映徹﹐上方下銳﹐宛若龜形。神工器物﹐見者咸驚奇異。帝初弗之信也﹐乃令水漬磨以驗之﹐所司浸而經宿﹐久磨其字﹐愈更鮮明。於是內外畢賀﹐帝曰「上天明命﹐貺以萬吉。恭承休祉﹐須安萬方。孤以寡徳﹐寧堪預此。旣爲人下﹐不容以之頒告。宜以少牢祀石龜﹐而爵送龜人﹐用彰休慶。」是日﹐又有獲嘉禾而獻者﹐教曰「嘉禾爲瑞﹐聞諸往策。逮乎唐氏﹐世有玆祥。放勛獲之於前﹐叔虞得之於後。孤今糾合﹐復逢靈貺﹐出自興平﹐來因善樂﹐休徵偉兆﹐何其美與。顧循虛薄﹐未堪當此。呈形之處﹐須表天休。送嘉禾人興平孔善樂﹐宜授朝散大夫﹐以旌嘉應。」壬寅﹐孫華率其腹心輕騎數十﹐至自合阝陽。華年餘弱冠﹐言容質直。帝見而輕之﹐華每殷勤誠款﹐請先立效。帝乃厚加撫遇﹐甚得其情。謂華曰「卿能渡河﹐遠來相見﹐吾當貴卿﹐不減鄧仲華也。關中卿輩不少﹐名並劣卿﹐卿今率先従我﹐羣雄當相繼而至。」於是拜華左光祿大夫﹐封武鄕縣公﹐加馮翊郡守。従其來者﹐仍委華以次授官﹐頒賜各有差。仍命華先濟﹐爲西道主人﹐華大悅而去。仍命左右繞軍王長諧﹑劉弘基﹐並左領軍大都督府長史陳演壽等﹐率師次華而渡﹐據河西岸以待大兵。

九月乙卯﹐張綸自離石道下龍泉﹑文城等郡﹐獲文城太守莘公鄭元璹﹐送焉。帝見元璹﹐釋而遣之。初﹐王長諧﹑劉弘基﹑陳演壽之濟河也﹐帝誡之曰「屈突通今在河東﹐精兵不少﹐相去五十餘里而不敢來﹐足驗人情不爲之用。然通𨿽不武﹐久在戎行﹐守法懼罪﹐終無坐位。不妨伺便時相邀襲﹐宜爲之備﹐以折要衝。通若不入關﹐河東自然歸我﹐分兵向彼﹐我卽擊其河東。通若全兵守城﹐卿其絕其橋道﹐可謂前扼其喉﹐後撫其背﹐首尾相救﹐非通所堪。若不走之﹐必成擒矣。吾且按兵觀其進退。」至是﹐通聞孫華導長諧等渡河﹐果遣獸牙郎將桑顯和﹐率驍果精騎數千人﹐夜馳掩襲長諧等軍營。諧及孫華等奉教備預﹐故並覺之﹐伺和赴營﹐設伏分擊﹐應時摧散。追奔至於飲馬泉﹐斬首獲生﹐略以千計。顯和走入河東城﹐僅以身免。仍撤斷蒲津橋。帝聞而謂官屬曰「屈突遣兵此行﹐事不獲已。今若進逼圍之﹐必不敢出。使劉弘基﹑孫華等至關門﹐斷其行路﹐然後吾於壺口朝服濟河。『利涉大川』﹐斯之謂矣。」戊午﹐帝親率諸軍圍河東郡﹐分遣大郎﹑二郎﹑長史裴寂﹐勒兵各守一面。帝登城東原上﹐西望城內所爲﹐屈突果不敢出兵﹐閉門自守﹐城髙甚峻﹐不易可攻。帝觀義士等志﹐試遣登之。南面千餘人﹐應時而上。時值雨甚﹐帝命旋師。軍人旣得上城﹐遂不時速下。帝曰「屈突宿衛舊人﹐解安陣隊﹐野戰非其所長﹐嬰城善爲捍禦。我師常勝﹐人必輕之﹐驍銳先登﹐恐無還路。今且示威而已﹐未是攻城之時。殺人得城﹐如何可用「乃還。命諸將移營河渚﹐文武將佐等已下定河北。眾餘十數萬。今欲入關﹐請兼置公府﹐觀領太尉﹐增選僚屬。帝曰「兵臨蒲阪﹐諸君欲以舜職見推﹐此意可知﹐未煩如此。必爲僚屬增府﹐任従便宜加置。」於是復領太尉。

丙辰﹐馮翊太守蕭造率官屬舉郡歸義。相繼有華陰縣令李孝常據永丰倉﹐遣子弟妹夫竇軌等送款﹐仍便應接河西關上兵馬。又京兆萬年﹑醴泉等諸縣﹐皆遣使至。帝曰「吾未濟者﹐正須此耳。今旣事辦﹐可以濟乎﹗乃命所司以少牢祀河。庚申﹐率諸軍以次而渡。甲子﹐捨於朝邑長春宮。三秦士庶衣冠子弟﹐郡縣長吏豪族﹐弟兄老幼﹐相攜來者如市。帝皆引見﹐親勞問﹐仍節級授官﹐教曰「義旗濟河﹐關中響應。轅門輻湊﹐赴者如歸。五陵豪傑﹐三輔冠蓋﹐公卿將相之緒餘﹐俠少良家之子弟﹐従吾投刺﹐咸畏後時。扼腕連鑣﹐爭求立效。縻之好爵﹐以永今朝。」於是秦人大悅﹐更相語曰「眞吾主也﹐來何晚哉。」咸願前驅﹐以死自效。丙寅﹐遣世子隴西公將司馬劉文靜﹑統軍王長諧﹑姜寶誼﹑寶琮諸軍數萬人﹐屯永丰倉﹐守潼關﹐備他盜﹐尉撫使人竇軌等受節度焉。遣惇煌公率統軍劉弘基﹑長孫順徳﹑楊毛等諸軍數萬人﹐往髙陵道﹐定涇陽﹑云陽﹑武功﹑盩厔﹑鄠諸縣等﹐慰撫使人掾殷開山等受節度焉。

先是﹐帝従弟趙興公神通起兵鄠縣﹐有眾數千﹐聞義旗渡河﹐遣使迎帝。又賊帥李仲文遣兄仲威送款﹐仲文則魏公密之従父也。以密反於滎陽﹐緣坐亡命﹐招集無賴﹐抄劫郿縣之間﹐眾將四五千。盩厔賊帥何潘兒﹑向善志等﹐亦各率眾數千歸附。宜君賊帥劉旻﹑又率其黨數千人降。帝並以不次封﹐遣書勞之﹐仍令各於當界率眾﹐便受惇煌公部署。旬日間﹐京兆諸賊四面而至﹐相繼歸義﹐罔有所遺。商農工賈﹐各安其業。京城畱守代王﹐及尙書衛文升﹑將軍陰世師﹑京兆丞骨儀等﹐以帝威徳遐振﹐民願所従﹐恐京邑之人一旦去盡﹐乃閉門拒守﹐運糧入宮。帝聞而嘆曰「吾旣平戎於王﹐翼尊隋室﹐欲立孺子以報髙皇。今被見疑﹐拒不相納﹐方知邵奭不悅於周旦﹐非徒言耳。陰衛﹑羣小﹐負我之深。」己巳﹐帝之蒲津﹐觀河東城。庚午﹐南過永丰倉。是夜﹐宿於臨晉濼﹑渭合流之處﹐將渡渭津﹐人以見船朽破﹐不堪帝渡﹐乃於濼水上流數十里﹐更取好船。苦於水淺﹐沙磧相次﹐船行不進﹐憂怖不知所爲。其夜三更﹐天甚晴霽﹐忽然覺水暴長數尺﹐逆流而上﹐船泛深波﹐得達津次﹐及明﹐帝登船欲渡﹐乃見逆流不已。津司以聞﹐眾咸駭異﹐以爲光武滹沱之水﹐無以異此﹐並於舟中拜賀。帝曰「此偶然耳﹐吾何徳以堪之。」乃命所司以少牢祀濼﹑渭﹐並有事於華山。

帝至倉所勞軍﹐見箱廩塡實﹐銘題數多﹐喜謂従者曰「千里遠來﹐急於此耳。此旣入手﹐余復何論。食之與兵﹐今時且足﹐信出於己﹐行之已久﹐諸將俱謹備守﹐無爲他慮。」未下馬﹐仍開倉大賑饑民。辛未﹐還宮。壬申﹐進屯馮翊郡﹐過舊宅﹐饗告五廟﹐禮也。初﹐周齊戰爭之始﹐周太祖數往同州﹐侍従達官﹐隨便各給田宅。景皇帝與隋太祖並家於州治。隋太祖宅在州城東南﹐西臨大路。景皇帝宅居州城西北﹐而面濼水。東西相望﹐二里之間﹐數十年中﹐兩宅俱出受命之主。相繼代興﹐時人所見﹐開辟已來﹐未之有也。

乙亥﹐惇煌公至盩厔﹐所過諸縣及諸賊界﹐莫不風馳艸靡﹐裹糧捲甲﹐惟命是従。遣使啟帝﹐請期日赴京。帝曰「屈突東行不可﹐西歸無路﹐觀吾成敗﹐方有所之﹐不可爲虞矣。」乃命龍西公量簡倉﹐上精兵﹐自新丰道趨長樂離宮。令惇煌公率新附諸軍﹐自鄠縣道屯長安故城。至﹐並各聽教。迨上郡睢陰以北﹐咸遣使歸款。丙子﹐大軍西引﹐歷下圭阝﹐過櫟陽﹐路左所有煬帝行宮﹑園苑及宮人等﹐並罷之。教曰「大業已來﹐巡幸過度﹐宿止之處﹐好依山水。經玆勝地﹐每起離宮﹐峻宇雕墻﹐亟成壯麗。良家子女﹐充仞其間。怨曠感於幽冥﹐縻費極於民產。替否疊進﹐將何糾逖。馳道所有宮室﹐愁宜罷之。其宮人等並放還親屬。」

冬十月辛巳﹐帝至灞上﹐仍進營﹐停於大興城春明門之西北﹐與隴西﹑惇煌等二公諸軍二十餘萬眾會焉。帝勒諸軍各依壘壁﹐勿入村居﹐無爲侵暴﹐若無兵者﹐恭以俟命。代王與畱守衛文升﹑陰世師等﹐以義兵多而且肅﹐不令而齊﹐門防轉嚴﹐拒守愈固﹐信使不通﹐告諭事絕。帝𨿽每遣使至城下﹐申以尊隋夾輔之意﹐愚人俗吏﹐不達變通﹐暗於事機﹐往而無報。如此﹐向經旬日﹐諸將相率啟帝曰「京城不啟﹐此是隋運其亡。天旣亡之﹐非人能復。違天棄日﹐勞師費糧﹐坐守愚夫﹐恐非長策。請進圍之﹐以觀其意。」帝曰「兵纏象魏﹐矢及黃屋﹐人其謂我何哉「諸將對曰「無成王之主﹐不得行周公之事。又恐巨猾之徒﹐知義兵已定關中﹐來爭形勝﹐請更思之。」帝乃逡巡﹐未有報。京兆舊賊帥等﹐並以家近帝城﹐不預元従﹐恥無功﹐乃各率所部兵﹐分地逼城而上。帝慮其輕脫失利﹐辛卯﹐命二公各將所統兵往爲之援。京城東面﹑南面﹐隴西公主之。西面﹑北面﹐惇煌公主之。城中見而失色﹐更無他計﹐惟冀屈突及東都救援而已。甲午﹐關中羣帥等﹐各請率驍銳登城。二公莫之能止。時帝在春明門外﹐聞而馳入﹐捨於羅郭安興坊以鎭之。甲辰﹐諸軍各競造攻具以臨城﹐帝又未之許。二公及文武所司等固請曰「太原以來﹐所過未嘗經宿﹐長驅四塞﹐罕有不克之城。今至京師﹐不時早定﹐玩敵致寇﹐以挫兵鋒﹐又慮初附之人﹐私輕太原之兵﹐無能爲也。此機不小﹐請速部分。」帝曰「彊弩長戟﹐吾豈不許用之。所冀內外共知﹐以安天下。斯志不果﹐此外任諸公従民所欲。然七廟及代王並宗室支戚﹐不得有一驚犯。」乃下教﹕「有違此者﹐罪及三族。」於是諸軍各於所部營分角﹐修攻戰之具。云梯競聳﹐樓爭髙﹐百道齊來﹐千里並進。繞京竹木﹐殲於斯矣。十一日丙辰﹐昧爽﹐咸自逼城。帝聞而馳往﹐欲止之而弗及。才至景風門東面﹐軍頭雷永吉等已先登而入﹐守城之人分崩。帝乃遣二公率所統兵﹐依城外部分﹐封府庫﹐收圖籍﹐禁擄掠。軍人勿雜﹐勿相驚恐。太倉之外﹐他無所幹。吏民安堵﹐一如漢初入關故事。代王先在東宮﹐乃奉迎居於大興後殿。是日﹐帝還移營捨於長樂宮滻川上。先是﹐隋主以梟滅作逆﹐掘其墳壠而洿其室﹐陰世師﹑骨儀等遂以爲恆準﹐乃令京兆郡訪帝之五廟塋域所在並發掘焉。帝以此憾之﹐言必流涕。戊午﹐收陰世師﹑骨儀﹑崔毗伽﹑李仁政等﹐並命隴西公斬於朱雀街道﹐以不従義而又愎焉。余無所問﹐京邑士女﹐歡娛道路﹐華夷觀聽﹐相顧欣欣。乃命太常促擇吉日﹐告髙廟﹐定尊位﹐立代王之禮。文武將佐等議請曰「天厭隋徳﹐歷數在唐。謳歌在路﹐被於遐邇。兵起晉陽﹐遠定秦雍﹐百餘日間﹐廓淸帝宅。神武之速﹐此謂若飛。非天啟聖﹐孰能如是昔漢髙入關﹐不卽自王﹐項羽後至﹐悔無所及。公𨿽卑以自牧﹐須安天下。」僉議請依符讖﹐上尊號。帝愀然攺容曰「舉兵之始﹐本爲社稷﹐社稷有主﹐孤何敢二劉季不立子嬰﹐所以屈於項羽。孤今尊奉世嫡﹐復何憂哉「壬戌﹐乃率百僚﹐備羽儀法物﹐具法駕﹐迎代王卽位於大興殿﹐時代王十餘歲矣。大赦天下﹐攺大業十二年爲義寧元年。復天下勿出今年租賦﹐賜民子孫承後者爵一級。是日﹐仍遙尊後主爲太上皇﹐與少帝在﹐不言廢也。

卷三

起攝政至卽眞日凡一百八十三日。

義寧元年﹐冬十一月甲子﹐少帝以帝爲丞相﹐進封唐王﹐位在王公上。以武徳殿爲丞相府﹐攺「教「稱「令」。萬機百度﹐禮樂徵伐﹐兵馬糧仗﹐庶績羣官﹐並責成於相府。惟郊祀天地﹐四時禘祫奏聞。帝固辭不拜﹐公卿將佐等請曰「公負孺子當朝﹐豈得辭乎攝政公不入相﹐王室何依臨玆大節﹐義無小讓。」帝嘆曰「王家失鹿﹐遂使孤同老狼。」乃奉詔受冊。乙丑﹐楡林﹑靈武﹑五原﹑平涼﹑安定諸郡﹐並舉城降。並遣使詣義軍請命。於是遣書發使﹐慰諭巴蜀。丙寅﹐置丞相府長史已下屬官。還以大將軍府僚裴寂等依次爲之。己卯﹐以隴西公爲唐王世子﹐攺封惇煌公爲秦國公﹐四郎元吉爲齊國公。仍攺太原畱守爲鎭北府﹐總統山東諸郡。

十二月﹐隴西金城郡奴賊薛舉等﹐破賊率唐弼於扶風﹐自稱天子。初﹐弼遣使詣帝歸款﹐投狀扶風郡﹐而爲薛舉所圍。帝遣援兵往扶風﹐未至﹐弼黨在郡城外爲舉所圖。弼遂被郡守竇璡所殺。俄而璡及河池郡守蕭瑀﹐相繼歸京師。於是拜璡爲戶部尙書﹑上柱國﹐封燕國公。瑀拜禮部尙書﹐封宋公。是月也﹐屈突通自潼關都尉府欲奔東都﹐關上劉文靜等諸軍追而獲焉﹐送之相府。帝見通﹐捨而禮之﹐謂曰「公以淸貞奉上﹐臣道不虧﹐孤所翹心﹐惟恨得卿之晚。」通拜款。劉文靜等仍定弘農郡及諸縣。

義寧二年﹐春正月﹐蜀漢及氐羌所在諸郡雄豪並守長等﹐奉帝書感悅﹐競遣子弟獻款﹐絡繹而至。所司報答﹐日有百餘﹐梁﹑益之間﹐晏如也。承詔封丞相長史裴寂爲魏國公﹐司馬劉文靜爲魯國公﹐趙興公神通爲鄭國公﹐永安公孝基爲蜀國公。自余將佐殷開山﹑劉弘基已下﹐並以次封開國郡公﹑縣公焉。其日令曰「李密趑趄鞏洛﹐自許當塗﹐王城如毀﹐憂心孔棘。束都危逼﹐有若倒懸。西人之子﹐理本奔命﹐其左右大都督府所統諸軍﹐並宜誡嚴﹐以時式遏。有徵無戰﹐是謂義師﹐招諭不従﹐勿難還也。初年孟月﹐春作方興﹐不奪農時﹐宜知其速。」於是以世子爲左元帥﹐秦王爲右元帥﹐左右二府諸軍十餘萬眾﹐引於滻水之北。仍以尙書蕭瑀爲相府司馬﹐劉文靜爲左元帥府長史﹐尙書竇璡爲掾﹐殷開山爲右元帥府長史司馬﹐又拜屈突通爲上柱國﹐封蔣國公﹑檢校行軍左右虞侯事﹐軍士以下僚佐等﹐皆選知名者爲之。帝親詣軍﹐勞而誓遣之。

二月﹐涿郡太守羅藝與漁陽﹑上谷﹑北平﹑柳城等郡諸官民﹐遣使送款。先是﹐平原賊竇建徳聚眾數萬人﹐充斥河右﹑渤海﹑髙陽等郡﹐大將軍府使人張道源所定趙郡﹑襄國﹑武安﹑淸河等郡﹐至是並陷於賊。道源亦隨而沒焉。建徳遂譖稱王﹐自號夏國。又南陽朱粲﹐眾有數萬﹐並好食人﹐自稱可達汗﹐莫知可達汗之名有何義理﹐酷害異常。又有賊蕭銑起兵於江陵﹐於是以華陽公鄭元璹爲太常卿﹐封沛國公﹐遣將兵出商山上洛道﹐定南陽以東諸郡。並遣使人左領軍大都督府司兵馬元規慰撫安陸及荊襄間。三月﹐左右二元帥軍招諭東都城門不收﹐李密又不敢西寇。時逼農月﹐遂奉令旋師宜陽﹑新安二郡而還。畱行軍總管史萬寶﹑盛彥師鎭宜陽﹐呂紹宗﹑任懷鎭新安。

少帝以帝功徳日懋﹐天歷有歸﹐欲行禪讓之禮﹐乃進帝爲相國﹐加九錫﹐賜殊物﹐加殊禮焉。冊曰「於戲﹐維爾假黃鉞﹑使持節大都督內外諸軍事﹑錄尙書大丞相﹑新除相國﹑總百揆唐王﹑夫乾道貞觀﹐四象所以運行。坤徳含弘﹐萬有憑其載育。是以天地交泰﹐資始由乎聖人。陰陽順成﹐總己歸其元輔。故能陶甄品物﹐代彼天工。息四海之羣飛﹐回三靈之掩耀。百揆時序﹐五典克従。𨿽伊尹格於皇天﹐周公光於四表﹐方斯蔑如也。今將授王典冊﹐其敬聽朕命﹕上天不造﹐降禍於我國家﹐髙祖棄盛業而升龍﹐太上釋寶圖以委禦﹐王室如毀﹐喪亂弘多﹐數量道消﹐時鐘代季﹐郊廟絕主﹐有若綴旒﹐則我祖宗之業已墜於地矣。王應休明之運﹐従兆人之欲﹐奉七璽於代邸﹐飛六轡於周京。此乃綱我絕維﹐有大造於皇家者也。曩者塞表省方﹐羣胡反噬﹐矢流君側﹐圍甚平城﹐淪陷指期﹐阽危莫卹。王釋位同謀﹐總伐千里。晨炊蓐食﹐倍道兼行。匈奴遠迹﹐乘輿反正。此則王之功也。歷山飛稱兵燕趙﹐妄假名號﹐河朔響應﹐山西屯結。王首啟戎行﹐大殲醜類。此又王之功也。夷狄貪婪﹐屬犯關塞﹐驅迫良善﹐殺略吏人。王鞠旅理兵﹐捲甲長駕﹐追奔逐北﹐掃地無遺。此又王之功也。王威徒黨﹐潛謀逆亂﹐外交邊裔﹐內聘姦回﹐實繁有徒﹐傾覆宗社。王收戮凶渠﹐罪人斯得。此又王之功也。四郊多壘﹐三輔倒懸﹐黃巾示宮闕之名﹐赤眉爲園陵之禍。凶荒仍歲﹐荊棘旅庭。王投袂義舉﹐星言電邁﹐取霍邑如摧枯﹐舉秦關如反掌。克淸河渭﹐志存匡復。此又王之功也。北荒獯鬻﹐事藉羈縻﹐比者中原多故﹐龍堆道絕。王式遏有方﹐款關請吏﹐更惇鄰睦﹐復我舊藩。此又王之功也。汾晉地險﹐逋逃攸聚﹐山藏川量﹐負罪稽誅﹐類馬騰之乞活﹐同嚴尢之盡赦。王懷柔伏叛﹐仗信示威﹐交臂屈膝﹐申其向化。此又王之功也。河潼轉漕﹐密邇關畿﹐京坻委積﹐由來尙矣。羣凶據竊﹐一鼓而崩。此又王之功也。京師危迫﹐姦臣放命﹐異一相之居內﹐同四凶之扇禍。王大誓師旅﹐興言感慨﹐蕩淸上國﹐拯厥贅旒﹐暴市焚屍﹐並梟元惡。此又王之功也。上天貽愛﹐莫甚乎人﹐爰祚聖哲﹐弼予衝幼﹐官守司存﹐社稷有奉﹐濟方割於下墊﹐爍員光於上參。此又王之功也。唐弼凶豎﹐艸竊岐陽﹐吞噬舊邦﹐侵逼都鄙。王制以銜策﹐觀其攜二﹐親離眾叛﹐我盡收之。此又王之功也。華陽黑水﹐控接岷嶓﹐山川阻深﹐盡爲逋藪。義風所靡﹐化行江漢。此又王之功也。薛舉崇姦﹐同惡相濟﹐僭擬輿服﹐滔天泯夏。西土遊魂﹐泰山肆毒。赫斯授律﹐咸俘醜類。岐隴齊築京觀﹐汧渭爲之不流。此又王之功也。三蜀奧區﹐一都之會﹐夷民紛雜﹐蠻陬荒梗。王發一介之使﹐降咫尺之書﹐而靈關洞開﹐劍閣無隘。此又王之功也。弘農甸服﹐襟帶河陜﹐鞠爲寇場﹐連城阻亂﹐長策遠振﹐不徵而服。此又王之功也。王有濟天下之勛﹐重之以明徳﹐爰初發迹﹐肇自鴻階﹐峻極比於嵩華﹐淸瀾運於溟渤。休玆將聖﹐道破如仁﹐在物不失其宜﹐含靈咸安其所。春生夏長﹐信及四時。地平天成﹐義兼得一。總萬機之務﹐因百姓之心﹐保乂我皇家﹐弘濟乎多難者也。是以濟濟多士﹐庶政緝熙﹐穆穆四時﹐要荒式序。激淸風以厲俗﹐暢和气以調時。神功侔於造化﹐積徳髙於垂象。朕又聞之﹐先王之宰物也﹐尊賢尙徳﹐茂賞疇庸。五侯專徵﹐九命作伯﹐周襄光錫﹐桓文是膺。大啟南陽﹐以表東海。況乃道冠伊﹑稷﹐功髙晉﹑鄭。酬勛蔑爾﹐朕甚懼焉。今晉授相國﹐以河內﹑汲郡﹑淸河﹑武安﹑魏郡﹑信都﹑髙陽﹑平原﹑趙郡﹑襄國﹐通前三十郡﹐增封唐國。錫玆黑土﹐苴以白茅。爰定爾邦﹐用建冢社。昔周邵分陜﹐咸爲保傳。毛畢諸侯﹐入作卿士。內外之任﹐禮實攸宜。今授相國印綬﹐唐王璽紱﹐茅土金獸符第一至第五﹐竹使符第一至第十。相國禮絕羣後﹐任總所司﹐朝班彜數﹐宜以事革﹐其以相國總百揆﹐去錄尙書之號。上所假黃鉞內外都督丞相印綬﹐又加王九錫﹐其敬聽後命。以主繩紀禮度﹐哀矜折獄﹐罔不用情﹐無或遷志﹐是用錫王大輅﹑戎輅各一﹐玄牡二駟。以王分地惇本﹐人天是賴﹐疏爵務農﹐所寶惟穀。是用錫王衮冕之服﹐赤舄副焉。以王風雅所被﹐獯戎鹹格﹐陰陽順理﹐遐邇宅心﹐是用錫王軒懸之樂﹐六佾之舞。以王翼宣皇道﹐義聲遐暢﹐三才所運﹐四海攸歸﹐是用錫王朱戶以居。以王登賢命秩﹐裒徳升朝﹐思帝所難﹐能官流詠﹐是用錫王納陛以登。以王正色持衡﹐鎔範禦下﹐式遏姦宄﹐蕩淸華夏﹐是用錫王武賁之士三百人。以王威同夏日﹐志厲秋霜﹐刑厝有期﹐寬而不漏﹐是用錫王鈇﹑鉞各一﹐彤弓一﹐彤矢百﹐旅弓十﹐旅矢千。以王霜露履踐﹐禋祀恭嚴﹐天地幽通﹐孝思至感﹐是用錫王秬鬯一逌﹐珪瓚副焉。唐國宜置丞相已下﹐一遵舊式。往欽哉﹗祗奉大禮﹐用膺多福﹐以光我髙祖之休命﹐可不愼歟﹗」﹝侍中陳叔達之詞也﹞

帝私謂元従府僚曰「少帝今時﹐可謂吾家所立。本爲社稷﹐上報髙祖﹐冀終隋氏﹐不失人臣。豈期孺子尙幼﹐未復明辟﹐僥幸之徒﹐諷其假孤名器。安有至尊羽儀﹐天子之禮﹐假諸臣下﹐何以爲國孤總朝政﹐此事不得不知。政由己出﹐還自錫進。貪天之功﹐以爲己力﹐孤不欺人﹐敢欺天也﹗」羣僚等固請曰「蕭何爲相國﹐魯公用王禮﹐前賢不讓﹐請以爲不疑。」帝曰「兩賢遇周漢之初興﹐有大勛於二代。孤屬亂離之季世﹐值隋運之將盡﹐昏明時異﹐授受事殊。擬於其倫﹐實多慚徳。然諸公欲孤行魏晉之故事﹐爲豹變之鴻漸﹐聊爲吾子揚榷而陳之。曹﹑馬之興﹐不以義舉。英雄鼎峙﹐角逐爭衡。無君之人﹐欲速大位﹐逼脇孤寡﹐假詔自媒﹐因九錫而論功﹐矜百辟於殊禮﹐示難進於謙退﹐思厭塞於羣情。故路人鹹見其心﹐有識呼爲狐媚。斯皆兆庶不推﹐謳歌不屬者也。宋﹑齊菆爾﹐處於江湖﹐地當漢之一郡﹐自稱尊號﹐可知必以魏﹑晉爲模楷﹐習虞﹑夏而禪讓。功微五伯﹐禮盛二王﹐於是阿諛希旨之儔﹐申惇勸於抗矯。飾非輕薄之子﹐騁讓辭而偉畢。未聞桀﹑紂之胤﹐禪於殷周之初。従此而言﹐斷可知矣。何輕易天命﹐以自厚誣。孤每觀前史﹐見斯事迹﹐未嘗不撫掌而笑。嗤彼羣迷﹐明賢所棄。見賢思齊﹐勿循前獘。」時有啟帝者﹐以爲卽眞之漸﹐舊事因循﹐相承作故。帝曰「孤聞昇天無階﹐於何爲漸必如來旨﹐事轉成疑。至若河濱仄陋﹐泗上亭長﹐令其位次受終﹐未易享國。所問功徳何如﹐誰云位之大小。以孤堪守關中﹐能負孺子﹐見推相國﹐作鎭假王﹐漢有前蹤﹐不能違眾。欲以曹操﹑司馬炎爲例﹐九錫殊物﹐賜加非宜﹐不願擬議﹐亦恥老瞞同傳。」公卿聞帝此旨﹐寤而厚顏﹐詣府陳謝。帝又謂之曰「魏氏以來﹐革命不少﹐鴻儒碩學﹐世有名臣。佐命興皇﹐皆行禪代。不量功業之本﹐惟存揖讓之容。上下相蒙﹐遂爲故實。寧有湯﹑武接於夏﹑殷﹐不憲章於堯﹑舜﹔晉﹑魏隔於周﹑漢﹐翻祖述於勛﹑華。且堯之禪舜﹐二聖繼踵。舜因讓禹﹐以明堯哲。示天下爲至公﹐不私己於尊位。故賓虞以後﹐若脫屣焉。是知非堯不能讓舜﹐非舜不能命禹。商﹑周徳所不逮﹐有撥亂反正之功。順天行誅﹐逆取順守﹐咸以至誠兼濟﹐無隱神祗﹐三五帝王﹐稱玆四聖﹐英聲茂實﹐飛騰萬古。堯﹑舜不及於�子﹐讓徳而稱帝。湯武不私於後胤﹐力取而爲王。故道有降差﹐名有優劣﹐然立功立徳﹐亦各一時。末葉後來﹐功徳無紀﹐時逢屯否﹐擁兵竊命﹐托云輔政﹐擇立餘孽﹐頑囂支庶﹐先被推崇﹐睿哲英宗﹐密加夷戮﹐專權任己﹐逼令讓位。𨿽欲己同於舜﹐不覺禪者非堯﹐貶徳於唐﹑虞﹐見過於湯﹑武﹐豈不悖哉﹗魏﹑晉﹑宋﹑齊﹐爲感已甚﹐托言之士﹐須知得失。」羣公退而悅服﹐私相謂曰「相王格論﹐絕後光前﹐發明典謨﹐申理誓誥﹐可謂君子一言﹐定八代之榮辱矣。「帝又謂所親曰「諸人𨿽復見吾言論﹐仍自不知至理。吾今一匡天下﹐三分有二﹐入關形勢﹐頗似漢髙祖。且起軍甲子﹐旗幟已革﹐如何更於少帝之處﹐卻受九錫而求殊禮。孺子有知﹐不容肯行此事。旣成無識﹐此乃吾自爲之。立身以來﹐不欺暗室﹐如何今日﹐誣罔天聽所區別帝王﹐激揚名理﹐以懲是古非今之輩﹐謬相勸逼。「於是惟攺丞相府爲相府國﹐而九錫殊禮﹐並屬諸有司。

是月也﹐宇文化及兼弟智及等﹐並驍果武賁司馬龕﹑監門郎將裴乾通等﹐謀同逆﹐因驍果等欲還﹐精銳遂夜率之而圍江都宮﹐殺後主於彭城閣。初﹐驍果兵等苦於久在江都﹐咸思歸叛。至是﹐煬帝知唐據有西京﹐過江計定﹐仍先分驍果往守會稽﹐誑之云往東吳催米﹐故化及等因之而作難。於是隋主崩問至﹐帝乃率文武羣賢僚佐﹐従少帝舉哀於大興後殿。帝哭哀甚﹐有諫止帝者﹐帝曰「吾爲人下﹐喪居何可不哀﹗然亦恨後主不亡於開皇之末﹐以延鼎祚耳。」化及等本自因思歸之眾而行殺逆﹐及以許公之子爲眾所推﹐至是遂僭稱尊號﹐率其同惡欲入關﹐以李密斷成臯﹐據洛口﹐乃圖北取黎陽倉﹐従白馬津而渡。帝乃遣統軍張倫將蒲津以東従兵﹐往魏郡道招慰化及等﹐繼遣淮安王神通﹐往定山東諸郡。又募犯罪者數千人﹐聽效力贖罪﹐並張倫等並是淮安王節度焉。李密聞化及之趣河北﹐乃分兵遣別將徐世勣等屯黎陽拒守。化及従宛道渡河﹐絕糧﹐遂頓於聊城縣。淮安王等率眾圖城﹐部分失機﹐行兵不利﹐退保魏郡。化及眾聚聊城﹐糧無所出。竇建徳知其窮蹙﹐遂攻破之﹐獲化及兼弟智及﹐責以弒逆﹐並斬之而徇眾。煬帝蕭皇后亦沒於賊庭。於是江都宮人﹑美女﹑珍寶金帛及乎玉璽﹐並建徳有之﹐不逞之徒﹐因說建徳送蕭皇后及宮人等﹐多賫金帛﹐重賂突厥﹐市馬而求援。

少帝年未勝衣﹐不經師傅﹐長於婦人之手﹐時事茫然。旣知煬帝不存﹐惟求潛遜。夏四月﹐詔曰「天禍隋國﹐大行太上皇遇盜江都﹐酷甚望夷﹐釁深驪北。憫予小子﹐奄紹丕愆﹐哀號永感﹐五情糜潰﹐仰惟荼毒﹐仇復靡申﹐形影相弔﹐罔知啟處。相國唐王﹐膺期命世﹐扶危拯溺。自北䢐南﹐東徵西伐。總九合於一匡﹐決百勝於千里。糾率夷夏﹐大庇氓黎﹐保乂朕躬﹐繄王是賴。徳侔造化﹐功格蒼旻﹐兆庶歸心﹐歷數斯在。屈人爲臣﹐載違天命。昔在虞夏﹐揖讓相推﹐苟非重華﹐誰堪命禹。當今九服崩離﹐三靈攺卜﹐大運去矣﹐請避賢路。兆謀布徳﹐顧己莫能﹐私僮命駕﹐須歸藩國。予本代王﹐及予而代﹐天之所廢﹐豈其如是。庶憑稽古之聖﹐以誅四凶。幸值惟新之恩﹐預充三恪。雪恥怨於皇祖﹐守禋祀爲孝孫﹐朝聞夕殞﹐及泉無恨。今遵故事﹐遜於舊邸。庶官羣後﹐攺事唐朝。宜依前典﹐趣上尊號。若釋重負﹐感泰兼懷﹐假手眞人﹐俾除醜逆。濟濟多士﹐明知朕意。仍敕有司﹐凡是表奏﹐皆不得以聞。」

章表不通﹐理難再請。欲召公卿議之﹐漸以啟諭。於是文武將佐裴寂等二千人﹐不謀同辭﹐並不肯奏詔﹐乃相率上疏勸進曰「臣聞天下至公﹐非一姓之獨有﹐聖人達節﹐與萬物而推移。故五運遞興﹐百王更王﹐春蘭秋菊﹐無絕終古。玉疏石記﹐筆石紛綸﹔垂統有光﹐煥乎寶籙。伏惟陛下﹐資錄種徳﹐稟慶至眞﹐固縱惟神﹐生知乃聖。量包乎宇宙﹐智周乎品物﹐羣生塗炭﹐躋之仁壽。逢百六之厄﹐創業云雷。追三五之蹤﹐財成天地。仲夏之半﹐龍躍晉陽。孟冬伊始﹐鳳翔灞上。鴻志蝟毛之及者﹐霧委來庭。觸柱拔山之大盜﹐風馳獻款。三晉子弟﹐共獯獫而陪麾。咸秦豪傑﹐連巴蜀而響應。英聲西被﹐懋徳東漸﹐南諧交趾﹐北變幽都。躬未戎衣﹐手不提劍。機務成於雄斷﹐人傑得於才子。威加四海﹐功出一門﹐計極萬安﹐戰窮百勝。小往大來﹐算無遺策。時未期月﹐業倍前王。今古代興﹐膺斯撥亂。若玆之舉﹐如玆之速﹐載籍以來﹐未之前聞也。臣等誠歡誠喜﹐頓首頓首﹐死罪死罪。竊以陛下承家開國﹐積徳累功﹐世濟擬於髙陽﹐纘緒盛於周武。載誕燭神光之異﹐儀形表玉勝之奇。白雀呈祥﹐丹書授歷。名合天淵﹐姓符桃李。君堯之國﹐靡不則天。星紀云周﹐奉時圖始。甲子之旦﹐不俟而�﹐起兵西北﹐勢合乘乾。我來自東﹐位當出震。至八井深水之圖讖﹐唐唐李樹之謠歌﹐固以備在人謠﹐無徳而稱者也。且夫體非常之道﹐立非常之功﹐實非常之人﹐有非常之事。不時佇位﹐人神是武﹐天命不常﹐惟徳是與。遷虞事夏﹐抑有前規。臣等敢錄舊典﹐奉上尊號。當今萬機曠主﹐九有困窮﹐伏願降鑑回慮﹐憂世外已﹐上順天心﹐祗膺允執﹐俯従人願﹐屈就樂推。變黎庶於時雍﹐配上帝於宗祀。勿以王者兼濟之功﹐而爲匹夫獨美之操。昔之堯佐﹐咸大天工。績尢著者﹐胤饗稷卨﹐播谷之都﹐餘慶商周。臯陶好生洽人﹐今興陛下。盛徳有後﹐其若是乎。四相三王﹐齊名踵武﹐千年得一﹐相繼風聲﹐符命所鐘﹐有自來矣。願納縉紳淒淒之情﹐允副億兆顒顒之望。率土更生﹐含靈幸甚。臣等誠惶誠恐﹐昧死以聞。頓首頓首﹐死罪死罪。」

所司以表章奏聞。帝退所奏表﹐謂奏者曰「吾固知如是。」拒而不答。裴寂等進見曰「昔桀紂𨿽復不賢﹐亦各有子﹐未聞湯武臣輔之。龜鏡已見﹐玆無所疑也。先人有言曰﹕『功蓋天下者不賞』。陛下欲讓至尊而爲臣下﹐恐隋朝不然此事。且臣等唐之將佐﹐茅士大位﹐受之唐國。陛下不爲唐帝﹐臣等應須去官。伏願深思﹐容臣等有地。」帝笑曰「裴公何相逼之深﹐當爲審思。」亦未之許。裴寂等又依光武長安同舍人彊華奉赤伏符故事﹐乃奉﹕「神人太原慧化尼﹑蜀郡衛元嵩等歌謠詩讖。慧化尼歌詞曰「東海十八子﹐八井喚三軍。手持雙白雀﹐頭上戴紫雲。」又曰「丁醜語甲子﹐深藏入堂裹。何意坐堂裹中央有天子。」又曰「西北天火照龍山﹐童子赤光連北斗。童子木上懸白幡﹐胡兵紛紛滿前後。拍手唱堂堂﹐驅羊向南走。」又曰「胡兵未濟漢不整﹐治中都護有八井。」又曰「興伍伍﹐仁義行﹐武徳九九得聲名。童子木底百丈水﹐東家井裏五色星。我語不可信﹐問取衛先生。「蜀郡衛元嵩﹐周天和五年閏十月作詩﹕「戌亥君臣亂﹐子丑破城隍﹐寅卯如欲定﹐龍蛇伏四方。十八成男子﹐洪水主刀傍﹐市朝義歸政﹐人寧俱不荒。人言有恆性﹐也復道非常。爲君好思量﹐何��禹湯。桃源花��﹐李樹起堂堂。只看寅卯歲﹐深水沒黃楊。」未萌之前﹐謠讖徧於天下﹐今睹其事﹐人人皆知之。陛下𨿽不以介懷﹐天下信爲靈效。特此欲作常人﹐恐難以免。須上爲七廟﹐下安萬民。旣膺符命﹐不得拘文牽旨﹐違天不祥。裴寂等言之甚切。帝曰「所以逡巡至於再三者﹐非徒推讓﹐亦恐羣公面諛﹐退爲口實﹐然漢髙云﹕諸侯王推髙於寡人﹐以爲皇帝位﹐甚便宜於天下之民則可矣。孤亦何能有異之哉﹗」於是寂等再拜舞蹈﹐稱萬歲而出﹐遂與國子博士丁孝烏等數百人﹐具禮儀﹐擇良日。以武徳元年﹐歲在戊寅﹐五月甲子﹐皇帝卽位於太極前殿﹐設壇於長安城南﹐柴燎告天﹐冊文曰「皇帝臣某﹐敢用玄牡﹐昭告於皇天后帝。生人以來﹐樹之司牧﹐睠命所屬﹐謂之大寶。歷數不在﹐罔或偸安。故舜禹至公﹐揖讓而興虞﹑夏﹐湯﹑武兼濟﹐干戈而有商﹑周。事乃殊途﹐功成一致。後之創業﹐咸取則焉。某承家慶﹐世祿降祉﹐曰祖曰考﹐累功載徳。賜履參墟﹐建侯唐舊﹐地居戚裏﹐門號公宮﹐丕緒建基﹐足爲榮矣。但有隋屬厭﹐大業爽徳﹐饑謹師旅﹐民胥怨咨。謫見咎徵﹐昭於皇鑑。備聞卑聽﹐所不忍言。某守晉陽﹐馳心魏闕﹐授手濡足﹐拯溺救焚。大舉義兵﹐式寧區宇。懲邊荒之辮髮﹐輯兆庶之離心。誓以捐軀﹐救玆生命。指除喪亂﹐期之又安。有功繼世﹐無希九五﹐惟身及子﹐竭誠盡力﹐率先鋒鏑﹐誓以無二。再蒙弘誘﹐克濟艱難﹐電掃風驅﹐廓淸大邑。傳檄而定峨嵋﹐拱手而平關隴。西戎卽敍﹐東夷底定。非啟非贊﹐孰能玆速。尊立世嫡﹐翼奉宗隋﹐戮力輔政﹐無虧臣節。值鼎祚云革﹐天祿將移﹐謳歌獄訟﹐聿來唐邸。人神符瑞﹐輻湊微躬﹐遠近宅心﹐華夷請命。少帝知神器有適﹐大運去之﹐遜位而禪﹐若隋之初。讓徳不嗣﹐羣情逼請。六宗闕祀﹐七政未齊﹐罪有所歸﹐恐當天譴。請因吉日﹐克舉前典﹐設壇肆類﹐祗謁上帝﹐惠玆下人。翼子謀孫﹐罔敢愆徳﹐則小則大﹐無或有違。對越鴻休﹐伏深慚懼。謹遣太尉公裴寂等﹐用薦告之禮﹐瑞冊蒼璧﹐秬鬯淸酌﹐薌合薌箕﹐明粢嘉蔬﹐禋祀於皇皇后帝。明靈降享﹐皇帝備羽儀法物﹐臨軒大赦天下﹐攺義寧二年爲武徳元年。

