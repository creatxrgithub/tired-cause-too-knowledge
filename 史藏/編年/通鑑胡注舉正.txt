

欽定四庫全書

史部二

通鑑胡注舉正

編年類

提要

【臣】等謹案通鑑胡注舉正一卷

國朝陳景云撰景云字少章常熟人寄籍爲吳江縣學生是書舉正胡三省通鑑音注之誤凡六十三條而所正地理居多頗爲精核然如周赧王五十七年大梁夷門監者注以夷門爲大梁北門不知史記信陵君本作東門又隋帝大業元年奇章公牛宏注但引隋書新唐書作其章縣不知舊唐書本作奇章謂以縣東八里奇章山得名又漢明帝永平十四年隧鄕名見漢書地理誌泰山郡虵邱縣條下唐髙祖武徳三年溱州見隋書帝紀大業元年及地理誌汝南郡條下後晉髙祖天福四年康化軍見陸防南唐書烈祖本紀而注皆云無考凡斯之類尙未悉舉考書後附載王峻所作景云墓志稱作通鑑胡注舉正十卷而卷末其子黃中跋亦稱書本十卷屋漏鼠齧之餘僅存什一然則是編乃殘缺之稿其多所掛漏宜矣要此所存諸條亦未始不足資考據也乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

通鑑胡注舉正

常熟陳景云撰

史記田橫入海居島中張守節正義曰海州東海縣有島山去岸八十里杜佑通典雲海州東海縣田橫所保郁洲亦曰郁洲漢贛楡縣是唐人皆以橫所居海島在海州胡氏注旣引史記正義之文又曰北史楊愔避讒東入田橫島是島以橫居之得名且並以愔亦嘗匿此地矣按北齊書及北史皆云愔潛之光州東入田橫島齊神武令光州刺史搜訪以禮發遣光州隋攺東萊郡隋志云東萊郡卽墨縣有田橫島是愔匿卽墨海島史文明甚至海州之地此時方南屬蕭梁愔不得越境至此合齊書北史及隋志考之則田橫所居海島自當以三史爲是

劉建元更始更字前後兩漢書注皆不音蓋讀本字與劉更生之更同按禮月令嵗且更始陸氏釋文無音則知當作如字陳氏集說及胡注並音平聲者非

諸葛武侯後出師表此臣之未解一也未解猶言未曉胡注觧讀曰懈言未敢懈怠非也

續漢志州刺史治九江歷陽而九江屬邑壽春下劉昭注引漢官云刺史治二說互異胡注言本治歷陽後移壽春未詳何防通典復云自壽春移歷陽其說又不同

晉成帝咸和三年陶侃諸軍討蘇峻旣築白石壘又立大業曲阿庱亭三壘以分兵勢注引丁度曰庱亭在吳興按通典云白石壘在城西蓋卽白下也【張惇頤六朝事迹白下本江乘之白石壘也齊武帝以其地帶江山移瑯邪居之】則大業三壘必亦與臺城相距不逺故更屯軍其地以分賊勢何事逺築壘於東偏之吳興乎又唐武徳三年李子通渡江攻沈發興取京口法興遣兵拒戰於庱亭胡注以庱亭在毘陵西北此注是吳志孫權將如吳射虎庱亭蓋庱亭乃自秣陵至吳所經地元和郡縣誌庱亭在丹陽縣東四十里此其證也廣韻庱字平上二聲並收平聲注庱亭在吳興上聲注庱亭在晉陵蓋本有二地胡氏蓋失之細考耳

哀帝興平元年涼張天錫遣司馬綸騫奉章注綸姓譜曰魏志孫文端臣綸直按文端當作公孫文懿卽公孫淵也唐人撰姓譜因避髙祖廟諱故舉其字晉書宣帝紀可證文懿臣綸直亦見宣紀而魏志無之所引書名亦誤

孝武太元十四年徐與範書足下愼選綱紀必得國士以攝諸曹按綱紀乃主簿之軄見李善文選注蓋主簿卽攝諸曹事者故欲愼其選耳今注云郡以僚佐爲綱紀不明悉矣

安帝元興三年桓曰禮太祖東向左昭右穆注昭本如字爲漢諱昭攺音韶按漢代諱昭未見所出漢當作晉【昭本如字唐李涪語又見陳髙祖永定元年周立五廟注】

義熙元年盧循遺劉裕益智粽注蜜煮爲粽又云粽角黍也按以後宋廢帝殺江夏王義恭以蜜漬目睛謂之鬼目粽事互證則前解爲長

九年五月乙亥魏王嗣如雲中乙夘遣劉絜屯西河注乙亥丙子防四十日五月無乙夘恐是己夘按丙子乃乙夘之誤

十一年夏赫連建撃秦入新平廣平公弼與戰於龍尾堡禽之注劉昫地理誌鳯翔府岐山縣唐武徳七年移治龍尾城按夏秦搆兵戰於新平則龍尾堡卽新平境內地新平在唐爲邠州與鳯翔岐山之龍尾城不相涉也

宋文帝元嘉十三年殺檀道濟並其子植等十一人誅之惟宥其孫孺注惟宥諸孫之在童孺者按宋書孺乃道濟少子邕之子蓋盡誅諸子惟宥一孫

元嘉十七年敕西州道上不得有車聲注宋白曰漢武帝元封二年攺鄣郡爲丹陽郡置揚州刺史理秣陵西州槁冶城之間是其理處劉繇爲州刺史始移理曲阿孫防號此爲西州按漢州刺史理壽春晉武平吳始移秣陵非漢武也劉繇刺州在後漢獻帝初時壽春已爲袁術所據故渡江駐曲阿非自秣陵移理也又爲西州之號始於孫防於史亦無所見【續漢志州刺史治九江歷陽而九江屬邑壽春下劉昭引漢官云刺史治胡注又言本治歷陽後移壽春與此處所引異通典云自壽春移歷陽】

元嘉二十二年禍流儲宰注蓋欲並殺太子劭按儲謂太子宰謂太宰司徒江夏王義恭注遺其一

元嘉二十九年魯秀魯爽程天祚出許洛注引魯爽天祚爲魏所獲是年與爽秀俱來奔按通鑑上文天祚先自魏逃歸爽秀降宋在後非偕行者注所引與前注戾

孝武孝建二年魏宗愛召百官於都坐又大明八年蔡興宗於都坐語顏師伯兩都坐俱有注按之則後注是也宜刪前注以後條易之

明帝泰始元年誅江夏世子伯禽注義恭命其世子伯禽是以周公自處按伯禽之名乃孝武所命事見宋書注非

車駕屢幸貴第按貴第卽指慶之之第觀下文自明注謂時貴之第非

泰始七年百姓賣兒貼婦注有兩解後解是又唐律不許典貼良人男女作奴婢驅使蓋典猶質也貼卽賣矣

齊髙帝建元二年上湯殺囚注因時有囚行瘟疫宜汗遂上湯以蒸殺之其解似誤當考

武帝永明二年爲禁司所覺投之江水注禁司主防禁諸王者按注非也齊武猜忌諸王設置防禁事據通典云齊朝時建康西有石頭津東有方山津各置津主賊曺直水諸貟以檢察禁物此則所謂禁司也時武陵王晃自南徐還建康其私載兵仗爲禁司所覺蓋舟過方山津而津吏發其事也

兩眼刺史尙不敢調我況一眼乎按陳顯達與桂陽王休範兵戰於杜姥宅飛矢貫目事見廢帝元徽二年注未之及

永明三年巾捲在庭注云巨貟翻武冠也鄭注禮記云武冠捲也按注音釋俱誤捲當作如字讀宋顏延年皇太子釋奠國學詩云巾捲充街按晉制國子生見祭酒博士單衣角巾執巾一卷故曰巾捲李善注顏詩云巾箱也所以盛書亦非

永明十一年板王融寧朔將軍按板字注有兩解或說是

難可輕衣裾注義與敝同按注說甚晦後漢趙岐娶馬融兄女而鄙融嘗與友書曰馬季長不持士節三輔髙士未嘗以衣裾其門徐勉語殆本此又史記騶衍適趙平原君側行襒席索隠云襒拂也音疋結反與襒同

明帝建武四年王晏外弟阮孝緒注外弟妻弟按外弟乃姑子注非

永泰元年王瞻宏之從孫注王宏之以仕晉宋武帝辟召無所就按瞻乃宏從孫宏之之族二王俱有見南史瞻附宏後

和帝中興元年須來至白門前當之一決注白門建康西門西方色白攺以爲稱按建康外城十二門無白門蓋謂白下門耳白下在新亭東猶東府城之稱東城也齊永明中移瑯邪城於此爲屯軍要地是冬梁武兵逼建康新亭及瑯琊城主相繼降附而都城受圍是明證也注非

梁武天監四年冦城侵淫注侵淫以癰疽爲諭侵毒好肉爲淫按侵淫猶浸淫也見漢書司馬相如顏注猶漸漬

中大通元年袁昂爲吳郡不降按吳郡當作吳興注未舉正

太淸元年諸將言侯景之叛由崔暹注崔暹劾權貴諸將恨之故以景叛爲暹罪按注說猶有未盡暹爲中尉嘗劾侯景諸將旣素憾暹故因景叛欲以激變罪之

杜弼檄蕩舟稱力注引左傳齊桓公與蔡姬乘舟於囿蕩公事非也論語奡蕩舟孔安國曰奡多力能陸地行舟

簡文大寶元年齊立世宗妃元氏爲文襄皇后注後東魏孝靜帝女按後乃孝靜妹非女也

衡陽王獻暢之孫注暢武帝之孫按暢乃武帝弟非孫也

敬帝太平元年齊兵出柵口注宋白曰廬州東南至柵口今謂之新婦口三百八十四里按三百八十四里六字當在至柵口下下卷王琳至柵口注可互證

陳覇先拒徐嗣徽於白城按白城卽白下城與東府城稱東城同

陳髙祖永定元年餘孝頃出自豫章據石頭注引汪藻說豫章西石頭渚卽殷浩投書處按世說殷洪喬作豫章臨去都下人因附百許亟書旣至石頭悉擲水中蓋都下人緣殷赴郡附書而殷甫出都過石頭城卽投之江水非豫章石頭渚也汪說誤石頭城在建康西乃赴豫章孔道至石頭渚在豫章西如旣至石頭則業已越郡境不當更有投書事矣

宣帝大建五年國家待遇淮南失之同於蒿箭注引唐髙祖語按魏文帝以孟達爲新城太守羣臣多以爲非宜帝曰譬以蒿箭射蒿中耳此唐髙祖語所本也注當引之

六月齊主遊南苑從臣賜死者六十人注史言齊主淫刑以逞按北齊書賜當作暍蓋從官多以觸熱驟斃賜乃字誤耳注未及正而誤觧綱目亦仍通鑑訛本之誤周宻齊東野語中已辧之

終遘萇宏之謂王琳不識天命自取違天之禍也注泛引萇宏事失其旨矣

大建八年王軌驟言於帝注不從容而言之謂驟按驟猶數也與左傳趙宣子驟諫之驟同注非

大建十一年事由烏丸軌宇文孝伯因言軌捋防事注孝伯何爲出此言欲以求免然終不免按宇文孝伯四字當屬上讀因言者卽鄭譯之言也注者誤斷其句遂作此觧蓋仍胡氏讀史管見之疏

周使伊婁謙與元衛聘齊考異曰謙作拓跋偉今從周書帝紀注伊婁與拓跋同所自出則伊婁謙本傳作拓跋不爲無據按考異自言拓跋偉與元衛紀不同非謂伊婁拓跋之異也注誤

長城公至徳二年張貴妃生太子深按後禎明二年廢太子始立始安王爲皇太子於時未也太子當作始安王注未舉正

隋文帝開皇十年越州髙智慧反注防稽郡梁置東州陳攺吳州平陳攺吳州後攺越州按平陳下衍攺吳州三字

開皇十七年虞慶則還至潭州臨桂嶺注慶則作潭州按兩潭字有一誤

仁壽四年畜生何足付大事注今人詈人猶曰畜生言其無識無禮若馬牛犬豕然特畜養而生按畜生猶畜產也畜產見後漢書劉寛蓋言六畜所生也則以此詈人其來久矣注非

帝大業六年初帝欲營汾陽宮考異曰張衡云帝幸衡宅之明年幸汾陽宮又云明年又幸汾陽宮本紀皆無其事疑誤按幸衡宅之明年大業四年也是年四月始詔營汾陽宮而齊王暕以從幸汾陽得罪卽此月也似與衡合然詔營之後宮成帝幸不出三旬恐無是理則暕傳亦誤溫公前采暕偶未擿其誤注者亦未能舉正也

大業九年今段何如注今段言自今以後一段事按今段猶言今此六朝人常語觀晉以後史可見注非

恭帝義寧元年六月己夘李建成等至晉陽乙巳郗士陵降己巳康鞘利北還按考異是年七月己酉朔則己夘乃六月也乙巳二十七日與己酉相去止五日其中無己巳此定有誤注未之及

唐髙祖武徳元年蕭鉅琮之弟子按此語已見前大業六年此重出注未之及

李宻送所獲郎將於洪建皇泰主命戮於左掖門外如斛斯政之法按於洪建疑卽於洪達洪達縊帝見考異所引蒲山公及河洛記皇泰主加以慘戮蓋正其弒逆之罪也但建達互異當有一誤又是年宇文化及謀逆同黨中有孟秉及明年竇建徳擒化及斬逆黨孟景等其名亦前後不同蓋景卽秉字因避廟諱嫌名易之

如以蒿箭射蒿中耳注當引魏文帝語已見前

武徳二年行軍總管叚徳操撃敗梁師都兵徳操孝先之子注叚孝先柄用於髙齊之季按孝先名韶當書名注未舉正

武徳七年合瞑抱之趨出注人睡則目合而瞑按合瞑疑防暝之誤防暝蒙上向夕言之謂日光已晦也注誤解又見後一百九十七卷契苾何力破髙麗兵追奔數十里防瞑而罷是也

武徳九年達官皆來謁我注突言達官猶中國言顯官按突厥中無達官之稱帝以中國語指其貴臣耳

太宗貞觀十年恪爲吳王注自此以上皆皇弟也按此注當在上魏王靈防爲燕王下

正由宇文述虞世基裴蘊內爲謟諛外蔽聰明故也注帝大業三年令宇文愷作洛陽西苑述恐當作愷按愷在當時止董營繕之事未嘗闗預朝政其爲謟蔽聰明速隋之亡皆述與虞裴之罪耳作述爲是

貞觀二十年流殃搆禍乃自運初注言戎狄之流殃搆禍乃自唐興運之初按運初卽防上與天地俱生二語言之下文云混元以降卽謂運初以來也注誤解

貞觀二十一年命修終南山太和廢宮爲翠微宮注楊大年曰翠微宮在驪山絕頂按史明言修終南山之宮而云在驪山絕頂非也注未辧其誤而采之

髙宗永徽四年睦州女子陳碩眞注吳孫權分丹陽立新安郡按新安當作新都至晉太康初新安始立郡

總章二年以張文瓘爲東臺侍郎考異曰陳紀在幹封二年注陳字必誤按陳乃新字之訛

天后垂拱四年堂邑人董寂注堂邑漢縣按博州之堂邑隋代始置非漢縣也漢之堂邑乃今之六合耳此承後漢書注及通典之誤

先子嘗言胡身之注通鑑於地理防有功而惜其尙有疏舛每嘆注書之難因成舉正十卷手稿屢經攺竄黃中頻嵗負米逺防未錄副本戊辰秋居廬之暇收拾遺書獨此編得於屋漏鼠嚙之餘紙墨漫漶殆不可辧補綴零落僅存什一藏弆不謹罪戾實大視能讀父書者獨何人哉甲戌夏日男黃中謹識

通鑑胡注舉正

通鑑胡注舉正跋

胡氏音注通鑑其始未詳於自序中按元袁伯長記其父洪之師友作師友淵源錄胡氏乃伯長先友之一也稱其客賈相家釋通鑑三十年兵難稿三失乙酉嵗畱袁氏熟手抄定注今胡序云乙酉徹編正與袁記語合又序末云書扵梅蠖居蓋卽袁氏熟捨也表記復云己丑冦作以書藏窖中得免則斯注流於後者亦幸耳東吳陳景云

