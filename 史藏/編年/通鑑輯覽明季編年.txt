通鑑輯覽明季編年

通鑑輯覽明季編年上通鑑輯覽明季編年下

通鑑輯覽明季編年上

甲申歲

乙酉歲

甲申歲

甲申﹑崇禎十七年﹝是年三月﹐流賊陷京師﹔五月﹐福王由崧稱帝於南京﹐以明年爲「弘光」元年﹞﹑我大淸世祖章皇帝順治元年春正月朔﹐李自成僭號於西安。

臣等謹按﹕歷代史家書法﹐義例攸殊﹔率於歷朝代嬗時﹐意多偏私曲徇﹐進退失宜。如「續綱目」於元至正十五年後﹐卽標「元」國號﹐大書「明年」。臣等學識凡猥﹐嘗擬崇禎甲申卽應仿沿前例﹔欽蒙我皇上折衷至義﹑昭示大公﹐面諭臣等以『祟禎十七年明統猶存﹐仍當大書紀歲﹔卽福王稱號﹐尙可比於宋代「建炎」之例。必俟蕪湖被執﹐始書「明亡」。因以揭萬世之閎綱﹐去百家之私議﹔辧統系而必存其實﹐垂法戒而永著爲程』。睿制煌煌﹐爲自古史臣發凡起例所未有﹔以視「春秋」謹嚴﹐後先一揆。臣等謹首登捲端﹐用彰盛美。自是以次編排﹐悉敬遵宸衷筆削﹐洵非管牖之見所能仰測髙深於萬一云。

﹝眉批﹞「通鑑輯覽」將成﹐司事者舉「通鑑綱目三編」之例﹐於甲申歲欲大書「順治元年」﹐分注「崇禎十七年」於下。且凡勝朝事﹐皆別書「明」﹔而於李自成陷京師﹐卽系以「明亡」。余曰﹕『不可』。夫「三編」之例﹐非述「續編」之例乎﹖「續編」於元順帝二十七年﹐卽分注「明年」。元主「北奔」﹐而系以「元亡」﹐去至正二十八年爲洪武元年。且自順帝十五年明祖起兵之後﹐於凡元政﹐卽別書「元」以示異。𨿽臣各私其君之義也﹐而朕實鄙之﹗蓋以理責人者﹐先必以理自處﹔天下者﹐天下之天下﹐非一家之天下也。言悖而出者﹐亦悖而入。居今之時﹐貶亡明而尊本朝如明之於元﹐其誰曰「不可」﹖然朕不爲也。「通鑑輯覽」之書﹐非一時之書﹐乃萬世之書。於正統﹑偏安之系﹐必公必平﹔天命人心之向﹐必嚴必謹。且「正編」﹑「續編」旣一正其自視尊大之陋習﹐而顧於本朝嬗代之際有所偏向﹐是不有恧於心而貽來世之譏乎﹖玆於甲申歲﹐仍命大書「崇禎十七年」﹑分書「順治元年」以別之。卽李自成陷京師﹐亦不遽書「明亡」﹔而「福王弘光元年」﹐亦令分注於下。必俟次年福王於江寧被執﹐而後書「明亡」。夫福王設於江南能自立﹐未嘗不可爲南北朝﹐如宋髙宗之例也﹔而柰其日卽慆淫﹐以致天命去而人心失。是非開創者欲究我兵威﹐而實守成者自失其神器也﹗若夫唐王﹑桂王﹐窮竄邊隅﹐苟延旦夕﹔此正與宋之帝昺﹐帝是同例﹐不可仍以正統屬之﹕用以示萬世守成之主恩﹑天命人心之難諶﹐凜凜乎﹑惴惴乎保祖宗所貽畱﹐爲臣民所系屬﹐而不敢謬恃書法之可有髙下焉。庶幾朕纂「通鑑輯覽」之本意﹐不失「春秋」「大一統」之義乎﹗

自成僭稱王﹝攺名自晟﹞﹐國號「順」﹐攺元「永昌」。追尊其曾祖以下﹐加謚號﹔以李繼遷爲太祖。設天佑殿大學士﹐以牛金星爲之。增置六政府尙書﹐設弘文館以下等官。復五等爵﹐大封功臣﹕侯劉宗敏以下九人﹑伯劉體純以下七十二人﹑子三十人﹑男五十五人﹝艸檄傳布遠近﹐有云「君非甚暗孤立﹐而煬蔽恆多﹔臣盡行私比黨﹐而公忠絕少」。又云「獄囚累累﹐士無報禮之心﹔徵斂重重﹐民有「偕亡」之痛。見者扼腕﹞。

是日﹐大風霾﹐黃霧四塞。有邱從周者﹐都司吏也﹐長不滿三尺﹐素懷義憤﹔伺自成出﹐乘醉直至其前﹐戟手罵曰﹕『若一貧賤細民﹐今妄據王府﹐僭稱僞號﹐逆天背理﹔吾見汝尸之萬段也』﹗自成大怒﹐立斫殺之。

李建泰自請督師剿賊﹐許之。

帝聞自成僭號﹐大驚﹔召廷臣集議﹐欲親徵決戰。建泰家曲沃﹐富於貲﹔請以私財餉軍﹐率師西討。帝曰﹕『卿若行﹐朕當仿古推轂禮』﹗遂賜建泰敕﹐幸正陽門樓親餞﹝行數里﹐建泰所乘肩輿忽折﹐眾以爲不祥﹞。建泰以宰輔督師﹐兵﹑食並絀﹐所攜止五百人﹔甫出都﹐聞曲沃已破﹐驚悸稱病﹐日行三十里。至定興﹐吏民閉城不納﹔建泰攻破之﹐笞其長吏。抵保定﹐賊鋒已逼﹐知府何復﹝字見元﹐平度人﹞﹑同知邵宗元﹝字景康﹐碭山人﹞方城守﹔建泰叩城求入﹐宗元等不許﹐建泰以尙方劍恐之。或曰「金禦史毓峒﹝保定衛人﹞監軍」﹐亟推出視﹔信﹐乃納之。遂屯城中。

以工部尙書範景文﹑禮部侍郎邱瑜﹝宜城人﹞並兼東閣大學士﹐預機務。

李建泰旣出督師﹐景文遂與瑜同入閣輔政。帝謂景文曰﹕『朕知卿久﹐今急而用卿﹐恨晚﹔卿尙勉之』﹗景文請釋系獄張國維﹑郭景昌等﹐帝立從其言。李自成漸逼﹐有請帝南幸者﹔命集議閣中。景文言﹕『固結人心﹐堅守待援而已。此外﹐非臣所知』。帝是其言。

張獻忠入四川。

獻忠自荊州趨蜀﹐陷夔州﹔石砫土官秦良玉馳援﹐兵寡敗歸﹝先是﹐秦良玉自夔州敗歸﹐慷慨語其眾曰﹕『吾兄弟二人﹐皆死王事﹔吾以一孱婦人蒙國恩二十年﹐今不幸至此﹐其敢以餘生事逆賊哉』﹗悉召所部﹐約曰﹕『有從賊者族﹐無赦』﹗乃分兵守四境。後賊招土司﹐獨無敢至石砫者﹞。獻忠至萬縣﹐水漲﹐畱屯三月。已破涪州﹐進陷佛圖關。時四川巡撫陳士奇﹝字平人﹐漳浦人﹞已謝事﹐駐重慶﹔或勸之去﹐士奇不可﹐與副使陳纁﹑知府王行儉﹝字質行﹐宜興人﹞﹑知縣王錫﹝新建人﹞等竭力拒守。賊穴地轟城﹐遂陷。士奇等皆被執﹐瑞王常浩亦與焉﹝王避闖賊﹑自漢中來奔﹞。指揮顧景泣告獻忠曰﹕『寧殺吾﹐無害帝子』﹗賊怒﹐遂害王﹐並殺景。天忽無雲而雷者三﹐賊有震者﹔獻忠大怒曰﹕『我殺人﹐何與天事』﹗乃發巨炮與天角﹐而盡殺士奇等。

二月﹐李自成陷太原﹔別遣將犯畿南﹐陷眞定。

自成渡河﹐連破蒲州﹑汾州﹝知府侯君招﹑汾陽縣劉必達俱死之﹞﹐遂陷太原﹐執晉王求桂﹝恭王棡十世孫。賊脇入北京﹐後不知所終﹞﹔巡撫蔡懋徳﹝字公虞﹐昆山縣人﹔本朝賜謚「忠恪」﹞等死之﹝中軍副總兵應時盛﹐與懋徳同擊賊﹔懋徳死﹐遂與標丁王永魁等自刎。官吏則有布政使趙建極﹑副使毛文炳及妻趙氏﹑妾陳氏﹑參議簡剛中﹑僉事畢拱辰﹑知府孫康周﹑同知李一淸﹑長史範志秦﹑副將惠光祚﹑都司張宏業及妻趙氏﹑子凝秀﹑指揮韓似雍﹑千戶王徳新﹑司鼎﹑晉府典仗官樊於英等﹐皆不屈死——應時盛﹐遼東人﹔趙建極﹐河南永寧人﹔毛文炳﹐鄭州人﹔簡剛中﹐陵縣人﹔畢拱辰﹐字星伯﹐掖縣人﹔孫康周﹐字魯侯﹐安邱人﹔範志泰﹐虞城人﹔張宏業﹐忻州人﹞。遂連陷黎城﹑臨晉﹑潞安﹐執瀋世子。進攻代州﹐總兵周遇吉力拒﹔食盡﹐退守寧武。賊遂抵固關﹐分兵趨眞定﹐檄總督徐標﹝臨淸人﹞降。標斬其使﹐率眾拒守﹔眞定知府邱茂華與中軍謝加福害之﹐以城降賊。攻彰徳﹐趙王常■﹝浭﹐去一﹞亦降。

下詔罪己。

發帑金五千﹐治守具。詔天下勤王。左都禦史李邦華請南遷及太子撫軍江南﹐皆不報。賊勢急﹐復遣內臣髙起潛﹑杜勛等分監邊鎭及近畿要害。

﹝眉批﹞莊烈手除逆黨﹐宦官之惡固所稔知﹔而始終不免於偏徇﹐甚至軍旅大事亦令參預。如髙起潛等喪師辱國﹑嫉妒冒功﹐前旣縱惡已甚﹔卽寇氛日延﹐亦半由其撓權掣肘﹐敗壞封疆。又豈可終任刑余﹐以資捍衛﹗乃當危急存亡之會﹐而外則各邊監視﹑內則乘城守陴﹐復悉委之宦侍﹗未幾﹐而鳴騶出迓﹐接踵迎降。「富貴固在」﹐之言若輩固甘心賣國﹐徇彘不如﹗而莊烈虫惑滋深﹐阽危不悟﹔可嘆﹐亦可恨也﹗

陳演罷。

演在閣﹐一無籌�﹐惟以賄聞。賊入山西﹐薊遼總督王永吉請移寧遠總兵吳三桂於關門﹐選士卒策應京師﹔演持不可。後帝決計行之﹐演不自安﹐引疾求罷。入辭﹐自言佐理無狀﹐當死﹗帝怒曰﹕『汝死不足蔽幸』﹗叱之出。演貲多﹐不能遽行﹐遂畱京師。

李自成陷寧武關﹐總兵官周遇吉力戰死之。

初﹐遇吉駐代州﹐憑城固守﹔食盡﹐退守寧武。賊踵至﹐大呼「五日不降卽屠」﹗遇吉發大炮殺賊萬人﹔設伏城中﹐誘賊入﹐復殺數千人。城毀復完者再﹐自成悉力攻破之。遇吉巷戰﹐徒步跳蕩﹐手殺數十人﹔矢集如蝟毛﹐被執﹐罵賊死﹝本朝賜謚「忠武」﹞。遇吉妻劉氏﹐率婦女登屋射賊﹔賊縱火焚之﹐合家俱死。城中士民無降者。自成集眾﹐計曰﹕『此去歷大同﹑陽和﹑宣府﹑居庸﹐皆有重兵﹔倘盡如寧武﹐柰何﹗不如且還﹐俟再舉』。而大同總兵姜瓖﹑宣府總兵王承允降表相繼至﹔自成大喜﹐遂長驅而東。

三月﹐大同總兵官姜瓖﹑宣府監視太監杜勛俱降於李自成。

自成將至大同﹐巡撫衛景瑗﹝字仲玉﹐韓城人﹞不知瓖已降賊﹐歃血要與共守。瓖布訛言﹐謂「巡撫秦人﹐將應賊」。代王果疑之﹐不與相見。及自成至﹐瓖開門迎降﹔自成殺代王傳■﹝火齊﹞﹝簡王桂十世孫﹞﹐宗室殆盡。景瑗被執﹐自成欲官之﹔景瑗據地以頭觸階石﹐血淋漓。尋自縊死﹐賊嘆爲「忠臣」而去﹝分巡副使朱家仕盡驅妻妾﹑子女入井﹐而己從之﹔一家死者十六人。督儲郎中徐有聲﹑山陰知縣李倬亦死之——朱家仕﹐河州人﹔徐有聲﹐金壇人﹔李倬﹐陜西人﹞。

至宣府﹐杜勛蟒玉鳴騶﹐郊迎三十里外。巡撫朱之馮﹝字樂三﹐大興人﹞登城誓守﹐將士皆散走﹐嘿無應者﹔之馮撫膺嘆曰﹕『不意人心至此』﹗俄﹐賊入城﹐之馮南向叩頭﹐縊死城樓下﹝同時死難者﹕督糧通判朱敏泰﹑諸生姚時中﹐投繯死﹔副將寧龍﹐罵賊死﹔系獄總兵官董用文﹑副將劉九卿及裏居知縣申以孝﹐並不屈死。其它婦女死義者十餘人﹞。

蔣徳璟罷。

李建泰自保定疏請南遷﹔帝召廷臣於平臺﹐諭曰﹕『「國君死社稷」﹐朕將焉往』﹗徳璟與少詹事項煜請命太子往江南﹐帝不答。給事中光時亨追論練餉之害﹐徳璟擬旨有「向來小人倡爲練餉﹐致民窮禍結」等語。帝不悅﹐責其朋比﹔罷之﹝徳璟移寓外城。無何﹐都城陷﹐得逸去。而李建泰在保定﹐賊亦尋至﹔其部下爲賊內應﹐城遂陷。知府何復﹑同知邵宗元﹑禦史金毓峒及中官方正化﹑鄕官張羅俊等﹐皆不屈死。建泰竟降賊﹞。

封總兵官吳三桂﹑唐通﹑左良玉﹑黃得功俱爲伯。

李自成犯居庸﹐守將唐通﹑太監杜之秩以關降。

通先以兵入衛﹐命與杜之秩同守居庸。已而自成至﹐通與之秩俱降﹔賊遂入關﹐陷昌平﹐焚十二陵。總兵官李守鑅力戰死。

始﹐自成欲知京師虛實﹐往往遣其徒輦重貲﹐賈販都市﹔又令充部院掾吏﹐探刺機密。朝廷有謀議﹐千里立馳報。及是﹐昌平已陷﹐兵部發騎偵探﹐輒被勾去﹐無一還者﹔賊遊騎至平則門﹐都人猶未知也。帝召問﹐羣臣莫對﹐有泣者。頃之﹐賊環攻九門﹔門外先設三大營﹐賊至悉降。守陴者寥寥﹐益以內侍﹔內侍專守城事﹐百司皆不敢問。丙午﹝十八日﹞﹐自成設座彰義門外﹐降賊太監杜勛侍﹔呼城上人﹐請入城見帝。監視太監曹化淳等縋之人內﹐勛盛稱賊勢﹐請帝自爲計。帝怒﹐叱之﹔出手書親徵詔﹐召駙馬都尉鞏永固﹝字洪圖﹐宛平人﹔尙光宗女樂安公主﹞以家丁護太子南行。永固叩頭曰﹕『親臣不藏甲﹐臣安敢有家丁』﹗相向涕泣而已。

京師陷﹐帝崩於煤山。

杜勛旣叱出﹐曹化淳等復縋之下城﹔勛顧謂曰﹕『吾輩富貴固在也』﹗

及日晡﹐化淳遂啟彰義門﹐賊盡入。帝出宮﹐登煤山﹔望見烽火徹天﹐嘆息曰﹕『苦我民耳』﹗徘徊久之。還宮﹐命分送太子永定二王於周奎﹑田宏遇﹝陜西人﹐田貴妃父﹔時貴妃已卒﹞第。以劍斫長平公主﹐嘆曰﹕『汝何故生我家』﹝太子投奎家﹐不得入﹐匿侍奄外舍﹕後爲奄獻於自成。永﹑定二王亦被執﹕皆不屈。自成羈之宮中﹔尋封太子爲宋王﹐挾之西去﹐不知所終。長平公主絕而復蘇﹔至本朝順治二年﹐命前所選駙馬周�復尙故主﹐土田﹑邸第給予有加。主涕泣﹐逾年病卒﹞﹗趣皇后自盡﹐後卽承旨自經。又斫殺妃嬪數人。翌日昧爽﹐內城亦陷﹔鳴鐘集百官﹐無至者。帝乃復登煤山﹐書衣襟爲遺詔﹔曰﹕『朕涼徳藐躬﹐上干天咎﹐致逆賊直逼京師﹔皆諸臣誤朕﹗朕死﹐無面目見祖宗﹔自去冠冕﹐以發覆面﹐任賊分裂。無傷百姓一人』﹗以帛自縊於山亭﹐遂崩。太監王承恩縊於側。李自成氈笠﹑縹衣﹐乘烏駁馬入承天門﹔僞承相牛金星﹑尙書宋企郊﹝幹州人﹔以吏部員外郎家居降賊﹞等騎而從。登皇極殿﹐下令大索帝後﹐期百官三日朝見。已知帝後崩﹐自成命以宮扉載出﹐盛柳棺﹐置東華門外﹔百姓過者皆掩泣﹝尋遷殯昌平州﹔州之士民率錢募夫葬之田妃墓內﹐斬蓬藋而封之﹐一切簡率——田妃墓在鹿馬山﹔妃前卒﹐葬此﹞。

時羣臣殉難者﹐文臣則大學士範景文﹝景文趨至宮門﹐遇宮人曰﹕『駕出矣』﹗復趨朝房﹐賊已塞道﹔從者請易服還邸﹐景文曰﹕『駕出﹐安歸』﹗赴雙塔寺旁古井死。其妾聞之﹐卽自經死——本朝賜謚「文忠」﹞﹑尙書倪元璐﹝元璐聞難﹐北向拜父﹑南向拜母﹐自縊而絕﹔一門殉節者十三人——本朝賜謚「文正」﹞﹑左都禦史李邦華﹝邦華走文丞相祠﹐北向再拜﹐三揖信國﹐作絕命詞﹐自經死——本朝賜謚「忠肅」﹞﹑協理京營兵部右侍郎王家彥﹝城陷﹐家彥向闕叩頭﹐投城下不死﹐縊於民捨而絕——本朝賜謚「忠毅」。家彥字開美﹐莆田人﹞﹑刑部右侍郎孟兆祥﹝兆祥奉命守正陽門﹔賊至﹐自縊門下。子進士章明﹐亦縊死。兆祥妻呂氏﹑章明妻王氏﹐亦同日並縊——本朝賜兆祥謚「忠靖」﹑章明謚「孝貞」。兆祥字允言﹐交河人﹞﹑左副都禦史施邦曜﹝邦曜聞城陷﹐自縊。僕解之﹐復蘇﹔邦曜叱曰﹕『若知大義﹐毋阻我死』﹗遂仰藥而絕——本朝賜謚「忠湣」。邦曜字爾韜﹐余姚人﹞﹑大理寺卿淩義渠﹝義渠聞難﹐以首觸柱﹐流血被面﹔乃取平生所閱書盡焚之﹐曰﹕『無被賊手污也』﹗服緋正笏﹐向闕拜﹔復南向稽首﹐作書辭父。闔戶自經——本朝賜謚「忠介」。義渠字駿甫﹐烏程人﹞﹑太常少卿吳麟徵﹝麟徵奉命守西直門﹐賊詐爲勤王兵請入﹐中官欲納之﹐麟徵不可﹔以土石塞其門﹐募死士縋城襲擊﹐多所斬獲。及城陷﹐入道旁祠﹐作書訣家人﹐自經死——本朝賜謚「忠肅」。麟徵字聖生﹐海監人﹞﹑右庶子周鳳翔﹝都城陷﹐或有傳帝南幸者﹔鳳翔趨入朝﹐見魏藻徳﹑陳演等羣入﹐而自成方據禦座。鳳翔至殿前﹐大哭﹐急從左掖門出﹔賊亦不問。歸至邸﹐作書辭二親﹔題詩壁間﹐自經死——本朝賜謚「文忠」。鳳翔字儀伯﹐山陰人﹞﹑左諭徳馬世奇﹝城陷﹐世奇方早食﹐投箸起﹐問帝「安在」﹖或言「已出城」。明日﹐知帝崩﹐東宮﹑二王被執。作書別母﹐肅衣冠﹐捧所署司經局印﹐望關再拜﹐自經。妾李氏﹑朱氏﹐並先縊死——本朝賜謚「文肅」﹞﹑左中允劉理順城陷﹐理順與妻萬氏﹑妾李氏﹑子孝廉並婢僕十八人﹐闔門縊死。羣盜多中州人﹐﹝聞其死﹐入唁曰﹕『此吾鄕之劉狀元也﹗居鄕多厚徳﹐何遽死』﹗羅拜號泣而去——本朝賜謚「文烈」。理順字復禮﹐杞縣人﹞﹑檢討汪偉﹝京城陷﹐偉語繼妻耿氏「善撫幼子」﹔耿泣曰﹕『我獨不能從公死乎』﹖因以幼子屬其弟﹔衣新衣﹐上下縫﹐引刀自剄不死﹐復投繯而絕。偉欣然曰﹕『是成吾志』﹗移其屍於堂﹐援筆書於壁曰「日講演官翰林院檢討汪偉同繼妻耿氏死節處」﹔乃自經——本朝賜謚「文毅」。偉字叔度﹐休寧人﹞﹑太僕寺丞申佳允﹝佳允出近畿閱馬﹐聞李自成破居庸關﹐流涕曰﹕『京師必不守矣』﹗疾馳入都﹐貽子涵光書曰﹕『吾受國恩﹐當以死報』﹗城陷﹐冠帶辭母﹔策馬至汪恭廠﹐將投井﹐從者持之。下馬﹐旁見灌畦巨井﹐急躍入。僕號呼﹐欲出之﹔佳允亦呼曰﹕『告太安人﹕「有子作忠臣﹐勿過傷也」』﹗遂死——本朝賜謚「端湣」。佳允字孔嘉﹐永年人﹞﹑給事中吳甘來﹝甘來聞變﹐疾走皇城﹐不得入。返﹐作絕命詞﹐盡取疏艸焚之﹔曰『賊寇縱橫﹐徒持議論﹐無益毫末﹗畱之﹐罪彌大』。正衣冠﹐北向拜﹐投繯死——本朝賜謚「莊介」。甘來字受和﹐江覆新昌人﹞﹑禦史王章﹝章與給事中光時亨守阜城門﹔賊入城﹐時亨要章走。俄﹐賊突至﹐疾呼「下馬」﹗時亨倉皇下﹐跪乞降﹔章罵賊不顧﹐賊攢槊刺死——本朝賜謚「節湣」。章字漢臣﹐武進人﹞﹑陳良謨﹝良謨母老﹐己未有子﹐而妾時氏方娠﹔乃謂之曰﹕『吾且死﹐汝幸妊身﹐急歸父母家』﹗時泣曰﹕『公殉國﹐妾不當殉公耶﹖倘不幸有他﹐不如無子』﹗良謨曰﹕『能如是乎』﹖時乃先就縊。旣死﹐良謨整衣冠﹐望闕拜﹐亦自縊——本朝賜謚「恭潔」。良謨字士亮﹐鄞人﹔時氏﹐京師人﹞﹑陳純徳﹝奉命督學畿輔﹐因賊警還都。及城陷﹐慟哭﹔作書別父母﹐遂自經——福王時﹐謚「恭節」。純徳字靜生﹐零陵人﹞﹑趙譔﹝巡視中城﹔城陷﹐罵賊﹐被執﹞﹑兵部郎中成徳﹝徳聞帝崩﹐慟哭﹔持雞酒奔奠梓宮前﹐觸地流血。賊露刃脇之﹐不爲動。奠畢﹐歸家。有妹年二十餘﹐因家難未嫁﹔徳顧之﹕『我死﹐汝何依』﹖妹請先死﹐徳稱善﹔哭而視其縊。繼室霍氏請繼之﹐徳痛不及視。入別其母﹐哭盡哀﹔出而自縊。母見子﹑女及子婦皆死﹐亦投繯死﹕闔門死難——本朝賜謚「介湣」。徳字符升﹐霍州人﹞﹑郎中周之茂﹝需次都下﹐賊搜得之﹔不屈﹐被害。之茂字松如﹐麻城人﹞﹑吏部員外郎許直﹝直聞帝崩﹐一慟幾絕。客以七十老父爲解﹐直曰﹕『不死﹐辱及所生』﹗乃作書寄父﹐賦絕命詩六章﹐闔戶自經死——本朝賜謚「忠湣」。直字魯若﹐如臯人﹞﹑兵部員外郎金鉉﹝鉉巡視皇城﹔京師陷﹐慟哭﹐急趨入朝﹐見宮人狂奔出﹔知帝已崩﹐解牙牌﹐北向四拜﹐投金水河。從者力挽之﹔鉉怒﹐奮臂躍入﹐死。母章﹑妻王﹑弟錝﹐並同日死——本朝賜謚「忠潔」。鉉字伯玉﹐武進人﹐占籍順天之大興﹞﹑員外郎寧丞烈﹝管太倉銀庫﹔城陷﹐自經於官廨。丞烈字養純﹐大興人﹞﹑中書宋天顯﹝被執﹐自經。天顯﹐松江華亭人﹞﹑光祿寺署丞於騰雲﹝賊至﹐語其妻曰﹕『我爲朝臣﹐汝亦命婦﹐不可污賊』﹗夫婦並衣命服﹐從容自經。騰雲﹐順天人﹞﹑兵馬司指揮姚成﹝城陷﹐自經。成字孝成﹐余姚人﹞﹑知州馬象幹﹝居京師﹔賊入﹐率妻及子﹑女五人並縊﹞﹐凡數十人﹝又布衣湯文瓊者﹐慟哭自殺﹔書其衣曰﹕『位非文丞相之位﹐心則文丞相之心』﹗賊徒見者﹐皆嘆其忠﹞﹔勛戚則宣城伯衛時春﹝時春掌後府﹔京師陷﹐懷鐵券﹐闔門十七人皆赴井死。時春﹐穎六世孫﹞﹑惠安伯張慶臻﹝都城陷﹐慶臻召親黨﹐盡散貲財﹔合家自焚死——福王時﹐謚「忠武」﹞﹑新城侯王國興﹝城陷﹐自焚死。國興﹐熹宗母孝和太后弟升之子﹞﹑新樂侯劉文炳﹝文炳以孝純皇太后弟子﹐嗣封侯——﹐太后﹐帝生母也。文炳素與太學生申湛然﹑布衣黃尼麓講明忠義﹔賊攻西直門﹐勢益急﹐尼麓踉蹌告文炳﹐宜自爲計。時太后母瀛國太夫人尙在﹐文炳與其母杜氏計﹕『太夫人篤老﹐不可俱燼﹐請匿之湛然家』。杜氏曰﹕『太夫人得所﹐我與若妻﹑妹俱死耳』﹗外城陷﹐文炳馳至崇文門﹐殺賊數十人。馳歸第﹐母﹑妻及其妹已俱縊死。家人共焚樓﹐火烈不得入﹔至後園﹐與叔繼祖俱投井而死。弟文耀﹐守外城﹔城破﹐奔還﹐覓文炳死所﹐大書版井旁曰「左都督劉文耀同兄文炳畢命報國處」﹐亦投井死﹕闔門死者四十二人。而湛然以匿瀛國太夫人﹐爲賊拷掠﹐終不言﹔體糜爛以死——劉文炳字洪筠﹐宛平人﹔申湛然﹑黃尼麓﹐亦俱宛平人﹞﹑駙馬都尉鞏永固﹝都城陷﹐時公主已薨未葬﹔永固以�繩縛子﹑女五人系柩旁曰﹕『此帝甥﹐不可污賊手﹗舉劍自刎﹐闔室焚死——福王時﹐謚「貞湣」﹞及錦衣衛指揮同知李若珪﹝城陷﹐作絕命詞﹐自縊死﹞﹑千戶髙文采﹝一家十七人皆自殺﹞等﹐皆同時死﹝宮人魏氏﹐臨禦河﹐大呼曰﹕『有志者﹐當自爲計』﹗遂投河死。頃刻間﹐從死者一﹑二百人。又有宮人費氏﹐自投眢井中。賊釣出﹐見其姿容﹐爭奪之﹔費紿曰﹕『我長公主也』﹗羣賊不敢逼﹐擁見自成。自成命中官審視﹐非是﹔以賞部將羅某。費復紿羅曰﹕『我實天潢﹐義難苟合。將軍宜擇吉成禮』﹗羅喜﹐置酒極歡﹔費懷利刃﹐俟羅醉﹐斷其喉﹐立死。因自詑曰﹕『我一弱女子﹐殺一賊帥足矣』﹗遂自刎。自成聞﹐大驚﹐令收葬之﹞。

越三日己酉昧爽﹐成國公朱純臣﹝能七世孫﹞﹑大學士魏藻徳﹑陳演等率百官入賀。演首勸進﹐自成不許﹔大攺官制﹝六部曰六政府﹑司官曰從事﹑六科曰諫議﹑十三道曰直指使﹑翰林院曰弘文館﹑巡撫曰節度使﹔其餘攺者甚多﹞。召見朝官﹐以大僚多誤國﹐槪囚系之﹔庶官則或用﹑或否﹝用者下吏政府銓除﹐不用者搒掠取貲﹞。系純臣﹑藻徳﹑演及諸勛戚大臣等﹐悉付劉宗敏營﹝藻徳與馬世奇家人泣曰﹕『我不能爲﹐若主今求死不得矣』﹞﹔拷掠責賕賂﹐至灼肉折脛﹐備諸慘毒。金足﹐輒殺之。

是時﹐畿內府﹑州﹑縣俱降﹐山東﹐河南亦多附﹔自成謂「眞得天命」﹐令牛金星等撰登極儀﹐諏吉日。及自成升座﹐忽若有神人擊之者﹐座下龍爪鬣俱動﹔自成恐﹐亟下。鑄金璽及「永昌」錢﹐皆不就。聞山海關吳三桂兵起﹐益大沮喪﹐謀歸西安。

夏四月﹐我大淸兵破李自成於山海關。自成奔還京師﹐僭號於英武殿﹐遂奔山西。

初﹐吳三桂奉詔入援﹔至山海關﹐聞京師陷﹐猶豫不進。自成執其父襄﹐令作書召之﹐三桂欲降﹔至灤州﹐聞愛姬陳沅被劉宗敏掠去﹐憤甚﹔疾歸山海﹐襲破賊將。自成怒﹐親部賊十餘萬﹐執吳襄於軍﹐東攻山海關﹔以別將從一片石﹝關名﹔在永平府撫寧縣東北﹞越關外。三桂懼﹐乞降於我大淸﹐求共討賊。時統兵睿親王師次翁後﹐得三桂書﹐卽遣使報之﹝大略言﹕『聞明崇禎帝滅於流賊﹐不勝發指﹗

故率仁義之師﹐沈舟破釜﹐誓不返旆﹐期必滅賊﹐出民水火。伯遣使致書﹐深爲喜悅﹗若率眾來歸﹐必封以故土﹐晉爲藩王﹔國仇可報﹐身家可保』﹞。三桂復請速進兵﹐遂疾馳至沙河﹔三桂報賊已出邊立寨柵﹐大軍迎擊之﹐敗賊將唐通於一片石。至山海關﹐三桂開關出迎﹔我大淸令三桂兵系白布爲識﹐使之先驅﹐遂入關。時賊眾皆多歷戰陣﹐殊剽悍﹔陣於關內﹐自北山亙海。大軍布陣﹐不能橫及海岸﹔乃令軍士鱗次布列﹐對賊陣尾﹔伺其气衰﹐奮擊之﹔且戒勿越伍躁進﹐違節制。陣旣列﹐三桂居右翼之末﹐先悉其眾搏戰﹔賊力斗﹐圍開復合。戰良久﹐大軍從三桂陣石突出﹐衝賊中堅﹐萬馬奔騰﹐飛矢雨墮﹔天大風﹐沙石飛走﹐擊賊如雹。自成方登髙岡觀戰﹐知爲大淸兵﹐急策馬下岡走﹔賊眾大潰﹐自相殘踏﹔死者無算﹐僵屍徧野﹐溝水盡赤。自成奔永平﹐大軍追之。三桂先驅至永平﹐自成殺吳襄﹐走還京師﹝時牛金星居守﹐諸降人往謁﹐執門生禮甚恭。金星曰﹕『訛言方起﹐諸君宜簡出』。由是降者始懼﹐多竄伏矣﹞﹔乃悉鎔所拷索金及宮中帑藏﹑器皿﹐鑄爲餅﹐每餅千金﹔約數萬餅﹐騾車載歸西安。二十九日﹐僭帝號於武英殿﹐追尊七代皆爲帝後﹐立妻髙氏爲皇后。自成被冠冕﹐列仗受朝﹔金星代行郊天禮。

是夕﹐焚宮殿及九門城樓﹔詰旦﹐挾太子﹑二王西走﹐而使僞將軍左光先﹑谷可成爲後衛﹝自成勒諸璫﹐悉取其金玉﹑珠寶。及出宮﹐令羣賊各執守城白楊杖逐之﹔不分貴賤﹐皆號泣徒跣﹐敗面流血﹐走出京城門外﹞。

五月﹐大軍定京師。

自成旣西奔﹐我大軍所至﹐諭以「定亂安民﹐共享太平」之意﹔百姓竄匿山谷者悉還鄕裏﹐迎降恐後。遂整兵入京城﹐故明諸臣迎於五里外﹔下令安輯百姓﹐民間安堵如故。命以禮攺葬崇禎帝後﹐建碑亭殿廡﹐悉如典制﹔並葬帝妃袁氏﹑兩公主及熹宗後張氏﹑神宗妃劉氏﹐皆如禮﹕今臣民服喪三日。尋議加謚﹐曰莊烈湣皇帝﹐陵曰思陵。

「明史」贊曰﹕『帝承神﹑熹之後﹐慨然有爲﹔沈機獨斷﹐刈除姦逆﹕天下想望治平。惜乎大勢已傾﹐積習難挽﹗在廷則門戶糾紛﹐疆場則將驕卒惰﹔兵荒四告﹐流寇蔓延﹕遂至潰爛而莫可救﹐可謂不幸也已﹗然在位十有七年﹐不邇聲色﹐憂勤惕厲﹐殫心治理﹔而用匪其人﹐益以僨事。乃復信在宦官﹐布列要地﹔舉措失當﹐制置乖方。祚訖運移﹐身羅禍變﹔豈非气數使然哉﹗迨至天命有歸人﹑妖氛盡掃﹐而帝得加謚﹑建陵﹐典禮優厚﹔是則聖朝盛徳度越千古﹐亦可以知帝之蒙難而不辱其身﹐爲亡國之義烈矣』。

明兵部尙書史可法等奉福王由崧﹝神宗孫﹑福恭王當洵長子﹔初封徳昌王﹐崇禎十六年嗣封福王﹞監國於南京。

北都旣陷﹐莊烈帝殉社稷﹔四月己已報至南京﹐人心惶懼。時參贊機務兵部尙書史可法方督師勤王﹐在浦口。諸大臣議立君﹐而福王由崧與潞王常淓﹝穆宗孫﹑潞簡王翊鏐之子﹞俱以避賊至淮安﹐倫序當屬福王﹔諸臣慮福王立﹐或追怨妖書及梃擊﹑移宮等案。潞王立﹐則無後患﹐且可邀功﹔陰主之者﹐廢籍禮部侍郎錢謙益及郎中周鑣﹝字仲馭﹐金壇人﹞﹑僉事雷演祚。力持其議者﹐兵部侍郎呂大器﹝字儼若﹐遂寧人﹞﹐而右都禦史張愼言﹝字金銘﹐陽城人﹞﹑詹事姜曰廣﹝字居之﹐新建人﹞皆然之﹔移牒可法﹝大略言『福王倫序當立﹐而有七不可﹕貪﹑淫﹑酗酒﹑不孝﹑虐下﹑不讀書﹑干預有司也。潞王神宗之侄﹐賢明當立』﹞﹐可法遂還南。而鳳陽總督馬士英利福王昏庸﹐欲立之﹔密與操江誠意伯劉孔昭﹝基之十二世孫﹞﹑總兵髙傑﹑劉澤淸﹑黃得功﹑劉良佐等結而致書於可法﹐可法意未決。甲申﹐守備南京魏國公徐弘基﹝達之十世孫﹞等﹑戶部尙書髙弘圖﹝字研文﹐膠州人﹞等﹑南京守備太監韓贊周等集議於朝﹐大器署禮﹑兵二部印﹐不肯下筆﹔吏科給事中李沾﹝松江華亭人﹞厲聲言﹕『今日有異議者﹐死之』﹗孔昭亦面斥大器。而士英握兵於外﹐與諸將送福王至儀眞﹐連營江北﹐勢甚張﹔可法不得已﹐乃以福王名告廟﹝時文武官俱集內官宅﹐韓贊周令各署名籍﹔姜曰廣曰﹕『無匆遽﹐請祭告奉先殿而後行』。明日﹐至奉先殿﹐諸勛臣語侵史可法﹐曰廣呵之﹔於是羣小咸目懾曰廣﹞。

乙酉﹐迎王於江浦。丁亥﹐百官迎見於龍江關﹝在江寧縣西儀鳳門外﹞﹔王素服角帶﹐哭。五月戊子朔﹐王謁孝陵﹑奉先殿﹐出居內守備府。羣臣入朝﹐王色赧欲避﹔可法曰﹕『王毋避﹐宜正受』﹗旣朝﹐議戰守。可法曰﹕『王宜素服郊次﹐發師北徵﹐示天下以必報之義』。王唯唯。明日﹐再朝﹔出議監國事。張愼言曰﹕『國虛無人﹐可遂卽大位』﹗可法曰﹕『太子存亡未卜﹔倘南來﹐若何』﹖劉孔昭曰﹕『今日旣定﹐誰敢復更』﹗可法曰﹕『徐之』。乃退。又明日﹐王監國。

﹝眉批﹞「續通鑑綱目」於元順帝至正十五年明太祖起兵之後﹐卽書「元」以去其正統﹐此大不可者。至崇禎甲申以後本朝已定鼎燕京﹐而福王𨿽偏安江南﹐亦卽逾歲被執﹐明亡﹔則甲申五月以後﹑乙酉五月以前﹐明之正統𨿽未亡而明之偏安已不保﹐故用元順帝十五年以後之例書「明」以別之。然固不如「續綱目」之左袒也。

明福王以史可法﹑髙弘圖﹑姜曰廣﹑王鐸﹝孟津人﹞並爲東閣大學士﹐入閣辦事﹔馬士黃爲東閣大學士﹐仍總督鳳陽等處軍務。

時廷推閣臣﹐劉孔昭攘臂欲並列﹔眾以勛臣無入閣例﹐遏之。孔昭勃然曰﹕『卽我不可﹐馬士英何不可』﹖乃並推士英。又議起廢﹐競舉鄭三俊﹑劉宗周﹑徐石麒﹔孔昭舉阮大鋮﹐可法曰﹕『先帝欽定「逆案」』﹔無復言。越二日﹐拜可法﹑弘圖﹑士英並爲大學士﹐可法仍掌兵部事﹑士英仍督師鳳陽。姜曰廣先以曾有異議﹐不用﹔及再推﹐詞臣乃以曰廣及王鐸等名上﹐遂與鐸並命。又以張愼言爲吏部尙書﹐起劉宗周爲左都禦史﹝宗周聞京師陷﹐方召募義旅討賊﹔未發而福王立﹐遂起故官﹞﹑徐石麒爲右都禦史﹝尋攺吏部尙書﹞﹐兵部尙書張國維以原官回部協理京營戎政﹝莊烈帝令國維赴江﹑浙督餉﹐出都十日而城陷﹔至是﹐召還﹞﹔餘皆遷擢有差。

明福王稱帝於南京。以史可法督師江北﹐召馬士英入閣辦事。

史可法定京營制如北都故事﹐侍衛及錦衣衛諸軍悉入伍操練﹔錦衣東﹑西兩司房及南﹑北兩鎭撫司官不備設﹐以杜告密﹑安人心。

時馬士英旦夕冀入相﹐及督師鳳陽命下﹐大怒﹐以可法所與士英「七不可」書奏之王﹐且令髙傑等疏趣可法視師﹔而自擁兵入覲﹐拜表卽行。可法遂請督師﹐出鎭淮﹑揚﹔王命以便宜行事﹐各鎭並聽節制。

十五日壬寅﹐王稱帝於南京。癸卯﹐士英卽入閣佐理﹐仍掌兵部尙書事。

乙已﹐可法陛辭﹐請以總兵劉肇基﹝字鼎維﹐遼東人﹞﹑於永綬﹑李棲鳳﹑卜從善﹑金聲桓﹝字虎夫﹐遼東衛人﹞等隨徵﹔從之﹝可法啟行﹐卽遣使訪崇禎帝後梓宮及太子﹑二王所在。復奉命祭告泗﹑鳳二陵﹔祭畢﹐上疏言﹕『鳳﹑泗境中蒿萊滿目﹐陛下見之﹐當益悲憤。願愼終如始﹐戰兢惕厲﹐無時怠荒﹔二祖﹑列宗﹐必默佑中興。若不思遠略﹐威斷不靈﹐東南一隅未可保也』﹗王嘉答之。時李自成棄京師西走﹐靑州諸郡縣並殺僞官﹐據城自保﹔未知南都擁立事。可法請速頌監國﹑登極二詔﹐慰山東﹑河北軍民心。開禮賢館﹐招四方才智﹔下僚有才被棄者﹐亦悉舉任用之。以監紀推官應廷吉領其事﹐幕府稱得人﹞。

明分淮﹑揚﹑鳳﹑廬爲四鎭﹐以黃得功﹑劉良佐﹑劉澤淸﹑髙傑領之。

時議分江北爲四鎭﹐劉澤淸轄淮﹑海﹐駐淮北﹐經理山東一路﹔髙傑轄徐﹑泗﹐駐泗水﹐經理開﹑歸一路﹔劉良佐轄鳳﹑壽﹐駐臨淮﹐經理陳﹑杞一路﹔黃得功轄滁﹑和﹐駐廬州﹐經理光﹑固一路。仍進得功靖南侯﹐封傑興平伯﹑澤淸東平伯﹑良佐廣昌伯。

時得功﹑澤淸﹑傑爭欲駐揚州﹐傑先至﹐固欲入城﹔揚州民畏傑﹐不納。傑攻城急﹐日掠村廂婦女﹐民益惡之。知府馬鳴騄﹝襄城人﹞﹑推官湯來賀﹝南丰人﹞堅守月餘﹝進士鄭元勛家城中﹐身詣傑營﹐責以大義﹔傑頗感悟﹐爲斂兵五里外﹐城西北得暫啟門以通薪。而守城者負約﹐數以矢石中傑兵﹔傑兵復進﹐揚人競疑元勛通傑﹐遂遇害——鄭元勛﹐斂縣人﹞﹐傑知不可攻﹐意稍怠。而澤淸亦大掠淮上﹐臨淮不納良佐﹐軍亦被攻。王命可法往解﹐得功﹑良佐﹑澤淸皆聽命﹔乃詣傑。傑素憚可法﹐夜掘坎千百埋暴骸﹔旦日謁可法帳中﹐詞色俱變﹐汗浹背。可法坦懷待之﹐接偏裨以溫語﹔傑大喜過望。然傑亦自是易可法﹐用己甲士防衛﹐文檄必取視而後行。可法夷然﹐爲具疏屯其眾於瓜洲﹐傑又大喜﹔可法乃開府揚州﹝職方主事萬元吉請奉詔宣諭四鎭﹐且發萬金犒髙傑﹐令保江﹑淮。乃渡江詣諸將營﹐約共獎王室﹔諸將嫌漸解。廷議以元吉能輯諸鎭﹐擢太僕少卿﹐監視江北軍務﹞。

﹝眉批﹞四鎭中惟黃得功猶具勇敢朴誠之气﹔蕪湖身殉﹐始終殊有足觀。若髙傑攻城掠民﹐膺分閫而行同寇賊。以史可法之錚錚佼佼爲其素所心憚﹐正當乘此變色汗背時﹐一一聲罪切責﹐折其驕蹇之萌﹔且爾時三鎭帖然聽命﹐傑卽無狀﹐未敢遽行稱亂也。乃一意坦懷相與﹐不惟不知感恩﹐轉令心生易視﹔良由明季陋習專尙調停﹐推其末流﹐賢者不免。彼萬元吉之賫金出犒﹑用博遷官﹐又無論矣。語云﹕『一木難支』﹔況大廈已傾之後﹐庸有冀乎﹗

明進封左良玉爲寧南侯。

先是﹐莊烈帝韶封良玉寧南伯﹐許功成世守武昌﹐命給事中左懋第﹝字蘿石﹐萊陽人﹞便道督戰﹝事在是年正月﹞﹔良玉乃條日月進兵狀以聞。疏入﹐未奉旨而京師陷。福王立﹐詔至﹐其部下有異議﹐不欲開讀﹔巡撫何騰蛟﹝字雲從﹐黎平衛人﹞急詣良玉所爭之﹐而良玉已從正紀﹝良玉所置官名﹞盧鼎言開讀如禮。諸將尙洶洶﹐欲引兵東下﹔良玉慟哭不許﹐盡出所藏金銀﹑采物散之諸將曰﹕『此皆先帝賜也。受國厚恩﹐禍變至此﹐良玉何心獨有之乎』﹗於是諸將噭然皆哭。副將馬士秀奮曰﹕『有不奉公令﹑復言東下者﹐吾擊之』﹗以巨艦置炮斷江。眾乃定。會王命進良玉爵爲侯﹑蔭一子錦衣千戶﹐以上流之事專委良玉﹔制書到楚﹐而良玉賀表亦至。時李自成敗於關門﹐良玉得以其間稍復楚西境之荊州﹑徳安﹑承天﹔而騰蛟及總督袁繼咸﹝字季通﹐宜春人﹞居江西﹐皆與良玉善﹔南都倚爲屏蔽﹝良玉兵八十萬﹐號百萬﹔前五營爲親軍﹐後五營爲降軍。每春秋﹐肄兵武昌諸山﹔一山幟一色﹐山谷爲滿。軍法﹕用兩人夾馬馳﹐曰「過對」﹔馬足動地殷如雷﹐聲聞數里。諸鎭兵惟髙傑最彊﹐不及良玉遠甚﹔然良玉自朱仙鎭之敗﹐精銳略盡。其後歸者多烏合﹐軍容𨿽壯﹐法令不復相攝。而是時良玉亦老且病﹐無出兵意矣﹞。

明分置應天﹑蘇松巡撫。

以左懋第爲應天安徽巡撫﹑祁彪佳﹝字宏吉﹐浙江山陰人﹞爲蘇松巡撫。

時蘇州諸生檄討其鄕官從賊者﹐姦民和之﹐少詹事項煜及大理寺正錢位坤﹑通政司參議宋學顯﹝吳縣人﹞﹑禮部員外郎湯有慶﹝長洲人﹞之家皆被焚劫﹔常熟又焚給事中時敏家。彪佳請議從逆諸臣罪﹐而治焚掠之徒以加等﹔從之﹝時髙傑駐瓜洲﹐跋扈甚。彪佳克期往會﹔至期﹐風大作﹐傑意彪佳必無來。彪佳攜數卒﹐衝風渡﹔傑大駭異﹐盡撤兵衛﹐會彪佳於大觀樓。彪佳披肝膈﹐勉以忠義﹐共獎王室﹔傑感嘆曰﹕『傑閱人多矣﹗如公﹐傑甘爲死。公一日在吳﹐傑一日遵公約矣』。共飯﹐而別﹞。

明以忻城伯趙之龍﹝永樂功臣彜八世孫﹞總督京營戎政。

明淮揚巡撫路振飛﹝字見白﹐曲周人﹞擊賊黨董學禮於宿遷﹐走之。

先是﹐流賊陷山西﹐振飛遣將十七人分道防河﹐由徐﹑泗﹑宿遷至安東﹑沭陽﹔且團練鄕兵﹑犒以牛酒﹐得兩淮間勁卒數萬。至是﹐河南副使呂弼周﹝鄒平人﹞爲賊節度使﹐進逼淮上﹔進士武愫﹝涇陽人﹞爲賊防禦使﹐招撫徐﹑沛﹔而賊所遣僞制將軍董學禮等據宿遷。振飛擊擒弼周﹐愫走學禮﹝竿弼周法場﹐命軍士人射三矢﹐乃解磔之﹔縛愫徇諸市﹐鞭八十﹐檻車送南京誅之﹞。會馬士英欲用所親田仰﹝廬陵人﹞爲淮揚巡撫﹐乃罷振飛。振飛亦遭母喪﹐無家可歸﹔遂流寓蘇州﹝振飛在淮安﹐與巡按禦史王燮頗號召義士﹐同心戮力﹔自振飛旣去﹐王燮亦升右僉都禦史﹐巡撫山東。而劉澤淸來居淮城﹐威福自擅﹐散遣義士﹔其桀驁者藉之部下劫掠﹐村落一空。又大興土木造宅﹐壯麗僭擬皇居﹐與田仰日肆歡飲﹔士民憤怨。時山東郡縣已歸我大淸﹐王燮亦不能往﹐但逡巡河上而已﹞。

六月﹐明追上崇禎帝後謚號。

命謚崇禎帝曰「烈皇帝」﹐廟號「思宗」﹝趙之龍欲傾髙弘圖﹐以「思」非美謚﹐上疏糾駁﹔尋攺曰「毅宗」﹞﹔周後曰「孝節皇后」。又追謚其祖母鄭貴妃曰「孝寧太后」﹑考福恭王曰「恭皇帝」﹝尋攺謚「孝皇帝」﹐尊其墓曰「熙陵」﹐別立專廟﹞。上嫡母鄒氏尊號曰「恪貞仁壽皇太后」﹝時太僕少卿萬元吉請修「建文實錄」﹐復其尊稱﹐並還懿文追尊故號﹐祀之寢園﹐以建文配﹔而速褒靖難死事諸臣﹐以作忠義之气。命從之。乃追復懿文太子廟號﹐追謚建文帝曰「惠宗讓皇帝」﹔復封其弟允燧等爲王。並上景帝廟號曰「代宗」﹐攺謚孝宗張后曰「孝成皇后」。方孝孺等皆爲贈謚﹑立祠。又聞崇禎太子及永﹑定二王皆爲李自成所害﹐乃追謚太子曰「獻湣」﹑定王曰「哀」﹑永王曰「悼」。

明召阮大鋮陛見。

大鋮名掛「逆案」﹐失職久廢。崇禎末﹐以避流賊﹐居南京﹔頗招納遊俠﹐爲談兵說劍﹐覬以邊才召。無錫顧杲﹑吳縣楊廷樞等皆復社中名士﹐方聚講南京﹔惡大鋮甚﹐作「畱都防亂揭」逐之。大鋮懼﹐乃閉門謝客﹐獨與馬士英深相結。福王旣立﹐士英秉政﹐招權罔利﹐日事報復。時髙弘圖﹑姜曰廣﹑張愼言等皆以宿徳在位﹐將以次引海內人望﹔而士英必欲起大鋮﹐因薦大鋮「知兵」。初﹐大鋮在南京﹐與守備太監韓贊周暱。及北都旣陷﹐中官悉南奔﹐大鋮因贊周徧結之﹐爲羣奄言東林當日所以危貴妃﹑福王者以潛傾史可法等﹔羣奄更極口稱大鋮才。士英亦言大鋮從山中致書與定策謀﹐爲白其「附璫贊導」無實迹﹔遂命大鋮冠帶陛見。大鋮乃上守江策﹐陳三要﹑兩合﹑十四隙疏﹐並自白孤忠被陷﹐痛詆孫愼行﹑魏大中﹑左光斗﹐且指大中爲大逆。於是大學士姜曰廣﹑侍郎呂大器﹑懷遠侯常延齡﹝開平王遇春十一世孫﹞等並言大鋮「逆案」巨魁不可召﹐給事中羅萬象﹑應天府丞郭維經﹝字六修﹐江西龍泉人﹞﹑大理寺丞詹兆恆﹝字月如﹐廣信永丰人﹞亦各言「逆案」不可翻﹝兆恆疏略言﹕『先皇手定「逆案」﹐芟刈羣凶﹐第一美政。今者大仇未報﹐乃忽召大鋮﹐還之冠帶﹐豈不上傷先帝靈﹑下短忠義气哉』﹗疏奏﹐命取「逆案」進覽。兆恆卽上進﹐而士英亦以是日進「三朝要典」﹞﹔乃切責萬象等。弘圖復請下九卿會議﹐亦不聽。

明吏部尙書張愼言罷。

時大起廢籍﹐愼言薦前大學士吳甡﹑前尙書鄭三俊﹐王命召甡陛見。一日﹐朝罷﹐誠意伯劉孔昭﹑忻城伯趙之龍羣詬於廷﹐指愼言及甡爲姦邪﹔叱吒徹殿陛。給事中羅萬象言﹕『愼言平生具在﹐甡素有淸望﹔安得指爲姦邪』﹗孔昭等伏地痛哭﹐謂愼言舉用文臣﹑不及武臣﹐囂爭不已﹔孔昭至欲手刃愼言﹐韓贊周呵之﹐乃止。旣退﹐又疏劾愼言﹐極詆三俊﹔且謂愼言當迎立時阻難﹑懷二心﹐乞寢甡陛見命﹐且議愼言欺蔽罪。愼言疏辧﹐因乞休。時兩解之﹝萬象又言﹕『首膺封爵者﹐四鎭也﹔新攺京營﹐又加二鎭銜﹐何嘗不用武﹗年來封疆之法﹐先帝多寬武臣﹔武臣報先帝者安在﹖祖制以票擬歸閣臣﹑參駁歸言官﹐不聞委勛臣以糾劾也﹔使勛臣得兼糾劾﹐文臣可勝逐哉』﹖史可法奏﹕『愼言疏薦無不當﹐諸臣痛哭喧呼﹐滅絕法紀﹔恐驕弁悍卒﹐益輕朝廷』﹗禦史王孫蕃言﹕『用人﹐吏部職掌﹔柰何廷辱冢宰』。弘圖等亦以不能戢和文武﹐各疏請罷﹐俱不允﹔而吳甡亦竟不復召。愼言乃再疏乞休﹐遂許其請﹔且諭之曰﹕『晉疆未復﹐卿已無家可歸﹔沿途僑寓需召』﹗愼言遂流寓蕪湖﹑宣城間﹝至國亡後﹐疽發於背﹐戒勿藥﹔卒﹞。

明總兵劉澤淸入朝於南京﹐吏部侍郎呂大器罷。

先是﹐諸臣議擁立時﹐大器主錢謙益﹑雷演祚言﹐欲立潞王﹔及馬士英等推戴福王﹐因遷大器吏部左侍郎。大器以異議絀自危﹐乃上疏劾士英﹐言其擁兵入朝﹐覬畱政地﹔翻先皇手定「逆案」﹐欲躋阮大鋮中樞﹔其子以銅臭爲都督﹐女弟夫未履行陣授總戎﹔姻婭越其傑﹑田仰﹑楊文驄﹝字龍友﹐貴陽人﹞先朝罪人﹐盡登膴仕﹐亂名器。『夫吳甡﹑鄭三俊﹐臣不謂無一事失﹔而端方諒直﹐終爲海內正人之歸。士英﹑大鋮﹐臣不謂無一技長﹔而姦回邪慝﹐終爲社稷無窮之禍』。至是﹐澤淸入朝﹐疏糾大器﹑演祚懷異圖﹐而薦「逆案」張捷﹝丹陽人﹞﹑鄒之麟﹝武進人﹞﹑張孫振﹝霍山人﹞等﹝時武臣各占分地﹐賦入不以上供﹐恣其所用﹐置封疆兵事一切不問﹔與廷臣互分黨援﹐干預朝政﹐擠排異己。奏牘紛如﹐紀綱盡裂。而澤淸所言尢狂悖﹕擁立之初﹐卽援靖康故事﹐請以五月攺元﹔又請宥故輔周延儒助餉贓銀﹐又請禁巡按不得拏訪追贓﹔請法司嚴緝故總督侯恂及其子方域﹔時皆曲意從之。及是入朝﹐復阿士英指﹐力糾大器等——侯方域﹐字朝宗﹞。大器遂乞休去﹐以手書監國告廟文送內閣﹐明無他。士英憾未已﹐令太常少卿李沾劾之﹔遂削大器籍﹐復命法司逮治之。尋以蜀地盡失﹐無可蹤迹而止﹝大器旣去﹐沾得起擢左都禦史﹔而謙益亦以附士英﹑大鋮﹐得爲禮部尙書﹑協理詹事府事﹞。

﹝眉批﹞江左𨿽處下游﹐未始不可擬於南宋臨安之局。第建炎時有張﹑韓﹑劉﹑嶽諸人力﹐足勉圓劻濟﹔是以勢同累卵﹐而半壁猶可支持。若福王志量旣不知以康王自期﹐又分鎭非人﹔如劉澤淸﹑髙傑等悍然尾大不掉﹐抑且互相傾軋﹐遙制朝權。𨿽史可法之忠貞﹐不能消其跋扈。況馬士英之姦宄﹐甚至挾以耍君。宜其交訌日�﹐而淪胥莫挽矣﹗

明鎭江軍亂。

時史可法部將於永綬等四人駐京口﹐浙江入衛都司黃之奎亦部水陸兵四千戍其地。之奎禦軍嚴﹔四將兵恣橫﹐刃傷民﹔浙兵縛而投之江﹐遂有隙。已而守備李大開統浙兵斫鎭兵馬﹐鎭兵與相擊﹐浙兵潰﹔射殺大開。亂兵大焚掠﹐死者四百人。會巡撫祁彪佳至﹐永綬等遁去﹔彪佳劾治四將罪﹐周卹被難家﹐民大悅﹝前給事中熊汝霖赴召﹐途中上言﹕『臣自丹陽來﹐知浙兵爲邊兵所擊﹐火民居十餘里。邊帥有言「四鎭以殺掠獲封賞﹐我何憚不爲」﹗臣意四鎭必毅然北徵﹐一雪此恥﹔今戀戀淮﹑揚﹐何也﹖況一鎭之餉多至六十萬﹐勢心不能供。卽仿古藩鎭法﹐亦當在大河以北開屯設府﹔曾奧窔之內﹐而遽以藩籬視之』﹗疏奏﹐不省——熊汝霖字雨殷﹐余姚人﹞。

明馬士英乞罷﹐慰畱之。

士英當國﹐畏東林倚左良玉爲難﹐謾語修好而陰忌之﹔良玉不自安﹐屬承天守佯太監何志孔﹑巡按禦史黃澍入賀﹐陰伺朝廷動靜。澍挾良玉勢﹐當陛見﹐面數士英姦貪不法﹔且言嘗受張獻忠僞官周文江﹝麻城人﹞重賄﹐爲題授參將﹕罪當斬。志孔亦論士英罔上行私諸罪﹔司禮太監韓贊周叱志孔退。士英跪乞處分﹔澍舉笏直擊背曰﹕『願與姦臣同死』﹗士英大號呼。贊周卽執志孔候命。時有內諭贊周﹐欲令士英避位。士英佯引疾請罷﹐而賂福邸舊奄田成﹑張執中等泣訴曰﹕『上非馬公﹐不得立﹗逐馬公﹐天下將議上背恩矣。且馬公去﹐誰念上者』﹖明日﹐卽慰畱士英。士英亦畏良玉﹐請釋志孔而命澍速還湖廣。未幾﹐復以他事﹐奪澍官﹝故都督掌錦衣衛劉僑者嘗遣戍﹐由周文江賄張獻忠﹐受僞命﹐爲錦衣指揮使。及良玉復蘄黃﹐僑削髮逃去﹔澍持之急。而士英納僑賄﹐令訐澍﹔遂復僑官﹐削澍職﹞。尋以朱盛濃﹝楚府中尉﹞言逮澍﹐良玉畱澍不遣﹝良玉令部將羣嘩﹐欲下南京索餉﹐因保救澍﹔袁繼咸亦爲上疏﹐代澍中理﹞﹔士英不得已﹐乃免逮﹐澍遂匿良玉軍中。良玉與士英由此有隙。

﹝眉批﹞黃澍倚良玉而斥士英﹐𨿽不得爲敢言﹐亦足褫老姦之魄﹗福王聞言意動﹐欲令避位﹔未始非一隙之明﹐可冀挽回萬一。無如士英素稔其柔懦﹐不能割斷自如﹔而舊奄又樂其表裏爲姦﹐遂挾「背恩」爲泣畱之計。國事至此﹐宦寺與閣臣把持朝局﹐尙牢不可破﹔誰爲亂階﹗「易」曰﹕『履霜堅冰至﹐非一朝一夕之故』。其能無太息痛恨於貽謀之不善耶﹗

明封福府千戶常應俊爲襄衛伯。

應俊本革工﹔福王值寇出亡時﹐應俊嘗負行﹐以免於難。王初立﹐卽授左都督﹔至是﹐封襄衛伯﹐世襲。太監韓贊周﹑盧九徳及福府內臣屈尙忠﹑田成﹑張執中等亦以翊戴功﹐各蔭其弟﹑侄有差。

明命魯王以海﹝魯荒王檀之九世孫﹞居處州。

時山東殘破﹐以海棄藩南奔﹐泊舟京口﹔命暫駐處州﹝明年南京破﹐兵部尙書張國維等迎以海居於紹興﹐號「魯監國」。順治三年六月﹐大兵克紹興﹐以海遁入海﹐國維及禮部尙書余煌侍郎陳函輝等皆死。六年﹐吏部尙書張肯堂復迎以海居舟山。八年﹐大兵襲舟山﹐以海復航海﹐肯堂自經死。鄭成功奉以海居金門﹐禮待頗恭﹔旣而懈﹐以海不能平﹔將往南澳﹐成功使人沈之海中——時順治十一年也——余煌字武貞﹐會稽人﹔陳函輝字木叔﹐臨海人﹔張肯堂字載寧﹐松江華亭人﹔鄭成功﹐芝龍子。南澳﹐在廣東潮州府饒平縣東南海中﹔中有三澳﹐延袤三百里﹐爲閩﹑粵門戶﹐今設南澳鎭總兵駐此。按張國維謚「忠敏」﹑張肯堂謚「忠誠」﹐俱本朝賜﹞。

秋七月﹐明遣兵部侍郎左懋第等求成於我大淸。

我大淸兵連破李自成﹐河北郡縣亦相繼歸附。時議遣使通好﹐而難其人﹔懋第母陳歿於燕﹐欲因是返j匶葬﹐請行。乃拜懋第兵部右侍郎兼右僉都禦史﹐與左都督陳洪範﹑太僕少卿馬紹愉偕﹔而令懋第經理河北﹑聯絡關東諸軍務。馬紹愉者﹐故兵部郎官也﹔嘗爲陳新甲通使。新甲旣誅﹐紹愉以督戰致衄﹐爲懋第劾罷。及是﹐紹愉已起官郎中﹐乃進爲少卿﹐副懋第。懋第請罷紹愉勿遣﹝略言﹕『臣此行致祭先帝後梓宮﹐訪東宮﹑二王蹤迹﹔臣旣充使﹐勢不能兼理封疆。且紹愉﹐臣所劾罷﹐不當復與臣共事。必用臣經理﹐則乞命洪範同紹愉出使﹐而假臣一旅﹐偕山東撫臣收擡山東以待﹐不敢復言北行﹔如用臣與洪範北行﹐則去臣經理﹑但銜命而往﹐而勿遣紹愉』﹞﹔閣部議止紹愉﹐攺遣原任薊督王永吉﹝髙郵州人﹞﹐命仍遵前諭。懋第瀕行言﹕『臣此行死生未卜﹐請以辭闕之身效一言。願陛下以先帝仇恥爲心﹐瞻髙皇之弓劍﹐則思成祖﹑列祖之陵寢何存﹗撫江上之殘黎﹐則念河北﹑山東之赤子誰卹﹗更望時時整頓士馬﹐必能渡河而戰﹐始能扼河而守﹔必能扼河而守﹐始能畫江而安』。眾韙其言。時令賫白金十萬兩﹑幣帛數萬匹﹐以兵三千人護行﹔命王永吉﹝時以永吉總督山東軍務﹞暫駐河上料理戰守﹐侯北使回﹝時史可法銳意進兵河南﹐以懋第等方行﹐兵不宜繼進﹔諭止之﹞。

懋第等以十月朔至張家灣﹐我大淸令以百人從行入都﹐館之鴻臚寺。懋第請祭告諸陵及崇禎帝﹐不許﹔乃陳太牢旅所﹐哭而奠之。旋以是月二十八日﹐遣還出都。陳洪範於途次陳密啟﹐請身往江南招諸將劉澤淸等降附﹐而畱懋第等勿遣。於是自滄州追還懋第﹐攺館太醫院﹐而縱洪範南歸﹝至明年五月﹐南京破﹐懋第聞之慟哭。其從弟懋泰先爲吏部郎降賊後歸我大淸﹐授官矣﹔來謁﹐懋第曰﹕『此非吾弟也』﹗叱出之。尋與從行兵部司務陳用極﹑遊擊王一斌﹑都司張良佐﹑劉統﹑王廷佐俱死之﹔惟馬紹愉降——按左懋第﹐本朝賜謚「忠貞」﹞。

李自成遁歸西安。

初﹐自成西走﹔至定州﹐我大淸兵追敗之﹐斬賊黨谷可成。自成西走眞定﹐益悉眾迎戰﹔大兵復擊之﹐賊不能支﹐漸卻。自成中流矢﹐創甚﹔西踰故關入山西。會大兵東返﹐自成乃得鳩合潰散﹐走平陽。以讒﹐殺其黨李巖﹝巖故勸自成以不殺收人心﹔及陷京師﹐保護懿安皇后﹐令自盡﹔又獨於士大夫無所拷掠﹕牛金星等大忌之。定州之敗﹐河南州縣多殺僞官自保﹐巖請率兵往﹔金星陰告自成曰﹕『巖雄武有大略﹐非能久下人者。河南﹐巖故鄕﹔假以大兵﹐必不可制』。因譖其欲反。自成令金星與巖飲﹐殺之﹞﹐賊眾俱解體。至是﹐自成復遁歸西安﹐遣別賊陷漢中﹐降總兵趙光遠﹔進略保寧﹐張獻忠以兵拒之﹐乃還﹝自成旣屢敗﹐益彊狠自用﹐僞尙書張第元﹑耿始然皆以小忤死。制銅鏌﹐官吏坐賕﹐卽鏌斬。民盜一雞者﹐死﹔西人大詟懼——張第元﹐汾陽人﹔耿始然﹐猗氏人﹞。

明以張有譽﹝江陰人﹞爲戶部尙書。

內批﹕『特用戶部侍郎張有譽爲尙書』﹔髙弘圖封還力諫﹐不聽。蓋有譽素有淸望﹐馬士英欲借以開傳升幸門﹐爲阮大鋮地也﹝未幾﹐又以張捷爲吏部侍郎。捷因薦「逆案」呂純如得罪公論﹐士英方欲用大鋮﹐故亦以中旨起之﹞。

明釋髙墻罪宗爲庶人。

前﹐唐王聿鍵等三百餘人俱釋爲庶人﹔禮臣請復聿鍵王爵﹐不許。尋命徙居廣西平樂府﹝明年南京破﹐聿鍵方行次杭州﹐遇總兵鄭鴻逵﹑戶部主事蘇觀生﹐奉之入閩。總兵鄭芝龍﹑巡撫都禦吏張肯堂與禮部尙書黃道周等定議﹐奉聿鍵監國。閏六月﹐遂自立於福州﹐號「隆武」﹔攺福州爲天興府﹐進芝龍﹑鴻逵爲侯﹐觀生﹑道周俱大學士﹐余拜官有差。時權在鄭氏﹐聿鍵不能有所爲﹔屢促芝龍出兵﹐以餉絀辭﹐竟不行。道周請自往江西圖恢復﹐以七月啟行﹐由廣信出衢州﹔進至婺源﹐遇大淸兵戰敗﹐執至江寧不屈死。於是侍郎楊廷麟等請聿鍵出江右﹑總督何騰蛟請出湖南﹔原任知州金堡言騰蛟可恃﹑芝龍不可恃﹐宜棄閩就楚。聿鍵從之。十二月﹐自福州起行﹐至建寧﹔明年二月﹐至延平。六月﹐大淸兵克紹興﹐閩中大震﹔鄭芝龍航海去﹐仙霞嶺空無一人。七月﹐大兵抵閩關﹐守浦城禦史鄭爲虹﹑給事中黃大鵬﹑延平知府王士和死焉﹔進克興化﹐副使知府事劉永祚仰藥死。八月﹐聿鍵出走﹔數日方至汀州。大兵繼至﹐從官奔散﹐與妃曾氏俱就執﹔妃至九瀧投於水﹐聿鍵死於福州。給事中熊緯﹑尙書曹學佺﹑通政使馬思禮等俱死﹕時順治三年也——蘇觀生字宇霖﹐東莞人﹔金堡﹐仁和人。仙霞嶺﹐在浙江衢州府江山縣南﹑福建建寧府浦城縣北﹔卽古泉山之嶺﹐爲浙﹑閩通衢。鄭爲虹字天玉﹐江都人﹔黃大鵬字文若﹐建陽人﹔王士和字萬育﹐金溪人﹔劉永祚字叔遠﹐武進人。九瀧卽九瀧灘﹐在淸流縣南﹐險峻爲七閩最。熊緯字文江﹐南昌人﹔曹學佺字能始﹐侯官人。按黃道周﹐本朝賜謚「忠端」﹞。

八月﹐明設廳衛緝事官﹔尋罷之。

刑科給事中袁彭年﹝公安人﹞疏言﹕『廠衛之盛衰﹐關世運之治亂﹔不可不革』。命責以狂悖沽名﹐謫浙江按察司照磨。蘇松巡撫祁彪佳亦上疏極論其獘﹐大學士姜曰廣擬兪旨﹔羣奄共撓之。曰廣曰﹕『緝事不除﹐宗社且不可知﹐何廠衛之有』﹗乃攺命五城禦史體訪﹐而罷緝事官不設。

張獻忠陷成都﹐明蜀王至澍﹝蜀獻王椿九世孫﹞及巡撫都禦史龍文光﹝雒容人﹞﹑巡按禦史劉之勃等死之。

初﹐成都聞賊急﹐蜀王至澍謀遷於滇﹔劉之勃持不可﹐內江王至沂與之力爭。王將行﹐而守門卒洶洶亂﹐輜重有被掠者﹔事遂寢。已而新撫龍文光﹝是年春﹐莊烈帝命文光代陳士奇﹞﹑總兵劉佳引率兵三千從川北來謀設守﹐諸王大姓逸去者半﹝華陽知縣沈云祚謁蜀王﹐陳守禦策﹔不聽。聞太平王至淥賢﹐往說之曰﹕『成都危在旦夕﹐而王府貨財山積﹐不及今募士殺賊﹐疆場淪喪﹐誰爲王守』﹖至淥言於王﹐亦不聽——沈云祚字子淩﹐太倉人﹞。至是﹐賊逼成都﹐文光等分陴拒守﹐佳引出戰而敗。賊穴城﹐實以火藥﹔又刳大木長數丈者合之﹐纏以帛﹐貯藥向城樓。之勃厲眾奮擊﹐賊卻二﹑三里﹔皆喜﹐以爲將去也。初九日黎明﹐火發﹐北樓陷﹐木石飛蔽天﹔守陴者皆散﹐賊遂入城。蜀王率妃妾自沈於井﹐之勃﹑文光等皆被執。賊以之勃同鄕﹐欲用之﹔之勃大罵﹐賊攢箭射殺之。復盡驅文武將吏及軍民男婦於東門之外﹐將戮之﹔忽有龍尾下垂﹐賊以爲瑞﹐遂停刑。文光﹑佳引卒不屈死﹝文光見殺於濯錦橋﹐佳引自投於浣花溪﹞﹐副將張繼孟﹝字伯功﹐扶風人﹞﹑陳其赤﹝字石文﹑崇仁人﹞﹑僉事劉士斗﹝字瞻甫﹐南海人﹞﹑張孔教﹝字魯生﹐會稽人﹞﹑蜀府左長史鄭安民﹝浙江人﹞﹑成都同知方堯相﹝字紹虞﹐黃岡人﹞﹑華陽知縣沈云祚等皆死之﹝士斗被執﹐見劉之勃與張獻忠語﹐大呼曰﹕『此賊也﹐公不可少屈』﹗獻忠怒﹐命摔以上﹔士斗返顧﹐語如前﹔遂闔門被殺。其赤投百花潭死﹐堯相死於萬里橋下。賊幽云祚於大慈寺﹐遣其黨饋食﹐以刃脇降﹐不從﹔遇害。後獻忠復欲用諸人備百官﹐繼孟等不爲屈﹔遂並見殺﹞。

明南京修興寧宮慈禧殿。

先是﹐洛陽之陷﹐福王母妃與王相失﹐居於河南人郭守義家﹔王旣立﹐始遣總兵王之綱奉迎。及是﹐至南京﹔命於三日內搜括萬金﹐以充賞賜。又諭工部﹐以行宮湫隘﹐亟修興寧宮慈禧殿﹐克期告成﹐以居母妃。尋又封母妃弟鄒存義爲大興伯﹝時土木並興﹐賜予無節。禦用監內官請給工料銀置龍鳳幾榻諸器物及宮殿陳設金玉諸寶計貲數十萬﹐工部侍郎髙倬奏請裁省﹔光祿寺辦禦用器至萬五千七百有奇﹐倬又以爲言﹕皆不納——髙倬字枝樓﹐忠州人﹞。

﹝眉批﹞宋紹興之立廟社﹐議者且譏其不以恢復爲心﹐然猶不專爲宮室求安計也。福王江左偸安﹐𨿽側席憂勤﹐尙恐不能固民心而激士气﹔乃當疆場日蹙﹐汲汲以繕宮殿﹑購寶器爲務﹐與巢幕之謀何異﹗況爾時府庫不充﹐動需搜括。以之給軍增壘﹐且不免剜肉醫瘡﹔何況賞賜濫膺非擁立冒功之輩﹐卽斜封干進之徒﹔取錙銖而用泥沙﹐叔寶眞全無心肝者矣﹗

明以前大學士王應熊爲兵部尙書﹐督師專討蜀寇﹔起前寧夏巡撫樊一蘅﹝字君帶﹐宜賓人﹞爲兵部侍郎﹐總督川﹑陜軍務。

時張獻忠已據全蜀——惟遵義保境自守﹐應熊與一蘅避其地﹔命應熊督師﹑一蘅總督軍務討之。又遣禦史米壽圖﹝宛平人﹞巡按四川﹐命吏部簡堪任監司﹑守令者從壽圖西行。應熊等乃縞素誓師﹐開幕府﹐傅檄諸郡舊將會師大舉。會巡撫馬幹﹝昆明人﹞復重慶﹑副將朱化龍等復龍安茂州﹐一蘅乃起舊將甘良臣爲總統﹐合參將楊展等所攜潰卒﹐得三萬人﹔尋復敍州。而副將曾英﹝福建人﹞連敗賊﹐軍聲大振﹔亦受一蘅節制。其它據城奉徵調者﹐洪雅則曹勛﹝黎州參將﹞﹑範文光﹝內江人﹞﹐松茂則詹天顏﹝龍泉人﹞﹔夔萬則譚宏﹑譚詣。一蘅遂移駐納溪﹐與應熊會瀘州﹐檄諸路刻期並進﹔獻忠頗懼﹝事皆在明年。至順治三年﹐我大淸兵入蜀﹐誅獻忠﹐餘賊南奔﹔至重慶﹐曾英戰歿。應熊避之畢節衛﹐尋卒。會大兵北旋﹐一蘅復駐江上﹐爲收復計。時蜀中大亂﹐諸將各據地自擅﹐一蘅令不行。順治八年﹐大淸兵南徵﹐一蘅遁山中﹐遘疾卒﹔蜀中將士俱盡。而壽圖出奔沅州﹐至順治十一年城破﹐亦死﹞。

明以越其傑爲右僉都禦史﹐巡撫河南。

時河南諸將各結寨自固﹐其最大者﹕開封﹑汝寧間則劉洪起﹐南陽則蕭應訓﹐洛陽則李際遇。諸帥中獨洪起勇而好義﹐數殺賊有功﹔嘗與巡按禦史陳潛夫大破賊將陳徳於柳園﹔潛夫因請予掛印爲將軍﹐馬士英不聽。前僉事越其傑本坐贓遣戍﹐赦居南京﹔以士英姻婭﹐特起爲河南巡撫﹔老憊不知兵﹐潛夫所建白皆不用﹐諸鎭兵無至者。會其傑以事譖潛夫於士英﹝蕭應訓復南陽及�陽﹑舞陽﹑桐柏﹐遣子三傑獻捷﹔潛夫授告身﹑飲之酒﹐鼓吹前導出﹐三傑喜過望。往謁其傑﹐其傑覬其賄﹐故爲尊嚴﹐厲詞詰責﹐詆爲賊﹔三傑泣而出﹐萌異心。潛夫過諸寨﹐皆鐃吹迎送﹔其傑間過之﹐諸寨皆閉門不出。其傑恚﹐故譖之﹞﹐士英竟調潛夫還﹐以淩駉﹝歙縣人﹞代之。

明選淑女。

時以母妃命選淑女﹐羣奄借端肆擾﹐隱匿者至鄰里連坐。兵科給事中陳子龍﹝字臥子﹐松江華亭人﹔唐王時死節﹐本朝賜謚「忠裕」﹞言﹕『中使四出搜巷﹐凡有女之家﹐黃紙貼額﹐持之而去﹔閭井騷然。明旨未經有司﹐中使私自搜采﹐甚非法紀』﹗禦史朱國昌﹝臨安衛人﹞亦以爲言。乃命禁訛傳誑惑者。尋復使太監李國輔等分詣蘇﹑杭采訪﹐民間婚娶一空。

明賜北京死節諸臣贈謚。

北京文武臣殉難者﹐並予贈謚﹑世蔭﹔立廟於雞鳴山﹐賜額曰「旌忠」。其列於正祀者﹐文臣二十四人﹝範景文﹑倪元璐﹐李邦華﹑王家彥﹑孟兆祥﹑施邦曜﹑淩義渠﹑吳麟徵﹑周鳳翔﹑馬世奇﹑劉理順﹑汪偉﹑申佳允﹑吳甘來﹑王章﹑陳純徳﹑陳良謨﹑成徳﹑許直﹑金鉉及大同巡撫衛景瑗﹑宣府巡撫朱之馮﹑布衣湯文瓊﹑諸生許琰——範景文等事具前。許琰字玉仲﹐吳縣人。聞京師破﹐趨古廟自經﹐爲人所解﹔及哀詔至﹐竟不食死﹞﹑武臣七人﹝新樂侯劉文炳﹑惠安伯張慶臻﹑襄城伯李國楨﹑駙馬都尉鞏永固﹑左都督劉文耀﹑山西總兵官周遇吉﹑遼東總兵官吳襄——文炳等事具前﹞﹑內臣一人﹝王承恩﹔事具前﹞﹑婦人九人﹝成徳母張氏﹑金鉉母章氏﹑汪偉妻耿氏﹑劉理順妻萬氏﹑妾李氏﹑馬世奇妾朱氏﹑李氏﹑陳良謨妾時氏﹑吳襄妻祖氏﹔事具前﹞﹔附祀者文臣七人﹝進士孟章明及郎中徐有聲﹑給事中顧鋐﹑彭管﹑禦史兪志虞﹑總督徐標﹑副使朱廷煥——孟章明﹑徐有聲﹑徐標﹐事具前。顧鋐﹐成都人﹔彭管﹐永川人﹔兪志虞﹐浙江人。朱廷煥﹐單縣人﹔以副使分巡大名﹐流賊陷城﹐被執死﹞﹑武臣十五人﹝成國公朱純臣﹐鎭遠侯顧肇迹﹑定遠侯鄧文明﹑武定侯郭培民﹑陽武侯薛濂﹑永康侯徐錫登﹑西寧侯宋裕徳﹑懷寧侯孫惟藩﹑彰武伯楊崇猷﹑宣城伯衛時春﹐淸平伯吳遵周﹑新建伯王先通﹑安鄕伯張光燦﹑右都督方履泰﹑錦衣衛千戶李國祿——時春﹐事具前。純臣﹐東平王能八世孫﹔肇迹﹐夏國公成十一世孫﹔文明﹐寧河王愈十世孫﹔培民﹐營國公英九世孫﹔濂﹐鄞國公祿七世孫﹔錫登﹐蔡國公忠十世孫﹔裕徳﹐晟十世孫﹔維藩﹐鏜八世孫﹔崇猷﹐信七世孫﹔遵周﹐梁國公成七世孫﹔先通﹐守仁曾孫﹔光燦﹐興六世孫﹔履泰﹐南和伯一元子﹞﹑內臣六人﹝李鳳翔﹑王之心﹑髙時明﹑褚憲章﹑方正化﹑張國元。——方正化﹐事具前。鳳翔﹐司禮秉筆太監﹔時明﹐故司禮掌印太監﹔憲章﹑國元﹐皆提督諸監局太監﹕並殉難。而之心家最富﹐降賊﹔拷掠死﹞﹕命有司春秋致祭。然顧鋐﹑彭管﹑兪志虞輩特爲賊拷死﹐皆濫與其列﹔而郎中周之茂等並以不屈死﹝事具前﹞﹐顧未邀贈卹。他如禦史馮恆登﹝新昌人﹞﹑員外郎鄭逢蘭﹑行人謝於宣﹝鄞縣人﹞﹑郎中李逢申﹑知縣鄒逢吉﹝湖口人﹞等皆拷死﹐亦並獲贈謚。時南北阻絕﹐多未能核實也﹝又予前大學士孫承宗﹑太常少卿鹿善繼祠謚﹐又湖廣殉難巡按禦史劉熙祚﹑參政許文岐﹑推官蔡道憲等並予贈謚。禮部尙書顧錫疇又言﹕『溫體仁得君行政最專且久﹐其負先帝罪大且深﹐乞削其「文忠」之謚﹔而補文震孟﹑羅諭義﹑姚希孟﹑呂維祺諸臣謚﹐庶天下有所勸懲』。王亦從之。——孫承宗﹑鹿善繼﹑劉熙祚等﹐事具前。許文岐字我西﹐仁和人﹔蘄州陷﹐被執﹐賊系之後營。文岐陰與同系舉人奚鼎鉉等數十人相結圖賊﹐謀泄被害。蔡道憲字符白﹐晉江人﹐爲長沙推官﹔城陷被執。賊噉以官﹐嚼齒大罵﹔賊磔之﹐健卒林國俊等九人殉焉。顧錫疇字九疇﹐昆山人﹞。

明封鄭芝龍爲南安伯。

尋命爲總兵官﹐鎭守福建﹔復令其弟鴻逵帥舟師駐鎭江防守。

明以阮大鋮爲兵部侍郎﹐巡閱江防。

大鋮之召﹐大學士髙弘圖以去就爭﹔馬士英意稍折﹐遲回月餘。至是﹐復用安遠侯柳祚昌﹝升八世孫﹞薦﹐起大鋮兵部添注右侍郎﹐仍禁迕臣不得把持阻諫。左都禦史劉宗周疏言﹕『大鋮昔爭吏垣不得﹐致魏大中死詔獄﹔殺大中者魏璫﹐大鋮其主使也。卽才果足用﹐臣慮黨邪害正之才﹐終病世道。且祖宗故事﹐九列必用廷推﹔乃者中旨頻降﹐司農之後繼之少宰﹝司農張有譽﹑少宰張捷也﹞﹐未幾而大鋮司馬又繼之。其爲墨敕斜封之漸﹐有不待問者。大鋮進退﹐實系江左興亡﹔乞寢成命』﹗給事中熊汝霖亦言『大鋮以知兵擢﹐當置有用之地﹔若止優遊司馬﹐則樞輔已優爲之﹐何必增置』﹗命切責宗周﹐而格汝霖疏不聽。尋命大鋮兼右僉都禦史﹐巡閱江防。

九月﹐明黃得功趨揚州﹔髙傑以兵襲儀眞﹐不克。

初﹐史可法置得功儀眞﹐與傑陰相牽制。及是﹐登萊總兵黃蜚將之任﹐蜚與得功同姓稱兄弟﹐移書請兵備非常﹔得功率騎三百﹐由揚州往髙郵迎之。傑素忌得功﹐又疑圖己﹔乃伏精卒道中邀擊之。得功行至土橋﹐方作食﹐伏起出不意﹐上馬舉鐵鞭﹐飛矢雨集﹐馬踣﹔騰他騎馳。有驍騎舞槊直前﹐得功大呼反斗﹐挾其槊而抶之﹐人焉皆糜﹔復殺數十人﹐跳入頹垣中﹐哮聲如雷﹐追者不敢進﹔遂疾馳至其軍﹐得免。方鬥時﹐傑潛師搗儀眞。得功兵頗傷﹐而所俱行三百騎皆沒﹔遂訴於南京﹐願與傑決一死戰。命太監盧九徳及史可法遣監軍萬元吉和解之﹐不可。會得功有母喪﹐可法往弔﹔語之曰﹕『土橋之役﹐無智愚皆知傑不義﹔今將軍以國故﹐捐盛怒而歸曲於髙﹐是將軍收大名於天下也』﹗得功色稍和﹐終以所殺亡多爲恨。可法令傑償其焉﹐復出千金爲母賵﹔得功不得已﹐聽之。

明大學士姜曰廣罷。

曰廣與髙弘圖協心輔政﹐而馬士英挾擁戴功﹐內結勛臣朱國弼﹝保國公永五世孫﹞劉孔昭﹑趙之龍﹐外連諸鎭劉澤淸﹑劉良佐等謀擅朝權﹐深忌二人﹔及沮阮大鋮進用﹐益爲所疾。曰廣遂抗疏乞休﹝大略言﹕『前見文武交競﹐旣慚無術調和﹔近睹「逆案」忽翻﹐又愧不能寢弭﹗先帝善政𨿽多﹐而頻出口宣﹐職爲亂階。所得閣臣則貪淫巧猾之周延儒等﹐所得部臣則陰邪貪狡之王永光等﹐所得勛臣則力阻南遷﹑盡撒守禦狂稚之李國楨等﹐所得大將則紈褲支離之倪寵﹑王朴等﹐所得言官則貪橫無賴之史■﹝範上土下﹞﹑陳啟新等﹕後效亦可睹矣。今又創一祕方﹐但求面對。立談取官﹐同登場之戲劇﹔下殿得意﹐類嬴勝之販夫﹕決廉恥之大防﹐長便佞之惡習。此豈可爲訓哉﹗臣待罪綸扉﹐半壁東南﹐有同幕雀﹔怩死無地﹐終夜附膺。願乞骸骨還鄕裏﹞。疏入﹐慰畱之﹔士英﹑大鋮等滋不悅。國弼﹑孔昭遂以誹謗先帝﹑誣蔑忠臣李國楨爲言﹐交章攻之﹔曰廣又與士英面詆﹝曰廣言﹕『上以親﹑以序﹐自應立﹔汝何功』﹖士英厲曰﹕『臣無功﹐汝輩欲立潞藩﹐故成臣功耳』﹗爭辧久之﹞。宗室朱統■﹝金類﹞﹝新建人﹞者﹐素無行﹔士英啖以官﹐使擊曰廣。疏不由通政司﹐爲禮科所駁﹔通政司劉士楨﹝萬安人﹞亦劾其違制﹕俱不問。劉澤淸復假諸鎭疏攻曰廣﹐以「三案」舊事及迎立異議爲詞﹔請執下法司﹐正謀危君父之罪。頃之﹐統■﹝金類﹞復劾曰廣五大罪﹝一﹑引用東林死黨﹐把持朝政。二﹑交聯江湖大俠﹐日窺南朝聲息﹔非謀劫遷﹐則謀別戴。三﹑庇從賊諸臣。四﹑納賄。五﹑姦媳﹞。曰廣旣連被誣蔑﹐屢疏乞休。至是﹐始得請﹝曰廣入辭﹐諸大臣咸在列。曰廣言﹕『微臣觸忤權姦﹐自分萬死﹔上恩寬大﹐猶許歸田。但臣歸後﹐當還以國事爲重』。士英勃然曰﹕『吾權姦﹐汝且老而賊也』﹗因叩頭言﹕『臣從滿朝異議中擁戴陛下﹐願以犬馬餘生歸老貴陽﹗如陛下畱臣﹐臣亦但多一死』﹗曰廣叱之曰﹕『擁戴﹐是人臣居功地耶』﹖士英曰﹕『汝謀立潞藩﹐功安在』﹖爭論久之﹐時不能斷。但諭以『叔父賢明當立﹐二先生無傷國體也』﹗旣出﹐復於朝堂相詬詈而罷﹞﹔曰廣遂還江西﹝其後﹐故將金聲桓者﹐初在史可法麾下﹐後隸左良玉﹔良玉死﹐聲桓降於我大淸爲南昌副總兵。旣而復叛附桂王由榔﹐迎曰廣以資號召。聲桓敗﹐曰廣投偰家池死——本朝賜謚「忠確」。偰家池﹐在新建縣西北偰家樓下﹞。

明左都禦史劉宗周罷。

宗周初聞召命﹐以大仇未報﹐不敢受職。自稱「艸莽孤臣」﹐疏陳時政﹔言『今日大計﹐捨討賊復仇﹐無以表陛下渡江之心﹔非毅然決策親徵﹐無以作天下忠義之气』。因進四策﹝一曰據形勢以規進取。江左非偏安之業﹐請進圖江北﹐以鳳陽駐親徵之師。一曰重藩屏以資彈壓。劉澤淸﹑髙傑倡逃﹐可斬。一曰愼爵賞以肅軍情。請分別各帥封賞﹐孰當熟濫。一曰核舊官以立臣紀。受僞官叛逃者﹐宜分別定罪﹞。命納其言﹐宣付史館。而馬士英﹑髙傑﹑劉澤淸恨甚﹔滋欲殺宗周。宗周請告﹐不許﹔遂抗疏劾士英﹝大略言﹕『陛下龍飛淮甸﹐天實予之。乃以扈蹕微勞﹐晏然入內閣﹑進中樞者﹐非士英乎﹖於是李沾﹑劉孔昭等嘩然聚訟﹐而羣陰且翩翩起矣。髙傑一逃將﹐而奉若驕子﹔劉﹑黃諸將各有舊汛地﹐而置若奕棋。京營自祖宗以來﹐皆勛臣爲之﹔陛下立國伊始﹐卽有內臣盧九徳之命﹐士英不得辭其責﹗惟陛下首辧陰陽消長之機﹐出士英仍督鳳陽﹐聯絡諸鎭﹔史可法卽不還中樞﹐亦當自淮而北﹑歷河以南﹐別開幕府﹐與士英相犄角。京營提督﹐獨斷寢之。書之史冊﹐爲弘光第一美政』﹞﹐優旨答之﹐而促其速入。士英大怒﹐卽日具疏辭位﹔且揚言曰﹕『劉公自稱「艸莽孤臣」﹑不書新命﹐明示不臣天子也』﹗其私人朱統■﹝金類﹞遂劾宗周『疏請移蹕鳳陽﹐髙墻所在﹐欲以罪宗處皇上﹐而與史可法擁立潞王﹔其兵已伏丹陽﹐當急備』。而澤淸﹑傑日夜謀所以殺宗周不得﹐乃遣客十輩往刺之﹝宗周時在丹陽﹐終日危坐﹐未嘗有惰容。客前後至者﹐皆不忍加害而去﹞。適京口軍亂﹝事具前﹞﹐士英以統■﹝金類﹞言爲信﹐亦震恐。於是澤淸疏劾宗周『陰撓恢復﹐欲誅臣等﹐激變士心』﹔劉良佐亦言宗周『力持「三案」﹐爲門戶主盟﹔倡議親徵﹐圖晁錯之自爲居守』。疏未下﹐澤淸復艸一疏﹐署傑﹑良佐及黃得功名上之﹔言宗周『勸上親徵﹐謀危君父﹔陰結死黨﹐迫劫乘輿。如宗周入都﹐臣等卽渡江赴闕﹐正「春秋」討賊之義』。疏入﹐舉國大駭﹔傳諭和衷集事﹝初﹐澤淸疏出﹐遣人錄示傑﹔傑曰﹕『我輩武人﹐乃預朝事耶』﹖得功疏辧﹕『臣不與聞』。士英寢不奏。可法不平﹐遣使徧詰﹐諸鎭咸云不知﹐遂據以入告﹔澤淸輩由是气沮﹞。宗周不得已﹐以七月十八日至南京。會阮大鋮進用﹐宗周復請告﹔王許其乘傳歸裏。將行﹐疏陳五事﹝一曰修聖政﹐毋以近娛忽遠猷﹔一曰振王綱﹐毋以主恩傷臣紀﹔一曰明國是﹐毋以邪鋒危正气﹔一曰端治術﹐毋以刑名先教化﹔一曰固邦本﹐毋以外釁釀內憂﹞﹔亦但優旨報聞而已﹝明年六月杭州破﹐宗周不食死——本朝賜謚「忠介」﹞。

明史可法遣諸將分守要地﹐髙傑移駐徐州。

初﹐可法出巡淮安﹐閱劉澤淸士馬﹐返揚州請餉﹐爲進取資﹔馬士英靳不發。可法疏趣之﹐因言『今事勢更非昔比﹐必專主討賊復仇﹔捨籌餉無議論﹐捨治兵﹑治餉無人才』。優旨褒答而不能行。至是﹐可法議分布諸將﹐奏請以總兵李成棟鎭徐州﹐賀大成鎭揚州﹐王之綱鎭河南﹐李本身﹑胡茂楨隸髙傑麾下爲前鋒﹔而令劉肇基駐髙家集﹑李棲鳳駐睢寧以防河﹐用張天祿爲閣標前鋒駐瓜洲。髙傑故跋扈﹐可法日以「君臣」大義曉示之﹔傑感其忠﹐奉約束。可法因與謀恢復﹐議調黃得功﹑劉澤淸二鎭赴邳﹑宿防河﹐傑自提兵直趨開﹑歸﹐且瞰宛﹑洛﹑荊﹑襄以爲根本。傑遂具疏上之﹔且曰『得功與臣介介前事﹐臣知報君雪恥而已﹐安能與同列較短長哉』﹗然得功終不欲爲傑後勁﹐而澤淸尢狡橫難任。可法不得已﹐乃移得功廬州以防桐皖﹐調劉良佐赴邳﹑徐進復黃﹑汝﹐與傑相聲援﹔傑遂帥兵移鎭徐州﹐以左中允衛允文﹝字祥趾﹐韓城人﹞兼兵科給事中監其軍﹝徐州土賊程繼孔﹐崇禎末被擒﹔至京﹐乘亂逃歸。傑至徐州﹐擒斬之﹞。

明逮前浙江巡按禦史左光先下獄。

阮大鋮旣得志﹐專務報復。旣排去劉宗周等﹐於是盡召「逆案」楊維垣﹑虞廷陛﹝嘉興人﹞等十餘人及所善蔡奕琛﹑唐世濟﹝烏程人﹞﹑張孫振﹑袁宏勛﹝慈溪人﹞等﹐布列要路。浙江巡按禦史左光先者﹐光斗之弟﹔故與大鋮世仇﹐又嘗首劾士英﹔大鋮益恨刺骨。光先在浙嘗平許都亂﹝都﹐東陽人﹔家富﹐任俠。知縣姚孫榘索賄不得﹐誣其結黨謀逆﹔都遂反。光先以撫標兵討之﹐都乞降﹔遂殺之——姚孫榘﹐桐城人﹞﹔至是﹐光先已去﹐而都餘黨復叛。大鋮因坐以「激變」﹐逮下獄。蘇松巡撫祁彪佳上疏救﹐士英﹑大鋮並恨彪佳﹐嗾張孫振論其姦貪﹔彪佳遂移疾去﹝明年杭州破﹐彪佳卽不食﹔尋端坐池中而死——本朝賜謚「忠惠」﹞。

明吏部尙書徐石麒罷。

石麒初入朝﹐上疏陳七事﹝省庶官﹑愼破格﹑行久任﹑重名器﹑嚴起廢﹑明保舉﹑交堂廉﹞﹐褒納之。時當考選﹐石麒與都禦史劉宗周矢公甄別﹐擬莊元辰﹝鄞縣人﹞等十三人爲科道。馬士英庇其私人﹐更易殆半﹔禦史黃耳鼎﹝靳水人﹞﹑給事中陸朗﹝上元人﹞有物議﹐石麒以年例出之。朗賄奄人﹐內傳畱用﹔耳鼎尋亦復官。石麒發其罪﹐朗恚﹐疏詆石麒﹔耳鼎亦兩疏劾石麒﹐並言其枉殺陳新甲。石麒疏辯﹐求去益力﹔士英擬嚴旨「不許」﹐令馳驛歸﹝石麒剛方淸介﹐值權姦用事﹐鬱鬱不得志。士英挾定策功﹐將圖封﹔石麒議格之。中貴田成輩請屬﹐石麒拒不應。由是中外皆怨﹐構之去。明年南京破﹐大兵至浙江﹐石麒方居城外﹐曰﹕『吾大臣也﹐城亡與亡』﹗後入居城中﹐朝服自縊死——本朝賜謚「忠懿」﹞。

冬十月﹐明以前兵部尙書張縉彥總督北直﹑山西﹑河河軍務。

時馬士英掌中樞﹐絕不銳厲恢復﹐日以鋤正人﹑引凶黨爲務。初﹐舉朝以「逆案」攻阮大鋮﹐大鋮憾甚﹔及見北都從逆諸臣頗多附會淸流者﹐因倡言曰﹕『彼攻「逆案」﹐吾作「順案」相對』﹔以李自成僞號曰「順」也。士英因疏糾光時亨﹝桐城人﹞﹑陳名夏﹝溧陽人﹞﹑周鍾﹝鑣從弟﹞﹑項煜等﹔以諸人皆附東林﹐故重劾之。其它大僚降賊者﹐反不之及。賄入﹐輒復其官。縉彥以本兵首先開門從賊﹔自成敗走﹐縉彥竄歸河南。至是﹐自言集義勇﹑擒僞官﹐收復列城﹔士英主之﹐卽授原官總督軍務﹐許便宜行事。給事中利瓦伊樾言﹕『縉彥闇■﹝勿上目下﹞失機﹐寸斬莫贖。逆賊入宮﹐靑衣候點﹔賊敗竄歸﹐安能復收河北﹖總督何官﹐顧畀賊臣』﹖士英等勿卹也時北都降賊諸臣﹐多以賊敗南還。史可法言﹕『北都之變﹐臣子皆當有罪。若在北者始應從死﹐豈在南者獨非人臣﹗卽臣可法謬與南樞﹑臣士英叨任鳳督﹐未能疾趨北援﹔鎭臣澤淸﹑傑以兵力不支﹐折而南走﹕是首應重論者﹐臣等罪也。乃鈇鉞未加﹐且恩榮疊被﹔獨於在北諸臣毛舉而槪繩之﹐豈散秩閒曹責反重於南樞﹑鳳督哉﹗宜摘其罪狀﹐顯著者重懲示儆。若僞命未污﹐當置不問﹔其逃避後至者﹐許戴罪討賊﹐赴臣軍前酌用』。時不能盡從也﹞。

﹝眉批﹞明末北都當流賊猖獗時﹐自捐軀矢節諸臣外﹐有身污僞命者﹐後聞賊已奔逃而南京監國﹐復爾營營干進﹔此等假息偸生﹐若仍以「傳聞異辭」曲爲寬貸﹐卽屬與於逆惡之尢。然在馬﹑阮憸邪﹐旣不惜以引類呼朋﹐私行拯拔﹔其於異己之輩﹐又轉得借題報復以修睚眥舊隙。卽解學龍所定爰書六等﹐亦不無輕重失倫﹑掛一漏萬之獘。惟史可法論南北諸臣大義﹐最爲嚴切。彼幸處南都空閒之局﹐不知厚自刻責﹔而於焦頭爛額之人反唇相詰﹐甚至乘擁立之舉濫賞冒功﹐■﹝忄間﹞然以爲得計﹗聞可法之言﹐亦可以少愧矣。

明大學士髙弘圖罷。

初﹐阮大鋮入見﹐以弘圖不附東林﹐引爲證。弘圖顧力言「逆案」不可翻﹐大鋮及馬士英怒﹝一日﹐閣中言及故庶吉士張溥﹐士英曰﹕『吾故人也﹔死﹐酹而哭之』。姜曰廣笑曰﹕『公哭東林﹐亦東林耶』﹗士英曰﹕我非畔東林﹐東林拒我耳』。弘圖因慫惥之﹐士英意辭。會劉宗周劾疏上﹐大鋮宣言「曰廣實使之」。於是士英怒不可止﹐力薦張捷﹑謝升﹐朝端益水火矣﹞。弘圖因乞休﹐請召還史可法﹔皆不許。至是﹐凡四疏乞休﹐乃許之﹝弘圖旣致仕﹐無家可歸﹐流寓會稽﹔及南京破﹐逃野寺中﹐絕粒而死——本朝賜謚「忠貞」﹞。

明鳳陽地震。

明遣太監孫元徳督賦浙江。

先是﹐命太監王肇基﹝卽王坤﹞督催浙﹑閩金花銀﹐以給事中羅萬象執奏而止。及是﹐復遣司禮太監孫元徳往浙督催內庫及戶﹑工二部錢糧。尋以髙起潛請餉﹐又於浙﹑閩增派二十萬﹐亦令元徳催解軍前。

明以張捷爲吏部尙書﹑楊維垣爲通政使。

馬士英獨握國柄﹐一聽阮大鋮計﹔朝政濁亂﹐賄賂公行。時徐石麒旣去﹐士英欲用張國維掌吏部﹔而大鋮結內奄取中旨﹐特授張捷﹐士英■﹝目咢﹞眙良久。楊維垣力謀起官﹐禮部尙書錢謙益因上疏薦維垣及蔡奕琛﹐且頌士英功﹐而盡雪「逆案」賈繼春等﹔維垣遂得授通政使﹝未幾﹐進左副都禦史﹔奕琛亦授吏部侍郎﹞。

我大淸兵西討李自成﹐分兵下江南。

先是﹐我睿親王多爾衮令南來副將韓拱薇﹑參將陳萬春等賫書致史可法﹝書曰﹕『予向在沈陽﹐卽知燕京物望﹐咸推司馬。後入關破賊﹐得與都人士相接﹐識介弟於淸班。曾托其手勒平安﹐拳致衷緒﹔未審以何時得達﹗比聞道路紛紛﹐多謂金陵有自立者。夫君父之仇﹐不共戴天。「春秋」之義﹕有賊不討﹐則故君不得書「葬」﹑新君不得書「卽位」﹔所以防亂臣賊子﹐法至嚴也。闖賊李自成稱兵犯闕﹐手毒君親﹔中國臣民﹐不聞加遺一矢。平西王吳三桂介在東陲﹐獨效包胥之哭。朝廷感其忠義﹐念累世之宿好﹐棄近日之小嫌﹔爰整貔貅﹐驅除狗鼠。入京之日﹐首崇懷宗帝後謚號﹔卜葬山陵﹐悉如典禮。親郡王﹑將軍以下﹐一仍故封﹐不加攺削﹔勛戚文武諸臣﹐咸在朝列﹐恩禮有加。耕市不驚﹐秋毫無擾。方擬秋髙气爽﹐遣將西徵﹔傳檄江南﹑聯兵河朔﹐陳師鞠旅﹐戮力同心﹕報乃君國之仇﹐彰我朝廷之徳。豈意南州諸君子苟安旦夕﹐弗審事機﹔聊慕虛名﹐頓忘實害﹕予甚惑之﹗國家之撫定燕都﹐乃得之於闖賊﹐非取之於明朝也。賊毀明朝之廟主﹐辱及先人﹔我國家不憚徵繕之勞﹐悉索敝賦﹐代爲雪恥。孝子仁人﹐當如何感恩圖報﹗玆乃乘逆寇稽誅﹑王師暫息﹐遂欲雄據江南﹐坐享漁人之利﹗揆諸情理﹐豈可謂平﹗將以爲天塹不能飛渡﹑投鞭不足斷流耶﹗夫闖賊但爲明朝祟耳﹐未嘗得罪於我國家也﹔徒以薄海同仇﹐特伸大義。今若擁號稱尊﹐便是天有二日﹐儼爲勍敵。予將簡西行之銳﹐轉旆東徵﹔且擬釋彼重誅﹐命爲前導。夫以中華全力﹐受制潢池﹔而欲以江左一隅兼支大國﹐勝負之數無待蓍龜矣﹗予聞君子之愛人也以徳﹐細人則以姑息。諸君子果識時知命﹑篤念故主﹑厚愛賢王﹐宜勸令削號歸藩﹐永綏福祿﹔朝廷當待以虞賓﹐統承禮物﹐帶礪山河﹐位在諸王侯上﹕庶不負朝廷伸義討賊﹑興滅繼絕之初心。至南州羣彥翩然來儀﹐則爾公爾侯﹑列爵分土﹐有平西之典例在﹔惟執事實圖利之﹗挽近士大夫好髙樹名義﹐而不顧國家之急﹔每有大事﹐輒同築捨。昔宋人議諭未定﹐兵已渡河﹔可爲殷鹽。先生領袖名流﹐主持至計﹔必能深維終始﹐寧忍隨俗浮沈﹗取捨從違﹐應早審定。兵行在卽﹐可西可東﹔南國安危﹐在此一舉。願諸君子同以討賊爲心﹐毋貪一身瞬息之榮﹐而重故國無窮之禍﹐爲亂臣賊子所笑﹗予實有厚望焉﹗記有之﹕「惟善人能受盡言」。敬布腹心﹐佇聞明教﹗江天在望﹐延跂爲勞。書不宣意』﹞﹐可法旋遣人答書﹝書曰﹕『南中向接好音﹐法隨遣使問訊吳大將軍﹐未敢遽通左右﹔非委隆誼於艸莽也﹐誠以「大夫無私交」﹐「春秋」之義。今悾傯之際﹐忽棒琬琰之章﹐眞不啻從天而降也。循讀再三﹐殷殷至意。若以逆賊尙稽天討﹐煩貴國憂﹔法且感且愧﹗懼左右不察﹐謂南中臣民偸安江左﹐竟忘君父之怨﹔敬爲貴國一詳陳之。我大行皇帝敬天法祖﹑勤政愛民﹐眞堯﹑舜之主也﹔以庸臣誤國﹐致有三月十九日之事。法待罪南樞﹐救援無及。師次淮上﹐凶問遂來﹔地坼天崩﹐山枯海泣﹗嗟乎﹗人孰無君﹐𨿽肆法於市朝以爲泄泄者之戒﹐亦奚足謝先皇帝於地下哉﹗爾時南中臣民哀慟如喪考妣﹐無不拊膺切齒﹐欲悉東南之甲﹐立剪凶仇﹔而二﹑三老臣謂「國破君亡﹐宗社爲重」﹐相與迎立今上﹐以系中外之心。今上非他﹐神宗之孫﹑光宗猶子﹐而大行皇帝之兄也﹔名正言順﹐天與人歸。五月朔日﹐駕臨南都﹐萬姓夾道歡呼﹐聲聞數里﹔羣臣勸進﹐今上悲不自勝﹐讓再讓三﹐僅允監國。迨臣民伏闕屢請﹐始以十五日正位南都。從前鳳集﹑河淸﹐瑞應非一﹔卽告廟之日﹐紫雲如蓋﹐祝文升霄﹐萬目共瞻﹐欣傳盛事。大江湧出枏梓數十萬章助修宮殿﹐豈非天意也哉﹗越數日﹐遂命法視師江北﹐刻日西徵﹔忽傳我大將吳三桂借兵貴國破走逆成﹐爲我先皇帝後發喪成禮﹐掃淸宮殿﹑撫輯羣黎﹐且罷薙發之令﹐示不亡本朝。此等舉動﹐振古鑠今﹔凡爲大明臣子﹐無不長跽北向﹐頂禮加額﹕豈但如明諭所云感恩圖報已乎﹗謹於八月薄治筐篚﹐遣使犒師﹔兼欲請命鴻裁﹐連兵西討。是以王師旣發﹐復次江淮。乃辱明誨﹐引「春秋」大義來相詰責﹔善哉乎﹗推言之﹐然此乃爲列國君薨﹑世子應立﹐有賊未討﹑不忍死其君者立說耳。若夫天下共主身殉社稷﹑靑宮皇子慘變非常﹐而猶拘牽「不卽位」之文﹐坐昧「大一統」之義﹔中原鼎沸﹐倉猝出師﹐將何以維系人心﹑號召忠義﹗紫陽「綱目」﹐踵事「春秋」。其間特書﹐如莽移漢鼎﹐光武中興﹔丕廢山陽﹐昭烈踐祚﹔懷﹑湣亡國﹐晉元嗣基﹔徽﹑欽蒙塵﹐宋髙纘統﹕是皆於國仇未剪之日亟正位號﹐「綱目」未嘗斥爲自立﹐率以「正統」與之。甚至如元宗幸蜀﹐太子卽位靈武﹐議者疪之﹐亦未嘗不許以行權﹔幸其光復舊物也。本朝傳世十六﹐正統相承﹔自治冠帶之族﹐繼絕存亡﹐仁恩遐被。貴國昔在先朝﹐夙膺封號﹐載在盟府﹔寧不聞乎﹖今痛心本朝之難﹐驅除亂逆﹔可謂大義復著於「春秋」矣。昔契丹和宋﹐止歲輸以金繒﹔回紇助唐﹐原不利其土地。況貴國篤念世好﹐兵以義動﹔萬代瞻仰﹐在此一舉。若乃乘我蒙難棄好崇仇﹐規此幅幀﹐爲徳不卒﹔是以義始而以利終﹐爲賊人所竊笑也﹗貴國豈其然﹗往先帝軫念潢池﹐不忍盡戮﹔剿撫互用﹐貽誤至今。今上天縱英明﹐刻刻以復仇爲念﹔廟堂之上﹐和衷體國﹔介胃之士﹐飲泣枕戈﹔忠義民兵﹐願爲國死。竊以爲天亡逆闖﹐當不越於斯時矣。語曰「樹徳務滋﹐除惡務盡」。今逆賊未服天誅﹐諜知捲土西秦﹐方圖報復﹔此不獨本朝「不共戴天」之恨﹐抑亦貴國「除惡未盡」之憂。伏乞堅「同仇」之誼﹐全始終之徳﹔合師進討﹐問罪秦中﹔共梟逆賊之頭﹐以泄敷天之憤﹕則貴國義問照耀千秋﹐本朝圖報惟力是視。從此兩國世通盟好﹐傳之無窮﹐不亦休乎﹗至於牛耳之盟﹐則本朝使臣久已在道﹐不日抵燕奉盤盂從事矣。法北望陵廟﹐無涕可揮﹔身蹈大僇﹐罪應萬死﹗所以不卽從先帝者﹐實爲社稷之故。傳曰「竭股眩之力﹐繼之以忠貞」﹔法處今日﹐鞠躬致命克盡臣節﹐所以報也。惟殿下實昭鹽之』﹞。至是﹐山西﹑山東郡縣已次第撫定。我大淸乃命英親王阿濟格爲靖遠大將軍﹐帥師西討李自成﹔豫親王多鐸爲定國大將軍﹐帥師下江南。

﹝眉批﹞幼年卽羨聞我攝政睿親王致書明臣史可法﹐而未見其文。昨輯「宗室王公功績表傳」﹐乃得讀其文﹔所爲揭大義而示正理﹐引「春秋」之法斥偏安之非﹐旨正辭嚴﹐心實嘉之﹗而所云「可法遣人報書﹐語多不屈」﹔固未嘗載其書語也。夫可法﹐明臣也﹔其不屈﹐正也。不載其語﹐不有失忠臣之心乎﹖且其語不載﹐則後世之人將不知其何所謂﹐心有疑惡其語而不之者﹔是大不可也。因命儒臣物色之書市及藏書家﹐則亦不可得﹔復命索之於內閣冊庫﹐乃始得焉。卒讀一再﹐惜可法之孤忠﹐嘆福王之不惠﹗有如此臣而不能信用﹐使權姦掣其肘﹐而卒致淪亡也﹗夫福王卽信用可法﹐其能守長江爲南宋之偏安與否﹐猶未可知﹔而況燕雀處堂﹑無深謀遠慮﹐使兵頓餉竭﹐忠臣流涕頓足而嘆無能爲﹐惟有一死以報國是﹕不大可哀乎﹖且可法書語﹐初無詬誶不經之言﹔𨿽心折於睿王而不得不彊辭以辯﹐亦仍明臣尊明之義耳。余以爲不必諱﹐亦不可諱﹐故書其如右﹔而可法之書﹐並命附錄於後。夫可法卽擬之文天祥﹐實無不可。而「明史」本傳乃稱其母夢文天祥而生﹐則出於稗野之附會﹔失之不經矣﹗

明定諸鎭兵額。

江北督撫四鎭﹐額兵三萬﹔楚撫﹐額兵一萬﹔京營﹐額兵一萬五千。時九江總督袁繼咸爲馬士英等所惡﹐因汰其軍餉六萬﹔軍中有怨言。繼咸爭之﹐不聽﹝繼咸又議造戰艦﹐檄九江僉事葉士彥截買材木﹔士彥封還其檄﹐繼咸劾之。士彥同年禦史黃耳鼎亦劾繼咸﹐且言繼咸「勸左良玉立他宗﹐而良玉不從」。艮玉聞之﹐疑懼﹔上疏明與繼咸無隙﹐耳鼎受指使而言。由是﹐南京籍籍﹐益謂良玉脇制朝廷矣——葉士彥﹐巢縣人﹞。

十一月﹐明鳳陽陵災。

松柏皆燼。

張獻忠僭號於成都。

獻忠旣有全蜀﹐遂僭號「大西」國王﹐僞稱「大順」元年﹔修蜀王府居之。設丞相﹑尙書﹑五軍都督府等官﹝用汪兆麟﹑嚴錫命爲左右丞相﹐王國麟﹑江鼎鎭﹑龔完敬爲尙書﹔養子孫可望﹑艾能奇﹑劉文秀﹑李定國等皆爲將軍﹐賜姓張氏。鼎鎭﹑完敬﹐尋以小過刲剔死。脇川中士大夫受僞職﹐前布政使尹仲﹑給事中吳宇英皆不屈死——江鼎鎭﹐南充人﹔龔完敬﹐彭縣人﹔尹仲﹐敍州人﹔吳宇英﹐廣元人﹞。遣諸僞將分屠各府州縣﹝詭開科取士﹐集於靑羊宮﹐盡殺之﹐筆墨成邱冢。坑成都民於中圖﹐殺各衛籍軍九十八萬。僞官朝會﹐呼獒數十下殿﹐獒所齅者引出斬之﹐名「天殺」。又創生剝人法﹐皮未去而先絕者﹐刑者抵死﹞﹐將卒以殺人多少敍功﹐共殺男女六萬萬有奇。會諸郡義兵並起﹐獻忠憤怒﹐誅殺益毒﹔川中人迹殆絕﹐列城內至雜樹成拱云﹝後二年﹐獻忠盡焚成都宮室﹐鏟其城﹔率眾出川北。又欲盡殺川兵﹐僞將劉進忠率川兵一軍盡逃﹔會我大淸兵至漢中﹐進忠降﹐乞爲向導。至監亭界﹐大霧﹔獻忠曉行﹐猝遇大兵﹐中矢墜馬﹐蒲伏積薪下﹐擒出斬之——監亭﹐魏縣﹔今屬四川潼川府﹞。

明史可法帥師進次淸江浦。

可法聞李自成敗還陜西﹐決策北行。髙傑旣赴徐州﹐可法遂帥師進次淸江浦﹔遣官屯田開封﹐爲經略中原計。時諸將各分汛地﹐擇便利者。自王家營﹝在淸河縣東北黃河北岸﹞而北至宿遷最衝要﹐諸鎭不敢任﹔可法自任之﹐令幕下文武築壘緣河南岸﹝可法以自成未滅﹐上疏請頒討賊詔書﹔大略言『偏安者恢復之退步﹐未有志在偏安而遽能自立者也。大變之初﹐黔黎灑泣﹑紳士悲哀﹐猶有朝气﹔今則兵驕餉絀﹑文恬武嬉﹐頓成暮气矣。河上之防﹐百未經理﹔人心不肅﹐威令不行。復仇之師﹐不聞及關﹑陜﹔討賊之詔﹐不聞達燕﹑齊。君父之仇﹐置諸膜外。憶臣等迎駕時﹐陛下言及先帝﹐則泣下沾襟﹔恭謁孝陵﹐則淚痕滿袖﹕皇天后土﹐實式鹽臨﹗曾幾何時﹐頓忘斯志﹗先皇帝死於賊﹐恭皇帝亦死於賊﹔此千古未有之痛﹗國家變出非常﹐在北諸臣死節者無多﹐在南諸臣討賊者復少﹔此千古未有之恥﹗夫庶民之家﹐父兄被殺﹐尙思穴胸斷陘﹐得而甘心﹔況在朝廷﹐顧可漠置﹗臣恐恢復無期﹐卽偏安亦未可保也。今宜連發討賊之詔﹐責臣與諸鎭悉簡精銳﹐直指秦關﹔庶海內忠臣義士﹐聞而感憤。且陛下嗣登大寶﹐原與先朝不同﹔諸臣但有罪當誅﹐曾無功足錄。臣於登極詔稿﹐特將「加恩」一款刪除﹔不意後來仍復開載﹐致貽笑天下。今恩外加恩﹐紛紛未已﹔武臣腰玉﹐名器濫觴。自後尢宜愼重﹐專待有功﹕庶猛將武夫﹐有所激厲。至行兵討賊﹐最苦無糧﹔搜括不可行﹐勸輸亦難繼。請將不急之工程﹑可已之繁費﹐一切報罷﹔朝夕之燕衎﹑左右之進獻﹐一切謝絕。卽事關典禮﹑萬不容已者﹐亦槪從節省。蓋賊一日未滅﹐卽有深宮曲房﹐豈能安處﹗錦衣主食﹐豈能安享﹗必刻意在雪恥報仇﹐振舉朝精神﹐萃萬方物力﹐盡並於選將練兵一事﹐庶人心可鼓﹑天意可回』﹗疏奏﹐不省。時諸鎭位秩已崇﹐咸逡巡無進師意。可法悔之﹐語其客﹕欲斬己及馬士英﹑髙弘圖﹑姜曰廣四人頭爲任事不忠之戒﹔因上疏請責成諸鎭進戰。可法每繕疏﹐循環諷誦﹐聲淚俱下﹔聞者無不感泣﹐士英第取優旨報之而已﹞。

我大淸兵入宿遷。

我大淸兵取海州﹐遂取宿遷。史可法舟次鶴鎭聞報﹐遣總兵劉肇基往援﹐復其城。越數日﹐大淸兵圍邳州﹐軍城北﹔肇基援之﹐軍城南﹕相持半月而解。復分兵拔贛楡﹐丰沛等縣皆降﹝可法以聞﹐馬士英大笑不止﹔坐客楊士聰問故﹐士英曰﹕『君以爲誠有事耶﹗此史公妙用也。歲將暮﹐防河將吏應敍功﹑耗費軍資應稽算﹔此特爲敍功﹑稽算地耳——楊士聰﹐濟寧人﹞。

明命榷酒稅。

馬士英請榷酒助餉﹔下部議﹐從之。士英又請免童生府州縣試﹐分上﹑中﹑下戶納銀﹐卽赴院試。又奏開助工等例﹕暴斂益甚。民間因有「掃盡江南金﹑塡塞馬家口」之謠。

明逮治前昌平巡撫何謙﹝昆山人﹞等。

禦史沈宸荃﹝玆溪人﹞言﹕『經略山東﹑河南者﹐王永吉﹑張縉彥也。先帝拔永吉爲總督﹐不救國危﹔擢縉彥典中樞﹐率先從賊。卽加二人極刑﹐不爲過。陛下屈法用之﹐而永吉觀望逗𨖻﹐縉彥狼狽南竄﹔死何以對先帝﹖生何以對陛下﹖昌平巡撫何謙失陷諸陵﹐罪亦當按。都城旣陷﹐守土臣宜皆厲兵秣馬以報國仇﹔乃賊塵未揚﹐輒先去以爲民望﹗如河道總督黃希憲﹑山東巡撫邱祖徳﹝字念修﹐成都人﹞﹐尙可容偃臥家園乎』﹖疏入﹐永吉﹑縉彥釋勿問﹐逮謙﹑祖徳等付法司治之。

明桂王常瀛卒於梧州。

常瀛初封衡州﹔張獻忠陷湖南﹐常瀛走廣西﹐遂居梧州。至是﹐以憂悸致疾﹐卒﹝常瀛世子先卒﹐次子安仁王由■﹝目愛﹞未幾亦卒。次由榔﹐初封永明王。至順治三年八月大兵下汀州執唐王聿鍵﹐於是兩廣總督丁魁楚﹑廣西巡撫瞿式耜等迎由榔監國﹔十一月﹐自立於肇慶﹐號「永曆」。會大兵克廣州﹐式耜請駐軍峽口﹔太監王坤不從﹐奉由榔走梧州。至順治四年正月﹐大兵向肇慶﹐由榔復走桂林﹐又走武岡﹑柳州。會大兵東還﹐由榔旋返桂林。順治五年﹐南昌總兵金聲桓等叛降於由榔﹐復還肇慶。順治六年﹐大兵下湘潭﹐總督何騰蛟死之﹔尋入桂林﹐大學士瞿式耜亦死﹔由榔大懼﹐自梧州奔南寧。時孫可望已據滇﹑黔﹐受封爲秦王﹔順治八年﹐遣兵至南寧﹐殺其大學士嚴起恆等。順治九年﹐可望迎由榔入安隆所﹐攺曰「安龍府」﹔日益窮促。聞李定國與可望有隙﹐遣使密召定國以兵來迎﹔可望偵知之﹐殺其大學士吳貞毓等數人。順治十三年﹐定國至﹐乃奉由榔走雲南﹔由榔封定國晉王。順治十四年﹐可望舉兵與定國戰﹐大敗﹔挈妻子降於我大淸。順治十五年﹐大兵三路入雲南﹐由榔走永昌。順治十六年﹐大兵克雲南﹐由榔走騰越﹔定國敗於潞江﹐由榔走南甸﹐遂入緬。緬以四舟迎由榔﹐隨行者六百餘人﹔緬人於赭陘置艸屋居由榔﹐遣兵防之。順治十七年﹐定國等與緬戰﹐索其主﹔連敗緬兵﹐緬終不肯出由榔。時平西大將軍吳三桂以由榔尙在﹐請進兵緬甸以靖根株﹑爲一勞永逸之計﹐我大淸命定南將軍愛星阿率師會之﹔三桂遂傳檄緬甸﹐諭以擒獻由榔。順治十八年正月﹐三桂遣二土官至緬﹐示師期。三月﹐師至猛卯﹐會瘴發﹐撤兵。而緬首莽猛白屢得三桂檄﹐欲生致由榔﹔乃密使人防守﹐誘其從官沐天波等渡河盟﹐盡殺之﹐惟存由榔與其屬二十五人。九月﹐三桂及愛星阿帥師自南甸﹑隴川﹑猛卯進﹐別遣兵取道姚關﹑鎭康﹑孟定﹔十一月﹐會於木邦﹐遂趨緬。十二月﹐次舊挽坡﹐去緬城六十里﹔緬使人請兵百人進蘭鳩江濱爲捍衛﹐遂執由榔及其親屬送三桂軍前。明年四月﹐由榔死於雲南——嚴起恆﹐浙江山陰人。安隆所﹐本元普安路地﹐明設守禦所﹔今爲南籠府﹐屬貴州。吳貞毓﹐字符聲﹔宜興人。按何騰蛟謚「忠誠」﹑瞿式耜謚「忠宣」﹐俱本朝賜﹞。

十二月﹐我大淸兵克河南府。

髙傑至徐州﹐沿河築墻﹐專力備禦﹔且遣人通好許定國﹝大康人﹞﹐爲聯絡河南計。張縉彥亦奏定諸將分地﹝王之綱自永城至寧陵﹑許定國自寧陵至蘭陽﹑劉洪起自祥符至汜水﹞。會大淸兵至孟津﹐先遣精兵渡河﹐沿河十五寨堡俱望風歸附。大兵入河南府﹐總兵李際遇迎降﹐縉彥等並走沈邱。河南撫﹑鎭飛章告急﹐命傑率兵進屯歸徳爲備﹝大兵別由濟寧南下至夏鎭﹐復自洛陽圍鄧州﹔可法﹑傑及劉澤淸等各具疏告警。馬士英言﹕『北兵𨿽在河上﹐然賊勢尙張﹐不無後慮﹔豈遂投鞭問渡乎﹗況彊弱何常﹔赤壁三萬﹑淝水八千﹐惟在諸將策勵之而已』。卒不應。

明命馬士英閱兵。

將大閱京軍﹔適有疾不出﹐因命士英代之。時工費無度﹐荒酒漁色﹔閹人田成等擅寵﹐士英輩亦因之竊權固位﹐政以賄成﹕識者皆知其不堪旦夕﹝阮大鋮嘗以烏絲闌寫己所作「燕子箋」雜劇進之。時歲將暮﹐福王一日居興寧宮﹐憮然不樂﹔韓贊周請其故﹐王曰﹕『梨園殊少佳者』﹗贊周泣曰﹕『奴以陛下或思皇考﹐乃作此想耶』﹞。

明重頒「三朝要典」﹐命追卹「逆案」諸臣。

楊維垣追論三朝黨局﹐力詆王之采﹑楊漣等﹐而爲劉廷元﹑霍維華等訟冤。乃命求「三朝要典」﹐宣付史館﹔尋復令刪定刊行。吏部尙書張捷力稱維華等忠﹐請表章三案諸臣﹔因盡追賜卹典﹝贈蔭﹑祭葬﹑謚全者﹐維華等六人﹔贈蔭﹑祭葬不予謚者﹐徐大化等二人﹔贈祭葬者﹐徐揚先等三人﹔復官不賜卹者﹐王紹徽等三人。他若王徳完﹑黃克纘﹑王永光﹑章光嶽等﹐𨿽名不麗於「逆案」而爲淸論所不予者﹐亦賜卹有差——徐揚先﹐江寧人﹔竟光嶽﹐臨川人﹞。袁宏勛復請追論焚「要典」諸臣罪﹔袁繼成疏言﹕『「要典」已經先帝焚毀﹐何必復理其說﹗未進﹐宜寢之﹔已進﹐宜毀之』。不聽。

明妖僧自稱齊王﹐伏誅。

有狂僧大悲﹐自稱「齊王」﹐又稱「潞王」﹔爲趙之龍所捕﹐下鎭撫司勘訊。阮大鋮與張孫振謀﹐欲假以誅東林及素所不合者﹔令大悲引諸臣擁潞王﹐可一网盡也。因造十八羅漢﹑五十三參之目﹐書史可法﹑髙弘圖等名﹐一時人望無不備列﹔納大悲袖中。錢謙益先已上疏頌士英﹐且爲大鋮訟冤修好矣﹔大鋮憾不釋﹐亦列焉。將窮治其事﹐獄詞詭祕﹐廷臣皆自危﹔而士英不欲興大獄﹐乃第當大悲「妖言律」斬而止。

﹝眉批﹞錢謙益在崇禎間﹐因廷推牽引關節﹐久致沈淪。爾時無識之徒猶以其與溫體仁不諧﹐頗冒「淸流」之目。迨南京起用﹐卽甘心獻媚權姦﹐不惜抗疏貢諛﹐解冤修好。是其平昔飾僞盜名﹐只以希心柄用﹔及一經蹉跌﹐而熱中躁進﹐更復不能自持。卒之大鋮等忮刻相尋﹐仍不免於列名羅識﹔彼屈節以求容於宵小者﹐亦徒足自貽臭穢焉耳﹗

乙酉歲

乙酉﹝福王由崧弘光元年——是年五月﹐我大淸兵下江南﹐福王被執﹐明亡﹞春正月﹐明以南京宮殿成﹐推恩諸臣有差。

加史可法太保﹑馬士英少師﹑王鐸少保﹐予蔭﹔仍以士英掌文淵閣印﹐充首輔辦事。可法力辭太保﹐許之﹝可法爲督師﹐行不張蓋﹑食不重味﹑夏不箑﹑冬不裘﹑寢不解衣。年四十餘無子﹐其妻欲置妾﹔太息曰﹕『王事方殷﹐敢爲兒女計乎』﹗在軍中﹐絕飲。除夕﹐遣文牒至夜半倦﹐索酒﹔淆肉分給將士已盡﹐乃取鹽鼓下之。思先帝﹐泫然淚下﹐憑幾臥。比明﹐將士集轅門外﹐門不啟﹔左右追語其故﹐知府任民育曰﹕『相公此夕﹐臥不易得也』﹗令鼓人仍擊四鼓。可法寤﹐怒曰﹕『誰犯吾令』﹖左右述民育意﹐乃免——任民育﹐字時澤﹐濟寧人﹞。

明定北都從逆諸臣罪﹐削刑部尙書解學龍籍。

先是﹐命治從賊諸臣獄﹐仿唐制六等定罪。學龍議定爲爰書﹐分別上之﹕一等應磔者十一人﹝吏部員外郎宋企郊﹑舉人牛金星﹑平陽知府張嶙然﹑太僕少卿曹欽程﹑禦史李振聲﹑諭上猷﹑山西提學參議黎志升﹑陜西布政使陸之祺﹑給事中髙翔漢﹑潼關道僉事楊王休﹑檢討劉世芳——嶙然﹐義烏人﹔振聲﹐米脂人﹔上猷﹐石首人﹔志升﹐華容人﹔世芳﹐膚施人﹞﹐二等應斬秋決者四人﹝給事中光時亨﹑何南提學僉事鞏焴﹑庶吉士周鍾﹑兵部主事方允昌——焴﹐眞寧人﹔允昌﹐浙江人﹞﹐三等應絞擬贖者七人﹝翰林院修撰兼都給事中陳名夏等﹞﹐四等應戍擬贖者十五人﹝禮部主事王孫蕙等——孫蕙﹐無錫人﹞﹐五等應徒擬贖者十人﹝通政司參議宋學顯等﹞﹑六等應杖擬贖者八人﹝工部員外郎潘同春等——同春﹐余姚人﹞﹔其畱北俟後定奪者十九人﹝少詹事何瑞徵等——瑞徵﹐信陽人﹞﹑另存再議者二十八人﹝給事中翁元益等——元益﹐上海人﹞﹐又已經錄用者十人﹝兵部尙書張縉彥等﹞。奏入﹐諭以周鍾等不當緩決﹐陳名夏等未蔽厥辜﹐宋學顯﹑潘同春等擬罪未合﹔令再議﹝惟方拱干名在五等﹐以結納馬﹑阮特免其罪——拱幹﹐桐城人﹞。至是﹐學龍更擬周鍾﹑光時亨等各加一等﹔潘同春諸臣皆候補小臣﹐受僞無據﹐仍執前律。時馬﹑阮急欲殺周鍾﹐學龍欲緩其死﹐謀之王鐸﹐乘士英注籍上之﹐且請停刑﹔鐸卽擬兪旨﹐褒以「詳愼平允」。士英大怒﹐然事已無及。大鋮曁張捷﹑楊維垣等聲言欲劾學龍﹐學龍引疾﹔命未下﹐保國公朱國弼﹑禦史張孫振等詆其曲庇行私﹐遂削籍﹝後周鍾﹑光時亨旣死﹐大鋮等卽傳旨﹕二等罪斬者﹐謫雲南金齒軍﹔三等罪絞者﹐充廣西邊衛軍﹔四等以下﹐俱爲民﹐永不敍用。然學龍所定案亦多漏网﹐而所擬一等諸犯皆隨賊西行﹐實未嘗正刑辟也——周鍾等被戮事﹐俱詳後﹞。

明總兵許定國誘殺髙傑於睢州。

傑帥兵進次歸徳﹐定國方駐睢州﹐故與傑有怨﹝嘗上書詆傑爲「賊」﹐故傑恨之﹔而定國亦已遣使納款於我大淸﹐且送其二子渡河爲質﹐乞濟師往援。傑微聞之﹐招定國相會﹐不應。傑復邀巡撫越其傑等同往睢州﹐定國始郊逆﹔毀其軍而以羸見﹐且故爲屈服狀。傑心輕定國﹐遂入城﹔其傑止之﹐不聽。十一日﹐定國置酒享傑。傑飲酣﹐爲定國刻行期﹐且微及送子事﹔定國益疑﹐無離睢意。傑固促之行﹔定國怒﹐夜伏兵﹐傳炮大呼﹔其傑等亟遁走。傑醉臥未起﹐眾擁至定國所﹐殺之﹝先是﹐傑以定國將去睢﹐盡發兵戍開封﹔所畱親卒止數十人。定國僞恭順﹐多選妓侍傑﹐而以二妓偶一卒。寢﹐卒盡醉。及聞炮欲起﹐爲二妓所掣﹐不得脫﹔皆死﹞。明日﹐傑部將回軍攻城﹐自東門入﹐老弱無孑遺﹔定國奔考城﹐尋走降於大淸軍﹝黃得功聞傑死﹐復引兵龔揚州﹐將盡殺其妻子以報﹔城中大懼。史可法急命同知曲從直諭解之﹐乃引兵去——曲從直﹐遼東人﹞。

明以吏部侍郎蔡奕琛兼東閣大學士﹐入閣辦事。

尋復以唐世濟爲右都禦史﹔皆阮大鋮援之也。

明以衛允文爲兵部侍郎﹐總督開﹑歸防剿軍務。

髙傑旣死﹐部下兵將大亂﹐且爲雄長﹔睢州旁近二百里﹐殺戮無遺。史可法聞之﹐流涕曰﹕『中原不可爲矣』﹗遂馳至徐州﹔以總兵李本身乃傑甥﹐請用爲提督﹐代統其眾。又立傑子元爵爲世子﹐撫定其軍。黃得功﹑劉澤淸﹑良佐聞可法欲以本身將傑軍﹐連章劾之﹔而監軍衛允文希馬士英指﹐亦論可法督師爲贅。士英喜﹐卽擢允文兵部右侍郎﹐總督興平標下兵馬﹐經略開﹑歸防剿軍務﹐以分其權﹔可法益不得展布矣﹝尋撤傑兵回揚州﹐攺命劉良佐防歸徳﹞。

我淸兵克西安﹐李自成走襄陽。

我大兵至潼關﹐賊將劉芳亮迎戰﹔奮擊敗之﹐俘斬無算。自成親率馬﹑步兵至﹐復大破之﹐遂克潼關﹔僞伯馬世耀以七千人來降﹐斬之﹐進克西安。自成已焚宮室﹐由龍駒寨走武岡﹐入襄陽﹔復走武昌。我大兵兩道追躡﹐蹙之於鄧州﹑承天﹑徳安﹑武昌等處﹔窮追至賊巢﹐連破走之﹝自成至湖廣﹐眾尙五十餘萬﹔尋爲我大兵所迫﹐部眾多降或逃散﹐自成走�寧﹑蒲圻。至通城﹐竄於九宮山﹔率二十騎略食山中﹐爲村民所困﹐自縊死。或曰陷泥淖中﹐村民擊之﹐腦中鉏死。時我大兵遣識自成者驗其屍﹐朽莫辧﹔獲自成兩從父僞趙侯﹑僞襄南侯及僞汝侯劉宗敏等﹐皆斬之。其兄子過﹐偕諸賊帥奉自成妻髙氏降於唐王聿鍵﹔未幾﹐亦死——蒲圻﹐晉縣﹔通城﹐宋縣﹕今俱屬武昌府﹞。

二月﹐明以阮大鋮爲兵部尙書。

命大鋮以尙書協理部事﹐仍巡閱江防。大鋮𨿽長中樞﹐置一切兵事不問﹐顧時時撓六部權。任劉應賓﹝沂水人﹞爲文選﹐濁亂銓政﹔再舉考選﹐擢其私人二十餘人爲給事﹑禦史。嘗欲罷撫按糾薦﹐令納金於官﹐糾者免﹑薦者予﹕其謬誕如此﹝中書舍人林翹善星術﹐以嘗決士英必大用﹔半歲間﹐遂躐授左都督銜﹐蟒服趨事。總督袁繼咸請以陳麟﹑鄧林奇爲總兵﹐大鋮索賄﹐始給敕印。諸白丁隸役輸重賂﹐立躋大帥。時人爲之語曰「職方賤如狗﹐都督滿街走」——林翹﹐江浦人﹞。

三月﹐明人有自稱崇禎太子者﹐下獄治之。

北都之變﹐李自成劫太子慈烺西走﹐不知所終﹔或傳其已遇害。至是﹐有自北來稱太子者﹔召勛臣朱國弼等﹑閣臣馬士英等﹑翰林劉正宗﹝安邱人﹞等入見武英殿﹐面諭同府部﹑九卿﹑科道辧驗眞僞。日午﹐羣臣奏﹕『系故駙馬都尉王昺﹝髙陽人﹐尙穆宗女延慶公主﹞侄孫王之明﹐曾侍衛東宮﹔家破南奔﹐鴻臚少卿髙夢箕﹝河間人﹞家丁穆虎教之﹐詐稱太子』。乃下之明中城兵馬司獄。越四日﹐復逮夢箕﹑穆虎﹐鞫於午門外﹐皆具服﹔亦下刑部獄。時都下士民皆以太子爲眞﹐眾論籍籍﹐謂士英等朋姦導上滅絕倫理。黃得功卽抗疏爭之﹝疏略言﹕『東宮未必假冒﹔先帝子卽上子﹐未有了無證明﹐混然雷同者。臣恐在廷諸臣諂徇者多﹑抗顏者少﹐卽明白識認﹐亦不敢抗論取禍矣』﹔命三法司覆訊王之明等﹐遂令毀得功原疏﹐以絕姦謀。左良玉亦疏請保全東宮﹐且斥士英等爲姦臣﹔以王之明自供甚明﹐將審明略節諭之而已。

明河南婦人有自稱王妃者﹐下獄治之。

河南有婦人童氏﹐自稱藩邸王妃﹔劉良佐信之。巡撫越其傑具儀從送至京﹔以爲假冒﹐下童氏錦衣衛獄。以前巡按禦史陳潛夫嘗於途次稱臣朝謁﹐亦逮治之﹕中外嘩然。良佐因言王之明﹑童氏兩案未協輿論﹐懇求曲全兩朝彜倫﹐毋貽天下口實。命將獄詞刊布﹐以息羣疑。

我大淸兵定河南。

我大軍旣定關﹑陜﹐復移師下江南。出虎牢關口﹐分兵自龍門關及南陽三路同趨歸徳﹔克郾城﹑上蔡諸縣﹐所過城邑皆望風款附﹔遂進取歸徳﹐巡按禦史淩駉及其從子潤生死之﹐南陽副將李好降﹕河南悉定。

明左良玉舉兵反。

良玉旣與馬士英有隙﹝士英謀築板磯爲西防﹐良玉曰﹕『今西何所防﹐殆防我耳』﹞﹐而黃■﹝浢寸﹞匿其軍中﹐與諸將日以淸君側爲請﹔良玉躊躇弗應。會王之明事起﹐良玉爭不聽﹐心甚不平﹔■﹝浢寸﹞欲借此激眾以報己怨﹐召三十六營大將與之盟。良玉亦以士英裁其餉﹐益大憾﹐反意遂決﹔乃傳檄遠近以討士英爲名﹐復上疏請誅之﹝疏言﹕『自先帝之變﹐士英利災擅權﹐事事爲難。「逆案」先帝手定﹐士英首翻之﹔「要典」先帝手焚﹐士英復修之。又募死士伏皇城﹐詭名禁軍﹑動曰「廢立由我」﹗陛下卽位之初﹐恭儉明仁﹔士英百計誑惑﹐進優童﹐艷女﹐傷損盛徳。復引用阮大鋮﹐睚眥殺人﹔借三案爲題﹐凡生平不快意之人一网打盡﹐令天下士民裹足解體。目今皇太子至﹐授受分明﹔士英一手握定﹐抹殺識認之方拱幹而信朋謀之劉正宗﹐忍以十七年嗣君付諸幽囚﹗凡有血气﹐皆思寸磔士英﹑大鋮以謝先帝﹗乞立肆市朝﹐傳首抒憤』﹞。疏上﹐遂引兵而東﹔自漢口達蘄州﹐列舟三百餘里。士英大懼﹐急命阮大鋮﹑劉孔昭率兵會黃得功趨上江堵禦。袁繼咸請赦太子以遏止之﹐不聽﹝良玉之發武昌﹐邀總督何騰蛟偕行﹐不可﹔則盡殺城中人劫之。騰蛟解印付家人﹐令速走﹐將自到﹔良玉部將擁去﹐置之別舟。乘間躍入江﹐漂十餘里﹐漁舟救之起﹐則漢前將軍關壯繆侯廟前也﹔家人懷印者亦至﹐相視大驚。覓漁舟﹐忽不見﹔人謂騰蛟忠誠﹐得神佑之﹞。

夏四月﹐明周鍾﹑光時亨伏誅﹐遂殺前禮部郎中周鑣﹑山東按察司僉事雷演祚。

先是﹐馬士英以鑣﹑演祚嘗主立潞王議﹐指爲姜曰廣私黨﹐令朱統■﹝金類﹞劾奏逮治。及周鍾﹑光時亨下獄﹐土英復言二人罪應族誅﹐而請以鑣從坐﹕阮大鋮亦與鑣有夙憾。於是禦史羅萬爵﹝�湖人﹞﹑王懩等連疏詆鑣﹑演祚﹐至比演祚爲成濟﹐請亟正西市。至是﹐左良玉稱兵﹐人情洶洶﹔而良玉檄中復斥其構陷鑣﹑演祚狀。士英等益怒﹐因謂鑣實召良玉兵﹔遂戮鍾及時亨﹐而賜鑣﹐演祚自盡。故事﹕小臣無賜自盡者﹔因良玉兵東下﹐故大鋮輩急殺之。

明徵劉良佐等將兵入援。

左兵將至﹐馬士英急調良佐等入衛﹔劉澤淸亦以勤王爲名﹐大掠而東。時史可法以大兵將及淮南﹐連疏告警。時召對羣臣﹐大理少卿姚思孝﹝歙縣人﹞﹑禦史喬可聘﹝寶應人﹞﹑成友謙﹝南通州人﹞請毋撤江北兵﹐亟守淮揚﹔士英厲聲叱曰﹕『若輩東林猶借口防江﹐欲縱左逆入犯耶﹖北兵至﹐猶可議款﹔左逆至﹐則若輩髙官﹐我君臣獨死耳』﹗力排思孝等議。淮﹑揚備禦益弱。

明左良玉死於九江。

良玉至九江﹐邀袁繼咸入舟中﹐語及太子下獄事﹐大哭﹔因袖出密諭﹐邀諸將盟。繼咸正色曰﹕『先帝舊徳不可忘﹐今上新恩亦不可負』﹗良玉色變﹔乃攺檄爲疏﹐駐軍候旨。繼咸歸﹐方謀拒守﹔而部將郝效忠陰約良玉兵入城﹐殺掠縱火﹐殘其城而去。良玉已疾篤﹐夜望城中火光﹐太息曰﹕『吾負臨侯﹝繼咸別號﹞』﹗嘔血數升﹐遂死。其子夢庚祕不發喪﹐諸將共推爲帥﹐畱七日而東﹔兵勢尙盛﹐自彭澤以下皆陷。黃得功方駐軍荻港﹝在繁昌縣西﹞﹐進拒夢庚於銅陵﹐破之﹔解其圍。阮大鋮等日虛張捷音﹐以邀爵賞。得功尋復敗其眾於板子磯﹐乃封得功靖國公﹔命移家太平﹐一意辦賊﹝良玉後營總兵惠登相﹐本降寇過天星﹔感良玉恩﹐有忠實心。方諸將自九江東下﹐連陷郡縣﹐獨池州不破﹐貽書言畱待後軍﹔登相大詬曰﹕『若此則反﹐不如我前爲流賊時矣﹗如先帥末命何』﹗撤其軍返。夢庚索輕舸追之﹐相見大慟﹔登相以夢庚不足事﹐遂引兵絕江去。諸將乃議還軍﹐而大淸兵已至江北﹐夢庚遂執袁繼咸及安慶巡撫張亮﹐偕黃■﹝浢寸﹞率眾歸附。亮乘間赴水死﹔繼咸北行﹐亦不屈死——張亮﹐四川人﹔袁繼咸﹐本朝賜謚「忠毅」﹞。

我大淸兵克泗州。

大軍自歸徳起行﹐穎州﹑太和悉下。兵未至泗州二十里﹐遣將先奪泗北淮河橋﹔守將焚橋遁走﹐我大兵遂夜渡淮。翌日﹐追五十餘里不及。

我大淸兵克揚州﹐明督師兵部尙書兼大學士史可法等死之。

可法初聞大兵日南下﹐將移軍泗州防護祖陵﹔輜重已發﹐而左良玉稱兵﹐召之入援。渡江抵燕子磯﹐黃得功已破良玉軍﹔可法乃趨天長﹐檄諸將救盱眙。俄報盱眙已降大淸﹑泗州援將侯方巖敗歿﹐可法一日夜奔還揚州。訛傳許定國兵將至﹐殲髙氏部曲﹔城中人悉斬關出﹐舟楫一空。可法檄各鎭兵﹐無一至者。獨總兵劉肇基自白洋河﹝在桃源縣西白洋鎭﹐卽潼水之下流也﹞趨赴﹐請背城一戰﹔可法持不許。十八日﹐大淸兵大至﹐屯斑竹園﹔詔諭可法及衛允文等降﹐不從。明日﹐總兵李棲鳳﹑監軍副使髙岐鳳拔營出降﹔城中勢益單﹐諸文武分陴拒守﹝舊城西部險要﹐可法自守之。作書寄母﹑妻﹐且曰﹕『死﹐葬我髙皇帝陵側』﹞。越二日﹐大淸兵薄城下﹐用巨炮擊城西北隅﹐城遂破﹔可法自刎不殊﹐一參將擁可法出小東門。旣就執﹐可法大呼曰﹕『我史督師也』﹗乃殺之﹝可法死﹐覓其遺骸﹐天暑蒸變不可識。踰年﹐家人以袍笏招魂﹐葬於揚州郭外之梅花嶺——梅花嶺﹐在揚州府新城廣儲門外﹐一名土山﹞。劉肇基率所部四百人巷戰﹐力不支﹐與副將乙邦才﹝靑州人﹞﹑馬應魁﹝字守卿﹐貴池人﹞﹑莊子固﹝字憲伯﹐遼東人﹞汪思誠等皆死﹔衛允文﹝赴水死﹞及在籍侍郎張伯鯨﹝自經死﹞﹑知府任民育﹝著緋衣﹐安坐堂上就殺﹞﹑同知曲從直﹑王纘爵﹝鄞人﹞﹑知縣周志畏﹝亦鄞人﹞﹑羅伏龍﹝新諭人﹞﹑吳道正﹝余姚人﹞﹑運使楊振熙﹝臨海人﹞﹑縣丞王志端﹝孝丰人﹞﹑幕客盧渭﹝字渭生﹐長洲人﹞﹑歸昭﹝昆山人﹞等皆死之。員外郎何剛﹝字愨人﹐上海人﹞﹑庶吉士吳爾塤﹝崇徳人﹞皆參可法軍事﹔城破﹐亦投井死。其它諸生﹝髙孝纘﹑王士琇﹑王纘﹑王績﹑王續﹐又有武生戴之藩﹑醫者陳天拔﹑畫士陸愉義﹑兵張有徳﹑市民馮應昌﹑舟子徐某﹞及婦女死節者﹐不可勝紀﹝時福王命劉澤淸往援揚州﹐而澤淸已潛謀輸款我大淸﹔惡其反復﹐磔誅之——按史可法﹐本朝賜謚「忠正」﹞。

五月﹐我大淸兵渡江。

我大淸兵臨江﹐總兵鄭鴻逵﹑鄭彩以水師守瓜洲﹐副使楊文驄駐金山﹐扼大江而守。會王擢文驄常鎭巡撫兼督沿海諸軍﹐文驄乃還駐京口﹔合鴻逵等兵南岸﹐與大淸兵隔江相持。大淸兵編大筏﹑置燈火﹐夜放之中流﹔南岸軍發炮石﹐以爲獲勝也﹐日奏捷。己丑夜﹐大淸兵乘霧而濟﹔迫岸﹐諸軍始知﹐倉皇列陣甘露寺﹔鐵騎蹙之﹐悉潰。蘇松巡撫霍達﹝長安人﹞及文驄俱走蘇州﹔鴻逵等縱兵大掠﹐遁還閩中。

明福王出奔太平。

京口敗軍奔還﹐南京大震。福王荒宴至夜半﹐跨馬自通濟門出走﹐遂奔太平﹔劉孔昭斬關遁。馬士英以黔兵自衛﹐挾福王母妃走浙江。亂兵入獄﹐擁王之明立之。時黃得功方收兵屯蕪湖﹐福王潛入其營﹔得功驚泣曰﹕『陛下死守京城﹐臣等猶可盡力﹔柰何聽姦人言﹐倉卒至此﹗且臣方對敵﹐安能扈駕』﹗王曰﹕『非卿﹐無可仗者』﹗得功泣曰﹕『願效死』﹝士英遁廣徳﹐知縣趙景和閉門拒守﹐士英攻殺之﹐遂走杭州﹔阮大鋮亦自上江逃至。未幾﹐大兵至杭州﹐潞王常淓開門降﹔士英與大鋮俱走嚴州方國安營。明年﹐大兵剿湖賊﹐擒士英誅之﹔大鋮乞降﹐從大兵攻仙霞關﹐僵僕石上死﹞。

我大淸兵定南京。

大軍營城北﹐總督京營忻城伯趙之龍奉表納款﹐勛戚自魏國公徐文爵﹝宏基之子﹞﹑駙馬都尉齊贊元﹝尙光宗女遂平公主﹞﹑靈璧侯湯國祚﹑安遠侯柳祚昌等﹑大臣自大學士王鐸﹑禮部尙書錢謙益等文武數百員並城內官民迎降。髙傑子元爵及廣昌伯劉良佐等亦於沿途歸附﹐得馬﹑步兵二十三萬﹔大兵遂入屯城中﹝時刑部尙書髙倬﹑吏部尙書張捷﹑副都禦史楊維垣皆死之。而庶僚殉難者﹐則有儀制司主事黃端伯﹐不屈死﹔戶部郎中劉成治﹐自縊死﹔戶部主事吳嘉允﹐謁方孝孺祠﹐從容投繯死﹔中書舍人龔廷祥﹐投武定橋下死﹔欽天監博士陳於階﹐自經於公署。其諸生﹑布衣死者﹐則有吳可箕﹑金璽﹑陳士達等——端伯字符公﹐建昌新城人﹔成治字廣如﹐漢陽人﹔嘉允字繩如﹐松江華亭人﹔廷祥字伯興﹐無錫人﹔於階﹐上海人﹔可箕﹐徽州人﹔璽﹑士遶﹐俱南京人﹞。

我大淸兵至蕪湖﹐明總兵田雄﹝宣府人﹞劫福王由崧以降﹐靖國公黃得功死之﹔明亡。

南京旣定﹐我大淸遣官兵及降將劉良佐等襲太平﹔福王登舟欲渡江走﹐大兵據江口﹐截其去路。黃得功以戰荻港時傷臂﹐衣葛衣﹐以帛絡臂﹐佩刀坐小舟﹐方督麾下八總兵結束前迎戰﹐而良佐大呼岸上招降﹔得功怒叱曰﹕『汝乃降乎』﹗忽飛矢至﹐中其喉左偏﹔得功知不可爲﹐擲刀拾所拔箭﹐刺吭死﹝本朝賜謚「忠桓」。其妻聞之﹐亦自經﹔總兵翁之琪投江死﹞。田雄遂挾福王以降﹐所屬總兵及部眾俱降。我大淸兵執福王至南京﹐攺南直隸爲布政司﹐以應天府爲江寧府﹔分徇郡縣﹐無不歸附﹕江南悉定。王師遂進平浙江。

通鑑輯覽明季編年下

唐王

桂王﹝一﹞

桂王﹝二﹞

桂王﹝三﹞

唐王

乙酉﹑我大淸世祖章皇帝順治二年夏六月﹐我大淸兵克杭州﹐故明唐王聿鍵﹝明太祖八世孫唐端王碩熿之孫﹑世子器墭之子﹞奔福建。

臣等謹案﹕明自北都淪覆﹐宗社已墟。洪惟我國家應天順人﹐光宅區宇﹐薄海中外咸歸正朔。福王以敗亡餘燼﹐偸息金陵﹐首尾才及一歲﹔我皇上量同覆載﹐念其尙有疆域堪憑﹐可從建炎南渡偏安之例﹐特命於「輯覽」「明紀」末分注「附編」﹐盡祛前代史家偏陋之習﹕大公至正﹐洵足上配麟經﹐垂訓萬古。至唐﹑桂二王閩﹑滇轉徙﹐已無尺土一民﹔革莽苟延﹐尢不足登諸記載。乃蒙聖謨指示「等於宋是﹑昺之流離海島」﹐謂『事迹尙有可稽﹐宜著其危亡窮蹙之形﹐以益懍夫天命難諶之戒﹗且當時遺臣故老茹苦間關﹐蹈死如飴﹑貞心不貳﹐亦宜詳加闡錄﹐毋使湮沒無存』﹗大哉王言﹐仁至義盡﹔用示有邦之炯鹽﹐而立臣道之大防﹕至公至平﹐更從來史策所莫及。臣等懍遵諭旨﹐謹案「實錄」紅本及「明史」列傳所載﹐參以王鴻緒「史稿」諸書﹐采撮編次﹐以本朝紀年大書提綱﹐凡國家底定鴻模與二王竊據事實﹐俱分條系月﹐臚敍其下﹔務衷確核﹐以訂傳訛。至其時殉節諸臣﹐均已於乾隆四十一年蒙恩賜謚。今隨時隨事﹐各加詮次﹐掇其大者﹐咸著於篇﹔而逐一恭載賜謚﹐庶上副聖天子表章忠義之盛心﹐而與「勝朝殉節諸臣錄」亦可以互相考證云。

時大兵已定南京﹐故明鎭江守將總兵官鄭鴻逵等擁眾還閩﹐沿道焚掠。大兵進徇常州﹑蘇州﹐皆下之﹝蘇州鄕官右庶子徐汧作書戒二子﹐肅衣冠投虎邱新塘橋下死。舉人楊延樞聞變﹐遁迹入鄧尉山中﹔尋受唐王命﹐爲檢討。時四方弄兵者﹐咸指目廷樞。當事者執廷樞﹐好言慰之﹔廷樞嫚罵不已﹐殺之蘆墟泗洲寺——徐汧字九一﹑楊廷樞字維斗﹐長洲人。汧﹑廷樞﹐俱賜謚「忠節」﹞﹔畱兵二千駐蘇州﹐大軍悉趨杭州。故明潞王常淓﹝明穆宗孫潞簡王翊鏐之子﹞方流寓於杭﹐諸臣聞福王見執﹐請常淓監國﹔不受。不數日﹐大兵至﹐常淓從巡撫張秉貞及陳洪範等計﹐率眾開門迎降﹔錢塘知縣顧咸建﹝字漢石﹐昆山人﹞﹑臨安知縣唐自采﹝達州籍﹐江陵人﹞﹑邵武同知王道焜﹝字照平﹐錢塘人﹞皆死之。﹝時監司及郡邑長吏多逋竄﹐獨咸建守官不去﹔潞王旣降﹐咸建不至﹐見執死。自彩與從子偕豫逃山中﹐有言其陰部署爲變者﹔遂被補獲﹐與偕豫同死。道焜﹐投繯死——咸建﹑自采﹐俱賜謚「忠節」﹔道焜﹐賜謚「忠湣」﹞。紹興諸郡﹐悉望風納款。故明左都禦史劉宗周以與馬﹑阮不合﹐退居山陰﹔聞杭州破﹐卽慟哭不食﹐移居郭外﹝有勸以文﹑謝故事者﹔宗周曰﹕『北都之變﹐可以死﹑可以無死﹐以尙有望於中興也。南都之變﹐主上自棄其社稷﹐尙曰可以死﹑可以無死﹐以俟繼起有人也。今吾越又降矣﹐老臣不死﹐尙何待乎﹗若曰「身不在位﹐不當與城爲存亡」﹔獨不當與土爲存亡乎﹗此江萬里所以死也』﹞。出辭祖墓﹐舟過西洋港﹐躍入水中﹔水淺不得死﹐舟人扶出之﹐竟絕粒二十三日而卒﹝宗周﹐賜謚「忠介」。其門人殉義者﹐有諸生王毓蓍﹐字符趾﹔會稽人。方宗周絕粒未死﹐毓蓍上書曰﹕『願先生早自裁﹐毋爲王炎午所弔』﹗毓蓍之友勸以陶淵明故事﹐毓蓍曰﹕『不然。吾輩聲色中人﹐久則難持﹔及今早死爲愈』。召故交﹐奏樂歡飲﹔酒罷﹐攜鐙出門﹐投柳橋下死。舉人祝淵﹐字開美﹔海寧人。方葬母﹐趣工人速竣﹐還家設祭﹔投繯死﹞。故明文淵閣大學士髙宏圖﹑應天巡撫右僉都禦史祁彪佳﹑行人陸培﹝字鯤庭﹐錢塘人﹞﹐亦先後殉節死﹝宏圖逃野寺中﹐絕粒死﹔彪佳紿家人先寢﹐端坐池中死﹔培以繩授三僕﹐從容自縊死——宏圖﹐賜謚「忠直」﹔彪佳﹐賜謚「忠惠」﹔培﹐賜謚「忠節」﹞。嘉興已歸附﹐而士紳屠象美等復集眾據城拒守﹔大兵還攻之﹐半月而破﹐故明吏部尙書徐石麒死焉﹝石麒時移居郭外﹐聞大兵至﹐曰﹕『吾大臣也﹐城亡與亡﹔豈宜苟活』﹗復入居城中。城破﹐朝服自縊死——石麒﹐賜謚「忠懿」﹞。

時唐王聿鍵以被赦出髙墻﹝聿鍵先於崇禎間以倡義勤王﹐得罪禁錮﹞﹐福王命移居廣西平樂府﹔行至杭州﹐遇鄭鴻逵及戶部侍郎何楷﹝字符子﹐漳州人﹞﹑戶部郎中蘇觀生﹝字宇霖﹐東莞人﹞等﹐遂奉以入閩。

臣等謹案﹕明自崇禎之季﹐流賊攻破京師﹐我國家誕膺眷命﹐光它萬邦﹔天戈所止﹐立就蕩平。彼唐﹑桂二王竄走閩﹑滇﹐流離瑣尾﹐無尺土之憑﹔而爲之臣者﹐尙思螳臂當車﹐阻兵負固。迹其不知天命﹑敢拒顏行﹐終膏斧鑕﹐實所自取。我皇上擴天地爲公之量﹐念其各忠所事﹑蹈死如飴﹐在當日六師所屆﹐不得不行逆命之誅﹔而事後追思﹐究無愧於疾風勁艸。卽其潛蹤艸澤﹑從容引決者﹐亦爲克盡綱常﹕特沛恩綸﹐曲加崇獎﹐俾一體易名﹐以勵臣節。伏讀「勝朝殉節諸臣錄」內﹐其在唐﹑桂二王時效節者﹐計得專謚八人﹑通謚三百十有一人﹑祀忠義祠者二百三十四人﹔渥典覃加﹐漏泉普被。褒�隆施﹐實從來史冊所未有。臣等集次二王本末﹐謹采摭諸臣節槪尢著者﹐臚具簡編﹔其所得賜謚﹐隨條恭載﹕以昭聖天子大中至正之盛心﹐俾天下萬世共懍然於教忠之彜訓云。

故明兵部尙書張國維等以魯王以海﹝明太祖九世孫魯肅王壽墉之子﹞稱監國於紹興。

時浙江屬郡多歸降﹐寧波惟一同知治府事﹐已賫圖籍迎附。故明刑部員外郎錢肅樂﹝字希聲﹐鄞縣人﹞力議拒守﹐士民集者數萬人﹔肅樂乃建牙行事郡中﹝總兵王之仁旣納款而悔﹐入城與肅樂締盟共守——王之仁﹐大興人﹔崇禎時﹐太監王之心之弟﹞。聞魯王以海在臺州﹐遣舉人張煌言﹝鄞縣人﹞奉表請監國。會諸生鄭遵謙﹝會稽人﹐山西僉事鄭之尹之子﹞殺招撫使於江上﹐與兵部尙書張國維等舉兵紹興﹐給事中熊汝霖﹝字雨殷﹐余姚人﹞﹑九江兵備僉事孫嘉績﹝字碩膚﹐余姚人﹞等自余姚應之﹐國維自迎以海於臺州。以海卽日赴紹興﹐用方逢年﹝遂安人﹐崇禎間大學士﹞議﹐稱爲「魯監國」﹔以國維爲太傅﹑兵部尙書﹑武英殿大學士﹐督師江上﹐晝錢塘而守﹝以熊汝霖﹑孫嘉績爲右僉都禦史﹑錢肅樂爲右副都禦史﹐並督師防江﹞。總兵官方國安﹝貴陽人﹞亦自金華至﹐與王之仁等皆加封爵﹝國安﹐荊國公﹔之仁﹐武寧伯﹔鄭遵謙﹐義興伯﹔張鵬翼﹐永丰伯﹞﹔樹木城於緣江要害﹐聯合諸營爲持久計﹝時之仁﹑國安兵食用寧波﹑紹興﹑臺州三郡田賦﹔而肅樂兵資富室助餉﹐不能繼﹐恆缺食。汝霖戰亦屢敗。國維督兵連陷富陽﹑於潛﹐會王師至﹐國維來拒﹐戰於艸橋門﹐敗還﹔遂不敢出﹞。

閏六月﹐故明禮部尙書黃道周等以唐王聿鍵稱號於福州。

鄭鴻逵等擁唐王聿鍵至閩﹐道周與福建巡撫都禦史張肯堂﹝字載寧﹐松江華亭人﹞﹑南安伯鄭芝龍等奉聿鍵稱「監國」﹔鴻逵請急正位﹐不然無以厭眾心。諸臣皆以監國名正﹐候出關﹐建號未遲﹔而擁立者艷推戴功﹐不數日卽定議稱號於福州﹐攺年「隆武」。以福州爲天興府﹐卽布政司署爲行宮﹔大赦。進芝龍﹑鴻逵爲侯﹐鄭芝豹﹑鄭彩爲伯﹔兵事機宜﹐悉芝龍爲政。以天興﹑建寧﹑延平﹑興化四府爲上游﹐汀洲﹑邵武﹑漳州﹑泉州四府爲下游﹔各設撫按。議簡戰守兵﹕自仙霞關而外﹐宜守者一百七十處﹐計兵十萬﹔戰兵如之。閩﹑浙﹑兩粵之餉不支其半﹐乃請預借兩稅一年﹔令羣下捐俸﹑勸紳士輸助。徵府﹑縣銀谷未解者﹐官吏督迫﹐閭裏騷然﹝遣給事中楊應期入粵督餉﹐參遲誤官數十員﹐提問無一至者。廣開事例﹐倡優僕隸並列冠裳﹔拜謁官府﹐鞭撻鄰里。晉江令金允治聽訟﹐兩造皆稱「職官」﹐挺立而語﹑互毆於庭﹔不可制﹕小民不勝其擾﹞。

臣等謹案﹕唐﹑桂二王𨿽明之支派﹐然唐王本疏族﹑桂王亦神宗庶孽﹐當宗邦淪覆﹐艸竊邊偶苟延旦夕﹐實不成其爲國。乃仰蒙聖訓﹐謂其流離失據﹐正與宋之是﹑昺竄身閩﹑粵者﹐事例相同﹔凡國史傳之書「僞」者﹐槪令更正。玆奉詔纂次二王本末﹐又蒙特筆攺書稱號﹐其諸臣仍書所授原官﹔仰見大聖人執中權度﹐進退予奪一出千古之大公﹐而非向來史家拘陋偏私者所能窺見萬一云。

唐王聿鍵以黃道周爲武英殿大學士﹐參贊機務﹔余授官有差。

唐王聿鍵素重道周學行﹐禮敬備至。時召何吾騶﹑蔣得璟等未至﹐道周爲首輔。又以張肯堂爲吏部尙書﹑何楷爲戶部尙書﹑郭維經﹝字亦修﹐江西龍泉人﹞爲吏部侍郎﹑蘇觀生爲翰林學士禮部侍郎﹝設儲賢館﹐分十二科﹐招四方士﹔令觀生領之。至者多庸流﹐聿鍵亦厭而罷其事。尋超拜觀生東閣大學士﹐參預機務﹞。

鄭芝龍﹑鴻逵兄弟橫甚﹔一日﹐聿鍵賜宴﹐芝龍以侯爵欲位道周上﹐道周與爭﹔眾議抑芝龍﹐文武大不睦﹝有諸生上書詆道周迂﹐不可居相位。聿鍵知出芝龍意﹐下督學禦史撻之﹞。聿鍵將郊天﹐芝龍兄弟稱疾不出。何楷言﹕『禮莫大於郊﹔二勛臣不陪祀﹐無人臣禮』﹗聿鍵獎其風節﹐命掌都察院事。鴻逵扇殿上﹐楷呵止之﹔兩人益怒。楷知不爲所容﹐請告去﹔塗遇盜截其一耳﹐則芝龍使部將楊耿爲之也。

秋七月﹐我大淸兵定江西。

先是﹐大兵至九江﹐故明寧南侯左良玉子夢庚率所部三十六營來降。江西巡撫曠昭﹝遂寧人﹞棄南昌﹐走瑞州﹔列城望風奔潰。

故明益王由本﹝明憲宗六世孫益敬王常■﹝氵遷﹞之子﹞在建昌﹐與布政使夏萬亨﹝字符禮﹐昆山人﹞﹑副使王養正﹝字聖功﹐泗州人﹞﹑知府王域﹝字符壽﹐松江華亭人﹞﹑推官劉允浩﹝掖縣人﹞﹑南昌推官史夏隆﹝宜興人﹞等舉兵拒守﹝南昌諸生鄧思銘集其儕數十人爲庠兵﹔後城破﹐俱死﹞。閱三日﹐有客兵爲內應﹐城卽破﹔由本奔旗塘佛捨﹐尋歸唐王聿鍵於福州。萬亨等械至南昌﹐俱死之﹝萬亨等五人﹐俱賜謚「烈湣」﹞。

新城知縣譚夢開迎降﹐民潛導守關兵殺之﹔夢開餘黨與民互相殘﹐彌月不靖。唐王聿鍵以李翔﹝邵武人﹞爲新城知縣﹐禽殺餘黨﹐率民兵出城拒敵﹔大兵自間道入城﹐民兵皆散﹐翔與禦史徐伯昌﹝新城人﹞俱死之﹝翔﹑伯昌﹐俱賜謚「節湣」﹞。大兵進克袁州﹑廣信﹝袁州同知署府事李時興﹐自縊於萍鄕官舍。廣信同知胡甲桂﹐見執﹐自經死——時興﹐福淸人﹔甲桂字秋卿﹐昆山人。俱賜謚「節湣」﹞﹐遂收吉安﹐長驅至萬安﹝曠昭見執﹐死﹔知縣梁於涘死之——於涘﹐興化人。昭﹑於涘﹐俱賜謚「節湣」﹞。

會故明益宗永寧王慈炎招連子峒土兵數萬﹐復陷建昌﹐入撫州﹔考功主事揭重熙﹝字祝萬﹐臨川人﹞﹑文選主事曾亨應﹝字子嘉﹐臨川人﹞皆舉兵﹐與相犄角。南贛巡撫李永茂遣副將徐必達■﹝扌戹﹞泰和﹔未幾﹐戰敗﹐永茂奔贛州。慈炎亦以糧盡﹐退保建昌﹔大兵追獲﹐殺之﹝曾亨應一日方宴客﹐大兵至﹐宗族死者二十餘人﹔亨應避石室﹐其從弟指示之﹐遂見執﹐並執其長子筠。亨應顧筠曰﹕『勉之﹗一日千秋﹐無自負』﹗筠曰﹕『諾』。受刑先死。釋亨應縛﹐諭之降﹐不答﹔遂戮之。又總兵謝上達﹑副總兵王坤﹑參將賴明標﹑遊擊蕭奠邦﹑都司汪一貴﹑守備杜有聲﹑都督蔡欽﹑金世任﹑副將林引等﹐俱見執死——亨應﹐賜謚「烈湣」﹔上達﹐坤﹑明標﹑奠邦﹑一貴﹑有聲﹑欽﹑世任﹑引﹐俱賜謚「節湣」﹞。

江西諸郡皆平﹐惟贛州未下。適唐王聿鍵手書至贛﹐加左庶子楊廷麟兵部尙書﹑修撰劉同升﹝字晉卿﹐吉水人﹞國子祭酒﹔廷麟﹑同升乃與永茂集士大夫於明倫堂﹐勸輸兵餉﹐協謀舉事﹔立忠誠社﹐招致四方之士﹔各率家丁﹑自賫糧入社者﹐幾三萬人。

唐王聿鍵遣其大學士黃道周以兵出江西。

唐王聿鍵好學﹐通典故。然國勢衰微﹐兵食困乏﹐政歸鄭氏﹔諸大帥多選愞觀望﹐聿鍵不能有所爲。鄭芝龍﹑鴻逵屢薦其私人爲淸要官﹐聿鍵不從﹔以是懷怨望。大淸遣禦史黃熙允﹝晉江人﹞招撫福建﹐熙允與芝龍同裏﹐芝龍密使通款﹔聿鍵屢促出兵﹐輒以餉絀辭。道周知芝龍終無意出關﹐乃自請募兵江西﹐號召羣帥。聿鍵給空紮百函﹐以七月二十二日啟行﹐僅賫一月糧﹔以虛聲鼓動﹐得卒九千餘人﹐從廣信出衢州﹝聿鍵以周定礽爲右僉都禦史﹐巡撫廣信﹔詹兆恆爲兵部侍郎﹑萬文英爲兵部員外郎﹐監道周諸軍﹔胡奇偉爲湖東副使﹐與兵科給事中胡夢泰同守廣信——定礽﹐南昌人﹔兆恆字月如﹐永丰人﹔文英﹐亦南昌人﹔奇偉﹐進賢人﹔夢泰字友�﹐鉛山人﹞。道周所至﹐撫安遺黎﹑聯絡聲勢﹐遠近頗響應。

八月﹐我大淸兵克松江。

先是﹐南京旣亡﹐列城俱下﹐而州縣多聚兵自保者。嘉定士民推左通政侯峒曾﹝字豫瞻﹐給事中震暘之子﹞爲主﹐與進士黃淳耀﹝字蘊生﹞等誓死固守。江陰諸生許用亦倡言城守﹐以典史陳明遇主兵﹔出戰不勝﹐乃請前典史閻應元﹝字麗亨﹐通州人﹔已遷英徳主薄﹐道阻不赴﹐寓居江陰﹞入城﹐屬以兵事。大兵力攻城﹐應元守甚固。而松江在籍兵部右侍郎﹑兩廣總督沈猶龍﹝字云升﹞偕中書舍人李待問﹝字存我﹞﹑羅源知縣章簡﹝字坤能﹞等亦募壯士數千人守城﹔會吳淞總兵官吳志葵自海入江﹑結水寨於泖湖﹐總兵官黃蜚擁千艘自無錫至﹐猶龍聯絡二帥。而參將侯承祖﹝字懷玉﹐金山衛人﹔世襲指揮使﹞守金山衛﹐遙相應援。大兵至嘉定﹐峒曾乞師於志葵﹐志葵遣遊擊蔡祥以七百人赴之﹐戰敗而遁﹔外援遂絕。城中矢石俱盡﹐天雨城圯﹐大兵入﹔峒曾等並死之﹝峒曾拜家廟﹐率二子元演﹑元潔沈於池。淳耀入僧捨﹐索筆書絕命詞﹐自縊死﹔其弟淵耀從之。舉人張錫眉﹑董用圓﹑諸生馬元調﹑唐全昌﹑夏云蛟俱死之——峒曾﹑淳耀﹐並賜謚「忠節」﹞。至是﹐大兵進取松江﹐志葵﹑蜚敗於春申浦﹐城遂被圍﹔未幾而破﹝猶龍出走﹐中矢死﹔待問守東門﹑簡守南門﹐俱見執﹐死之——猶龍﹐賜謚「忠烈」﹔待問﹐賜謚「忠節」﹔簡﹐賜謚「節湣」﹞。大兵遂攻金山﹐承祖與子世祿猶固守。城破﹐巷戰﹔逾時﹐父子俱死﹝承祖見獲﹐說之降﹔曰﹕『吾家食祿二百八十年﹐今日不當以死報國哉』﹖遂僇之。世祿中四十矢﹐見獲﹔同死焉——承祖﹐賜謚「忠烈」﹞。志葵﹑蜚亦就執﹔至江陰城下﹐令說城中人降﹝蜚不語﹐志葵說之﹞﹔迄不應。大兵悉眾攻圍﹐四面發大炮﹔城中死傷無算﹐堅守自如。八月二十一日﹐大兵從祥符寺後城入﹔眾猶巷戰﹐男婦投池井皆滿。明遇﹑用及中書舍人戚勛﹝字伯屏﹐江陰人﹞皆舉家自焚﹔應元赴水﹐被曳出﹐斬之﹝應元﹐賜謚「忠烈」﹔明遇﹑勛﹐俱賜謚「烈湣」。時昆山人亦議拒守﹐而縣丞閻茂才已遣使迎降﹐用爲知縣﹔縣人共執殺茂材﹐推前狼山副總兵王佐才爲主﹐與貢生陶集璜及儀封知縣周室瑜﹑諸生陶琰﹑陳大任等共舉兵。大兵至﹐迎戰﹐敗還﹔遊擊孫志尹戰歾。城破﹐佐才縱民出走﹔而己冠帶坐帥府﹐見殺。集璜投東禪寺後河死﹔室瑜﹑琰﹑大任同死之﹕事在是年七月。又有故明瑞昌王誼氻者﹐結眾謀犯江寧﹔事泄﹐與經略常爾韜﹑總兵楊三貫﹑夏含章等俱死。又有崇陽王者﹐率兵來寇歙縣﹐爲我兵所敗﹔其總兵閔士英﹑鄭鵬遠俱見執死。又髙安王常淇與監軍道江於東等據婺源之小坑﹐遂平王紹鯤﹑職方主事楊謨等擁眾太湖﹐遙應魯王﹔亦先後見執而死﹕事俱在順治三年——佐才﹑志尹﹐俱賜謚「烈湣」﹔室瑜﹑爾韜﹑三貫﹑含章﹑士英﹑鵬遠﹑於東﹑謨﹐俱謚賜「節湣」﹞。

唐王聿鍵以黃景昉﹑呂大器﹑路振飛﹑朱繼祚﹝莆田人﹞﹑曾櫻﹝字仲含﹐峽江人﹞俱爲大學士。

初﹐振飛總督漕運﹐謁明鳳陽皇陵﹔唐王聿鍵方以罪錮﹐守陵中官虐之﹔振飛捕治其尢甚者﹐以私錢助之﹔而上疏乞槪寬罪宗﹐竟得請﹔聿鍵甚徳之。及稱號福州﹐卽拜振飛左都禦史﹔振飛赴召﹐道拜文淵閣大學士。至則大喜﹐與宴﹔抵夜分﹐徹燭送歸﹐解玉帶賜之﹝聿鍵每責羣臣怠玩﹐振飛因進曰﹕『上謂臣僚不攺因循﹐必致敗亡﹔臣謂上不攺操切﹐亦未必能中興也。上有愛民之心﹐而未見愛民之政﹔有聽言之明﹐而未收聽言之效。喜怒輕發﹐號令屢更。見羣臣庸下﹐而過於督責﹔因博覽書史﹐而務求明備。凡上所長者﹐皆臣下所甚憂也』﹗其言曲中聿鍵之短云﹞。櫻嘗爲福建參政﹐力保鄭芝龍﹔芝龍感次骨﹐薦之聿鍵﹐起爲工部尙書兼東閣大學士。無何﹐令掌吏部﹔而移張肯堂於都察院。聿鍵所置閣臣至多﹐前後幾三十人﹔然不令票旨﹐皆聿鍵親爲之﹝時肯堂請出募舟師﹐由海道抵江南﹐倡義旅﹔而聿鍵由仙霞趨浙東﹐與相聲援。聿鍵乃加肯堂少保﹐給敕印﹐便宜從事﹔擢文選郎中朱永佑爲吏部右侍郎﹑福州推官徐孚遠爲兵科給事中﹐從行——二人皆肯堂里人也。鄭芝龍懷異心﹐陰沮之﹔不成行﹞。

故明靖江王亨嘉﹝靖江王守謙十世孫﹞自稱監國﹐唐王聿鍵執殺之。

亨嘉世封桂林﹔聞南京破﹐招集諸蠻起兵﹐自稱監國﹐謀僭號。召廣西巡撫瞿式耜﹝字起田﹐常熟人﹞﹔式耜拒不往﹐而檄思恩參將陳邦傅助防﹑止狼兵勿應亨嘉調。亨嘉下梧州﹐執式耜﹐幽之桂林﹔遣人取其敕印。初﹐式耜議立桂王常瀛子安仁王﹔及唐王聿鍵監國﹐式耜以爲倫序不當立﹐不奉表勸進。至是﹐爲亨嘉所囚﹔乃遣使賀聿鍵﹐因乞援﹔聿鍵喜。而亨嘉爲兩廣總督丁魁楚﹝永城人﹞所攻﹐勢窘﹔乃釋式耜。式耜與中軍官焦璉召邦傅﹐共執亨嘉﹐械送福州﹔廢爲庶人﹐殺之。

聿鍵封魁楚平粵伯﹐畱鎭兩廣﹔擢式耜兵部右侍郎﹑協理戎政﹐以晏日曙代之。式耜不入閩﹐退居廣東。

魯王以海遣兵犯杭州﹐敗退。

魯王將方國安﹑王之仁自富陽渡江犯杭州﹐總督張存仁遣將督兵迎擊﹐斬首四千級。其餘眾尙據富陽﹐大兵進﹐敗之於關頭﹔追二十餘里﹐斬國安子士衍。初﹐馬士英擁殘兵渡江﹐欲謁魯王以海﹔以海諸臣力拒之﹐乃投方國安軍。尋復與國安聯兵謀窺杭州﹐爲大兵所敗﹐溺江死者無算﹔士英﹑國安乃聚眾江東赭山﹑杭州朱橋﹑範村等處﹐所在肆掠。大兵進剿﹐國安水軍數萬盡殲焉。

九月﹐我大淸兵入湖廣﹔流賊李自成竄死﹐其眾降於唐王聿鍵。

初﹐李自成旣走陜西﹐大兵攻潼關﹐僞伯馬世耀迎戰敗死。潼關破﹐自成遂棄西安﹐由龍駒寨走武岡﹑入襄陽﹐復走武昌。大兵兩道追躡﹐連蹙之鄧州﹑承天﹑徳安﹑武昌﹑富池口﹑桑家河﹑九江﹔窮追至賊老營﹐大破之者八。當是時﹐左良玉東下﹐武昌虛無人﹔自成屯五十餘日﹐眾尙五十餘萬﹐攺江夏曰「瑞符縣」。尋爲大兵所迫﹐部眾多降或逃散﹐自成走延寧﹑蒲圻﹔至通城﹐竄於九宮山。是月﹐自成畱李過守寨﹐而自率二十騎略食山中﹐爲村民所困﹔不能脫﹐自縊死﹝或曰﹕村民方築堡﹐見賊少﹐爭前擊之﹐人馬俱陷泥淖中﹐自成腦中鋤死﹔剝其衣﹐得龍衣﹑金印﹐眇一目﹐村民乃大驚﹐疑爲自成也。時大軍遣識自成者驗其屍﹐朽莫辧﹔獲自成兩從父僞趙侯﹑僞襄南侯及自成妻妾二人﹑金印一﹐又獲僞汝侯劉宗敏﹑僞總兵左光先等﹐斬自成從父及宗敏於軍﹞。其將劉體仁﹑郝搖旗等以眾無主﹐議歸故明湖廣總督何騰蛟﹝字雲從﹐貴州黎平衛人﹞﹐率四﹑五萬人驟入湘陰﹔長沙人不知其歸降也﹐懼甚。攝偏沅巡撫傅上瑞﹝武定人﹞請騰蛟出避﹔騰蛟曰﹕『死於左﹑死於賊﹐一也﹔何避焉』﹝長沙知府周二南請往偵之﹐以千人護行﹔賊謂其迎敵也﹐射殺之﹐從行者盡死﹕城中益懼——二南﹐蒙化人﹞﹗騰蛟與監軍荊西道僉事章曠﹝字於野﹐松江華亭人﹞謀遣部將萬大鵬往撫﹐致騰蛟手書召之曰﹕『公等歸朝﹐誓永保富貴』﹗搖旗等大喜﹐與大鵬至長沙﹐騰蛟開誠撫慰﹐宴飲盡歡﹔搖旗招其黨袁宗第﹑藺養成﹑王進才﹑牛有勇皆歸騰蛟﹐驟增兵十餘萬。未幾﹐自成兄子錦﹝卽李過攺名﹞奉自成妻髙氏及髙氏弟一功復擁眾三十萬﹐驟至澧州乞降。故明湖南巡撫堵允錫﹝字仲緘﹐無錫人﹞議撫之﹐騰蛟亦馳檄至﹔允錫乃躬入其營﹐開誠慰諭﹐稱詔犒軍﹔皆踴躍拜謝﹝允錫卽軍中宴之﹐導以「忠孝」大義數千言。明日﹐髙氏出拜﹐謂錦曰﹕『堵公﹐天人也﹔汝不可負』﹗別部田見秀﹑劉汝魁等亦降﹞。唐王聿鍵大喜﹐加允錫兵部右侍郎兼右僉都禦史﹐總制其軍﹔手書獎勞﹐錦等皆賜名授官﹐號其營曰「忠貞」﹐置之荊州﹝授錦前部左軍﹑一功右軍﹐並掛將軍印﹐封列侯﹔賜錦名赤心﹑一功名必正。封髙氏貞義夫人﹔有司建坊﹐題曰「淑贊中興」﹐騰蛟慮赤心跋扈﹐他日過其營﹐請見髙氏﹐再拜執禮恭﹔髙氏悅﹐戒其子「毋忘何公」﹗赤心自是無異志。允錫亦深相結﹐倚以自彊。然赤心書疏猶稱自成「先帝」﹐稱髙氏「太后」云﹞。

自成亂天下二十年﹐陷帝都﹑覆廟社﹐其眾數十萬﹐悉歸騰蛟﹐一時詫異事。而騰蛟上聿鍵疏﹐但言『元凶已除﹐稍泄神人憤﹔宜告謝郊廟』。卒不言己功。聿鍵拜騰蛟東閣大學士兼兵部尙書﹐封定興伯﹐仍督師。騰蛟固辭封爵﹐不允﹔令規取江西。

冬十月﹐我大淸兵克徽州。

先是﹐徽州聞南京破﹐故明知府秦祖襄及僚屬皆遁﹔推官溫璜﹝初名以介﹐字於石﹔烏程人﹞嘆曰﹕『城無主﹐民且自相屠』﹗乃盡攝其印﹐召士民慰諭之。故明左僉都禦史休寧金聲糾集義勇﹐保績溪黃山﹐分兵■﹝扌戹﹞六嶺﹔璜與相犄角﹐且轉餉給其軍。前山東巡撫邱祖徳﹝字念修﹐成都人﹞﹑職方郎中尹民興﹝字宣子﹐時流寓涇縣﹞﹑監紀推官吳應箕﹝字次尾﹐貴池人﹞等﹐多聚兵應之。聲乃遣使通表唐王聿鍵﹐聿鍵授聲右都禦史兼兵部右侍郎﹐總督諸道軍﹔聲遣兵取旌徳﹑寧國諸縣。會故禦史黃■﹝浢寸﹞降於大淸﹐導王師間道襲破之﹔執聲至江寧。聲語門人江天一﹝字文石﹐歙縣人﹞曰﹕『子有老母﹐不可死』﹗對曰﹕『天一從公起兵﹐可不同公殉義乎』﹝總督洪承疇諭降﹐天一朗誦明莊烈帝諭祭承疇文以誚之﹞﹖遂與中軍吳國楨﹑副將陳有功﹑守備萬全﹑遊擊余元寅俱死﹝總兵範雲龍及聲弟經﹐亦死於旌徳﹞﹐應箕見獲死。祖徳退還山中﹔大淸攻拔其寨﹐不降﹐磔死﹝民興走免﹔唐王聿鍵以爲禦史。事敗﹐卒於家﹞。諸生舉兵者有寧國麻三衡﹝字孟璇﹐布政使溶之孫﹞﹑沈壽蕘﹝字景山﹐都督容之子﹞等﹐亦俱敗死﹝宣城諸生吳漢超復舉兵﹐連陷句容﹑溧水﹑髙淳﹐涇﹑溧陽﹑太平諸縣﹔夜襲寧國﹐兵潰。城中按首事者﹔漢超已出城﹐念母在﹐且恐累族人﹐入見曰﹕『首事者﹐我也』﹗剖其腹﹐膽長三寸﹞。璜猶嚴兵自守﹐黃■﹝浢寸﹞復以城獻﹔璜闔門死之﹝璜趨歸村捨﹐先刃其長女﹐語妻茅同殉﹔茅匿其幼子﹐遂整衣臥。璜以刀截其喉﹐少頃﹐茅呼曰﹕『未也』﹗再刃﹐乃絕。璜自刎不殊﹐絕粒五日﹐以手自扶其創而死——金聲﹑吳應箕﹐俱賜謚「忠節」﹔邱祖徳﹑溫璜﹐俱賜謚「忠烈」﹔吳國楨﹑陳有功﹑萬全﹑余元寅﹐範雲從﹐俱賜謚「節湣」﹞。

唐王聿鍵遣使於魯王以海﹐魯王以海不受。

唐王聿鍵使給事中劉中藻﹝福安人﹞頒詔浙東﹐時求富貴者爭欲應之﹐魯王以海下令將返臺州﹔熊汝霖獨出檄﹐嚴拒不納。張國維馳疏上聿鍵﹝略言﹕『國當大變﹐凡爲髙皇帝子孫臣庶﹐所宜同心並力﹐共圖興復。成功之後﹐入關者王。且監國當人心渙散之日﹐鳩集爲勞﹔一旦南拜正朔﹐鞭長不及﹐悔莫可追﹗臣老矣﹐豈敢朝秦暮楚﹐有所左右於其間哉』﹞﹐聿鍵乃召中藻還。自是﹐閩﹑浙如水火矣。

臣等謹案﹕唐王假息閩海﹑魯王竊據紹興﹐其地正相唇齒。不能同心協力﹐各圖擅地﹐竊號稱尊﹔而其臣又復懷挾私心﹐自分畛域。一則拒其使命﹐一則戮及使臣﹔彼此猜嫌﹐竟成水火﹗以敗逃窮蹙之時﹐蠻觸紛爭﹐偸安旦夕﹔宜乎天兵飛渡﹐越﹑閩不旋踵而削平也。

唐王聿鍵妃曾氏至福州。

曾氏警敏﹐頗知書。每羣臣奏事﹐妃於屏後聽之﹐共決進止﹔聿鍵頗嚴憚焉。

我大淸兵攻吉安﹐還屯峽江。

先是﹐大兵屯泰和﹐故明副將徐必遶戰敗﹔楊廷麟乃大享士於贛州城西﹐與劉同升乘虛復取吉安﹑臨江﹔唐王聿鍵命加廷麟兵部尙書兼東閣大學士﹐賜劍﹐便宜從事。是月大兵進攻吉安﹐必達迎戰大敗﹐赴水死﹝必達﹐賜謚「節湣」﹞。會廣東援兵至﹐大兵還屯峽江﹝聿鍵召南贛巡撫李永茂爲兵部右侍郎﹐以張朝綖代﹔甫任事﹐復擢萬元吉兵部右侍郎﹐總督江西﹑湖廣諸軍﹔召朝綖達﹐以劉同升代之。元吉至贛﹐同升已卒﹔遂以元吉兼巡撫﹞。

十二月﹐唐王聿鍵自福州駐於建寧。

時楊廷麟等請聿鍵出江右﹑何騰蚊請出湖南﹑浙中請將請出衢州﹔蘇觀生以事權悉爲鄭氏所握﹐請聿鍵出贛州。聿鍵遣觀生先行赴贛州募兵﹐以曾櫻﹑鄭芝龍畱守福州司轉餉。十二月﹐聿鍵發福州﹐駐建寧。廣東布政使湯來賀運餉十萬由海道至﹐聿鍵擢來賀兵部侍郎。然兵食匱乏﹑人心離散﹐迄不能成軍也。

唐王聿鍵督師大學士黃道周兵敗於婺源﹐死之。

道周進至婺源﹐遇大淸兵﹐戰敗﹔其將陣嗣聖陳亡﹐道周見執﹐諸軍潰走。大兵追至開化﹐總兵曾徳﹑黃光輝﹑副將蔡璋﹑龍勝﹑陳辰等俱死﹝嗣聖﹑徳﹑光輝﹑璋﹐勝﹑辰﹐俱賜謚「節湣」﹞。道周至江寧﹐幽別室中﹔從容著詩文數卷。聞當刑﹐書絕命詞衣帶間﹔過東華門﹐坐不起﹔曰﹕『此與髙皇帝陵寢近﹐可死』﹗監刑者從之。幕下士中書賴雍﹝平和人﹞﹑蔡紹謹﹝龍溪人——考二人姓名﹐「紅本」作蔡雍﹑賴繼謹﹞﹑兵部主事趙士超﹝閩縣人﹞﹑廣信通判毛玉潔﹝六合人——考毛玉潔﹐「紅本」作毛至潔﹞﹑遊擊朱家第等﹐皆死之﹝廣信尋亦爲大兵所破﹐胡夢泰自縊死﹐萬文英赴水死﹔周定祁﹑胡奇偉及都司劉芳伯﹑黃國治﹑參將謝良才﹑王之樞﹑監紀官李奇﹑余幹知縣楊時秀﹑兵部員外郎戴伍後﹑守備陳壽﹑陳傑﹑總兵江天衢﹑推官王象幹﹑胡佩﹑遊擊胡接輝﹑廣信同知胡嘉桂等﹐俱死之。詹兆恆奔懷玉山﹐聚眾數千人自保﹔已進犯開化縣﹐兵敗﹐歾於陳。攝撫州事同知髙飛聲遣人懷印走謁唐王聿鍵﹐而身守城死焉——飛聲字克正﹐長樂人。道周﹐賜謚「忠端」﹔雍﹑紹謹﹑士超﹑玉潔﹑家第﹐俱賜謚「烈湣」﹔夢泰﹑文英﹑定礽﹑奇偉﹑芳伯﹑國冶﹑良才﹑之樞﹑奇﹑時秀﹑伍後﹑壽﹑傑﹑天衢﹑象幹﹑佩﹑接輝﹑嘉桂﹐俱賜謚「節湣」﹔兆恆﹐賜謚「忠烈」﹞。

時唐王聿鍵又以大學士傅冠﹝字符甫﹐進賢人﹞爲督師﹐辦湖東兵事。瀘溪告警﹐冠不能救﹐爲給事中揭重熙所劾﹐或又言其嗜酒﹔乃許致仕。久之﹐大兵至﹐冠死之﹝冠寓居門人泰寧汪亨龍家﹐亨龍執以獻有司﹔不屈﹐僇於汀州﹔血漬地﹐久而猶鮮﹐汀人嘆其忠——冠﹐賜謚「忠烈」﹞。

丙戌﹑我大淸世祖章皇帝順治三年春正月﹐唐王聿鍵遣將分道出兵﹐不果行。

鄭芝龍知物論不平﹐不出關無以弭眾議。乃請以鄭鴻逵爲左先鋒﹐出浙江﹔鄭彩爲右先鋒﹐出江西﹕築壇行推轂禮。鴻逵出城﹐馬蹶僕地。各擁眾數千﹐號數萬。旣出關﹐托候餉﹐仍駐不行﹝鴻逵駐仙陽鎭﹐慮有上書言事者﹐嚴禁仙霞關不聽四方儒人入﹞﹔聿鍵檄催孔亟﹐不應。彩行百里而還﹔稱餉缺﹐畱如故﹝時芝龍已通款於我朝﹐聿鍵不知也。會魯王以海遣都督陳謙使閩﹐趦趄不敢入﹔芝龍與謙有舊﹐以書招之。謙入見﹐書稱「叔父」而不稱「陛下」﹐聿鍵大怒﹐下謙於獄﹔芝龍疏救﹐不聽。有禦史錢邦芑者爲聿鍵言﹕『謙與芝龍至交﹐不急除﹐恐有內患』﹗聿鍵卽命誅謙﹔或以告芝龍﹐芝龍曰﹕『刑人於市﹐必過我門。我且命停刑﹐願以我官職贖謙罪﹐當不死』。聿鍵命移謙別所斬之。芝龍奔赴﹐哭極哀﹔由此怏怏不悅﹐益懷異志矣——邦芑﹐鎭江人﹞。

二月﹐唐王聿鍵移駐延平。

聿鍵決意出汀州入贛﹐與湖南爲聲援。鄭芝龍不欲聿鍵行﹐令軍民數萬人遮道呼號﹐擁聿鍵不得行﹔遂駐延平。

吏部司務王士和﹝字萬育﹐金溪人﹞疏陳時政闕失﹐凡數千言﹔聿鍵命刊賜文武諸臣﹐且召士和入對﹐嘉獎備至﹐擢兵部主事。未一月﹐擢延平知府﹝聿鍵以事殺建陽知縣施■﹝火豦﹞﹑邵武知府吳炆煒﹑推官朱鍵﹐曾櫻力救﹐不聽﹔人情惴恐。原任兵部郎中王期升﹑禦史彭遇颽自浙中遁至﹐聿鍵加期升總督﹑遇颽僉都禦史﹔路振飛等封還內降﹐謂『遇颽依附馬士英﹔期升在太湖奉朱盛澄稱通城王﹐派餉苛虐﹕不可用』。聿鍵乃止﹞。

三月﹐唐王聿鍵遣使勞魯王軍於紹興。

魯王以海復遣柯夏卿﹑曹惟才聘於唐王聿鍵﹐聿鍵加夏卿兵部尙書﹑惟才光祿寺卿﹐手書報以海﹝曰﹕『吾無子﹔王爲皇太侄﹐同心戮力﹐共拜孝陵。吾有天下﹐終致於王。浙東所用職官盡列朝籍﹐無分彼此』﹞﹔遣僉都禦史陸淸源﹝平湖人﹞賫餉銀十萬兩﹐犒勞浙東軍士。方國安縱兵盡奪其餉﹐畱淸源軍中﹝後國安敗﹐淸源自沈於江——淸源﹐賜謚「忠節」﹞﹔且出檄數聿鍵罪。張國維嘆曰﹕『曲在我矣』﹝時以海兵力孱弱﹔武將橫甚﹐競營髙爵﹐請乞無厭。兵部尙書余煌上言﹕『今國勢愈危﹐朝政愈紛﹔尺土未復﹐戰守無資。諸臣請祭﹐則當思先帝烝嘗未備﹔請葬﹐則當思先帝山陵未營﹔請封﹐則當思先帝宗廟未享﹔請蔭﹐則當思先帝子孫未保﹔請謚﹐則當思先帝光烈未昭』。時以爲名言——煌字武曾﹐會稽人﹞。

我大淸兵克吉安﹐遂圍贛州。

楊廷麟自吉安赴贛將朝唐王聿鍵﹐以萬元吉代守吉安。初﹐崇禎末﹐命中書舍人張同敞﹝江陵人﹐居正之孫﹞調雲南兵﹔及抵江西而南京已破﹐因退還吉安﹐廷麟畱與共守。其將趙印選﹑胡一靑頻立功﹐而元吉約束甚嚴﹐諸將漸不悅。時有廣東兵﹐亦以赴援至。而張安者﹐汀﹑贛間峒賊四營之一﹐驍勇善戰﹐爲廷麟招降﹐有取撫州功﹐且招他營盡降﹐唐王賜名「龍武新軍」﹔元吉以安等爲足恃也﹐蔑視滇﹑粵軍﹐滇﹑粵軍解體。然安卒故爲賊﹐淫掠自如﹔廷麟遣援湖西﹐所過無不殘破。至是﹐大兵攻吉安﹐諸軍皆內攜﹔新軍又先往湖西﹐不時至﹔城中不戰潰﹐城遂破。元吉退屯皁口﹐檄諭贛州﹐極言雲南兵棄城罪﹔其眾遂西去。大兵進至皁口﹐元吉不能禦﹐退入贛城﹔大兵乘勝進﹐圍之。唐王兵部侍郎劉士楨促新軍張安赴援﹐安宵遁。廷麟遣使調廣西狼兵﹐而身往雩都﹐召新軍來救﹔戰於默林﹐再敗﹔廷麟乃散其兵入贛﹐與元吉憑城守﹝給事中楊文薦﹐元吉門生也﹔奉使往湖南。過贛﹐見事急﹐自任守禦﹔城中賴之。江西巡撫劉遠生自出城﹐召其將張琮於雩都﹔贛人曰﹕『撫軍遁矣』﹗怒焚其舟﹐拘其妻子。俄﹐遠生率琮兵至﹐贛人乃大悔﹔遠生憤甚﹐渡河再戰﹐皆敗﹔見獲﹐復逃歸﹔援軍皆不敢前。會李永茂遣廣東兵五千至﹐大兵爲解圍﹐屯於水西。未幾﹐圍復合﹐城中拒如初。時贛困守久﹐唐王聿鍵獎勞之﹐賜名「忠誠府」﹐加元吉兵部尙書﹑文薦右僉都禦史﹔命郭維經爲吏﹑兵二部尙書兼右副都禦史﹐總理湖廣﹑江西﹑廣東﹑浙江﹑福建軍務﹐督師往援。維經與禦史姚奇允募兵八千人入贛州﹐與廷麟﹑元吉同守。時東鄕﹑安仁﹑貴溪﹑瑞州﹑余幹﹑萬年諸郡縣俱聚兵遙應閩中﹐大兵分道進剿﹐先後克捷﹐禽斬故明文武官甚眾。其死於東鄕者﹐有副將傅潛龍﹑參將黃騰﹑都司文而武﹑守備劉威振等﹔在安仁﹐則有參將傅鼎幹﹑都司徐徳﹑守備洪士邦等﹔在貴溪﹐則有總兵陳輝﹑汪碩畫﹑副將汪洋﹑監紀知縣廖汝健等﹔在瑞州雞公嶺﹑棠山一帶﹐則有副將黃英﹑都司敖髙﹑參將晏性等﹔在余幹﹑萬年﹐則有都司趙祖﹑參謀舒奇謀等——姚奇允字有模﹐錢塘人。自傅潛龍以下十六人﹐俱賜謚「節湣」﹞。

夏六月﹐我大淸兵克紹興﹐魯王以海遁入海。

徵南大將軍貝勒博洛等以五月二十日抵杭城﹐魯王以海諸軍列營錢塘江東岸——綿亙二百餘里﹐艤舟江上以待﹔大兵未具舟楫﹐不能渡。忽江沙暴漲﹐水淺可涉。二十七日﹐大兵策馬徑渡﹔方國安盡棄戰艦﹐拔營走紹興﹐劫以海南行。江上各營聞報﹐一時俱潰走。六月一日﹐大兵入紹興﹔國安決計獻以海來降﹐遣人守之。會守者病﹐以海得脫﹔至臺州﹐航海走。命張國維防遏四邑﹐圖後舉﹔國維還守東陽﹐知勢不可支﹐作絕命詩三章﹐赴水死﹝國維﹐賜謚「忠敏」﹞。兵部尙書余煌等﹐皆死之﹝煌赴水﹐舟人拯起之。居二日﹐復投深處﹐乃死。大理少卿陳潛夫﹐走山陰化龍橋﹐偕妻﹑妾二孟氏同赴水死。職方主事髙岱﹐偕其子朗躍入海死。兵部主事葉汝■﹝艸恆﹞﹐與妻王氏同死。禮部侍郎陳函輝﹐從以海航海﹔已而相失﹐哭入雲峯山﹐投水死。諸生諸曁傅日炯﹑鄞縣趙景麟﹑浦江張君正﹑瑞安周欽堯﹑永嘉鄒之琦等﹐皆殉義死——潛夫字符倩﹐錢塘人﹔岱字魯瞻﹑汝■﹝艸恆﹞字衡生﹐俱會稽人﹔函輝字木叔﹐臨海人。煌﹑潛夫﹑函輝﹐俱賜謚「忠節」﹔岱﹑汝■﹝艸恆﹞﹐俱賜謚「節湣」﹞。大兵進克金華﹐督師大學士朱大典闔門死﹝大典﹐賜謚「烈湣」﹞。

時以海至石浦﹐定西侯張名振從之。至舟山﹐守將黃斌卿不納﹐乃浮海至廈門﹐遂走南澳﹝方國安﹑方逢年俱來降﹔尋以蠟丸書通閩搜得﹐誅死。阮大鋮在方國安軍﹐亦偕謝三賓﹑宋之晉等赴江幹降﹔從大兵攻仙霞關﹐僵僕石上死。士英擁殘兵欲入閩﹐唐王聿鍵不許﹔會大兵剿湖賊﹐士英與吳易俱禽獲﹐斬之﹕事具「國史」——而野乘載士英遁臺州山寺爲僧﹐爲大兵搜獲﹔尋得其與大鋮通閩疏﹐斬之延平城下。大鋮方遊山﹐自觸石死﹐仍僇屍云。吳易字日生﹐吳江人﹔與舉人孫兆奎﹑諸生沈自駉﹑自炳﹑吳福之等聚兵長蕩﹐唐王聿鍵授爲兵部尙書﹑魯王以海封爲長興伯。大兵至﹐俱被獲死。總兵程槐﹑沈茂﹑職方主事倪曼倩﹑監軍道朱世昌﹑通判馮時敏﹑評事馮一鷺﹐與易等俱死。時太湖中阻兵者甚眾﹐有鎭南伯金公玉﹑安撫許耕奇﹑徐明道﹑參將李世忠﹑總兵王元震﹑史宏弼﹑田希成﹐毛濟宇﹑同知吳任蘭﹑藩鎭汪碩徳﹑參謀�美初﹑副將施子昭及朱大定﹑曹辰﹑沈君晦等﹐俱先後被獲死。兵科給事中陳子龍﹐方遁績��﹐魯王以海授以兵部侍郎銜﹐潛謀結太湖兵舉事﹔事露﹐被獲﹐乘間赴水死——易﹑槐﹑茂﹑曼倩﹑世昌﹑時敏﹑一鷺﹑公玉﹑耕奇﹑明道﹑世忠﹑元震﹑宏弼﹑希成﹑濟宇﹑任蘭﹑碩徳﹑美初﹑子照﹐俱賜謚「節湣」﹔子龍﹐賜謚「忠裕」﹞。

閩中大震﹐鄭芝龍假言海寇入犯﹐須往備禦﹐拜疏卽行﹔盡撤兵回安平鎭。守關將士皆隨之﹔仙霞嶺二百里間﹐遂空無一人。

臣等謹案﹕魯王竊據紹興﹐方恃錢塘爲天險﹔及大兵壓境﹐天心助順﹐江水斷流﹐頃刻畢濟。不數月﹐浙﹑閩盡平﹔與元兵至臨安﹑江潮三日不至者﹐神應尢異。至張國維等援立監國﹑擁戴旁支﹐稱名本爲不正﹔乃以其抒忱效命﹐亦得蒙恩賜謚﹐同荷表章。臣等編篡唐﹑桂二王本末﹐謹以魯王諸臣事實隨條附載﹔俾天下後世﹐咸知聖代褒忠之典﹐甄錄無遺﹕實爲至公且溥云。

秋七月﹐我大淸兵克衢州。

唐王聿鍵巡按金﹑衢二府兼視學政禦史王景亮﹝字武侯﹐吳江人﹞﹑衢州知府伍經正﹝安福人﹞﹑推官鄧巖忠﹝江陵人﹞﹐皆不屈死﹔魯王以海所遣鎭將張鵬翼及伯吳凱﹑總兵項鳴斯等﹐亦死之。江山知縣方召﹝宣城人﹞集父老告之曰﹕『兵且至﹐吾義不當去。然不可以一人故﹐致闔城被誅﹔苦輩可迎附』。遂封印﹐冠帶自縊死﹝景亮﹑經正﹑巖忠﹑召凱﹑鳴斯﹐俱賜謚「節湣」﹔鵬翼﹐賜謚「烈湣」﹞。初﹐楊文驄走處州﹔唐王聿鍵以在鎭江時與之有舊﹐拜爲兵部侍郎兼右僉都禦史﹑提督軍務﹐令圖南京。至是﹐聞衢州告急﹐命與誠意伯劉孔昭共援衢。大兵至﹐文驄不能禦﹐退走﹔爲追騎所獲﹐與監紀職方主事孫臨﹝字武功﹐相城人﹞俱不降﹐戮死﹝臨﹐賜謚「節湣」﹔文驄以馬士英黨﹐廷議不與謚﹞。

八月﹐我大淸兵克建寧。

鄭鴻逵駐關外聞兵至﹐徒跣疾走﹐三日而抵浦城﹔唐王聿鍵聞之﹐削鴻逵爵。王師至仙霞嶺﹐關門無一守兵﹔遂從容過嶺﹐長驅直入。然大兵入閩者﹐或由建﹑或由汀﹑或由福寧﹐俱走山谷間﹐不必仙霞嶺也。唐王巡撫上游四府兼領關務鄭爲虹﹝字天玉﹐江都人﹞亟還浦城﹐縱士民出走﹐自守空城。無何﹐城破﹐爲虹與給事中黃大鵬﹝字文若﹐建陽人﹞並死之﹝爲虹﹐故浦城知縣﹔唐王聿鍵聞其廉﹐召爲禦史﹔部民相率乞畱﹐乃令以禦史巡關﹐尋擢巡撫。鄭芝龍部將奪民舟爲梁﹐爲虹叱責之﹔芝龍訴於聿鍵﹐聿鍵爲諭解﹐乃已。至是﹐殉難。又巡撫楊廷淸﹑李暄亦俱爲大兵所獲﹐死之——爲虹﹐賜謚「忠烈」﹔大鵬﹐賜謚「烈湣」﹔廷淸﹑暄﹐俱賜謚「節湣」﹞。

唐王聿鍵奔汀州﹐我大淸兵克延平。

閩中自鄭芝龍去後﹐羣情益離沮﹝唐王聿鍵視朝﹐命內侍出一篋﹐示羣臣曰﹕『吾賴諸卿擁戴﹐越在海隅﹔布衣蔬食﹐曉夜焦勞。正是上爲祖宗﹑下爲百姓﹐惟恐負卿等立君之意。昨關上主事搜得閩中出關迎降書二百餘封﹐今具在此﹔吾不欲知其姓名﹐令錦衣衛官對眾焚之。卿等宜無負初終也』﹗唐王聿鍵決計赴贛﹐何騰蛟亦遣郝永忠﹝卽郝搖旗攺名﹞來迎﹐將至韶州。會仙霞關敗問至﹐聿鍵遂以八月二十一日自延平倉卒出走﹔畱兵部侍郎曹履泰偕延平知府王士和居守﹐猶載書十餘簏自隨。抵順昌﹐聞追兵且至﹐騎而奔﹔數日﹐方至汀州。延平警報疊至﹐士和召父老曰﹕『吾𨿽一月郡守﹐當與城存亡。若等可速出﹐毋使數萬生靈盡膏斧鑕』﹗眾泣﹐士和亦泣﹔退入內署﹐謂友人曰﹕『吾一介書生﹐數月而忝二千石﹔安敢偸生』﹗其友勸止之﹔正色曰﹕『君子愛人以徳﹐姑息何爲』﹗從容正衣冠﹐閉戶投繯死﹝士和﹐賜謚「節湣」﹞。大兵遂克延平。

臣等謹案﹕唐王自擅號福州﹐不能裁抑鄭氏﹐以至孱削日甚﹐上下離心。逮我王師深入﹐閩南寸土實無地可以潛蹤﹔乃當汀﹑劍崎嶇﹐覆亡不暇﹐猶載書簏以自隨。此與梁湘東王之焚書江陵﹑稱文武道盡者﹐如出一轍﹔尢可嗤鄙也﹗

我大淸兵至汀州﹐獲唐王聿鍵﹐福建平。

唐王聿鍵在汀州﹐大兵奄至﹐從官奔散﹔聿鍵與曾氏俱就執﹝給事中熊緯聞難﹐奔赴﹔遇大兵﹐死之。總兵官都督僉事胡上琛奔還福州﹐謂家人曰﹕『吾世臣﹐不可苟活﹔爲我采毒艸來』﹗與妾劉氏﹐共飲藥酒而死——熊緯字文江﹐南昌人﹔賜謚「烈湣」。胡上琛﹐福州衛人﹐世襲指揮使﹔賜謚「節湣」﹞。曾氏至九瀧﹐投於水﹔聿鍵死於福州﹝陽曲王盛渡﹑西河王盛淦﹑松滋王演漢﹑西城王通簡等俱死﹞。

故明總兵姜正希率兵二萬復來襲汀州﹐乘夜登城﹔大兵擊敗之﹐斬萬餘級。又破總兵師福於分水關﹔入崇安縣﹐巡撫楊文忠見執死﹝文忠﹐謚節湣﹞。遂襲克福州﹐唐王禮部尙書曹學佺﹝字能始﹐侯官人﹞等﹐並死之﹝通政使馬思理﹐自縊死。太僕少卿王瑞枬﹐避之山中﹔有欲薦令出者﹐乃拜辭家廟﹐從容入室自經死。兵科給事中郭符甲﹐戰敗﹐身被數創死——馬思理﹐長樂人﹔郭符甲﹐晉江人﹕俱賜謚「節湣」。王瑞枬字聖木﹐永嘉人﹔與曹學佺俱賜謚「忠節」﹞。大軍駐福州﹐分兵徇漳﹑泉諸郡縣﹐相繼下﹔閩地悉平。

鄭芝龍自安平奉表來降﹐其子成功﹝成功初名森﹐唐王聿鍵賜以國姓﹐攺名成功﹞不從﹔芝龍旣入朝﹐成功與鄭鴻逵﹑鄭彩等各率所部叛入海。

冬十月﹐我大淸兵克贛州。

故明總督萬元吉素有才﹐蒞事精敏。及失吉安﹐士不用命﹔昬然坐城上﹐對將吏不交一言。隔河大兵營徧麓﹐元吉指爲空營。兵民從大兵營中至者﹐言軍勢甚盛﹔輒叱爲間諜﹐斬之。贛州受圍旣久﹐諸道援兵稍集﹝元吉部將汪起龍率師數千﹐雲南援將趙印選﹑胡一靑率師三千﹐大學士蘇觀生遣兵亦如之﹔兩廣總督丁魁楚亦遣兵四千﹐楊廷麟又收集散亡得數千﹞。諸將欲戰﹐元吉欲待水師至並力﹔而中書舍人袁從鶚﹝一作來從鶚﹐郴州人﹞募沙兵三千﹐吏部主事龔棻﹝南昌人﹞﹑兵部主事黎遂球﹝字美周﹐番禺人﹞募水師四千﹐皆屯南安﹐不敢下。兵部主事王其宖﹝安福人﹞謂元吉曰﹕『水師帥羅明受﹐海盜也﹔桀驁難制。棻﹑遂球若慈母之奉驕子。且今水涸﹐巨舟難進﹐豈能如約』﹗不聽。大兵聞水師將至﹐卽夜截諸江﹐焚巨舟八十﹐死者無算﹔明受遁還﹐舟中火藥﹑戎器盡失。於是兩廣﹑雲南軍皆不戰而潰﹐他營亦稍散去。會聞汀州破﹐人情益震懼﹐守者亦疲甚。大兵用向導夜登城﹐鄕勇猶巷戰﹔黎明﹐兵大至﹐城上發炮炮炸﹐城遂破。部將擁元吉出城﹐元吉嘆曰﹕『爲我謝贛人﹗使闔城塗炭者﹐我也﹔我何可獨存』﹗遂赴水死。楊廷麟走西城﹐投水死﹝按「紅本」作「城上﹐殺死」﹞。郭維經入嵯峨寺﹐自焚死。姚奇允﹐自縊於文廟。楊文薦﹐病困不能起﹐執送南昌﹐絕粒而死﹝維經﹐賜謚「忠節」﹔廷麟﹑元吉﹑文薦﹐俱賜謚「忠節」﹔奇允﹐賜謚「節湣」﹞。一時同殉者﹐太常寺卿管湖西兵備僉事彭期生﹝字觀我﹐海鹽人﹞而下凡數十人﹝期生﹐冠帶自縊死。職方主事周瑚﹐不屈﹐磔死。龔棻﹑王其宖﹑黎遂球﹑袁從鶚﹑通判王明汲﹑編修兼兵科給事中萬發祥﹑戶部主事林琦﹑兵部主事柳昂霄﹑曾嗣武﹑錢謙亨﹑中書舍人劉孟鍧﹑劉應試﹑推官署府事吳國球﹑監紀通判郭寧登﹑臨江推官胡縝﹑贛縣知縣林逢春﹐皆不屈就戮。鄕官盧觀象﹐盡驅男婦大小入水﹐乃自溺死。舉人劉日佺﹐偕母﹑妻﹑弟婦﹑子侄同日死。參將陳烈﹐數力戰﹐眾以其弟已降於大淸﹐疑之﹔烈益奮勇疾鬥。及見執﹐其弟勸之降﹐不聽﹔顧謂贛人曰﹕『今日方知我無二心也』﹗乃就僇。又通判淦君鼎﹑副總兵馬觀鵬﹑參將朱永盛﹑兵部主事於斯昌﹑訓導程必進﹐中書龍嘉震﹑湖東道姚生文﹑推官吳世安﹐亦俱不降死——周瑚﹐大名人﹔王明汲﹐金壇人﹔萬發祥﹐新諭人﹔林琦﹐閩縣人﹔曾嗣武﹐寧都人﹔劉孟鍧﹑劉應試﹐俱安福人﹔胡縝﹐桐城人﹔淦君鼎﹐建昌人﹔馬觀鵬﹐順徳人﹔朱永盛﹐汀州人﹔於斯昌﹐黃岡人﹔程必進﹐松陽人﹔龍嘉震﹐太和人﹔姚生文﹐仁和人﹔吳世安﹐歸安人。期生﹑棻﹑觀象﹑必進﹑嘉震﹑生文﹑世安﹐俱賜謚「節湣」﹔其宖﹑遂球﹑從鶚﹑明汲﹑發祥﹑琦﹑昂霄﹑嗣武﹑謙亨﹑孟鍧﹑應試﹑國球﹑寧登﹑縝﹑逢春﹑烈﹑君鼎﹑觀鵬﹑永盛﹑斯昌﹐俱賜謚「烈湣」﹞。

桂王﹝一﹞

丙戌﹑我大淸世祖章皇帝順治三年冬十一月﹐故明兵部尙書丁魁楚﹑兵部侍郎瞿式耜等以桂王由榔﹝明神宗孫桂王常瀛次於﹞稱號於肇慶。

初﹐桂王常瀛卒於梧州﹐長子安仁王由■﹝木愛﹞襲封﹔未幾病卒﹐由榔當嗣爵。會唐王聿鍵敗死報至粵中﹐故明總督尙書丁魁楚﹑侍郎瞿式耜﹑巡按禦史王化澄與舊臣呂大器﹑李永茂﹑晏日曙﹑湯來賀﹑董天閎﹑朱治■﹝忄間﹞﹑周鼎瀚﹑方以知﹑朱容藩﹑林佳鼎﹑程源等議所立﹐乃共推由榔。桂太妃王氏曰﹕『諸君何患於無君﹗吾兒仁柔﹐願更擇可者』﹗魁楚等請益堅﹐遂以十月十四日稱「監國」於肇慶。以魁楚﹑大器﹑式耜並爲大學士﹝魁楚兼戎政尙書﹑大器兼兵部尙書﹑式耜兼吏部右侍郎﹞﹔永茂請終制﹐化澄以下進爵有差。

未幾﹐聞大兵已破贛州﹐司禮太監王坤﹝卽王肇基——崇禎朝監餉宣府﹐大作威福﹐屢爲言官所劾。福王時﹐奔南京﹔福王敗﹐復入閩。唐王聿鍵棄不用﹐又入粵事由榔。命掌司禮監﹐遂擅政事﹞倉卒奉由榔奔梧州﹐式耜等力爭不得。時大學士蘇觀生奉唐王聿鍵命募兵南安﹐亦退入廣州﹔遣職方主事陳邦彥﹝字令斌﹐順徳人﹞奉表勸進。甫入謁﹐而觀生在廣州﹐別議立唐王聿■﹝金粵﹞﹝事具後﹞﹐邦彥不知也。夜二鼓﹐由榔召入舟中﹐魁楚侍﹔語以廣州事。邦彥請『急還肇慶﹐正大位以系人心﹔命南雄勍卒取韶﹐制粵東十郡之七而委其三於唐王﹐代我受敵﹐從而承其敝』。由榔大悅﹔魁楚﹑式耜等乃定議迎由榔復還肇慶。十一月十八日﹐遂稱尊號﹐攺年「永曆」﹐以肇慶府署爲行宮。

臣等謹案﹕前代宦官之禍﹐至明最烈﹔始於王振﹐而極於魏忠賢。履霜堅冰﹐其漸已非一日。桂王當大廈旣傾﹐親見宗邦淪喪﹔由於閹寺橫行﹐尢宜疾首痛心。乃甫稱尊號﹐而卽令王坤進掌司禮監﹐干政擅權﹔倉卒奔梧州﹐以致眾志乖離﹐馴召劉承允之亂。及坤被逐﹐而寵天壽等先後用事﹐諸臣依附﹔明黨交爭﹐迄入緬而未已。在桂王暗劣﹐受制奄堅﹐固無足怪。獨是椓徒流毒相仍﹐旣已覆明宗社﹐卽此阽危餘燼﹐而堅持故局﹐𨿽國亡而其焰未熸﹔禍敗所鍾﹐遂與明一代相爲終始﹕其亦可爲嘆息痛恨者矣﹗

故明大學士蘇觀生等以唐王聿■﹝金粵﹞稱號於廣州。

丁魁楚等之將立桂王由榔也﹐蘇觀生欲與共事﹔魁楚素輕之﹐且欲專定策功﹐慮其以舊相居己上﹐拒不與議。呂大器亦以其非兩榜﹐叱辱之﹔觀生慍甚。適唐王聿鍵弟聿■﹝金粵﹞嗣爲唐王者與大學士何吾騶自閩浮海至﹐南海關捷先﹑番禺梁朝鍾首倡「兄終弟及」議﹔觀生遂與吾騶及布政使顧元鏡﹑侍郎王應華﹑曾道惟﹑總兵林察等擁立聿■﹝金粵﹞﹐攺年「紹武」﹐就都司署爲行宮﹝封觀生建明伯﹐掌兵部事﹔進吾騶等秩。擢捷先吏部尙書﹐旋與元鏡﹑應華﹑道惟並拜東閣大學士﹐分掌諸部﹞。招海上鄭﹑石﹑馬﹑徐四姓盜﹐授總兵等官﹔與肇慶相拒。時倉猝舉事﹐治宮室﹑服禦﹑鹵簿﹐通國奔走﹐夜中如晝。不旬日﹐除官數千﹔冠服皆假之優伶﹐市人傳以爲笑。

桂王由榔遣兵攻唐王聿■﹝金粵﹞﹐不克。

桂王由榔遣給事中彭耀﹝順徳人﹞﹑主事陳嘉謨賫敕往諭唐王聿■﹝金粵﹞﹐至廣州﹐以諸王禮見﹐備陳宗支倫序及監國先後﹐語甚切至﹔因歷詆蘇觀生諸人。觀生怒﹐執耀殺之﹝嘉謨亦不屈死——耀﹑嘉謨﹐俱賜謚「節湣」﹞﹐卽日發兵攻肇慶﹐以番禺人陳際泰督師。由榔遣兵部右侍郎林佳鼎帥兵赴三水﹔佳鼎故粵中監司﹐與林察同姓相善﹐察使羣盜詐降﹐佳鼎信之﹐乘勝追至三山口亂作﹐全師皆覆﹔佳鼎同僉事夏四敷赴水死﹝佳鼎﹑四敷﹐俱賜謚「節湣」﹞。

時肇慶大震﹐瞿式耜視師峽口﹐以王化澄代佳鼎督師。呂大器辭官入蜀﹐遂以化澄爲尙書﹐起李永茂爲大學士。未幾﹐亦罷。

臣等謹案﹕桂王竄迹嶺南﹐據手掌之地﹐勢尢危窘。聿■﹝金粵﹞本唐王親弟﹐誼出本支﹐乃當望風瓦解之時﹐爲同室操戈之舉﹔而爲之臣者﹐方各挾其主以爲奇貨﹐爭城奪地﹐攻戰逾時﹕此與燕雀處堂何異﹗至彭耀﹑陳嘉謨等銜命出使﹐抗詞被殺﹔𨿽律以大義﹐與疆場致命者有殊。乃猶念其臨難捐軀﹑不失臣節﹐竟得一例邀恩賜謚褒錫﹐仁至義盡﹔史冊以來﹐實所未聞也。

十二月﹐我大淸兵克廣州﹐獲唐王聿■﹝金粵﹞﹔廣東平。

蘇觀生旣敗肇慶兵﹐意自得﹐務粉飾爲太平事﹐而委任關捷先及梁朝鍾。捷先小有才﹐便筆札﹔朝鍾善談論﹐浹旬三遷至祭酒。有楊明競﹝潮州人﹞者好爲大言﹐詭稱精兵滿惠﹑潮間﹐可十萬﹔卽特授惠潮巡撫。又有梁鍙者﹐妄人也﹔觀生才之﹐用爲吏科都給事中﹔與明競大納賄賂﹐日薦用數十人。觀生本乏猷略﹐兼總內外任﹐益昬瞀。招海盜資捍禦﹐其眾白日殺人﹐懸肺腸於貴官之門以示威﹔城內外大擾。時大兵由福建趨潮州﹑惠州﹐俱下之﹐長吏皆降附﹔卽用其印移牒廣州報無警﹐觀生信之。是月十五日﹐聿■﹝金粵﹞視學﹐百僚咸集﹔或報大兵已偪﹐觀生叱之曰﹕『潮州昨尙有報﹐安得遽至﹗此妄言惑眾』。如是者三﹐大兵已自東門入。觀生始召兵搏戰﹐兵精者皆西出﹐倉猝不能集﹔觀生乃自縊死﹝觀生走梁鍙所問計﹐鍙曰﹕『死爾﹐復何言』﹗觀生入東房﹑鍙入西房﹐各拒戶自縊。觀生慮其詐﹐稍畱聽之。鍙故扼其吭﹐气湧有聲﹐且推幾僕地﹔久之寂然。觀生信爲死﹐遂自縊。明日﹐鍙獻其屍出降﹞﹐朝鍾及太僕寺卿霍子衡﹝南海人﹞﹑行人梁萬爵﹝字天若﹐番禺人﹞﹑新城知縣廖翰標﹝龍門人﹞等皆死之﹝朝鍾聞變赴池爲鄰人救出﹐自剄死。子衡召三子﹐訓以死節﹔朝服北向拜﹐又易緋袍拜家廟﹐先赴井死﹐妾莫氏從之﹐子應蘭﹑應荃﹑應芷及其妻各繼之。有小婢見之﹐亦赴井死。萬爵赴水死。翰標自縊死——朝鍾﹑萬爵﹑翰標﹐俱賜謚「節湣」﹔子衡﹐賜謚「烈湣」﹞。聿■﹝金粵﹞方事閱射﹐急易服踰垣﹐匿王應華家。俄縋城走﹐爲追騎所獲﹔饋之食﹐不受﹔曰﹕『我若飲汝一勺水﹐何以見先人地下』﹗投繯而絕﹝周﹑益﹑遼等二十四王俱死﹞。何吾騶及應華等悉降。

桂王由榔奔梧州。

由榔司禮太監王坤用事﹐銓政﹑軍務﹐任意顚倒。數以內批授官﹔由榔諸臣爭之﹐不聽。給事中劉鼒疏劾坤﹐幾得罪﹔瞿式耜力救﹐乃免。及是﹐聞廣州已破﹐肇慶大震。式耜請駐峽口﹐坤不從﹔以朱治■﹝忄間﹞爲兩廣總督守肇慶﹐趣由榔出走。以二十二日乘輕舟上西峽﹐遂奔梧州。

我大淸兵至順慶﹐流賊張獻忠伏誅﹔其黨孫可望﹑李定國﹑白文選等潰走川南。

獻忠據成都﹐遣僞將軍分屠各府州縣﹐川中民盡﹔乃謀窺西安﹐盡焚成都宮殿﹑廬舍﹐夷其城﹐率眾出川北。又欲盡殺川兵﹔僞將劉進忠故統川兵﹐聞之﹐率一軍逃。會大兵至漢中﹐進忠來奔﹐乞爲鄕導。至鹽亭界﹐大霧﹔獻忠曉行﹐猝遇大兵於鳳皇坡﹐中午墜馬﹐蒲伏薪積下。於是大兵禽獻忠出﹐斬之﹔降及敗死者二﹑三十萬。其黨僞平東將軍孫可望﹑僞安西將軍李定國﹑僞撫南將軍劉文秀﹑僞定北將軍艾能奇﹑僞都督白文選﹑馮雙禮等俱潰走川南。

時故明川中諸將競擁兵自固﹝督師大學士王應熊及王祥在遵義﹐巡撫馬幹﹑副將曾英在重慶﹐監軍副使範文光及曹勛在洪﹑雅﹐監軍僉事詹天顏在松﹑茂﹐譚宏﹑譚詣在夔﹑萬﹔兵部侍郎總督川陜軍務樊一蘅在納溪居中調度﹐與應熊會瀘州﹐克期並進——王祥﹐綦江人﹔馬幹﹐吳縣人﹔範文光﹐內江人﹔詹天顏﹐龍嚴人﹞﹐重慶曾英兵最彊﹔可望等率殘卒驟至﹐英出不意﹐戰敗﹐死於江﹝英﹐賜謚「節湣」﹞﹔賊遂陷綦江﹐督師大學士王應熊退走永寧山中﹝尋病卒於畢節衛﹞。踰月﹐賊陷遵義﹐入貴州境。大兵追至重慶﹐故明巡撫馬幹敗死﹝幹﹐賜謚「忠節」﹞﹔遂入遵義﹐以餉乏旋師。王祥等因復取保寧二郡﹐故明總督侍郎樊一蘅再駐江上﹐爲復窺全蜀計﹔乃列上善後事宜及諸將功狀於桂王由榔。由榔拜一蘅戶﹑兵二部尙書﹐加太子太傅﹔祥等進爵有差。

臣等謹案﹕孫可望﹑李定國等本張獻忠義子﹐自王師定蜀﹐卽南走滇中﹔旋附桂王﹐受其爵。從前「明史」各傳牽連附載﹐未爲區別。臣等恭輯「唐﹑桂二王本末」﹐仰荷聖明指示﹐以可望﹑定國等身爲賊黨﹐其所稱平東﹑安西等號皆獻忠僞授﹐自應重加貶絕﹐書「賊」﹑書「僞」以正其罪。至二王及其臣子荷蒙聖慈裁度﹐未可遽從「僭僞」之例﹔故君則正其稱號﹐臣則目以原官。尺寸權衡﹐具存書法﹔深仁大度﹐等量兩儀。彼指瑯琊爲「僭晉」﹑斥梁益爲「僞朝」者﹐豈足語於建中之極則乎﹗

丁亥﹑我大淸世祖章皇帝順治四年春正月﹐我大淸兵克肇慶﹐桂王由榔奔桂林。

由榔旣西走﹐瞿式耜兼道趨赴﹐由榔已越梧州而西。大兵自廣州向肇慶﹐總督朱治■﹝忄間﹞棄城去﹐由榔走平樂。大兵入肇慶﹐遣別將徇髙﹑雷二府﹐進取梧州﹔巡撫曹華迎降。由榔欲走依何騰蛟於湖廣﹐丁魁楚﹑王化澄皆棄由榔去﹝化澄走潯州。魁楚走岑溪﹐輜重多﹐舳艫相連屬﹐爲大將李成棟追獲﹐魁楚遂降﹔成棟與有隙﹐錄其家數百人殺之。魁楚乞一子﹐成棟笑曰﹕『汝身且莫保﹐尙求活人耶』﹗並殺之﹞﹔惟式耜及吳炳﹝宜興人﹐時爲由榔兵部侍郎﹞﹑吳貞毓﹝字符聲﹐宜興人﹔時爲由榔戶部尙書﹞等從。乃由平樂抵桂林﹝湖南副使陳象明以徵餉在廣西﹐聞廣東地盡失﹐檄調土兵﹐與陳邦傅連營﹐東至梧州榕樹潭﹔遇大兵戰敗﹐死之——陳象明字麗南﹐東莞人﹔賜謚「烈湣」﹞﹐以吳炳﹑方以智爲大學士﹐同式耜入閣辦事﹝以智不至﹞﹔遣使勞何騰蛟﹐趣其兵入衛。徵四川文安之﹝彜陵人﹞﹑雲南王錫衮﹝祿丰人﹞入閣﹝錫衮以道阻不能達﹐安之亦不至﹞﹐以周堪賡﹑郭都賢﹑劉遠生等爲六卿﹐丁時魁﹑金堡等爲給事中﹐馬吉翔掌錦衣衛﹝吉翔本京師遊猾﹐夤緣爲香山參將﹔丁魁楚令獻捷於唐王聿鍵﹐聿鍵喜其應對敏捷﹐擢爲錦衣衛使。至是﹐以使忠貞營復命﹐益以柔媚得由榔意﹐令掌絲綸房事﹐同票擬﹔遂大用事﹞。

二月﹐我大淸兵克平樂﹔桂王由榔奔全州﹐以其大學士瞿式耜畱守桂林。

大兵襲平樂克之﹐潯州相繼破﹔由榔大恐。會武岡鎭將劉承允以兵至全州﹐王坤請赴之。瞿式耜極陳桂林形勢﹐請由榔堅守﹝略言﹕『畱粵﹐則粵在﹔去粵﹐則粵危。我進一步﹐人亦能進一步﹔我去速一日﹐人來亦能速一日。去而不守﹐則拱手送矣』﹞﹐由榔不聽﹔自請畱守﹐許之﹔進文淵閣大學士兼吏﹑兵二部尙書﹐賜劍便宜從事﹐以麾下焦璉爲總兵﹝初﹐由榔爲張獻忠所執﹐璉率眾攀城上﹐破械出之﹔由榔病不能行﹐璉負之以行﹕由榔以此徳璉。用破靖江王功﹐命爲參將。至是﹐進總兵﹞。封陳邦傅爲思恩侯﹐守昭平。由榔遂走全州。

四川賊孫可望﹑李定國等率眾入貴州。

孫可望等率眾入黔﹐故明布政使張耀﹝字融我﹐三原人﹞急言於巡撫米壽圖﹝宛平人﹞﹐請發兵民守禦﹔壽圖以眾寡不敵難之。俄賊突至貴陽﹐耀率家丁乘城拒擊﹐興寧知縣吳子騏﹝字九逵﹞﹑戶部主事劉管﹑同知楊元瀛等亦以鄕兵扼賊﹔賊來益眾﹐子騏等戰敗被執死﹐城遂陷。賊執耀﹐說之降﹔耀大罵不屈﹐遂與家屬十三人同見殺。壽圖出奔沅州﹝可望等陷安平﹐僉事曾益拒守﹐力屈死﹔陷平壩衛﹐戶部郎中譚先哲﹑寧前兵備參議石聲和俱闔門殉難﹔犯定番州﹐鄕官顧人龍率土民拒守﹐殺賊甚眾﹐城破﹐大罵而死——張耀﹐賜謚「忠烈」﹔吳子騏﹑譚先哲﹐賜謚「烈湣」﹔劉管﹑楊元瀛﹑曾益﹑石聲和﹐俱賜謚「節湣」﹔顧人龍﹐賜祀忠義祠﹞。

三月﹐我大淸兵攻桂林。

由榔旣出奔﹐桂林危甚。其總督侍郎朱盛濃走靈川﹐巡按禦史辜延泰走融縣﹐布政使朱盛■﹝氵調﹞﹑副使楊垂云﹑桂林知府王惠卿以下皆遁﹐惟瞿式耜與通判鄭國藩﹑縣丞李世榮及都司林應昌﹑李當瑞﹑沈煌在焉。由榔令兵部右侍郎丁元華代盛濃﹑禦史魯可藻代延泰﹐未赴而大兵已薄桂林﹐以騎數十直入文昌門﹔登城樓﹐瞰式耜公署。式耜卽令焦璉拒戰甚力﹐而身立矢石中﹐與士卒同甘苦。積雨城壞﹐吏士無人色﹔式耜督城守自如﹐故人無叛志。援兵索餉而嘩﹐式耜括庫不足﹐妻邵捐簪珥佐之。旣而劉承允所遣援桂兵五千人在城與璉兵主客不和﹐擊傷璉﹐大掠城中而去﹔璉兵亦出城赴黃沙鎭﹕城幾破者數矣。會大兵東還﹐桂林始獲全。

四川賊孫可望﹑李定國等率眾入雲南。

先是﹐雲南土官沙定洲﹝王弄山長官司沙源之子﹞作亂﹐逐故明黔國公沐天波﹝黔寧王沐英裔孫﹐以總兵官世鎭雲南﹞﹐盤踞會城﹐傳檄州縣﹐全滇震動﹔天波走楚雄。巡撫吳兆元不能制﹐許爲奏請鎭滇﹔定洲遂西追天波﹐分巡金滄。副使楊畏知﹝寶雞人﹞說天波走永昌﹐而己以楚雄當定洲。定洲至﹐畏知紿與結盟﹐而乘間淸野繕堞﹐徵鄰境援兵﹐姚安﹑景東俱響應。定洲聞之﹐不敢至永昌﹔還攻楚雄﹐不能下。畏知伺賊懈﹐輒出擊﹐殺傷甚多﹔定洲築長圍困之﹐迄不能下。至是﹐孫可望等聞滇亂﹐兼程趨滇﹐稱黔國焦夫人弟來復仇﹝定洲之亂﹐天波母﹑妻皆走城北﹐自焚死﹔故可望假復仇爲名﹞﹔民久困沙兵﹐喜其來﹐迎之。定洲解楚雄圍去﹐禦於艸泥關﹔大敗﹐遁歸阿迷。可望破曲靖及交水﹐俱屠之﹝巡按雲南禦史羅國瓛方按部曲靖﹐與知府焦潤生俱被執﹐可望欲降之﹐國瓛不屈﹔攜至昆明﹐自焚死。潤生亦不屈死。都司經歷徐道興方署師宗州事﹐集士民固守。及賊入署﹐道興大罵﹔賊令出迎其將﹐道與擲酒杯擊之﹐罵不絕口﹔遂被殺——羅國瓛﹐嘉定洲人﹔焦潤生﹐上元人﹐修撰竑子﹔徐道興﹐睢州人。國瓛﹐賜謚「忠烈」﹔潤生﹐賜謚「節湣」﹔道興﹐賜謚「烈湣」﹞﹔賊遂由陸涼﹑宜良入雲南城﹝右僉都禦史米壽琳以桂王由榔命﹐募兵雲南。可望至﹐壽琳知不免﹐張麾蓋往見之﹔行三揖禮﹐曰﹕『謝將軍不殺﹑不掠之恩』﹗可望脇之降﹐不從﹔系他所﹐使人誘以官﹐亦不從。從容題詩於壁﹔或以詩報可望﹐遂遇害——壽琳﹐魯府宗室﹐家兗州﹔賜謚「節湣」﹞﹐分遣李定國徇迆東諸府﹐而自與劉文秀等率兵西出。畏知禦於啟明橋兵敗﹐投水不死﹐踞而罵﹔可望下馬慰之曰﹕『聞公名久﹔吾爲討賊來﹐公能共事﹐相與匡扶明室﹐非有他也』。畏知瞪目視之﹐曰﹕『紿我爾』﹗可望曰﹕『不信﹐當折矢誓」﹗畏知因要以三事﹕不用獻忠僞號﹑不殺百姓﹑不擄婦女﹔可望皆許諾。乃與至楚雄﹐略定大理諸郡﹔使文秀至永昌迎天波歸﹝時永昌推官王運開攝監司事﹑通判劉廷標攝府事﹐方發兵守瀾滄﹐而天波已降﹔可望諭兩人以印往﹐兩人堅不予。永昌士民聞賊所至屠戮﹐泣請納款紓禍﹔兩人慰遣之。旣去﹐兩人相謂曰﹕『眾情如此﹐吾輩惟一死自靖爾』﹗是夕﹐運開先自經﹔廷標聞之﹐曰﹕『我老﹐當先死﹔王公乃先我邪』﹗遂沐浴﹐賦詩三章﹐亦自經。可望等重兩人死節﹐求其後﹔或以運開弟運閎對﹐卽聘之。行至潞江﹐謂其僕曰﹕『吾兄弟可異趣邪﹗吾死﹐若收吾骨﹐與兄合葬』﹗遂躍入江死——運開字子朗﹐夾江人﹔廷標字霞起﹐上杭人﹕俱賜謚「節湣」。運閎﹐賜祀忠義祠﹞。而定國之徇臨安者﹐與定洲部目李阿楚力戰﹐破其城﹐殺城中官民七萬八千餘人﹐盡掠子女而回﹔所過﹐無不屠滅﹝姚安陷﹐姚州知州何思﹑舉人席上珍不屈死﹐舉人金世鼎自殺。晉寧陷﹐知州冷陽春殉節死﹔舉人段伯美﹑諸生余繼善﹑耿希哲助陽春城守﹐亦殉難。呈貢陷﹐知縣夏祖訓死之。富民陷﹐貢生李開方率妻子同死﹔其友諸生王朝賀掩埋訖﹐卽自經。在籍知縣陳昌裔不受僞職﹐爲賊杖死﹔兵科給事中廖慶亨﹑楚雄舉人杜天楨亦先後死之——冷陽春﹐石阡人﹔夏祖訓﹐嘉興人。何思﹑夏祖訓﹑陳昌裔﹑廖履亨﹐俱賜謚「節湣」﹔冷陽春﹐賜謚「烈湣」﹔席上珍等﹐俱賜祀忠義祠﹞。於是迆西八府﹐以畏知在軍﹐得保全﹔而迆東之殺﹐與獻忠同慘﹐可望遂據雲南﹝後二年﹐可望復遣定國攻定洲。旣至﹐會定洲土目楊嘉者方迎定洲就其營宴﹐定國偵得之﹐率兵圍營﹔相拒數日﹐乃出降。遂械定洲及其妻萬氏數百人回雲南﹐剝其皮市中。萬氏本江西寄籍女﹐淫而狡﹔先爲阿迷土官普名聲妻﹐後攺嫁定洲﹐遂並有其地云﹞。

我大淸兵克長沙。

始﹐唐王聿鍵旣死﹐故明總督何騰蛟在湘陰厲兵保境﹐如平時﹔桂王由榔進騰蛟武英殿大學士﹐加太子太保。至是﹐平南大將軍恭順王孔有徳等帥師下湖南﹔桂王總兵王進才故守益陽﹐聞之﹐退保長沙﹐與狼兵將覃遇春哄﹐揚言乏餉﹐大掠而去﹐並及湘陰。大兵進偪長沙﹐進才走湖北﹔騰蛟不能守﹐單騎走衡州﹔湖南巡撫章曠亦走寶慶﹐大兵遂克長沙﹑湘陰﹝先是﹐劉承允受騰蛟節制﹐騰蛟以藤溪之捷﹐請加郝永忠援剿左將軍﹑張先璧援剿右將軍﹔承允怒。及長沙旣失﹐承允遂奏解騰蛟兵柄﹐召之入朝﹔先璧奏劾承允專擅﹐騰蛟反和解之。會聞先璧提兵至寶慶﹐承允懼﹐又請命騰蛟督諸鎭兵駐衡州﹞。

夏四月﹐桂王由榔爲其將劉承允劫遷於武岡州。

由榔之至全州也﹐劉承允迎奉頗如禮。旣而跋扈不可制﹐逐司禮監王坤於永州。矯由榔命﹐晉己爵爲安國公﹐總督戎政﹐賜尙方劍﹔封其弟承永武岡伯﹑錦衣指揮馬吉翔文安伯﹑郭承昊太和伯﹑嚴雲從淸江伯。禦史毛壽登爭之﹐吉翔怒﹐激承允脇由榔杖壽登及劉湘客﹑吳徳藻﹑萬六吉於牙門外﹔承允又力爲申救得免﹐皆奪職。六部﹑九卿﹑科道頌承允功徳者﹐章無虛日。至是﹐聞大兵將至﹐承允揚言瞿式耜已通降款﹐偪由榔卽日發全州﹔移居武岡﹐攺曰奉天府。張先璧欲與承允爲難﹐伏兵邀於路﹔由榔甫渡河﹐浮橋斷﹐獲免。先璧遂大掠新寧﹐承允請敕諭解﹔久之﹐始去。自是﹐由榔政事皆決於承允矣。

桂王由榔遣兵犯荊州﹐敗走。

由榔令李赤心等攻荊州月餘﹐大兵來援﹐赤心等大敗﹐步走入蜀﹔數日不得食﹐乃散入施州衛﹐聲言就食湖南。劉承允懼爲赤心所並﹐計非堵允錫不能禦﹔乃加允錫東閣大學士﹐封光化伯﹐賜劍便宜行事。允錫疏請得給空敕﹑鑄印﹐頌賜秦中舉兵者﹔時頗議其專。

桂王由榔兵科給事中陳邦彥以兵犯廣州﹐敗走。

初﹐邦彥見桂王由榔於肇慶﹐擢兵科給事中﹐遣賫敕還諭蘇觀生﹔邦彥聞使臣彭耀被殺﹐遂變姓名﹐入髙明山中。及大兵已定廣州﹐列城悉下﹐邦彥乃潛謀起兵。有餘龍者﹐本萬元吉所募兵。未行而贛州失﹐龍等千餘人無所歸﹐聚甘竹灘爲盜﹔他潰卒多附——至二萬餘人﹐桂王總督朱治■﹝忄間﹞招降之。未幾﹐噪歸。而唐王所置廣西巡撫張家玉﹝字符子﹐東莞人﹞亦與舉人韓如璜結鄕兵﹐陷東莞城﹐籍前尙書李覺斯等貲以犒士﹐奉表桂王由榔﹔由榔進家玉兵部尙書。尋爲大兵擊敗﹐如璜戰死﹐家玉走西鄕﹝家玉祖母陳﹑母黎﹑妹石寶﹐俱赴水死﹔妻彭﹐被執不屈死﹞。邦彥見粵西危急﹐說龍乘間圍廣州﹔而己發髙明兵由海道入珠江與龍會﹐且移家玉書曰﹕『桂林累卵﹐但得牽制毋西﹐潯﹑平間可完葺﹔是我致力於此﹐而收功於彼也』。家玉以爲然。邦彥遂與龍聯兵犯廣州﹐圍其城。龍卒故無祀律﹐大兵自桂林還救﹐揚言取甘竹灘﹐龍等顧其家﹐輒退。邦彥亦卻歸﹝大兵以廣州之圍謀出邦彥﹐求其家﹐獲妾何氏及二子厚遇之﹐爲書招邦彥﹔邦彥判書尾曰﹕『妾辱之﹑子殺之﹐身爲忠臣﹐義不顧妻子』﹞﹔旣乃遣門人馬應芳會龍軍陷順徳。無何﹐大兵至﹐龍戰敗﹔應芳被執﹐赴水死。龍再戰黃連江﹐亦敗歾。大兵攻家玉於新安﹝時西鄕大豪陳文豹奉家玉陷新安﹐襲東莞。大兵至﹐家玉敗走鐵岡﹐文豹等皆死。李覺斯怨家玉甚﹐發其先壠﹑毀其家廟﹐盡滅家玉族﹐市井爲墟。家玉過故里﹐號哭而去﹔道得眾數千﹐復陷龍門﹑博羅﹑連平﹑長寧﹑歸善諸州縣﹐還屯博羅﹞﹔邦彥乃棄髙明﹐收餘眾徇下江門據之。

五月﹐我大淸兵克衡州。

故明總兵盧鼎方從何騰蛟駐衡州﹐而張先璧兵突至﹐大掠﹔鼎不能抗﹐走永州。先璧遂挾騰蛟走祁陽﹐又間道走辰州﹔騰蛟脫還﹐走永州。甫至﹐鼎部將復大掠﹐鼎走道州﹔騰蛟與督餉侍郎嚴起桓﹝浙江山陰人﹞走白牙市﹐大兵遂克衡州。

初﹐騰蛟建十三鎭以衛長沙﹝黃朝宣﹑張先璧﹑劉承允﹑李赤心﹑郝永忠﹑袁宗第﹑王進才﹑董英﹑馬進忠﹑馬士秀﹑曹志建﹑王允成﹑盧鼎皆開鎭南北﹐故時稱十三鎭﹔大抵李自成餘黨及左良玉舊將也﹞﹔至是﹐皆自爲盜賊。衡州守將黃朝宣來降﹐大兵數其罪﹐支解之﹗遠近大快。尋進克永州﹐以一知府守之。故明副將周金湯﹝莆田人﹞知城內虛﹐夜鼓噪而登﹔知府出走﹐金湯復陷永州。

魯王以海遣兵犯崇明。

以海旣航海走南澳﹐復走長垣﹔以熊汝霖爲大學士﹐封鄭彩建國公﹑鄭遵謙義興侯﹑張名振定西侯﹑阮進蕩湖伯。遣兵犯海口鎭東﹐據之﹔連陷海澄﹑漳浦諸縣。王師旋復漳浦﹐以海所置知縣洪有文死之。至是﹐遣其總督水師兵部右侍郎沈廷揚﹝字季明﹐崇明人﹞率舟師北窺崇明。抵福山﹐次鹿苑﹔夜分颶風大作﹐舟膠於沙﹐爲大兵所執﹔諭之降﹐不從﹐戮死﹝洪有文﹐賜謚「節湣」﹔沈廷揚﹐賜謚「忠節」﹞。

六月﹐桂王由榔召其督師大學士何騰蛟入武岡﹔尋遣還。

騰蛟在白牙﹐由榔密遣中使告以劉承允專恣罪﹐令入武岡除之﹔騰蛟乃以兵事屬章曠﹐而走謁由榔於武岡﹐由榔及其太妃皆召見。承允由小校﹐以騰蛟薦至大將﹐稱「門生」﹔已漸倨。騰蛟在長沙徵其兵﹐承允大怒﹐言『先調黃朝宣﹑張先璧軍﹐皆章曠親行﹔今乃折箠使我』﹗遂馳至黎平﹐執騰蛟子﹐索餉數萬﹔子走訴騰蛟﹐騰蛟遣曠行﹐承允乃至。騰蛟爲請於由榔﹐得封伯﹐且與爲姻﹔承允益驕。至是﹐忌騰蛟出己上﹐欲奪其權﹐請用爲戶部尙書﹐專領餉務﹔由榔不許。由榔召騰蛟圖承允﹐騰蛟固無如承允何也。騰蛟無兵﹐由榔命以雲南援將趙印選﹑胡一靑兵隸之。及辭還﹐賜銀幣﹐命羣臣郊餞。承允伏千騎襲騰蛟﹐印選卒力戰﹐盡殲之﹔騰蛟乃還駐白牙﹝章曠移駐永州﹐見諸大將擁兵﹐聞警輒走﹐抑鬱而卒﹞。

臣等謹案﹕明季督﹑撫姑息將校﹐結爲師生﹐互相黨庇﹐以致軍法玩墮。劉承允因何騰蛟薦﹐亦稱「門生」﹔其後跋扈反噬﹐而騰蛟竟不能制。蓋積獘相沿﹐𨿽騰蛟之忠藎﹐有所不免﹐終至召侮長姦﹔亦可知錮習之入人者深也。

秋七月﹐桂王由榔遣兵陷平樂﹑梧州諸郡。

由榔大學士瞿式耜遣總兵焦璉連取陽朔及平樂﹑陳邦傅由賓州取潯﹐合兵陷梧州。於是廣西全省地﹐復爲由榔所據﹔由榔封式耜臨桂伯﹑璉新興伯。式耜請由榔返全州﹐又請還桂林﹔皆不許。

魯王以海以兵犯福州﹐敗走。

以海遣兵犯漳州﹐復率鄭彩﹑阮進等犯福州﹐敗還。旋襲據連江﹐進陷長樂﹑永福﹑羅源﹑寧徳諸縣。

八月﹐我大淸兵克武岡﹐桂王由榔奔柳州。

時大兵克常徳﹑寶慶﹐直趨武岡城外﹔馬吉翔挾由榔倉猝走靖州﹐命其大學士吳炳分道護由榔世子走城步——吏部主事侯偉時﹝公安人﹞從之。旣至﹐城已爲大兵所破﹐遂就執﹝炳至衡州﹐不食﹐自盡於湘山寺﹔偉時亦死之——炳﹐賜謚「忠節」﹔偉時﹐賜謚「烈湣」﹞﹔劉承允以武岡降﹐參將謝復榮戰死。兵部尙書傅作霖冠帶坐堂上﹐承允力勸之降﹐不從﹔戮死﹝作霖妾鄭有殊色﹐就執﹔驅之過橋﹐躍入水中死——復榮﹐賜謚「烈湣」﹔作霖﹐賜謚「忠節」﹞。由榔遂自靖州奔柳州﹐道出古泥﹐總兵侯性﹑太監龐天壽率舟師迎由榔。會天雨﹐眷屬﹑內豎狼籍泥淖中﹐饑餓無人色﹔性供張﹑儲偫皆備。由榔喜﹐封性商邱伯﹔以天壽掌司禮監。時從官皆不至﹐隨行者惟馬吉翔﹐各部諸司事皆吉翔一人掌之﹔由榔進吉翔爵爲侯。

桂王由榔東閣大學士陳子壯以兵犯廣州﹐敗死。

子壯家居九江村﹐桂王由榔稱號﹐授爲東閣大學士兼兵部尙書﹐總督廣東﹑福建﹑江西﹑湖廣軍務。會大兵入廣東﹐子壯止不行。及張家玉﹑陳邦彥與新會王興﹑潮陽賴其肖等先後舉兵﹐子壯赤以是月聚兵九江村﹔兵多蜑戶番鬼﹐善戰。乃與邦彥約﹐共攻廣州﹐結故指揮使楊可觀爲內應。子壯先至﹐駐五羊驛﹔事泄﹐可觀等死。將引退﹐邦彥軍亦至﹔謀伏兵禺珠洲側﹐伺大兵還救會城﹐而縱火以焚舟。子壯如其計﹐果焚舟數十﹐大兵引而西﹔邦彥尾之。會日暮﹐子壯不能辧旗幟﹐疑皆大兵也﹐陳動﹔大兵順風追擊﹐遂大潰。子壯走還九江村﹐長子上庸陳歾﹔邦彥奔三水。

會故禦史麥而炫﹝字章闇﹐髙明人﹞陷髙明﹐迎子壯﹐以故主事朱實蓮﹝字子潔﹐南海人﹞攝縣事﹔而淸遠指揮白常燦亦以城迎邦彥﹐與諸生朱學熙攖城固守。邦彥自起兵﹐日一食﹐夜則坐而假寐﹐與其下同勞苦﹔故軍最彊﹐當分兵救諸營之敗者。至是﹐精銳盡喪﹐外無援軍。越數日﹐城破﹐常燦死。邦彥率數十人巷戰﹐肩受三刃﹐不死﹔走朱氏園﹐見學熙縊﹐拜哭之。旋就執﹐饋之食﹐不食﹔系獄五日﹐就戮死。髙明亦破﹐實蓮戰死。子壯﹑而炫俱執至廣州﹐不降﹔磔死﹝時張家玉走龍門﹐復募兵萬餘人﹐分爲龍﹑虎﹑犀﹑象四營﹐攻據增城。大兵步騎萬餘進擊﹐家玉五分其兵﹐掎角相救﹐倚深溪髙崖自固。大戰十日﹐力竭而敗﹐被圍數重﹔諸將潰圍出﹐家玉嘆曰﹕『矢盡炮裂﹐欲戰無具﹔將傷卒敝﹐欲戰無人。烏用徘徊不決﹐以頸血濺敵人手哉』﹗因徧拜諸將﹐自投野塘中以死——陳子壯﹐賜謚「忠簡」﹔陳邦彥﹐賜謚「忠烈」﹔麥而炫﹑朱實蓮﹑白常燦﹐俱賜謚「烈湣」。張家玉﹐以甲申出謁闖賊﹐初節有虧﹔廷議不予謚﹞。

我大淸兵克永州。

時大兵盡定湖南地﹐何騰蛟﹑趙印選﹑胡一靑奔還桂林﹐嚴起恆﹑劉湘客等亦至﹔城中止焦璉軍﹐騰蛟率諸將助守。而南安侯郝永忠忽擁兵萬餘至﹐與璉兵欲鬥。會宜章伯盧鼎兵亦至﹐騰蛟爲調劑﹐桂林以安﹔乃與瞿式耜議﹐遣璉﹑永忠﹑鼎﹑印選﹑一靑分扼興安﹑靈川﹑永寧﹑義寧諸州縣﹐使各自爲守。

九月﹐桂王由榔奔象州。

初﹐狼兵將覃遇春率眾淫掠﹐瞿式耜召至桂林﹐斬之。由榔之走柳州也﹐遇春妻子迎訴﹔由榔復以其子鳴珂爲總兵﹐領父部曲。至是﹐鳴珂聲言復仇﹐與柳州守道龍文明相攻殺﹐文明走﹔鳴珂大掠城中﹐矢及由榔舟﹐由榔南走象州。

冬十月﹐魯王以海遣兵陷福寧州。

唐王聿鍵舊將塗登華守福寧﹐以海遣其大學士劉中藻攻之。登華欲降﹐疑未決﹔曰﹕『海上豈有天子﹐舟中豈有國公』﹗錢肅樂致書曰﹕『將軍獨不聞南宋之末﹐二帝並在海上﹐張﹑陸並在舟中乎』﹖登華遂以城附於以海。以海復遣其兵部右侍郎林汝翥﹝字大葳﹐福淸人﹞﹑文選員外郎林垐﹝字子野﹐汝翥同邑人﹞以鄕兵犯福淸﹐戰敗﹔垐歾於陳。汝翥就執﹐諭降不從﹐系之﹔吞金屑而死﹝汝翥﹐賜謚「忠節」﹔垐﹐賜謚「烈湣」﹞。

臣等謹案﹕魯王竄身海外﹐以視唐﹑桂二王之在閩﹑滇﹐流離更甚。其臣如林汝翥﹑林垐等烏合逋逃﹐旋沒行陳﹐亦非瞿式耜等可比。乃易名巨典並荷褒錄﹐曠蕩隆施﹐實從古所未有也﹗

我大淸兵克黎平。

故明總兵蕭曠﹐本武昌諸生﹐爲劉承允偏裨﹔何騰蛟令管黎平參將事。及承允降﹐令降將陳友龍招曠﹐曠不從。已而城破﹐曠死之﹔友龍遂盡劫騰蛟眷屬以去﹝曠﹐賜謚「烈湣」﹞。

十一月﹐我大淸兵克沅州。

故明貴州巡撫米壽圖死之﹝壽圖﹐賜謚「忠節」﹞。偏沅巡撫傅上瑞出降﹔踰年﹐與劉承允並誅死。

我大淸兵攻全州。

大兵旣定湖南﹐進攻全州﹑灌陽﹐何騰蛟率焦璉﹑郝永忠﹑盧鼎﹑趙印選﹑胡一靑等五將合力守拒﹐大戰全州城下。會大兵解圍去﹐桂王由榔以爲騰蛟等功﹐加騰蛟太師﹐與焦璉並進爵侯﹔封趙印選新寧伯﹑胡一靑興寧伯。

我大淸兵克梧州。

故明總兵陳邦傅在梧州﹐遣舟師將犯肇慶﹔遇大兵遊騎﹐輒驚潰。大兵溯流追擊﹐徑上梧城﹔邦傅不知所爲﹐急遁還潯州﹐大兵遂入梧州。

十二月﹐桂王由榔還桂林。

由榔在象州聞梧州復破﹐欲走南寧﹔瞿式耜等力爭﹐乃以是月初五日還桂林。以嚴起恆爲大學士﹐與式耜﹑王化澄同入直﹔何騰蛟仍出督師。

我大淸兵克全州。

郝永忠駐全州﹐有言陳邦傅將襲其輜重之在會城者﹔永忠卽撤兵馳還桂林﹐盧鼎從之。焦璉不知其故﹐亦倉皇走平樂﹐人情危駭。守全諸將議遣使請降﹐監軍禦史周震力爭不可﹔眾怒﹐曳出斬之﹝震﹐賜謚「忠節」﹞。全州鎭﹑道遂舉城來附。

桂王﹝二﹞

戊子﹑我大淸世祖章皇帝順治五年春正月﹐總兵金聲桓叛﹐以江西附於桂王由榔。

聲桓﹐本左良玉部將﹔王師南徵﹐聲桓自九江率眾歸附﹐令與降將王體忠合營規取江右。聲桓計殺體忠﹐以其黨王得仁代之﹔得仁亦闖部裨將﹐所稱「王雜毛」者也。江西旣平﹐授聲桓總兵﹐恃眾驕恣﹔江西撫﹑按每裁制之﹐聲桓﹑得仁心怏怏﹐嘗遣其客雷徳復通款於桂王由榔﹔以聲桓妻子在京師﹐未敢發。會有以兩人陰事告巡按禦史董學成者﹐聲桓﹑得仁懼﹔適其拏亦目京師至﹐反謀遂決。以是月二十五日閉城門﹐部勒全營圍學成官署殺之﹐並及副使成大業﹔執巡撫章於天於江中。迎故明在籍大學士姜曰廣入城以資號召﹐遣人奉表由榔﹔由榔封聲桓昌國公﹑得仁新諭侯。得仁統兵陷九江﹐揚言將窺江寧。或說聲桓曰﹕『贛州居省上流﹐文武督在焉﹔宜先攻贛。不然﹐且伺我後』﹗聲桓從之。立召得仁還﹐與並力犯贛﹔以宋奎光守南昌。賊圍贛州﹐大兵守禦甚固﹔久之不能拔﹐聲桓乃令得仁往綴章貢上下﹐而引兵逾嶺犯雄﹑韶。

故明朱容藩僭稱監國於夔州﹔尋敗死。

時四川地尙附於桂王由榔﹐容藩本明宗室﹐奉由榔命爲總制﹔而李幹徳﹑楊喬然﹑江爾文又先後以巡撫至﹐各自署置﹐官多於民﹔諸將亦皆擁兵自雄。由榔總督尙書樊一蘅令不行﹐惟保敍州一郡。會廣西危迫﹐川中相傳由榔已死﹐容藩遂僞稱「監國天下兵馬副元帥」﹐建行臺於夔州﹐稱制封拜﹔禦史錢邦芑傳檄討之。堵允錫以湖南地失無所歸﹐由貴州走蜀﹔見容藩﹐責以大義﹑曉譬利害﹐其黨頗散。由榔命其大學士呂大器代王應熊督師四川﹔大器至涪州﹐過將軍李占春營﹐具言由榔無恙﹑容藩乘機僭竊﹐當得罪﹔占春以爲然。李幹徳亦檄諸鎭致討﹐容藩窘﹐乃北依譚譫兄弟﹐以兵攻石砫土司﹔占春援之。容藩兵敗﹐走死云陽。

魯王以海遁居瑯琦島。

時以海竄居海島﹐鄭彩專柄﹐與其大學士熊汝霖有隙﹔遣兵潛害之﹐並害汝霖幼子﹐又殺其義興侯鄭遵謙﹐皆投屍海中﹝汝霖﹐賜謚「忠節」﹔遵謙﹐賜謚「節湣」﹞。以海以錢肅樂爲大學士。

二月﹐我大淸兵至靈川﹐桂王由榔奔南寧。

郝永忠在桂﹐以不得鈔掠﹐惡城外團練兵﹐盡破水東十八村﹐殺戮無算﹔與瞿式耜構難。式耜力調劑﹐永忠乃移駐興安。至是﹐大兵前驅至靈川﹐永忠戰敗﹐奔入桂林﹐請由榔卽夕西走﹔式耜力持不可﹐言『督師警報未至﹐無大恐﹔若播遷不已﹐國勢愈弱﹑兵气愈難振﹐民心皇皇復何所依』﹗不聽。由榔左右皆請速駕﹐式耜又言﹕『俟督師還﹐背城借一﹐勝敗未可知﹔若以走爲策﹐則何地不阨』﹗反復數百言。由榔曰﹕『卿不過欲予死社稷爾』﹗式耜爲泣下沾衣。嚴起恆曰﹕『明日當議之』。迨夜半﹐由榔已行。甫出城﹐永忠卽大掠﹐捶殺太常卿黃太元﹔式耜家亦被掠﹐家人矯何騰蛟令箭﹐乃得釋。日中﹐趙印選諸營自靈川至﹐亦大掠﹔城內外如洗。永忠走柳州﹐印選等走永寧。明日﹐式耜息城中餘燼﹐安撫遠近。焦璉及諸鎭周金湯﹑熊兆佐﹑胡一靑等各率所部至﹐騰蛟亦自永福至﹐民心粗定。由榔自象州走南寧﹝故少詹事朱天麟寓居安平土州﹐由榔召爲大學士。天麟請親率土兵略江右﹐不聽﹔天麟乃趨謁由榔於南寧——天麟字遊初﹐昆山人﹞。

三月﹐我大淸兵攻桂林。

大兵偵知桂林兵變﹐乘虛進襲﹐直抵北門﹔何騰蛟督焦璉﹑胡一靑等分三門力戰拒守﹐大兵乃還駐全州﹐城獲全。時桂王由榔在南寧﹐瞿式耜遣使慰由榔及太妃起居﹔由榔始知式耜無恙﹐爲之泣下。

我大淸兵克興化﹐遂盡復魯王以海所陷諸州縣。

魯王以海自航海後﹐數遣兵擾閩境﹐先後攻陷三府﹑一州﹑二十七縣﹐軍勢頗盛。至是﹐王師進討﹐克興化城﹐以海大學士朱繼祚及參政湯芬﹝字方侯﹐嘉善人﹞﹑給事中林嵋﹝字小嵋﹐莆田人﹞﹑知縣都廷諫﹝杭州人﹞等並死之﹝繼祚﹐賜謚「忠節」﹔芬﹐賜謚「烈湣」﹔嵋﹑廷諫﹐俱賜謚「節湣」﹞﹔遂連克永福﹑長樂﹑建寧諸郡縣﹝永福破﹐邑人給事中鄢正畿﹑禦史林逢經俱投水死﹔長樂破﹐邑人禦史王恩及服毒死﹐妻李氏同死﹔建寧破﹐守將王祈巷戰不勝﹐自焚死——正畿﹑逢經﹑恩及﹐俱賜謚「節湣」﹔祈﹐賜謚「烈湣」﹞。凡以海所據地﹐一時盡復。以海不敢更犯閩﹐乃謀窺浙東﹝時沈宸荃棄家從以海於海外﹐以海擢爲大學士。錢肅樂在舟中﹐以鄭彩專恣﹐憂憤嘔血﹔聞連江破﹐以頭觸牀而死﹐故相葉向髙曾孫進晟葬之福淸黃檗山中——肅樂﹐賜謚「忠節」﹞。

夏四月﹐提督李成棟叛﹐以廣東附於桂王由榔。

成棟﹐本髙傑部將﹔以徐州總兵來降。從王師平粵﹐用爲提督。成棟不樂受總督佟養甲節制﹐常懷異謀﹔及是﹔金聲桓誘之同反﹐計益決。是月十一日黎明﹐成棟令其兵集教場﹐聲言索餉﹐欲爲變﹔成棟請養甲出城撫輯。養甲至﹐眾兵呼噪﹐劫之以叛﹔遂傳檄各屬遣使附於由榔。廣西巡撫耿獻忠聞之﹐亦舉梧州叛降。由榔封成棟惠國公﹑養甲襄平伯﹐以獻忠爲兵部尙書﹝初﹐大兵破廉州﹐推官張孝起謀以兵拒﹐就獲﹔不屈﹐羈軍中。至是﹐脫歸﹔由榔以爲吏科給事中——張孝起﹐吳江人﹞。

五月﹐桂王由榔遣兵陷全州。

時金聲桓﹑李成棟相繼叛﹐大兵在湖南者姑退﹔何騰蛟乘間復陷全州﹐遣保昌侯曹志建﹑宜章侯盧鼎﹑新興侯焦璉﹑新寧侯趙印選等進攻永州。

我大淸兵圍南昌。

時徵南大將軍都統譚泰等帥師討金聲桓﹐連克九江﹑南康﹑饒州諸府﹐進薄南昌﹔而令別將搜麥源﹑靑嵐諸道。薄西山﹐未下營﹐血刃已數百里﹔大兵遂圍南昌。聲桓兄成功密約來降﹐宋奎光諜知﹐殺之。大兵攻得勝門﹐城壞數處﹔奎光囊土塞之﹐得不破。報至贛﹐聲桓等大懼﹐撤兵急回﹔贛人掩擊﹐亡其大半。至南昌中伏﹐大敗於七里街﹔遂盡撤城外屯兵入城﹐堅壁不出。其部將請戰﹐不聽。遣所署江西巡按吳尊周乞師於桂王由榔﹐尊周盡匿敗狀﹐但盛謚其彊﹔由榔喜﹐以尊周爲總督。大兵見聲桓終無出兵意﹐乃用鎖圍法﹕東自王家渡屬灌城﹑西自雞籠山屬生米渡﹐掘濠載版﹐起土城﹔自是﹐內外耗絕﹝王得仁自軍敗後﹐不復親督陳﹔方娶武都司女爲繼室﹐繡旆親迎﹐金鼓喧沓。瞭者皆望而大駭﹐莫疑爲王雜毛娶婦也﹞。已城中糧盡﹐人相食﹐乃大出居民﹐聲桓等情實盡爲大兵所得﹔因以余假略定諸郡縣﹐聲桓等但守空城而已﹝時揭重熙﹑傅鼎銓皆聚兵應聲桓﹐由榔以重熙爲兵部尙書﹑總督江西兵﹐鼎銓爲兵部右侍郎兼翰林院侍讀學士。重熙以萬餘人犯邵武﹐敗還﹔鼎銓往援聲桓﹐亦敗走。大兵克都昌﹐督師尙書余應桂死之——傅鼎銓字維衡﹐臨川人。余應桂﹐賜謚「忠節」﹞。

六月﹐桂王由榔至潯州。

李成棟請由榔入廣州﹐由榔將赴之﹔瞿式耜請還桂﹐疏言『駕若東幸﹐軍中將帥謂朝廷樂新復之土﹐成棟亦有邀駕之嫌。號令旣遠﹐人心渙散﹔臣不能制也』﹗再疏令檢討蔡之俊往迎﹐又疏令給事中蒙正發往迎。由榔俱不報﹐遂至潯州﹔封潯帥陳邦傅爲慶國公﹝邦傅請世居廣西如黔國公故事﹔大學士朱天麟執不允。邦傅怒﹐以慶國公印﹑尙方劍擲天麟舟中﹐要必得﹔仍報不允。瞿式耜亦特疏劾之。會諸臣多爭者﹐邦傅乃止﹞。

秋八月﹐桂王由榔至肇慶。

瞿式耜慮李成棟挾由榔自專如劉承允事﹐復上疏力爭﹐由榔乃駐肇慶。成棟進謁﹐由榔拜成棟大將軍﹔以其子元允爲錦衣指揮使﹐封南陽伯。成棟言﹕『式耜擁戴元臣﹐不宜久在外』。由榔召式耜﹐式耜願畱桂林﹐終不入。然聞政有闕失﹐必具疏力諫﹔嘗曰﹕『臣與主上患難相隨﹑休戚與共﹐不同他臣。一切大政﹐自得與聞』。由榔𨿽褒納﹐不能盡從也。

時由榔諸臣各樹黨﹐從成棟至者曹華﹑耿獻忠﹑洪天擢﹑潘曾緯﹑毛毓祥﹑李綺﹐自誇降附功﹐气陵朝士﹔自廣西從由榔至者朱天麟﹑嚴起恆﹑王化澄﹑晏淸﹑吳貞毓﹑吳其雷﹑洪士彭﹑尹三聘﹑許兆進﹑張孝起﹐皆自恃舊臣﹐詆斥曹﹑耿等。久之﹐復分吳﹑楚兩黨﹕主吳者﹐天麟﹑孝起﹑貞毓﹑化澄及李用楫﹑堵允錫﹑萬翺﹑程源﹑郭之奇﹐皆內給馬吉翔﹑外結陳邦傅﹔主楚者﹐都禦史袁彭年﹑少詹事劉湘客﹑給事中丁時魁﹑蒙正發﹑金堡﹐皆外結瞿式耜﹑內結李元允。元允方握政柄﹐彭年等倚爲心腹﹐擥權殖貨﹐勢甚張﹐時人目爲「五虎」﹝彭年嘗論事由榔前﹐語不遜﹔由榔責以「君臣」之義。彭年勃然曰﹕『倘向者惠國以五千鐵騎鼓行而西﹐「君臣」義安在』﹗由榔變色﹐大惡之﹞。彭年等謀攻去吉翔﹑邦傅﹐權可獨擅也﹔令堡疏陳八事﹐劾邦傅「十可斬」﹐吉翔及中官龐天壽﹑大學士起恆﹑化澄與焉。起恆﹑化澄乞去﹐天麟奏畱之。堡與時魁等復相繼劾起恆﹑吉翔﹑天壽無已﹐太妃召天麟﹐面諭「武岡危難﹐賴吉翔左右」﹐令擬諭嚴責堡等。天麟爲兩解﹐卒未嘗罪言者﹔而彭年等益怒不止。由榔知羣臣水火甚﹐令盟於太廟﹔然黨益固不能解。

冬十月﹐李成棟犯贛州﹐敗走。

李成棟駐南雄﹐盡率部眾及峒蠻﹑土寇號稱百萬﹐度嶺犯贛州﹐以救南昌。營柵未立﹐會巡撫劉武元﹑總兵胡有升等出擊﹐大敗之﹔成棟單騎走﹐斬首萬餘級﹐俘獲無算。成棟退屯南康縣﹝李成棟忌佟養甲﹐密請除之。桂王由榔命養甲祭其父桂王常瀛於梧州﹐遣盜邀殺之白沙州﹞。

十一月﹐桂王由榔遣兵復陷湖南州縣。

何騰蛟遣曹志建等攻永州﹔圍城三月﹐大小三十六戰﹐遂爲所陷。未幾﹐桂王由榔監軍禦史余鯤起﹑職方主事李甲春陷寶慶﹐別將陷衡州﹔馬進忠陷常徳﹐王進才﹑李赤心﹑髙必正等陷桃源﹑澧州﹑臨武﹑藍山﹑道州﹑靖州﹑荊門﹑宜城諸州縣﹕湖南地大半復爲由榔所據。騰蛟議進兵長沙﹐瞿式耜以機會可乘﹐請由榔還桂林﹐圖出楚之計﹔不納。

己丑﹑我大淸世祖章皇帝順治六年春正月﹐我大淸兵至湘潭﹐桂王由榔督師大學士定興候何騰蛟死之。

由榔總制堵允錫與馬進忠有隙﹐令李赤心﹑髙必正爭進忠所取常徳﹔進忠大怒﹐盡騙居民出城﹑焚廬舍﹐走武岡。寶慶守將王進才亦棄城走﹐他守將皆焚營潰﹑湖南州縣爲一空。赤心等所至見皆空城﹐旋棄走﹐東趨長沙。騰蛟時駐衡州﹐大駭﹔乃令允錫向江西﹐檄進忠由益陽出長沙﹐期諸將畢會﹔而親詣忠貞營﹐邀赤心入衡﹔部下卒六千人懼忠貞營掩襲﹐不護行﹐止攜吏卒三十人往。將至﹐聞其軍已東﹐卽尾之至湘潭。湘潭﹐空城也﹔赤心不守而去﹐騰蛟乃入居之。大兵知騰蛟入空城﹐遣將徐勇引軍入。勇﹐騰蛟舊部將也﹔率其眾羅拜﹐勸騰蛟降﹔騰蛟大叱﹐勇遂擁之去﹔絕食七日﹐乃殺之。諸軍遂散﹐赤心等走廣西﹝騰蛟﹐賜謚「忠誠」﹞。

桂王由榔罷其大學士朱天麟等官。

陳邦傅訐金堡「官臨淸﹐嘗降流賊﹐受其職」﹔且請堡爲己監軍。朱天麟因擬諭譏堡﹐堡大憤。丁時魁乃鼓言官十六人詣閣詆天麟﹐至登由榔所居殿大嘩﹐棄官擲印而出﹔由榔方坐﹐與侍臣論事﹐大驚﹐兩手交戰﹐茶傾於衣﹐急取還天麟所擬而罷。天麟遂辭位﹐由榔慰畱再三﹐不可。陛辭﹐叩頭泣﹐由榔亦泣﹔曰﹕『卿去﹐余益孤矣』﹗初﹐時魁等謂所擬出嚴起恆意﹐欲入署毆之。是日﹐起恆不入﹐而天麟獨自承﹐遂移怒天麟﹐逐之去﹐並逐其弟爲行人﹑兩子爲禦史中書舍人者﹔天麟移居慶遠。王化澄貪鄙無物望﹐亦爲時魁等所攻﹐碎冠服辭去﹔由榔乃召何吾驅﹑黃士俊入直﹝吾騶﹐尋亦爲堡等排去﹐獨士俊﹑起恆在﹐由榔乃復召天麟﹐天麟不至﹔上疏言﹕『今國勢累卵﹐路人皆知﹐而建言者絕不問。瑣屑一人一事﹐掉頭以爭﹔曰「我﹐古遺直也」。今而後﹐請勿以四方無利害者執爲極重大事﹐而獨使主上憂社稷』﹗其意亦爲堡等發也﹞。

臣等謹案﹕明自神宗以後﹐科道諸臣懷私逞臆﹐把持朝政﹐黨禍交興。桂王崎嶇嶺海﹐事急然眉﹔乃金堡等猶欲呼朋引類﹑任意恣行﹐甚至擲印喧嘩﹐弁髦主上﹗及兩粵就平﹐堡不能殺身﹐又復詭托緇流﹑造作語言﹐以文其「畏死偸生」之迹。臣等伏讀前後所頒聖諭﹐仰見我皇上大公彰癉﹐燭照靡遺。抒忠盡節者𨿽阻兵犯順﹐而猶曲予闡揚﹔若進退無據之徒縱獲保首領﹐而斧鉞維嚴﹐亦必追加誅殛﹕是非褒貶﹐一準情理之平。所以維風教﹑正人心﹑垂訓萬世者﹐至深且切矣。

我大淸兵克南昌﹐金聲桓等伏誅。

聲桓部將湯執中守進賢門﹐其偏裨約來降。大兵因以厚陳佯攻得勝門﹐炮聲聞三百里﹐聲桓等悉眾赴之﹔而奇兵已從進賢門登云梯而上﹐城遂破。聲桓中二矢﹐赴池水死﹔生禽王得仁及宋奎光﹑劉一鵬﹑郭天才等﹐皆伏誅。故明大學士姜曰廣投契家池死。瑞州﹑臨江﹑袁州諸府皆平﹝曰廣﹐賜謚「忠確」﹞。

二月﹐我大淸兵至信丰﹐李成棟敗死。

成棟再度嶺犯贛州不能克﹐屯信丰。大兵旣定南昌﹐溯流援贛﹐直趨信丰﹔成棟兵敗﹐諸將欲拔營歸﹐成棟不可。天久雨﹐召諸將議事﹐去者已大半﹔成棟命酒痛飲。旣大醉﹐左右挽之上馬﹔渡水﹐水漲﹐人馬俱沈。三日後﹐見成棟植立水中﹐始知其死﹔諸營皆潰﹐大兵追至南雄城下而還。桂王由榔以杜永和爲兩廣總督﹐駐廣州代成棟。閻可義守南雄﹔可義尋死﹐以羅成耀代之。命瞿式耜以畱守督師兼江﹑楚各省兵馬。

三月﹐我大淸兵克衡州。

何騰蚊旣死﹐堵允錫乃入衡州與胡一靑固守。大兵至﹐戰敗﹐一靑走廣西﹑允錫走桂陽﹔大兵遂入衡州。

初﹐李赤心之入廣西也﹐緣道淫掠﹔龍虎關守將曹志建惡之﹐並惡允錫。或說志建﹕允錫將召忠貞營圖志建﹔志建夜發兵圍允錫﹐殺從卒千餘。允錫及子逃入富川猺峒﹐志建索之急﹔猺潛送允錫於監軍僉事何圖復﹐間關達梧州。會桂王由榔遣嚴起恆﹑劉湘客安輯忠貞營至梧﹐而赤心等已走賓﹑橫二州﹐乃載允錫謁由榔於肇慶。志建遷怒圖復﹐誘殺之﹐闔門俱盡。

臣等謹案﹕明季兵政廢弛﹐上無約束﹐任其縱肆﹔或緣道淫掠﹐或索金鼓噪。卒至闖﹑獻橫行﹐無一人足資禦侮者。況復粵西假息﹐孑遺幾何﹗諸將如郝永忠﹑李赤心等尙復縱兵焚劫﹔曹志建且擅殺職官﹐闔門俱盡﹕武臣恣橫﹐紀律蕩然。亦由習見崇禎時之悍將驕兵﹐而貽害遂至於此極也﹗

我大淸兵克福安。

魯王以海大學士劉中藻旣陷福寧﹐旅移駐福安﹐固守不下。至是﹐大兵破城﹔中藻冠帶坐堂上﹐爲文自祭﹐吞金屑死。時以海已盡失閩地﹐鄭彩見事勢窮蹙﹐遂棄以海去﹔張名振﹑阮進奉以海遁居南田﹝劉中藻﹐賜謚「烈湣」﹞。

夏四月﹐孫可望遣使求封於桂王由榔。

可望旣得雲南﹐故明在籍禦史臨安任僎議尊可望爲「國主」﹐以干支紀年﹐鑄「興朝通實」錢。而李定國﹑劉文秀故可望同輩﹐一旦自尊﹐兩人不爲下﹔可望以事杖定國演武場﹐欲以威眾﹕孫﹑李益有隙。可望聞桂王由榔在肇慶﹑李錦等並加封爵﹐念得朝命加王封庶可相制﹐議遣使奉表﹔楊畏知亦素以尊主爲言﹐乃遣畏知及永昌故兵部郎中龔彜赴肇慶﹐進可望表﹐請王封。由榔大學士嚴起恆﹑給事中金堡等皆持不可﹔畏知曰﹕『可望欲權出劉﹑李上爾。今晉之上公﹐而卑劉﹑李侯爵可也』﹗乃議封可望景國公﹐賜名朝宗﹔定國﹑文秀皆列侯。遣大理寺卿趙昱爲使﹐加畏知兵部尙書﹑彜兵部侍郎﹐同行。時堵允錫駐梧州﹝先是﹐允錫至肇慶﹐結歡馬吉翔﹐欲圖李元允﹐由榔不悅﹔丁時魁﹑金堡又論其喪師失地﹐由榔因令其總統兵馬﹐移駐梧州﹞——允錫曾賜空敕﹐得便宜行事﹔昱就與謀﹐允錫念李赤心等不足恃﹐欲遙結可望爲彊援﹐矯命攺封平遼王﹐易敕書以往﹝允錫尋至潯州﹐自恨﹔發病﹐卒﹞。武康伯胡執恭者——慶國公陳邦傅中軍也﹐守泗城州﹐與雲南接﹔亦欲自結可望。言於邦傅﹐先矯命封可望秦王﹔曰﹕『藉其力可制李赤心也』﹗邦傅乃鑄金章曰「秦王之寶」﹐塡所給空敕﹐令執恭賫行。可望大喜﹐郊迎。亡何﹐畏知等至﹐可望駭不受﹔曰﹕『我已封秦王矣』﹗畏知曰﹕『此僞也』﹗執恭亦曰﹕『彼亦僞也』﹗其時桂王所封實景國公﹐敕印故在。可望怒﹐辭敕使﹐下畏知及執恭獄。

秋七月﹐桂王由榔遣兵犯南安﹐敗走。

桂王由榔遣兵度嶺犯南安﹐別分兵兩路窺信丰﹑偪崇義。大兵會擊﹐奪其木城﹐大破之。

八月﹐我大淸兵定湖南。

定遠大將軍鄭親王濟爾哈朗等帥師克辰州﹐進攻寶慶﹐王進才﹑馬進忠等戰敗遁去﹔分兵定沅州﹐靖州﹐守將皆望風棄城走。至永州﹐周金湯﹑熊兆佐等立柵大松橋拒戰﹔敗之﹐下其城。復克黎平府﹐郝永忠奔永從縣﹔大兵躡其後﹐永忠返戰﹔擊破之﹐永忠攜妻子潛遁。

九月﹐魯王以海遁入舟山。

以海以七月中至健跳所﹐大兵圍之﹔會阮進救至﹐得解去。時張肯堂方以私財募兵海上﹐以海貽肯堂書云﹕『將北還舟山』﹔約肯堂共事。至是﹐以海遂遣張名振﹑阮進合兵討斬黃斌卿﹐入居舟山﹔以肯堂爲大學士﹑吳鍾巒爲禮部尙書。

冬十二月﹐我大淸兵克南雄。

平南王尙可喜﹑靖南王耿繼茂等帥師徵廣東﹔除夕﹐潛兵龔南雄﹐桂王由榔守將江起龍倉皇棄城去。羅成耀方駐韶州﹐聞之﹐亦棄輜重走髙州。

庚寅﹑我大淸世祖章皇帝順治七年春正月﹐我大淸兵克韶州﹐桂王由榔奔梧州。

是月六日﹐大兵下韶州。由榔聞庾關不守﹐大懼﹐急登舟走梧州﹔加馬吉翔兵部尙書﹐與南陽伯李元允督守肇慶。瞿式耜馳疏請畱﹐不聽。陳邦傅謁由榔梧州﹐以其將茅守憲率兵入衛。

二月﹐桂王由榔下其給事中金堡等獄。

堡等旣連逐大臣﹐勢益橫﹔戶部尙書吳貞毓等欲排去之﹐畏李元允爲援﹐不敢發。會由榔走梧州﹐元允畱肇慶﹐陳邦傅適遣兵入衛﹔貞毓﹑郭之奇﹑萬翺﹑程源乃合諸給事禦史劾袁彭年﹑劉湘客﹑丁時魁﹑蒙正發及堡等五人把持朝政﹑罔上行私罪。由榔以彭年有歸附功﹐免議﹔下堡等錦衣獄﹐杖之。大學士嚴起恆跪由榔舟力請﹑畱守大學士瞿式耜七疏論敍﹐皆不納﹔命法司定議。堡以語觸時忌﹐與時魁並謫戍﹔湘客﹑正發贖配追贓﹝由榔再召朱天麟﹐天麟疏言﹕『年來百爾構爭﹐盡壞實事。昔宋髙宗航海﹐猶有退步﹔今則何地可退﹗當奮然自將文武諸臣盡擐甲冑﹐臣亦抽峒丁﹑擇土豪﹑募水手經略嶺北﹑湖南爲六軍倡。若徒責票擬以爲主持政本﹐今政本安在乎』﹖時大兵日偪﹐由榔不能從﹐但召天麟入直進官而已﹞。

我大淸兵圍廣州。

時李赤心已死﹐養子來亨代領其眾﹐推髙必正爲主。大兵圍廣州﹐桂王由榔命陳邦傅與必正東援。邦傅故與李元允有隙﹐意在修怨﹔又憾必正等之屢擾其境也﹐陰令副將姚春登等連結土司。會來亨等調兵土司﹐遂相仇殺﹐必正怒而歸﹔邦傅駐淸遠﹑馬吉翔駐三水﹐俱不敢進。廣州城守久﹐李元允弟建捷拒戰甚力﹔由榔封爲安肅伯。

我大淸兵克全州。

平南王孔有徳帥師徵廣西﹐曹志建戰敗﹐大兵入龍虎關﹔馬進忠復敗於瓜裏﹐走入武岡﹐桂林大震。百姓苦諸鎭鈔掠﹐競迎王師﹐長驅入全州。開國公趙印選居桂林﹑衛國公胡一靑守榕江﹐與寧遠伯王永祚皆懼不敢出﹔大兵遂入嚴關﹐無一禦者。

夏六月﹐桂王由榔罷其大學士嚴起恆官﹔尋召還。

起恆潔廉﹐遇事持平﹔與馬吉翔﹑龐天壽共患難久﹐無所忤。五虎憾起恆﹐詆爲邪黨。及五虎得罪﹐起桓反力救﹔吳貞毓等惡之﹐乃請召還王化澄﹐而合攻起恆。給事中雷徳復劾其二十餘罪﹐比之嚴嵩﹔由榔不悅﹐奪徳復官。起恆力求罷﹐由榔挽畱之不得﹐放舟竟去。會鄖國公髙必正入朝﹐貞毓欲藉其力以傾起恆﹐言『朝事壞於五虎﹔主之者﹐起恆也。公入見﹐請除君側姦﹐數言決矣』﹗必正許之。有爲起恆解者﹐謂必正曰﹕『五虎攻嚴公﹐嚴公反救五虎。此長者﹐柰何以爲姦』﹗必正見由榔﹐乃力言起恆虛公可任﹔請由榔手敕﹐邀與俱還。

孫可望復遣使求封於桂王由榔。

可望欲眞得「秦」封﹐不受「景國公」命﹐遣使至梧州問故﹔由榔始知矯詔事。瞿式耜上疏請斬胡執恭﹐不納。馬吉翔議封可望澄江王﹐使者言非「秦」不敢復命。大學士嚴起恆持不可﹐兵部侍郎楊鼎和﹝江安人﹞﹑給事中劉堯珍﹝鎭雄人﹞等助之﹐且請卻所獻白金﹑玉帶。時髙必正尙在梧州﹐因召使者﹐言『本朝無異姓封王例﹔我蕩覆北京﹐蒙恩宥赦﹐亦止公爵爾。張氏竊據一隅﹐封上公足矣﹔安敢冀王爵﹗自今當與我同心報國﹐洗去賊名﹐毋欺朝廷孱弱﹔我兩家士馬足相當也』﹗又致書可望﹐詞義嚴正。使者唯唯退﹐議遂寢。可望不得封﹐益怒。

秋九月﹐孫可望率兵至貴州。

可望由雲南東襲貴州﹐匡國公皮熊走淸浪衛﹔追執之﹐奪其兵。又遣白文選攻破遵義﹐忠國公王祥自刎死﹐降其眾二十餘萬﹔張先璧﹑馬進忠皆歸於可望﹐勢益彊。

孫可望遣兵據嘉定。

初﹐桂王由榔遣李幹徳入蜀﹐自巡撫進尙書﹐經略川﹑湖﹑云﹑貴軍務。幹徳察諸將惟袁韜最勇悍可用﹐力說之攻佛圖關﹑取重慶。亡何﹐諸將大會﹐韜以位髙坐李占春上﹔占春怒﹐並怒幹徳﹐欲襲取之。幹徳占星气有異﹐走匿山谷間。占春襲韜不克﹐搜幹徳船﹐取其孥而返﹔尋還之。諸將益相猜。韜及武大定久駐重慶﹐食盡﹔幹徳說嘉定楊展與大定結爲兄弟﹐資之食。已而幹徳利展富﹐構韜殺之﹐分其貲﹔蜀人咸不直幹徳。可望聞展死﹐將圖蜀﹐乃爲展訟冤﹔使王自奇將兵由川南進﹐而別遣劉文秀度金沙河出黎州﹐趨嘉定。韜﹑大定方拒自奇於川南﹐撤師還救﹔自奇尾擊之﹐韜﹑大定大敗﹐悉被禽﹔嘉定陷。幹徳以其父死於流賊也﹐曰﹕『吾不可再辱』﹗驅家人與其弟禦史升徳俱赴水死﹝幹徳﹐賜謚「忠節」﹔升徳﹐賜謚「節湣」﹞。

文秀兵復東﹐譚宏﹑譚詣﹑譚文盡降﹔乃遣盧名臣下涪州﹐占春敗走。於大海在忠州知不支﹐引兵出夔入楚﹐與占春來降於王師﹔文秀遂據蜀。

冬十一月﹐我大淸兵克廣州。

廣州城﹐三面臨水﹔李成棟在時﹐復築兩翼附於城外爲炮臺﹐水環其下。大兵攻圍十閱月﹐不下。杜永和偏將範承恩約內應﹐決炮臺之水﹔大兵藉薪徑渡﹐遂得炮臺。是月二日﹐克其城﹔承恩來降﹐永和由海道奔瓊州。

我大淸兵克桂林﹐桂王由榔畱守大學士臨桂伯瞿式耜等死之。

王永祚﹑胡一靑俱以領餉入桂林﹐榕江一帶皆空壁﹐大兵益深入。是月五日﹐式耜檄趙印選出城爲戰守計﹐不肯行﹔再趣之﹐則盡室逃。一靑及武陵侯楊國棟﹑綏寧伯蒲纓﹑寧武伯馬養��逃去﹐永祚迎降﹔城中無一兵。式耜端坐府中﹐家人亦散﹔部將戚良勛請式耜上馬速走﹐式耜堅不聽﹐叱退之。適兵部侍郎總督諸路軍務張同敞﹝同敞以式耜薦爲總督﹐有文武才﹔每出兵﹐輒躍馬爲諸將先。或敗奔﹐同敞危坐不去﹐諸將復還戰﹔咸取勝﹕軍中是以服之﹞自靈川至﹐見式耜﹔式耜曰﹕『我爲畱守﹐當死此。子無城守責﹐盍去諸』﹗同敝正色曰﹕『昔人恥獨爲君子﹔公顧不許同敞共死乎』﹖式耜喜﹐取酒與飲。一老兵侍﹐式耜令召中軍徐髙﹐付以敕印﹐屬馳送桂王由榔。是夕﹐兩人秉燭危坐達旦。黎明﹐數騎至﹐式耜曰﹕『吾兩人待死久矣』﹗遂與偕行。至則踞坐於地﹐諭之降﹐不從﹔令爲僧﹐亦不從﹔乃幽之民捨。兩人𨿽異室﹐聲息相聞﹔日賦詩倡和﹐得百餘首。閱四十餘日﹐將就刑﹐式耜從容肅衣冠南向拜訖﹐與同敞並死。同敞屍植立﹐首墜﹐耀而前者三﹔人皆辟易﹝式耜﹐賜謚「忠宣」﹔同敞﹐賜謚「忠烈」﹞。

桂王由榔奔南寧。

由榔至潯州﹐亂卒夜掠街市﹐火光燭天﹔由榔亟解維﹐衝雨而去。陳邦傅在淸遠﹐飛帆先歸﹔邀劫從官於藤江﹐殺部郎潘駿觀﹑童英﹑許玉鳳等。由榔踉蹌至南寧﹐胡一靑﹑趙印選率兵駐賓州。

我大淸兵克平樂。

大兵由灌陽至平樂﹐桂王由榔徵西將軍朱旻如﹝臨桂人﹞固守﹔城破﹐旻如殺其妻子﹐自刎死。焦璉方往禦鎭峽關﹐聞之﹐遂走梧州﹝旻如﹐賜謚「烈湣」﹞。

辛卯﹑我大淸世祖章皇帝順治八年春二月﹐我大淸兵克肇慶﹑髙州﹑梧州﹑柳州諸府。

總兵許爾顯克肇慶及羅定州﹐徐成功克髙州﹐綫國安﹑馬蛟麟克梧﹑柳二州。桂王由榔南陽伯李元允﹑安肅伯李建捷自肇慶走南寧﹔尋請出靈山收髙﹑雷兵﹐復擾廣東郡縣。

孫可望遣兵至南寧迎桂王由榔﹐遂殺其大學士嚴起恆等。

由榔走南寧﹐見事急﹐乃遣編修劉茞封孫可望冀王﹐可望仍不受。楊畏知曰﹕『秦﹑冀等爾﹐假何如眞』﹗可望不聽。李定國等勸可望遣畏知終其事﹐可望許之﹔先遣部將賀九儀﹑張勝﹑張明志等率勁卒五十迎由榔。九儀直上嚴起恆舟﹐怒目攘臂問『王封是秦﹑非秦』﹖嚴起恆曰﹕『君遠迎主上﹐功甚偉﹔朝廷當有隆恩。若專問此事﹐是挾封﹑非迎主上也』﹗九儀怒﹐格殺之﹐投屍於江﹔遂殺給事中劉堯珍﹑吳霖﹝歙縣人﹞﹑張載述﹝涇縣人﹞﹐追殺兵部尙書楊鼎和於昆侖關﹐皆以阻封議故﹝起恆﹑鼎和﹐俱賜謚「忠節」﹔堯珍﹑霖﹑載述﹐俱賜謚「烈湣」﹞。朱天麟力勸由榔從可望請﹐赴雲南。諸臣以起恆被殺﹐皆不可﹔乃命天麟經略左﹑右兩江土司﹐而眞封可望爲秦王。畏知旋至﹐痛哭自劾﹐語多侵可望﹔由榔因畱爲東閣大學士﹐與吳貞毓同輔政。可望聞之﹐怒﹔使人召至貴陽﹐面責數之﹔畏知大憤﹐除頭上冠擊可望﹐遂被殺﹔楚雄人立祠以祀﹝畏知﹐賜謚「忠節」﹞。

三月﹐我大淸兵克嘉定。

劉文秀旣據蜀﹐旋還雲南﹐畱白文選守嘉定﹑劉鎭國守雅州。至是﹐大兵南徵﹐文選﹑鎭國戰敗﹐挾曹勛遁走﹔王師遂入嘉定。桂王由榔巡撫川南僉都禦史範文光賦詩一章﹐仰藥死。巡撫川北僉都禦史詹天顏兵敗於石泉﹐就執﹔不屈死﹝總督尙書樊一蘅時已謝事﹐避山中﹔至九月﹐亦遘疾死——範文光﹑詹天顏﹐俱賜謚「忠節」﹞。

夏四月﹐桂王由榔遣其大學士文安之督師四川﹔爲孫可望所阻﹐不果行。

安之應由榔召至梧州﹐從赴南寧。以大兵日迫﹐而雲南又爲孫可望所據﹐不可往﹔念川中諸鎭兵尙彊﹐欲結之爲援﹕乃自請督師﹐加諸鎭封爵。由榔從之﹐加安之吏﹑兵二部尙書﹐總督川﹑湖諸處軍務﹐賜劍便宜從事﹔進諸將王光興﹑郝永忠﹑劉體仁﹑袁宗第﹑李來亨﹑王友進﹑塔天寶﹑馬云翔﹑郝珍﹑李復榮﹑譚宏﹑譚詣﹑譚文﹑黨守素等公侯爵﹐卽令安之賫敕印行。可望聞而惡之﹐遣兵伺於都勻﹐邀止安之﹐追奪光興等敕印﹔畱數月﹐乃令入湖廣。安之遠客他鄕﹐無所歸﹐復赴貴州﹐將趨謁由榔﹔可望誣以罪﹐戍之畢節衛。

秋八月﹐我大淸兵克舟山﹐魯王以海遁入海。

都統金礪﹑劉之源﹑總督陳錦﹑提督田雄等會師討舟山﹐以大艦乘潮出洋﹔至蛟門﹐魯王以海遣阮進拒戰﹐敗死﹝進﹐謚「烈湣」﹞。大兵乘天霧集螺頭門﹐守陴者方覺﹔定西侯張名振﹑兵部尙書張煌言奉以海航海去﹐屬大學士張肯堂城守。城中兵六千﹑居民萬餘﹐堅守十餘日﹔大兵掘地道﹐破其城。肯堂衣蟒玉﹐南向坐﹐令四妾﹑二子婦﹑一女孫先死﹐乃從容賦詩自經。一時同死者﹐兵部尙書李向中﹝鍾祥人﹞以下凡二十一人﹝大帥召向中﹐不赴﹔發兵捕之﹐以衰絰見。大帥呵之曰﹕『聘汝不至﹐捕卽至﹐何也』﹖向中從容曰﹕『前則辭官﹐今就戮爾』﹗遂死之。禮部尙書吳鍾巒常往來普陀山﹐大兵至寧波﹐鍾巒慷慨謂人曰﹕『昔仲達死璫禍﹐吾以諸生不得死﹔君常死賊難﹐吾以遠臣不得從死﹔今其時矣』﹗乃急渡海﹐入昌國衛之孔廟﹐積薪左廡下﹐抱孔子木主自焚死——仲達者﹐鍾巒弟子李應升﹔君常者﹐鍾巒友馬世奇也。左都督張名揚﹐乃名振弟﹔與其母範以下數十人皆自焚死。吏部侍郎上海朱永佑﹑安洋將軍上元劉世勛﹑通政司會稽鄭遵儉﹑兵科給事中鄞縣董志寧﹑兵部郎中江陰朱養時﹑戶部主事福建林瑛﹑蘇州江用楫﹑禮部主事會稽董元﹑兵部主事福建朱萬年﹑長洲顧珍﹑臨山衛李開國﹑工部主事長洲顧中堯﹑中書舍人蘇州蘇兆人﹑工部所正鄞縣載仲明﹑定西侯參謀順天顧明楫﹑諸生福建林世英﹑內宮監太監劉朝俱不屈死﹐開國母﹑瑛﹑明揖妻皆自盡。錦衣指揮王朝相聞城破﹐護以海妃陳氏﹑貴嬪張氏﹑義陽王妃杜氏入井﹐用巨石覆之﹔自刎其旁——肯堂﹐賜謚「忠穆」﹔鐘巒﹐賜謚「忠烈」﹔向中﹑志寧﹐賜謚「忠節」﹔永佑﹑世勛﹑名揚﹑朝相﹐俱賜謚「烈湣」﹔遵儉﹑養時﹑瑛﹑用楫﹑元﹑萬年﹑珍﹑開國﹑中堯﹑兆人﹑仲明﹐俱賜謚「節湣」﹔明楫﹑世英﹐俱賜祀忠義祠﹞。

以海溧伯無所歸﹐艤舟南日山﹔颶風大作﹐其大學士葉宸荃歾於海﹝宸荃﹐賜謚「忠節」﹞。

九月﹐我大淸兵克潯州。

定南王孔有徳率師駐賓陽﹐遣總兵綫國安等分路略定廣西郡縣。桂王由榔慶國公陳邦傅在潯州﹐宣國公焦璉兵敗走武靖﹐邦傅邀與俱降﹐璉不從﹔邦傅殺之﹐函其首﹐遣使以潯南之地及所部兵來歸﹝璉﹐賜謚「烈湣」﹞。

冬十一月﹐魯王以海遁居金門。

以海舟次巖頭﹐鄭成功移之金門﹐禮待頗恭。以海旣失其眾﹐乃自去監國號﹐遣使間道奉表於桂王由榔。久之﹐張名振亦卒﹐成功事以海益懈﹐以海積不能平﹔將往南澳﹐成功使人沈之海中﹝張煌言自以海死後﹐散遣部曲遁居懸嶴﹐爲大兵所執﹔諭降不從﹐戮於杭州——煌言﹐賜謚「忠烈」﹞。

十二月﹐桂王由榔奔廣南。

孫可望旣移駐貴陽﹐議移由榔自近﹐挾以作威﹔其將掌塘報者曹延生惎由榔大學士吳貞毓﹐言不可移黔。至是﹐大兵盡定廣西諸府﹐南寧危迫﹔由榔召諸臣共議﹐有請走海濱依李元允者﹑有議入安南避難者﹑有議泛海抵閩依鄭成功者。惟馬吉翔﹑龐天壽結可望﹐堅主赴黔﹔貞毓入延生言﹐不敢決。元允疏請出海﹐由榔不欲就可望而以海濱遠﹐再下諸臣議﹔終不決。亡何﹐開國公趙印選﹑衛國公胡一靑殿後軍戰敗奔還﹐請由榔速行﹔急由水道走土司﹐抵瀨湍。二將報大兵益近﹐相距止百里﹔上下失色﹐皆散去。已次羅江土司﹐追騎相距止一捨﹔會日晡引去﹐乃稍安。次龍英﹐抵廣南﹐歲已暮矣﹝大學士朱天麟扶病追從由榔﹐以明年四月始抵廣南。病篤﹐不能入見﹐卒於西阪村﹞。

桂王﹝三﹞

壬辰﹑我大淸世祖章皇帝順治九年春二月﹐孫可望劫遷桂王由榔於安隆所。

可望遣兵遷由榔入居安隆所﹐攺爲安龍府﹔可望歲以銀八千兩﹑米百石爲供﹐從官皆取給焉。宮室庳陋﹐服禦粗惡﹔守護將承可望意﹐無復人臣禮﹕由榔不堪其憂。時馬吉翔掌戎政﹑龐天壽督勇衛營﹐俱諂事可望﹔惡大學士吳貞毓不附己﹐令其黨冷孟銋﹑吳象元﹑方祈亨交章彈擊﹐且語孟銋等曰﹕『秦王宰天下﹐我具啟以內外事盡付戎政﹑勇衛二司﹐大權歸我﹐公等爲羽翼﹔貞毓何能爲』﹗吉翔遂遣門生郭燐說主事胡士瑞﹝進賢人﹞擁載秦王﹐士瑞怒﹐厲聲叱退之。他日﹐吉翔遣璘求郎中古其品畫「堯舜禪受圖」以獻可望﹐其品拒不從﹔吉翔譖於可望﹐杖殺其品﹐而可望果以朝事盡委吉翔﹑天壽。於是士瑞與給事中徐極﹝江西人﹞﹑員外郎林靑陽﹝新寧人﹞﹑蔡演﹝九江人﹞﹑主事張鐫﹝寧國人﹞連章發其姦謀﹐榔由大怒﹔兩人求救於太妃﹐乃免。

夏五月﹐李定國犯湖南。

定南王孔有徳率輕兵出河﹑池向貴州﹐以大軍駐柳州接應。孫可望乃謀入犯﹐使李定國﹑馮雙禮由黎平出靖州﹐馬進忠由鎭遠出沅州﹐會於武岡以圖桂林﹔劉文秀﹑張先璧由永寧出敍州﹐白文選由遵義出重慶﹐會於嘉定以圖成都。可望言於由榔﹐封定國西寧王﹑文秀南康王。定國進攻靖﹑沅﹑武岡﹐俱陷之﹔有徳還守桂林。

我大淸兵襲桂王由榔總督尙書揭重熙於廣信﹐殺之。

先是﹐金聲桓旣伏誅﹐江西諸軍盡散﹐獨總兵張自盛眾數萬走閩﹔重熙入其軍﹐約廣信曹大鎬刻期竊發﹐兵部侍郎傅鼎銓亦往來兩家軍中。自盛掠邵武﹐戰敗就禽。鼎銓爲廣信守將所執﹐系南昌獄﹔諭降不從﹐死﹝事在順治八年﹞。至是﹐重熙率數十人赴大鎬於百丈■﹝石祭﹞﹔適大鎬還軍鉛山﹐惟空營在﹐眾就營炊食。大兵偵得之﹐率眾至﹐射重熙中項﹔執至建寧﹐下之獄。重熙覓死具不得﹐曰整衣冠拜呼祈死。及就刑﹐昂首受刃﹐顏色不攺。大鎬尋亦敗死。自是﹐江右之阻兵抗命者盡矣﹝重熙﹐賜謚「忠烈」﹔鼎銓﹐以曾降流賊﹑初節有虧﹐廷議不予謚﹞。

六月﹐我大淸兵克髙﹑雷﹑廉﹑瓊諸府。

我大兵自雷州進抵廉州﹐遣將攻欽州靈山﹔桂王由榔南陽伯李元允爲土兵執送軍前﹐不順命﹐與弟建捷俱斬於市﹔遂克瓊州﹐杜永和來降。巡撫髙﹑雷﹑廉﹑瓊四府右僉都禦史張孝起走避龍門島﹔島破就執﹐不食七日﹐死之﹝孝起﹐賜謚「忠節」﹞。

秋七月﹐李定國陷桂林。

李定國由西延大埠疾趨而進﹐大兵遇於全州﹐不利﹔定國薄桂林﹐驅眾來攻﹐城遂陷﹔定南王孔有徳自經。定國獲陳邦傅及其子曾禹﹐去其皮而殺之﹐傳屍安隆﹝桂王由榔禦史李如月劾孫可望不請旨擅殺勛鎭﹐罪同莽﹑操﹔而請加邦傅惡謚﹐以懲不忠。由榔知可望必怒﹐畱其疏﹔召如月入﹐諭以「謚本褒忠﹐無惡謚理﹗小臣妄言亂制﹐杖四十除名」。意將解可望。而可望大怒﹐遣人至由榔所﹐執如月至朝門外﹐抑使跪﹔如月憤甚﹐極口大罵。其人遂剔其皮﹑斷其手足及首﹔實艸皮內紉之﹐懸於通衢——如月﹐東莞人﹔賜謚「烈湣」﹞。定國分兵犯廣西郡縣﹐梧州﹑柳州相繼陷﹔又遣白文選攻陷辰州﹐總兵徐勇戰歾。

冬十月﹐孫可望遣兵犯四川。

可望遣劉文秀等入四川﹐進據成都。大兵退守保寧﹐文秀等悉眾來攻﹐直薄城下﹐連營十五里﹔大兵迎擊﹐大敗之﹐斬其將王復臣。

十一月﹐我大淸兵擊敗李定國於衡州。

定遠大將軍敬謹親王尼堪等帥師南徵﹐次湘潭﹐馬進忠等遁去﹔大兵遂進﹐去衡山縣三十里﹐擊退其眾﹐兼程趨衡州。方列陳﹐定國兵已至﹔大兵奮力衝擊﹐定國兵敗走﹐斬獲無算。敬謹親王自率精騎追之﹐遇伏﹐歾於陳﹔定國乃收兵退屯武岡。

癸已﹑我大淸世祖章皇帝順治十年春二月﹐李定國自湖南遁走廣西。

定國旣連陷楚﹑粵諸郡﹐兵力益彊﹐不復稟孫可望約束﹐可望忿甚。會定國敗於衡州﹐可望使人召之赴沅州議事﹐將以爲罪而殺之﹔定國覺其意﹐辭不行。至是﹐定國率馬進忠等犯永州。定遠大將軍多羅貝勒吞齊等帥師自衡州進擊﹔未至﹐定國已遁﹐度龍虎關而去﹐遂入廣西。時大軍已克復桂林府﹐定國乃據柳州。

三月﹐我大淸兵擊敗孫可望於寶慶。

可望自率兵追李定國﹐由靖州進次寶慶﹔大兵偵知之﹐自永州迎擊﹐與馮雙禮等遇於周家坡。雙禮營山頂﹐據地險﹐與大兵相拒﹔可望帥前軍乘夜至﹐與雙禮合。明日﹐率眾下山來犯﹔大兵分路奮擊﹐可望大敗﹐斬馘甚眾。可望遁還貴州﹐盡殺明宗室之在黔者。

夏﹐李定國犯廣東。

孫可望憾李定國益甚﹐然以將兵在外﹐不敢輕樹敵﹐仍厚養其妻子於雲南。定國亦防可望襲之﹐益思據地自固﹔乃與馬寶由懷集犯廣東﹐攻圍肇慶。大兵自廣州來救﹐敗之四會河口﹔定國移兵犯平樂﹐陷之﹐府江道周水緒﹑平樂知府尹明廷等遇害。又攻髙州﹑廉州﹑雷州諸府﹐亦俱爲所陷。

秋﹐桂王由榔遣使於李定國。

先是﹐由榔在安隆﹐塗葦薄以自蔽日﹐食脫粟﹐窮困備至﹔而前禦史任僎﹑中書方於宣等屢勸進於孫可望﹐可望遂自設內閣六部等官﹝可望初欲設六部翰林官﹐慮人議其僭﹐乃以範鐮﹑馬兆義﹑任僎﹑萬年策爲吏﹑戶﹑禮﹑兵尙書﹐並加「行營」之號﹐後又以程源代年策﹔而僎最寵﹐屢勸可望僭號﹐可望令待由榔入黔議之。由榔久駐安隆﹐可望乃自設內閣六部官﹐以文安之爲東閣大學士﹔安之不爲用﹐走川東﹐依劉體仁等以居﹞﹐立太廟﹑定朝儀﹐攺印文爲八疊﹐盡易其舊。由榔聞之﹐憂懼﹔密謂中官張福祿﹑全爲國曰﹕『聞李定國已定廣西﹐軍聲大振﹔欲密下一敕﹐令統兵入衛。若等能密圖乎』﹖二人言徐極﹑林靑陽﹑張鐫﹑蔡演﹑胡士瑞曾疏劾馬吉翔﹑龐天壽﹐宜可與謀﹔由榔卽令告之。五人許諾﹐引以告大學士吳貞毓﹔貞毓曰﹕『主上憂危﹐正我輩報國之秋﹔諸君中﹐誰能充此使者』﹖靑陽請行。乃令佯乞假歸葬﹔而使員外郎蔣幹昌﹝晉江人﹞譔予定國敕﹐主事朱東旦﹝四川人﹞書之﹐福祿等持入用寶。靑陽於歲盡間道馳至定國所﹐定國接敕感泣﹐許以奉迎﹔然以兄事可望久﹐未敢輕發﹝事在順治九年﹞。至是﹐靑陽久未還﹐由榔將擇使往促﹐貞毓以翰林孔目周官﹝臨川人﹞對。都督鄭允元﹝歙縣人﹞曰﹕『吉翔晨夕在側﹔假他事出之外﹐庶有濟』。由榔乃命吉翔奉使祭桂王常瀛及太妃墓於梧州﹑南寧﹐而遣周官詣定國。時靑陽亦已還至南寧﹐爲守將常榮所畱﹔密遣親信劉吉告由榔。由榔喜﹐攺靑陽給事中﹐諭貞毓再譔敕﹑鑄「屏翰親臣」金印﹐令吉還付靑陽。至廉州﹐周官與靑陽遇﹐偕至髙州賜定國﹔定國拜受命。

甲午﹑我大淸世祖章皇帝順治十一年春三月﹐孫可望遣人劫桂王由榔﹐殺其大學士吳貞毓等。

馬吉翔之出使也﹐在道微知林靑陽密敕事﹐遣人至李定國營偵之。主事劉議新者﹐道遇吉翔﹐意其必預謀也﹐告以兩使賫敕狀﹔吉翔驚駭﹐啟報孫可望﹔可望大怒﹐並疑吉翔預謀﹐遣其將鄭國赴南寧逮之。會張鐫﹑胡士瑞﹑李元開﹝善化人﹞以由榔親試蔡演﹑徐極﹑朱東旦及禦史林鍾﹝湖廣人﹞以久次皆予美官﹐龐天壽及吉翔弟都督雄飛忌甚﹐與其黨郭璘方謀陷之﹔而鍾﹑演﹑極﹑鐫﹑士瑞亦知事泄﹐倉皇劾吉翔﹑天壽表裏爲姦。由榔見事急﹐卽下廷臣議罪﹔天壽懼﹐與雄飛馳赴貴陽告可望。而鄭國亦已械吉翔至安隆與諸臣面質﹐貞毓謝不知﹔國怒﹐因挾貞毓直入由榔所居﹐迫脇由榔索主謀者。由榔懼﹐不敢正言﹐謂必外人假敕寶爲之。國遂努目出﹐械貞毓並允元﹑鍾﹑演﹑元開﹑極﹑鐫﹑士瑞﹑東旦﹑蔣幹昌及太僕少卿趙賡禹﹝袁州人﹞﹑禦史周允吉﹝錢塘人﹞﹑朱議■﹝尾上水下﹞﹝南昌人﹞﹑員外郎任斗墟﹝鄞縣人﹞﹑主事易士佳﹝廬陵人﹞系私室﹔又入由榔所居﹐禽福祿﹑爲國而出。其黨冷孟銋﹑蒲纓﹑宋徳亮﹑朱企鋘等迫由榔速具主名﹐由榔悲憤而退。翊日﹐國等嚴刑拷掠﹐獨貞毓以大臣免﹔眾不勝楚﹐大罵。時日已暮﹐風雷忽震烈﹔演厲聲曰﹕『今日演等直承此獄﹐稍見臣子報國苦衷』﹗由是﹐眾皆自承。國又問曰﹕『主上知否』﹖演大聲曰﹕『未經奏明』﹗乃復收系﹐以「欺君﹑誤國﹑盜寶﹑矯詔」爲罪報可望。可望請由榔親裁﹐由榔不勝憤﹐下諸臣議。吏部侍郎張佐辰及纓﹑徳亮﹑孟銋﹑企鋘﹑蔣禦曦等謂國曰﹕『此輩盡當處死﹗倘畱一人﹐將爲後患』﹗於是禦曦執筆﹑佐辰擬旨﹐以鐫﹑福祿﹑爲國爲首﹐罪淩遲﹔余爲從罪﹐斬。由榔以貞毓大臣﹐言於可望﹐罪絞。諸臣就刑﹐神色不變﹐各賦詩大罵而死﹔其家人合瘞於安隆北關之馬場。已而靑陽逮至﹐亦被殺﹔獨周官走免﹝貞毓﹐賜謚「忠節」﹔靑陽﹑鐫﹑士瑞﹑元開﹑演﹑極﹑東旦﹑鍾﹑允元﹑幹昌﹑賡禹﹑允吉﹑議■﹝尾上水下﹞﹑斗墟﹑士佳﹐俱賜謚「烈湣」﹞。

冬十月﹐李定國陷髙明。

李定國兵淬至﹐陷髙明﹔進圍新城﹐城中糧盡﹐殺馬爲食。平南王尙可喜﹑靖南王耿繼茂率師往援﹐次三水﹔靖南將軍珠瑪喇等亦至﹐合兵進擊﹐敗之於珊州﹐斬其副將一人。旣抵新會﹐定國據險以拒﹔大兵奮擊﹐奪其山﹐殲獲甚眾﹔定國大敗﹐遁去。

乙未﹑我大淸世祖章皇帝順治十二年春三月﹐李定國遁走南寧。

定國自新會敗走﹐大兵追擊及於興業縣境﹐又蹙之橫州江﹐屢敗之﹔定國焚橋而去。大兵躡之﹐定國率殘兵自賓州走南寧﹔廣東髙﹑雷﹑廉等三府三州十八縣及廣西橫州等二州四縣悉平。

夏六月﹐孫可望遣兵犯常徳﹐敗走。

可望遣劉文秀﹑盧明臣﹑馮雙禮等率眾六萬﹑船千艘分兵由常徳攻嶽州﹑武昌﹐而文秀自畱攻常徳﹔大兵設伏邀擊之﹐焚獲戰艦甚多﹔賊眾大敗﹐明臣赴水死﹐雙禮被重創走﹐降其將四十餘人﹔文秀遁還貴州。

丙申﹑我大淸世祖章皇帝順治十三年春二月﹐李定國走安隆﹐以桂王由榔奔雲南。

大兵至南寧﹐李定國戰敗﹐將由安隆走滇﹔孫可望偵知之﹐使白文選促由榔移黔。文選𨿽爲可望用﹐然心不直其所爲﹔因以情告由榔曰﹕『姑遲行﹐侯西府至』﹗——西府﹐謂定國也。定國至安隆﹐文選歸之﹐共奉由榔自安南衛走雲南。時守滇者﹐爲劉文秀﹑王尙禮﹑王自奇﹑賀九儀﹔文秀數怨可望﹐遂私迓定國﹐迎由榔入滇﹐居可望署中。由榔封定國晉王﹑文秀蜀王﹑文選鞏昌王﹐尙禮等皆封公﹔令文選還黔﹐慰諭可望。可望銜其貳於定國也﹐悉奪所部兵﹐羈之軍中﹔然以妻子在滇﹐未敢遽與由榔爲難也。

桂王由榔以其文安侯馬吉翔入閣辧事。

李定國旣奉由榔至滇﹐卽捕馬吉翔及其家人﹐令步將靳統武收系﹐將殺之﹔吉翔日媚統武。定國客詣統武﹐吉翔復媚之﹔因相與譽吉翔於定國﹐而微爲辧冤。定國召吉翔入謁﹐卽叩頭言『王再造功﹐千古無兩﹗吉翔幸望見顏色﹐死且不朽﹔他是非﹐何足辧也』﹗定國乃大喜。吉翔因日諂定國客﹐令說定國薦己入內閣﹔遂與定國客蟠結﹐盡握中外權﹔龐天壽亦復用事。定國與劉文秀時詣二人家﹐光祿少卿髙績﹝字無功﹐紹興人﹞﹑禦史烏昌期﹝都勻人﹞患之﹐合疏言『二王功髙望重﹐不當往來權幸之門﹔恐滋姦獘﹐復蹈秦王轍』﹗疏上﹐定國﹑文秀遂不入朝﹔吉翔激由榔怒﹐命各杖一百五十﹐除名。定國客金維新走告定國曰﹕『績等誠有罪﹐但不可有殺諫官名』﹗定國卽偕文秀入救﹐乃復官。

丁酉﹑我大淸世祖章皇帝順治十四年秋九月﹐孫可望以兵攻桂王由榔於雲南﹐與李定國戰﹔可望敗走﹐遂降於我大淸。

是年春﹐由榔遣張虎送可望妻子還黔﹐可望遂舉兵反由榔﹔然人心多不直可望﹐部下諸將皆願歸李定國。馬進忠等說可望﹐請以白文選爲大將﹔可望從之﹐乃畱馮雙禮守貴州﹐而以文選統諸軍前行。李定國﹑劉文秀帥師禦之﹔是月至三岔河﹐與可望夾水而軍﹐文選輕騎奔定國。可望遣張勝﹑馬寶由尋甸間道襲雲南﹐而自將勁卒擊定國﹔戰方合﹐其將馬惟興先走﹐一軍瓦解﹐可望狼狽奔回。定國恐會城有失﹐遣文秀﹑文選追之﹔而自引兵先還﹐遇張勝於渾水塘﹐禽而殺之﹔馬寶亦歸定國。可望至貴州﹐馮雙禮紿言「追兵且至」﹔可望知人心已散﹐遣其將程萬里赴大軍納款。可望行至沙子嶺﹐總兵楊武追襲﹐幾殆﹔賴大兵馳援﹐方免﹔可望遂挈妻子至長沙來降。雙禮截其子女﹑玉帛﹐與文秀同歸雲南﹔由榔封雙禮慶陽王﹑進忠漢陽王﹐惟興等進爵爲公。

臣等謹案﹕孫可望本獻忠餘孽﹐旣乃臣事桂王﹐邀求爵命﹔而又稱兵挾制﹐反戈相向。及爲李定國所敗﹐始以窮蹙來歸。迹其反復不常﹐實爲險賊之尢者﹗當日因其新附﹐量行封賞﹔近史館以可望列傳進呈﹐特命削除世職。權衛予奪﹐實協好惡之至公﹔足知稔惡者𨿽及身幸免﹐而王鈇所被﹐大義必伸於千古也夫﹗

戊戌﹐我大淸世祖章皇帝順治十五年夏五月﹐我大淸兵平貴州。

寧南靖寇大將軍宗室羅托等由湖南﹑平西大將軍平西王吳三桂等由四川﹑徵南將軍趙布泰等由廣西﹐分兵三路入黔。時劉文秀已死﹐李定國使劉正國﹑揚武守三坡﹑紅關諸要隘以防蜀﹐馬進忠守貴州﹔會其將王自奇﹑關有才貳於定國﹐定國自將擊之。楚師自鎭遠入﹐定國不及援﹔粵師亦盡下南丹﹑那地﹑獨山諸州﹐會於貴陽﹐進忠遁去﹕貴州平。

六月﹐大淸兵克遵義。

蜀師至三坡﹐劉正國拒戰大敗﹐自水西奔回雲南﹔大兵遂克遵義﹝初﹐李定國旣敗孫可望兵﹐自以爲無他患﹐武備盡弛﹔髙績與郎官金簡進諫曰﹕『今內難𨿽除﹐外憂方大﹔而我酣歌漏舟之中﹑熟寢蓻薪之上﹐能旦夕安邪﹖二王老於兵事﹐胡泄泄如此』﹗定國訴之桂王由榔﹐語頗激﹔由榔欲杖二臣以解之﹐諸臣多爭不可。移時未決﹐而三路敗書至﹐定國始逡巡引謝﹐二臣獲免——金簡字萬藏﹐山陰人﹞。

冬十二月﹐我大淸兵入雲南﹐李定國敗走﹐桂王由榔奔永昌。

時三路大兵俱集貴州﹐安遠大將軍信郡王多尼至軍﹐會於平越府之楊老堡﹐戒期入滇。李定國與馮雙禮等扼雞公背﹐圖侵貴州﹔使白文選守七星關﹐立營窺遵義以牽蜀師。蜀兵出遵義﹐趨天生橋﹐由水西直取烏撤﹔文選懼﹐棄關走沾益州。粵兵至盤江﹐敵據險沈船﹐不得渡﹔泗城土知府岑繼祿獻策﹐從下流潛師宵濟﹐遂入安隆。定國使其將吳子聖拒戰﹐潰走。定國以全軍據雙河口﹐大兵擊之﹐破其象陳﹐又連敗之羅炎﹑涼水井﹔定國大營妻子俱散失﹐諸將各敗走﹐不相顧。定國撤寨﹐遁歸。桂王由榔將出奔﹐行人任國璽﹝福建人﹞獨請死守﹔由榔合諸臣議﹐定國等言『行人議是﹔但前塗尙寬﹐今暫移蹕﹐捲土重來再圖恢復﹐未晚也』﹗由榔遂走永昌。

臣等謹案﹕桂王入滇以後﹐已無地自存。李定國等釜底遊魂﹐尙敢抗我王師﹐冀稽天討﹗臣等因史文之舊﹐書之爲「賊」﹔乃蒙我皇上中正持衡﹐特命攺書「敵」字﹐俾殷余頑梗﹐不與闖﹑獻同科。筆削公平﹐折衷至當﹔大聖人之心﹐眞與天地同符矣﹗

己亥﹑我大淸世祖章皇帝順治十六年春正月﹐我大淸兵克雲南﹐桂王由榔奔騰越。

是月三日﹐大兵自安州入雲南省城。永昌警報日至﹐由榔復走騰越。

二月﹐我大淸兵克永昌﹐桂王由榔奔緬甸。

白文選自沾益追及李定國﹐定國畱之斷後﹔至玉龍關﹐大兵追擊之﹐文選戰敗﹐由右甸遁走木邦。大兵克永昌﹐渡潞江﹐定國設伏於磨盤山﹔大兵覺之﹐分精甲先蹂伏處﹔定國不能支﹐退走騰越﹐遣總兵靳統武率兵四千從由榔。時李國泰﹑馬吉翔輜重多﹐恐遭劫奪﹐促由榔夜走南甸﹔兵馬過處火光燭天﹐右轉左旋﹐天明仍在故處。統武棄由榔﹐仍歸定國。由榔抵囊木河﹐是爲緬界﹔緬人勒從官盡去兵器﹐方許入境。至蠻暮土司﹐緬人以四舟迎之﹔從官皆自覓江舟﹐隨行者六百四十餘人。陸行者自故岷王子而下九百餘人﹐期會於緬甸﹝昆明諸生薛大觀聞由榔入緬甸﹐嘆息曰﹕『不能背城戰﹐君臣同死社稷﹔顧欲走蠻邦以苟活﹐不重可羞邪』﹗遂與其妻及子之翰夫婦偕赴城北黑龍潭死﹐其侍女抱幼子從之。次日﹐諸屍相牽浮水上﹔幼子在侍女懷中﹐兩手堅抱如故。大觀次女已適人﹐避兵山中﹐相去數十里﹔同日赴火死﹞。

夏五月﹐緬人置桂王由榔於赭硜﹐以兵防之。

初﹐由榔至井亙﹐其羣臣沐天波等謀奉之走戶臘二河﹐不聽。緬人邀大臣過河面議﹐以冊寶視神宗時差小﹐疑以爲假﹔天波出黔國公印對同﹐乃信﹔因請由榔敕關上﹐無得納漢兵。是月四日﹐緬復以舟迎由榔。明日﹐發井亙﹔行三日﹐至阿瓦——阿瓦者﹐緬酋所居城也。又五日﹐至赭硜﹔始知前陸行者盡被緬人掠爲奴﹐多自殺﹐惟岷王子等八十人流入暹羅。緬人於赭置置艸屋居由榔﹐以竹爲城。從行諸臣或短衣跣足﹐與緬婦相貿易爲笑樂﹔大爲緬人嗤。

秋八月﹐我大淸兵定四川。

初﹐李赤心養子來亨等久竄廣西﹐其眾食盡﹐且懼大兵進討﹐率眾走川東﹐分據川﹑湖間﹐耕田自給﹔川中舊將王光興﹑譚宏等附之﹐眾猶數十萬。桂王由榔大學士文安之因率來亨及劉體仁﹑袁宗第等十六營由水道襲重慶﹐會譚宏﹑譚詣殺譚文﹐諸將不服﹐安之欲討二人﹔二人懼﹐率所部降於大兵﹐諸鎭遂散﹐安之亦卒。至是﹐大兵進取川南﹐克敍川﹑馬湖二府﹐總兵杜之香降。成都餘黨聞風﹐逃遁﹔大兵追至新津﹐斬溺無算﹕全川底定。於是﹐獻忠餘孽之擾蜀者亦盡矣。

桂王由榔令其黔國公沐天波以臣禮見緬酋。

緬俗﹐以中秋日大會羣蠻。其酋欲誇示諸國﹐請天波過河﹐令椎髻跣足﹐用臣禮見。天波不得已﹐從之﹔歸﹐泣告眾曰﹕『我所以屈辱者﹐懼驚憂主上耳。否則﹐彼將無狀﹐我罪益大』﹗任國璽與禮部侍郎楊在﹝余姚人﹞劾奏之﹝時龐天壽已死﹐李國泰代掌司禮﹐吉翔復與表裏爲姦。一日﹐吉翔奏﹕『大臣有三日不舉火者』﹔桂王由榔不應。明日﹐吉翔﹑國泰合奏﹔由榔怒﹐以禦實擲下﹐吉翔卽鑿而碎之﹐散給諸臣﹕其凶悖如此。任國璽集宋末大臣賢姦事爲一書﹐進之由榔﹔吉翔恨之。由榔覽止一日﹐國泰卽竊去。國璽又疏論「時事三不可解」﹐中言『禍急燃眉﹐當思出險』﹗吉翔不悅﹐卽令國璽獻出險策。國璽忿然曰﹕『時事至此﹐猶抑言官使不言邪』﹞。

臣等謹案﹕桂王倚任宦豎﹐寵用王坤﹑龐天壽﹐復蹈北都覆轍﹔至緬地流離﹐托身無所﹐而李國泰猶代天壽掌司禮監﹐與馬吉翔表裏爲姦。在若輩宵人﹐惟知縱情网利﹐取快目前﹐遑顧其主﹗而桂王受制羣閹﹐至於流播蠻方尙不知悟。明代宦寺流毒積漸之勢﹐遂至此極﹔亦良可浩嘆耳﹗

冬十一月﹐我大淸兵克沅江。

桂王由榔之走永昌也﹐道過沅江﹐士知府那嵩與其子燾迎謁﹐供奉甚謹﹐設宴皆用金銀器。宴畢﹐悉以獻﹔曰﹕『此行上供者少﹐聊以佐缺乏耳』。由榔旣走緬甸﹐李定國不敢深入﹔聞白文選在木邦﹐就之謀。與文選計不合﹐定國乃引兵自孟定過耿馬﹐抵猛緬﹔孟艮不附﹐定國移兵滅之﹐據其地。遣使號召諸土司兵﹐嵩亦於沅江起兵應之。至是﹐大兵進討﹔城破﹐嵩登樓自焚﹐合家皆死﹔其士民亦多巷戰死﹝嵩﹐賜謚「烈湣」﹞。

庚子﹑我大淸世祖章皇帝順治十七年秋九月﹐白文選攻緬甸﹐不克。

文選自木邦至錫箔﹐所至縱兵大掠﹔進攻阿瓦﹐索桂王由榔。阿瓦有新舊二城﹐新城緬酋所居﹔文選急擊之﹐城且破﹔爲緬人所紿﹐退兵十里﹐城中備禦復固﹐反爲所敗。文選乃引兵赴孟艮會李定國﹐定國復同文選赴阿瓦。

辛丑﹑我大淸世祖章皇帝順治十八年夏五月﹐李定國﹑白文選會兵攻緬甸﹐不克。

桂王由榔久居赭硜﹐從官資用盡竭﹔錦衣趙明鑑謀竊其世子以出﹐爲馬吉翔等所阻。李定國以三十餘疏迎由榔﹐俱不達。白文選復密遣人告由榔﹐言『不敢速進者﹐恐有他害﹔必得緬人送出爲上策』。由榔卽以書答之。文選乃陰造浮橋﹐將迎由榔﹔爲緬人所覺﹐事不果。至是﹐定國﹑文選會兵阿瓦﹐使人入緬求由榔﹐緬人不許﹐以象兵與定國戰﹔定國前隊稍失利﹐文選引兵橫擊之﹐緬人大敗﹐退保新城﹐然終不肯出由榔。定國﹑文選復議以舟師攻之﹐遣人於上流造船﹐爲緬人所燒﹔定國﹑文選移兵洞烏。未幾﹐文選兵潰走錫箔﹐定國亦引還。

秋七月﹐桂王由榔從官盡爲緬人所殺。

時緬酋弟弒兄自立﹐欲盡殺由榔諸臣﹔乃遣人告由榔曰﹕『蠻俗貴詛盟﹐請與天朝諸公飲咒水』﹗馬吉翔﹑李國泰邀諸臣盡往。至則以兵圍之﹐令諸臣以次出外﹔出輒殺之﹐凡死四十二人﹐吉翔﹑國泰及黔國公沐天波﹑華亭侯王維恭﹑綏寧伯蒲纓﹑將軍魏豹﹑都督馬雄飛﹑吏部侍郎鄧士廉﹑禮部侍郎楊在﹑禦史烏昌期﹑任國璽﹑光祿少卿髙績﹑兵部郎中金簡等預焉﹝天波﹐賜謚「忠節」﹔維恭﹑豹﹑士廉﹑在﹑昌期﹑國璽﹑績﹑簡﹐俱賜謚「節湣」﹔吉翔﹑纓﹑雄飛﹐以朋姦誤主﹐不予謚﹞。惟都督同知鄧凱以傷足不行﹐獲免。緬人復以兵圍由榔所居﹐其左右被殺及自縊者不可勝數﹐惟存由榔與其眷屬二十五人。

冬十二月﹐我大淸兵至緬甸﹐緬人執桂王由榔獻之於軍前。

平西大將軍平西王吳三桂﹑定西將軍內大臣公愛星阿等帥師徵緬﹐兩路進兵﹔於十一月初八日會師木邦。李定國先奔景綫﹔白文選據錫箔﹐憑江爲險。大兵自木邦晝夜行三百餘里﹐臨江造筏﹐將渡﹔文選復奔茶山。總兵馬寧等率偏師追之﹐及於猛養﹔文選降。大兵直趨緬城﹐先遣人傳諭緬酋﹐令執送由榔﹔否則﹐兵臨城下﹐後悔無及﹗是月初一日﹐大兵至緬城。緬酋懼﹐初三日﹐遣數十人至由榔所﹐連坐擁之去﹐遂並其眷屬送軍前﹔大兵凱旋。

明年四月﹐由榔死於雲南。六月﹐李定國走死猛臘﹐其子嗣興與劉文秀子劉震俱來降。

臣等謹案﹕徵緬之役﹐愛星阿分路督師﹐吳三桂實主其事。當時三桂叛形未著﹐方以禽渠服遠爲功﹔臣等編纂初稿﹐以三桂凶狡不終﹐削其姓名﹐但書愛星阿等。仰惟我皇上神謨燭照﹐親加指示﹐謂「三桂悖亂性成﹐爾時已包藏禍心﹔其統兵臨緬﹐傳諭執送由榔﹐不足爲三桂之功﹐轉足以正三桂之罪。蓋三桂非果能戮力本朝也﹐正欲藉我天威﹐盡翦明宗枝葉。而李定國﹑白文選又皆其比肩委質之人﹐勢難並立﹔亦因此盡事僇除﹐而復可以營窟滇南﹐不虞後患。然時方鼎革﹐宿將猶存﹐未敢顯然肆逆也。迨中朝素有威望如睿親王﹑鰲拜諸人者相繼淪沒﹐然後三桂■﹝忄間﹞然自以爲無一人能制其死命﹔遂假撤藩之事﹐乘機背叛。此三桂之畜姦已非一日﹐正與曹操﹑司馬懿之用心相似﹐而其逆迹先露於握兵徵緬之時。彼旣不能盡忠明代﹐又不思效節本朝﹔反復狙詐﹐實千古亂賊之尢。正宜據事直書﹐用彰元惡』。臣等恭耹宸諭﹐炳若日星﹔眞足褫姦回旣死之魄﹐明「春秋」誅隱之義。謹闡釋訓詞﹑詳悉錄載﹐以正罪狀﹐俾千萬世永爲定案云。

