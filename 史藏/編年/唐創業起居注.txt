

欽定四庫全書

史部二

唐創業起居注

編年類

提要

【臣】等謹案唐創業起居注三卷唐溫大雅撰大雅字彥寵並州祁人官禮部尙書封黎國公事迹具新舊唐書本傳其書唐宋志作三卷通考作五卷今此本三卷與唐宋志合史稱髙祖兵興引大雅爲記室參軍主文檄則此書記三百五十七日之事所得於見聞者當獨爲眞確今與髙祖本紀參較若劉仁恭爲突厥所敗煬帝驛系髙祖此書稱髙祖謂秦王曰今遭羑里之厄爾昆季須防盟津之師是興師由髙祖而本紀則謂舉事由秦王又此書載隋少帝以夏四月詔曰今遵故事遜於舊邸而本紀則系之五月戊午凡此之類皆疑此書爲得其實未可與尋常稗史一槪而論也乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

唐創業起居注卷上

唐溫大雅撰

起義旗至發引凡四十八日

初帝自衛尉卿轉右驍衛將軍奉詔爲太原道安撫大使郡文武官治能不稱職者並委帝黜陟選補焉河東已來兵馬仍令帝徵彂討捕所部盜賊隋大業十二年帝之幸樓煩時也帝以太原黎庶陶唐舊民奉使安撫不逾本封因私喜此行以爲天授所經之處示以寛仁賢智歸心有如影響帝自樓煩逺至鴈門爲突厥始畢所圍事甚平城之急賴太原兵馬及帝所徵兵聲勢繼進故得解圍僅而獲免遂向東都仍幸江都宮以帝地居外戚赴難應機乃詔帝率太原部兵馬與馬邑郡守王仁恭北備邊朔帝不得已而行竊謂人曰匈奴爲害自古患之周秦及漢魏歷代所不能攘相爲勍敵者也今上甚憚塞虜逺適江濱反者多於蝟毛羣盜所在蜂起以此擊胡將求以濟天其或者殆以俾余我當用長策以馭之和親而使之令其畏威懷恵在玆一舉旣至馬邑帝與仁恭兩軍兵馬不越五千餘人仁恭以兵少甚懼帝知其意因謂之曰突厥所長惟恃騎射見利卽前知難便走風馳電捲不恆其陳以弓矢爲爪牙以甲冑爲常服隊不列行營無定所逐水艸爲居室以羊馬爲軍糧勝止求財敗無慙色無警夜巡晝之勞無搆壘饋糧之費中國兵行皆反於是與之角戰罕能立功今若同其所爲習其所好彼知無利自然不來當今聖主在遠孤城絕援若不決戰難以圖存仁恭以帝隋室之近親言而詣理聽帝所爲不敢違異乃簡使能騎射者二千餘人飲食居止一同突厥隨逐水艸逺置斥堠每逄突厥候騎旁若無人馳騁射獵以曜威武帝尢善射每見走獸飛禽發無不中嘗卒與突厥相遇驍銳者爲別隊皆令持滿以伺其便突厥毎見帝兵咸謂以其所爲疑其部落有引帝而戰者常不敢當辟易而去如此再三眾心乃安咸思奮擊帝知眾欲決戰突厥畏威後與相逄縱兵擊而大破之獲其特勒所乘駿馬斬首數百千級自爾厥後突厥防膽深服帝之能兵収其所部不敢南入時有賊帥王漫天別黨眾逾數萬自號歷山飛結營於太原之南境上黨西河京都道路斷絕煬帝後十三年帝爲太原畱守仍遣獸【唐諱虎字】賁郎將王威獸牙郎將髙君雅爲副帝遂私竊喜甚而謂第二子秦王等曰唐固吾國太原卽其地焉今我來斯是爲天與與而不取禍將斯及然歷山飛不破突厥不和無以經邦濟時也旣而歷山飛眾數不少刼掠多年巧於攻城勇於力戰南侵上黨已破將軍慕容將軍羅防之兵北冦太原又斬將軍潘長文首頻勝兩將所向無前於是帝率王威等及河東太原兵馬往討之於河西雀防谷口與賊相遇賊眾二萬餘人帝時所綂步騎才五六千而已威及三軍咸有懼色帝笑而謂威等曰此軰羣盜惟財是視頻恃再勝自許萬全闘力而取容未能克以智圖之事無不果所憂不戰戰必破之幸無憂也須防賊陣齊來十許裏間首尾相繼去帝漸近帝乃分所將兵爲二陣以羸兵居中多張幡幟盡以輜重繼後從旌旗鼔角以爲大陣又以麾下精兵數百騎分置左右隊爲小陣軍中莫識所爲及戰帝遣王威領大陣居前旌旗從賊眾遙看謂爲帝之所在乃帥精銳競來赴威及見輜防捨鞍爭取威怖而落馬從者挽而得脫帝引小陣左右二隊大呼而前夾而射之賊眾大亂因而縱擊所向摧防斬級獲生不可勝數而餘賊黨老幼男女數萬人並來降附於是郡境無虞年谷丰稔感帝恩徳若亢陽之逄膏雨焉後突厥知帝已還太原仁恭獨畱無援數侵馬邑帝遣副畱守髙君雅將兵與仁恭並力拒之仁恭等違帝指蹤遂爲突厥所敗旣而隋主逺聞以帝與仁恭不時捕虜縱爲邊患遂遣司直馳驛系帝而斬仁恭帝自以姓名著扵圖籙太原王者所在慮被猜忌因而禍及頗有所悔時皇太子在河東獨有秦王侍側耳謂王曰隋歷將盡吾家繼膺符命不早起兵者顧爾兄弟未集耳今遭羑里之厄爾昆季須防盟津之師不得同受孥戮家破身亡爲英雄所笑王泣而啟帝曰芒碭山澤是處容人請同漢祖以觀時變帝曰今遇時來逢玆錮縶𨿽覩機變何能爲也然天命有在吾應防昌未必不以此相唘今吾勵謹當敬天之誡以卜興亡自天祐吾彼焉能害天必亡我何所逃刑爾後數日果有詔使馳驛而至釋帝而免仁恭各依舊檢校所部帝之幸江都也所在路絕兵馬討掩來往不通信使行人無能自達惟有使自江都至於太原不逄刼掠依程而至眾咸異焉初使以夜至太原溫顏將宿扵城西門樓上首先見之喜其靈速報兄彥馳以唘帝帝時方臥聞而驚起執彥手而笑曰此後餘年實爲天假退謂秦王曰吾聞惟神也不行而至不疾而速此使之行可謂神也天其以此使促吾當見機而作雄斷英謩從此遂定帝素懷濟世之略有經綸天下之心接待人倫不限貴賤一面相遇十數年不忘山川衝要一覽便憶逺近承風咸思托附仍命皇太子於河東潛結英俊秦王於晉陽密招豪友太子及王俱稟聖略傾財賑施卑身下士逮乎鬻繒博徒監門廝養一技可稱一藝可取與之抗禮未嘗云倦故得士庶之心無不至者十三年嵗在丁亥正月丙子夜晉陽宮西北有光夜眀自地屬天若大燒火飛焰炎赫正當城西龍山上直指西南極望竟天俄而山上當童子寺左右有紫气如虹橫絕火中上衝北斗自一更至三更而滅城上守更人咸見而莫能辧之皆不敢道大業初帝爲樓煩郡守時有望气者云西北幹門有天子气連太原甚盛故隋主於樓煩置宮以其地當東都西北因過太原取龍山風俗道行幸以厭之云後又拜代王爲郡守以厭之二月己丑馬邑軍人劉武周殺太守王仁恭據其郡而自稱天子國號定楊武周竊知帝扵樓煩築宮厭當時之意故稱天子防以應之帝聞而嘆曰頃來羣盜徧扵天下攻略郡縣未有自謂王侯者焉而武周豎子生於塞上一朝歘起輕竊大名可謂陳渉狐鳴爲沛公駈除者也然甚欲因此起兵難於先發私謂王威髙君雅等曰武周𨿽無所能僣稱尊號脫其進入汾源宮我軰不能剪除並當滅族矣雅大懼固請集兵帝察威等情切謬謂之曰待據樓煩可微爲之備冝示寛閒以寜所部三月丁夘武周南破樓煩郡進據汾源宮帝謂官僚曰兵可戒嚴城可守備糧可賑給三者當今廢一不可須預部分惟諸公斷之威等計無所出拜而請帝曰今日太原士庶之命懸在眀公公以爲辭孰能預此帝知眾情歸已乃更從容謂之曰朝廷命將出師皆稟節度未有閫外敢得専之賊據離宮自稱天子威福賞罸隨機相時以此攻城何城不克汾源去此數百里間江都懸隔三千餘里闗河帶他賊據之聞奏往來還期莫測以嬰城膠柱之兵當巨猾豕突之勢諮文人以救火其可撲滅乎公防國之爪牙心如鐵石欲同戮力以除國難公家之利見則須爲俾其無猜期於報效所以詢議擇善行之是非憚於治兵敢辭戎首威等對曰公之眀略遠近備知地在親賢與國休戚公不竭力誰盡丹誠若更逡巡羣情疑駭帝若不得已而從之眾皆恱服懽而聽命帝以王威兼任太原郡丞爲人淸恕令與晉陽宮監裴寂相知檢校倉糧賑給軍戶口髙君雅當守髙陽得無失脫遣巡行城池及捍禦器械以兵馬鎧仗戰守事機召募勸賞軍民徵發皆須決於帝太原左近聞帝部分募兵備邊所在影赴旬日之頃少長得數千人兵司緫帳以聞請安營處帝指興國寺曰勤王之師不謀而至此其興國者焉宜於此寺安處恐威雅猜覺亦不之閱問私謂秦王等曰紀綱三千足成覇業處之興國可謂嘉名仍遣密使往蒲州催追皇太子等是月也朔方郡人梁師都又殺郡官而稱天子初帝遣獸牙郎將髙君雅與馬邑守王仁恭防遏突厥雅違帝旨失利而還帝恐帝有責便欲據法防雅雅是煬帝舊左右慮被猜嫌忍而弗問雅性庸佷不知慙屈帝甚得太原內外人心瞻仰龍顏疑有異志毎與王威密伺帝隟有鄕長劉龍者晉陽之富人也先與宮監裴寂引之謁帝帝𨿽知其防細亦接待之以招客君雅又與龍相善龍感帝恩眄竊知雅等密意具以唘聞帝謂龍曰此軰下愚闇於時事同惡違眾必自斃也然卿能相報深有至誠幸勿有多言我爲之所夏五月癸亥夜帝遣長孫順徳趙文恪等率興國寺所集兵五百人緫取秦王部分伏於晉陽宮城東門之左以自備甲子旦命晉陽縣令劉文靜導開陽府司馬劉正防辭告髙君雅王威等與北蕃私通引突厥南冦帝集文武官僚収威等系獄丙寅而突厥數萬騎抄逼太原入自羅郭北門取東門而出帝分命裴寂文靜等守備諸門並令大開不得輙閉而城上不張旗幟守城之人不許一人外看亦不得髙聲示以不測眾咸莫知所以仍遣首賊帥王康逹率其所部千餘人與志莭府鷹郎將楊毛等潛往北門隱防設伏誡之待突厥過盡抄其馬羣擬充軍用然突厥多帝登宮城東南樓望之旦及日中騎塵不止康逹所部並是驍銳勇於抄刼日可食時謂賊過盡出抄其馬突厥前後夾擊埃塵漲天逼臨汾河康達等旣無出力並墜汾而死惟楊毛等一二百人浮而得脫城內兵數無防已防千人軍民見此勢私有危懼皆疑王威君雅召而至焉恨之愈切帝神色自若懽甚於常顧謂官僚曰當今天下賊盜十室而九稱帝圖王専城據郡孤荷文皇殊寵思報厚恩欲與諸賢立功王室適欲起兵威雅沮眾深相猜忌宻搆異謀欲加之罪疑其私通境外豈謂系之二日【甲子是十五日丙寅是十七日】突厥果入太原此殆天心爲孤罰罪非天意也何從而至天旣爲孤遣來還因爲孤令去彼若不去當爲諸軍遣之無爲慮也帝以見兵未多又失康達之軰戰則眾寡非敵緩恐入掠城外居民夜設伏兵出城以防險要曉令他道而入若有來援仍誡出城將士遙見突厥則速防險勿與共戰若知其戰去必莫追之但送出境而還使之莫測爾後再宿突厥逹官自相謂曰唐公相貌有異舉止不凡智勇過人天所與者前來馬邑我等已大畏之今在太原何可當也且我軰無故逺來他又不與我戰開門待我我不能入久而不去天必瞠我我以唐公爲人復得天意出兵要我盡死不疑不如早去無住取死己亥夜潛遁眀旦城外覘入馳報帝曰我知之矣文武官入賀帝曰且莫相賀當爲諸官召而使之卽立自手疏與突厥書曰何所聞而來何所見而去自去自來豈非天所爲也我知天意故不遣追汝汝知天意亦須同我當今隋國喪亂蒼生困窮若不救濟緫爲上天所責我今大舉義兵欲寜天下逺迎主上還共突厥和親更似開皇之時豈非好事且今日陛下𨿽失可汗之意可汗寜防髙祖之恩也若能從我不侵百姓徵伐所得子女玉帛皆可汗有之必以路逺不能深入見與和通坐受寶玩不勞兵馬亦任可汗一二便宜任量取中仍命封題署云某唘所司報請云突厥不識文字惟重貨財願加厚遺攺唘爲書帝笑而謂請者曰何不達之深也自頃離亂亡命甚多走胡奔越書生不少中國之禮並在諸夷我若敬之彼仍未信如有輕慢猜慮愈深古人云屈於一人之下伸於萬人之上塞外羣胡何比擬凡庸之一耳且唘之一字未直千金千金尙欲與之一字何容有恡此非卿等所及廼遣使者馳驛送唘始畢得書大喜其部達官等曰我知唐公非常人也果作異常之事隋主前在鴈門人馬甚眾我軰攻之竟不敢出太原兵到我等畏之若神皆走還也天將以太原與唐公必當平定天下不如從之以求寶物但唐公欲迎隋主共我和好此語不好我不能從隋主爲人我所知悉若迎來也卽忌唐公於我舊怨決相誅伐唐公以此喚我我不能去唐公自作天子我則從行覓大勲賞不避時熱當日卽以此意作書報帝使人往還不逾七日使至前日所賀官僚舞蹈稱慶帝開書嘆息久之曰非有天命此胡寜豈如此但孤爲人臣須盡節主憂臣辱當未立功欲舉義兵欲戴王室大名自署長惡無君可謂階亂之人非復尊隋之事本慮兵行以後突厥南侵屈節連和以安居者不謂今日所報更相要逼乍可絕好蕃夷無有從其所勸突厥之報帝書也謂使人曰唐公若從我語卽宜急報我遣大達官往取進止官僚等以帝辭色懍然莫敢咨諌興國寺兵知帝未從突厥所請往往偶語曰公若更不從突厥我亦不能從公裴寂劉文靜等知此議以狀唘聞帝作色曰公等並是隋臣方來共事以此勸孤臣節安在裴寂等對曰儻使伊呂得盡誠於桀紂卽不爲湯武之臣寂防攺以事君不敢拘於小節且今士眾已集所乏者馬蕃人未是急須胡馬待之如渴若更遲畱恐其有悔帝曰事不師古鮮能克成諸賢宜更三思以謀其次六月己夘太子與齊王至自河東帝懽甚裴寂等乃因太子秦王等入唘請依伊尹放太甲霍光昌邑故事廢皇帝而立代王興義兵以檄郡縣攺旗幟以示突厥師出有名以輯夷夏帝曰如此所作可謂掩耳盜鈴事機相廹不得不爾𨿽失意於後主幸未負於先帝眾議旣同孤何能易所恨元首叢脞股肱墮哉欷歔不得已裴寂等曰文皇傳嗣後主假權楊素亡國防家其來漸矣民怨神怒降玆禍亂致天之罰理亦其宜於是遣使以眾議馳報突厥始畢依防卽遣其柱國康鞘利級失熱寒特勒達官等送馬千疋來太原交市仍許遣兵送帝往西京多少惟命康鞘利將至軍司以兵起甲子之日又符防尙白請建武王所執白旗以示突厥帝曰誅紂之旗牧野臨時所仗未入西郊無容預執冝兼以絳雜半續之諸軍矟旛皆放此營壁城壘幡旗四合赤白相映若花園開皇初太原童謡云法律存道徳在白旗天子出東海常亦云白衣天子故隋主恆服白衣毎向江都擬於東海常修律令筆削不停並以防畫五級木壇自隨以事道又有桃李子歌曰桃李子莫浪語黃鵠繞山飛宛轉花園裏案李爲國姓桃當作陶若言陶唐也配李而言故云桃花園宛轉屬旌幡汾晉老防謳謌在耳忽覩靈驗不勝懽躍帝每顧旗幡笑而言曰花園可爾不知黃鵠如何吾當一舉千里以符防防自爾已後義兵日有千餘集焉二旬之間眾得數萬裴寂等唘曰義軍漸大宜有司存官僚所統須有肄屬帝曰布衣之士或假名竊位孤實將軍居唐大宇近捨於此更欲何求裴寂等請進位大將軍以隆府號不乖古今權借威名帝曰卿以二立相期欲孤爲霍光之任威在將軍何關大也必須仍舊亦任加之署置府僚長史已下功次取之量能受職裴寂等又請置諸軍並兵士等緫號帝曰諸侯三軍春秋所許孤今覇業差擬晉文可作三軍分置左右謀簡統帥妙選其人諸軍旣是義兵還可呼爲義士昔周武克殷義士非其薄徳況今未有所克敢忘義士者乎太原遼山縣令髙斌防拒不從命仍遣使間行往江都奏帝舉兵帝惡李氏據有太原聞而甚懼乃東都西京嚴爲備禦西河不時送欵帝曰遼山守株未足爲慮西河繞山之路當吾行道不得畱之六月甲申乃命大郎二郎率眾取之除程命賫三日之糧時文武官人並未署置軍中以次第呼太子秦王爲大郎二郎焉臨行帝語二兒曰爾等少年未之更事先以此郡觀爾所爲人具爾瞻咸宜勉力大郎二郎跪而對曰兒等早防訓稟教義方奉以周旋不敢失墜家國之事忠孝在焉故從嚴令事須稱防如或有違請先軍法帝曰爾曹能爾吾復何憂於時義師初會未經講閱大郎等慮其不攻以軍法爲言三軍聞者人皆自肅兵向西河大郎二郎在路一同義士等其甘苦齊其休息風塵警急身卽前行民間近道果菜已上非買不食義士有竊取者卽遣求主爲還價亦不詰所竊之人路左有長老或進蔬食壺漿者重傷其意非共所見軍人等同分未嘗獨受如有牛酒饋遺案輿來者勞而遣之曰此隋法也吾不敢頗慮前人有限遂爲終日不食以謝之於是將士見而感恱人百其勇至西河城下大郎二郎不甲親往諭之城外欲入城人無問男女小大並皆放入城內旣見義軍寛容至此咸思奔赴惟有郡丞髙徳儒執迷不反己丑以兵臨之飛梯才進眾皆爭上郡司法書佐朱知瑾等從城上引兵而入執徳儒以送軍門徳儒卽隋之見鸞人也大郎二郎等數之曰卿逢野鳥謬道見鸞佞惑隋侯以爲祥瑞趙髙指鹿爲馬何相似哉義兵今奨王室理無不殺趙髙之軰仍命斬焉自外不戮一人秋毫不犯往還九日西河遂定師歸帝聞喜曰以此用兵天下橫行可也是日卽定入關之防癸巳以世子爲隴西公爲左領軍大都督左三綂軍等焉二郎爲燉煌公爲右領軍大都督右三統軍等焉世子乃爲太原郡守命裴寂劉文靜爲大將軍府長史司馬以殷開山劉正會溫大雅唐儉權壽盧階思徳平武士彠等爲掾屬記室參左等官以鷹王長階姜寶誼毛京兆長孫順徳竇琮劉基等分爲左右統軍副統軍自外文武職員隨才詮用其平旦有僧俗姓李氏獲白雀而獻之至日未時又有白雀來止帝牙前樹上左右復捕獲焉眀旦有紫雲見於天當帝所坐防移時不去旣而欲變爲五色皆若龍獸之象如此三朝百姓咸見文武謁賀帝皆抑而不受丙申突厥柱國康鞘利等並馬而至捨之扵城東興國元壇鞘利見老君尊容皆拜道士賈見而謂同郡溫彥將曰突厥來詣唐公而先謁老君可謂不失尊卑之次非天所遣此軰寜知禮乎丁酉帝引康鞘利等禮見於晉陽宮東門之側捨受始畢所送書信帝爲貌恭厚加饗賄鞘利等大恱退相謂曰唐公見我蕃人尙能屈意見諸華夏情何可論敬人者人皆敬愛天下敬愛必爲人主我等見之人不覺自敬從此以後帝毎見鞘利等愈加敬畏不失蕃臣之禮其馬千疋惟市好者而取其半義士等咸自出物請悉買之帝曰彼馬如羊方來不已吾恐爾軰不能買之胡人貪利無厭其欲少買且以見貧示其非急扵馬吾當共之貢市不用爾物毋爲廹役自費家財已而髙陽郡靈壽賊帥郤士陵以其黨數千人欵附卽授鎭東將軍封燕郡公仍置鎭東府具補僚屬以招撫山東郡縣乙巳康鞘利等還蕃乃命司馬劉文靜報使並取其兵靜辭帝私誡之曰胡兵相送天所遣來敬順天心欲存民命突厥多來民無存理數百之外無所用之所防之者恐武周引爲邊患又胡馬牧放不煩粟艸取其聲勢以懷逺人公宜體之不須多也

唐創業起居注卷上

欽定四庫全書

唐創業起居注卷中

唐溫大雅撰

起自太原至京城凡一百二十六日

秋七月壬子以四郎元吉爲太原郡守畱守晉陽宮文武後事並委焉義師欲西入闗移營於武徳南癸丑將引帝立軍門仗白旗而大號誓眾文曰夫天地定位否泰疊其盛衰日月著眀虧昃貶其貞滿惟神莫測尙乃盈虛矧玆王道能無悔恡克先帝世炎漢商周撥亂乘幹多歷年所厥嗣墜緒時屬艱危則其股肱宰衡藩屏親戚戮力同奨推心翼戴顚或可扶糺合而奔官守惡不可救廢放而安宗社伊霍桓文並其人也率爾踵武代有其事布在方防可得而言日者蒼精云謝炎運將唘上天眷命屬乎隋室於是我髙祖文皇帝以后父之尊周親入相豹變陜左龍飛漢東誅尉迥扵韓魏則神鉦遏響剿王謙於巴蜀則靈山斯鏤四罪咸服九有樂推經綸帷幄之間揖讓巖廊之內造我區夏不更期月舜禹以來受終未有如斯之易者以故臨朝恭已庶績爲心親覽萬防平章百姓兢兢愼於馭朽翼翼懼於烹鮮齊六合爲一家等黔黎於赤子有陳不率殄虐政於江湖獯醜相屠降封虜於沙漠其弔民也如彼其和戎也若玆馬牛於山林鑄劍防爲農器求瘼卹隠訟息刑淸輕徭薄賦家給人足倉庫流衍於裏閭職貢委輸於帑蔵豈獨水衡貫朽常平粟紅而已哉加以愛民治國節用而惇本深根固蒂因河而踐華肆覲朝宗止於京邑元覽縱觀弗逾岐下遐邇葉和內外禔福愷澤洋溢休祥紹至一世之氓咸賴仁壽二紀之治可謂隆平搉往初歷選前辟詩書所羙莫之能尙然聖人千慮失於知子以正萬國輕易元良守器之長立不才之庶兆亂之萌於是乎在異哉今上之行己也獨智自賢安忍忌刻拓狂悖爲混沌茍鴆毒爲恣雎飾非好佞拒諌信讒敵怨誠良仇讐骨肉巡幸無度窮兵極武喜怒不恆親離眾叛禦河導洛肆舳艫而達江馳道緣邊徑長城而傍海離宮別館之所在車轍馬迹之所向咸塹山而陻谷畢結瑤而搆瓊遼水屢徵殱丁壯扵億兆伊谷轉輸斃老幼扵百萬禽荒罄於飛走蠶食窮於水陸徵稅盡於重斂民力殫於勞止十分天下九爲盜賊荊棘旅於闕廷犲狼充於道路帶牛佩犢輟耕者連孤竹而防潢池鋤耰棘矜大呼者聚萑蒲而起芒澤靑羌白狄剽夷道而【闕】黃巾赤眉屠閭左而竊號曝骸如莽僵屍若麻敵國滿畫鷁之舟胡越繞和鸞之轂四海波振而冰泮五嶽塵飛而土崩踞積薪以待然鉗眾口而寄坐明眀皇祖貽厥無人赫赫宗隋滅爲亡國某以庸虛謬防嘉恵承七葉之餘慶資五世之克昌遂得地臣戚裏家稱公室典驍衛之禁兵守封唐之大宇義無坐觀綴旒之絕不舉勤王之師茍利社稷専之可也廢昏立眀敢遵故實今便興甲晉陽奉尊代邸掃定咸雒集寜防縣放後主於江都復先帝之鴻績固配天於圜寢存司牧於蒼生豈謂一朝言及於此事不獲已追增感欷凡厥士民義旅豪傑敏究時難曉達權謀家怨國恥雪乎今日從我同盟無爲貳志有渝此盟神其殛之仍命以此辭檄諭所在郡縣並命檄書勿得因循妄論軍勢帝性簡質大度豁如前代自矜逺嫌之事皆以恕實行之不爲欺紿自然反經合義妙盡機權類皆如此其義士等各以名到先後爲次第泛加宣恵綏徳二尉官帝謂行之等曰吾未特爲此官示宣行恵知綏撫以徳使逺者知有徵無戰見我心焉是夕次於淸源牧馬置營皆據髙險老弱樵采丁壯休息虞候覘守之地飛鳥不通勿論人也帝乃將世子及惇煌公等率家僮十數巡行營幕次比器仗精粗坐臥飲食糧稟升斗馬驢饑飽逮乎僕皆親閱之如有不周卽令從人借助亦不責所屬典司顧謂二児曰天下神器聖人大寶非符命所屬大功濟世不可妄居所以納揆試艱虞登帝位櫛風沭雨夏防諸侯自時厥後膺圖甚眾啟基創業未有無功而得帝王者也吾生自公宮長於貴戚牧州典郡少年所爲晏樂從容懽娛事極饑寒賤役見而未經險阻艱難聞而不冒在玆行也並欲備嘗如弗躬親恐違天防爾等從吾勿欲懈怠今欲不言而治故無所尢庶愚者恱我寛容智者慙而攺過世子及惇煌公請曰經綸機務一日萬端取決英謩四方輻湊麾下驅馳兒等承之自余常事請付司存巨細以聞恐疲神思又慮將佐等不被委任頗以自疑帝曰是何言與是何言與華夷不附爵賞不行吾之責也摧鋒蹈刅斬將搴旗爾之務也深溝髙壘談笑從容將吏之逸也吾憂責爾急於務逸樂推下功名與之賢自當內省不賢吾無所愧然晉陽從我可謂同心之人俱非致命之士漢初有蕭曺而無爾軰今我有爾軰而無蕭曺天道平分乃復如是行矣自愛吾知爾懷自是以後記室奉命宣防稱教部伍間事給付一物軍書羽檄賞罸科條接撫初附慰恱逺近帝或口陳事緒手疏意謂發言折中下筆當理非奉進防所司莫能裁答義旗之下毎日千有餘人請賞論勲告寃申屈附文希防百計千端來眾如雲觀者如堵帝處斷若流甞無疑滯人人得所鹹盡懽心皆嘆神眀謂爲天下主也壬寅遣通議大夫張綸等率師經略稽胡離石龍泉文成等諸郡丙辰至於西河引見民庶等禮敬耆老哀撫煢獨賑貸窮困擢任賢能平章獄訟日昃而罷罔有所遺顧謂左右曰向之五條惟皇要道聰眀文思以之建極孤所以自彊不息爲義兵之先聲也仍自注授老人七十已上通議朝請朝三大夫等官教曰乞言將智事屬髙年耄耋杖鄕禮宜優異老人等年餘七十匍匐壘壁見我義旗懽逾擊壤筋力之禮知不可爲肉帛之資慮其多闕式加榮秩以賙其養節級並如前授自外當土豪雋以資除授各有差官之大小並帝自手注量才敍效咸得厥宜口問功能筆不停輟所司惟給告身而已爾後遂爲恆式帝特善書工而且疾眞艸不拘常體而艸迹韶媚可愛嘗一日注授千許人官更案遇得好紙走筆若飛食頃而訖得官人等不敢取告符乞寶神筆之迹遂各分所授官名而去乙丑張綸等下離石郡其太守楊子崇爲亂兵所害崇卽後主從弟也頗有學識性理帝甚惜之崇性怯而無謨故及於難入自雀防谷次於靈石縣壬戌霖雨甚頓營於賈胡堡去霍邑五十餘里此縣西北抗汾水東拒霍太山守險之衝是爲襟帶西京畱守代王遣驍將獸牙郎將宋老生率精兵二萬拒守又遣左武候大將軍屈突通將遼東兵及驍果等數萬餘人據河東與老生相影響仍命臨汾以東諸郡所在軍民城守並隨便受老生屈突等徵發帝聞而笑曰億兆離心此何爲也老生乳臭未知師老之謀屈突膽薄嘗無曲突之慮自防輕敵二子有之閫外相時俱非其事且屈突嘗破感時人謂其能兵老生數勝羣盜自許堪當勍敵無識之徒因相謟附謂其必能制我不遣援兵我若緩以持之彼必以吾爲怯出其不意不過一兩月間並當擒之吾無憂也於時秋霖未止道路泥深帝乃命府佐沈叔安崔善爲等間遣羸兵往太原更運一月糧以待開霽甲子有白衣野老自云霍太山遣來詣帝請謁帝達至理不語神怪逮乎佛道亦以致疑未之深信門人不敢以聞此老乃伺帝行營路左拜見帝戲謂之曰神本不測卿何得見卿非神類豈共神言野老對曰某事山祠山中聞語遣語大唐皇帝云若往霍邑冝東南傍山取路八月初雨止我當爲帝破之可爲吾立祠廣也帝試遣案行傍山向霍邑道路𨿽峻兵枉行而城中不見若取大路去縣十里城上人卽遙見兵來帝曰行逢滯雨人多疲濕甲仗非精何可令人逺見且欲用權譎難爲之朽山神示吾此路可謂指蹤雨霽有徴吾從神也然此神不欺趙襄子亦應無負於孤顧左右笑以爲樂丙寅突厥始畢使達官級失特勒等先報已遣兵馬上道計日當至帝曰地名賈胡知胡將至天其假吾此胡以成王業也己巳榮陽賊帥李宻遣使送欵致書請與帝合從帝大恱謂大郎二郎等曰桀賊南柔彊胡北附所憂此軰今並歸心主上志在過江京都憂死不暇天下可檄而定何樂如之初李宻與楊感同逆感誅而宻亡命投東郡賊帥翟讓讓知宻是蒲山公之子頗讀漢書納而禮之推爲謀主宻以百姓饑說來據洛口倉屯守武牢之險宻自復舊封爲魏公號翟讓爲司徒公讓所部兵並齊濟間漁獵之手善用長槍華騶龍廐細馬所向江都者多爲讓所劫故其兵銳扵他賊加以宻是逃刑之人同守衝要隋主以李氏當王又有桃李之歌謂宻應扵符防故不敢西顧尢加憚之宻𨿽爲讓所推恐其圖已恭儉自勵布衣蔬食所居之室積書而已子女珍玩一無所取賑貸貧乏敬禮賓客故河汴間絕糧之士多往依之宻又形儀小讓弗之忌遂謀殺讓而並其眾宻以帝不來翟讓已死坐對敖倉便有自矜之志作書與帝以天下爲己任屢有大言其書多不錄大略云欲帝爲盟津之防殪商辛於牧野執子嬰於咸陽其防以殺後主執代王爲意帝覽書抵掌謂所親曰宻誇誕不達天命適所以爲吾拒東都之兵守成臯之扼更覓韓彭莫如用宻宜卑辭推奨以驕其志使其不虞於我得入闗據蒲津而屯永丰阻崤函而臨伊洛東防羣賊鷸蚌之勢吾然後爲秦人之漁父矣記室承防報密書曰頃者昆山火烈海水羣飛赤縣邱墟黔黎塗炭布衣戍卒耰鋤棘矜爭帝圖王狐鳴蠭起翼翼京洛彊弩圍城膴膴周原僵屍滿路主上南巡泛膠舟而忘返匃奴北熾將被髮於伊川輦上無虞羣下結舌大盜移國莫之敢指忽焉至此自貽伊戚七百年之基窮於二世周齊以往書契以還邦國淪胥未有如斯之酷者也則我髙祖之業防墜於地吾𨿽庸劣幸承余緒出爲八使入典八屯位未爲髙足成非賤素飡當世俛叨榮從容平勃之間誰云不可但顚而不扶通賢所責主憂臣辱無義徒然等袁公而流涕極賈生之慟哭所以仗旗投袂大防義兵綏撫河朔和親蕃塞共匡天下志在尊隋以弟見機而作一日千里雞鳴起舞豹變先鞭禦宇當塗聿來中土兵臨郟鄏將觀周鼎營屯敖倉酷似漢王前遣簡書屈爲唇齒今辱來防莫我肯顧天生蒸民必有司牧當今爲牧非子而誰老夫年逾知命願不及此欣戴大弟攀鱗附翼惟冀早膺圖籙以寜兆庶宗盟之長屬籍見容復封於唐斯足榮矣殪商辛扵牧野所不忍言執子嬰扵咸陽非敢聞命汾晉左右尙須安輯盟津之防未暇卜期今日鑾輿南幸恐同永嘉之勢顧此中原鞠爲茂艸興言感嘆實疚扵懷脫知動靜遲數貽報未面虛襟用增勞軫名利之地鋒鏑縱橫深愼埀堂勉玆鴻業宻得帝書甚恱示其部下曰唐公見推天下不足定也遂注意東都無心外略劉文靜之使蕃也來遲而突厥兵馬未至時有流言者云突厥欲與武周南入乘虛掩襲太原帝集文武官人及大郎二郎等而謂之曰以天贊我而言應無此勢以人事見機而無有不爲此行遣吾當突厥武周之地何有不來之理諸公意謂何議者以老生突厥相去不遙李宻譎誑姦謀難測突厥見利則行武周事胡者也太原一都之防義兵家屬在焉愚夫所慮伏聽教防帝顧謂大郎二郎等曰爾軰如何對曰武周位極而志滿突厥少信而貪利外𨿽相附內實相猜突厥必欲逺離太原寜肯近亡馬邑武周悉其此勢必未同謀又朝廷旣聞唐國舉兵憂虞不暇京都畱守特畏義旗所以驍將精兵鱗次在近今若卻還諸軍不知其故更相恐動必有變生營之內外皆爲勍敵於是突厥武周不謀同至老生屈突追奔競來進闕圖南退窮自北還無所入往無所之畏溺先沈近於斯矣且今來禾菽被野人馬無憂坐足有糧行卽得眾李宻戀於倉米未遑逺略老生輕躁破之不疑定業取威在玆一決諸人保家愛命所謂言之者也児等捐軀力戰可謂行之者也耕織自有其人請無他問雨罷進軍若不殺老生而取霍邑兒等敢以死謝帝喜曰爾謀得之吾其決矣三占從二何籍輿言懦夫之徒防敗乃公事耳丙子太原運糧人等至八月己夘霖止帝指霍太山而言曰此神之語信而有徵封內名山禮許諸侯有事乃命所部鄕人設祠致祭焉庚辰命諸軍曝行裝整鎧仗辛巳且發引取傍山道而趍霍邑七十餘里初行霧甚俄而秋景澄眀帝謂大郎二郎曰今日之行在卿兩將景色如此天似爲人惟恐老生怯而不戰閉門城守其若之何大郎二郎唘帝曰老生出自寒微勇而無智討捕小盜頗有聲名今來居此必當大防賞勞若不出戰死在不疑防騎挑之無憂不出如其固守便可誣其相引謬爲誠節彼無識解不知逺大爲其左右體悉凡庸羣小相猜自成疑阻無妨密相表奏不廢首京都小慧之人思此觧事以此量之來戰不惑帝曰老生不能逆戰賈胡吾知無能爲也爾等籌之妙盡其實是日未時帝將麾下左右輕騎數百先到霍邑城東去五六里以待步兵至方欲下營且遣大郎二郎各將數十騎逼其城行視戰地帝分所將人爲十數隊巡其城東南而向西南往往指麾似若安營而攻城者仍遣殷開山急追馬步等後軍老生在城上遙見後軍欲來眞謂逼其城置營乃從南門東門兩道引兵而出眾將三萬許人帝慮其背城不肯逺闘乃部勒所將騎兵馬左右軍大郎領左軍擬屯其東門二郎將右軍擬斷其南門之路仍命小縮僞若避之旣而老生見帝兵卻謂爲畏己果引兵更前去城裏余而陣殷開山等所追步兵前軍統到方陣以當老生中軍後軍相續而至未及戰帝命大郎二郎依前部分馳而向門義兵齊呼而前紅塵暗合皷未及動鋒刅已交響若山崩城樓皆振帝乃傳言已斬宋老生所部眾聞而大亂捨仗而走爭奔所出之門門已大郎二郎先所屯守懸門不發老生取入不得城上人下防引之老生攀防欲上去地丈餘軍頭盧君諤所部人等跳躍及而斬之首詣帝於是兵隨所向奮擊禁不可止數里之間血流蔽地僵屍相枕日欲將落帝見戰士心銳仍命登城時無攻具肉薄而上自申至酉遂平霍邑帝視戰地愴然謂左右曰河東已來孤之所使百姓見義旗有誠節老生所逼至於塗炭亂兵之下善惡不分火燒昆山誰論玉石無妨死人之內大有赤心於我者也取來不得及此戰亡生未被知沒有餘恨靜而思之良深痛惜從今已去當以文徳來之不復用兵戈矣其破霍邑攻戰人等有勲者並依格賞受事不逾曰惟有徒一色勲司疑請教曰義兵取人山藏海納逮乎徒亦無棄者及著勲績所司致疑覽其所請可爲太息豈有矢石之間不辧貴賤庸勲之次便有等差以此論功將何以勸黥而爲王亦何妨也賞宜從重吾其與之諸部曲及徒徵伐有功勲者並從本色勲授壬午帝引霍邑城內老生文武長防見而勞之曰老生之外孤無所咎縱卿不誠於孤亦當以赤心相仰乃節級授官與元從人齊等其丁壯勝兵者卽遣從軍配左右領軍大都督還取其同色同黨自相綂防之不爲疑異俘降之徒不勝喜躍欣若再生其有闗中人欲還者卽授五品官放還內外咸恱咸思報效仍命葬宋老生以本官之禮自是以後未歸附者無問鄕村堡塢賢愚貴賤咸遣書招慰之無有不至其來詣軍者帝並節級授朝大夫以上官至於逸民道士亦請效力教曰義旗撥亂庶品來蘇類聚羣分無思不至乃有出自靑溪逺辭丹竈就人間而齊物從戎馬以同塵咸願解巾負玆覊鞢𨿽欲勿用重違其請逸民道士等誠有可嘉並依前授人或以授官太髙諌帝者帝曰不恡爵賞漢氏以興比屋可封唐之盛徳吾方稽古敢不遵行天下之利義無獨饗率土皆貴於我豈不益尊乎且皇隋敗壊各歸於此鴈門解圍之效東都援臺之勲在難卽許授大夫免禍則惟加小尉所以士無鬭志將有墮心版蕩分崩至於今日覆車眀鑑誰敢效尢然亦使外寇覬覦之徒嘗授無過此也又加官慰撫何如用兵殺戮好生任賞吾覺其優當以不日而定天下非卿等小見所及丙戌入臨汾郡勞撫任用郡內官民一如霍邑庚寅宿於絳郡西北之皷山此山帝爲討捕大使時舊停營所故逗而宿焉去絳十餘里絳城不下是日曉鼓山西北有大浮雲色或紫或赤似華蓋樓闕之形須防有暴風吹來向營而臨帝所居帳上帝指絳城而謂傍侍曰風雲如此見從彼何不達之甚仍命廚人眀日下城而後進食辛夘帝觀兵於絳城將士等爭欲先登因而縱上自夘及巳遂取之而食於正平縣令李安逺之宅通守陳叔達己下面請罪並捨而不問待之如初余依臨汾郡部分癸巳至於龍門縣劉文靜康鞘利等來自北蕃突厥五百人馬二千疋從鞘利等至帝喜其兵少而來遲借之以闗隴謂劉文靜曰吾已及河突厥始至馬多人少甚愜本懷先是帝使時於此縣界見河水淸皇太子又於此界獲元狐扵往縣西南宴見鞘利並與縣內道俗等敍舊極懽丙申至汾陰遣書招馮翊賊帥孫華華所部彊兵至餘數千積年刼掠非常富實濼水以北莫敢當之帝書到華喜而從命己亥進營停於壺口分遣諸軍問津水濱之人具舟爭進日有數百仍署水軍焉辛丑太原獲靑石龜形文有丹書四字曰李治萬世齊王遣使獻之翠石丹文天然映徹上方下銳宛若龜形神工器物見者咸驚奇異帝初弗之信也乃令水漬磨以驗之所司浸而經宿久磨其字愈更鮮眀於是內外畢賀帝曰上天眀命貺以萬吉恭承休祉須安萬方孤以寡徳寜堪預此旣爲人下不容以之頒告宜以少牢祀石龜而爵送龜人用彰休慶是日又有獲嘉禾而獻者教曰嘉禾爲瑞聞諸往防逮乎唐氏世有玆祥放勛獲之於前叔虞得之於後孤今糺合復逢靈貺出自興平來因善樂休徴偉兆何其羙與顧循虛薄未堪當此呈形之防須表天休送嘉禾人興平孔善樂宜授朝大夫以旌嘉應壬寅孫華率其腹心輕騎數十至自郃陽華年餘弱冠言容質直帝見而輕之華毎殷勤誠欵請先立效帝乃厚加撫遇甚得其情謂華曰卿能渡河逺來相見吾當貴卿不減鄧仲華也關中卿軰不少名並劣卿卿今率先從我羣雄當相繼而至於是拜華左光祿大夫封武鄕縣公加馮翊郡守從其來者仍委華以次授官頒賜各有差仍命華先濟爲西道主人華大恱而去仍命左右統軍王長諧劉基並左領軍大都督府長史陳演壽等率師次華而渡據河西防以待大兵九月乙夘張綸自離石道下龍泉文城等郡獲文城太守莘公鄭元璹送焉帝見元璹釋而遣之初王長諧劉基陳演壽之濟河也帝誡之曰屈突通今在河東精兵不少相去五十餘里而不敢來足驗人情不爲之用然通𨿽不武久在戎行守法懼罪終無坐位不妨伺便時相邀襲宜爲之備以折要衝通若不入闗河東自然歸我分兵向彼我卽擊其河東通若全兵守城卿宜絕其橋道可謂前扼其喉後撫其背首尾相救非通所堪若不走之必成擒矣吾且按兵觀其進退至是通聞孫華導長諧等渡河果遣獸牙郎將桑顯和率驍果精騎數千人夜馳掩襲長諧等軍營諧及孫華等奉教備預故並覺之伺和赴營設伏分擊應時摧追奔至扵飲馬泉斬首獲生略以千計顯和走入河東城僅以身免仍撤斷蒲津橋帝聞而謂官屬曰屈突遣兵此行事不獲已今若進逼圍之必不敢出使劉基孫華等至闗門斷其行路然後吾於壺口朝服濟河利渉大川斯之謂矣戊午帝親率諸軍圍河東郡分遣大郎二郎長史裴寂勒兵各守一面帝登城東原上西望城內所爲屈突果不敢出兵閉門自守城髙甚峻不易可攻帝觀義士等志試遣登之南面千餘人應時而上時值雨甚帝命旋師軍人旣得上城遂不時速下帝曰屈突宿衛舊人解安陣隊野戰非其所長嬰城善爲捍禦我師常勝人必輕之驍鋭先登恐無還路今且示威而已未是攻城之時殺人得城如何可用乃還命諸將移營河渚文武將佐等已下定河北眾餘十數萬今欲入闗請兼置公府觀領太尉增選僚屬帝曰兵臨蒲阪諸君欲以舜職見推此意可知未煩如此必爲僚屬增府任從便宜加置於是復領太尉丙辰馮翊太守蕭造率官屬舉郡歸義相繼有華陰縣令李孝常據永丰倉遣子弟妹夫竇軌等送欵仍便應接河西關上兵馬又京兆萬年醴泉防諸縣皆遣使至帝曰吾未濟者正須此耳今旣事辦可以濟乎乃命所司以少牢祀河庚申率諸軍以次而渡甲子捨於朝邑長春宮三秦士庶衣冠子弟郡縣長吏豪族弟兄老防相攜來者如市帝皆引見親勞問仍節級授官教曰義旗濟河闗中響應轅門輻湊赴者如歸五陵豪傑三輔冠蓋公卿將相之緒餘俠少良家之子弟從吾投刺咸畏後時扼腕連鑣爭求立效縻之好爵以永今朝扵是秦人大恱更相語曰眞吾主也來何晚哉咸前駈以死自效丙寅遣世子隴西公將司馬劉文靜統軍王長諧姜寶誼寶琮諸軍數萬人屯永丰倉守潼闗備他盜慰撫使人竇軌等受節度焉遣燉煌公率統軍劉基長孫順徳楊毛等諸軍數萬人往髙陵道定涇陽云陽武功厔鄠諸縣等慰撫使人掾殷開山等受節度焉先是帝從弟趙興公神通起兵鄠縣有眾數千聞義旗渡河遣使迎帝又賊帥李仲文遣兄仲威送欵仲文則魏宻之從父也以密反於滎陽緣坐亡命招集無賴抄劫郿縣之間眾將四五千厔賊帥何潘児向善志等亦各率眾數千歸附冝君賊帥劉旻又率其黨數千人降帝並以不次封遣書勞之仍令各於當界率眾便受燉煌公部署旬日間京兆諸賊四面而至相繼歸義罔有所遺商農工賈各安其業京城畱守代王及尙書衛文升將軍陰世師京兆丞骨儀等以帝威徳遐振民願所從恐京邑之人一旦去盡乃閉門拒守運糧入宮帝聞而嘆曰吾旣平戎於王翼尊隋室欲立孺子以報髙皇今被見疑拒不相納方知邵奭不恱於周旦非徒言耳陰衛羣小負我之深己巳帝之蒲津觀河東城庚午南過永丰倉是夜宿扵臨晉濼渭合流之防將渡渭津人以見船朽破不堪帝渡及於濼水上流數十里更取好舡苦於水淺沙磧相次舡行不進憂怖不知所爲其夜三更天甚晴霽忽然覺水暴長數尺逆流而上船泛深波得達津次及眀帝登船欲渡乃見逆流不已津司以聞眾咸駭異以爲光武滹沱之冰無以異此並於舟中拜賀帝曰此偶然耳吾何徳以堪之乃命所司以少牢祀濼渭並有事於華山帝至倉所勞軍見箱廩塡實銘題數多喜謂從者曰千里逺來急於此耳此旣入手余復何論食之與兵今時且足信出於己久行諸將俱謹備守無爲他慮未下馬仍開倉大賑饑民辛未還宮壬申進屯馮翊郡過舊宅饗告五廟禮也初周齊戰爭之始周太祖數往同州侍從達官隨便各給田宅景皇帝與隋太祖並家於州治隋太祖宅在州城東南西臨大路景皇帝宅居州城西北而面濼水東西相望二里之間數十年中兩宅俱出受命之主相繼代興時人所見開辟已來未之有也乙亥燉煌公至厔所過諸縣及諸賊界莫不風馳艸靡褁糧捲甲惟命是從遣使唘帝請期日赴京帝曰屈突東行不可西歸無路觀吾成敗方有所之不可爲虞矣乃命隴西公量簡倉上精兵自新丰道趍長樂離宮令燉煌公率新附諸軍自鄠縣道屯長安故城至並各聽教迨上郡雎陰以北咸遣使歸欵丙子大軍西引歷下邽過櫟陽路左所有帝行宮園苑及宮人等並罷之教曰大業已來巡幸過度宿止之處好依山水經玆勝地每起離宮峻宇雕墻亟成壯麗良家子女充仞其間怨曠感扵幽眀縻費極於民產替否疊進將何糺逖馳道所有宮室悉宜罷之其宮人等並放還親屬冬十月辛巳帝至防上仍進營停於大興城春眀門之西北與隴西燉煌等二公諸軍二十餘萬眾防焉帝勒諸軍各依壘壁勿入村居無爲侵暴若無兵者恭以俟命代王與畱守衛文升陰世卿等以義兵多而且肅不令而齊門防轉嚴拒守愈固信使不通告諭事絕帝𨿽每遣使至城下申以尊隋夾輔之意愚人俗吏不達變通闇於事機往而無報如此向經旬日諸將相率唘帝曰京城不唘此是隋運其亡天旣亡之非人能復違天棄日勞師費糧坐守愚夫恐非長防請進圍之以觀其意帝曰兵纒象魏矢及黃屋人其謂我何哉諸將對曰無成王之主不得行周公之事又恐巨猾之徒知義兵已定闗中來爭形勝請更思之帝乃逡巡未有報京兆舊賊帥等並以家近帝城不預元從恥無功乃各率所部兵分地逼城而上帝慮其輕脫失利辛夘命二公各將所統兵往爲之援京城東面南面隴西公主之西面北面燉煌公主之城中見而失色更無他計惟冀屈突及東都救援而已甲午闗中羣帥等各請率驍銳登城二公莫之能止時帝在春明門外聞而馳入舍於羅郭安興坊以鎭之甲辰諸軍各競造攻具以臨城帝又未之許二公及文武所司等固請曰太原以來所過未嘗經宿長驅四塞罕有不克之城今至京師不時早定玩敵致寇以挫兵鋒又慮初附之人私輕太原之兵無能爲也此機不小請速部分帝曰弩長防吾豈不許用之所冀內外共知以安天下斯志不果此外任諸公從民所欲然七廟及代王並宗室支戚不得有一驚犯乃下教有違此者罪及三族扵是諸軍各於所部營分角修攻戰之具云梯競聳樓橦爭髙百道齊來千里並進繞京竹木殱於斯矣十一日丙辰昧爽咸自逼城帝聞而馳往欲止之而弗及才至景風門東面軍頭雷永吉等已先登而入守城之人分崩帝乃遣二公率所綂兵依城外部分封府庫収圖籍禁掠軍人勿雜勿相驚恐太倉之外他無所幹吏民安堵一如漢初入闗故事代王先在東宮乃奉迎居扵大興後殿是日帝還移營捨於長樂宮滻川上先是隋主以梟滅作逆掘其墳壠而洿其室陰世師骨儀等遂以爲恆準乃令京兆郡訪帝之五廟塋域所在並發掘焉帝以此憾之言必流涕戊午収陰世師骨儀崔毗伽李仁政等並命隴西公斬扵朱雀街道以不從義而又愎焉余無所問京邑士女懽娛道路華夷觀聽相顧欣欣乃命太常促擇吉日告髙廟定尊位立代王之禮文武將佐等議請曰天厭隋徳歷數在唐謳歌在路被於遐邇兵起晉陽逺定秦雍百餘日間廓淸帝宅神武之速此謂若飛非天唘聖孰能如是昔漢髙入闗不卽自王項羽後至悔無所及公𨿽卑以自牧須安天下僉議請依符防上尊號帝愀然攺容曰舉兵之始本爲社稷社稷有主孤何敢二劉季不立子嬰所以屈於項羽今尊奉丗嫡復何憂哉壬戌乃率百僚備羽儀法物具法駕迎代王卽位

於【闕】

十餘嵗矣大赦天下攺大業十二年爲義寜元年復天下勿出今年租賦賜民子孫承後者爵一級是日仍遙尊後主爲太上皇以少帝在不言廢也

唐創業起居注卷中

欽定四庫全書

唐創業起居注卷下

唐溫大雅撰

起攝政至卽眞日凡一百八十三日

義寜元年冬十一月甲子少帝以帝爲丞相進封唐王位在王公上以武徳殿爲丞相府攺教穪令萬機百度禮樂徵伐兵馬糧仗庶績羣官並責成於相府惟郊祀天地四時禘祫奏聞帝固辭不拜公卿將佐等請曰公負孺子當朝豈得辭乎攝政公不入相王室何依臨玆大節義無小讓帝嘆曰王家失鹿遂使狐同老狼乃奉詔受冊乙丑楡林靈武五原平源安定諸郡並舉城降並遣使詣義軍請命於是遣書發使慰諭巴蜀丙寅置丞相府長史已下屬官還以大將軍府僚裴寂等依次爲之己夘以隴西公爲唐王世子攺封燉煌公爲秦國公四郎元吉爲齊國公仍攺太原畱守爲鎭北府總統山東諸郡十二月隴西金城郡奴賊薛舉等破賊率唐弼於扶風自稱天子初弼遣使詣帝歸欵投狀扶風郡而爲薛舉所圍帝遣援兵往扶風未至弼黨在郡城外爲舉所圖弼遂被郡守竇璡所殺俄而璡及河池郡守蕭瑀相繼歸京師於是拜璡爲戶部尙書上柱國封燕國公瑀拜禮部尙書封宋公是月也屈突通自潼闗都尉府欲奔東都闗上劉文靜等諸軍追而獲焉送之相府帝見通捨而禮之謂曰公以淸貞奉上臣道不虧孤所翹心惟恨得卿之晚通拜欵劉文靜等仍定農郡及佐諸縣義寧二年春正月蜀漢及氐羗所在諸郡雄豪並守長等奉帝書感恱競遣子弟獻欵絡繹而至所司報答日有百餘梁益之間宴如也承詔封丞相長史裴寂爲魏國公司馬劉文靜爲魯國公趙興公神通爲鄭國公永安公孝基爲蜀國公自余將佐殷開山劉基已下並以次封開國郡公縣公焉其日令曰李宻趦趄鞏洛自許當塗王城如燬憂心孔棘東都危逼有若倒懸西人之子理本奔命其左右大都督府所綂諸軍並冝誡嚴以時式遏有徵無戰是爲義師招諭不從勿難還也初年孟月春作方興不奪農時宜知其速於是以丗子爲左元帥秦王爲右元帥左右二府諸軍十餘萬眾引於滻水之北仍以尙書蕭瑀爲相府司馬劉文靜爲左元帥府長史尙書竇璡爲掾殷開山爲右元帥府長史司馬又拜屈突通爲上柱國封蔣國公檢校行軍左右虞候事軍士以下僚佐等皆選知名者爲之帝親詣軍勞而遣之二月涿郡太守羅藝與漁陽上谷北平栁城等郡諸官民遣使送欵先是平原賊竇建徳聚眾數萬人充斥河右渤海髙陽等郡大將軍府使人張道源所定趙郡襄國武安淸河等郡至是並陷於賊道源亦隨而沒焉建徳遂僣稱王自號夏國又南陽朱祭眾有所望並好食人自稱可達汗莫知可達汗之名有何義理酷害異常又有賊蕭銑起兵於江陵扵是以華陽公鄭元璹爲太常卿封沛國公遣將兵出商山上洛道定南陽以東諸郡並遣使人左領軍大都督府司兵馬元防慰撫安陸及荊襄間三月左右二元帥軍招諭東都城門不唘李宻又不敢西冦時逼農月遂奉令旋師冝陽新安二郡而還畱行軍總管史萬寶盛彥師鎭宜陽呂紹宗任懷鎭新安少帝以帝功徳日懋天歷有歸欲行禪讓之禮乃進帝爲相國加九錫賜殊物加殊禮焉冊曰於戲維爾假黃使持莭大都督內外諸軍事錄尙書大丞相新除相國總百揆唐王夫乾道貞觀四象所以運行坤徳含萬有馮其載育是以天地交泰資始由乎聖人陰陽順成總已歸其元輔故能陶甄品物代彼天工息四海之羣飛廻三靈之掩耀百揆時序五典克從𨿽伊尹格於皇天周公光於四表方斯蔑如也今將受王典冊其敬聽朕命上天不造降禍於我國家髙祖棄盛業而升龍太上釋寶圖以委禦王室如燬防亂多數屬道消時鐘代季郊廟絕主有若綴旒則我祖宗之業已墜於地矣王應休眀之運從兆人之欲奉七璽於代邸飛六轡於周京此乃綱我絕維有大造於皇家者也曩者塞表省方羣胡反噬矢流君側圍甚平城淪陷指期阽危莫卹王釋位同謀總伐千里晨炊蓐食倍道兼行匃奴逺迹乘輿反正此則王之功也歷山飛稱兵燕趙妄假名號河朔響應山西屯結王首啟戎行大殱醜類此又王之功也夷狄貪婪屬犯闗塞驅廹良善殺略吏人王鞠旅理兵捲甲長駕追奔逐北掃地無遺此又王之功也王威徒黨潛謀逆亂外交邊裔內騁姦回實繁有徒傾覆宗社王収戮凶渠罪人斯得此又王之功也四郊多壘三輔倒懸黃巾示宮闕之名赤眉爲園陵之禍防荒仍嵗荊棘旅庭王投袂義舉星言電邁取霍邑如摧枯舉秦闗如反掌克淸河渭志存匡復此又王之功也北荒獯鬻事借覉縻比者中原多故龍堆道絕王式遏有方欵闗請吏更惇鄰睦復我舊藩此又王之功也汾晉地險逋逃攸聚山藏川量負罪稽誅類馬騰之乞活同嚴尢之盡赦王懷柔伏叛杖信示威交臂屈膝申其向化此又王之功也河潼轉漕宻邇闗畿京坻委積由來尙矣羣凶據竊一皷而崩此又王之功也京師危廹姦臣放命異一相之居內同四防之扇禍王大誓師旅興言感慨蕩淸上國拯厥贅旒暴市焚屍並梟元惡此又王之功也上天貽愛莫甚乎人爰祚聖哲弼予衝防官守司存社稷有奉濟方割於下墊爍圎光於上參此又王之功也唐弼防防艸竊岐陽吞噬舊邦侵逼都鄙王制以防策觀其攜二親離眾叛我盡収之此又王之功也華陽黒水控接岷嶓山川阻深盡爲逋藪義風所靡化行江漢此又王之功也薛舉崇姦同惡相濟僣擬輿服滔天泯夏西土遊魂秦山肆毒赫斯授律咸俘醜類岐隴齊築京觀汧渭爲之不流此又王之功也三蜀奧區一都之防夷民紛雜蠻陬荒梗王發一介之使降咫尺之書而靈闗洞開劍閣無隘此又王之功也農甸服帶河陜鞠爲寇塲連城阻亂長策逺振不徵而服此又王之功也王有濟天下之勲重之以眀徳爰初發迹肇自鴻階峻極比於嵩華淸瀾運於溟渤體玆將聖道被如仁在物不失其宜含靈咸安其所春生夏長信及四時地平天成義兼得一緫萬機之務因百姓之心保乂我皇家濟乎多難者也是以濟濟多士庶政緝熈穆穆四時要荒式序激淸風以厲俗暢和气以調時神功侔於造化積徳髙於垂象朕又聞之先王之宰物也尊賢尙徳茂賞疇庸五侯専徵九命作伯周襄光錫桓文是膺大唘南陽以表東海況乃道冠伊稷功髙晉鄭酬勲蔑爾朕甚懼焉今晉授相國以河內汲郡淸河武安魏郡信都髙陽平原趙郡襄國通前三十郡增封唐國錫玆黒土苴以白茅爰定爾邦用建冢社昔周邵分陜咸爲保傅毛畢諸侯入作卿士內外之任禮實攸宜今授相國印綬唐王璽紱茅土金獸符第一至第五竹使符第一至第十相國禮絕羣後任緫所司朝班彛數宜以事革其以相國總百揆去錄尙書之號上所假黃內外都督丞相印綬又加王九錫其敬聽後命以王防紀禮度哀矜折獄罔不用情無或遷志是用錫王大輅戎輅各一元牡二駟以王分地惇本人天是賴疏爵務農所寶惟谷是用錫王衮冕之服赤舄副焉以王風雅所被獯戎鹹格陰陽順理遐邇宅心是用錫王軒懸之樂六佾之舞以王翼宣皇道義聲遐暢三才所運四海攸歸是用錫王朱戶以居以王登賢命秩裒徳升朝思帝所難能官流詠是用錫王納陛以登以王正色持衡鎔範禦下式遏姦宄蕩淸華夏是用錫王武賁之士三百人以王威同夏日誌厲秋霜刑厝有期寛而不漏是用錫王鈇鉞各一彤弓一彤矢百旅弓十旅矢千以王霜露履踐禋祀恭嚴天地幽通孝思至感是用錫王秬鬯一逌珪瓉副焉唐國冝置丞相己下一遵舊式往欽哉祗奉大禮用膺多福以光我髙祖之休命可不愼歟【侍中陳叔達之詞也】帝私謂元從府僚曰少帝今時可謂吾家所立本爲社稷上報髙祖冀終隋氏不失人臣豈期孺子尙防未復眀辟僥幸之徒諷其假孤名器安有至尊羽儀天子之禮假諸臣下何以爲國孤總朝政此事不得不知政由己出還自錫進貪天之功以爲己力孤不欺人敢欺天也羣僚等固請曰蕭何爲相國魯公用王禮前賢不讓請以爲不疑帝曰兩賢遇周漢之初興有大勲於二代孤屬亂離之季世值隋運之將盡昏眀時異授受事殊擬於其倫實多慙徳然諸公欲孤行魏晉之故事爲豹變之鴻漸聊爲吾子防而陳之曹馬之興不以義舉英雄鼎峙角逐爭衡無君之人欲速大位逼脇孤寡假詔自媒因九錫而論功矜百辟於殊禮示難進於謙退思厭塞於羣情故路人鹹見其心有識呼爲狐媚斯皆兆庶不推謳歌不屬者也宋齊蕞爾防於江湖地當漢之一郡自稱尊號可知必以魏晉爲模楷習虞夏而禪讓功微五伯禮盛二王於是阿防希防之儔申惇勸於抗矯飾非輕薄之子騁讓辭而偉畢未聞桀紂之禪於殷周之初從此而言斷可知矣何防易天命以自厚誣孤毎觀前史見斯事迹未嘗不撫掌而笑嗤彼羣迷眀賢所棄見賢思齊勿循前時有唘帝者以爲卽眞之漸舊事因循相承作故帝曰孤聞升天無階於何爲漸必如來防事轉成疑至若河濱側陋泗上亭長令其位次受終未易享國所問功徳何如誰云位之大小以孤堪守關中能負孺子見推相國作鎭假王漢有前蹤不能違眾欲以曹操司馬炎爲例九錫殊物賜加非宜不願擬議亦恥老瞞同公卿聞帝此防寤而厚顏詣府陳謝帝又謂之曰魏氏以來革命不少鴻儒碩學世有名臣佐命興皇皆行禪代不量功業之本惟存揖讓之容上下相防遂爲故實寜有湯武接於夏殷不憲章於堯舜晉魏隔於周漢翻祖述於勛華且堯之禪舜二聖繼踵舜因讓禹以眀堯哲示天下爲至公不私己於尊位故賔虞以後若脫屣焉是知非堯不能讓舜非舜不能命禹商周徳所不逮有撥亂反正之功順天行誅逆取順守咸以至誠兼濟無隠神祗三五帝王稱玆四聖英聲茂實飛騰萬古堯舜不及於子讓徳而稱帝湯武不私於後力取而爲王故道有降差名有優劣然立功立徳亦各一時末葉後來功徳無紀時逄屯否擁兵竊命托云輔政擇立餘孽頑嚚支庶先被推崇睿哲英宗宻加夷戮専權任己逼令讓位𨿽欲己同於舜不覺禪者非堯貶徳於唐虞見過於湯武豈不悖哉魏晉宋齊爲惑已甚托言之士須知得失羣公退而恱服私相謂曰相王格論絕後光前彂眀典謨申理誥可謂君子一言定八代之榮辱矣帝又謂所親曰諸人𨿽復見吾言論仍自不知至理吾今匡天下三分有二入闗形勢頗似漢髙且起軍甲子旗幟已革如何更於少帝之防卻受九錫而求殊禮孺子有知不容肯行此事旣成無識此乃吾自爲之立身以來不欺暗室如何今日誣罔天聽所區別帝王激名理以懲是古非今之軰謬相勸逼扵是惟攺丞相府爲相國府而九錫殊禮並屬諸有司是月也宇文化及兼弟智及等並驍果武賁司馬龕監門郎將裴幹通等謀同逆因驍果等欲還精銳遂夜率之而圍江都宮殺後主於彭城閣初驍果兵等苦於久在江都咸思歸叛至是帝知唐據有西京過江計定仍先分驍果往守防稽誑之云往東吳催米故化及等因之而作難於是隋主崩問至帝乃率文武羣賢僚佐從少帝舉哀於大興後殿帝哭哀甚有諌止帝者帝曰吾爲人下防居何可不哀然亦恨後主不亡於開皇之末以延鼎祚耳化及等本自因思歸之眾而行殺逆及以許公之子爲眾所推至是遂僣稱尊號率其同惡欲入闗以李宻斷成臯據洛口乃圖北取黎陽倉從白馬津而渡帝乃遣統軍張倫將蒲津以東從兵往魏郡道招慰化及等繼遣淮安王神通往定山東諸郡又募犯罪者數千人聽效力贖罪並張倫等並是淮安王節度焉李宻聞化及之趣河北乃分兵遣別將徐世勣等屯黎陽拒守化及從宛道渡河絕糧遂頓於聊城縣淮安王等率眾圖城部分失機行兵不利退保魏郡化及眾聚聊城糧無所出竇建徳知其窮蹙遂攻破之獲化及兼弟智及責以弒逆並斬之而狥眾帝蕭皇后亦沒於賊庭扵是江都宮人羙女珍寶金帛及乎玉璽並建徳有之不逞之徒因說建徳送蕭皇后及宮人等多賫金帛重賂突厥市馬而求援少帝年未勝衣不經師傅長於婦人之手時事茫然旣知帝不存惟求潛遜夏四月詔曰天禍隋國大行太上皇遇盜江都酷甚望夷釁深驪北憫予小子奄紹丕愆哀號永感五情糜潰仰惟荼毒仇復靡申形影相弔罔知唘處相國唐王膺期命丗扶危拯溺自北䢐南東徵西伐總九合於一匡決百勝於千里糺率夷夏大庇氓黎保乂朕躬繄王是賴徳侔造化功格蒼旻兆庶歸心歷數斯在屈爲人臣載違天命昔在虞夏揖讓相推茍非重華誰堪命禹當今九服崩離三靈攺卜大運去矣請避賢路兆謀布徳顧己莫能私僮命駕須歸藩國予本代王及予而代天之所廢豈其如是庶凴稽古之聖以誅四防幸值惟新之恩預充三恪雪恥怨於皇祖守禋祀爲孝孫朝聞夕殞及泉無恨今遵故事遜於舊邸庶官羣後攺事唐朝宜依前典趣上尊號若釋重負感泰兼懷假手眞人俾除醜逆濟濟多士眀知朕意仍勅有司凢是表奏皆不得以聞章表不通理難再請欲召公卿議之漸以唘諭於是文武將佐裴寂等二千人不謀同辭並不肯奏詔乃相率上疏勸進曰臣聞天下至公非一姓之獨有聖人達節與萬物而推移故五運逓興百王更王春蘭秋菊無絕終古玉疏石記筆舌紛綸垂統有光煥乎寶籙伏惟陛下資靈種徳稟慶至眞固縱惟神生知乃聖量包乎宇宙智周乎品物羣生塗炭躋之仁壽逄百六之厄創業云雷追三五之蹤財成天地仲夏之半龍躍晉陽孟冬伊始鳳翔防上鴻志蝟毛之反者霧委來庭觸柱防山之大盜風馳獻欵三晉子弟共獯獫而陪麾咸秦豪傑連巴蜀而響應英聲西被懋徳東漸南諧交趾北變幽都躬未戎衣手不提劍機務成於雄斷人傑得於才子威加四海功出一門計及萬安戰窮百勝小往大來算無遺防時未期月業倍前王今古代興膺斯撥亂若玆之舉如玆之速載籍以來未之前聞也臣等誠歡誠喜頓首頓首死罪竊以陛下承家開國積徳累功世濟擬扵髙陽纉緒盛於周武載誕燭神光之異儀形表玉勝之奇白雀呈祥丹書授歷名合天淵姓符桃李君堯之國靡不則天星紀云周奉時圖始甲子之旦不俟而【脫】起兵西北勢合乘幹我來自東位當出震至八井深水之圖防堂堂李樹之鐃歌固以備在人謡無徳而稱者也且夫體非常之道立非常之功實非常之人有非常之事不時正位人神佇式天命不常惟徳是與遷虞事夏抑有前規臣等敢錄舊典奉上尊號當今萬機曠主九有困窮伏願降鑑回慮憂世外已上順天心祗膺允執俯從人願屈就樂推變黎庶於時雍配上帝於宗祀勿以王者兼濟之功而爲匹夫獨美之操昔之堯佐咸大天工績尢著者饗稷卨播谷之都餘慶商周臯陶好生洽人今興陛下盛徳有後其若是乎四相三王齊名踵武千年得一相繼風聲符命所鐘有自來矣願納縉紳慺慺之情允副億兆顒顒之望率土更生含靈幸甚臣等誠惶誠恐昧死以聞頓首頓首死罪死罪所司以表意奏聞帝退所奏表謂奏者曰吾固知如是拒而不答裴寂等進見曰昔桀紂𨿽復不賢亦各有子未聞湯武臣輔之龜鏡已見玆無所疑也先人有言曰功蓋天下者不賞陛下欲讓至尊而爲臣下恐隋朝不然此事且臣等唐之將佐茅土大位受之唐國陛下不爲唐帝臣等應須去官伏深思容臣等有地帝笑曰裴公何相逼之深當爲審思亦未之許裴寂等又依光武長安同舍人彊華奉赤伏符故事乃奏神人太原慧化尼蜀郡衛元嵩等歌謡詩防慧化尼歌詞曰東海十八子八井喚三軍手持雙白雀頭上戴紫雲又曰丁醜語甲子深蔵入堂裏何意坐堂裏中央有天子又曰西北天火照龍山昭童子赤光連北斗童子木上懸白旛胡兵紛紛滿前後拍手唱堂堂驅羊向南走又曰胡兵未濟漢不整治中都護有八井又曰興伍伍仁義行武得九九得聲名童子木底百丈水東家井裏五色星我語不可信問取衛先生蜀郡衛元嵩周天和五年閏十月作詩戌亥君臣亂子丑破城隍寅夘如欲定龍蛇伏四方十八成男子洪水主刀傍市朝義歸政人寜俱不荒人言有恆性也復道非常爲君好思量何【闕】禹湯桃源花【闕】李樹起堂堂只看寅夘嵗深水沒黃楊未萌之前謡防徧於天下今覩其事人人皆知之陛下𨿽不以介懷天下信爲靈效特此欲作常【闕】以免須上爲七廟下安萬民旣膺符命不得拘文牽

防違天不祥裴寂等言之甚切帝曰所以逡巡至於再三者非徒推讓亦恐羣公面防退爲口實然漢髙云諸侯王推髙於寡人以爲皇帝位甚便宜於天下之民則可矣孤亦何能有異之哉於是寂等再拜舞蹈稱萬嵗而出遂與國子博士丁孝烏等數百人具禮儀擇良日以武徳元年嵗在戊寅五月甲子皇帝卽位於太極前殿設壇扵長安城南柴燎告天冊文曰皇帝臣某敢用元牡昭告於皇天后帝生人以來樹之司牧睠命所屬謂之大寶歷數不在罔【一作時】或偸安故舜禹至公揖讓而興虞夏湯武兼濟幹弋而有啇周事乃殊途功成一致後之創業咸取則焉某承家慶丗祿降祉曰祖曰考累功載徳賜履參墟建侯唐舊地居戚裏門號公宮不緒建基足爲榮矣但有隋屬厭大業爽徳饑饉師旅民胥怨咨謫見咎徵昭於皇鑑備聞卑聽所不忍言某守晉陽馳心魏闕授手濡足拯溺救焚大舉義兵式寜區宇懲邊荒之辮髮輯兆庶之離心以捐軀救玆生命指除防亂期之乂安有功繼世無希九五惟身及子竭誠盡力率先鋒鏑以無二再防誘克濟艱難電掃風驅廓淸大邑傳檄而定峨嵋拱手而平闗隴西戎卽敍東夷底定非唘非贊孰能玆速尊立丗嫡翼奉宗隋戮力輔政無虧臣莭值鼎祚云革天祿將移謳歌獄訟聿來唐邸人神符瑞輻湊防躬逺近宅心華夷請命少帝知神器有適大運去之遜位而禪若隋之初讓徳不嗣羣情逼請六宗闕祀七政未齊罪有所歸恐當天譴請因吉日克舉前典設壇肆類祗謁上帝恵玆下人翼子謀孫罔敢愆徳則小則大無或有違對越鴻休伏深慙懼謹遣太尉公裴寂等用薦告之禮瑞冊蒼璧秬鬯淸酌薌合薌萁眀粢嘉蔬禋祀於皇皇后帝眀靈降享【闕】

備羽儀法物臨軒大赦天下攺義寜二年爲武

徳元年【闕】

踐祚有司以子夘不樂請擇

他日帝曰嵗在戊寅【闕】

始此爲難得至

今遇之烏可失之且殷周二代【闕】

所之以爲大吉同域之誡又甲於五行爲木木加於子【闕】良日𨿽欲勿用其能捨諸故自起軍逮乎入相登極

咸用甲子焉

唐創業起居注卷下

