竹書紀年竹書紀年﹟卷上

黃帝軒轅氏

母曰附寶﹐見大電繞北斗樞星﹐光照郊野﹐感而孕。二十五月而生帝於壽丘。弱而能言﹐龍顏﹐有聖徳﹐劾百神朝而使之。應龍攻蚩尢﹐戰虎﹑豹﹑熊﹑羆四獸之力。以女魃止淫雨。天下旣定﹐聖徳光被﹐羣瑞畢臻。有屈軼之艸生於庭﹐佞人入朝﹐則艸指之﹐是以佞人不敢進。

元年﹐帝卽位﹐居有熊。

初制冕服。

二十年﹐景云見﹐以云紀官。

有景云之瑞﹐赤方气與靑方气相連﹐赤方中有兩星﹐靑方中有一星﹐凡三星﹐皆黃色﹐以天淸明時見於攝提﹐名曰景星。帝黃服齋於宮中﹐坐於玄扈﹑洛水之上。有鳳凰集﹐不食生虫﹐不履生艸﹐或止帝之東園﹐或巢於阿閣﹐或鳴於庭﹐其雄自歌﹐其雌自舞。麒麟在囿﹐神鳥來儀。有大螻如羊﹐大螾如虹。帝以土气勝﹐遂以土徳王。

五十年秋七月庚申﹐鳳鳥至﹐帝祭於洛水。

庚申﹐天霧﹐三日三夜﹐晝昏。帝問天老﹑力牧﹑容成曰「於公何如﹖」天老曰「臣聞之﹐國安﹐其主好文﹐則鳳凰居之。國亂﹐其主好武﹐則鳳凰去之。今鳳凰翔於東郊而樂之﹐其鳴音中夷則﹐與天相副。以是觀之﹐天有嚴教以賜帝﹐帝勿犯也。」召史卜之﹐龜燋。史曰「臣不能占也﹐其問之聖人。」帝曰「已問天老﹑力牧﹑容成矣。」史北面再拜曰「龜不違聖智﹐故燋。」霧旣除﹐遊於洛水之上﹐見大魚﹐殺五牲以醮之﹐天乃甚雨﹐七日七夜﹐魚流於海﹐得圖書焉。《龍圖》出河﹐《龜書》出洛﹐赤文篆字﹐以授軒轅﹐接萬神於明庭﹐今塞門谷口是也。

五十九年﹐貫胸氏來賓﹐長股氏來賓。

七十七年﹐昌意降居弱水﹐產帝乾荒。

一百年﹐地裂。

帝陟。

帝王之崩皆曰陟﹐《書》稱「新陟王」﹐謂新崩也。帝以土徳王﹐應地裂而陟。葬﹐羣臣有左徹者﹐感思帝徳﹐取衣冠幾杖而廟饗之﹐諸侯大夫歲時朝焉。

帝摯少昊氏

約案﹕帝摯少昊氏﹝《左氏﹟昭十七年傳》﹕「我髙祖少皞摯之立也。」﹞﹐母曰女節﹐見星如虹﹐下流華渚﹐旣而夢接意感﹐生少昊。登帝位﹐有鳳凰之瑞。或曰名淸﹐不居帝位﹐帥鳥師﹐居西方﹐以鳥紀官。

帝顓頊髙陽氏

母曰女樞﹐見瑤光之星﹐貫月如虹﹐感己於幽房之宮﹐生顓頊於若水。首戴干戈﹐有聖徳。生十年而佐少昊氏﹐二十而登帝位。

元年﹐帝卽位﹐居濮。

十三年﹐初作歷象。

二十一年﹐作承云之樂。

三十年﹐帝產伯鯀﹐居天穆之陽。

七十八年﹐帝陟。

術器作亂﹐辛侯滅之。

帝嚳髙辛氏

生而駢齒﹐有聖徳﹐初封辛侯﹐代髙陽氏王天下。使瞽人拊鞞鼓﹐擊鐘磬﹐鳳皇鼓翼而舞。

元年﹐帝卽位﹐居亳。

十六年﹐帝使重帥師滅有鄶。

四十五年﹐帝錫唐侯命。

六十三年﹐帝陟。

帝子摯立﹐九年而廢。

帝堯陶唐氏

母曰慶都﹐生於斗維之野﹐常有黃雲覆其上。及長﹐觀於三河﹐常有龍隨之。一旦﹐龍負圖而至﹐其文要曰「亦受天祐。」眉八采﹐須髮長七尺二寸﹐面銳上丰下﹐足履翼宿。旣而陰風四合﹐赤龍感之。孕十四月而生堯於丹陵﹐其狀如圖。及長﹐身長十尺﹐有聖徳﹐封於唐。夢攀天而上。髙辛氏衰﹐天下歸之。

元年丙子﹐帝卽位﹐居冀。

命羲和歷象。

五年﹐初巡狩四嶽。

七年﹐有麟。

十二年﹐初治兵。

十六年﹐渠搜氏來賓。

十九年﹐命共工治河。

二十九年春﹐僬僥氏來朝﹐貢沒羽。

四十二年﹐景星見於翼。

五十年﹐帝遊於首山﹐乘素車玄駒。

五十三年﹐帝祭於洛。

五十八年﹐帝使后稷放帝子朱於丹水。

六十一年﹐命崇伯鯀治河。

六十九年﹐黜崇伯鯀。

七十年春正月﹐帝使四嶽錫虞舜命。

帝在位七十年﹐景星出翼﹐鳳皇在庭﹐朱艸生﹐嘉禾秀﹐甘露潤﹐醴泉出﹐日月如合璧﹐五星如連珠。廚中自生肉﹐其薄如箑﹐搖動則風生﹐食物寒而不臭﹐名曰「箑脯」。又有艸莢階而生﹐月朔始生一莢﹐月半而生十五莢﹐十六日以後日落一莢﹐及晦而盡﹐月小則一莢焦而不落﹐名曰「蓂莢」﹐一曰「歷莢」。洪水旣平﹐歸功於舜﹐將以天下禪之﹐乃潔齋修壇場於河﹑洛﹐擇良日﹐率舜等升首山﹐遵河渚。有五老遊焉﹐蓋五星之精也。相謂曰「《河圖》將來告帝以期﹐知我者重瞳黃姚。」五老因飛爲流星﹐上入昴。二月辛丑昧明﹐禮備﹐至於日昃﹐榮光出河﹐休气四塞﹐白雲起﹐回風搖﹐乃有龍馬銜甲﹐赤文綠色﹐緣壇而上﹐吐《甲圖》而去。甲似龜﹐背廣九尺﹐其圖以白玉爲檢﹐赤玉爲柙﹐泥以黃金﹐約以靑繩。檢文曰「闓色授帝舜。」言虞﹑夏當受天命。帝乃寫其言﹐藏於東序。後二年二月仲辛﹐率羣臣東沈璧於洛。禮畢﹐退俟﹐至於下昃﹐赤光起﹐元龜負書而出﹐背甲赤文成字﹐止於壇。其書言當禪舜。遂讓舜。

七十一年﹐帝命二女嬪於舜。

七十三年春正月﹐舜受終於文祖。

七十四年﹐虞舜初巡狩四嶽。

七十五年﹐司空禹治河。

七十六年﹐司空伐曹魏之戎﹐克之。

八十六年﹐司空入覲﹐贄用玄圭。

八十七年﹐初建十有二州。

八十九年﹐作遊宮於陶。

九十年﹐帝遊居於陶。

九十七年﹐司空巡十有二州。

一百年﹐帝陟於陶。

帝子丹朱避舜於房陵﹐舜讓﹐不克。朱遂封於房﹐爲虞賓。三年﹐舜卽天子之位。

帝舜有虞氏

母曰握登﹐見大虹意感﹐而生舜於姚墟。目重瞳子﹐故名重華。龍顏大口﹐黑色﹐身長六尺一寸。舜父母憎舜﹐使其塗廩﹐自下焚之﹐舜服鳥工衣服飛去。又使浚井﹐自上塡之以石﹐舜服龍工衣自傍而出。耕於歷﹐夢眉長與發等﹐遂登庸。

元年己未﹐帝卽位﹐居冀。

作大韶之樂。

卽帝位﹐蓂莢生於階﹐鳳凰巢於庭﹐擊石拊石﹐以歌《九韶》﹐百獸率舞﹐景星出於房﹐地出乘黃之馬。

三年﹐命臯陶作刑。

九年﹐西王母來朝。

西王母之來朝﹐獻白環﹑玉玦。

十四年﹐卿云見﹐命禹代虞事。

在位十有四年﹐奏鐘石笙管未罷﹐而天大雷雨﹐疾風發屋拔木﹐桴鼓播地﹐鐘磬﹐亂行﹐舞人頓伏﹐樂正狂走。舜乃磬堵持衡而笑曰「明哉﹐天下非一人之天下也﹐亦乃見於鐘石笙管乎。」乃薦禹於天﹐使行天子事也。於是和气普應﹐慶雲興焉﹐若煙非煙﹐若云非云﹐鬱鬱紛紛﹐蕭索輪囷﹐百工相和而歌《卿云》。帝乃倡之曰「慶雲爛兮﹐糺縵縵兮﹐日月光華﹐旦復旦兮。」羣臣咸進﹐頓首曰「明明上天﹐爛然星陳。日月光華﹐弘於一人。」帝乃再歌曰「日月有常﹐星辰有行。四時從經﹐萬姓允誠。於予論樂﹐配天之靈。遷於聖賢﹐莫不咸聽。乎鼓之﹐軒乎舞之。精華已竭﹐褰裳去之。」於是八風循通﹐慶雲叢集﹐蟠龍奮迅於其藏﹐蛟魚踴躍於其淵﹐龜鱉咸出其穴﹐遷虞而事夏。舜乃設壇於河﹐依堯故事。至於下昃﹐榮光休气至﹐黃龍負圖﹐長三十二尺﹐廣九尺﹐出於壇畔﹐赤文綠錯﹐其文言當禪禹。

十五年﹐帝命夏后有事於太室。

十七年春二月﹐入學初用萬。

二十五年﹐息愼氏來朝﹐貢弓矢。

二十九年﹐帝命子義鈞封於商。

三十年﹐葬後育於渭。

三十二年﹐帝命夏后總師﹐遂陟方嶽。

三十三年春正月﹐夏后受命於神宗﹐遂復九州。

三十五年﹐帝命夏后徵有苗﹐有苗氏來朝。

四十二年﹐玄都氏來朝﹐貢寶玉。

四十七年冬﹐隕霜﹐不殺艸木。

四十九年﹐帝居於鳴條。

五十年﹐帝陟。

義鈞封於商﹐是謂商均。後育﹐娥皇也。鳴條有蒼梧之山﹐帝崩﹐遂葬焉﹐今海州。

帝禹夏后氏

母曰修己﹐出行﹐見流星貫昴﹐夢接意感﹐旣而吞神珠。修己背剖﹐而生禹於石紐。虎鼻大口﹐兩耳參鏤﹐首戴鉤鈴﹐胸有玉斗﹐足文履已﹐故名文命。長有聖徳。長九尺九寸。夢自洗於河﹐取水飲之。又有白狐九尾之瑞。當堯之世﹐舜舉之。禹觀於河﹐有長人白面魚身﹐出曰「吾河精也。」呼禹曰「文命治水。」言訖﹐授禹《河圖》﹐言治水之事﹐乃退入於淵。禹治水旣畢﹐天錫玄圭﹐以告成功。夏道將興﹐艸木暢茂﹐靑龍止於郊﹐祝融之神降於崇山。乃受舜禪﹐卽天子之位。洛出龜書﹐是爲《洪範》。三年喪畢﹐都於陽城。

元年壬子﹐帝卽位﹐居冀。

頒夏時於邦國。

二年﹐咎陶薨。

五年﹐巡狩﹐會諸侯於塗山。

南巡狩﹐濟江﹐中流有二黃龍負舟﹐舟人皆懼。禹笑曰「吾受命於天﹐屈力以養人。生﹐性也﹔死﹐命也。奚憂龍哉。」龍於是曳尾而逝。

八年春﹐會諸侯於會稽﹐殺防風氏。

夏六月﹐雨金於夏邑。

秋八月﹐帝陟於會稽。

禹立四十五年。

禹薦益於天。七年﹐禹崩﹐三年喪畢﹐天下歸啟。

帝啟

元年癸亥﹐帝卽位於夏邑﹐大饗諸侯於鈞臺。

諸侯從帝歸於冀都。大饗諸侯於璇臺。

二年﹐費侯伯益出就國。

王帥師伐有扈﹐大戰於甘﹝有扈﹐在始平鄠縣﹞。

六年﹐伯益薨﹐祠之。

八年﹐帝使孟塗如巴蒞訟。

十年﹐帝巡狩﹐舞《九韶》於大穆之野。

十一年﹐放王季子武觀於西河﹝武觀卽五觀也。觀國﹐今頓丘衛縣﹞。

十五年﹐武觀以西河叛。彭伯壽帥師徵西河﹐武觀來歸。

十六年﹐陟。

帝太康

元年癸未﹐帝卽位﹐居斟尋。畋於洛表。羿入居斟尋。

四年﹐陟。

帝仲康

元年己丑﹐帝卽位﹐居斟尋。

五年秋九月庚戌朔﹐日有食之。命胤侯帥師徵羲和。

六年﹐錫昆吾﹐命作伯。

七年﹐陟。

世子相出居商丘﹐依邳侯﹝一作「依同姓諸侯斟灌﹑斟尋」﹞。

帝相

元年戊戌﹐帝卽位﹐居商。

徵淮夷。

二年﹐徵風及黃夷。

七年﹐於夷來賓。

八年﹐寒浞殺羿﹐使其子澆居過。

九年﹐相居於斟灌。

十五年﹐商侯相土作乘馬。遂遷於商丘。

二十年﹐寒浞滅戈。

二十六年﹐寒浞使其子帥師滅斟灌。

二十七年﹐澆伐斟抃﹐大戰於濰﹐覆其舟﹐滅之。

二十八年﹐寒浞使其子澆弒帝。後緡歸於有仍。伯靡出奔鬲。

斟灌之墟﹐是爲帝丘。後緡方娠﹐逃出自竇﹐歸於有仍。伯靡奔有鬲氏。

夏世子少康生﹝丙寅年﹞。

少康自有仍奔虞﹝乙酉年﹞。

伯靡自鬲帥斟抃﹑斟灌之師以伐浞。

世子少康使汝艾伐過殺澆﹝甲辰年﹞。

伯子杼帥師滅戈。

伯靡殺寒浞。

少康自綸歸於夏邑﹝乙巳年﹞。

明年﹐後緡生少康。旣長﹐爲仍牧正﹐惎澆﹐能戒之。澆使椒求之﹐將至仍﹐少康逃奔有虞﹐爲之庖正﹐以除其害。虞思於是妻之以二姚﹐而邑諸綸。有田一成﹐有眾一旅﹐能布其徳﹐而兆其謀﹐以收夏眾﹐撫其官職。夏之遺臣伯靡﹐自有鬲氏收二斟之燼以伐浞。浞恃澆皆康娛﹐日忘其惡而不爲備。少康使汝艾諜澆。初﹐浞娶純狐氏﹐有子早死﹐其婦曰女歧﹐寡居。澆彊圉﹐往至其戶﹐陽有所求。女歧爲之縫裳﹐共捨而宿。汝艾夜使人襲斷其首﹐乃女歧也。澆旣多力﹐又善走﹐艾乃畋獵﹐放犬逐獸﹐因嗾澆顚隕﹐乃斬澆以歸於少康。於是﹐夏眾滅浞﹐奉少康歸於夏邑。諸侯始聞之﹐立爲天子﹐祀夏配天﹐不失舊物。

帝少康

元年丙午﹐帝卽位﹐諸侯來朝﹐賓虞公。

二年﹐方夷來賓。

三年﹐復田稷。

后稷之後不窋失官﹐至是而復。

十一年﹐使商侯冥治河。

十八年﹐遷於原。

二十一年﹐陟。

帝杼

元年己巳﹐帝卽位﹐居原。

五年﹐自原遷於老丘。

八年﹐徵於東海及三壽﹐得一狐九尾。

十三年﹐商侯冥死於河。

十七年﹐陟。

杼或作帝宇﹐一曰伯杼。杼﹐能帥禹者也﹐故夏后氏報焉。

帝芬

元年戊子﹐帝卽位。

三年﹐九夷來禦。

十六年﹐洛伯用與河伯馮夷斗。

三十三年﹐封昆吾氏子於有蘇。

三十六年﹐作圜土。

四十四年﹐陟。

芬或曰芬發。

帝芒

元年壬申﹐帝卽位﹐以玄珪賓於河。

十三年﹐東狩於海﹐獲大魚。

三十三年﹐商侯遷於殷。

五十八年﹐陟。

芒或曰帝荒。

帝泄

元年辛未﹐帝卽位。

十二年﹐殷侯子亥賓於有易﹐有易殺而放之。

十六年﹐殷侯微以河泊之師伐有易﹐殺其君綿臣。

殷侯子亥賓於有易而淫焉﹐有易之君綿臣殺而放之。故殷上甲微假師於河伯﹐以伐有易﹐滅之﹐遂殺其君綿臣。中葉衰而上甲微復興﹐故商人報焉。

二十一年﹐命畎夷﹑白夷﹑玄夷﹑風夷﹑赤夷﹑黃夷。

二十五年﹐陟。

帝不降

元年己亥﹐帝卽位。

六年﹐伐九苑。

三十五年﹐殷滅皮氏。

五十九年﹐遜位於弟扃。

帝扃

元年戊戌﹐帝卽位。

十年﹐帝不降陟。

三代之世內禪﹐惟不降實有聖徳。

十八年﹐陟。

帝廑

一名胤甲。

元年己未﹐帝卽位﹐居西河。

四年﹐作西音。

昆吾氏遷於許﹝己姓﹐名樊﹐封於衛﹐夏衰爲伯﹐遷於舊許﹞。

八年﹐天有妖孽﹐十日並出﹐其年陟。

帝孔甲

元年乙巳﹐帝卽位﹐居西河。

廢豕韋氏﹐使劉累豢龍。

三年﹐王畋於掞山。

五年﹐作東音。

七年﹐劉累遷於魯陽。

王好事鬼神﹐肆行淫亂﹐諸侯化之﹐夏政始衰。田於東陽掞山﹐天大風晦盲﹐孔甲迷惑﹐入於民室。主人方乳﹐或曰「後來見良日也﹐之子必大吉。」或又曰「不勝也﹐之子必有殃。」孔甲聞之曰「以爲餘一人子﹐夫誰殃之。」乃取其子以歸。旣長﹐爲斧所戕﹐乃作《破斧之歌》﹐是爲東音。劉累所畜龍一雌死﹐潛醢以食夏后﹐夏后饗之﹐旣而使求之﹐懼而遷於魯陽﹐其後爲範氏。

九年﹐陟。

殷侯復歸於商丘。

帝昊

昊一作臯。

元年庚辰﹐帝卽位。

使豕韋氏復國﹝夏衰﹐昆吾﹑豕韋相繼爲伯﹞。

三年﹐陟。

帝發

一名後敬﹐或曰發惠。

元年乙酉﹐帝卽位。

諸夷賓於王門﹐再保墉會於上池﹐諸夷入舞。

七年﹐陟。

泰山震。

帝癸

一名桀。

元年壬辰﹐帝卽位﹐居斟抃。

三年﹐築傾宮。

毀容臺。

畎夷入於岐以叛。

六年﹐歧踵戎來賓。

十年﹐五星錯行﹐夜中﹐星隕如雨。

地震。

伊﹑洛竭。

十一年﹐會諸侯於仍﹐有緡氏逃歸﹐遂滅有緡。

十三年﹐遷於河南。

初作輦。

十四年﹐扁帥師伐岷山﹝一作「山民」﹞。

癸命扁伐山民﹐山民女於桀二人﹐曰琬﹐曰琰。後愛二人﹐女無子焉﹐斫其名於苕華之玉。苕是琬﹐華是琰﹐而棄其元妃於洛﹐曰妹喜﹐於傾宮飾瑤臺居之。

十五年﹐商侯履遷於亳﹝成湯元年﹞。

十七年﹐商使伊尹來朝。

二十年﹐伊尹歸於商﹐及汝鳩﹑汝方會於北門。

二十一年﹐商師徵有洛﹐克之。遂徵荊﹐荊降。

二十二年﹐商侯履來朝﹐命囚履於夏臺。

二十三年﹐釋商侯履。諸侯遂賓於商。

二十六年﹐商滅溫。

二十八年﹐昆吾氏伐商。商會諸侯於景亳﹐遂徵韋。商師取韋﹐遂徵顧。

太史令終古出奔商。

二十九年﹐商師取顧。

三日並出。

費伯昌出奔商。

冬十月﹐鑿山穿陵﹐以通於河。

三十年﹐瞿山崩。

殺其大夫關龍逢。

商師徵昆吾。

冬﹐聆隧災。

三十一年﹐商自陑徵夏邑﹐克昆吾。大雷雨﹐戰於鳴條。

夏師敗績﹐桀出奔三朡。商師徵三朡﹐戰於郕﹐獲桀於焦門﹐放之於南巢。

自禹至桀十七世﹐有王與無王﹐用歲四百七十一年﹝始壬子﹐終壬戌﹞。

殷商成湯

名履。

湯有七名而九徵。放桀於南巢而還﹐諸侯八譯而來者千八百國﹐奇肱氏以車至﹐乃同尊天乙履爲天子﹐三讓﹐遂卽天子之位。初﹐髙辛氏之世妃曰簡狄﹐以春分玄鳥至之日﹐從帝祀郊禖﹐與其妹浴於玄丘之水。有玄鳥銜卵而墜之﹐五色甚好﹐二人競取﹐覆以玉筐。簡狄先得而吞之﹐遂孕。胸剖而生契。長爲堯司徒﹐成功於民﹐受封於商。後十三世﹐生主癸。主癸之妃曰扶都﹐見白气貫月﹐意感﹐以乙日生湯﹐號天乙。丰下銳上﹐皙而有髯﹐句身而揚聲﹐長九尺﹐臂有四肘﹐是爲成湯。湯在亳﹐能修其徳。伊摯將應湯命﹐夢乘船過日月之傍﹐湯乃東至於洛﹐觀帝堯之壇﹐沈璧退立﹐黃魚雙踴﹐黑鳥隨之止於壇﹐化爲黑玉。又有黑龜﹐並赤文成字﹐言夏桀無道﹐湯當代之。檮杌之神﹐見於邳山。有神牽白狼銜鉤而入商朝。金徳將盛﹐銀自山溢。湯將奉天命放桀﹐夢及天而舐之﹐遂有天下。商人後攺天下之號曰殷。

十八年癸亥﹐王卽位﹐居亳。

始屋夏社。

十九年﹐大旱。

氐﹑羌來賓。

二十年﹐大旱。

夏桀卒於亭山。

禁弦歌舞。

二十一年﹐大旱。

鑄金幣。

二十二年﹐大旱。

二十三年﹐大旱。

二十四年﹐大旱。

王禱於桑林﹐雨。

二十五年﹐作《大濩樂》。

初巡狩﹐定獻令。

二十七年﹐遷九鼎於商邑。

二十九年﹐陟。

外丙

名勝。

元年乙亥﹐王卽位﹐居亳﹐命卿士伊尹。

二年﹐陟。

仲壬

名庸。

元年丁丑﹐王卽位﹐居亳﹐命卿士伊尹。

四年﹐陟。

太甲

名至。

元年辛巳﹐王卽位﹐居亳﹐命卿士伊尹。

伊尹放太甲於桐﹐乃自立。

約按﹕伊尹自立﹐蓋誤以攝政爲眞爾。

七年﹐王潛出自桐﹐殺伊尹﹐天大霧三日﹐乃立其子伊陟﹑伊奮﹐命復其父之田宅而中分之。

約按﹕此文與前後不類﹐蓋後世所益。

十年﹐大饗於太廟。

初祀方明。

十二年﹐陟。

沃丁

名絢。

元年癸巳﹐王卽位﹐居亳﹐命卿士咎單。

八年﹐祠保衡。

十九年﹐陟。

小庚﹝約案﹕《史記》作「太庚」﹞

名辧。

元年壬子﹐王卽位﹐居亳。

五年﹐陟。

小甲

名髙。

元年丁巳﹐王卽位﹐居亳。

十七年﹐陟。

雍己

名冑。

元年甲戌﹐王卽位﹐居亳。

十二年﹐陟。

大戊

名密。

元年丙戌﹐王卽位﹐居亳﹐命卿士伊陟﹑臣扈。

七年﹐有桑谷生於朝。

十一年﹐命巫咸禱於山川。

二十六年﹐西戎來賓﹐王使王孟聘西戎。

三十一年﹐命費侯中衍爲車正。

三十五年﹐作寅車。

四十六年﹐大有年。

五十八年﹐城蒲姑。

六十一年﹐東九夷來賓。

七十五年﹐陟。

大戊遇祥桑﹐側身修行。三年之後﹐遠方慕明徳﹐重譯而至者七十六國。商道復興﹐廟爲中宗﹝《竹書》作「太宗」﹞。

仲丁

名莊。

元年辛丑﹐王卽位﹐自亳遷於囂﹐於河上。

六年﹐徵藍夷。

九年﹐陟。

外壬

名發。

元年庚戌﹐王卽位﹐居囂。

邳人﹑姺人叛。

十年﹐陟。

河亶甲

名整。

元年庚申﹐王卽位﹐自囂遷於相。

三年﹐彭伯克邳。

四年﹐徵藍夷。

五年﹐姺人入於班方。彭伯﹑韋伯伐班方﹐姺人來賓。

九年﹐陟。

祖乙

名滕。

元年己巳﹐王卽位﹐自相遷於耿﹐命彭伯﹑韋伯﹝見上﹞。

二年﹐圮於耿。

自耿遷於庇。

三年﹐命卿士巫賢。

八年﹐城庇。

十五年﹐命邠侯髙圉。

十九年﹐陟。

祖乙之世﹐商道復興﹐廟爲中宗﹝《史記》與《無逸》皆無之﹞。

祖辛

名旦。

元年戊子﹐王卽位﹐居庇。

十四年﹐陟。

開甲﹝《史記》作「沃甲」﹞

名逾。

元年壬寅﹐王卽位﹐居庇。

五年﹐陟。

祖丁

名新。

元年丁未﹐王卽位﹐居庇。

九年﹐陟。

南庚

名更。

元年丙辰﹐王卽位﹐居庇。

三年﹐遷於奄。

六年﹐陟。

陽甲﹝一名「和甲」﹞

名和。

元年壬戌﹐王卽位﹐居奄。

三年﹐西徵丹山戎。

四年﹐陟。

盤庚

名旬。

元年丙寅﹐王卽位﹐居奄。

七年﹐應侯來朝。

十四年﹐自奄遷於北蒙﹐曰殷。

十五年﹐營殷邑。

十九年﹐命邠侯亞圉。

二十八年﹐陟。

小辛

名頌。

元年甲午﹐王卽位﹐居殷。

三年﹐陟。

小乙

名斂。

元年丁酉﹐王卽位﹐居殷。

六年﹐命世子武丁居於河﹐學於甘盤。

十年﹐陟。

武丁

名昭。

元年丁未﹐王卽位﹐居殷﹐命卿士甘盤。

三年﹐夢求傅說﹐得之。

六年﹐命卿士傅說。

視學養老。

十二年﹐報祀上甲微。

二十五年﹐王子孝己卒於野。

二十九年﹐肜祭太廟﹐有雉來。

三十二年﹐伐鬼方﹐次於荊。

三十四年﹐王師克鬼方。

氐﹑羌來賓。

四十三年﹐王師滅大彭。

五十年﹐徵豕韋﹐克之。

五十九年﹐陟。

王﹐殷之大仁也。力行王道﹐不敢荒寧﹐嘉靖殷邦﹐至於小大﹐無時或怨。是時輿地﹐東不過江﹑黃﹐西不過氐﹑羌﹐南不過荊蠻﹐北不過朔方﹐而頌聲作﹐禮廢而復起﹐廟號髙宗。

祖庚

名曜。

元年丙午﹐王卽位﹐居殷﹐作《髙宗之訓》。

十一年﹐陟。

祖甲﹝《國語》作「帝甲」﹞

名載。

元年丁巳﹐王卽位﹐居殷。

十二年﹐徵西戎。

冬﹐王返自西戎﹝祖甲西徵﹐得一丹山﹞。

十三年﹐西戎來賓。

命邠侯組紺。

二十四年﹐重作湯刑。

二十七年﹐命王子囂﹑王子良。

三十三年﹐陟。

王舊在野﹐及卽位﹐知小人之依﹐能保惠庶民﹐不悔鰥寡。迨其末也﹐繁刑以攜遠﹐殷道復衰﹝《國語》曰「玄王勤商﹐十有四世﹐帝甲亂之﹐七世而隕。」﹞。

馮辛﹝《史記》作「廩辛」﹞

名先。

元年庚寅﹐王卽位﹐居殷。

四年﹐陟。

庚丁

名囂。

元年甲午﹐王卽位﹐居殷。

八年﹐陟。

武乙

名瞿。

元年壬寅﹐王卽位﹐居殷。

邠遷於岐周。

三年﹐自殷遷於河北。

命周公亶父﹐賜以岐邑。

十五年﹐自河北遷於沬。

二十一年﹐周公亶父薨。

二十四年﹐周師伐程﹐戰於畢﹐克之。

三十年﹐周師伐義渠﹐乃獲其君以歸。

三十四年﹐周公季歷來朝﹐王賜地三十里﹐玉十皞﹐馬十匹。

三十五年﹐周公季歷伐西落鬼戎。

王畋於河﹑渭﹐暴雷震死。

文丁﹝《史記》作「大丁」﹐非。﹞

名杞。

元年丁丑﹐王卽位﹐居殷﹝自沬歸殷邑﹞。

二年﹐周公季歷伐燕京之戎﹐敗績。

三年﹐洹水一日三絕。

四年﹐周公季歷伐余無之戎﹐克之。命爲牧師。

五年﹐周作程邑。

七年﹐周公季歷伐始呼之戎﹐克之。

十一年﹐周公季歷伐翳徒之戎﹐獲其三大夫﹐來獻捷。

王殺季歷。

王嘉季歷之功﹐錫之圭瓚﹑秬鬯﹐九命爲伯﹐旣而執諸塞庫。季歷困而死﹐因謂文丁殺季歷﹝執王季於塞庫﹐羈文王於玉門﹐郁尼之情﹐辭以作歌﹐其傳久矣。﹞

十二年﹝周文王元年﹞﹐有鳳集於岐山。

十三年﹐陟。

帝乙

名羨。

元年庚寅﹐王卽位﹐居殷。

三年﹐王命南仲﹐西拒昆夷﹐城朔方。

夏六月﹐周地震。

九年﹐陟。

帝辛

名受﹝卽紂也﹐曰受辛﹞。

元年己亥﹐王卽位﹐居殷。

命九侯﹑周侯﹑邘侯﹝周侯爲西伯昌﹞。

三年﹐有雀生鸇。

四年﹐大蒐於黎。

作炮烙之刑。

五年夏﹐築南單之臺。

雨土於亳。

六年﹐西伯初礿於畢。

九年﹐王師伐有蘇﹐獲妲己以歸。

作瓊室﹐立玉門。

十年夏六月﹐王畋於西郊。

十七年﹐西伯伐翟。

冬﹐王遊於淇。

二十一年春正月﹐諸侯朝周。

伯夷﹑叔齊自孤竹歸於周。

二十二年冬﹐大蒐於渭。

二十三年﹐囚西伯於羑里。

二十九年﹐釋西伯。諸侯逆西伯﹐歸於程。

三十年春三月﹐西伯率諸侯入貢。

三十一年﹐西伯治兵於畢﹐得呂尙以爲師。

三十二年﹐五星聚於房。

有赤烏集於周社。

密人侵阮﹐西伯帥師伐密。

三十三年﹐密人降於周師﹐遂遷於程。

王錫命西伯﹐得專徵伐。

約案﹕文王受命九年﹐大統未集﹐蓋得專徵伐﹐受命自此年始。

三十四年﹐周師取耆及邘﹐遂伐崇﹐崇人降。

冬十二月﹐昆夷侵周。

三十五年﹐周大饑。

西伯自程遷於丰。

三十六年春正月﹐諸侯朝於周﹐遂伐昆夷。

西伯使世子發營鎬。

三十七年﹐周作辟雍。

三十九年﹐大夫辛甲出奔周。

四十年﹐周作靈臺。

王使膠鬲求玉於周。

四十一年春三月﹐西伯昌薨﹝周文王葬畢﹐畢西於丰三十里﹞。

四十二年﹝周武王元年﹞﹐西伯發受丹書於呂尙。

有女子化爲丈夫。

四十三年春﹐大閱。

峣山崩。

四十四年﹐西伯發伐黎。

四十七年﹐內史向摯出奔周。

四十八年﹐夷羊見。

二日並出。

五十一年冬十一月戊子﹐周師渡盟津而還。

王囚箕子﹐殺王子比干﹐微子出奔。

五十二年庚寅﹐周始伐殷。

秋﹐周師次於鮮原。

冬十有二月﹐周師有事於上帝。庸﹑蜀﹑羌﹑髳﹑微﹑盧﹑彭﹑濮從周師伐殷﹝伐殷至邢丘﹐更名邢丘曰懷﹞。

湯滅夏以至於受﹐二十九王﹐用歲四百九十六年﹝始癸亥﹐終戊寅﹞。

竹書紀年﹟卷下

周武王

名發。初﹐髙辛氏之世妃曰姜嫄﹐助祭郊禖﹐見大人迹﹐履之﹐當時歆如有人道感己﹐遂有身而生男。以爲不祥﹐棄之隘巷﹐羊牛避而不踐﹔又送之山林之中﹐會伐林者﹔又取而置寒冰上﹐大鳥以一翼籍覆之。姜嫄以爲異﹐乃收養焉﹐名之曰棄。枝頤有異相。長爲堯稷官﹐有功於民。后稷之孫曰公劉﹐有徳﹐諸侯皆以天子之禮待之。初﹐黃帝之世讖言曰「西北爲王﹐期在甲子﹐昌制命﹐發行誅﹐旦行道。」及公劉之後﹐十三世而生季歷。季歷之十年﹐飛龍盈於殷之牧野﹐此蓋聖人在下位將起之符也。季歷之妃曰太任﹐夢長人感己﹐溲於豕牢而生昌﹐是爲周文王。龍顏虎肩﹐身長十尺﹐胸有四乳。太王曰「吾世當有興者﹐其在昌乎﹗」季歷之兄曰太伯﹐知天命在昌﹐適越﹐終身不反﹐弟仲雍從之﹐故季歷爲嗣以及昌。昌爲西伯﹐作邑於丰。文王之妃曰太姒﹐夢商庭生棘﹐太子發植梓樹於闕間﹐化爲松柏棫柞。以告文王﹐文王幣率羣臣﹐與發並拜告夢。季秋之甲子﹐赤爵銜書及丰﹐置於昌戶。昌拜稽首受。其文要曰「姬昌蒼帝子﹐亡殷者紂王。」將畋﹐史編卜之﹐曰「將大獲﹐非熊非羆﹐天遣太師以佐昌。臣太祖史疇爲禹卜畋﹐得臯陶。其兆類此。」至於磻溪之水﹐呂尙釣於涯﹐王下趨拜曰「望公七年﹐乃今見光景於斯。」尙立變名答曰「望釣得玉璜﹐其文要曰﹕『姬受命﹐昌來提﹐撰爾洛鈐報在齊。』」尙出遊﹐見赤人自洛出﹐授尙書﹕「命曰呂﹐佐昌者子。」文王夢日月著其身﹐又蒨瑽鳴於岐山。孟春六旬﹐五緯聚房。後有鳳凰銜書﹐遊文王之都。書又曰「殷帝無道﹐虐亂天下。星命已移﹐不得復久。靈祇遠離﹐百神吹去。五星聚房﹐昭理四海。」文王旣沒﹐太子發代立﹐是爲武王。武王駢齒望羊。將伐紂﹐至於孟津﹐八百諸侯﹐不期而會﹐咸曰「紂可伐矣。」武王不從。及紂殺比干﹐囚箕子﹐微子去之﹐乃伐紂。渡孟津﹐中流﹐白魚躍入王舟。王俯取魚﹐長三尺﹐目下有赤文成字﹐言紂可伐。王寫以世字﹐魚文消。燔魚以告天。有火自天止於王屋﹐流爲赤烏﹐烏銜谷焉。谷者﹐紀后稷之徳﹔火者﹐燔魚以告天﹐天火流下﹐應以吉也。遂東伐紂﹐勝於牧野。兵不血刃﹐而天下歸之。乃封呂尙於齊。周徳旣隆﹐艸木茂盛﹐蒿堪爲宮室﹐因名蒿室。旣有天下﹐遂都於鎬。

十二年辛卯﹐王率西夷諸侯伐殷﹐敗之於坶野。

王親禽受於南單之臺﹐遂分天之明。

立受子祿父﹐是爲武庚。

夏四月﹐王歸於丰﹐饗於太廟。

命監殷﹐遂狩於管。

作《大武樂》。

十三年﹐巢伯來賓。

薦殷於太廟﹐遂大封諸侯。

秋﹐大有年。

十四年﹐王有疾﹐周文公禱於壇摐﹐作《金縢》。

十五年﹐肅愼氏來賓。

初狩方嶽﹐誥於沬邑。

冬﹐遷九鼎於洛。

十六年﹐箕子來朝。

秋﹐王師滅蒲姑。

十七年﹐命王世子誦於東宮。

冬十有二月﹐王陟﹐年九十四。

成王

名誦。

元年丁酉春正月﹐王卽位﹐命冢宰周文公總百官。

庚午﹐周公誥諸侯於皇門。

夏六月﹐葬武王於畢。

秋﹐王加元服。

武庚以殷叛。

周文公出居於東。

二年﹐奄人﹑徐人及淮夷入於邶以叛。

秋﹐大雷電以風。王逆周文公於郊。遂伐殷。

三年﹐王師滅殷﹐殺武庚祿父。

遷殷民於衛。

遂伐奄。

滅蒲姑﹝姑與四國作亂﹐故周文公伐之﹞。

四年春正月﹐初朝於廟。

夏四月﹐初嘗麥。

王師伐淮夷﹐遂入奄。

五年春正月﹐王在奄﹐遷其君於蒲姑。

夏五月﹐王至自奄。

遷殷民於洛邑﹐遂營成周。

六年﹐大蒐於岐陽。

七年﹐周公復政於王。

春二月﹐王如丰。

三月﹐召康公如洛度邑。

甲子﹐周文公誥多士於成周﹐遂城東都。

王如東都﹐諸侯來朝。

冬﹐王歸自東都。

立髙圉廟。

八年春正月﹐王初蒞阼親政。

命魯侯禽父﹑齊侯伋遷庶殷於魯。

作《象舞》。

冬十月﹐王師滅唐﹐遷其民於杜。

九年春正月﹐有事於太廟﹐初用《勺》。

肅愼氏來朝﹐王使榮伯錫肅愼氏命。

十年﹐王命唐叔虞爲侯。

越裳氏來朝。

周文公出居於丰。

十一年春正月﹐王如丰。

唐叔獻嘉禾﹐王命唐叔歸禾於周文公。

王命周平公治東都。

約案﹕周平公卽君陳﹐周公之子﹐伯禽之弟。

十二年﹐王師﹑燕師城韓。

王錫韓侯命。

十三年﹐王師會齊侯﹑魯侯伐戎。

夏六月﹐魯大褅於周公廟。

十四年﹐秦師圍曲城﹐克之。

冬﹐洛邑告成。

十八年春正月﹐王如洛邑定鼎。

鳳凰見﹐遂有事於河。

武王沒﹐成王少﹐周公旦攝政七年﹐制禮作樂﹐神鳥鳳凰見﹐蓂莢生。乃與成王觀於河﹑洛﹐沈璧。禮畢﹐王退俟﹐至於日昃﹐榮光並出幕河﹐靑雲浮至﹐靑龍臨壇﹐銜玄甲之圖﹐坐之而去。禮於洛﹐亦如之。玄龜靑龍蒼兕止於壇﹐背甲刻書﹐赤文成字。周公援筆以世文寫之﹐書成文消﹐龜墮甲而去。其言自周公訖於秦﹑漢盛衰之符。麒麟遊苑﹐鳳凰翔庭﹐成王援琴而歌曰「鳳凰翔兮於紫庭﹐余何徳兮以感靈﹐賴先王兮恩澤臻﹐於胥樂兮民以寧。」

十九年﹐王巡狩侯﹑甸﹑方嶽﹐召康公從。

歸於宗周﹐遂正百官﹐黜丰侯。

二十一年﹐除治象。

周文公薨於丰。

二十二年﹐葬周文公於畢。

二十四年﹐於越來賓。

二十五年﹐王大會諸侯於東都﹐四夷來賓。

冬十月﹐歸自東都﹐大事於太廟。

三十年﹐離戎來賓。

約案﹕離戎﹐驪山之戎也。爲林氏所伐﹐告於成王。

三十三年﹐王遊於捲阿﹐召康公從。

歸於宗周。

命王世子釗如房逆女﹐房伯祈歸於宗周。

三十四年﹐雨金於咸陽。

約案﹕咸陽天雨金﹐三年﹐國有大喪。

三十七年夏四月乙丑﹐王陟。

康王

名釗。

元年甲戌春正月﹐王卽位﹐命冢宰召康公總百官。

諸侯朝於丰宮。

三年﹐定樂歌。

吉褅於先王。

申戒農官﹐告於廟。

六年﹐齊太公薨。

九年﹐唐遷於晉﹐作宮而美﹐王使人讓之。

十二年夏六月壬申﹐王如丰﹐錫畢公命。

秋﹐毛懿公薨。

十六年﹐錫齊侯伋命。

王南巡狩﹐至九江廬山。

十九年﹐魯侯禽父薨。

二十一年﹐魯築茅闕門。

二十四年﹐召康公薨。

二十六年秋九月己未﹐王陟。

昭王

名瑕。

元年庚子春正月﹐王卽位﹐復設像魏。

六年﹐王錫郇伯命。

冬十二月﹐桃李華。

十四年夏四月﹐恆星不見。

秋七月﹐魯人弒其君宰。

十六年﹐伐楚﹐涉漢﹐遇大兕。

十九年春﹐有星孛於紫微。

祭公﹑辛伯從王伐楚。

天大曀﹐雉兔皆震﹐雉兔皆震﹐喪六師於漢。

王陟。

穆王

名滿。

元年己未春正月﹐王卽位﹐作昭宮。命辛伯余靡。

冬十月﹐築祇宮於南鄭。

自武王至穆王享國百年。

以下都於西鄭。

六年春﹐徐子誕來朝﹐錫命爲伯。

八年﹐北唐來賓﹐獻一驪馬﹐是騄耳。

九年﹐築春宮﹝王所居有春宮﹑鄭宮﹞。

十一年﹐王命卿士祭公謀父。

十二年﹐毛公班﹑井公利﹑逢公固帥師從王伐犬戎。

冬十月﹐王北巡狩﹐遂徵犬戎。

十三年春﹐祭公帥師從王西徵﹐次於陽紆。

秋七月﹐西戎來賓。

徐戎侵洛。

冬十月﹐造父禦王﹐入於宗周。

十四年﹐王帥楚子伐徐戎﹐克之。

夏四月﹐王畋於軍丘。

五月﹐作範宮。

秋九月﹐翟人侵畢。

冬﹐蒐於萍澤。

作虎牢。

十五年春正月﹐畱昆氏來賓。

作重璧臺。

冬﹐王觀於鹽澤﹝一作「王幸安邑﹐觀鹽池」﹐非是﹞。

十六年﹐霍侯舊薨。

王命造父封於趙。

十七年﹐王西徵昆侖丘﹐見西王母。其年﹐西王母來朝﹐賓於昭宮。

秋八月﹐遷戎於太原。

王北徵﹐行流沙千里﹐積羽千里。徵犬戎﹐取其五王以東。西徵﹐至於靑鳥所解﹝三危山﹞。西徵還履天下﹐億有九萬里。

十八年春正月﹐王居祇宮﹐諸侯來朝。

二十一年﹐祭文公薨。

二十四年﹐王命左史戎夫作《記》。

三十五年﹐荊人入徐﹐毛伯遷帥師敗荊人於泲。

三十七年﹐大起九師﹐東至於九江﹐架黿鼉以爲梁。遂伐越﹐至於紆。

荊人來貢。

三十九年﹐王會諸侯於塗山。

四十五年﹐魯侯甗薨。

五十一年﹐作《呂刑》﹐命甫侯於丰。

五十五年﹐王陟於祇宮。

共王

名繄。

元年甲寅春正月﹐王卽位。

四年﹐王師滅密。

九年春正月丁亥﹐王使內史良錫毛伯遷命。

十二年﹐王陟。

懿王

名堅。

元年丙寅春正月﹐王卽位。天再旦於鄭。

七年﹐西戎侵鎬。

十三年﹐翟人侵岐。

十五年﹐王自宗周遷於槐裏。

十七年﹐魯厲公擢薨。

二十一年﹐虢公帥師北伐犬戎﹐敗逋。

二十五年﹐王陟。

懿王之世﹐興居無節﹐號令不時﹐挈壺氏不能共其職﹐諸侯於是攜徳。

孝王

名辟方。

元年辛卯春正月﹐王卽位﹐命申侯伐西戎。

五年﹐西戎來獻馬。

七年冬﹐大雨電﹐江﹑漢水﹝牛馬死﹐是年﹐厲王生﹞。

八年﹐初牧於汧﹑渭。

九年﹐王陟。

夷王

名珝。

元年庚子春正月﹐王卽位。

二年﹐蜀人﹑呂人來獻瓊玉﹐賓於河﹐用介珪。

三年﹐王致諸侯﹐烹齊哀公於鼎。

六年﹐王獵於社林﹐獲犀牛一以歸。

七年﹐虢公帥師伐太原之戎﹐至於兪泉﹐獲馬千匹。

冬﹐雨雹﹐大如礪。

楚子熊渠伐庸﹐至於鄂。

八年﹐王有疾﹐諸侯祈於山川。

王陟。

厲王

名胡﹝居彘﹐有汾水焉﹐故又曰汾王﹞。

元年戊申春正月﹐王卽位﹐作夷宮。

命卿士榮夷公落。

楚人來獻龜貝。

三年﹐淮夷侵洛﹐王命虢公長父徵之﹐不克。

齊獻公山薨。

六年﹐楚子延卒。

八年﹐初監謗。

芮伯良夫戒百官於朝。

十一年﹐西戎入於犬丘。

十二年﹐王亡奔彘。國人圍王宮﹐執召穆公之子殺之。

十三年﹐王在彘﹐共伯和攝行天子事﹝號爲共和﹞。

十四年﹐皞狁侵宗周西鄙。

召穆公帥師追荊蠻﹐至於洛。

十六年﹐蔡武侯薨。

楚子勇卒。

十九年﹐曹夷伯薨。

二十二年﹐大旱。

陳幽公薨。

二十三年﹐大旱。

宋僖公薨。

二十四年﹐大旱。

杞武公薨。

二十五年﹐大旱。

楚子嚴卒。

二十六年﹐大旱﹐王陟於彘。周定公﹑召穆公立太子靖爲王。共伯和歸其國﹐遂大雨。

大旱旣久﹐廬舍俱焚﹐會汾王崩﹐卜於大陽﹐兆曰「厲王爲祟。」周公﹑召公乃立太子靖﹐共和遂歸國。和有至徳﹐尊之不喜﹐廢之不怒﹐逍遙得志於共山之首。

宣王

名靖。

元年甲戌春正月﹐王卽位﹐周定公﹑召穆公輔政。

復田賦。

作戎車。

燕惠侯薨。

二年﹐錫太師皇父﹑司馬休父命。

魯愼公薨。

曹公子蘇弒其君幽伯疆。

三年﹐王命大夫仲伐西戎。

齊武公壽薨。

四年﹐王命蹶父如韓﹐韓侯來朝。

五年夏六月﹐尹吉甫帥師伐皞狁﹐至於太原。

秋八月﹐方叔帥師伐荊蠻。

六年﹐召穆公帥師伐淮夷。

王帥師伐徐戎﹐皇父﹑休父從王伐徐戎﹐次於淮。

王歸自伐徐﹐錫召穆公命。

西戎殺秦仲。

楚子霜卒。

七年﹐王錫申伯命。

王命樊侯仲山甫城齊。

八年﹐初考室。

魯武公來朝﹐錫魯世子戲命。

九年﹐王會諸侯於東都﹐遂狩於甫。

十二年﹐魯武公薨。

齊人弒其君厲公無忌﹐立公子赤。

十五年﹐衛釐侯薨。

王錫虢文公命。

十六年﹐晉遷於絳。

十八年﹐蔡夷侯薨。

二十一年﹐魯公子伯禦弒其君懿公戲。

二十二年﹐王錫王子多父命居洛。

二十四年﹐齊文公赤薨。

二十五年﹐大旱﹐王禱於郊廟﹐遂雨。

二十七年﹐宋惠公鳷薨。

二十八年﹐楚子徇卒。

二十九年﹐初不藉千畝。

三十年﹐有兔舞於鎬京。

三十二年﹐王師伐魯﹐殺伯禦。命孝公稱於夷宮。

陳僖公孝薨。

有馬化爲人。

三十三年﹐齊成公薨。

王師伐太原之戎﹐不克。

三十七年﹐有馬化爲狐。

燕僖侯卒。

楚子鄂卒。

三十八年﹐王師及晉穆侯伐條戎﹑奔戎﹐王師敗逋。

三十九年﹐王師伐姜戎﹐戰於千畝﹐王師敗逋。

四十年﹐料民於太原。

戎人滅姜邑。

晉人敗北戎於汾隰。

四十一年﹐王師敗於申。

四十三年﹐王殺大夫杜伯﹐其子隰叔出奔晉。

晉穆侯費生薨﹐弟殤叔自立﹐世子仇出奔。

四十四年﹝晉殤叔元年丁巳﹞。

四十六年﹐王陟。

幽王

名涅。

元年庚申春正月﹐王卽位。

晉世子仇歸於晉﹐殺殤叔。晉人立仇﹐是爲文侯。

王錫太師尹氏﹑皇父命。

二年﹝辛酉﹐晉文侯元年﹞﹐涇﹑渭﹑洛竭﹐岐山崩。

初增賦。

晉文侯同王子多父伐鄫﹐克之。乃居鄭父之丘﹐是爲鄭桓公。

三年﹐王嬖褒姒。

冬﹐大震電。

四年﹐秦人伐西戎。

夏六月﹐隕霜。

陳夷公薨。

五年﹐王世子宜臼出奔申。

皇父作都於向。

六年﹐王命伯士帥師伐六濟之戎﹐王師敗逋。

西戎滅蓋。

冬十月辛卯朔﹐日有食之。

七年﹐虢人滅焦。

八年﹐王錫司徒鄭伯多父命。

王立褒姒之子曰伯服爲太子。

九年﹐申侯聘西戎及鄫。

十年春﹐王及諸侯盟於太室。

秋九月﹐桃杏實。

王師伐申。

十一年春正月﹐日暈。

申人﹑鄫人及犬戎入宗周﹐弒王及鄭桓公。犬戎殺王子伯服﹐執褒姒以歸。

申侯﹑魯侯﹑許男﹑鄭子立宜臼於申﹐虢公翰立王子余臣於攜﹝是爲攜王﹐二王並立﹞。

武王滅殷﹐歲在庚寅。二十四年﹐歲在甲寅﹐定鼎洛邑﹐至幽王二百五十七年﹐共二百八十一年。自武王元年己卯至幽王庚午﹐二百九十二年。

平王﹝名宜臼﹞

自東遷以後始紀晉事﹐王卽位皆不書。

元年辛未﹐王東徙洛邑。錫文侯命。

晉侯會衛侯﹑鄭伯﹑秦伯﹐以師從王入於成周。

二年﹐秦作西畤。

魯孝公薨。

賜秦﹑晉以邠﹑岐之田。

三年﹐齊人滅祝。

王錫師徒鄭伯命。

四年﹐燕頃侯卒。

鄭人滅虢。

五年﹐秦襄公帥師伐戎﹐卒於師。

宋戴公薨。

六年﹐燕哀侯卒。

鄭遷於溱﹑洧。

七年﹐楚子儀卒。

八年﹐鄭殺其大夫關其思。

十年﹐秦遷於汧﹑渭。

十三年﹐衛武公薨。

十四年﹐晉人滅韓。

十八年﹐秦文公大敗戎師於岐﹐來歸岐東之田。

二十一年﹐晉文侯殺王子余臣於攜。

二十三年﹐宋武公卒。

二十四年﹐秦作陳寶祠。

二十五年﹐晉文侯薨。

秦初用族刑。

二十六年﹝丙申﹐晉昭侯元年﹞﹐晉封其弟成師於曲沃。

三十二年﹐晉潘父弒其君昭侯﹐納成師﹐不克。立昭侯之子孝侯﹐晉人殺潘父。

三十三年﹝癸卯﹐晉孝侯元年﹞﹐楚人侵申。

三十六年﹐衛莊公卒。

王人戍申。

四十年﹐齊莊公卒。

晉曲沃桓叔成師卒﹐子鋋立﹐是爲莊伯﹝自是晉侯在翼﹐稱翼侯﹞。

四十一年﹝辛亥﹐莊伯元年﹞春﹐大雨雪。

四十二年﹐狄人伐翼﹐至於晉郊。

宋宣公薨。

魯惠公使宰讓請郊廟之禮﹐王使史角如魯諭止之。

四十七年﹐晉曲沃莊伯入翼﹐弒孝侯﹐晉人逐之﹐立孝侯子郤﹐是爲鄂侯。

四十八年﹝戊午﹐晉鄂侯郤元年﹞﹐無雲而雷。

魯惠公卒。

四十九年﹝己未﹐魯隱公元年﹐《春秋》始此﹞﹐魯隱公及邾莊公盟於姑蔑。

五十一年春二月乙巳﹐日有食之。

三月庚戌﹐王陟。

桓王﹝名林﹞

元年壬戌十月﹐莊伯以曲沃叛﹐伐翼﹐公子萬救翼﹐荀叔軫追之﹐至於家谷。

翼侯焚曲沃之禾而還。

翼侯伐曲沃﹐大捷﹐武公請成於翼﹐至相而還﹝「相」﹐一作「桐」﹞。

二年﹐王使虢公伐晉之曲沃。晉鄂侯卒﹐曲沃莊伯復攻晉﹐立鄂侯子光﹐是爲哀侯。

公子萬救翼﹐荀叔軫追之﹐至於家谷。

三年甲子﹝晉哀侯元年﹞。

四年﹐曲沃莊伯卒﹐子稱立﹐是爲武公﹐尙一軍。

五年﹝曲沃武公元年﹞﹐芮人乘京﹐荀人﹑董伯皆叛曲沃。

十一年﹝晉小子侯元年﹞﹐曲沃獲晉哀侯﹐晉人立哀侯子爲小子侯。

芮伯萬出奔魏﹝萬之母逐萬﹞。

十二年﹐王師﹑秦師圍魏﹐取芮伯萬而東之。

十三年冬﹐曲沃伯誘晉小子侯殺之。

晉曲沃滅荀﹐以其地賜大夫原氏黯﹐是爲荀叔。

戎人逆芮伯萬於郊。

十四年﹐王命虢仲伐曲沃﹐立晉哀侯弟緡於翼﹐爲晉侯。

十五年﹝晉侯緡元年﹞。

十六年春﹐滅翼。

十九年﹐鄭莊公卒。

二十三年三月乙未﹐王陟。

莊王﹝名佗﹞

元年乙酉﹐曲沃尙一軍﹐異於晉。

六年五月﹐葬桓王。

十五年﹐王陟。

釐王﹝名胡齊﹞

元年庚子春﹐齊桓公會諸侯於北杏﹐以平宋亂。

三年﹐曲沃武公滅晉侯緡﹐以寶獻王﹐王命武公以一軍爲晉侯。

四年﹝晉武公二十八年﹞﹐晉猶不與齊桓公之盟﹝《左傳》注﹕「晉侯緡是年滅。」﹞。

五年﹐晉武公卒﹐子詭諸立爲獻公。

王陟。

惠王﹝名閬﹞

元年﹝乙巳﹐晉獻公元年﹞﹐晉獻公朝王﹐如成周。

周陽白兔舞於市。

二年﹐王子頹亂﹐王居於鄭。鄭人入王府﹐多取玉。玉化爲蜮﹐射人。

九年﹐晉城絳。

十六年﹐晉獻公作二軍﹐滅耿﹐以賜大夫趙夙﹔滅魏﹐以賜大夫畢萬﹝晉滅於大夫韓﹑趙﹑魏﹐萌於此﹞。

十七年﹐衛懿公及赤狄戰於洞澤﹝「洞」﹐當作「泂」﹞。

十九年﹐晉獻公會虞師伐虢﹐滅下陽﹐虢公醜奔衛。公命瑕父﹑呂甥邑於國都。

二十五年春正月﹐狄人伐晉。

王陟。

襄王﹝名鄭﹞

元年庚午﹐晉獻公卒﹐立奚齊﹐裏克殺之﹐及卓子﹐立夷吾。

二年﹝辛未﹐晉惠公元年﹞﹐晉殺裏克。

三年﹐雨金於晉。

七年﹐秦伯涉河伐晉。

十五年﹐晉惠公卒﹐子懷公圉立。

秦穆公帥師送公子重耳﹐圍令狐﹑桑泉﹑臼衰﹐皆降於秦師。狐毛與先軫禦秦﹐至於廬柳﹐乃謂秦穆公使公子縶來與師言﹐次於郇﹐盟於軍。

公子重耳涉自河曲。

十六年﹝乙酉﹐晉文公元年﹞﹐晉殺子圉。

十七年﹐晉城荀。

二十年﹐周襄王會諸侯於河陽。

二十二年﹐齊師逐鄭太子齒﹐奔張城﹑南鄭。

二十四年﹐晉文公卒。

二十五年﹝甲午﹐晉襄公皞元年﹞。

三十年﹐洛絕於枿。

三十一年﹐晉襄公卒。

三十二年﹝辛丑﹐晉靈公夷臯元年﹞。

三十三年﹐王陟。

頃王﹝名壬臣﹞

元年癸卯。

六年﹐彗星入北斗。

王陟。

匡王﹝名班﹞

元年己酉。

六年﹐王陟。

晉靈公爲趙穿所殺﹐趙盾使穿迎公子黑臀於周﹐立之。

定王﹝名瑜﹞

元年乙卯﹝晉成公元年﹞。

六年﹐晉成公與狄伐秦﹐獲秦諜﹐殺之絳市﹐六日而蘇。

七年﹐晉成公卒於扈。

八年﹝壬戌﹐晉景公元年﹞。

十八年﹐齊國佐來獻玉磬﹑紀公之甗。

二十一年﹐王陟。

簡王﹝名夷﹞

元年丙子。

五年﹐晉景公卒。

六年﹝辛巳﹐晉厲公元年﹞。

十三年﹐晉厲公卒。

楚共王會宋平公於湖陽。

十四年﹝己丑﹐晉悼公元年﹞﹐王陟。

靈王﹝名泄心﹞

元年庚寅。

十四年﹐晉悼公卒。

十五年﹝甲辰﹐晉平公元年﹞。

二十七年﹐王陟。

景王﹝名貴﹞

元年丁巳。

十三年春﹐有星出婺女。

十月﹐晉平公卒。

十四年﹝庚午﹐晉昭公元年﹞﹐河水赤於龍門三里。

十九年﹐晉昭公卒。

冬十二月﹐桃杏華。

二十年﹝丙子晉頃公元年﹞。

二十五年﹐晉頃公平王室亂﹐立敬王。

敬王﹝名丐﹞

元年壬午。

八年﹐晉頃公卒。

九年﹝庚寅﹐晉定公元年﹞。

十四年﹐漢不見於天。

二十六年﹐晉靑虹見。

二十八年﹐洛絕於周。

三十六年﹐淇絕於舊衛。

三十九年﹐晉城頓丘。

四十三年﹐宋殺其大夫皇瑗於丹水之上。丹水壅不流。

四十四年﹐王陟。

元王﹝名仁﹞

元年丙寅﹐晉定公卒。

二年﹝晉出公元年﹞。

四年﹐於越滅吳。

六年﹐晉澮絕於梁。丹水三日絕不流。

七年﹐齊人﹑鄭人伐衛。

王陟。

貞定王﹝名介﹞

元年癸酉﹐於越徙都瑯琊。

四年十一月﹐於越子勾踐卒﹐是爲菼執﹐次鹿郢立。

六年﹐晉河絕於扈。

七年﹐晉荀瑤城南梁﹝一本「晉出公二十年」﹞。

十年﹐於越子鹿郢卒﹐不壽立。

十一年﹐晉出公出奔齊。

十二年﹐河水赤三日。

荀瑤伐中山﹐取窮魚之丘。

十三年﹐晉韓龐取秦武城。

十六年﹝晉出公二十二年﹞。

十七年﹐晉出公薨﹐乃立昭公之孫﹐是爲敬公。

十八年﹝己丑﹐晉敬公元年﹞。

二十年﹐於越子不壽見殺﹐是爲盲姑﹐次朱勾立。

二十二年﹐楚滅蔡。

二十四年﹐楚滅杞。

二十八年﹝晉敬公十一年﹞﹐王陟。

考王﹝名嵬﹞

元年﹝晉敬公十二年﹞﹐魏文侯立。

十年﹐楚滅莒。

十一年﹐晉敬公卒。

十二年﹝晉幽公柳元年﹞﹐魯悼公卒。

十四年﹐魯季孫會晉幽公於楚丘。

十五年﹐王陟。

威烈王﹝名午﹞

元年丙辰。

三年﹐晉大旱﹐地生鹽。

五年﹐晉丹水出﹐反潔。

六年﹐晉大夫秦嬴賊幽公於髙寢之上﹐魏文侯立幽公子止。

七年﹝壬戌﹐晉烈公元年﹞﹐趙獻子城泫氏﹐韓武子都平陽。

八年﹐趙城平邑。

九年﹐楚人伐我南鄙﹐至於上洛。

十一年﹐田公子居思伐邯鄲﹐圍平邑。

於越滅滕。

十二年﹐於越子朱勾伐郯﹐以郯子鴣歸。

十四年﹐於越子朱勾卒﹐子翳立。

十六年﹐齊田盻及邯鄲韓舉戰於平邑﹐邯鄲之師敗逋﹐遂獲韓舉﹐取平邑﹑新城。

十七年﹐魏文侯伐秦至鄭﹐還築汾陰﹑郃陽。

田悼子卒﹐田布殺其大夫公孫孫﹐公孫會以廩丘叛於趙。田布圍廩丘﹐翟角﹑趙孔屑﹑韓氏救廩丘﹐及田布戰於龍澤﹐田師敗逋。

十八年﹐王命韓景子﹑趙烈子及我師伐齊﹐入長垣。

二十三年﹐王命晉卿魏氏﹑趙氏﹑韓氏爲諸侯。

二十四年﹐王陟。

安王﹝名驕﹞

元年庚辰。

九年﹐晉烈公卒﹐子桓公立﹝《韓非子》作「桓侯」﹞。

十年己丑﹝晉桓公頃元年﹞。

十五年﹐魏文侯卒﹝在位五十年﹞。

大風﹐晝昏。

晉太子喜出奔。

十六年﹝乙未﹐魏武侯擊元年﹞﹐封公子緩。

二十一年﹐韓滅鄭﹐哀侯入於鄭。

二十三年﹐於越遷於吳。

二十六年﹐王陟。

魏城洛陽及安邑﹑王垣。

七月﹐於越太子諸咎弒其君翳。

十月﹐越人殺諸咎越滑﹐吳人立孚錯枝爲君。

烈王﹝名喜﹞

元年丙午﹐魏公子緩如邯鄲﹐以作難。

於越大夫寺區定越亂﹐立初無餘﹐是爲莽安。

二年﹐秦胡蘇帥師伐韓﹐韓將韓襄敗胡蘇於酸水。

魏觴諸侯於範臺。

晉桓公邑哀侯於鄭﹐韓山堅賊其君哀侯。

六年﹝辛亥﹐梁惠成王元年﹞﹐韓共侯﹑趙成侯遷晉桓公於屯畱﹝以後更無晉事﹞。

趙成侯偃﹑韓懿侯若伐我葵。

七年﹐王陟。

我師伐趙﹐圍蜀陽。

齊田壽帥師伐我﹐圍觀﹐觀降。

魏大夫王錯出奔韓。

顯王﹝名扁﹞

元年癸丑﹐鄭城邢丘﹝自此韓攺稱曰鄭﹞。

秦子向命爲藍君。

二年﹐河水赤於龍門三日。

三年﹐公子景賈帥師伐鄭﹐韓明戰於韓﹐我師敗逋。

四年夏四月甲寅﹐徙邦於大梁。

王發逢忌之藪以賜民。

於越寺區弟思弒其君莽安﹐次無顓立。

五年﹐雨碧於郢。

地忽長十丈有餘﹐髙尺半。

六年﹐我師伐邯鄲﹐取列人﹔我師伐邯鄲﹐取肥。

雨黍於齊。

七年﹐我與邯鄲趙楡次﹑陽邑。

王會鄭釐侯於巫沙。

八年﹐入河水於圃田﹐又爲大溝而引圃水。

瑕陽人自秦導岷山靑衣水來歸。

九年﹐秦師伐鄭﹐次於懷﹐城殷。

十年﹐楚師出河水以水長垣之外。

龍賈帥師築長城於西邊。

鄭取屯畱﹑尙子。

十一年﹐鄭釐侯使許息來致地﹕平丘﹑戶牖﹑首垣諸邑及鄭馳地。我取枳道﹐與鄭鹿。

王及鄭釐侯盟於巫沙﹐以釋它陽之圍﹐歸釐於鄭。

十二年﹐魯恭侯﹑宋桓侯﹑衛成侯﹑鄭釐侯來朝。

於越子無顓卒﹐是爲菼蠋卯﹐次無疆立。

十三年﹐邯鄲成侯會燕成侯於安邑。

十四年﹐秦公孫壯伐鄭﹐圍焦城﹐不克。

秦公孫壯帥師城上枳﹑安陵﹑山民。

邯鄲伐衛﹐取漆富丘﹐城之。

齊師及燕戰於泃水﹐齊師遁。

十五年﹐齊田期伐我東鄙﹐戰於桂陽﹐我師敗逋。

東周與鄭髙都﹐鄭釐侯來朝中陽。

宋景鼓﹑衛公孫倉會師﹐圍我襄陵。

十六年﹐王以韓師﹑諸侯師縣於襄陵。

齊侯使楚景捨來求成。

邯鄲之師敗我師於桂陵﹝秦伐韓閼與﹐惠成王使趙往破之。不知是何年﹞。

十七年﹐燕伐趙﹐圍濁鹿。趙靈王及代人救濁鹿﹐敗燕師於勺。

晉取玄武﹑濩澤﹝卽雷澤﹐舜漁處﹞。

十八年﹐齊築房以爲長城。

十九年﹐王如衛﹐命公子南爲侯。

二十年。

二十一年﹐魏殷臣﹑趙公孫裒伐燕﹐還取夏屋﹐城曲逆。

二十二年壬寅﹐孫何侵楚﹐入三戶郛。

楚伐徐州。

二十三年﹐魏章帥師及鄭師伐楚﹐取上蔡。

孫何取氵隱陽。

秦孝公會諸侯於逢澤。

絳中地棨﹐西絕於汾。

二十四年﹐魏敗韓馬陵。

二十五年。

二十六年﹐穰庇帥師及鄭孔夜戰於梁赫﹐鄭師敗逋。

與齊田盻戰於馬陵。

二十七年五月﹐齊田盻及宋人伐我東鄙﹐圍平陽。

九月﹐秦衛鞅伐我西鄙。

十月﹐邯鄲伐我北鄙。

王攻衛鞅﹐我師敗逋。

二十八年﹐城濟陽。

秦封衛鞅於鄔﹐攺名曰尙。

二十九年﹐邳遷於薛。

三月﹐爲大溝於北郛﹐以行圃田之水。

三十年。

三十一年﹐秦蘇胡帥師伐鄭﹐韓襄敗秦蘇胡於酸水﹝不知何年﹐附此﹞。

三十二年。

三十三年﹐鄭威侯與邯鄲圍襄陵。

三十四年﹐魏惠成王三十六年﹐攺元稱一年。

王與諸侯會於徐州。

於越子無疆伐楚。

三十五年﹐楚吾得帥師及秦伐鄭﹐圍綸氏﹝不知何年﹐附此﹞。

三十六年﹐楚圍齊於徐州﹐遂伐於越﹐殺無疆。

三十七年。

三十八年﹐龍賈及秦師戰於雕陰﹐我師敗逋。

王會鄭威侯於巫沙。

三十九年﹐秦取我汾陰﹑皮氏。

四十年。

四十一年﹐秦歸我焦﹑曲沃。

四十二年﹐九鼎淪泗﹐沒於淵。

四十三年。

四十四年。

四十五年﹐楚敗我襄陵。

四十六年。

四十七年。

四十八年﹐王陟。

愼靚王﹝名定﹞

元年辛丑﹐秦取我曲沃﹑平周。

二年﹐魏惠成王薨。

三年﹐今王元年。

四年。

五年。

六年﹐鄭侯使韓辰歸晉陽及向。

二月﹐城陽﹑向﹐更名陽爲河雍﹐向爲髙平。

隱王﹝《史記》作赧王﹐名延。蓋赧﹑隱聲相近﹞

元年丁未十月﹐鄭宣王來朝。梁。

燕子之殺公子平﹐不克。齊師殺子之﹐醢其身。

二年﹐齊地暴長﹐長丈餘﹐髙一尺。

魏以張儀爲相。

三年﹐韓明帥師伐襄丘。

秦王來見於蒲阪關。

四月﹐越王使公師隅來﹐獻舟三百﹑箭五百萬及犀角﹑象齒。

五月﹐張儀卒。

四年﹐翟章伐衛。

魏敗趙將韓舉。

五年﹐洛入成周﹐山水大出。

六年十月﹐大霖雨﹐疾風﹐河水酸棗。

楚庶章率師來會我﹐次於襄丘。

七年﹐翟章救鄭﹐次於南屈﹝此年未的﹞。

八年﹐秦公孫爰帥師伐我皮氏﹐翟章帥師救皮氏圍。疾西風。

九年﹐城皮氏。

十年。

十一年。

十二年﹐秦拔我蒲阪﹑晉陽﹑封谷。

十三年﹐邯鄲命吏大夫奴遷於九原﹐將軍﹑大夫﹑適子﹑代史皆貂服。

十四年。

十五年﹐薛侯來會王於釜丘。

楚入雍氏﹐楚人敗。

十六年﹐王與齊王會於韓。

今王終二十年。

