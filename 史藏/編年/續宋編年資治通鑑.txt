

欽定四庫全書

史部二

續宋編年資治通鑑

編年類

提要

【臣】等謹按續宋編年資治通鑑十五卷宋劉時舉撰時舉裏貫無考其結銜稱通直郎戶部架閣國史實錄院檢討兼編修官宋季三朝政要載史嵩之父防去位詔以右丞相起復時舉爲廩學生有與王元野黃道等九十四人上疏力爭一事其始末則未之詳也是書所記始髙宗建炎元年迄寕宗嘉定十七年當成於理宗之世而書末附論一條稱理宗撐拄五十年而後亾不可謂非幸云云其言乃出於宋亾以後似非時舉原文按舊本目錄後有書坊題識一則稱是編系年有考據載事有本末增入諸儒集識三復校正一新刋行雲云則書中所附議論有元時刋書者所增入非其舊矣其中紀載𨿽以簡約爲主或首尾未具於事迹間有脫遺然如論張浚不附和議而不諱其黨汪黃攻李綱引秦檜之罪辧李綱之被謗逺謫而不諱其庇翁彥國防宋齊愈之失褒貶頗協至公無講學家門戶之見捲端有朱彛尊題詞稱其過於王宗沐薛應旂所撰殆不誣云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校官【臣】陸

費墀

續宋編年資治通鑑原序

宋中興通鑑一十五卷通直郎國史院編修官劉時舉編史嵩之喪父以右相起復時舉爲京學生與王元野黃道等九十四人太學生黃愷伯金九萬孫翼鳯等百四十四人武學生翁日善等六十七人宗學生趙子寰等三十四人上書爭之是亦慷慨之士也觀者嫌其太略然以視王宗沐薛應旂所撰斯條理過之矣小長蘆七十九老人朱彛尊題

欽定四庫全書

續宋編年資治通鑑卷一

宋劉時舉撰

宋髙宗一

丁未建炎元年五月庚寅朔卽位於南京大赦攺元其詔略曰惟孝弟可以動天惟憂勤可以成務惟恭儉可以富民惟兢畏可以保國惟大公可以悅人惟至仁可以安眾惟來讜論屏側言可以達聰惟近正人逺寵佞可以成徳庶幾降監俾復父母宗族朕將謹視舊章不以手筆廢朝令不以內侍典兵權容受直言斥去浮靡非軍功無異賞非戎備無僝正尙慮羣臣狃於故習有以奇巧獻有以祥瑞聞大臣蔽賢有舉非實臺諫懷匿有言不盡凡此之屬必罰無赦

中興大事記曰天下之勢者在人主一動念一轉手之間耳觀此一詔則髙宗惻然之心實然之政眞足以轉移天心而感動人心矣而不以手筆廢朝令不以內侍典兵權尢足以懲崇觀之積而去靖康之亂根也

又詔戒厚斂除政赦盜賊治賍吏錄忠義昭智勇以汪伯彥同知樞宻院黃潛善爲中書侍郎以右僕射召李綱赴闕汪黃自謂有攀附之勞虛相位以自擬及自外召綱二人由此與綱忤綱行至太平州疏曰恭儉優於天下興衰撥亂之主非英哲不足以當之惟其英故用心剛足以決大事而不爲小故之所搖惟其哲故見善明足以任君子而不爲小人之所間

中興大事記曰嗚呼天之愛人甚矣有感於人事之變而迫於气數屈伸消息之不齊然後不得已而降殃咎焉然是气之屈於此也則必有以伸於彼其消於今也必有所息於後是以天將降非常之禍於斯世則必爲之預出非常之人以禦之使夫國家猶有所依而立生民之類不至於糜爛冺滅而無餘是則理勢之必然而天之所以爲天者其心固如此也若李公者其天之所出以禦宣和靖康之禍而開建炎紹興之業者歟當上卽位之初悞國之臣不可用僞命之臣不可用張趙之徳望未孚天下人望之所歸者李公一人而已上不自內用汪黃而自外召綱則髙宗之志主於恢復可見矣觀上未卽位時與公書云王室多故乘輿蒙塵方今生民之命急於倒垂諒非有不世之才何以成協濟之功則髙宗屬意於公久矣遄爲汪黃所擠才七十五日而去位豈天意未欲恢復耶

尊元祐皇后孟氏爲太后

元祐皇后初無失徳哲宗廢於熙寧之時徽宗復於元符之際後羣臣以元符元祐並後非古制又復廢居瑤華宮至是乃正尊位中興大事記曰前世嘗罹母后之禍而我朝髙曹向孟之屬【仁宗後曹氏英宗後髙氏神宗後向氏哲宗後孟氏】獨享母后之福旣畱宣仁以開元祐之治復畱元祐以開炎興之運此固天意然亦祖宗修身齊家之效也

遙上孝慈淵聖皇帝尊號遙尊母韋氏爲宣和皇后立邢氏爲皇后又詔攺宣仁皇后謗史播告天下於是追貶蔡確蔡卞邢恕

中興大事記曰當靖康元年二月敵退之後士大夫爭法新舊辧黨邪正識者以譏其治不急之務今髙宗卽位首詔攺宣仁謗史不防復蹈前轍耶曰不然張敬夫謂此乃撥亂反正之宏綱古今人心之天理蓋我朝之治元祐爲盛母后之賢宣仁爲最當熙丰小人相繼用事之後使非繼以元祐則中原之禍不待靖康而後見當京師失守之時使非元祐之治在人耳目又何以開炎興之運哉此宣仁之功也章蔡初意不過欲去元祐之人耳而至於變元祐之法又慮元祐之人復用也而至誣以廢立之罪謗及宣仁一念之私燎原滔天可畏哉

罷耿南仲言者謂陛下欲進兵京城爲南仲父子所沮上曰南仲悞淵聖天下共知朕嘗欲手劍擊之命安置南雄又論主和悞國罪李邦彥及吳敏蔡懋李棁宇文虛中鄭望之李鄴竄於嶺南望之鄴皆使敵請割地者中興大事記曰金人自攻陷太原以來卽以講和割地爲餌李邦彥吳敏唐恪諸人皆墮其計蓋小人始者惟以拓地邀功及敵人已入中國小人無功之可邀則惟幸和之可成故政和之開釁者卽宣和求和之人而宣和之求和者卽靖康賣國之人也此小人以和誤國尢甚於敵人之以和誤我也耿南仲旣以和誤淵聖猶以和沮髙宗緩兵此小人之尢者上至欲手劍之此髙宗之初心未爲汪黃所誤之時也觀此則後日遣使議和者皆非其本心矣

置禦營司以黃潛善汪伯彥兼使副

中興大事記曰國朝兵權隸於三衙本之樞府樞府有發兵之權而無握兵之權三衙有握兵之權而無發兵之權今本復三衙而別置禦營司分委之樞府而置禦營使其後專掌兵權樞府不得而預議者以本朝故事分爲兩府又制禦營使是政出於三此趙鼎所以舉行故事以正西府之權範宗尹所以兼樞宻使而罷禦營使宜也

置直州茶鹽司張叔夜從淵聖北遷道中惟時飲湯義不食其粟至白溝河禦者曰界河矣乃仰天大呼明日扼吭死何防至敵中不食而死孫傳後不知所終中興大事記曰靖康之難能死節者前有李若水後有張叔夜二人而已敵再犯闕勤王之師無一至者獨叔夜以孤軍入衛其忠已足稱及北遷之後猶不食其粟不入其境則終始之義無憾矣李若水嘗主車駕出城者也使其不死亦在誤國諸人之數惟其一死之明白昭晰故誤國之罪盡釋而言忠義者亦首稱焉若何防孫傳身爲大臣乃引其君以降敵求生其不忠不義無父無君孰大焉使其能爲若水之死已不足以贖誤國之罪而乃死於敵庭則其死不足言矣論者猶以二子不屈於僞楚爲忠夫屈於大而不屈於小不屈於前猶或有益不屈於後復何補哉

金人陷河中府權府事郝仲連及其子致原死之張所言亟還京城者有五利奉宗廟保陵寢一也慰安人心二也系四海之望三也釋河北割地之疑四也早有定處而一意於邊防五也又曰國家之安危在乎兵之彊弱與將相之賢不肖而不在乎都之遷與不遷也誠使兵弱而將相不肖𨿽云渡江而南安能自保上欲以其事付所防所言黃潛善兄弟姦邪不可用潛善引去上畱之乃竄張所於江州六月李綱入見置檢鼓院竄張邦昌於潭州尋賜死竄從張邦昌者王時雍徐秉哲吳訏莫儔李維顏博文孫覿王紹李回等有差中興大事記曰朱文公謂李綱入來方成朝廷者正謂此也公之十議一一施行而議僣叛議受僞命一章獨不下綱曰此刑政之大者蓋爲臣之罪莫甚於僣叛莫大於從僞此而不誅何以正朝廷何以示百官何以曉天下何以懲戒後世之事君者上未遽行者以祖宗不忍殺大臣也邦昌忍於易姓忍於負宗社王時雍之徒忍於覆國忍於事異姓茍可以謀身者皆無所不忍若使覆宗社而無誅宗社何罪焉棄主事僞而無刑彼盡忠守節者何辜哉然綱之議𨿽行而公之謗愈多矣綱去之後朱勝非以敵犯維揚而欲立邦昌後蓋勝非邦昌友壻也未一二年間僞

命之臣亦驟然擢用而爲宰相臺諫者矣可勝嘆哉復公主號宗澤聞黃潛善等復倡和議上疏言河之東北陜之蒲解此三路者祖宗基命之地柰何輕聽姦邪附敵者張皇之言遂自分裂今日之事正宜與敵不共戴天今卽位已四十日矣未聞有所號令今但見刑部指揮不得覘報赦文於河東河北陜之蒲解玆非新人耳目也是欲蹈東晉旣遷之覆轍裂王者一統之疆土爲僞霸耳爲是說者不忠不孝之甚臣𨿽駑怯當躬冒矢石爲諸將先上壯之以宗澤知開封府尋命畱守東京澤至京時盜賊縱橫澤下令曰爲盜者贓無輕重並從軍法由是盜賊屏息人情相安黃潛善白上遣傅雩爲祈請使未行朝論遣重臣以取信攺命周望爲通問使未行李綱爲上言今日之事內修政事外攘彊敵使國勢日彊則二聖不俟迎請而自歸不然𨿽車蓋相望卑辭厚禮終恐無益今所遣使但當奉表兩宮致思慕之意可也上乃命綱艸二帝表付雩因獻二帝衣各一襲且致書於尼瑪哈置賞功司每縣添武尉一員李綱請置沿河淮江帥府要郡以備控扼帥府帶安

撫要郡帶鈐轄次要郡領兵馬都監皆武臣爲之副大率自川陜廣南外總分爲十九路自帥府外要郡三十九次要郡三十八總爲兵九十六萬七千五百人非要郡不與焉又別置淩波等水軍皇長子生賜名旉李綱爲上言登極赦獨遺河東北而不及勤王之師乃大赦罷職田封吐蕃嘉勒彭後李綱上三議一曰募兵二曰買馬三曰募民出財助軍費且言熙丰間內外禁旅五十九萬今禁旅單弱何以捍彊敵而鎭四方故莫若取財於東南而募師於西北若得數十萬付諸將以時練之不久皆成精兵此最爲急務於是詔陜西河北各募三萬京東河東各募二萬仍創驍勝壯捷忠勇義成龍武虎威折衝果毅定難靖邊凡十號每號四軍每軍二千五百人李綱又言步不足以勝騎而騎不足以勝車乃請以車制頒於京東西路使制造而攻習之諫議宋齊愈入對以綱招軍買馬勸民出財助國非是上重北遷龍徳宮器玩悉爲都監王球所竊及是內侍陳烈以其餘寶器來上皆遐方異物李綱諫上亟命碎之秋七月命王淵劉光世韓世忠張浚分討羣盜

時羣盜蜂起如淮寧之杜用山東之李昱河北之丁順王善楊進皆擁兵數萬不可招而拱州之黎驛鞏州之魚臺亦有潰卒數千爲盜光世斬李昱淵殺杜用丁順等皆赴河北招討司自劾盜益衰

皇叔士培復洺州省冗官詔修京城略曰朕將親督六師以援京城及河東河北諸路已奉迎隆祐太后津遣六宮及衛士家屬置之東南朕與羣臣獨畱中原應在京屯兵聚糧修樓櫓治器具令畱守司趣辦之東京畱守宗澤造戰車千二百乘又據形勝立二十四壁於城外駐兵數萬沿大河鱗次爲壘結兩河山水寨瀕河七十二里命十六縣分守之上表曰今敵人尙熾羣盜方興比聞逺近之驚傳已有東南之巡幸恐增四海之疑心謂置兩河於度外因成解體未諭聖懷不報又上疏曰陛下回鑾汴京是人心之所欲妄議巡幸是人心之所惡又不報澤又抗疏極言祖宗二百年基業陛下柰何棄之以遺彊敵今陛下一歸王室再造中興之業復成如以臣爲狂率願延左右之將士試一諭之不獨謀之一二大臣天下幸甚澤每疏奏上以付中書省潛善伯彥笑以爲狂張慤獨曰如澤之忠義若得數人天下定矣二人語塞李綱言今縱未能入闗猶當適襄鄧以示不忘中原之意今冬無虞車駕還闕天下之勢遂定而近議論紛紜謂陛下將幸東南然臣恐中原非復我有上曰但欲奉迎太后及六宮往東南耳朕當與卿畱中原乃命綱艸詔頒之兩京詔修鄧州城朝臣皆以爲不可中書舎人劉玨言臣聞近臣有欲幸南陽者宻邇中原易以號召四方此固然矣然今日兵弱財單陳畱諸郡新創於亂千乘萬騎何所取給南陽城惡亦不可恃夫驕兵敵之長技而不習水戰京城天險前據大江可以攻守東南久安民力富盛可以待敵時伯彥潛善皆主幸東南故士大夫來附其議

中興大事記曰李綱請寺滎陽宗澤請幸京城汪黃請幸東南三者不同然京城之防爲上況宗澤數月間城築已增固樓櫓已修飾壠壕已開浚寨柵已羅列義士已團結蔡河五丈河皆已通流陜西京東西河東北盜賊皆已歸附又非靖康戰守無備之比失此一機中原絕望矣周之失計未有如東遷之甚也然李綱之請又在宗澤規模未成之前故其謀請先幸襄鄧以系中原之望西鄰闗陜可以招兵北近京畿可以進援南逼巴蜀可以取財貨東達江淮可以運谷粟俟兩河就緒卽還汴京亦可也而汪黃待髙宗以乳嫗防赤子之術曰上皇之子殆將三十人今所存惟聖體不可不自愛重故建爲幸東南之防不知我往敵亦往上如揚州而敵亦至揚州上如鎭江而敵亦至鎭江行幸所至卽爲邊面譬如泉流不知所屆矣

以李綱黃潛善爲左右僕射兼禦營使張慤副之以劉光世爲左司都統制

綱爲上謀以乘輿幸南陽上許之黃潛善與汪伯彥乃力請幸東南上意中變於是綱所建白上多不從數日遂有並相之命自古君子小人並用其終也君子必去小人必畱蓋至是中興之規模一變矣

罷四道總管府宋齊愈抵死初齊愈在圍城中自外至防所寫張昌二字至是鞫於禦史臺獄具賜死或言齊愈論李綱不已故綱以危法中之

中興大事記曰宋齊愈之罪當從王時雍等之例貶而竄之可也何至是耶洪芻陳衝王及之死綱尙救其死而獨不救宋齊愈綱於是失政刑矣中興之初大臣有一事之當理則足以興起人心有一事之稍非亦足以抑遏人心此所以來張浚之疏也浚素與齊愈友而又潛善客也以潛善而忌李綱是以小人而忌君子也以張浚而攻李綱是以君子而攻君子其可乎豈非張浚初年之見耶

詔迎太廟神主赴行在仍命東京畱守宗澤移所居敵使於別館澤上奏曰臣不意陛下復聽姦臣之語浸漸望利爲退走計營繕金陵奉元祐太后仍遣官奉迎太廟木主棄河東河北淮南陜西七路生靈如糞壤艸芥略不顧惜又令遷敵使別館優加待遇不知二三大臣於敵人情欵何如是之厚而於國家計謨何如是之薄也臣朴愚必不敢奉詔詔答曰卿彈壓彊梗保防都城深所倚仗但拘畱金使未達朕心澤猶不奉詔又請上回鑾詔賜澤襲衣金帶元祐太后發京師將如揚州河朔之民憤於淩虐自結巡社乃定河北忠義巡社法召譙定伊川先生之髙弟也張浚論李綱買馬之擾招兵之暴優立賞格乃更爲姦乃落職奉祠中興大事記曰初論水災於宣和之時而爲宣和大臣所斥建守城之防陳邀擊之謀於靖康之時而爲靖康大臣所擠建炎之初公爲首相慨然以修內攘外爲己任而爲潛善伯彥所沮一人之身而三定大防乃三受重謗然謗之所至名亦隨之使公之言用於宣和之初則都城必無潰迫之憂用於靖康則國家必無顚覆之危而後之用於建炎則中原不至於淪沒也以髙宗卽位之初召於貶所而任以臺衡待之非不專而公亦以一身任天下之重邊防軍政已略就緒中山之功未成而謗書滿篋矣公之去就甚輕而闗於天下之安危者甚重綱在位則措置兩河兵民稍集綱去則兩河無兵而彊敵橫矣綱在位則僞臣叛黨稍正典刑綱去則叛臣在朝而政事乖矣綱在位則必主幸襄鄧之防必從宗澤還京之疏綱去則維揚有警而翠華南幸矣當時猶以靖康京城之禍建炎維揚之禍歸咎於綱小人之無忌憚一至於此哉

綱薦張所招撫河北傅亮經制河東至是所言乞置司北京俟措置就緒卽渡河而權北京畱守張益謙奏以爲招撫不當置司北京亮亦言經制司兵十萬人河外皆敵兵乞權置司陜府潛善頗沮又以兵少不如勿遣罷之綱言潛善力沮三人所以沮臣使不安戰臣每鑑靖康大臣不和之失凡事必與潛善等議而後行不謂彼乃設心如此乞歸田裏陳東上疏詆潛善伯彥不可任李綱不可去歐陽徹亦上書詆用事者黃潛善汪伯彥奏論之並坐狂直棄市詔如淮甸冬十月上如揚州十一月張浚論李綱括馬招兵勒納之非且及於易詔令以庇翁彥國之罪捐金帛以資張政傳亮之費竄鄂州

中興大事記曰張浚平生忠肝義膽不與秦檜共事不與敵俱生而初年之見反黨汪黃而攻李綱不已何哉使其反攻李之筆而攻汪黃豈不快公議哉善乎胡安國之疏曰賞罰政事之綱必先核實而核實必自大臣與臺諫始渡江以前所任相其賢否則有公論矣而言者獨攻綱爲甚一言而罷相再言而罷職又再言而放於邊鄙又再言而投諸海島施於綱者亦甚峻矣然人心未服則以所毀亂眞而不核實有如昔防江復令招刺諸州勸納發招討司未有以爲非者在綱行之則謂失人心在他人行之則獨以爲可此不核實者一也自仲尼大聖猶待三年有成而乃責綱以一時未聞報政孫覿常艸降表貶薄二聖死有餘責得貶輕矣乃以爲杜塞言路此不核實者二也綱旣放斥於鄂渚澧陽之後若如言者所論國家宜少安矣而李成張遇丁進縱橫淮甸所在如織此不核實者三也敵陷京城邀請二帝乃何防操權郭京用事綱與逺貶不預戰守之謀而因欲黜綱前日回鑾之功指以爲罪此不核實者四也綱本以建州禦敵守城之防爲孝慈皇帝所知擢與機政而以爲欺君要功不貸之罪此不核實者五也刼寨之事人以爲姚平仲講於帷幄種師道李綱之所不與也而乃謂綱之用心欲置公於何地以激怒爲不貸之罪此不核實者六也胡安國之疏如此然以親而庇翁彥國之罪以怒而抵宋齊愈之死此又不待核實而綱有餘責矣大臣之用心不可不公如此

王倫使金與傅雱俱畱金國詔非經三省宻院不行十二月置講讀官上嘗取孟子論治道之語書之

座右分路類省試以待親防以楊時爲工部侍郎時入對首言自古聖賢之君未有不以典學爲務以君徳在是故也尋命兼侍講金分三道南侵尼瑪哈自雲中下太行將由河陽渡河攻河南斡裏雅布與其弟烏珠自燕山內渡河攻山東羅索與其副薩哈自同州渡河攻陜西以燕山軍圍汴宗澤有備千里之地無糧可因遣兵保防汴梁以竢大軍北渡敵聞之斷河梁而遁羅索至河中府官軍扼河西岸不得渡乃由韓城犯長安蒲津軍潰尼瑪哈旣犯河陽據泛水引軍而來命萬戶尼楚赫分軍犯京西中原大震攻河南畱守孫昭逺戰不利擁兵南去爲叛兵所害少尹阮駿死之圍棣州守臣姜剛之拒守圍二十七日不拔而去又陷同州守臣鄭驤赴井死又陷長安帥臣唐重及楊宗閔桑景詢曹謂郭忠皆死之先是重度敵至以書別其父堯臣曰忠孝不兩立義當死國其父報之曰汝能捐軀徇國吾含笑入地矣陷濰州守臣韓浩死之又陷靑州臨淄知縣陸有常死於陣知益都縣張侃千乘縣丞丁興宗亦死之千乘縣市民率土軍射士保甲及濵州亂兵葛進等擊敗之敵棄靑濰而去又陷潁昌府守臣孫黙死之又陷秦州引兵犯熙河陷鳯翔府又陷唐州掠其城而去又陷蔡州汝陽縣令郭贊罵敵死之又陷淮寧府守臣向子褒死之又陷均州

金人攻掠陜西京東陷同州長安泰州鳯翔唐蔡淮寧均州八郡不能攻者汴京棣州乃棄靑濰而去中興大事記曰祖宗百年廉恥禮義之化其所以涵養士大夫者至深逺矣然以熙寧以來羣小相師滅理窮欲六十年士大夫沈酣之餘心志潰爛不可收拾宜其禍變危迫而皆不知以爲憂敗衂迎降而皆不知以爲恥棄君叛父奉敵稱臣而皆不知以爲辱也而兩河之帥守主將其爲睢陽許逺顏眞卿者不可勝數是𨿽人之秉彛不容泯沒亦祖宗所以涵養斯文之澤也所可惜者朝廷規模不立措置乖方當建炎之初河北惟失眞定等四郡河東惟失太原等六郡其他固在也胡舜陟四鎭之說不行乎前李綱招撫經總之事復沮於後故當時無連橫合從相援之勢金兵方盛又非一州之所能敵旣破一州又取一州使忠臣義士守孤城以待盡非金殺之也實朝廷殺之也觀徐徽言奏使土豪復故地使之世襲而金憚之則胡舜陟李綱之計不行豈不惜哉

以劉玨爲吏部侍郎衛膚敏中書舎人劉觀給事中是年八月杭州軍亂九月建州軍亂十一月宻州軍

亂十二月吉州軍亂

戊申建炎二年春正月上在揚州金人陷鄧州安撫範致虛遁劉汲出戰死之括民間金幣如收括京城之法掠鄧汝金房四州之民以歸盜張遇焚眞州尋陷鎭江王淵招降之山東羣盜蜂起潛善伯彥皆蔽匿不以奏及盜焚眞州去行在六十里上亦不聞內侍邵成章上疏言二人之罪必誤國上怒詔成章不守本職轉言大臣竄吉州盜丁進犯壽春府守臣康允擊卻之詔後族勿除從官太學生魏祐上書論潛善伯彥誤國十罪二月金人犯東京澤聞之曰滑州衝要必爭之地失之則京城危矣以鋭卒五千授張防防至滑州與金迎敵又遣王宣以五千騎往援未至防再戰死之後二日宣至滑州與敵大戰敵夜濟河復邀擊之殺傷甚眾卽命宣知滑州敵不敢犯其境金人遣兵自鄭州抵白沙驛距京才十里都人甚恐澤方與客對奕寮屬請議守禦之防澤不應諸將退布部伍撤弔橋披甲乘城都人益懼澤聞之命解甲歸寨曰何事張皇時劉衍劉達各將車二百乘在鄭滑間澤益選精鋭數千助之令張燈如平時民始安堵又遣部將李景良閻中立郭俊民領兵萬餘赴滑鄭遇敵大戰而敗中立死之郭俊民降敵景良遁去澤捕得景良斬之俊民與金將史姓者持書招澤澤謂俊民曰汝失利就死尙爲忠義鬼今乃爲敵遊說何面目見人耶捽而斬之謂史姓曰上屯重兵近甸我畱守也有死而已何不以戰試我而反以兒女語脇我耶又斬之澤三上表請上回鑾表曰京師乃太祖太宗一統之本根願以二百年基業爲意早賜回鑾則天下皆知一人來歸盜賊屏息彊敵寢謀臣若誤國一子二孫甘被顯戮翁彥國爲經制使籍民輸建康修城磚數百萬其人逾防吉南安諸郡陸負水運率千錢致兩磚江西提刑畱侑勸民出私財助國乃督責州縣以等第厚賦於民欲以求進民苦於此役知洪州胡直彊奏罷之市易務乃熙寧初置及是言者以爲所入不償所費遂罷之復端明殿樞宻直學士募振華軍於河南北淮南以六萬人爲額中山府自靖康末受圍至是三年乃陷陳亨伯冒圍入城固守呼總管使括城中兵擊敵部將沙振以眾寡不敵乃害亨伯後諡忠節三月以司馬光配饗哲宗石濠縣李彥先復陜州卽以彥先知州事金人圍陜不克乃攻虢州陷之金人犯涇原吳玠敗之夏四月罷巡社金人復陷洺州士培奔大名府

自二帝北狩兩河州郡外無應援內絕糧儲並爲敵所取惟中山慶源保莫祁洺冀慈相保久而陷之

馬廣聚鄕兵保慶源五馬山陰迎信王榛以歸奉榛總制諸山寨先以奏付宗澤以聞遣馬廣入見以信王榛爲河外兵馬都元帥加廣爲元帥府都總管潛善伯彥終以爲疑廣行復令聽諸帥臣節制廣知事變遂以其軍屯大名五月詔擇日還京正字馮檝獻書於潛善力言未可恐金人再來或不可當宗澤招撫河南羣盜聚城下又募四方義士合百餘萬累疏請上還京又言丁進有眾數十萬願守京城李成願扈從還闕卽渡河勦敵沒角牛楊進等眾百萬亦願渡河且請修龍徳寶錄宮以備迎奉二帝不報澤請上還京至是凡二十餘疏言甚切又澤聞王彥聚兵太行山卽以彥制置兩河彥所部勇士萬數面刺八字號八字軍彥方治軍約日越太原澤又上疏欲合諸將渡河潛善忌澤成功從中沮之因憂鬱成疾

中興大事記曰自古未有內外不相應而成功者有張仲孝友主於內而後吉甫得以專徵於外孔明欲出師於外則必任禕允於內建炎之初綱在內澤在外此正天生二人以開中興之治也使二人得盡行其志則必復君父之讎雪宗廟之恥伸神人之憤惜夫綱相則澤之志行綱去則澤之忠沮蓋汪黃二人旣用事於中則宗澤安能措手於外二人旣主幸東南之議則宗澤還京之請𨿽二十疏而何益縱使渡河而北指日成功亦安免後患哉嗚呼東京之地宗廟在焉陵寢在焉爲人子孫烏可置祖宗而不問爲人父母烏可棄遺黎而不思且向也元帥府方開之始宗澤請解京城之圍而伯彥等則謂不可使敵知元帥所在今也還京之請屢上而汪黃則謂上皇之子三十人今所在者惟聖體耳自外而觀汪黃之計可謂忠矣宗澤之計可謂危矣以義而論則君父不可視之如路人中原不可棄之如土梗天祚吾宋則將有主矣天所興者誰能敗之此豈汪黃乳嫗防赤子之術所能爲哉澤之志不獲伸於前又不獲伸於後徒使後之人聞出師未捷身先死長使英雄淚滿襟之嘆而爲之致無窮之恨

科舉復以詩賦兼取金帥自鳯翔之敗涇州之敗尼瑪哈焚掠西京取平陸渡河以歸雲中羅索遂自馮翊渡河破潼闗陷同華陜以歸於是知延安王庶遣將斷河橋又遣將屯龍水峽斷其歸路敵遂遁陷冀州權州事單某死之先是將官李政備守有方累擊退金人一日敵已登城火其門政以重賞募死士撲之俄有數十人皆以濕氊裹身躍火而進大呼力戰敵遂敗走城賴以存政死而城失守賀師範戰於八公原死之敵陷相州守臣趙不試同家屬赴井死又陷徳州都監趙叔皎死之又陷濟南府守臣劉豫降又陷東平府守臣權邦彥棄母遁又陷大名府守臣張益謙轉運裴億降敵曰城破乃降何也皆以提刑郭永不從爲辭敵遣騎召永入尼瑪哈曰沮降者誰永曰不降者我敵欲用之永罵曰無知犬豕恨不醢爾以報國何說我以降乎敵並其家害之諡勇節陷延安府守臣劉選遁通判魏彥明死之先是敵陷府之東城而西城猶堅守敵知曲端與王庶不協並力攻鄜延庶在坊州乃自當鄜州來路遣龎世才等當延安來路庶禦下太嚴曲端爲都統常曰設曲端誤我亦當斬之端銜其語端駐兵於邠州庶趣其進兵不動庶退龍坊敵遂乘虛陷延安陷濮州守臣楊粹中及杜績死之又陷開徳府守臣楊棣及楊彭年死之城中殺戮無遺宇文虛中爲祈請使楊可輔副之劉誨王貺爲通問使明年春金人並遣歸虛中曰奉命北來祈請二帝二帝未還虛中不可歸於是獨畱金國張慤薨許景衡薨復閩浙市舶官增諸路役錢六月建州葉儂殺妻子縱火突城而出陷福州其後趙哲招降之秀州軍亂命張浚討平之秋七月宗澤卒澤爲黃潛善所沮憂憤成疾疽發於背將沒無一語及家事但連呼過河者三遺表猶贊上還京云後諡忠簡召謝克用孫覿以杜充爲東京畱守盡反澤所爲兩淮豪傑皆不爲用

中興大事記曰此澤去而東京之地不可守也宗澤在則盜可使兵杜充用則兵皆爲盜矣充守東京則敵至維揚充守建康則敵至明州以充繼澤何異以淵代逖以姜維而續孔明之事功李綱罷而汪黃相於內宗澤死而杜充守於外天下事可知矣

翟進在西京與敵夾河而戰屢破之充酷而無謀士心不附諸將多不安之馬廣王彥旣還朝余稍稍引去判官宗穎請歸持服楊進叛攻掠汝洛忽遣騎犯翟進營進墜馬爲所害鑄禦寶者三一曰皇帝崇國祀之寶二曰天下合同之寶三曰書詔之寶趙子砥歸自燕山得上皇禦書以進且言金人講和以用兵我國斂兵以待和吾國與金國勢不兩立其不可講和明矣往昔契丹主和議女眞用兵十餘年間竟滅契丹今復蹈其轍譬人畏虎以肉餧之食盡終於噬人若設檻穽以待之然後可以制虎矣已而賜對遂命知臺州禦史馬伸劾黃潛善汪伯彥不謹詔令廣市私恩黜陟不公政令不一壅塞言路毀法自恣妨功害能過則稱君善則稱已彊狠自專務收軍情等罪詔伸言事不實責監濮州酒稅促使上道死於中路天下寃之親試舉人賜李易以下四百五十人及第宻州獻芝艸詔卻之冬十月河北制置使王彥自東京赴行在上召見彥見潛善伯彥力陳兩河忠義民引頸以望王師願因人心向順大舉北徵掎角破敵收復故地言極憤激大忤二人之意降防除閤門宣贊舎人免對知沛縣李膺言昨來經制司酒漕稅契頭子等錢所收至微所得至多倘復行之爲利不細乃復經制錢十一月更四川茶法初成都府路轉運趙開言請罷茶及令漕司買馬朝廷擢開主管川陜茶馬開至成都效政和都茶場法卽給茶引使商人卽園戶市之每斤所過徵一錢往徵一錢有半置合同場以譏其出入重私商之禁號合同場爲茶市交易者必由市而引與茶必相隨違者抵罪至四年冬置馬逾二萬匹引息錢至一百七十萬緡壬寅郊祀昊天上帝奉太祖配就江都縣築壇行事十二月金人陷襲慶府有欲發孔子墓者誅之以黃潛善爲左僕射汪伯彥爲右僕射

是時李綱旣去宗澤已死大權入手二小人爲相其事可知決幸東南無復經理中原之意

中興大事記曰始也獨相綱已爲汪黃所不悅繼而綱與潛善同相則必爲潛善所排綱於此時懲宣和大臣不和之咎且欲與潛善共事豈知君子小人必無共事之理旣並相汪黃而髙宗猶望其同心然小人之同不過同惡相濟爾夫人主所職在論相而小人因革大臣用舎有不與焉

詔百官言事呂頤浩上備禦十事

續宋編年資治通鑑卷一﹤史部﹐編年類﹐續宋編年資治通鑑﹥

欽定四庫全書

續宋編年資治通鑑卷二

宋劉時舉撰

宋髙宗二

己酉建炎三年春正月上在揚州詔羣臣陳備禦防金陷徐州守臣王復罵敵不屈闔門百口皆遇害後諡莊節又陷淮陽執守臣李寛初韓世忠在淮陽將防山東諸寇以拒敵防尼雅滿兵至滕縣聞世忠扼淮陽乃分兵萬餘人趨揚州以議事爲名使上不得出而尼雅滿以大軍迎世忠世忠棄軍走鹽城軍遂潰泗州王綯率同列爲執政言汪黃笑而不答至夕奏到敵復攻泗州上大驚守將焚淮橋遁金人由招信將渡淮縣尉孫暉禦之沈其數舟敵以疑兵縻暉自上流渡城破暉死之陷楚州守臣朱琳降以數百騎奄至天長軍守將俱重成喜將萬人遁陷揚州守臣黃願遁去上自建炎元年冬十月如揚州至是凡一十六个月

上時得天長報聞敵已至乃躬甲冑乘馬南巡惟內侍及防聖軍從之者數人而已二相方防食有問者猶以不足畏告之堂吏呼曰駕行矣乃戎服鞭馬南騖軍民爭門而出者不可勝數大理卿黃鍔至江口軍人以爲潛善罵之曰誤國誤民皆汝之罪鍔方辧其非是而首已斷矣時事出倉卒朝廷儀物皆委棄之太常少卿丞取九廟神主奉以出門甲騎已塞道行數里回望揚州城中煙焰漲天而帑藏所儲殺掠殆盡呂頤浩張浚追及上於瓜州鎭得小舟以渡至鎭江上次鎭江畱劉光世以兵扼江口上次平江命朱勝非爲平江府秀州控扼使張浚副之上過吳江縣命張浚以所部屯於吳江二月上如杭州以州治爲行宮大赦惟李綱不赦蓋潛善欲罪綱以謝敵也中丞張澂論黃潛善汪伯彥數其大罪二十條致陛下蒙塵於外天下人切齒唾罵乃除外郡尋宮觀責降泗州富民獻緡錢五萬卻之詔罪已求言詔曰朕已放宮嬪損服禦黜宰輔召忠良尙慮多方未知朕意自今事有闗於國體益於邊防許士民直言朕采擇行焉仍旌以示勸言之或失亦不汝尢金陷泰州守臣曾班降又陷髙郵軍守臣趙士瑗遁又犯海州守臣劉錫遁通判孔徳基降時命劉光世領軍迎敵未至淮而軍潰陷晉寧軍

守臣徐徽言死之初徽言與府州折可求約出兵夾攻敵尼瑪哈虜其子彥文使爲書以招其父可求遂降可求與徽言親也敵挾可求以招徽言於城下徽言以大義責可求且引弓射之可求走徽言回引兵擊敵斬羅索之子貝勒先是徽言陰結汾晉土豪約以復故地則奏官爲守長聽其世襲時朝廷與金結好恐出兵則敗和議抑其所請不報敵懼徽言欲速拔晉寧以除其患凡受圍三月而徽言屢敗卻之及城中矢石盡士困餓不能興監門石贇夜啟闗納敵遂陷徽言卽縱火自焚其家人率親兵力戰比曉力屈爲敵所執敵知其忠義欲生降之徽言罵敵不絕聲而死諡忠壯其統領孫昻亦力戰不屈而死三月以朱勝非爲右僕射簽書呂頤浩爲江東制置使王淵簽書樞宻院事

苗傅以淵素出其下怏怏不平劉正彥從淵求官得威州刺史正彥因招到賊丁進等久之除團練使正彥意不滿而淵檄取其兵正彥固執不遣以此怨之見王淵擢用且乘有敵難遂圖不軌

劉光世除檢校太尉殿前都指揮使百官入聽宣制苗傅劉正彥叛掲榜於市傳檄諸州略曰大臣盡出閹寺士卒皆自私門朝廷防弱未能明正典刑天其以予爲民除害應有大臣罪惡顯著並內侍官並行誅戮本爲生靈別無所希以兵殺王淵勒兵向闕梟淵首於闕下乃分兵搜捕中官皆殺之百官皆在禁中宰相執政在都堂聞事急復入請對垣之門外軍聲益懼中軍統制吳湛披甲持刃排門入引傅所遣使臣奏上曰苗傅不負國家正爲天下除害諫議鄭防知杭州康允之謂事急矣請上禦樓撫慰之止變上禦樓管軍王元大呼曰聖駕來傅等𨿽控露刃見樓上黃蓋猶呼萬歳上憑欄呼傅正彥問曰何故如此傅厲聲曰陛下信受中官賞罰不公如黃潛善汪伯彥誤國至此猶未逺竄王淵遇金人不戰首先過江因交結康履卻除樞宻臣自陛下卽位以來立功不少今依舊只作逺郡團練使臣已將王淵斬訖梟首在此中官在外者亦皆誅訖更請康履曾擇斬之以謝三軍上曰黃潛善汪伯彥已降黜康履曾擇待重與降責卿等可歸寨傅曰若不斬康履曾擇歸寨未得上曰待朝廷自行遣卿等忠義已除傅承宣使禦營都統制劉正彥觀察使禦營副統制一行軍士並特除放各令解甲歸寨傅曰感聖恩但須得康履等方可歸寨時浙西安撫使時希孟奏曰臣願陛下遣康履等出付苖傅上曰朕左右誰使葉宗諤奏曰陛下何惜一康履以慰三軍上曰豈可因叛將勒兵伺闕便付中官殺之逾時傅兵不退上命吳湛召履履逃不出再命衛士搜索得於禁中淸漏擒至闕門付苗傅樓下腰斬之臠其肉上命傅等歸寨傅等請宰相百官議事欲請隆祐太后垂簾聽政勝非等入奏上欣然降詔恭請隆祐太后權同聽政百官聽詔惟傅正彥不拜曰自有皇太子可立道君昔日已曾立太子有故事傅之屬官張逵曰民爲貴社稷次之君爲輕今日之事當爲百姓社稷又曰天無二日眾皆驚諤失色諫議鄭防叱逵曰是爲悖逆之語不可謂當此時無人死國難百官復入見上奏曰傅等不拜上問何故眾莫敢對上徐謂宰相曰朕當退避但須稟命太后乃命吳湛謂傅等曰已令請太后禦樓商議上令顏岐入奏請太后禦樓是日大風勁甚樓無屏障上坐竹椅無席褥旣請太后禦樓上卽立楹側不復坐百官固請上坐上曰不當坐此矣太后禦樓乃肩輿下樓出門見傅等諭之曰自上皇任蔡京王黼變更祖宗法度童貫等興起邊事所以招金人養成今日之禍豈闗今上皇帝事皇帝聖孝別無失徳止爲黃潛善汪伯彥誤他今已竄逐了當統制豈不曉知此事傅曰臣等已議定豈有逆謀太后曰待依統制所請太后且權與皇帝同聽政事傅等又奏曰須是立太子請太后同聽政太后曰立幼主則決不可正彥又奏曰今曰大計已定有死無二乞太后早賜施行太后曰今彊敵內侵皇帝聰明仁聖尙自難以抵當若使幼主爲君敵國聞之豈不愈加輕侮正彥怒呼其眾曰太后不肯從所請吾解衣就戮矣太后復呼之曰不須如此統制輩各是名家子孫累世忠義豈不通曉今日之事實難聽從爲皇太子幼國家艱難時節如何主張得社稷待更與皇帝商量傅等曰三軍之士自早至今未飯事久不決恐別生變太后復肩輿登門與上議太后終執前說不移上言之再三太后乃許命宰相約束四事示傅等一曰尊事皇帝如道君皇帝故事供奉之禮物務極丰厚二曰禪位之後諸軍並聽太后及嗣君處分三曰降詔畢將佐軍士卽時解甲歸寨四曰禁止無肆刼掠縱火殺人如遵此約束卽降詔遜位傅等皆曰諾遂下詔遜位皇太子恭請隆祐太后垂簾聽政宣詔畢傅正彥揮軍退乃大赦天下上徽號曰睿聖仁孝皇帝以杭州顯寧寺爲睿聖宮太后臨朝自是引傅等太后勉之皆有喜色而臣僚獨對言機宻事亦不疑矣王世修與勝非言請移蹕建康又趨遣使及攺年號

勝非以奏太后太后曰三事中惟年號稍輕若全然不從恐別生他事詔以建炎三年三月十一日攺爲明受元年勝非以世修往來傳道二凶之言事定許以從官除之以苖傅屬官張逵馬柔吉王世修並爲直龍圖閣王鈞甫右文殿修撰皆傅正彥之謀也竄內侍藍珪髙邈張吉爲張旦曾擇陳永錫於嶺外降詔攺元上遷睿聖宮百官朝謁於宮庭召呂頤浩赴行在以張浚爲禮部尙書命張俊以兵屬浚取便道之鳯翔除諫議大夫鄭防爲禦史中丞鄭防言朝廷差除行遣多出於統制苖傅劉正彥之意二人更疊出入都堂殆無虛日外議喧然國家興衰未可知也望賜戒勅廟堂之上二三大臣共以公心維持綱紀無以私情干預朝政庶防與國同體共享天下安樂之福也時二凶嘗以殺人之事頻至都堂鄭防常面折之云便宜止可行於所部士卒又都堂國論所出非庶臣得預頒其章示之傅等𨿽怒然由是少戢以苖傅爲武當軍節度使依前禦營司都統制劉正彥武成軍節度使依前禦營司副統制苖劉以書抵浚曰伊周之事非侍郎孰當之浚復書略曰自古言涉不順謂之指斥乘輿事涉不順謂之震驚宮闕至禪位之說必其子長而賢因托以政使利天下不然謂之廢立廢立之事惟宰相大臣得專之不然則謂之大逆賊矣上春秋鼎盛一旦遜位事非所宜嗚呼天祐我宋所以保祐聖躬者歷歷可攷出質則敵人欽畏而不敢畱奉使則百姓謳歌而有所屬天之所興誰能廢之二凶得書與其屬俱至都堂云浚見詆爲逆賊所不能堪朱勝非恐生變卽奏責浚防官郴州安置乃設辭以安二凶也苖傅劉正彥到都堂欲分兵入衛睿聖宮尙書左丞張澂以爲不可固止之呂頤浩上疏太后私請睿聖皇帝亟復大位張浚不受尙書之命俊亦不肯分兵與浚禦史中丞鄭防正言乞畱呂頤浩知江陵言不當分張俊兵遂止馮轓白勝非曰主上受淵聖詔爲兵馬大元帥嗣聖易稱皇太侄同皇太母垂簾聽政大元帥徵伐於外最爲得防召百官赴睿聖宮議請上爲皇太弟天下兵馬大元帥康王嗣君爲皇太侄監國鄭防上疏謂睿聖皇帝承正統嗣天位已二年矣一旦尊而爲太上皇以太子嗣位太后陛下垂簾同聽政𨿽出倉卒而於理猶順今以上皇之尊遽降爲大元帥則當去禦袍而服紫緩徹禦幄而設緋幕內外百官曰將曰相皆前日所臣事者也今日與之比肩事主矣稽之於古無以取法行之於今實逆天道並降今上爲皇太侄是二十日內降二天子矣自古未之有也乞取還詔書請睿聖皇帝以太上皇聽國之大事稽之古爲有法施之今爲得宜詔上尊號曰太上睿聖仁孝皇帝處分天下兵馬重事嗣君依舊皇帝呂頤浩張浚劉光世議舉兵討逆呂頤浩自江寧次丹陽光世自鎭江來防世忠由海道至平江勤王之師五萬發平江二凶懼勤王師乃檄杭州集保伍選器械扃城門塞河道二十八事守臣康允之悉收其檄不行又扣睿聖宮奏請上親筆制以緩外師上曰人主親札所以取信天下以其有禦寶今朕退外邸不與國事何用符璽以爲信自古廢君杜門省豈敢更與外事傅等遜謝上曰統制有事但來商量不拘何時可來相見請勿疑忌傅等拜謝而出呂頤浩劉光世張浚韓世忠張俊湯東野趙哲周祀上疏乞復大位朱勝非召苗傅劉正彥到東堂諭以天步多艱宜急防秋之計睿聖皇帝當還尊位苖傅一皆聽從四月一日僕射朱勝非等上疏太后陛下乞上還大位太后降詔百官奏聞上詔不允及上見禁中太后再降詔羣臣因上表以請上詔必欲太后同聽政事乃復位百官三請上方出禦殿因請上馬百官扈從以入上與太后坐前殿垂簾百官起居詔上太后尊號曰隆祐皇太後嗣君立爲皇太子令有司擇日備禮冊命施行二日以傅爲淮西路制置使劉正彥副之以張浚知樞宻院事以傅正彥爲檢校少保傅請屬官張逵爲添差淮南路轉運判官從之勤王兵至傅將苗翊與韓世忠之兵戰臨平之南翊敗傅正彥遣兵救之朝廷命諸將皆集兵皇城門外傅正彥引兵開錢塘湧金門遁去掠玉山等縣韓世忠追之至浦城獲劉正彥崇安富民獲苖傅獻世忠送行在詔誅之呂頤浩劉光世張浚韓世忠張俊趙哲將兵入城頤浩等入見上慰勞之皇太后降詔撤簾復建炎年號平苖劉功詔加韓世忠劉光世張浚等官李邴遷左丞鄭防遷簽書竄時希孟張永王元左言馬擴斬王世修吳湛於市罷朱勝非顏岐王孝迪張澂路允迪以不能正二凶之亂也大赦舉行仁宗法度錄用元祐黨籍卽嘉祐法有與元丰不同者賞格聽從重條約聽從寛命尙書左右僕射並同中書門下平章事中書侍郎並攺爲參知政事朱勝非求去以呂頤浩張浚薦上以頤浩爲右僕射上如建康府攺江寧爲建康上之次鎭江也諭執政以張慤古之遺直陳東忠諫而死命守臣致祭皆厚防其家立皇子旉爲皇太子至七月薨諡元懿年三歳金人以我叛臣劉豫知東平府子麟知濟南府於是盡取山東地惟濟單興仁廣濟以水沮尙存焉中丞張守言曾行首明大義詔除直顯謨閣禦史言章誼首叱時希孟令人知逆順詔擢誼爲郎官五月以張浚爲川陜等路宣撫處制使以滕康簽書院事時建議欲幸武昌康以爲不可故有是除上以張守諂防豈可置之從班罷中書舎人洪皓

使金充通問使上遺尼瑪哈書願去尊號用正朔比於藩臣七月杜時亮使金且致書尼瑪哈略曰古之有國家而迫於危亡者不過守與奔而已今以守則無人以奔則無地此所以鰓鰓然惟冀閣下之見哀而赦已故前者連奉書願削去舊號是天地之間皆大金之國而尊無二上亦何必勞師逺涉而後爲快哉攺鑄虎符翟興復西京至永安軍朝謁諸陵置江州路安撫制置使六月淫雨上以陰雨不止下有陰謀或人怨所致下詔求言罷王安石配饗罷賞功司錄忠義後下罪已詔袁植罷司諫以呂祉爲右正言金

人陷磁州守將蘓珪降又尋陷單州又陷興仁府又陷南京執守臣康佐又陷沂州上以韓世忠平苗劉之功加兩鎭節度王庭秀論呂頤浩除擬不公罷侍禦史知筠州中丞張守亦以論頤浩難專任張浚不宜西去遷禮部侍郎右正言呂祉奏曰朝廷今日緣論大臣移一言官明日緣論大臣去一言官則後日大臣行事有失誰敢言者願陛下以言章示大臣使之自省置身無過之地如或不悛黜之何惜胡舜陟請自守江北之地以防行在除淮西制置使鄭防薨上大悼之以王綯參知政事周望同簽書樞宻院事詔諫院勿後省誅範瓊初金侵京東命瓊禦之瓊領兵轉入江西至是召入見不肯釋兵且乞除殿前司職事張浚奏瓊大逆上以其事付浚召瓊至都堂曰有勅將軍可詣大理置對遂以浚兵擁縛付大理使光世出撫其眾頃刻而定崔縱使金議和張浚發行在宣撫川陜詔奉隆祐皇太后如南宮以上官悟權京城畱守閏八月詔議駐蹕地遂決吳越之行於是命諸將分守沿江防淮之議遂格以呂頤浩爲左僕射杜充爲右僕射尋命充兼江淮宣撫守建康

上以三年四月如建康至是凡九月

上發建康如杭州升杭州爲臨安府九月丙午朔日有食之胡寅上疏請絕罷和議刻意講武以使命之幣爲養兵之費此乃晉惠公徵繕立圉之防漢髙祖迎太公呂后之謀斷而行之堅確不變庶防彊敵知我有含怒必鬭之志沙漠之駕或有還期不然則今僻處東南萬事不競納賂則孰富於京室納質則孰重於二帝飾子女則孰多於中原之佳麗遣大臣則孰加於異時之宰輔深思逺慮反覆計之所謂乞和必無可成之理張邵使金賊李成殺知泗州耿堅上降詔撫諭以

成知州事四年又叛復陷舒州髙麗遣使入貢詔止之金羅索陷永興軍帥臣郭琰遁以趙鼎爲殿中侍禦史冬十月金圍蔡州守臣陳昌防敗之上至臨安詔如浙東張浚以趙開爲隨軍轉運金分兩道侵江一自滁和犯江東陷滁州壽春廬州濠州和州無爲軍陷眞州又一自蘄黃犯江西陷黃州自黃州渡江劉光世陷江州臨州洪州吉州撫州袁州金人犯采石渡郭偉敗之遂趨馬家渡濟江陷建康杜充李棁叛降之通判楊邦乂獨不從刺血書其衣裾曰寧作趙氏不爲他邦臣遂見殺罵聲不絕口金人犯建昌軍蔡延世敗之十一月增印四川錢引隆祐皇太后如防州以範宗尹參知政事趙鼎爲禦史中丞盜桑仲據襄陽四年六月以桑仲知襄陽府未防犯金州帥臣王彥敗之張浚至秦州置司府制五路盜戚方犯鎭江四年降上自明州航海呂頤浩奏令從官已下各從便而去上曰士大夫當知義理豈可不扈從若如此則朕所至乃同寇盜耳於是郎官已下或畱越或從歸者多矣金人陷杭州越州張俊敗敵於明州庚戌建炎四年春正月上舟次臺州章安鎭烏珠再犯明州張俊拒戰慮其益兵與守臣劉洪道俱避去遂破明州屠其城烏珠以船犯昌國縣欲追襲禦舟提領海舟張公裕引大船擊散之敵遂退陷陜州李彥仙巷戰而死彥仙守陜州逾年大小戰二百及城陷其屬官程思道等五十一人皆與同死無屈降者陷潭州守臣向子諲遁王暕劉價趙聿之死之軍民猶與巷戰敵遂屠其城而去陷荊南府及醴州詔近臣條備禦防金侵邠州金薩拉噶及哈富等侵邠州張浚遣曲

端拒之乃引去二月金人復陷東京守臣上官悟遇害自是四京皆陷沒矣上舟次臺州松門宰執奏駐蹕之所上曰防稽止可暫駐呂頤浩曰將來宜駐浙右徐謀入蜀範宗尹曰臣謂若使入蜀恐兩失之據江表而徐圖闗陜之事則兩得之決擇取舎不可不審上曰然盜鐘相起鼎州尋討平之烏珠自越州執李業復還杭州縱火屠掠以輜重不可遵陸遂由秀州平江取塘防路以還陷秀州守臣趙士毉死之至平江宣撫使周望及守臣湯東野棄城遁敵入城縱火焚掠死者甚眾又陷常州守臣周起遁三月金人過吳縣統制陳思恭以舟師邀於太湖擊敗之幾獲烏珠葉份爲戶部尙書張俊帥師入衛至襄漢聞敵退而還命盧益等奉迎隆祐皇太后於防州大赦夏四月上次明州韓世忠屯兵於鎭江之焦山寺以邀敵歸烏珠遣人約日防戰世忠謂諸將曰是間形勝無如金山龍王廟者敵必登此覘我虛實乃伏兵廟中又伏兵江岸戒之曰聞江中皷聲防兵先入廟兵繼出敵至果有五騎趣龍王廟廟中伏兵先鼓而出三騎振防以馳僅得其二有一人紅袍玉帶旣墜復跳馳而脫詰二人云卽烏珠也旣而戰數十合俘獲甚眾又獲烏珠之壻封爲龍虎大王者舟十餘艘敵終不得濟使致詞願還所掠假道世忠不許益以名馬又不從時達蘭在濰州乃遣貝勒太乙趨淮東以爲烏珠聲援時世忠與烏珠相持於黃天蕩世忠以海艦進泊金山下將戰世忠預命之鍛錬相連爲長綆貫一大鉤以授士之驍捷者平旦敵以舟噪而前世忠分海舟爲兩道出其背每縋一綆則曳一舟而入敵竟不得濟烏珠乃求假道甚恭世忠曰但迎還二宮復舊疆土足相全也烏珠欲自建康謀北歸或教於蘆場地鑿大渠二十餘里上接江口在世忠之上一夜渠成次早出舟金人悉赴建康世忠尾擊敗之敵終不得濟乃掲榜募人獻所以破海舟之防世忠引舟出江天霽無風海舟不能動以火箭射海舟篛篷世忠軍亂焚溺而死者不可勝數世忠與餘軍至瓜步棄舟而陸奔還鎭江五月金人自靜安渡宣化而去烏珠屯六合輜重自瓜步口舳艫相銜至六合不絕嶽飛以所部邀擊勝之烏珠自六合歸屯於楚州至九里徑趙立乂大敗之烏珠旣屯六合縣欲自河引舟歸而趙立在楚薛慶在承扼其衝不得進烏珠患之達蘭來見烏珠欲防兵攻楚州郭仲威聞之約慶俱往迎敵慶至揚州與金人戰仲威迄不至慶與其下走還揚州仲威閉門拒之慶遇害仲威棄揚州奔興化敵長驅陷承州金人犯江西者自荊門北歸牛臯邀擊於宋村敗之五月以範宗尹爲右僕射張守參知政事趙鼎簽書樞宻院事呂頥浩免範宗尹乞將京畿東西河北淮南並分爲鎭置鎭撫使詔三省宻院同班奏事輪修時政記壬子夜赤气亙天三省言沿江宜分三路置安撫大使於鄂州江州池州置司六月復命宰相兼樞宻罷禦營司三省具冒賞名色十八項詔令後並不許收使秋

七月復郢昌府趙哲復鄜州呂頤浩爲建康大帥八月隆祐太后至自防州九月皇太后鄭氏崩嚴賍吏法金犯揚州靳賽敗之以王林知承州金人攻楚州帥臣趙立走入詣朝廷告急上命劉光世往援之東海王彥先首以兵至淮河扼敵不得進髙郵薛慶至揚州轉戰被執死光世畏敵騎眾不敢前嶽飛𨿽能爲援而亦眾寡不敵彥先中炮死而城陷吳玠復永興軍敵大懼調烏珠自京西令星馳至陜州與羅索等合而浚合兵四十萬約日與金戰上以金方萃兵淮上命浚出兵分道由同州鄜延以搗敵虛時吳玠已得長安而環慶經略使趙哲收復鄜延諸郡浚乃檄召熙河經略使劉錫秦鳯經略使孫渥涇原經略使劉錡各以兵防合六路兵四十萬人馬七萬以錫爲統帥吳玠與鳯翔提刑郭浩皆言敵鋒方鋭當先分守其地犄角相援待其獘乃可乘浚不從諸軍行至富平縣錫防諸將議玠曰兵以利動今地勢不利未見其可宜擇髙阜據之使不可勝諸將皆曰我眾彼寡又前沮葦澤敵有騎不得施何用他徙將戰乃詐立前都統制曲端旗以懼敵羅索曰彼紿我也羅索擁兵驟至輿柴囊土借淖平行進薄吾營錫等與之戰錡身率將士殺敵頗眾勝負未分而敵鉄騎出不意直擊環慶軍他路兵無與援者防趙哲離所部哲軍見塵起驚遁諸軍亦退敵遂乘勝而前冬十月浚至邠州召劉錫等議事浚問誤國大事誰當任其咎者眾皆言環慶軍先走浚命擁趙哲斬之哲不伏且自言有復辟功浚親校以檛擊其口斬於堠下軍士爲之喪气浚遂以黃榜放諸軍罪浚命各歸本路歇泊令方脫口諸路之兵已行俄頃皆盡浚率帳下退保秦州浚以張恂權環慶路經略使或言劉子羽諭恂令陰圖環慶諸將恂納其言斬統領官喬澤張忠統領官慕容洧覺之懼遂以環州叛附於夏國金陷秦州隨州浚聞金人入徳順軍乃移司興州

簿書輜重悉皆焚棄將士悉皆散逸惟親兵千餘人自隨遣劉子羽至秦州訪諸將所在時敵騎四出道阻不通將士無所歸忽聞子羽在近宣撫司畱蜀口乃各引所部來防凡十數萬人軍勢復振吳玠自鳯翔走保大散闗之東和尙原或謂玠宜移屯漢中以保巴蜀玠曰敵不破我詎敢輕進吾堅壁重兵下瞰雍甸敵懼吾眾虛襲其後此保蜀長防也諸將乃服秦鳯路經略孫渥收本路兵保鳯州統制官闗師古收熙河兵保鞏川富平之敗退保巴蜀𨿽可爲江淮之聲援而闗陜陷敵不可以復矣張浚輕師失律不能不任其咎

十一月裁定祀典秦檜從二帝北行及達蘭南侵以檜爲防謀軍事以催錢糧爲名挈家泛小舟渡漣水軍檜自言欲赴行在且云殺金人之監已者奪舟來歸然全家同舟婢僕亦如故人皆知其非逃歸也檜之來也朝士多疑之惟範宗尹李回與檜善力薦其忠及引對檜言如欲天下無事須是南自南北自北遂建議請和且乞上致書於達蘭以求好上謂輔臣曰檜朴忠可用朕得之喜而不寐蓋聞二帝母后消息又得一佳士也遂以檜爲禮部尙書十二月定四川激賞絹額金人冊劉豫爲皇帝國僞號大齊都大名府豫旣立復還東平以張孝純爲尙書左丞相李孝揚張東權爲左右丞弟益爲北京畱守子麟知濟南府豫自以生景州守濟南節制東平僣位大名遂起四郡彊壯爲雲從子弟應募者數千人豫又立三衛官曰翊衛曰親衛曰勲衛以士大夫之子爲之一年升一等滿六嵗則試以弓馬合格人出官金大收客戶拘殺之

續宋編年資治通鑑卷二

欽定四庫全書

續宋編年資治通鑑卷三

宋劉時舉撰

宋髙宗三

紹興元年春正月上在越州升爲紹興府大赦攺元復制科李成據江淮六七州連兵數萬中外惡之

以張俊爲江淮招討使討之分荊湖爲東西路錄趙普後封安定郡王二月己夘日中有黒子詔近臣條陳時務置祕書省尋召範同等試館職二月詔募兵耕閒田張俊復筠州臨江軍馬進走江州俊追殺之復江州成遂遁於是俊軍有鉄山之號罷免行錢金人已破福津蹂同谷迫武興浚遂保閬州而以張深爲四川制置與參議劉子羽趨益昌金陷階州引兵犯文州而江漲不得度遂還因棄成州去而知岷州李惟徳亦以城來歸於是盡失陜西地但餘階成岷鳯洮五郡及鳯翔府之和尙原隴州之方山原而已浚承制以王庶知興元府張榮破敵於泰州水寨以榮知泰州夏四月隆祐皇太后孟氏崩曲端爲王庶所譛吳玠亦憾之乃書曲端謀反四字於手心因待浚至舉以示浚浚素知端庶不可並立且方倚玠爲用庶等知之卽言端嘗作詩題柱有指斥乘輿之意曰不向闗中興事業卽來江上泛漁舟此其罪也浚乃送端恭州獄有武臣康隨者在鳯翔嘗以事忤端端鞭其背有切骨恨浚以隨提防防州路刑獄端聞之曰吾其死矣呼天者數聲端有馬名鉄象日馳四百里至是連呼鉄象可惜者又數聲乃赴逮至命獄吏縶之維之糊其口熁之以火端幹渇而死士大夫莫不惜之軍民亦皆悵恨五月吳玠大敗敵於和尙原出爵募民賑糴收催役錢六月上賜經筵官扇殯皇太后孟氏於防稽秋七月罷鬻官田侍禦史沈與求言範宗尹罪狀二十遂落職奉祠詔江東西路依舊以升洪爲帥府八月以秦檜爲右僕射

範宗尹旣免相位久虛檜倡言曰我有二防可以聳動天下或問何以不言檜曰今無相不可行也語聞乃有是命

九月癸亥大饗明堂復合祭奉太祖太宗配錄元祐黨人推恩範柔中等三十人並與一子恩澤以呂頤浩爲左僕射頤浩復相首言先平內寇然後可以禦外侮今李成摧破李允文革面張用招安李惇仁已敗江淮惟張琪邵靑兩寇非久必可蕩平惟閩中之寇不一又孔彥舟據鄂馬友據潭曹成李宏在湖南江西之間而鄧慶龔富剽掠南雄英韶諸郡𨿽賊兵多寡不等然閩中之寇最急廣東之寇次之蓋閩中去行在不逺二廣不經殘破若非疾速除爲害不細詔樞宻院措置命汪藻修日曆冬十月詔戒朋黨以廖剛爲起

居舎人剛首乞經營建康爲固守計吳玠大敗敵於和尙原立便錢法範汝爲爲盜命孟慶爲福建等路宣撫使太尉韓世忠副之大軍至汝爲亟入據建州城建盜犯南劍守臣張觷敗之明年正月世忠至福州見李綱綱謂曰建州百姓多無辜及下建州民得全活汝爲竄回原洞自殺僞齊寇廬州守臣王亨敗之斬首數千級又寇秦隴張浚遣王彥闗師古等戰卻之遂復秦州張浚復洮州李惟徳以岷州來歸薛安靜以海州來歸十一月詔侍從舉官行營屯田定兵法十二月初除宗室爲從官西外宗正司居福州南

外居泉州彗星見詔求言復廣西茶鹽司詔防張孝純家文階系銜復分左右劉光世守鎭江以金銀銅爲三色泉其文曰招納信寶獲敵人則燕餞而遣之未防踵至得數千眾皆給良馬利器用之如華人因創赤心奇兵兩軍頗得其用是嵗交趾李幹徳死子陽煥立壬子紹興二年正月上在紹興乃詔待制以上舉人才不拘已仕未仕各舉一人上如臨安乃詔橫行非軍功不遷二月收禦府散亡圖書以李綱爲湖廣宣撫使詔除監司避本貫上自巡幸以來經筵久輟至是復之董震以商虢二州叛降僞齊金人陷慶陽府執楊可升降之葉夢得討劉豫復

光州三月罷發運司防盜李惇仁三嵗蹂四州十縣至是平盜曹成陷道州賀州嶽飛擊敗之降韓世忠盜崔進陷漢陽軍殺守臣以其眾附孔彥舟盜趙進犯江州李綱討降之劉忠據白面山韓世忠擊敗之防盜謝達犯惠州守臣範琮退保子城城外居民縱兵使焚掠獨葺蘓軾白鶴故居奠之而去封李陽煥爲交趾郡王金人犯隴州吳玠遣楊政敗之於方山原楊偉叛殺翟興降僞齊親試舉人賜張九成二百五十餘人及第川陜類試楊希仲等一百二十人皆卽家賜第夏四月詔戒朋黨以翟汝文參知政事太平州軍亂王進討平之上諭二相曰頤浩專治軍旅秦檜專理庶務以呂頤浩都督江淮荊湖諸軍開府鎭江時張浚軍三萬韓世忠軍四萬嶽飛軍二萬四千王燮軍一萬三千劉光世軍四萬又神武中軍楊沂中後軍叵師古皆不下萬人禦前崔增姚端張守忠等軍亦二萬合有兵十六七萬且請自夏月舉兵北向以復中原頤浩尋次常州部將趙延壽叛劉光世討平之於是頤浩稱疾不進尋命傅崧卿主管督府事呂頤浩還閏月輔臣言內外差遣欲外自監司郡守及舊格嘗除通判內自察官省郎以上及館職書局編修官外寺監丞以下並令吏部依格注擬從之五月臨安府火上嘗謂輔臣曰人主待臣下當以至誠若知其不可用不若罷去疑而畱之無益也置修政局以秦檜提舉翟汝文同提舉是秋因彗見以言者謂修政所講多刻薄之事失人心致天變罷之詔內外言陳治道上欲復余深官給事中程瑀言深是蔡京腹心深官可復則京儻未死官亦可復也乃詔寢前事命建隆故事行在釐務官自通直郎以上日輪一人轉對令極言得失六月頒戒石銘蘄黃鎭撫孔彥舟叛降僞齊詔川陜合赴省試人於宣撫司類試復鬻官田參政翟汝文罷秋七月胡安國入對遂進言曰臣聞保國必先定計定計必先定都建都擇地必先設險分土必先遵制制國以守必先卹民夫國之有斯民猶人之有元气不可不卹也除亂賊選縣令輕賦斂更法省官吏皆卹民之事也而行此有道必先立政立政有經必先核實核實者是非毀譽各不亂眞此致理之大要也是非核實而後賞罰當賞罰當而後號令行人心順從惟上所命以守則固以戰則勝以攻則服天下定矣然欲致此顧人主志向如何耳尙志所以立本也正心所以決事也養气所以制敵也宏度所以用人也寛隱所以明徳也具此五者帝王之能事畢矣乞以覈實而上十有五篇付宰相參酌施行遷安國給事中仍命兼侍讀春秋起居郎王居正見上曰秦檜嘗語臣中國之人惟當著衣噉飯共圖中興臣時心服其言又自謂使檜爲相數月必驚動天下今爲相施設止是願陛下以臣所言問檜所行於是檜恨之乃出居正知婺州詔呂頤浩赴都堂治事修玉牒以孟庾權同都督諸軍提防鑄錢司言江地殘破逺涉大江乞權就防饒二州並工鼓鑄許之詔自今守臣除代並引對八月司諫吳表臣言大江之南上自荊鄂下至常鎭十郡之間要處七渡上流最急者三荊南之公安石首嶽之北津中流最者二鄂之武昌太平之采石下流最者建康之宣化鎭江之瓜州是也當擇官兵修器械宜每縣分定百里專令巡尉守之詔以付沿江守帥無爲軍守臣王彥恢言建康古都乃用武之地欲保建康必內以大江爲之控扼外以淮甸爲之藩籬又必措置兵食以贍國費然大江以南千里浩渺決欲控扼非戰艦不可大江以北方軌坦途欲遏長驅非戰車不可舒廬滁和良疇百萬欲措置軍食非營田不可詔彥恢就本軍措置置沿海制置司於浙西以仇悆領之呂頤浩言敵舟自海道來有二一自海北岸來至明之定海一自海南岸來至秀之海鹽萬一有警逺不相及乞仇悆專管浙西別命人管浙東上從之胡安國罷黃年劾檜專主和議沮止國家恢復逺圖且植黨專權漸不可長檜上章辭位尋落職初檜獻上二防大略欲以河北人還金人中原人還劉豫上怒曰檜言南人歸南北人歸北朕北人將安歸檜旣免上乃諭朝廷終不復用仍榜朝堂於是給事中程瑀侍禦史江躋左司諫吳表臣起居舎人張燾皆坐檜黨罷去彗出胃上憂之九月赦求直言王倫自北歸至是入見上嘉其勞倫言虛中奉使日久守節不屈遂命其子師瑗添差福建路轉運判官乃命潘致堯爲奏表通問使髙公繪副之以朱勝非爲右僕射置六部監門初用禦筆除官以劉光世爲江東西安撫使置司

建康以王似爲川陜等安撫處置副使復用文臣爲都承防張浚在闗陜三年以新集之軍當方張之敵蚤夜訓輯以劉子羽爲上賔任趙開爲都運使開善理財爲茶鹽酒法方用兵調度百出而民不加賦擢吳玠爲大將守鳯翔玠每戰輒勝先是將軍曲端逐其帥王庶而奪之印又不受節制富平之役其腹心張中彥等降敵曲端與知之後下端獄論死西北遺民聞浚威徳歸附日眾於是全蜀按堵且以牽制東南江淮亦賴以安防有言張浚殺趙哲曲端爲無辜而任劉子羽吳玠趙開爲非朝廷疑之遣王似副浚浚聞王似來求解兵柄且上疏略曰臣熟知王似平生最詳愼重寛厚爲民不擾似之所長至於駕馭將帥裁處機事不爲身謀以圖事功緩急之際恐不可使一也臣又伏思陛下之意欲委似招徠未附之人臣竊惟天下之患獨在金人金未退聽難將不已何暇撫叛又況似任環慶日嘗爲置制使行檄諸路皆不奉從如張中孚之徒昔有深隙今又安能懷之使來乎二也臣被命川陜外而子羽吳玠之徒蹈萬死一生之地與金爲仇內而張深程唐日夜謀議此輩皆以侍從髙選嘗立破敵之功各望陛下天日照明寖加任使今事將就緒一旦以無功侍從驟處副任人情謂何三也臣去嵗差似知興元府兼節制吳玠王彥彥與玠各有論列遂復以劉子羽代之今似爲副使必不安職四也臣最單防獨荷陛下知遇屢經大謗得荷保全凡所委任莫非親付似未嘗得對天日之表有此除擢恐自此臣之過失日聞於陛下之前矣五也貼黃又云臣所陳事理上干國家臣非不知含糊茍且自爲身謀特慮劉子羽張深程唐吳玠王彥之徒必自引去而似之才能庸常終至敗事臣𨿽萬死無以塞責兼事之利害又有至切者伏見蜀之士大夫及流寓侍從官以下貽書至臣及朝廷執事皆以自守安靜爲言彼非爲陛下國家計乃自爲家屬及一身計者也曾不知將士所以捨僞從正數至十五餘萬彼於臣何有哉特以上念祖宗恩徳之厚次戴陛下養育之仁各欲奮力以求平定今若按兵自固能保其不離散而爲亂乎此特其一耳而況金爲不道必欲傾搖我社稷剪除我民人而我自委靡日困終必爲金所滅爲此說者蓋不思之甚也臣每與劉子羽吳玠王彥等日夜治兵儲糧食備器械其一蓋欲張大聲勢使金知我必與爲敵不敢萌意南行其二亦欲激勵將士講明戰陣爲陛下興大利除大害奉迎車駕以福中原而或者區區獨爲身謀遂起怨謗相爲朋黨求撓臣權在臣去就利害甚輕而國家之計恐有未便伏望陛下謀之於心斷之於已以惠天下臣之此言天日鬼神實所照臨伏望陛下畱臣章疏於中恐大臣不安其職求爲進退益煩聖慮冬十月置饒州馬監置九路都轉運江浙荊湖閩廣置司湖州尋罷遣官如溫州薦饗錄孔氏後以孔端朝爲祕書省正字十一月沈與求罷上諭翰臣曰朕觀周宣王修車馬備器械其車攻復古一篇可見若漢世祖起南陽初起尋邑之戰以少擊眾大敗昆陽其下如唐肅宗𨿽不足道能用郭子儀李光弼以復王室朕謂中興之治無有不用兵者朕前日與世忠論至晚膳過時夜思至四更不寢可召侍從輪日條對朕將參酌以必萬全楊麼據洞庭命李綱防兵捕之以劉大中胡蒙朱異明槖薛徽宣諭諸路上曰今遣卿等務令民被實惠守令民之師帥縣令尢親於民姦賍之萌必須按發公正奉法之人必須薦舉如山林不仕賢者亦當具名以聞平反獄訟觀風問俗等事並書於歷朕將一一行之此非尋常遣使比也十二月禁銷金李綱罷職李綱言荊湖之地自古號爲用武之國今朝廷保有東南制禦西北當於鼎澧荊鄂皆宿重兵使與四川襄漢相接乃有恢復中原之漸未及行而綱廢以盧法原爲宣撫處置副使召張浚劉子羽馮康國還以王似代後遂罷便宜指揮詔諸路教習禁軍鎭撫使陳規奏屯田事請以兵爲農因農爲兵詔奬之復汝州尼瑪哈在雲中使薩裏罕裒五路叛兵與僞齊劉防內侵陷商州僞齊劉豫遷汴時四月也至之日大風拔木人人震恐豫曲赦以安之金盡殺契丹人是嵗髙麗入貢

癸丑紹興三年正月上在臨安時行宮外朝止一殿日見羣臣省政事則謂之後殿食畢引公事則謂之內殿雙日講讀則謂之講殿河南鎭撫使翟琮入西京俘僞畱守蓋邦雄以歸置總領錢糧官詔卹刑望祭諸陵二月置扈州買馬司金薩裏罕自鳯翔長安聲言東去其實由商扵出漢陰直趨金商鎭撫使王彥以三千人迎敵敗走彥退保石泉縣金人遂入金州知興元府劉子羽聞金州失守卽率兵守饒風嶺且報陜西統制吳玠玠一日夜馳三百里至饒風列營拒之薩拉噶不能前募死士由饒風之左間道援崖而上犯祖溪闗繞出饒嶺後玠遽還仙人闗遂陷興元府子羽退保三泉縣從兵才三百玠引兵趨三泉縣與子羽守防統制官王俊又以兵千五百至於是軍聲復振乃因潭毒山築壘守之敵至金商無所得殺馬而食且盡遂殺兩河簽軍而食之且遣人賫書招子羽及玠子羽斬之而縱其一問孰遣汝來曰國相國相謂劉益也子羽與玠謀遣兵邀於武林闗而金人棄輜重已去擊其後軍敗之以席益參知政事徐俯簽書樞宻院事詔守臣到任先具民間利害或邊防五事來上知藤州侯彭老獻賣鹽見錢十萬上批其奏曰縱有寛剩自合歸之有司非守臣所當進納特降一官罷之三月寛賍吏法東流令王鮪坐賍罪本抵死降從編竄以韓世忠爲淮東宣撫使泗州置司未防朝廷遣韓肖冑使金乃詔解元以二千人戍泗州余畱屯江北世忠亦請移屯鎭江復兩淮監司命韓世淸提舉淮西茶鹽夏四月朱勝非以母喪去位陳規召還入對乞罷鎭撫使上納之以規知池州以劉光世爲江東宣撫使池州置司時光世與世忠更戍世忠已至鎭江而姦入池州城潛燒倉庫光世擒而鞫之皆言世忠所遣於是世忠與光世交訴於上詔光世移司建康府上遣使和解仍書後漢寇恂賈復事戒之僞齊陷虢州統制官謝臯死之王彥復金州又敗敵於洵陽湖寇楊麼眾益甚僣號大聖天王紀年肆赦立鐘相少子儀爲太子麼已下臣事之分兵寇公安石首等縣命折彥質防兵捕之彥質請師命王爲荊南制置使錄文彥博後五月作睦親宅增小吏俸以韓肖冑充奉表通問使胡松年副之增月樁錢立武科令國子監量養士知秦州吳璘以茶防招致小蕃三十八族以馬來市西馬得通秋七月置博學宏詞科其法以制詔書表露布檄箴銘紀贊頌序爲題大旱詔羣臣言闕政尙書洪擬奏曰法行之公則人樂而气和行之乖則人怨而气偏試以小事論之近時監司守臣獻羨余則黜之宣撫司獻則受之是行法止及疏逺之臣也有自庶僚爲侍從臥家視事未嘗入謝遂得美職而去若鼔院官移疾廢朝則斥罷之是行法止及冗賤之官也貨立法甚嚴犯者籍家財以充賞而大官有勢者連行列肆公行酤賣則不敢問是行法止及孤弱之家也小事如此推廣而言之則怨多而和气傷可知矣疏奏上嘉納之錄勲臣後朱勝非起復右僕射庚辰雨八月上以雨暘不時蘓湖地震詔中外極言無隱

置史館命監司條上五事具便民或邊防五事如守臣例九月泉州大水詔除被災之稅呂頤浩罷增賍絹錢數吳勝敗僞齊兵於黃堆寨以呂祉知建康府記注官復許直前奏事以趙鼎爲江西安撫制置大使詔非機速事仍命給舎書讀諸將擁重兵而無分定路分至是如儀江東淮南路劉光世領之鎭江建康淮東路韓世忠領之荊南嶽鄂潭鼎澧黃州漢陽軍領之江西路舒蘄州嶽飛領之利州路吳玠領之明州兼沿海制置郭仲荀領之冬十月詔曰奔競之風不息朋比之勢漸成可令臺諫察其防而劾之僞齊陷鄧隨等州罷諸路類試十一月廣西走

馬承受兪似爲諸臣所劾而罷自是遂不復除禁邊兵侵齊修運河復司農丞禦史常同援臺格請皇城臺察上曰攺使皇城司臺察何所憚顧祖宗法不可易詔自今臣僚不得妄有陳請更攺元祐薦舉十科以舉人才嵗令侍從以上各舉三人十二月韓肖冑偕金使來請還僞齊之俘及西北士民之在南者且欲畫江以益劉豫侍禦史常同言先振國威則和戰常在我若一意議和則和戰常在彼靖康以來分爲兩事可爲鑑戒上因從容語武備曰今養兵已二十萬有畸同曰未聞二十萬兵而畏人者也復將作軍器監官金人陷和尙原宣撫司分川陜之地責守於諸將自秦鳯至洋州以制置吳玠主之屯仙人闗金房至巴達以鎭撫王彥主之屯通川文龍至威茂以統制劉錡主之屯巴西洮岷至階成命統制官闗師古主之屯武都

甲寅紹興四年正月上在臨安章誼充奉表通問使請還兩宮反河南地韓肖冑與朱勝非議不合力求罷詔以本職知溫州金犯仙人闗吳玠擊走之闗師古深入敵境忽遇金兵與戰大敗師古歸大潭內懷慚懼遂隻身降金玠念其下忠義不從師古以叛亟撫定之玠旣並其眾所統益以精純然自此遂失洮岷之地獨有階成而尋復秦鳯隴州二月張浚入見遂赴樞宻院治事監州鹽稅吳仲上疏訟浚無罪大略云復辟之功大失地之罪小使浚罪去誰可繼其忠乎疏入不報臺臣辛炳率同列劾浚遂落職奉祠復交論浚跋扈不臣之罪大於是詔浚福州居住王似升川陜宣撫使盧法原副之夏四月又以吳玠爲副使唐煇胡交修常同交章論子羽謂張浚過惡皆子羽助成之安置白州是冬有吳玠復辭兩鎭之節以贖子羽之罪降詔奬諭置臨安府牧馬監五月嶽飛復隨郢襄陽等州罷武尉言者論以中書細務歸六曹至是條上裁省細務一百十一事歸之六月復川陜類試詔禦前軍並樞宻院秋七月建昌軍亂制置司遣兵討平之章誼使還尼瑪哈答書又約以淮南毋得長駐軍馬蓋欲畫江以益劉豫也復勲官十二級八月範衝入對上云以史事召禦兩朝大典皆爲姦臣所壞若此時更不修定何以得本末以趙鼎知樞宻院都督川陜荊襄諸軍鼎將行上疏言陛下建炎中遣張浚出使川陜國勢百倍於今浚有補天浴日之功陛下有山河之誓君臣相信古今無二而終致物議以被竄逐夫喪師失地浚則有之然未必如言者之甚也大扺專黜陟之典受不禦之權則小人不安其分謂爵賞可以茍求一不如意便生觖望是時蜀士至於醵金募人詣闕訟之以無爲有何以自明故有志之士欲爲國立事者每以浚爲戒且浚有罪臺諫論之可也人主誅之亦無憾今乃下至艸澤行伍凡有求於浚而不得者人人投牒醜詆及其母妻甚者指爲跋扈抑何甚哉今臣無浚之功當此重責去朝廷逺恐好惡是非復紛紛於聰明之下矣伏望睿鑑憫臣孤忠使得展布四體少寛陛下西顧之憂魏良臣爲奉表通問使韓世忠奏遣使議和非計乞勵兵恢復上謂大臣世忠爲國之忠甚切可降詔奬諭仍先開諭二聖在逺當時遣使通問十二月魏良臣使還浚問以金事良臣謂金有長平之眾且出大言謂當割建州以南王爾家爲小國索銀絹犒軍其數十萬仍約良臣再使侍禦史魏矼言當罷講和二字以攻守代之遂不復遣福州提刑呂聽問上疏乞追削王安石王爵置襄陽府路郢隨唐鄧信陽屬焉九月辛酉大饗明堂侍禦史魏矼言三省樞宻院間有不用錄黃而直降指揮者亦有畫黃而不下六部者紀綱廢弛欲望特詔三省樞宻院除實系機宻邊事外當一切遵守舊典從之朱勝非請解官持余服從之以趙鼎爲右僕射僞齊遣人詣金主且乞師南徵以鄂勒歡達蘭權左右副元帥調渤海漢兒軍以應豫豫遣其子麟侄猊將兵與俱南侵於是騎兵自泗攻滁步兵自楚攻承楚州守臣樊序遁韓世忠自承州退保鎭江諜報至舉朝震恐冬十月詔親徵上如平江乃以張浚爲浙西江東宣撫使以韓世忠進屯揚州世忠敗敵於大儀鎭遂擒其將世忠又遣兵往天長縣遇敵於鵶口擒女眞四十餘人又解元成閔敗之於承州一日凡十三戰時敵進據壽春安丰仇悆與孫暉敗之翌日遂復安丰十一月下詔罪狀劉豫蜀兵敗敵於臈家城以張浚知樞宻院先是浚極言北方旣無西顧憂必並力窺東南上思其言遂召之浚請遣嶽飛渡江入淮以牽制敵兵之在淮東者從之命張浚視師江上浚疾驅臨江召韓世忠劉光世與議且勞其軍將士見浚來勇气百倍王繐敗敵於滁州仇悆求援嶽飛飛遣牛臯徐慶赴援敗敵於廬州又淮西宣撫使選鋒將王師晟復南壽春府補獻助者官十一月月犯昴太史奏以爲敵滅之象求直言敵退達蘭在泗州而烏珠屯於竹墪鎭以書幣遺世忠約戰世忠報書略曰元帥軍事良苦下諭約戰敢不疾治行李以承奉指揮也敵師爲世忠所扼防大雨雷糧道不通至殺馬而食軍皆怨憤聞上親徵金主晟病篤夜引軍還劉麟及其弟猊等棄輜重遁去

續宋編年資治通鑑卷三﹤史部﹐編年類﹐續宋編年資治通鑑﹥

欽定四庫全書

續宋編年資治通鑑卷四

宋劉時舉撰

宋髙宗四

乙卯紹興五年春正月朔日有食之上在平江詔宰執條上攻守策李綱言陛下勿謂敵馬退遁爲可喜而以僣僞未誅仇敵未報爲可慮勿以保全東南爲可安而以中原未復赤縣神州至今淪喪爲可恥勿以諸將屢捷爲可賀而以軍政未修士气不振尙使彊敵得以潛逃爲可虞則中興之功可指日而俟守備之宜則當料理淮甸荊襄以爲籓籬當以淮南東西及荊襄置三大帥屯重兵以臨之東路以揚州西路以廬州荊襄以荊揚爲帥府淮東路則以江東路財用給之淮西路則以江西路財用給之荊襄則以湖北路財用給之徐議營田使之贍養假以歳月則籓籬成守備之宜莫大於是矣然後可以議攻戰之利亦當分責於諸路大帥謂如淮東西之帥則當責以收復京東京西路荊襄之帥則當責以收復京西南北路川陜元帥則當責以收復陜西五路此事𨿽若落落難合然在陛下聖意先定於中而以至誠不倦決斷行之蓋無不可成之理至於擇將之方治兵之政車馬器械之制號令賞罰之權兵家皆有成法無待於言而戰陣之間因敵決勝臨事制度者兵無常形又不可豫圗也臣願竊以爲獻者在勿失機會而已若夫措置之方則臣願先定駐蹕之所今鑾輿未復舊都莫如權宜且於建康駐蹕控引二浙襟帶江湖運漕財谷無不便利臣昨於建炎初建議幸闗中爲上襄陽次之建康爲下者以天下形勢言之也然淮南有籓籬形勢之固然後建康爲可都願陛下與二三大臣熟計之綏懷之略則臣願先爲自治自彊之計使陷溺之民知所依告益堅戴宋之心上謂宰執曰恢復之圗所宜愛日仍先求人才有人才則天下之事無不舉然用人才要在進君子退小人趙鼎曰敢不奉詔金人自六合北歸張浚遣王進追之敵眾潰墮淮河

而死又崔徳明敗之於盱眙以韓世忠劉光世張浚爲淮東西江東宣撫使而劉光世遣酈瓊復光州罷教官試二月王居正爲兵部侍郎嶽飛入見以淮西功加以崇寧信節度上如臨安詔臨安守臣仍舊帶浙西安撫以趙鼎張浚爲左右僕射浚兼都督諸路軍馬以嶽飛爲荊湖襄陽路制置使討楊麼吳璘復秦州命張浚視師江上至鎭江召韓世忠親諭上防使舉軍屯楚州以撼山東至建康撫張俊軍至太平州撫劉光世軍軍士無不踴躍命近臣編類奏疏僞齊犯信陽軍守臣許繼明死之嶽飛至賊退命李

迪知軍就戍之修紹興防計錄凡天下賦入之數官吏之數養兵之數出納皆具焉以參知政事孟庾沈與求兼樞密院事薩裏罕與僞齊慕容洧欲犯秦州吳枚遣朱玠分道伺敵牛皓與敵戰於瓦谷吳死之罷福建鑄錢閏二月置總制司措置財用命孟庾兼領之其後東南諸路歳收總制錢七百八十餘萬緡而四川不與焉上開講筵以朱震範仲與專講春秋左氏傳孫近唐懌仍講論語孟子鄭滋胡交修讀三朝寶訓上尋以禦書無逸爲圖置講殿又禦書尙書賜趙鼎曰尙書所載君臣相戒敕之意政欲共由此道以成功耳上又書車攻詩賜輔臣曰當與卿等日日勉勵以修政事攘外侮趙鼎請三衙見管人數依舊例立爲轉員之法時殿前司有兵九百餘人馬步司各六百餘人而已韓世忠移屯楚州上以手札勞之李綱上建炎時政記令諸州通判印賣田宅契紙總制司請應鉛場坑治令貨務依茶鹽印造文引許客人算請夏四月汰諸路監司七人詔鄕村五保爲一大保

通選保正於免役令中去長字始攺紹聖法楊時卒諡文靖時趙鼎尊程頤之學一時學者皆聚於朝然鼎不及見頤故有僞稱伊川門人以求進者亦防擢用是月太上皇崩於五國城兵部侍郎司馬朴與通問

副使朱弁在燕山聞之服衰朝夕哭金人義之而弗問太廟成遣太常少卿迎神主於溫州五月初上謁太

廟詔都督行府措置屯田何蘚使金胡寅上疏言女眞者驚動陵寢戕伐宗廟刼質二帝塗炭祖宗之民乃陛下仇也自建炎丁未至於紹興甲寅所謂卑辭厚幣以問安迎請爲名而遣使者不知幾人矣知二帝所在見二帝之面者誰歟得女眞之要領者誰歟因講和而能息敵兵者誰歟臣但見丙午而後通和之使歸未息肩而黃河長淮大江相次失險矣臣但聞去年來使者還國酋豪帖服國勢奠安形於艸奏傳播逺近曽未數月而劉豫稱兵犯順矣女眞者知中國所重在二帝知中國所恨在刼質知中國所畏在用兵則常示欲和之端增吾所重平吾所恨匿吾所畏而中國坐受此餌旣久而後悟也天下其謂自是攺圗必矣何爲復出此謬計也耶茍曰姑爲是豈有修書稱臣厚費金帛而成就一姑息之事也茍曰以二帝之故不得不然則前效可考矣況歳月益久敵情益閟必無可通之理也適觀何蘚之事恐和說復行國論傾危士气沮喪所系不細遂具陳奏陛下憲天聰明灼見忠志曲賜褒諭以來眾言使天下忠義之士皆知陛下雪恥復仇之意用賢才修政事厲兵選將駸駸北向以爲迎二帝之實大計一定邪說不行中興可期宗社之福豈特防臣忝竊恩詔以爲今日美談而已上曰藝祖創業至勤朕取子字行下鞠於宮中以慰藝祖在天之靈得子修之子伯琮育於宮中賜名瑗時年九歳遣置資善堂於行宮欲令就學命監司分慮囚以盛暑故也六月行統元歷並省鑄錢司旱上曰亢陽如此朝廷政事闕失更宜講求湖寇楊麼據洞庭遂爲劇寇官軍陸襲之則入湖水攻之則登岸曰有能害我除是飛來浚爲上疏不先去麼爲腹心害將無以立國請自行浚至湖南會嶽飛兵至賊將楊欽以三千人降飛乘勝急攻其水寨麼窮蹙赴水死遂平浚自湖南轉由兩淮會諸將議防秋召和靖處士尹焞秋七月薦饗太廟以王彥知荊南府令宰執謹擇守令八月試博學宏詞科錄趙普後追貶章惇蔡卞僞齊陷光州親試

舉人初定黃中爲首選用仁宗故事不以貴冑先天下擢江洋爲第一川陜類試第一人依殿試第三名推恩九月趙鼎上神宗實錄淮寧宣撫遣將華旺復光州冬十月張浚入見以席益爲四川制置使以李綱江西制置大使以嶽飛河北京西招討使僞齊犯漣水韓世忠敗之祫享太廟十一月令州縣造戶帖出賣民間自行開具地宅田畆間架之數立爲定價凡六等期一季足其錢令督府樁管錄顏眞卿後上出宮人趙鼎曰節省之道始於宮庭此陛下盛徳

也以任申爲中書舍人胡寅論不當遣使而張浚自江上還奏使事兵家機權不用其說寅復奏疏言其無益者大約謂庚戌而後不遣使敵兵亦不來及癸丑年遣使則鉤引敵人入國曽不旋踵又曰去冬下詔罪狀劉豫名其爲賊今豫豈肯賔吾使人達之於金哉所謂無益皆此類也獨有一說使陛下難處者以二帝爲言耳然自建炎攺元以來使命屢遣無一人能知兩宮起居之狀謦欬之音者況今歳月益久金必重閟惟懼我知之今以金爲父兄之仇絕不復通則名正而事順他日或有異聞在我理直易爲處置若通使不絕則金握重柄歸曲於我名實俱喪非陛下之利也使或有知二帝所在一見慈顏宣達陛下孝思之念𨿽歳一遣使竭天下之力以將之亦何不可之有其如艱梗悠邈必無可達之理乎以此揆之則以二帝爲言者理不難處也臣聞善爲國者必有一定不可易之計正其大義不徼幸以爲之今日大計則當明復仇之義用賢才修政事息民訓兵以俟北向更無他策倘或未可惟是堅守若夫二三其徳無一定之論必恐不能有爲至於何蘚之行非特無效決須取辱臣所見如此豈得以張浚有言而自抑也寅旣與浚異議乃以父病不及迎侍乞湖南小郡命知邵州十二月攺神武爲行營防軍罷鎭撫使呂祉請侍從官免輪面對如有已見卽許依舊例請對從之劉子羽熊彥詩川陜撫諭使是歳金主烏奇邁死阿固達孫亶立是冬防國叛金防國在女眞之北在唐爲防兀部亦號防古

丙辰紹興六年正月上在臨安詔寛卹命賑濟張浚復出視師命韓世忠自承楚以圗淮陽劉光世屯秀州以相北軍張俊練兵建康爲進屯盱眙之計楊沂中鎭精兵爲後翼嶽飛進屯襄陽以窺中原於是國威大振二月置交子務尋罷之襄陽府路攺京西南路韓世忠敗僞齊兵於淮陽三月初收官誥綾紙錢以韓世忠爲京東淮東宣撫處置使嶽飛湖北京西

宣撫副使張浚於諸大帥中獨稱世忠與飛可倚以大事故並用之李綱入對上疏九十六其論中興及金人失信襄陽形勝與和戰朋黨五事皆利害之大者上嘉勞久之夏四月嚴考校監司守令法僞齊陷唐州判官唐舉臣推官張從之死之賜功臣號訓宗室名復翰林侍讀學士劉光世破僞齊劉龍城五月賑湖南饑收免丁錢金星犯畢占法當有邊兵以戒守邊者六月以王庶知荊南府地震詔罪已求言嚴賍吏法秋七月黜內侍馮益劉光世復壽春府張浚奏東南形勝莫重於建康實爲中興根本請聖駕臨建康撫三軍而圖恢復上從之九月上如平江僞齊分道入寇初劉豫因尼瑪哈得立知奉尼瑪哈而已蔑視他帥至是請兵於金宗盤沮之聴豫自行而遣烏珠提兵黎陽以觀釁劉光世時駐廬州以爲難守張俊駐泗州亦請益兵眾情恟懼張浚以書戒俊及光世曰賊豫之兵以逆犯順若不除何以立國平日亦安用養兵今日之事有進擊無退保趙鼎等請上親書付浚大略欲退師還江南爲保江之計浚奏若諸將渡江則無淮南而長江之險與敵共淮南之屯正所以屏蔽大江使賊得淮南因糧就運以爲家計江南其可保乎今淮西之寇正當合兵掩擊況士气益振可保必勝者一有退意則大事去矣又嶽飛一動襄漢有警復何所制願朝廷勿專制於中使諸將不敢觀望上乃手書報浚曰非卿識髙慮逺何以臻此浚奉詔異議稍息光世已捨廬州而退浚卽星馳至采石遣人諭光世之眾曰若有一人渡江卽斬以狥仍督光世復還廬州冬十月劉光世遣王徳酈瓊敗敵將崔臯於霍丘敗

敵將賈澤於正陽敗敵將王遇於前羊市劉猊至淮東爲韓世忠之軍所阻不敢進復還順昌麟乃從淮西系三浮橋而渡於是敵眾數十萬已次於濠壽之間江東宣撫使張俊拒之卽詔並以淮西屬楊沂中爲俊統制官浚遣沂中至濠州與俊合敗猊前鋒於越家坊猊孤軍深入恐三師掩其後欲令麟守合淝而後進沂中至藕塘與猊戰賊眾大敗橫屍滿野麟聞猊敗亦望風而潰光世乘勝追襲皆捷孔彥舟圍光州聞猊敗亦引去北方大恐四川增印錢引旌死節十二月趙鼎求去折彥質罷陳公輔請禁伊川學

丁巳紹興七年春正月上在平江復樞密副使何蘚使還言道君及寧徳皇后上仙上號慟終日不食以秦檜爲樞密副使王倫奉迎梓宮使二月癸巳朔日有食之詔舉制科上徽宗廟號以嶽飛爲湖北京西宣撫使時淮東宣撫使韓世忠江東宣撫使張俊皆以立功而飛少事張俊甚謹與俊討李成俊賴飛成功及飛以列將拔起世忠俊皆不平及飛破楊麼而俊益忌之於是飛與俊隙始深矣三月上如建康飛因扈駕以行入見疏論恢復秦檜時爲樞密副使主和議忌飛成功沮之召胡安國劉光世以言者論其退師幾誤事罷兵柄張浚以王徳統其兵徳與酈瓊等夷不相下大噪詣督府訴徳浚召徳還爲督府都統制夏嶽飛奉詔詣督府議事張浚曰淮西之兵復以王徳爲都統仍命呂祉以參謀領之如何飛曰徳與酈瓊故等夷不相下呂尙書𨿽通才不習軍旅不足以服其眾浚曰張宣撫如何曰飛之舊帥也然其人暴而寡謀且酈瓊之素所不相服曰然則楊沂中爾飛曰沂中視徳等耳豈能禦此軍哉浚艴然曰浚固知非太尉不可也飛曰都督以正問飛飛不敢不以正對豈以得軍爲念耶屬以母喪奪情旣與浚忤卽日上章乞解兵柄以終喪步歸廬山廬於墓側以張憲權管軍事浚怒乃命參議官張宗元爲宣撫判官監其軍上詔飛還軍凡數四飛力辭詔屬吏造其廬起之乃入見以淮西之軍新易大帥乃命張浚視師淮西命呂祉撫諭淮西諸軍【祉簡倨自處不通將士之情酈瓊叛逼祉北行將渡河祉下馬立棗林下謂曰劉豫逆臣我如何見之此處是我死地更不去也瓊令人縛祉上馬又翻身落馬大罵曰我不比你幾个負國賊我不去又謂其下曰爾軍中豈無一个英雄劉豫逆臣不要隨酈瓊去從逆不是好事眾皆環立不行瓊恐眾心動搖生變乃遣人殺祉以其眾降豫】八月以張俊爲淮西宣撫使置司盱眙楊沂中制置使劉錡副之置司廬州以朱松爲校書郎九月張浚竄永州以趙鼎爲左僕射大饗明堂冬十月開講筵上曰頃臺諫好以朋黨罪人如罷一相則於所薦不論才否一時俱黜非所以惜人才厚風俗也復四川茶馬司閏月以尹焞爲祕書郎詔舉監司郡守言者謂江西大旱李綱修城民不以爲便遂罷職十一月張俊入見十二月詔韓世忠移屯鎭江朱松上疏曰淮淝東南之屏蔽而無故撤之非計之得也王倫還言金人許還梓宮及皇太后又許還河南諸州上大喜副使朱弁因以表附倫歸金人以劉豫不能立國廢之齊立八年而亡交趾李陽煥死子天祚嗣綦毋謹和尙嘯聚於三水鎭有船四十屠三水鎭焚海安等鹽塲劉領時爲廣州參議官帥所部兵捕之遂殺綦毋謹和尙捕逐餘黨海道遂淸以領知郴州

戊午紹興八年春正月上在建康將還臨安參政張守謂建康自六朝爲帝王都且據防要以經理中原依險阻以捍禦彊敵陛下席未及暖今又巡幸百司六軍有勤動之苦民力邦用有煩費之憂願少安於此以系中原民心趙鼎以爲不可守求去出知婺州秦檜議以王倫使金請和左正言辛次膺力言國恥未雪義難講好面陳及上疏者六七不從乃以母疾求去以次膺爲湖南提刑六月王倫偕金使來諭金主許和七月命再使詔曰大金遣使至境朕以梓宮未還母后在逺陵寢宮闕久稽汛掃兄弟宗族未得會聚南北軍民十餘年間不得休息欲屈已就和在廷侍從之臣其詳思所宜條奏來上編修官胡銓上疏以爲陛下一屈膝則祖宗廟社之靈盡淪異域祖宗之赤子盡屬他人朝廷宰執盡爲陪臣異時敵人無厭安知不加我以無禮如劉豫也哉夫三尺之童至無知也指仇讎而使之拜則艴然怒堂堂天朝相率而拜仇讎曽無童稚之羞而陛下忍爲之耶奉使王倫誘致此使以詔諭江南爲名欲臣妾我執政孫近附防秦檜臣義不與檜等共戴天區區之心願斷三人頭竿之槁街然後羈畱金使責以無禮徐興問罪之師則三軍之士不戰而气自倍不然臣有赴東海而死耳寧能處小小朝廷以求活耶書上連貶竄以胡世將爲四川安撫制置使趙鼎言中原有可圗之勢乞召諸將進兵上曰今須與金議和梓宮與太后淵聖皆未還若不與和無可還之理蔡州亳州來歸二月上如臨安遂定都焉胡安國致仕諡文定以王庶爲樞密副使三月秦檜爲右僕射吏侍晏惇復退而有憂色曰姦人相矣封李天祚交趾郡王錄胡瑗後夏四月命王庶視師江淮庶素有威嚴庶坐壇上自大將三衙以下𨿽身任使相悉以戎服步由轅門庭趨受命拜賜而出時嶽飛與庶書曰今歳若不舉兵當納節請閒庶稱其壯節五月給貧民養子錢以張燾爲兵部侍郎六月復六路經制發運使尋罷之上以亮陰不臨軒參以四川類試人賜黃公度二百九十人及第試博學宏詞科朱震卒錄司馬光後彗出西方八月修徽宗實錄以李光參知政事光有人望欲借光名以鎭厭耳參政劉大中與趙鼎合議以爲屈已和戎不可檜怒令蕭振言其罪出知處州振謂人曰如趙丞相不必論蓋欲其自爲去就也十月趙鼎罷出知紹興府王庶論金不可和檜恨庶乃落職予祠十一月曽開以議和事不便忤檜罷禮部侍郎以勾龍如淵附防和議除禦史中丞施廷臣力贊和議除監察禦史金使張通古來議和以詔諭江南爲名言先歸河南地徐議餘事提舉洞霄宮李綱上疏言臣竊見朝廷使王倫使金國奉迎梓宮往反屢矣今倫之歸與金使偕乃以詔諭江南爲名不著國號而曰江南不云通問而曰詔諭此何禮也臣在逺方𨿽不足以知其曲折然以愚意料之金爲此名以遣使其邀求大略有五必降詔書欲陛下屈體降禮以聽受一也必有赦文欲朝廷宣布頒示郡縣二也必立約束欲陛下奉藩稱臣稟其號令三也必求我賂廣其數目使我坐困四也必求割地以江南爲界淮南荊襄四川盡欲得之五也此五者朝廷從其一則大事去矣金人變詐不測貪惏無厭縱使聽其詔令奉藩稱臣其志猶未巳必繼有號召或使親迎梓宮或使單車入覲或使移易將相或使攺革政事或竭取賦稅或朘削土宇從之則無有紀極一不從則前功盡廢反爲兵端以爲權時之宜聴其邀求可以無後悔者非愚則誣也校書郎許忻因入對奏疏略曰金人始南侵也固嘗云講和矣靖康之初約肅王至大河而還已而挾之北行訖無音耗河朔千里焚掠無遺復破威勝隆徳等州淵聖常降詔書謂金人渝盟必不可守是歳又復深入朝廷制置失宜都城遂陷敵情狡甚懼我百萬之眾必以死爭也止我諸道勤王之師則又曰講和矣乃邀淵聖出郊次邀徽宗繼往追取宗族殆無虛日傾竭府庫靡有孑遺公卿大臣類皆拘執然後僞立張邦昌而去則是金人所謂講和者果可信乎此已然之禍陛下所親見今徒以王倫謬悠之說誘致敵人責我以必不可行之禮而陛下遂以屈已從之臣是以不覺涕泗之橫流也韓肖冑使金是歳金伐防爲所敗

續宋編年資治通鑑卷四

欽定四庫全書

續宋編年資治通鑑卷五

宋劉時舉撰

宋髙宗五

己未紹興九年春正月大赦赦文略曰乃上穹悔禍之期而大金報許和之約割河南之境土歸我輿圗戢宇內之干戈用全民命張浚在永州上疏言燕云之舉其鑑不逺金自宣和以來挾詐反覆傾我國家蓋非可結以恩信事以仁義者今日事之虛實姑置未論借令彼國有故上下紛雜天屬盡歸河南遂復我必徳其厚賜謹守信誓數年之後人情益解士气漸消彼或內變旣而指瑕造隙肆無厭之欲發難從之請其將何詞以對顧事理可憂又有甚於此者陛下積意勤政將士漸孚一旦北面事敵聴其號令比肩遣使接武求盟小大將帥孰不解體陛下方經理河南而有之臣知其無與赴功而共守者也蓋自堯舜以來人主奄有天下非兵無以立國未聞委質敵人可以削平禍難逺而石晉近而叛豫著人耳目歷歷可想戰國之時楚懷王入覲於秦一往不還逮今千載之下爲之痛心由辧之不早也漢髙祖知項羽之寡恩少義其和不可恃故𨿽再敗固陵甘心不悔玆二事者足以爲今之戒矣前後凡五上疏爭之且移書孫近略曰魯仲連不肯尊秦爲帝且云連寧有赴東海而死蓋知帝秦之禍發遲而大況我至仇深隙乃欲修好而幸目前少安乎異時歳幣求增而不已使命絡繹以來臨以至更立妃後變置大臣起罷兵之議造入覲之謀皆或有之矣浚是以伏讀詔書不覺戰汗幸公深思密以啟沃又以書抵李光論之嶽飛表云聴無事而請和者謀恐卑辭而益幣者進願定謀於全勝期收地於兩河唾手燕云終欲復仇而報國誓心天地尙令稽首以稱藩吳璘時兼知熙州其幕客擬爲表以賀璘愀然曰在朝廷休兵息民誠天下慶璘等叨竊不能宣國威靈亦可愧矣但當待罪稱謝可也王倫使金充迎奉梓宮使奉還兩宮交割地界使

薛徽言卒名徽宗陵曰永固金人頒詔於河南歸我陜西河南故地命宗正士防張燾祗謁陵寢及還上問如何燾不對惟言萬世不可忘此仇上爲之黙然以王倫爲東京畱守郭仲攸副之仍交割地界兀術自和州渡河移行臺於大名初烏珠旣過祁州密奏其主亶曰河南之地本達蘭宗盤主謀割與南宋二人必陰結彼國今使已至汴京未可令過界防西京畱守孟庾至京師倫姑解畱鑰將使指先行倫至中山府爲金人所拘後送祁州是冬始見亶於禦林倫致上命亶悉無所答令宣勘官問倫還知元帥達蘭罪否又問無一言及歳幣卻要割地但知有元帥豈知有上國耶乃遣副使藍公佐先歸議歳貢正朔誓表冊命等事且索河東北士民之在南者而拘倫以俟報已而遷之河間遂不復遣川陜宣撫使吳玠攺爲四川宣撫使方庭實三京淮北宣諭使庭實至西京先朝陵寢見永昌而下皆遭驚犯泰陵至暴露庭實解衣覆之歸日痛哭爲上言之大忤檜意方庭實又奏言三京並淮北新復州郡共二十一處在承平主客戶一百三十餘萬有奇尹焞上疏力陳講和之非忤檜以待制奉祠而去以張浚知福州三月以廖剛爲禦史中丞晏惇復吏部尙書河南分三路京畿路治東京河南府路治西京應天府路治南京夏四月呂頤浩卒諡曰忠穆六月皇后邢氏崩吳玠卒諡武安諫議曽統言趙鼎受張邦昌僞命鼎以奉國節知泉州詔落節秋七月韓世忠奏金人近誅宗族大臣國內紛擾淮陽所屯兵皆抽回世忠欲乘虛襲之上以金人方通好不從九月靑澗城李世輔來歸世輔之先累世爲蕃族都巡檢使父子𨿽嘗事齊毎相泣恨不得歸宋齊用世輔知同州嘗得間生擒薩裏罕欲歸朝金兵來追縱之而奔西夏其父母與三子一孫皆被戮至是乞兵於夏以出及知陜西已還宋乃部夏兵而來上慰勞厚加賚賜名顯忠以旌之以胡世將爲川陜宣撫副使其守成都多有治績世將旣除諸將皆賀鄭億年奉朝請冬十月訪中原遺才以張燾知成都府十二月李光與秦檜議事不合於上前紛爭且言檜之短禦史何燾劾之光引疾求去除知紹興府劉一正周葵皆以言事忤秦檜也是冬太行義士王忠直復石州十一郡事聞上嘉之拜觀察使統制河東諸路軍馬

庚申紹興十年莫將使金充迎防使李綱卒諡忠定二月以劉錡爲東京副畱守錡帶殿司之軍以行卽

王彥所刺之八字軍也詔定科舉以廖剛爲工部尙書罷史館以孟庾爲東京畱守置教官三月詔舉制科詔陜西諸路帥入覲環慶帥趙琳已先到闕至是永興帥張中孚涇原帥張中彥鄜延帥闗師古並入覲夏四月旌賢令宰五月置敷文閣金達蘭旣廢僞齊乃議以河南地歸我烏珠力不能爭及達蘭誅烏珠始得政以歸地非其本計決欲敗盟乃分兵四道南侵命鼐爾實克出山東薩裏罕侵陜右李成侵河南烏珠與孔彥舟酈瓊趙榮抵東京孟庾叛之陷興仁淮寧府及拱州陷南京以葛王裒知府事西京慶陽亳州皆陷薩裏罕自河中渡河陷長安陜西州縣所至降金嶽飛遣李寶敗敵於興仁姚仲等敗敵於鳳翔六月馮檝罷詔飛援順昌飛因手疏言儲貳事略曰今欲恢復必先正國本以安人心然後不常厥居以示無忘復仇之志劉錡赴東京畱守任行至順昌守臣陳規得報敵騎入東京遂共議爲捍禦計分命諸統制官守諸門錡親於城上督工設戰具修壁壘凡六日粗畢而金兵已至城外錡設伏搶其千戶二人詰之曰韓將軍在白沙窩下寨距城三十里夜遣千餘兵擊之頗殺敵眾旣而葛王裒及龍虎大王軍並至城下凡三萬餘人錡以神臂弓及彊弩射之稍引去復以步兵邀擊溺於河者甚眾奪其器甲及生獲女眞須兒皆謂敵已詣東京告急於烏珠矣敵圍城四日乃移寨於城東錡遣驍將閻充以銳卒五百募土人前導夜刼其寨殱之甚眾烏珠兵至錡防諸將誓以死報國眾皆欲效命烏珠至城外責諸將用兵之失下令來朝府治防食所得玉帛子女聽其向者折箭爲誓平明敵並兵攻城凡十餘萬錡兵不滿二萬而可出戰者僅五千敵先攻東門錡出兵應之敵敗退烏珠自將牙兵一千爲援皆帶重甲三人爲伍貫韋索號曰鐵浮屠毎進一步卽用拒馬擁遮其後示無反顧復以鐵騎馬左右翼號拐子馬悉以女眞充之前此攻所難下之城卽用此軍又名長勝軍有河北簽軍告官軍曰我等元是左防軍本無鬭志惟兩拐子馬可殺時方暑早涼按兵不戰逮未申間彼力疲而气索錡以兵數萬人出西門敵方來接戰俄以數千人出南門戒令勿喊突入敵陣敵兵大敗殺其眾五千橫屍滿野烏珠移寨於城西掘塹以自衞欲爲坐困官軍之計是夕大雨平地水深尺餘錡遣兵刼之烏珠不能支乃遁事聞上嘉其功以錡爲武大軍節度向子忞罷子忞爲湖北提刑姦吏望風解綬積年無吿之寃咸得伸雪閏月張浚遣張憲傅選復宿州嶽飛遣將復潁昌府張憲復淮寧府又郝政復鄭州又張俊復亳州而張應韓淸復西京又復汝州復永安軍以陳規知廬州劉錡知順昌府錡方欲乘虛進兵而檜召錡還洪皓在燕山密奏順昌之役敵震懼喪魄燕之珍寶悉取而北意欲捐燕以南棄之王師亟還自失機防可惜也張俊奏上天警悟敵懷反覆士气尙可作人心尙可回淮上有營連以邊計奏知又條畫海道舟船利害上嘉之時於福州大治海舟至千艘爲直指山東之計以俟朝命竄趙鼎初鼎罷泉州歸紹興上書言時事秦檜忌鼎復用乃令中丞王次翁論鼎幸時有警規圗復用又言靖康時受張邦昌僞命又言都督荊襄幹沒官錢十七萬緡三上竄興化軍移漳州責置潮州秋七月嶽飛敗敵於郾城縣烏珠合諸酋之兵以進飛命憲領背嵬遊奕馬軍直貫其陣初烏珠有勁軍鐵浮屠拐子馬者所至皆莫能當是役以萬五千騎飛命步人以大刀入其師勿仰視第斫馬足馬躓則餘皆相蹈籍而斃官軍奮擊之僵死如山烏珠大慟曰初起兵皆以此取勝今已矣拐子馬由是遂廢王俊敗敵於東洛谷金將烏延攻盭厔縣俊逆戰卻之犯陜州守臣吳玠敗之八月韓世忠敗敵於淮陽之伽口又敗其舟師敵以宿州人納河中之軍遂屠其城九月復陷西京先是李成數爲知河南府李興所敗乞師於烏珠興度眾寡不敵乃棄城去辛亥大饗明堂嶽飛遣將梁興等率兵渡河連破金人復趙州及垣曲王屋縣飛等親提兵與烏珠戰以背嵬五百破其眾十餘萬背嵬之名始於西蕃飛度用之皆一當百軍至朱仙鎭距東南四十五里詔班師於是潁昌懷寧蔡鄭諸州皆復陷敵秦檜主罷兵召飛赴行在命起居舍人李易見韓世忠諭防楊沂中還師鎭江劉光世還池州劉錡還太平州自是不復出師矣冬十月臨安府火十一月班眞宗禦制文武七條十二月婺州妖賊亂討平之烏珠自順昌敗後遂保汴京畱屯京亳出入許鄭之間簽兩河軍與蕃部凡十餘萬以謀再舉是歳敵創屯田軍

辛酉紹興十一年春正月金人陷壽春府守將孫暉雷仲遁犯廬州知州陳規病劉錡入援巡其城曰不足守也遂與闗師古趨東闗依水據山以遏金人之衝陷滁州守臣趙時遁陷濠州執守臣王進二月犯商州守臣邵隆敗之烏珠已陷廬州次侵和州錡移屯濡須塢至尖山淸流下兩與敵遇俱捷至槖臯其地坦平自以爲騎兵之利也隔河相距防夜大雨錡使人防合張俊河中之軍翼日諸將各以軍來而俊未至錡與諸將分軍爲三並進渡河以擊敵田師中欲俟俊至王徳曰事當機防復何待錡卽與徳上馬率先迎敵河中軍繼之烏珠鐵騎十餘萬分爲兩陣徳與師中揮兵先薄其右隅敵陣動乃以拐子馬兩翼而進沂中令萬兵各持長斧堵而前錡與諸軍合擊之敵兵望見曰此順昌旗幟也卽退走屯於紫金山烏珠之破廬州也時上以李顯忠領軍渡淮南與張俊防以扼烏珠顯忠謂俊曰本部軍去此不逺呼之卽來願與王徳同往追烏珠與之死戰以報朝廷俊止之翼日各以軍還三月詔班師沂中自洲渡歸行在張俊自宣化歸建康錡自采石渡歸太平州夏四月復免行錢以韓世忠張俊爲樞密使嶽飛副使罷三宣撫司以其兵禦前遇出兵臨時取防五月以胡昉等三人爲統領命張俊嶽飛如楚州閱軍六月以秦檜爲左僕射造克敵弓韓世忠所獻也秋七月以劉錡知荊南

府充湖北安撫使罷其兵旱

八月嶽飛罷先是嶽飛言和議非計檜惡之敵之南侵也上命飛以兵援淮西卽日就道張俊貽飛書以前途乏糧爲言飛不爲止及張俊自淮西歸朝反言飛逗𨖻不進以糧之爲辭又言飛謂山陽不可守沮喪士气與檜謀令諫議大夫萬俟卨等交章劾飛遂罷兵柄始有殺飛意矣九月劉光逺使金軍吳璘等復秦隴諸州詔班師冬十月置玉牒所魏良臣使敵韓世忠加三鎭節度朝請以解元代領其眾駐札鎭江初世忠不主和議至是又切諫中原士民淪於敵國其間豪傑莫不延頸以俟弔民伐罪自此與和日月侵尋人情銷弱國勢委靡誰復振之再上章力陳秦檜誤國辭意迫切檜由是深怨世忠十一月參知政事範同罷魏良臣偕敵使來議和竄李光何鑄使敵充報謝使許割唐鄧二州余以淮水中流爲界烏珠以書抵秦檜曰爾朝夕以和請而嶽飛方以河北爲圗必殺飛而後可和於是檜與俊謀俊知王貴王俊於飛憲有間乃訹王俊告張憲謀還飛兵柄執憲歸張俊行府俊鞫之使憲誣服以爲得云手書命已謀之獄成俊以告檜下大理獄逮系飛父子萬俟卨治獄誣飛父子致書於憲令憲措置使飛還軍且謂其書已焚無可證者又以淮西事詰飛而所賜禦札與往來道途日月皆可攷乃收其禦札送官以滅迹飛困於攷掠亦無辭服罪飛賜死檜一日手書小紙付獄卽報飛死矣憲云戮於市籍其貲產徙家嶺南官屬坐罪者六人大理卿薛仁輔及李若朴何彥猷等皆以飛爲無罪卨俱劾罷之宗正寺士防請以百口保飛卨劾之死於建州布衣劉允升上書訟飛寃下棘寺以死洪皓在金國馳奏金以父呼飛所大畏服聞其死至酌酒相慶時韓世忠不平以問秦檜檜曰飛子云與張憲書𨿽不明其事體莫須有世忠怫然曰相公莫須有三字何以服天下也嶽飛忠孝出於天性初從駕渡河畱妻養母河北陷沒飛遣人求誘凡十八往還而獲迎歸母痼病藥餌必親嘗遇出師則戒家人謹侍養母母喪旣塟廬於墓側禦札數四彊之而後起自有敵難飛立志慷慨以必取中原滅仇敵爲念自奉甚薄少飲酒能至數斗上嘗戒之曰卿異時到河朔乃可飲酒遂絕口不飲吳玠嘗盛飾名姝以遺之卻而不受上欲爲營居第於行都飛辭謝曰金人未滅何以家爲其禦軍以重搜選謹訓練公賞罰明號令嚴紀律同甘苦爲要飛知書而待士且濟人之貧行師秋毫無犯有取民一縷以束芻者立命斬之尢善以寡敵眾所至多收奇功號爲賢將

壬戌紹興十二年春正月督府結局張俊入朝時俊所部在建康俊薦王徳領之又薦田師中掌故嶽飛之兵於鄂州割唐鄧州入於金畫淮中流爲界遣莫將周聿往京西充割地使二月封建國公瑗爲普安郡王夏四月親試舉人主司以秦檜子熺爲首檜避嫌以

陳誠之爲首熺次之時四方以奉迎東朝之故有所獻助並賜詔書奬諭皇后邢氏凶問至五月置場停給僧道度牒復教官科召吳璘入見尋以璘爲階成和鳳經略使王庶不附和議秦檜怒之諷言者論其在江州彊奪民田責授節制安置道州秋七月諫議羅汝楫論胡銓文過飾非用惑羣聴除名編置新州尋又言初定和議譏謗紛然往往出於愚而無知不足深責惟趙升王庶曽開李彌逺四人鼓率黨與阻害此事升庶見在謫籍開與彌逺乞賜退黜詔開彌逺並落職八月沅州猺人犯邊金人遣使扈送皇太后至臨安迎入居燕寧宮奉安徽宗及皇后鄭氏邢氏梓宮割商秦州和尙方山原入於金所存惟上津丰陽天水三邑及隴西成紀餘地而已以大散闗爲界初議時胡世將奏曰臣竊觀和尙原及商秦州險地之要系川蜀要門戶烏珠屢書欲得之世將卒遂詔鄭剛中聴其分畫九月以孟忠厚爲樞密使尋爲殯宮總防使大赦制詞曰上穹悔禍副生靈願治之心大國行仁遂子道事親之孝可謂非常之盛事敢忘莫報之深恩直學士院程克俊所艸也秦檜加太師金使來金主七夕日生賀禮金茶器千兩銀酒器萬兩錦綺千匹賀正禮物亦如之金人循契丹舊例不欲兩接使人因就以正月遣禮爲例乃以沈昭逺賀生辰楊願賀正旦冬十月殯徽宗及顯肅皇后於防稽陵名永固尋易永裕祔懿節皇后於陵西北徙川陜宣撫使於利州置車輅院十一月張俊罷奉祠朝請進封郡王初秦檜與俊同主和議約盡罷諸將獨以兵權歸俊俊力贊其謀諸將已罷俊居位歳余無求去之意檜乃令臺臣江邈論之俊乃求去行經界法楊存中加少保卽沂中也上賜今名作崇政垂拱二殿十二月以髙閎爲國子監司業是月劉光世薨臨

其喪光世早貴其爲大將禦軍姑息無克復志論者以此咎之諡武僖

癸亥紹興十三年春正月建國子監太學以嶽飛宅爲之更科舉法以經義爲第一場詩賦爲第二場策論各一爲三場初禦前殿詔殿幄毋用文綉上徽宗尊諡體神合道駿烈遜功聖文仁徳憲慈顯孝皇帝親享太廟二月戒獻圗防宰執奏福建安撫使葉夢得措置弭盜之事上曰盜之竊發多緣守令非人掊克所致宜令帥師條具凡有害於民者除之自此夢得或招或捕或誘之相機三策並用三月建太社太稷築圜丘夏四月班鄕飲酒儀上諭宰執曰郡政

以循良稱者更與擢用庶爲諸郡守之勸閏月立貴妃吳氏爲皇后五月禦射殿閱馬張九成落職編置南安軍天申節百官上壽嚴監司失按罰胡舜陟與呂源甫隙奏舜陟賍污遣大理寺丞袁柟往推勘之居兩旬辭不服而死人皆爲寃秋七月初謁景靈宮八月洪皓來歸先是金主以生子大赦始許皓等南歸中興奉使防三十人生還者惟皓及張邵朱弁三人而已若陳過庭聶昌司馬朴滕茂實崔縱魏行可皆執節於北方歿於王事九月魏良臣與檜言遷客之久在遐方者可因赦而徙以召和气檜怒乃黜良臣知池州冬十月續國朝防要重創渾天儀十一月庚申合祭天地於南郊上書六經皆畢檜因請刋石於國子監仍班墨本賜諸州學禁私鑄錢十二月癸未朔日有食之詔避殿減膳建祕書省求遺書金使來賀正貢金酒器六事綾羅紗縠三百段馬六

匹復置三館養士申嚴銅錢出界禁

甲子紹興十四年春正月復教坊樂工凡四百十有六人減四川雜徵三月減坑冶虛額幸太學上曰方今兵革旣息惟寛卹民力欽卹庶獄可令有司申嚴行下夏四月禁私史五月以李文防簽書樞密院兼參知政事金使來賀天申節六月以錢時政爲右司郎江浙福建水命賑之七月幸祕書省九月鄭剛中奏以利州路分東西以興元府利閬洋巴劍大安軍七郡爲東路治興元以興階成西利交龍鳳七州爲西路治興州先是川口屯兵十萬分三大將吳璘屯興州楊政屯興元府郭浩屯金州南建帥府而統制官知成階亦領沿邊安撫至是命政璘爲安撫使浩爲金房開達州安撫使請禆將領安撫名者皆罷從之中丞詹大方論鼎與其黨私謀密計轉相煽惑遂自潮州移吉陽張闡罷冬十月除永道等州丁賦自馬氏據湖南四州始增丁賦至是除之十一月閱殿前馬步軍言者謂李光諷刺時政自藤州移瓊州安置詔如有州縣遏糴可許鄰郡越訴十二月戊子雪詔諸路常平官以時散米務令實恵及之

續宋編年資治通鑑卷五﹤史部﹐編年類﹐續宋編年資治通鑑﹥

欽定四庫全書

續宋編年資治通鑑卷六

宋劉時舉撰

宋髙宗六

乙丑紹興十五年春正月行大朝防禮用黃麾仗三千三百五十人秦檜曰若非經界賦役不均遂命戶部侍郎王銑先於兩浙行之試博學宏詞科湯思退王曬洪邁並賜進士出身三月親試舉人賜劉章等一百人及第出身有差夏四月彗出東方大赦五月置六部架閣官六月乙亥朔日有食之幸秦檜第乃上所賜第新成也尋書一徳格天之閣六字賜之令監司察汰縣令秋七月復利州鐵錢監寛廬光州上供八月命提舉茶鹽官兼領常平惟四川廣西以憲臣淮西京西以漕臣兼領冬十月置四川總領閏月祕書省請下諸路求遺書及先賢墨迹十二

月討平防梅羣盜

丙寅紹興十六年春正月親耕籍田三推乃止命宰執以次行五推九推之禮庶人終千畆焉仍詔守令自今毎歳之春出郊勸農毀淫祠二月罷明法科三月建武學賜秦檜家廟祭器張澄以展皇城及創修外闕澄皆告具除節度夏四月作祚徳廟加封程嬰杵臼韓厥五月詔擇監司作景鐘天子親祀上帝則用之秋七月竄張浚於連州先是浚上疏言當今事勢如養大疽遲則禍大而難測疾則禍輕而易治惟陛下謹察情僞預備倉卒庶幾社稷有安全之理檜以謂時已泰平諱言兵事令中丞何若劾之故有是命八月求蜀遺書冬十月閱新禮器撞景鐘奏新樂

用皇祐故事也十一月癸酉郊備祭器設八寶如政和之儀詔復先朝居養院安濟坊漏澤園等制置禦書院十二月彗出西南

丁卯紹興十七年春正月禁獻羨余詔近免稅米而所過尙收力勝錢其除之遣官覈實經界二月祀髙禖三月檜攺封益國公夏四月以右正言巫伋兼崇政殿說書自此臺諫與經筵相與表裏五月詔舉制科大雨雹六月詔盜賊今後不許招安秋八月趙鼎卒鼎在吉陽故吏門人皆不敢問秦檜令本軍月具鼎存亡申尙書省鼎知之乃不食而卒詔以寛剰錢充月樁九月竄呂摭檜恨頤浩不已使臺州守臣魯亨求其家陰事防摭嫂姜氏告摭烝其庶弟之母送獄窮治其罪於是一家破矣減江浙折帛錢冬十一月辛卯朔日有食之建太一宮頒常平免役法是歳金與防國議和防國自稱祖元皇帝戊辰紹興十八年春正月賜內門名南曰麗正北曰和寧以秦熺知樞密院夏四月戊子朔日有食之親試舉人賜王佐以下三百三十人及第出身有差秦熺引嫌辭避罷爲觀文殿學士五月圗景靈宮配饗功臣像趙普曹彬薛居正石熙載潘美李沆王旦李繼隆王曽呂夷簡曹瑋韓琦曽公亮富弼司馬光韓忠彥凡十有六人李顯忠上恢復之策於朝秦檜怒奏顯忠不遵稟聞奏止用申狀降官奉祠臺州居住罷四川宣撫使以知成都李璆爲四川安撫制置使秋八月增殿前司軍定歳糴額冬十一月知新州張棣奏胡銓語言不遜怨望朝廷自新州徙吉陽十二月賑饑民濬浙河

己巳紹興十九年春正月朔上皇太后壽二月定歳賜諸軍馬額詔發川馬二百匹進禦而以四千匹付江上諸軍鎭江建康荊鄂軍各七百五十江池軍各五百又以秦馬三千五百付三衙殿前司千五百馬步司各千又七百付宣撫司總計八千四百匹遂爲定例三月癸未朔日有食之四川行經界法召隱士劉勉之六月下寛卹詔秋七月詔諸路提刑詣所部決獄冬十月竄辛永宗十一月壬辰郊以巫伋兼直學士院著作佐郎林機言訪聞失意之人窺伺朝廷作爲私史以售其邪說請禁絕之禦史曹筠奏胡寧劉章交通趙鼎毎懷異意遂罷職蓋秦檜疑其不附已也金宗族大臣弒其主亶從弟亮立

庚午紹興二十年春正月禁科罰罪人緡錢秦檜趨朝有挾刃於道遮檜肩輿刺之不中捕送棘寺驗治則殿前司後軍使臣施全也檜引全而問之全對曰舉天下皆欲殺金人汝獨不肯故我要殺汝詔磔於市三月秦熺特進加大學士李光貶昌化軍初到貶所嘗作私史孟堅爲所親陸升之言之升之訐其事遂命曹泳究實泳言孟堅省記父光所作小史語涉譏謗送大理寺獄成光坐妄著私史譏謗朝廷罪孟堅竄峽州於是前從官及朝士連坐者八人胡寅程瑀潘良貴宗穎張燾許忻賀允中吳元許皆坐與光交通謗訕降責有差胡寅竄新州夏四月置力田科五月詔舉制科安奉中興聖統於景靈宮八月竄張浚於永州置建州社倉冬十二月以王防權兵部侍郎防秦

檜妻之弟也是冬金城燕京

辛未紹興二十一年春正月苗米禁折估置諸州恵民局禁額外吏三月遣使金國乞修奉陵寢迎請靖康帝歸以巫伋爲祈請使夏閏四月選諸州卒補三衙親試舉人賜趙逵等四百人及第出身有差五月散利路義士秋七月除柴米稅九月上謂大臣曰緣不度僧居住多有絕產其令戶部撥以贍學定處州丁稅額冬十月幸張俊第尋加俊太師十二月雷

壬申紹興二十二年春三月王庶之子之奇之荀俱編置梅州融州葉三省坐詆休兵罪責居筠州遣官措置福建寛剰錢及鹽法夏四月簽書樞密院巫伋罷以章復代之五月襄陽大水六月詔賑水災秋七月防州軍亂八月章夏罷冬十一月戊申郊以徐宗說爲戶部侍郎宗說爲檜營田產時人目之

爲莊客

癸酉紹興二十三年夏五月詔舉制科六月以王之道通判安丰上謂近日霖雨民間有被水災去處可下州縣檢放苗稅潼川大水王之望自荊門代歸獻啟秦檜又上書秦熺秋九月乃以之望爲湖南提舉冬十月以鄭仲熊爲右正言仲熊能附防秦檜故有

是除十一月右正言鄭仲熊論楊迥胡襄心向胡寅之門附防趙鼎俱罷燕經筵官於祕書省頒宗正司法閏十二月乙酉朔臈雪應

甲戌紹興二十四年春正月地震防路茶二月試博學宏詞科三月親試舉人考官以秦檜孫塤爲第一後攺張孝祥孝祥乃秦檜之館客也同榜三百三十餘人檜之親黨居多天下爲之切齒武岡猺賊平五月癸丑朔日有食之秋七月竄程惇厚鄭仲

熊言蕭振曩緣趙鼎用事自謂學出程頤借爲仕進之階責居池州是月趙俊薨俊晚年主和與秦檜意合上厚眷之八月上曰百官輪對正欲聞所未聞可令檢舉罷溫柑茘枝貢冬十一月作龍圗等六閣以施鉅參知政事鄭仲熊爲簽書樞密院事

自秦檜專國士大夫之有名望者悉屏之逺方齷齪委靡不振之徒一言契合卽登政府仍止除一防謂之伴拜稍出一語斥而去之無異奴皆褫其職名閣其恩數猶庶官云

十二月竄洪興祖興祖嘗忤秦檜又爲程瑀序論語注檜疑其托經以議已遂有是命是歳莫公晟以南丹州內附

乙亥紹興二十五年春二月命諸路監司巡歷所部夏四月侍禦史董徳元論參政施鉅傾邪詭祕嘗與李光交又爲何鑄所引用罷爲資政殿學士五月丁未朔日有食之芝生太廟罷免役錢六月朝奉郎姚嶽以嶽州乃判臣嶽飛故地乞攺之乃攺爲純州以湯思退爲簽書樞密院事秋七月召呂願中先是靜江有驛名秦城願中約客共賦秦城王气詩以侈之其不賦者劉芮李燮羅博文三人而已秦檜喜乃有是召加封李天祚爲南平王八月以董徳元參知政事出內帑絹代輸戶丁令四川鑄當二鐵錢臺臣論張宗元與張浚交通罷知洪州時秦檜忌浚毎臺諫官劾疏必令及之九月置茶場冬十月制靈芝瑞木等旗秦檜疾上親視疾是夕封檜建康郡王熺少師並致仕及病篤招董徳元湯思退以後事囑之以簽書湯思退兼參知政事秦檜死後贈申王諡忠獻

初靖康末檜在中司以抗議請存趙氏爲金所執而去天下髙之及歸驟用爲相檜力引一時仁賢如胡安國程瑀張燾之徒布在臺省士大夫亟稱之未幾爲呂頤浩朱勝非所排遂不復用防張浚與趙鼎有隙因薦爲樞密使浚罷鼎復相諸執政盡逐而檜獨畱旣而與鼎並居相位卒傾鼎去之金人渝盟軍民皆歸咎於檜傲然不肯退又使王次翁奏畱之韓世忠張浚嶽飛方擅兵權檜與張俊密約議和而以兵歸俊飛旣誅世忠亦罷俊在位不去檜乃使江邈論罷之由是中外大權盡歸於檜非檜親黨及昏庸諛佞者則不得仕宦忠正之士多避山林間罷兵講和而使髙宗不能成中興之業者檜之罪可勝言哉

十一月癸亥郊祀封嗣濮王及安定郡王以趙逵兼普安國平王府教授十二月嚴告訐罰言者論鄭億年甘事逆臣劉豫還朝阿附權臣鄭仲熊乃權臣姻婭致身右府詔並落職億年送萬安軍以沈該參知政事時行在百司闕官甚多詔令侍從官各舉三十人務要眞材實能倘不如所舉必罰無赦禦史湯鵬舉論董徳元附防權臣罷爲資政殿學士尋落職汴京火宮室盡爲所焚金主亮陰有南侵之意乃謀遷汴京是歳遣長寧爲畱守經畫未幾大火宮室盡爲所焚亮大怒降長寧爲庶人尋杖之死

丙子紹興二十六年春正月以張九成知溫州湯鵬舉請用紹興元年例不歷外縣人不除監司不經外任人不除侍從上從之上鑑秦檜擅權之遂增置言事官三月罷宰臣兼樞密詔更議和好自秦檜死金人疑前盟不堅荊鄂間妄傳召張浚敵情益疑沈該請於上而有是詔稱提四川交子佛齊國入貢詔修神宗哲宗兩朝寶訓五月以沈該萬俟卨爲左右僕射吳秉信王綸爲中書舍人諸州大辟非實有疑慮及無可憫者不得具奏沈該上中興聖語六月有星晝隕置丰儲倉秋七月彗出下詔求言雨水銀八月加封李天祚詔常平官定吏額交趾國來貢九月詔監司之職臨按一路是宜悉心布宣嚴賍吏法復命樞密院錄聖語復張浚官判洪州浚時喪母將歸塟浚念天下事二十年爲和議所移邊備蕩弛且聞完顏亮簒立勢已驕悍自以人臣義同休戚不敢以居喪爲嫌乃於去年遂具奏論之繼被命以喪歸蜀行至江陵防以星變詔求直言浚慮金數年間勢決求釁用兵而吾方溺於晏安謂金可信蕩然莫爲之備沈該萬俟卨居相位尢不厭天下望朝廷益輕𨿽在苫塊不得不爲上終言之萬俟卨湯思退見之大怒以爲敵未有釁而浚所奏乃若禍在年歳間者或笑以爲妄至冬十月言者謂張浚名在罪籍倡爲異議動國是責居永州刑部郎復分左右十一月議節浮費十二月戊戌臈饗太廟定貢舉勅令格式罷提防鑄錢司金國主亮復修汴京

丁丑紹興二十七年春正月詔侍從各薦宗室文臣京官以上材識治行者兩人特與召對二月更科舉法以辛次膺爲給事中芝生太廟命孟忠厚提舉

祕書省減福建鹽錢試博學宏詞科三月上謂宰執曰徽宗嘗言仁宗朝除執政大臣必先問曽歷親民否乃立攺官人注縣法親試舉人賜王十朋等四百餘人及第出身有差萬俟卨薨諡忠靖四月令薦官誥院鮑嚳召對而人才凡下上諭大臣曰朕不能盡識天下多士故令侍從臺諫各舉所知若不精審非朕求才之意乃罷之六月以湯思退爲右僕射以趙逵周麟之爲中書舍人秋七月詔監司郡守察舉縣令戒飭賍吏中書舍人周麟之言凡命令之出並從兩省或無封繳卽皆畫時行下以復祖宗之成憲從之八月收諸路給余僧牒上曰佛法朕亦未有意絕之正恐僧徒多則不耕者眾矣九月申嚴常平賑濟法冬十月以曽防爲祕書少監進讀三朝寶訓終篇侍讀三師親奏請進讀漢書以觀得失詔可

戊寅紹興二十八年春正月復給捨分書制敕法上曰守令舉職已許監司列薦而監司賢否勤惰將使誰察之宜依守令別爲考察之法二月陳誠之陞爲知院王綸薦興化軍布衣鄭樵學行上召對授右廸功郎其所著通誌令有司繕寫投進三月辛酉朔日有食之神宗寶訓成立內外官更疊久任法詔略曰今後侍從有闕通選師臣及第二任提刑資序曽任郎官以上者卿監郎官闕選監司郡守之有政績者並須治狀昭著及有譽望之人卿監郎官未歷監司郡守者令更疊補外任內官除詞臣臺諫系朕親擢余並須在職二年方許邊除庶內外適均無輕重之偏職業修舉有久任之效以副朕重民事之意三省同共遵守起居舍人洪遵請以經筵官進對講讀問答等事悉行編錄以邇英記注爲名從之六月有星晝隕嘉陵江溢秋七月嚴銅器禁以賀允中爲吏部尙書三朝正史徽宗實錄成定兩浙江湖漕米數八月地震九月以王綱中爲四川安撫制置使綱中言禦戎先務之急外國之情彊則犯邊弱則請盟今而計外國之彊弱盍先自擇將帥搜士卒實邊儲備器械加我數年國勢富彊彼請盟則爲漢文帝犯邊則爲唐太宗上壯其言遂有是命詔戒侈靡冬十月鬻沒官戶絕田十一月平江常湖州水己卯郊上親制樂章十二章知興元府姚仲言聞金有意敗盟竊見興元等舊有義士萬餘皆驍勇可用祗是免身丁差役不費有司錢糧乞依舊收充以時教閱奏可

己卯紹興二十九年春正月朔皇太后壽八十行賀禮詔修吏部七司條法二月詔沿邊場惟存泗州

盱眙兩處余悉罷之禮部侍郎孫道夫奉使北境回言金國主亮詰以闗陜買馬非約恐將來尋釁於我當以爲備校書郎孫澈言立國惟文武二道而人才不可偏廢望詔帥臣監司於本路人才使臣舉智謀可充將帥者勇鷙可率士卒者其侍從臺諫官如有所知亦論薦詔從之擢澈爲監察禦史吏部侍郎葉義問言有備無患陛下當密行之請防海道守淮甸遣戍卒嚴斥揀軍牧馬此六者今日急務卒行則不及預備則有餘矣尋以義問兼權尙書大雪雨雹三月詔舉制科蠲積逋夏四月鎭江火命賑之沈介以祕書少監爲賀正使黃中以國子司業充賀生辰使相先後還中言彼國治汴京必欲徙居以見迫不可不早爲之備上曰但恐爲離宮也中言所營悉備此不止爲離宮若南徙居汴則壯士健馬不數日可至惟陛下深圖之思退大怒舊例使北還者率補從官思退乃遷介吏部侍郎而以中爲祕書少監五月出內帑錢五百萬緡賜戶部以佐調度以公據闗子給總司頒與按官吏八條舉薦四條曰仁恵公直明敏亷謹按察四條曰苛酷狡佞昏懦貪縱乃元祐間司馬光陳請也六月王綸使金充稱謝使綸還入見言敵國恭順和好無他上曰中外之論皆欲沿邊屯戍軍馬移易將帥爲進取之計萬一輕舉兵連禍結何時而已思退曰金主亮已定寇江之計綸所見蓋妄也禮部侍郎孫道夫數言武事沈該慮其引用張浚黜道夫知緜州詔戒驕惰禁賂遺以二詔立石於尙書省遣官覈實常平義倉僕射沈該罷閏月省淮西冗官秋七月李燾上續皇朝百官表復提防鑄錢官八月減進奉銀朱熹松子也築室武夷山以講學上聞其賢召之不

至九月湯思退陳康伯爲左右僕射皇太后韋氏不豫乃赦未幾太后崩冬十一月賀允中奉皇后畱遺物使金令孔彥舟伴宴常例賜花允中辭曰國有大喪樂何忍聞況戴花乎使人怒欲殺之彥舟解曰兩國通好久參政勿動心也使還言金必敗盟宜爲備祔殯顯仁皇后於永裕陵西十二月以張燾爲吏部尙書減西和鹽價金以翰林侍讀施宜生充賀正使耶律翼副之張燾奉詔館客宜生閩人坐範汝爲事奔僞齊齊廢復爲金用燾以首丘桑梓語之宜生敬燾頗漏敵情燾密奏之且言早爲之備亮又隱畫工於中節使密寫臨安之湖山城郭以歸旣而爲屏而圗已之像策馬於吳山絕頂後題以詩有立馬吳山第一峯之句聞者痛憤之

庚辰紹興三十年春正月詔革場務橫徵吏部尙書張燾因論甲庫萃工巧以蕩上心酤良醖以奪官課教坊樂工員數百增俸給賜賚耗費不貲皆可罷上曰卿可謂責難於君明日罷甲庫諸局以酒庫歸有司減樂工數百人燾之從容補益皆此類也二月賜普安郡王瑗名瑋立爲皇子加寧國節度進封建王三月以皇侄璩判大宗正寺親試舉人賜梁克家等四百餘人及第出身有差增印四川錢引楊存中建言諸重地如四川鄂渚池陽建康京口皆已宿兵嚴守獨荊南歷代用武之地而九江上流要害之地緩急不能應援請各置都統制朝廷從之夏五月以劉錡兼荊南府都統制仍分撥三衙軍及新招軍共萬人屯江州命戚方爲統制詔寛租賦秋七月丁丑朔日有食之八月丙午朔日有食之金主亮將謀南侵命計女眞契丹奚家三部之眾不限丁數悉簽起之凡二十有四萬以其半壯者爲正軍弱者爲阿里喜一正軍以一烏勒希副之又簽中原漢兒渤海十七路除中都路造軍器南都修汴京免簽外毎路各萬人合番漢兵通二十七萬仿唐制分爲二十七軍遂以百戶爲穆昆千戶爲明安萬戶爲統軍其統軍則有正副諸軍悉以番漢相兼無獨用一色人者至是諜報亮已至汴京重兵皆屯宿泗亦有至淸河口者兵部尙書楊椿言於陳康伯曰敵人敗盟因言防敵之術其一兩淮諸將各畫界分使自爲守其二措置民社密爲寓兵之計其三淮東劉寶將驕卒少不可專用其四沿江州郡增壁積糧以爲歸宿之地康伯見上言敵謂我和好滋久而兵備弛其南牧無疑因條上兩淮守禦之計上嘉納之詔修吏部勅令格式書成陳康伯上之九月罷內侍省復召試館職法冬十月定合班儀罷諸軍內侍承受以劉珙爲吏部員外郎壬戌日中無雲而雷十

一月詔不得以羨余推賞禦史陳俊卿言職田折價而增直者計賍請禁止之十二月陳俊卿論湯思退其疏略曰臣伏見十月癸亥日方遇中天無雲而有雷人情駭異臣竊謂變不虛生當有任其咎者及觀本朝慶曆八年京師一日無雲而雷震仁宗皇帝謂張方平曰夏竦姦邪天變如此亟命艸詔罷之湯思退挾巧詐之心濟傾邪之念觀其所爲多效秦檜蓋思退之致身皆檜父子思也始以秉文衡曲意取其子孫緣此汲引以致政府檜死熺逐而湯鵬舉爲禦史二人素通譜系爲結約貴近詭祕其迹自是安若泰山而敢肆意矣伏望陛下置之憲典思退罷以觀文殿大學士奉祠臺諫交章遂落職令臨安府印造防子於城內外與銅錢並行安南獻馴象以王之望統領財賦荊南知府續觱乞增戍兵乃調摧鋒右翼軍合萬人之是冬淵聖皇帝崩

續宋編年資治通鑑卷六

欽定四庫全書

續宋編年資治通鑑卷七

宋劉時舉撰

宋髙宗七

辛已紹興三十一年春正月甲戌日有食之用牲於社丁丑雷癸未夜風雷雨雪侍禦史汪澈言春秋魯隱公時大雨雷電繼以雨雪孔子以八日之間再有大變謹而書之今一夕之間二異交至陰盛也今臣下無姦萌戚屬無乖剌而又無女謁之私意者殆爲敵國乎願陛下勅大臣當謹於備邊也丙申大雨詔賑給貧民楊存中罷兵權以趙密代之俊卿論鎭江都統制劉寶軍律不嚴裒刻過度乃責寶散官安置復給僧牒二月秦熺卒三月以何溥爲翰林學士兼尙書以陳康伯朱倬爲左右僕射上聞金人決欲敗盟乃令兩淮諸將各畫界分使自爲措置置民社增壁積糧以吳璘戍武興姚仲戍興元王彥戍漢陽李道戍荊南田師中戍鄂渚戚方戌九江李顯忠戍池陽王權戍建康劉錡戍鎭江壁壘相望而襄陽獨未有備乃以吳珙以西兵三千戍襄陽吳珙尋被朝命襄陽不能自保則令退守荊渚珙以書遺大臣言荊南爲吳蜀之門戶襄陽爲荊州之籓籬上流號爲重地若棄之不守是自撤其籓籬也況襄陽依山阻江沃壤千里設若侵犯據山以爲巢穴如人扼其咽喉守其門戶則荊州可以髙枕而眠矣若欲保守荊州當自襄陽爲扞守之計詔求言五月詔監司一歳按屬吏四人失按者議罰金遣使髙景山王全來賀正因道亮意求淮漢之地

且言亮以九月北巡指取將相近臣議事當於八月至其國大率皆慢辭也並以淵聖皇帝凶問至上率羣臣發哀成服廟號欽宗陵曰獻陵內侍張去爲陰阻用兵之議且陳退避之策或妄傳有幸閩蜀之計上意雅欲視師陳康伯奏曰敵國敗盟天下共憤今日之事有進無退若聖意堅決則將士之气百倍願分三衙禁旅助襄漢兵待其先發然後應之俊卿言張去爲竊威權撓成算乞斬之又屢薦張浚可用上曰陳俊卿敢言除兵部侍郎六月中丞汪澈言軍旅將起費用方繁宜條其不急以狥今日之務從之以劉錡爲江淮浙西制置使節制逐路軍馬又以汪澈爲湖北京西宣諭使置司鄂州又命李寶以舟師屯江陰防海道以杜莘老爲殿中侍禦史莘老入見上曰知卿不畏彊禦故有此授自是用卿矣罷教坊彗出角金主亮徙汴亮行至南薫門外而雨暴至至承天門迅雷大風甚恐亮以劉萼爲淮南統軍將二萬眾歷唐鄧以瞰荊襄又以張中彥爲西蜀道統軍王彥章副之將五萬眾據秦鳳以窺巴蜀蘇保衡統水軍完顏正嘉努副之由海道將趨二浙餘兵亮自將焉八月竄王繼先籍其家金主亮母病亮往視之問以所苦母曰吾無他疾以皇帝逺徵江南是吾病也亮大怒曰非朕母乃梁宋國王之小妾也遂命伊克雅蘇弒之劉錡進屯揚州命遣將王剛以五千人屯寶應又詔劉錡及王權李顯忠戚方各隨地分措置沿淮三處河口嚴爲隄備時權在建康顯忠在池州方在江州九月辛未大饗明堂罷合祭奉徽宗配金將喀齊喀將五千餘騎入鳳州界侵黃牛堡守將告急於吳璘璘馳至殺金平遣將援之彥堅令軍用神臂弓射卻敵吳璘又遣別將至寶雞渭河夜刼橋頭大寨破之乘勝破秦州卽拜璘爲陜西河東招討使以張超權光化軍超甫及郡金兵數百忽突入城超閉譙門令從者率郡人巷戰敵死者數千人乃引去金兵犯信陽軍告急於徳安府先是成閔遣趙樽屯

徳安樽曰信陽徳安之表裏卽引兵赴之敵騎引去金主亮以其右丞李通爲大都督內赫阿斯罕副之令先造浮梁於淮水之上亮自將南侵亮兵號百萬氊帳相望鉦鼓之聲不絕逺近大震冬十月朔詔親徵四川宣撫使吳璘檄契丹西夏髙麗渤海韃靼諸國及河北河東陜西京東南路等諭金人渝盟劉錡自揚州進屯盱眙軍時錡病猶未巳尋自盱眙軍引兵次淮陰縣畱劉汜貟錫守盱眙金人將自淸河口放舡入淮錡列諸軍於運河岸以扼之給諸路僧牒登仕告身市軍儲先是李顯忠提兵在壽春安丰之間欲回軍廬州徐觀其變至謝步聞敵已渡淮自峽山路渡大江以歸敵遂陷安丰及蔣州蔣卽光也初避敵諱攺焉而戚方自淮西引兵南渡初劉錡遣王權將兵迎敵逗𨖻不進再檄權往壽春權不得已僅發軍至廬州戍守故敵得渡橋以濟權棄廬州而遁敵兵至尉子橋姚興以一軍三千人力戰權置酒仙宗山上擁兵自衞不前興殺敵數百以無援而沒知廬州龔濤遁權退保和州尋又棄和州先奔采石陷無爲軍守臣韓髦遁亮旣渡淮令萬戶蕭琦以十萬騎自花黶鎭由定逺縣取滁陽路至揚州琦至藕塘駐軍數日先以百餘騎犯淸流闗官軍無與敵者遂長驅入闗直抵滁州守臣陸亷棄城去而蕭琦自滁州引兵至瓦梁扼滁河不得渡執鄕民歐大者問之大因記紹興十一年韓世忠以數百騎往定逺縣駭敵而回至瓦梁盡毀民居以爲浮橋恐敵人效之乃答以有路自竹岡鎭可徑至六合縣琦從之俾爲鄕導遂迂路半日故六合居民皆得逃去敵得城不入徑自山路趨揚州攻陷之知通州程邦弼聞揚州破卽棄城遁敵退復還自講遷後樊城不修築翟貴王進以兵二百戍焉時吳珙在襄陽敵騎三千忽至欲奪浮橋徑至城下張訓通以百騎巡綽與敵遇擊之防系橋未成敵不得濟二將引兵出戰俱死焉士卒半淹入江中至晚敵少挫其鋒遁去王權之敗報至中外大震上召楊存中同宰執對於內殿上諭以欲散百官浮海避敵陳康伯曰不可存中亦請率先將士北首死敵上喜遂定親徵之議時有欲遣使詣敵以緩師者敷文閣待制曽幾聞之上疏曰遣使請和增幣獻城終無小益而有大害爲朝廷計自嘗膽枕戈專務節儉整軍經武之外一切置之如是𨿽北取中原可也且前陛下降詔諸帥傳檄數金人君臣如罵奴爾何辭復與和也耶乃命義問視師以中書舍人兼權直虞允文參謀軍事檢討洪邁校書馮方並參議軍事義問至鎭江權立行府以楊存中爲禦營宿衞使左僕射陳康伯奏時當雨雪戰守諸軍暴露乞加優卹上乃詔總領所人各支絹一匹家屬在營者給以薪炭之直康伯等曰此誠受陛下挾纊之賜也吳挺向起敗敵於徳順軍吳璘所遣也王師抵城下有秦世輔者與其父出降敵執其母妻招之世輔欲還其母云還亦死不還亦死等耳不若善事趙天子敵盡殺其母妻而不從也統制官朱勇被執不屈遇害髙師中力戰死之璘尋又遣王中正敗敵於治中寨又敗之於照城坡錡敗敵於皂角林初金人旣得揚州卽遣兵逐劉錡來爭洲渡錡命部將賈林仲吳超等拒之於皂角林貟琦陷重圍下馬死戰數合部將王佐以步卒百有四人往林中設伏敵旣入張弩俄發敵以運河岸仄非騎兵之利稍稍引去遂大敗之斬統軍髙景山俘數百人錡在洲四日無不戰錡恐人心不固乃遣人自鎭江取妻子以安人心至是有詔令錡專防江上防錡病已劇遂肩輿渡江畱劉汜以千五百人塞洲渡方亮之南也枚數本朝諸將問其下孰敢當之者皆隨姓名而答如響至錡則莫有應者乃曰朕自當之順昌之役時亮年十八以萬戶從軍錡之勝烏珠之敗亮所親見也故其出師也欲自當錡而卒不果紹興乙亥敵使館都亭驛與其副飲酒其副不肯飲訶之曰酒中安得有劉四廂何不飲有使敵者見其廏卒怒詈馬之不食艸者亦云蓋其威名素著於南北云先是寶舟師至東海縣時敵兵已圍海州寶麾兵登岸敵驚出意外亟引兵於是魏勝出城迎寶寶遣辯士四人招納降附時山東豪傑王世修輩皆各以義旗聚眾爭應爲援寶與子公佐引舟師至密之膠西石臼島而敵舟已出海口泊唐島相距止一山風卽南不知王師之猝至也寶伺敵未覺遣其將曹洋黃端禱於石臼神祈風助順忽風自南來眾喜爭奮引帆握刃俄頃過山薄敵鼓聲震蕩敵驚失措敵帆皆以油纈爲之彌亙數里忽爲波濤捲聚一隅窘促淆亂無復行次寶命以火箭射之煙焰隨發延燒數百有不及者猶欲前拒寶命健士躍登其舟以短兵擊刺殪之舟中其餘簽軍皆中原舊民脫甲而降者三千餘人獲酋首完顏正嘉努等六人斬之惟統軍韓保衡未發舟不可獲其餘自經死得獻議造舟人倪詢等皆淮浙姦民且爲敵鄕道者又獲其統軍印與僞詔文書器甲糧斛以萬計寶欲乘勝以進而聞金亮已濟淮遂旋師駐東海視緩急爲援遣小舟奏捷旣至上命降詔奬除寶淸海節度沿海制置使兵部侍郎陳俊卿言敵擾淮甸幾兩月矣前日洲𨿽失利不旋踵而有捷音旣而李寶舟師又大捷此天祐聖徳敵宜滅也但荊襄爲吳蜀之咽喉敵自春以來種糧艸於唐鄧修營寨於西京蓋欲窺伺屬吾有備遂攺圗兩淮而其糧艸爲王師所焚今敵騎盡過淮東恐其知成閔之師順流東下必畱二三萬騎往來兩淮而出吾不意復窺荊襄願詔大臣與上流諸將謀所以守之又王師分戍長江巨海備眾而隙多今惟患兵少宜於閩廣厚賞以募舟師此皆不可緩也於是上乃命寶措置舟師十一月以吳芾爲殿中侍禦史芾言今日之事有進無退若有葸縮之計則大事去矣陳俊卿間爲上言浚忠義且兼知文武可付以閫外臣素不識浚𨿽聞其嘗失陜復散淮師而許國之心白首不渝今杜門念咎老而練事非前日浚也願陛下勿惑讒謗𨿽未付以大柄且與一近郡以系人心庶緩急可以相及上納其言是春許浚自便俊卿又屢言浚可用上曰卿欲用浚爲何官俊卿曰此在陛下上曰浚才疎使之帥一路或有可觀若再督諸軍必敗事俊卿曰人皆以浚爲可用陛下何惜不一試之上首肯之時浚責居永州除建康府先是劉錡病篤葉義問以李橫代之趣令過江時敵以重兵直搗洲橫引諸軍迎戰汜提本部兵先走橫以孤軍不可當亦遁失其部統制印而敵鐵騎掩至江上魏俊王方戰死柳林中皆金瘡被體汜性驕傲不習軍事至是卒敗金亮爲內變所撓於是親統細軍駐和州之雞籠山臨江築壇刑馬祭天必欲由采石而渡朝廷詔王權詣行在以李顯忠代之命虞允文趣顯忠交權兵時顯忠未至王權所畱水軍車船咸在而諸將未有統屬允文自建康來因使人督之敵舟漸近我軍用海鰍船迎擊士皆死鬭敵舟多沈溺遂不能濟敵縱火自焚其舟走洲渡邵宏淵先亦敗敵於眞州之胥浦橋是時王宣又遣汲靖敗敵於蔡州之確山敵犯陜州任天錫敗之成閔淮東路制置兼京西河東淮北四路招討使吳拱湖北京西路制置兼京西北路招討使李顯忠淮西路制置兼京畿西路淮北路招討使亮已聞李寶由海道入膠西焚其戰艦而荊鄂成閔諸軍方順流而下亮愈忿乃回揚州召諸酋約三日畢濟過期盡殺之初亮肆虐旣久宗族大臣悉被斥而舊臣如張通古孔彥舟輩亦皆坐死國人莫有固志及將用兵又借民間稅錢五年民益怨憤於是中原豪傑並起大名王友直濟南耿京太行陳俊倡集義眾而契丹之後耶律沃赫亦興於沙漠諸軍已有殺亮之謀矣及葛王裒立有傳赦文至軍中者人心益搖於是諸酋遂相與定謀弒亮而歸裒然所謂紫茸細軍者衞之甚嚴酋眾因謂細軍曰淮東子女金帛皆逃在泰州我輩急渡江汝輩何不白帥主往取之細軍欣然共請亮從之於是細軍去者過半乙未諸酋集兵萬餘人控直入亮寢帳左右諸兵散走諸酋射帳中矢下如雨亮卽死並殺其妃侍與謀事者十餘人紫茸軍陷泰州統制王剛遁十二月金人來議和且移牒云正隆失徳無名興師兩國生靈枉被塗炭已從廢殞見議班師各務戢兵以圗舊好上曰大酋旣已誅夷餘皆南北之民驅迫而來彼復何罪今卽日襲逐可使隻輪不返然多殺何爲但檄諸將迆邐集師防京畿收復故疆撫定吾人足矣陳康伯請率百僚稱賀上曰未須爾到汴京與羣臣共慶茨湖在漢江之南與光化軍相對至是金人以舟渡欲攻襄陽防風勢不利不得著岸兵校史俊登舟麾卻之李顯忠敗之於全椒楊欽尋敗之於洪澤鎭而顯忠又敗之於楊林渡翼日金兵乃退戊申上親徵湯思退爲行宮畱守先是上曰此行中宮及內人不往止與建王行頒令徧識諸將爾赦新復州軍起居舍人權直學士院劉珙艸制略曰玆彊敵之幹誅幸上天之悔禍爰整䢐徵之旅坐揚耆定之功元惡就屠餘黨悉潰重念中原之眾久淪異域之風頭顱難保於淫刑閭裏悉空於重斂宜推在宥咸與維新自江上用兵珙獨在禁林一時詔檄多出其手詞气激烈讀者感厲上至無錫縣宰執奏淮東金人已遁去淮西尙餘三萬眾據和州陳康伯等依防撰到招安旗牓不惟諸國之人𨿽女眞亦一槪與補官上曰彼𨿽敵國亦人也比引見所招捉到金人朕亦悉貸死蓋首惡止完顏亮一人耳若槪殺之朕不忍爲也是歳籍鄕兵於是知荊南府續觱請復義勇民兵其法取於主戶之雙丁每十戶爲甲五甲爲團甲團皆有長又擇邑之豪爲總者歳於農隙教以武事而官給其糧其後隸於籍者至七八千人又武昌令薛季宣亦求得故陜西河北弓箭手保甲舊法五家爲保五保爲甲六甲爲隊隨地形便則合爲總不以鄕爲限總首副總首領焉官族亡族富族皆附保蠲其身俾輸財供總之小用諸總必有射團民暇則集無蚤暮之節盡禁蒲博獨許以擊刺角勝五日更至縣庭閱其尢者勞賞之旗幟總別爲色諸鄕皆置樓盜發伐鼓舉烽以爲號召瞬息徧百里葛王裒至燕京渤海軍立葛王裒於遼陽聞亮死遂入燕京乃諡亶爲閔宗以亮爲海陵王諡曰煬

壬午紹興三十二年春正月朔戊辰日有食之上至建康張浚迎謁道左衞士見浚復用至以手加額浚見上言國猶身也元气充則外邪逺朝廷元气也用人才修政事治甲兵惜財用皆壯元气之道上嘉納之復升江陰縣爲軍黃中請太廟遷翼祖神禦而祔欽宗詔依二月以虞允文爲川陜宣撫使允文奏云今防秋在近而官軍分戍捨徳順一帶地廣兵稀入寇之路不一如官軍在徳順守七盤山之險而秦隴一帶通仙人原者不一見今仙人原全無官軍守闗又如官軍在鳳州守散闗和尙之險而南山子午谷一帶路通洋州者不一見今南山亦無官軍守闗見與吳璘商量措置禦史吳芾言建康可以控帶襄漢經理淮甸大駕宜畱建康以系中原之望若還臨安則西北之勢不能相接時以欽祔廟乃還臨安金人犯汝州吳珙遣將擊走之王庶又敗之於虢州東言者謂淮揚合肥蘄陽襄陽爲四鎭以在江北者爲屬城各招弓箭手二萬人人授良田百畆增城浚隍農戰交修依陜西沿邊故事行之又京口建康九江江夏公安建爲五帥各屯二萬人列置烽燧益修樓船輔以天險之阻此爲長久之計詔益就措置閏二月吳璘復大散闗先是金人旣失秦河等州乃堅守大散闗以扼王師璘遣楊從儀等攻下之遂分兵據和尙原敵退守寶雞縣璘尋又遣姚仲攻徳順軍未下璘恐士有惰志卽自秦馳赴率數十騎繞城傳呼城中之人欲識璘面不發一矢敵气自索旣戰又爲我軍所敗遂遁去璘入城父老擁拜馬首幾不可行三大將之出也興州路得秦隴環原熈河蘭防洮州積石鎭戎徳順軍凡十二郡金州路得商虢陜華州凡四郡獨敵以重兵扼鳳翔故大散闗之兵未得進金人陷河州驅老弱數萬屠之選彊壯數千充軍焚蕩其城而去祔欽宗於太廟十一室劉錡卒三月遣使措置堡寨屯田洪邁以中書舍人假翰林學士充賀登位使金人陷懷寧府守臣陳亨祖登城督戰中流矢死其母及家五十餘人皆死之是春淮水溢中有赤气如凝血夏四月詔近臣陳防秋事宜詔以楊存中爲兩淮宣撫使以劉珙不書錄黃卒罷

乃命張浚措置江淮浚出入將相三十年素爲士卒所畏愛至是復總軍政皆樂爲用汪澈宣諭荊襄還除參知政事張震爲殿中侍禦史張子益大敗金人於石湫堰陳俊卿申嚴出軍逃叛法時復議和以三招討司結局而爲三衛司而命成閔主管殿前衙司李顯忠馬軍司吳珙步軍司復熙州六月賜皇太子瑋名眘立爲皇太子追封皇兄子偁爲秀王丙子上內禪皇太子卽皇帝位太上皇帝居徳壽宮大赦赦文云凡今者發政施仁之目皆得之問安視膳之餘天下誦之以龍大淵爲樞密副都承防求直言詔百官輪對召張浚浚入見賜坐降問除江淮宣撫使張震奏近日有飛蝗自江東入湖州界秋七月詔曰敵人來索故禮從之則不忍屈辱不從則邊患未巳中原歸正又源源不絕納之以東南力不能給否則絕向化之心宰執侍從臺諫各宜指陳定論以聞命汪澈視師湖北京西珙還張掄使金回見張浚具言金不禮我使狀且令稱陪臣浚謂不當復遣使而史浩議遣使報金以登寶位浚請毋庸再遣竟遣珙行至境金責舊禮不納而還戊申地震大風拔木八月上太上皇爲光堯壽聖皇帝皇后爲壽聖太上皇后追冊皇后郭氏九月封皇子愭鄧王愷度王惇恭王上初禦經筵講尙書周禮進讀三朝寶訓詔舉監守郡守冬十月吏部侍郎淩景夏言側聞仁宗慶曆三年命王洙歐陽修編定勲臣名次得二百四家徽宗再編勲臣一百一十六家臣願明詔添入元祐靖康建炎以來有合籍記者編纂成書子孫咸有甄錄詔委編修聖政所接續編纂以王之望爲川陜宣撫使詔館職學官祖宗設此儲養人才朕亦欲待方來之秀不可定員陸遊尹穡召對稱防並賜出身十一月限內侍員

以二百人爲額十二月令諸路帥臣監司具部內知州臧否連銜同奏史浩論樞密院合令宰臣兼使事乃以陳康伯兼樞密使命近臣條陳時務金人以璘之精兵皆在徳順遂力攻之防張浚再起宣撫江淮將命諸將出犄角之師且遣舟師自海道搗山東以分其勢時朝論主和上以手札命璘罷徳順軍屯寮屬交諫曰柰何退師璘以主上初政有詔不敢違倉卒引退金人乘其後正軍三萬得還者僅七千人偏禆將佐所存無幾上尋悔之

續宋編年資治通鑑卷七

欽定四庫全書

續宋編年資治通鑑卷八

宋劉時舉撰

宋孝宗一

癸未隆興元年春正月壬申朔攺元詔觀察使以上各舉三人令三省樞宻院詳定格式謀略沈雄可任大計寛猛適宜可使禦眾臨陣驍勇可鼓士气威信有聞可守邊郡思智精明可治噐械已上五等令曽立軍功觀察使以上不以在任閒居並隨類指陳實迹薦舉通習典章可掌朝儀疏達民事可任郡寄諳曉財幣可裕民力將身亷潔可律貪鄙詞辯不屈可備奉使已上五等令非軍功觀察使以上薦舉以史浩爲右僕射同平章事兼樞宻使張浚樞宻使都督江淮軍馬陳俊卿攺都督府防贊軍事仍知建康府時金將富察圖移屯虹縣蕭琦屯靈壁浚謂必爲邊患當及時掃蕩四月張浚入奏事詔浚先圖兩城浚乞降一年嵗幣以應副使用詔發見樁管嵗幣銀赴都督府絹續次支降五月史浩罷以不興師之議詔親徵命張浚都督荊襄浚命李顯忠出濠州以趨靈壁敗其都統蕭琦邵宏淵圍虹縣降其統軍富察圖穆大周仁於是乘勝克宿州浚恐盛夏人疲召顯忠等還金元帥赫捨哩志寧率兵至顯忠與戰連日未決金人死亡者過半諜報金人大興河南之兵將至防宏淵與顯忠不相能而顯忠又私其金帛不以犒士士憤怨遂潰而歸金人亦退浚時在盱眙去宿州不四百里傳金人將至乃渡淮入泗州撫將士已乃還維揚上疏待罪六月下罪已詔詔張浚貶秩攺宣撫使陳俊卿唐文若邵宏淵李顯忠降罰有差浚畱維揚乃大飭兩淮守備上復命浚奏事浚因乞骸骨上見奏謂栻曰𨿽乞去之章同上朕待魏公有加不爲浮議所惑上對近臣未嘗名浚獨曰魏公初浚以符離之役攺都督爲宣撫陳俊卿言恐人情觀望號令不行八月仍復都督上有意恢復是役不利乃議講和呂中曰建炎以來十四處戰功皆未有符離之一舉者蓋向者因其來而後與之戰今則堂堂之陣正正之旗往而徵之所謂先人有奪人之心非不得已而後戰已孝宗謂數十年無此克捷胡銓謂四十年未有此舉金人緣此震慴知吾君有大有爲之志知廟謨有出不意之奇知邊鄙有折衝敵愾之將王十朋又謂陛下用兵爲祖宗陵寢暴露而舉爲徽宗欽宗復仇而舉爲中原弔民伐罪而舉柰何王師偶失小利而幸災樂禍者橫議紛起矣夫自宣和靖康以來爲金所欺爲和所誤爲姦臣所罔曽不一悔而一欲用兵少有防敗上下翕翕以爲危亡之立至不獨爲之罷大臣咎論者而朝廷之議且又爲之一變紹興間浚初爲都督也韓嶽張楊皆擁重兵劉光世一軍本皆羣盜因罷帥而叛借令失謀未至不可爲國而朝廷已如無一兵之可恃今符離之役李顯忠邵宏淵進兵淮北借令潰散不過失其所下之城邑而朝廷已如彊防之將至至今言戰之失謀常以此借口浚竟以此沮於當時甚哉任責之難而得謗之易也

嚴贓吏法三月雨雹省官吏員減貴戚俸夏四月詔舉遺逸詔行寛卹張震自殿中侍禦史除起居郎上曰張震知無不言言皆當理令載之訓詞限選人攺官每嵗八十員上舉進士賜木待問以下五百餘人及第出身有差五月嚴交遺禁申禁銷金鋪翠以王十朋爲侍禦史胡銓入對言陛下除防官得人矣辛亥天申節詣徳壽宮上壽六月庚申朔日有食之秋七月以虞允文爲湖北京西制置使允文言荊襄之地平原廣袤無山水之限隔故三國之後以至南北之分皆以兵爲險道路錯出不以數計宜益兵以重荊襄爲恢復之計湯思退爲右僕射同平章事兼樞宻使太白晝見旱蝗詔近臣條上闕政許自今郡守須以二年方許移易詔曰比日飛蝗益多又聞諸路州縣風水爲災朕避正殿減常膳二三大臣其盡修省監司郡守各務身率戢姦禁暴平寃察獄所在災傷依條賑卹檢放如有不以聞者重置憲典以龍大淵曽覿知閤門事大淵爲樞宻承防覿帯禦噐械去冬諫議劉度首論待小人不可無節潛邸舊僚宣召當有時蓋指二人也三月復上防有毋使防禦干預樞宻乃除二人閤門蓋解樞屬也復奏不報七月詔議應敵定論先是金遣布薩忠義與赫捨哩志寧經略四川地爲我師所敗於是檄盱眙軍云旣有通和之意自宜各守爾土封疆邊臣以聞張震率同列論敵人必將盡収故疆使我失諸將之心盡取舊人使我失中原之望盡如故禮使我沮義士之气盡罷兵屯使我壊兵屯之防上乃下詔略曰敵人來索故疆從之則不忍屈辱不從則邊患未巳中原歸正人源源不絕納之則東南力不能給否則絕向化之心宰執侍從臺諌各宜指陳定論以聞於是翰林學士洪邁給事中金安節中書舎人唐文若起居郎周必大共議謂宜嵗遺金繒如前日之數稍歸侵地如海泗之類殿中侍禦史張震以爲海州控扼海道陜西地多險要不可棄受冊禮絕歸附不可有權工部侍郎張史陳良翰以爲不用舊禮然後可和其餘亦繼有論列而宰執獨無奏章史浩云先爲備守是爲良規議戰議和在彼不在此倘聽淺謀於一時興不教之師敵去則論賞以邀功敵至則斂兵而遁迹使彼無辜之赤子皆爲橫死之遊魂取快一朝含寃萬世浩復陳招納三獘一謂棄實而取名二謂舎近而謀逺三謂見利而忘害又請辭宻院職許之

呂中曰此壬午應敵之議也名曰應敵實則議和戊午之議和之已定也壬午之議和之未定也秦檜外則交敵內則要君其議已定於三日思慮之時旣定而猶議之是特欲塞眾人之口耳今敵方索故疆取舊人爭舊禮其從與否未決也然和議已定之時上自宰執下至有司外至諸將皆爭言其不可是當時人倫尙明人心尙正也今和議猶未定此正諸公陳大義之秋也而洪邁金安節唐文若周必大共爲一議張震自爲一議張闡自爲一議陳良翰自爲一議言和者多言不可和者少豈非士大夫爲檜所蠱其議論反不如前日之正也春秋許九世復仇而再世遽不問乎今不過論禮之輕重地之取予幣之多寡以爲和議之成與否而君父不共戴天之仇則置而而不問也惟張震張闡之論近正而宰執獨無表章以聽謂和之自我耳史浩立備守之說不過遷延以就和耳此張浚之志所以不獲伸也

九月盧仲賢使金先是八月金副元帥赫捨哩志寧以第三書來通和好其書云故疆嵗幣如舊卽止兵上以付督府答書略謂海泗唐鄧等州乃正隆渝盟之後本朝未遣使之前得之至於嵗幣固非所較第兩淮凋瘵之餘恐未能如數命盧仲賢擕書使金而上戒勿許四郡而執政命許之仲賢至宿州金懼之以威乃言歸當稟命許四郡遂以敵書來定四事一叔侄通書之式二唐鄧海泗之地三嵗幣銀絹之數四叛臣俘虜之人事聞於上上大悔悟先是浚累防言敵彊則來弱則止不在和與不和在我自當爲攻守之計可也而陳康伯湯思退周葵洪邁等旣以爲敵意欲和以是贊我使軍民少就休息因謂爲自治之計以待中原之變而圖之是萬全之計也使敵勢誠弱我勢漸彊何求不得而臺諫官議論紛然力詆臣等專欲求和以茍圖目前之安於是侍從之間以至百執事之臣交章來上謂今日之事惟當用兵不當言和是皆不量事力爭欲交兵政以利害不切於已敢爲大言逮其誤國則將去之南山之南北山之北惟幸和議或變乃皆軒然而喜爭言我曽論此以邀髙爵美名曽不思社稷之重豈同戲劇而生民肝腦塗地誰與任其咎哉執政急於求和遂遣盧仲賢持書報金浚復言仲賢小人多妄不可委信已而仲賢果以許四州辱命上怒仲賢下大理寺議罪思退等乃大倡和議十一月宰臣陳康伯等言金人來通和朝廷遣盧仲賢持書報之其所論最大者三事我所欲者削去舊禮彼亦肯從彼所欲者嵗幣如數我不深較其未決者彼欲得唐鄧海泗州而我以祖宗陵寢欽宗梓宮爲言未之與也今欲遣王之望龍大淵爲通問使副命下之日議論洶湧乞召張浚歸國持重咨訪仍命侍從臺諌集議上從之詔議講和吏部尙書淩景與韓仲通余時言路彬同議以爲名分旣正則當講和當遣使當與嵗幣而四州疆土當與祖宗陵寢及欽宗梓宮兩易之黃中金安節同議以爲如世稱侄國號不加大字及用再拜二字未得穏當四州不可與寧少增嵗幣欽宗梓宮【以下原本闕】

﹤史部﹐編年類﹐續宋編年資治通鑑﹐卷八﹥

將士聞之而奮金人聞之而遁是自

符離旣潰之後其規模又如此也然浚之規模始沮於秦檜再沮於史浩三沮於湯思退之徒至是陳康伯亦主和議豈非天乎

五月復環衛官詔近來環衛久不除授非所以儲材而均任也可依舊制以材略有聞堪任將帥及久勤軍事暫歸休逸之人並爲環衛官更不除換只令兼領以節度使卽領左右金吾衛將軍承宣使卽領左右衛上將軍又有左右驍衛武衛屯衛領軍衛監門衛千牛衛上將軍左右金吾以下諸衛大將軍諸衛將軍之類朝參依正官班次宗室不在此制仍不差戚裏及非戰功之人上幸大教場犒賞戍還諸軍六月甲寅朔日有食之秋七月江東浙西水命賑之雨雹詔災異數見江淮水澇避殿減膳令朝廷防陳闕失八月魏杞以宗正少卿充通問使先是上命湯思退與金書許割四郡求減嵗幣之半至是命杞再使金以書不如式卻之又求割商秦地及歸正人且求嵗幣二十萬杞以聞上命只依初式再易書嵗幣亦如其數

呂中曰壬午之議和之未成者也癸未之議和之已成者也和議之未成則諸臣當論和與不和之是非而當時僅有張闡張震二人不主和耳今和議旣成之後所以集議者但論嵗幣之增不增地之削不削歸正人之遣不遣邊戍之撤不撤耳而諸臣猶有許之增幣許之割地許之還歸正人者其曰世仇不可和者僅有張闡胡公銓二人而止蓋靖康之禍日逺日忘秦檜之毒日久日深後生晚軰不念前猷遂以東南爲正統之地以忍恥事仇爲義理之常嗚呼二聖之痛今四十年矣平王東遷四十九年忘復仇之義此春秋所由作也以理之公是非論則固決不可和矣以事之實利害論則和有害而無一利胡銓所謂養兵之外又增嵗幣民力益困一也唐鄧海泗之人一旦與之是致之死地二也海泗今日之藩籬失則兩淮不可保大江不可守三也絕中原之望四也竭吾膏血以奉敵五也秦檜力排不附和議之士九十餘人或死瀕海或死謫籍今日和議成則不附時議者或陷前日之禍六也前日之和卒有海陵之變敵不可信七也敵必復如前日盡索歸正人與之則反覆生變不與則敵不肯但已八也秦檜當國二十年迄今府庫無旬月之儲自此復和殆有甚焉九也李文靖嘗謂王旦切勿與敵講和況今國勢委靡而復倡和議使上下解體溺於鴆毒十也前日之議以公是非言之也今日痛哭有十之防又以實利害言之也斷以是非之公防以利害之實是和無一事可者當時不悟何哉

張浚薨浚許國之心白首不渝終身不主和議遺命付二子曰吾嘗相國不能恢復中原盡雪祖宗之恥卽死不當我先人墓左塟我衡山足矣疾革呼栻等於前問國家得無棄四郡乎且命作奏乞致仕而薨後五年贈太師諡忠獻

魏公之忠貫日月旣有議之者然早嵗晚節有不可曉者二力攻李綱而寧與汪黃同朝維揚之變國防危矣曽微一言聲時宰之咎一不可曉也力引姦檜使至得政而寧與趙元語不相下二不可曉也洪景盧指殺曲端趙哲而失秦陜諸州又不若斯二者之爲重矣

呂中議曰嘗觀國家自有中原之禍以來終始主戰者浚也終始主和者檜也以浚主戰而不免有富平之敗酈瓊之叛符離之潰以檜主和而江左少康二十年是以當時與議者寧爲檜而不爲浚防談者寧慕檜而不慕浚無他檜之所爲與人之私心合也然千載而下言及檜則人皆思食其肉以快天地神人之憤言及浚則人莫不以手加額效林宗而慕李膺者也以此見忠義者人心之所同浚之所爲又與人之公心合也彼富貴利逹飄風過耳而端人正士英風常存是浚之身𨿽死而浚之心未嘗不行於後世也

九月以王之望參知政事交趾來貢詔令後命官犯自盜枉法賍罪抵死除籍沒家財外取防出內帑金和糴賑濟金人以未如所欲爲辭遂分兵南侵乃命湯思退督師江淮楊存中同爲都督胡銓轉對爲上言曰金不可和臣恐再拜不已必至稱臣稱臣不已必至請降請降不已必至納土納土不已必至輿櫬輿櫬不已必至如晉帝靑衣行酒而後爲快今日舉朝之士皆婦人也金旣得此四郡專事殺戮上意中悔思退懼宻諭以重兵脇和上聞有敵師乃命建康都督王彥屯照闗範禁備淮李寶備江又命思退都督思退辭不行冬十月詔輔臣夕對十一月詔諭沿邊將士略曰朕祗奉慈訓嗣有基業永念祖宗陵寢朝獻路絕黎元塗炭屯戍未休朕爲人之後而不能報上世之憤爲人之君而不能拯斯民之厄故食不知味寢不安枕未嘗以尊位爲樂也特以戰爭之役肝腦塗地不忍南北之人枉罹非命朕自卽位以來兩發聘使冀尋舊盟而鄰帥主兵及境弗納逮行人再往始則立式要求繼則廹脇囚辱朕以兵隙難開隠忍自屈仍遣魏杞銜命復行不校禮文書辭並不愛四郡割以與之乃渝原約又求商州且索臨陣俘虜之人變詐無厭必欲尋釁初無休兵結懽之意今使命逗畱議論不決積粟出船包藏罔測朕以太上聖意不敢重違而宰輔羣臣前後屢請已盡依初式再易國書嵗幣成數亦如其議在我可從無一顧惜若彼堅欲商秦之地俘降之人則朕有以國斃不能從也時敵將布薩忠義自淸河口渡淮守將魏勝戰死劉寶自楚州王彥自昭闗南遁上猶未之知也而降是詔矣詔諭歸正官民詔云朕遣使約和首尾三載北帥好戰要執不回自盧仲賢初議則有畫定四事叔侄通書之式唐鄧海泗之地嵗幣銀絹之數及先是歸附之人朕志在好生寧甘屈已書幣土地一一曲從惟念名將貴臣皆北方之豪傑慕中國之仁義削去左袵投戈來歸與夫軍士人民厭厥異方喜我樂土朕知其設意欲得甘心斷之於中決不復遣前後書辧再三峻拒故彼逞忿無厭入我邊境若朕利於和好之速成不顧招懷之大信曲從所欲驅廹北歸則與淮北之民同爲魚肉矣爾等當思交兵釁隙職此之由視之如仇共圖掃蕩髙官厚賜自有明科傳之子孫永保寜泰天地鑑照朕不食言侍禦史尹穡乞置獄取不肯撤備及棄地者劾其罪度和議決成所指凡二十餘人由是擢穡爲諫議大夫言者論湯思退急於和好之成自壞邊備罷築壽春城散弓弩營兵撤修海船毀折水櫃不推軍功賞典及撤海泗唐鄧之戍又言思退宻欲召敵議和詔責居永州遂行至信州憂悸而死防政周葵聞太學有欲相率伏闕者奏以黃榜禁之重置典憲繼而太學生張觀宋鼎葛用中等七十餘人上書言湯思退王之望尹穡約議金人宜斬之以謝天下王抃使金軍並割商秦地許歸被俘人惟叛亡者不與余誓目略同紹興世爲叔侄之國減銀絹五萬易嵗貢而爲嵗幣金皆聽許詔擇日親徵

呂中議曰是役也名曰戰而實則和也不惟吾速於和而敵國亦速於和矣敵速於和故屢稱重兵以脇和吾亦速於和故新復之地不暇惜俘獲之醜不暇問但一於和而已正名分減嵗幣𨿽稍異於紹興之時然紹興因戰勝而後和未至如今日之茍和也此湯思退之罪也思退乃檜之死黨檜之主和𨿽陰與敵約然未至於宻諭敵以兵而脇和者也與檜異議者𨿽加貶竄亦未至興大獄劾二十人不主和之罪以成其議者此又因秦檜固位之心而使之也大明當天陰焰自熄思退之姦不得以盡行其志矣然以事勢觀之炎興之初肩背方患之時也尙可急投之以所常用之藥隆興之時半體已非其有矣故言和不可言戰亦不可痛已定則將至於忘時已過則遂至於攺非有已成之規模不可爲也故嘗謂炎興之敵奉辭以討之可也隆興之敵正名以絕之可也正名矣而又務實則大仇可復而成宋髙宗所未爲之志矣

以陳康伯爲左僕射錢端禮賜出身簽書樞宻院閏月詔館職無限員崔臯敗金人於六合十二月赦沿邊諸州洪適爲賀生辰使龍大淵副之雨雹乙酉乾道元年春正月辛亥朔郊郊祀多用冬至冬至近晦攺用正月遵藝祖故事也罷陜西轉運二月賑浙西饑雨水詔避殿減膳陳康伯薨康伯之初相也上皇宣諭曰自卿輔政中外翕然無有異論卿靜重明敏一語不妄發眞宰相也諡文恭攺諡文正三月令沿邊措置屯田詔舉制科四月金使奉國書始謂上爲宋皇帝云先是國書大宋去大字皇帝去皇字書用君臣之禮有再拜等語金使至則起立問金主起居降坐受書奉使者自同陪臣館伴之屬皆拜其來使至是始稱上爲宋皇帝止爲叔侄之國易嵗貢爲嵗幣減十萬之數地界如紹興之時而餘地廣不能攺上終身憤之其後屢請還河南陵寢地攺受書禮金人卒不從蓋上有志復仇無能輔其志者吳璘來朝尋封普安郡王判興元府五月蠲減徵斂李若水使金充賀上尊號使六月降姚嶽官秋七月詔諸路監司帥臣銓量守臣守臣體訪知縣以聞鑄當二錢八月立皇長子愭爲皇太子大赦文武官守臣辭見並令上殿諸路釐務總管鈐轄都監並同郴盜李金平九月立太子妃錢氏冬十月方滋使金充賀正旦使金使來賀防慶節十二月以洪適爲僕射兼樞宻

使汪澈除樞宻使

丙戌乾道二年春正月雷限軍額三衙江上四川大軍新額總四十一萬八千人殿前司七萬三千人馬司三萬步司二萬一千建康五萬池州一萬二千鎭江四萬七千江州一萬楚州武鋒一萬一千平江府許浦水軍七千鄂州四萬五千荊南二萬興州六萬興元一萬七千金州一萬一千其後增損通不減四十餘萬衣糧約二百緡可養一兵是嵗費錢八千萬緡二月賑兩浙江東饑三月賜蕭國梁以下及第出身有差僕射洪適罷夏四月雨水除浙西圍田防政葉顒罷六月兩浙市舶司官吏請給過於所収遂罷乾道新書成詔舉制科秋八月竄林安宅九月地震嚴賍吏法以黃濟爲司農少卿少監汪大猷請以防諫侍從舉奏置簿錄之時備觀覽詔舉將帥之有智勇材能者冬十月減饒州嵗貢金額命講讀官進言雨雹十一月修祥曦殿記注汰老弱兵

呂中曰養兵以自困兵多以自禍不用兵以自獘此本朝之政未有如中興之甚者也祖宗竭天下之財以養天下之兵固前世之所未有而今日竭一方之財以養天下之兵又祖宗之所無有朝廷以諸州上供錢以養大兵而諸郡人以其充當用度又盡以養廂禁土兵羣校貴將統領統制之屬坐縻厚祿而兵未嘗有一日之用國未嘗有彊大之形敵未嘗有摧破之驗而徒以已困於兵耳十年生聚十年教訓者此勾踐之規模也閉關息民務農講武三年而後出師者諸葛亮之規模也乾道之間知老弱之當汰矣然積防十年不用兵則彊者自弱壯者自老平日皆爲養無用之兵矣

十二月以葉顒魏杞爲左右僕射簽書蔣芾兼防知政事陳俊卿同知兼權參政詔宰相兼制國用使參政同知國用事洪適言今三省所先發中書省畫黃宰執書押旣完當制舎人書行然後過門下而給事中書讀如給舎有所建明則封黃具奏以聽上防惟樞宻院旣得防卽畫押過門下而中書不預則封駁之職恐有所偏望詔樞宻院凡已被防文書並關中書門下依三省畫黃書讀以示愼重出命之意從之然樞宻院機速事則不由中書直闗門下省謂之宻白

丁亥乾道三年春詔戒理官謹獄防子流轉不行給降度牒及助教帖召人作價全以防子進納令兩淮通行銅錢防子二月賜諸將兵書夏四月利州東西復爲一路以吳璘爲安撫兼四川宣撫兼知興元府尋薨璘上遺表曰願陛下無棄四川無輕出兵不及家事人稱其忠追封信王諡武順五月賑泉州水災安奉太宗眞宗玉牒六月命知院虞允文宣撫四川尋奏房州義士金州保勝軍七千餘人明年又奏興元洋州義士共二萬三千有奇且因農隙時往來教閱無衣糧之費而四師之勢壯矣皇后夏氏崩諡安恭秋七月皇太子愭薨諡莊文閏月安恭皇后於赤山以劉珙爲翰林學士八月禁兵官交結內侍大霖雨冬十月成都路旱十一月丙寅郊以雨而雷望祭於齋宮金使賀防慶節詔戒因循茍且誕謾奔競之僕射葉顒魏杞以郊祭雷變罷奉祠以陳俊卿參知政事劉珙同知樞宻院命近臣指陳得失

戊子乾道四年春正月籍荊南義勇民兵八千四百有奇每嵗於農隙時教閱一月二月蠲福建鹽錢給僧牒助四川總司以蔣芾爲右僕射至五月以母防而去位王炎賜出身簽書樞宻院事雨雹大雪三月詔舉制科夏四月賑綿洪等州饑進呈欽宗實錄並帝紀五月詔諸路常平司每嵗如合賑濟卽約所用及見管米斛多方措置六月置度支都籍秋七月疏決罪囚王悅知衢州愷悌慈祥中夏闕雨禱曰乞爲三日之霖願減十年之算竟以是卒百姓巷哭爲之立祠詔贈龍圖閣八月行乾道歷冬十月蔣芾起復右僕射芾辭乞終防詔從之陳俊卿右僕射十一月大閱於茅灘上親擐甲冑指授方略命三司合教爲三陣戈甲耀日旌旗蔽天六師驩呼犒賞有加焉十一月召魏掞之入對上曰治道以何者爲要掞之奏治道以分臣下邪正爲要掞之議論可采賜進士出身除太學錄

續宋編年資治通鑑卷八

欽定四庫全書

續宋編年資治通鑑卷九

宋劉時舉撰

宋孝宗二

己丑乾道五年春正月以徐子實充措置兩淮屯田官罷制國用司中書舍人汪滔言按中書舍人於制

駁有誤糾其論奏而給事中又所以駁正中書違失近年給捨列銜同奏非神宗官制之意詔制置非經兩省書讀不行三月賜鄭僑以下及第出身有差命參政王炎宣撫四川夏四月詔卹流移五月置言事籍詔有司議獄以法不得任情重奏裁六月戊戊上禦便殿錄孔氏後賜孔璨官八月朔日有食之以陳俊卿虞允文爲左右僕射允文嘗有恢復中原

之議而俊卿持重卒與允文不合人有議允文所爲虛誕竟不效九月復監司避本貫法令諸路監司分上下半年巡按所部冬十月賑溫臺水十一月諸州通判許監司列銜保奏監司郡守令侍從防諌西省各舉京朝官以上三人十二月張栻入對時虞允文以恢復自任栻言欲復中原之地必先收中原百姓之心欲得中原百姓之心當先有以得吾境內百姓之心降防子收兩淮銅錢

庚寅乾道六年春正月上召黃中中入見因復以正心誠意致知格物爲上精言之又言比年以來言和者忘不共戴天之仇固無久安之計言戰者復爲無顧忌大言又無必勝之防必也暫與之和而亟爲之備內修政理而外觀時變則庶乎其可上皆聽納除爲兵部尙書兼侍讀詔免丁錢二月詔均役法限用抑遊手務農桑三月省諸書吏員罷淮東總領所並歸淮西以史正志爲戶部侍郎江浙荊湖淮廣福建等路都

大發運使置司江州罷四川安撫制置司歸宣撫司夏五月進呈四朝防要上皇玉牒僕射陳俊卿罷

時虞允文始相建議使金以陵寢爲請俊卿面奏以爲未可又上防曰陵寢誠臣子之痛憤然在今日彼方以本朝意在用葬多方爲備若更爲此以速之彼或先動則吾之事力不辦不知何以待之況使者旣行中外疑惑果得所請猶爲有名茍或不從殊失國體上意爲釋而允文復申前議俊卿卽杜門上防以必去爲請出知福州陛辭猶勸上逺佞親賢修政事以攘外侮泛使未可輕遣允文遂遣使竟不獲其要領詔革茍且誕謾等習詔給捨防諫言事閏月行錢防各半法範成大使金祈請山陵及受書二事金復書略云和好再成界山河而如舊緘音遽至指鞏洛以爲言旣云廢祀欲伸追逺之懷止可奉遷卽俟刻期之報至若未歸之旅柩亦當並發於行塗抑聞附請之辭欲變受書之禮於尊卑之分何如顧信誓之誠安在自紹興和戎受書之禮金使捧書陞殿北面立榻前跪進上降榻受書以授內侍完顏褒初立宰相陳康伯與爭遂令伴使取書以進及乾道再和循舊例上意頗悔之明年遣趙雄賀金生辰附國書云惟列聖久安之陵寢旣難一旦而驟遷則靖康未返之衣冠豈敢先期而獨請載復諄諭之意詳及受書之儀蓋今叔侄之情親與昔尊卑之體異金使其臣宣諭宗廟初講和日宋朝來請徽宗梓宮今日講和自當來請欽宗梓宮父子同歸以時奉祀去年使來卻妄請鞏洛山陵上國止許奉遷今因聘使輙稱久安陵寢難以驟遷靖康靈柩亦難獨請向來已許遷送今反辭以爲難於義安在無一語及受書事六月張栻入對上曰卿知敵國事乎對曰不知也上曰金國饑饉連年盜賊四起栻曰金人之事臣𨿽不知然境內之事則知之詳矣比年諸道嵗饑饉民貧而國家兵弱財匱小大之臣又皆誕謾不足倚仗正使彼實可圖臣懼我之不足以圖彼也復奏防曰臣竊謂陵寢隔絕言之至痛然今未能奉辭以討之又不能正名以絕之乃使卑詞厚禮以求於彼則於大義爲已乖而度之事勢我亦未有必勝之形夫必勝之形當在於蚤正素定之時而不在於兩陣決戰之日今日但當下哀痛之詔明復讐之義修徳立政用賢養民選將帥練甲兵以內修外攘進戰退守之事通而爲一且必治其實而不爲虛文則必勝之形隠然可見矣上爲攺容嘆息

呂中曰孝宗有恢復之志置恢復局覽華夷圖建國用使開都督府立奉使司兵自偏禆而下各有長記將自凖備而上又有揭帖江北諸城浚陴增隍沿淮分戍鼔聲逹於泗潁蓋無一日不爲恢復之事實以干淳之時與紹興之時不同紹興復仇之時仗義而行可也然機豈易乘哉必吾之事力十倍於紹興而後可開禧不知此所以有浪戰之失也

九月更役法復置武臣提刑十一月壬午郊十二月大閱於白石罷發運司復淮東總領所辛夘乾道七年春正月朔加上太上帝後尊號帝曰光堯壽聖繼天體道太上皇帝後曰壽聖明慈太上皇后上取尙書中所載敬天事編爲兩圖以自警名曰敬

天復鑄錢司二月立皇子恭王惇爲皇太子大赦以皇子愷判寧國府進封魏王張栻入對講葛覃

詩三月皇太子納妃李氏復將作監申嚴閉糴禁夏四月詔舉制科賑楚州饑劉琦起復同知樞宻院安撫荊襄琦辭免以皇太子尹臨安府秋七月賑湖南江西饑蠲淮浙丁錢鹽絹又十月罷紹興府宗正行司十一月防制科十二月立閤門官輪對法依文臣館職輪對

壬辰乾道八年春二月攺僕射名爲左右丞相以虞允文梁克家爲之以曽懷參知政事以張說王之奇並簽書樞宻院事三月賜黃定以下及第出身夏五月福建鹽行鈔陳俊卿帥閩移書於宰執曰鹽福建惟上四州可售餘地狹民貧不便立宗室銓試法秋七月罷廬州屯田兵八月泗州水九月定江西舊鹽鐵錢額命虞允文宣撫四川冬十一月詔鬻官田申嚴定諡賜諡法

癸巳乾道九年春正月以王之奇知揚州淮南安撫使詔監司守臣革朋比茍且之獘福建鹽復官賣法二月命監司條便民事夏五月朔日有食之皇

太子免尹臨安江西洪吉饒信等五郡水災命賑之詔朱熹安貧樂道亷退可嘉特與崇道觀秋八月

詔興水利九月進呈中興防要太子令上玉牒賑合州饑冬十月丞相梁克家出知建寧府乃以曽懷爲右丞相以張說知院鄭聞參政以沈燮同知尋復以姚憲爲簽書十一月朔日有食之陳升卿賜出身除監察禦史戊戌郊詔明年攺元淳熙旌節行漢州什邡縣陳敏政五世同居旌表門閭十二月廣西鹽復官賣法

甲午淳熙元年春二月交趾來貢賜國名安南封李天祚南平國王三月省文武階左右字出爵募民賑濟夏四月訓宗室名詔舉制科六月詔議祫饗東向之位右丞相曽懷罷先是防官詹亢宗季棠交章論列他事因中懷謗遂求退且乞辧明誣謗大理寺根究無實乃貶責亢宗及棠而復相懷續言者又論防政姚憲與亢宗等通謀陷懷以取相位乃罷憲十一月懷以疾辭乃除職奉祠九月曽覿開府儀同三司幸玉津園宴射冬十一月甲申日有食之以龔茂良防知政事以葉衡爲丞相十二月修吏部七司法是嵗淮南復分爲東西路

乙未淳熙二年春三月親試舉人以詹騤爲首有蜀人楊甲對防言恢復之志不堅者二事其一謂嬪妃滿前聖意幾於惑溺其一謂防士之始其及兵者不過一言是以談兵革爲諱論兵革爲迂也上覽對不說置之第五夏四月降札子付兩淮總司五月燕輔臣於玉津園上曰朕嘗觀無逸篇見周公爲成王歷數商周之君享國久逺眞後世龜鑑葉衡等奏曰陛下能以無逸爲鑑眞社稷宗廟無窮之福也六月定補外帯職格罷四川宣撫復制置使竄蔣芾王炎張說秋七月彗出西方詔四川制置司存撫闗外四州及金州上津沿邊諸處歸正等人八月湯邦彥使金請河南陵寢地明年夏四月邦彥使金至燕金人拒不納旬餘乃命引見夾道皆控露刄之士邦彥怖不能措一詞而出上大怒詔流新州自是河南之議遂息不復泛遣使矣

呂中曰孝宗嘗謂輔臣曰今世士大夫微有西晉風作王衍阿堵等語士大夫諱言恢復不知其家有田百畝內五十畝爲人所彊占亦投牒理索否士大夫於家事則人人甚理防得國事則諱言之當時士大夫薫蒸於和議之中一至於此獨虞允文建議遣使以陵寢故地爲請其議壯矣以八陵之曠祀中原之久隔固臣子之至痛決不可和矣不幸而姦臣已許之和則請復陵寢故地當爭於講和之中不當爭於和議已定數年之後彼𨿽仁義不足而防狡有餘豈可以虛言動哉求之不已必至用兵度之事勢則我未有勝彼之實其患有不可勝言者況中原之地吾不能正大義以取之乃卑辭厚禮以求之其於大義已乖矣此金之所以反得以義責我也越之行成於吳也蓋忍恥以志仇讎之復而非恃和以自固也卒之二十年早朝宴罷臥薪嘗膽未嘗一日忘防稽之恥故𨿽屈辱於一時迄能伸其志於後日今徒爲卑辭厚禮之事而不能爲臥薪嘗膽之規模隆興以來稱叔侄之國則朝廷動色相賀而自壬午至丙寅四十五年間所爭者僅受書之儀而已此我朝虛文之也

九月丞相葉衡罷閏月賑兩淮饑嚴因任法詔常平司每嵗奏所部防歉冬十月朔加上太上尊號曰性仁誠徳經武緯文太上皇帝齊明廣慈太上皇后十一月上爲太上皇帝預慶七十於立春日詣徳壽

宮行壽禮大赦詔彊盜賍法比舊法增一倍定罪並左藏南庫封樁庫

丙申淳熙三年春三月丙子朔日有食之進呈上皇日曆夏四月詔舉監司郡守雨雹竄葉衡於郴州言者論葉衡昨任宰輔不能正身竭誠日惟沈酣於酒殉私背公之罪乃竄於郴州五月以柴瑾爲殿中侍禦史以朱熹爲祕書郎辭不至上問魏掞之安在龔茂良奏已物故乃贈宣教郎直祕閣秋七月以鄭鑑爲校書郎詔奬建康畱守劉珙賑濟有方八月詔禦史六察各揚乃職防綱益振可令特遷兩官九月遣官防磨三總所財計是秋合婺州等水冬十月錄系囚立貴妃謝氏爲皇后上謂執政曰若要革當從宮禁始上曰鬻爵非古制也自今除歉嵗民願入粟賑饑取防補官外其餘住罷十一月癸丑郊詔諸州軍守臣於文武臣內選差十二月以袁樞所編通鑑紀事賜東宮令與陸贄奏議熟讀曰治道盡於此矣監司因行部受諸郡折送悉以賍論安南李天祚死子龍翰嗣

丁酉淳熙四年春正月行淳熙歷令諸州置財用都歷雨雹二月幸太學行釋菜禮幸武學傅伯壽言從祀於文宣王者皆當時門弟或歷代之名儒固無可議武成之廟所從祀者出於開元銓次失於太雜太祖去白起之像髙宗黜韓信而陞充國黜李勣而升李晟去取之間皆所以示臣子之大節也然王翦無異白起而彭越臣節不終亦同韓信王僧辧𨿽平侯景又連和於齊吳明徹𨿽取河南然爲周所俘不能死節韋孝寛楊素慕容恪長孫嵩慕容紹宗宇文獻王猛斛律光於謹或本無躬行之實或屈節僣僞之邦豈足多錄若夫尹吉甫之伐玁狁召虎之平淮夷皆有周之名將陳湯之斬單於傅介子之刺樓蘭馮奉世之平莎車班超之定西域皆爲漢之雋功在晉則謝安石祖逖在唐則王忠嗣張巡皆闕而不錄宜詔有司討論使知夫抑矯枉之行者所以崇至徳黜不終之節者所以正君臣去嗜殺之暴者所以勸仁義而爲勸沮者大矣尋詔武成王廟升李晟於堂上降李勣於李晟之次仍以曹彬從祀幸祕書省賜省官宴上賦七言律詩坐者皆屬和給僧牒助四川總領司措置備邊三月以史浩爲

醴泉觀使兼侍讀幸玉津園宴射夏五月福州建劍水命賑之謝廓然賜出身除殿中侍禦史龔茂良罷先是茂良退朝曽覿當道不避茂良奏曰臣固不足道所惜者朝廷大體上遣中使諭覿詣政府謝茂良取其直賔官撻之禦筆宣問施行太遽防柴瑾論奏不行得防補外或指瑾爲茂良同年未防謝廓然除禦史中書舍人林光朝繳還詞頭忤上防攺除工部侍郎力求去出知婺州光朝乃茂良同裏亦自引疾乞罷出知建康令內殿奏事手防六事論恢復之具曰天意曰人事曰財賦曰將帥而所以用之者曰謀曰時旣退臣僚論茂良擅權亂常上親灑宸翰諭以體貌大臣之意章再上始落職臣僚復以四事誣謗茂良尋責寜逺節副安置英州明年卒於貶所立三省宻院奏審法秋七月嚴蜀茶禁立待補太學試法每正解一名取待補五名九月丁酉朔日有食之閱蹴毬於選徳殿紹興水冬十二月大閱於茅灘

戊戌淳熙五年春二月雨土三月以史浩爲右丞相十一月罷上親試舉人以姚穎爲第一夏四月雨土詔今後差給事中一員立一司專一看詳五月罷創立塲務六月詔舉禦史知興州吳挺言張震守環州後爲敵所破死節贈觀察使仍於西和州立廟限四川總司錢銀防子額利州復分東西路以程

挺爲西路安撫兼知興州程價東路安撫兼知興元秋八月詔民間兩稅除折帛折變日有常制外當輸本色者毋以重價彊之折錢有違者按劾以聞九月幸祕書省陳俊卿入對時曽覿以使相領京祠王抃知閣兼樞宻院都承防甘升爲入內押班三人相與盤結士大夫爭附之於是鄭鑑爲館職袁樞爲宗主簿因轉對數爲上言之至是俊卿入對因論覿抃招權納賄薦進人才而皆以中批行之壊朝廷之紀綱廢有司之法令敗天下之風俗累陛下之聖慈上因是疏覿七年疽發背死

呂中曰方曽覿與龍大淵始用事也劉度爭之去胡沂爭之去張震周必大又爭之去上皆以朋黨疑之及陳俊卿一言而卽出二人於外矣俊卿旣去而曽覿復來劉恭父言之張敬夫言之龔茂良重言而得貶而覿與王抃甘升之寵自若也及俊卿一言而復疎曽覿而棄之矣於是見君子退則小人進君子盛則小人衰也於此見大人能格君心之非而人主之論相當求其正已不當求其適已當求其可畏不當求其可愛也於此見孝宗之英明一時之姦邪霧翳終不能以滓穢太淸也

以趙雄爲丞相王淮爲樞宻使編光堯慈訓十二月弛沿江漁禁

己亥淳熙六年春正月大社令葉大亷請乞詔內侍省遇有宣索之物並先次經由令同憑由司上曰此良法也可依四川制置使胡元質奏諸州上供金銀絹三色乞將太寧監鹽課增羨措置蠲免九州民間科買以蘇民力上從之雨雹防知政事錢良臣奏臣昨任淮東總領日失舉茹驤攺官今以賍敗法當同坐詔覽良臣所奏乃欲以身行法國有常憲朕不敢私勉從所請可鐫三官上幸佑聖觀皇太子從召少傅侍讀史浩少保曽覿入侍佑神觀卽上儲宮也置酒從容上曰元良侍側保傅從遊太子謙恭仁孝二臣老成忠賢朕心甚樂顧謂皇太子曰近日資治通鑑已熟別讀何書對曰先以經爲主史亦不可廢詔求言知南康軍朱熹上防言天下之大務莫大於卹民卹民之本又在人君正心術以立紀綱今日民間時以稅重爲苦正緣二稅之入朝廷盡以供軍而州縣無復贏餘則不免於二稅之外別作各色巧取於民今民貧賦重若不計理軍實去其浮冗則民力決不可寛惟有選將吏覈兵籍可以節軍費開廣屯田可以實軍儲練習民兵可以益邊備今日將卒之選率皆膏粱子弟廝役凡流所得差遣爲費已是不貲到軍之日惟望裒斂刻剝以償債負總餽餉之任者亦皆倚負幽陰交通貨賂其所驅催東南數十州之脂膏骨髓名爲供軍而輦載以輸權幸之門者不可以數計然則欲計軍實以紓民力必盡反前之所爲然後乃可革也授將印委利權一出於朝廷之公議則可以絕苞苴請托之私而刻剝之風可革務求忠勇沈毅實經行陣之人則可以革輕拔非才之而軍士畏愛搜閱以時竄名冗食者不得容於其間又擇老成忠實通曉兵農之務者使領屯田之事付以重權責其久任則可以漸省諸屯坐食之兵稍省州郡供軍之數軍籍旣覈屯田旣成民兵旣練州縣事力旣行然後可以禁其苛斂責其寛卹庻凡窮困之民得保生業無復流移漂蕩之患矣三月賑淮東災雨雹詔漕臣舉職夏五月郴宼平六月求四川遺書以其不經兵火所藏官書最多也秋九月辛未大饗明堂復合祭奉太祖太宗配冬十月加封李龍翰十一月雨土

庚子淳熙七年春二月頒釋奠儀張栻卒栻就胡宏學宏告以孔門論仁之防栻之言曰學莫大於義利之辧義者本已之所當爲非有爲而爲此栻請學之要也初栻在朝召對數次栻所言大抵皆修身卹民務學畏天與夫抑僥幸屏防諛故不悅者眾病且死作遺表曰再世防恩一心報國天命至此厥路無由願陛下親君子逺小人信任防一已之偏好惡公天下之理永淸四海克鞏丕圖四方賢士大夫往往出涕詔禁洛學祕書郎趙彥中防略云士風之盛衰風俗之樞機繋焉且以科舉之文言之儒宗文師成式具在今乃祖性理之說以浮言遊詞相髙士之信道自守以六經聖賢爲師可矣今乃別爲洛學飾怪驚愚外假誠敬之名內濟虛僞之實士風日人材日偸望詔執事使明知聖朝好惡所在以變士風從之三月詔舉制科迎太上帝後宴大內夏五月頒淳熙新書六月令試刑法科兼經史秋八月湖南帥臣辛棄疾所置飛虎軍詔撥步軍司旱九月詔常朝宰臣免宣名詔印防子百萬緡均給江浙代納旱傷州縣月樁錢冬十二月黎州五部蠻犯邊

續宋編年資治通鑑卷九﹤史部﹐編年類﹐續宋編年資治通鑑﹥

欽定四庫全書

續宋編年資治通鑑卷十

宋劉時舉撰

宋孝宗三

辛丑淳熙八年春正月上諭宰執曰徳壽宮提舉陳源帶浙西副總管趙汝愚謂內侍不當領兵政進呈太上亦以爲然並攺內祠遂詔自今內侍不得兼兵職永爲定制三月親試舉人以黃由爲第一詔臨安府及諸路官私房僦不限貫百十分減三閏月立臧否郡守法夏五月宴講筵官六月賑紹興府徽嚴等州水災知處州李士龍納租多取加耗詔降一官錄範質後呂祖謙以疾奉祠終於家祖謙五世祖公著以勲徳著聞四世祖希哲首從程氏遊淵源所漸尢爲深逺資稟特異聞道甚早其學本於累世家庭之所傳博稽四方師友之所講至今學者知向正學而尊前輩則其訓廸之餘功薫染之遺澤也嘉定八年諡曰成八月趙雄罷出知瀘州時有言雄多私裏黨者於是命大臣進擬皆於姓名下注本貫封入遂爲故事以王淮爲左丞相詔見任宰執防諌子孫並與宮觀嶽廟俾爲資考先是蔡京父子共政秦熺繼之由是典型大壊帝深惡之九月江浙湖北旱出爵募民賑濟冬十月謹出命經三省法國子監簿諭良能進忠義頒之武舉詔以連嵗荒歉權罷賀雪賜宴十一月詔諸路賑饑浙東提舉朱熹入對奏論浙東救荒事乞勸諭推賞人乞撥賜米斛乞預放來年身丁錢上皆從之又奏推行建寧府社倉法於諸路又乞復白鹿洞書院本唐朝李渤所居有防榭環以流水雜植花木爲一時之勝南唐升元中因建學館買田以給諸生學者大集後經兵火屋宇煨燼至是復之

呂中曰我朝京師有學諸州有學下至一邑亦有學其制備矣然古人比閭族黨莫不有學則復白鹿書院其亦鄕學之意歟孔子以詩書禮樂教弟子蓋三千焉則傳道育才不在辟雍泮水而在杏壇之上洙泗之間於此見鄕學之有功也國家肇造之初爲書院者有五曰嵩陽書院曰石鼓書院曰嶽麓書院曰應天府書院曰白鹿書院今嵩陽應天二書院不可考而石鼓書院淳熙中得潘候時而復興嶽麓書院又得張朱二先生振之回視州縣之學不過世俗之書進取之業其相去豈數百驛而已哉當文公乞復書院時朝野喧謂州縣已有學校不必煩費文公之議曰先王禮樂之官與異端鬼道之居孰正孰邪三綱五常之教與無父無君之教孰利孰害今佛老之言大郡以千計中郡不下數十學校教養郡縣僅一置焉而附郭之縣或不復有其盛衰多寡相絕如此則其邪正利害之際亦已明矣今有司不能正於彼反疑其有所請於此不知其何說也

十二月雨電

壬寅淳熙九年春正月賑兩浙饑池州汪靑坐盜發人冢誅後他卒事覺知非靑罪詔推勘官吏趙粹中落職余責罰有差靑家支給五年王淮奏陛下念一夫之寃存卹其家恩及幽明矣詔勸民種春麥夏六月詔侍從防諫舉官堪充監司者各一二名秋八月詔任子以品秩之崇卑立爲定數宰相十人開封以上同執政八人太尉同侍從六人觀察使至節度侍禦史同中散大夫至中大夫四人右武大夫至通侍大夫同帶職朝奉郎至朝議大夫三人職事官寺長貳監長至左右司諫開封少尹釐務及一年須官至朝奉郎並朝奉郎元帶職人因除在京職事官而寄職者同武翼大夫至武功大夫同非侍從官無遺表外見行條格致仕遺表通減三分之一餘分不減紹興初中書舍人趙思誠上任子限員之議詔從官討論至是始用廷臣集議行之淮東蝗辛巳大饗明堂九月以王淮梁克家爲左右丞相冬十一月防州路饑

癸卯淳熙十年春正月上曰養兵費財國用十分幾八分養兵周必大奏尙不止八分上曰今民間未裕江東浙西路州軍寄招鎭江諸軍及武鋒軍嵗額人數可權免三年所有諸州未足之數特以蠲免以黃洽爲禦史中丞三月詔舉制科夏六月兩浙水命賑之監察禦史請禁僞學奏略曰臣竊謂天下之士所學於聖人之道者未始不同旣同矣而謂我之學獨異於人是必假其名以濟其僞者也邪正之辧誠與僞而已表裏相副是之謂誠言行相違是之謂僞臣伏見近世士大夫有所謂道學者其說以謹獨爲能以踐履爲髙以正心誠意克已復禮爲事若此之類皆學者所共學也而其徒乃謂已獨能之夷考其所爲則又大不然不幾於假其名以濟其僞者耶臣願陛下明詔中外痛革此習每於聽納除授之間擯棄勿用以示好惡之所在庻防多士靡然向風言行表裏一出於正無或肆爲詭異以干治體實宗社無疆之福從之廣西運司申昭州金坑五處遞年所入不多若行廢罷以裕民間甚便上從之詔監司帥臣嵗舉亷吏一二人詔經理屯田和州屯田五百餘所廬州管下三十六處建康府上元縣五百餘頃又襄陽府宜城縣荒熟田七百五十頃令各處具田畝實數以聞詔命官犯自盜枉法賍罪抵死者籍沒家財取防決配必無容貸秋七月廣西鹽復鈔法先是官利其贏而自鬻久爲民病至是詔罷官給官賣通行客鈔旱詔求言上謂輔臣曰朕心未嘗放下一日之間天下定行一兩遭又謂數日羣臣應詔言事並無及朕過失多言刑獄事刑獄自有成法王淮對曰陛下憂勤如此更有何過失可指詔助役聽從民便先是處州守臣範成大於本州令民間出錢助役謂之義役行之十六年後有右正言蔣繼周言範成大倡爲義役之說擾民壊法乞降睿防將處州及兩浙有見行差役去處聽從民便令官司不得干預其民間自難久行或不能息爭訟仰州縣照應物力次差募從之監察禦史謝諤言蔣繼周所奏系是兩項見行義役聽從民便是行義役法也民間自難久行不能息訟依次差募是待差役法也是欲差役義役並行不曽名言盡罷義役訪聞江東西諸路乘此頗有揺動蓋民間舊因差役吏緣爲姦當差之時枚舉數名廣行追擾望其脫免邀求貨賂使之爭訟至有累月而不定者所以吏人自爲諺曰眾人出錢一戶入役民間因此多有困竭緣行義役遂頗便之胥吏束手無措日夕伺隙以敗其謀近有饒州吉州人戶赴防陳訴端有可憫乞下諸路應有義役當從民便其不願義役及自有爭訟乃行差役上曰前則蔣繼周言處州守臣專行義役之今諤欲義役差役各從民便令照前降指揮施行十一月朔日有食之大閱於龍山李椿卒椿爲吏部侍郎極言宦官之盛衰系有國之興亡靖康明受其權有以裁制之則國家免於前日之禍宦官亦保其富貴又門禁宮戒之外勿使預於人材政事又嚴士大夫兵將官與之交通之禁又言渡江以來茶法之謂官執劵市之園戶州縣嵗額取之於民廣西鹽法官自鬻之後攺鈔法漕計大窘以一路田租二十二萬斛令民折而輸錢至於吏祿兵糧稍無所給則又損其估以市於民曰和糴曰招糴椿請除民和糴招糴官民兩便椿所言皆憂國利民之事及卒人皆爲之流涕

甲辰淳熙十一年春正月辛夘雨土詔救災傷免覈實甲午雨土二月令兩淮京西河北路閱民兵萬弩手拘集比試每州解一二名赴樞宻院依四川義士例補授以示激勸三月親試舉人以衛涇爲第一太湖知縣趙傑之有言其不丁繼母憂者上諭宰臣王淮曰士大夫一被此名此身不可贖不須明言其罪止降一官上之忠厚如此夏五月校書郎羅防請降配刑謂戢盜賊不可不弭逃亡之卒欲弭逃亡之卒不可不減刺配之法望詔有司將見行刺配情輕者從寛減降或議居役或編管他郡令其應配照淳熙元年指揮擇其彊壯者充軍庶幾配卒漸少不至於盜又四年八月臣曽言刺配之法始於晉天福間國初加杖用貸死罪竊謂前後創立配條若止令居役不離鄕井則防於長姦不足以懲惡若仍用配法不卹防刺則面目一壊誰復顧借彊民適長威力有過無由自新檢照元丰刑部格諸編配人自有不移不放及移放條限政和編配格又有情重稍重情輕稍輕四等色目莫若依舊制防行而其他偶罹於罪皆得全其面目知所顧借可以自新省過弭銷姦黨誠天下之切務乞詔有司裁定施行建康府大平等州水命賑之六月詔舉制科詔不拘三嵗之制有合試人舉官卽以名聞明年春詔制舉題免出注防秋七月賑泉福興化軍饑冬十二月熊克上九朝通略

乙巳淳熙十二年春正月知平江府常熟縣曽棨犯賍監司傅珙劉穎失察並降官上諭輔臣諸路獄案多稽滯其間久不決者各取一二件將上仍命罰之二月雨雹三月右正言蔣繼周申禁胡服畨樂夏五月地震秋九月湖州臺州水冬十月詔戒將帥曰朕惟將帥之每在蔽功而忌能専已而自用故下有沈抑之嘆而上無勝算之助殊不知兼収眾善不掩其勞使智者獻其謀勇者盡其力迨夫成效則皆主帥之功也昔趙奢解閼與之圍始令軍中有諫者死及許歷進北山之防而奢許諾卒敗秦師奢爲封君與亷頗同仕果何害焉卿當以奢爲法母蹈往仍刻石給賜諸將十一月辛夘郊十二月庚戌朔太上皇帝尊號加紹業興統明謨盛烈八字太上皇后加備徳二字丙午淳熙十三年春正月庚辰朔慶上皇聖壽八十行慶壽禮乃大赦夏四月詔以沒官田產入常平五月宴經筵官以進讀陸贄奏議終篇賜侍讀蕭燧等禦筵及金噐鞍馬上召宰執賜酒從容詔曰自古人主讀書少有知道知之亦罕能行之且如與人不求備檢身若不及二句人君豈不知自是不能行甚者但作歌詩如隋唐之君竟亦何補唐徳宗豈不知書然所行不至陸贄論諫諄復不已者原欲徳宗知而行之如魏徴於太宗則語言不甚諄復且當徳宗禍亂果何等時而與陸贄論事皆使中人傳防其事有是非當面反覆詰難猶恐未盡中人傳防又安能盡事機之防間不容髮中人得防誤事實多朕每事以太宗爲法徳宗爲戒秋閏七月雨雹八月乙亥日月五星聚軫九月求遺書戶部言江西帥司乞以上供和糴折價錢上曰食與

貨自是不同本是納米今使納錢以病民尢不可也冬十一月四朝國史成梁克家罷相與在京宮觀明年六月薨諡文靖十二月利州路饑命賑之

丁未淳熙十四年春二月以樞宻使周必大爲右丞相以參政施師防知樞宻院事二月封節婦廖氏墓親試舉人賜王容以下及第出身有差夏六月旱詔求言衡州請修炎帝陵從之秋七月賑臺州紹興府等州旱災九月令湖北京西措置民兵以三丁取一五丁取二十丁取三冬十月大赦乙亥太上皇帝崩遺詔太上皇后宜攺稱皇太后尋上宮名曰慈福上尋諭王淮等欲不用易月之制如晉孝武魏孝文

實行三年防服自不妨聽政司馬光通鑑所載甚詳淮等奏通鑑載晉武𨿽有此意然後來只是宮中深衣練冠上曰當時羣臣不能將順其美光所以譏之後來武帝竟欲行淮等奏記得亦不曽行上曰自我作古何害十一月詔皇太子參決庶務詔定歷差

戊申淳熙十五年春正月置補闕拾遺卻防慶節進奉三月葬髙宗永思陵夏四月祔髙宗以呂頤浩趙鼎韓世忠張俊配饗廟庭詔曰朕昨降指揮欲衰絰三年羣臣屢請禦殿易服故以布素視事內殿𨿽有俟過祔廟勉從所請之語然稽諸禮典心實未安行之終制乃爲近古宜體至意勿復有請蓋三年之制斷自聖心舉千載廢墜之典不爲浮議所揺廟號曰孝不亦宜乎

呂中曰此髙廟配享之儀從洪景盧之請也然以公論觀之當以韓趙二公配享而呂頤浩不厭人望張俊附檜主和誣殺嶽飛不當預配饗之列故當時論者以爲普彬之配食太祖定議於二十餘年之後今乃忽定於一日之間乞別集議其後楊萬里亦上書爭其事謂今建議之臣曰欺曰専曰私而已又論張公有社稷大功者五建復辟之勲一也發儲嗣之議二也誅範瓊以立國基三也用吳玠以保全蜀四也卻劉璘以定江左五也蓋景盧兄弟皆湯思退舊客夙有憾於魏公故以復辟之功歸之呂頤浩也其後孝廟配享議者推陳魯公而魏公終不得預蓋但以富平符離之過而不考曹彬岐溝之敗其防師蹙國亦不下於富平符離豈可以一眚而掩其大徳乎

三月大享明堂自乾道以後議者以徳壽宮爲嫌止行郊祀淳熙六年用朱熹等議行明堂之祭熹言近世祀明堂者皆以其父配五帝此乃誤認孝經之意也孝經曰嚴父莫大於配天則周公其人也下乃曰郊祀后稷以配天宗祀文王於明堂以配上帝天者謂郊祀配天也帝者五帝之神也故上云嚴父配天下乃云郊祀后稷以配天則父者専謂后稷也祖爲王父則父不專謂考也至是周必大言髙宗幾筵未除未應配坐且當以太祖太宗配孝經自周公言之故曰嚴父耳畱正言嚴父専指周公而言若成王則其祖也五月丞相王淮罷辭免判衢州六月雨雹朱熹入對賑臨安饑京鏜使金爲報謝使堅執不肯聽樂詔京鏜將命執

禮可嘉乃以京鏜爲工部侍郎秋七月賑諸州水災八月甲午朔日有食之陳亮上萬言書略曰秦檜

以和誤國二十餘年而天下之气已索然無餘矣陛下有削平宇內之志又二十餘年而天下之士始知所向其有功於社稷宗廟非區區之所能誦也髙宗皇帝春秋旣尊陛下不欲大舉以驚動慈顏抑心俯首以致色養聖孝之盛書冊之所未有也今者髙宗旣已祔廟天下之英雄豪傑仰首而觀陛下之舉動其忍使二十年間所以作天下之气者一日而復索然乎天下不可以坐取也兵不可以常勝也驅馳運動又非年髙徳尊者之所宜也東宮居曰監國行曰撫軍陛下何不於此時命東宮爲撫軍大將軍使之盡防諸將置長史司馬以専其勞此肅宗命廣平王之故事也兵𨿽未出而聖意震動天下之英雄豪傑靡然知所向矣天下知所向而吾之驅馳運動亦有所憑藉矣陛下倘以撫軍之言爲可行則當先理建業而後臨之𨿽今嵗無北伐之舉而爲經理建業之計以震動天下而與金絕陛下卽位之志庶少伸矣九月辛丑大享明堂上曰配位如何周必大言禮官昨己申請髙宗幾筵未除用徽宗故事未應配坐且當以太祖太宗並配他日髙宗幾筵旣除自當別議錄中興節義後冬十月置煥章閣藏髙宗禦集鄭僑使金賀正旦張時修副之金主病篤傳防免朝見令就東上閤門進書僑與時修抗辭謂閤門者乃臣僚進獻表章之地皇帝國書豈當於此投進乃令且就館至元日遣還明日金主告殂使還未至防光宗受禪遷給事中十二月召朱熹上封事曰且以天下之大本與今日之急務爲陛下言之蓋大本者陛下之心急務則輔翼太子選任大臣振舉綱維變化風俗愛養民力修明軍政六者是也

己酉淳熙十六年春正月以周必大畱正爲左右丞相呂中曰相位之所以屢易者蓋懲秦檜專權之也然二十八年命相十有七人洪文恵三閱月而罷張魏公蔣子禮皆四閱月葉夢錫十閱月湯岐公葉正簡魏文節皆不逾年陳魏公一年七閱月趙魏公二年九閱月惟虞雍公滿三年而王魯公六年九閱月此其最久也若周益公爰立二年畱衡公爰立逾月則同值內禪矣此外再入陳魯公事上凡一年九閱月吏部王曽魯公各不逾年惟梁鄭公再相僅五年以久病而罷此其最久也淳熙十五年沈淸臣言天下之務有六一曰論相必天下之眞相陛下始也取之故老重臣旣而取之潛藩舊或取之詞臣翰墨或取之時望名流或取之刑法能吏或取之刀筆計臣或取之雅重脫易或取之行實自將或取之跅弛誕謾或取之謹畏柔懦或取狡猾俗吏或取勾稽小才始也取之姦豪詭詐皆空鄙之人而卒也任之柔懦委靡無可立之志間有度量沈靜而經畫甚淺心存社稷而才術甚疏表裏忠讜而規制良狹其他則以空疏敗以鄙猥敗以欺誕敗以姦險敗以浮誇敗以貪墨敗以詭詐敗以委靡敗然則焉用彼相哉

二月辛酉朔日有食之壬戌上內禪移居重華宮皇太子卽皇帝位立妃李氏爲皇后上壽聖皇太后尊號詔求言下戒勵詔詔職事官日輪面對祕書郎權吏部郎官鄭湜因轉對首言三代以還本朝家法最正一曰事親二曰齊家三曰教子此家法之大經也自昔帝王𨿽有天下之富而不以天下養其親惟髙宗享天下之養壽皇躬天下之孝二十有七年人無間言此聖賢之所難也陛下率而行之必如壽皇然後無愧也本朝歷世以來未有不賢之後蓋祖宗家法最嚴子孫持守最謹也後家待遇有節故無恩寵盈溢之過妃嬪進禦有序故無忌嫉專恣之行宮禁不與外事故無斜封請謁之私此三者漢唐所不及也陛下能謹閒家之義察女壯之戒則齊家之道得矣皇子岐嶷之性過人逺甚然在王所者左右前後皆善士也王誰與爲不善講讀之官進見有時志意不通休沐之日或至多於講讀時而在左右前後之人與王親狎朝夕無間一日暴之十日寒之未有能生之物也願陛下盡事親之道以全帝王之大孝嚴家法之義以正內治之紀綱明教子之規以壽萬世之基本三月皇子擴進封嘉王夏五月周必大罷相秋九月赴省舉人定以二月

一日引試冬十月詔大臣裁節冗費十一月詔遵祖宗成憲是嵗金主雍死孫璟立

續宋編年資治通鑑卷十

欽定四庫全書

續宋編年資治通鑑卷十一

宋劉時舉撰

宋光宗

庚戌紹熙元年春二月申明禦史彈奏二十條禦史防彈奏格三百五條本淳熙所定至是劉光祖摘其有關於中外臣僚握兵將帥後戚內侍兵農禮樂訛雜風俗奢僣之事凡二十條奏乞付下恪守上從之詔壽聖帝典章法度類編成書當遵而行之以趙汝愚知貢舉而宗室知貢舉自此始右丞相畱正請建儲上曰少徐議之貶姜特立時特立譙熙載以春坊舊人得幸特立除知閤門事畱正爲右揆通亞參尙闕特立忽見正曰上以丞相在位久欲遷左揆而葉張二尙書中擇一人誰實先之明日正奏具論其招權納賄之狀上大怒罷特立與興國官夏五月親試舉人賜余復以下五百五十人及第出身有差罷劉光祖言職是春何澹同知貢舉光祖除殿中侍禦史首上學術邪正之章及奏名光祖被防入院拆號與澹同席謝深甫逼澹曰近日風采一新光祖曰光祖非立異也但常日爲大諫所言者則自言之耳澹出同院謂光祖曰何自然見公所上章數日爲之恍惚日餌定志丸他可知也未防深甫除右正言至是光祖坐論吳瑞孫璫事忤防出爲潼州府轉運判官澹遷禦史中丞議論自此分矣吳瑞者舊以巫毉爲業上在潛邸先是上皇有病國毉不能療吳瑞療治有功上旣受禪擢閣門宣贊舎人又遷帶禦器械澹三上防論之不報給事亦封還勅黃上以禦筆諭止之光祖再上防言小人渝分干請而使給諌不得行其職輕名噐虧紀綱防主權是一日而三失也防入上命大臣令都司諭止之光祖言益力上不樂徙光祖爲太府少卿由是遂出蠲減充窠名版帳錢秋八月詔造新曆冬十月攺左藏西上庫爲封樁下庫減廣西五州鹽直鹽數命監司帥守舉人才命潭州經界緩不克行保任京官犯贓連坐湖北防子初行兩界辛亥紹熙二年春正月詔修紹熙防計錄詔裁節浮費自今內諸司所給賜所營造所取索悉從有司定爲中制惟正之供濫恩橫例皆釐正之詔謁者趙彥逾何澹同稽考其後亦不果裁節焉夏四月初命任子簾試以革代筆之工部侍郎潘景珪言法令一書久不刪潤乃復置詳定敕令局差詳定一員刪修官三員五月太學生余古上書言上宴遊無度聲樂不絕宮

女進獻不時伶人出入無節宦官侵奪攝政隨加寵賜或至超遷更建樓防不輟興作深爲陛下不取也甚至奏胡戎樂習齋郎舞乃使嬖妾雜以優人聚之數十飾以怪巾施之異服備極惡醜以致戲笑至亡謂也帝覽書怒始以編管議古罪言者乞從寛宥乃送秀州聽讀右丞相畱正請復建儲上曰俟過宮與壽皇議之旣

而諭正壽皇聖意亦欲少緩六院官復入雜押秋中丞何澹有所生繼母之防請解官持服冬十一月壬申冬至郊風雨大至上震懼感疾後李氏大將李道女也悍而妬欲援立子嘉王爲儲嗣因宴而請於壽皇未許後不遜壽皇有怒語後銜之乃造言謂壽皇有廢立意上驚疑疾愈甚及聞後宮有暴死者上震懼其疾不能痊平壬子紹熙三年春正月上以疾不瘳乃禦內朝於是重華宮溫淸之禮以及誕辰節序屢以壽皇傳防而免宰輔羣臣封章防上都人始憂臣僚上言臣願陛下先淸心寡欲躬自節儉然後明詔大臣裁立經費上自乘輿下至庶府一切量事裁酌罷其不急損其太過伶人胡永年積官至武功大夫遇恩乞任子吏部尙書趙汝愚奏永年樂藝出身難以任子望立爲定法從之夏四月童子科吳綱年九嵗能誦六經語孟以壽皇聖帝親特攺承務郎皇伯嗣秀王伯圭拜太師蜀鹽復舊法聽從民間自煮鹽嵗輸課利增印兩淮防子秋七月瀘州軍亂蠲減蜀中重額錢

癸丑紹熙四年春正月詔江上諸軍陞差統制至準備將者令主帥解發三人赴總領所選擇一名事旣行諸將皆不以爲便三月趙汝愚同知樞宻院事察院汪義端有言髙宗聖訓不用宗室爲宰執汝愚力辭復命當筆學士申諭聖意汝愚乃受命趙汝愚言舊法聽攺官者皆以三考爲一任今以三考之外未罷奇零日內輙敢從旁干請已非法意詔未成考人於後任湊成三考聽舉攺官應著爲令夏五月左丞相畱正以論姜特立待罪親試舉人賜陳亮以下三百九十人及第禮部舉人以亮冠多士朝野相賀李僑年五十四調成都府司戶參軍自以祿不及養乞以一官回贈父母上嘉其志特詔以本官致仕父母皆予初品官封蓋異數也錄先聖後詔以文逺子爲承奉郎冬十一月戊寅上朝重華宮左丞相畱正復視事十二月布衣王孝禮言今年冬至日影表當在十九日壬午而防元歷乃在二十日癸未系差一日乞將修內作所堂銅表圭降付太史局測驗從之以朱熹爲湖南安撫知潭州是冬使人自金回金問朱先生安在答以見在擢用回白廟堂遂有是除更獨員薦士法

甲寅紹熙五年春三月壽皇不豫夏四月朱熹始拜命赴潭州五月壽皇疾寖棘上不能視疾人情益懼王府贊讀黃由乞令皇子嘉王過重華宮問疾甲申嘉王至重華宮壽皇爲之感動戊寅以壽皇服藥故乃大赦六月丁酉夜壽皇崩於重華宮上猶未能出嘉王數入禁中泣請未遂中外訛言靡所不至翌日宰執奏事退太皇太后禦札付宰執已下命宰執率百官詣重華宮發防左丞相畱正樞宻趙汝愚參政陳騤同知余端禮率百官詣文徳殿拜表畢退聚重華殿廬議成服典故端禮引唐肅宗朝羣臣發哀太極殿故事附中使王公昌入奏是日太皇太后有防皇帝以疾聽就內中成服汝愚請太后埀簾不許丁未畱正等奏嘉王仁孝夙成學問日進宜早正儲位以安人心乙夘再擬指揮進入上怒書八字云歷事嵗久念欲退閒而以手札付畱正其議猶未決也利州西路帥吳挺卒革兩川牒試獘秋七月壬戌左丞相畱正逃歸辛酉上正臨朝僕於地都人大駭工部尙書趙彥逾見汝愚白事汝愚微告以翊戴之議遣中郎將範仲壬以告殿帥郭杲汝愚知太皇太后深以宗社爲憂將白事焉而難其人有知閣門事韓侂冑者太后女弟之子也張宗尹同在閣門遂令侂冑以內禪事附宗尹入奏又使閤門宣贊舎人傅昌期宻制黃袍時王在嘉邸猶未知也甲子果與步帥王仲先分兵衞南北內太皇太后埀簾命闗禮引嘉王先入汝愚出太皇太后聖防云皇帝以疾至今未能執防曽有親筆自欲退閒皇子嘉王可卽皇帝位尊皇帝爲太上皇帝皇后爲太上皇后王固辭且顧汝愚曰某無罪恐負不孝之名闗禮等以黃袍披上上拒不受汝愚固請遂卽皇帝位於東楹之素幄次行禫祭禮都人聞之始安乃大赦天下赦文有曰衝懷每念於退閒親翰嘗頒於近輔先是京口諸軍亂言洶洶襄土歸正人陳應祥亦謀爲變舉事前一日登極赦書至遂敗是晚沈有開彭龜年乞奏事上慘然久之曰前日聞大臣有建儲之話此亦可以息浮言安人心今怱遽乃爾早泣告慈福不可至今悸動

呂中曰光宗自在潛邸以令徳著聞孝宗屬意卒受內禪未幾不幸嬰疾享國不永而能以神噐授之聖子付托得人豈不美哉

詔建大安宮以奉太上皇帝太上皇后尋詔五日一朝百官月兩朝立崇國夫人韓氏爲皇后上旣立趙汝愚奏乞禮請畱正上從之而侍禦史張叔椿劾畱正擅去乃徙叔椿吏部侍郎而畱正復相戊辰詔求言以章穎爲侍禦史黃艾爲左司諫鄭湜使金告登

位範仲壬副之己巳趙汝愚兼參知政事庚午朱熹自湖南召赴行在先是黃裳爲嘉王府翊善光宗宣諭曰嘉王進學皆卿之功裳謝因進曰若欲進徳修業追迹古先哲王則須尋天下第一等人乃可帝問曰誰以熹對彭龜年繼爲宮僚因講魯莊公不能制其母雲母不可制當制其侍禦僕從嘉王問此誰之說對曰朱熹之說自後每講必問熹之說如何故卽位首召之辛未以黃裳爲給事中陳傅良彭龜年並爲中書舎人黃由爲起居郎沈有開爲起居舎人乙亥以趙汝愚爲右丞相辭不拜陳騤知樞宻院事余端禮參知政事同知樞宻院事賜前宰執侍從詔訪以得失丙子大風戊寅賞定防功以郭杲除武康軍節度使韓侂冑除汝州防禦使初侂冑以內禪爲已功所望不過節鉞知閤劉弼嘗從容以告汝愚汝愚不答侂冑不滿所望漸有邪謀辛巳趙汝愚辭相除樞宻院壬午貶內侍林億年陳源楊舜卿以光宗已病不能時過宮源等離間之罪癸酉余端禮辭同知樞宻院事甲申羅防簽書樞宻院事詔兩省官看詳封事具要切者以聞戊子詔百官日輪一員面對八月辛夘初禦行宮行殿聽政辛巳除朱熹煥章閣待制甲午增置講讀官以黃裳陳傅良彭龜年爲之壬寅賜講讀官詔乙巳詔晚講官坐講尋罷詔以生日爲天祐節詔諸道舉亷吏糾污吏皇弟柄進封徐國公禮部

侍郎上率羣臣朝泰安宮許及之等請祧宣祖廟而祔壽皇詔侍從禮官集議是年趙汝愚秉政遂祧禧宣二廟而正太祖東向之位朱熹力爭不聽丁未議賑諸路水旱乙夘安南國王李龍翰加封思忠功臣減廣南鹽額章黃文罷言職謝深甫爲禦史中丞先是侂冑恃功意望建節恨趙汝愚抑之有怨言徐誼爲京尹勸汝愚以節度使授之汝愚悔遣人諭侂冑侂冑答語不遜遂日夜謀引其黨爲防諫以擯汝愚防汝愚奏除劉光祖侍禦史陳騤忽奏曰劉光祖與臣有嫌今光祖入防願先避位汝愚愕然而止侂冑遂以內批除深甫蓋侂冑與騤合謀已久汝愚未之覺爾黃度爲右正言度在言路未幾欲論韓侂冑之姦侂

冑知之以內批斥去丙辰罷畱正相位於是朱熹赴召至信州聞之有憂色未防諌議張叔椿再劾畱正擅去相位詔降正觀文殿學士復命趙汝愚爲右丞相詔侍從兩省防諫各舉通亮公淸不植黨與曽任知

縣者二人丁夘劉徳秀爲監察禦史時趙汝愚奏乞令近臣舉禦史許之始議除兩人諸公舉吳獵者最多名在其首遊仲鴻次之徳秀爲大理寺主簿與侂冑深交侂冑乃諭中司令薦徳秀因以內批令兼用中司舉者一人徳秀遂與吳獵並除其黨以次而進言路遂皆侂冑之人一時善類排斥無餘蓋十餘年而後定云庚午簽書羅防卒辛未合祭天地於明堂上以孝宗之防命趙汝愚朝獻景靈宮命嗣秀王伯珪朝享太廟而親祀明堂乃大赦天下趙汝愚爲政首裁仰僥幸以故人多怨者自祖宗以來人主登極凡列郡守臣率得任子恩間有闕守臣而以幕職班行攝之者亦官之如例英宗卽位司馬公時知諫院嘗以爲言不聽上受禪肆眚汝愚因進言始命監司郡守許上表進貢推恩內守臣系權官者免進貢其表聽附遞是嵗五月以孝宗大漸嘗肆赦七月上登極九月宗祀明堂尙書省契勘一嵗之間三行赦故恐有凶惡累犯之人指恩作過內曽犯徒流罪已經登極赦恩免罪後再犯徒流以情深理重者未得斷遣別聽朝廷指揮其指揮與赦文同降但以白紙連書於黃牒前云二事皆前所未有也京鏜簽書樞宻事侂冑用鏜爲黨陳傅良吳旒劉光祖咸先後斥去羣憸附和視正士如仇讎衣冠之禍自此始矣壬午黃裳卒裳與羅防相繼殂謝而汝愚之勢益孤甲申韓侂冑爲宣州觀察使侂冑除防禦使不滿上防力辭乃止遷一官於是怨趙汝愚益深矣冬十月辛夘銓量四川守臣朱熹奏五事於行宮便殿乙未以雷雨詔求言辛丑減兩浙江東西路和買折帛錢蠲兩浙路丁絹身丁錢一半雅州蠻宼邊是日命朱熹講大學除朱熹國史實錄同修撰辭不允甲辰詔後有看詳封事擇其善者條上乙巳上大行至尊壽皇帝諡曰哲文神武成孝皇帝廟號孝宗尋詔廟樂名曰大倫之舞詔建宮於永思陵之東南以十一月乙夘權攢孝宗殯宮於永阜陵丙午卻瑞慶節賀表壬申曽三復使金賀正旦是月詔建福寕殿朱熹彭龜年請罷之閏十月癸亥集議廟制辛未核實封樁錢乙亥趙彥逾知建康府彥逾初兾汝愚引已同升已而止除端明知建康彥逾怨之遂與侂冑合未防攺除四川制置彥逾益恨入辭防廷臣姓名於上指爲汝愚之黨曰老奴今去不惜爲陛下言之於是上亦疑汝愚矣復提舉太史局官詔兩省臺諫侍從各舉宗室有文學噐識者二人詔攺明年元賜史浩諡曰文惠十一月戊子上欲罷朱熹乃降內批朕憫卿耆艾方此隆冬恐難立講已除卿宮觀可知悉趙汝愚獨袖內批還上且諫且拜韓侂冑必欲出之汝愚退求去不許侂冑使中使王徳講封內批以授熹熹卽附奏謝遂行給事中樓鑰封還錄黃舎人鄧馹面奏乞畱熹上許除宮祠已而不下起居郎劉光祖又言之中書舎人陳傅良再封還錄黃有防除熹寶文閣待制與郡傅良防中有朱熹論事頗頻煩迂闊之語蓋侂冑嘗言陛下千乘萬騎而熹乃欲令一日一朝豈非迂闊故時人謂傅良因廟議不合陰肆中傷去熹工部侍郎黃艾因侍講問逐熹之驟上曰始除熹經筵耳今乃事事欲與聞侂冑嘗令優人王喜於禁中效熹容止爲戱熒惑上聽於是侍講孫逢吉誦言將入諫乃止登聞鼓院遊仲鴻上言朱熹海內名儒首蒙収召四方傳誦以爲天下大老歸之才四十餘日復有宮祠之命逺近相弔以爲天下大老去之則人誰不欲去者若正人盡去陛下何以爲國願亟還朱熹無使小人得志養成亂階時侂冑勢方盛人皆爲仲鴻危

呂中曰甚矣君子之道難行而小人之姦易售也昔哲宗初年伊川先生入在講筵未防羣吠紛紛遂有西監之除今寧宗新政晦庵先生入侍經幄未防權幸媢疾遽有宮觀之命嗚呼此小人排擯道學之漸自是而後防諫糾彈一則曰僞學二則曰僞黨已醖釀於此時矣

甲午復加安南國王濟美功臣丙午韓侂冑兼樞宻都承防彭年論韓侂冑竊弄權柄爲中外所附不去必貽患又奏只緣陛下近日逐得朱熹太暴故謂陛下宜亟去此小人母使天下人謂陛下去君子之易去小人如此之難上初欲兩罷之汝愚聞疏欲兩畱之旣而內批彭龜年與郡侂冑旣畱勢益張矣侂冑因欲並逐汝愚而難其名或教之曰彼宋姓誣以謀危社稷則一网打盡矣侂冑然之詔均內外任汝愚當國言者以爲今賢士大夫往往不樂爲外官蓋外權太輕𨿽欲有所施設而不得騁故也今日之勢莫若稍重外重外之權必使帥漕總領可以馴致於從官而後可久任可久任而後可以責事功詔可未防汝愚去位亦不克行辛亥雨木冰詔用三年之制以明州潛邸攺慶

元府十二月乙巳朔禁民間妄言宮禁事戊辰以陳康伯配饗孝宗廟庭己巳陳騤罷庚午餘端禮知樞宻院事京鏜防知政事鄭僑同知樞宻院事皆侂冑引進將以助已彭年上防攻侂冑乃罷趙汝愚請畱彭龜年而上不允陳傅良爲陳雨所劾劉光祖爲徳秀所劾坐畱朱熹之罪傅良罷中書舎人光祖罷起居郎是嵗詔賑諸路水旱築紹熙堰淮東提舉陳損之

以淮田多沮洳因築堤數百里捍之得良田數百頃事聞錫名紹熙

續宋編年資治通鑑卷十一

欽定四庫全書

續宋編年資治通鑑卷十二

宋劉時舉撰

宋寜宗一

乙夘慶元元年春正月丁亥蠲兩淮租稅黎州蠻寇邊詔兩浙淮南江東路荒歉諸州收養遺棄小兒以陰雨賑濟行在貧民尋詔釋大理三衙臨安府兩浙路杖以下囚丙辰白虹貫日二月詔兩浙諸州勸民耕墾荒田詔帥臣監司嵗終考郡守臧否以聞趙汝愚罷相右正言李沐奏乞罷趙汝愚政柄以尊安天位杜塞姦源是日汝愚竟出浙江亭待罪詔宣押赴都堂治事沐又再上書汝愚遂罷相章穎徐誼上疏乞畱汝愚李祥楊簡坐汝愚黨並罷太學生楊宏中等六人上書竊見諫官李沐論前相趙汝愚所爲乖戾隨卽罷去若慮陛下父子之際懷不自安故黜汝愚以安天下亦未爲過如沐所言則以爲汝愚自居同姓數談夢兆專政擅權欺君植黨殆將不利於陛下以此加詆其實不然汝愚之去中外咨憤而言者以爲父母歡呼防蔽天聽一至於此章穎發於中激力辧其非卽遭斥逐旣而祭酒李祥博士楊簡相繼抗論毅然求去一旦祥有補外之命惡其與簡扶植正論潔身而去極力擠排同日報罷六館之士拂膺憤怨涕泣而相告曰使二人者茍有一毫爲已之私豈肯自附於已去之宰相而犯虎豹九關之怒哉今李沐自知邪正之不兩立而公論之不直於已乃欲盡覆正人以便其私必托朋黨以罔陛下之聽臣以二人之去若未足惜殆恐君子小人消長之機於此一判則靖康已然之驗何堪再見陛下獨不念去嵗之事乎人情驚疑變在朝夕當是時假非汝愚出死力定大議使陛下得以成壽康皇帝揖遜之志行孝宗皇帝未舉之喪𨿽百李沐罔知攸濟當國家多難汝愚方位樞府秉兵柄指揮操縱何向不可尙不於此時爲利今朝廷淸明上下定安乃有異志乎願陛下念汝愚之忠勤察祥簡之非黨灼李沐之回邪竄李沐以謝天下還祥簡以收士心詔宏中等罔亂上書扇揺國是各流五百里中書舍人鄧馹言臣仰惟國家開設學校教養士類徳至渥也自建太學以來上書言事者無時無之累朝仁聖相繼天覆海涵不加之罪甚者押歸本貫或他州聽讀而已紹熈間有布衣余古上書狂悖若以指斥之罪坐之誠不爲過太上皇帝始者震怒降防編管已而臣寮論奏竟從寛典陛下今日編管楊宏中等六人若以扇揺國是非之則未若指斥乘輿之罪大也以六軰言之則一夫爲至寡也聖眀初政仁厚播聞睿斷過嚴人情震駭所有錄黃未敢書行是日有防李沐除右諫議大夫劉徳秀除右正言知臨安府錢象祖捕諸生押送貶所未防馹罷出知泉州侂冑旣誅有防褒錄上書之士宏中衜皆循一資端朝仲麟各免文解一次傳已死以束帛賜其家

呂中曰父有天下傳歸於子此古今之常也後世以人臣往往貪天之功以爲已力非小人之尢者乎嘗聞哲廟之立本宣仁保祐之賜與諸大臣建請之功羣憸矯誣乃以定策歸功蔡確而上謗宣仁下累王珪遂爲元祐大臣不可解之禍其往轍可鑑矣今我寜考纂承大統蓋慈福宮定計於內趙忠定諸臣效贊於外侂冑何人夤緣戚裏蒙蔽朝廷旣攘奪其功掩爲已有猶且附防言章竄之於必死之地亦獨何心哉然則確與侂冑其罪俱不勝誅矣

余端禮兼參知政事四月爲右丞相京鏜知樞宻院事己夘雨土三月丙戌朔日有食之庚寅太白經

天命侍從等官集議江南松江諸州行鐵錢利害條具以聞夏四月丁巳太府寺丞呂祖儉上疏乞畱汝愚並論朱熹彭年不當逐語侵韓侂冑故也中書舍人鄧馹封還錄黃詔祖儉志在無君其罪當誅姑從竄斥乃安置韶州尋攺吉州都城大疫詔戒勵風俗時知名之士罷斥相繼人情洶洶韓侂冑患之侍禦史楊大法右正言劉徳秀乃乞降詔以國是尊君中道等事訓飭在廷有不如詔者重置典憲詔乃直學士院傅伯壽所艸也伯壽則奴事侂冑人蘇師旦致身通顯至是艸詔以詆善類丙午置廣惠倉詔諸路提舉司置修胎養令劉徳秀上言邪正之辧無過於眞與僞而已彼口道先王語而行如市人所不爲在興王之所必斥也昔孝宗垂意規恢首務核實凡虛僞之徒言行相戾者未嘗不深知其姦臣願陛下以孝宗爲法考核眞僞以辧邪正詔下其章庚午徳秀又劾國子博士孫元卿太學博士袁燮國子正陳武皆罷去司業汪逵入札子辧之徳秀以爲狂言逵亦罷己未復置臺諫言事簿庚午詔三衙江上諸軍主帥將佐舉自代一人嵗舉所知二人癸酉命韓侂冑爲樞宻都承防固辭乃拜保寜軍節度使提舉萬壽宮初徐誼嘗告汝愚以節度使畀侂冑汝愚不許至是建節秋七月丁酉禦史中丞何澹上防論專門之學流而爲僞空虛短拙變詐沽名願風厲學者專師孔孟不必自相標榜詔榜朝堂後七日吏部郎官麋師旦亦建言請考核眞僞未防遷左司員外郎時有張貴謨者指論太極圖說之非澹又上防論在朝之臣大臣旣熟知其邪正之迹然不敢白髮以招報復之禍望明詔大臣去其所當去者呂中曰我朝自王安石以新經破舊說凡學校科舉之間皆以王氏之經從事士用新進國尊新法而天下自是多事矣孝宗皇帝崇尙伊洛之學一時明師大儒相繼而奮張栻在湘朱熹在閩呂祖謙在浙皆推明是學以續孔孟正脈之傳天下學者翕然從之得其統者互以傳授凡巖谷艸野之問皆出一轍學校科舉取人士大夫立身事君無不源流於是學之中涵養陶成士習粹美自小人用事摧靡道學而名之以僞海內之士瀾倒風從不惟禮義亷恥有所不顧而學士大夫之衣冠亦更變以趨時未幾異說橫興兵端驟起非朝廷慨然鋤去大姦以復正學幾爲東南不可解之禍師道不立其流乃至此哉曩者紹興之前一時風俗之好尙爲士者喜言時政爲吏者喜立功名誠不能無所偏而執事懲之過甚遂一舉而厭薄之稍自好者斥以僞學欲自立者號以朋黨從是世俗毀方爲員變眞爲佞而流風之有不可勝言者矣

何澹復力攻趙汝愚乃落職罷祠十一月責授寜逺軍節度副使永州安置徐誼坐言汝愚亦貶南安軍明年汝愚卒於永州汝愚旣責道過衡州已病又爲守臣錢鍪所窘遂自服藥而卒天下寃之訃聞有防追復元官許歸葬中書舍人汪義端繳還復官之命從之時有廸功郎趙師古者上書乞斬汝愚事𨿽不行然侂冑之黨以汝愚有定策功惟恐其復進故當時謂汝愚不死事固不可知也己亥太白晝見八月己巳詔內外諸軍主帥條將佐士卒器械船艦可用與否及控扼防守之策以聞都城水以久雨決系囚冬十月乙丑陞潛藩府以秀州爲嘉興府舒州爲安慶府嘉州爲嘉定府英州爲英徳府十一月己酉雨土戊戌加上帝後尊號壽聖隆慈備福太皇太后尊號加惠慈二字太上皇帝聖號曰聖安仁壽太上皇后尊號曰仁壽命宰執大閱庚戌何澹言薦舉是月詔諸司連銜薦舉十二月朱熹上防辭職名詔依舊祕閣修撰仍舊宮觀

丙戌慶元二年春正月戊子雷庚寅余端禮爲左丞相京鏜爲右丞相鄭僑知樞宻院事謝深甫參知政事何澹同知樞宻院事京鏜自上登極與侂冑深交遂爲執政劉徳秀論畱正四大罪其首云已招引僞學以危社稷乃落職罷祠韓侂冑本武人志在招權納賄除不附已而已不能巧爲說以擠善類也而士大夫嗜利無恥或素爲淸議所擯者乃敎侂冑言凡相與爲異者皆道學人也陰疏姓名授之俾以次斥逐或又爲言名道學則何罪當名曰僞學蓋謂貪黷放肆乃人眞情其亷潔好修者皆僞也於是憸壬險狠猥薄無行之徒利其說之便攘臂奮袂以攻僞干進而學禁之禍酷矣二月知貢舉葉翥倪思劉徳秀奏論文上言僞學之魁以匹夫竊人主之柄鼓動天下故文風未能丕變乞將語錄之類盡行除毀是科取士稍渉義理悉見黜落六經語孟中庸大學之書爲世大禁矣六月張釡請申禁僞學中書舍人汪義端引唐李林甫故事以僞學之黨欲盡除之一時號爲君子無不斥逐太皇太后聞而非之乃詔臺諫給捨論奏毋及舊事務在平正以副朕救偏建中之意禦筆旣出韓侂冑及其黨皆怒時劉徳秀爲諫長與察官張伯垓等上疏言繼自今舊姦宿惡或滋長不悛臣等不言則誤陛下之進用言之則礙今日之禦札若俟其敗壊國事如前日而後進言則徒有噬臍之悔三者皆無一而可望下此章播告中外令舊姦知朝廷紀綱尙在不至放肆從之尋詔攺不必更及舊事爲不必專及舊事自是侂冑與其黨攻治之志愈急矣禦筆之出也黃黼爲殿中侍禦史獨上言治道在黜其首惡而任其賢使賢者不失其職而不才者無所憾故仁宗嘗曰朕不欲畱人過失於心此皇極之道也至於前事有合論列事體明證有關國家利害者臣不敢不以正對防奏黼竟徙他官未幾罷去而姚愈遷殿中侍禦史八月丙辰太常少卿胡紘建言比年僞學猖獗圖爲不軌近元惡殞命羣邪屏迹或者議取前日僞學之姦黨次第用之望宣諭宰執權住進擬後二日遷知起居舍人十一月監察禦史沈繼祖奏朱熹剽竊張載程頥之餘論以喫菜事魔之妖術以簧鼓後進張浮駕誕私立品題收召四方無行義之徒以益其黨伍相與餐麄食淡衣裒帶博或防徒於廣信鵝湖之寺或呈身於長沙敬簡之堂潛形匿迹如鬼如魅及不忠不孝不仁不義不公不亷等乞褫職罷祠其徒蔡元定佐熹爲妖乞送別州編管詔朱熹落祕閣修撰罷宮觀竄元定於道州侂冑欲論朱熹無敢先發者胡紘鋭然任責物色無所得經年醖釀章疏乃成防建禮樂之議遷太常少卿紘遂以槁授繼祖云

呂中曰治平以前臺諫之所彈擊出於議論之公熈丰以後臺諫之所彈擊出於觀望之私王呂用事其所惡者蘇軾孔文仲也故李定謝景溫爲之鷹犬章蔡弄權其所惡者元祐諸君子也故張商英來之邵爲之鷹犬秦檜賣國其所惡者嶽飛張浚也故萬俟卨何若爲之鷹犬今侂冑擅命其所惡者非道學之名儒乎而李沐沈繼祖輩之所彈劾一則曰僞學二則曰僞黨是亦侂冑之鷹犬耳

復置編修勅令所提舉官三月己亥皇弟柄封吳興郡王孝宗之喪上實以嫡孫行三年服監察禦史胡紘言皇帝爲孝宗喪當服期詔侍從百官議釋服吏部尙書葉翥等言請以六月六日大祥禮畢皇帝及百官並從吉服七月一日皇帝禦正殿饗祖廟將來禫祭令禮官檢照累朝禮例施行四月庚戌詔羣臣所議𨿽合禮經然非朕追慕之意丙午上慶元防計錄傅伯壽言國子生員多濫請自今職事官期親釐務官子孫乃得試補從之夏四月甲子余端禮罷壬申何澹參知政事葉翥簽書樞宻院事乙亥增置監察禦史一員五月不雨辛夘賜舉人鄒應龍四百九十有九人甲午減諸路折帛和買錢三年建華文閤奉藏孝宗皇帝禦集甲辰攺慈福官爲壽祠宮六月乙丑令監司帥守各於嵗終以所部縣令分臧否上中下三等合平而爲七次春上奏頒之考功取防陞擢丙子皇子埈生至八月薨追封兗王諡曰衝惠秋

七月丙戌以生皇子詔諸路死罪囚釋杖以下流人呂祖儉等量移內郡太學生楊宏中等各押歸本貫聽讀戊子劉徳秀請付檢正都司考核守臣所陳便民五事取其近情合理者以聞八月戊戌韓冑特加開府儀同三司萬壽觀使九月丁亥復分利州爲東西路冬十月戊申上冊寶於慈福壽康宮辛亥冊皇后

韓氏甲戌大閱十一月庚寅上詣壽康宮上太上皇帝寛卹詔令壬辰京鏜上孝宗淳熙寛卹詔令韓冑爲其父韓誡請諡誡乃神宗外孫也娶憲聖皇后女弟積官橫行承宣使未嘗更歷事任時黃唐爲考功郎言其不可因求去遂命館職官一員暫權考功遂諡誡曰忠定

丁巳慶元三年春正月壬寅樞密鄭僑罷謝深甫兼知樞密院事二月神宗玉牒髙宗實錄成大理司直邵裒然請詔大臣自今權臣之黨僞學之徒不得除在內差遣詔下其章復紹熙陞差將校法委主帥選擇審覈保明三月建東華門竄內侍王徳謙上卽位徳謙驟遷承宣使是春徳謙求建節上許之徳謙乃薦吳宗旦爲刑部侍郎直學士院宗旦爲徳謙艸制且引天寶同光故事爲比臺諫交章遂寢其命言者以宗旦交結徳謙坐追三官又劾徳謙爲人求官贓以鉅萬計嘗以導駕燈籠自奉服食擬乘輿獄未成降爲團練使使居撫州十二月安置汀州禁浙西圍田詔有司奏讞議罪不當者論如律夏四月丙午雨土旱乙丑雨雹閏六月甲戌內出銅器付尙書省毀之民間並赴官收賣甲子論畱正共引僞學之罪貶邵州大奚作亂秋八月戊子復置嚴州神泉監甲午

均諸路職田九月壬寅以旱詔四川制置縂領諸司蠲放民賦乙丑令帥臣監司臧否郡守詔監司部守薦舉攺官並於奏牘前甘結聲說非僞學之人秋當大比漕司前期取家狀必欲書以不是僞學五字時有柴中行爲撫州推官獨申漕司云自幼習易讀程氏易傳未委是與不是僞學如以爲僞不願考校士論壯之十二月知綿州王沇乞置僞學之籍仍自今曽受僞學舉薦關陞及刑法亷吏自代之人並令省部籍記姓名與閒慢差遣從之僞學黨逆得罪者凡五十九人宰執四人趙汝愚畱正王藺周必大待制以上十三人朱熹徐誼彭年陳傅良薛叔似章穎鄭湜樓鑰林大中黃由黃黼何異孫逢吉余官三十一人劉光祖呂祖儉葉適楊芳項安世沈有開曽三聘防仲鴻吳獵李祥楊簡趙汝讜趙汝談陳峴範仲黼汪逵孫元卿袁燮陳武田澹黃度張體仁蔡幼學黃灝周南吳柔勝李王厚之孟浩趙鞏白炎震武臣三人皇甫斌危仲壬張致逺士人八人楊宏中周端朝張衜林仲麟蔣傅徐範蔡元定呂祖泰

太學生削何澹名治其罪冬十一月癸酉雷丙申赦十一月辛丑上孝宗徽號加紹統同道冠徳昭功八字是日太皇太后崩於慈福宮詔報期明年加諡憲聖慈烈皇后癸夘日南至祀天地於圜丘赦天下壬子車駕自慈福宮還大內十二月丙子始禦正殿丁丑紹興府以太后殯宮故蠲貧民身丁折帛絹綿錢甲申雨土詔銓試依舊制二人而取一革樞密院以密白補官

戊午慶元四年春正月京尹趙師除工部侍郎冑妻早死有四妾皆封郡夫人其次十人亦有名位去嵗有獻北珠冠四枚者侂冑喜以遺四夫人而十人慍侂冑患之師時守臨安亟出十萬緡市北珠爲十珠冠乘侂冑入朝未歸遣人致饋十人者大喜分持而去侂冑歸十人者咸來致謝遂以翼日都市行燈羣婢皆頂珠冠而出明日語侂冑曰我曹夜來過朝天門都人以爲稀有咸聚觀焉郡王柰何不與趙大卿轉官耶翼日又言之故有是命侂冑嘗與眾客飲南園過山莊指其竹籬茆捨而謂曰此眞田舍間气象所惜者欠雞鳴犬吠耳少焉有犬嘷於叢薄之下亟遣視之京尹趙侍郎也侂冑大笑其後京尹坐他事罷諸生爲詩誚之有也曽學犬吠村莊之句卽指此也丙寅葉翥同知樞密院事七月罷丁夘兩浙江淮荊湖四川民流詔有司舉行寛卹之政二月辛未詔兩省侍從臺諫各舉所知一人毋舉宰執子弟親黨三月己丑以憲聖殯宮之役蠲臨安紹興府租稅有差經筵進讀三朝寶訓夏五月己亥韓侂冑爲少傅賜玉帶以朝己酉詔

禁僞學禁女冠毋入大內秋七月罷茶丁逢入見極論元祐建中調停之害且引蘇轍任伯雨之言爲證時薛叔似葉適坐汝愚黨久斥皆起家爲郡故逢有是言宰執京鏜何澹大然之翌日除軍器監八月久雨命決系囚丙子謝深甫知樞密院事兼參知政事許及之同知樞密院事庚辰白气亙天丙戌以太上皇帝聖躬淸復詔詣壽康宮上壽九月壬寅太白晝見癸夘太白經天京鏜上重修勅令格式申明詔頒天下是月詔造新曆冬十二月丙戌再蠲臨安府身丁錢是嵗育宗室與願於宮中

己未慶元五年春正月蔡璉誣告趙汝愚定防時有異謀乃議送大理侂冑欲問彭年以實其事中書舍人範仲藝謁侂冑語之曰章確之權不爲不盛然至今得罪於淸議者以同文之獄故耳相公胡爲蹈之侂冑曰某初無此心京鏜劉徳秀實主其議旣而臺諫官連防有請詔以累經赦宥於是彭年追元官勒停曽三聘追元官而璉補進義副尉乙夘果州學官王莘罷辛酉初命漕臣無出身者勿差官考試壬戌建玉堂二月乙丑胡紘罷庚午雪癸酉白气亙天乙

酉諫議張釡劾劉光祖佐逆不成蓄憤懷姦欺世罔上五罪詔光祖落職房州居住先是光祖撰涪城學記有世方以道爲僞而以學爲棄物夫好惡出於一時是非定於萬世學者盍謹所先入以待豪傑之興此語聞於朝乃有是命三月罷監司臧否郡守之制戊申四川行對補錢引法夏四月用察院程松言詔大理評事已攺官未歷縣人並令親民一次著爲令五月壬辰朔新曆成戊戌親試舉人賜曽從龍等四百十有二人及第丁酉以久雨民多疾疫命臨安府賑卹之壬子命諸州學置武士齋捨六月丁逢罷是夏盜竊太廟金寶秋七月癸丑劉徳秀罷甲寅禁髙麗日本商旅博易銅錢八月癸亥白气亙天辛巳太廟太祖夾室柱生芝上過壽康宮上太上皇帝壽戊子立沿邊諸州武舉取士法冬十月丙子金使來賀瑞慶節陳自彊上政目三十事十一月己丑詔復右司一員十二月庚午建安仁宅惠濟倉庫於廣東水土惡弱諸州以給士大夫之罪而不能歸者是月編慶元寛卹詔令賑諸州水災

庚申慶元六年春正月己亥皇子坦生二月詔諸路雜犯死罪以下囚釋杖以下以皇子生故也己丑雨土戊寅上太上皇帝玉牒乙酉雪閏二月庚寅京鏜爲左丞相謝深甫爲右丞相何澹知樞密院事兼參知政事乙巳畱正致仕辛亥吳曦以殿前都指揮使爲昭信軍節度使詔許用前宰執舉狀爲職司以待執政之子弟焉三月甲子朱熹卒熹以去年四月致仕至是卒於建陽之考亭熹平居惓惓無一念不在於國聞時政之失則寂然有不豫之色語及國勢之未振則感慨以至泣下然謹難進之禮則一官之拜必抗章而力辭厲易退之節則一語不合必奉身而亟去其事君也不貶道以求售其愛民也不狥俗以茍安故其與世動輒齟齬自筮仕以至屬纊五十年間歷仕四朝仕於外者僅九考立於朝者四十日道之難行也如此然紹道統立人極爲萬世宗師則不以用捨而加損也自熹故其道愈久而愈彰其學愈久而愈盛亦可見此理之在人心未嘗冺也辛未幸聚景園夏四月辛亥奏院鄧友龍請毋用僞黨除察官初置資善堂小學敎授五月旱詔求言壬申雨丁丑詔三省樞密院防詳封事擇其可行者以聞丁亥壽仁太上皇后崩諡曰慈懿壬辰趙善義吳旴使金爲告哀使戊申同知許及之以母喪去位秋七月丁夘陳自彊簽書樞密院事自彊入都欲求諸州學官闕不遂居逆旅其主人爲侂冑拂茶自彊因曰我嘗識儀同先生主人曰官人求闕不遂盍見儀同乎自彊曰吾貧旅費垂盡聞見儀同所費不少安能辦之主人曰俟語次試爲拈出句余無耗一日自彊方悶坐有直省官持呼召來者約來日午後至府相見自彊莫知所謂及往則侍從官以次畢集謁入傳令先召自彊侂冑命設坐於堂上鄕之再拜次召從官同坐從官踧踖莫敢居上者侂冑徐曰陳先生老儒沈沒可念坐客唯唯明日連章薦其才遂除太學錄未逾年遷祕書郎入館甫半嵗除禦史中丞入臺半月餘遂秉政八月戊寅太上皇帝違豫乃赦天下丁亥太上皇帝崩孝宗之喪趙汝愚當國始令羣臣服白涼衫皂帶以治事逮終防乃止論者以爲是及光宗之喪禮部侍郎陳宗召復請百官以日易月禫除畢服紫衫皂帶以治事從之乙未日中有黒子丁酉左丞相京鏜薨贈諡文穆其子沆請避家諱攺

文忠議者謂未當攺諡莊定鏜與劉徳秀最爲凶險侂冑未顯時二人與之深交及用事侂冑所爲暴虐皆二人敎之云壬寅皇太子坦薨追封邠王諡曰衝溫九月己未雷辛未合祭天地於明堂赦天下進士呂祖泰上書論韓侂冑其言略曰道與學自古皆恃以爲國也丞相汝愚今之有大勲勞者也立僞學之禁逐汝愚之黨是將空陛下之國而陛下不之悟卽陳自彊何人也徒以侂冑童孺之師而躐致禁從陛下舊學之臣若年等今安在哉蘇師旦平江之吏胥周筠韓氏之廝役人人皆知之今師旦以潛邸隨龍周筠以皇后親屬俱至大官不知陛下在潛邸時果識所謂蘇師旦者乎椒房之親果有廝役之周筠者乎其自尊大而卑陵朝廷一至於此也願陛下亟誅侂冑及蘇師旦周筠而罷遂陳自彊之徒故大臣在者獨周必大可用冝以代其任不然事將不測書出中外大駭侂冑怒防方行明堂禮故未及問復五日以祖泰上書狂妄坐決杖配欽州冬十月以韓侂冑爲太傅癸巳在選侍郎費士寅請歷十五考以上無贓私罪犯者聽免職司舉主一員從之辛丑雨土十一月癸丑朔宗室與願除福州觀察使攺名曮令資善堂授書己未皇后韓氏崩癸亥皇子增生丙寅上太上皇帝諡曰憲仁聖哲慈孝皇帝廟號光宗東北地震十二月癸未朔皇子增薨乙酉日中有黒子至癸巳乃滅辛丑權殯光宗於永崇陵癸夘祔光宗於太廟詔攺明年爲嘉泰元年乙巳蠲臨安紹興府民賦緣殯宮之役也己酉吳曦爲太尉是冬括關外營田租不足是嵗封樁庫錢百萬緡賑諸州水旱

辛酉嘉泰元年春正月戊午申嚴福建私鹽之禁壬戌右丞相謝深甫等薦士三十有五人詔籍記中書以待選擇丁夘禁鈐轄按閱受餽戊辰雪庚午以葛邲配饗光宗廟庭二月壬辰開資善堂癸巳監察禦史林采言僞習之成造端自必大宜加絀削以周必大降官爲少保依舊職致仕自朱熹獲罪黨禁益嘩稍稱善類斥逐無遺至薦舉考校皆爲厲禁姦貪狼籍暴慢恣肆之徒紛紜並起塡塞要塗士知修飭守亷隅者例取姍侮或及於禍一時從逰特立不顧者屏伏丘壑依阿防懦者更名他師過門不入甚至變易衣冠狎逰市肆以自別其非黨詔修光宗實錄乙未續修吏部七司法己亥四川初試敎官辛丑雨土三月丙寅雨雹戊寅臨安大火以姜特立爲寜逺軍節度使夏四月辛巳下詔自責辛夘龍州蕃部冦邊詔戒風俗戊戌以潛邸爲開元宮五月旱求言監太平惠民局夏允中者嘗建言當令侂冑平章軍

國重事如文彥博侂冑聞之乃上疏乞致仕丙子雨丁丑雨雹六月丙午太白經天乙夘何澹罷

甲子陳自彊參知政事兼同知樞密院事張釡簽書樞密院事八月釡罷乙丑賜龔頤正出身己巳以吳曦爲興州都統制兼知興州先是吳氏世職西陲列聖皆畱其子孫於中朝侂冑欲握兵權乃遣曦入蜀八月言者以官冗防濫請因娶宗女授官者仍舊法終身止任一子兩府使相不得以郊防奏門客文學歸正官不許添差極邊初官不許求辟大使臣丁憂解官遇覃防不得遷秩著爲令從之陳自彊兼知樞密院事張巖參知政事程松知樞密院事先是松知錢塘縣侂冑有愛姬小故而出松聞之亟召女儈以八百千市之旣而供饋之禮甚謹數日侂冑意稍解召之則知爲松取矣侂冑怒松聞之亟上謁曰頃聞有郡守赴闕者欲得斯人懼逺方小吏不識事體他日有忤鈞顏我爲王取之爾姬旣入姬具言松所以謹待之禮侂冑大喜卽日躐除太府寺丞遷諫議大夫松尢無恥又市一妾獻之名松壽侂冑遣問之曰柰何與大諫同名答曰欲使疵賤姓名常逹鈞聽耳侂冑憐之遂除同知樞密院事丙戌詔百官復議鐵錢利害九月辛亥決浙西圍田己夘雨土甲戌纂集孝宗朝典禮冬十月以光

宗憂免瑞慶入貢丙戌以韓侂冑定防事迹付史館丙寅太白晝見十一月始命刑部得薦舉外任人十二月庚寅復免臨安府身丁錢是嵗諸路旱賑

之占城國入貢獻馴象二

續宋編年資治通鑑卷十二

欽定四庫全書

續宋編年資治通鑑卷十三

宋劉時舉撰

宋寜宗二

壬戌嘉泰二年春正月癸亥蘇師旦兼樞密院都承防師旦本平江府書佐韓侂冑頃爲本府兵馬鈐轄從府假筆吏吏以其冷局俾師旦行韓滿歸蘇復還府下丘崈爲守嘗以事怒師旦編管秀州久之韓知閣門事師旦困甚往依之韓憐而寘之門下未久上登極韓以師旦竄名藩邸吏士內遂用隨龍恩得官韓以其辯慧愛之髙宗實錄成己巳雷二月弛學禁初學禁之行也京鏜何澹劉徳秀胡紘四人者實主其議爲韓侂冑斥逐異已者羣小附之牢不可破慶元五年二月紘罷吏部侍郎七月徳秀自吏部尙書出知婺州六年八月鏜以左相死於位去年七月澹罷知樞密院魁憸盡去侂冑亦厭前事欲稍示更攺以消中外意時亦有勸其開黨禁以杜他日報復之禍者侂冑以爲然甲申追復趙汝愚資政殿學士戊子頒治縣十二事以風厲縣令癸巳禁行私史二月辛亥詔舉邊郡官己未初命提刑以五月按部理囚詔薦舉除陞攺自代十科外悉罷夏四月庚寅雨雹辛夘禁經營畱闕者復太學混補試五月甲辰朔日有食之己巳賜傅行簡四百九十有七人及第出身有差六月己夘臨安府災壬寅浚浙西運河己亥禁冒發充軍秋七月不雨八月袁說友同知樞密院事癸未

建寶謨閤奉藏光宗禦集己丑詔作壽慈殿請太皇太后還內甲午慶元條法事例成九月己酉上朝壽慈宮甲寅修皇帝防要丙寅嗣秀王伯圭薨庚午臨安府奏野蠶成繭冬十月壬申以通判主管總所財賦追復朱熹職名以煥章閤待制致仕十一月庚子陳自彊知樞密院事許及之參知政事丁夘皇帝日曆成庚午命贓吏毋使予祠十二月甲戌日中有黒子甲申立貴妃爲皇后韓侂冑爲太師

呂中曰外戚不得預政此祖宗家法也自建隆至紹熙列聖相承不敢失墜𨿽以曹佾之賢防帝舅之重神宗皇帝欲除佾爲中書令而呂申公力言其不可聖君賢相所以防防杜漸之意蓋可見矣惟政和六年鄭居中由顯肅皇后之親拜爲太宰此已往之失不可效尢也侂冑何人夤緣戚裏干預朝政且躐取帝師之任是祖宗三百年之家法至侂冑而盡壊之矣他日兩觀之誅其能免乎

庚辰大閱閏十二月乙未詔講官開陳經義宗室曮拜威武軍節度使封衞國公復周必大少傅觀文殿大學士是冬皇子坰生未逾月薨追封華王諡曰衝穆詔修孝宗光宗實錄臺諫侍從紹興末年臺諫每月必一請對密官毎月必一言事從官兩月必一求見否則謂之失職自侂冑扼塞言路從官旣不言事而臺諫亦多牽掣月終必舉按小吏一二人謂之月課凡釐務官州屬曹掾簿尉監當皆在此列又有泛論君徳時政皆以陳熟緩慢者言之或問之則愧謝曰聊以塞責聊以借手而已聞者哂之賑諸州水旱癸亥嘉泰三年春正月丞相謝深甫罷壬午置湖南溪洞總首戊子龍州蕃部宼邊甲午參政張巖罷丙申陳自彊以樞密兼參知政事丁酉雷戊戌

幸太學謁大成殿禦化原堂命國子祭酒李寅仲講尙書幸武學謁武成殿監學官進秩一等諸生推恩賜帛有差袁說友參知政事是春謝深甫初免相許及之爲參知政事旣命陳自彊以員外兼權又命說友蓋三員也嘉定初命雷孝友婁機樓鑰亦三員遂爲故事至九月說友罷政事傅伯壽簽書樞密院事以老病除集英殿修撰知防州費士寅簽書樞密院事二月乙巳冊皇后楊氏乙丑再竄王徳謙於新州三月久雨詔大理三衙臨安府決系囚乙酉幸聚景園夏四月己亥朔日有食之壬寅福州言瑞麥生李運言兩淮鐵錢交子利害詔戶部相度至是出封樁庫交子一百萬命轉運司收民間鐵錢乙夘陳自彊等進徽宗孝宗玉牒光宗實錄五月戊寅陳自彊爲右丞相以許及之知樞密院事兼參知政事不雨詔釋杖以下囚秋七月辛未出封樁錢造戰艦壬午同安漢陽蘄春三監罷鑄錢白虹貫日癸未禁抑納逃囚九月壬申立宗子希璂爲孝宗長子鄧王愭後癸酉命鐵冶司毋得私毀錢爲銅冬十月庚子呂

祖泰任便居住丙午命兩淮諸州以仲冬敎閱民戶萬弩手丁未大風戊申龍州蕃部降十一月甲戌詔南郊加祀感生帝太子庶子等星赦天下癸未大風己丑更定選人攺官法庚寅復置福田居養院十二月辛酉詔戒將帥掊克金國盜起沿邊聚糧增戍且禁襄陽府場懼宋朝乘其隙也朝廷聞其事乃以參政張巖帥淮東樞密程松帥淮西以侍郎丘崈守四明防海道以大卿辛棄疾帥浙東時武帥鄭挺在襄陽力求去以李奕爲荊鄂副都統兼知襄陽松爲父喪辭攺命廣帥薛叔似而叔似不行遂命侍郎宇文紹節代之又徙辛棄疾以次對守京口起資政趙彥逾守四明出知院許及之守金陵及之不欲行乃命崈以直學士代典畱鑰其開邊釁蓋自此始禦筆命監司郡守申交割數張孝仲以安撫司幹辦除成州後以諸司屬官系京官考理通判任一次自此始

甲子嘉泰四年春正月乙亥大風庚辰貶內侍甘昺癸未日中有黒子辛夘雷壬辰雨雹西浮洞逃軍

爲亂盤量北邊積糧辛棄疾入見言敵國必亂必亡願付之元老大臣當備兵爲倉卒應變之計侂冑大喜二月壬子蠲臨安府逋負酒錢己未立試刑法避親法庚辰夜有赤气亙天三月丁夘臨安府火災壬申禁質賣軍器辛巳立添差及祠廟限員夏四月命內外諸軍詳度屯隊法甲辰以知院許及之守金陵爲出師計不行而罷賑卹江西州縣水旱乙巳費士寅兼知樞密院事張孝伯參知政事錢象

祖賜出身同知樞密院事丙辰詔選舉禁請囑受私書之獘五月乙亥詔舉將材追封嶽飛爲鄂王六月丙申置諸軍帳前雄效韓侂冑卻生日賀儀仰進奉官徧行關報議者謂大臣卻四方之饋未有自奏邸行下諸路蓋僣也時士大夫或獻紅錦壁衣承塵地衣之屬修廣髙下皆與中堂等蓋密量其度而爲之又有獻紅牙果卓珍珠搭幡光耀奪目以媚侂冑其後或遇侂冑生日大臣以下皆排列所獻於天慶觀之廡下都人競往觀焉己亥詔攺明年元壬子禁州縣按私籍沒民產甲辰再蠲臨安府身丁錢六部架閣非闕官勿除總所令監司算綱運

乙丑開禧元年春正月癸丑初置澉浦水軍壬午雨霾賜蘇泃諡曰文二月丙午蠲臨安府酒稅錢乙夘雪竄翁防新州先是有防召防赴行在禦史徐柟劾防貪黷嗜進等事遂寢是命防聞之上章自辧察官爲內臺刑獄之官爲外臺察官論事不得其平外臺安得冺沒而不與之直次論柟私托不行所以貽怒者數事其末云楊輔劉起晦乃今之望人一旦報怨並論罷之中外失望侂冑怒遂有是責三月庚申太白晝見申嚴生子棄殺之禁仍令諸路文官常平官月給錢米收養之韓侂冑欲用兵恢復中原乃出封樁庫金一萬兩以待賞功侂冑欲以費士寅鎭興元士寅固辭遂罷樞密是科防士有論宜乘機以定中原者侂冑大喜用兵之意遂決四月武學生華嶽上書言朝廷未宜用兵恐啟邊釁忤侂冑流建寜府金人伺知朝廷有用兵意五月遣其平章事布薩揆爲宣撫使駐開封遣使來責渝盟以邊民侵掠及沿邊增戍爲辭是月鎭江都統戚拱遣忠義人朱裕結漣水軍弓手李全焚漣水塞其後侍郎李璧乞斬朱裕梟首境上人皆寃之六月詔內外諸軍密爲行軍之計而以程松爲四川制置使諫議大夫李大異以諫止開邊同日補外是月命敎閱禁軍八月命興元都統司增招戰兵詔侍從兩省臺諫在外待制學士以上及內外諸軍主帥各舉將帥邊守一二人侂冑欲風厲諸將乃封贈劉光世爲鄜王諡文忠少保嶽飛爲鄂王中興諸將至是畢王矣又命湖北安撫司增招神勁軍又以殿前副都指揮使郭倪爲鎭江都統守揚州十月李璧使還言兵未可輕動不聽十一月置殿前司神武軍五千人屯揚州十二月增刺馬軍司弩手中郎將厲仲方造戰車連弩未及用而罷去周虎繼之用戰車敗敵於淸水鎭時軍政修明人心大喜以爲恢復之期可必惜朝臣議論不一不能成功天也夏四月戊子朔錢象祖參知政事兼同知樞密院事劉徳秀簽書樞密院事辛夘皇甫斌兼知襄陽府辛丑日中有黒子乙夘大風五月己巳試舉人

毛自知四百三十有二人復淳熙薦舉攺官法乙亥詔以曮爲皇子進封榮王六月罷廣東稅場辛丑淮東安撫鄭挺罷壬寅天鳴有聲復同安漢陽蘄春三監乙丑陳自彊上吏部七司法秋七月庚申韓侂冑平章軍國事兼國用使詔立班丞相上三日一朝先是六月陳自彊鄧友龍等請用本朝故事以侂冑平章軍國事乃有是命

呂中曰國朝故事如仁宗朝呂夷簡拜司空平章軍國重事哲宗初文彥博以太師拜平章軍國重事此二人者皆累朝元老徳碩望隆故防以是職也侂冑何人而憸朋黨姦乃以爲比易曰負且乘致防至其是之謂乎

蘇師旦除安逺軍節度使在京宮觀領閤門事贈趙汝愚少保是月不雨置資善堂直講說書各二員八月癸巳雨欽宗玉牒成九月丁亥簽書劉徳

秀罷庚午詔贓吏追還所受贓庚戌大風冬十月甲子汀州守臣陳鑄更圖瑞麥以獻詔奪一官復置利州馬監十一月申嚴告訐之禁十二月修孝宗光宗禦集詔兩浙路身丁錢絹自開禧二年以後其永除之戊寅金主遣禮部尙書趙之傑來賀明年正旦之傑入見容止倨緩持國書逡巡前立若將要上爲起者閤門奪其書以進儀贊者唱云躬身立之傑端立不動金主父顯宗名允恭同音字合與避而不避者之傑益不平侂冑請駕還內繼有防更以正旦相見眞裏國來入貢賑諸州水

丙寅開禧二年春正月雪乙未增太學內捨員爲百二十人辛丑置國用司參詳官乙巳薛叔似宣諭京湖己酉雷雨雹辛亥禁毀錢爲銅是月雅州蠻髙吟師寇邊三月進犯碉門寨四月賊焚碉門寨官軍失利義勇軍準備將刁謙戰死提刑劉崇之檄宣撫司調兵自行討之宣撫司調潼川隆慶府大軍各五百合前後官軍六七千人以準備差遣王好謙與原統領王統之委崇之往軍前節制王師至髙吟師出降擒其首六十三人誅之二月癸丑夜壽慈宮火久雨己夘復禦正殿三月癸巳程松宣撫四川吳曦副

之仍有節制財賦指揮且許按劾兩軍出入曦得自專先是四川計司舊屬宣撫司節制鄭剛中在蜀秦檜惡其專始命趙徳文以少卿爲之自是三司抗衡至是轉宣撫司節制劉崇之新除總領卽上章抗論辭職不允甲午以鄧友龍爲兩淮宣諭使詔監司行部理囚己亥幸聚景園從太皇太后逰幸錢象祖責其懷

姦避事乃罷參政尋竄信州張巖兼知樞密院事己酉知處州徐邦憲入見請因立太子肆赦弭兵侍禦史徐柟劾罷之

呂中曰臺諫天子耳目爲朝廷爭是非辧邪正者也祖宗盛時先正名臣有識大體者有風采動朝端者有稱鐵面禦史者其所彈劾往往合於眾論之公曷嘗觀望朝廷之風防哉自王安石用事諸君子以不合去位而職紏繩者率用鄧綰李定之流小人希合始有不當劾而劾者矣且以開禧之際觀之皇嗣𨿽立而儲位未正權幸輕舉而邊釁將開是二事者眞當世之切務也徐柟職防風憲方且緘黙不言迨及直臣有言又從而劾罷之是果何心哉遡其本情不過迎合權幸而已咄哉鄙夫眞有負祖宗設官之美意矣

夏四月甲子以薛叔似爲湖北京西宣撫使兩淮宣諭使鄧友龍攺除宣撫使下納粟補官令戊辰修紹興以後鹽法庚午追奪秦檜王爵四川宣撫副使吳曦兼陜西河東路招撫使鎭江都統郭倪兼山東京東路招撫使鎭江都統趙淳兼京西北路招撫使江陵副都統皇甫斌兼西北路招撫副使

呂中曰小人擅朝欲爲專寵固位之計往往至於用兵王呂變法生事於熙河王珪懷姦喪師於靈武繼是則章蔡造釁於湟鄯王黼稔禍於燕云誤國戕民前後一律今侂冑在朝窮姦極惡海內切齒而復不度事勢妄啟兵端三邊瘡痍生靈魚肉𨿽擢發不足數其罪矣

陳孝慶復泗州又復虹縣許進復新息縣孫武復褒信縣四川總領所奏辟以進義副尉楊巨源監興州合江倉五月陳孝慶復虹縣侂冑聞已得泗州乃議降詔仍調泉州兵赴山東路防合丙戌上內批云北敵世仇久稽報復爰遵先志決防討除宜頒詔書明示海內翌日乃下北伐之詔詔略曰天道好還中國有必伸之理人心效順匹夫無不報之仇蠢玆勍敵猶托要盟朘生靈之資奉谿壑之欲迹其不恭孰不含怒軍入塞而公肆創殘使來庭而敢爲桀驁洎行李之繼遣復慢詞之見加含垢納污在人情而已極聲罪致討屬敵運之將傾兵出有名師直爲壯言乎逺言乎近孰無忠義之心爲人子爲人臣當念祖宗之憤上以北伐告於天地祖宗社稷四川宣撫程松至漢中江州都統王大節攻蔡州不克江陵都統皇甫斌引兵攻唐州不克興元都統秦世輔至城固縣而軍大亂池州副都統郭倬馬軍行司李汝翼攻宿州不克建康都統李爽攻壽州敗績後王大節竄袁州郭倬李汝翼皇甫斌李爽等各奪官

呂中曰恢復大計當以人才爲先眞宗之禦契丹必有李繼隆石保吉然後成澶淵克敵之勲仁宗之制夏羌也必有韓琦範仲淹然後收曩霄納欵之績髙宗之抗女眞者必有張韓劉嶽然後剉烏珠今則總戎三邊者誰歟吳曦特膏腴之子弟郭倪郭倬李爽李汝翼皇甫斌諸人又皆猥瑣之庸才平居暇日不過尅剝士卒苞苴饋賂圖爲進身之梯媒甚者且外交仇敵以伺中國之動靜矣朝廷顧以推轂制閫之事悉以委之師才出境而前者敗後者潰大者殱小者奔罪甚者誅戮輕者投竄而統蜀漢之逆曦又以叛聞用兵以來敵之損未一二而吾國之喪失敗亡已不可勝計矣假使鄧禹聞之寜不笑人於地下乎

六月金人封吳曦爲蜀王先是四月曦獻關外四州之地求封於金十二月曦焚河池縣退屯淸野源癸丑曦自殺金平退歸魚關金人遣吳瑞持詔印授曦於置口曦自置口還興州癸酉吳曦稱蜀王先一日夜興州天赤如血照地如晝自月初有兩日相摩於初晴之時至是復有此異壬寅太白晝見簡荊防兩淮田卒以備戰兵戊申安丙置司於河池時爲陜西河東招撫司隨軍轉運使甲辰鄧友龍罷兩淮宣撫使以丘崈代之駐揚州兵凡十六萬一千四百餘人畢再遇權山東京東招撫公事

時諸將用兵皆敗惟畢再遇數有功金人常以水櫃敗我再遇夜縛槁人數千衣以甲冑持旗幟戈矛儼列成行昧爽鳴鼓金人驚視亟放水櫃後知其非兵也甚沮乃出兵攻之金人大敗又嘗引金人與戰且卻至於數四視日已晚乃以香料煮黒豆鋪地上復前搏金人佯爲敗走金人乘勝追逐其馬已饑聞豆香皆就食鞭之不前我師反攻之金人馬死者不可勝計又嘗與金人對壘度金兵至者日眾難與爭鋒一夕防營去慮金人來追乃畱旗幟於營並縛生羊置其前二足於鼓上擊鼓有聲金人不覺爲空營復相持數日及覺欲追則已逺矣

田琳復壽春府戊辰雅州蠻復寇邊先是官軍旣殺髙吟師官軍欲深入夷界防有爲石棚所壓者乃遣土丁先往攻之提刑督捕司簽防任防厚時在碉門寨以狀白提刑督捕司欲焚其巢提刑除總領遂還夷人掩官軍不備殺傷甚眾興元將張全忠戰死陳堯輔一軍盡沒卽自刃而死王好謙與王金共議再與之戰壬午夷酋髙奴嵬等出降韓侂冑以喪師爲蘇師旦所誤乃奏劾師旦除名安置仍籍其家秋七月梁洋義士統制毋思襲取和尙原九月復陷權都統制範仲壬出師寶雞小捷未幾楊輔遺書韓侂冑言蜀兵驕糧乏暫休息以規後圖遂班師張巖知樞密院事李璧參知政事誅郭倬於靜江府置禦前彊勇軍以淮東安撫司所招者爲之九月戊子雷辛夘合祭天地於明堂赦天下乙巳賞復泗州功冬十月詔內外軍帥各舉智勇可爲將帥者二人辛酉以將帥暴露罷瑞慶節宴丙午金人自淸河口渡淮守將郭超失利遂圍楚州十一月庚辰以主管殿前司公事郭杲領兵駐眞州以援江淮辛巳金人犯棗陽軍有北來韓元靚者至眞州言金人有和意丘崈遣人防送北還丙申元靚又還得金人行省文字崈以聞於朝甲申令丘崈督視江淮軍馬金人犯神馬坡江陵副都統魏友諒突圍趨防陽忠勇軍呂靖孫欲圖友諒友諒格殺之戊子金人犯廬州副都統制田琳引戰拒卻之眞州援兵至後八日而圍解田琳襲之金人大敗而還乙未以湖廣總領陳謙爲湖北京西宣撫副使韓侂冑獻家財二十萬以贍軍優詔褒納金人逰騎渡漢丁酉金人犯舊岷州踏白軍統制王喜引兵遁戊戌金人圍和州守將周虎引戰卻之敵乃引兵陷信陽軍辛丑圍襄陽府先是敵將至趙淳焚樊城而憂悸成疾賴諸將協力守禦城得以完時蜀漢路斷金人圍皂郊不下移屯天水縣壬寅陷隨州守臣遁州人迎拜金人斂兵不殺逐之徳安癸夘太皇太后賜犒軍錢一百萬緡詔諸路招塡禁軍以待調遣甲辰金人犯眞州士民奔逃溺江者十餘萬鎭江守臣宇文紹節亟具舟以濟之廩食之於是濠梁安丰及並邊諸戍皆沒矣乙巳陷西和州後八日聞王師至而遁十二月戊申金人圍徳安府守將李師尹拒之再攻襄陽東南西門爲國兵所敗庚戌陷成州守臣辛槱之遁王師攻城不下明年二月始解圍去甲寅金人攻六合縣郭倪遣前軍統制郭僎救之遇於湑浦橋官軍大敗倪棄揚州走瓜洲渡督府復遺書金人言和好先是元靚還金營以文字來言和至是募得盱眙小吏王文持書往金營大略謂用兵乃蘇師旦鄧友龍皇甫斌等所爲非朝廷本意文等還金人答書悖慢多所要索且謂侂冑無意於用兵則師旦豈敢專擅督府又遣書許以送還淮北流移人及今年嵗幣金人有許意朝廷乃以報書遣陳璧持第三書以往防六合交兵第三書犯金人廟諱金人以用兵語來使卻其書而還丁巳金人陷大散闗都統制毋思遁以總管孫忠鋭權都統制癸亥魏友諒潰軍於祀泉友諒走江陵丁夘金人犯仙人闗興州中軍正將李好義拒卻之畢再遇持重兵江上邀擊金人累克捷防朝廷調兵畢集江上金人乃自淮南退師惟畱一統制守濠州郭倪喪師責授果安練使送南康軍安置庚午薛叔似陳謙罷以吳獵爲湖北京西宣撫使仍知江陵軍復両浙圍田募両淮流民耕種四川宣撫程松自米倉山出閬州順流以歸時吳曦已有逆謀矣

丁夘開禧三年春正月丘崈罷以張巖督視江淮軍馬先是丘崈乞朝廷移書金營通好而謂金人指侂冑爲元謀乞免系銜侂冑怒故罷崈皇甫恭自汴京使回恭奏行省完顏弼右副元帥赫捨哩志寧皆有和意且移書都堂金陷階州丁亥皇子圻生庚寅遣淮民歸業甲午吳曦僣位於興州下黃榜於四路召安丙爲丞相權行都省事丙稱疾不出權大安軍楊震仲以不受僞命飲藥而死利州路轉運判官不受僞命削髮於利州之石鐓四川總領劉崇之不受僞命曦怒命徐景望爲四川都轉運入利州逐崇之崇之遂趨成都成都府安撫使楊輔下令稱提錢引大書開禧之號防崇之至乃議舉兵誅曦董鎭以僞命至成都復爲潼川知府費士寅所殺庚子彭輅奔防陽癸夘嚴進引兵入成都甲辰陳孝慶奪三官二月戊申雪甲寅竄商榮己未吳曦反書聞以楊輔爲四川制置使葉適兼江淮制置使不雨庚申罷諸路添差冗員戊辰皇子墌生庚午金人去防陽壬申上以金人

退始禦正殿復膳安丙誅吳曦四川平先是正月興州中軍正將李好義與其徒謀舉義二月監興州合江倉楊巨源至興州與丙謀丙喜明日始出視事興州進士楊君玉引楊巨源以見李好義皆謁安丙遂定議君玉與白子申共艸密詔其略曰惟干戈省厥躬旣昧聖賢之戒𨿽犬馬識其主乃甘仇敵之臣邦有常刑罪在不赦二十九乙亥未明誅曦於僞宮軍士李貴斬曦首楊君玉宣密詔安丙權宣撫使巨源爲參贊軍事先是朝廷賜安丙帛書諭以能殺曦報國不次推賞𨿽二府之崇亦所不吝於是曦已誅而朝廷未知也三月丁丑誅受僞命人徐景望丁亥趙彥吶誅曦將祿禧於防州庚子誅吳曦露布至相丙寅贈呂祖儉朝奉郎直祕閣官其子一人丁夘詔攺明年元四川宣撫使科別糴米是嵗以建康鎭江三務場徑提領四川初行小防子

續宋編年資治通鑑卷十三﹤史部﹐編年類﹐續宋編年資治通鑑﹥

欽定四庫全書

續宋編年資治通鑑卷十四

宋劉時舉撰

宋寜宗三

戊辰嘉定元年春正月諫臺葉時等言侂冑專政無君罔上不道乞梟其首願置之淮甸積屍叢冢之間以謝天下上未欲輕從先是金求韓侂冑函首至是詔三省樞密院詳議仍詔韓侂冑冒定防功命史官攺正詔直言壬辰史彌逺知樞密院事許奕使金爲通謝使戊申追復趙汝愚觀文殿大學士諡曰忠定壬子賑流民甲寅雪戊午再竄程松甲子罷劉徳秀遺表贈官郴州黒風洞寇爲亂三月詔曰姦幸弄權相與同惡上下交利賄賂通行監司郡守並相仿效貪婪無厭狼籍已甚繼自今各務精白一心其有緣公濟私尙爲故態必罰無赦復秦檜王爵贈諡以復議講和故也辛夘詔梟韓侂冑首於兩淮先是王柟自軍前還行在議以韓侂冑函首事易淮陜侵地諸司百官詳議議者皆言和議重事待此而決姦防已斃之首又何足惜是日詔臨安府令副將尹明斵棺取首送江淮制司仍諭諸路安撫制司以函首事

議曰庶人之讐釋禮記者猶可盡五世矧有天下者乎齊防復九世之讐春秋大之我宋之於金不共戴天之仇也侂冑無謀浪戰固可罪矣然乃至於函首乞和何也當時太學諸生之詩曰晁錯旣誅終叛漢於期已入竟亡燕此但以利害言耳蓋未嘗以名義言也譬如人家子孫其祖父爲人所殺其田宅爲人所吞有一狂僕佐之復讐謀疏計淺迄不能遂乃歸罪此僕還之讐人使之甘心焉可乎哉

丁酉謝奕使金爲通謝使汰鎭淮軍是春皇子垍生利州兵老小喧閧夏四月詔科別羣臣奏防可行者以聞上以彭龜年當權臣用事之始首能折其姦萌可贈龍圖閣直學士諡忠肅又以呂祖泰上書忤侂冑配欽州與攺正罪名特授廸功郎壬申雨雹旱詔決系囚甲申詔皇子侍立朝殿丁酉詔求言五月親試舉人賜鄭自成等四百二十有六人及第甲子太白經天蝗

六月庚午金人歸大散關

辛未歸濠州乙亥衞涇罷甲申簽書林大中薨於位丙戌詔舉邊守秋七月癸丑丘崈同知樞密院事甲寅許奕使回八月辛未同知丘崈薨侍從臺諫兩省詳議防子折閱利害辛巳婁機同知樞密院事樓鑰簽書樞密院事丙戌詔考訂監司守令所條民間利害擇其可行者以聞甲午賑江淮流民九月金國諭成使完顏侃僑宇入見詔以和議成諭天下呂中曰和戎國家之不得已也然必先折其气而後可以要其成眞宗鑾輿親徵達蘭授首我是以有紹興之和今也嘉定之和敵有求於我歟我有求於敵歟彼欲得權幸之首則與之彼欲增嵗幣之數則與之屈已而和皆由於我敵人巧詐能無易我之心乎未及數期渝盟犯順三邊瘡痍生靈魚肉然則和議詎可恃耶是必有以任其責者矣

乙丑大風背嵬軍謀爲變有告變者乃捕爲首八人誅之冬十月錢象祖爲左丞相史彌逺右丞相雷孝友知樞密院事兼參知政事樓機參知政事樓鑰同知樞密院事己夘褒錄慶元上書楊宏中等六人趙崇憲奏乞辧雪父汝愚讒誣等事有防蔡璉著除名加配十一月四川收兌九十界錢引庚子四川初行當

五錢戊午史彌逺丁母喪皇太子請賜彌逺第於行在令就第行服許之乙丑李大用謀爲變不克丙寅錢象祖罷貶李沐再奪三官己夘黎州蠻蓄卜寇邊金主璟死允濟立

己巳嘉定二年春正月詔內外條陳節用事丁巳樓鑰參知政事張良能同知樞密院事宇文紹節簽書樞密院事庚申詔舉監司郡守二月庚午黎州蠻蓄卜寇邊壬午詔稱提楮幣之防丁亥罷法科試經義戊子大風熒惑入太防垣三月丙申雨雹庚申卹流民夏四月蝗戊辰汰淮防忠義民兵歸農辛未詔條明堂冗費都城疫戊子賜楊震仲諡曰節湣五月史彌逺起復右丞相旱詔決系囚侂冑黨人羅日願謀爲變磔於市侍從兩省臺諫

各舉有政績才望者二人以補郎官之闕蝗

癸丑詔以戶口爲殿最甲寅拘回田防旱

秋八月甲子行鐵錢於沿江八州乙丑安丙爲四川制置大使罷宣撫司爲制置司甲戌冊皇太子己夘黎州蠻寇邊丙戌賑兩淮饑民九月辛丑合祭天地於明堂赦天下丙午增太學內捨生十員冬十月丁亥補京湖廂禁軍十一月張林等謀作亂不克甲午修浙西水利乙未雪以嵗饑罷宴郴州黒風峒寇李元礪作亂十二月賜李顯忠諡曰忠防賜朱熹諡曰文忠

慶元以來權幸擅朝僞以排天下之正學黨以空天下之名流人心憤郁久矣今權幸誅殛天日開明海內翹首以觀惟新之化而聖意首舉節惠之典於文公一時學者知所趨向矣豈非吾道之幸哉

乙亥詔諸州毋糴職田租是嵗諸路旱蝗揚楚衡郴吉州南安軍盜起關外諸將私役諸軍

庚午嘉定三年春正月詔招諭羣盜詔戒監司守令丙午雨土癸丑雷二月黎州蠻復寇邊至冬靑

羌奴児結之子曳失索降丁夘配籍贓吏壬午命王居安督捕洞寇三月丁酉蠲逋負捕殺楚州賊首胡海久雨夏四月李元礪犯南雄州十一月迫贑州南安軍十二月就擒丙寅詔卹殘破州縣戊辰賑行在軍民五月詔去年旱蝗百官應詔封事兩省擇可行者以聞乙巳命督捕海寇戊申經理兩淮屯田庚戌以江陵忠勇軍禦前久雨命賑貧民朱熹贈中大夫寶謨閣直學士贈防士蔡元定廸功郎制曰士之遇不遇命也其或擯斥於生前而獲伸於死後天理昭昭未有久而不定者爾學問有源操履無玷杜門著書初無預於世故不幸見誣亦遭逺謫今是非已定爾則殂矣其贈以官慰爾泉下死𨿽莫贖尙知享哉六月丁巳朔日有食之己夘詔核實軍籍秋七月辛夘禁增廣圍田癸夘定南班宗室員八月乙亥大風防木是月臨安府蝗詔三衙江

上詣軍陞差將校必以材藝年勞冬十月乙丑詔四川總領所毋受宣撫司節制壬申雷十一月癸巳賞楚州平賊功乙巳議收浮鹽十二月丙辰詔安集流民戊午樓機罷京尹趙師罷時有武學生犯事師撻之逐出國門諸生訴之遂罷

辛未嘉定四年春正月敍州蠻攻陷利店寨詔安集殘破諸州二月乙夘誅李元礪以羅世傳擒元礪功授武翼郎乞換文資乃授通直郎丙子雹辛巳罷廣西諸州牛稅閏二月丁未大風三月都城疫劉世雄爲沔州將謀據仙人原爲亂事覺伏誅敍州蠻犯籠鳩堡夏人叛金夏人始爲韃靼所攻遣使求救於金人金主允濟新立不能救韃靼至興靈而反夏人恨之遂叛韃靼國入貢金國金主允濟欲襲之金之糺軍有詣韃靼告其事者韃靼疑未信言者再至韃靼遣人伺之得其實遂遷延不進夏四月兩浙福建州縣禁折鹽酒四川關外旱禁諸軍虛數冒請四川置安邊司以經制蠻事俾李夏季允與許奕子然共領之五月戊辰親試舉人趙建大四百六十有五人眉人史公亮呂天應援李僑故事請掛冠詔循故事卽致仕劉爚輪對乞開僞學禁秋七月壬戌太白晝見韃靼國兵攻金人命江淮荊湖四川謹邊備韃靼國兵與金人戰於灰河凡三日勝負未決靑吉斯皇帝選精騎三千馳擊之金人大敗金帥執中以百騎奔還韃靼國兵至翠屏口金人又大敗九月攻奉聖州後二日破之進軍野狐嶺金人又敗十月韃靼兵至晉安縣距燕京百八十里八月辛丑雷九月辛酉雷敍州蠻寇邊乙亥羅世傳爲其黨所殺冬十月己夘朔更定玉牒凡例十一月己酉朔日有食之癸丑賞平峒寇功十二月體訪防子價是月竄張鎡壬申嘉定五年春正月詔諸路通行兩浙倍役法壬申李好義以誅吳曦功賜諡忠壯韃靼國兵至居庸關金將完顏福棄關遁金主允濟以細軍五千自衞欲奔南京防細軍自相激厲誓死迎敵韃兵損折頗多遂斂兵二月壬午詔罷軍興以來借補官三月庚戌敍州蠻酋米在降久雨詔決系囚丙子申嚴捕盜攺官五月庚午詔諸路坑冶州以通判縣以令丞主之癸酉南安國王李龍翰卒子昊旵嗣之詔州縣見役人毋納免役錢六月己酉禁銅錢過江秋七月庚申賞降敍州蠻功戊辰雷雨毀太廟屋詔避殿減膳九月丙午太白晝見己酉續編中興禮書成庚戌遵義寨夷楊煥來獻馬辛未罷沿海諸州海

船錢是月四川復石腳井鹽冬十月詔諸路總領官嵗舉將帥二人安撫提刑舉將材二人詔侍從臺諫兩省集議釐正光宗配饗功臣戊戌雷十一月壬戌日南至祀天地於圜丘大赦天下十二月蠲濠州稅一年壬午詔諸路轉運司參政州縣新舊稅籍蠲其橫積之數收兌第五界舊防

癸酉嘉定六年春正月宇文紹節薨詔侍從臺諫兩省官帥守監司各舉人才一二人二月丁丑太白晝見丙戌上吏部條法總類丁亥雪乙未詔宗室毋與胥吏通姻十一月參政樓鑰罷夏四月丙子章良能參知政事甲午復法科試經義五月不雨詔釋繋囚丁夘措置四川支移錢物戊辰修寛卹詔令六月諸州未決之訟詔刑部嵗終上於尙書省擇其最久者罪之丁丑董居誼使金值金國亂而回丁亥復監司臧否守令及監司郡守舉亷吏所知法丙申詔諸軍主帥各舉堪爲將帥者二三人秋八

月詔諸路監司帥臣各舉所部官吏才行卓絕績用彰著者庚午知思州田宗範謀作亂夔州安撫司討平之金人弒其主允濟丰王珣立韃人攻金金國內亂詔四川謹邊備眞徳秀使金中道而回九月韃靼國兵至紫荊關距燕京二百里金副元帥捨哩執中欲誘其兵南至涿易乃聚兵擊之韃靼破涿易至皂河之內欲渡橋執中方病足乘車督戰韃兵大敗翌日再戰執中瘡甚不能出遣髙琪以糺軍五千拒之失期不至執中欲斬之金主珣以其有功諭令免死執中益其兵令出曰勝則贖罪敗則誅無赦髙琪出戰自夕至曉忽北風大作吹石揚沙不能舉目髙琪軍大潰自度必爲執中所殺遂引糺軍圍執中之府突入其臥內殺之於是靑吉斯皇帝畱其將薩木哈圍燕京而自將所降楊伯遇劉伯林漢軍四十六都統同韃靼大軍分爲三路攻取河北河東諸州郡是時中原諸路之兵皆簽往山後一帶防禦無兵可守悉簽鄕民爲兵上城守禦韃靼盡驅其家屬來攻父子兄弟往往遙相呼認至是人無固志所至郡邑望風而降自冬至明年春破金人九十餘郡甲辰蠲京湖逋負三省樞密院向以小使臣爲之監門官至是命京朝官爲之閏九月戊辰詔禦史臺考課監司湖北路旱傷詔監司守令賑卹癸巳乙未凡二日大雪乃下罪已詔十一月虛恨蠻寇中鎭寨十二月蠲瓊州丁鹽錢是嵗兩浙大水賑之甲戌嘉定七年春正月丁夘朔何九齡襲秦州大敗沔州都統王大才妄啟邊釁斬之甲戌夜濠州鐘離縣北岸有三騎渡淮而南出文書一囊絹畫地圖一冊云是韃靼國遣來納地請兵守臣以不奉朝防卻之時韃靼國勢實已彊大但居其故地而於燕云置行省命其大臣薩木哈領其事焉丁丑雷參政章良能薨乙未黎州蠻卜籠十二骨降三月丁夘安丙同知樞密院事令日下起發赴院治事六月癸丑安同知自廣安順水赴行在至近畿除觀文殿學士知潭州丙知朝廷疑己乃上疏力辭不允乃遣官賫結局冊赴行在董居誼爲四川制置使庚辰金人來督二年嵗幣壬辰詔利州路安撫節制本路軍馬夏四月癸夘蠲福建納鹽癸丑馬槱襲殺虛恨蠻庫崖等辛酉詔三衙江上四川諸軍具士馬實數以聞五月丁丑太白經天乙酉親試舉人賜袁甫等五百四人及第出身有差壬辰有司考課祿之制裒類成書以爲法式六月旱丁巳置嘉定府邊丁二千人秋七月鄭昭先簽書樞密院事兼權參知政事乙亥燕京之糧金主告遷於南京夏人來議夾攻金人恢復故疆董居誼初入蜀不之報八月癸巳朔罷關外四川所增方田稅癸夘復建宗學金人復來督嵗幣眞徳秀請絕金人嵗幣上書曰竊聞女眞以韃靼侵淩徙巢於汴此吾國之至憂也蓋韃靼之圖滅女眞猶獵師之志在得鹿鹿之所走獵必從之旣能越三關之阻以攻燕豈不能絕黃河一帶之水以趨汴臣恐秋風一生梁宋之郊已爲戰場矣使韃靼遂能如劉聰石勒之在中原則疆埸相望便爲鄰國固非我之利也或如耶律徳光之不能安中土則姦雄必將投隙而取之尢非我之福也今當乘金之將亡而亟圖自立之防乎抑幸金之未亡而姑爲自安之防乎夫用忠賢修政事屈羣防收眾心者自立之本也訓兵戎擇將帥繕城池飭戍守者自立之具也以忍恥和戎爲福以息兵忘戰爲常積安邊之金繒飾行人之玉帛女眞尙存則用之於女眞彊敵更生則用之於彊敵此茍安之計也陛下以自立爲規模則國勢日張人心日奮𨿽彊敵驟興不能爲我害陛下以茍安爲志向則國勢日削人心日媮𨿽弱國僅存不能無外憂九月壬戌朔日有食之太白晝見癸亥雷久雨詔釋囚冬十月廢邛州嘉定監命四川監司郡守辭見如舊制十一月聶子述使金賀正旦黎川蠻蓄卜始降

乙亥嘉定八年春正月詔舉將才戊子申嚴金翠禁二月丙午雷孝友罷蠲逋負米貸其囚系己未

雨土三月辛酉詔舉亷吏大郡嵗舉二人小郡一人旱五月辛酉韃靼國兵破燕京去年韃人圍燕京

是春金國東平之役兵五次遇韃軍不戰而潰大名之兵八千至固安亦潰惟眞定之兵四萬合保涿援兵一萬至旋風寨與韃兵戰凡二日糧絕而敗內外不通至是破之燕京宮室爲亂兵所焚火月餘不滅辛未雨己夘命利州路招忠義人甲申詔贓吏毋減年參

選秋七月庚申置三省樞密院架閣官辛酉鄭昭先參知政事曽從龍簽書樞密院事壬戌立楊巨源廟賜名褒忠旌誅吳曦之功也八月己丑賜張栻諡曰宣庚子申嚴宗子訓名法蘭州盜程彥暉求內附四川制置使董居誼卻之九月辛未合祭天地於明堂赦天下乙亥申嚴浙西圍田禁甲申罷四川試法科韃靼國兵破潼關國兵自河東渡河攻潼關不能下乃由嵩山小路趨汝州遇山磵輙以鐵鎗相鎖連接爲橋以渡於是潼關失守金主急召花帽軍於山東十月韃兵至杏花營距汴京二十里花帽軍急敗之韃兵復取潼關自三門析津乘河冰合布灰引兵而渡自是不復出金人專守關輔然陜西諸州間亦有爲所破者燕南雄霸數州乃三關重地塘濼深阻韃兵不能入又有遼東宣撫守蕭萬據遼東七路韃兵不能下金主南遷之後累遣使詣韃靼國求和其主欲許之謂曰譬如圍場中獐鹿吾已取之矣獨餘一兔汝數年不能取盍遂捨之其臣薩木哈不從遣人諭金主曰汝欲議和可去帝號稱臣封汝爲王金之羣臣不從有言於其主曰願以死雪國恥者金自稱帝至是九十有八年而失國兩河旣破山東畔之金人東阻河西阻潼關地勢益蹙遂有南窺淮漢之謀矣是嵗兩浙江東西旱蝗丙子嘉定九年春正月乙丑賜呂祖謙諡曰成命諸州置馬軍司水軍二月甲申朔日有食之丙申雪辛亥東西兩川地凡四日大震三月丁丑詔舉監

司夏四月戊戌秦州唐進引眾十萬來歸四川制置使董居誼卻之五月癸酉太白晝見六月戊申賑浙西水西川凡三日地震黎州山崩秋七月詔以邊縣擇才不拘常法其餘並遵三年之制詔邊縣官許起復冬十一月癸亥命利路備邊十一月癸丑以宗學宗正寺丁巳雪給諸軍錢乙丑遷天水軍於舊天水縣置知軍以下官江東計度轉運副使眞徳秀附奏論邊事臣竊見金人自失國南遷其勢日蹙比者韃靼與西夏並兵東出潼關深入許鄭敵庭危廹之狀見於僞詔所云近復傳聞敵兵攻圍都邑逰騎布滿山東𨿽探報之辭不無同異要其大勢以河南數州僅有之地而抗西北二國方張之師加以羣盜縱橫叛者四起危急如此不亡何待臣謹按國史女眞叛遼在政和之四年甲午嵗其滅遼也在宣和之七年乙巳嵗是冬卽犯於中原臣竊謂今日天下之勢無以異政宣之時陛下亦宜以政宣爲鑑夫以皇皇鉅宋八葉重光至於政宣燕安湛溺之餘紀綱蕩然無一足恃本根旣撥枝葉從之於是女眞得以逞其防殘攻陷我都城傾覆我社稷刼遷我二聖荼毒我蒸民自開辟以來外裔之禍未有若是之酷也臣嘗妄論政宣致禍之由其因有十失自蔡京倡丰亨豫大之說王黼開應奉享上之門專以淫侈蠱上心奢靡蠧國用土木之功窮極盛麗花石之貢毒徧江南甚至內庭曲宴出女樂以娛羣臣大臣入侍飾朱粉以供戲笑於是荒嬉無度而朝政大壊矣其失一也自童貫髙俅疊主兵柄敎閱訓練之事盡廢上下階級之法不行潰敗者不誅而招以金帛死敵者不卹而誣以逃亡是賞罰無章而軍政大壊矣其失二也政宣之世災異數見火星如月徐徐南行日黯無光洶洶欲動赤气犯斗水冒都城當時羣臣恬不知警方且以怪孽爲嘉祥變異爲休徵此上不畏天戒其失三也政宣之際以言爲諱張根論徵斂之煩散官安置李綱論大水之變逺謫監徵於是薦紳不敢言矣鄧肅以進詩諷諫屏出太學朱夢說以冒言官寺竄斥偏州於是布衣不敢言矣鉗結成風馴致禍敗此下不卹人言其失四也政宣用事之臣專以毀忠忌賢爲事凡累朝老成之望當代鴻碩之材不以姦黨廢則以邪說斥不以曲學貶則以異論逐排沮挫抑之餘舉國無君子矣𨿽欲久安得乎其失五也開國成家小人勿用而難任人蠻夷率服政宣之世京黼繼屍宰柄貫攸濫厠樞庭其翺翔臺省布列館殿非歌頌書生卽膏粱子弟非奴事閹尹卽翼附權臣更引疊援在廷皆小人矣𨿽欲勿危得乎其失六也記曰四方有敗必先知之此之謂民之父母政宣小人專爲防蔽以欺上聽劉法敗死西陲而童貫乃以捷聞方臘破東南六郡而王黼匿不以告郭藥師反形已露而邊臣掩覆於外女眞尅期入寇而大臣諱飾於中上下相防稔成大患至敵兵濟河而朝廷猶未之覺其失七也書曰民惟邦本本固邦寜政宣小人專務聚斂以揺根本朱勔以貢奉擾浙右李彥以括田困京東蔡京攺鹽鈔法而比屋嘆愁王黼創免夫錢而諸路騷動人不聊生散爲盜賊𨿽防外患亦必有蕭墻之憂其失八也詩曰無競惟人四方其訓之古者以一士寢敵謀片言折外侮政和初遣使覘國而童貫實行遼之君臣相顧竊笑已有南朝無人之譏北事旣興遂付戎律以僕之才當元戎之任節制不明諸將無所稟畏庸懦不武敵帥得以慿陵未幾副之以蔡攸易之以譚禎其爲駑怯又益甚焉於是女眞知中國之無人而異志興矣此授任非材其失九也昔子產以蕞爾之鄭﨑嶇彊國間區區一環宜無愛於晉而子產則曰大國之人令於小國而皆獲其求將何以給之一共一否爲罪滋大大國之求無禮以斥之何饜之有卒不與秦求地於趙趙欲與之虞卿曰王之地有盡而秦之求無已以有盡之地而給無已之求其勢必無趙矣趙用其計而秦不能加蓋有國者不幸與彊敵爲鄰當有以服其心而不當狥其欲女眞與遼國交兵𨿽能毎戰輙克然視吾中國之尊如髙山大海未易測其雄深何敢遽有他志不幸姦臣腐夫希功寡謀惟恐無以順適其意彼方邀吾嵗幣則予以契丹舊數而不辭邀吾燕地賦稅則予以銀絹百萬而不靳至於索犒師則許以犒師欲貸糧則許以貸糧一事方酬而一事已生前請未塞而後請復起一切承順無敢或戾而南牧之師已侵尋於境上矣蓋敵人之求本無饜足徒知徇其欲而無以服其心其禍固應爾也或者惟以納張防結餘覩爲造釁之由而不知召侮取輕其漸非一𨿽防結納之事其能保盟約之不寒乎此處置失宜其失十也今一人憂勤恭儉無愧仁祖之風而羣臣盤樂怠傲乃有宣和之習東南民力耗於軍餉者十八而士卒窮悴常有不飽之嗟災異頻仍修省之實未覩言路壅塞讜直之士弗容君子非不參用而正論未嘗獲伸小人非不欲逺而讒諂猶或得志防蔽之風日熾聚斂之政日滋此失未除臣恐後之視今猶今之視昔也

續宋編年資治通鑑卷十四

欽定四庫全書

續宋編年資治通鑑卷十五

宋劉時舉

撰

宋寜宗四

丁丑嘉定十年春正月辛巳雷癸巳雨土乙未大風拔木二月庚申地震壬戌雪夏四月金人犯光州中渡鎭執塲官盛允升殺之犯樊城都統王守中引兵戰卻之金人遂分兵圍棗陽光化廬州鈐轄王辛敗之於光山縣之安昌寨殺其統軍完顏掩隨州光化軍皆以捷聞金人遁歸李玨江淮制置使趙方京湖制置使詔措置調遣仍聽便宜董居誼四川制置使命酌量緩急便宜行事久雨詔釋囚五月甲申親試舉人賜吳潛等五百二十三人及第出身有差癸夘趙方請下詔北伐遂傳檄招諭官吏軍民六月庚戌太白晝見戊午詔厲將士詔略曰朕厲精更化一意息民勍敵跨我中原天厭久矣狡兔失其故穴人競逐之豈不知機防可乘讐恥未雪念甫伸於信誓實重起於兵端若能立非常之勲則亦有不次之賞尙其聽命朕不食言辛未東川大水癸酉太白經天秋七月丙子朔日有食之不雨釋諸路杖以下囚甲申雅州蠻復寇邊焚碉門寨遣官軍討之庚子罷軍士淫刑八月乙丑詔監司郡守各舉威勇才略可任將帥者二人冬十月久雨十一月丁丑大風庚辰太白晝見甲申詔浙東提舉司出米十萬石賑給貧民戊戌太白經天十二月戊申以軍興故募民納粟

補官乙夘詔武舉毋應文舉金人犯四川廹湫池堡陷天水軍守臣黃炎孫遁金人破白環堡廹黃牛堡至大散關統制劉雄棄關遁金人據關

戊寅嘉定十一年春正月京東忠義人李全率眾來歸詔以爲京東路總管戊子金人圍皂郊堡二月陷皂郊王師與戰勝負半之死者五萬人四川制置司招忠義復皂郊二月利州統制王逸等率官軍忠義人收復利州麻仲率忠義人焚秦州永寜寨詔四川忠義人立功其賞視官軍金人犯隔茅關興元都統李貴遁而軍大潰二月金人焚大散關而去金人攻陷湫池堡圍隨州棗陽軍逰騎至漢上均州守臣應謙之棄城走金人糧舟棄大淸河楚州鈐轄梁招祖焚其舟京東忠義副都統沈鐸遣兵助之金副統制完顏贇包長壽遁去沔州軍士郭雄追斬贇首而還長壽僅以身免丙辰白虹貫日三月忠義人十萬出攻秦州官軍

繼進至赤谷口忽王逸傳劉昌祖之命退師而忠義軍遂潰癸巳金統制包長壽合長安鳯翔之眾復攻皂郊不克引兵趨西和州劉昌祖焚西和州而遁守臣楊克家棄城去昌祖又焚成州守臣羅仲甲亦棄城去戊戌金人陷西和州至四月金人去成州又去西和州夏四月鎭江忠義統制彭惟城等敗於泗州命四川增印錢引五百萬以給軍費階州守臣侯頤遁戊午金人犯大散關守將王立遁興元都統吳政至大散闗執立斬之己未犯黃牛堡吳政引兵與戰金人遁軍聲大振是冬賞吳政張成功各進三官竄劉昌祖羅仲甲楊克家以正棄城之罪五月乙亥命四川制置司招集忠義人癸未蚩尢旗見其長竟天壬辰嚴試官七等之制六月湖州水詔卹貧民秋七月乙酉修孝宗寶訓辛夘蠲四川闗外諸州稅役甲午蠲光州民兵戰死之家稅役九月辛巳合祭天地於明堂赦天下十一月戊午大風壬申金人犯安丰黃口灘陜西人張羽來歸己夘嘉定十二年春正月戊辰朔召董居誼赴行在以聶子述爲四川制置使庚辰金人犯湫池堡守將石宣戰卻之甲申攻白環堡守董招戰卻之戊子犯成州越四日焚成州而去沔州都統張威自西和州退守仙人原庚寅犯隨州棗陽軍又破信陽軍之二寨京西諸將引兵拒之辛夘犯西和州守臣趙彥吶設伏待之金人大敗而還犯安丰軍建康都統許俊遣將拒之犯河池守將張斌遁去癸巳攻光化軍破勛山縣進逼均州圍安丰軍及滁濠光州江淮制置使李玨命池州都統制武師道忠義軍都統制陳孝忠舉重兵赴援金人不能進甲午陷鳯州守臣雷震棄城去州民與之巷戰乃夷其城乙未犯黃牛堡吳震戰死金人乘勝攻武休關二月戊戌朔金人破光山縣太白晝見壬寅圍棗陽軍京湖制置使趙方遣統制扈再興爲援金人乃解圍癸夘破黃牛堡興元都統李貴遁還利路權興元府事趙希哲棄城去丁未陷興元府己酉遣殿前司軍凡八千人防捍江西庚戌曽從龍除同知樞密院事兼江淮宣撫使任希夷簽書樞密院事辛亥金人陷大安軍守臣李文子棄城去又分兵犯來州守臣蔡晉卿遣兵拒之不克而城陷沔州統制石宣擊金人於大安軍大破之金將巴圖魯棄軍走爲我師所獲金人聞之遂遁去三月金人焚洋州城而歸壬子四川制置董居誼自利州遁去奪本官永州居住丁巳京湖制置使趙方遣統制扈再興等引兵三萬餘人分道出攻唐鄧州隨州忠義軍劉世興鄂州都統劉世榮各以兵來會乙丑西夏來議夾攻金人利路安撫丁焴許之乃以事聞六月丁焴以書與夏人定約三月己巳鄭昭先知樞密院事曽從龍參知政事乙亥興元軍士權興等作亂犯巴州守臣秦季槱遁凡十二日而興降丁亥太白晝見甲午金人自盱眙退師閏三月己未雷震棄城竄梅州辛酉旌吳政死節贈忠州刺史壬戌詔諭四川官軍忠義人癸亥興元軍士張福莫簡等作亂以紅巾爲號四月入利州制置聶子述遁總領財賦楊九鼎爲所殺由是掠閬州及果州五月逼遂寜府攝府事程遇孫棄城去福焚其城四川宣撫司命沔州都統張威捕之福入普州守臣張己之棄城去福屯於普州之石山庚午威屯兵茗山凡十四日莫簡自殺福請降威執之以歸於宣撫司誅之金人圍安丰軍及滁濠州乃分兵自光州犯黃州之麻城自濠州犯和州之石磧自盱眙至滁州之全椒來往揚州之天長眞州之六合淮南流民渡江避敵諸城皆閉金人逰騎數百至東采石楊林渡建康大震命京東總管李全自楚州忠義總轄季先自漣水軍各引兵來援金人乃遁去全擊敗之於曹家莊斬其首數千獲其貴將或以爲金主女婿云四月曽從龍罷鄭昭先兼參知政事安丙爲四川宣撫使五月召聶子述降兩淮荊防湖北利州路沿邊諸州雜犯死罪囚仍蠲今年租稅太學生何防恬論尙書胡榘欲與金人議和請誅之以謝天下詔舉文武可用之才六月丙子太白晝見辛巳太

白又晝見西川地震丁亥金人以書招李全全卻其書癸亥京東總管李全舉兵至齊州金守臣王贇以城降十一月京東路帥司言克復京東河北二府九州四十縣八月合利州東西爲一路九月丙午以李大東爲沿江制置使趙善湘主管淮西制置司公事賈渉主管淮東制置司公事兼節制京東河北路軍馬十一月乙亥築興元府城丁丑雅州蠻入廬山縣己夘四川宣撫司議出師取洮州招諭中原豪傑官民勸以歸附防乙酉金人犯鳯州之長橋乃引兵出援命罷洮州之師己丑京湖制置司遣統制扈再興等引兵六萬人分三道取中原庚寅賞茗山捕賊功

庚辰嘉定十三年春正月京湖制置司統制扈再興引兵攻鄧州鄂州都統許因攻唐州不克而還金人追之遂寇樊城荊湖制置趙方督諸將大破之金人遁己亥雅州蠻復掠廬山縣戊午夏人復以書來四川議夾攻三月辛夘雨土丁巳黎州土丁叛夏四月淮東制置賈渉招諭山東兩河豪傑勸以來歸戊戌史彌逺上二祖下第七世宗藩譜系錄六月癸酉親試舉人賜劉渭以下四百七十五人及第出身安丙爲少保丙子以李全爲左武衛大將軍季先除漣水軍忠義副都統命赴樞密院奏事未至殺之秋七月以京東河北諸州守臣空名告身付京東河北節制司以待豪傑之應者任希夷兼參知政事癸亥皇太子薨諡曰景獻八月壬申四川宣撫使安丙遺夏人書定議夾攻金人甲申復海州以徐睎稷知州事盱眙將石珪叛入漣水軍詔卽以石珪爲漣水軍忠

義總轄九月辛夘夏人引兵圍鞏州且來趣師王仕信引兵發宕昌甲午太白晝見乙未四川宣撫司統制質俊李實引兵發下城戊戌四川宣撫司命諸將分道進兵沔州都統張威出天水利州副都統程信出長道興元副都統陳立出大散關興元統制田胃出子午谷金州副都統陳昱出上津己亥張威下令所部諸將毋得擅進兵而諸將遲疑不進壬寅質俊等敗金人於定逺城乙巳程信玊仕信引兵與夏人防於鞏州城下攻城不克九月信引兵趨秦州丙辰夏人自定逺退師十月丁巳朔程信邀夏人引兵共攻秦州不聽遂自伏羌城引軍還諸將皆罷兵九月甲午太白晝見金人犯皂郊堡沔州統置董炤與戰敗績冬十一月斬王仕信罷張威職名以不進兵故也十一月詔刋正皇帝日曆庚戌大風壬子臨安火十二月壬申石珪叛歸韃靼

辛巳嘉定十四年春正月丙戌朔雪乙未雷地震李全自山東還乃犒師庚子立四川運米賞格

二月戊辰金人圍光州己巳犯五關壬申治舟於團風弗克濟金人圍黃州分兵破諸縣及漢陽軍丁丑李全棄泗州遁還甲申詔淮東京湖諸路應援淮西防守江面權殿司事馮榯援蘄黃榯遷延不進三月扈再興引兵攻唐州不克尋引所部趨蘄州李全自楚州引兵來援淮西長星見金人犯黃州守臣何大節棄城遁自沈於江金人犯蘄州守臣李誠之戰敗城陷殺其妻子奴婢然後自殺官屬多死之金人退扈再興邀擊於天長鎭金人大敗次日大戰斬首數千四月李全自臨淮追擊之殱其大半四月乙夘復置諸王宮大小學敎授乙丑命任子簾試於禦史臺五月甲申朔日有食之史彌逺上孝宗皇帝寶訓皇帝防要丙申西川地震六月甲寅朔沿江制置司置副使於鄂州丙寅立貴和爲太子賜名竑封祁國公【卽濟王】辛巳大風秋七月丁亥蒙國大將獻本朝皇帝恭膺天命之寶詔禮官詳論受寶典禮以聞詔以來年元日受寶於大慶殿辛丑趙方爲京湖制置大使賈渉爲淮東制置使丁未修光宗寶訓八月趙方卒參政任希夷罷壬戌宣繪同知樞密院事甲子立與莒爲沂靖王后賜名貴誠【卽理宗皇帝】九月辛夘合祭天地於明堂赦天下冬十月京東河北節制司奏復滄州詔以趙澤爲河北東路鈐轄知州事甲寅以齊州爲濟南府兗州爲襲慶府丙寅夏人復以書來四川趣兵伐金庚午雷十一月癸未詔左翼軍受泉州節制己亥少保安丙薨京東安撫張林叛以京東諸郡降於韃靼人韃靼國使噶哈齊蘇等來計事十二月庚申鄭昭先罷閏十一月辛巳朔宣繪兼參知政事兪應符兼權參知政事殺華嶽先是嶽言時政忤時相以殿前司同正將授嶽後誣謀變殺之賑諸州水旱

壬午嘉定十五年春正月庚戌朔禦大慶殿受寶赦天下褒贈蘄州死事官吏官其子孫有差旌李誠之死節立廟蘄州丁巳招諭山東河北甲戌陞鄂州武昌縣名壽昌軍三月賑江西旱傷夏五月庚戌太白晝見甲寅禁州縣匿囚丁巳皇子竑進封濟國公己未皇侄貴誠遷邵州防禦使壬戌知濟南府種贇等攻叛將張林於靑州林遁去己巳修孝宗經武要略六月辛夘權參知政事應符薨秋七月甲子詔條畫營田八月己夘命戶部詳議義役九月辛亥宣繪參知政事程倬同知樞密院事薛拯賜出身簽書樞密院事癸丑雷大雨雹壬戌彗見辛未太白晝見冬十月丙子以忠義人收復京東州郡犒賞有差十一月戊午令京東河北路罪無輕重皆除之十二月雪寒賑臨安府貧民丁亥李全除保寜軍

節度使京東河北鎭撫節制司副使

癸未嘉定十六年春正月嚴賍吏法己酉皇子坻生逾月而薨丁巳雷辛酉命淮東制置司賑濟山東流民二月戊子雨土三月京東河北路鎭撫司言張林所部邢徳來歸詔以徳爲京東東路副總管丁夘賑道州饑夏五月戊申賜蔣重珍等五百四十九人及第出身有差六月壬午淮東制置賈渉卒乙酉同知程卓薨秋八月辛巳詔州縣經界毋增紹興稅額癸未申嚴舶船銅錢禁九月庚子朔日有食之冬十一月辛亥賑太平州水十二月辛巳沿江被水州募民入米補官壬辰雷

甲申嘉定十七年春正月戊戌朔錄程頤後命淮東西湖北路轉運司提督營田三月癸巳蠲臺州逋賦三月癸丑雪金人廹西河州聞四川制置司軍至

乃引兵還夏四月辛夘賑廬州饑詔本州賑糶乙未犒李全賜李全彭義斌錢三十萬緡爲犒賞將士費五月詔覈實兩淮京湖四川江上諸軍之數六月

丁夘朔太白晝見經天辛未皇孫銓生尋薨癸酉知西和州尙震午謀逆貶嶽州大名府蘇椿舉城來歸詔知大名府丁酉賑福建水八月乙亥罷通州天賜鹽場丙戌上不豫閏八月丁酉帝崩於福寜殿年五十七諡曰仁文哲武恭孝皇帝廟號寜宗楊皇后史彌逺立貴誠爲皇子進封成國公卽皇帝位尊皇后爲太后垂簾聽政廢皇子竑降封濟陽郡王出判寜國府

立理宗而殺濟王殆非寜宗之意也先是濟王書於幾上明言楊后之事云史彌逺當決配八千里左右以告彌逺彌逺銜之時眞西山兼王宮敎聞其事遂力辭去臨行謂王曰大王若能孝於慈母而敬於大臣則天命必歸之矣寜宗疾革乃廢濟王其事實皇后彌逺專之吁宋一代家法最正諸後最賢傳受最明至寜宗之末楊后彌逺之惡濟邸之死理宗之立而後所謂家法之正後徳之賢遂掃地矣使潘壬潘丙之謀成則彌逺將何所容其身哉然理宗之立猶能撐拄五十年而後亡不可謂非幸也

續宋編年資治通鑑卷十五

