前漢紀東漢荀悅撰

序凡漢紀十二世十一帝。通王莽二百四十二年。一祖三宗。髙祖定天下。孝惠髙後。值國家無事。百姓安集。太宗升平。世宗建功。中宗治平。昭景稱治。元成哀平。歷世陵遲。莽何篡國也。凡祥瑞。黃龍見。鳳皇集。麒麟臻。神馬出。神鳥翔。神雀集。白虎仁獸獲。寶鼎升。寶磬神光見。山稱萬歲。甘露降。芝艸生。嘉禾茂。玄稷降。醴泉湧。木連理。凡災異。大者日蝕五十六。地震十六。天開地裂。五星集於東井各一。太白再經天。星孛二十四。山崩三十四。隕石十一。星隕如雨二。星晝見三。火災二十四。河漢水大泛溢爲人害十。河泛一。冬雷五。夏雪三。冬無冰二。天雨血雨艸雨魚。死人復生。男子化爲女子。嫁爲人婦生子。枯木更生。大石自立。建安元年。上巡省。幸許昌。以鎭萬國。外命亢輔徵討不庭。內齊七政。允亮聖業。綜練典籍。兼覽傳記。其三年詔給事中祕書監荀悅鈔撰漢書。略舉其要。假以不直。尙書給紙筆。虎賁給書吏。悅於是約集舊書。撮序表志。總爲帝紀。通比其事。例系年月。其祖宗功勛。先帝事業。國家綱紀。天地災異。功臣名賢。奇●善言。殊徳異行。法式之典。凡在漢書者。本末體殊。大略粗舉。其經傳所遺闕者差少。而求志勢有所不能盡繁重之語。凡所行之事。出入省要刪略其文。凡爲三十卷。數十餘萬言。作爲帝紀。省約易習。無妨本書。有便於用。其旨云爾。會悅遷爲侍中。其五年書成。乃奏記云。四百有一十六載。謂書奏之歲。歲在庚辰。昔晉之乘。楚之檮杌。魯之春秋。虞夏商周之書。其揆一也。皆古之令典。立之則成其法。棄之則墜於地。瞻之則存。忽焉則廢。故君子重之。漢書紀其義同矣。凡漢紀有法式焉。有監戒焉。有廢亂焉。有持平焉。有兵略焉。有政化焉有休祥焉。有災異焉。有華夏之事焉。有四夷之事焉。有常道焉。有權變焉。有策謀焉。有詭說焉有術藝焉。有文章焉。斯皆明主賢臣命世立業。羣後之盛勛。髦俊之遺事。是故質之事實而不誣。通之萬方而不泥。可以興。可以治。可以動。可以靜。可以言。可以行。懲惡而勸善。獎成而懼敗。玆亦有國之常訓。典籍之淵林。𨿽云撰之者陋淺。而本末存焉爾。故君子可觀之矣。

前漢髙祖皇帝紀卷第一昔在上聖。惟建皇極。經緯天地。觀象立法。乃作書契以通宇宙。揚於王庭。厥用大焉。先王以光演大業。肆於時夏。亦惟翼翼。以監厥後。永世作典。夫立典有五志焉。一曰達道義。二曰彰法式。三曰通古今。四曰著功勛。五曰表賢能。於是天人之際。事物之宜。粲然顯著。罔不能備矣。世濟其軌。不殞其業。損益盈虛。與時消息。𨿽臧否不同。其揆一也。是以聖上穆然。惟文之卹。瞻前顧後。是紹是維。臣悅職監祕書。攝官承乏。祗奉明詔。竊惟其宜。謹約撰舊書。通而敍之。總爲帝紀。列其年月。比其時事。撮要舉凡。存其大體。旨少所缺。務從省約。以副本書。以爲要紀。未克厥中。亦各其志。如其得失。以俟君子焉。

漢興繼堯之冑。承周之運。接秦之獘。漢祖初定天下。則從火徳。斬蛇著符。旗幟尙赤。自然之應。得天統矣。其後張蒼謂漢爲水徳。而賈誼公孫弘以爲土徳。及至劉向父子。乃推五行之運。以子承母。始自伏羲。以迄於漢。宜爲火徳。其序之也。以爲易稱帝出乎震。故太皞始出於震。爲木徳。號曰伏羲氏。共工氏因之爲水徳。居水火之間。霸而不王。非其序也。炎帝承木生火。固爲火徳。號曰神農氏。黃帝承之。火生土。故爲土徳。號曰軒轅氏。帝少昊滅。帝摯承之。土生金。故爲金徳。號曰金天氏。帝顓頊承之。金生水。故爲水徳。號曰髙陽氏。帝嚳承之。水生木。故爲木徳。號曰髙辛氏。帝堯始封於唐。髙辛氏衰而天下歸之。號曰陶唐氏。故爲火徳。卽位九十載。禪位於帝舜。號曰有虞氏。故爲土徳。卽位五十載。禪位於伯禹。號曰夏后氏。故爲金徳。四百四十二年。湯伐桀。王天下。號曰殷爲水徳。六百二十九年。武王滅紂。王天下。號曰周爲木徳。七百六十七年。秦昭王始滅周。而諸侯未盡從。至昭王之曾孫政。遂並天下。是爲始皇帝。有天下十四年。猶共工氏焉。非其序也。自周之滅。及秦之亡。凡四十九年。而漢祖滅秦。號曰漢。故爲火徳矣。在昔陶唐之後。有劉累者。以禦龍事孔甲。爲禦龍氏。在商爲豕韋氏。在周爲唐杜氏。其適晉國者爲範氏。別處秦者爲劉氏。當戰國時。劉氏徙於魏。遷於沛之丰邑。處中陽裏。而髙祖興焉。

漢髙祖諱邦。字季。初昭靈後嘗息大澤之陂。夢與神遇。是時雷電晦冥。太上皇視之。見蛟龍臨之。遂有娠而生髙祖。隆準龍顏。美須髯。左股有七十二黑子。寬仁愛人。有大智度。曾爲泗水亭長。嘗從王媼武負貰酒。每飲醉畱寢其家。上嘗見光怪。負等異之。輒折契棄券而不責。單父人呂公好相人。有女以爲貴。避讎於沛。沛令求其女不與。及見髙祖狀貌。公奇之。因以女妻焉。是爲呂后。生孝惠魯元公主。嘗有老父過乞漿。相呂后孝惠魯元公主皆大貴也。及見髙祖。乃大喜曰。夫人兒子。蒙君之力也。君貴不可言也。遂去不復見。髙祖以亭長送徒驪山。夜行經丰西澤中。有蛇當道。拔劍斬之。遂過。後人至者。見一老嫗哭蛇曰。此白帝子也。向赤帝子遇而殺之。嫗因忽然不見。髙祖亡避吏於山澤中。呂后常知其處。云髙祖所在。上有赤色雲气。占气者山東有天子气。秦始皇帝乃東遊。欲以厭之。秦二世胡亥元年秋七月。發閭左屯漁陽。陽城人陳勝。字涉。陽夏人吳廣。字叔。皆爲屯長。行至蘄。會天大雨。度已失期。失期法當斬。遂因天下之怨謀叛。陳勝以繒爲書。置魚腹中。曰陳勝王。令人賣之。士卒得魚者。故已怪之矣。又令吳廣夜於叢祠中構火作狐鳴。曰大楚興。陳勝王。眾乃大驚。遂殺其將尉。號令徒屬。稱大楚。勝爲大將軍。廣爲都尉。攻掠城邑。至陳。眾數萬人。勝自立爲楚王。大梁人張耳陳余諫曰。將軍出萬死之計。爲天下除殘賊。今始至陳爲王。是示天下私也。不如立六國後。自爲樹黨。進師而西。則野無交兵。縣無守城。誅暴秦。安據咸陽。以令諸侯。天下可圖也。勝不聽。以陳人武臣爲將軍。耳余爲校尉。北徇趙地。當此之時。楚將徇地者甚眾。楚兵數千。聚黨者不可勝數。以吳廣爲假王。監諸將。以周文爲將軍。眾十餘萬。西至戲水。蓋百二十萬矣。秦令將軍章邯。赦驪山作徒七十萬人以擊之。是時吳廣別圍滎陽。不能下。將軍田臧等謀曰。假王驕。不可與計謀。乃矯陳王命誅吳廣。進兵而西。是歲太曰再經天。占曰法爲大兵。天下易王。九月沛人殺其令。髙祖爲沛公。蕭何爲丞相。曹參周勃以中涓從。夏侯嬰樊噲爲舍人。蕭何卽沛主獄吏。曹參沛獄掾。嬰沛●騶。勃以織簿爲產。噲以屠狗爲事。皆公之舊也。是時沛公在外黃。兵眾數百人。蕭何等欲應陳勝。故召沛公立之。收沛子弟得三千人。而項籍亦起兵會稽。籍字羽。故楚將項燕之孫也。羽初起時。年二十四。身長八尺二寸。目重瞳子。力能扛鼎。與季父項梁避讎於吳。梁好爲辯說。陰有大志。吳中賢士大夫皆出梁下。梁乃與籍殺會稽太守殷通。佩其印綬。自號爲會稽將。籍爲裨將。徇下邳縣。張耳陳余旣至趙。說豪傑曰。秦爲亂政虐刑。殘賊天下。北有長城之役。南有五嶺之戍。內外搔動。百姓罷獘。財匱力盡。重以苛法。使天下父子不相聊生。陳王奮臂爲天下唱始。莫不響應。於此時不成封侯之業者。非人豪也。因天下之力。誅無道之秦。報父兄之讎。而成大業者。此壯士之一時也。皆然其言。乃收兵數萬人。遂下趙十餘城。武臣自號爲武信君。進軍圍範陽。範陽人蒯通爲其令徐公說武信君曰。範陽令欲以其城先下君。而君不利之。則諸守皆爲金城湯池。不可攻也。君計莫若以黃屋朱輪以迎範陽令。使馳鶩乎燕趙之郊。則邊城皆喜。相率而降。此由以下阪而走丸也。武信君乃以侯迎徐公。燕趙聞之。降者三十餘城。耳余聞諸將徇地者多畏以讒得罪。又怨陳王。不以己爲將軍。陳王欲誅其家。柱國房君賜諫王曰。秦王未亡而誅趙王家。是復生一秦也。不如因賀之。令進兵擊秦。勝從之。耳余與趙王謀曰。王王趙非楚意也。楚已誅秦。必加兵於趙。不如北徇燕地以自廣。南據大河。北有燕代。楚𨿽勝秦。不敢制趙。若不勝秦。必重趙。趙承秦楚之獘。可以得志於天下。乃使韓廣北徇燕地。燕人欲立廣。廣曰。母在趙不可也。燕人曰。夫以楚之彊不敢害趙。趙獨安敢害將軍之家。廣乃自立爲王。而趙亦歸其家。趙王略地燕界。間行爲燕軍所得。囚之以求割地。趙使請王。燕輒殺之。有廝養卒請使燕軍。說燕將曰。夫張耳陳余與武臣俱。杖馬策下趙數十城。豈樂爲人臣哉。顧其勢初定。且以長幼相次。先立武臣以持趙心。今趙地已服。此二人名爲求王。實欲令燕殺之。而分王其地。夫以一趙尙陵少燕。今以兩賢王立。左提右挈。而齎直義。破燕必矣。燕乃遣趙王。廝養卒爲禦而歸。魏人周市爲陳王定魏。魏人欲立市。市曰。國家昏亂。忠臣乃見。乃請於陳王。立故魏公子咎爲魏王。故齊王田氏之族儋。亦殺縣令自立爲齊王。章邯敗楚軍。殺周文於邯鄲。殺田臧於敖倉。楚將皆敗。秦遂攻陳破之。

沛公二年冬十月。秦將圍沛公於丰。出與戰敗之。十一月。沛公引兵之薛。令雍齒守丰。趙將李良爲章邯所招。遂叛。以兵襲武臣。武臣死。張耳陳余出走。十二月。陳勝之禦莊賈。殺陳勝以降秦。楚人葬之碭。謚曰隱王。勝故中涓人。呂臣復收餘兵攻陳。以殺莊賈。是時勝先令將軍秦嘉掠地。及勝死。嘉立景駒爲楚王。初。勝嘗與人傭耕。相謂曰。富貴無相忘。耕者笑曰。汝今傭耕。何富貴也。勝曰。鷰雀安知鴻鵠之志哉。及勝爲王。耕者叩門曰。吾欲見涉。勝見之。出入輕慢。益發舒。勝貧賤故。毀傷威重。勝斬之。故人皆棄而去。由是無親勝者。以朱房爲忠正。胡武爲司過。以苛察爲忠。而勝任之。是故諸將不親附。此其所以亡也。雍齒以丰叛降於魏。春正月。張耳陳余收趙眾擊李良。良敗走歸章邯。耳余乃立舊趙之後趙歇爲趙王。沛公將見景駒。遇張良於畱。良韓人。其先五世相韓。及韓亡。良弟死不葬。悉以家財求客。報讎彊秦。秦始皇東遊。良募力士擊之。誤中副車。亡匿下邳。遊於圯上。有一老父至。直墮其履。顧謂良曰。孺子下取履。良甚怪愕。爲其老。乃取履跪而進之。父曰。孺子可教矣。後五日與吾會此。及期而良後至。老父怒之。凡三期而良先至。老父乃喜。遺書一編。曰讀此卽爲王者師。後十三年。見我於齊北谷城山下。黃石卽我矣。遂去不復見。其書乃太公兵法也。良乃以說沛公。沛公善之。良曰。沛公殆天所授。故遂屬焉。項梁以八千人渡江。聞陳嬰已下東陽。欲與連和。嬰者故果陽令吏。縣中欲立爲王。嬰母曰。汝家世貧賤。今暴得大名不祥。不如以兵屬人。事成猶得封侯。事不成。禍有所歸。而易以亡。嬰遂以兵屬梁。黥布亦以兵屬梁焉。布。六人也。少時客相之。當黥而王。及其黥也。乃欣然而喜。輸徒驪山。遂亡走至江中。聚徒屬而從項梁。夏四月。項梁殺景駒﹑及秦嘉止薛。沛公往從之。梁益沛公兵。遂攻丰拔之。雍齒奔魏。居巢人範增年七十餘。說梁曰。秦滅六國。楚最無罪。自懷王入秦不反。楚人憐之。故語曰。楚𨿽三戶。亡秦必楚。今陳勝首事不立楚後。其勢不長。今君起江東。楚蜂起之將皆爭附君者。以君世世楚將。爲能復立楚後也。梁乃求懷王之孫心。心爲人牧羊。六月。楚心立。號曰懷王。陳嬰爲上柱國。梁爲大將軍。號武信君。封沛公爲武安侯。爲碭郡長。張良亦說項梁立韓公子成爲韓王。良爲司徒。略韓地。章邯遣兵攻魏。魏將周市請救於齊楚。市以二國師不至。章邯擊殺市。遂圍臨濟。魏王咎僞使其人納降而自殺。章邯進伐齊。殺田儋。儋從弟榮收餘兵保東阿。齊王建之弟田假自立爲齊王。田角爲相。田簡爲將軍。章邯圍東阿。沛公項梁救之。大破章邯。秋七月大雨霖。至於八月。田榮歸逐田假。立儋子市爲王。己爲相。榮從弟橫爲將軍。田假奔楚。田角田簡奔趙。項梁遂追秦軍。使召齊王兵俱西。榮曰。楚殺田假。趙殺角。簡乃出兵。梁曰。田假窮來投我。我不忍殺。齊使曰。夫虺蝮螫手則斷手。螫足則斷足。爲其害體也。夫田假角簡之在楚趙。豈有手足之戚。何故不殺。梁不聽。齊遂不肯出兵。沛公項梁敗秦師於雍丘。斬秦將李由。而梁益輕秦。有驕色。故楚令尹宋義諫曰。臣聞戰勝將驕卒惰者敗。今卒少惰矣。秦兵日盛。臣爲君畏之。梁不聽。使宋義於齊。遇齊使者。義曰。武信君必敗。公徐行卽免。疾行必及禍矣。九月。章邯大破楚於定陶。項梁死。齊使徐行。不及禍也。魏王咎之弟豹復收眾自立爲魏王。楚懷王都彭城。約諸侯曰。先入咸陽者王之。章邯旣敗項梁。以楚不足憂。乃北伐趙。大破之。趙王歇保鉅鹿。秦將王離圍之。章邯軍其南。築甬道而輸之粟。楚救趙。以宋義爲上將。號曰卿子冠軍。項羽爲次將。範增爲下將。遣沛公別西入關。於是灌嬰以中涓從。嬰。洛陽販繒者也。是時曹參數有戰功。封爲執帛侯。號建成君。

沛公三年冬十月。齊將田都叛田榮。將兵助楚。十有一月。楚師至於河上。項羽謂宋義曰。疾引兵渡河。我擊其外。趙應其內。破秦軍必矣。義曰。不然。今秦攻趙。戰勝則兵罷。我承其獘。不勝。則我鼓行而西。必舉秦矣。故不如斗秦趙。夫擊輕銳。我不如公。坐運籌策。公不如我。因令軍中曰。猛如虎。很如羊。貪如狼。彊不可令者。皆斬。遣其子襄相齊。身送之至無鹽。飲酒髙會。羽曰。將軍戮力伐秦。而久畱不行。歲饑民貧。卒食半菽。軍無見糧。乃更飲酒髙會。不因趙食與並擊秦。乃曰承其獘。夫以秦之彊。攻新造之趙。其勢必舉趙。趙亡而秦益彊。何獘之承。且國兵新破。王寢不安席。埽境內而屬之將軍。國家安危。在此一舉。今不卹士卒而徇私。非社稷之臣也。羽乃晨朝宋義。卽入帳中。斬宋義頭以出。令軍中曰。宋義與齊王謀反。王陰令籍誅之。乃使報命於王。王以羽爲大將軍。十有二月。項羽濟河。沈船破釜。燒廬舍。令人持三日糧。至則圍王離。與秦軍遇。九戰九勝。絕甬道。大破秦軍。虜王離。當此時諸侯救鉅鹿者十餘壁。莫敢進。及楚擊秦。諸侯皆從壁上望。楚戰士無不一當十。又羽呼聲動天地。諸侯軍人人莫不怖懼。於是旣破秦軍。羽見諸侯上將。入轅門。膝行而前。莫敢仰視羽者。由是爲諸侯上將軍。兵皆屬羽焉。於是羽威權遂振四海。初。宋義與項羽將五萬。距秦三將。當王離與羽大戰時。精兵四十萬眾。並章邯軍故也。是時枉矢西流如火。流星蛇行。若有首尾。廣長如一匹布著天。矢星墜至地卽石也。枉矢所觸。天下所共伐也。凡枉矢之行。以亂平亂。項羽伐秦之應。沛公又敗秦軍於栗邑。陳余遺章邯書曰。白起爲秦將。南拔鄢郢。北坑馬服。攻城略地。不可勝計。卒賜死於杜郵。蒙恬北逐戎人。開楡中之地數千里。竟死於云陽。何者。功多而秦不能封。因以法誅之。今將軍爲將三年。所亡失以十萬數。而諸侯並起。丞相趙髙專政日久。今事急。恐二世誅之。必因以法誅將軍以塞責。使人更代以免其禍。將軍居外久。多內隙。有功必死。無功亦死。且夫天亡秦。愚智皆知之。今將軍內不能直諫。外爲亡國將。孤立而欲長存。豈不哀哉。章邯狐疑。陰與項羽約。未決。鉅鹿之圍。陳余以數萬人軍在鉅鹿北。力不能救趙。張耳令張靨陳釋召余。余遣靨釋將五千人當秦軍。皆沒。及罷圍。耳責怒余。余曰。所以不進死。欲報秦也。今赴秦軍。如以肉餵虎。當何益也。耳又以爲余殺靨釋。余怒曰。不意君之望臣深也。乃解印綬去。耳取之。遂收其軍。余與數百人之河上漁獵。初。耳余爲刎頸交。俱隱身爲裏監門。余常父事耳。由是有隙。春二月。沛公過髙陽。酈食其爲裏監門。年六十餘。縣中謂之狂生。乃求見沛公。沛公方踞牀。令兩女子洗足。食其長揖不拜。曰足下必欲舉義兵。誅無道秦。不宜距見長者。沛公輟洗謝之。食其進計曰。天下之郡。陳畱當衝。四通五達之郊也。又多積粟。臣請使其令下公。卽不聽。舉兵攻之。臣爲內應。破陳必矣。於是沛公引兵隨而攻之。遂取陳畱。號食其爲廣野君。食其言弟商以爲將軍。時商聚黨數千人。以兵屬焉。夏六月。沛公攻宛。韓王使張良從南陽太守呂齮保城不下。沛公欲遂西。張良曰。彊秦在前。宛兵在後。此危道也。乃圍宛。宛急。南陽太守呂齮擬自殺。其舍人陳恢。逾城出見沛公曰。宛吏懼死。皆堅守。足下盡力攻之。死傷者必眾。引兵西去。宛必隨之。足下前則失咸陽之約。後有彊宛之患。不如降之。封其守。引其甲卒而西。北城未下者。必開門而待足下矣。沛公曰善。秋七月。封南陽太守齮爲殷侯。封陳恢爲千戶侯。引兵而西。無不下者。軍所過不虜掠。秦民喜。章邯遂降項羽。盟於殷墟之上。立邯爲雍王。置軍中。長史欣爲上將。將秦降卒前行。八月。沛公攻武關。趙髙殺二世以請和。求分王關中。沛公不聽。髙乃立二世兄之子嬰爲王。嬰立。誅滅趙髙。遣兵距●關。張良曰。秦兵尙彊。未可輕也。願益張旗幟諸山上爲疑兵。令酈食其持重寶以啖秦將。秦將果欲連和俱西。沛公欲聽之。良曰。今獨其將欲叛。士卒恐不從。從必危。不如因其懈而擊之。乃擊秦軍。大破之。遂至藍田。

前漢髙祖皇帝紀卷第二漢元年冬十月。五星聚於東井。從歲星也。東井。秦之分野。五星所聚。是謂易行。有徳者昌。無徳者殃。沛公至霸上。秦王子嬰素車白馬。系頸以組。奉皇帝璽降於軹道旁。沛公執之以屬吏。於是秦遂亡矣。本傳曰。賈生之過秦曰。秦孝公據崤函之固。擁雍州之地。君臣固守以窺周室。有席捲天下並吞八荒之心。當此之時。商君佐之。內立法度。務耕織。修守戰之備。外連橫而斗諸侯。於是秦人拱手而取西河之外。及惠文武昭襄。蒙故業。因遺策。南取漢中。西取巴蜀。東割膏腴之地。收要害之郡。諸侯恐懼。會盟而謀弱秦。合從締交。相與爲一。常以十倍之地。百萬之軍。仰關而攻秦。秦人開關延敵。九國之師。逡巡而不敢進。秦無亡矢遺鏃之費。而天下已困矣。於是從散約敗。爭割地而賂秦。秦有餘力而制其獘。追亡逐北。伏屍百萬。流血漂櫓。因利乘便。宰割天下。分裂山河。彊國請伏。弱國入朝。及至始皇。奮六世之餘烈。振長策而禦宇內。吞二周而亡諸侯。履至尊而制六合。南取北粵之地。以爲桂林象郡。百越之君。俯首系頸。委命下吏。乃使蒙恬。北築長城而守藩籬。郤匈奴七百餘里。然後踐華爲城。因河爲池。據億丈之峻。臨不測之深以爲固。良將勁弩。守要害之地。信臣精卒。陳利兵而誰何。天下已定。始皇之心。自以關中之固。萬世之業也。於是廢先王之典。焚百家之言。以威力爲至道。以權詐爲要術。百姓失望。而天下懷怨矣。故陳涉起於行陣之間。將數萬之眾。轉斗而攻秦。斬木爲兵。揭竿爲旗。天下云合響應。贏糧而影從。山東豪傑。並起而亡秦族矣。夫秦以區區之地。致萬乘之權。然後以六合爲家。崤函爲宮。一夫作難。而七廟隳。身死人手。爲天下笑者。何也。仁義不施。而攻守之勢異也。沛公入咸陽。宮室婦女珍寶犬馬之飾甚盛。欲畱之。張良諫沛公曰。秦爲無道。故使沛公得至於此。今始至秦。卽安其樂。此助桀爲虐也。乃還軍霸上。諸將皆爭取秦寶貨。蕭何獨悉收秦圖書。十有一月。沛公與秦人約法三章。殺人者死。傷人者刑。及盜抵罪。吏人皆安堵如故。民爭獻牛酒。又讓不受。於是民知徳義矣。沛公乃遣兵距關。欲王關中。是時項羽率諸侯兵四十萬眾。號百萬眾。西至新安。卒心不服出怨言。羽乃夜擊之。坑秦降卒二十餘萬人。十有二月。遂至鴻門。欲擊沛公。項羽季父項伯告張良令出。良曰。今事急亡去則不義。乃告沛公。令見項伯。自解於項羽。沛公遂見羽於鴻門。亞父範增欲擊沛公。羽不聽。範增謂項莊曰。汝入以劍舞。因擊沛公。項莊旣舞。項伯常以身蔽沛公。於是甚急。賢成君樊噲聞之。杖劍楯衝門而入。立於帳下。羽曰。壯士哉。賜之卮酒豚肩。旣飲酒。拔劍切肉。肉盡。因責讓羽曰。沛公先定關中。以待大王。今大王聽讒臣之言。乃欲誅沛公。臣恐天下解心疑大王也。所以遣兵守關者。以備他盜也。羽默然。遂無誅。沛公乃還霸上。範增怒曰。吾屬今爲沛公虜矣。羽遂殺子嬰。收其寶貨婦女而東。燒秦宮室。火三月不滅。韓生說羽令都關中。羽曰。富貴不歸故鄕。如衣錦夜行。韓生曰。人謂楚人曰沐猴而冠。果然。羽聞之怒。殺韓生。羽所過殘賊。秦人失望。春正月。羽陽尊懷王爲義帝。徙之長沙。都郴。羽自立爲西楚霸王。王梁楚地九郡。都彭城。立沛公爲漢王。王巴蜀漢中四十一縣。都南鄭。三分關中。立秦三將。章邯爲雍王。司馬忻爲塞王。董翳爲翟王。黥布爲九江王。徙趙王歇爲代王。立張耳爲常山王。徙魏王豹爲西魏王。徙燕王廣爲遼東王。燕將臧荼爲燕王。徙齊王市爲膠東王。齊將田都爲齊王。趙將司馬邛數有功。立爲殷王。瑕丘申陽先下河南。迎楚王於河上。立陽爲河南王。吳芮率百越佐諸侯。立芮爲衡山王。義帝柱國共敖。別將擊河南功多。立敖爲臨江王。舊齊王建之孫田安。初以濟北數城降。立爲濟北王。田榮背項梁。陳余不從入關。故皆不王。然素聞余賢。封南皮三縣爲鄱君。別將枚鋗功多。封十萬戶侯。夏四月。諸侯皆就國。漢王欲叛楚。蕭何諫曰。𨿽王漢中之惡。不猶愈於死乎。且語稱天漢。其稱甚美。夫能屈於一人之下。則伸於萬人之上。湯武是也。願大王王漢。撫其民以致賢人。收用巴蜀。還定三秦。天下可圖也。乃就國。賜曹參爵爲建成侯。樊噲爲臨武侯。張良燒絕棧道。示無還心。良因絕棧道而還於韓。於是沛公遂至南鄭。封呂公爲臨泗侯。淮陰人韓信爲治粟都尉。初。信家貧。常寄食於下鄕亭長。亭長妻厭之。乃自絕而去。釣於下邳城下。有漂母憐信。食信數十日。信曰。富貴我必厚報母。母怒曰。大丈夫不能自食。吾豈求報乎。淮陰市有少年眾辱信曰。能死殺我。不能死出我跨下。信遂俛而出其跨下。市人大笑之。信母死。家貧無以葬。乃行營髙敞葬地。令其傍可置萬家者。後事項羽爲郎中。羽不能用而去。歸於漢。坐事當斬。已伏鑕。仰視乃見夏侯嬰曰。王不欲取天下邪。而斬壯士。太僕嬰言之於王。赦之不誅。以爲都尉。蕭何知其賢。王不能用。信亡。蕭何遽自追之。不及以聞。三日乃至。王怒曰。何之。何曰。追亡者耳。王曰。諸將亡者十輩。公無所追。追信。詐也。何曰。諸將易得耳。大王必欲定天下。非信無可用者。王乃以爲大將軍。何曰。大王性素慢人。每拜大將軍。若召小兒。此信所以去也。宜立壇場。齋七日。設九賓禮而拜之。旣拜信。眾咸驚焉。信見王曰。今東向爭天下。豈非項王也。王曰然。信曰。大王自料勇悍仁彊孰與項王。王曰。不如也。信再拜曰。惟信亦以爲大王不如也。然項王喑嗚叱吒。千人皆靡。然不能屬任賢將。此特匹夫之勇耳。項王與人恭敬。人有疾病。流涕與之分食。至於封賞。吝而不能與。此特匹婦之仁耳。𨿽王天下。不居關中。都彭城。又背義帝約。而以親疏王諸侯不平。所過無不殘滅。百姓不附。𨿽名爲伯。實失天下心。故曰其彊易弱。今大王誠能反其道。任天下武勇。何所不誅。以天下城邑封功臣。何所不服。以義兵從思東歸之士。何所不勝。且三秦王詐其眾降諸侯。項王詐坑秦降卒二十餘萬人。惟邯忻翳等三人得脫。秦人父兄怨此三人。痛入骨髓。大王入關。秋毫一無所取。除秦苛法。吏人無不欲得大王王秦。於諸侯之約。大王當王關中。王失職之蜀。秦人無有不恨者。今大王舉兵而東。三秦可傳檄而定也。於是王大喜。自以爲得信晚也。五月。與韓信俱東。蕭何畱守蜀。王進兵襲雍王章邯。敗走廢丘。令將軍樊噲圍之。王遂東。田榮怨項羽不肯王己。又不令市徙膠東。市畏楚。亡之國。六月。田榮殺市。自立爲齊王。而擊田都。都亡走楚。田榮與彭越將軍印綬。令反徇梁地。越者。昌邑人也。初少年相聚百餘人。請越爲長。與期會。十餘人後至。越曰。請斬最後至一人。眾皆笑曰。何至如是。越遂斬之。立約束而盟。徒屬皆驚而不敢仰視。後眾萬餘人在鉅野中無所屬。乃受榮印綬。擊殺濟北王安。榮遂並三齊之地。遼東王韓廣不肯徙之國。故燕王臧荼殺廣。並其地。塞王忻翟王翳來降。項王殺韓王成。以張良從漢入秦故也。以故吳令鄭昌爲韓王。距漢。張良遺項羽書曰。漢失職之蜀。欲得關中。如約則止。不敢反也。又以齊反書遺羽曰。齊欲滅楚國。羽以故不南而北擊齊兵。九江王稱疾。遣四千人助楚。是歲實乙未也。

二年冬十月。項羽使九江王布殺義帝於郴。陳余旣怒張耳。且怒項羽之不王己也。乃請兵於齊以伐趙。破常山。趙王張耳欲走楚。齊客有甘公者說耳曰。漢王入秦。五星從歲星於東井。其占曰當以義取天下。漢入秦可謂能義矣。楚𨿽彊。後終屬於漢耳。乃走漢。漢以故秦柱下史陽武人張蒼爲常山太守。陳余迎趙王歇。反之於趙。立余爲代王。余以趙王弱乃使夏說爲國相居代。余相趙。張耳間行歸漢。漢以爲成信侯。河南王韓王來降。十有一月。立舊韓王孫信爲韓王。使諸將略地。若一郡降者。封萬戶侯。王使人招陳余。陳余曰。漢殺張耳乃從。漢乃求人類耳者送其首。余將從漢。聞耳詐死。乃止。春正月。項羽伐齊殺田榮。齊降於楚。羽焚其城郭。殺降卒。系虜老弱。齊復叛楚降漢。漢王立社稷於長安。施恩惠。賜人爵。蜀漢人從軍者家復租稅二歲。關中人從軍者復租一歲。人年五十已上。能善道教訓者復徭役。常以十月賜民牛酒。蕭何守關中。治櫟陽宮。定約束。轉漕給軍。專任關中事。是時沛人王陵聚黨數千人在南陽。始來從漢。項羽得陵母。漢使至楚。羽使母招陵。陵母見使者曰。爲我告陵。漢王長者也。終事之無二心。因伏劍死。三月。魏王豹降。陳平因魏無知始來。陳平﹑陽武人也。家貧好讀書。少時嘗爲裏中社宰。分肉甚平均。父老善之。平曰。嗟乎。使平宰天下。亦如此肉矣。事魏王及項羽不能用。歸漢。漢王與參乘。令典護諸將。諸將皆怒曰。大王一旦得楚之亡卒。乃命監護長者。王愈益任用之。王至洛陽。新城三老董公說王曰。臣聞順徳者昌。逆徳者亡。兵出無名。事故不成。明其爲賊。敵乃可服。項王殺義帝。是天下之賊也。夫仁者不以勇。義者不以力。若三軍之眾。爲之素服。以告諸侯。而事東伐。此湯武之舉也。王善之。乃與義帝發喪。大臨三日。素縞以告諸侯。夏四月。田橫立榮子廣爲齊王。橫爲相。止城陽。項羽與齊戰。漢王率諸侯之師凡五十六萬人東襲楚。至外黃。彭越將三萬人歸漢。漢拜爲相國。令定梁地。王遂入彭城。悉收楚美人寶貨。置酒髙會。羽聞之。畱其將擊齊。自以精兵三萬人歸。晨襲漢軍於濉水上。從旦至日中。殺漢士卒十餘萬人。皆入濉水。濉水爲之不流。漢軍大敗。圍王三匝。會天大風。揚沙晝晦。楚軍大亂。而王得與數十騎遁去。道逢孝惠魯元公主載行。楚追急。輒推墮之。夏侯嬰嘗收載之。遂得免。而太公呂后被獲於楚。時諸侯皆復歸楚。楚進兵而西。蕭何悉發關中卒詣軍。韓信亦收餘兵。與王會擊楚於京索間。大敗之。騎將灌嬰又敗楚騎於滎陽東。故楚師不能復進。陳平爲亞將。屬韓信。或曰。陳平𨿽美丈夫。如冠玉耳。未有所知也。平居家盜淫其嫂。在官受金。王以讓魏無知。無知曰。大王所知者行也。臣所言者能也。顧其計誠足以益國耳。又何疑。王以平爲護軍中尉。盡監護諸將。諸將乃不敢言。王謂羣臣曰。誰能爲我說九江王令背楚。項羽必畱。必畱三月。我之取天下。可以萬全。有儒者隨何請使。至九江。三日不得見。何說太宰曰。今臣所言是邪。大王所欲聞。非邪。何等二十人伏斧鑕於淮南市。以明大王背漢而與楚也。太宰言之於王而見之。何曰。竊見大王之與楚。何也。王曰。寡人北面而臣事之。何曰。大王臣事楚者。以爲可託國也。項王伐齊。身自負版築以爲士卒先。大王宜悉舉淮南之眾。身爲先鋒。乃發四千人以助楚。夫北面而臣事人者。固若是乎。漢王戰於彭城。項王未出齊也。大王宜埽淮南之眾。日夜會戰。今無一人渡淮者。垂拱而觀其孰勝。夫託國於人固若是乎。大王提空名以向楚。而欲厚自託。臣竊危之。夫楚兵𨿽彊。負不義之名。以其背盟約而殺義帝也。漢王收諸侯之兵。還守成臯滎陽下。獨深溝髙壘。分卒守徼乘塞。楚人還兵間行。以梁地深入敵國八九百里。楚欲戰則不得。攻城則力不能。老弱轉輸千里之外。漢堅守不動。進則不得前。退則不得解。楚亦不足恃也。楚勝則諸侯自危懼而相救。夫楚之彊。適足以致天下之兵耳。臣非以淮南之眾。足以亡楚也。今大王舉兵而背攻楚。楚王必畱數月。漢之取天下。可以萬全。大王不與萬全之漢。而自託於危亡之楚。臣竊惑之。布陰許之。會楚使至。方急責布發兵。何直入曰。九江王已歸漢。楚何得以令發兵。布甚愕。何因令布殺使者而起兵項羽使龍且擊淮南而身攻下邑。六月漢王歸櫟陽。引水灌廢丘。章邯自殺。壬午。立子盈爲太子。赦罪人。關中大饑。米斗五千。人相食。秋八月如滎陽。使酈食其說魏王豹。豹曰。漢王侮慢人。罵詈諸侯王如奴虜耳。吾不忍復見也。食其還。王問魏大將軍誰也。曰柏直也。王曰此將其口尙乳臭。不能當韓信。騎將馮敬不能當灌嬰。步將項他不能當曹參。吾無患矣。乃以韓信爲左丞相。與曹參灌嬰俱擊魏。韓信聞魏不以周叔爲大將軍乃喜。遂進兵。僞陳船欲渡臨晉。魏聚伏兵以距之。信乃伏兵從下陽。以木罌缶渡軍﹑襲安邑。虜魏王豹。初。豹有姬曰薄姬。許負相之。當生天子。豹恃此而反。豹敗。王遂納薄姬。是生文帝。

三年冬十月。韓信張良及曹參等破代。擒夏說。進伐趙。獲趙王歇。斬成安君陳余。韓信之伐趙也。廣武君李左車說成安君陳余曰。漢兵乘勝遠斗。其鋒不可當也。臣聞千里饋糧。士有饑色。樵蘇後爨。師不宿飽。今井陘之道。車不得方軌。騎不得成列。行數百里。其勢糧食必在後。願足下假臣奇兵三萬人。從間路絕其輜重。足下深溝髙壘勿與戰。彼前則不得斗。退則不得還。野無所掠。不十日。兩將之頭可懸於麾下矣。陳余曰。韓信兵號數萬。千里徑來襲我。亦不罷勞。今我二十萬。避而不擊。後有大者。何以距之。諸侯謂吾怯而輕來伐我。不聽。韓信使人窺之。知其不用廣武君計。乃敢進兵。未至井徑口三十里。止捨。夜半選輕騎二千人。人持一赤幟。從間道萆山而望趙軍。信戒曰。趙見我走。必空壁逐我。汝疾入。拔趙幟。立漢赤幟。乃使萬人先行。背水爲陣。平旦。信建大將旗鼓出井陘口。趙開壁擊之。大戰良久。於是信耳佯不勝。僞棄旗鼓。走還水上軍。趙空壁爭漢旗鼓。逐信耳。於是二千騎馳入趙壁。皆拔趙幟。立漢赤幟二千。趙軍不能敗水上軍。乃還。見漢赤幟。大驚。以爲漢皆已破趙眾矣。遂亂而走。趙將𨿽斬之不能禁。於是漢兵夾擊大破之。旣而諸將問信曰。兵法右背山陵。前左水澤。今將軍令臣等反背水陣。何也。信曰。置之死地而後生。此兵法也。且信非得素拊循士大夫也。所謂驅市人而戰。故置之死地。旣人人自爲戰。卽與生地皆走。尙安得而用之乎。諸將皆服。曰非所及也。信令軍中曰。生得廣武君購千金。信得之。乃東面師事之。問曰。吾欲北攻燕。東伐齊。何如。對曰。敗軍之將。不可以語勇。亡國之大夫。不可以圖存。又何問焉。信曰。向使成安君聽子之計。則信亦將爲子擒矣。固問之。對曰。足下威振諸侯。名聞海內。然士卒罷勞。其實難用。今足下舉倦獘之兵。頓之燕堅城之下。情見力屈。曠日糧竭。若燕不拔。齊必距境以自彊。二國相持。則劉項之權。未有所分也。不如按甲休兵。日享士卒。大夫北首燕路。然後使一乘之使。奉咫尺之書。燕不敢不從。燕從而臨齊。齊𨿽有智者。亦不能爲齊計也。兵法固有先聲而後實者。此之謂也。信曰善。乃發使使燕。燕聽命。於是請立張耳爲趙王。以拊循趙眾。甲戌晦日有食之。十二月。九江王布及隨何至。布爲楚所攻敗。故間行而來。王拒楚於成臯。與酈食其謀撓楚權。食其曰。昔湯伐桀。封其後於杞。武王伐殷。封其後於宋。秦滅六國。使無立錐之地。大王誠復六國之後。彼皆戴仰大王徳義。願爲大王臣妾。徳義已行。南面稱伯。楚必斂衽而朝。王曰善。趨刻印。未行。張子房至。王以問之。良曰。大事去矣。漢王方食。良曰。臣請借前箸以籌之。昔湯武封桀紂之後者。度能制其死命也。今大王能制項籍之死命乎。其不可一矣。武王入殷。表商容之閭。釋箕子之囚。封比干之墓。今大王能乎。其不可二矣。發鉅橋之粟。散鹿臺之財。以賑貧窮。今大王能乎。其不可三矣。偃革爲軒。倒戢干戈。示不復用武。今大王能乎。其不可四矣。休馬華山之陽。示無所爲。今大王能乎。其不可五矣。息牛桃林之野。示天下不復輸積。今大王能乎。其不可六矣。天下游士。離親戚捐墳墓。去故舊。從大王遊者。日夜望尺寸之地。今乃立六國後。遊士各歸事其主。從親戚及故舊。大王誰與取天下乎。其不可七矣。且楚惟無彊。六國復撓而從之。大王安得復臣之哉。其不可八矣。誠用此計。大事去矣。漢王輟食吐哺。罵酈生曰。豎儒幾敗乃公事。令趨銷印。

荀悅曰。夫立策決勝之術。其要有三。一曰形。二曰勢。三曰情。形者言其大體得失之數也。勢者言其臨時之宜也。進退之機也。情者言其心志可否之意也。故策同事等而功殊者何。三術不同也。初。張耳陳余說陳涉以復六國。自爲樹黨。酈生亦說漢王。所以說者同。而得失異者。陳涉之起也。天下皆欲亡秦。而楚漢之分。未有所定。時天下未必欲亡項也。且項羽率從六國。攻滅彊秦之時勢則不能矣。故立六國於陳涉。所謂多己之黨。而益秦之敵也。且陳涉未能專天下之地也。所謂取非其有以與人行虛惠而獲實福也。立六國於漢王。所謂割己之有以資敵。設虛名而受實禍也。此同事而異形也。及宋義待秦趙之斃。與昔卞莊刺虎同說者也。施之戰國之時。鄰國相攻。無臨時之急。則可也。戰國之立。其日久矣。一戰勝敗。未必以存亡也。其勢非能急於亡敵國也。進乘利。退自保。故累力待時。乘敵之斃。其勢然也。今楚趙所起。其與秦勢不並立。安危之機。呼吸成變。進則成功。退則受禍。此同事而異勢者也。伐趙之役。韓信軍於泜水之上。而趙不能敗。彭城之難。漢王戰於濉水之上。士卒皆赴入濉水。而楚兵大勝。何則。趙兵出國迎戰。見可而進。知難而退。懷內顧之心。無必死之計。韓信軍孤在水上。士卒必死。無有二心。此信之所以勝也。漢王深入敵國。飲酒髙會。士卒逸豫。戰心不固。楚以彊大之威。而喪其國都。項羽自外而入。士卒皆有憤激之气。救敗赴亡之急。以決一旦之命。此漢之所以敗也。且韓信選精兵以守。而趙以內顧之士攻之。項羽選精兵以攻。而漢以怠惰之卒應之。此同事而異情者也。故曰權不可預設。變不可先圖。與時遷移。應物變化。設策之機也。陳平進謀曰。項王大臣不過數人。大王能捐數萬斤金。間楚君臣。使相疑惑。可以破楚必矣。乃與陳平金四萬斤。不問出入。平多行反間。謂項羽曰。諸將功多矣。而終不得裂地而王。欲與漢爲一以滅楚分王其地。項王疑之。夏四月。楚圍漢王於滎陽。歷陽侯範增欲急擊滎陽。項羽不信。增怒乞骸骨歸。未到彭城。疽發背而死。五月。紀信謂王曰。臣請誑楚。可以間出。紀信乃乘王車出東門曰。漢王降楚。楚軍皆稱萬歲。之城東觀。漢王得與數十騎出城西門。令禦史大夫周苛與魏王豹守滎陽。周苛曰。反國之王。難與共守。苛乃殺魏豹。項羽見紀信非漢王。乃大驚。怒燒殺紀信。王自西入關。收兵復東。轅生說曰。今出武關。項王必引兵而南大王深壁勿與戰。項羽用兵疾如雷電。令成臯滎陽間且得休息。使韓信等輯河北趙地。連燕齊。君王乃復屯滎陽。如此則楚所備者多力分。於漢王得休息。後與之戰。破楚必矣。漢王從之。王復出軍宛葉間。項羽果引而南。漢兵深壘自守。是時彭越等擊楚。得項聲薛公於下邳。殺之。羽乃自擊彭越。越敗走。羽乃引兵還。拔滎陽。獲周苛。謂苛曰。吾方以公爲將軍。封萬戶侯。能爲我盡節否。苛瞠目罵之。羽怒乃烹之。遂圍成臯。下之。所殺亦無數。秋七月。有星孛於大角。大角爲王坐。本志以爲楚王亡之徵也。八月。王饗師河南。欲復戰。郎中令鄭忠說曰。王髙壁深壘勿與戰。王乃使從兄劉賈與廬綰將兵入楚地。佐彭越。焚楚積聚。復擊破楚師於燕西。下梁地十七城。九月。東擊彭越。令大司馬曹咎長史欣守成臯。酈食其說王曰。夫敖倉天下轉輸久矣。臣聞其下乃有積粟甚多。楚人不堅守敖倉。乃引兵而東。令士卒分守成臯。此天所以資漢也。且兩雄不俱立。楚漢又相持不決。百姓搔動。海內搖蕩。農夫失耒。紅女下機。天下之心未有所定。願大王急復進兵。收滎陽。據敖倉之粟。塞成臯之險。杜太行之道。距飛狐之口。守白馬之津。以示諸侯形制之勢。則天下知所歸矣。今燕趙已定。惟齊未下。𨿽數十萬之師。未可以歲月破也。臣請得奉明詔說齊王。使爲漢稱東藩臣。王曰。善。乃進兵復守敖倉。食其說齊王曰。知天下所歸。卽齊國可得而有也。齊王曰。天下何歸。曰。漢王定三秦。出武關。而誅殺義帝之賊。收天下之兵。詔諸侯之業。降城卽以侯其將。得賂卽以分其士卒。與天下同其利。豪傑俊才皆樂爲之用。諸侯之兵。四面而會。蜀漢之粟。方船而下。項王有殺義帝之名。有背約之負。於人之功無所記。於人之罪無所忘。戰勝而不得其賞。拔城而不得其封。非項氏莫敢用事。爲人刻。印刓而不能授。積財而不能散。故天下叛之。賢才怨之。故天下歸漢。可坐而策也。夫漢王發蜀漢。定三秦。涉西河之外。授上黨之兵。北破趙魏。誅成安君。此黃帝之兵。非人之力。天之所授也。今已據敖倉之粟。塞成臯之險。守白馬之津。杜太行之阪。距飛狐之口。天下後服者先亡矣。王疾下漢。社稷可得而保也。齊王以爲然。乃罷守兵。與食其日縱酒焉。

前漢髙祖皇帝紀卷第三四年冬十月。韓信將伐齊。聞旣和欲還。蒯通說信曰。將軍受詔擊齊。未有詔止。何以得無行乎。且酈生一儒士。仗軾下齊七十餘城。將軍以數十萬眾。乃下趙五十餘城。勞苦將士數年。反不如一豎儒之功乎。信遂襲齊。齊王以酈生爲賣己。乃烹之。齊王走髙密。項羽東伐外黃。外黃數日乃降。羽令男子十五已上詣城東。欲悉坑之。外黃令舍人兒年十三。說羽曰。彭越彊劫外黃。外黃恐。故且降以待大王。大王又欲坑之。百姓豈有所歸心哉。從此以東。梁地十餘城皆懼。莫敢下矣。羽赦之。羽初之山東。屬大司馬曹咎長史忻曰。漢卽挑戰。愼勿與戰。勿令得東而已。我十五日必定梁地。而漢果挑戰。楚軍不出。使人辱之。數日。咎怒。渡兵汜水上。士卒半渡。漢擊破之。盡得楚國寶貨。曹咎長史忻皆自殺。王遂進兵取成臯。羽下梁十餘城。聞曹咎破乃還。羽於廣武間爲髙俎。置太公於其上。曰漢不急下。吾烹太公。王不聽。羽怒。欲殺太公。項伯曰。夫爲天下者不顧其家。殺之無益。但益怨耳。羽從之。使人謂曰。願與王挑戰。面決雌雄。王笑謝之曰。吾寧鬥智不鬥力。羽令壯士挑戰。漢使善射者樓煩射楚三人殺之。羽大怒。卽自出。瞠目叱之。樓煩目不能視。手不能發。走還入壁。王使間問之。乃羽也。王大驚。於是王與羽臨廣武間而語。王數羽曰。汝背約王我於蜀漢。其罪一也。矯殺卿子冠軍而自立。其罪二也。受命救趙。不還報命。擅劫諸侯入關。其罪三也。與懷王約入咸陽無暴掠。汝燒秦宮室。掘始皇廝。多取財寶。其罪四也。殺秦降王子嬰。其罪五也。詐坑秦卒二十萬。其罪六也。皆王諸侯善地。而徙逐其主。令臣下爭叛。其罪七也。出義帝於彭城而自都之。多自與己地。其罪八也。殺義帝於江南。其罪九也。夫爲人臣自欲爭天下。大逆無道。其罪十也。吾以義兵誅殘賊。使刑餘罪人擊公。何苦乃與公挑戰。羽怒。伏弩射王。中胸。王乃捫足曰。虜中吾指。王疾甚。入成臯。中尉周昌爲禦史大夫。田橫請救於楚。十有一月。楚使龍且救齊。號二十萬眾。與齊合軍。或謂龍且曰。漢兵遠戰窮寇。其鋒不可當。齊楚自居其地。兵易敗散。不如深壁自守。命齊王使其信臣招所亡城。亡城聞王在。楚來救。必自叛漢。漢二千餘里。客居其間。勢無所得食。可無戰而降也。龍且曰。救齊而降之。吾有何功。今戰而勝之。齊之半可得而有。吾平生時知韓信之爲人易與耳。遂將兵與韓信夾濰水而陣。信乃夜令人爲萬餘囊。盛沙以壅水上流。信引兵半渡擊龍且。信佯不勝走還。龍且追之渡水。信使人決壅。龍且軍大半不得渡。卽擊破之。斬龍且。虜齊王廣。田橫復立爲齊王。戰敗而亡。信遂平齊。使人言於王曰。齊國多詐。請爲假王以鎭之。王大怒。張良陳平躡王足。諫曰。方漢不利。寧能禁信之自王乎。不如因而立之。春二月。遣張良立信爲齊王。徵其兵擊楚。曹參爲左丞相。楚使武涉招信。信曰。吾嘗事項王不見用。事漢。漢深信我。我背之不祥。武涉已去。蒯通說信曰。漢王敗滎陽。傷成臯。還走宛葉間。此所謂智勇俱竭者也。楚兵困於京索之間。迫於西山而不能進。三年於此矣。銳气挫於險塞。糧用盡於內藏。當今兩主之命。懸於足下。爲足下計者。莫若兩存之。三分天下。鼎足而居。其勢莫敢先動。以足下之賢。有甲兵之眾。據彊齊。從燕趙。出空虛之地以制其後。因民之欲。西向爲百姓請命。天下孰敢不聽。足下案齊國之固有淮泗之地。深拱揖讓。以懷諸侯。則天下君王相率而朝齊矣。信曰。吾豈可見利而背恩。通曰。常山王成安君爲刎頸之交。而卒相滅。大夫種存亡越。伯勾踐。身死。語曰。野禽殫。走狗烹。飛鳥盡。良弓藏。敵國滅。謀臣亡。故以交友言之。則不過陳張。以君臣言之。則不過勾踐。大夫種。推此二者。足以觀之矣。且臣聞之。勇略振主者身危。功蓋天下者不賞。足下涉西河。虜魏王。擒夏說。下井陘。誅成安君之罪。以全於趙。脇燕定齊。南擁楚人之兵數十萬之眾。遂斬龍且。西向以報。此所謂功無二於天下。而英略不世出者也。足下挾不賞之功。戴振主之威。歸楚楚人不信。歸漢漢人震恐。足下欲持此安歸乎。夫勢在人臣之位。而有髙天下之名。臣竊危之。夫隨廝養之役。失萬乘之權。守擔石之祿。闕卿相之位。計成而不能行者。事之禍也。故猛虎之猶豫。不如蜂蠆之致螫。孟賁之狐疑。不如童子之必至矣。夫功者難成而易敗。時者難值而易失。願足下無疑。信猶豫不忍背漢。又自以功髙。漢終不奪我齊。遂謝通。通去乃佯狂爲巫。秋七月。立黥布爲淮南王。八月初爲算賦。令軍士死者。吏爲衣衾棺斂傳送其家。四方歸心焉。漢王遣侯公說項羽求太公。羽乃與漢約中分天下。割洪溝以西爲漢。以東爲楚。九月歸太公呂后。封侯公爲平國君。項羽解而東歸。漢王欲西。張良陳平諫曰。今漢有天下大半。而諸侯皆附漢。楚兵疲食盡。此天亡之時也。不如因其幾而取之。

五年冬十月。王追項羽至陽夏南。與韓信彭越期。皆不至會。楚擊漢軍。大破之。王復深壘自守。王謂張良曰。諸侯不從柰何。對曰。大王能取睢陽以東。北至谷城。盡以王彭越。從陳以東傅海與韓信。則兩人必至而楚敗矣。王從之。信越皆至。十有二月。諸侯皆會垓下。圍項羽數重。夜聞漢軍四面皆作楚歌。羽驚曰。漢已盡得楚乎。是何楚人歌之多也。夜起飲帳中。有美人曰虞姬。有駿馬曰騅。羽乃慷慨悲歌曰。力拔山兮气蓋世。時不利兮騅不逝。騅不逝兮可柰何。虞兮虞兮柰若何。羽遂上馬。乃從八百餘騎。直夜潰圍南出。平明。漢軍乃覺之。命騎將灌嬰以五千騎追羽。羽至陰陵。迷失道路。漢軍追及之。至東城。乃有二十八騎。追者數千。羽謂其騎曰。吾起兵八歲矣。身經九十餘戰。所當者破。未嘗敗。今困於此。固天亡我。非戰之罪也。今日固決死。願爲諸君決戰。於是引其騎。因四隤山爲圜陣。漢軍圍之數重。羽謂其騎曰。吾爲公取彼一將。於是羽大呼馳下。漢軍皆披靡。遂取漢一將。騎將揚喜追羽。羽還叱喜。人馬皆驚。辟易數里。羽分其騎爲三處。漢軍不知羽所在。分軍爲三處復圍之。羽乃馳擊漢軍。復取一都尉。殺百人。羽復聚其騎。亡兩騎。於是羽引軍東至烏江。亭長曰。江東𨿽小。地方千里。眾數十萬。亦足以王也。願大王急渡。今獨臣有船。漢軍至無以渡。羽曰。籍與江東士弟八千人渡江而西。今無一人還者。縱江東父兄憐而王我。我何面目見之哉。吾知公長者也。吾騎此馬五歲。常以一日行千里。吾不忍殺之。以賜公。乃令騎皆去其馬。短兵接戰。復殺漢軍百人。羽亦被十餘創。乃自剄而死。楚地悉平。獨魯後降。初懷王封羽爲魯公。故以魯爲號。葬羽於谷城山下。漢王爲之發哀。封項伯等四人爲列侯。賜姓劉氏。本傳曰。項羽背關懷楚。放逐義帝。自矜功伐。而不師古。霸王之業。始欲以力徵。經營天下。五年卒亡。身死東城。尙不覺悟。以爲非己之罪。豈不過哉。春正月。徙齊王韓信爲楚王。都下邳。信乃賜所從食漂母千金。召下鄕亭長曰。公小人也。爲惠不終。賜錢百萬。召辱己少年曰。壯士哉。以爲中尉。赦天下殊死已下。羣臣上皇帝尊號。王辭讓而後受。二月甲午。皇帝卽位於汜水之陽。以十月爲正。從火徳。色尙赤。以應斬白蛇神母之符。尊王后曰皇后。太子曰皇太子。迫尊先媼曰昭靈夫人。鄱君吳芮率百越佐諸侯。立芮爲長沙王。越王無諸率閩中兵以佐滅秦。立無諸爲越王。於是皇帝西都洛陽。夏五月。兵皆罷。令人保其山澤者。各歸其田裏。自賣爲人奴婢者。免爲庶人。上置酒南宮。問羣臣曰。吾所以得天下。羽所以失之者何。王陵對曰。陛下使人攻城略地。因以賞之。與天下同其利。項羽嫉賢妒能。有功者害之。賢者疑之。戰勝不蒙其功。得地不獲其利。所以失天下也。上曰。公知其一。未知其二。夫運籌帷幄之中。決勝千里之外。吾不如子房。鎭國家。撫百姓。給餉饋。吾不如蕭何。連百萬之眾。戰必勝。攻必取。吾不如韓信。三者皆人傑也。吾能用之。所以取天下也。羽有一範增。賢而不能用。此所以爲我擒也。上問韓信曰。公相我能將幾何。信曰。陛下不過能將十萬。又問韓信。公能將幾何。對曰。臣多多益辦耳。上曰。何爲爲我臣。信曰。陛下𨿽不能將兵。而善將將。此所謂天授。非人力也。是時田橫與賓客五百人亡在海中。上遣使赦橫罪。曰。橫來。大者王。小者侯。不來將加誅。橫曰。臣烹酈食其。今聞其弟酈商爲將。臣畏懼不敢奉詔。帝乃詔商曰。田橫至。敢有動者族誅。橫詣洛陽。至屍鄕亭三十里。謂其從者曰。橫與漢王並南面稱孤。今漢王爲天子。而橫爲亡虜。其辱已甚矣。且橫嘗烹人之兄。今與其弟並肩事主。彼𨿽畏詔。橫獨不媿於心哉。且陛下不過欲一見我面貌耳。今斬我頭馳三十里。容貌未及變。乃沐浴自刎。令客奉其首。上曰。嗟乎。起自布衣。兄弟三人。更立爲王。豈不賢哉。爲之流涕。而拜其二客爲都尉。以王禮葬之。二客穿其廝旁皆自刎而從之。上聞大驚。以橫客爲皆賢。聞其餘五百人在海島中。使使召之。聞橫死。亦皆自殺。楚將季布亦已亡匿。投濮陽周氏。漢購之急。周氏乃髡鉗布與家僮數十人。至魯朱家而賣之。朱家心知是季布。因買之。置田舍。乃見滕公曰。季布何罪。臣各爲其主用耳。上始得天下。以私怒求一人。何示不廣也。且季布之賢。不南走越。卽北走胡。夫忌壯士以資敵國。此伍子胥所以鞭荊王之墓也。夏侯嬰爲言之。上乃赦布。拜爲郎中。後爲中郎將。布立然諾之信。時人爲之語曰。得黃金百鎰。不如季布一諾。朱家者爲任俠。所藏活者甚眾。豪士以百數。不伐其功。諸所嘗施。惟恐見之。賑人先於貧賤。衣不兼彩。食不重味。專以赴人之急。及布尊貴。朱家遂不復見之。上欲都洛陽。戍卒婁敬求見。說上曰。陛下都洛陽。豈欲與周室比隆哉。上曰然。敬曰。陛下取天下與周室異。周之先。自後稷堯封之邰。積徳十餘世。公劉避狄居豳。太王以狄伐故去豳。杖馬策之歧。國人爭歸之。文王爲西伯始受命。武王伐殷。八百諸侯。不期而會孟津之上。成王卽位。周公之屬傅焉。乃營成周。都洛邑。以爲此天下中。四方納貢職。道裏均矣。有徳則易以王。無徳則易以亡。凡居此者。欲務以徳致人。不欲阻險。令後世驕奢以虐人。及周之衰。分而爲二。天下莫朝。周不能制。形勢弱矣。今陛下用兵取天下。大戰七十。小戰四十。使百姓肝腦塗地。暴骨中野。哭泣之聲未絕。傷夷者未起。而欲比隆周室。臣竊以陛下爲不侔矣。夫秦地被山帶河。四塞以爲固。卒然有急。百萬之眾可具。因秦之資。膏腴之地。此所謂金城天府之國。陛下都關中。山東𨿽亂。秦地可全而有也。上問羣臣。羣臣皆山東人。咸言周七八百年。秦二世而亡。且洛陽東有成臯。西有澠池。背河向洛。其固不敵。此亦足恃也。上疑焉。問張良。張良曰。洛陽𨿽有此險。其中小。不過數百里。四面受敵。此非用武之國。夫關中左崤函。右隴蜀。沃野千里。南有巴蜀之饒。北有胡宛之利。阻三面而守。獨以一面東制。諸侯安定。河渭漕挽。足以西給京師。諸侯有變。順流而下。足以委輸。此所謂金城千里天府之國。婁敬之說是也。於是上卽日車駕西入關。治櫟陽宮。拜婁敬爲郎中。號奉春君。賜姓劉氏。六月壬辰。大赦天下。八月。燕王臧荼反。上自將擊燕。九月虜臧荼。立太尉盧綰爲燕王。綰與上同裏同日生。少相愛。後以將軍從擊項羽有功。故立爲代王。丞相張蒼從擊臧荼有功。封北平侯。蒼明習天下圖書。善用算術。故命以列侯居相府主郡國上計也。

六年冬。命復天下縣邑。或有告楚王信謀反。上問左右。左右皆曰。發兵以擊之。陳平曰。陛下用兵之精。孰與韓信。上曰。無能過也。平曰。陛下將有敵信者無。上曰。莫能及。平曰。臣竊爲陛下危之。上曰。柰何。平曰。信未知有告反者。古者天子巡狩會諸侯。陛下僞出遊雲夢。會諸侯於陳。信必郊迎。因而執之。此一士之力。上從之。遂執信。訊信反無驗。黜信爲淮陰侯。田肯賀上曰。甚善。陛下得韓信而又王關中也。夫齊東有瑯邪卽墨之饒。南有泰山之固。西有濁河之阻。北有渤海之利。地方二千里。帶甲百萬眾。此亦東秦。非親子弟。莫可使王齊者也。上曰。善。賜肯金五百斤。春正月丙午。立劉賈爲荊王。王五十三縣。髙帝兄弟四人。長曰伯。早卒。追號爲武哀侯。封子信爲刮羹侯。初。上微時數將客過嫂食。嫂饜食之。陽爲羹盡刮釜。上聞惡之。故號其子爲刮羹侯。次兄曰喜。字仲。立仲爲代王。弟曰交。字遊。好讀書。有才藝。從上徵伐有功。立交爲楚王。長庶子肥爲齊王。王七十縣。以曹參爲齊相國。徙韓王信於太原。都晉陽。封蕭何爲酇侯。父母兄弟封侯食邑者十餘人。以蕭何舉宗從徵伐故也。封曹參爲平陽侯。張良爲畱侯。陳平爲戶牖侯。後徙爲曲逆侯。周勃爲絳侯。樊噲爲舞陽侯。酈商爲武成侯。食其子疥從徵伐。以父故。封疥爲髙梁侯。夏侯嬰爲汝陰侯。灌嬰爲潁陽侯。周昌爲汾陰侯。大功臣封者二十餘人。其餘功未得行封。上從南宮復道上。望見羣臣往往聚語。上曰。此何謂也。張良曰。陛下所封皆蕭曹故人。所誅皆平生仇讎。此屬畏不得封。又恐過失及誅。此相與謀反。上憂之。曰爲之柰何。良曰。急封雍齒。雍齒上最所憎惡。羣臣共知。後從徵伐有功。上卽封雍齒。羣臣喜曰。雍齒且封。我屬無患矣。於是趨有司定功行封。封王陵爲定國侯。陵始爲縣豪。上兄事之。以其從上晚。故後行封。凡百四十有三人。是時民人散亡。居可得而數者才十二三。是以大侯不過萬戶。小者不過五六百戶。封爵之日誓曰。使黃河如帶。太山如礪。國以永存。爰及苗裔。又申以丹書之信。重以白馬之盟。作八十侯之位次。陳平之始封。平辭曰。非臣之功也。上曰。吾用先生之謀。戰勝克敵。非功而何。對曰。非魏無知。安得進。上曰。若子可謂不背本矣。乃復賞無知。張良素多疾病。乃稱疾。曰。臣家五世相韓。及韓亡。不愛萬金之資。爲韓報讎彊秦。天下震動。今以三寸舌爲王者師。封萬戶。位爲列侯。此布衣之極。於臣足矣。願棄人間事。欲從赤松子遊耳。乃學道不食穀。遂不仕。良爲人容貌美麗如婦人女子。初季布異父弟丁公爲楚將逐上。上迫急。顧謂丁公曰。兩賢豈相厄哉。丁公引兵而還。天下旣定。斬丁公以徇軍曰。自今以後。爲人臣者莫效丁公也。以蕭何功最髙。羣臣皆曰。臣等被甲執兵。多者百餘戰。攻城略地。各有等差。蕭何無有汗馬之勞。徒持文物論議而已。今居臣等上。何也。上曰。諸君知獵乎。發縱指示獸者。人也。追得獸者。狗也。諸君徒能走得獸。功狗也。蕭何發縱。功人也。及奏位次。羣臣咸曰曹參宜第一。謁者關內侯鄂千秋進曰。曹參𨿽有野戰之功。此特一時之事耳。夫上與楚相距五年。失軍亡眾。跳身遁者數矣。蕭何嘗從關中遣軍補其處。非上所詔命。而數萬之眾會。上乏絕者數矣。楚漢相距滎陽數年。軍無見糧。蕭何常轉漕給食。陛下𨿽亡山東。蕭何常存關中以待陛下。此萬世之功也。柰何以一旦之功。而加萬世之功哉。於是令何爲第一。帶劍上殿。入朝不趨。上曰。吾聞進賢受上賞。蕭何功𨿽髙。待鄂君迺得明。於是因鄂千秋所食關內侯邑二千戶。封爲安平侯。其吏二千石從入蜀漢定三秦者。皆世世復其家。上置酒。眾辱隨何曰。爲天下安用腐儒哉。何曰。陛下發步卒五萬。騎五千。能以取淮南乎。上曰。不能。何曰。以二十人使淮南。王至。如陛下之意。是臣之功。賢於步卒五萬騎五千也。上曰。吾方圖子之功。以何爲護軍中尉。上五日一朝太公。太公家令說公曰。天無二日。土無二王。皇帝子乃人主也。太公𨿽父。乃人臣也。柰何令人主朝人臣。如此威重不得申。後上朝太公。太公擁彗迎門。卻行欲拜。上大驚扶太公。太公曰。帝人主。柰何以我亂天下法。上善家令言。賜黃金五百斤。

荀悅曰。孝經云。故𨿽天子必有尊也。言有父也。王者必父事三老。以示天下。所以明有孝也。無父猶設三老之禮。況其存者乎。孝莫大於嚴父。故后稷配天。尊之至也。禹不先鯀。湯不先契。文王不先不窋。古之道。子尊不加於父母。家令之言。於是過矣。夏五月丙午。詔曰。人之至親。莫大於父。故父有天下。傳歸於子。子有天下。尊歸於父。此人道之極也。朕平暴亂以安天下。斯皆太公之教訓也。尊太公爲太上皇。秋九月。匈奴圍太原韓王信於馬邑。信降匈奴。

七年冬十月。上自徵太原匈奴。冒頓單於拒漢。漢使者窺匈奴者十輩。皆曰易擊。上使婁敬往。還曰。匈奴見羸弱。似有伏兵。不可擊。上怒曰。齊虜妄言阻吾軍。械系之。上至平城。匈奴果圍上於白登七日。用陳平謀。說匈奴閼氏夫人。得開圍一角。上乃遁出。其計祕。世莫得聞也。士卒歌之曰。平城之下禍甚苦。七日不食。不能彎弓弩。上旣還。謝敬曰。不用公言以困平城。乃斬前使者十餘輩。封敬二千戶。號建信侯。先是有月暈圍於昴參畢七重。本志以爲昴畢之閒。爲天街北羌胡也。街南中國也。昴爲匈奴。畢爲邊兵。平城之應云。匈奴攻代。代王喜棄國歸洛陽。廢爲郃陽侯。辛卯立皇子如意爲代王。春一月。上自平城還。見蕭何治宮室於長安甚盛。上怒曰。何治之過度。對曰。天子以四海爲家。非壯麗無以重皇威。且無令後世有以過也。乃遷都長安。是時威儀未設。羣臣爭功醉呼。或拔劍擊柱。上患之。博士叔孫通請制禮儀。上曰。度吾所能行者。通乃與弟子百餘人共起朝儀。大朝會長樂宮。陳車騎旌旗兵衛。羣臣列位。百官執職成禮而罷。莫不祇肅。於是上嘆曰。吾乃今日知爲皇帝之貴。拜通爲奉常。賜金五百斤。弟子皆爲郎中。夏四月。行如洛陽。婁敬進計和匈奴。請以魯元公主妻單於。單於因之爲女婿。有子則爲外孫後世可以漸臣也。上將行之。呂后涕泣固請畱之。乃止。更以宗室女爲公主。妻單於。結和親。歲致金幣賂遺之。

前漢髙祖皇帝紀卷第四八年冬。上擊韓王信餘寇於東垣。建武侯靳歙有功。遷爲車騎將軍。上還過趙。趙相貫髙伏。兵柏人亭。欲爲逆。上宿心動。曰。柏人者。迫於人也。乃去之。初上過趙。王甚卑恭。上箕踞罵詈甚辱之。貫髙謂王曰。皇帝遇王無禮。請殺之。王嚙其指出血曰。先人亡國。賴皇帝得復。徳流乎子孫。君無出口。髙等私相謂曰。吾王長者。終不背徳。何爲污王。事成歸之於王。不成獨身坐之。乃陰獨爲謀而王不知。十有一月。令士卒從軍死者。送歸於縣。給衣衾。長吏視葬。祠以少牢。十有二月至自東垣。春三月行如洛陽。令人無得衣錦繡綺縠絺紵。九月至自洛陽。

九年冬十月。淮南王趙王楚王來朝。置酒前殿。上爲太上皇壽曰。始者大人常以臣不如仲。能治產業。今臣之業孰與仲多。殿上皆稱萬歲。十有一月。徙郡國大族豪傑名家十餘萬戶以實關中。婁敬之計也。十有二月行如洛陽。趙相貫髙逆謀發覺。同謀者趙午等十餘人。皆自刎死。髙曰。若皆死。誰當明王不反。乃就檻車送詣長安。言王不知。考治身無完者。終不復言。上曰。壯士哉。令人私問之。髙曰。人情豈不各愛其親戚乎。今吾三族皆以論死。豈以王易吾親戚哉。具以情對。上乃詔赦趙王。嘉貫髙之節。乃赦之。髙曰。所不死者。欲明王不反。今王已出。吾責塞矣。且人臣有篡弒之名。將何面目復事上哉。乃仰天絕吭而死。趙王張敖尙魯元公主。故封敖爲宣平侯。

荀悅曰。貫髙首爲亂謀。殺主之賊。𨿽能證明其王。小亮不塞大逆。私行不贖公罪。春秋之義大居正。罪無赦。趙王掩髙之逆心。失將而必誅之義。使髙得行其謀。不亦殆乎。無藩國之義。減死可也。侯之過歟。初捕趙王。詔有敢從者夷三族。趙王郎中田叔孟舒皆賢。召見之。漢朝廷臣無能出其右者。皆以爲郡守。春正月。徙代王如意爲趙王。夏六月乙未晦。日有食之。

十年冬十月。淮南王梁王燕王荊王楚王齊王長沙王來朝。夏五月。太上皇崩。秋七月癸卯。太上皇葬於萬年。八月令諸侯王皆立太上皇廟於國都。上欲廢太子。立戚夫人子如意。羣臣爭之不能得。禦史大夫周昌固爭之。上問其狀。昌爲人剛直少言。對曰。臣𨿽口不能言。然心知其不可。陛下必欲廢太子。立戚夫人子如意。臣期不奉詔。昌嘗奏事。上方擁戚夫人。昌還走。上追之。騎昌項。上問曰。我何如主。曰。陛下桀紂主也。上笑之。後上嘗心不樂悲歌。羣臣不知所謂。符璽禦史郎趙堯進曰。陛下所爲不樂者。非以爲趙王年少。而戚夫人與呂后有隙。萬歲之後。不能自全也。上曰然。堯曰。宜爲趙王置貴彊相。呂后太子羣臣素所憚者。上曰誰可使。對曰。周昌可相趙王。上謂昌曰。吾極知其左遷。然吾憂趙王。非公莫可相者。乃以昌爲趙相。以趙堯代昌爲禦史大夫。初趙人方與公謂昌曰。君之吏趙堯。奇士也。且代君位。昌笑曰。堯年少刀筆吏耳。何至是乎。卒如方與公言。九月。陳豨接下賓客。從車千餘乘。初豨適代時。辭淮陰侯韓信。韓信旣廢。恐懼怨望。乃與豨謀曰。趙代精兵處也。公反於外。上必自出。吾從中起。天下可圖也。豨反。上欲自擊之。建成侯周�泣曰。陛下常自行。是無人可使。初�從上。每有不利。終無離上之心。上以爲愛我。賜上殿不趨。上遂東至邯鄲。選壯士可令將者四人。各封千戶侯。左右皆曰。此人何功而封千戶。上曰。非爾所知。夫陳豨反。趙代皆豨之有。吾以羽檄徵天下兵。未有至者。今獨邯鄲中兵至。吾何愛四千戶。不以慰趙子弟心乎。復求樂毅之後。得樂叔。封樂鄕侯。號曰華成君令吏民爲豨所劫略皆赦其罪。問豨將皆故賈人。曰吾知易與之矣。乃多與金購豨將。將多降。是時沛人任敖素善於上。上以客從。拜爲上黨太守。堅守不下。封敖廣阿侯。禦史大夫趙堯擊豨有功。封江邑侯。詔禦史曰。獄之疑者。吏或不敢決。或有死者。久而不能論。無罪者久系。自今已後有疑獄者。各讞所屬二千石。二千石不能決。移之廷尉。廷尉不決。具奏以聞。

十一年冬十月。遣周勃徵代地。春正月。淮陰侯韓信謀反。與陳豨爲內應。欲夜詐詔諸宮徒奴。以襲呂后太子。其舍人告之。呂后與蕭何謀。詐令人從上所來。言陳豨已死。羣臣皆賀。遂執信斬之。夷三族。信方斬。嘆曰。悔不用蒯通之言。爲女子所執。上自邯鄲至洛陽。召蒯通。將烹之。通曰。臣聞狗各吠非其主。當彼之時。臣但知有齊王信。不知有陛下。且秦失其鹿。天下爭逐之。髙才輕足者先得。當此之時。爭欲爲陛下所爲。顧力不能。可盡烹邪。乃赦之。上使使者拜丞相蕭何爲相國。益封五千戶。令卒五百人一都尉。爲相國衛。諸羣臣皆賀。故秦東陵侯邵平獨揖曰。禍自此始矣。上暴露於外。而君守其內。非有矢石之難。而益封置衛者。以今淮陰侯新反於中。有疑君心。夫置衛者衛君。非所以寵君也。顧君讓封勿受。以家財給軍。何從之。上大悅。立皇子恆爲代王。都晉陽。赦天下。三月。梁王彭越反。誅三族。上擊陳豨時。徵兵梁王。梁王但遣將往。上怒之。梁王欲自行。其將扈輒曰。王始不行。見讓而往。卽爲擒矣。不如遂發兵反。梁王不聽稱疾。梁王太僕有罪亡者。告彭越與扈輒謀反。上捕囚越。赦爲庶人。徙之蜀。道逢呂后於路。涕泣曰無罪。願歸昌邑。呂后與俱還洛陽。謂上曰。彭越壯士徙之蜀。自貽後患。不如遂誅之。呂后令其舍人告彭越復謀反。乃誅之。夷三族。梟其首。令曰。敢有收視者輒捕之。梁太傅欒布爲彭越使於齊還。報命首下。祠而哭之。上欲烹之。方提頭趨湯鑊。布曰。願一言而死。曰。陛下非彭越。項氏不亡。今天下已定。彭王剖符受封。亦欲傳之萬世。今一徵兵。王不自行。而疑以爲反。反形未見。以苛察誅之。臣恐功臣人人自危。彭王已死。臣生不如死。請就湯鑊。上赦之。拜爲都尉。於是醢彭越。以醢徧賜諸侯。淮南王英布聞越死見醢。乃驚恐。陰有疑謀。立皇子恢爲梁王。皇子友爲淮陽王。夏四月。上行自洛陽。五月。遣楚人陸賈使南越。立尉佗爲王。佗者。秦時爲南海郡尉。因天下之亂。遂有南越。賈至。尉佗椎髻箕踞見賈。賈曰足下中國之人。親戚昆季墳墓在眞定。今足下反天性。棄冠帶。欲以區區之越。與天子抗行爲敵國。禍且及身矣。天子聞君王南越。不助天下誅暴秦。將欲移兵於王。天子爲百姓勤勞。遣臣授君王印綬。剖符通使。王且郊迎北面稱臣。乃欲以新造未集之越。屈彊於此。漢誠聞之。掘燒王先人墳墓。夷滅宗族。遣一偏將。將十萬師以臨越。越人卽殺王降漢。如反手耳。於是尉佗乃蹶然起坐而謝曰。吾居蠻夷中久。殊失禮儀。因問賈曰。我孰與蕭何曹參賢。賈曰。王則賢矣。復問我孰與皇帝賢。賈曰。皇帝起丰沛。討暴秦。誅彊楚。爲天下興利除害。繼五帝三王之業。統治中國。政由一家。自天地剖判已來。未曾有也。今王眾不過數十萬。皆蠻夷崎嶇山海。譬猶漢之一郡。何乃比於漢也。佗大笑曰。吾不起中國故王此。使我起中國。何遽不若漢。乃遂受符印稱王。賜賈橐中裝直千金。餘贈送亦千金。賈還報命。拜太中大夫。賈時上前說詩書。上罵之曰。吾居馬上得天下。安用詩書乎。賈對曰。陛下居馬上得之。寧能馬上治之乎。且湯武逆取而順守。文武並用。久長之道。昔吳王夫差極武而亡。泰任刑法不變而滅。向使秦已兼天下。行仁義。法先王。陛下安得而有之。上有慚色。謂賈曰。試爲我著秦之所以失天下。吾所以得天下。及古今成敗之故。賈凡著書十二篇。每奏一篇。上讀之未嘗不稱善。號其書曰新語。秋淮南王黥布謀反。謂其將曰。上老矣。厭兵。必不能自來。諸將獨韓信與彭越。今皆死矣。余不足畏。遂反。汝陰侯問故楚令尹薛公曰。布何故反。對曰。往年殺韓信。今年殺彭越。此三人者同功一體之人。自疑禍及其身故反耳。夏侯嬰乃言薛公於上。上召問之。薛公對曰。布出上計。則山東非漢之有也。出中計。勝敗之數未可知。布出下計。陛下髙枕而臥耳。上曰。何謂上計。對曰。東取吳。西取楚。並齊與魯。傳檄燕趙。固守其所。山東非漢之有。何謂中計。對曰。東取吳。西取楚。並齊韓。取魏。據敖倉之粟塞成臯之口。勝敗之數。未可見也。何謂下計。東取吳。西取蔡。歸重於越。身歸長沙。陛下無患矣。上曰。此計將安出。曰必出下計。布故驪山徒耳。致萬乘之王。此皆爲身。不顧其後。不爲百姓萬世之業也。上曰善。封薛公爲千戶侯。上遂自徵布。赦死罪已下。皆令從軍。立皇子長爲淮南王。布果東擊楚。楚王分軍爲三。欲以相救爲奇兵。或謂楚將曰。諸侯自戰其地爲散地。今分軍爲三。布散其一。兩軍散走。安能相救。不聽。布果敗其一軍。而二軍皆走。布遂與帝遇於齊西會�。布兵精甚。其置陣如項羽軍。上惡之。上謂布曰。何苦反。布曰。我欲爲帝耳。上罵之。遂戰。布敗。

十二年冬十月。上破布軍。布走江南。長沙王使人殺之。上擊布也。數使使勞相國。或謂何曰。君居關中。甚得百姓心。上畏君傾動關中。君何不多買人田宅。賤貰貸以自污。不然。上心不安。何從之。上還過沛。悉召故人父老子弟置酒。上自歌曰。大風起兮雲飛揚。威加海內兮歸故鄕。安得猛士兮守四方。上乃起舞。慷慨傷懷。泣數行下。嘆息曰。遊子悲故鄕。吾萬歲之後。魂魄猶思沛。其以沛爲朕湯沐邑。復其人。世無所與。又以丰比沛。旣至長安。立丰縣。丰之枌楡故廬社。皆如舊制也。周勃定代斬陳豨。或言燕王綰與豨通謀。上召盧綰。盧綰謂其臣曰。往年族淮陰侯彭越。皆呂后計。今上疾病。呂后婦人。專欲誅異姓及大功臣。遂稱疾不行。上怒。使樊噲將兵擊之。綰將其家屬。與數千騎。居長城下。欲候上差。自入謝之。上立沛侯濞爲吳王。濞者。郃陽侯仲之子也。已拜。上相曰。汝面狀有反相。漢後五十年東南有亂。豈非汝也。然天下一家。愼勿反也。濞頓首曰不敢。上過魯。以大牢祀孔子。十有二月還京師。民遮道上書數千人。言相國彊賤買民田宅。上笑曰。相國亦愛利乎。使相國自謝民。後蕭何爲民復請上林苑中空地。令民得入田。無收稿爲禽獸食。上怒曰。相國多受賈人金錢。爲人請吾苑。乃詔下廷尉。王衛尉諫曰。相國何罪。系之暴也。上曰。吾聞李斯相秦。有善歸主。有惡自與。今相國多受賈人錢。爲請吾苑。以自媚於人。王衛尉曰。事苟有便於人而請之。宰相職也。陛下柰何乃疑相國受賈人金乎。且陛下拒楚數年。及陳豨反時。上自將兵往。當時相國守關中。關中搖足。則關西非陛下之有。相國不以此時爲利乃今利賈人金錢乎。且秦以不聞其過而亡天下。夫李斯之分過。又何足法哉。上乃令相國復其位。詔爲秦始皇帝置守廝三十家。楚隱王十家。復無所與。春二月。熒惑守心星。占曰王者惡之。立皇子建爲燕王。上擊黥布時。爲流矢所中。疾甚。呂后迎良醫。良醫曰可治。上怒曰。吾以布衣。提三尺取天下。此非天命乎。命乃在天。𨿽扁鵲何益。遂不使治。呂后問曰。陛下卽百歲之後。蕭相國終。孰可代者。上曰曹參可。又問其次。曰王陵可。然少戇。陳平可以佐之。平智有餘。然難獨任。周勃厚重少文。然安劉氏者必勃也。可爲太尉。又問其次。上曰。過此以後。非乃所知。先是上嘗疾困。惡見人。詔戶者無納羣臣。羣臣莫敢入。十餘日。樊噲乃排闥直入。大臣隨之。上獨枕一宦者臥。噲等見上流涕曰。陛下疾甚。大臣震恐。久不見臣等計事。顧獨枕一宦者。嗟乎。陛下獨不見趙髙之事乎。上笑而起。初上欲廢太子。呂后聞之。使畱侯爲太子計。畱侯曰。上有所不能致者四人。曰東園公。夏黃公。用裏先生。綺裏季。皆逃在山中。然上髙之。今令太子卑辭安車。迎此四人來以爲客。時隨入朝。則一助也。呂后從其計。四人果來。年皆八十。須眉皓白。故謂之四皓。初黥布反時。上欲使太子將兵擊布。四人相謂曰。凡來將以安太子。太子將兵。事危矣。有功則位無益也。無功從此受禍。乃令呂后對上泣涕。而言黥布善爲兵。諸將皆陛下故人。今乃令太子獨將兵擊之。恐諸將莫肯爲用。且懼布聞之。鼓行而西耳。陛下𨿽疾。彊載輜車臥而護之。諸將不敢不盡力。上乃自行。及還。其疾稍愈。欲易太子。太保叔孫通固諫曰。晉獻公以驪姬故。廢太子申生而立奚齊。晉國大亂數十年。秦不早定扶蘇。胡亥詐詔自立。使滅絕秦祀。臣敢以死爭之。上𨿽聽之。而心欲廢太子。及宴置酒。太子侍。四人從。上怪而問之。四人前對。各言姓名。上乃驚曰。吾召公等不奉詔。今侍太子者何。四人對曰。陛下喜罵輕士。臣等義不受辱。故亡。今聞太子仁孝。愛人敬士。天下莫不延頸願爲太子死者。臣等故來。上曰煩公等幸卒調護太子。四人退。上召戚夫人指示曰。吾欲易太子。彼四人者爲之輔。羽翼已成。難搖動也。太子遂定。春三月。詔曰。吾有天下十二年。於今與天下賢士大夫共安輯之。至於褒賞功臣。可謂無負矣。其不義。背天下約。擅起兵者。與天下共伐誅之。夏四月甲辰。帝崩於長安宮。呂后畏諸將大臣。與審食其謀。欲盡誅大臣。數日不發喪。酈商謂辟陽侯曰。今陳平灌嬰將十萬眾守滎陽。樊噲周勃將二十萬眾定燕代。此四人聞帝崩。諸將皆誅。必連兵還向京師。大臣內叛。諸將外反。亡可翹足而待。審食其言之於呂后。乃以丁未發喪。大赦天下。盧綰聞上已崩。遂亡入匈奴中。五月丙辰。皇帝葬長陵。本志曰。髙祖入秦。初順人心。作三章之約。天下旣定。命蕭何定律令。韓信申軍法。張蒼定章程。叔孫通制禮儀。陸賈進新語。又與功臣剖符作誓。丹書鐵券。藏之宗廟。𨿽日不暇給規模弘遠矣。

贊曰。髙祖起於布衣之中。奮劍而取天下。不由唐虞之禪。不階湯武之王。龍行虎變。率從風雲。徵亂伐暴。廓淸帝宇。八載之間。海內克定。遂何天之衢。登建皇極。上古已來。書籍所載。未嘗有也。非雄俊之才。寬明之略。歷數所授。神祇所相。安能致功如此。夫帝王之作。必有神人之助。非徳無以建業。非命無以定眾。或以文昭。或以武興。或以聖立。或以人崇。焚魚斬蛇。異功同符。豈非精靈之感哉。書曰。天工人其代之。易曰。湯武革命。順乎天而應乎人。其斯之謂乎。故觀秦項之所亡。察大漢之所興。得失之驗。可見於玆矣。太史公曰。夏政忠。政忠之獘野。故殷承之以敬。以敬之獘鬼。故周承之以文。以文之獘薄。救薄莫若忠。三王之道。周而復始。周秦之間。可謂文獘。秦不攺文酷刑。漢承秦獘。得天下矣。

前漢孝惠皇帝紀卷第五皇帝五月丙寅卽位。年十六。尊髙後曰皇太后。凡帝母稱皇太后。帝祖母稱太皇太后。適稱皇后。妾稱夫人。又有美人良姊。七子八子。長使少使之號。武帝制婕妤娙娥容華充衣。而元帝加昭儀之號。昭儀位視丞相。爵比諸侯王。婕妤視上卿。爵比列侯。娙娥視中二千石。爵比關內侯。容華視眞二千石。爵比大上造。美人視二千石。比少上造。八子視千石。爵比中更。充衣視九百石。爵比左更。七子視八百石。比右庶長。良姊視七百石。比左庶長。長使視六百石。比五大夫。少使視四百石。比公乘。又有五官視三百石。順常視二百石。涓和娛保林良使者皆視百石。上家人子中家人子視有秩斗食。賜吏民爵。其喪事。將軍已下至佐長吏。賜金錢各有差。六百石已上。有罪當刑械者。皆容系之。民年七十已上。十歲已下。有罪當刑者免之。吏六百已上。及故二千石家惟給軍。賦役無有所預。叔孫通爲太常。定園陵宗廟及髙祖廟。奏武徳文始五行之舞。武徳者。髙祖所作。以象天下樂己行武以除亂也。文始舞者。本舜韶舞也。髙祖更名文始舞。五行舞者。本周舞也。秦始皇更名五行舞。太祝迎神於廟門外。奏嘉至。猶古降神之樂也。皇帝入廟門奏禮至。以爲行步之節。猶古采薺肆夏也。幹豆上奏登歌。不以管弦。欲使在位者徧聞之。猶古淸廟之樂。歌再終也。下奏休成之樂。美神明旣向也。皇帝旣就東廂坐定。奏永安之樂。美禮已成也。令郡諸侯王立髙廟。

元年冬。攺諸侯王相國爲丞相。十二月。趙王如意薨。謚曰隱王。先是太后囚戚夫人於永巷。髡鉗之令舂。且歌曰。子爲王兮母爲虜。終日常舂兮。與死同伍。相去數千里。誰可使告汝。呂后聞之曰。欲倚弱子邪。召趙王欲誅之。趙相周昌令王稱疾。使者三反。王不行。呂后乃召周昌。周昌至。復使召趙王。上知太后怒。自迎王於霸上。夾與起居。數月。上晨出苑中獵。趙王不能早起。太后鴆而殺之。周昌乃謝病不朝見。呂后乃斷戚夫人手足。去眼燻耳。飲以喑藥。使居鞠室中。名曰人豕。召帝視之。帝驚乃大哭。因病歲餘不能起。使人謂太后曰。此非人所爲。臣不堪爲太后子。終不能治天下。遂不聽政事。賜民爵。初元年故也。凡賜民爵。所以宣恩惠。慰人心。必有所由也。徙淮陽王。春正月。城長安。

二年冬十月。齊王來朝。王﹑上之庶兄也。上與王宴飲太后前。置王上坐。如家人禮。太后怒。酌鴆酒令齊王爲壽。齊王起。上亦起。太后恐。自反卮酒。王怪之。因僞醉而出。齊內史令王獻城陽郡以尊魯元公主。爲湯沐邑。太后嘉而許之。乃遣王歸國。春正月癸酉。有兩龍見於蘭陵人家井中。乙亥夕始不見。本志以爲其後趙王幽死之象。隴西地震天開。東北廣十餘丈。長二十餘丈。本志曰。地動陰有餘。天裂陽不足。人主微之應。夏五月大旱。郃陽侯仲薨。七月。相國蕭何薨。謚文終侯。初何病。上自臨問。百歲之後誰可代君者。對曰。知臣莫若君。上曰。曹參何如。對曰。陛下得之矣。何死不恨。初。何買田宅。必居窮僻處。爲家不治園屋。且曰。後世賢師吾約。不賢毋爲勢家所奪。癸巳。齊丞相曹參爲相國。初。參在齊。召長老諸先生數百人。問以時政。長老諸先生言人人殊異。膠西蓋公治黃老術。曰。治道貴淸靜而民自定。參乃師蓋公。齊國大治。初田榮欲叛項羽。劫齊處士。不預者死。齊處士東郭先生梁石君隱在劫中。及榮敗。二人媿之。隱居深山。蒯通謂曹參曰。彼東郭先生隱居不出。君未嘗卑禮下節以求士也。願足下禮之。參曰諾。皆以爲上客。而齊人安期生嘗幹項羽。項羽不用其策。已而羽欲封之。亦不肯受封。曹參聞蕭何薨。告其舍人曰。趣治行。吾且入相矣。使者召參。參始微時與蕭何善。及爲齊相有隙。至何疾。所推賢惟參。參爲相國。遵何之政。擇郡國吏謹厚者則除爲丞相史。其文刻深務聲名者。輒斥去之。日夜飲酒。見人有細過。專覆蓋之。府中無事。上怪而問參不治政事之意。參對曰。陛下聖徳。孰與髙皇帝。上曰。朕安敢望先帝。又問陛下視臣孰與蕭何。上曰。君似不及也。參曰。陛下言之是也。髙皇時與蕭何定天下。法令旣具。陛下垂拱。臣等守職。遵而勿失。不亦可乎。上曰善。民歌之曰。蕭何爲法。較若畫一。曹參代之。守而勿失。載其淸淨。民因寧謐。

三年春。發京師六百里內男女十四萬六千人。築長安城。三十日罷。以宗室女爲公主。妻匈奴單於。夏五月。立閩越君繇爲東甌王。初。繇與諸粵俱佐諸侯伐秦。繇功未錄。故立爲王。都甌東。號東甌。六月。發諸侯王列侯徒屬一萬人城長安。秋七月。都●災。南越王尉佗稱臣奉貢。殞石於綿諸一。

四年十月。立皇后張氏。帝長姊魯元公主女也。太后欲爲重親。故配帝。

荀悅曰。夫婦之際。人道之大倫也。詩稱刑於寡妻。至於兄弟。以禦於家邦。易稱正家道。家道正而天下大定矣。姊子而爲後。昏於禮而黷於人情。非所以示天下。作民則也。羣臣莫敢諫。過哉。春二月。舉民孝弟力田者復其身。三月大赦天下。除民挾書律。長樂宮鴻臺災。雨血於宜陽一頃。本志以爲血者。洪範所謂赤祥也。一曰凡雨血有大誅。三月。未央宮冰室災。丙子織室災。本志以爲冰室奉供養之饋。織室供宗廟衣服。皇后之象也。天誡若曰皇后無宗廟之徳云耳。後嗣果絕。其於洪範。爲火不炎上。視不明之咎。洪範著天人之變。其法本於五行。通於五事。善惡吉凶之應於是在矣。五行。一曰水。二曰火。三曰木。四曰金。五曰土。水曰潤下。火曰炎上。木曰曲直。金曰從革。土爰稼穡。田獵不宿。飲食不享。出入不節。奪民農時。及有姦謀。則木不曲直。棄法律。逐功臣。殺太子。以妾爲妻。則火不炎上。好治宮室。飾臺榭。內淫亂。犯親戚。侮父兄。則稼穡不成。好攻戰。輕百姓。亂飾城郭。侵邊境。則金不從革。簡宗廟。不禱祠。廢祭祀。逆天時。則水不潤下。五事。一曰貌。二曰言。三曰視。四曰聽。五曰思。木爲貌。貌曰恭。恭作肅。肅時雨若。厥福攸好徳。貌失。厥咎狂。厥罰常雨。厥極惡。時則有服妖。時則有龜孽。時則有雞禍。時則有下體生於上之痾。時則有靑眚靑祥。惟金沴木。金爲言。言曰從。從作乂。乂時暘若。厥福康寧。言失。厥咎。僭。厥罰帝暘。厥極憂。時則有詩妖。時則有介虫之孽。時則有犬禍。時則有口舌之痾。時則有白眚白祥。惟火沴金。火爲視。視曰明。明作哲。哲時燠若。厥福壽。視失。厥咎舒。厥罰常燠。厥極疾。時則有艸妖。時則有蠃虫之孽。時則有羊禍。時則有目痾。時則有赤眚赤祥。惟水沴火。水爲聽。聽曰聰。聰作謀。謀時寒若。厥福富。聰失。厥咎急。厥罰常寒。厥極貧。時則有鼓妖。時則有魚孽。時則有豕禍。時則有耳痾。時則有黑眚黑祥。惟土沴水。土爲思。思曰心。心曰叡。叡作聖。聖時風若。厥福考終命。思失。厥咎霧。厥罰常風。厥極凶短折。時則有脂夜之妖。時則有華孽。時則有牛禍。時則有腹心之痾。時則有黃眚黃祥。惟金木水火沴土皇之不極。厥咎眊。厥罰常陰。厥極弱。時則有射妖。時則有龍蛇之孽。時則有馬禍。時則有下人伐上之痾。時則有日月亂行。星辰逆行。此洪範之大體也。

五年十月雷。桃李杏棗實。常燠也。春正月。發京師六百里內男女十四萬五千人築長安城。三十日罷。三月。上游離宮。叔孫通曰。古者春常獻果。今櫻桃始熟。願陛下取獻宗廟。諸果獻自此始。初。通秦時徵爲待詔。陳勝等起反。二世詔問羣臣博士。羣臣博士咸曰。君親無將。將而必誅。宜急發兵擊反賊。二世怒。通進曰。今明主在於上。法令具於下。安得有反賊乎。此眞狗盜鼠竊耳。二世乃按誅諸言反者。而拜通爲博士。出曰。幾不免虎口。乃遂亡。後從漢。及天下定。通乃召魯諸生學者以定儀法。魯召二人不肯行。曰。公爲人臣不忠。專面諛。不諫苟免。今兵革未休。死傷者未收。乃欲定禮樂。公去矣。無污我。通曰。子眞鄙儒。不知時變。乃去之。漢諸禮儀。皆通所定。然猶艸創。未能具備矣。夫禮樂。聖人之所以興化致治。太平之本也。本志曰。五經之道同歸。而禮樂之用宜急。治身者斯須忘禮。則暴慢及之。爲國者一朝忘禮。則荒亂及之。人含天地陰陽之气。有善惡喜怒哀樂之情。人稟異性而不能節也。惟聖人能爲之節。而不能絕也。故象天地而制禮樂。所以通神明。立人倫。正性情。節萬事者也。有男女之情。有妒忌之心。爲制昏姻之禮。有交接長幼之序。爲制鄕飲之禮。有哀死思遠之情。爲制喪祭之禮。有爲崇敬上之心。爲制朝覲之禮。喪有哭踴之節。樂有歌舞之容。正人足以副其情。邪人足以防其失。故昏姻之禮廢。則夫婦之道闕。而淫僻之罪多。鄕飲酒之禮廢。則長幼之序失。而爭訟之獄繁。喪紀之禮廢。則骨肉之恩薄。而背死忘生者眾矣。朝覲之禮廢。則君臣之位失。而侵淩之漸起矣。故孔子曰。安上治民。莫善於禮。移風易俗。莫善於樂。禮節民心。樂和民聲。政以行之。刑以防之。禮樂刑政四達而不悖。則王道備矣。樂以治內而爲同。禮以修外而爲異。同則和親。異則畏敬。和親則無怨。畏敬則不爭。揖讓而治天下者。禮樂之謂也。二者並行。合爲一體。畏敬之意難見。則著之於享獻辭受登降跪拜。和親之說難形。則發之於詩歌詠言鐘石管弦。盡其敬意。而不多其財賄。盡其歡心。而不畱其聲音。孔子曰。禮云禮云。玉帛云乎哉。樂云樂云。鐘鼓云乎哉。言明王設禮樂之本也。故知禮樂之情者能作。識禮樂之文者能述。作者謂之聖。述者謂之明。王者必因先王之禮樂。順時施宜。有所損益。卽人之心稍稍制作。至於太平而大備。周監於二代。禮文尢具。故稱經禮三百。威儀三千。於是教化浹洽。民用和睦。災害不生。禍亂不作。囹圄空虛。三十餘年。孔子美之曰。鬱鬱乎文哉。吾從周。及其衰也。諸侯縱橫。逾越法度。惡禮制之害己。去其篇籍。遭秦滅學。遂以亂亡。夫樂可以善民心。其感人深。移人疾。是故先王著其教焉。夫民有血气心知之性。而無哀樂喜怒之常。應感而動。然後心術形焉。是故纖微譙偯之音作。而民憂思。闡諧慢易之音作。而民康樂。粗厲猛奮之音作。而民剛毅。廉直正誠之音作。而民肅敬。寬裕和睦之音作。而民慈愛。流僻邪放之音作。而民淫亂。故先王制雅頌之聲。本之情性。稽之度數。制之禮儀。合生气之和。導五常之性。使之陽而不散。陰而不奪。剛气不怒。柔气不懾。四暢於中而發於外。各安其位而不相奪。足以感動民之善心。不使邪气得襲焉。是先王立禮樂之方也。黃帝作咸池。顓頊作六莖。帝嚳作五英。堯作大章。舜作大韶。禹作大夏。湯作大濩。武王作大武。周公作勺。咸池。備矣。六莖。澤及根莖也。五英。茂也。大章。章之也。韶。繼也。夏。大也。濩。救也。武言以武功定天下。勺言酌先王之道。自夏以往。其流不可得聞也。殷頌猶有存者。周詩旣備。而器用陳張。周官具矣。夫禮樂者。威儀足以充目。聲音足以動耳。詩歌足以感心。故聞其音而徳和。省其詩而志正。觀其數而法立。是以薦之郊廟則鬼神享。作之朝廷則君臣和。立之學宮則萬民協。莫不虛己竦神。悅而承流。是以海內通知上徳。被服其風。光耀日新。化上遷善。而不自知其所以然。至於萬物化。天地順。而嘉應祥。故詩云。鐘鼓煌煌。磬管鏘鏘。降福穣穣。書云。擊石拊石。百獸率舞。至於末世衰亂。殷紂斷棄先祖之正樂。乃作淫聲。用變亂正聲。以悅婦人。周道旣闕。而王官失業。雅頌相錯。禮樂大壞。諸侯設兩觀。乘大輅。大夫八佾舞於庭。政遂郡遲而不變。於是桑閒濮上鄭衛宋楚之聲並出。內則致疾短壽。外則亂政傷民。巧僞之人。因而飾之。以熒亂富貴之耳目。庶人以求利。列國以相聞。故秦穆公遺戎樂而由余去。齊人饋女樂而孔子行。自此禮樂喪矣。漢興乃復存之。禮樂古事。稍稍增集。夏大旱。江河水少。溪谷水絕。八月。相國曹參薨。謚懿侯。九月長安城成。十月安國侯王陵爲右丞相。陳平爲左丞相。賜民爵戶一級。

六年十月。齊王肥薨。謚悼惠王。夏六月。武陽侯樊噲薨。謚曰武侯。畱侯張良薨。謚文成侯。髙帝十四年。畱侯果得谷城山下黃石。及薨。與石並葬。復置太尉官。周勃爲太尉。太尉秦官掌武事。自先王之立。官名𨿽不同。其致一也。昔伏羲氏龍名。神農氏火師火名。黃帝云師云名。少昊氏鳥師鳥名。顓頊以來爲民師民名。有重黎勾芒祝融后土蓐收玄冥之官。唐虞致羲和四子。十有二牧。禹作司空平水土。棄作后稷播種百谷。契作司徒訓五品。臯陶作士官正五刑。垂作共工利器用。益作朕虞育艸木鳥獸。伯夷作秩宗典三禮。夔作典樂和神人。龍作納言出入帝命。夏殷所聞略焉。周官則備矣。天官廝宰。地官司徒。春官宗伯。夏官司馬。秋官司寇。冬官司空。是爲六卿。太師太傅太保。坐參天子而議政事。不統職。又立三少爲副。曰少師少傅少保。是爲三孤。兼卿而九。秦兼天下。建皇帝之號。攺立臣官。漢因循而不革。從簡易隨時之宜。丞相金印紫綬。有左右丞相。佐天子助治萬機。髙帝更名相國。綠綬。復爲丞相禦史大夫。位上卿。副丞相。銀印靑綬。太尉有長史。丞相置兩長史。禦史大夫置兩丞。一曰中丞。外督部刺史。一曰內史。掌祕書。受公卿奏事。舉掌劾章。秩皆千石。武帝置丞相司直。掌左丞相。舉不法。秩比二千石。前後左右將軍。掌武衛。本周末官。秦因之。金印紫綬。位上卿。太常掌郊廟祭祀禮樂典經。景帝更名太常卿。郎中令掌宮殿門戶。宿衛屬官。武帝更名光祿勛。衛尉掌宮門衛士屯兵。諸侯司馬太僕掌輿馬屬官。廷尉掌刑辟。典客掌諸侯歸義蠻夷。景帝更名大行。武帝更爲大鴻臚宗正。掌視親屬官治粟內史。掌寶貨。景帝更名大司農令。武帝要攺爲大司農少府。掌山海河澤之稅及供養內職屬官。凡九卿。秩皆中二千石。丞。皆千石。廷尉無丞。有正監秩。比千石。中尉掌徼巡京師。位秩與卿同。武帝更名執金吾太子太傅少府古官也。將作少府。掌治宗室事。景帝更名大匠詹事。掌後太子家令。景帝更名長信少府。武帝更名長樂少府。將作官。與詹事同。並職。景帝更名大長秋。成帝省詹事。並大長秋典。屬國事。掌蠻夷降者。武帝省職並鴻臚內史。掌京師。景帝分置左右內史。武帝更名內史爲京兆尹。左內史爲左馮翊主爵。中尉掌列侯。景帝更名爲都尉。武帝更名爲右扶風。自太子太傅至右扶風秩比二千石丞。六百石。皆秦官。惟內史爲周官司隸。周官漢爲司隸校尉。掌京師城門屯兵。中壘校尉。掌北軍壘門內外及掌四城門。屯騎校尉。掌騎士。步兵校尉。掌上林。苑門屯兵越騎校尉。掌馹騎馬。長水校尉。胡騎校尉。掌池陽。胡騎射聲校尉。掌待詔。射聲虎賁校尉。掌輜重。騎士皆武帝時置之。西域都尉並加官。以騎都尉使護西域。有副校尉。宣帝置也。自司隸已下至副校尉。秩比二千石。有左右丞。秩六百石。五官中郎將。左右將軍。秩比二千石。光祿大夫。秩比二千石。太中大夫。秩比二千石。掌論議諫議大夫。秩比六百石。奉車都尉。掌禦乘輿。駙馬都尉。掌駙馬。秩皆二千石。侍中左右諸曹吏散騎中常侍皆加官。皆列侯將軍大夫騎都尉尙封令太醫令太官令至郎中。無常員。多至數十人。侍中中常侍皆加官。得入禁中。其後侍中。或特綰諸曹吏綬。尙書奏事諸吏。問舉劾。按不法。散騎並乘車輿。給事中黃門亦加官。所加或大夫博士議郎。掌顧問應帝。位次中常侍。侍郎左右。有給事中黃門。侍郎位從將軍大夫官。皆秦制也。凡爵二十級。一曰公士。二曰上造。三曰簪�。四曰不更。五曰大夫。六曰官大夫。七曰公大夫。八曰公乘。九曰五大夫。十曰左庶長。十一曰右庶長。十二曰左更。十三曰中更。十四曰右更。十五曰少上造。十六曰大上造。十七曰馹馬車庶長。十八曰大庶長。十九曰關內侯。二十曰通侯。以賞功勞。皆秦制。諸侯王。髙帝初置之。金印紫綬。治其監官。掌監郡縣。秩比六百石。後爲刺史。郡守掌治其郡。郡都尉掌左守典職。皆有丞。縣令長掌治其縣。萬戶以上爲令。秩比千石。下至六百石。而不滿萬戶爲長。秩皆五百石。皆有丞尉。皆秦制。列侯所食縣曰國。皇太后公主所食曰邑。有蠻夷曰道。

荀悅曰。諸侯之制。所由來尙矣。易曰。先王建萬國。親諸侯。孔子作春秋。爲後世法。譏世卿。不攺世侯。昔者聖王之有天下。非所以自爲。所以爲民也。不得專其權利。與天下同之。惟義而已。無所私焉。封建諸侯。各世其位。欲使親民如子。愛國如家。於是爲置賢卿大夫。考績黜陟。使有分土而無分民。而王者總其一統。以禦其政。故有暴禮於其國者。則民叛於下。王誅加於上。是以計利慮害。勸賞畏威。各兢其力。而無亂心。及至天子失道。諸侯正之。王室微弱。則大國輔之。𨿽無道不得虐於天下。賢人君子有所周流。上下左右。皆相夾輔。凡此所以輔相天地之宜。以左右民者也。故民主兩利。上下俱便。是則先王之所以能永有其世也。然古之建國。或小或大。監前之獘。變而通之。夏殷之時。蓋不過百里。故諸侯微而天子彊。桀紂得肆其虐。紂脯刑侯而醢九侯。以文王之上徳。不免於羑里。周承其獘。故大國方五百里。所以崇寵諸侯而自抑損也。至其末流。諸侯彊大。更相侵伐。周室卑微。禍亂用作。秦承其獘。不能正其制以求其中。而遂廢諸侯攺爲郡縣。以一威權。以專天下。其意主以自爲。非以爲民。深淺之慮。徳量之殊。豈不遠哉。故秦得擅其海內之勢。無所拘忌。肆淫奢行。暴虐天下。然十四年而滅亡。故人主失道。則天下徧被其害。百姓一亂。則魚爛土崩。莫之匡救。賢人君子。復無息肩。眾庶無所遷徙。此民主俱害。上下兩危。漢興。承周秦之獘。故兼而用之。六王七國之難作者。誠失之於彊大。非諸侯治國之咎。其後遂皆郡縣治民。而絕諸侯之權矣。當時之制。未必百王之法也。凡長吏秩二千石上皆銀印靑綬。比六百石已上。皆銅印墨綬。比二百石已上。皆銅印黃綬。其後𨿽不及六百石。其長相皆墨綬。除八百石五百石秩。

荀悅曰。先王之制祿也。下足以代耕。上足以克祀。故食祿之家。不與下民爭利。所以厲其公義。塞其私心。其或犯逾之者。則繩以政法。是以君子勸慕。小人無怨。若位苟祿薄。外而不充。憂匱是卹。所求不贍。則私利之智萌矣。放而聽之。則貪利之心濫矣。以法繩之。則下情怨矣。故位必稱徳。祿必稱爵。故一物而不稱。則亂之本也。今漢之賦祿薄。而吏非員者眾。在位者貪於財產。規奪官民之利。則殖貨無厭。奪民之利。不以爲恥。是以淸節毀傷。公義損闕。富者比公室。貧者匱朝夕。非所爲濟俗也。然古今異制。爵賦不同。祿亦如之。𨿽不及古。度時有可嘉也。

七年春正月辛酉朔。日有食之。是謂正朔。王者惡之。夏五月日有食之。秋八月。帝崩於未央宮。太后哭而淚不下。侍中張辟彊者。張良子。年十五餘。謂陳平曰。太后泣不下淚者。畏君等危呂氏。宜請呂產呂祿爲將。監南北軍事。太后必喜。君等免禍。平從之。太后果喜而泣之淚下。九月。皇帝葬於安陵。

贊曰。本紀稱孝惠內修親親。外禮傅相。優寵齊悼趙隱。恩愛篤矣。可謂寬仁之主。遭呂太后虧損至徳。枉流濫哉。深可悲矣。

前漢髙後紀卷第六初。髙後命孝惠張皇后。取後宮美人子養之。而殺其母。以爲太子。立爲皇帝。皇帝年幼。髙後臨朝稱制。立兄子臺爲楚王。臺弟產爲梁王。祿爲趙王。封諸呂六人爲列侯。髙皇后將王諸呂。問右丞相王陵。王陵曰。髙皇帝定天下。刑白馬而盟曰。非劉氏而王者。天下共擊之。問左丞相陳平太尉周勃。平勃對曰。髙帝定天下王諸劉。今陛下稱制王諸呂。無所不可。後喜罷朝。陵讓平勃曰。諸君背要。何面目見髙帝於地下。勃曰。面折廷爭。臣不如君。安漢社稷。君不如臣。後乃左遷陵爲帝太傅。實奪之相權。陵謝病免。杜門不出。冬十一月。徙丞相陳平爲右丞相。辟陽侯審食其爲左丞相。食其。沛人也。初呂后獲於楚。食其常以舍人侍得幸。及爲丞相。不典治相。監宮中事。加郎中令。羣臣皆因決事。先是或毀食其於惠帝。惠帝欲誅之。平原君朱建爲說惠帝幸臣閎籍孺曰。君幸於帝。天下莫不聞者。今辟陽侯幸於太后而下吏。道路皆言君讒之。今日辟陽誅。明日太后含怒。亦誅君耳。於是籍孺懼。入言於帝而出之。朱建者。故黥布相也。布之反。建諫止之。髙帝賜建號平原君。建爲人口辯。初名廉直。行不苟合。辟陽侯欲交建。建不肯。及建母死家貧。無以收葬。陸賈乃見辟陽侯。賀曰平原君母死。辟陽侯曰。平原君母死。何乃賀我。賈曰。平原君必不知君者爲其母。今其母死家貧。無以葬之。君誠能厚送葬之。則彼爲君死矣。食其乃奉百金。列侯貴人以食其故。往贈送之凡百金。而建受之。及呂氏之誅。其卒見全者。皆建之力也。後淮南厲王長誅食其。建以食其客故事及之。建自殺。

元年春正月。詔曰。孝惠帝欲除三族罪及妖言令。議未決而崩。今除之。賜民爵戶一級。夏五月丙申。趙王宮中叢臺災。立孝惠美人子五人。彊爲淮陽王。不疑爲恆山王。弘爲襄城侯。朝爲軹侯。武爲壺關侯。秋七月。桃李花。髙後怒禦史大夫趙堯之爲趙王謀也。免堯官抵罪。上黨太守任敖爲禦史大夫。

二年春正月。詔班序列侯功臣位次。藏於髙廟。世世勿絕嗣。二月乙卯晦。地震。羌道武都道山崩。夏六月日蝕。秋七月。恆山王不疑薨。立襄城侯弘爲恆山王。行五銖錢。錢之制夏殷以前無文焉。周制則有文。凡錢外圓內方。輕重以銖。周景王以錢輕。更鑄大錢文曰寶貨。肉好外有周郭。秦錢文曰半兩。重如其文。漢興復輕之。齊悼惠王子章入宿衛。封朱虛侯。

三年夏。江水漢水溢。流四千餘家。秋星晝見。伊水落水溢。流千六百餘家。汝水溢。流八百餘家。其在洪範。爲水不潤下。

四年夏四月。少帝出怨言。知髙後殺其母。後乃幽之於永巷。詔曰。皇帝久病昏亂。不能奉宗廟。廢之。五月。立恆山王弘爲皇帝。

五年。春三月。南越王尉佗。自稱南越武帝。是時禁南越關中市鐵器。尉佗曰。先帝與我通使勿絕。今髙後聽讒臣之言。別異蠻夷。此必長沙王計。欲倚中國擊滅南越。自以爲功。乃自稱越帝。欲攻長沙。秋八月。淮陽王彊薨。九月。發河東上黨騎屯北地。備匈奴。

六年春星晝見。夏四月。赦天下。秩長陵令二千石。六月。匈奴寇狄道。攻河陽。行五分錢。朱虛侯弟興居封東牟侯。皆入宿衛。

七年冬十二月。匈奴寇狄道春正月趙王友死於邸。呂氏女爲趙王后王后妒。讒王於髙後曰。呂氏安得王。太后百年後。吾必擊之。髙後怒之。至邸。令衛士圍之。不得食遂幽死。以民禮葬之長安。謚爲幽王。後徙梁王恢爲趙王。己丑晦。日有食之。旣在營室九度。爲宮室之中。髙後惡之。曰此爲我也。星傳曰。日者﹑徳也。月者﹑刑也。日食修徳。月食修刑。則災異消矣。詩云。日月告凶。不用其行。四國無政。曷用其良。言人君失政。則日月失行。中道南曰黃道。南至東井。北至牽牛。東至角。西至婁。夏至日至東井。去極近。故晷短。立八尺之表。而晷長一尺五寸八分。冬至日至於牽牛。去極遠。故晷長。立八尺之表。而晷長一丈三尺一寸四分。春分西至婁。去極中。秋分東至角。去極中。立八尺之表。而晷長七尺三寸六分。日爲陽。陽用事。則日進而北。晝進而長。陽勝故爲溫暑。陰用事。則日退而南。晝退而短。陰勝故爲寒涼。洪範曰。日月之行。則有冬有夏有寒有暑。此之謂也。至若南北失度。晷進而長則爲寒。退而短則爲暑。人君急則日晷進而疾。舒則日晷退而緩。故曰急恆寒若。豫恆燠若。一曰晷長爲潦若。晷短爲旱若。奢爲扶。扶者邪臣進。正直疏。君子不足。姦人有餘。月有九行。黑道二出黃道北。赤道二出黃道南。白道二出黃道西。靑道二出黃道東。立春春分從靑道。立夏夏至從赤道。立秋秋分從白道。立冬冬至從黑道。然一決之於房從中道。若月失道而妄行。出陽道則旱風。出陰道則陰雨。箕軫之星爲風。畢星爲雨。故月失度。入箕軫則多風。入畢星則多雨。洪範曰。星有好風。星有好雨。月之從星。則以風雨。詩云。月離於畢。俾滂沱矣。言多雨也。凡災異所起。或分野之國。角亢氐。韓鄭也。房心。宋也。尾箕。燕也。鬥牛。吳也。牽牛須女。越也。虛危。齊也。營室東壁。衛也。奎婁。魯也。胃昴畢。趙也。觜參。魏也。東井鬼。秦也。柳星張。周也。翼軫。楚也。

荀悅曰。凡三光精气變異。此皆陰陽之精也。其本在地。而上發於天也。政失於此。則變見於彼。由影之象形。響之應聲。是以明王見之而悟。敕身正己。省其咎。謝其過。則禍除而福生。自然之應也。詩云。上天之載。無聲無臭。其詳難得而聞矣。豈不然乎。災祥之報。或應或否。故稱洪範咎徵。則有堯湯水旱之災。稱消災復異。則有周宣云漢。寧莫我聽。稱易積善有慶。則有顏冉夭疾之凶。善惡之效。事物之類。變化萬端。不可齊一。是以視聽者惑焉。若乃稟自然之數。揆性命之理。稽之經典。校之古今。乘其三勢。以通其精。撮其兩端。以禦其中。參伍以變。錯綜其紀。則可以髣佛其咎矣。夫事物之性。有自然而成者。有待人事而成者。有失人事不成者。有𨿽加人事終身不可成者。是謂三勢。凡此三勢。物無不然。以小知大。近取諸身。譬之疾病。不治而自瘳者。有治之則瘳者。有不治則不瘳者。有𨿽治而終身不可愈者。豈非類乎。昔虢太子死。扁鵲治而生之。鵲曰。我非能治死爲生也。能使可生者生耳。然太子不遇鵲。亦不生矣。若夫膏肓之疾。𨿽醫和亦不能治矣。故孔子曰。死生有節。又曰不得其死。然又曰幸而免。死生有節。其正理也。不得其死。未可以死而死。幸而免者。可以死而不死。凡此皆性命三勢之理。推此以及教化。則亦如之何哉。人有不教而自成者。待教而成者。無教化則不成者。有加教化而終身不可成者。故上智下愚不移。至於中人。可上下者也。是以推此以及天道。則亦如之。災祥之應。無所謬矣。故堯湯水旱者。天數也。洪範咎徵。人事也。魯僖澍雨。乃可救之應也。周宣旱應。難變之勢也。顏冉之凶。性命之本也。猶天回日轉。大運推移。𨿽日遇禍福。亦在其中矣。今人見有不移者。因曰人事無所能移。見有可移者。因曰無天命。見天人之殊遠者。因曰人事不相干。知神气流通者。人共事而同業。此皆守其一端。而不究終始。易曰。有天道焉。有地道焉。有人道焉。言其異也。兼三才而兩之。言其同也。故天人之道。有同有異。據其所以異而責其所以同。則成矣。守其所以同而求其所以異。則獘矣。孔子曰。好智不好學。其獘也蕩。末俗見其紛亂事變乖錯。則異心橫出。而失其所守。於是放蕩反道之論生。而誣神非聖之議作。夫上智下愚。𨿽不移。而教之所以移者多矣。大數之極𨿽不變。然人事之變者亦眾矣。且夫疾病有治而未瘳。瘳而未平。平而未復。教化之道。有教而未行。行而未成。成而有敗。故气類有動而未應。應而未終。終而有變。遲速深淺。變化錯於其中矣。是故參差難得而均矣。天地人物之理。莫不同之。凡三勢之數。深不可識。故君子盡心力焉。以任天命。易曰窮理盡性。以至於命。其此之謂乎。呂產爲相國。呂祿爲上將軍。立營陵侯劉澤爲瑯邪王。澤髙帝族昆弟。本以將軍擊陳豨有功。故封齊。齊人田生嘗遊乏資。以干澤。澤以三百金爲田生壽。乃謂太后所幸中謁者張釋卿曰。太后欲王諸呂。及重自發之。恐大臣不聽。今釋卿最幸於太后。何不諷大臣以聞太后。太后必喜。呂氏旣王。萬戶侯亦釋卿有。釋卿從之。諸呂已爲王。髙後賜釋卿金千斤。釋卿以其半進田生。田生不受。又說曰。呂氏之王也。大臣未服。今劉澤於諸劉長。大臣所信。獨不見用。常有觖望也。今令太后裂地十餘縣以王之。彼喜而去。諸呂王益固矣。遂封澤爲瑯邪王。夏五月。尊昭靈夫人爲昭靈後。武哀侯爲武哀王。髙帝姊宣成夫人爲昭哀後。六月。趙王恢自殺。呂產女爲趙王后。後宮皆諸呂女也。擅權。王不得自恣。王有愛姬。王后鴆而殺之。王怒。悲憂自殺。呂后以爲用婦人言故自殺。無思奉宗廟之禮。廢其嗣。朱虛侯章怒呂氏專權。侍宴。髙後令章爲酒令。章自請曰。臣將種也。請以軍法行酒令。後可之。酒酣。章進起舞曰。請爲太后作歸田之歌。皇太后笑曰。汝安知田事。試說之。曰。深耕穊植。立苗欲疏。非其類者。鉗而去之。髙後嘿然。有頃。諸呂有一人亡酒。章追斬之。太后及諸左右大驚。以前許章軍法。無以罪也。因罷。自是諸呂憚章。大臣皆依朱虛侯兄弟以爲彊。是時大臣憂諸呂之亂。陸賈說陳平周勃曰。天下安。注意相。天下危。注意將。將相和則權不分。今爲社稷計。在二君掌握耳。何不能交太尉勃乎。以千金爲太尉結歡。勃亦如之。遂戳力同心。平乃賜賈金五百斤。僮百人。八月。燕王建薨。南越侵長沙。遣隆慮侯周竈將兵擊之。

八年春。封中謁者張釋卿爲列侯。諸中宦者令丞。皆賜爵關內侯食邑。髙後夢見物如蒼狗橶後腋。忽然不見。卜之云。趙王如意爲祟。遂病腋傷。夏。江水漢水溢流萬餘家。河內水溢流萬家。秋九月辛巳。髙後崩於未央宮。諸呂恐爲大臣所誅。謀作亂。欲廢少帝而立呂產。朱虛侯婦呂祿女。密聞其謀告章。章乃使人陰告其兄齊王嬰。令發兵西。章及興居欲從中與大臣爲內應。誅諸呂。立齊王。齊王令人誘瑯邪王。欲令興二國兵。瑯邪王旣至。因畱之。悉發瑯邪兵。以中尉魏勃爲將軍。並將之。呂產等遣大將軍灌嬰擊齊王。嬰乃陰與齊王約。畱兵屯榮陽。曲周侯酈商。其子寄與呂祿善。周勃陳平使人執劫商。而令寄說呂祿曰。髙帝與呂后定天下。劉氏所立九王。呂氏所立三王。皆大臣之義。事已布告諸侯王。諸侯王以爲宜。今太后崩。少帝幼。足下不急之國守蕃。乃爲上將將兵。爲大臣諸侯所疑。何不速歸將軍印綬。因以兵屬太尉。請梁王亦歸相印。與大臣盟而之國。髙枕而王千里。此萬世之利。祿然其計。報產及諸呂。多以爲不便。計未決。祿信寄。與俱出遊。過其姑呂媭。媭怒曰。汝爲將軍而棄軍。呂氏今無類矣。乃悉出珠玉寶器散之堂下。曰無爲他人守也。八月。太尉周勃復令寄謂祿曰。帝使太尉守北軍。欲令足下之國。急歸將軍印綬辭去。不然禍且起。祿遂解印屬典客。而以兵授勃。勃入軍門。行令軍中曰。爲呂氏者右袒。爲劉氏者左袒。軍皆左袒。勃遂統北軍兵。而朱虛侯將率千人入未央宮斬呂產。辛酉。斬呂祿。諸呂無問長幼皆斬之。大臣謀以爲少帝及諸王皆非惠帝子。欲盡誅之。立齊王。議者曰。王暴戾。虎冠之。代王母家薄氏。君子也。且代王親髙帝子。於今爲長。仁孝聞於天下。以子則順。以賢則大臣安。乃迎代王。東牟侯興居與太僕夏侯嬰陰共入宮中誅少帝。於是告齊王令罷兵。諸呂之始王也。呂后畏大臣及有口辯者。陸賈爲太中大夫。自度不能爭之。乃謝病免。於是以所使越時囊中裝千金。以與五子。各二百斤。令爲產業。賈常安車駟馬。從歌鼓瑟侍者十人。與其子約曰。過汝家。給人馬酒食。極歡十日。有寶劍直百金。所死家得寶劍一。歲中往來。及過他家。卒不過再三。遊於漢庭公卿之閒。名聲甚顯。及誅呂氏。立孝文。賈頗有力。本傳曰。當孝文之時。天下以酈寄爲賣友。賣友者。謂見利而忘義。若寄父爲功臣。而又被執劫。𨿽權賣呂祿。以安社稷。義存君親可矣。淮南丞相張蒼爲禦史大夫。

贊曰。本紀稱孝惠髙後之時。海內得離戰爭之苦。君臣俱無爲。故惠帝拱己。髙後女主。制政不出房闥而天下宴然。刑罰罕用。民務稼穡。衣食滋殖矣。及福祚諸呂大過。漸至縱橫。殺戮鴆毒。生於豪彊。賴朱虛周陳。惟社稷之重。顧山河之誓。殲討篡逆。匡救漢祚。豈非忠哉。王陵之徒精潔。心過於丹靑矣。

前漢孝文皇帝紀上卷第七初大臣迎王於代。郎中令張武議曰。大臣未可信。王宜稱疾無行。以觀其變。中尉宋昌曰。羣臣之議皆非也。夫秦失其政。豪傑並起。然卒踐天子位者。劉氏也。天下絕其望。一也。髙帝王子弟。犬牙相制。所謂盤石之宗也。天下服其彊。二也。漢興。除秦苛政。人人自安難搖動。三也。今大臣𨿽欲爲變。百姓不爲使。其黨豈能專一邪。且內有朱虛東牟之親。外有諸侯之彊。必無異心矣。髙帝子獨淮南王與大王。大王又長。賢聖聞於天下。故大臣迎大王。大王勿疑。卜之兆。得大橫。占曰。大橫庚庚。余爲天王。夏啟以光。王乃令舅薄昭見太尉周勃還。王乃行。羣臣迎於渭橋。太尉周勃進曰。請避左右以聞。宋昌曰。所言公。公言之。所言私。王者無私。勃乃跪上天子璽。王謝曰。至邸議之。閏月朔之代邸。王西向讓帝位者三。南向讓者再。遂卽皇帝位。拜宋昌爲衛將軍。領南北軍。赦天下。賜民爵一級。酺五日。

元年冬十月。皇帝見於髙廟。車騎將軍薄昭迎皇太后於代。封太尉周勃萬戶。賜金五千斤。丞相陳平將軍灌嬰邑各三千戶。金三千斤。朱虛侯章襄平侯通二千戶。金千斤。十有二月。立趙幽王子遂爲趙王。徙瑯邪王澤爲燕王。除收孥相坐法律。春正月。有司請早建太子。上謙讓不聽。有司固請。上曰。諸侯王功臣多有賢者。而不必子。人其以朕忘賢與有徳者。而專於其子。非所以憂天下。有司請曰。立嗣必子。所從來久矣。今適宜立。而更求諸侯宗室。非髙帝之志。子啟最長。惇厚慈仁。請建以爲太子。上許焉而立之。封將軍薄昭爲軹侯。三月。立皇太子母竇氏爲皇后。初孝惠時出宮人以賜諸王。各五人。竇姬家在淸河。賂主者吏願至趙。吏誤置代伍中。竇姬泣啼而行。旣至代。幸於王。生景帝。而代皇后及其四子皆先亡。故竇姬爲皇后。兄長君。弟廣國。字少君。家於長安。絳侯等曰。吾屬命乃懸於此兩人。爲選賢人。令與居止。由此皆爲退讓君子。詔曰。今方春和。艸木羣生之物。皆有以自樂。而吾百姓鰥寡孤獨窮困之人。咸阽於死亡而莫之省憂。朕爲民父母將何如。其議所以賑貸之。於是出布帛米肉賜之。其肉刑耐罪已上。不用此令。楚元王交薨。丞相平病。讓位於太尉。周勃爲左丞相。位第一。平爲右丞相。位第二。大將軍灌嬰爲太尉。上問勃。天下一歲決獄錢谷出入幾何。謝不知。甚媿之。上以問平。平曰。陛下卽問決獄責廷尉。問錢谷責治粟內史。上曰。君所主者何事。對曰。陛下不知臣駑下。使臣待罪宰相。宰相在上佐天子。調理陰陽。下遂萬物之宜。外鎭撫四夷。內親附百姓。使公卿大夫各得其職。上曰善。勃出謂平曰。君素不教我對。平曰。處其位獨不知任。或謂勃曰。君誅諸呂。立代王。威鎭天下。受厚賞。處尊位久。卽禍及身矣。勃謝病歸相印。平轉爲右丞相。太中大夫陸賈使越。上賜尉佗書曰。朕頃以南越王自治之。𨿽然。王之號爲帝。兩帝並立。豈無一乘之使以道其道路。是爭也。爭而不讓。仁者不由也。王之昆弟在眞定。已使人存問。修治王先人廝墓。願與王分棄前患。從今已來。與王通使如故。故使賈諭意。南越蠻夷大長老夫臣佗曰。髙後聽信讒臣。別異蠻夷。故攺號聊以自娛。自帝其國。未敢有害於天下。老夫夙興夜寐。寢不安席。食不甘味。凡以不得事漢故也。陛下幸哀憐臣。通使如故。老夫死骨不朽。不敢爲帝。謹北面因使者奉獻。夏四月。齊楚地震山崩。二十九所同日俱大發潰水出。本志曰。爲水沴土。六月。令郡國無來獻。封衛將軍宋昌爲壯武侯。又令列侯從髙帝入蜀漢者。皆增邑。吏二千石已上從髙帝者。皆食邑。齊王襄薨。

二年冬十月。丞相平薨。謚獻侯。十有一月乙亥。周勃復爲左丞相。癸卯晦。日有食之。詔舉賢良方正直言極諫者。是時上勤於政事。躬行節約。思安百姓。身衣弋綈。所幸愼夫人。衣不曳地。幃帳無文。嘗欲爲露臺。計直百金。曰。此中民十家之產。遂不爲也。太中大夫賈誼說曰。管子有言。倉廩實。知禮節。民不足而可治者。未嘗聞也。古人有言曰。一夫不耕。或受之饑。一女不織。或受之寒。生之有時。而用之無度。物力必匱。且歲有饑餓。天之常行。卽不幸有方二三千里之旱。國何以相卹。卒然邊境有急。數百萬之眾。國家何以饋之。方今之務。務在絕末伎遊食之巧。驅民而歸之於農。太子家令晁錯復說上曰。今土地人民不減於古。無堯湯水旱之災。而畜積不及古者。何也。以地有餘利。民有遺力。生谷之土。未盡墾耕。山澤之利。物未盡出。遊食之士。未盡歸農。夫饑寒切於肌膚。慈母不能以保赤子。君安能以有民。夫金玉寶貨。饑不可食。寒不可衣。然而眾貴之者。以上用之故也。其爲物輕微易藏。在於把握。可以周流海內。而無饑寒之患。此令臣下輕倍其主。而民易去其鄕。盜賊有所勸。而逃亡者得輕資矣。粟米布帛。生於地。長於時。聚於市。非可一日而成。一日不得。則饑寒並至。是故明王貴五穀而賤金玉。今農夫五口之家。其服作者不過二人。其能耕者不過百畝。百畝之收不過三百石。春耕夏種。秋收冬藏。四時之間。無日休息。又給縣官供徭役。憂病艱難。其中勤苦如此。然復時被水旱蝗虫之災。急政暴賦。朝令暮得。有者貴賣。無者倍舉。是賣田宅鬻子孫以償債者眾也。而商賈大者積儲倍息。小者坐列販賣。故其男不耕耘。女不蠶織。衣必重彩。食必重肉。無農夫之苦。有百千之得。因其富厚。交通王侯。力過吏勢。以利相傾。乘良策肥。千里遨遊。此商人所以兼農人。農人所以流亡也。今漢法律賤商人。商人已富貴矣。尊農夫。農夫已貧賤矣。故主之所貴。俗之所賤。法之所卑。吏之所尊。上下相反。好惡相忤。而欲國富法立。不可得矣。當今之務。在於本農。使民勸業而已。欲人務農在貴粟。貴粟之道。在於使民以粟爲賞罰。今募天下入粟塞下。卽得拜爵。得以除罪。如此富人有爵。農人有粟。粟有所行。而國用足矣。不過三年。塞下之粟必多矣。上從之。

荀悅曰。聖王之制。務在綱紀。明其道義而已。若夫一切之計。必推其公義。度其時宜。不得已而用之。非有大故則不由之。春正月。詔開籍田。漢初國家簡易。制度未備。衣食貲糧無限。富者衍溢。貧者或不足。若蜀郡卓氏家僮千有餘人。程鄭七八百人。皆擅山川銅鐵之利。運籌算。上爭王者之利。下固齊民之業。若宛孔氏之屬。連車騎以交通王侯。貿易貨賂。雍容垂拱。坐取百倍。皆犯王禁。陷於不軌。

荀悅曰。先王立政。以制爲本。三正五行。服色歷數。承天之制。經國序民。列官布職。疆理品類。辯方定物。人倫之度。自上已下。降殺有序。上有常制。則政不頗。下有常制。則民不二。官無淫度則事不悖。民無淫制則業不廢。貴不專寵。富不獨奢。民𨿽積財。無所用之。故世俗易足。而情不濫。姦究不興。禍亂不作。此先王所以綱紀天下。統成大業。立徳興功。爲政之徳也。故曰。謹權量。審法度。修廢官。四方之政行矣。本傳曰。先王之制。自天子公侯卿大夫已下。至於抱關擊柝者。其爵祿奉養死生之制。各有差品。小不得僭大。賤不得逾貴。夫然故上下有序。而民志悉定。於是裂土地之宜。教之種殖。畜養以時。而用之有節。艸木未落。斤斧不入於山林。豺獺未祭。羅网不布於野澤。鷹隼未擊。罾弋不施於蹊隧。旣順時而取物。然而山不槎孽。田不伐夭。豚魚麛卵。咸有常禁。所以順時宣气。蕃阜庶物。畜足功用。如此之備。然後從四民。因其土宜。任其智力。安其居。樂其業。甘者食而美其服。欲寡而事節。財足而不爭。及至周室道衰。禮法隳壞。諸侯刻桷丹楹。大夫山節藻梲。其流至於士庶。莫不離制度。稼穡之人少。商賈之人多。谷不足而貨有餘。陵遲至於桓文之後。禮義大壞。上下相冒。國異政。家殊俗。奢靡不制。僭差無極。於是商通難得之貨。工作無用之器。士設反道之行。以追時好而取世資。僞民倍實而要名。奸夫犯難而求利。篡殺取國者爲王公。劫奪成家者爲侯伯。禮義不足以制君子。刑戮不足以威小人。富者土木被文繡。犬馬餵菽粟。貧者短褐不完。食疏飲水。俱爲編戶齊民。而以財力相窘。𨿽爲僕虜。猶無慍色。故夫飾變詐爲姦軌。自足乎一世之間。守道隨理。不免乎饑寒之患。其化自上興。由法度之無限也。故易曰。君子裁成輔相天地之宜。以左右民。備物致用。立象成器。以爲天下利。立制度之謂也。太子太傅張相如免。太中大夫石奮爲太子太傅。奮。趙人也。初爲小吏事髙帝。恭敬謹愼。甚見親信。於是以選傅太子立趙王。遂弟辟疆爲河間王。朱虛侯章爲城陽王。東牟侯興居爲濟北王。立皇子武爲代王。參爲太原王。揖爲梁王。夏五月詔曰。古有誹謗之木。所以通諫者。今法有誹謗妖言之罪。是使眾臣不敢盡心。而上無由聞其過。今其除之。秋九月。初與郡守爲銅虎竹使符。

三年冬十月丁酉晦。日有食之。十一月乙卯晦。又食之。詔曰。前遣列侯之國。辭未行。丞相朕之所重。其爲朕率列侯之國。遂免勃就國。十二月。太尉灌嬰爲丞相。罷太尉官。四月。城陽王章薨。淮南王長殺辟陽侯審食其。初。髙帝八年過趙。趙王獻美人。幸有身。生厲王長。趙王不敢內之。築外宮而處之。及貫髙事。盡捕王家。厲王母亦在系中。其弟趙廉因辟陽侯言呂后。呂后妒不肯白。辟陽侯不彊爭。厲王以生母以恚自殺。趙廉奉厲王詣長安。髙帝憐之。令呂后母之。厲王有才力。力能扛鼎。怨辟陽侯不赦其母。乃造辟陽侯。卽自袖金椎椎殺之。馳詣闕肉袒請罪。上赦之不治。五月。匈奴寇北地河內。丞相灌嬰擊之。衛將軍軍長安。上自至髙都。因幸太原。見羣臣故人皆賜之。舉功行賞。復晉陽中都民三歲租。畱太原。遊十餘日。濟北王興居聞上自擊胡。乃發兵反。秋大旱。七月。上自太原還。八月。將軍柴武擊濟北王興居。興居自殺。赦諸與興居反者。

四年冬十二月。丞相灌嬰薨。謚隱侯。正月禦史大夫張蒼爲丞相。袁盎爲禦史大夫。時禦史大夫韋孟闕。是時上徵河東太守季布。欲以爲禦史大夫。聞其使酒。乃不用。遣歸郡。夏五月。復諸劉有屬籍者。家無所與。六月雨雪。秋九月。封齊悼惠王子七人爲列侯。絳侯周勃有罪。逮系詔獄。勃在國常恐懼。每郡守使丞尉行縣。勃常被甲持兵。人有告勃欲反。下廷尉。吏侵辱之。勃以千金與獄吏。吏乃止。勃以公主爲證。公主孝文女。太子勝尙之。及薄昭爲言薄太后。因請上曰。絳侯奉髙帝璽。持兵於北軍。此時猶不反。今居一小縣乃反邪。上赦勃。復爵邑。就國。勃出曰。吾嘗將百萬眾於北軍。安知獄吏之貴哉。作顧成廟。

五年春二月地震。夏四月。除盜鑄錢令。更造四銖錢。賈誼諫曰。法使民得顧租鑄錢。錢敢雜以鉛鐵他巧者。其罪黥。然鑄錢之情。非僞雜巧則不得贏。辧利巧之甚微。其利甚厚。夫事有招禍。法有起姦。今令細民操造幣之勢。各隱屏而鑄作。因欲禁其厚利。絕其微姦。𨿽黥罪日報。其勢不止。農事棄捐。采銅日多。姦不可絕已。潁川人賈山上書諫曰。夫錢者無用之器。而可用易富貴。富貴者人主之操柄。令爲之。是與人主共操柄。不可長也。上不聽。又上書言前世之戒曰。昔秦賦斂重數。以奉奢侈。起咸陽至雍。離宮三百。鐘鼓幃帳。不移而具。爲阿房之殿。髙十數仞。東西五里。南北千步。爲宮室之盛。乃至於此。使其後世曾不得聚廬而託處焉。爲馳道於天下。東窮燕齊。南極吳楚。江湖之上。濱海之觀畢至。道廣五十步三丈。而樹又築其外。隱以金椎。樹以靑松。爲馳道之麗。乃至於此。使其後世曾不得邪徑而託足焉。葬於驪山。使徒數十萬人。曠日十年。下達三泉。采合金石。冶銅錮其內。漆塗其外。被以珠玉。飾以翡翠。中成遊觀。上成山林。爲葬理之奢。乃至於此。使其後世曾不得蓬塊而託葬焉。百姓不勝其役。疲獘者不得休息。饑寒者不得衣食。無罪而死刑者。無所告訴。人與之爲怨。家與之爲讎。天下以壞。宗廟將滅絕矣。始皇居絕滅之中。猶不自知。乃東巡狩。至會稽瑯邪。刻石紀功。自以爲過於堯舜。以古謚法爲少。更以數爲謚。欲以一至萬世。而死不盈數月。天下四面攻之。兵破於項羽。地奪於劉氏。豈不哀哉。始皇不自知無輔弼之臣。無進諫之士。縱恣行誅。是以道諛者偸合苟容。比其徳則聖於堯舜。論其功則賢於湯武。天下已潰而莫之告也。詩云。匪言不能。胡斯畏忌。聽言則對。訟言如醉。此之謂也。故聖王之制。史在前書過失。工誦箴諫。瞽誦詩諫。公卿比諫。士傳言諫。庶人謗於道。商旅議於市。然後君得聞其過而攺之。見義而從之。所以承有天下也。今陛下將興堯舜之道。猶自勉以厚天下。損食膳。不聽樂。減外徭。止歲貢。省廏馬以賦郡傳。去諸苑以賦農夫。出帛十萬匹以賑貧乏。禮髙年。平刑獄。天下悅喜。臣聞山東吏有布詔令。民𨿽老病。或扶杖而往聽之。願少須臾無死。思見徳化之所成。功業之所就矣。今聞或者陛下從方正賢俊之士。與之射獵。以傷大業。臣竊悼之。願止射獵。以歲二月定明堂。造太學。修先王之道。以成萬世之基。上輒優遊而納其言。然明堂太學。猶未足興。是時吳王卽山鑄錢。而幸臣鄧通亦賜銅山。得自鑄錢。吳王鄧通錢甚盛矣。通。蜀人也。上嘗夢欲上天而不能。有一黃頭郎推之。顧見其衣後穿。覺而求之漸臺。見郎中鄧通衣後穿。如夢中所見。遂寵幸之。通亦謹身媚上而已。不得預政事。有善相者。相通云當貧餓死。故賜通銅山。得自鑄錢。上嘗親宴飲通家。上病癰。通嘗吮之。上曰。誰最憐我者。通曰。莫若太子。上令太子吮癰而色難。得通前吮之。太子慚。由是心恚通。及卽位。以通盜去徼鑄錢。遂盡案沒入財物。卒窮餓寄死人家。徙代王武爲懷陽王。徙太原王參爲代王。

六年冬十月桃李花。十一月。淮南王長謀反發覺。徙蜀郡。道死於雍。謚曰厲。初長居國驕恣。不用漢法。出稱警。入稱蹕。自作法令。上令將軍薄昭與長書。責之曰。大王以千里爲宅居。以萬人爲臣妾。此髙皇帝之厚徳。今大王所行危亡之道。髙皇帝之神靈。必不廟食於大王之手矣。昔周公誅管蔡以寧周室。髙帝廢代王以便事。濟北舉兵。皇帝誅之以安漢。故周行之於前。漢用之於後。今大王欲以親戚之意。故望於上。大王終不可得也。宜急攺行上書謝罪。王得書不悅。復令人使閩越匈奴。與棘蒲侯太子柴奇謀反。羣臣廷尉雜奏表請論如法制。詔曰。朕不忍致法。其赦長死罪。廢王。有司請徙長蜀郡邛都。於是盡誅所與謀者。載長以輜車。令縣次傳送。給肉日五斤。酒五升。令美人才人得幸者十人從之。長在道怨。不肯食而死。乃以民禮葬於雍。置守墓三十家。而誅諸縣送傳不謹者。淮南王之徙也。中郎將楚人袁盎諫曰。淮南王爲人剛彊。行道有不遂。陛下有殺弟之名。柰何。上曰。吾將苦之耳。令還之。及長死。上悲號甚恨。盎曰。陛下有髙世之名三。此不足毀名。陛下在代時。太后嘗病三年。陛下目不交睫。睡不解衣冠。湯藥非陛下口所嘗不進。夫曾參以布衣猶難之。陛下親以王者行之。孝過曾參遠矣。諸呂用事。大臣專制。陛下從代來。乘六乘之傳。馳不測之淵。𨿽賁育之勇不及陛下。陛下至代邸。西向讓天下者三。南向讓者再。夫許由一讓而名立。陛下五讓。過於許由四矣。陛下遷淮南王。欲使攺過。有司宿衛不愼。故病死。上意乃解。上從霸陵欲西馳下峻阪。盎進攢轡。上曰。將軍怯邪。盎曰。臣聞聖主不乘危。陛下乘六騑。馳不測之山。比有馬驚車敗。陛下縱自輕。柰髙廟太后何。上乃止。上幸上林苑。皇后愼夫人在禁中嘗同坐。及坐郎署。盎卻愼夫人席。愼夫人怒。不肯坐。上怒起。盎因前說曰。臣聞尊卑有序。上下協和。妾主豈可同坐哉。陛下所幸愼夫人。適所以禍之。獨不見人豕乎。上乃悅。以語愼夫人。夫人賜盎金五十斤。宦者趙同數毀盎。盎患之。盎兄子種謂盎曰。宜庭辱之。使其毀不用。後上出。趙同參乘。盎伏之車前曰。古者天子所共與六尺乘輿者。皆天下豪俊。今漢𨿽乏人。陛下獨柰何與刑余之人共載。上笑推同下。同泣下車。

七年夏四月。赦天下。六月辛酉。未央宮闕罘罳災。本志以爲東闕。所以朝諸侯之門也。罘罳在外。諸侯之象也。僭大之咎也。典客馮敬爲禦史大夫。

八年夏。封淮南王子四人。安爲阜陵侯。勃爲安陽侯。賜爲周陽侯。良爲東城侯。梁王太傅賈誼。知上將復王之。諫曰。淮南王悖逆無道。陛下幸赦而遷之。疾病而死。天下誰不以王死之爲大當。今復尊罪人之子。適足以負謗於天下耳。𨿽割之而王四子。四子一心。此非有白公子胥興於廣都之中。必有專諸荊軻起於兩楹之間矣。誼又上書言前世事曰。大臣彊者先反。欲天下之治安。莫若眾建諸侯而少其力。力少則易制。國小則無邪心。令海內之勢。如身之使臂。臂之使指。莫不從制。從制則天下安矣。割地定則爲若干國。令諸侯王子孫。各以次授先祖之分地。其地眾而子孫少者。建以爲國。空而置之。須其子孫生者舉使君之。示無所私焉。今進言者皆曰天下已治。臣獨以爲未也。夫抱火厝於積薪之下。而寢其上。火未及然。因謂之安。方今之勢。何以異此。今大國之王幼弱。漢之傅相方握其事。數年之後。諸侯王皆冠。血气方剛。漢之傅相稱疾而罷。彼自丞慰已下。偏置私人。則難作矣。射獵之娛。與安危之機孰急。以天子之位。乘今之時。尙爲難治。假使陛下居齊桓之處。將能九合諸侯而一匡天下乎。假使韓信彭越黥布此數公存者。當此之時。陛下卽位能自安乎。今爲漢治者。無勤勞之苦。不乏鐘鼓之樂。可使諸侯軌道。天下順治也。承奉宗廟。至孝也。以育羣生。至仁也。垂法立業。至明也。當時大治。使後世誦聖徳。使顧成之廟稱爲太宗。上配太祖。與漢罔極。以陛下之明達。因使少知治體者得在下風。致此非難也。陛下誰憚之而久不爲此。今天下之勢方倒懸。天子者。天下之首。蠻夷者。天下之足。夷狄徵令。主上之操也。天下供貢。臣下之禮也。足反居上。首顧居下。倒懸如此。莫之能解。甚爲執事羞之。陛下何不試以臣爲屬國之官。必系單於頸而制之死命。不獵猛敵而獵田豕。臣竊爲陛下不取又今賣童僕者。爲之文繡。衣之絲屢。富人嘉會。以綺縠覆墻屋。是故天子後服。所以廟而不宴者也。今庶人屋壁得爲帝服。倡優下賤得爲後飾。天下之不危者。殆未之有也。三代有天下之長。而秦享世之短。其故可知也。古之王者。太子始生而教。固以行矣。成王在𦇤褓之中。召公爲太保。周公爲太傅。太公爲太師。太保保其身體。太傅傅其徳義。太師導之教訓。又爲置之三少。皆上大夫。少保少傅少師。是與太子宴者也。逐去邪人。不使見邪行者。皆選天下端士。孝弟博聞有道術者。以衛翼之。使與太子居處出入。故生則見正事。聞正言。行正道。左右前後皆正人。孔子曰。幼成若天性。習慣若自然。及太子少長。卽入於太學。承師道問。旣冠成人。免於保傅之嚴。則有記過之史。徹膳之宰。誹謗之木。敢諫之鼓。春朝朝日。秋暮夕月。所以明敬也。養三老五更。所以明孝弟也。行以和鸞。步中采薺。趨中大夏。所以明有度也。其於禽獸。見其生不忍其死。聞其聲不食其肉。故遠庖廚。所以長恩且明有仁也。三代所以長久者。其輔翼太子。必有此具也。及秦卽不然。棄禮義辭讓。而上告愬刑罰。使趙髙傅胡亥而教之獄。所習非斬劓人。則夷三族。故胡亥今日卽位。而明日射殺人。忠諫者謂之誹謗。深計者謂之妖言。視殺人如刈艸莞。豈惟胡亥之性惡哉。所以導之者非其理也。人主之所愼。在其所趨捨。以禮義治民者積禮義。以刑罰治民者積刑罰。禮義積而民和親。刑罰積而民怨倍。教化行而民康樂。法令行而民哀戚。哀樂之感。禍福之應也。古者聖王制爲等列。而天子加焉。故其尊不可及也。廉恥節儉。以治君子。大臣有罪。賜死而無戮辱。古者大臣有大譴呵。則白冠犛纓。盤水加劍。造請室而請罪於上。不執縛系引而行。有大罪。北面跪而自裁。上不使人挫折而刑之。曰子大夫自有過耳。吾遇子有禮矣。上設廉恥以遇其臣。臣下則厲節行以報其上。上善其言。自是大臣有罪不及刑獄。誼又以爲代邊近匈奴。而梁淮陽皆小。不足以禦捍齊趙。淮陽足以捍吳楚。則無山東之憂。萬世之利。昔秦苦心勞力以除六屬。今陛下垂拱以成六國之禍。不可以言智也。𨿽身之無事。萬年之後。傳之弱子。不可以言仁愛。後上徙淮陽王武爲梁王。王四十餘城。有長星出於東方。

九年夏大旱。

前漢孝文皇帝紀下卷第八十年冬。上行幸甘泉。將軍薄昭有罪自殺。張釋之爲郎。十年不得調用。欲歸。袁盎賢之。言於上以爲謁者僕射。上幸上林苑。釋之從。登虎圈。上問上林尉禽獸簿。尉不能對。虎圈嗇夫代尉對。響應無窮。上曰。爲吏不當如此邪。詔釋之拜嗇夫。欲爲上林令。釋之進曰。陛下以周勃張相如何如人。上曰。長者也。釋之曰。此兩人稱爲長者。言事曾未出口。豈若嗇夫喋喋利口捷給哉。且秦任刀筆吏。爭以苛察相髙。故政陵遲至於土崩。今以嗇夫口辯而超遷之。臣恐天下隨風而爭。口辯無實。上之化下。疾於影響。舉錯不可不察。上曰善。乃止。拜釋之爲公車令。時梁王來朝。與太子共載。入朝不下司馬門。釋之禁止不得入朝。劾奏不敬。上乃免冠謝太后曰。教兒子不謹。太后使使承詔赦太子及梁王。乃得入朝。後爲中郎將。從上至霸陵。上望北山。淒然傷懷。謂羣臣曰。嗟乎。以北山石爲槨。用紵絮斫漆。其堅豈可動哉。左右皆曰善。釋之進曰。使其中有可欲。𨿽錮南山猶可隙。使其中無可欲者。𨿽無石槨。又何戚焉。上稱善。

十一年冬十有一月。上行幸代。春正月。上至自代。夏六月。梁王楫薨。無子。國除。楫。上之少子也。好讀書。上愛之。故以賈誼爲傅。王墮馬薨。誼自傷爲傅無狀。旦暮哭泣。歲餘亦卒。誼時年三十。初河南太守吳公。以誼爲門下吏。吳公以治郡第一。徵入爲廷尉。薦誼爲博士。至太中大夫。時年二十餘。表陳政事。建立制度。上以誼才任公卿。絳侯灌嬰等害之。上乃疏之。後誼爲長沙王太傅。誼過湘水。作賦以辭弔屈原。爲傅數年。上復思誼。乃徵之。上方坐宣室。感鬼神事。與誼言至夜半。移席就之。旣罷。上曰。吾久不見賈生。自謂勝之。今見不如也。以爲梁王太傅。賈誼謂漢土徳。所著述凡五十八篇。匈奴寇邊狄道。

十二年冬十有二月。河決東郡酸棗。潰金堤。春正月。賜諸侯王女邑各三千戶。二月。出孝惠後宮美人令得嫁。三月。詔曰。孝弟。天下之大順也。力田。爲生民之本也。三老。眾民之師也。廉直。吏民之所表也。朕甚嘉此二三大夫之行。其遣謁者勞賜各有差。及問民所疾苦。是歲吳有馬生角在耳前。上向右長三寸半。左角長二寸半。圍皆二寸。本志以爲吳后舉兵爲逆之象也。

十三年夏。除祕祝之官。詔曰。祕祝之官。移過於下。朕弗取。其除之。名山大川。其在諸侯封內。各有自奉祠。天子之官不領。齊及濟南國廢。令太祝歲時至祠。夏五月。詔除肉刑。時齊太倉令淳於公有罪當刑。淳於公有女五人。無男。嘗罵其女曰。生女不生男。緩急無有益。小女緹縈自傷泣。乃隨父到長安。上書曰。妾父爲吏。齊國皆稱廉平。今坐法當刑。妾聞夫死者不可復生。刑者不可復贖。𨿽欲攺過自新。其道無由。妾願沒身爲官奴。以贖父刑。使得自新。天子悲憐其意。遂下令曰。夫訓導不純。而愚民陷焉。或欲攺行爲善。其道無由也。夫刑者。至斷支體。刻肌膚。終身不復。何其刑之痛而不得理也。其除肉刑。有以易之。遂攺定律。六月。詔除民田租。

荀悅曰。古者什一而稅。以爲天下之中正也。今漢民或百一而稅。可謂鮮矣。然豪彊富人。占田逾侈。輸其賦太半。官收百一之稅。民收太半之賦。官家之惠。優於三代。豪彊之暴。酷於亡秦。是上惠不通。威福分於豪彊也。今不正其本。而務除租稅。適足以資富彊。夫土地者。天下之本也。春秋之義。諸侯不得專封。大夫不得專地。今豪民占田。或至數百千頃。富過王侯。是自專封也。買賣由己。是自專地也。孝武時。董仲舒嘗言宜限民占田。至哀帝時。乃限民占田。不得過三十頃。𨿽有其制。卒不得施行。然三十頃有不平矣。且夫井田之制。宜於民眾之時。地廣民稀。勿爲可也。然欲廢之於寡。立之於眾。土地旣富。列在豪彊。卒而規之。並有怨心。則生紛亂。制度難行。由是觀之。若髙帝初定天下。及光武中興之後。民人稀少。立之易矣。就未悉備。井田之法。宜以口數占田。爲立科限。民得耕種。不得買賣。以贍民弱。以防兼並。且爲制度張本。不亦宜乎。𨿽古今異制。損益隨時。然紀綱大略。其致一也。本志曰。古者建步立畝。六尺爲步。步百爲畝。畝百爲夫。夫三爲屋。屋三爲井。井方一里。是爲九夫。八家共之。一夫一婦。受私田百畝。公田十畝。是爲八百八十畝。餘二十畝。以爲廬舍。出入相交。守望相接。疾病相救。民受田。上田夫百畝。中田夫二百畝。下田夫三百畝。歲更之。換易其處。其家眾男爲余夫。亦以口受田。如此。士工商家受田。五口乃當農夫一人。有賦有稅。稅謂公田什一。及工商衡虞之人也。賦謂供車馬兵士徒之役也。民年二十受田。六十歸田。種谷必雜五種。以備災害。田中不得有樹。以妨五穀。力耕數蕓。收獲如寇盜之至。還廬種桑。菜茹有畦。瓜瓠果蓏。殖於疆畔。雞豚狗豕。無失其時。女修蠶織。五十則可以衣帛。七十可以食肉。五家爲比。五比爲閭。四閭爲族。五族爲黨。五黨爲州。五州爲鄕。萬二千五百戶。比長位下士。自此已上。稍登一級。至鄕爲卿矣。於是閭有序而鄕有庠。序以明教。庠以行禮。而視化焉。春令民畢出於野。其詩云。同我婦子。饁彼南畝。田畯至喜。則冬畢入於邑。其詩云。嗟我父子。曰爲攺歲。入此室處。春則出。民閭首平旦坐於右壠。比長坐於左壠。畢出而後歸。夕亦如之。入者必持薪樵。輕重相分。斑白不提挈。冬則民旣入。婦人同巷。夜績女工。一月得四十五功。必相從者。所以省費燭火。同巧拙而合習俗也。男女有不得其所者。因而相與歌詠。各言其情。是月餘子。以在序室。八歲入小學。學六家四方五行書計之事。十五入大學。學先王禮樂。而知君臣之禮。其秀異者移鄕學。學於庠序之異者移於國學。學乎小學。諸侯歲貢小學之異者。移於天子之學。學於太學。命曰造士。然後爵命焉。孟春之月。羣後將散。行人振木鐸以徇於路。以采詩獻之太師。比其音律。以聞於天子。三年耕則餘一年之畜。故三年有成。成此功也。故王者三載考績。三考黜陟。九年耕。餘三年之食。進業日升。謂之升平。三升曰泰。二十七年。餘九年食。謂之太平。而王業大成。刑措不用。王道興矣。故語曰。如有王者。必世而後仁。書曰。天秩有禮。天罰有罪。故聖人因天秩而制五禮。因天罰而制五刑。建司馬之官。設六軍之眾。因井田而制軍賦。地方一里爲井。井十爲通。通十爲成。成方十里。成十爲眾。眾十爲同。同方百里。同十爲封。封十爲畿。畿方千里。故四井爲邑。邑四爲丘。丘十六井。有戎馬一匹。牛三頭。四丘爲甸。甸六十四井。有戎馬四匹。兵車一乘。牛十二頭。甲士三人。步卒七十二人。干戈備具。是謂司馬之法。一同百里。堤封萬井。除山川坑塹城池邑居園囿街路。三千六百井。定出賦六千四百井。戎馬四百匹。兵車百乘。此卿大夫菜地之大者。是謂百乘之家。一封三百六十六里。堤封十萬井。定出賦六萬四千井。戎馬四千匹。兵車千乘。此諸侯之大者。謂之千乘之國。天子畿方千里。堤封百萬井。定出賦六十四萬井。戎馬四萬匹。兵車萬乘。戎馬車徒干戈素具。春振旅以搜。夏茇捨以苗。秋治兵以狝。冬大閱以狩。皆於農隙以講事焉。五國爲屬。屬有長。十國爲連。連有率。三十國爲卒。卒有正。二百一十國爲州。州有牧。牧有連。卒比年簡車徒。卒正三年簡輿徒。羣牧五年大簡輿徒。此先王制土定業。班民設教。立武足兵之太法也。上過渭橋。有人在橋下。乘輿馬驚。捕之屬廷尉。釋之訊之。曰。遠縣人也。聞蹕匿橋下久。已爲行過。卽出。見車騎卽走耳。釋之奏犯蹕罰金。上怒曰。此人親驚吾馬。馬賴和柔。卽令他馬固不傷敗我乎。釋之奏曰。法者天子之所與。天下共之。今如重之。是法不信於民。廷尉天下之平。今一傾。天下用法皆爲之輕重。民安措其足乎。上曰善。廷尉當如是也。其後有人盜髙廟坐前玉環者。下廷尉。奏當棄市。上大怒曰。此人無道。乃盜先帝器。吾欲置之族矣。釋之曰。法如是足矣。而有萬一。愚人取長陵一壞土。陛下何以加其法。上乃許之。曰廷尉當如是也。釋之以議法公平。甚重於朝廷。嘗公卿大會。立庭中。有王生者年老矣。善爲黃老言。以處士召見顧謂釋之曰。爲我結�。釋之跪而結之。旣罷。或以責王生。王生曰。吾老矣。且賤。自度終無益於張廷尉。張廷尉方爲名臣。故使結�。欲以重之。

十四年冬。匈奴老上單於寇邊。以十四萬騎入蕭關。殺北地都尉�邛。遂至彭陽。使騎兵入燒回中宮。候騎至雍。起烽火通甘泉。上遣王將軍屯隴西北地上郡。中尉周捨爲衛將軍。郎中令張武爲車騎將軍。軍渭北。車千乘騎卒十萬。上親勞軍。勒兵車。令賜吏卒。上欲自徵匈奴。羣臣諫不聽。皇太后固止之。乃止。東陽侯張相如爲大將軍。內史欒布皆爲將軍。擊匈奴出塞。師還時。上輦過郎署。見郎署長馮唐。年七十餘矣。問曰。父老何自爲郎。家安在。對曰。臣趙人。上曰。吾居代時。尙食監髙祛數謂我言趙將李齊之賢。戰於鉅鹿下。吾每啜食。意未嘗不在鉅鹿下也。父老知之。對曰。齊尙不如廉頗李牧之爲將也。臣大父趙時爲將卒善廉頗。臣父爲代郡將時善李牧。故知其爲人也。上曰。嗟乎。吾得廉頗李牧之爲將。豈憂匈奴哉。唐曰。陛下𨿽得之。不能用。上怒。起入禁中。良久召唐曰。公眾辱我。獨無閒處也。何以言之。吾不能用也。唐謝因對曰。臣聞古之王者之遣將也。跪而推轂。曰自閫以內。寡人制之。自閫以外。將軍制之。軍功爵賞。皆決於外。李牧爲趙將居邊。軍市之租。皆自用饗士卒。賞賜決於外。不從中覆也。委任而責成功。牧乃得展其智力。北逐單於。破東胡。滅澹林。西抑疆秦。南距韓魏。當此之時趙幾霸。會趙王遷立。用郭開讒而殺李牧。是以爲秦所滅。今臣聞魏尙爲雲中守。軍市之租盡以給士卒。出私養錢。五月一殺牛。以饗士卒軍人。是以匈奴遠遁。不敢近雲中之塞。虜嘗大入。尙率車騎擊之。所傷殺甚眾。上功幕府。誤差六級。文吏以法繩之。陛下下之吏。削爵罰及之。其賞不行。吏奉法必用。臣愚以爲陛下賞太輕。罰太重。由此言之。陛下𨿽得頗牧。弗能用也。上悅。是日令唐持節赦魏尙。復以爲雲中守。拜唐爲車騎都尉。主中尉及郡車騎士。至景帝時爲楚相。卒爲名臣。荀悅曰。以孝文之明也。本朝之治。百寮之賢。而賈誼見逐。張釋之十年不見省用。馮唐白首屈於郎署。豈不惜哉。夫以絳侯之忠。功存社稷。而猶見疑。不亦痛乎。夫知賢之難。用人不易。忠臣自古之難也。𨿽在明世。且猶若玆。而況亂君闇主者乎。然則屈原赴湘水。子胥鴟夷於江。安足恨哉。周勃質朴忠誠。髙祖以爲安劉氏者必勃也。旣定漢室。建立明主。眷眷之心。豈有異哉。狼狽失據。塊然囚執。俛首撫襟。屈於獄吏。豈不湣哉。夫忠臣之於其主。猶孝子之於其親。盡心焉。盡力焉。進而喜。非貪位。退而憂。非懷寵。結志於心。慕戀不已。進得及時。樂行其道。故仲尼去魯日遲遲而行。孟軻去齊三宿而後出境。彼誠仁聖之心。夫賈誼過湘水。弔屈原。惻愴慟懷。豈徒忿怨而已哉。與夫苟患失之者。異類殊意矣。及其傅梁王。梁王薨。哭泣而從死。豈可謂不忠乎。然人主不察。豈不哀哉。及釋之屈而思歸。馮唐困而後達。有可悼也。此忠臣所以泣血。賢俊所以傷心也。上方憂匈奴。太子家令晁錯上書言兵事曰。臣聞用兵臨戰合刃之急者三。一曰得地形。二曰卒服習。三曰器用利。兵法曰。丈五之溝。漸車之水。山林積石。山川丘阜。艸木所在。此步兵之地也。車騎二不當一。土山平陵。漫衍相屬。平原廣野。此車騎之地也。步兵十不當一。平易相遠。山谷幽澗。仰髙臨下。此弓弩之地也。短兵百不當一。兩陣相近。平地淺艸。可前可後。此長戟之地也。劍楯二不當一。萑葦竹蕭。艸木蒙龍。枝葉接茂。此矛鋋之地也。長戟二不當一。曲道相伏。險阨相簿。此劍楯之地也。弓弩三不當一。士不選練。卒不服習。起居不精。動靜不集。趨利不及。避難不畢。前後擊解。與金鼓之指相失。此多不習勒卒之過也。百不當十。兵不完利。與空手同。甲不堅密。與袒裼同。弩不可以及遠。與短兵同。射不能中。與無矢同。中不能入。與無鏃同。此將不省兵之禍也。五不當一。故兵法曰。器械不利。以其卒與敵也。卒不可用。以其將與敵也。將不知兵。以其主與敵也。君不擇將。以其國與敵也。此四者兵之要也。臣又聞小大異形。疆弱異勢。險易異備。夫畢身以事彊。小國之形也。以蠻夷攻蠻夷。中國之形也。今匈奴地形技藝。與中國異。上下山阪。出入溪澗。中國之馬弗與也。險道傾側。且馳且射。中國之騎弗與也。風雨疲勞。饑渴不困。中國之人弗與也。此匈奴之長技也。若夫平原易地。輕車突騎。此匈奴之眾易撓亂也。勁弩長戟。射疏及遠。則匈奴之弓弗能格也。堅甲利刃。長短相雜。遊弩往來。什伍俱前。則匈奴之兵弗能當也。材官驟發。矢道同的。則匈奴之革笥木薦。弗能支也。下馬地斗。劍戟相接。去就相薄。則匈奴之。足弗能給也。此中國之長技也。匈奴之長技三。中國之長技五。陛下興數十萬之眾。以誅數十萬之匈奴。眾寡之計。以一擊一之術也。𨿽然。兵者凶器。戰者危事。以大爲小。以彊爲弱。在俛仰之間耳。夫小人之死爭勝。跌而不振。則悔之無及也。帝王之道。出於萬全。今降胡義渠蠻夷之屬。來歸義者。其眾數千人。飲食長技與匈奴同。可賜之堅甲絮衣。勁弩利矢。益以邊郡之良騎。令明將能知其習俗。和輯其心者以將之。卽有阻險。則以此當之。平地通道。則以輕車材官制之。兩軍相當。表裏各用其技。橫加之以眾。此萬全之術。傳曰。狂夫之言。而明主擇焉。臣錯愚陋昧死上狂言。惟陛下裁擇。上嘉之。而賜璽書寵答曰。皇帝敬問太子家令所言兵體。聞之書曰。狂夫之言。而明主擇焉。今則不然。言者不狂。而擇者不明。是以萬聽而萬不當也。錯復上言云。遠方之士。守塞一歲而更。不知胡人之能。不如選常居之者。令室家田作。具以備之。以便爲之髙城深塹。其外復爲一城。其內城間百五十步。要害之處。通山川之道。調立城邑。毋下千家。爲中國造籬落。先爲屋室。次具田器。及募罪人及免徒復作令居之。不足募以一奴婢贖罪。及輸奴婢欲以拜爵者。不足。乃募民之欲往者。皆賜髙爵。復其家。予冬夏衣裳廩食。能自給而止。郡縣之民。得買其爵以自增。其無夫若無妻者。縣官買與之。人情非有匹敵。不能久安其居。塞下之人。祿利不厚。不可使久居危難之地。胡人入驅。而能止其所驅者。以其半與之。縣官爲贖其民。如是則邑裏相救助。赴胡不避死亡。非以徳上也。欲全親戚而利其財。此與東方之戎卒。不習地勢而心畏胡者。功相萬也。上從之。錯復言古之徙遠方以實空虛也。相其陰陽之和。審其土地之宜。然後營立邑城。通田作之道。正阡陌之界。先爲之築室。家有一堂兩內。門戶之開閉。置器物焉。民至者有居。作有所用。此民所以輕去故鄕。而勸之新邑也。爲之致醫巫。以救疾病。以修祭祀。男女有昏姻。死生相卹。墳墓相從。室家完安。此使民樂其處而有長居之心也。臣又聞古之制邊縣以備敵也。使五家爲伍。伍有長。十長一里。裏有假士。四里一連。連有假率。十連一邑。邑有假侯。皆擇其邑之賢才。習地形﹑知民情者。居則習於射法。出則教民於應敵。故卒伍成於內。則軍正定於外。服習以成。勿令遷徙。幼則同遊。長則共事。夜戰則聲相知。足以相救。晝戰則眼相見。足以相識。歡愛之心。足以相死。然後勸之以重賞。威之以重罰。則死不旋踵矣。春三月詔曰。昔先王遠施不求其報。望祠不祈其福。右賢左戚。先民後己。至明之極也。今聞祠官祝釐。皆歸福於朕躬。不爲百姓。朕甚媿之。是重吾不徳也。其令祠官致敬。無有所祈。魯人公孫臣上書。言秦爲水徳。從所不勝。漢當爲土徳。其符當有黃龍見。丞相張蒼好律曆。以漢爲水徳。河水沒金堤其符也。公孫臣言非。是以罷之。於是從蒼議。色尙外黑內赤。以此從水徳。

十五年春。黃龍見於成紀。上召公孫臣爲傅士。從土徳也。夏四月。上幸雍。始郊。見五帝。修名山大川之祀。秋九月。舉賢良直言。上策之曰。有司舉賢良。明於國家之大體。通於人情之終始。及能直言極諫者。二三大夫之行。當此三道。朕甚嘉之。故登大夫於朝。親諭朕志。大夫其上三道之要。永惟朕之不徳。吏之不平。政之不宣。民之不寧。四者之闕。悉陳其志。無有所隱。著之於篇。朕親覽焉。太子家令晁錯對曰。臣聞五帝神聖。其臣莫能過。故自親事動靜。上配天。下順地。中得人。眾生之類。無不覆也。根著之徒。無不載也。昭以光明。無偏異也。徳上及飛鳥。下及水虫艸木諸產。皆被其澤。然後陰陽調。萬物茂。妖孽藏。符瑞出。澤潤天下。光被四海。此治國大體之功也。臣聞三王臣主皆賢。故合謀相附。政達於人情。人情莫不欲壽。三王生而不傷也。人情莫不欲富。三王厚而不困也。人情莫不欲安。三王寧而不危也。人情莫不欲逸。三王節其力而不盡也。其爲法令。合於人情而後行之。動眾使民。出於人情而後爲之。情之所惡。不以彊人。情之所欲。不以禁民。是以天下樂其政而歸其徳。百姓和親。國家安寧。此明於人情終始之功也。臣聞五霸不及其臣。故屬以國。任之以政。五霸之佐。謹身履法。奉公無私。見賢不居其上。受祿不過其量。興利除害。明賞愼罰。直言極諫。補主之過。徳匡天下。威正諸侯。此人臣極諫直言之功也。臣聞秦之衰世。任法戳而信讒賊。宮室過度。嗜欲無極。法令煩僭。刑罰暴酷。姦邪之吏。乘其亂法。以成其威。上下瓦解。內外咸怨。故絕嗣亡世。爲異姓福。此吏不平。政不宣。民不寧之禍也。對奏。擢爲太中大夫。齊王肥薨。無子。國除。

十六年夏四月。上郊祀五帝於渭陽。趙人新垣平。以望气見上。言長安東北有神气。成五采色。若人冠冕焉。天下此瑞。宜立祠祠上帝。以合符應。於是始作渭陽五帝廟。同宇五殿五門。各如其帝色。上親郊祀。有輝光然屬天。於是拜平爲上大夫。五月。分齊爲六國。立齊悼惠王子六人。將閭爲齊王。志爲濟北王。辟光爲濟南王。賢爲淄川王。卬爲膠西王。雄渠爲膠東王。立淮南厲王三子。安爲淮南王。勃爲衡山王。賜爲廬江王。建成侯良薨。無後。秋九月得玉杯。刻曰人主延壽。新原平令人獻之。詐言闕下有神玉气。令天下大酺。是歲淮陽相申屠嘉爲禦史大夫。

後元年冬十月。新原平詐發覺。遂謀反。誅夷二族。春三月。孝惠皇后張氏薨。

二年夏。上幸雍。還幸棫陽宮。六月代王參薨。匈奴和親。八月戊辰。丞相張蒼旣免相。年老口中無齒。以女子爲乳母。年百餘歲卒。著書八十篇。言陰陽律曆事。蒼之妻妾百數人。庚午。禦史大夫申屠嘉爲丞相開封侯。陶淸翟爲禦史大夫。有天狗下梁野。天狗如大流星。有聲。在其地類狗。光炎如火。數數頃地。

三年春正月。行幸代。秋大雨。晝夜不絕。四十五日。藍田山水出流一百餘家。漢水出壞民室八十餘家。所殺三百餘人。

四年夏四月丙寅晦。日有食之。五月。赦天下。免諸官奴婢爲庶人。上幸雍。

五年春正月。行幸隴西。三月行幸雍。六月齊城門下有狗生�。秋七月行幸代。

六年冬。匈奴三萬騎入上郡。三萬騎入雲中。車騎將軍李勉屯飛狐口。將軍蘇隱屯勾注。將軍張武屯北地。周勃子亞夫爲將軍。次細柳。將軍劉禮次霸上。將軍徐厲次棘門。以備胡。單於退遠。上自勞軍。至霸上及棘門。軍直馳入。大將軍以下。出入以騎送迎拜謁。已而之細柳軍。軍吏被甲執銳。彀弓弩持滿。天子先驅曰。天子將至。軍尉曰。軍中但聞將軍令。不聞天子詔。有頃。上至不得入。於是使使持節召將軍亞夫曰。吾欲入勞軍。亞夫傳言開壁。門。尉謂車騎曰。將軍令軍中不得驅馳。於是天子案轡徐行。至中營。將軍亞夫持兵揖曰。介冑之士不拜。請以軍禮見。天子爲之攺容式車。使人稱詔。謝皇帝敬勞將軍。成禮而去。旣出軍門。羣臣驚。上曰。嗟乎。此眞將軍也。霸上棘門如兒戲耳。月餘。三軍皆罷。拜亞夫爲中尉。上戒太子曰。卽有急緩。周亞夫可任將軍。夏大旱。蝗。令諸侯無入貢。弛山澤。減諸服禦。損郎吏員。發倉庫以賑貧民。令得買爵。

七年春正月。辛未朔日有食之。夏六月。封竇廣國爲章武侯。拜中軍尉周亞夫爲車騎將軍。己亥。帝崩於未央宮。遺詔曰。蓋聞萬物之萌生。靡有不死。死者天地之理。物之自然。奚可甚哀。當今之世。咸喜生而惡死。皆厚葬以破其業。重服以傷其生。吾甚不取。且朕以不徳獲保社稷。託君王之上。二十餘年。常畏過行。以羞先帝之遺徳。永惟年之不長。懼於不終。今乃幸以天年得終。時復供養髙廟。朕之不明與嘉之。其奚悲哀之有。其令天下吏民臨三日。皆釋服。無禁娶婦嫁女。祠祀飲酒食肉。當給喪事服臨者。皆無跣足。絰帶無過三寸。無布車及兵器。無發民哭臨殿中。當臨者皆以旦夕。各十五舉聲。禮畢罷。非旦夕臨。無得擅哭。服大功十五日。小功十四日。纖七日釋服。他不在令者。皆以此令比數從事。布告天下。使明知朕意。霸陵山川。宜因其故。無有所攺。所幸愼夫人已下。至少使得令嫁。己巳皇帝葬霸陵。

荀悅曰。書云髙宗諒闇。三年不言。孔子曰古之人皆然。三年之喪。天下之通喪。由來者尙矣。今而廢之。以虧大化。非禮也。𨿽然。以國家之重。愼其權柄。𨿽不諒闇。存其大體可也。乙卯。故韓王信之子頹當及孫嬰。率其眾來降。封頹當爲弓髙侯。嬰爲襄城侯。

贊曰。本紀稱孝文皇帝。宮室苑囿。車馬禦服。無所增益。有不便輒弛以利民。身衣弋綈。愼夫人𨿽幸。衣不曳地。幃帳無文繡。以示惇朴。愛費百金。不爲露臺。及治霸陵。皆瓦器。不得以金銀銅錫爲飾。因其山不起墳。南越王尉佗自立爲帝。以徳懷之。匈奴背約。令守邊備。不發兵深入。無動勞百姓。吳王詐病不朝。賜以幾杖。羣臣袁盎等諫說𨿽切。嘗假借之。張武等受賂金錢。重加賞賜。以媿其心。專務以徳化民。是以海內殷富。興於禮義。斷獄數百。幾致刑措。登顯洪業。爲漢太宗。甚盛矣哉。揚雄有言。文帝親屈帝尊。以申亞夫之軍令。曷爲不能用頗牧。彼將有所感激云爾。

前漢孝景皇帝紀卷第九皇帝丁未卽位。秋九月有星孛於西方。其本值尾箕末。至牽牛及天漢。十六日不見。

元年冬十月。詔曰。蓋聞古者祖有功而宗有徳。孝文皇帝徳厚侔於天地。利澤施四海。而廟樂不稱。朕甚懼焉。其奏昭徳四時之舞。丞相嘉等奏尊孝文廟爲太宗。奏昭徳四時之舞。令郡國皆立太宗廟。四時舞孝文所作。以明天下之安和。夏六月。禦史大夫陶靑翟使匈奴。結和親。五月令民田收半租。太中大夫任成周仁爲郎中令。仁爲人陰重不泄。衣敝不飾。甚見親信。上自幸其家者再。賞賜甚厚。仁常固讓。諸侯羣臣贈遺無所受。

二年冬十一月。有星孛於西南。令天下男子年二十始賦。春三月。立皇子徳爲河閒王。閼爲臨江王。余爲淮陽王。非爲汝南王。彭祖爲廣川王。發爲長沙王。夏四月壬午。太皇太后崩。六月。丞相申屠嘉薨。時內史晁錯貴幸。穿太上皇廟壖垣爲捨門。嘉奏請誅。錯自歸上。上曰。此非眞廟垣。又我使爲之。錯無罪。嘉曰。悔不先誅錯。爲所賣。遂歐血而死。嘉爲人廉直。初鄧通侍文帝有慢。嘉曰。朝廷之禮。不可不肅。文帝曰。君勿言。吾私之。罷朝。嘉檄召通。通恐。入言文帝。帝曰。若往。吾今召若。通至。嘉責之曰。朝廷者。乃髙皇帝之朝廷。通小臣。乃敢戲殿上。大不敬當斬。通頓首出血。不赦。文帝使使持節召通。謝丞相曰。此吾弄臣也。君釋之。通乃得免。秋八月丁巳。禦史大夫陶靑翟爲丞相。左內使晁錯爲禦史大夫。封蕭何曾孫嘉爲列侯。先是嘉兄則有罪失侯。梁王來朝。上與宴飲太后前。上從容言萬歲之後傳於王。詹事竇嬰者。太后從兄子。進曰。天下者髙帝之天下。父子相傳。漢之法矣。陛下何得傳梁王。太后怒。絕嬰屬籍。遂免。匈奴和親。

三年冬十月。膠東下密人年七十餘生角。角有毛。本志曰。老人。吳王象也。年七十七。國象也。人不當生角。猶諸侯不當舉兵向京師。七國將反之應也。十有一月。白項鳥與黑項鳥共斗楚國苦縣。白項鳥不勝。墮泗水中死者過半。十有二月。吳城門自傾。大船自覆。本志以爲金沴木也。吳地以船爲家。天戒若曰國家將傾覆矣。春正月。淮陽王正殿災。吳王濞。膠西王卬。楚王戊。趙王遂。濟南王辟光。淄川王賢。膠東王熊渠。皆謀反。初上爲太子時。吳王太子入朝。與上博。爭道無禮於上。上以博局擲之而死。送喪至吳。吳王怒曰。天下一家。何必來葬。復遣還長安。後稱疾不朝。陰懷逆謀。時齊人鄒陽。淮陰人枚乘。皆遊吳。乘諫曰。夫以一縷之絲。系千鈞之重。上懸無極之髙。下垂不測之深。𨿽至愚之人。猶知其絕矣。以君所爲。危於累卵。難於上天。若變所爲。易於反掌。安於太山。今欲極天命之壽。獘無窮之樂。終萬乘之權。不出反掌之易。以居太山之安。而欲乘累卵之危。走上天之難。此愚臣之所大惑也。陽亦數諫吳王不聽。乘陽皆去遊梁。晁錯說上曰。吳王驕恣。陰有逆謀。今削之亦反。不削亦反。削之其反疾而禍小。不削則其反遲而禍大。於是楚趙有罪先削。吳王恐禍及身。己爲使者自見膠西王。合謀發使。約諸侯七國同謀。南使南越。北連匈奴。吳王下令國中曰。寡人年六十二。身自將。小兒年十四。亦爲士卒先。諸君年上與寡人同。下與小兒等。皆發。移書郡國曰。漢賊臣晁錯。侵奪諸侯地。陛下多疾志逸。不能省察。欲舉兵誅之。敝國𨿽小。精兵可得五十萬人。南越分其卒半。以隨寡人。寡人又得三十萬。趙王固與胡王有約。寡人節衣食。積金錢。修甲兵。聚糧食。夜以繼日。至今三十餘年。寡人金錢布天下。諸侯王日用之不能盡。今人有能得大將者。賜金五千斤。封邑萬戶。以城邑降者。封萬戶。若率萬人降者。如大將軍科。他皆以差受爵。吳楚反書上聞。晁錯議欲令上自將兵。身畱居守。計未定。錯素與袁盎有�。錯言盎前爲吳相。宜知王謀。而蔽匿不言。使至於是。欲請治盎。計未定。盎密聞之。乃夜因告竇嬰求見上。言吳所以反故。錯方與上調兵食。上問盎。盎對曰。吳王無能爲也。上曰。吳王卽山鑄錢。煮海爲鹽。誘天下豪傑。白頭舉事。何以言吳無能爲也。盎對曰。吳王銅鹽之利則有之。安得豪傑而誘之。吳王若得豪傑。亦將轉而爲義。則不反矣。吳之所誘者。無賴子弟。亡命鑄錢姦人。故相誘以反。錯曰。盎莢之善。上問計將安出。盎曰。願屏左右。上屏人。獨錯在。盎曰。臣所言。人臣不得知。乃屏錯。錯趨避東廂。意甚恨。盎對曰。吳楚言晁錯擅削諸侯地。故先共誅錯。復其故地而罷兵。今計獨有斬錯。發使使吳楚七國。赦其罪。復其故地。則兵可無血刃而俱罷。上默然良久。遂從其計。斬錯東市。拜盎爲太常使。使至吳。吳王曰。吾欲爲東帝矣。卽劫盎使爲將。盎不聽。使一都尉以五百人圍守盎。欲殺之。初。盎爲吳相時。從吏私盜姦盎侍婢。吏懼走。而盎馳自追之。遂以侍婢及侍兒賜之。及見拘。從吏適在守盎。位爲司馬。乃夜與盎俱亡而還。枚乘獻書諫吳王曰。昔秦西距胡戎之難。北備楡中之關。南距羌笮之塞。東當六國之鋒。六國乘信陵之籍。明蘇秦之要。荊軻之威。並力一心以備秦。然卒滅六國而並天下。何則。地利不同。而民輕重不等也。今漢據全秦之地。兼六國之眾。修戎狄之義。而南朝羌笮。此其地與秦地相什而民相百。大王所明知也。今夫佞諛之臣。不論骨肉之義。民之輕重。國之大小。以爲吳禍。此臣所以爲大王患也。夫舉吳兵以資於漢。譬猶蠅蚋之附羣牛。腐肉之齒利劍。鋒刃始接。則無事矣。天下聞吳率失職諸候。責先帝之遺詔。今漢親誅其三公以謝前過。是大王之威。加於天下。而功越於湯武矣。夫吳有諸侯之位。而實富於天子。有隱匿之名。而居過於中國。此臣之所爲大王樂也。今大王還兵疾歸。可十得其半。不然。漢知吳有吞天下之心。赫然加怒。羽林黃頭。循江而下。襲大王之都。虜東海之地。絕吳餉道。梁王飾車騎。習戰射。積粟固守以逼滎陽。待吳之饑。大王𨿽欲反都。亦不得已。今大王去千里之國。而制於十里之內。張韓之將北地。弓髙宿衛左右。兵不得下壁。軍不得休息。臣竊哀之。吳王不聽。二月辛巳朔日有食之。邯鄲有狗與豕交。本志以爲趙王勃亂失類。外交匈奴。似犬豕之行也。絳侯周勃子亞夫爲太尉。將三十六軍擊吳楚。竇嬰爲大將軍。賜金五十斤。嬰陳金廡下。軍吏過。輒令取爲用。金無人家者。嬰屯兵滎陽。曲周侯酈寄擊趙。將軍欒布擊齊。太尉至霸上。趙涉以布衣遮道。說太尉曰。吳楚聞將軍出兵。必置伏兵姦人於崤澠阨塞之閒。且兵事尙神密。將軍何不從此右關去。趣藍田。出武關。指洛陽。不過差一二日。直入武庫。擊�鳴鼓。諸侯聞之。以將軍從天降而下也。亞夫從之。已而使之搜崤澠閒。果得吳伏兵。乃請涉爲護軍。亞夫旣至洛陽。見劇孟。喜曰。七國舉事而不用孟。吾知其無能爲也。孟者洛陽人。爲任俠。行似魯朱家。亞夫問故父客鄧都尉。計策安出。對曰。吳楚兵銳甚。難與爭鋒。莫若引兵東北壁昌邑。以梁委吳。吳必盡銳攻之。將軍深溝髙壘勿與戰。使輕兵絕淮泗之口。斷吳餉道。使吳梁相獘而糧食竭。以全制其虛。吳必破矣。從之。吳攻梁。梁王急。請救亞夫。亞夫不往。梁王上書請救。上詔亞夫救梁王。亞夫不奉詔。堅壁昌邑。而使其淮泗口兵絕吳餉道。楚乏糧挑戰。亞夫終不出。夜軍中驚。而內相攻擊。擾亂至於帳下。亞夫堅臥不起。有頃乃自定矣。吳夜攻營壁東南。亞夫使爲備西北。吳精兵果奔西北不得入。吳楚旣饑乏。乃引兵去。亞夫出精兵追擊。大破之。是時弓髙侯韓頹當爲將軍。擊吳楚功冠諸侯。吳王棄軍。與壯軍數千人亡走江南。保丹徒。遂��三月吳楚平。越人斬吳王頭以降。吳之圍梁也。梁將張羽韓安國距之。羽能力戰。安國能持重。故吳兵不能進。楚王戊軍大敗。自殺。戊初與吳通謀。大中大夫申公白公諫不聽。胥靡之。衣赭衣。杵臼舂於市。初。魯有穆生及申公白公。皆與元王俱學詩於浮丘伯。浮丘伯者。荀卿門人也。元王常禮此三人。穆生不飲酒。常爲設醴。及王戊一朝失不設醴。穆生將去。申公白公。止之曰。不爲先王乎。穆生曰。先王之禮吾三人者。爲道之存也。今而忽之。是亡道。亡道之君。胡可與久處。易稱知幾其神乎。不去。楚人將鉗我於市。遂謝病而去。申公白公獨畱。故及於難。膠東膠西濟南淄川趙王皆伏誅。徙廣川王爲趙王。初七國反連齊。齊王城守。畱濟南膠東淄川三國兵共圍齊。齊王使路中大夫使於天子。天子令還報齊堅守。路中大夫還。三國將劫而與之盟。令反其言曰。吳已破漢矣。大夫旣許。至城下。望見齊王。言漢發兵百萬。使太尉擊破吳楚。方引兵救。齊必堅守。三國之兵殺之。齊被圍急。陰與三國約。未定。會路中大夫至。復堅守。漢將聞齊初有謀。欲擊齊。齊王將閭懼自殺。上以齊迫脇非其罪。乃立其太子壽爲王。濟北王志亦初與諸侯通謀。後乃堅守。聞齊王自殺而得立嗣。志亦欲自殺。齊人公孫蠷止之。因爲說齊梁王曰。夫濟北之地。東接疆齊。南當吳越。北脇燕趙。此四分五裂之國。權不足以自守。勢不足以扞寇。𨿽墜猶失也。言於吳非其正計也。昔鄭祭仲許宋人立公子突。以全其君。春秋賢之。爲其以生易死。以存易亡。向使濟北先見情實。則吳必先屠濟北。招燕趙而總之。如此。山東之從結而無�矣。今吳楚之王。練諸侯之兵。驅徒眾而與天子爭衡。濟北獨厲節堅守不下。使吳失據而無助。跬行而獨進。瓦解土崩。敗而無救者。未必非濟北之力。以區區之濟北。而與諸侯爭疆。是猶羔犢而扞虎狼也。守職志不撓。可謂誠一矣。功議如此。尙見疑於上。願大王詳思惟之。梁孝王悅。馳以聞。濟北王得不坐。徙封於淄川。徙衡山王爲濟北王。吳之反也。衡山王勃堅守無二心。故謚曰貞王。徙廬江王賜爲衡山王。初吳楚使至淮南。王欲發兵應之。其相曰。主必應之。臣願爲將。王屬之兵。相因守城而距吳楚。會漢救兵至。故淮南王得以完全。初晁錯攺制削諸侯地。錯父從潁川來。諫止之。錯曰。不然。社稷不安。父曰。劉氏安矣。晁氏危矣。遂歸去之。曰吾不忍見禍及其身。乃服藥而死。後十餘日吳楚反。晁氏族矣。初謁者僕射鄧公。以校尉擊吳楚。還。上書言軍事。上問吳楚反。聞晁錯死。兵罷否。對曰。吳楚爲謀數十年。發怒削地。以誅錯爲名。其意不在錯也。且晁錯患諸侯疆大。故請削之。以安京師。萬世之利。計畫始行。卒受大戮。內杜忠臣之口。外爲諸侯復讎。臣竊爲陛下不取也。上喟然長息曰。公言善。吾亦恨之。夏六月。立元王子平陸侯禮爲楚王。續元王后。初諸侯得自除吏。禦史大夫已下官屬。擬於天子。國家惟置丞相黃金印。自吳楚反之後。奪諸侯權。爲置二千石。去丞相曰相銀印。其後惟得衣食租稅而已。貧或乘牛車。時欒布有功封歙侯。爲燕相。有治迹。民爲之立生祠。立皇子湍爲膠西王。勝爲中山王。賜民爵一級。徙淮南王余爲魯王。徙汝南王非爲江都王。王故吳國也。非年十五。有才气。吳之反也。非上書請擊吳。上賜非將軍印。吳破。以軍功封。賜天子旌旗。

荀悅曰。江都王賜天子旌旗過矣。夫惟盛徳元功。有天子之勛。乃受異物。則周公其人也。凡功者有賞而已。孔子曰。必也正名乎。惟器與名。不可以假人。人君之所司也。夫名設於外。實應於內。事。制於始。志成於終。故王者愼之。

四年春。復置諸關。用傳出入。夏四月己巳。立皇子榮爲皇太子。徹爲膠東王。六月。赦天下。賜民爵一級。七月。臨江王閼薨。謚哀。無子。國除。

五年春正月。作陽陵邑。夏。募民徙陽邑錢戶二十萬。遣公主妻匈奴單於。

六年冬十有二月。雷雨霖。秋九月。皇后薄氏廢。皇后薄太后兄女。上爲太子時。太后取以配上無寵無子。故廢。梁王來朝。上使乘輿馳駟馬。逆梁王於闕下。入則侍帝。出則同輿。梁王侍郎謁者著金貂。出入天子殿門。與漢官無異。居其國驕僭。營東苑。方三百餘里。廣睢陽城七十里。得賜天子旌旗。千乘萬騎。出稱警。入言蹕。擬於天子。珠玉寶器。多於京師。招延遊士。四方並至。梁王親而有功。太后少子愛之。太后心欲以爲漢嗣。大臣袁盎等十餘人議於前不聽。梁王怒之。陰使人刺殺盎。其餘人未得。上疑梁王所爲。先是齊人公孫詭羊勝多奇邪計。初見梁王。梁王賜千金。官至中尉。號將軍。常爲王內謀。上使使案梁捕勝詭。勝詭等自殺。上召故雲中太守田叔使案梁王。具得其事。還報曰。陛下無以梁爲事也。今梁王不就誅。是漢法不行也。若其伏法。太后食不甘味。臥不安席。此憂在陛下。上善之。以爲魯相。枚乘鄒陽數諫梁王不聽。及梁王事急。梁王賞陽千金。令求方略士。齊人王先生多奇。鄒陽往見之。王先生曰。必見王長君。長君者。王夫人兄也。陽發悟於心。遂見長君曰。竊聞長君女弟幸於後宮。而長君行迹多不順道理。今梁事旣窮竟。梁王恐誅。此太后怫郁泣血。無所發怒。側目切齒於貴臣。恐長君危於累卵。長君誠爲上言之。得無竟梁事。太后厚徳長君。而長君之女弟幸於兩宮。金城之固也。昔舜之弟象日以殺舜爲事。而舜封之有庳。仁人之於兄弟也。不含怒。不宿怨。厚親愛而已。魯公子慶父使僕人殺子般。季友不探其情而誅焉。春秋以爲失親親之道。以此說天子。僥幸梁事得不治。長君曰敬諾。入言之。及梁內史韓安國。亦因長公主解說。梁王卒得不治。初陽爲勝詭所讒。王因囚之。將殺之。乃從獄中上疏曰。臣聞忠無不報。信不見疑。蓋有以然。今定虛矣。昔者荊軻慕燕丹之義。白虹貫日。太子畏之。衛先生爲秦晝長平之策。太白蝕昴。昭王疑之。夫精誠變於天地。而信不諭於兩主。豈不哀哉。今臣盡忠畢義。左右不明。卒從吏訊。爲世所疑。是使荊軻衛先生復出。而燕秦不悟矣。昔玉人獻寶。楚王誅之。李斯竭忠。胡亥極邢。是以箕子佯狂。接輿避世。恐遭此患也。願大王察玉人李斯之意。然後攺楚王胡亥之聽。無使臣爲箕子接輿所笑。夫偏聽生姦。獨任或亂。是以魯聽季孫之說而逐孔子。宋信子罕之計而囚墨翟。夫以孔墨之辧。不能自免於讒諛。而二國以危者。何則眾口爍金。積毀銷骨。臣聞明月之珠。夜光之璧。以闇投之。人莫不按劍而怒。何則。無因而至前也。蟠木根柢。輪囷離奇。而爲萬乘之器者。以左右先爲之容也。故女無美惡。入宮見妒。士無賢愚。入朝見嫉。昔司馬喜臏腳於宋。卒相中山。範睢折脇於魏。卒爲應侯。此二人者。信必然之畫。捐朋黨之私。挾孤特之交。故不能自免於讒諛之人。是以申徒狄蹈雍之河。徐衍負石入海。皆不容於世。義不苟取。比周於朝。百里奚乞食於路。秦穆公授之以政。寧戚飯牛車下。齊桓公任之以國。此二人者。豈素官於朝。假譽於左右哉。感於心。合於行。堅如膠漆。眾口所不能離。豈惑於浮辭哉。是以聖主不牽於卑辭之語。不奪於眾多之口。獨化於陶鈞之上。而觀乎昭曠之道。臣聞盛飾入朝者。不以私污義。砥礪名號者。不以利傷行。今欲使天下寥廓之士。誘於威重之權。脇於勢位之貴。回面污行。以事諂諛之人。而求親近於左右。則士有伏死窟穴巖石之中耳。安肯盡忠信而趣闕下者哉。書奏梁王。梁王立出之。以爲上客。枚乘以數諫吳王。上拜乘弘農都尉。乘久爲諸侯上客。不樂爲郡吏。後自免遊於梁。田叔旣至魯。魯民以王取財。邀相自言者百餘人。叔取渠率少笞怒之。曰王非汝王邪。何敢自言王。王慚。乃取中府錢令償之。相曰。王自使人償之。今令相償之。是王爲惡而相爲善。王好遊獵。叔常從。王輒休相就館。叔坐苑外。曰吾王暴露。獨何爲捨。王以故不復出遊。

七年冬十有一月庚寅。日有食之。春正月。皇太子榮廢爲臨江王。榮者。帝長子栗姬之子。上嘗囑諸子於栗姬。曰百歲後善視之。栗姬素怨。言不遜。上乃廢姬及太子。栗姬以憂死。二月。罷太尉官。夏四月乙巳。立皇后王氏。初。皇后嫁爲金王孫妻。其母藏兒卜相之當貴。乃奪金氏而內太子宮。王后方妊身。夢日入懷。遂生男。丁巳立膠東王徹爲太子。實王皇后子也。中尉衛綰爲太子太傅。綰。太陵人也。爲人謹愼惇厚。上爲太子時。嘗召文帝左右近臣飲酒。綰獨稱疾不行。及上卽位。將幸上林。詔綰參乘。上謂綰曰。今君知所以參乘乎。乃我爲太子時召君不來。故文皇帝有遺言曰。綰長者。善遇之。六月乙巳。丞相陶靑翟免。太尉周亞夫爲丞相。是歲。太僕周捨爲禦史大夫。

中元元年夏四月。赦天下。賜民爵一級。封周昌孫荀爲列侯。

二年春。令諸侯王薨。及列侯初封及之國。大源臚奏謚誄莢。列侯薨及諸侯王太傅初除之官。大行奏謚誄筴。王薨。遣光祿大夫弔禭祠賵。視喪事。因立嗣。列侯薨。遣太中大夫弔祠視喪事。立嗣。其葬。國得發民挽喪。穿復土治廝。無過三百人。事畢。春二月。臨江王榮坐侵宗廟壖垣爲宮。上徵榮。臨江官屬祖榮於北門外。升車軸折。父老泣曰。我王不還矣。至邸。王詣中尉。郅都責訊王。王恐自殺。葬藍田。有燕數千萬頭。銜土置廝上。百姓憐之。無子國除。郅都。河東人也。爲人剛勇而有气。公廉。嘗稱曰。背親事君。固當奉節死職。終不顧妻子矣。嘗從上入上林。賈姬在廁。野豕入廁。上目都。都不行。上欲持兵救賈姬。都伏上前曰。亡一姬。復一姬進。陛下縱自輕。柰髙廟太后何。上還。豕亦不傷賈姬。都爲中尉。丞相條侯至貴倨也。而都揖之。貴戚宗室側目而視。號曰蒼鷹。是時濟南瞷氏三百餘家。豪猾放縱。二千石莫能折也。及都爲濟南相。誅瞷氏首惡。郡中震栗。道不拾遺。旁十餘郡畏都如大府。後爲雁門太守。匈奴不敢近雁門。胡王爲偶人像都。令騎射莫能中。其見憚如此。匈奴中以法。帝欲釋之。太后以臨江王之死也怨之。遂斬都。是時寧成周陽由。此皆嚴克爲治。成爲濟南都尉。郅都爲前後都尉。皆步入府門。因吏謁見如縣令。及成至。直淩都出其上。然都素聞其聲。亦與結歡。後成爲中尉。其治放郅都。其廉弗及也。自此之後。吏治多放成由者已。是時季布弟季心。亦任俠。立然諾。作气。蓋關中方數千里士。爭爲之死。心爲中尉。司馬郅都爲中尉。不敢加也。夏四月有星孛於西方。立皇子越爲廣川王。寄爲膠東王。秋七月。更郡爲太守。尉爲都尉。九月。封楚趙傅相死事者四人子爲列侯。甲戌晦。日有食之。

三年冬十有一月。罷諸侯王禦史大夫官。夏四月旱。秋九月蝗。有星孛於西方。戊戌晦。日有食之。旣丞相周亞夫免。禦史大夫周捨爲丞相。立皇子乘爲淸河王。太子太傅衛綰爲禦史大夫。

四年春三月。起徳陽宮。夏蝗。秋。赦天下徙作陽陵者死罪。欲腐刑者許之。十月戊午。日有食之。

五年夏四月。立皇子舜爲常山王。六月赦天下。賜民爵一級。秋八月己酉。未央東關災。九月。詔曰。獄者人之大命。死者不可復生。諸獄疑。𨿽文致於法。人心不厭者。輒讞之。

六年冬十月。行幸雍。祠五畤。十有二月。定鑄錢僞黃金法棄市令。春三月雨雪。夏四月。梁王武薨。謚曰孝王。時梁王北獵。梁有獻牛足出背上。本志以爲牛禍。思心務亂之咎也。乃分梁爲五國。盡封梁孝王男五人。女五人。皆食湯沐邑。五月丙戌。立梁孝王子明爲濟川王。勗爲淄川王。彭離爲濟南王。定爲山陽王。識爲濟陰王。不疑爲衡山王。詔令吏二千石車朱兩輪。千石至六百石車朱左輪。詔有司減笞法。自除肉刑。之後。笞五百三百率多死者。故定律笞五百曰三百。三百曰一百。猶尙不全。又詔曰。笞者。所以教之也。其宜定捶令。長五尺。其本大一寸。末大半寸。皆平其節。當臀笞者不得更人。笞畢一人。笞乃更人。自是笞者得全。六月。匈奴入雁門。至武威酒泉邑。入上郡取苑馬。吏卒戰死者三千人。秋七月辛亥晦。日有食之。

後元元年春正月。詔曰。獄者。重事也。其疑獄。有令讞之。而後不當讞者不爲失。三月赦天下。賜民爵一級。中二千石諸侯相。爵右庶長。夏大酺五日。五月地震。秋七月丙午。丞相周捨免。乙巳。先晦一日。日有食之。八月壬辰。禦史大夫衛綰爲丞相。衛尉直不疑爲禦史大夫。不疑。南陽人也。好黃老術。隱名迹。初爲郎。其同捨郎有告歸者。誤持其同捨郎金去。郎意不疑。不疑買金償之。後告歸者還乃知之。或毀不疑淫嫂。不疑曰。我乃無兄。終不自明矣。吳楚反時爲將軍。封塞侯。條侯周亞夫下獄死。時爲父買尙方工官甲稍五百枝。可以葬者。取庸治之。不與顧直。庸怒而上變反告之。事連亞夫。召至廷尉。責問君侯欲反邪。亞夫曰。臣所買乃葬器。何謂反乎。吏曰。君侯縱不反地上。卽反地下耳。初捕亞夫。亞夫欲自殺。其夫人止之。及至廷尉。因不食五日。歐血死。亞夫爲河內太守。許負相之曰。君侯三年爲侯。八年爲將。九年爲相。貴重於人臣無二。其後當餓死。縱理入口。餓死法也。居三歲。兄勝有罪免。文帝封亞夫續絳侯後。盡如負言。上欲廢栗姬太子。亞夫固爭之不得。上由是疏之。而梁孝王以吳楚之圍。怨亞夫不救。每朝。嘗與太后言亞夫之短。太后欲封其兄王信。上謙讓不許。太后曰。人生各以時行耳。竇長君在時不得侯。及死。其子彭祖乃侯。吾甚恨之。帝趣侯信也。上曰。請得與丞相計之。亞夫曰。髙皇帝約。非劉氏不王。非有功不侯。不如約者天下共擊之。上默然。遂不封。

荀悅曰。髙皇帝刑白馬而盟曰。非劉氏不王。非有功不侯。不如約者。當天下共擊之。是教下犯上而興兵亂之階也。若後人不修。是盟約不行也。書曰。法惟上行。不惟下行。若以爲典。未可通也。匈奴徐盧等五人降。上欲封之。亞夫曰。彼背其王。陛下何以責人臣守節哉。上曰。丞相議不可用。乃悉封之。

荀悅曰。春秋之義。許夷狄者不一而足也。若以利害由之。則以功封其逋逃之臣。賞有等差。可無列土矣。上嘗居禁中。召亞夫賜食。獨置大胾無臠。又不置箸。亞夫心不平。顧謂掌席者取箸。亞夫前食。旣出。上目送之曰。此怏怏非少主之臣也。亞夫以數忤上意。故得罪也。

二年冬十月。詔省列侯之國。春。匈奴入雁門。太守馮敬與戰死。發車騎材官屯雁門。以歲不登。禁食馬粟。食馬粟者沒入之。封皇后兄王信爲孟侯。夏四月詔曰。雕文刻鏤。傷農事者也。錦繡纂組。害女功者也。農事傷則饑之本。女功害則寒之原。夫饑寒並至。能不爲非者寡矣。朕親耕。後親桑。以奉宗廟粢盛祭服。以爲天下先。不受獻。減太官。省徭賦。欲天下務農蠶。常有畜積。以備災害。彊無淩弱。眾不暴寡。耆老以壽終。孤幼得遂長。今歲或不登。民食頗寡。其咎安在。或詐爲吏。以貨賂爲市。盜奪百姓。侵侮萬民。縣丞長吏。縱姦法與盜。甚無謂也。其令二千石各修其職。不事官職耗亂者。丞相以聞。請其罪。布告天下。使明知朕意。自漢初務勸農。累世承業。至是始天下殷富。家給人足。京師之錢累百巨億。貫朽而不可校。太倉之粟。充實露積於外。腐敗而不可食。眾庶街巷有馬。阡陌之間成羣。守閭閻者食梁肉。爲吏者長子孫居官者以官爲姓號。人人自愛。而重犯法。仁義興焉。

三年春正月。詔萬民采黃金珠玉者。坐贓爲盜。詔曰。髙年者人所尊敬。鰥寡孤獨者人所哀憐也。其令八歲以下。八十以上。及孕子未乳。當鞫系者。無訟系之。甲午。帝崩於未央宮。遺賜諸侯王列侯馬二駟。吏二千石黃金二斤。民戶百錢。出宮人復終身。

贊曰。本紀稱周秦之獘。密文峻法而姦不勝。漢興。埽除苛政。與民休息。至於孝文。加之恭儉。孝景遵業。五六十載之間。至於移風易俗。黎民醇厚。周云成康漢稱文景。美矣。

前漢孝武皇帝紀一卷第十皇帝甲子卽位。年十六。二月癸酉。孝景帝葬陽陵。三月。尊太后母藏兒爲平原君。封田蚡田勝爲列侯。藏兒初爲槐裏王仲妻。生太后。後攺嫁長陵田氏。生蚡及勝。

建元元年冬十月。詔舉賢良方正。丞相衛綰奏所舉賢良。或治刑名縱橫之術。亂國政。罷之。春三月。赦天下。賜民爵一級。民年八十復二算。九十復甲卒。行三銖錢。夏四月。詔民年九十已上。復子若孫。令奉供養。五月。詔修山川之祀。六月。丞相衛綰免。丙寅。魏其侯竇嬰爲丞相。武安侯田蚡爲太尉。秋七月。詔省衛士卒萬人。罷苑馬賜貧民。遣使者安車蒲輪。束帛加璧。徵魯申公。議立明堂。申公年八十餘矣。上問以政事。對曰。爲治者不致於多言。顧力行何如耳。拜爲太中大夫。漢興艸創。尙簡易。未甚用儒者。而竇太后好黃老術。故諸博士具官待問。未有進者。至上卽位。乃崇立太學矣。

二年冬十月。丞相竇嬰太尉田蚡皆免。禦史大夫趙綰郎中令王臧下獄死。蚡嬰綰臧皆同心。欲興太學。建立明堂。以朝諸侯。而嬰請無奏事太皇太后。又罷竇氏子弟無行者絕屬籍。故毀謗日至。竇太后怒。皆抵之罪。明堂遂不立。春二月丙戌朔。日有食之。三月己未。太常許昌爲丞相。夏四月戊申。有星如日。夜出。初置茂陵邑。徙郡國豪傑於茂陵。河內郭解在徙中。衛將軍爲言解家貧不應徙。上曰。解布衣。權至使將軍知之。此不貧也。及解徙。諸公贈送出千餘萬。解任俠。睚眥﹝上崖下柴﹞。觸死於塵中者甚眾。藏匿亡命。攻剽作姦。不可勝數。然折節恭約。厚施而薄望。解嘗出。有人箕踞視之者。解問其姓名。客欲殺之。解不聽。乃陰使吏脫其徭役。其人乃肉袒謝罪。解�子與人爭。不直。人殺之。自歸解。解曰。吾兒不直。公殺之故當。縱之。諸公聞之。皆多賢。解洛陽人。有相仇者。賢豪居其間。以十數人不能和解。客乃令解見仇家。仇家聽命。解夜至夜去。解乃謂仇家曰。解如何從他郡奪人邑中權乎。且須士大夫復居其間。乃聽之。其居家。夜過半後。門閭住居嘗十餘乘。有與解忤者。少年輒爲報仇。不使解知也。解兄子爲解殺人。爲其家人上書自訟之。又殺之闕下。上捕解。解亡過臨晉籍少翁。少翁素不知解。然慕其名。送之出關。自殺以絕口語。其得人率如此。豪賢知與不知。聞聲爭與交歡。後捕得解。所犯皆在赦前。後有謗毀解者。客殺之。斷其舌。解實不知。有司奏解無罪。時公孫弘爲丞相。以爲解布衣。以睚眥殺人。𨿽不知甚於知。遂族之。

荀悅曰。世有三遊。徳之賊也。一曰遊俠。二曰遊說。三曰遊行。立气勢。作威福。結私交以立彊於世者。謂之遊俠。飾辧辭。設詐謀。馳逐於天下。以要時勢者。謂之遊說。色取仁以合時好。連黨類。立虛譽。以爲權利者。謂之遊行。此三遊者。亂之所由生也。傷道害徳。敗法惑世。失先王之所愼也。國有四民。各修其業。不由四民之業者。謂之姦民。姦民不生。王道乃成。凡此三遊之作。生於季世。周秦之末。尢甚焉。上不明。下不正。制度不立。綱紀廢弛。以毀譽爲榮辱。不核其眞。以愛憎爲利害。不論其實。以喜怒爲賞罰。不察其理。上下相冒。萬事乖錯。是以言論者計薄厚而吐辭。選舉者度親疏而舉筆。善惡謬於眾聲。功罪亂於王法。然則利不可以義求。害不可以道避也。是以君子犯禮。小人犯法。奔走馳騁。越職僭度。飾華廢實。競趨時利。簡父兄之尊。而崇賓客之禮。薄骨肉之恩。而篤朋友之愛。忘修身之道。而求眾人之譽。割衣食之業。以供饗宴之好。苞苴盈於門庭。聘問交於道路。書記繁於公文。私務眾於官事。於是流俗成矣。而正道壞矣。遊俠之本。生於武毅。不撓久要。不忘平生之言。見危授命。以救時難。而濟同類。以正行之者謂之武毅。其失之甚者。至於爲盜賊也。遊說之本。生於使乎四方。不辱君命。出境有可以安社稷。利國家。則專對解結。辭之懌矣。民之莫矣。以正行之者謂之辧智。其失之甚者。至於爲詐紿徒眾矣。遊行之本。生於道徳仁義。泛愛容眾。以文會友。和而不同。進徳及時。樂行其道。以立功業於世。以正行之者。謂之君子。其失之甚者。至於因事害私。爲姦宄矣。其相去殊遠。豈不哀哉。故大道之行。則三遊廢矣。是以聖王在上。經國序民。正其制度。善惡要於公罪。而不淫於毀譽。聽其言而責其事。舉其名而指其實。故實不應其聲者謂之虛。情不覆其貌者謂之僞。毀譽失其眞者謂之誣。言事失其類者謂之罔。虛僞之行不得設。誣罔之辭不得行。有罪惡者無僥幸。無罪過者不憂懼。請謁無所行。貨賂無所用。民志定矣。民志旣定。於是先之以徳義。示之以好惡。奉業勸功。以用本務。不求無益之物。不畜難得之貨。絕靡麗之飾。遏利欲之巧。則淫流之民定矣。而貪穢之俗淸矣。息華文。去浮辭。禁僞辧。絕淫智。放百家之紛亂。一聖人之至道。則虛誕之術絕。而道徳有所定矣。尊天地而不瀆。敬鬼神而遠之。除小忌。去淫祀。絕奇怪。正人事。則妖僞之言塞。而性命之理得矣。然後百姓上下皆反其本。人人親其親。尊其尊。修其身。守其業。於是養之以仁惠。文之以禮樂。則風俗定而大化成矣。

三年春。河水決溢於平原。大饑。人民相食。賜茂陵徙者戶錢二十萬。田二頃。初作便門橋。秋七月。有星孛於西北。濟北王明廢。遷房陵。坐殺太傅中尉。閩越圍東甌。告急。上以問太尉武安侯田蚡。蚡以爲越人相攻。其常事也。又數反復。不煩中國。自秦時棄之不內屬。有詔太中大夫嚴助詰蚡曰。但患力不能救。徳不能覆。誠能。何棄之。且秦時舉咸陽而棄之。何乃越乎。今小國以窮困告急於天子。天子不能救。當安所訴。又何以子萬國。乃遣助使持節。發會稽兵救之。未至。閩越走。九月丙子晦。日有食之。起上林苑。時上使太中大夫吾丘壽王舉籍。�厔以東。宜春以西。北至阿城。屬之南山。堤封頃畝價直。欲除以爲苑。侍郎東方朔進諫曰。臣聞謙遜靜愨。天應以福。驕盈奢靡。天應以禍。酆鄗之間。號曰土膏。其價畝直一金。規以爲苑。上乏國家之用。下奪農桑之業。不可一也。盛荊棘之大。崇虎狼之墟。壞民廝墓。發民廬舍。令幼小懷土而思。耆老流淚而悲。不可二也。斥而營之。垣而囿之。馳騎逐東西。車輦駕南北。有浹溝大渠險阻之危。不可三也。務苑囿之大。不卹農時。非所以彊國富民也。夫殷作九市之宮而諸侯叛。楚靈王起章華之臺而楚人散。秦興阿房之殿而天下亂。上乃賜金百斤。拜爲太中大夫。然猶起上林苑。朔字曼倩。平原人也。好學。稱爲滑稽。年二十三。初爲郎中。上書自稱。待詔公車。奉祿薄。朔謂侏儒曰。上欲盡殺汝。侏儒大恐。皆叩頭號泣。上召問朔。朔對曰。侏儒長三尺臣朔長九尺三寸。俸祿正等侏儒。侏儒飽欲死。臣朔饑欲死。臣言可用。宜異其祿。不可用罷之。無但虛索長安米也。上大笑。使待詔金馬門。稍稍親近之。上置守宮於盆下。使筮者射之。莫能中。朔自請布卦射之。曰臣欲以爲龍復無角。臣欲以爲蛇復有足。跂跂脈脈善緣壁。此非守宮。當是蜥蜴。上曰善。復使射他物連中。輒賜帛。時有幸倡優郭舍人等曰。朔幸中耳。乃復覆置樹上寄生於盆中。曰。朔知之。榜臣百。不中。賜臣帛。朔曰。是窶數也。舍人曰。朔果不能中。朔曰。濕肉爲膾。幹肉爲脯。樹上爲寄生。盆下爲窶數。乃榜舍人百。朔對問響應。權變鋒出。文章辭令。縱橫無窮。上頗倡優畜之。然而時發忠直之言極諫。尢亦以此異焉。朔因設客難己。用位卑以自慰諭。又設非有先生之論。其辭曰。非有先生仕於吳。默然無言者三年。吳王怪而問之。曰可以談矣。先生伏而唯唯。王曰。可以談矣。先生曰。於戲可言乎哉。談何容易。王曰。何爲其言也。寡人將聽焉。先生對曰。昔關龍逢深諫於桀。王子比干直言於紂。此二臣者。皆盡忠極慮。將以爲君之榮。除君之禍也。然以蒙不辜之戳。爲天下笑。飛廉惡來。巧言利口以進其身。陰奉雕琢刻鏤之好。以納於上。快耳目之欲。以苟容爲度。而見親近。故宗廟崩弛。國家丘墟。夫卑身賤體。悅色微辭。愉愉呴呴。終無益於主上之治。卽志士仁人不忍爲也。儼然而作矜莊之貌。深言直諫。上以拂人主之邪。下以除百姓之害。則忤於時主之心。離於衰世之法。故養性愛命之士。莫肯進也。遂隱居深山。以詠先聖之風。是以伯夷叔齊餓於首陽之下。後世稱其人。如是邪主之行。固足畏也。故曰談何容易。於是吳王瞿然易容。爲坐而聽之。先生曰。昔伊尹負鼎於湯。太公釣於渭濱。而遇文王。心合意同。謀無不成。計無不從。誠得其君也。故能誅暴亂。總遠方。一統類。美風俗。而王業興矣。太公伊尹以如此。龍逢比干獨如彼。豈不哀哉。故曰談何容易。於是吳王默然。俛而深思。仰而泣曰。嗟乎殆哉。予國之不亡也。綿綿哉。聯聯哉。於是立明堂之朝。齊君臣之位。舉賢才。布徳惠於仁義。恭儉節約。減後宮之費。損車馬之用。放鄭聲。遠佞人。省庖廚。去奢靡。卑宮室。壞苑囿。塡池塹以與貧民。開內藏以賚貧乏。存耆老。卹孤獨。薄賦斂。省刑罰。行此三年。陰陽調和。萬物咸寧。國無災害之變。民無饑寒之色。蓄積有餘。囹圄空虛。鳳凰來集。麒麟在郊。遠方異俗。慕義向風。治亂之道。存亡之端。若此易見。然而人主莫肯爲也。悲夫。是時上以安車蒲輪迎枚乘。乘年老道死。而乘子臯亦以談說。能爲辭賦。得幸比朔。上好自擊熊豕。郎中司馬相如。從上獵長楊。長卿上疏諫曰。臣聞物有同類而殊能者。故力稱烏獲。捷言慶忌。勇則賁育。然臣之愚。竊以爲人誠有之。獸亦宜然。今陛下好陵險阻。射猛獸。卒然遇逸羣之獸。駭於不存之地。犯屬車之淸塵。輿不及還。轅馬不及旋踵。人不暇施巧。𨿽有烏獲逢蒙之技。而不及用。枯木朽株。盡爲患難矣。是以胡越起於轂下。而羌夷接軫矣。豈不殆哉。𨿽曰萬全而無害。然本非天子所宜近也。且夫淸道而後行。中路而後馳。猶時有銜橛之變。況涉乎丰艸。馳乎丘墟。前有利獸之樂。內無存變之計。其爲害也不難。上善之。相如字長卿。蜀郡成都人也。初家貧。與臨邛令王吉相善。富人卓王孫置酒請令。並請相如。相如善鼓琴。王孫寡女字文君。好音。夜奔相如。遂與俱歸成都。後家貧。夫妻酤酒臨卬。卓王孫恥之。杜門不出。後不得已。乃厚分財物遺文君。而相如作子虛賦。上得讀而善之。曰朕獨不得與此人同時。或對曰。司馬相如所作也。上驚。乃召相如。復奏上林賦。拜爲郎中。子虛上林。皆言苑囿之美。卒歸之於節儉。因託以諷焉。相如口喫而善著書。

四年夏。有气赤如血。六月旱。秋七月有星孛於東北。江都相陳人鄭當時爲內史。每朝候上間。未嘗不言天下之長者。其推轂名士。嘗以爲賢於己。祿賜盡以饋士大夫。家無餘財。賓客甚盛。及中廢。賓客衰落。先是下邽翟公爲廷尉。賓客塡門。及廢。門外可設雀羅。復廷尉。客復往。翟公大板署其門曰。一死一生。乃知交情。一貧一富。乃知交態。一貴一賤。交態乃見。冬十月地震。是歲武彊侯嚴靑翟爲禦史大夫。

五年春正月己巳朔。日有食之。行半兩錢。罷三銖錢。初置五經博士。博士本秦官。掌通古今。員至數十人。漢置五經而已。太常選人。年十八以上。好學補弟子。郡國有好文學。敬鄕裏者。令與計偕。受業太常。補弟子一歲。輒課通經一藝。補文學掌故髙弟。爲郎中。其秀才異等。太常以名聞。其下才不事學者罷之。是時廬江人文翁爲蜀郡太守。其爲人愛學。好教化。見蜀地僻陋。有蠻夷之風。文翁乃選郡縣小吏有才器者。輒給資用。令諸博士受業。還皆以爲右職。用察舉之。又修起學宮於城中。學者復除徭役。嘗選學宮童子所在。便坐受書。每事嘗出入行縣。益從諸生。明經修行。傳教出入。縣邑見而榮之。由是蜀邑大化。學者比齊魯焉。郡國學校官。自文翁始也。夏四月。平原君薨。五月大蝗。秋八月。廣川王越薨。淸河王乘薨。

六年春三月乙未。遼東髙廟災。夏四月壬子。髙園便殿災。上素服五日。其後太中大夫董仲舒居家。推其意以髙廟不當居遼東。髙園便殿不當居陵旁。於禮不當立。廟在外。像諸侯不正者。髙園在內。像大臣不正者。天誡若曰。去諸侯大臣貴幸不正者云爾。時太中大夫主父偃素妒嫉仲舒。竊其書奏之。仲舒下獄吏當死。詔宥之。本志以爲淮南王田蚡之應也。五月丁亥。太皇太后崩。六月癸未。丞相許昌免。武安侯田蚡爲丞相。有星孛於東北方。秋七月。有星出於東方。長終天。本志曰。是爲蚩尢之旗。以彗星而終後曲見。則天子徵伐四夷之應也。閩越圍南越。南越守天子約。不敢發兵。上遣大司農韓安國帥師出會稽。大行王恢出豫章。救之。淮南王安上書諫曰。越方外之國。斷髮文身之人。不可以冠帶之國法度治之。自三代之盛明。胡越不與受正朔。非彊不能服也。以爲不居之地。不牧之民。不足以煩中國。古者封內甸服。封外侯服。侯外賓服。蠻夷要服。戎狄荒服。遠近之勢異也。越人名爲蕃臣。實不給上事。自相攻擊耳。陛下以兵救之。是反以中國勞蠻夷也。且越人故數反覆。非一一不奉詔。舉兵誅之。臣恐中國兵革無時得息也。間歲以來不登。民生未復。今發兵行數千里。舉輪而逾嶺。拖舟而入水。行數千里。夾以深林叢竹。又多蝮蛇猛獸。夏月暑時。則生吐泄霍亂之病。曾未接兵。死傷者必眾多。或以越人眾兵彊。能作難邊地。臣竊聞之。與中國異。限以髙山。人迹隔絕。車道不通。天地所以絕內外也。其入中國。必先下嶺水。嶺水之山。峻峭。漂石。破舟。不可大船運糧下也。越人欲爲變。必先由余幹界內積糧食。而入山伐材治船。邊地守候。誠使謹防越人有伐材。輒收捕之。焚其積聚。𨿽百越無柰邊城何也。臣聞越卒不下數十萬人。所以入者五倍。乃足挽車。奉餉不在其中。且越非有城郭邑裏也。處溪谷之間。篁竹之中。習於水斗。便於用舟。中國之人。不知其地勢。不能服其水土。𨿽有彊兵。百不當一。臣安竊爲陛下重之。臣聞閩越王弟甲殺其王。甲以誅死。其民眾未有所屬。陛下若欲納之中國。遣重臣臨問存卹。施徳垂賞。此必攜幼扶老以歸聖徳。若無用之。則繼其絕世。存其亡國。建其侯王。此必委質爲蕃臣矣。陛下以方寸之印。尺二之組。鎭撫方外。不勞一卒。不頓一戟。而威徳並行。天下歸服。今以兵深入其地。此必震恐。以有司爲欲屠滅之也。必雉兔逃竄。深入阻險。背而去之。則復羣聚。畱而守之。卒勞糧乏。丁壯從軍。老弱饋餉。男子不耕。婦人不織。居者無食。行者無糧。萬民苦於兵事。逃亡必眾。隨而誅之。不可勝盡。盜賊必起。臣聞秦時嘗使尉佗屠睢擊南越。又使監祿鑿渠通道。越逃入山林。不可得攻。畱軍屯守空地。曠日彌久。士卒勞倦。越人乃出擊之。秦師大敗。乃發兵戍。當此之時。內外騷動。百姓疲獘。行者不還。往者莫返。天下之人。皆不聊生。逃竄相聚。羣爲盜賊。是故山東之難興矣。兵者凶器也。一方有急。四面皆聳。臣恐變故姦邪。從此始矣。易曰。髙宗伐鬼方。三年克之。以盛徳之天子。伐小蠻夷。而猶三年。言用兵之難也。陛下以四海爲境。九州爲家。八藪爲園。江漢爲池。人徒之眾。足以奉千官之供。租稅之入。足以供乘輿之禦。玩心神明。秉執聖道。負黼扆。憑玉几。南面而聽斷。號令天下。莫不響應。使元元之民。皆安土樂業。則澤被萬世。施之無窮。天下之安。猶若太山。而四維夷狄之地。何足以爲一日之間。煩汗馬之勞。詩云。王猶允塞。徐方旣來。是時兵已出。未逾五嶺。會閩越王弟余善殺王以降漢。罷兵。上嘉淮南王之意。美將帥之功。乃遣嚴助諭淮南之意。且諷切南越。南越頓首。遣太子隨助入侍。是時嚴助薦邑子朱買臣爲太中大夫。買臣因說東越王故居泉山。一夫守險。千夫不能上。今更徙南五百里。居大澤中。今發兵浮海。直至泉山。陳舟列騎。席捲南行。必破滅也。上卽拜買臣會稽太守。上謂之曰。富貴不歸故鄕。如衣錦夜行。今還故鄕富貴。於子如何。買臣頓首謝上。旣到郡。與橫海將軍韓說等俱擊東越。大破有功。初。買臣家貧。好讀書。樵薪自給。吟詠且行。時人謂之癡。其妻恥之而去。買臣笑曰。我年五十當貴。今四十八矣。待我富貴。當報汝勤苦。其妻恚曰。嘻。公終餓死耳。何以報我。遂攺嫁。其後買臣嘗負薪於墓間。故妻與其夫俱上廝。以爲得志。見買臣饑寒。呼飲食之。後數歲爲會稽太守。故妻與其後夫治道。甚窮乏。買臣命後車載其夫婦。置後園中。給衣食。經數月。妻自縊死。東海太守汲黯爲王爵都尉。黯字長孺。東郡人也。好直諫。上曰。吾欲興政治。法堯舜。何如。黯曰。陛下內多欲而外施仁義。如何欲效堯舜之治乎。上大怒。變色而罷朝。羣臣共數黯。黯曰。天子置公卿輔弼之臣。寧令從旨順意。陷主於不義乎。自丞相宴見。上或時不冠。至見黯必冠。上嘗在武帳不冠。望見黯奏事。避入帷中。使人可其奏。其見敬禮如此。初南越人相攻。黯爲中謁者使越。不至而報上曰。越人相攻。其常俗也。不足勞天子之使者。河內失火。燒千餘家。使黯視之。還曰。人家屋相比。火相連。乃不足爲怪。臣憂有甚於此者。憂河內饑民相食臣謹以按節。發河內粟以賑饑民。請受矯制之罪。上賢而赦之。上嘗問嚴助曰。汲黯何如人。助曰。使黯任職居官。無以逾人。然至其輔少主。威四夷。守城郭。愛百姓。𨿽自謂賁育不能奪也。上曰然。古有社稷之臣。黯近之矣。禦史大夫嚴靑翟免。大司農韓安國爲禦史大夫。

前漢孝武皇帝紀二卷第十一元光元年冬。初令郡國貢孝廉各一人。董仲舒始開其議。仲舒﹑廣川人也。初景帝時爲博士。下帷讀書。弟子以次傳授其業。或莫見面。蓋三年不窺其園。其精專如此。進退容止。非禮不行。學士皆尊師之。後應賢良舉。上策曰。夫守文之君。當塗之士。皆欲明先王之道。以戴翼世主者甚眾。然猶不能。豈所操持失其統歟。固天降命不可復反歟。必推之於大中而後息歟。三代受命。其符安在。災異之變。何稱而起。性命之情。或夭或壽。或仁或鄙。習聞其號。未昭其理。今欲風流而令行。輕刑而姦攺。何修而臻於此。具明以諭朕意。靡有所隱。仲舒對曰。臣謹案春秋。以觀天人之際。甚可畏也。國家將有失道之敗。而天乃先出災害以譴告之。不知自省。又降怪異以驚恐之。尙不知變。而後傷敗乃至。自非大無道之世。天欲盡扶持而全安之。事在勉彊而已。勉彊學問。則聞見博而智益明矣。勉彊行道。則徳日起而大有功矣。詩云。夙夜匪懈。書云懋哉懋哉。皆勉彊之謂也。昔周道衰於幽厲。非道亡也。而幽厲不由道也。宣王修文武之業。周道粲然復至矣。非天降命。不可復反也。所操持悖謬。失其統也。臣聞非人力所致而自至者。此受命自然之符也。天下同心歸之。若子歸父母。是亦受命之符也。夫天瑞應精誠而至。書曰。白魚入於王舟。有火復於王屋。流爲赤烏。此蓋受命之符也。及末代衰微。廢徳義。任刑罰。刑罰不中。則生邪气。邪气積於下。怨惡畜於上。上下不和。則陰陽繆矣。而妖孽生矣。此災異所緣而起也。臣聞命者。天之令也。性者。生之質也。情者。人之欲也。或夭或壽。或仁或鄙。陶冶而成之。不能純粹。又治亂之所生。故不能齊一也。堯舜行徳則民仁壽。桀紂行暴則民鄙夭。夫下之從上。猶泥之在鈞。惟陶者之所爲。綏之斯安。動之斯來。此之謂也。臣謹案春秋。求王道之端。得之於正。正次王。王次春。春者。天之所爲也。正者。王之所爲也。其意曰。上承天之所爲。下以正己所爲也。然則王者所爲。必則於天道。天道之大者在於陰陽。陽爲徳。陰爲刑。刑徳不失而歲功成。今廢先王徳教之官。而獨任執法之吏。而欲徳化之被四表。固難成也。春秋謂一爲元。一者萬物所從始也。元者辭之所謂本也。謂一爲元者。示太始而欲正其本也。故爲人君者。正其本心以正朝廷。朝廷正以正萬民。萬民正以正四方。四方正遠近莫不皆正也。則陰陽調而風雨時。羣生和而萬民植。福祥畢至而王道成矣。孔子曰。鳳鳥不至。河不出圖。吾已矣夫。自傷不能致此物。而身卑賤不能致也。今陛下居得致之位。又有能致之資。然而天地未一應瑞者。凡以教化之不立。而萬民不正故也。民之從利。如水之走下。非教化堤防之不能禁也。聖人之繼亂世。埽除其迹而去之。復修教化而崇起之。夫秦滅先聖之道。爲苟且之治。故立十四年而亡。其遺毒余戾。至今未滅。琴瑟不調。甚者必解而更張之。爲政而不行之甚者。必變而更化之。漢承暴秦之後。宜變其迹。乃可善治。三代相救。夏尙忠。商尙敬。周尙文。今漢宜少損周之文。用夏之忠。王者有攺制之名。無變道之實。然所祖不同者。救病扶衰。所遭之變然也。又曰。古所謂功者。以任官稱職爲美。不謂積日累久也。小材𨿽累日不離於小官。賢才𨿽未久不害爲宰相。是以有司竭其務。治其業。今則不然。累日以取貴。積久以致官。是以賢不肖不得其眞。宜勿以日月爲功。誠以賢能爲實。使郡國各擇吏民之賢者。歲貢一人以給宿衛。所貢得賢者有賞。不肖者行罰。如此率天下賢能。可得而官也。又曰。積小者大。愼微者著。積善在身。猶長日加益。人不知也。積惡在身。猶火之消膏。人不見也。非明乎情性。察乎流俗者。孰能識之。天之所分與。與之齒者去其角。傅其翼者兩其足。是所受者大。不得取其小也。古之食祿者。不食於民力。是與天意同也。昔公儀休相魯。去織婦。拔園葵。曰臣也已食祿矣。又奪園夫妻女工之利乎。夫遑遑求財利。常恐匱乏者。庶人之意也。遑遑求仁義。常恐不能化民者。大夫之意也。易曰。負且乘。致寇至。此言處君子之位者。不可以庶人行也。又曰。春秋大一統。一者天地之常經。古今之通義也。今師師異道。人人異論。百家殊方。旨意不同。是以上無以持一統。法制數變。下不知所守。臣愚以爲諸不在六藝之科。非孔氏之術者。皆絕其道。勿使並進。邪僻之說滅息。然後統紀可一。法度可明。民知所從矣。仲舒對策。擢爲江都相。時易王甚驕而好勇。問仲舒曰。越王與大夫種後庸範蠡謀伐吳。遂滅之。孔子稱殷有三仁焉。寡人亦以越有三仁。仲舒對曰。昔魯君伐齊。問柳下惠曰。吾伐齊何如。對曰不可。歸而有憂色。曰吾聞伐國者不可問仁人。此問何爲至於我哉。徒見問耳。且猶羞之。況設詐而伐吳乎。由是言之。越曾無一仁矣。仁人者。正其誼不謀其利。明其道不計其功。是故仲尼之門。五尺之童。羞稱五伯。爲其先詐力而後仁義也。王曰善哉。及其去位居家。絕不問家產業。以修學著書爲事。所著凡百三十篇。而說春秋事復數十篇。朝廷有大議。使者就其家而問之。國家大議。多仲舒發之。春二月丙辰晦。日有食之。車騎將軍李廣屯雲中。車騎將軍程不識屯雁門。以備匈奴。六月罷。廣﹑隴西人也。爲將得士眾心。無部曲行陣。善就水艸頓捨。人人自便。不擊刁鬥自衛。幕府少文書。而程不識正行伍部曲營陣。擊刁鬥自衛。吏治軍簿至明。士卒不得自便。而俱爲名將。夏四月。赦天下。復七國宗室削絕屬籍。五月。詔舉賢良。秋七月癸未。先晦一日。日有食之。是歲天星盡動搖。上問候星者。對曰。星搖。民將勞也。

二年冬十月。行幸雍。祠五畤。始詔公卿議伐匈奴。匈奴者。其先夏後氏之苗裔。其在於古曰淳維。匈奴始祖名薰粥氏。山戎獫狁是也。始祖居於北邊。隨水艸畜牧而轉徙。居無城郭耕田之業。然亦各有分地。無文法。以言語爲約束。其俗寬則射獵。急則習戰。長兵則弓矢。短兵則矛鋋。見利則進。不利則退。食肉衣皮。壯者食肥美。老者飲食其餘。父死則妻其母。弟兄死皆娶其妻。其俗有名不諱。無文字。自商周已來。世爲中國患。至匈奴姓攣鞮氏。國人稱之曰撐犁孤塗。若單於匈奴。謂天爲撐犁。謂子爲孤塗。若言天子也。單於者。廣大之貌。言其單於然也。置左右賢王。左右谷蠡王。左右大將軍。左右大當戶。凡二十四長。其大臣皆世官職。左賢王將居東方。上谷之東。北接穢貊朝鮮。右賢王將居西方治上郡。西接氐羌。而單於庭直代郡雲中。歲正月。諸王長小會單於庭。五月。大會龍庭。而祭其先祖。天地鬼神。秋大會蹛林。校閱人畜。其法拔刃尺者死。盜者沒入其家財。單於朝拜日。夕拜月。其座長左而北面。日尙戊巳。其送死有棺槨衣衾。而無封樹。喪服。近幸臣妾從死者。多至數十人。舉事常隨月。月盛壯則進兵。月虧則退兵。其攻戰斬首虜。則賜一卮酒。而得所虜獲。因以與之。得人因爲奴婢。故其戰人人自趨利。秦始皇時。使蒙恬將數十萬眾。北擊胡。悉收河南地。因河爲塞。築四十四縣臨河。徙譴人民以充之。因山險溪峻。繕治之。起臨洮至遼東萬餘里。是時匈奴單於曰頭曼。頭曼不勝秦北徙。十有餘年。頭曼太子名冒頓。殺父而立。是時東胡彊盛。使使請冒頓千里馬。冒頓問羣臣。羣臣皆曰。此匈奴寶馬也。勿與。冒頓曰。柰何與鄰國愛一馬乎。遂與之。又使人請冒頓一閼氏。冒頓問左右。左右皆怒。請擊之。冒頓曰。柰何與鄰國愛一女子乎。復以與之。東胡以冒頓爲畏己。愈驕。匈奴間有棄地不居者千里。東胡又使求之。冒頓問羣臣。羣臣或曰。此棄地。與之。於是冒頓大怒曰。此地者國之本也。何與之有。斬言與地者。卽上馬。令有後出者斬。遂東襲擊東胡。東胡不設備。遂破滅東胡。西擊月氐東並樓煩白羊河南。悉收秦所奪地。遂入侵燕代。北服渾窳屈射丁零髙昆新黎之國。控弦之士四士餘萬。自上古已來。惟冒頓爲彊大。髙帝有平城之圍。時冒頓爲書戲慢甚不敬。髙後怒。詔羣臣議擊之。樊噲曰。願將十萬眾橫行匈奴中。中郎將季布曰。噲可斬也。髙帝困於平城。噲爲大將軍。不能以四十萬解髙祖之圍。而欲以十萬乘橫行匈奴中。是面謾也。且夷狄如禽獸。得其善言不足喜。得其惡言不足怒。髙後曰善。乃遣使報單於書。卑辭厚答。遺以禦車二乘。馬十騎。單於又遣使來謝。至文帝遺老上單於書。封以尺一牘。印曰皇帝敬問單於。單於報以尺二牘。封皆大辭。曰天地所生。日月所置。匈奴大單於敬問皇帝。自是數侵邊。及單於背約寇邊無已。於是上議伐之。大行王恢曰。匈奴和親。率不過數歲。請擊之。禦史大夫韓安國以爲匈奴輕疾之兵也。至如飆風。去如流電。居處無常。難得而制。今將捲甲親舉。深入長驅。從行則迫脇。橫行則中絕。徐行則後利。疾行則糧絕。難以爲功。聖人以天下爲度者也。不以私怒傷天下公議。故髙帝始結和親。孝文遵其約。二聖之迹。足以爲效。王恢曰。五帝不相襲禮。三王不相沿樂。各因時宜也。且言擊之者。固非發兵而深入也。將順單於之欲。誘而致之於邊。選驍騎羽林壯士。陰爲之備。吾勢已定。或營其左。或營其右。或當其前。或當其後。單於必可擒也。上從恢議。夏六月。護國將軍韓安國﹑饒騎將軍李廣﹑輕車將軍公孫賀﹑屯騎將軍王恢﹑材官將軍李息﹑襲匈奴。陰使雁門馬邑豪聶壹詐亡入匈奴。謂單於曰。吾能斬馬邑令以降。則物可盡得也。單於愛信之。令歸爲間。壹乃詐斬死罪囚頭。懸邑城上。以示單於使者。使者還。單於乃將十萬騎入武川塞。是時漢兵三十餘萬伏馬邑旁艸中。王恢李息約從代出擊輜重。單於未到馬邑百餘里。雁門尉吏行徼。單於大驚而還曰。吾得尉吏。天也。以爲天王。乃遠走。兵追至塞。不及乃罷。上大怒恢首謀。不出兵擊單於輜重也。恢自殺。時主父偃上書諫伐匈奴曰。臣聞怒者逆徳。兵者凶器。爭者末節。數戰窮武。未有不悔者也。始皇務勝不休﹐欲攻匈奴。李斯諫曰。匈奴無城郭之居。委積之守。遷徙鳥竄。難得而制也。輕兵深入。糧食必絕。運糧以行。重不及事。得其地。不可以耕而食也。得其人。不可役而畜也。勝必殺之。非仁徳也。疲獘中國。甘心匈奴。非完計也。始皇不聽。出兵攻胡。卻地千里。皆澤鹵不生五穀。然後發天下丁男。以戍河北。飛芻挽粟。以遠轉輸。率三十鐘而致一石。天下所以叛也。夫兵久則變生。事苦則慮易。周書曰。安危在出令。存亡在所用。願陛下熟計之。偃凡上十事。其一事諫伐匈奴。九事爲律令。燕人徐樂上書曰。天下之患。在於土崩。不在瓦解。秦之末世。天下大壞。是謂土崩。吳楚七國之時。是謂瓦解。今關東比年谷不登。民多困窮。不安其處。故易動。易動者。土崩之勢也。故明主之要。期在於使天下無土崩之勢而已。臨淄人嚴安上書曰。今天下奢侈。車馬衣裘宮室。皆競修飾。夫養失而泰。樂失而淫。禮失而采。教失而僞。僞采淫泰。非範民之道也。是以天下逐利而已。臣願爲民制度。以防其淫。使富貧不相逾。以和其心。心和志定。則盜賊消。刑罰少。陰陽和。萬物審也。昔秦北構禍於胡。南樹怨於越。宿兵於無用之地。丁男被甲。丁女轉輸。苦不聊生。自經於野樹。死者相望。故絕世滅祀。窮兵之禍也。周失之弱。秦失之彊。不變之患也。此三人同日上書。上皆召見。謂之曰。公等家皆安在。何相見之晚也。皆拜郎中。而偃一歲四遷。至太中大夫。上自卽位好士。旣舉賢良。赴闕上書自衛者甚眾。其上第者見尊寵。下者賜帛罷。若嚴助朱買臣吾丘壽王司馬相如主父偃徐樂嚴安東方朔枚臯膠倉終軍嚴忌等。皆以材能。並在左右每大臣奏事。上令助等辧論之。中外相應以義理之文。秋九月。令民大酺五日。

三年春。河水徙頓丘。自東南入於渤海。夏五月。封髙帝功臣後五人並爲列侯。河決濮陽。凡十六郡。發卒十萬救河決。起龍淵宮。

四年冬十有二月。魏其侯竇嬰棄市。初。嬰之貴重也。田蚡常奉事之。及嬰廢而蚡甚用事。蚡從嬰請田。嬰弗與。曰。老僕𨿽棄。寧可以勢奪乎。故太僕潁川灌夫與嬰善。亦怒蚡。蚡聞之曰。蚡事魏其侯。無所不可。而愛數頃田。且灌夫何與也。灌夫家在潁川橫甚。蚡乃請案灌夫家事。灌夫亦持蚡陰事。賓客和之俱止。蚡取燕王女爲家人。太后詔列侯宗室皆當賀。嬰過要灌夫。欲與夫俱行。夫不欲往。嬰曰。事已和矣。固請與行。夫行酒至蚡。蚡曰不得持滿。夫怒蚡。因嘻笑曰。將軍貴人也。釋之。次至汝陰侯灌賢。程不識方相與耳語。未得持酒。夫乃發怒。罵賢及程不識。蚡謂夫曰。程李俱爲東西衛尉。今眾辱程將軍。獨不爲李將軍地乎。李將軍者。李廣也。夫素所敬也。夫曰。今日斬頭穿胸。何知程李乎。座稍稍罷出。蚡令騎畱夫。或按夫頭令謝。夫怒不肯謝。蚡乃麾騎縛夫。召禦史曰。今日召宗室有詔。灌夫罵坐不敬。系居室。按其前事。遣吏分捕灌夫支屬。皆棄市。竇嬰欲救灌夫。其夫人止之。嬰曰。終不令灌仲孺死。嬰獨生。乃還其家。竊出上書召見。具言灌夫事不足誅。上欲赦之。蚡固爭之。上令兩廷尉辧其事。禦史大夫韓安國兩順之。主爵都尉汲黯是竇嬰。內史鄭當時亦是竇嬰。而復不堅其辭。莫敢對。上怒內史曰。公平生數言魏其侯武安侯之短長。今日廷論。乃局趣效轅下駒。吾並斬若屬矣。卽罷起。太后怒不食。曰我在也。而人皆籍吾兄弟。令我百歲後。皆爲魚肉乎。上使禦史薄責嬰。劾系都司空。嬰令兄子上書。幸復召見。初景帝時。嬰常受遺詔。曰事有不便。輒以便宜上書。案尙書大行無遺詔。詔書獨藏在嬰家。丞相乃奏劾嬰矯先帝令。遂棄市。而灌氏族矣。春三月。丞相田蚡薨。蚡疾一身盡痛。若有人擊之者。呼曰服罪服罪。上使見鬼者瞻之。曰魏其侯與灌夫共手笞之。蚡初折節好士。以辧名譽。每奏事。語移曰。所言輒聽。薦人或起家至二千石。上曰。君除吏盡未。吾亦欲除吏。其用事如此。後甚驕恣。嘗請考工地。欲以益宅。上怒曰。何不遂取武庫。蚡治宅舍。請甲第田園極膏腴。前堂羅鐘鼓。立曲旃。後室婦女以百數。珍物玩好狗馬。不可勝數。淮南王安來朝。蚡以太尉迎安霸上。謂安曰。上未有太子。大王最賢。髙帝孫。如一旦晏駕。非大王當立誰哉。淮南王大喜。多厚贈蚡。至灌夫事。上不直蚡。以太后故屈。及後聞淮南王事。上曰。若武安侯在族之矣。初魏其侯用事。賓客甚盛。後廢棄。客皆移於武安侯。惟灌夫獨不去。初。灌夫父張孟爲潁陰侯。灌嬰舍人得幸。嬰進之至二千石。故冒灌氏。姓。吳楚反時。孟以校尉戰死。時夫從軍。不肯隨歸。願取吳王頭若將軍。以報父讎。於是被甲持戟。募軍中壯士所善。願從者數十人。及出壁門。莫敢進。獨兩人及騎奴十餘人。馳入吳軍之麾下。所殺傷數十人。不復得前。還。獨與一騎歸。夫身中大創十餘處。幾至於死。創少瘳。復請行。太尉固畱之乃止。由是勇義聞於天下。夏四月。隕霜殺艸。五月地震。赦天下。丁巳。平棘侯薛澤爲丞相。禦史大夫韓安國免。秋九月。中尉張歐爲禦史大夫。以仁厚見尊重。

五年春正月。河間王徳薨。謚獻王。徳好學。修禮樂。造次必於儒者。道術之士。自四方至者。皆得古文之書。先是來朝。上策問三十餘事。具推道術而對。文約旨明。上甚重之。夏。發巴蜀民治南夷道。南夷道君長有十數。夜郎最大。其西靡漠之屬以十數。靡漠最大。自靡漠以北。君長以十數。卬都最大。皆椎髻耕田。有聚邑。其外西自桐師以東至葉楡。名爲越嶲昆明。皆編髮隨畜遷徙。無常居。大君長地方可數千里。自越嶲以東北。君長以十數。莋都最大。自莋都以東北。君長以十數。冉駹最大。其俗或土著。或移徙。自冉駹以東北。君長以十數。白馬最大。此皆巴蜀外西南夷也。初楚莊王使將軍莊蹺。循江略地黔中南以西。蹺至靡漠。地方三百里。其旁平地肥饒數千里。旣克定之。會秦奪楚巴黔中郡。道塞不通。蹺因以其眾王靡漠。變服從其俗。秦時嘗通伍人之道。於此諸國。頗置長吏。漢興皆棄之。及大行王恢之救越也。使鄱陽令唐蒙使於南越。越食蒙以枸醬。蒙問所從來。曰。從西北牂牁江。江廣數千里。出鄱禺城下。蒙因上書曰。南越地東西皆萬餘里。名爲外臣。實一州主。今以長沙豫章往來。水道絕難。竊聞夜郎精兵可數十萬。若從夜郎浮船下牂牁。出其不意。此制越一奇也。可通夜郎道爲置吏。上許之。乃拜蒙中郎將。發巴蜀兵千餘人。奉幣帛見夜郎侯。諭以威徳。爲置長吏。旁小邑皆貪漢繒帛。以爲道遠。漢終不能有也。故皆且聽命。司馬相如亦言西南夷卬莋可置都。上悅之。以相如爲中郎將。往諭意。皆聽命。後西南夷數反。發兵興徭役。費用甚多。相如知其難通。業已建之。乃假巴蜀之論以諷上。且以宣其使旨於百姓曰。蓋聞天子之於夷狄也。其義羈縻勿絕而已。今已罷三郡之士。通夜郎之塗。二年於玆。而功不竟。士卒勞倦。萬民不贍。今又接之以西夷。百姓力屈。恐不能卒業。此使者之累也。夫卬莋西僰之人。與中國不並也。其已久矣。仁者不能以徳來。彊者不能以力並。意者殆不可乎。夫割齊民以附夷狄。獘所恃以事無用。鄙人固陋。不識所謂。使者答曰。蓋世有非常之人。然後有非常之事。有非常之事。然後有非常之功。非常者。固常人之所異也。故曰非常之原。黎民懼焉。及臻厥功。天下宴然也。夫賢君之踐位也。豈將委瑣偓促。拘文牽俗。循誦習傳。當世取悅而已哉。將必崇論宏議。創業垂統。爲萬世規。故馳騖於兼容並包而勤思乎參天兩地。今封彊之內。冠帶之倫。咸獲嘉祉。靡有闕遺矣。而夷狄殊俗之國。遼絕異黨之地。舟車不通。人迹罕至。政教未加。流風猶微。內之則犯義侵禮於邊境。外之則邪行橫作放殺其上。君臣易位。尊卑失序。父兄不辜。衝幼奴虜。系縲嗥泣。內鄕而怨曰。蓋聞中國至仁。徳洋恩普。品類羣物。靡不樂其所。今獨曷爲遺忘已。舉踵思望。如枯旱之望雨。上聖之心。又焉能已矣。故乃北出師以討彊胡。南馳使以誚勁越。四面之人風徳。二方之君鱗集仰流。願得受號者以億計。故乃關沫若﹑徼牂牁。鏤靈山。梁孫原。創道徳之塗。垂仁義之統。將博恩廣施。遠撫長駕。使疏逖不閉。曶爽闇昧。得曜光明。偃甲兵於此。息攻伐於彼。遐邇同體。中外禔福。不亦康乎。夫拯民於沈溺。奉至尊之休徳。反衰世之淩遲。繼周室之絕業。天子之急務也。百姓𨿽勞。惡得已乎。方將增泰山之封。加梁父之事。鳴和鸞而揚雅頌。上咸五帝。下登三王。觀者未睹旨。聽者未聞音。夫鷦鵬已翔於寥廓。而羅者猶視於藪澤。豈不哀哉。是時又發卒萬人。治雁門阻險。秋七月。大風拔木。乙巳。皇后陳氏廢。皇后。堂邑侯陳午女也。午卽嬰孫也。嬰封堂邑侯。午尙長公主嫖。上爲太子時。長公主有力焉。故太后取公主女配太子。及爲皇后。驕恣擅權寵十餘年。無子。又挾婦人媚道。故廢。時長公主寡居五十餘矣。有董偃者。年十三。隨其母賣珠於主家。主見其姣好。因畱第中。出則執轡。入則侍內。使散財交士。令府中曰。董君所散。一日金滿百斤。帛滿千匹。乃白之。其後主稱疾。疾瘳。請上臨之。欲因是以見董偃。上曰。願謁主人公。公主脫簪珥。徒跣頓首謝。因引偃。偃著綠幘碧�伏殿下。上爲之起。寵遇之。自是董偃貴寵聞於天下。後上爲主置酒宣室。使謁者引納董君。侍郎東方朔避戟而前曰。董偃有斬罪三。安得入乎。偃以人臣。私侍公主。其罪一也。敗男子之禮。以傷王制。其罪二也。偃不遵經學。以奢侈狗馬。幹上之欲。始爲淫首。其罪三也。上默然。良久曰。吾業以設酒。後而攺之。朔曰。不可。夫宣室。先帝之正處也。非法度之正不得入也。故淫亂之漸。其變爲篡。豎貂爲淫。而易牙作患。慶父誅而魯國全。管蔡戮而周室安。上曰善。更置酒北宮。引納董君。賜朔金三十斤。自偃之後。諸公主行多僻恣者矣。上妹之子尙上女夷安公主。驕放犯罪死。左右爲之請。上流涕曰。廢先帝之法。吾何面目入郊廟乎。乃哀不能自勝。朔進曰。臣聞樂太甚則陽溢。悲太甚則陰損。聖王爲政。賞不避仇讎。誅不阿親戚。陛下行之。天下幸甚。臣昧死再拜上千萬壽。上嘗問朔曰。吾欲化天下。豈有道乎。朔對曰。孝文帝自衣戈綈。足履革�。集上書囊以爲殿帷。以道徳爲麗。以仁義爲準。於是天下昭然大化。今陛下崇苑囿。起建章。左鳳闕。右神明。號千門萬戶。木土衣緹繡。犬馬被繢罽。宮人簪玳瑁。垂珠璣。設戲車。教馳逐。飾文采奇怪。撞千石之鐘。擊雷霆之鼓。作俳優。舞鄭女。上爲淫侈如此。而欲民不奢佚。事之難也。陛下誠能用臣朔之計。摧甲乙之帳。焚之於四達之衢。卻走馬之街。示不復用。則堯舜之隆。可與比而治也。朔又上書自訟。獨不得大官。因陳農戰彊國之計數萬言。專用商鞅韓非之語。文旨放蕩。頗復以詼諧。終不見用。八月。螟虫。徵賢良文學。上策之曰。蓋聞上古至治。畫衣冠。異章服。而民不犯。陰陽和。風雨時。父不哭子。兄不哭弟。人迹所及。跂行喙息。咸得其宜。今何修而臻此乎。仁義禮智。四者之宜。安所施設。天人之符。廢興何如。淄川人公孫弘對曰。臣聞厚賞重刑。未足以勸善禁非。必信而已矣。是故因能而任官則分職治。去無用之言則事情得。不作無用之器則賦斂省。不奪民時。不妨民力。則百姓富。有徳者進﹑無徳者退。則朝廷明。有功者上。無功者下。則羣臣悅。罰當罪則姦邪止。賞當功則羣下勸。凡此八者。治之本也。故養民者。禁之則不爭。治之則不怨。有禮則不暴。愛之則親上。此有天下之急也。罰不違義。則民服而不離。和不遠禮。則民親而不慢。故畫衣冠。異章服。而民不犯者。此道素行也。臣聞之。气同則相從。聲比則相應。人主和徳於上。則萬類和洽於下。故心和則气和。气和則形和。形和則聲和。聲和則天地之和應也。故曰陰陽和。風雨時。甘露降。五穀登。山不童。澤不涸。嘉禾興。朱艸生。此和之至也。故形和則無疾。無疾則不失。故父不哭子。兄不哭弟。遠方民物。莫不蒙化。此和之極也。臣聞之。致利害。除愛憎。無私謂之仁。明是非。立可否。謂之義。進退有度。尊卑有分。謂之禮。擅殺生之柄。通壅塞之路。謂之權。審輕重之數。論得失之道。使遠近情僞。必見於上。謂之智術。凡此四者。治之大用也。得其要術。則天下安樂。法設而不用。不得其術。則主昏於上。官亂於下。故天無私親。順之則和起。逆之則害生。此天人之符也。時對者百餘人。太常奏弘第居下策。上擢弘對爲第一。召入見。容貌甚麗。拜爲博士。待詔金馬門。弘又上疏曰。先世之吏正。故其民篤。今世之吏邪。故其民薄。政獘而不行。令倦而不聽。使邪吏行獘政。用倦令治薄民。不可得而治。此政之所以失也。臣聞周公旦治天下。期年而變。二年而化。五年而定。惟下之所志。上以書答焉。問弘稱周公之治。弘能自視孰與周公賢。對曰。臣愚淺薄。無敢比於周公。𨿽然。愚心曉然見治道之所以然也。夫虎豹牛馬。禽獸之不可制者。及其教馴服習。惟人之從。臣聞揉曲木者不累日。銷金石者不累月。夫人之於利害好惡。豈比禽獸木石之類哉。期年而變。臣弘嘗切遲之。上嘉異其言。

前漢孝武皇帝紀三卷第十二元光六年冬。初算商車。春。穿漕渠通渭。匈奴入上谷。殺略吏民。遣騎將軍公孫敖出代。輕車將軍公孫賀出雲中。驍騎將軍李廣出雁門。車騎將軍衛靑出上谷。衛靑者。衛夫人子夫之弟也。父鄭季。河東平陽人也。初季與主家僮衛媼私通生靑。靑冒姓爲衛氏。靑長姊君孺。卽公孫賀妻也。嘗有相者曰。貴人也。當封侯。靑曰。人奴之生。得無笞罵足矣。安得封侯乎。及子夫自平陽公主家僮得幸於上。立爲夫人。陳皇后之大長公主捕囚靑。欲殺之。公孫敖爲騎郎。與壯士募靑。上聞。乃召靑爲建章監侍中。子夫女弟貴故與陳掌通。上乃召貴掌及公孫敖。衛靑之寵始隆矣。其時諸將皆無功。惟靑頗斬首虜。賜爵關內侯。而李廣爲匈奴所生得。單於聞李廣賢。令曰。得李廣必生致之。廣初被創。胡騎置兩馬間。絡囊盛之。廣僞死。漸漸騰而上馬。抱胡兒而鞭馬南馳。匈奴數百騎追之。廣取胡兒弓。射殺追騎。遂得免。後下吏。贖爲庶人。夏大旱蝗。六月行幸雍。秋匈奴盜邊。遣將軍韓安國屯漁陽。

元朔元年冬十有一月。詔曰。夫十室之邑。必有忠信。三人並行。厥有我師。今或至闔郡不薦一人。是化不下究。而積行之君子。壅於上聞也。且進賢受上賞。蔽賢蒙顯戮。古之道也。其議不舉賢者罪。有司奏議曰。古者諸侯貢士。一適謂之好徳。再適謂之賢。賢三適謂之有功。乃加九錫。不貢士。一則黜爵。二則黜地。三則黜爵地畢。夫附下罔上者死。附上罔下者刑。與聞國政。而無益於民者斥。在上位而不進賢者退。此所以勸善黜惡也。不舉孝。不奉詔。當以不敬論。不察廉。不勝任也。當免。奏可。十有二月。江東王非薨。謚曰易。王非好勇。有气力。治宮室。招四方豪傑。驕奢甚盛。春三月甲子。立皇后衛氏。赦天下。秋。匈奴入遼西。殺太守。入漁陽雁門。敗都尉。遣將軍衛靑出雁門。將軍李息出代。獲首虜數千級東夷穢貊君南閭等口二十八萬人降。以爲蒼海郡。魯王余薨。謚曰恭王。余好治宮室苑囿狗馬。長沙王發薨。謚曰定王。王母唐姬。故程姬侍者。景帝召程姬。程姬有所避。而夜進其侍者。景帝醉不知而幸之。遂有身。及生子。因名發。以母微無寵。故王居卑濕貧國。

二年冬。賜淮南王淄川王幾杖無朝。春正月。令諸侯王得以邑土分子弟。於是藩國子弟畢侯矣。是時主父偃說上曰。古者諸侯不過百里。今諸侯或連城數十。地方千里。緩則驕淫。急則怨叛。以法割削。則邪逆萌生。近晁錯是也。今諸侯子弟或十數。適嗣代立。余無尺土。願陛下令諸侯得推恩分子弟。彼人人喜得所願。實不分其國。而久久稍弱。又曰。茂陵初成。天下豪傑兼並之家。可使徙茂陵。內實京師。外銷姦猾。匈奴入上谷漁陽。遣將軍衛靑李息出雲中。西至符籬。獲首虜數千級。收河南地北。置朔方五原郡。封靑爲長平侯。校尉蘇建有功。封平陵侯。建築朔方城。校尉張次公有功。封岸頭侯。二月乙亥晦日有食之。夏。募民徙朔方十萬戶。徙郡國豪傑於茂陵。秋。燕王定國有罪自殺。無後國除。定國與父康王姬姦。生子男一人。奪弟妻爲姬。與子女三人姦。故誅。齊王次昌自殺。無後國除。先是主父偃常求納女於王宮。王太后不聽。時王內淫亂。主父偃言之於上。上拜偃爲齊相。以正其事。偃驗王后宮宦者。辭及王與姊妹姦。偃使人以此動王。王年少。恐懾自殺。公孫弘以爲齊王以憂死無後。偃本首惡。非誅偃無以謝天下。遂族偃。偃。齊人也。初遊說山東不遇。乃曰。丈夫生若不五鼎食。死卽當五鼎烹。卽西入關。旣獲貴寵。賓客輻輳。及其死也。莫之收視。惟孔奢葬之。上聞之。謂孔奢爲長者。

三年春。罷蒼梧郡。三月赦天下。夏。匈奴伊雅斜單於入代。殺太守。入雁門。殺略千餘人。六月庚申。皇太后崩。禦史大夫張歐免。內史公孫弘爲禦史大夫。秋罷西南夷屯。公孫弘以爲疲獘中國。以奉無用之地。請罷之。築朔方城。令人大酺五日。

四年冬。行幸甘泉。夏。匈奴入代定襄上郡。殺數千人。

五年春大旱。車騎將軍衛靑。將三萬騎出髙闕。驍騎將軍公孫賀。遊擊將軍蘇建。彊弩將軍李蔡。出朔方。將軍李息。將軍張次公。出右北平。凡十餘萬騎。擊匈奴右賢王。右賢王方飲酒。以爲漢兵遠不能至也。衛靑徑夜至。圍右賢王。右賢王大驚。乃將數百騎馳。潰圍北遁。僅以身免。得右賢王裨將十餘人。眾男女萬五千餘人。畜產數千萬。還師屯於塞上。詔卽軍中。拜靑爲大將軍。益封八千七百戶。而封靑三子爲列侯。靑固辭子封。上不聽。將軍公孫賀李蔡護軍都尉公孫敖校尉李朔趙不虞戎奴都尉韓說。皆以功封列侯。衛靑旣登大將軍。貴寵甚盛。自公卿以下莫敢不拜。惟汲黯與亢禮。或以責黯。黯曰。夫以大將軍之尊。而有揖客。反不重乎。大將軍聞而賢之。夏六月。詔禮官勸學。明禮崇化。舉遺逸以厲賢才。秋。匈奴入代殺都尉。冬十有一月乙丑。丞相薛光免。禦史大夫公孫弘爲丞相。封平津侯。丞相未有以侯拜者。至弘始拜而封。丞相封侯自弘始也。

荀悅曰。丞相始拜而封。非典也。夫封必以功。不聞以位。孔子曰。如有所譽。必有所試矣。譽必待試。況於賞乎。易曰。鼎折足。覆公餗。其刑剭。凶。若不勝任。覆亂鼎實。刑將加之。況於封乎。初。弘牧豕於海上。年四十餘。乃學春秋。嘗爲博士。使匈奴。不稱上意罷。後應賢良舉。上甚賢之。起徒步。數年位至宰相。年八十矣。弘於是起客館。延賢人與參謀議。請博士置弟子員。學者益廣。故人賓客皆仰衣食。身爲布被脫粟。飯一肉食。家無餘財。主爵都尉汲黯。數面詰弘於上前。曰弘每與臣等議事。至上前卽背之以從欲。大不忠。上問弘。弘曰。知臣者以爲忠。不知臣者以爲不忠。黯又曰。公孫弘位爲三公。而爲布被。是詐也。上問弘。弘曰。臣聞管仲相齊。有三歸之奢。桓公以霸。上不僭於君。晏子相齊。食不重肉。妾不衣帛。齊因以治。下不比於民。今弘布被。誠詐也。欲以爲名。且無黯之忠。陛下安聞此言。上以弘爲有讓。益厚待之。弘爲人愼厚。事後母孝謹。辯論有理。習文法吏變事。飾以儒術。每朝會議。開陳其兩端。令人主自擇。不肯面折廷爭。然外寬內深。意忌主父偃。偃嘗與弘有�。竟報其私。弘與仲舒同學。不如仲舒。仲舒以弘爲諛。膠西王縱恣。數害長吏。乃言仲舒使相膠西王。王素聞仲舒賢。善待之。仲舒正身率下。所居而治。

六年春二月。大將軍公孫敖左將軍公孫賀前將軍趙信右將軍蘇建後將軍李廣彊弩將軍李沮。凡十餘萬騎。出定襄。斬首虜三千級。還休士馬於定襄雲中雁門。赦天下。夏四月。衛靑復出。將六將軍。逾絕漠北。大克獲。蘇建趙信以三千騎。獨遇單於。戰敗。信遂降匈奴。建獨以身免歸。大將軍議其罪。議郎周霸等曰。自大將軍出。未曾斬一裨將。今建棄軍。可斬以明軍威。軍正閎長史安曰。不然。兵法。小敵之堅。大敵擒也。建以數千當單於數萬。力戰百餘。士盡死無二心。自歸而斬之。是示後人無返意也。靑曰善。靑幸得以肺肝待罪行陣之閒。不患無威。而霸說我以明軍威。甚失人臣意。且以臣之尊寵。不敢擅誅於外。其歸天於。天子自裁之。於是以諷人臣不敢專權。不亦可乎。將吏皆曰善。遂囚建。上至長安。赦之。贖爲庶人。憂死。六月。詔曰。朕聞五帝不相復禮。三代不相同法。所由殊路。而建徳一也。今中國一統。而北邊未安。朕甚悼之。其置武功賞官以寵戰士。校尉張騫從衛靑有功。封博望侯。騫者。漢中人也。初爲郎。應募使月氏。時匈奴殺月氏。王遂西徙。故漢欲與月氏擊匈奴。騫行爲匈奴所得。畱騫十餘歲。與妻有子。然騫常持漢節不失。後亡到月氏。月氏未有報匈奴意。騫畱月氏歲餘乃還。並南山從羌中來歸。復爲匈奴所得。畱之歲餘。會單於死。國內亂。騫乃與其胡妻來歸。漢拜爲太中大夫。初騫行百餘人。十三年乃歸。惟騫與唐邑氏奴二人得還。騫身所到大宛大月氏大夏康居。而傳聞其旁國名。具爲上言之。西域本三十六國。後分爲五十四國。皆在匈奴之西。婼羌國沮沫國精絕國戎盧國渠勒國皮山國烏耗國西夜國蒲犁國依耐國無雷國捐毒國桃槐國休循國疏勒國尉頭國烏貪國卑陵國渠類谷國隋立師國單桓國蒲類國西沮彌國劫日國孫胡國三山國車師山國。凡二十七國。小國也。小者七百戶。上者千戶也。扞彌國於闐國難完國莎東國溫宿國龜玆國尉梨國危項國鄢耆國。凡此九國。次大國。小者千餘戶。大者六七千戶。南北有大山。東則接漢。阨以玉門陽關。西則限以蔥嶺中山。中央有大河。其河有兩源。一出蔥嶺。一出於闐。於闐在南山下。河北流。與蔥嶺河合。東注蒲昌海。蒲昌海一名鹽澤。去陽關三千餘里。廣長三四百里。其水停居。冬夏不增減。皆以爲潛行地下。南出於積石山。爲中國河云。自玉門陽關出西域。有四道。行從鄯善旁出南山西行。至莎居爲南道。南道西逾蔥嶺。則出大月氏安息。自車師旁北山西行至疏勒爲北道。北道西逾蔥嶺。蔥嶺則出大宛康居奄蔡鄢耆。西域諸國。大率土著。有城郭田畜。與匈奴異俗。皆役屬匈奴。匈奴賦稅之取給焉。皮山國去長安萬五千里。自皮山以西。至大頭痛山小頭痛山。身熱赤土之阪。令人身熱無色。頭痛嘔吐。驢畜盡然。又有三池盤石懸度之阪。狹者尺七寸。長者徑三十里。臨崢嶸不測之淵。行者步騎相持。繩索相牽引。三千餘里。烏孫王號昆彌。治赤城。去長安八千九百里。戶十二萬。口六十萬。大國也。地方五千餘里。東接匈奴。西界大宛。南與城郭諸國接。其俗與匈奴同。其處土多雨寒。而國多馬。故屬匈奴。後稍彊盛。徒羈縻而已。不肯往朝會。罽賓國王治修蘇城。去長安萬二千里。土地平坦溫和。有苜蓿雜果奇木。種五穀稻。多蒲桃竹漆。治園池。民雕文刻鏤。治宮室。織罽刺文繡。好酒食。有金銀銅錫以爲器。有市肆。然以銀爲錢。文爲騎馬。曼爲人面。出封牛水牛犀象大狗沐猴孔雀珠璣珊蝴琉璃。其他畜與諸國同。安息國王治潘兜城。去長安萬二千六百里。地方數千里。城郭數百。有車船商賈。書革旁行爲書。記其俗與罽賓國同。亦以銀爲錢。文爲王面。曼爲夫人面。一王死輒攺其錢。出犬馬大雀。大宛國王治貴山城。去長安萬二千五百五十里。戶四十萬。與安息同俗。出蒲萄苜蓿。以蒲萄爲酒。富人藏酒至萬餘石。數十年不敗。出馬。馬汗血。言其先天馬子也。大月氏本匈奴同俗。居燉煌祈連山間。匈奴老上單於殺月氏王。以其頭爲飲器。月氏乃遠去。西過大宛。擊大夏而臣之。國都嬀水。其土地與安息同俗。其餘小眾不能去者。保南山。號小月氏焉。大夏本無大君長。往往置小君長。有五翕侯。一曰未密翕侯。二曰雙靡翕侯。三曰貴霜翕侯。四曰盼顧翕侯。五曰髙附翕侯。康居國在烏孫西北。去長安萬二千三百里。戶十三萬。口六十萬。與大月氏同俗。奄蔡國在康居西北。去長安萬二千里。與康居同俗。臨大澤。無津涯。蓋北海河也。烏戈國去長安萬五千三百里。出獅子犀牛。其錢文爲人頭。曼爲騎馬﹔自烏戈行可百餘日。至條支國。去長安萬二千三百里。臨西海。出善幻人。有大鳥卵如甕。長老傳聞條支西有弱水。西王母所居。亦未嘗見。條支西行可百餘日近日所處禹本紀言河出昆侖昆侖髙萬二千五百餘里。日月所以相避。隱爲光明。自張騫使大夏之後。窮河源隱。惡睹所謂昆侖者乎。故言九州山川。尙書近之矣。禹本紀山經有所考焉。十有一月癸酉晦。日有食之。

元狩元年冬十月。行幸雍。祠五畤。獲白麟一角。有五號有奇木。眾枝旁出。復合於上。上以問羣臣。謁者終軍對曰。昔武王中流未濟。白魚入於王舟。今郊禮未見於神祗。而獲獸以饋。此天所以示饗而上通之符合也。蓋六●退飛。逆也。白魚登舟。順也。夫明闇之徵。上亂飛鳥。下動淵魚。各以類推。今野獸並角。明同本也。眾枝內附。示無外也。若此之應。殆將有解編髮。削左衽。襲冠帶。要衣裳。而慕化者焉。可恭己而待之。宜因昭時令日。攺定告元。苴白茅於江淮。發嘉號於營丘。以應緝熙。使著事者有所紀焉。由是攺元朔爲元狩。是歲北地匈奴名王率眾來降。十一月。淮南王安。衡山王賜謀反。誅之。安好讀書。招致賓客方術之士數千人。作內書二十一篇。外書甚眾。又有中書八卷。言神仙黃白之事。上以安屬諸父。甚尊重之。初。安朝上。使作離騷賦。且受詔。食時畢。上每與燕會。昏暮乃罷。建元六年彗星見。或謂安曰。天下兵當大起。安心以爲上未有太子。天下有變。諸侯並爭。乃治戰攻具。積金錢。賂遺郡國遊士。羣臣賈客。江淮間多輕薄。妄以妖言阿諛安。又以厲王遷徙感激之後。安坐擁閼求奮擊明奴者。雷被等廢格明詔。當棄市。官削二縣。安由是怨望。反謀益甚。初將作亂。召中郎伍被。欲與計事。呼之曰將軍。伍被曰。王安得此亡國之言邪。昔者子胥諫吳王。吳王不用。曰吾今見麋鹿遊於姑蘇之臺。今臣將見王宮中生荊棘。而露沾衣也。於是系被父母囚之。三月。王復召被曰。將軍許寡人乎。被曰否。臣將爲大王劃計耳。王曰。天下治乎亂乎。被曰。竊觀朝廷紀綱之敍。皆得其理。上之舉錯。遵古之道。𨿽未太平。然猶爲治也。王曰。公以爲大將軍何如人也。被曰。臣聞大將軍。遇士大夫以禮。與士卒有恩。眾皆樂爲用。騎上下山谷若飛。材力絕人。常爲士卒先。須休乃敢捨。穿井得水乃敢飲。軍罷。士卒已逾河乃渡。上所賜金錢。盡以賞賜。𨿽古名將不能過也。王不悅。復曰。公以吳王之起兵非也。被曰。吳王賜號爲劉氏祭酒。受幾杖而不朝。王四郡之眾。地方數千里。舉兵而西。破敗而還。身滅祀絕。爲天下笑。夫以吳眾不能成功者何。誠逆天違理。而不見時也。王曰。男子之所死者一言耳。且吳王何知反。今我令樓緩輕兵。先要成臯之口。周被下潁川之兵。蹇轘轅守伊闕之道。陳定發南陽之兵守武關。河南太守。獨有洛陽耳。何足憂。人言絕成臯之口。天下不通。據大川之險。招天下之兵。公以爲何如。被曰。臣見其禍。未見其福。後王恐謀泄。謂被曰。吾欲遂發兵。天下勞苦有間矣。諸侯頗有失行者。皆自疑。我舉兵而西向。必有應者。無應則還略衡山。勢不得不發。被曰。略衡山以致廬江。有潯陽之船。守下雉之城。結九江之浦。杜豫章之口。彊弩臨江而守。以禁南郡之下東保會稽。南通勁越。屈彊江淮之間。可以延歲月之壽矣。未見其福。王曰。陳勝吳廣。奮臂大呼。比至戲。眾百二十萬。今吾國𨿽小。精兵可二十萬。公何言無福。被曰。臣不敢避子胥之誅。願王無爲吳王之聽。往者秦爲無道。殘賊天下。殺儒術之士。燔詩書。棄禮義。任刑法。轉海濱之粟。致乎江西。當此之時。男子疾耕。不足於糧饋。女子紡績。不足以蓋形。遣蒙恬築長城。東西數千里。暴兵露師。嘗致千百萬。僵屍滿野。流血千里。於是百姓力屈。欲爲亂者十室而五。又使徐福入海求神仙。多齎童男女三千餘人。五種百工而行。徐福至平原大澤。止王不來。於是百姓怨痛。欲爲亂者十室而六。又使尉佗逾五嶺。攻百越。佗知中國勞極。乃止王南越。行者不還。往者莫返。於是百姓心離瓦解。欲爲亂者十室而七。興百萬之眾。作阿房之宮。收大半之賦。發閭左之戍。父不寧子。兄不安弟。政苛刑慘。民皆引領而望。側耳而聽。悲號仰天。叩心怨上。欲爲亂者十室而八。於是勝廣大呼。劉項並會。天下響應。百姓願之。若枯旱之望雨。故能起行陣之間。以成帝王之業。今大王見髙祖得之易。獨不見近世之吳楚乎。當今陛下臨制。海內一。齊天下。口𨿽未言。聲疾雷電。令𨿽未發。行化如神。心有所懷。威動千里。下之應上。猶影響也大將軍材能。非直章邯楊熊也。且大王之兵眾。未能十分吳楚之一。天下安寧。又萬倍於秦時。王以陳勝論之。臣竊以爲過矣。臣聞箕子過故國而悲泣。作麥秀之歌。痛紂之不用比干也。孟子曰。紂貴爲天子。死曾不如匹夫。是紂先自絕於天下矣。非死之日。天去之也。臣竊悲大王棄千乘之君。將賜絕命之書。爲羣臣先。身死於東宮也。被因流涕而起。後復召被曰。苟如公言。不可徼幸邪。被曰。必不得已。被有愚計。方今諸侯無異心。百姓無怨气。朔方之地廣美。徙者不足以實其地。可僞爲丞相禦史詐書。詔徙郡國豪傑及耏罪已上赦令。除家產五十萬已上。皆徙朔方郡。益發兵卒。急其會日。又僞爲左右都尉司空上林都中官詔獄官書。罪諸侯太子及幸臣。如此則民怨。諸侯懼。因使辯士隨而說之。儻可以徼幸。王曰。如此可也。然吾以爲不至於此。詐作皇帝玉璽。丞相禦史大夫中二千石﹑將軍都官令丞相旁近郡太守相都尉印綬。因漢使持節法官。欲如伍被計。又使人僞得罪而西。使大將軍丞相一旦發兵。則刺殺大將軍衛靑。而說丞相弘已下。如發蒙耳。又曰。汲黯喜直諫。守節死義。惟悼黯也。欲發國中兵。恐丞相二千石不聽。謀僞失火宮中。丞相二千石救火。因殺之。又欲令人持羽檄從南方來。呼曰南越兵入。又欲因以發兵。後王更以他事。大臣多逮系獄者。無所任。未敢發兵。伍被知事已發覺。詣吏自告。與淮南王謀反蹤迹如此。上以被雅辭多稱漢美。欲勿誅。廷尉張湯爭之曰。被首爲反計。罪無赦。遂族被。而淮南王自殺。黨與死者數萬人。初嚴助之使南越。淮南王與相結。及淮南王來朝。厚賂遺助。交私論議。廷尉張湯以爲助腹心之臣。而外交諸侯。當誅。助坐棄市。有司以衡山王淮南王親弟。請追捕衡山王。上曰。諸侯各以其國爲本。不當相坐。會衡山王謀發覺。初衡山王陰知淮南王謀。畏淮南王並其國。以爲淮南王發西。欲起兵江淮間而有之。陰與淮南王約束作反具。公卿詣遣宗正大行治衡山王。王聞之自殺。十有二月大雨雪。民凍死。夏四月赦天下。乙卯立皇太子據。遣謁者巡行天下。賜民年九十已上。及鰥寡孤獨。三老孝悌力田。帛各有差。五月乙巳晦。日有食之。從旁左太史占曰。凡日食。從上失君。從旁失臣。從下失人。匈奴入上谷。殺數百人。

前漢孝武皇帝紀四卷第十三二年冬十月。行幸雍。祠五畤。春三月戊寅。丞相公孫弘薨。壬辰。禦史大夫李蔡爲丞相。張湯爲禦史大夫。驃騎將軍霍去病將萬騎出隴西。逾烏盭。討漱濮。陟狐奴。歷五國。生獲匈奴單於子。轉戰五日。過鄢耆山千有餘裏。合短兵。鏖臯蘭下。斬虜侯王。執混邪王及相國都尉。收休屠王祭天金人。去病者。衛靑姊少兒子也。父霍仲孺爲縣吏。給事平陽公主家。與少兒私通。生去病。去病初以侍中爲嫖姚校尉。從衛靑擊匈奴有功。封冠軍侯。及至是役。增封一千二百戶。夏。馬生余吾水中。南越獻馴象能言鳥。將軍去病公孫敖出北地二千餘里。過居延。斬首虜三萬餘級。匈奴入雁門。殺略數百人。遣衛尉張騫郎中令李廣將兵出右北平。廣將四千餘騎副之。與張騫異道。匈奴數萬騎圍廣。廣軍士震恐。廣乃使其子敢從數十騎。直貫突胡騎中。出其左右而還。謂廣曰。胡騎易與耳。軍士心乃安。稍爲營陣外向。胡急擊之。矢下如雨。漢兵死者過半。射矢且盡。廣乃持滿無發。廣身自以大箭射其裨將。殺數十人。胡虜稍稍解去。會日暮。吏士無人色。而廣意气自如。明旦復力戰。而張騫以萬騎至。匈奴乃解去。廣騎略盡。獨得以身免。亦殺虜三千餘人。廣旣歸。以其所殺獲自當。無罪無賞。張騫以後期當斬。贖爲庶人。廣亦爲庶人。廣嘗夜遊田間飲還。霸陵尉呵止廣。廣騎曰。故李將軍。尉曰。今將軍尙不得夜行。何故也。止廣宿亭下。居無幾何。匈奴入遼西。召拜廣右北平太守。廣請尉俱至軍所。而斬之。江都王建有罪自殺。初易王薨。建居服外舍。召易王所幸淖姬等十九人。及女弟信臣等。與姦通。建遊章臺。令子乘小船。建蹈覆其船。四人皆溺。二人死。復遊雷陂。天大風。建使郎二人乘小船。入波中。船覆。郎溺投水。乍見乍沒。建臨視之。大笑以爲樂。卒皆死。宮人女子有過。輒裸令擊鼓。或置樹上。久者三十日。乃得衣。或從狼嚙殺之。見觀而笑之。或閉人令餓死。凡殺人無辜者三十五人。建欲令人與禽獸交而生子。令宮人與羝羊及狗交。自知罪多。國中人欲告之。建遂謀反。作黃屋蓋。刻皇帝璽。作漢節。賂閩越。約有急相助。建時載其父所賜天子旌旗出入。後事發覺。有司奏建無道。𨿽桀紂之惡。不至於是。當以謀反法誅。廷尉宗正卽問建。建自殺。本傳云。魯哀者言。寡人生於深宮之中。長於婦人之手。未嘗知憂。未嘗知懼。信哉斯言。𨿽欲不危亡。不可得也。是以古之人以宴安爲鴆毒。無徳而富貴。謂之不幸。漢興。諸侯王率多驕淫失道。何則。沈溺於放恣之中。居勢使之然也。自凡人猶系於習俗。何況哀公之倫乎。夫惟大雅。卓爾不羣。河間獻王近之矣。膠東王寄薨。淮南王謀反時。寄漸聞其事。私作戰守備。及後治淮南王事。上令下吏。辭出之。寄後自傷悔。發病死。不敢置祠。後上立寄長子賢爲王。秋。混邪王率眾四萬餘人來降。封爲列侯。單於怒曰。混邪王休屠王數爲漢所破。單於欲誅之。故二王謀降漢。休屠王後悔。混邪殺之。並其眾以降。合四萬餘人。置五屬國以處之。以其地爲武威酒泉郡。而休屠王子曰日磾。與母閼氏及弟倫。俱沒入官。輸黃門養馬。休屠王祭天作金人。故曰金氏。上遊後庭視馬。後宮滿●掌養事數十人。莫不竊視。磾獨不敢視。馬又肥好。日磾長八尺二寸。容貌甚嚴麗。上異而問之。以狀對。卽日拜爲馬監。後爲光祿大夫侍中。上甚信愛之。賞賜累千金。出則參乘。入則侍帷幄。貴戚左右皆曰。陛下安得一胡兒。而反貴重之。上益厚焉。日磾母教二子有法度。母病死。上圖母形於甘泉宮。日磾每朝。見母畫像。嘗拜泣而後去。日磾二子皆爲上弄兒。其後弄兒壯大不謹。自殿下與宮人戲。日磾見之。卽殺之。上大怒。日磾言其狀。上爲泣而心敬。日磾侍左右數十年。未嘗忤視。上賜守宮女。不敢近之。其謹愼如此。

三年春。有星孛於東方。夏大旱。五月赦天下。立膠東康王少子慶爲六安王。慶﹑寄之愛子也。上憐焉。故立之。封蕭何曾孫慶爲酇侯。先是慶父則嗣有罪免。故以弟子勝嗣。有罪免侯。故以兄子慶嗣。何后。秋。匈奴入右北平定襄。殺略千餘人。遣謁者舉吏民能假貸貧民者。一以名聞。是時混邪王新降。縣官費眾。倉庫空竭。貧民流徙。皆仰給貸於縣官。縣官無以賑之。河南人卜式以錢二十萬與太守。助廩貧民。時富民多匿財者。惟式願出家財。上召拜爲郎中。賜爵左庶長。復田十頃。布告天下。以諷百姓。式以田畜爲事。有羊千餘頭。先是時擊匈奴。式上書願輸家財半以助邊。上問式欲官乎。對曰不願。又問家有冤乎。曰無也。以爲天子誅匈奴。賢者宜盡節。有財者宜輸之。則匈奴可滅也。時丞相公孫弘以爲此非人情。不軌之臣。不可以爲化。不許之。及式爲郎中。上乃使式牧羊上林苑中。羊肥息。上見問而善之。式曰。非獨羊。治民亦猶是。以時起居。惡者輒去之。無令敗羣。上奇其言。拜緱氏令。吏民便之。減隴西北地上郡戍卒半。是歲發謫吏卒。穿昆明池。

四年春。有司言關東流民。凡七十二萬五千口。縣官無以衣食賑廩。用度不足。請收銀錫。以白鹿皮。造白金及皮幣以足用。是時禁苑有白鹿。而少府多銀錫。乃以白鹿皮方尺。緣以繢爲皮幣。直三十萬。王侯宗室朝覲。必以皮幣薦璧。然後得行。又以銀錫爲白金三品。其一重八兩圓之。其文龍。名曰撰。直三千。其二差小而方之。其文曰馬。直五百。其三復小墮之。其文曰龜。直三百。銷半兩錢。更鑄五銖錢。重如其文。又盜鑄作幣罪死。於是孔僅爲大司農丞。領管鹽鐵。桑弘羊。洛陽賈人子。以能心計。年十三爲侍中。言利事皆析秋毫。而始算緡錢及車船矣。其後弘羊請置大司農部丞數十人。分主郡國。各得往置均輸鹽鐵官。令遠方各以其物。商賈所販賣爲賦。而相準輸。置平準官於京師。都受天下委輸諸物。官盡籠天下之貨物。貴則賣之。賤則買之。富商大賈無所侔大利。物皆反其本。而物不得踴貴。故抑天下之物。名曰平準。又請令民得以粟補吏。罪人得以贖死。及入粟爲吏。復各有差。於是民不益賦。而國用饒足。乃賜弘羊爵左庶長。黃金二百斤。會天大旱。上令百官請雨。太子傅卜式言於上曰。縣官當衣食租稅而已。今弘羊令吏坐市列肆。販賣求利。獨烹弘羊。天乃雨。是時董仲舒說上曰。古稅民不過什一。使民歲不過三日。民財用。內足以養老盡孝。外足以事上供稅。上足以畜妻子。故民悅而從上。至秦則不然。用商鞅之法。攺帝王之道。除井田之制。富者田連阡陌。貧者無立錐之地。人專川澤之利。營山林之饒。荒淫越制。邑有人君之尊。裏有王侯之富。小民安得不困。又加月有吏卒。徵衛屯戍。一歲力役。四十倍於古。田稅口賦。二十倍於古。或耕豪傑之田。見稅什五。故嘗衣馬牛之衣。食犬豕之食。又重以貪暴之吏。刑戮妄行。民無所聊生。逃亡山林。並爲盜賊。斷獄一歲以十萬數。漢興。遵而未攺。古井田法𨿽難卒行。宜少近古。限民占田。塞兼並之路。鹽鐵皆歸於民。去奴婢。除專殺之威。薄賦斂。省徭役以寬民。然後可治也。其言未施行。有星孛於東北。夏有長星出於西北。大將軍衛靑將四將軍出定襄。將軍去病出代。各萬餘騎。步兵數十萬。靑到漠北。圍單於。斬首萬九千級。單於遁走。追至置顏山乃還。去病與左賢王戰。斬首虜七萬餘級。封狼居胥山乃還。前將軍李廣﹑右將軍趙食其﹑皆後期。廣自殺。食其贖死。廣與大將軍別道。迷而後期。大將軍遣長吏責問廣。令詣幕府對。謂其麾下曰。廣結髮與匈奴大小七十餘戰。今述而失道。豈非天邪。且廣年已六十餘。終不能使復對刀筆吏矣。遂自刎死。百姓聞之。知與不知。莫不垂泣。廣初文帝時。以良家子從軍。文帝奇其才。曰。使廣遭髙帝。萬戶侯豈足道哉。及吳楚反時。戰昌邑下顯名。後爲上郡太守。匈奴入上郡。上使中貴人助廣擊匈奴。中貴人將數十騎出。見匈奴三人與戰。射傷中貴人。殺其騎且盡。中貴人走告廣。廣曰。此必匈奴射雕者。乃從百餘騎馳。射殺二人。生得一人。匈奴數千騎望見廣。以爲誘騎。驚出兵。上山而陣。廣直前來至匈奴二里止。令皆下馬解鞍。有白馬將軍出護兵。廣射殺之。復還。解鞍縱馬。胡兵怪之。卒不敢擊。會日已暮。胡以爲漢有伏兵。乃夜遁走。嘗獵。見艸中石。以爲伏虎。射之。入石沒羽。視之石也。他日射之。終不能入。廣之軍吏士卒多以軍功封侯者。而廣終不得封。初西羌反。廣誘降者八百餘人。而同日盡殺之。望气者王朔曰。禍莫大於殺已降。此將軍所以不封侯也。

五年春三月甲午。丞相李蔡有罪自殺。賜葬地陽陵二十畝。盜取長陵三畝。又侵神道壖地一畝。葬其中。行五銖錢。徙天下大姦猾吏民於邊。關內侯郎中令李敢。怨衛靑之恨其父也。乃擊靑傷之。諱而匿之。居無幾何。敢從上甘泉。霍去病怨敢傷靑。射殺敢。上爲諱云鹿觸殺之。夏四月乙丑。太子太傅嚴靑翟爲丞相。

六年冬十月雨水無冰。夏四月乙巳朔。立皇子閎爲齊王。賜策曰。惟元狩六年夏四月乙巳皇帝使禦史大夫張湯。廟立皇子閎爲齊王。曰。嗚呼小子閎。受玆靑土。朕承天序。惟崇稽古。建爾國家。封於東土。世爲漢藩輔。嗚呼念之哉。龔朕之詔。惟命不於常。人之好明徳顯。厥有不臧。無乃凶於乃國害於爾躬。嗚呼。保國有民。可不愼歟。王其勗哉。立皇子旦爲燕王。胥爲廣陵王。皆賜策。六月乙卯。詔遣博士六人。分巡天下。存孤寡。卹廢病。賑窮乏。勸孝悌。舉獨行之君子。秋七月。大司馬驃騎大將軍霍去病薨。發屬國玄甲陣。自長安至茂陵。爲廝塋象祁連山。謚曰景桓侯。去病爲將。敢深入赴利。不顧其難。然士卒或乏糧食。上嘗教之孫吳兵法。對曰。顧方略如何耳。其不蹈用古兵法。上爲治第。對曰。匈奴不滅。臣何以家爲。去病後甚貴寵。而衛靑稍衰。賓客故人。皆去靑而事去病。惟故益州刺史任安不肯去。初。去病旣壯大。乃自知爲霍仲孺子。會爲驃騎將軍擊匈奴。道出河東。乃迎見仲孺。大爲置田宅奴婢而去。還復過之。仲孺小子光。字子孟。年十餘歲。因將光西入關。仕光爲郎。遷侍中。去病死後。光爲奉車都尉光祿大夫。出則同車。入侍左右。出入禁闥二十餘年。小心謹愼。未嘗有過。甚見親信。

元鼎元年夏五月。赦天下。大酺五日。六月。得寶鼎於河東汾水上。薦見於宗廟。藏於甘泉宮。鼎大八尺一寸。髙三尺六寸。羣臣伏賀曰。陛下得周鼎。侍中光祿大夫吾丘壽王。獨曰非周鼎。上怒。召而問之。對曰。周有明徳。上天報應。鼎爲周出。故爲周寶。今陛下恢崇大業。天瑞並至。昔秦始皇出鼎於彭城縣。而不能得。天祚有徳。而寶鼎自出。此天所以與漢。乃漢寶。非周寶也。上曰善。賜金五十斤。初公孫弘奏禁民無持弓弩。曰一賊彎弩。百吏不敢前。此盜賊所以難容也。上下共議。壽王對曰。大射之禮。自天子達於庶人。三代之道也。臣聞聖人合射以教人。不聞弓矢以爲禁也。攻奪之罪死。而猶不禁。大姦之重誅。而固不避也。臣恐邪人挾之。吏不能止。良民自衛。而抵罪犯禁。是擅賊虐而奪民救也。竊以爲無益於禁姦。而令學之者不得修其業。不甚便。上以難弘。弘屈服焉。壽王。字子贛。涿郡人也。後坐事誅。濟東王彭離有罪廢焉。上庸博士徐偃。使循行天下郡國。矯制膠東魯國鼓鑄鹽鐵。禦史大夫張湯劾奏偃。法至死。偃對以爲春秋之義。大夫出疆。有可以爲社稷。利國家。存萬民者。專之可也。湯不能屈其義。有詔使中謁者終軍問其狀。終軍語偃曰。古者諸侯。國異政。家殊俗。安危之勢。呼吸成變。故有專己之義。今天下爲一。春秋之義。王者無外。偃修封域之中。而辭以出境。何也。且鹽鐵郡國有餘藏。且二國廢不足爲害。而以安社稷爲辭也。偃以前三奏不許。而直矯制作威福。此明王所必加誅也。凡偃鑄鐵。欲及春耕種贍民器。今魯之鼓鑄。當先具其器備。至秋乃能舉火。此言與實倍也。枉尺直尋。孟子猶稱不可。今所犯罪重。所就者少。偃自以爲必死而爲之邪。將幸誅不加。欲以采名也。偃辭屈。下禦史大夫服罪。終軍。濟南人也。年十八。選爲博士。到府受遣。太守賢而友之。軍揖太守而去。徒而入關。關吏與繻日。還當合符。軍曰。大丈夫西遊。終不徒還。棄繻去。及軍爲謁者。使行郡國。建節東出關。關吏識之曰。此使者前棄繻生也。

二年冬十有一月。禦史大夫張湯有罪自殺。禦史中丞李文與湯有�。湯所厚吏魯謁居。陰使人上變。告文姦事。事下湯治。論殺文。而徳厚謁居。謁居病。湯親爲之摩足。趙王素怨湯。上書告湯大臣。乃與吏謁居摩足。疑與爲大姦。丞相長吏朱買臣等素怨湯。亦言湯且欲爲請奏。所愛幸賈人田信等輒先知之。居物致富。與湯分之。上以問湯。湯不服罪。於是上使使迫責湯。湯爲書謝。因曰。陷臣者三長史也。遂自殺。昆弟諸子欲厚葬之。湯母曰。湯爲大臣。被惡言而死。何厚葬之有。載以牛車。有棺無槨。上聞之曰。非此母不生此子。乃盡誅買臣等。初。湯好文。涉深刻。與太中大夫趙禹共定律令。禹官至少府。亦深刻。然禹意在奉公孤立。而湯佞智以諛世主。接士大夫。造請諸公。不避寒暑。以得聲譽。上甚信用之。每朝奏事。日旰忘食。丞相充位而已。天下事皆決於湯。湯嘗病。上親問疾。匈奴嘗求和親。羣臣議上前。博士狄山以和親爲便。湯曰。此愚儒無知。山曰。臣固愚。愚忠。不若湯詐忠也。上作色曰。吾使山居一郡。能無使虜人盜乎。山曰不能。曰居一縣。又曰不能。復曰居一鄣。山自度窮且下吏。因曰能。遣山乘一鄣。至月餘。匈奴斬山頭而去。自是羣臣畏湯。莫敢言矣。湯子安世。少爲郎。給事中尙書。精勤於職。休沐未嘗出行。後上方幸河東。亡書三篋。詔問莫能知。惟安世識之。具作其事。後購得本書以相校。無所遺失。上奇其才。擢爲尙書郎中令。安世寬仁。與父行異。十有二月。丞相嚴靑翟下獄死。春起柏梁臺。三月大雨雪。辛亥。太子太傅趙周爲丞相。夏大雨水。關中餓死者以千數。秋九月。詔曰。仁不異遠。義不辭難。江陵饑寒。下巴蜀之粟。致之江陵。遣博士分循天下。吏民有能救饑困者。具舉以聞。

三年冬十月。徙函谷關於新安。以故關爲弘農縣。十有一月。令民有告緡者。以其半與之。春正月戊子。陽陵園災。夏四月雨雹。關東郡國七十餘縣饑。人相食。常山王舜薨。謚曰憲王。王子勃嗣。有罪廢。徙房陵。立憲王中子平爲眞定王。徙代王義爲淸河王。

四年冬十月。行幸雍﹑祠五畤。東行幸汾陰。十有一月甲子。立后土祠於汾陰。禮畢。行幸滎陽。還至洛陽。詔問周王后。得孽子嘉。封爲周子南君。以奉周祀。春二月。中山王勝薨。謚曰靖王。勝樂酒。好內色。有男子百二十餘人。夏。封方術士欒大爲樂通侯。位上將軍。欒大。膠東人也。以方術言於上曰。臣嘗往東海中。見安期羨門之屬。臣師曰。黃金可成。河水決可塞。不死之藥可得。仙人可致也。然臣恐效文成將軍。則方術之士。掩口不能言矣。文成將軍者。齊人也。姓李。字少翁。以方術進。拜爲文成將軍。上以客禮待之。於甘泉宮中。畫太乙諸鬼神像所設祭祀。欲以致其神。歲餘。其方不效。乃爲帛書以飯牛。僞言牛腹中有奇書。殺而祀之。上識其手書。問之果服。乃誅。上旣殺文成而悔之。及得欒大甚喜。乃大敢爲大言。處之不疑。上使驗小方。鬥棋。棋自相觸。大言能致其師。陛下必欲致之。則貴其使者。令有親屬。以客禮待之。上乃拜大爲五利將軍。天士將軍。地士將軍。大通將軍。凡四將軍四印。賜列侯甲第。僮十人。乘輿●馬帷帳器物。以充其家。以衛長公主妻之。齎黃金萬斤。上親至其家。自公主大臣將軍卿相已下。皆致酒其家。刻玉印曰天道將軍。使者衣羽衣。夜立白茆上。大亦衣羽衣立白茆上。受印綬。以示不臣。於是五利將軍。嘗夜祠其家。欲下其神。後裝欲入東海中。云求其師。至大山。不敢入海。上使人隨而驗之。皆妄言不效。先是方士李少君。乃言能致物卻老。少君嘗至武安侯家。有老人年九十餘。少君乃言與老人大父遊獵處。老人爲兒時識其家處。一坐盡驚。上有古銅器。以問少君。少君對曰。此器。齊桓十年陳於柏寢下。案其刻銘。果齊桓公器。時皆謂少君數百歲人也。少君言祠竈可致物如丹砂。可化爲黃金。黃金成以爲飲食器。則益壽。而蓬萊仙人可得見也。見之以封禪則不死。黃帝是也。其後方多不效。而少君病死。道士以爲化去不死也。齊人公孫卿。言黃帝得寶鼎。而神化登於天。讖書言漢興正當黃帝之運。漢之聖徳者。在髙祖之孫。上曰。嗟乎。誠得如黃帝。吾視去妻子如脫屣爾。拜卿爲郎。使候神於太室。是時言神怪方術者以萬數。入海求仙人者數千人。上幸東萊。夜見大人長數丈。就之則不見。見大人迹。諸方士後皆無驗。上益厭倦。然猶羈縻不絕。冀望其眞。上嘗疾病。有巫爲上致神君。貴者曰太乙。其次曰太禁。司命之屬皆從之。云非可見。但聞其言。言與人音等也。時去則若風肅然。嘗以夜至。或以晝至。或居室帷幄中。上禮之然後入。因巫爲主人。關通飲食。所欲言。又置禱官。張羽旗。設祭具。以祀神君所。上使人記之。其言世俗所知。亦無餘殊者。而上心甚善之。其事祕。世莫傳也。而信以爲神矣。

荀悅曰。易稱有天道焉。有地道焉。有人道焉。各當其理。而不相亂也。過則有故。气變而然也。若夫大石自立。僵柳復起。此形神之異也。男子化爲女。死人復生。此含气之異也。鬼神髣佛在於人間。言語音聲。此精神之異也。夫豈形神之怪異哉。各以類感。因應而然。善則爲瑞。惡則爲異。瑞則生吉。惡則生禍。精气之際。自然之符也。故逆天之理。則神失其節。而妖神妄興。逆地之理。則形失其節。而妖形妄生。逆中和之理。則含血失其節。而妖物妄生。此其大旨也。若夫神君之類。精神之異。非求請所能致也。又非可以求福而禳災矣。且其人不自知其所然而然。況其能爲神乎。凡物之怪。亦皆如之。春秋傳曰。作事不時。怨讟起於民。則有非言之物而言者。當武帝之世。賦役煩眾。民力雕獘。加以好神仙之術。�誕妖怪之人。四方並集。皆虛而無實。故無形而言者至矣。於洪範言僭則生時妖。此蓋怨讟所生。時妖之類也。故通於道。正身以應萬物。則精神形气。各返其本矣。秋。馬生渥窪水中。九月辛巳。丞相趙周下獄死。丙申。禦史大夫石慶爲丞相。立帝山憲王舜少子裔爲泗水王。

前漢孝武皇帝紀卷第十四五年冬十月。行幸雍。祠五畤。遂登隴崆峒而還。十有二月辛巳朔旦冬至。始立泰畤於甘泉。夏五月。諫議大夫終軍使者安國少季使南越。欲令入朝。比內諸侯。軍自請願受大冠。衣長纓。必羈王之頸。致之闕下。軍旣至。越王聽命。上大悅。賜南越王大臣印綬。令一用漢法。使者畱鎭撫之。王太后皆莊嚴將入朝。越相呂嘉不欲內屬。初尉他言事天子。期無失禮。要之不可以怵好言入見。亡國之勢也。故他欲入朝而不果。王太后置酒。請使者及嘉等。欲因使者權謀。因以誅嘉。使者相倚伏。莫敢發。嘉覺之則趨出稱疾。陰謀作亂。令國中曰。王少年。太后中國人。與使者安國少季私通。專欲內屬。無顧我越民社稷萬世之計。遂攻殺太后及王。盡殺使者。齊相卜式上書。願父子將兵死南越。以盡臣節。上不遣而賢之。賜爵關內侯。黃金四十斤。田十頃。布告天下。丁丑晦。日有食之。秋。有蛙蝦蟆斗闕下。上遣伏波將軍路�徳。樓船將軍楊僕。戈船將軍嚴助。下瀨將軍祖廣明。因擊南越。別道出咸陽。會番禺城下。九月。列侯坐獻黃金酎祭宗廟不如法。奪爵者百六十人。欒大樂通侯坐誣罔腰斬。西羌眾十餘萬人反。與匈奴通使。攻安定。圍枹罕。匈奴入五原。殺太守。

六年冬十月。遣將軍李息徵西羌。上將幸緱氏。至安邑桐鄕。聞南越破。因攺桐鄕爲聞喜縣。春。至汲新中鄕。得呂嘉首。因以中鄕爲獲嘉縣。以南越地爲南海蒼梧郁林合浦交址九眞日南珠崖儋耳九郡。又遣將軍韓說平西南夷。以其地爲武都牂牁越嶲沈黎文山五郡。秋東越王余善反。遣橫海將軍韓說等擊之。又遣浮海將軍公孫賀出九原。彊弩將軍趙破奴出令居。擊匈奴。皆出塞二千餘里。不見虜而還。乃分武威酒泉郡。置張掖燉煌。徙民以實之。是歲。齊相卜式爲禦史大夫。

元封元年冬十月。上自帥師巡邊。置十二部將軍。勒兵十八萬騎。連旌旗徑千餘里。歷上郡西河五原。出長安城。北登單於臺。望朔方。臨北海。威震匈奴。遣使者邴吉告烏維單於曰。南越王頭巳懸於漢矣。今天子自將待邊。單於能戰。亟來。不能則臣服。何但逃伏漠北寒苦之地。爲單於壠焉。單於怒。囚吉。遷之北海上。然終不敢出。上還祠皇帝於泰山。迺歸甘泉。東越殺其王余善以降。遷其民於江淮之間。遂空其地。春正月。行幸緱氏。登�髙。聞聲稱萬歲者三。羣臣吏卒。莫不稱皆聞之。於是封太室。以三百戶爲奉邑。禁民無伐其山木。復其民。遂東巡海上。禦史大夫卜式貶爲太子太傅。內史倪寬爲禦史大夫。夏四月癸卯。上遂登封太嶽。初議封禪。諸儒對者五十餘人。未有所定。先是司馬相如病故。有遣書言封禪事。上以問內史倪寬。寬曰。陛下躬發聖徳。統緝羣元。宗祀天地。薦禮百神。精神所向。徵兆必報。天地並應。瑞符著明。封太山。禪梁父。昭姓考瑞。帝王之盛節也。將舉大事。優遊數年。使羣臣人人自畫。終莫能成。惟天子建中和之極。兼總條貫。金聲玉振。以順承天。慶垂萬世之基。上乃自制禮儀。采儒術以文焉。拜寬爲禦史大夫。從封禪。行。自太山復東巡海至碣石。自遼西曆北邊九原。歸於甘泉。初梁相有褚大通。通五經。爲博士時。倪寬爲弟子。及禦史大夫缺。上徵大通。自以爲得禦史大夫。至洛陽。聞寬爲之。大通大笑。及至。與寬議封禪於上前。大通不及寬。乃退而服曰。上誠知人。賜太山所過。民年七十巳上。及孤老帛。秋無出租算。賜天下民爵。女子百戶牛酒。五月。歸甘泉。秋。有星孛於東井。又孛於三臺。本志以爲其後衛太子亂之應。齊王閎薨。無子國除。

二年冬十月。行幸雍。祠五畤。春正月。行幸緱氏。遂至東萊。夏四月。祠太山。至瓠子。臨決河。令從臣等將軍巳下。皆負薪塞河。作瓠子之歌。赦所過徒。賜孤獨髙年米。行還。築通天臺於甘泉。作飛廉館於長安。公孫卿言仙人可見。陛下每在常處。故不見。故作通天臺以候神。朝鮮王反。殺遼東太守。募天下死罪擊朝鮮。朝鮮本秦時屬遼東。漢興以爲其遠難守。故遼水爲塞。盧綰之反也。燕人衛滿亡命。聚黨千餘人在遼。居秦故地。稍稍侵屬其東小蠻夷而王之。地方數千里。保塞外爲臣。傳子到孫。至右渠抗命不賓。故於是而伐之。六月。甘泉宮中生芝艸九莖。上嘉之。乃赦天下。作芝房之歌。秋。作明堂於太山下。遣樓船將軍楊僕。左將軍荀彘。將應募罪人擊朝鮮。又遣將軍郭昌等平西南夷未服者。以爲益州郡。

三年春。作角抵戲。以享外國朝獻者。三百餘里內人皆觀。夏。朝鮮斬其王右渠以降。以其地爲樂浪臨屯玄菟貞番四郡。楊僕坐失亡多。免爲庶人。荀彘坐爭功棄市。秋七月。濟西王瑞薨。瑞數犯法。有司請誅瑞。上不忍。凡再削國。去大半。瑞怨讟。瑞杜其南門。從一門出入。宮室府庫壞漏。財物以巨萬計盡腐。終不復收省。吏二千石欲以法治瑞。瑞輒求其罪詰之。無罪者藥之。所殺傷二千石甚眾。無子國除。武都氏人反。分徙酒泉郡。十二月雨雹如馬頭。

四年冬十月。行幸雍。祠五畤。通回中道。遂北出蕭關。至代而還。行幸河東。春三月祠后土。有神光集於靈壇。一夜三見。夏大旱。民多渴死。秋。匈奴寇邊。遣將軍郭昌屯朔方。

五年冬。上南巡至於盛唐。望祀虞舜於九嶷。登灊天柱山。自潯陽浮江。親射蛟魚於江中。獲之。遂北至瑯邪。傍蒲浪海。所過禮祀名山大川。春三月。還至泰山增封。甲子。祀髙祖於明堂以配天。因朝諸侯王。列侯受郡國計。夏四月。赦天下。賜鰥寡帛貧窮者粟。所幸縣無出租賦。大司馬大將軍衛靑薨。謚曰烈侯。靑旣尊貴。而平陽侯曹孛有惡病。就國薨。長公主問列侯誰賢者。左右皆言大將軍。公主笑曰。此常騎從我。柰何。左右曰。於今尊貴無比。於是主諷太后。太后白之上。乃詔靑尙平陽公主。與主合葬。起廝像廬山。初置刺史。部十二州。詔曰。蓋有非常之人。必有非常之功。非常之功。必待非常之人。故馬或奔踶而至千里。士或負俗之累而立成功名。其令州郡。察吏民有茂才異等。可爲將相。及使絕國者。以聞。

六年冬。幸回中。春作首山宮。三月行幸河東。祠后土。赦汾陰殊死巳下。賜天下貧民帛。益州昆明反。遣將軍郭昌擊之。夏。京師民觀角抵於上林。秋大旱蝗。

太初元年冬十月。行幸太山。十有一月甲子朔旦。冬至。祠上帝於明堂。乙酉。柏梁臺災。夏侯始昌先言其災日。始昌。魯人也。明於陰陽以術進。而爲梁王太傅。上甚重之。以選昌爲王太傅。十有二月。�髙裏。祠后土。東臨渤海。望祀蓬萊。還受計於甘泉宮。春二月。起建章宮。夏五月。正律曆。以寅月爲正首。色尙黃。數用五。定官名。正律曆。協音樂。昔夏以寅月爲正。殷以丑月爲正。周以子月爲正。承三統。十一月。幹之初九。其位在子。天气始起。生陰陽之化。故子爲天統。六月坤之初六。其位在未。陰受陽任。成剛柔之刑。其衝在醜。故十二月爲地統。正月幹之九三。萬物湊出於地。人奉之而承之。故寅爲人統。自夏殷及周。三變而復故。漢用夏正。天統始施化於子半。日萌生而色赤。地統受之於丑始。化而色黃。半日色化而白。人統受之於寅始。孽成而黑。至寅半日生色靑。故夏色尙黑。殷色尙白。周色尙赤。律曆。一曰備數。二曰和聲。三曰審度。四曰嘉量。五曰權衡。參伍以變。錯綜其數。校之气物。和之心耳。以達自然之數。以順性命之理。數者。一十百千萬也。本起黃鐘之數。始於一。積之無窮。以周備事物之數。職在太史掌之。聲者。宮商角徵羽。所以諧八音。正情性。移風俗也。八音者。土曰缶。匏曰笙。皮曰鼓。竹曰管。絲曰弦。石曰磬。金曰鐘。木曰柷敔。角者。觸也。物出於地。載芒角也。徵者。祉也。物盛而繁祉也。宮者。中也。商者。量也。物盛而可量度也。羽者。宇也。物聚而覆宇之也。合之五行。則角爲木。於五常爲仁。於五事爲貌。商爲金爲義爲言。徵爲火爲禮爲視。羽爲水爲智爲聽。宮爲土爲信爲思爲心。宮爲君。商爲臣。角爲民。徵爲事。羽爲物。六律。律法也。以統气類物。子曰黃鐘。寅曰太族。辰曰姑洗。午曰蕤賓。申曰夷則。戊曰無射。六呂。呂。助也。以助陽宣气。未曰林鐘。酉曰南呂。亥曰應鐘。丑曰大呂。卯曰夾鐘。巳曰中呂。黃鐘。黃中色也。鐘。種也。言以中色布種物也。大呂。呂。助陽也。太族。族。湊也。言湊地上爾也。夾鐘。夾輔陽也。姑洗。姑。固也。洗。潔也。言固潔物也。中呂。陰始起未發。居中而助陽也。蕤賓。蕤。繼也。賓。導也。言陽導物而繼之也。林鐘。林。居也。言陰受陽任。居鐘物也。夷則。夷。傷也。則。法也。言陽正法。使陰夷當傷之物也。南呂。南。任也。陰受陽。任成物也。無射。射。厭也。陽究陰。成終而復始。無厭之也。應鐘。陰應陽而後鐘物也。五聲之本。生於黃鐘。黃鐘之律。長九寸爲管。或損或益。以定五聲。九六相生。陰陽之應。故三分黃鐘。損一下生林鐘。三分林鐘。益一上生太族。三分太族。損一下生南呂。三分南呂﹐益一上生姑洗。三分姑洗。損一下生應鐘。三分應鐘。益一上生蕤賓。三分蕤賓。損一下生大呂。三分大呂。益一上生夷則。三分夷則。損一下生夾鐘。三分夾鐘。益一上生無射。三分無射。損一下生中呂。陰陽相生。自黃鐘始。而左轉八八六十四爲位。其法皆用銅。職在太樂。太常掌之。度者。分寸尺丈引也。所以度長短也。本起於黃鐘之長。以秬黍之中者。一黍廣度之。九十分黃鐘之長。一黍爲一分。十分爲一寸。十寸爲尺。十尺爲丈。十丈爲一引。而五度審矣。職在內官。廷尉掌之。量者。籥合升斗斛也。所以量多少。本起黃鐘之籥。以秬黍之中者。千有二百實爲一籥。十籥爲合。十合爲升。十升爲斗。十斗爲斛。而五量爲嘉矣。籥者興也。合者。合也。升者。登也。斗者。聚也。斛者。角也。職在太倉。大司農掌之。權衡者。所以平輕重銖兩斤鈞石也。本起黃鐘之重。籥容千有二百黍。重十二銖。二十四銖爲兩。十六兩爲斤。三十斤爲鈞。四鈞爲石。銖者。從微至見。可殊異也。兩者。兩鐘之重也。二十四气爲象。斤者。明也。三百八十四銖爲易。二篇之文。陰陽變動之象。十六兩爲斤。斤者。四時乘四方之象也。鈞者。以平均物也。三十斤。一月之象也。石者。大也。權之大者也。四鈞。四時之象也。重一百二十斤。十二月之象也。而五權備矣。物與權均而生衡。衡運而生規。規圓而生矩。矩方而生繩。繩直而生物定矣。是謂五則。君臣用焉。以定國禮。百工由焉。以爲法式。職在鴻臚。鴻臚掌之。夫推歷生律。制器。權衡規矩。準繩度量。探賾索隱。鉤深致遠。莫不用焉。匈奴單於好殺伐。左右大都尉。欲殺單於以降漢。於是使因桿將軍公孫敖。築受降城於塞外。事覺。左右大都尉誅死。秋八月。行幸安定。發天下謫民。遣貳師將軍李廣利徵大宛。秋。大蝗自東方飛至燉煌。

二年春正月戊申。丞相石慶薨。慶卽奮之小子。世以淳厚爲行。奮四子皆以孝謹。位至二千石。故景帝並其號曰萬石君。萬石君過宮門闕。必下車步走。見路馬必軾。子孫勝冠者在側。𨿽燕必冠。申申如也。童僕侃侃如也。惟謹爾。上賜食於家。稽首俯伏而食。如在上前。其執喪哀戚。而子孫遵教亦如之。以敬謹聞於郡國。奮長子建。爲郎中令。建奏事。事下建讀之。而馬字少一點。建驚恐曰。死罪矣。其畏懼如此。有言於上。屏人言極切。廷見若不能言。慶爲太僕從出。上問車中幾馬。慶以鞭數馬畢。乃舉手曰六馬。慶於兄弟最爲輕易。然猶如此。諸孫皆孝。惟建最甚。萬石君卒。建在喪。扶杖乃能行。歲餘亦死。初慶爲齊相。齊相慕其家行。不言而治。及爲丞相。厚謹而已。太僕公孫賀爲丞相。二月行幸河東。祠后土。令天下大酺五日。膢五日。祠門戶比臘。夏五月。藉吏民而補車騎馬。秋蝗。遣浚稽將軍趙破奴將二萬騎出朔方擊匈奴。爲匈奴八萬騎所圍。遂沒其軍。破奴居匈奴中十餘年。後亡歸漢。冬十有二月。禦史大夫倪寬卒。初寬以儒學進。家貧。受業博士。嘗爲弟子都養。時行賃作。帶經而鋤。休息輒誦讀。爲廷尉卒吏。以不習吏事。除爲從史。徙之北地視畜。數年還。廷尉適有疑奏。已再見卻矣。掾吏莫知所爲。寬言其意。事卽得可。後上問張湯。前奏事非掾吏所爲。誰爲之。湯對曰。臣從史倪寬。湯由是以寬爲奏讞掾。徙爲侍禦史。見上。問尙書經義數事。爲太中大夫。遷左內史。民甚信重之。後有軍發左內史粟負租。課殿當免。吏民聞之。輸租𦇤負不絕。課更以最。

三年春正月。行巡狩海上。膠東相王延廣爲禦史大夫。夏四月。還修封泰山。禪石閭。遣光祿大夫徐息築五原塞外列城。西北到盧朐山。遊擊將軍韓說將兵屯之。彊弩將軍路博徳築居延城。秋。匈奴黎湖塗單於入定襄雲中。殺略數千人。入張掖酒泉。殺都尉。

四年春正月。貳師將軍李廣利斬大宛王首。獲汗血馬。初廣利將騎六千。步兵數萬人。至貳師城下取善馬。西至郁夷城。當道小國各城守。不肯給食。食乏而還。往來二歲。到燉煌。士卒十遣二三。上書請罷兵。上大怒。乃益發兵卒六萬人。負從者不豫。牛十萬。馬二萬。驢騾馲駝以十萬數。多齎糧。轉運奉軍。天下騷動。廣利遂進兵。當道小國皆送迎給廩食。徑到大宛城。圍宛三十餘日。宛中貴人共殺其王母寡。奉其首。出食給軍。悉出善馬。漢擇取其善馬十匹。中馬三千餘匹。乃共與立宛貴人昧察爲王。與盟而還。諸所過小國。皆遣子弟從入獻見。因爲質焉。還玉門關。死者萬餘人。馬數千餘匹。行乏食。戰死甚多。將吏貪。不愛士卒。故死亡者多。上以爲萬里而伐。不錄其過。乃封廣利爲海西侯。封騎士趙弟殺郁城王爲新畤侯。拜卿三人。二千石數百人。千戶以下千有餘人。廣利者。李夫人兄也。廣利弟延年。性知音。善歌舞。上愛之。乃爲新聲變曲。聞者莫不感動。而李夫人亦善舞。甚姣麗有寵。李夫人病篤。上自臨候之。夫人蒙被。上問而謝曰。妾聞婦人貌不修飾。不見君父。妾不敢宴墮見。上曰。夫人病甚。殆將不起。宜見我囑託兄弟乎。將加賜千斤。而與兄弟尊官乎。李夫人答曰。尊官在帝。不在一見。上固欲見之。夫人遂轉向壁歔欷不復言。於是上不悅而起。姊妹讓之曰。貴人獨不見囑託兄弟邪。何爲恨上如此。夫人曰。所以不見帝者。乃所以深託兄弟也。夫以色事人者。衰則愛弛。愛弛則思絕。上所以戀戀者。乃以爲平生容貌。今見我顏色毀壞。必有咄棄我意。尙復肯追思憫錄其兄弟哉。及夫人卒。上以後禮葬之。圖畫其形於甘泉宮。而尊重其兄弟。廣利爲將軍。延年爲協律都尉。上思念李夫人不已。有方士少翁。言能致其神。乃夜張燭。設帷幄。陳酒食。而令上居他帷。遙見好女子如李夫人。還帳。坐而眇然。不得就視。初。上發讖書曰。神馬當從西北來。後得烏孫好馬。名曰天馬。及得宛馬。馬汗血。言其先天馬子也。名曰天馬。更名烏孫馬曰西北極馬。上甚好宛馬。每使使者相望於道。率十輩。大者數百人。小者百餘人。一歲中使多者十餘輩。少者五六輩。遠者八九歲。近者五六歲而還。不能無侵盜幣物。及使失旨者。輒案重罪以激怒之。因復求使自贖。由是使無窮已。而輕犯法。募吏民自占使者。無問所從來皆遣之。而漢使窮河源矣。外國朝貢並至。上乃悉從外國客。巡行至海上。大都多人民則過之。觀民人府庫之饒厚。賞賜作角抵戲。出奇戲。酒池肉林。以觀示之。秋。起明光宮。冬行幸回中。徙弘農都尉。治武關。稅出入者。以給吏卒食。大宛旣破。外國振恐。上欲遂困匈奴。下詔曰。髙皇帝遺朕平城之憂。髙後時。單於書絕悖逆。齊桓公復九世之讎。春秋大之。於是復圖匈奴矣。遣中郎將蘇武至匈奴。匈奴畱武不得歸。武固執漢節。不肯降。

天漢元年春正月。行幸甘泉。郊泰畤。三月行幸河東。祠后土。匈奴使使來獻大羽白犛。夏大旱。五月赦天下。秋。發謫戍屯五原。監軍禦史穿北軍壘垣。以爲賈區宇。軍正丞胡建欲誅之。陰約其從卒。監軍禦史與諸校尉列坐。建趨至拜謁。因令卒引禦史斬之。諸校尉驚愕不知所謂。建遂上奏曰。監軍禦史。穿北軍垣以爲賈利。於使文吏。議不至重。髙皇帝法曰。璧壘已定。穿逾不由路。是謂姦人。姦人者殺之。臣謹案軍法曰正無屬將軍。將軍有罪以聞。二千石以下行軍法焉。臣謹案以法斬。上壯其節制。書答曰。國容不入軍容。軍容不入國容。何文吏也。建有何疑焉。是歲濟南太守王延年爲禦史大夫。

二年春。行幸東海還。幸回中。夏五月。貳師將軍李廣利將三萬騎。出酒泉擊匈奴。斬首虜萬餘級。因桿將軍出西河。騎都尉李陵將步卒五千出居延。與鞮汗單於戰。斬首萬餘級。陵兵敗降匈奴。陵者。李廣孫。敢兄當戶之子。上使陵爲貳師將軍督輜重。陵稽首曰。願得自當一隊。上曰。吾無騎與汝。陵曰。不用騎。願以少擊眾。步兵五千人。涉單於庭。上壯而許之。陵至浚稽山。與單於相遇。以騎三萬攻陵。陵千餘弩俱發。應弦皆倒。虜還走上山。陵追擊之。殺數千人。單於大驚。召左右賢王。馳兵八萬騎攻陵。陵且戰且卻。南行數日。抵山谷中。復大戰。斬首三千餘級。引兵東南。五日抵大澤葭葦中。虜從上風縱火燒陵。陵亦令軍縱火以自救。南行至山下。單於在山上。使其子將騎擊陵。陵自步斗樹木間。復殺虜數千。因發連弩射。單於下走。是日捕得生口。言單於曰。此漢精兵也。日引吾南行近塞。得無有伏兵乎。諸君長皆曰。單於自將數萬騎。擊漢數千人不能勝。後無以復使邊臣。令漢益輕匈奴。匈奴復力戰山谷間。尙四五十里得平地。不能破。乃還。是日戰數十合。復力戰。殺傷虜二千餘人。虜不利欲去。會陵軍中候管敢爲校尉所辱。亡降匈奴。具言軍無後救。射矢且盡。單於大喜進兵。使騎並擊漢軍。疾呼曰。李陵韓延年趨降。遂遮道攻陵。四面射。矢下如雨。陵矢且盡。卽棄軍去。士卒尙三千餘人。徒斬車輻持之。軍吏持尺刀。抵入山谷。單於入遮。從山上墜石下。士卒多死。不得行。陵曰。兵敗。吾死矣。軍吏或勸陵降。陵曰。吾不死。非壯士也。陵嘆曰。使人有數十矢。足以免矣。今無兵復戰。令軍士人持三升糒。一片冰。令各散去。遮虜鄣相待。陵與延年俱上馬。壯士從者數十人。虜千騎追之。延年死。陵曰。無面目以報陛下。遂降。士卒分散。脫至塞者四百餘人。陵敗處去塞百餘里。單於以大女妻陵。立爲右校王。上聞陵降。大怒。大臣憂懼。太史公司馬遷上言陵功。以陵之不死。宜欲得當以報漢也。初上遣貳師將軍出時。令陵爲助兵。及陵與單於相持。而貳師無功。上以遷欲沮貳師。爲陵遊說。後捕得匈奴生口。言陵教單於爲兵法。上怒。乃族陵家。而下遷腐刑。陵聞之曰。教單於爲兵者。乃緒也。非陵也。李緒者。故塞外都尉。先是降匈奴。陵痛其家以緒誅。乃使人刺殺緒。司馬子長旣遭李陵之禍。喟然而嘆。幽而發憤。遂著史記。始自黃帝以及秦漢。爲太史公記。後爲中書令。尊寵任職。益州刺史任安與遷書。責以不推賢貢士。遷報書曰。僕賴先人緒業。得待罪輦轂下。三十餘年矣。嘗廁下大夫之列。陪外庭末議。不能引綱維。盡思慮。今以虧形在●茸之間。當何言哉。昔衛靈公與雍渠載。孔子適陳。商鞅因景監見。趙良爲之寒心。同子參乘。袁絲變色。自古而恥之。柰何使刀鋸之餘。薦天下之豪傑哉。僕少負不羈之气。長無鄕曲之譽。幸得奉薄技。出入周衛。而事乃有大謬。夫僕與李陵。趨捨異路。素非相善也。然觀其爲人。事親孝。與士信。臨財廉。取與義。嘗思奮不顧身。以徇國家之急。僕以爲有國士之風。夫人出萬死不顧一生之計。赴公家之難。斯亦奇矣。今舉事一不當。而全驅保妻子之臣。隨而媒孽其短。僕誠痛心。且李陵提步卒不滿五千。深距戎馬之地。足歷王庭。垂餌虎口。橫挑彊胡。挫億萬之師。虜救死扶傷不給。悉舉引弓之民。一國共攻之。轉鬥千里。矢盡道窮。救兵不至。士卒死傷如積。然李陵一呼勞軍。軍士無不奮躬流涕。沬血飲泣。張空捲。冒白刃。北首爭死敵場。𨿽古名將。不見過也。身𨿽陷敗。其所摧破。亦足暴功於天下。僕以爲陵之不死。直欲得當報漢也。時主上聞陵敗。食不甘味。聽朝不怡。憂懼不知所出。僕竊不自量。欲效其款款之愚。因推此意以言之。欲以廣主上之意。上以僕非沮貳師而爲陵遊說。遂下之於吏。拳拳之忠。終不能自明列。身非木石。獨與法吏爲伍。深幽囹圄之中。誰可告愬者。僕聞太上不辱先。其次不辱身。其次不辱色。其次不辱辭令。且藏獲婢妾。猶能引決。僕所以引忍苟活。身陷糞土之中而不辭者。私心有所不盡。疾沒世而名不稱於後世也。昔西伯拘而演周易。仲尼厄而作春秋。屈原放逐。乃賦離騷。左丘明失明。厥有國語。孫子臏足。兵法修列。僕竊不自量。託於無能之辭。欲网羅天下放逸舊文。亦欲以究天人之際。通古今之變。成一家之言。僕誠以著此書。藏之名山。傳之後人。𨿽萬被戮。豈有悔哉。太史公記。凡百三十篇。五十餘萬言。遷父談亦爲太史公。自敍其先。重黎之後。世掌天地官也。本傳曰。司馬遷據左氏春秋國語。采世家戰國策。逮楚漢春秋。接其後事。迄於天漢。其言秦漢詳矣。至於采摭經傳。分散百家之事。甚多疏略。或有抵忤。又其是非頗謬於聖人。論大道則先黃老而後六經。序遊俠則退處士而進姦雄。述貨殖則崇姦利而羞貧賤。此其所蔽也。然則劉向揚雄。博極羣書。皆稱遷有良史之才。服其善序事理。辯而不華。質而不野。其文直。其事核。不虛美。不隱惡。故謂之實錄。泰山瑯邪羣盜徐勃等。阻山攻城。斷道路。遣直指使者暴勝之等。衣繡衣。仗斧鉞。分部逐捕。刺史郡守已下皆伏誅。

三年春二月。禦史大夫王延年有罪自殺。執金吾杜周爲禦史大夫。初搉酒酤。三月。上行幸太山。修封禪。祠明堂。因受計還北海。祠恆山。瘞玄玉。夏大旱。四月。赦天下。所過無出田租。秋。匈奴入雁門。太守坐畏懦棄市。

四年春正月。朝諸侯王於甘泉宮。貳師將軍李廣利將六萬餘騎。步兵七萬人出朔方。因桿將軍公孫敖將萬騎步兵三萬人出雁門。遊擊將軍韓說將步兵三萬人出五原。彊弩將軍路博徳將步兵萬餘人。與貳師將。軍會。與匈奴戰不利。皆引還。夏四月。立皇子髆爲昌邑王。秋九月。令死罪人贖錢五十萬。減死一等。

前漢孝武皇帝紀卷第十五太始元年春正月。因桿將軍公孫敖。坐妻爲巫蠱腰斬。徙郡國吏民豪傑於茂陵。陵在云陽。己已晦日有食之。夏六月赦天下。

二年春正月。行幸回中。秋大旱。九月募死罪入贖錢五十萬。減死罪一等。禦史大夫杜周卒。周。南陽人也。爲吏深刻。爲廷尉。詔獄繁多。二千石系者新故相因。不減百餘人。郡國一歲或千餘章。大者連罪證案數百人。小者數十人。遠者數千里。近者數百里。會詔獄因責章告不服。以掠笞而定之。於是聞有罪者皆亡匿。系獄久者十餘年。赦而相告。言大抵盡誣。以爲不道。廷尉及中都官詔獄。罪至六七萬人。吏所增加十餘萬人。嘗冬獄未竟。會立春有寬大令。周蹋地嘆曰。復假吾數十日。足吾事矣。其酷暴如此。及爲禦史大夫。兩子夾河爲郡守。貲累巨萬。治民皆酷暴。而少子延年。字幼公。行寬厚云。光祿大夫暴勝之爲禦史大夫。趙中大夫白公穿渠引涇水。首起池陽谷口。尾入櫟陽渭水。廣袤一百里。漑田四千五百餘頃。因名曰白渠。民得饒。歌之曰。田於何所。池陽谷口。鄭國在前。白渠在後。舉鍤成云。決渠爲雨。水流竈下。魚跳入釜。涇水一石。其泥數斗。且漑且糞。長我禾黍。衣食京師。百萬餘口。言此兩渠之饒也。鄭國。昔韓國之小水工也。韓患秦東伐。欲罷勞之。乃遣鄭國說秦。令鑿渠引涇水。自中山以西抵湖口爲渠。緣北山東注洛水。三百餘里。以漑田。中作而情覺。秦欲殺鄭國。鄭國曰。始臣爲計。然渠成亦秦之利。臣爲韓延數年之命。而爲秦建萬世之功。秦以爲然。卒使就渠。漑田四萬餘頃。收皆一畝一鐘。於是關中沃野。無凶年之憂。秦以富彊。因以名爲鄭國渠。昔魏文侯時。西門豹爲鄴令。有令名。至文侯曾孫襄王。與郡臣飲酒。王祝曰。令吾臣皆如西門豹之爲臣也。史起進曰。魏氏之行田以百畝。鄴獨以三百畝。是惡田也。漳水在旁。西門豹不知用之。若知而不興。是不仁也。若其不知。是不智也。夫仁智而豹未之盡。何足法也。於是以史起爲鄴令。遂決漳水漑。鄴以富。魏之河內民歌之曰。鄴有令名爲史公。決漳水兮漑鄴旁。終古斥鹵兮生稻糧。百姓丰足。民用寧康。皆言水之大利也。

三年春正月。行幸甘泉宮。饗外國客。二月。令天下大酺五日。行幸東海。獲赤雁。幸瑯邪。祀日成山。登之罘山稱萬歲。冬。賜行所過戶錢五千。鰥寡孤獨帛。人二匹。

四年春二月。行幸泰山。壬午。祀髙祖於明堂。以配上帝。因受計。癸未。祀孝景皇帝於明堂。甲申。修封禪。丙戌。�石閭。夏四月辛亥。行幸不其山。祀神於交門宮。若有神饗坐拜者。五月。行還。幸建章宮。大置酒。赦天下。秋七月。趙地有蛇自郭外入。與邑中蛇羣斗。孝文廟下。邑中蛇死。冬十月甲寅晦。日有食之。十有二月。行幸雍。祠五畤。遂至安定北地。

徵和元年春正月。行還。幸建章宮。三月。趙王彭祖薨。謚敬肅。彭祖巧佞足恭。心刻。好法律。常以詭詐求相二千石。言語微短。輒書以迫劫之。及污以姦利。二千石無能滿歲者。輒被罪刑。夏大旱。冬十有二月。發三輔騎士。大搜上林。閉長安城門索之。十有一日乃解。巫蠱起。

二年春正月。丞相公孫賀下獄死。是時朝廷多事。督責大臣。初。賀頓首流涕。不受印綬。上不聽。賀懼曰。禍從此始矣。賀子敬聲有罪下獄。是時詔捕京師大俠陽陵朱安世不能得。賀自請逐捕安世。以贖子罪。上許之。果得安世。安世大笑曰。丞相禍及族矣。遂從獄中上書告敬聲與陽石公主私通及使巫者祭祀馳道埋桐偶人。咒咀上。事下有司案驗賀。窮治所犯。遂父子俱死獄中。而家族矣。涿郡鐵官鑄冶銷金。皆飛上天。三月丁已。涿郡太守劉屈犛爲丞相。夏四月。大風。發屋拔樹。閏月。諸邑公主。陽石公主。皆坐巫蠱死。行幸甘泉宮。秋七月。使使者江充掘巫蠱於太子宮。巫蠱之禍。始自朱安世。成於江充。充趙人也。爲敬肅王上客。趙太子丹疑充以己陰事語王。收捕充不得。盡殺其父兄。充亡入關。上書告趙太子罪至死。會赦得免。充爲人魁岸。容貌甚壯。初上見充。望而異之。謂左右曰。燕國固多奇士。以充爲直指使者。督三輔盜賊。充從上至甘泉。還逢太子家人乘車行馳道中。充以屬吏。奏沒入其車馬。太子使人謝罪。不聽。遂奏。上曰。人臣當如是矣。大見信用。遷水衡都尉。後上使充治巫蠱事。充將胡巫掘地求桐人。及爲他姦怪徵驗。輒收栲。燒金鉗灼彊服之。民輒相引以巫蠱。劾以大逆亡道。死者數萬人。莫敢訟其冤。充與太子有隙。恐上一旦晏駕。爲太子所誅。因言宮中有巫蠱气。上令案道侯韓說黃門蘇文等助充。充先治後宮希幸禦夫人。以次及皇后。遂及太子宮。云得桐木人。太子少傅石徳。謂太子曰。上疾甚。在甘泉。皇后諸吏家請問。皆不報。上存亡未可知。而姦臣如此。太子獨不念秦扶蘇邪。今無以自明。乃收充窮治姦詐。壬子。太子詐令客爲使者。收捕充等。韓說格死。蘇文亡歸甘泉。太子使人白太后。太后發武庫兵長樂宮衛士。太子親臨。罵充曰。趙亡虜。亂趙國父子未足邪。今乃亂吾父子。遂斬充以徇。告百官曰江充反。炙胡巫於上林中。長安擾亂。言太子反。上聞怒。詔丞相發三輔近縣兵捕反者。太子懼。遣使者矯制赦長安中都官囚徒。發武庫兵。召監北軍使者任安發北軍兵。安受節。已而閉軍門。不肯應太子。太子因而驅四市人合數萬人。逢丞相。合戰五六日。死者數萬人。流血入溝中。庚寅。太子敗出走。南奔覆盎城門得出。皇后自殺。司直田仁部不閉城門。坐令太子得出。丞相欲斬之。禦史大夫暴勝之曰。司直二千石。當先請之。丞相乃止。上聞之大怒。責問勝之曰。司直縱反者。丞相斬之。是也。大夫何敢擅之。勝之自殺。任安坐受太子節。懷二心。與田仁皆腰斬。諸太子賓客皆誅。其隨太子發兵以反。法族之。吏士剽掠者皆徙燉煌。

荀悅曰。任安之斬也。是開後人遂惡而無變計也。易曰。不遠復。旡祇悔。元吉。太子在外。始置屯兵長安城諸城門。以太子持赤節。故更節加以黃毛。上怒甚。羣臣憂惶。莫知所出。壺關三老上書曰。臣聞父猶天。母猶地。子猶萬民也。天平地寧。陰陽和調。萬物乃茂。父慈母愛。室家得中。子乃孝順。陰陽不和。則萬物夭傷。父子不和。則室家喪亡。昔孝已孝而被謗。伯奇仁而放流。骨肉至親。父子相疑。何則。積毀之所生也。今皇太子爲漢適嗣。承萬世之業。繼祖宗之重。親皇帝之宗子也。江充。閭閻之隸臣耳。陛下顯而用之。銜至尊之命。以迫蹴太子。造飾姦詐。親戚隔絕。太子進不得見上。退則困於亂臣。獨含冤結憤而無告訴。不勝忿忿之心。起而殺充。恐懼逃遁。子盜父兵以救難者。欲自免耳。臣竊以爲無邪心。詩云。讒人罔極。交亂四國。往者江充讒趙太子。天下誰不聞。其罪固宜誅戮。陛下不省察。深過太子。發盛怒。舉大兵而攻之。又使三公自將。智者不敢言。辯士不敢說。臣竊痛之。惟陛下寬心慰意。無患太子之非。亟罷兵甲。無令太子久亡。臣不勝眷眷。出一旦之命。待罪建章闕下。書奏。上感悟之。八月辛亥。太子死於湖。太子亡到主人。家貧。織屨以給太子。太子有故人。陰使求之。發覺。吏圍捕太子。太子閉室自經。男子張富昌爲卒。足蹋戶開。新安令李壽趨抱解太子。主人公格鬥死。皇孫二人皆遇害。後巫蠱事多不信。上知太子之無罪也。乃封李壽爲抱侯。張富昌爲蹋踶侯。而髙廟令田千秋。復訟太子冤曰。臣夢見一白頭翁教臣上言。曰子弄父兵。罪當可赦。天子之子。過誤殺人。何罪哉。上悟曰。是髙廟之靈。使公覺朕也。公當遂爲吾輔佐。乃擢拜千秋爲大鴻臚。而族江充家。焚蘇文於橫橋上。及湖加兵於太子。皆族之。作思子臺於湖。天下聞而悲之。癸亥地震。九月大鴻臚商丘成爲禦史大夫。立趙敬肅王小子偃爲平千王。匈奴入上谷五原。殺略吏民。

三年春正月。行幸雍。祠五畤。至安定北地。匈奴入酒泉。殺兩都尉。二月。貳師將軍李廣利將十萬人出五原。禦史大夫商丘成將二萬人出西河。重合侯馬通將四萬騎出酒泉。成至浚稽山。多斬首虜。通至天柱山。虜引去。因招降車師。皆引還。廣利兵敗。降匈奴。夏五月赦天下。六月壬寅。丞相屈犛下獄。腰斬。屈犛者。中山靖王子也。貳師初與屈犛辭。曰願君早請昌邑王爲太子。太子若立。君有何憂哉。屈犛許諾。屈犛女爲廣利子妻。而昌邑王。李夫人子也。故欲共立之。上聞其言而惡之。後屈犛妻坐爲巫蠱咒詛。屈犛腰斬。妻梟首。廣利妻子亦見收。廣利聞之懼。降於匈奴。遂族矣。秋大蝗。

四年春正月。行幸東萊。臨大海。二月丁酉。有隕石於雍。二時天晴。晏然無雲。有紅气。蒼黃色。若飛鳥。集成陽宮南。隕星於雍。聲聞四百餘里。墜而爲石。其色黑如●。三月。上行幸鉅鹿。還幸泰山。修封禪。庚寅。祠髙祖於明堂。癸巳�石閭。夏六月。還幸甘泉。丁巳。大鴻臚田千秋爲丞相。千秋無他材能術學。惇厚有智。居位自稱。逾於前後數公。是時天下疲於兵革。上亦悔之。而搜粟都尉桑弘羊。與丞相禦史大夫奏。言故輪臺以東。皆故國處。有漑灌田。其旁小國少錐刀。貴黃鐵綿繒。可以易谷。臣愚以爲可遣屯田卒詣輪臺。置校尉二人。通利溝渠。田一歲有積谷。募民敢徙者。詣田所就畜。積爲產業。稍稍築亭。連城而西。以威西國。輔烏孫爲便。事上。上乃下詔。深陳旣往之悔。曰。前有司奏欲益民賦以助邊用。是困老弱孤獨也。今又請田輪臺。曩者朕之不明。興師遠攻。遣貳師將軍。古者出師。卿大夫與謀。參以蓍龜。不吉不行。乃者徧召羣臣。又筮之卦。得大過。爻在九五。曰匈奴困敗。方士占星气。太卜蓍龜。皆爲吉。匈奴必破。時不可失。卜諸將。貳師最吉。朕親發貳師。詔之必無深入。今計謀卦兆皆反謬。貳師軍敗。士卒離散略盡。悲痛常在朕心。今有司請遠田輪臺。欲起亭燧。是惟益擾天下。非所以憂民也。朕不忍聞。當今務在禁苛暴。止擅賦。務本勸農。無乏武備而已。由是不復出軍。封丞相爲富民侯。而勸耕農。自是田多墾辟。而兵革休息。本志曰。孝武之世。圖利制匈奴。患其兼從西國。結黨南羌。乃表河曲。列四郡。開玉門關。通西域。以斷匈奴之右臂。隔絕南羌月支。單於失援。由是遠遁漠北。而漠南無王庭。遭直文景玄默。養民五世。天下殷富。財力有餘。士馬彊盛。故能積羣貨。睹犀象玳瑁。則開犍爲朱崖七郡。感枸醬竹杖。則開牂牁越嶲。聞天馬蒲萄。則通大宛安息。自是之後。明珠文貝犀象翠羽之珍。盈於後宮。氍毹琪�蒲萄龍文魚目汗血名馬。充於黃門。巨象獅子猛獸大雀之羣。實於外囿。殊方異物。四面而至。於是廣開上林。穿昆明池。營千門萬戶之宮。立神明通天之臺。造甲乙之帳。絡以隋珠荊璧。天子負黼黻。襲翠被。憑玉几而居其中。設酒池肉林。以饗四夷之客。作巴渝都盧海中碭極漫演魚龍角抵之戲。以觀視之。及賂遺贈送。萬里相奉。師旅之費。不可勝計。至於用度不足。以榷酒酤。管鹽鐵。白金造皮幣。算至船車。租及六畜。民力屈。財貨竭。因之以凶年。羣盜並起。道路不通。直指之使始出。衣繡衣。持斧鉞。斬斷於郡國。然後勝之。是以末年遂棄輪臺之地。而下哀痛之詔。豈非聖人之所悔哉。且通西域。近有龍堆。遠則蔥嶺。身熱頭痛懸度之阨。淮南杜欽揚雄之論。皆以爲此天地所以分別區域。隔絕內外也。書曰。西戎卽序。禹但就而序之。非威徳之盛。無以致其貢物也。西戎諸國。各有君長。兵眾貧弱。無所統一。𨿽屬匈奴。不相親附。匈奴徒能得其馬畜旃罽。而不能總帥。與之進退。與漢隔絕。道裏尢遠。得之不爲益。失之不爲損。盛徳在我。無取於彼。夫匈奴之爲患久矣。漢興已來。忠言嘉謀之臣。曷嘗不運籌算。相與爭於廟堂之上乎。然總其要歸。兩科而已。縉紳之儒。則守和親。介冑之士。則言徵伐。皆偏見一時之利害。未究匈奴之始終也。昔和親之論。發於婁敬。是時天下初定。新遭平城之難。故從其言。孝惠髙後。遵而不違。匈奴寇盜。不爲衰止。單於反加驕慢。逮至孝文。與通關市。妻以漢女。厚賜其賂。歲以千金。而匈奴數背約束。邊地屢被其害。是以文帝中年。感惟前後無益於邊。乃赫然發憤。遂身貫戎服。親禦鞍馬。從六郡良家材力之士。馳射上林。講習戰陣。聚天下精兵。軍於廣武。顧問馮唐與論師。喟然嘆息。思古名臣。此則和親無益之明效也。仲舒親見四世之事。猶欲復守舊文。頗增其要約。以爲義感君子。利動貪人。又如匈奴者。非可以仁義議也。獨行說者以厚利結之於天耳。故於厚利以惇其意。與盟於天以堅其要。質其愛子以累其心。匈奴𨿽欲展轉。柰失重利何。柰欺上天何。柰殺愛子何。夫賦斂行賂。不足以當三軍之費。城郭之固。無以異於貞士之約。而使邊城守境之臣。父兄緩帶。稚子含哺。胡馬不窺於長城。而羽檄不行於中國。不亦便於天下乎。察仲舒之論。考諸行事。乃知未有合於當時。而有闕於後世也。當武帝時。𨿽徵伐克暴。而士馬物故。略與相當。𨿽開河南之野。建朔方之郡。亦棄造陽之北九百餘里。匈奴之民。每來降漢。單於亦輒拘畱漢使。以相報復。其桀驁尙如此。安肯以愛子爲質乎。此不合當時之言也。若不置質。空約和親。是襲孝文旣往之悔。而長匈奴無已之詐也。夫不選守邊境武略之臣。修鄣隧備塞之具。礪長戟勁弩之械。恃吾所以待寇。而務賦斂於民。遠行貨賂。割剝百姓。以奉寇讎。信甘言。守空約。而冀胡馬之不窺。不亦過乎。及至後世。匈奴衰弱。乃遣子入侍。而單於或棄其子。苟貪財利。不顧言約。虜掠所獲。歲億萬計。而和親賂遺。不過千金。安肯不棄質而重利也。仲舒之言於是過也。夫先王度中土。立封畿。分九州。列五服。均土貢。制內外。修刑政。或昭文徳。遠近之勢異也。是以春秋內諸夏而外夷狄。夷狄之人。貪而好利。被髮左衽。人面獸心。其與中國。殊章服。異習俗。食飲不同。言語不通。是以聖王禽獸畜之。不與約誓。不就攻伐。約之則費賂而見欺。攻之則師勞而致寇。得其土。不可耕而食。得其民。不可撫而畜也。是以明王外而不內。疏而不戚。政教不及其民。正朔不加其國。來則懲以禦之。去則備而守之。其慕義貢獻。則接以禮讓。羈縻不絕。使曲在彼。蓋聖人制禦蠻夷之常道也。秋七月辛酉晦。日有食之。不盡如鉤。

後元元年春正月。行幸甘泉。郊泰畤。遂幸安定。昌邑王髆薨。謚曰哀王。夏六月。禦史大夫商丘成有罪。自殺。侍中僕射莽何羅與弟重合侯通謀反。侍中駙馬都尉金日磾。奉車都尉霍光。驃騎都尉上官桀。討之。初何羅與江充善。而通以誅太子時有功。封之。及上滅充家。何羅兄弟懼。日磾視其志意非常。陰察其動靜。羅亦覺之。不敢發。上幸林光宮。日磾疾臥廬中。何羅與弟通及小弟安成。謀殺使者。矯節制以發兵。明旦。上臥未起。何羅無何從外入。日磾心動。入坐戶內。須臾。何羅袖白刃從東廂入。上見日磾色變。走趨臥內欲入。觸寶瑟而僵。日磾得抱何羅。因傳曰何羅反。左右欲格之。上恐並中日磾。上曰勿格。日磾捽投何羅殿下。得擒縛之。窮治皆伏辜。秋七月地震。往往湧出水。

二年春正月。朝諸侯王宗室於甘泉宮。賜宗室。二月行幸盩厔五柞宮。上疾篤。侍中光祿大夫霍光問嗣焉。上曰。君未諭前畫意邪。立少子。君行周公之事矣。先是上畫周公輔成王朝諸侯圖以賜光。光頓首讓。曰臣不如日磾。日磾曰。臣外國人。將令匈奴輕漢。三月乙卯。拜光祿大夫司馬大將軍。日磾爲車騎將軍。太僕上官桀爲左將軍。搜粟都尉桑弘羊爲禦史大夫。皆拜牀下。與丞相田千秋。俱受遺詔。輔少主。燕王旦。廣陵王胥。皆多過失。不得爲嗣。少子弗陵者。鉤弋夫人趙婕妤之子也。初上巡狩過河間。望气者言此邑中有奇女子气。上使召之。旣至。兩手皆捲。上子捫之。卽時伸。由是得號爲捲夫人。居鉤弋宮。大有寵。妊身十四月而生子。上曰。昔堯十四月而生。鉤弋子亦然。名其所生門曰堯母門。初上欲立鉤弋子爲太子。以其母年少。女主持政心難之。會鉤弋有過。乃譴以憂死。乙酉立皇子弗陵爲皇太子。丁丑。帝崩於五柞宮。入殯於未央宮。

贊曰。本紀稱漢承百王之獘。髙祖撥亂反正。文景務在養民。至於稽古禮文之事。猶多闕焉。孝武之初立。卓然罷黜百家。表章六藝。遂疇咨海內。舉其俊乂與立功。興太學。修郊祀。攺正朔。定歷數。協音律。作禮樂。建封禪。禮百神。紹國典。發號令。文章粲然可述。後嗣得遵洪業。而有三代之風。如武帝之雄才大略。文帝之恭儉。以濟斯民。𨿽詩書所稱。何以加焉。

前漢孝昭皇帝紀卷第十六皇帝戊辰卽位。年八歲。謁髙廟。三月甲申。孝武帝葬茂陵。帝姊鄂邑公主益湯沐邑。爲長公主。供養省中。大將軍霍光秉政。領尙書事。車騎將軍金日磾。左將軍上官桀副焉。夏六月。赦天下。秋七月。有星孛於東方。濟北王寬坐悖人倫祝詛。有司請誅。上遣大鴻臚利召王。王以刃自刎死。賜長公主及宗室昆弟各有差。追尊趙婕妤爲皇太后。起雲陵。冬。匈奴入朔方。殺略吏民。發軍屯西河。左將軍桀行北邊。

始元元年春二月。黃鵠下建章宮。太液池中。公卿上壽。賜諸侯王列侯宗室金錢各有差。己亥。上耕於鉤盾弄田。益封燕王廣陵王及鄂邑長公主。各萬三千戶。夏爲太后起園廟云陵。益州廉頭姑繒牂牁談指同並二十四邑皆反。遣水衡都尉呂破胡募吏民。及發犍爲蜀郡奔命。擊益州。大破之。有司請河內屬冀州。河東屬並州。秋七月。赦天下。賜民百戶牛酒。大雨。渭橋絕。八月齊孝王孫劉澤謀反。欲殺靑州刺史雋不疑。發覺。皆伏誅。遷不疑爲京兆尹。賜錢百萬。金日磾輔政歲餘。病困。大將軍光白封日磾。臥授印綬。一日薨。賜葬具廝地。送以輕車介士軍陳至茂陵。謚曰敬侯。閏月。遣故廷尉王平等五人持節行郡國。舉賢良。問民所疾苦。冤失職者。冬無冰。

二年春正月。大將軍光。左將軍桀。皆以前捕斬反虜侍中僕射莽何羅重合侯馬通功。封光爲博陸侯。桀爲安陽侯。時衛尉王莽子男忽侍中。揚語曰。帝病。忽常在左右。安得遺詔封三子事。羣兒自相貴耳。光聞之。切讓王莽。莽酖殺忽。以宗室毋在位者。舉茂才劉辟彊。劉長樂。皆爲光祿大夫。辟彊守長樂衛尉。三月。遣使者振貸貧民毋種食者。秋八月。詔曰。往年災害多。今年蠶麥傷。所振貸種食物收算。毋令民出今年田租。冬發習戰射士詣朔方。調故吏將屯田張掖郡。

三年春二月。有星孛於西北。秋。募民徙云陵。賜錢田宅。冬十月。鳳凰集東海。遣使者祠其處。十一月壬辰朔。日有食之。

四年春三月甲寅。立皇后上官氏。赦天下。詞訟在後二年前。皆勿聽治。初。桀子安娶霍光女。結昏相親。光每休沐出。桀常代光入決事。鄂邑蓋長公主。私近子客河間丁外人。上與大將軍聞之。不絕主歡。有詔外人付長主。長主內周陽氏女。令配耦帝。時上官安有女。卽霍光外孫。安因光命內之。光以爲尙幼。不聽。安素與丁外人善。說外人曰。聞長主內女安子。容貌端正。誠因長主時得入爲後。以臣父子在朝。而有椒房之重。成之在於足下。漢家故事。嘗以列侯尙主。足下何有不封侯乎。外人喜。言於長主。長主以爲然。詔召安女入爲婕妤。安爲騎都尉。月餘。遂立爲皇后。以后父封桑樂侯。食邑千五百戶。遷車騎將軍。夏六月。皇后見髙廟。賜長公主丞相列侯中二千石以下。及郎吏宗室。錢帛各有差。徙三輔富人云陵。賜錢戶十萬。秋七月。詔曰。比歲不登。民匱於食。流庸未盡還。往時令民共出馬。其止勿出。諸給中都官者且減之。冬遣大鴻臚田廣明擊益州。廷尉李種坐故縱死罪。棄市。

五年春正月。追尊皇太后父爲順成侯。夏陽有男子。乘黃犢車詣北闕。自謂衛太子。上使公卿中二千石雜識視之。聚觀者數萬人。右將軍勒兵闕下。以備非常。丞相已下至者。並不敢言。京兆尹雋不疑後至。叱從吏收之。或曰。是非未可知。且安之。不疑曰。昔衛蒯瞶違命出奔。輒拒而不納。春秋美之。今衛太子得罪先帝。亡不卽死。今自來此。是罪人也。遂送詣獄。窮治姦詐。遂訊服。本夏陽人也。姓成。名方遂。居湖。以卜筮爲事。有故太子舍人嘗就方遂卜。謂之曰。子之貌甚似衛太子。遂緣其言。乃詣闕。廷尉還召其鄕裏張祿者。皆識知之。方遂坐誣罔腰斬。一雲姓張。名延年。霍光曰。大臣當用經術士。方明於大義。光欲以女妻不疑。固辭。畏盛滿也。後以病免於家。夏六月。封皇后父驃騎將軍上官安爲樂鄕侯。罷儋耳番禺九眞郡。秋。大鴻臚田光明。軍正王平。擊益州。斬捕虜三萬餘人。獲畜產五萬餘頭。

六年春正月。上耕於上林。二月。詔有司舉賢良文學。問民疾苦。議罷鹽鐵榷酤。中郎將蘇武自匈奴還。武。京兆人。故將軍建之子。初使匈奴。張勝爲副。及假節。使常惠等從。是時渾邪王姊子句町王。及長水虞常。皆前歸漢。後降在匈奴中。復欲歸漢。謀殺匈奴近臣衛律。律者。本長水湖人也。生在漢中。後降匈奴。常惠素與勝善。勝知其謀。會事發覺。勝乃語武。武驚曰。事如此。必及我。見禍乃死。後矣。欲自殺。常惠等止之。單於召武受辭。武曰。屈節辱命。何面目以生。引佩刀自刎。絕半日復蘇。單於嘉其節。欲降之。後疾愈。單於將殺虞常等。召武皆會。欲因此際降武。先擊虞常等。令衛律以劍擊勝。勝請降。律後以劍擬武。武不動。律曰。律前負漢歸匈奴。賜號稱王。擁眾數萬。蘇君今日降。明日復然。空以身膏艸野。誰復知之。君因我降。與君爲兄弟。今不聽吾計。𨿽欲復見我。尙可得乎。武怒罵律曰。汝爲人臣不忠。背叛於��何用見汝爲兄弟乎。律知武終不可脇。單於欲必降之。乃置武大窖中。絕不與飲食。七日天雨雪。武嚙雪。與旃毛並咽之。數日不死。單於徙武北海上無人處。使牧羝羊。曰羊有乳。乃得歸漢。武掘野鼠艸實而食之。杖漢節牧羊。臥起操持。節毛盡落。五六年。單於弟於靬王弋獵海上。見武能結网紡繳檠治弓弩。於靬王愛之。陰給衣食。賜武馬畜。三歲餘於靬王死。丁零盜武牛羊。武復窮厄。會李陵降匈奴。單於使陵降武。謂武曰。陵來時。子卿太夫人已死。妻已更嫁。昆弟或抵罪。或疾病死。室家已盡。今單於必欲降子卿。子卿終不得歸矣。人生如朝露。何久自苦如此。陵始來時。忽忽如狂。自以痛負漢。子卿不欲降。何以過陵。武曰。臣事君。猶子事父也。子爲父死。無所恨。願勿復言。陵與武飲酒數日。復曰。子卿一聽陵言。武曰。自己分死久矣。少卿必欲降武。武請畢今日之歡。效死於子前。陵見其至誠。喟然嘆曰。嗟乎義士。陵與衛律。罪上通天。因泣下沾衿。與武決去。後武聞武帝崩。南向號哭數日。嘔血。及上卽位。與匈奴和親。漢使至匈奴。常惠數私見。使教之曰。陛下親射上林中。得白雁。足有系帛丹書。言武等在荒澤中。使者以語單於。單於驚。謝使者曰。武等實在。許遣之。於是李陵置酒賀武曰。今足下還歸。名揚於匈奴。功顯於漢朝。𨿽竹帛所載。丹靑所畫。何足以過。子卿。陵𨿽駑怯。漢且貰陵罪。得全其老母。得奮大恥之節。志在庶幾乎曹劌於柯之盟。此陵宿昔所不忘也。今漢收族陵家。爲世大戮。陵當復何顧乎。君已矣。令子卿知吾意耳。異域之人。一別長絕。陵起舞歌曰。經萬里兮渡沙漠。爲將軍兮奮匈奴。路窮絕兮矢石摧。士眾滅兮名已頹。老母已死。𨿽欲報恩。將安歸兮。單於遂遣武歸漢。而陵終匈奴中。初。武使出百餘人。在匈奴十九年。凡從還者九人。詔武謁孝武陵園廟。拜爲典屬國。賜錢二百萬。公田十二頃。宅一區。常惠徐勝趙終王良等拜郎中。賜帛各二百匹。其六人賜錢各十萬。歸家復終身。夏大旱雩。秋七月罷榷酤官。取天水隴西張掖各二縣。以爲金城郡。句町侯無波。帥其君長人民擊反者有功。立無波爲句町王。

元鳳元年春。立泗水戴王子援爲泗水王。戴王前薨。以無子國除。後宮有遺腹子援。相內史不以奏言。上聞而憐之。乃立援爲王。相內史下獄。武都氏人反。遣執金吾馬適建等。將三輔太常徒皆免刑。擊之。夏六月。赦天下。秋七月乙亥晦。日有食之。旣。九月。鄂邑長公主。燕王旦。左將軍上官桀。桀子驃騎將軍安。禦史大夫桑弘羊。皆謀反伏誅。上官桀父子驕放。長公主供養上於內。桑弘羊爲國興利。自伐其功。各欲爲子弟黨類求官。以私於光。光不聽。由是與光爭權。欲害之。詐使人爲燕王旦上書。言光出都肄邸羽林。道上稱警蹕。太官先置。又擅調發益幕府校尉。光專權自恣。疑有非常。候光休沐日奏之。桀欲從中下其事。弘羊當與大臣共執退光。書奏。上不肯下。召光。光入。上曰。此書詐也。將軍無罪。光曰。陛下何以知之。上曰。以將軍之廣明都肄邸。皆道屬耳。調校尉未滿十日。燕王何以得知之。且將軍爲非。不須益幕府校尉。時上年十四。左右尙書皆驚。而上書者果亡。後桀等數毀光。上輒怒曰。大將軍忠臣。先帝所屬。以輔朕躬。敢有毀者坐之。自是桀等不敢言。乃謀令公主置酒請光。伏兵殺之。因廢帝。誘迎立燕王。燕王至殺之。因立桀爲帝。燕王與驛者書相報。許立桀爲王。外連諸郡國。郡國豪傑以千數。燕王以爲事必成。令羣臣皆裝。是時天大雨。虹下屬燕王宮。宮中井水皆竭。有黃鼠舞燕王殿前端門中。視之不去。一日一夜死者數千。殿上戶自閉不可開。廁中豕羣出。壞竈。銜釜六中枚置殿門前。烏鵲自斗宮中。烏死。天火燒燕南城門。大風壞宮城樓板樹木。流星墜地。后妃已下皆恐。王驚病。燕占災者言。當有兵圍城。其在十月。漢當有大臣戳死者。會蓋主舍人父燕倉知其謀。以告大司農楊敞。敞告諫議大夫杜延年以聞。桀等伏誅。燕王聞之。謂相平曰。事已敗。遂發兵乎。相平曰。左將軍已死。百姓皆知之。不可發也。王憂懣。會賓客羣臣置酒。會使者至。賜王璽書曰。與王骨肉至親。敵吾一體。乃與他族異姓謀害社稷。親其所疏。疏其所親。有悖逆之心。無忠愛之義。如使古人有知。當何面目復奉齊酎。見髙祖之廟乎。旦以綬自絞死。後夫人隨王死者二十餘人。詔赦燕太子建爲庶人。謚旦曰剌王。赦燕吏民。杜延年燕倉皆封侯。楊敞以大臣不卽以聞。不封。其爲桀等所誤。未覺發者。除其罪。本志以爲烏鵲斗燕王宮中。烏死。近黑祥也。楚王戊時。烏鵲羣鬥於野。而白者死。燕王一烏一鵲鬥於宮。而黑者死。俱誅反亂之祥。同占理合。此天人之明表也。楚�陽舉兵於外。大敗於野。故眾烏白而金色者死。燕王陰謀未發。獨王自殺於內。故一烏如水色者死。此天道精微之效也。燕南城門者。通漢道也。而火燒之者。燕往來通言。姦謀之戒也。豕出者。近豕禍也。聽之不聰。暴急之咎也。壞竈陳釜於庭者。示不復用也。而宮室將廢焉。黃鼠舞端門者。近黃祥也。思心霧亂之應。將敗死亡之象也。庚午。右扶風王欣爲禦使大夫。

二年夏六月。赦天下。問民所疾苦。

三年春正月。泰山有大石自立。髙丈五尺。大四十八圍。入地八尺。三石爲足。石自立後。有白頭烏數千。下集其旁。昌邑社中枯木復生。上林苑中枯柳。斷而自起。復生。有虫食其葉成文。曰公孫病已當立。符節令魯人眭弘治春秋。曉災異。上書言大石自立。僵柳復起。當有匹庶爲天子者。枯樹復生故廢之家。公孫氏當復興乎。漢家承堯之後。有傳國之運。當求賢人。禪帝位以退。自封百里。以順天命。孟意亦不審知其所在。孟坐誤妖言惑眾伏誅。及宣帝起民間而立。以弘子爲郎。冬。遼東烏丸反。天子拜範明友爲度遼將軍擊之。斬首六千餘級。獲三王首。

四年春正月甲戌。丞相車千秋薨。千秋者。本齊田氏也。以年老。上優之。得乘小車上殿。故世謂之小車丞相。因氏焉。二月乙丑。禦史大夫王欣爲丞相。欣始爲範陽令。暴勝之爲直指使者。欲斬之。欣解衣伏躓。仰曰。使者專殺生之柄。威震郡國。今斬一欣。不足以增威。不如特有所寬。以明恩貸。今盡死力。勝之遂赦之不誅。薦欣。徵爲右輔都尉。遂進至丞相。大司農楊敞爲禦史大夫。夏四月。渡遼將軍範明友。以破烏丸功。及前定益州功。封平陵侯。平樂監傅介子使持節。誅樓蘭王。是時樓蘭殺漢使者。介子自請於霍光曰。願往殺之。以威示諸國。於是齎金幣。揚言以賜外國。樓蘭王不承之。介子陽引而西。曰。天子以金幣賜諸國。而不來。我將西矣。多出金幣以示其驛使。樓蘭王貪漢物。因往見使者。介子言。天子使我私報王。隨介子入帳中。屏人語。壯士二人從後刺之。刃交於胸。左右皆散走。介子告諭。以王負漢罪大矣。天子遣我誅王。當更立太子前在漢者。漢兵方至無敢動。動則滅國矣。遂立其王子安師。持斬王首。歸懸北闕。封介子爲義陽侯。五月丁亥。孝文廟正殿災。六月赦天下。

五年春正月。廣陵王來朝。秋罷象郡。冬十一月大雷。十二月庚午。丞相王欣薨。

六年夏。赦天下。右將軍光祿勛張安世。以宿衛忠謹。封富平侯。烏丸復犯塞。度遼將軍範明友擊之。冬十有一月乙丑。禦史大夫楊敞爲丞相。敞。華陰人也。以謹厚爲霍光所親。少府蔡義爲禦史大夫。

元平元年春二月。詔減口賦錢什三。庚辰。有流星大如月。西行。眾星皆從之。乙丑。有云如狗。朱色。尾長三丈。俠漢西行。本志以爲大星如月者。諸大臣之象也。天以東行爲順。西行爲逆。此大臣將行權以安社稷。星占曰。太白散爲天狗。爲卒起。卒起見。禍無時。大臣運柄。將安社稷。夏四月癸未。帝崩於未央宮。無嗣。大臣議所立。武帝子獨有廣陵王胥。胥本以行失道。先帝所不用。光心計不安。郎有上書。言周太王廢太伯而立王季。文王廢伯邑考而立武王。惟在所宜。𨿽廢長立少可也。廣陵不可以承宗廟。言合光心。光以書示丞相敞等。乃擢郎爲九江太守。卽日承皇太后詔。迎昌邑王賀。賀者。武帝孫。昌邑哀王子也。六月壬申。皇帝葬於平陵。賀卽位。行淫亂。光憂懣。恐及禍。以問大司農田延年。議欲以廢王。延年曰。伊尹廢太甲以安殷宗廟。後世稱忠。將軍若如此。卽漢之伊尹也。光乃引延年爲給事中。與車騎將軍張安世定謀。是時天陰。晝夜不見日月。二十餘日。賀欲出。光祿大夫夏侯勝當車諫曰。天久陰不雨。臣下有謀上者。陛下出欲何之。賀怒。縛勝以屬吏。光以爲安世泄語。安世實不知。乃召問勝。勝曰。在洪範。皇之不極。厥罰恆陰。卽有下伐上。光與安世大驚。由是重經術士。遂召丞相已下羣臣。會議未央宮。光言。昌邑王行淫亂。恐危社稷。如何。羣臣皆失色。莫敢對者。田延年前。離席按劍曰。先帝屬將軍以幼孤者。以將軍忠賢。能安劉氏也。今羣下鼎沸。社稷將危。如使漢家絕嗣。將軍𨿽死。何以見先帝於地下。今日之議。不可旋踵。羣臣後應者。臣請以劍斬之。光謝言。九卿責光是也。於是議者皆叩頭。惟大將軍命。光遂白皇太后。皇太后被珠襦。坐武帳中。羣臣已下。皆以次上殿。召昌邑王聽詔。奏曰。昌邑王典喪。服斬衰。無悲哀之心。居道上不素食。使從官略人子女。私內傳捨。引昌邑從官騶奴三百人。常與居禁闥內。戲笑殿中。爲書曰。皇帝問侍中君卿。使禦史府令髙昌奉黃金千斤贈君卿。娶妻十人。今大行在前殿。發樂府器。引納昌邑樂人鼓吹。徘徊歌舞。乘法駕驅馳北宮。召皇太后禦小馬車。使官奴騎乘遊戲。與孝昭宮人蒙等淫亂。取諸侯王列侯墨綬。以並佩昌邑郎官者免奴。卽位二十七日。使者旁午持節。詔諸官署徵發。凡一千一百二十七事。荒淫迷惑。失帝王義。五刑之屬。莫大於不孝。周襄王不能事母。春秋絕之於天下。昌邑王不可以承宗廟。當廢。臣請有司以太牢告祀髙廟皇太后詔曰可。王曰。天子有爭臣七人。𨿽無道。不失其天下。光曰。皇太后詔廢安得稱天子。遂下解玉璽組綬。奉上皇太后。王出。羣臣隨送。王西面拜曰。臣愚戇不任漢事。遂起就乘輿副車。光送至昌邑邸。光謝曰。王行自絕於天下。臣等負王。不敢負社稷。光涕泣而去。王歸昌邑。賜湯沐邑二千戶。昌邑羣臣。坐無輔導之訓。悉誅三百餘人。惟中尉王吉字子陽。郎中令龔遂字少卿。以忠直數諫。得滅死罪一等。河南王式。字翁思。爲賀師。治事使者責問式。何以無諫書。式曰。臣以三百五篇詩授王。至於忠臣孝子之篇。未嘗不反覆爲王言之。至於危亡失道之君。未嘗不流涕爲王言之。臣以三百五篇詩諫王。何以爲無書。亦得減死。爲世儒宗。初。賀之在國也。好遊獵。無節度。王吉上疏諫曰。大王不好經術。而好逸遊。伏軾蹲銜。馳騁不止。口倦於叱吒。手勤於轡箠。身勞於車輿。朝則冒霜霧。晝則犯埃塵。夏則爲大暑之所暴炙。冬則爲風霜之所偃薄。非所以養性命。隆仁義也。夫廣廈之下。旃茵之上。明師在前。勸頌在後。上及唐虞之隆。下及殷周之盛。考仁聖之風。習治國之道。欣欣然發憤忘食。日新其徳。其樂豈徒銜鑣之間哉。王每放縱失道。吉輒諫爭。龔遂亦數直諫。陳禍福。號泣。謇謇無巳。王曰。郎中令何爲哭。遂曰。臣痛社稷危也。面刺王過。王至掩耳趨走。曰郎中令善媿人。及國中皆畏憚焉。及王之徵也。吉遂又數納諫。王不能用。遂至於廢。於是迎衛太子之孫病已而立焉。是爲孝宣帝。

荀悅曰。昌邑之廢。豈不哀哉。書曰。殷王紂自絕於天。易曰。斯其所取災。言自取之也。故曰。有六主焉。有王主。有治主。有存主。有哀主。有危主。有亡主。體正性仁。心明智固。動以爲人。不以爲己。是謂王主。克已恕躬。好問力行。動以從義。不以縱情。是謂治主。勤事守業。不敢怠荒。動以先公。不以先私。是謂存主。悖逆交爭。公私並行。一得一失。不純道度。是謂哀主。情過於義。私多於公。制度殊限。政令失常。是謂危主。親用讒邪。放逐忠賢。縱情遂欲。不顧禮度。出入遊放。不拘儀禁。賞賜行私。以越公用。忿怒施罰。以逾法制。遂非文過。知而不攺。忠信壅塞。直諫誅戮。是謂亡主。故王主能致興平。治主能行其政。存主能保其國。哀主遭無難則庶幾得全。有難則殆。危主遇無難則幸而免。有難則亡。亡主必亡而已矣。夫王主爲人而後已利焉。治主從義而後情得焉。存主先公而後私立焉。故遵亡主之行。而求存主之福。行危主之政。而求治主之業。蹈哀主之迹。而求王主之功。不可得也。夫爲善之至易。莫易於人主。立業之至難。莫難於人主。至福之所隆。莫大於人主。至禍之所加。莫深於人主。夫行至易以立至難。便計也。興至福而降至禍。厚實也。其要不遠。在乎所存而已矣。𨿽在下才。可以庶幾。然迹觀前後。中人左右。多不免於亂亡。何則。沈於宴安。誘於諂導。放於情欲。不思之咎也。仁遠乎哉。存之則至。是以昔者明王。戰戰兢兢。如履虎尾。勞謙日昊。夙夜不怠。誠達於此理也。故有六王。亦有六臣。有王臣。有良臣。有直臣。有具臣。有嬖臣。有佞臣。以道事君。匪躬之故。達節通方。立功興化。是謂王臣。忠順不失。夙夜匪懈。順理處和。以輔上徳。是謂良臣。犯顏逆意。抵失不撓。直諫遏非。不避死罪。是謂直臣。奉法守職。無能往來。是謂具臣。便嬖苟容。順意從諛。是謂嬖臣。傾險讒害。誣下惑上。專權擅寵。惟利是務。是謂佞臣。或有君而無臣。或有臣而無君。同善則治。同惡則亂。雜則交爭。故明主愼所用也。六主之有輕重。六臣之有簡易。其存亡成敗之機。在於是矣。可不盡而深覽乎。

贊曰。本紀稱昔者周成王以孺子繼統。而有管蔡四國流言之變。孝昭以幼年卽位。亦有燕蓋上官逆亂之謀。成王不疑周公。孝昭卒任霍光。各因其時以成。大矣哉。承孝武奢侈余獘。師旅之後。海內虛耗。戶口減半霍光知時務之要。輕徭薄賦與民休息至始元元鳳之間。匈奴和親。百姓充實。舉賢良文學。問民所疾苦。議鹽鐵。罷搉酤。尊號爲昭。不亦宜乎。

前漢孝宣皇帝紀卷第十七皇帝初生數月。遭巫蠱事。幽於郡邸獄。廷尉監魯國邴吉。字少卿。治巫蠱事於郡邸獄。憫曾孫之無辜。擇女徒謹厚者。使保養曾孫。置閒燥處。望气者言長安獄中有天子气。於是武帝遣使者。分條中都官獄中系者。欲盡殺之。及使者至郡邸。獄官閉門拒使者曰。皇孫在此。他人無辜死猶不可。況親曾孫乎。使者自夕至明不入。還以聞。因劾奏吉。武帝亦悟。曰天使之然也。赦天下郡邸獄。巫蠱者亦不決。曾孫拘系五年。吉私給衣食。占視甚有厚恩。後收養於掖庭令張賀。嘗事衛太子。奉養曾孫甚謹。以私財供給之。旣壯。爲取暴室嗇夫許廣漢女爲妻。因依廣漢兄弟。及祖母家史氏。受詩於東海澓中翁。髙才好學。足下有毛。居止數有神光照耀。每買餅。所從買家輒大售。亦以此自怪。秋七月庚申。徵入未央殿。封武陽侯。遂卽皇帝位。見於髙廟。年十八。八月己巳。丞相楊敞薨。九月大赦天下。戊寅。禦史大夫蔡義爲丞相。年老短小。兩吏扶夾乃能行。眾庶咸曰。大將軍苟可用專制者。光聞之曰。以爲天子師。宜爲丞相。何謂乎。初義以詩授昭帝。其人守學。旡咎而已。戊辰。左馮翊田廣明爲禦史大夫。冬十有一月。立皇后許氏。羣臣方議所立。上乃求微時故劍。羣臣知其旨。乃奏立許婕妤爲皇后。父廣漢自以刑人。不宜居位。封爲昌城君。後封平恩侯。皇后歸長樂宮。長樂宮初置屯衛。

本始元年春正月。遣使者持節。詔諸郡國。謹牧養民以風化。大將軍霍光稽首歸政。上謙讓不聽。遂委任焉。事皆先聞光。然後奏禦。益封光萬七千戶。賞賜黃金七千斤。錢六千萬。雜彩繒三萬匹。奴婢百七十人。馬三千匹。甲第一區。將軍張安世封萬戶侯。其餘各以次受封。夏四月庚午地震。五月鳳皇集膠東千乘。赦天下。賜吏民爵。勿收田租賦。六月詔曰。故太子在湖。未有謚號。歲時祀。其議謚。具置園邑。有司奏請。禮爲人後者爲人之子。故降其父母不得祭。尊祖之義也。陛下爲孝昭後。承祖宗之祀。制禮不逾閫。臣愚以爲親謚。父宜曰悼考。母曰悼後。比諸侯國。置奉邑三百尺。故皇太子曰戾園。置奉邑二百家。史良姊號曰戾夫人。置守廝四十家。園置長丞周衛。奉守如法。太子有妃。有良姊。有孺子。凡二等。皆稱皇孫。史良姊者。魯國人也。兄曰恭。有三子。曰髙曾玄。後皆封列侯。悼後王氏。涿郡人。兄曰無辜。封平昌侯。次曰武。封昌樂侯。賜外祖父母號曰博平君。食邑萬一千戶。追尊外祖父母乃始爲恩成侯。詔涿郡治廝。置園邑四百家。長丞奉守如法。秋七月。立燕刺王太子建爲廣陽王。廣陵王胥少子弘爲髙密王。廷尉史鉅鹿路溫舒上書曰。臣聞齊有無知之禍。桓公以興。晉有驪姬之難。文公用霸。近世趙王不終。諸呂作亂。而孝文入爲太宗。由是觀之。禍亂之作。以開有徳也。昭帝卽世無嗣。大臣憂懣。昌邑卽位。淫亂而廢。是乃皇天所以開至聖也。夫繼變亂之後。必有雋異之徳。此聖賢所以推天命也。臣聞春秋正卽位。大一統而愼始也。陛下初登至尊。與天合符。宜攺前世之失。正受始之統。蕩滌煩文。除民疾苦。存亡繼絕。以應天意。夫獄者。天下之大命。書曰。與其殺不辜。寧失不經。今治獄者皆欲人死。非憎之也。上下相驅。以刻爲明。深者獲功名。平者多後患。故治獄者皆欲人死。非憎之也。自安之道。在人之死也。夫人之情安則樂生。痛則思死。捶楚之下。何求而不得。故囚人不勝痛。則飾妄辭以示之。吏治者利其然。則指導以明之。上奏畏卻。則鍛煉而周密內之。蓋奏者當成之時。𨿽咎繇聽之。猶以爲死有餘罪。何則。文致之法明也。語曰。畫地爲獄誓不入。刻木爲吏議不對。此皆嫉吏悲痛之辭。故曰天下之患。莫不甚於獄。上善其言。遷廣陽王和府長吏。後爲臨淮太守。治有異迹。

二年春。大司農田延年有罪。自殺。延年。齊人也。以定策安社稷。封陽城侯。官發僦民車牛三萬乘。載沙便橋下。送置陵上。車直錢一千。延年詐增車直二千。坐盜益三千萬。禦史大夫田廣明謂霍光曰。春秋之義。以功覆過。當廢昌邑王時。非田子賓。大事莫成。今縣官出三千萬錢與之。何苦乎。光曰然。子賓實勇士。當發大義時。震動朝廷。光因舉手撫心曰。使我至今日病悸。曉大司農通往就獄。得與公卿議之。延年曰。幸得縣官寬我耳。何面目入牢獄。遂自刎而死。夏四月。詔有司議孝武廟樂。六月庚午。尊孝武廟曰世宗。奏盛徳文始四時五行之舞。凡武徳昭徳盛徳之舞。所以尊祖宗也。諸帝廟皆當奉文始四時五行之舞。武帝巡狩所幸郡國。皆當立廟告祠。祠世宗廟日。有白鶴集後庭。以立世宗廟。告祠孝昭寢廟。復有雁五采集殿前。西河郡立世宗廟。有神光興於殿側。又興於房中。如鎧火狀。廣川郡立世宗廟。殿上有鐘音。房戶自開。夜有光。殿上盡明。初議立世宗廟。長信少府夏侯勝。以爲武帝多殺士眾。竭民財力。奢侈無度。不宜立廟。勝坐毀謗詔書。毀先帝不道。及丞相長史黃霸阿不舉劾。皆下獄久系。霸欲從勝受業。勝辭死罪。霸曰。朝聞道。夕死可矣。勝賢其言。遂授霸尙書。系更再冬。講不怠。會赦。勝出爲諫議大夫給事中。薦霸揚州刺史。霸。字次公。淮陽人。勝字長公。夏侯始昌之族子。勝爲人質朴無威儀。見上時。誤謂上爲君。或自稱字上前。上更以是親信之。嘗見出道上語。上聞而讓之。勝曰。陛下言善。臣故揚之。堯言布於天下。至今誦之。臣以可傳故耳。朝廷每有大議。上謂勝曰。先生通正言。無懲前事。初皇太后聽政。霍光以令太后從勝受尙書。及勝卒。太后縞素五日。儒者以爲榮。

三年春正月癸亥。皇后許氏崩。初霍光夫人顯有小女。欲貴。皇后當產疾。顯陰使醫淳於衍行毒藥。後有人上書。告諸醫治疾無狀者。皆收系。顯恐急。具狀諮光。因曰旣已失計爲之。無令吏急衍。光驚愕默然。後奏上。置衍勿論。事不發覺。夏大旱。五月﹑禦史大夫田廣明爲祁連將軍。與蒲類將軍趙充國。虎牙將軍田順。度遼將軍範明友。前將軍韓增。凡兵十五萬。與校尉常惠。持節護烏孫兵。並擊匈奴。初匈奴數侵邊。又西伐烏孫。武帝欲與烏孫共擊匈奴。故以江都王建女細君爲公主。妻烏孫昆彌。昆彌以馬千匹爲聘禮。漢爲公主備屬官。內官侍禦數百人。公主自爲宮室居。歲時與昆彌飲食言語不通。公主悲愁。上聞而憐之。間歲遣使者。遺之甚厚。細君卒。復以楚王戊之孫女解愁。爲公主以繼之。於是匈奴復侵烏孫昆彌。昆彌與公主上書。請共擊禦奴。烏孫自將五萬騎。常惠與烏孫獲匈奴父行與嫂。名王都尉已下。四萬餘級。牛馬駱駝七十餘萬頭。烏孫皆自取其虜獲。時匈奴聞漢大出兵。皆將老弱。驅畜產遠遁逃。故漢軍所得少。而祁連將軍。虎牙將軍有罪。皆自殺。常惠封長羆侯。匈奴由是人民畜產死亡者眾。而國虛耗矣。其冬單於自將擊烏孫。會天大雨雪。一日深一丈餘。匈奴人民畜產凍死。還者十無一二。於是丁零乘弱攻其北。烏丸入其東。烏孫入其西。又重以饑餓。死者十三。匈奴大困。諸國羈屬者皆瓦解。攻盜不能治。匈奴遂弱矣。六月乙丑。丞相蔡義薨。甲辰。長信少府韋賢爲丞相。大司農魏相爲禦史大夫。

四年春正月。遣使賑貧民。減大官。損膳省宰。樂府減樂人。三月乙亥。立皇后霍氏。光女也。賜丞相已下至郎吏。金帛各有差。赦天下。夏四月壬寅。郡國四十九地震。或山崩泉出。宗廟隳落。上素服避正殿。五月大赦。鳳皇集北海安丘。秋。廣川王去有罪。廢徙上庸。自殺。去者。惠王越之孫。初事師受易。師數諫正之。去後以師爲內史掾。師數使內史禁切王家。欲以示正之。去怒。陰使人殺師父子。不發覺。其後用幸姬昭信等之讒。殺姬昭平等二人。恐語泄。復殺婢三人。昭信又曰。夢見昭平等。去曰。虜乃敢復見。不畏我邪。掘屍皆燒之爲灰。後立昭信爲後。又陰譖幸姬陶望卿。疑與郎吏有私。去卽祼望卿。令諸姬各持燒鐵共灼之。望卿走投井未死。割其唇鼻。斷其舌。昭信與去共支解。置大鑊中。又取桃灰毒藥並煮之。連日復殺其女弟都。後去數召姬榮愛。與之飲酒。昭信讒之。投井中。出之未死。燒刀灼潰兩眼。生割兩股。銷鉛錫灌口中。愛死。支解。以棘埋之。諸得幸者。昭信見讒殺凡十四人。皆埋宮中。昭信又謂去曰。諸姬淫佚難禁。請閉諸捨門。無令得妄出入。使其大婢爲僕射。主外永巷。盡閉封諸捨門。上鑰於太后。太后置酒。乃召見昭信與去。從十餘婢。傳歌遊戲。望卿母求二女屍。昭信令奴殺之。後捕奴。得辭伏狀。內史相劾狀奏之。有司請捕誅去。上不忍致法。廢徙之蜀。昭信棄市。

地節元年春正月。有星孛於西方。太白二丈。本志云。太白爲天之將軍。彗孛加之。埽滅之象也。三月。假郡國貧民田。夏六月。詔宗室。屬籍未盡而罪絕者。復屬使得自新。冬十有一月。楚王延壽謀反。自殺。十有二月癸亥晦。日有食之。

二年春正月庚午。大司馬將軍霍光疾病。上自臨問。爲之涕泣。及薨。皇太后親自臨喪。太中大夫禦史持節護喪事。中二千石治幕府墓廝。上賜金錢繒絮繡被百領。衣五十篋。璧玉珠璣玉含。椊棺便房黃腸題湊各一具。樅木外藏槨一十五具。東園溫明祕器。皆如乘輿制度。載光柩以轀輬車。黃屋左纛。發材官輕車北軍五校士軍陣至茂陵。以送葬。謚曰宣成侯。疇其爵邑。復其後世。如蕭相國。子禹嗣爲左將軍。復使光兄子云。侍中奉車都尉云弟樂平侯山。領尙書事。示不專政。以優崇霍氏也。夏四月戊辰。立皇太子。大赦天下。霍光旣薨﹑光夫人顯攺光生時所造塋制。而更奢大之。起出三闕。築神道。北臨昭臺。南出罘罳。盛飾輦道。通屬永巷。而幽良人婢妾以守之。廣治第捨。作乘輿駕輦。加畫繡茵馮。黃金塗。韋絮薦輪。侍婢以五彩絲挽顯於第中遊戲。與光所幸監奴馮子都淫。而禹山等繕治第宅。走馬馳逐。及山兄冠軍侯云。當朝謁。數稱疾。私出遊獵。或遣蒼頭代朝謁。莫敢譴者。而顯及諸女。晝夜出入長信宮殿中無度。及上立太子。顯怒不飲食。歐血三日。曰此乃民間子。安得立。後有子。反當爲王邪。後教皇后鳩太子。皇后數召太子賜食。阿保必先嘗之。後挾毒藥不得行。霍氏與禦史大夫家爭道。欲蹋大夫門。禦史叩頭謝。奴乃去。其放縱如此。禦史大夫魏相上書。言霍氏驕奢。恐浸大不可得制。宜有損奪其盛權。以固萬世之基。全功臣之後。又故上事。皆有二封。其一封錄尙書事。當先發。所言不善。輒不奏。相復白去副封。以防壅塞。上善之。詔相給事中。相字弱翁。濟陰人也。於是上親政事。羣臣得以徑奏封事。上五日一聽朝。丞相以下。各依職奏事。采納其言。考試功能。侍中尙書𨿽功勞當遷。輒厚加賞賜。不數攺易。樞機周密。品式具備。是以上下相安。莫有苟且之意。及拜刺史郡守。輔相輒親見問。觀其所由。退而考察其行。以質其言。有名實不相應者。必知其所以然。上嘗曰。庶民所以安於田裏。而無怨恨太息之心者。政平訟理也。與我共此者。其惟良二千石乎。以爲長吏者。民之本也。數變易則下不安。民知其上久。不敢欺罔。則民從化。故二千石不可數遷徙。有治理之效者。輒璽書勉勵。增秩賜金。或爵至關內侯。公卿缺。輒選所長而遷次用之。故民安其上。吏勸其業矣。時頗修武帝故事。宮室車服。盛於昭帝時。任用能吏。諫議大夫王吉上書曰。今世俗吏治民者。非有禮義仁信稱旨。可世世通行者也。徒設刑以守之。欲以爲治者。不知其所由。意以爲穿鑿。各取一切。是以百里不同風。千里不同俗。國異政。人殊俗。詐僞萌生。刑罰無極。質朴日消。恩愛浸薄。孔子曰。安上治民。莫善於禮。非虛言也。願陛下承天心。發大義。與大臣公卿。延及儒生。述禮樂。明王制。驅一世之民。致於仁壽之域。則治何以不若成康。壽何以不若髙宗。竊見當世趨務。不合於道者。謹以條奏。吉又以世俗嫁娶太早。未知有爲父母之道而有子。是以教化不明。而人多夭。聘妻送女無節。則貧人恥不相及。故有不舉子者。夫得任子弟爲官。失舉賢之義。又漢家列侯尙公主。諸侯列國。入承公主。使男事女。夫屈於婦。逆陰陽之位。皆宜攺正。時上不納吉言。乃謝病歸。

荀悅曰。尙公主之制。人道之大倫也。昔堯釐降二女於嬀汭。嬪於虞。易曰。帝乙歸妹。以祉元吉。春秋稱王姬歸於齊。古之達禮也。男替女淩。則淫暴之變生矣。禮自上降。則昏亂於下者眾矣。三綱之首。可不愼乎。夫成大化者。必稽古立中。務以正其本也。凡吉所言。古之道也。

三年春正月。詔曰。膠東相王成。勞來不怠。流民自至者八萬餘口。治有異等。其秩成中二千石。賜爵關內侯。夏四月戊辰。車騎將軍光祿勛張安世爲大司馬。車騎將軍如故。京師大雨雹。大行治禮丞蕭望之上疏。願口陳災異。上在民間時。素聞蕭長倩名。曰此東海蕭生邪。問其狀。對曰。春秋魯昭公三年大雨雹。是時季孫專權。卒逐昭公。向使魯公察其變。宜無此害。附枝大者敗本心。私家盛者公室危。陛下以聖徳居位。思政求賢。此堯舜之用心也。然祥瑞未臻。陰陽不和。是大臣任政。一姓專權之所致也。惟明主親萬機。舉賢良。以爲腹心。公道立則姦邪塞。姦邪塞則私權廢矣。對奏。拜望之爲謁者。是時招賢良。納直言。多上書言便宜者。輒下望之問狀。或用或罷。所獻奏皆可。望之遷諫議大夫。丞相司直。歲中三遷。初霍光秉政。長史邴吉。薦王仲翁與望之等數人。時吏民見光者。皆露索去刀兵。兩吏挾持之。望之獨不聽。自引出閣。光令吏勿持。旣見。責曰。將軍輔翼幼君。將流大化。是以天下之士。延頸企踵。爭願自效。令士見者皆露索挾持。恐非周公輔相成王之禮。致白屋之意也。於是光獨不用望之。而仲翁等皆補大將軍吏。二歲間。仲翁至光祿大夫給事中。而望之以對策甲科。爲郎署小苑東門長。仲翁出。從傳呼甚寵。顧謂望之曰。不肯碌碌。反抱關木。望之曰。各從其志。望之復失郎。至是乃得用焉。是時光兄子中郎將冠軍侯云。樂平侯山。皆以過就第。山陽太守張敞上書曰。臣聞公子季友有功於魯。大夫趙衰有功於晉。大夫田寬有功於齊。皆疇其官位。延及子孫。後田氏篡齊。趙氏分晉。季氏專魯。仲尼作春秋。迹盛衰。譏世卿尢甚。今朝臣皆明言陛下褒寵大將軍以報功徳。足矣。宜罷王侯皆就國。明詔以恩徳不聽。羣臣以義固爭之。久而後許之。天下必以陛下爲不忘功徳。而以朝臣爲知禮。今朝廷不聞直聲。而令明詔自親其文。非策之得者也。今兩侯已出。人情不能相遠也。以臣心度之。大司馬及其枝屬。必有畏懼之心。夫近臣自危。非完計也。上善其言。五月甲申。丞相韋賢以老病。錫金鞍車駟馬。薨於家。子弘爲太常丞。賢以弘當爲嗣。太常職當陵廟。煩劇多過。敕令自免。弘懷讓不去官。及賢病篤。弘坐宗廟事系獄。未決。室家問賢當爲後者。賢恚恨不肯言。於是門下生。與賢宗家計議。共矯賢令。使家丞上書。言大行以小子河南都尉玄成爲後。玄成聞當嗣。卽徉狂。驗。不得已乃使封爵。上髙其行。以玄成爲河南太守。弘爲大都尉。遷爲東海太守。後玄成爲列侯。侍祠孝惠廟。雨淖。不駕馬車。而騎馬至廟下。削爵爲關內侯。玄成自傷貶父爵。乃爲詩自責曰。惟我小子。不肅會同。墜彼輿服。黜此附庸。赫赫顯爵。自我墜之。微微附庸。自我招之。誰爲忍愧。寄之我顏。孰將遐狂。從之夷蠻。於赫三事。匪俊匪作。於蔑小人。終焉其度。誰謂華髙。跂其齊而。誰謂徳廣。厲其庶而。譽我小子。不貳其尢。墜彼令爵。由此擇辭。四方羣後。我監我視。威儀輿服。惟肅是履。六月壬申。禦史大夫魏相爲丞相。太子太傅邴吉爲禦史大夫。少傅東海疏廣。字仲翁。爲太子太傅。平恩侯許伯爲太子少傅。以太子尙幼。伯欲使其弟舜監護太子家事。上以問廣。廣對曰。太子國儲副君。官屬師友。必取天下英俊。不宜獨親外家。且太子有太傅有少傅。官屬以備。今復取舜監護家事。非所以廣太子徳於天下也。上善其言而止。廣兄子受爲太子家令。亦恭謹而好禮。上幸太子宮。受迎謁應對。及置酒侍宴。奉觴上壽。辭禮閒雅。上甚歡悅。頃之拜受爲少傅。父子並爲師傅。每朝。太傅在前。少傅在後。朝廷以爲榮。九月壬辰地震。冬十月。詔舉方正直言極諫之士。罷車騎將軍右將軍屯兵。詔池苑未幸禦者。假與貧民。郡國宮館勿修治。流民還鄕者。假公田貸種食。且勿算事。冬十有一月。詔郡國舉孝弟有行義者各一人。十有二月。初置廷尉平四人。秩六百石。諫議大夫鄭昌上疏言。今明主躬垂明聽。𨿽不置廷尉平。獄將自正。若開後嗣﹑不若刪定律令。律令一定。愚民知其所避畏。姦吏無所弄權柄。今不正其本。而救其末。世衰毀。則廷尉平招權而爲亂首矣。省汶山郡。並蜀郡。

前漢孝宣皇帝紀卷第十八四年春正月。封蕭何孫建爲酇侯。詔民有太父母父母喪。勿徭事。夏五月。山陽濟陰雹如雞子。地深一尺五寸。殺二十餘人。飛鳥皆死。詔曰。自今子有匿父母。妻匿夫。孫匿太父母。皆勿治。其父母匿子。夫匿妻。太父母匿孫。罪殊死以下。皆詣廷尉以聞。立廣川惠王孫文爲廣川王。秋七月。大司馬霍禹謀反誅。初霍氏顯殺許後。事頗漏泄而未察。上乃徙霍氏諸女婿在內。及爲將校者。皆爲郡守。更以禹爲大司馬。罷其屯兵。霍氏由是恐懼。而顯乃以許後事告禹等。禹等驚恐曰。縣官所以斥逐諸女婿。必以是故也。霍云所親張放。謂云曰。可令太夫人言於太后。先殺丞相及平恩侯。移徙陛下。在太后耳。男子張章告之。事下廷尉。執金吾捕霍山及張放等。後有詔勿捕。山等愈恐。曰惡端已見之。久尢未發。發卽族我矣。不如先之。遂謀反。令太后爲博平君置酒。召丞相平恩侯。因令其女婿光祿勛範明友等。承太后制。引斬丞相平恩侯。因廢帝而立禹。會發覺。雲山明友等自殺。禹具五刑。顯腰斬。先是禹夢見第門皆壞。有人發第端門屋瓦。投之地。就視之則不見。先是茂陵徐福上疏曰。霍氏太盛。陛下卽愛厚之。宜以時抑割。無令亡。書三上。輒不報聞。霍氏旣誅。而告霍氏反者。金安上等五人皆封侯。或爲徐生上書曰。臣聞客有過主人者。見其竈直突。旁有積薪。客曰。更爲曲突。遠徙其薪。不者恐有火患。主人不聽。俄而其家失火。鄰人救之。幸而得息。於是殺牛置酒謝其鄰。灼爛者在上。其餘以功次坐。而言曲突者不得與焉。或謂主人曰。向使聽客之言。不費牛酒。終無火患。今論功請客。不及曲突徙薪。曲突徙薪。反無恩澤。焦頭爛額。復爲上客邪。主人乃悟而請之。向使徐福之言早行。國無列土之費。而臣亡逆亂之敗矣。上乃賜福帛千匹。以爲郎中。初。禹與張安世長子千秋俱爲郎中。將兵從擊匈奴還。霍光問千秋戰鬥方略。山川形勢。千秋口對兵事。畫地成圖。無所忘失。光復問禹。禹不能對。光由是賢千秋。以禹爲不才。乃嘆曰。霍氏世衰。而張氏興矣。八月己酉。皇后霍氏廢處昭臺宮。九月詔曰。今系者或以笞無辜。饑寒凍死獄中。何爲用心逆人道也。朕甚痛之。其令郡國歲上系囚。以笞掠若病死者。所坐名縣爵裏。丞相禦史課殿最以聞。十有二月。淸河王延年有罪。廢遷防陵。渤海太守龔遂。以治民有績徵。先是渤海左右數郡歲饑。盜賊並起。二千石不能禁。遂以選爲太守。時年七十餘。形貌短小。上望而心輕之。問遂曰。渤海擾亂。將何以息其盜賊。遂對曰。渤海遐遠。不沾聖化。其民困於饑寒。而吏不卹。故使陛下赤子。盜弄陛下之兵於潢池中爾。今欲使臣勝之邪。將安之邪。上聞遂對甚悅。曰。選用賢良。故欲安之也。遂曰。臣聞治亂民。猶治亂絲。不可急也。惟緩之然後可治。臣願陛下詔丞相禦史。且勿拘臣以文法。得一切以便宜行事。上許之。加錫黃金。未至郡。郡界遣兵以迎遂。遂於是移書。罷追捕盜賊。吏民諸持鋤鉤田器。皆爲良民。吏無得問。持兵者乃爲盜賊。悉遣迎兵。爲單車至府。郡中翕然。盜亦皆罷。又多劫掠。聞教令卽時解散。皆持鋤鉤。於是郡內悉平。民安土樂業。乃開倉廩。假貸貧民。選用良吏。慰安收養焉。齊俗奢侈。好爲末技。不作田種。遂乃躬率以節約。使民賣刀劍。買牛犢。曰何爲帶牛而佩犢乎。勸民農桑。課民收劍。數年之間。民皆富足。而獄訟息止。上徵遂到。將見。議曹掾王生謂遂曰。天子卽問君何以爲理者。君宜曰皆聖主之徳。非小臣之力也。上嘉其言有讓。嘆曰。君安得長者之言而稱之也。遂對曰。議曹掾教戒臣。上拜遂爲水衡都尉。而王生爲水衡丞。以褒顯遂。

元康元年春正月。龜玆王及其夫人來朝。龜玆夫人。卽烏孫公主女也。自以得尙漢外孫。故請朝。上納之。贈賜甚厚焉。號夫人曰公主。龜玆王樂漢衣服制度。歸國。治宮室。作徼道。周衛。出入傳呼。撞鐘鼓。如漢家儀。外國爲之語曰。驢非驢。馬非馬。龜玆王。所謂騾也。以杜陵東原上爲初陵。更名杜縣爲杜陵。徙丞相將軍列侯吏二千石貲百萬者於杜陵。鳳皇集太山陳畱。甘露降於未央宮。三月。赦天下徙勤事者。賜吏民爵。鰥寡孤獨帛。夏五月。立皇考廟。益奉明國百戶。爲奉明縣。有司奏言。禮。父爲士。子爲天子。祭以天子。悼考園宜稱尊號曰皇考。立廟置縣。尊戾夫人曰戾太后。置園廟奉邑。益戾園各滿三百家。復髙祖功臣絳侯周勃等三十六人子孫。世世勿絕嗣。其無適後者。復其次。秋八月。詔舉通文學者。冬置建章衛尉。

二年春正月。詔曰。書曰。文王作罰。刑玆無赦。今吏修身奉法。未能有稱。朕甚憫焉。其赦天下。厲精更治。二月乙丑。立皇后王氏。賜丞相已下至郎從官。錦帛各有差。王氏之先。有功於髙祖。賜爵關內侯。至王皇后父奉光。上在民間時與相識。有女當適人。夫輒死。及上卽位。乃納之後宮爲婕妤。是時諸愛寵婕妤皆有子。上懲霍后之欲鴆太子也。以王婕妤無子有寵。乃立之。以母養太子。封父奉光爲卬城候。夏五月。詔曰。吏用法式。或以心巧。析律二端。深淺不平。增辭飾非。以成其罪。奏不如實。上無由得知。或擅興徭役。飾廚傳。稱過客。越職逾法。以取名譽。二千石皆察官屬。勿用此人。今民頗被疾疫之災。其令郡國被災甚者。無出今年租。詔曰。聞古者天子之名。難知而易諱。而今百姓。多上書觸諱以犯罪。朕甚憐之。其攺諱詢觸諱在令前。赦之。冬京兆尹趙廣漢有罪。腰斬。廣漢字子都。涿郡人也。坐殺人不辜。丞相按驗之。廣漢疑丞相夫人殺侍婢。以此脇丞相。丞相按之甚急。廣漢乃將吏突之丞相府。召其夫人跪堂下。收奴婢十餘人考問其事。丞相上書自陳曰妻實不殺婢。婢有過自殺耳。丞相司直劾奏廣漢。摧辱大臣。欲以劫持。奉公不道。上乃下廣漢廷尉獄。又坐殺人不辜治罪。吏民守闕號泣者數萬人。初。廣漢爲京兆尹廉明。抑疆扶弱。小民得職。而吏士盡心。其盜賊姦邪。纖微皆知之。長安少年數人。會窮裏空捨。謀欲劫人。語未及竟。廣漢知之。使吏捕治之。具伏。富人蘇回爲郎。二人私劫質之。有頃。廣漢至。曉賊曰。釋質束手。善相遇。幸逢赦。賊驚愕卽出叩頭。廣漢爲跪謝曰。幸全活郎。甚厚。遂送獄。敕吏謹遇之。給酒肉。冬當斷。預爲調棺斂具。皆曰死無所恨矣。廣漢嘗召湖都亭長。湖亭長西經界上。界上亭長戲曰。爲我通問趙君。湖亭長至。廣漢曰。界上亭長謝我。何故不爲致問。其摘姦發伏如神。皆此類也。廣漢奏令長安遊徼獄秩百石。其後百石吏皆差自重。不敢枉法。京兆淸正。長老稱之。以漢興京兆尹無及廣漢者。百姓追思而歌之。初爲潁川太守。誅大姓首惡。郡中震栗。一切治理威名。流聞匈奴。及匈奴降言者。匈奴中皆聞廣漢。然好用新進少年。率多果敢之計。侵犯貴戚大臣。卒以此敗焉。車師王烏貴靡初和於匈奴。後降漢。又恐匈奴攻之。懼而奔烏孫。漢使者鄭吉田於渠黎。乃迎車師王妻子。傳送長安。賞賜甚厚。四夷朝會。常尊顯而示之。乃立車師太子軍宿爲車師王。徙居渠黎。而吉等田車師故地。匈奴爭之。而攻漢屯田者。趙充國等議欲因匈奴衰弱。出兵擊之。丞相諫曰。臣聞救亂誅暴。謂之義兵。兵義者王。敵加於已。不得已而應之者。謂之應兵。兵應者勝。爭恨小故。不勝憤怒者。謂之忿兵。兵忿者敗。利人土地寶貨者。謂之貪兵。兵貪者破。恃國家之大。矜人民之眾。欲見威於敵者。謂之驕兵。兵驕者滅。此非但人事。乃天道也。自頃匈奴常有善意。所得漢民。輒奉歸之。未有犯於邊境。𨿽爭田。車師故地。不足以置意。中國今諸將軍。欲興兵入奪其地。臣愚不知此兵欲何名也。今邊境困乏。難以動兵。軍旅之後。必有凶年。言民以愁苦之气。傷陰陽之和也。兵出𨿽勝。必有後憂。今郡國守相。率多不精選。風俗尢薄。水旱不時。郡國盜賊繁多。今左右不憂。乃欲發兵報纖微之忿於遠夷。此乃所謂季孫之憂。不在顓臾。而在蕭墻之內也。上乃棄車師之地。丞相又奏言古有羲和之官。以承四時之節。以敬授民事。人君動靜。奉順陰陽。則和气應而災害不生。自髙皇帝時。有主四時之官。臣願陛下選用明經通知陰陽者四人。各主一事。明言所職。以順陰陽。上從之。丞相敕掾吏案事郡國。若休告還府。輒白四方得失異聞。盜賊災變。輒奏言之。以廣視聽。是歲烏孫昆彌上書。願以漢外孫楚公主子元貴靡爲嗣。得復尙漢公主。上以楚公主弟子相夫妻之。送至燉煌。聞烏孫昆彌死。元貴靡不得立。乃還。答公主侍者馮嫽。常持節爲漢公主使外國。外國敬信之。號曰馮夫人。上乃徵馮夫人問烏孫狀。而遣謁者送馮夫人軺車持節。詔昆彌烏孫就居。以爲小昆彌。而立元貴靡爲大昆彌。兩昆彌之號。自此始也。

三年春。神雀集泰山。有鳥五色。以萬數。飛過京師。翺翔屬縣。賜諸侯王將軍列侯二千石。至郎從官。帛各有差。賜天下吏民爵。鰥寡孤獨髙年帛。三月詔曰。蓋聞象有罪而舜封之有痺。骨肉之親。放而不誅。其封故昌邑王賀子爲海昏侯。又曰。禦史大夫邴吉。中郎將史魯。史玄。長樂衛尉許舜。侍中光祿大夫許延壽。皆與朕有舊恩。故掖廷令張賀。輔導朕躬。厥功茂矣。詩不云乎無徳不報。其封賀子侍中中郎彭祖爲陽都侯。追謚賀爲哀侯。吉魯玄舜延壽皆列侯。故人及郡邸獄復作。嘗有阿保之功者。皆以差受祿賜。是時掖宮婢名則。令民夫上書自陳。嘗有阿保之功。下掖庭令問則。則辭引禦史大夫邴吉知狀。吉識之。謂則曰。汝嘗坐養皇孫不謹。督笞之。安得有功。獨渭城胡組。惟陽郭徵卿有恩耳。詔求組徵卿皆已死。有子孫皆受厚賞。免則爲庶人。賜錢十萬。上見具問則。乃知吉有舊恩。賢其不言。會吉病篤。封吉爲博陽侯。就加印綬。及其生存也。太子太博夏侯勝曰。臣聞有陰徳者。必饗其樂。以及子孫。今者吉未獲報。而病甚。非其死疾也。後吉瘳。上書固辭封。上不聽。及杜陵陳遂。字長子。上微時。與上遊戲博奕。數負遂。上卽位。稍見進用。至太原太守。乃遂賜璽書曰。制詔太原太守。官尊祿重。可以償遂博負矣。妻君寧時在旁知狀。遂乃上書謝恩。曰事在元平元年赦前。其見厚如此。元帝時。遂爲京兆尹。後至廷尉。遂孫遵。字孟公。以好賓客著名。身長八尺餘。容貌甚偉。貴戚豪傑。咸敬重之。所在輻輳。莫不震動。爲河南太守。作私書與京師故人。召善書吏十人於前。遵憑兒口授與書吏。且省官事。書數百封。親疏各有意气。海南人大驚。性善書。與人尺牘。莫不藏之以爲榮。然好酒奢放。不拘禮度。與張敞之孫張竦。字伯松。相善。而竦好學問。節約自守。並著名字。仕宦相及。遵謂竦曰。足下苦身自約。而我放意自恣。官爵功名。不減於子。而我獨差樂。顧不優邪。竦曰。人各有長短。子欲學我亦不能。吾欲效子亦敗矣。夏六月。立皇子欽爲淮陽王。欽者。張妤婕之子也。好經學法律。聰達有才。上甚愛之。而張婕妤最幸有寵。上有意欲立張婕妤子欽。然以太子起於細微。上少時依許氏。及卽位而許後已殺死。故不忍廢也。是歲皇太子冠。旣學通論語孝經。太傅疏廣謂少傅受曰。吾聞知止不辱。知足不殆。功成名遂而身退。天之道也。卽日廣受俱謝病。上疏乞骸骨。上以其年老。皆許之。賜黃金各二十斤。而皇太子贈以金五十斤。公卿大夫。故人邑子。爲祖道於東都門外。送者車數百兩。及道路觀者。莫不嘆息。皆曰賢哉二大夫。廣受旣歸東海。令其家供酒食。諸族人鄕裏相與娛樂。數問其家金盡未。昆弟諸老。謂宜爲子頗立產業。廣曰。吾自有舊田廬。子孫勤力於中。足以供衣食。今復增益之。但教子孫怠惰耳。賢而多財。則損其志。愚而多財。則益其過。且夫富者人之所怨。吾旣無以教化其子孫。不欲益其過而生其怨。及此金者。聖主所以惠老臣也。故樂與其鄕黨宗族。共受其賜。以盡吾餘日。不亦可乎。於是宗正陽成侯劉徳者。辟彊之子也。亦抑損自守。家產不過百金。余與昆弟賓客。終不積財。霍光秉政。欲以女妻徳。徳不敢娶。畏盛滿也。好黃老術。有智略。少時數召見。武帝謂之千里駒。徳治淮南獄。盡得淮南祕書。徳小子向。字子政。幼而誦習之。以爲奇。奏言黃金可成。上令向典尙方鑄作事。費金甚多。不驗。向坐僞鑄黃金。下獄當死。徳上書訟向。有司奏徳訟子罪。失大臣之體。會徳病卒。上亦奇向有才。得減死論。後立谷梁春秋。上因令向受谷梁春秋傳。與諸儒講五經於石渠。拜郎中給事黃門。遷諫議大夫給事中。向後爲宗正。向爲人簡易。無威儀。廉淸樂道。不交接世俗。專精思於經術。晝讀書傳。夜觀天文。或寢不達旦。

四年春正月。詔曰。朕惟耋老之人。髮齒墮落。血气衰微。亦無暴虐之心。今或罹文法。拘執囹圄。不終天命。朕甚憐之。自今以來。諸年八十以上。非誣告殺傷人。他皆勿坐。遣太中大夫李彊等十二人。循行天下。存問孤寡。觀風俗。察吏治得失。舉茂才異論之士。二月。河東霍徵史等謀反誅。三月詔曰。乃者神雀五采以萬數。集長樂未央北宮髙寢甘泉泰畤殿中。及上林苑。朕之不逮。寡於徳厚。屢獲嘉祥。非朕之任。其賜天下吏民爵。三老孝弟力田。鰥寡孤獨各有差。秋八月。賜功臣適後黃金。人二千斤。賜故右扶風尹翁歸子黃金百斤。以奉其祭祀。翁歸。字子沈。其淸潔語不及私。溫良謙退。不以行能驕人。然任刑威。京師畏之。其姦邪遊俠。皆有名藉。盜賊發。其比伍輒使以類推迹其所過抵。率常如其言。初。田延年爲河東太守。召見故吏五六十人。令有文者東。有武者西。翁歸獨伏不肯起。將曰。文武兼備。惟所施設。延年乃與語。大奇之。自以爲不及。翁歸遂舉孝廉。後爲東海太守。過辭廷尉。於定國欲以邑子二人囑託。且令坐後堂待見。及與翁歸語終日。不敢見之。己而謂其邑子曰。此賢將。汝不任事也。且不可幹以私。丙寅。大司馬衛將軍張安世薨。安世以大司馬領尙書事。職典樞機。謹愼周密者。定大政已決。輒稱病出。聞有詔令乃大驚。使吏之丞相府問焉。自朝廷大臣。莫知其預議也。常有所薦。其人來謝安世。安世大恨之。以爲舉能達賢。豈有私謝邪。後絕不通。有郎功髙不調。自言安世。安世曰。以君之功髙。明主所知。絕不許。已而郎果自遷。幕府長史或謂安世曰。將軍爲明主股肱。而士無所進。議者以爲譏。安世曰。明主在上。賢不肖較然。人臣自修而已。安知士而薦之。其匿名迹。遠權勢。皆如此。然安世家僮七百人。各有技巧。積累纖微。故能殖其貨。富將擬過霍氏。然身衣戈綈。夫人紡績。車服甚節。安世薨。子延壽爲嗣。自以身無功徳。何以久堪先人大國。數上書讓減戶邑。又因從弟陽都侯彭祖。口陳至誠。彭祖。初上微時。與同硯席讀書。上親之。上以延壽爲有讓。乃徙封平原侯。戶口如故。租稅減半。遣使至烏孫求車師前王。是歲車師王烏貴靡自烏孫至。賜第捨。令與妻子居。是時比年丰。嘉谷玄稷。降於郡國。金芝九莖。產於函徳殿銅池中。九眞獻奇獸。南郡獲白虎。獻其皮骨爪牙。神雀仍集。

前漢孝宣皇帝紀卷第十九神雀元年春正月。行幸甘泉。郊泰畤。三月行幸河東。祠后土。賜天下勤事吏及民爵。鰥寡孤獨髙年帛。所賑貸貧民勿收。行所過無出田租。詔曰。夫江海﹑百川之大者。今闕無祀。其令祠官以時祠江海及洛水。膠東王相張敞爲京兆尹。敞字子髙。河東人。先是敞爲洛陽太守。郡內淸治。上書自請曰。山陽戶九萬三千。計盜賊未得者十七人。他課皆如此。臣久居閒處。而忘國事。非忠臣也。請治劇郡。時膠東盜賊並起。長吏不能治。乃拜敞爲膠東王相。至郡。明設購賞。開賊盜令相捕斬除罪。吏追捕有功。上名尙書。調補縣令者數人。國中淸平。王太后數遊獵。敞上書諫曰。臣聞秦王好淫聲。華陽後爲之不聽鄭衛之曲。楚莊王好畋獵。樊姬爲之不食鳥獸之肉。口非惡甘旨。耳非惡絲竹也。所以抑心意。絕嗜欲者。將欲率二君全宗祀也。禮。君母出門則乘軿輜。下堂則從傅母。進退則鳴佩玉。內飾則結紉綢繆。此則至尊至貴。所以自斂制。不自恣縱之義也。今後姿質淑美。慈愛寬仁。諸侯莫不聞之。而少以畋獵從恣爲名。於是以此上聞。亦未宜也。惟觀覽於往古。合行於來今。令后姬有法則。臣下有所稱頌。及爲京兆尹。長安多盜賊。自趙廣漢後。守尹皆不稱職。敞到則求問長安父老。偸長得數人。皆溫厚。出從僮騎。閭裏以爲長者。敞皆召見責問。赦其罪。令致諸偸。偸長曰。今君一旦召詣府。恐諸偸驚散。請一切受署。敞皆補爲吏。遣歸休。置酒。諸小偸悉賀。飲酒醉。偸長陰以赭土污其衣。吏坐裏門閱出。衣赭污者悉收。一旦乃得數百人。由此桴鼓希鳴。世無偸盜。敞治京兆。修廣漢之迹。其方略耳目不及廣漢。然頗以經術儒雅。以輔其政。不純用刑。故能免於戮。西羌反。夏四月後將軍趙充國討西羌。充國字翁孫。隴西人也。時年七十六。初出兵。上問誰可將者。充國曰。無逾老臣。願陛下以兵屬老臣。勿以爲憂。上笑曰諾。充國旣行。嘗以遠斥候爲務。行必有戰備。止必堅營壁。尢能持重。愛士卒。先計而後戰。遂至西部都尉府。日饗軍士。虜數挑戰。充國堅守。於是酒泉太守辛武賢奏。言郡兵皆屯備南山。北邊空虛。勢不能久。或曰至秋冬乃進兵。此虜在境外之策也。今虜朝夕爲寇。胡地苦寒。漢馬不能冬。屯兵在武威張掖酒泉。萬騎已上可以悉發。以七月上旬齎三十日糧。分兵並出張掖酒泉。合擊罕幵在鮮水之上者。虜以畜產爲命。今皆離散。兵出𨿽不盡誅。且奪其畜產。虜其妻子。復引軍還。冬復擊之。大兵仍出。虜必振壤。上下其書於充國。充國以爲武賢欲輕引萬騎。爲兩道出張掖酒泉。回遠千里。以一馬自馱負三十日食。爲米二斛四斗麥八斛。又有衣裝兵器。難以追逐。勤勞而至。虜必商軍進退。稍稍引去。逐水艸。入山林。隨而深入。虜必據前險。守後阨。以絕糧道。必有傷危之憂。而武賢以爲可奪畜產虜妻子。此殆空言。非至計也。又武威張掖皆當北塞。有通谷水艸。臣恐匈奴與羌有謀。且欲大入。其郡兵尢不可悉發。先零首爲叛逆。他種劫略。故臣欲捐罕幵闇昧之過。隱而勿彰。先行先零之誅以振動之。宜悔過反善。因捨其罪。選良吏撫循和輯。此全師保勝。安邊之長策也。上下其書。公卿議者。咸以爲先零兵盛。而負罕幵之助。不先破罕幵。則先零亦未可圖也。上乃拜侍中許延壽爲彊弩將軍。卽拜酒泉太守武賢爲破羌將軍。賜璽書嘉納其奏。因以書敕切讓充國曰。將軍不早及秋共水艸之利。爭其畜食。欲至冬。虜皆畜食。多藏匿山林中。依險阻。將軍士卒寒。手足皸瘃。寧有利乎。將軍不念中國之費。而欲以歲數而勝微。將軍誰不樂此者。今詔破羌將軍武賢等擊罕幵。將軍其自引兵便道西並進。𨿽不相及使虜聞東方北方兵並來。分散其心意。離其黨與。𨿽不能殄滅。當有瓦解者。勿復有疑。夏六月有星孛於東方。秋七月大旱。充國上書曰。臣前奉詔告諭罕幵。宣天子至徳。以解其謀。罕幵之屬。皆知明詔。今先零已爲寇日久。而罕幵未有所犯。今先擊罕幵。釋先零。赦有罪。誅無辜。去一難。就兩害。誠非陛下本計也。先零欲爲背叛。故與罕幵解仇結約。其心恐漢兵至而罕幵背之。先擊罕幵。而先零必救之。以堅其交。迫脇諸小國種附者稍集。虜兵浸多。用力數倍。恐國家憂累繇十年數。不一二歲而已。臣之愚計。先誅先零。則罕幵之屬。不煩兵而服之矣。以今進兵。誠未見其利。上乃璽書報從充國計擊先零。充國引兵至先零。虜久屯聚解弛。望見大軍。棄車重欲渡湟水。水道阨狹。充國曰。此窮寇不可迫也。緩之則走不顧。急之則還致死。乃徐行驅之。虜赴水溺死數百人。乃降。斬首五百餘級。虜遂敗走。獲牛馬羊十萬餘頭。車四十餘兩。兵至罕幵地。令軍無燔燒聚落。芻牧田中。罕幵羌聞之喜曰。漢兵果不擊我。豪靡忘使人來言。願得故地。充國以聞。未報。靡忘自來歸充國。充國以聞。賜飲食。遣還諭種人。罕幵竟不煩兵而降。上賜充國書。令破羌將軍爲充國副。進兵擊先零。時先零降者萬餘人。充國度其必壤。欲罷騎兵。畱屯田。或諫曰。將軍數不奉詔。一旦繡衣來責。將軍身不能自保。何國家之能安。今此利病之間。又何足爭。充國曰。是何言之不忠也。今漢兵久不決。四夷卒有動搖。相因而起。𨿽有智者。不能善其後事也。諸君徒欲自營。不爲國計也。吾固以死爭之。明主可以忠言。遂上屯田罷兵狀。奏曰。虜易以計破。難以用兵。臣愚以爲擊之不便。今吏士馬牛谷糧芻�之費甚重。轉輸不能給。願罷騎兵。畱屯田。兵士屯要害處。益畜積。省大費。謹上屯田處器用簿。上報曰。如將軍計。虜何時伏誅。兵當何時得決。其熟計復奏。充國上狀曰。帝王之兵。以全取勝。今虜亡其美地茂艸。寄託遠遁。骨肉離心。人有叛志。散師屯田。以待其變。此坐支解羌虜之具也。臣謹條屯田便宜十一事。分步兵九校。吏士各萬人。畱屯田以爲武備。因田致谷。威徳並行。一也。排抑羌虜。使不得肥饒之地。分破其眾。成相叛之漸。二也。居民得並田作。不失農業。三也。軍馬一月之食。度支田土一歲。罷騎兵以省大費。四也。至春省甲。士卒漕運谷至臨羌。以示胡虜。揚威武折衝之具。五也。以閒暇時伐材木。繕治郵亭。充入金城。六也。兵出乘危徼幸。不出。使虜因竄於風寒之地。罹於疾疫霜露之患。坐得必勝之道。七也。亡經險阻遠迫死傷之患。八也。內無損威武之重。外不令虜得乘間之勢。九也。又無驚動河南大小罕幵。使生他變之憂。十也。治皇�中道橋。令可至鮮水。以制西域。申威西極。使師從枕席上過。十一也。旣省大費。徭役豫息。以戒不虞。十二也。詔復報曰。將軍獨不計虜兵將攻撓屯田者。及殺略人民。將何以止之。大小罕幵前言。我告漢軍先零所在。兵久不往。得無不分別人而並擊我邪。其意常恐。今兵不出。得無變生。與先零爲一。熟計復奏。充國奏曰。虞失地遠客。分散饑寒。皆聞天子明詔令相捕斬之賞。臣愚以爲其勢自壞。今畱屯田。地勢平易。多髙山遠望之便。部曲相保。塹壘木樵。便兵飾弩。烽火相連。勢足並力。以逸待勞。兵之大利。騎兵𨿽罷。虜見屯田爲必擒之具。必有土崩以歸之意。宜不久矣。今虞馬羸瘦。必不敢捐其妻子於他種中。遠來爲寇。又見屯田兵精。必不敢將其累重還歸故地。若爲小寇。勢不足患。臣聞戰不必勝。不苟接刃。攻不必取。不敢勞眾。釋坐勝之道。乘從危之勢。兵不見其利。而內自疲獘。貶重自損。非所以示蠻夷也。又大兵一出。還不可復畱。湟中亦不可空。如是徭役自復發也。且匈奴不可不備。烏桓不可不憂。今見轉運煩費。傾國家不虞之用。以贍一隅。臣愚以爲不便。且校尉臨眾。宣明威徳。奉厚幣。撫循罕幵羌眾。諭以明詔。必無異心。不足以疑故出兵。臣今奉詔出塞。引軍遠攻。罷天子之精兵。散車甲於山野。𨿽無尺寸之功。偸得避嫌之便。而無後咎。此人臣不忠之利。非明主社稷之福也。臣不敢避斧鉞之誅。謹昧死以聞。充國初奏事。議臣非難充國。十七人中十五人。最在後十三人。有詔詰前言不便者。皆頓首服。於是詔報聽之。京兆尹張敞上書。言充國兵在外已經夏。發隴西以北安定以西吏民給輸。田事廢。業無餘積。𨿽羌虜必破。來春民必困乏。願令諸有罪。非盜賊受財殺人犯不道者。皆得以差入谷。比八郡贖罪。務益致谷。以備預百姓之急。事下有司。左馮翊蕭望之曰。民含陰陽之气。有仁義利欲之心。在上之教化。𨿽堯舜在上。不能去民利欲之心。而能令其利欲不勝仁義也。𨿽桀紂在上。不能去民好義之心。而能令其好義不勝利欲也。故堯舜桀紂之分。在於義利而已矣。故道民不可不愼也。令民以粟贖罪。則富者得生。貧者獨死。是貧富異刑而法不一也。人情父兄囚縶。聞以財得生。爲人子弟者。將不顧死傷之患。敗亂之行。以赴財利。求親戚一人得生。十人已死。如此則伯夷之行壞。公綽之名滅。政教一傾。不可卒復。古者藏財於人。不足則取之。有餘則與之。故詩云。爰及矜人。哀此鰥寡。上惠下也。又曰。雨我公田。遂及我私。下惠上也。今西邊之役。民失作業。𨿽戶賦口斂以贍其用。古之通道也。百姓莫以爲非。以死救生恐未可。陛下布徳施教。教化旣成。堯舜無以加也。今議開利路以傷旣成之化。臣竊痛之。上復下其議。敞曰。令罪人出錢減死。便於煩擾良民橫興賦斂。又諸盜賊及殺人犯不道者皆不得贖。首匿見知縱犯所不當得爲之。屬議者或頗言其法不可蠲除。今因此令贖甚明。何傷教化所亂。甫刑之罰小過。赦薄罪。贖有金選之品。其所從來久矣。何賊之敢生。今涼州方秋饒之時。民尙饑乏。況至來春。必將大困。不早慮賑卹必全之策。而引常經以難常人。常人可與守經。未可與從權也。望之復對曰。先帝聖明。賢良在位。立憲垂法。爲無窮之基。故今布令曰。邊郡數被兵難饑寒。夭絕天年。父母相失。天下共給其費。故爲軍旅卒暴之事。臣聞天漢四年。常使罪人贖罪。出錢五十萬。減死一等。豪彊吏民。請奪假借。至爲盜賊以贖罪。姦邪並起。臣以爲使死罪贖之敗也。故曰不便。時丞相禦史大夫以爲羌虜且破。轉輸略足相給。遂不施行敞議。賜大司農朱邑子黃金百斤。以奉祭祀。邑字仲卿。廬江人。身爲列卿。居處節約。奉祿以供九族鄕黨。家無餘財。惇厚公正。不可交以私。上甚重之。將死。屬其子曰。我故桐鄕嗇夫。其民愛我。必葬我桐鄕。後世子孫奉祀。不如桐鄕。桐鄕民爲起立祠。歲時常祭之。是歲韓增爲大司馬車騎將軍。封龍�侯。

二年春正月乙丑。甘露降。鳳皇集於京師。羣鳥從之有萬數。夏五月西羌平。斬其首惡大豪楊玉首以降。置金城屬國。以處降羌。赦天下。後將軍充國還。所善浩星賜。迎說充國曰。眾人皆以破羌彊弩將軍出擊。斬首獲降。虜以破壞。然有識者以爲虜勢窮困。兵𨿽不出。必自服矣。𨿽然。將軍卽見上。宜歸功於二將軍。充國曰。吾年老矣。爵位已極。豈嫌伐一時之功哉。兵勢國之大事。當爲後法。老臣不以余命。一爲陛下言兵之利害。卒死。誰當復言之者。卒以其意對。上然其計。武賢由是怨充國。上書告充國子中郎將邛。前從軍在西羌時。言車騎將軍張安世。常不快上意。上數欲誅之。邛家將軍爲上言安世事孝武皇帝數十年。稱忠謹。宜見全恕。由是得免。邛又坐禁止。而入至充國幕府司馬中亂屯兵。邛下吏自殺。充國乞骸骨。賜金。安車駟馬。免罷就第。充國初以司馬從二師將軍擊匈奴。大爲虜所困。漢軍乏食數日。死傷者多。充國與壯士百餘人潰圍陷陣。二師引軍隨之。遂得解。身被二十餘瘡。武帝嘆之。擢爲車騎將軍長史。太始之際。與霍光定策安宗廟。封營平侯。秋。匈奴大亂。日逐王先賢單於來降時衛司馬會稽人鄭吉使護鄯善西南道。以攻破車師。日逐王請降於吉。吉發諸國兵五萬人。迎日逐王。口萬二千人。小王將十二人。及河曲。頗有亡者。吉追斬之。遂將詣京師。封日逐王爲歸徳侯。吉爲安遠侯。使吉並護車師以西北道。故號都護。都護之號。自吉始也。於是吉始中西域而立幕府。治�壘城。鎭撫諸國。漢之號令。頒於西域。始自張騫。而成於鄭吉。九月。司隸校尉蓋寬饒下獄自殺。寬饒魏人。爲儒學者所宗。剛直公淸。數干犯上意。在位久不遷越。先之者多。寬饒自伐其行能。意終不滿。時上方用刑法。任中書官。寬饒奏封事曰。方今聖道浸微。儒術不行。以刑獄爲周召。以法律爲詩書。又引易傳。言五帝官天下。三王家天下。家以傳子孫。官以傳聖賢。若四時之運。成功者去。不得其人。不居其位。書奏。上以寬饒爲怨謗。下其書。時執金吾議。以爲寬饒旨意欲求禪。大逆不道。遂下獄。諫議大夫鄭昌上書曰。司隸校尉。食不求飽。居不求安。進有憂國之心。退有死身之義。上無許史之屬。下無金張之託。職在司察。直道而行。多仇少與。上書諫國事。下有司。劾以大辟。臣幸得與大夫之後。官以諫爲名。不敢不言。上不聽。遂下廷尉。寬饒引佩劍自殺。寬饒爲司隸。京師肅淸。居貧。子弟常步行。自戍北邊。然性頗深刻。刺舉無所回避。貴戚大臣。人人相與爲怨。平恩侯許伯入第。丞相禦史大夫中二千石皆賀。寬饒不賀。許伯請之。乃往。從西階上。東向特坐。許伯自酌。寬饒曰。無多酌我。我有酒狂。丞相笑曰。次公醒而如狂。何必酒也。坐皆屬目卑下之。酒酣作樂。長信少府檀長卿起舞。爲沐猴與狗鬥。坐皆大笑。寬饒不悅。仰視屋而嘆曰。富貴無常。忽輒易人。如此傳捨。所閱多矣。惟謹愼者得久矣。君侯可不戒之。因起趨出。劾奏長信少府。以列卿而猴舞。失禮不敬。上欲罪少府。許伯爲請。乃止。寬饒初爲衛尉司馬。先是司馬在部。見衛尉拜謁。嘗爲衛尉徭役。使市買。寬饒案舊令。遂揖衛尉。衛尉私使寬饒。寬饒以令詣府門謁辭尙書。尙書責問衛尉。由是不敢私使。而司馬不拜。寬饒爲司馬。斷其單衣令短。躬案行士卒。撫循之甚有恩信。及歲盡交代。上臨饗。罷衛士卒。數千人皆叩頭。請畱一年。以報寬饒厚徳。匈奴單於遣名王奉獻賀正。始和親。

三年春。起樂遊苑。二月丙辰。丞相魏相薨。四月戊辰。禦史大夫邴吉爲丞相。吉起刑法小吏。及爲丞相。以禮讓臨下。掾吏嘗有罪。輒與長休假。無案驗。吉曰。丞相府有案吏之名。竊陋焉。公府不案吏。自吉始也。馭吏嗜酒。醉歐吐吉車茵。西曹白命斥之。吉曰。以醉之失去士。此人將安所容乎。西曹忍之。此不過污丞相車茵耳。後邊虜入塞。發奔命卒。至此馭吏習邊事。見驛騎持赤白囊。知虜入塞。遽白吉。因曰。恐虜復入。長吏皆老。不任兵馬。宜可預視。吉卽案省。未畢。有召問至。吉具對。禦史大夫不能詳知所以。得譴讓。而吉見謂憂邊思職。吉嘆曰。士無不可容。向不聞馭吏之言。何見勞勉之有。吉嘗逢見郡斗。死傷橫道邊。不問。前行見人逐牛。牛吐舌喘息。吉使騎問逐牛行幾里已喘。掾吏獨謂丞相前後失問。以譏吉。吉曰。人鬥相殺。長安令京兆尹之職。歲盡。丞相課其殿最。奏行賞罰而已。丞相不親小事。非所以道路問也。方春少陽用事。未可以暑。恐牛近行用暑喘。此時气失節。恐有所傷害。三公典調陰陽。職所當憂。是以問之。吉子顯爲議曹掾。從祝髙祖廟。至夕牲日。乃使出取齋衣。吉怒曰。宗廟至重。而顯不敬。亡吾爵者必顯也。秋七月甲子。大鴻臚蕭望之爲禦史大夫。八月詔曰。吏不廉平。則治道衰。今小吏皆勤事。而俸祿薄。欲無侵渙難矣。其益吏百石已下。俸五十斛。是歲光祿大夫梁丘賀爲少府。賀字長翁。瑯邪人。初以能心計爲武騎。後爲郎。上祠孝昭廟。先驅。旄頭大劍。挺墜於地。首陷泥中。刃向上。乘輿馬驚。於是上召賀筮之。曰有兵不吉。上還。乃使有司代祠。是時霍氏外孫任宣爲代郡太守。坐謀反誅。宣子章爲公車丞。夜亡。乃玄祛服。入廟。執戟郎間。欲爲逆。發覺伏誅。其後明而入廟。自此始也。賀以筮有應。由是近幸。爲大夫至少府。爲人小心周密。上信重之。賀明易。賀子臨亦精於易。爲黃門侍郎。講論於石渠。

四年春二月。詔曰。迺者鳳皇甘露。降集京師。嘉瑞並見。修興五帝太一后土之祠。鸞鳳翺翔。降集於旁。齊戒之暮。神光顯著。及薦鬯之夕。神光交錯。或登於天。或降於地。從四方來集於壇。上帝嘉饗。海內承福。其赦天下。賜民爵。鰥寡髙年帛。夏五月。潁川太守黃霸。以治行尢異。秩二千石。賜爵關內侯。加賜黃金百斤。潁川吏民有行義者。爵人二級。力田一級。其貞潔順女賜帛。霸爲政。尙先教化。而後刑罰。務農桑。節用殖財。去食穀馬。聰明盡知下情。嘗使吏人有所案察。吏還。霸勞曰。甚苦。食於道旁。乃爲鳥所盜肉。吏大驚以爲神。以霸且知其委曲。毫釐不敢有隱。民有鰥寡孤獨死者。霸告吏曰。某處大木可爲棺。某亭豬子可爲祭。吏往皆如其言。吏民不知所出。皆稱神明。姦人去入他境。許丞老病耳聾。督郵白欲逐之。霸不聽。或問其故。曰。數易長吏。送故迎新之費。乃爲姦吏因緣。公私費耗甚多。皆出於民。新長吏又未必賢。凡治道去其太甚耳。霸外寬內明。得吏民心。戶口歲增。治爲天下第一。五月。詔郡國舉賢良。匈奴遣弟呼畱若勝之來朝。冬十月。有鳳十一集杜陵。十有一月。河南太守嚴延年有罪棄市。延年爲治嚴酷。冬月傳屬縣囚會府下。流血數里。河南號曰屠伯。府丞年老頗悖。素畏延年。恐見中傷。延年實親厚之。而丞愈自恐。自筮得死卦。乃求告。至京師上書。言延年罪名十事。拜奏。因飲藥自殺。以明不欺。事下案驗。有此數事。延年坐誹謗政理不道。先是延年母從東海來。適見報囚。母怒延年曰。天道神明。人不可獨殺。行矣去汝東歸。埽除墓地待汝耳。母還歸。復爲宗族昆弟言之。後歲餘而誅矣。延年𨿽酷。然敏於政事。令行禁止。郡國肅淸。先是爲涿郡太守。豪彊放縱。盜賊橫行。吏民皆曰。寧負二千石。無負豪彊大家。延年至則案誅大姓髙氏等。所殺十人。郡中畏栗。道不拾遺。初上卽位。延年爲禦史。劾奏霍光擅廢立主上。無人臣禮。大不道。奏𨿽寢。朝廷肅然敬憚之。延年兄弟五人。皆有吏才。至二千石大官。東洋賢於嚴母。號曰萬石嚴嫗。延年次弟彭祖。有才藝。學春秋。明傳經注記。卽名嚴氏春秋也。官至左馮翊太子太傅。不求當世。爲儒者宗。或謂彭祖曰。天時不勝人事。君不修小禮曲意。無貴人左右之助。經義𨿽髙。不至宰相矣。願少自勉。彭祖曰。大凡通經術。故當修先王之道。何可委曲從容。苟求富貴乎。卒以太傅官終。十有二月。鳳皇集上林。

前漢孝宣皇帝紀卷第二十五鳳元年春正月。上幸甘泉宮。郊泰畤。皇太子冠。賜列侯嗣子爵五大夫。男子爲父後者爵一級。冬十有二月乙酉朔。日有蝕之。左馮翊韓延壽有罪。棄市。延壽字長公。燕人也。先是爲東郡太守。放散官錢。奢僭逾制。禦史大夫蕭望之按驗之。丞相邴吉以爲更大赦。不須考。會禦史當案問東郡事。望之因令並得問之。延壽聞之。卽案劾望之。在左馮翊時。放散稟犧官錢數十萬。吏掠治急。引與望之爲姦。延壽劾望之。案殿門禁止望之。望之自奏。職在總領天下。聞事不得不問。而爲延壽所拘持。上由是不直延壽。各令窮竟所考。望之果無事實。而禦史案驗東郡。具得延壽在東郡時試騎士。治飾兵車畫龍虎朱雀。延壽駕駟馬車羽葆。鼓車歌車。功曹引車駕駟馬載棨戟。五騎爲伍。分左右部。軍正假司馬十人持幢傍轂。延壽坐射室。騎吏持戟夾陛列。衛騎士兵車四面營陣被甲鞮●居馬上抱弩負籣。又使騎士戲車弄馬。又取官銅物候月蝕。鑄作劍鉤鐔。放效尙方。取官錢帛。私假徭役吏民。及飾車騎甲。用三百萬以上。於是望之劾奏延壽上僭不道。事下公卿。公卿議以延壽前旣無狀。又誣訴典法大臣。欲以解罪。狡猾不道。坐棄市死。然延壽爲治。甚得吏民心。吏民數千人送至渭橋。老小扶持車轂。莫不涕泣。初延壽以父義諫燕刺王而死。霍光顯賞其子。擢延壽爲諫議大夫。遷潁川太守。承趙廣漢之後。初。廣漢患郡俗名黨大族相依。以憑淩長吏。乃陰交構之。以生其隙。於是吏民多相怨讎。風俗漓薄。延壽乃道之以禮讓。和輯其俗。俾有制度。爲之禮節。養生送死。不逾禮法。百姓遵用其教。賣偶人車馬。下埋僞物者棄之市。道徙爲東郡太守。政理大行。吏民畏而愛之。其或欺負之者。延壽痛自刻責。豈其負之。何以至此。吏民聞之自傷悔。不復欺犯。其縣尉至刺死。及門下掾自剄。人救之不死。因失喑不能言。延壽聞之自傷。對掾吏涕泣。遣醫治之甚厚。復其家。延壽嘗出臨上車。騎吏一人後至。敕功曹議罰。府門卒當車前。願有所言。因曰。孝經云。資於事父以事君而敬同。今旦明府早駕。久駐而不出。騎吏父至府門。騎吏趨出。父適反。會明府登車。以敬父而受罰。得無毀大化乎。延壽車中舉手曰。微子。太守不自知過。還捨。召見府門卒。遂特用之。卒是老書生。聞延壽賢。故自隱於門下。以延壽在東郡治。爲天下最。及守馮翊。行縣至髙陵。邑人有兄弟訟田自言者。延壽傷之。深自責。稱病不聽事。臥傳捨。而縣令丞三老亦自系待罪。於是訟者深自悔。皆髡鉗肉袒謝罪。請以田相讓。及死不復敢爭。延壽見。勉勵之。乃起視事。郡中翕然。轉相勸勵。周徧二十四縣。莫復以辭訟自言者。推其至誠。吏民不忍欺也。治官茂矣。

二年春正月。行幸雍。祠五畤。夏四月。大司馬車騎將車韓增薨。增者。故韓王信之曾孫。安道侯說之子。增爲人寬和自守。以溫顏遜辭。承上接下。歷事三主。甚重於朝廷。五月將軍許延壽爲大司馬車騎將軍。秋八月。詔曰。夫婚姻之道。人倫之大者。酒食之會。所以行禮樂也。今郡國二千石。或擅爲苛禁。禁民嫁娶。不得具酒食相賀召。由是廢鄕黨之禮。使民無所樂。非所以導民也。詩不云乎。民之失徳。幹餱以愆。勿爲苛禁。匈奴掘衍單於。爲其眾所叛。兵敗而自殺。於是匈奴大亂。五單於爭立。議者多雲。匈奴爲害日久。今可因其亂。舉兵滅之。蕭望之對曰。春秋晉士�興兵侵齊。聞齊侯卒而還。君子大其不伐喪。以爲恩足以服孝子。義足以動諸侯。前單於慕化和親。夷狄莫不聞矣。不幸爲賊臣所殺。而今伐之。是乘亂而幸災也。兵不以義動。恐勞而無功。宜遣使者弔問。輔其微弱。救其災患。四夷聞之。咸貴中國之仁義。若遂蒙恩。得復其位。必稱臣服從。此徳義之盛也。上從之。壬午禦史大夫蕭望之貶爲太子太傅。太傅黃霸爲禦史大夫。是時邴吉年老。上重之。望之奏言三公非其人。則三光不明。今歲星少光。咎在臣等。上以望之意在輕丞相。詰問望之。望之免冠置對。後丞相司直。奏言故事。丞相病。明日禦史大夫輒問病。朝奏事會廷中。差處丞相後。丞相謝禦史大夫。稍揖進之。今丞相數病。望之不問。會廷中。與丞相均禮。又望之自擅。使守吏自給車馬。至杜陵視家事。小吏冠法冠。爲妻先引。又使買賣私所附益。凡十三萬三千。上由此策貶之。冬十有一月。匈奴呼遫累單於率眾來降。封爲列侯。十有二月。平通侯楊惲坐怨望不道。腰斬。惲。丞相敞弟。以發霍氏反事。封爲光祿勛。公廉好義。讓千萬財分昆弟宗族。然自伐其賢能。性好刻害。發人陰伏。輕慢士人。卒以此敗。太僕戴長樂與惲有隙。告之曰。安昌侯乘車奔入北掖門。惲曰。嘗聞奔車抵殿門。門關折。馬死。而昭帝崩。今復如此。惲觀西關上。指桀紂畫像曰。天子過此。一二問其過。可以得爲師矣。人有堯舜不稱而言桀紂。又曰。天久陰不雨。春秋所記。夏侯君所言。上行必不至河東矣。上以爲戲語。悖逆絕理。下廷尉。廷尉奏大逆不道。請捕治之。上不忍致法。免爲庶人。居家治產業。起室宅。安定太守西河孫會宗。智略之士也。與惲書戒之。以爲大臣廢退。當闔門恐懼。不當治產業。通賓客也。惲報書曰。自惟罪過已重。長爲農夫。故修賈豎之事。耕桑以給公上。不意當復以此爲譏也。夫河西郡地。魏文侯所興。有段千木田子方遺風。尙節儉。明去就之分。今足下離舊土。臨安定山谷間昆戎舊壤。子弟貪鄙。豈習俗移人。於今乃睹子之志矣。方今盛漢之隆。願勉旃無多談。惲兄子安平侯譚。謂惲曰。西河太守杜侯。前以過絀。今復徵爲禦史大夫。侯罪薄。又有功勞。且復用。惲曰。有功何益。縣官不足爲盡力。譚曰。縣官實然。蓋司隸。韓馮翊。俱盡力吏。皆坐事誅。騶馬隈佐成告之。下廷尉案驗。得惲與會宗書。上惡。遂誅惲。妻子徙合浦。譚坐不諫止惲。與相應答。有怨望語。免爲庶人。公卿奏收朋黨友皆免官。京兆尹張敞亦被奏。獨寢不下。會敞使捕賊掾吏絮舜又所案驗。以敞當免。曰五日京兆尹耳。不肯爲案事。敞聞之。卽收舜。彊致之死罪。舜家自告。上欲令敞自便利。卽先下敞。坐楊惲事免。敞詣闕上印綬。因從闕下亡命。於是京兆吏民解弛。桴鼓起。而冀州都中有大賊。上思敞功效。卽下詔所在召敞。拜冀州刺史。廣川王同族劉調等爲賊窟。藏於王家。敞自將吏民兵車數百兩圍王宮。果得調等於殿屋重轑中。乃斬調。懸其首於王宮門。因劾奏王。上不忍致法。削其戶。冀州盜賊禁止。遷太原太守。郡中淸淨。所在治理。

荀悅曰。天子無私惠。王法不曲成。若張敞之比。以議能之法宥之。可也。使之亡。非也。

三年春正月癸卯。丞相邴吉薨。謚曰定侯。子顯嗣。有罪。上不忍絕。削爵爲關內侯。二月壬辰。禦史大夫黃霸爲丞相。霸長於治民。及爲丞相。綱紀風采。不及魏相邴吉於定國。三月。行幸河東。祠后土。神光並見。燭燿齊宮。十有餘刻。辛丑。鳳皇集長樂宮。文章五采。畱十餘刻。吏民並睹。賜民爵一級。鰥寡孤獨帛。令民大酺五日。時天下殷富。數有嘉應。益州刺史王褒欲宣風化於其民。王褒作中和樂職。宣布歌詩。選好事童子何武等。令依鹿鳴之聲。習而歌之。上召武。帝觀之皆賜帛。曰。此盛徳之事。吾何以當之。益州刺史因奏王褒有逸才。能爲文。上乃徵之待詔。後召褒爲頌。頌聖主得賢臣之意。褒對曰。春秋五始之要。在乎審己正統而已。夫賢者。國家之器用也。所任賢則趨捨省而功施普。器用利則事力少而成效多。故工之用鈍器也。勞筋苦骨。終日矻矻。及至巧冶鑄幹將之朴。淸水淬其鋒。越砥斂其鍔。水斷蛟龍。陸剸犀革。忽若彗汜畫塗。如此。乃使離婁督繩。公輸削墨。𨿽崇臺五層。延袤百尺。而不混者。工用相得也。故服絺綌之涼者。不苦盛暑之郁燠。襲狐貉之暖者。不憂至寒之淒慘。何則。有其具者易其備。夫賢人君子。亦聖主之所以易海內也。昔周公躬吐握之勞。故有圄空之隆。齊桓設庭燎之禮。故有匡合之功。由是觀之。明君人者勤於求賢。而佚於得人。人臣亦然。故世必有仁聖之主。而後有賢明之臣。故虎�而風起。龍興而致云。蟋蟀侯秋吟。蜉蝣出以陰。易曰。飛龍在天。利見大人。詩曰。思皇多士。生此王國。故聖王必待賢臣而弘功業。雋士亦俟明主以顯其徳。上下俱欲。歡然交欣。千載一會。愉悅無斁。翼乎如鴻毛之遇順風。沛乎若巨魚之縱大壑。其得意如此。則胡禁不止。何令不行。化溢四表。橫被無窮。遐夷貢獻。萬祥必臻。是以聖主不徧窺望而視以明。不殫傾耳而聽以聰。恩從祥風遨。徳與和气遊。太平之責塞。優遊之望得。遵遊自然之勢。恬淡無爲之場。休徵自至。壽考無疆。何必偃仰屈伸若彭祖。煦噓呼吸如喬松。眇然絕俗離世哉。詩云。濟濟多士。文王以寧。信乎其以寧也。是時上頗好神仙。故褒對及之。頃之拜褒爲諫議大夫。數爲辭賦。方士言益州有金馬碧雞之寶。可祭致之。使褒祠焉。褒道病死。六月辛已。西河太守杜延年爲禦史大夫。安和寬裕。論議持平。稱爲名臣。是歲置西河屬國都爵。以處匈奴降者。

四年春正月。廣陵王胥有罪。自殺。胥好倡樂逸遊。力能扛鼎。空手搏羆豕猛獸。動作無法度。昭帝時數使巫祝詛。上卽位。胥曰。太子孫何以反得立。復祝詛如前。楚王延壽謀反。胥與私通書。延壽旣誅。辭連及胥。有詔勿治。後復祝詛。胥宮中棘生十莖。莖赤葉白如素。池中水變。赤魚死。有鼠舞王后庭中。後祝詛事發覺。有司案驗。胥惶恐自殺。謚曰厲王。其子爲庶人。匈奴單於臣道弟谷蠡王入侍。以邊寨無寇。減戍卒十二。大司農丞耿壽昌爲算。能商功利。奏言故事歲漕關東谷四百餘斛。以給京師。用卒六萬人。宜糴三輔弘農河南上黨太原郡谷。足給京師。可以省關東漕卒半。又奏邊郡皆築倉。以穀賤時增價而糴以利農。貴時減價出糶。以贍貧民。名曰常平倉。民便之。乃賜壽昌爵關內侯。是時糴谷甚賤。農人少利。故設常平倉。而蔡揆以好農而爲使者。勸農於郡國。昔李悝爲魏文侯作盡地力之教。以爲地方百里。提封九萬頃。除山澤邑居。三分減一爲六萬頃。治田勸農。則畝益三斗。不勸。損亦如之。增減轉爲谷百八十萬石矣。故農事不可以不勸。糴甚貴則傷民。糴甚賤則傷農。民傷則離散。農傷則國貧。故甚貴甚賤。其傷一也。善爲國者。使民無傷而農益勸。今五口之家。治田百畝。歲常不足以自供。若不幸卽有疾病死喪之費。則至於甚困。是以民不勸耕。而糴至於甚貴也。是故善平糴者。必視歲上中下。上熟自四。中熟自三。下熟自倍。饑亦如之。故上熟。官糴三而捨一。中熟。官糴二而捨一。下熟。官糴一而捨一。使民適足。價平則止。小饑則發。小熟之所斂而糴之。中饑。則發中熟之所斂而糴之。大饑。則發大熟之所斂而糴之。以相贍補。故𨿽遭饑饉。糴不幸貴。而民不散。谷價常平。行之魏國。魏國彊富。夏四月辛丑朔。日有食之。是謂正月朔。慝未作。春秋左氏傳以爲重。遣丞相禦史掾吏二十四人。循行天下。舉冤獄。察擅爲苛禁深刻不攺者。

甘露元年春正月。行幸甘泉。郊泰畤。匈奴呼韓王單於。遣子右賢王銖婁渠堂入侍。而呼韓邪兄左賢王。自立爲郅支單於。遣子入侍。三月丁巳。大司馬車騎將軍許延壽薨。夏四月。黃龍見新丰。建章未央長樂宮鐘。及筍虞銅人。皆生毛。長二寸許。甲申太上皇廟災。甲辰孝文廟災。上素服五日。冬呼韓邪單於遣弟左賢王朝賀。

二年春正月。立皇太子囂爲定陶王后。徙爲楚王。詔曰。乃者鳳皇甘露降集。黃龍登興。醴泉滂流。枯槁榮茂。神光並見。咸受禎祥。其赦天下。減民算三十。賜諸侯王丞相將軍二千石。金錢各有差。賜民爵。女子百戶牛酒。鰥寡孤獨髙年帛。朱崖郡亂。夏四月。遣護軍都尉張祿將兵擊之。禦史大夫杜延年。賜安車駟馬免。五月己丑。廷尉於定國爲禦史大夫。秋九月。立皇子宇爲東平王。冬十月幸云陽宮。營平侯趙充國薨。謚曰壯武侯。以功徳與霍光等。圖畫相次於未央宮。第一曰大司馬大將軍博陸侯霍光。次曰衛將軍富平侯張安世。次曰車騎將軍龍�侯韓增。次曰後將軍營平侯趙充國。次曰丞相髙平侯魏相。次曰丞相博陵侯邴吉。次曰禦史大夫建平侯杜延年。次曰宗正陽城侯劉徳。次曰少傅梁丘賀。次曰太子太傅蕭望之。次曰典屬國蘇武。皆有功徳。知名當世。以明著中興輔佐。列於方叔召虎仲山甫焉。至成帝時。西羌常有警。成帝思將帥之臣。詔黃門侍郎揚雄。卽充國畫像而頌之曰。明靈惟先。戎有先零。先零猖狂。侵我西疆。漢命虎臣。惟後將軍。整我六師。是討是震。旣臨其域。諭以威徳。有守矜功。謂之弗克。請奮其旅。於罕之羌。天子命我。從之鮮陽。營平守節。屢奏封章。料敵制勝。威謀靡亢。遂克西戎。旅師於京。鬼方賓服。罔有不庭。昔周之宣。有方有虎。詩人歌之。乃列於雅。在漢中興。充國作武。糾糾桓桓。亦紹厥緒。

三年春正月。行幸甘泉宮。郊泰畤。匈奴呼韓邪單於爲郅支所破。遂稱臣來朝。上議其儀。丞相霸禦史大夫定國議。以爲聖主先諸夏而後夷狄。其禮儀宜如諸侯王。位次其下。太子太傅蕭望之議曰。單於夷狄禮儀。非正朔所加。故稱敵國。宜待以不臣之禮。位在諸侯王上。蠻夷稽首稱藩。中國讓而不臣。此羈縻之義謙厚之禮也。書曰。戎狄荒服。言其來往荒忽無常。如使匈奴後嗣。不闕於朝饗。不爲叛臣。行讓行乎蠻夷。福祚延於無窮。此萬事之長策也。上令單於在諸侯王上。贊謁稱藩臣而不名。賜以璽綬冠帶衣裳。安車駟馬。黃金錦繡繪絮。使有司導單於先行就邸。

荀悅曰。春秋之義。王者無外。欲一於天下也。書曰。西戎卽序。言皆順從其序也。道理遼遠。人物介絕。人事所不至。血气所不沾。不告諭以文辭。故正朔不及。禮義不加。非導之也。其勢然也。王者必則天地。天無不覆。地無不載。故盛徳之主則亦如之。九州之外。謂之藩國。蠻夷之君。列於五服。詩云。自彼氐羌。莫敢不來王。故要荒之地。必奉王貢。若不供職。則有辭讓。號令加焉。非敵國之謂也。故遠不間親。狄不亂華。輕重有序。賞罰有章。此先王之大禮。故舞四夷之樂於四門之外。不備其禮。故不見於先祖。獻其志意音聲而已。望之欲待以不臣之禮。加之以王公之上。僭度失序。以亂天常。非禮也。若以權時之宜。則異論矣。二月。單於罷歸。遣衛將軍車騎將軍騎都尉。萬六千騎送單於。單於歸幕。南保光祿城。而郅支單於遠遁。匈奴遂定。詔曰。乃者鳳皇集新蔡。眾鳥四面行列而立以萬數。其賜汝南太守帛百疋。新蔡長吏三老孝弟力田鰥寡孤獨帛各有差。賜吏民爵二級。無出今年租。三月己巳。丞相黃霸薨。五月甲午。禦史大夫於定國爲丞相。初。定國父於公爲東海剡縣獄吏郡決曹掾。決獄甚明。罹法者皆無恨。郡中爲之立生祠。東海有孝婦。少寡無子。養老姑甚謹。姑欲嫁之。終不肯去。姑告鄰人曰。我年老久累丁壯。其後姑自剄而死。姑女告婦殺我母。吏驗治甚急。孝婦自誣服。具獄上府。於公以爲婦孝。養姑十餘年。以孝聞於天下。必不殺也。太守不聽。於公爭不得。乃抱具獄。哭於府門上。因辭病去。郡中枯旱三年。及後太守方召於公。於公曰。前有孝婦。不當死。枉誅。咎儻在是乎。於是太守殺牛自祭孝婦。因表其墓。天乃大雨。於公其裏門閭壞。父老方共治之。於公曰。少髙大。令容駟馬髙蓋。我治獄多陰徳。子孫必興。故人爲之語曰。於公髙門以待封。嚴母除地以望喪。定國少爲文法吏。及在卿位。乃迎師學春秋。身執經北面。備弟子禮。謙讓恭敬。士𨿽貧賤徒步。皆與均禮。爲廷尉八年。持法平端。朝廷稱之曰。張釋之爲廷尉。天下無冤民。於定國爲廷尉。天下自不冤。然好飲酒。至一石不能亂。益精明。邴吉之薨也。薦杜延年。於定國。陳萬年。皆以次見用。後太僕陳萬年爲禦史大夫。萬年。沛人也。外行廉平。內行修飾。在位稱職。然善事人。邴吉疾病。中二千石以下謁問疾。吉遣家丞謝之。已皆去。惟萬年獨畱。昏夜乃歸。好爲曲意如此。子咸。剛直有異才。萬年嘗召咸牀下教戒之。咸睡。頭觸屏風。萬年怒之。咸叩頭謝曰。具曉所言。大人乃教咸諂也。萬年乃不復言。咸後爲禦史中丞執法。殿中公卿以下。皆敬憚之。頗言石顯長短。爲顯所奏。坐漏泄省中語下獄減死。後歷州郡。所在令行禁止。官至少府。其治嚴酷仿嚴延年。然性奢侈。其廉不及。詔諸儒博士講五經同異於石渠。太子太傅望之平其議。上親稱制臨決焉。乃立梁丘易。大小夏侯尙書。谷梁公羊春秋左氏傳博士。冬。烏孫公主求歸。年七十餘矣。與烏孫男女二人俱來。賜田宅奴婢。朝見儀比於公主焉。

四年夏。廣川王海陽有罪廢。遷房陵。冬十月丁卯。未央宮宣室合災。

黃龍元年春正月。行幸甘泉。郊泰畤。匈奴呼韓邪單於來朝。禮賜如初。二月。單於歸國。詔曰。朕旣不明。數申詔公卿大夫順民所疾苦。今吏或以不禁姦邪爲寬大。縱釋有罪爲不苛。或以酷惡爲賢。皆失其中。奉詔宣化如此。豈不謬哉。方今天下少事。賦役省減。兵革不動。而民多貧。盜賊不止。其咎安在。上計簿。務爲欺慢以避其課。三公不以爲意。朕將何任。禦史計簿有疑不實者案之。使眞僞無相亂。三月。星孛於王良合道。入紫微宮。是歲未央宮殿輅軨。宮中雌雉化爲雄毛。衣變而不鳴。無距。冬十有二月甲戌。帝崩於未央宮。

贊曰。本紀稱孝宣之治。信賞必罰。綜核名實。政事文學法治之士。咸精其能。至於技巧器械之資。後世鮮能及之。亦足以知吏稱其職。民安其業。遭值匈奴乖亂。推亡固存。申威北敵。單於慕義。稽首稱藩。功光祖宗。業垂後嗣。可謂中興。徳侔殷髙宗周宣矣。漢武之世。得賢爲盛。公孫弘倪寬。以鴻漸之翼。困於燕雀。卜式發迹於牧羊之間。非遇其時。焉能致斯位乎。孝武踐祚。方用文武。求賢如不及。始以蒲輪迎枚生。見主父偃而歡息。羣士慕義。異人並出。卜式試於芻牧。桑弘羊擢於賈豎。衛靑奮於奴僕。日磾出於降虜。斯亦當時板築牧羊之徒明矣。漢之得人。於斯爲盛。儒雅則公孫弘董仲舒倪寬。篤行則石建石慶。質直則汲黯卜式。推賢則韓安國鄭當時。定律令則趙禹張湯。文章則司馬相如。滑稽則東方朔枚臯。應對則嚴助朱買臣。歷數則唐都洛下閎。協律則李延年。運籌則桑弘羊。奉使則張騫蘇武。將帥則衛靑霍去病。受遺則霍光金日磾。其餘不可勝紀。是以興造功業。制度遺文。後世莫及。至孝宣承統。繼修鴻業。亦講論六藝。招選茂異。而蕭望之梁丘賀夏侯勝韋玄成嚴彭祖尹更始以儒術進。劉向王褒以文章顯。將相則張安世趙充國魏相邴吉於定國杜延年。治民則黃霸王成龔遂邵信臣韓延壽尹翁歸趙廣漢張敞之屬。皆有功迹。見於後世。參之名臣。亦其次也。

前漢孝元皇帝紀卷第二十一皇帝癸未卽位。年二十六。初宣帝寢疾。引外屬侍中樂陵侯史髙。太傅蕭望之。少府周堪。至京中。拜髙爲大司馬車騎將軍。望之爲前將軍。光祿勛堪爲光祿大夫。皆受遺詔輔政。領尙書事。望之薦諫議大夫劉向。以博學忠直。爲散騎宗正給事中。

初元元年春正月辛丑。孝宣皇帝葬杜陵。赦天下。賜諸侯王公列侯金。二千石以下錢帛各有差。封皇后兄侍中中郎將王舜爲安平侯。丙午。立皇后王氏。封皇后父禁爲陽平侯。禁卽魏郡元城人也。其先齊田氏。濟北王安之後。其子孫廢爲庶人。時人謂之王家田氏焉。禁父字翁孺。武帝時爲繡衣禦史。捕逐羣盜黨與。及長吏多所縱活。而暴勝之奏殺二千石以下。及通行酒食相連坐者。大郡至斬萬有餘人。翁孺以奉使不稱職免。翁孺嘆曰。吾聞活千人者。有封子孫。吾所活萬餘人矣。後世其興乎。翁孺徙居魏郡。元城人建公曰。昔春秋時沙麓崩。晉史卜之曰。陰爲陽雄。土火相乘。沙麓崩後六百四十五年。宜有聖女興。其齊田氏乎。元城東郭五鹿墟。卽沙麓地也。今翁孺徙。正值其地。日月當之矣。皇后字正君。方妊正君。夢月入懷。長大許嫁。未入門。夫輒死。禁怪之。相者言當大貴。年十八。宣帝時入掖庭爲家人子。以配太子。一見殿內。卽幸有娠。生男卽成帝也。遣使者徵瑯邪王吉貢禹。吉年老。道病卒。禹至。拜諫議大夫。王吉與禹相善。世稱王陽在位。貢公彈冠。言其趨捨同也。始吉居長安。東家有棗枝垂吉庭中。吉婦取其棗以啖吉。吉後知之。乃去其婦。東家見吉去婦。欲伐樹。鄰人止之。因固請吉婦還。裏中爲之語曰。東家有樹。王陽去婦。東家樹完。去婦復還。其勵節如此。貢禹。字少翁。初爲河南令。以職事爲府官所責。免冠謝。禹曰。冠一免。豈可復冠。遂去官。以明經潔行自修。上旣見禹。虛己問以政事。禹曰。古者宮室有制度。宮女不過九人。秣馬不過八匹。墻塗而不雕。木磨而不刻。車服器物。皆不文畫。苑囿不過數十里。與民共之。髙祖孝文孝景皇帝。修古節儉。宮女不過十餘人。廏馬不過百餘四。後世轉爲奢侈。臣下亦相仿效。故大夫僭諸侯。諸侯僭天子。天子過天道。今齊三服官。作工數千人。一歲所費數千萬。杯碗器物。皆文畫金首飾之。廏馬數萬匹。民饑而死。或人相食。廏馬食粟。患其大肥。乃日步作之。王者受命於天。爲民父母。固當如是乎。武帝時。又多取好女。至數千人。以塡後宮。及棄天下。昭帝幼弱。霍光不知禮正。多藏金銀財物鳥獸六畜之類。凡百九十物。又取後宮女置園陵。大失禮。逆天心。後遂遵之。使天下化成。下及百姓。皆逾制度。惟陛下大減損輿服禦物。三分去二。察後宮賢女。畱二十餘人。余悉歸之。及諸園陵女無子者。宜皆遣之。廏馬可無過數十匹。獨捨長安城南苑。以爲田獵之囿。餘皆復爲田。以賜貧民。天生聖人。蓋爲萬民。非獨令自娛樂而已。此獨可以聖心。參諸天地。揆之往古。不可與臣下議也。若其阿意順旨。隨君上下。臣禹不勝眷眷。不敢不盡愚。上喜。納其忠。詔三輔太常郡國。公田及苑可省者。以賑貧民。凡禹所言。後多施行之。夏四月。光祿大夫王褒等七人。循行天下。存問耆老。鰥寡孤獨失職之民。登延賢俊。招顯側陋。觀風俗之化。詔國被災害甚者。無出今年租賦。江淮陂湖園池。以貸貧民。勿收租稅。賜宗室屬藉者馬一匹至二駟。孝弟力田鰥寡孤獨帛。吏民五十戶牛酒。秋八月。屬國降胡萬餘人亡入匈奴。九月。關東諸郡國十一大水。人饑相食。詔宮館希幸禦者勿繕治。減食穀馬。食肉獸。詔列侯舉茂才。匈奴呼韓邪單於上書。言民眾困乏。詔雲中五原郡。轉二萬斛谷以給之。

二年春正月。行幸甘泉。郊泰畤。賜云陽民爵一級。女子百戶牛酒。立皇弟音爲淸河王。二月戊午。隴西地震。毀落太上皇廟。敗縣道及城郭宮寺屋室。壓殺人眾。山崩地裂。水泉皆湧。三月。立廣陵厲王太子弟霸爲王。罷黃門乘輿。及狗馬水衡禁苑少府佽飛外池嚴�池田。假於貧民。詔郡國災甚者無出租賦。赦天下。夏四月。立皇太子。賜禦史大夫爵。關內侯中二千石右庶長天下當爲父後者爵一級。列侯錢各有差。

荀悅曰。賞罰者。國家之利器也。所以懲惡勸善。不以喜加賞。不以怒增刑。列侯重爵。不可以虛加也。秋七月己酉。地震。詔舉直言極諫之士。東海翼奉。字少君。待詔。對曰。臣聞人气內逆。則感動天地。天變見於星气日蝕。地變見於奇物震動。所以然者。陽用其形。猶人有五臟六體。五臟象天。六體象地。故五臟病則气色變於面。六體病則伸屈見於形。地震者。陰气盛也。古者朝廷必有同姓。以明親親。必有異姓。以明賢賢。今左右無同姓。獨以舅後之家爲親。異姓之臣又疏。二後之黨滿朝。陰气之盛。不亦宜乎。臣又聞建章未央宮人各以百數。皆不得天性。宜爲設員。出其過制。今異至不應。災將隨之。其法爲大水。然極陰生陽。反爲大旱。甚則將有火災。春秋宋伯姬災是也。奉又上疏曰。臣聞昔盤庚攺邑。以起殷道。聖人美之。今國家郊禘寢廟祭祀之禮。多不應古。宮室苑囿奢侈。臣愚以爲誠難安居而易攺作。欲陛下徙都洛陽。安成周之居。兼盤庚之徳。攺正制度。無有繕治宮室不急之費。三歲可餘一歲之畜。臣聞天道有常。五道無常。無常者所以應有常。必有非常之主。然後立非常之功。願陛下畱神慮。上異其言。奉好災異占候之術。爲博士諫議大夫。是時史髙典治尙書事。而蕭望之爲副。然望之名儒。有師傅恩。上信任之。多所貢薦。髙充位而已。長安令楊興說髙曰。將軍以親戚輔政。貴於天下無二。然眾庶議論休譽。不專在將軍。何也。此誠有所聞。以將軍幕府。海內莫不仰望。而所舉不過私門賓客。乳母子弟。人情忽不自知。然一夫竊議。語流天下。夫富貴在身。而列士不舉。是有狐白之裘而反衣之。古人疾其如此。故卑體勞心。以求賢爲務。傳曰以賢難得。故曰事不待賢。以食難得。故曰飽不俟食。惑之甚者。今平原文學匡衡。才智有餘。經學絕倫。但以無階朝廷。故隨牒在遠方。將軍誠召在幕府。卽學士翕然歸心。薦之朝廷。必爲國器。以是顯示庶眾。名流後世。不亦可乎。髙然其言。辟衡爲議曹史。薦爲郎中。時蕭望之。周堪。劉向。及侍中金敞。安上子。中正敢言。此四人者同心輔政。而中書令弘恭。僕射石顯。比於史髙。與望之不同。恭顯皆嘗坐法腐刑爲宦者。自宣帝見任用矣。及上卽位。多不親政事。遂委顯等。望之以爲尙書政本。宜以賢明之選。自武帝遊晏後庭。欲更用士人。由是大與髙恭顯等有隙。待詔鄭朋華龍等者。皆傾巧人也。行污穢欲入。堪等不納。更入許史。因求見上。怨毀望之等。恭顯遂令朋龍等上書。告望之欲罷車騎將軍。疏退許史。候望之休沐日。令二人上書。事下恭顯。恭顯奏望之及堪向。黨與相構。譖訴大臣。謗毀親戚。欲以專權。爲臣不忠。誣上不道。請詔謁者召致廷尉。上不省爲下獄。可其奏。後聞系獄。上驚曰。非但廷尉問邪。乃責顯恭。卽日出望之等令視事。顯恭因令史髙言上曰。陛下新卽位。未有徳化聞於天下。先驗師傅。旣下獄。又虛出之。宜因沒免之。於是詔收望之印綬。及堪向敞。連坐皆免。而朋龍爲黃門侍郎。自此忠臣退而姦臣用事。六月。關東大饑。齊地人相食。秋七月。詔吏發倉廩府庫賑饑寒者。上重望之不已。乃下詔曰。故前將軍望之。傅朕八年。厥功茂矣。其賜爵關內侯。食邑六百戶。給事中。朝朔望。上方欲以望之爲宰相。會望之子侍中散騎常侍中郎將伋上書。訟望之前事。事下有司。奏望之前所坐明白。無譖訴者。而教子上書。稱引無辜之言。失大臣之體。大不敬。請捕之。顯恭等知望之素髙節不屈。奏曰。望之深怨望。歸非於上。自以託師傅恩徳終不坐。非頗屈於牢獄。抑其怏怏之心。則聖朝無以施徳厚。上曰。蕭太傅素剛直。安肯就獄。顯等曰。人命至重。望之所坐罪。必無所憂。上乃可其奏。顯等於是遣謁者促召望之。因命太常急發執金吾圍其第。候者至。望之欲自殺。其夫人止之。以爲非天子意。望之以問門下生朱云。素剛直好節士。教之自裁。望之乃嘆曰。吾嘗備位宰相。年餘六十矣。而入獄以求生。不亦鄙乎。遂飲藥而卒。上聞之大驚。拊手曰。吾固疑其不就獄。果然。殺吾賢相。大官方上食。不肯食。涕泣哀動左右。於是召顯等責問。皆免冠謝。良久乃解。其子伋嗣爵關內侯。歲時當遣使者祀望之廝。曁終世。望之八子。育咸由伋。皆至九卿。育初爲茂陵令。會考課。時漆令以殿責問。育爲之請扶風。扶風大怒曰。君課第六。裁自脫耳。何暇與左右言。及罷出。傳茂陵令詣後曹。當以職事對。育直出不還。書佐隨牽之。育按劍曰。蕭育杜陵男子。何詣後曹。遂趨出。欲去官。明旦。會詔召入。拜司隸。過扶風府門。而官屬掾吏數百人。皆拜謁於車下。咸由所在。皆以功績著聞。名流後世。是歲丞相府家。雌雞伏子。漸化爲雄。有冠距鳴。弘恭病死。石顯爲中書令。車騎將軍韓昌。光祿大夫張猛。送呼韓邪侍子以歸。昌猛見單於益盛。又聞大臣多勸單於北歸者。恐旣北則難約束。因與單於盟約曰。漢與匈奴合爲一家。世世子孫。無得相詐相殺。有盜竊相報。行其誅賞。其有寇。發兵相救。敢有背約。受天不祥。令子孫世世盡無違盟。昌猛與單於登弱水東山。刑白馬。以月支王頭。斫爲飲器。飲血盟而旋。公卿議者。以爲單於𨿽北。猶不能爲害。昌猛擅以國家世世子孫詛盟。罪至不道。有詔昌猛以贖論。勿解盟。

三年春。令諸侯相位在郡守下。珠崖郡山南縣反。上博謀羣臣。欲擊之。待詔賈捐之對曰。臣聞堯舜。聖之盛也。禹入聖域而不優。故孔子稱堯曰大哉。舜曰韶盡美矣。禹曰吾無間然矣。以三聖之徳。地不過數千里。東漸於海。西被於流沙。北盡朔裔。南曁聲教。豫聲教者則治之。不欲豫者不彊治。殷周之時。東不過江黃。西不過氐羌。南不過蠻荊。北不過朔方。而君臣歌徳。頌聲並作。及秦興兵遠攻。貪外虛內。而天下內叛。孝文偃武行文。時有獻千里馬者。詔曰。鸞旗在前。屬車在後。師行三十里爲程。騎行五十里爲程。朕乘千里馬。獨安之乎。乃還馬。敕四方無來獻。當此時。天下無事。斷獄數百。及孝武皇帝。西連諸國。至於安西。東過碣石。至於樂浪。北卻匈奴數萬里。南制南海爲八郡。兵革數起。父戰於前。子斗於後。女子乘亭鄣。孤兒啼於道。老母寡婦。飲泣街巷。設虛祭於道旁。招神魂於萬里之外。廓地泰大。徵伐不休。而天下斷獄餘數萬人。今關東困乏。至有嫁妻賣子。此社稷之憂。詩云。蠢爾蠻荊。大邦爲讎。言聖人起則後服。中國衰則先叛。自古而患之。何況反覆南方萬里外之蠻乎。駱越之人。父子同臥。而俗相習以鼻飲。與禽獸無異。有之不足郡縣置也。棄之不足惜也。不擊之不損威。臣竊以往時羌渾言之。暴師曾不滿一年。兵出不逾千里。費四十餘萬錢。大司農錢盡。乃以少府禁錢續之。今陛下不忍悁悁之忿。欲驅士眾。捐之大海之中。快心幽冥之地。非所以拯饑饉。全元元也。方之往古則不合。施之當今又不便。臣愚以爲本非冠帶之國。禹貢所不及。春秋所不理。皆可便宜廢之。無以爲。上以問丞相定國。禦史大夫陳萬年。萬年以爲當擊之。定國以捐之議是。上乃罷珠崖郡。民欲內屬者處之。不欲者勿彊。上數見捐之。言多納用。後爲石顯所毀。稀復得見。其後長安令楊興以才能幸於上。捐之欲因求見。謂興曰。令我得見上言。君蘭京兆尹立可得。我前後所薦。皆如其言。興曰。縣官嘗言興逾滕薛大夫。我易助也。使君房爲尙書令。勝五鹿充宗甚遠。捐之曰。令我得代充宗。君蘭爲京兆尹。京兆尹郡國之首。尙書百官本也。天下宜大治。士則不隔矣。興曰。石顯上所信用。今且以合意。則得入矣。捐之因與興共爲奏。稱薦石顯。又薦興京兆尹。顯聞其議。白之。乃下興捐之獄。有司劾捐之興。懷詐僞更相薦舉。漏泄省中語。罔上不道。捐之棄市。興減死。夏四月己未。茂陵白鶴館災。本志以爲白鶴館。五里走馬之館。不當在山陵昭穆之地。天戒若曰。去貴幸遊逸不正之臣。勿在正位。病石顯之象也。赦天下。夏旱。立長沙煬王弟宗爲王。封故海昏侯賀子爲侯。六月詔曰。朕惟眾庶之饑寒。遠離父母妻子。勞於非業之作。衛於不居之宮。其罷建章甘泉衛士。令各就農。詔丞相禦史。舉天下明陰陽者各三人。

四年春正月。行幸甘泉宮。郊泰畤。三月。行幸河東。祠后土。赦汾陰徒。所過無出租賦。賜民爵一級。女子百戶牛酒。鰥寡孤獨帛。皇后曾祖父濟南平陵王伯墓門梓柱。更生枝葉。上出屋。本志以爲王氏將興之象也。

五年春正月。以周子南君爲周承休侯。次位諸侯王。三月。行幸雍。祠五畤。夏四月。有星孛於參。詔太官無日殺。所供各減半。乘輿秣馬。無乏正事而已。罷角抵戲。上林宮館希幸禦者。齊三服官。北假田官。鹽鐵官。常平倉。博士弟子無置員。以廣學者。省刑罰。凡七十餘事。禦史大夫陳萬年卒。六月辛酉。長信少府貢禹爲禦史大夫。禹奏言。古者民無賦算口錢。今民生子三歲則出口錢。故民重加困。產子輒不舉。甚可痛之。宜令今兒生七歲去齒。乃出口錢。年二十乃算。又奏言。武帝時令人犯法贖罪。入粟者補吏。是以國亂民貧。盜賊並起。郡國畏法。則使巧能欺上府者。以爲右職。姦宄不勝。則取勇猛苛暴能威服下者。使居大位。故無義而有財者顯於世。欺慢而便巧者尊於朝。悖逆而勇猛者貴於官。行爲犬豕。財富勢足。是爲賢耳。故謂居官而致富者爲雄桀。處姦而得利者爲壯士。兄勸其弟。父勉其子。俗之敗壞。乃至於此。宜除贖罪之法。選舉不以實及有贓者。輒行其罪。無但免官。則貴孝弟。賤賈人。進賢能廉直。而天下治矣。十有二月丁未。貢禹卒。丁巳。長信少府薛廣徳爲禦史大夫。初。郅支單於怨漢擁護呼韓邪單於。乃求其侍子。漢遣衛司馬谷吉送之。郅支單於乃殺吉。遂依康居而居焉。時諸葛丰爲司隸。劾舉無所迥避。京師爲之語曰。閒何闊。逢諸葛。上嘉之。加丰光祿大夫。侍中許章不奉法度。賓客犯法。章相連。丰按劾章。欲奏其事。適逢章私出丰駐車舉節。詔章下獄收。章窘迫馳車去。丰追之。章因而入宮。自歸於上。丰亦上奏。因收奪丰節。司隸去節。自丰始也。

前漢孝元皇帝紀卷第二十二永光元年。春正月。行幸甘泉。郊泰畤。免云陽徒。賜民爵一級。女子百戶牛酒。鰥寡孤獨髙年帛。所過無出田租。上畱射獵。禦史大夫薛廣徳上書言。竊見關東困極。民人流移。陛下日日撞亡秦之鐘。聽鄭衛之樂。馳騁干戈。縱恣於野。不卹百姓。臣誠悼之。今士卒暴露。從官勞倦。願陛下亟反宮。與天下同憂樂。上卽日還宮。詔丞相禦史大夫舉質朴惇厚遜讓有行者。三月。殞霜。殺麥苗。詔曰。朕之不明。無以知賢。佞人在位。哲人壅蔽。民漸俗薄。去禮觸刑。豈不哀哉。其赦天下。令勵自新。各務農畝。無田者假貸種食。賜吏六百石以上爵。五大夫勤事吏爵二級。名一級。女子百戶牛酒。鰥寡孤獨髙年帛。秋七月己未。大司馬車騎將軍史髙。賜金安車駟馬。免。上自酹祭宗廟。出便門。欲禦樓船。薛廣徳當乘輿免冠頓首曰。宜從橋。上曰。大夫冠廣徳曰。陛下不聽臣言。臣自刎頸。以血污車輪。陛下不得渡矣。上不悅。先驅光祿大夫張猛曰。主聖臣直。從橋安。乘船危。禦史大夫言可聽。上曰。曉人不當如是邪。乃從橋。廣徳病。賜安車駟馬。免。辛亥。太傅韋玄成爲禦史大夫。九月戊子。侍中尉王接爲大司馬車騎將軍。接者。宣帝舅王無敬之子也。冬十有二月。丞相於定國賜安車駟馬。免。子永嗣位。至禦史。尙館陶公主施。施者。宣帝長女也。賢而有行。永以選尙焉。周堪復爲光祿勛。與張猛皆給事中。見親任。而石顯等數贊毀之。劉向以艸莽臣上書曰。臣聞舜命九官。濟濟相讓。和之至也。眾賢和於朝。則萬物和於野。故蕭韶九成。鳳皇來儀。擊磬拊石。百獸率舞。及至周之開基西郊。雜集眾賢。莫不肅和。崇推讓之風。以息忿爭之訟。周詠文王之徳。其詩曰。於穆淸廟。肅雍顯相。濟濟多士。秉文之徳。武王周公。繼政。朝臣和於內。萬國歡於外。故得萬國之歡心。以事其先祖。其詩曰。有來雍雍。至止肅肅。相維辟公。天子穆穆。諸臣和於下。天應報於上。故周頌曰。降福穣穣。貽我來麰。下至幽厲之際。朝廷不和。轉相非怨。詩人疾而刺之曰。民之無良。相怨一方。眾小人在位。而邪議潝潝相是而背君子。其詩曰。潝潝訾訾。亦孔之哀。謀之其臧。則具是違。謀之不臧。則具是依。君子獨處。守正不撓。眾枉勉彊以從王事。則反見憎毒譖愬。其詩曰。僶俛從事。不敢告勞。無罪無辜。讒口嗷嗷。當此之時。日月薄蝕而無光。其詩曰。日有蝕之。亦恐之醜。又曰。日月鞠凶。不用其行。天變見於上。地變動於下。水泉沸騰。山谷易處。其詩曰。百川沸騰。山廝卒崩。髙岸爲谷。深谷爲陵。霜降失節。不以其時。其詩曰。正月繁霜。我心憂傷。民之訛言。亦孔之將。此皆不知賢不肖易位之所致也。自此之後。天下大亂。厲王奔彘。幽王見弒。尹氏世卿而專恣。諸侯背反而不朝。二百四十二年之間。日蝕三十六。地震五。山陵崩阤二。彗星見三。野雞夜鳴。常星不見。夜中星殞如雨者一。火炎十四。長狄入中國三。五石殞墜。六鶂退飛。冬糜。有蜚。鴝鵒來巢。晝晦。冬無冰。李梅冬實。七月霜降。艸木死。八月殺菽。大雨雹。雷電失序。水旱饑饉。蝗螽俱出。眾災並起。當此之時。禍亂輒應。弒君三十六。亡國五十二。諸侯奔走。不得保其社稷者。不可勝數。周室多禍。晉敗其師於貿戎。鄭傷桓王。戎執其使。五大夫爭權三君更立。莫能正理。遂至陵遲。不能復興。由此觀之。气和致祥。气乖致異。祥多者其國安。異眾者其國危。天地之常徳。古今之通義也。當今邪正雜糅。忠讒並進。章交公車。人滿北軍。朝臣乖忤。分曹爲黨。更相譖愬。不可稱言。是以災異並起。皆妖气之所致也。夫履衰周之迹。循詩人之刺。而欲成太平。致雅頌。猶卻行而求及前人也。讒邪所以並進者。由上多疑心。旣已用賢人。行善政。而或譖之。則賢人退而善政消矣。懷多疑之心者。來讒賊之口。持不斷之意者。開羣枉之門。讒邪進者賢人退。羣枉盛者正士消。故易有否泰。善惡相消。詩曰。雨雪麃麃。見睍聿消。昔舜禹與歡兜共工雜處堯朝。周公與管蔡並居周位。當是之時。皆疊進相毀。流言相謗。豈可勝道哉。帝堯成王能賢舜禹周公。而消共工管蔡。故以大治。孔子與季孟。俱事於魯。李斯與叔孫通。並宦於秦。定公始皇賢李斯與季孟。而消孔子叔孫通。故以大亂。夫治亂之端。在於所信任。信任旣賢。在於堅固。詩云。我必匪石。不可轉也。言守善固也。昔孔子與顏淵子貢更相稱舉。不爲朋黨。禹稷臯陶更相汲引。不爲比周。何則。忠於爲國而無邪心也。故賢人在上位。引其類聚於朝。故易曰。飛龍在天。大人造也。在下位。則與類俱進。故易曰。拔芽連茹。以其匯。徵吉。今姦邪與賢臣並進。在交戰之內。數設危險之言。欲以傾移主上。此天地所以見誡。災異所以重至也。自古聖王爲有無誅而治者。故舜有四放之罰。孔子有兩觀之誅。今以陛下之聖明。宜深思天地之心。察兩觀四放之意。鑑否泰之卦。觀雨雪之詩。歷唐周之所進以爲法。原秦魯之所消以爲戒。考祥應之福。省災異之禍。以揆當時之變。仰鑑前古之事。宜放遠佞人之黨。廣開眾正之路。決斷狐疑。分明去就。則百異消滅。眾祥並至。太平之基。萬世之利。顯等見其書而愈與許史比周而怨向。向等遂禁錮十餘年。初。上內重周堪。而患諸譖愬無所信。時長安令楊興。嘗稱舉堪。上欲以爲助。乃問興曰。朝臣不可光祿勛。何也。興。傾巧士也。謂上疑堪。因順旨曰。非獨不可於朝廷。自州裏亦不可。臣前見堪等與劉向謀毀骨肉。議者以爲當誅。故臣前言不可也。上曰。然此何罪而當誅也。今宜如何。興曰。臣愚以爲賜爵爲關內侯。食邑三百戶。勿令典事。明主不忘師傅之恩。此最計之得者。上尢是疑焉。又惜其才。乃遷堪爲河東太守。張猛爲槐裏令。後下詔曰。河東太守堪。先帝賢臣。命之傅朕。論議正直。憂國之心。以不阿尊事貴。孤特寡助黜退。往者。眾臣每有災異。託咎此人。朕迫逼於俗。不得專心。堪出之後。天變仍臻。眾亦晻然。堪治郡未期年。而三老官屬有識之士。稱說其美。使者過郡。靡人不稱。此固足以彰先帝知人。朕有以自明也。其復徵堪。拜光祿大夫給事中。領尙書事。堪病卒。而顯遂誣張猛。令自殺。顯知專權。恐左右耳目。一旦通己者。乃時還誠。取一信以爲驗。顯嘗出使。自白曰。恐後漏盡還。請稱詔開門。上許之。顯故投夜還。稱詔開門。後果有人上書告顯。專命矯詔。上笑以其書示顯。顯因泣下曰。陛下過私小臣。屬任以事。羣下無不妒嫉。欲陷害者。類如此非一。愚臣微誠不能以一身快萬眾。任天下怨也。願歸樞機之職。充後宮掃除之役。死無所恨。上以爲然而憐之。數勞免之。益信任。厚其賞賜。貲至萬數。初。顯殺望之。知天下怨己。因薦貢禹而深禮事之。明進賢不妒望之。其設變詐以自解免。皆此類也。顯見左將軍馮奉世父子爲公卿著名。心欲附之。因薦奉世中子謁者逡爲侍中。逡因言顯專權不可任。上怒。免逡。歸郎官。後禦史大夫缺。羣臣皆薦昭儀兄野王。上以問顯。顯曰。九卿無出野王上。然昭儀兄也。恐後世以陛下越度眾賢。私後宮之親。上曰。善。吾不見是。乃不用。野王曰。人皆以內寵貴。我獨以內寵賤。自此公卿以下畏顯。重足一迹矣。

荀悅曰。夫佞臣之惑君主也甚矣。故孔子曰。遠佞人。非但不用而已。乃遠而絕之。隔塞其源。戒之極也。察觀其言行。未必合於道者。必此人也。此亦察人情之一端也。僞生於多巧。邪生於多欲。是以君子不尙也。禮。與其奢也寧儉。事。與其煩也寧略。言。與其華也寧質。行。與其彩也寧朴。孔子曰。政者。正也。夫要道之本。正己而已矣。平直眞實者。正之主也。故徳必核其眞。然後授其位。能必核其眞。然後授其事。功必核其眞。然後授其賞。罪必核其眞。然後授其刑。行必核其眞。然後貴之。言必核其眞。然後信之。物必核其眞。然後用之。事必核其眞。然後修之。一物不稱。則榮辱賞罰。從而繩之。故眾正積於上。萬事實於下。先王之道。如斯而已矣。

二年。春二月。大赦天下。賜民爵一級。女子百戶牛酒。鰥寡孤獨髙年孝弟力田帛。丁酉。禦史大夫韋玄成爲丞相。左扶風鄭弘爲禦史大夫。弘所在著名迹法度條教。爲後世所稱。三月壬戌朔。日有蝕之。六月。詔曰。元元之民。困於饑饉。朕爲民父母。徳不能覆而加其刑。甚自傷焉。其赦天下。時災異數發。上問言事得失者。博士匡衡上疏曰。夫朝廷者。天下之楨幹。公卿大夫。相與修禮恭讓。則民不爭。好仁樂施。則民不暴。上義髙節。則民興行。寬柔和順。則眾相愛。此四者。明王所以不嚴而治也。朝有變色之言。則下有爭鬥之患。上有自專之士。則下有不讓之人。上有克勝之佐。則下有傷害之心。上有好利之臣。則下有盜竊之民。皆在本也。詩云。京邑翼翼。四方是則。今長安天子之都也。親承聖化。其習俗無以異於遠方。郡國來者無所法。則或見侈靡而仿效之。宜正之本朝。使海內昭然。易其視聽。道徳興於京師。淑問揚於疆外。然後大教成也。傳曰。審好惡。治性情。而王道興矣。治性情之道。必彊己之不足。而審己之有餘。蓋聰明疏通者。戒於大察。寡聞少見者。戒於擁蔽。勇猛剛彊者。戒於太暴。仁愛溫良者。戒於無斷。沈靜安舒者。戒於後時。廣心浩大者。戒於遺忘。審己之所當戒。而齊之以義。然後中和之化應。而僞巧之徒。不敢比周而妄進矣。今俗吏致治。不奉禮讓。而尙苛暴。貪財而慕勢。故犯法者眾。姦邪不止。陛下哀湣吏民。觸法抵禁。比年大赦。而今日赦令。明日犯法。相隨而入獄。不攺其原。𨿽歲赦之。刑猶不息。是時赦令數。故衡對及之。

荀悅曰。夫赦者。權時之宜。非常典也。漢興。承秦兵革之後。太愚之世。比屋可刑。故設三章之法。大赦之。令蕩滌穢流。與民更始。時勢然也。後世承業。襲而不革。失時宜矣。若惠文之世。無所赦之。若孝景之時。七國皆亂。異心並起。姦邪非一。及武帝末。賦役繁興。羣賊並起。加太子之事。巫蠱之禍。天下紛然。百姓無聊。人不自安。及光武之際。撥亂之後。如此之比。宜無赦矣。君臣失禮。政教陵遲。犯法者眾。亡命流竄而不擒獲。前後相積。布滿山野。勢窮刑蹙。將爲羣盜。或刑政失中。猛暴橫作。怨枉繁多。天下憂慘。羣獄姦昏。難得而治。承此之後。宜爲赦也。或赦大逆。或赦輕罪。或赦一方。或赦天下。期於應變濟時也。秋七月。西羌反。遣右將軍馮奉世擊之。奉世字子明。上黨人也。徙杜陵。初。前將軍韓增舉之。自宣帝時。爲名臣矣。上議出兵。奉世曰。虜無過三萬人。而兵法當倍用六萬。然羌眾。弓矛之兵耳。器不鋒利。可四萬人守屯足矣。議發萬人。奉世曰。國家戰守之備久廢。夷狄皆有輕邊之心。今以萬人分屯數處。虜見兵少。必無畏懼。戰則兵挫。守則不足。如此。怯弱之形見。羌人乘利。諸種並會。臣恐中國之役。不得止於四萬人也。故少發師而曠日。與一舉而疾決。功相萬倍固爭之。不能得。有詔益二千人。於是奉世將萬二千騎。以兩裨將至隴西。分兵數處。又別遣校尉救民於廣陽上谷。羌虜眾多。漢兵爲羌所敗。殺兩校尉。奉世具上地形部眾多少之計。願益三萬六千乃足。上乃大爲發兵六萬人。拜太常任千秋爲奮威將軍以助之。奉世上書。願得其眾。不煩大將。上不聽。遂並進兵。羌虜大破。斬首數千級。餘皆走出塞。八月。天雨艸如莎。相摎結如彈丸。是歲。有獻雄鷄生角者。本志以爲黃龍元初永光雞變三見。王氏僭位之萌也。黃龍元年而宣帝崩。上卽位。皇后將立。應是正宮之中。雌雞爲雄。不鳴不將無距者。貴始萌而未成也。元初元年。封王婕妤父爲丞相。內史禁爲平陽侯。婕妤立爲皇后。故應是也。丞相府史家雌雞爲雄。卽丞相內史女之應也。伏子者。明己有子。將距者。尊已成也。以永光二年。禁薨。子奉嗣侯爲侍中衛尉。始見用雄鷄生角。明布威行權。從此始也。卒成篡之漸矣。

三年春。西羌平。軍罷。奉世還。以有功。賜爵關內侯。食邑五百戶。三月。立皇太子康爲濟陰王。夏四月癸未。大司馬王接薨。七月壬戌。左將軍許嘉爲大司馬車騎將軍。嘉。上之元舅。卽廣漢弟延壽之子。廣漢無子。嘉奉其祀。冬十有一月己丑。地震。雨水。大霧。復鹽鐵官。博士弟子員以用不足。民多復除故也。

四年。春二月。赦天下。所賑貸貧民。勿收責。三月。行幸雍。祠五畤。六月甲戌。孝宣帝園東闕災。戊寅晦。日有蝕之。詔曰。蓋聞明王在上。忠臣布職。則羣生和樂。方外蒙澤。今朕闇於王道。夙夜憂懼。不通其理。靡瞻不眩。靡聽不惑。是以教令多違。民心未得。邪說虛進。事無成功。此天下所著聞也。公卿大夫。好惡未同。或緣姦作邪。侵削細民。元元安所歸命哉。詩不云乎。今此下民。亦孔之哀。自今以後。公卿大夫。其勉思天戒。愼身修永。以輔朕之不逮。直言盡意。無有所諱。秋七月。罷衛思後園及戾園。冬十月乙丑。罷祖廟在郡國者。先是。貢禹奏言。古者天子七廟。今孝景皆親盡。宜毀。及郡國廟不依古禮。宜止。未及施行而禹卒。於是追思禹言。乃下詔議。丞相玄成禦史大夫弘等十七人皆曰。臣聞祭者皆由中出。生於心者也。惟聖人爲能饗帝。孝子爲能饗親。立廟於京師之居。躬親承事。四海之內。各以其職來祭。尊尊之大義也。五帝三王不易之道也。詩云。有來雍雍。至止肅肅。春秋之義。父不祭於支庶之宅。君不祭於臣僕之家。王不祭於下土諸侯。臣等愚。以爲宗廟在郡國。一切勿修。奏可。因罷昭靈後武哀王昭哀後衛思後戾太子戾後園。皆不奉祀。置吏守而已。諸侯分屬三輔。以渭城亭部北原上以爲初陵。詔曰。往者緣臣子之義。奏徙郡國民以奉園陵。今百姓遠棄先祖墳墓。破業失產。親戚分離。人懷思慕之心。家有不自安之意。是以東垂被虛耗之災。關中有無聊之民。非久長之策。詩不云乎。民亦勞止。汔可小康。惠此中國。以綏四方。初陵無置縣邑。使天下安土樂業。無有搖動之心。又罷先後父母奉邑。

五年。春正月。行幸甘泉。郊泰畤。三月。行幸河東。祀后土。秋。潁川水出流。殺人民。吏從官員被害者與告。士卒遣還。冬。上幸長楊。布車騎大臘。十有二月乙酉。毀太上皇孝惠帝寢園。是時。丞相列侯中二千石博士等四十四人奏議曰。禮。始受命諸侯始封之君。皆爲太祖。繼太祖五廟。皆疊毀。毀廟主。藏於太祖。五年而再殷祭。言一禘一祫。祫祭者。言毀廟及未毀廟之主合食於太祖。父爲昭。子爲穆。孫復爲昭。古之正禮。祭義曰。王者禘其祖之所自出。而以祖配之。而不爲立廟。親盡也。立親廟四。親親也。周之所立七廟者。以後稷始封。文武受命而王。是以三廟不毀。與親廟四而七焉。非有後稷始封文武受命之功。皆親盡而毀。成王承二王之業。制禮作樂。功徳茂盛。廟猶從毀。以行爲謚而已。臣愚以髙祖受命定天下。宜爲髙帝太祖之廟。世世不毀。太上皇孝文孝惠孝景廟。皆親盡宜毀。皇考廟親未盡。如是。宜皆就太祖廟序昭穆。如禮。大司馬許嘉等二十九人。以爲孝文皇帝徳化茂盛。宜爲帝者太宗之廟。廷尉忠以爲孝武皇帝攺正朔。易服色。攘四夷。宜爲世宗之廟。諫議大夫尹更始等十六人。以爲皇考廟上序於昭穆。非正禮。宜毀。於是上重序昭穆。立廟而已。世宗畱不毀。

建昭元年。春正月。戊辰。有石隕於梁國六。三月。行幸雍。祀五畤。秋八月。有白蛾羣飛蔽日。從東都門至軹道。冬河間王元有罪廢。遷房陵。罷孝文太后孝昭太后寢園。上幸虎圈斗獸。後宮昭儀等皆坐。熊逸出圈。攀檻。欲及上。左右貴人傅昭儀等皆驚走。馮婕妤直前當熊而立。左右格殺熊。上問婕妤曰。人情驚懼。何故當熊。對曰。妾聞猛獸得人而止。恐至禦座。故以身當之。上嗟嘆而嘉之。傅昭儀甚慚。由是與婕妤有隙。婕妤。卽右將軍馮奉世之女。傅昭儀者。少爲上官太后才人。自上爲太子。得進幸。爲人有才略。善事人。下至宮人左右。飲酒醊地。皆祝延之。甚寵。有男。是爲定國恭王。上欲殊於後宮。故曰昭儀。位次皇后。昭儀之號自此始也。

前漢孝元皇帝紀卷第二十三二年。春正月。行幸甘泉。郊泰畤。三月。行幸河東。祠后土。益三河郡太守秩中二千石。戶十二萬。爲大郡。夏四月。赦天下。六月。立皇子興爲信都王。興母婕妤爲昭儀。閏月丁酉。太皇太后上官氏崩。冬十有一月。齊楚地震。大雨雪。深五尺。樹折屋壞。魏郡太守京房棄市。房子君明。東郡人也。爲郎中。以言災異屢中。上親幸。房嘗宴見。問上曰。幽厲之君何以危。所任何人也。上曰。君不明也。而任巧佞。房曰。知其巧佞而任之邪。將以爲賢也。上曰。賢之。房曰。今何以驗之不賢。上曰。以其時亂君危而知之。房曰。齊桓公秦二世。亦嘗聞二君。而非笑之。時任豎刁易牙趙髙。治政日亂。何不以幽厲卜之而覺悟乎。上曰。惟有道者。能以往知來耳。臨亂之君。各賢其臣。令皆覺悟。安得危亡。房因免冠頓首曰。春秋紀二百四十二年災異。以示萬世之君。今陛下卽位以來。災異並出。人民饑饉。盜賊不禁。視今爲治邪。亂邪。所任者誰與。房旨謂石顯。上亦知之。曰。然幸其愈於彼。又以爲不在此人。房曰。夫前世之君。亦皆然矣。臣恐後之視今。猶今之視昔也。是時。房奏考功課吏法。上令房上弟子曉考功者。欲試用之。房薦上弟子姚平任良。願以爲刺史。臣得通藉殿中。爲奏事。以防擁隔。石顯等進言。用弟子不若師。上欲以房爲刺史。顯等知刺史當得徑奏事。因言爲刺史。恐太守不與同心。宜以爲郡守。房自請歲盡得乘傳奏事。上許之。房旣拜。上封事曰。辛酉以來。霧气衰去。太陽淸明。臣獨欣然。以爲陛下有所定也。然少陰倍力而乘消息。臣疑陛下猶不得如意。臣出之後。恐爲執事者所蔽。身死而功不成。及辛巳。霧气復乘。太陽侵色。此上大夫侵陽之气而上意疑也。己卯庚辰之閒。必有隔絕臣。令不得乘傳奏事者。房未發。顯果白。詔止房無乘傳奏事。房至新丰。復上奏曰。臣以六月言遁卦不交。法曰。道人始去。寒湧水爲災。至七月。湧水出。臣弟子姚平謂臣曰。房可謂知道。未可謂信道也。今湧水出。道人當逐死。尙復何言。臣獨謂曰。陛下與臣尢厚。𨿽死臣猶言也。平又謂曰。房可謂小忠。未可謂大忠也。昔秦之時。趙髙用事。有正先者。非刺髙而死。髙威自此而成。故秦之亂也。正先趣之也。今臣守郡。竊恐未效而死。惟陛下無使臣塞湧水之災異。當正先之必死。爲姚平所笑。房至陜。復上封事曰。乃者丙戌小霧。丁亥霧衰去。然少陰並力而乘消息。戊子益盛。至壬辰五十分。霧气復起。此消息欲正雜卦之黨。並力而爭安危之機。不可不察。己丑。有還風。盡辛卯而太陽復侵色。至癸巳。日月相薄。此邪陰用事。而太陽爲之疑也。臣去稍遠。太陽侵奪。願陛下察焉。房去月餘。竟徵下獄。房妻父張博。淮陽王之舅也。欲爲淮陽王求入朝。謂房曰。淮陽王入朝。可以爲助。因使房謂淮陽王求入朝奏章。又房爲上道幽厲之事出。對禦史大夫鄭弘道之。顯告房張博誹謗朝廷。詿誤諸侯。窺導以邪意。漏泄省中語。博腰斬。房棄市。時年三十一。房治易。事梁人焦贛。贛爲外黃令。以伺候先知姦邪。盜賊不得發。嘗曰。得我道以亡身者京生。其說長於災變。分爲六十四卦。更直日用事。有占驗焉。鄭弘坐與房言。免。光祿勛匡衡爲禦史大夫。

三年。夏。令三輔都尉及大郡都尉秩皆二千石。六月甲辰。丞相韋玄成薨。秋七月。禦史大夫匡衡爲丞相。戊辰。衛尉李延壽爲禦史大夫。副校尉甘延壽陳湯。矯制發戊己校尉屯田吏士。及西域羌胡兵。攻郅支單於。冬。斬郅支首。傳詣京師。時郅支彊暴。東擊烏孫。西脇大宛諸國。漢遣使三輩。至康居。求谷吉等屍。郅支不肯奉詔。而困辱漢使。上書矯慢。曰。康居困危已久。願歸彊漢。於是湯與延壽等謀曰。郅支單於。威名遠震。今烏孫。脇大宛。欲降伏康居。如得此三國。北擊伊婁。西取安息。南排月支。數月之間。城郭諸國危矣。郅支分離。所在絕遠。無城郭彊弩之守。如發兵直詣城下。彼亡則無所之。守則不足以自保。千載之功。可一朝而定。延壽以爲然。欲奏請之。湯曰。國家與公卿議大策。非眾所見。事必不從。會延壽久病。湯獨矯制發諸國兵。延壽聞之。起。大驚。欲止之。湯按劍叱延壽曰。大眾已集。豎子欲沮吾眾邪。延壽遂從。漢兵合四萬餘人。延壽湯上疏自劾奏矯制。陳言形勢兵狀。卽引兵分爲六校尉。其三校尉從南道逾蔥領。經大宛。其三校尉從北道入赤谷。過烏孫。經康居。萬餘騎救之。數奔營。不利輒卻。漢兵遂燒木城。城中人皆入土城。漢兵四面推櫓楯並入土城。單於被創死。得漢使節及谷吉等所賚帛書。凡斬閼氏太子名王以下千五百級。生虜百四十五人。降虜五千餘人。上議其功。丞相匡衡大夫李延壽及石顯。皆以爲延壽湯擅興師矯制。幸得不誅。不宜加爵土。又遣吏訊驗湯私盜金事。皆不與湯。故宗正劉向上疏曰。郅支單於。殺漢使吏士以百數。事暴於外國。傷威毀重。陛下赫然欲討之。意未嘗忘。延壽湯承聖旨。倚神靈。總百蠻之軍。攬城郭之兵。出萬死之計。入絕域之地。遂陷康居。屠五重城。搴翕侯之旗。斬郅支之首。懸旌萬里之外。揚威昆山之西。而埽谷吉之恥。立昭明之功。蠻夷率服。稽首來賓。羣臣之功。莫有大焉。昔周大夫方叔尹吉甫。爲宣王誅玁狁。而百蠻從之。其詩曰。驒驒惇惇。如霆如雷。顯允方叔。徵伐玁狁。蠻荊來威。易曰。有嘉折首。獲非其醜。今延壽湯所誅。威振天下。𨿽易之折首。詩之雷霆。不能及也。吉甫之歸。周厚賜之。其詩曰。吉甫燕喜。旣多受祉。來歸自鎬。我行永久。千里之鎬。猶以爲遠。況萬里之外。齊桓先有匡周之功。後有滅項之罪。君子計功補過。近事貳師李廣利。損五萬之眾。糜億萬之費。經四年之勞。而僅獲駿馬四十匹。𨿽獲宛王之首。不足復費。而私罪甚眾。孝武以爲萬里之伐。不錄其過。厚加封賞。今康居之國。盛於大宛。郅支之號。重於宛王。殺漢使。甚於畱馬。延壽湯不煩漢使。不費斗儲。比於貳師。功徳相百倍。且常惠隨欲擊之烏孫。鄭吉迎自來之日逐。猶皆列土受爵。故言威武勤勞。則大於方叔吉甫。列功覆過。則優於齊桓貳師。近事之功。則髙於長羅安遠。大功未著。小惡數布。臣竊痛之。上於是赦湯等矯制貪穢小罪。封延壽爲宜城侯。湯爲關內侯。食邑各三百戶。延壽爲長水校尉。湯爲射聲校尉。延壽。北地人也。本爲羽林士。超逾羽林亭樓。以材力進。湯字子公。山陽人也。家貧無行。初。富平侯張敞舉湯爲茂才。湯待遷。父死不奔喪。坐下獄。論敞舉非其人。削戶二百。會敞薨。謚曰繆侯。湯立功西域。世以爲張敞知人。初。宣帝時。前將軍韓增舉馮奉世以爲衛侯。使持節。送大宛諸國客。時莎車王與諸國共殺漢所置莎車王萬年。並殺漢使者奚充國。匈奴發兵攻莎車師不能下。而莎車遣揚言曰。北道諸國已降匈奴。於是攻劫南道。與之盟而背漢。鄯善以西。皆絕不通。奉世以莎車日彊。其勢難制。必危西域。乃矯以節。告諭諸國王。各發其兵。合萬五千人。追擊莎車。莎車王自殺。傳其首詣長安。諸國遂平。威振西域。宣帝謂韓增曰。賀將軍舉得人也。議封奉世以爲侯。丞相將軍皆曰。大夫出疆。有可以安國家定社稷。專之可也。宜加爵位。少府蕭望之以爲奉使有所指。而擅矯制違命。今封奉世關內侯。後奉使者。競逐利要功於夷狄。爲國家生事。不可長也。宣帝從望之議。及甘延壽之封也。杜延年子欽上疏追訟奉世前功。曰。比罪則郅支薄。量功則莎車眾。用師則奉世寡。制勝則奉世於邊境爲功多。慮危則延壽於國家爲禍深。其違命生事。則與奉世同。延壽割地而封。奉世獨不見錄。臣聞功同賞異。則勞臣疑。罪均刑別。則百姓惑。願陛下下有司議之。上爲前世事不錄。

荀悅曰。成其功。義足封。追錄前可也。春秋之義。毀泉臺則惡之。捨中軍則善之。各由其宜也。夫矯制之事。先王之所愼也。不得已而行之。若矯大而功小者。罪之可也。矯小而功大者。賞之可也。功過相敵。如斯而已可也。權其輕重而爲之制宜焉。

四年。春正月。以討郅支單於功告祠郊廟。赦天下。夏六月甲申。中山王竟薨。藍田地震。山崩。擁灞水。安陽岸崩。壅涇水。涇水逆流。

五年。春二月。赦天下。賜民爵一級。女子百戶牛酒。三老孝弟力田鰥寡孤獨帛。夏六月庚申。復戾後園。壬申晦。日有食之。秋七月庚子。復太上皇寢廟園原廟。昭靈後武哀王衛思後昭哀後廟園。上寢疾。夢祖宗譴罷郡國廟園。上少弟楚孝王亦夢焉。上召問丞相匡衡。議欲復。衡言不可。衡乃禱髙祖孝文孝景廟。陳言禮正。咎在臣。衡當受其咎。皇帝宜蒙福佑。盡禱諸廟。上疾久不平。皆復修舊祀如故。山陽社中大槐樹。吏民伐斷之。其夜。樹自復立故處。

竟寧元年。春正月。匈奴呼韓邪單於來朝。單於請妻漢女以自親。賜單於待詔掖庭王嬙字昭君爲閼氏。單於上書願保塞。請罷邊備塞上下。有司議皆以爲便。郎中令侯應以爲不可許。上詰問狀。對曰。臣聞北邊塞至遼東。外有陰山。東西千餘里。艸木茂盛。多禽獸。本冒頓單於依阻其中治作弓矢。是苑囿也。至孝武。出師徵伐。斥奪其地。攘之於漠北。建塞徼。起亭隧。築外城。而設屯戍以守之。然後邊境得少安。漠北地平。少艸木。多大砂。匈奴來寇抄。無所藏隱。從塞以南。徑深山大谷。往來差難。邊境長老言。匈奴失陰山。後過之。無不哭。如罷備邊戍卒。示夷狄之大利。不可一也。今聖徳廣被。單於稽首來臣。夫夷狄之情。困則卑辱。彊則驕逆。天性然也。前以罷外城。省亭隧。今才足候望通烽火而已。古者安不忘危。不可復罷。二也。中國有禮義之則。刑罰之禁。愚民猶犯禁。又況單於能必其眾不犯約哉。三也。自中國尙設關梁以制諸侯。所以絕臣下之覬覦也。設塞徼。置屯戍。非獨爲單於而已。亦爲諸屬國。降民本故匈奴之人。恐其思舊逃亡。四也。近西羌保塞。與漢交通。吏民貪利。侵盜其畜產妻子。以此怨恨。起而背叛。世世不絕。今罷乘塞。則生慢易忿爭之漸。五也。往者從軍。多沒不還者。其子孫貧困。一旦走出。從其親戚。六也。又邊人奴婢。怨苦欲走者多。自知匈奴中樂。無柰邊候急切。何時有走塞者。七也。盜賊桀黠。羣輩犯法。如其窘急。亡走北出。則不可制。八也。起塞以來。百有餘年。非皆以土垣也。或因山巖石木柴僵落溪谷之間。稍稍率徒卒築治。費功久遠。不可勝計。臣恐議者不勝慮其始終。欲以一切息徭役。十年之後。百年之內。卒有他變。障塞敗壞。亭戍滅絕。當發戍屯治繕。累世之功。不可卒就。九也。若罷戍卒。省候望。單於自以保塞守衛。必深徳漢。請求無已。小失其意。則不可測。開夷狄之隙。以虧中國之固。十也。非所以永持至安。威制百蠻之長策。上乃使車騎軍口諭單於曰。中國亦有關梁。非徒以備外。亦以防中國之姦邪放縱。出爲寇害。故爲制度以專眾心。遂不罷塞焉。皇太子冠。初。定陶恭王有才藝。曉音樂。而太子頗有酒色之失。王皇后無寵。上有意欲立定陶王爲太子。數稱其才。樂陵侯史丹者。悼皇后之舅。史恭之孫。爲侍中。護太子家。於是丹進曰。所謂才者。敏而好學。溫故知新。皇太子是也。若乃器人於絲竹鼓鼙之間。是則陳惠李微髙於匡衡。可爲相國也。於是上默而笑。後上疾甚。數問景帝時立膠東王故事。丹泣涕。因以死爭之。上亦以太子先帝所愛。卒不易。二月。禦史大夫李延壽卒。三月丙寅。太子太傅張譚爲禦史大夫。癸未。復孝惠寢廟園孝文太后孝昭太后寢廟園等。夏五月壬辰。帝崩於未央宮。匡衡復奏言。前以上體不平。故復諸祀。卒不蒙福。請悉罷。於是毀太上皇孝惠孝景帝廟。罷孝昭太后昭靈太后武哀王昭哀後寢廟園。丞相禦史大夫奏石顯及其黨。皆免官。顯徙居故鄕濟南。憂懣不食。道病死。顯之歸也。畱其器物什數百萬。以與故所厚萬章。章不受。曰。石氏之禍。萬氏反當爲福邪。章者。長安大俠。爲京兆尹門下督。嘗從至殿中。侍中諸貴人爭趨揖。章莫與京兆尹言者。後京兆尹不復從章。章旣遊俠。亦得顯力。及王遵爲京兆尹。誅豪桀。乃殺章。

荀悅曰。自漢興以來至於玆。祖宗之治迹。可得而觀也。祖宗開建大業。統辟元功。度量規矩。不可尙也。時天下初定。庶事艸創。故韶夏之音。未有聞焉。孝文皇帝克己復禮。躬行玄默。遂至升平。而刑罰幾措。時稱古典。未能悉備制度。玄雅禮樂之風闕焉。故太平之功不興。孝武皇帝規恢萬事之業。安固後嗣之基。內修文學。外耀武威。延天下之士。濟濟盈朝。興事創制。無所不施。先王之風。燦然復存矣。然猶好其文。不盡其實。發其始。不要其終。奢侈無限。窮兵極武。百姓空竭。萬民疲獘。當此之時。天下騷動。海內無聊。而孝文之業衰矣。孝宣皇帝任法審刑。綜核名實。聽斷精明。事業修理。下無隱情。是以功光前世。號爲中宗。然不甚用儒術。從諫如流。下善齊肅。賓禮舊老。優容寬直。其仁心文徳。足以爲賢主矣。而佞臣石顯用事。隳其大業。明不照姦。決不斷惡。豈不惜哉。昔齊桓公任管仲以霸。任豎刁以亂。一人之身。惟所措之。夫萬事之情。常立於得失之原。治亂榮辱之機。可不惜哉。楊朱哭多岐。墨翟悲素絲。傷其本同而末殊。孔子曰遠佞人。詩云取彼讒人投畀豺虎。疾之深也。若夫石顯。可以痛心泣血矣。豈不疾之哉。初。宣帝任刑法。元帝諫之。勸以用儒術。宣帝不聽。乃嘆曰。亂我家者。必太子也。故凡世之論政治者。或稱教化。或稱刑法。或言先教而後刑。或言先刑而後教。或言教化宜詳。或曰教化宜簡。或曰刑法宜略。或曰刑法宜輕。或曰宜重。皆引爲政之一方。未究治體之終始。聖人之大徳也。聖人之道。必則天地。制之以五行以通其變。是以博而不泥。夫徳刑並行。天地常道也。先王之道。上教化而下刑法。右文徳而左武功。此其義也。或先教化。或先刑法。所遇然也。撥亂抑彊。則先刑法。扶弱綏新。則先教化。安平之世。則刑教並用。大亂無教。大治無刑。亂之無教。勢不行也。治之無刑。時不用也。教初必簡。刑始必略。則其漸也。教化之隆。莫不興行。然後責備。刑法之定。莫不避罪。然後求密。未可以備。謂之虐教。未可以密。謂之峻刑。虐教傷化。峻刑害民。君子弗由也。設必違之教。不量民力之未能。是陷民於惡也。故謂之傷化。設必犯之法。不度民情之不堪。是陷民於罪也。故謂之害民。莫不興行。則毫毛之善可得而勸也。然後教備。莫不避罪。則纖芥之惡可得而禁也。然後刑密。故孔子曰。不嚴以蒞之。則民不禁也。嚴以蒞之。動之不以禮。未善也。是言禮刑之並施也。吾末如之何。言教之不行也。可以勝殘去殺矣。言刑之不用也。周禮曰。治新國。用輕典。略其初也。春秋之義。貶纖芥之惡。備至密也。孔子曰。行有餘力。則可以學文。簡於始也。繪事後素。成有終也。夫通於天人之理。達於變化之數。故能達於道。故聖人則天。賢者法地。考之天道。參之典經。然後用於正矣。

贊曰。本紀稱孝元皇帝多才藝。善史書。鼓琴。吹洞簫。自度聲曲。分別節度。窮極要妙。少好儒術。及卽位。徵用儒生。委之以政。貢薛韋匡。疊爲宰相。而上牽制文義。優遊不斷。然寬弘盡下。出於恭儉。號令溫雅。有古人之風烈。

前漢孝成皇帝紀卷第二十四皇帝以宣帝時生。號曰世適皇孫。宣帝愛之。自名曰驁。字太孫。帝置左右。三歲而宣帝崩。及爲太子。嘗被急召。不敢絕馳道行。元帝遲之。以狀對。帝悅。乃著令。令太子得絕道行。自此始也。六月乙未。卽皇帝位。元舅侍中衛尉平陽侯王鳳爲大司馬大將軍。領尙書事。有司奏言乘輿狗馬禽獸皆非。不宜以葬。奏可。秋七月。孝元皇帝葬渭陵。冬十有一月。大赦天下。

建始元年。春正月乙丑。皇祖宗悼考廟災。本志以爲悼考廟不正。不宜立。王鳳秉政。不正之象也。立故河間王弟良爲河間王。有星孛於營室。罷上林詔獄。二月。賜諸侯王以下至吏二千石黃金。吏千石以下至二百石。宗室有屬藉者。三老孝弟力田鰥寡孤獨。錢帛各有差。吏民五十戶牛酒。粟五斛。大赦天下。右將軍長史姚尹使匈奴還。去塞百餘里。暴風火起。燒殺尹等十餘人。封舅王崇爲安城侯。賜舅譚商立根逢時五人等爵關內侯。王鳳兄弟八人。第二曰曼。早亡。不侯。夏四月。黃霧四塞終夜。下著地如黃土塵。上問羣臣。諫議大夫楊興博士駟勝等以爲陰气侵陽气之象。髙祖之約。非有功不侯。今太后諸弟。皆以無功而侯。非髙祖之約。故天爲見異以譴失行。上以爲然。鳳於是乃懼。上書言陛下初卽位。思慕諒闇。故詔臣鳳典領尙書事。上無以明聖徳。下無以益政治。今有孛星赤黃之異。咎在臣鳳。伏願顯戮以謝天下。今諒闇已畢。大義皆舉。宜親覽萬機以當天心。因乞骸骨辭歸。上報曰。朕承先帝聖緒。涉道未深。不明事情。是以陰陽錯繆。日色無光。赤黃之气。充塞天下。咎在朕躬。今大將軍引過自欲辭尙書事。歸大將軍印綬。罷大司馬官。是明朕委任大將軍庶幾有惑。其專心固意。輔朕不逮。六月。有蠅數萬。集未央殿中朝者坐。秋。長信少府邵信臣奏。罷上林宮館希幸禦者二十五所。又奏冬生菜。彊加溫火。非時而生。人不宜以供奉養。信臣字翁卿。九江人也。始爲南陽太守。乃爲民興利。開通溝渠水門。灌漑三萬餘頃。禁止嫁娶送終奢靡。其化大行。吏民親愛之曰邵父。上賜信臣黃金四十斤。遷河南太守。治化當爲第一。遂入爲少府。八月戊午。有兩月相承。晨在東方。京房易傳曰。君弱而婦人彊。爲陰所乘。則兩月並出。九月戊子。有流星大如瓠。出於文昌宮。光燭地。長四五丈。委曲蛇形。以貫紫微宮。冬十有二月。作長安南北郊。罷甘泉汾陰祀。匡衡之議也。衡奏議曰。帝王之事。莫大於承天。承天之序。莫大於郊祀。祭天之南郊。就天之義也。祭地之北郊。卽陰之象也。往者孝武皇帝居甘泉宮。卽於云陽。立泰畤。今行幸長安。郊見皇天。反北之太陰。祠后土。反東之少陽。事與古制殊。又至云陽。行溪谷中。阨狹百餘里。汾陽卽渡大川。有風波舟楫之危。皆非聖主所宜。數乘郡縣治道供帳。吏人困苦。百姓煩費。勞所保之民。行危險之地。殊未合於承天之意也。昔周文武郊於酆鎬。成王郊於洛邑。各因其居宜。可徙郊長安。又言郊柴饗地之意。埽地而祭。尙質也。歌大呂。舞雲門。以候天神。歌太族。舞咸池。以竣地祗。其牲用犢。其席用�桔。其器用陶匏。皆因天地之性。以爲神祗功徳至大。𨿽修精微而備庶物。猶不足以報功。故尙質貴誠。以彰天地之徳。今甘泉紫微。殿有文章刻鏤黼黻文繡之飾。又置女樂石壇仙人祠瘞鸞輅騂駒偶人龍馬之屬。皆宜勿修。又雍鄜密上下畤及陳倉寶雞祠。本秦侯以其意所立。非禮也。及北畤。皆髙祖未定時立。不宜復修。奏可。本志。初。秦文公獵於汧渭之間。卜居而吉。文公夢黃蛇自天而下屬於地。其口止於鄜衍。文公問史惇。史惇曰。此上帝之徵。君宜祠之。於是作鄜畤。郊祭白帝焉。文王獲古石缶。於陳倉北阪上祠之。其神嘗以夜下。光輝如流星。從東南來。集於祀壇。至地。則若雄鷄。其聲殷殷云。野雉夜雊。名曰陳寶。其神或歲數來。或歲不至。後秦文公作密畤。祠靑帝後。秦靈公於吳陽作上畤。祠黃帝。作下畤。祠炎帝。及髙祖自漢中東擊項藉入關。問羣臣曰。吾聞天有五帝。今所祠有四。何也。羣臣莫知其說。髙祖曰。吾知之矣。乃待我而具五也。乃立黑帝祠曰北畤。而洪範八政三曰祀。祀者。所以昭孝事祖宗。通神明也。旁及四夷。莫不修之。下及鳥獸豺獺有祭。是以皇王爲之典禮。故有神民之官。各司其序。使不相亂也。民神異業。敬而不黷。故神降之嘉歲。災禍不至。及乎末世。饗祀無度。昏黷齊明。而神不蠲。嘉瑞不降而災禍至矣。昔共工氏霸有九州。其子曰勾龍。能平水土。故祠爲社。烈山氏王天下。有子曰柱。能播植嘉谷。故祠爲稷。虞書曰。肆類於上帝。禋於六宗。徧於羣神。又巡於四嶽。而柴祭焉。及殷之十三世帝武丁。祭之明日。有雉登鼎耳以雊。武丁懼而修徳。夢得傅說版築。以爲相。殷道復興。號曰髙宗。其後五世。帝乙慢神悖禮。震死。及至周公相成王。郊祀后稷以配天。宗祀文王於明堂以配上帝。凡天子祭天下名山大川。懷柔百神。咸秩無文。五嶽視三公。四瀆視諸侯。諸侯祭其疆內名山大川。大夫祭其門戶井竈中霤。是謂五祀。士庶人祭祖考而已。淫祀有禁。及季氏旅於泰山。仲尼譏之曰。務名之義。敬鬼神而遠之。先王正人事而已。不苟求福於神祇。不由其道。則神不饗也。又有八神祠。一曰天主。祠天。其居臨淄南郊山下。二曰地主。祠太山梁父。三曰嶽主。祠蚩尢。在東平陸監鄕。四曰陰主。祠三山。五曰陽主。祠之罘山。六曰月主。祠之萊山。皆在齊北。七曰日主。祠成山。成山斗入海。最居齊東北。以迎日出。八曰四時主。祠瑯邪。八祠所從來久矣。莫知其所起。或曰。齊太公以來作之八神祀。上過則因祀之。去則已。長安南北郊之日。有大風拔甘泉泰畤中木十圍已上者。皆出。

二年。春正月。罷雍五畤。二月辛巳。上始郊祀長安南郊。有神光並見。閏月。以渭城延陵亭爲初陵。詔舉賢良方正。二月。北宮井水溢出南流。元帝時童謠歌曰。井水溢。滅竈煙。灌玉堂。流金門。本志以爲陰象。春秋前有鴝鵒之謠。後有來巢之驗。卒有昭公居外之應。井。陰也。竈。陽也。玉堂金門。至尊之居。陰盛而滅陽。竊有宮室之象。王氏之應。又有童謠歌曰。邪徑敗良田。讒巧害忠賢。桂樹花不實。黃雀巢其顚。故爲人所羨。今爲人所憐。本志爲桂樹色赤。漢家之象。不實。無嗣也。黃雀。王氏之象。顚。將有漢室。辛丑。上始祀后土於北郊。丙午。立皇后許氏。大將軍許嘉女也。罷少府技巧官。夏大旱。東平王牟有罪。削二縣。秋。罷太子博望苑。賜宗室朝請者。減乘輿廏馬。丞相匡衡又奏郡國候神方士使者。所祠凡六百八十三所。其二百八所應祀。或疑無明文。不可奉祀。其餘四百七十五所。不應祀。請罷之。又奏髙帝武帝宣帝所立山川羣祠。凡百二十餘所。非典。皆罷之。候神方士使者副使待詔七十餘人皆罷歸。

三年春。赦天下囚徒。賜孝弟力田爵三級。諸逋租賦。賑貸勿收。秋。關中大雨水四十餘日。京師人無故相驚。言大水至。百姓奔走號呼。長安中大亂。上親禦前殿。召公卿議。大將軍王鳳以爲太后及上與後宮。可禦舟船。令吏民百姓上長安城。羣臣皆從王鳳議。王商者。宣帝舅樂昌侯武之子。曰。自古無道之國。水猶不冒入城郭。今政治和平。何爲當有大水一旦暴至。此必訛言。不宜令民上城重驚百姓耳。上乃止。有頃。長安中稍稍自定。上嘆美商之固守。數稱其議。鳳甚慚。自恨失言。渭城女子陳持弓。年九歲。走入城門。入未央宮掖庭殿門。門衛者莫見。至勾楯禁中覺而得。本志以爲民以水相驚者。陰气盛也。小女入宮殿者。下人將因女寵而居有宮室之象也。名曰持弓有似周家�弧之祥。易曰。弧矢之利以威天下。後有王莽篡天下。陳氏之後也。秋八月癸丑。大司馬將軍許嘉。賜金安車駟馬。免。禦史大夫張譚坐選舉不實免。冬十月。光祿大夫尹忠爲禦史大夫。十二月戊申朔。日有蝕之。其夜。地震未央宮中。詔舉方正直言極諫。長安人谷永者。衛司馬谷吉之子。對策曰。災異之發。各以象其類。日蝕須女之分。地震宮墻之內。二咎同日發。厥咎不遠。意者陛下志在閨闈。不卹政事。舉措失中。內寵大盛。誠畱意於正身。勉彊於力行。損宴私之志。放淫溺之樂。罷倡優之笑。絕不饗之義。循禮而動。力行不倦。無淫於酒色。無逸於遊畋。未有其身正而臣下邪者也。夫婦之際。安危之機也。昔舜釐正二妃以崇聖徳。幽王惑於褒姒而周室淪亡。誠修後宮之政。明尊卑之序。貴不專妒。賤者咸進。各得其職。以廣繼嗣之統。息白華之怨。後宮親屬。勿預政事。以遠皇甫之類。損女黨之權。未有閨門理而天下亂者也。夫治遠自近始。習善在左右。昔龍作納言。帝命惟允。四輔旣備。成王靡有過事。經曰。亦惟先正克左右。未有左右正而百官枉者也。治天下者。尊賢考功則治。簡賢退功則亂。誠審思知人之術。論才選士。必稱其職。明度量以旌其能。考功實以定其徳。無以比周之虛譽。無聽浸潤之譖愬。則抱功修職之吏。無蔽擁之憂。比周邪僞之徒。不得妄進。小人日消。英乂日隆。經曰。三載考績。三考黜涉幽明。未有功賞得於前。眾賢布於官而不治者也。堯遭洪水之災。天下無乖叛之難者。徳厚恩深。無怨於天下也。秦居平土。一夫大呼。而天下分崩離析者。刑罰深酷。吏行殘賊。誠宜選溫良尙徳之士。以親百姓。以治民命。務省徭役。不奪民時。使咸安土樂業。經曰。懷保小民。惠鮮鰥寡。未有徳厚吏良而民叛者也。此五者。王政之綱紀。臣聞災異。皇天所以譴告人主。猶嚴父之明誡。經曰。向用五福。威用六極。傳曰。六沴作見。若不恭禦。六沴旣侵。六極其下。惟陛下畱神。大將軍武庫令杜欽對曰。臣聞日蝕地震。陽微陰盛。臣者君之陰。子者父之陰。婦者夫之陰。夷狄者中國之陰。春秋傳日蝕三十六。地震五。或夷狄侵中國。或政權在臣下。或妻不承夫。或臣子背君父。事𨿽不同。其類一也。臣竊睹人事以考變異。則本朝大臣。無不自安之人。外戚親屬。無乖刺之心。關東諸侯。無彊大之國。邊陲夷狄。無逆禮之節。此殆爲後宮。日以戊申。蝕時加未。戊未。土也。宮中之部。其夜地震未央宮殿中。此必適妾將有爭寵相害而爲患者。陛下內推至誠。深思其變。則咎異何足消滅。如不畱神。聽於庶事。奢侈縱欲。𨿽無變異。社稷之憂也。欽字子夏。目偏盲。與茂陵杜業同姓字。俱好學。以才能稱。故京師謂欽爲盲子夏。欽乃作小冠以自別。於是更謂欽爲小冠子夏。欽素依附王氏。說鳳曰。禮。一娶九女。所以極陽數。廣繼嗣。重祖宗者也。必卽舉求窈窕之女。不問其色。所以助治內也。侄娣𨿽缺。亦不復補。所以養壽塞爭。故后妃有貞淑之行。則胤嗣有賢聖之君。制度有威儀之節。則人君有壽考之福。廢而不由。則女徳無厭。女徳無厭。則壽命不究於髙年。書云。或三四年。言逸欲之生害也。男子五十。好色未衰。婦人四十。容貌攺前。以攺前之容。侍於未衰之年。而不以禮爲制。則其源不可以救。而後來異態。後來異態。則正後自疑。而支庶有間適之心。是以晉獻公被納讒之謗。申生受無辜之罪。今聖主富於春秋。未有適嗣。將軍輔政。宜因初始之隆。尊九女之制。爲萬世之法。夫少戒之在色。小弁之作。可爲寒心。鳳白太后。太后以爲故事無之。鳳又不能立制度。循故事而已。越嶲山崩。丁丑。丞相匡衡免。初。封樂安鄕侯。以關陌爲界。初元年。誤以平陵陌爲關陌。多四百頃。積十餘年。郡乃定國界。上計薄。言丞相府衡諷掾屬。郡不從。故所郡卽復以四百頃付樂安鄕侯衡收租谷。有司奏衡監臨守主。專地盜土。於是坐免爲庶人。衡字稚圭。東海人。父世爲農夫。家貧好學。傭作以供資用。又精力過絕人。善說詩。衡子咸。亦明經術。位歷九卿。

四年。春正月癸卯。有石隕於槁四。隕於肥累二。罷中書宦官。初置尙書員五人。三月甲申。左將軍王商爲丞相。夏四月。雨雪。五月。謁者丞陳臨。殺司隸校尉袁丰於殿中。秋。桃李實。大雨水十餘日。河決東郡金堤。沈漑兗豫。入平原千乘濟南。凡灌四郡三十三縣。敗毀官寺民屋廬四萬所。九月。長安城南鼠巢樹上。桐柏尢多。巢中無子。冬十有一月。禦史大夫尹忠。以河決不憂職。自殺。壬戌。少府張忠禦史大夫河堤使者王延世。以竹落長四丈大九圍盛石。以兩船夾載而下之。二十六日。河堤成。上嘉其功。拜爲光祿大夫。賜爵關內侯。黃金百斤。是歲。京輔都尉王尊領京兆尹。尊字子貢。涿郡人也。爲人果勇。初爲護羌校尉。送軍糧而羌反絕糧道。羌兵數萬圍尊。尊以千餘騎突羌虜得免。後爲益州刺史。先是。瑯邪王陽爲益州刺史。行部。至邛�九折阪。嘆曰。奉先人遺體。柰何數乘此險。後以病去。及尊行部至阪上。問吏曰。此非王陽所畏阪邪。叱其禦者驅之。曰。王陽爲孝子。王尊爲忠臣。居部二歲。徼外蠻夷皆歸附。會坐事免官。會南山羣賊數百人。爲吏民害。發校尉將射士十餘人捕逐。歲餘不能擒。於是以尊爲京輔都尉。領京兆尹事。旬月之間。盜賊淸平。乃以尊復爲東郡太守。河水盛溢。尊殺白馬祠水神。親執圭璧。使巫筴祝暮應止宿堤上。吏民數千人爭叩頭求之。尊宿堤上終不去。及水盛堤壞。吏民皆走。惟主簿泣在尊旁。尊立不動。而水波稍稍卻。上嘉尊勇節。秩尊中二千石。賜黃金二十斤。

河平元年。春正月。匈奴復秣累單於。遣右賢王伊邪莫演奉獻來朝。正月。旣罷使者。送至蒲阪。伊邪莫演言。我欲降。卽不受我。我自殺。終不復還歸。公卿議者。咸言宜如故事。受其降。光祿大夫谷永議郎杜欽。以單於屈體稱臣。奉使朝賀。無有二心。而今反受其逋逃之臣。是貪一夫之得。而失一國之心。開有罪之臣。絕慕義之君。假如單於初立。欲委身中國。未知利害。使人詐降以卜吉凶。如受之。虧徳沮善。今單於自疏。或使者詐僞反間。欲因以生隙。受之適合其契。使得歸曲而責直。此誠邊塞安危之源。師旅動靜之首。不可不詳。不如勿受。上從之。問其降狀。曰。我病狂妄言耳。遣歸。復位如故。又不肯令見漢使。二月庚子。泰山桑谷。有鳶焚其巢。巢然墮地。有三鳶鷇燒死。長安男子石良劉歆。相與同居。有物如人狀在室中。擊之。爲狗而走。後有數人。被甲持弓弩至良家。良等格擊之。或死或傷。皆狗也。自二月至六月乃止。夏四月乙亥晦。日有蝕之。不盡如鉤。在東井六度。光祿大夫劉向曰。四月交於五月。同於孝惠。日同於孝昭。東井京師地。具說其占。恐害繼嗣。大赦天下。六月。罷典屬國官。並大鴻臚官。秋九月。復太上皇廟園。是時刑書煩多。上詔曰。周之甫刑。大辟之屬有二百。今大辟之刑千有餘條。律令煩多。欲以曉諭眾庶。不亦難乎。所以夭絕無辜。豈不哀哉。其議減死刑及可蠲除約省者。令較然易知。書不云乎。惟刑之卹。其審核之。務惟古法。朕將盡心覽焉。時有司不能廣宣主恩。建立法度。徒學細微小事。以塞詔書而已。本志曰。昔周五刑之典。墨罪五百。劓罪五百。宮罪五百。剕罪五百。殺罪五百。所謂刑平國用中典者。至穆王命甫侯作五刑以誥四方。墨罰之屬千。劓罰之屬千。剕罰之屬五百。宮罰之屬三百。大辟之罰。其屬二百。凡五刑之屬三千。稍稍煩多矣。及至戰國。韓任申不害。秦用商鞅。起連坐之法。造參夷之誅。增加肉刑大辟爲鑿額抽脇鑊烹之刑。而法禁等酷矣。至髙祖初入秦。約法三章。號爲寬略。网漏吞舟之魚。然時尙有夷三族之令。當三族者。先黥劓左右指。笞殺之。梟其首。菹其骨肉於市。其誹謗罵詛者。又先斷其舌。故謂之具五刑。髙後元年。除三族罪。至於孝文。遂除肉刑。而斬右趾者棄市。斬左足者。笞五百。劓罪笞三百。率不勝笞。多死。孝景詔定捶令。笞者乃得全。及孝武之時。酷吏擊斷。姦宄不勝。於是使張湯趙禹之屬修定法令。作見知。故縱監臨部主之法。緩深故之罪。急縱出之誅。其後有姦猾巧法。轉相比況。死罪決事。比至萬三千四百七十二事。文書盈於機閣。典掌不能徧睹。是以郡國承用者班駮。或罪同而論異。姦吏因緣爲市。所欲活。卽傅生議。所欲陷。則與死比。宣帝卽位。深悼之。始置延尉平。元帝初立。下詔曰。夫法令者。所以抑暴扶弱。欲其難犯而易避。今法律煩多。自典者不能分明。而欲以羅元元之不逮。斯豈刑之中哉。其議定出令。及至孝成。重下明詔及公卿。卒不能定。昔荀卿言曰。俗說曰。古有象刑無肉刑。是不然矣。以爲古之人莫觸其罪邪。豈獨無肉刑者。亦不用象刑矣。若有重罪而直輕其刑。是殺人者不死。傷人者不刑。罪至重而刑輕。民無所畏。亂莫大焉。夫徳不稱位。能不稱官。賞不當功。刑不當罪。不祥莫大焉。所謂象刑。惟明言象天道而作刑。荀卿之言旣然。今之除肉刑者。本欲以全人也。今去髡鉗一等。轉而入於大辟。以死罔民。失其本意矣。故死者甚眾。刑重之所致也。至乎穿窬之盜。忿怒傷人。吏爲姦賊。若此之惡。髡鉗之罰。又不足懲也。故刑者甚眾。民旣不畏。又曾不恥。刑輕之所生也。死刑旣重。而生刑太輕。民易犯之。故俗之能吏。公以殺盜爲威。專殺者勝任。奉法者不治。亂名傷治。不可勝條。是以网密而姦不塞。刑繁而民愈慢。由刑不正之故。宜原其本。刪定律令。正其大辟。其餘罪次於古當生觸死者。皆可募行肉刑。及傷人盜吏受財枉法者。皆從古刑。詆欺文致細微之法。悉蠲除之。如此。則刑可畏而禁易避。吏不專殺。法無二門。輕重當。民命全矣。

二年。春正月。沛郡鐵官鑄鐵不下。隆隆如雷聲。又如鼓音。工十三人皆驚走。音止乃還。視地。陷數尺。鑪分爲十。一鑪中銷鐵。散如流星飛去。夏四月。楚國雨雹。大如釜。六月。封舅禁爲平陽侯。莽爲成都侯。立爲紅陽侯。根爲曲陽侯。逢時爲髙平侯。同日受封。故世爲五侯。王氏子弟。皆卿大夫侍中諸曹。分據勢職。盈滿朝廷。政事皆決。左右。常薦劉向少子歆通達有異才。上召見。甚悅之。欲以爲中常侍。取衣冠臨當拜。左右曰。未知大將軍旨意。上曰。此小事。何須問大將軍。左右叩首固爭之。上於是語鳳。鳳以爲不可。乃止。當權用事如此。公卿見鳳。側目而視。郡國刺史太守相。皆出其門。時五侯羣弟。競爲奢侈。起治第室。百姓歌之曰。五侯俱起。曲陽最怒。壞決髙都。連境外杜。土山漸臺。象西白虎。其奢汰如此。然皆通敏人事。好士養賢。傾財施與。以相髙尙。時谷永與齊人樓護。俱爲五侯上客。各有所親。不得左右。惟護盡入其門。各得其歡心。交結士大夫。無所不傾。護。醫者子也。爲人短小。精辧議論。常依名節。聽之者皆竦。時人爲之語曰。穀子云之筆札。樓君卿之唇舌。言其甚見信用也。及護母死。送葬引車至二三千乘。閭裏爲之語曰。五侯治喪樓君卿。爲天水太守免歸家。大司馬王商親枉車騎。至其閭巷弔問之。是時。谷口有鄭子眞。西蜀有嚴君平。皆修行自保。非其食不食。鳳慕其名。以禮聘子眞。子眞遂不屈。君平卜於成都市。以卜筮爲業。而可以惠人。人有非正之問。則依蓍龜以言利害。與人子言依於孝。與人弟言依於順。各因其勢。導之以善。曰。從吾言者。已過半矣。或日閱數人。得百錢足以自養。則閉肆下帷。而授老子經。博覽無不通。依老子之言。著五十餘萬言。李彊爲益州牧。將發京師。謂揚雄曰。吾眞得嚴君平爲吏矣。雄曰。君備禮而待之。其人可見不可屈也。彊以爲不然。及見君平。不可屈之。嘆曰。揚子云誠知人。可謂哲矣。

前漢孝成皇帝紀卷第二十五三年。春二月。楚王囂來朝。詔曰。囂孝弟仁慈。在國二十餘年。纖介之過未嘗聞。書不云乎。用徳彰厥善。其封囂子勛爲廣戚侯。二月丙戌。犍爲地震。山崩。擁江水逆流。秋八月乙卯晦。日蝕。光祿大夫劉向。校中祕書。謁者臣農。使使求遺書於天下。故典籍益博矣。劉向典校經傳。考集異同。云。易。始自魯商瞿子木。受於孔子。以授魯槁庇子庸。子庸授江東馯臂子弓。子弓授燕人周丑子家。子家授東武孫虞子乘。子乘授齊國田何子裝。及秦焚詩書。以易爲卜筮之書。獨不焚。漢興。田何以易授民。故言易者。本之田何焉。災川人楊叔傳其學。武帝時。爲大中大夫。由是有楊氏學。梁人丁寬受易田何。爲梁孝王將軍距吳楚。著易說三萬言。寬授槐裏田王孫。王孫授沛人施讎。東海孟喜。瑯邪梁丘賀。讎爲博士。喜爲丞相掾。由是有施孟梁丘之學。此三家者。宣帝之時立之。京房受易於梁人焦延壽。獨得隱士之說。託之孟氏。劉向校易說。皆祖之田何。惟京房爲異黨。不與孟氏同。由是有京氏學。元帝時立之。東萊人費直。治易長於筮。無章句。徒彖象系辭十篇文言解說上下經。沛人髙相。略與費氏同。專說陰陽災異。此二家。未立於學官。惟費氏經與魯古文同。尙書本自濟南伏生。爲秦博士。及秦焚書。乃辟藏其書。漢興。伏生求其書。亡數十篇。得二十九篇。文帝欲徵伏生。時年九十餘。不能行。遣晁錯往受之。千乘人歐陽伯和傳其學。而濟南張生傳尙書。授夏侯始昌。始昌傳族子勝。勝傳從兄子建。建又事歐陽氏。頗與勝異。由是爲大小夏侯之學。宣帝時立之。魯恭王壞孔子宅。以廣其宮。得古文尙書。多十六篇。及論語孝經。武帝時。孔安國家獻之。會巫蠱事。未列於學官。詩。始自魯申公作古訓。燕人韓嬰。爲文帝博士。作詩外傳。齊人轅固生爲景帝博士。亦作詩外內傳。由是有魯韓齊之學。趙人有毛公。爲河間獻王博士。作詩外傳。謂得子夏所傳。由是爲毛詩。列於學官。禮。始於魯髙堂生。傳士禮十八篇。多不備。魯人徐生。善爲禮容。文帝時。爲禮官大夫。宣帝時。爲少府。後倉最爲明禮。而沛人戴聖戴徳傳其業。由是有後倉大小戴之學。其禮古經五十六篇。出於魯壁中。猶未能備。歆以周官十六篇爲周禮。王莽時。歆奏。以爲禮經。置博士。樂。自漢興。制氏以知雅樂聲律。世在樂官。但紀鏗鏘鼓舞而已。不能言其義。河間獻王與毛公等共采周官與諸子樂事者。乃爲樂記。及劉向校祕書。得古樂記二十三篇。與獻王記不同。春秋。魯人谷梁赤齊人公羊髙。各爲春秋作傳。景帝時。胡母子都與董仲舒治春秋公羊。皆爲博士。瑕丘人江公治谷梁。與仲舒議春秋。不及仲舒。武帝時。遂崇立公羊。而東平嬴公受其業。昭帝時。爲諫議大夫。授魯國眭孟。孟授東海嚴彭祖。彭祖授顏安樂。由是有顏嚴之學。沛人蔡千秋治谷梁。與公羊家並議帝前。帝善谷梁說。擢千秋爲諫議大夫。遂立谷梁。始魯人左丘明。又爲春秋作傳。漢興。張蒼賈誼皆爲左氏訓。劉歆尢善左氏。平帝時。立左氏春秋毛詩逸禮古文尙書。後復皆廢。及論語有齊魯之說。又有古文。凡經皆古文。凡書有六本。謂象形象事象意象聲轉注假借也。有六體。謂古文奇字篆書隸書虫書也。秦時獄官。多事省文。從易。施之於徒隸。故謂之隸書。昔周之末。孔子旣歿。後世諸子。各著篇章。欲崇廣道藝。成一家之說。旨趣不同。故分爲九家。有儒家道家陰陽家法家名家墨家縱橫家雜家農家。儒家者流。蓋出於司徒之官。明教化者也。道家者流。蓋出於史官。明成敗興廢。然後知秉要持權。故尙無爲也。陰陽家者流。蓋出於羲和之官。敬順昊天。以授民時者也。法家者流。蓋出理官也。名家者流。蓋出於理官。民位不同。體亦異數。故正名也。墨家者流。蓋出於淸廟之官。茅屋采椽。是以尙儉。宗祀嚴父。是以右鬼神。養三老五更。是以兼愛。選士大射。是以尙賢。順四時五行。是以非命。以孝示天下。是以尙同。縱橫家者流。蓋出行人之官。遭變用權。受命而不受辭。雜家者流。蓋出於議官。農家者流。蓋出於農稷之官。各引一端。髙尙其事。其言𨿽殊。譬猶水火。相滅亦相生也。捨所短。取所長。足以通萬方之略矣。又有小說家者流。蓋出於街談巷議。所造及賦誦兵書術數方伎。皆典籍苑囿。有采於異同者也。劉向卒。上復使向子歆繼卒父業。而歆遂撰羣書而奏七略。有輯略。有詩賦略。有六藝略。有諸子略。有兵書略。有術數略。有方伎略。共萬三千二百六十九卷。自是以來。稍稍復增集。

荀悅曰。經稱立天之道。曰陰與陽。立地之道。曰柔與剛。立人之道。曰仁與義。陰陽之節。在於四時五行。仁義之大體。在於三綱六紀。上下咸序。五品有章。淫則荒越。民失其性。於是在上者。則天之經。因地之義。立度宣教。以制其中。施之當時。則爲道徳。垂之後世。則爲典經。皆所以總統綱紀。崇立王業。及至末俗。異端並生。諸子造誼。以亂大倫。於是微言絕。羣議繆焉。故仲尼畏而憂之。詠嘆斯文。是聖人篤文之至也。若乃季路之言何必讀書然後爲學。棘子成曰君子質而已矣何以文爲。夫潛地窟者而不睹天明。守冬株者而不識夏榮。非通照之術也。然博覽之家。不知其穢。兼而善之。是大田之莠。與苗並興。則良農之所悼也。質朴之士。不擇其美。兼而棄之。是昆山之玉。與石俱捐。則卞和之所痛也。故孔子曰。博學於文。約之以禮。亦可以弗畔矣夫。孝武皇帝時。董仲舒推崇孔氏。抑絀百家。至劉向父子。典校經籍。而新義分方。九流區別。典籍益彰矣。自非至聖之崇。孰能定天下之疑。是以後賢異心。各有損益。中興之後。大司農鄭眾。侍中賈逵。各爲春秋左氏傳作解注。孝桓帝時。故南郡太守馬融著易解。頗生異說。及臣悅叔父故司徒爽。著易傳。據爻象。承應陰陽變化之義。以十篇之文。解說經意。由是兗豫之言易者。咸傳荀氏學。而馬氏亦頗行。於是爽又著詩傳。皆附正義。無他說。又去聖久遠。道義難明。而古文尙書毛詩左氏春秋周官。通人學者。多好尙之。然希各得立於學官也。是時。夜郎王興與勾町王及各諸外國。更相攻伐。遣大中大夫張匡。持節以和解之。興不承詔命。刻木爲漢使而射之。於是以臨邛陳立爲牂柯太守。立諭告興。興不從命。立奏請誅之而未報。立從數千人出行縣。至興國。且同亭召興。興以從邑各數百人詣立。立責數興。因斬興頭。巴君曰。將軍誅無狀。請出曉士眾。皆釋兵降。勾町王等。其王震恐。乃入粟牛羊以勞士眾。立還歸郡。興妻父翁指。與興子務邪。收餘兵迫脇旁邑。立奏募諸蠻夷與都尉長吏攻翁指等。蠻夷共斬其首以降。西夷遂平。會巴蜀郡多盜賊。徙立爲巴郡太守秩中二千石。爵左庶長。後徙天水太守。勸耕農。爲天下最。賜黃金四十斤。

四年。春正月。匈奴單於來朝。引見白虎殿。丞相王商坐未央廷。商爲人有威重。長八尺餘。身體盛大。容貌絕人。單於見商謁拜。商起。離坐與言。單於仰視商容貌。遷延郤退。甚畏敬之。赦天下。二月。單於罷歸。三月癸丑朔。日有蝕之。遣光祿大夫博士孟嘉等行次河所。傷敗不能自存者。賑貸收葬之。壬辰。長陵臨涇岸崩。壅水。夏四月壬寅。丞相王商免。王鳳旣以議水事恨商。而瑯邪郡有災害。商按太守楊肜。鳳爲肜請。商不聽。遂奏免肜。而按果寢不下。鳳由是重怨商。乃令人誣告商與父侍婢姦。商女弟淫逸。使奴殺其父。又疑商教殺之。上欲勿治。鳳固爭之。遂收丞相印綬。商免三日。發病而歐血死。

荀悅曰。王商言水不至。非以見智也。非以傷鳳也。欲將忠主安民。事不得已。而鳳以爲慨恨。馮婕妤之當熊。非欲見勇也。非欲求媚也。非以髙左右也。惻怛於心。將以救上。而傅昭儀以爲隙。皆至於死。眞可痛乎。夫獨智不容於世。獨行不畜於時。是以昔人所以自退也。𨿽退猶不得自免。是以離世深藏。以天之髙而不敢舉首。以地之厚而不敢投足。詩云。謂天蓋髙。不敢不跼。謂地蓋厚。不敢不蹐。哀今之人。胡爲虺蜴。本不敢立於人間。況敢立於朝乎。自守猶不免患。況敢守於時乎。無過猶見誣枉。而況敢有罪乎。閉口而獲誹謗。況敢直言乎。𨿽隱身深藏猶不得免。是以寧武子佯愚。接輿爲狂。困之至也。人無狂愚之慮者。則不得自安於世。是以屈原怨而自沈。鮑焦憤而矯死。悲自甚也。𨿽死猶懼形骸之不深。魂神之不遠。故徐衍負石入海。申屠狄蹈甕之河。痛之極也。悲夫。以六合之大。匹夫之微。而一身無所容焉。豈不哀哉。是以古人畏患。苟免以計安身。撓直爲曲。斫方爲圓。穢素絲之潔。推亮直之心。是以羊舌職受盜於王室。蘧伯玉可捲而懷之。以死易生。以存易亡。難乎哉。夏六月丙午。光祿大夫張禹爲丞相。禹字子文。河內人。上爲太子時。禹爲博士。以論語孝經授上。而博士鄭寬中以尙書授上。皆賜爵關內侯。禹爲人謹厚。然內殖貨財。多買田。至四百頃。皆涇渭漑灌。極髙腴上賈。財物皆稱是。庚戌。楚王囂薨。山陽火生石中。攺元爲陽朔。

陽朔元年。春二月丁未。晦。日有蝕之。三月。赦天下。冬。京兆尹王章下獄死。章。泰山人也。好節義。敢直言。元帝時。爲左曹中郎將。爲石顯所排。免。上卽位。大將軍王鳳專權。舉章爲司隸校尉。貴戚皆敬憚之。以選。爲京兆尹。章𨿽爲鳳所舉。疾鳳專權。不親附鳳。乃奏封事。召見。言鳳誣罔不忠。不堪任用。上悟。謂章曰。微京兆尹直言。吾不聞吾社稷計。且惟賢知賢。君試爲朕求可以自輔者。因薦瑯邪太守馮野王。上欲以代鳳。時鳳弟侍中王音私聽之。告鳳。鳳懼。稱病就第。乃上書乞骸骨。辭旨甚哀切。太后聞之。流涕不食。上少而親鳳。亦不忍廢鳳。復起視事。先是。鳳進小婦弟爲美人。已嘗適人。章以爲羌胡尙殺首子以蕩腸以正世。而鳳進已出之女。不忠不敬。於是尙書劾奏章。知野王前以王舅出補吏而薦。欲令在朝。阿附諸侯。又比上於夷狄。非所宜言。罪至大逆。死獄中。妻子徙合浦。初。章學長安疾。病無被。臥牛衣中。與妻子辭訣涕泣。其妻怒之曰。仲卿京師尊貴。在朝廷者。誰逾仲卿也。今疾病困厄。不自激昂。乃反涕泣。何其鄙也。及上封事。妻止之曰。人當知足。獨不念牛衣中事邪。章曰。非女子所知也。及章下獄。妻子皆收系。章小女年十二。夜起號泣曰。我君死矣。獄上。呼囚常至九。今八而止。我君素剛。先死者必我君也。章果已死。眾庶湣而痛之。先是王尊爲京兆尹。及章死。王吉子駿爲京兆尹。皆有能名。故京兆爲之語曰。前有趙張。後有三王。九江人梅福。以布衣因縣道上書言變事。曰。故京兆尹王章。質性忠直。非有反逆之辜。而戮及妻子。折直士之節。結諫臣之舌。羣臣皆知其非罪。然不能爭。天下以言爲戒。此最國家之大患也。羣臣順旨。莫有執正。何以明其然也。試取民所上書。陛下之所善者。試下之廷尉。必曰非所宜言。大不敬。以此卜之可見矣。方今君命圮絕。而主威奪。外戚之權。日以盛隆。漢興以來。社稷三危。呂霍上官。皆母后之家。親親之道。全之爲右。當以賢師良傅。教以孝弟之道。今乃尊寵其位。授以魁柄。使之驕逆。至於夷滅。此失親親之大者也。後福又上書曰。臣聞不在其位而謀其政者。越職也。位卑而言髙。觸罪也。越職觸罪。危言世患。𨿽伏鑕橫分。臣之願也。守職不言。沒齒全身。死之日。屍未腐而名滅。𨿽有齊景之位。伏櫪千駟。臣不貪也。故願一登文石之階。陟丹霄之途。當戶牖之法。坐展平生之愚。慮。𨿽無益於當時。有遺於後世。此臣寢所以不安。食所以忘味也。昔武王伐紂。未及下車而存五帝之後。封殷於宋。紹夏於杞。明著三統。示不獨有。春秋經曰。宋殺其大夫。谷梁傳曰。其下稱名氏。以其存祖位。尊之也。此言孔子故殷後也。𨿽非正統。封其子孫。以爲殷。禮亦宜之。傳曰。賢者子孫。宜有土地。而況聖人。又殷之後哉。今仲尼之廟。不出闕裏。孔氏子孫。不免編戶。以聖人之徳。而歆匹夫之祀。非皇天之意也。今陛下誠能據仲尼之素功以封其子孫。則國家必獲其福。又陛下之名。與天無極。何則。追聖人之素功。封其子孫。未有法也。若能爲之。後世必以爲法。不滅之名。可不勉哉。福自以疏遠。又譏切王氏。前後數上書。輒不見納。及後王莽專政。福一朝其妻子去九江。人傳以爲仙去。其後有人見福於會稽。變姓名爲市門吏。

二年。春寒失節。三月。赦天下。禦史大夫張忠卒。夏四月丁卯。侍中太僕王音爲禦史大夫。五月。除吏八百石五百石秩。秋。關東大水。八月甲戌。定陶王康薨。

三年。三月。有石隕於東郡八。夏六月。潁川鐵官徒申屠聖等八百十人。殺長吏。盜庫兵。自稱將軍。經歷郡國。遣丞相長史丞逐捕。以軍興從事。皆伏辜。秋八月丁巳。大司馬大將軍王鳳薨。鳳病篤。上臨問。執其手垂泣曰。將軍而有不諱。平陵侯譚。次將軍矣。鳳頓首泣曰。譚等𨿽於臣至親。行皆奢侈。不如禦史大夫音謹飭。臣敢以死爭之。初。譚嘗倨。不肯事鳳。而音恭敬。鳳薦之。鳳薨。音爲大司馬車騎將軍秉政。而譚鎭城門兵。音以從舅越次。小心親職。上嘉焉。封安陽侯。而譚見音越度。與音有隙。不受城門職而薨。上閔悔之。乃令成都侯立作特進。領城門兵。得舉吏如大將軍府。郎中魏都杜業說音曰。恩深者其養謹。愛至者其報詳。夫戚而不見異。親而不見殊。孰能無怨。此棠棣角弓之所爲作也。昔秦伯有千乘之國。而不能容其母弟。春秋譏焉。周邵則不然。忠以相輔。義以相匡。不以聖徳獨兼國寵。分職於陜。並爲輔弼。故內無怨恨之隙。外無輕侮之嫌。俱饗天佑。兩荷髙名。蓋以此也。竊見成都侯。明詔所以優寵。將軍宜承順聖意。加異往時。每事凡誼。必與及之。昔魏文侯悟大雁之獻。而父子益親。陳平供一飯之饌。而將相加歡。所接𨿽在楹陛俎豆之間。其爲國折衝厭難。豈不遠哉。音甚納其言。而業後爲涼州刺史。冬十月丁卯。光祿勛於永爲禦史大夫。

四年。春二月。赦天下。夏四月。雨雪。秋九月壬申。東平王宇薨。閏月壬戌。禦史大夫於永卒。

鴻嘉元年。春正月癸巳。少府薛宣爲禦史大夫。二月壬午。行幸初陵。赦作徒。以新丰戲鄕爲昌陵縣。奉初陵。賜天下名爵一級。女子百戶牛酒。鰥寡孤獨髙年帛。逋貸不入者勿收。三月庚戌。丞相張禹。賜金安車駟馬免。夏四月庚辰。禦史大夫薛宣爲丞相。宣。東海人也。爲人淸淨有恩。好威儀。進止雍容。甚可觀也。然經術淺薄。長於政事。初爲不其丞。瑯邪太守趙貢者。廣漢兄子。謂宣曰。薛君。丞相徳也。我兩子亦中丞相史。察宣孝廉。遂歷州郡。所在樹名迹。眾職修治。及爲丞相。頗號煩碎。而趙公兩子除爲丞相史。京兆尹王駿爲禦史大夫。詔民年未滿十歲。賊鬥殺人及犯殊死者。上請廷尉以聞。得減死。冬。黃龍見眞定。

二年。春。行幸云陽。二月。博士行鄕飲酒禮。有雉飛集於庭。歷階升堂而雊。後集諸府。又集承明殿門屋上。大司馬音上書言災異天戒。後日。上詔音曰。朕聞捕得雉。毛羽頗摧折。類拘執者。得無人爲之邪。對曰。皇天見災異。欲以戒人主。不知誰爲佞諂之計。詿誤聖徳。左右阿諛者甚眾。不待臣音。臣音復諛如是。而使陛下不覺悟。大禍且至。臣音當先受誅。陛下卽位十五年。繼嗣不立。而日夜出遊。外有微行之害。內有疾痛之憂。而終不攺。天尙不能感動陛下。臣何敢望獨有極言。待死而已。是時。上好爲微行。谷永諫曰。易稱得臣無家。言王者得臣天下。故無私家也。今陛下棄萬乘之至貴。樂家人之賤事。厭髙美之尊號。好匹夫之卑字。崇聚僄輕無義之人。以爲私客。置私田於民間。畜私奴婢車馬北宮。數挺身獨行。與小人晨夜相隨。烏集醉飽吏民之家。亂服共坐。混殽無別。典門戶奉宿衛之臣。執干戈於空宮。公卿百僚。不知陛下所在。積數年。昔虢公爲無道。有神降曰。賜爾。土田言。將以庶人受土田也。諸侯聞曰。猶爲失國。而況王者畜私田財物。爲庶人之事乎。時太后及諸舅皆憂上無繼嗣。數爲微行。故推谷永令切諫而爲之內應。詔舉惇厚行義能直言者。夏。徙郡國豪傑資五百萬以上五千餘戶於昌陵。五月癸未。有石隕於杜郵三。六月。立中山憲王孫宏爲廣徳王。

三年。夏四月。赦天下。大旱。五月乙亥。天水冀南山大石鳴。聲隆隆如雷。有頃乃止。聞於平襄二百四十里。野雉皆鳴。石長一丈三尺。廣厚略等。民俗名曰石鼓。石鼓鳴。有兵云。秋八月乙卯。孝景廟北闕災。冬十有一月甲寅。皇后許氏廢。許後聰慧善史書。自爲妃。至上卽位。常寵於上。後宮希得進。時數有災異。谷永杜欽等皆陳咎在於後宮。上然其言。於是省減掖庭後宮椒房用度。皇后上疏自陳。以爲上誠太迫急。上於是采言事者之意以報之曰。建始元年正月。白气出營室者。後宮也。正月於尙書爲皇極。皇極。王气之極。白气。出西方之气也。於春當廢。今正於皇極之月。興廢气於後宮。著繼嗣之微賤人將起也。至其九月流星出於文昌。貫紫微宮。臨鉤陳。此又彰顯前災。著其在內也。其後則北宮井溢。南流逆理數郡。水出流殺。人民訛言相驚。僮女入宮。此陰气盛溢。違綱紀之應也。鼠巢於野樹。鳥焚其巢於泰山之域。易曰。鳥焚其巢。旅人先笑而後號啕喪牛於易。凶。言王者處民之上。如鳥之處巢。不卹百姓。百姓叛而去之。若鳥之自焚其巢也。𨿽先快意悅笑。後必號啕而無及也。百姓喪其君。若亡牛耳。故稱凶。泰山。易姓告代之處。今正於岱宗之山。甚可懼也。夏四月乙亥朔。日有蝕之。於東井。東井。京師地也。己。土也。亥。水也。明陰气盛。咎在內也。虧君體於戊己。著絕世於皇極。於東井者。禍敗及京都也。變怪眾備。未來益重。成形之禍。月以迫切。不救之患。日侵屢深。咎敗灼灼若此。豈可以忽哉。書曰。惟先格王。正厥事。皇后其克心秉徳。稱順婦道。深惟無忽。是時後宮多新愛。而皇后寵益衰。後姊安平侯夫人謁等。爲後求媚道。咒詛後宮妊娠者。太后大怒。下吏考問。謁等誅死。而後廢處昭臺宮內。親屬皆歸故郡山陽。本志以爲是後趙飛燕爲皇后。妹爲昭儀。姊妹專寵。卒害皇子。果絕嗣。後上暴崩。昭儀自殺。皇后亦誅。此災異之應。非許後之咎也。一曰。王氏貴戚。將生易代之禍云。趙婕妤譖愬班婕妤挾媚道咒詛。上考問。對曰。妾聞死生有命。富貴在天。爲善尙不蒙福。爲邪欲何以望。若使鬼神有知。不受不臣之愬。如其無知。愬之何益。故不敢爲也。上善其對而憐之。賜黃金百斤。班婕妤恐終必見危。求供養太后於長信宮。上許焉。初。上遊於後庭。嘗欲班婕妤同輦載。辭曰。觀古之圖書。賢聖之君。皆有賢臣在側。三代末主。乃有嬖女。今欲同輦。得無近褒姒之幸乎。上善其言而止。婕妤兄伯爲光祿大夫侍中。上嘗設燕飲坐。及率羣諸侍。皆引滿坐中。與伯談笑大謔。時帷坐屏風。畫紂醉據妲己。上指問伯。紂爲無道。乃至是乎。伯對曰。書云。乃用其婦人之言。何有倨婦於朝。所謂眾惡歸之。不如是之甚也上曰。苟不若此。此圖何戒。對曰。沈湎於酒。微子所以告去。式號式呼。大雅所以畱連。詩書淫亂之戒。原皆在於酒。上慨然嘆曰。嗟乎。吾久不見班生。今日復聞讜言。因罷坐。太后聞之。爲泣涕而言曰。班侍中本大將軍所舉。宜寵異之。益求其比以輔聖徳。伯弟遊博學有雋才。爲右曹中郎將。以選。進讀羣書。上器其能。賜以祕書之副。有子曰嗣。顯名當世。遊弟稚。少爲黃門郎屬國都尉。廣漢男子鄭躬等六千餘人。攻官寺。募囚徒。盜庫兵。自稱山君。

前漢孝成皇帝紀卷第二十六四年。秋。雨魚於新都。長五尺。勃海淸河河水溢。灌縣邑三十一。壞官亭民捨四萬餘所。丞相禦史李尋。以爲陰气盛溢。則水爲之長。故一日之內。晝減夜增。所謂水不潤下。猶日月變見於天也。應之以政。災變自除。議者常欲求索九河故迹而穿之。宜因其決。且可勿塞。以觀其勢。河所居之處。稍刮除。自成水迹。跳出沙上。然後順天心而圖之。必有成功。而財力寡。於是止不塞。冬。鄭躬之黨侵廣漢。眾且萬餘。拜河東都尉趙護爲廣漢太守。發郡中及蜀郡合三萬人擊之。旬月平。遷護執金吾。賜金百斤。

永始元年。春正月。癸丑。太官淩室災。戊午。扆太后園闕災。北海出大魚。長六丈。髙一丈。四枚。二月。河南郵亭樗樹生枝。狀如人頭。眉目須皆具。無發耳。京房易傳曰。王者徳衰。下人將起。則有木爲人狀。夏四月。封趙婕妤父臨爲陽城侯。五月。封舅曼子侍中騎都尉。王莽爲新都侯。莽幼孤貧。獨折節恭儉。謹身學業。平陽侯鳳薨。以託太后。而成都侯商。願分戶邑封莽。當世名士。多爲莽言者。上由是賢之。遂封遷光祿大夫侍中。莽遂交結將相卿大夫。救贍名士。賑於賓客。家無餘財。故在位者更相推薦。遊談者爲之言說。故虛譽日洽。傾其諸父矣。六月丙寅。立皇后趙氏。本長安宮人。後屬陽阿公主。善歌舞。號曰飛燕。上微行陽阿公主家。見而說之。及女弟俱爲婕妤。貴傾後宮。許後之廢也。欲立爲皇后。太后甚難之。太后娣子淳於長數往來傳言。勸太后立之。先是諫議大夫王仁上疏言。臣聞立后妃者。王教之大端。三綱之本理。治道所由廢興也。社稷所以存亡也。故夏之興也以塗山。亡也以妹嬉。殷之興也以有娥。亡也以妲己。周之興也以文母。亡也以褒姒。夫三代安危。後主所觀。是以聖王必審舉措。察操行。以計勝色者昌。以色立爲後亡。無鹽宿癅。天下之醜女也。齊二君。以計勝色。立爲後。皆以折衝安國。今許後以罪廢。遂事已往。於是欲立后妃。宜得殊異於前。上當奉宗廟。下令萬民有所法。則河魴河鯉。齊姜宋子。詩人所髙。萬乘之主。當持久長。非一切畢決目前者。驪姬亂晉。吳姬危趙。夫媵妾。非天下之母。爲玩弄可也。昔姜後崇禮。宣王中興。樊姬正言。楚莊成霸。願畱思察小臣惓惓之心。上不聽。竟立之。諫議大夫劉輔諫曰。夫妙選有徳之士。考卜窈窕之女。以承宗廟。順神祇之心。猶懼或失之。今乃觸情縱恣於卑賤之女。欲以母天下。不畏於天。不媿於人。惑莫大焉。語曰。腐木不可以爲柱。卑人不可以爲主。天人之所不與也。必有禍而無福。市道皆知其非。朝臣莫肯一言。臣竊傷之。上怒。使禦史收輔系掖庭祕獄。羣臣不知所故。於是左將軍辛慶忌。右將軍廉褒。光祿勛師丹。太中大夫谷永。俱上書曰。竊見諫議大夫劉輔。前以縣令求見。擢爲諫議大夫。此其言必有卓絕切至。當於聖心者。旬月之間。收下詔獄。小罪宜隱忍。如有大惡。宜暴之理官。與眾共之。不宜困於掖庭祕獄。公卿已見陛下進用輔亟。而折傷之暴。人自懼心。莫敢正言。非所以昭有虞之聽。廣徳美之風也。臣等竊傷之。上乃徙系共工獄。減死罪一等。論爲鬼薪。終於家。趙皇后旣立。寵乃少衰。而弟絕幸。爲昭陽捨其中。庭彤朱而壁髹漆。切皆銅沓。黃金塗。白玉陛。金釭函。藍田壁。明珠翠羽飾之。自有宮室已來。未之有也。初。謠曰。燕燕尾涎涎。張公子。時相見。木門蒼瑯根。燕飛來。啄皇孫。皇孫死。燕啄矢。本志以爲燕者。飛燕。木門蒼瑯根。宮門銅鋪也。言其將尊貴也。張公子。謂富平侯張放也。卽安世之孫。父臨。尙敬武公主。放以公主子開明得幸。嘗與上游宴。俱適陽阿公主家而見飛燕。故曰時相見。放娶皇后女弟。上爲供帳賜以甲第。及乘輿服飾。兩宮使者。冠蓋相望不絕。賞賜以千萬數。號爲天子娶婦。皇后嫁女。甚爲貴寵。安世到臨。世履恭儉。臨母登閣殿。嘗嘆曰。呂霍爲我戒。豈不厚哉。惟放爲驕奢。是歲。昌陵猶未就。光祿大夫劉向上疏曰。昔黃帝葬橋山。堯葬濟陰。丘壠皆小。舜葬蒼梧。二妃不從。禹葬會稽。不攺其畝。殷湯無葬處。文武周公葬於畢。秦穆公葬於雍祈年館下。樗裏子葬於武庫。皆無丘壠之處。此聖帝明王賢君智士遠覽獨慮無窮之計也。其賢臣孝子。亦承命順意而薄葬之。此誠奉安君父。忠孝之至也。孔子葬母於防。墳髙四尺。遇雨而崩。延陵季子之適齊而反。其子道死。葬於嬴博之間。穿斂以時服。封墳掩坎。其髙可隱。而號曰。骨肉歸於土。命也。魂气則無不之也。孔子曰。延陵季子之於禮合矣。故仲尼孝子。延陵慈父。舜禹忠臣。周公悌弟。其葬君親。皆微薄矣。非苟爲約。誠便於禮也。至吳闔閭。違禮厚葬。十餘年。越發之。秦惠文武昭莊襄。皆大其丘壠。多其瘞藏。咸盡發掘暴露。甚足悲也。秦始皇帝葬於驪山之阿。下錮三泉。上崇山陵。墳髙五十餘丈。周回五里。棺槨之麗。不可勝原。項籍發掘其墓。後牧童亡羊。羊入其墓。牧者持火燒其棺槨。自古及今。葬未有盛於始皇者也。數年之間。外被項籍之禍。內罹牧豎之災。豈不哀哉。故徳彌厚者葬彌薄。智愈深者葬益微。無徳寡智者葬益厚。發掘必速。以此觀之。昭然可見也。今昌陵增卑爲髙。積土爲山。發民墳墓以萬數。死者恨於下。生者愁於上。怨气結於陰陽。因之以饑饉。臣竊湣焉。以死者爲有知。發人墳墓。爲害多矣。若其無知。又焉用大。謀之賢智則不悅。以示眾庶則苦矣。若苟以悅愚夫淫奢之人。亦何爲哉。陛下慈仁篤美甚厚聰明疏達蓋世。宜弘漢家之徳。以崇劉氏之業。而欲與亂秦之暴政競爲奢侈。比方丘壠。悅於愚夫之目。隆於一時之觀。違賢智之心。忘萬世之安。臣竊爲陛下羞之。上甚感向言而不能從。有司議曰。昌陵增卑爲髙。積土爲山。度便房猶在平地客土中。不保幽冥之靈。外淺不固。卒徒功庸。日以萬數。至燃脂火夜作。取土東山。與粟同價。作治數年。天下徧被其勞。國家疲敝。府庫空虛。下至眾庶。嗷嗷苦之。故陵因天性。據眞土。處勢髙敞。傍近祖考。前已有十餘年功績。宜還復故陵。上知不就。秋。詔罷昌陵。

荀悅曰。夫葬之侈也。從來久矣。是以直節遂志之士。見其失而矯之。武帝時。楊王孫者。學黃老術。家業千金。厚自奉養。將終。告其子曰。吾欲裸葬以復吾眞。死則爲布囊盛屍。入地七尺。旣下。從足引脫取囊。以身親土。其子不忍從命。往見友人祈侯。祈侯曰。豈禮哉。王孫曰。蓋聞聖人因人之情。不忍其親。故爲制禮。今則越之。是以裸葬。將以矯世也。夫厚葬誠無益於死者。而俗人競以相髙。糜財殫幣。盡腐之地下。或乃今日入土而明日見發。此眞與暴骸中野何異。夫死者。眾生之化而物之歸也。歸者得至。化者得變。是各反其眞。故謂之鬼。鬼之言。歸也。其屍塊然獨居。豈有知哉。裹以幣帛。隔以棺槨。支體束絡。口含金玉。欲化不得。郁爲枯臘。千載之後。棺槨朽腐。乃得歸土。就其眞宅。由此言之。焉用遠宅。故聖王不加力於無用。不殫財於無益。謂今費財厚葬。皆爲歸隔。至生者不知。死者不得。是謂大惑。於戲。吾不爲也。祁侯曰。善。遂裸葬焉。立城陽孝王子理爲王。秋八月丁酉。太皇太后王氏崩。九月乙巳晦。日有蝕之。京師知之。四方不見。

二年。春二月乙巳。大司馬車騎將軍王音薨。二月癸未夜。星隕如雨。長二丈。繹繹未至地滅。乙酉晦。日有蝕之。四方見。京師不見。谷永對曰。賦斂有不得所致也。四方見京師不見。陰蔽也。天戒若曰。好治宮室。大增墳墓。賦斂滋重。百姓虛竭。禍在外也。元年日蝕。京師知之。四方不見。天戒若曰。沈湎於酒。君臣不別。禍在內也。三月丁酉。成都侯王商爲大司馬衛將軍。禦史大夫王駿卒。京兆尹翟方進爲禦史大夫。秋八月。方進貶爲執金吾。冬黑龍見東萊。十月己丑。丞相薛宣免。十一月壬子。光祿勛孔光爲禦史大夫。光字子夏。孔子十四世孫。孔子生伯魚鯉。鯉生子思伋。伋生子上白。白生子家求。求生子眞箕。箕生子羔穿。穿生子愼斌。斌爲魏相。愼生鮒。爲陳涉博士。死陳下。鮒弟子襄。惠帝時爲博士。長沙王太傅。襄生忠。忠生武。武生延年。延年生安國。位至臨淮太守。延年生霸。字次孺。元帝時爲太子太傅。時霸以太中大夫授太子經。元帝立。以霸爲師。賜爵關內侯。食邑八百戶。號曰褒成君。給事中。霸爲人謙退。常稱爵位太過。何徳以堪之。上欲致之相位。自貢禹之卒。薛廣徳之免。輒欲拜霸。霸讓至三四。上知其誠。乃弗用。霸薨。上素服臨弔者再。賜東園祕器錢帛冊贈。以列侯禮葬。謚曰烈君。霸生光。光爲尙書僕射。職典樞機十餘年。守法度。修故事。上有所問。據經法而對。不希上旨苟合。亦不彊諫諍。以是久見委信。有所奏言。輒削其艸。以爲彰人主之過。以訏爲忠直。人臣之大罪也。有所薦舉。惟恐其人聞知。休沐。兄弟宴語。終不及省中事。或問溫室中樹。皆何等木。光默然不應。更答以他語。其重愼如此。執金吾翟方進爲丞相。封髙陵侯。方進字子威。汝南人也。初爲府小吏。相於同郡蔡文父。曰。小吏有封侯骨。當以經術進。乃辭後母至京師學。後母憐其幼。隨至長安。織屨以給之。對策甲科。遷議郎。諸儒稱之。時宿儒胡常。與方進同經。陰構毀之。方進伺常大都講日。遣生咨問疑義。因記其說。卒攺意而親友。後爲丞相司直。從上至甘泉。行馳道中。司隸陳慶劾奏方進。沒車馬。方進伺慶微過。劾奏免官。北地浩商殺義渠長。丞相請遣司隸與掾郡部刺史逮賊。司隸涓勛奏言。春秋之義。王人微者。序於諸侯之上。尊王命也。今丞相欲遣宰士督察天下。奉使大夫。專權作威。甚悖逆順之理。乃止。方進於是伺勛微過。劾奏勛。左遷昌陵令。方進頻免兩司隸。朝廷憚之。其任勢立威以取世資。皆此類也。能探人主微旨以濟其事。然方進內行修飾。事後母甚篤。爲丞相。後母猶存。及亡。旣葬三十六日。除服視事。以爲身被漢相。不敢渝國家之制。在位公潔。請託不行。然持法深刻。上行幸河南雍。祠五畤。侍中淳於長。賜爵關內侯。食邑千戶。初。將作大匠解萬年奏請營作昌陵。常侍王閎數言昌陵不可成。長亦言之。上以趙皇后之立也。欲封長。乃詔曰。常侍王閎。前爲大司農中丞。上言昌陵不可成。朕以長言下閎章。公卿議者皆合長策。長首建至策。閎省息大費。民以康寧。宜賜爵關內侯。食邑千戶。閎前賜爵關內侯。黃金百斤。罷昌陵。勿徙吏民。萬年佞邪不忠。𨿽遇赦令。不宜居京師。其徙萬年燉煌郡。而陳湯俱徙燉煌。湯素與萬年相善。昌陵之計。湯與及之。又見黑龍。或私問湯。湯曰。是謂玄門開。上數出入。不時微行。故龍非時出也。是時丞相奏廢昌陵邑中屋。奏未下。湯以爲上須順眾心。昌陵亦恐復發徙也。湯坐非所宜言。大不敬。故徙。先是。湯上言。康居王侍子。非王子也。案驗。實王子。湯坐下獄。當死。谷永訟湯曰。臣聞楚有子玉得臣。文公爲之側席而坐。趙有廉頗馬服。秦不敢窺兵井陘。漢有郅都魏尙。匈奴不敢南牧。夫戰克之將。不可不重也。蓋君聞鼓鼙之聲。則思將帥之臣。湯前出西域。忿郅支之無道。閔王誅之不加。策慮愊億。義勇奮發。興師猋逝。橫厲烏孫。逾集都賴。屠三重之城。斬郅支之首。報十年之逋誅。雪邊吏之宿恥。威振。百蠻。武揚四海。自漢元已來。徵伐方外之將。未嘗有也。昔白起爲秦將。南拔郢都。北破趙括。以纖芥之過。賜死杜郵。秦民憐之。莫不流涕。今湯親秉斧鉞。席捲乘勝。歃血千里之外。薦功祖廟。告類上帝。以言事爲罪。無烜赫之惡。周書曰。記人之功。忘人之過。宜爲人君者也。犬馬於人有功。尙加帷蓋之報。況國之功臣哉。竊恐陛下忽於鼓鼙之聲。不察周書之意。而忘帷蓋之施。愚臣庸淺。謂湯卒從吏議。百姓介然。有秦民之恨。非所以勵死難之臣也。上乃出湯。奪爵位爲士伍。及西域都護段會宗爲烏孫所圍。上書願發諸城堡及燉煌兵以自救。時大臣議數日不決。上召問湯。示以會宗奏。湯對曰。此無可憂也。夫胡兵朴鈍。五不當漢兵一。今聞頗得漢巧。然猶三而當一。兵法。客倍主人半。然後敵。今圍會宗者。人眾不足勝。陛下勿憂。且兵法。輕行五十里。重行四十里。而會宗欲發城郭諸兵。歷時乃至。所謂報讎之兵。非救急之兵也。上曰。其解可必乎。湯知烏孫瓦合。不得久。故事不過數日。因對曰。已解矣。屈指計其日。曰。不出五日。當有吉語至。四日。軍書至。言已解矣。湯旣徙燉煌。久之。議郎耿育上書。訟湯與延壽。爲聖漢揚鉤深致遠之威。雪國家累年之恥。討絕域不羈之臣。系萬里難制之虜。豈有比哉。今湯塊然被讒。老棄燉煌。令威名折衝之臣。旋踵及身。復爲郅支遺虜所笑。誠可悲也。至今奉使外蠻者。未嘗不陳郅支之誅。以揚漢國之威。夫援人之功以懼敵。棄人之身以快讒。豈不哀哉。天子乃還湯京師。

三年。春正月乙卯晦。日有蝕之。夏大旱。冬十一月。復甘泉泰畤汾陰后土雍五畤陳倉寶雞祠。上自以久無繼嗣。故復之。上頗好鬼神。四方多上書言祭祀方術事。谷永上說曰。臣聞明於天地之性者。不可惑以怪神。知萬物之情者。不可罔以非類。諸非仁義之正道。不尊五經之法言。而稱奇鬼神。廣崇祭祀之方。求報應無福之祀。及言世有仙人。服食不終之藥。黃白變化之術。皆姦人惑眾。挾邪道。懷詐僞。以欺罔世主。聽其辭。洋洋滿耳。若將可遇。求之。蕩蕩若系風捕影。終不可得。是以明王距而不聽。聖人絕而不語。昔周萇弘欲以鬼神之道輔尊靈王。而周室愈微。萇弘死。楚懷王隆祭祀。事鬼神。欲以獲福助。卻秦師。而兵破地削。身辱國危。及秦始皇甘心神仙之道。而天下怨叛。漢興。辛垣平齊人少翁欒大之屬。皆言神仙鬼神之事。貴寵尊盛。卒無絲髮之效。皆伏誅。往事之迹。以揆今。惟陛下拒絕此類。無使姦人有所窺�。上善其言。十二月。尉氏男子樊並等十三人。殺陳畱太守。劫掠吏民。自稱將軍。謀爲大逆。徒李譚等共格殺並等。皆封爲列侯。山陽鐵官徒蘇令等二百二十八人。攻殺長吏。盜庫兵。自稱將軍。經歷郡國十九。殺東郡太守汝南都尉。遣丞相長史禦史中丞特節逐捕。汝南太守嚴欣捕斬令等。遷大司農。賜黃金百斤。時上不親政事。貴戚驕恣。交通賓客。藏匿亡命。長安中羣輩殺吏。受任報讎。相與探丸爲號。赤丸殺武吏。黑丸殺文吏。白丸主治喪。城中暮煙起。剽劫行者。死傷橫道。乃選酷吏尹賞等守長安令。得以一切便宜從事。賞治長安獄。穿地方深各數丈塹。治爲槨。名曰虎穴。乃令吏民。舉籍長安中輕俠少年惡子弟。無市籍商販。不作業而鮮衣盛服者。得數百人。一日。悉掩捕皆劫以通行飲食羣盜。賞親閱視之。十置其一。余悉致之虎穴。百人爲輩。覆以大石。數日乃出。其死者。埋寺垣外。爲表其姓名。百日後。令家得收葬。賞所畱者。皆其魁首。或故吏善家子。失意隨輕俠者。於是舍其罪。詭令立功。自效者。因親用爲爪牙。由是盜賊止息。然道路噓嘻。有哀聲矣。賞爲江夏太守。坐殘賊免。

四年。春正月。行幸甘泉宮。郊泰畤。神光降集紫殿。大赦天下。賜云陽吏民爵。女子百戶牛酒。鰥寡髙年帛。三月。行幸河東。祠后土。賜如雲陽。行幸所過。無出田租。夏。大旱。四月癸未。長樂臨華殿及未央宮司馬門皆災。六月甲午。霸陵園門闕災。詔曰。聖王明禮制以序尊卑。異車服以昭有徳。𨿽有其財而無其尊。不得逾制。故民興行。方今世俗奢侈。靡有厭足。公卿列侯。親屬近臣。四方所則。未聞修身遵禮。同心憂國者也。或有奢侈逸豫。務廣田宇。多畜奴婢。被服綺縠。設鐘鼓。備女樂。車服嫁娶葬埋過度。吏民慕效。故習以成俗。而欲望百姓節儉。家給人足。豈不難哉。詩不云乎。鼓鐘於宮。聲聞於外。又云。赫赫師尹。民具爾瞻。宜申敕有司。以漸禁之。靑綠。民所常服。且勿止。列侯近臣。宜各自省攺。司隸校尉察不變者。七月辛未朔。日有蝕之。冬十一月庚申。大司馬衛將軍王商。賜金安車駟馬免。

前漢孝成皇帝紀卷第二十七元延元年春正月。長安章城門牡自亡。函谷關亦然。谷永對曰。章城門通路寢之門。函谷關距山東之險。城關守國之固。固將去焉。故門牡自飛。壬戌。王商復爲大司馬衛將軍。三月。行幸雍。祀五畤。四月。天淸晏然無雲。殷殷有聲如雷。有流星。其首如瓶。長十餘丈。皎皎赤白。從日下東南行。四面或大如杵。或如雞。燿燿而下如雨。自晡及昏而止。本志。隕星而雨。爲王者失勢。諸侯起伯之異。赦天下。秋七月。有星孛於東井。時谷永爲北地太守。方之官。上使使問永所欲言。對曰。臣聞天生烝民。不能自治而立。王者通理之。方制海內。非爲天子。列土封疆。非爲諸侯。皆爲民也。垂三統。列三正。去無道。開有徳。明天下者。非一人之天下也。陛下承八世之功業。當陽九之標季。涉三七之節紀。遇無妄之卦運。值六百之阨會。加之以災異。因之以饑饉。內則有深宮後庭。將有驕臣悍妾。醉酒狂悖卒起之敗。外則有諸夏下土。將有樊並蘇令陳勝項籍之禍。此臣所以爲陛下破膽寒心也。願陛下正君臣之義。黜羣小媟瀆之臣。修後宮之政。抑遠嬌妒之寵。常近婉順之行。加惠失意之人。懷柔怨恨之士。保至尊之重。乘帝王之威。朝覲法駕而後出。陳兵淸道而後行。減損諸宮用度。流恩廣施。問民疾苦。循行風俗。宣布聖徳。以慰元元之心。防大姦之隙。至誠應天。則異禍消伏。何憂患之有。竊恐陛下公意未專。而私好尙存。弗肯爲耳。上甚感其言。復永爲大司農。而終黨於王氏。每言無傷王氏之意。專正上身與後宮而已。四月光祿大夫劉向上奏曰。易曰。觀乎天文以察時變。昔秦始皇之末。及二世之初。日月薄蝕。山陵淪亡。辰星出於四孟。太白再經天。無雲而雷。枉矢夜光熒惑襲月。�火燒宮。野禽戲庭。都門內崩。大人見臨洮。長星孛於大角。秦氏以亡。及項籍之敗。亦孛於大角。漢之入秦。五星聚東井。得天下之象也。孝惠有雨血日蝕於衝滅光星見之異。孝昭有泰山臥石自立。上林苑中僵柳復起。大星如月西行。眾星隨之。此爲特異。孝宣興起之表也。天狗夾漢而西行。天久不雨。二十餘日。昌邑不終之兆也。故觀秦漢之易世。覽惠昭之無後。察昌邑之不終。視孝宣之紹起。天之去就。豈不昭然哉。今日蝕奎婁。星孛東井攝提。炎及紫宮。有識長老。莫不振動。此變之大也。今同姓疏遠。母黨專政。祿去公室。權在外家。非所以彊漢之宗。保守社稷。安固後嗣也。其事難一二而記。臣謹案圖上。猶須口說。願賜淸閒之宴。指圖陳狀。上納之而終不能用。時上無繼嗣。災異寖數。向謂陳湯曰。災異如此。而外家日盛。其漸必危劉氏。吾幸同姓末屬。累世蒙國厚恩。身爲宗室遺老。歷事三主。上以我爲先帝舊臣。常優禮吾。吾不言。誰當言者。乃上封事曰。臣聞人君莫不欲安而常危。莫不欲存而常亡。此皆失禦臣之術也。今王氏一姓。而朱輪華轂者二十三人。靑紫貂蟬。充牣宇內。魚鱗左右。大將軍秉事用權。五侯驕奢僭盛。並作威福。出入不待報命。擊斷自恣。尙書九卿。州牧郡守。皆出其門。管執樞機。朋黨比周。行污而寄治。身私而託公。稱舉者登進。忤恨者中傷。遊談者爲之說。執政者爲之言。排擯宗室。孤弱公族。數稱燕王蓋主以疑上心。避諱呂霍而不肯道。內有管蔡之萌。外假周公之論。兄弟據重。宗族盤牙。歷自上古以來。未有其比。物盛則必有非常之變。先見其徵象。今王氏先祖墳墓在濟南者。其梓柱生枝葉。扶疏出上屋。根插地中。𨿽孝昭立石起柳之異。無以過此之明也。夫事勢不兩大。劉氏王氏亦不並立。陛下爲人子孫。守持宗廟。而令國祚移於外親。降爲皂隸。縱不爲身。柰宗廟何。婦人外夫家而內父母家。此亦非皇太后之福也。夫明者起福於無形。消禍於未然。宜發明詔。吐徳音。援近宗室。黜遠外戚。皆罷令就第。使王氏永存。保其爵位。劉氏長安。不失社稷。所以褒睦內外。子子孫孫爲無疆之計也。如不行此。則田氏復起於今。六卿復起於漢。不可不深圖。不可不早慮。機事不密則害成矣。奏上。上召見向。悲嘆謂曰。君且休矣。吾將思之。以向爲中壘校尉。上欲用爲九卿。輒爲王氏所排。及在位大臣所抑。故終不遷大位。前後四十餘年。年七十二卒。向卒後十三年。王氏篡。封蕭相國後喜爲酇侯。時杜業說上繼絕侯之世。曰。昔唐虞協和萬邦。致雍熙之政。虞夏以多羣後。向恭已之治。湯法三聖。殷民太平。周封八百。重譯來貢。是以內恕之君。樂繼絕世。隆名之主。安存亡國。至於武王伐紂。不及下車。徳念深矣。成王察牧野之克。顧羣後之勤。知其恩結於民心。功光於天府。故追先父之志。錄遺老之策。髙其位。大其宇。愛敬敕厲。命賜厚備。大孝之隆。於是爲至。其後世聖主嘆其功。無民而不思。所息之樹。而猶不伐。況其舊乎。是以燕齊之後。與周並傳。子繼弟及。歷載不隳。豈無邪辟。以祖宗之竭力。故支庶賴焉。漢初功臣。亦皆剖符。受山河之誓。百餘年間。而絕滅失姓。枯骨孤棄於丘墓。苗裔流絕於道路。以往況今。甚可悲傷。𨿽難盡繼。宜舉其隆功者。於是封蕭何之後。其餘未錄。冬十一月乙未。大司馬王商爲大將軍。辛亥商薨。庚申王根爲大司馬驃騎將軍。張禹以光祿大夫特進居家。爲天子師。甚見親任。禹旣年老。自治廝塋。奏請平陵肥牛亭地。上許之。徙亭於他地。王根聞而爭之曰。此地當平陵寢廟衣冠出遊之地。又徙壞舊亭非所宜。上不聽。根由是害禹寵。數毀惡之。上逾敬厚禹。禹疾。上親臨問。禹拜牀下。禹曰。老臣有三男一女。愛女甚於男。遠嫁爲張掖太守蕭咸妻。不勝父子私情。思與相近。上卽日徙咸爲弘農太守。禹小子未有官。禹數視其小子。卽於牀前拜黃門侍郎給事中。長子閎。官至太常。第二子官至校尉。國家每有大政。與禹定議。時吏民多上書言災異。諷切王氏者。上意然之。而未有以明也。及是。上乃車駕至禹家。辟左右問禹。以天變及民所曰王氏事問禹。禹自見年老。子孫幼弱。又與曲陽侯王根有隙。恐爲所害。卽謂上曰。災異之事。深遠難見。故聖人罕言命。性與天道。子貢不得聞。陛下宜以善應之。與天下同福慶。此經義意也。淺見鄙儒。亂道誤人。宜無信用。上雅愛信禹。由是不疑王氏。曲陽侯及諸王氏子弟聞禹言皆悅。遂親禹焉。故魯國博士朱云上書求見。公卿在前。云曰。朝廷大臣皆屍祿素餐。願賜臣尙方斬馬劍。斷佞臣一人頭。以勵其餘。上問曰誰也。曰安昌侯張禹。上大怒曰。小臣居下訕上。廷辱師傅。罪死不赦。禦史持云下。云攀檻檻折。云曰。臣得下從龍逢比干遊於地下。足矣。未知聖朝何如主耳。禦史將云去。左將軍辛慶忌者。武賢子也。免冠解印綬。叩頭殿下曰。此臣素著狂直之名於世。其言是。不可誅。其言非。固宜容之。臣敢以死爭。叩頭流血。上意乃解。後將理檻。上曰。勿易。因而輯之以旌直臣。初。元帝時。五鹿充宗與石顯皆貴幸。治梁丘易。帝令諸易家考合異同。充宗乘貴口辧。諸儒莫敢與抗。皆稱疾不會。有薦云能說易者。云攝齊升堂。抗辭而請。音動左右。旣論。連折充宗。諸儒爲之語曰。五鹿嶽嶽。朱云折其角。由是爲博士。杜陵槐裏令。以忤於貴戚。遂稱疾廢。因終於家。是歲趙婕妤害後宮子。時許美人生男。婕妤大怒曰。帝常與我言。不從後宮中往來。今許美人兒安從生乎。以手自搏擊。以頭觸壁戶柱。從牀上自投地。涕泣不食。上亦爲之不食。昭儀曰。陛下常言不負汝。今竟負約云何。上曰。要使天下無出趙氏上者。無憂也。後使中黃門靳嚴封綠囊書與許美人。乃殺兒。置葦篋中封上。閉戶而發。昭儀與上共視之。復封函。詔掖庭丞籍武埋屏處。勿令人知。武取埋獄垣下。又宮中學女史曹才官幸禦上。有娠。生兒掖庭才官令捨。又令中黃門田閎持詔記與武。取才官令捨婦人新生兒。及婢六人。盡置暴室獄。無問男女誰兒女也。武迎置獄三日。復令閎持詔問兒死未。武對曰未有。頃閎出。上與昭儀大怒。曰何不殺。武叩頭泣。卽因閎奏封事。曰陛下未有繼嗣。子無貴賤。宜皆畱意。奏入。上令閎持詔與武。夜上水五刻。令持兒與中黃門王舜。會掖門。武以兒付舜。舜受詔。內兒殿中。爲擇乳母。告養善視之。無令漏泄。時兒生八九日。昭儀聞之大怒。後三日詔賜才官藥。令自殺。才官曰。我兒男也。額上有壯發。類孝元帝。今兒安在。柰何令長信得聞之。遂飲藥死。及婢六人皆自殺。後十餘日。詔取兒去。不知復何置之。

二年春正月。行幸甘泉。郊泰畤。時三月。行幸河東。祠后土。四月。立廣陵孝王子憲爲王。冬。行幸長楊宮。從胡客大校獵。初烏孫末振將殺大昆彌。會病死。漢誅未加。於是遣右中郎段會宗。發戊己校尉諸侯國兵。卽誅末振將太子番丘。會宗恐大兵入烏孫。驚番丘。逃亡不可得。卽選精兵騎弩四十張。徑至昆彌所在。召番丘數其罪。以手劍擊殺之。小昆彌烏黎靡者。末振將從兄子也。勒兵數千騎圍會宗。會宗爲言來誅之意。今圍殺我。如去漢牛一毛耳。宛王郅支縣頭於�街。烏孫所知也。小昆彌曰。何不豫告我。令飲食之邪。會宗曰。豫告之。恐亡匿爲大罪。卽飲食之以付我。恐傷骨肉之恩耳。昆彌感服。號泣而罷。會宗還。賜爵關內侯。會宗。天水人也。

三年春正月丙寅。蜀郡岷山崩。擁江水竭。逆流三日乃通。劉向以爲岐山崩。三川竭。而周幽王亡。岐山。周之所興也。蜀郡本漢所興。今所起之地。山崩水竭。殆必亡矣。二月。封侍中衛尉淳於長爲定陵侯。三月。行幸雍。祠五畤。

四年春正月。行幸甘泉館。二月罷司隸校尉官。三月行幸河東。祠后土。甘露降於京師。有石隕於關東二。

綏和元年春正月。赦天下。二月戊午。禦史大夫孔光貶爲廷尉。廷尉何武爲禦史大夫。癸丑。立定陶王昕爲太子。光祿師丹爲太子太傅。初。王祖母傅太后陰爲王求漢嗣。私事趙皇后。及昭儀。及帝舅王根。皆勸立定陶王。於是引大臣入禁中議。丞相方進大司馬王根右將軍廉褒後將軍朱�。皆以爲定陶。帝弟之子也。禮曰。昆弟之子猶子也。爲其後者爲之子也。定陶王宜爲嗣。孔光以爲非禮。立嗣以親。中山王先帝之子。帝之親弟也。以尙書盤庚殷之及王爲比。中山宜嗣。上以禮兄弟不相入廟。又皇后昭儀有言。遂立定陶王。光以議不合上意。故左遷廷尉。

荀悅曰。聖人立制。必有所定。所以防忿爭。一統序也。春秋之義。立嫡以長。立子以貴。是以言嫡無二也。貴有常也。以弟及兄。則貴有常矣。兄弟之子非一也。不可以爲典。𨿽立其長。猶非正也。且兄弟近而親。所以繼父也。兄弟子疏而卑。所以承亡也。俱非正統。捨親取疏。廢父立子。非順也。以弟繼父。近於義矣。春秋傳曰。太子亡則立母弟。無則立長。立均以順。義均則卜之道也。立楚孝王孫景爲定陶王。封中山王舅馮參爲宜鄕侯。益封中山王三萬戶以慰王心。詔求殷後。封孔吉爲殷紹嘉侯。三月進爵爲公。及周承休侯。皆爲公。各食邑百里。行幸雍。祠五畤。夏四月乙丑。大司馬驃騎將軍王根爲大司馬。罷車騎大將軍官。禦史大夫何武更爲大司空。封汜鄕侯。益大司馬大司空位秩。如左丞相。是爲三公。先是武爲廷尉。奏言王者法天三光。備三公官。各爲分職。今丞相獨兼三公職。所以久廢而不治。宜建三公之官。分職更任。以爲考功效。至是乃置之。武字君公。蜀郡郫人。仁厚好進士。疾朋黨。絕請託。其臨州郡。無赫赫之名。去後常見思。初武兄弟五人皆爲吏。郡縣敬之。弟顯家有市籍租。顯數負其課事。嗇夫仇商捕辱顯家。顯怒之。武曰。以吾家租稅。不爲眾先。奉公吏不亦宜乎。武卽白之太守。召之爲吏。州裏服焉。及爲三公。功名略比薛宣。其才不及也。而經術正直過之。時司空掾平陽何並。字子廉。武髙其志節。舉爲長陵令。道不拾遺。時邛城太后家貴寵。王林卿爲侍中。通輕俠。傾京師。免官歸。過長陵上廝。因畱數日。並恐其犯法。自造門謁曰。宜以時歸。先是林卿殺人。埋廝舍下。並陰知之。非並時事不發覺。林卿怨並遣之。北渡渭橋。令騎奴還。拔刀剝寺門建鼓。並卽從吏兵追林卿。行數十里。林卿窘迫。令奴冠已冠。自身從間道馳去。及追及冠奴。遂收之。奴曰。我乃奴耳。並心知已失林卿。乃因曰。王君困。乃稱奴得免死邪。並斬奴頭。並所剝建鼓。置都亭下。書其罪。吏驚駭。以爲林卿實死。由是威名流行。後爲潁川太守。潁川鐘元爲尙書令。領廷尉。甚用事有權。元弟威爲郡掾。犯罪贓千金。並過辭廷尉。廷尉爲弟免冠。請一等之罪。並曰。罪在君弟與君。法律不在太守。旣至郡。威所犯多在赦前。並敕吏驅使入函谷關。無令污民間。不入關乃收之。威畱止洛陽。吏遂格殺之。及誅俠趙季李款等。郡中淸肅。並廉潔。妻子不到官。終潁川。遺令勿受賻賵。槨足周棺。棺足掩屍而已。其治名次黃霸。秋八月庚戌。中山王興薨。冬十月甲寅大司馬根病免。十一月立楚孝王孫景爲定陶王。定陵侯淳於長大逆不道。下獄死。長與廢許後姊�私通。許後因�賂遺長。欲求復爲婕妤。長受許後金錢乘輿服禦物。前後千餘萬。詐言欲白上。立爲左右皇后。�每入長信宮。長輒與�書。戲侮許後。慢易無所不言。交通書記。賂遺連年。曲陽侯根輔政。以久病免。長次第當代根。王莽害長寵。因白根曰。長私與貴人姊交通。受其衣服。又見將軍久病私喜。對人議謁相署。根怒。令莽白之。上怒。免長官就國。長素與涇陽侯立有隙。及長就國。因立子融厚賂立。立爲長固請。上疑之。下有司案驗。吏捕融。立令融自殺以滅口。上愈疑遂逮長系獄。窮治其罪。服戲謔長信宮。謀立左皇后。長死於獄。妻子徙合浦。長母歸故鄕。立歸國。許貴人賜藥死。侍中光祿大夫莽。以首發大姦。拜大司馬。時年三十八。莽旣拔出同列。繼四父而輔政。欲令名譽過前。遂克己忘倦。招延賢良。賞賜邑俸。盡以享士。身執謙約。母病。公卿列侯遣夫人問疾。莽妻迎之。衣不曳地。著布蔽膝。見者以爲僮僕。使人問。乃知其夫人。其飾名如此。十二月罷刺史。置州牧。秩二千石。是歲犍爲得石磬十六枚。議者以爲善祥。劉向說上曰。宜設辟雍。陳禮樂。以風化天下。𨿽不能具。夫禮樂以養人爲本。就有過差。是過於養人也。刑罰之過。或至死亡。今禮樂𨿽非唐虞之典。刑罰亦非咎繇之則。而有司請定刑罰。至於禮樂則曰不敢。是敢於殺人。而不敢於養人也。有刑罰而無禮樂。大不備也。爲其俎豆管弦之間小不備。因是絕而不爲。是去小不備而就大不備也。教化比於刑罰。教化重而刑罰輕。是舍所重而急所輕也。且教化所恃以爲治。刑罰助治者也。今廢所治而獨立其所助。非所以致太平也。夫承千歲之衰周。繼亡秦之餘緒。民漸漬惡俗。不親大化。終以不攺。上以向言下公卿。立辟雍。會向病卒。丞相大司空營表長安城南將立辟雍。未及作。

三年春正月。行幸甘泉宮。郊泰畤。二月壬子。丞相翟方進薨。是時熒惑守心。占者以爲大臣當應之。以塞災異。上召方進告之。方進不得已乃自殺。上祕之。加贈禮。親臨喪。赦天下。大水。平襄縣有燕生雀。哺食至大。俱飛去。太僕廏馬生角。在左耳前。圍長各一寸八分。行幸河東。祠后土。三月丙午。帝崩於未央宮。上素康壯無疾病。向晨欲起。因失音不能言。晝漏十刻而崩。眾皆歸罪於趙昭儀。昭儀自殺。富平侯張放素親幸。放不奉法度。太后及大臣以爲言。上涕泣而遣之就國。及上崩。放思慕哭泣而卒。

荀悅曰。放非不愛上。忠不存焉。故愛而不忠。人之賊也。上崩。辟雍遂不立。左將軍孔光爲丞相。皇太后詔曰。皇帝卽位。定郊祀已來。未有皇子。故復甘泉泰畤汾陰后土祠。卒不蒙福。其復南北郊於長安如前。夏四月己卯。皇帝葬延陵。自崩及葬三十四日。延陵在扶風。去長安六十二里。

贊曰本紀稱孝成帝善修容儀。升車正立。不內顧。不疾言。不親指。臨朝淵默。尊嚴若神。可謂穆穆天子之容貌也。博覽古今。容受直言。公卿稱職。威儀可述。遭世承平。上下和睦。然沈於酒色。趙氏內亂。外家擅朝。言之可爲於邑。建始已後。王氏始執國命。迄於哀平。莽遂篡位。蓋其威福所由來漸矣。劉向朱云之忠信明矣。若得而用之。福祚未已。張禹不吐直言。佞於垂死。亦可痛哉。

前漢孝哀皇帝紀卷第二十八皇帝丙午卽位。年十九。五月立皇后傅氏。帝祖母定陶恭王太后從弟女也。封皇后父晏爲孔鄕侯。傅太后稱尊號。於是追尊定陶恭王爲恭皇帝。傅太后爲恭皇太后。帝母丁太后曰恭後。各置左右詹事。食邑如長信宮中官。追尊傅太后父爲宗徳侯。丁後父爲褒徳侯。舅丁明封爲陽安侯。舅子滿爲平周侯。追謚滿父忠爲懷徳侯。封趙太后弟欽爲新城侯。太傅師丹爲左將軍。賜爵關內侯。丹諫曰。天下者。陛下之家也。肺腑何患不富貴。而多封爵外親及臣等。不宜倉卒如此。不聽。六月。曲陽侯王根前定策。封二千戶。太僕安陽侯王舜有舊恩。益封五百戶。丞相孔光。大司空何武。各益千戶。詔曰。河間王良喪太后。三年治喪。爲宗室儀表。益封萬戶。有司上奏。王侯已下至庶人。占田不得過三十頃。賈人不得占田過私。沒入縣官。齊三服官。禁民諸綺繡難成。害女紅之物。皆止無作。除任子令誹謗欺誣法。掖庭宮人年三十以下。出嫁之。官奴婢五十以上。免爲庶人。禁郡國無得貢獻名獸。益吏三百石以下俸。察使殘酷虐者以時退免。有司不得舉赦前事。博士弟子父母與寧假。

三年秋七月丁巳。大司空王莽乞骸骨。避丁傅。賜黃金駟馬免。庚午。左將軍師丹爲大司馬。封髙鄕亭侯八戶。庚申。鄭通裏男子王褒。衣絳衣帶劍。入北司馬門殿東門上前殿。入非常室中。解帳組。系劍佩之。招殿前署長。命曰。天帝令我居此宮。考問褒。故公車大卒。病狂。忽忘不自知入宮狀。下獄死。九月庚申地震。自京師到北邊。郡國三十餘處。壞城郭。凡壓殺四百餘人。冬十月。大司空何武免。癸酉。大司馬師丹爲大司空。郎中令裒黃門令殷由等言。定陶恭王太后。恭皇后。皆不宜復引定陶藩國之名。以冠大號。又宜爲恭皇帝立廟京師。上下其議。皆以如裒等言。師丹獨議曰。今定陶恭皇后。以定陶爲號者。母從子。妻從夫之義。今不宜復攺。禮爲人後者爲之子。陛下旣主承先帝宗廟之禮。義不得復奉恭皇后祭入其廟。今立京師。令臣下祭之。是無主也。又親盡自當毀。去一國太祖不隳之禮。而就無主當毀不正之禮。非所以尊厚恭皇后也。丹由是不合上意。會有上書者。云古者以龜貝爲貨。今以錢易之。民以故貧。宜復故幣。上以問丹。丹對曰可攺。事下有司。議者以錢行已久矣。不可攺。丹老忘其前語。從公卿議。上以丹反覆二辭。言無所守。又丹使吏上書奏事。吏私寫其艸。丁傅子弟聞之。使人上書告丹漏泄省中語。下廷尉。遂奏免丹。丹上書。還大司空髙樂侯印綬。丹字仲公。瑯邪人。廉正守道。以儒術進。旣廢。終於家。曲陽侯王根。成都侯王商。皆有罪。根就國。商免爲庶人。歸故郡。詔曰。乃者河南潁川郡水泛處。浸殺人民。遣光祿大夫巡行。舉賜死者棺錢人三千。其所傷縣邑及他郡國。無出今年祖賦。博士申咸。數言髙陽侯薛宣爲丞相時。後母死不行三年喪。不宜居相位。宣子況爲黃門侍郎。賕客楊明。欲令斫咸面。使不復用。會司隸校尉闕。恐咸爲之。遂使明斫咸於宮門外。斷鼻唇。事下有司。禦史大夫眾等議。以爲況恐咸爲司隸舉奏宣。而公令明迫切宮闕。創戮近臣。於大道人眾中。欲以隔塞聰明。抑絕論議之官。桀黠無所畏忌。禮。下公門。式路馬。敬近臣。爲其近君也。況首爲惡。明手傷人。功意俱惡。明當以重刑。況皆棄市。廷尉以爲況謀先定。非恐爲司隸造謀也。本爭私變。以父見謗。無他大惡。𨿽於掖門大道中。與凡民道爭無異。孔子曰。必也正名乎。明當以賊傷人。況與謀者。皆削爵減死。爲議具於先。況減死罪一等。徙燉煌。宣免爲庶人。卒於家。宣次子惠亦至二千石。

建平元年春正月。有石隕於地十六。是月大赦天下。丁酉。光祿大夫傅喜爲大司馬。喜太后從父弟。初爲右將軍。太后預政事。諫後故。收喜右將軍印綬。以光祿大夫養病。大司空何武。尙書令沛國唐林。皆上書。言喜行義修潔。忠誠憂國。夫忠臣。社稷之衛也。魯以季友治亂。楚以子玉輕重。魏以無忌折衝。項以範增存亡。故楚跨有南土。帶甲百萬。鄰國不以爲難。子玉爲將。文公側席而坐。及其死也。君臣相慶。百萬之眾。不如一賢。故秦行千金以間廉頗。漢散金以疏亞父。喜立於朝。陛下之光輝。傅氏之廢興也。上亦自重之。故復用之。丁未。有白气著天。廣處如一匹布。長十餘丈。西南行。薨薨如雷。一刻而止。定襄有牡馬。生駒三足。隨羣馬飲食。本志以爲馬武用。其後大司馬董賢幼少見用之象也。新都侯趙欽。城陽侯趙欣。皆有罪。免爲庶人。徙遼西。太皇太后詔。外家王氏田非廝塋。皆以賜民。秋九月甲辰。有石隕於虞二。冬十月壬午。京兆尹朱博爲大司空。中山王馮太后媛弟宜鄕侯參。皆自殺。時中山王疾。上使中謁者張由將醫至中山。由素有狂易疾。發怒去。歸長安。尙書薄責擅去事狀。由恐。誣言中山王太后咒詛上及傅太后。太后素怒中山。太后遣禦史按驗考訊。卒無所得。更使中謁者令史陳立。與丞相長史大鴻臚丞親治其事。立受傅太后旨。冀得封侯。治馮太后女弟習及寡弟婦君之等。死者十餘人。誣對言服咒詛。立奏言咒詛謀反。大逆無道。責問馮太后。無服詞。立曰。當熊之上殿。何其勇也。今何怯也。後曰。此欲陷殺我。乃飲藥而死。參家凡死十七人。宗族歸故國。張由歸。賜爵關內侯。立遷中大夫太僕。馮參兄弟四人。長兄野王爲大鴻臚。剛直不曲。名重當世。次逡。次立。皆二千石。以治行稱。參好爲容儀。進止恂恂。甚可觀也。矜嚴直操。不屈於五侯貴寵之家。十有二月。有白气出西南。從地上至天出參下貫天廁。廣如匹布。長十餘丈。十日而去。

二年春正月。有星孛於牽牛。七十餘日。本志以爲牽牛日月五星所從起。歷數之元也。彗孛加之。攺更之象。丁丑。大司馬傅喜免。陽安侯丁明爲大司馬。大司空朱博奏。言髙皇置禦史大夫。位次丞相。上下相監。選授有序。所以尊聖徳。重國相也。今更司空與丞相同位。中二千石未更爲大夫。而爲丞相權輕。非所以重國政也。上從之。罷司空官。夏四月戊午。大司空朱博爲禦史大夫。

荀悅曰。丞相三公之官。而數變易。非典也。初丞相秦之制。本次國命卿。故置左右丞相。無三公之官。詩云。夙夜匪懈。以事一人。一人者謂天子也。自上已下。必參而成位。易曰鼎足。以諭三公。所以參事統職。立官定制。三公蓋其宜也。乙亥。丞相孔光免。議太后失旨也。禦史大夫朱博爲丞相。少傅趙玄爲禦史大夫。博奏言。尊恭皇太后號曰帝太皇太后。稱永信宮。恭皇后曰帝太后。稱永安宮。立廟於京師。赦天下徒。罷州牧。復刺史。

荀悅曰。州牧數變易。非典也。古者諸侯之國。百里而已。故易曰。震驚百里。以象諸侯之國也。夫國小人故易統也。古諸侯皆久其位。視民如子。愛國如家。於是建諸侯之賢者以爲牧。故以考績黜陟。不統其政。不禦其民。惠無所積。權無所並。故牧伯之位宜合古也。惟周制爲不然。大國不過五百里。而公侯伯子男以次小焉。今漢廢諸侯之制。以爲縣。治民者本以彊榦弱枝。一統於上。使權柄不分於下也。今之州牧。號爲萬里。總郡國。威尊勢重。與古之牧伯。同號異勢。當周之末。天下戰國十有餘。而周室寥矣。今牧伯之制。是近於戰國之迹。而無治民之實。刺史令爲監禦史。出督州郡而還。奏事可矣。六月庚申。太后丁氏崩。葬定陶。發濟陰陳畱近郡五萬人穿土。待詔賀良等奏。天官歷包元太平經十二卷。言漢家歷運中衰。當再受命。宜攺元易號。太平經者。成帝時齊人甘忠詐造。雲天帝使眞人赤松子教我此道。時劉向奏言忠可殺。假鬼神惑眾。下獄治服。未斷病死。而賀良受其書。劉歆以爲不合五經。不可施行。司隸解光平陵李尋好之。勸上從賀良等議。時上多病。乃赦天下。攺年爲太初元年。號陳聖劉太平皇帝。刻漏以一百二十爲度。秋七月。以渭城永陵賀良等又欲變亂政事。大臣爭以爲不可。賀良等奏言大臣皆不知天命。宜退丞相禦史大夫。以解光李尋輔政。時上疾自若。以其言無驗。遂下賀良等議。皆伏誅。光尋等減死一等。徙燉煌。李尋字子良。平陵人也。治尙書。好災異。初以待詔問。對曰。陛下秉四海之眾。曾無楨幹之臣。朝廷無人。則爲亂賊所輕。惟陛下執乾剛之徳。彊志守度。進用忠良。無聽讒佞。竭邪臣之態。諸阿保乳母甘言悲辭之訴。斷而勿聽。勉大義。絕小不忍。尋𨿽失其議於賀良。先言災異數中。擢拜騎都尉。言多忠切。

荀悅曰。夫內寵嬖近阿保禦豎之爲亂。自古所患。故尋及之。孔子曰。惟女子與小人爲難養。性不安於道。智不周於物。其所以事上也。惟欲是從。惟利是務。飾便假之容。供耳目之好。以姑息爲忠。以苟容爲智。以技巧爲材。以佞諛爲美。而親近於左右。玩習於朝夕。先意承旨。因間隨隙。以惑人主之心。求贍其私欲。慮不遠圖。不卹大事。人情不能無懈怠。或忽然不察其非而從之。或知其非不忍割之。或以爲小事而聽之。或心迷而篤信之。或眩曜而不疑之。其事皆始於纖微。終於顯著。反亂弘大。其爲害深矣。其傷徳甚矣。是以明主惟大臣是任。惟正直是用。內寵便辟請求之事。無所聽焉。事有損之而益。益之而損。物有善而不居。惡而不可避。甘醴有鴆毒。藥酒有治病。是以君子以道折中。不肆心則不縱體焉。惟義而後已。秋七月甲寅。丞相朱博。禦史大夫趙玄。孔鄕侯傅晏有罪。博自殺。玄減死二等論。晏削邑三分去一。傅太后欲稱尊號。晏諂諛順旨。而晏與博結。謀立尊號。博遂爲丞相。太后怨傅喜。使晏諷博令免喜。博素與晏交善。許之。禦史大夫趙玄止之。博曰。已許孔鄕侯矣。匹夫相要。尙得相死。何況至尊。博亦有死耳。玄遂許可。奏免喜。並孔鄕侯何武。並爲庶人。上疑博玄受諷旨。卽召玄尙書省問狀。玄辭服。有詔議其罪。議者以爲春秋之義。姦以事上。常刑不赦。遂抵罪。初博玄皆拜於上前。有音如鐘。殿中郎吏侍陛者皆聞。上以問黃門侍郎李尋。尋曰。洪範所謂鼓妖者也。人君不聰明。爲眾所惑。空名而得進。卽有應而無形。不知所從至。其傳曰。其歲月日之中。則正卿受之。今以四月加辰已有其異。是爲中焉。正卿。謂執政大臣也。宜退丞相禦史大夫以應天變。然𨿽不退。不出期年。其人自任其咎。博。杜陵人也。始爲冀州刺史行縣。吏民夜遮道自言者數百人。從事請畱。見自言事者畢乃發。欲以觀試博。博心知之。告外趣駕。博出駐車。見自言者。使從事明敕告吏民。夫欲言縣丞尉者。刺史不察黃綬。各自詣郡。欲言二千石墨綬長吏者。行部還詣治所。民爲吏所冤。欲言盜賊詞訟事者。各使詣屬所部。從事駐車決遣。四五百人皆罷。如神。吏民大驚。後博徐問。果此老吏從事教民聚會。博殺此吏。自此州郡吏民畏服其威。後爲廷尉。自以不曉文法。恐官屬欺誣之。乃召見正監典法掾吏曰。試爲廷尉撰前世決難知者十餘事。得諸覆思之。於是共條白十事。召正監掾吏坐而問。博處其輕重。十中八九。官屬服博才過人也。博初起爲亭長。爲人廉潔。不好酒色。食不重味。案上不過三杯。夜寢早起。妻稀見面。然好遊俠。欲仕宦者薦舉之。欲報仇怨者解劍帶之。其趣事待士如流。而無大正。卒以此敗。是時茂陵原涉爲州裏大俠。初。涉父爲南陽太守死官。郡內賦斂千萬。時俗皆通受之。惟涉獨不受。行喪三年。由是名顯。年二十治劇縣。爲谷口令。不言而治。居歲去官。爲季父報仇。郡國豪傑有气節者。皆歸慕之。人無賢不肖。傾身相待。所在闐門。閭裏盡滿。然身衣服車馬甚節。妻子內困。專以振施貧窮。赴急爲務。涉略似郭解。外溫仁謙遜。內隱忍。睚眥於塵埃。觸死者甚眾。王莽時以涉爲鎭戎大尹。

荀悅曰。天子建國。諸侯立家。自卿大夫以下。至於士庶。人爲有等差。是以民服其上。而下無覬覦。孔子曰。天下有道。政不在大夫。百官有司。奉治令以修所職。失職有誅。侵官有罪。夫然故上下相順。庶事治焉。周室旣衰。禮樂徵伐自諸侯出。桓文之後。大夫世權。陪臣執國命。陵遲以至於戰國。合從連衡。易政爭彊。由此列國公子。魏有信陵。趙有平原。楚有春申。齊有孟嘗。皆藉王公之勢。競爲遊俠。雞鳴狗盜。無不賓禮。而趙相虞卿。棄國捐君。以周窮交。拔魏齊之厄。信陵無忌。竊符矯命。殺將專師。以赴平原之急。皆取重諸侯。顯名天下。搤腕遊談者以四豪爲稱首。於是背親死黨之義成。守職奉上之道廢矣。及漢興。禁网疏闊。未之匡正。是以代相陳豨從車千乘。而吳濞淮南皆招賓客以千數。外戚魏其武安之徒。皆競逐於京師。希交遊於天下。劇孟郭解之徒。皆馳騖於閭閻。權行州郡。力折公卿。眾庶覬其名迹。榮而慕之。𨿽陷刑辟。自爲殺身成名。若季路仇牧。死而不悔也。故曾子曰。上失其道。民散久矣。非明王在上。示之以好惡。齊之以禮法。民何由知禁而反正乎。古之正法。五伯。三王之罪人也。六國。五伯之罪人也。夫四豪。六國之罪人也。況郭解之倫。以匹夫之細。竊生殺之權。罪已不容於誅矣。然觀其溫良泛愛賙急。謙退不伐。亦有絕異之資。惜乎不入道徳。苟放縱於末流。殺身亡宗。非不幸也。自魏其武安淮南之徒。天子切齒。至於衛霍攺節。然郡國豪傑。處處皆有。京師親戚。冠蓋相望。亦古今之常。莫足言者。惟王氏五侯。賓客爲盛。而樓護爲師諸公之間。陳遵爲雄桀閭裏之俠。獨涉爲魁首。九月。光祿勛平當爲禦史大夫。十月甲寅。禦史大夫平當爲丞相。京兆尹王嘉爲禦史大夫。

三年春正月。立廣徳夷王弟廣漢爲廣平王。九月。帝母太后所居桂宮正殿災。三月己酉。丞相平當薨。當字子思。平陵人也。以明經忠賢進。初拜丞相。以冬十月賜爵關內侯。其春上召欲詔封。當稱疾篤。宗族皆謂當曰。何不彊起。受侯印綬爲子孫邪。當曰。吾在大位。已負素餐之責矣。起受侯印。還寢而死。死有餘罪。今不起者爲子孫也。後月餘卒。子晏亦以明經。位至大司徒。封防鄕侯。有星孛於河鼓。夏四月丁酉。禦史大夫王嘉爲丞相。嘉字公仲。平陵人也。爲九江河南太守。治甚有聲名。剛直弘毅有威。上敬重之。河南太守王崇爲禦史大夫。九月立魯頃王子郚鄕侯閔爲魯王。冬十月。汝南西平遂陽樗樹臥生枝葉如人形。靑黃色。面白。頭有髭發。凡長六尺一寸。有耳。十一月壬子。復甘泉泰畤后土祠。南北郊。東平王云有罪自殺。云後謁棄市。是時無鹽邑山有石立自開道。故汝南太守孫寵以遊說顯名。與待詔河內息夫躬相結。察事。躬陰與寵誣言告東平王云欲以獲封。躬乃與中郎右師譚。因中常侍宋弘上變事。告東平王依往時泰山石立而宣帝興。云與後日夜咒詛。冀獲非望。下有司按驗伏誅。是歲零陵大樹偃僕。地圍一丈六尺。長十丈七尺。民斷其根長七尺。餘皆枯。三月樹自立故處。有大魚出於東萊。長丈八尺。髙丈一七枚。皆死。京房易傳曰。后妃專權。厥妖木臥復立。棄正作淫。厥妖木斷復續。海出巨魚。邪人進。賢人疏。

前漢孝哀皇帝紀卷第二十九四年春正月。關東民相驚走。或持籌。相與號曰西王母籌。道中相逢。多至數千人。或披髮徒跣。斬斫門關。逾墻入屋。或乘騎奔馳。或致驛傳。行經歷郡三十六所至京師。又聚會祀西王母。設祭於街巷阡陌。博奕歌舞。又傳言西王母告百姓。佩此符者不死。不信我言。視戶樞中有白髮。故梁州刺史杜業以中正舉。對曰。春秋災異。指象爲言語。籌者所以記數也。民陰水類也。水以東流爲順。走而西行。反類逆上象也。度數放逸。妄以相與。違忤民心之應也。西王母婦人之稱。博奕男子之事。於街巷阡陌。明離斗內以彊外也。臨眾盤樂。元陽之應也。白髮。衰老之象也。體尊性弱。難治易亂。門。人之所由。樞其要也。君人之所由執持。其要甚明著。今外戚丁傅甚盛。皇甫三桓。詩人所刺。春秋所譏。無以過此。指象昭昭。以覺聖朝。柰何不應也。本志以爲丁傅所亂者小。此王太后與莽之應也。二月。封帝太后從弟傅商爲汝昌侯。太后同母弟子鄭業爲長信侯。上將封傅商。問僕射平陽侯鄭崇。諫以爲不可。因持書按出。不受詔。太后怒曰。天子反爲一臣所制。上乃下詔封商。崇以爲侍中董賢貴寵過度。數諫。由是重得罪。每以職事見責。發疾疽癰。欲言事。畏見罪。欲乞骸。復不敢。尙書令趙昌素害崇。知其見疏。因奏崇與外族通。宜有姦。下獄死。

荀悅曰。夫臣之所以難言者。何也。其故多矣。言出於口。則咎悔及身。舉過揚非。則有幹忤之禍。勸勵教誨。則有刺上之譏。下言而當。則以爲勝己。不當。賤其鄙愚。先己而明。則惡其奪己之明。後己而明。則以爲順從。違下從上。則以諂諛。違上從下。則以爲雷同。與眾共言。則以爲專。美言而淺露。則簡而薄之。深妙弘遠。則不知而非之。特見獨知。則眾以爲蓋己。𨿽是而不見稱。與眾同之。則以爲附隨。𨿽得之不以爲功。據事不盡理。則以爲專必。謙讓不爭。則以爲易窮。言不盡則以爲懷隱。盡說竭情。則爲不知量。言而不效。則受其怨責。言而事效。則以爲固當。或利於上。不利於下。或便於左。不便於右。或合於前而忤於後。或應事當理。決疑定功。超然獨見。值所欲聞。不害上下。無妨左右。言立策成。終無咎悔。若此之事。百不一遇。其知之所見。萬不及一也。且犯言致罪。下之所難言也。怫旨忤情。上之所難聞也。以難言之臣。幹難聞之主。以萬不及一之時。求百不一遇之知。此下情所以不得上通。非但君臣。而凡言百姓亦如之。是乃仲尼所以憤嘆予欲無言也。三月。光祿勛賈延爲禦史大夫。夏四月天雨血。山陽湖陵。廣三丈。長五丈。大者如錢。小者如麻子。京房易傳曰。佞人祿。功臣戮。厥妖天雨血。上欲封董賢。乃下詔曰。孫寵息夫躬。本因賢告東平王。遂封賢爲髙安侯。孫寵爲防陽侯。躬爲宜陽侯。右師譚賜爵關內侯。董賢字聖卿。云陽人。少爲太子舍人。美顏自喜。上卽位見幸。出則參乘。入侍左右。旬日之間。賞賜巨萬。貴震朝廷。上嘗與晝寢。偏籍上袖。上欲起。賢未覺。不欲動賢。乃斷袖而起。又召賢女弟爲昭儀。及賢妻並旦夕侍左右。賜賢父恭爵關內侯。爲衛尉。賢妻父爲將作大匠。爲賢起大第北闕下。重殿洞門。土木之功。窮極伎巧。楹梁衣以錦繡。下至賢家僮僕。皆受上賜。及武庫禁兵。尙方珍寶。其選上等。並在賢家。乘輿所服。乃其副也。乃至東園祕器。珠襦玉匣。皆以賜賢。無不備者。又令將作大匠爲賢起廝義陵。傍內爲便房。剛柏題湊。外爲徼道。周亙數里。門闕罘罳甚盛。詔書罷苑。而以賜賢二千餘頃。賢第新成。無故門自壞。又上乳母王阿聖。亦多受恩賜。及武庫兵器。執金吾東海毌丘隆諫曰。春秋之義。家不藏甲。所以抑臣威。損私力也。不以本藏給無用。不以民力供浮費。所以別公私。示正路也。賢等便僻弄臣。恩私微妾。陛下以天下公用。給其私門。舉國威器。供其家備。民力分於弄臣。武兵護其微妾。非所以正四方也。孔子曰。奚取於三家之堂。臣請收還武庫。上不悅。諫議大夫鮑宣上書曰。今朝廷無耆艾之臣。厚外親小僮。及董賢等。皆在公門省戶。陛下欲以共承天地。安四海甚難。今國家空虛。用度不足。賊盜並起。吏爲殘虐。歲增於前。民凡有七亡。水旱爲災。一亡也。縣官重賦。二亡也。貪吏取受。三亡也。豪彊大姓。蠶食無厭。四亡也。苛吏徭役。農桑失時。五亡也。部落鳴鼓。男女遮列。六亡也。賊盜劫掠。七亡也。七亡尙可。又有七死。酷吏毆殺。一死也。治獄深刻。二死也。冤陷無罪。三死也。盜賊橫殺。四死也。怨仇相殘。五死也。歲惡饑饉。六死也。時气疾病。七死也。民有七亡而無一得。欲望國富誠難。民有七死而無一生。欲望刑措誠難。陛下不能安之。民將安歸乎。柰何獨私外親與董賢。夫官爵非陛下之官爵。乃天下之官爵。陛下取非其官。官非其人。而欲望天悅民服。豈不難哉。孫寵息夫躬。辯足以移眾。權足以獨立。姦人之雄。宜時罷退。外親幼童。未精通經術者。宜就師傅。急徵故大司馬傅喜。使領外戚。故大司空何武。故丞相孔光。故將軍彭宣。可任以政。龔勝爲司直。郡國皆愼選舉。三輔委輸。大官不敢爲姦。可大任委也。陛下前以小過退武等。海內失望。陛下尙能容無功徳者甚眾。不能忍武等邪。治天下者。當用天下之心。不得自專快意而已。上之皇天見譴。下之眾元怨恨。次有諫諍之臣。陛下𨿽欲自薄而厚惡臣。天地不聽也。上以鮑子都名儒。遂優容之。深納其言。後徵武等爲三公。拜宣爲司隸校尉。後丞相光行園陵。行馳道中。宣出逢之。使吏拘止丞相。吏沒入其車馬。宣坐摧辱宰相。事下禦史。至司隸欲召捕宣。從事閉門不內。宣以拒使者不敬。下廷尉。博士弟子濟南王咸等。舉幡太學下。曰欲救鮑司隸者立此幡下。會者千餘人。守闕上書。遂免宣抵罪。減死一等。旣免。乃適上黨。以爲其地宜畜牧。少彊豪。因家焉。息夫躬上言災異屢發。法爲兵。恐有非常之變。可遣大將軍行邊。勒武備。斬一郡守以威四夷。用以厭異。上然之。以問丞相嘉。嘉曰。臣聞動民以行。不以言。應天以實。不以文。下民細微。猶不可詐。上天神明而可欺哉。辧士見一端而妄措意。謀動干戈。設爲權變。非應天之道也。夫議政者苦其諂諛傾險辯慧深刻也。諂諛則上徳毀。傾險則下怨恨。慧辯則破正道。深刻則傷恩惠。惟陛下深察之。上不聽。遂欲出兵。會董賢沮躬議。以爲不可。上乃免躬官就國。未有第捨。寄居丘亭。姦人數守之。躬恐。每立亭中咒盜。人有告躬咒詛上者。逮躬系獄。仰天大呼。因僵地絕咽而死。躬母聖棄市。家屬徙合浦。四月。山陽方與女子田母臺懷子。先未生三月。兒啼腹中。及生不舉。藏之陌上。三日。人過聞啼聲。母掘出收養之。是時豫章男子化爲女人。嫁爲婦。生一子。本志以爲陽變爲陰。上變爲下。生一子。將復一世乃絕也。夏六月。尊帝太后爲皇太后。秋八月。恭皇后園北闕災。

元壽元年春正月辛卯。日有蝕之。赦天下。丁巳。帝皇太后傅氏崩。三月。丞相王嘉下獄死。初廷尉梁相。疑東平王獄有誣辭。奏請傳詣長安。更下公卿議。尙書令鞠譚。僕射宗伯鳳。以爲可許。上怒。三人皆免。嘉薦相明習治獄。持平深重。譚頗知文雅。鳳經明行修。臣竊爲朝廷惜此三人。上以此非嘉。後二十餘日。上益封董賢二千戶。因下詔公卿曰。朕卽位已來。寢疾未平。反逆之謀。相連不絕。賊亂之臣。近侍帷幄。前東平王云咒詛朕躬。嘉上言王者代天爵人。尢宜愼之。裂地而封。不得其宜。感動陰陽。以致災異。今陛下體久不平。臣所以內懼也。孝經云。天子有爭臣七人。𨿽無道不失其天下。臣謹封上詔書。不敢露見。臣非敢愛死而不盡法。恐天下聞之。故不敢自殺。上怒。召嘉詣尙書責問。以相等前坐不盡忠。外附諸侯。操持兩心。倍人臣之義。君位列三公。以分明善惡爲職。而稱舉相等。迷國罔上。近自君始。謂遠者何。事下將軍中朝者。皆劾嘉迷國罔上不道。光祿大夫龔勝獨以爲嘉坐薦相等罪微薄。不應以迷國罔上不道。不可以示天下。遂使謁者召嘉詣廷尉詔獄。使者到。掾吏涕泣和藥進嘉。嘉引藥杯擊地。曰。丞相備位三公。奉職負國。當伏刑都市。以示萬姓。豈小兒女也。何爲咀藥而死。嘉遂詣廷尉。使吏侵掠嘉。責之曰。君由當有以負國。入獄不虛。嘉喟然仰天嘆曰。幸得充位宰相。不能進賢退不肖。以此負國。死有餘責。吏問賢不肖之名。曰賢是孔光何武。不肖是董賢父子。遂不食歐血死。元始中追錄忠臣。封嘉子崇爲新甫侯。謚嘉曰忠侯。夏。禦史大夫賈延免。五月乙卯。光祿大夫孔光爲禦史大夫。秋七月。光爲丞相。何武爲禦史大夫。由王嘉之舉也。光與武奏言疊毀之次。當以時定。臣請與羣臣雜議。於是光祿勛彭宣博士左丞等五十三人。皆以祖宗已下。立五廟而疊毀。後𨿽有賢君。猶不得與祖宗並列。子孫𨿽欲褒而立之。鬼神不饗也。孝武帝𨿽有功烈。親盡宜毀。王舜劉歆議曰。臣聞昔周宣北伐。玁狁詩頌其功。齊桓南伐楚。北伐山戎。春秋美之。及漢興。中國𨿽平。猶有四夷之患。其爲害久矣。非一世之漸也。孝武皇帝。湣中國罷勞。無安寧之時。乃南伐百越。起七郡之師。北攘匈奴。降十萬之眾。置五屬國。起朔方以奪其肥饒之地。東伐朝鮮。起玄菟樂浪以斷匈奴之左臂。西伐大宛。並三十六國。起燉煌酒泉張掖斷匈奴之右臂。單於孤特。遠遁漠北。四方無事。卻地遂境。起十餘郡。功業旣定。乃封丞相爲富民侯。以大安天下。富貴百姓。規模可見。招集天下賢俊。與協心同謀。興制度。攺正朔。易服色。立天地之祀。建封禪。殊官號。存周後。定諸侯。永無逆爭之心。至今累代賴之。單於守藩。百蠻率服。萬世中興之功。未之有也。髙祖建大業爲太祖。孝文徳至厚爲太宗。孝武皇帝功至著爲世宗。此孝宣所以發徳音也。禮記王制及春秋谷梁傳。天子七廟。諸侯五廟。大夫三廟。天子七日而殯。諸侯五。大夫三。天子七月而葬。諸侯五月。大夫三月。此喪事尊卑之序也。與廟數相應。又曰。天子三昭三穆。與太祖之廟而七。諸侯二昭二穆。與太祖之廟而五。是故徳厚者流尊。徳薄者流卑。左氏傳曰。名位不同。禮亦異數。自上已下。降殺以兩而已。七廟者其正法數可常者。宗不在此數中。宗。變也。苟有功徳。則宗不可預爲設數。故於殷太甲爲太宗。太戊爲中宗。武丁爲髙宗。周公爲無逸之戒。舉殷三宗以戒成王。由是言之。宗無常數。然則所以勸帝者之功徳博矣。以七廟言之。孝武帝未宜毀。以所宗言之。則不可謂無功徳。禮記曰。功施於民則祀之。以勞定國則祀之。能救民患則祀之。竊以孝武皇帝功徳皆兼而有焉。凡此在於異姓猶祀之。況於先祖。或說天子五廟而無其文。說中宗髙宗者。宗其道而毀其廟。名與實異。非尊賢貴功之道也。詩云。蔽芾甘棠。勿翦勿伐。思其人猶愛其樹。況宗其道而毀其廟乎。疊毀之道。自有常法。無功無徳。固以親疏相推。及至祖宗之序。多少之數。經傳無明文。至尊至重。難以疑文虛說定也。孝宣皇帝舉公卿之議。用眾儒之謀。旣以爲世宗廟。建之萬世。宣布天下。愚臣以爲孝武皇帝功烈如彼。孝宣皇帝崇立如此。不宜毀。上賢歆議而從之。先是歆爲光祿貴幸。歆奏請立左傳毛詩逸禮古文尙書。諸儒咸不聽。歆移書太常博士。責讓之曰。尙書左氏。皆古文舊書。並藏於祕府。往者綴學之士。不思廢絕之闕。信口說而背傳記。是末師而非往古。至於國家大事。則幽冥莫知其原。然猶補殘守缺。挾恐見破之私意。而忘從善服義之公心。或懷妒嫉。不考情實。雷同相從。隨聲是非。豈不哀哉。此數家之事。皆先帝所親論。今上所考視。其爲古文舊書。皆有明驗。內外相應。豈苟而已哉。夫禮失求之野。古文不猶愈於野乎。與其過而廢之。寧若過而立之。必若專已守殘。黨同門。妒道眞。違明詔。失聖意。以陷於文吏之議。甚爲二三君子不取也。諸儒咸怨恨。而光祿大夫龔勝。以歆移書乞骸。大司農師丹奏歆非毀先帝所立。變亂舊章。遂不得立。八月禦史大夫何武免。前將軍光祿大夫彭宣爲禦史大夫。上舅大司馬丁明免。明素重王嘉。以其死而憐之。故廢。董賢爲大司馬衛將軍。年二十二。𨿽爲三公。仍給事中領尙書。賢私過孔光。光衣冠而出。門外待之。望見賢車。乃卻入。賢至中門。光又退入閣。賢下車。光乃出拜。迎送甚卑恭。上聞之喜。拜光二子爲諫議大夫常侍。賢由此權與人主侔。上置酒。與賢父子親屬宴飲。上放酒從容顧賢而笑曰。吾欲法堯禪舜如何。侍中王閎。平阿侯之子。諫曰。成王戲以桐葉封弟叔虞於晉。周公入賀曰。天子無戲言。夫天下者。髙帝之天下。非陛下之天下。陛下以藩王。入嗣孝成皇帝後。當奉宗廟。傳於子孫無窮。漢帝制位。統業至重。不宜數有戲言。上默然不悅。左右皆恐。於是遣閎出歸郎署。二十日。長樂宮深爲閎謝。又禦史大夫彭宣上封事。言安國危繼嗣事。上覺悟召閎。遂上書諫曰。臣聞王者立三公。法三光。立九卿以法天。明君臣之義。當得賢人。易曰。鼎折足。覆公餗。諭三公非其人也。書曰。元首明哉。股肱良哉。以法天地。昔孝文皇帝幸鄧通。不過中大夫。孝武皇帝幸韓嫣。賞賜而已。皆不在大位。公孫弘以布被修徳。擢備宰相。巧言令色。君子不貴。昔成湯拔伊尹於鼎俎。文王招呂尙於釣濱。武丁顯傅說於版築。桓公舉寧戚於擊角。皆以立霸王之功。騰茂績於無窮。豈以利耳悅目爲得意哉。今大司馬衛將軍髙安侯董賢。累世無功。於漢朝又無肺腑之連。復無名迹髙行以矯世。升擢數年。列備鼎足。典衛禁兵。主歷天文。無功封爵。父子兄弟。橫蒙拔擢賞賜。空竭帑藏。萬民喧嘩。偶言道路。誠不當天心也。昔褒神蚖變化爲人。實生褒姒。亂周國。恐陛下有過失之譏。賢有小人不識進退之禍。非所以建卓爾垂法後世。陛下采芻蕘。賢負薪。兼有益於毫釐。言𨿽不從。多閎年少志彊。卒爲賢恕之。

二年春正月。匈奴烏孫畱珠單於烏孫大昆彌伊秩靡來朝。伊秩靡。卽公主之外孫也。單於之將朝也。上書自請。時上有疾。左右咸言匈奴來朝。中國輒有大故。上由是難之。以問公卿。亦以爲虛費府庫。可且勿許。單於使辭去。未發。黃門郎揚雄上書諫曰。六經之治。貴於未亂。兵家之勝。貴於未戰。今單於上書求朝。而國家不許。臣以爲匈奴從此隙矣。北狄之地。五帝所不能臣。三王所不能制。以秦始皇之彊。蒙恬之威。帶甲數百萬。而不敢窺西河。漢以髙祖之威靈。四十萬眾。困於平城。孝文時侵暴北邊。烽火通於甘泉。京師大駭。發三將軍。屯細柳棘門霸上以備之。孝武卽位。設馬邑之權。欲誘匈奴。覺而去。徒費財勞師。其後深惟社稷之計。規恢萬世之基。乃大興師數十萬。連兵十餘年。於是浮西河。絕大漠。破顚顏。襲單於王庭。窮極其地。封狼居山。禪於姑衍。以臨瀚海。虜名王貴人以百數。自是之後。匈奴震怖。遂求和親。然而未肯稱臣。夫前世豈樂傾無量之費。役無罪之人。快心於沙漠之北哉。以爲不一勞者不久逸。不暫費者不永寧。是以忍百萬之師。以投餓虎之口。殫運府庫之財。塡棄盧山之壑而不悔。至宣皇之初。而虜尙有桀心。欲掠烏孫。侵公主。發五將之師。十五萬騎獵其南。長羅侯以烏孫五萬騎震其西。時鮮有所獲。徒奮揚威武。明漢兵若雷風耳。故北狄不伏。中國不得髙枕也。其後匈奴內亂。五單於爭立。日逐呼韓攜國歸化。扶服稱臣。然尙羈縻之。不能專制。自此之後。欲朝者不拒。不朝者不彊。故未服之時。勞師遠攻。傾國殫貨。伏屍流血。披堅敗敵。如此之難也。旣伏之後。慰藉撫循。交接賂遺。威儀俯仰。如此之備也。往時嘗屠大宛之城。蹈烏桓之壁。探姑繒之壘。藉蕩姐之場。倒鮮卑之旃。推南越之旗。近不過旬月之役。遠不離三時之勞。故已犁其庭。掃其廬。立郡縣處之。云徹席捲。後無餘災。惟北狄不然。眞中國之仇也。三垂比之懸矣。今單於款心歸義。此乃上世之遺策也。神靈之所想望。柰何距以來厭之辭。疏以無日之期。消往日之恩。開將來之隙。使自絕於漢。終無北面之心。威之不可。諭之不能。焉得不憂乎。夫百年勤之。一朝失之。費十而愛一。臣竊爲國不安也。上乃召還匈奴使而許之。賜雄帛五十匹。黃金十斤。雄爲人博學有大志。性淸淨。少嗜欲。簡易倜儻。口不能劇譚。默而沈思。居貧。或無擔石之儲。晏如也。非其義。𨿽富貴不事也。給事黃門郎。與王莽董賢同位。時莽賢所薦。莫不拔擢。而雄三世不徙官。其澹榮寵如此。時人皆忽之。惟劉歆範逡以禮敬之。沛國桓譚甚重之。鉅鹿侯芭師事之。雄好賦頌。又似司馬相如。晚節以爲無益而輒止。乃依易著太玄經。其文五十萬。筮之以三十筴。關之以休咎。播之以人事。義合五經。而辭解剝。玄體十一篇。復爲章句。又著法言十四篇。欲以象論語。劉歆嘗問桓譚曰。雄之文能傳乎。譚曰。必傳。顧君與我不見也。人情貴遠忽近。見雄容貌爵位。不能動人。則輕其文。若後世遇明識君子。當度越諸子。二月。單於昆彌歸。夏四月。日有蝕之。五月。正三公官。各分職。丞相孔光爲大司徒。禦史大夫彭宣爲大司空。封長安侯。六月戊午。帝崩於未央宮。時王莽以侯在第。太后召之。備佐喪事。莽白太后。收大司馬董賢印綬。賢與妻皆自殺夜葬。莽疑其詐死。發其棺至獄視之。因埋獄中。賢故吏沛朱詡自劾去。大司馬掾收賢屍。莽怒。以他事殺之。賢家屬徙合浦。斥賣董氏財物。凡三十五萬。太后詔公卿舉可爲大司馬者。時羣臣皆舉莽。前將軍何武。與後將軍公孫祿。謀曰。往孝昭之世。外戚持權。幾危社稷。今不宜置異姓大臣持權。親疏相錯。爲國計不便。於是祿舉武可大司馬。武亦率祿。莽諷有司更相劾奏。互相舉。皆免。就國。大司空彭宣見莽專權。乞骸。莽白太后免宣就國。莽恨宣求退。故不賜安車與金。八月。王崇爲大司空。徵立中山王衎元帝庶孫。中山孝王子是也。是爲孝平帝。九月壬辰。皇帝葬義陵。

贊曰。本紀稱孝哀。自爲藩王及太子。文辭博敏。幼有令聞。雅性不好聲色。時覽卞射武戲。睹孝成之世。祿去公室。權柄外移。是故臨朝務攬主威。以則武宣。然董賢用事。大臣誅傷。有覆餗棟撓之凶。自初卽位。有痿痺之疾。末年寖劇。享國不永。亂臣乘間。豈不哀哉。世主覽此。足以見成敗之基。收後族之權。淸儉愛民。可垂統也。

前漢孝平皇帝紀卷第三十皇帝壬寅卽位。九歲。大司徒孔光爲太傅。左將軍甑丰爲少傅。右將軍馮宮爲大司徒。太皇太后臨朝。大司馬王莽秉政。百官總己以聽之。孝成趙皇后。孝哀傅皇后。皆以前驕恣廢。自殺。莽以孔光名儒。歷相三主。太后所敬。天下所信服。於是盛尊事光。莽素所不悅者。皆傅治其罪。爲請奏光。光不敢不上。莽白太后皆可其奏。皆免官徙諸遠方。平阿侯仁。莽之從父兄也。中正直言。紅陽侯立。莽叔父。莽恐其害己。從容言於太后。皆奏遣就國。於是附順者皆拔擢之。忤恨者誅滅之。以王邑爲腹心。甄邯。甄丰。主訣斷。平宴典機事。劉歆主文章。孫建爲爪牙。丰子尋。歆子棻。涿郡崔發。南唐陳崇。皆以才能稱。得幸於莽。並在顯職。莽色厲而言方。欲有所爲。微見風采。黨與承旨而顯奏之。因固謙讓。示不得已。上以惑太后。下以取信於眾庶。

元始元年春正月。越裳氏重譯獻白雉一。黑雉二。莽令益州諷使之也。羣臣奏言莽功徳比周公。宜賜號安漢公。益封三萬戶。莽因辭封。孔光等以定策安宗廟皆益封。二月丙辰。太傅孔光爲太師。車騎將軍王舜爲太保。大司空左將軍甄丰爲少傅。立故東平王云太子開明爲王孫。故桃鄕頃侯子成都爲中山王。封宣帝玄孫信等三十六人爲列侯。自漢初至此。王子侯者凡四百八十人。令諸侯王關內侯列侯無子有孫者。若同產子。皆得爲嗣。三月。置羲和官。秩二千石。外史閭師秩六百石。班教化朔方。廣牧女子趙春死。棺斂六日。出在棺外。自言見死夫與父。曰年二十七不當死。本志曰。死者又生。至陰爲陽。下人爲上。丙辰。義陵寢神衣。在匣中自出。在外牀上。夏五月丁巳朔。日有食之。赦天下。尊帝母中山。孝王姬爲後。帝舅衛寶。寶弟玄。爵關內侯。帝女弟四人。號皆曰君。食邑各二千戶。封周公後公孫相如爲褒魯侯。孔子後孔均爲褒成侯。追謚孔子爲褒成宣尼公。六月。長安女子生兒。兩頭異頸。面相向。四臂共胸俱前向。尻上有目。長二寸。本志以爲凡妖之作。以譴失正。各象其類。二首。上不一也。手多。下僭濫也。足少。不勝任也。下體生於上。不敬也。上體生於下。媟瀆也。人生而大。速成也。生而能言。好虛也。羣妖推此類。或人不攺乃成凶。秋九月。赦天下徒。

二年春。黃支國獻犀牛。三月癸酉。大司空王舜病免。夏四月。立代孝王玄孫之子如意爲廣宗王。江都易王后盱眙侯宮爲廣川王。廣川惠王曾孫倫爲廣徳王。封周勃霍光樊噲後皆爲列侯。酈商等子孫一百三十人。爵關內侯。食邑。丁酉。少傅甄丰爲大司空。夏大旱蝗。靑州尢甚。安漢公四輔公卿大夫吏民爲百姓困乏。獻田宅者二百三十人。以賦貧民。罷安定池苑。以爲安民縣。六月。有石隕於鉅鹿二。秋九月戊申晦。日有蝕之。赦天下。是歲光祿大夫孫寶爲大司農。寶字子嚴。潁川人也。初禦史大夫張忠欲令授子經。寶自劾去。忠謝之。後以爲主簿。或問寶曰。髙士不爲主簿。而子爲之。何也。寶曰。大夫薦用。一府不以爲非者。人安得獨自髙。前日君男欲學文。而移寶自近。禮聞來學。義無往教。道不可屈。身屈何傷。且不遇者何所不爲。況主簿乎。忠聞之甚慚。薦爲議郎。後爲丞相司直。紅陽侯立。與南郡太守李尙。共爲姦利。寶按劍劾立尙。尙下獄死。立𨿽不坐。後卒以是廢。後爲京兆尹。處士侯文常稱疾。剛直不肯仕。寶以禮自請文爲布衣交。會立秋日。文自請受署督郵。有杜稚季者。大俠也。善定陵淳於長。長深以託寶。文欲誅之。寶問其次。文曰。豺狼當道。安問狐貍。寶默然不應。稚季聞之。杜門不出。外穿後墻爲小戶。旦暮自持鋤治園。不敢犯法。越巂郡上言黃龍遊江中。大臣稱莽功徳比周公。寶曰。周公上聖。召公大賢。尙尢不悅。今有一事。羣臣同聲。得非不美者乎。時大臣皆失色。而寶不變。坐免官。終於家。

三年春。詔博采二王后。及周孔世卿列侯。在長安適子女。王氏女多在選中。莽恐與己女爭位。上書言莽女不宜與諸女並采。太后以爲至誠。乃下詔曰。王氏女。朕之外家。皆勿采。於是吏民守闕上者千餘人。願得以安漢公女爲天下母。太后不得已獨采莽女。羣臣卿士。僉曰安漢公女宜爲後。參以蓍龜。咸曰元吉。乃考定娶禮。正十二女之宜。夏。安漢公奏車服制度之宜。吏民養生送死嫁娶奴婢田宅器械之品。郡國學校教訓之禮。陵陽任橫等稱將軍。盜庫兵。攻宮寺。皆伏誅。秋八月天雨艸。狀如莎。相樛結如彈丸。莽世子宇非莽隔絕衛氏。恐帝長大後怨。卽私於帝舅衛寶。勸令帝母上書求入朝。莽白太后不聽。宇與其妻兄呂寬及師吳章議其故。章以莽不可諫。而好鬼神。章因推類而說莽。令歸政於衛氏。宇使寬夜持血灑莽第門。吏發覺之。執宇送獄。及妻皆死。衛氏盡誅滅。窮治其事。呂寬所連。及郡國豪傑素非己者。殺於市門。海內震焉。吳章者。大儒。所教千有餘人。莽悉欲禁錮其門人。門人攺名他師。時司徒掾平陵侯李敞。獨自劾爲吳章弟子。收葬章屍。王舜聞而義之。比之欒布。表爲諫議大夫。

四年春正月。郊祀髙祖以配天。宗祀文帝以配上帝。攺殷紹嘉公曰宋公。周承休公曰鄭公。詔婦人非自犯法。男子八十已上。十歲已下。家非坐不道。詔所召捕。皆得系。其當驗問者則驗問。二月丁未。立皇后王氏。赦天下。遣太僕王惲等八十人。置副假節。巡行天下。觀風俗。賜九卿已下至六百石宗室有屬籍者。爵各有差。賜民爵一級。鰥寡孤獨髙年帛。時吏民上書者八千餘人。咸曰伊尹爲阿衡。周公爲太宰。七子皆封。有司以爲宜如所言。遂假安漢公號爲宰衡。位上公。賜莽太夫人號顯君。食邑二千戶。黃金印赤紱。子男皆封列侯。太后親臨前殿。莽拜於後。如周公故事。莽奏立明堂辟雍。尊孝宣廟爲中宗廟。莽欲悅太后意。乃以郅支功尊孝元廟爲髙宗。爲學者築捨萬區。所益博士員經各五人。徵天下有才能及小學異藝之士。前後至者數千人。羣臣奏宰衡位在諸侯王上。初置西海郡。徙天下犯法者處之。時莽遣多持金帛。誘塞外羌豪等獻地請降。曰聞太后聖明。安漢公至仁。天下太平。近歲已來。羌人無疾苦。故思樂內屬。莽因奏言。謹按已有東海。未有西海。請以羌獻地爲西海郡。又賂匈奴。令上書曰。聞中國譏二名。故名囊知互斯。今更名智。以順制作。梁王有罪。徙廢漢中自殺。分京師。置前輝光。後承烈二郡。更公卿大夫八十一元士名位次。及十二州名。分界郡國所屬。冬大風。吹長安城東門屋瓦且盡。莽所遣使者八人行風俗。還言天下郡國齊同。詐爲郡國造歌謠。頌功徳。凡三萬言。又奏市無二價。官無獄訟。民無盜賊。野無饑人。道不拾遺。男女異路。交致太平。

五年春正月。祫祭明堂。詔太上皇已來族親。各以世氏。郡國。致宗師以糾之。致教訓焉。考察不從教令。有冤失職者。宗師因郵亭上書宗伯以聞。夏四月乙未。太師孔光薨。大司徒馮商爲太師。是時吏民上書薦莽者。前後四十八萬七千五百七十二人。及諸侯王公卿見者皆叩頭。言宜加賞於安漢公。於是詔策加莽九錫之命。羲和劉歆等四人。治明堂辟雍。王惲等八人。使行風俗。宣明徳化。皆封爲列侯。閏月立梁孝王九世孫音爲梁王。冬十月乙亥。髙原廟殿門災。本志以爲髙廟長安城中。原廟在渭北。不宜立。初。惠帝爲出遊長樂宮。方築復道。在髙廟道上。叔孫通曰。子孫柰何乘髙廟道上行。帝懼遂急毀之。叔孫通曰。人君無過舉。願陛下因爲原廟。渭上衣冠出遊之處立廟。缺

太后導而臨朝。任莽。非正之象也。冬十有二月。長樂少府甄邯爲大司徒。丙子。帝崩於未央宮。時元帝統絕。宣帝有孫五。畏其長也。言兄弟不得相爲後。乃徵元帝玄孫廣戚侯子嬰三歲。託以爲卜相最吉而立之。前輝光謝囂奏。言武功亭長孟宗浚井。得白石丹書。言安漢公爲皇帝。符命之興。自此始也。莽遂謀爲居攝。以周公故事。皆如天子之制。明年攺元爲居攝元年。莽奏言帝母丁姬。祖母傅太后。葬不應禮。皆發其廝。旣開傅太后廝。崩。壓殺數百人。臭聞數里。發丁姬廝。有火出四五丈。羣燕銜土投廝上。

贊曰。孝平之世。政自莽出。褒善顯功。以自尊盛。觀其文辭。方外百蠻。無思不服。休徵嘉應。頌聲並作。至於異見於上。民怨於下。莽亦不能文也。

居攝元年春二月。立嬰爲皇太子。號曰孺子。夏四月。安眾侯劉崇。與丞相張紹謀曰。安漢公必危劉氏。吾帥宗族爲先。海內必和之。遂合謀萬餘人。攻宛城不能入而敗。紹者。張竦之從弟。竦與崇族父劉嘉詣闕自歸。莽赦之不罪。竦爲嘉作奏曰。建初元壽之間。大統幾絕。陛下聖徳拯救。國命復延。臨朝統政。動以宗室爲始。登用九族爲先。故亂則統其理。危則致其安。禍則引其福。絕則接其繼。幼則代其任。夙夜孜孜不已。凡以爲天下。厚劉氏也。建辟雝。立明堂。班大法。流聖化。天下顒顒。引領而嘆。頌聲洋洋滿耳。人無愚賢男女。皆諭旨意。而劉崇獨懷悖惑之心。操畔逆之慮。惡不忍聞。罪不容誅。誠子臣之仇。宗室之讎也。是故親屬震落而告其罪。民人潰叛而棄其兵。進不跬步。退不伏殃。臣聞叛逆之國。旣以誅討。則瀦其宮。以爲污池。納垢濁焉。名曰凶墟。𨿽生菜茹而民不食。四墻其社。覆上棧下。著以爲誡。臣不勝憤憤之情。願爲宗室倡始。父子兄弟。持畚荷鍤。馳到南陽。瀦崇宮室。令如古制。及崇社宜如亳社。盛稱功徳。莽大喜。封爲師禮侯。七日。皆賜爵關內侯。封竦淑徳侯。長安爲之語。欲得封。過張伯松。力戰鬥。不如巧作奏。自後反者皆污池云。羣臣復白太后。劉崇等所以謀反者。莽權輕也。宜尊莽以鎭海內。五月甲辰。莽稱假皇帝。冬十月丙辰。日有食之。是歲西羌龐恬傅幡反。遣護羌校尉竇況平之。

其二年春。竇況破西羌。夏四月。更造貨。錯刀一。直三十。契刀一。直五百。大錢一。直五十。與五銖並行。九月。東郡太守翟義。立嚴鄕劉信爲天子。東平王云子也。翟義。方進小子也。義將起兵。謂其姊子上蔡陳丰曰。莽必代漢。吾父子受國厚恩。當爲國討賊。假令時不成。死國埋名。猶可以不慚先帝。汝其從我乎。丰年十八。壯勇許諾。遂與東郡劉宇嚴鄕侯劉信信弟璜結謀。初信兄開明立爲王。無子。而信子匡嗣立爲東平王。故義並東平王而立信。義自爲大司馬柱天大將軍。以東平王傅蘇隆爲丞相。丹爲禦史大夫。東平王孫卿素有智略。以明兵法。在京師。義乃詐移書。以重罪傳逮慶。移書郡國。言莽毒殺平帝。攝天子位。欲以絕漢。今天子已立。恭行天罰。郡國振動。比到山陽。眾十餘萬。莽惶恐。抱孺子禱郊廟。作筴告。遣諫議大夫桓譚等告諭天下。當反政之意。乃收族義家。後母及兄宣皆死。遣王邑孫建等十八人將兵擊義。又置腹心七將軍。屯關中以自備。冬十有二月。王邑等破翟義。斬劉璜。義與信棄軍亡。義捕得。傳屍長安。磔陳都市。信卒不得。初聞兵。茂陵以西二十三縣賊盡發。趙明霍鴻等自稱將軍。劫掠吏民。眾十餘萬。火見未央宮殿前。

其三年春。地震。大赦天下。明鴻等皆破。莽自以威徳遂盛。獲天人助。乃謀卽眞之事。秋七月。莽母功顯君死。意不在喪。爲緦衰服而加麻環絰。如天子弔諸侯之禮。自以爲攝天子位。不敢服其私親也。凡一弔會葬皆如初。令新都侯崇爲主。服喪三年。廣饒侯劉京上書。言齊郡臨淄縣亭長卒。嘗夢見人曰。天公使我告亭長。居攝皇帝當爲眞。不信我。亭中當有新井。亭長起視。亭中有新井百尺。又太保藏洪奏新井亭長符命。言雍巴郡得銅符帛圖。文曰。天告帝符。獻者封侯。莽於是攺居攝三年爲初始元年。期門郎張充等交謀共劫莽。立楚王。發覺誅死。梓潼人哀章作銅匱爲兩。檢其一曰。天帝行璽金匱圖。其二曰。赤帝璽某。傳與黃帝莽金策。書某者。髙皇帝名也。言莽爲眞天子圖。書莽大臣八人。有王盛王興。哀章因自竄其名。凡十一人。皆署官爵。爲輔佐。以付髙廟僕射以聞。戊辰。莽到髙廟。拜受金匱。遂卽天子位。攺正朔。易服色。以十二月爲正。以雞鳴時爲朔。色尙黃。初髙帝時得秦玉璽。因服命之。名傳國璽。莽令王舜從太后求之。太后怒罵舜。汝不顧義。我漢家寡老婦。旦暮且死。用此璽俱葬。終不可得。太后因號泣而言。左右莫不垂涕。舜悲不自勝。良久。乃白太后曰。臣等已無可言。莽必欲得之。太后寧能終不與邪。太后恐欲劫之。乃出投之於地。曰我老已死矣。知汝兄弟。不久滅族矣。乃尊太后爲新室文母。莽以十月癸酉朔。爲建國元年春。大赦天下。乃策命孺子曰。咨爾嬰。昔皇天佑乃太祖。歷代十二。享國二百一十載。天之歷數。在於予躬。詩不云乎。侯服於周。天命靡常。封爾爲安定公。永爲新室賓。於戲。敬天之休。往踐乃位。無廢朕命。以平原安徳漯陰鬲重丘合凡萬戶。爲安定公國。立漢祖宗之廟於其國。與周後並行其正朔服色。讀策畢。莽親執孺子手。流泣歔欷曰。昔周公攝位。終得復子明辟。今予獨迫皇天威命。不得如意。哀嘆良久。中傅將太子下殿。北面稱臣。百僚陪位。莫不感動。以孝平皇帝後爲安定太后。復更號曰黃皇室主。欲嫁之。主不聽。莽按金匱輔臣皆封。拜王舜爲太師。平晏爲太傅。劉歆爲太師。哀章爲國將。是爲四輔。甄邯爲大司馬。王尋爲大司徒。王邑爲大司空。是爲三公。甄丰爲更始將軍。王興爲衛將軍。孫建爲立國將軍。王盛爲前將軍。是爲四輔將軍。凡十一人。以應符命之名。孺子居其邸。使者監護。敕阿保乳母不得與語。至壯大不能名六畜。莽定諸侯王皆稱公。及四夷皆更爲侯。更作小錢徑六分。文曰小錢。與大錢一直五十者。爲二品並行。夏四月。徐鄕侯劉快結黨千數。起兵於其國。快兄殷。故漢膠東王時攺爲扶公。國在卽墨。快攻殷。殷閉城拒。快敗走死。莽增殷國爲萬戶。復井田制。遣五威將軍王奇等。班符命四十二篇於天下。以著代漢之符。赦天下。五威將軍。皆乘幹文車。駕坤六馬。背負鷩鳥之毛。服飾甚偉。各置左右前後中帥。凡五帥。衣冠各如其方色。將軍持節。稱太一之使。帥持幢。稱五帝之使。冬雷桐華。眞定劉都等謀起兵。發覺誅。眞定常山大雨雹。

其二年。莽之九月。戊己校尉史陳良終帶共殺校尉刁護。劫掠吏士。自稱漢大將。亡入匈奴。十有二月雷。更名單於號曰降奴服於知。時多作符命。以得封侯。其不爲者。戲曰獨天帝無除書。自是莽乃禁之。初甄丰劉歆王舜等建安漢宰衡之號。非復令莽居攝也。及卽眞。歆舜內懼。而丰性剛。形於顏色。丰子尋復作符命。故漢氏平帝後黃皇室主爲尋妻。莽發怒收尋。皆死。連者數百人。詞及揚雄。時校書在天祿閣。使者欲收之。雄恐懼。自投閣下幾死。莽聞之曰。雄素不豫事。何故在此。間請問其故。乃歆子棻從雄問奇字。有詔勿問。莽之爲人。大口蹶頷。露眼赤睛。大聲如嘶。長七尺五寸。好厚履髙冠。反膺仰視。或云所謂鴟目虎喙豺聲也。故能啖人。亦爲人所啖。莽聞而誅之。王舜自莽卽位。病悸而死。

其三年。遣謁者持節。安車印綬。拜楚國龔勝爲太子師友祭酒。秩上卿。使者之郡。太守縣邑長吏三老官屬行義諸生千人入勝捨。致詔書。勝因稱病篤。使者以印綬加勝。輒推去。使者自言請畱守勝。以秋涼發。勝知不免。謂門人髙暉等曰。吾蒙漢之厚恩。豈以一身事二姓。遂不食十四日而死。有父老弔哭甚哀。曰嗟乎。薰以香自燒。膏以明自消。龔生竟夭天年。非吾徒也。遂出。莫知其誰。勝字君賓。與同郡龔捨字長倩友善。故世稱兩龔。並著名節。勝哀帝時爲諫議大夫。薦龔捨寧壽皆徵。勝曰。竊見國禦巫醫。尙爲駕禦。賢士宜有駕。於是詔從之。壽稱疾不至。捨至。拜諫議大夫。以疾免。卽就家拜太山太守。使者到縣。請捨到庭受拜。捨曰。王者以天下爲家。何必於宮。遂就家拜之。至官數月。以疾乞骸歸。兄子曼容亦養志自修。爲官不肯過六百石。輒自免去。莽以安車迎齊薛方。曰。堯舜在上。下有巢許。今則主上方隆唐虞之徳。亦猶小臣欲守箕山之節。莽悅而聽之。隃糜郭欽。杜陵蔣詡字元卿。皆以郡守刺史。以廉恥著名。齊國栗融字客卿。北海禽慶字子夏。蘇章字文則。山陽曹竟字子期。皆大儒。俱不仕莽。池陽有小人。影長尺餘。或乘車馬。或步行。操持萬物。小大皆自稱。三日乃止。海濱蝗。河水泛淸河以東數郡。莽徵能治河者。至以百數。大略者長水校尉平陵關並言河決。率嘗於平原東郡左右。其地形下而土疏惡也。聞禹治河。本空此地。以爲南北不過百八十里。河空此地。不爲官亭民室而已。大司馬掾張式言。水性就下。行疾則自刮成空而稍深。河水重濁。號一石水六斗泥。今西方諸郡。及京師民。引河渭水以漑田。春夏少水時。故河流遲。貯淤而稍淺。雨多水暴至則溢決。而國家數堤塞之。稍益髙於平地。猶築垣墻而貯水也。可順從其性。無復以灌漑。則水道通利。無溢決之害矣。臨淮韓牧以爲可略於禹貢九河處穿之。縱不能爲九。但爲四五。宜有益。大司空掾王璜言。河入渤海。地髙於韓牧所欲穿處。往者天嘗連雨。東北風。海水溢西南。出浸數百里。九河地悉爲海水漸矣。禹之行河水。本從西山下。東北去。周書曰。定王五年河徙。則今所行非禹之所穿也。又秦攻魏。決河灌其都。決處遂大。不可復補。宜卻徙完平處。更開空。使緣西山足。乘髙地東北入海。乃無水災。事亦無施行者。

其四年夏。赤气出東方竟天。東北西南皆反亂侵邊。

其五年二月。文母皇后崩。葬渭陵。與元帝合而溝水絕之。立廟於長安新室。世世獻祭。元帝配食。坐於牀下莽爲後服喪三年。西域焉耆國叛殺都尉。冬十有一月。孛星出。

其六年三月壬申晦。日有蝕之。四月。隕霜殺艸木。六月黃霧四塞。秋七月。大風拔樹木。北闕城門瓦飛。雨雹。殺牛羊。莽以周官王制之文。置卒正連率。大尹職如太守。屬長職如都尉。置州牧。其禮如三公。郡監二十五人。位上大夫。各主五郡。皆世其官。分長安六卿。置六師。各一人。分三輔爲六尉郡河東河南河內弘農潁川南陽爲六隧。郡置大夫。職如太守。屬正職如都尉。及他官名悉攺。大都至分爲六郡。縣以亭長爲名者三百六十。其後數變更。一郡至五易名。而旋復其故。吏民不能記。每下詔書。輒系其本名而兼言之。令天下小學。以戊子代甲子爲六旬首。

其七年春。日中星見。民訛言黃龍墜地。死黃山。宮中百姓奔走。觀者萬數。莽制禮作樂。說六經。公卿旦入暮出。連年不決。十一公分布勸農桑。班令於天下。中郎繡衣執法在郡國。乘權勢。更相奏舉。案章交錯道中。召會吏民。逮捕證左。白黑紛亂。貨賂相冒。守宮闕告訴者甚眾。莽自以專權得漢政。故咸自攬眾務。常禦燈火。至明不能治。有司受成苟免。因緣爲姦而已。上書者連年不決。縣宰郵者至數年。兼領一切。競爲貪苛。拘系縣獄者。至連年逢赦乃得出。衛士不交代者數年。冬。以郡縣災害。率減吏祿。終不得祿者。各因職爲姦利以自給。谷糴常貴。百姓窮困。起爲盜賊。邯鄲以北大雨。水出流殺人。

其八年春二月。大雨雪。深者二丈。柏竹咸枯死。地震。莽詔曰。地者有動有震。震者爲害。動者不害。故易稱曰坤動而靜。辟脇萬物。萬物生焉。其好自誣飾。皆此類也。長平觀西岸崩壅涇水。涇水不流。郡臣上壽。以爲土塡水。匈奴滅亡之兆也。臣下從諛亦如之。秋七月丁酉。霸陵城災。戊子晦。日有蝕之。翟義黨王孫慶捕得。莽使大醫尙方巧屠。共刳剝之。量度五藏。以竹挺尋脈。知所終始。云可以治病。

其九年。瑯邪女子呂母爲子報仇。黨眾寖多。至數萬人。號曰赤眉。莽親至南郊作威斗。威斗者。以五石銅爲之。形若北斗。長二尺五寸。欲以厭兵。令有司命人負之。

其十年正月朔。北軍南門災。莽一切收長吏家財五分之四以助邊。令吏得告將。許奴告主。欲禁姦。姦愈甚。樊崇刁子都等。以饑餓相聚於瑯邪。眾皆數萬。

其十一年。令太史更推三萬六千歲歷紀。六歲一攺元。布告天下。時匈奴寇邊。莽乃大募發丁男死罪囚吏民奴。一切稅吏民皆三十取一。傳募有伎術者。待以不次之位。上言便宜者以萬數矣。或言能渡水不用舟楫。連馬接車濟百萬之師。或言不持斗儲。食藥物。馬不饑。或言能飛。一日千里。莽輒試之。取大鳥翮作翼。頭與身皆著毛。通引鐶鈕。飛數百步輒墮。莽知其不可用。苟欲獲其名。皆拜大將軍。賜以車馬待詔。發遣大司馬武建伯嚴尢。與將軍廉丹擊匈奴。皆賜姓王。大凡十三部。將四十萬眾。齎三百日糧。欲同時並出塞。追匈奴內之丁零。因分其地。立呼韓邪十五子。嚴尢諫曰。匈奴爲害久矣。周秦漢皆徵之。然皆未得上策者。周得中策。漢得下策。秦無策焉。當周宣王之時。玁狁內侵。命將驅之。盡境而反。其視夷狄之侵。譬猶蚊蚋之害。驅之而已。故天下稱明。是爲中策。漢武帝選將練兵。齎糧深入。𨿽有克獲之功。胡輒報之。兵連禍結。四十餘年。中國罷耗。匈奴亦創艾。而天下稱武。是爲下策。始皇不忍小忿。而輕民力。恢長城之固。延袤萬里。轉輸之行。起於負海。疆場未定。中國內竭。以喪社稷。是爲無策。今天下遭陽九之厄。比年饑饉。而北邊尢甚。今發四十萬眾。齎三百日之糧。東據海岱。南取江淮。然後能備。計其道裏。一年尙未集合。兵先至者。聚居暴露。師老械朽。勢不可用。此一難也。邊城空虛。不能奉軍糧。內調郡國。不相及屬。此二難也。計一人三百日食。用米十八斛。非牛力不能勝。牛又當自齎食。加二十四斛。重矣。胡地沙鹵。多乏水艸。以往事揆之。軍出不滿百日。牛必死盡。且餘糧尙多。人不能勝。此三難也。秋冬甚寒。春夏則多風。齎釜鑊薪炭。重不可勝。食糒飲水。以歷四時。師有疾疫之憂。勢不能久。此四難也。輜重自隨。則輕銳者少。不得疾行。虜徑遁逃。勢不相及。幸而逢虜。則累輜重。如遇險阻。銜尾相隨。虜邀遮前後。危殆不測。此五難也。大用民力。功不可必立。臣伏憂之。莽不聽。又復引古者名將樂毅白起不用之意。及諭邊事凡三篇。及當出師庭議。尢固爭之。宜先憂山東。莽怒。策尢爲庶人。以董忠代之。師久屯不行。運轉不已。天下騷動。翼平連率田況奏。言民資不實。莽復三十稅一。以況忠言憂國。進爵爲伯。眾皆罵之。夙夜連率韓博上言。有奇士巨毋霸。長一丈六尺。大九圍。來至臣府。曰欲奮擊匈奴。出於蓬萊東南五城西北。軺車不能勝。卽以大車駟馬。載霸詣闕。願陛下作大甲髙車。賁育之衣。遣大將軍一人。虎賁百夫迎之。於道。京師門不容者。開大髙之。欲以示百蠻。意欲以諷莽。莽聞而惡之。畱霸新丰。更其姓曰巨母霸。謂因文太后霸王符也。博以非所宜言。棄市。

其十二年。大順時之令。春夏斬人都市。二月壬申。日正黑。七月大風。毀玉露臺。杜陵便殿乘虎文衣載在室匣中。自出立於外堂上。良久乃委地。莽欲示萬世之基。乃營長安城南堤封百頃。以起九廟。黃帝虞舜陳胡王齊敬王濟百閔王。凡五廟不毀云。濟南伯王元城孺王陽頃王新都顯王黃帝廟。東西南北各四十丈。髙十七丈。餘各半之。金銀雕飾。窮極工巧。費用巨百萬。卒徒死者以萬數。鉅鹿馬適求。舉燕兵以誅莽。發覺誅死。南郡張霸江夏羊收王匡等起兵於綠林下江。共皆萬餘人。武功中水鄕民捨墊爲池。

其十三年。更州牧爲監。如刺史。莽子臨與莽侍婢通。恐漏泄。乃謀殺莽。發覺自殺。秋。隕霜殺菽。關東大饑。莽問羣臣擒賊方略。故左將軍公孫祿徵來與議。祿曰。太史令宗宣誣天文。以凶爲吉。太傅唐遵飾虛僞以取名。國師劉歆顚倒五經。毀壞師法。明學男張邯。地理侯孫陽。造井田。使民棄業。羲和唐匡設六管以勞工商。說符侯崔發阿諛以取容。令下情不得上通。宜誅此數子以慰天下。莽怒。令虎賁扶祿出。時民皆饑愁。州縣不能慰安。又不得擅發兵。故盜賊寖多。惟翼平連率田況發四萬人。授以兵車。與刻石爲約。赤眉聞之。不敢入界。況自劾奏。莽切責況擅發兵。赦罪。諭以擒賊。況自請出擊賊。所向皆破。莽使況領靑徐二州牧。況請無出大將。選牧尹以下。明其賞罰。收合離散。小國徙其老弱置大城中。積谷。並力固守。賊攻城不得。勢必不能聚。所過乏食。以此招之則降。擊之則滅。今出大將軍。郡縣苦之。乃甚於賊。宜盡徵還乘傳使者。以休息郡縣。委任臣二州。盜賊必平。莽畏惡況。陰爲發代。賜況書。將代監其兵。況隨使者還。齊地遂敗。

其十四年閏月。霸橋災。數千人沃之不滅。關東民相食。蝗虫蔽天。自東來至長安。入未央宮。發吏民。設購賞以捕之。時下江兵盛。新市朱鮪。平林陳收。皆復聚眾。莽遣大將軍孔仁嚴尢陳茂擊之。前所遣太師王匡更始將軍廉丹擊赤眉。匡丹皆敗。莽知天下潰叛。乃分遣使除六管諸禁。詔令民不便者。皆收還之。時世祖與伯升起兵。與平林合攻棘陽。十有二月。有星孛於張箕。

其十五年二月辛巳。劉聖公立爲更始皇帝。卽世祖之族兄也。莽遣大司徒王尋。大司空王邑。將兵號百萬擊更始。二公兵敗於昆陽。關東震恐。道士西門君惠。謂莽從兄王涉曰。讖云漢復興。劉秀爲天子。天子國師劉歆是也。先是歆依讖攺名秀。涉以語大司馬董忠。共語歆。歆謂天文人事。東方必成。歆亦怨殺其二子。又畏大禍將至。遂謀與忠劫莽東降。忠等誅死。歆涉以親近。莽惡其人聞。遂隱誅。歆涉自殺。莽師徒外破。大臣內叛。無所復信。憂懣不能食。性好小數。但爲厭勝之事。遣人壞漢園陵罘罳。云無使民復思漢。皆此類也。崔發言國有大災。則哭以厭之。莽乃率羣臣至南郊大哭。告天下諸生小民旦夕會哭。甚者除爲吁嗟郎。漢兵至。遂發莽先人墳墓。燒其棺槨。焚其九廟。火照城中。十一月戊申朔。漢兵入城。城中人皆降。避火前殿。莽猶按式回席。隨斗柄而坐。曰天生徳於予。漢兵其如予何。庚戌。乃升漸臺。執威斗。抱符命。羣臣從者尙千餘人。王邑兵盡乃還。父子守莽。下晡時。兵眾上臺。邑等戰死。邑者。成都王商之子也。莽藏室中地隅間。校尉公孫賓就斬莽頭。軍人爭莽身。支紛節解。肌肉臠切。遂傳首謁更始於宛。孝平後曰。何面目復見漢家。遂投火而死。後婉嫕有志操。自劉氏廢稱疾不朝會。莽欲攺嫁之。令立國將軍孫建子將醫問疾。後大怒。鞭其旁侍者。發怒不起。莽遂不敢逼之。鐘武劉望聚眾汝南。稱尊號。嚴尢陳茂投之。尢爲大司馬。茂爲丞相。十餘日望兵敗。尢茂並死。司命孔仁以兵降漢。乃嘆曰。吾聞食人食者死其事。乃自刎死。

本傳曰。王莽始起外戚。折節力行。以要名譽。宗族稱孝。朋友歸仁。及其居位輔政。成哀之際。勤勞國家。直道而行。動見稱述。豈所謂在家必聞。在國必聞。色取仁而行違者。莽旣不仁。而有邪佞之才。又乘四父歷世之權。遭漢中微。國統三絕。而太后壽考。爲之宗主。故得肆其姦慝。而成篡奪之禍。推此言之。亦有天時。非人力也。及其竊位南面。處非所據。顚覆之勢。險於桀紂。而莽晏然。自謂唐虞復出。乃始恣睢。奮其威焰。滔天虐民。窮凶極惡。毒被諸夏。亂起蠻貊。未足逞其欲焉。故海內囂然喪其樂生之心。內外怨恨。遠近俱發。城池不守。支體分裂。遂令天下城邑爲墟。丘壠發掘。害徧生靈。延及朽骨。書傳所載亂臣賊子無道之人。考其禍敗。未有如莽之甚也。昔秦燔詩書以立私議。莽誦六經以文姦言。同歸殊塗。俱用亡滅。此皆亢龍之絕气。非命之運會。紫色蠅聲。余分閏位爲聖王之驅除云爾。王莽旣敗。天下云擾。大者建州郡。小者據縣邑。公孫述稱帝於蜀。隗囂據隴擁眾。收集英雄。班彪在焉。彪卽成帝婕妤之弟之稚子也。囂問彪曰。往者周亡。戰國並爭。天下分裂。數代然後始定。意者縱橫之事。復起於今日乎。將乘運疊興。在一人也。願先生論之。論曰。周廢興與漢稍異。昔周立爵五等。諸侯從政。根本旣微。枝葉彊大。故其末流有縱橫之事。其勢然也。漢家承秦之制。郡縣治民。臣無百年之柄。至於成帝。假借外家。哀平祚短。國嗣三絕。危自上起。傷不及下。故王氏之貴。傾擅朝廷。能竊其位。不卹於人心。是以卽位之後。天下莫不引領而嘆。十餘年間。中外騷動。遠近俱發。假號云合。咸稱劉氏。不謀同辭。方今豪傑帶州域者。皆無七國世業之資。詩云。皇矣上帝。臨下有赫。監觀四方。求民之瘼。今民皆謳吟思漢。鄕仰劉氏。已可知矣。囂曰。先生之言周漢之勢可。至於見愚人習識劉氏。而謂漢家重興。疏矣。昔秦失其鹿。劉氏逐而得之。時民復知漢乎。彪感其言。又閔禍患之不息。乃著王命論以救時難。其辭曰。昔在帝堯之禪。曰咨爾舜。天之歷數在爾躬。舜亦以命禹。曁於稷契。咸佐唐虞。光濟四海。奕世載徳。至於湯武而有天下。𨿽遭遇異時。而禪代不同。至於應天順民。其揆一也。是故劉氏承堯之後。氏族之世。著於春秋。唐據火徳而漢運紹之。始起丰沛。神母夜號。以彰赤帝之符。由是言之。帝王福祚。必有明聖顯懿之徳。丰功厚利積累之業。然後精誠通於神明。流澤加於生民。故爲神明所福饗。天下所歸往。未見亡命。功徳不紀。而能崛起於此者也。世俗見髙祖起於布衣。不達其故。以爲適遭暴亂。得奮其劍。遊說之士。比於逐鹿。捷者幸而得之。不知神器有命。不可以智力求之。悲夫。此世俗所以多亂臣賊子也。若然。豈徒晻於天道。又不睹於人事也。夫饑饉流離。單寒道路。思短褐之襲。儋石之畜。所願不過一金。終於轉死溝壑。何也。則貧窮亦有命也。況乎天子之位。四海之富。神明之祚。可得而妄處哉。故𨿽遭罹阨會。竊其權柄。勇如信布。彊如梁籍。成如王莽。然卒就鼎鑊。伏斧鑕。烹煮分裂。又況幺麼不及數子哉。而欲晻干天位者乎。是駑蹇之乘。不騁千里之塗。燕雀之儔。不奮六翮之用。楶稅之材。不荷棟梁之任。斗筲之子。不秉帝王之量。易曰。鼎折足。覆公餗。言不勝任也。當秦之末。豪傑並起。共推陳嬰而欲王之。嬰母止之曰。自吾爲汝家婦。汝世貧賤。卒得富貴不祥。不如以兵屬人。事成少受其利。不成禍有所歸。嬰從其言。而陳氏以寧。王陵之母。亦見項羽必亡。知劉氏將興。是歲陵爲漢將。母獲於楚。有漢使來。陵母見之。曰告吾子。漢王長者。必得天下。爾謹順事之。無有二心。遂對漢使。伏劍而死。以固陵心。其後果定漢。陵爲相封侯。夫以匹婦之明。猶能推事理之致。探禍敗之機。傳宗祀於無窮。垂策書於春秋。而況丈夫乎。是故窮達有命。吉凶由人。嬰母知廢。陵母知興。審此四者。帝王之分決矣。蓋在髙祖。其興也有五。一曰是帝堯之苗裔。二曰體貌多奇異。三曰神武有徵應。四曰寬明而仁信。五曰知人善任使。加之以誠信好謀。達於聽受。見善如不及。用人如由己。從諫如順流。趣時如向赴。當食吐哺。納子房之策。收足揮洗。揖酈生之說。悟戍卒之言。斷懷上之情。髙四皓之名。割肌膚之愛。舉韓信於行陳。收陳平於亡命。英雄陳力。羣策畢舉。此髙祖之大略也。所以成帝業焉。若乃靈瑞符應。又可略聞矣。初劉媼妊髙祖。夢與神遇。雷電晦冥。有龍蛇之怪。及長而多靈。有異於眾。是以王媼武負。感物而折券。呂公睹形而進女。秦皇東遊以厭其气。呂后望云而知其處。始受命則白蛇分。西入關則五星聚。故淮陰畱侯。謂之天授。非人力也。歷古今之得失。驗行事之成敗。稽帝王之世運。考五者之所謂。趣捨不厭斯位。符應不同斯慶。而苟昧權利。越次妄據。外不量力。內不知命。則必喪保家之主。失天年之壽。遇折足之凶。伏斧鑕之誅。英雄誠知覺悟。畏若禍戒。超然遠覽。淵然深識。收嬰陵之明分。絕信布之覬覦。距逐鹿之瞽說。審神器之授受。無貪不可幾者。爲二母之所笑。則福祚流於子孫。天祿永終矣。彪知囂不寤。乃避難於河西。河西大將軍竇融訪問焉。舉茂才爲徐令。彪子固。字孟堅。明帝時爲郎。據太史公司馬遷史記。自髙祖至於孝武大功臣。紹其後事。迄於孝平王莽之際。著帝紀表志傳。爲漢書凡百篇。述其帝紀。其辭曰。皇矣漢祖。纂堯之緒。實天生徳。聰明神武。秦人不綱。网漏於楚。爰玆發迹。斷蛇奮旅。神母告符。朱旗乃舉。越蹈秦郊。嬰來稽首。革命創制。三章是紀。應天順人。五星同晷。項氏畔奐。絀我巴漢。西土宅心。戰士憤怨。乘釁而起。席卷三秦。割據山河。保此懷民。股肱蕭曹。社稷是經。爪牙信布。腹心良平。恭行天罰。赫赫明明。述髙紀。

孝惠短世。髙後稱制。罔顧天顯。呂宗以敗。述惠紀。

太宗穆穆。允恭玄默。化民以躬。率下以徳。農不供貢。罪不收孥。宮不新館。陵不崇基。我徳如風。民應如艸。國富刑淸。登我漢道。述文紀。

世宗曄曄。思弘祖業。疇咨熙載。髦俊並作。厥作伊何。百蠻是攘。恢我疆宇。外搏四荒。武功旣抗。乃迪斯文。憲章六學。統一聖眞。封禪郊祀。祭秩百神。協律攺正。享玆永年。述武紀。

孝昭幼沖。廝宰惟忠。燕蓋譸張。實叡實聰。罪人斯得。邦家和同。述昭紀。

中宗明明。寅用刑名。時舉傅納。聽斷惟精。柔遠能邇。燀燿威靈。龍荒朔漠。莫不來庭。不承祖烈。尙於有成。述宣紀。

孝元翼翼。髙明柔克賓禮故老。優容亮直。外割禁苑。內損禦服。離宮不衛。山陵不邑。閹尹之疵。穢我明徳。述元紀。

孝成皇皇。臨朝有光。威儀之盛。如珪如璋。壺闈恣趙。朝政在王。炎炎燎火。亦允不揚。述成紀。

孝哀彬彬。克攬威神。凋落洪枝。顚倒鼎臣。婉孌董公。惟亮天功。大過之困。實撓實凶。述哀紀。

孝平不造。新都作宰。不周不伊。喪我四海。述平紀。

凡漢有天下。地東西萬九千三百二里。南北萬二千三百六十八里。堤封萬萬四千五百一十三萬六千四百五頃。除邑居道路山林川澤郡國不可辟者。定墾田八百二十七萬五百六十七頃。郡國三事三十。縣一千三百一十四。道三十三。侯國二事。四十一。戶。千二十三萬三千六百一十二。口。五千六百五十九萬四千九百九十八人。此在國家彊盛之時。

凡漢紀。其稱年本紀表志傳者。書家本語也。其稱論者。臣悅所論。粗表其大事。以參得失。以廣視聽也。惟漢四百二十有六載。皇帝撥亂反正。統武興文。永惟祖宗之洪業。思光啟於萬嗣。闡綜大猷。命立國典。以及羣籍。於是乃作考舊。通連體要。以述漢紀。易稱多識前言往行。以畜其徳。詩云古訓是式。中興已前一時之事。明主賢臣。規模法則。得失之軌。亦足以監矣。撰漢書百篇以綜往事。庶幾來者亦有監乎此。其辭曰。

茫茫上古。結繩而治。書契爰作。典謨云備。明徳惟馨。光於萬祀。其在中葉。實有陶唐。不顯伊則。配天惟明。蕩蕩厥猷。有煥其章。至於有周。對日重光。於赫大漢。統辟元功。穆穆惟祗。二祖六宗。明明皇帝。纂承洪緒。遭國閔凶。困於荼蓼。實天生徳。應運建主。矯矯俊臣。惟國作輔。綏我思成。有徳思祜。撥亂反正。大建惟序。武功旣列。迺贊斯文。禮惟前軌。命我小臣。爰著典籍。以立舊勛。綜往昭來。永監後昆。侍中悅上。

漢紀本凡七萬二千四百三十二字。

王莽一萬字。莽攝位三年。卽眞十五年。合十八年。

