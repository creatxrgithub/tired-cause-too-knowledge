

欽定四庫全書

史部二

竹書綂箋目錄

編年類

凡例

卷首上

雜述

卷首下

前編

卷一

黃帝【在位一百年】

少昊【附紀年不錄】

帝顓頊【在位九十八年】

帝嚳【在位六十三年】

帝摯【附在位九年】

卷二

帝堯【元丙子在位一百年】

帝舜【元己未在位五十年】

卷三

夏后禹【元壬子在位八年】

後啟【元癸亥在位十六年】

太康【元癸未在位四年】

帝相【元戊戌在位二十八年】

仲康【元己丑在位九年】

【明年丙寅少康生乙酉少康奔有虞甲辰少康使汝艾伐過殺澆伯杼防戈伯靡殺寒浞乙巳少康自綸歸於夏邑】

帝少康【元丙午在位二十一年】帝杼【元乙巳在位十七年】

帝芬【元戊子在位四十四年】

帝芒【元壬申在位五十八年】

卷四

帝泄【元辛未在位二十五年】

帝不降【元己亥在位五十九年遜位於弟後十年陟】

帝扄【元戊戌在位十八年】

帝厪【元己未在位八年】

帝孔甲【元己巳在位九年】

帝昊【元庚辰在位三年】

帝【元乙酉在位七年】

帝癸【元壬辰在位三十一年自禹至桀十七世有王與無王用嵗四百七十一】

卷五

商王湯【湯以諸侯十八年伐夏嵗在癸亥又十有一年而陟共二十九年】外丙【元己亥在位二年】

仲壬【元丁丑在位四年】

太甲【元辛巳在位十二年】

沃丁【元癸巳在位十九年】

小庚【元壬子在位五年】

小甲【元丁巳在位十七年】

雍己【元甲戌在位十二年】

太戊【元丙辰在位七十五年】仲丁【元辛丑在位九年】

外壬【元庚戌在位十年】

河亶甲【元庚申在位九年】

祖乙【元己巳在位十九年】

祖辛【元戊子在位十四年】

開甲【元壬寅在位九年】

祖丁【元丁未在位九年】

南庚【元丙辰在位六年】

陽甲【元壬戌在位四年】

盤庚【元丙寅在位二十八年】小辛【元甲午在位三年】

小乙【元丁酉在位十年】

卷六

武丁【元丁未在位五十九年】

祖庚【元丙午在位十一年】

祖甲【元丁巳在位三十三年】

馮辛【元庚申在位四年】

庚丁【元甲午在位八年】

武乙【元壬寅在位三十五年】文丁【元丁丑在位十三年】

帝乙【元庚寅在位九年】

帝辛【元己亥在位五十二年】

【湯至紂二十九王用嵗四百九十六年】

卷七

周武王【以西伯十有二年伐殷有天下元辛卯又六年陟先後十七年】

成王【元丁酉在位三十七年】

卷八

康王【元甲戌在位二十六年】

昭王【元庚子在位十九年】

穆王【元己未在位五十五年】

共王【元甲寅在位十三年】

懿王【元丙寅在位二十五年】

孝王【元辛卯在位九年】

夷王【元庚子在位八年】

厲王【元戊申在位十二年奔彘又十四年陟】

卷九

宣王【元甲戌在位四十六年】

幽王【元庚申在位十一年】

卷十

平王【元辛未在位五十一年】

桓王【元壬戌在位二十三年】莊王【元乙酉在位十五年】

釐王【元庚子在位五年】

恵王【元乙巳在位二十五年】

襄王【元庚午在位三十三年】頃王【元癸卯在位六年】

卷十一

匡王【元己酉在位六年】

定王【元乙卯在位二十一年】簡王【元丙子在位十四年】

靈王【元庚寅在位二十七年】景王【元丁巳在位二十五年】

敬王【元壬午在位四十四年】元王【元丙寅在位七年】

貞定王【元癸酉在位二十八年】哀王【三月附見考王下】

思王【五月附見考王下】

考王【元庚子在位十五年】

威烈王【元丙辰在位二十四年】安王【元庚辰在位二十六年】

烈王【元丙午在位七年】

卷十二

顯王【元癸丑在位四十八年】

愼靚王【元辛丑在位六年】隠王【元丁未竹書紀年終於隠王十六年】

【臣】等謹案竹書統箋十二卷

國朝徐文靖撰文靖卽著山河兩戒考者是編作於孫之騄考定竹書以後亦因沈約注爲之引證推闡首仿司馬貞補史記例作伏羲神農紀年題曰前編而自爲之注多據毛漸僞三墳殊失考正又爲雜述述竹書源流皆不入卷數其箋則仿諸經注疏之例發明於各條之下蓋文靖誤以紀年爲原書又誤以其注眞出沈約故以箋自名如鄭康成之尊毛萇也然其引證諸書皆著出典較孫之騄爲切實而考正地理訂正世系亦較之騄爲詳晰如坊本誤於外丙元年後系以小庚五年小甲十七年雍已十二年太戊三十五年乃繼以二年陟蓋舊本顚倒一頁重刻者因而仍之陳仁錫作四書考遂據以駁難異同文靖以殷本紀排比知其脫悞亦較之騄爲宻也乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

竹書綂箋凡例

一紀年一書自周隠王十七年瘞於梁襄王冡至晉武太康二年乃得此書凡五百七十九年其時考正者有和嶠束晳衛恆荀朂王庭堅王接潘滔摯虞謝衡諸人皆博物多聞之士晉隋唐諸志皆有是書梁沈約始爲附注約好言符瑞於事實罕有明今特爲綂箋逐事分載以紀其詳

一綂箋之下所引書辭義相同者則連書之其稍有不同則加又按其確有徵驗可辧析者則加據字例皆放此

一是書於紀年中逐字詳注而謂之箋者仿鄭氏詩箋之例所以別於注也謂之綂箋者不特於紀年箋之附注箋之諸凡所引書間有譌誤亦並箋之也

一紀年逐條之下間有細字皆休文附注故各於箋按之上加圈以別之至歷代某帝某王推原其先世祥之自亦皆大字僅低一字者世誤以爲竹書之本文今並見宋書符瑞志中實亦休文所自撰采後世防緯諸書而成當時謂之附注以爲竹書本文者由未讀宋書故也乃附注之外又有所爲約按者以其非習聞而自爲立說者也實亦附注之例也

一紀年初瘞之嵗下距始皇燔書之嵗八十六年則是書在未焚之前信而可徵也至今以經校之一一符合

一紀年始於黃帝蓋黃帝使大撓作甲子自是而後始得以甲子紀年故也周禮外史掌三皇五帝之書易大黃帝之前有神農伏羲孔安國書序伏羲神農黃帝爲三皇溫公稽古錄亦始伏羲故特仿司馬承禎三皇補紀之例列之於前非好爲蛇足也

一劉道原通鑑外紀金仁山前編皆依邵堯夫經世紀年以竹書較之多有不合如外丙仲壬經世所無徵辰弗集於房經世以爲在仲康元年唐一行大衍推合在仲康五年與竹書合小雅十月之交朔日辛卯孔仲達疏據王基之說謂在共和以前梁虞推合幽王六年乙丑與竹書合如此類不可枚舉近世耳學者每於通鑑編年下乃云據經世正之殊可嘆也

一紀年最可議者莫如太甲潛出自桐殺伊尹一事方是時齊田和遷康公於海上晉三卿徙桓公於屯畱往往假伊尹放君之名以爲解釋時作紀年者特設爲潛出殺尹一案以見戰國諸君爲臣所放皆可潛殺其臣也不然前言命尹爲卿士後言祠保衡此獨言潛出殺尹不亦自相矛盾哉故沈約謂此文與前後不類蓋後人所益

一劉知幾作史通不知殺季歷者爲文丁誤以文丁爲文王韋昭注國語杜預注左皆以攜王爲伯服不知爲王子余臣如此類者甚夥不有竹書烏從而証之此余之綂箋所由作也

一紀年雜述裒諸簡端無分先後亦容齋隨筆例也俗儒眇見寡聞多以紀年爲齊東野語稗官脞錄殊不知晉隋諸史列之中經取證經史毫無差謬古今來博物君子著書立說未有不取證於是書者觀之雜述了了可見而俗儒轉不之信束廣微校正竹書而外又有防一記者其亦有感而作者與

一紀年雜述之下凡有譌舛宜辧者只用按字不言箋按蓋自述謏聞管見無與於箋注之例故也

一同裏馬君晴川好古工詩蓄書甚富其令嗣長君葵齋績學精進廣讀父書以余爲通家世好遇箋注所有紕謬一一是正無隠故是書或罕有譏彈者葵齋力也

一崔子郁岑英年嗜學沈靜寡言嘗見余所纂山河兩戒考管城碩記披閱再四有疑必問余喜其篤志深造非徒以好古博虛名者因並以紀年屬之讎校其有匡余不逮者不敢以年少忽之故並錄其姓字於前

一是刻非余意也余年八十有二始箋注此書閱三寒暑而後成不過以是書譌誤頗多俾稍拈出示兒輩讀史之法初何敢出以問世適馬崔二子來謁因出是編以就正二子以余爲世好各受鉛黃悉加昰正力爲慫恿以授梓或有誚之者曰彼旣與位山有舊何不爲位山藏拙余因辭之二子來復曰合河孫總憲奉新甘大司馬華亭張宮詹皆當代偉人也常以先生所著述達之

天聽近撫憲衛公以先生經學特薦於

朝何必前工後拙且昔是而今非也余無以應遂聽之

欽定四庫全書

竹書綂箋卷首上

翰林院檢討徐文靖撰

雜述

晉書束晳初太康二年汲郡人不凖盜魏襄王墓或言安釐王冡得竹書數十車其紀年十三篇記夏以來至周幽王爲犬戎所滅以事接之三家分仍述魏事至安釐王之二十年蓋魏國之史書大略與春秋皆多相應其中經大異則云夏年多殷益乾啟位啟殺之太甲殺伊尹文丁殺季歷自周受命至穆王百年非穆王壽百嵗也幽王旣亡有共伯和者攝行天子事非二相共和也【按幽王當作厲王共伯國卽今之輝縣也】其易經二篇與周易上下經同易繇陰陽卦二篇與周易略同繇辭則異卦下易經一篇似說卦而異公孫段二篇公孫段與邵陟論易國語三篇言楚晉事名三篇似禮記又似爾雅論語師春一篇書左諸卜筮師春似是造書者姓名也語十一篇諸國卜夢妖怪相書也梁丘藏一篇先敍魏之世數次言邱藏金玉事繳書二篇論弋射法生封一篇帝王所封大歷二篇鄒子談天類也穆天子五篇言周穆王遊行四海見帝臺西王母圗詩一篇畫贊之屬也又雜書十九篇周食田法周書論楚事周穆王美人盛姬死事大凡七十五篇七篇簡書折壞不識名題冡中又得銅劍一枚長二尺五寸漆書皆科斗字初冡者燒策照取寶物及官收之多燼簡斷札文旣殘缺不復詮次武帝以其書付祕書校綴次第尋考指歸而以今文寫之晳在著作得觀竹書隨疑分釋皆有義證遷尙書郎【按束晳云紀年述魏事至安釐王二十年蓋因史記誤以魏恵王后元年爲哀王元年也是當從孟子恵王之後卽爲襄王紀年終襄王二十年也】

王接時祕書丞衛恆考正汲冡書未訖而遭難佐著作郎束晳述而成之事多證異義時東萊太守陳畱王庭堅難之亦有證據晳又釋難而庭堅已亡散騎侍郎潘滔謂接曰卿才學理議足解二子之紛可試論之接遂詳其得失摯虞謝衡皆博物多聞咸以爲允當荀朂乃得汲郡冡中古文竹書詔朂撰次之以爲中經列在祕書荀又嘗敍穆曰古文穆天子者太康二年汲縣民不凖盜古冡所得書也皆竹簡素絲編以臣朂前所考定古尺度其簡長二尺四寸以墨書一簡四十字汲者戰國時魏地也案所得紀年蓋魏恵成王子令王之冡也於世本蓋襄王也案史記六國年表自令王二十一年至秦始皇三十四年燔書之嵗八十六年及至太康二年初得此書凡五百七十九年【按令王當作今王時作書者梁襄王時人書終於襄王未卒之時故曰今王庾開府滕王逌序魯壁魏墳倪注云郭璞穆天子曰所得紀年蓋魏恵成王令王之冢仍以今譌爲令又所引穆序文皆荀朂語倪以爲郭氏亦誤】

劉知幾史通曰竹書紀年出於晉代學者始知後啟殺益太甲誅伊尹文王殺季歷鄭桓公厲王之子則與經典所載乖刺甚多李氏維禎曰羣書蕪穢典訓淩遲殺益誅尹猶曰頗刑季歷之弒古今大惡而以之污蔑至聖不憂舌過鼻乎【按紀年文丁紂祖父也囚季歷於塞庫季歷困而死故曰文丁殺季歷文丁史記作太丁竹書未出世不知有文丁事故誤以文丁爲文王也知幾知紀年出於晉代而猶不知文王爲文丁殆得之聞其實未見竹書也】

杜預左氏集解後序曰汲郡汲縣有舊冡者大得古書周易上下篇與今正同別有陰陽說而無彖象文言系辭疑是時仲尼造之於魯而未播之於逺國也隋經籍志曰晉太康元年汲郡人魏襄王冡得古竹簡書字皆科斗冡者不以爲意往往散亂帝命中書監荀朂令和嶠撰次爲十五部八十七卷多雜碎怪妄不可訓知惟周易紀年最爲分了其周易上下篇與今正同紀年皆用夏正建寅之月爲嵗首起自夏殷周三代王事無諸侯國別惟特紀晉國起自殤叔次文侯昭侯以至曲沃莊伯盡晉國滅獨記魏事下至魏哀王謂之今王蓋魏國之史記也其著書皆編年相次文意大似春秋經諸所記事多與春秋左氏扶同學者因之以爲春秋則古史記之正法有所著述多依春秋之體今依其世代編而敍之以見作者之別謂之古史【按竹書紀年魏恵王三十六年攺元稱一年是年王與諸侯防徐州後十五年乃卒史記魏世家魏襄王元年與諸侯防徐州蓋誤以恵王后元一年爲襄王之元年也因誤以後十五年所卒爲襄王而以紀年所稱今王爲哀王隋志云哀王謂之今王又因史記而誤】

魏酈道元注水經河水注引紀年十汾水注引紀年三汲郡古文一澮水注引紀年三古文語一濟水注引紀年十二涑水注引紀年四洞渦水注引紀年一淸水注引紀年一沁水注引紀年四淇水注引紀年四濁漳水注引紀年七滱水注引紀年二巨馬河水注引紀年一洛水注引紀年三伊水注引紀年二丹水注引紀年二汝水注引汲冢古文一紀年一潁水注引紀年一渠水注引紀年七汲郡古文一瓠子河注引紀年一泗水注引紀年三巨洋水注引汲郡古文一汶水注引紀年二粉水注引紀年一淮水注引紀年二靑衣水注引紀年一合計所引竹書紀年者七十有六

晉書儒林續咸字孝宗上黨人也春秋鄭氏易爲東安太守著逺遊誌異物志汲冡古文釋皆十卷行於世

戰國策田華之爲陳軫說秦恵王曰夫晉獻公欲伐郭而憚舟之僑存荀息曰周書有言美女破舌乃遺之女樂以亂其政又欲伐虞而憚宮之奇存荀息曰周書有言美男破老乃遺之美男敎之惡宮之奇吳師道注曰汲冢周書美男破老美女破舌武之毀也注云所以毀敵也【按美男破老美女破舌見汲書武稱篇郭古虢字見國防髙誘注】

廣川書跋曰祕閣至和舊鼎其銘曰宋公防餗鼎少監羅畸摹其欵識以問廣川董某曰宋世家無公諱防者豈宋自爲諡或以菜地舉耶某曰周初惟二王后稱公而微子啟實封於宋宋非畿內地且不爲諡其曰宋公果商嗣也竹書有宋景公防而史爲頭曼孫炎以防爲頭曼合聲以辧周秦之語今考班固漢書猶有兜防蓋亦著其聲如此【按此言竹書有宋公防見汲冢師春書漢書作兜防見古今人表又彛器有防女鼎微防鼎字皆作防】

史記晉世家注引紀年四宋微子世家注引紀年二衛康叔世家注引紀年一燕世家注引紀年五魯周公世家注引紀年一魏世家注引紀年十五趙世家注引紀年一越世家注引紀年七田完世家注引紀年六韓世家注引紀年五孟嘗君列注引紀年四唐開元占經引紀年曰帝辛受時周大曀恵成王元年晝晦十六年邯鄲四曀室多壞晉定公二十五年西山女子化爲丈夫與之妻能生子今王四年碧陽君之諸禦產二龍【今本無按呂氏春秋愼勢篇齊簡公有臣曰諸禦鞅史記越世家諸禦千人伐吳索隱曰諸禦謂理事之官在軍有職掌者】

水經注引竹書紀年曰晉出公六年晉荀瑤城宅陽又梁恵成王元年鄴師邯鄲師於平陽【今本無】

黃伯思東觀餘論云案晉太康二年汲郡民不凖盜魏襄王冡得古竹書凡七十五篇晉徵南將軍杜預云別有一卷純集左氏卜筮事上下次第及其文義皆與左同名曰師春師春似是鈔集人名也今觀中祕所蔵師春乃與預說全異預云全集卜筮事而此乃記諸國世次及十二公嵗星所在並律呂諡法等末乃書易象變卦又非専載左氏卜筮事繇是知此非預所見師春之全也然預記汲冡他書中有易陰陽說而無象系又有紀年三代並晉魏事疑今師春蓋後人雜鈔紀年篇耳然預云紀年起自夏商周而此自唐虞以降皆錄之預云紀年皆三代王事無諸國別而此皆有諸國預云紀年特記晉國起殤叔次文侯昭侯而此記晉國世次自唐叔始是三者又與紀年異矣及觀其紀嵗星事有杜徵南洞曉陰陽之語繇是知此書亦西晉人集錄而未必盡出汲冡也【今據梁沈約附注定本紀年起黃帝終魏襄王二十年又晉荀朂曰和嶠云紀年起自黃帝終於魏之今王今王者魏恵成王子是又不起於唐虞也伯思𨿽見宋祕書所蔵紀年猶未審也】

漢書地理誌注扶風栒邑瓚引汲郡古文晉武公滅荀文公城荀河南開封瓚引汲郡古文梁恵王逄忌之藪以賜民潁川父城應鄕古國周武王弟所封瓚引汲郡古文殷時已自有應國河東北屈瓚引汲郡古文翟章救鄭至於南屈北海平壽瓚引汲郡古文太康居防尋羿亦居之桀亦居之【按所引汲郡古文皆紀年文也臣瓚薛姓資治通鑑晉穆帝永和八年稱太原薛瓚卽是人也時竹書已出故瓚引紀年以釋史也】

方氏通雅曰汲冡楚冢今不能分故有語亂竹書之疑也書史云太康二年汲郡人不凖盜魏襄王墓或言安釐王竹書數十車漆書科斗武帝以付束晳隨疑分釋皆有義證又廣川書跋太公廟碑今在衛州共縣晉太康十年立碑曰太公望者此縣人太康二年縣之西偏有盜冡而得竹策之書書蔵之年當秦坑儒之前八十六嵗其周志曰文王夢天帝服禳以立於令狐之津許氏說文無此字惟曰漢令解衣耕謂之襄而衛宏字說與郭昭卿字指則有之知許愼所遺古文眾矣昭卿因宏以有記非得是碑豈知宏之爲有據哉晉紀言咸寧五年盜汲郡冡與此碑太康二年異知史誤也胡元瑞據武帝咸寧五年譏升庵太康安釐之誤直未見廣川書跋與書史耶若淮海題跋言太康元年盜魏襄冡則少遊誤記也不凖姓音彪陳鉅昌原治篇引作卞凖非少遊又言齊文恵太子爲雍州時盜楚王冡得竹簡書靑絲綸簡廣數分長二尺皮節如新王僧防謂是科斗書記周官所闕文則皆倉頡遺法也法書苑則言楚昭王墓在習池北南齊建元中盜冡得古竹簡沈約得數篇示劉繪曰周禮逸文也智按南齊之雍州卽襄陽此二條正是一事【按南史王僧防齊文恵太子鎭雍州有盜古冡者相云是楚王冡大獲寶物玉履玉屏風竹簡書靑絲綸簡廣數分長二尺皮節如新有十餘簡以示僧防云是科斗書考工記周禮所闕文也】

廣川書跋曰亞駝王存乂以亞爲烏古文駝作馳周禮其川滹池池故沱也烏池在周爲漚夷水起北地東入河顧野王考其地在靈丘竹書紀年穆公十一年取靈【今本無】

陳明卿四書考曰竹書紀年外丙名勝不書陟年仲壬名庸四年陟而外丙遞至仲壬其間又有小庚小甲雍已太戊四君絕與孟子不合【今按坊刻沈休文附注舊本誤於外丙元年後系以小庚五年小甲十七年雍巳十二年太戊三十五年作寅車之後卽繼之曰二年陟其爲外丙之陟年何疑陳氏謂其與孟子絕不相合是亦考之不詳耳余依史遷殷本紀序次甲子元曆校訂之其實絲毫不爽後又見漢魏叢書所刻有汲冢周書竹書紀年一一校訂無訛近刻祕書二十一種者尙仍舊本之誤則亦未校正漢魏叢書故也】

秦本紀孝公二十四年與晉戰鴈門索隠按紀年云與魏戰岸門【今本無】

穆天子北徵於犬戎注引紀年曰取其五王以東天子賔於西王母注引紀年曰穆王十七年西徵毘侖丘爰有碩鳥物羽注引紀年曰行積羽千里乃裏西土之數注引紀年曰穆王西徵還裏天下億有九萬里丁酉天子入於南鄭注引紀年曰穆王元年築祗宮於南鄭畱昆歸玉百枚注畱昆國見紀年【按在穆王十五年】

天子飲於溫山口考鳥注引紀年曰穆王見西王母西王母止之曰有鳥人【今本無】

史記孟嘗君列魏恵王防宣王東阿南索隠按紀年云恵王后元十一年防平阿十三年防齊威王於甄【今本無】

田完世家齊威王三十三年殺其大夫牟辛索隠曰徐廣及年表並作夫人王邵按紀年云齊桓公十年弒其君母宣王八年殺其王后【今本無】

文選吳都賦注引汲郡地中古文冊書曰桀築傾宮飾瑤臺紂作瓊室立玉門班叔皮北徵賦注引汲郡古文曰晉武公滅荀以賜大夫原氏黯木華海賦注引紀年曰周穆三十七年徵伐大起九師東至於九江叱黿鼉以爲梁賢良詔注引紀年曰成康之際天下安寧刑措四十年不用陸士衡豪士賦注引紀年曰太甲潛出自桐殺伊尹

唐藝文志紀年十四卷汲冡書又古文語四卷汲冡周書十卷孔晁注周書八卷

張南軒著經世紀年二卷自敍曰太史遷作十二國世表始紀甲子起於成周共和庚申之嵗庚申而上則莫紀焉歷世浸逺其事雜見於諸書靡適折則亦疑而已本朝嘉祐中康節邵先生雍出於河南窮往知來精極於數作皇極經世書上稽唐堯受命甲辰之元爲編年譜如雲外丙仲壬之紀康節以數知之乃合於尙書成湯旣沒太甲元年之說成湯之後蓋實孫孟子所說特以太丁未立而卒方是時外丙生二年仲壬生四年耳又正武王伐商之年蓋武王嗣位十一年矣故書序稱十有一年而復稱十有三年者字之誤也是類皆自史遷以來習之謬一旦使學者曉然其眞萬世不可攺者也某不自揆輙因先生之歷考自堯甲辰至皇上干道攺元之嵗凡三千五百二十有二年列爲六圗命之曰經世紀年以便觀覽間有鄙見則因而明之其大節目有六如孟子謂堯舜三年之喪畢舜禹避堯舜之子而天下歸之然後踐天子位此乃見帝王奉天命之大防其可闇而勿彰故於甲申書服堯之喪乙酉書踐位之實丙戌書元載格於文祖自乙酉至丁巳是踐位三十有三載也則書薦禹於天與尙書命禹之辭合自丁巳至癸酉是薦禹十有七年也與孟子之說合於禹受命之際書法亦然然而書稱舜在位五十載陟方乃死則是史官自堯崩之明年通數之耳夏后相二十有八載寒浞弒相明年少康始生於有仍氏凡四十年而後祀夏配天不失舊物寒浞豈可使間有夏之綂故缺此四十載不書獨書少康出處而紀元載於復國之嵗以見少康四十年經營宗祀絕而復續足以爲萬代中興之冠冕此皆節目之大者其他如夏以上稱嵗商稱祀周始稱年皆攷之書可見而周書洪範獨稱祀者是武王不欲臣箕子尙存商歷箕子之志也【按竹書堯元年實丙子非甲辰堯在位百年以乙卯陟非甲申舜避堯之子三年喪畢乃踐位舜元年己未非丙戌五十年陟方乃死則庚午也禹避舜之子三年喪畢乃踐位禹元年壬子是也舜薦禹十有七年據竹書則舜卽位三十三年春正月夏后受命於神宗是至五十年帝陟十七年也嵗在戊辰非癸酉邵氏測之以數而無所攷據宋儒皆依之而不敢攺遂羣致斯謬也】

陳氏書錄解題曰經世紀年廣漢張欽夫用皇極經世譜編其言邵氏以數推知去外丙仲壬之年乃合於尙書成湯旣沒太甲元年之說今按孔氏正義謂劉向班固不見古文謬從史記而章衡通載乃云以紀年推之外丙仲壬合於嵗次尙書殘缺而正義之說誤蓋三代而上帝王歷年逺而難攷類如此

朱子文集曰聞此間有竹書紀年須借讀半年方得爾雅疏引竹書紀年曰北唐之君來見驪馬是生緑耳注引逸周書曰文鶾若彩雞成王時蜀人獻之邢昺曰云逸周書曰者今所謂汲冡周書也

防巖李氏曰汲冡周書隋唐經籍藝文志皆稱此書得之晉太康中汲郡魏安釐王冢孔晁注解或稱十卷或八卷大抵不殊按此則晉以前初未有此也然劉向班固所錄並著周書七十一篇且謂孔子刪削之餘而司馬遷記武王克殷事蓋與此合豈西漢世已得入中祕其後稍隠學者不道及盜冢乃幸復出耶篇目比漢但闕一耳必班劉司馬所見者也系之汲冢失其本矣書多駁辭宜孔子所不取抑戰國處士私相綴續托周爲名孔子亦未必見章句或脫爛難讀更須考求別加是正云【按晉荀朂校定穆天子云案所得紀年蓋魏恵成王子今王之冢也於世本蓋襄王也而坊本竹書誤以今王爲令王矣又按和嶠曰竹書紀年起自黃帝終於魏之今王今王者魏恵成王之子時襄王未薨故稱今王明年王卒而此書及紀年並殉葬冡中故襄王不得稱諡若安釐王冢去襄王五十三年而卒是蓋爲襄王之孫安得無襄王二十一年事乎隋唐諸志皆誤】

王弇州四部稿曰竹書紀年云後桀命扁伐岷山氏岷山氏女於桀二人曰琬曰琰桀愛之斵其名於苕華之玉又云棄其元妃於洛曰妹喜氏以與伊尹交遂以亡夏則妹喜以棄而亡國非以嬖而亡國也【按竹書原本無以與伊尹交遂以亡夏二句元美乃率意增之以國語有妹喜與伊尹比而亡夏句也讀者不可不知】

傅暢晉諸公贊曰荀朂領祕書監太康二年汲郡冢中得竹書朂躬自撰次注寫以爲中經列於祕書經闕文多於證明

孫奭孟子疏曰汲冡紀年梁恵成王九年四月甲寅徙都大梁【今據竹書是六年漢書髙祖紀臣瓚引汲郡古文魏恵王六年自安邑遷於大梁與今本合】焦氏筆乘曰和嶠竹書紀年沈約注稱舜父母憎舜使其塗廩自下焚之舜服鳥工衣服飛去又使浚井自上塡之以石舜服龍工衣自旁而出不知何據以此見紀年低一字者皆沈約注也世以爲竹書本文大謬顧寜人日知錄曰據紀年周愼靚王之二年而魏恵卒其明年爲魏襄王之元年又二年燕王噲讓國於其相子之又二年齊人伐燕取之又二年燕人畔而孟子之書先梁後齊其事皆合然孟子在二國皆不久書中齊事特多又嘗爲卿於齊當有四五年若適梁在恵王之末而襄王立卽行故梁事不多謂孟子以恵王三十五年至梁者誤以恵王后元年爲襄王之元年也【按紀年顯王三十四年爲魏恵之三十六年攺元稱一年顯王在位四十八年陟又愼靚王嗣立二年魏恵王薨明年襄王立若孟子以魏恵王三十六年至梁則見梁襄王之時當在梁十五六年何絕無他事可見史記誤以恵王后元年爲梁襄王元年也而朱子集因之】

胡應麟筆樷曰汲冡四書皆史也紀年春秋也周書尙書也穆天子起居注也盛姬錄逸事家也

廣川書跋太公碑引紀年曰康王六年齊太公卒蓋壽一百一十餘嵗【按紀年西伯得呂尙在商紂三十一年時太公年八十矣後又二十二年而紂亡又六年而武王陟又三十七年而成王陟又康王六年而齊太公卒壽百五十有一】

春秋後曰惟王者攺元諸侯攺元自汾王以前未有也竹書紀晉國起自殤叔次文侯昭侯以至曲沃莊伯皆用夏正建寅之月【按竹書帝顓頊十三年初作歷象唐大衍日度議曰顓頊歷上元甲寅辰初合朔立春七曜皆值艮維之首是紀年起黃帝至戰國皆用建寅之月爲嵗首非謂晉始攺用寅月也】

王山史撰山誌引閻百詩曰史記六國表魏世家皆云恵王在位三十六年始辛亥終丙戌襄王十六年始丁亥終壬寅哀王二十三年始癸卯終乙丑竹書紀年則以襄王十六年上系於恵成王以爲其攺元後之年而自癸卯以後紀二十年事謂之今王今王者杜預以爲哀王是也是竹書紀年有哀王而無襄王史記有襄王又有哀王世本則又有襄王而無哀王通鑑從竹書紀年而不從史記故以恵王在位凡五十二年始辛亥終壬寅又不從杜預所云之哀王而從世本所有之襄王故以襄王在位爲二十三年始癸卯終乙丑今愚以孟子証之史記爲近是何也魏世家云恵王三十一年辛巳徙都大梁三十五年乙酉卑禮厚幣以招賢者孟軻等至梁故六國表於三十五年特書曰孟子來三十六年丙戌恵王卒子嗣立是爲襄王孟子入而見王出而有不似人君之語必如通鑑五十二年始恵卒而襄立孟子入見豈孟子竟久淹於梁如是耶不然以襄王之庸豈能以禮聘孟子而復至梁耶朱子曰七篇之中無更與襄王言者蓋孟子不特不久於梁亦生平未嘗復至梁也史記所以可信也或曰竹書紀年彼旣魏史所書魏事必得其眞故司馬公從之曰不然恵成王九年四月甲寅徙都大梁不知是年秦孝公始立衛公孫鞅未相魏公子卭未擄地不割秦不偪魏何遽徙都以避之耶卽一徙都事如此尙謂其生卒年月盡可信耶又按六國表魏世家皆云子防生於魏文侯二十五年辛巳三十八年文侯卒武侯立凡十六年而後恵王立是年已三十矣如紀年文侯五十年卒武侯二十六年卒以生辛巳計之恵王元年已五十三立三十六年卒已八十八更以襄王十六年爲攺元後之年不一百有四嵗乎紀年之不可信如此【按竹書考王元年辛丑魏文侯立考王十五年陟子威烈王嗣二十四年陟子安王嗣安王十五年甲午魏文侯卒是文侯在位五十四年史記六國表及魏世家皆云子防生於魏文侯二十五年辛巳三十八年文侯卒較竹書則文侯在位少十六年也且文侯元年辛丑則二十五年乙丑不得爲辛巳也安王十六年乙未魏武侯元年烈王五年庚戌武侯卒在位十四年無二十六年明年辛亥梁恵王立至周顯王三十四年爲梁恵王三十六年梁復攺元稱一年又十六年爲愼靚王之二年梁恵王薨共在位五十一年計生時值祖文侯二十五年則在位時四十三嵗矣又加五十一年共九十四嵗安得一百有四嵗乎若依史記魏世家恵王之後有哀王竹書今王卽哀王何孟子見梁恵王之後卽云見梁襄王無所謂哀王乎晉和嶠謂竹書今王者梁恵王子是也時紀年終襄王二十年襄王猶未薨無諡可紀故曰今王后世臣下稱上曰今上亦猶是也此竹書所可信者與孟子合與世本亦合亦可見孟子至梁當在恵王攺元之十四五年其在梁無幾見襄王之後卽去之齊司馬溫公作通鑑乃宗是說有以也山誌引杜預說哀王爲今王是亦仍史記年表之誤而轉以宜信者爲不可信也至以梁恵王九年徙都大梁爲不可信謂是時地不割秦不偪何遽徙都以避之今據竹書周顯王四年爲梁恵王之六年夏四月甲寅徙都於大梁王逢忌之藪以賜民漢志陳畱浚儀故大梁魏絳自魏徙安邑至恵王自安邑徙大梁臣瓚漢書注曰浚儀有逢陂忌澤此豈盡不可信者耶至誤六年爲九年則但依孫奭孟子疏語而未見竹書故也】

竹書綂箋卷首上

欽定四庫全書

竹書綂箋卷首下

翰林院檢討徐文靖撰

前編

太昊庖羲氏【箋按漢律曆志庖羲繼天而王爲百王先首徳始於木故爲帝太昊作罔罟以佃以漁取犧牲故天下號曰庖犧氏司馬公稽古錄曰伏羲之前如天皇地皇人皇有巢之類𨿽於記有之語多迂怪事不經見臣不敢引獨據周易自伏羲以來敍之今紀年前編始於伏羲以此】太昊之母居於華胥之渚【箋按華胥地名在陜西藍田縣小洲曰渚】履巨人迹意有所動虹且繞之因而始娠生帝於成紀【箋按漢志天水郡有成紀縣今鞏昌府秦州也】以木徳王爲風姓【箋按月令春盛徳在木其帝太皥太古河圖代姓紀伏羲氏燧人子也因風而生故風姓三墳書以伏羲爲天皇墳爲山墳】

元年卽位都宛丘【箋按三墳書伏羲氏皇策辭曰惟我承父居方三十二易艸木上升君位是先分土於外後登帝位也昭公二十七年左梓愼曰陳太皥之墟也詩陳風宛丘之上朱子集曰四方髙中央下曰宛丘】

龍馬負圗出河【箋按五帝外紀注曰龍馬者天地之精其爲形也馬身而龍鱗故謂之龍馬髙八尺五寸頪骼有翼蹈水不沒故聖人在位負圗出於孟河之中焉唐志慈州文城縣冇孟門山在縣西南三十六里舊伏羲時有龍馬負圗出此三墳書皇榮辭曰命子襄居我飛龍之位主我圗文代我咨於四方上下無或私𨿽其書或後世所穿鑿而河圗之相有由也子華子曰河圗之二與四抱九而上躋六與八蹈一而下沈戴九而履一據三而持七五居中宮數之所由生一縦一橫數之所由成子華子程本與孔子同時其所言河圖當自有據又管子小匡篇曰昔人之受命者龜龍假河出圗洛出書地出乘黃更在孔子之前宋杜鎬對眞宗曰河圗洛書蓋聖人以神道設教耳歐陽修作葛氏鼎歌曰馬圗出河龜負疇自古怪說何悠悠朱子曰以河圗洛書爲不足信歐陽公以來已有此說然終無柰顧命系辭論語皆有是言】

始作八卦【箋按系曰古者庖羲氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦周禮太卜掌三易一曰連山二曰歸藏杜子春謂連山伏羲歸藏黃帝殷康論易曰昔伏羲始畫八卦觀象以應樞禮含文嘉曰伏羲徳洽上下天應以鳥獸文章地應以龜書唐孔氏曰系辭云河出圗洛出書聖人則之故孔安國馬融王肅姚信等並云伏羲得河圗而作易是則伏羲𨿽得河圗並須仰觀俯察以相參正然後畫卦伏羲初畫八卦萬物之象皆在其中故系辭曰八卦成列象在其中矣𨿽有萬物之象其萬物變通之理猶自未備故因其八卦而更重之卦有六爻遂重爲六十四卦也系辭曰因而重之爻在其中矣是也然重卦之人諸儒不同凡有四說王輔嗣等以爲伏羲重卦鄭康成之徒以爲神農重卦孫盛以爲夏禹重卦史遷等以爲文王重卦其言夏禹及文王重卦者按系辭神農之時已有蓋取益與噬嗑者以此論之不攻自破其神農重卦亦未爲得今依輔嗣以伏羲旣畫八卦卽重爲六十四卦爲得其實】

以龍紀官【箋按昭十七年左郯子曰太皥氏以龍紀故爲龍師而龍名杜預曰大皥伏羲氏風姓之祖也有龍瑞故以龍命官外紀太昊命朱襄爲飛龍氏造書契昊英爲潛龍氏造甲歷大庭爲居龍氏造屋廬渾沌爲降龍氏驅民害陰康爲土龍氏治田裏栗陸爲水龍氏繁滋艸木疏導泉流又立五官以春官爲靑龍氏又曰蒼龍夏官爲赤龍氏秋官爲白龍氏冬官爲黒龍氏中官爲黃龍氏是謂龍師而龍名】

立九相六佐【箋按外紀曰太昊立九相共工爲上相柏皇爲下相朱襄昊英常居左右栗陸居北赫胥居南昆連居西葛天居東陰康居下又陶潛羣輔錄曰太昊六佐金提主化俗烏明主建福視黙主災惡紀通爲中職仲起爲海陸陽侯爲江湖分理宇內而政化大治】

制九州【箋按伏羲氏皇筞辭曰九州之牧各綂其人羣居於外法語曰伏羲始定四海之廣作八卦分九州眞源賦曰伏羲別九宮因此制九州鄭康成注易幹鑿度曰太一者北辰神名也下行八卦之宮每四乃還於中央中央者北辰之所居故謂之九宮太一下行九宮從坎宮起自此而從於坤宮而震宮而巽宮所行半矣還息於中央之宮又自此而從於乾宮而兌宮而艮宮而離宮行則周矣上游息於太一之宮而反紫宮行起此太昊以八卦有九宮因此制九州也】

造書契【箋按易系曰上古結繩而治後世聖人易之以書契物原曰燧人氏作繩蓋上古未有文字大事則大結其繩小事則小結其繩至太昊始易以書契也河圗代姓記天皇命臣飛龍氏造六書周禮六書一曰象形二曰假借三曰指事四曰防意五曰轉注六曰諧聲是也契約也周禮聽取予以書契曲禮獻粟者執右契注曰兩書一札同而別之也外紀注曰論字學者謂始於倉頡而不謂始於伏羲倉頡爲黃帝史官或伏羲制字至倉頡而大備或倉頡卽伏羲之臣而共成書契皆無從稽考也今按伏羲時朱襄爲飛龍氏造書契何必疑倉頡爲伏羲之臣也】

作甲歷【箋按古三墳羲皇命昊英居潛龍之位主陰陽甲歷咨於四方上下無或差爾雅太嵗在甲曰閼逢在寅曰攝提格邢昺疏曰甲至癸爲十日日爲陽寅至醜爲十二辰辰爲陰按漢律曆志述三綂曰人綂寅木也太簇律長八寸象八卦虙戲氏之所以順天地通神明類萬物也以是知伏羲已用寅正夏后氏因之而已賈公彥謂連山作於伏羲因於夏后氏此之謂也蓋夏正建寅艮居東北爲寅春首寅連山首艮其義一也外紀曰伏羲作甲歷起於甲寅支幹相配爲十二辰六甲而天道周矣嵗以是紀而年不亂月以是紀而時不易東西南北以是紀而方不惑之矣】

造琴瑟【箋按琴操伏羲作琴所以禦邪僻防心淫外紀曰伏羲斵木爲琴繩絲爲二十有七命之曰離徽爾雅大琴謂之離郭璞注或曰琴大者二十七未詳長短當猶是伏羲遺制故謂之離離者以通神明之貺而名之蓋取諸離孫叔然云音多變聲流離也失其防矣虞汝明古琴疏云伏羲時嬰防貢梓命下相柏皇爲琴曰丹維曰祖牀正未知出何書又按世本曰瑟伏羲氏作五十漢郊祀志曰泰帝使素女鼔五十瑟悲帝禁不止故破其瑟爲二十五帝王世紀曰伏羲作瑟三十六弦外紀曰伏羲絙桑爲三十六弦之瑟所以修身理性返其天眞魏曹植伏羲贊曰瑟以象時神徳通爾雅大瑟謂之灑郭曰長八尺一寸廣一尺八寸二十七孫叔然云謂之灑者音多變布如灑出也郭云二十七未見所出又按楚辭大招曰伏羲駕辯楚勞商只王逸注伏羲作瑟造駕辯之曲吳都賦或超延露而駕辯皆言太昊作瑟之事也】

作立基之樂【箋按河圗代姓紀曰天皇因龍出而紀官因鳳來而作樂王嘉曰庖羲灼土爲塤孝經鉤命決曰伏羲樂曰立基外紀曰帝作荒樂歌扶徠詠防罟以鎭天下之人命曰立本亦曰立基】

制嫁娶以儷皮爲禮【箋按上古男女無別伏羲始制嫁娶以儷皮爲禮時女媧氏與伏羲同母生而神靈佐伏羲以重萬民之別而民始不瀆】

造干戈【箋按王嘉拾遺記伏羲造干戈以飾武此干戈之始也】

在位一百一十五年陟【箋按東吳朱氏曰三皇之號有以爲天皇地皇人皇者見於秦博士之妄議有以爲伏羲神農燧人者見於梁武帝之謬談有以爲伏羲女媧神農者司馬貞之陋說紛紛不一皆非也孔安國尙書序曰古者庖羲氏之王天下也始畫八卦造書契以代結防之政由是文籍生焉伏羲神農黃帝之書謂之三墳言大道也少昊顓頊髙辛唐虞之書謂之五典言常道也或有問於朱子曰三皇所說甚多當以何者爲是朱子曰無處理防當且依孔安國之說五峯以爲天皇地皇人皇而伏羲神農黃帝堯舜爲五帝卻無顓頊髙辛之數要之也不可便如此說董氏鼎曰周禮外史掌三皇五帝之書左氏亦謂楚左史倚相能讀三墳五典則三皇有書明矣而孔子則云庖羲氏始畫八卦上古結防而治後世聖人易之以書契是庖羲已前且未有字安得有書如此則三皇爲伏羲神農黃帝之書安國之說近是觀朱子及童氏之言則三皇爲伏羲神農黃帝斷乎其無疑矣朱子之說如此今竹書紀年始黃帝而不始伏羲者以黃帝已前無年之可紀也無年可紀故始於黃帝而非遺羲農不錄之謂今仍以羲農補紀於前庻幾於三皇無闗而且於系敍庖羲次神農次黃帝之義爲無悖云】

炎帝神農氏【箋按三墳書以神農爲人皇墳爲气墳漢志神農氏作以火承木故曰炎帝敎民耕農故天下號曰神農氏封禪書齊桓公欲封禪管仲曰神農封泰山禪云云炎帝封泰山禪云云注曰炎帝神農後蓋後世襲炎帝之號非二也】

少典之君娶於有蟜氏之女曰安登生神農三日而能言七日而齒具三嵗而知稼穡【箋按五帝外紀少典娶有蟜女生炎帝此有蟜蓋有媧之訛也國語少典娶有蟜女生黃帝豈炎帝與黃帝同父同母乎三皇本紀神農氏母曰安登有媧氏之女爲少典妃以時計之爲得其實媧蟜字近而譌故誤耳而世紀曰炎帝之母曰任已有蟜氏女也不知何出】育於薑水故以姜爲姓【箋按世紀曰神農氏姜姓也長於薑水】其起本於烈山號烈山氏【箋按水經注賜水出大紫山西逕厲鄕南水南有重山卽烈山也一綂志烈山在今徳安府隨州本作列左傳列山氏之子又作厲禮祭法厲山氏之有天下也】其初國伊又國耆合而稱之又號伊耆氏【箋按禮明堂位疏曰禮運云伊耆氏始爲蠟是報田之祭易系神農始作耒耜田起於神農故說者以伊耆氏爲神農也】

元年卽位居陳【箋按左陳太皥之虛也杜注今陳州神農氏代伏羲有天下始都於此】遷曲阜【箋按曲阜魯地今兗州府曲阜縣炎帝遷此又號大庭氏春秋命歷序曰炎帝號大庭氏魯有大庭氏之庫禪通紀有大庭氏又有炎帝神農氏妄也】

尊師受學【箋按漢書古今人表悉諸神農師呂氏春秋神農師於悉諸學於老農】

作五琴【箋按世本神農作琴桓譚新論曰神農氏始削桐爲琴七足以通萬物而考理亂也張揖廣雅曰神農氏琴長三尺六寸六分上有五曰宮商角徵羽文王增二曰少宮少商則新論言七者殊未確也又按說文曰琴者禁也神農所作洞越練朱樂記淸廟之瑟朱而疏越鄭注云朱練朱則聲濁越瑟底空也疏通也使兩頭孔相連而通也然則洞越者通洞其底孔言神農制琴之體制也邢昺爾雅疏曰琴長三尺六寸六分五者此常用之琴也象三百六十六日五象五行又琴操曰廣六寸象六合也】

作耒耜【箋按易繋神農氏作斵木爲耜揉木爲耒耒耨之利以敎天下蓋取諸益汲冡周書曰神農作陶冶斧斤爲耜鉏耨以墾艸莾然後五穀興以助菓蓏實】

敎天下種谷【箋按汲冡周書曰神農之時天雨粟神農耕而種之呂氏春秋曰神農敎曰士有當年不耕者則天下或受其饑矣女有當年不績者則天下或受其寒矣故夫親耕女親績】

立歷日【箋按楊泉物理論曰疇昔神農始治農功正節气審寒溫以爲早晚之期故立歷日尙書考靈曜主春者烏星昏中可以種稷主夏者心星昏中可以種黍主秋者虛星昏中可以種麥主冬者昴星昏中可以斬伐具器械天子南面而坐視四星之中者知民之緩急則不賦力役敬授民時】

日中爲市【箋按日中爲市致天下之民聚天下之貨交易而退各得其所易繋曰蓋取諸噬嗑是也日中者以四方之民道裏逺近不同故一以日中爲期俾令販夫販婦貿遷有無者皆得依期而至也】

辧水泉甘苦【箋按河圗曰九州殊題水泉各異荊揚角徵防其泉酸以苦梁州商徵接其泉苦以辛兗豫宮徵合其泉甘以苦雍冀商羽合其泉辛以咸又文子曰汾水蒙濁而宜麻濟水通和而宜麥河水蒙濁而宜菽洛水輕利而宜禾渭水多力而宜黍漢水安重而宜竹江水肥仁而宜稻劉氏外紀曰炎帝察水泉甘苦令民知所避就以此也】

味嘗艸木作方書【箋按神農政典曰病正四百四藥三百六十五過數乃亂而昏而毒陸景典語曰神農嘗艸別谷蒸民乃粒食外紀曰上古民有疾病未知藥石炎帝始味艸木之滋察其寒溫平熱之性辧其君臣佐使之義嘗一日而遇七十毒神而化之遂作方書以療民疾而醫道立矣】

建明堂【箋按桓譚新論曰神農氏祀明堂有蓋而無四方則明堂不始於黃帝也】

作中天易【箋按鄭康成曰伏羲畫八卦神農重之爲六十四卦周禮太卜掌三易幹寶注曰伏羲之易小成爲先天神農之易中成爲中天黃帝之易大成爲後天杜子春曰連山伏羲歸蔵黃帝唐孔氏曰案世譜等書神農又號連山氏黃帝又號歸蔵氏是神農之易本於伏羲至黃帝乃別爲歸蔵也】

有火瑞以火紀官【箋按左郯子曰炎帝氏以火紀故爲火師而火名杜氏曰亦有火瑞故以火命官應劭曰春官爲大火夏官爲鶉火秋官爲西火冬官爲北火中官爲中火】

命官分職【箋按外紀曰神農命赤冀爲杵臼命巫咸主卜筮命刑天作扶犁之樂命屏封作種書命白阜作地理紀以理天下又按山海經刑天與帝爭神帝乃斷其首而葬之常羊之山刑天以乳爲目臍爲口操干戚而舞注不言何帝以此計之當卽爲炎帝也又春秋元命包曰神農世怪義生白阜圖地形脈水道禦覽以怪義爲白阜母是圖書並起於羲農也】

作下謀之樂【箋按孝經鉤命決曰神農樂曰下謀禮明堂位曰土鼔蕢桴葦籥伊耆氏之樂也孔疏曰說者以伊耆爲神農也】

時諸侯夙沙氏叛不用帝命其臣箕文諫而被殺炎帝益修厥徳夙沙之民自攻其君而來歸其地【箋按汲周書曰黃帝時有諸侯夙沙氏始以海煮成鹽此夙沙氏其先也】於是南至交阯【箋按交阯國名今安南是】北至幽都【卽古之幽陵今幽燕是】東至谷【卽湯谷日所出處】西至三危【箋按唐志三危山在沙州燉煌縣東南六十里】莫不服從其化

在位一百四十年陟於長沙之荼鄕【箋按漢志長沙荼陵縣莽曰聲鄕師古曰荼音弋奢反又文加反趙雪航曰外紀載伏羲人首蛇身神農人首牛身不知二聖乃開物成務之祖顧有此怪異之貌乎不足信矣殊不審人首蛇身之說猶孔子龜背李廣猿臂班超虎頭燕頷之類耳豈眞有牛首蛇身者哉趙氏說泥】

竹書綂箋卷首下

欽定四庫全書

竹書綂箋卷一

翰林院檢討徐文靖撰

黃帝軒轅氏【箋按晉語曰少典娶於有蟜氏生黃帝黃帝以姬水成韋昭曰姬水名也鄭康成曰黃帝姓姬炎帝所賜漢律曆志曰黃帝始垂衣裳有軒冕之服故天下號曰軒轅氏】

母曰附寶見大電繞北斗樞星光照郊野【星曰北斗七星在紫微西垣外第一曰天樞去極二十三度半入張宿九度】感而孕二十五月而生帝於壽丘【箋按水經注渭水又東合涇谷水又西北軒轅谷水注之姚瞻以爲黃帝生於天水在上邽縣東七十里軒轅谷皇甫謐以黃帝生壽邱在魯東門北今在兗州曲阜縣東北六里】生而能言龍顏有聖徳劾百神朝而使之【箋按生一作弱抱朴子黃帝生而能言役使百靈】應龍攻蚩尢戰虎豹熊羆四獸之力【箋按汲冢周書黃帝執蚩尢殺之於中冀通鑑注曰蚩尢姜姓炎帝之裔也好兵喜亂作刀防大弩以暴虐天下並諸侯無度炎帝楡防不能制之令居少顥以臨四方蚩尢益肆其惡出洋水登九淖以伐炎帝楡防於空桑炎帝避居涿鹿軒轅乃徵師諸侯與蚩尢戰於涿鹿之野蚩尢作大霧軍士昏迷軒轅爲指南車以示四方遂擒蚩尢戮之中冀因名其地曰絕轡之野黃帝本紀曰軒轅敎熊羆貔貅防虎以與炎帝戰於阪泉之野三戰然後得其志】以女魃止淫雨【山海經蚩尢作兵伐黃帝黃帝乃令應龍攻之冀州之野應龍畜水蚩尢請風伯雨師縱大風雨黃帝乃下天女曰魃雨止遂殺蚩尢】天下旣定聖徳光被羣瑞畢臻有屈軼之艸生於庭佞人入朝則艸指之【箋按田俅子曰黃帝時有艸生於庭階若佞人入朝則艸指之名曰屈軼】是以佞人不敢進【箋按已上皆休文附注並見宋志或以爲紀年本文大謬】

元年帝卽位【箋按春秋元命包曰元年者何元宜爲一謂之元何曰君之始年也後漢書律曆志曰黃帝造歷元起辛卯宋書禮志曰軒轅髙辛夏后氏皆以十三月爲正前史疑問曰史稱黃帝始造甲子則今之甲子是也世史以癸亥紀元則甲子者黃帝之二年也而甲子防紀一書又從黃帝八年始何也今按竹書紀元年不言嵗星所在者所以闕疑而示信也三墳書以黃帝爲地皇墳爲形墳】

居有熊【箋按譙周曰黃帝有熊國君少典之子也皇甫謐曰有熊今河南新鄭是也古有鄭國黃帝之所都水經注曰姚瞻以爲黃帝都陳在陳倉輿地誌云涿鹿本名彭城黃帝初都遷有熊也括地誌曰涿鹿城在嬀州東南五十里本黃帝所都也大抵徵戰所至都涿鹿卽位乃都有熊】

初制冕服【箋按易繋曰黃帝堯舜垂衣裳而天下治蓋取諸乾坤禮記冠義孔疏曰鄭月錄云冠義者以其記冠禮成人之義但冠禮起早晚書旣無正文按略說稱周公對成王云古人冒而句領至黃帝時則有冕也黃帝內曰帝伐蚩尢乃服衮冕世本黃帝作旃冕命臣胡曹作衣宋衷曰冕冠之垂旒者通典曰黃帝作冕垂旒目不邪視也淮南子汜論訓曰伯余之初作衣也緂麻索縷手經指掛其成猶网羅後世爲之勝以便其用髙誘注曰伯余黃帝臣一曰伯余黃帝賈公彥周禮疏曰凡冕上元下纁前後有旒低前一寸二分故取其俛而謂之冕據周禮司服掌王之五冕祀昊天上帝則服大裘而冕享先王衮冕享先公饗射鷩冕祀四望山川毳冕祭社稷五祀絺冕祭羣小祀元冕大行人以九儀辧諸侯之命上公之禮冕服九章諸侯之禮冕服七章諸伯如之諸子冕服五章諸男如之鄭氏曰冕服者冕所服之衣也今紀年黃帝初制冕服只是始作冕旒及衣服未必別爲等殺如周禮所云】

二十年景云見【箋按春秋演孔圖曰黃帝之將興黃雲升於堂孝經援神契曰王者徳至山陵則景云出春秋運斗樞曰天子孝則景云出遊淮南子天文訓曰龍舉而景云屬後漢郎覬景云降集注曰景云五色云也晉天文志曰慶雲亦曰景云此喜气也太平之應】

以云紀官【箋按昭公十七年左郯子曰昔黃帝氏以云紀故爲云師而云名杜氏曰黃帝受命有云瑞故以云紀事百官師長皆以云爲名號縉雲氏蓋其一官也應劭曰春官爲靑雲夏官爲縉雲秋官爲白雲冬官爲黒雲中官爲黃雲】

有景云之瑞赤方气與靑方气相連赤方中有兩星靑方中有一星凡三星皆黃色以天淸明見於攝提名曰景星【箋按石氏星經曰攝提六星夾大角星東向三三而居形似鼎足附注有景云之瑞下乃以景星釋之當由讀史記天官誤也天官書曰天精而景星見景星者徳星也其狀無常出於有道之國若煙非煙若云非云鬱鬱紛紛蕭索輪囷是謂卿云蓋出於有道之國殊不審若煙以上謂景星也若煙以下謂景云也史公連書之休文誤以爲一而讀之殊鹵莾矣拾遺記曰軒轅有黃星之瑞考定歷紀景星蓋黃星也】帝黃服齋於中宮坐於扈洛水之上【箋按韓詩外曰黃帝服黃衣帶黃紳戴黃冠齋於中宮黃錄曰帝坐扈洛上與大司馬容光右輔周昌等百二十人臨觀鳳凰銜圖置帝前一綂志扈水在河南府永寧縣西五十里源出陽虛山流入洛】有鳳凰集不食生虫不履生艸或止帝之東園或巢於阿閣或鳴於庭其雄自歌其雌自舞【箋按韓詩外曰鳳凰上帝東園集帝梧桐尙書中曰昔黃帝軒轅鳳凰巢阿閣按周書明堂咸有四阿是則閣有四阿謂之阿閣爾雅鶠鳳其雌凰山海經丹穴之山有鳥曰鳳凰自歌自舞】麒麟在囿神鳥來儀【箋按尙書中曰黃帝時麒麟在囿春秋運斗樞曰機星得其所則麒麟生和平合萬民說說文五方神鳥中央曰鳳凰是神鳥來儀不専指鳳凰也故又重言之】有大螻如羊大螾如虹帝以土气勝遂以土徳王【箋按呂氏春秋曰昔黃帝祭天先見大螻螾黃帝曰土气勝劉向別錄曰鄒衍言黃帝土徳有螻蛄如牛大螾如虹拾遺記曰軒轅出自有熊之國母曰昊樞以戊巳之日生故以土徳稱王也】

五十七年秋七月庚申鳳凰至【箋按一本作五十年京房易曰鳳凰髙丈二中華古今注曰鳳瑞應之鳥也五色具采其髙六尺羽鳥之異也】

帝祭於洛水【箋按帝王世紀曰黃帝時天大霧三日帝遊洛水之上見大魚殺五牲以醮之天乃甚雨七日七夜魚流始得圗書今河圗視萌篇是也】

庚申天霧三日三夜晝昏帝問天老力牧容成曰於公何如【箋按宋志作於分何如軒轅本紀曰帝舉風後爲相力牧爲將藝文志有力牧兵法十五篇陶淵明羣輔錄黃帝七輔天老受天籙博物記容成氏造歷黃帝臣也】天老曰臣聞之國安其主好文則鳳凰居之【箋按天老曰惟鳳爲能通天祉應地靈律五音覽九徳天下有道得鳳象之一則鳳過之得鳳象之二則鳳翔之得鳯象之三則鳳集之得鳳象之四則春秋下之得鳳象之五則鳯終身居之】國亂其主好武則鳳凰去之今鳳翔於東郊而樂之其鳴音中夷則與天相副【箋按月令孟秋之月律中夷則國語周景王問律於伶州鳩對曰夷則所以歌詠九則平明無貳也韋昭注七月曰夷則幹九五也管長五寸六分律長五寸七百二十九分寸之四百五十一夷平也則法也言萬物旣成可法則也庾信宮調曲鳳響中夷則本此】以是觀之天有嚴敎以賜帝帝勿犯也乃召史卜之龜燋【箋按定九年左注曰龜燋兆不成】史曰臣不能占也其問之聖人帝曰已問天老力牧容成矣史北面再拜曰龜不違聖智故燋霧旣降【箋按宋志作霧旣除】遊於洛水之上見大魚殺五牲以醮之天乃甚雨七日七夜魚流於海得圖書焉【箋按河圖曰黃帝乃齋河洛之間至於嬀泉大盧魚折澑而至吳淑事類賦軒轅之得大魚謂此也】龍圖出河龜書作洛赤文篆字以授軒轅【箋按篆字當作緑庾信樂府龍圖基代徳倪魯玉注竹書紀年曰黃帝五十年龍圖出河龜書出洛蓋誤以沈約附注爲紀年之本文也】接萬靈於明庭今寒門谷口是也【箋按封禪書黃帝接萬靈明庭明庭者甘泉也史記正義曰九嵏山中西謂之谷口卽古寒門也在雍州醴泉縣東北四十里孝經疏曰明庭明堂也】

五十九年貫胸氏來賔【箋按山海經曰貫胸國人胸有竅博物志曰交趾民在貫胸東宋佺期泛海詩嘗聞交趾郡南與貫胸連是也括地圖曰禹平天下防於防稽之野又南經防風二神弩射之有迅雷二神恐以刃自貫其心禹哀之乃拔刃療以不死之艸皆生是爲貫胸之民今據竹書黃帝時有貫胸氏來賔則圖說妄也】

長股氏來賔【箋按海外西經曰長股之國在雒常北一曰長腳郭氏曰在赤水東也黃帝時至尸子曰四夷之民有貫胸者有湥目者有長股者黃帝之徳嘗致之又淮南墬形訓曰海外三十六國自西北至西南方有修股民髙誘曰修長也股腳以父諱長故其所著諸長字皆曰修】

七十七年昌意降居若水【箋按水經曰若水出蜀郡旄牛徼外東南至故闗爲若水也又東北至道縣入於江史記索隠曰降下也言帝子爲諸侯下居若水也】

產帝幹荒【箋按山海經曰黃帝妻嫘祖生昌意昌意降居若水生韓流郭氏曰竹書昌意降居若水產帝幹荒幹荒卽韓流也】

一百年地裂【箋按開元占經曰尙書說曰黃帝將亡則土裂張衡上書曰土裂者威分】帝陟【箋按張華雜說曰黃帝治天下百年而死大戴禮宰我問孔子曰榮伊言黃帝三百年請問黃帝何人也何以至三百年曰生而人得其利百年死而人畏其神百年亡而人用其敎百年漢地理誌上郡陽周橋山在南有黃帝冢武帝紀北巡朔方還祭黃帝冢橋山上曰吾聞黃帝不死今有冡何也或對曰黃帝已僊上天羣臣葬其衣冠郊祀志黃帝得寶鼎冕侯問於鬼臾區對曰黃帝得寶鼎神策是嵗己酉朔旦冬至得天之紀終而復始於是黃帝迎日推防後率二十嵗得朔旦冬至凡二十推三百八十年黃帝僊登於天史記封禪書公玉帶曰黃帝時𨿽封泰山然風後封臣岐伯令黃帝東封泰山禪凡山合符然後不死焉今竹書紀年仍書帝陟則黃帝亦何嘗不死也】

帝王之崩皆曰陟書稱新陟王謂新崩也【箋按韓子曰竹書紀年帝王之沒皆曰陟陟升也謂升天也尙書康王之誥惟新陟王蔡曰陟升遐也成王初崩未葬未諡故曰新陟王】帝以土徳王應地裂而陟葬羣臣有左徹者感思帝徳取衣冠幾杖而廟饗之【箋按張華史補曰黃帝登僊其臣左徹者削木象黃帝帥諸侯以朝之七年不還左徹乃立顓頊左徹亦僊去也據此則顓頊前黃帝後中間不得有少昊或謂少昊居西方不在帝位故紀年不載也】

諸侯大夫嵗時朝焉【箋按史記曰黃帝置左右大監以監萬國漢郊祀志黃帝萬諸侯神靈之封七千世紀曰黃帝時徴諸侯使力牧神黃直討蚩尢氏擒之於涿鹿之野周書黃帝時有諸侯夙沙氏管子黃帝得六相而天地治神明至蚩尢明乎天道故使爲當時太常察乎地利故使爲廩者奢龍辧乎東方故使爲工師祝融辧乎南方故使爲司徒大封辧乎西方故使爲司馬后土辧乎北方故使爲李陶潛羣輔錄黃帝七輔風後受金法天老受天籙五聖受道級知命受糾俗窺紀受變復地典受州絡力牧受淮斥莊子曰黃帝將見大隗於具茨之山方明爲禦昌防參乘於襄城之野七聖皆迷傅子曰黃帝以風後配上臺后土配中臺五聖配下臺故後世以三公爲三臺世本黃帝之臣臣胲作服牛相土作駕馬雍父作杵臼於則作屝履世本注黃帝始立史官蒼頡沮誦居其職七略孔甲黃帝之史也呂氏春秋大撓作甲子咸如作虜首羲和作占日常儀作占月後益作占嵗髙元作室虞姁作舟赤冀作臼乘雅作駕史皇作圖巫彭作醫巫咸作筮伶倫造律呂榮復鑄十二鐘淮南子曰黃帝治天下而力牧泰山稽輔之劉氏歷正問曰黃帝爲蓋天或曰命容成爲之史記黃帝命風後力牧常先大鴻以治民天文志黃帝始受河圗鬭苞授規日月星辰之象蔡邕禮志黃帝使岐伯作軍樂凱歌虞喜志林黃帝命風後作指南車五帝外紀黃帝命大容作咸池之樂命共鼓化狐刳木爲舟命邑夷法斗周旋作大輅命兪跗岐伯雷公察明堂究息脈巫彭桐君處方餌命首作算數命伶倫造律呂命封爲陶正赤將爲木正此皆黃帝時諸侯大夫所可考見者】

約按帝摯少昊氏【箋按帝王世紀曰少昊名摯字靑陽姬姓也宗師太昊之道故曰少昊】母曰女節見星如虹下流華渚【箋按卽華胥之渚在藍田縣】旣而夢接意感生少昊【箋按易緯河圖曰女節生白帝朱宣宋均曰朱宣少昊字也是女節乃少昊母而五帝外紀曰少昊金天氏名摯己姓黃帝之子元囂也母曰嫘祖感大星如虹下流華渚之祥而生帝以姬姓爲己姓以女節爲嫘祖是皆外紀之誤也】

登帝位【箋按昭十七年郯子曰我髙祖少皥摯之立也二十九年蔡墨曰少昊有四叔曰重曰修曰該曰熙實能金木及水世不失職遂濟窮桑杜注窮桑少皥之號也賈逵曰處窮桑以登爲帝蓋未爲帝居魯北旣爲帝居魯劉公幹魯都賦曰昔大庭氏肇建厥居少昊受命亦都玆焉前史疑問曰同一少昊元年也而世史以爲癸卯薛史以爲丁未何也是皆爲少昊登帝位之證也】或曰名淸不居帝位【箋按國語晉司空季子曰凡黃帝之子二十五宗其得姓者十四人爲十二姓姬酉祁己滕葴任荀僖姞儇依是也惟靑陽與蒼林同於黃帝故皆爲姬姓韋昭曰靑陽金天帝少昊也皇甫謐曰少昊字靑陽據漢律曆志引考徳曰少昊曰淸淸者黃帝之子淸陽也是其子孫名摯立魏曹植少昊贊曰祖自軒轅靑陽之裔則少昊乃淸陽之子非淸陽卽少昊也五帝本紀曰淸陽降居江水地理誌曰安陽古江國括地誌安陽故城在豫州新恩縣西南八十里則淸陽非少昊而亦不居帝位矣】帥鳥師居西方【箋按左少昊摯之立也鳳鳥適至故紀於鳥爲鳥師又按逺遊章句曰西皇者少昊所居西海之濵山海經東海之外大壑少昊之國然則少昊以金徳王故曰金天氏亦曰西皇非必定居西方之謂也】以鳥紀官【箋按左少昊之立鳯鳥適至故紀於鳥鳯鳥氏歷正也元鳥氏司分者也伯趙氏司至者也靑鳥氏司啟者也丹鳥氏司閉者也祝鳩氏司徒也鵈鳩氏司馬也鳲鳩氏司空也鷞鳩氏司防也鶻鳩氏司事也五鳩鳩民者也五雉爲五工正利器用正度量夷民者也九扈爲九農正扈民無淫者也又按皇甫謐曰少昊之樂曰九淵一作大淵漢志曰少昊金天氏周其樂故易不載序於行序於行者以伏羲木神農火黃帝土少昊金顓頊水易𨿽不載猶得序於五行之次者此也故紀年不紀少昊而沈約補之要以少昊衰而九黎亂徳民神雜揉易及紀年不載有由也已上凡低一字者皆沈約附注乃附注之外而又間有約按者非舊聞而自爲立說者也】

帝顓頊髙陽氏【箋按家語孔子曰帝顓頊者黃帝之孫昌意之子也宋曰顓頊名髙陽有天下之號也郡縣誌曰髙陽故城在汴州雍邱縣西南二十九里髙陽佐少昊有功受封此邑一綂志髙陽城在開封府杞縣西二十九里是也外紀曰顓頊自窮桑徙帝丘於周爲衛春秋曰衛顓頊之墟也謂之帝丘今東郡濮陽是也地理通釋曰顓頊都衛爲帝丘後徙髙陽稱髙陽氏一綂志髙陽城在保定府城東南七十里城周回九里相顓頊所築又有顓頊城在河間府任丘縣廢鄭州東北邢子顒三郡記云顓頊所造是始封時髙陽在杞縣旣有天下亦有髙陽在保定及任丘凡三也】

母曰女樞見瑤光之星貫月如虹感已於幽房之宮生顓頊於若水【箋按星曰北斗第七星曰瑤光詩含神霧曰瑤光如蜺貫月正白感女樞生顓頊蜀國春秋曰昌意娶蜀山氏女曰景生幹荒幹荒娶蜀山氏女曰樞是爲阿女所謂淖子也生顓頊】首戴干戈【箋按風俗通曰顓頊戴幹是謂淸明節移度蓋象招揺】有聖徳生十年而佐少昊二十而登帝位【箋按水經注曰顓頊二十登帝位承少昊金官之政以水徳膺歷矣】

元年帝卽位居濮【箋按前史疑問曰同一顓頊元年也而世史以爲丁未薛史以爲辛未何也今竹書不言無從考也漢志東都濮陽故帝邱許敬宗曰以顓頊所居故謂之帝邱】

十三年初作歷象【箋按晉志董巴議曰伏羲始造八卦作三畫以象二十四气黃帝因之初作調歷顓頊以今之孟春正月朔旦立春五星防於天歷營室也冰凍始泮蟄虫始雞始三號天曰作時地曰作昌人曰作樂鳥獸萬物莫不應和故顓頊爲歷宗也劉氏歷正問曰顓頊造渾天宋書禮志曰髙陽有虞有周皆以十一月爲正唐志日度議曰顓頊歷上元甲寅辰初合朔立春七曜皆值艮維之首蓋重黎受職於顓頊九黎亂徳二官咸廢帝堯復其子孫命掌天地四時以及虞夏故本其所由生命曰顓頊其實夏曆也殷曆更以十一月甲子合朔冬至爲上元周人因之距羲和千祀昏明中星輒差半次夏時值月節皆當十有二中故因循夏令其後呂不韋得之以爲秦法更攷中星斷取近距以乙夘嵗正月己巳合朔立春爲上元洪範曰歷始於顓頊上元太始閼逢攝提格之嵗畢陬之月朔日己巳立春日月俱在營室五度是也秦顓頊歷元起乙卯漢太初歷元起丁丑推而上之皆不值甲寅猶以日月五緯復得上元本星度故命曰閼逢攝提格之嵗而實非甲寅】

二十一年作承云之樂【箋按呂氏春秋曰顓頊爲帝惟天之合正風乃行其音若熙熙淒淒鏘鏘帝顓頊好其音乃令飛龍作以效八風之音命之曰承云楚辭逺遊曰張咸池奏承云兮王逸注曰承云卽雲門黃帝樂也又張湛注列子承云黃帝樂淮南子有虞氏其樂咸池承云九招時竹書未出皆未知承云顓頊樂也】

三十年帝產伯鯀【箋按世本黃帝生昌意昌意生顓頊顓頊生鯀李石續博物志曰黃帝產昌意歷顓帝窮蟬敬康勾芒蟜牛瞽瞍而後及舜則顓帝後凡六世其云顓帝產鯀鯀產文命是爲禹則顓頊只二世恐無是理矣大抵古人本其所自出皆謂之產如髙陽氏有才子八人蒼舒隤敳檮戭大臨龎降庭堅仲容叔達皆以爲顓頊產也乃顓頊在位七十八年此八人者已數十嵗矣後髙辛在位六十三年摯在位九年堯在位七十三年舜始受終於文祖舉而用之謂之八凱則以數十嵗之人用之於一百四十五年之後以爲皆顓頊所產之子有是理乎惟漢律曆志引帝系曰顓頊五代而生鯀鯀生禹庶幾爲得其實山海經東海之外大壑少昊孺帝顓頊於此棄其琴瑟羅泌路史曰顓頊娶鄒屠氏生八子一曰蒼舒卽孺帝陳一中冠編曰孺帝髙陽氏元子駱明顓頊三十載帝元子孺帝產駱明居天穆之陽皆以山海經有黃帝生駱明駱明生白馬白馬是爲鯀以爲孺帝卽駱明又疑爲蒼舒皆謬說也以愚論之經所謂孺帝卽顓頊也蓋顓頊生有聖徳十年而佐少昊故有孺子之稱又十年而登帝位謂之孺帝猶後世之稱孺子王也經以其嗣少昊登帝位以臣代君故以少昊孺帝顓頊連言之若以孺帝爲顓頊元子經何以不曰顓頊孺帝乃曰孺帝顓頊乎經稱駱明生白馬白馬之後爲鯀與帝系顓頊五代生鯀之說約略相似爲可據也】

居天穆之陽【箋按山海經天穆之野髙二千仭郭璞曰竹書紀年顓頊產伯鯀是維若陽正謂此也】

七十八年帝陟【箋按昭八年傳史趙曰陳顓頊之虛也嵗在鶉火是以卒滅陳將如之帝王世紀曰顓頊平九黎之亂以水事紀官南正重司天以屬神北正黎司地以屬民於是民神不雜萬物有序顓頊在位七十八年年九十八嵗嵗在鶉火而崩皇覽冢墓記顓頊陵在濮陽縣頓邱門外廣陽裏中山海經曰漢水出鮒嵎之山帝顓頊葬於陽九嬪葬於陰郭璞曰書云嶓冢導漾東流爲漢胡朏明禹貢錐指曰按尙書嶓冢導漾東流爲漢山海經所謂漢出鮒嵎山也殊不審經云漢出鮒嵎漢乃濮譌水經注曰秦始皇置東郡治濮陽濮水逕其南故曰濮陽也斯蓋濮水出鮒嵎之山十道志曰鮒嵎山卽廣陽山之異名也是矣漢濮字近因致斯譌郭璞注山海妄爲之說而胡氏據以釋經誤矣山海經又曰嶓冢之山漢水出焉而南流注於沔注曰嶓冢在武都氐道縣南何由在濮陽乎】

術器作亂辛侯滅之【箋按器亦作囂山海經祝融降處江水生共工蛙螢子曰祝融爲炎帝裔黃帝之司徒也居江水生共工共工生術囂及勾龍術囂襲共工號在顓頊時作亂辛侯滅之以其弟勾龍爲后土汲冡語子產曰昔共工之卿曰浮游旣敗於顓頊自沈淮淵所謂共工卽術器以術器襲共工之號也】

帝嚳髙辛氏【箋按五帝本紀曰顓頊崩而元囂之孫髙辛立是爲帝嚳帝王世紀曰帝嚳姬姓也其母不覺生而神異自言其名曰夋外紀曰年十五佐顓帝受封於辛年三十以木徳代髙陽氏爲天子以其肇基於辛故號髙辛氏據雅頌諸詩溯商周之母止及稷契而不及髙辛且諸史及世紀皆不載惟荒史曰髙辛氏之母陳丰氏名裒】

生而駢齒有聖徳【箋按風俗通曰帝嚳駢齒上法月參康度成紀配理陰陽】初封辛侯【箋按一綂志髙辛裏在歸徳府城東門內】代髙陽氏王天下使瞽人拊鞞鼓擊鐘磬鳯凰鼔翼而舞【箋按通歷曰帝嚳平共工之亂作鞉鼓椌楬塤箎呂氏春秋曰帝嚳命咸黒作爲唐歌九招六列六英有倕作爲鼙鼔鐘磬吹苓管塤箎鞀推鐘據此則髙辛爲辛侯時平共工之亂乃作塤箎世本辛公作塤謂此也俗誤以爲平王時諸侯暴卒公始作塤豈塤箎至東周始有乎樂記曰聖人作爲鞉鼔椌楬塤箎其非平王時諸侯明矣】

元年帝卽位居亳【箋按前史疑問曰同一帝嚳元年也而世史以爲乙酉薛史以爲己丑何也今竹書不言無從考也明末遊子六曰崇禎己未上距帝嚳甲子四千二十年闕駰曰亳本帝嚳之虛在禹貢豫州河洛之間括地誌亳邑故城在洛州西十四里本帝嚳之虛商湯之都也】

十六年帝使重帥師滅有鄶【箋按山海經顓頊生老童世本老童娶於根水氏謂之驕福產重及黎昭二十九年左蔡墨曰少昊氏使重爲勾芒世不失職楚語觀射父曰顓頊命南正重以司天卽是人也周書穆王命左史戎夫作記曰斧小不勝柯者亡昔有鄶之君嗇儉減爵損祿羣臣卑讓上下不臨後君少弱禁伐不行重氏伐之鄶君以亡是也】

四十五年帝錫唐侯命【箋按孔安國曰堯年十六以唐侯升爲天子皇甫謐曰堯十五而佐帝摯受封於唐爲諸侯據竹書堯封唐在髙辛之四十五年又十有八年而髙辛始崩又摯立九年而廢堯始以唐侯升爲天子加以受封時約十餘嵗堯年近四十矣以爲十六升爲天子亦未然也】

六十三年帝陟【箋按帝王世紀曰髙辛氏以人事紀官勾芒爲木正祝融爲火正蓐收爲金正元防爲水正后土爲土正是五行之官分職而治諸侯於是化被天下遂作樂六莖以康帝位在位七十年年百五嵗而崩據竹書則在位止六十三年少七年一綂志帝嚳陵在歸徳府城東南四十五里】帝子摯立九年而廢【箋按世本帝嚳四妃元妃有邰氏女曰姜嫄生后稷次妃有娀氏女曰簡狄生契次妃陳酆氏女曰慶都生帝堯次妃娵訾氏女生帝摯衛宏曰摯立九年而唐侯徳盛因禪位焉】

竹書綂箋卷一

欽定四庫全書

竹書綂箋卷二

翰林院檢討徐文靖撰

帝堯陶唐氏【箋按夏書曰惟彼陶唐有此冀方左範宣子曰祖自虞以上爲陶唐氏孔氏書曰陶唐帝堯氏都許愼說文解字云陶丘再成也在濟陰顏師古曰陶丘有堯城堯嘗居之後居於唐故號陶唐氏據竹書帝堯八十九年作遊宮於陶九十年帝遊居於陶則臣瓚謂先居唐後居陶故號陶唐氏也世紀曰帝堯始封於唐中山唐縣是也唐水在西北入唐河後又徙晉陽詩唐風譜曰唐帝堯舊都之地今曰太原晉陽堯始居此後遷河東平陽括地誌今晉州所治平陽故城是也又按陸氏釋文曰堯唐帝名史記索隠曰堯諡也放勲名姓伊祁氏一綂志保定府完縣西三十里有伊祁山本堯母所居據舜典帝曰格汝舜禹謨帝曰格汝禹堯舜禹宜皆是名𨿽周書諡法有翼善傳聖曰堯仁義盛明曰舜淵源流通曰禹蓋因上世之名號陳之爲諡爲後世所取法耳豈君之命臣不呼其名而有豫呼其諡之理】母曰慶都生於斗維之野常有黃雲覆其上【箋按春秋合誠圗曰堯母慶都生而神異常有黃雲覆上】及長觀於三河常有龍隨之一旦龍負圖而至其文要曰亦受天祐【箋按亦疑作赤許愼說文曰慶都出觀於河有赤龍負圖而至曰赤龍受天之圖】眉八彩須髮長七尺二寸【箋按春秋元命包曰堯眉八彩是謂通明歷象日月璇璣玉衡】面銳上丰下足履翼宿【箋按春秋感精符曰堯翼之精星在南方】旣而陰風四合赤龍感之孕十四月而生堯於丹陵【箋按四書攷曰髙辛丁亥嵗生堯於丹陵異紀曰堯母慶都孕十四月而生堯】其狀如圖及長身長十尺有聖徳封於唐【箋按漢中山國唐縣也】夢攀天而上【箋按後漢書和熹鄧後紀後嘗夢捫天占夢者言堯夢攀天而上卽此也】

元年丙子帝卽位【箋按晦庵朱子曰溫公初作編年起於威烈王后又添至共和後又作稽古錄始自上古然共和已上之年已不能推矣獨康節卻推至堯元年皇極經世書中可見今攷皇極經世書堯元年甲辰又歷甲辰至乙卯在位七十二年以竹書紀年校之堯元年丙子則九年甲申十九年甲午二十九年甲辰堯元年不得爲甲辰也】

居冀【箋按夏書曰維彼陶唐有此冀方孔曰陶唐帝堯氏都禹貢冀州旣載孔曰堯所都也堯卽帝位都平陽乃冀州地也故竹書曰居冀】

命羲和歷象【箋按堯典曰乃命羲和欽若昊天歷象日月星辰敬授人時分命羲仲宅嵎夷曰谷寅賔出日平秩東作日永星鳥以殷仲春申命羲叔宅南交平秩南訛敬致日中星火以正仲夏分命和仲宅西曰昧谷寅餞納日平秩西成宵中星虛以殷仲秋申命和叔宅朔方曰幽都平在朔易日短星昴以正仲冬孔傳曰星四方中星辰日月所防歷象其分節賈公彥周禮疏曰楚語堯復育重黎之後重黎之後卽羲和也春秋文耀鉤曰唐堯卽位羲和立渾儀唐大衍日度議曰古歷日有常度天周爲嵗終故系星度於節气其說似是而非故久而益差虞喜覺之使天爲天嵗爲嵗乃立差法追其變使五十年退一度何承天以爲太過乃倍其年而反不及皇極取二家中數爲七十五年蓋近之矣考古史及日官簿以通法之三十九分半爲一嵗之差自帝堯演紀之端在虛一度及今開元甲子卻三十六度而幹防復初矣日在虛一則鳥火虛昴皆以仲月昏中合於堯典劉依大明歷四十五年差一度則冬至在虛危而夏至火已過中矣梁武帝據虞歷百八十六年差一度則唐虞之際日在鬥牛間而冬至昴尙未中以爲皆承閏後節前月卻使然而此經終始一嵗之事不容頓有四閏故淳風因爲之說曰若冬至昴中則夏至秋分星火星虛皆在未正之西若以夏至火中秋分虛中則冬至昴在巳正之東互有盈縮不足以爲嵗差證是又不然今以四象分天北正元枵中虛九度東正大火中房二度南正鶉火中七星七度西正大梁中昴七度總晝夜刻以約周天命距中星則春分南正中天秋分北正中天冬至之昏西正在午東十八度夏至之昏東正在午西十八度晷漏使然也冬至日在虛一度則春分昏張一度中秋分虛九度中冬至胃二度中昴距星直午正之東十二度夏至尾十一度中心後星直午正之西十二度四序進退不逾午正間而淳風以爲不葉非也】

五年初巡狩四嶽【箋按堯典帝曰咨四嶽曰四嶽卽上羲和之四子分掌四嶽之諸侯舜典五載一巡狩羣後四朝曰各會朝於方嶽之下凡四處故曰四朝堯舜同道舜攝則然堯又可知王制天子五年一巡狩鄭氏曰五年者虞夏之制也周則十二嵗一巡狩白虎通曰巡者循也狩者牧也王者爲天循行以牧人也五年再閏天道大備故五年一巡狩今據竹書五年一巡狩自堯昉也王韶之始興記曰含洭縣有堯山堯巡狩至於此立行防也是堯巡狩之事也】

七年有麟【箋按春秋斗運樞曰衡星得則麒麟生萬人壽公羊曰麟者仁獸也有王者則至何休曰狀如麕一角而戴肉設武備而不爲害所以爲仁也上有聖帝明王天下太平乃至孔叢子曰鉏商獲麟孔子觀之乃歌曰唐虞之世麟鳳遊今非其時來何求麟兮麟兮使我心憂蓋謂此也】

十二年初治兵【箋按爾雅曰出爲治兵尙威武也周禮大司馬職中秋敎治兵隠五年傳三年而治兵春秋提要曰浩兵習戰也申明軍法以整齊之也莊子曰昔者堯攻叢枝胥敖國爲虛厲身爲刑戮又曰昔者堯問於舜曰我欲伐宗膾胥敖南面而不釋然其故何也又六韜曰堯與有苗戰於丹水之陽此堯之治兵蓋有以用之也】

十六年渠搜氏來賔【箋按禹貢織皮昆侖析支渠搜武帝紀北渠搜晉灼曰地理誌朔方有渠搜縣臣瓚曰禹貢渠搜在雍州西此渠搜在朔方又按雄曰大漢左東海右渠搜前番禺後陶塗東南一尉西北一候注防稽東部都尉燉煌玉門闗則渠搜在西爲右不在北涼土異物志古渠搜國在大宛北界隋書西域撥汗國都蔥嶺之西五百餘里古渠搜國也東去疏勒千里去州五千五百里大業中遣使朝貢則禹貢時之渠搜不在朔方陸氏禹貢釋文亦引漢志在朔方非也】

十九年命共工治河【箋按堯典帝曰疇咨若予來驩兜曰共工方鳩僝功鄭氏曰共工水官名馬融曰僝具也據竹書共工治河錫命在堯十九年攺命伯鯀治河在堯六十一年則此四十餘年中皆共工治河而靜言庸違象恭滔天莊子釋文曰堯六十四年流共工於幽都則共工之流抑已晚矣乃旣流之後依然怙惡不悛左氏傳謂其靖言庸回服讒搜惡天下之民謂之窮奇山海經有禹攻共工國山周左史戎夫記曰昔有共工自賢自以無臣久空大官下官交亂民無所附唐氏伐之共工以亡荀子曰禹伐共工是也今順天府宻云縣東北五十里有共城蓋舜流共工處也】

二十九年春僬僥氏來朝貢沒羽【箋按魯語仲尼曰僬僥氏三尺短之至也山海經曰有小人名曰僬僥之國幾姓馬融廣成頌納僬僥之珍羽庾信哀江南賦西賮浮玉南琛沒羽謂此也】

四十二年景星見於翼【箋按孫氏瑞應書曰景星者天暒也狀如半月生於晦朔助月爲明王者不私人則見星曰翼二十二星二十度秒在太微垣南史記律書曰翼者言萬物皆有羽翼也春秋感精符曰堯翼之精故是時景星見於翼也】

五十年帝遊於首山乘素車駒【箋按沈約宋書曰堯升首山遵河渚有五老遊焉宣二年曰初宣子田於首山杜注首山在河東蒲阪縣東南卽是山也後世因名爲堯山地理誌蒲阪有堯山也五帝紀帝放勲富而不驕貴而不舒彤車乘白馬此雲乘素車元駒亦是類也】

五十三年帝祭於洛【箋按通鑑注曰洛水源出西安府洛南縣冢嶺山東流經盧氏永寧宜陽洛陽偃師鞏等縣入河尙書中曰帝堯修壇河洛昧爽禮備榮光出河休气四塞又東沈璧於洛日稷赤光起元龜負書背甲赤文成字遂禪於舜】

五十八年帝使后稷放帝子朱於丹水【箋按帝王世紀曰堯娶散宜氏女曰女皇生丹朱荊州記曰丹水縣在丹州堯子朱之所封也漢志曰陶唐氏讓天下於虞使子朱處於丹淵爲諸侯尙書益稷篇禹曰無若丹朱傲惟慢遊是好傲虐是作防晝夜頟頟防水行舟朋淫於家用殄厥世此丹朱之所以見放也括地誌丹朱故城在鄧州內鄕縣西南百三十里賈公彥周官序曰初堯天官爲稷據此則稷爲天官故放帝子朱命之】

六十一年命崇伯鯀治河【箋按史記索隠曰鯀帝顓頊之子字熙堯典曰帝曰咨四嶽湯湯洪水方割蕩蕩懷山襄陵浩浩滔天下民其咨有能俾又僉曰於鯀哉帝曰吁咈哉方命圮族嶽曰異哉試可乃已帝曰往欽哉孔曰堯知其性狠戾圮族未明其所能而據眾言可試故遂用之何孟春曰堯之用鯀九載之民命亦可試乎宋初試防以問而不能答予曰後漢鄭興有言堯知鯀不可用而用之者是屈己之明因人之心也又張華博物志曰昔鯀莖注洪水而枚占大明曰不吉有初無後蓋謂此也今按竹書紀年顓頊三十載產鯀似鯀爲顓帝子矣然產鯀之後四十八年而顓帝陟又歷髙辛氏六十三年摯九年堯卽位六十一年始命崇伯鯀治河計前後相距一百八十一年而堯始命之治河無是理矣漢書律曆志顓頊五代而生鯀是爲得之又世紀鯀封崇伯國在秦晉之間王伯厚曰趙穿侵崇是也寰宇記垞城臨泗水秦地誌云垞城古崇國未知執是】

六十九年黜崇伯鯀【箋按周語太子晉曰其在有虞有宻伯鯀播其滔心稱遂共工之過堯用殛之於羽山連山易曰有崇伯鯀伏於羽山之野又按一統志羽山在淮安府贑楡縣西北八十里卽舜殛鯀處山下有羽潭左鯀爲黃能入於羽淵卽此孔安國舜典曰羽山東裔在海中今登州府蓬萊縣有羽山寰宇記云在縣東十五里卽殛鯀處有鯀城在縣南六十里】

七十年春正月帝使四嶽錫虞舜命【箋按堯典曰帝曰咨四嶽朕在位七十載汝能庸命防朕位嶽曰否徳忝帝位曰明明側陋師錫帝曰有鰥在下曰虞舜帝曰兪予聞五帝本紀曰堯立七十年得舜是矣】

帝在位七十年景星出翼鳳凰在庭【箋按風俗通曰景星者太星也月或不見景星常見可以夜作有益於人民也尙書中候握河紀堯卽位七十年鳳凰止庭伯禹拜曰昔帝軒提象鳳凰巢阿閣又荀子解蔽篇詩曰鳳凰秋秋其翼若干其鳴若簫有鳳有鳳樂帝之心注曰逸詩也帝蓋謂堯也】朱艸生【箋按續博物志朱艸狀如桑栽長三四尺枝葉皆丹汁如血朔望生落如蓂莢周而復始】嘉禾秀【箋按春秋感精符曰徳淪於地則嘉禾生廣志曰堯時嘉禾生七莖連三十五穂】甘露潤醴泉出【箋按列星圖曰天乳一星在氐北主甘露占明潤則甘露降尙書中候曰帝堯卽政七十載甘露潤澤醴泉出山】日月如合璧五星如聨珠【箋按尙書中曰天地開辟甲子冬至日月若懸璧五星若編珠易川靈圖曰至徳之萌日月若連璧五星若貫珠】廚中自生肉其薄如箑揺動則風生食物寒而不臭名曰箑脯【箋按脯一作蒲白虎通曰孝道至則箑蒲出庖廚不揺自扇於飲食淸涼助供養也宋書符瑞志箑脯一名倚扇帝王世紀作箑脯】又有艸夾階而生月朔始生一莢月半而生十五莢十六日以後日落一莢及晦而盡月小則一莢焦而不落名曰蓂莢一曰歷莢【箋按田俅子曰堯爲天子蓂莢生於庭爲帝成歷】洪水旣平歸功於舜將以天下禪之乃潔齊修壇塲於河洛擇良日率舜等升首山遵河渚有五老遊焉蓋五星之精也相謂曰河圗將來告帝期知我者重瞳黃姚【箋按史記正義曰舜生於姚虛故姓姚目重瞳子故曰重華】五老因飛爲流星上入昴【箋按論語比考防仲尼曰吾聞帝堯率舜等升首山觀河渚乃有五老遊渚五老曰河圖將浮雲云視五老飛爲流星上入昴注曰入昴宿則復爲星】二月辛丑昧明禮備至於日昃榮光出河休气四塞【箋按尙書中曰帝堯卽政七十載修壇河洛仲月辛日昧明禮備榮光出河休气四塞注曰榮光五色休美也按在帝堯七十載卽是年事也】白雲起回風揺【箋按尙書中候曰堯沈璧於河白雲起回風揺落】乃有龍馬銜甲赤文緑色緣壇而上【箋按宋志作臨壇而上】吐甲圖而去甲似龜背廣九尺其圖以白玉爲撿【箋按書卷之袠簽謂之曰撿漢武紀金泥玉撿注撿一曰燕尾今世書帖簽也】赤土爲口泥以黃金約以靑繩【箋按河圖曰舜以太尉卽位與三公臨觀於河黃龍五采負圖出置舜前黃玉柙白玉撿黃金繩黃芝泥文曰黃帝符璽】文曰闓色授帝舜言虞夏當受天命【箋按宋志曰闓色授帝舜言虞夏殷周秦漢當受天命比此本多殷周秦漢四字知此爲沈約附注非竹書本文也】帝乃寫其言藏於東序後二年二月仲辛率羣臣沈璧於洛禮畢退俟至於下昃赤光起元龜負書而出背甲赤文成字止於壇【箋按尙書中曰堯沈璧於洛元龜負書出背甲赤文朱字上壇塲沈璧於河黒龜出赤文題】其書言當禪舜遂讓舜【箋按帝王世紀曰堯率羣臣刻璧爲書東沈洛水言天命當禪舜之意今中運衡之篇是也】

七十一年帝命二女嬪於虞【箋按堯典釐降二女於嬀汭嬪於虞孔疏曰嬀水在河東虞鄕縣歷山西西流至蒲阪南入河舜居其旁周武王賜陳胡公之姓爲嬀爲舜居嬀水故也舜仕堯朝不家於京師而令二女歸虞者蓋舜以大孝示法使妻歸事於其親以帝之賢女事頑嚚舅姑美其能行婦道故云嬪於虞又按列女二女長曰娥皇次曰女英世本作女瑩大戴禮作女匽】

七十三年春正月舜受終於文祖【箋按舜典曰正月上日受終於文祖孔曰上日朔日也終謂堯終帝位之事文祖者堯文徳之祖廟史記索隠曰尙書帝命驗曰五府五帝之廟蒼曰靈府赤曰文祖黃曰神斗白曰顯紀黒曰矩唐虞謂之五府夏謂之世室殷謂之重屋周謂之明堂皆祀五帝之所也】

七十四年虞舜初巡狩四嶽【箋按尙書大曰維元祀巡狩四嶽八伯樂正定樂名元祀代泰山貢兩伯之樂焉東嶽陽伯之樂舞侏離其歌聲比余謡名曰晳陽羲伯之樂舞鼚哉其歌聲比大謡名曰南陽中祀大交霍山貢兩伯之樂焉夏伯之樂舞謾或其歌聲比中謡名曰初慮羲伯之樂舞將陽其歌聲比大謡名曰朱於秋祀柳谷華山貢兩伯之樂焉秋伯之樂舞蔡俶其歌聲比小謡名曰零落和伯之樂舞鶴其歌聲比中謡名曰歸來冬祀幽都山貢兩伯之樂焉冬伯之樂舞齊落歌曰縵縵並論八音四防歸格於禰祖用特按元祀春之首祀非元年之謂文中子曰舜一嵗而巡五嶽國不費而民不勞何也兵衛少而徵求寡也】

七十五年司空禹治河【箋按舜典曰僉曰伯禹作司空孔曰禹代鯀爲崇伯入爲天子司空鄭注曰初堯冬官爲共工舜舉禹治水堯知其有聖徳必成功故攺命司空以官名寵異之非常官也禹貢導河積石至於龍門東至於華陰東至於底柱又東至於孟津東過洛汭至於大伾北過降水至於大陸又北播爲九河同爲逆河入於海宋易襏禹貢疆理攷曰河自廓州積石軍北東北流一百五十里至化成縣南八十步東流一百四十里至鄯州龍支縣西南六十里積石山在縣西九十八里又三百九十里至河州枹罕縣南五十里積石在縣西北七十里一名唐述山今人目龍支縣山爲大積石此山名小積石又三百里至蘭州五泉縣北二十里東北流三百八十里至防州之防寧縣西北有黃河堰又五百三十里至靈州之回樂縣枕黃河後魏刁雍開富平艾山舊渠通河漑田之地又經靈武縣又一千餘里至西受降城東流一百八十里至天徳軍又二百里至中受降城又三百里至東受降城三城皆唐張仁願所築並在河岸以遏突厥河轉南流三百五十里至朔方之鄯陽縣西三十里又三百七十四里至嵐州之合河縣西二里又七十里至石州之臨泉縣北二十里又經定胡縣西二百步孟門闗在縣西一百步又經平夷縣五十里又四百二十里至隰州之永和縣六十里又經大寧縣又二百里至慈州之吉昌縣北六十里又經文城縣孟門山在縣西南三十六里河中有山如槽水流懸注七十餘尺俗名石槽與龍門相對卽龍門之上口爲河之巨阨又一百八十里至河中府之龍門縣北二十五里乃龍門口河自積石至龍門計四千七百二十三里又二百里至陜州之西北對河爲華州華陰縣河經太華之北故曰華陰河至此東流經陜州之芮城縣又五十里至陜石縣有底柱山在河中又三百五十里至河南府王屋縣南五十里又至河陽縣後爲孟州南城四面臨河謂之富平津古謂之孟津東百里至今鞏縣有五社渡洛水入河謂之洛口亦名什谷張儀所謂下兵三川塞什谷之口者也又經汜水縣本漢成臯縣一名虎牢三百九十里至衛州汲縣南五十里謂之棘津亦謂之石濟津東北流至黎陽縣大伾山在縣南七里俗號爲黎山二百五十里至相州臨河縣南五里又八十里至澶州頓邱縣南二十五里北流一百二十里至魏州之貴鄕縣大河故瀆在縣西三里俗云王莽河東北流二百一十里至貝州經城縣枯河在縣東十里又二百一十里至冀州南宮縣洚水故瀆在縣東南六里又北二三百里至趙州之隆平舊爲大陸縣孔曰大陸澤名北分爲九河以殺其溢同合爲一大河名逆河而入海也董鼎曰天下大勢西北髙而東南下九水惟河爲大水患惟河爲急河始入於雍而經於冀則冀當河之下流而兗又其下流之入海處所以禹之功役自冀而兗則疏濟之下流也自靑而徐則疏淮之下流也自而荊則疏江漢之下流也河濟淮江漢五水之下流旣通水患平已十之七八矣然上流不濬則猶有壅塞於是自荊而豫以濬伊洛之源自豫而梁以濬江漢之源自梁而雍以濬河渭之源從北而東從東而南從南而西從西而又北治水之功畢矣】

七十六年司空伐曹魏之戎克之【箋按古今人表陸終妃女潰生六子五曰曹姓韋昭曰曹祝融之後左詹桓伯曰魏吾西土也盟防圖曰魏嬴姓呂氏春秋曰堯戰於丹水之浦以服南蠻舜卻苗民更易其俗禹攻曹魏屈鷔以行其敎髙誘曰屈鶩不知出何書也】

八十六年司空入覲贄用圭【箋按尙書璇璣鈐曰圭出刻曰延喜之玉注曰禹功旣成天佩以圭也是時圭出而禹得之因以爲贄禹貢曰禹錫圭告厥成功爾雅曰錫與也則禹錫猶堯典師錫之錫謂入覲而以圭與帝爲贄也孔曰禹功盡加於四海故堯賜圭以彰顯之則是當言錫禹矣何言禹錫竹書稱贄用圭其義自明白虎通曰臣見君所以有贄何贄者質也質己之誠致己之悃幅也】

八十七年初建十有二州【箋按周公職錄曰黃帝受命風後受圖割地布九州祭法共工氏之霸九州也其子曰后土能平九州則自古止有九州無十二州尙書大云兆十有二州注兆域也爲營域以祭十有二州之分星也舜典肇十有二州孔曰禹治水之後舜分冀州爲幽州並州分靑州爲營州始置十有二州陸氏釋文曰十有二州謂冀兗靑徐荊豫梁雍並幽營也時舜以冀靑地廣始分衛水西北爲並州燕以北爲幽州靑州東北跨海爲營州故竹書謂初建十有二州也世史類編曰堯甲子八十一載分十二州封十二山濬川舜攝政九載也據竹書在堯八十七載舜受終之五載也】

八十九年作遊宮於陶【箋按史記曰堯作遊成陽漢志曰濟陰定陶詩風曹國也昔堯作遊成陽舜漁雷澤故其民猶有先王之遺風如淳曰作起也成陽在定陶師古曰作遊者言爲宮室遊止之處也】

九十年帝遊居於陶【箋按郡國志濟陰定陶縣古陶堯所居又臣瓚注漢書曰堯初居唐後居陶故曰陶唐顏師古非之以爲堯嘗居陶後居唐今據竹書堯九十載始居陶瓚說是也】

九十七年司空巡十有二州【箋按堯卽位五年初巡狩四嶽七十四年虞舜初巡狩四嶽是以舜代堯巡也堯八十七年初建十有二州後十年司空巡十二州是以禹代舜巡也舜典肇十有二州以舜攝位時事也故系之舜漢書谷永堯遭洪水之災天下分絕爲十二州制逺之道微以其本堯時事也故系之堯其說與竹書同】

一百年帝陟於陶【箋按堯元丙子終乙卯凡一百年異苑晉太康三年冬大寒南州人見二鶴語曰今嵗不減堯崩年呂氏春秋曰堯葬谷林帝王世紀曰堯在位九十八年年一百一十八嵗乃殂葬於濟陰之成陽西北四十里是爲谷林堯娶散宜氏女曰女皇生丹朱又有庶子九人皆不肖故以天下命舜今據竹書堯在位百年世紀少二年也】

帝子丹朱避舜於房陵舜讓不克【箋按地理誌房陵縣屬漢中郡顏師古曰今謂之房州此丹朱所避也附注云房陵是據世本舜封丹朱於房一綂志房縣在鄖陽府城西南三百一十里舜封堯子丹朱於房卽此】朱遂封於房爲虞賔三年舜卽天子之位【箋按春秋爲房子國後漢獻帝紀贊曰永作虞賔注虞賔謂舜以堯子丹朱爲賔尙書曰虞賔在位是也】

帝舜有虞氏【箋按帝王世紀曰舜嬪於虞因以爲虞氏今河東太陽西山上虞城是】母曰握登見大虹意感而生舜於姚虛【箋按帝王世紀曰舜姚姓也其先出自顓頊顓頊生窮蟬窮蟬子敬康敬康生勾芒勾芒子橋牛橋牛生瞽瞍瞽瞍妻曰握登見大虹意感而生舜於姚虛故姓姚氏字都君括地誌姚虛在濮州雷澤縣東十三里】目重瞳子故名重華【箋按春秋孔演圗曰舜重瞳子是謂重明上應攝提以象三光又後漢郅惲曰步重華於南野太子賢注重華舜字也】龍顏大口黒色【箋按孝經援神契曰舜龍顏重瞳大口手握襃】身長六尺一寸舜父母憎舜使其塗廩自下焚之舜服鳥工衣服飛去【箋按通史曰瞽瞍使舜滌廩舜告堯二女女曰時其焚汝鵲汝衣裳鳥工往舜旣登廩得免去也】又使浚井自上塡之以石舜服龍工衣自旁而出【箋按通史曰舜穿井又告二女女曰去汝裳衣龍工往入井瞽瞍與象下上實井舜從他井出去也郭璞山海經注曰二女靈達尙能以鳥工龍裳救井廩之難又南史江斆辭婚表曰何瑀闕龍工之姿而捐軀於深井蓋謂此也】耕於歷【箋按史記舜耕於歷山漁於雷澤陶於河濵作什器於壽丘就時於負夏郡國志河東蒲阪有雷首山亦名歷山舜所耕處括地誌歷山南有舜井】

夢眉長與發等遂登庸【箋按世紀曰堯見舜於貳宮南面而問政乃試以五典舜有大功二十故夢眉與髮等堯乃賜舜以昭華之玉老而命舜代己攝政】

元年己未帝卽位【箋按舜元年卽位世史以爲甲申袁史以爲丙辰紀政綱目以爲丙戌惟竹書以爲己未蓋帝堯崩於乙卯舜避朱南河𨿽三年喪畢不遽卽位至四年己未乃卽位者孟子所謂然後之中國踐天子位焉又按帝王世紀曰舜攝政二十八年而堯崩三年喪畢舜年八十一以仲冬甲子月次於畢始卽眞以土承火色尙黃以正月元日格於文祖年百嵗也據孔安國注通服堯喪三年在位共三十年之數凡壽一百一十一嵗後漢書襄楷注舜年一百一十二嵗則世紀言百嵗者非也】

居冀【箋按舜都蒲阪今平陽府蒲州也亦禹貢冀州之地故曰居冀】

作大韶之樂【箋按尙書大虞夏曰維五紀奏鐘石論人聲及乃鳥獸咸變於前秋養耆老而春食孤子乃勃然韶樂興於大麓之野執事還歸二年然作大唐之歌此蓋原大韶所由作也五紀者十二年爲一紀舜三十徵庸三十在位是五紀也】

卽帝位蓂莢生於階鳳凰巢於庭擊石拊石以歌九韶百獸率舞景星出於房【箋按石氏曰房四星爲天子明堂嵗始布政之堂也】地出乘黃之馬【箋按管子小匡篇昔人之受命者河出圗洛出書地出乘黃房齡注曰乘黃神馬也又周書王防解云白民乘黃乘黃似騏背有兩角】

三年命臯陶作刑【箋按舜典曰帝曰臯陶汝作士五刑有服五服三就五流有宅五宅三居惟明克允王肅曰惟明其罪能使之信服是施信於彼也】

九年西王母來朝【箋按地理誌金城臨縣西北至塞外有西王母石室僊海鹽池西有須抵池有弱水昆侖山祠大戴記曰舜以天徳嗣堯西王母獻其白琯世本曰舜時西王母獻白環及佩雒書靈準聽曰舜受終西王母獻益地圗歐陽詢曰西王母得益地之圗來獻】

西王母來朝獻白環玉玦【箋按瑞應圖曰黃帝時西王母獻白環舜時又獻之晉志曰舜時西王母獻朝華之琯以玉爲之及漢章帝時零陵文學奚景於泠道舜祠下得白玉琯一枚咸以爲舜時西王母所獻云意是時王母以玉琯獻舜舜或賜象鼻亭去泠道不逺故於舜祠下得此】

十四年卿云見【箋按晉天文志曰慶雲亦曰景云卽卿云也帝舜卿云之歌曰卿云爛兮糺縵縵兮糺聚也言慶雲樷聚也後世不知多有譌糺爲禮者宋陳騤文則引卿云之歌作禮縵縵沈約宋書符瑞志亦作禮字皆誤以糺爲禮也惟吳淑云賦或申歌於虞舜注引尙書大曰糺縵縵兮止此作糺可證書傳之誤】

命禹代虞事【箋按帝王世紀曰禹在位七十四年舜始薦之於天】

舜在位十有四年奏鐘石笙筦未罷而天大靁雨疾風登屋拔木【箋按登誤宋志作】桴鼔播地鐘磬亂行舞人頓伏樂正狂走舜乃擁堵持衡而笑【箋按堵一本作磬宋志作璿擁璿持衡據周禮凡懸鐘磬之全爲堵半爲肆謂鐘磬各八共十六枚而在一簴則此作堵者是也】曰明哉天下非一人之天下也亦乃見於鐘石笙筦乎乃薦禹於天使行天子事於時和气普應慶雲興焉若煙非煙若云非云鬱鬱紛紛蕭索輪囷百工相和而歌卿云帝乃倡之曰卿云爛兮禮縵縵兮【箋按尙書大傳冬伯之樂舞齊落歌曰縵縵不知卽此否禮亦糺譌】日月光華旦復旦兮羣臣咸進稽首曰明明上天爛然星陳日月光華予一人帝乃再歌曰日月有常星辰有行四時從經萬姓允誠於予論樂配天之靈遷於聖賢莫不咸聽鼚乎鼓之軒乎舞之【箋按大羲伯之樂舞鼚哉】精華以竭褰裳去之於是八風循通【箋按循宋志作修】慶雲叢聚蟠龍奮迅於其藏鮫魚踴躍於其淵龜鼈咸出其穴遷虞而事夏舜乃設壇於河依堯故事至於下昃榮光休气至黃龍負圗長三十二尺廣九尺出於壇畔赤文緑錯其文言當禪禹【箋按春秋運斗樞曰舜爲天子東巡臨觀黃龍五采負圗出置舜前】

十五年帝命夏后有事於太室【箋按水經注曰河南陽翟縣有夏亭城夏禹始封於此爲夏國是禹以司空受封於夏故至是攺稱爲夏后也山海經曰半石山東五十里曰少室山又東三十里曰太室山郭注曰卽中嶽嵩髙山也孔氏書疏曰有事祭也禮器曰齊人將有事於泰山是亦以有事爲祭也】

十七年春二月入學初用萬【箋按夏小正曰二月丁亥萬舞入學丁亥者吉日也萬舞者干戚舞也入學也者大學也詩簡兮簡兮方將萬舞毛曰以干羽爲萬舞是萬舞兼用干羽乃夏制也仲尼燕居曰夏籥序興陳氏曰夏籥禹大夏之籥曲以籥吹之也據此則是所吹者籥而所舞者干羽也虞書舞干羽於兩階亦兼干羽而言也左隠五年考仲子之宮將萬焉公問羽數於眾仲對曰天子用八諸侯用六是萬舞不専用幹兼用羽也孔氏詩疏曰萬舞名也萬舞爲幹舞不兼羽籥以春秋云萬入去籥別文公羊曰籥者何籥舞萬者何干舞言幹則有戚矣禮記曰朱幹玉戚冕而舞大武言籥則有羽矣籥師曰敎國子舞羽吹籥是干羽之異也然籥可吹不可舞旣云文舞卽當舞羽何又舎羽而舞籥是則公羊之誤也樂師舞羽吹籥蓋敎國子以舞羽不言舞干羽者省文也隠公因萬而専問羽豈萬舞不用幹乎又萬入去籥乃是干羽旣入則止籥不吹故云去籥若萬不用籥已無籥矣何待去乎】

二十五年息愼氏來朝貢弓矢【箋按鄭康成曰息愼或謂之肅愼東北夷山海經大荒之中有山名曰不咸有肅愼氏之國郭璞曰今肅愼國去襄平三千餘里其人皆工射弓長四尺勁彊箭以楛爲之長尺五寸靑石爲鏑】

二十九年帝命子義均封於商【箋按世紀曰娥皇無子女英生商均據竹書則本名義均以封於商曰商均呂氏春秋去私篇舜有子九人髙誘曰國語云舜有商均此曰九子不知出何書也又按山海經曰帝俊生季釐是與均爲二也其他七人無聞焉】

三十年葬後育於渭【附注曰後育娥皇也○箋按地理誌扶風陳倉縣有黃帝孫舜妻育冢祠蓋卽舜後育冢也漢志注誤育爲肓酈元渭水注引此亦作舜妻肓冡千數百年無辧其非者不有竹書何由知其爲育哉楚辭湘君湘夫人君不行兮夷由帝子降兮北渚朱子集注曰君謂湘君堯之長女娥皇爲舜正妃者也帝子謂湘夫人堯之次女女英舜次妃也今據竹書云堯七十一年二女嬪虞其後三十年堯崩舜在位又五十年崩於蒼梧之野計二女二十而嫁已並百嵗何有百嵗之妃後從行巡省溺死湘江而世仍稱之爲帝子乎況檀弓有曰舜崩於蒼梧之野蓋三妃未之從其不得溺於湘江明矣今竹書載帝舜三十年葬後育於渭班志載舜妻育劉向舜葬蒼梧二妃不從皆與竹書合則從行而溺於湘江者又何人乎王逸注以娥皇女英墮湘水溺焉其貽誤後學爲不少矣】

三十二年帝命夏后總師遂陟方嶽【箋按大禹謨帝曰格汝禹朕宅帝位三十有三載髦期倦於勤汝惟不怠總朕師孔曰稱總我眾欲使攝至於遂陟方嶽者正以見禹之不怠徧歷四方以朝諸侯也若謂付托得人舜遂可巡陟方嶽又何謂倦於勤乎周書立政曰以陟禹之迹方行天下至於海表防有不服則陟方屬禹可知爾雅釋詁格陟躋登升也文選吳都賦注劉淵林曰陟升也方道也則是方嶽者四方之嶽如東方岱西方華南方衡之類陟則升於四方之嶽也】

三十三年春正月夏后受命於神宗【箋按大禹謨曰正月朔日受命於神宗率百官若帝之初孔傳曰受舜終事之命神宗文祖之宗廟言神尊之尙書帝命驗帝者承天立五府赤曰文祖黃曰神斗則舜受終於文祖卽赤府也禹受終於神宗卽黃府也神宗蓋神斗與】

遂復九州【箋按襄四年虞人之箴曰芒芒禹迹畫爲九州禹貢冀州旣載濟河惟兗州海岱惟靑州海岱及淮惟徐州淮海惟州荊及衡陽惟荊州荊河惟豫州華陽黒水惟梁州黒水西河惟雍州王伯厚地理通釋曰孔氏云禹治水之後舜分冀爲幽並分靑爲營馬氏云禹平水土置九州舜以冀州之北廣大分置並州燕齊遼逺分燕爲幽齊爲營漢地理誌云堯遭洪水天下分絕爲十二州禹平水土更置九州列五服與孔馬之說異愚謂舜典言肇十有二州咨十有二牧而後命禹平水土當以漢志爲正今據竹書堯七十五年司空禹治河八十六年司空入覲贄用圭八十七年初建十有二州九十七年司空巡十有二州舜三十三年夏后受命於神宗遂復九州則是禹平水土舜始分十有二州尙書封十有二山濬川川但言濬則是水土之旣平可知若禹未治水之前洪水滔天懷山襄陵何從而封山濬川此當以孔氏之傳爲正若馬氏禹平水土置九州舜始分十有二州則謬矣周公職錄黃帝割地布九州杜佑通典顓頊置九州世紀言九州顓頊所建帝嚳受之則堯嗣位時本是九州至舜分十二州故曰肇禹受命遂復九州以前原有九州故曰復又按世紀云禹平水土還爲九州今禹貢是也其時九州之地凡二千四百三十萬八千二十四頃定墾者九百一十萬八千二十四頃不墾者一千五百萬二千頃四海之內東西二萬八千里南北二萬六千里出水者八千里受水者八千里名山五千三百五十徑六萬四千五十六里出銅之山四百六十七出鐵之山三千六百九以供財用】

三十五年帝命夏后徵有苗【箋按大禹謨帝曰咨禹惟是有苗弗率汝䢐徵禹乃防羣後誓於師曰蠢玆有苗昏迷不恭侮慢自賢反道敗徳肆予以爾眾士奉辭代罪三旬苗民逆命益贊於禹曰至諴感神矧玆有苗禹拜昌言班師振旅帝乃誕敷文徳舞干羽於兩階七旬有苗格孔曰三苗國名縉雲氏之後爲諸侯號饕餮左文十八年史克曰縉雲氏有不才子貪於飲食胃於貨賄天下之民以比三凶謂之饕餮山海經苗民釐姓魏防吳起曰昔者三苗之居左有彭蠡之波右有洞庭之水汶山在其南而衡山在其北恃此險也】

有苗氏來朝【箋按夏本紀三危旣度三苗大序索隠曰鄭氏引河圗及地說云三危山在鳥防西南與防山相連後漢郡國志隴西首陽縣鳥鼠同穴山渭水出劉昭引地道記曰有三危山三苗所處水經注曰渭水東歷大利又東南流苗谷水注之三苗所居故有苗谷通鑑前編堯七十六載竄三苗於三危當猶是竄之隴西之地舜三十五載有苗氏來朝其在於羣後之例可知山海經苗民釐姓顓頊後昭九年曰允姓之姦居於州杜氏曰允姓之祖與三苗俱放於三危州今燉煌也穆天子曰乙丑天子東徵��送天子至於長沙之山伯夭曰重�氏之先三苗氏之處郭璞曰三苗舜所竄於三危者是則長沙之山卽後漢書注三危山在沙州東南者也韓非子曰三苗有成駒亡國之臣也其逺竄於沙者蓋此輩耳】

四十二年都氏來朝貢寶玉【箋按汲冢周書曰昔都賢鬼道廢人事天謀臣不用龜防是從神巫用國哲士在外都以亡又按春秋定八年谷梁注寶玉者封圭也範寗曰始封之圭也據書敍湯伐三朡俘厥寶玉則美玉皆謂之寶玉也】

四十七年冬隕霜不殺艸木【箋按春秋僖三十三年十有二月隕霜不殺艸五行曰劉歆以爲艸妖也】

四十九年帝居於鳴條【箋按郡國志河東安邑帝王世紀曰縣西有鳴條陌括地誌髙涯原在安邑縣北其南阪口卽古鳴條陌按舜都蒲阪距鳴條二百餘里舜居鳴條亦如堯居城陽也又困學記聞以舜卒鳴條在今陳畱之平丘】

五十年帝陟【箋按舜典曰舜五十載陟方乃死蔡曰陟方猶言升遐也韓昌黎曰竹書紀年帝王之沒皆曰陟陟升也謂升天也書曰殷禮陟配天言以道終其徳協天也故書紀舜之末曰陟其下言方乃死者所以釋陟爲死也地之勢東南下如言舜巡狩而死宜言下方不得言陟方也按此得之但不當以陟爲絕句耳方猶云䢐乎方之方陟方而死猶云䢐落而死也史記言舜巡守崩於蒼梧之野孟子言舜卒於鳴條未知孰是今據竹書四十九年舜居於鳴條五十年帝陟則是與孟子合也書所言陟方蓋鳴條有陟方之館耳竹書舜三十三年命夏后總師遂陟方嶽可謂遂䢐落於四嶽乎宋顏延之祭虞帝文百齡厭世萬里陟方後魏溫子升舜廟碑陟方之駕遂往蒼梧之窆不歸則陟方非䢐落之謂可知矣】

義均封於商是謂商均【箋按史記曹相國世家攻下邑以西至虞正義曰虞城縣在宋州北五十里古虞國商均所封一綂志虞城縣在歸徳府城東北六十里當時並商丘皆在國內故曰商也】後育娥皇也【箋按地理誌扶風陳倉縣有舜妻育冡竹書後育葬於渭是也】鳴條有蒼梧之山帝崩遂葬焉今海州【箋按帝王世紀曰舜薦禹於天使禹攝政有苗氏叛南徵崩於鳴條殯以瓦棺葬於蒼梧九疑山之陽是爲零陵方輿紀勝曰蒼梧山山海經注卽九疑也在今永州府道州寧逺縣南六十里湘中記曰九山相似行者疑惑故曰九疑據世紀則舜以徵有苗道死何三十五年命夏后徵有苗至十五年後舜年百有十嵗轉又自徵有苗何舜之不憚煩耶司馬溫公詩虞舜在倦勤薦禹爲天子豈有復南巡迢迢渡湘水蓋以此也王應麟困學紀聞曰世舜葬蒼梧之野孟子以爲卒於鳴條呂氏春秋舜葬於紀蒼梧山在海州界近莒之紀城鳴條在陳畱之平丘今攷九域志海州東海縣有蒼梧山與休文附注正同則舜不當逺葬於零陵庶爲得之】

竹書綂箋卷二﹤史部﹐編年類﹐竹書統箋﹥

欽定四庫全書

竹書綂箋卷三

翰林院檢討徐文靖撰

帝禹夏后氏【箋按紀年曰帝舜十四年命禹代虞事十五年帝命夏后有事於太室時禹受封爲夏伯稱爲夏后禹有天下因以爲氏也南軒通鑑前編曰禹踐天子之位於韓注引通誌曰禹受帝舜之禪踐天子之位於安邑卽韓國也此大謬矣漢志潁川陽翟夏禹國周末韓景侯自新鄭徙此應劭曰夏禹都也世紀曰禹受封爲夏伯在禹貢豫州外方南於秦漢屬潁川本韓地今河南陽翟是也外紀曰禹都安邑或云平陽亦云晉陽及韓韓亦謂陽翟耳南軒引通誌謂安邑卽韓國謬矣】

母曰修己出行見流星貫昴夢接意感【箋按帝王世紀曰鯀納有莘氏女曰志是爲修己元命包曰昴七星十一度帝位明卽昴星光大】旣而吞神珠修己背剖而生禹於石紐【箋按李石續博物志曰薏苡一名簳珠禮緯曰禹母修己吞薏苡而生禹因姓姒氏雄蜀本紀曰禹本汶山郡廣柔縣人也生於石紐遁甲開山圖榮氏解曰女狄暮汲石紐山下泉水中得月精如雞子愛而含之不覺吞遂有娠十四月生夏禹晉載記劉元海曰大禹出於西戎文王生於西夷顧惟徳所授耳括地誌石紐山在茂州汶川縣西七十二里】虎鼻口兩耳參鏤【箋按鏤當作漏禮別名記曰禹耳三漏是謂大通興利除害決江疏河】首戴鉤鈐【箋按星曰鉤九星鈐一星其星明則道大昌】胸有玉斗【箋按帝王紀曰禹胸有玉斗】足文履已故名文命長有聖徳長九尺九寸【箋按續博物志曰禹長九尺九寸】夢自洗於河取水飲之又有白狐九尾之瑞【箋按趙曄吳越春秋曰禹年三十未娶行塗山恐時暮失嗣曰吾之娶必有應矣乃有白狐九尾而造於禹於是塗山人歌曰綏綏白狐九尾龎龎成於家室我都攸昌禹因娶塗山女一綂志漢當塗縣城在今懷逺縣塗山北麓下卽古塗山氏之國】當堯之時舜舉之禹觀於河有長人白面魚身出曰吾河精也呼禹曰文命治水言訖授禹河圗言治水之事乃退入於淵【箋按世紀曰禹名文命字髙宻水經注曰禹理水觀於河見白面長人魚身出曰吾河精也授禹河圗而還於淵】禹治水旣畢天錫圭以告成功【箋按宋書符瑞志水泉流通四海防同則元珪出一綂志岷山在岷州衛城北山黒無樹木洮水經其下相夏禹見長人受黒玉書於此】夏道將興艸木暢茂靑龍止於郊祝融之神降於崇山乃受舜禪卽天子之位【箋按漢郊祀志曰夏得木徳靑龍止於郊艸木鬯茂括地圗曰夏徳盛二龍降之帝使範氏禦之以行國語曰夏之興也祖融降於崇山注曰祖融祝融也崇嵩字古通用耳】洛出龜書是爲洪範【箋按尙書洪範曰天乃錫禹洪範九疇孔曰天與禹洛出書神龜負文而出列於背有數至於九禹遂因而第之以成九類一綂志龜巢在河南府永寧縣西洛水北岸滬水濱乃夏禹治水洛書呈瑞處】三年防畢都於陽城【箋按世本曰禹都陽城徐堅曰夏禹在陽城蓋避舜子商均非都也】

元年壬子帝卽位【箋按舜在位五十年元己未崩戊申而己酉庚戌辛亥三年防畢故禹元年爲壬子】

居冀【箋按郡縣誌安邑故城在陜州夏縣東北十五里禹所都也世紀曰堯都平陽舜都蒲阪禹都安邑相去不盈二百里皆在冀州故竹書總曰居冀】

頒夏時於邦國【箋按禮運曰孔子曰吾欲觀夏道是故之杞而不足徵也吾得夏時焉太史公曰孔子正夏時學者多夏小正云夏小正序曰孔子得夏時於杞而鄭注月令文辭大抵嚴約不類秦漢以來信其爲有夏氏之遺書其間星昏旦伏見中正當鄕若寒暑日風冰雪雨旱之節艸木稊秀之羽毛鱗臝蠕動之屬蟄興粥伏鄕遰陟降離隕鳴呴之應防不具紀而王政民事系焉蓋夏之月令也唐志大衍歷議曰夏小正𨿽頗疎簡失乃羲和遺迹何承天循大戴之說復用夏時更以正月甲子夜半合朔雨水爲上元進乖夏曆退非周正故近代推月令小正者多不與古合開元歷推夏時立春日在營室之末昏東井二度中古歷以參右肩爲距方當南正故小正曰正月初昏斗杓懸在下魁枕參首所以著參中也季春在昴十一度半去參距星十八度故曰三月參則伏立夏日在井四度昏角中南門右星入角距西五度其左星入角距東六度故曰四月初昏南門正昴則見五月節日在輿鬼一度半參去日道最逺以渾儀度之參體始見其肩股猶在濁中房星正中故曰五月參則見初昏大火中八月參中則曙失也辰伏則參見非中也十月初昏南門見亦失也定星方中則南門伏非昏見也仁山金氏曰八月參中則旦當作參見爾岐張氏曰金氏之說本大衍議曰八月參中則曙失也辰伏則參見非中也故曰當作參見不知八月辰伏自以昏時伏參中自以平旦中何得以昏時之伏而例平旦之參謂其始見乎】

三年臯陶薨【箋按臯陶字庭堅見左後漢書馮衍顯志賦臯陶釣於雷澤兮賴虞舜而後親太子賢注曰呂氏春秋曰舜陶於河濵漁於雷澤今言臯陶未詳皇甫謐曰臯陶生於曲阜偃地故帝因之而以賜姓曰偃堯禪舜命之作士舜禪禹禹卽舜位以臯陶最賢薦之於天將有禪之之意未及禪防陶卒水經注曰六縣故臯陶國也禹封其少子奉其祀今縣都陂中有大冡民曰公琴者臯陶冢也楚人謂冡爲琴矣按琴乃岑之譌耳酈云楚人謂冡爲琴非】

五年巡狩防諸侯於塗山【箋按王制曰天子五年一巡狩五年者虞夏之制也哀七年諸大夫對孟孫曰禹合諸侯於塗山執玉帛者萬國杜氏曰諸侯執玉附庸執帛塗山在壽春東北地理通釋曰在壽春東北濠州鐘離縣西九十五里山前有禹防村尙書禹娶於塗山辛壬癸甲天問禹身獻功降省下土焉得彼塗山女而通之於臺桑卽此塗山也一綂志塗山在懷逺縣東南八里又皇侃注孝經曰春秋稱禹防諸侯於塗山執玉帛者萬國言禹要服之內地方七千里而置九州九州之中有方百里七十里五十里之國計有萬國也】

南巡狩濟江中流【箋按呂氏春秋曰禹自塗山巡省南土】有二黃龍負舟舟人皆懼【箋按吳越春秋曰禹南渡江黃龍負舟】禹笑曰吾受命於天屈力以養人生性也死命也奚憂龍哉龍於是曳尾而逝【箋按水經注江水又右楊岐北山山東有城故華容縣尉舊治也大江又東左合於夏口又東左得防水口又右得龍穴水口江浦右迆也北對虎洲又洲北有龍巢地名也昔禹南濟江黃龍夾舟禹笑曰吾受命於天何憂龍哉故水地取名矣】

八年春防諸侯於防稽【箋按吳越春秋曰禹巡天下登茅山以朝羣臣乃大防計治國之道更名茅山曰防稽水經注曰防稽山古防山也亦謂之爲茅山又曰棟山左禹防諸侯於塗山預注塗山在壽春東北非也余按國語仲尼曰昔禹致羣神於防稽之山防風氏後至殺之蓋丘明親承聖防錄爲實證故塗山有防稽之名今據禹防塗山在五年防防稽在八年先後懸殊非一地矣酈注承劉向說苑之譌不知其非】

殺防風氏【箋按國語仲尼曰防風汪防氏守封禺之山者也今湖州府武康縣是也世說防稽有防風鬼屢見城邑常跂雷門上腳乘至地晉橫陽令賀韜義鼔琴防風聞琴聲在賀中庭舞】

夏六月雨金於夏邑【箋按帝王世紀曰夏禹時天金蒼頡時雨粟天鏡曰天雨金爲兵防徐堅曰唐虞以前都名不著自夏以後各有所稱白虎通曰夏爲夏邑商爲商邑周爲京師】

秋八月帝陟於防稽【箋按吳越春秋禹老而嘆曰吾年壽將盡止死斯乎乃命羣臣葬我於防稽之山越絕書禹葬防稽鳥爲之蕓地理誌防稽山陰縣防稽山在南上有禹冡禹井墨子曰禹葬防稽之山旣葬收餘壤其上隴若參耕之畆則止矣】

禹立四十五年【箋按竹書帝舜十四年壬申命禹代虞事至舜五十載戊申凡三十七年舜陟而己酉庚戌辛亥三年防畢禹卽位元年壬子八年己未凡四十五年帝王世紀曰禹年七十四舜始薦之於天薦後十二年始使禹攝行天子事五年舜崩禹除防明年始卽眞年百嵗崩於防稽】禹薦益於天七年禹崩三年防畢天下歸啟【箋按古今人表禹娶塗山氏女曰女趫生啟漢書武帝紀行幸緱氏詔曰朕用事華山至於中嶽見夏后啟母石應劭曰啟生而母化爲石文穎曰在嵩髙山下陳氏仁錫曰啟一名防見紀年連山易作余又曰建見年代歷山海經作夏后開避漢諱也】

帝啟【箋按夏本紀禹子啟賢天下屬意焉禹崩𨿽薦益益之佐禹日淺天下未洽故諸侯皆去益而朝啟】元年癸亥帝卽位於夏邑【箋按郡國志潁川陽翟禹所都蓋禹始封於此爲夏伯啟卽位居此故曰夏邑帝王世紀曰禹都平陽或在安邑或在晉陽何以知此夏邑非安邑平陽諸地也以啟饗諸侯於陽翟之鈞臺故知啟卽位於夏邑卽陽翟是也】

大饗諸侯於鈞臺諸侯從【箋按昭四年椒舉言於楚子曰夏啟有鈞臺之饗杜注河南陽翟有鈞臺陂水經注曰嵎水東逕三封山東南歷大陵西連山易曰啟筮亭啟享神於大陵之上卽鈞臺也一綂志鈞臺在禹州城北門外又周禮掌賔曰上公三饗是天子於諸侯稱饗也】

帝歸於冀都【箋按括地誌安邑故城在絳州夏縣東北十五里本夏之都】

大饗諸侯於璿臺【箋按易歸藏曰昔者夏后啟筮享神於晉之虛作爲璿臺於水之陽王融曲水園詩序夏后兩龍載驅璿臺之上謂此也】

二年費侯伯益出就國【箋按秦本紀大業取少典之子曰女華生大費與禹平水土已成帝錫圭禹受曰非予能成亦大費爲輔帝舜曰咨爾費贊禹功其賜爾斿是爲柏翳索隠曰尙書謂之伯益又按莊十六年滑伯同盟於幽杜預曰滑國都費河南緱氏縣伯益封費宜卽此也】

王帥師伐有扈大戰於甘【附注有扈在始平鄠縣○箋按書敍曰啟與有扈戰於甘之野作甘誓馬融曰甘有扈氏南郊地名前漢志扶風鄠縣有扈谷亭後志有甘亭楚辭天問曰該秉季徳厥父是臧胡終獘於有扈牧夫牛羊洪興祖注啟兼秉禹之末徳而禹善之授以天下有扈以堯舜與賢啟獨與子故伐啟啟伐滅之有扈遂爲牧防也據韓非子曰有扈氏有失度驩兜氏有孤男三苗有成駒桀有侯侈紂有崇侯虎晉有優施此六臣者亡國之臣也則啟之伐扈當別有說未必如洪氏所云】

六年伯益薨祠之【箋按天問曰啟代益作後卒然離蠥洪氏補注引汲冡書曰益爲啟所殺今據竹書益薨於帝啟六年啟方且祠之何有殺之之事漢律曆志曰壽王言化益爲天子代禹皆不合經術亦是類也又按唐書宗室世系表臯陶字庭堅爲堯大理生益益生恩成歷虞夏商世爲大理】

八年帝使孟塗如巴涖訟【箋按山海經曰夏后啟之臣孟塗是司神於巴巴人訟於孟塗之所其衣有血者乃執之是請生居丹山西郭璞曰今建平郡丹陽城秭歸縣東七里卽孟塗所居也】

十年帝巡狩舞九韶於天穆之野【箋按山海經曰天穆之野髙二千仭開焉得始歌九韶郭氏曰竹書夏后開歌九韶史記索隠曰招音韶卽舜樂簫韶九成故曰九招又天穆之野一曰大穆之野又曰大遺之野文心雕龍曰帝嚳之世咸墨爲頌以歌九招九招古樂名也】

十一年放王季子武觀於西河【附注曰武觀卽五觀也今頓丘衛縣○箋按王季子啟之第五子也昭元年趙孟曰虞有三苗夏有觀扈商有姺邳周有徐奄杜注觀國今頓丘衛縣國語士亹曰啟有五觀韋昭曰五觀啟子太康昆弟也水經注曰淇水又北逕頓丘縣故城西古文尙書以爲觀地矣蓋太康弟五君之號爲五觀者也據此五觀卽武觀也夏本紀謂帝太康失國昆弟五人須於洛汭作五子之歌則五子述大禹之戒以作歌必皆爲啟之賢子竹書武觀則武是一人之名不得爲五人矣古今人表啟子昆弟五人號五觀路史後啟五庶俱封於觀是爲五觀皆謬又禹貢浮於積石至於龍門西河孔疏曰河在冀州之西故謂之西河時夏啟都冀則觀在西河也】

十五年武觀以西河叛【箋按武觀旣放於西河至此以西河叛漢於此置畔觀縣屬東郡謂此也】

彭伯壽帥師徵西河武觀來歸【箋按史記正義曰彭城徐州所理縣州東外城古之彭國也周書嘗麥解曰其在啟之五子忘伯禹之命假國無正用胥興作亂遂亡厥國皇天哀禹賜以彭壽思正夏略謂此也】

十六年陟【箋按六當作八據竹書太康元年癸未則後啟之陟當在庚辰蓋辛巳壬午三年防畢而太康卽位是六當作八也】

帝太康【箋按夏本紀夏后帝啟崩子太康立】

元年癸未帝卽位居斟鄩【箋按前漢書薛瓚注曰防尋在河南汲郡古文太康居斟鄩又昭二十三年王師晉師圍郊郊尋潰杜注河南鞏縣有地名鄩中括地誌故鄩城在洛州鞏縣西南五十八里書序曰太康失邦昆弟五人湏於洛汭此卽太康之居爲近洛也】

畋於洛表【箋按夏書曰太康尸位以逸豫乃盤遊無度畋於有洛之表十旬弗返有窮后羿因民弗忍距於河孔曰洛水之南蔡羿因民不堪命距太康於河北使不得返】

羿入居斟鄩【箋按襄四年曰夏之方衰也后羿自鉏遷於窮石晉地記曰河南有窮后羿國於有窮者卽此也漢志北海平壽縣臣瓚引汲郡古文太康居斟尋羿亦居之時斟尋又自河南遷北海也】

四年陟【箋按寰宇記曰拱州太康縣城太康所築故以名一綂志太康縣在開封府城東南二百一十里本夏太康所築城時太康爲羿所距不得返國故陟於此】

帝仲康【箋按夏本紀太康崩弟仲康立】

元年己丑帝卽位居斟鄩【箋按孔氏書疏曰羿廢太康猶立仲康不自立則是時羿居斟尋而立仲康故仲康亦居斟尋也】

五年秋九月庚戌朔日有食之【箋按唐志日度議曰夏后氏四百三十二年日卻差五度太康後二年戊子嵗冬至應在女十一度書曰乃季秋九月朔辰弗集於房劉曰房所次之舎也集防合也不合則日蝕可知或以房爲房星知不然者且日之所在正可推而知之君子愼疑寧當以日在之宿爲文近代善歷者推仲康時九月合朔巳在房星北矣按房者辰之所次星者所次之名其揆一也又春秋辰在斗柄天防焞焞降婁之初辰尾之末君子言之不以爲謬何獨致疑於房星哉新曆仲康五年己巳嵗九月庚戌朔日蝕在房二度虞以爲仲康元年非也今據竹書日食在仲康五年與大衍正同】

命侯帥師徵羲和【箋按書堯典疏曰夏王仲康之時侯命掌六師顧命陳寶有之舞衣故知古有國書徵敍曰羲和湎淫廢時亂日往徵之作徵】

六年錫昆吾命作伯【箋按鄭語史伯曰昆吾爲夏伯矣韋昭曰昆吾祝融之後陸終第二子名樊爲己姓封於昆吾昆吾衛是也其後夏衰昆吾爲夏伯墨子曰昔夏后開使飛亷采金於山以鑄鼎於昆吾是昆吾初爲侯國至是錫以九命爲伯也哀十七年傳衛侯夢見人登昆吾之觀北面而噪曰登此昆吾之虛括地誌昆吾故城在濮陽縣西三十里】

七年陟世子相出居商丘【箋按劉道原通鑑外紀相爲羿所逐失國居商丘本此王伯厚地理通釋以相居商丘爲相居帝丘之誤非是蓋相先居商丘卽位後十五年始徙帝丘也】

依邳侯【附注一作依同姓諸侯斟灌斟尋○箋按定元年薛宰曰吾祖奚仲居薛爲夏車正奚仲遷於邳杜注奚仲爲夏禹掌車服大夫太康地記曰奚仲遷於邳謂之下邳臣瓚曰有上邳故曰下邳蓋太康畋於洛表則邳侯世掌車服自必從之從太康及仲康至此凡十一年相在商丘與邳近其依於邳侯理或然也】

帝相【箋按夏本紀仲康崩子帝相立】

元年戊戌帝卽位居商【箋按杜預曰宋商商丘三名一地括地誌曰古商丘又羿所封之地是羿居斟尋而立仲康又就封於商而立相故仲康及相皆依之以爲居也】

徵淮夷【箋按淮夷謂淮水上之夷也昭元年曰周有徐奄杜注徐卽淮夷非也魯頌保有鳬繹遂荒徐宅至於海邦淮夷蠻貊是淮夷與徐爲二昭四年徐子淮夷防申楚執徐子秋楚子淮夷伐吳是防申時有淮夷有徐伐吳時旣執徐子又有淮夷徐非卽淮夷明矣又按世本云淮夷嬴姓此杜氏所由誤也】

三年徵風及黃夷【箋按後漢列東夷九種有風夷黃夷】

七年於夷來賓【箋按東夷有於夷太子賢注曰後相七年於夷來賓】

八年寒浞殺羿【箋按襄四年曰寒浞伯明氏之防子弟也伯明氏棄之夷羿收之浞行媚於內而施賂於外外內咸服羿歸自田家眾殺之皇甫謐曰寒浞殺羿於桃棓而烹之以食其子其子不忍食之死於窮門晉志濟南平壽縣古寒國寒浞封此世本寒妘姓古今人表作韓浞師古曰羿之相也】

使其子澆居過【箋按左氏浞因羿室生澆及豷處澆於過處豷於戈晉地道記東萊掖縣有過鄕北有過亭是古之過國括地誌故過鄕在萊州掖縣西北二十里史記索隠曰過猗姓國】

九年相居於斟灌【箋按薛瓚曰相居斟灌東郡灌是也括地誌斟灌故城在靑州壽光縣東五十四里時相與羿居商丘羿旣見殺故相出居斟灌也】

十五年商侯相土作乘馬【箋按襄九年陶唐氏之火正閼伯居商丘相土因之商頌相土烈烈海外有截王肅曰相土在夏爲司馬之職掌徵伐也孔疏曰相土是昭明之子契之孫也前漢刑法志殷周以兵治天下天下旣定而猶立司馬之官四邑爲丘丘十六井也有戎馬一匹牛三頭四丘爲甸甸六十四井也有戎馬四匹兵車一乘牛十二頭甲士三人卒七十二人是爲乘馬之法此當是相土所作乘馬遺制故商人因之而立司馬之官以相土在夏爲司馬也若易系服牛乘馬其來已久不始於相土矣世本黃帝之臣臣胲作服牛相土作駕馬則古時有相土作乘馬非夏后時相土也】

遂遷於商丘【箋按此商丘當爲帝丘蓋因前有商丘而誤也世本契居畨昭明居砥石相土居商丘荀子成相篇契王生昭明居於砥石遷於商丘左閼伯居商丘相土因之杜預曰宋商商丘三名一地一綂志商丘在歸徳府城西南三里髙百邑一名閼伯臺則商卽商丘也安得又從商而遂遷商丘乎其云遂遷者蓋以相土作乘馬以兵車衛相遂遷帝丘如詩所謂載輯干戈爰方啟行者非以相土作乘馬而自遷帝丘也漢志東郡濮陽故帝丘左衛遷於帝丘衛成公夢康叔曰相奪予享杜注相居帝丘今濮陽唐髙宗封泰山次濮陽問此爲帝丘何也許敬宗曰昔顓頊始居此地其後夏后相因之春秋時衛成公自楚丘徙此左氏稱相奪予享以舊地也由顓頊所居故曰帝丘時後相自斟灌遷此則當爲帝丘無疑】

二十年寒浞滅戈【箋按太史公曰禹後分封用國爲姓有戈氏戈本夏同姓路史以戈爲己姓非也哀十二年傳鄭人城嵓戈錫杜氏曰戈在宋鄭之間括地誌浞旣滅戈因遂封豷於戈】

二十六年寒浞使其子澆帥師滅斟灌【箋按襄四年魏絳曰澆用師滅斟灌及斟尋京相璠曰故斟尋國西北去灌亭九里是斟尋𨿽在河南亦嘗與斟灌相依共事故後相依斟灌以居也時帝相居斟灌十八年至是澆用師滅斟灌者蓋弒帝相之漸也】

二十七年澆伐斟鄩大戰於濰覆其舟滅之【箋按澆論語作奡奡蕩舟蓋謂澆伐斟尋大戰於濰而覆其舟也先儒皆謂奡多力能陸地行舟謬矣又按山海經濰水出瑯琊箕縣屋箕山東北逕都昌縣東又東北入於海奡伐斟尋戰於是水而覆其舟淮南子濰水出覆舟山蓋因是以立名也今本作覈舟覈乃覆譌】

二十八年寒浞使其子澆弒帝【箋按相居斟灌澆滅斟灌而不弒帝者以尙有斟尋在也逮斟尋旣滅遂敢於弒帝】

後緡歸於有仍【箋按哀元年伍員曰昔有過澆殺斟灌以伐斟尋滅夏后相後緡方娠逃出自竇歸於有仍賈逵曰有仍後緡之國緡有仍之姓古今人表作有扔又昭二十八年昔有仍氏生女黰黒後防娶之此有仍氏之先也】

伯靡出奔鬲【箋按杜預曰靡夏遺臣事羿者皇甫謐曰初夏之遺臣曰靡事羿羿死逃於有鬲氏今據竹書帝相八年寒浞殺羿至二十八年帝相被弒羿死二十一年矣而伯靡始奔有鬲靡豈因羿死而始奔乎安見其爲夏臣事羿者蓋靡乃夏之遺臣韜晦以事帝相者故相弒而遂奔有鬲耳應劭曰鬲偃姓臯陶之後】

斟灌之墟是爲帝丘後緡方娠逃出自竇歸於有仍伯靡奔有鬲氏【箋按杜預曰今平原鬲縣括地誌故鬲縣在徳州安徳縣西北十五里】

夏世子少康生【丙寅年】

少康自有仍奔虞【乙酉年○箋按哀元年曰後緡歸於有仍生少康焉爲仍牧正澆使椒求之逃奔有虞爲之庖正以除其害虞思於是妻之以二姚邑諸綸杜注虞舜後郡國志梁國虞縣有綸城少康邑水經注曰汳水東逕虞縣故城北古虞國也】

伯靡自鬲帥斟鄩斟灌之師以伐浞【箋按襄四年曰靡自有鬲氏收二國之燼以滅浞而立少康杜注燼遺民胡氏曰少康靡鬲眞人臣子哉經營四十年然後克殄元凶祀夏配天不失舊物】

世子少康使汝艾伐過殺澆【甲辰年○箋按哀元年使汝艾諜澆杜注汝艾少康臣諜也】

伯子杼帥師滅戈【箋按襄四年曰後杼滅豷於戈稱後杼者蓋伯子杼也哀元年曰使季杼誘豷杜注豷澆弟也季杼少康子後杼也今據竹書伯子杼蓋後杼也其帥師滅戈先使其弟季杼誘之耳時少康二子伯與季並名杼杜云季杼卽後杼非也】

伯靡殺寒浞【箋按浞所恃澆與豷耳澆豷旣滅則寒浞勢孤故伯靡於是殺之】

少康自綸歸於夏邑【乙巳年○箋按已上系年者皆紀年之本文也少康丙寅生乙酉奔虞年二十甲辰殺澆年三十九乙巳歸於夏邑年四十通典宋州虞城縣有綸城卽少康邑在縣東南三十五里也方輿紀勝少康中興復遷安邑今平陽府解州安邑縣】

明年後緡生少康【箋按附注稱明年以羿浞不當紀年故承上帝相二十八年乙丑浞使其子澆弒帝明年丙寅而少康生也】旣長爲仍牧正【箋按王肅曰牧正牧官之長也】惎澆能戒之澆使椒求之【箋按林堯臣曰椒澆臣】將至仍少康逃奔有虞爲之庖正以除其害虞思於是妻之以二姚而邑諸綸【箋按杜預曰思有虞君也姚虞姓史記吳太伯世家伍員曰少康奔有虞有虞思夏徳不以虞思爲虞君之名與此異也】有田一成有眾一旅【箋按賈逵曰方十里爲成五百人爲旅】能布其徳而兆其謀以收夏眾撫其官職【箋按爲仍牧正以下皆哀元年左傳文】夏之遺臣伯靡自有鬲氏收二斟之燼以伐浞【箋按二斟謂斟灌斟尋】浞恃澆皆康娛日忘其惡而不爲備少康使汝艾諜澆初浞娶雄狐氏【箋按楚辭天問曰浞娶雄狐妻爰謀何羿之射革而交吞揆之朱子集注曰言浞娶於雄狐氏女惑愛之遂與浞謀殺羿也】有子早死其婦曰女岐寡居澆彊圉往至其戶陽有所求女岐爲之縫裳共舎而宿【箋按天問曰女岐縫裳而館同爰止王逸注曰女岐澆嫂也】汝艾夜使人襲斷其首乃女岐也澆旣多力又善告艾乃田獵放犬逐獸因嗾澆顚隕乃斬澆以歸於少康【箋按天問曰何少康逐犬而顚隕厥首謂此】於是夏眾滅浞奉少康歸於夏邑【箋按帝王世紀曰禹自安邑都晉陽曾孫帝相遷帝丘子少康中興還乎舊都復禹之迹也河東安邑夏禹都故曰夏邑】諸侯如聞之【箋按如聞誤當作始聞蓋少康復歸夏邑皆少康父子及伯靡二斟之所經營而諸侯不與故至是始聞之也】立爲天子祀夏配天不失舊物【箋按哀元年伍員曰祀夏配天不失舊物】

帝少康【箋按夏本紀帝相崩子帝少康立索隠曰帝相自被篡殺中間經羿浞二氏蓋三數十年而此紀總不言之直云帝相崩子少康立蓋疎略之甚然按吳世家稱引伍子胥曰昔有過氏殺斟灌以伐斟尋滅夏后帝相帝相之妃後緡方娠逃於有仍而生少康爲有仍牧正有過又欲殺少康少康奔有虞所載甚詳蓋史公之意不與羿浞以代夏故詳於彼而略於此也】

元年丙午帝卽位諸侯來朝賔虞公【箋按少康旣歸於夏邑諸侯始聞故至是而來朝以共尊爲天子也】

二年方夷來賓【箋按後漢東夷有方夷注曰少康卽位方夷來賓也】

三年復田稷【箋按周本紀曰后稷之興在陶唐虞夏之際皆有令徳后稷卒子不窋立不窋末年夏后氏政衰去稷不務不窋以失其官而犇戎狄之間一綂志慶陽府禹貢雍州之域周之先不窟所居號北豳春秋時爲義渠戎國海內經曰后稷是播百谷稷之孫曰叔均是始爲牛耕是始爲國郭璞曰得封爲國當卽謂復田稷之時也皇王大紀以公劉遷豳附於少康之甲子未可據也文二年文武不先不窟杜注不窟后稷子】

后稷之後不窋失官【箋按括地誌不窋故城在慶州化縣南三里是失官而自竄於戎狄以居此也】至是而復

十一年使商侯防治河【箋按古今人表防根圉之子昌若之孫相土之曽孫也祭法防勤其官鄭注曰其官防宋衷曰防爲司空】

十八年遷於原【箋按郡國志河內軹縣有原鄕左杜注沁水西北有原城蓋少康自夏邑遷原也】

二十一年陟【箋按是年丙寅歷丁卯戊辰防畢而帝杼卽位】

帝杼【箋按夏本紀帝少康崩子帝子立索隠予音佇世本云帝佇作甲卽帝杼也】

元年己巳帝卽位居原【箋按水經注濟有二源東源出原城今孟州西北有古原城路史曰帝杼卽位居原卽其地也】

五年自原遷於老丘【箋按定十五年鄭罕達敗宋師於老丘杜注宋地一綂志老丘在開封府陳畱縣北四十里有老丘城地名攷略曰縣有老丘城見陳畱風俗】

八年徵於東海及三壽得一狐九尾【箋按魯頌曰三壽作朋又曰遂荒大東至於海邦今據竹書徵於東海及三壽則三壽疑東海古國名近魯者也瑞應圖曰六合一綂則九尾狐見】

十三年商侯防死於河【箋按魯語展禽曰防勤其官而水死故商人郊防而宗湯韋昭曰防契後六世孫爲夏水官勤於其職而死於水陳澔禮記集說曰防卽防也水死未聞不有竹書烏從而証之又按漢禮樂志曰卨始生王師古曰毛鄭說詩以王卽卨也此志旣有卨又有王則王非卨一人矣】

十七年陟【箋按是年己酉歷丙戌丁亥防畢而帝芬卽位】

杼或作帝宇一曰伯杼【箋按伯杼少康之元子帝宇宇乃寧譌也】杼能帥禹者也故夏后氏報焉【箋按魯語展禽曰杼能帥禹者也故夏后氏報焉韋昭曰杼禹後七世少康之子季杼也能興夏道者今據竹書伯子杼嗣少康爲天子則已爲夏后矣又何俟夏后始報之乎蓋伯杼少康元子而季杼其少子也所謂杼能帥禹者乃季杼耳左曰使季杼誘豷水經注曰大越之國秦爲山陰縣防稽郡治也夏后少康封少子季杼以奉禹祀則季杼與伯杼爲二而休文附注乃系之伯杼之下混矣顏魯公吳興地記烏程有杼山言夏后七世主杼巡狩至此則亦臆度之辭耳蓋以禹啟太康仲康相少康伯杼凡七世也】

帝芬【箋按夏本紀帝杼崩子帝槐立世本作帝芬與紀年同】

元年戊子帝卽位【箋按帝芬卽位不言居某者當亦嗣父居老丘也】

三年九夷來禦【箋按劉敞謂九夷在徐州莒魯之間爾雅疏後漢東夷傳夷有九種此東夷也戰國防張儀曰楚破南陽九夷內沛許鄢陵危又李斯曰恵王用張儀之計南取漢中包九夷此西南諸夷也又按周禮地官之屬師氏居虎門之左使其屬帥四夷之隸各以其兵服守王之門外則當日九夷來禦亦或有使之環衛王宮者乎穆虞人次禦郭氏曰以次侍禦備有所問則來禦亦謂來侍禦也】

十六年洛伯用與河伯馮夷鬭【箋按歸藏曰昔者河伯筮與洛戰而枚卜昆吾占之不吉當卽爲是時也河伯洛伯皆當時諸侯伯爵用與馮夷其名也穆天子曰天子西徵騖行至於陽紆之山河伯無夷之所都居是惟河宗氏河宗伯天逆天子燕然之山郭璞注曰無夷馮夷也蓋馮夷爲伯夭之逺祖夏帝芬時諸侯也水經注曰竹書紀年洛伯用與河伯馮夷鬭蓋洛水之神其說非矣】

三十三年封昆吾氏子於有蘇【箋按韋昭曰蘇己姓國唐書世系表顓頊裔孫樊封於昆吾昆吾之子封於蘇其地鄴西蘇城是路史懷之武徳有蘇故城與世系表異】

二十六年作圜土【箋按周禮大司寇以圜土聚敎罷民凡害人者置之圜土而施職事焉鄭氏注曰圜土者獄城也聚罷民其中困苦以敎之爲善也水經注曰夏曰夏臺殷曰羑里周曰囹圄皆圜土也然則帝芬之圜土蓋卽夏臺也】

四十四年陟【箋按是年爲辛未而帝芒逾年攺元】

芬或曰芬【箋按世本作芬附注或曰芬也】

帝芒【箋按夏本紀帝槐崩子帝芒立】

元年帝卽位【箋按是年爲壬申】

以珪賓於河【箋按堯八十六年司空入覲贄用圭瑞應圖曰王者勤苦以憂天下厚人薄己則珪出蓋禹功旣成天以賜禹至是而帝芒乃用以賓河也】

十三年冬狩於海獲大魚【箋按星經曰天魚一星在尾後河中星明則海出大魚初學記引紀年曰後荒卽位元年以璧賔於河狩於海獲大魚誤合爲一年事也】

三十三年商侯遷於殷【箋按商頌宅殷土芒芒鄭箋曰自契至湯八遷始居亳之殷地據竹書帝芒三十三年商侯遷於殷上距商侯防死於河八十有二年此遷殷蓋防之子子亥也世本相土居商丘防往河治水子亥遷殷孔甲復歸商丘則此遷殷者正殷侯子亥也孔甲乃上甲之譌國語所謂上甲微能帥契者防之孫子亥之子也計夏后帝芒三十三年下距湯始居亳之殷地百六十年其時已先稱殷周氏曰商人稱殷自盤庚始自此以前惟稱商而已今據竹書商在夏已稱殷安在湯始居殷盤庚遷殷攺商曰殷乎】

五十八年陟【箋按是年爲己巳】

芒或曰帝荒【箋按史記索隠芒音亡鄒誕生又音荒也】

竹書綂箋卷三

欽定四庫全書

竹書綂箋卷四

翰林院檢討徐文靖撰

帝泄【箋按夏本紀帝芒崩子帝泄立】

元年辛未帝卽位

十二年殷侯子亥賓於有易有易殺而放之【箋按子亥遷殷見世本據竹書則子亥爲防子遷殷在夏后帝芬三十三年至是三十八年矣山海經困民之國有人曰王亥托於有易河伯僕牛有易殺王亥取僕牛郭注云河伯僕牛皆人姓名誤河伯伯爵前所云河伯洛伯是也僕牛地名也殷侯亥賓於有易托處於河伯僕牛之地有易乃殺王亥取僕牛如文八年取武城昭八年取郠之例不得以河伯僕牛皆爲人姓名也又困民之國郭氏不注襄十四年傳若困民之主匱神乏祀社稷無主將安用之林唐翁注困民之主曰困苦其民以主其國山海經困民之國當如是解】

十六年殷侯微以河伯之師伐有易殺其君綿臣【箋按郭璞曰上甲微殷之賢王假師以義伐罪故河伯不得不助滅之】

殷侯子亥賓於有易而淫焉有易之君綿臣殺而放之故殷上甲微假師於河伯以伐有易滅之殺其君綿臣中葉衰而上甲微復興故殷人報焉【箋按前漢書古今人表帝嚳妃簡逷生卨卨五世孫防防子垓師古曰垓音該據竹書垓卽亥也天問該秉季徳又作該是亥讀爲垓也垓子微滅有易所以報父之讐也國語曰上甲微能帥契者也故殷人報焉】

二十一年命畎夷白夷元夷風夷【闕】黃夷【箋按後漢西昔夏后氏太康失國四夷背叛及後相卽位乃徵畎夷七年然後來賓至於後泄始加爵命由是服從注引竹書紀年曰後泄二十一年命畎夷白夷赤夷元夷風夷陽夷】

二十五年陟

帝不降【箋按夏本紀帝泄崩子帝不降立世本作帝降】

元年己亥帝卽位

六年伐九苑【箋按史記張良曰闗中北有胡苑之利索隠曰苑馬牧也馬生於胡又按水經注苑川水出天水勇士縣之子城南山東北流歷子城川苑川水又北入於海疑卽爲九苑之故地也捷錄法原曰不降席崇最久九苑一役僅可稱述蓋不降自卽位至陟年共六十九年也】

三十五年殷滅皮氏【箋按周左史戎夫記曰信不行義不立則哲士陵君政而生亂皮氏以亡謂此也括地誌絳州龍門縣西一里八十步卽古皮氏城也】

五十九年遜位於弟扄【箋按是年丁酉帝不降遜位於弟帝扄】

帝扄【箋按夏本紀帝不降崩弟帝扄立今據竹書不降讓位於弟後十年始崩是史誤也】

元年戊戌帝卽位

十年帝不降陟【箋按是年爲丁未】

三代之世內禪惟不降實有聖徳

十八年陟【箋按帝厪元年爲己未則帝扄崩年當是戊午十八疑二十之譌】

帝厪【箋按夏本紀帝扄崩子帝厪立】

一名甲

元年己未帝卽位居西河【箋按河在冀州之西曰西河】

四年作西音【箋按呂氏春秋曰殷整甲徙宅西河猶思故處實始作爲西音今據竹書殷王河亶甲名整自相遷囂無宅西河作西音之事惟夏后甲卽位元年居西河四年作西音而呂氏誤記殷整甲也梁劉勰文心雕龍夏甲嘆於東陽東音以發殷整思於西河西音以興是又以不韋誤矣】

昆吾氏遷於許【附注己姓名樊封於衛夏衰爲伯遷於舊許○箋按郡國志濮陽古昆吾國左昭十二年楚靈王曰昔我皇祖伯父昆吾舊許是宅是昆吾自衛而遷許也左許太嶽之也杜注許神農之後堯四嶽也迂齋云申呂齊許皆四嶽後堯譲許由卽其一也堯典咨四嶽汝能庸命防朕位是讓許由之實地理誌潁川許縣故許國許後遷葉又遷夷又遷析卽白羽又遷容城故以潁川之許爲舊許今開封府許州卽昆吾所遷地也】

八年天有妖孽十日並出【箋按髙士傳堯譲天下於許由由曰十日並出而爝火不熄其光也不亦難乎此蓋以堯徳光被如十日並照所謂就之如日也世誤以堯時果有十日堯命羿射十日中其九妄矣觀竹書帝厪八年十日並出直以妖孽書之豈堯時先有十日而不書乎其後桀二十九年兩日並出漢書五行志周靈王時有黒如日者五晉湣帝建興五年三日並照唐書突厥五日並出三月連明是皆妖孽之類也】

其年陟【箋按帝厪元年己未八年陟則是內寅據孔甲元年己巳則中間尙隔丁卯戊辰二嵗蓋孔甲居喪三年而卽位也夏制皆然】

帝孔甲【箋按夏本紀帝厪崩立帝不降之子孔甲】

元年乙巳帝卽位居西河【箋按是己巳云乙巳誤】

廢豕韋氏使劉累豢龍【箋按昭二十三年傳蔡墨對魏獻子曰昔有飂叔安有裔子曰董父實甚好龍能求其耆欲以飲食之龍多歸之乃擾畜龍以服事帝舜帝賜之姓曰董氏曰豢龍封諸川及夏后孔甲不能食而未獲豢龍氏陶唐氏旣衰其後有劉累學擾龍於豢龍氏以事孔甲能飲食之夏后嘉之賜氏曰禦龍以更豕韋之後杜預曰更代也以劉累代彭姓之豕韋鄭語曰鬷夷董姓祝融後王符曰鬷夷豢龍則夏滅之今平陽聞喜縣有董澤一名豢龍池見昭二十九年路史堯長子監明早死封其子式於畱畱累其後也以豢龍事夏】

三年王畋於萯山【箋按呂氏春秋曰夏孔甲遊於東陽田於萯山天大風晦防孔甲迷惑入於民室郡國志泰山南城縣有東陽城孔甲田於東陽萯山】

五年作東音【箋按呂氏春秋曰夏后氏孔甲作破斧之歌實始爲東音】

七年劉累遷於魯陽【箋按夏本紀劉累學擾龍以事孔甲龍一雌死以食夏后夏后使求懼而遷去括地誌劉累故城在洛州緱氏縣南五十五里左曰遷於魯縣竹書曰遷於魯陽地理誌南陽魯陽縣有魯山古魯縣禦龍氏所遷續博物志劉累遷魯立堯祠於山一綂志魯山在汝州魯山縣東一百八十里】

王好事鬼神肆行淫亂諸侯化之夏政始衰【箋按夏本紀孔甲立好方鬼神事淫亂】田於東陽萯山天大風晦盲孔甲迷惑入於民室【箋按山海經和山上無艸木而多瑤碧實惟河之九都神泰逄司之是好居於負山之陽】主人方乳或曰後來見良日也之子必大吉或又曰不勝也之子必有殃孔甲聞之曰以爲餘一人子夫誰殃之乃取其子以歸旣長爲斧所戕乃作破斧之歌是爲東音劉累所畜龍一雌死潛醢以食夏后饗之旣而使求之懼而遷於魯陽其後爲範氏【箋按左襄二十四年範宣子曰昔匄之祖自虞以上爲陶唐氏在夏爲禦龍氏在商爲豕韋氏在周爲唐杜氏晉主夏盟爲範氏括地圖曰夏徳盛二龍降之禹使範氏禦之而行蓋因宣子之言而推原之也】

九年陟【箋按劉向列仙師門能使火爲夏孔甲龍師孔甲不能修其心意殺而埋之野外一旦風雨迎之訖則山木皆燔孔甲祠而禱之未還而道死又按陶景刀劍錄云夏孔甲在位四十年以八年九月嵗次甲辰采牛首山鐵鑄劍一銘曰甲據竹書則孔甲八年乃壬子非甲辰又在位九年而陟無四十年】

殷侯復歸於商丘【箋按上甲微以帝芒三十三年遷殷至孔甲九年凡一百三十五年復歸商丘計下距湯之居亳僅二十五年則此復歸商丘者當是湯祖父主壬及主癸也】

帝昊【箋按夏本紀孔甲崩子帝臯立】

昊一作臯

元年庚辰帝卽位

使豕韋氏復國【附注夏衰昆吾豕韋相繼爲伯○箋按孔甲元年廢豕韋氏至是復之郡國志東郡白馬縣有韋城古豕韋氏之國蓋彭姓之豕韋也】

三年陟【箋按僖三十二年傳蹇叔曰崤有二陵焉其南陵夏后臯之墓也杜注臯夏桀之祖父】帝發【箋按夏本紀帝臯崩子帝立索隠按世本帝臯生及桀與此異】

一名後敬或曰發恵

元年乙酉帝卽位

諸侯賔於王門再保墉【箋按王門當作玉門昭十八年鄭祈於四鄘杜注鄘城也爾雅墻謂之墉釋名曰墉容也所以隠蔽形容也尙書大曰天子賁庸鄭康成注賁大也言大墻正直也家語曰孔子觀四門之墉是有一門卽有一門之墉也史記項羽紀成臯北門徐廣曰成臯北門曰玉門後漢東夷夏后太康失徳夷人始畔自少康已後世服王化遂賔於玉門獻其樂舞今按竹書帝崩桀卽位居斟尋則斟尋在河南時帝必先居河南之地桀因居之去成臯不逺是諸侯賔於玉門當卽此也月令注都邑之城曰保】

防子上池【箋按防於池水之上曰上池猶郡在洛水之上則曰上洛是也】

諸夷入舞【箋按孝經緯曰東夷之樂曰韎南夷之樂曰任西夷之樂曰侏離北夷之樂曰禁五經通義曰舞四夷之樂明徳澤廣被四表也東夷之樂持矛舞助時之生南夷之樂持羽舞助時之養賈公彥周禮疏曰凡舞夷樂者皆門外爲之此言諸夷入舞者不知其舞於門外否也】

七年陟泰山震【箋按秦岱也王者更姓攺物有事於泰山所以著代也泰山震則將有代起而王者此其兆也】

帝癸【箋按夏本紀帝崩子帝履癸立】

一名桀

元年壬辰帝卽位居斟鄩【箋按括地誌故鄩城在洛州鞏縣西南五十八里蓋桀所居也國防吳起對魏武侯曰夏桀之居左河濟右泰華伊闕在其南羊腸在其北】

三年築傾宮【箋按淮南墬形訓傾宮旋室髙誘曰傾宮宮滿一頃旋以琁玉飾宮也左思吳都賦思比屋於傾宮畢結瑤而構瓊劉淵林注曰汲郡地中古文冊書曰桀築傾宮飾瑤防紂作瓊室立玉門】

毀容臺【箋按周紀表商容之閭鄭康成曰商家樂官知禮容所以禮署稱容臺儒林孝文帝時徐生以容爲禮官大夫是也桀毀容臺則禮樂廢矣】

畎夷入於岐以叛【箋按畎音犬韋昭曰春秋以爲犬戎小顏曰卽昆夷也】

六年岐踵戎來賓【箋按岐一作跂淮南墬形訓有跂踵民髙誘注跂踵踵不至地以五指行呂氏春秋富染篇夏桀染於羊辛岐踵戎是也大荒北經曰跂踵國在拘纓東其爲人大両足亦大一曰大踵郭璞曰其人行腳跟不著地也孝經鉤命決曰焦僥跂踵重譯欵塞也又按山海經曰流沙行五百里有山曰跂踵之山或卽爲跂踵國故地也】

十年五星錯行【箋按漢志曰嵗星曰東方春木於人五常仁也五事貌也仁虧貌失逆春令傷木气罰見嵗星熒惑曰南方夏火禮也視也禮虧視失逆夏令傷火气罰見熒惑太白曰西方秋金義也言也義虧言失逆秋令傷金气罰見太白辰星曰北方冬水知也聽也知虧聽失逆冬令傷水气罰見辰星塡星曰中央季夏土信也思心也仁義禮知以信爲主貌言視聽以心爲主故四星皆失塡星乃爲之動易緯河圖曰日月五星同道起牽牛女虛危室壁奎婁胃昴皆行其南九尺畢北七尺觜參北一丈三尺貫東井出鬼南六尺柳北六尺出星張翼北一丈三尺軫北三尺貫角亢出氐南二尺出房左右股間出心北四尺出尾北九尺出箕北六尺貫南斗復至牛此日月五星所行之常道也荊州占曰五星者五行之精也王者施恩布徳正直淸虛則五星順度出入應時人君無徳逺君子近小人則五星逆行變色出入不時】

夜中星隕如雨【箋按春秋莊公七年夏四月辛卯夜中星霣如雨公羊曰如雨者非雨也非雨則曷爲謂之如雨不修春秋曰雨星不及地尺而復君子修之曰星隕如雨竹書夏桀十年星隕如雨者紀年法春秋文也】

地震【箋按周語曰夫天地之气陽伏而不能出陰廹而不能烝如是有地震】

伊洛竭【箋按伯陽甫曰昔伊洛竭而夏亡韋昭曰禹都陽城伊洛所近謂此也余謂桀居斟尋在鞏洛則伊洛最近何必逺追神禹乎又禹避丹朱陽城非都也】

十一年防諸侯於仍有緡氏逃歸遂滅有緡【箋按昭四年椒舉曰夏桀爲仍之防有緡叛之山海經季釐之國有緡淵韓非子桀爲有戎之防而有緡叛之戎當是仍之譌春秋僖二十三年齊侯伐宋圍緡杜注緡宋邑髙平昌邑縣東南有東緡郡國志山陽東緡縣春秋時曰緡】

十三年遷於河南【箋按周書度邑篇武王曰吾將因有夏之居南望過於三塗北詹有河是在大河之南也】

初作輦【箋按爾雅徒禦不驚輦者也郭璞曰徒挽輦車後漢陰就外戚驕貴井丹譏之曰昔桀乘人車豈此耶又周禮鄕師之職大軍旅防同正治其徒役與其輂輦鄭注曰輂駕馬輦人挽行司馬法曰夏后氏謂輦曰余車殷曰胡奴車周曰輜輦夏后氏二十人而輦殷十八人而輦周十五人而輦通典曰夏后氏末代制輦是也】

十四年扁帥師伐岷山【附注一作山民○箋按楚辭天問曰桀伐防山何所得焉王逸注曰蒙山國名也言夏桀徵伐山之國而得妹嬉也今據竹書桀伐岷山卽山也岷山女桀二人曰琬曰琰非妹嬉也妹嬉有施氏女非岷山也逸注並誤】

桀命扁伐山民山民女於桀二人曰琬曰琰後愛二人女無子焉斵其名於苕華之玉苕是琬華是琰【箋按歐陽詢藝文聚引紀年曰桀伐瑉山瑉山莊王女於桀二女曰琬曰琰今本竹書無莊王事知遺佚多矣】而棄其元妃於洛曰妹喜【箋按國語曰昔夏桀伐有施有施人以妹喜女焉注有施嬉姓之國】於傾宮飾瑤臺居之【箋按天問曰妹嬉何肆湯何殛焉似亦以妹嬉見棄爲問又列女曰夏桀旣棄禮義滛於婦人求四方美女積之後宮作瀾漫之樂則琬琰亦其一也又按管子地數篇曰女華者桀之所愛也曲逆者桀之所善也湯皆事之以千金女華卽女琰也以刻於華曰女華又按國語曰末喜與伊尹比而亡夏樂府折楊柳行曰未喜殺龍逢桀放於鳴條甚其罪耳王弇州四部稿曰竹書紀年桀棄其元妃於洛曰妹喜氏則妹嬉以棄而亡國非以嬖而亡國也據此則與桀奔南巢者疑爲琬琰而非妹喜也淮南子曰湯放桀於歷山與妹喜同舟浮江奔南巢之山未足據也】

十五年商侯履遷於亳【附注成湯元年○箋按孔甲九年殷侯復歸於商丘至此又自商丘而遷亳湯居亳與葛爲鄰者也】

十七年商使伊尹來朝【箋按孫子兵書云伊尹名摰呂氏春秋本味篇有侁氏女子采桑得嬰兒於空桑之中獻之其君其君令烰人養之長而賢湯聞伊尹使人請之有侁氏有侁氏不可湯於是請取妻爲婚有侁氏喜甚以伊尹爲媵送女湯得伊尹袚之於廟明日朝而見之說湯以至味髙誘曰烰猶庖也一綂志空桑城在陳畱縣南一十五里帝王世紀云伊尹生於空桑】

二十年伊尹歸於商及汝鳩汝方會於北門【箋按書敍曰伊尹去亳適夏旣醜有夏復歸於亳入自北門乃遇汝鳩汝方孔曰鳩方二人湯賢臣又焦氏筆乘曰媵說文送也史載湯壻有莘以伊尹爲媵送女故稱有莘媵臣楚辭魚鱗鱗兮媵予爾雅亦云媵將送也然則世以媵臣爲賤者非也蓋彼有迎此有送春秋如齊逆女者迎也此以伊尹爲媵者送也胡引公羊三國來媵以爲媵妾者非也若以爲媵妾魚鱗鱗兮媵予亦可爲妾乎後漢書馮衍顯志賦曰昔伊尹之幹湯兮七十說而乃信太子賢注曰伊摰負鼎爼以干湯七十說而乃信謂年七十說湯乃得信也信音申】

二十一年商師徵有洛克之【箋按周左史戎夫記曰昔有洛氏宮室無常池囿廣大工巧日進民不得休農失其時饑饉無食成湯伐之有洛以亡】

遂徵荊荊降【箋按商頌曰維汝荊楚居國南鄕在昔成湯自彼氐莫敢不來享莫敢不來王是也】

二十二年商侯履來朝命囚履於夏臺【箋按夏本紀桀乃召湯而囚之夏臺索曰獄名夏曰夏臺皇甫謐曰地在陽翟是也太公金匱曰桀怒湯以諛臣趙梁計召而囚之鈞臺置之重泉杜預左注河南陽翟有鈞臺陂一綂志夏臺在河南鞏縣西南卽夏桀囚湯處是重泉亦卽夏臺之土室也楚辭天問曰湯出重泉夫何辠尢不勝心伐帝誰使挑之朱子集注曰重泉地名在左馮翊史記所謂夏臺也然漢馮翊重泉縣今在西安府華州蒲城縣東南四十五里秦本紀簡公六年塹洛城重泉者也安得一之洪興祖楚辭補注亦以爲馮翊重泉皆誤】

二十三年釋商侯履諸侯遂賔於商【箋按帝王世紀曰夏桀無道辠諫者湯使人哭之桀囚湯使於夏臺而後釋之諸侯由是咸叛桀附湯同日供職者五百國三年而天下咸服】

二十六年商滅溫【箋按括地誌故溫城在懷州溫縣西三十里】

二十八年昆吾氏伐商【箋按郡國志東郡濮陽古昆吾國鄭語史伯曰己姓昆吾則商滅之是也前漢書古今人表有昆吾師古曰姒姓國也帝王世紀曰河東安邑縣有昆吾亭疑此伐商者乃姒姓之昆吾與桀同姓故因爲桀而伐商非必定是濮陽之昆吾也】

商防諸侯於景亳【箋按昭四年椒舉曰商湯有景亳之命郡國志梁國防縣劉昭注引帝王世紀曰有北亳卽景亳湯所盟處又按有景山故名景亳】

遂徵韋商師取韋【箋按郡國志東郡白馬縣有韋鄕鄭語史伯曰彭姓豕韋則商滅之又按古今人表有劉姓豕韋】

遂徵顧【箋按古今人表有鼔師古曰卽顧國也史記索隠曰郡國志顧在東郡廩丘縣北今曰顧城春秋哀二十一年公及齊侯盟於顧卽是城也】

太史令終古出奔商【箋按姓氏譜紂行亂政三旬不朝終古執圖法泣諫不聽先奔於商三年而桀乃亡淮南汜論訓夫夏之將亡太史令終古卽奔商】

二十九年商師取顧【箋按詩韋顧旣伐是湯先取韋後取顧也】

三日並出【箋按三當作二孝經緯曰夏時兩日並出防曰桀無道兩日照荊州占曰兩日以上出天下有災夏以兩日亡京氏曰兩日並出天下爭王】

費伯昌出奔商【箋按夏后啟二年費侯伯益出就國此費伯蓋其後也王充論衡曰桀無道兩日並照在東者將起在西者將滅費昌問馮夷曰何者爲殷何者爲夏馮夷曰西夏也東殷也於是費昌徙族歸殷】

冬十月鑿山穿陵以通於河【箋按通誌曰桀鑿山穿陵以通於河諫者曰泄天气地藏天子失道後必有敗桀殺之耆老或諫桀又殺之】

三十年瞿山崩【箋按通誌曰瞿山崩爲大澤水深九尺山覆於谷下反在上】

殺其大夫闗龍逢【箋按通誌曰桀有暴臣於辛陵轢諸侯諛臣左師曹觸龍防賊忠良闗龍逢引黃圖以諫曰古之人君愛民節用享國之日長今君用財若無窮殺人若弗勝亡無日矣立而不去桀曰子又妖言矣於是焚黃圗殺龍逢】

商師徵昆吾【箋按桀二十八年昆吾伐商商旣徵韋又徵顧至是遂徵昆吾】

冬聆隧災【箋按聆當作耹音琴周語內史過曰商之亡也回祿信於耹隧韋昭曰回祿火神再宿曰信】

三十一年商自陑徵夏邑【箋按書敍曰伊尹相湯伐桀升自陑遂與戰於鳴條之野作湯誓孔曰夏都安邑湯升道從陑出其不意陑在河曲之南】

克昆吾【箋按昭十八年二月乙卯周毛得殺毛伯過萇曰毛得必亡是昆吾稔之日也詩長疏曰言昆吾以乙卯日亡也】

大雷雨戰於鳴條【箋按括地誌髙涯原在蒲州安邑縣北三十里南阪口卽古鳴條陌也鳴條戰地在安邑西皇甫謐按伊訓曰造攻自鳴條朕哉自亳今安邑見有鳴條陌昆吾亭左氏以爲昆吾同以乙卯日亡韋顧亦爾故詩曰韋顧旣伐昆吾夏桀於左氏昆吾在衛乃在濮陽不得與桀異處同日而亡明昆吾亦來安邑欲以衛桀故同日亡而安邑有其亭也今據古今人表有姒姓昆吾或在鳴條則昆吾以乙卯亡未必卽濮陽之昆吾也】

夏師敗績【箋按秦本紀若木元孫費昌當夏桀之世去夏歸商爲湯禦以敗桀於鳴條】桀出奔三朡【箋按郡國志濟陰定陶縣有三朡亭】

商師徵三朡【箋按書敍曰湯伐三朡俘厥寶玉誼伯仲伯作典寶孔曰二臣作典寶一篇】戰於郕【箋按呂氏春秋簡選篇殷湯良車七十乘必死六千人以戊子戰於郕遂禽移大犧誘注曰桀多力能推大犧因以爲號而禽克之又按郡國志濟陰成縣本國左杜預注東平剛父縣有郕鄕】

獲桀於焦門【箋按淮南主術訓桀之力制觡伸鉤索鐵歙金然湯革車三百乘困之鳴條擒之焦門髙誘曰焦或作巢一綂志巢湖在巢縣西十五里一名焦湖周圍四百餘里據此則焦門當卽是巢門也】

放之於南巢【箋按周書殷祝解湯將放桀於中野士民聞湯在野皆委貨扶老攜幼奔國中虛桀與其屬五百人南徙千里止於不齊民往奔湯於中野桀與其屬五百人徙於魯魯士民復奔湯桀與五百人去居孔晁注不齊魯地名居南巢之地名地理誌居巢縣屬廬江通鑑注廬江六縣有居巢城桀奔此因以放之隋帝大業十年二月詔曰黃帝五十二戰成湯二十七徵方乃徳施諸侯令行天下帝王世紀曰成湯凡二十七徵而徳施於諸侯】

自禹至桀十七世有王與無王用嵗四百七十一年【起壬子終壬戌○箋按帝王世紀自禹至桀並數有窮凡十九王合四百三十二年世史始禹甲戌終桀甲午共四百四十一年葉史始禹丙子終桀甲午共四百三十九年今據竹書羿浞不在王數凡十有七王用嵗四百七十一年】

竹書綂箋卷四

欽定四庫全書

竹書綂箋卷五

翰林院檢討徐文靖撰

殷商成湯【箋按詩商頌譜曰商者契所封之地國語王勤商十四世而興是其始稱商也竹書盤庚自奄遷於北防曰殷鳥云殷受命咸宜是其兼稱殷也大明云殷商之旅蕩云咨女殷商是又總稱爲殷商也詩補曰殷以溵水得名古溵水縣今陳州之商水縣也殷商兼商山溵水言之鄭氏通誌曰溵水出陽城東至西華汝陽入於潁與潁水合流古人並謂潁爲殷故命以殷焉】

名履

湯有七名而九徵【箋按湯名帝乙見易緯名天乙見世本名履見魯論名祖乙見白虎通曰成湯曰武王見詩是七名也湯始徵葛次徵荊徵溫次徵韋徵顧次徵昆吾徵夏邑徵三朡戰於郕獲桀焦門是九徵也】放桀於南巢而還諸侯八譯而來者千八百國【箋按仲虺之誥曰表正萬邦纘禹舊服國防顏觸曰古大禹之世時諸侯萬國及湯之時諸侯三千】奇肱氏以車至乃同尊天乙履爲天子三讓遂卽天子之位【箋按河圖括地象曰奇肱氏能爲飛車從風逺行愽物志曰湯時西風吹其車至豫州湯破其車不以示民十年東風至乃復作車遣返而其國去玉門闗四萬里】初髙辛氏之世妃曰簡狄以春分鳥至之日從帝祀郊禖與其妹浴於丘之水【箋按一綂志晉丘在開封府祥符縣界內一名淸丘又名池昔簡狄浴於晉丘之水有鳥遺卵吞之遂生契】有鳥銜卵而墜之五色甚好二人競取覆以玉筐【箋按淮南子曰有娀在不周之北長女簡狄少女建疵】簡狄先得而吞之遂孕胸剖而生契【箋按白虎通曰殷姓子氏祖以鳥子也】長爲堯司徒成功於民受封於商【箋按皇甫謐闞駰並以爲上洛商縣】後十三世生主癸主癸之妃曰扶都見白气貫月意感以乙日生湯號天乙丰下銳上晢而有髯【箋按晏子春秋曰湯長頭而髯鬢】句身而聲【箋按句身帝王世紀作倨身】長九尺臂有四肘是爲成湯【箋按禮別名記曰湯臂四肘是謂神翼攘去不義萬民蕃息】湯在亳能修其徳伊摰將應湯命夢乘舟過日月之旁【箋按孫子兵書曰伊尹名摰庾信銘乘舟相日又詠懷詩乘舟能上月皆用此也】湯乃東至於洛觀帝尭之壇沈璧退立黃魚雙踴黑鳥隨之止於壇化爲黑玉【箋按魚豢典略曰湯東觀洛沈璧黃魚雙躍出於壇帝王世紀曰湯沈璧於洛獲黃魚黒玉之瑞】又有黑龜並赤文成字言夏桀無道湯當代之【箋按沈約宋書曰元龜洛書者天符也王者徳至川泉則洛出龜書】檮杌之神見於邳山【箋按周語曰商之興也檮杌次於邳山】有神牽白狼銜鉤而入商朝【箋按尙書璇璣鈐曰湯受金符帝籙白狼銜鉤入殷朝】金徳將盛銀自山溢【箋按漢書郊祀志殷得金徳銀自山溢】湯將奉天命放桀夢及天而防之遂有天下商人後攺天下之號曰殷【箋按防宋書符瑞志作舓後漢鄧後紀後嘗夢捫天蕩蕩正靑若有鐘乳狀乃仰飲之以訊占夢占夢言堯夢攀天而上湯夢及天而呧之斯皆聖王之前占吉不可言太子賢注曰呧音是】

十八年癸亥王卽位【箋按沈約注帝癸十五年成湯始爲諸侯之元年癸在位三十一年湯放之南巢明年湯始代夏爲天子從湯爲諸侯元年計之十八年也竹書起尭元年丙子至湯十八年癸亥共五百八十八年故孟子謂由尭舜至湯五百有餘嵗也】

居亳【箋按書敍曰湯旣黜夏命復歸於亳作湯誥又周書殷祝解曰湯放桀而復薄三千諸侯大會湯退再拜從諸侯之位湯曰此天子位有道者可以處之天子非一家之有也有道者之有也故天下惟有道者理之惟有道者宜久處之湯以此讓三千諸侯莫敢卽位然後湯卽天子之位古薄與亳通此卽孟子所謂湯居亳與葛爲鄰後漢郡國志梁國谷熟縣有南亳寧陵縣有葛鄕者也皇甫謐曰孟子稱葛伯不祀湯使亳眾往爲之耕若湯居偃師去寧陵八百餘里豈當使民往爲之耕乎竹書湯卽位居亳蓋南亳也程史曰昔湯之元祀嵗星順行與日合於房房宋亳分也則亦以湯代夏之元祀所居爲宋亳而非偃師之亳矣書敍曰自契至於成湯八遷從先王居作帝告沃釐此則從克夏歸亳之後復遷於偃師之亳爲帝嚳舊居故曰從先王居也孔氏疏曰序所言帝告不知告誰正未審帝告之告當讀爲嚳古作俈告卽嚳從俈省也帝告沃釐者以其因帝俈舊居沃土來遷釐亦來也若湯時代夏稱王何由稱帝告乎史記殷本紀湯始居亳從先王居作帝誥誥乃俈字之訛冩者誤耳孔以爲作誥告先王則已誤矣】

始屋夏社【箋按書敍曰湯勝夏欲遷其社不可作夏社疑至臣扈孔疏曰疑至臣扈當是二臣名程子曰亡國之社遷之禮也湯存之以爲後戒故湯旣勝夏欲遷其社不可春秋書亳社災皆自湯之不遷始也又按殷時立四輔有疑丞輔弼疑至之疑殆官名也】

十九年大旱

氐來貢【箋按商頌曰昔有成湯自彼氐莫敢不來享莫敢不來王是其事也】

二十年大旱

夏桀卒於亭山禁歌舞【箋按輿地誌曰巢縣臥牛山後有桀王城晉書地理誌注云桀死於是未詳今據竹書桀卒於亭山是卽巢縣之臥牛山矣】

二十一年大旱鑄金幣【箋按管子曰湯七年旱民之無賣子者湯以莊山之金鑄幣而贖民之無賣子者漢書食貨志注師古曰凡言幣者所以通貨物易有無也故金之與錢皆名爲幣也若然則湯之鑄金幣者蓋鑄金以爲幣也橫渠理窟曰幣金玉齒革布帛之雜名是也其後齊桓公令左司馬伯公將白徒鑄錢於莊山蓋又法湯而爲之】

二十二年大旱【箋按漢公孫武帝元光五年復徴賢良文學上策詔諸儒制曰禹湯水旱厥咎何由對曰臣聞堯遭洪水使禹治之未聞禹之有水也若湯之旱則桀之餘烈也桀紂行惡受天之罪禹湯積徳以王天下由此觀之天徳無私親順之和起逆之害生此天文地理人事之紀】

二十三年大旱【箋按莊子書公孫龍曰湯之時八年七旱墨子曰禹七年水湯五年旱汜勝之書曰湯有旱災伊尹爲區田後漢劉般有區種法言區土壅禾根也區與漚同】

二十四年大旱王禱於桑林雨【箋按尸子曰湯之救旱也素車白馬布衣身嬰白茅以身爲牲殷本紀曰湯旣放桀後大早七年以身禱於桑林之野祝曰無以餘一人之不敏傷民之命以六事自責曰政不節與民失職與宮室崇與女謁盛與苞苴行與讒夫昌與言未已大雨方數千里又按左昭二十一年宋城舊墉及桑林之門淮南修武訓湯檮於桑山之林國防張儀說韓王曰秦東取成臯宜陽則鴻臺之宮桑林之苑非王之有矣呂氏春秋湯禱於桑林之社而雨大至又曰立湯後於宋以奉桑林】

二十五年作大濩樂【箋按呂氏春秋曰殷湯卽位命伊尹作爲大濩歌晨露修九招六列孔氏曰晨露九招六列蓋大濩之別曲名也左襄十年宋公享晉侯於楚丘請以桑林杜注桑林殷天子之樂名是大濩因桑林之禱而作也熊氏曰濩防也言湯之寛仁能救濩生民也】

初巡狩【箋按鄭志答孫皓曰唐虞之禮五載一巡守夏殷之時天子蓋六年一巡守今湯以連年大旱故七年初巡狩也】

定獻令【箋按周書曰伊尹朝獻商書湯問伊尹曰諸侯來獻或無馬牛之所生而獻逺方之物事實相反不利今吾欲因其地勢之所有獻之必易得而不貴其爲四方獻令伊尹受命於是爲四方令曰正東符婁仇州伊慮漚深九夷十蠻越漚鬋文身請令以魚支之鞞鳥鰂之醤鮫利劍爲獻正南甌鄧桂國損子產裏百濮九菌請令以珠璣瑇瑁象齒文犀翠羽菌鶴短狗爲獻正西昆侖狗國鬼親枳己闟耳貫胸雕題離丘漆齒請令以丹靑白旄紕江歷龍角神龜爲獻正北空同大夏莎車姑他日略貌胡戎翟匃奴樓煩月氏孅犁其龍東胡請令以槖駝白玉野馬騊駼駃騠良弓爲獻湯曰善】

二十七年遷九鼎於商邑【箋按墨子曰昔夏后使飛亷析金於荊山鑄鼎於昆吾使翁難雉乙灼白若之龜龜曰鼎成四足而方不炊自亨不舉自藏不遷自行乙又言兆之繇曰饗矣逢逢白雲一南一北一西一東九鼎旣成遷於三國通鑑防編曰夏后禹四嵗鑄九鼎說文曰禹鑄九鼎荊山之下在馮翊懷徳縣南王子年拾遺記曰禹鑄九鼎五者以應陽法四者以象陰數使工師以雌金爲陰鼎以雄金爲陽鼎鼎中常滿以占气象之休否又張華博物志曰蓍一千嵗而三百莖明夷曰昔夏后莖乘龍而登於天而枚占史華陶陶曰吉昔啟莖徙九鼎啟果徙之則是夏后啟時已有遷鼎之事矣左宣三年楚子問鼎王孫滿曰桀有昏徳鼎遷於商漢書郊祀志禹收九牧之金鑄象九州夏徳衰鼎遷於殷帝王世紀曰湯卽天子位遂遷九鼎於亳至大坰而冇慚徳是湯遷鼎之事也詩商邑翼翼集商邑王都也】

二十九年陟【箋按書營於桐宮宻邇先王孔安國曰桐湯葬地杜預曰防縣西北有亳城中有湯冢皇覽曰湯冢在濟陰亳縣北東郭去州三里漢劉向傳殷湯無葬處師古曰謂不見記也蓋是時孔未出故向亦不知也】

外丙【箋按殷本紀湯崩太子太丁未立而卒於是乃立太丁之弟外丙】

名勝

元年己亥卽位居亳命卿士伊尹【箋按己亥誤當是乙亥湯十八年爲癸亥二十九年爲甲戌則外丙元乙亥】

二年陟

仲壬【箋按殷本紀外丙卽位三年崩立外丙之弟仲壬竹書二年陟與孟子同史云三誤】

名庸

元年丁丑王卽位居亳命卿士伊尹【箋按商彛器有丙寅卣銘曰丙寅王錫博古錄曰商建國始於庚戌歷十七年而有丙寅正在仲壬卽位之二年今據竹書仲壬二年乃戊寅非丙寅也】

四年陟【箋按趙岐注孟子外丙立二年仲壬立四年與竹書合邵子經世史不載二王之名程子伊川以古人謂嵗爲年外丙方二嵗仲壬方四嵗張氏經世紀年謂邵子以數推之去外丙仲壬之年乃合於尙書成湯旣沒太甲元年之說唐孔氏正義謂班固不見古文謬從史記而章衡通載乃云以紀年推之外丙仲壬合於嵗次尙書缺略而正義之說謬】

太甲【箋按殷本紀帝仲壬卽位四年崩伊尹廼立太丁之子太甲太甲成湯嫡長孫也】

名至

元年辛巳王卽位居亳命卿士伊尹【箋按書敍曰成湯旣沒太甲元年伊尹作伊訓肆命䢐後書曰惟元祀十有二月乙五伊尹祀於先王奉嗣王祗見厥祖伊尹乃明言烈祖之成徳以訓於王是也史記正義曰湯卽位都南亳後徙西亳書三亳阪尹偃師爲西亳防爲北亳卽景亳谷熟爲南亳也括地誌亳故城在偃師縣西十四里又唐志大衍歷推太甲二年壬午嵗冬至應在女六度今據竹書太甲元年辛巳則二年爲壬午不爽也】

伊尹放太甲於桐乃自立【箋按書太甲上曰惟嗣王不惠於阿衡伊尹曰予弗狎於弗順營於桐宮宻邇先王其訓無俾世迷王䢐桐宮居憂蔡仲黙引吳氏曰太甲旣卽位於仲壬之柩前方居憂於仲壬之殯側是也殷本紀帝太甲旣立三年不明暴虐不遵湯法亂徳於是伊尹放之於桐宮三年伊尹攝行政當國以朝諸侯孔曰桐湯葬地鄭氏曰有王離宮焉太康地記曰屍鄕南有亳阪東有桐城太甲所放處也正義曰屍鄕在偃師西南五里通鑑太甲卽位不明厥徳顚覆湯之典型伊尹放之於桐宮注曰桐湯墓所在平陽府曲沃縣西南有桐鄕城世傳伊尹放太甲於桐卽此按是時太甲居亳在河南偃師豈有逺之曲沃之理自當從太康記也】

【附注】約按伊尹自立蓋誤以攝政爲眞爾【箋按陳氏越石曰臣之忠有幸而忠者也君之立有幸而立者也殷之君臣皆幸而成者噫浞浞接踵羿羿比肩君可放乎哉其後新取於西魏取於東司馬之有天下其始也未嘗不伊不周其後也未嘗不羿不浞皆取伊尹以爲嚆矢也孟子曰無伊尹之志則簒也有防哉】

七年王潛出自桐殺伊尹【箋按文選陸士衡豪士賦注引紀年太甲潛出自桐殺伊尹考竹書紀年事事與經史符同獨太甲潛出自桐殺尹一事敢立異議不顧事之有無者彼見夫三晉處晉君於端氏田和遷康公於海上往往托伊尹放太甲之美名明示其可以潛爲之謀而殺之故設爲太甲殺尹之說所以寒姦臣之膽而壯衰君之气也如春秋外妺喜與伊尹比而亡夏妲己與膠鬲比而亡周豈必實有是事哉】

天大霧三日乃立其子伊陟伊奮命復其父之田宅而中分之【箋按書敍曰太甲旣立不明伊尹放諸桐三年後歸於亳思庸伊尹作太甲三篇夫豈有七年而仍在桐者此疑爲後人所羼入也爾雅地气天不應曰霧霧謂之晦郭注言晦防邢昺曰霧又名晦春秋僖十五年己卯晦震夷伯之廟公羊谷梁皆云晦防也】

【附注】約按此文與前後不類蓋後世所益

十年大饗於太廟【箋按月令季秋大饗帝注以徧祭爲大饗是也書咸有一徳伊尹曰七世之廟可以觀徳孔曰天子立七廟有徳之王則爲祖宗其廟不毀故可觀徳禮王制天子七廟三昭三穆與太祖之廟而七鄭注曰此周制七者太祖及文王武王二祧與親廟四殷則六廟契及湯與二昭二穆夏則五廟無太祖禹與二昭二穆而已孔疏曰良由不見古文故爲此謬說此篇及商書已云七世之廟則天子立七廟王者常禮非獨周人始有七廟也今天子大饗太廟蓋合羣廟之主於太祖之廟而徧祭之故曰大饗也又按商頌詩序曰長大禘也王肅以大禘爲殷祭謂禘祭宗廟非祭天也則此所云大饗者其卽商頌之大禘乎】

初祀方明【箋按漢律曆志伊訓篇曰惟太甲元年十有二月乙丑朔伊尹祀於先王誕資有牧方明𨿽有成湯太丁外丙之服以冬至越茀祀先王於方明以配上帝是朔旦冬至之嵗也孟康曰方明者神明之象也以木爲之方四尺畫六采東靑西白南赤北黒上下黃今據竹書太甲十年初祀方明則漢志云元年者誤也】

十二年陟【箋按郡國志濟陰曆城縣皇覽曰太甲有冢在歷山上】

沃丁【箋按殷本紀帝太甲稱太宗太宗崩子沃丁立】

名絢

元年癸巳王卽位居亳命卿士咎單【箋按書敍曰咎單作明居孔曰咎單臣名主土地之官作明居民法一篇馬融曰咎單爲湯司空是歷仕四世至沃丁命爲卿士與尹爲左右也】

八年祠保衡【箋按書君奭篇公曰在太甲時則有若保衡說命曰昔先正保衡作我先王佑我烈祖鄭氏曰此三公之官當時爲之號也闞駰曰殷帝沃丁之時伊尹卒葬於亳皇甫謐曰伊尹爲湯相號阿衡沃丁八年伊尹卒卒年百有餘嵗大霧三日沃丁葬之以天子禮書敍曰沃丁旣葬伊尹於亳咎單遂訓伊尹事作沃丁】

十九年陟

小庚【附注史記作太庚○箋按殷本紀沃丁崩弟太庚立】

名辧

元年壬子王卽位居亳【箋按小庚小甲雍巳元年卽位皆不言命卿士者並咎單爲相也】

五年陟

小甲【箋按殷本紀帝太庚崩子小甲立徐廣曰世表云帝小甲太庚弟也】

名髙

元年丁巳王卽位居亳

十七年陟

雍巳【箋按殷本紀帝小甲崩弟雍巳立】

名佃【箋按佃一本作伷】

元年甲戌王卽位居亳【箋按史記曰雍巳之時殷道衰諸侯或不至】

十二年陟

太戊【箋按殷本紀帝雍巳崩弟太戊立據孔氏書太戊沃丁弟之子陸氏釋文曰太戊馬云太甲子蓋太庚爲沃丁弟而釋文引馬融所云太甲子甲誤當作庚】

名宻

元年丙戌王卽位居亳命卿士伊陟臣扈【箋按書敍曰大戊贊於伊陟作伊陟原命周書君奭曰在太戊時則有若伊陟臣扈是也孔伊陟伊尹子伊陟原命二篇皆亡今據竹書伊陟始見於太甲七年至此凡六十二年命爲卿士】

七年有桑谷生於朝【箋按書敍曰亳有祥桑谷共生於朝伊陟贊於巫咸作咸乂四篇孔曰二木合生七日大拱贊告也巫咸臣名皆亡又按小雅鶴鳴篇爰有樹檀其下維谷朱注谷一名楮惡木也焦氏筆乘曰史記桑谷共生谷樹名皮可爲紙谷從木音構谷從禾音谷穀從米音叨今多混】

十一年命巫咸禱於山川【箋按離騷經巫鹹將夕降兮王逸注巫咸古神巫也當殷中宗之世史記封禪書太戊修徳桑谷死伊陟贊巫咸巫咸之興自此始索隠曰太史公以巫咸接神事太戊使咸禳祥桑之災所以謂巫咸之興自此始也今按尙書孔氏以巫咸爲巫氏書明言巫咸乂王家其非巫覡可知莊子天運篇巫咸祒曰天有六極五常注巫咸殷相祒名越絕書曰虞山者巫咸所出也去縣百五里】

二十六年西戎來賓【箋按西戎西方之戎禹貢西戎卽敍是也殷本紀曰帝雍巳立殷道衰諸侯或不至弟太戊立伊陟爲相殷復興諸侯歸之今西戎來賓諸侯可知又按漢書匈奴隴西有緜諸畎戎狄獂之戎岐梁涇漆之北有義渠大茘烏氏朐衍之戎而晉北有林胡樓煩之戎燕北有東胡山戎各分散谿谷自有君長往往而聚者百有餘戎】

王使王孟聘西戎【箋按山海經丈夫國在維鳥北其爲人衣冠帶劍郭璞曰殷帝太戊使王孟采藥從西王母至此絕糧不能進食木實衣木皮終身無妻而生二子圖贊曰丈夫之國王孟是始卽此聘西戎事也】

三十年命費侯仲衍爲車正【箋按秦本紀女華生大費是爲栢翳舜賜姓嬴氏大費生子二人一曰大亷二曰若木大亷元孫曰仲衍鳥身人言帝太戊聞而卜之使禦吉遂致使禦而妻之又按定元年奚仲居薛以爲夏車正杜注爲夏掌車服大夫則車正自夏始也】

三十五年作寅車【箋按詩小雅六月疏曰夏后氏曰鉤車殷曰寅車周曰元戎司馬法文也是寅車始太戊也】

四十六年大有年【箋按春秋宣十六年大有年左氏公羊皆無】

五十八年城蒲姑【箋按郡國志下邳取慮縣有蒲姑陂左昭十六年齊師至蒲隧杜預曰縣東有蒲姑陂】

六十一年東九夷來賔【箋按後漢東夷注王制云東方曰夷夷有九種曰畎夷於夷方夷黃夷白夷赤夷元夷風夷陽夷】

七十五年陟【箋按周書無逸曰昔在殷王中宗嚴恭寅畏天命自度治民只懼不敢荒寧肆中宗之享國七十有五年孔曰太戊也殷家中世尊其徳故稱宗】

太戊遇祥桑側身修行三年之後逺方慕明徳重譯而至者七十六國商道復興廟爲中宗【附注竹書作太宗○箋按商頌詩序曰烈祖祀中宗也鄭箋曰中宗商王太戊史記曰殷道衰諸侯或不至帝太戊伊陟相殷復興諸侯歸之故稱中宗】

仲丁【箋按殷本紀中宗崩子帝仲丁立仲丁書闕不具書敍曰仲丁遷於囂作仲丁今亡】

名莊

元年辛丑王卽位自亳遷於囂於河上【箋按殷本紀仲丁遷於隞索隠曰隞亦作囂水經注濟水東逕敖山北詩所謂薄狩於敖者也其山上有城卽殷帝仲丁之所遷也括地誌滎陽故城在鄭州滎澤縣西南十七里殷時隞地也一綂志敖山在鄭州河陰縣西北二十里秦時敖氏築倉其上因以名山非矣】

六年徵藍夷【箋按後漢東夷傳桀爲暴虐諸夷內侵殷湯革命而定之至於仲丁藍夷作寇太子賢曰仲丁殷太戊之子也竹書紀年仲丁卽位徵於藍夷也】

九年陟

外壬【箋按殷本紀帝仲丁崩弟外壬立】

名

元年庚戌王卽位居囂

邳人姺人叛【箋按昭元年傳趙孟曰虞有三苗夏有觀扈商有姺邳周有徐奄杜注姺邳二國商諸侯邳下邳縣括地誌古侁城在陳畱縣東五里】

十年陟

河亶甲【箋按殷本紀帝外壬崩弟河亶甲立河亶甲時殷復衰】

名整

元年庚申王卽位自囂遷於相【箋按書敍曰河亶甲居相作河亶甲孔曰相地名在河北括地誌故殷城在相州內黃縣東南十三里卽河亶甲所築都之故名殷城也王伯厚地理通釋曰河亶甲居相在河北相州安陽本盤庚所都卽北冢殷墟南去朝歌城百四十六里竹書紀年盤庚自奄遷於北冢曰殷墟南去鄴四十里此皆全抄史記正義注誤也史記漢髙祖紀項羽王趙將司馬卭爲殷王都朝歌正義曰以商帝盤庚國殷中之地攺商爲殷在相州安陽縣卽北冢殷墟南去朝歌百三十六里故號殷王殊不知書敍以河亶甲居相祖乙始自相遷耿故世以朝歌北爲殷墟若盤庚所徙攺商爲殷在梁國防縣殷有三亳防爲北亳曰北防非北冢也正義說謬而通釋據之非也】

三年彭伯克邳【箋按鄭語史伯曰大彭豕韋爲商伯矣韋昭曰陸終第三子曰籛封於大彭彭城是也時大彭爲商伯故稱彭伯也】

四年徵藍夷【箋按藍夷卽前仲丁所徵者至是復叛故徵之郡國志南陽棘陽有藍鄕東海伊廬亦有藍鄕南郡編縣有藍口聚不知誰是其地也】

五年侁人入於班方彭伯韋伯伐班方侁人來賓【箋按外壬元年邳侁同時而叛越十有三年彭伯克邳則侁人勢孤而入於班方彭伯韋伯共伐之韋昭曰豕韋彭姓之別封二國相繼爲商伯漢韋賢以詩諫楚王戊曰肅肅我祖國自豕韋彤弓斯徵撫寧遐荒總齊羣邦以翼大商疊彼大彭勲績維光當卽謂彭伯韋伯同伐班方時事也】

九年陟【箋按商彛器有足迹罍薛尙功曰此器在洹水之濱亶甲墓旁得之銘作亞形中有左足迹是河亶甲之陟葬此也】

祖乙【箋按殷本紀河亶甲崩帝祖乙立商彛器有祖乙卣薛用敏曰祖乙者河亶甲之子也】名滕

元年己巳王卽位自相遷於耿【箋按閔元年晉滅耿杜注平陽皮氏縣東南有耿鄕水經注汾水西逕耿鄕城北書敍曰盤庚遷於耿也尙書祖乙遷耿酈注云盤庚遷耿誤也通鑑注耿古耿國在蒲州城東北今河津縣是】

命彭伯韋伯【箋按韋昭曰二國相繼爲商伯今據竹書祖乙元年命彭伯韋伯則是同時爲二伯如周召之分陜也】

二年圮於耿自耿遷於庇【箋按書敍曰祖乙圮於耿作祖乙孔疏曰祖乙居耿今爲水所毀更遷他處故言毀於耿耳又尙書盤庚云不常厥邑於今五遷及其數之惟有亳囂相耿四處而已史記祖乙遷於邢皇極經世祖乙圮於耿徙居邢今據竹書祖乙又自耿遷庇則是盤庚前五遷祖乙自兩遷也邢與庇當是一地帝王世紀紂自朝歌北築沙丘臺沙丘在鉅鹿東北七十里括地誌在邢州平鄕東北二十里則史記謂祖乙遷邢者當卽爲竹書所云遷庇者也蓋是時未有邢國邢自周公子靖淵始封商時謂之庇也】

三年命卿士巫賢【箋按書君奭篇周公曰在祖乙時則有若巫賢孔曰賢巫咸子巫氏殷本紀云帝祖乙時殷復興巫咸任職咸誤當作賢】

八年城庇【箋按祖乙時數被河患遷庇八年始城之書疏曰鄭云祖乙居耿後奢侈逾禮土地廹近山川嘗圮焉今據竹書祖乙二年便自耿遷庇八年城庇當是居庇後奢侈逾禮時汲冢古文未出故鄭亦不知也】

十五年命邠侯髙圉【箋按世紀曰周后稷始封邰今扶風斄是也及公劉徙邑於豳詩稱於豳斯館今新平漆之東有豳亭是也郡縣誌古豳城在邠州三水縣西三十里公劉始都之處地理誌右扶風栒邑有豳鄕詩豳國公劉所都栒邑故城在三水縣東北二十五里周本紀不窋失官而犇戎狄之間卒子鞠立卒子公劉立公劉復修后稷之業自漆沮度渭故詩人歌之公劉卒子慶節立國於豳自是而後歷皇僕差弗毀隃公非皆國於豳殷王祖乙錫髙圉命爲邠侯魯語展禽曰髙圉太王能率稷者也周人報焉韋昭曰髙圉后稷後十世公非之子也據漢書古今人表髙圉辟方子夷竢髙圉子則史記實多遺缺而韋注仍未考也又按鬻子曰湯得慶誧伊尹皇裏且東門虛南門蠕西門疵北門側七大夫人表有慶節公劉子湯時人或曰卽誧計后稷長於堯堯在位百年舜五十年夏自禹爲天子至桀亡夏曆四百四十一年共五百九十一年而謂公劉爲后稷曾孫止四五代可乎昔所謂周十五王不過如漢七制唐三宗之說而以爲世數止此非矣】

十九年陟

祖乙之世商道復興廟爲中宗【附注曰史記與無逸皆無之○箋按周書酒誥曰自成湯咸至於帝乙成王畏相多士曰自成湯至於帝乙防不明徳卹祀當卽謂祖乙也】

祖辛【箋按殷本紀祖乙崩子帝祖辛立商彛器有祖辛卣薛尙功曰祖辛沃甲之兄祖丁之父也】名旦

元年戊子王卽位居庇

十四年陟

開甲【附注史記作沃甲○箋按殷本紀帝祖辛崩弟沃甲立世本作開甲與竹書同】

名逾

元年壬寅王卽位居庇【箋按祖乙二年庚午遷庇至開甲元年壬寅三十三年】五年陟

祖丁【箋按殷本紀帝沃甲崩立沃甲兄祖辛之子祖丁】

名新

元年丁未王卽位居庇

九年陟

南庚【箋按殷本紀帝祖丁崩立弟沃甲之子南庚】

名更

元年丙辰王卽位居庇【箋按祖乙二年遷庇至南庚二年共四十七年居庇自此以後乃遷於奄】

三年遷於奄【箋按南庚遷奄舊未有言奄地所在者郡國志魯國卽奄國定四年傳祝鮀曰因商奄之民命以伯禽其曰商奄者或以商嘗遷此故遂謂商奄乎】

六年陟

陽甲【一名和甲○箋按殷本紀帝南庚崩立弟祖丁之子陽甲】

名和

元年壬戌王卽位居奄

三年西徵丹山戎【箋按山海經有始州之國有丹山郭璞注引竹書紀年曰和甲西徵得一丹山】

四年陟【箋按史記帝陽甲之時殷衰自仲丁以來廢適而更立諸弟子弟子或爭相代立比九世亂於是諸侯莫朝】

盤庚【箋按殷本紀帝陽甲崩弟盤庚立】

名旬

元年丙寅王卽位居奄【箋按經世紀年曰盤庚元以己亥自祖乙以乙未踐位歷祖乙沃甲祖丁南庚陽甲而後及盤庚凡七世居耿己一百二十五年今據竹書祖乙元年己巳二年圮於耿自耿遷庇歷祖辛開甲祖丁皆居庇南庚三年自庇遷奄後陽甲及盤庚皆居奄盤庚十四年自奄遷殷經世紀年以爲七世居耿者非也又盤庚之立元年丙寅南軒以爲己亥非】

七年應侯來朝【箋按地理誌潁川父城縣應鄕故國周武王弟所封臣瓚曰汲郡古文殷時已自有應謂此也杜預注左謂應國在襄陽城父縣胡身之曰襄陽無城父杜誤也括地誌故應城在汝州魯山縣東三十里】

十四年自奄遷於北防曰殷【箋按書敍曰盤庚五遷將治亳殷民咨胥怨作盤庚三篇鄭氏曰商家自此徙而攺國號曰殷殷本紀曰盤庚之時殷已都河北盤庚渡河南復居成湯之故居郡國志梁國防縣有北亳昭四年椒舉曰商湯有景亳之命括地誌曰宋州北五十里大防城爲景亳湯所盟地因景山爲名皇甫謐曰防爲北亳卽景亳商頌陟彼景山山在曹縣東南四十里蔡氏書以盤庚遷殷在於偃師又以自祖乙都耿圮於河水盤庚欲遷於殷據竹書南庚三年自庇遷奄陽甲亦居奄至是凡二十二年盤庚又自奄遷於北防則非自耿並非偃師矣其他又有譌北防爲北冢譌北防爲此遂者水經注洹水又東北逕鄴縣南洹水出洹山逕殷虛北竹書紀年盤庚卽位自奄遷於此遂曰殷則是北譌爲此防譌爲遂也史記索隠曰汲郡古文盤庚自奄遷於北冢則殷虛去鄴三十里是殷虛南舊地號北冢則是防譌爲冢也殊不審北防之亳在梁國防縣書敍曰盤庚將治亳殷鄴豈有亳之名乎種種謬誤殊屬可笑不有竹書烏從而証之】

十五年營殷邑【箋按盤庚曰天其永我命於玆新邑卽紀年所謂營殷邑也周希聖曰商人稱殷自盤庚始據竹書夏后帝杼十三年商侯冥死於河帝芒三十三年商侯遷於殷帝泄十二年殷侯子亥賔於有易世本防往河治水子亥遷殷是商之稱殷始自夏世殷土芒芒豈謂盤庚巳後乎】

十九年命邠侯亞圉【箋按世本曰亞圉云都皇甫謐曰云都亞圉字據漢書古今人表云都亞圉弟則實爲二人非一人名與字也仁山金氏曰堯封棄於邰世爲后稷以服事虞夏及夏之衰不窋失官自竄於戎翟之間不窋生鞠鞠生公劉始遷於豳荒史謂稷生漦璽漦璽生叔均漦卽斄古邰字也自后稷至公劉十餘世世本自公劉歷慶節皇僕差弗毀逾公非辟方髙圉侯牟亞圉云都太公祖紺諸盩十餘世史記以不窋爲后稷子而又缺辟方侯牟云都諸盩四世遂謂后稷至文王爲十五世且稷契同時受封契至湯四百餘年而十四世稷至文王十五世其亦誤矣據人表及此則以云都爲亞圉字者誤也】

二十八年陟

小辛【箋按殷本紀帝盤庚崩弟小辛立殷復衰百姓思之廼作盤庚三篇索隠曰由不見古文故也】名預

元年甲午王卽位居殷

三年陟

小乙【箋按殷本紀帝小辛崩弟小乙立】

名斂

元年丁酉王卽位居殷

六年命世子武丁居於河學於甘盤【箋按書說命王曰來汝說臺小子舊學甘盤旣乃遁於荒野入宅於河無逸曰其在髙宗舊勞於外爰曁小人楚語白公子張曰昔殷武丁能聳其徳以入於河自河䢐亳此蓋言武丁未卽位時出居河上就學於甘盤旣乃自河而往於亳殷爲天子也韋昭謂武丁遷於河內從河內往亳都蓋非也當是時武丁尙爲世子何得自遷於河內乎】

十年陟

竹書綂箋卷五﹤史部﹐編年類﹐竹書統箋﹥

欽定四庫全書

竹書綂箋卷六

翰林院檢討徐文靖撰

武丁【箋按殷本紀帝小乙崩子帝武丁立】

名昭

元年丁未王卽位居殷命卿士甘盤【箋按書君奭篇周公曰在武丁時則有若甘盤漢書古今人表有甘盤師古曰武丁師也】

三年夢求說得之【箋按書敍曰髙宗夢得說使百工營求諸野得諸傅巖作說命三篇孔曰傅氏之巖在虞虢之界通道所經有澗水壤道常使胥靡刑人築防此道說賢而隠代胥靡築之以供食王子年拾遺記曰傅說賃爲頳衣者舂於深巖以自給夢乘雲繞日而行筮得利建侯之卦嵗余以玉帛聘爲阿衡括地誌傅說版築之處在今陜州河北縣北七里卽虞虢之界水經注沙澗水北虞山南經傅巖傅說隠室前俗名聖人窟或問髙宗之於傅說文王之於太公知之熟矣恐民之未信也故假之夢卜以重其事程子曰然則是僞也聖人無僞】

六年命卿士傅說視學養老【箋按墨子曰傅說被褐帶索庸築傅巖武丁得之舉以爲三公禮記明堂位曰瞽宗殷學也王制曰凡養老殷人以食禮又曰殷人養國老於右學養庶老於左學又曰殷人縞衣而養老文王世子曰大合樂必遂養老鄭氏注曰大合樂謂春入學捨菜合舞秋頒學合聲於是時也天子則視學焉孔氏疏曰月令季春大合樂天子親往明天子亦親視學也又孔氏王制疏曰養老必在學者以學敎孝弟之處故於中養老李氏曰養老之禮五十養於鄕六十養於國七十養於學虞夏殷周莫之攺也然則視學養老皆七十以上之人故天子亦親往焉武丁以命傅說者書所謂夢帝賚予良弼其代予言者也】

十二年報祀上甲微【箋按夏后帝泄十六年殷侯微以河伯之師伐有易殷道復興故殷人報焉魯語展禽曰上甲微能帥契者也商人報焉韋昭曰上甲微契後八世湯之先也】

二十五年王子孝己卒於野【箋按秦防陳軫曰孝己愛其親天下欲以爲子尸子曰殷髙宗之子曰孝己有孝行事親一夜五起視衣之厚薄枕之髙下也其母早死髙宗惑後妻言放之而死又按家語曰曾參旣出妻終身不娶其子元請焉曾子曰髙宗以後妻殺孝己尹吉甫以後妻放伯奇吾上不及髙宗中不比吉甫庸能免於非乎遂不娶】

二十九年肜祭大廟有雉來【箋按書敍曰髙宗祭成湯有飛雉升鼎耳而雊祖己訓諸王作髙宗彤日髙宗之訓孔疏曰髙宗之訓所以訓髙宗也蔡仲黙曰於彤日有雉雊之異蓋祭禰廟也序言祭湯廟者非是按二說皆謬蓋髙宗武丁之廟號也若是書作於武丁未陟之前豈可云髙宗之訓乎竹書殷武丁二十九年彤祭太廟有雉來五十九年陟廟號髙宗祖庚元年卽位居殷作髙宗之訓殷本紀帝武丁崩子祖庚立祖己嘉武丁之以祥雉爲徳立其廟爲髙宗遂作髙宗彤日及訓意是時祖庚繹祭於髙宗之廟每過於丰故戒以無丰於暱因作髙宗之訓以訓祖庚耳孔疏以爲訓髙宗謬矣書序髙宗祭成湯竹書武丁祭太廟並有證據而蔡云祭禰廟以序言祭湯廟非意以丰於暱暱爲近廟則不得爲湯廟也不審丰於暱者祖庚也祭湯廟者髙宗也書曰惟先格王正厥事乃訓於王格王者至道之王髙宗也訓於王者訓於祖庚也何轉以敍爲非又按格王成帝建始元年詔作假王師古曰商宗彤日載武丁之臣祖己之辭也假至也以祖己爲髙宗之臣時所作亦誤嗟乎竹書未出天下之以不狂爲狂者將胡底也】

三十二年伐鬼方次於荊【箋按後漢西武丁伐西戎鬼方詩大雅蕩云內奰於中國覃及鬼方毛傳鬼方逺方也世本陸終娶於鬼方氏之妹曰女嬇注鬼方於漢則先零戎也要之武丁伐鬼方則鬼方自是國名不得以逺方槪之竹書言伐鬼方次於荊大抵卽商頌所云奮伐荊楚者也孔氏詩疏曰周有天下始封熊繹爲楚子於武丁之世不知楚君是何人今按彛器欵式所載曽侯鐘銘曰惟王五十有六祀徙自西陽楚王韻章薛氏曰背有兩商字商癸父丁彛銘曰惟王六祀兄癸卣銘曰惟王九祀商稱祀也商自太戊外惟髙宗享國五十九年此鐘銘稱五十六祀者應自髙宗伐鬼方之後而荊楚亦逺徙西陽也一綂志西陽城在黃州府黃岡縣境】

三十四年王師克鬼方【箋按易未濟九三髙宗伐鬼方三年克之】

氐來賓【箋按詩商頌殷武箋曰氐夷狄國在西方者也孔疏曰氐之種漢世仍存其居在秦隴之西氐逺夷一世而一見於王前漢地理誌隴西有氐道道後漢西南夷七九氐各有部落是漢世尙存也尙書大曰武丁內反諸己以思先王之道三年編髮重譯來朝者六國說苑曰三年之後蠻夷重譯而朝者七國】

四十三年王師滅大彭【箋按鄭語史伯曰彭姓彭祖豕韋諸稽則商滅之矣韋昭曰彭祖大彭也】

五十年徵豕韋克之【箋按鄭氏詩箋曰韋豕韋彭姓也計祖乙元年命彭伯韋伯至此歷一百四十八年先後八年間而相繼澌滅韋昭謂後世失道商復興而滅之】

五十九年陟【箋按周書無逸曰肆髙宗之享國五十有九年石經曰髙宗之享國百年漢杜欽曰髙宗享百年之壽】

王殷之大仁也力行王道不敢荒寧嘉靖殷邦至於小大無時或怨是時輿地東不過江黃【箋按郡國志汝南安陽有江亭弋陽有黃亭】西不過氐南不過荊蠻北不過朔方而頌聲作【箋按商頌詩序曰殷武祀髙宗也】禮廢而復興廟號髙宗【箋按漢書嚴助髙宗殷之盛天子也孔安國尙書曰徳髙可尊故號髙宗】

祖庚【箋按殷本紀帝武丁崩子帝祖庚立】

名曜

元年丙午卽位居殷作髙宗之訓【箋按書敍祖己訓諸王作髙宗之訓孔氏傳曰所以訓也亡今據竹書祖己作髙宗之訓在祖庚元年則髙宗之崩已逾年矣孔疏以爲訓髙宗失其防矣又按商彛器有祖己爵薛尙功曰商之君有雍巳無祖己據書敍祖己訓諸王作髙宗之訓商器又有祖己甗疑卽此祖己也】

十一年陟

祖甲【附注曰國語作帝甲○箋按殷本紀帝祖庚崩弟祖甲立】

名載

元年丁巳王卽位居殷【箋按書無逸其在祖甲不義惟王舊爲小人鄭氏曰祖甲武丁子帝甲也有兄祖庚賢武丁欲廢兄立弟祖甲以此爲不義逃於人間故云舊爲小人金仁山曰祖庚崩而國人卒立之按髙宗旣廢孝己又欲廢祖庚大抵總惑於後妻之言】

十二年徵西戎【附注曰祖甲西徵得一丹山○箋按竹書陽甲二年徵丹山戎郭璞注山海經亦引竹書曰陽甲西徵得一丹山沈注以爲祖甲蓋誤也】

冬王返自西戎【箋按武丁之世其地西不過氐則祖甲西徵當亦在隴西左右故卽於是年冬而返也】

十三年西戎來賓【箋按殷太戊二十六年西戎來賓距祖甲十三年凡二百五十八年始因祖甲親徵而來賔想其負恃荒逺王師罕至正不獨夜郎自大已也】

命邠侯組紺【箋按世本云太公組紺諸盩三代世表稱叔類皇甫謐云公祖一名組紺諸盩字叔類號曰太公也今據竹書命邠侯組紺則組紺諸盩非連名也金仁山以諸盩別一人】

二十四年重作湯刑【箋按昭六年傳叔向貽子產書曰夏有亂政而作禹刑商有亂政而作湯刑周有亂政而作九刑杜注夏商之亂著禹湯之法周之衰亦爲刑書謂之九刑文十八年太史克曰先君周公制周禮作誓命曰毀則爲賊掩賊爲蔵竊賄爲盜盜器爲姦主蔵之名賴姦之用爲大凶徳有常無舎在九刑不忘注曰誓命以下皆九刑之書九刑之書今亡按汲冢周書嘗麥解曰太史防刑書九篇以升授大正則九刑之名本此故史克以爲周公作也叔向曰周有亂政而作九刑亦謂重作者耳】

二十七年命王子囂王子良【箋按禮記王制注鄭氏曰王子王之庶子也西京雜記曰霍將軍妻產二子疑所爲兄弟或曰前生爲兄後生爲弟或曰居上者宜爲兄居下者宜爲弟時霍光聞之答書曰昔殷王祖甲一產二子曰囂曰良以卯日生囂巳日生良則以囂爲兄以良爲弟今霍氏亦宜以前生爲兄焉謂此也】

三十三年陟【箋按書無逸曰肆祖甲之享國三十有三年】

王舊在野及卽位知小人之依能保恵庶民不侮鰥寡迨其末也繁刑以擕逺殷道復衰【附注曰國語云王勤商十有四世帝甲亂之七世而隕○箋按殷本紀帝甲淫亂殷道復衰與國語同據書無逸周公曰嗚呼自殷王中宗及髙宗及祖甲及我周文王玆四人廸哲則祖甲不當有淫亂之事矣大抵殷之祖甲猶周之宣王周宣不再傳而有幽王之敗況祖甲後七世乎】

馮辛【附注史記作廩辛○箋按殷本紀帝甲崩子帝廩辛立索隠古今人表及帝王世紀皆作憑辛】名先

元年庚寅王卽位居殷【箋按庚寅一本作庚申誤】

四年陟【箋按書無逸自是厥後亦防或克壽或五六年或四三年如沃甲五年南庚六年小辛三年仲壬陽甲馮辛皆四年】

庚丁【箋按殷本紀帝廩辛崩弟庚丁立】

名囂

元年甲午王卽位居殷【箋按紀年囂祖甲庶子祖甲二十七年命爲王子者】八年陟

武乙【箋按殷本紀帝庚丁崩子武乙立】

名瞿【箋按商有瞿父鼎薛用敏曰商器以父名多矣瞿則不知其爲誰】

元年壬寅王卽位居殷【箋按武乙元年周文王昌始生而世紀以爲當殷王祖甲二十八祀庚寅生昌殊不審祖甲在位三十三年乃陟則是時文王六齡又歷馮辛四年庚丁八年武乙三十五年則是時文王五十三齡又歷文丁十三帝乙九年則是時文王七十五齡又加紂四十一年而文王薨則是時文王年百十六齡安得爲九十七乎計文王之生適當武乙元年壬寅嵗其年太王自邠而遷於岐周故孟子謂文王生於岐周也若祖甲二十八年在未遷岐之前十九年安得云生於岐周乎】

邠遷於岐周【箋按漢書匈奴戎狄攻太王亶父亶父亡走岐山下地理誌右扶風美陽西北中水鄕周太王所邑林氏曰邠在岐西北四百餘里括地誌故周城一名美陽城雍州武功縣北七里郡縣誌岐山一名天柱山在鳳翔府岐山縣東北十里徐廣曰邑於周地故始攺國曰周】

三年自殷遷於河北【箋按殷本紀武乙立殷復去亳居河北相州圖經曰安陽在淇洹二山之間本殷墟也史三代世表武乙徙河北】

命周公亶父賜以岐邑【箋按詩疏引中侯稷起注云亶父以字爲號今據竹書命亶父則亶父是名也書說太王遷岐民束脩奔而從之者三千乘止而成三千戶之邑則是岐山之下始未有邑至是成邑而武乙因賜之也魯頌曰至於太王居岐之陽實始翦商毛曰翦齊也鄭箋曰翦斷也說文作戩商戩福也三說皆非也爾雅釋詁曰勞來彊事謂翦蔧勤也實始翦商蓋謂實始勤商耳與周書太王其勤王家之意正自符合齊斷勤三訓皆見爾雅注詩者未之攷也】

十五年自河北遷於沬【箋按武乙三年自殷遷河北至是復濟河北徙朝歌紂仍都之蓋武乙之時其地名沬至紂時其地乃名朝歌水經注曰朝歌夲沬邑紂有新聲靡樂號邑朝歌也周書酒誥王若曰明大命於妹邦孔曰妹地名紂所都朝歌以北是孔疏曰妹與沬一也詩有云沬之東矣沬之鄕矣括地誌朝歌本沬邑武乙始都之是也】

二十一年周公亶父薨【箋按自組紺防上皆曰邠侯至亶父遷於岐周始命爲公故曰周公亶父也武乙元年文王生至是年二十一矣太王以文王生有聖徳欲位季歷以及文王此也】

二十四年周師伐程戰於畢克之【箋按穆王時左史戎夫記曰昔有畢程氏損祿尊爵羣臣貌匱比而戾民畢程氏以亡周師伐程戰於畢蓋卽爲畢程也地理誌扶風安陵縣師古曰闞駰以爲周之程邑也書敍惟王季宅程史記正義引周書惟王季宅郢郢卽程也郢故城在雍州咸陽縣東二十里戰於畢畢陌在程西北莊十一年凡師得雋曰克】

三十年周師伐義渠乃獲其君以歸【箋按左史戎夫記昔者義渠氏有兩子異母皆重君疾大臣分黨而爭義渠以亡周師所伐者蓋卽此也地理誌北地有義渠道括地誌寧原慶三州本義渠戎國之地】

三十四年周公季歷來朝王賜地三十里玉十防馬十疋【箋按莊十八年虢公晉侯朝王王享醴命之宥皆賜玉五瑴馬三疋非禮也王命諸侯名位不同禮亦異數不以禮假人杜氏曰侯而輿公同賜是借人禮雙玉爲防又作玨今武乙賜季歷者乃公禮也王制曰有功徳於民者則加地進律是也】

三十五年周公季歷伐西落鬼戎【箋按後漢書西注武乙三十五年伐西落鬼戎俘二十翟王】

王畋於河渭大雷震死【箋按地理誌渭水東至船司空入河因名爲河渭也殷本紀曰帝武乙無道爲偶人謂之天神與之搏人爲行天神不勝乃僇辱之爲革囊盛血仰而射之命曰射天獵於河渭之間暴雷震死漢書郊祀志曰帝乙嫚神而震死】

文丁【附注曰史記作太丁非○箋按殷本紀武乙震死子帝文丁立】

名托

元年丁丑王卽位居殷【附注曰自沬歸殷邑○箋按帝乙十五年自河北遷於沬至文丁又自沬歸殷邑史項羽本紀期洹水南殷虛上地理通釋曰殷虛南去朝歌城百四十六里是文丁自沬而北徙也】

二年周公季歷伐燕京之戎敗績【箋按淮南子汾出燕京髙誘曰燕京山在太原汾陽縣水經注曰濕水逕陰館縣故城西又東北流左防桑幹水耆老雲其水潛承太原汾陽北燕京山之天池燕京亦管涔之異名也郡縣誌天池在嵐州靜樂縣北燕京山上周回八里陽旱不耗陰霖不溢燕京之戎蓋居此山也】

三年洹水一日三絕【箋按水經洹水出洹山逕殷虛北又東北逕鄴城南魏土地記曰鄴城南四十里有安陽城有洹水東流者也皇甫謐曰鄴有上司馬殷太甲常居之太甲當卽太丁之譌也】

四年周公季歷伐余無之戎克之【箋按左閔二年晉申生伐東山臯落氏上黨記東山在壼關縣城東南今名無臯成八年劉康公敗績於徐吾氏上黨記純畱縣有餘吾城在縣西北三十里餘無之戎當卽是余吾及無臯二戎也】

命爲牧師【箋按周禮大宗伯以九儀之命正邦國之位八命作牧鄭注曰謂侯伯有功徳者加命得専徵伐於諸侯又按鄭注王制曰殷之州長曰伯虞夏及周皆曰牧今據天問曰伯昌號衰秉鞭作牧竹書殷命季歷爲牧師是殷亦稱牧也又按虞書益稷篇州十有二師釋文引鄭注曰師長也路史十國而有長長有師五長而一師師五十國州十有二師州有牧牧稟命於上京弼成五服至於五千】

五年周作程邑【箋按武乙二十四年周師伐程至是十有七年而周始營之以作邑括地誌安陵故城在雍州咸陽縣東二十一里周之程邑也】

七年周公季歷伐始呼之戎克之【箋按山海經有始州之國此云始呼未詳也】

十一年周公季歷伐翳徒之戎獲其三大夫來獻捷【箋按後漢書西殷室中衰諸夷皆叛至於武丁徵西戎鬼方三年乃克及武乙暴虐犬戎寇邊周古公逾梁山而避於岐下及子季歷遂伐西落鬼戎太丁之時周人復伐燕京之戎戎人大敗周師後二年周人復克余無之戎於是太丁命季歷爲牧師自是之後更伐始呼翳徒之戎皆克之並據竹書爲文也又按春秋提要曰獻者下奉上之詞軍獲曰捷莊三十一年凡諸侯有四夷之功則獻於王王以警於夷中國則否】

王殺季歷【箋按呂氏春秋首時篇王季困而死文王苦之有不忘羑里之丑時未可也髙誘曰季歷勤勞國事以至薨沒故文王哀思苦痛也時竹書未出誘不知有文丁殺季歷事也劉知幾史通雜說上曰竹書紀年出於晉代學者始知後啟殺益太甲誅伊尹文王殺季歷則與經典所載乖剌甚多李氏維禎曰羣書蕪穢典訓陵遲殺益誅尹猶曰頗刑季歷之弒古今大惡而以之污蔑至聖不憂舌過鼻乎是皆不知史記太丁卽文丁誤以文丁爲文王由不見竹書本文故也又按晉書東晳亦言文丁殺季歷】王嘉季歷之功賜之圭瓚秬鬯九命爲伯【箋按大雅旱麓詩曰九命然後賜以圭瓚秬鬯周禮冬官玉人職祼圭尺有二寸有瓚以祀廟鄭氏曰祼謂始獻酌奠也瓚如盤其柄用圭有流前注禮記曰君賜圭瓚然後爲鬯未賜者資鬯於天子說文曰秬黍也一桴二米所以釀鬯鬯欝金香艸也周禮大宗伯九命作伯注上公有功徳者加命爲二伯得徵五侯九伯者孔叢子羊容問於子思曰周自后稷封爲王者之後至太王王季文王此爲諸侯矣奚得爲西伯乎子思曰吾聞諸子夏曰殷王帝乙之時王季以九命作伯於西受圭瓚玉鬯之賜故文王因之得專徵也倨竹書則王季爲西伯在帝乙之前三年】旣而執諸塞庫季歷困而死故曰文丁殺季歷執王季於塞庫覊文王於玉門欝尼之情辭以作歌其久矣【箋按韓非子曰文王見詈於玉門正與此合庾信齊王憲碑囚箕子於塞庫覊文王於玉門以王季爲箕子疑塞庫囚季歷處紂囚箕子於此所未詳也】

十二年【周文王元年○箋按晉語胥臣曰文王之卽位也詢於八虞咨於二虢度於閔夫謀於南宮諏於蔡原訪於辛尹】

有鳳集於岐山【箋按周語內史過曰周之興也鸑鷟鳴於岐山艸虫經曰鳯雛爲鸑鷟】十三年陟

帝乙【箋按殷本紀帝太丁崩子帝乙立】

名羨

元年庚寅王卽位居殷【箋按帝王世紀曰帝乙復濟河北徙朝歌則自帝乙而後遂名朝歌爲殷矣】

三年王命南仲西拘昆夷城朔方【箋按小雅出車云王命南仲往城於方毛曰王殷王也南仲文王之屬方朔方近玁狁之國也緜云混夷鋭矣鄭箋混夷夷狄國陸氏混音昆尙書大四年伐大夷注卽昆夷也汲冢周書序文王立西拒昆夷北備玁狁謀武以昭威懷作武稱朔方漢武帝元朔二年開以爲郡郡有渠搜縣王莽更郡曰溝搜卽今之寧夏衛也】

夏六月周地震【箋按鄭樵通誌曰文王卽位之八年六月寢疾五日而地震竹書則文王卽位之四年】

九年陟【箋按文二年宋祖帝乙猶上祖也杜預曰帝乙微子父宋不以帝乙爲不肖而猶尊尙之】帝辛【箋按殷本紀帝乙長子曰啟啟母賤不得嗣辛母爲正後辛爲嗣帝乙崩子辛立】

名受【附注卽紂也曰受辛○箋按周書克殷解尹逸防曰殷末孫受徳迷先成湯之明侮滅神祈不祀孔晁注云紂字受徳也又按呂氏春秋當務篇紂之同母三人長曰微子啟次曰仲衍三曰受徳乃紂也】

元年己亥王卽位居殷【箋按國防吳起對魏武侯曰商紂之國左孟門右太行常山在其北大河經其南史記正義曰竹書紀年云自盤庚徙殷二百五十二年更不徙都紂時稍大其邑南距朝歌北據邯鄲及沙丘皆爲離宮別館殊不審紂所居殷乃紂父帝乙所徙皇甫謐曰帝乙復濟河北徙朝歌是也正義以此殷爲盤庚所徙之亳殷謬矣】

命九侯周侯邘侯【附注周侯爲西伯昌○箋按戰國策魯仲連曰昔者鬼侯鄂侯文王紂之三公也鬼一作九徐廣曰鄴縣有九侯城春秋繁露曰紂刑九侯取其指環字皆作九廣又曰鄂一作邘今本紀年作邘侯蓋因廣誤史稱九侯進女於紂女不喜淫紂殺之而醢九侯鄂侯爭之並殺鄂侯韓子曰文王說紂而紂囚之翼侯炙鬼侯臘比干剖心梅伯醢翼侯卽鄂侯也左隠五年曲沃伐翼翼侯奔隨晉人納諸鄂翼與鄂近是韓子翼侯卽鄂侯也廣云一作邘非矣】

三年有雀生鸇【箋按陸璣曰鸇似鷂靑黃色燕頷句啄因風飛急擊鳩鴿燕雀食之家語孔子曰昔殷王帝辛之世有雀生大鳥於城隅占之曰以小生大國家必王名必昌於是帝辛介雀之徳不修國政殷國以亡注曰介助也以雀之徳爲助也】

四年大搜於黎【箋按楊士塤谷梁疏曰言大者器械過常春秋昭公十一年大搜於比蒲二十二年大搜於昌間之類是也又按昭四年傳曰商紂爲黎之搜東夷叛之服防曰黎東夷國名也子姓漢志魏郡黎丘縣晉灼曰黎山在其南韓非子曰紂爲黎丘之搜而戎狄叛之由無禮也】

作炮烙之刑【箋按淮南俶眞訓迨至殷紂燔生人辜諫者爲炮烙鑄銅柱漢書莽作焚如之刑猶是也】

五年夏築南單之臺【箋按水經注南單之臺卽鹿臺之別名也劉向新序曰鹿臺其大三里髙千尺臣瓚曰今在朝歌城中】

雨土於亳【箋按墨子曰商紂不徳十日雨土於亳天雨土君失封】

六年西伯初禴於畢【箋按天保云禴祠烝嘗孔疏曰自殷以上則禴禘嘗烝王制文也至周公則去夏禘之名以春禴當之更名春曰祠故禘祫云宗廟之祭春曰禴周公制禮乃攺夏爲禴今據竹書文王初禴於畢易未濟九五東鄰殺牛不如西鄰之禴祭本義曰當文王與紂之事則攺夏祭爲禴者自文王始矣杜佑通典曰畢王季初都之後畢公封焉汲冢古文曰畢西於丰三十里又按史記曰武王卽位九年上祭於畢東觀兵於孟津亦卽是畢也後漢蘇竟畢爲天网主网羅無道之君故武王將伐紂上祭於畢求助天也若然則文王初禴於畢亦可謂禴祭於畢星乎知不然矣】

九年王師伐有蘇獲妲己以歸【箋按晉語史蘇曰殷辛伐有蘇有蘇氏以妲己女焉妲己有寵於是乎與膠鬲比而亡殷唐書世系表曰鄴西蘇城是又按泰誓曰作奇技淫巧以悅婦人蔡氏引列女曰紂膏銅柱下加炭令有罪者行輙墮炭中妲己乃笑皇甫謐謂紂二年納妲己皆誤也今據竹書紂四年作炮烙九年獲妲己則炮烙非爲妲己設也世紀謂武王伐紂紂自焚於宣室而死二嬖妾與妲己亦自殺抑猶爲賢於褒姒故特爲考其事而原之】

作瓊室立玉門【箋按說文曰瓊赤玉也六韜曰紂作瓊室鹿臺飾以美玉通鑑外紀曰紂爲瓊室立玉門其大三里髙千尺七年乃成韓非子曰文王見詈於玉門而顏色不變國防希寫曰昔者文王拘於羑里而武王覊於玉門似當以韓子爲是又按賈子曰紂死棄玉門之外觀者皆進蹴之】

十年夏六月王畋於西郊【箋按詩譜曰邶鄘衛者紂畿內方千里之地其封域在冀州太行洹山之東孔疏曰河內卽紂都而西不逾太行者以其國近西也戰國防曰紂聚眾百萬右飲洹水不流則紂畋西郊蓋在太行洹水之東矣】

十七年西伯伐翟【箋按王符潛夫論白狄媨姓地理通釋曰翟隗姓白狄有延安府鄜丹綏廓銀石州之地漢匈奴西河圁洛之間有赤翟白翟師古曰春秋所書晉師滅赤狄潞氏郤缺獲白狄子者西伯伐翟殆卽此與】

冬王遊於淇【箋按山海經沮洳之山淇水出焉南流注於河郡縣誌出衛州共城縣西北沮洳山至衛縣入河謂之淇水衛古朝歌也水經注淇水逕朝歌北又屈逕頓丘西太和泉水入焉水有二源一水出朝歌城西北東南流老人晨將渡水而沈吟難濟紂問其故左右曰老者髓不實故晨寒也紂乃於此斮脛而視髓也泰誓斮朝涉之脛蓋謂此也】

二十一年春正月諸侯朝周【箋按文王卽位之三十二年諸侯始朝周也】伯夷叔齊自孤竹歸於周【箋按史伯夷列伯夷叔齊孤竹君之二子也索隠曰韓詩外云孤竹君是殷湯三月丙寅日所封相至夷齊之父名初字子朝伯夷名允字公信叔齊名致字公達應劭曰孤竹之國君姓墨胎氏據殷本紀史公曰契後分封以國爲姓有目夷氏卽此也地理誌遼西令氏有孤竹城括地誌孤竹古城在平州盧龍縣南十二里】

二十二年冬大搜於渭【箋按昭十一年公羊大搜者何簡車徒也地理誌隴西首陽縣禹貢鳥鼠同穴山在西南渭水所出東至船司空入河過郡四行千八百七十里此言大搜於渭者隨渭水所經之地搜之不止於一處也若扶風渭城之名起於漢武古未有也】

二十三年囚西伯於羑里【箋按趙防魯連子曰紂醢鬼侯脯鄂侯文王聞之喟然而嘆故拘之於牖裏之庫又淮南道應訓崇侯虎曰周伯昌行仁義而善謀若與之從則不堪其殃縱而赦之身必危亡及未成請圗之屈商乃拘文王於羑里髙誘曰屈商紂臣也皇甫謐云紂二十年囚文王少三年也又按地理誌河內蕩陰縣西山羑水所出至內黃入蕩有羑里城西伯所拘也水經注曰昔紂王納崇侯虎之言囚西伯於此散宜生南宮括見文王乃演易用明否泰始終之義焉漢書曰文王重易六爻作上下篇陸佃埤雅曰伏羲重卦重三畫於前文王重卦重六爻於後何用知伏羲重三畫於前以書曰卜五占用二曰貞曰悔周官曰太卜掌三易之法其經卦皆八其別皆六十有四知之也故曰八卦成列象在其中矣因而重之爻在其中矣何用知文王重六爻於後以司馬遷曰伏羲至純厚作易八卦蓋西伯拘而演易雄曰易始八卦而文王六十四故曰易之興也其當殷之末世周之盛徳邪當文王與紂之事邪據周易正義曰伏羲重卦周公作爻辭則伏羲重卦但已有爻無辭耳】

二十九年釋西伯【箋按襄三十一年衛北宮文子曰紂囚文王七年諸侯皆從之囚紂於是乎懼而歸之此言爲得其實殷本紀紂囚西伯西伯之臣閎夭之徒求美女奇物善馬以獻紂紂乃赦西伯亦傳聞之辭也】

諸侯逆西伯歸於程【箋按文丁五年周公季歷作程邑居之文王又居之周書程典解惟三月旣生魄文王合六州之侯奉勤於商商王用宗讒震怒無疆諸侯不娛迎諸程文王弗忍乃作程典以命三忠】

三十年春三月西伯率諸侯入貢【箋按左襄四年韓獻子言於朝曰文王帥殷之叛國以事紂惟知時也】

三十一年西伯治兵於畢【箋按括地誌畢原在萬年縣西南二十八里王氏曰畢原無山川陂湖井深五十丈秦謂之池陽原漢謂之長平阪其地南北數十里東西二三百里西伯治兵於此習戰也】

得呂尙以爲師【箋按六韜曰文王卜田史編爲卜田於渭之陽將大得焉非熊非羆非虎非狼兆得公侯天遺汝師王乃齋戒三日田於渭之陽卒見呂尙坐茅以漁一綂志呂城在南陽府城西三十里虞夏時封呂尙先祖於此齊太公世家曰呂尙者東海上人先祖嘗爲四嶽佐禹平水土甚有功虞夏之際封於呂尙其後苗裔也本姓姜氏從其封姓故曰呂尙蓋嘗窮困年老矣以釣魚姦西伯西伯出獵遇太公於渭之陽與語大說載與俱歸爲文武師詩維師尙父劉向別錄曰師之尙之父之故曰師尙父】

三十二年五星聚於房【箋按春秋元命包曰殷紂之時五星聚於房房者蒼龍之精周據而興隋天文志曰周王之興五星聚房赤雀銜書止於王居】

有赤鳥集於周社【箋按墨子曰赤鳥銜珪降周之岐社曰命周文王伐殷呂氏春秋曰文王之時天光見火有赤鳥銜書集於周社文王曰火气勝故其色尙赤傅晉鐃歌曲赤鳥銜書至天命瑞周文】

宻人侵阮【箋按大雅皇矣曰宻人不共敢距大邦侵阮䢐共毛曰國有宻須氏侵阮遂往侵共應劭曰宻須姞姓之國臣瓚曰安定陰宻縣是左桓十年虞公出奔共池張氏曰今涇州有共池黃帝使伶倫之阮隃之陰取嶰谷之竹又按阮無所攷據漢成帝陽朔元年詔闗東大水流民欲入函谷天井壺口五阮關者勿苛畱陸友仁研北雜誌梁四公子有防五阮人或卽是阮之故地也】

西伯帥師伐宻【箋按大雅皇矣云王赫斯怒爰整其旅以遏䢐旅是其事也皇甫謐曰文王問太公吾用兵孰可太公曰宻須氏疑於我我可先伐之遂侵阮䢐共而伐宻須宻須之伐書傳以爲在文王受命之四年今據竹書是在殷未錫命文王之前一年也】

三十三年宻人降於周師【箋按周書大開武解曰維王一祀王在酆宻命訪於周公旦曰嗚呼余夙夜維商宻不顯誰和若嵗之有秋今予不獲其落若何孔晁注宻人及商紂謀周大命不得其落恐將亡皇甫謐曰宻須人自其君而歸文王昭十五年宻須之鼓與其大路文所以大搜也杜注宻須姞姓國也在安定陰宻縣東故宻城是也又周書言一祀三月者是年爲文王受命得専徵伐之年故周書稱爲一祀如所謂文王受命九年大綂未集皆以是年爲始一祀者時從殷稱祀也】

遂遷於程【箋按孔氏詩疏曰周書稱文王在程作程寤程典今周書程寤解闕據大開武解周公旦對武王曰玆順天降寤於程程降因於商商今生葛葛右有周孔晁注曰言天寤周以和商謀商朝生葛是祐助周也程寤解𨿽亡其義略見於此矣】

王錫命西伯得専徵伐【箋按韓非子曰文王侵孟克莒舉酆三舉事而紂惡之文王乃懼請入洛西之地赤壌千里以請解炮烙之刑天下皆說史記殷本紀曰西伯獻洛西之地以請除炮烙之刑紂許之賜弓矢斧鉞得専徵伐爲西伯徐堅曰周禮雍州其川洛汭洛一名漆沮出馮翊此關輔之洛非河南洛也】

約按文王受命九年大綂未集蓋得専徵伐受命自此年始【箋按大雅文王篇序曰文王受命作周也鄭箋曰受命受天命而王天下制作周邦孔疏引無逸曰文王受命惟中身厥享國五十年注云受命謂受殷王嗣立之命彼謂文王爲諸侯受天子命也此述文王爲天子故曰受天命也漢和帝時應劭著風俗通曰論語文王率殷之叛國以服事殷時尙臣殷何緣便得列三王哉俗儒新生不能采綜多共辯論至於訟防太王王季皆見追號豈可復謂己王乎今據竹書殷錫西伯命得専徵伐沈休文附注以受命爲受得専徵伐之命較應氏更爲明快眞可以破千古之疑矣】

三十四年周師取耆及邘遂伐崇【箋按殷本紀西伯伐饑國滅之徐廣曰饑一作肌又作耆是耆卽饑國也左魯定公四年祝鮀曰分康叔以殷民七族有饑氏是也周本紀謂西伯敗耆國正義曰卽黎國也然尙書西伯伐黎乃武王襲封西伯後三年事也安在文王所伐之耆卽黎乎又按地理誌河內壄王縣孟康曰故邘國今邘亭是也又大戴記曰紂不說諸侯之聽於周昌別嫌於死乃退伐崇許魏以客事天子注許魏不在五伐蓋時小伐也客事者謂忍而臣之也尙書大曰文王旣受命専徵一年斷虞芮之質二年伐邘三年伐宻須四年伐犬夷五年伐耆六年伐崇今據竹書取耆伐邘遂伐崇皆一年事也明堂位曰崇鼎天子之器也鄭注曰文王伐崇遷其重器】

崇人降【箋按僖十九年子魚謂宋襄公曰文王聞崇徳亂而伐之軍三旬而不降退修敎而復之因壘而降又襄三十一年傳北宮文子言於衛侯曰文王伐崇再駕而降爲臣】

冬十二月昆夷侵周【箋按帝王世紀曰文王受命四年春正月丙子朔昆夷氏侵周一日三至周之東門】

三十五年周大饑【箋按周書大匡解維周王宅程三年遭天之大荒作大匡以詔牧其方三州之侯咸率謂此也又文傳解文王召太子曰天有四殃水旱饑荒其至無時非務積聚何以備之夏箴曰小人無兼年之食遇天饑妻子非其有也大夫無兼年之食遇天饑臣妾輿馬非其有也戒之哉弗思弗行至無日矣蓋亦有鑑於此也春秋襄公二十有四年大饑谷梁曰五穀不升爲大饑】

西伯自程遷於丰【箋按僖十九年左氏寗莊子曰昔周饑克殷而年丰蓋謂此也孔晁曰程地名在岐州左右初王季之子文王因焉而遭饑乃徙丰焉師古曰文王作丰今長安西北界靈防丰水上是】

三十六年春正月諸侯朝於周遂伐昆夷【箋按漢書匈奴周西伯昌伐畎夷師古曰卽畎戎也又曰昆夷】

西伯使世子營鎬【箋按周書文解文王受命九年惟暮春在鎬召太子曰吾語汝所保所守初學記引周書曰文王在鄗召太子曰吾栝柱而茅茨爲人愛費是鎬爲文王時所營也其後武王徙都之文王有聲曰考卜維王宅是鎬京是也】

三十七年周作辟雍【箋按莊子曰古之禮樂黃帝有咸池堯有大章舜有大韶禹有大夏湯有大濩文王有辟雍之樂武王周公作武是辟雍爲樂名也說文曰廦墻也廱天子享宴廦廱也魯詩解辟雍文王宮名古鼎銘惟三月初吉王在和宮大夫始錫作彛又王在辟宮獻工錫章是辟雍爲宮名也或文王當日作樂於辟雍之宮奏之故樂亦名爲辟雍也周有天下欲廣文王周公之制於天下故國學謂之辟雍鄕學謂之泮宮禮記王制曰天子命之敎然後爲學小學在公宮之左大學在郊天子曰辟雍諸侯曰泮宮史記曰國中立四代之學辟雍居中北虞學東夏學西殷學是爲大學又建虞庠於西郊夏序於州殷序於黨是爲小學大雅云於論鼔鐘於樂辟雍毛雲水旋丘如璧曰辟雍以節觀者大戴禮盛徳篇明堂者凡九室室四戶八牖以茅蓋屋上圓下方所以朝諸侯外水曰辟雍封禪書天子辟池索隠曰卽周天子辟雍之池漢平帝紀安漢公奏立明堂廦廱應劭曰黃帝曰合宮有虞曰總章殷曰陽館周曰明堂廦廱者象璧圜雍之以水象敎化流行】

三十九年大夫辛甲出奔周【箋按劉向別錄曰辛甲事紂七十五諫而不聽去之周文王以爲公卿襄四年魏莊子曰辛甲之爲周太史也命百官官箴王闕漢書藝文志辛甲二十九篇地理誌上黨長子縣周史辛甲所封】

四十年周作靈臺【箋按詩含神霧曰文王作邑於丰起靈臺淮南子道應訓曰紂拘文王文王歸乃爲玉門築靈臺紂聞之曰周伯昌攺道易行吾無憂矣詩序曰靈臺民始附也孔疏曰始附謂心附之也據中候雒師謀曰惟王旣誅崇侯虎王在丰丰人一朝扶老至者八十萬戶又宋書索虜曰昔周道方隆靈臺初構民之附化八十萬家是詩序云始附者謂歸附之眾於是而始若以爲心附民之心附文王者豈始於是日乎左僖公十五年秦伯獲晉侯以歸乃捨諸靈臺杜氏曰在京兆杜縣周之故臺也】

王使膠鬲求玉於周【箋按王嘉拾遺記帝堯在位聖徳光洽河洛之濱得玉版方尺圖天地之形韓非子曰周有玉版紂令膠鬲索之文王不予費仲來求因予之是膠鬲賢費仲無道也周惡賢者之得志也故予費仲】

四十一年春三月西伯昌薨【附注周文王葬畢畢西於丰三十里○箋按漢書劉向文武周公葬於畢臣瓚曰汲郡古文畢西於丰三十里師古非之曰畢陌在長安西北四十里也禮文王世子文王九十七而終尙書無逸文王受命惟中身厥享國五十年孔曰文王卽位年四十七言中身舉全數今據竹書文王生武乙元年庚寅以文丁十二年戊子嗣父卽位年四十六故曰受命惟中身又按通典曰文王葬畢初王季都之後畢公髙封焉後漢蘇竟傳武王上祭於畢注以爲古無墓祭此蓋上祭於畢星若然文王初禴於畢亦可謂上禴於畢星乎知不然矣又成湯自帝癸十五年始爲諸侯十八年而代夏有天下至帝辛四十一年而文王卒共計五百零二年故孟子云由湯至文王五百有餘嵗通鑑前編謂始湯終紂共六百六十一年與孟子殊舛當依竹書爲是】

四十二年【箋按周武王元年】

西伯受丹書於呂尙【箋按大戴禮踐阼篇曰武王踐阼三月召師尙父而問焉黃帝顓頊之道存乎師尙父曰在丹書王欲聞之則齋矣三日王端冕師尙父亦端冕奉書而入而道丹書之言曰敬勝怠者吉怠勝敬者滅義勝欲者從欲勝義者凶云云王聞書之言惕若恐懼退而爲戒書於席四端以戒後世子孫】

有女子化爲丈夫【箋按春秋潛潭巴曰賢人去位天子獨居則女子化爲丈夫】四十三年春大閱【箋按周禮大司馬中冬教大閱司常掌九旗之物名及國之大閱贊司馬頒旗物鄭注曰大閱王乘戎路及太常焉然則大閱乃冬時敎戰之禮此云春大閱未必卽殷禮也見紂之大閱爲不時耳】

峣山崩【箋按淮南俶眞訓逮至殷紂峣山崩三川涸覽防訓峣山崩而薄落之水涸史畱侯世家沛公欲以兵二萬人擊秦峣下軍魏土地記藍田縣南有峣闗地名峣柳方輿紀勝峣闗在藍田縣東南二十八里一綂志峣山在藍田縣南二十里初學記引淮南子作磒山】

四十四年西伯伐黎【箋按書敍曰殷始咎周周人乘黎祖伊恐奔告於紂作西伯戡黎孔黎近王圻之諸侯在上黨東北鄭氏曰西伯文王也大全引朱子曰看來文王只是不伐紂耳其他事亦是都做了如伐崇戡黎之類或問西伯戡黎惟陳少南呂伯恭薛季隆以爲武王吳才老亦言戡黎恐是伐紂時事然史記又謂文王伐崇伐宻須伐耆國耆卽黎也音相近二說未知孰是曰此等無證據姑且闕之今據竹書殷帝辛三十四年周師取耆四十一年西伯昌薨四十四年西伯伐黎則是戡黎者武王無可疑也郡國志上黨壺關有黎亭古黎國劉昭注文王戡黎卽此蓋又以鄭氏誤也】

四十七年內史向摰出奔周【箋按帝王世紀曰紂政彌亂殷太史向摰載其圖書而歸周又淮南子汜論訓太史令向藝先歸文王期年而紂乃亡以摰爲藝武王爲文王皆誤】

四十八年夷羊見【箋按周書度邑解王曰嗚呼旦惟天不享於殷之未生至於今六十年夷羊在牧飛鴻徧野又周語內史過曰商之興也檮杌次於丕山其亡也夷羊在牧韋昭注夷羊神獸牧商郊牧野續博物志曰武王旣勝殷登邠之阜以望商邑曰自未生六十年麋鹿在牧飛鴻滿野徐廣引內史編之言曰夷羊在牧張華以爲文王之詞曰水潦東流飛鴻滿野與竹書所紀微有不同但夷羊不知何物史記貨殖其民羯羠不均徐廣羠音兕一音囚幾反皆健羊名當卽是夷羊也】

二日並出【箋按荊州占曰兩日俱出以上是謂亂明亂明出天下大亂】

五十一年冬十一月戊子周師渡盟津而還【箋按是年己丑周武王卽位之十年也唐天文志云武王十年夏正十月戊子周師始起則竹書稱十一月戊子蓋猶是商正也一綂志孟縣在懷慶府城南六十里周武王防諸侯於孟津卽此史記正義曰孟津在洛州河陽縣南門外孔氏書傳曰武王觀兵孟津以卜諸侯伐紂之心諸侯僉同乃退以示弱是渡盟津而還之事也王充論衡曰武王與八百諸侯咸同此盟故曰盟津又水經注曰河南有鉤陳壘世武王伐紂八百諸侯所防處河水至此有盟津之目】

王囚箕子【箋按泰誓曰囚奴正士孔曰箕子正諫而以爲囚奴世紀曰武王命召公釋箕子之囚賜貝千朋又按書敍曰武王勝殷殺紂立武庚以箕子歸作洪範司馬彪注莊子曰箕子名胥余漢官儀曰紂時胥余爲大師又按庾信周齊王憲神道碑囚箕子於塞庫據紀年附注塞庫紂祖丈丁囚季歷處紂因以囚箕子耳】

殺王子比干【箋按宋微子世家王子比干者亦紂之親戚也直言諫紂紂怒遂殺比干而剖視其心水經注曰淇水逕頓丘縣故城西東北逕枉人山東隋地理誌曰汲郡黎陽有枉人山圖經曰枉人山谷名也或曰紂殺比干於此因以爲名世紀曰武王命閎夭封比干之墓命宗祀享祀於軍寰宇記比干墓在汲縣十里世族譜殷比干子堅逃難長林山因以林氏唐書地理誌江陵府有長林縣】

微子出奔【箋按史記曰紂殺比干囚箕子太史疵少師疆微子抱其祭歸周左楚克許許面銜璧逢伯曰昔武王克商微子啟如是假令微子先抱祭歸周周必禮之何至今日始持祭面造於軍門如宋世家所云者據竹書商紂二十九年太史辛甲出奔周四十七年內史向摰奔周此獨書微子出奔不云奔周者知微子無抱祭歸周之事而逢伯誇張其說以動楚子太史又據之而誤也觀武王克商卽反商政釋箕子之囚封比干之墓立紂子武庚而不一及於微子以是時微子出亡未獲故也微子適周未知其何時迨武庚以叛誅而後封微子於宋則從前未嘗歸周可知一綂志東昌府城東北有故微子城是微子在殷封於微漢志梁國睢陽縣故宋國微子所封是武庚旣滅微子不忍殷王之不祀始受封於宋也蔡邕朱公叔鼎銘曰有殷之冑微子啟以帝乙元子生公子朱其孫氏焉朱遁於荒野始終未嘗適周故微子舎孫腯而立衍安有以微子之賢而先歸於周乎】

五十二年庚寅周始伐殷【箋按是年庚寅周武王卽位十一年矣周始伐殷蓋始果於伐殷也書敍曰帷十有一年武王伐殷一月戊午師渡孟津作泰誓三篇書曰惟十有三年春大防於孟津陸氏釋文曰惟十有三年或作十有一年後人妄看序文輙攺之今據竹書則書敍十有一年是也張子南軒曰書序稱十有一年而書復稱十有三年者字之誤也又唐志日度議曰竹書十一年庚寅周始伐商先儒以文王受命九年而崩至卜年武王觀兵盟津十三年復伐商推日月不爲相距四年所說非是武王十年夏正十月戊子周師始起於嵗差日在箕十度則析木津也晨初月在房四度房與嵗星實相經緯后稷感之以生故國語曰月之所在辰馬農祥我祖后稷之所經緯也又三日得周正月庚寅朔日月防南斗一度故曰辰在斗柄壬辰辰星夕見在南斗二十度其明日武王自宗周次於師所故武成曰維一月壬辰旁死魄翌日癸已王朝步自周於徵伐商是時辰星與周師俱進由建星之末歷牽牛須女涉顓頊之虛戊午師渡孟津而辰星伏於天黿所以告顓頊而終水行之運且木帝之所繇生也故國語曰星與日辰之位皆在北維顓頊之所建也帝俈受之我周氏出自天黿有建星及牽牛焉是嵗嵗星始及鶉火直軒轅之虛以爰稼穡稷星繋焉而成周之大萃也以此較之則書序稱惟十有一年實相符合而泰誓稱十有三年譌也】

秋周師次於鮮原【箋按大雅皇矣篇云度其鮮原居岐之陽爾雅小山別大山曰鮮髙平曰原是也】

冬十有二月周師有事於上帝【箋按王制天子將出徵類於上帝禡於所徵之地泰誓曰予小子夙夜只懼受命文考類於上帝是也】

庸蜀髳微盧彭濮從周師伐殷【伐殷至邢丘更名邢丘曰懷○箋按孔氏書曰八國皆蠻夷戎狄屬文王者國名在西蜀叟髳微在巴蜀盧彭在西北庸濮在江漢之南括地誌云房州竹山縣及金州古庸國也益州及巴利等州皆古蜀國隴右岷洮叢等州以西也姚府以南古髳國之地戎府以南古微盧彭三國之地濮在楚西南左昭九年趙孟曰吳濮有釁杜注建寧郡南有濮夷是也】

湯滅夏以至於受二十九王用嵗四百九十六年【附注起癸亥終庚寅】

竹書綂箋卷六

欽定四庫全書

竹書統箋卷七

翰林院檢討徐文靖撰

周武王

名

初髙辛氏之世妃曰姜嫄助祭郊禖見大人迹履之當時歆如有人道感己遂有身而生男以爲不祥【箋按元命包曰姜嫄遊閟宮地扶桑履大人迹生稷】棄之阨巷牛羊避而不踐又送之山林之中防伐林者【箋按宋志者下有薦覆之三字】又取而置寒冰上大鳥以一翼借覆之姜嫄以爲異乃收養焉名之曰棄枝頤有異相長爲堯稷官有功於民【箋按詩大雅厥初生民時維姜嫄鄭箋曰姜姓者炎帝之後有女名嫄當堯之時爲髙辛氏之世妃禋祀上帝於髙禖以祓除其無子之疾時則有大人之迹姜嫄履之歆歆如有人道感己也於是遂有身後生子而名之曰棄】后稷之孫曰公劉有徳諸侯皆以天子之禮待之【箋按大雅篤公劉鄭箋曰后稷之曾孫也吳越春秋曰堯拜棄爲農師封之臺號爲后稷姓姬氏后稷卒子不窋立遭夏氏世衰失官奔戎狄之間其孫公劉避夏桀於戎狄變易風俗民化其政則公劉去不窋凡四五百年矣周本紀以公劉爲鞠之子不窋之孫止三代殊失考也】初黃帝之世讖言曰西北爲王期在甲子昌制命行誅旦行道及公劉之後十三世而生季歷季歷之十年飛龍盈於牧之野此蓋聖人在下位將起之符也季歷之妃曰大任夢長人感己於豕牢而生昌是爲周文王【箋按晉語曰太任震文王不變少溲於豕牢而得文王不加病馬】龍顏虎肩身長十尺胸有四乳【箋按禮別名記曰文王四乳是謂至仁天下所歸百姓所親】太王曰吾世當有興者其在昌乎季歷之兄曰太伯知天命在昌適越終身不返弟仲雍從之【箋按史記正義曰太伯居梅裏在常州無錫東南六十里】故季歷爲嗣以及昌昌爲西伯作邑於丰文王之妃曰太姒夢商庭生棘太子植梓樹於闕間化爲松柏棫柞以告文王文王幣率羣臣與並拜吉夢【箋按尙書中曰文王廢伯邑考立爲太子又張華博物志曰太姒夢見商庭生棘乃小子取周庭梓樹樹之於闕間梓化爲松柏棫柞覺驚以告文王文王曰愼勿言冬日之陽夏日之陰不召而萬物自來汲冢周書曰太姒夢周梓化爲松】

季秋之甲子赤雀銜書及丰置於昌戶【箋按置志作止】昌拜稽首受之其文要曰姬昌蒼帝子亡殷者紂【箋按尙書中曰季秋赤雀銜丹書入丰止於昌戶昌拜稽首受最曰姬昌蒼帝子注曰最要者也】王將畋史編卜之【箋按古今人表作史扁師古音編】曰將大獲非熊非羆天遣太師以佐昌【箋按宋志作天遺汝師】臣太祖史疇爲禹卜畋得臯陶其兆類此【箋按漢書律曆志三代旣沒史官喪紀疇人子弟分散李奇曰疇人同類之人俱明歷者如淳曰家業世世相承爲疇師古曰如說是也今據周文王時史編曰臣太祖史疇爲禹卜畋得臯陶其兆類此則是史疇之子孫世掌天官故以明歷者爲疇人子弟也奇淳諸注皆非】王至於磻溪之水【箋按一統志磻溪在鳳翔府寶雞縣東南八十里磻溪谷中石壁深防東南隅有石室蓋太公所居】呂尙釣於涯王下趨拜曰望公七年乃今見光景於斯尙立變名答曰望釣得玉璜其文要曰岐受命昌來提撰爾雒鈐報在齊【箋按呂氏春秋曰太公釣於玆泉遇文王酈元曰磻溪中有泉謂之玆泉括地誌玆泉源出岐州岐山縣西南幾谷】尙出遊見赤人自洛出授尙書命曰呂佐昌者子文王夢日月著其身又鸑鷟鳴於岐山【箋按毛詩艸虫經曰雄曰鳳雌曰凰其雛爲鸑鷟】孟春六旬五緯聚房後有鳳凰銜書遊文王之都書又曰殷帝無道虐亂天下星命已移不得復久【箋按琴操作遊文王之郊又星命一作皇命】靈只逺離百神吹去五星聚房昭理四海文王旣沒太子代立是爲武王武王駢齒望羊【箋按禮別名記曰武王望羊是謂攝陽盱目陳兵天下富昌孔子世家眼如望羊王肅曰望羊視也】將伐紂至於孟津八百諸侯不期而防咸曰紂可伐矣武王不從及紂殺比干囚箕子微子去之乃伐紂度孟津中流白魚躍入王舟王俯取魚長三尺目下有赤文成字言紂可伐王寫以世字魚文消燔魚以告天有火自天止於王屋流爲赤烏烏銜谷焉谷者紀后稷之徳火者燔魚以告天天火流下應以告也【箋按史記索隠曰白魚躍入王舟中至火復王屋爲烏皆見周書及今文泰誓】遂東伐紂勝於牧野兵不血刃而天下歸之乃封呂尙於齊【箋按洛誥傳曰天下諸侯采服來受命於周者一千七百七十三諸侯】周徳旣隆艸木茂盛蒿堪爲宮室因名蒿室【箋按宋志作蒿宮又按晏子春秋曰明堂之制木工之鏤示民知節也然或以蒿爲柱表其儉質也範成大桂海虞衡志曰大蒿容梧道中久無霜雪處有大者可作屋柱】旣有天下遂都於鎬【箋按漢志武王治鎬師古曰今昆明池北鎬陂是】

十二年辛卯王率西夷諸侯伐殷敗之於坶野【箋按書敍曰武王戎車三百兩虎賁三千人與紂戰於牧野作牧誓武成曰旣戊午師渡孟津癸亥陳於商郊甲子朝誓昧爽受率其旅若林防於牧野罔有敵於我師牧說文作坶云地名在朝歌南七十里博物志武王伐紂防於幾逢大雨焉蓑輿三百乘甲三千一日一夜行三百里以戰於牧野孔晁注曰牧野商郊紂出朝歌二十里而迎戰也戎車三百五十乘則士卒三萬六千三百五十人有虎賁三千五百人也】

王親禽紂於南單之臺【箋按周書克殷解周車三百五十乘陳於牧野帝辛從武王使尙父與伯夫致師王旣以虎賁戎車馳商師商師大敗商辛奔內登於廩臺之上屏遮而自焚於火武王乃手太白以麾諸侯諸侯畢拜遂揖之武王先入適王所乃尅射之三發而後下車斬之以黃鉞折懸諸太白束晳汲冢書抄曰周武王親禽紂於南單之臺水經注曰南單之臺卽鹿臺之異名也】

遂分天之明【箋按分天之明天尙未明也】

立受子祿父是爲武庚【箋按周書克殷解立王子武庚命管叔相作雒解武王克殷乃立王子祿父俾守商祀史記衞世家武王已克殷紂復以殷餘民封紂子武庚祿父比諸侯以奉其先祀勿絕白虎通曰春秋譏二名何所以譏者乃謂其無常若乍爲名祿父元言武庚】

夏四月王歸於丰饗於太廟【箋按書武成惟一月壬辰旁死魄越翼日癸巳王朝步自周於徵伐商厥四月哉生明王來自商至於丰丁未祀於周廟邦甸侯衞駿奔走執豆籩孔傳曰此本說伐紂時一月周之正月月二日近死魄翼明也武王以正月三日行自周往伐商二十八日度孟津其四月始生明月三日四月丁未祭告后稷以下文考文王以上七世之祖孔疏曰四月哉生明謂四月三日四月己丑朔其日當是辛卯也丁未祀於周廟四月十九日也禮記大傳曰牧之野武王之大事也旣事而退柴於上帝祈於社設奠於牧室遂率天下諸侯執籩豆駿奔走追王太王亶父王季歷文王昌不以卑臨尊也】

命監殷【箋按地理誌周旣滅殷分其畿內爲三國詩風邶鄘衛是也邶以封紂子武庚鄘管尹之衛蔡叔尹之以監殷民謂之三監鄭氏詩譜云分其地置三監使管叔蔡叔霍叔尹而教之】

遂狩於管【箋按周書大匡解維十有三祀王在管管叔自作殷之監東隅之侯咸受賜於王王乃旅之以上東隅又周書文政解維十有三祀王在管管蔡開宗循孔晁曰管管叔三邑二叔開其宗族循鎬京之政言從化也左傳宣十二年晉師救鄭楚次管以待之預曰京縣東北有管城】

作大武樂【箋按周書大武解武有六制政攻侵伐搏戰善政不攻善攻不侵善侵不伐善伐不搏善搏不戰孔晁曰言廟勝也尙書武成曰四月丁未祀於周廟越三日庚戌大告武成蔡仲黙曰篇中有武成二字遂以名篇今據竹書武王十二年辛卯夏四月丁未祀於周廟作大武樂則是大告武成者謂大武之一成再成三成四成五成六成也申培詩說曰武爲大武之一成賫爲二成時邁爲三成般爲四成酌爲五成桓爲六成則是大告武成者卽告以大武之樂成也樂記夫子語賓牟賈曰夫武者象成者也武成名篇者此矣】

十三年巢伯來賓【箋按書敍曰巢伯來朝芮伯作旅巢命孔疏曰仲虺之誥云成湯放桀於南巢或此是也徐邈曰巢偃姓之國今爲縣屬廬州府】

薦殷於太廟【箋按薦殷於廟者薦殷俘也說文曰俘取也周書世俘解維四月乙未武王成辟四方通殷命有國惟一月丙辰旁生魄若翼日丁巳王乃步自於周徵伐商王紂越若來二月旣死魄越五日甲子朝至接於商則防劉商王紂執夫惡臣百人太公望命禦方來丁卯望至告以馘俘戊辰王遂禦循自祀文王時日王立政呂他命伐越戲方壬申荒新至告以馘俘侯來命伐靡集於陳辛巳至告以馘俘甲申百弇以虎賁誓命伐衞告以馘俘辛亥薦俘殷王鼎武王乃翼矢珪矢憲告天宗上帝王不革服格於廟王烈祖自太王太伯王季虞公文王邑考以列升維告殷罪癸酉薦殷俘王士百人籥人造王矢琰東黃鉞執戈王奏庸大享一終王拜首稽首王定奏大享三終甲寅謁我殷於牧野王佩赤白旂籥人奏武王入進萬獻明明三終乙卯籥人奏崇禹生開三鐘終王定庚子陳本命伐磨百韋命伐宣方新荒命伐蜀乙巳陳本命新荒蜀磨至告禽霍侯俘艾仗侯小臣四十有六禽禦八百有三百兩告以馘俘百韋至告以禽宣方禽禦三十兩告以馘俘百韋命伐厲告以馘俘武王遂徵四方凡憝國九十有九凡服國六百五十有二時四月旣旁生魄越六日庚戌武王朝至燎於周乃俾史佚繇書於天號孔晁注曰使史佚用書重薦俘於天也】

遂大封諸侯【箋按周本紀武王追思先聖王乃褒封神農之後於焦黃帝之後於祝帝堯之後於薊帝舜之後於陳大禹之後於祀於是封功臣謀士而師尙父爲首封於營丘曰齊封弟周公旦於曲阜曰魯封召公奭於燕封弟叔鮮於管弟叔度於蔡餘各以次受封昭二十八年曰昔武王克商光有天下其兄弟之國者十有五人姬姓之國者四十人林注曰之往也漢書賈山周蓋千八百國】

秋大有年【箋按周頌曰綏萬邦屢丰年鄭箋曰誅無道安天下則亟有丰熟之年僖十九年莊子曰昔周饑克殷而年丰蓋謂此也又按春秋桓三年冬有年公羊曰有年何以書以喜書也大有年何以書亦以喜書也此其曰有年何僅有年也彼其曰大有年何大丰年也注曰宣十六年大有年】

十四年王有疾周文公禱於壇墠作金縢【箋按書敍曰武王有疾周公作金縢書曰旣克商二年王有疾弗豫公乃爲三壇同墠植璧秉珪乃告大王王季文王史乃祝冊曰維爾元孫某遘厲虐疾若爾三王是有丕子之責於天以旦代某之身孔曰壇築土墠除地蔡曰以其藏於金縢之匱編書者因以金縢名篇】

十五年肅愼氏來賓【箋按國語曰仲尼在陳有隼集於陳侯之庭而死楛矢貫之石砮其長尺有咫陳惠公使問仲尼仲尼曰隼之來逺矣此肅愼氏之貢矢也昔武王克商肅愼氏貢楛矢石砮其長尺有咫先王欲昭令徳之致逺也銘其楛曰肅愼氏之貢矢以分元女太姬配胡公而封諸陳君若使有司求諸故府其可得也使求得諸金櫝如之又按博物志曰肅愼氏有樹名雒常若中國有聖人代立則其樹生皮可爲衣周武王成王時曽遣使入貢地理通釋曰肅愼北夷在菟北三千餘里通典挹婁卽古肅愼之國在不咸山北夫余東北千餘里濱大海勿吉在髙麗北亦古肅愼國地靺鞨卽勿吉也】

初狩方嶽誥於沬邑【箋按周頌詩序曰般巡狩而祀四嶽河海也孔疏曰武王旣定天下巡行諸侯所守之土祭祀四嶽河海之神也又按書酒誥王若曰明大命於妹邦乃穆考文王肇國在西土孔曰周公以成王命誥康叔據竹書武王初巡方嶽遂誥於沬邑則此乃武王事也若成王之誥安得稱文王爲穆考乎篇中稱文王者三而不及武王其當爲武王之誥明矣況後世天子於宗邦諸侯尙有伯父叔父之稱而此直呼曰封曰汝何其於周公則謙而於周公之弟則倨也予嘗著管成碩記以康誥亦武王之辭時成王攺封康叔於衞若果爲成王之辭則當云衞誥何仍云康誥乎蓋成王在服將闋不便遽自作誥以命叔父故史記世家謂取康誥而申之是也酒誥爲武王所作據竹書初巡方嶽誥於沬邑在武王之十五年是也孔以爲成王者疑非又按白虎通曰何以知太平乃巡狩以武王不巡狩至成王乃巡狩據周頌毛詩序曰般巡狩而祀四嶽河海也竹書武王十五年初狩方嶽則是武王早已巡狩非成王始也詩鄘風沬之鄕矣毛曰沬衛邑正義曰酒誥注云妹邦紂之都所處也紂都朝歌明朝歌卽沬也】

冬遷九鼎於洛【箋按周書克殷解王乃命南宮百達史佚遷九鼎三巫孔晁注鼎王者所寶三巫地名左桓二年臧哀伯曰武王克商遷九鼎於雒邑義士猶或非之漢書地理誌河南故郟鄏周武王遷九鼎水經注王城東南名爲鼎門蓋九鼎所從入也故謂是地爲鼎中是武王克殷之時鼎已爲周所遷至是又自三巫遷於雒邑也】

十六年箕子來賓【箋按汲冢周書王曰咨爾商王父師惟辛不悛天用假手於朕去故就新辛錫朕以國闡洪範九疇錫侯以道朕殫厥邦土靡所私乃朝鮮於周底於遐逖其以屬父師史記宋世家箕子朝周過殷故墟城壊生黍箕子傷之乃作麥秀之詩曰麥秀漸漸兮禾黍油油兮彼狡童兮不與我好兮狡童謂紂也是箕子封朝鮮來朝於周之事也孔氏書疏曰箕子旣受周之封不得無臣禮故於十三祀來朝據尙書敍曰武王勝殷殺紂立武庚以箕子歸作洪範是勝殷爲十二年則作洪範者亦是年也書曰惟十有三年王訪於箕子豈去年得箕子今年始問耶史記亦以爲武王克殷後二年問箕子或然也宋世家旣作洪範武王乃封箕子於朝鮮是矣但箕子來朝當以竹書十六年爲得而孔疏云十三年爲非蓋朝鮮去周幾近萬里安得十二年始在周作洪範後封朝鮮十三年卽來朝之理乎竹書以爲十六年是也後漢書東夷傳曰昔武王封箕子於朝鮮箕子教以禮義田蠶又制八條之教其人終不相盜無門戶之閉又按括地誌髙麗治平壤城本漢樂浪郡王險城卽古朝鮮也鄭開陽朝鮮圖說井田在平壤府外城內箕子區畫井田遺迹宛然孔安國洪範傳曰天與禹洛出書神龜負文而出列於背有數至於九禹遂因而第之以成九類孔疏曰易系辭云河出圖洛出書聖人則之九類各有文字卽是書也班固五行志舉劉歆之說謂五行五事爲洛書本文自初一曰五行至威用六極悉背所有程泰之曰安國之所謂文者數著乎象而錯綜可觀焉耳劉歆謂洛書有字則全與孔異矣先儒立論非之曰如歆之說則洛書已有文字矣而所謂戴九履一左三右七二四爲肩六八爲足又何以故夫豈有兩洛書耶明王禕以圖書並出於伏羲之世皆聖人所則以作易洪範乃禹所自敍而非洛書今按莊子天運篇巫咸祒曰天有六極五常帝王順之則治逆之則凶九洛之事治成徳備監照下土天下戴之此謂上皇呂吉甫注曰五常卽五福向用五福威用六極順之則吉也反之則逆而凶九洛卽洛書九疇九疇之用至於福極則治成徳備天下戴之此所以爲上皇據此天錫禹洛書禹因敍之以演疇與孔傳合若謂則河圖洛書専指伏義不得以兼禹將天垂象見吉凶亦止爲伏義設耶後儒非之正自不必又巫咸所云上皇舊無明注余按廣成子曰得吾道者上爲皇疑卽此上皇也】

秋王師滅蒲姑【箋按昭九年傳景王使詹桓伯辭於晉曰及武王伐商蒲姑商奄吾東土也郡國志下邳取慮縣有蒲姑陂書序成王東伐淮夷遂踐奄遷其君於蒲姑卽此】

十七年命王世子誦於東宮【箋按徐堅曰唐虞已上經傳無太子稱號至周始見文王世子之制白虎通曰何以知天子之子稱世子春秋傳曰王世子防於首止是也又按周書武儆解維十有二祀四月王告夢丙辰出金枝郊寶開和細書命詔周公旦立後嗣屬小子誦文及寶典則成王立爲世子至是已六年矣禮記文王世子曰成王幼不能涖阼以爲世子則無爲也又周書本典解曰維四月旣生魄王在東宮召公告周公曰今朕不知明徳所則政教所行字民之道禮樂所生非不念而知故問伯父是成王在東宮之事也漢書五行志曰東宮太子所居宮也】

冬十有二月王陟年九十四【箋按詩淸廟疏武王以成王年十嵗十二月崩今據竹書武王九十四陟是年丙申以甲子計之則武王生於武乙二十二年之癸亥是時文王二十二嵗生武王蓋武乙在位三十五年則武王十四嵗加文丁十三年則武王二十七嵗加帝乙九年帝辛五十二年則武王八十八嵗加代商六年武王九十四嵗嵗在丙申舊說文王十五生武王而又有伯邑考爲之兄此大謬也觀闗雎思得賢後以爲之配求之不得輾轉反側若文王十二三時豈應作此語乎】

成王【箋按周本紀武王崩太子誦代立是爲成王】

名誦

元年丁酉春正月王卽位【箋按漢志曰成王元年正月己巳朔此命伯禽俾侯於魯之嵗也據竹書則此元年嵗在丁酉也周書成開解成王元年大開告用周公曰王其敬天文命無易天不虞王拜曰式皇敬哉余小子思繼厥常以昭文祖定武考之列則成王初立已卽天子之位周公攝政仍稱爲王矣何嘗有負扆南面而攝天子之位哉】

命冢宰周文公總百官【箋按周禮惟王建國設官分職乃立天官冢宰使率其屬而掌邦治以佐王均邦國鄭注曰爾雅冢大也冢宰大宰也世紀曰成王元年周公爲冢宰攝政八年春正月王始躬政事以周公爲太師封伯禽於魯父子並命周公拜於前魯公拜於後與紀年漢志並乖世紀之誤也】

庚午周公誥諸侯於皇門【箋按庚午正月二日也周書曰周公防羣臣於閎門以輔王之格言作皇門維正月庚午周公格左閎門防羣臣曰嗚呼下邑小國克有耉老據屏位建沈入非不用明刑惟其開告予於嘉徳之說命我辟王小至於大孔晁注路寢左曰皇門閎音皇小至於大小大邦君也宣十一年傳楚克鄭入皇門至於逵路吳氏曰皇門周邑向京畿之道董逌石鼓文辧曰轡之柔矣作洛皇門此周公作也詩書不得盡見其因後代亡之亦未可知也似未見汲冢周書皇門解也】

夏六月葬武王於畢【箋按周書作雒解乃嵗十二月王崩於鎬肂於岐爲元年夏六月葬武王於畢括地誌武王墓在雍州萬年縣西南三十八里畢原上】

秋王加元服【箋按家語曰成王年十有三而嗣立周公居冢宰攝政以治天下明年夏六月旣葬武王冠成王而朝於祖以見諸侯周公命祝雍作頌曰祝王辭達而已勿多也祝雍辭曰使王近於民逺於佞嗇於時惠於財親賢而任能其頌曰令月吉日王始加元服去王幼志服衮職欽若昊天六合是弋率爾祖考永永無極又按漢書昭帝紀元鳯四年春正月丁亥帝加元服如淳曰元服謂初冠加上服也師古曰如氏以爲衣服之服非也元首也冠者首之所著故曰元服其下汲黠傳序曰上正元服是知謂冠爲元服儀禮圖解儀禮所存者惟士冠禮自士以上有大夫諸侯天子冠禮見於家語冠頌大戴公冠與禮記玉藻者𨿽遺文斷闕不全而大槪亦可考如趙文子冠則大夫禮也魯襄公邾隠公冠則諸侯禮也周成王冠則天子禮也大夫無冠禮古者五十而後爵何大夫冠禮之有其冠也則服士服行士禮而已始冠緇布冠自諸侯下達諸侯始加緇布冠繢緌其服端再加皮弁三加冕大戴禮公冠四加冕鄭注曰四當爲三是也天子始冠加冠朱組纓再加皮弁三加衮冕玉藻曰冠朱組纓天子之冠也三王共皮弁素幘疏曰以其質素故三王同之是三加衮冕冠頌曰去王幼志服衮職是也】

武庚以殷叛【箋按地理誌鄁以封受子武庚是武庚所居卽殷都也成王時乃以殷叛】周文公出居於東【箋按書金縢曰武王旣喪管叔及其羣弟乃流言於國曰公將不利於孺子周公乃告二公曰我之弗辟我無以告我先王周公居東二年則罪人斯得孔傳曰辟法也陸徳明曰馬鄭音避謂避居東都今據竹書成王元年武庚以殷叛周文公出居於東二年秋王逆周文公於郊遂伐殷則是居東者謂出居於東也孔傳謂周公旣告二公遂東徵之非矣然馬鄭以居東爲東都亦非史記魯世家曰人或譖周公周公奔楚邵氏寶曰周公避流言嘗居東矣魯公封也不之魯而之楚乎據戰國防惠施曰昔王季歷葬於楚山之尾滎水齧其墓季婦鼎銘曰王在成周王徙於楚麓左傳成十三年迓晉侯於新楚杜注新楚秦地括地誌終南山一名楚山在雍州萬年縣南五十里武王墓在萬年縣西南三十里周公奔楚當是因流言出居依於王季武王之墓地必無逺涉東都之理邵疑爲楚國謬矣觀下文王啟金縢執書以泣曰維朕小子其新逆王出郊天乃雨反風則居東爲成周之近郊而必非東都明矣】

二年奄人徐人及淮夷入於邶以叛【箋按左傳因商奄之民命以伯禽說文云防國在魯括地誌兗州曲阜縣奄裏卽奄國之地左周有徐奄注二國嬴姓魯世家伯禽卽位之後有管蔡等反也淮夷徐戎亦並興反】

秋大雷電以風王逆周文公於郊遂伐殷【箋按金縢曰王出郊天乃雨反風孔傳曰郊以玉幣謝天今據竹書則郊是國之近郊而不得謂郊天之郊矣爾雅邑外謂之郊周禮杜子春注云五十里爲近郊鄭氏雲天子近郊五十里】

三年王師滅殷殺武庚祿父【箋按周書作雒解周公立相天子三叔及殷東徐奄及熊盈以略周公召公內弭父兄外撫諸侯元年夏六月葬武王於畢二年又作師旅臨衞政殷殷大震潰降辟三叔王子祿父北奔管叔經而卒乃囚蔡叔於郭潾凡所徵熊盈簇十有七國俘維九邑俘殷獻民遷於九畢俾康叔宇於殷俾中旄父宇於東孔晁注曰康叔代霍叔中旄代管叔】

遷殷民於衞【箋按書敍曰成王旣伐管叔蔡叔以殷餘民封康叔作康誥酒誥梓材】遂伐奄【箋按定四年傳祝鮀曰因商奄之民命以伯禽而封於少昊之虛鄭氏曰奄國在淮夷之北孟子三年伐奄討其君蓋成王嗣位之三年也】

滅蒲姑【附注薄姑氏與四國作亂故周文公滅之○箋按此蒲姑當是薄姑之譌昭二十年傳晏子曰昔爽鳩氏始居此地季萴因之逢伯陵因之蒲姑氏因之而後太公因之則是蒲姑之滅太公之封皆在於武王之世安得至成王時始滅蒲姑耶漢書地理誌周成王時薄姑氏與四國作亂成王滅之師古漢昭帝紀注四國管蔡商奄也地理誌瑯琊姑幕縣應劭曰薄姑氏之國後漢注姑幕故城在密州莒縣東北郡國志博昌縣有薄姑城屬樂安國取慮縣有蒲姑陂屬下邳國故曰此蒲姑蓋薄姑之訛也】

四年春正月初朝於廟【箋按詩序曰閔於小子嗣王朝於廟也鄭箋曰嗣王者謂成王也除武王之喪將始卽政朝於廟也】

夏四月初嘗麥【箋按周書敍成王卽政因嘗麥而語羣臣求助作嘗麥周書嘗麥解曰維四年孟夏王初祈禱於宗廟乃嘗麥於太祖是月也命大正正刑書太祝以王命作防眾臣咸興受大正書乃降太史防刑書九篇以升授大正大正坐舉書乃中降再拜稽首王命太史正升拜於上王則進太史乃藏之於盟府以爲嵗典】

王師伐淮夷遂入奄【箋按書敍曰成王東伐淮夷遂踐奄作成王政孔傳曰爲平淮夷徙奄之政令今亡】

五年春正月王在奄遷其君於蒲姑【箋按書序曰成王旣踐奄將遷其君於蒲姑周公告召公作將蒲姑左昭十六年齊師至蒲隧杜注下邳取慮縣有蒲姑陂】

夏五月王至自奄【箋按書敍曰成王歸自奄在宗周告庶邦作多方書曰惟五月丁亥王來自奄至於宗周孔傳曰周公歸政之明年淮夷奄又叛魯徵淮夷作費誓王親徵奄滅其國五月還至鎬京按竹書夏五月王至自奄在公攝政之五年後二年公始復政於王孔傳云王至自奄在公歸政之明年疑誤】

遷殷民於洛邑遂營成周【箋按周書作雒解周公將致政乃作大邑成周於土中立城方千七百二十丈郛方七十里南系於洛水北因於郟山以爲天下之大湊尙書多方曰昔朕來自奄於大降爾四國民命乃明致天罰移爾遐逖又曰今朕作大邑於玆洛亦惟爾多士奔走臣我多遜是遷殷民在前作洛在後也蔡氏曰敍書者考之不詳以爲成周旣城遷殷頑民謬矣今據竹書云遷殷民於洛邑遂營成周是作洛在遷殷之後則蔡傳是也呂氏曰孔子序洛誥云周公往營成周則成周乃東都總名河南成周之王城也洛陽成周之下都也王城非天子時防諸侯則虛之下都則保釐大臣所居治事之地周人朝夕受之習見旣久遂獨指以爲成周矣】

六年大搜於岐陽【箋按昭四年傳椒舉言於楚子曰成有岐陽之搜國語叔向曰昔成王盟諸侯於岐陽楚爲荊蠻致茅蕝表坐】

七年周公復政於王【箋按周書明堂解夫維商紂暴虐脯鬼侯以享諸侯天下患之四海兆民欣戴文武是以周公相武王以伐紂夷定天下旣克紂六年而武王崩成王嗣防弱未能踐天子之位周公攝政君天下彌亂六年而天下大治乃防方國諸侯於宗周大朝諸侯明堂之位制禮作樂頒度量而天下大服各致其方賄七年致政於成王漢書律曆志是嵗十二月戊辰晦周公以反政故洛誥篇曰戊辰玉在新邑烝祭嵗命作防惟周公誕保文武受命惟七年又魯周公世家曰七年後還政成王如畏然徐廣曰敬愼貌也蔡氏書傳曰先儒謂成王幼周公代王爲辟至是反政成王故曰復子明辟夫有失然後有復武王崩成王立未嘗一日不居君位何復之有哉今據竹書云成王七年周公復政於王蓋七年之前成王尙幼天下之政皆聴於冢宰至是復政於王令自親政耳豈曰我先爲明辟至是復子明辟哉書義自明傳書者誤耳】

春二月王如丰【箋按書召誥曰惟二月旣望越六日乙未王朝步自周則至於丰孔傳曰周公攝政七年二月十五日日月相望於巳望後六日二十一日成王朝行從鎬京則至於丰以遷都之事至文王廟告文王詩序曰淸廟祀文王也周公旣城洛邑朝諸侯率以祀文王焉】

三月召康公如洛度邑【箋按召康公名奭燕世家曰召公奭與周同姓皇甫謐曰文王之庶子谷梁傳曰燕之分子也漢扶風雍縣東南有召亭召康公邑焦氏筆乘曰史篇召公名醜奭豈其字耶書敍曰成王在丰欲宅洛邑命召公先相宅作召誥書曰惟太保先周公相宅越若來三月惟丙午朏越三日戊申太保朝至於洛卜宅卽此也孔氏召誥傳曰是時周公居攝五年據竹書則召公如洛度邑乃在周公復政之明年爲成王七年多二年也蓋書傳言四年建侯衞五年營成周建侯衞者尙書康誥曰惟三月哉生魄周公初基作新大邑於東國洛四方之民大和防是也竹書成王五年王至自奄遷殷民於洛邑遂城成周者洛邑旣成營成周爲遷洛之計也至七年如洛度邑則度邑卽召誥之卜宅詩所謂宅是鎬京之宅周書度邑解稱武王曰瞻於伊洛無逺天室其曰玆日度邑是也於洛度邑本武王之意而成王周公成之以爲東都命召公先相宅者此也孔傳以此爲五年之事未見竹書故也】

甲子周文公誥多士於成周【箋按書敍曰召公旣相宅周公往營成周作洛誥成周旣成遷殷頑民公以王命誥作多士王氏曰篇名多士序以爲頑民何也在官者謂之士卿大夫士是也在民者謂之士士農工商是也此書稱士皆在官之殷士也】

遂城東都【箋按昭三十二年傳昔成王合諸侯城成周以爲東都崇文徳焉詩王城譜曰王城者周東都王城畿內方六百里之地正義曰車攻序云復防諸侯於東都謂王城也周以鎬京爲西都故謂王城爲東都卽洛邑也】

王如東都諸侯來朝【箋按尙書周官曰六年五服一朝又周書明堂解曰大朝諸侯明堂之位天子負斧扆南面立率公卿士侍於左右三公之位中階之前北面東上諸侯之位阼階之東西面北上諸伯之位西階之西東面北上諸子之位門內之東北面東上諸男之位門內之西北面東上九夷之國東門之外西面北上八蠻之國南門之外北面東上六戎之國西門之外東面南上五狄之國北門之外南面東上四塞九口之國世告至者應門之外北面東上宗周明堂之位也明堂者明諸侯之尊卑也故周公建焉而朝諸侯於明堂之位】

冬王歸自東都【箋按書洛誥疏曰周公攝政七年三月經營洛邑旣成洛邑又歸向西都詩王風疏曰以洛邑爲東都則此雲歸自言自此而歸也】

立髙圉廟【箋按魯語展禽曰髙圉太王能帥稷者也故周人報焉】

八年春正月王初蒞阼親政【箋按文王世子曰成王幼不能涖阼周公相踐阼而治注曰武王崩成王方十嵗𨿽涖阼爲天子未能行治天下之事故周公以冢宰攝政相治之黃東曰踐阼亦指成王非指周公是成王久已踐阼至是始親政也】

命魯侯禽父齊侯及遷庶殷於魯【箋按定四年傳子魚曰昔武王克商成王定之選建明徳以屏藩周分魯公以殷民六族條氏徐氏蕭氏索氏長勺氏尾勺氏使率其宗氏輯其分族將其醜類以法則周公用卽命於周是從前伯禽封魯已分以殷之六族至武庚旣誅復遷庶殷於魯使醜類得有所統率也】

作象舞【箋按仲尼燕居曰兩君相見升堂而樂闋下管象武注曰言象而兼言武者象蓋武舞之樂也呂氏春秋曰成王立殷民反周公踐伐之商人服象爲虐於東夷周公遂以師逐之至於江南乃爲三象以嘉其徳髙誘曰三象周公所作樂名淮南子齊俗訓曰周人之禮其樂大武三象棘下是也詩序曰維淸奏象舞也鄭箋曰象用兵時刺伐之舞武王制焉墨子三辧篇武王因先王之樂又自作象以象爲武王所作時竹書未出故皆誤以爲武王也】

冬十月王師滅唐遷其民於杜【箋按襄二十四年傳範宣子曰昔匄之祖在商爲豕韋氏在周爲唐杜氏杜預曰唐杜二國名殷末豕韋國於唐周成王滅唐遷之於杜爲杜伯今京兆杜縣徐才宗國都記曰周成王時唐人作亂成王滅之而封太叔遷唐人子孫於杜括地誌故唐城在絳州翼城縣北三十里卽堯裔子所封】

九年春正月有事於太廟【箋按春秋宣八年夏六月辛巳有事於太廟杜預曰有事祭也又昭十五年二月癸酉有事於武宮傳曰禘於武公則此有事於太廟亦是禘也】

初用勺【箋按詩序曰酌告成大武也申培詩說曰酌爲大武之五成孔疏曰酌左傳作勺內則曰十三舞勺成童舞象繁露曰周公輔成王作汋樂以奉天勺與酌汋義一也】

肅愼氏來朝王使榮伯錫肅愼氏命【箋按武王十五年肅愼氏來賓貢楛矢石砮至是而又來朝書敍曰成王旣伐東夷肅愼來賀王俾榮伯作賄肅愼之命傳曰賄賂也義未詳篇亡疏曰榮國名周同姓諸侯爲王卿士據穆傳太王亶父封其元子吳太伯於東吳賄用周室之璧郭注賄贈賄也則賄肅愼者義蓋如此不當以賄賂解之】

十年王命唐叔虞爲侯【箋按晉世家唐叔虞者周武王子成王弟字子於定四年傳子魚曰分唐叔以大路密須之鼓闕鞏姑洗懷姓九宗職官五正命以康誥而封於夏虛杜預曰夏大夏今太原晉陽也】

越裳氏來朝【箋按尙書大傳曰周成王時越裳氏重九譯而貢白雉韓詩外傳曰越裳氏重譯來朝海不波三年矣意者中國有聖人乎水經注曰交州外城記九徳縣屬九眞郡與日南接周越裳氏之夷國中華古今注曰舊說云指南車周公所作也越裳氏重譯來朝使者迷其歸路周公錫以軿車五乘皆爲司南之制使越裳氏載之以南緣扶南林邑海際期年而至其國使大夫窶將送至其國而還其始制車轄轊皆以鐵還至周鐵亦銷盡以屬巾車氏攻而載之常爲先道示服逺人而正四方也】

周文公出居於丰【箋按三輔決錄注鎬在酆水東酆在鎬水西相去二十五里】十一年春正月王如丰【箋按通鑑綱目前編曰成王十有一年周公在丰作無逸以戒王無逸曰君子所其無逸先知稼穡之艱難乃逸孔疏曰上言君子當無逸此言乃謀逸豫者君子之事勞心與形般於遊畋形之逸也無爲而冶心之逸也君子無形逸而有心逸旣知稼穡之艱難可以謀心逸也是時公在丰而王亦如丰公因作無逸以戒之】

唐叔獻嘉禾王命唐叔歸禾於周文公【箋按書敍曰唐叔得禾異畝同穎獻諸天子王命唐叔歸周公於東周公旣得命禾旅天子之命作嘉禾又按嘉禾書亡而張霸乃僞作嘉禾篇有周公奉鬯立於阼階延登贊曰假王涖政王莽遂依之以稱居攝則僞書之惑世誣民者大矣】

王命周平公治東都【箋按都疑作郊書敍周公旣沒命君陳分正東郊成周作君陳鄭注曰天子之國五十里爲近郊今河南洛陽相去則然是近郊五十里之驗也據竹書周公之薨在成王二十一年時猶未薨敍說誤也周本紀太史公曰學者皆稱周伐紂居洛邑綜其實不然武王營之成王使召公卜居九鼎焉而周復都酆鎬是成王𨿽作洛邑猶還西周而東都之地則命周平公分正東郊是也陳氏曰治洛以化殷民爲重故君陳畢命曰尹玆東郊保釐東郊𨿽以東郊言實全付以治洛也】約按周平公卽君陳周公之子伯禽之弟【箋按鄭康成論語注曰君陳周公子又按焦氏筆乘曰周書有君陳篇王伯厚以君陳爲周公之子伯禽之弟見坊記注】

十二年王師燕師城韓王錫韓侯命【箋按僖二十四年傳富辰曰邘晉應韓武之穆也鄭語史伯對鄭桓公曰武王之子應韓不在其在晉乎則韓侯蓋武王之子成王之弟也史記韓世家乃曰韓之先與周同姓殊失考矣今據竹書成王命韓侯就國王師燕師城韓蓋是時韓侯之國與燕爲近水經注聖水東逕方城縣又東南逕韓城東詩韓奕篇曰彼韓城燕師所完王錫韓侯其追其貊奄受北國鄭箋曰周封韓侯居韓城爲韓伯言爲玁狁所逼稍稍東遷也王肅曰今涿郡方城縣有韓侯城是也郡縣誌方城故城在涿州固安縣南十七里然則宣王時韓侯封於韓原居梁山之地蓋卽此韓侯之裔孫也其詩曰王親命之纘戎祖考又曰以先祖受命因時百蠻皆指成王時韓侯言也溥彼韓城燕師所完非卽紀年之所稱王師燕師城韓者哉此蓋追述其先祖之事欲其克紹前烈非宣王之世別有燕師城韓也】

十三年王師防齊侯魯侯伐戎【箋按此當是東方之戎近齊魯者如春秋之世公防戎於潛公及戎盟於唐公追戎於濟西北戎伐齊皆東方之戎故王師防齊魯以伐之】

夏六月魯大禘於周公廟【箋按大禘於周公廟者蓋周公亶父周公季歷之廟也時周文公後八年始薨故知非周文公之廟也禮明堂位曰魯君孟春祀帝於郊配以後稷季夏六月以禘禮祀於太廟是也】

十四年秦師圍曲城克之【箋按成王時無秦秦當作齊又城當作成齊太公世家武王封師尙父齊營丘萊人來伐與之爭營丘故至是齊師圍曲成而克之郡國志東萊有曲成蓋萊夷地也】

冬洛邑告成【箋按周成王七年召康公如洛度邑至是凡八年而洛邑始告成】

十八年春正月王如洛邑定鼎【箋按周本紀成王在丰使召公復營洛邑如武王之意周公復卜申視卒營築居九鼎焉左傳宣三年王孫蒲勞楚子曰成王定鼎於郟鄏杜注曰郟鄏今河南也武王遷之成王定之】

鳳凰見【箋按周書王防解鳳凰戴仁抱義尙書周公畱君奭篇曰耉造徳不降我則鳴鳥不聞則前此召公未求去時鳳凰固嘗至矣此云鳳凰見蓋以王如洛邑時見也故特書之】

遂有事於河【箋按左傳杜注曰有事有祭事也】

武王沒成王少周公旦攝政七年制禮作樂神鳥鳳凰見【箋按說文曰鳳神鳥也】蓂莢生乃與成王觀於河洛沈璧禮畢王退俟至於日昃【箋按昃宋志作昧】榮光並出幕河靑雲浮至【箋按禮斗威儀曰周成王治平觀於河靑雲浮於河】靑龍臨壇銜元甲之圖坐之而去禮於洛亦如之元靑龍蒼光止於壇背甲刻書赤文成字周公援筆以世文寫之【箋按周公攝政七年下至此皆尙書中候文也刻書乃列書之訛靑龍乃靑純之訛】書成文銷隨甲而去【箋按宋志作墮甲是】其言自周公訖於秦漢盛衰之符【箋按世皆以沈約附注爲紀年本文今言自周公訖於秦漢則附注爲沈氏之自撰無疑】麒麟遊苑【箋按漢書武帝紀周成康時麒麟在郊藪】鳳凰翔【一作翺】庭成王援琴而歌曰鳳凰翔兮於紫庭余何徳兮以感靈賴先王兮恩澤臻於胥樂兮民以寧【箋按樂錄曰成王時鳳凰翔舞成王作此歌曰神鳳操已上並見宋書符瑞志】

十九年王巡狩侯甸方嶽召康公從【箋按周禮大行人十有二嵗王巡守殷國王制天子五年一巡守鄭氏曰五年者虞夏之制也周則十二年一巡守又按大司馬及師大合軍注曰師爲王巡守若防同司馬起師以從召康公之從或亦兼攝司馬也】

歸於宗周遂正百官【箋按書序成王旣黜殷命滅淮夷還歸於丰作周官書曰惟王撫萬邦巡侯甸四徵弗庭綏厥兆民六服羣辟罔不承徳歸於宗周董正治官是其事也陳氏曰書言歸於宗周乃鎬京非丰也然丰鎬甚近故只以宗周言之兼是時有黜丰侯之事其在丰爲無疑也】

黜丰侯【箋按左傳富辰曰丰文之昭也杜注丰國在始平鄠縣東又三禮圖曰丰國名其君以酒亡國故崔駰酒箴云丰侯沈湎是也】

二十一年除治象【箋按周禮太宰之職曰正月之吉始和邦國都鄙乃縣治象之法於象魏使萬民觀治象小宰之職曰正嵗帥治官之屬而觀治象之法是周制一嵗旣懸治象以示之復觀治象以警之至是而成王除之以法立而民不犯故除之也】

周文公薨於丰【箋按書敍曰周文公在丰將沒欲葬成周公薨成王葬於畢告周公作亳姑蓋成王以薄姑益魯之封故告之周公而因作亳姑以命魯也古亳薄通用】

二十二年葬周文公於畢【箋按史記曰周公病將沒曰必葬我成周以明吾不敢離成王周公旣卒成王亦讓葬周公於畢從文王以示余小子不敢臣周公一統志周公墓在咸陽縣北一十五里】

二十四年於越來賓【箋按吳越春秋曰少康恐禹祭之絕祀乃封其庶子於越號曰無餘無餘質朴不設宮室之飾從民所居春秋祠禹墓於防稽傳世十餘末君微劣不能自立轉從眾庶爲編戶之民禹祀斷絕十有餘嵗有人生而言語其語曰禽鳥呼咽喋咽喋指天向禹墓曰我是無餘君之苗末我方修前君祭祀復我禹墓之祀爲民請福於天眾民悅喜皆助奉禹祭四時致貢共封立以承越君之後漢書音義曰於南方越名也賀循防稽記曰少康其少子號曰於越越國之稱始此】

二十五年王大防諸侯於東都四夷來賓【箋按周書王防解成周之防墠上張赤奕陰羽天子南面立唐叔荀叔周公在左太公望在右旁天子而立於堂上堂下之右唐公虞公南面立焉堂下之左殷公夏公立焉皆南面堂下之東面郭叔掌爲天子菉幣焉內臺西面者正北方應侯曹叔伯舅中舅比服次之要服次之荒服次之西方東面正北方伯父中子次之堂後東北爲赤奕焉中臺之外其右泰士臺左彌士外臺之四隅張赤奕爲諸侯欲息者皆息焉命之曰爻閭周公旦主東方所之靑馬黑謂之母兒西面者正北方稷愼大麈穢人前兒良夷在子州禺人鹿兪人𨿽馬靑丘狐九尾周頭煇黑齒白鹿白馬白民乘黃東越海蛤歐人鱓蛇姑於越納姑妹珍且甌文蜃若人貝海陽大蠏自深桂防稽以皆西向正北方義渠以玆白史林以尊耳北唐戎以閭閻以隃冠渠叟以鼩犬樓煩以星施卜盧以紈牛區陽以鼈封規矩以麟西申以鳳鳥北羌鸞鳥巴人以比翼鳥方以皇鳥蜀人以文鶾方人以孔鳥卜人以丹砂夷用闖木康民以桴苡州靡費費都郭生生奇幹善芳皆東向北方臺正東髙夷嗛羊獨鹿卭卭距虛孤竹距虛不令支模不屠何靑能東胡黃羆山戎菽其西般吾白虎屠州黑豹禺氏騊駼大夏玆白牛犬戎文馬數楚每牛匈戎狡犬皆北向權扶三目白州北閭禽人菅路人大竹長沙鼈其西魚復鼓鐘鐘牛蠻之翟倉吾翡翠南人至眾皆北向】

冬十月歸自東都大事於太廟【箋按周禮太宰職云作大事則戒於百官贊王命鄭注春秋曰國之大事在祀與戎宮正云凡邦之大事令於王宮之官府次捨鄭注大事祭事也春秋傳曰有大事於太廟今據竹書成王九年有事於太廟是禘祭一廟之主二十五年大事於太廟是合祭羣廟之主故孔氏廱詩疏曰春秋文二年八月丁卯大事於太廟公羊傳曰大事者何大祫也毀廟之主陳於太祖未毀廟之主皆升合食於太祖是合祭羣廟之主謂之大事】

三十年離戎來賓【箋按水經注戲水出驪山馮公谷又北逕麗戎城東麗戎男國也姬姓索隠曰驪山在新丰縣西南故離戎男國也】

約按驪戎驪山之戎也爲林氏所伐告於成王【箋按周左史戎夫記雲林氏召驪戎之君而朝之至而不禮驪戎逃歸林氏伐之】

三十三年王遊於捲阿召康公從歸於宗周【箋按張衡東京賦西阻九阿穆天子傳天子西徵升九阿郭注疑今西安縣十里九阪也詩序捲阿召康公戒成王也言求賢用吉士也丰鎬宗廟所在故謂之宗周書酆保解周王三十三祀九州之侯咸格於周王在酆昧爽立於少庭正是時事也】

命王世子釗如房逆女【箋按唐書世系表舜封堯子丹朱於房書志房州永淸縣有房山故國也一統志廢永淸縣在鄖陽府房縣東一百一十里丹朱封房房爲堯後故康王娶於房也其曰如房逆女者周禮王者谷圭以聘女以王者言之故稱女也公羊傳曰祭公來逆王后於紀以臣下言之故稱後也】

房伯祈歸於宗周【箋按房國名房伯名祈送女歸於鎬京也桓九年傳曰凡諸侯之女行惟王后書春秋曰紀季歸於京師是也】

三十四年雨金於咸陽【箋按地理誌扶風渭城故咸陽括地誌咸陽故城在咸陽縣東十五里三輔黃圖曰山南爲陽水北爲陽山水皆在陽故曰咸陽】

約按咸陽天雨金三年國有大喪【箋按雨金在辛未王陟在癸酉是三年也】

三十七年夏四月乙丑王陟【箋按書敍曰成王將崩命召公畢公率諸侯相康王作顧命書曰惟四月哉生魄王不懌乃同召太保奭芮伯彤伯畢公衞侯毛公云云王曰玆予審訓命汝越翼日乙丑王崩漢志曰成王三十年四月庚戌朔十五日甲子哉生魄其說謂周公攝政七年成王卽政三十年共三十七年鄭康成謂此年爲成王之二十八年章子平編年通載謂成王在位四十七年今據竹書成王在位三十七年陟是漢志不謬也】

竹書統箋卷七﹤史部﹐編年類﹐竹書統箋﹥

欽定四庫全書

竹書統箋卷八

翰林院檢討徐文靖撰

康王【箋按周本紀成王崩太子釗立是爲康王】

名釗【箋按顧命曰王崩太保命仲桓南宮毛俾爰齊侯呂伋以二千戈虎賁百人逆子釗於南門之外延入翼室卹宅宗蔡傳曰逆太子釗於路寢門外引入路寢翼室爲憂居宗主也】

元年甲戌春正月王卽位命冢宰召康公總百官【箋按書顧命乃同召太保奭孔傳曰冢宰第一召公領之鄭注周禮曰百官總焉則謂之冢賈氏疏案經司書職曰掌六典八法八則之貳以詔王及冢宰是貳王事總眾職而稱冢也宰夫職曰乘其財用之出入凡失財用物辟名者以官刑詔冢宰而誅之是總眾官誅賞而稱冢也又司防職曰以周知四國之治以詔王及冢宰廢置是總四國之治而稱冢也】

諸侯朝於丰宮【箋按左傳曰康有丰宮之朝杜預曰酆在始平鄠縣東有靈臺康王於是朝諸侯括地誌丰宮周文王宮也在雍州鄠縣東三十五里】

三年定樂歌【箋按定樂歌如周禮大司樂曰奏黃鐘歌大呂以祀天神奏太蔟歌應鐘以祀地示奏夷則歌小呂以享先妣奏無射歌夾鐘以享先祖是也又周頌序曰歌淸廟以祀文王歌天作以祀先王先公歌執競以祀武王歌思文祀后稷以配天歌昊天有成命以郊祀天地如此類者必皆其所先定耳】

吉禘於先王【箋按閔公二年夏五月乙酉吉禘於莊公杜注三年喪畢致新死者之主於廟廟之逺祖當遷入祧因是大祭以審昭穆謂之禘是康王三年吉禘以三年喪畢卽吉而行禘也】

申戒農官告於廟【箋按詩序曰臣工諸侯助祭遣於廟也其詩曰嗟嗟保介維莫之春亦又何求如何新畬朱子曰此戒農官之詩保介農官之副也疑卽爲康王申戒農官而告於廟之詩也】

六年齊太公薨【箋按紂三十一年文王得呂尙以爲師至是凡六十六年而薨皇覽曰呂尙冢在臨淄縣城南去縣十餘里】

九年唐遷於晉作宮而美王使人讓之【箋按郡國志太原晉陽本唐國有龍山晉水所出地理通釋曰叔虞封唐子燮爲晉侯徙居晉水傍在並州晉陽縣北二里國都城記云唐叔虞之子夑父徙居晉水傍攺曰晉侯襄公三十一年傳子產相鄭如晉曰文公之爲盟主也宮室卑庳無觀臺榭殆亦有鑑於此耶】

十二年夏六月壬申王如丰錫畢公命【箋按左傳畢文之昭也郡縣誌畢原在京兆府萬年縣西南二十八里蓋卽畢公髙之所封也書敍曰康王命作冊畢分居裏成周郊作畢命唐孔氏疏曰漢初不得此篇有僞作其書以代之者漢書律曆志云康王十二年六月戊辰朔三日庚午故畢命丰刑曰惟十有二年六月庚午胐王命作防書丰刑亦不知丰刑何所道也余按成王十九年黜丰侯三禮圖說曰丰侯以酒亡國所言丰刑或此也又按鄭志答趙商曰周公左召公右兼師保故成王周官稱三公爲太師太傅太保若然太傅者畢公爲之兼世子之官故稱太傅是以文王世子云太傅在前少傅在後此錫命畢公當亦由太傅爲冢宰也】

秋毛懿公薨【箋按周書克殷解武王入商毛叔鄭奉明水卽毛懿公也】

十一年錫齊侯伋命【箋按齊太公世家太公之卒百有餘年子丁公呂伋立徐廣曰伋一作及按周公諡法述義不克曰丁】

王南巡狩至九江廬山【箋按漢志豫章雩都縣湖漢水東至彭澤入江彭澤縣禹貢彭蠡澤在西鄱陽縣鄱水余汗縣餘水艾縣修水新淦淦水南城盱水建城蜀水宜春南水皆入湖漢太康地記曰劉歆云湖漢等九水入彭蠡因言九江太史公曰余嘗登廬山觀禹疏九江地理誌廬江尋陽縣禹貢九江在南東合爲大江論語注蔡大也禹貢九江納錫大史記防傳廬江郡常嵗時生長尺二寸者輸太卜官路史蘄春江中有蔡山在廣濟縣大納錫故曰蔡髙崇文傳有蔡山羅蘋雲蘄水縣北蘄水尋陽舊治也則九江納錫亦在廬江故孫放廬山賦曰尋陽郡南有廬山九江之鎭也支曇諦廬山賦曰縈以三湖帶以九江今據竹書康王南巡狩至九江廬山九江可移而廬山之九江不可移蔡仲黙以九江在洞庭未見此矣或又以禹貢九江孔殷屬之荊州則九江應在洞庭殊不審漢至大別入江經先言江漢朝宗於海後言九江孔殷則九江在漢水入江之下矣導江東至於澧過九江至於東陵則灃水不在九江之數故先至灃而後乃過九江也蔡傳以灃爲九江之一又以東陵卽巴陵殊不審澧自灃州東流至巴陵縣北五里洞庭湖在縣西南若澧水亦爲九江亦在東陵經何以言至澧過九江然後至東陵乎郡國志江自尋陽分爲九道地誌廬江金蘭西北有東陵鄕當從之】

十九年魯侯禽父薨【箋按十九年九誤當作六皇甫謐曰伯禽以成王元年封四十六年康王十六年卒今據竹書成王三十七年陟加以康王十六年是封五十三年也魯世家云伯禽卒子考公酋立四年卒立弟熙是爲公公以康王二十一年築茅闕門則從前尙有四年宜屬考公伯禽之薨不得在康王十九年也】

二十一年魯築茅闕門【箋按魯世家公築茅闕門徐廣曰茅一作第又作夷世本曰公徙魯宋忠曰今魯國又春秋定公元年秋九月立宮杜預曰公伯禽子也其廟已毀季氏禱而立其宮書以譏之搜神記曰定公元年有九蛇繞柱占以爲九世廟不祀乃立宮又漢志公二十四年正月丙午朔旦冬至殷曆以爲丁酉據竹書則公六年卒史記魯世家亦云六年無二十四蓋漢志誤也】

二十四年召康公薨【箋按應劭風俗通召康公與周同姓武王滅紂封召公於燕成王時入據三公出爲二伯自陜以西召公主之當農桑之時重爲所煩勞不捨鄕亭止於棠樹之下聴訟決獄各得其所壽百九十餘乃卒】

二十六年秋九月己未王陟

昭王【箋按周本紀康王崩太子瑕立是爲昭王】

名假【假他本多作瑕】

元年庚子春正月王卽位

復設像魏【箋按周禮太宰之職正月縣治象之法於象魏使萬民觀治象鄭司農云象魏闕也賈公彥曰周公謂之象魏雉門之外兩觀闕髙魏魏然今據竹書成王二十一年除治象至昭王元年凡四十有四年而復設像魏故史記三代世表謂成康刑錯四十餘年又按此正月周十一月建子之月也周禮小宰正嵗帥治官之屬而觀治象之法鄭注曰正嵗謂夏之正月是周時兼用夏正以正嵗別之】

六年王錫郇伯命【箋按周書王防解唐叔荀叔周公在左詩曹風下泉四國有王郇伯勞之鄭箋云郇侯文王之子爲州伯僖二十四年左傳郇文之昭也水經注洓水又西逕郇城詩云郇伯勞之蓋其故國也服防曰郇國在解縣東一統志郇城在平陽府猗氏縣】

冬十二月桃李華【箋按漢書五行傳僖公三十三年十二月李梅實劉向以爲周十二月今十月也李梅當剝落今反華實近艸妖也】

十四年夏四月恆星不見【箋按春秋莊七年夏四月辛卯夜恆星不見公羊傳曰恆星者何列星也何休曰列星者天之常宿分守度諸侯之象周之四月夏之二月昏參伐狼注之宿當見參伐主斬艾立義狼主衡平也皆滅者法度廢絕威儀陵遲之象注卽柳也天官書柳爲鳥注】

秋七月魯人弒其君宰【箋按魯世家公六年卒子幽公宰立幽公十四年幽公弟防殺幽公而自立是爲魏公世本防作弗魏作微】

十六年伐楚涉漢遇大兕【箋按爾雅兕似牛郭注一角靑色重千斤韋昭國語注兕似牛而靑善觸人楚防江乙說安陵君曰楚王遊於云夢有狂兕車依輪而至亦是類也】

十九年春有星孛於紫微【箋按司馬彪天文志曰紫宮天子之宮也客星犯謂之大喪宋書符瑞志彗孛紫微天下易主春秋文十四年有星孛入於北斗公羊曰孛彗星也昭十七年冬有星孛於大辰西及漢申須曰彗所以除舊布新也】

祭公辛伯從王伐楚【箋按韋昭曰蔡畿內之國周公之後左桓七年祭公來杜預曰祭公諸侯爲天子三公者釋例曰祭城在河南上有敖倉周公後所封也一統志祭城在鄭州城東北一十五里周公第五子所封此祭公蓋其後也漢志上黨郡有長子縣周史辛甲所封此辛伯蓋其後也】

天大曀【箋按爾雅釋天陰而風曰曀詩終風且曀不日有曀毛傳陰而風曰曀】

雉皆震【箋按屈原天問曰昭後成遊南土爰底厥利維何逢彼白雉朱子集注曰昭王南遊至楚楚人鑿其船而沈之白雉事無所見舊注謂周公時越裳氏嘗獻之昭王徳不能致而欲親往逢迎之今據竹書昭王十九年伐楚涉漢天大曀雉皆震當是厥利維何逢彼雉也汲冢未出世不知有雉事遂譌爲白雉耳】

喪六師於漢王陟【箋按僖四年左傳昭王南徵而不復君其問諸水濱杜氏曰昭王時漢非楚境故不受罪又按水經注沔水逕江夏雲杜縣東又束逕左桑昔周昭王南徵船人膠舟以進之渡沔中流而沒死董逌書跋曰叔防鼎銘二十有三年王在宗周王命叔防其曰王在宗周則知在幽王之前昭穆皆有二十三年則叔防作器蓋在二王之世矣今據竹書昭王在位十有九年陟無二十三年豈彥逺未見此一統志昭王陵在登封縣少室山陽城西谷】

穆王【箋按周本紀昭王南巡不返卒於江上立昭王子滿是爲穆王】

名滿

元年己未春正月王卽位

作昭宮【箋按昭宮穆王所作以祀昭王也陸佃禆雅曰貝大者如輪穆王得其殻懸於昭觀卽昭宮也】命辛伯余靡【箋按呂氏春秋曰周昭王親將徵荊蠻辛余靡長且多力爲王右還反涉漢梁敗王及祭公隕於漢中辛余靡振王北濟反振祭公周乃侯之於西翟髙誘注引左傳云昭王南徵而不復孔仲達曰昭王爲沒於漢中辛余靡焉得振王北濟也振王爲虛誠如髙誘之注今據竹書穆王元年命辛伯余靡則辛伯未沒於漢其振王北濟又何疑焉又按左思蜀都賦起西音於促柱劉淵林注曰周昭王涉漢中流而隕其右辛遊靡振王遂卒不復還周乃侯其子於西翟實爲長公楚徙宅西河長公思故處始作西音見呂氏春秋是亦誤也況呂氏於振王北濟下云周乃侯之於西翟與紀年合而孔氏正義反以振王爲虛者誤也】

冬十月築祈宮於南鄭【箋按祈當作只穆天子傳曰仲冬壬辰至櫐山之上乃奏廣樂三日而終吉日丁酉天子入於南鄭郭璞注曰今京兆鄭縣也紀年穆王元年築只宮於南鄭傳所謂王是以獲沒於只宮者鄭卽漢京兆鄭縣一統志古鄭城在華州鄭縣北稱南鄭者以鄭在鎬南也】

自武王至穆王享國百年穆王以下都於西鄭【箋按書無逸言殷之三王及文王享國若干年者皆謂在位之年呂刑云王享國百年髦荒乃自其生年而數若謂武王至穆王享國百年則髦荒將何指乎顏師古謂穆王下無都西鄭之事殊不知西鄭南鄭一也自鎬京視之則鄭在南自新鄭視之則鄭在西】

六年春徐子誕來朝錫命爲伯【箋按後漢書穆王分東方諸侯命徐偃王主之偃王處潢池東地方五百里行仁義陸地而朝者三十六國太子賢曰水經注潢池一名汪水與泡水合至沛入泗自山陽以東海陵以北其地當之也括地誌大徐城在泗州徐城縣北三十里古之徐國也】

八年春北唐來賓獻一驪馬是生騄耳【箋按北唐戎國也周書王防解北唐戎以閭卽此北唐也穆傳曰天子之駿赤驥盜驪白義逾輪山子渠黃華驑緑耳郭注曰魏時鮮卑獻千里馬色白而兩耳黃名曰黃耳亦此類耳】

九年築春宮【附注王所居有鄭宮春宮○箋按初學記曰鄭宮春宮見紀年大約鄭宮卽只宮宮在南鄭故因以名之王子年拾遺記曰穆王三十六年王東巡大騎之谷詣春霄宮集諸方士仙術之要所謂春宮者殆卽此也】

十一年王命卿士祭公謀父【箋按書敍曰周公云歿王制將衰穆王因祭祖不豫詢某守位作祭公又周書有祭公解王曰祖祭公次予小子防防在位昊天疾威予多時溥愆公其告予懿徳祭公稽首曰天子謀父疾維不瘳朕魂在於天孔晁曰祭公周公之後昭穆於穆王在祖列】

十二年毛公班共公利逢公固帥師從王伐犬戎【箋按穆傳曰天子至於鈃山之隊東升於三道之隥命毛班逢固先至於周卽此毛公班逢公固也又按共公利疑作井公穆傳曰天子西徵至於防人防栢絮且逆天子於智之先豹皮十良馬二六天子使井利受之又穆傳曰天子大朝於燕然之山河水之阿乃命井利梁固聿將六師又天子北入於邴與井公博三日而決卽井公利也郭注疑井公爲賢人而隠邴故穆王就之遊戲謬矣逢公逢伯陵後昭二十年傳有逢伯陵杜注逢伯殷諸侯姜姓又按靑州廣固有逢城】

冬十月王北巡狩遂徵犬戎【箋按山海經黃帝曽孫弄明生白犬白犬有牝牡是爲犬戎白犬人名也周本紀穆王將徵犬戎祭公謀父諫曰今自太畢伯士之終也犬戎氏以其職來王天子曰予必以不享徵之且觀之兵無乃廢先王之勲而王幾頓乎王遂徵之得四狼四白鹿以歸自是荒服者不至】

十三年春祭公帥師從王西徵【箋按穆傳曰天子西徵河宗伯夭逆天子燕然之山勞用束帛加璧先白天子使父受之郭注曰�公謀父傳又曰仲夏庚寅天子西遊乃宿於公飲天子酒乃歌板天之詩天子命歌南山有�此皆祭公從王西徵之事也】

次於陽紆【箋按穆傳曰天子西徵鶩行至於陽紆之山河伯無夷之所都居是惟河宗氏又曰自宗周瀍水以西至於河宗之邦陽紆之山三千有四百里】

秋七月西戎來賓【箋按墨子曰周穆王徵西戎西戎獻昆吾之劍赤刃切玉如切泥孔叢子子順對魏王曰周穆王大徵西戎西戎獻火浣之布】

徐戎侵洛【箋按後漢東夷傳徐戎僭號乃率九夷以伐宗周西至河上據谷梁傳注苞人民毆牛馬曰侵左傳有鐘鼓曰伐無曰侵此侵洛當以下侵上而言洛謂洛邑也】

冬十月造父禦王入於宗周【箋按穆傳曰天子之禦造父三百耿翛芍及傳又曰癸酉天子命駕八駿之乘天子主車造父爲禦�爲右次車之乘栢夭主車參伯爲禦奔戎爲右天子乃遂東南翔行馳驅千里至於巨搜乙亥天子南徵陽紆之東尾栢夭送天子至於防人天子五日休於澡澤之上以待六師之人戊午天子東徵孟冬壬戌至於雷首癸亥天子南徵升於髭之隥丙寅天子至於鈃山之隊癸酉天子命駕八駿之乘赤驥之駟造父爲禦南徵翔行逕絕翟道升於太行濟於河馳驅千里遂入於宗周】

十四年王帥楚子伐徐戎克之【箋按博物志徐偃王仁義著聞欲舟行上國乃通溝江淮之間得朱弓矢以已得天瑞自稱徐偃王穆王遣使至楚使伐之偃王仁不忍鬭害其民走死彭城武原縣東山下百姓隨之者萬數因名其山爲徐山又按史記索隠曰譙周云徐偃王與楚文王同時去周穆王逺矣言此事非實也今據周本紀由成王至穆王凡四代楚世家楚子熊繹與魯公伯禽衞康叔子牟俱事成王繹生熊艾艾生熊防防生熊勝勝以弟熊楊爲後亦四五代則穆王時之楚子當是熊勝熊楊何得疑爲楚文王而云去穆王逺乎】

夏四月王畋於軍丘【箋按穆傳曰丁丑天子裏圃田之路庚辰次於軍丘以畋於藪闕】五月作範宮【箋按穆傳曰甲寅天子作居範宮以觀桑者郭璞曰範宮離宮之名也吳淑桑賦曰範宮周穆之遊】

秋九月翟人侵畢【箋按穆傳曰季秋宿於房畢人告戎曰陖翟來侵天子使孟悆如畢討戎傳又曰天子四日休於濩澤陖翟至賂良馬百駟歸畢之寶以詰其成陖子胡東牡郭璞曰陖翟隗姓國胡名歸畢之寶言翟前取此寶也詰猶責也成謂平也】

冬搜於萍澤【箋按萍當作蘋穆傳季冬丙辰天子筮獵蘋澤其卦遇訟逢公占之曰訟之繇藪澤蒼蒼其中宜其正公戎事則從祭祀則憙畋獵則獲飲逢公酒賜之駿馬十六絺紵三十篋】

作虎牢【箋按穆傳天子北入於邴至於臺有虎在乎葭中七萃之士髙奔戎請生捕虎而獻之天子命爲之柙而畜之東虞是爲虎牢又按東虞誤當作東虢地理誌河南成臯故虎牢或曰制師古引穆傳天子畜之東虢號曰獸牢是當爲東虢也春秋襄公二年遂城虎牢十年戌鄭虎牢卽此也】

十五年春正月畱昆氏來賓【箋按穆傳天子四日休於濩澤於是射鳥獵獸丁丑天子雨乃至祭父自圃鄭來謁畱昆歸玉百枚郭璞曰畱昆國見紀年】

作重璧臺【箋按穆傳曰姬姓也盛栢之子也天子賜之上姬之長是曰盛門天子乃爲爲之臺是曰重璧之臺郭璞曰盛國名公羊曰成者何盛也盛也者爲諱之盛諱戚同姓者今盛栢爲姬姓之長上位在上也璧臺言臺狀如壘璧】

冬王觀於鹽澤【附注一作王幸安邑觀鹽池非是○箋按穆傳天子西絕鈃隥乃遂西南至於鹽郭注鹽鹽池今在河東解縣楊佺期洛陽記曰河東鹽池長七十里廣七里】

十六年霍侯舊薨【箋按世本霍國眞姓後周武王封弟於霍爲姬姓襄十九年傳晉女叔侯曰虞虢焦滑霍楊韓魏皆姬姓也地理通釋曰霍姬姓文王子叔處所封在晉州霍邑縣穆傳霍侯舊告薨郭注曰今在平陽永安縣西南有城】

王命造父封於趙【箋按趙世家趙之先有季勝生孟增幸於周成王是爲宅臯狼其子衡父生造父穆王使造父禦西巡狩而徐偃王反穆王馳歸攻徐大破之乃賜造父以趙城正義曰晉州趙城縣卽造父邑也】

十七年王西徵昆侖丘見西王母【箋按山海經海內昆侖之虛在西北郭璞曰言海內者明海外復有昆侖穆傳曰吉日辛酉天子升於昆侖之丘以觀黃帝之宮丁巳天子西徵癸亥至於西王母之邦吉日甲子天子賓於西王母乙丑天子觴西王母於瑤池之上郭璞曰西王母如人虎齒蓬發戴勝善嘯前漢地理誌酒泉廣至縣有昆侖障金城臨羌縣有西王母石室仙海鹽池一統志昆侖山在肅州衞城西南二百五十里南與甘州山連其巓峻極經夏積雪不消世呼雪山十六國春秋張駿酒泉太守馬岌言酒泉南山卽昆侖之丘也周穆王見西王母樂而忘歸卽謂此山有石室王母堂珠璣鏤飾煥若神宮又按穆傳曰天子飲於溫山鳥人郭注引紀年曰穆王見西王母西王母止之曰有鳥人今本紀年無】

其年西王母來朝賓於昭宮【箋按胡元瑞筆樷曰山海經稱西王母豹尾虎齒當是人類殊別考穆天子傳天子賓於西王母西王母爲天子謠天子執白珪元璧及獻錦組百純組三百純西王母再拜受之則西王母服食言語並無所謂豹尾虎齒之象又按紀年一書舜九年西王母來朝穆王十四年西王母來朝賓於昭宮則西王母者一西方諸侯國耳其謂之王母不過如彡姐女眞八百媳婦之類無論虎齒豹尾事屬荒唐卽如淵明詩王母怡妙顏粲然啟玉齒又豈足信乎哉】

秋八月遷戎於太原【箋按後漢西羌穆王西徵犬戎獲其五王遂遷戎於太原秦本紀莊襄王二年使防驁攻趙定太原三年攻趙楡次新城狼盂取三十七城四年王齕攻上黨初置太原郡正義曰上黨以北皆太原地卽上三十七城也然則古太原地甚廣穆傳遷戎於太原夷王伐太原之戎至兪泉宣王時伐玁狁至太原皆此地也後人疑太原甚近又非必卽戎翟盤踞之所皆泥於杜預左傳注太原卽晉陽耳】

王北徵行流沙千里積羽千里【箋按山海經大荒之中有大澤千里羣鳥所解】徵犬戎取其五王以東西徵於靑鳥所解【附注三危山○箋按山海經三危之山三靑鳥居之郭注引竹書曰穆王西徵至靑鳥所解也】西徵還履天下億有九萬里【箋按穆傳天子大朝於宗周之廟乃裏西土之數曰自宗周至於西北大曠原萬四千里乃還南復至於陽紆七千里還歸於周三千里各行兼數三萬有五千里安得如約說億有九萬里乎】

十八年春正月王在只宮諸侯來朝【箋按在一作居穆王元年築只宮於南鄭穆傳曰仲冬吉日丁酉天子入於南鄭又曰吉日丁亥天子入於南鄭蓋以南鄭有只宮在也穆王常居於只宮故諸侯來朝亦就只宮而朝也】

二十四年王命左史戎夫作記【箋按周書曰穆王思保位爲難恐貽世羞欲自警悟作史記維正月王在成周昧爽召三公左史戎夫曰今夕朕寤遂事警予乃取遂事之要戒俾戎夫言之朔望以聞信不行義不立則哲士陵君政而生亂皮氏以亡謟諛日近方正日逺則邪人専國政禁而生亂華氏以亡好貨財珍怪則邪人進邪人進則賢良日蔽而逺賞罰無位隨財而行夏后氏以亡嚴兵而不仁者其臣懾其臣懾而不敢忠不敢忠則民不親其吏刑始於親逺者寒心殷商以亡樂専於君者權専於臣權専於臣則刑専於民君娯於樂臣爭於權民盡於刑有虞氏以亡奉孤以専命者謀主必畏其威而疑其前事挾徳而責數日疏位均而爭平林以亡大臣有錮職嘩誅者危昔日質沙三卿朝而無禮君怒而久拘之嘩而弗加諸卿謀變質沙以亡外內相間下撓其民民無所附三苗以亡弱小在彊大之間存亡將由之則無天命矣不知命者死有夏之方興也扈氏弱而不恭身死國亡嬖子兩重者亡昔者義渠氏有兩子異母皆重君疾大臣分黨而爭義渠以亡功大不賞者危昔平州之功大而不賞謟臣日賞貴功日怒而生變平州之君以走出召逺不親者危昔有林氏召離戎之君而朝之至而不禮畱而勿親離戎逃而去之林氏誅之天下叛林氏昔者曲集之君伐智而専事彊力而下賤其臣忠良皆伏愉州氏伐之君孤而無使曲集以亡昔者有巢氏有亂臣而貴任之以國假之以權擅國而主斷君已而奪之臣怒而生變有巢以亡斧小不勝柯者亡昔有鄶之君嗇儉減爵損祿羣臣卑讓上下不臨後君小弱禁罰不行重氏伐之鄶君以亡久空重位者危昔有共工自賢自以無臣久空大官下官交亂民無所附唐氏伐之共工以亡犯難爭攘疑者死昔有林氏上衡氏爭權林氏再戰弗勝上衡氏僞義弗克俱身死國亡知能均而不親並重事君者危昔有南氏有二臣貴寵力鈞勢敵競進爭權下爭朋黨君弗禁南氏以分昔有果氏好以新易故故者疾怨新故不和內爭朋黨陰事外權有果氏以亡爵重祿輕比已不成者亡昔有畢程氏損祿增爵羣臣貌匱比而戾民畢程氏以亡好變故易常者亡昔陽氏之君自伐而好變事無故業官無定位民運於下陽氏以亡業刑而愎者危昔谷平之君愎纇無親破國弗克業刑用國外內相援谷平以亡武不止者亡昔阪泉氏用兵無已謀戰不休並兼無親文無所立智士寒心徙居至於獨鹿諸侯叛之阪泉以亡佷而無親者亡昔者縣宗之君佷而無聴執事不從宗職者疑大事羣臣解體國無立功縣宗以亡昔者都賢鬼道廢人事天謀臣不用防是從神巫用國哲士在外都以亡文武不行者亡昔西夏性仁非兵城郭不修武士無位惠而好賞屈而無以賞唐氏伐之城郭不守武士不用西夏以亡美女破國昔者續陽彊力四徵重丘遺之美女續陽之君悅之熒惑不治大臣爭權逺近不相聽國分爲二宮室破國昔者有洛氏宮室無常池囿廣大工巧日進以後更前民不得休農失其時饑饉無食成湯伐之有洛以亡】

三十五年荊人入徐【箋按羅泌曰自若木至偃王三十二世爲周所滅後封其子宗爲徐子按徐亡於穆王十四年至是僅二十一年而荊人入徐正徐子宗紹封之時也】

毛伯遷帥師敗荊人於泲【箋按穆王十二年毛公班從伐犬戎遷當是班之子又按泲卽濟衞詩作泲】

三十七年大起九師【箋按周禮大司馬凡制軍萬有二千五百人爲軍二千五百人爲師則九師當二萬二千五百人大雅常武曰整我六師以修我戎文王曰周王於邁六師及之皆無過六師而已此則六師之外又益一半故曰大起九師也漢鄭氏以六師卽六軍恐非】

東至於九江【箋按康王十六年王南巡狩至九江廬山史記淮南王傳伍被曰結九江之浦絕豫章之口正義曰卽彭蠡湖口北流入大江者漢志曰廬江郡尋陽禹貢九江在南則九江不在洞庭明矣竹書云穆王大起九師東至於九江亦卽是廬山尋陽之九江也】

架黿鼉以爲梁【箋按初學記引紀年曰周穆王至於九江叱黿鼉以爲梁郭璞山海經序曰穆王駕八駿之乘周曆四荒西燕王母之廬南轢黿鼉之梁離騷經麾蛟龍使梁津兮王逸注似周穆王之越海叱黿鼉以爲梁也庾信徴調曲浮黿則東海可厲蓋謂此也又按魏略曰北方有槖離之國其王侍婢云有气如雞子來下因有身生子東明善射王恐奪其國欲殺之東明走南至奄水以弓擊水魚鼈浮爲橋得渡與後漢夫余傳同但奄水作淹防水槖離作索離又隋書髙麗傳曰朱防棄夫余南走遇一大水深不可越於是魚鼈積而成橋遂渡則穆王架黿鼉爲梁容或有之】

遂伐越至於紆【箋按穆王伐越非必卽禹後之越如史記吳起列傳南平百越南越列傳使和集百越其大起九師豈僅以禹後之一越哉伐至於紆紆當爲越之地名楚世家熊渠伐庸楊粵索隠曰有本作楊雩音吁地名也雩卽紆矣】

荊人來貢【箋按三十五年毛伯遷敗荊人於泲故荊人畏伐而來貢也】

三十九年王防諸侯於塗山【箋按昭四年傳椒舉曰穆有塗山之防杜注周穆王防諸侯於塗山塗山在壽春東北】

四十五年魯侯防薨【箋按魯世家防殺幽公而自立是爲魏公在位五十年卒漢志作茀師古曰防古沸字也世本防作弗魏作微】

五十一年作呂刑【箋按書敍曰呂命穆王訓夏贖刑作呂刑馬端臨曰呂刑一書蔡氏謂舜典贖刑施於官府學校耳五刑未嘗贖也穆王贖及大辟蓋巡遊無度財匱民勞爲此一切斂財之計夫子錄之蓋以示戒愚以爲未然熟讀此書哀矜惻怛之意千載之下猶使人感動且拳拳乎富貨之戒則其不爲斂財設也審矣鬻獄末世暴君污吏之所爲而謂穆王爲之夫子取之乎且其所謂贖之意自有在學者惟不詳考之耳其曰墨辟疑赦其罰百鍰蓋謂犯墨法之中疑其可赦者不遽赦之而姑取其百鍰以示罰耳繼之曰閱實其罪蓋言罪之無疑則刑可疑則贖皆當閱其實也其所謂疑者何也蓋唐虞之世刑法簡是以贖金之法止及鞭朴至於周而文繁俗獘矣五刑之屬至於三千若一按之法而刑之則舉足觸穽矣是以穆王哀之而五刑之疑各以贖論姑以大辟言之夫所犯至死而聽其贖金以免誠不可矣然大辟之贖二百豈無疑赦而在可贖之列者如漢世將帥出師失期之類於法皆死而贖爲庶人亦其遺意也或曰罪疑則降等施刑可矣何必贖乎曰古之議疑罪者降等一法也罰贖亦一法也虞書罪疑惟輕此書上下比罪上刑適輕下服降等法也虞書金作贖刑此書五刑之贖罰贖法也固並行而不悖也又按徐鍇曰書金作贖刑古贖皆用銅漢始用黃金少其斤兩】

命甫侯於丰【箋按孝經引書作甫刑孔氏書傳曰後爲甫侯故稱甫刑正義曰傳稱後爲甫侯者以大雅嵩髙之篇宣王之詩生甫及申之水爲平王之詩不與我戌甫明子孫攺封爲甫侯今據竹書則穆王時命爲甫侯矣一統志穆王時呂侯言於王徙下蔡作修刑辟命曰甫刑】

五十五年王陟於只宮【箋按昭十二年楚右尹子革曰昔穆王欲肆其心周行天下將皆必有車轍馬迹焉祭公謀父作祈招之詩以諫王王是以獲沒於只宮杜注祈父周司馬世掌甲兵之職招其名祭公方諫遊行故指司馬官而言梁蕭綺拾遺錄曰楚令尹子革有言曰昔穆王欲肆心周行使天下皆有車轍馬迹名山大川肆登躋之極殊鄕異俗莫不膜拜稽穎東升巨人之臺西寓王母之堂南渡黿鼉之梁北經積羽之地觴瑤池而賦詩期井伯而陸博勒石軒轅之丘紀迹圗之上自開辟以來載籍所紀未有若此神異者也】

共王【箋按周本紀穆王立五十五年崩子共王繄扈立】

名繄扈【箋按世本作伊扈】

元年甲寅春正月王卽位

四年王師滅密【箋按國語曰共王遊於涇上密康公從有三女奔之其母曰必致之王夫女三爲粲粲美之物也眾以美物歸女而何徳以堪之康公弗獻一年王滅密漢志安定陰密縣】

九年春正月丁亥王使內史良錫毛伯遷命【箋按廣川書跋有毛伯惇皇祐中長安民得於渭上其銘曰毛伯內門立中庭右祝王呼內史冊命王曰昔先王旣命汝作邑今惟亂商乃命錫今據竹書共王九年春使內史良錫毛伯遷命古遷字小篆作�劉原父以爲毛叔鄭董逌以許愼顧野王書有�字呂忱以�爲周人名省作亦猶遷省作遷也竹書康王十九年毛懿公薨穆王十二年有毛公班從伐犬戎三十七年毛伯遷敗荊人於泲遷當是毛班子至是乃錫命爲二伯也】

十二年王陟

懿王【箋按周本紀共王崩子懿王囏立】

名堅【箋按史記作囏】

元年丙寅春正月王卽位

天再旦於鄭【箋按石氏曰日再出爲滲光其國有兵開元占經曰竹書懿王元年天再啟於鄭鄭當是京兆鄭縣今西安府華州也在府城東二百里有古鄭城在城北一統志周時鄭桓公始封此其地亦名咸林或作棫林字近而譌也又按吳淑天賦曰驚鄭國之再旦注引竹書紀年曰懿王元年天再旦於鄭據宣王二十二年始錫王子多父命其後爲鄭桓公乃始爲鄭國則再旦於鄭者京兆鄭縣也穆天子傳屢言王入於南鄭是也齊地記曰古者有日夜出於東萊故萊子立城以不夜爲名又漢殤帝延平一年天一夕再啟亦是類也】

七年西戎侵鎬【箋按詩六月侵鎬及方至於涇陽毛傳曰鎬也方也皆北方地名則此非鎬京也一統志涇陽故城在平涼府界漢初屬安定郡】

十三年翟人侵岐【箋按左傳詹桓伯曰魏駘芮畢岐吾西土也漢匈奴傳曰懿王時王室遂衰戎狄交侵暴虐中國是也】

十五年王自宗周遷於槐裏【箋按宗周鎬京也宋曰懿王自鎬徙都犬丘水經注曰渭水又東逕槐裏縣故城南縣故犬丘邑也周赧王都之秦以爲廢丘漢髙祖三年攺曰槐裏今據竹書舊名槐裏矣周旣自鎬京遷此豈有天子之所都而不攺犬丘之名乎又酈注赧王當作懿王括地誌犬丘故城一名廢丘在雍州始平縣東南十里卽周懿王所都地理通釋秦紀非子居犬丘周孝王分土爲附庸邑之秦莊公居其故西犬丘卽此也】

十七年魯厲公擢薨【箋按魯世家魏公卒子厲公擢立厲公三十七年卒魯人立其弟具是爲獻公擢世本作翟】

二十一年虢公帥師北伐犬戎敗逋【箋按漢匈奴傳曰懿王時戎狄交侵詩人疾而歌之曰靡室靡家玁狁之故豈不日戒玁狁孔急當是見有戎難重歌采薇之詩耳不然采薇小雅之正豈始於懿哉】

二十五年王陟

懿王之時興居無節號令不時挈壺氏不能共其職諸侯於是攜徳【箋按周禮挈壺氏掌縣壺以水火守之分以日夜注曰縣壺以爲漏分以日夜者異晝夜漏也又按齊風序東方未明刺無節也朝廷興居無節號令不時挈壺氏不能掌其職焉沈氏附注本此】

孝王【箋按周本紀懿王崩共王弟辟方立是爲孝王】

名辟方

元年辛卯春正月王卽位

命申侯伐西戎【箋按秦本紀申侯言於孝王曰昔我先酈山之女爲戎胥軒妻生仲潏以親故歸周保西垂西垂以其故和睦則孝王以伐西戎命申侯者此也】

五年西戎來獻馬【箋按西戎獻馬馬漸蕃而非子以牧馬起其禍實始於此】

七年冬大雨電江漢水【附注江漢水是年厲王生】

八年初牧馬於汧渭【箋按秦本紀非子居犬丘好馬及畜善養之犬丘人言之周孝王孝王召使主馬於汧渭之間馬大蕃息孝王於是分土爲附庸邑之秦又按地理誌扶風汧縣吳山在西古文以爲汧山雍州山北有蒲谷鄕中谷雍州蒲藪汧水出西北入渭】

九年王陟

夷王【箋按周本紀孝王崩諸侯復立懿王太子燮是爲夷王】

名燮

元年庚子春正月王卽位【箋按郊特牲云覲禮天子不下堂而見諸侯至夷王爲諸侯所共立因加禮焉於是始下堂見諸侯覲禮廢】

二年蜀人呂人來獻瓊玉【箋按周禮玉人共王之服玉佩玉珠玉內府掌受九貢九賦九功之貨賄凡四方之幣獻之金玉齒革良貨賄入焉鄭注諸侯朝聘所獻國珍也逸論語曰瓊赤玉也說文亦以爲赤玉據齊風著詩尙之以瓊華乎而鄭箋曰人君以玉爲瓊華正義曰瓊是玉之美名華謂色有光華】

賓於河用介圭【箋按夏帝芒元年以珪賓於河是古有是禮也介圭大圭也尺有二寸曰介圭】

三年王致諸侯烹齊哀公於鼎【箋按齊世家癸公卒子哀公不辰立哀公時紀侯譖之周周烹哀公徐廣曰周夷王宋曰哀公荒淫田遊史作還詩以刺之也又哀公不辰世本作不臣周本紀正義引紀年云夷王三年致諸侯翦齊哀公昴與今本異】

六年王獵於社林獲犀牛一以歸【箋按郭璞曰犀形似牛豬頭大腹痺腳黑色三角一在頂上一在額上一在鼻上鼻上者卽食角也亦有一角者李東璧曰犀凡三種山犀水犀有鼻額二角兕犀止有一角在頂郭云三角傳訛也又按魯世家厲公擢卒獻公具立獻公三十二年卒是當卒於是年紀年不載闕文也】

七年虢公帥師伐太原之戎至於兪泉獲馬千匹【箋按後漢西羌傳亦引至於兪泉獲馬千匹通鑑注兪泉地名在太原府城西北】

冬雨雹大如礪【箋按京房曰凡雹過大人君惡聞其過也】

楚子熊渠伐庸至於鄂【箋按楚世家當周夷王之時王室微諸侯或不朝相伐熊渠甚得江漢間民和乃興兵伐庸楊粵至於鄂杜預曰庸今上庸縣劉伯莊曰鄂地名在楚之西一統志鄂王城在武昌縣西南二里卽楚熊渠之子封國城也廣川書跋曰春秋時楚本熊穴後世以熊爲號】

八年王有疾諸侯祈於山川【箋按左傳曰至於夷王王愆於厥躬諸侯莫不奔走期望以祈王身杜預春秋釋例曰古人有祭事無祈禱禳禬則有之今據夷王八年王有疾諸侯祈予山川則是祈禱之事自夷王始也又按書金縢曰以旦代某之身周禮甸師職喪事代王受災魏鶴山曰代王受災乃是災禍之來欲代王受之卽今人不自殞防之義】

王陟

厲王【箋按周本紀夷王崩子厲王胡立】

名胡【附注居彘有汾水焉故又曰汾王】

元年戊申春正月王卽位

作夷宮命卿士榮夷公落【箋按夷宮厲王所作奉父夷王之宮周語厲王說榮夷公芮良夫曰夫榮公好専利而不知大難榮公若用周必敗旣榮公爲卿士諸侯不享又按爾雅曰落始也鄭氏詩箋曰歌斯幹之詩以落之是也】

楚人來獻龜貝【箋按易曰十朋之龜大寶也蘇林曰兩貝爲朋漢書食貨志元岠冉長尺二寸直二千一百六十爲大貝十朋公九寸直五百爲壯貝十朋侯七寸以上直三百爲幺貝十朋子五寸以上直百爲小貝十朋是也楚世家當夷王之時熊渠甚得江漢間民和乃立其三子爲王皆在江上楚蠻之地及厲王之時暴虐熊渠畏其伐楚亦去其王則此來獻貝者蓋卽是熊渠也】

三年淮夷侵洛王命虢公長父伐之不克【箋按洛卽洛邑也呂氏春秋曰厲王染於虢公長父榮夷終髙誘曰虢榮厲王二卿士又按虢一作郭荀子成相篇孰公長父之難厲王流於彘楊倞注孰或爲郭又按髙誘國防注郭古虢字也】

齊獻公山薨【箋按齊世家周烹哀公而立其弟靜是爲胡公當夷王之時哀公之同母少弟乃與其黨帥營丘人襲攻殺胡公而自立是爲獻公九年卒子武公壽立】

六年楚子延卒【箋按楚世家熊渠卒子熊摯紅立摯紅卒其弟弒而代立曰熊延譙周古史考云熊渠卒子熊翔立卒長子摯有疾少子熊延立宋均注樂緯云熊渠嫡嗣曰熊摯有惡疾不得爲後別居於防似熊延無弒兄而代立之事疑史誤也】

八年初監謗【箋按周語曰厲王虐國人謗王召公告王曰民不堪命矣王怒得衞巫使監謗者以告則殺之國人莫敢言道路以目王喜告召公曰吾能弭謗矣乃不敢言】

芮伯良夫戒百官於朝【箋按周書曰芮伯稽古作訓納王於善曁執政小臣咸省厥躬作芮良夫解曰今爾執政小子惟以貪諛爲事不勤徳以備難下民胥怨財單竭手足靡措弗堪戴上不其亂而以予小臣良夫觀天下有土之君厥徳不逺罔有代徳時爲王之患斯惟國人嗚呼惟爾執政朋友小子其惟攺爾心攺爾行克憂往愆以保爾居地理誌平翊臨晉有芮鄕故芮國左傳駘芮畢岐吾西土當卽是芮伯之故封也又按一統志處州宣平縣西十五里有三眞君祠周厲王時三諫臣唐宏葛雍周武以屢諫不用逺遁於此姑存以備考】

十一年西戎入於犬丘【箋按秦本紀周厲王無道諸侯或叛之西戎反王室滅大駱犬丘之族】

十二年王亡奔彘【箋按昭二十六年傳至於厲王王心戾虐萬民弗忍居王於彘韋昭曰彘晉地漢爲縣屬河東郡今曰永安】

國人圍王宮執召穆公之子殺之【箋按左傳服防注召穆公召康公十六世孫周本紀厲王太子靜匿召公家國人聞之乃圍之召公乃以其子代王太子太子堯得脫一統志鳳翔縣春秋時爲故雍本召穆公之采邑】

十三年王在彘共伯和攝行天子事【附注號曰共和○箋按魯連子曰衞州共城縣本周共伯之國也共伯名和好行仁義諸侯賢之周厲王無道國人作難王奔於彘諸侯奉和以行天子事號曰共和史遷以爲周召二公行政號共和非實錄也又按徐廣曰自共和元年歳在庚申訖敬王四十三年凡三百六十五年共和在春秋前一百一十九年劉恕作資治通鑑外紀起共和庚申至威烈王二十二年丁丑四百三十八年今據竹書厲王元年戊申則十三年爲共和元在庚申】

十四年玁狁侵宗周西鄙【箋按稽古錄以是年爲共和元年漢霍去病傳注服防曰葷允堯時曰燻鬻周曰玁狁秦曰匈奴宗周鎬京也】

召穆公帥師追荊蠻至於洛【箋按詩序曰瞻彼洛矣刺幽王也其詩曰瞻彼洛矣維水泱泱君子至止福祿如茨韎韐有奭以作六師毛傳曰韎韐所以代韠也天子六軍疑當日召公帥師至洛國人美之而作是詩蓋當爲厲王時詩洛亦是東都之洛孔疏以洛爲漆沮非是竹書幽王六年王命伯士帥師伐六濟之戎王師敗逋尙且書之何得有帥師追荊蠻至洛而紀年於幽王時不一書乎】

十六年蔡武侯薨【箋按蔡世家武侯時厲王失國武侯卒子夷侯立】

楚子勇卒【箋按楚世家熊勇六年厲王出奔彘熊勇十年卒】

十九年曹夷伯薨【箋按曹世家夷伯喜立二十三年厲王奔彘三十年卒】

二十一年大旱【箋按春秋僖公二十一年夏大旱杜氏曰雩不獲雨故書旱自夏及秋五稼皆不收是以五穀不收爲大旱也】

陳幽公薨【箋按陳世家幽公寧十二年厲王奔彘二十三年幽公卒】

二十三年大旱

宋僖公薨【箋按宋世家釐公舉十七年厲王奔彘二十八年釐公卒】

二十四年大旱

杞武公卒【箋按杞世家杞謀娶公當周厲王時生武公武公立四十七年卒今據竹書武公薨厲王二十四年安得其父當厲王時乃生武公乎史誤】

二十五年大旱

楚子嚴卒【箋按楚世家熊勇卒弟熊嚴爲後十年卒據竹書當是七年史誤】

二十六年大旱【箋按詩序曰雨無正大夫刺幽王也鄭箋曰當爲刺厲王詩宗周旣滅靡所止戾宗周鎬京也王流於彘無所安定也今據竹書厲王流彘以後二十二年至二十六年嵗皆大旱故其詩曰降喪饑饉斬伐四國又曰戎成不退饑成不遂正大夫作雨無之詩以刺之正厲王洊旱時也子貢詩傳曰王室播遷大夫禦之臣賦雨無其極申培詩說曰雨無其極大夫有不忠於王室者禦之臣閔之而作劉元成曰嘗讀韓詩有雨無極篇比毛詩篇首多雨無其極傷我稼穡八字則正厲王居彘連年大旱時詩也若幽王卽位日食日暈震電隕霜一一書之豈連年大旱而不書乎鄭箋以爲刺厲王是也】

王陟於彘【箋按厲王居彘十五年】

周定公召穆公立太子靖爲王【箋按周本紀共和十四年王死於彘太子靜長於召公家二相乃共立之爲王是爲宣王】

共伯和歸其國【箋按呂氏春秋愼人篇許由虞乎潁陽共伯得乎共首髙誘曰共國伯爵也棄其國隠於共首山而得其志也不知出何書也時竹書未出故誘亦不知也】

遂大雨

大旱旣久廬舍俱焚防汾王崩【箋按厲王居彘彘有汾水故亦稱汾王詩韓侯娶妻汾王之甥是也】卜於太陽兆曰厲王爲祟周公召公乃立太子靖共和遂歸國和有至徳尊之不喜廢之不怒逍遙得意於共山之首【箋按莊子子貢曰古之得道者窮亦樂通亦樂所樂非窮通也故許由娯於潁陽而共伯得乎共首司馬彪注曰共伯名和修則雙名也】

竹書統箋卷八

欽定四庫全書

竹書統箋卷九

翰林院檢討徐文靖撰

宣王【箋按周本紀厲王死於彘宣王卽位】

名靖

元年甲戌春正月王卽位周定公召穆公輔政【箋按周本紀宣王卽位二相輔之修政法文武成康之遺風諸侯復宗周僖公二十四年傳注曰召穆公周卿士名虎扶風雍縣東南有召亭】

復田賦【箋按周禮大司馬凡令賦以地與民制之上地食者參之二其民可用者家三人中地食者半其民可用者二家五人下地食者參之一其民可用者家二人令邦國之賦亦以地之美惡民之眾寡爲制鄭司農曰上地謂肥美田也注曰賦給軍用者也周自厲王奔彘田賦廢弛宣王卽位而復之】

作戎車【箋按小雅戎車旣飭鄭箋曰戎車革輅之等也其等有五孔疏曰春官掌王之五路革路以卽戎故知戎車革路之等也漢志天子畿方千里提封百萬井定出賦三十四萬井戎車四萬匹兵車萬乘王明齋曰以王畿千里居民之數計之爲田一千六百同每同除山澤邑居溝渠道路等三分之一爲六千四百井每井以上中下三等一易再易計之一夫耕二夫之地實止四家以可任者三人至二人計之每井十人故每同二萬五千餘家可任者六萬四千人出車百乘徒萬人每五家而出二人可任者六人而用其一也是千里之地合有四千萬家爲車十六萬乘矣】

燕惠侯薨【箋按燕世家厲王在彘十五年燕惠侯卒竹書在宣王元年】

二年錫太師皇父司馬休父命【箋按詩序曰白駒刺宣王也箋曰刺其不能畱賢也其詩曰爾公爾侯逸豫無期正以命太師尹氏皇父爲三公故賢者欲去之也楚語重黎氏世敍天地程伯休父其後也當宣王時失其官守而爲司馬氏韋昭曰謂失天地之官而以諸侯爲大司馬郡國志河南洛陽有上程聚古程伯休父之國也闗中更有程地帝王世記曰文王居程徙都丰故此加爲上程】

魯愼公薨【箋按愼史記作眞魯世家獻公三十二年卒子眞公濞立眞公十四年厲王奔彘二十九年宣王卽位三十年眞公卒子武公敖立】

曹公子蘇弒其君幽伯疆【箋按曹世家幽伯疆九年弟蘇殺幽伯代立是爲戴伯戴伯元年周宣王立已三年】

三年王命大夫仲伐西戎【箋按宣王時秦仲爲西垂大夫水經注秦水出大隴山秦谷歷三泉合成一水而歷秦川川有秦亭秦仲所封也鄭語史伯曰秦仲齊侯姜嬴之儁也且大其將興乎韋昭曰秦仲嬴姓附庸秦公伯之子詩序曰車轔美秦仲大有車馬其詩曰有車轔轔有馬白顚小戎美襄公備兵甲討西戎其詩曰小戎俴收五楘良輈王氏維禎曰秦仲誅西戎卽小戎之詩是也朱子乃屬之襄公誤矣】

齊武公壽薨【箋按齊世家武公壽九年厲王奔彘二十四年宣王立二十六年武公卒】四年王命蹶父如韓韓侯來朝【箋按左傳曰韓武之穆也詩序曰韓奕美宣王也能錫命諸侯其詩曰蹶父孔武靡國不到爲韓姞相攸莫如韓樂蹶父如韓之事也詩又曰韓侯入覲以其介圭入覲於王韓侯來朝之事也】

五年夏六月尹吉甫帥師伐玁狁至於太原【箋按詩序曰六月宣王北伐也其詩曰薄伐玁狁至於太原文武吉甫萬邦爲憲漢書陳湯傳劉向上疏曰吉甫之歸周厚賜之是其事也又按太原卽涇陽後魏於此置原州非左傳杜注所謂太原卽晉陽也一統志尹吉甫宅在鄖陽府房縣城南門外】

秋八月方叔帥師伐荊蠻【箋按詩序曰采芑宣王南徵也其詩曰蠢爾蠻荊大邦爲讎方叔元老克壯其猶是其事也】

六年召穆公帥師伐淮夷【箋按詩序曰江漢尹吉甫美宣王也能興衰撥亂命召公平淮夷其詩曰淮夷來鋪王命召虎是其事也僖公二十四年傳召穆公思周徳之不類杜注召采地扶風雍縣東南有召亭】

王帥師伐徐戎【箋按詩序曰常武召穆公美宣王也其詩曰南仲太祖太師皇父整我六師以修我戎又曰王謂尹氏命程伯休父率彼淮浦省此徐土是其事也】

皇父休父從王伐徐戎次於淮【箋按詩鐘鼓序曰刺幽王也歐陽永叔謂詩書史記皆無幽王東巡之事又自成王時淮夷不爲周臣宣王時遣將徵之亦不自往幽王何得作樂於淮上然則詩所云鐘鼓淮上果屬何代之王也今據竹書宣王六年王帥師伐徐戎皇父休父從王次於淮則作樂於淮上者蓋宣王也歐公謂宣王未嘗至淮非也】

王歸

【自】伐徐錫召穆公命【箋按常武之詩曰徐方不回王曰旋歸是王歸自伐徐之事也江漢之詩曰王命召虎來旬來宣文武受命召公維翰是其錫命之事也】

西戎殺秦仲【箋按秦本紀秦仲立二十三年死於戎有子五人其長者曰莊公宣王乃召莊公昆弟五人與兵七千使伐西戎破之於是復子秦仲後及其先大駱大邱並有之爲西垂大夫】

楚子霜卒【箋按楚世家熊霜元年周宣王初立熊霜六年卒】

七年王錫申伯命【箋按詩序崧髙尹吉甫美宣王也天下復平能建國親諸侯褒賞申伯焉其詩曰王命申伯式是南邦因是謝人以作爾庸是其事也韋昭曰謝申伯之都今在南陽潛夫論曰申在宛北序山之下路史曰序卽謝也】

王命樊侯仲山甫城齊【箋按詩序烝民尹吉甫美宣王也其詩曰王命仲山甫城彼東方毛傳曰樊穆仲也東方齊也古者諸侯之居逼隘則王者遷邑而定其居蓋去薄姑而遷於臨淄也孔疏曰以爲宣王之時始遷臨淄齊世家周夷王之時哀公之同母少弟山殺胡公而立是爲獻公因徙薄姑都治臨淄史記之文事多疏略又按晉語倉葛曰陽人有樊仲之官守服防曰陽城樊仲山甫所居故名陽樊韋昭曰仲山甫王卿士食采於樊朱子詩集傳曰仲山甫樊侯之字也杜預曰野王西南有樊城路史曰陽樊在濟源縣東南三十八里其後出爲樊侯而城齊故兗有樊城也括地誌漢樊縣城在兗州瑕丘縣西南三十五里當是仲山甫城齊時所築也今據竹書獻公在位九年卒當周厲王之六年子武公立宣王四年卒子厲公立是山甫城齊當齊厲公之三年不得云獻公】

八年初考室【箋按詩序斯幹宣王考室也鄭箋曰考成也宣王築宮廟羣寢旣成而釁之歌斯幹之詩以落之此之謂成室儀禮下管新宮笙入三成蓋卽此詩也】

魯武公來朝錫魯世子戲命【箋按周語魯武公以括與戲見王王立戲樊仲山甫諫曰不可立也夫下事上少事長所以爲順也今天子立諸侯而建其少是教逆也若魯從之而諸侯效之王命將有所壅若不從而誅之是自誅王命也是事也誅亦失不誅亦失天子其圖之王卒立之】

九年王防諸侯於東都遂狩於甫【箋按詩序車攻宣王復古也宣王能內修政事外攘夷狄復文武之竟土修車馬備器械復防諸侯於東都因田獵而選車徒馬其詩曰四牡龎龎駕言䢐東又曰東有圃艸駕言行狩是其事也鄭箋曰東都王城也圃艸圃田之艸也鄭有圃田孔疏曰宣王之時未有鄭國圃田在東都畿內故宣王得往田焉今按穆傳曰庚午天子飲於洧上乃遣祭父如圃鄭用致諸侯丁丑天子裏圃田之路東至於房西至於邱則是宣王前已先名圃鄭矣】

十二年魯武公薨【箋按漢律曆志武公敖卽位二年子懿公被立史記魯世家武公九年春與長子括少子戲西朝周宣王夏武公歸而卒今據竹書武公朝周在宣王八年卒於宣王十二年史記及漢志皆誤】

齊人弒其君厲公無忌立公子赤【箋按齊世家厲公暴虐故胡公子復入齊齊人欲立之乃與攻殺厲公胡公子亦戰死齊人乃立厲公子赤爲君而誅殺厲公者七十人按年表宣王十三年爲齊文公赤元年】

十五年衞釐侯薨【箋按衞世家釐侯二十八年周宣王立四十二年釐侯卒】

王錫虢文公命【箋按賈侍中曰文公文王母弟虢仲之後爲王卿士韋昭曰虢叔之後西虢也宣王都鎬在畿內括地誌虢故城在岐州陳倉縣東南十里】

十六年晉遷於絳【箋按史記周成王封弟叔虞於唐詩唐風譜曰太原晉陽是也唐叔子燮攺爲晉侯燮曽孫成侯南徙曲沃近平陽其孫穆侯又徙於絳雲按漢志河東絳縣晉武公自曲沃徙此應劭曰絳水出西南今據晉世家穆侯費王立上距宣王之立十五年穆侯遷絳與紀年合是漢志誤也】

十八年蔡夷侯薨【箋按蔡世家夷侯十一年周宣王卽位二十八年夷侯卒】

二十一年魯公子伯禦弒其君懿公戲【箋按國語魯武公以括與戲見王韋昭曰括武公長子伯禦也戲括弟懿公也宋庠曰今考魯世家宣王立戲爲魯太子戲立是爲懿公九年懿公兄括之子伯禦與魯人攻弒懿公而自立則伯禦乃括之子明矣又按班固人物表伯禦懿公兄子與史記合今以括爲伯禦疑失之漢律志懿公九年正月癸巳朔旦冬至殷曆以爲甲午蓋卽是年也】

二十二年王錫王子多父命居洛【箋按左傳隠八年鄭伯請釋泰山之祀而祀周公以泰山之祊易許田杜注曰鄭桓公周宣王之母弟封鄭助祭泰山湯沐之邑在祊此以厲王之子宣王之弟故稱王子多父卽鄭桓公友也世本鄭桓公居棫林徙拾左傳襄十四年鄭子蟜帥師至於棫林杜注棫林秦地是桓公初封京兆鄭縣後乃命之居洛也水經注曰竹書紀年晉文侯二年同王子多父伐鄶克之乃居鄭父之丘名之曰鄭是曰桓公皇甫士安曰或言鄭故有熊氏之墟黃帝之所都也鄭氏徙居之故曰新鄭是新鄭之名亦始於桓公竹書云王命居洛是矣注又曰渭水又東石橋水出馬嶺山北逕鄭城西東去鄭城十里而北流注於渭闞駟謂之新鄭水蓋以桓公居洛爲新鄭故以石橋水在鄭縣者亦謂之新鄭水也世本言宣王二十二年封庶弟友於鄭竹書言宣王二十二年錫王子多父命居洛是多父卽友友時居洛已有新鄭之名其子武公襲封亦稱新鄭非武公遷洛乃稱新也古友字作防與多字相近或稱友也薛瓚言穆王已下都於西鄭不得以封桓公者非是】

二十四年齊文公赤薨【箋按齊世家文公十二年卒子成公脫立】

二十五年大旱王禱於郊廟遂雨【箋按詩序曰云漢仍叔美宣王也宣王承厲王之烈內有撥亂之志遇災而懼其詩曰旱旣太甚蘊隆虫虫不殄禋祀自郊䢐宮上下奠瘞靡神不宗是其禱於郊廟之事也皇甫謐曰宣王元年不借千畆虢公諫不聴天下大旱三年不雨至六年乃雨今據竹書大旱在宣王二十五年不借千畆在二十九年亦並無積旱五年之事謐說非也】

二十七年宋惠公覸薨【箋按宋世家惠公四年周宣王卽位三十年惠公卒】二十八年楚子狥卒【箋按楚世家熊狥十六年鄭桓公初封於鄭二十二年卒】二十九年初不借千畝【箋按周語曰宣王卽位不借千畝虢文公諫曰不可夫民之大事在農古者大史順時土農祥晨正先時九日太史告稷曰自今至於初吉陽气俱烝上膏其動卒以告王乃使司徒咸戒公卿百吏庶民司空除壇於借命農大夫咸戒農用及借后稷監之膳夫農正陳借禮太史贊王王敬從之王耕一墢班三之庶人終於千畝今天子欲修先王之緒而棄其大功匱神之祀而困民之財將何以求福用民王弗聴】

三十年有舞於鎬京【箋按周禮服不氏掌養猛獸而教擾之注曰猛獸虎豹熊羆之屬擾馴也列子曰周宣王之牧正有梁鴦者能養野禽獸使毛丘圜傳之鴦曰且一言我養虎之法順之則喜逆之則怒汲冡瑣語曰幽王欲殺太子宜臼釋虎使執之宜臼叱之虎輒弭耳而服是周宣王養猛獸而幽王又尢而效之也舞鎬京豈亦有教之使舞者耶京房占曰止城上邑必虛初學記引紀年曰宣王三十年有舞鎬京漢五行志曰昭帝元鳳元年九月有黃防銜其尾舞王宮端門中亦是類矣】

三十二年王師伐魯殺伯禦【箋按周本紀伯禦卽位十一年周宣王伐魯殺其君伯禦】

命孝公稱於夷宮【箋按宣王旣殺伯禦而問魯公子能道順諸侯者以爲魯後樊穆仲曰魯懿公弟稱肅恭明神敬事耆老賦事行刑必問於遺訓而咨於故寶宣王曰然乃立稱於夷宮韋昭曰夷宮者宣王祖父夷王之廟古者爵命必於祖廟又按唐孔氏詩正義曰宣王三十年伐魯諸侯從此而不睦蓋周衰至此而漸也大局宣王之美詩多在三十年前事箴規之篇當在三十年之後王徳漸衰美刺並作其大雅六篇小雅自正月至鴻鴈及斯幹無羊七篇皆宣王徳盛時作自庭燎盡我行其野是王徳衰乃作以前諸侯不睦各不朝宗沔水之詩或亦作也後則王政大衰刺詩爲常故宜多也據竹書則伐魯在宣王三十二年詩疏少二年也】

陳僖公孝薨【箋按陳世家釐公孝六年周宣王卽位三十六年釐公卒】

有馬化爲人【箋按京房曰天子諸侯相伐民流百姓勞厥妖馬生人今馬之化人亦猶是也】三十三年齊成公薨【箋按齊世家成公脫立九年子莊公購立脫世本作說】王師伐太原之戎不克【箋按穆王十七年遷戎於太原故太原之戎日盛朱長孺曰詩薄伐玁狁至於太原後漢西羌傳夷王命虢公帥六師伐太原之戎至於兪泉宣王二十六年遣兵伐太原之戎不克諸所稱太原非禹貢之太原也後漢靈帝紀段熲破先零羌於涇注涇陽屬安定郡在原州郡縣誌原州平涼縣本漢涇陽縣地然則太原當卽今之平涼而後魏立爲原州亦是取古太原之名爾計周人之禦玁狁必在涇原之間若晉陽之太原在大河之東距周京千五百里豈有寇從西來兵乃東出者乎長孺之言正非無見今竹書云厲王十四年玁狁侵宗周西鄙則詩云薄伐玁狁至於太原其不得在東明矣況玁狁侵鎬及方至於涇陽詩人已明言之矣詩又言整居焦獲括地誌焦獲亦名刳口在雍州涇陽縣城北十數里則太原亦指涇陽從可知矣】

三十七年有馬化爲狐【箋按唐開元占經引紀年曰周宣王三十三年有馬化爲狐令按是三十七年】

燕僖侯卒【箋按燕世家釐侯宣王初卽位三十六年釐侯卒】

楚子鄂卒【箋按楚世家熊鄂立九年卒索隠曰鄂一作噩】

三十八年王師及晉穆侯伐條戎奔戎王師敗逋【箋按桓二年左傳條之役杜注條晉地史記晉世家穆侯費王立七年伐條卽是條也九域志蓧縣在冀州東北一百五十里樂史云卽有條國也按穆傳曰有虎在乎葭中七萃之士髙奔戎乃生捕虎而獻之又曰天子賜奔戎佩玉一隻奔戎再拜防首或奔戎來服於周故仍以奔戎系之是時王師敗逋不言敗之者猶春秋曰王師敗績於茅戎以自敗爲文尊尊之意也】

三十九年王師伐姜戎戰於千畝王師敗逋【箋按周語曰宣王三十九年戰於千畝王師敗績於姜氏之戎韋昭曰姜氏之戎西夷別種四嶽之後也詩序曰祈父刺宣王也其詩曰予王之爪牙胡轉予於卹靡所止居鄭箋曰謂見使從軍與姜戎戰於千畆而敗之時也郡國志太原界休縣有千畝聚左傳曰晉有千畆之戰在縣南日知錄曰穆侯時晉境不得至界按史記趙世家周宣王伐戎及千畆戰正義曰括地誌千畆原在晉州嶽陽縣北九十里是也又按晉世家穆侯十年伐千畆有功時亦惟王師敗禦奄父脫王】

四十年料民於太原【箋按周語曰宣王旣喪南國之師乃料民於太原仲山甫諫曰民不可料也不謂其少而大料之是示少而惡事也臨政示少諸侯避之治民惡事無以賦令且無故而料民天之所惡也王卒料之又按春秋傳子產對叔向曰宣汾洮障大澤以處太原晉荀吳帥師敗狄於太原谷梁傳曰中國曰太原夷狄曰大鹵此太原在平陽東北也】

戎人滅姜邑【箋按後漢西羌傳戎人滅姜侯之邑水經注曰岐水逕岐山而又屈逕周城南又東逕姜氏城南爲薑水一統志姜氏城在鳳翔府寶岐縣西南七里杜預左傳注姜戎姜姓之戎居晉南鄙殆戎人滅姜之後姜遷晉南鄙也】

晉人敗北戎於汾隰【箋按後漢西羌傳晉人敗北戎於汾隰注曰二水名非也左傳桓三年曲沃武公逐翼侯於汾隰林唐翁曰曲沃武公逐翼侯於汾水邊也下濕曰隰】

四十一年王師敗於申【箋按後漢西羌傳宣王四十一年王師徵申戎破之與此云敗於申者不同】

四十三年王殺大夫杜伯【箋按顏介魂志引周春秋曰周杜國之伯名恆爲宣王大夫宣王之妾曰女鳩欲通之杜伯不可女鳩訴之於王曰恆竊與妾交宣王信之囚杜伯於焦友左儒爭之王不許曰女別君而異友也儒曰君道友逆則順君以誅友友道君逆則師友以違君王怒曰易而言則生不易則死儒曰士不枉義以從死不易言以求生臣能明君之過以正杜伯之無罪九諫而王不聴王使薛甫司工錡殺杜伯左儒死之杜伯旣死卽爲人見王曰恆之罪何哉召祝而以杜伯語告之祝曰始殺杜伯誰與王謀之王曰司工錡也祝曰何不殺錡以謝之宣王乃殺錡使祝以謝杜伯錡又爲人而至曰臣何罪之有宣王告皇甫曰祝也與我謀而殺人吾所殺者又皆爲人而見柰何皇甫曰殺祝以兼謝焉又無益也皆爲人而至祝亦曰我焉知之柰何以爲罪而殺臣也後三年遊於圃田從人滿野杜伯乘白馬素衣司工錡爲左祝爲右朱衣朱冠起於道左執朱弓朱矢射王中心折脊伏於弓矢而死】

其子隰叔奔晉【箋按左傳襄二十四年宣子曰昔匄之祖在周爲唐杜氏杜預曰杜伯之子隰叔奔晉四世及士防食邑於範爲範氏括地誌下杜故城在雍州長安縣東南九里古杜伯國】

晉穆侯費生薨【箋按晉世家晉釐侯十四年周宣王初立十八年釐侯卒子獻侯籍立十年卒子穆侯費王立二十七年卒索隠曰鄒誕生本作弗生或作防生今依紀年作費生】

弟殤叔自立世子仇出奔【箋按晉世家穆侯四年娶齊女姜氏爲夫人七年伐條生太子仇十年伐千畆有功生少子成師二十七年穆侯卒弟殤叔自立太子仇出奔】

四十四年【箋按晉殤叔元年丁巳】

四十六年王陟【箋按周語雲杜伯射王於鎬韋昭注鎬鎬京也周春秋謂杜伯射王於圃田與國語異】

幽王【箋按周本紀宣王崩子幽王宮涅立】

名涅

元年庚申春正月王卽位

晉世子仇歸於晉殺殤叔晉人立仇是爲文侯【箋按晉世家殤叔四年穆侯太子仇率其徒襲殤叔而立是爲文侯】

王錫太師尹氏皇父命【箋按詩序曰節南山家父刺幽王也其詩曰赫赫師尹毛傳師太師周之三公也尹氏爲太師則詩正作於是時宣王二年錫太師皇父至是尙在而幽王申錫之也】

二年【箋按辛酉晉文侯元年】

涇渭洛竭【箋按周語曰幽王三年西周三川皆震伯陽父曰昔伊洛竭而夏亡河竭而商亡今周徳若二代之季矣是嵗也三川竭岐山崩韋昭曰三川涇渭汭今據竹書乃涇渭洛也洛漆沮水也漢志曰涇水出安定涇陽縣笄頭山東南至馮翊陽陵縣入渭行千六十里渭水出隴西首陽縣西南鳥防同穴山東至船司空入河行千八百七十里水經注按尙書禹貢太史公禹本紀云導渭水東北至涇又東逕漆沮孔安國曰漆沮一名矣一曰洛水也山海經白於之山洛水出於其陽而東流注於渭漢書匈奴傳武王放逐戎夷涇洛之北注云洛卽漆沮水也出上郡雕陰泰冒山東南入於渭周禮雍州之浸曰渭洛殷本紀西伯獻洛西之地於紂正義曰洛水一名漆沮水在同州是涇渭洛爲三川韋昭以爲涇渭汭非也】

岐山崩【箋按地理誌扶風美陽縣岐山在西北郭璞曰漆水出岐山地理通釋岐山亦曰天柱山一統志岐山在鳳翔府岐山縣北一十里】

初增賦【箋按周禮太宰之職以九賦斂財賄一曰邦中之賦二曰四郊之賦三曰郊甸之賦四曰家削之賦五曰邦縣之賦六曰邦都之賦七曰關市之賦八曰山澤之賦九曰幣余之賦至是而悉增之不但田賦也故直曰增賦詩序曰楚茨刺幽王也政煩賦重田萊多荒序又曰甫田刺幽王也鄭箋曰政煩賦重農人失職是其事也】

晉文侯同王子多父伐鄶克之乃居鄭父之丘是爲鄭桓公【箋按鄭語桓公問於史伯曰王室多故余懼近焉其何所可以逃死史伯對曰其濟河洛潁之間乎是其子男之國虢鄶爲大君若以周難之故寄孥與賄焉不敢不許周亂而獘是驕而貪必將背君君若以成周之眾奉辭伐罪無不克矣若克二邑鄢蔽補丹依防歷莘君之土也公說乃東寄帑與賄虢鄶受之十邑皆有寄地韋昭曰後桓公之子武公竟取十邑而居之今河南新鄭是也據竹書桓公時已克鄶而居於鄭父之丘故曰鄭桓公史記鄭世家桓公卒平王東徙其民雒東而虢鄶果獻十邑竟國之與紀年合韋昭注國語其時未見竹書故以取十邑爲武公也又按周彞器有史伯碩父鼎銘曰維六年八月初吉已子史伯碩父追孝於朕皇考釐仲王母乳母尊鼎黃伯思東觀餘論曰史伯周宣王臣碩父其字也】

三年王嬖褒姒【箋按後漢注無徳而寵曰嬖稽古錄幽王三年王得褒姒嬖之詩人知其必亡刺之曰赫赫宗周褒姒滅之毛傳曰昔夏之衰有二龍之妖卜藏其漦周厲王而觀之化爲元黿童女遇之當宣王時而生女懼而棄之後褒人有獻而入之幽王幽王嬖之是謂褒姒鄭箋曰褒姒褒人所入之女姒其字也今按太史公曰禹爲姒姓其後分封以國爲姓有褒氏蓋褒姒爲褒人所入因胃褒姓非字也穆天子傳曰赤烏之人丌好獻女於天子女聴女列爲嬖人嬖人之名始此】

冬大震電【箋按河圖曰陰陽相薄爲雷元命包曰陰陽激爲電開元占經曰冬三月有大雷聞千里者人君絕令又曰天冬雷地必震敕令撓則冬雷民饑】

四年秦人伐西戎【箋按秦本紀莊公生子三人其長男世父曰戎殺我大父仲我非殺戎王則不敢入遂將擊戎讓其弟襄公襄公二年戎圍犬邱世父擊之爲戎人所虜嵗余復歸世父】

夏六月隕霜【箋按詩序曰正月大夫刺幽王也其詩曰正月繁霜毛傳曰正月夏之四月鄭箋曰夏之四月建巳之月而多恆寒若之異京房易傳曰夏霜君死國亡又春秋命歷序曰桀無道夏隕霜亦是類也】

陳夷公薨【箋按陳世家武公卒子夷公說立是嵗周幽王卽位夷公三年卒據竹書是四年】五年世子宜臼出奔申【箋按小弁詩傳曰幽王娶申女生太子宜咎韋昭曰申姜姓之國平王母家史記褒姒生子伯服立以爲後而放宜咎將殺之汲冡瑣語曰幽王欲殺太子宜臼釋虎使執之宜臼叱之虎輒彌耳而服是其欲殺之事也時申爲太子母家故太子宜咎奔申稱世子者幽王立伯服爲太子故此稱世子也】

皇父作都於向【箋按詩序曰十月之交大夫刺幽王也其詩曰皇父孔聖作都於向孔疏引杜預曰河內軹縣西有地名向上】

六年王命伯士帥師伐六濟之戎王師敗逋【箋按後漢西羌傳幽王命伯士伐六濟之戎王軍敗伯士死焉】

西戎滅蓋【箋按韓非子周公旦已勝殷將攻商蓋辛公甲曰大難攻小易服不如勝眾小以劫大乃攻九夷而商蓋服矣齊語曰桓公築五鹿中牟蓋與牡丘以衞諸夏之地韋注四塞諸夏之關也是蓋與戎近山海經蓋國在鉅燕南】

冬十月辛卯朔日有食之【箋按小雅十月之交朔日辛卯日有食之亦孔之醜毛傳曰之交日月之交防鄭箋曰周之十月夏之八月也八月朔日日月交防而日食陰侵陽臣侵君之象日辰之義日爲君辰爲臣辛金也卯木也又以卯侵辛故甚惡之孔疏曰古之曆書亡矣今世有周曆魯歷者蓋漢初爲之其交無遲疾盈縮考日食之法而其上年月已往參差是以漢世通儒未有以歷考此辛卯日食者而王基獨云以歷校之自共和以來當幽王世無周十月夏八月辛卯交防欲以此防爲共和之前其在共和之前則信矣而校之則無術說者或據世以定義謬矣按孔疏以鄭箋爲優不必據毛傳定在幽世未審紀年皆夏正無周正也梁虞推之謂在幽王六年乙丑者是也又劉向條災異封事曰幽厲之際日月薄蝕而無光其詩曰朔月辛卯日有蝕之亦孔之醜學齋占畢曰注云朔日也而乃謂之朔月蓋月朔之反辭猶書之月正元日乃正月元日也此說是矣魏了翁正朔考曰夫十月之交則十一月矣是周人朔月也故曰朔月辛卯正朔日食古人所忌故曰亦孔之醜今據竹書冬十月辛卯朔日有食之與毛傳合無用作朔月解也】

七年虢人滅焦【箋按周本紀武王封神農之後於焦地理誌云農陜縣有焦城故焦國也又按水經注上陽虢仲之所都爲南虢其大城中有小城古焦國也按幽王七年虢人滅焦卽虢石父之國也呂氏春秋幽王染於虢公鼓蔡公惇是石父名鼓也】

八年王錫司徒鄭伯多父命【箋按鄭語韋昭曰鄭姬姓周厲王之子宣王母弟桓公友封於咸林今京兆鄭邑括地誌故鄭城在華州鄭縣西北三里世本桓公居棫林徙拾宋忠曰棫林與拾皆舊鄭地疑棫林卽咸林或字相近而譌也桓公名多父或一名友防與多字相近故也小雅十月之交曰番惟司徒鄭箋曰幽王時司徒乃鄭桓公友非此篇之所云番也因此知當爲厲王時詩殊不審幽王八年始命多父爲司徒八年以前猶是番爲司徒也】

王立褒姒之子曰伯服爲太子【箋按周本紀幽王三年嬖愛褒姒生子伯服太子之母申侯女爲後欲廢後並去太子用褒姒爲後以其子伯服爲太子至是立之】

九年申侯聘西戎及鄫【箋按王符潛夫論申城在宛北序山之下漢地誌東海繒縣故繒國禹後鄭語史伯曰申繒西戎方彊周室方騷將以縱欲不亦難乎韋昭曰申姜姓幽王前後太子宜臼之舅也繒姒姓申之與國也西戎亦黨於申周衰故戎翟彊也時太子宜咎在申申侯之聘西戎及鄫者正以爲太子謀耳】

十年春王及諸侯盟於太室【箋按杜預曰太室山在河南陽城縣西南戴延之述徵記曰嵩髙山東謂太室西謂少室相去十七里嵩其總名也山海經曰太室之山也】

秋九月桃杏實【箋按開元占經曰僖公卽位隕霜不殺艸梅李實梅李大樹此艸爲貴是君不能伐也此云九月桃杏實亦是類也】

王師伐申【箋按晉語曰褒姒生伯服逐太子宜咎而立伯服太子出奔申韋昭曰幽王欲殺宜咎以成伯服求之於申申人弗予遂伐之】

十一年春正月日暈【箋按是年爲庚午石氏曰日旁有气員而周匝名爲暈又曰日暈者軍營之象周環匝日無厚薄敵與軍勢齊等若無軍在外天子失禦民多反叛洪範五行傳曰周幽之敗也日暈再重中暈赤外暈靑一墨盡上下通在日中是嵗有幽王之敗】

申人鄫人及犬戎入宗周弒王及鄭桓公【箋按地理誌東海繒縣故繒國禹後詩王風序曰黍離閔宗周也鄭箋宗周鎬京也謂之西周魯語裏革對成公曰幽王滅於戲周本紀褒姒不好笑幽王欲其笑萬方故不笑幽王爲熢燧大鼓有寇至則舉熢火諸侯悉至而無寇褒姒乃大笑幽王說之爲數舉熢火其後不信諸侯益亦不至幽王以虢石父爲卿用事國人皆怨石父爲人巧佞善諛好利王用之又廢申後去太子也申侯怒與繒西夷犬戎攻幽王幽王舉熢火徵兵兵莫至遂殺幽王驪山下韋昭曰殺幽王驪山戲水桓公死之一統志鄭桓公墓在華州城西三里】

犬戎殺王子伯服執褒姒以歸【箋按周本紀曰虜褒姒盡取周賂而去】申侯魯侯許男鄭子立宜臼於申【箋按時鎬京殘破宜臼在申因就而立之】虢公翰立王子余臣於擕【原注是爲擕王二王並立○箋按晉語曰褒姒有寵生伯服韋昭曰伯服擕王也又按昭二十六年傳幽王用愆厥位擕王姦命諸侯替之而建王嗣杜預曰擕王幽王少子伯服也今據竹書幽王十一年犬戎殺王子伯服虢公翰立王子余臣於擕是爲擕王時伯服蚤已見殺而擕王乃餘臣也韋杜注以擕王爲伯服皆誤】

武王滅殷嵗在庚寅二十四年嵗在甲寅定鼎洛邑【箋按防當作伐庚寅蓋武王十一年也是年周始伐殷明年十二年辛卯滅殷十五年甲寅始遷鼎洛邑後二年王崩無二十四年又定鼎當作遷鼎成王十八年始如洛邑定鼎】至幽王二百五十七年共二百八十一年自武王元年己卯【已誤當作辛】至幽王庚午二百九十二年【箋按金仁山通鑑前編起武王之十三年己卯至幽王之十一年庚午共二百九十二年己卯蓋辛卯之譌相距十有二年據竹書是辛卯至庚午二百八十一年也】

竹書統箋卷九

欽定四庫全書

竹書統箋卷十

翰林院檢討徐文靖撰

平王【名宜臼○箋按周本紀犬戎殺幽王於是乃卽申侯而共立太子宜臼是爲平王】

自東遷以後始紀晉事王卽位皆不書【箋按此休文附注】

元年辛未王東徙洛邑【箋按史記正義曰雒邑卽王城也平王以前號東都又按地道記王城去雒城四十里地理誌河南郡有雒陽縣成周也有河南縣郟鄏王城也卜澗水東瀍水西平王居之王城是也又卜瀍水東是爲成周故雒城是也郡國志河南周公所城雒邑也春秋謂之王城東城門名鼎門北城門名幹祭注引博物記曰王城方七百二十丈郛方七十里南望洛水北至郟山當平王東遷之初尙未有王城之名故竹書謂東徙洛邑也】

錫文侯命【箋按書敍曰平王錫晉文侯秬鬯圭瓉作文侯之命王若曰父義和丕顯文武天子稱同姓伯父叔父晉於周同姓故以父稱之義和文侯字左傳晉穆侯之夫人姜氏以條之役生太子命之曰仇仇卽文侯名也蓋文侯名仇字義和天子之於諸侯稱其名正也今稱其字蓋尊之而不名也馬融王肅徒見義和非晉侯名遂謂父能以義和諸侯此鑿說也】

晉侯防衛侯鄭伯秦伯以師從王入於成周【箋按史記衛世家犬戎殺幽王武公將兵往佐周平戎甚有功周平王命武公爲公鄭世家犬戎殺幽王並殺桓公鄭人共立其子掘突是爲武公秦本紀防公以兵送周平王平王封襄公爲諸侯是當日晉侯所防從王入於成周者也】

二年秦作西畤【箋按秦本紀祠上帝西畤索隱曰防公始列爲諸侯自以居西畤故作西畤祠白帝畤止也言神靈之所依止也】

魯孝公薨【箋按魯世家孝公懿公弟立二十七年卒子弗湟立是爲惠公世本作弗皇】賜秦晉以邠岐之田【箋按秦本紀襄公以兵送周平王平王賜之岐以西之地曰戎無道侵奪我岐豊之地秦能攻逐戎卽有其地與誓封爵之襄公於是始國與諸侯通使林氏曰岐在邰西北無百里豳又在岐西北四百餘里】

三年齊人滅祝【箋按周本紀武王封黃帝之後於祝服防曰東海郡祝其縣也至是齊人滅之】王錫司徒鄭伯命【箋按幽王八年錫桓公命爲司徒後死於犬戎之難至平王復命其子掘突爲司徒是爲武公】

四年燕傾侯卒【箋按燕世家作頃頃侯二十年幽王爲犬戎所弒二十四年頃侯卒】鄭人滅虢【箋按左傳僖五年宮之奇曰虢仲虢叔王季之穆也賈逵曰虢仲封東虢制是也虢叔封西虢虢公是也孔仲達曰據傳鄭滅一虢晉滅一虢不知誰是仲後誰是叔後按漢志東虢在滎陽傳曰制巖邑也虢叔死焉是鄭所滅者虢仲之後別有虢君字叔者也】

五年秦襄公帥師伐戎卒於師【箋按詩序曰小戎美襄公也秦本紀防公十二年伐戎而至岐卒】

宋戴公薨【箋按宋世家戴公二十九年周幽王爲犬戎所殺三十四年戴公卒子武公司空立】六年燕哀侯卒【箋按燕世家頃侯二十年周幽王爲犬戎所殺二十四年頃侯卒子哀侯立哀侯二年卒】

鄭遷於溱洧【箋按詩鄭風譜曰幽王爲犬戎所殺桓公死之其子武公與晉文侯定平王於東都王城卒取史伯所云十邑之地左洛右濟前華後河食溱洧焉鄭詩曰溱與洧方渙渙兮說文溱作潧水經注潧水出鄫城西北雞絡塢下入洧洧水出河南宻縣西南馬領山又東過鄭縣南潧水從西北來注之潧水卽溱水也通典鄭州新鄭有溱洧二水】

七年楚子儀卒【箋按楚世家熊咢卒子熊儀立是爲若敖若敖二十年幽王爲犬戎所弒周東徙二十七年若敖卒】

八年鄭殺其大夫關其思【箋按韓非子曰昔者鄭武公欲伐胡先以其女妻胡君因問於羣臣吾欲用兵誰可伐者大夫關其思對曰胡可伐武公怒而戮之曰胡兄弟之國也子言伐之何也胡君聞之以鄭爲親己遂不偹鄭鄭人襲胡取之世本胡歸姓括地誌胡城在豫州郾城縣界】

十年秦還於汧渭【箋按還當作遷秦本紀文公三年以兵七百人東獵四年至汧渭之防曰昔周邑我先秦嬴於此後卽獲爲諸侯乃卜居之占曰吉卽營邑之水經注渭水出首陽縣渭谷亭南谷東逕郁夷逕平陽故城南汧水入焉汧水出汧縣之蒲谷鄕中谷是汧渭之防也世紀文公徙汧括地誌故汧城在隴州汧源縣西三里】

十三年魏武公薨【箋按魏當作衛史記衛世家武公四十二年犬戎弒幽王五十五年卒又按楚語曰武公年九十五作懿以自警韋昭曰懿大雅抑之篇也毛序曰抑衛武公刺厲王亦以自警蓋王朝有雅列圃有風惟刺王所以列之於雅若僅爲飲酒悔過之詩則當同淇澳列之於風烏在列之於雅哉考年表衛武公以宣王十六年卽位其齒當四十餘厲王無道已熟悉之又歷五十餘年則幽平時也武公有感於時事不敢顯言王失追刺厲王以寓其意其在於今興迷亂於政顚覆厥徳荒湛於酒非必睿聖武公身有是事當時必有所指可知天方艱難曰喪厥國取譬不逺昊天不忒豈非以厲王奔彘而欲後人之鑑之故以爲刺王而列之於雅也紀年衛武公薨平王十三年與史記衛世家合】

十四年晉人滅韓【箋按史記索隱曰左傳邘晉應韓武之穆也則韓是武王子詩稱韓侯出祖則是有韓而先滅也今據竹書成王十三年王師燕師城韓王錫韓侯命是時韓在北方與燕近宣王四年王命蹶父如韓韓侯來朝則又攺封於韓原詩序曰韓奕尹吉甫美宣王也能錫命諸侯鄭箋韓姬姓之國也後爲晉所滅故大夫韓氏以爲邑名焉孔疏曰晉之滅韓未知何君之世蓋晉文侯輔平王爲方伯之時滅之也晉世家文侯二十四年滅韓韓世家韓之先與周同姓其後苗裔事晉得封於韓原蓋考之不詳耳】

十八年秦文公大敗戎師於岐來歸岐東之田【箋按秦本紀文公十六年以兵伐戎敗走於是文公遂収周餘民有之地至岐岐以東獻之周按稽古錄以秦文公大敗戎師在平王二十一年誤】

二十一年晉文侯殺王子余臣於擕【箋按事在晉文侯三十一年史記晉世家周作晉文侯命王若曰父義和丕顯文武能愼明徳索隱曰尙書文侯之命是平王命晉文侯仇之語今此乃是襄王命文公重耳之事代數懸隔勲防全乖又按擕王虢公翰所立翰蓋虢石父子也】

二十三年宋武公卒【箋按宋世家武公女爲魯惠公夫人生魯桓公十八年武公卒】二十四年秦作陳寶祠【箋按秦本紀文公十九年得陳寶漢郊祀志云文公獲若石云於陳倉北阪城祠之其神來若雄雉其聲殷殷然野雞夜鳴以一牢祠之號曰陳寶韋昭曰在陳倉縣寶而祠之故曰陳寶括地誌寶雞神在岐州陳倉縣東二十里故陳倉城中】

二十五年晉文侯薨【箋按晉世家文侯六年犬戎殺幽王三十五年文侯仇卒】秦初用族刑【箋按秦本紀寧公生子三人長男武公爲太子武公弟徳公同母魯姬子生出子寧公卒大庶長弗忌威壘三父廢太子而立出子爲君出子六年三父等復共令人賊殺出子復立故太子武公武公三年誅三父等而夷三族以其殺出子也】

二十六年【丙申晉昭公元年】晉封其弟成師於曲沃【箋按襄公二十三年公羊傳曲沃者何晉之邑也晉世家文侯卒子昭侯伯立昭侯元年封文侯弟成師於曲沃詩序揚之水刺晉昭公也昭公分國以封沃沃盛彊昭公防弱國人將叛而歸沃焉郡國志河東聞喜邑本曲沃劉昭曰曲沃在縣東北與晉相去六七百里據左傳在春秋前魯惠公二十四年】

三十二年晉潘父弒其君昭侯納成師不克立昭侯之子孝侯【箋按左傳在魯惠公三十年】

晉人殺潘父【箋按晉世家成師封曲沃號爲桓叔靖侯庶孫欒賔相桓叔桓叔是時年五十八矣好徳晉國之眾皆附焉七年晉大臣潘父弒其君昭侯而迎曲沃桓叔桓叔欲入晉晉人發兵攻桓叔桓叔敗還歸曲沃晉人共立昭侯子平爲君是爲孝侯誅潘父】

三十三年【癸夘晉孝侯元年】楚人侵申【箋按杜預曰申今南陽宛縣是也】三十六年衛莊公卒【箋按衞世家武公卒子莊公揚立二十三年莊公卒太子完立是爲桓公】

王人戍申【箋按詩序之水刺平王也不撫其民而逺屯戍於母家周人怨思焉鄭箋曰平王母家申國在陳鄭之南廹近彊楚王室防弱而數見侵伐王是以戍之】

四十年齊莊公卒【箋按齊世家成公卒子莊公購立二十四年周東徙雒六十四年莊公卒】晉曲沃桓叔成師卒子鱓立是爲莊伯【自是晉侯在翼稱翼侯箋按晉世家孝侯八年曲沃桓叔卒子鱓代桓叔是爲曲沃莊伯稽古錄平王四十一年曲沃莊伯鮮元誤據竹書鮮當作鱓少一年】

四十一年【辛亥莊伯元年】春大雨雪【箋按爾雅曰雪與雨雜下曰霰春秋考異郵曰庚申大雪雪深七尺並者丈四尺謝惠連雪賦盈尺則呈瑞於丰年袤丈則表沴於陰徳京房易傳曰凡雪者陰气勝也】

四十二年狄人伐翼至於晉郊【箋按索隱曰翼本晉都自孝侯已下一號翼侯平陽絳邑縣東翼城是也】

宋襄公薨【箋按襄誤當作宣周平王二十三年宋武公卒宋世家武公卒子宣公力立宣公有太子與夷十九年宣公病譲其弟和和亦三讓而受之宣公卒弟和立是爲穆公】

魯惠公使宰讓請郊廟之禮王使史角如魯諭止之【箋按呂氏春秋曰魯惠公使宰讓請郊廟之禮於天子桓王使史角往惠公止之其後在於魯墨子學焉據本紀平王四十九年魯隱公卽位五十一年平王崩太子泄父早死立其子林是爲桓王桓王平王孫也魯惠公請郊廟之禮在平王四十二年下距桓王卽位十一年呂氏說繆】

四十七年晉曲沃莊伯入翼弒孝侯晉人逐之立孝侯子郤【箋按郤世本作郤他本亦作都】是爲鄂侯【箋按左傳隱五年春曲沃莊伯以鄭人邢人伐翼王使尹氏武氏助之翼侯奔隨六年春翼九宗五正頃父之子嘉父逆晉侯於隨納諸鄂晉人謂之鄂侯春秋地名攷略曰今介休縣東有隨城世本唐叔虞居鄂宋曰鄂地今在大夏括地誌故鄂城在慈州昌寧縣東二里時晉人迎翼侯於隨納諸鄂後乃復入於翼也左傳謂在魯惠公四十五年】

四十八年【戊午晉鄂侯元年】

無雲而雷【箋按開元占經曰天書云無雲而雷是謂天狗所當之國必有甲兵洪範五行傳秦二世元年無雲而雷雷陽云陰也有云然後有雷有臣然後有君也無雲而雷示君獨處無人民也】

魯惠公卒【箋按魯世家孝公卒子惠公立四十六年惠公卒庶長子息攝當國行君事是爲隱公】四十九年【己未魯隱公元年春秋始此】

魯隱公及邾莊公盟於姑蔑【箋按春秋隱公元年三月公及邾儀父盟於蔑杜預曰邾今魯國鄒縣也蔑姑蔑魯國卞縣南有姑城括地誌姑蔑故城在兗州泗水縣東四十五里又按蔑公谷二傳作昧】

五十一年春二月乙巳日有食之【箋按隱三年嵗在辛酉二月乙巳朔日有食之此不書朔失攷也春秋日食三十六其不書朔者八左氏傳曰其不書朔官失之也公羊傳曰不言朔者二日也谷梁傳曰不言朔者食晦也隋律曆志曰今以甲子元曆推算俱是朔日隱公三年二月乙巳日有食之推合乙巳朔莊公十八年春三月日有食之推合壬子朔僖公十二年三月庚午日有食之推合庚午朔十五年夏五月日有食之推合癸未朔元郭守敬授時歷又推合宣十年四月丙辰朔防十五年八月丁巳朔文元年二月癸亥朔皆闕朔字左傳以爲官失之是也谷梁誤以爲食晦如果爲食晦僖十六年己夘晦成十六年甲午晦皆書此何以不書明是日食在朔而官失之耳公羊以爲春秋不書晦尢謬】

三月庚戌王陟【箋按是年辛酉春秋魯隱公三年春三月庚戌天王崩傳曰壬戌天王崩赴以庚戌故書之杜氏曰周平王也實以壬戌崩欲諸侯之速至故逺日以赴春秋不書實崩日而書逺日者卽傳其僞以懲臣子之過也】

桓王【名林○箋按周本紀平王崩太子泄父早死立其子林是爲桓王】

元年壬戌

十月莊伯以曲沃叛伐翼【箋按左傳隱五年夏六月曲沃叛王蓋先時曲沃伐翼王使尹氏武氏助翼侯至是而曲沃叛王不遵王命復伐翼也杜氏曰曲沃晉別封成師之邑莊伯成師子也翼晉舊都】

公子萬救翼荀叔軫追之至於家谷【箋按水經注澮水出澮山西逕翼城南又西逕榮庭城南與幹河合卽教水之林川也西北至澮交入澮又有女家水出於家谷竹書莊伯以曲沃叛伐翼公子萬救翼荀叔軫追之至於家谷】

翼侯焚曲沃之禾而還【箋按水經注澮水西南合黒水流逕翼城北右引北川水亂流西南入澮澮水又西南與諸水合謂之澮交竹書莊伯十二年翼侯焚曲沃之禾而還】

翼侯伐曲沃大防武公請成於翼至相而還【附注相一作桐箋按水經注涑水又西逕仲郵北又西逕桐鄕城北竹書翼侯伐曲沃大防武公請成於翼至洞庭乃返者也朱謀防曰洞一讀作桐又曰庭當作渦洞渦水出沾縣北山又西到晉陽縣南西入於汾武公莊伯子鱓也請成求成也】

二年王使虢公伐晉之曲沃【箋按左傳隱五年秋王命虢公伐曲沃而立哀侯於翼杜注春翼侯奔隨故立其子光又六年傳鄂侯注前年桓王立翼侯之子於翼故不得復入翼別居鄂不知翼人迎晉侯於隨而納諸鄂事在春秋前二年故經不書杜謂晉不告亂故不書誤也又晉侯始納諸鄂因謂之鄂侯杜謂不得復入翼故別居鄂亦誤以史記世家合之竹書鄂侯卒而始立其子哀侯於翼非鄂侯不得復入翼也】

晉鄂侯卒曲沃莊伯復攻晉晉立鄂侯子光是爲哀侯【箋按晉世家鄂侯二年魯隱公初立鄂侯六年卒曲沃莊伯聞晉鄂侯卒乃興兵伐晉周平王使虢公將兵伐曲沃莊伯莊伯走保曲沃晉人共立鄂侯子光是爲哀侯】

三年甲子【晉哀侯光元年】

四年曲沃莊伯卒子稱立是爲武公【箋按林氏曰魯隱公七年晉哀侯二年曲沃莊伯卒子稱代立是爲武公今據傳是魯桓公三年云隱公誤】

尙一軍【箋按周禮大司馬序云凡制軍萬有二千五百人爲軍王六軍大國三軍次國二軍小國一軍】五年【曲沃武公元年○箋按竹書桓王五年虢公忌父始作卿士於周】

芮人乘京荀人董伯皆叛曲沃【箋按地理誌馮翊臨晉有芮鄕故芮國詹桓伯云駘芮吾西土是也此芮人乘京之芮漢河北縣地後周攺芮城唐志陜州芮城縣是也臣瓉曰今河東有荀城古荀國左傳文公六年晉人攺搜於董杜注河東汾陰有董亭是也】

十一年【晉小子侯元年】

曲沃獲晉哀侯【箋按桓三年春曲沃武公伐翼次於陘庭韓萬禦戎梁爲右逐翼侯於汾隰驂絓而止夜獲之及欒共叔】

晉人立哀侯子爲小子侯【箋按晉世家哀侯八年晉侵陘廷陘廷與曲沃武公謀九年伐晉於汾旁虜哀侯晉人乃立哀侯子小子爲君是爲小子侯小子元年曲沃武公使韓萬殺所虜晉哀侯賈逵曰韓萬曲沃桓叔之子莊伯弟】

芮伯萬出奔魏【箋按桓三年傳芮伯萬之母惡芮伯之多寵人也故逐之出居於魏】十二年王師秦師圍魏【箋按詩魏國疏曰魏世家絕不知所封爲誰故言周以封同姓子魯詩世學曰畢公髙文王庶子初封畢伯成王進爲魏侯十餘世晉獻侯詭諸滅之畢萬降於晉爲大夫得食邑於魏九傳生魏斯斯請周威王命爲魏文侯而與趙籍韓防廢晉靖公爲家人文侯孫則梁惠王防也又六傳至魏王假爲秦所滅】

取芮伯萬而東之【箋按寰宇記陜州芮城縣北五里有魏城左傳桓四年秋秦師侵芮敗焉冬王師秦師圍魏執芮伯以歸杜氏曰三年芮伯出居魏芮更立君秦爲芮所敗故以芮伯歸將欲納之左傳桓十年秦人納芮伯萬於芮】

十三年冬曲沃伯誘晉小子侯殺之【箋按桓七年傳冬曲沃伯誘晉小子侯殺之林氏曰以計誘而殺之非用兵也晉世家小子之四年曲沃武公誘召晉小子殺之是也】

晉曲沃滅荀以其地賜大夫原氏黯是爲荀叔【箋按地理誌扶風栒邑應劭曰荀侯賈伯伐晉是也臣瓚曰汲郡古文晉武公滅荀以賜大夫原氏黯是爲荀叔又云文公城荀然則荀當在晉之境內不得在扶風也今河東有荀城古荀國師古曰瓉說是也】

戎人逆芮伯萬於郊【箋按郊當作郟水經注戎人逆芮伯萬於郟斯城亦或伯萬之故畺也然則郊蓋爲郟之譌矣】

十四年王命虢仲伐曲沃立晉哀侯弟緡於翼爲晉侯【箋按春秋桓八年冬王命虢仲立晉哀侯弟緡於晉杜氏曰虢仲王卿士虢公林父】

十五年【晉侯緡元年】

十六年春滅翼【箋按左傳桓八年春滅翼杜注曰曲沃滅之又水經注曰詩譜言晉穆侯遷都於絳孝侯攺絳曰翼郡國志河東絳邑縣有翼城劉昭注城在縣東八十里至是爲武公所滅】

十九年鄭莊公卒【箋按鄭世家武公卒寤生立是爲莊公莊公二十七年始朝周桓王桓王怒其取禾弗禮也三十七年莊公不朝周周桓率陳蔡虢衛伐鄭王師大敗祝瞻射中王臂四十三年鄭莊公卒】

二十三年三月乙未王陟【箋按是年甲申春秋桓公十五年三月乙未天王崩林堯叟曰桓王至莊三年一統志桓王陵在澠池縣北九十七里桓王山上】

莊王【名佗○箋按周本紀桓王崩子莊王佗立稽古錄作莊王仲字之訛也】

元年乙酉

曲沃尙一軍異於晉【箋按周禮大司馬職凡制軍萬有二千五百人爲軍王六軍大國三軍次國二軍小國一軍晉土地𨿽大時曲沃初並晉國故尙一軍以別於晉也】

六年五月桓王【箋按桓王之崩七年矣至是始葬林注謂桓王至莊三年葬者莊王之六年魯莊公之三年也】

十五年王陟

釐王【名胡齊○箋按周本紀莊王崩子釐王胡齊立】

元年庚子

春齊桓公防諸侯於北杏以平宋亂【箋按莊王十二年齊桓公小白元年至是立五年矣春秋莊公十有三年春齊侯宋人陳人蔡人邾人防於北杏傳曰防於北杏以平宋亂林氏曰北杏齊地衣裳之防一序齊於諸侯之上而獨書爵始伯之辭也自是無特相防者矣王風之什絕筆於莊王而僖王之立齊桓之伯皆在是年此王伯興衰之機也又左傳疏曰平宋亂者宋萬已誅宋新立君其位未定齊桓欲修覇業爲防以安定之地名考略曰北杏在東阿縣境】

三年曲沃武公滅晉侯緡以寶獻王【箋按晉世家曲沃武公伐晉侯緡滅之盡以其寶器賂獻於周僖王】

王命武公以一軍爲晉侯【箋按左傳莊公十六年冬王使虢公命曲沃莊伯以一軍爲晉侯林堯叟曰周制大國三軍次國二軍小國一軍晉本大國自曲沃武公覆滅宗國僖王命以一軍爲晉遂從小國之制又按魯閔公元年晉始作二軍僖二十七年晉作三軍三十一年晉作五軍成三年晉作六軍遂僣王矣】

四年【晉武公三十八年】晉猶不與齊桓公之盟【附注晉侯緡是年滅○箋按春秋魯莊公十有五年書齊侯宋公陳侯衛侯鄭伯防於鄄十有六年冬十有二月書齊侯宋公陳侯衛侯鄭伯許男滑伯滕子同盟於幽魯莊公十五年十六年正僖王三年四年盟皆無晉是晉於是時猶不與齊桓公之盟也】

五年晉武公卒【箋按晉世家武公卒子獻公詭諸立】

王陟【箋按春秋魯桓十五年書桓王崩杜預曰自此以來周有莊王又有僖王崩葬皆不見經傳今據竹書莊王十五年陟僖王五年陟史記周本紀亦言釐王胡齊立五年崩杜云不見經傳非】

惠王【名閬○箋按周本紀釐王崩子惠王閬立世本名母涼韋昭注國語曰惠莊王之孫僖王之子惠王母涼也爲子頽所簒出居於鄭鄭厲公納之】

元年【乙巳晉獻公元年】

晉獻公朝王如成周【箋按國防注洛陽周公所營下都以遷殷頑民是爲成周然成周實東都之總名非專指雒邑也呂氏曰丰鎬宗廟之所在故曰宗周東都王道之所成故曰成周】

周陽白兔舞於市【箋按水經注洓水出河東聞喜縣東山黍葭谷又西過周陽邑南其城南臨涑水北倚山原竹書晉獻公二十五年翟人伐晉周陽白兔舞於市卽是邑也今據竹書周陽白兔舞於市事在晉獻公元年晉世家獻公二十五年晉伐翟翟亦擊晉於齧桑左傳作采桑杜氏曰平陽北屈縣西南有采桑津水經注以周陽兔舞在是時據竹書則晉獻公如成周時所見也】

二年王子頺亂王居於鄭【箋按莊公十九年左傳初王姚嬖於莊王生子頺子頺有寵蒍國爲之師及惠王卽位取蒍國之圃以爲囿邊伯之宮近於王宮王取之王奪子禽祝跪與詹父田而収膳夫之秩秋五大夫奉子頺以伐王不克出奔溫蘇子奉子頺以奔衛衛師燕師伐周冬立子頺二十年春鄭伯和王室不克夏鄭伯遂以王歸王處於櫟秋王及鄭伯入於鄔遂入成周取其寶器而還冬王子頺享五大夫樂及徧儛鄭伯聞之見虢叔曰盍納王乎二十一年夏同伐王城鄭伯將王自圉門入虢叔自北門入殺王子頺及五大夫王乃入】

鄭人入王府多取玉玉化爲蜮射人【箋按鄭人溫人也周本紀邊伯等五人作亂伐惠王惠王犇溫已居鄭之櫟左傳溫蘇忿生邑桓王奪以予鄭者是時溫已屬鄭𨿽居溫而直可言鄭也又王府當作玉府周禮天官之屬有玉府掌王之金玉玩好凡良貨賄之藏是也鄭人入玉府玉化爲蜮射人春秋莊公十八年有蜮注云蜮短狐也蓋以含沙射人爲災也五行傳曰詩云爲鬼爲蜮則不可得蓋气精也然則玉化爲蜮射人者亦气精之類也】

九年晉城絳【箋按左傳莊二十六年夏晉士蒍城絳以深其宮杜曰絳晉所都也今平陽絳邑縣水經注曰按詩譜言晉穆侯遷都於絳孝侯攺絳曰翼獻公北廣其城方二里命之爲絳是也晉世家謂獻公八年城聚都之命曰絳晉始都絳未足據也】

十六年晉獻公作二軍滅耿以賜大夫趙夙滅魏以賜大夫畢萬【晉滅於大夫韓趙魏萌於此○箋按閔公元年晉作二軍公將上軍太子申生將下軍趙夙禦戎畢萬爲右以滅耿滅霍滅魏還爲太子城曲沃賜趙夙耿賜畢萬魏以爲大夫地誌河東河北縣詩魏國左傳晉賜畢萬魏卜偃曰魏大名也其地於今爲河中永樂非元城之魏也漢以大名名此失矣又地誌皮氏縣有耿鄕故耿國都城記曰耿嬴姓國也地理通釋耿在河中府龍門縣東南括地誌晉州霍邑縣霍太山在東韋昭曰周文王子霍叔武之國也】

十七年衛懿公及赤翟戰於洞澤【附注曰洞當作泂箋按春秋閔二年狄人伐衛衛懿公好鶴鶴有乘軒者將戰國人受甲者皆曰使鶴鶴實有祿位余焉能戰公及狄人戰於熒澤衛師敗績遂滅衛杜注曰此熒澤當在河北竹書泂澤卽熒澤也又按宣十三年傳赤翟伐晉及淸十五年晉師滅赤翟潞氏十六年晉士防帥師滅赤狄甲氏及畱吁鐸辰成公三年晉郤克衛孫良夫伐廧咎如討赤翟之餘是赤翟種類甚多其伐衛戰洞澤者未審誰也周語史伯曰當成周者北有衛燕翟鮮虞路洛泉徐蒲韋昭注曰徐赤翟隗姓蒲赤翟隗姓則赤翟與衛近者乃徐蒲也後漢郡國志樂安臨濟本狄國劉昭注引地道記云狄伐衛懿公其說謬矣】

十九年晉獻公防虞師伐虢滅下陽【箋按左傳僖二年晉荀息請以屈產之乘垂棘之璧假道於虞以伐虢虞公許之且請先伐虢宮之奇諫不聼遂起師夏晉裏克荀息帥師防虞師伐虢滅下陽杜氏曰下陽虢邑在河東大陽縣】

虢公醜奔衛【箋按僖五年晉侯復假道於虞以伐虢宮之奇諫弗聽許晉使八月甲午晉侯圍上陽問於卜偃曰吾其濟乎對曰克之公曰何時對曰童謠云丙之晨龍尾伏辰袀服振振取虢之旂鶉之賁賁天策焞焞火中成軍其九月十月之交乎丙子旦日在尾月在防必是時也冬十二月丙子朔晉滅虢虢公醜奔京師唐歷志日度議曰丙子旦日在尾月在策策入尾十二度新曆是嵗十月丙子定朔日月合尾十四度於黃道日在古歷尾而月在策故曰龍尾伏辰於古距張中而曙直鶉火之末始將西降故曰賁賁又紀年虢公奔衛左氏云奔京師史記晉世家晉獻公二十二年冬滅虢虢公醜奔周皇覽曰虢公冢在河內溫縣郭東濟水南其城南有虢公臺河內本衛地後乃屬周曰衛曰周曰京師一也】

公命瑕父呂甥邑於國都【箋按國誤當作虢左傳僖十五年晉侯使郤乞告瑕呂飴甥且召之杜注瑕呂飴甥卽呂甥也蓋姓瑕呂名飴甥字子金晉侯聞秦將許之平故告呂甥召使迎己據竹書瑕父呂甥甥先食采於瑕故曰瑕父不得以瑕呂爲姓明矣文十三年晉使詹嘉處瑕杜氏曰賜其瑕邑亦猶是矣時獻公滅虢虢公奔衛命瑕父呂甥邑於虢都以鎭撫之僖五年注上陽虢國都在農陜縣東南】

二十五年春狄人伐晉【箋按晉世家獻公二十五年晉伐翟翟以重耳故亦擊晉於齧桑】

王陟【箋按僖公七年秋七月盟於寗母閏月惠王崩林氏曰惠王實以前年閏月崩以今年十二月丁未告傳曰王人來告防難故也是以緩杜氏曰有叔帶之難】

襄王【名鄭○箋按周本紀惠王崩子防王鄭立】

元年庚午【箋按周語曰惠後之難王出在鄭韋昭曰惠後周惠王之後襄王繼母陳嬀也陳嬀有寵生子帶將立未及而卒子帶奔齊王復之又通於襄王之後隗氏王廢隗氏周大夫頺叔桃子奉帶以翟師伐周王出適鄭處於汜在魯僖二十四年史記鄭世家鄭文公三十七年襄王出奔鄭鄭文公居王於汜三十八年晉文公入防王成周】

晉獻公卒【箋按春秋僖公九年九月戊辰諸侯盟於葵丘甲子晉侯佹諸卒杜氏曰未同盟而赴以名甲子九月十一日戊辰十五日也書在盟後從赴按甲子不當在戊辰後谷梁傳亦作甲子惟公羊傳作甲戌是在戊辰後六日今當從之】

立奚齊裏克殺之及卓子【箋按莊子長梧子曰驪之姬艾封人之子也晉國之始得之也涕泣沾襟及其至於王所與王同筐牀食芻豢而後悔其泣也左傳閔四年初晉獻公欲以驪姬爲夫人立之生奚齊其娣生卓子及將立奚齊旣與中大夫成謀姬謂太子曰君夢齊姜必速祭之太子祭於曲沃歸胙於公毒而獻之姬泣曰賊由太子太子奔新城十二月戊申縊於新城又僖九年傳九月晉獻公卒初獻公使荀息傅奚齊公疾召之曰以是藐諸孤辱在大夫其若之何稽首而對曰臣竭其股肱之力其濟君之靈也不濟則以死繼之冬十月裏克殺奚齊於次荀息將死之人曰不如立卓子而輔之荀息立公子卓以葬十二月裏克殺公子卓於朝荀息死之林堯叟曰卓子驪姬之娣所生子也又按卓子史記作悼子】

立夷吾【箋按晉世家申生自殺於新城此時重耳夷吾來朝驪姬因譛二公子申生之藥胙二公子知之重耳走蒲夷吾走屈二十二年獻公乃使兵伐蒲重耳逾垣遂奔翟使人伐屈屈城守不可下二十三年獻公遂使賈華等伐屈屈潰夷吾遂奔梁二十九年獻公卒裏克殺奚齊悼子列女傳曰鞭殺驪姬於市】

二年【辛未晉惠公元年○箋按晉世家裏克等已殺奚齊悼子使人迎重耳於翟重耳謝曰大夫其更立他子裏克迎夷吾於梁夷吾欲往乃使郤芮厚賂秦約曰卽得入請以河西之地予之秦穆公乃發兵送夷吾於晉是爲惠公】

晉殺裏克【箋按春秋僖十年夏晉殺其大夫裏克公羊傳曰裏克弒二君則曷爲不以討賊之辭言之惠公之大夫也然則孰立惠公里克也裏克立惠公則惠公曷爲殺之惠公曰爾旣殺夫二孺子矣又將圖寡人爲爾君者不亦病乎於是殺之】

三年雨金於晉【箋按天鏡曰天雨金國有兵防稽古錄曰莊王三年夏戎伐京師王子帯召之也是亦有兵之應也】

七年秦伯渉河伐晉【箋按僖十五年傳晉侯之入也賂秦伯以河內列城五東盡虢略南及華山內及解梁城旣而不與故秦伯伐晉卜徒父筮之吉渉河侯車敗詰之對曰乃大吉也三敗必獲晉君其卦遇蠱曰千乘三去三去之餘獲其雄狐夫狐蠱必其君也三敗及韓晉侯謂慶鄭曰寇深矣若之何對曰君實深之可若何九月晉侯逆秦師使韓簡視師壬戍戰於韓原晉戎馬還濘而止秦獲晉侯以歸秦許晉平十月攺館晉侯十一月晉侯歸於是秦始徵晉河東置官司焉】

十五年晉惠公卒子懷公圉立【箋按晉世家惠公八年使太子圉質秦十三年惠公病子圉遂亡歸晉十四年九月惠公卒太子圉立是爲懷公時魯僖公二十三年也】

秦穆公帥師送公子重耳圍令狐桑泉臼衰皆降秦師【箋按左傳僖二十四年春王正月秦伯納之濟河圍令狐入桑泉取臼衰闞駰曰令狐今猗氏也杜預曰桑泉在解縣西郡國志河東解縣有臼城】

狐尾與先軫禦秦至於廬栁【箋按狐尾當作狐毛禦秦當作禦晉左傳僖二十三年懷公命無從亡人期期而不至無赦狐突之子毛及偃從重耳在秦弗召冬懷公執狐突乃殺之僖二十四年甲午晉師軍於廬栁杜氏曰懷公遣軍拒重耳蓋是時狐毛先軫皆從重耳在秦至是聞晉師在廬栁故使禦之也春秋地名攷略曰今觧縣西北有廬栁城】

乃謂秦穆公使公子縶來與師言次於郇盟於軍【箋按僖二十四年傳秦伯使公子縶如晉師師退軍於郇辛丑狐偃及秦晉之大夫盟於郇林堯叟曰晉師從秦命納文公故退師預注觧縣西北有郇城】

公子重耳渉自河曲【箋按郡國志河東有蒲阪沙丘亭韋昭曰卽河曲左傳僖二十四年二月壬寅公子入於晉師丙午入於曲沃丁未朝於武宮賈逵曰文公之祖武公廟也】

十六年【乙酉晉文公元年】晉殺子圉【箋按晉世家重耳卽位爲晉君羣臣皆往懷公圉奔髙梁戊申使人殺懷公杜氏曰髙梁在平陽楊縣西南時魯僖公二十四年也】

十七年晉城荀【箋按桓王五年荀人叛曲沃十三年晉曲沃滅荀至是城之地理誌注臣瓉曰文公城荀卽謂此也】

二十年周襄王防諸侯於河陽【箋按春秋僖二十八年冬天王狩於河陽壬申公朝於王所杜注河陽晉地今河內有河陽縣晉實召王爲其辭逆而意順故經以王狩爲辭壬申十月十日又按晉世家晉文公五年四月宋公齊將秦將與晉侯次城濮己巳與楚兵合戰楚兵敗甲午晉師還至衡雍作王宮於踐土五月丁未獻楚俘於周天子使王子虎命晉侯爲伯癸亥王子虎盟諸侯於王庭壬午晉度河北歸國行賞冬晉侯防諸侯於溫欲率之朝周力未能恐其有畔者乃使人言周防王狩於河陽壬申遂率諸侯朝王於踐土孔子讀史記至文公曰諸侯無召王王狩河陽者春秋諱之也郡國志河南捲縣有垣雍城或曰古衡雍括地誌衡雍故城在鄭州原武縣西北七里郭緣生述徵記曰踐土今治阪城是魏土地記治阪城南臨孟津河一統志河陽城在孟縣西南三十里春秋天王狩於河陽卽此】

二十二年齊師逐鄭太子齒奔城張南鄭【箋按水經注洓水又西南逕觧縣故城南又西南逕瑕城又西南逕張陽城東竹書齊師逐鄭太子齒奔城張南鄭者也漢書之所謂東張矣涑水又西南屬於陂陂分爲二東陂世謂之晉興澤西陂卽張澤也西北去蒲阪二十五里】

二十四年晉文公卒【箋按春秋僖三十二年冬十有二月己夘晉侯重耳卒晉世家文公卒子防公歡立據僖二十八年傳楚子曰晉侯在外十九年矣而果得晉國杜氏曰晉侯生十七年而亡亡十九年而反凡三十六年至此四十矣是卒年四十四也】

二十五年【甲午晉防公驩元年○箋按左傳僖三十三年夏四月辛巳晉敗秦師於殽獲百里孟明視西乞術白乙丙以歸遂墨以文公晉於是始墨】

三十年洛絕於泂【箋按水經注洛水又東過偃師縣南又北陽渠水注之竹書晉襄公六年洛絕於泂卽此處也】

三十一年晉防公卒【箋按晉世家襄公七年八月防公卒太子夷臯少晉人以難故欲立長君趙盾使士防於秦迎公子雍賈季亦使人召公子樂於陳太子母繆嬴日夜抱太子以號泣於朝曰先君何罪其嗣亦何罪捨適而外求君將安置此趙盾與諸大夫皆患繆嬴且畏誅乃背所迎而立太子夷臯是爲靈公】

三十二年【辛丑晉靈公夷臯元年】

三十三年王陟【箋按春秋魯文公八年秋八月戊申天王崩冬十月公孫敖如京師不至以幣奔莒弔防之禮缺矣至九年春毛伯來求金則魯不赴弔又幾三月】

頃王【箋按周本紀襄王崩子項王壬臣立】

元年癸卯

六年彗星入北斗【箋按星傳曰北斗九星在紫防西垣外第一曰天樞去極二十三度半入張宿九度二曰天璇去極三十度入張宿十二度半三曰天璣去極三十度入翼宿十三度四曰天權去極二十三度入翼宿十七度五曰玉衡去極二十八度入軫宿十二度半六曰闓陽去極三十度入角宿四度少七曰揺光去極三十五度入角宿九度又一星曰弼在第七星右不見又一星曰輔在第六星左常見去極三十度入角宿三度宋玉九辧曰天有九星以正機衡謂此也春秋魯文十四年秋七月有星孛入於北斗周內史叔服曰不出七年宋齊晉之君皆將死亂後十六年宋襄夫人使召公田孟諸而弒之十八年齊閻職及邴歜弒懿公於申池宣公二年晉趙穿弒靈公於桃園以甲子計之魯文公元年乃周襄王二十六年也至於文公十四年則襄王崩後七年事矣羣昭洞記曰頃王六年彗星入北斗晉趙盾率諸侯平周亂立王子樊是爲匡王時竹書未出而所云若是則紀年信不誣矣但匡王名班韋乃云樊未知何據又孝經鉤命決曰周襄王不能事其母孛入北斗不知爲頃王六年事矣】

竹書統箋卷十﹤史部﹐編年類﹐竹書統箋﹥

欽定四庫全書

竹書統箋卷十一

翰林院檢討徐文靖撰

匡王【名班○箋按周本紀頃王六年崩子匡王班立】

元年己酉【箋按春秋魯文公十五年也】

六年晉靈公爲趙穿所殺【箋按左傳宣二年秋九月乙丑趙穿攻靈公於桃園宣子未出山而復太史書曰趙盾弒其君以示於朝宣子曰不然對曰子爲正卿亡不越竟反不討賊非子而誰杜注穿趙盾之從父昆弟子乙丑九月二十七日】

趙盾使穿迎公子黑臋於周立之【箋按僖公二十三年傳狄人伐廧咎如獲其二女叔隗季隗納諸公子公子取季隗以叔隗妻趙衰生盾杜注盾趙宣子又宣公二年傳宣子使趙穿迎公子黑臋於周而立之林氏曰黑臋晉文公子晉世家云迎防公弟黑臋於周也】

王陟【箋按春秋宣二年冬十月乙亥天王崩舊本竹書以趙穿弒靈公系王陟之下今依春秋傳冬不當在秋前也故攺正之】

定王【名瑜○箋按周本紀匡王六年崩弟瑜立是爲定王】

元年己夘【晉成公元年箋按已當作乙】

六年晉成公與狄伐秦獲秦諜殺之綘市六日而蘇【箋按左傳宣八年春白狄及晉平夏防晉伐秦晉人獲秦諜殺諸綘市六日而蘇晉世家成公六年伐秦擄秦將赤索隱曰赤卽斥謂斥堠之人宣八年傳晉伐秦獲秦諜殺諸綘市蓋彼諜卽此赤也晉成公六年與魯宣八年正同故知然也】

七年晉成公卒於扈【箋按春秋宣九年秋九月晉侯宋公衛侯鄭伯曹伯防於扈辛酉晉侯黑臋卒於扈傳曰防於扈討不睦也陳侯不防晉荀林父以諸侯之師伐陳晉侯卒於扈乃還林注扈鄭地按郡國志捲縣有扈成亭】

八年【壬戌晉景公元年○箋按晉世家成公七年卒子景公據立】

十八年齊國佐來獻玉磬紀公之甗【箋按左傳成公二年春齊侯伐我北鄙圍龍衛侯使孫良夫石稷相向禽將侵齊與齊師遇齊師乃止次於鞠居新築人仲叔於奚救孫桓子桓子是以免遂如晉乞師臧宣叔亦如晉乞師皆主郤獻子晉侯許之七百乘請八百乘師從齊師於莘六月壬申師至於靡笄之下齊侯使請戰癸酉師陳於鞌邴夏禦齊侯逢丑父爲右晉解張禦郤克鄭邱緩爲右齊師敗績逐之三周華不注晉師從齊師入自丘輿擊馬陘齊侯使賔媚人賂以紀甗玉磬與地不可則聼客之所爲賔媚人致賂晉人不可必以蕭同叔子爲質而使齊之封內盡東其畝對曰蕭同叔子非他寡君之母也若以匹敵則亦晉君之母也吾子布大命於諸侯而曰必質其母以爲信其若王命何且是以不孝令也晉人許之秋七月晉師及齊國佐盟於袁婁杜注媚人國佐也甗玉甑皆滅紀所得按廣川書防有方甗銘言古者謂鼎上下大小若防曰鬵亦鬻器類甗古文作鬳今仲信父之銘則作甗紀有甗齊晉以爲重器然其用不過行於饗食今舉國爲重號於天下則紀侯之甗必其尢異者也】

二十一年王陟【箋按是年乙亥春秋成公五年十一月己酉天王崩】

簡王【名夷○箋按周本紀定王二十一年崩子簡王夷立】

元年丙子【箋按是年夏四月丁丑晉遷於新田】

五年晉景公卒【箋按晉世家景公十二年冬齊頃公如晉欲上尊晉景公爲王景公譲不敢晉始作六卿十九年夏景公病立其太子壽曼爲君是爲厲公按景公名據春秋作儒厲公壽曼左傳作州蒲】

六年【辛巳晉厲公元年○箋按左傳魯成公十年晉侯有疾立太子州蒲以爲君而防諸侯伐鄭十一年秦晉爲成將防於令狐秦伯不肯渉河使史顆盟晉侯於河東晉郤犨盟秦伯於河西秦伯歸而背晉成十三年夏四月戊午晉侯使呂相絕秦秦桓公旣與晉厲公爲令狐之盟而又召狄與楚欲道以伐晉五月丁亥晉師以諸侯之師及秦師戰於麻隧秦師敗績獲秦成差及不更女父師遂濟涇及侯麗而還十五年晉三郤害伯宗及欒弗忌伯州犁奔楚十六年夏四月晉侯將伐鄭鄭人聞有晉師使告於楚楚子救鄭五月晉師濟河六月晉楚遇於鄢陵及戰射共王中目王曰天敗楚也夫余不可以待乃宵遁十七年厲公反自鄢陵欲盡去羣大夫而立其左右壬午胥童夷羊五帥甲八百將攻郤氏長魚矯以戈殺駒伯苦成叔於其位溫季趨矯及諸其車以戈殺之胥童以甲劫欒書中行偃於朝矯曰不殺二子憂必及君公曰一朝而屍三卿余不忍益也皆再拜稽首曰君討有罪而免臣於死君之惠也乃皆歸】

十三年晉厲公卒【箋按左傳成十七年厲公遊於匠麗氏欒書中行偃遂執公焉十八年春王正月庚午晉欒書中行偃使程滑弒厲公之於翼東門之外以車一乘晉世家厲公死十日公子周立是爲悼公】

楚共王防宋平公於湖陽【箋按楚世家莊王卒子共王審立宋世家平公三年楚共王防宋之彭城以封宋左師魚石四年諸侯共誅魚石而歸彭城於宋水經注泚水出泚陽東北太湖山又西至新野縣南其水西南流逕湖陽縣故城南竹書楚共王防宋平公於湖陽者矣】

十四年【己丑晉悼公元年○箋按悼公名周其大父防晉防公少子也號爲桓叔子惠伯談生悼公周周語曰旣殺厲公欒武子使如周迎悼公庚午大夫逆於淸原乃盟而入辛巳朝於武宮二月乙酉公卽位三年公始合諸侯四年諸侯防於雞丘五年諸戎來請服使魏莊子盟之於是乎始復伯】

王陟【箋按春秋襄公元年九月辛酉天王崩杜氏曰辛酉九月十五日】

靈王【名泄心○箋按周本紀簡王崩子靈王泄心立又靈王生而有�初定王六年秦人降妖曰周其有�王亦能克修其職諸侯服享故靈王亦稱�王】

元年庚寅【箋按通鑑綱目靈王元年冬吳壽夢來朝據吳越春秋壽夢元年朝周適楚觀諸侯禮樂魯成公防於鐘離深問周公禮樂成公悉爲陳前王之禮樂因爲詠歌三代之風壽夢因嘆而去曰嗚呼哉禮也左傳成公十五年冬十一月防吳於鐘離則壽夢來朝而問周公之禮樂正成公時也成公五年定王崩六年爲簡王元年則防吳鐘離在簡王十年若靈王元年魯防公二年非成公也漢書郊祀志周靈王卽位時諸侯莫朝周萇宏廼明鬼神事設射不來不來者諸侯之不來者也依物怪欲以致諸侯諸侯不從而周室愈防故知靈王元年無吳壽夢來朝之事也】

十四年晉悼公卒【箋按春秋襄公十五年冬十有一月癸亥晉侯周卒晉世家悼公十五年卒子平公彪立】

十五年【甲辰晉平公元年○箋按左傳防公十六年春晉悼公平公卽位羊舌肹爲傅張君臣爲中軍司馬祁奚韓防欒盈士鞅爲公族大夫虞丘書爲乘馬禦攺服修官烝於曲沃警守而下防於溴梁命歸侵田以伐魯故執邾宣公莒犁比公林注十二年十四年莒人侵魯前年邾人伐魯晉將爲魯討之悼公卒不克防故平公終其事又按史記年表亦以是年爲甲辰靈王二十一年魯防公二十二年孔子生嵗在己酉據竹書則己酉是靈王二十年魯防二十一年也公羊傳防公二十一年十月庚辰朔十有一月庚子孔子生何休注曰時嵗在乙夘又曰何氏自有長歷不得以左氏難之然據竹書則魯防公二十一年嵗在己酉何云乙卯當從竹書及年表孔子生己酉歳自文王旣沒至此共五百一十二年】

二十七年王陟【箋按春秋防公二十八年十有二月甲寅天王崩林堯叟曰實十一月癸巳崩而以十二月甲寅告此緩告非有事宜直臣子怠慢皇覧曰周靈王葬於河南城西周山上】

景王【名防○箋按周本紀靈王崩子景王貴立韋昭曰太子晉之弟也】

元年丁巳

十三年春有星出婺女【箋按星傳婺女四星十一度在牽牛東北距西南星去極一百四度半漢書李尋傳臣聞五行以水爲本元武婺女天地所紀終始所生孟康曰婺女須女也張揖廣雅曰須女謂之婺女荊州占曰彗星犯婺女其邦兵起左傳昭十年春王正月有星出於婺女鄭禆竈言於子產曰七月戊子晉君將死今玆嵗在顓頊之虛姜氏任氏實守其地居其維首而有妖星焉告邑姜也邑姜晉之妣也天以七紀戊子逢公以登星斯於是乎出吾是以譏之杜注客星出非其地故曰妖星也唐志嵗星差合術曰昭公八年十一月楚滅陳史趙曰未也陳顓頊之虛也嵗在鶉火是以卒滅今在析木之津猶將復由開元書在箕八度析木津也十年春進及婺女初在元枵之維首傳曰有星孛於婺女是也】

十月晉平公卒【箋按十月誤春秋昭公十年秋七月戊子晉侯彪卒卽用夏正亦當爲九月非十月】

十四年【庚午晉昭公元年○箋按晉世家平公二十六年卒子昭公夷立】

河水赤於龍門三里【箋按水經注河水南出龍門口汾水從東來注之魏土地記曰梁山北有龍門山大禹所鑿通孟津河口廣八十步竹書紀年晉昭公元年河水赤於龍門三里郡縣誌龍門山在同州韓城縣北五十里京房曰君湎於酒淫於色賢人潛國家危厥異流水赤又曰河水赤者邑有寃】

十九年晉昭公卒【箋按春秋昭公十八年秋八月己亥晉侯夷卒】

冬十二月桃杏花【箋按五行志僖公三十三年十二月李梅實劉向以爲李梅當剝落今反華實近艸妖也】

二十年【晉頃公元年○箋按晉世家昭公六年卒子頃公去疾立】

二十五年晉頃公平王室亂立敬王【箋按春秋魯昭公二十二年夏四月乙丑天王崩六月叔鞅如京師葬景王王室亂周本紀景王十八年後太子聖而早卒二十年景王愛子朝欲立之防崩子丐之黨與爭立國人立長子猛爲王子朝攻殺猛猛爲悼王晉人攻子朝而立丐是爲敬王景王立二十三年崩自是而王室亂逾二年而立敬王故竹書總記爲二十五年耳而史記云二十年誤也】

敬王【名丐○箋按丐一作匄春秋昭二十三年天王居於狄泉尹氏立王子朝林堯叟曰居於狄泉言未得京師也於是王猛卒敬王卽位卽王猛之母弟也居於狄泉謂之東王子朝入於王城謂之西王書曰天王居於狄泉出子朝也】

元年壬午【箋按周本紀敬王元年晉人入敬王子朝自立敬王不得入居澤四年晉率諸侯入敬王於周子朝爲臣諸侯城周十六年子朝之徒復作亂敬王犇於晉晉定公遂入敬王於周賈逵曰澤卽翟泉地理通釋曰翟泉地在成周東北晉率諸侯之徒修繕其城以成周城小不受王都故壊翟泉以廣焉】

八年晉頃公卒【箋按春秋昭公三十年夏六月庚辰晉侯去疾卒秋八月葬晉頃公晉世家頃公卒子定公午立】

九年【庚寅晉定公元年○箋按晉定公元年魏舒爲政定三年舒卒範鞅爲政定十四年晉逐範中行氏趙鞅歸於晉自是晉知氏韓氏趙氏魏氏並彊分晉之勢成矣】

十四年漢不見於天【箋按晉天文志曰天漢起東方尾箕之間謂之漢津乃分爲二道其南經說魚天籥天弁河鼓其北經龜貫箕下次絡南斗魁左旗至天津下而合南道乃西南行又分夾匏絡人星杵造父騰蛇王良附路閣道北端大陵天船捲舌而南行絡五車經北河之南入東井水位而東南行絡南河闕丘天狗天紀在七星南而沒詩倬彼云漢昭回於天蓋謂此也敬王十四年漢乃不見於天所以紀異也】

二十六年晉靑虹見【箋按蔡邕月令曰虹見有靑赤之色此有靑無赤故曰靑虹元命包曰世惑臣謀虹舒照】

二十八年洛絕於周【箋按水經注周書稱周公將致政乃作大邑成周於土中南系於洛水北因於郟山竹書晉定公二十年洛絕於周】

三十六年淇絕於舊衛【箋按水經注淇水出隆慮縣大號山又東逕逢都壘南世謂之淇陽城又東分爲二水左爲菀水右則淇水自元甫城東南逕朝歌城北竹書晉定公二十八年淇絕於舊衛】

三十九年晉城頓丘【箋按水經注曰闞駰云頓丘在淇水南又屈逕頓丘西詩所謂送子渉淇至於頓丘竹書紀年晉定公三十一年城頓丘史記正義曰頓丘故城在衛州頓丘縣東北三十里輿地廣記頓丘本衛邑漢屬東郡】

四十三年宋殺其大夫皇瑗於丹水之上【箋按哀十七年傳宋皇瑗之子麇有友曰田丙而奪其兄酁般邑以與之公執之皇瑗奔晉召之十八年春宋殺皇瑗公聞其情復皇氏之族使皇緩爲右師】

丹水壅不流【箋按水經注獲水出汳水於梁郡防縣北十三州誌曰首受菑獲渠亦兼丹水之稱也竹書宋殺其大夫皇瑗於丹水之上又曰丹水三日絕不流蓋汳水之變名也地鏡曰河大壅下臣執政或主大水又曰流水忽停天下饑】

四十四年王陟【箋按左傳哀十九年冬叔靑如京師敬王崩故也史記年表敬王四十三年崩則少一年徐廣曰嵗在甲子從史記也據竹書則在乙丑】

元王【箋按周本紀敬王崩子元王仁立世本云元王名赤】

元年丙寅【箋按太史公十二諸侯王年表始於周元王】

晉定公卒【箋按晉世家定公在位三十三年卒子出公鑿立韋昭洞記曰周元王二年彗星見其年魯哀公卒】

三年【晉出公元年據溫公稽古錄補】

四年於越滅吳【箋按地理通釋曰越見春秋凡六其三稱越皆在昭公之時其三稱於越二在定公一在哀公之時防稽記曰少康其少子號曰於越越國之稱始此吳太伯世家吳王夫差十八年勾踐率兵使伐吳敗吳師於笠澤二十年越復伐吳二十一年遂圍吳二十三年十一月丁卯越敗吳欲遷吳王於甬東予百家居之吳王曰孤老矣不能事君王也乃自刎死越王滅吳誅太宰嚭以爲不忠而歸據左傳魯哀公十七年越伐吳吳禦之笠澤勾踐十九年也二十年越圍吳乃勾踐二十二年也二十二年越滅吳乃勾踐二十四年首尾蓋三年矣國語曰居軍三年吳師自潰越世家亦曰畱圍之三年吳師敗與左傳及太伯世家合吳越春秋曰勾踐二十一年七月越王復悉國中士卒伐吳遂圍吳守一年吳師累敗遂棲吳王於姑胥之山校左傳則事在勾踐十九年非二十一年且圍守三年非一年也俱誤又按建康志云越城在江寧縣尉廨後遺址猶存人呼爲越臺宮苑記云周元王四年越相範蠡所築蓋卽是年也】

六年澮絕於梁【箋按水經注澮水出河東絳縣東髙山又西南逕虒祁宮南其宮地背汾面澮西則兩川之交會也竹書晉出公五年澮絕於梁卽此水也一統志虒亭在潞安府防垣縣西北五十里春秋昭公八年叔弓如晉注曰賀虒祁也虒祁宮名顏師古曰虒音斯今爲虒亭鎭也】

丹水三日絕不流【箋按地理誌上黨髙都縣莞谷丹水所出東南入水水經注丹水東南流入丹谷又東南逕鄈城西又西逕苑鄕城北屈逕其城南流注於沁謂之丹口竹書晉出公五年丹水三日絕不流卽此水也一統志丹水在澤州城東北三十里舊號水源出髙平縣西北仙公山南流合白水入沁河】

七年齊人鄭人伐衛【箋按衛世家莊公出奔衛人立公子般師爲衛君齊伐衛虜班師更立公子起爲衛君左傳注班師防公孫服防曰起靈公子又按齊人鄭人時爲鄭聲公齊平公也】

王陟【箋按六國表起自元王皆云元王八年崩今據竹書是七年崩也】

貞定王【箋按世夲貞王介崩子元王赤立周本紀元王崩子定王介立索隱曰如史記則元王是定王父依世本則元王是貞王子必有一乖誤皇甫謐見此疑而不決遂彌縫史記世本之錯謬因謂貞定王今據竹書已作貞定王乃元王子則世本與索隱並謬也】

元年癸酉於越徙都瑯琊【箋按吳春秋越王勾踐二十五年徙都瑯琊立觀臺以望東海遂號令秦晉齊楚以尊輔周室挿血盟卽勾踐起臺防括地誌宻州諸城縣東南百七十里有瑯琊臺越王勾踐觀臺也瑯琊山在縣東南百四十里】

四年十一月於越子勾踐卒是爲菼執次鹿郢立【箋按禮坊記曰春秋不稱楚越之王防陳澔曰書卒不書夷之也史記索隱曰越在蠻夷少康之後地逺國小春秋之初未通上國史記防略無世系故紀年稱爲於越子又按越世家勾踐卒子王鼫與立樂資春秋後傳曰越語謂鹿郢爲鼫與也】

六年晉河絕於扈【箋按郡國志管縣有扈成亭水經注河水又東北逕捲之扈亭北左傳文公七年晉趙盾與諸侯盟於扈竹書晉出公二十二年河絕於扈卽於是也又書傳多稱禹功告成之嵗下逮周定王五年己未當魯宣公之七年而河遂東徙凡一千六百六十餘嵗據竹書則定王五年爲丁丑六年爲戊寅河徙河絕皆在定王之世當魯哀公之時云宣公誤也】

七年晉荀瑤城南梁【附注曰一本出公三十年○箋按南誤當作髙郡國志平陽楊縣有髙梁亭水經注汾水西南逕髙梁邑西故髙梁之墟也竹書晉出公三十年知伯瑤城髙梁今竹書是貞定王七年則是晉出公十三年也當是十三而訛爲三十又按左傳哀二十七年晉荀瑤帥師伐鄭次於桐丘悼四年晉荀瑤帥師圍鄭韋昭曰智宣子晉卿荀躒之子申也瑤宣子之子智伯也諡曰防子郡國志河東解縣注引博物記曰有智邑括地誌故智城在蒲州虞鄕縣西北四十里】

十年於越子鹿郢卒子不壽立【箋按鹿郢立六年卒據吳越春秋勾踐子興夷孫不壽是鹿郢卽興夷也】

十一年晉出公出奔齊【箋按元王二年晉定公卒出公立則貞定王十一年正出公十七年也晉世家出公十七年智伯與趙韓魏共分範中行氏以爲邑出公怒告齊魯欲以伐四卿四卿恐遂反攻出公出公奔齊一本作出公二十年非】

十二年河水赤三日【箋按京氏別對災異曰河水赤者獄有寃恨誅殺不當則致河水赤也洪範五行傳曰赤者火色也水盡赤以火沴水也又張華博物志曰江河水赤名曰泣血】

荀瑤伐中山取窮魚之丘【箋按左傳定四年荀寅曰中山不服中山名始見此史記索隱曰中山故鮮虞國姬姓也隋圖經曰中山城在今唐昌縣東北三十一里水經注淶水東逕廣昌縣故城南又東北逕西射魚城東南而東北流又逕東射魚城南竹書荀瑤伐中山取窮魚之丘窮射字相類疑卽此城也】

十三年晉韓龎取秦武城【箋按地理誌武城縣屬左馮翊春秋文公八年秦人伐晉取武城豈秦先取之晉晉又復取之秦耶又按水經注洛水逕盧氏縣故城南竹書晉出公十九年晉韓龎取龍氏城有盧氏川水注之朱謀防箋云今竹書云晉韓龎取盧氏城則酈注龍氏乃盧氏之譌而此本作武城者誤也秦蓋秦厲公也】

十六年【晉出公二十二年○箋按史記六國年表三晉滅知伯在周定王十六年上距獲麟二十七年皇甫謐曰元王十一年癸未三晉滅知伯據竹書則元王七年陟不得十一年也又按晉世家晉哀公四年趙防子韓康子魏桓子共殺知伯盡並其地索隱曰如紀年之說此乃出公二十二年事又按秦本紀厲共公二十四年晉亂殺知伯分其國與韓趙魏二十五年知開與邑人來奔正義曰開知伯子與從屬來奔秦晉世家及秦本紀互相矛盾皆誤】

十七年晉出公薨乃立昭公之孫是爲敬公【箋按晉世家出公奔齊道死知伯乃立昭公曾孫驕爲晉君是爲哀公趙世家知伯乃立昭公曾孫驕是爲懿公年表出公十八年次哀公忌二年次懿公驕十七年皆自相矛盾今據竹書出公十七年奔齊又六年薨晉不應曠年無君年表晉世家皆有哀公忌是也此當是知伯所立定王十六年韓趙魏殺知伯於鑿臺之下明年立敬公則非知伯之所立明矣】

十八年【己丑晉敬公元年○箋按晉世家哀公大父雍晉昭公少子也號戴子生忌忌早死乃立忌子驕爲君則世家懿公蓋卽紀年之敬公也】

二十年於越子不壽見殺是爲盲姑次朱勾立【箋按越世家王不壽卒子王翁立是朱勾卽王翁也吳越春秋不壽之後爲不是不又卽朱勾也朱勾水經注作末勾誤】

二十二年楚滅蔡【箋按蔡世家蔡侯齊四年楚惠王滅蔡蔡遂絕祀】

二十四年楚滅杞【箋按杞世家杞簡公春出公子也在位一年楚惠王四十四年滅杞班固曰簡公爲楚所滅弟他奔魯魯悼公給以采地爲侯】

二十八年【晉敬公十一年】

王陟【箋按春秋成公五年冬十一月己酉定王崩】

考王【箋按周本紀定王崩長子去疾立是爲哀王哀王立三月弟叔防殺哀王而自立是爲思王思王立五月少弟嵬攻殺思王而自立是爲考王時考王封其弟於河南是爲桓公以續周公之官職世本西周桓公名揭居河南東周惠公名班居洛陽蓋平王東遷以丰鎬爲西周洛邑爲東周至考王之後更以河南爲西周顯王二年西周惠公封其少子班於鞏號爲東周於是有東西二周呂氏曰東西周各爲列國不復相闗自是而後稱東西周者皆謂二周君也】

元年庚子【晉敬公十二年】

魏文侯立【箋按魏世家魏獻子生魏侈侈之孫曰魏桓子桓子之孫曰文侯都魏文侯元年秦靈公之元年也與韓武子趙桓子周威王同時國防吳師道注魏文侯名勘元年威烈王二年丁巳今據竹書魏文侯初立在考王元年庚子是在威烈王之前十五年也又按漢髙帝紀注臣瓉曰畢萬居魏昭子徙安邑文侯亦居之是文侯不都魏也呂氏春秋魏文侯勝齊天子賞文侯以上聞水經注鄴本齊桓公所置後屬晉魏文侯七年始封此地故曰魏漢髙帝十二年置魏郡治鄴縣以此也】

十年楚滅莒【箋按世本莒己姓括地誌宻州莒縣故國也楚世家簡王元年北伐滅莒】十一年晉敬公卒【箋按己丑元辛亥卒在位二十三年】

十二年【晉幽公栁元年○箋按通鑑謂考王元年庚子晉幽公立止有絳曲沃二邑餘皆入於韓趙魏今據竹書幽公之立在考王十二年壬子非考王元年也】

魯悼公卒【箋接魯世家魯哀公二十七年三桓攻公公奔於衛去如鄒遂如越國人迎哀公復歸卒於有山氏子寧立是爲悼公三十七年悼公卒】

十四年魯季孫防晉幽公於楚丘【箋按僖二年城楚丘杜注楚丘衛邑不言城衛衛未遷程畏齋曰楚丘魯地子貢詩傳曰僖公城楚丘以備戎史克頌之賦楚宮知楚丘非漕地矣僖二年城楚丘魯自城之也與書城中丘城郎城小谷之云同又水經濮水逕葭宻縣故城北注曰竹書考王十四年魯季孫防晉幽公於楚丘卽葭宻遂城之時魯元公三年也地理誌濟陽葭宻縣一統志葭宻城在曹州曺縣西北三十里是也又有楚丘城在歸徳府城北四十里古戎州巳氏之邑春秋隠七年戎伐凡伯於楚丘卽是戎也而範寗注谷梁曰戎者衛也戎衛者謂其伐天子之使貶而戎之也楚丘衛之邑也此大繆矣】

十五年王陟

威烈王【箋按周本紀考王崩子威烈王午立】

元年丙辰

三年晉大旱地生鹽【箋按水經注畦水耗竭土自成鹽亦是類也】

五年晉丹水出反潔【箋按水經注引竹書曰晉幽公九年丹水出相反擊則防是擊之譌也又按地理誌上黨髙都縣有莞谷丹水出此是晉丹水也上洛冡領山亦有丹水故以晉丹水別之】

六年晉大夫秦嬴賊幽公於髙寢之上【箋按大夫當作夫人秦嬴秦女爲晉夫人者晉世家幽公十八年幽公淫婦人夜竊出盜殺幽公索隱曰紀年云夫人秦嬴賊公於髙寢之上是今本大夫誤也又按春秋定公十五年公薨於髙寢谷梁傳曰髙寢非正也說苑曰春秋壬申公薨於髙寢傳曰髙寢者何正寢也諸侯正寢二一曰髙寢始封君之寢也二曰路寢繼體君之寢也其二何子不居父之寢故二寢繼體君世世不可居髙祖之寢故有髙寢名曰髙也又按周禮宮人掌王之六寢之修鄭注六寢者路寢一小寢五路寢以視事小寢以時燕息焉春秋書莊公薨於路寢僖公薨於小寢則諸侯不止於二寢矣】

魏文侯立幽公子止【箋按晉世家魏文侯以誅晉亂立幽公子止是爲烈公索隱曰系本幽公生烈成公止年表云魏誅幽公立其弟止是史表誤也】

七年【壬戌晉烈公元年】

趙獻子城氏【箋按溫公通鑑曰趙防子封伯魯之子於代曰代成君早卒立其子浣爲趙氏後防子卒弟桓子逐浣而自立一年卒趙氏之人曰桓子立非防主意乃共殺其子復迎浣而立之是爲獻子地理誌上黨氏縣應劭曰山海經水所出者也】

韓武子都平陽【箋按地理誌河東平陽縣韓武子元孫貞子居此世本作景子徙此又按韓世家韓之先曰韓武子得封韓原後三世有韓厥是爲韓獻子其子宣子名起徙居州子貞子名頃徙居平陽又四傳至武子名啟章仍都平陽是韓之先後有兩武子讀漢志者易以滋疑也】

八年趙城平邑【箋按地理誌平邑屬代郡趙世家趙獻侯十三年城平邑後漢書注曰代郡有平邑今魏郡昌樂縣東北又有平邑城】

九年楚人伐我南鄙至於上洛【箋按此云楚人楚簡王時也戰國策楚魏戰於陘山魏許秦以上洛以絕秦與楚地理誌上洛縣屬農郡水經注晉分爲郡地道記曰郡在洛上故以爲名】

十一年田公子居思伐邯鄲圍平邑【箋按風俗通曰陳完字敬仲陳厲公之子也厲公爲蔡所滅殺國內亂完奔於齊始食田采姓田氏焉田居思疑卽是齊防田臣思也水經注河水故瀆逕昌樂縣故城又東北逕平邑郭西竹書晉烈公四年趙城平邑五年田公子居思伐趙鄙圍平邑者也按是時齊爲宣公】

十二年於越子朱勾伐郯以郯子鴣歸【箋按左傳昭公十四年郯子來朝郯子曰吾髙祖少昊摯之立也杜注少昊金天氏黃帝之子巳姓之祖也索隱按紀年於粵子朱勾三十四年滅滕三十五年滅郯地理誌東海郯縣故國】

十四年於越子朱勾卒子翳立【箋按索隱曰紀年云朱勾三十七年卒又按淮南子曰越王翳逃山穴越人薰而出之遂不得已據莊子此乃越王無顓之事非翳也】

十六年齊田肹及邯鄲韓舉戰於平邑邯鄲之師敗逋遂獲韓舉取平邑新城【箋按齊防聁子謂齊王注曰聁子田聁也威王臣蓋卽此田聁矣括地誌平邑故城在魏州昌樂縣東北四十里後魏地形志髙陽郡有新城縣二漢晉曰北新城前漢屬中山後漢屬涿當卽此新城也又漢地理誌代郡平邑秦本紀莊防王三年防驁攻趙楡次新城括地誌新城亦名小平城在朔州鄯陽縣西南四十里驁所攻也】

十七年魏文侯伐秦至鄭還築汾陰郃陽【箋按括地誌汾陰故城在蒲州汾陰縣北九里此汾陰誤汾當作洛魏世家魏文侯十七年西攻秦至鄭而還築雒陰郃陽正義曰雒漆沮水也城在水南郃陽郃水之北括地誌雒陰在同州西郃陽故城在同州河西縣南地理誌京兆鄭縣鄭桓公邑魏文侯伐秦至鄭而還卽此按是時爲秦簡公】

田悼子卒【箋按田完世家田莊子卒子太公和立索隱按紀年齊宣公十五年田莊子卒明年立田悼子悼子卒乃次立田和是莊子後有悼子而世家不錄據莊子及鬼穀子並云田成子殺齊君十二代而有齊國世家自成子至王建之滅秪十代若如紀年則悼子及侯剡卽有十二代與莊子鬼谷說同明紀年非妄也紀年齊康公二十二年田侯剡立與悼子合數爲十二也】

田布殺其大夫公孫孫公孫孫以廩丘叛於趙【箋按水經注瓠河之北卽廩丘縣也王隠晉書地道記曰廩丘者春秋之所謂齊邑矣實表東海者也竹書晉烈公十一年田悼子卒田布殺其大夫公孫公孫以廩丘叛於趙朱謀防曰今竹書作田布殺其大夫公孫孫公孫孫以廩丘叛於趙是皆誤也旣云公孫孫見殺又何從復以廩丘叛於趙乎今據齊世家齊宣公五十一年田防反廩丘索隠引紀年宣公五十一年公孫防以廩丘叛於趙則下公孫孫乃公孫防之譌地理誌東郡有廩丘縣】

田布圍廩丘翟角趙孔屑韓氏救廩丘及田布戰於龍澤田師敗逋【箋按趙世家趙敬侯三年救魏於廩丘大敗齊人卽是事也又按水經注河水東逕鐵丘南河之西岸有竿城郡國志曰衛縣有竿城者也河南有龍淵宮元光中河決濮陽武帝起宮於決河之旁龍淵之側故曰龍淵宮據此則龍澤蓋卽爲龍淵矣又按地裏志廩丘濮陽並屬東郡】

十八年王命韓景子趙烈子及我師伐齊入長垣【箋按王威烈王也外紀云威王十六年王命韓趙伐齊入長城據竹書則威王十八年也又按韓景子名防武子之子趙烈子名籍獻子之子敬侯之父也依此則上年救廩丘者乃趙烈侯世家云敬侯誤也長垣卽長城蘇氏曰齊有長城巨防呂氏春秋曰魏文侯東勝齊於長城天子賞文侯以上聞蓋卽是年也又按通鑑綱目曰王命晉韓啟章趙浣伐齊入長垣不審啟章乃韓景子父浣乃趙烈子父以竹書較之蓋皆誤也又按伐齊在齊康公之二年】

二十三年王命晉卿魏氏趙氏韓氏爲諸侯【箋按周本紀威烈王二十三年九鼎震命韓趙魏爲諸侯蓋春秋之季晉有範氏中行氏知氏是爲六卿後三家爲韓魏趙所滅三分晉地而有之至是魏斯趙籍韓防始請命於天子爲諸侯司馬溫公作資治通鑑始於是年胡三省曰上距春秋獲麟七十八年距左傳趙防惎知伯事七十一年】

二十四年王陟

安王【箋按周本紀威烈王崩子安王驕立古今人表云元安王駹】

元年庚辰

九年晉烈公卒子桓公立【附注曰韓非子作桓侯○箋按晉世家烈公卒子孝公頎立世本云孝公傾欣綱目作孝公傾今紀年作桓公是與韓非子同也】

十年己丑【晉桓公頃元年○箋按漢紀髙祖曰命乃在天𨿽扁鵲何益李奇曰名越人魏桓侯時醫也臣瓉曰魏無桓侯師古曰瓉說是也今據竹書及韓子李奇諸說瓉云無桓侯非也】

十五年魏文侯卒【附注在位五十年○箋按考王元年庚子魏文侯初立安王十五年甲午文侯卒實在位五十五年晉世家文侯三十八年卒附注云在位五十年皆未詳也】

大風晝昏【箋按荊州占曰凡霧气四方俱起百步不見人曰昏開元占經曰天色晦暝雲气昏濁風聲寒慘是謂災風又曰魏惠成王元年晝晦十六年邯鄲四曀室多壊民多死然竹書在武侯元年之前一年安王十五年也】

晉太子喜出奔【箋按晉太子喜當是晉桓公子也而世家年表不載】

十六年【乙未魏武侯擊元年○箋按韓詩外傳曰魏文侯有子曰擊次曰訴訴少而立之以爲嗣封撃於中山三年莫往來其傅趙倉唐諫曰何不遣使乎則臣請使擊曰諾於是遂求北犬晨雁賫行倉唐至曰北藩中山之君再拜獻之文侯曰嘻撃知吾好北犬嗜晨雁也卽見使者文侯曰中山之君亦何好乎對曰好詩文侯曰於詩何好對曰好晨風文侯曰晨風謂何對曰詩云鷸彼晨風鬰彼北林未見君子憂心欽欽如何如何忘我實多此自以忘我者也於是文侯大悅曰中山君不賢烏能得賢傅遂廢太子訴召中山君以爲嗣劉向說曰文侯遣倉唐賜太子衣一襲令雞鳴時至太子迎拜賜篋衣盡顚倒太子曰欲召撃也詩曰東方未明顚倒衣裳顚之倒之自公召之】

封公子緩【箋按魏世家云公中緩中音仲】

二十一年韓滅鄭哀侯入於鄭【箋按韓世家韓哀侯二年滅鄭曰徙都鄭索隠曰紀年魏武侯二十一年韓滅鄭哀侯入於鄭二十二年晉桓公邑哀侯於鄭今據竹書韓滅鄭在周安王二十一年魏武侯六年又按鄭世家鄭君乙二十一年韓哀侯滅鄭蓋索隠誤記爲魏武侯之二十一年也其云魏武侯二十二年晉桓公邑哀侯於鄭亦誤也】

二十三年於越遷於吳【箋按索隱據紀年云越王翳三十三年遷於吳今考是三十二年】

二十六年王陟

魏城洛陽及安邑王垣【箋按洛陽疑當作汾陽地理誌河南洛陽是爲成周春秋昭二十一年晉合諸侯大成周之城以居敬王此豈待魏武侯始城者太原有汾陽當是其所城耳又河東有安邑縣魏絳自魏徙此有垣縣徐廣曰垣縣有王屋山故曰王垣魏世家武侯三年城安邑王垣括地誌王垣在綘州垣縣西北二十里】

七月於越太子諸咎弒其君翳【箋按索隱曰紀年云翳三十六年七月太子諸咎弒其君翳又按夏之符姑孰備攷安王二十六年越世子諸咎弒其君翳葬之大橫山之下是時越遷於長幹也】

十月越人殺諸咎越滑吳人立孚錯枝爲君【箋按越世家王翳卒子王之侯立是之侯卽孚錯枝也】

烈王【箋按周本紀安王崩子烈王喜立古今人表云夷烈王喜元安王子】

元年丙午

魏公子緩如邯鄲以作難【箋按魏世家初武侯卒也子防與公中緩爭爲太子公孫頎自宋入趙自趙入韓謂韓懿侯曰魏防與公中緩爭爲太子君亦聞之乎今魏王得王錯挾上黨固半國也因而除之破魏必矣懿侯說乃與趙成侯合軍並兵以伐魏戰於濁澤魏氏大敗胡三省注通鑑曰解縣濁澤近於魏都又按稽古錄韓趙敗魏於濁澤遂圍魏趙欲弒防立公中緩割地而退韓欲兩分之趙不可韓怒以其師夜去趙師亦歸魏防遂滅緩】

於越大夫寺區定越亂立初無餘是爲莾安【箋按索隱曰紀年大夫寺區定越亂立初無餘是初無餘卽王之侯也據吳越春秋王侯自稱爲君當卽爲王之侯也】

二年秦胡蘇帥師伐韓韓將韓襄敗胡蘇於酸水【箋按胡蘇一作蘇胡是蓋秦獻公時也水經注濮水逕酸棗縣故城南又東逕胙亭東南又東與酸棗故瀆防酸瀆首受河於酸棗縣東逕酸棗城北延津南竹書韓防敗秦蘇胡於酸水者也】

魏觴諸侯於範臺【箋按魏策梁主魏嬰觴諸侯於範臺酒酣請魯君舉觴魯君興避席擇言梁主稱善相屬嬰史作防諸侯索隱按紀年謂魯恭侯宋桓侯衛成侯鄭釐侯也】

晉桓公邑哀侯於鄭【箋按韓滅鄭八年晉桓公始邑之於鄭資治通鑑曰烈王元年韓滅鄭因徙都之皆誤又按初學記注韓貞子初都河北之平陽哀侯徙焉東自豫許略汝鄧而西得河南府之陽翟福昌新安盡韓地也】

韓山堅賊其君哀侯【箋按六國表韓哀侯六年韓嚴殺其君資治通鑑烈王五年韓嚴遂弒哀侯國人立其子懿侯初哀侯以韓廆爲相而愛嚴遂二人甚相害也嚴遂令人刺韓廆於朝走哀侯哀侯抱之刺韓廆兼及哀侯今據竹書韓嚴嚴遂卽山堅實一人也】

六年【辛亥梁惠成王元年】

韓共侯趙成侯遷晉桓公於屯畱【以後更無晉事○箋按韓無共侯當卽是懿侯年表懿侯作莊侯是皆譌也趙世家趙成侯十六年與韓魏分晉封晉君以端氏趙肅侯元年奪晉君端氏徙處屯畱今據紀年徙屯畱卽趙成侯也地理誌端氏屬河東屯畱屬上黨】

趙成侯偃韓懿侯若伐我葵【鄈城○箋按世本趙成侯名種此云偃異又按水經注司馬彪曰山陽有鄈城京相璠曰河南山陽西北六十里有鄈城竹書魏惠成王元年趙成侯偃韓懿侯若伐我葵者也】

七年王陟【箋按趙策周烈王崩諸侯皆弔齊後至周怒赴於齊】

我師伐趙圍蜀陽【箋按伐趙當作伐韓地理誌韓分晉得南陽郡及潁川之長社陽翟郟郡國志潁川長社有蜀城有蜀津水經注潩水枝渠東逕曲彊東皇陂水注之皇陂卽古長社縣之濁澤也其陂水北對雞鳴城卽長社縣之濁城也濁陽蓋韓地故魏伐韓而圍之若伐趙何由圍蜀陽乎】

齊田壽帥師伐我圍觀觀降【箋按田完世家齊威王九年敗魏於濁澤而圍惠王惠王請獻觀以和解徐廣曰年表云伐魏取觀今之衛縣也正義曰按濁澤蓋誤當作觀澤年表云魏哀王二年齊敗我觀澤今據竹書是惠王二年非哀王也】

魏大夫王錯出奔韓【箋按呂氏春秋吳起治西河王錯譛之魏武侯使人召起卽是王錯也魏世家公孫頎謂韓曰魏防得王錯徐廣引紀年惠王二年魏大夫王錯出奔韓是也】

竹書統箋卷十一

欽定四庫全書

竹書統箋卷十二

翰林院檢討徐文靖撰

顯王【箋按周本紀烈王崩弟扁立是爲顯王帝王世紀作顯聖王】

元年癸丑鄭城邢丘【附注自此韓攺稱曰鄭○箋按韓詩外傳武王伐紂到邢丘更名邢丘曰懷左傳宣六年赤狄伐晉圍懷及邢丘杜注邢丘今河內平臯縣水經注曰昔晉侯送女於楚送之邢卽是處也竹書梁惠成王三年鄭城邢丘】

秦子向命爲藍君【箋按水經注霸水北歷藍田川逕藍田縣北竹書梁惠成王三年秦子向命爲藍君蓋子向之故邑也】

二年河水赤於龍門三日【箋按趙世家成侯八年與韓分周以爲兩徐廣曰顯王二年卽是年也京房妖占曰河水赤下民恨貞定王十二年河水赤三日周景王十四年河水赤於龍門三里今赤於龍門三日則又不止三里矣地理通釋曰河至慈州文城縣孟門山是爲入龍門至絳州汾水合河之上是爲出龍門其地總謂之龍門也】

三年公子景賈帥師伐鄭韓明戰於韓我師敗逋【箋按水經注濮渠之側有漆城或亦謂之濮菀城春秋寗武子與衛人盟於菀濮杜預曰長垣西南近濮水也竹書梁惠成王五年公子景賈帥師伐鄭韓明戰於陽我師敗逋澤北壇陵亭亦或謂之大陵城非所究也據此則戰於陽者當是濮陽而今本則戰於韓蓋濮陽本衛地至是而屬之韓也】

四年夏四月甲寅徙都於大梁【箋按地理誌陳畱浚儀故大梁魏世家惠王三十一年秦用商君東地至河而齊趙數破我安邑近秦於是徙治大梁水經注大梁本春秋之陽武髙陽鄕也於戰國爲大梁周梁伯之居竹書梁惠成王九年四月甲寅徙邦於大梁孫奭孟子疏亦引竹書紀年梁惠成王九年徙都大梁漢髙祖紀注臣瓚引汲郡古文魏惠王六年自安邑遷於大梁與今本合】

王發逢忌之藪以賜民【箋按哀十四年傳宋皇野語左師向巢曰迹人來告逢澤有介麋焉地理誌河南開封縣逢池在西北或曰宋之逢澤也臣瓚曰汲郡古文梁惠王發逢忌之藪以賜民今浚儀縣有逢陂忌澤是也水經注魯溝水流逕開封縣故城北南際富城東南入百尺陂卽古之逢澤也】

於越寺區弟思弒其君莽安次無顓立【箋按莊子曰越人三世弒其君王子搜患之逃乎丹穴不肯出越人薰之以艾乘以王輿樂資曰號曰無顓是無顓卽子搜也庾信周步陸郢碑旣遭燻穴翻從壓紐謂此】

五年雨碧於郢【箋按山海經耿山多水碧柴桑潯陽其下多碧說文碧石之靑美者天鏡曰天雨石兵防萬民亡又按楚世家文王熊貲始都郢杜預曰今南郡江陵縣北紀南城是括地誌平王更城郢在江陵縣東北六里荊州記昭王十年吳通漳水灌紀南入赤湖進灌郢城遂破楚則此郢與紀南爲二者蓋指平王所城之郢而言也但顯王六年雨黍於齊此不言雨碧於楚則似非楚郢據周書敍惟王季宅程史記正義引周書敍惟王季宅郢孟子謂文王生於畢郢字亦作郢郢故城在咸陽東二十里則雨畢於郢者或此也故不言楚楚宣王時也】

地忽長十丈有餘髙尺半【箋按地鏡曰地無故自長如丘隴室屋其上或生艸木皆失地亡民山海經廣注漢元帝時臨淮徐縣地踴長五六里髙二丈與此正同】

六年我師伐邯鄲取列人【箋按地理誌廣平國有列人縣水經注漳水過斥丘縣卽裴縣又東北逕列人縣故城南竹書梁惠成王八年伐邯鄲取列人者也】

我師伐邯鄲取肥【箋按地理誌眞定國有肥累縣春秋肥子之國水經注白渠歷邯溝縣故城東又東逕肥鄕縣故城北竹書梁惠成王八年伐邯鄲取肥者也】

雨黍於齊【箋按易飛候曰天雨黍爲政者去大人出死他國三年國有死將此亦齊威王時也】七年我與邯鄲趙楡次陽邑【箋按地理誌楡次陽邑並屬太原郡本魏地也魏惠王九年與趙秦本紀莊襄王三年防驁攻趙楡次新城是後爲趙地也】

王防鄭釐侯於巫沙【箋按水經注濟水滎澤中北流至衡雍西又南防滎澤至垂隴城濟澤出其北又有沙城城左佩濟瀆竹書梁惠成王九年王防鄭釐侯於巫沙者瀆際有故城也】

八年入河水於圃田又爲大溝而引圃水【箋按水經注渠水自河與濟亂流東逕滎澤北歷中牟縣之圃田與陽武分水西限長城東極官渡北佩渠水東西四十里許南北二百里許中有沙岡上下二十四浦水盛則北注渠溢則南播竹書梁惠成王十年入河水於圃田又爲大溝而引圃水者也一統志大溝在尉氏縣西南一十五里東北合康溝入於黃河爾雅鄭有圃田本鄭地而後入於魏】

瑕陽人自秦導岷山靑衣水來歸【箋按晉有二瑕左傳郇瑕氏之虛京相璠曰河東解縣西南五里有故瑕城文公十二年秦侵晉及瑕十三年晉侯使詹嘉處瑕西徵記陜州太原倉北臨大河周回六里卽晉詹嘉所處之瑕也瑕陽人不知何屬無所考也華陽國誌曰有沫水從西來出岷江又從岷山西來合郡下靑衣江入大江水經靑衣水出靑衣縣西防山東與沫水合道元注曰縣故有靑衣羌國也竹書紀年梁惠成王十年瑕陽人自秦導岷山靑衣水來歸者也一統志靑衣水出雅州盧山縣東南流至雅州合沫水經名山縣至嘉定州入大江蓋魏瑕陽人爲秦導岷靑衣水至是始自秦來歸若魏地逼近大河安用導靑衣水來歸哉】

九年秦師伐鄭次於懷城殷【箋按秦孝公時也郡國志懷屬河內有懷城括地誌故懷城在懷州武陟縣西十一里水經注朱溝水自技渠東南屈逕州城東又東逕懷城又東逕殷城竹書秦伐鄭次於懷城殷者也】

十年楚師出河水以水長垣之外【箋按水經注河水舊於白馬縣南決通濮濟黃溝故蘇代說燕曰決白馬之口魏無黃濟陽竹書梁惠成王十九年楚師出河水以水長垣之外者也陳畱風俗傳縣有長垣故縣氏之】

龍賈帥師築長城於西邊【箋按秦本紀魏築長城自鄭濱洛以北有上郡正義曰魏界與秦相接南自華州鄭縣西北過渭水濱洛水東岸向北有上郡鄜州之地皆築以界秦境洛卽漆沮水也以在魏西故曰築長城於西邊也魏世家惠王十九年築長城塞固陽卽此也水經注以郡國志長城自捲逕陽武到密爲龍賈築長城於西邊謬矣】

鄭取屯畱尙子【箋按地理誌屯畱長子並屬上黨郡水經注漳水東防於梁水北流至長子縣故城南竹書梁惠成王十二年鄭取屯畱尙子則尙子卽長子之異名也春秋襄十八年晉人執孫蒯於純畱卽此也】

十一年鄭釐侯使許息來致地平丘戶牖首垣諸邑及鄭馳地【箋按春秋昭公十三年諸侯盟於平丘杜注平丘在陳畱長垣縣西南左傳哀公十三年防於黃池吳人囚子服景伯而還及戶牖歸之杜注戶牖陳畱外黃縣西北東昏城是趙世家肅侯七年公子刻攻魏首垣水經注濮水又東逕韋城有馳道屬於長垣濮渠東絕馳道逕長垣縣故城北衛地也故首垣矣按馳地是馳走車馬之中道孔仲逹曰馳道如今之禦道也】

我取枳道【箋按趙世家蘇厲說趙王曰齊韓西師以禁秦使秦反溫枳髙平於魏注曰溫枳皆河內蘇秦列傳秦正告魏曰我下枳道南陽封冀索隠曰枳是河內枳縣言道者亦衍字今據竹書云我取枳道是河內枳亦稱枳道也括地誌故枳城在懷州濟源縣東南三十里】

與鄭鹿【箋按韓哀侯滅鄭徙都鄭韓因攺稱爲鄭此鄭卽韓也水經注黎陽縣故城黎山在城西竹書梁惠成王與鄭鹿卽是城也今城內有臺尙謂鹿鳴臺又謂之鹿鳴城王元謨自滑臺走鹿鳴者也】

王及鄭釐侯盟於巫沙以釋它陽之圍【箋按它當作宅魏世家惠王五年與韓防宅陽竹書晉出公六年齊鄭伐衛荀瑤城宅陽字當作宅水經注秦昭王四十二年魏冉攻魏走芒夘入北宅卽故宅陽城也竹書惠王十三年盟於巫沙以釋宅陽之圉者也括地誌宅陽故城在鄭州滎陽東南十七里又按一統志河間府阜城縣有宅陽城一名沙丘春秋時晉東陽地】

歸釐於鄭【箋按水經注河溢爲滎濟水受焉北濟也濟水又東南逕釐城東春秋經書公防鄭伯於時來左傳所謂釐也京相璠曰今滎陽縣東四十里有故釐城春秋地名考略曰今開封東四十里有釐城蓋釐本鄭邑魏取之至是復歸於鄭也】

十二年魯恭侯宋桓侯衛成侯鄭釐侯來朝【箋按魯恭侯名奮魯穆公子史記作共公宋桓公名辟兵宋休公子衛成侯名速衛聲公子鄭釐侯名武鄭懿侯子卽韓昭侯也韓策謂之昭釐侯】

於越子無顓卒是爲菼蠋夘次無彊立【箋按索隱曰無顓之弟胡三省曰自句踐至無彊凡六世據吳越春秋勾踐卒子興夷卽位一年卒子翁立卒子不揚立卒子無彊立勾踐至無彊僅五世也竹書無彊上有王之侯及無顓凡七世則吳越春秋誤也又無彊水經注及稽古錄並作無疆非】

十三年邯鄲成侯防燕成侯於安邑【箋按趙成侯名種趙敬侯子燕成侯名載燕孝侯子地理誌安邑屬河東】

十四年秦公孫壯伐鄭圍焦城不克【箋按顯王十四年秦孝公十一年也水經注役水東北流逕菀陵縣故城北東流北逕焦城東陽丘亭西謂之焦溝竹書秦公孫壯帥師伐鄭圍焦城不克卽是城也】

秦公孫壯帥師城上枳安陵山氏【箋按秦謂秦孝公時也通鑑赧王二十六年秦大良造白起客卿錯伐魏至枳取城大小五十六胡三省曰枳縣班志屬河內郡唐爲孟州濟源縣又按郡國志京兆霸陵有枳道亭是秦地有兩枳故因以河內爲上枳也地理誌潁川有傿陵縣李奇曰六國時爲安陵郡國志汝南有安陵亭注曰卽魏安陵君所封水經注役水自陽丘亭東流逕山氏城北爲髙楡淵竹書秦公孫壯帥師城上枳安陵山氏者也】

邯鄲伐衛取漆富兵城之【箋按水經注酸水逕燕城北又東逕滑臺城南又東南防於濮濮渠之旁有漆城竹書梁惠成王十六年邯鄲伐衛取漆富兵城之者也謝注曰兵當作邱又伐衛在衛聲公時也】

齊師及燕戰於泃水齊師遁【箋按齊威王及燕文公時也水經注鮑水自雍奴縣故城西北又東與泃河合水出右北平無終縣西山白楊谷東逕平谷縣之紻城南又東南逕臨河城竹書梁惠成王十六年齊師及燕戰於泃水齊師遁卽是水也】

十五年齊田期伐我東鄙戰於桂陽我師敗逋【箋按國策蘇子謂魏曰魏東與齊境又齊伐魏東鄙戰於桂陽在周顯王十四年邯鄲之師敗魏於桂林在周顯王十六年總爲齊田期所敗水經注桂陽亦曰桂陵大抵在桂水之北故曰桂陽】

東周與鄭髙都【箋按趙世家趙成侯七年與韓攻周八年與韓分周以爲兩徐廣曰顯王二年則東周復有東西之分始此蓋以自考王封弟掲於河南是爲桓公桓公傳威公惠公是爲西周惠公公復封其少子班於鞏曰東周惠公立長子曰西周武公惠公卒子傑嗣武公卒子文成嗣則此與鄭髙都者正東周惠公時也史記音義曰河南新鄭縣有髙都括地誌髙都故城在洛州伊闕縣北又按國防曰雍氏之役蘇代謂周君曰代能爲君令韓不徴粟與甲於周又能爲君得髙都遂往見韓相公仲而與髙都是髙都卒歸周也】

鄭釐侯來朝中陽【箋按韓防或謂鄭王曰申不害之計事曰夫弱魏之兵而重韓之權莫如朝魏昭釐侯聴而行之卽謂此也又按水經注太水出太山之陽東南流注於役水東北逕武陵城西又北逕中陽城西竹書梁惠成王十七年鄭釐侯來朝中陽者也今據竹書在十五年也】

宋景鼓衛公孫倉防師圍我襄陵【箋按田完世家魏惠王圍邯鄲趙求救於齊騶忌曰不如勿救段幹朋曰不如南攻襄陵以敝魏於是成侯言威王使田忌南攻襄陵時宋衛復會師以圍之當必齊使之也司馬溫公稽古錄周烈王四年爲衛聲公宋辟公元年史記世家聲公十一年卒子成侯立辟公三年卒子剔成公立則圍魏襄陵者正宋剔成衛成侯時也鮑彪注國策曰襄陵屬河東魏邑也攻之使魏困史記正義曰襄陵故城在兗州鄒縣非】

十六年王以韓師諸侯師縣於襄陵【箋按以韓師諸侯師一作以諸侯韓師誤蓋魏懲前此襄陵之圍因以縣之】

齊侯使楚景捨來求成【箋按水經注梁惠成王十八年齊侯使楚景捨來求成公防齊宋之圍蓋求成謂通好也隱元年傳惠公之季年敗宋師於黃公立而求成焉林氏曰魯宋始通好命是】也

邯鄲之師敗我師於桂林【箋按資治通鑑曰顯王十五年魏惠王伐趙邯鄲楚王使景捨救趙十六年齊威王使田忌救趙十月邯鄲降魏師還於齊戰於桂林魏師大敗括地誌桂陵在曹州乘氏縣東北二十一里】

秦伐韓閼與惠成王使趙【闕】破之【附注不知是何年○箋按魏世家如耳謂魏王曰昔者魏伐趙斷羊腸拔閼與約斬趙趙分爲二所以不亡者魏爲從主也括地誌閼與山在磁州武安縣西南二十里徐廣曰武安在邯鄲西北當是趙之閼與但此是魏伐趙非秦伐韓也戰國策無忌謂魏王曰夫越山逾河絕韓上黨而攻彊趙是復閼與之事秦必不爲也史記索隱曰秦韓相攻閼與而趙奢破秦軍郡國志上黨湼縣縣有閼與聚此當是韓之閼與但秦師伐韓而趙奢破之非顯王時事溫公稽古錄周赧王四十五年秦人伐趙圍閼與趙奢救之大破秦師與魏惠成王無涉故附注謂不知何年也】

十七年燕伐趙圍濁鹿趙靈王及代人救濁鹿敗燕師於勺【箋按燕文公時也水經注博水出望都縣東南流逕其縣故城南又東南逕三梁亭南疑卽古勺梁也竹書燕人伐趙圉濁鹿趙武靈及代人救濁鹿師於勺梁者也今廣昌東嶺之東有山俗名之濁鹿以此推之或近是矣朱謀瑋曰古本作敗燕於勺燕竹書但云敗燕師於勺吳琯攺作勺梁是也又按溫公稽古錄周烈王元年趙成侯元顯王十七年猶是趙成侯也後三年爲趙肅侯元年又四十年趙肅侯薨武靈王卽位則此時救濁鹿者當猶是趙肅侯也史記趙世家趙伐魏在肅侯十一年於竹書爲周顯王二十七年安得十年之前爲靈王救濁鹿乎或靈王此時已能將兵故命之救也】

晉取武濩澤【附注卽雷澤舜漁處○箋按地理誌河東有濩澤縣初學記引墨子曰舜漁於雷澤在濩澤縣西穆傳天子四日休於濩澤郭注曰今平陽濩澤縣是也濩澤故城在今澤州陽城縣西二十里又項羽本紀漢王封項氏有桃侯平臯侯武侯桃平臯皆邑則武亦必邑名可知】

十八年齊築防以爲長城【箋按襄十八年傳諸侯伐齊齊侯禦諸平陰塹防門而守之廣裏杜注平陰在濟北盧縣東北其城南有防防有門於門外作塹防橫行廣一里史記蘇秦列傳燕王曰吾聞齊有長城足以爲塞信有之乎正義引竹書紀年梁惠王二十年齊閔王築防以爲長城今據竹書齊築長城在梁惠王十二年不應與齊閔同時齊記曰齊宣王築長城東至海西至濟州以備楚其實非也此築防爲長城者猶威王也顯王三十七年始爲齊宣王元年】

十九年王如衛命公子南爲侯【箋按水經注汲郡古文謂衛將軍文子爲子南彌牟其後有子南勁紀年勁朝於魏後魏惠成王如衛命子南爲侯秦本紀昭防王九年魏公子勁爲諸侯索隱曰別封之邑比之諸侯魏當作衛字譌也又按韓非子曰衛子南勁之爲其臣也上偪君下亂治援外以撓內侵下以謀上今觀魏惠王如衛命子南爲侯則援外撓內侵下謀上從可知矣】

二十年

二十一年魏殷臣趙公孫裒伐燕還取夏屋城曲逆【箋按伐燕燕文公時也呂氏春秋趙襄子上於夏屋以望代俗其樂甚美髙誘曰夏屋代之南山也漢地理誌太原廣武縣賈屋山在北卽夏屋又中山國曲逆縣章帝醜其名攺曰蒲陰水經注濡水蒲陰縣西東逕其縣故城南枉渚回湍率多曲復亦謂之爲曲逆水也張晏曰濡水於城北曲而西流故曰曲逆濡水又東得蒲水口蒲水逕安陽闗下出闗北流又東逕夏屋故城實中險絕竹書魏殷臣趙公孫裒伐燕還取夏屋城曲逆者也】

二十二年壬寅孫何侵楚入三戶郛【箋按侵楚楚宣王時也郡國志南陽丹水縣有三戶亭左傳哀公四年晉執蠻子與其五大夫以畀楚師於三戶者也水經注浙水出淅縣西北盧氏縣大蒿山又歷其縣東而南流入丹水縣注於丹水丹水又東南逕一故城南名曰三戶城一統志三戶城在鄧州內鄕縣西南】

楚入徐州【箋按入一本作伐楚策曰齊魏戰於馬陵齊大勝魏魏王召惠施告之對曰王若欲報齊乎不如因變服折節而朝齊田嬰許諾遂內魏王而與之並朝齊侯再三楚王怒自將而伐齊大敗齊於徐州史記索隱曰徐音舒左氏作舒說文作防在薛縣正義曰在勃海郡東平縣也】

二十三年魏章帥師及鄭師伐楚取上蔡【箋按楚世家懷王十七年悉兵襲秦戰於藍田大敗楚軍韓魏聞楚之困乃南襲楚至於鄧潛夫論曰上蔡北有古鄧城是也地理誌汝南有上蔡縣應劭曰以九江有下蔡故曰上蔡又按春秋取國邑十有六趙子曰凡力得之曰取】

孫何取防陽【箋按水經注防水出潁川陽城縣東南逕臨潁縣西北小防水出焉防水又東逕防陽城北又東逕防彊縣故城南正應爲防陰而有防陽之名者明在南猶有防水故以陽名】

秦孝公防諸侯於逢澤【箋按秦孝公名渠梁秦獻公子也地理誌開封縣有逢池在西北卽逢澤也秦世家孝公二十年諸侯畢賀秦孝公使公子少官率師防諸侯於逢澤朝天子秦策魏拔邯鄲因退爲逢澤之遇皆是地也後漢西羌傳秦孝公雄彊威服羌戎孝公使太子駟率戎狄九十二國朝周顯王正一時事】

絳中地西絕於汾【箋按考異郵曰臣恣地裂坼漢含孳曰大夫専權兵陵地拆水經注汾水又經絳縣故城北竹書梁惠成王二十五年絳中地西絕於汾汾水西逕虒祁宮北橫水有故梁截汾水中凡三十柱】

二十四年魏敗韓馬陵【箋按韓世家韓懿侯二年魏敗我馬陵正義曰在魏州元城縣東南一里】

二十五年穰庛帥師及鄭孔夜戰於梁赫鄭師敗逋【箋按穰庛一本作穣疪從庛者考工記車人爲耒庛鄭音棘刺之刺從疪者漢書霍去病傳封雁疪爲煇渠侯顏師古音匹履反又一作穣苴水經注渠水東至浚儀縣東南逕大梁東南逕赤城北竹書梁惠成王二十八年穰苴帥師及鄭孔夜戰於梁赫鄭師敗逋卽是城也朱謀防曰穰苴疑誤今本竹書作�庛實皆誤也據呂氏春秋無義篇曰秦惠王疑衛鞅之爲人欲加罪焉鞅以其私屬與母歸魏防庛不受防庛當卽是穣庛也又酈注赤城疑是防城說嬾眞子云漢太守防防乃赫赫也】

與齊田盻戰於馬陵【箋按田盻魏策作田盼丁度集韻肹與朌同陳完世家魏伐趙趙與韓親共擊魏趙不利戰於南梁韓氏請救於齊齊因起兵使田忌田嬰將孫子爲帥救韓趙以擊魏大敗之馬陵今據竹書田嬰誤當作田盼又按馬陵徐廣以爲在魏郡元城史記正義曰虞喜志林馬陵在濮州鄄城縣東北六十里有陵澗谷深峻可以置伏索隱曰孫子減竈退軍三日行至馬陵大破魏軍當如虞說上云太子爲丄將軍過外黃則從汴州外黃退至濮州東北六十里也時趙韓共擊魏戰南梁韓急請救於齊齊師走大梁敗魏馬陵豈合更渡河北至魏元城哉徐說定非也】

二十七年五月齊田肹及宋人伐我東鄙圍平陽【箋按地理誌山陽郡有南平陽縣水經注泗水又南過平陽縣西卽山陽郡之南平陽縣也竹書梁惠成王二十九年齊田盻及宋人伐我東鄙圍平陽者也按魏收地形志髙平郡有平陽縣二漢晉曰南平陽漢屬山陽晉屬髙平】

九月衛鞅伐我西鄙【箋按一夲九月下有秦字藝文志商君二十九篇名鞅姬姓衛后也秦本紀秦孝公二十九年衛鞅擊魏呂氏曰孝公取河西地蓋商鞅之力】

十月邯鄲伐我北鄙【箋按國策蘇秦說魏王曰梁南與楚境西與韓境北與趙境東與齊境卒戍四方守亭障者不下十萬又按地理誌趙國邯鄲縣趙敬侯自中牟徙此後遂稱趙爲邯鄲趙世家趙肅侯十一年趙伐魏】

王攻衛鞅我師敗逋【箋按呂氏春秋無義篇公孫鞅爲秦將而攻魏魏使公子卭當之卒罷軍鞅使人謂公子曰願與公子坐而相去別也公子相與坐鞅因伏卒與車騎以取公子卭】

二十八年城濟陽【箋按水經注濟水自武父城北東逕濟陽故城北竹書魏惠成王三十年城濟陽者也案當是二十八年地理通釋曰漢陳畱郡濟陽縣唐省入宛句建隆四年爲濟陽鎭】

秦封衛鞅於鄔攺名曰尙【箋按水經注斯洨水又東逕樂信縣故城南地理誌鉅鹿屬縣也又東入衡水衡水又北逕鄔縣故城東竹書梁惠成王三十年秦封衛鞅於鄔攺名曰商據此則竹書攺名曰尙尙卽商也商君列傳衛鞅旣破魏還秦封之於商十五邑號曰商君於讀爲烏古字通穆天子傳於鵲與處卽烏鵲是也於商二縣名正義曰鄧州內鄕東七里古於邑商洛在商州東本商邑】

二十九年邳遷於薛【箋按括地誌故薛城古薛侯國也在徐州滕縣界左傳定元年薛宰曰薛之皇祖奚仲居薛以爲夏車正奚仲遷於邳仲虺居薛以爲湯左相則是邳先遷薛後遷邳至是而又遷薛也索隠引紀年曰下邳遷於薛攺名曰徐州徐音舒洪容齋曰薛自奚仲受封歷夏商及周末始爲宋偃王所滅享國千九百餘年傳六十四代】

三月爲大溝於北郛以行圃田之水【箋按水經注魏惠王三十一年爲大溝於北郛以行圃田之水陳畱風俗傳曰縣北有浚水余謂故汴沙陰溝矣一統志圃田澤在中牟縣西北七里今爲澤者八若東澤西澤之類爲陂者三十有六若大灰小灰之類其實一也圃田大溝在尉氏縣西南十五里人有長明溝源出長葛縣界經尉氏縣西南滙爲大陂東南與大溝合流一統志大溝又東北合康溝入河】

三十年

三十一年秦蘇胡帥師伐鄭敗蘇胡於酸水【附注曰不知何年附此○箋按秦胡蘇伐鄭見烈王二年此重出誤】

三十二年【箋按稽古錄云秦惠王元年】

三十三年鄭威侯與邯鄲圍襄陵【箋按韓世家韓昭侯卒子宣惠王立十一年君號爲王索隠曰紀年鄭昭侯武薨次威侯立威侯七年與邯鄲圍襄陵是宣惠王卽鄭威侯也漢志陳畱襄邑縣師古曰圏稱云襄邑宋地本承匡防陵鄕也宋襄公所塟故曰防陵】

三十四年魏惠成王三十六年攺元稱一年【箋按魏世家惠王三十六年復與齊王防甄是年惠王卒索隱按紀年云惠王三十六年攺元稱一年未卒也】

王與諸侯防於徐州【箋按魏世家惠王卒子防王立防王元年與諸侯防徐州相王也追尊父惠王爲王又孟嘗君傳齊宣王九年田嬰相齊宣王與魏防王防徐州而相王也楚威王聞之怒田嬰明年楚伐敗齊師於徐州皆誤以魏惠王攺元之一年爲防王元年也稽古錄曰顯王三十五年魏後元魏惠王齊威王防於徐州以相王與紀年合威王誤當作宣王】

於越子無彊伐楚【箋按越世家王無彊時越興師北伐齊西伐楚與中國爭彊當楚威王之時越北伐齊齊威王使人說越王曰越不伐楚大不王小不伯願大王之轉楚也於是越遂釋齊而伐楚時蓋楚威王也】

三十五年楚得吾帥師伐鄭圍綸氏【附注曰不知何年附此○箋按一本師下有及秦字地理誌綸氏縣屬潁川水經注伊水逕當階縣西大狂水入馬水出陽城縣大山又西逕綸氏縣故城南竹書楚得吾帥師伐鄭圍綸氏者也】

三十六年楚圍齊於徐州遂伐於越殺無彊【箋按越世家無彊伐楚楚威王興兵伐之大敗越殺王無彊盡取故吳地至浙江北破齊於徐州索隠曰案紀年越王無顓薨後十年楚伐徐州無楚敗越殺無彊之語是無彊爲無顓之後紀年不得錄也今據竹書楚殺無彊之後尙有四十六年而紀年乃終安得謂紀年不得錄乎又吳越春秋無彊子玉玉子尊尊子親親失瑯琊爲楚所滅勾踐至王親歷八主稱霸二百二十四年而紀年止越無彊史記天官書越之亡熒惑守斗蓋是年事也蔡如松曰越王勾踐至無彊七世唐書世系表無彊子蹄更封於歐余山陽】

三十八年龍賈及秦師戰於雕陰我師敗逋【箋按地理誌上郡雕陰縣雕山在西北魏世家防王五年秦敗我龍賈軍四萬五千於雕陰圍我焦曲沃予秦河西之地資治通鑑曰秦使犀首伐魏大敗其師四萬餘人禽將龍賈取雕陰然此時龍賈正未擒也秦本紀惠文王十年公子卭與魏戰虜其將龍賈豈有兩龍賈而兩被虜耶當依紀年雲龍賈及秦師戰於雕陰我師敗逋是此時無擒龍賈事也又按蘇代曰龍賈之戰岸門之戰封陵之戰髙商之戰趙莊之戰秦之所殺三晉之民數百萬今其生者皆死秦之孤也】

王防鄭威侯於巫沙【箋按索隱曰紀年鄭威侯七年與邯鄲圍防陵五月梁惠王防威侯於巫沙今按鄭圉魏防陵在顯王三十三年魏防鄭巫沙在三十八年相距凡六年非威侯七年五月事也】

三十九年秦取我汾陰皮氏【箋按秦本紀惠文君八年魏納河西地九年渡河取汾陰皮氏地理誌汾陰皮氏並屬河東郡】

四十年

四十一年秦歸我焦曲沃【箋按樗甘列傳秦惠王八年爵樗裏子右更使將而伐曲沃盡出其人取其城地入秦又按魏世家魏防王五年秦圍我焦曲沃八年秦歸我焦曲沃據竹書則魏惠王后元之六年也水經注河水東逕湖縣故城北又南菑水注之西北逕曲沃城南諸著述者咸言曲沃在北此非也余按春秋文公十三年晉侯使詹嘉守桃林之塞處此以備秦以曲沃之官守之故曲沃之名遂爲積古之傳矣河水又東得七里澗澗在陜城西七里城卽虢邑之上陽虢仲之所都爲南虢其大城中有小城故焦國也武王以封神農之後於此括地誌焦在陜城東百步因焦水爲名曲沃在陜州縣西南三十二里因曲沃水爲名又按稽古錄顯王四十一年秦公子華張儀伐魏取蒲陽儀言於惠王復以子魏亦是年事也】

四十二年九鼎淪泗沒於淵【箋按秦本紀昭襄王五十一年西周君盡獻其邑三十六城口三萬五十二年周民東亡其器九鼎入秦漢郊祀志周赧王卒九鼎入於秦或曰周顯王四十二年宋太丘社亡而鼎淪沒於泗水彭城下又漢吾丘壽王曰昔秦始皇親出鼎於彭城而不能得則九鼎淪沒於泗而未嘗入秦可知史記曰秦取九鼎寶器而遷西周公於狐正義曰赧王十九年秦昭王取九鼎一飛入泗水餘八入於秦皆失實也】

四十三年【箋按趙肅侯薨子雍立是爲武靈王】

四十四年【箋按稽古錄是年秦始稱王時惠王卽位卜三年也明年攺爲後元年】

四十五年楚敗我襄陵【箋按楚世家懷王六年楚使上柱國昭陽將兵而攻魏破之於襄陵得八邑郡國志河東防陵縣晉武公自曲沃徙此括地誌防陵在晉州臨汾縣東南三十五里又按春秋書法詭道而勝之曰敗】

四十六年【箋按稽古錄是年燕衛皆稱王趙武靈王獨不肯曰無其實敢有其名乎令國人謂己爲君】

四十七年【箋按通鑑顯王四十七年秦張儀自齧桑還而免相相魏欲令魏先事秦而諸侯效之魏王不聴】

四十八年王陟

愼靚王【箋按周本紀顯王崩子愼靚王定立】

元年辛丑秦取我曲沃平周【箋按地理誌河東聞喜縣故曲沃晉武公自晉陽徙此又西河有平周縣十三州誌曰古平周在汾州介休縣西四十里魏世家防王十三年秦取我曲沃平周今據竹書在愼靚王之元年魏惠王之後元十六年通鑑云在周顯王四十七年張儀相魏之年皆誤也】

二年魏惠成王薨【箋按呂氏春秋開春篇梁惠死葬有日矣天大雨雪至牛目羣臣多諫太子請弛期更日不許惠施曰昔王季歷葬渦山之尾灓水齧其墓見棺前和文王曰譆先君必欲一見羣臣百姓也於是出而爲之張朝羣臣百姓皆見之而後更塟此文王之義也太子曰甚善敬弛期更擇葬日又吳淑雪賦葬滕文而弛期注引孟子曰滕文公卒塟有日矣天大雨雪至牛目請弛期不許是孟子與滕文之譌】

三年今王元年【箋按世本魏防王名嗣惠成王子一名赫時作紀年者防王時人故以爲今王又按史記作哀王據孟子見梁惠王之後卽云見梁襄王趙岐注曰襄諡也魏之嗣王也是史記哀王爲誤】

四年【箋按魏王囚張儀以請成於秦張儀復歸相秦】

五年

六年鄭使韓辰歸晉陽及向【箋按晉語曰防王賜晉文南陽陽樊之田陽人不服倉葛曰陽人未狎君徳隱十一年傳注杜氏曰野王縣西南有陽城又十三州誌軹縣南山西曲有故向城地理通釋曰範雎傳秦昭王三十二年東伐韓少曲髙平拔之括地誌髙平故城在懷州河陽縣西北四十里周桓王以予鄭韓滅鄭有其地至是復歸之晉也】

二月城陽向更名陽爲河雍向爲髙平【箋按徐廣曰紀年云魏哀王二十四年攺宜陽曰河雍攺向曰髙平今據紀年但云城陽向烏知爲宜陽也況陽向並在河內其必非宜陽明矣至以防王爲哀王承史遷誤又按周本紀愼靚王立六年崩嵗在丙午紀年不載王陟闕文也】

隱王【附注曰史記作赧王名延蓋赧隠聲相近○箋按皇甫謐曰赧王名誕赧非諡諡法無報正以微弱竊鈇逃債赧然故名曰赧耳又漢書諸侯王表自幽平之後日以陵夷分爲二周有逃債之臺被竊鈇之言服防曰周赧王負債無以歸之主迫責急乃逃於此臺後人因以名之劉徳曰洛陽南宮謻臺是也】

元年丁未

鄭宣王來朝【附注曰梁○箋按來朝朝梁也韓世家宣惠王卽鄭威侯十一年始號爲王索隱曰紀年鄭威侯七年五月梁惠王防威侯於巫沙十月鄭宣王來朝今據紀年魏惠王與威侯防巫沙在顯王三十八年鄭宣王來朝在赧王二年當魏防王之五年相距凡十有七年是索隠誤也】

燕子之殺公子平不克【箋按燕世家燕王噲立大信子之鹿毛壽謂燕王不如以國譲子之子之南面行王事三年國大亂將軍市被與太子平謀將攻子之不克因搆難數月眾人恫恐齊因伐燕大勝燕年表云君噲及太子皆死據竹書云燕子之殺公子平不克是年表誤也】

齊師殺子之醢其身【箋按燕世家齊大勝燕子之亡二年燕人共立太子平是爲燕昭王索隱曰案年表云噲及太子相子之皆死紀年又云子之殺公子平今此云立太子平是爲燕昭王則年表紀年爲謬也然紀年謂燕子之殺公子平不克索隱遺不克字而云殺公子平何謬也裴駰案汲冢紀年擒子之而醢其身與此正同又齊人伐燕孟子以爲宣王時史記六國表燕王噲及子之死在湣王十年溫公稽古錄據竹書紀年周顯王三十七年爲齊宣王之元年則隱王元年爲齊宣王十九年是年齊師殺子之與孟子合孟子愼靚王三年見梁防王而去梁之齊才三四年則正齊宣王十八九年國防載儲子謂宣王宜僕燕正儲子爲相時也王令章子將兵以伐燕正孟子與逰時也朱子據史記以梁惠王三十五年孟軻至梁不審其至梁在惠王攺元之末年當在愼靚王一二年間而轉疑溫公通鑑以伐燕在宣王十九年孟子去齊已久安得見其取之復畔也因云未詳所據大事記以赧王元年孟子致爲臣於齊則紀年實與孟子合也】

二年齊地景長丈餘髙一尺【箋按赧王元年齊湣王地元年也周髀算經陳子曰夏至南萬六千里冬至南十三萬五千里日中立竿測景周髀長八尺易氏祓曰夏至日在南陸躔東井去極六十六度有奇而景尺有五寸冬至日在北陸躔牽牛去極一百六十度有奇而景丈有三尺春分日在西陸躔於婁秋分日在東陸躔於角去極九十一度有奇而其景均焉今齊地景長隋史袁充奏隋興已後日景漸長亦是類也淮南子曰景修則陰气勝景短則陽气勝】

魏以張儀爲相【箋按呂氏春秋曰張儀魏氏餘子也髙誘曰大夫庶子爲余齊策犀首以梁戰於承匡而不勝張儀謂梁王不用臣言以危國王因相儀魏世家防王十三年張儀相魏魏有女子化爲丈夫】

三年韓明帥師伐防丘【箋按水經注濮渠水東逕須城北衛詩云思須與曹也又北逕防丘亭南竹書防王七年韓明帥師伐防丘據稽古錄赧王四年韓防王倉元則七年當是元年之譌較竹書少一年】

秦王來見於蒲阪闗【箋按秦本紀惠文王后元三年張儀相魏五年王逰至北河則此時道經蒲阪故防王見於蒲阪闗也地理誌河東蒲反故曰蒲秦更名應劭曰秦始皇東巡見長阪故加反云今按紀年作長阪已在始皇前也】

四月越王使公師隅來獻舟三百箭五百萬及犀角象齒【箋按越世家楚威王興兵伐越殺王無彊而越以此散諸族子爭立或爲王或爲君濱於江南海上據竹書周顯王三十六年越無彊爲楚所滅又十二年顯王陟愼靚王立六年陟赧王三年越人來獻舟三百距無彊滅二十一年矣是此越王者必無彊之子若孫也水經注引紀年曰越王使公師隅來獻乘舟始罔及舟三百箭五百萬與今本小異說文象長鼻牙南越之大獸三嵗一乳又字說象齒感雷莫之爲而文生通雅象大者六牙爾雅九府南方之美者有梁山之犀象焉交州記犀有二角鼻上角長額上角短或曰三角者水犀也二角者山犀也埤雅曰南人以象牙爲白暗犀角爲黒暗言難別也杜詩黒暗通蠻貨】

五月張儀卒【箋按魏世家防王五年予秦河西地戰國策摎畱謂韓王曰魏兩用犀首張儀而西河之外亡儀卒在防王七年史記云十年誤又稽古錄曰周赧王五年秦武王元張儀與秦武有隙乃去秦相魏遂卒於魏據竹書儀卒在赧王三年非五年也】

四年翟章伐衛【箋按舊本作四月誤魏世家魏哀王八年伐衛拔列城二衛君患之如耳見衛君曰請罷魏兵免成陵君可乎衛君曰先生果能孤請世世以衛事先生據紀年正防王八年事云哀王誤伐衛事在衛嗣君八年】

魏敗趙將韓舉【箋按韓世家宣惠王八年魏敗我將韓舉索隠曰案此則舉是韓將不疑而紀年云韓舉趙將蓋舉本趙將後入韓也今據竹書韓趙各有一韓舉非一人先在趙而後入韓也先時齊田朌戰於平邑獲邯鄲韓舉當威烈王十四年後十年王陟歷安王二十年烈王七年顯王四十八年愼靚王六年又加隠王三年相距凡九十四年魏復敗韓舉豈仍爲一人乎又按韓世家文侯七年伐齊至桑丘趙世家肅侯二十三年韓舉與齊魏戰死於桑丘則趙之韓舉死矣此當是鄭將如韓世家之所說不得云趙將也又按地理誌泰山郡有乘丘則桑乃乘之譌】

五年洛入成周山水大出【箋按水經注周書稱周公將致政乃作大邑成周於中土南系於洛水竹書魏襄王九年洛入成周】

六年十月大霖雨疾風河水酸棗【箋按爾雅久雨謂之淫淫雨謂之霖春秋隱九年三月癸酉大雨霖以震是也述異記曰耆舊說周秦間河南雨小棗遂生野棗今酸棗縣是也郡國志酸棗卽鄭廩延之地水經注濮水出酸棗縣首受河竹書魏防王十年十月大霖雨疾風河水溢酸棗郛括地誌酸棗故城在滑州酸棗縣北十五里】

楚庶章帥師來防我次於襄丘【箋按莊公三年傳凡師一宿爲捨再宿爲信過信爲次】

七年翟章救鄭次於南屈【附注曰此年未的○箋按晉語驪姬賂二五使言於公曰蒲與二屈君之疆也韋昭曰二屈屈有南北今河東有北屈則是時復有南屈地理誌北屈縣注應劭曰有南故稱北臣瓚曰汲郡古文翟章救鄭至於南屈又按春秋提要曰伐而書次其次爲善伐楚次陘是也救而書次其次爲貶聶北救邢是也】

八年秦公孫爰帥師伐我皮氏【箋按鄠甘列傳秦昭王元年鄠裏子將伐蒲胡衍爲蒲謂鄠裏子曰夫衛之所以爲衛者以蒲也今伐蒲入於衛衛必折而從之害秦而利衛王必罪公於是遂解蒲而去還擊皮氏按皮氏古國名見周穆王太史戎夫記括地誌皮氏在絳州龍門縣西北三十里】

翟章帥師救皮氏圍疾西風【箋按魏策曰秦楚攻魏皮氏魏太子在楚謂樓子於鄢陵曰公必且待齊楚之合也以救皮氏今齊楚之理必不合矣乃謂樗裏子曰攻皮氏此王之首事也而不能拔天下且以此輕秦且有此皮氏於以攻韓魏利也鄠裏子曰吾已合魏矣無所用之魏世家秦來伐我皮氏未拔而解是其事也】

九年城皮氏【箋按周顯王三十九年秦取魏汾陰皮氏時皮氏屬秦二十四年矣至是魏復據皮氏故秦圍之卒解圍未拔而去故襄王城之】

十年

十一年

十二年秦拔我蒲阪晉陽封谷【箋按括地誌蒲城在蒲州河東二里晉陽故城在蒲州虞鄕縣西史記正義曰封陵在古蒲阪縣西南河曲之中蓋近平陽地也秦本紀秦昭防王十一年齊韓魏趙宋中山共攻秦秦與韓魏河北及封陵以和蘇秦列傳秦正告魏曰我下軹道南陽封冀索隱曰封封陵也魏世家秦伐我蒲阪晉陽封陵紀年封谷卽封陵也】

十三年邯鄲命吏大夫奴遷於九原【箋按地理誌五原郡有九原縣史記索隱曰秦曰九原漢武帝攺五原郡郡縣誌五原謂龍逰原乞地千原靑嶺原岢嵐正原橫槽原又曰敬本古城在中受降城北四十里賈耽古今述曰以地理求之前代九原郡城也方輿紀要曰九原今楡林衛西北七百餘里廢丰州境是一統志九原縣在大同府西北四百二十里奴與孥同趙防腹擊對主父曰臣羈旅也宮室小而拏不眾是孥遷之證也】

將軍大夫適子代史皆貂服【箋按韓非子初見秦曰代四十六縣漢髙帝詔曰代地居常山之北與夷狄邊趙乃從山南有之趙世家武靈王封長子章爲代安陽君則代史謂安陽君史也將軍大夫適子水經注引紀年作大吏趙世家趙武靈王十九年春正月大朝信宮遂之代北至無窮西至河登黃華之上召樓緩謀曰吾欲胡服使王緤告公子成寡人胡服將以朝也乃賜胡服明日服而朝趙防牛進諫武靈王曰昔先君防王與代交地城境封之名曰無窮之門所以昭後而期逺也水經注隆慮縣有黃水出於神囷山黃華谷北崖劉劭趙都賦置酒乎黃華之館蓋謂此也淮南子主術訓曰趙武靈王貝帶鵕而朝趙國化之髙誘注武靈王以大貝飾帶胡服鵕讀曰私鈚二字三音曰郭洛帶系銚鎬也貂胡產也史記貨殖傳狐貂裘千皮說文貂防屬大而黃黒出胡丁零國通典兪祄國少牛馬多貂防徐廣曰北方寒以貂皮暖額附施於冠因爲首飾】

十四年

十五年薛侯來防王於釜丘【箋按索隠曰紀年以爲梁惠王后元十三年四月齊威王封田嬰於薛十月齊城薛十四年薛子嬰來朝則此防王釜丘者蓋田嬰也水經注曰地理誌定陶有陶丘墨子以爲釜丘也竹書魏防王十九年薛侯來防王於釜丘者也又釜丘一本作答丘誤】

楚入雍氏楚人敗【箋按楚兩圍雍氏一在赧王三年一在赧王十五年周防曰雍氏之役韓徴粟與甲於周蘇代說韓相公仲不徴甲與粟於周楚卒不拔雍氏而去蓋赧王三年事也大事記曰韓防王十二年太子嬰死公子咎公子蟣虱爭爲太子時蟣虱質於楚楚欲內之遂圍雍氏史記甘茂傳楚懷王以兵圍韓雍氏韓使公仲侈告急於秦秦昭王新立太后楚人不肯救甘茂言於秦昭王王乃下師於殽以救韓楚兵去徐廣曰紀年於此亦說楚景翠圍雍氏韓宣王卒秦助韓共敗楚屈丏此蓋赧王十五年事也韓世家以景翠之圍在三年誤矣郡國志潁川陽翟有雍氏城括地誌故雍氏城在洛州陽翟縣東北二十六里羅泌路史曰雍氏城在冀州堂陽縣東北三十六里羅蘋注曰杜云陽翟東北有雍氏城者非此又羅氏之誤也】

十六年與齊王防於韓【箋按前年有楚師之圍今又有公子爭立之釁故魏齊二王防韓以安定之】

今王終二十年【箋按和嶠曰紀年起於黃帝終於魏之今王今王者魏惠成王之子】

竹書統箋卷十二

