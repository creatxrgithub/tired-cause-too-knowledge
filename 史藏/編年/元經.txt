元經十卷﹐舊本題隋王通撰﹐唐薛收續並作傳。宋阮逸注其書。始晉太熙元年﹐終隋開皇九年﹐凡九卷﹐稱爲通之原書。末一卷﹐自隋開皇十年迄唐武徳元年﹐稱收所續。晁公武讀書志曰﹕案崇文無其目﹐疑阮逸依托爲之。陳振孫書錄解題曰﹕河汾王氏諸書﹐自中說以外皆唐藝文志所無。其傳出阮逸﹐或云皆逸僞作也。唐神堯諱淵﹐其祖景皇諱虎﹐故晉書戴淵石虎皆以字行。薛收唐人﹐於傳稱戴若思石季龍﹐宜也。元經作於隋世﹐太興四年﹐亦書曰若思何哉。今考是書﹐晉成帝咸和八年﹐書張公庭爲鎭西大將軍﹔康帝建元元年﹐書石虎侵張駿﹐公庭卽駿之字﹐猶可曰書名書字例本互通。至於康寧三年﹐書神虎門爲神獸門﹐則顯襲晉書﹐更無所置辧矣。且於周大定元年﹐直書楊堅輔政。通生隋世﹐𨿽妄以聖人自居﹐亦何敢於悖亂如是哉﹖陳師道後山談叢﹑何薳春渚紀聞﹑邵博聞見後錄﹐並稱逸作是書﹐嘗以稿本示蘇洵。薳與博語未可知﹐師道則篤行君子﹐斷無妄語﹐所記諒不誣矣。逸字天隠﹐建陽人﹐天聖五年進士﹐官至尙書屯田員外郎。宋史胡瑗傳﹕景佑初更定雅樂﹐與鎭東軍節度推官阮逸同校鍾律者﹐卽其人也。王鞏甲申雜記又載其所作詩﹐有易立太山石難芳上林栁句﹐爲怨家所告﹐流竄以終。生平喜作僞書﹐此特其一耳。文獻通考載是書十五卷﹐此本止十卷﹐自魏太和以後﹐往往數十年不書一事。蓋又非阮逸僞本之全矣。明鄧伯羔萟彀﹐稱是書爲闗朗作。朗北魏孝文帝時人﹐何由書開皇九年之事﹖或因宋人記闗朗易傳與此書同出阮逸﹐偶然誤記耶﹖其書本無可取﹐因自宋以來流傳已久﹐姑錄存之。而參考諸說﹐附糾其依托如右。

元經原序元經始晉惠帝終陳亡﹐凢三百年。蓋聞夫子曰﹕春秋﹐一國之書也﹐以天下有國而王室不尊乎﹐故約諸侯以尊王政﹐以明天命之未攺﹝夫子文中子也周王法﹞﹔元經﹐天下之書也。以無定國而帝位不明乎﹐徵天命以正帝位﹐以明神器之有歸﹝春秋一國總乎周﹐故孔子因魯史以明周之天命未攺也﹔元經天下歸乎帝﹐故仲淹因神器以明帝位必正也﹞。又曰﹕春秋抗王而尊魯﹐其以周之所存乎﹔元經抗帝以尊中國﹐其以天命之所歸乎﹝聖人筆法與天命齊致﹞。然帝衰於太熈﹝太熈晉武帝末年﹞﹐故元經首此振起之也﹔中國盛乎皇始﹝皇始後魏年號﹞﹐故元經挈名以正其實。嗚呼﹐天下無賞罰三百載﹐聖人在下﹐則追書褒貶以代其賞罰。斯周公典禮﹐使後王常存而行焉﹔仲尼筆削﹐使後儒常職而述焉。收受經於夫子﹐何足以究其潭奧。輙爲傳觧﹐發明師訓之一二云。薛收撰

元經卷一隋王通撰唐薛收傳宋阮逸注經﹕晉太熈元年春帝正月﹝武帝太康十一年惠帝卽位攺太熈元年又攺永熈﹞夏四月立太后楊氏賈氏爲皇后。五月辛未塟武皇帝。丙子太傅駿輔政。秋八月壬午立廣陵王遹爲皇太子﹐以何劭王戎楊濟爲師傅。冬十月石鑑爲太尉﹐隴西王泰爲司空﹐屯兵四出。傳曰﹕經者﹐正也﹐常也。天以南北爲正﹐聖人以典禮爲常。皆謂之經者﹐天人相與爲法也﹝經取天之正爲本﹐聖人以常爲法﹞。晉者司馬氏始封之國也。帝自晉王受魏禪﹐故國號晉﹝司馬宣王河內溫人﹐溫晉地也﹐故啟封﹞。太熈年號也﹐帝謂惠帝也。文中子曰﹕帝之不帝久矣﹝秦兼三皇五帝﹐而傳非其道也﹐尊虛名而已﹐故曰不帝﹞。挈名索實﹐此不可去﹝春秋書王﹐所以尊周也。元經書帝﹐所以正國中也﹞。攺元立號﹐非古也﹝古者國君始卽位則稱元年﹐無攺元之禮。自漢有初元中元之號﹐後世因之。此亦不去﹞其於彼必自作之乎﹝後漢自作年號﹐不必盡取古﹞﹗故書年號帝稱名﹐從漢舊制也﹝經書晉者﹐本中國號也。太熈元年帝正月者﹐存舊制也﹞。元皇帝司馬氏太康十一年四月崩﹐是月惠帝立。經書帝而不書卽位﹐微旨也。曷謂微旨﹖曰春秋之法﹐隠莊閔僖皆有故﹐不書卽位之禮﹐或讓而不爲﹝公羊傳曰隠公讓桓之意﹞或痛而不忍﹝榖梁曰先君不以道終﹐是以不言卽位﹞﹐或亂而不成禮﹝左氏曰閔公不書卽位﹐亂故也﹞﹐或出而闕書﹐或踰年而追書﹝左氏曰僖公不稱卽位﹐出故也。昭公薨於外﹐定公踰年追行卽位之禮﹐史亦追書也﹞。晉惠不書卽位﹐與魯諸侯異焉。曷異爾﹖曰春秋者﹐因諸侯之史作焉﹐故公卽位﹐皆稟命於王。有所不書﹐則禮有所不至也。元經因天子之史作焉﹐帝卽位皆受命於天﹐有所不書﹐則天有所不與乎。故仲淹亦不與其卽位也。不與柰何﹖曰惠帝君不君﹐政出多門﹐天下由玆大亂。𨿽嗣位﹐猶無位乎﹐故不書卽位。元經之微旨也﹝言元經因惠帝不君所以作也不明貶﹐故微旨﹞。楊氏者何﹖曰武帝元楊后之妹謂之悼﹐楊后無子﹐元楊后生惠帝﹐早亡﹐惠帝卽位﹐尊悼後爲皇太后﹐書曰立太后楊氏﹐禮也﹝先書立太后﹐言天子必有後﹐尊也﹔後云楊氏﹐言推恩及親也﹞。賈氏充女﹐初武帝將娶衛瓘女﹐而楊氏欲娶賈氏女﹐遂以爲太子妃。武帝憂太子不慧﹐試以疑事使決之﹐賈氏令給事張泓具艸﹐使太子寫答﹐武帝悅。至是政由賈氏﹐天下亂矣。書曰賈氏爲皇后﹐猶言賈氏自爲之也﹝不言立﹐非惠帝立之也﹞。武皇帝四月崩五月塟﹐譏速也。周制天子七月而塟﹐同軌畢至﹐言天下會塟有不至﹐則禮不備。凡未及期而塟﹐謂之不懷﹔過期而不塟﹐謂之緩。春秋皆譏之﹝元經禮典本春秋﹞。太傅駿孰謂﹖曰楊駿也。胡不書姓﹖曰貶也。曷貶爾﹖曰駿爲太傅﹐受先帝遺詔輔政﹐百官總已﹐不能效伊霍之忠﹐稔成賈後之惡。晉室禍階﹐實自駿始。故去姓以罰其罪惡之深也。書太傅﹐責官重也﹝元經貶惡﹐其義權衡輕重﹐各有所存。是以有書名而去姓者﹐有書姓名而去官者。前後別例各不同傳﹐釋之詳矣﹞。廣陵王遹﹐惠帝子也﹐立爲皇子﹐正也。何劭爲太子師﹐王戎爲太子輔﹐楊濟爲太子保﹐同書之﹐謹其職也﹝裴楷和嶠張華衛瓘皆爲保傅﹐不書﹐省文﹞。石鑑爲太尉﹐隴西王司馬泰爲司空﹐書三公﹐得其人也。鑑字林伯﹐太康末拜司空。武帝晏駕﹐楊駿疑汝南王亮﹐白太后﹐詔鑑率固陵兵討之。鑑獨不然﹐遣人視亮﹐別道歸許昌﹐駿疑乃止。時論稱鑑不以權臣誣害宗室﹐正也。司馬泰﹐字子舒﹐遷太尉錄尙書事。𨿽爲宰輔﹐服膳如布衣﹐任眞簡率。毎朝會﹐不識者不知是王公。事親恭謹﹐居喪哀戚﹐爲宗室儀表。當時以節制見稱。余王莫能比。同書者﹐王公得賢也﹝元經凡書姓名及稱官者﹐皆無貶。元經始事也﹐下文書薨﹐蓋終其善也。有不書薨者﹐則有譏焉﹞。屯兵四出何﹖曰楊駿輔政﹐慮他變﹐乃遣石崇胡奕趙俊趙歡將屯兵﹐四出以示威也。不書遣﹐不由帝也。戎兵國之大事﹐書兵而不書人﹐不稱詔﹐遣者政由臣下出也﹝兵出無名此義微而顯﹞。經﹕太熈二年春帝正月乙酉﹐攺元永平﹐又攺元康﹝自太熈攺永熈共一年耳。太熈二年又攺元康。一年三攺﹐非禮也。故經止書太熈二年而已﹞。三月中書令和嶠卒。辛卯賈氏殺楊駿﹐夷三族。壬辰賈氏廢皇太后。壬寅汝南王亮爲太宰。夏五月甲戌毘陵王軌薨﹝無傳。按元楊后生悼王軌﹐字正則﹐惠帝同母弟也﹞。壬午賜天下孝悌髙年鰥寡力田者帛。六月賈後殺汝南王亮及太保衛瓘。乙酉曲赦洛陽。秋七月置江州。冬十二月辛酉京師地震﹐秦王東薨﹝無傳。按秦獻王東字弘度﹐惠帝同母弟也。傷駿舅氏誅滅﹐乃述武帝遺旨乞歸藩。至汝南王亮楚王瑋被誅﹐時稱東有先識﹞。傳曰﹕武帝崩﹐未踰年而攺元﹐非禮也。君子謂違春秋未踰年不書卽位之義﹐故書太熈二年正月﹐失也。和嶠字長輿﹐世爲魏大臣﹐襲爵上蔡伯。以平吳功轉侍中﹐見太子不慧﹐因侍坐﹐曰﹕皇太子恐不了陛下家事。荀顗荀朂皆稱太子明識﹐嶠曰﹕聖質如初爾。武帝不悅﹐然知其言忠。後惠帝立﹐賈後使帝問嶠曰﹕不了家事﹐今定云何﹖嶠曰﹕臣事先帝﹐曽有斯言。言之不效﹐國之福也。至是卒﹐世稱其先見。書官以卒﹐善其終也﹝官未至三公不書薨﹞。賈氏殺楊駿﹐賈氏不稱皇后﹐駿不稱官﹐兩貶之也。曷謂兩貶﹖曰駿以後黨﹐權傾天下﹐早不能圖賈後﹐而賈後與黃門董猛連兵討駿﹐駿逃於馬廐﹐以戟殺之。楊氏夷三族。不稱官﹐與無官同也。不稱後﹐不與其爲後也。賈氏廢皇太后者何﹖曰悼後﹐駿女也。駿旣誅及﹐矯詔廢悼後爲庻人﹐徙金墉城。稱賈氏﹐不與其爲後﹐元經之權也。汝南王亮爲太宰﹐言自爲也。附賈後﹐將取禍也﹝爲六月賈後復殺亮張本﹞。漢制賜孝悌力田等帛﹐且曰孝悌吏民之師也﹐力田生民之本也。髙年鰥寡者亦賙卹之﹐皆古道也。書之存舊典也﹝非賈後事也﹞。賈後殺汝南王亮及其太保衛瓘﹐春秋之法﹕大臣相殺死凡稱名﹐所以示殺者之罪。若王子糺殺毛伯召伯是也。茍死者無罪﹐則書名氏。若晉殺其大夫陽處父是也。今稱賈氏﹐罪殺者之惡也﹝衛瓘稱官﹐傷忠臣也﹞。曲赦﹐非古也。賈氏使楚王瑋殺亮及瓘﹐又歸罪於瑋而殺之﹐故曲赦洛中。懼瑋黨有變焉﹝殺楚王瑋不書﹐云瑋附賈。七月後害骨肉﹐大不足取也﹞。分楊州荊州十郡爲江州﹐記始置也﹝用本史舊文記其始置﹐無褒貶﹞。京兆地震﹐案本志謂﹕楚王瑋殺汝南王及太保﹐此陰道盛陽道微之應也﹝劉向曰﹕地震金木水火土沴也。伯陽甫云﹕天地之气不過其序﹐若過序則气亂也。陽伏而不能出﹐陰迫而不能升﹐於是有地震﹞。經﹕元康二年春帝正月﹝太熈二年卽元康元年也﹐故此爲二年﹞。二月己酉賈庻人弒太后於金墉城。夏四月。秋八月壬子大赦逆黨。冬十一月沛國雨雹傷麥。傳曰﹕正月𨿽無事必書﹐首月春秋之法也。賈庻人孰謂﹖曰賈後也。曷謂先稱庻人﹖曰賈後旣誅楊駿﹐宣言太后同逆﹐廢於金墉城﹐絕膳而崩。經書曰庻人弒太后﹐貶大惡也。是時未廢爲庻人﹐先貶之者﹐不與其稱後也。春秋之法﹕凡弒君稱君名者﹐君無道﹔稱臣名者﹐臣之罪也。賈氏以婦弒姑﹐以邪賊正也。太后賈之姑也﹐故書弒﹝傳言惠帝不慧致弒﹐其母其惡同﹞。大赦逆黨者何﹖賈氏懼國人討賊﹐故赦以安逆黨之心。春秋莊公經書肆大眚然後塟文姜﹐蓋文姜預弒桓之惡。仲尼謂子道不可略母塟﹐故特書肆大眚然後塟文姜。子道掩親之惡也。賈氏則不然﹐自赦其黨﹐托名渙汗﹐君子不與其赦也﹐故特書曰大赦逆黨﹝本史云壬子大赦﹐仲淹特書逆黨﹞。雨雹傷麥﹐紀災異也。春秋公子遂專任而經書雨雹﹝按董仲舒曰﹕紀雹者﹐皆謂有脇行專政者也﹞。經﹕元康三年春帝正月天西北裂。夏四月雨雹﹐深三尺。冬十月太原王弘薨﹐作互市。皇太子納妃王氏。祕書監華嶠卒。傳曰﹕天裂者何﹖本志謂陽不足也。人主昏瞀﹑妃後專政之應也。榮陽弘農皆雨雹﹐深三尺﹐非常雹也﹐異孰甚焉。本志謂惠帝無陽﹐爲陰所蔽之罰也。春秋魯桓夫人﹐同其應矣。左傳曰﹕大雨雹﹐書災也。曷謂互市﹖曰公卿賄賂交通﹐更相薦托﹐有如市易焉。作者言惠帝自作之爾﹝譏惠帝暗﹞。太子遹納王夷甫女爲妃﹐凡帝子婚曰納﹐帝女嫁曰降﹝納者獻乎上也﹐降者適乎下也﹞。華嶠者﹐武帝碩臣也。太康末﹐帝宴樂屬疾﹐嶠諌曰﹕收功於微忽﹐事乃無悔﹔慮福於垂成﹐祚乃日新。手詔答曰﹕朕自消息無慮也。惠帝立﹐遷祕書監。博聞多識﹐有良史之稱。卒謚曰簡﹝嶠字叔駿﹐以後漢紀繁﹐乃徧觀祕籍﹐起光武終獻帝一百九十五年﹐爲紀十二卷﹑皇后紀二卷﹑十典十卷﹑列傳七十卷。嶠謂皇后配天作合﹐前史作外戚傳﹐非也﹐故易爲皇后紀。又攺十志爲典﹐取典墳之義。明堂辟雍置都水修蠶官行於世﹞。書官﹐貴之也。經﹕元康四年春帝正月丁酉﹐太尉石鑑薨。夏五月匈奴攻上黨。六月壽春地震民死。秋八月匈奴以計內附﹐上谷上庸並地陷。帝問蛙鳴﹝無傳。按本史﹕華林園蛙鳴﹐帝問曰﹕爲官乎爲私乎﹖其愚類如此夫﹞。九月甲午枉矢竟天。冬十月。傳曰﹕太尉石鑑薨﹐書官﹐善其終也﹝按本史﹐鑑年八十薨﹐謚曰元。子薨封縣侯﹞。匈奴者何﹖曰郝散﹝散曰撒﹞自漢魏已來﹐世爲中國患。魏武帝能制禦。羣胡爲五部﹐左部居太原玆氏﹐右部居祁南﹐南部居蒲於﹐北部居新興﹐中部居太陵。至晉武帝時﹐塞外匈奴二萬餘歸附﹐使居河西宣陽。太始七年單於猛叛﹝太始晉武初受命年號﹞﹐帝討平之。厥後稍叛復害長史。時禦史大夫郭欽上疏曰﹕請募敢死及罪人徙三河﹐控四夷出入之防﹐明先王荒服之制。帝不納。太康中匈奴十九種內附﹐各分部落居之。有屠各種者得爲單於﹐有王號者十六等﹐曰左右賢王。太子爲之。餘四姓曰呼延氏﹑卜氏﹑蘭氏﹑喬氏﹐呼延號日逐﹐世爲輔相。其國民則有纂母氏﹑勒氏者﹐多反叛。至是匈奴郝散叛﹐寇上黨﹐殺長史。又寇上郡。郝散弟曰度元﹐又率羗胡攻破上郡。自此匈奴漸盛﹐而中原危矣。經書匈奴不名者﹐言其多雜也。稱攻不書寇者﹐言鳴鐘皷而來﹐無所憚也﹝傳言不用郭欽計﹞。壽春地震民有死者﹐言災甚也﹝按本史﹕是歲京師及郡國皆地震﹞。秋八月匈奴郝散帥眾降﹐馮翊都尉殺之。書曰以計內附者何﹖曰匈奴本不附﹐蓋僞降欲爲鈔掠﹐旣爲都尉所殺﹐而郝散之弟度﹝音鐸﹞元收合餘眾﹐復起邊患﹝傳謂六年攺元攻馮翊﹐起度元歐陽逢張本﹞。書曰以計﹐言多詐﹐不可以信結也﹐可以兵制而已﹝軍制凡無故而請和者詐也﹞。地陷者﹐山崩震裂而陷﹐蓋陽伏而不能出﹐陰廹而不能升也。春秋僖十四年﹕沙鹿崩﹐卜偃以謂期年將有大咎﹐幾亡國。今上谷上庸並陷裂﹐水泉湧出﹐人有死者﹐天戒若﹖曰陰不陰﹐斯譴罰之漸乎﹝陰不陰則地有災異﹞。枉矢曷謂﹖曰星如流矢也。星經云﹕枉矢所觸﹐天下所伐也。甲午枉矢竟天﹐自西南流東北﹐坤不利東北﹐其賈後之亂乎﹝地爲後之象﹞。經﹕元康五年春帝正月﹝書首月﹞。夏四月有彗孛於奎軒轅。秋九月鴈門大風傷稼。冬十月武庫火。十二月調兵器司隸傅咸卒﹐有石生京師﹝無傳﹞。傳曰﹕彗者﹐如箒彗也﹐孛如芒﹐散貌也。本志謂﹕奎爲庫兵﹐軒轅爲後宮。賈後將廢之兆﹝凡經書星變者﹐紀異以戒人修徳也。其間或有應驗﹐亦有不應者。天道逺也﹞。大風由鴈門﹐風自北來也。胡戎來窺﹐中國失道猾夏之象也。洪範雲﹕霧常風若﹝霧蒙也﹞。武庫火﹐累代之寶皆焚﹝謂孔子履漢祖劍之類﹐時藏在武庫﹐皆焚之﹞。春秋﹕凡天火曰災﹐人火曰火。武庫火者﹐有盜焚之爾﹐不獲盜焉。調兵器者﹐丙戌新作武庫。大調兵器曷謂﹖不書新作武庫﹐曰譏失政也。何謂失政﹖夫武備﹐中國大政也﹝周禮﹕大司馬掌邦之政﹐以詰禁刑亂故也﹞。盜焚之﹐不能討賊﹐𨿽新作無所益也。故書兵器而已。不書作武庫﹐言中國武備弛矣﹝終有羣胡亂華之禍﹞。傅咸者﹐司隸玄之子也﹐剛簡峻整﹐有父風。出爲冀州刺史﹐繼母杜氏不肯隨咸﹐自表解冀州。乃遷司徒左長史﹝便其親也﹞。楊駿輔政﹐咸言於駿曰﹕天下聽於冡宰﹐大懼天光有蔽人心或異﹐今若此而明公處之﹐未爲易也。時司隸荀愷有兄喪﹐自表赴哀﹐詔未報﹐而愷私造楊駿而行。咸奏曰﹕詔未下而行﹐宜加顯貶。駿甚憚之﹐遷禦史中丞﹐致書汝南王亮曰﹕楊駿見誅﹐孟觀李肇封數千戶侯﹐自古封賞無若此者。今後莫不樂國﹐有禍其可極乎。不納﹝亮果如駿見誅﹞。後爲司隸﹐奏僕射王戎備位公輔兼掌選舉﹐不能凝庻績﹐但開張奔競﹐不能康正。請免戎官。吳郡顧榮聞之曰﹕傅長虞爲司隸﹐勁直忠果所可貴也。書司隸卒﹐重世卿也﹝春秋貴重世卿亦如此﹞。經﹕元康六年春﹐下邳王晃薨。三月彭城有流血三百餘步。夏四月大風。五月匈奴攻北地﹐殺太守。秋七月氐賊僣稱帝。冬十一月命周處討氐賊。關中饑大疫。傳曰﹕下邳王晃﹐宣帝弟孚之子也﹐孝友貞廉﹐有宗室之望。惠帝卽位﹐晃領護軍屯東掖﹐又誅楊駿有功﹐作司空﹐薨於位。旣而張華代之﹐不書張華華﹐備位而已。不繼賢王﹐故不書代﹝爲八年臺星折以明三公不才張本﹞。彭城呂縣流血三百餘步﹐本志謂﹕視之不明﹐火不炎上﹐則有赤眚赤祥。又彭城下邳﹐獻王所治之國也﹐入爲司空﹐旣而遽殞﹐彭城失望之象也﹝流血傷痛也﹞。四月大風﹐言天下皆然也﹐故不書地﹝不書郡國所在﹞。先志謂﹕巽爲風爲木﹐其卦在三月四月﹐繼陽而治。今四月大風常多且暴﹐陽失其治也﹝劉向亦云然﹞。匈奴殺太守者何﹖曰郝散之弟度元攻北地﹐太守張塤戰死之。匈奴不名﹐眾也。太守不名﹐氏微也。曷謂微則不書﹖曰郡守失其才﹐爲匈奴所殺﹐故微之。氐賊者孰謂﹖曰秦雍氐羌齊萬年也。先是雍州刺史解意爲匈奴度元所破﹐於是氐羌帥齊萬年叛﹐僣稱帝﹐圍涇陽。萬年不書名﹐言賊不足名也。曷謂不書圍涇陽﹖曰罪莫大乎僣號也﹐貶大惡余惡無所書可也。周處者爲建威將軍﹐詔討齊萬年。稟梁王肜節制。書人不書官者何﹖曰元經之法﹐人名重﹐官任輕﹐則書名﹐以明人賢任卑也。書官不書人者﹐不賢也。有書人﹐則因舊史常制﹐無所輕重矣。元經權衡義例差別﹐臨文示意﹐在乎官﹐不必備惟得賢而已。或人稱職﹑官稱任﹐則官與人皆書之﹔或官濫於庸人﹐賢失於所任﹐則書人不書官。不書人不書官﹐意有重有輕﹐以譏失道焉耳。周處賢將也﹐受制於梁王肜﹐進止不得專﹐智勇不得用﹐故君子重其人﹐不書官。言官輕也﹝謂周處終爲梁王肜所制張本﹞。關中饑疫﹐責凶荒不卹也。梁王肜爲徵西大將軍都督雍梁二州鎭關中﹐民饑不能貸﹐民疫不能卹﹐肜之罪也﹐故書關中饑疫﹐以責都督之罪由肜也﹝梁王肜永康二年薨﹐博士議謚曰﹕肜爲宰輔﹐責深任重﹐湣懷之廢﹐不聞一言諌正﹔淮南之難﹐不能因勢輔議﹔趙王倫簒逆﹐不能引身去朝。昔宋有蕩氏之亂﹐華元自謂﹐不能居官吾罪大矣。若肜不貶﹐何以施法﹖按謚法﹕不勤成名曰靈。春秋譏華元樂舉謂之不臣﹐乃謚曰靈。肜罪如此﹞。經﹕元康七年春帝正月癸丑梁王肜陷王師﹐殺周處。夏五月魯國雨雹﹝無傳﹞。秋七月雍梁隕霜殺稼。丁丑司徒王渾薨。冬十月。傳曰﹕陷王師殺周處何謂﹖曰去年遣周處討齊萬年﹐至是戰於六陌﹐梁王肜與處有隙﹐促令進軍﹐絕其後不救﹐遂爲賊所敗。初萬年聞處來﹐謂賊眾曰﹕吾聞斯人才兼文武﹐若專斷而來﹐不可當也。受制於人﹐則成擒爾。旣而賊屯梁山﹐有眾七萬﹐肜促處領兵五千擊之於六陌﹐自旦至暮斬賊萬計。救兵不至﹐處按劍曰﹕吾盡忠竭節之秋也。遂力戰歿。書曰陷王師﹐以肜不忠於國也。又書殺周處﹐以肜私隙害賢人故﹐書肜陷殺之爾﹝傳言晉衰由賊賢爲始﹞。隕霜殺秋稼﹐關中米斛萬錢﹐骨肉相賣﹐災甚也。春秋書隕霜﹐不殺艸尙謂天反時爲災﹐而況秋霜殺稼﹐災可知矣。王渾孰謂﹖曰渾字玄衝﹐魏司空昶之子﹐平吳有大功﹐江東士人悅附之。楚王瑋將害汝南王亮﹐先請渾同乘﹐渾閉合拒之。後瑋伏誅﹐渾乃出。凡國政典故﹐多渾所定。書官以薨﹐貴之也。﹝渾先知晉室亂﹐乃謂賢王宜畱居京師﹐遂上書﹐帝不納。又上言舊制三朝元會問計吏﹐以防郡國政化﹐時以爲便﹞王戎代渾爲司徒不書﹐貶戎不足以繼渾之賢也﹐故不書。經﹕元康八年春帝正月丙辰地震﹐詔發倉廩賑關中。三月壬戌大赦。夏五月郊禖石破爲二。秋九月劉卞廢賈後不克。冬十月。傳曰﹕地震書日者﹐日官謹天戒也。春秋文公九年九月癸酉地震﹐公羊傳曰震者地動也﹐言文公制於公子遂﹐齊晉失道﹐四方叛徳也。榖梁傳曰地不震者也﹝地以不震動爲坤靜之徳﹞。震則謹而日之象大﹐臣彊盛﹐動而爲變焉﹝謂賈後彊盛﹐將廢太子遹之象也。坤﹐臣道也妻道也﹞。詔賑關中﹐書詔者﹐得其詔也﹝傳言民饑不賑﹐則詔不詔矣﹞。壬戌大赦者﹐曰梁王肜專政殺周處﹐氐羗未平﹐故肆赦因以自宥﹝爲明年肜錄尙書事入輔賈後張本﹞。郊禖者何﹖曰求世嗣之神也﹐在郊故曰郊禖﹝或曰髙禖﹞。本志謂﹕禖之壇石中裂破爲二﹐木沴金之象也。壇石神位﹐自毀者﹐湣懷太子不利之兆﹝謂明年賈後廢太子遹之兆﹞。劉卞者孰謂﹖曰湣懷太子衛率也﹐卞潛知賈後欲廢太子﹐乃告司空張華曰﹕東宮俊彥如林四率精兵萬數﹐公居阿衡﹐廢賈後以安晉祚可乎﹖華不能。故書曰劉卞廢賈後﹐褒忠於晉祚也。不克者﹐貶華不能行也。春秋以一字褒﹐貶湏數字﹐以成文。元經大義於是深矣。經﹕元康九年春帝正月﹐將軍孟觀伐氐﹐大破之﹐獲賊萬年。梁王肜錄尙書事。河間王顒出鎭關中。成都王頴出鎭鄴。夏四月鄴賊張承基伏誅。六月戊戌髙宻王泰薨。秋八月尙書裴頠爲僕射。冬十一月甲子朔日有食之。十二月壬戌賈庻人殺太子及其母謝太后。傳曰﹕孟觀者爲積弩將軍﹐時齊萬年眾號數十萬﹐觀領宿衛兵﹐並統軍中士卒﹐大戰十數皆破之﹐生擒萬年﹐獻捷京師。書將軍﹐言官得人也。萬年不書姓﹐志在族滅逆黨也。梁王肜錄尙﹐書阿賈後也﹝阿順賈後謀廢太子﹞。河間王顒者﹐安平王孚之孫。先朝之制﹐非親王不得都督關中。顒於諸王最疏﹐然特以賢舉也。書出者﹐內出外爲文﹐賈後忌顒賢﹐示以重鎭﹐其實出之耳。成都王頴﹐武帝弟十六子﹐於帝最親。先是賈謚﹝賈充孫也﹞與皇太子博奕爭道﹐頴旁觀﹐厲聲曰﹕國之儲君﹐賈謚安得無禮。謚懼﹐言於賈後﹐乃以頴出鎭鄴。書出者﹐懼之也﹝二王同書出其情各異﹞。一以賢﹐一以懼﹐皆書出﹐蓋君子不欲其出也。鄴賊張承基等妖言署置逆黨數十人﹐郡縣分捕之﹐書伏誅﹐喜平賊也。髙宻王泰而隴西王也﹐攺封髙宻﹐宣帝弟馗之子也﹐謚曰文獻。尙書裴頠﹐字逸民﹐司空秀之子。書曰僕射﹐以人稱官也。冬十一月甲子朔日蝕﹐本志謂﹕十一月日蝕﹐十二月廢太子爲庻人之應也。自武帝太始二年七月丙午﹐至七年十月丁丑﹐八年十月辛未﹐九年四月戊辰﹐七月丁酉﹐十年正月乙未﹐三月癸亥﹐凡八年八日蝕。又咸寧太熈﹐凡十一年﹐復八日蝕。至此甲子﹐及明年正月乙卯﹐皆蝕天﹐意若曰晉室衰亂﹐由武帝始違忠臣之言﹐惑賈後之勢﹐遂及淪胥。天譴旣頻﹐終不警悟。經書甲子日蝕﹐舉其首以戒其終也。賈庻人殺太子者何﹖曰貶庻人以彰殺太子之罪也。本史稱元康九年廢太子﹐幽於金墉城。明年攺元永康﹐害太子於許昌。今先一年因廢而書殺者﹐言賈後志在乎殺也。謝淑妃﹐惠帝才人﹐生湣懷太子遹﹐先爲賈後幽於金墉﹐尋殺之﹐故書曰及其母謝太后。然妃書謝太后何﹖曰儲君旣立﹐春秋之義﹕母以子貴﹐謝妃無罪見殺﹐元經因推而進之也。故書曰太后也。賈氏承惠帝昏愚﹐賊害皇嗣﹐元經固抑而降之也。各正以法﹐且矯晉之失焉﹝按春秋隱三年君氏卒﹐左傳曰聲子也不赴於諸侯﹐不附於姑﹐故不稱薨﹐不稱夫人﹐故不書姓而曰君氏﹐言國君之母﹐𨿽不薨不姓﹐而特書曰君氏﹐言君之母氏﹐尊稱也。亦仲尼追書云耳。今謝妃之卒﹐仲淹先書庻人之惡﹐後正太母之無過﹐春秋大義於是明矣﹞。經﹕永康元年春帝正月己卯日有蝕之。夏四月晉誅賈庻人及其黨。甲午趙王倫自爲相國。五月己巳立皇孫臧爲皇太孫。六月塟湣懷太子。秋七月。冬十月黃霧四塞。甲子立羊氏爲皇后。傳曰﹕趙王倫廢賈後爲庻人﹐尋殺之。曷謂稱晉殺爲文﹖曰倫𨿽矯制﹐而晉有天下﹐當稱晉殺之﹐明天下共誅惡也﹝按春秋僖七年鄭殺其大夫申侯﹐公羊傳云稱國以殺也。杜預曰專利而不厭﹐故稱名以罪殺之也。凡罪稱國以殺而又名之﹐若楚殺其大夫宜申﹑宋殺其世子座﹑莒殺其公子意恢之類是也。今誅賈氏﹐不名而稱庻人﹐示深貶之也﹞。其黨數十人孰謂﹖曰司空張華﹑僕射裴頠皆大臣﹐不能扶危濟亂﹐反死於不義﹐故蔑而不書﹐猶微人耳。曷同微人﹖曰倫誅賈氏﹐使張林收華及頠。將刑﹐謂張林曰﹕欲害忠臣邪﹗林詰之曰﹕卿爲宰相﹐任天下事﹐太子之廢不能死節﹐何也﹖華曰﹕非不諌也。林曰﹕諌君不從﹐何不去位﹖華不能答﹐遂與頠皆夷三族。以小辯虧大節﹐屈於張林﹐故曰同微人耳。春秋元經皆不齒也。趙王倫者﹐宣帝第九子﹐傷太子無罪見廢﹐乃與嬖人孫秀同殿中郞士猗等﹐矯詔敕三部司馬﹐入華林迎帝﹐遂廢賈後。乃矯詔自爲相國。書曰自爲者﹐貶也。惠君不君﹐倫臣不臣﹐故先貶之﹝謂明年倫簒帝位張本﹞。太孫臧﹐湣懷之子也﹐母王氏稱太妃﹐趙王倫自爲太孫傳。𨿽倫立之﹐不貶者﹐臧當立也﹝其實趙王倫假太孫之名而立之﹐非詔立也。時書立而名之﹐猶言惠帝詔立﹞塟湣懷太子﹐太子名遹﹐初賈後令太醫程璩合巴豆丸﹐使黃門孫慮與太子服之而死﹐賈後表請以王禮葬之。經書太子不書王﹐先稱其謚﹐追而正之也﹝葬顯平陵謚曰湣懷﹞。黃霧四塞﹐本志謂金木水火沴土沴時則有黃眚黃祥。洪範視聽言貎皆以思爲主﹐心不思則其咎爲昏霧四塞焉。羊氏者何﹖玄之女也。旣誅賈後故﹐以立羊氏焉﹝按本史羊氏名獻容﹐晉亡後沒於劉曜﹐生二子而卒。僞謚文獻皇后﹞。經﹕永康元年春帝正月乙丑倫簒帝位﹐以帝爲太上皇﹐太孫爲濮陽王。癸酉倫弒皇太孫。三月齊王冏舉兵討倫。夏四月乘輿反正﹐攺元永寧﹐立尙爲皇太孫。六月戊辰大赦。秋八月校尉羅尙討西羌破之。己巳下邳王鞲薨﹝無傳﹞。冬十月流人李特盜據蜀。十二月司空何劭薨。傳曰﹕倫簒帝位故去族也﹐殺太孫臧稱弒者﹐倫罪與弒君同也﹝天下儲君殺之與弒同﹞。三月齊王冏倡義兵﹐成都王頴﹑河間王顒﹑常山王乂﹑豫州刺史李毅﹑兗州刺史王彥﹑新野公歆皆應之﹐逐倫歸第誅之。書曰討倫詔殺君之﹝闕﹞輿反正者﹐初倫遷帝於金墉城永昌﹝闕﹞至是﹝闕﹞羣臣乃迎乘輿復歸正殿﹐故曰反正也云。立尙者何﹖湣懷第三子也。長曰虨﹝補聞切﹞﹐永寧元年薨﹐追封南陽王﹔次曰臧﹐卽太孫也﹐爲倫所害﹐謚曰哀﹔次卽尙也﹐初封襄陽王。帝旣反正﹐乃立尙爲皇太孫﹐正也。六月戊辰大赦﹐詔云﹕逆臣孫秀﹐奉趙王倫饕據天位﹐鎭東大將軍齊王冏﹑徵北大將軍成都王頴﹑徵西大將軍河間王顒﹐首建大策﹐匡濟國難﹐迎朕幽宮﹐旋軫閶闔。豈餘一人獨享其慶﹐宗廟社稷﹐實有賴焉。於是大赦﹐慶茍安也。羅尙者誰﹖曰羅憲兄之子也。太康末於西戎校尉﹐蕘者戎之種﹐有不順﹐則校尉當討焉。破之﹐嘉其功也。流人李特﹐自齊萬年之亂關中﹐饑民流移漢中。特在內﹐依益州刺史趙厥﹐因襲厥﹐遂擄成都。時羣盜皆起﹐有君焉不書反而書盜﹐言盜多也﹝按載記﹕五涼四燕三秦二趙夏蜀﹐凡十六國﹐皆乘晉亂各盜一方﹐故云多﹞。何劭者﹐曾之子也﹐少與武帝同年有總角之好﹐惠帝以劭爲太子師﹐遷至僕射。趙王倫專政﹐以劭爲太宰。厥後三王交爭﹐劭知晉室不可救﹐遊於三王之間無怨者﹐晦迹自足不貪權勢﹐有奏議文章多行於世。書官薨﹐無所譏也﹝三王爭權﹐各總兵柄。劭𨿽爲太宰﹐虛名耳。故不罪之也﹞。經﹕太安元年春帝正月庚子譙王隨薨。三月癸卯皇太孫尙疾薨﹑夏四月彗星晝見﹑五月梁王肜薨﹐劉寔爲太傅﹐立淸河王覃爲太子。秋七月冬十二月河間王顒及諸王殺齊王冏﹐攺元太安。長沙王乂爲太尉。傳曰﹕譙王隨者﹐宣帝弟之孫也。父遜封於譙﹐謚曰剛。王襲封譙﹐書薨﹐常制也。太孫尙薨曷謂書疾﹝王薨他不書疾﹞﹖曰尙幼夭而亡﹐故書疾﹐以明非殺害也。晉室陵夷﹐宗室屠戮﹐自湣懷之禍及其子臧﹐皆非天年。獨尙𨿽非殺害﹐天以疾薨﹐實傷之也。彗星晝見﹐占云主兵。劉向五紀曰﹕春秋有彗孛於東北。傳言記異也。甘氏謂﹕彗孛所當﹐國受其殃。蓋諸王相禍之應也。梁王肜爲侍郞中太宰領司徒﹐書王爵不書官﹐何也﹖曰貶也。曷謂貶﹖曰倫之簒位﹐以肜爲阿衡﹐不能討賊迎復其君﹐故君子不與其爲太宰也。書王爵﹐猶言沒於藩邸耳﹝諸王非大逆死﹐卽例書王爵﹐非褒也﹞。劉寔者何﹖曰字子眞﹐以孝亷計吏累遷至太傅﹐寔終身儉素﹐晉之名臣也。書太傅﹐以人稱官也。太子覃者﹐武帝子淸河王遐之子﹐遐生四子﹐覃爲長﹐齊王冏表曰﹕東宮曠然﹐冡嗣無繼﹐必建儲副﹐以固洪基。昔漢成無繼﹐嗣由定陶﹐孝和之緒﹐安以紹興。此先王令典也。淸河王覃﹐先帝眾孫之中﹐今爲嫡長﹐冝奉宗廟之重﹐以寧四海。羣公卿士咸同大碩﹐乃立爲皇太子。書正也。諸王殺齊王冏何謂﹖曰冏獻王攸之子﹐討趙王倫有大功﹐率兵入洛﹐頓軍豫章﹐置甲士數十萬﹐置掾屬四十人﹐大築第館﹐廷舞八佾﹐惟寵親暱﹐海內失望。寮屬孫惠者諌曰﹕天下有五難四不可﹐明公皆已居之矣。捐宗廟之主﹑忽千乘之重﹑而躬擐甲冑﹐一難也﹔奮三百之卒﹑決全勝之策﹐二難也﹔捨殿堂之尊﹐同將士之勞﹐三難也﹔任神武之略﹐無疑慮之懼﹐四難也﹔外幽居復皇祚﹐五難也。然而大名不可久荷﹐大功不可久任﹐大權不可久執﹐大威不可久居。此四不可也。自永熈以來﹐十有一載﹐公族值簒奪之禍﹐骨肉罹梟夷之刑﹐羣公被囚檻之困﹐妃主有離絕之哀。今明公建不世之大功﹐宜仿桓文之烈﹐追臧札之風﹐髙拱營丘之藩﹐則善矣。冏不納。有軍校李舎之者﹐奔於河間王顒﹐遊說圖冏。顒乃上表曰﹕春秋之義﹐君親無將也。冏擁彊兵﹐恐爲不軌。檄諸王共討冏殺之﹐幽其子三王於金墉城﹝冏三子皆封王﹐太盛故諸侯共攻之﹞。書顒名而不書諸王名者﹐譏王族自相滅﹐舉顒爲首也。諸王不名﹐王眾多也。猶春秋稱人者眾之義。經﹕太安二年春帝正月三日刺史宋岱斬蜀賊李特。夏四月李雄復盜益州。五月義陽蠻僣號殺新野王歆。六月詔刺史劉弘討蠻張昌﹐王師敗績陷江南諸郡。秋八月校尉劉弘斬張昌賊平﹐顒頴戕長沙王乂。乙丑帝出三里橋。冬十月。傳曰﹕宋岱爲荊州刺史﹐討李特﹐斬之﹐傳首京師。夏四月特子雄又據益州﹐故書曰復盜也。義陽蠻張昌﹐少爲平氏縣吏﹐當李特寇蜀也﹐昌潛遁聚黨數千人會。壬午詔發江左武勇赴益﹐士停畱五日﹐二千石免官﹐於是郡縣驅逐﹐因屯聚爲盜。昌先於安陸起攻郡守﹐新野王歆討昌﹐爲其所敗﹐故書曰殺新野王歆。不書王師﹐言歆便宜擊賊﹐不意賊盛而死也。歆﹐宣帝之孫﹐爲政嚴刻﹐蠻夷並怨。及昌作亂﹐歆爲賊所害於樊城﹐是時賊殺南陽太守劉彬﹑武陵太守賈隆﹑零陵太守孔紘﹑豫章太守閻濟﹑武昌太守劉根﹐皆不書者﹐舉歆帝族爲首也。南蠻校尉﹐詔討昌﹐戰於方城﹐書王師敗績﹐挫國威也。陷江南諸郡﹐謂武陵零陵豫章武昌等郡也。八月斬張昌於淸水﹐書賊平﹐言諸蠻皆平也。劉弘遣其司馬陶侃與昌苦戰累日﹐昌竄於下雋山﹐至是擒之﹐傳首京師﹐諸蠻皆平。嘉告功也。凡諸侯有四夷之功﹐則獻捷於王﹐王親受之。晉衰不復古禮﹐但傳首京師﹐亦足嘉焉。顒頴不貶﹐去族也。顒太原王瓌之子﹐頴武帝第十六子﹐舉兵討長沙王乂爲名﹐其實謀簒逆也。初顒之討冏也﹐檄以乂爲內主﹐謂乂弱欲得內助乂﹐圖廢惠帝立成都王頴也。旣而乂輙勝冏﹐顒乃潛使刺客圖乂﹐不果﹐詔乂拒之。自八月至十月乂致書與頴曰﹕吾與卿友於十人﹐同產皇室﹐受封外都。今卿與太尉顒共起大眾百萬軍圍宮城﹐羣臣同憤﹐卽命將死者萬計。酷痛無罪。卿所遣陸機已送欵國家。想來者之前行一尺卻行一丈﹐不碩來矣。卿宜還鎭以寧四海﹐宗廟無羞﹐子孫之福也。頴答書曰﹕若能從太尉之命﹐斬皇甫商等首﹐投戈退讓﹐自求多福。深思進退也﹝右將軍皇甫商掌禁兵﹞。東海王越貳於乂﹐潛與殿中將收乂送金墉城﹐乂上表曰﹕陛下委臣朝政﹐小心忠孝﹐神明所鑑。諸王承詔﹐率眾見責﹐收臣幽宮﹐臣不惜軀命﹐但念大晉衰微耳。殿中左右以乂功垂成而敗﹐謀出之﹐帝不省閱﹐使張方裂殺之。三軍無不垂涕。經書戕者﹐言殘賊忠臣也。春秋之義﹐凡自內虐其君曰弒﹐自外而殺曰戕。今顒頴罪亞於弒君﹐戕殺忠良﹐故去族而名之。書戕以貶大惡也。乙丑帝出三里橋﹐避顒兵所逼也。顒使張方逼京師﹐帝使皇甫商拒戰﹐王師敗績﹐甲申帝軍於芒山﹐丁亥至偃師﹐辛卯舎於豆田﹐癸巳旋於城東﹐丙申進軍緱氏。十月帝還宮。經書曰出﹐言奔避無所幸也。天子無出之文﹐惠帝自三里橋爲賊兵屢逼芒山偃師緱氏曁還宮﹐﨑嶇在外﹐猶如春秋國君出奔之難﹐故書出﹐蓋傷之甚。經﹕永興元年帝正月丙午尙書令樂廣薨﹐詔雍州劉沱及秦州皇甫重討顒﹐攻長安不克﹐頴自爲丞相。二月顒矯詔廢皇后羊氏﹐降太子覃爲淸河王。三月廣陵陳敏討賊石水斬之﹐揚徐二州平。顒立頴爲皇太弟。六月新作三城門。秋七月丙申衛將軍陳胗以詔討頴。戊戌復皇后及皇太子。己亥帝北徵﹐頴敗績於蕩陰﹐帝幸鄴。八月匈奴劉淵盜起離石﹐王浚攻頴於鄴﹐帝還洛陽。十月顒將張方劫帝幸長安。十二月丁亥廢皇太弟頴﹐立豫章王熾爲太弟。傳曰﹕樂廣孰謂﹖曰成都王頴之妻父也﹐長沙王乂以此問廣﹐廣對曰﹕豈以三兒易一女哉﹝廣三子曰凱肇謨一女適成都王頴﹞。乂猶疑之﹐廣竟以此憂卒。代王戎爲尙書令﹐書薨﹐閔廣賢以憂死也。帝爲顒所逼﹐宻詔劉沈皇甫重討顒攻長安﹐爲顒所敗。書不克﹐譏沈重不武也。頴以兵五萬屯十二門殿中﹐素所忌者皆殺之﹐以三部兵代宿衛﹐自爲丞相﹐此將爲簒逆﹐先自進位也。顒矯詔廢皇后﹐卽羊玄之女也。元康元年立爲後﹐至是顒矯詔廢﹐欲速賜死﹐司隸校尉劉曒上表諌得免。太子覃﹐太安元年立﹐至是顒矯詔黜爲王﹐經書降不書黜﹐覃無過﹐不與其黜也﹝本史書黜也﹞。陳敏爲廣陵度支﹐石冰者﹐賊張昌之別將也﹐昌旣敗﹐冰入揚徐爲寇﹐敏與壽春都督劉凖同力擊破之﹐乘勝北討徐州賊封云﹐皆斬之。書曰揚徐二州平﹐嘉敏功也﹝按本史﹕陳敏因此功遷廣陵相﹐後盜江東華譚以書與甘卓﹐殺敏﹐江東遂平﹞。顒立頴爲皇太弟者何﹖顒專政﹐惠帝不能制﹐故書曰顒立之也。新作三城門﹐非帝意也。顒頴陰圖神器﹐擅此興作﹐豈止不時而已﹝傳言春秋新作南門﹐新延廐﹐皆書不時。元經所書﹐謂非帝意﹐所譏皆同也﹞。右衛將軍陳眕稱詔百寮討成都王頴﹐因大赦復皇后及皇太子。己亥奉帝北徵﹐至安陽﹐頴遣其將石超拒戰﹐矢及乘輿﹐帝頰中三矢。時王戎﹑東海王越﹑髙宻王簡﹑平昌公模﹑吳王晏﹑豫章王熾﹑襄陽王範及蕩陰六王之軍皆潰﹐故曰六軍敗績也。帝爲石超所脇﹐往鄴見頴﹐頴迎於道左。帝下輿涕泣﹐頴攺元爲建武﹐不書﹐不與其攺元也。匈奴劉淵字符海﹐反於離石﹐自號大單於。經書盜﹐言僣竊之漸也﹝僣稱前趙也﹞。安北將軍王浚﹐尙書沈之子也﹐趙王倫簒位﹐三公起義﹐浚時都督幽州﹐有不平之色﹐乃率鮮卑務勿塵合胡晉兵萬人討頴﹐與石超戰於平戟﹐超敗克鄴﹐帝奔還洛陽。浚不書官﹐貶也。曰浚本心不軌﹐托名討頴﹐其實爲華亂之首。𨿽有一時之功﹐不能追終身之惡。功小惡大故也。張方者﹐河間王顒之將也﹐以三千陽燧靑蓋車逼帝之長安﹐帝馳避後園竹中﹐方脇帝升車﹐顒步騎三萬迎於灞上。顒去族而張去姓﹐何也﹖曰顒首惡也﹐張方微也。貶大惡則余系焉。丁亥詔曰﹕成都王頴政績虧損﹐四海失望﹐宜還第。今以豫章王熾爲皇太弟。此詔由顒出也﹐故不書詔。經﹕永興二年春正月甲午朔帝在長安。夏六月甲子王戎卒。秋七月甲午尙書諸曹火。冬十二月範陽王虓及東海王越舉兵迎帝。傳曰﹕甲午書朔者何﹖春秋之法﹕魯秉周禮﹐晦朔朝正告廟﹐蓋國君所以頒王之典﹐禮尊祖之廟﹐貌以示常制也。故魯公在楚﹐必書於經。左傳曰﹕王正月公在楚﹐釋不朝正於廟也。昭公三十年﹑三十一年皆書公在幹侯。傳曰言不能內外也。仲尼之意﹐本欲書公所在﹐𨿽奔外亦吾君也。不可易歲更朔而不書君行幸之地。惠帝爲顒所脇﹐𨿽歷數在﹐躬朔之禮廢矣﹐故曰帝在長安﹐猶書朔也。王戎﹝闕﹞少與阮籍軰爲竹林之逰﹐惠帝以戎﹝闕﹞浮沈無謇諤之節﹐尋拜司徒﹐性好利﹝闕﹞﹐天下目之爲膏肓之疾。帝西遷也﹝闕﹞﹐官而卒者﹐貶也。尙書諸曹火延及﹝闕﹞陽王虓者何﹖康王綏之子東海王越﹝闕﹞﹐惠帝西遷﹐虓與東平王楙上言曰﹕自﹝闕﹞建﹐成都王頴爲姦邪所誤﹐論王之身不可深責。於是虓先率眾謀自許昌屯於榮陽﹐推東海王越爲盟主﹐乘虛而進。頴據洛﹐遣張方劉弘並不能禦﹐虓拔榮陽﹐斬石超﹐襲許昌﹐破劉喬﹝超喬皆頴將也﹞﹐頴於是出奔。書曰迎帝﹐嘉之也﹝謂明年帝還洛張本﹞。經﹕光熈元年春帝正月戊子朔帝在長安﹐日有蝕之。甲子東海王越迎帝。三月劉栢根反平之。夏五月範陽地燃。壬辰越遣將擊顒頴於長安﹐日光四散如血。六月丙辰朔至自長安﹐攺元光熈。盜取太廟靈衣。八月越錄尙書事。九月劉輿誅司馬頴。十一月庚子帝崩。傳曰﹕戊子朔﹐先書帝在長安﹐後書日蝕者﹐先典禮而後災異也﹝舊典帝所行在必書﹞。東海王越遣劉宏奉帝﹐乘牛車﹐行宮籍艸﹐公卿跋渉﹐書曰迎帝﹐帝未至之文也。劉柏根者何﹖東萊人也﹐反襲臨淄﹐髙宻王簡奔﹐聊城王浚遣將討栢平之。五月範陽郡地燃﹐可以爨。本志謂﹕火失其性﹐視不明之罰也。壬辰祁﹖所部鮮卑大掠長安﹐殺二萬餘人﹐日光如血。蓋天人之否極此矣。丙辰書帝至自長安﹐必告廟禮也。春秋桓二年書公至自唐﹐傳例謂公行告於宗廟﹐反行飲至舎爵策勲焉。惠帝自長安歸﹐升舊殿﹐哀感流涕﹐謁太廟﹐𨿽亂離不成飲至舎爵之禮﹐然君子喜其至思﹐欲成其禮焉。太廟吏賈苞盜太廟靈衣﹐書盜不書名﹐微也。天下皆巨盜竊弄﹐故廟吏微不足名。越錄尙書事﹐不書王﹐去族﹐何也﹖曰前者王迎帝於長安﹐以書王﹐嘉之也。此不書王﹐去族者﹐貶越將復簒逆也。聖人之於善惡﹐不求備於一人﹐𨿽惡者有善必褒﹐𨿽善者有惡必貶。故前書王后去族﹐臨事加法﹐春秋之大權也﹝如春秋翚帥師﹐以翚專命﹐去公子之族以貶之也。至桓二年復書公子翚如齊逆女﹐蓋其事別也﹐不以其弒君而終身貶之耳。春秋輕重﹐臨事制權﹐皆仿此也﹞。劉輿者﹐範陽王虓之長史也。先是頓丘太守馮嵩執頴送於鄴幽之﹐劉輿恐爲後患﹐僞稱詔賜死。書曰誅言頴有罪宜乎誅也。不稱詔而書劉輿﹐貶輿專殺﹐非君命也。曷謂不書王而稱姓者﹖曰頴自立爲皇太弟﹐有無君之心﹐蕩陰之役劫帝之鄴﹐至是旣爲範陽所幽﹐爲輿所殺﹐猶眾人爾﹐非帝族也﹐故曰司馬頴﹝按古氏族後世頗異焉﹐左傳眾仲曰﹕天子建徳﹐因生以賜姓﹐胙之土而命之氏。諸侯以字爲氏﹐因以爲族官有世功﹐則有官族邑﹐亦如之。杜預曰﹕天子則有官族姓﹐若禹賜姓如其氏曰夏是也。諸侯卑﹐不得賜姓﹐則以字爲氏﹐因以爲族。或因邑皆稟於時﹐君所命也。漢魏而來則不然﹐或邑或世稱皆謂之姓﹐通謂之氏。若範氏之祖在虞爲陶唐氏﹐在夏爲禦龍氏﹐在商爲豕韋氏﹐周爲杜氏﹐晉爲範氏是也。今司馬氏卽姓也﹐宗室襲封之王卽曰王族也。去姓者﹐舊史常文則無褒貶﹐若去王族﹐卽筆削有善惡也。頴書姓﹐猶百姓﹞。庚午帝崩於顯陽殿﹐不書塟﹐不得其終也。曷謂不得其終﹖曰惠帝自卽位﹐政由後黨權臣當國﹐天下荒﹐百姓饑死。帝曰﹕何不食肉糜﹖其蒙蔽率皆此類。及崩﹐因食餅中毒。或曰﹕司馬越之鴆斯不得其終﹐故不書塟﹝按春秋﹕書塟斯貴之也﹐不書塟則賤之也。天子之塟﹐於禮尢重﹐故魯會天子之塟﹐則仲尼必書。不會塟則不書。若莊二年書塟威王﹐則是會塟也。僖八年惠王崩不書塟﹐是魯不會塟也。然則會不會塟者﹐禮壞可知矣。今惠帝崩不得其終﹐非惟禮不備﹐抑亦昏蒙不君﹐自可貶矣﹞。

元經卷二經﹕晉懷帝永嘉元年春帝正月帝卽位﹐攺元永嘉﹐立王氏爲皇太后﹐梁氏爲皇后﹐南陽王模誅司馬顒﹐隰羨爲司徒﹐王衍爲司空﹝無傳﹞詔除三族刑。二月東萊王彌賊起。三月將軍周馥討陳敏平之。庚午立豫章王詮爲皇太子﹐劉淵陷並州。五月汲桑陷鄴城﹐殺新蔡王騰﹐洛陽地陷﹐有二鵝出。秋七月瑯邪王睿鎭建鄴。冬十一月戊申朔日有食之。十二月汲桑賊平﹐越矯詔囚淸河王覃殺之。傳曰﹕懷帝諱熾﹐字丰度﹐武帝第二十五子也。惠帝崩﹐帝以太弟入踐祚於光熈元年十二月卽位﹐明年攺元永嘉﹐始書卽位﹐謹始也﹝元經取元年正月書卽位﹐皆端本正始之義﹞。王氏﹐懷帝母也﹐諱媛姬﹐早卒﹐追尊爲皇太后。梁氏﹐本王妃也﹐至是立爲皇后﹐正也。南陽王模誅顒者何﹖曰顒自立逼惠帝遷長安﹐將謀簒奪﹐擅廢太子覃﹐與成都王頴相表裏。及爲東軍所敗﹐走南山﹐復守長安。南陽王模遣其將梁臣車上扼殺之。書曰誅﹐正其罪也。削王書姓﹐絕其親也。除三族﹐刑古之道也。唐虞典刑﹐罰不及嗣。末世慘酷﹐遂有夷族之說。今除此刑﹐𨿽衰世未能治平﹐亦帝者之心﹐書爲後法可也﹝帝因諸葛攻周穆下此詔﹞。東萊人王彌者﹐魏玄莵太守頎之孫也﹐因劉栢根賊起於靑徐卒亂天下﹐書曰賊起﹐言晉禍自此盛也。陳敏﹐廬江人﹐自廣陵度支破石冰有功﹐爲廣陵相。惠帝西遷敏據江東﹐及周馥討之會稽郡悉平。故曰平之。太子詮﹐新都王遐之子﹐覃之弟也。初襲封豫章王﹐至是立爲皇嗣﹐正也﹝詮後奔茍睎﹐沒於石勒﹞。劉淵入並州﹐劉琨獨保晉陽﹐諸郡皆陷於淵﹐書並州陷﹐則諸郡可知。汲桑者﹐馬牧帥也﹐寇魏郡陷鄴城﹐遂殺新蔡王騰。騰者髙宻王泰子也﹐迎惠帝歸洛陽﹐以功封新蔡﹐汲桑賊攻鄴﹐騰不能守﹐而輕騎出走﹐爲賊所害。罪不能守也。洛陽步廣地陷﹐有二鵝出﹐蒼者衝天﹐白者不能飛﹐說者謂二鵝晉封爲二之象也。蒼衝天﹐應瑯邪王興晉也﹔白者不能飛﹐應西晉卒不振矣。七月瑯邪王睿鎭建鄴﹐特書於經﹐明晉祚猶長也。諸王出鎭無足稱者﹐多不書故也。九月戊申茍晞破汲桑﹐至十二月並州人斬桑於樂陵。書平者﹐喜賊平也。東海王越將謀簒逆﹐今年囚淸河王覃於金墉城﹐明年害之﹐不書王﹐貶矯詔也。經﹕永嘉二年春帝正月丙午朔日有食之﹝無傳﹞。二月石勒寇常山。五月王彌犯洛陽﹐司徒王衍禦之。冬十月劉淵僣號漢。十一月尙書令髙光薨。傳曰﹕石勒﹐上黨羯人也﹐初居武鄕山﹐艸木有鐵騎象。永安初﹐並州刺史司馬騰虜羣胡賣於冀州﹐兩胡連一枷﹐勒在其中﹐與汲桑同起。歸劉淵﹐後亦僣號稱趙。寇常山﹐書始爲亂也。王彌自寇來山入許昌﹐開府庫取器仗﹐有眾數萬﹐進逼洛陽﹐京師大震﹐城門晝閉。詔司徒帥百官距守﹐彌屯軍七里澗﹐王師進擊﹐大破之。彌奔劉淵。書曰禦之﹐不能擒賊也。劉淵﹐字符海﹐永興元年反於離石﹐至是僣稱漢。下令曰﹕昔我髙祖﹐神武應期﹐文帝以文徳升明﹐武帝拓土攘夷。宣帝搜揚俊乂。今天誘其衷﹐悔禍皇漢﹐使司馬氏疊相殘滅。孤爲羣公所推﹐紹修祖業﹐不失舊物﹐追尊劉禪爲孝懷皇帝。書淵僣號﹐載記僞主﹐淵爲首也﹝按惠帝永興元年﹐劉淵起稱漢﹐後九年石勒稱趙﹐後十一年張重華稱涼﹐後一年冉閔稱魏﹐後一年慕容雋稱燕﹐後三十一年慕容垂稱後燕﹐後二年慕容衝稱燕﹐是歲乞伏國仁稱秦﹐呂光稱涼﹐後十二年慕容徳稱南燕﹐禿發烏孤稱南涼﹐後二年李元盛稱西涼﹐後二年沮渠蒙遜又自稱涼﹐後四年譙宋稱成都王﹐後三年赫連勃勃稱大夏﹐後二年馮跋稱北燕。其戰國者一百三十六歲﹐凡十六國﹐而元海爲僣首﹞。髙光者孰謂﹖魏太尉柔之子﹐惠帝西遷﹐朝臣奔散﹐惟光侍帝。及帝還洛﹐以光爲少傅轉尙書令﹐以疾薨卒﹐書官而薨﹐嘉忠臣也。經﹕永嘉三年春帝正月甲午彭城王釋薨。三月戊申髙宻王略薨。丁巳越入京師﹐於帝側收中書令繆播害之。四月丁卯太尉劉寔退老﹐積弩將軍叛奔於劉淵。七月戊辰當陽地裂三所。九月南陽王模破芒蕩斗叟並平之。傳曰﹕彭城王釋﹐穆王權之孫也﹐襲封彭城。髙宻王略﹐文獻王泰之子﹐小心下士﹐有父風。湣懷初立﹐選子弟有名稱者爲賓友﹐略侍太子左右﹐累遷開府﹐襲封髙宻。書薨﹐禮也。東海王越害繆播何也﹖播字宣則﹐光祿悅之子﹐初越遣播詣長安﹐說河間王顒﹐令奉帝還洛。顒將張方言於顒不可﹐播復說顒斬方以謝東諸侯。及帝卽位﹐以播爲中書令﹐掌詔命。越惡播盡忠於國﹐慮爲己患﹐因入朝以兵執播於帝側﹐帝謂曰﹕亂臣賊子無世無之﹐不自我先﹐不自我後﹐哀哉。起執播手﹐歔欷不能禁。越害之﹐朝野憤惋﹐皆曰﹕善人國之紀也﹐而越殺之﹐其能終乎。越不書王﹐貶專殺忠臣也﹝按本史越勒兵入宮﹐於帝側收近臣繆播王延等十人﹐並害。余不書於經﹐省文也﹞。劉寔﹐漢之裔也﹐好學博通﹐潔己無瑕﹐以世多進趨﹐亷遜道缺﹐乃著崇讓論以矯之。其略曰﹕夫敍用之官得通章表者﹐有讓賢推能乃通之﹐其不能有所讓﹐絕之。故人臣初除各思推賢能而讓之矣﹐凡讓之文﹐付主者掌之﹐三司有闕﹐則以三司所讓最多者用之。是三公共選一公爲詳焉。四徵有闕﹐則以四徵所讓最多者用之﹐是一徵闕而四徵豫讓之詳焉﹝按魏晉故事﹕置徵東徵西徵南徵北徵四將軍各一員﹐分掌重。晉多以親王居之﹞﹔尙書闕﹐以尙書所讓最多者與之﹐以八尙書共選一尙書﹐固詳於主者選八尙書也。郡守闕則以郡守所讓最多者用之﹐固詳於主者選百郡守也。故世爭則毀譽交錯﹐優劣不分﹐難得而讓也。世讓則賢智顯出﹐能否之美歷歷相次﹐不可得而亂也。如此愚智咸知﹐進身求通﹐非修己則無由焉。湣懷立﹐以寔爲師﹐太安初寔遜位。至懷帝卽位﹐復授以太尉。寔自陳年老固辭﹐帝不許。左丞劉坦上言曰﹕古之哲王﹐莫不師元臣﹐崇飬老。禮七十致仕﹐所以優異舊徳以勵亷髙之風﹐太尉寔體淸素之操﹐執不渝之潔﹐懸車告老﹐二十餘年。臣聞老者不以筋力爲禮﹐寔年九十﹐命在旦暮﹐而頻上露板﹐冝聽寔所守。至是詔曰﹕君年耆告老﹐確然難違。今聽君以侯就第。書曰退老﹐尊之也。王衍代寔爲太尉﹐不書﹐非其繼也﹝王衍爲石勒所敗﹐勸勒稱尊號﹐勒怒曰﹕君名蓋四海﹐身居三公﹐何得言不與世事耶。破壞天下﹐正是君爲。使左右扶出﹐夜使人排墻塡殺之。傳言非其繼﹐意以此耳﹞。朱誕爲積弩將軍﹐叛歸劉淵﹐不貶去姓氏﹐微也。且言晉臣之陷於淵者眾﹐不可勝貶也。當陽地裂三所﹐各廣三丈﹐長二百餘步。本志謂﹕地拆裂者﹐臣下分離不相從之象也。言司馬越與茍晞交惡﹐四方離散之應也。平陽人劉芒蕩自稱漢後﹐誘羗戎﹐僣帝號於馬蘭山﹐反胡五斗叟郝索等數千人爲亂﹐徵西大將軍南陽王模遣將淳於定討破﹐皆斬之。書曰並平之善並曰吉也。經﹕永嘉四年春帝正月。二月蜀文碩歸順。三月周玘討錢璯平之。五月六州大蝗地震。六月劉聰弒劉和自立。秋九月王如賊起。冬十一月越帥師出許昌﹐將軍周馥迎帝都壽陽不克。傳曰﹕文碩者蜀李雄之將也﹐殺雄大將軍李國﹐以巴西歸。書曰歸順﹐嘉之也。五月幽並靑冀秦雍大蝗﹐食艸木及牛馬毛皆盡。兗州地震。本志謂石勒寇汲郡﹐執太守胡寵﹐南濟沔是其應也。僞漢劉淵死﹐其子和嗣位﹐和多猜忌﹐禦下無恩。其舅呼延攸說和殺其弟聰﹐聰覺﹐攻西明﹝闕﹞斬和遂自立。書弒者﹐言和𨿽僞號﹐亦諸劉之君也。聰殺和而簒其位﹐宜貶大惡。王如者新丰人也﹐遇亂流離至宛﹐會詔促還鄕﹐乃結少年襲官軍﹐破襄城﹐於是南安龐寔馮翊嚴嶷長安侯脫﹐各帥羣盜應之﹐凡數萬人。結石勒爲兄弟。書賊起﹐言互盜盛起﹐不復制矣﹝按王如後歸王惇﹐爲惇所誅﹞。辛卯晝昏﹐至庚子凡浹旬。本志謂夜妖也。劉向云﹕晝而暝﹐陰爲陽也﹐臣制君也。班固曰﹕夜妖者﹐風雲並起杳冥與常風同﹐狀天戒﹐若曰勿使大夫世官專政而暝晦王室。蓋東海王越以京師饑﹐羽檄徵天下兵﹐莫有至者。率眾出許昌﹐以行臺自隨﹐宮府無復守衛﹐荒饉日甚﹐殿內死人交橫。府署並掘塹自守﹐盜賊公行﹐枹皷之音不絕。越以太尉王衍爲軍司﹐越自領豫州牧。書出者﹐猶言出奔叛其君也﹐故貶去族。周馥字祖宣﹐浚弟也﹐理識淸幹選舉精宻﹐累遷至鎭東將軍﹐以東海王越不盡臣節﹐毎言及厲然。又覩羣盜甚盛﹐洛陽孤危﹐乃建策迎天子遷都壽春﹐上書曰﹕不圖厄運遂至於此﹐戎狄交侵﹐畿內厄逼。臣與祖納裴憲華譚孫惠等三十人伏思大計﹐以殷王有屢遷之事﹐周室有岐山之徙﹐方今帝都罄乏不可久居。觀今華夷東南爲愈﹐北阻塗山﹐南抗靈嶽﹐名川四帯﹐有重險之固。楚人東遷﹐遂宅壽春。臣請選精卒三萬奉迎皇駕﹐令裴憲督豫州諸路﹐荊揚江湘運米十五萬斛／絹十四萬疋以供大駕﹐令王浚茍晞共平河朔﹐臣戮力以啟南路皇輿來巡。司馬越大怒﹐慮其圖己也﹐以兵攻馥。馥憂疾而卒。書曰不克﹐惜其謀合事機而爲越所沮。其後晉果東遷焉﹝按本傳﹕元帝後問華譚曰﹕周祖宣何至於反耶﹖譚對曰﹕馥見賊盜滋蔓﹐王威不振﹐故表移都以紓國難。若從馥謀﹐西晉未亡也。原情豈得爲反﹖帝乃悟﹞經﹕永嘉五年春帝正月宻詔茍晞討越。乙亥流人杜弢盜據長沙。庚午平原王幹薨。二月汝南王佑奔建鄴。三月戊午越卒。宗室三十六王沒於石勒。流人汝班及蹇撫賊起於零桂諸郡﹐帝遷都倉垣不克。夏六月庚寅荀藩出奔轘轅。丁酉劉曜王彌石勒入京師。帝蒙塵於南陽。茍晞立豫章王瑞爲皇太子。秋七月浚假立太子置百官。八月劉聰陷長安﹐南陽王模薨。九月茍晞及豫章王沒於石勒。十一月猗盧寇太原。傳曰﹕帝宻詔徵東大將軍茍晞討東海王越。先是晞移檄諸徵鎭曰﹕天步艱險﹐亂禍流離﹐元海造逆於汾陽﹐世龍階亂於三魏﹐晞以虛薄委以關東﹐所以藩固王室無俾城壞。夫舟楫不固﹐則齊桓責楚襄王﹔逼狄則晉文致討。凡我同盟在此行矣。及詔討越上表曰﹕越以宗臣﹐寵樹姦黨﹐擅爲詔令﹐縱兵寇掠。臣祗奉前詔﹐遣王模陳午等兵詣項﹐龔行天討。書曰討越﹐聲其罪也。流人杜弢本蜀郡人﹐避亂南湘中﹐賊眾推弢爲牧﹐故書曰盜據長沙。平原王幹者﹐宣帝之子也﹐惠帝反正﹐以幹爲太保。當齊王冏之平﹐幹懷百錢見冏曰﹕倫逆亂義﹐舉是汝之功。今以百錢賀汝。𨿽然﹐大勢難居不可不愼。及冏誅﹐漧哭之慟曰﹕宗室日衰﹐此兒最可人復害之﹐自今殆矣。東海王越往視幹﹐幹閉門不通﹐使人謝遣﹐而自於門隙窺之。當時莫能測其意者。年八十。書薨得禮也。汝南王佑者﹐亮之孫也。佑立爲威王﹐遇中原亂﹐南渡江依元帝。書奔以明內難也。越卒者何﹖東海王薨於項也。曷謂薨於項而書卒﹖曰罪盈而死﹐天下不與其爲王也。越初卒﹐祕不發喪﹐遺命襄陽王範統其眾歸東海﹐會石勒追及於寗平﹐焚越屍柩﹐曰﹕此人亂天下﹐吾爲天下報之。焚其骨以告天地。經書卒﹐罪宜誅爾。三十六王者何﹖曰越旣死﹐其子毗自京邑同宗室子弟出奔﹐遇石勒﹐自武陵西河而下皆被害。余王陷於勒。書三十六王﹐言宗室盡沒矣。沙班蹇撫二賊起湘州﹐虜其刺史茍眺﹐破零桂﹐東略武昌﹐殺安城太守郭察／邵陵太守鄭融／衡陽內史滕育。書曰諸郡﹐言賊勢大也。茍晞表請帝遷都倉垣﹐帝將從之﹐宮中及黃門戀貲財不欲出﹐至是饑甚﹐人相食﹐百官皆流亡十八九。帝召近臣將行﹐無車輿﹐步出西掖門至銅駞街﹐爲盜所掠﹐不得進而還。書曰不克﹐計窮無爲矣。荀藩者﹐朂之子也﹐時爲司空。聞劉曜等犯京邑藩﹐先出奔轘轅。不書司空﹐貶也。身爲三公﹐不能安帝室掃羣盜﹐而先自亡去﹐非社稷臣也。帝蒙塵於平陽者何﹖曰劉聰僣據平陽﹐及劉曜入京師﹐帝開華林園門欲幸長安﹐爲劉曜所追及﹐百官士庻死者三萬餘人。執帝送歸平陽﹐劉聰以帝爲會稽公。古者天子蒙塵於外國﹐史哀之辭不忍書其囚執。豫章王端者﹐淸河王遐之子也﹐兄詮爲皇太子﹐以端封豫章。會洛陽陷沒﹐端東奔茍晞﹐立爲皇太子﹝按本史端立七十日沒於勒﹞。王浚者﹐司空沈之子也﹐領幽冀都督﹐假立皇太子﹐其實爲妄將謀僣號﹐故削去其姓﹐貶僞假也﹝按本傳﹕浚爲石勒所執﹐責之曰﹕不忠於晉﹐積粟五十萬﹐不賑百姓﹞。南陽王模者﹐髙宻王泰之子也﹐有聲稱於宗室﹐進位太尉。洛陽陷﹐降於劉粲﹐爲聰所害。書薨﹐終之以王禮也。茍晞及豫章王沒於石勒者﹐先是豫章王東奔茍晞﹐承制錄尙書事﹐居蒙城。勒執晞殺之﹐及端亦遇害。端與晞同書沒﹐傷端爲晞所禍也。猗盧者孰謂﹖曰匈奴種也﹐其先曰神元﹐分國爲三部﹕一曰昭帝神元統一部﹐居上谷之北濡源﹔二曰桓帝﹐居代北叄合陂﹔三曰穆帝猗盧﹐居定襄北盛樂城。其後猗盧彊盛﹐總攝三部。至是攻新興鴈門﹐劉琨不能制﹐自稱三部大人。蓋後魏拓跋之先。書寇太原﹐言夷狄深入中國也。經﹕永嘉六年春帝正月帝在平陽。二月壬子日有蝕之。癸丑瑯邪王睿檄四方討勒。夏四月丙寅將軍山簡卒。秋七月木火金聚牛斗。九月詔猗盧爲代公。辛巳雍州刺史賈疋敗劉粲﹐長安人立秦王鄴爲皇太子。傳曰﹕帝在平陽﹐王業已淪也。然歷數猶存﹐故元經書年以永嘉。書春以帝正月﹐書劉聰僞邑爲平陽﹐存其主而抑僞號也﹝劉聰攺元嘉平﹐代西晉。初號漢也﹞。壬子日蝕﹐本志謂秦王鄴於長安代帝監撫宗廟﹐而帝蒙塵﹐不能反正之象也。瑯邪王卽元帝也。因洛之亂﹐渡建鄴﹐荀藩等推王爲盟主﹐乃移檄四方共討石勒。不書姓﹐以眞主討僞亂﹐必貶僞以成文也。山簡者何﹖曰吏部濤之子﹐爲徵南將軍鎭襄陽﹐江漢歸附。或宴會僚佐﹐勸簡作樂﹐簡曰﹕社稷傾覆不能康正﹐晉之罪人也﹐何樂之有。因流涕慷慨﹐未幾卒。書官而卒﹐賢之也。歲星熒惑﹐太白聚於鬥牛﹐吳分野﹐東晉中興之應也。劉琨鎭並州時﹐劉粲寇晉陽﹐又太原太守髙喬降於粲﹐於是琨奔長山﹐乞師於猗盧﹐乃表猗盧爲代公。賈疋者太尉詡之孫也﹐累遷雍州刺史﹐率兵三萬復長安。劉粲聞之﹐使劉曜來戰﹐疋破之﹐曜中流矢﹐追至甘泉。書官不書詔命﹐言疋勇略﹐有復晉之志﹐故特書以褒之。秦王鄴者﹐吳王宴之子也﹐秦獻王簡無後﹐以鄴嗣封。賈疋旣破粲曜﹐三輔小安﹐乃與衛將軍劉芬﹑京兆太守梁總共奉爲皇太子。書長安人不書官名者﹐言民思晉主﹐關輔厭亂﹐眾欲立皇太子以平寇亂﹐猶春秋書衛人立晉眾也。經﹕永嘉七年春帝正月丁亥聰弒帝崩於平陽。夏四月皇太子卽位於長安。湣帝建興元年丙午懷帝舉哀。壬申大赦﹐攺元建興。五月壬辰詔瑯邪王睿都督陜東﹐南陽王保都督陜西。六月石勒陷山東。九月荀藩薨。冬十月荊湖陶侃討賊杜弢。己巳大雨雹。十一月流人楊武陷梁州。十二月河東地震雨肉。傳曰﹕劉聰大會﹐使帝著靑衣行酒﹐侍中庾瑉號哭﹐聰惡之﹐乃弒帝。書崩於平陽﹐言非其所也。春秋書魯昭公薨於幹侯﹐傳曰失其所也。書聰弒帝者﹐責在後君必討弒君之賊也。太子鄴卽位於長安﹐不系於建興元年﹐而系於永嘉七年﹐何也﹖曰春秋八公卽位於六公之傳﹐遭喪繼位﹐毎年正月則攺元正位﹐百官以序﹐國史書卽位﹐於策以表之也。杜預曰天子之喪制﹐嗣子位定攺元﹐必湏踰年。此繼父之業﹐不忍變於中年。若六月癸亥昭公之喪至自幹侯﹐戊辰定公卽位﹐此則國史直書﹐不湏系攺元而後書卽位也。漢魏而下則不然﹐旣立年號﹐又復易之﹐元經依晉史舊文﹐實書月日而已。故懷帝正月崩於平陽﹐四月湣帝攺元繼位﹐皆舊史之文﹐是以元經或因而錄之﹐或攺而筆之﹐故曰筆則筆﹑削則削﹐古之道也。五月壬辰詔曰﹕陽九百六之厄﹐𨿽盛世猶或遘之﹐況朕幼沖﹐纉承洪緒﹐昔周公分陜﹐姬氏以隆﹔平王東遷﹐晉鄭是輔。二公掃除鯨鯢﹐奉迎梓宮﹐克復中興。瑯邪王先爲鎭東大將軍﹐乃進位左丞相都督陜東諸軍事。南陽王保者﹐南陽王模之子﹐全有秦州之地﹐隴右氐羗皆從焉﹐乃進位左丞相都督陜西諸軍事﹐各因其所鎭而任之﹐順也。六月石勒攻兗州﹐害刺史田徽﹐由是山東郡邑皆陷於勒。荀藩者﹐司徒朂之子也﹐遷至司空﹐帝爲太子時﹐以藩世臣也﹐令攝國政。遇亂奔榮陽﹐卒於開封。書薨不書官﹐貶其生不貶其死也﹝生無功於君﹐卽不書官以貶也。死得令終﹐卽書以全之﹞。陶侃爲荊州長史﹐元帝見之大悅﹐遷武昌太守。杜弢杜曽賊起﹐攻侃於沔口﹐侃急走入舩獲免。不書敗﹐嘉侃之節﹐終能平賊﹐不欲其敗也。故不書敗。己巳大雨雹﹐本志謂盛陽雨水﹐而陰气脇之﹐轉而爲雹。劉向曰陰脇陽﹐董仲舒曰臣脇君之應。河東雨肉者﹐肉妖也﹐天下之亂﹐河東妖孽尢爲甚焉。經﹕建興二年春帝正月己巳黒霧五日。辛未日殞於地。又三日相承自西而東。三月石勒陷幽州﹐殺王浚。五月西平公張軌薨。六月劉曜寇新丰﹐將軍索綝破之。秋七月劉曜逼京師﹐將軍曲允破之﹝闕﹞。中郞將劉寅克頓丘。傳曰﹕黒霧著人衣如墨﹐連夜凡五日而止。本志謂﹕時君昏耗之妖也。曰隕者﹐日不隕也﹐有妖物象日之形﹐墜於地爾。三日相承者﹐亦妖气映日﹐而人昧之﹐有三焉。五年正月庚子﹐三日並照﹐虹蜺彌天﹐皆此妖也。天晴卽無之。本志謂﹕元帝渡江﹐劉聰李雄各據曹劉舊疆﹐三分之應也。石勒陷幽州﹐牧王浚大罵而死﹐不書官﹐貶其逆與賊同耳。張軌者﹐少以儒學顯名﹐永寧中爲涼州刺史﹐化行河右。摯虞曰﹕天下方亂﹐有避難者﹐惟梁土耳。執司馬楊胤言曰﹕東羗韓雅殺秦州刺史張輔﹐明公仗鉞一方﹐宜懲不恪。春秋之義﹐諸侯相滅﹐桓公不能救﹐則桓公恥之。雅聞之降軌。大發兵破王彌劉聰﹐有功﹐進位司空﹐封西平公﹐遣使朝貢﹐歲時不絕。朝廷嘉之。俄患風﹐遺令曰﹕文武將佐﹐當盡忠規務安百姓﹐上思報國﹐下以寧家﹐善相和遜﹐以聽朝旨。卒年六十﹐謚曰武。公而薨﹐褒忠勲也。索綝者﹐司空靖之子﹐舉秀才﹐累遷至安西將軍﹐懷帝蒙塵﹐綝紏合義眾破賊黨﹐立秦王爲主。劉曜及趙冉寇新丰﹐綝擊破賊。書之告捷也。七月曜冉復逼京城﹐曲允討破之。允金城人﹐與遊氏世爲豪族﹐而州語曰﹕曲與遊﹐牛羊不數頭。言多也。累以戰功遷雍州刺史。劉曜趙冉逼長安﹐允討之﹐殺趙冉﹐書告捷也。劉寅克頓丘﹐頓丘﹐石勒僞署太守邵攀所居也﹐詔北中郞將劉寅往克之﹐斬邵攀。書克﹐得雋曰克﹐杜預曰不期而薄之取勝﹐故以克爲文。﹝按春秋﹕鄭伯克叚於鄢﹐左傳曰﹕如二君故曰克。此則言凡敵相等勝之﹐曰克也。﹞經﹕建興三年春帝正月盜殺晉昌太守趙佩。二月猗盧爲代王。四月將軍周訪討杜弢張彥。六月發漢二陵。辛巳敕雍州修復陵廟。秋七月劉聰寇上黨﹐劉琨救之﹐王師敗績。八月荊州刺史陶侃擊杜弢﹐湘州平。冬十二月涼州張寔進玉璽。傳曰﹕凡稱盜不名者﹐微也。趙佩爲晉昌太守﹐遇亂﹐爲羣盜所殺。書官﹐憫王臣也。春秋之義﹐書盜殺﹐鄭公子發公孫輒﹐傳云書盜﹐非大夫士﹐庻人微者﹐莫得獲其名耳﹝按春秋書盜或無名﹐或時稱名者﹐盜殺衛侯兄擊﹐傳曰齊豹爲司寇﹐作不義﹐經書爲盜。今元經所書盜殺王臣﹐因舊史成文﹐亦言人微﹐不獲其名﹞。猗盧以永嘉六年封代公﹐至是益彊盛﹐中國失道﹐莫能制四夷之僣﹐故曰猗盧爲代王﹝爲者﹐言自爲也﹞﹐以明西晉莫能制其僣也。周訪者孰謂﹖曰潯陽人也﹐與陶侃結爲友﹐元帝以訪累有戰功﹐遷振武將軍﹐詔徵杜弢。弢作桔橰打官舩艦﹐訪以長岐槍拒之﹐賊將張彥陷豫章﹐訪擊之﹐臨陣斬彥。書官以旌功也。六月發覇陵杜陵及薄太后陵﹐面如生﹐得金玉不可勝計。是時朝廷艸創﹐敕收其餘以實內府﹐不書盜殺者何﹖譏世衰無法﹐又收古陵餘物﹐言非盜獨然由﹐國自收之矣。劉聰寇上黨﹐先是劉琨下有徐潤者﹐琨愛之﹐護軍令狐盛諌琨﹐令去徐潤。潤反﹐譛盛於琨﹐琨殺之。盛子泥奔於劉聰﹐聰以泥爲鄕導﹐攻上黨﹐又襲晉陽。劉琨救之﹐爲聰所敗﹐識琨之過也﹝春秋之法﹐有譏有貶有闕。按劉琨力與夷狄爭戰﹐𨿽小過﹐不能掩大節﹐故譏之而已﹞。陶侃受元帝節度﹐以周訪趙誘爲前鋒﹐討杜弢﹐破之。書湘州平﹐告功於元帝也。曷謂告功於元帝﹖曰﹕自建興初瑯邪王南渡﹐浙江湘稟東晉節制﹐而中原否矣。舊史以元帝未紹位﹐故策書赴告﹐且系之於西晉耳﹝按元帝永嘉初始都建鄴﹐江東歸心。及湣帝卽位﹐進丞相都督中外諸軍事﹐乃分定江東﹐斬叛者孫弼於宣城﹐又分遣諸將平杜弢於湘州﹐周訪趙誘告功﹐實系東晉﹞。張寔者﹐西平公軌之子也﹐玉璽者﹐寔繼襲梁州﹐有軍士得玉璽﹐其文曰皇帝璽。羣僚稱慶﹐寔曰﹕孤常恨袁本初得玉璽﹐諸君何復難耶﹖送於京。書進者﹐嘉其不虧臣節也﹝按寔聞長安陷﹐大哭。臨三日﹐遣將東赴國難。及湣帝崩﹐寔年號猶稱建興﹐此臣節不虧之效也﹞。經﹕建興四年春帝正月。三月代王猗盧薨。夏四月涼州張安遜遣步騎赴京師。五月雷照叛降李雄。七月劉曜攻北地﹐王師不戰而潰。八月劉曜逼京師。十一月辛丑帝蒙塵於平陽。十二月己未劉琨出奔於叚匹磾。傳曰﹕猗盧𨿽夷狄事晉﹐封爵於代﹐貢奉不絕﹐生爲王臣﹐死以王禮﹐故書薨。張安遜者何﹖曰﹕張寔﹐字安遜也。賊逼京師﹐四方阻絕﹐惟寔遣五將東赴國難。書字者﹐嘉之也。猶春秋書邾儀父﹐傳稱者嘉之也。雷照者﹐平夷太守也﹐殺南廣守孟栢﹐以二郡叛降於蜀李雄。不書太守者﹐言非其守也。王師不戰而潰者﹐劉曜攻北地﹐曲允曲昌士卒未和﹐故不戰而師眾自散﹐譏將主無法﹐所以潰也。八月曜逼長安﹐內外斷絕﹐公卿守小城自固﹐京兆弘農馮翊上洛四郡之兵不敢進﹐京師饑甚﹐人相食﹐死者大半。帝膳以曲爲粥而已。十一月﹐帝以羊車肉袒衘璧舁櫬﹐出降曜。以帝爲懷安侯。故書蒙塵於平陽﹐不書降﹐諱也。春秋爲內諱﹐元經爲中國諱﹐聖人之情一也﹝按春秋以魯爲內﹐以列國爲外。魯有恥事﹐則仲尼微辭以諱之。其旨非諱魯﹐公而已也。痛周公典禮在魯﹐君臣不能秉而行﹐故善則書之﹐惡則諱之。語云﹕甚矣吾衰也﹐不復夢見周公﹐此其志也。元經以中國爲內﹐以四夷爲外﹐晉之喪也﹐羣胡亂華﹐臣主屈辱﹐仲淹蓋傷之﹐不忍書其降曜﹐亦春秋之諱也﹞。十二月劉琨爲石勒所敗﹐乃奔叚匹磾者何﹖匹磾﹐東郡鮮卑也﹐懷帝朝以爲右賢王﹐助國徵討﹐假節大將軍。劉聰逼洛陽﹐琨與匹磾結盟﹐共討石勒。勒攻樂平﹐太守韓據棄城去﹐琨不能救﹐乃奔幽州依匹磾﹐從飛狐道入﹐匹磾見之﹐甚相重。書曰出奔者﹐言內地皆夷狄所有矣﹝按劉琨奔匹磾﹐自此河東皆陷於石勒矣﹞。經﹕建興五年春帝正月﹐帝在平陽。宋哲奔江南。二月太守李距破賊劉暢。三月瑯邪王稱晉王﹐攺元建武。七月大旱﹐胡蝗。冬十一月丙子日有蝕之。十二月戊戌聰弒帝崩於平陽。劉聰死。傳曰﹕帝在平陽﹐猶居外也。宋哲爲鎭東將軍﹐當長安之陷也﹐哲與焦嵩竺恢赴國難。事不濟﹐南奔元帝。書曰奔江南﹐棄中原也。瑯邪王自永嘉之亂出鎭建鄴﹐至是因宋哲奔江南﹐宣湣帝詔曰﹕朕今幽塞窮城﹐誠恐一旦崩潰﹐卿詣丞相﹐使攝萬機。王素服舉哀﹐乃依魏晉故事﹐稱晉王﹐攺元建武元年﹝按永嘉元平以後﹐中國士族文物大半奔江南﹐史筆南朝﹐追書耳。今元經但以建興五年盡十二月﹐以全四晉之終焉。其實三月以後﹐卽建武之史也﹞。七月大旱﹐曷謂胡蝗﹖曰﹕冀兗靑雍四州皆蝗﹐是時石勒亦浸奪民稼﹐時人語謂之胡蝗。丙子日蝕﹐劉聰弒逆之兆也。十二日﹐聰大會﹐使帝行酒洗爵﹐晉臣在坐者無不失聲泣﹐曲允大哭乃自殺﹐辛賓抱帝號慟﹐皆爲聰所害。書聰弒帝﹐去其姓﹐貶僣逆也。於平陽﹐言頓失所﹐當以天子之禮終焉。則聰死何以不去姓﹖所以示貶也。及卒﹐則書姓名以彰其罪也。聰弒二君﹐賊害忠臣不可勝紀﹐君子旣貶其生﹐又貶其死﹐以疾惡之甚乎﹝僞主薨卒書於經者﹐特暴其罪﹞。

元經卷三隋王通撰唐薛收傳宋阮逸注經﹕東晉元帝太興元年帝正月帝卽位。三月立皇太子﹝無傳﹐卽明帝也﹞。夏四月戊寅禁招魂塟。五月王惇叚匹磾殺劉琨。六月帝親雩。戊戌立皇子晞爲武陵王。初置諌皷謗木。七月戊申詔州牧舉善察惡。十一月新野王弼薨。庚申詔公卿上封事﹐新作聽訟觀。己卯瑯邪王渙薨﹐復立昱。癸巳詔旌吳賢。傳曰﹕元帝諱睿﹐字景文﹐宣帝曽孫瑯邪恭王覲三子﹐幼有令聞﹐不顯灼然之迹。蕩陰之敗也﹐帝懼禍將出奔﹐而月明無由去﹐有頃雲霧晦暝﹐因潛得去。成都王頴先令諸關無出貴人﹐帝至河陽﹐爲津吏所止﹐從者宋典鞭帝馬曰﹕官禁貴人﹐汝亦被拘耶﹖吏聽過。至洛陽﹐迎太妃歸瑯邪。永嘉初﹐用王導計﹐求鎭建鄴。西都不守﹐帝於三月卽帝位。經書正月卽帝位者﹐西祚已盡﹐東晉首新﹐故必於大興元年正月卽位。春秋所謂正始也。且明中興始焉。招魂葬非古禮也﹐漢魏之術皆妄也﹐葬之爲言藏也﹐仁人於其親掩藏歸宂﹐不丰不儉﹐必約於禮焉。延陵季子曰﹕魂無不之。此言塟形﹐非葬魂矣。禁之禮也。劉琨旣奔歸叚匹磾﹐弟末波納石勒厚賂﹐潛欲叚匹磾﹐以琨爲內應﹐事覺爲匹磾所囚。王惇宻勸匹磾害琨﹐縊殺之。書曰王惇叚匹磾殺劉琨﹐言二凶同惡﹐殺賢人也。帝親雩﹐旱也。春秋凡啟蟄而郊﹐龍見而雩﹐始殺而嘗﹐閉蟄而蒸。襄五年秋大雩﹐二十八年八月大雩﹐皆傳云旱也。今帝親雩﹐善得禮也﹝按西晉四主﹐凡五十二年﹐大旱多矣﹐未嘗親雩以祈農事。今元帝中興﹐能修雩祀﹐誠得禮矣。𨿽非龍見﹐於時無﹞。皇子晞第四子﹐封武陵王﹐正也﹝事迹在武帝太元六年﹞。初置諌皷謗木者﹐書賢君能復古道﹐有意於治矣。詔州牧舉善察惡﹐戊申詔云﹕州牧刺史相檢察﹐不得阿私。長吏有志在奉公而不見進用者﹐當受闇塞之責。此明東晉之治﹐先乎旌別矣。新野王弼者﹐汝南王之子﹐書薨﹐得禮也。十一月詔曰﹕災異屢興﹐咎徵仍見﹐壬子乙卯﹐雷震暴雨﹐天災譴戒﹐彰朕不徳。公卿各上封事﹐具陳得失﹐朕將親覽焉。聽訟觀者﹐外朝別館也﹐帝始精國政﹐慮民訟壅隔﹐特作此觀。古之道也﹝堯開衢室聽於民﹐其是之謂乎﹞。瑯邪王渙﹐帝子也﹐旣踐祚﹐以子裒奉瑯邪恭王祀。裒早世﹐更以皇子渙爲瑯邪王。王薨﹐復立皇子昱爲瑯邪王。經言瑯邪﹐中興之國﹐祀不可絕﹐故書曰復立昱﹐重繼也。癸巳詔曰﹕漢髙經大梁﹐美無忌之賢﹔齊師入魯﹐修栁下惠之墓。其有髙徳名賢﹐或未旌錄者﹐具條例以聞。書元帝﹐得古義也。舜紹堯﹐興滅國繼絕世舉逸民﹐天下歸心焉﹔周武王克商﹐封比干之墓﹐式商容之閭﹐斯皆聖王初興﹐必賴賢獻﹐共格於治。元帝渡江﹐首下此詔﹐宜也。經﹕太興二年春帝正月﹐迎梓宮於平陽﹐不克。二月徐龕討平賊周撫。夏四月陳川以浚儀叛﹐徐龕以太山叛﹐陳安以秦州叛。五月將軍祖逖討石勒﹐戰於浚儀。甲子刺史周訪討平賊杜曽。七月太常賀循卒。冬十月十一月石勒僣號趙﹐南陽王保稱晉王於祁山。傳曰﹕湣懷二帝﹐皆播遷於平陽﹐崩於劉聰﹐皆不書葬﹐言不得其禮終也。至是正月丁卯﹐崇陽陵毀。五月癸丑又大陽陵毀。帝素服哭三日﹐乃遣將軍梁堪修復山陵﹐迎梓柩於平陽。書曰不克﹐存孝思也﹝按崇陽陵﹐晉文帝陵也﹔大陽陵﹐惠帝陵也。二陵在西都﹐爲劉曜所發掘。書曰毀﹐言陵自毀﹐不忍書發也﹞。賊周撫者﹝一名周堅﹞﹐爲彭城內史﹝殺沛國內史﹞﹐至是太山太守徐龕討平之﹐斬撫﹐傳首京師。書告功也﹝時以建鄴爲京師﹞。四月陳川徐龕陳安三者同書叛﹐言中原未能平也。平北將軍祖逖與石季龍戰於浚儀﹐王師敗績。書皆陣曰戰不書敗者﹐嘉祖逖之忠﹐有志爲晉平中原﹐君子不欲其敗也﹐故諱其敗績。甲子安南將軍周訪討杜曽之賊﹐戰於武當﹐斬之﹐書功也。賀循者﹐其先慶氏﹐避漢宣諱﹐攺賀氏。始爲瑯邪王司馬﹐爲參佐隨帝南渡﹐加開府儀同三司﹐旣卒﹐旌中興之臣也。石勒據襄國﹐劉曜遣使持節署勒﹐進爵趙王﹐封二郡﹐如曹公輔漢故事。書僣號者﹐連劉曜皆貶之也﹝案石勒載記﹕張賓等上疏請卽皇帝位﹐合二十四郡爲趙國﹐內復冀州之境﹐南至孟津﹐西達龍門﹐東至河北﹐至闕大單於以撫百蠻﹐勒刃許之﹞。南陽王保者﹐南陽王模之子也﹐湣帝初立﹐以保爲右丞相﹐至是自稱晉王﹐全有秦州之地﹐涼州張寔立之也﹝按晉史保傳曰﹕保降劉曜而死﹐秦州刺史陳安迎保喪天子禮﹐葬於上邽﹐亦謚曰元帝﹞。經﹕太興三年帝正月二月﹝闕﹞季龍寇厭次﹐刺史邵續戰沒。三月慕容廆來獻玉璽。夏四月枉矢流於翼軫。五月太子詮遇害於平﹝闕﹞﹐徐龕率眾來降。六月盜殺涼州張寔﹐弟茂立。將軍祖逖破石勒軍﹝闕﹞。八月辛酉遷神王於太廟﹐將軍周訪卒。皇太子釋奠於太學。九月徐龕復叛於趙。傳曰﹕邵續者孰謂﹖曰散騎乘之子也﹐王浚假﹝闕﹞樂陵太守屯厭次﹐石勒旣破﹐王浚獲續子﹐又遣人﹝闕﹞續﹐續泣曰﹕我出身爲國﹐豈得顧子爲叛臣。遂與叚匹磾共攻勒﹐多勝捷﹐帝以續爲冀州刺史﹐爲石季龍所襲﹐被執﹐續呼其兄子竺曰﹕吾志在雪國難﹐以報所受﹐不幸至此﹐汝軰自勉﹐奉匹磾爲主﹐勿有二心。季龍送續於勒﹐勒譲之曰﹕夷狄不足爲君耶﹖何無上之甚也。續對曰﹕晉末饑亂﹐奔控無所﹐故囚保﹐合鄕宗庻全老幼﹐言歸於晉﹐仍荷寵授﹐期盡忠節﹐實無二心。恐不容於明朝矣。昔周文王生於東夷﹐大禹生於西羗﹐帝王之興當何常耶﹖囚去眞卽僞﹐不得早扣天門者﹐大王負囚﹐囚不負大王也。勒曰﹕忠於其君者﹐吾所求也。竟遇害。書官以歿﹐嘉其忠也。燕慕容廆﹐時平州刺史崔毖陰結髙麗﹐及宇文叚國伐廆﹐欲分燕地。廆與戰﹐入宇文之營﹐獲皇帝玉璽玉紐﹐遣長吏裴嶷送於建鄴。書來獻﹐嘉廆不忘晉舊也。枉矢者何﹖流星類也﹐本志謂﹕凡星自上而降曰流﹐自下而外曰飛﹐大者奔虵行者姦事也。枉矢類流星而色蒼黒﹐虵行﹐望之如有毛﹐目長數尺﹐主反萌﹐亦爲以亂伐亂﹝按翼二十三星﹐天之樂府﹐又主夷狄。軫四星主冡宰輔臣﹐又主車騎。今枉矢流於其間﹐象羣胡亂中華﹐又有南侵之應﹞。太子沒於劉聰﹐至是遇害﹐帝三日哭之﹐禮也。徐龕先以太山叛於趙﹐至是偕石勒率眾來降﹝闕﹞。官貶龕反復﹐𨿽降不爲可信。失盜殺張寔者何﹖曰京兆人劉引挾左道﹐客居涼州﹐燃燈懸鏡於山宂爲光﹐受道者千餘人。寔左右皆事引﹐引鄕人閻沙牙門趙仰引謂曰﹕天與我神璽﹐當王涼州。沙仰宻與寔左右十餘人謀殺寔﹐奉引爲主。寔潛知其謀﹐乃收引﹐先殺之﹐而沙等不之知﹐以其夜害寔。書曰盜﹐微者無名氏也。寔子駿年幼﹐故眾立其弟茂﹐茂但受涼州牧﹐而以兄子駿爲西平公。書茂繼立者﹐賢之也﹝按茂太寧三年卒﹐臨終執駿手曰﹕先人以孝友見稱﹐世執忠順。今𨿽華夏大亂﹐汝當謹守臣節﹐上不負晉主﹐下保百姓。吾气絕之日﹐白袷入棺﹐無以朝服﹐以彰吾志。故書曰賢﹞。祖逖字士雅﹐世吏二千石﹐爲北州舊姓﹐性放蕩不修儀檢﹐元帝南渡﹐逖避亂淮泗﹐帝用爲徐州刺史。逖渡江中流﹐擊檝而誓曰﹕祖逖不能淸中原而復濟者﹐有如大江。屯於淮陰﹐鑄兵器而後進。石勒遣將陶豹來戰﹐逖使韓潛追擊於汴水﹐豹宵遁。由是黃河以南盡爲晉土。不言破陶豹而書破勒軍﹐大其功也。遷神主於太廟﹐時初建宗廟﹐舊儀多闕﹐或以惠懷二帝應各爲世﹐則頴川世數過七﹐宜在疊毀。事下﹐太常賀循議曰﹕商之盤庚不序陽甲﹐漢之光武不繼成帝﹐懷帝上繼太祖﹐不繼惠帝﹝弟不繼兄﹞。惠帝尙在太廟﹐而懷帝復入﹐數則盈八﹝八世其名一也﹞﹐盈八之理﹐由惠帝不出﹐非上祖宜遷也。書遷神主﹐言遷毀議定﹐猶八室也﹝天子七廟﹐古之道也。其間有兄弟繼立﹐則於義非二世。按晉元帝太廟七世﹐卽自豫章太守量﹐量生頴川太守雋﹐雋生京兆尹防﹐防生宣帝懿﹐懿生景帝師﹐師傳文帝昭﹐昭生武帝炎﹐炎生忠帝哀﹐哀生懷帝熾﹐武帝孫鄴是爲湣﹐凡九神主。除景帝𨿽爲文帝兄弟﹐義著祖宗﹐百世不毀﹐則是上自潁川﹐次京兆﹐及宣景文武恵懷湣﹐凡八室神主。昭穆始倫也﹞。訪者字士達﹐家潯陽﹐與陶侃結友﹐前後徵討多戰功﹐智勇過人﹐與中興名將李矩郭黙相結﹐慨然有平河洛之志。王惇𨿽懷逆謀﹐然終訪之世﹐不能爲非。年六十一﹐卒贈徵西將軍。書官而終﹐貴之也。太子釋奠之禮久廢﹐江南文物始修於玆﹐有以見人君先齒冑之禮﹐由大學而興乎。徐龕復叛於石勒﹐不書石勒而書趙者﹐言中原分裂﹐猶敵國也﹐故書國﹐且言晉衰矣。經﹕太興四年春帝正月。二月徐龕來降﹐鮮卑末波獻信璽。癸亥日闘。三月置諸經博士。夏四月叚匹磾沒於趙。七月戴若思劉隗王導都督司空。八月常山崩。九月將軍祖逖卒。十二月慕容廆爲都督幽平諸軍事。傳曰﹕徐龕復來降﹐其去也可貶﹐其來也可恕﹐故君子亦書之﹐以懷後至者也。鮮卑末波者﹐叚匹磾從弟也﹐襲匹磾而附石勒﹐及中興﹐末波奉送皇帝信璽於我。鮮卑國也﹐末波是其名也。若春秋書長狄僑如之類﹐別無官族褒貶之例。癸亥日闘者何﹖曰﹕本志謂太興元年乙卯日夜出髙三丈有赤靑珥﹐四年二月癸亥日闘。三月癸未日中有黒子。皆帝寵幸劉隗而擅威福﹐王惇囚之舉兵犯京師﹐禍及忠賢之兆也。置諸博士﹐博士秦官也﹐漢因之﹐九經皆有博士﹐魏晉學校不絕﹐元帝中興﹐置周易儀禮公羊三經博士。書曰諸經﹐皆當備置也﹝逸按﹕本史經任博士者﹐毛詩卽有文立﹐周禮卽有陳郡﹐春秋三傳有劉兆﹐二禮有範隆﹐尙書有董景道﹐周易有續咸﹐五經音訓有徐邈﹐此皆晉儒之著聞者也﹞。叚匹磾者﹐鮮卑人﹐王浚表爲遼西公﹐後遷幽州刺史。至是與石季龍戰敗﹐被擒於襄國﹐嘗著朝服﹐持晉節﹐乃遇害。書沒於趙﹐趙晉敵國也﹐匹磾不書官﹐貶也。曷謂貶﹖曰匹磾始與劉琨結盟事晉﹐琨窮來歸之﹐而匹磾害琨﹐故旋踵亦被禍。大計一虧﹐小忠無益也﹝按劉琨傳﹕王惇使匹磾殺琨﹐又恐琨眾反己﹐遂矯詔收琨。琨聞惇使至﹐謂其子曰﹕處仲有使來而不告我﹐是殺我也。因歔欷。爲匹磾縊死﹞。戴若思劉隗王導同書者何﹖曰﹕皆佐命功臣也。若思屈於王惇﹐劉隗奔於石勒﹐各不保其終。王導者誅王惇﹐有大勲於東晉﹐然同書者﹐舉其始所以待其終﹐同其恩所以異其效爾。若春秋書齊侯宋公鄭伯許男滑伯滕子同盟於幽﹐但書其同盟﹐無復以爵先後爲義也﹝逸按﹕戴劉王三賢並佐命者﹐王惇傳云﹕帝用劉隗戴若思﹐外以討胡爲名﹐其實禦惇是也﹞。常山崩﹐書異也。若春秋書梁山崩﹐杜云繋其所災﹐不系其國。梁山不書晉者﹐名山不以封也。今經所書者﹐記災異也﹝言山有朽壞而崩﹐非災焉。記異者﹐蓋言一時之異﹐無系災咎也﹞。祖逖﹝字士雅﹐範陽人﹞﹐元帝中興﹐逖有振復之志﹐誓以期淸中原。遷豫章刺史﹐累破石勒﹐進逖爲鎭西將軍。石勒不敢窺兵河南。逖據武牢﹐恐南無堅壁﹐乃率眾築壘﹐未成而疾﹐俄而卒於雍丘﹐年五十六。豫州士女若喪考妣。書官﹐以卒嘉其忠也。慕容廆爲都督幽平諸軍事。初廆元康中居大棘城﹝大棘城﹐顓頊之墟也﹞﹐爲鮮卑都督﹐累有戰功﹐至是受都督幽州軍事平州牧。書於經﹐懷外夷也。經﹕永昌元年帝正月攺元。王惇反。三月帝大閱於郊外。夏四月王惇自爲丞相﹐殺戴若思周顗。五月周慮反﹐殺將軍甘卓。六月旱。秋七月太山陷於趙。冬十一月太尉荀組薨。閏月乙丑帝崩於內殿。傳曰﹕王惇反者何﹖司徒王導從父兄也﹐潘滔嘗曰﹕處仲﹝惇字也﹞蜂目已露﹐但豺聲未振爾。若不噬人﹐亦爲人所噬。東海王越以惇爲揚州刺史﹐元帝興﹐以惇爲帥。時劉隗用事﹐頗疏間王氏。帝惡惇而畏之﹐遂引劉隗刁協爲心腹﹐惇益不平。至是舉兵內向﹐以誅劉隗爲名﹐帝下詔曰﹕王惇慿恃寵靈﹐敢肆狂逆。方朕太甲﹐欲見幽囚﹐今親帥六軍以誅大逆﹐有殺惇者封五千戶侯。三月帝大閱者﹐帝親被甲﹐狥六師於郊外﹐將伐王惇﹐此先閱兵也。春秋桓六年八月壬申大閱﹐傳云簡車馬也。周禮大司馬之法﹐仲冬教大閱﹐戒眾庻﹐修戰法﹐菜所田之野陳車徒﹐斬牲以誓﹐曰不用命者斬之。皷戒三闕車三發徒三刺﹐若大師則掌戒令﹐及戰則巡陳視事而賞罰之。大師謂王親徵伐也。書曰帝大閱﹐言得禮也。王惇自爲丞相﹐非帝命也﹐惇旣克石頭﹐乃收周顗戴若思。曷謂與逆臣同貶﹖曰﹕顗與若思﹐帝委重兵﹐不能善謀討賊﹐而自取夷戮﹐亦猶一賊耳﹐故皆貶﹐宜矣﹝春秋書趙盾不能討賊也﹐況周顗戴若思各領兵奉王命討惇﹐而不克﹐𨿽不書官﹐亦可貶其無功﹞。甘卓字季思﹐西晉之亂﹐避難棄官東歸﹐遇陳敏。後討陳敏有功﹐累遷梁州刺史鎭襄陽﹐王惇向闕也﹐卓露檄逺近﹐陳惇肆逆﹐率所統討之。𨿽懷義正﹐而性不果毅﹐軍次豬口﹐累旬不前。惇大懼﹐遣使求和﹐謝卓曰﹕君旋軍襄陽﹐當更結好。卓卽還軍。會襄陽太守周慮承惇意﹐詐言湖口捕魚﹐乃襲害卓。書曰周慮反者﹐言慮受晉官﹐陰附王惇﹐殺害忠黨﹐故先書其反而後殺卓﹐疾惡甚也。卓書官﹐貴之也。七月石季龍攻太山﹐執其守徐龕﹐不書守﹐守賤不足書焉。惜太山瑯邪之國﹐陷於賊不復歸矣。荀組者﹐荀藩之弟也﹝字大章﹞﹐惠帝西幸﹐以組爲河南尹﹐兄弟貴盛﹐懼不容於世﹐𨿽居大官﹐但諷議而已。洛陽陷﹐組藩皆出奔。湣帝時﹐組藩共保榮陽之開封。元帝與組移檄勸進﹐大興初逼於石勒﹐乃渡江。錄尙書事﹐遷太尉。書官以薨﹐貴舊徳也。乙丑帝崩於內殿﹐終以正也。帝爲王惇所逼﹐下淩上辱﹐憂憤而殞﹐故葬速﹐禮有闕如也﹝按本史云﹕晉室紛亂﹐皇輿播越﹐天命未攺﹐人謀葉贊。經路區區﹐僅全吳楚。終以下淩上辱﹐憂憤告謝。蓋恭儉之徳𨿽充﹐而雄武之略不足也﹞。經﹕明帝太寧元年春正月﹐帝卽位。癸未黃霧四塞﹐蜀李驤破譙登﹐越嶲漢嘉降於蜀。二月葬元皇帝。壬申隕霜殺榖﹝無傳。按春秋霜殺艸猶書﹐況麥榖乎﹞。三月饒安東光安陵縣災。王惇求徵。五月京師大水。六月壬子立皇后庾氏。將軍陶侃平交州梁碩。秋七月劉曜滅陳安。八月石季龍殺靑州刺史曹嶷。傳曰﹕明帝諱紹﹐字道畿﹐元皇帝長子也。建興初立爲皇太子﹐永昌元年閏十一月庚寅卽皇帝位。經書太寧元年正月帝卽位者﹐端其本始也﹝按榖梁春秋﹐正始所以端本也﹞。癸未黃霧﹐本志曰﹕是時王惇擅權﹐謀逆之兆也。李驤者﹐李特之弟也﹐特子雄僣號﹐以驤領兵徵涪﹐執梓潼太守譙登。又越嶲漢嘉等郡皆下之。書曰降於蜀﹐蜀王雄盛﹐開拓漸廣也。饒安諸縣災﹐春秋言內災系宗廟社稷則書﹐外災來告亦書之。元經天下之書也﹐無分內外﹐凡天火譴戒則書焉。饒安東光安陵災﹐燒七千餘家﹐死者萬五千人﹐此災尢大者也。本志謂﹕信道不篤或爟﹐虛僞讒夫昌﹐邪勝正則火失其性﹐𨿽興師不能救﹐是謂火不炎上。蓋王惇威侮朝廷﹐多行無禮﹐極陰生陽之禍。王惇自爲丞相﹐專朝政﹐將謀簒位﹐諷朝廷徵己。帝不得已﹐以手詔之。惇遂起兵下蕪湖﹐窺釁而動也。五月大水﹐春秋之例﹐曰平原出水爲大水﹝按桓元年秋大水﹐十三年夏大水﹐今夏大水亦傷禾稼﹐故元經因舊史書災異﹞。皇后庾氏者﹐庾琛之女也﹐明帝卽位立爲皇后﹐冊曰﹕妃庾氏昔承明命作嬪東宮﹐履信思順﹐以成肅雍之徳。正位閨房﹐以著協恭之美。崇嫡明統﹐載在典謨﹐宜建長秋﹐以奉宗廟。使使持節兼太尉授皇后璽綬﹐母儀天下。潛暢後教。其敬之哉。經書﹐正也﹝按琛贈驃騎大將軍儀同三司﹐兄亮管詔命﹐官至中書令﹞。交州賊梁碩者﹐攻陷交州﹐殺刺史王諒。平南將軍陶侃遣將髙寶討碩﹐斬之﹐傳首京師﹐告功也。陳安者何﹖曰初爲劉曜將也﹐遣安擊張春﹐滅之。安於是叛曜。至是曜討安於隴城﹐殺之。書曰劉曜滅陳安﹐兩名﹐猶春秋諸侯相滅﹐非王命而滅之者﹐皆爲不道也﹐故兩書名﹐俱貶也﹝按春秋小國相滅﹐齊威公不能救﹐則威公恥之。故狄滅邢滅衛﹐而齊威以邢遷夷儀﹐遷衛楚丘﹐所以興滅繼絕﹐湏伯者行之﹞。且言晉不王時無伯政﹐使亂臣賊子互相屠滅﹐有足傷焉﹝司馬九伐之法﹐其最重者﹐內外亂﹐鳥獸行﹐則滅之。無是之罪明﹐不可滅也。劉曜滅陳安﹐陳安殺張春﹐張春弒晉王﹐此三者皆非法﹐互相賊害﹐元經傷之矣﹞。曹嶷者﹐建武初爲靑州刺史﹐與並州劉琨／幽州叚匹磾／冀州邵續／兗州邵續／兗州劉演皆附元帝勸進﹐爲晉藩屏﹐至是趙將石季龍攻陷靑州﹐嶷遇害。稱官見殺﹐閔忠臣也。經﹕太寧二年春帝正月﹐帝臨朝﹐懸而不樂。石季龍寇兗州。三月劉曜寇魏興南陽。夏五月王惇矯詔﹐以含應爲將軍。七月壬申帝躬率六軍討王惇﹐惇戰敗憤卒。丁酉帝還宮﹐大赦﹐賞功臣有差。冬十月王導爲太保﹐西陽王羕爲太尉。豫州祖約保壽陽。十二月帝謁建平陵。傳曰﹕帝諒陰始臨朝﹐行元會饗宴﹐禮具。宮懸不考﹐聲言天子喪制行告禮﹐故懸而不樂﹐權宜也。趙將石季龍攻我﹐兗州刺史劉遐退保泗口。三月劉曜遣其將康平攻我魏興及南陽﹐言二趙日侵晉也。惇矯詔以其子應爲武衛將軍﹐兄含爲驃騎大將軍﹐自樹其族﹐將謀簒也。丁卯王導爲大都督﹐溫嶠爲中壘將軍﹐卞惇守石頭城﹐應詹爲護軍﹐郗鑑行衛將軍都督從駕﹐庾亮領左衛﹐卞壷行中軍將軍﹐王邃祖約劉遐蘇峻陶詹等環衛京師。七月壬申﹐帝躬率六軍出次南皇堂﹐至癸酉夜﹐募﹝闕﹞壯士卒千人渡水﹐掩其不備﹐大破之﹐斬惇前鋒何康。於是惇憤惋而卒。乙未惇眾濟水至宣陽門﹐劉遐蘇峻自南塘橫擊﹐大破之。賊黨悉平。丁酉帝還宮﹐大赦﹐惟惇黨不原。封王導爲始興郡公﹐溫嶠建寧縣公﹐卞壷建興縣公﹐庾亮永昌縣公﹐劉遐泉陵縣公﹐蘇峻郡陵縣公﹐郗鑑髙平縣侯﹐應詹觀陽縣侯﹐趙胤湘南縣侯﹐卞惇益陽縣侯﹐其餘封爵各有差﹐賞平賊之功也。王導西陽王羕書並命﹐得賢輔也。祖約爲豫州刺史﹐是時石勒將石生屯洛陽﹐謀攻我豫州﹐約退保壽陽﹐晉日削也。十二月帝謁建平陵﹐行大祥之禮。古者不封墓﹐至漢而下﹐帝王陵皆立廟﹐大祥謁廟﹐以明孝思行之可也。經﹕太寧三年春帝正月。二月戊辰復三族刑。三月壬辰立皇子衍爲皇太子。癸巳徵任旭虞喜爲博士﹝闕﹞。四月詔議政道論直言。五月陶侃都督荊湘雍。梁州大旱﹐自正月至於是月。秋七月郤鑑都督靑徐二州。詔興滅繼絕及五郊祀。秋八月戊子帝崩於東堂。九月癸卯太后臨朝。辛丑葬明帝於武平陵。冬十月癸巳朔日有蝕之。傳曰﹕復三族刑惟不及婦人﹐本志謂﹕謀反大逆夷其三族﹐不在律令﹐所以嚴惡類也。又云女子有三從之義﹐無自專之道﹐若父母有罪而刑已出之女﹐或夫黨坐誅﹐又有隨姓之戮。一人之身內外受刑﹐令女旣嫁則爲異姓之妻﹐如或產育﹐則爲他族之母嬰戮﹝闕﹞﹐非所以哀矜柔弱﹐故三族刑。因王惇大惡之後行﹝闕﹞以戒其惡也。不及婦人﹐矜無辜也。皇子衍﹐長嫡也﹐爲皇太子﹐正也。處士任旭﹐字次龍﹐臨海人。元﹝闕﹞書召才出﹝事具隠逸傳﹞虞喜字仲寧﹝闕﹞。賀循爲司空﹐先達貴顯﹐每詣喜﹐自云不能測也﹝闕﹞。王導建學校。下詔曰﹕夫興化致治﹐莫尙乎崇道教﹝闕﹞。明退素也。任旭虞喜並潔靜其操﹐歲寒不移﹐研精典墳﹐前𨿽不至﹐今更以博士徵之﹝事具儒林傳﹞。四月詔曰﹕大事初定﹐其命維新﹐冝令太宰司徒以下詣都堂參議政道﹐諸所因革﹐務盡事中。又詔曰﹕茍有一言亮正予違﹐汝弼望共朂之。史言明帝聰明有機斷﹐尢精物理﹐𨿽享國日淺﹐而規模宏逺﹐觀二詔可知矣。陶侃都督荊襄等四州﹐本史謂﹕明帝分上流之勢﹐彊本弱枝﹐國之善謀也。郤鑑自明帝時假節鎭合淝﹐帝仗鑑爲外援。旣平王惇﹐又委鑑東北以禦趙寇也。詔曰﹕三恪二王世代所重﹐興滅繼絕﹐政道所先。又宗室哲王有功勛於大晉﹐佐命功臣開國昭王﹐誓同山河﹐茍廢絕禋祀﹐甚用傷懷。主者詳議﹐應立後者以聞。又詔曰﹕郊祀天地帝王之重事﹐中興以來﹐惟南郊未嘗北郊﹐故四時五郊之祀都不復設﹐載在祀典﹐應望秩者悉廢而未舉。主者依舊詳處。二詔皆古之道也。書於經﹐足以爲萬世法矣。八月壬午帝不豫﹐召太宰西陽王羕／司徒王導／將軍陸曄／丹陽尹溫嶠受遺詔﹐輔太子。丁亥詔曰﹕昔周公匡輔成王﹐霍氏扶育漢昭﹐義存前典﹐功冠二代﹐豈非忠臣之道乎。敬聽顧命﹐受任托付﹐𨿽有內外﹐其致一也。不有行者﹐誰扞牧圉。譬若唇齒表裏相資﹐百辟卿士﹐其總己以聽冡宰﹐保幼沖人。戊子帝崩於東堂﹐正其終。九月太后庾氏臨朝稱制。帝幼故也﹝按明穆傳曰﹕羣臣奏天子衝幼﹐宜依漢和熹皇后故事﹐辭讓四﹐乃臨朝。後兄亮詔命公卿奏事﹐稱皇太后。闕陛下﹞。辛丑葬明帝於武平陵﹐禮也。十一月日蝕。本志謂﹕癸巳朔日蝕在卯至斗。斗﹐吳分也。蘇峻作亂之兆也﹝按蘇峻平王惇有大功﹐及受顧命峻不預﹐以此怨望。而庾亮倚後威欲害峻﹐於是謀逆。故日蝕者﹐後不明也﹞。

元經卷四隋王通撰唐薛收傳宋阮逸注經﹕晉成帝咸和元年春帝正月﹐帝卽位。二月丁亥赦攺元。夏四月汝南人執內史祖濟叛。甲子僕射攸卒。六月徐州刺史劉遐卒。秋七月江州刺史應詹薨。九月蜀人寇涪陵。冬十月汝南王佑薨。封魏後勵。南頓馬氏伏誅。十一月壬子大閱於南郊。趙將聰寇壽陽不克。十二月劉闓叛於趙。梁王翹薨。傳曰﹕成帝諱衍﹐字世根﹐明帝長子也。去年閏八月卽皇帝位﹐今年正月始書卽位者﹐春秋所謂正始也。大赦﹐攺元咸和﹐循常制也﹝按元帝卽位﹐大赦攺元建武﹐自此以至明帝卽位﹐大赦攺元﹐永爲典制矣﹞四月汝南人執內史祖濟﹐小之也﹐言且與眾同叛爾﹝按春秋僖五年﹕晉人執虞公。書晉人執虞公﹐罪虞且言易也。十九年邾人執鄫子用之﹐杜預云﹕凡諸侯稱人以執者﹐如民爲辭也。經書晉侯執曹伯者﹐不及其民也。則是汝南人執祖濟叛於趙者﹐人眾叛也﹞。鄧攸字伯道﹐襄陽人﹐永嘉時爲河東太守﹐陷於石勒﹐逃歸。元帝時爲吳郡太守﹐入拜侍中。久之遷尙書右僕射﹐卒書官﹐嘉良吏也﹝按鄧攸事﹐具良吏傳十二人﹞。劉遐字正長﹐廣平易陽人﹐冀方比之張飛關羽﹐間道歸元帝﹐授以節度﹐討周撫有功﹐徙臨懷太守。王惇之亂﹐遐自彭城赴京師﹐平王含﹐封泉陵公﹐遷徐州刺史。至日卒﹐志功臣也。應詹字思逺﹐南頓人也﹐魏侍中璩之孫也。以學藝文章稱。王澄爲荊州時﹐詹督南平天門武陵三郡事﹐聞洛陽傾覆﹐詹攘袂流涕﹐勸澄赴援﹐乃爲檄詞義壯烈﹐見者慷慨﹐澄不能從﹝闕﹞。上元帝假節﹐以詹爲建武將軍﹐上疏陳便宜曰﹕先王設官﹐使君有常尊﹐臣有定分。下至亡秦罷侯置守﹐綱紀廢弛﹐漢興猶雜建侯守﹐後參古迹今﹐大荒之後﹐朝廷攺創﹐宜因斯先舉元功﹐以爲封首。又曰﹕元康以來﹐賤經尙道﹐以玄虛爲夷達﹐以儒術爲鄙俗﹐永嘉之獘﹐未必不由此也。今𨿽有儒官﹐教養未備﹐宜修辟雍﹐崇明教義﹐先令國子授訓﹐然後皇儲親臨釋奠﹐如此則普天尙徳﹐率土知方矣。平王惇﹐詹爲前鋒﹐以功封觀陽縣侯﹐都督江州。上疏曰﹕夫欲用天下之智力者﹐莫若使天下信之也。昔冀缺有功﹐胥臣蒙先茅之賞﹔子玉軍敗﹐子文受蒍賈之責。漢宣帝時﹐二千石有居軄修明者﹐入爲公卿﹐其不稱職﹐免官還爲平人。懲勸必行﹐歷世長久﹐中間遷不足勸﹐免不足懼﹐以此責成﹐未見其可。王惇新平﹐人情未安﹐詹撫而懷之﹐莫不歡心。疾篤﹐與陶侃書曰﹕神州未夷﹐四方多難﹐足下宜務建洪範﹐𨿽休勿休。書薨者﹐詹贈儀同三司﹐且褒名臣也。九月蜀李雄張龍寇涪陵﹐執太守謝俊。書蜀者﹐賊眾也。汝南王佑﹐文成王亮之子﹐佑字永猷﹐元帝渡江﹐襲封汝南王﹐謚曰威。書薨﹐得其終也。曹勵者﹐魏武帝之孫也﹐去年詔三恪二王應立其後者以聞﹐至是封勵陳畱王﹐以繼魏後。書得禮也。﹝按晉武受魏禪﹐奐封陳畱王﹐故今曹勵襲奐之舊封﹞南頓王宗有罪﹐宗﹐西陽王羕之弟也﹐與兄羕俱過江。明帝踐祚﹐宗與虞胤皆爲帝所親眤﹐委以禁旅﹐連結輕俠﹐恃宗盛。至是怨望形於辭色﹐禦史中丞鍾推劾宗謀反﹐庾亮使收宗。宗以兵距戰﹐爲亮兵所殺﹐詔貶爲馬氏。書曰南頓不稱王﹐貶也。稱伏誅﹐國討之文也。壬子大閱﹐王導策不廢武備也。春秋桓六年秋八月壬午大閱簡車馬﹐皆於農隙講事﹐不軌不物則爲亂政﹐故有國家者不可廢閱禮也。石勒使其將石聰攻壽陽﹐不克﹐言祖約保壽陽﹐足以拒聰也﹝謂明年蘇峻反﹐賴王導有武備張本。前年石生屯洛陽﹐祖約爲有備也﹐故豫州刺史退保壽陽﹐言趙不克﹞。劉闓爲濟岷太守﹐殺內史夏侯嘉﹐叛歸石勒。不書殺內史以叛﹐罪大也﹝叛逆罪大﹐不書殺也﹞。梁王肜無子﹐以武陵王澹子禧爲嗣﹐是爲懷王﹐沒於石勒。懷王子翹﹐自石氏歸國得立﹐是爲聲王。經書薨﹐貴宗室也。經﹕咸和二年春帝正月﹐秀才龎貴起義兵攻李雄。三月益州地震。五月甲申朔日有蝕之。秋七月。冬十月劉曜掠河南地。十一月祖約蘇峻反﹐司馬流帥師與峻戰死之。廣陵郤鑑帥師赴京師。傳曰﹕寧州秀才龎貴起義兵﹐攻雄將任回不克﹐不稱將書秀才﹐嘉之也。益州地震﹐本志謂﹕蘇峻作亂之兆﹝按咸和二年二月江陵地震﹐三月益州地震﹐四月豫州地震。江陵卽應峻之亂﹐益州卽應蜀主李雄廢太子立弟班﹐召亂之萌也﹞。甲申日蝕。本志﹕日在井﹐井主酒食﹐中饋女主之象。明年皇太后憂崩之應也。劉胤者何﹖曜之子也﹐初曜伐涼州張茂﹐稱藩於曜﹐爲石勒所敗﹐茂復攻曜﹐掠春州﹐使枹罕護軍辛宴等與曜子胤相持七十餘日﹐胤濟師逼枹罕﹝闕﹞敗之﹐遂略河南地。言劉石相攻﹐將亡之漸也﹝按劉曜旣克張茂後﹐議廢長子熈而立少子胤。胤泣曰﹕慈父之於子也﹐當存鳴鳩之仁﹐何可替熈而立臣﹖臣請死闕﹐以明赤心。乃止。後與石勒戰敗被擒﹐國乃滅矣﹞。十一月豫州刺史祖約／歷陽太守﹝闕﹞西平將軍不預﹐明帝顧命﹐遂懷怨望。蘇﹝闕﹞永嘉之亂﹐百姓流亡﹐推峻爲安集將軍﹝闕﹞封邵陵公﹐自有鋭卒萬人﹐潛有異志﹝闕﹞﹐徵峻爲大司農。峻疑亮害己﹐乃潛結祖約以討亮爲名﹐書反以祖約爲首﹐貶世卿也﹝祖約以逖功受闕﹐與蘇峻不同﹐而爲亂﹐實首惡﹐故先書而貶之﹞。十二月峻兵入姑熟﹐詔左將軍司馬流戰﹐賊於慈湖﹐流敗死之﹐罪在庾亮也﹝庾亮闕遣用戰﹐是亮失策也﹞。郤鑑鎭廣陵﹐聞蘇峻反鑑司馬劉﹝闕﹞人宿衛京都﹐又設壇刑白馬﹐大誓曰﹕賊臣祖約﹝闕﹞不恭天命﹐不畏王誅﹐制脇幽王﹐拔木塞源﹐率﹝闕﹞兆庻泣﹐血咸﹝闕﹞奉辭伐罪﹐以除元惡。昔戎﹝闕﹞桓紏明﹐董卓淩漢﹐羣後致討﹐義存君親。古今﹝闕﹞我同盟﹐戮力一心﹐以救社稷。書廣陵﹐重其外﹝闕。鑑本傳曰﹕明帝初卽位﹐王惇專制﹐內外危闕﹐鑑爲外援﹐由是拜安西將軍都督楊州諸軍﹞。經﹕咸和三年春帝正月﹐將軍溫嶠帥師救京﹝闕﹞潯陽。二月庚戌六軍與峻戰於西陵﹐王師敗績﹝闕﹞﹐庾亮出奔潯陽。丁巳峻嶠詔以祖約爲中書令﹝闕﹞﹐皇太后庾氏憂崩。夏四月趙人攻宛王國叛﹝闕﹞。壬申葬明穆皇后。五月乙未帝遷石頭﹐太守虞潭﹝闕﹞庾冰王舒起義兵於三吳。丙午將軍陶侃溫嶠﹝闕﹞魏該率舟師於蔡州。六月賊攻宣城﹐殺內史桓彛﹝闕﹞。壬辰廬江太守毛寶攻賊合肥﹐拔之。八月劉曜石季龍戰於髙堠。九月司徒王導奔白石﹝闕﹞白﹝闕﹞。月蜀將張龍寇﹝闕﹞石﹝闕﹞之。傳曰﹕﹝闕﹞過信爲次此周之﹝闕﹞速﹝闕﹞速﹐師老費財﹐兵未有﹝闕﹞次所以﹝闕﹞次潯陽者﹐王愆期﹐陶侃﹝闕﹞合勢討峻﹝闕﹞﹐溫嶠遣王愆期鄧嶽紀穆三帥爲前鋒﹝闕﹞﹐鍾雅趙胤三帥次之。丁未峻自橫江﹐濟﹝闕﹞壷督六軍與峻戰於西陵﹐王師敗績。峻攻﹝闕﹞師又敗﹐卞壷羊曼周導陶贍皆死之。壷不﹝闕﹞其死也﹝按卞壷字望之﹐濟陰人﹐有名譽。闕司闕爵元帝召爲從事﹐累遷尙書令。峻反闕軍將軍與峻戰敗﹐發背瘡﹐未合力疾而戰﹐遂闕子胗肝見父沒﹐相隨赴賊﹐同時見害。妻裴氏闕屍哭曰﹕父爲忠臣﹐子爲孝子﹐夫何恨乎﹗數將惟壷爲著﹞﹐庾亮爲穌峻敗﹝闕﹞門外﹐亮走乘小船而奔﹐攜三弟懌修翼投江﹝闕﹞﹐與共推陶侃爲盟主﹐侃尢相稱勸。不書官﹐貶﹝闕﹞貶曰﹐亮以舅氏專朝政﹐作遺詔﹐褒大臣﹐而陶侃不在其列﹐是以蘇峻與約舉兵誅亮﹐失於先見﹝闕按亮本傳云﹕南頓王宗謀廢亮﹐執政殺宗﹐又廢羕﹐盛使元者。又先帝保傳天下﹐以亮剪削宗室者﹐宗之黨也﹐與宗俱誅。咸和間亡奔蘇峻﹐峻道微﹐舉朝皆謂不可﹐亮不聽﹐宜峻與祖約反。稱亮﹐故經貶之﹐以戒專政失業也﹞祖約自平王惇﹐以進鎭西將﹝闕﹞﹐陽爲北境藩扞﹐蘇峻舉兵遂推約爲太尉﹝闕﹞。亮。峻敗﹐約奔石勒﹝按祖約本傳云﹕奔石勒﹐勒人約之禍反﹐大飲醉﹐逆殺百餘﹐皆滅盡﹞書矯詔爲中書令﹐譏亮召亂也。皇太后宣陽門兵敗﹐賊揮戈接於帝坐突入﹐侍人皆見掠奪﹐庾氏以此憂辱而終。書曰憂崩﹐言不得令終也。南陽太守五國叛降石勒﹐言趙彊也。葬明穆皇后﹐卽庾氏﹐書葬得禮也。帝遷於石頭﹐爲蘇峻所逼也。帝哀泣升車宮中﹐慟哭﹝石頭城在建鄴西北江灣之內﹞。虞潭者﹐翻之孫也﹐討張昌﹐平陳敏﹐皆有功﹐累遷至吳興太守。庾冰者﹐亮之弟也﹐時爲吳國內史。王舒者﹐導從弟也﹐時爲會稽內史。以三吳之兵拒峻將管韓商晃等。書起義﹐嘉之也﹝按﹕虞潭貎和柔而內堅明﹐有膽決﹐𨿽數統軍旅﹐鮮有傾敗﹐官至侍郞。年七十九。庾冰稱素風爲世所重﹐攻賊於石頭﹐冰勲爲多﹐後入爲中書監﹐眾所歸咸稱賢相。王舒潛心學植﹐爲吳中都督。陶侃百京師﹐上舒監浙江東五郡軍事﹞。陶侃初不預明帝顧命﹐深以爲恨﹐溫嶠推侃爲盟主﹝侃子爲峻所殺﹐喪至﹐侃不臨﹞﹐乃會平北將軍魏該﹐以師四萬次於蔡州﹐攻石頭。書次者﹐過信宿也。三日已上必告﹐必告其次﹐謹師律有漸也。桓彛字茂倫﹐漢桓榮之九世孫也﹐補宣城內史﹐聞蘇峻作逆﹐彛慷慨流涕﹐屯涇陽。是時州郡多遣使降峻﹐咸勸彛僞與通和﹐彛曰﹕吾受國厚恩﹐義當致死﹐安能與逆醜通問。峻遣將韓晃攻彛﹐固守經年﹐勢孤力屈﹐城陷爲所害﹐故書賊攻宣城殺內史﹐猶齊豹書盜﹐謂逆黨不湏名也﹝春秋同二十年盜殺衛侯之兄﹐傳曰﹕齊豹作不義﹐其書爲盜。今韓晃不名而書賊﹐同也﹞。毛寶者孰謂﹖曰溫嶠參軍也﹐蘇峻之亂﹐嶠以寶爲前鋒﹐時峻以萬斛饋祖約也﹐寶設策力戰﹐奪其米﹐約用大乏。嶠嘉之﹐上爲廬江太守。攻祖約東關﹐破合肥﹐書拔之﹐旌功且往逆黨也﹝傳云﹕賊遣韓晃攻寶南城﹐寶登射殺數十人。晃問曰﹕君是毛廬江耶﹖寶曰﹕是。晃曰﹕君名勇﹐何不出關﹖寶曰﹕君健將﹐何不入關﹖而退。又討郭黙及賊將石遇﹐有功﹐庾亮上爲豫州刺史﹞。劉曜及石季龍戰於髙堠﹐季龍敗績﹐曜遂﹝闕﹞於洛陽﹝謂石勒擒劉曜張本﹞。司徒王導奔白石﹐初導侍帝﹐峻加害﹐峻逼帝幸石頭﹐導爭之不得﹐峻日肆丑言﹐導隨路永及二子奔於白石。白石卽溫嶠庾亮屯所也。庚午陶侃使督護楊謙攻峻於石頭﹐陣於白石﹐峻輕騎出戰﹐墜馬﹐遂斬之。書賊眾大潰﹐言餘黨不能復聚矣。十月蜀李雄遣將張龍寇涪陵﹐太守趙弼沒於賊。經書蜀不稱李雄﹐言蜀久與晉相抗﹐猶敵國焉。曷謂稱寇﹖曰僣亂抗正﹐侵我不已﹐故書寇以貶其大過也﹝按雄載記云﹕雄﹐特第三子也﹐雄卽位﹐南攻漢中﹐克涪陵﹐逺人繼至﹐下寛大之令﹐降附者皆假復除﹐益州遂定﹞。十二月石勒自率眾向洛﹐劉曜常乘赤馬﹐無故局頓﹐乘小馬出﹐復飲酒斗餘﹐至西陽門撝陣﹐勒兵乘之﹐大潰。曜昏醉奔退﹐墜於渠﹐爲石堪所執﹐送於勒。書獲之﹐執之也﹐春秋之例﹕凡諸侯身犯不義而惡不及民﹐則不稱人以執。若晉侯執曹伯是也﹝僖二十八年春三月丙午﹐晉侯執曹伯。又成十三年二月﹐執曹伯歸於京師。傳曰﹕晉侯執曹伯﹐不及其民也。傳例云﹕凡君不道於民﹐而諸侯討執之﹐則曰某人執某侯﹞。今勒與曜皆僣﹐敵國﹐而經兩名之﹐無曲直之辭也。稱獲之﹐因舊史文耳﹝按曜在位十年而敗﹐自元海起懷帝永嘉四年僣號﹐至曜五世﹐凡二十七年而滅﹞。經﹕咸和四年春帝正月﹐帝在石頭。二月建威長史滕含奉乘輿還宮﹐弋陽王羕薨。夏四月乙未始安公溫嶠薨。秋七月有星孛於西北。九月石勒盡滅劉氏。冬十月廬山崩。十二月太尉陶侃討賊郭黙。傳曰﹕帝三年五月爲蘇峻遷於石頭﹐是時𨿽峻已誅﹐峻弟逸猶彊盛﹐故猶在石頭﹐未反正也。二月丙戌﹐諸軍攻石頭﹐建威長史滕含以鋭卒擊蘇逸﹐大敗之﹐含奉帝幸溫嶠舟中。書乘輿還宮﹐正也﹝按溫嶠傳云﹕滕含抱天子棄入嶠舟中﹐羣臣頓首﹞。弋陽王羕者﹐汝南王亮之第三子也﹝亮宣帝第四子﹐母伏太后﹞﹐元帝渡江﹐累遷至太保。明帝寢疾﹐羕與王導同受顧命﹐依安平獻王浮故事﹐設牀帳於殿上﹐咸和初坐弟南頓王宗免官﹐降爲弋陽王。至是蘇峻作亂﹐羕述其勲﹐峻旣平﹐賜死。不書伏誅﹐諱也。曷諱爾﹖曰﹕羕僞辭卑遜茍免一死之禍﹐其實非附峻也。若王莾之世﹐楊雄﹝闕﹞其情固焉伏誅國除刑太過矣﹐君子哀之。故舊書曰死﹐猶言自死﹐不稱誅﹐不與其誅也。溫嶠字太眞﹐博學能屬文﹐初爲劉琨參軍。元帝立﹐嶠累遷至太子庻子﹐明帝朝拜侍中﹐參綜機宻﹐轉中書令。王惇入輔﹐嶠知惇不軌﹐謬爲設敬總其府事﹐幹說宻謀以附其欲﹐補丹陽尹。惇構逆﹐嶠請爲備﹐及平惇﹐有功﹐代應詹爲江州刺史﹐鎭武昌。聞蘇峻有變﹐嶠屯潯陽﹐率舟師赴難﹐推陶侃同盟﹐戎卒六萬﹐旌旗百里﹐直至石頭。嶠創建行廟﹐設壇場﹐書天地祖宗﹐親讀祝文﹐聲气激揚﹐流涕被面﹐三軍莫能仰視。賊平﹐封始安郡公﹐還武昌未旬日﹐以齒疾中風而卒﹐年四十二。書薨﹐貴之也﹝帝母書追贈侍中﹐謚曰忠武。初葬豫章。朝廷追其勲徳﹐作大墓於元明二陵之北﹞。有星孛於西北﹐本志謂﹕犯斗二十三日﹐占曰有兵亂。九月石勒盡滅劉氏﹐石勒與劉曜之子胤戰﹐執其僞太子熈及胤等三千餘人﹐皆殺之﹝闕﹞﹐族九千餘人來襄國。劉氏自永嘉四年僣立﹐至曜三世﹐凡二十七年而滅。春秋勝國通以滅爲文﹐若楚﹝闕﹞夔晉師﹐秋齊師滅萊之類﹐是稱名者﹐卽衛侯毀滅邢是也。經書石勒名之劉曜氏之何也﹖﹝闕﹞貶勒以彊滅人之國﹐不以義也。古之滅國﹐猶存其嗣﹐以嗣其先。周滅紂﹐封微子於宋是也。今勒殺劉熈胤及王公三千餘人﹐故書曰盡滅劉氏﹐貶其酷甚也。廬山崩﹐本志云﹕柴桑西地崖崩﹐九江刺史災也。陶侃討郭黙﹐黙爲右將軍﹐殺江州刺史劉胤﹐不書官﹐貶賊也。經﹕咸和五年春帝正月詔除諸將任子。夏五月太尉陶侃擒郭黙斬之。六月初稅田畆三升。秋八月石勒僣皇帝位。九月造新宮繕苑城。傳曰﹕自蘇峻反後﹐諸將多以子爲質﹐謂之保任。至是王導慮郭黙之不可制﹐乃詔除任子之法。郭黙河內懷人也﹐永嘉之亂﹐黙率眾自爲塢主﹐累遷至頴川太守﹐誅蘇峻﹐遷爲右將軍﹐被徵過潯陽﹐潯陽劉胤饋黙酒二器肫一頭﹐黙投之水中﹐矯詔襲胤殺之。太尉陶侃聞之曰﹕此必詐也。圍之數重﹐斬之﹐傳首京師﹝按郭黙傳﹕陶侃惜黙驍勇﹐欲活得之﹐而黙將宋侯等恐爲侃見殺﹐故不時出降﹐而縳黙求功﹐卽斬於軍門。同黨死者四十人焉﹞初稅田畆三升﹐亦什一也。案本志云﹕成帝始度百姓田﹐取十分之一﹐而畆稅米三升焉﹝按元帝詔﹕闕。千石長史人多少爲殿最﹐非宿衛皆赴農﹐使軍各自佃作﹐卽以稟。至成帝時﹐將軍應詹上表曰﹕古人言饑寒﹐闕至堯不能使野無寇盜也。貧富兼並﹐𨿽臯陶不能使闕也。宜簡流人﹐興復農官﹐依魏故事﹐闕年二闕﹐公東濟倉庾可計矣﹞石勒之僣久矣﹐至是季龍及張賓等一百二十九人上疏略曰﹕物望去劉氏﹐威懷於明公者十九焉。請以劉備在蜀﹐魏王在鄴故事﹐以大單於鎭撫百蠻。勒乃卽皇帝位。九月造新宮﹐自蘇峻後始復宮室也。繕治苑城﹐增固舊制。春秋﹕凡興造有書不時﹐國有非常則不然。安王室設國備﹐𨿽不時﹐亦無譏爾﹝按春秋書新作延廐新作廟門﹐皆書不時﹐例曰啟塞從時云耳。元經則不然﹐以安帝室﹐廣城固制也﹞經﹕咸和六年春帝正月﹐趙將劉徵復寇婁縣﹐司空郤鑑都督吳國。二月詔叚遼爲驃騎將軍。五月壬戌朔日有蝕之﹐詔舉賢良直言之士。夏四月旱。秋七月蜀將李壽復侵陰平。傳曰﹕去年趙石勒遣劉徵來寇南沙﹐進入海虞﹐至是劉徵又寇婁縣﹐故書復寇﹐言勒恃彊不已也。郤鑑先出爲會稽內史﹐至是加都督浙東五郡軍事﹐備賊劉徵也。叚遼者何﹖單於匹殫之後﹐陸眷之孫也。自晉衰﹐數據遼西之地﹐其地西盡幽州﹐東界遼水﹐遙命爲驃騎﹐通我好也。三月壬戌日有蝕之﹐本志謂帝年已長﹐毎幸司徒第﹐見王導夫人﹐如子弟之禮。以人君而敬人臣之妻﹐有虧君徳之象也。李壽蜀主之族子也﹐僞漢王梁州刺史﹐徵伐屢勝﹐開地千里﹐侵我陰平﹝闕﹞彊也。經﹕咸和七年春帝正月。夏四月石勒將郭﹝闕﹞。秋七月太尉陶侃收復襄陽。冬十﹝闕﹞新宮。傳曰﹕先是西中郞將趙弘及司徒中郞匡術﹝闕﹞﹐勒之馬頭塢﹐勒將韓雍寇我南沙及海虞﹐至是郭﹝闕﹞陷襄陽﹐侃遣其子斌及南中郞將桓宣攻敬﹐破之﹝闕﹞樊城。竟陵太守李陽拔新野襄陽。經獨書侃勤王之師﹐爲治﹝闕﹞﹐帝居新宮﹐詣行在所﹝闕﹞。經﹕咸和八年春帝正月﹐詔舉力士﹝一千五百斤﹞﹐丙寅蜀將李壽陷寧州。癸酉張公庭爲鎭西大將軍﹐丙子詔焚石勒之賂。夏四月以束帛徵處士。五月乙未遼東公卒。六月將軍王舒卒。秋七月趙石勒死﹐子弘嗣﹐其將石聰來降。冬十月石季龍滅石明石生﹝無傳﹞。十二月將郭權來降﹝無傳﹞石生。傳曰﹕詔舉力士﹐不忘武備古之道也。李壽攻我寧州﹐圍之百餘日﹐遂陷。凡師被圍無救曰陷﹐且言蜀寇彊也。張公庭者何﹖涼州張軌之子駿也﹐建興中惇煌計吏耿訪到長安﹐遇賊﹐因渡江。太興二年至建業﹐上書以州未知中興﹐遣使願爲鄕導﹐屬連有國難未果﹐至是以訪爲治書禦史﹐拜駿鎭西大將軍﹐駿受上稱臣﹐而不奉正朔﹐猶稱建興二十九年。書字不名﹝闕﹞之也。石勒遣使致賂﹐詔焚之﹐責其與我抗禮也。翟湯字道深﹐潯陽人﹐亷潔不屑世事﹐庾亮薦之﹐徵爲博士﹐不起。虞喜字仲寧﹐會稽余姚人﹐太寧中與臨海任旭俱徵不就﹐至是年太常華恆舉喜爲賢良﹐下﹝闕﹞。翟湯虞喜並守道﹐淸正不營世務﹐𨿽徵命而不屈﹐豈素絲難染而搜引之禮簡乎﹗政道湏賢﹐宜納諸廊廟﹐並以散騎常侍徵之﹐不起。書曰處士﹐以道自處也。慕容廆﹐鮮卑大單於﹐咸和五年加廆侍中開府儀同三司﹐廆與陶侃箋曰﹕舊都不守﹐奄爲虜庭﹐深惟文武之士過荷朝榮﹐不能滅中原之寇﹐刷天下之恥。君侯植根江陽﹐發曜荊甸﹐仗葉公之權﹐有包胥之忠﹐而白公伍貟殆得極其暴﹐竊爲丘明恥之。今吳士英賢比肩﹐而不輔翼聖王﹐討逆暴之羯﹐檄命舊都之士﹐招懷存本之人﹐豈不若因風振槁頓阪走輪哉。楚漢輕重﹐惟在君侯﹐若悉五州之眾﹐據兗豫之都﹐則羯寇必滅。廆在一方﹐無由自發﹐故逺陳箋言﹐不宣。侃等議請封廆爲燕王﹐朝議未定而廆卒﹐其第三子皝嗣位﹐爲平州刺史﹐督攝部內。書遼東公卒﹐嘉其欲附也。王舒孰謂﹖曰導從弟也﹐隨元帝渡江﹐累遷至撫軍﹐討蘇峻逆黨韓晃有功﹐封彭澤侯﹐謚曰穆﹐經書官﹐褒功也。石勒自太興二年僞稱趙王﹐至咸和五年僣號趙帝﹐至是卒﹐書曰死者﹐不與其君崩也﹐爲臣薨也﹐書死以其國位不正之稱乎。石聰者﹐勒之族子﹐與石季龍有隙﹐遂來奔。其實奔而書降何也﹖曰晉中國﹐趙非列國之敵也﹐故書來降。經咸和九年春帝正月隕石於梁州二。三月會稽地震。夏四月石季龍攻郭權陷之。六月蜀李雄死﹐侄班嗣。乙卯太尉陶侃薨。江陵公陸曄卒。蜀李期弒其主班。十二月石虎弒其主弘﹐趙人朱縱來降。傳曰﹕隕石隕星也﹐春秋僖公十六年書隕石於宋五﹐今涼州張駿分野。仲尼筆法﹐志其災異以應人君﹐奉天戒修新政也﹐不爲涼州言吉凶也。左氏所謂陰陽之事非吉凶所主是也。地震會稽者﹐災異及於大臣乎﹐是時陶侃薨之應也。趙生鎭關中﹐起兵討石季龍﹐爲季龍所敗﹐而生將郭權以上邽來降﹐詔以權爲秦州刺史。上邽豪族害權﹐降季龍﹐攻權於郿﹐陷之。書陷者﹐言中國之地陷於賊故也。蜀李雄字仲雋﹐特之子也﹐立兄蕩之子班爲太子﹐其相李驤王達皆諌曰﹕吳王舎其子而立其弟﹐所以有專諸之禍。宋宣不立與夷而立穆公﹐卒有宋督之變。雄不聽﹐竟立班焉。雄生痬於頭而卒﹐書曰死者﹐國位不正﹐非可言崩也。陶侃字士衡﹐鄱陽人﹐舉孝亷至洛陽﹐遷至江夏太守﹐討張昌陳敏有功﹐中興歸元帝﹐元帝加侃奮威將軍﹐又擊杜弢破之﹐爲荊州刺史﹐又討杜曽平之﹐轉廣州刺史。及王惇反﹐詔侃領江州﹐惇平﹐遷都督荊雍益梁州諸軍事﹐入討蘇峻之亂﹐有功拜大將軍﹐上表遜﹝闕﹞曰﹕臣欲爲陛下西平李雄﹐北吞石季龍﹐良圖未遂﹐於此長乖﹐以後事付右。司馬王愆期輿車就船﹐明日薨於樊溪﹐年七十六﹐謚曰桓。書太尉薨﹐正也。陸曄字士光﹐吳郡人﹐元帝以侍中皆北士宜兼用南人﹐乃以曄淸正爲侍中。成帝踐祚﹐拜開府儀同三司﹐平蘇峻﹐封江陵公﹝闕﹞﹐年七十四卒﹐謚曰穆。書公﹐貴之也。蜀李期﹐雄第四子也﹐雄旣不立己子乃立兄子班﹐於是李越不平﹐因雄死奔喪﹐與期宻圖之﹐因班夜哭﹐而越殺班於殯宮﹐遂立期爲主。經書期弒其主班﹐而不書越罪﹐何也﹖昔趙盾弒其君﹐貶其不討賊﹐今期及越共謀殺班﹐期實首﹐故書期弒其主﹐貶其骨肉相殘﹐自期始也。石虎字季龍﹐勒養子也﹐勒旣立其子弘﹐而季龍不平﹐乃廢弘﹐羣臣勸季龍卽位。書曰石虎弒其君弘﹐兩名之﹐皆僣僞也。然國位不正﹐亦人主耳﹐故書弒﹐貶賊子也。朱縱者何﹖石季龍徐州從事也﹐殺刺史郭祥來降﹐季龍擊奔淮南。書曰趙人﹐微也。曰來降﹐抑僞以尊。經﹕咸康元年春帝正月﹝帝始元服乃攺元﹞。二月帝親釋奠。夏四月趙虎寇歷陽﹐命大司馬王導禦之。秋八月長沙武陵大水。冬十月乙未朔日有蝕之。傳曰﹕帝親釋奠書始也始元服乃親行禮重祀典也﹝逸按帝講詩釋奠於太學本志祀孔子顏回配﹞石季龍自率眾南伐至歷陽臨江而旋又遣石遇圍襄陽我師屯章山救襄陽大司馬王導總其事分遣劉峻救歷陽趙胤屯慈湖路永戍牛渚王允之屯蕪湖郤鑑使陳光衛京師王國保襄陽經書王導禦之包諸將以略其文也﹝春秋元經有詳略無褒貶也﹞長沙武陵大水二郡連災沴也乙未日蝕是歲大旱米鬥錢五百書災異甚也﹝公羊記異以異闕災也元經不然異同書之﹞經咸康二年春帝正月辛巳彗星見於奎丁﹝闕﹞立皇后杜氏庚申髙麗來貢夏四月皇后見大廟﹝闕﹞揚州會稽大饑冬十月廣州鄧嶽擊夜郞新﹝闕﹞與古並克之﹝興口汾陽之地﹞是月詔封周漢後﹝猶周封二王后也﹞十一月將軍司馬勲爲蜀李壽所敗傳曰﹕彗掃星也史臣按彗體無光傅日爲光故夕見者則東指朝見者則西指在日南北者則隨日光而指光芒所及則爲災今彗見於奎十六星天之武庫也是時石虎兵彊江東武備不能振之象也皇后杜氏預之曽孫也父乂奕世名徳故立爲皇后正也﹝按本傳云後長猶無齒有求婚者以此中止及帝納後而齒盡生有此異相﹞髙麗入方物東夷航海而至也是時慕容廆稱單於於遼東與東夷校尉崔毖有隙毖與髙麗伐廆爲廆敗奔髙麗來貢者懼慕容而欲以附中國也皇后見於太廟案嘉禮皆告於廟一曰納采二曰問名三曰納吉四曰納徵五曰請期六曰親迎皆有祝文今皇后見於廟所以明奉祭祀之本也揚州會稽二郡大饑詔開倉賑給禮也夜郞興古不奉貢旣克之言歸順也詔封周漢之後其詔曰歷觀前代賓禮三恪故杞宋光於周典宋姬垂於漢策周漢之後絕而莫繼其詳求衛公山陽公近屬有履行修明可以繼承其祀者依舊典施行十一月遣建威將軍勲安集漢中爲壽所敗案春秋敗或曰某師爲某師所敗其敗績一也但文有異爾﹝公羊傳分爲二義非也﹞經咸康三年春帝正月辛卯立太學夏六月旱﹝闕﹞慕容皝立爲燕王傳曰﹕禮始立學必釋奠於先聖先師及行事必用幣﹝闕﹞立學斯禮無聞魏正始二年使太常釋奠祠孔﹝闕﹞雍元帝﹝闕﹞興皇子講論﹝闕﹞於太學今書立太學者以明﹝闕﹞但祠孔子於中﹝闕﹞至是始別立太學也夏六月旱傷稼則書不書大雩譏廢禮也慕容皝者廆第三子也盡遼左之地擊叚遼破石虎乃遣使劉祥獻捷於我自稱燕王從其好也且言皝才兼文武不貶其爲假王也﹝逸按載記皝雄毅多權略通經學知天文凡行兵陣無不勝捷皝自立爲燕王乃上表於成帝曰歷觀前代昏明之主若親黨後族必有傾禍周之申伯號稱賢舅以身藩於外不握朝權降及秦昭委信二舅幾至亂國漢武重田蚡蚡死後切齒追恨成帝暗弱外資王舅令王莾坐取帝位設賢若穰侯殿王不聞有二主若其不才則竇憲梁冀成敗然矣陛下舅庾亮執政輕侮邊將故蘇峻祖約不勝其憤臣與亮冰名位殊班出處懸邈臣獨抗言者爲陛下爲冰計也昔徐福陳霍氏之戒宣帝不從致令忠臣更爲逆族昔王章劉向上章未嘗不斥王氏谷永張禹依違不對取譏後世臣被法殊俗位爲上將臣若不言誰當言者又與庾冰書曰若功就事舉必享申伯之名如或不立將有梁竇之逆方今四海有懸倒之急闕夏有僣逆之寇吾𨿽寡薄早蒙元帝列將之授一時務農三時用武況乃王者之威豈同年而語哉冰見書甚懼遂與何充等奏皝稱燕王因其封裕上諫辭乃下令曰百姓無田者與花圃耕之貧無資者賜牛一頭依魏晉舊法中州未平官不可減待克平凶魏徐更議之封生深得蹇蹇王臣之體賜錢三萬立東庠於舊宮行鄕射之禮皝自造大上章以代急就章著典誡十五萹伐髙麗扶餘皆克之其文武才如此﹞經咸康四年春帝正月二月石虎敗叚遼夏四月蜀李壽弒其主期簒其位石虎爲慕容皝所敗六月王導爲丞相秋七月冬十月傳曰﹕石季龍因慕容皝稱藩請討叚遼數爲邊患季龍至遼敗未季龍怒皝不會軍乃伐皝皝擊敗之降叚遼以歸先書石虎敗叚遼後書虎爲皝所敗者﹝闕﹞石虎成文也春秋列國相伐據所赴告而書之﹝闕﹞內相伐無所譏貶李壽者驤之子也矯詔廢李期爲公期縊死壽卽簒位攺元稱漢興元年經書弒不書縊貶壽簒逆也﹝按李雄之子皆爲壽所殺﹞六月攺司徒之官爲丞相以太傅王導爲之﹝按本志丞相秦官自趙王倫以後非人臣之稱職太宰太傅太保周三公名官各屢易非正名也﹞經咸康五年春帝正月三月廣州刺史鄧嶽伐蜀執霍彪夏五月徵西庾亮擊巴郡獲李閱黃植秋七月丞相文獻公王導薨辛酉何充錄尙書事八月復丞相爲司徒辛酉太尉郤鑑薨九月石虎冦沔南邾城江夏圍石城略漢東民﹝闕﹞幽冀冬十二月瑯琊王嶽爲司徒傳曰﹕鄧嶽字伯山王導命爲從事討蘇峻及郭黙皆有功遷交廣二州刺史﹝闕﹞都督寧州建寧人孟彥者執李壽將霍彪以降歸鄧嶽故書伐蜀大中國也﹝按本志分益州置寧州統八縣﹞巴郡爲石虎李壽交侵爲患數矣亮代陶侃都督江荊豫益雍涼六州於是遣趙松擊巴陵江陽獲石虎將李閱黃植春秋之法得君曰滅得臣曰獲僖元年十月壬午公子友率師敗莒師於酈獲莒挐傳云嘉其獲也今書亮獲虎將亦嘉之義也王導字茂弘覽之孫也元帝爲瑯琊王導奉帝渡江謂從兄惇曰宜有以康濟者吳人紀瞻顧榮乃相率拜於道左導乃進計以結人心躬造賀循顧榮賓禮之及洛京傾覆導收賢人君子荊揚晏安朝野傾心矣歷事三朝累遷至太傅薨年六十四舉哀﹝闕﹞依漢博陸侯故事葬之謚曰文獻薨而書謚﹝闕﹞元老中興大功非羣臣所比故書謚異常典也何充字次道王導庾亮言於帝曰何充噐局方槪有萬夫之望由是拜命爲副時望故書復丞相爲司徒﹝闕﹞導薨故復舊郤鑑字道微髙平人躬耕隴畆以﹝闕﹞著名與千餘家避難於嶧山元帝假鑑龍驤將軍﹝闕﹞帝立王惇專政仗鑑爲外援及平蘇峻詔進爲司空至太尉上疏遜位舉蔡謨薨年七十一喪事如溫嶠故事書薨禮也石虎遣其將夔安冦沔南張貉冦邾城皆陷之又冦江夏義﹝闕﹞我太守毛寶樊俊鄭進爲王師諱也且傷寶俊進以志死也遷民於幽冀譏時主不能主也春秋之義有諱有譏有歸於懲惡勸善元經亦然耳瑯琊王嶽卽康帝之母弟也爲司徒言歷試也瑯琊元帝始興之國故先經始事文見此焉﹝謂建元元年康帝爲嗣張本﹞經咸康六年春正月庚子庾亮薨二月庚辰有星孛於太微夏四月秋七月聽政於東堂傳曰﹕庾亮字符規明穆皇后之兄也風格峻整明帝卽位以亮爲中書監成帝立進中書令太后臨朝政事一決於亮先朝遣詔不及陶侃祖約以此失人心及平蘇峻王惇皆有功遷司空薨年五十二謚曰文康書薨禮也﹝經不書謚﹞星孛太微本志甘氏云孛彗所當之國受其殃春秋有星孛於東方不言宿者不加宿也今加於太微者天子之庭五帝之座也﹝闕﹞日﹝闕﹞微爲衡衡主平言天庭理法平也有妖孛於太微天庭各各應之故明年杜皇后崩次年帝崩之兆聽政東堂依中興故事也元帝朔望坐東堂經咸康七年春帝正月甲午朔日有蝕之﹝無傳﹞三月﹝闕﹞戍杜皇后崩夏四月葬恭皇后秋八月東海王衝薨冬十二月司空陸玩薨傳曰﹕杜後諱陵陽崩年二十一無子謚曰恭書塟禮全於終也東海王衝字道讓元帝之子也帝以東海王越無子乃以衝嗣薨年三十一陸玩字士瑤吳人也初王惇逼以軍期溫嶠上表申理之得不坐累遷至尙書令司空玩旣拜命有人詣之索杯酒寫梁柱間祝曰當今乏材以爾爲柱石莫傾人梁棟耶玩笑曰感卿良箴旣而謂賓佐曰我爲三公是天下無人談者以謂知言玩誘納後進謙若布衣縉紳莫不蔭其徳宇薨年六十四謚曰康經咸康八年春帝正月己未日有蝕之夏六月癸巳帝崩於西堂年二十二葬興平陵傳曰﹕正月日蝕六月帝崩之應也帝少爲庾氏舅族所制及長頗畱心萬幾𨿽無雄武之度而有恭儉之徳

元經卷五經東晉康帝建元元年春帝正月卽位夏四月遣將伐蜀秋七月丁巳詔桓溫北伐圖中原冬十二月石虎侵張駿戰於河西虎兵敗績傳曰﹕康帝諱嶽字世同成帝母弟也初封瑯琊王庾冰謀立長君遂詔帝爲嗣及卽位欲定制度年號再興中朝故攺元曰建元焉四月遣益州刺史周撫西陽太守曹據伐蜀李壽敗之於江陽七月石虎將戴開率眾降詔曰慕容皝摧殄羯寇是天亡之始也中原之舉宜加籌量戴開歸順宜遣使詣安西諮謀軍事﹝安西張駿也﹞以輔國將軍桓溫入臨淮庾亮爲都督以圖伐石虎冬十二月石虎恐涼州爲後患張駿每遣使渡江多爲虎所獲於是伐駿爲駿所敗春秋之例敵未陣曰某敗師若莊十一年敗宋師於溍是也皆陣曰戰大崩曰敗績若莊二十八年甲寅齊人伐衛衛人及齊人戰衛人敗績是也或書地若僖二十二年冬十一月宋公及楚人戰於泓宋師敗績又宣十二年六月荀林父及楚人戰於泌楚師敗績是也經建元二年春帝正月張駿討於闐破之二月慕容皝及宇文歸戰於昌黎歸兵大敗奔漠北夏四月張駿敗虎於三交城秋八月平北將軍桓宣卒衛將軍禇裒鎭金城﹝闕﹞九月巴東楊謙擊李勢戰獲其將樂髙丙申立皇太子戊戌帝崩於式幹殿塟於崇平陵傳曰﹕張駿西界置沙州東界置河州於姑臧築城越流沙伐龜玆鄯善焉耆前部皆臣於駿南羗於闐不服駿遣和驎謝艾大破之鮮卑宇文歸遣其國相莫淺渾攻慕容皝皝不與戰渾不設備皝率騎兵擊之渾大敗乘勝斬其將渉奕於盡俘其眾徒五萬餘部落於昌黎攺渉奕於城曰威徳城行飲至之禮宇文歸遁於漠北張駿遣將張瓘敗石虎將王擢於三交城不書名微也桓宣譙國人累有戰功次於祖逖周訪都督沔北前鋒軍事鎭襄陽石虎攻襄陽宣募精勇出其不意殺退之庾翼北討以宣爲司雍涼三州荊州之南陽襄陽新野南鄕四郡軍事後爲石虎將李羆所敗發憤卒蜀李勢驕吝荒淫不卹國事巴西太守楊謙擊其將申陽走之獲其將樂髙經言勢亡國自此始也立皇子蚺正嗣也戊戌帝崩至十月乙丑葬於崇平陵崩葬並書從舊史文也經穆帝永和元年春帝正月卽位司空庾冰薨尙書令諸葛恢卒六月癸亥地震冬十月都亭肅侯庾翼卒司馬朱壽討於瓉戴羲平之八月豫州路永出奔趙張駿伐焉耆傳曰﹕穆帝諱蚺字彭子康帝子也卽位時二歲皇太后禇氏臨朝攝政正月甲戌後設白紗帷於太極殿抱帝臨軒攺元庾冰字季康累以戰功遷會稽內史初王導初喪人情洶然眾望歸冰咸曰賢相康獻皇后臨朝徵輔政冰辭以疾尋卒年四十九贈司空謚忠書薨進而賢之也曷謂賢曰冰以兄亮﹝闕﹞雄傑而天性淸愼勤於政理家無私積世以此稱之書三公足勸來者諸葛恢字道明瑯琊人祖縦父靚仕吳弱冠知名過江名亞王導庾亮元帝初以恢爲主簿太興初爲會稽太守政績第一累遷尙書令卒年六十二六月地震主約陽弱盛夏陰蔽陽之象也庾翼字稚恭少有大略見杜乂殷浩軰語人曰此軰束之髙閣竢太平然後議其任耳謂成帝曰桓溫有英雄之才勿以常人遇之累遷南郡太守保石城得全翼之功多亮卒授翼都督六州軍事代亮鎭武昌時稱才幹由是河南皆懷歸附遣使東至遼東﹝慕容皝﹞西到涼州﹝張駿﹞要結二方欲謀大舉以滅趙平蜀爲己任言論慷慨形於詞色康帝卽位翼上表北伐曰賊虎年已六十丑類怨叛又欲決死遼東若北無掣手之虜卽江南不異遼左矣臣所以輙發良人不顧忿咎然東西形援未必齊舉且北進安陸入沔輙率南郡太守王愆期江夏相謝尙潯陽守袁眞西陽守曹據精鋭三萬並平北桓宣揺蕩秦雍禦以長轡用逸待勞數年興復可冀臣臨許洛竊謂桓溫可渡何充據淮泗路永進屯合淝於是發所統六州奴及車牛騾馬向襄陽有眾四萬大會僚佐陳旌甲親授弧矢曰我之行也若此射矣三起三疊徒眾屬目其气十倍俄疽背而卒年四十一書曰都亭肅侯嘉其武也於瓉戴羲者何庾翼部將也翼卒乃作亂翼司馬朱燾及將軍袁眞討平之永爲豫州刺史庾翼旣卒乃叛歸石虎書曰出奔內﹝闕﹞張駿伐焉耆北接烏孫地方四百里蔥嶺以東皆服張駿遣沙州刺史楊宣疆理西域降之得眾四萬焉經永和二年春帝正月錄尙書事何充卒夏四月己酉朔日有蝕之五月涼州牧張駿薨六月趙將王擢執涼州護軍胡宣又伐金城降張衝涼將謝艾拒之趙師敗績秋七月禇裒爲儀同三司冬十一月桓溫伐蜀十二月枉矢流於西北長半天傳曰﹕何充孰謂曰充字次道潛人也少與王導善早歷顯官王導庾亮並薦充方槪有萬夫之望由是加吏部尙書侍中庾冰兄弟以外戚權重爲外物所攻說帝宜立長君成帝從之充建議曰武王不授聖弟漢景欲傳祚梁王朝臣以爲不可今瑯琊卽位如孺子何康帝疾篤冰翼意在簡文充建議立太子是謂穆帝冰翼旣卒充輔幼主以禇裒者皇太后父宜綜朝政薦裒錄尙書事凡選以忠臣爲先不以私恩樹親戚談者重之性好釋氏供沙門費巨億不吝親友則無所施遺以此獲譏阮裕嘗戲之曰卿志大宇宙勇邁終古充曰何故裕曰我圗數千戶郡尙未能得卿圗作佛不亦大乎卒年五十五謚曰文穆贈司空不書贈譏無大功而忝大位也四月己酉日蝕五月涼州牧張駿薨駿以通好於我稱臣曰陛下天挺岐嶷堂構晉室遭家不造播幸吳楚宗廟有黍離之哀園寢有殄廢之痛臣遐域僻陋勢極秦隴石勒李雄旣死人懷反正謂虎期之命曾不崇朝雍容江表坐觀禍敗懷目前之安替四祖之業馳檄布告徒設空文臣所以霄吟荒漠痛心長路者也少康中興起於一旅光武嗣漢眾不盈百況以荊揚慓悍臣州突騎吞噬遺孽在於掌握哉在位二十二年卒四月日蝕五月駿薨主有應天之象也是歲世子重華繼立趙石虎遣將王擢麻秋伐金城金城太守張衝降於秋涼州重華任謝艾爲中堅將軍配步騎五千擊秋大破之初有梟鳴於牙中艾曰梟邀也六愽得梟者勝今梟鳴牙中克敵之兆也世稱一代名將也禇裒字季野獻後父也桓彛謂季野有皮裏春秋謝安亦重之曰裒四時之气備矣以后父求出江州刺史在官淸約而裒詣庾亮亮使郭璞筮之曰非人臣卦及太后臨朝有司奏議欲加不臣之禮裒上疏固讓歸藩進儀同三司書官譏不稱也十一月桓溫帥將軍周撫袁喬等伐蜀拜表輙行見諸葛亮八陣圗於魚復平沙之上壘石八行相去三丈溫曰此常山蛇勢也文武皆莫能識﹝爲明帝溫克成都張本也﹞枉矢流西北本志枉矢以亂伐亂之應也經永和三年春帝正月三月桓溫攻成都李勢降夏四月秋九月地震冬十二月蕭敬文陷涪州取巴西通漢中傳曰﹕桓溫與李勢戰於窄橋溫參軍龔護沒眾懼而皷吏誤鳴進鼓於是進攻之勢眾大潰溫乘勝直進焚其小城勢遂夜遁至晉壽葭萌城勢面縳舁櫬溫解縳焚櫬送於京師九月地震者桓溫陰盛臣彊之兆也振威護軍蕭敬文害徵虜將軍楊謙攻涪城陷之遂取巴西通漢中書蜀亂未已也經永和四年帝正月夏五月大水秋九月燕慕容皝死子雋嗣位冬十月石虎將苻健寇竟陵傳曰﹕慕容皝死在位十五年子雋僣號追謚文明皇帝雋旣立卽燕王位依春秋列國故事稱元年穆帝遣冊雋大單於燕王苻健者苻堅之伯也在石虎﹝闕﹞竟陵書苻氏興張本也經永和五年春帝正月石虎僣號於鄴夏四月周撫擊範賁獲之益州平石虎死子世嗣僞立五月石遵自立秋七月禇裒次彭城遣將與石遵戰於代陂王師敗績八月涼州人攻趙人長城戍敗之冬十月趙人攻宛執南陽太守郭啟十一月石鑑殺石遵自立十二月將軍禇裒卒傳曰﹕石虎字季龍勒之從子勒授與其子弘虎私曰上自都襄國以來吾躬當矢石二十餘年克定十有三州成大趙之業者我也大單於實在我而授黃吻小兒上晏駕之後不足畱種也後果廢弘自立至是僣稱皇帝建元曰太寧居鄴大修宮觀凢在位十五年死其子世嗣位爲石遵所廢石遵自立僞稱王也在位凡三十三日禇裒次彭城遣將王龕李邁及石遵將李農合戰執王龕殺李邁書大崩也涼人司馬攻長城戍涼仇池公楊初攻西城皆敗之涼﹝闕﹞也十月趙人石遇攻宛陷之執南陽太守郭啟而石遇亦遵族子書人微之也石鑑者遇之從弟也初簒立石衝鎭薊聞之曰世受先帝之命而遵輙殺罪逆莫大乃大舉兵親討之石鑑與石閔謀廢遵率甲士執之於如意觀初遵與宮人彈碁見甲士至問曰反者誰也對曰義陽王鑑當立乃殺遵於琨華殿鑑卽位以石閔爲武徳王禇裒自彭城爲石遵所敗憂慨發疾而卒年四十七謚曰元穆追贈太傅不書譏常材也經永和六年春帝正月懸而不樂閠月冉閔弒趙石鑑自立僣號魏丁丑彗星見於亢己丑氐帥苻洪來降以爲氐王三月趙故將麻秋鴆殺苻洪六月石祗及其弟琨攻冉閔爲閔將王泰所敗秋八月譙王無忌薨十二月免蔡謨爲庻人傳曰﹕正月元會懸而不樂以禇裒之喪也冉閔者謂石閔也本姓冉石虎飬爲孫父瞻季龍子之閔力絕人胡夏宿將皆憚之旣殺石鑑羣臣上尊號僣位於南郊攺元永興國號大魏居襄國遣使臨告我曰逆胡亂中原今已誅之若能共討者可遣軍來也朝廷不答責其無禮也彗星見於亢占曰爲兵大疫冉閔殺胡十餘萬人中原大亂之應也氐帥者堅之祖也洪弟健始入闗其先氐羗故號氐虎旣死麻秋嫉洪故鴆殺之石祗僣號於襄國使弟琨率眾十萬代鄴爲閔將王泰所敗死者萬餘也譙王無忌者剛王遜之孫也無忌字公壽隨桓溫伐蜀有功薨謚曰烈稱功也﹝按無忌傳無忌父承前爲王惇所害及惇平無忌見王廙子拔刀以刃之中丞車灌奏無忌專殺付廷尉帝曰原情可貴聽以贖論﹞蔡謨字道明陳畱考城人也累遷侍中司徒謨謂所親曰我爲司徒爲後代所哂上司徒印綬章表十餘不受帝年八歲甚倦問左右曰所召人何以不至太后詔若不來宜罷朝中軍將軍殷浩奏免謨爲庻人﹝譏殷浩之專政而晉室衰矣﹞經永和七年春帝正月丁酉日有蝕之苻健僣號秦王夏四月刺史司馬勲與苻健戰五丈原王師敗績五月劉顯殺石祗劉啟來奔秋八月趙人冉遇來降九月峻陽太陽二陵崩﹝無傳﹞十一月趙姚弋仲魏統皆來降十二月趙人周成髙昌樂弘李歷相次來降傳曰﹕苻健洪之子也旣敗王師乃僣號皇帝位不書帝不與其僣帝也然則苻健僣王何以書曰諸侯王人臣皆稱焉帝則天下眞主稱之僣不亂眞春秋之大例也劉顯者石祗之將也祗使顯攻冉閔爲閔所敗乃宻降閔請殺祗以自效於是殺祗閔懸祗首於通衢劉啟者顯之從弟也趙兗州刺史惡顯所爲乃來奔自是趙國分裂故冉遇姚弋仲魏統周成髙昌樂弘李歷皆邊戍之臣避亂來降經永和八年春帝正月辛卯日有蝕之﹝無傳﹞二月峻平崇陽二陵崩夏四月冉閔爲慕容儁所滅將軍謝尙討反賊張遇王師敗績秋七月趙故將王擢請降冬十月將軍周撫討傳曰﹕峻平崇陽二陵崩遣王恵如洛陽衛五陵山陵不能固皆崩有盜穴之故也去年峻陽太陽二陵崩不書盜者告不以盜故不書盜冉閔旣殺石祗盡誅諸胡遣使常煒者聘於慕容儁儁使封裕詰之曰閔息飬常材負恩簒逆有何祥應僣稱大號煒封曰狼烏紀於三王麟龍表於漢魏寡君應天禦歷能無祥乎又問曰閔鑄金爲七象壊而不成柰何有天命乎煒曰鑄形之事所未聞也左右欲殺煒儁曰兵交使在其間赦之乃遣慕容恪伐閔固守不下恪連擊皆勝閔奔常山追及於弧水擒閔斬之於龍城閔國亡周制九伐之法其極曰滅言冉閔滅趙以非辜故亦爲慕儁非辜滅也張遇以許昌反詔安西將軍謝尙討之戰於許昌王師敗績苻健使其弟雄襲遇虜之不書虜恥王師之不若﹝按張遇者符健之將也初降尙尙不能綏懷之遇怒復反而尙討之爲遇所敗坐兵敗付廷尉書王師敗績實譏尙云﹞王擢者石虎故將也遣使來請拜秦州刺史未幾擢爲苻健所逼奔於涼州書曰請降實未降耳蕭敬文者蜀故將也永和三年反據涪城至是周撫始斬平之冉智者孰謂閔之子也閔旣國亡智以鄴降送傳國璽其文曰受天之命皇帝壽昌百僚稱賀未幾爲其將馬碩執之降慕容恪書請降言未降於我也經永和九年春帝正月涼張重華遣王擢與苻雄戰擢師敗績三月交州刺史阮敷破林邑五月張重華取秦州八月遣河間王欽修五陵冬十月姚襄叛丁未涼張重華薨子耀靈立是月張祚弒耀靈自立傳曰﹕張重華使王擢伐苻健擢旣敗單騎而還重華素服爲戰亡者舉哀復授擢兵遂襲取秦州林邑國者漢象林縣也卽馬援鑄銅柱之處也其國主範文永和三年攻陷日南殺太守至是交州刺史阮敷發兵擊破之河間王欽者彭城元王植之子也河間王顒無後以欽爲嗣使修五陵禮也姚襄者何羗人弋仲之子也隨來降襄叛擊殷浩敗之掠淮南有眾七萬稱大單於走入闗爲苻堅所殺張重華死年二十七立子耀靈年十歲張祚弒之自立僣號稱帝攺和平元年涼自此亂矣經永和十年春帝正月帝臨朝周成反襲洛陽二月桓溫伐關中廢殷浩爲庻人夏四月桓溫苻萇戰於藍田五月郭敞叛六月桓溫與苻雄戰於白鹿原王師敗績傳曰﹕周成者冉閔降將也自宛陵襲洛陽桓溫伐苻健書曰關中言姚襄亦入關不止諸苻而已殷浩字深源善玄言好老易累遷至都督徐兗揚豫靑州諸軍事桓溫素忌浩上浩罪曰案中軍殷浩侵官離局髙下在心受專徵之重無雪恥之志坐自封植妄生風塵姚襄弟入質浩不能撫用陰圗殺害生長亂階自浩始也乃廢爲庻人苻萇者何萇健之子也桓溫率眾四萬趨長安健使萇率眾五萬拒溫轉戰次於灞上萇敗退溫眾饑乃還不書敗之者譏溫無功也﹝按苻健載記云健聞溫來伐收麥淸野以待之故溫糧盡大饑引還﹞經永和十一年春帝正月甲辰汝南王綂薨夏四月壬申隕霜姚襄寇外黃六月秦苻健死秋七月宋混弒張祚立玄靚冬十二月慕容恪寇廣固壬戌上黨人請降傳曰﹕四月隕霜也春秋傳雲天反時爲災人反徳爲亂亂則妖災生正陽用事而隕霜者陰反陽也臣戾君也本志謂庻徵常寒之罰劉向云誅罰不由君出在下之象蓋此時桓溫專政之應姚襄者弋仲之子旣叛晉自稱大單於攻外黃爲邊將髙季所敗而退六月苻健死子生嗣僞位書秦者別秦自爲國也言非晉所統矣宋混者惇煌人也與祚宗人張瓘起兵聲言張祚無道遂殺之梟首宣示內外國人怨祚暴咸稱萬歲眾共立耀靈弟玄靚慕容恪者皝之子暐兄儁之子暐旣僣帝位以恪叔父大功總攝朝政將圗洛陽故兵臨廣固秦中大震苻堅親將以備潼關恪不利而還是時桓溫初收洛邑故書寇言復晉也廣固洛東虎牢之地上黨人馮鴦自稱太守背苻生遣使來降非歸命也姑結援耳經永和十二年春帝正月懸而不樂將軍段龕敗慕容二月太尉桓溫討姚襄夏四月秋七月桓溫﹝闕﹞冬十月修洛陽陵﹝無傳﹞經升平元年春帝正月加元服始親政丁丑隕石於槐裏一將軍段龕與慕容恪戰死之三月帝釋奠於中堂夏五月將軍謝尙卒苻堅敗姚襄斬之六月苻堅殺苻生自立苻堅將張平以並州請降﹝無傳逸按張平本石季龍將也石虎死平歸慕容儁至是稱藩臣晉﹞傳曰﹕帝卽位時年二歲至是年十六矣加元服告於太廟始親萬機故攺元隕石隕星也春秋隕石於宋五叔服曰陰陽之事非吉凶所生按本志曰星墜者當其下有戰場慕容恪字玄恭皝第四子也及暐之世恪專總朝政秦州刺史段龕敗慕容恪至是爲恪所陷見害書死之閔忠也釋奠中堂者權爲太學也本志謂古禮立學必釋奠於先聖先師漢元帝始祠孔子至魏使太常釋奠孔子於辟雍晉帝親釋奠於中堂權也﹝晉未立太學故權以中堂祭﹞謝尙字仁祖豫章太守鯤之子也永和中累遷至僕射桓溫平洛陽表尙爲鎭會疾不行徵拜衛將軍卒姚襄者弋仲子也弋仲相石祗於襄國﹝祗季龍嗣也﹞常戒諸子曰吾以晉亂而石氏待我厚今石氏已亡中原無主自古未有戎狄作天子者我死汝卽歸晉乃降至是襄入關討苻生爲生所敗苻堅命斬之堅襄皆名者戎夷直書其事無所褒貶也苻堅字永固雄之子也其先戎人也祖曰洪事石季龍居鄴雄生堅及苻生嗣健僞位殘虐無度於是堅殺之自立爲大秦天王書曰自立非正也皇后何氏父凖散騎侍郎以名家應選禮也賜脯大赦﹝闕﹞不書非古也﹝言脯設老人闕賜則可矣赦宥罪闕﹞冬十一月雷災也經升平二年春帝正月慕容儁陷冀州五月有星孛天舩秋八月將軍謝奕卒十二月郎將荀羨及慕容儁戰於山茌王師敗績傳曰﹕慕容儁字宣英皝之子也永和八年僣號燕帝至是儁盡有冀州諸郡有星孛天舩本志謂彗星出天舩有謂占曰兵喪王除舊布新天舩主大水外夷交侵之象謝奕字無奕安兄也累遷至都督豫司冀並四州諸軍事書卒得常也荀羨字令則侍中崧之子也尙公主累遷徐兗監軍事救靑州段蘭爲慕容儁所敗書王師敗績譏羨致其敗也經升平三年春帝正月三月甲辰詔王公戶助糧運秋七月將軍髙昌奔滎陽冬十月郎將謝萬郗曇皆爲慕容儁所敗交州刺史溫放之討林邑降之﹝無傳﹞傳曰﹕比年出軍糧運不繼詔王公以下十三戶借一人以助運譏國蹙也髙昌者孰謂本石季龍將也石亡稱藩於我至是爲慕容所逼奔滎陽儁時中國無主亡人奔敗書滎陽不書晉譏晉不能庇也謝萬將兵次下蔡郗曇次髙平皆敗績言慕容方彊晉日削也經升平四年春帝正月慕容儁死暐嗣位夏四月秋八月辛丑朔日有蝕之冬十一月桓溫封南郡公傳曰﹕燕儁將死﹝闕﹞若行﹝闕﹞蝕在角幾旣﹝闕﹞淺者﹝闕﹞淺蝕深者﹝闕﹞門人主惡之明年帝崩之兆桓溫自平姚襄後以﹝闕﹞功至是封南郡公經升平五年春帝正月北中郎將郤曇卒廣州刺史滕含卒﹝無傳﹞夏五月帝崩於顯陽殿立瑯琊王爲帝七月葬穆帝傳曰﹕郤曇字重熈司空郤鑑之後也累遷至北中郎將都督徐兗刺史鎭下邳書官卒無譏也帝年十九無嗣崩於顯陽殿以壽終也﹝以顯陽殿爲正寢崩於寢無他故也﹞瑯琊王丕字千齡成帝長子也穆帝崩太后詔以丕卽帝位七月葬穆帝譏速也﹝天子七月而葬﹞經哀帝隆和元年春帝正月帝卽位二月庾希鎭下邳袁眞鎭汝南立母周氏爲皇太妃三月甲寅朔日有蝕之丁丑浩亹山崩叛臣呂護寇洛陽戴施奔宛五月丁巳詔庾希鄧遐救洛陽七月庾希與慕容暐戰擅丘破之冬十月賜貧民米人五斛傳曰﹕哀帝於升平五年五月卽位至今隆和書卽位者從正始也庾希袁眞並假節出二鎭防慕容暐也周氏初以選入成帝宮生哀帝帝詔有司崇爲皇太妃儀服與太后同春秋之義母以子貴禮也丁丑涼州地震浩亹山崩本志曰張天錫亡之兆也﹝天錫明年弒玄靚﹞呂護者冀州刺史先爲慕容恪所攻退保滎陽至是叛歸慕容暐反寇逼洛陽河南太守戴施奔宛桓溫大眾在宛也書寇盛晉襄也且言洛陽將不救也庾希鄧遐以舟師救洛陽並書者邊政在一臣﹝闕﹞而已慕容暐將劉則及庾希將何謙戰則敗書曰破之喜賊退也賜貧民米書亢旱也經興寧元年春二月攺元三月壬寅皇太妃薨癸卯帝幸瑯琊夏五月桓溫錄尙書事癸卯慕容暐陷宻城秋七月涼州張天錫弒西平公玄靚自立丁酉葬章太妃九月大司馬北伐冬十一月盜殺江州趙毗傳曰﹕攺元大赦大赦不書譏非古也凢赦國之大權有不得已則赦之今攺元無大故而赦故不書太妃周氏先以帝封瑯琊及帝立而尊穆帝太后故周氏猶居瑯琊及薨帝奔喪於瑯琊非古也曷謂非古曰天子之母當居天子之宮周氏𨿽避嫌太后不當猶處瑯琊諸王之第也故經書幸瑯琊言巡幸可也天子無外安有奔喪之文故不書奔喪禮也桓溫錄尙書事臣彊自此始乎燕慕容暐攻宻城陷之滎陽太守劉逺逃歸江陵逺不書微也﹝微不足書也﹞張天錫駿少子玄靚之叔也玄靚衝幼性弱天錫專政大臣張欽欲討天錫事泄伏誅天錫率眾入禁門潛害玄靚乃自立書弒言玄靚亦國君也世受晉封爵天錫專政簒立故書弒以貶其大惡也周太妃謚曰章丁酉書塟禮也大司馬北伐不書名而書官者尊天子之官抑權臣之盛也不言伐某而曰北伐者示天子之大不以中原外之諱晉之衰故特抑司馬之官以明邦政大四方焉故曰北伐云耳盜殺者姚襄故將張駿焚武昌掠府藏而殺刺史也駿不書名微也趙毗書名者舉江州爲言也毗不才而爲盜所殺者春秋襄十年盜殺鄭公子騑傳曰﹕書盜言無大夫也又昭二十年盜殺衛公孟縶狎齊豹齊豹以戈擊公孟殺之齊豹衛司寇不書官不書名稱盜貶不義也張駿本寇黨也故書盜云經興寧二年春帝正月二月慕容評襲許昌癸卯帝耕籍田三月庚戌大閱秋七月徵桓溫入朝苻堅侵河南傳曰﹕慕容評者暐將也潛來襲許昌太守李福死之侵汝南汝南太守朱斌遁於壽陽又圍陳郡太守朱輔固守皆不書者爲晉諱爾哀帝無帝王才識逼於桓溫之手慕容氏侵中原君子不忍彰晉之衰也故特諱不書意其欲眞主挺生以興復中原乎帝耕籍田禮也哀𨿽衰弱猶能務農之本是謂禮典焉﹝農爲邦本典禮所先﹞庚戌大閱禮也先王之制居安慮危況晉室陵夷兵不可廢而不講焉徵桓溫者何溫旣復洛陽上疏陳便宜七事詔溫參朝政至赭圻固讓乃鎭揚州書曰徵桓溫入朝譏也﹝溫𨿽擅權於外然顯大故譏而不貶﹞苻秦旣僣號懼慕容暐先據洛故侵河南春秋之義無鐘皷曰侵經興寧三年春帝正月庚申皇后王氏崩二月桓溫衝監六郡事丙辰帝崩於西堂瑯琊王奕嗣帝位三月壬申葬哀帝丙午慕容恪陷洛陽經廢帝太和元年帝正月卽位二月己丑涼張天錫封西平公三月新蔡王邈薨夏五月戊寅皇后庾氏崩將軍朱序平梁州勲冬十二月慕容暐陷魯郡傳曰﹕廢帝諱奕字延齡哀帝母弟也哀帝二月崩丁酉嗣皇帝位今正月始書卽位者攺元建正然後卽位春秋舊制也張天錫以涼州稱藩故晉命之以公爵稱涼者自爲一國也新蔡王邈者武哀王騰之後也騰子確確子滔滔子弼弼子邈邈薨而子晃嗣封爲桓溫所廢司馬勲晉宗室濟南王遂之曾孫也咸和中自列乃受涼州刺史及周撫卒勲反桓溫遣朱序討勲勲暴虐民心不附自潰序執送於溫溫斬之書曰梁州勲不書姓削其屬籍也十二月慕容暐遣將慕容厲陷魯郡髙平經太和二年春帝正月夏四月羅崇破慕容暐於竟陵將軍桓豁獲趙盤秋九月郗愔鎭徐州傳曰﹕慕容暐遣其將塵寇竟陵太守羅崇擊破之桓豁爲右將軍慕容暐將趙盤戍宛詔豁擊獲之於魯陽送京師郗愔字方回鑑子也自會稽內史遷鎭徐兗簡文所薦用也﹝簡文輔政薦愔受此命﹞經太和三年春帝正月三月丁巳日有蝕之﹝無傳﹞夏四月大風折木秋八月尙書王述卒傳曰﹕大風者洪範狂常風若思之不睿是謂不聖其極凶短折也王述王湛孫也少襲父爵累官至尙書令書卒無足稱也經太和四年春帝正月夏四月大司馬﹝闕﹞九月桓溫至枋頭而歸辛丑慕容﹝闕﹞於﹝闕﹞袁眞叛十二月桓溫及﹝闕﹞於塗中傳曰﹕大司馬孰謂曰桓溫也曷謂不書桓溫周禮司馬掌九伐之法天子任以邦政使專徵不庭晉室𨿽衰司馬之官天子所任也不止桓溫獨當此職﹝闕﹞之意欲天子徵伐靜中原服四夷故不書溫重﹝闕﹞也桓溫至枋頭何以書曰溫糧運不繼焚舟而歸先已失策拜政之辱故不書官特書名以示貶也溫至枋頭旣歸後軍爲慕容垂所追敗於襄邑亦不書官皆貶也袁眞爲豫州刺史鎭壽陽叛者怒桓溫也溫敗於襄邑歸過於眞眞怒乃以壽陽降慕容暐會稽王昱卽簡文也桓溫自山陽會於塗中再謀北伐也經太和五年春帝正月二月袁眞死其子瑾嗣事四月部將竺瑤破袁瑾秋九月益州賊李金根反梓潼太守周虓討平之冬十月秦將王猛滅燕以慕容暐歸傳曰﹕袁眞死其黨朱輔立其子瑾號建威將軍夏四月桓溫遣部將竺瑤破瑾於武邱九月廣漢賊李引與益州賊李金根反自稱聖王詔周虓﹝字孟威﹞討平之苻堅將王猛攻壼闗慕容暐遣慕容評率兵四十萬拒王猛於潞州川評大敗縳暐歸長安書秦燕二國﹝闕﹞也夷狄滅夷狄或不名非例也魯僖公二十六年楚人滅夔以夔子歸楚夔皆稱國略之也故不書名元經之旨以秦燕猶列國耳且明晉不能﹝闕﹞經太和六年春帝正月將軍桓伊破秦將王鑑丁亥桓溫平袁瑾三月將軍周楚卒夏四月秦符堅滅仇池以楊纂歸十一月桓溫屯白石丁未廢帝爲東海王崩於吳縣傳曰﹕桓伊字叔夏侍中景之子朝廷以苻堅彊盛選能捍疆場者用伊爲淮南太守堅使王鑑張蠔來援袁瑾伊擊王鑑敗之書曰秦將苻堅猶敵國也丁亥平袁瑾壽陽平也周楚字符孫徵西訪之孫也隨父撫入蜀拜將軍捷爲太守撫卒朝廷以楚襲爵建成公監涼益二州軍事世在蜀得物情司馬勲反楚討平之又李金根賊反楚平之皆有功書官以卒世閥也﹝周訪與陶侃齊名時王惇終訪之世不敢謀逆撫隨桓溫平蜀有功楚孫虓陷於苻堅屬元會堅因謂虓曰晉家元會何如此虓厲聲曰何敢比天子﹞仇池楊氏其先氐人也數世襲封仇池公至楊世者初降秦旣而稱藩於晉世死其子纂嗣位立而絕於秦世弟楊綂起兵武都與纂分爭苻堅遣將苻雅率師七萬取仇池進攻圍寧益戰於陜中纂降雅雅送長安書歸者降歸也封纂漒川侯桓溫屯兵於白石詣闕諷太后集百官於朝宣太后令曰瑯琊王奕以母弟入纂大位昏濁潰亂動違禮度有此三孽莫知誰子欲樹儲藩誣罔祖宗傾移皇基是而可忍孰不可懷今廢爲東海王羣臣拜辭莫不歔欷帝居吳縣安於屈辱沈湎終日至孝武太元十一年崩於吳縣今年書崩者帝無過失傷其廢也故以帝禮終之而言崩於吳縣明失所也﹝左傳昭公薨於幹侯明失所也﹞

元經卷六經簡文帝咸安元年帝正月夏四月秋七月冬十一月桓溫分兵屯衛乙卯溫廢武陵王晞十二月初薦淥酒於太廟傳曰﹕簡文帝諱昱字道萬元帝第六子也桓溫旣廢帝以太后詔迎帝於會稽邸變服巾幘受璽綬不書卽位譏之爾曰簡文自太和元年位爲丞相錄尙書事不能制桓溫之跋扈以輔幼主𨿽踐阼體元亦譏其未盡善也故不書卽位冬十一月帝旣卽位桓溫慮有變故分兵屯衛桓溫不稱官貶其專也武陵王晞者元帝第四子出繼武嘉王詰後遷太宰無學術而有機幹溫素忌之溫旣立簡文乃表晞謀逆収付廷尉請誅之簡文手詔報溫曰若晉祚猶長公宜行前詔如其大運去矣則請避賢路溫乃止奏徙新安郡薦酃淥於太廟者自此始故曰初薦經咸安二年帝正月二月秦苻堅執慕容桓夏拜百濟爲樂浪太守秋七月內史周少孫討庾希平之乙未立皇太子昌明是日帝崩於東堂傳曰﹕慕容桓暐之族子也暐旣滅桓収合餘眾攻遼東太守韓稠堅遣將軍朱疑擊桓執之百濟國王餘句入貢遂拜鎭東將軍樂浪太守﹝樂浪玄莬之地﹞庾希者哀帝降和初鎭下邳與袁眞分守至太和二年有罪走入於海陵入京口逐晉陵太守卞眈秋七月遣東海內史周少孫討擒之賊平昌明孝武帝字從舊史文也經孝武帝寧康元年春正月帝卽位二月桓溫來朝三月癸丑除四桁稅﹝桁音航﹞夏五月旱七月己亥桓溫卒八月壬子崇徳太后猶攝政冬十月西平公張天錫來貢十一月秦人陷梁益我師南遁傳曰﹕武皇帝諱曜字昌明簡文帝第四子也咸安二年立爲皇太子簡文崩帝卽位至明年正月攺元寧康書卽位以謹始也桓溫旣立簡文也望禪位於己不副所望武帝卽位詔溫入赴山陵書曰來朝外之也初溫依諸葛亮故事威勢翕赫乘輿入朝求歸姑孰窺伺神噐至是詔來京師故曰來朝四桁稅者丹陽竹格等稅也除之嘉惠及民也己亥桓溫卒不書官貶之也溫自咸康而來威傾中外廢東海立簡文有志簒奪此亂之大者卒幸免誅也去其官不書薨爲晉誅惡也崇徳太后者何康帝後禇氏也父裒後自穆帝嗣位蔡謨等奏曰漢和熹順烈並臨朝近以明穆故事以垂先制於是居崇徳宮謂之崇徳太后及桓溫廢海西公立簡文後復臨朝稱制君子曰后妃所以治內也親外事非禮也然權宜避嫌必假母儀之尊所以制弱命之君爾伊尹周公不挾後勢終歸於道霍光白太后禮當尊親其實光專之可也漢魏而下後族臨朝罕不兆亂故元經書猶有可止之辭也然則孝武帝衝幼妃後攝政柰何曰時諸桓方彊王坦之之軰執政庸懦不能舉左袒之師討廢君之賊𨿽崇徳臨朝何益晉祚哉張天錫來貢方物言中原舊綂無來者惟天錫而已書公貴之也秦苻堅遣將楊安陷梓潼梁益我師周仲孫以騎三千南遁仲孫爲寧州刺史監益州貪暴人不堪命秦揚安帥師陷之書曰我師不言仲孫罪在晉也不任賢也致陷全蜀不書仲孫不足稱也經寧康二年春帝正月二月兗州刺史刁彜卒三月丙戌彗星見於氏夏五月蜀賊張育僣號蜀王爲秦所滅秋九月丁丑有星孛於天市冬十一月天門蜑﹝音但﹞攻郡太守王匪死之癸酉將軍桓石虔破秦姚萇於墊江﹝無傳﹞傳曰﹕刁彛字大倫少遭家難彛斬讎人祭父墓由是知名官至徐兗二州刺史假節鎭廣陵卒彗星見於氐有星孛於天市皆占曰有兵喪張育以蜀來稱藩蜀賊言自僣非懷晉也天門蜑者蠻屬也太守死之以死守天門義之也經寧康三年春帝正月辛亥大赦夏五月獻公王坦之薨桓沖鎭丹徒謝安領揚州秋八月立皇后王氏冬十月癸酉朔日有蝕之﹝無傳﹞十二月神獸門災﹝無傳﹞詔賜民米﹝無傳﹞癸巳帝釋奠於東堂傳曰﹕大赦者以去年冬錢步射作亂朱序平之故赦其餘黨也王坦之字文度父述興寧太和中稱爲名臣坦之襲父爵累遷至大中正簡文臨終詔坦之與謝安輔幼主遷中書令終於都督徐兗靑諸軍事臨終與謝安桓沖書不及私惟憂國家之事朝野惜之稱謚書薨褒賢也丹徒控南吳揚州扼淮北故安衝分主之重外禦也立皇后王氏者王蘊女也諱法惠初帝將納後訪諸公卿僕射謝安曰昔毛嘉恥於魏朝楊駿幾傾晉室帝若納後如有父如王蘊則可﹝按王蘊者蒙之子也爲吏部性平和不抑寒素爲吳興太守有徳望及後立蘊辭恩澤求外郡素嗜酒少醒自然和簡爲百姓所悅終於會稽內史儀同三司子恭別有傳﹞訪蘊女容徳乃應選釋奠之禮自魏齊王正始五年使太常釋奠祠孔子於辟雍以顏回配享至晉成帝穆帝並以堂爲太學故曰釋奠於東堂禮也經太元元年春帝正月加元服見太廟攺元始臨朝﹝案孝武冠儀依武帝故事金石宿設百僚陪位殿上鋪大牀禦府奉冕幘簮太尉加幘太保加冕侍中加衮服畢羣臣上壽三呼萬歲古禮冠皆在廟晉自武帝以來加元服以車駕出拜於太廟以告成擬在廟之儀﹞夏五月癸丑地震秋九月秦陷梁州張天錫亡冬十二月秦攻代執其主渉翼犍傳曰﹕自漢以來加元服皆以正月見於太廟明冠禮也書始臨朝者言太后歸政也癸丑地震陰盛極也秦陷涼州之應乎張天錫晉舊屬也秦之陷涼於是中原掃地矣天錫張駿少子也荒於聲色不卹政事人情恐懼秦苻堅遣將茍萇攻涼天錫降於秦因遂亡矣自張軌爲涼州至天錫凡九世共七十六年而亡書亡以晉藩郡爲辭也渉翼犍匈奴猗盧之後也符堅遣將符洛率幽州兵十萬討代戰於弱水道陰山其子翼犍縳父降秦堅嘗入太學召翼犍問曰漠北人好學否翼犍對曰若不好學陛下教臣何爲堅善待之終身經太元二年春正月二月朱序鎭襄陽夏四月秋七月老人星見八月桓沖來朝丙辰都督六州桓豁卒壬寅尙書簡公王彪之薨傳曰﹕朱序世爲名將使鎭襄陽備秦也老人星見於衰世不足爲祥也桓沖者溫弟也代溫爲都督江揚諸軍事鎭姑孰修臣節也都督桓豁卒豁字朗子父彛豁累有戰功遷徵西開府堅陷仇池豁以梁州揚亮及益州周仲孫敗潰豁威略不振辭開府尋卒謚曰敬不書謚無功也王彪之字叔武累遷尙書僕射時豫州謝奕卒簡文問彪之欲以桓云代之彪之曰溫居上流割天下之半若其弟處西藩權在一門人事不可豫量簡文曰君言是也簡文崩羣臣未敢立嗣或云大司馬處分彪之正色曰君崩太子立何容得異乃定謝安欲以太后臨朝彪之曰先代主𦇤褓子母一體故可臨朝太后亦不能決終問僕與君等今上年十歲反令從嫂臨朝豈翼戴之謂乎謝安每言事不能決者諮王公無不得判以疾卒謚曰簡書薨貴之也經太元三年帝正月二月作新宮三月暴風發屋夏五月陳畱王曹恢薨﹝無傳﹞秋七月冬十月傳曰﹕作新宮譏也謝安欲營宮室王彪之曰中興初帝卽位東府殊爲儉陋元明二帝亦不攺制成帝居蘭臺是以更營修築始合丰約之中可修補而已彊冦未殄宜休兵養士何勞擾百姓以修屋宇爲能耶終彪之世至是始作新宮故譏其困民力也暴風發屋不思之咎厥罰常風管輅曰思心不睿常風之罰經太元四年春帝正月二月秦苻丕陷襄陽執朱序夏四月秦陷魏興吉挹死之五月秦陷盱眙秋九月盜殺建安守傅湛冬十一月十二月己酉朔日有蝕之傳曰﹕朱序字次倫守襄陽苻丕攻陷於堅堅南伐遣序說謝石反謂石曰堅眾百萬悉到莫可與當乃及其未會可擊之堅大敗序得歸吉挹字祖中桓豁表爲魏興太守秦將韋鍾圍魏興挹力不能抗城陷爲賊所執挹閉口不言不食而死追贈益州刺史秦陷盱眙執毛璪璪者毛寶之孫也不書璪微其不才盜殺傅湛春秋齊豹書盜傳例謂不義則書盜經太元五年春帝正月乙巳謁髙平陵夏四月大旱五月大水秋九月皇后王氏崩﹝無傳﹞冬十月李遜據交州反傳曰﹕漢故事陵上立祭殿至魏制以謂古不墓祭自有廟設於是園邑寢殿遂廢至晉武帝每謁崇陽陵一謁髙原陵逮江左元帝崩後諸公有謁陵辭告之事非洛邑之舊也禇岑後臨朝拜陵以帝幼故也髙平陵簡文陵也帝自卽位自此始行謁陵之禮大旱大水按春秋書災異大旱則書雩大雨則書大水李遜九眞太守也據交州反交州綂七郡所以互相制也經太元六年春帝正月沙門居殿內夏六月庚子朔日有蝕之秋七月甲午交趾杜瑗平李遜冬十有二月秦將冦竟陵冠軍石虔擊擒之傳曰﹕帝溺奉佛法立精舍於殿內南朝佛獘自玆始也且言政不由帝矣庚子日蝕陽徳衰而夷盛之象杜瑗交趾太守也斬李遜以平交州來告秦苻堅遣將閻震攻竟陵初詔曰石虔文武噐幹禦戎有方古今絕倫金革弗避進爲冠軍將軍閻震以襄陽之眾來攻石虔拒之賊阻激水屯管城石虔設討夜渡水賊始覺力戰大破之進克管城擒閻震書冠軍嘉之也經太元七年春帝正月林邑來貢夏四月秋八月癸卯大赦﹝無傳﹞九月東夷五國來貢秦將掠沔北民去冬十月丙子雷傳曰﹕林邑其先漢象林縣馬援鑄銅柱之地去南海三十里漢末有區功曹者自立稱王厥後外甥範熊氏代立其俗開北戶以向日人性凶悍果於戰闘便山水不閒平地四時無雪霜人倮跣黒色其王服天冠被纓絡聽政子弟侍臣皆不得近之自孫權以來不朝中國武帝太康中曽來貢至是遣使獻方物經書來貢尊中國之舊也東夷五國者扶餘三韓肅愼倭人禆離也在玄莬東北並武帝太康曾獻方物東晉置東夷校尉以統之秦堅遣其將都貴焚燒沔北田榖掠襄陽百姓而去書曰掠沔北民去不言焚田糓所重民而已民亡榖將安保乎冬雷愆陽也經太元八年春帝正月二月黃霧四塞夏五月將軍楊亮伐蜀擒秦將魏光秋七月將軍郭銓及秦將張崇戰於武當敗之八月秦苻堅來寇渡淮冬十月秦將苻融陷壽春乙亥將軍謝石謝玄謝琰桓伊及苻堅戰於淝水堅爲慕容垂所敗十一月立曹恢子靈誕爲陳畱王句町王翟遼及慕容垂合兵攻洛陽仇池公楊世奔還隴右傳曰﹕黃霧四塞中原復亂之象也楊亮拔蜀五城苻堅將魏光爲亮所擒王師復振也苻堅大舉伐江南是時桓沖率十萬人分諸將攻襄陽桓石虔攻沔北楊亮伐蜀進攻涪城郭銓攻武當堅將張崇救武當姚萇救涪城亮與崇戰敗之自是堅大怒亟自帥師南伐眾諫止不聽慕容垂潛貳於堅言於堅曰司馬昌明以餘燼之資敢拒王命況大秦膺符陛下神武不宜以賊虜遺子孫堅大喜率步騎二十五萬爲前鋒長安戍卒六十萬騎居其後堅至項城而諸州軍始至咸陽幽冀兵始至彭城蜀漢兵順流而下東西萬里水陸齊進八月堅捨大軍於項城以輕騎渡淮至壽春見王師部陣齊整又望八公山艸木皆人形曰何謂少乎憮然有懼色及遣降人朱序往說謝石欲脇而降之序矯私謂石曰秦百萬至則莫可敵也乘其未集在速戰挫其前鋒可以得志從序言列陣逼淝水遣使謂秦苻融曰君懸軍深入逼水爲持久之計豈欲戰乎若少退使將士周旋秦軍麾退奔不可止融馬倒被殺因玆潰敗王師乘勝追擊之堅中流矢單騎遁還淮北堅嘆曰朕若聽朝臣之言豈有今日之事於是張天錫朱序徐元喜等皆歸晉焉慕容垂僞請撫燕岱反攻鄴慕容泓奔關東收鮮卑眾數千堅自此弱而晉粗安焉經書苻堅來冦言無逺略但速冦而已初堅爲慕容垂所勸令亟進諸軍皆敗獨垂全軍而反果中垂計故書曰堅爲慕容垂所敗且言晉之福幸也曹靈誕者魏陳畱奐之裔也明帝永寧三年詔興滅繼絕於是曹奐之後勱者魏武之孫也封陳畱王至是卒以靈誕爲後禮也句町王翟遼者丁零雜類也叛堅反與慕容垂兵共攻秦洛陽楊世者氐人也世爲仇池稱藩於晉世死其子纂立爲符堅所擒送長安至是復奔歸隴右欲復興仇池也經太元九年春帝正月封寶爲臨川王遵爲新寧王將軍劉牢之克譙城將軍桓沖降新城魏興上庸三郡二月辛巳宣城公桓沖薨夏四月己卯增大學生百人姚萇僣稱秦王六月癸丑崇徳皇太后崩秋七月髙宻王純之修洛陽陵己酉苻堅及慕容衝戰於鄭西堅敗績八月司空郤愔薨九月都督謝玄克鄄城冬十月河間王曇之薨﹝無傳﹞庚午苻朗來降十二月秦將呂光竊據河右傳曰﹕簡文帝淑儀顧氏生臨川王鬱鬱卒以武陵王孫寶爲臨川王嗣焉遵字茂逺元帝孫武陵王晞幼子也襲封新寧王劉牢之爲將軍以苻堅餘寇屯結在譙牢之擊平譙城復淮北地也桓沖遣上庸太守郭寶伐秦魏興上庸段方並降之新城曲常遁走三郡皆平不書郭寶者桓沖之功也初姚萇降苻堅爲堅將委以山南之事及堅敗歸長安萇奔渭北自稱大單於秦王背苻堅不書以僣王罪大故書之崇徳太后禇氏崩謚康獻禮也髙宻王純之者獻王泰之後也苻堅旣歸秦洛陽復屬晉使純之修謁祖陵禮也丁酉慕容衝去長安二百餘里堅使苻方戍驪山苻暉苻琳將兵五萬衝以婦人乘牛揭竿揺塵率眾攻暉於鄭西暉出戰敗走書曰苻堅敗績自是衝逼長安郤愔字方回司空鑑之子也襲封南昌公官至江東五郡都督徵拜司空愔固辭不就薨謚曰文穆不書謚者略之也謝玄及桓石虔髙茂趙遷諸軍北伐玄遣劉牢之攻兗州克鄄城秦刺史張崇奔於慕容垂於是牢之據鄄城書謝玄都督指蹤之功也苻朗字符達堅從兄子也爲靑州刺史遣使詣謝玄來降授散騎侍郎﹝著苻子老莊之流也﹞呂光字世明氐人也事苻堅討西域平龜玆髙昌還至涼州因居姑臧聞苻堅死哀號三軍縞素大臨於是自稱大都督隴右河西諸軍事經太元十年春帝正月二月蜀將任權平益州三月滎陽鄭爕來降夏四月苻宏來奔秋八月太保文靖公謝安薨姚萇殺苻堅九月苻丕僣位於晉陽冬十月乞伏國仁稱大單於秦河二州牧傳曰﹕任權爲蜀郡太守斬秦刺史李平故書平益州鄭爕來降稱人無官也苻宏者堅太子也堅爲慕容衝所逼出奔五將山宏來降晉晉處之於江州苻宏不書官亡國窮冦也謝安字安石年四十始爲桓溫司馬遷吳興太守入遷侍中簡文崩桓溫入赴山陵將移晉室呼安及王坦之坦之汗流倒執手版安從容謂溫曰明公何須壁後置人耶溫笑語移時桓溫死安總關中事孝武朝爲中書堅之次淮淝安遣其弟石兄子玄等破堅以總統功拜太保上疏求北徵都督十五州假黃鉞性好音樂及登臺輔期喪不廢樂出鎭廣陵然東山之志始末不渝薨年六十六謚曰文靖苻堅奔五將山姚萇圍執之求國璽於堅堅曰小羗敢逼天子五運次序無汝羗名罵以求死萇縊堅於新平佛寺書姚萇殺苻堅羌氐相殺兩同常人耳苻丕者堅長子也鎭襄鄴聞堅死據晉陽以張蠔爲侍中王永爲尙書令苻衝爲僕射攺元曰太安僣尊號乞伏國仁鮮卑人也居勇士川壽春之役爲苻堅前鋒及堅敗也國仁集諸部十餘萬自稱單於秦河二州牧以乙旃音埿爲左相以屋引出支爲右相置天水洛陽等十二郡築勇士城居之號西秦經太元十一年春帝正月慕容垂僣位於中山許木末殺慕容衝﹝無傳﹞夏四月封百濟餘暉爲王代玉拓跋珪始稱魏秋八月封孔靖之爲奉聖侯將軍朱序擊翟遼走之冬十月慕容垂破苻丕於河東﹝無傳﹞十一月苻登僣位於隴東傳曰﹕慕容垂字道明皝子也及儁僣號封垂爲吳王鎭信都敗桓溫於枋頭名始振慕容評忌之垂奔苻堅堅大喜郊迎意欲圗慕容暐及堅擒暐以垂南伐垂軍獨全其子寶言於垂曰今天厭亂徳凶眾土崩可因而取之垂曰且縱令北還更待其隙後據鄴都卽位於中山百濟國髙句驪屬也世持節爲鎭東將軍其子餘暉嗣立爲王稟晉命代王自太康中郝散猛猗盧而後世居代北至是拓跋珪始居中華故稱魏戎始變華也孔靖之魯聖之後也漢故以孔覇封褒成君至魏文帝詔孔羨爲崇聖侯孔震爲奉聖亭侯至是以靖之襲封禮也丁零翟遼反朱序遣將軍秦膺擊之遼走凡敵敗曰敗之降曰降之敵遁曰走之以死從事曰死之此舊史文也苻登字文髙堅之族孫也苻丕爲晉將馮該所斬而登自狄道起兵眾立爲主隴東秦州地登於軍立堅神主載以輜軿羽葆靑蓋建黃旗引軍乃告神主曰維曾孫皇帝臣登今以大皇帝之靈恭踐寶位昔五將之難賊羗肆害於聖躬登之罪也今合義師造虜庭奮不顧命爲期因欷歔流涕將士感慟皆刻牟鎧爲死休字示以戰死登以長矟勾刃爲方圎大陣知有厚薄從中分配故人人自爲戰所向無敵攻鴦泉堡姚萇救之宻遣詐爲內應以招登許開門納之登以爲然有雷惡地馳諫登曰姚萇多計必爲姦變宜思之登乃止萇聞惡地詣登謂諸將曰此羗多姦智今詣登矣吾事必不成登聞萇懸門待之驚曰幾爲豎子所誤經太元十二年帝正月翟遼遣其子釗冦陳頴夏四月盜執髙平太守徐含逺六月束帛聘戴逵龔玄之秋八月立皇子徳宗爲太子冬十一月王遐之討翟遼敗之傳曰﹕翟遼者丁零翟斌之後也父眞與苻丕內外相應爲鮮於乞所殺遼奔黎陽遣子釗南寇至陳頴朱序擊走之髙平翟暢者執其太守徐含逺以郡降翟遼書盜微之也戴逵字安道譙人也博學好談論能鼓琴攻書畫少時以雞卵汁溲白瓦屑作鄭玄碑自鐫之武陵王晞召逵鼓琴逵不從曰不爲王門伶人也後居會稽剡縣嘗著論曰儒家尙譽本以興賢也旣失其本則有色取之行以容貎相欺至於末僞道家去名者欲以篤實也茍失其本則有越檢之行情禮俱虧至於本薄夫僞薄者非二本之失而爲獘者必托二本以自通夫道有常經而獘無常情茍乖其本聖賢所無柰何其髙論大率如此龔玄之字道玄武陵人也好學安於陋巷帝下詔曰哲王禦世必搜揚幽隠故空谷流縶維之詠丘園旅束帛之觀譙武戴龔並髙其操學弘儒業並以散騎常侍備禮發遣皆不就君子謂江左固多髙雅之士𨿽世勤干戈國步艱蹙而道風常在王遐之松滋太守也討翟遼於洛口敗之經太元十三年春帝正月夏四月譙敬王恬鎭靑兗六月乞伏幹歸僣號河南王秋九月翟遼冦洛陽冬十二月尙書令謝石卒傳曰﹕譙敬王恬剛王遜孫也忠正有幹局宗臣之勲望也都督假節重新任也乞伏幹歸者國仁之弟也太元十年竊據秦河是年卒眾立其弟幹歸遷居金城僣號翟遼冦洛陽河南太守郭給拒破之謝石字石奴安之弟也無他才特以破苻堅功遂居淸顯聚飲無厭取譏當世不書薨貶其非公輔之任也經太元十四年春帝正月將軍劉牢之平妖賊劉黎二月呂光僣號三河王翟遼寇滎陽夏六月都督桓石虔卒秋七月宣陽門災冬十一月乙巳雨木冰傳曰﹕彭城賊劉黎僣稱皇帝於皇丘劉牢之討平之呂光字世明氐人也太元九年據河右至是僣號攺元太安翟遼攻滎陽執我太守張卓桓石虔小字鎭惡從桓沖入關衝爲苻健所圗石虔躍馬拔衝於萬眾之中而還三軍嘆服威震敵人時有患瘧者言桓石虔來以怖之病愈人畏如此與苻堅將閻震戰俘萬人獲馬千匹裝鎧三百進據樊城移鎭馬頭至歷陽而卒宣陽門四柱災宣陽朝門天火曰災也雨木冰劉歆說陽不下通陰不上達故雨而木爲之冰雰气寒木不曲直也劉向以爲冰者陰之盛木者少陽貴臣卿大夫之象也此時有害則陰气脇陽大木先寒故雨木冰經太元十五年帝正月譙敬王恬薨劉牢之及翟釗戰於太山走之將軍朱序破慕容永於太行三月乙酉朔地震秋八月將軍朱序破翟釗於懷縣傳曰﹕譙敬王恬字符愉嘗爲中丞簡文初立未解嚴而桓溫屯中堂吹警角恬劾奏溫大不敬溫聞奏嘆曰此兒敢彈我眞可畏也在朝皆憚之授鎭北將軍薨謚曰敬劉牢之以驍猛應選初爲謝玄參軍鎭北府兵敵人畏之慕容垂叛將翟釗救苻堅將張遇於太山擊走之慕容永向洛陽朱序自河陰北濟與永將王次相遇戰於沁水次敗走斬其將勿支首追永破之於太行乙酉地震羣小弄權天下側目也朱序旣追慕容永至上黨白水相持三旬乃還攻翟釗於石門遣別將擊翟遼於懷縣走之經太元十六年春帝正月慕容永冦洛陽夏四月秋七月攺築新廟成冬十一月姚萇擊苻登於安定傳曰﹕楊佺期爲河南太守城洛陽慕容永來冦佺期擊走之攺作太廟正室十四間東西儲各一間合十六間棟髙八丈四尺備法駕迎神主於行廟設脯醢之奠姚萇退還安定苻登圍之四面大哭哀聲動人萇惡之乃命三軍亦哭應登登乃引退萇以登頻戰輙勝以謂堅神有靈亦於軍中立堅神主請之曰新平之禍非萇之罪也臣兄襄假路求西暫見鄕裏陛下使人要路拒擊之不遂而沒使臣行殺非臣之罪也今苻登末族尙欲復讎臣爲兄報怨情理何負陛下𨿽過世爲神豈假手於苻登而圗臣耶陛下勿計臣過登升樓遙謂萇曰安有弒君而反立神像萇不應乃斬神像首以送登連戰而萇屢敗經太元十七年春帝正月大赦除逋租宿債夏四月齊內史蔣喆反秋八月新作東宮冬十月丁酉太白晝見辛亥都督王忱卒庚寅封瑯邪王道子爲會稽王封皇子徳文爲瑯邪王大旱傳曰﹕大赦除逋租救獘之權也齊蔣喆殺樂安太守辟閭浚據靑州反平原太守辟閭渾討平之太白晝見按星經云與日爭明彊國必弱小國必彊女主昌王忱字符達父禕之尙潯陽公主忱是其幼子也恃才放酒效王澄之爲人鎭州威風肅然深得物情末年嗜酒連月不醒卒於官謚曰穆會稽王道子瑯邪孝王之後也累遷至丞相皇子徳文封瑯邪重祖藩也道子徙封會稽杜僣亂也大旱不書月日者自秋至冬不雨其旱可知矣經太元十八年春帝正月癸卯地震夏六月始興三郡大水秋七月旱冬十月姚萇死子興立傳曰﹕癸夘地震乙未又地震是會稽王道子與帝荒怠政事信用小人之應也始興南康廬陵三郡大水深五丈漂害民甚也秋七月旱者境內諸郡不雨傷稼也姚萇死於長安召太尉姚旻僕射尹緯尙書狄伯支受遺輔政謂其子興曰有毀此人者愼勿聽之汝當撫骨肉以仁接大臣以禮待物以信遇民以恩乃死興嗣位祕不發喪乃以叔父緒鎭安定碩徳鎭陰宻弟崇守長安以尹緯爲長史狄伯支爲司馬興自稱大將軍率眾伐苻登苻登大敗興乃發喪行服僣卽位於槐裏經太元十九年春帝正月夏六月壬子追尊鄭妃爲皇太后秋七月荊徐大水八月尊太妃李氏爲皇太后慕容垂寇廩丘姚興殺苻登傳曰﹕鄭太后諱阿春父愷爲安丰太守後少孤元帝爲瑯邪王時納爲夫人生簡文帝潯陽公主至是下詔曰會稽太妃文母之徳徽音有融載誕聖明光延於晉先帝追尊聖後朝議不行朕今依陽秋及二漢故事上太妃尊號簡文宣太后於是立廟於太廟西禮也荊州大水傷秋稼遣使賑卹之太妃李氏者簡文爲會稽王時使卜人筮之織坊中得李氏形長黒色宮人目爲昆崘帝召侍寢生孝武帝及會稽王徳文至是會稽王道子啟曰母以子貴皇太妃啟嘉祚於聖明嗣徽音於上列宜詳案舊典崇正名號八月辛巳帝臨軒遣太保劉耽尊爲太皇后祔神主於宣太后宜也慕容垂曰吾不以逆賊累子孫乃發步騎七萬攻永弟友於晉陽垂別將慕容農入自壼關永杜大行軹關垂進師天井關至壼壁永精騎五萬阻河西以自固垂陣於壼壁南遣別將分爲二翼又設伏於深澗大戰垂引軍僞退永追奔數里伏兵斷後二翼夾擊之永大敗奔長子圍之永奔北門擒獲斬之旣平晉陽乘勝遣其子惡奴冦廩丘東平太守韋簡及垂將尹國戰死之姚萇死苻登聞之喜曰姚興小兒吾將折杖以笞之於是盡眾而東爲興所敗登奔平涼興追而殺之經太元二十年春帝正月尙書令陸納卒三月庚辰朔日有蝕之夏四月秋七月冬十一月魏王拓跋珪伐慕容寶於黍谷敗之傳曰﹕陸納字祖言玩之子也少有淸操嘗爲吳興太守至姑孰辭桓溫因問溫飲酒曰飲三升便醉卿飲如何納曰可二升於是邀溫一醉王坦之刁彛在坐惟酒一斗鹿肉一柈坐客愕然納曰明公之飲三升納可二升今有一斗以備杯酌餘瀝耳納至郡不受俸祿久之徵拜左民尙書臨發惟有被襆而已余並還官遷吏部尙書謝安詣納設茶果而已俄轉尙書令貞固不渝尋卒庚辰日蝕帝昏淫之應也慕容寶者垂子也旣平晉陽乘勝討魏魏徙河西以避之寶次參合﹝參合陂也﹞是夜魏師潛至寶軍奔潰寶與慕容農復舉兵走天門踰靑山襲魏平城陷之寶至雲中魏來攻寶大敗之經太元二十一年春帝正月夏四月慕容垂死子寶嗣位六月呂光僣王秋九月庚申帝醉自崩傳曰﹕慕容寶伐魏至雲中聞父垂死遺令謂寶曰彊冦伺隙祕勿發喪至京然後行服寶乃卽位呂光旣平西域至髙昌乃稱天王攺元飛龍帝崩年三十五溺於酒色多爲長夜之飲長星見帝於華林園以酒祝之曰長星勸汝一杯酒自古豈有萬歲天子耶連年水旱災變帝無醒日旁無正人竟不能自攺所幸張貴人帝戲之曰汝以年當廢矣貴人怒是夕帝醉暴崩時會稽王道子亦昏惑竟不推其罪書曰帝醉自崩言非天年乃自殞爾

元經卷七經安帝隆安元年春正月卽位加元服魏道武帝皇始元年二月呂光將禿髮烏孤自稱大單於甲寅尊李氏爲皇太后戊午立王氏爲皇后三月光將叚業自稱涼州牧夏四月王恭庾楷殺王國寶王緒秋八月慕容麟殺慕容祥﹝無傳﹞冬十月傳曰﹕安帝諱徳宗孝武長子也卽位之歲當魏道武帝之皇始元年也然則一歲而書二帝何也文中子曰元經抗帝而尊中國其天命之所歸乎皇始之帝也徵天命以授魏也晉宋之主近於正體於是未忘中國﹝晉本中國之舊也未嘗有樹晉之功圗中國之志﹞或問皇始授魏而帝晉何也子曰主中國者將非中國也﹝假立以歲時不欲遽棄﹞齊梁陳之君則斥之四夷以明中國有代矣﹝元經至魏大和乃尊中國紀年也﹞禿發烏孤鮮卑人其先與後魏同出西晉時樹機能侵有涼州之地武帝遣馬隆破之其後思復鞬受呂光假節河西都統烏孤嗣位至是稱大單於西平王李太后諱陵容尊爲崇訓太后王皇后諱神愛父獻之母新安主太元二十一年納爲太子妃至是立爲皇后禮也叚業爲建康太守有沮渠男成者說業曰呂氏政衰權臣擅命府君以蓋世之才豈可附垂亡之主男成今唱大義欲屈府君撫臨鄙州乃推業爲涼州牧甲戌王恭兗州刺史庾楷豫州刺史共舉兵以討僕射王國寶王緒爲名朝廷乃殺國寶及緒以觧兵書曰王恭庾楷殺王國寶王緒言政在諸侯矣初國寶爲會稽王道子妃由是與道子遊處又因尼妙音與太子母陳淑媛遊帝悅其謟媚與從弟王緒皆見知於道子倚以心腹爲時所嫉俄掌朝政於是王恭檄庾楷舉兵討之道子力不能拒諸侯乃収國寶賜死幷斬緒以謝恭楷政由諸侯而天子弱矣且明道子執政之罪也經隆安二年春帝正月三日龍舟災夏五月蘭汗殺慕容寶秋七月慕容盛誅蘭汗王恭庾楷殷仲堪桓玄楊佺期舉兵反八月桓玄敗王師於白石九月詔會稽王道子率將軍謝琰王珣討桓玄冬十二月魏道武帝攺元天興都平城襄陽流人叛牡炯反京口傳曰﹕龍舟災沴大也桓玄簒之象也天戒若曰王者流遷龍舟失水故災之耳慕容寶旣敗於魏師南奔蘭汗蘭汗者垂之舅盛之妻父也必謂無貳至龍城爲汗所殺慕容盛聞寶死卽馳赴哀汗妻乙氏亦哀盛遣其子蘭穆迎盛捨之親敬如舊盛夜因如廁袒而踰垣入於東宮與舊暱人李旱等斬汗及其二子王恭者蘊子也欲謀誅國寶與殷仲堪桓玄相結乃抗表京師曰後將軍王國寶猥以姻戚驟登顯列先帝登遐夜乃犯合欲矯遺詔賴皇太后聰明逆謀不果與其從弟緒同黨凶狡昔趙鞅興甲除君側之惡臣𨿽駑劣敢忘斯義表至戒嚴道子割庾楷四郡隸江州楷怒使人謂恭曰貶削方鎭宜早圗之恭乃告殷仲堪桓玄眾推恭爲盟主故書曰反以恭爲首桓玄者溫孽子也聞王恭有憂國之言而桓玄潛意於功業乃說荊州刺史殷仲堪曰國寶幷緒互相表裏若用殷覬爲荊州則君何以處仲堪曰計將安出玄曰說王恭興晉陽之師我當率荊楚之眾此桓文之舉也俄移都督交廣玄不行乃與庾楷討江州刺史王愉及譙王尙之兄弟率南蠻校尉楊佺期攻江州王師擊之爲玄所敗詔道子加黃鉞遣其子元顯等討之玄等走潯陽魏道武帝攺元天興者平慕容寶始有燕趙之地於鄴置行臺建號爲魏也﹝古魏地也﹞襄陽流人常禮叛降姚興也牡炯新安太守反於京口詔會稽王世子元顯討平之經隆安三年春正月二月林邑陷日南九眞遂寇交趾交趾太守杜瑗討破之叚業自稱涼王仇池公稱藩三月尊陳夫人爲皇后夏六月慕容徳陷靑州殺辟閭渾秋八月禿髮烏孤死弟利鹿孤立冬十月秦姚興陷洛陽十一月妖賊孫恩陷會稽十二月桓玄襲江陵殺殷仲堪楊佺期梁呂纂殺呂紹自立傳曰﹕林邑國漢象林縣馬援鑄銅柱之地也其先範逸奴文文攻大岐界小岐界式僕徐狼屈都幹魯扶單等七國幷有其眾四五萬人永和中文攻陷日南害太守夏侯覽殺數千人余奔九眞以覽尸祭天鏟平其城遣使告交州求日南之北橫山爲界林邑少田故貪日南之地四年文又襲九眞害人十八九文死其子佛立寧康中佛常入貢至是復來冦日南九眞於是交州虛弱而林邑亦獘矣﹝按徼外諸國嘗以寶物自海路入貢以資貿貨而交州刺史及日南太守多貪利侵侮由是憤怒反爲其攻破﹞杜瑗討破之書告功也叚業前年自稱牧至是僣王仇池公稱藩以言楊氏稟晉命也陳夫人諱歸女松滋潯陽人也初入宮爲淑媛生安恭二帝至是尊爲皇太后禮也慕容徳稱南燕趨廣固寇靑州殺我龍驤將軍辟閭渾自此北鄙無主而人懷於魏矣﹝按慕容徳先檄靑州諸郡曰逆賊辟閭渾父蔚昔同叚龕阻亂淄川我太宰東徵剿絕凶命渾於覆巢之下蒙全卵之施盜據束秦遣附吳越稷下之雄岱北之士有斬渾者賞同佐命渾出奔追獲之斬於莒城﹞禿髮烏孤將終謂羣下曰方難未靜宜立長君故眾立其弟利鹿孤徙居西平遣使梁明聘涼叚業問曰有子何以不立明對曰有子羌奴然先王所命也業曰昔成王幼周召作宰漢昭八歲而金霍夾輔不亦可乎明曰宋宣能以國讓春秋羨之孫伯符委事仲謀終開有吳之業兄終弟及殷湯之制也何必胤己爲是紹兄爲非業曰美哉若使乎姚興攻洛陽執我太守辛恭靖自是二京之舊皆陷後秦矣孫恩者孫秀之族子也父泰事錢塘杜子恭學妖術誑百姓愚者敬之後有罪伏誅恩逃於海聚黨百餘人因元顯暴政百姓騷動恩襲會稽殺內史王凝之有眾數萬於是會稽吳郡吳興義興臨海永嘉東陽新安凢八郡賊皆應恩起兵害太守民死者十七八焉仲堪者驃騎殷師之子也能淸言善屬文與韓康伯齊名累遷至荊益都督隨桓玄所誘而反聞恭楷已死乃奔還玄大失援以仲堪與楊佺期交質追至江州及之其後仲堪佺期共擊玄爲玄所敗佺期走襄陽仲堪走酇城皆爲玄所殺書曰桓玄襲江陵言桓氏彊非仲堪能擊之也涼呂纂字永緒先苻堅時入太學以此交結公侯堅敗纂奔至姑臧及光死於紹祕不發喪纂入哭之甚哀紹懼讓位於纂纂不許旣而呂超言於紹宜早圖之紹不從曰兄弟至親也豈有此乎每念袁尙兄弟未甞不痛心也臨機不斷大事去矣呂弘不樂紹立乃吿纂廢昌邑之義請兄爲中宗纂於是率壯士夜踰禁城守衛以劍斬纂中額壯士執守衛者纂曰勿殺義士也纂外結紹登閣自殺呂超出奔廣武纂僭卽天王位謚紹爲隱王書曰呂纂弒紹不言兄弟言兄不兄弟不弟故兩書若凡人相殺之文也經隆安四年春帝正月二月星孛奎婁夏四月孫恩寇浹口五月東亭侯王珣卒己卯孫恩寇臨海謝琰自死六月庚辰司馬劉裕討孫恩於南山秋七月太皇太后李氏崩﹝無傳﹞丁卯秦姚興納乞伏幹歸降丁卯僕射王雅卒元顯殺車胤冬十一月元顯封其子彥璋爲東海王十二月河右李暠稱涼公傳曰己卯星孛於奎長三丈上至紫微入北斗奎至三臺三月遂經於太微帝坐端門占曰彗掃天子廷閣道易主象也孫恩寇浹口據會稽自號經東將軍聞劉牢之來討曰我不失作勾踐也王珣字符琳導孫也初爲桓溫掾與謝玄齊名溫稱珣曰謝掾四十必擁旄仗鉞王掾當作黑頭三公累遷左僕射封東亭侯與殷仲堪徐邈王恭郤恢並以文辭見名於帝珣甞夢人遺以大筆如椽俄而帝崩哀冊謚議皆珣艸以疾解職歲餘卒書侯重王導世封也謝琰字瑗度安之次子也破苻堅有功封望蔡公又平王恭遷衛將軍孫恩作亂詔琰與劉牢之俱進討旣而不爲武備恩自海島潛窺伺忽寇浹口入余姚逼山陰琰遣參軍劉宣之拒恩咸以謂宜持重分兵設伏以待之琰不聴賊掩至塘路窄琰軍魚貫而進在艦中旁射之至千秋亭琰敗績爲帳下都督張猛斫琰馬墜地被害謚曰忠肅書曰自死譏不能兵又不卹其帳下宜乎自敗死焉孫恩浮海向京口劉裕緣海拒之及戰大敗之恩狼狽赴船走姚興患勃勃幹歸亂於西北傉檀蒙遜擅兵河右咨謀將帥鎭撫二方於是乞伏幹歸先遣使送所掠守宰謝罪請降許之復其子熾盤官爵經不書伐言興實患勃勃而權納幹歸也元顯者會稽王道子子也驕侈聚斂専總百揆故封其子彥璋爲東海王書曰元顯封其子言政不由帝也涼武昭王李暠字玄盛初事叚業業聴讒於索嗣而疑暠於是晉昌太守唐瑤檄六郡推暠爲涼公建年曰庚子屯玉門陽闗廣田積粟爲東伐之資矣王雅字茂達魏衛將軍肅之曾孫也性接下敬愼任過其才時人以佞幸目之道子爲太子太傅而雅爲少傅時王珣有時望其男婚而賓客車馬甚盛俄聞雅拜少傅輒回詣雅雅應接傾心禮之孝武將擢王恭殷仲堪等雅曰殷仲堪𨿽謹於細行幹略不長四海無事必能守職若道不常隆必爲亂階矣帝不聴有識稱其知人末年愼默而已無復辯正遷僕射卒君子謂茂達潛知季世非己能救故隱以保全詩曰旣明且哲以保其身茂達之謂矣車胤字武子辟爲桓溫從事與吳隱之齊名皆以寒素聞於世善於賞會當時皆云坐無車公不樂謝安遊集輙開筵待之孝武帝嘗講孝經陸納侍講卞耽謝石袁宏執經胤與王混摘句時論榮之太元中增置太學生胤領博士進爵臨湘侯以疾去職後爲吳興太守不赴遷吏部尙書元顯有過胤密言於道子將奏之事泄元顯逼令自裁胤乃卒書曰元顯殺車胤譏無君也經隆安五年正月二月呂超殺呂纂立其兄呂隆夏五月沮渠蒙遜殺段業六月孫恩至丹徒秋七月段興殺慕容盛九月呂隆降姚興傳曰呂纂荒耽酒色又甞責怒呂超超頓首稱不敢纂乃引超燕內殿呂隆屢勸纂酒昏醉超以劍刺纂洞胸斬纂首以狥曰纂殺害太子暱近小人畨禾太守超以骨肉之親懼社稷顚隕今已除之矣乃立隆沮渠蒙遜臨松胡人也博涉書史頗曉天文滑稽善權變呂光殺其二父蒙遜於是起兵據金山依叚業業封之爲臨池侯蒙遜嘗謂兄男成曰業信讒愛佞無鑑斷之明今除業以奉公何如男成不許蒙遜告男成叛業収男成殺之蒙遜泣告眾人曰男成忠於叚公枉見害諸君能爲報仇乎眾皆泣從之羌胡起兵響應遂殺業業京兆人儒素長者無權略故爲姦佞所誤而死孫恩至丹徒乙亥內外戒嚴命髙素張崇之守石頭劉襲柵斷淮口司馬恢之戍南岸桓謙司馬允之毛邃備白石王嘏孔安國屯中堂譙王尙之衛京城震恐設備也慕容盛寶之子也在位馭下驕暴多所猜忌其臣叚興因眾心揺動夜皷噪大呼盛聞變率左右出戰俄一賊從闇中擊傷盛召叔父熈屬以後事而死熈立乃誅叚璣等夷三族呂隆字永基光弟寶之子也超旣殺纂讓位於隆隆有難色超曰今猶乘龍上天豈可中下隆在位多殺豪望以立威名內外囂然魏安人焦朗者說姚碩徳曰呂氏因秦之亂制命此州諸子競尋干戈民死者大半明公救生靈之沈溺布徽政於王門碩徳從之率眾至姑臧呂超出戰敗還超謂隆曰應龍以屈伸爲靈大人以知機爲美天命去矣宗族可全隆乃降碩徳碩徳表隆爲涼州刺史經元興元年春正月庚午大赦攺元詔將軍元顯劉牢之司馬尙之討桓玄三月劉牢之叛降桓玄辛未桓玄敗王師於新亭殺元顯及其六子壬辰遷道子於安成酖殺之南涼禿髮利鹿孤死弟傉檀嗣立孫恩死盧循爲主秋七月乙亥奴殺新蔡王崇﹝無傳﹞冬十月冀州劉軌叛歸慕容徳傳曰﹕大赦攺元政出元顯也道子爲長夜之飲政無大小一委元顯故妄行政令赦出無名焉桓玄兵至京師匱乏惟給桴橡而食劉牢之以元顯信任張法順故叛歸桓玄玄至新亭元顯棄船屯國子學堂列陣於宣陽門玄出大桁牢之率眾逐元顯執之送於新亭縛於舫前而數之元顯答曰爲張法順所誤遂殺之玄奏道子酣縱不孝當棄市詔遷之於安成郡尋亦鴆殺禿髮鹿孤死遺令以弟傉檀嗣傉檀少機警鹿孤在位軍國事皆委傉檀及立自號涼王遷居樂都歸欵於姚興冀州慕容徳舊牧之地也徳旣僣號於滑臺而東接齊魯於是劉軌背晉歸徳懼有辟閭之誅也孫恩敗投水死妖黨猶曰爲水仙眾推盧循復爲寇經元興二年春二月劉裕破徐道覆於東陽夏四月癸巳朔日有蝕之秋八月桓玄自號相國楚王冬十一月壬午移太廟神主於瑯邪十二月玄簒位帝蒙塵於潯陽傳曰﹕徐道覆者盧循黨也癸巳日蝕帝將蒙塵之兆也桓玄加九錫自稱楚王起荊州爲國號也冬十一月壬午遷帝於永安宮癸未移晉神主於瑯邪降諸侯舊封也桓玄於姑孰僣帝位大赦攺元建始﹝與趙王倫同號﹞又號永始﹝執權年同﹞其符僣逆如此於是劉裕等斬桓修於京口斬桓弘於廣陵玄震駭出南門南奔逼乘輿西上帝蒙塵於潯陽玄所逼也經元興三年春正月帝在潯陽三月庚申劉裕置畱臺具百官夏四月劉裕討桓玄武陵王遵稱制攝萬幾五月壬午督護馮遷斬桓玄乘輿反正奉神主入太廟閏月桓振陷江陵帝蒙塵於賊營六月毛璩討桓希斬之秋七月戊申永安皇后何氏崩冬十月盧循寇廣州南燕慕容徳死兄子超立傳曰﹕帝在潯陽桓玄軍中也劉裕置行臺司徒王謐推裕錄尙書事四月丙戌詔以幽逼於玄萬機虛曠乃立武陵王遵遵元帝孫也字茂逺初封年十二受拜流涕感動左右桓伊嘗詣遵遵曰吾門何爲通桓氏左右曰桓溫疏宗相見無嫌遵曰我聞人姓木邊便欲殺之況諸桓乎由是以聰慧稱桓玄降遵爲彭澤侯遣之國行次石頭夜濤水入淮舩破不得出會義旗興復詔攝萬機內外敬之五月桓玄義軍戰於崢嶸洲玄敗走將投梁州桓希益州都督馮遷抽刀而前玄曰何人敢殺天子遷曰殺天子之賊耳遂斬玄首送京師梟於大桁乘輿反正復奉神主歸太廟禮也桓振復據江陵以拒義師擁帝居賊營六月毛璩自領梁州遣將攻漢中殺桓希桓氏始衰也皇后何氏諱法倪父凖後無子稱穆皇后居永安宮與安帝蒙塵至巴陵劉裕奉後還都至是崩盧循諶曾孫也娶孫恩妹恩亡眾推循爲主泛海至畨禺寇廣州逐刺史吳隠之自攝州事遣使貢獻朝廷多虞權假循廣州刺史慕容徳迎其兄之子超於長安徳夢其父曰汝旣無子何不立超寤而告其妻吾將死矣乃下書以超爲太子經義熈元年春帝正月帝在江陵南陽守魯宗之破桓謙桓振於柞溪劉道規擊桓謙走之乘輿反正戊戌詔大赦攺元二月譙縱殺刺史毛璩以蜀叛三月將軍劉懷肅斬桓振帝至自江陵四月劉裕還京口秋八月冬十一月乞伏幹歸破仇池楊盛傳曰﹕魯宗之起義襲破襄陽進軍擊桓振與桓謙北走帝得反正乃攺元義熈以義兵致重熈也譙縱巴西人也始爲安西府參軍蜀人愛之刺史遣縱東下縱有貳志因民不樂東行道次涪城毛璩聞之自涪城步還成都率兵討縱璩戰死焉劉懷肅自雲杜伐桓振廣武將軍唐興斬振奉帝至京師書曰至自江陵告於廟也劉裕還京口言自還也非詔命能制矣乞伏幹歸旣附姚興姚興加幹歸爲左賢王率眾攻仇池楊盛於西陽堡大破之經義熈二年春帝正月刺史司馬榮期擊譙子明於白帝夏五月封法蓮爲髙陽王秋七月冬十月封劉裕豫章公劉毅南平公何無忌安戎公傳曰﹕譙子明者譙縱將也司馬榮期爲益州刺史擊子明於白帝以破賊來告也南陽王法蓮髙密王之子也十月論匡復功劉裕爲首劉毅何無忌次之其餘封賞有差不書略也經義熈三年春正月二月車騎將軍劉裕來朝劉裕殺殷仲文及其弟叔文道叔並駱球夏五月大水﹝無傳﹞六月赫連勃勃僣位於朔方八月劉敬宣監徵蜀冬十一月赫連勃勃敗禿髮傉檀慕容云殺慕容熈自立傳曰﹕劉裕來朝者用劉穆之之謀自丹徒領揚州入輔政且疑殷仲文等異己也殷仲文𨿽娶桓玄妹而素不交宻作玄九錫辭納貨賄家累千金玄敗乞解職待罪詔不許遷爲東陽太守意不平劉毅深相禮接之不過何無忌無忌疑其薄己中傷之言於劉裕曰桓胤殷仲文腹心之疾﹝初赦文云除桓胤外余桓氏不赦﹞至是以仲文與駱球謀反及其弟並誅之書裕殺者以其聽何無忌中傷之也然仲文畜賄貪祿不爲無過不稱官者懲之也赫連勃勃字屈丐劉淵族也長八尺五寸腰十圍美風儀性辯慧髙平沒奕於以女妻之事姚興使鎭朔方時有河西鮮卑獻馬八千與姚興勃勃襲殺沒奕於並其眾僣稱天王國號夏以謂夏禹苗裔也劉敬宣者牢之之子也牢之平孫恩威名甚振初與王恭同起兵背恭自降詔討桓玄輙降玄尋又背玄歸晉有劉襲者謂牢之曰事不可者莫大於反而將軍往年反王兗州﹝恭也﹞近日反司馬郎君﹝安帝也﹞會復反桓公﹝玄也﹞一人三反豈可得乎敬宣先還京口失期不到牢之疑爲劉襲所殺矣乃自縊俄敬宣至與髙雅之同奔慕容超玄敗復還京至是使平盧循遷徵虜將軍監徵蜀勃勃僣號求婚於傉檀傉檀弗許勃勃怒伐之殺萬餘人掠羊馬數十萬去傉檀追之其將焦朗諫曰不如從溫圍北渡趨萬斛堆阻水結營制其咽喉百勝之術也其一將賀連曰彼牛羊塞路財貨若山不能抗我宜在速追傉檀追之勃勃聞而喜乃於陽武下峽鑿淩埋車以塞路逆擊大敗傉檀慕容熈者垂少子也爲妻符後起承華殿土與榖同價典軍杜靜載棺上書諫熈怒斬之符後死熈如喪考妣使有司案檢臨哭者有淚以爲忠孝無淚則罪之羣臣莫不含辛爲淚將軍馮跋觀熈政暴虐推慕容云爲主發上方徒五千閉門拒熈熈葬符氏收髮貫甲身馳赴難攻北門不克走微服隠於林中索而殺之云葬於符氏之墓國人皆笑之﹝傳夷禮所以言召禍也﹞經義熈四年春帝正月瑯邪王徳文領司徒劉裕錄尙書事夏四月僕射孔安國卒秋七月冬十一月大風拔樹十二月陳畱王曹靈誕薨傳曰﹕徳文卽恭帝也劉裕意先尊徳文而後己圖進位也孔安國僕射愉之子也安國儒素淸正嘗爲東海王師詔曰卿導達津梁依仁遊藝亦至左僕射卒大風拔木盧循兵至之兆也曹靈誕魏陳畱王奐之後也書薨重國賓也經義熈五年春帝正月二月慕容超寇宿豫執劉千載趙元二太守而去三月將軍劉裕伐慕容超夏六月丙辰震於太廟秋七月九月盜殺髙云馮跋簒位冬十月魏紹殺其君道武帝傳曰﹕慕容超字祖明長八尺精彩秀發徳甚愛之名之曰超立爲太子及嗣位遣斛榖提公孫歸等率騎寇宿豫執南陽太守趙元陽平太守劉千載濟陰太守徐阮而去震於太廟者何春秋僖十五年震夷伯之廟罪人也於是展氏有隠慝焉今震太廟天戒若曰廟社不靈人主昏弱權臣震蕩隠慝之咎發於此乎髙云卽慕容云也本姓髙氏自以謂無功徳而豪傑所推常畏懼畜養壯士以爲腹心有離班桃仁者專典禁衛賞賜月至數千不測殺云而眾推馮跋爲主跋字文起信都人也慕容寶召署爲將軍至是僣稱天王魏道武帝拓跋氏諱珪獻明皇帝之子也其子淸河王紹作亂弒崩長子嗣誅元凶紹而立稱明元皇帝經義熈六年春帝正月三月將軍劉裕克慕容超齊地悉平賊循來寇將軍何無忌拒循於豫章死之夏五月戊子將軍劉毅及循戰於桑洛洲王師敗績僕射孟昶自殺秋七月盧循去寇荊州復走潯陽八月秦將桓謙寇江陵冬十一月蜀將譙縱陷巴東傳曰﹕慕容超任公孫五樓故人爲之語曰欲得侯事五樓至是劉裕伐超慕容鎭言曰昔成安君不守井陘之闗終屈於韓信諸葛瞻不據東馬之險卒擒於鄧艾臣謂阻守大峴上策也超不從俄而公孫五樓叚暉皆敗而超守廣固乞救於秦會秦爲赫連所破救兵不至超嘆曰吾寧奮劍決死不能衘璧求生裕用降人張綱以衝車版屋及飛樓懸梯臨其城超支解綱毋城破執超神色自若一無所語送建康市斬之何無忌東海剡人其舅劉牢之無忌始事東海王彥璋宻與劉裕圗桓玄玄甚懼言曰劉裕勇冠三軍當今無敵劉毅家無擔石之儲樗蒱一擲百萬何無忌酷似其舅舉大事何慮不成及破桓玄遷都督八郡事盧循別帥徐道覆順流大艦重樓無忌率眾拒之長史鄧潛之諫曰舟艦居上流蜂蠆有毒宜決南塘守二城以待之賊必不敢捨我逺下俟其疲老擊之無忌不從戰敗無忌厲聲曰取我蘇武節來躬親督戰握節死之劉毅爲衛將軍朝廷以盧循自江陵與徐道覆合勢來寇江寧詔毅拒戰於桑落洲爲循所敗孟昶聞賊至京師大懼乃自殺循攻石頭柵不利船艦爲暴風所傾乃進攻京口掠無所得回據潯陽將取荊州劉裕統大眾繼進戰大敗之循單舸收散卒走桓謙以玄旣亡乃奔蜀進謙署爲荊州刺史率眾而下至枝江刺史劉道規擊而斬之譙縱遣其弟子明爲鎭東將軍攻巴州克之遂屯於白帝自稱成都王經義熈七年春帝正月二月將軍劉藩斬徐道覆於始興夏四月交州刺史杜慧度斬盧循於水中秋七月冬十月涼李暠敗沮渠蒙遜傳曰﹕劉裕先遣孫處從海道據畨禺盧循歸不能入徐道覆保始興至是皆爲刺史所斬傳首京師賊悉平也涼李暠初西時畱女名敬愛養於外祖尹文文旣東遷從姑梁褒母養之其後禿髮傉檀假道北山遣褒送敬愛於酒泉與暠通好暠率騎二萬略地至建東沮渠蒙遜聞之來侵建康暠大怒率兵追及戰於彌安大敗之經義熈八年春帝正月二月甲寅山陰地陷夏五月乞伏公府殺乞伏幹歸秋八月皇后王氏崩庚辰劉裕矯詔殺劉毅及劉藩謝混大赦天下冬十二月將軍朱齡石伐蜀傳曰﹕山陰地陷方四丈有聲如雷占曰地陷裂者臣下分離坤道喪也乞伏幹歸於義熈三年僣稱秦王至是略於五溪有梟集其手幹歸惡之俄爲兄子公府所殺及其諸子十餘人公府奔大夏幹歸長子熾盤舉兵討之公府走智逵等追擒於嵻崀山幷其四子轘之熾盤自立王皇后諱神愛獻之女也無子崩年二十九葬休平陵號安僖皇后劉毅字希樂沛人也討桓玄功最多嘗與何無忌不平毅能引咎不校時論韙之又討盧循有功累加都督荊揚交廣請劉藩爲副劉裕覺其貳於己乃奏帝曰劉毅傲狠凶戾履霜日久長惡不悛志在姦妄從弟藩逺相影響招聚剽狡左僕射謝混憑借世資輕佻躁脫扇動內外連謀百里是而可忍孰不可懷乃収劉藩謝混誅之裕自率眾討毅命王鎭惡等至豫章燔舟而進攻陷外城毅與戰至日暮焚諸門力攻之毅自北門單騎走去江陵而縊先書殺毅者言劉裕志在除毅而逮及藩混也且貶裕專殺故不書官朱齡石伐蜀縱出奔尙書令馬耽者封府庫以待王師縱自縊而死經義熈九年春帝正月三月劉裕殺諸葛長民夏四月弛湖池之禁秋九月封劉義眞桂陽公冬十二月髙句麗倭國來貢傳曰﹕諸葛長民瑯邪人有文武幹才不持行檢始爲桓玄參軍有罪免及劉裕建義長民預謀以討玄功拜輔國將軍又平盧循都督六郡監太尉畱府事貪侈殘虐百姓苦之劉毅誅死且曰昔年醢彭越前年殺韓信禍其至乎貧賤常思富貴富貴必履危機今欲爲丹徒布衣豈可得也裕聞而疑之伏壯士幙中引長民與語壯士自後拉而殺之收其弟黎民黎民驍勇與捕者苦戰而死小弟幼民逃於山中進擒戮之﹝傳曰﹕裕酷及其弟也﹞四月罷臨沂湖熟皇后脂澤田詔賜貧民因而弛湖池之禁古之道也昔文王靈臺靈沼與民共之漢詔以苑囿給賜貧民晉祚下衰劉裕擅此所以取民心也𨿽然但能法古利民民之主也劉義眞者何裕次子也無功而封公將自愛其家也髙麗扶余種也倭國大海山島百餘小國相接魏時有三十國戶十萬黥面文身自言太伯之後其道當會稽東重譯入貢經義熈十年春帝正月三月戊寅地震夏六月乞伏熾盤滅禿髮傉檀秋九月丁巳朔日有蝕之冬十月城東府傳曰﹕戊寅地震劉裕之權盛矣乞伏熾盤與沮渠蒙遜合勢攻傉檀傉檀敗而嘆曰蒙遜熾盤委質於吾而我歸之不亦痛哉四海之廣匹夫無所容身與其聚而同斃不若分而獲全以兄之子樊尼使之西遂降熾盤熾盤遣使郊迎諸城從而皆下惟浩舋尉賢政不下熾盤呼之曰樂都已潰卿獨守何爲賢政對曰受涼王恩厚爲國藩屏𨿽知樂都已潰妻子被擒然不知主上存亡未敢歸命昔羅憲待命晉文亮之文聘後來魏武不責委付之重竊用恥焉大王將安用哉熾盤遣傉檀子手書諭之賢政諭武臺曰汝爲國儲不能盡節棄父背君虧萬世之業我義士也豈若汝乎旣而傉檀至乃降書滅者傷滅其國也丁巳日蝕革命之徵也城東府者何尙書府也自道子元顯分東府西府掌其事至劉裕因之居東府今城之防不虞也﹝傳言裕錄尙書事而城其府以防他變也﹞經義熈十一年春帝正月荊州司馬休之雍州魯宗之舉兵討劉裕二月秦姚興死子泓立三月辛巳劉裕及司馬休之戰於江津王師敗績﹝休之義兵故書王師無傳﹞夏五月司馬休之魯宗之出奔姚泓劉義眞封彭城公朱齡石丰城公己酉霍山崩秋八月丁未僕射謝裕卒﹝無傳﹞冬十月傳曰﹕司馬休之字季預譙敬王恬第三子也討王恭庾楷有功後爲桓玄所敗奔慕容超及玄敗復歸京師遷平西將軍都督荊雍六州子文思作亂休之上疏請解荊州歸罪闕庭不許遂與魯宗之共誅執政者時休之次子文寶兄子文祖在都下皆爲裕先賜死自率兵徵之遺休之治中韓延之書曰文思事逺近所知送與司馬君使自訓厲至公之極也而了無愧心久絕表疏天地所不容吾受命西徵止其父子而已彼土僑舊一無所問吾虛懷期物自有由來韓延之報曰聞親率戎馬逺履西畿士庻惶駭莫知師出之名也辱疏始知譙王前事良增嘆息平西乃體國忠貞欵懷待物以公有匡復之功家國蒙賴譙王往以微事見劾猶自表遜位況以大過當黙然便及於戎自義旗以來方伯誰不先咨疇而徑表天子可謂欲加之罪其無辭乎劉裕欲誑國士天地不容在彼不在此矣劉藩死於閶闔之門諸葛斃於左右之手甘言詭語方伯襲之以輕兵遂使席上靡欵懷之士閫外無自信諸侯良可恥也吾以平西之至徳寧可無授命之臣乎當與臧洪遊於地下耳裕得書而嘆曰事人當如此魯宗之自襄陽會休之共屯江陵拒裕戰於江津大敗俱奔姚興興死裕平姚泓又奔魏義隆裕之子與朱齡石論平蜀之功故皆封公己酉霍山崩出銅鐘六枚記異也﹝古祠神名山多以鐘磬藏其地故陵遷而出﹞經義熈十二年春帝正月姚泓遣魯軌寇襄陽夏赫連勃勃取秦州秋八月瑯邪王徳文伐秦姚泓冬十月秦將姚洸以洛陽降己丑髙宻王恢之修五陵傳曰﹕魯軌者宗之子也宗之旣奔秦遣其子軌欲取襄陽爲晉將趙倫所擊敗走夏赫連勃勃攻秦上邽克之殺秦州刺史姚平又攻陰密姚恢棄安定奔長安書曰取秦州言易也﹝經書取秦州傳言克上邽按地理誌秦武公伐邽戎有上邽有下邽上邽隸秦州下邽隸臨晉至勃勃秦州刺史鎭上邽城﹞八月劉裕同瑯邪王徳文伐姚泓經書徳文不稱裕者先宗王而抑權臣也裕心欲挾帝弟之勢逺伐中原本防他變爾經特不書裕嫌徵伐自諸侯出抑其太盛也十月裕將檀道濟至洛陽姚洸懼出降髙密王恢之敬王恬之子也姚洸旣以洛陽降詔恢之修宣景文武惠帝陵禮也經義熈十三年春帝正月甲戌日有蝕之﹝無傳﹞二月涼李暠死子歆立三月將軍王鎭惡破姚紹於潼闗夏四月劉裕敗魏師於河曲秋七月劉裕克長安滅姚泓冬十二月僕射劉穆之卒傳曰﹕李暠寢疾顧命宋繇曰吾喪亂之際遂爲此方所推不能一同河右今气力惙然不復起矣死者人理吾不悲之所恨志不申耳吾終之後世子歆猶卿子也無使專驕自任薨年六十七謚曰武昭王歆字士業府寮奉爲涼公姚泓遣胡翼度據潼闗遣姚鸞步騎五萬拒晉師於潼闗裕使王鎭惡自秋社西渡渭逼姚難引師而西是時大霖雨渭水漲不得北渡鎭惡水陸俱進追及姚難姚難陣涇上拒鎭惡鎭惡敗之遁還長安姚紹總其事聞晉師過闗嘔血而死書曰破姚紹紹總師也魏遣將娥靑救姚泓至河曲爲劉裕所敗斬其禆將阿薄子七月劉裕進攻長安泓將妻子詣壘門而降宗室百餘人亦降裕盡殺之送泓建康市斬之﹝姚萇以孝武太元九年立至泓三世而滅共三十二年﹞經義熈十四年春正月辛巳大赦沈田子殺王鎭惡於長安劉裕封宋公秋七月冬十一月赫連勃勃敗王師於靑泥復陷長安十二月戊寅劉裕弒帝崩傳曰﹕夏赫連勃勃聞劉裕破姚泓謂羣臣曰裕克長安利在速返必畱子弟守闗中待裕發軫吾取之易於拾芥耳於是據安定盡有嶺北之地裕遺勃勃書請連和勃勃命皇甫徽爲文陰誦之乃召裕使口授令人爲書答裕裕覽文奇之旣而畱子義眞守長安而還勃勃之臣王買徳進計曰劉裕以亂攻亂未有徳政濟蒼生使弱才小兒守之非經逺之計也狼狽而返者欲速成簒耳無暇有意於中原陛下以順伐逆義貫幽冥靑泥上洛南師之衝要宜斷其去來之路然後杜潼闗塞崤險絕水陸之道義眞獨坐空城逃竄無所可謂兵不血刃而自定矣勃勃從之使買徳南斷靑泥勃勃率大軍繼至義眞使沈田子逆戰不利田子與王鎭惡出城遂殺之義眞又討沈田子於是閉門自守赫連夜襲長安裕聞之大懼召義眞鎭洛陽使朱齡石守長安義眞東歸百姓逐齡石而迎勃勃入長安勃勃謂王買徳曰卿往日之言可謂算無遺策也復陷長安貶裕之罪也言速簒位無意於中原也戊寅帝崩於東堂年三十七帝不慧自少及長口不能言𨿽寒暑無所辧凢動作皆非己出故桓玄之簒因此獲全初有讖云昌明之後有二帝故裕宻使王韶之縊帝而立恭帝以應二帝然後禪代也故經書劉裕弒帝崩春秋之制凢弒君稱君君無道也稱臣臣之罪也又例曰凢自虐其君曰弒也君子謂劉裕殺姚泓之已降及宗室從而遇害其後蕭齊簒宋汝陰見殺劉無少長盡幽死易所謂積不善有餘殃其劉裕之謂乎經晉恭帝元熈元年春正月帝卽位立皇后禇氏甲午劉裕還朝夏四月秋七月劉裕移鎭壽陽冬十月乙酉劉裕以義眞鎭揚州十一月丁亥朔日有蝕之十二月黑龍四見東方傳曰﹕恭帝諱徳文安帝母弟也初封瑯邪王義熈十四年十二月劉裕矯安帝遺詔曰大司馬瑯邪王體自先皇明徳光懋屬推儲貳眾望攸集其君臨晉邦奉系宗祀允執厥中爕和天下闡揚來誥無廢我髙祖之景命遂卽位劉裕自伐秦回是月始朝焉移鎭壽陽以其子義眞鎭揚州據外勢以窺內也丁巳日蝕晉祚盡此焉黑龍四見者何傳曰﹕皇之不極是謂不建厥咎狂厥罰常陰厥咎弱時則有龍蛇之孽有下人伐上黑陰色也見東方劉氏出東海之應也經元熈二年春正月夏六月劉裕至京師諷帝禪位於宋傳曰﹕六月劉裕至京師傅亮承裕旨諷帝禪位艸詔而請帝書之帝謂左右曰晉氏久失之矣今復何恨乃書赤紙爲詔甲子帝遜於瑯邪舊第裕以帝爲零陵王居秣陵行晉正朔車旗服色一如舊法然有其文而不備其禮焉明年裕使兵人踰垣弒帝於內房謚曰恭帝年三十六經不書弒謂前年已弒安帝今逼以禪則弒之義欲蓋而彰焉

元經卷八經宋髙祖武帝永初元年後魏明元帝五年夏六月宋受晉禪秋七月陳畱王曹虔嗣薨八月癸酉立義符爲皇太子九月北涼滅西涼傳曰﹕不書正月二月系晉朔也不言卽位晉元熈二年夏巳書晉禪於宋也曷謂今六月復書宋受晉禪曰晉史異辭宋史異辭元經包晉宋之史異辭其事則一也事一辭異猶春秋之法也陳畱王曹虔嗣魏後也書姓以別非宗室王也義符長子也立爲皇太子正也北涼沮渠蒙遜玄始九年伐西涼李士業滅之不書名氏志其地以告也曷謂舉地以告曰東晉涼州牧自張軌世稟晉命至是李暠據燉煌﹝沙州﹞沮渠蒙遜據張掖﹝甘州﹞各僣號建元其實晉一牧而已故舉涼地相滅爲文不書姓氏如春秋赤狄白狄之類皆狄而已無所褒也經永初二年春帝正月辛酉祀南郊大赦二月己丑策舉秀才孝廉夏四月禁淫祀房廟秋九月晉恭帝爲宋所滅﹝書滅司馬氏﹞冬十一月葬晉恭帝傳曰﹕郊祀就南本陽位也郊周祭天名也祀天以逺祖配自三代以來尊此禮惟周公因攝政率天下諸侯朝於明堂由是尊文王祭於明堂以配上帝魯用天子禮樂因周公以尊祖也故魯之郊卜郊卜牲過則書以示訓也今宋之革晉相沿漢魏舊典凢郊祀告天肆赦所以易民耳目爾其於尊祖因心則與古制異焉策試州郡所舉秀才孝廉於延賢堂行漢故事也禁淫祀房廟者何自秦漢而下方士妖術非鬼而祭妄求私福謂之淫祀正寢之旁設以房室無稽而祭謂之房廟宋初知其獘故詔禁止之禮也晉恭帝旣禪位封零陵王宋使兵人殺之書爲宋所害此宋史與晉史異辭也﹝晉史曰劉裕弒帝崩宋史曰晉帝爲宋所害﹞元經因晉宋二史成文在晉安帝時劉裕人臣也故書弒所以貶亂臣之逆也在宋祖之世晉恭降爲王宋爲君主故書爲宋所害以哀前代非義而死元經實傷之耳𨿽傷之亦必變文所以明宋爲君主猶害人臣也﹝案本史曰零陵王殂宋志也言宋志在於殺者若春秋鄭伯克叚傳云是謂鄭志也﹞盡滅司馬氏之族不書於經何也曰義熈十四年貶裕弒君已重故其滅尢酷之也葬晉恭帝如魏明帝葬漢山陽公故事權也經永初三年春帝正月詔刑無輕重悉原之徐羨之錄尙書事二月星孛虛危夏四月封楊盛爲武都郡王癸亥帝崩於西殿秋七月冬十一月魏師克滑臺傳曰﹕正月甲辰詔刑罪無輕重皆原之非禮也曷謂非禮夫國之刑制原情輕重故虞書眚災肆赦怙終賊刑堯舜之爲也周禮刑平國用中典刑新國用輕典刑亂國用重典蓋輕重中典臨事適宜無幸免無濫入民是以信不犯有司古之道也今刑無輕重悉原之出於一人之私妄求於一人之福天安信佑哉﹝傳言五月帝果崩赦罪無足驗也﹞徐羨之錄尙書事帝顧托也帝疾甚召太子戒之曰檀道濟𨿽有幹略而無逺志非如兄韶徐羨之傅亮當無異圗故書徐羨之舉顧托之首也星孛虛危占曰虛二星主死喪哭泣危三星主墳墓有孛焉此帝將崩之兆也楊盛仇池公楊世之後也世長子纂居仇池其弟統起兵武都與纂爲苻秦所滅而統獨存至是宋初有天下務懷遠方故封其子孫以盛爲王宋權也癸亥帝崩於西殿帝漢楚元王之後諱裕字徳輿小字寄奴世居丹徒京口以平孫恩桓玄有大功累遷至錄尙書事討慕容超以車四千兩爲二翼方軌徐行攻滅之回討盧循以萬鈞神弩摧陷之又北伐加位相國策封宋公討姚泓平長安進爵宋王晉恭帝元熈二年禪位於宋帝不許太史令駱達奏天文符應案晉義熈之元年太白晝經天凢七占曰人更主異姓興又五虹見鎭歲太白熒惑聚東井入太微黑龍四登天漢世建武至建安一百六十六年而禪魏魏自黃初至咸熈四十六年而禪晉晉自太始至今一百五十六年揖讓咸躬於六廢帝卽天子位在位三年崩年六十七魏明元帝遣將攻滑臺克之書曰滑臺不守也經少帝景平元年春帝正月帝卽位夏四月魏師陷虎牢執毛徳祖太皇太后崩秋七月立張夫人爲皇太后冬十月星孛於氐魏明元皇帝崩傳曰﹕少帝諱義符髙祖長子也魏師旣克滑臺乘勝攻虎牢陷之執宋刺史毛徳祖徳祖毛寶宗子也執而不殺言魏彊也知爲力屈非降故不書降太皇太后蕭氏崩髙祖初爲宋公宋王加太妃太后之號武帝踐阼尊之曰太皇太后至是崩於顯陽殿年八十一張夫人生少帝有司上尊號爲皇太后春秋之義母以子貴也星孛於氐者占云氐四星上者宿宮后妃之府有星孛焉宮闈有變之兆也魏明元皇帝拓跋氏諱嗣道武帝長子也崩時年二十二謚曰明元書崩抗帝以尊中國也經景平二年春帝正月己夘朔日有蝕之二月徐羨之殺廬陵王夏五月眾廢帝爲滎陽王六月癸丑徐羨之弒滎陽王崩傳曰﹕己卯日蝕帝將廢之應也徐羨之殺廬陵王義眞義眞武帝第二子也昔從帝收中原畱義眞鎭長安爲赫連勃勃所逐武帝崩徐羨之等因義眞與少帝不協遂廢爲庻人遣吏殺於徙所書羨之殺者貶其專殺也眾廢帝者何徐羨之傅亮王弘檀道濟謝晦中外眾臣共議帝過惡乖失羨之使舍人邢安泰弒帝於金昌亭然則廢帝稱眾者天下之公也弒帝書羨之者亂臣之首也曷謂天下之公曰天之生民樹之以君言眾樹之也失道則爲獨夫故廢昏舉明以安天下此所謂公也旣廢矣又從而殺之此亂臣之惡羨之爲首乎故特書徐羨之弒帝別未立君亟行弒逆以明一日不可以無君也經文帝元嘉元年魏大武皇帝始光元年春正月帝卽位夏四月秋八月大赦攺元九月丙子立皇后袁氏傳曰﹕文帝諱義隆武帝第三子也少帝旣廢百官迎帝立之八月丁酉卽位於中堂書正月卽位者正五始也大赦攺元以元嘉爲首也魏大武諱燾明元長子卽位之歲攺元始光適與元嘉並﹝並謂相也﹞皇后袁氏名齊嬀父湛左光祿大夫後初適帝爲王妃至是立爲皇后正也經元嘉二年春帝正月辛未祀南郊夏四月秋八月乙酉彭城王義康爲司空冬十一月楊玄爲武都王傳曰﹕秦漢而下郊祀志記有甘泉后土五峙神祗事多不經魏晉之君親祀郊祭以祖配天損益不定元帝過江立郊祀儀依漢獻帝都許故事乃設南郊於己地依漢光武故事正月建郊之禮按周禮云三王之郊一用夏正故宋禮亦沿晉制而日惟用辛從古禮也彭城王義康者武帝第四子也少聰察司徒王弘表王宜入輔政乃拜司空稱也楊玄者仇池公楊盛之子封爵也襲也經元嘉三年春帝正月丙寅誅徐羨之傅亮詔將軍到彥之執謝晦﹝不言誅﹞二月己卯謝晦伏誅夏五月乙巳涼州牧沮渠蒙遜攺大將軍冬十二月吳郡徐佩之反傳曰﹕徐羨之字宗文初爲參軍與武帝同府深相親結以佐命功進錄尙書事無學術而局度詳整傅亮字季友咸玄孫也博渉經史至中書令有佐命功與徐羨之同受顧命及少帝廢義眞死迎立文帝密有誅羨之亮意羨之走出自縊載屍付廷尉亮亦奔追收之臨刑曰亮受先帝遺命黜昏立明社稷之計欲加之罪其無詞乎遂伏誅謝晦字宣明晉太常裒之玄孫也美風儀時人方之楊徳祖從武帝徵闗洛內外要任悉委晦及聞咸陽淪沒武帝欲北伐晦以王粲詩諫曰南登覇陵岸回首望長安悟彼下泉人喟然傷心肝武帝流涕乃止與徐傅及檀道濟共輔政同廢少帝授荊州爲外援及文帝誅徐傅晦奉表曰不有所廢將何以興率眾二萬移檄建康爲到彥之所執誅之沮渠蒙遜自晉義熈八年僣號河西王其後朱齡石遣使聘之蒙遜遣使報聘因表曰益州刺史朱齡石遣使詣臣始其朝廷休問承將軍劉裕秣馬揮戈以中原爲事可謂天贊大晉篤生英輔也陛下據全楚之地擁荊揚之饒安可垂拱晏然棄二京之功以資戎虜乎若六軍北軫克復有期臣請率河西諸戎爲晉右翼前驅自是宋依晉故事並遙加蒙遜官號覊縻之也吳郡太守徐佩之聞羨之旣誅乃謀反事泄亦伏誅經元嘉四年春帝正月乙亥曲赦建業二月乙卯幸丹徒謁京陵夏六月癸卯朔日有蝕之秋七月冬十月傳曰﹕曲赦建業慮都下徐傅親黨或不安也故赦之辛巳南郊不書略也﹝元嘉二年已書傳解詳矣﹞幸丹徒京口也髙祖之考墓在候山其地秦史所謂曲阿丹徒有天子气宋國以髙祖陵曰初寧陵皇考陵曰京陵謁京陵因京口地爲名禮也六月日蝕皇子劭立之應也﹝逆子立天不與也故先見謫於上﹞經元嘉五年春魏太武皇帝神嘉元年帝正月甲申大閱﹝無傳﹞夏六月詔遣使賑贍秋七月冬十二月魏太武帝伐夏以赫連昌歸傳曰﹕自去年五月疾疫至今年正月陰陽愆序故六月戊子都下大水大災異不絕乙卯遣使巡行賑貧民禮也後魏太武皇帝因炎州獻獸河內獻白麞攺元神嘉夏五月魏伐赫連昌至拔鄰山捨輜重以輕騎三萬先行至黑水祈天告祖宗乃誓眾六月大破昌昌奔上邽虜昌及其家人萬數車旗珍寶不可勝計遂班師書以十二月者從赴告也﹝六月破赫連昌十二月魏始告捷於宋也﹞春秋列國赴告冊書交相紀南北朝則通使問亦以克捷相告古史遺法也經元嘉六年春帝正月辛丑祀南郊三月丁巳劭爲太子夏五月日有蝕之秋七月百濟國遣使來貢十一月己丒星晝見十二月西河河南國並遣使來貢傳曰﹕劭者孰是曰文帝子也立爲太子不書皇言劭立不足爲皇嗣也百濟者其先東夷三韓國中諸小國之一也後漸彊大晉義熈中百濟王余映朝貢授以鎭東將軍百濟王宋自元嘉以來每歲遣使貢方物此卽余映也星晝見者日無光也曰日無光君徳不明故星侵日晝見象臣下侵君權也西河者鮮卑杫崘之後也河南者其先亦鮮卑慕容奕洛於之後也二國皆東北通秦隴古流沙之地焉子孫以吐谷渾爲姓自號河南王至是遣使來貢案此國二路鄰益州常通商賈其來非懷中國之舊也實以貿商貨耳經元嘉七年春帝正月二月壬戌雪且雷三月遣將軍到彥之侵魏夏六月封楊難當武都王秋七月冬十月立錢署戊寅魏克金墉城又克虎牢壬辰遣將軍檀道濟拒魏師到彥之至滑臺奔退傳曰﹕雪且雷紀異也到彥之督諸將王仲徳竺靈秀尹衝叚宏趙百符庾俊之宋修之等北侵魏自淮入泗水竭日行十里自四月至七月始至東平以朱修之守滑臺尹衝守虎牢杜驥守金墉十月魏軍至虎牢杜驥奔走尹衝眾潰而死魏師進滑臺彥之焚舟步奔彭城乃免彥之書官後經不書官貶其奔也楊難當者何仇池公之後也國號武興難當自稱武興王至是通使於宋宋封之曰武都王始置錢署以鑄四銖錢濟一時之急非經久之利也圜法自太公作輕重九府子母相權使貧富各得利用後世失其權泥於執一故錢輕則富者增價錢重則貧者不給於是有盜鑄犯上之亂作焉晉宋以來四銖錢非古也經書始置譏失政也檀道濟以到彥之侵魏河南復爲魏所克於是詔遣都督諸軍北略地書曰拒魏師言茍自固守非制勝之詞也經元嘉八年春帝正月二月癸酉檀道濟遁歸魏定河南三月大雩六月乙丒大赦又大雩秋七月冬十月傳曰﹕檀道濟至濟上與魏師三十餘戰多捷軍至歷城資運竭夜唱籌量沙以爲米魏人謂資糧有餘緩之乃遁歸不書官譏小智失大謀也﹝南史云道濟全軍而返雄名大振北史諱其遁也﹞書曰魏定河南言江左不能與爭也自是中原定於魏矣大雩旱也又大雩猶未雨也旱而救懼民有變也然政令一失陰陽失序救之何益乎故書大赦又雩譏非禮也經元嘉九年魏大武延和元年春帝正月二月詔佐命功臣配享廟庭夏五月太保王弘薨秋七月以殷景仁爲僕射冬十月以皇子紹爲廬陵王魏滅夏赫連氏及乞伏氏傳曰﹕二月詔曰故太傅長沙景王﹝劉道憐﹞故大司馬烈武王﹝劉道規﹞故司徒文宣公﹝劉穆之﹞華容公弘﹝王弘﹞永修公道濟﹝檀道濟﹞故龍陽侯﹝鎭惡﹞咸有文徳以弘帝載有武功以隆景業而太常未銘從祀闕享宜配祭廟庭勒功天府禮也太保王弘字休元導之曽孫也弘以佐命功封華容縣公武帝因宴集言曰我布衣始望不至此是時傅亮等並撰詞以稱功徳獨弘對曰此天命求之不可得推之不可去時人稱其簡當文帝立又以定策功累遷錄尙書事進太保薨謚曰文昭公配食武帝廟庭弘不營財物不事威儀將加榮爵於人必先呵責而後施行若接語欣歡者必無所諧或問其故答曰王爵旣加於人若撫勞之是興人主分功此姦以事君者也聞者皆悅服書官以薨賢之也書殷景仁爲僕射喜其得人也同時劉湛代景仁爲領軍不書貶湛惡也曷謂景仁善而劉湛惡曰湛與景仁素相善皆遇於武帝湛常居外任而景仁引湛還朝共參朝政而湛陰結彭城王義康以傾景仁故一書一不書善惡分矣皇子紹爲廬陵王者繼孝獻王義眞嗣也乞伏國仁之孫熾盤死以慕未嗣位爲夏赫連所滅赫連氏自勃勃死子昌立爲魏所虜昌弟定復據平涼至是魏舉兵滅之二國先後不同而並書之者以示魏興中原諸閏位相繼滅矣﹝赫連乞伏本二國故並書之﹞經元嘉十年春帝正月甲寅封義宣爲南譙王夏林邑等國朝貢秋七月曲赦梁益秦三州冬十一月揚難當據梁州沮渠蒙遜死子茂虔立傳曰﹕義宣帝弟也攺封南譙王初封武陵王羣蠻充斥義宣不能制攺封南譙優親正也夏林邑闍婆呵羅等國遣使朝貢皆以商利來耳案夷貊傳林邑國漢象林縣古越裳之域地廣六百里馬援植銅柱之所也其王法服加纓絡如佛像之飾以吉貝爲幡旗﹝吉貝木棉也﹞其大姓謂之婆羅門闍婆達國者遺使奉表其詞曰宋國大王大吉天子足下教化一切種智安穩天人師降伏四魔轉尊法輪度脫眾生我𨿽在逺亦沾靈潤呵羅單國其王毗沙跋摩奉詞曰常勝天子陛下諸佛世尊三達六通爲世間導是名如來其時南朝信尙佛法故海蠻得以交易因而巽辭媚王曲狥夷情非禮也益梁秦三州𨿽逺屬南朝然去就不定是時楊難當背宋歸魏故曲赦三州以安叛黨也十一月初難當據梁州亦號東益州其城東連秦嶺西接宕昌言語與中國同地植九榖婚姻有六禮知書數出桑麻銅鐵於本國自稱仇池王沮渠蒙遜臨松胡人先世爲沮渠之官遂爲氏蒙遜博練羣史頗曉天文有英略權變乃叛呂光據金山殺叚業晉隆安五年自立爲涼州牧至義熈八年僣號至是死子茂虔嗣僞位焉經元嘉十一年春帝正月夏四月刺史蕭思話復梁州五月丁卯以沮渠茂虔爲西河王傳曰﹕蕭思話爲梁南二州刺史會氐帥楊難當寇漢中思話破氐羌收漢中置戍於葭萌帝使思話上定漢中本末下史官書書曰復梁州從告功也沮渠茂虔爲西河王來通好也經元嘉十二年春帝正月辛未祀南郊馮弘爲燕王夏四月丙寅都下地震六月大水以榖百萬斛賑民九月蜀將張尋爲寇傳曰﹕辛未南郊舉舊制也馮弘者何北燕馮跋之弟也跋信都人其先畢萬子孫有食馮鄕因爲氏焉初事慕容寶後附髙云作亂眾推跋爲主晉太元二十年僣號於昌黎跋寛仁有大度恭愼勤子家勸農桑省徭役毎遣守宰必親見東堂問爲政之要令極言無隱於是朝野競勸又建太學置博士諸僞政皆莫能比後爲魏師所伐地震災異跋問其臣閔尙尙對曰地主陰陰主百姓震有左右之占今震皆向左臣懼百姓將西移乎跋乃遣使巡行問民疾苦賜以榖帛元嘉七年跋卒而弟弘立通好南朝故封爲燕王來逺從權也都下地震零陵王太妃殂之應也﹝恭帝母也﹞大水以榖賑民禮也經元嘉十三年帝正月癸丑朔帝有疾不朝會三月帝殺司空檀道濟夏四月秋七月晉零陵王太妃殂九月封皇子浚爲始興王駿爲武陵王魏伐燕馮弘奔髙麗傳曰﹕帝疾不朝會書變常也南朝元會自晉武帝講求漢儀參用魏制著爲典常謂之咸寧注是也咸寧注曰先正一日有司宿設夜漏未盡羣臣集於庭燎上賀起謁報百官及受贄郎官下至計吏皆入其次大鴻臚各奏羣臣就位侍中奏外辦皇帝出鐘皷作百官皆拜伏太常導皇帝升禦座鴻臚奏請朝賀掌禮卽讚皇帝延諸王登殿延太尉等登各奉璧皮帛羔雁雉再拜賀訖引下殿復故位以贄授贄郎郎以璧皮帛付謁者以羔雁雉付太官太樂令跪奏雅樂乘黃令出車皇帝罷入百官皆坐諸蠻夷以次入皆再拜皇帝又出僕射跪奏請羣臣等上奉觴再拜上千萬歲四廂樂作百官再拜乃行百官酒太樂奏登歌三終乃降太官具禦飯尙食持案並授持節持節跪進禦座前太樂令奏云奉食舉樂太官行百官飯畢皷吹令奏進眾技乃召諸郡計吏前授敇戒鐘皷作羣臣北面再拜出此漢魏參用儀也宋沿晉制毎年正月朔禦殿受朝賀以爲常典故不比年書之今歲帝疾不視朝故特書不朝會以明常歲皆朝會也檀道濟髙平金鄕人隨宋武建義爲前鋒所至望風降以佐命功數帥兵拒魏師三軍依附帝忌憚朝廷皆目之曰安知非司馬仲達也帝寢疾聽信領軍劉湛湛及彭城王義康皆慮宮車晏駕道濟不復可制乃矯詔收付廷尉父子八人皆誅之時人爲之語曰可憐白浮鷗枉殺檀江州明無罪也故書帝殺者言文帝不能臣焉晉零陵王太妃恭帝太后也以晉儀葬之禮也浚帝之次子駿第三子﹝卽成帝也﹞書始封也馮弘者跋之弟也爲後魏所伐弘東奔髙麗髙麗殺之北燕以晉孝武太元二十年僣號至弘三世而滅凢二十八年地歸於魏經元嘉十四年春帝正月辛卯祀南郊夏四月蜀賊張尋降秋七月冬十二月河南西河呵羅單國使朝貢傳曰﹕蜀賊張尋及其黨趙廣來降遷之建鄴河南慕延西河沮渠呵羅單西南夷並遣使來貢經元嘉十五年春帝正月以吐谷渾慕延封隴西王夏四月秋七月辛未地震新作東宮武都河南髙麗倭人扶南林邑國使朝貢冬十月立儒學於北郊傳曰﹕吐谷渾慕延其先鮮卑慕容氏也西徙上隴過抱罕出涼州西南至赤水而居之其界東疊川西於闐北髙昌東北秦嶺方千餘里古流沙地也有靑海出龍馬至慕容延始通江左故封隴西王新作東宮太子劭居也武都楊難當也河南卽吐谷慕容延自號河南王也髙麗王髙璉也﹝案髙麗王髙璉宋武帝初踐阼加璉爲鎭東大將軍馮弘奔髙麗宋遣使王白駒往取之髙麗將孫潄殺弘不欲南來王白駒復殺潄於海璉執白騎送於宋宋不欲違逺人意下白駒獄由是璉毎歲來貢焉﹞倭國王名讚無姓氏物產與儋耳朱崖同宋初除安東將軍倭國至扶南國在日南郡海西灣中去日南七千里東通交州西接天竺安息外交易東西日有萬餘商人珍物無不有天竺書言與佛經相似林邑與扶南相達崇佛法而優禮諸蠻故多入貢因商利也帝好文立四學以雷次宗掌儒學何尙之掌玄學何承天掌史學謝元掌文學置館於郊法古四郊學也經元嘉十六年春帝正月戊寅閱武於北郊夏六月立子鑠爲南平王秋九月魏伐北涼擒其王茂虔冬十二月乙亥皇太子劭冠傳曰﹕閱武北郊懼魏南侵舊典漢魏以來立秋之日郊禮畢乃揚威武斬牲於東門以薦陵廟其儀帝禦戎服乘白馬朱鬛躬執弓射牲命謁者載以獲車送陵廟以束帛賜武官隸兵習戰陣之儀斬牲名曰貙劉﹝貙猛獸名劉殺也﹞兵習孫吳法六十四陣旣還公卿迎拜天子下車與公卿親識顏面乃還宮自東晉天子不親令進退而武臣不傳六十四陣至宋惟有閱武之名而無習兵之法矣案六十四陣此諸葛亮習黃帝八十一陣遺制也晉馬隆得其術乃以八陣法伐北涼自後有桓溫者因伐蜀於魚復平沙上覩武侯八陣基址以石縱橫爲八行此則方排成八八六十四陣之因也其變化卽後人莫得傳其奧焉﹝唐李靖有兵書對問三卷得此法﹞皇子鑠文帝第三子書始封也魏師伐涼擒沮渠茂虔平姑臧於是魏盡平涼州舊地焉﹝僞國盡亡矣﹞太子劭冠帝往觀之帽無故墜地元凶之兆也經元嘉十七年魏太武太平眞君元年春帝正月夏四月戊午朔日有蝕之秋七月壬子皇后袁氏崩九月壬子葬元皇后冬十月劉湛有罪誅十一月僕射殷景仁卒傳曰﹕袁皇后袁湛女適文帝爲妃生子劭後族貧毎就上求錢帛上性儉不過五十千而已潘淑妃有寵後因潘求三十萬錢宿昔便得由此恚恨成疾至是崩命顏延之爲哀策文上益八字云撫存悼亡感今懷昔詔謚曰元皇后劉湛字弘仁父抑晉儀同湛襲安眾縣男嘗自比管葛不爲文章累遷給事中與殷景仁並任湛曰今世宰相何難正當漢南陽郡功曹耳後景仁專內任而湛猜隙漸生結彭城王義康以傾景仁晚黨附義康帝不平之湛亦知必敗會丁艱伏甲於室以待上臨事泄伏誅不書官貶有罪也殷景仁陳郡長平人少有大成之量不爲文而敏有思致不談義而深達於理舊章記注莫不撰錄文帝委遇尢厚劉湛與義康欲遣人若劫盜者於外殺之上聞之徙景仁西掖門爲護軍府宻邇宮禁故義康計不得行景仁稱疾停家養老數年𨿽不見任而宻函去來朝政大小必問焉及誅劉湛外人莫知預計也卒謚曰文成公經元嘉十八年春帝正月夏五月甲申江水溢害居人冬十一月僕射王球卒氐楊難當寇漢川傳曰﹕江水泛溢害居人陰沴陽下陵上也王球字舊玉司徒謐之子正方獨立歷位侍中舍人徐爰有寵於上上命球與之相結球辭曰士庻區別國之章也臣不敢奉詔王曇首稱球曰舊玉可謂玉巵無當耳又劉湛殷景仁權傾內外球𨿽姻戚未嘗往來居選職接容甚希而銓衡有序尋代殷景仁爲僕射江夏王義恭啟文帝曰王球誠能淡退有素譽然頗以物外自許端任要功非其所長帝曰昔周伯仁終日飲酒而居此任蓋所以崇素徳也楊難當兄之子曰文徳奔漢中族弟廣香攻文徳因寇漢川焉經元嘉十九年春帝正月夏四月始奉祠大赦五月將軍裴方明破楊難當秋七月甲戌晦日有蝕之九月丙辰有客星在北斗十二月丙申詔奉聖襲封西涼李寶歸於魏傳曰﹕帝久疾初愈始親祠大赦南朝以赦罪爲求福非古也裴方明與秦涼二州刺史劉眞道同討仇池破之告功也甲戌晦日食案星歷凢日月合朔則蝕春秋傳以爲月掩日也有朔有晦者大小盡使然耳案春秋書日食或無朔而有日者或無朔無日者或有朔無日者余則日朔皆滿惟食卽無明又歷代所占災異但食卽占之不限晦朔也今玆食者天戒若曰陽爲陰所蔽文帝爲義康義恭諸侯擅權小人構隙國衰亂之應也客星在北斗占曰凢客星所出有兵喪北斗帝居也臣下有陰窺神噐之象詔奉聖孔氏子孫世世得襲封宋沿晉制行之禮也李寶者西涼武昭王暠孫也書歸於魏不抗兵以庇民也﹝唐之先也故別立傳於載記史官﹞經元嘉二十年春帝正月二月魏克仇池夏四月甲午立皇子誕爲廣陵王秋七月冬十月壬午置藉田水旱大饑傳曰﹕仇池楊難當去年爲宋所討難當兄子文徳背魏歸於宋授封武都王至是復爲魏所克書曰仇池不書文徳重其地微其人也皇子誕帝第四子也書始封也初置藉田以水旱相繼欲行藉田以祈農福妄也案藉田之制夏曰貢商曰藉周曰徹其實皆什一稅也藉之言借民力耕獲以奉神報先重農功非徼福也周人藉千畝天子躬耕所以勸農務本漢文帝始修藉田迄魏氏三祖皆舉三推之禮晉武帝於東郊之南洛水之北乘輿禦木輅以耕江左元帝賀循定儀注未詳迄今宋國水旱皆修此禮失古義也經元嘉二十一年春帝正月諸郡禁酒二月辛卯以子宏爲建平王夏四月秋九月以沮渠安周爲河西王冬十月雷且電傳曰﹕諸郡南兗州南豫州浙江西並禁酒行榷酤也是時國窘竭故榷酒利以茍安焉建平王宏帝第五子書始封也沮渠安周者孰謂非沮渠之裔也自茂虔爲魏所滅蓋安周是其疏族僣附於宋虛授以州刺史河西王非實封也冬雷且電陽愆失所也﹝凢雷之聲由電也雷霹靂耳﹞經元嘉二十二年春帝正月辛卯朔始用新曆二月甲戌立子禕爲東海王昶爲義陽王夏四月秋九月癸酉宴武帳堂冬十二月範曄反伏誅免義康爲庻人傳曰﹕新曆者何承天所撰元嘉歷也禕帝第六子昶帝第七子皆始封也宴武帳堂帝先勅諸子且勿食至會所賜饌旣而日旰諸子有饑色因誡之曰汝曹少丰溢不知百姓艱難今特使爾識饑當節儉用物也古者享以訓恭儉宴以示慈惠今帝誡諸子因饑使知節儉亦慈惠在其中矣範曄字蔚宗車騎範泰第四子也作宣城太守乃刪眾家後漢書爲一家之言徐湛之則無以謝天下上得劭咒詛巫蠱之言上謂義恭曰常見典籍有此將謂空言不意親覩此不幸也先是彗星起畢昴入太微掃帝座端門滅於翼軫又熒惑逆行守昏自十一月霖雨連雪陽光罕耀劭與始興王浚帝第二子也異謀毎夜饗將士或親行酒宻與隊主陳叔兒及張超之謀是月二十一日夜詐作上詔云魯秀謀反汝可平明率眾入因使超之率素飬士二十人皆被甲入其夜上與徐湛之語至旦燭猶未滅超之行弒上以幾自障五指俱落而崩遣人殺吏部江湛卽僞位詔曰徐湛之弒逆吾勒兵入殿已無所及今罪人斯得可大赦攺元爲太初遷大行皇帝於太極殿劭成服號慟義師至劭自督戰魯秀打退鼓爲義師所乘大敗入府庫井中擒之與浚並伏誅污其東宮南平王鑠字玄休帝第四子也元凶旣立以鑠爲錄尙書事及義師入以歸義最晚常懷憂懼眠中蹶起無復魂守食中遇毒而薨經宋孝武帝孝建元年春帝正月卽位經孝建二年經孝建三年經大明元年經大明二年經大明三年經大明四年經大明五年經大明六年經大明七年經大明八年五月經少帝﹝子業﹞永光元年春正月卽位經明帝﹝湘東王彧﹞太始元年卽位魏取淮南地經太始二年魏天安元年經太始三年經太始四年經太始五年經太始六年經太始七年魏獻文帝傳位於子孝文帝經太豫元年四月帝崩經宋廢帝蒼梧王昱元徽元年春正月卽位經元徽二年經元徽三年經元徽四年經元徽五年帝凶惡爲楊玉夫弒崩魏獻文帝爲後弒崩經順帝﹝凖﹞升明元年春正月卽位﹝明帝子九歲﹞魏太和元年經升明二年南齊蕭道成專政經升明三年禪位僞齊

卷九經後魏孝文帝太和四年春正月﹝一本書帝卽位﹞文中子曰或問孝文子曰可與興化矣又曰中國之道不替孝文之力也又曰太和之政近雅矣﹝都洛陽得中國也建明堂修制度興文物得先王之道也﹞一明中國有法也﹝置職制定律令舉兵百萬伐江陵其後宣武孝明皆修太和之政是中國有法也﹞又曰修元經以斷南北之疑﹝晉東遷故南朝推運歷者以齊梁陳爲正統魏據中原故北朝推運歷者以北齊周陳爲正統於是南北二支夷虜相乘而天下疑矣元經者所以尊中國也中國無主故正統在東晉及宋中國有主則正統歸於後魏後周﹞董常問元經之帝魏何也子曰亂離瘼矣吾誰適歸﹝詩曰月篇也箋云此亂夏病必有所歸﹞天地有奉﹝魏修圜丘方澤之祭﹞生民有庇﹝十六僞國皆爲魏平之是庇民也﹞且居先王之國﹝洛邑﹞受先王之道﹝建明堂修典禮﹞子先王之民矣﹝子亦王民﹞謂之何哉﹝何謂而不帝之﹞子曰元經之專斷蓋稟於天命吾安敢至之哉﹝天命未攺於晉祚則斷之於江南天命歸於中國則繼之於元魏﹞帝都洛造明堂置職制凡詔策帝自述之經太和五年經太和六年經太和七年經太和八年經太和九年經太和十年經太和十一年經太和十二年經太和十三年經太和十四年經太和十五年經太和十六年經太和十七年江南王蕭東奔經太和十八年經太和十九年經太和二十年﹝攺姓元氏﹞經太和二十一年經太和二十二年伐江南至樊城而還經太和二十三年帝崩經後魏宣武帝恪景明元年春正月卽位經景明二年經景明三年南齊爲梁蕭衍所簒經正始元年經正始二年經正始三年經正始四年﹝攺元永平﹞經永平元年經永平二年經永平三年經永平四年﹝攺元延昌﹞經延昌元年經延昌二年經延昌三年經延昌四年經後魏孝明帝﹝翊﹞熈平元年春正月卽位經熈平二年﹝攺元神龜﹞經神龜元年經神龜二年﹝﹞攺元正光經正光元年梁攺普通元年經正光二年經正光三年經正光四年經正光五年經孝昌元年經孝昌二年經孝昌三年﹝攺武泰﹞經武泰元年帝崩﹝立孝文曾孫釗﹞爾朱榮弒帝釗別立子攸攺元永安經孝壯帝永安元年卽位經永安二年經永安三年帝殺爾朱榮經前廢帝恭普泰元年春正月﹝不書卽位﹞經後廢帝﹝朗﹞中興元年春正月卽位於信都髙歡立之經出帝﹝修﹞永熈元年春卽位經永熈二年帝幸長安經永熈三年帝在長安宇文泰弒帝崩經西魏文帝大統元年﹝寶炬孝文之孫﹞卽位於長安髙歡立元善見號東魏經大統二年闗中大饑經大統三年經大統四年經大統五年經大統六年經大統七年經大統八年經大統九年經大統十年經大統十一年經大統十二年梁中大同元年經大統十三年東魏髙歡卒子澄嗣經大統十四年東魏侯景奔梁經大統十五年侯景殺梁王蕭衍髙澄經大統十六年髙洋殺東魏靖帝自立國號齊經大統十七年帝崩經西魏廢帝﹝欽﹞元年﹝從周制立稱元年﹞春正月卽位經二年陳覇先誅侯景梁蕭繹立於江陵經三年帝爲宇文泰所廢崩經西魏恭帝﹝廓文帝第二子﹞元年以宇文泰爲太師經二年蕭詧立於江陵號後梁經三年宇文泰卒子覺立弒帝崩經周閔帝﹝覺﹞元年春帝正月卽位陳覇先簒梁自立宇文護弒帝崩經周明帝毓武成元年春帝正月卽位經武成元年陳覇先卒髙洋卒經武成二年宇文護弒帝崩經周武帝﹝邕﹞保定元年髙演卒北齊經保定二年蕭詧卒經保定三年經保定四年經保定五年﹝攺天和﹞經天和元年陳文帝卒北齊髙緯大亂經天和二年經天和三年經天和四年經天和五年經天和六年﹝攺元建徳﹞經建徳元年遣使聘陳經建徳二年經建徳三年經建徳四年經建徳五年經建徳六年舉師伐鄴髙緯亡﹝攺宣政﹞經宣政元年伐陳獲吳徹帝崩﹝攺元大象﹞經周宣帝﹝贇﹞大象元年春帝正月卽位﹝攺元﹞經大象二年春帝禪位於太子衍曰靜帝經周靖帝﹝衍﹞大定元年楊堅輔政伐陳盡取淮南經大定二年禪位於隋經隋文帝﹝堅﹞開皇元年春帝卽位封子廣晉王經開皇二年陳宣帝卒經開皇三年蘇孝綽置藉田經開皇四年後梁蕭巋來朝經開皇五年正月朔日有蝕之立義倉經開皇六年築長城經開皇七年後梁蕭琮來朝國亡經開皇八年出師五十萬伐陳鎭星入東井經開皇九年春正月白虹夾日晉宋齊梁陳亡王凝問元經書陳亡而具五國何也子曰江東中國之舊也衣冠禮樂之所就也永嘉之後江東貴焉﹝懷帝永嘉二年中國大亂而元帝渡江中興衣冠往依之﹞卒不貴者無人也﹝元帝明帝成帝賴王導爲輔至康穆之世晉祚不衰至孝武賴謝安爲之佐後桓玄簒劉裕興賢故衰也﹞齊梁陳不與其爲國也﹝宋嘗有樹晉之功故君子猶與之至齊梁陳無復及中國但自相簒立故君子不與其爲國﹞及其亡也則君子猶懷之﹝自齊梁陳三國之亡吾猶懷晉宋也﹞故書曰晉宋齊梁陳亡具五以歸其國﹝歸晉舊國﹞且言其國亡也﹝言自亡矣﹞凝曰晉宋先亡今具之何也子曰衣冠文物之舊不欲其先亡也故具晉宋齊梁陳以歸其國也其未亡則君子責其國焉曰中國之禮樂安在﹝曰君子責齊梁陳之詞也不修禮樂但自相簒而已﹞責及其已亡則君子與其國焉曰猶我中國之遺人也﹝曰者君子猶懷書宋之詞也言齊梁陳亦晉宋之遺人也﹞此元經所以書也文中子曰春秋以天道終乎故止獲麟﹝麟不遇時天命窮矣﹞元經以人事終乎故止陳亡﹝先王之道掃地是人事極矣﹞薛收曰何謂也曰天人相與之際其可畏也故君子備之續元經後二十八年終﹝如春秋左傳至孔子卒﹞

元經卷十唐薛收撰﹝庚戌﹞隋文帝開皇十年春﹝辛亥﹞經開皇十一年春帝正月﹐焚陳寶噐﹝丁酉以平陳所得古噐﹐多爲妖變﹐故焚﹞。三月突厥獻七寶椀。﹝壬子﹞經開皇十二年﹝癸丑﹞經開皇十三年春﹐新作仁壽宮。﹝甲寅﹞經開皇十四年春﹐詔州縣吏三年一代﹝不得重任﹞。﹝乙卯﹞經開皇十五年春帝正月﹐封泰山。夏六月﹐焚綾文布﹝湘州進﹐詔焚之﹞。﹝丙辰﹞經開皇十六年春﹝丁巳﹞經開皇十七年夏五月﹐有羣鹿入殿門。﹝戊午﹞經開皇十八年春二月﹐伐髙麗﹝以漢王諒爲元帥﹐帥水陸三十萬徵髙麗﹞。秋九月漢王諒薨﹝兵死者十二三﹞。﹝己未﹞經開皇十九年﹝庚申﹞經開皇二十年夏四月有天聲﹝如瀉水﹞。冬十月廢太子勇﹐立晉王廣爲太子﹝焬帝也﹞。﹝辛酉﹞經仁壽元年夏五月﹐大風拔木。﹝壬戌﹞經仁壽二年陳叔寶薨。﹝癸亥﹞經仁壽三年春河大水﹐文中子奏策於太極殿﹝年二十四﹞。﹝甲子﹞經仁壽四年春秋七月無日﹐光帝崩﹝太子所弒崩﹞。﹝乙丑﹞經隋煬帝大業元年春正月﹝不書卽位﹐弒父之賊﹐天下共誅也﹞帝開沛渠。秋八月﹐禦龍舟﹐幸江都宮。﹝丙寅﹞大業二年﹝丁卯﹞大業三年﹐煬帝幸東都。﹝戊辰﹞大業四年﹝己巳﹞大業五年﹐幸東都。﹝庚午﹞大業六年﹐幸江都。﹝辛未﹞大業七年﹐幸涿鹿。秋﹐河南山東大水。﹝壬申﹞大業八年﹐駕徵遼。﹝癸酉﹞大業九年又徵遼﹐楊玄感反﹝楊素子﹞。﹝甲戌﹞大業十年﹐又徵遼。秋七月還東都。越王侗畱守京師。﹝乙亥﹞大業十一年﹐幸並州及鴈門﹝丙子﹞大業十二年七月﹐幸江都﹐越王侗畱守東都。﹝丁丑﹞義寧元年﹐唐公李淵入長安﹐攺元義寧﹐立恭帝。文中子卒﹝年三十八﹞。恭帝義寧二年﹐宇文化及弒帝崩﹝隋三十八年﹞﹝戊寅﹞唐髙祖武徳元年隋開皇元年﹐文帝受禪。是年文中子生。煬帝大業十三年﹐攺元義寧﹐恭帝立﹐文中子卒。明年﹐宇文化及殺恭帝﹐隋亡。

