拳變紀略繼昌

光緒二十六年庚子五月初﹐盛京卿宣懷由滬電致總署云﹐由保定電局寄信﹐直隸淶水有義和團匪﹐拒捕戕官﹐焚教堂﹐據涿州﹐有犯省城之語。朝旨詢直督有無其事﹐裕帥祿始奏稱有之﹐現派兵捕治云云。時都中有傳聞該匪猖獗情形﹐毀電桿﹐拆鐵路﹐因命提督聶士成派隊彈壓﹐保護路工。匪眾竟敢傷聶軍﹐聶軍亦傷拳眾。軍機大臣榮祿﹐適在假中﹐七上章請剿。旨責以不得盂浪從事。蓋樞臣中剛毅﹑啟秀﹐趙舒翹均力主解散﹐剿恐激變。乃命趙往。次日復命剛往。趙至﹐知不可﹐遽回京。剛至﹐諭之不聽﹐借口聶軍殺其頭目﹐不肯散。剛因循在涿十餘日﹐未及返﹐而拳匪已來都徧布黨羽﹐假神道設教﹐托忠義爲名﹐以保淸滅洋互相煽惑﹐士大夫頗信之。勢已固結﹐不可解矣。皇太后﹑皇上駐蹕頤和園。一夕有人沿海澱街狂呼﹐比戶燒香。經步軍統領衙門拿獲李羣子一名﹐按造言惑眾例棄市。上奉慈駕回駐西院﹝苑】。榮相已銷假。朝廷尙須剿匪﹐遲疑不決。端郡王載漪﹑莊親王載勛﹑濂貝勒﹑瀾公﹐徐相桐﹐崇綺﹐剛毅。啟秀﹑趙舒翹均狃於民心不可失﹐宜乘機用之。惑聖聽﹐謂八旗兵丁﹐半入團中。其實端邸備府內﹐已習其術。又商諸董福祥﹐令其剿辦。董不肯﹐乃以禦外侮自任。十六﹑十七連日召見卿貳﹐多依違其詞。且徳使獨赴總署﹐止之不聽。街市洶洶﹐旗兵列隊彈壓。徳使生疑﹐在轎內放槍﹐兵團激怒﹐致戕徳使於途。永定門外﹐又有傷日本書記生杉山彬之事。亦未獲凶。朝廷猶飭緝犯﹐柰成騎虎﹐團匪頗狂悍。法使又照會總署﹐限二十四點鐘讓大沽炮臺﹐否則將以兵力彊占。大廷托詞詢謀僉同﹐復各使照會﹐立令出京﹐稿乃許侍郎手擬。啟秀謂彼旣限我時刻﹐我亦限以二十四點鐘。吏部侍郎許景澄﹐內閣學士聯元﹑太常寺卿袁昶力陳利害。皇上挽許景澄袖哭﹐諭曰﹕事若決裂﹐朕一人不足惜﹐如百萬生靈何。皇太后怒叱﹐景澄退。濂貝勒坐瀛秀園門外直房﹐盛气痛詆聯元﹐遂請誅之以示警。太後來允﹐命榮祿﹑立山﹑許景澄﹑聯元赴使館宣諭。各使復照會云﹐未奉彼朝命﹐不敢出京。十八日﹐邃降宣戰之旨。稿乃軍機章京連文衝所擬﹐出自袖中。授載勛步軍統領並命辦城防。是日﹐裕帥奏報各國水師已攻炮臺﹐羅榮光與之接仗﹐聞藥庫被焚云云。實炮臺已失﹐不敢遽言﹐遲之二日始奏耳。時東西城內﹐凡教堂及洋人居﹐爲亂民所焚﹐處處火起。前門外大柵欄徳記洋藥莊被焚﹐致延燒珠寶市﹑西河沿一帶鋪戶千餘家。該處乃精華所萃﹐悉付一炬﹐並毀正陽門樓一角﹐公然搜殺教民﹐街市間屍橫於路。十九日﹐團與董軍合攻交民巷各使館﹐又與虎神營合攻西什庫教堂。剛毅在軍機處見火起﹐出院叩頭謝神。是日傍晚﹐皇太后微服乘車﹐皇上微服步行還宮﹐槍炮聲晝夜不絕﹐命載勛﹑剛毅統率團眾﹐副以英年﹑載瀾﹐賞米銀以獎勵。繕旨時﹐剛云是義民﹐不同饑民﹐不可用散給字樣﹐措語須得體。連日紛擾﹐只長安街奧館﹑中國銀行焚燒。交民巷各館﹐西什庫教堂﹐洋官率洋兵﹑教民抵禦甚力﹐勇丁死傷千餘﹐哨官陣亡十餘員。而武衛中軍肆行搶劫﹐王府井等處官民商賈家﹐大半一空。團民愈聚愈眾﹐無賴輩悉混入﹐借端尋仇﹐任意橫行。副都統慶恆﹑翰林院黃思永﹑尙書立山皆誣爲漢姦。慶恆全家被殺﹐黃﹑立下刑部獄。又妄拿平民男婦百餘名﹐指爲學道會邪教﹐駢戮於市。有稍爲異議者﹐輒家亡身喪。王章盡隆﹐比戶自危。各督撫聞其事﹐多以剿亂保使入告。朝中亦知其非﹐諱言攻使館﹐乃致俄﹑日﹑英﹑徳﹑法﹑美六國電﹐大旨謂團民兆﹝挑﹞釁﹐剿撫兩難﹐事屬萬不得已﹐致犯眾怒﹐排難解紛﹐執牛耳挽回時局﹐仍有望於各國。又由總署通函使館﹐謂彼此均勿再放槍炮﹐恐保護不及﹐勸令赴津。上並賜以菜蔬瓜果示慰藉。蓋攻擊匝月﹐使館無恙。六月十八日﹐裕帥奏津郡失陷與宋慶退保北倉。啟秀特薦五臺山僧普濟﹐搖鈴能涸海水﹐請飭裕帥物色之﹐令其抵禦輪船。旨卽啟所手擬。先是聶軍奏奉命護路﹐團與爲仇。聶避之督署﹐軍多潰。後攻紫竹林﹐聶陣亡。提督馬玉岜甚能戰﹐柰軍火不濟﹐師亦失利。朝廷聞津郡失﹐二十日擬西幸﹐徵車馬於內府﹐不得而止。屢詔催各省勤王﹐各督撫奏疏﹐半隱約其詞﹐均以不可失和爲旨。惟山西巡撫毓賢奏稱﹐晉省洋人四十餘﹐以計聚而殲旃﹐自鳴得意。啟閱其疏﹐拍案叫曰﹕痛快﹗剛曰﹕若各省皆如此﹐事焉有不濟。王協揆曰﹕噫﹐傷一洋人﹐多一不了耳。時言官多箝口。翰林中有迎合徐桐﹐崇綺意者﹐謂妄言不可聽﹐委瑣可笑。只朱祖謀一疏﹐尙明事理﹐然亦不敢伸【申】其說。軍機章京繼昌﹐具呈堂官﹐謂躅乃亂民不可恃﹐宜速停戰。未蒙代奏。旨調李傅相督直﹐並屢促來京。傅相與劉峴帥等會奏﹐保全大局﹐因有飭各省仍還洋款﹐及保護商埠漢﹝洋】人教士之旨。七月初一日﹐李秉衡奉召到京。李先以剿亂爲言﹐比入見﹐退遽變其說﹐乃命幫辦武衛軍﹐張春發﹑陳澤霖﹑萬本華﹑夏辛酉四軍歸節制。初二日﹐莊王等面奉懿旨﹐許景澄﹑袁昶拿交刑部﹐次日卽正法。十三日宋慶奏北倉已失。退紮蔡村。裕帥用手槍自擊而死。始授李爵相全權大臣﹐徐桐猶悻悻不可。半月前﹐峴帥等十三人以此入請﹐袁世凱亦代遞美國電稱﹐願爲中國調停。袁並奏議和卽可由美入手。不報。至是始有是命﹐已無及矣。李秉衡十三日始出視師﹐十四日甫戰﹐全軍皆潰。李奏請處分﹐並參陳澤霖不知兵。摺畱中。敵兵進至通州。十六日﹐定議西巡。派崇﹐剛畱京辦事﹐莊仍辦城守﹐端邸﹑榮相等隨扈﹐而畱武衛中軍住守。剛謂榮曰﹕虎狼之士﹐我不能制。十八日因有剛毅幫辦武衛軍之旨。先一日﹐駕仍擬西行﹐又因車馬不集而止。降旨立山﹑徐用儀﹑聯元皆棄市。五官之罪莫須有﹐天下冤之﹐而無識之徒謂可殺者仍不止此。十八日﹐董軍出都﹐夏辛酉入防交民巷。十九日夜﹐火器聲竟夕。二十日早﹐夏隊撤回北城而去﹐聞使館洋兵已出。是日﹐敵兵抵朝陽門﹐未刻城陷。申刻馬玉崑入見﹐渝令在厚載門候扈駕。四次召見軍機﹐渝以明日出狩﹐盡令隨行。剛欣然以得去爲幸﹐蓋彼等實慫恿也。酉刻﹐敵兵登朝陽門樓﹐擊破大淸門﹐止而不攻。皇太后率同皇上﹑皇后﹑大阿哥﹐在宮院焚香﹐吁天痛苦。擾擾至子刻﹐太后入寢宮﹐仍因車馬難集﹐猶豫未決。二十一日早﹐敵兵攻東華門﹐榮相策馬帶小隊四十名﹐自禦箭亭東向寧壽宮而來。時禮邸等將往見起﹐甫行至景運門﹐守門護軍驚駭相告﹐疑敵已入禁內﹐榮相帶勇敢走﹐亟掩景運門及乾淸門。逾刻探悉無事﹐榮相緩步至軍機處云﹐進內覓瀾公議事﹐東華門已派勇往禦。少憩﹐同禮邸等再往寧壽宮﹐預備召見。未至﹐太監迎告曰﹕駕已行矣。榮卽由蒼震門夾道趕赴﹐禮邸等回抵軍機處﹐各匆匆散歸。皇太后亦誤聞敵兵入內﹐𨿽傳不及召對﹐倉皇手挈大阿哥﹐皇上﹑皇后相從﹐瀾公及太監一人隨侍﹐步出神武門。僅有瀾公及李蓮英內侍車三輛﹐分而乘之﹐奔西直門而去。馬玉崑扈駕﹐慶邸等遇於途間﹐隨行。午後聞東華門旗兵當敵人進逼時﹐竭力抵禦﹐後知聖駕已出﹐乃盡散去。而城內團匪不下二萬人﹐除先時陸續散去﹐尙有數千聚於莊王府﹐及分住阜城﹑西直各門﹐至是皆逃潰。聞車駕詣頤和園﹐少坐卽赴貫市。皇太后攺乘馱轎﹐皇上仍乘車﹐禦用服飾皆未及帶。噫﹗團匪本屬市井無賴﹐烏合之眾﹐借端滋事﹐乃王公大臣中竟誤信爲忠義奮發﹐假恩綸獎許﹐以益助其气焰﹐遂致誤國殃民若此。軍機章京繼昌七月十六日入直﹐猶具呈禮邸﹐謂乘輿不可輕出﹐萬國公法有不準以兵入宮禁之條﹐速遣總署王大臣赴使館宣諭﹐猶可止之﹐亟爲城下之盟𨿽屬下策﹐尢勝於無策。柰芻蕘之言﹐不克上達﹐彼二三亡國之臣﹐只知顧惜一身﹐苟且偸生﹐方以避敵爲得計。𨿽曰天命﹐豈非人事﹐其罪可勝誅哉。嗟嗟﹗上何以慰九廟之靈﹐下何以列天下臣庶﹐只有付之痛苦而已矣﹗

