

平臺紀略

自序

藍子自東寧歸﹐見有市「靖臺實錄」者﹐喜之甚﹐讀不終篇﹐而愀然起﹐喟然嘆也。曰﹕嗟乎﹗此有志著述﹐惜未經身歷目睹﹐徒得之道路之傳聞者。其地﹑其人﹑其時﹑其事﹐多謬誤舛錯。將天下後世以爲實然﹐而史氏據以徵信﹐爲害可勝言哉﹗

稗官野史𨿽小道﹐必有可觀﹐求其實耳。今以閩人言閩事﹐以今日之人言今日事﹐而舛錯謬誤且至於此﹔然則史氏之是非﹐其迷亂於稗官野史之紀載者不乏矣。

臺灣雄踞海外﹐直關內地東南半壁。沿海六七省﹐門戶相通。其亂其平﹐非於國家渺無輕重者。致亂之由﹐定亂之略﹐殉難喪節﹐運籌折衝﹐皆將權衡其衮鉞﹐以爲千秋之龜鑑。言焉而不求其實﹐習焉而不知其訛﹐鄙人所爲懼也。譾劣不才﹐學荒識陋﹐東徵逾載﹐躬歷行間。風濤戎馬﹐磔鼠哀鴻﹐執馘獻俘﹐招降殄孽﹐至於罙搜窮山﹐綏靖番黎﹐無不目擊手揮。又或中夜聞警﹐磨盾艸檄﹐千里驅馳﹐睇瞻要害﹐廢寢食﹐冒風露﹐蓋亦幾經勞瘁矣。無一命之膺﹐當贊畫之寄。事定歸來﹐滿船明月﹐惟有全臺形勝治亂事迹﹐了了胸中﹐所見所聞﹐視他人較爲切實。則平臺紀略之作﹐惡可已也﹖

據事直書﹐功無遺漏﹐罪無掩諱﹐自謂可見天日﹑質鬼神﹔而或者以列憲稱名爲譏﹐是猶未知載筆之道者。載筆所以傳信﹐非一人一時之文﹐天下後世共之。而姓名尙不敢筆之書﹐則過失在所必諱。縱功績可紀﹐亦等之諂語諛詞。夫豈其可傳耶﹖鄙人愚昧﹐文不足傳平臺大役﹐事在必傳﹐直道平心無爲市井訛談所昏惑﹐亦庶乎其可矣。若夫鑑前車﹐綢未雨﹐施經綸﹐措康乂﹐有治安之責者﹐諒早畱心﹐不待閱玆編而從得之也。藍鼎元自題。

朱一貴之亂

大淸康熙六十年辛丑夏四月﹐臺灣姦民朱一貴作亂。

一貴﹐漳之長泰人﹐小名祖﹐遊手無藝﹐好結納姦宄﹐爲鄕裏所嫉﹐於康熙五十二年之臺灣﹐充臺廈道轅役﹐尋被革﹐居母頂艸地飼鴨爲生。其鴨旦暮編隊出入﹐愚甿異焉。姦匪過者﹐輒款延﹐烹鴨具饌﹐務盡歡。時承平日久﹐守土恬熙﹐絕不以吏治民生爲意﹐防範疏闊﹐一貴心易之。

辛丑春﹐鳳山縣令缺﹐臺郡太守王珍攝縣篆﹐委政次子﹐頗踰閒﹐徵收糧稅苛刻。以風聞捕治盟歃者數十人﹐違禁入內山砍竹木者百餘人﹐姦匪遂藉爲口實﹐日誣謗官府短長﹐搖惑人心。

有黃殿者﹐居羅漢門﹐與朱一貴善﹐時謀不逞﹐往來密洽。三月﹐李勇﹑吳外﹑鄭定瑞等相率之羅漢門﹐見一貴曰﹕『今地方官長但知沈湎樗蒱耳﹐種種不堪﹐兵民瓦解﹐欲舉大事﹐此其時乎』﹗一貴曰﹕『然。我姓朱﹐若以明朝後裔聳鄕村﹐歸者必眾』。皆曰﹕『可』。

夏四月十有九日己酉﹐李勇﹑吳外﹑鄭定瑞﹑王玉全﹑陳印等五十二人﹐卽黃殿莊中奉一貴焚表結盟﹐各招黨羽得數百人﹐立賊幟書「大元帥朱」﹐夜出岡山襲劫塘汛。

辛亥﹐警報至郡。總兵歐陽凱集將弁議出兵。中營遊擊劉得紫請行﹐弗許。右營遊擊周應龍者﹐龐然魁偉﹐素議論風生﹔令以兵四百人殺賊。又白道府﹐遣臺灣縣丞馮迪調新港﹑目加畱灣﹑蕭壠﹑麻豆四社土番隨之前往。岡山距府治三十里﹐賊勢未盛﹐疾趨可滅也。

是日﹐細雨沾泥。應龍率兵番行五里﹐駐半路店。翼日﹐再進十五里﹐屯角帶園。賊夜出槺榔林﹐汛防把總張文學迎戰﹐敗績﹐棄鳥鎗﹑藤牌﹐軍械爲賊所得﹔應龍隔一溪不能救。賊復掠大湖﹐殺汛兵﹐飽所欲而去。

南路賊首杜君英於是日遣楊來﹑顏子京率其眾百人之一貴所﹐稱君英在下淡水檳榔林招集粵東種地傭工客民﹐與陳福壽﹑劉國基議共掠臺灣府庫。又有郭國正﹑翁義起艸潭﹐戴穆﹑江國論起下埤頭﹐林曹﹑林騫﹑林璉起新園﹐王忠起小琉球﹐皆願從君英攻府﹐約朱一貴共事。

癸丑﹐朱一貴移屯岡山之麓。周應龍兵至小岡山﹐遇賊﹐與戰。千總陳元﹑把總吳益等奮力掩擊﹐賊大敗﹐退走入山﹐奪袁交友莊屯住。應龍收兵紮二濫。楊來﹑顏子京亦回下淡水。

甲寅﹐周應龍在二濫﹐傳令兵番殺賊一名賞銀三兩﹐殺賊目一名賞五兩。土番性貪淫﹐殺良民四人﹐縱火燔民居﹐復斃八人﹔聞者股栗。乙卯﹐遠近賊黨借兵番殺掠爲辭﹐鼓煽沿途村莊﹐迫脇居民﹐分授以幟。由是各鄕紛紛響應﹐豎賊旗幟。應龍進札楠仔坑﹐得南路營參將苗景龍警報﹐稱林曹諸賊夜攻新園﹐奪軍器﹐下淡水營汛已陷。

丙辰﹐周應龍復行十五里﹐宿南路營。丁巳﹐官軍遇賊於赤山。杜君英﹑朱一貴兩路夾攻。戰方合﹐周應龍以後隊遽退。千總陳元戰死。把總周應遂被擒。吳益重創﹐佯死陳元屍側。李碩負傷走。周應龍逃歸府治。一貴率羣賊大隊隨之。

君英偕陳福壽﹑劉國基﹑戴穆﹑翁飛虎﹑江國論﹑郭國正﹑楊來﹑顏子京﹑林曹﹑林騫﹑林璉﹑鄭文苑﹑王忠等攻鳳山縣。南路營把總林富戰死。守備馬定國戰敗自刎死。參將苗景龍逃匿萬丹港漁寮三日﹐爲穆周﹑林泗所擒﹐獻郭國正﹔國正令林泗﹑翁義殺之﹐以其頭獻朱一貴。

郡中聞赤山之敗﹐嘩然大震﹐文武各遣家屬宵遁﹐先後駕舟並出鹿耳門﹐士民相率逃竄。戊午﹐總兵官歐陽凱﹑遊擊劉得紫率兵千餘人﹐臺協水師副將許云率兵五百﹐出札春牛埔﹐列營以待。軍中夜驚﹐鎭兵四散。己未黎明﹐稍集﹐人無戰心。臺廈道梁文煊﹑知府王珍﹑同知王禮﹑臺灣知縣吳觀域﹑諸羅知縣朱夔等﹐捐銀一千五百兩﹐躬歷諸營勞軍。庚申﹐賊至。鎭協將弁鎗炮齊發﹐許云躍馬當先陷陣﹐水師弁兵決命奮勇﹐陸師繼進﹔賊大敗﹐退屯竿津林。把總陳宋見周應遂被縛牛車﹐力追殺賊﹐救應遂回營。而鎭標把總許升﹑黃升見賊勢浩大﹐終當復來﹐徑引去。

是時﹐水師左營遊擊遊崇功巡哨笨港﹐聞報﹐以兵還入鹿耳門﹐遇文武眷舟﹐嘆曰﹕『官者﹐兵民之望﹐官眷逃則人心散﹐大事去矣』﹗登岸赴敵。其婿叩馬請區處眷屬﹐崇功厲聲曰﹕『今日遑知有家哉』﹗麾眾疾馳春牛埔。

五月朔日辛酉﹐賊眾數萬俱集。劉得紫率守備張成﹐以兵堵截中路口﹐在半路店迎敵。歐陽凱﹑許云﹑遊崇功率弁兵在春牛埔迎敵。杜君英﹑朱一貴合兵衝殺。鎭兵忽內亂。百總楊泰綽號達家勇者﹐先通賊爲內應﹐刺歐陽凱墜馬﹐羣賊交刃截其首而去。守備胡忠義﹑千總蔣子龍﹑把總林彥皆死之。汀州鎭標把總石琳帶兵之臺換班﹑亦戰死。海壇把總李信創重已死﹐有王宋者憐而欲埋之﹐復蘇﹐乃與偕匿他所。劉得紫聞敗﹐率兵還救﹐所乘馬爲賊砍倒﹐與守備張成俱被擒。副將許云衝突血戰﹐殺賊數百人﹔與遊擊遊崇功﹑千總林文煌﹑趙奇奉﹑把總李茂吉奮臂大呼﹐所向披靡。自黎明戰至日中﹐矢窮炮盡。云重創徧體﹐墮馬步行﹐猶手刃數十賊﹐勢孤無援﹐左手被賊斫斷﹐乃罵曰﹕『生不能殺盡逆奴﹐死必來殲滅汝等』﹗賊怒﹐剮云屍。遊崇功單騎殺賊數十人﹐馬蹶被殺。林文煌﹑趙奇奉俱戰死。李茂吉爲賊所執﹐至南較場﹐見戴穆﹐挺立岸然。穆怪其不跪﹐叱之曰﹕『若兵耶』﹖茂吉曰﹕『官』。穆曰﹕『把總微官耳。若壯士降﹐當以汝爲將軍』。茂吉瞋目厲聲罵曰﹕『我朝廷命官﹐豈從汝作賊』﹗舉足踢賊案﹐案翻。奮力斷縛﹐直前欲奪刀殺賊﹐賊眾舉刀共斮之。頭腦破裂﹐尙指賊痛罵如初﹐气絕乃已。

官兵旣敗﹐臺協水師中營遊擊張彥賢﹑右營遊擊王鼎﹑守備萬奏平﹑淩進﹑楊進﹑千把總朱明﹑劉淸﹑鄭耀等率兵千餘人﹐戰船四十餘號﹐聯■﹝舟宗﹞揚航﹐逃出澎湖。鎭標左營遊擊孫文元奔至鹿耳門﹐赴海死。右營遊擊周應龍﹑中營把總王醜附商船逃歸內地﹐直走泉州。把總李碩﹑陳福﹑尹成﹑道標守備王國祥﹑千總許自重皆逃澎湖。臺廈道梁文煊﹑知府王珍﹑同知王禮﹑臺灣知縣吳觀域﹑縣丞馮迪﹑典史王定國﹑諸羅知縣朱夔﹑典史張靑遠﹐皆一時相率登舟﹐慮港內商漁艇艦爲賊所有﹐盡驅出鹿耳門﹐齊赴澎湖。

先是粵民髙永壽在笨港負販爲生﹐有病者於破廟餓且死﹐永壽活之。一日至南路﹐遇前所活人﹐欷歔感泣﹐引之深山中﹐設酒殽相待﹐賊也。與見朱一貴﹐刀鎗森列﹐言倡亂謀甚悉﹐邀永壽入夥﹐佯許之﹐乘間逃回﹐赴南路營告變﹔弗信。至府﹐復告之鎭道﹔鎭道以爲狂疾﹐會審嚴刑﹐坐妖言惑眾﹐將論殺﹐從寬責逐過海﹐遞回原藉。﹝賊平後﹐制府移檄粵東﹐喚髙永壽至臺﹐尋向日所見賊營故處﹐不可得。令往羅漢門看之﹐亦不是。再至南路郎嬌﹐徧尋上下山谷﹐月餘乃還。據髙永壽言﹐昔日如夢如醉﹐想是命當受刑﹔今徧覓諸山﹐並無其處﹐亦異事也﹞。

又安平兵竊賣火藥﹐載往接濟﹐事發﹐亦置弗問。又一僧異服怪飾﹐周遊街巷﹐詭稱天帝使告臺民﹐四月杪有大難﹐難至﹐惟門設香案﹐以黃紙爲小旗﹐書「帝令」二字插案中﹐可免。及賊至﹐家如僧言﹐故官兵見者以爲百姓從賊﹐多慌亂﹐以及於敗。

羣賊攻破臺灣府﹐蓋朔日午刻也。杜君英先入住總兵官署。朱一貴繼入居臺廈道署。同開府庫﹐分掠金銀。復開紅毛樓。樓故紅彜所築﹐舊名赤嵌城﹐紅毛酋長居焉。鄭氏以貯火藥軍器。四十年來﹐莫有啟者。賊疑爲金銀窖﹐故發之﹐得大小炮位﹑刀鎗﹑硝磺﹑鉎鐵﹑鉛彈如山。癸亥﹐立朱一貴爲僞王。通天冠﹑黃袍﹑玉帶﹐皆取之優。羣賊擁坐堂上呼萬歲﹐僞號永和。

北路姦民賴池﹑張嶽﹑鄭惟晃﹑賴元攺﹑萬和尙﹑林泰﹑蕭春等﹐亦於是月朔日﹐豎旗聚眾。越三日﹐環攻諸羅縣。北路營參將羅萬倉﹑千總陳徽﹑把總鄭髙﹑葉旺﹐分門迎敵。萬倉當其南﹐出死力拒戰﹐兵單無援﹐賊陳碧以竹篙鎗戮其喉顚﹐張嶽﹑賴元攺揮刀殺之。萬倉側室蔣氏聞兵敗自經死。陳徽﹑鄭髙遁入山﹐集鄕民自保。乙丑﹐賴池﹑張嶽﹑鄭惟晃﹑賴元攺將羅參將首賫至府﹐獻朱一貴請功。

一貴見全臺俱陷﹐揚揚得意﹐以爲莫已誅也。遂仿俳優﹐登髙臺﹐鳴鐘伐鼓﹐呵唱拜跪﹐大封羣賊。以王玉全爲僞國師﹔王君彩﹑洪陣爲僞太師﹐杜君英﹑陳福壽﹑李勇﹑吳外﹑翁飛虎﹑陳印﹑戴穆﹑鄭定瑞﹑郭國正﹑顏子京﹑楊來﹑黃殿﹑劉國基﹑黃日升﹑江國論﹑王忠﹑林曹﹑薛菊﹑林騫﹑林璉﹑陳正達﹑張看﹑賴池﹑賴元攺﹑鄭惟晃﹑鄭文苑﹑陳成等爲僞國公﹔張嶽不受公爵﹐爲僞將軍﹔陳燦﹑蘇天威等爲僞侯﹔張阿山﹑卓敬﹑陳國進等爲僞都督﹔蕭斌﹑詹遴爲僞尙書﹐內閣辦事﹔麻思﹑林玉爲僞輔駕大將軍﹔其餘僞文職部科以下﹑僞武職總兵副將以下﹐不計其數。以鄭定瑞﹑蘇天威同領兵三千鎭守鹿耳門。是時僞職塡街﹐摩肩觸額﹐優伶服飾﹐搜括靡遺。或戴襆頭﹐衣小袖﹐紗帽金冠﹐被甲騎牛﹔或以色綾裹其首﹐方巾朝服﹐炫黃於道。民間爲之謠曰﹕『頭戴明朝帽﹐身穿淸朝衣﹔五月稱永和﹐六月還康熙』。蓋童孺婦女皆知其旦暮可滅而擒也。

先是遊擊劉得紫被擒﹐引頸受刃﹔賊素重其名﹐弗忍殺。得紫曰﹕『吾爲天子命官﹐不可不死﹔但求埋吾帥屍首﹐死瞑目耳』﹐賊黃日升嘉其義﹐聽之。收埋畢﹐復禁之學宮朱子祠﹐求死不可得。賊與言﹐弗應。進食﹐弗食。七日仍不死。士民兵僧進粥苦勸﹐皆弗食。至是諸生林臯﹑劉化鯉爲言諸賊可滅狀﹐當報仇﹐得紫始受民饋食﹐啜粥延命﹐以待大師﹐作恢復計矣。

臺中逃竄各官及避難民人﹐於壬戌﹑癸亥兩日咸到澎湖。澎協將弁倉皇不知所措。見羣情洶洶﹐而臺中文武俱至也﹐亦各出家屬登舟﹐將渡廈門。百姓婦女﹐爭舟雜沓﹐哀聲震海岸。右營守備林亮聞之﹐請協營主將掣回登舟各家屬﹐死守澎湖。諸將猶豫不決﹐亮厲聲曰﹕『朝廷以海外封疆付我等﹐正爲緩急倚賴﹐非徒升平食祿廩﹑營身家已也。今鋒刃未血而相率委去﹐他日駢首市曹﹐寧能免乎﹖丈夫不死則已﹐死則死忠義耳﹗請整兵配船﹐守禦要害﹐俟賊至決一死戰。戰不捷而亮死﹐公等歸亦未遲』。皆曰﹕『諾。願死守』。亮馳出江幹﹐徑申主將號令﹐拔所佩刀﹐驅官民家屬各登岸﹐眾心始固。

是時﹐水師提督施世驃見難民船到廈﹐方知臺變﹐然未意全郡遽陷也。賊入府時﹐文武倉皇潰亂至澎湖﹐喘息稍定﹐乃具文申報。丙寅﹐報至廈門﹐世驃集諸將議曰﹕『臺寇猖獗極矣﹐六七日間全郡俱陷﹐此殆非小敵也。今數百艘逃入內地﹐脫有姦徒混迹﹐乘虛鼓煽﹐廈島一搖﹐罪可言哉﹗其各謹巡防﹑嚴守禦﹐無敢懈怠』。浙閩總督覺羅滿保聞臺陷﹐念廈門爲控制臺灣咽喉﹐閩南沿海根本重地﹐不可不親行彈壓﹐以定人心﹐爲進取恢復之計。會商巡撫呂猶龍綏輯省城﹐糧餉軍需諸務屬焉﹔密疏告變﹐且言星馳赴廈狀﹐請皇上稍寬督責﹐克限一月﹐務必掃除凶醜﹐復還土疆。復念廈門地褊人眾﹐軍興旁午﹐米價易騰﹐先移檄浙江﹑廣東兩省運米之廈﹐會布政使沙木哈督買延建上游之米運載赴廈平糶。飛咨促提督施世驃﹐刻期出師。檄召南澳總兵官藍廷珍﹐星赴廈門﹐面商徵臺機務。以糧驛道韓奕總理廈門軍前糧餉﹑調撥軍需﹑雇募船隻諸事。偕督標左營參將王萬化﹑撫標左營遊擊邊士偉﹐先兼程赴廈﹐宣諭百姓使無恐。量調閩省水陸各標營將備弁兵﹐悉由水道赴廈﹐聽候調遣。

庚午﹐總督覺羅滿保發三山。壬申﹐抵泉之塗嶺﹐連接南澳鎭稟函﹐大喜曰﹕『藍總兵所見﹐事事與吾吻合﹐吾調此君﹐平臺得人矣』﹗蓋廷珍聞臺警﹐條陳進兵事宜﹐首請總督駐廈﹐就近督師﹐而滿保已兼程疾趨三日﹐澳稟適至﹐又喜其指畫謨謀﹐皆洞中窽會﹐知爲帥必能成功﹐故云爾也。時陰雨連旬﹐乘竹兜子從數騎行泥淖中﹐所過人莫知爲制府者。乙亥﹐至廈門﹐則提督施世驃已登舟出港兩日矣。

初﹐廈島居民﹐聞臺變倉猝﹐疑賊且長驅澎廈﹐而泉漳山僻無賴﹐囂囂偶語﹐四處有揭竿嘯聚之謀。居郡邑者攜眷屬遁深山﹐居鄕村者入郡邑﹐岌岌乎動矣。又聞各路徵兵﹐恐所至騷擾﹐米價騰貴﹐市裏驚惶。及總督至廈﹐從容鎭靜﹐民乃晏然。召募丁壯﹐籍遊手﹐皆隸軍中﹐伏莽萌芽﹐潛消淨盡。所徵各鎭協標營兵﹐多從海舟赴廈。陸行至者﹐亦處之舟中﹐人給銀米蔬菜有加。嚴令肅伍﹐船止許一人登岸﹐買辦所需﹐悉依民價。故𨿽大師雲集﹐而街巷寂然﹐不見兵革。未幾﹐所檄移諸路運載米石數萬俱至﹐米價頓平﹐民益歡慶忘亂﹐屈指臺郡可復也。

臺中羣賊互爭雄長。當內地總督過塗嶺之日﹐正朱一貴﹑杜君英海外吞並之時。先是君英入府時﹐欲立其子杜會三爲王﹐眾不服﹐立朱一貴。君英故恚甚﹐每事驕蹇﹐掠婦女七人閉營中。而一貴出令禁淫掠。戴穆彊娶民間婦女﹐一貴殺之。以洪陣私鬻僞札﹐並殺洪陣。君英所掠女﹐有系吳外戚屬者﹐外請釋之﹐不聽﹐怒欲相攻。一貴遣楊來﹑林璉往問﹐君英收縛來﹑璉。一貴怒﹐密謀李勇﹑郭國正等整兵圍攻杜君英﹐敗之。君英與林沙堂等率粵賊數萬人北走虎尾溪﹐至貓兒於屯札﹐剽掠村社。半在綫下﹐多被蹂躪。所未至者﹐惟南崁以北爾。

淡水營守備陳策聞臺郡陷沒﹐恐賊人將至﹐督弁兵堅守﹐招集鄕壯﹐分怖要害。有姦民範星文潛蹤入境﹐欲煽惑番民爲叛﹐策擒而斬之。遣隊目鄭明﹑蔡武赴廈請救﹐則總督滿保已先於塗次移咨巡撫呂猶龍﹐就省撥兵賃船﹐從閩安直向淡水。及至廈﹐復以十艘配兵五百名﹐令金門守備朱燕﹑北路營守備劉錫帶領救淡。鄭明﹑蔡武所坐船遭風飄入澎湖﹐施世驃復遣澎湖協右營遊擊張駥領兵前往。及鄭明等至廈﹐則呂猶龍自省調發援淡之兵船亦至廈。滿保遣千總李郡賫令箭帶領﹐並會諸路官兵星赴淡水應援。統計前後發往救淡之兵共一千七百餘名。

二十有七日丁亥﹐南澳總兵官藍廷珍單騎到廈﹐所部舟師繼至。總督滿保大喜﹐與定平臺方略﹐委令總統徵臺水陸大軍﹐帶領將弁八十餘員﹐目兵丁壯八千餘名﹐營哨﹑商艘﹑杉板﹑頭膨仔等船四百餘號﹐舵工水手四千餘名﹐會提督施世驃於澎湖﹐克期進剿。祭江誓師﹐滿保躬造海濱送之﹐廷珍意气慨慷﹐從容謂滿保曰﹕『艸寇不足煩區處﹐某一登彼岸﹐大人可卽奏報蕩平也』。

六月朔日辛卯﹐樓船出廈門港。翼日至靑水溝﹐颶風驟起﹐浪髙桅末﹐幾覆溺者數次。三軍相顧動色。藍廷珍親操舟禦風飄至銅山。戊戌﹐風定﹐發銅山。庚子﹐到澎湖。會提督施世驃分定調遣。計先後赴澎湖從徵將弁督標左營參將王萬化﹑陸路提標中營參將林政﹑後營遊擊範國斗﹑將軍標右營遊擊魏天錫﹑撫標左營遊擊邊士偉﹑水師提標右營遊擊王良駿﹑前營遊擊林秀﹑後營遊擊許華﹑金門鎭標右營遊擊薄有成﹑銅山營遊擊鄭耀祖﹑海壇鎭標左營遊擊謝希賢﹑閩安協標左營遊擊朱文﹑福寧鎭標右營遊擊郭祺﹑汀州鎭標遊擊王紹緒﹑漳州鎭標左營遊擊齊元輔﹑雲霄營遊擊金作礪﹑興化鎭協標右營遊擊胡璟﹑原任海壇鎭左營遊擊李祖﹑原任黃巖鎭中營遊擊陳允升﹑澎湖協右營守備林亮﹑海壇鎭右營守備魏大猷﹑南澳鎭左營守備呂瑞麟﹑閩安協右營守備洪平﹑陸路提標右營守備康陵﹑水師提標左營守備髙得志﹑泉州城守營守備鄭文祥﹑興化協左營守備劉永貴﹑同安營守備葉應龍﹑烽火營守備蔡勇﹑漳浦營守備蘇明良﹑安平協千總董方﹑及各標營千總胡廣等﹑把總蘇榮等﹑俸滿千總林君卿等﹐共參﹑遊﹑都﹑守﹑千﹑把一百二十餘員﹐目兵丁壯一萬二千餘名﹐大小船六百餘號。舵工水手六千餘名。軍火﹑器械﹑米﹑鹽﹑蔬菜一切軍需﹐皆總督滿保自廈整備﹐靡有欠缺。所用商船﹐俱發價雇募﹔向義不受值者﹐量給外委﹑守備﹑千把總銜紮以鼓勵之。

復慮大兵進剿﹐澎島單虛﹐檄召金門鎭總兵官黃英﹑統領海壇鎭標右營遊擊李殿臣﹑羅源營遊擊王良翰﹑福州城守營都司李經世﹑將軍標左營守備黃元溥﹑水師提標後營守備何重申﹑桐山守備閆威﹑長福營守備王晏﹑協同副將羅光幹﹑左營遊擊陳國星﹑守備邱延祚等﹐督官兵防守澎湖。其餘繼至者﹐皆令赴施世驃﹑藍廷珍軍前從徵。

先是周應龍逃回泉州﹐爲陸路提督穆廷栻獲送總督軍前。而施世驃至澎湖﹐亦將臺變逃回將弁張彥賢等十餘員押解之廈。總督滿保將按軍法﹐數人者皆請死於敵﹐冒矢石立功贖罪﹐許之。令千總遊全興管押徵臺。至是亦到澎聽調遣。則周應龍﹑張彥賢﹑王鼎﹑王國祥﹑萬奏平﹑淩進﹑楊進﹑朱明﹑劉淸﹑鄭耀﹑陳福﹑尹成﹑李碩﹑陳奇通等﹐合之牛龍﹑許自重﹐爲臺變逃回十六員是也。

而澎協右營把總吳良在臺灣修理戰艦﹐臺陷從賊﹐爲賊謀取澎湖﹐領僞札百張﹐白金五百兩﹐偕其黨十二人至澎。施世驃故納之。夜使人醉其同行者酒﹐逆謀頗露。搜得僞札﹐窮治之﹐遂盡吐賊中情形。知賊黨相攻﹐百姓不附。藍廷珍言於世驃曰﹕『羣盜皆穿窬烏合﹐畏死脇從﹐乖離渙散﹐一攻卽靡。但其眾至三十萬﹐不可勝誅。且多殺生靈無益。以某愚見﹐止殲巨魁數人﹐余反側槪令自新﹐勿有所問﹐則人人有生之樂﹐無死之心﹐可不血刃平也』。世驃曰﹕『善』。戒將弁登岸之日﹐無得妄殺﹐賊來降者悉縱還家﹐門戶旗幟書「大淸良民」者卽爲良民﹐惟拒敵者乃斬之。

癸卯﹐發澎湖﹐以林亮﹑董方爲前鋒。令外委洪就﹑洪選等善水者十二人駕小舟﹐同前鋒先行﹐於鹿耳門淸港插標﹐記明舟行路徑。丙午黎明﹐舟師咸抵鹿耳門外。賊目蘇天威率眾據鹿耳門炮臺﹐疊發大炮。又以小舟扼險迎敵。前鋒林亮﹑董方以六船冒死直進﹐亦施大炮攻擊。遙望炮臺火藥堆積累累﹐亮命炮專攻﹐火藥桶中之火起﹐燔斃賊無算﹐賊潰﹐遂入鹿耳門。

維時海靈助順﹐潮水漲髙八尺﹐藍廷珍率王萬化﹑林政等四百餘艘﹐連檣並進。林亮﹑董方乘勝掩殺﹐毀賊船。把總蘇榮爭先﹐亦同登岸﹐奪取鹿耳門炮臺﹐焚其營壘。遊擊林秀﹑薄有成﹑守備魏大猷﹑葉應龍追殺逸賊。蘇天威逃入安平鎭城﹐與賊目鄭定瑞列兵迎敵。林亮﹑董方奮勇先登﹐復陷賊陣。藍廷珍率參將王萬化﹑林政﹑遊擊魏天錫﹑邊士偉﹑朱文﹑謝希賢﹑鄭耀祖﹑胡璟﹑郭祺﹑王紹緒﹑齊元輔﹑金作礪﹑範國斗﹑李祖﹑陳允升﹑守備呂瑞麟﹑洪平﹑鄭文祥﹑劉永貴﹑康陵﹑蘇明良等各弁兵繼之。賊敗走。林亮﹑董方復登安平鎭城﹐豎立大軍旗幟﹐延珍出示安民﹐蓋日猶未晡也。

安平旣得﹐令鄭耀祖﹑王紹緒專守安平城﹐許華守鹿耳門﹐王萬化﹑林政﹑林秀﹑邊士偉﹑李祖﹑康陵﹑蘇明良駐札鯤身頭﹐列守要害。安平百姓喜王師至止﹐老幼趨蹌﹐爭給軍食﹐少壯者自充鄕兵﹐願導官軍殺賊。是夕﹐施世驃船到鹿耳門。丁未﹐乘潮入安平。

朱一貴遣楊來﹑顏子京﹑張阿山﹑翁飛虎率賊眾八千餘人犯安平。林政﹑王萬化﹑邊士偉﹑林秀﹑王紹緒﹑鄭耀祖﹑李祖等各率兵迎敵。千總遊全興以張彥賢等十四員同在四鯤身與戰。藍廷珍指揮攻擊。我兵鎗炮連環如雨。復遣朱文﹑魏天錫﹑謝希賢﹑胡璟﹑林亮﹑魏大猷﹑呂瑞麟﹑葉應龍﹑劉永貴等駕小船﹐沿岸夾擊。賊大敗。追至七鯤身瀨口。戊申﹐魏天錫﹑謝希賢﹑魏大猷率把總牛龍﹑外委守備陳章等﹐以輕舟載槍炮硝磺烈焰﹐於塗墼埕﹑水仔尾等處燒賊巨艦凡四。

己酉﹐朱一貴復遣李勇﹑吳外﹑張阿山﹑翁飛虎﹑陳印﹑楊來﹑郭國正等率賊眾數萬人﹐駕牛車﹐列盾爲陣﹐復犯安平。乃以齊元輔﹑金作礪﹑呂瑞麟﹑蘇明良﹑範崇勛率弁兵爲左拒﹐王萬化﹑林政﹑邊士偉﹑李祖﹑康陵率弁兵爲右拒﹐鄭耀祖﹑王紹緒爲後應。賊目翁飛虎率所部烏龍旗爲前鋒﹐驅車擁盾冒炮火衝突﹐羣賊大隊並至。左右兩軍邊士偉﹑呂瑞麟等大戰於二鯤身。藍廷珍親督大炮﹐連環齊發﹐倒賊烏龍旗﹐破牛車陣。林秀﹑王良駿﹑朱文﹑謝希賢﹑胡璟﹑林亮﹑魏大猷﹑蔡勇﹑劉永貴各乘小舟﹐駕大炮﹐附岸夾攻。賊眾大敗﹐入水死者千餘人﹐斬獲殺傷不計。自是賊人退保府治﹐不敢再至鯤身﹐惟沿岸列炮﹐晝夜固守。我軍分駕小舟﹐迫岸攻擊﹐與賊相持。

有西港仔士民﹐具羊酒到安平鎭﹐叩迎王師﹐載家屬爲質﹐願引大兵從西港仔登岸殺賊。提督施世驃然之。庚戌夜﹐密遣林亮﹑魏大猷﹑洪平﹑董方以兵一千二百名往西港仔。次日﹐藍廷珍知其事﹐急言於世驃曰﹕『謀算必出萬全﹐不可怙勝輕舉。聞賊多在蕭壠﹑麻豆間﹐西港仔乃其肘下﹔且距府不遠﹐呼召立應﹔又多竹林可埋伏﹐彼若以數千人分布要害﹐四面掩擊﹐亮等一軍危矣』﹗世驃瞿然曰﹕『如何』﹖廷珍曰﹕『當用全力﹐以大軍繼之』。世驃曰﹕『誰當行者』﹖延珍曰﹕『此非他人所能任﹐某不敢辭。公當分遣將備﹐於瀨口﹑塗墼埕等處盡力攻擊。賊聞我師北來﹐必棄營遁﹐府治恢復﹐在此一二日間耳』。

辛亥初昏﹐藍廷珍畱所部官兵三分之一會攻府治﹐率舟師五千五百餘人夜向西港仔進發。翼日黎明﹐在竿寮鄕登岸﹐令諸舟悉回安平。諸將曰﹕『登岸棄舟﹐何也』﹖曰﹕『示軍士必死無還心﹗今日戰勝﹐明當直抵府治耳』。言未已﹐諜者報賊在蘇厝甲﹐與林亮﹑魏大猷決戰﹐勢甚張。廷珍分兵八隊﹕以魏天錫﹑金作礪﹑葉應龍﹑武舉倪鴻範等率兵千人﹐副林亮﹑魏大猷﹑洪平﹑董方爲前鋒﹔林政﹑李祖兵千人爲左翼﹔王萬化﹑邊士偉兵千人爲右翼﹔復以胡璟﹑劉永貴﹑範國斗﹑範崇勛分兵千人爲左﹑右奇兵﹔蘇明良兵四百爲後應﹔呂瑞麟兵七百爲遊兵﹔廷珍親率陳允升﹑陳章﹑林君卿﹑周宣﹑藍弘沛﹑何期有等領親丁精銳五百人爲中軍﹔並進。賊目林曹﹑江國論﹑黃殿﹑林騫﹑林璉等率眾來迎。前鋒軍奮力衝殺﹐左右兩翼奇兵繞賊陣後﹐首尾夾擊。遊兵突出竹林﹐橫衝賊陣。中軍虓闞殺進﹐鎗炮震天。賊大敗﹐潰亂奔竄﹐追斬俘獲﹐縱橫徧地。薄暮至犁頭標。廷珍料賊必夜劫營﹐漏初下﹐傳令撤賬房﹐捲旗幟﹐露刃伏芒蔗間。賊果至﹐不見大營﹐大驚。須臾﹐我軍突出衝殺﹐賊大敗奔散。自是膽落﹐不復有戰心矣。

癸丑﹐廷珍督大兵南下﹐復敗賊於木柵仔﹐追殺至蔦松溪﹐直搗臺郡。朱一貴率羣賊數萬遁去。廷珍收復府治﹐出示安民﹐駐札萬壽亭。水師提督施世驃於先一日傳令水陸官兵並進。遊擊林秀﹑王良駿﹑薄有成﹑齊元輔﹑郭祺﹑王紹緒﹑鄭耀祖﹑守備鄭文祥﹑千總遊全興與張彥賢等十四員﹐從七鯤身陸路至瀨口﹐攻府治之南﹔遊擊朱文﹑謝希賢﹑守備髙得志﹑蔡勇等分坐小船﹐於鹽埕﹑塗墼埕﹑大井頭攻府治西南。賊盡驅精銳拒戰。我軍賈勇爭先﹐遂奪塗墼埕﹐毀賊營。至晚屯南較場。癸丑﹐與總鎭藍廷珍俱會府治。萬姓歡呼﹐復見天日﹐家家戶外設香案﹐拜迎王師。廷珍一一慰撫之。遣外委守備陳章飛航至廈﹐赴總督覺羅滿保軍前報捷。乙卯﹐提督施世驃登岸﹐率大兵屯較場﹐藍廷珍仍駐萬壽亭。

據弁兵先後報獲殺害歐陽總兵之達家勇﹑殺害許副將之黃龍﹑殺害羅參將之陳碧﹑各付其子歐陽敏﹑許方度﹑羅世正等﹐自行處死﹐以報父仇﹐淩遲﹑剖肝﹑碎屍﹑揚骨﹐聽從其便。臺人快之。

閏六月朔日庚申﹐陳章報捷至廈門。總督滿保檄藍廷珍署理臺灣鎭總兵官事。會巡撫呂猶龍繕疏以捷聞﹐則施世驃在臺灣軍中﹐已先自題奏上達矣。

初﹐臺灣警報於六月至京師﹐皇帝惻然不忍加誅﹐乃爲諭曰﹕『諭臺灣眾民﹕據督臣滿保等所奏﹐並伊等進折家人所言﹐臺灣百姓似有變動。又奏稱滿保於五月十日領兵起程等語。朕思汝等俱系內地之民﹐非賊寇之比﹐或因饑寒所迫﹐或因不肖官員刻剝所致。一二匪類唱誘﹐眾人殺害官兵﹐情知罪不能免﹐乃妄行彊拒﹐其實與眾何涉。今若遽行徵剿﹐朕心大有不忍。故諭總督滿保﹐令其暫停進兵。汝等若卽就撫﹐自諒原爾罪﹔若執迷不悟﹐則遣大兵圍剿﹐俱成灰燼矣。臺灣止一海島﹐本地所產﹐不敷所用﹐祗賴閩省錢糧養生。前海賊占踞六十餘年﹐猶且剿服﹐不遺餘孽﹔今匪類數人﹐又何能爲﹖諭旨到時﹐卽將困迫情由訴明﹐攺惡歸正﹐仍皆朕之赤子。朕知此事非汝等本願﹐必有不得已苦情﹐意謂坐以待斃﹐不如苟且偸生﹐因而肆行擄掠。原其致此之罪﹐俱皆不肖官兵。汝等俱系朕歷年豢養良民﹐朕不忍剿除﹐故暫停進兵。若總督﹑提督﹑總兵官統領大兵前往圍剿﹐汝等安能支持﹖此旨一到﹐諒必就撫﹐不得執迷不悟﹐妄自取死﹗特諭』。又敕浙江將軍塔拜﹐以甲二千赴閩協防。巡撫呂猶龍按察使董永芠迎勞於浦城﹐辦理夫船。永芠素有才名﹐方嚴不阿﹐一路問民疾苦﹐捐俸錢卹災傷﹐多方撫慰﹐故兵行而民不擾。浙兵至閩﹐欲借宿民居﹐呂猶龍不可。召兩司計議。永芠曰﹕『靖亂以安民爲本﹐若宿民居﹐民不堪也』﹗命署福州府馮璼分撥諸佛寺居之。於是浙兵駐閩者數月﹐得相安一無所苦。

上諭至閩﹐則六月二十有五日也。總督滿保檄委興泉道陶範親賫諭旨﹐往臺灣安撫百姓﹐並署理臺廈道事。調汀州知府髙鐸知臺灣府﹐分委建寧通判孫魯往署臺灣府同知並臺灣知縣事﹐海澄知縣劉光泗往鳳山﹐漳浦知縣汪紳文往署諸羅﹐俱隨大兵安輯流亡﹐慰撫各莊社民番。

伊時臺郡旣平﹐提督施世驃﹑總兵官藍廷珍分遣大兵擴淸南北二路。以至王萬化﹑林政﹑邊士偉﹑魏天錫帶領官兵剿撫南路逸賊﹐收復南路營鳳山縣﹐擒斬賊目顏子京﹑鄭定瑞等﹐安撫下淡水﹑大昆麓各處人民社番﹐而南路五百里地方俱皆平復矣。以林秀﹑薄有成﹑範國斗﹑齊元輔﹑郭祺﹑胡璟﹑李祖﹑鄭文祥﹑劉永貴﹑董方﹑林君卿及遊全興帶同張彥賢等十四員往北路剿撫逸賊。原任遊擊劉得紫先於壬子乘間投大師﹐施世驃﹑藍廷珍嘉其抗賊不屈﹐優待之。得紫募丁壯百五十人﹐請殺賊報仇雪恥﹐是行與焉。戊午﹐敗賊於大穆降﹐斬獲甚多﹐賊黨降者散者十之九。朱一貴率數千人走灣裏溪。大軍追至茅港尾﹑鐵綫橋﹐收復鹽水港。朱一貴走下加冬。

俸滿千總林君卿率外委千總張佛等二十人先大軍二十里前行﹐追殺賊眾﹐奪牛車﹑馬匹﹑炮械。與陳尙珍﹑楊秀計議﹐潛通張嶽﹐欲擒朱一貴﹐先謀去僞軍師王君彩。一貴收君彩殺之。而漳浦人王仁和素往來溝尾莊﹐與莊民楊石友善﹐知其族楊旭﹑楊雄等爲一方巨擘﹐可與謀。以言餂之﹐石許焉。仁和密告於藍廷珍。廷珍給仁和外委守備﹐並楊旭﹑楊石﹑楊雄等守備﹑千總各銜札﹐令謀擒朱一貴。復有蘇山﹑黃遵爲李祖賫書與楊旭﹐亦令計擒一貴。於是楊旭與王仁和﹑楊石﹑楊雄﹑陳尙珍﹑楊秀等密糾溝尾前莊﹑後莊﹑小槺榔﹑新埤﹑佳走﹑後潭等莊鄕壯以待。

閏六月五日甲子﹐一貴率千人至溝尾莊索飯食﹐楊旭等椎牛餉之﹐許號召六莊鄕壯相助。一貴往月眉潭﹐乏食。乙丑夜﹐其黨散去六百餘人。丙寅﹐楊雄紿一貴復回溝尾莊。薄暮霖雨﹐旭備館捨﹐將一貴等分宿民家﹐傳集六莊鄕壯﹐佯爲守護。潛以水灌賊炮。夜五鼓﹐大嘩﹐稱官兵至﹐金鼓火炮齊鳴。諸賊倉皇驚起﹐不知所措。楊雄﹑楊旭﹑楊石﹑王仁和等遂擒朱一貴﹑王玉全﹑翁飛虎﹑張阿山等四人﹐散其餘眾。吳外﹑陳印各率黨逸出。旭縛一貴等置牛車﹐赴八掌溪交遊擊林秀﹐王仁和馳報藍廷珍。廷珍令解赴施世驃軍前﹐而自往會訊。一貴尙自尊大﹐欲與提軍抗禮﹐昂然而立。廷珍至﹐叱之跪﹐一貴猶妄稱「孤家」﹐詞甚不遜。廷珍怒﹐命捶其足。於是一貴及其黨皆跪﹐伏罪請死。乃檻送廈門﹐聽總督覺羅滿保解京正法。又有大排竹人民斬楊來首級獻林秀﹐秀函至府﹐竿示槁街。復據林秀等官兵﹑李必第﹑楊雄等鄕壯報獲吳外﹑陳印﹑李勇﹑陳正達﹑盧朱及就撫之林曹﹑林騫﹑林璉﹑鄭惟晃﹑張看等﹐俱先後解至軍前。

分遣朱文﹑謝希賢﹑呂瑞麟﹑洪平及自澎調至之守備閆威﹐以兵收復北路營諸羅縣﹐擒斬賊目萬和尙等。北路營千總陳徽﹑把總鄭髙率鄕兵來迎。先是陳徽等於六月丙辰起民兵攻復諸羅縣﹐斬賊目賴元攺頭祭羅參將﹐因王師未至﹐縣治復爲翁飛虎﹑江國論所奪﹐仍入山。至是乃出。招撫賊目曾賢﹑李徳﹐隨朱文等安輯各莊社民番。

分遣汀州鎭中營遊擊景慧帶領官兵收復笨港。又遣林亮﹑魏大猷﹑洪平以舟師赴笨港接應﹐平定沿海上下。而援淡之遊擊張駥﹑守備李燕﹑劉錫﹑千總李郡﹑淡水營守備陳策等﹐引兵南下半綫。時朱文等已平諸羅﹐謝希賢引兵北上﹐與張駥等合。而北路千餘里地方盡皆平復矣。

元凶旣擒﹐餘黨解散。尙有當日倡謀渠魁僞稱國公如杜君英﹑陳福壽﹑劉國基﹑江國論﹑薛菊﹑王忠﹑陳成﹑鄭文苑及君英之子杜會三等未獲。總督滿保檄藍廷珍擒撫之。重懸賞格﹐遣目弁外委分途緝捕。

方朱一貴作亂時﹐有下淡水客莊民人侯觀徳﹑李直三等建大淸義民旗﹐奉皇帝萬歲牌﹐聯絡鄕壯拒賊。一貴遣陳福壽﹑劉國基﹑薛菊﹑王忠﹑劉育等領賊眾數萬攻其莊。六月十有九日已酉﹐侯觀徳等逆戰於淡水溪﹐敗之﹐陣斬劉育﹐殺賊兵及迫入水死者數萬計﹐屍骸狼藉溪沙澗。陳福壽窮蹙自刎﹐爲賊徒所救。聞王師已進安平五日﹐乃遁入山。劉國基﹑薛菊﹑王忠俱逃之郎嬌藏匿。至是外委陳章遣諜至郎嬌蹤迹之。國基等三人皆在。章因與林尙﹑蘇庚駕舟赴郎嬌招撫﹐諭以國恩寬大﹐邀與俱來。三人皆首肯。有提督差員某繼至﹐責賊迎拜不如禮。王忠聞之曰﹕『今如此﹐到郡可知』。遂逃去。章以劉國基﹑薛菊見藍廷珍。廷珍好言慰藉﹐以恩禮加之。

七月癸丑﹐江國論﹑鄭元長等復聚餘黨豎旗於阿猴林。藍廷珍發兵追剿。羣賊已散﹐系旗林木中﹐國論﹑元長逃北路。其黨陳逸謀於差員張騰霄﹐騰霄偕逸往撫之﹐乃與俱至。廷珍爲之美衣服﹐聽其出入遨遊﹐而陰使人爲之備。於是就撫諸賊﹐皆忻然自慰曰﹕『江國論且然﹐我曹無患矣』。

六月﹐捷報至京。朝廷先得施世驃奏﹐大喜﹐特授賫折人戴進官把總﹐賜世驃東珠﹑朝帽﹑蟒袍﹑黃帶﹐異數有加。又以淡水營守備陳策升補臺灣鎭總兵官加左都督。

時臺中癘疫盛行﹐從徵將士冒炎威﹑宿風露﹐惡气燻蒸﹐水土不服﹐疾病亡故者多。參將林政﹑王萬化﹑遊擊許華﹐先後俱歿於軍。

八月十有三日辛未﹐怪風暴雨﹐屋瓦齊飛。風雨中流火條條﹐竟夜燭天。海水驟漲﹐所泊臺港大小船﹐擊碎殆盡﹐或飄而上之平陸。拔大樹﹐傾墻垣﹐萬姓哀號﹐無容身地。施世驃﹑藍廷珍各終夜露立風雨中。軍士蜂擁相攜持﹐不敢動﹐稍舉足則風揚顚僕﹐或裂膚破面流血。翼日霽靜﹐郡無完宅﹐壓溺死者數千人﹐浮屍蔽江﹐瓦桷充路。署臺廈道陶範﹑府縣髙鐸﹑孫魯等﹐躬歷民家﹐拊循流涕﹐發倉賑貸﹐瘞死扶傷。以風災飛報上聞﹐朝廷發帑金賜卹﹐殘黎始得更生。

諸羅一縣未被風災﹐而餘孽楊君﹑李明等聚黨劫掠鹽水港。藍廷珍遣人緝捕﹐悉擒之。又林君等煽誘奸民﹐豎旗六加甸﹐俱爲知縣汪紳文所獲﹐並解至府﹐會同陶範﹑髙鐸﹑孫魯等質訊。僉議押解內地。廷珍曰﹕『甫平思亂﹐旣赦復叛﹐此曹不可活也。今解入內地﹐不能不牽累無辜﹐恐民間人人自危。且上下審駁奏報﹐往返動隔經年﹐海外反側地﹐非樹威不足彈壓。吾於就撫者加之恩﹐擒者棄諸市﹐庶姦徒悚息﹐可淨盡根株耳。亟梟示眾。定民心而固疆圉。有罪某自當之。軍中義得專殺﹐無預諸君事也』。皆曰﹕『諾』。九月壬辰﹐梟楊君﹑林君等爲首四人﹐竿示其處﹐餘黨分列杖斃﹑枷馘﹑責逐過水。

復有黃輝﹑卓敬在舊社紅毛寮聚謀爲亂﹐聲言羅漢門阿猴林有王忠等數千人接應﹐克日攻府。藍廷珍發兵擒捕﹐搜獲僞札﹐與陶範﹑髙鐸﹑孫魯等會訊。輝與敬直承不諱﹐並斬之。

陳章訪緝餘孽﹐復於南路觀音山招撫陳福壽以來。廷珍大喜﹐畱福壽軍中﹐以家人禮待之﹐服食皆從厚。遠近賊徒﹐聞風思歸誠者益眾。杜君英久處山中﹐晝伏夜走﹐聞福壽就撫﹐頗心動。藍廷珍檄外委守備施恩﹑陳祥﹐以諜者林生入羅漢門說之。君英恐見賣﹐欲得福壽麵詢情實﹐卽與俱來。廷珍遣福壽同施恩等往。福壽尙病﹐載牛車以行。君英遂出。廷珍待以恩禮﹐一如福壽﹐飲食﹑居處﹑遨遊﹐兩人不相離也。君英尙畱其子杜會三未出。越三日﹐知乃父無恙﹐千總何勉往說之﹐會三就撫。蓋九月中旬十數日間﹐陳福壽﹑杜君英﹑杜會三俱羅而致焉。

提督施世驃自風災驚悸疾作﹐以九月望日癸卯卒於軍。藍廷珍奉檄署理提督印務。

陶範﹑髙鐸見君英等諸賊出入自由﹐疑日久有意外患﹐言於廷珍曰﹕『此曹皆元凶大憝﹐上所畱意﹐今報獲﹐旦暮必致京師﹐與朱一貴並鞠﹐而公寬大至此﹐倘逸去柰何』﹖廷珍曰﹕『極知此賊失一﹐身家隨之。但王忠﹑陳成﹑鄭文苑餘孽未盡﹐不得不然』。二人視福壽﹐君英等所居處﹐與廷珍臥榻止隔窗欞﹐復謂曰﹕『將軍膽太大矣﹗推誠至此極耶﹗萬一中夜有變﹐將何及』﹖廷珍曰﹕『無傷也﹐遲浹旬卽送之廈』。陶範﹑髙鐸皆曰﹕『難矣﹗公以撫爲名﹐待之心腹。美衣丰食﹐恣其宴遊。彼安肯捨而他之。畏罪憚行﹐作何措置﹖畱之則局不可了﹐有脫逃生變之憂﹔抑之則將束縛驅迫﹐駭人耳目﹐又恐中山遊魂﹐謂公從前皆僞』。廷珍曰﹕『有以處之』。

十月甲戌﹐呼杜君英等至幕中﹐紿之曰﹕『頃接制府來書﹐欲授若輩備弁﹐令星速赴廈考驗。天霽風和﹐卽日登舟可乎』﹖江國論不可﹐廷珍罵曰﹕『汝貌輕福薄﹐固知非有官者之相』。叱退之。杜君英﹑陳福壽許諾﹐廷珍大喜﹐賜金爲贐﹐遣左右送之行。舁婦人輿至幕中﹐使乘向海岸登舟。呼江國論﹑鄭元長來﹐國論等度不可免﹐彊諾請行﹐亦賜贐舁輿送之去。繼呼杜會三至﹐亦如之。蓋廷珍欲遣解諸賊﹐預備三舟﹐委弁目在舟以俟。自幕府至海濱﹐分令親隨丁壯﹐沿途徙倚﹐密爲防備。順則善遣之行﹐逆則於幕內捆手足﹐閉輿中如婦人﹐不動聲色﹐市井可無有知者。君英等巽順以行﹐舟中亦善待之。至廈﹐總督滿保奏報﹐奉旨解陳福壽﹑杜君英﹑會三赴京師﹐與朱一貴對質。朱一貴﹑李勇﹑吳外﹑陳印﹑王玉全﹑翁飛虎﹑張阿山俱淩遲處死﹐親屬同坐。陳福壽﹑杜君英﹑會三以就撫從寬﹐斬於市。其餘在軍前擒撫諸賊﹐先後解到廈門﹐如黃殿﹑黃日升﹑郭國正﹑劉國基﹑林曹﹑江國論﹑林騫﹑林璉﹑陳正達﹑盧朱﹑張嶽﹑張看﹑鄭惟晃﹑鄭元長等﹐總督滿保發臬司收禁福州府獄候審﹐擬就地正法。

十有一月已丑﹐臺灣鎭總兵官陳策卒。署提督藍廷珍移咨總督滿保﹐檄金門鎭總兵官黃英之臺署事。

庚寅﹐南路餘孽復叛。爲首■﹝艸﹝束刂﹞瓜成﹝卽陳成﹞﹑蘇淸﹑楊美﹑林阿尾等﹐集眾豎旗於石壁寮。隨發南路兵追剿。癸已黎明﹐千把總何勉﹑杜雄等率兵搗賊穴﹐擒蘇淸﹑髙三二名。成等奔潰。楊美﹑王教逃匿下淡水﹐知縣劉先泗擒獲之。

藍廷珍以羅漢門諸山素爲匪類逋逃藪﹐不大舉搜捕﹐掃淸巖谷﹐無以淨盡根株。分遣遊擊王良駿﹑薄有成﹑守備呂瑞麟率兵從角宿﹑岡山﹑刈蘭坡嶺一路搜入羅漢門﹐守備閆威由仁武莊﹑土地公崎﹑阿猴林一路﹐守備李燕﹑蔡勇由卓猴﹑木岡社一路。已亥午刻﹐咸會羅漢內門之中埔莊。別遣把總林三﹑陳雲奇﹑鄭榮才﹑遊寬往大武壠﹐分路堵截﹐無令賊竄。庚子﹐分兵深入搜捕。羅漢內門諸將備﹐分搜銀錠山﹑佳白寮﹑東方木﹑南馬仙等處。大武壠諸弁目搜礁巴哖﹑郎包米﹑大龜佛﹑大湖等處。窮山密箐﹐無不徧歷﹐焚毀賊窼數十所。凡二十七日﹐乃收軍回營。據搜山將備及差員外委蘇思維﹑陳祥﹑李得勝﹑林福﹑石瑀﹑藍惇等先後報獲■﹝艸﹝束刂﹞瓜成﹝卽陳成﹞﹑林阿尾﹑林丁﹑莊謀﹑林讀﹑林齊﹑鄭教﹑陳璞等。而石壁寮再叛諸孽﹐盡行廓淸矣。又據報獲鄭文苑﹑林沙掌﹑凶死郡﹝卽陳國進﹞﹑戇昆﹝卽林昆﹞﹑■﹝氵﹝廠外﹝亻鳥﹞內﹞仔吳﹝卽李吳﹞﹑洪迎﹑胡君用等﹐及臺廈道陶範獲解蕭斌﹑麻恩﹑金絲猴﹝卽林玉﹞等。而朱一貴案內附和倡亂諸賊﹐悉數俘囚﹐惟王忠﹑邱寶宣未獲﹐遁逃傀儡內山﹑臺灣山後。藍廷珍分遣外委弁目﹐諸路訪緝。復令外委鄭國佐﹑林天成召致山番通事章旺﹐同入傀儡內山﹐徧查各社﹐諭番眾嗣後不許窩畱。復令鄭國佐往郎嬌﹐繞行山後﹐至卑南覓﹐傳檄獎諭大土官文結﹐以官帶補服賞勞之﹐令起崇爻七十餘社壯番﹐從山後大加搜捕﹐將所有漢人逸賊盡縛以來。於是王忠等不敢復入番界﹐隻身竄伏﹐束手待斃矣。

前此臺變逃回道府廳縣各文員﹐朝旨令督臣﹑提臣會審﹐發往臺灣正法﹐並已故知府王珍屍棺剖梟示眾。武賦周應龍等﹐亦令督臣會同提臣嚴審定擬。署提督尙未班師﹐十有二月﹐總督滿保在廈親審諸文員﹐將原任臺廈道梁文煊﹑同知王禮﹑知縣吳觀域﹑朱夔﹑知府王珍屍柩﹑委海澄營遊擊安奎﹐賫令箭押送之臺﹐十月八日甲戌決於市。而臺灣縣丞馮迪﹑典史王定國﹑諸羅縣典史張靑遠﹐俱羈臺灣縣獄候部文秋後處決。

廣東提督姚堂奉旨調任福建水師提督﹐署提督藍廷珍遣遊擊王良駿賫印赴廈﹐克期班師。總督滿保以地方初定﹐檄廷珍以南澳鎭仍統徵兵﹐暫畱在臺彈壓。

時廷議臺鎭總兵官移設澎湖﹐臺灣府治設陸地副將﹐裁去水陸兩中營﹐將備弁兵撤歸內地另補。民間憂惶﹐不安寢食﹐宵小之徒﹐訛言復肆。康熙六十有一年春正月﹐差員陳祥﹑王仁和續獲韓淵﹑林良等。藍廷珍念訛言搖惑﹐會商陶範﹑髙鐸﹑孫魯﹐以逆賊蘇淸等多人在獄﹐久畱未決﹐恐不足震懾姦頑。二月二十有九日甲申﹐將蘇淸﹑林阿尾﹑王教﹑林讀﹑林丁﹑莊謀﹑林昆﹑韓淵﹑林良諸賊梟斬示眾。李吳杖死。楊美先一日病死。陳成﹑鄭文苑等劇賊十數人﹐及續獲之邱寶宣﹑江邦俊﹐悉解內地﹐與黃殿等俱禁省獄。候審擬歸案正法。

朝廷以臺疆僻處天外﹐民間疾苦﹐無由上達﹐特命滿漢禦史各一員﹐歲奉差到臺巡視。以南澳鎭總兵官藍廷珍調鎭澎湖。總督滿保疏薦督標中軍副將徐左柱調補臺灣陸路副將。

三月望日庚子﹐南路下淡水姦民林亨等復謀作亂﹐以「合心王」三字爲勘合﹐頒於其黨。方貿帛制旗﹐欲夜舉事﹐有密報者﹐守備陳一得率官兵捕之﹐擒林亨﹐搜得勘合及僞札﹐供稱同謀爲首顏煙﹑李咸﹑陳法﹑王帥﹑王祿等﹐分遣弁兵圍搜大昆麓罟寮及北路鐵綫橋諸處﹐並獲之。復有餘孽百餘人遁入諸羅後山小石門﹑得寶寮等處﹐夜出行劫。藍廷珍密檄北路參將朱文﹑協防遊擊林秀發兵搜捕。遣署守備李郡﹑把總鄭髙﹑林時葉分三路並進﹐復遣把總莊子俊﹑蘇思惟率兵往大武壠堵截﹐絕其竄路。夏四月戊午﹐諸軍齊集會剿﹐賊已先一夜遁至三林港﹐焚汛﹐殺傷兵丁﹐奪商販小船二﹐入海逃生。藍廷珍飛遣水師將弁出洋追捕。聞報﹐在內地靑水墘劫坐商船﹐至銅山洋面又奪坐小漁船﹔料爲潮賊﹐將散夥登岸﹐必於樟林﹑東隴﹑鴻溝﹑澄海等處。在三林多有帶傷﹐又從朱一貴作亂時皆割截髮辮﹐易於稽察。星夜飛請總督滿保﹑巡撫呂猶龍移檄粵東﹐令潮州鎭﹑道﹑府﹑縣密行查緝。仍差千總一員赴潮催提。盡獲劉國華﹑邱阿路﹑張阿舜﹑賴日輝﹑林阿元﹑胡阿發﹑黃阿赤﹑黃阿五﹑巫阿盛﹑陳阿日等賊黨五十七人﹐皆解閩審訊監候正法。

癸亥夜﹐又有姦匪百餘人在八掌溪﹑小溪洲拜旗作孽﹐行至竹仔腳塘﹐殺塘兵陳楠﹑王亙﹑蘇天貴等三名﹐比曉皆散﹐回家爲民。廷珍飛調將弁﹐上下堵截搜捕﹐寂無蹤迹。差員四路密訪﹐並令營縣廣差偵探。知縣汪紳文緝獲葉枕﹑廖猛﹑賴興﹑賴勤等﹐供指同謀聚眾羣賊。因遣兵搜捕北埔寮諸山。千總李郡生擒渠魁李慶﹐奪賊旗械﹐及所劫贓物﹐焚毀窼廬。又據參將朱文﹑知縣汪紳文﹑守備劉錫﹑千總何勉﹑陳章﹑把總陳雲奇及外委弁目人等﹐先後緝獲黃潛﹑蘇齊﹑張成﹑李延卿﹑張烏暢﹑潮邊﹑王妙﹑何歲﹑張鎭﹑朱昆生等劇賊四十餘人﹐俱解內地﹐收禁福州府獄﹐候審擬分別正法。

五月﹐署臺灣府同知兼攝臺灣知縣事孫魯調補諸羅縣知縣。欽差巡臺禦史吳達禮﹑黃叔璥至自京師。六月﹐新授臺廈道陳大輦﹑臺灣府同知楊毓健﹑員外郎知臺灣縣事周鍾瑄及副將徐左柱等﹐俱先後抵臺視事。

有姦民鄭仕者﹐綽號急燒疏﹐復訛言惑眾﹐招集亡命﹐謀於六月乙卯夜豎旗﹐不果。藍廷珍捕治之﹐得其黨蕭興祖﹑李柯等數人。甲戊﹐並擒會汛﹐搜獲鄭仕家檔柵﹐開列僞爵人數﹐一時旁觀﹐多有駭愕狀。知縣周鍾瑄密白鎭道當堂燒毀﹐將鄭仕等處死﹐人心大定。

藍廷珍以副將旣至﹐欲遵旨赴澎湖駐札﹐百姓囂囂罷市﹐環欽差禦史﹑道﹑府﹑廳﹑縣各衙門吁呈請畱。而新旨已下﹐允提臣姚堂所奏﹐副將仍設澎湖﹐總兵官仍駐臺灣﹐水陸兩中營悉還舊制﹐道標守備弁兵裁歸臺灣鎭管轄﹐安設南北二路適中要害之處。百姓欣欣﹐以手加額﹐歡聲載道。

新調鳳山知縣靳樹畹抵任﹐署縣劉光泗仍歸海澄。漳浦知縣汪紳文安撫緝捕事竣﹐仍歸漳浦。靳樹畹染疫病﹐未幾卒﹐以同知楊毓健攝鳳山縣事。

雍正元年春正月十有九日已亥﹐逸盜楊合復謀作亂。合驟聞聖祖仁皇帝升遐﹐未知新天子卽位﹐乘間思逞﹐散札招邀匪類﹐謀犯郡邑。藍廷珍﹑髙鐸遣外委千總陳椰等擒獲之﹐窮治其黨﹐悉解散。

二月﹐登極恩詔到臺灣﹐萬姓舞蹈歡呼﹐共慶太平。士農商旅﹐安心樂業﹐無窩匪接濟之人﹐一二餘孽﹐棲身靡所﹐饑餓待斃。

夏四月十有五日甲子﹐千總何勉在南路鳳山林捉獲王忠﹑劉富生﹑陳郡等﹐藍廷珍遣解內地﹐聽總督滿保題達正法。朱一貴孽黨盡絕矣。臺灣平。

藍鼎元曰﹕臺灣治亂之局﹐迥出人情意計之外。其地方數千里﹐其民幾數百萬﹐其守土之官﹐則文有道﹑有府﹑有縣令﹑大小佐貳雜職若干員﹐武有總兵﹑副將﹑參將﹑遊擊﹑守備﹑大小弁目若干員﹐其額兵七千有奇﹐糧儲﹑器甲﹑舟車足備。又當國家全盛﹐金甌靡缺﹐而朱一貴以餵鴨小夫﹐欻焉倡亂﹐不旬日間﹐全郡陷沒﹐此豈智能所及料歟﹗太平日久﹐文恬武嬉﹐兵有名而無人﹐民逸居而無教﹐官吏孳孳以爲利藪﹐沈湎樗蒲﹐連宵達曙。本實先撥﹐賊未至而眾心已離﹐𨿽欲無敗﹐弗可得己。然鹿耳﹑鯤身﹐夙稱天險﹐鄭氏一踞其間﹐遂歷三世﹔國家圖之數十年﹐費錢糧幾百千萬﹐而後能收之。今不動聲色﹐七日恢復﹐巨魁就擒﹐孽從授首﹔卽使孫吳復生﹐亦未敢望功成若斯之速也。良由聖祖仁皇帝徳福齊天﹐神威遠震﹐將卒用命﹐海若效靈﹐是以摧陷廓淸﹐不勞而邊疆底定。諭旨遙頒﹐白叟黃童﹐無不感激流涕﹐蓋至仁厚澤﹐淪浹人心者深也。諸臣或運籌帷幄﹐出力疆場﹐克敵致果﹐功在社稷。欲以鼓勵將來﹐收千秋百歲用人之效﹐則不得以其爲日無幾少之矣。亂不久﹐禍不深﹐削平者之績不大﹐此非君子之言也。賞罰明﹐則民易使。今日之酬勛﹐他年之龜鑑。知此說者﹐其知未雨綢繆之道乎﹖臺灣海外天險﹐較內地更不可緩。而此日之臺灣﹐較十年﹑二十年以前﹐又更不可緩。前此臺灣﹐止府治百餘里﹐鳳山﹑諸羅皆毒惡瘴地﹐令其邑者尙不敢至﹔今則南盡郎嬌﹐北窮淡水﹐雞籠以上千五百里﹐人民趨若騖矣。前此大山之麓﹐人莫敢近﹐以爲野番嗜殺﹔今則羣入深山﹐雜耕番地﹐𨿽殺不畏﹐甚至傀儡內山﹑臺灣山後﹑蛤仔難﹑崇爻﹑卑南覓等社﹐亦有漢人敢至其地﹐與之貿易。生聚日繁﹐漸廓漸遠﹐𨿽厲禁不能使止也。地大民稠﹐則綢繆不可不密。今郡治有水陸兵五千餘人﹐足供調遣。鳳山南路一營﹐以四五百里山海奧區﹐民番錯雜之所﹐下淡水﹑郎嬌盜賊出沒之地﹐而委之一營八百九十名之兵﹐固已難矣。諸羅地方千餘里﹐淡水營守備僻處天末﹐自八里岔以下尙八九百里﹐下加冬﹑笨港﹑斗六門﹑半綫皆姦宄縱橫之區﹐沿海口岸﹐皆當防汛戍守﹐近山一帶﹐又有野番出沒。以八九百里險阻叢雜之邊地﹐而委之北路一營八百九十名之兵﹐聚不足以及遠﹐散不足以樹威﹐此杞人所終夜憂思而不能寐者也。臺民好爲盜賊﹐不因饑寒。方慶削平﹐又圖復起。去歲平臺大定之後﹐尙有布散流言﹐嘯聚巖谷﹐復謀作亂者數次﹐屢經撲滅﹐歲餘始殄。而王忠一賊﹐伏匿深山﹐至我皇上卽位﹐乃克就縛。可見地方廣大﹐搜捕弗周﹐𨿽平臺僅在七日﹐而拔盡根柢﹐東擒西剿﹐亦有兩載艱難。欲爲謀善後之策﹐非添兵設官﹑經營措置不可也。以愚管見﹐劃諸羅縣地而兩之。於半綫以上﹐另設一縣﹐管轄六百里。𨿽錢糧無多﹐而合之番餉﹐歲徵銀九千餘兩。艸萊一辟﹐貢賦日增﹐數年間巍然大邑也。半綫縣治﹐設守備一營﹐兵五百。淡水八里岔設巡檢一員﹐佐半綫縣令之所不及。羅漢門素爲賊藪﹐於內門設千總一員﹐兵三百。下淡水新園設守備一營﹐兵五百。郎嬌極南僻遠﹐爲逸盜竄伏之區﹐亦設千總一員﹐兵三百﹐駐札其地。使千餘里幅員聲息相通。又擇實心任事之員﹐爲臺民培元气。寇亂﹑風災﹑大兵﹑大疫而後﹐民之憔悴極矣。然土沃而出產多﹐但勿加之刻剝﹐二三年可復其故。惟化導整齊之。均賦役﹐平獄訟﹐設義學﹐興教化﹐獎孝弟力田之彥﹐行保甲民兵之法﹐聽開墾以盡地力﹐建城池以資守禦﹐此亦尋常設施耳。而以實心行實政﹐自覺月異而歲不同。一年而民气可靜﹐二年而疆圉可固﹐三年而禮讓可興﹔而生番化爲熟番﹐熟番化爲人民﹔而全臺不久安長治﹐吾不信也。顧或謂臺灣海外﹐不宜辟地聚民﹐是亦有說。但今民人已數百萬﹐不能盡驅回籍﹐必當因其勢而利導約束之﹐使歸善良﹐則多多益善。從來疆域旣開﹐有日辟﹐無日蹙﹐气運使然。卽欲委而棄之﹐必有從而取之。如澎湖﹑南澳皆爲海外荒陬﹐明初江夏侯周徳興皆嘗遷其民而墟其地﹐其後皆爲賊窠﹐閩廣罷敝。及設兵戌守﹐迄今皆爲重鎭。臺灣古無人知﹐明中葉乃知之﹐而島彜盜賊﹐後先竊踞﹐至爲邊患。比設郡縣﹐遂成樂郊。由此觀之﹐可見有地不可無人。經營疆理﹐則爲戶口貢賦之區﹔廢置空虛﹐則爲盜賊禍亂之所。臺灣山髙土肥﹐最利墾辟。利之所在﹐人所必趨。不歸之民﹐則歸之番﹑歸之賊。卽使內賊不生﹐野番不作﹐又恐寇自外來﹐將有日本﹑荷蘭之患﹐不可不早爲綢繆者也。閒居無事﹐燕雀處堂﹐一旦事來﹐噬臍何及﹗前轍未遠﹐不可爲寒心哉﹗殉難諸臣﹐𨿽功過不一﹐然大節炳然﹐足以增光宇宙﹐褒其後而略其先﹐崇獎義烈﹐用慰忠魂﹐亦因以爲鑑可也。

【臺自姦民起釁﹐以及平定安集﹐中間事迹繁多﹐千頭萬緒﹐欲以一篇文字﹐网羅而條貫之﹐非有浩然剛大之气﹐排山倒海之力﹐剸犀斷蛟之筆﹐未有不如理亂絲﹑或附贅懸疣﹑顧此失彼者也。玆紀一气呵成﹐絕大神力。

敍亂之所由生﹐至纖至微﹐止在守土恬熙﹐便開出無窮禍變。可見凡有地方責任之君子﹐皆當兢兢業業﹐無事常如有事之防﹐不可以未雨綢繆爲迂也。

岡山初起﹐賊勢未成﹐不論中才將弁﹐疾趨便可撲滅﹐偏遣一龐然無用之周應龍﹐玩寇殃民﹐養成賊亂。日行五里﹑十五里﹐稍勝收兵﹐方戰遽退等情形﹐不但寫出豚尨見虎﹐醜態萬狀﹐亦見離郡咫尺﹐鎭道奚罔聞知﹐並不急遣能員﹐將兵往換﹐以致赤山敗衄﹐賊遂長驅入郡。此又用人不愼﹐泄沓成風之過也。

金甌雄郡﹐無端陷沒﹐此時當事﹐成何光景﹗幸有陣亡殉難如許﹑李﹑遊﹑羅諸公﹐凜凜生气﹐至今猶存﹐令讀者心神飛舞﹐爲歌「地維賴以立﹐天柱賴以尊」之句。彼抱頭鼠竄﹐縮頸蝤蛭﹐能不愧死無地乎﹗

補入髙永壽兵僧軼事﹐追咎從前鎭道疏忽﹐全不以封疆爲意。是以賊起浹旬﹐縣府繼陷﹐稱孤道寡﹐妄希封拜。直書弗削﹐以見累累肉食﹐誰生厲階﹐蓋傷之也。

不死不逃﹐能全臣節﹐如遊擊劉得紫﹐尙猶有惻隱羞惡之心﹐故亦許之。若林亮之獨排眾議﹐保守澎湖﹐則諸將中第一出色。寫得有聲有光﹐須眉俱動。使斯人早在臺灣﹐必無棄地奔逃之事。而用斯人以制敵﹐則又何敵之不摧﹖是澎湖一守﹐扼住臺灣門戶﹐並收復臺灣之先鋒﹐亦在其中。此文字一大樞軸也。

滿督赴廈督師﹐深得控制機宜。一切調度﹐俱臻絕頂。肅兵安民﹐於戡亂功已過半。讀者於怒髮衝冠之餘﹐忽睹此景星慶雲出現﹐不覺心中爲之一慰。

大師出徵﹐軍威雄壯。不殺二字﹐使反側子自安﹐尢爲平臺第一機括。鹿耳﹑安平﹑鯤身﹑西港數大戰﹐寫得如火如荼﹐五花八門﹐變化入妙﹐不啻親提枹皷﹐目睹垓下﹑昆陽﹐飛戈﹑鳴鏑時也。

府治旣收﹐罪首就擒﹐平定南北二路﹐如風捲萚。溝尾莊﹑下淡水義民﹐功不可沒。而一二附和倡亂﹐同黨渠魁﹐亦必陸續擒撫﹐方得根株淨盡。中間插出癘疫風災﹐慘苦異常。見得臺民喜亂﹐戾气燻蒸﹐卽使國法可寬﹐天道亦不肯宥﹐可爲大戒。乃尙有甫平思亂﹑旣赦復叛之姦民﹐則𨿽欲不殺﹐豈可得乎﹖鹽水港﹑六加甸﹑舊社﹑紅毛寮﹑石壁寮﹑下淡水﹑三林﹑竹仔腳再叛諸孽﹐一一正法﹐臺民亦可以恍然悔悟﹐不敢復萌非分之想矣。

通篇大意﹐在儆勵地方文武﹐當刻刻以吏治民生爲念﹐使盜賊無自而興。若稍一玩愒﹐便功名身家性命﹐靡不隨之﹐且費後人許多區畫。此居官者之不可不愼也。愚人作賊﹐不過要想妄行。朱一貴聚黨數十萬﹐不爲不多﹐陷府殺官﹐劫庫僭號﹐不爲不橫﹔然屈指幾日﹐梟首碎屍﹐誅及親屬。數十萬黨﹐俱歸何處﹖卽後此再叛﹐如楊君﹑林君等八九案﹐無一不竿示槁街。作賊果何益乎﹖所以儆凡爲民者﹐皆當起忠孝仁讓之心﹐而消其犯上作亂之气。官民交勉﹐則海甸畇畇﹐常保寧謐﹐子孫世世﹐俱享升平。此作平臺紀略者之意也。

大書特書﹐正敍側敍﹐補敍插敍﹐分敍合敍﹐錯綜變化﹐矯如遊龍。至其■﹝徙﹐阝代彳﹞然而起﹐咄然而止﹐遙接遙應﹐飛渡陪渡﹐筆筆有神。一篇萬五六千言﹐讀之惟恐其盡﹐不復有冗長污漫之嘆。知其浸淫於史漢者深矣。

總論鑑前車﹐籌未雨﹐措置設施﹐絕大經濟﹐則又當於長沙﹑中壘間求之。此有關世道之文﹐非腐生所可與議也﹗天長王者輔跋。】

