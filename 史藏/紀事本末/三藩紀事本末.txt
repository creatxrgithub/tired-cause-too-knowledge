

三藩紀事本末淸楊陸榮

●三藩紀事本末凡四卷﹐楊陸榮撰。陸榮字采南﹐江蘇靑浦人﹔閱歷待考。書記南明福﹑唐﹑桂三王事﹐共二十二篇。卷一﹐有三藩僭號﹑四鎭﹑兩案﹑馬阮之姦四篇﹔卷二﹐有王師平南浙﹑王師平閩﹑金王收江右﹑李成棟收粵東﹑魯藩據浙東﹑益藩擾湖東﹝附傅揭﹞六篇﹔卷三﹐有楊劉萬殉贛﹑金王之亂﹑王師南徵﹑何騰蛟殉楚﹑瞿式耜殉粵﹑孫李構隙﹑孫李奔北七篇﹔卷四﹐有永明入緬﹑檄緬取王﹑蜀亂﹑鄭成功之亂﹑雜亂五篇。各篇悉用淸朔﹐𨿽雜采「劫灰」﹑「浮海」﹑「甲乙」﹑「江人事」﹑「江難」﹑「也是」﹑「遺聞」﹑「編年」﹑「遂志」等書﹐然一以王鴻緒「明史稿」爲正。此書頗多疏失﹐其著者如「監國魯王死於鄭氏﹑謬誣實甚。此書作於淸康熙五十六年﹐上距明臺灣邱氏之亡三十餘年。

●序號篇名

1自序

2凡例

33藩紀事本末目錄

43藩紀事本末卷一

53藩僭號

64鎭

7兩案

8馬﹑阮之姦

93藩紀事本末卷二

10王師平南浙

11王師平閩

12金﹑王收江西

13李成棟平粵東

14魯藩據浙東

15益藩擾湖東﹝附傅﹑揭﹞

163藩紀事本末卷三

17楊﹑劉﹑萬殉贛

18金﹑王之亂

19王師南徵

20何騰蛟殉楚

21瞿式耜殉粵

22孫﹑李構隙

23孫﹑李奔北

243藩紀事本末卷四

25永明入緬

26檄緬取王

27蜀亂

28鄭成功之亂

29雜亂

●自序

闖成肆逆﹐禍及君後﹐明之子孫﹑臣庶不能討﹐聖朝念萬古君臣之義不可以不正﹐憤怒興師﹐逆成西竄﹐勝朝不共之仇﹐藉以復焉。眞人出而大難平﹐乾坤之位定矣。有明諸藩﹐誠思復仇之大徳﹐痛余氛之未除﹐憑藉威靈﹐共剪殘孽﹔迨乎罪人斯得﹐籍土來歸﹐庶幾上順天心﹑下從民願。度徳量力﹐計無逾此。昔殷辛失徳﹐微子抱器歸周﹔夫子刪書﹐不以微子之不正位號爲罪﹐而亟稱之曰「仁」。當是時﹐取殷之天下者周也。視聖朝之取天下於闖﹐而且爲明之子孫﹑臣庶復不共之仇者﹐彼此相衡﹐判若天壤。乃微子可以歸周﹐諸藩顧思僭號自立﹐仁者固如是乎﹖秦人失鹿﹐楚人攫之﹐與楚人爭之可也﹐與攫楚之人爭之不可也。何也﹖義不可也。且向也以全盛之天下﹐授之羣盜﹔今也以破殘之疆土﹐衡抗天朝。天旣厭明徳﹐尙思挺而走險﹐豈惟違乎仁﹑悖乎義云爾哉﹖抑亦不智甚矣﹗然猶藩之者何也﹖曰﹕不沒其實﹐正所以不予其僭也。其實藩也﹐則明之祖宗未嘗以統授之也﹐明之百姓未嘗以統歸之也。上不以統授﹑下不以統歸﹐而妄干大號﹐是僭而已矣。僭竊之人﹐王法之所不宥。然則諸藩之隨起隨滅﹐身膏斧鑕﹐夫亦其自取焉爾﹔若夫擁立諸臣﹐獨無罪乎﹖夫伊尹五就﹑管仲一匡﹐苟審所優負而爲之﹐君子且不以爲過﹔不然﹐則首陽餓夫﹐不聞佐武庚以倡亂也。審此﹐而諸臣之爲功﹑爲罪﹐了若指掌矣。酉春多暇﹐檢閱遺編﹐凜大命之莫幹﹐悼王行之自絕﹔因類次其事而書之卷首。

時康熙五十六年﹝歲次丁酉﹞仲春下浣﹐靑浦楊陸榮采南氏書。

●凡例

一﹑是編悉遵本朝正朔﹐各藩所僭位號不以統年。

一﹑是編𨿽雜采「劫灰」﹑「浮海」﹑「甲子」﹑「江人事」﹑「江難」﹑「也是」﹑「遺聞」﹑「編年」﹑「遂志」等書﹐然一以王大司農奉旨分編之史傳爲正。故與野史所載﹐微有異同。

一﹑論斷必具史才﹔敍而不論﹐以俟作者。

一﹑編中間有一﹑二不見正史﹐止采野史收入。閱者倘確知其失實﹐幸卽賜教﹐以便攺正。

一﹑編中搜羅未廣﹐倘有家藏善書﹐或賜借觀﹑或賜函教﹐以便增入。

采南氏識。

●三藩紀事本末卷一

靑浦楊陸榮采南氏編

三藩僭號

四鎭

兩案

馬﹑阮之姦

三藩僭號

福王名由松﹐神宗孫﹑福王常洵之子。洛陽陷﹐王避亂南下﹐次淮安。值甲申三月國變﹐南中府部等官會議監國﹐鳳督馬士英移書史可法及兵部侍郎呂大器﹐請奉福王。可法﹑大器以潞王稍有賢譽﹐持未決﹐而士英密與操江誠意伯劉孔昭﹑總兵劉澤淸﹑髙傑﹑黃得功﹑劉良佐﹐擁兵迎王於江上。王至南京﹐以內守備府爲行宮。四日監國﹐十五日僭卽位﹐稱明年爲弘光元年。

順治元年甲申五月﹐王召史可法﹑髙弘圖﹑馬士英入閣辦事﹔姜曰廣﹑王鐸俱爲大學士﹐張愼言爲史部尙書。以總兵黃得功﹑髙傑﹑劉澤淸﹑劉良佐分鎭淮上﹔史可法開府揚州﹐督其軍。

六月﹐命禮部鑄國璽﹐以金代之。

召劉宗周爲都察院左都禦史。宗周疏論時事﹕一言據形勝。江左非偏安之業﹐宜以親徵之師東厄淮徐﹑北控豫州﹑西顧荊襄﹐漸恢漸進。一言重藩屏。路振飛坐守淮城﹐久以家眷浮舟遠地﹔劉澤淸﹑髙傑亦有家口寄江南之說。是二鎭﹑一撫﹐皆可斬也。一言愼爵賞。各帥討賞﹐孰應孰濫﹐宜嚴加分別。如左帥以恢復而封﹐髙﹑劉以敗逃而亦封﹐將誰爲不封者﹖武臣旣濫﹐文臣隨之﹔外廷旣濫﹐中璫隨之。臣恐天下聞而解體也。一言核舊官。燕京旣陷﹐有受僞官而逃者﹑有在封守而逃者﹑有在使命而逃者﹐宜分別定罪。又言賊兵入秦﹑踰晉﹐直逼京師﹐大江以南﹐二﹑三督撫坐視君父之危亡﹐未嘗遣一騎入援﹔旣而大行之凶問確矣﹐督撫諸臣仍復安坐地方﹐止圖定策之功﹐未嘗肯移一步。洎乎新朝旣立﹐自應立遣北伐之師﹔而諸臣之計又不出此﹐紛紛制作﹐盡屬體面。更難解者﹐先帝升遐喪詔﹐距今月餘﹐浙中尙未頒至﹔近省如此﹐遠省可知。仰惟陛下再發哀痛之詔﹐立興問罪之師﹐請自中外諸臣之不職者始。未幾﹐宗周予告去。

遣太監王肇基督催閩﹑浙金花銀兩﹝肇基原名坤﹞。

上崇禎帝謚曰思宗烈皇帝﹑周皇后曰孝節皇后﹔旣易「思」爲「毅」。追尊建文君爲惠宗讓皇帝﹑景泰爲代宗景皇帝﹐復懿文太子爲興宗孝康皇帝。尊皇考福恭王爲恭皇帝﹔尋攺孝皇帝﹐立專祠。

削溫體仁文忠謚﹐允禮部尙書顧錫疇請也。未幾﹐錫疇以請削溫謚奪職。

釋髙墻罪宗七十五案。

予大學士文震孟諡文肅﹐劉一璟諡文端﹐賀逢聖諡文忠﹐禮部侍郎羅諭義諡文介﹐詹事姚希孟諡文毅﹐兵部尙書呂維祺諡忠節﹐山西巡撫蔡懋徳諡忠襄﹐隨州知州王燾諡忠湣﹔懋徳諡尋奪。

吏科馬嘉植疏陳立國本事﹕一攺葬梓宮﹐一迎養國母﹐一訪求東宮﹑二王﹐一祭告燕山陵寢。

命總兵王之綱迎太妃於河南郭守義家。洛陽之變﹐太妃與妃各依人自活﹔至是迎之。隨諭工部於三日內搜括萬金﹐以充賞賜。

禦史祁彪佳請禁革詔獄﹑緝事﹑廷杖三獘政。時議復廠衛﹐人心皇皇﹐故彪佳言之。戶科給事中吳適亦言先帝十七年憂勤﹐曾無失徳﹔止有廠衛一節﹐未免府怨臣民。陛下試思先朝之何以失﹐卽知今日之何以得。疏入﹐俱不省。

八月﹐以逆案原任光祿卿阮大鋮爲兵部右侍郎﹔未幾﹐轉左。於是﹐太僕少卿楊維垣﹑徐景濂﹑給事中虞廷陛﹑郭如闇﹑禦史周昌晉﹑陳以瑞﹑徐復陽﹑編修吳孔嘉﹑參政虞大復輩﹐皆相繼起用。

命錦衣都督馮可宗遣役緝事。禮科給事中袁彭年言﹕相傳文皇帝十八年始設東廠﹐然不見正史。嗣後一盛於成化﹔西廠汪直﹐踰年卽罷。再盛於正徳﹔逆瑾煽虐﹐天下騷然。三盛於天啟﹔逆魏之禍﹐幾危社稷。頃先帝亦嘗任廠衛緝訪矣﹐乃當世遂無不營而得之官﹑中外自有不脛而走之賄。廠衛之盛衰﹐關世運之治亂﹐不可不革。疏入﹐謫浙江按察司照磨。

詔選宮女及內員﹐廷臣交章諫﹐不聽。

九月﹐予北京殉難諸臣諡﹕大學士範景文文貞﹐戶部尙書倪元璐文正﹐左都禦史李邦華文忠﹐副都禦史施邦曜忠介﹐戎政侍郎王家彥忠端﹐刑部侍郎孟兆祥忠貞﹐大理寺卿淩義渠忠淸﹐太常寺卿吳麟徵忠節﹐庶子周鳳翔文節﹐諭徳馬世奇文忠﹐中允劉理順文正﹐簡討汪偉文烈﹐太僕寺寺丞申佳胤節湣﹐給事中吳甘來忠節﹐禦史陳良謨恭湣﹐陳純徳恭節﹐王章忠烈﹐吏部員外許直忠節﹐兵部主事成徳忠毅﹐金鉉忠節﹐觀政進士孟章明節湣﹔立祠﹐賜名旌忠。勛戚惠安伯張慶臻忠武﹐襄城伯李國楨貞武﹐新樂侯劉文炳忠壯﹐左都督劉文耀忠果﹐駙馬都尉鞏永固貞湣﹐太監王承恩﹑王之心忠湣﹐李鳳翔恭壯﹐大同巡撫衛景璦忠毅﹐宣府巡撫朱之馮忠壯﹐總兵吳襄忠壯﹐周遇吉忠武﹐補予大學士孫承宗文忠﹐太常少卿鹿善繼忠節。

工部主事王鐘彥﹑經歷施溥﹑中書舍人宋天顯各予祭葬。

開納貢助工例。

十月朔﹐命鑄弘光錢。

以楊維垣爲通政使。維垣亟謀起官﹐禮部尙書錢謙益力薦之。謙益﹐東林領袖﹐至是附和馬﹑阮﹐爲天下所笑。明年二月﹐維垣進左副都禦史。

修興寧宮﹑慈禧殿。時﹐廟門告災﹐鳳陽祖陵一日三震﹔而王荒酒漁色﹐工費無度﹐識者知其不堪旦夕矣。

十一月﹐補予大學士孔貞運諡文忠﹐薊遼總督吳阿衡忠毅﹐簡討胡守恆文節。

二年﹝乙酉﹞正月元旦﹐日有食之。

重刊要典。楊維垣旣任事﹐追論三案﹐力詆王之寀﹑楊漣等﹐而爲劉廷元﹑霍維華等訟冤﹐請重定欽案。章下﹐吏部尙書張捷力稱維華等忠﹐請表章三案諸臣﹐追賜卹典﹕贈蔭祭葬諡全者﹐霍維華﹑劉廷元﹑呂純如﹑楊所修﹑徐終吉﹑徐景濂等六人﹔贈蔭祭葬不予諡者﹐徐大化﹑範濟世等二人﹔贈祭葬者﹐徐楊先﹑劉廷宣﹑嶽駿聲等三人﹔復官不賜卹者﹐王紹徽﹑徐兆魁﹑喬應甲等三人﹔他若王徳完﹑黃克纘﹑王承光﹑章光嶽﹑許鼎臣﹑徐卿伯﹑陸澄源等𨿽名不麗於逆案而淸論所不予者﹐亦賜卹有差。唐世濟﹑楊兆升等復起用。袁洪勛請追論焚要典諸臣罪。寧南侯左良玉﹑江督袁繼咸皆言要典不必重頒﹐不聽。

二月﹐禁宗室入京師。

阮大鋮進本部尙書兼右副都禦史﹐仍閱江防。

予史部侍郎顧起元諡文莊﹐都督劉源淸諡武節。

四月﹐從逆光時亨﹑周鐘﹑武愫伏誅。本兵張縉彥首從賊乃授原官﹐總督河北﹑山西﹑河南軍務。其他大僚降賊者﹐賄入輒復原官。

五月﹐大兵渡江﹐王奔蕪湖。十五日﹐大兵追至蕪湖﹐執王北去﹔丙戌五月﹐賜死。

唐王名聿鍵﹐端王碩熿孫﹔父器墭﹐先死。聿鍵於崇禎五年嗣立﹐因率兵勤王﹐擅離南陽﹐錮髙墻。會赦﹐出。南都勿守﹐總兵鄭彩﹑鄭鴻逵撤師回閩﹔適王自河南來﹐因奉之至福州﹐與福建巡撫張肯堂﹑巡按禦史吳春枝﹑在籍禮部尙書黃道周﹑南安伯鄭芝龍等會議﹐立王監國。鴻逵請正位﹐不然無以壓眾心﹔諸臣以監國名正﹐候出關建號未遲﹐李長倩有「急出關﹑緩正位﹑亦監國無富天下心」一疏。而擁立者艷推戴功﹐不數日卽定議﹐僭卽位於福州。時順治乙酉閏六月十五日也。攺福州爲天興府﹐以布政司署爲行宮﹔大赦﹐僭攺元隆武。

以張肯堂爲吏部尙書﹑李長倩爲戶部尙書﹑曹學佺爲禮部尙書﹑吳春枝爲兵部尙書﹑周應期爲刑部尙書﹑鄭瑄爲工部尙書。八閩俱設巡撫。

起蔣徳璟﹑黃景昉﹑黃道周﹑蘇觀生﹑何楷﹑陳洪謐﹑林欲楫﹑朱繼祚﹑黃鳴俊﹐皆爲大學士。曾櫻﹑何吾騶﹑郭維經﹑葉廷桂﹐以次至閩﹐皆令入閣辦事。閣臣至三十餘人﹔然不令票旨﹐皆王親爲之。

封鄭芝龍爲平鹵侯﹑鄭鴻逵爲定西侯﹑鄭芝豹爲澄濟伯﹑鄭彩爲永勝伯﹐戰守機宜悉芝龍爲政。於是﹐集議戰守﹐自仙霞關而外﹐宜守者一百七十處﹐計兵十萬﹔戰兵如之。合閩﹑浙﹑兩粵之餉不足供兵食﹐乃令撫按以下捐俸助餉﹔官助之外﹐有紳助﹔紳助之外﹐有大戶助﹔借徵錢糧﹐大鬻官爵。王屢責芝龍出師﹐於是議兵﹕一出浙東﹐一出江西。然每云餉乏﹐終無一兵出關也。

攺庶吉士爲庶萃士。

十月﹐曾妃至。妃警敏﹐頗知書﹐每羣臣奏事﹐妃於屏後聽之。共決進止﹐王頗嚴憚焉。

順治三年﹝丙戌﹞正月﹐以鄭鴻逵爲大元帥﹐出浙東﹔鄭彩爲副元帥﹐出江西。旣出關﹐不行﹔未幾﹐稱餉絕而還。

命黃道周督師出江西。道周憤鄭氏無出師意﹐乃請募兵江西﹔王給空札百函﹐持一月糧以行。道周出衢州至婺源﹐爲我兵所擒﹐死之。

蔣徳璟疏請行關﹐遂告病去。

二月﹐王親徵﹐駐建寧。楚撫何騰蛟﹑江右楊廷麟皆有疏來迎﹔王欲往江右﹐芝龍固請還師﹐乃駐劍津。

王子生﹐大赦。

六月﹐鄭芝龍還安平。八月﹐王決計赴贛。二十一日﹐啟行﹔二十四日﹐抵順昌。

大兵追及﹐獲之﹔與曾妃同斬於汀州。

永明王名由榔﹐桂王常瀛少子﹑神宗孫﹔初封衡陽。張獻忠陷衡州﹐桂王避於梧州。乙酉﹐﹝桂﹞王薨於梧。丙戌﹐唐王死﹐兩廣總督丁魁楚與廣西巡撫瞿式耜會議監國。閣學兵部尙書呂大器﹑原任兵部尙書李永茂俱至﹐以丙戌十月十四日稱監國。十一月﹐僭攺元永曆﹐以肇慶府署爲行宮。

以丁魁楚﹑呂大器爲大學士﹐魁楚兼戎政﹑大器兼中樞﹔未幾﹐大器辭﹐入蜀。

追謚唐藩曰思文。

以王肇基爲司禮太監﹐遂擅朝政。於是﹐戶部郎中周鼎瀚﹐內批予給事中﹔兵部侍郎王化澄﹐內批予尙書。廷臣爭之﹐不聽。

李永茂去﹐以疏薦劉湘客﹔主肇基持之﹐被斥故也。

以朱治澗爲兩廣總督﹐守肇慶。

順治四年﹝丁亥﹞二月﹐以瞿式耜﹑嚴起恆爲東閣大學士。

以錦衣指揮馬吉翔掌絲論房事﹐同票擬。

三月﹐進式耜文淵閣大學士﹐兼吏﹑兵兩部尙書﹐守桂林。

五年﹝戊子﹞四月﹐王子生﹐大赦。

召舊輔何吾騶﹑黃士俊爲東閣大學士。

六年﹝己丑﹞冬十月﹐封黔鎭皮熊爲匡國公﹑播鎭王祥爲忠國公﹐防滇寇也。

七年﹝庚寅﹞春正年﹐王奔梧州﹐畱馬吉翔﹑李元胤守肇慶。

下都禦史袁彭年﹑少詹事劉湘客﹑給事中丁時魁﹑金堡﹑蒙正發詔獄。彭年以反正功﹐免議﹔堡與時魁並謫戍﹐湘客﹑正發贖配追贓。時朝士各樹黨﹐從李成棟至者﹐袁彭年﹑曹曄﹑耿獻忠﹑洪天擢﹑潘曾緯﹑毛毓祥﹑李琦﹐自誇反正﹔從廣西扈行者﹐朱天麟﹑嚴起恆﹑王化澄﹑晏淸﹑吳貞毓﹑吳其雷﹑洪士彭﹑雷得復﹑尹三聘﹑許兆進﹑張孝起﹐自恃舊臣。久之﹐復分吳﹑楚兩黨﹕主吳者﹐天麟﹑孝起﹑貞毓﹑李用楫﹑堵胤錫﹑王化澄﹑萬翺﹑程源﹑郭之奇﹐皆內倚馬吉翔﹑外結陳邦傅﹔主楚者﹐袁彭年﹑丁時魁﹑蒙正發﹑劉湘客﹑金堡﹐皆外結瞿式耜﹑內倚李元胤。元胤﹐成棟子也﹔彭年等附之﹐時號五虎。於是﹐互相攻詰無虛日。王知羣臣水火﹐令盟於太廟﹔然黨結益固﹐不可解。堡尢恃彊﹐化澄﹑吾騶相繼排去﹔貞毓等欲排之﹐而畏元胤﹐不敢發。是春﹐王赴梧州﹐元胤畱肇慶﹑邦傅率兵援廣州﹐貞毓乃合禦史程源等十四人共詰之。

八年﹝辛卯﹞春二月﹐孫可望遣賀九儀殺大學士嚴起恆﹐追殺督師兵部尙書楊鼎和於崑侖關﹐並殺給事中劉堯珍﹑吳霖﹑張載述等﹔並執閣學楊畏知以歸﹐殺之。

以吳貞毓爲東閣大學士。

九年﹝壬辰﹞二月﹐孫可望遷王於安陸所﹐攺陸爲隆﹑升所爲府。後復攺爲安龍。

十年﹝癸巳﹞二月﹐王使林靑陽於李定國﹐約來迎也。

十一年﹝甲午﹞三月﹐孫可望遣鄭國﹑王愛秀至安隆﹐殺大學士吳貞毓及張鐫等十八人﹔並議廢後﹐後泣訴於王﹐乃止。

十三年﹝丙申﹞﹐孫可望自置內閣六部等官﹐以文安之爲東閣大學士。安之走川東。

李定國護王遷雲南。

十六年﹝己亥﹞﹐王入緬。

十月﹐從官請造庚子歷﹐從之。

十八年﹝辛丑﹞﹐緬人執王歸於王師。

四鎭

崇禎甲申﹐封黃得功爲靖南伯。福王僭立﹐進侯﹔令駐儀眞。命總兵劉澤淸爲東平伯﹐駐廬州﹔總兵髙傑爲興平伯﹐駐瓜州﹔總兵劉良佐爲廣昌伯﹐駐臨淮。大學士史可法開府揚州﹐兼督其師。

得功﹐楡林衛人﹐素忠勇﹐醉後運雙刀如飛﹔每戰血漬手腕﹐以水需之﹐久乃得脫。軍中呼黃闖子。建功河北﹐與良玉先得封。傑本闖賊部將﹐竊自成妻刑氏﹐來歸﹐積功至總兵。京城陷﹐傑南走。福王設鎭淮上﹐諸將皆欲得揚州﹐而傑先至﹔揚民畏傑淫毒﹐不納。傑遂攻城﹐掠婦女。可法議以瓜州予傑﹐乃止。九月﹐移鎭徐﹑泗﹐而家屬寓揚。得功故守廬州﹐可法慮傑難制﹐乃移得功儀眞相牽制﹝傑死後﹐得功乃駐廬州也﹞。時東萊總兵黃蜚﹐將之任。蜚與得功稱兄弟﹐得功聞其將至﹐率騎三百迎之髙郵。傑疑得功圖己﹐潛帥精卒﹐伏道中﹔得功至土橋﹐方作食﹐伏起。得功出不意﹐舉鐵鞭走﹐飛矢雨集﹐馬踣﹐騰他騎馳。有驍將舞槊直前﹐取得功﹔得功反斗﹐挾其槊而抶之。復殺數十人﹐聲咆哮如雷﹐跳入頹垣中﹐乃免﹔所隨三百人﹐無一存者。而儀眞兵將亦被傑劫﹐殺傷過半。得功大忿恨﹐歸訴於朝﹐願與傑決死戰﹔可法命萬元吉和解之。適得功值母喪﹐可法命傑以千金爲賻﹐乃止。

傑以得功事解﹐感可法﹐與謀恢復﹐請調得功﹑澤淸赴邳﹑宿﹐而自提兵趨歸開﹐且■﹝耳敢﹞宛﹑洛﹑荊﹑襄﹐以爲根本。可法壯之。然揣知得功必不爲傑後繼﹐故不謂﹐仍駐儀眞。傑復具疏言曰﹕今大勢守江北以保江南﹐人人言之。然從曹﹑單渡則黃河無險﹐自潁﹑歸入則鳳﹑泗可虞﹐猶曰有長江天塹在耳。若何而據上游﹑若何而防海道﹐豈止瓜﹑儀﹑浦﹑采爲江南門戶已耶﹗伏乞和盤打算﹐定期速行﹐中興大業庶有可觀。隨發總兵李朝云赴泗州﹐參將蔣應雄﹑許占魁﹑郭茂榮﹑李玉赴徐州防守。

八月﹐可法巡淮安﹐閱澤淸軍﹔隨具疏請餉﹐爲進攻計。九月﹐巡儀眞﹐閱得功軍。十月﹐聞自成敗還陜西﹐傑卽率兵進。可法赴淸江浦﹐遣官屯田開封﹐爲經略中原根本。時諸將各分汛地﹐自王家營至宿遷最衝要﹐可法自任之。

十月﹐王師致書可法﹐以「春秋」之義﹐有賊不討﹐則故君不得安葬﹑新君不得卽位。今聞有僭號江南者﹐棄恩忘仇﹐將謂長江天塹﹑北軍不能飛渡耶﹖夫以中華全力受制潢池﹐而欲收江左一隅抗衡大國﹐勝負之數﹐不待蓍龜矣。諸君子果識時知命﹑厚愛賢王﹐宜勸令削號歸藩﹐永綏福位。可法答書﹐言有賊未討﹑新君不得卽位﹐乃不忍死其君者之說耳。若夫天下共主身殉社稷﹐靑宮皇子慘變非常﹐而拘牽不卽位之說﹐坐昧大一統之義﹔中原鼎沸﹐倉卒出師﹐將何以維系人心﹑號召忠義﹖紫陽「网目」﹐踵事「春秋」。其聞如光武﹑昭烈﹐晉元﹑宋髙﹐皆於國仇未復之日﹐亟正位號﹐「网目」未嘗斥爲自立。又言﹕契丹和宋﹐多輸金帛﹔回紇助唐﹐不利土地。況貴國篤念世好﹐兵以義動。今賊未伏天誅﹐捲土西秦﹐方圖報復﹔此不獨本朝不共戴天之仇﹐亦貴國除惡未盡之慮。伏祈全師進討。問罪秦中。至於牛耳之盟﹐本朝使臣久已盈道。

十一月﹐我兵入宿遷﹐可法令劉肇基﹑李棲鳳復之。未幾﹐大兵圍邳州﹐肇基拔之﹐相持半月而解。

十三日﹐傑至徐州﹐遺書大軍﹐約同滅闖賊。大軍回言同滅闖賊﹐其事不合與予言﹔且勸其棄暗投明﹐擇主而事。我副將唐起龍﹑唐虞時亦致書於傑﹐勸之早降﹐有「大王小侯﹑世世茅土」之語﹔傑並不從。乃沿河築墻﹐專力備禦。又具疏請以重兵駐歸﹑洛﹐聯絡河南總兵許定國以奠中原﹔且以銀幣贈定國﹐與結好。時聞我豫王將由孟縣過河﹐河南撫鎭接踵告警。傑遺書澤淸﹐言彼軍若一越渡﹐則長江迆北盡爲戰場﹔時事至此﹐令人應接不暇。澤淸以聞﹐馬士英疏稱﹕淸兵𨿽屯河北﹐然賊勢尙張﹐不無後慮﹐豈遂投鞭問渡乎﹖況彊弱何常﹖赤壁三萬﹑肥水八千﹐惟在諸將刻厲之而已。時﹐陳洪範奉使燕都還﹐亦言淸兵萬分緊急。士英惡之曰﹕有四鎭在﹐何慮﹖大兵至夏鎭﹐別由濟寧南下﹐一從雒陽攻海州﹐圖鄧州。可法﹑傑﹑澤淸各具疏告急﹐不應。十二月﹐大兵下邳﹑宿﹐可法飛章報聞﹐不應。

乙酉正月﹐傑抵歸徳﹐約定國同事。時定國駐睢﹐有言其送子渡河者。傑遣人邀定國﹐不至。傑因邀巡撫越其傑﹑巡按陳潛夫﹐同赴睢。定國郊迎﹐其傑諷傑勿入城﹐勿聽。十三日﹐傑兵已盡發開封戍守﹐且邀定國去睢。是夜﹐定國享傑。傑醉﹐微言及送子事﹔定國大疑。傑旣臥﹐傳炮大呼﹐眾擁傑至定國所殺之﹔其傑﹑潛夫遁。明日﹐傑部回睢攻城﹐老弱無孑遺﹔定國來降於王師。傑爲人淫毒﹐揚民聞其死﹐皆相賀﹔然是行也﹐進取之志甚銳﹐故時有惜之者。可法聞傑死﹐急至徐州﹐爲請卹於朝。王贈傑太子太保﹐許其子元爵世襲﹐封蔭一子錦衣百戶﹔而以傑部李本身爲左都督﹐領傑兵﹐提督本鎭赴歸徳。本身﹐傑甥也﹔故使之﹐後亦來降於王師。得功聞傑死﹐引兵襲揚州﹐將盡殺其妻子以復焉﹔可法急遣同知曲從直解之﹐乃去。可法尋歸揚州。

三月﹐大兵入儀封﹐破歸﹑睢﹐進逼江北﹐直下徐﹑潁。四月﹐左良玉以淸君側爲辭﹐提兵下九江﹔急調得功﹑良佐禦之。澤淸亦托名勤王﹐大掠而東。可法連疏告警﹔王曰﹕上游急則赴上游﹐北兵急則赴北兵﹐自是長策。可法曰﹕上游不過欲除君側之姦﹐原不敢與君父爲難。若北兵一至﹐宗社可虞﹐不審輔臣何意蒙蔽若此﹗又移書士英﹔士英惟以左兵爲慮﹐不應。劉洪起亦奏稱﹕淸兵直下﹐恐爲南京憂。總督王永吉亦言﹕徐鎭勢不能有﹐何以保江北﹖俱不應。大兵渡淮﹐人情鼎沸。十九日﹐召對羣臣﹐大理卿姚思孝﹑尙寶卿李之椿等﹐合詞請備淮揚。工科給事中吳希哲﹐亦言淮揚亟應備禦。王謂士英﹕良玉𨿽不該逼南京﹐然看他本上原不曾反﹐如今還該守淮揚。士英厲聲曰﹕此皆良玉死黨爲遊說﹐不可聽。寧可君臣同死於淸﹐不可死於左良玉手﹔有異議者﹐斬。王嘿然。二十日﹐大兵屯斑竹園﹐總兵李棲鳳﹑監軍副使髙岐鳳欲劫可法出降。可法叱之﹐二人遂拔營來歸。二十四日﹐大兵薄城下﹐時諸將惟肇基自白洋河以兵四千至﹐請乘淸兵未集﹐背城一戰。可法不可而止。可法血疏告急﹐不報。劉澤淸通款我朝﹐我朝惡其反覆﹐磔誅之。二十五日﹐大兵攻城﹐炮發﹐城墻﹑敵樓頃刻崩陷。城破﹐可法自刎不死﹐參將某擁之出山東門﹐遂被執﹔諭降﹐不從﹐殺之。肇基率所部巷戰﹐一軍盡歿﹔副將乙邦才﹑馬應魁﹑莊子固﹑樓挺﹑江雲龍﹑李豫﹑副旗鼓參將陶國祚﹑內左營參將許謹﹑內右營參將馮國用﹑前營參將陳光玉﹑李隆﹑徐純仁﹑遊擊李大忠﹑孫聞忠﹑都司姚懷龍﹑解學曾等皆巷戰死。兵部職方主事何剛入城甫一日而城破﹐投井死。原任兵部尙書張伯鯨被數創死﹔妻楊氏﹑子婦郝氏從之。時得功破左兵於銅陵﹐收軍屯蕪湖。五月八日﹐大兵抵江滸。京口水師總兵鄭鴻逵﹑鄭彩及僉事楊文驄等督兵守江﹔我軍用大炮擊江南軍﹐每炮發﹐江水湧激髙數丈﹐二鄭師先遁﹐文驄亦逃。八日昧爽﹐煙霧蔽江﹐乃縛芻置木筏上順流下﹐以紿京口兵﹔而大軍潛從龍潭竹哨渡。十日﹐士英猶有「長江天塹」之對。十一日﹐大兵薄都城﹐士英奉王母﹑妃率先遁﹐城中無一卒禦敵者。王荒宴至夜半﹐乃奔蕪湖。都城破﹐勛臣自趙之龍﹑湯國祚﹑文臣自王鐸﹑錢謙益以下文武數百員﹑軍士二十三萬﹐俱迎降。吏部尙書張捷﹑刑部尙書髙倬死之。庶僚同死者﹐則有楊維垣﹑黃端伯﹑劉成治﹔雜流諸生殉難者﹐則有陳於偕﹑吳可箕﹑黃金璽﹑陳士達。六合則有諸生馬純仁﹐抱石投水死。如臯則有布衣許徳溥﹐刺字於胸曰「不愧本朝」﹐又刺字於臂曰「生爲明人﹑死爲明鬼」。遂被逮﹐殺之。邳州則有監生王臺輔﹐自縊死。

王至得功軍﹐得功驚泣曰﹕王死守都城﹐各鎭尙可合兵以圖興復﹔柰何聽姦臣言﹐先出乎﹖大兵追王﹐十五日及於蕪湖﹐得功戰於荻港。時﹐良佐已降於我﹐卽陣上招得功﹔得功叱之。降將張天祿從良佐後射得功﹐中喉偏左﹔得功知不可爲﹐擲刀拾所拔箭刺喉以死。其妻聞之﹐亦自經也。總兵翁之琪投江死。中軍田雄挾王出降。

兩案

順治二年﹝乙酉﹞二月﹐鴻臚寺少卿髙夢箕密奏先帝太子在浙。初﹐甲申之變﹐太監栗宗周﹑王之俊以太子﹑二王獻於李賊﹐賊幽之劉宗敏所﹔至是﹐南來。左良玉疏稱﹕吳三桂實有明驗﹐今不可考。三月初一日﹐命太監李繼周往浙召至﹐寓僧寺。令內員迎入宮﹐內員報不實﹔尋命移寓錦衣衛都督馮可宗家。傳文武官識認﹐大學士王鐸指原任講官方拱乾問曰﹕此何人﹖對曰﹕方先生。而講官劉正宗趨上﹐不識也。又問﹕先帝親鞫吳昌時時﹐東宮立何地﹖不能對。於是﹐給事中戴英直詰其僞。授以紙筆﹐供稱髙陽人王之明﹐系駙馬都尉王昺侄孫﹔家破南奔﹐遇髙夢箕家人穆虎﹐教以詐冒東宮。王鐸等回奏﹐遂敕法司根究。鄕史陳以瑞奏﹕愚民觀聽易惑﹐將謂諸臣有意傾先帝血胤﹐請勿加刑。時有內員上密疏於王﹐王令持示士英。士英言細閱密疏﹐其言𨿽似﹐疑處實多﹕旣爲東宮﹐幸脫虎口﹐不卽到官說明﹐卻走紹興﹐可疑一也。東宮厚質凝重﹐此人機辧百出﹐可疑二也。公主現養周奎家﹐而云已死﹐可疑三也。臣愚宜付法司﹐窮究主使﹐與臣民共見而棄之。越三月﹐鞫於午門外﹐夢箕﹑穆虎皆具服﹐下刑獄。

士英欲並傾姜﹑黃﹐令法司究主使附逆者。寧南侯左良玉具疏言﹕東宮之來﹐吳三桂實有明驗﹔朝廷諸臣但知逢君﹐不顧大體。前者李賊逆亂﹐尙錫王封﹔何至一家視同仇敵﹖明知窮究必無別情﹐必欲展轉誅求﹐遂使陛下忘屋烏之徳﹑臣下絕委裘之義﹐親親而仁民﹐願陛下省之。靖南侯黃得功言﹕東宮之來﹐何人定爲姦僞﹖先帝之子﹐卽陛下之子﹔未有不明不白﹐付之刑獄﹐人臣之義謂何﹖在廷諸臣﹐諂徇者多﹑抗顏者少﹐卽使明白識認﹐誰敢出頭取禍乎﹖廣昌伯劉良佐言﹕王之明﹑童氏兩案未協輿論﹐懇求曲全兩朝彜倫﹐毋貽天下後世口實﹗湖撫何騰蛟言﹕太子到南﹐何人奏聞﹖何人物色﹖取召至京﹐馬士英何以獨知其僞﹖旣是王昺侄孫﹐何人舉發﹖內官公侯多北來之人﹐何無一人確認而泛云自供﹖髙夢箕前後兩疏﹐何不發抄﹖此事關天下萬世是非﹐何可不愼﹗江督袁繼咸言﹕太子移气移體﹐必非外間兒童所能假襲。王昺原系巨族﹐髙陽未聞屠害﹐豈無父兄羣從﹖何以隻身流轉到南﹖望陛下勿信偏辭﹐使一人免向隅之泣﹐則宇宙享蕩平之福矣。各疏上﹐王惟以王之明自供甚明﹐將審明節略諭之而已。

四月﹐左良玉稱奉太子密旨﹐舉兵南下﹐至九江。江督袁繼咸請赦太子以止之﹔王切責﹐不聽。

五月十一日﹐王師薄南都﹐王奔。南都士民出太子於獄﹐奉之監國。十四日﹐同趙之龍出降﹐北去。

順治二年﹝乙酉﹞三月十三月﹐福王故妃童氏且越其傑所至﹐命付錦衣衛監候。氏故周府宮人﹔洛陽破﹐氏逃至尉氏縣﹐與王遇於旅邸﹐相依﹐生一子。王之南也﹐妃與太妃各散不相顧。已迎太妃於河南﹔陳潛夫奏妃故在﹐王勿召。至是﹐自其傑所至﹐王益不悅。劉良佐言﹕童氏必非假冒。馬士英亦言﹕苟非至情所關﹐誰敢與陛下爲敵體﹖王終不應。命馮可宗鞫之﹔氏細書入宮年月及相離情事甚悉﹐求可宗呈覽。王棄勿視﹐可宗亦辭勿審﹔攺命屈尙忠嚴刑拷掠﹐氏號呼詛罵﹐尋死獄中。

馬﹑阮之姦

順治元年﹝甲申﹞五月﹐福王僭立於江南﹐進馬士英東閣大學士﹐仍督鳳陽。士英大怒﹐陰令劉澤淸﹑髙傑疏趨史可法督師淮揚。可法出﹐士英遂入閣﹐掌兵部事。

八月﹐中旨傳升張有譽爲戶部尙書。時欲起用阮大鋮﹐故先以淸望傳升有譽。

吏部尙書張愼言罷。士英慮愼言秉銓﹐大鋮終不能起﹐乃令劉孔昭﹑湯國祚﹑趙之龍等攻去之。

馬士英奏薦逆案阮大鋮以知兵﹔賜冠帶﹐陛見。初﹐大鋮被斥﹐居江寧﹐與士英及守備太監韓贊周深相結。福王僭立﹐贊周屢稱大鋮才﹐王固已心識之。及士英以邊才薦﹐遂命陛見。髙弘圖請下九卿會議﹔士英曰﹕會議則大鋮必不得用。弘圖曰﹕臣非阻大鋮﹐舊制京堂必會議。姜曰廣亦如弘圖言。士英遂言﹕魏忠賢之逆﹐非闖賊可比。弘圖﹑曰廣於己所愛者卽曰先帝無成心﹐於己所惡者卽曰成案不可翻﹔欺罔莫甚﹗於是劉宗周言祖宗故事﹐九列大僚必用廷推。郭維經言﹕案成先帝之手﹐今將此案抹殺﹐起用大鋮﹐赫赫英靈﹐恐有餘恫。羅萬象言﹕輔臣薦用大鋮﹐或以愧世無知兵者﹔然大鋮實未知兵。詹兆恆言先﹕帝異變﹐百姓莫不灑血捶胸﹔近聞燕﹑齊之間﹐士紳皆白衣冠聚兵以圖復仇。一旦忽翻前案﹐召用大鋮﹐豈不上傷在天之靈﹑下短忠義之气﹖呂大器﹑熊汝霖﹑萬元吉﹑陳良弼﹑王孫蕃﹑左光先﹑尹民興等﹐各疏力爭。於是﹐士英爲大鋮奏辯﹐力攻曰廣﹑大器等。月餘﹐遂以中旨授兵部添注右侍郎。

湖廣巡按禦史黃澍入賀﹐面糾士英姦貪不法﹔且言嘗受獻賊僞兵部尙書周文江賄﹐罪當斬。承天守備太監何志孔復前助澍。士英跪乞處分﹐澍直前舉笏挈其背。士英佯稱疾﹐而陰賂內閹田成﹑張執中等言王非士英不得立﹐今逐之﹐是背舊恩也。且士英在閣﹐主上可以優閒﹔士英若去﹐誰復有念主上者﹖王遂諭畱士英。澍連上十疏﹐稱自古未有姦臣在朝﹐而將帥能立功於外者。又言﹕自魏璫竊窺神器以來﹐實釀今禍﹔附逆之人與薦逆之人皆有賊心﹐乞懸諸日月以除魍魎。王不聽﹐諭澍還楚。

十月﹐以逆案楊維垣爲通政使。

鎭國中尉侯考吏部朱統■﹝金類﹞疏糾姜曰廣﹐詞連史可法﹑呂大器等。禮科給事中袁彭年疏言﹕中尉有奏﹐請先啟親王參詳可否﹐然後給批賫奏。若俟考吏部則與外吏等﹐應從通政司封進。今何徑﹑何竇﹐直達禦前。宜加禁戢﹗通政使劉士楨言﹕曰廣勁骨戇性﹐守正不阿﹔居鄕立朝﹐皆有公論。統■﹝金類﹞何人﹐不由職司﹐飛章越奏﹖此眞姦險之尢﹐豈可容於聖世者﹗皆不聽。先是﹐呂大器奏士英賣官鬻爵﹑敗法亂紀諸罪﹐而曰廣事事與士英爲忤﹐故士英授意詰之。大器予告去﹐曰廣降調﹔而換授統■﹝金類﹞爲行人。

內批予卦疆失事太監孫呈琇原官。章正宸疏爭﹐不聽。

卿史祁彪佳論詔獄﹑廷杖﹑緝事三大獘﹐票擬革禁發攺。髙弘圖言﹕擬票發攺﹐不審內廷何人主持﹐使正論不容若此﹖王切責﹐弘圖尋予告去。

內傳以張捷爲吏部尙書。

例轉科道陸朗爲僉事﹑黃耳鼎爲副使﹐內批畱用。

加翼戴恩﹐進士英太子太師﹐蔭錦衣衛指揮僉事。九月﹐敍江北功﹐加少傳﹐兼太子太師﹑建極殿大學士。十二月﹐以南臨恩﹐進少師。明年二月﹐敍殿工恩﹐進太保。

罷浙江巡撫黃鳴俊﹑降調浙江巡按任天成﹐以許都餘黨復叛故也。並議前任巡按左光先罪。光先系光斗弟﹐與大鋮世仇﹐又首劾士英﹔大鋮故借事陷之。蘇松巡撫祁彪佳言﹕許都之變﹐實發於東陽﹑義烏﹑浦江皆無堅城。光先事竣出境﹐聞變復還﹐調兵措餉宵夜經營﹔變起不一月﹐元凶授首。旣不錄其功﹐豈可反以激變罪之乎﹖於是﹐士英﹑大鋮並恨彪佳﹐遂嗾禦史張孫振論其好貪﹐罪之。

起越其傑巡撫東萊。其傑以貪遣戍﹐以士英妹婿﹐起用。

召降獻賊劉僑至京﹐補原官。僑以玉杯﹑古玩進﹐張獻忠卽用爲錦衣都督。左良玉復蘄﹑黃﹐僑削髮逃去。士英納僑賄﹐遂復原官。

士英請免府州縣童生應試﹐分上﹑中﹑下戶納銀若干﹐卽赴院試。又行納貢﹑助工等例。於是﹐民間有「掃盡江南金﹐塡塞馬家口」之謠。

布衣何光顯上疏﹐請誅士英﹔詔﹕戮於市﹐籍其家。

以楚宗朱盛濃爲池州府推官。盛濃疏劾禦史黃澍毀制辱宗﹑貪贓激變﹐故士英擢之。立命逮澍﹔江督袁繼咸爲申理﹐乃止。澍匿左良玉軍中﹐良玉由是有隙。

二年﹝乙酉﹞二月﹐以阮大鋮爲兵部尙書﹐賜蟒服。大鋮𨿽長兵部專職﹐江防軍事一切不問。引所善蔡琛﹑唐世濟﹑張孫振﹑袁弘勛等布列要路﹐撓六部權﹔任劉應賓文選﹐濁亂銓政﹔擢私人林有本﹑王錫衮等二十餘人爲給事﹑禦史。江督袁繼咸薦鄧林奇爲總兵﹐大鋮索賄﹔旣足﹐始給敕印。白丁﹑隸後﹐賄至立躋大帥。時有「職方賤如物﹑都督滿街走」之謠。

賜中書舍人林翹一品武銜。翹善星術﹐決士英必大用﹐士英薦授中書舍人。尋躐一品武銜﹐蟒服趨事。

以被勘杭州府推官黃端伯爲禮部主事。端伯入京稱姜曰廣逆謀有狀﹐故有是擢。

以楊維垣爲左副都禦史。大鋮得志﹐專務報復﹐與維垣謀盡殺東林﹑復社諸人。時有狂僧大悲出語不類﹐爲總督京營戎政趙之龍所獲﹐下詔獄。大鋮因與維垣及張孫振謀﹐令引諸人擁潞王﹐則一网可盡。因造十八羅漢﹑五十三參之目﹐海內人望無不備列﹐納之大悲袖中。大獄將興﹐會上游告急而止。

倉場尙書賀世壽﹑僉都禦史郭維經告病去﹐大鋮密遣人劫之江中。

殺禮部主事周鑣﹑原任武惠道雷演祚。鑣﹐鐘從兄﹐以附東林﹔而演祚與大鋮有隙﹐因於從逆案內奏二人宜連坐﹐遂殺之。

四月初一日﹐命各衙門印文盡去「南京」二字。禮部管紹寧印被竊﹐謀於士英﹐因請於王﹐各衙門俱攺鑄另給。

初四日﹐寧南侯左良玉舉兵東下﹔馳疏云﹕竊見逆賊馬士英出自苗族﹐性本凶頑﹔身在行間﹐無日不聞其罪狀﹑無人不恨某姦邪。先帝皇太子至京﹐道路洶傳﹕陛下屢發矜慈﹐士英以眞爲假﹐必欲置之於死而後快。臣前兩疏﹐望陛下從容審處。猶冀士英夜气稍存﹐亦當剔腸悔過﹐以存先帝一綫﹔不意姦謀日甚一日﹐臣自此不與姦賊共天日矣。臣已提師在途﹐將士裂目指發﹐人人思食其肉。臣恐百萬之眾﹐發而難收﹐震驚宮闕﹔且聲其罪狀﹐正告陛下。仰祈剛斷﹐與天下共棄之。自先帝之變﹐人人號泣﹔士英利災擅權﹐事事與先帝爲難。欽案﹐先帝手定者﹐士英首翻之﹔要典﹐先帝手焚者﹐士英修復之。思宗攺諡﹐明示先帝不足思﹐以絕天下報仇雪恥之心﹕罪不容於死者一也。國家提衡文武﹐全恃名器鼓舞人心。自賊臣竊柄一來﹐賣官鬻爵殆無虛日﹐都門有「職方賤如物﹑都督滿街走」之謠。如越其傑以貪罪遣戍﹐不一年而立升巡撫。張孫振以髒污絞犯﹐不數月而夤緣僕少。袁洪勛與張浚道﹐皆詔獄論罪者也﹐借起廢竟復原官。如楊文驄﹑劉泌﹑王燧﹑黃鼎﹑趙書辦等﹐或行同犬彘﹑或罪等叛逆﹐皆用之於當路。凡此之類﹐直以千計﹕罪不容於死者二也。閣臣司票擬﹑政事歸六部﹐至於兵柄尢不得兼握。士英已爲首輔﹐猶復掌樞﹐是弁髦太祖法度。且又引其腹心阮大鋮爲添設尙書﹐以濟其篡弒之謀。兩子梟獍﹐各操重兵﹐以爲呼應﹐司馬昭復見於今日﹕罪不容於死者三也。陛下選立中宮﹐典禮攸關。士英居爲奇貨﹐先擇其尢者以充下陳﹐罪通於天﹔而私買歌女寄養阮大鋮家﹐希圖進選﹐計亂中宮﹐陰謀叵測﹕罪不容於死者四也。陛下卽位之初﹐恭儉神明﹔士英百計誆惑﹐進優童艷女損傷徳盛。每對人言﹐惡則歸君﹕罪不容於死者五也。國家遭此大難﹐須寬仁慈愛﹐以收人心﹔士英自引用阮大鋮以來﹐睚眥殺人如雷演祚﹑周鑣等煆煉周內﹐株連蔓引。尢其甚者﹐借題三案﹐深埋陷阱﹐將生平不快意之人一网打盡﹐令天下士民重足解體﹐罪不容於死者六也。九重祕密﹐豈臣子所敢言﹖士英徧布私人﹐凡陛下一言﹑一動無不窺視。又募死士竄伏皇城﹐詭名禁軍﹐以觀陛下動靜﹐曰廢立由我﹕罪不容於死者七也。率土碎心痛號者﹐先帝殉難﹑皇子猶存。前此定王之事﹐海內至今傳疑未已﹔況今皇太子授受分明﹐臣前疏已悉。士英乃與阮大鋮一手握定﹐不是天道﹑神明﹑二祖﹑列宗﹐不畏天下公議﹐不畏萬古綱常﹐忍以先帝已立七年之嗣君爲四海謳歌訟獄所歸者﹐附之幽囚﹔天昏地慘﹐神人共憤。凡有血气者﹐皆欲寸磔士英﹑大鋮等以謝先帝。此非臣之私言﹐諸將士之言也﹔非獨臣標將士之言﹐天下忠臣﹑義士﹑愚夫﹑愚婦之公言也。伏乞陛下立將士英等肆諸市朝﹐傳首四方﹐用抒公憤。臣等束兵計刻以待﹐不禁大聲疾呼﹐激切以聞。士英大懼﹐專理部事﹐不入直。左兵由九江﹑安慶至建徳﹐順流而下﹔士英遣朱大典﹑阮大鋮﹑黃得功﹑劉孔昭等禦之﹐而撤劉良佐等以從。時﹐大兵已過山東﹐徇徐州﹐下毫﹑泗﹔史可法血疏告急﹐大理少卿姚思孝﹑禦史喬可聘﹑成友謙等皆云良玉非叛﹐請無撤江北兵。十九日﹐王諭士英﹕左良玉師不該興兵逼南京﹐然看他本上﹐原不曾反叛﹔如今還該守淮揚﹐不可撤防江兵。士英厲聲指諸臣言﹕此皆良玉死黨爲遊說﹐其言不可聽。寧可君臣同死於淸﹐不可死於左良玉手﹔有異議者斬。王嘿然。未幾﹐良玉死﹐左夢庚敗於采石﹔論功﹐晉大鋮太子太保。

五月﹐王師渡江﹐圍江寧﹔王奔蕪湖。士英以黔兵與大鋮奉太妃走浙江﹐兵至廣徳州﹐知州趙景和言﹕彼不奉王而奉太后﹐詐也。閉門拒守。士英攻破之﹐殺景和。至紹興﹐紹人猶未知王存亡。原任九江僉事王思任因上疏言﹕戰鬭之气﹐必發於忠憤之心﹔忠憤之心﹐必發於廉恥之念。至今日人人無恥﹑在在不憤矣。所以然者﹐南都定位以來﹐從不曾眞眞實實講求報雪也。主上寬仁有餘﹑剛斷不足﹐心惑姦相馬士英爰立之功﹐將天下大計盡行交付﹔而士英公竊大阿﹐肆無忌憚﹐窺上之微而有以中之﹕上嗜飲則進■﹝酉靈﹞醁﹐上悅色則獻妖淫﹐上喜音則進優鮑﹐上好玩卽奉古董。以爲君逸臣勞﹐而以疆場擔子一肩卸與史可法﹔又心忌其成功﹐而決不照應之。每一出朝﹐招集無賴﹐賣官鬻爵﹐攫盡金錢。四方狐狗輩﹐願出其門下者﹐得一望見﹐費至百金﹔得一登簿﹐費至千金。以至文選職方﹐乘機打劫﹔巡撫總督﹐見兌卽題。其餘編頭修腳﹑服錦橫行者﹐不在話下矣。所以然者﹐士英獨掌朝綱﹐手握樞柄﹐知利而不知害﹑知存而不知亡﹐朝廷篤信之﹐以至於此也。玆事急矣﹐政本閣臣﹐可以走乎﹖兵部尙書﹐可以逃乎﹖不戰不守而身擁重兵﹐口稱護太后之駕﹐則聖駕獨不當護耶﹖一味欺蒙﹐滿口詭說﹐英雄所以解體﹑豪傑所以灰心也。及今猶可呼號泣召之際﹐太后宜速趨上照臨出政﹐斷酒絕色﹐臥薪嘗膽﹐立斬士英之頭傳示各省﹐以爲誤國欺君之戒﹔仍下哀痛罪己之詔﹐以昭悔悟﹐則四方之人心猶可復鼓。又上書士英﹐言﹕閣下政本自由﹑兵權獨握﹐只知酒色逢君﹐﹑門墻固黨﹐從不講戰守之備﹐以致乘輿播遷﹐謀國至此﹔卽喙長三尺﹐何以自解﹖以愚上計﹐莫若明水一盂﹐自刎以謝天下。若仍逍遙湖上﹑潦倒煙霞﹐效賈似道之故轍﹐千古笑齒已經冷絕﹔再不然﹐如伯嚭渡江﹐則我越乃報仇雪恥之邦﹑非藏垢納污之地﹐職當先赴胥濤﹐乞素車白馬以拒閣下。至杭州﹐熊汝霖責士英當從王﹔士英無以應。杭州破﹐士英走錢塘﹔王師追躡之﹐斬其五百級。

魯王監國紹興﹐張國維首參士英誤國十大罪。士英懼﹐不敢入朝﹐而依方國安於嚴州。時﹐大鋮投朱大典於金華﹐士民檄逐之﹐乃亦送於國安。未幾。王師復敗﹐士英兵於余姚﹑國安兵於富陽。已﹐士英率眾渡江窺杭州﹐復大敗。

三年﹝丙戌﹞六月﹐王師渡錢塘江﹐士英﹑國安計劫魯王來獻﹐王脫去﹔阮大鋮同謝三賓﹑宋之晉﹑蘇壯等來降。

唐王僭立於福州﹐士英擁兵求入關﹔王以其罪大﹐不許。

八月﹐王師討湖賊吳易﹐並獲士英﹐詔俱斬之﹝而野史則云士英遁至臺州﹐來降於王師。已﹐大兵執唐王於順昌﹐搜龍扛﹐得士英﹑大鋮及方國安父子﹑方逢年請駕出關爲內應疏在已降後。大鋮方遊山﹐自投崖死﹐仍戮屍﹔斬士英等四人於延平城下﹐妻子給賜兵丁﹞。

●三藩紀事本末卷二

靑浦楊陸榮采南氏編

王師平南浙

王師平閩

金﹑王收江西

李成棟平粵東

魯藩據浙東

益藩擾湖東﹝附傅﹑揭﹞

王師平南浙

順治二年﹝乙酉﹞五月二十日﹐王師抵鎭江﹐知府某﹑推官某﹑丹徒令某俱死之﹔巡撫霍達遁。

徇常州﹑蘇州﹐下之。蘇州在籍諭徳徐汧﹑舉人楊廷樞攜一女﹐俱赴水死﹝而野史則云﹕廷樞畱髮遁居芝塢﹐至丁亥始被執﹐書血衣以遺其孤﹐有「惜時命之不猶﹐未登朝而食祿﹔值中原之多難﹐遂蒙禍以捐生。其年則丁亥之歲﹐其日爲孟夏之終。方隱遁夫山塢﹐忽罹陷於羅网﹔𨿽云突如其來﹐亦已知之久矣。生平所學﹐至此方爲快然﹔千古爲昭﹐到底終爲不沒。但因報國無能﹑懷忠未展﹔是人臣未竟之志﹐辜累朝所授之恩」等語。復賦絕命詩十二章﹔已見土﹑巴二師﹐不順命。十二月﹐斬於松陵之泗州橋上﹞。

太倉旣下﹐諸生王湛與兄淳復舉兵圍城﹔兵敗﹐淳赴水死﹐湛沒於陣。

六月﹐我貝勒畱兵二千﹐駐吳閶﹔大軍悉趨杭州﹐掠嘉興而過。時﹐潞王常淓在杭﹐撫按請命奉書迎降﹔錢塘知縣顧咸建﹑臨安知縣唐自彩﹐俱被執﹐不順命﹐死。而嘉興士紳屠象美等復集兵據城守﹔大兵還攻﹐半月而破﹐在籍吏部尙書徐石麒死焉。

閏六月八日﹐我兵入吳淞。時﹐吳淞副總兵吳志葵煽惑作亂﹔王師偵知﹐遂令偏將率兵二千人據之。

七月初四日﹐屠嘉興縣﹐在籍通政使侯峒曾死之。峒曾集眾守城﹐大兵攻之﹐不能下﹔大雨城壞﹐遂入之。峒曾先驅二子元演﹑元潔沈後河﹐乃赴水死。邑人進士黃淳耀與弟淵耀﹐對縊於城西僧捨。舉人張錫眉自殺死﹐妾何抱女赴水死。秀水教諭董用圓與兄用廣赴水死。諸生馬元調﹑唐全昌﹑夏云蛟俱死之﹐全昌妻亦從死。

七月初七日﹐屠崑山。崑丞閻茂才遣使迎降﹔崑民殺茂才﹐推原任狼山副總兵王佐才爲主。貢生朱集璜及周室瑜﹑陶琰﹑陳大任等共起兵﹐據城參將陳宏勛﹑原任知縣楊永言助之。大兵至﹐詭稱神武新詔至﹐城門啟﹐兵遂入﹔永言遁﹐佐才被執殺。集璜同門人孫道民﹑張謙投河死。室瑜與子朝礦同死。室瑜妻諸被執﹐不辱死。朝礦妻王﹐自縊死。琰自縊死。大任與妻張﹑子思翰皆死之。時以守禦死者﹐蘇達道﹑莊萬程﹑陸世鏜﹑陸云將﹑歸之用﹑周復培﹑陸彥衝。代父死者﹐沈徵憲﹑朱國軾。救母死者﹐徐洺。自盡者﹐徐溵﹑王在中﹑吳行貞。

八月初三日﹐屠松江府。兵部職方主事章簡﹑行人李待問死之。先是﹐在籍兩廣總督沈猶龍與義兵頭目蔡喬據城守。初三日﹐大兵下靑浦﹐諜至﹐猶龍猶未信。日西晡﹐我兵詭稱黃蜚解姦細至﹐門啟﹐遂入。時﹐城中已伏內應﹐兵乍入﹐城上悉攺張大淸旗幟。簡﹑待問俱被執﹐不順命﹐死。猶龍出奔﹐蔡喬遁入海。華亭教諭睦明永投繯死﹐禦史夏允彜﹑諸生戴弘赴水死﹐徐念祖與妻張﹑妾子女七人闔門自縊死。允彜兄之旭子完淳﹐後涉吳兆勝之難﹔之旭自縊﹐完淳被殺。先是﹐黃蜚兵多以靑白布纏其首﹐大兵效之﹐潛於城中。至是﹐去布﹐悉辮髮者。初六日﹐襲破黃蜚﹑吳志葵水師﹐蜚投水死﹔志葵乞降﹐不許﹐殺之。參志葵軍事嘉興舉人傅凝之﹐投水死。

二十日﹐破金山衛﹐守將指揮使侯承祖及子士祿死之。松城破﹐總鎭李成棟以書招承祖﹐不應﹔厲志堅守﹐卽妻子亦不令出城避難。二十日大兵薄城﹐城上矢石雨下﹐兵不得乘﹔大兵以竹梯援城上﹐守城兵士用防牌蔽矢﹐隨登隨斫。旣而西北備稍弛﹐乃以小舟壘城下﹐蟻附而登﹐城遂破。承祖及二子俱被執﹐長子士祿大罵不順﹐命叢射死﹔成棟欲降承祖﹐承祖不從﹐戮之。成棟稱承祖爲江南第一忠臣﹐特宥其少子﹐令殮父屍歸葬。

破江陰﹐屠之。先是﹐六月中﹐諸生許用倡城守﹐應者數萬人﹔以陳明遇主兵﹐徽人邵康公爲將﹐前都司周瑞龍泊江口﹐相犄角。戰不利﹐乃請故典史閻應元入城主兵事。王師圍攻﹐堅守不下。八月二十一日﹐從祥符寺後城入﹐乃下。用﹑明遇舉家自焚死﹔應元赴水﹐曳出斬之。訓導馮厚惇冠帶自縊於明倫堂﹐娣與妻王赴井死。中書舍人戚勛﹑舉人夏維新﹑諸生王華﹑呂九韶﹐皆死之﹔城中死者數萬人。時有貢生王毓祺與徐趨起兵行塘﹐以應城內。城陷﹐兩人俱逸去。明年冬﹐偵江陰無備﹐率壯士十四人襲之﹐不克﹔趨被執﹐論死。毓祺又逸去﹐獲於江寧﹔臨刑﹐命取襲衣自斂﹐趺坐而逝。

十一月十三日﹐破崇明。先是﹐九月中﹐成棟督兵渡海攻祟明﹔不克﹐引還。至是﹐入之。

初﹐我兵之下杭州也﹐王師散遣官吏召撫浙東郡縣。其先後失事死者﹐杭州在籍同知王道焜﹐投繯死。山陰在籍蘇松巡撫祁彪佳﹐赴池水死。在籍左都禦史劉宗周﹐不食死。行人陸培﹐自縊死。海寧舉人祝淵﹐投繯死。會稽諸生王毓蓍﹐先遺宗周書云﹕願先生早自決﹐無爲王炎午所弔。隨自投柳橋河死。儒士潘集﹐袖石自沈死。周卜年赴海死﹔明晨﹐海濤湧屍上﹐冠履不失。山陰朱瑞﹐投江死。原任大學士髙弘圖流寓紹興城外﹐不食死。

而二年乙酉閏六月起兵江北徽州者﹐則有左僉都禦史金聲。聲聞南都陷﹐集義於徽之績溪﹐分兵扼六嶺﹔在籍山東巡撫寧國丘祖徳﹑職方郎中涇縣尹民興﹑徽州推官溫璜﹑貴池副榜吳應箕等多應之。唐王授聲以僉都兼兵侍﹐總督緒道軍﹔拔旌徳﹑寧國諸縣。九月﹐禦史黃澍完發來歸﹐聲信之﹔遂爲內應。城破﹐聲與門人江天一同就執﹔行至某所﹐天一笑謂聲曰﹕一泓淸絕﹐洵足怡人。意欲聲同盡此也。聲曰﹕丈夫死則死耳﹐當與天下共見之。至江寧﹐內院洪承疇諭降﹔天一朗誦懷宗禦祭承疇文以誚之﹐遂被戮。聲亦隨見殺。時﹐丙戌三月十五日也。應箕亦被獲﹐見殺。祖徳退還山中﹐大兵攻拔其寨﹐磔死。諸生麻三衡﹑沈壽蕘﹑吳太平﹑阮恆﹑阮善長﹑劉鼎甲﹑胡天球﹑馮百家及祖徳子某﹐俱死之。璜猶嚴兵守郡城﹐城紳黃澍以城獻。璜先殺長女﹐語妻茅同難。茅匿其幼子﹐遂整衣臥﹔璜以刀截其喉﹐少頃茅呼曰﹕未也。再刃﹐乃絕。璜自刎﹐不殊﹔絕粒五日﹐以手抉其創﹐乃死。祖徳之死也﹐有徐淮者﹐與吳漢超收其潰軍﹐連破句容﹑溧水﹑髙郵﹑溧陽﹑涇﹑太平諸縣﹔三年丙戌正月﹐襲寧國﹐兵敗。漢超入見曰﹕首事者我也。剖其腹﹐膽長三寸。妻戚﹐投樓下死。同時舉兵先後被難者﹐有靑陽知縣龐昌胤﹑溧陽諸生謝球﹑鹽城諸生司石磐﹑都司酆某之屬。

王師平閩

順治二年﹝乙酉﹞五月﹐我朝使內院洪承疇招撫江南﹑禦史黃熙胤招撫福建。熙胤﹐晉江人﹐與鄭芝龍同裏。芝龍密遣使通款我朝﹐唐王每遣芝龍出兵﹐芝龍每以餉缺爲辭。三年﹝丙戌﹞六月﹐王師平浙東﹔芝龍聞渡江信﹐遂撤守關兵。王師至仙霞嶺﹐關門無一守兵﹑無一敵兵﹐寂如也﹔遲回數日﹐從容過嶺。然我兵入閩﹐或由建﹑或由汀﹐或由福寧﹐俱走山谷間﹐不必仙霞也。

八月﹐大兵入建寧。至浦城﹐科臣黃大鵬﹑上游四郡巡撫鄭爲虹死之﹐爲虹僕陳龍從焉。原任浦城千戶張萬明及子都司張翹鸞﹑都督洪祖烈﹐俱死之。爲虹故浦城知縣﹐王聞其賢﹐召爲禦史﹐士民相率乞畱﹔乃令以禦史巡視仙霞關﹐尋擢巡撫。大兵至﹐爲虹亟還浦城﹐縱士民出走﹐遂與大鵬同被執以死。

初﹐王之在福州也﹐知芝龍不可恃﹐而楚撫何騰蛟﹑江右楊廷麟咸有疏迎﹔芝龍還安平﹐王遂赴贛。八月二十一日啟行﹐從延平趨汀州﹔王師尾之﹐破延平﹐知府王士和死之。士和﹐崇禎時舉人﹐王擢之守延平﹔警報疊至﹐士和曰﹕我以儒生﹐不一月忝二千石﹐安敢偸生﹗遂投繯死。禮部尙書曹學佺﹑通政使馬思理﹐自縊死。禦營總兵胡上琛﹐護王至汀﹔王被執﹐上琛奔還福州拜辭祖廟﹐與妾劉同飲藥死。給事中熊緯﹐扈行至汀﹐死於兵。其後聞王被難而死者﹐大僕寺少卿王瑞稱自縊死﹐禦史艾南英縊於僧捨。

我貝勒駐福州﹐別遣李成棟﹑韓固山徇各州郡。九月八日入泉州﹐大學士蔣徳璟絕食死。十五日下汀州﹑十九日下漳州﹐閩地悉平﹐惟芝龍屯安平﹐以前通款之信未回﹐猶豫未敢迎師。又自以先撤閩兵﹐無一矢相遺﹐有大功﹔而兩廣素屬部下﹐若招以自效﹐兩廣總督可得。貝勒令泉紳郭必昌招之﹐芝龍恐以立藩爲罪。會韓固山兵逼安東﹐芝龍怒﹔貝勒乃切責固山﹐令移軍。而貽書芝龍曰﹕我所以重將軍者﹐以能立唐藩也。人臣事君﹐必竭其力﹔力盡不勝天﹐則投明而事﹐建不世之功﹐此豪傑事也。今兩粵未平﹐鑄閩粵總督印以相待。芝龍得書﹐大悅﹔子弟皆力諫﹐芝龍不從﹐進降表於泉州。十一月﹐芝龍至福州見貝勒﹐握手甚懽﹐痛飲三日夜﹐遂挾芝龍北去。芝龍子成功﹐入於海。

初﹐唐王之立也﹐以黃道周爲武英殿大學士﹐與芝龍不協﹔道周見芝龍無出師意﹐憤激請督師出江西。乙酉七月﹐賫一月糧﹐從廣信抵衢州﹐募兵得九千人。十一月﹐進至婺源﹔遇王師﹐戰敗被獲。夫人蔡氏聞之﹐急貽書道周﹐言忠臣有國無家﹐勿以內顧爲念。丙戌三月﹐至江寧﹐洪承疇遣人諭降﹔道周不從命﹐乃斬之。與道周同事者職方主事趙士超﹑通判毛玉潔﹑蔡春溶﹑毛繼謹﹐俱死之﹔士超死尢烈。道周旣死﹐門人陸自巖匿其元﹐並全身瘞之。越數年﹐夫人蔡氏令長子霓迎喪東歸﹐葬於贈公之側﹔士超等四人葬於道周之側。

金﹑王收江西

順治乙酉四月﹐英王追闖賊至九江﹐寧南侯左良玉子夢庚率所部三十六營來降。王北旋﹐攜降將俱北。惟後營總兵金聲桓請於王﹐願收江省自效。王許之﹐乃命闖部降將王體忠合營屯潯﹐規進取。

六月﹐聲桓先遣牌招撫﹐江西巡撫曠昭故選懦﹐率先遁﹔士民送款聲桓。十九日﹐聲桓入南昌﹐南康﹑九江不煩兵而下。而舊撫標將白之裔﹑鄧武泰駐袁﹑吉﹐以兵扼峽江﹔湖東分巡道王養正與布政夏萬亨﹑建昌知府王域﹑推官劉允浩﹑南昌推官史夏隆輔益藩起兵建昌﹐軍報旁午。聲桓令前營劉一鵬禦峽江﹐屬體忠備撫﹑建。七月﹐體忠率兵下撫州﹐趨建昌。時有保寧王者﹐自河南來﹐好談兵﹐益藩倚信之﹔而私通於體忠。及戰﹐保寧從陴後以火箭傷象兵﹐遂敗。三日﹐城破﹐益藩被執殺﹝詳具「益藩擾湖東」﹞。王養正等五人俱被執﹐械至南昌﹐殺之。養正妻張氏﹐絕粒九日死。萬亨妻顧氏﹑子婦陸氏﹑一孫﹑一孫女﹐同赴井死。夏隆自南昌來避﹐與其難者也。諸生鄧思銘被執﹐不屈﹐叢射死。屬縣皆降。新昌舊知縣譚夢開迎降﹐爲縣民所殺。知縣李翔與監軍張家玉﹑禦史徐伯昌共城守﹐家玉戰敗﹐入關。城破﹐翔與伯昌死之﹔而一鵬亦破峽江兵﹐武泰死之﹝﹖﹞。攻袁州﹐同知署府事李時興力城守﹔守將胡纓兵潰﹐時興自縊於萍鄕官舍。遂收吉安﹐長驅至萬安﹐萬安知縣梁於涘死之。

八月二十五日﹐聲桓矯殺體忠﹐以忠部將王得仁代。而是時益宗永寧王慈炎復舉兵克撫﹑建﹐屯兵進賢縣﹔旣以糧不繼﹐退守撫州。聲桓令得仁率兵來爭。時﹐吏部文選司主事曾亨應者﹐家臨汝﹐初同益藩起兵﹐益藩敗﹐復捐資聚眾歸永寧﹔得仁夜率百騎潛至臨汝﹐圍亨應宅﹐執亨應殺之。亨應從叔杞縱追﹐之璋﹑之球﹑之琦﹑子筠俱死焉。初﹐亨應舉事時﹐自斷爪﹐嚙血裹而瘞之。子筠亦時語人曰﹕我一門已登鬼籙。父子立志殉國如此。永寧守撫州﹐糧不繼﹐乃退保建昌﹔得仁追及﹐被獲﹐死焉。

三月﹐破寧州﹐監軍許文龍死之。文龍起兵寧州﹐聲桓遣人招之﹐不從﹔率兵逐我所置官吏﹐屯兵奉鄕。聲桓乘間破寧州﹐遂攻奉鄕﹐圍。守二月﹐糧盡﹐乃走保界首砦﹔食復盡﹐被擒死之。

是月也﹐吉安復失﹐職方主事郭錕死之。先是﹐乙酉九月﹐劉同升結忠誠社於贛州﹐與李永茂恢復吉安。丙戌春﹐王師來爭﹐副將劉必達戰敗赴水死。會廣東援兵至﹐大兵退駐峽江﹔至是﹐克之。

四月﹐破廣信﹐巡撫周定礽﹑副使胡奇偉﹑兵部侍郎詹兆恆﹑禦史胡夢泰﹑兵部員外萬文英﹑同知胡甲桂﹑貴溪舉人畢貞士﹐俱死之。初﹐黃道周提兵出江西﹐命詹兆恆以兵協守廣信﹔禦史胡夢泰拜疏請出湖東﹐後遂擢右僉都﹐巡撫其地。文英﹑奇偉俱奉命協守﹐甲桂以永州同知道梗攺授﹐而夢泰則以郡人奉使旋裏者也。得仁破安仁﹑貴溪﹐定礽督副總姜天衢﹐戰連湖﹐我兵小卻﹔已戰小篛渡及河口﹐遂捷。城破﹐定礽自縊死。文英赴水死﹐妾胡從之。奇偉被執﹐殺於南昌衛前。甲桂自經於幽室。貞士先赴水﹐家人救之﹔行至五里橋﹐望拜祖塋﹐觸橋柱死。夢泰夫婦同縊死。兆恆奔懷玉山﹐復糾眾攻衢之開化﹔兵敗﹐歿於陣。江西悉平﹐惟戇州未下。

李成棟平粵東

順治三年﹝丙戌﹞﹐大兵旣平閩﹐十二月﹐我巡撫佟養甲﹑總兵李成棟由閩趨惠﹑潮﹐下之﹐潛師襲廣州。先是﹐十一月唐藩弟聿■﹝金粵﹞浮海至廣﹐閩中舊相蘇觀生﹑何吾騶與布政使顧元鏡﹑侍郎王應華﹑曾道惟奉王監國﹐僭攺元紹武﹐召海上鄭﹑石﹑馬﹑徐四姓盜爲總兵。時﹐永明已自立於肇慶﹐使給事中彭耀﹑主事陳嘉謨至廣曉譬倫序﹑監國先後﹐觀生殺耀於市﹐嘉謨亦死之﹔觀生遂率兵而西。職方主事陳邦彥自廣至肇見永明王﹐王以東事爲問。邦彥曰﹕彼彊我弱﹐以戰則非計﹔彼曲我直﹐以和則非名。北師已近﹐觀生若懼﹐當求和於我﹔如其不然﹐粵東十郡我據其七﹐而使其三代我受敵﹐不亦可乎﹖已而﹐巡撫林佳鼎與廣州將陳際泰戰於三水﹐際泰敗。旣與林察戰於海﹔佳鼎故粵中監司﹐與察同姓相善﹐察因使四姓盜僞降迎佳鼎﹐佳鼎信之﹐舟至三山口亂作﹐全軍俱沒﹔佳鼎赴水死。肇慶大震﹐而廣州失援。至是﹐成棟襲之﹔用惠﹑潮符印爲文書﹐貽廣州報平安﹐故觀生不設備。十五日﹐成棟令前軍效廣軍裝束﹐直抵城下。是日﹐觀生方隨聿■﹝金粵﹞視學﹐或報大兵臨城﹐觀生猶以爲海上盜也﹐叱而斬之。大兵入東門﹐觀生始倉卒召兵﹐不能集﹐城遂破﹔聿■﹝金粵﹞投繯死﹐周﹑益﹑遼等二十四王皆及於難。祭酒梁朝鐘自刎死。太僕卿霍子衡與妾莫氏﹑子應蘭﹑應荃﹑應芷﹑子婦梁氏﹑徐氏﹑區氏﹐同赴井死。時有梁鍙者﹐妄人也﹔觀生每才之﹐用爲吏科給事中。至是﹐觀生走問計﹐鍙曰﹕死爾﹐復何言﹗觀生入西房﹐鍙入東房﹐抗吭气湧有聲﹔觀生以爲鍙死矣﹐乃自縊。明日﹐鍙獻觀生屍來降。吾騶﹑應華﹑元鏡等俱來降。

二十三日﹐成棟別遣兵徇南﹑韶而親下肇慶。二十五日﹐報至肇慶﹐王上西峽。四年丁亥正月﹐奔梧州﹐走平樂。成棟入肇慶﹐別遣副將楊大福﹑張月徇髙﹑雷﹑廉三府﹐而自率兵趨梧州。二十九日﹐一鼓入之﹔巡撫曹燁降﹐王走桂林。時﹐南﹑韶二府亦報捷﹐乃別遣副將取瓊州。時﹐丁魁楚在岑溪﹐成棟使杜永和襲而殺之藤江﹐遂下平樂﹔髙﹑雷﹑廉俱報捷。廉州推官張孝起謀興復﹐兵敗﹐妻妾俱赴海死﹔孝起羈軍中。後成棟叛﹐擢孝起巡撫其地﹔成棟敗後﹐廉州復失﹐孝起死之。四月﹐定瓊州。

方警報之�至也﹐王震恐﹔適武岡鎭劉承胤兵至全州﹐王遂奔全而以瞿式耜守桂林。大兵薄桂林﹐式耜與總兵焦璉力城守﹔承胤奉王赴武岡﹐以三千人援桂﹐乏餉潰歸。桂林垂破﹐會給事中陳邦彥在髙明﹐聞桂林圍急﹐乃走說甘竹灘盜魁余龍乘虛襲廣州。巡撫養甲飛檄召成棟於桂林﹐揚言順道徑取甘竹﹔龍聞急歸﹐而桂園亦解。於是﹐邦彥起兵髙明﹑陳子壯起兵九江村﹑霍師連起兵花山﹑張家玉起兵東莞﹐粵東大擾﹝詳見「雜亂」﹞。

未幾﹐殲家玉於龍門﹐戕邦彥﹑師連於淸遠﹐破子壯於髙明﹐粵地復定。

魯藩據浙東

順治二年﹝乙酉﹞六月﹐原任山西僉事鄭之尹之子遵謙殺我招撫使於江上﹐與張國維﹑方逢年等迎立魯王以海於臺州。在籍大學士朱大典亦上表勸進﹐卽日移駐紹興﹐國維﹑逢年﹑大典俱拜大學士。封方國安荊國公﹐守嚴州﹔張鵬翼永丰伯﹐守衢州﹔遵謙義興伯﹑王之仁武寧伯。國維督師江上﹐子世鳳爲平鹵將軍。七月﹐復富陽。八月﹐復於潛。十月﹐王師至固安﹐國維率王國斌﹑趙天祥禦之﹔戰於艸橋門﹐大風雨﹐火炮弓矢不得發﹐急收兵﹐故不甚敗。

會唐王自立於閩中﹐頒詔至﹐諸求富貴者爭欲應之﹐魯王下令返臺。國維馳疏閩中﹐言國當大變﹐凡爲髙皇子孫﹑臣庶﹐所宜同心並力﹐共圖興復﹔成功之後﹐入關者王。且監國當人心渙散之日﹐鳩集爲勞﹔一旦南拜正朔﹐鞭長不及﹐悔莫可追。疏上﹐乃止﹔然浙﹑閩自是水火矣。

自艸橋門敗後﹐諸將無敢復言戰者。王之仁疏言﹕事起日﹐人人有直取黃龍之志﹔乃一敗後﹐遂欲以錢塘爲鴻溝﹐天下事尙何忍言﹖臣願帥所部沈船一戰﹔今日欲死猶戰而死﹐他日卽死恐不能戰也。三年﹝丙戌﹞三月一日﹐我兵開堰入江﹐國維﹑之仁統水師襲戰。是日﹐東南風大起﹐之仁揚帆奮擊﹐國維遂同諸軍渡江圍杭州﹐不克而還。

四月﹐我貝勒屯兵北岸﹐以江涸﹐可試馬﹔用大炮擊南營方國安軍﹐廚竈皆碎。國安曰﹕此天奪我食也。遂欲投閩。五月二十七日﹐拔營走紹﹐劫王南行。二十八日﹐江上各營聞報﹐俱潰走﹔遵謙入海﹐國維振旅追扈。六月一日﹐大軍畢渡江﹐禮部尙書余煌衣冠赴水死。國安決計獻監國來降﹐遣人守監國﹔會守者病﹐監國得脫﹐登海航﹐命國維遏防四邑圖後舉。二十五日﹐大兵入義烏﹔或勸國維入山﹐國維曰﹕誤天下事者﹐文山﹑疊山也。赴池水死。兵部侍郎陳函輝﹐自經死。禮部侍郎王思任﹐不食死。大理寺少卿陳潛夫﹑妻孟氏﹑妾孟氏﹐夫妻姊妹聯袂沈河死。兵部主事葉汝蘅﹑妻王氏﹐同赴水死。兵部主事髙岱﹐絕食死﹔子諸生朗﹐赴水死。通政使吳從魯﹐不薙發死。鄭之尹﹐赴水死。諸曁諸生傅日炯﹑山陰諸生朱瑋﹐赴水死。蕭山諸生楊雪門﹐自縊死。鄞縣諸生趙景麟﹐赴泮池死。浦江諸生張君正﹐自縊死。瑞安諸生鄒欽堯﹑永嘉諸生鄒之琦﹐赴水死。我兵至金華﹐朱大典厲兵固守﹐我兵以紅衣大炮破之﹐大典合門自焚死。西�武進鄭邠﹐亦與其難。張鵬翼守衢州﹐副將秦應科於我內應﹔城破﹐鵬翼及樂安王﹑楚王﹑晉平王皆被殺。巡按兼視學政王景亮﹑知府任經正﹑推官鄧巖忠﹐皆自縊死。江山則知縣方召死焉。餘皆望風迎附﹐兩浙悉平。方國安﹑方逢年薙發來降﹔八月﹐誅之延平城下。

王南奔﹐至石浦。定西侯張名振護王航海﹐至舟山﹔舟山守將王斌卿不納﹐王浮海至廈門。鄭芝龍已降於我﹐乃走南澳。

四年﹝丁亥﹞﹐王命鄭彩﹑王大振﹑阮進﹑張名振等共討殺斌卿。時﹐閩中舊相張肯堂以私財募兵海上﹔王貽書肯堂﹐云將北還舟山﹐約肯堂共事。

五年﹝戊子﹞﹐大學士劉中藻恢福寧州﹐與平夷侯周崔芝相犄角﹐連復建寧﹑邵武﹑興化三府及漳浦﹑海澄等二十七縣﹐軍聲頗振﹔溫﹑臺響應。

六年﹝己丑﹞﹐王還舟山﹐以張肯堂爲東閣大學士。

八年﹝辛卯﹞﹐王師破福寧州﹐中藻敗﹐兵部右侍郎林汝翥﹑員外郎林垐歿於陣。閩中所復州縣﹐相繼俱失。福安破﹐大學士劉中藻衣寇坐堂上﹐爲文自祭﹐服金屑死。興化破﹐大學士朱繼祚﹑參政湯芬﹑給事中林嵋﹑知縣都廷諫死之。海澄破﹐知縣洪有文死之。永福破﹐邑人給事中鄔正畿﹑禦史林逢經投水死。長樂破﹐邑人禦史王恩及服毒死﹐妻李氏同難。建寧破﹐守將王祈自焚死。臺州破﹐督餉知縣沈履祥被獲見殺。王師遂逼舟山﹔王復航海﹐令肯堂城守。城破﹐肯堂南向坐﹐令四妾﹑一子婦﹑一女孫先死﹐乃自經。同死者﹐兵部尙書李向中﹑禮部尙書吳鐘巒﹑吏部侍郎朱永佑﹑安洋將軍劉世勛﹑左都督張名揚﹑通政使鄭遵儉﹑兵科給事中董志寧﹑兵部郎中朱養時﹑戶部主事林瑛﹑江用楫﹑禮部主事董元﹑兵部主事朱萬年﹑顧珍﹑臨山衛李開國﹑工部主事顧宗堯﹑中書舍人蘇兆人﹑工部所正戴仲明﹑定西侯參謀顧明楫﹑諸生林世英﹑錦衣指揮王朝相﹑太監劉朝。王航海之明年﹐兵部侍郎沈廷揚﹐督舟師北上福山﹐被獲死之。向中被執﹐我帥呵之曰﹕聘不至﹐捕而至﹐何也﹖向中對曰﹕向則辭官﹐今就死爾。大兵至寧波﹐鐘巒渡海入昌國衛之文廟﹐抱孔子木主﹐積薪左廡自焚死。永佑被執﹐請爲僧﹔不許﹐殺之。名揚﹐名振弟﹔抱母範自焚。朝相聞城破﹐護王妃陳氏﹑貴嬪張氏﹑義陽王妃杜氏入井﹐以巨石覆之﹔自刎其旁。開國之母瑛及明楫之妻﹐皆自盡。

十一年﹝甲午﹞﹐鄭成功奉王居金門。初至﹐禮待甚恭﹔旣益懈﹐王積不能平﹐成功銜之。未幾﹐王將往南澳﹐成功使人沈之海中。

益藩擾湖東﹝附傅﹑揭﹞

益王名由本﹐封建昌。兩都繼沒﹐郡紳勸王舉兵。郡儀賓諸生鄧思銘﹐言王身兼臣子﹐宗社傾危﹐豈容坐視﹖因首建庠兵之議﹐以贍財者助餉﹑負才者參謀﹑有勇者出戰﹔王大感動。然年少柔仁﹐不習武事﹔乃悉以戰守機宜委郡藩永寧王慈炎及羅川王某主之。於是﹐羅川王與東鄕艾命新﹑艾南英謀﹐因以書約諸紳士同仇共義﹐募集劉琦﹑楊獨龍﹑僧丹竹等三十六人﹐就南英家歃血誓盟﹐得義勇七﹑八千人。王﹑謝二紳﹐各捐資助餉﹐兵勢稍振。時順治二年乙酉六月也。

時有保寧王者﹐自河南來﹐好談兵﹐王倚信之﹔而保寧私與我將王體忠通﹐約爲內應﹐王不知也。雲南總兵趙印選﹐以象兵赴援南都不及而反﹐路出建昌﹐王畱之助戰。戰初合﹐保寧從陣後以火箭傷象兵﹐師遂潰﹐王奔旗塘佛捨。已歸唐王於福州﹔福州破﹐被執見殺。

永寧走寧都﹐遂入粵﹐招蕭﹑閻兵圖興復。先一日﹐蕭升﹑閻總夢紅日臨其門﹔翌日而永寧至﹐以爲吉徵﹐遂與同事。提兵出湖東﹐復建昌﹐乘勝拔撫州及進賢縣。先是﹐永寧之走寧都也﹐羅川與艾命新拔撫州而不能守﹔還師許灣﹐招集貴東﹑安仁兵近二萬。永寧復撫﹑建﹐羅川率兵來合﹐約分道進恢江省。會粵兵與羅川兵爭捨﹐羅川亟出止之﹐流矢中其喉而卒。永寧以糧餉不繼﹐棄進賢﹐守撫州。我將王得仁率兵圍之﹐糧復匱﹔將退保建昌﹐爲得仁追獲﹐死焉。

甲申之變﹐原任福寧州知州揭重熙﹐同副總兵洪日升起兵勤王。至南京﹐授吏部考功司主事﹐以艱歸。順治三年﹝乙酉﹞南京破﹐江省亦入版籍﹔重熙復招集鄕勇徐組綬﹑萬民望﹑王宏等﹐起兵湖東。會益藩兵起﹐重熙走謁﹐請急臨省會﹐事不果。我將王體忠圍建昌﹐重熙提兵來援﹐戰於許灣而敗。吏部主事王兆熊劾之。旣以曾櫻薦﹐唐王復授重熙考功員外兼兵科給事中﹐從傅冠辦湖東兵事﹔又令原任翰林院檢討傅鼎銓﹐以原官兼兵科給事中﹐統義師由泰寧出關召募。瀘溪告急﹐冠不能救﹐重熙劾冠去﹐兵事專委重熙。永寧旣敗﹐重熙復趨福州﹔統諸將進克金谿﹑復撫州﹐有眾千萬。捷聞﹐授右僉都禦史﹐代劉廣胤巡撫湖東。以諸將進止不協﹐退保瀘溪﹔與我兵戰於銅蒲墜﹑師姑嶺及髙田﹑孔坊﹐俱捷。三年丙戌八月福州不守﹐鼎銓往寧都﹐借兵於田海忠﹐不應﹔因集鄕勇復宜黃﹐駐兵於樂安。重熙聞王師入關﹐提兵援福州﹔聞王赴贛州﹐倍道趨贛。爲我兵掩擊﹐大潰﹔急收散卒還攻撫州﹐破之﹔而中軍洪深亦歿於陣﹐兵士僅存千人。乃退次王洞﹐間行至安東﹑金貴諸砦﹐令聯絡以待﹔而身爲日者裝﹐入南昌以覘虛實。五年﹝戊子﹞﹐金聲桓以南昌叛﹐首迎重熙﹑鼎銓﹔而兩人殊不欲駐省﹐請任閩事。我譚固山圍南昌﹐重熙赴粵求援﹔鼎銓兼督兩軍﹐與張自盛合營援南昌﹐敗於三江口。重熙至肇慶﹐永明任重熙兵部尙書兼右副都禦史﹐總督江西兵。未及歸而南昌破﹐沿途召募﹐猝遇我兵﹐戰於程鄕﹐大敗﹔監軍桂泓陣歿﹐重熙身中三矢﹐僅免。金﹑王死﹐其故將張自盛﹑洪國玉等聞重熙奉新命出湖東﹐爭來歸﹔兵大集﹐駐寧都﹑石城間。而鼎銓被內召﹐不願往﹐請再舉終江事。重熙亦疏畱﹐乃拜兵部右侍郎兼翰林院侍讀學士。鼎銓隨令監軍陳化龍馳檄浙東﹔有徐孝伯者引軍來會﹐同駐徐博。七年﹝庚寅﹞﹐重熙以張自盛駐閩﹐赴其軍﹐約廣信曹大鎬並進。甫入閩界﹐我兵圍之數重﹔重熙分部諸將﹐戰數合﹐佯北﹐引我兵入伏中﹐前後夾擊﹐大捷﹐遂徇諸郡邑皆下之。進至撫州﹐幾獲我帥。八年﹝辛卯﹞﹐鼎銓至廣信張村﹐爲我守將所執。江撫夏一諤諭之使降﹐不應﹔令以書招重熙﹐不可。八月五日﹐見殺。搜其笥﹐先置木主﹐書死年而空其月日。自盛掠邵武﹐戰敗被執。重熙乃率數十人還大鎬於百丈■﹝石祭﹞﹔適大鎬還軍鉛山﹐重熙至﹐惟空營。我兵偵得﹐率眾圍之﹐射重熙﹐中項﹔執至建寧﹐日求死。十一月三日﹐戮於南街市口。未幾﹐曹大鎬亦敗﹐都昌督師余應桂亦以是歲亡。江西之兵遂盡。應柱者﹐都昌人﹐萬曆己未進士。嘗爲禦史﹐疏劾周延儒﹐有直聲﹔累官兵部侍郎。金﹑王之亂﹐起兵都昌﹐率舟師據會城﹐敗於落星湖。已復傾資募眾﹐而南昌已平。我潯帥楊捷以步騎奄至城下﹐被執﹔及子諸生顯臨﹑中軍帥師俱死之。

●三藩紀事本末卷三

靑浦楊陸榮采南氏編

楊﹑劉﹑萬殉贛

金﹑王之亂

王師南徵

何騰蛟殉楚

瞿式耜殉粵

孫﹑李構隙

孫﹑李奔北

楊﹑劉﹑萬殉贛

崇禎甲申闖賊破京師﹐江西在籍翰林院修撰劉同升聞變﹐痛哭幾絕﹔檄告江西十三郡紳士舉義復仇﹐縞素別丘壠而出。至南昌﹐遇職方主事楊廷麟﹐大集紳士於澹臺祠﹐爲懷宗發喪﹐涓吉誓師進發。福王立﹐授同升中允﹑廷麟左庶子﹐俱辭不拜。唐王立於福州﹐擢同升少詹事﹑兵部侍郎﹐總理江西﹔而廷麟以東閣大學士召。廷麟以國破君亡﹐偸安海甸爲非計﹐辭不拜﹔與贛撫李永茂及同升共舉義旗。會粵東有入衛兵三千過贛﹐卽疏畱之﹔立忠誠社於贛州﹐招致四方之士。於是﹐王其宖﹑其窿﹑劉明保﹑彭曰趣等各率家丁自賫糧入社立功者幾二萬人。廷麟乃大享士於城西﹐率兵收萬安﹐抵泰和﹐復吉安全郡﹔乃奉表迎唐王赴贛。

順治二年﹝乙酉﹞十一月﹐李永茂以憂歸﹔而萬元吉以總制之名至贛﹐與同升﹑廷麟同心規畫。時永寧王已復撫﹑建﹐約同下省﹔而同升已病。未幾﹐湖東告潰。十二月﹐同升卒於雩都﹐事以不果。

初﹐元吉佐楊嗣昌﹑史可法兩閣部軍﹐與江西總兵金聲桓素善。聲桓收江右﹐以書幣招元吉﹔元吉辭以各行其志﹐聲桓勿迕也。至是﹐元吉主撫金以恢省﹐因移書聲桓﹐聲桓頗心動而未決。三年﹝丙戌﹞三月﹐吉安守將胡長蔭違元吉節制﹐爲我將柯永盛所敗﹐吉安復失。元吉走皂口﹐欲赴水﹐永丰令林全春亟持之﹐乃還保贛州。我兵尾之﹐拔萬安﹐遂圍贛﹔聲桓聲問遂絕。給事中楊文薦者﹐奉命往湖南﹔過贛﹐見事急﹐願畱共城守﹐元吉賴之。

先是﹐正月﹐廷麟招降峒寇得四萬人﹐所謂四營者也。張安者﹐四營之一﹔驍勇善戰﹐賜名龍武新軍。元吉倚之﹐而蔑視雲南﹑廣東諸軍﹔諸軍解體。五月﹐江西巡撫劉遠生督張琮來援﹐戰於梅林而敗﹔龍武新軍亦敗於梅林。於是﹐援兵皆不敢前。元吉苦客將不用命﹐且出掠爲民患﹔乃謀練土著更番出戰﹐頗有斬獲﹐我兵移下沙。然元吉禦兵士嚴﹐刑威不少假貸﹐故兵士不樂爲之用。贛圍久﹐王賜郡名忠誠﹐加元吉兵部尙書﹑文薦僉都禦史。六月﹐李永茂遣副將吳之蕃以廣東兵五千至。七月﹐吏﹑兵兩部尙書郭維經奉命總理江西﹑湖廣軍事﹐與禦史姚奇胤沿途募兵﹐得八千人至﹔雲南援將趙印選﹑胡一靑率兵三千至﹐大學士蘇觀生遣兵亦如之﹐兩廣總督丁魁楚亦遣兵四千至﹕軍聲頗振。諸軍皆欲戰﹐而元吉欲俟大軍至共擊。是時﹐中書舍人袁從諤募砂兵三千﹐吏部主事龔棻﹑兵部主事黎遂球募水軍四千﹐皆屯南安不敢下。兵部主事王其宖謂元吉曰﹕水師羅明受﹐海盜也﹔桀驁難制。且今水涸﹐舟行爲難﹐豈能如約﹖不聽。八月﹐大軍聞水師將至﹐卽令兵士夜截諸江﹐焚巨舟八十﹔明受遁。於是﹐諸營皆散去。元吉弟六吉調廣西狼兵八千至南安﹐亦不戰潰。

已聞唐主被難汀州﹐全城气索。十月﹐天霧雨雪﹐我兵乘夜上城。城破﹐元吉率士巷戰﹐奪門出﹔至東關﹐嘆曰﹕大事去矣﹗投貢江而死。延麟死於淸水塘。我將賈熊嘆爲忠臣﹔以四扇門爲棺﹐瘞之東門之外。維經與奇胤﹐同縊於嵯峨寺。湖西兵備僉事加太常卿彭期生﹐衣冠自縊。職方主事周瑚﹐被獲磔死。通判王明汲﹑編修兼兵科給事中萬發祥﹑吏部主事龔棻﹑戶部主事林琦﹑兵部主事王其宖同弟其窿﹑黎遂球﹑柳昂霄﹑魯嗣宗﹑錢謙亨﹑中書舍人袁從諤﹑劉孟鍧﹑劉應試﹑推官署府事吳國球﹑監紀通制郭寧登﹑訓導徐君鼎﹑都督僉事劉天駟﹑臨江推官胡縝﹑贛縣知縣林逢春﹐皆被戮。邑人河南同知盧觀象﹐盡驅男婦入池﹐乃自沈死。馬平知縣謝贊與子胤繡﹑侄胤斗﹐衣冠自縊。舉人劉曰佺﹐同母﹑妻﹑子﹑侄﹑弟同日自盡。薦授萬州判官月世光﹐攜幼孫同盧觀象赴池死。世襲贛衛千戶孫經世﹐同弟緯世﹑紘世合門自焚死。監紀軍務聶邦晟﹐同子士燫﹑士煥﹑妻劉合門死。貢生楊萬言﹐同妻﹑子赴池水死。庠生郭其昌﹐同妻範號泣三日死。董纘卿同子麒兆﹑正宸﹑正朝﹐俱死之。謝明登同妻羅﹑子佛生﹐赴池死。馮復京同妻張﹐對縊死。余學義母周﹐先自縊﹔學義同妻鐘﹑子婦丘﹑二孫赴水死。陽麗天同妻赴淸水塘死。金之傑巷戰殺數人﹐攜妻赴水死。王統﹑王純縊於文廟。周葵﹑陳君猷﹐積薪自焚死。鄕約謝明登﹐同妻楊赴井死。雩都訓導胡董明﹐被執見殺。寧都曾嗣宗﹑楊燧﹐俱自經死。書工趙廷瑞﹐赴水死。織人熊國本﹐赴義忠誠社﹐至是被執﹔贛令﹐舉人也﹐叱之曰﹕爾織人何知義﹖國本曰﹕織人不知義﹐舉人顧當爲不義耶﹖引出斬之。參將陳烈﹐其弟降於我﹔烈奮勇疾鬥﹐至是被執。其弟勸之降﹐不從﹐乃殺之。其以流寓同難者﹐廣東提學道符溯中同兄述中﹐新諭進士萬發祥﹑廬陵庠生段之渾﹑新諭庠生蕭瑛。

金﹑王之亂

金聲桓﹐字虎夫﹐遼東衛籍。王師平遼東﹐全家被俘﹐獨聲桓逃走入關。王得仁﹐闖部裨將﹐驍勇善戰﹐軍中所稱王雜毛者也。聲桓性沈猜﹐善持兩端﹔以軍功﹐累官總兵都督同知﹐隸左良玉後軍。順治二年﹝乙酉﹞五月﹐左夢庚率之來降﹔命與闖部降將王體忠合營﹐規取江右。未幾﹐聲桓矯殺體忠﹐以得仁代之。

江右旣平﹐聲桓自以爲不世功﹐旦夕望侯﹔及收江疏還﹐僅授副總兵而得仁銜不列﹐得報气沮。招撫孫之獬至南昌﹐聲桓所置將吏漸有更易﹔江撫李鳳翔繼之﹐益加裁制﹐聲桓心怏怏。聲桓常師事維揚僧徳宗﹔徳宗每奇聲桓﹐嘗拊聲桓背曰﹕勉旃﹗二十年江右福力變紅頭虫﹐此其候也。及是﹐果著紅纓﹐建牙江省﹐益尊信之。徳宗每爲聲桓言﹐勸其攺圖﹔南昌胡以寧在聲桓幕中﹐言如徳宗指。胡澹﹑陳大生等﹐各緣以迎合聲桓。又覘知得仁所居故宜春王第﹐每後堂張宴﹐自著明衣冠﹐令優伶演郭子儀﹑韓世忠故事﹔諸客聞之﹐益心動。先是﹐福州之破﹐仕閩者或有空頭敕札持歸﹔至是﹐因緣間露﹐且言唐王尙在。二帥聞之﹐益自喜且負。江撫李鳳翔死﹐章於天代之﹐遇諸將益倨﹐索賄無厭足。一日宴於藩署﹐席地鋪氈﹐文吏皆坐氈而聲桓﹑得仁顧坐氈外﹐得仁有忿色﹔於天嘻笑顧視曰﹕王把總欲反耶﹖宴歸﹐﹝二帥恥甚。四年﹝丁亥﹞七月﹐得仁提兵往建昌﹐於天又遣人索賂累億﹔得仁大怒裂眥﹐大有惡言。八月﹐歸自建昌﹐勸聲桓速舉事。而聲桓以前遼東被俘﹐妻子畱京未歸﹔又胡以寧新亡﹐遣人往湖南覘知何騰蛟爲我兵所敗﹐遲疑未發。巡按董學成至﹐有以二家陰事告者。學成言欲奏聞﹐而陰索得仁賂並其侍兒﹔得仁恐以侍兒予之﹐則居家狀泄有驗﹐堅不肯予。時幕中諸客詭言唐王在五子寨﹐二帥卽遣客往探唐王實耗﹔客卽假唐主命﹐封聲桓爲鎭江公﹑得仁爲維新侯﹐二帥大喜過望。五年﹝戊子﹞正月﹐章於天忽率數騎出瑞州﹐捕掠諸富室﹔或告得仁曰﹕此非爲索賄賂也。前聞有滿騎數千不知所往﹐或徑往贛州約同贛撫會議而後發﹔發則須搖公等。得仁大懼﹐適聲桓妻子還自燕﹐聲桓乃召胡澹等入議﹐遣人以書約山東﹑河南﹔並發得仁提兵出建昌合揭﹑揚諸部﹐然後舉。議旣定﹐或說得仁曰﹕聲桓疑而多詐﹐脫中變﹐而公顧居外﹐且柰何﹖不若坐據省會﹐仗鉞投袂爲必不可遏之勢脇聲桓﹐聲桓不敢不從﹔但貴神速耳。得仁大喜﹐立傳令部勒全營﹐杜七門﹐圍守董學成官署﹔時正月二十六日夜漏下三十刻矣。翌日癸亥﹐七門不啟﹐得仁躬擐甲往縛學成赴聲桓署自狀。聲桓蒲伏問故﹐得仁曰﹕詔云然﹐何敢後也﹖聲桓唯唯﹐得仁卽前爲聲桓割辮﹔以聲桓令箭傳示諸協悉去辮﹐出示安民﹐稱隆武四年。卽日﹐絞殺學成及副使成大業﹔軍民戴滿帽者輒射之﹐城中委棄纓笠積如山阜。得仁遣將擒章於天於江中。聲桓首迎在籍閣臣姜曰廣入省﹐諸金弟族皆爲都督。得仁婦弟黃天雷爲兵部侍郎﹑聲桓幕客黃人龍爲總督﹐二人各開幕門如市。

初﹐聲桓誅體忠後﹐謀嘗與得仁合﹔及是﹐各自爲功﹐所樹吏卒分東西府﹐嫌隙始開。二月朔﹐得仁提兵下九江。胡澹說得仁﹕宜乘破竹之勢﹐疾趨建業。下流猝無備﹐必舉﹔建業舉﹐則兗﹑豫響應。率兵而北﹐中原可傳檄定也。而聲桓聞捷﹐輒召得仁還。得仁以澹謀告聲桓﹐眾皆主之。獨黃人龍不可﹐曰﹕贛州居省上流﹐文武督在焉﹐宜先定贛﹔不然且擬我後。聲桓從之﹐立議取贛。聲桓﹑得仁偕行﹐而以宋奎光守南昌。兵圍贛州﹐城固不可克。聲桓乃令得仁往綴章﹑貢上下﹐而自引兵踰嶺恢雄﹑韶。時﹐南中頒永曆年號至﹐乃遂稱永曆四年。聲桓遺書廣督李成棟共興復﹔成棟遂叛﹐拜表粵東﹐迎永明王於肇慶。王因實封聲桓爲昌國公﹑得仁爲新諭侯。師畱贛且老﹐省內虛。

四月﹐大兵入湖口。五月朔﹐破九江﹐僞守將吳髙遁。二日﹐下南康﹐僞守將白之裔潰。七日﹐千騎至石頭﹐猶不意爲我兵也﹔見紅纓白帳﹐始色駭。明日﹐鐵騎滿西山矣。我固山譚泰先從東入﹐破饒州。饒州僞將潘永禧遁﹐王師尾之﹐至南昌﹔而令偏將自潯入搜麥源﹑靑嵐諸道薄西山﹐故未下營﹐血刃已數百里。大兵圍南昌﹐聲桓兄成功約降於我﹔奎光諜知﹐殺之。得仁部將貢鰲﹑聲桓部將楚國佐﹐以其軍叛﹔奎光追及﹐復殺之。大兵攻得勝門﹐城壞數處﹔奎光裹土塞之﹐得不破。旋出神槍火筩焚我攻具﹐我兵少卻。報至贛﹐聲桓﹑得仁大懼﹐撤兵急回﹔贛師掩擊﹐亡其大半。十九日﹐聲桓僞先鋒劉一鵬與我戰﹐獲大炮三。得仁繼至﹐聞前捷﹐卽气揚甚﹔不鞍馬而馳﹔中伏﹐大敗於七里街﹐卽气索甚﹐盡撤城外屯兵入壁。金部僞將郭天才爭之不得﹐自札黃泥洲爲犄角。天才所統盡川本﹐精銳無敵﹔先提偏師入閩不克﹐歸﹐我兵已圍南昌矣。天才三戰三捷﹐我兵頗憚之。宋奎光單騎渡江﹐按行地利﹐請移兵二隊﹐一駐生米渡﹑一駐市■﹝氵義﹞﹐以達餉路。天才請大舉逐我兵﹐皆不聽﹐專主堅壁。我兵𨿽勝﹐每慮得仁襲之﹐軍中常夜驚王雜毛來也。久之﹐見城中終無出兵意﹐乃用鎖圍法﹔東自王家渡屬灌城﹑西自雞籠山屬生米渡﹐掘壕截版起土城﹐自是內外耗絕。設南昌令於白茶市﹑新建令於蛟溪﹐徵役索賦﹐安坐而制其斃。得仁自亡軍後﹐不復親督陣﹔方娶武都司女爲繼室﹐繡旆親迎﹐金鼓喧雜。我了者望而大駭﹐莫疑爲王雜毛娶婦也。十月﹐郭天才亦撤軍入城。已﹐城中糧盡﹐人相食﹔乃大出居民﹐兩師情實盡爲我得。我因得以餘暇旁收郡縣﹐西南逐僞守張啟祥﹐西北降僞寧將鄧雲龍﹐東南破傅鼎銓之援師﹐北戕余應柱於都昌﹑劉斯■﹝土來﹞於梓溪﹐東收徐光程﹐西破丁家塘土塞。聲桓聞之﹐惟嚄唶悼恨而已。

十有二月﹐我師再乘城﹔山東人全時鳴令以鐵网籠之﹑鐵鉤曳而傷之﹐損傷過當。六年﹝己丑﹞正月﹐聲桓部將湯執中守進賢門﹐其偏裨某約來降。譚固山因以厚陣佯攻得勝門﹐炮聲聞三百里﹔兩帥齊師赴焉﹐而奇兵已從進賢門梯而上﹐城遂陷。聲桓赴池水死﹔得仁陣獲﹐磔死。宋奎光﹑劉一鵬﹑郭天才皆被執﹐不順命死。姜曰廣赴偰家池死。得仁突得勝門﹐三出三入﹐與譚固山馬首再相值﹐譚不知其爲得仁﹐得仁亦不知其爲譚也。初﹐聲桓之主堅壁也﹐以待廣師之援﹔而吳尊周所艸乞師表文但陳勝狀﹐而不告急。旣聞江事危急﹐乃遣李赤心由袁﹑吉﹐李成棟出南雄會南昌﹔赤心逗畱不進﹑成棟敗死信丰﹐遂以不救。

王師南徵

順治四年﹝丁亥﹞三月﹐我大淸命定南王孔有徳﹑靖南王耿仲明﹑平南王尙可喜等率兵下湖南﹔定興伯何騰蛟與總兵郝永忠退保衡州﹐張先璧走寶慶﹐湖北巡撫堵胤錫走永定衛﹐王有才﹑馬進忠等走五溪山中。

五月﹐大兵抵衡州﹐永忠北﹐總兵黃朝宣等被擒﹔騰蛟退保永州﹐從者惟滇將趙印選﹑胡一靑等數人。

八月﹐大兵破武岡﹐常徳﹑寶慶盡失﹐總兵劉承胤敗績來降。永明王走靖州﹐由蠻道以達柳州。土司覃鳴坷與守道龍文明相攻﹐遂陷柳州﹐矢及王舟中﹔王走象州。時大兵已定湖南﹐永州亦破﹔騰蛟與永忠﹑盧鼎俱入桂林﹐與畱守瞿式耜議分地給諸將﹐俾自爲守。式耜督焦璉復陽朔及平樂﹑陳邦傅復潯州﹐合兵復梧州﹐粵西尙稱全土﹔王回桂林。

五年﹝戊子﹞二月﹐大兵入粵西﹐永忠潰於興安﹔返入桂林﹐大掠。三月﹐大兵至桂北門﹔垂破﹐聞金聲桓反於江西﹐乃退入楚。五月﹐騰蛟復全州。

六月﹐成棟以粵東叛歸於王。王封成棟惠國公﹑聲桓豫國公﹝一云昌國公﹞﹐王得仁﹑佟養甲﹑杜永和等侯伯有差﹔成棟子元胤爲錦衣指揮使。王返肇慶。騰蛟復督師出湖南﹐由永入衡﹔胤錫亦以忠貞營自常徳趨湘潭。十月﹐成棟犯贛州。先是﹐江西悉反﹐惟贛州爲我將髙進庫所守﹔聲桓攻之不克﹐乞師粵東﹐成棟援之﹐戰不利﹐退屯南康縣。

六年﹝己丑﹞正月﹐大兵破南昌﹔烏金王下湘潭﹐執騰蛟。二月﹐成棟敗於信丰﹐騎而渡河﹐馬蹶墮水死。事聞﹐以杜永和爲兩廣總督﹐駐廣州﹐代成棟﹔羅成耀守南雄。大兵由湘潭薄衡州﹐胤錫敗﹐衡﹑永俱不守。

十二月﹐我平南王及嗣靖南王耿繼茂下廣東﹐羅成耀遁﹐南雄不守。七年﹝庚寅﹞正月十四日﹐下韶州。王聞庾關失守﹐奔梧州﹐畱馬吉翔﹑李元胤守肇慶。

二月﹐大兵圍廣州﹔調潯帥陳邦傅及忠貞營髙必正東援。邦傅故與元胤有隙﹐意在修怨﹔又憾必正等之屢擾其境也﹐陰令副將姚春登等連結土司。會李來亨等調兵土司﹐遂相仇殺﹔必正怒而歸。忠貞營者﹐成孽餘黨胤錫所招撫者也﹔時散處賓﹑橫間﹐故邦傅惡其擾。時﹐李赤心已死﹐故必正領其營。邦傅駐淸遠﹑馬吉翔駐三水﹐俱不敢進。以城守久﹐進永和爵爲侯﹔元胤弟建捷力戰有功﹐封安肅伯。廣州城三面臨水﹐成棟在時﹐復築兩翼附於城外﹐爲炮臺﹐水環其下﹔大兵攻圍十閱月不下。永和偏將範承恩爲內應﹐決炮臺之水﹔大軍藉薪竟渡﹐遂得炮臺。十二月二日﹐城破﹔永和由海道奔瓊州﹐建捷奪圍至肇慶﹐邦傅潰於三水﹐而我定南王亦已入全州。

五日﹐破桂林﹝詳見「式耜殉粵」﹞。邦傅聞桂林破﹐遣兵邀劫從官於藤江﹐殺部郎潘駿觀﹑許王鳳等。王踉蹌奔南寧﹐胡一靑﹑趙印選率兵駐賓州。

八年﹝辛卯﹞﹐大兵取肇慶﹐元胤﹑建捷奔南寧。會孫可望遣賀九儀殺內閣嚴起恆等﹐元胤忿甚﹐請出靈山收髙﹑雷之兵﹐迎王入海。至欽州﹐爲土兵王勝堂所執﹐送靖南王所﹐不順命﹔令作書招杜永和﹐亦不從﹔與弟建捷俱斬於市。

九月。陳邦傅叛降於靖南王。報至南寧﹐王震恐﹐議奔廣南﹔後軍印選﹑一靑之師復敗﹐與大兵相去不五十里﹐王遽出水道﹐走土司。抵瀨湍﹐轉入羅江土司﹐次龍英﹔至廣南﹐歲已暮矣。時﹐可望已受秦封﹐遣人來迎。九年﹝壬辰﹞二月﹐可望遷王於安陸﹐攺名安隆。大兵取瓊州﹐杜永和來降。

何騰蛟殉楚

崇禎癸未﹐起何騰蛟右僉都禦史﹐代王聚奎巡撫湖廣。初﹐騰蛟爲南陽知縣﹐數摧賊鋒﹔已從巡撫陳必謙破賊安臯山及計平土寇﹐益知名。後以部郎出僉懷來﹐憂歸﹔起淮﹑徐兵備﹐復平土寇。至是﹐遂有是擢。時﹐左良玉屯武昌﹐橫甚。順治元年﹝甲申﹞五月﹐福王自立於江南﹔詔至﹐良玉時在漢陽﹐有異言。騰蛟赴良玉軍爭之﹐而良玉參軍盧鼎亦言於良玉﹐乃開讀如禮。八月﹐王加騰蛟兵部侍郎兼撫湖南﹐尋以故官總督湖南﹑四川﹑雲南﹑貴州﹑廣西軍務。乙酉﹐南京有北來太子事﹐良玉遂帶兵東下。邀騰蛟與俱﹐不可﹔則盡殺城中人以劫之。騰蛟急解印付家人速走﹐將自刎﹐爲良玉部將擁去﹔舟至漢陽﹐騰蛟乘間躍入水中﹐漂十餘里遇漁舟﹐救之起﹐則關壯繆廟也。而所遣家人懷印者亦在﹐相視大驚﹔徧覓漁舟已不見﹐蓋有神佑之。騰蛟乃從寧州轉瀏陽﹐抵長沙﹐集屬吏﹐痛哭盟誓﹔權令堵胤錫攝湖北巡撫﹐傅上瑞攝湖南巡撫﹐章曠爲總督監軍﹐周大啟提督學政﹔嚴起恆衡永道﹐督二郡軍食。吳晉錫以長沙推官攝柳桂道。

隨遣曠調黃朝宣﹑張先璧﹑劉承胤等兵先後俱至﹐而良玉已死。

五月﹐唐王自立於福州﹔王素知騰蛟賢﹐委任益至。李自成死﹐其將劉體仁﹑郝搖旗等觀望無所歸﹐騰蛟遣部將萬大鵬招之。搖旗等大悅﹐與大鵬俱至長沙﹐騰蛟開誠撫慰﹔於是藺養成﹑王進才﹑牛有勇皆來歸﹐驟增兵二十餘萬﹐軍聲大振。旣而﹐自成都將李錦﹑髙必正率眾逼常徳﹐騰蛟命胤錫撫之﹐亦來降。於是﹐自成餘黨悉歸騰蛟﹐一時詫異事。而騰蛟上疏言﹕元凶已除﹐宜告郊廟﹔不言己功。唐王大喜﹐拜騰蛟東閣大學士兼兵部尙書﹐封定興伯﹐仍督師規取兩江。於是﹐騰蛟部署降卒﹐參以舊軍﹐乃題授黃朝宣﹑張先璧爲總兵官﹐劉承胤﹑李赤心﹝卽李錦攺名﹞﹑郝永忠﹝卽郝搖旗攺名﹞﹑袁宗弟﹑王進才及董英﹑馬盡忠﹑馬士秀﹑曹志建﹑王允成﹑盧鼎並開鎭湖北﹕時所謂十三鎭者也。丙戌正月﹐騰蛟拜表出師﹐李赤心敗於湖北﹔騰蛟威望自此損。

已而﹐唐王死於汀州﹔騰蛟聞之﹐大慟。永明王立﹐以騰蛟爲武英殿大學士﹐加太子太保。

丁亥﹐大兵逼長沙﹐騰蛟不能守﹔單騎走衡州﹐長沙﹑湘陰盡失。時﹐守衡州者盧鼎﹔而張先璧率兵突至﹐鼎不能抗﹐走永州。先璧遂挾騰蛟走祁陽﹐趨辰州。騰蛟脫還﹐赴永州﹔甫至﹐而鼎部將復大掠﹔鼎光道州﹐騰蛟與侍郎嚴起恆走白牙市﹐大兵遂平衡﹑永。於是﹐前所置十三鎭者﹐皆起而爲盜。

未幾﹐部將周金湯復永州。六月﹐騰蛟在白牙市﹐諸將皆不用命。劉承胤由小校﹐騰蛟薦至大帥﹐封定蠻伯﹔尢忌騰蛟。於是﹐騰蛟與爲姻﹔奏王﹐進安國公勛上柱國。而承胤益驕﹐忌騰蛟出己上﹐欲奪其權﹔騰蛟固無如承胤何也。於是﹐騰蛟無兵﹐王命雲南援將趙印選﹑胡一靑兵隸之。

八月﹐大兵破武岡﹐常徳﹑寶慶盡失﹐永安亦再失。王由柳州將返桂﹐而城中惟焦璉一軍﹐兵孱甚﹔騰蛟率印選﹑一靑入助﹐會盧鼎亦以兵至﹐桂林乃安。

戊子正月﹐加騰蛟太帥﹐爵世侯。二月﹐郝永忠﹑趙印選兵大掠桂林。大兵偵知﹐直抵桂北門﹔騰蛟與璉﹑一靑分門拒守﹐大兵乃還。

三月﹐李成棟以廣東叛歸於王﹐大兵暫回。於是﹐騰蛟復全州﹐保昌侯曹志建﹑宜章侯盧鼎﹑新興侯焦璉﹑新寧侯趙印選復永州﹐職方主事李甲春復寶慶﹐諸將復衡州﹐馬進忠復常徳。騰蛟議進兵長沙﹐適李赤心自夔州至﹐督師堵胤錫令進忠以常徳讓赤心﹔進忠大怒﹐盡驅居民出城﹐焚廬舍﹐走武岡。諸將皆空城走﹐騰蛟聞之大駭。己丑正月﹐攜吏卒三十人邀赤心﹔赤心至湘潭﹐見空城也﹐不守去﹐騰蛟入湘潭。大兵見騰蛟入空城﹐遣徐勇入之。勇故騰蛟部將﹐勸騰蛟降﹐騰蛟不從﹐乃擁之去﹐絕粒七日不死﹐乃殺之。騰蛟所居有神魚井﹐井故無魚也﹔騰蛟生﹐魚忽滿井﹐皆五色。騰蛟旣遇害﹐井魚亦空。

瞿式耜殉粵

順治二年﹝乙酉﹞八月﹐福王起原任戶科給事中瞿式耜爲應天府丞﹔旋擢右僉都禦史﹐代方震孺巡撫廣西。時﹐靖江王亨嘉據桂林﹐式耜與焦璉定計﹐令思恩參將陳邦傅以兵攻桂林﹐破之﹔王被擒﹐殺於福州。

九月﹐唐王死於汀州﹔式耜與魁楚奉永明王由榔監國肇慶。王拜式耜吏部右侍郎﹑東閣大學士﹐兼掌兵部事。十月﹐王聞贛州破﹐將趨梧州﹔式耜爭之﹐不能得。十一月﹐唐王弟聿■﹝金粵﹞據廣州﹐總督林佳鼎敗歿﹔式耜視師峽口。

四年﹝丁亥﹞﹐王師破廣州﹑入肇慶﹐遂逼梧州﹐巡撫曹曄降﹔遂襲平樂。王將奔全州﹐式耜疏言﹕畱粵則粵在﹑去粵則粵危﹐我進一步人亦能進一步﹐我去速一日人來亦速一日﹔去而不守﹐則拱手送矣。言甚切至。王不聽﹐遂奔全州﹔而進式耜文淵閣大學士兼吏﹑兵兩部尙書﹐守桂林。

三月﹐大兵薄桂﹐突入文昌門登城樓﹐以瞰式耜署﹔援將焦璉拒戰甚力﹐式耜亦身立矢石中與士卒同甘苦。援兵索餉而嘩﹐式耜括庫不足﹐妻邵捐簪珥助之﹔故人無叛志。旣而﹐主客兵不和﹐璉兵噪而去﹐城幾破矣﹔會陳邦彥攻廣州﹐大兵引而東﹐桂林獲全。於是﹐焦璉復陽朔﹑平樂﹐陳邦傅復潯﹐合兵復梧州。王聞捷﹐封式耜臨桂伯﹑璉新興伯﹐余進秩有差。十一月﹐大兵自湖南逼桂林﹐式耜與何騰蛟拒卻之。

五年﹝戊子﹞二月﹐郝永忠駐桂林﹐與團練兵相惡﹐盡破水東十八村。旣與大兵戰靈川而敗﹐復大掠﹔殺太常卿黃太元。諸將趙印選諸營自靈州至﹐亦大掠﹐城內如洗。大兵聞桂林自變﹐急來襲﹐騰蛟拒戰獲全。

閏三月﹐李成棟據廣東來歸﹐請王赴廣州﹔式耜慮爲所制﹐急爭之﹐乃駐肇慶。成棟具疏言﹕式耜擁戴之臣﹐不宜久在外。王召式耜﹐式耜以國事讓成棟﹐願畱桂。十一月﹐永州﹑衡州﹑寶慶相繼恢復﹐式耜以機會可乘﹐請王還桂林﹐以圖出楚﹔不聽。

六年﹝己丑﹞正月﹐何騰蛟被執於湘潭﹔二月﹐成棟敗歿於信丰。王命式耜畱守督師﹐兼江﹑楚各省軍馬。我朝亦遺書招式耜﹐式耜不從。

七年﹝庚寅﹞正月﹐南雄報不守﹐羅成耀遁﹔韶州亦失。九月﹐全州破﹔趙印選在桂林﹐胡一靑﹑王永祚在榕江﹐皆惶懼不敢出。大兵遂入嚴關。十月﹐榕江不守。十一月﹐諸將皆逃﹐城中無一兵﹐式耜端坐府中。俄﹐總督張同敞自靈川回﹐入見式耜﹐誓同死。因俱就執﹐幽之民捨﹔兩人賦詩唱和。閏十一月﹐殺之風洞山下。故給事中金堡時已爲僧﹐名澹歸﹐上書定南王﹐請收瘞式耜﹑同敞﹐不報。吳江吳■﹝禾丸﹞收而瘞之北門之園。

孫﹑李構隙

崇禎甲申﹐張獻忠盜蜀僭號。順治三年﹝丙戌﹞﹐我肅王西徵﹐殺獻忠於西充縣之鳳凰坡。其黨僞平東將軍孫可望﹑僞安西將軍李定國﹑僞撫南將軍劉文秀﹑僞定北將軍艾能奇﹑僞都督白文選﹑馮雙禮等呼集僞眾﹐奪重慶府﹐殺平蜀侯曾英。四年﹝丁亥﹞春﹐由遵義入貴州。時﹐雲南土司沙定洲作亂﹐據雲南省城﹔黔國公沐天波出奔永昌﹐定洲追之。聞兵巡道楊畏知據楚雄起兵討賊﹐乃畱圍楚雄﹐不能克。可望在貴州聞滇亂﹐兼程趨滇。三月二十八日﹐屠沾益州﹔明日﹐屠曲靖。定洲急收兵還阿迷﹐與可望遇於蛇花口﹐接戰大敗﹐遁去﹔可望遂取雲南。右僉都禦史宗室壽■﹝金林﹞以永明王命募兵雲南﹐爲可望所系﹔脇降不從﹐被殺。巡按禦史羅國瓛死之。可望遂引兵而西﹐遇畏知於祿丰縣。畏知迎戰﹐大敗﹐被執不屈﹔許以共獎明室﹐畏知乃降。可望兵至大理﹐遣人往永昌招天波﹐並索道府印。署府篆通判劉廷標﹑署道篆推官王運開咸曰﹕卽往﹐則我亦降矣。乃相繼自縊。運開弟運閎赴水死﹐天波降。於是﹐可望自稱平東王﹐以劉文秀等守雲南。可望自滇回黔﹐執總兵皮熊而釋之。初﹐可望赴滇﹐熊由平越收兵復貴州﹔可望回﹐熊不能禦﹐走淸浪衛﹐可望使白文選追執之。可望旣至黔﹐設官鑄錢﹐造符敕﹐謀僭大號。而定國﹑文秀等故等夷各自稱王﹐不相下﹔定國尢彊悍﹐議齟齬不合。六年﹝己丑﹞春﹐可望杖定國於演武場以威眾。孫﹑李之隙﹐自此始。已而﹐定國率兵徵沙定洲﹐獲之於湯嘉賓砦﹐斬之﹔兵益彊。可望不能制﹐稱帝之意始沮。

時﹐永明王自立於粵東已四年矣。可望苦無以制其下﹐願奉朔來歸﹐因遣楊畏知入粵。時﹐武康伯胡執恭屯泗州城﹐知可望彊﹐欲藉爲援﹔畏知至﹐則大喜﹐遽矯冊封可望爲秦王。而畏知至肇慶見王﹐道可望歸順意﹐爲請封﹔大學士嚴起恆﹑都禦史袁彭年﹑科臣金堡等執不可。畏知言﹕可望兵力彊﹐可藉以爲用﹐何惜一封號以樹敵﹖楚南督師堵胤錫亦以爲請。乃議封可望景國公﹐賜名朝宗﹔定國﹑文選皆列侯。胤錫曾賜空敕﹐得便宜從事﹔遂矯命攺封可望爲平遼王。使至﹐可望先受秦封﹐不受命﹔遣人至梧州問故﹐王始知矯詔事。馬吉翔請封可望爲徵江王﹐使者言非「秦」不敢復命﹔嚴起桓與督師尙書楊鼎和﹑科臣劉堯珍抗疏力爭﹐議遂寢。七年﹝庚寅﹞十一月﹐大兵破廣州﹑下桂林﹐王走南寧﹐事益急。乃遣編修劉茞封可望爲冀王﹔仍不受。時﹐艾能奇已死﹐可望並其眾﹐益彊。八年﹝辛卯﹞﹐可望遣賀九儀﹑張勝﹑張明志赴南寧﹐索沮「秦」封者。九儀遂追殺鼎和於崑侖關﹔殺起恆而投之水﹐屍流三十里﹐虎負之登岸﹐乃收瘞之﹔並殺堯珍及吳霖﹑張載述等。霖﹑載述未嘗沮「秦」封﹐以曾劾主「秦」封者﹐故殺之。於是﹐眞封可望爲秦王。畏知見九儀凶悖﹐痛哭入朝﹐疏其擅殺大臣罪﹐請誅之。王因畱畏知入閣辦事﹔可望聞﹐大怒﹐遣鄭國執畏知以歸。畏知入見可望﹐卽大罵﹐以頭幘擲可望面﹔可望遂殺畏知。文秀素與畏知善﹐聞畏知死﹐益切恨可望。

是時﹐大兵日逼﹐南寧不守。九年﹝壬辰﹞春二月﹐可望乘間遷王於安隆。先是﹐大兵已取湖南﹑定兩粵﹐定南王孔有徳提兵入黔﹔定國禦之﹐連破靖沅﹑武岡﹐入桂林。當是時﹐定國兵力彊甚﹐不復稟可望約束﹔可望忿甚。已﹐戰於衡州而敗﹐可望使人召之赴沅議事﹐將因其敗而殺之﹔定國覺其意﹐辭不行﹐遂入粵西。初﹐可望遣雙禮邀定國﹔爲定國所敗。擒而釋之﹐故雙禮傾心定國。十年﹝癸巳﹞﹐可望自率兵追定國﹔猝遇我兵而敗歸﹐則盡殺明宗室之在黔者。王處安隆﹐勢日窮促﹔知可望與定國有隙﹐乃與大學士吳貞毓謀﹐先以計遣可望腹心文安侯馬吉翔往南寧祭陵﹐乃遣林靑陽充使﹐封定國爲晉王﹐趨使來迎。定國奉檄﹐感激流涕﹔然以兄事可望久﹐未敢輕發。一日﹐劉議新自定國營過南寧見吉翔﹐語及定國受敕事﹔吉翔大驚﹐遽聞之可望。十一年﹝甲午﹞﹐可望遣鄭國﹑王愛秀至安隆索首事者。系閣臣貞毓﹐極刑拷掠。貞毓曰﹕凡事宰相主持﹐我約李定國討孫可望是實﹐諸臣無與。而吉翔已報坐十八人﹐某主謀﹑某艸敕﹐羅織成案。於是﹐主事張鐫﹑太監張福祿﹑全爲國淩遲死。蔣乾昌﹑李元開﹑李欣﹑胡士瑞﹑徐極﹑楊鐘﹑趙賡禹﹑蔡演﹑鄭允元﹑周允吉﹑朱議昹﹑朱東旦﹑任斗墟﹑易士佳等皆棄市﹔貞毓以大臣﹐賜自盡。可望憾定國益甚﹐然以將兵在外﹐不敢輕樹敵﹐仍厚養其妻子於雲南。定國亦防可望襲之﹐益取髙﹑雷﹑廉州以自固。

十三年﹝丙申﹞﹐定國進攻新會﹔大敗﹐率殘兵奔南寧﹐將由安隆入滇。可望偵知之﹐使文選赴安隆勒王回黔﹐合宮大慟。文選𨿽爲可望用﹐然心不直其行爲﹐因以情告王曰﹕姑遲行﹐侯西府至﹝西府﹐謂定國也﹞。定國至安隆﹐文選歸之﹐共奉王趨雲南﹔王封文選爲鞏昌王。時﹐守滇者爲劉文秀﹑王尙禮﹑王自奇﹑賀九儀。文秀數怨可望﹐遂以數騎私迓定國﹐迎王入滇。王封文秀爲蜀王﹑尙禮保國公﹑自奇夔國公﹔令文選還黔慰諭。文選至﹐可望銜其二於定國也﹐悉奪其所部兵﹐羈之軍中﹔然以妻子尙在滇﹐未敢遽反。

十四年﹝丁酉﹞春﹐王使張虎送可望妻子於黔﹐可望遂反。可望諸將馬進忠﹑馬惟典﹑馬寶最嚴稱勇健﹐而素善於文秀﹐且與文選交密﹔因從容謂可望言﹕『今諸將中才無出文選右者﹐大將非文選不可。可望從之﹐乃畱雙禮守貴州﹔而以文選爲大將軍﹐統諸軍前行。九月﹐定國﹑文秀帥師至三坌河﹐與可望夾交水而軍﹔文選輕騎奔定國。可望以李﹑劉俱出﹐會城必虛﹐因遣張勝﹑馬寶由尋甸間道襲雲南﹐而自將勁卒擊定國。十九日﹐戰方合﹐惟興等內叛﹔將士大呼迎晉王﹐一軍瓦解﹐可望狼狽回貴州。而襲雲南之師馬寶不戰來降﹔張勝抵城下﹐尙禮謀內應﹐沐天波覺之﹐守之以兵﹐得不發。定國兵回﹐遇勝於渾水塘﹐擒而誅之﹔尙禮仰藥死。於是﹐文秀﹑文選窮追可望於貴州。可望挈妻子走長沙﹐來降於我經略洪承疇軍前。雙禮爲可望斷後﹐截其子女玉帛來降於文秀﹐同歸雲南。王封雙禮爲慶陽王﹑進忠爲漢陽王﹐惟興與寶及九儀俱進公爵﹔其僞徳安侯狄三品﹑僞岐山侯王會﹑僞荊江伯張光翠以黨附可望﹐降爵有差。惟文安侯馬吉翔善逢迎﹐入閣辦事如故。十五年﹝戊戌﹞春正月﹐可望至京師﹐封義王。

孫﹑李奔北

順治九年﹝壬辰﹞春二月﹐定南王孔有徳以七百騎出河池﹑向貴州﹐大軍駐柳州接應。孫可望乃謀內犯﹐使李定國﹑馮雙禮由黎平出靖州﹐馬進忠由鎭遠出沅州﹐會於武岡﹐以圖桂林﹔劉文秀﹑張先璧由永寧取敍州﹐白文選由遵義取重慶﹐會於嘉定﹐以圖成都。可望疏請封定國爲西寧王﹑文秀爲南康王。五月﹐定國進攻靖﹑沅﹑武岡﹐俱下之﹔有徳還守桂林。定國由西延大埠疾趨而進﹐我師遇於全州﹐不利。七月四日﹐定國陷桂林﹐獲前降將陳邦傅及其子曾禹﹐送貴州去其皮而殺之。有徳自經死﹐家口百二十人悉被殺。惟一女年十七﹐逸出城﹐單騎走京師﹐哭訴於帝﹔帝憐而養之宮中﹐後歸其原夫孫延齡。十一月﹐我敬謹親王尼堪統兵攻衡州﹐定國敗走﹔王率精騎追之﹐遇伏﹐殞於陣。固山佟圖賴監其軍。定國收兵屯武岡。

十年﹝癸巳﹞春﹐定國回廣西。可望使人召定國不至﹐可望自率兵追之。大軍至寶慶﹐與可望遇﹐雙禮將左﹑文選將右﹐我軍見可望龍旗﹐急攻之﹔可望北﹐惟雙禮軍不動。我軍監衡州之失﹐亦不追﹐以武﹑寶之間爲界。定國遂得據廣西﹔已與馬寶由懷集東攻肇廣﹐不能克。秋﹐攻髙州﹐破之﹔雷﹑廉俱下。

十二年﹝乙未﹞﹐可望犯常徳。敗績。定國攻新會﹐不能克。

十三年﹝丙申﹞春﹐平南王擊敗定國軍﹔定國奔南寧﹐遂抵安陸﹐奉王趨雲南。

十四年﹝丁酉﹞﹐可望來降於王師。

十五年﹝戊戌﹞春正月﹐命楚﹑蜀﹑粵三路兵入黔。定國使劉正國﹑楊武守三坡﹑紅關諸要險以防蜀﹐馬進忠駐貴州。四月﹐夔國公王自奇﹑永壽伯關有才反﹐定國自率兵討平之。楚兵自鎭遠入貴州﹐屢告急﹔定國不及援﹐遂平貴州﹐進忠遁。蜀兵至三坡﹐劉正國奔回雲南﹔蜀兵克遵義。五月﹐蜀兵擊破楊武於開州之倒流水。七月﹐粵兵抵獨山州。十月﹐三路兵俱集﹐戒期入滇。定國與雙禮等扼雞公背﹐圖復貴州﹔文選守七星關﹐示犯遵義以牽制蜀兵。十二月﹐蜀兵出遵義﹐趨天生橋﹐入烏撤﹔文選懼﹐走回沾益州。泗州土官岑繼祿﹐導粵兵入安隆﹐定國使懷仁侯吳子聖禦之﹐敗績。定國回師拒戰﹐連敗﹔大營﹑妻子俱散失﹐諸將各敗走不相顧﹐馬寶等鹹來降。定國撤寨遁回。十五日﹐報至﹐王走永昌。

十六年﹝己亥﹞春正月三日﹐大兵入雲南。二月﹐文選敗於玉龍關。初﹐文選自沾益追及定國﹐因畱之斷後。二月﹐大兵出雲南。十月﹐敗王國勛於普淜。十五日﹐至大理之玉龍關﹐文選與張先璧﹑陳勝俱敗﹐文選乃從沙水和走右甸﹐由鎭康而出木邦。定國先伏兵於潞江之髙黎貢山中﹔十八日大兵抵永昌﹐二十一日次潞江﹐前驅遇伏﹐不利。適中書盧桂生來降﹐定國謀泄﹔乃分精甲先蹂伏去。定國遇大軍﹐不能支﹔因退師出騰越﹑走孟定﹐而王已入緬矣。

●三藩紀事本末卷四

靑浦楊陸榮采南氏編

永明入緬

檄緬取王

蜀亂

鄭成功之亂

雜亂

永明入緬

順治十六年﹝己亥﹞正月﹐王自雲南赴永昌﹐警報日至。二月十五日﹐李定國令總兵靳統武率兵四千人﹐自永昌啟行。十八日﹐抵騰越。時﹐李國泰﹑馬吉翔輜重甚厚﹐恐遭劫奪﹐促王連夜卽行。兵馬過處﹐火光燭天﹔右轉左旋﹐天明仍在故處。

二十八日﹐至銅璧關。統武去﹐王仍歸定國。緬人知王抵關﹐令從人悉去兵器﹐方許入關。是日﹐次蠻漠﹐緬人迎貢頗成禮。昆明諸生薛大觀與子之翰﹐聞王入緬﹐投黑龍潭死。二十九日﹐駐北定。

三月一日﹐到河岸。河中惟四舟﹐止足供王用﹔而河傍又無他舟可買﹐從人乃登陸紆路赴緬。途中遭劫殺者﹐通政使朱蘊金﹑中軍姜承徳﹑副總兵髙升﹑皇親馬九功﹑千戶謝安祚﹑向鼎忠﹑範存禮﹑溫如珍﹑李勝﹑劉典隆﹑段忠等皆死於難。

初六日﹐開舟。二十四日﹐至阿瓦﹔請大臣過河面議。冊寶視神宗時差小﹐疑以爲假﹔及出沐國公印對同﹐乃信。因請王及文武臣居舊城﹐復請王敕關上無得納漢兵。

三月十七日﹐陸行人到緬。緬王曰﹕此非來避亂﹐及裏應外合兵也。發兵圍之﹐殺傷甚多﹐僅存者分散各村居住。總兵潘世榮降於緬﹝或云在途被殺﹐未詳﹞。

五月四日﹐緬王以龍舟來迎王。八日﹐明者便蓋房十間居王﹐以竹爲城。隨從諸臣或短衣跣足﹐與緬婦相貿易爲笑樂﹐大爲緬人嗤。

緬俗朝見﹐以跣足爲禮。八月十五日﹐各蠻來朝﹐王欲誇示諸國﹐於十三日請沐天波過河﹐令跣足爲諸蠻先﹐以臣禮見焉。

九月﹐緬人進稻穀﹐給貧乏者。

十七年﹝庚子﹞七月﹐緬王復請天波過河﹔以各營逼緬城﹐乞王敕漢兵無得近關。

九月﹐李定國有疏迎王﹔內云前後共有三十餘疏﹐俱不達。

時﹐馬吉翔與李國泰比﹐專事權。一日﹐翔奏大臣有三日不舉火者﹐王不應。明日﹐翔﹑泰合奏﹔王怒﹐以禦寶擲下﹐翔卽擊而碎之﹐散給諸臣。其凶悻如此。

十八年﹝辛丑﹞﹐任國璽因東宮開講﹐將宋末賢姦利害纂書進呈﹔翔見而切齒。王覽一日﹐翔卽袖之以出。五月﹐璽復有「時事三不可解」疏。大槪言﹕今日勢如累卵﹐禍急燃眉﹐猶泄泄不思出險﹔沐勛臣﹑王皇親亦可主持﹐豈宜令翔﹑泰獨專大柄﹖王祖望﹑鄧居詔各疏劾翔﹑泰。王固無如翔﹑泰何也。而是時蒲纓大開賭市﹐晝夜呼盧不絕。王惟恭與楊太監爭賭毆拳﹐喧讙徹內﹐益爲緬人所輕。

先是﹐二月二十八日﹐白文選密遣緬民賫奏。內云﹕不敢速進者﹐恐有害﹔必得緬人送出﹐爲上策。王卽回璽書﹐甚切。越五﹑六日﹐沿河搭浮橋﹐爲奉迎計﹔緬人覺之﹐事不果。

三月﹐錦衣衛趙明監等謀奉世子逸出﹐出時並殺翔﹑泰。開遂聞﹝﹖﹞遂以結盟投緬誣奏﹐執殺王啟隆家人何愛等。

七月二十三日﹐緬酋殺兄自立﹔隨遣兵士驅王隨從文武諸臣渡河﹐喫咒水。至則盡殺之﹐於是松滋王某﹑沐天波﹑馬吉翔﹑王惟恭﹑馬雄飛﹑鄧士廉﹑鄧居詔﹑楊在﹑鄔昌琦﹑任國璽﹑王祖望﹑裴廷謨﹑楊生芳﹑郭璘﹑潘璜﹑齊應巽﹑魏豹﹑王自京﹑安朝柱﹑王升﹑陳謙﹑王啟隆﹑龔勛﹑吳承爵﹑張宗伯﹑任子信﹑張拱極﹑劉相﹑宋宗宰﹑劉廣銀﹑宋國柱﹑丁調鼎﹑李國泰﹑太監李茂芳﹑楊宗華﹑李崇貴﹑周公﹑盧公﹑曹公﹑沈公﹑二楊公皆被其難。少頃﹐復以兵三千人圍王所﹐每三十人擒殺一人﹔入宮攫取財帛。於是﹐自縊及絞殺者不可勝數。其姓名可紀者﹐吉王某﹑同妃自縊﹔二貴人楊氏﹑劉氏﹑松滋王妃﹐俱自縊。姚文相﹑黃華宇﹑熊相賢﹑馬寶二﹑差官趙明監﹑王大雄﹑王國相﹑吳承胤﹑朱文魁﹑吳千戶﹑鄭文選﹑李旣白﹑淩雲﹑嚴麻子﹑尹襄﹑朱儀漆﹑王國璽等﹐皆死之。內官陳徳遠等一十八人一行自縊。王與太妃等二十五人﹐聚一小房。逾二時﹐通事引護守緬官至﹔曰﹕不可傷皇上。乃移王出居沐國公房內﹐大小內外﹐共棲一樓三日﹐幾斷火食﹐兵退﹐姜承徳妻楊氏自縊死。馬吉翔第四女哭曰﹕我父在世﹐不知作何等人﹔如今已死﹐人猶罵之﹐縊數次﹐乃絕。王啟隆妻吳氏﹑妾周氏﹐旣上縊﹐太監李從龍見而救之﹔吳曰﹕爾與吾夫厚﹐應促我死﹐反來救耶﹖卒自縊。吳承爵妻某氏﹐先縊﹐子女乃自縊。齊環妻某氏﹐抱子赴水死。二十一日﹐修葺原所﹐復請王居之。二十五日﹐進銀﹑米等物。

檄緬取王

順治十六年﹝己亥﹞春二月﹐李定國之兵敗於潞江﹐退師出騰越﹔知王已入緬﹐不敢深入。聞白文選屯兵木邦﹐乃就文選謀曰﹕王入緬﹐敕漢兵無入緬關﹐我兵若入﹐恐變生不測。淸兵萬一隨來﹐無險可恃﹔莫若就邊地擇妥屯住招集﹐以圖興復。文選以王旣入緬﹐無重兵護衛﹐請身入護王﹔與定國謀不合。定國遂自引兵從孟定府過耿馬﹐抵猛緬屯紮﹔前各營潰兵陸續來集﹐兵勢稍振。越數月﹐移營孟連﹔賀九儀及文選部將張國用﹑趙得勝等﹐皆來歸﹐乃約元江土司那嵩共恢復。孟艮酋長以定國在孟連﹐恐爲所並﹐糾合夷眾﹐與定國爲梗。定國移兵徵孟艮﹐滅之﹐據其城。而大兵已乘間破元江﹐那嵩自焚死﹐事不得集。賀九儀妻子在雲南﹐我平西王吳三桂令作書以招九義﹔九義有二心﹐定國殺之。國用﹑得勝與九儀同來歸者﹐聞之心怏怏。總兵唐宗堯者﹐故姦弁﹐定國令守磨乃﹔凡兵將投孟艮者﹐宗堯悉收隸麾下﹐商客至則盡取其財。由是﹐商賈不至﹐以故雲南及阿瓦消息﹐定國絕不聞。

文選自與定國別﹐卽由木邦至錫薄﹔所至縱兵大掠﹐聲達阿瓦。阿瓦有新﹑舊二城﹐新城緬王所居﹐以舊城居王。文選急攻新城﹐城中無備﹐且破矣﹔緬王紿言俟三日﹐出新城讓王。文選信之﹐退兵十里﹐而城中備禦復固﹔旣三日﹐文選復引兵進攻﹐反爲所敗﹐遂引兵赴孟艮會定國。定國遂同文選赴阿瓦﹐其國用﹑得勝所部兵仍還文選。時﹐十七年﹝庚子﹞九月也。緬人知文選敗﹑定國必復來﹐乃益修戰守備。

十八年﹝辛丑﹞四月﹐定國至阿瓦﹐使人入緬求王﹔緬人不許。定國見緬人備禦已固﹐乃退兵三十里下營。明日﹐緬人見定國退﹐卽於城外立木城﹐日移而前﹐遂逼定國寨。五月﹐以眾兵與定國戰於木城下﹔定國前隊稍失利﹐文選引兵橫衝之﹐緬人大敗﹐退保新城。文選﹑定國決計渡江﹐先遣都督丁仲柳於阿瓦上流造船﹔緬人知船之將竣﹐以正兵綴定國﹐而別遣奇兵搗船廠﹐仲柳棄船走﹐船悉被焚。定國與文選議﹐復進洞鄔﹐一面造船﹑一面攻新城﹐使兩不相應。乃俱移營﹐定國在前﹑文選在後﹔國用﹑得勝以九儀之死銜定國﹐至是遂挾文選北走﹐將來奔於我朝。至耿馬﹐適與吳三省軍相值。三省者﹐定國舊部。安隆之敗﹐三省尋獲大營﹑妻子來詣定國於孟艮﹐而定國已移營不相遇﹔至磨乃﹐宗堯有叛志﹐收而殺之。然兵弱不敢入緬地﹐流連孟定﹑耿馬間。文選退走﹐遇三省軍﹔文選見三省不言而涕出﹐三省察軍情有變﹐因言雲南降者皆怨恨不得所﹐人心思明甚於往日。於是﹐張﹑趙復心動﹐遂與三省同屯於竭薄。我平西王吳三桂偵知李﹑白情隙﹐乃令馬寶率兵追文選﹐且招之﹔而自率大兵趨緬。時﹐文選已下錫薄﹐寶追及文選於孟養﹐單騎赴文選營﹐說之﹔文選降﹐封承恩公。王某妃在文選營﹐文選降﹐妃自縊。

大軍臨阿瓦﹐檄緬取王及妃。十二月三日﹐緬人令數十夷人連座擁王去﹔約二更許至營﹐則三桂軍矣。九日﹐大軍回滇聞﹐我皇上恩免俘見。康熙元年﹝壬寅﹞四月二十五日﹐王與妃及世子俱終於雲南。沅江總兵皮熊聞王就執﹐走避水西﹐絕粒七日﹐不死﹔大兵聞﹐遣騎執熊至﹐背立不順命。積十三日不食﹐始瘖﹔十四日乃斃﹐仍戮屍。熊婿趙默﹐亦被執﹐索紙書絕命詞受戮。鄧凱者﹐從王於緬﹔王旣死﹐入昆陽普照寺爲僧。

李定國聞阿瓦消息﹐遣人入車裏﹑暹羅諸國乞兵﹐圖興復。會一營人馬盡死。六月十一日定國生辰﹐病作﹔二十七日﹐定國卒。臨終謂子嗣興及靳統武曰﹕寧死荒徼﹐無降也﹗定國死﹐未幾統武亦卒﹐嗣興來降。

蜀亂

順治元年﹝甲申﹞﹐張獻忠據全蜀﹐惟遵義未下﹔兵部右侍郎總督川陜軍務樊一蘅及督師王應熊避其地﹐因檄諸郡舊將會師大舉。會巡撫馬乾復重慶﹐松潘副將朱化龍﹑同知詹天顏復龍安﹐一蘅乃起舊將甘良臣爲總統﹐侯天錫﹑屠龍副之﹐合參將楊展﹑遊擊馬應試﹑余朝宗所攜潰卒共得三萬人。二年﹝乙酉﹞三月攻敍州﹐應試﹑朝宗先登﹐展繼之﹔僞都督張化﹔龍走﹐遂復敍州。賊將馮雙禮率兵來爭而敗﹐僞安東將軍孫可望援之﹔相持一月﹐一蘅糧盡﹐退屯古藺州﹐展退屯江津。賊乃截化龍於羊子嶺﹐化龍率番兵衝之﹐賊驚潰遁去﹔一蘅命展﹑應試取嘉定﹑卭眉﹐故總兵賈聯登及中軍楊維棟取資簡﹐天錫﹑髙名佐取瀘州﹐李占春﹑於大海守忠涪。

初﹐乾旣復重慶﹐賊遣劉文秀來攻。會副將曾英與參政劉麟長自遵義至﹐與大海﹑占春﹑張天相等奮力夾擊﹐破賊兵數萬﹔英威名振蜀中﹐亦受一蘅節制。其他據城奉徵調者﹐洪﹑雅則有曹勛及監軍副使範文光﹐松﹑茂則有監軍僉事天顏﹐夔﹑萬則有譚弘﹑譚誼﹐一蘅乃移駐納溪﹐居中調度。三年﹝丙戌﹞春﹐展等盡取川南地。獻忠大忿恨﹐盡屠境內民﹐沈金銀江中﹐焚宮室﹔急遣可望﹑文秀﹑狄三品﹑王復臣等攻川南州郡﹐連戰不利。英﹑祥等乘間趨成都﹔七月﹐賊棄成都﹐走順慶。時﹐川中諸郡惟保寧﹑順慶爲賊將劉進忠所守﹐而進忠所部多川兵﹔獻忠恨川人之不附己也﹐旣屠其民﹐將盡殺川人之爲兵者。進忠聞之﹐大懼﹐赴王師降﹐且告獻忠所在。十二月﹐王師殺獻忠於鹽亭﹐賊兵悉潰而南。

時﹐英駐重慶﹐稱最彊。可望猝至重慶﹐英出不意﹐敗死﹔賊遂陷綦江。督師應熊退避畢節衛﹐未幾﹐死﹔永明王以呂大器代之。

四年﹝丁亥﹞﹐賊入遵義。而是時大兵入川﹐所至俱下﹔大海退入於涪﹐袁韜去夔而入於黔之婺川﹐占春避而東下﹐諸擁兵者率瓦解﹐川北盡入版圖矣。已而﹐王師追賊至遵義﹐糧盡引還。於是﹐王祥等復入保﹑順二郡。一蘅再駐江上﹐爲收蜀計﹔上表永明王﹐王以一蘅爲戶﹑兵兩部尙書﹐加太子太傅﹐諸將祥等進爵有差。於是﹐韜復入重慶﹐大海占云陽﹐占春據涪州﹐詣據巫山﹐譚文據萬縣﹐弘據天字城﹐天錫據永寧﹐應試據蘆衛﹐祥據遵義﹐展據嘉定﹐化龍﹑勛等各據地自擅﹔而宗室朱容藩及故偏沅巡撫李乾徳以總制至﹐楊喬然﹑江爾文以巡撫至﹐各自署置﹐官多於民。李自成餘孽李赤心﹑郝搖旗﹑袁宗弟等復擾夔﹑巫間。一蘅令不行﹐惟敍州一郡而已。

五年﹝戊子﹞﹐容藩自稱楚世子﹑天下兵馬副元帥﹐建行臺於夔。武岡之敗﹐傳永明王已死。大器過占春營﹐具言王無恙﹔容藩乘機僭竊﹐當得罪。占春以爲然﹐李乾徳亦傳檄聲容藩罪。容藩益窘﹐乃北依二譚﹐以兵攻石砫。占春援之﹐容藩兵敗﹐走死云陽。是時﹐川地咸附於永明王。

乾徳者﹐少好占驗﹔至蜀諸將中﹐惟許韜及武大定﹐遂結二人爲腹心。韜故獻忠別部﹐所稱姚﹑黃十三家賊﹔大定﹐則小紅狼別部也。韜與占春素不協﹐時駐重慶﹐兵彊而饑﹔乾徳遣人說展﹐與合兵。展與占春素厚﹐富而弱﹐藉袁﹑武之彊以自固﹐納之﹐約爲兄弟。然展能與袁﹑武合而不欲與占春絕也﹐時通聞問﹐饋以銀米﹔袁﹑武有所求﹐顧不甚遂﹐因恨展。旣韜徙屯犍爲﹐展以生辰來爲壽﹔乾徳因說韜殺展﹐而分其資。展死﹐諸將皆解體﹐故乾徳卒至於敗。可望聞展死﹐將圖蜀﹐乃爲展訟冤﹔使王自奇將兵由川南進﹐而別遣文秀及白文選渡金沙河﹑出黎州﹐敗王祥於烏江河﹐取曹勛而襲其後﹐趨嘉定。時袁﹑武方拒自奇於川南﹐撤師還救﹔自奇尾擊之。袁﹑武大敗﹐悉就擒﹔乾徳投水死。兵復東﹐三譚俱降﹔乃遣別將盧名臣下涪州﹐占春敗走。大海在忠州知不支﹐引兵出夔入楚﹐與占春來降於王師。文秀遂據蜀。

七年﹝庚寅﹞正月﹐文秀還雲南﹔令文選守嘉定﹑劉鎭國守雅州。三月﹐大兵南徵﹐文選﹑鎭國俱敗。王師人嘉定﹐文光﹑天顏死之。初﹐展之死﹐文光入山不視事﹐至是死焉。九月﹐一蘅亦死於山中。蜀中將士俱盡。

九年﹝壬辰﹞﹐文秀﹑文選率兵來攻保寧﹔大兵奮擊﹐破其象陣。

十六年﹝己亥﹞﹐弘﹑詣俱納款。時﹐弘﹑詣已殺文﹐文安之與劉體仁﹑李來亨等欲討之﹔二人懼﹐來降。未幾﹐取馬湖﹑敍州﹔降牟勝於武隆﹐赦而用之。於是﹐獻孽之擾蜀者亦盡。

自成遺孽郝搖旗﹑袁宗弟﹑劉二虎等尙據巴東。十八年﹝辛丑﹞奉旨三省會剿﹐王師駐萬縣﹐賊棄夔州。康熙元年﹝壬寅﹞正月元旦﹐大軍銜枚進﹐奪羊耳關﹔賊焚天昌縣以遁﹐二年﹝癸卯﹞﹐復犯巫山﹔大軍與鏖戰﹐而遣兵密斫其營﹐賊大潰。二虎投繯死﹐追搖旗﹑宗弟獲之。蜀地悉平。

鄭成功之亂

鄭成功﹐南安人。父芝龍﹐娶倭婦生。初名森﹔芝龍見森於唐王﹐王奇之﹐賜國姓﹐名成功。順治二年﹝丙戌﹞三月﹐王封成功爲忠孝伯。福州破﹐成功母死於兵﹐成功號慟不自勝。芝龍約降﹐成功泣諫﹔不聽。我貝勒挾芝龍北去﹐成功遂與所善陳輝﹑張�等乘二艦入海﹐收兵南澳﹐得數千人。

四年﹝丁亥﹞﹐聞永明王由榔僭立於肇慶﹐文移用永曆年號。成功歸自南澳﹔時廈門﹑浯州爲鄭彩﹑鄭聯所據﹐乃泊鼓浪嶼。廈門者﹐中左所也﹔浯州者﹐金門也。隸同安﹐爲兩島。

七月﹐入寇海澂﹐不克而還。

八月﹐與鴻逵合攻泉州﹐敗我提督趙國佐於桃花山﹐遂圍泉州。五年﹝戊子﹞﹐我副將王進自漳來援﹐成功解圍去。

三月﹐攻同安﹐守將王彪﹑折光秋棄城走﹐遂入之﹔復寇泉州。九月﹐我佟國器﹑陳錦﹑李率泰援之﹐成功乃退﹐大兵屠同安。

六年﹝己丑﹞二月﹐遣施瑯﹑楊才﹑黃廷﹑何宸樞等寇漳浦﹔守將王起鳳降﹐授僞鐵駐鎭﹐尋攺僞正兵鎭。遂下雲霄﹐抵詔安﹐屯分水關﹔令黃廷﹑何宸樞守陀嶺。官軍攻盤陀﹐宸樞死焉。

七月﹐永明王遣使至島﹐封成功爲廣平公。

七年﹝庚寅﹞﹐潮人黃海如﹑陳斌道成功入潮州﹐敗我師於潮陽。師還﹐遂入兩島。兩島爲鄭彩﹑鄭聯所據﹐成功師抵廈門﹐聯方醉臥萬石巖﹔報至﹐不得通。詰朝酒醒出見﹐成功笑曰﹕兄能以一軍見假乎﹖聯未及對﹐諸執銳者前矣。遽麾軍過聯船﹐兵士皆讋服﹐莫敢動﹔遂並聯軍。彩率所部遁於南中﹐巳殺聯而復彩。成功將至﹐彩議全軍出避﹔聯不從﹐又不設備﹐故及。成功旣入兩島﹐軍勢益彊﹐海寇皆屬焉。

十二月﹐王師下廣州﹔守將杜永和奔瓊州﹐成功謀往接之。八年﹝辛卯﹞﹐率眾而南。二月﹐次平海衛。

我閩撫張學聖聞成功南發﹐急調馬得功取廈門﹔僞守將鄭芝莞遁。四月﹐成功還自平海﹐誅芝莞﹐遂趨廈門﹔而得功已爲鄭鴻逵所攻﹐逸去兩日矣。

是月﹐施瑯來降﹔世祖以瑯爲福建水師提督﹐駐澂。瑯有軍校犯海令﹐將殺之﹐成功急止之﹐不從﹔故成功遂欲殺瑯。蘇茂縱瑯﹐遂來歸。於是﹐成功並憾茂。

五月﹐成功寇南溪。十一月﹐敗我提督楊名髙於小營鎭。十二月﹐寇漳浦。

九年﹝壬辰﹞正月﹐寇海澂。二月﹐寇長泰﹐我副將王進勇無敵﹐號老虎﹔成功僞中提督甘輝與戰於北溪﹐兩馬相搏不相下。已而﹐兩家兵至﹐乃解。進入長泰﹐輝攻破之﹐進走郡城﹔漳州屬邑皆下。

五月﹐成功圍漳州﹐凡七閱月。城中食盡﹐人相食﹐枕籍死者七十餘萬人﹔間存者﹐气息僅屬﹐𨿽悲泣不能下一淚。有士人饑死﹐鄰捨兒竊食之﹐腹中歷歷皆故紙﹑字畫隱隱可辧﹔鄰捨兒見之﹐一慟亦絕。十月﹐金固山援至﹔成功令僞右衝鋒鎭柯朋接戰而敗﹐僞禮武鎭陳鳳援之亦敗﹐僞右武衛周全斌援之亦敗﹐成功大崩潰﹐退保海澂。

十年﹝己巳﹞五月﹐金固山攻海澂﹐城壞百餘丈﹔成功親立雉堞堵禦﹐不能破。一日﹐空炮遞發﹐成功曰﹕是將臨城矣﹗勒兵持斧以待。令曰﹕敵至方斫。官軍渡濠呼登城﹐眾執巨斧以斫﹐隨斫隨落﹐濠爲之平﹔固山始解圍去。

十一年﹝甲午﹞﹐世祖遣人入海招撫﹔芝豹就撫入京﹐成功不順命。時方議撫局﹐成功乘機登岸措餉﹐大擾福州﹑興化等郡。十月﹐復遣滿員入海議撫﹐無順意﹔歸報﹐乃置芝龍於髙俎﹑芝豹於寧固塔。

十二月﹐寇漳州﹔我漳州守將劉國軒降於成功﹐十邑皆下。遂略泉州﹐不能破而還。

十二年﹝乙未﹞正月﹐寇仙遊。

五月﹐遣僞�振伯洪旭﹑僞北鎭陳六禦寇舟山﹐破之﹔以六禦守﹐因紹降我臺州鎭馬信﹑寧波鎭張宏徳。

六月﹐破安平鎭及惠安﹑同安﹑南安三邑。

十一月﹐我定遠大將軍庶子王至閩﹐成功遁回島中。

十三年﹝丙申﹞正月﹐庶子王自泉州出攻兩島﹔風不利﹐引還。

五月﹐殺蘇茂。茂縱施瑯﹐成功恨之﹔至是﹐敗於揭陽﹐遂令殺茂。六月﹐黃梧及茂部將蘇明來降﹔世祖以梧爲海澂公﹐駐漳州﹐明爲多季幾昂邦內大臣。梧從蘇茂敗於揭陽﹐故來降。

十月﹐庶子王班師。成功進略溫﹑臺等郡。

十四年﹝丁酉﹞三月﹐成功回島。遣甘輝﹑周全斌攻寧徳﹐殺我滿師阿克襄﹔襄旣墜馬﹐猶手刃數人而死。

十五年﹝戊戌﹞﹐永明王遣周金湯航海進成功爲延平郡王﹐成功遂議大學入寇金陵。七月﹐以黃廷爲僞大提督﹐畱守﹔余俱從行﹕甲士十七萬﹑習流五萬﹑馬五千﹑戈船八千﹑鐵人八千。鐵人者﹐周身披鐵﹐盡以朱碧彪文﹔陳於行首聳立﹐視馬足而斫之。至浙江﹐攻陷樂淸等縣﹔次陽山﹐暴風漂沒八千餘人﹐成功幼子溺焉。

十六年﹝己亥﹞五月﹐至崇明﹔諸將請先取崇明爲老營﹐不聽。七月﹐抵焦山。成功集諸將議曰﹕瓜鎭爲金陵門戶﹐宜先破之。乃令僞右提督馬信﹑前鋒鎭統領余新進奪譚家洲﹔僞材官張亮督善泅水者蕩舟斬斷滚江龍。僞兵侍張煌言會僞水師提督羅蘊章候滚江龍旣斷﹐卽進據瓜州上流﹐焚奪滿洲木城﹔成功與甘輝﹑翁天佑等直搗瓜州。我操江朱衣祚﹑城守左雲龍率兵一萬會戰﹐背港而軍﹔戰未合﹐張亮已斷滚江龍﹐對岸夾擊。僞右武衛統領周全斌率兵帶甲浮渡﹐直抵城下﹔僞正兵鎭韓英奪門入城﹐遂破。雲龍陣歿﹑衣祚逸去﹐其譚家洲及滿洲木城俱潰。成功令僞援剿左鎭劉猷守瓜州﹐餘皆渡江趨鎭江。我提督管效忠以步兵駐守銀山﹐騎兵移當大路。成功以銀山迫府治﹐爲必爭地﹐夜引兵奪之。遲明﹐大軍分五路三疊壓壘而軍﹐成功令發火炮﹐多鼓鈞聲﹐江水震沸﹔兵士皆下馬殊死戰。效忠北﹐鎭江守將髙謙降﹔成功以周全斌﹑黃昭守之﹐屬邑皆下。甘輝進曰﹕斷瓜州﹐則山東之師不下﹔據北固﹐則兩浙之路不通。但坐鎭此﹐南都可不勞定也。不聽﹔率師薄金陵。八月﹐至觀音門﹐以黃安總督水師﹐守三■﹝氵義﹞河口﹔成功率諸將由儀鳳門登陸﹐屯嶽廟山。甘輝以守禦旣固﹐恐難猝拔爲諫﹐不聽。大軍以千騎來薄﹐僞前鋒鎭余新擊敗之﹔遂輕敵不設備。軍士捕魚飲博爲樂。我副將梁化鳳偵知之﹐出儀鳳門﹐穴城出﹔軍皆銜枚疾走﹐薄新營。新不及甲﹐遂就擒。成功急令翁天佑馳援﹐已無及。大兵旣敗余新﹐遂以步卒數千直搗中堅﹐而以騎兵數萬繞山後﹐出其背﹐前後夾擊。成功大敗﹐諸僞將各潰走不相顧﹐成功麾軍急退。甘輝且戰且走﹐至江﹐騎能屬者三十人﹔被執﹐殺。九月﹐成功還師﹐攻崇明不下﹔僞正兵鎭王起鳳傷炮死。十月﹐還島﹐哭甘輝而後入曰﹕我從甘輝言﹐不及此﹗立廟祠之。

十七年﹝庚子﹞五月﹐世祖命將軍達素﹑總督李率泰率兵大搜兩島﹐令大船出漳州﹑小船出同安﹐檄廣東投誠將士許隆﹑蘇州等會海上。成功令陳鵬守髙崎﹐遏同安之師﹔鄭泰出浯州﹐遏廣東之師﹔自勒諸部折海門﹐以禦漳州之來討者。成功旣至海門﹐令僞五府陳堯策傳令諸將﹐碇海中流﹐按軍不動。令未畢﹐漳船風利﹐遂迫海門﹔諸將倉卒受命﹐未敢先發﹐大兵乘之﹐僞閩安侯周瑞與陳堯策俱死焉。日向午﹐東風轉盛﹐成功自手旗起師﹔風吼濤立﹐北人不諳海性﹐眩暈不能軍而退。是日﹐同安軍出髙崎﹐陳鵬約降﹔僞副將陳蟒覺之﹐曰﹕事急矣﹐當決一死戰﹗麾其屬與僞殿兵鎭陳璋合擊之﹔我兵退﹐陷於淖而潰。成功殺鵬﹐以蟒代之。許隆﹑蘇利後二日始至﹐知兩路功不成﹐遂還。達素回福州﹐自殺。

十八年﹝辛丑﹞﹐成功議取臺灣。臺灣﹐東倚山﹐西薄海。北界雞籠城﹐與福州對峙﹔南則河沙磯﹐小琉球近焉。周袤三千里﹐水陸之產咸備。初﹐芝龍與羣盜出沒其地﹐後爲紅夷所據。成功自江南敗還﹐城蹙兵弱。適紅夷甲螺何斌逃至廈門﹐見成功﹐盛言臺灣富彊﹐爲四省要害﹐且言可取狀﹔成功大喜﹐束甲遂行。三月﹐泊澎湖﹐次鹿耳門。鹿耳門者﹐水淺沙膠﹐海道紆折﹐僅容數武﹔成功至﹐適水驟漲丈餘﹐大小戰艦銜尾而進﹐紅夷大驚。成功引兵登陸﹐克赤嵌城。遂攻王城﹐堅守不下﹔乃環七崑身以逼之。

十月﹐命棄芝龍於柴市。鄭氏子孫在京者﹐無少長﹐皆伏誅。

十二月﹐成功圍王城不下﹐乃縱火燒其夾板船﹐敗者一大﹐終無降意。成功乃使人告之曰﹕此地乃先人故物﹔今我所欲得者地耳﹐余悉以歸爾。荷蘭乃降。成功旣得臺灣﹐制律法﹑興學校。攺臺灣爲僞安平鎭﹑赤嵌城爲僞承天府﹔府一曰承天﹐縣二曰天啟﹑萬年。

康熙元年﹝壬寅﹞五月﹐成功卒。成功自僭亂至今﹐凡十七年﹐卒年三十九。時﹐成功長子經在廈門﹐臺人以成功弟襲理臺事。六月﹐訃至島﹐經自稱招討大將軍﹐嗣立。我靖南王耿繼茂﹑總督李率泰遣人持書招經﹔經請如朝鮮事例﹐不報。經於是以周全斌爲僞五軍都督﹐與陳永華﹑馮錫範等帥兵還臺﹔黃昭﹑蕭拱宸謀奉襲拒經。十一月﹐昭攻經﹐經潰﹔全斌率兵力戰﹐經還射昭﹐昭殪﹔眾皆逡巡稅甲﹐經遂入臺。

二年﹝癸卯﹞﹐永明王訃至﹐經猶稱永曆年號。殺鄭泰﹐以其貳於襲也﹔泰子纘緒﹑弟鳴駿﹑僞忠靖伯陳輝﹑僞武衛楊富﹑僞虎衛何義等俱來降。於是﹐天子銳意南徵﹐遣人約紅夷會兵攻島。十月﹐耿繼茂﹑李率泰﹑滿帥郎賽﹐合紅夷出泉州﹐提督馬得功出同安﹐黃梧﹑施瑯出漳州﹔經令全斌禦之。得功先至﹐戰於島﹐��於陣。已而﹐王師大集﹐全斌潰﹐退守銅山。大兵入兩島﹐兩島之民爛焉。

三年﹝甲辰﹞﹐黃廷﹑周全斌﹑林順俱來降。

四年﹝乙已﹞﹐水師提督施瑯疏請攻臺﹔不克而還。上命瑯及全斌俱還京。

七年﹝戊申﹞﹐上命明珠﹑蔡毓榮至漳州﹐遣興化知府慕天顏持書招諭﹔經遣柯平﹑葉亨入奏﹐請如朝鮮事例﹐不報。

十一年﹝壬子﹞﹐吳三桂據雲南﹑四川﹑貴州以叛。十二年﹝癸丑﹞耿精忠據福建﹐執總督範承謨以叛﹔八閩鎭將皆附於精忠。五月﹐精忠調海澂總兵趙得勝兵﹐得勝不從﹐來奉經﹔經以得勝爲僞興明伯﹑左都督。時﹐經偸安日久﹐兵甲純敝﹐精忠易之。經遣人於精忠﹐借漳﹑泉二府﹐精忠不許﹔耿﹑鄭交惡。經遣馮錫範取同安﹐精忠僞守將張學堯降。精忠懼﹐使王進守泉州。王進者﹐老虎也﹐時降於耿﹔至泉﹐未幾﹐爲王範錫所逐。先是﹐經僞平北將軍王進功入奏﹐精忠羈之福州。至是﹐進功子範錫誘殺泉州守將賴玉﹐遂逐進而附經﹔經以範錫爲僞指揮使。

七月﹐王師圍潮州﹔精忠不能救﹐僞總兵劉進忠納款於經。經遣僞援剿左鎭金漢臣率舟師援之﹐全軍俱沒。九月﹐精忠命漳浦降總兵劉炎與王進爲犄角﹐取泉州。十月﹐劉國軒敗進於塗嶺。十一月﹐趙得勝﹑王範錫攻漳浦﹐劉炎降於經﹐遂援潮州﹔與王師戰於北岡﹐潮州圍解。

十三年﹝甲寅﹞正月﹐精忠使張文韜往經議和﹐以楓亭爲界﹔始通好也。

五月﹐國軒入潮州﹐與何佑﹑進忠徇屬邑之未下者。我平南王尙可喜帥兵十萬來攻﹐晨掩佑軍﹔佑死戰﹐國軒繼之﹐可喜北。

六月﹐經帥諸將圍漳州。先是癸丑﹐我海澂公黃梧卒於漳州﹐子芳度權知軍事﹔經再入島﹐以芳度爲僞徳化公。芳度陽受命﹐陰通本朝﹔事泄﹐經率兵攻之。芳度使兄芳泰突圍入粵乞救﹐自與諸將分守四門。攻圍六閱月﹔十月﹐部將吳淑開門出降﹐芳度投開元寺東井以死﹐不及援師間三日耳。事聞﹐上震悼﹐贈王爵﹐謚忠勇﹔世襲十二代。經入漳州。

十四年﹝乙卯﹞二月﹐吳三桂兵至肇慶。碣石總兵苗之秀﹑東莞守將張國勛降於經﹐經有韶州。平南王尙之信降於三桂﹔三桂檄讓惠州於經﹐國軒入據之。

五月﹐精忠汀州僞守將劉應麟以州款於經﹐經以應麟爲僞奉明伯﹐使吳淑入據之﹔始叛盟也。

九月﹐王師入閩﹐精忠降。其興化僞守將馬成龍以州降於經﹐經以成龍爲僞殄鹵伯﹔使許耀入據之。耀沈湎酒色﹐不在軍事﹐乃以趙得勝﹑何佑代焉。

十一月﹐精忠邵武僞守將楊徳以州款於經﹐經以爲僞後勁鎭﹔吳淑入據之。當日時﹐經悉有泉﹑潮﹑漳﹑韶﹑惠﹑汀﹑興﹑邵八郡之地。

十二月﹐王師攻吳淑於邵武城下﹐淑奔還島中。

十五年﹝丙辰﹞正月﹐王師圍興化﹔何佑疑趙得勝貳於我﹐戰敗不救﹐得勝死之。佑奔泉州﹐興化陷。二月﹐漳﹑泉潰﹐經遁入島。三月﹐我和碩康親王遣知府張仲舉復申前議﹐經勿從。四月﹐移諸將入臺。劉炎奔歸王朝﹐劉進忠降於吳三桂﹐尋歸王朝﹔俱磔燕市。國軒棄惠州回島﹐八郡盡失。

十六年﹝丁巳﹞二月﹐國軒入寇玉洲﹑三■﹝氵義﹞河﹑福河﹑下滸等堡﹐俱下﹔擊敗援兵於江東橋﹐取石馬﹐遂入鎭取灣腰樹﹑馬洲﹑丹洲諸堡。是時﹐總督郎廷相按兵漳上﹐嗣公黃芳世﹑都統胡兔﹑寧海將軍喇哈達﹑都統穆黑林﹑平南將軍賴塔﹑副將朱志麟﹑姚公子﹑李阿哥等先後來擾﹐俱敗﹔國軒遂取平和﹑漳平﹐圍海澂。六月﹐逮郎廷相﹐以吳興祚爲閩撫﹑姚啟聖爲總督﹐趨諸軍援澂。諸將髙壘自完﹐顧視不救﹔城破﹐提督段應舉﹑總兵黃藍死之。國軒進陷長泰﹑同安﹐乘勝圍泉州﹐梅勒雅大裏城守不下﹔乃徇南安﹑永春﹑安溪﹑徳化等縣。八月﹐官軍復漳平﹑長泰﹑平和等縣﹔我學士李光地道喇寧海﹑賴平南由安溪出同安﹐巡撫朱興祚由仙遊出永春﹐提督楊捷出興化下惠安﹐總兵林賢﹑黃鎬﹑林子威帥舟師由閩安出定海﹐克期援泉。八月﹝﹖﹞﹐林賢等敗僞樓船中鎭蕭琛於定海。國軒退還漳州﹐以二十一鎭兵與王師戰於龍虎山﹔都統胡兔先合不利﹐啟聖援之亦潰。精忠故仇鄭﹐親督戰﹐立斬退縮者三人﹐大呼而入﹔馬平南繼之﹐陣斬僞海鎭鄭英﹑吳正璽等﹐破營十六座﹑斬首四千級﹑捕虜一千二百人﹐亡溺以萬數。國軒泅河遁。

十八年﹝己未﹞十月﹐官軍攻蕭井寨﹐吳淑被壓死。啟聖開第於漳州曰「修來館」﹐以官爵﹑艱幣餌來歸者。漳﹑泉間人率稱啟聖能懷遠也。

十九年﹝庚申﹞春正月﹐提督萬正色及總兵林賢﹑陳賢﹑萬鎬﹑楊嘉瑞以舟師伐島﹐逼海壇﹔興祚提兵與之。沿海上下﹐經命僞左武衛林升率陳諒﹑江勝﹑朱天貴禦之﹔旣望我軍﹐畏其眾也﹐不戰而潰﹐天貴來降。二月﹐國軒入島﹔啟聖乘間復十九寨﹐遂覆兩島。經及諸將遁入臺。

二十年﹝辛酉﹞六月﹐經卒於臺灣﹔嗣立凡十九年。經長子克■﹝臧上土下﹞﹐向監國﹐實非鄭氏出﹔經死﹐經母董卽收克■﹝臧上土下﹞殺之﹐以克塽嗣。

十月﹐啟聖疏薦萬正色爲陸路提督﹑施瑯爲水路提督﹐圖大舉。瑯治兵平海。

二十二年﹝癸亥﹞六月﹐官軍發銅山﹐窺彭湖﹐國軒帥兵屯風櫃嶼﹑牛心灣以待﹐瑯令藍理﹑曾誠﹑吳啟爵﹑張勝﹑許英﹑阮欽爲﹑趙邦試等以七船突入﹐縱火焚舟﹔國軒分兩翼合擊﹐瑯自將突圍赴援﹐互有殺傷。明日﹐大兵取虎嶼井。彭水故咸﹐及王師雲集﹐泉水忽甘﹐眾志益奮。瑯乃分兵八隊﹐每隊七船﹐各三其疊﹔瑯居中﹐余以屬諸將。國軒發火矢﹑噴筒﹐煙焰蔽天。我軍裹創力戰﹐無生志﹔陣斬僞將林升﹑丘輝﹑江勝﹑陳啟明﹑吳潛﹑王隆等﹐國軒兵士死者萬餘人﹐焚大小戰艦二百餘艘。國軒大潰﹐從吼門佚出。

彭湖破﹐國軒入臺﹐與馮錫範﹑何佑﹑丘磊等奉克塽決計來降。七月﹐遣劉國昌﹑馮錫珪等齎延平王金印一﹑招討大將軍金印一﹑公侯伯將軍銀印凡五﹐籍土地府庫軍實﹐詣軍門降。八月﹐瑯至鹿耳門﹐國軒使人除道迎入。克塽嗣立凡二年﹐時年十五。自成功迄塽﹐凡三世三十八年﹐僭僞悉平。克塽至京師﹐授漢軍公﹔錫範漢軍伯﹐國軒天津總兵﹐何佑梧州副將。設府一﹐曰臺灣﹔縣三﹐曰臺灣﹑曰鳳山﹑曰諸羅。二十九年﹝庚辰﹞﹐上特命成功及子經之喪歸葬南安。寧靜王術桂者﹐遼王后﹐渡海依成功。彭湖旣破﹐術桂以王印授克塽﹐遂投繯死﹔妾袁氏﹑王氏﹑秀姑﹑梅姐﹑荷姐﹐從縊於堂。越十日﹐葬於鳳山縣長治裏。

雜亂

順治二年﹝乙酉﹞﹐金聲桓入南昌﹐南﹑九款附。徳化李含初﹐傾家起兵■﹝目良﹞山﹐連破徳安﹑瑞昌。時﹐民情初附﹐惶惑驚恐﹐無敢言討含初者。未幾﹐含初所部王拐子私款於我守潯將余世忠﹐因襲■﹝目良﹞山﹐含初死之。同死者﹐生員李映陽﹑武生唐扉﹑鄧士鳳﹑熊九鼎﹑宗麻子。

順治二年﹝乙酉﹞七月﹐徳安郭賢操起兵克徳安﹐遂破建昌。所部髙長子私款於我﹐執賢操以獻。時方議撫﹐周釋勿殺。三年﹝丙戌﹞四月﹐賢操集眾圖再舉﹔我師偵得﹐環其廬焚之﹐獨賢操跳﹐逸去。五年﹝戊子﹞金﹑王叛﹐賢操復投袂起﹔爲我將帥所執﹐殺之。子七﹐次良錫﹐與從子良銓攻建昌﹐中流矢死﹔三良鐸﹐從馬兵營戰死。同起兵犯者﹐徳安諸生桂登魁﹑胡戒﹔登魁妾胡氏﹐從死。

順治二年﹝乙酉﹞﹐右副都禦史新昌陳泰來捐資募眾﹐遣所部李淩虹提兵復萬載﹐殺我所置令杜章卿﹔連破新昌。十二月﹐令子正儀﹑正儼往他省﹐而自部師東下。金聲桓使署驛傳道戴國士招泰來﹐而以大軍隨其後。國士入見泰來﹐甫出﹐大兵已壓壘陣矣。泰來不及備﹐兵遂敗﹔泰來死黃氏祠中。國士與泰來姻也﹐故聲桓使之紿泰來﹐而使之不疑。同起兵死者﹐瑞州劉諂新﹑諶廷椿﹑胡親民。

順治二年﹝乙酉﹞﹐我兵下瀘溪﹐以李光署縣事。邑貢生魏一柱縛光送鄭彩以剮之﹐與張載述畫策守瀘﹐敗我師於密潭。四年﹝丁亥﹞﹐王得仁下令族瀘之丁﹑傅﹑魏三族。一柱遂棄妻子走閩﹐襲破將樂﹐聯結�西﹑徳化﹑興安諸藩﹐攻克建寧。王師至﹐圍而攻之﹐五閱月始破﹔一柱與諸藩俱死之。惟興安先事出﹐不與。

順治二年﹝乙酉﹞﹐南昌舉人﹑汜水知縣胡海定與海川﹑董徳興起兵金川。十月﹐王師取婺源﹐金川兵絕我糧道﹐王師退。復攻婺源﹐入之﹐殺我所置官吏。王師襲海川諸營﹐定被執﹐論殺﹔首旣殊而不僕。同死者爲揭新。

順治二年﹝乙酉﹞﹐起兵龍泉者﹐爲天啟進士劉士楨﹐入泰和﹑廬陵。三年﹝丙戌﹞﹐吉安復陷﹔士楨遣四子肇履入閩求援﹐而令季子稚升從李陳玉起兵信丰﹐爲贛聲援。贛破﹐避於黃田。五年﹝戊子﹞金﹑王叛﹐士楨復令肇履募兵﹐從劉一鵬圍贛州﹔而令稚升趨南雄﹐金﹑王敗﹐歸匿龍泉﹔郡守索之急﹐乃絕粒死。稚升後戰死長橋鋪。

順治二年﹝乙酉﹞﹐南都陷﹐江北總兵黃斌卿遁歸。唐王僭立﹐斌卿上恢剿事宜﹐力陳舟山爲海外巨鎭﹐北可窺長江﹑南可取吳越。唐王善之﹐封斌卿肅鹵伯﹐令屯兵舟山。斌卿於是立制度﹐籍民田﹔田皆入官﹑民十五以上者籍爲兵﹐聚糧造船爲竊據計。三年﹝丙戌﹞�月﹐魯王敗失浙東﹐平夷將軍定西侯張名振護王出海﹐投斌卿﹔不納。靖夷侯王之仁走舟山﹐斌卿擊殺之﹐盡並其眾。之仁部將張國柱來爭﹐復爲斌所敗。又劫義師將軍胡來貢船﹐襲殺監軍禦史荊本徹。四年﹝丁亥﹞﹐有兩王子浮海來﹔至﹐斌卿沈之洋而奪其資。六月﹐忠威伯賀�堯來歸﹐殺其全家﹐奪其船五十號。是時﹐斌卿勢張甚。有標將王大振者﹐斌卿取索無厭足﹐乃逃去﹔與鄭彩﹑張名振﹑阮進等共訴斌卿逆迹於魯王。王命諸鎭會討﹐斌卿將佐皆逃﹔進手斫斌卿﹐破其腦而沈之海。

吳江進士吳易﹐初爲史可法監軍。揚州﹑蘇州相繼�﹐易聚眾走大湖﹐與同邑舉人孫兆奎﹑諸生沈自炯﹑自炳﹑武進吳福之等結營長白蕩。朱涇四保匯則有諸生周毓祥﹑周謙等出沒。旁近州縣﹔以助餉爲名﹐富家大室率遭搶劫﹐黠者或豫賄以免禍。我兵搜剿﹐則彼出此入﹑此出彼入﹔間或相遇﹐互有殺傷。四﹑五年間﹐湖路梗塞﹐是亦江南一大劫也。順治二年﹝乙酉﹞十二月八日﹐諜報賊在泖西地方﹔發兵出剿﹐賊遁去。官兵至上澤鎭﹐縱肆淫掠﹔總鎭聞﹐梟示十數人。令搜各船所掠婦﹐給還本夫﹔兵士畏法﹐遂以所掠之婦沈之江中。三年﹝丙戌﹞正月﹐忽傳白黨破城﹐城中男婦悉走避。明日﹐搜捉逃民﹐駕船以緝賊。五月五日﹐賊聚四保匯﹐泛蒲酣飲﹔大兵掩至﹐殺數百人﹐獲某魁羅騰蛟。五月六日﹐白黨張飛遠襲破金山衛。張故諸生﹐兄弟俱負膂力﹐與吳易合營襲衛城。協鎭出戰﹐飛遠遂遁去。先是﹐飛遠約城中助己者悉墨其鼻﹔飛遠旣遁﹐城中之通張者鼻尙墨也﹐協鎭悉殺之。七月﹐獲周毓祥﹐送南京殺之﹔周謙來降。未幾﹐獲吳易﹐殺之杭州。八月﹐白黨悉來降。提督吳兆勝人給一免死牌﹐其頭目悉於原官加銜一級﹔於是﹐乞兒賤隸曾入白黨者﹐悉有參﹑遊之號。

順治二年﹝乙酉﹞六月三日﹐吳淞副總兵吳志葵帥舟師入申浦﹐直抵米車塘駐泊。旗號四會﹐松人望之以爲義旅也。及至﹐惟以令箭提某富室索銀若干﹑某富室索米若干﹐縱兵大掠﹐所至一空﹔遂逐我朝所置守令﹐公署﹑獄鋪盡毀。於是﹐松城有民而無官。旣移泊黃天蕩﹐窺蘇之閶門﹐令參將魯之璵以五百人攻之。魯歿於陣﹐全軍殲焉。志葵气沮﹐退師泖中。已﹐兩廣總督沈猶龍據松江﹐而陳子龍﹑徐孚遠等亦起兵太湖中﹐軍號振武。然與志葵俱泊城外﹐不與城守﹔城破﹐亦不相救也。王師取松江﹐志葵將航海以遁﹐移師中浦﹔抵得勝港﹐我師以小舟薄之﹐掩其不意﹐須叟火器齊發﹐煙焰蔽天﹐軍遂大潰。志葵被執﹐乞降﹔不許﹐殺之﹐浦中積屍如丘焉。子龍後死吳兆勝之亂。

廬陵王藹妻劉淑英﹐父鐸﹐揚州太守﹐死璫難。淑英年�八而寡﹐常割股以療姑疾。甲申國變﹐自矢報國﹔遂集家僮百人﹐捐貲召募成一旅。順治三年﹝丙戌﹞﹐楚將張先璧駐永新﹐淑英領所部赴焉。張奇其才﹐欲娶之﹔淑英不可。張因分遣其部眾﹐淑英忿恨卒。

順治三年﹝丙戌﹞﹐大兵取廣州。四年﹝丁亥﹞三月﹐兵科給事中陳邦彥及新會王興﹑潮陽賴其肖先後舉兵﹐說甘竹灘積盜余龍圍廣州﹔而己發髙明兵﹐從海道入珠江﹐與龍會。時﹐大兵在桂林聞亂﹐還救﹐聲言取甘竹灘﹔龍軍素無紀律﹐遂退。邦彥亦卻歸。四月﹐遣門人馬應芳會龍軍﹐取順徳。應芳敗﹐赴水死。龍再戰於黃連江﹐敗歿。初﹐廣州之圍﹐我巡撫佟養甲獲降者﹐知謀出邦彥﹔襲其家﹐執妾何氏及子和尹﹑虞尹以招邦彥﹐邦彥不從。養甲壯之﹐仍善待其妾及子。後郡紳李皇一﹑舉人杜璜起兵攻肇慶﹐乃殺之﹔璜等亦敗死。八月﹐東閣大學士陳子壯亦起兵九江村﹐兵多蛋戶﹑番鬼﹐善戰。九月﹐邦彥密約子壯復攻廣州﹐水陸並進﹔且約原廣州衛指揮楊可觀爲內應。子壯先二日至﹐城中不敢應﹔又張檄者爲我所獲﹐事以不果﹐可觀被殺。李成棟攻張家玉於新安﹐邦彥因與子壯謀曰﹕成棟聞警必急還﹐我伏兵禺珠洲側﹐而公以大艦逼其西﹐可以得志﹔望靑旗而朱斿者﹐我軍也。成棟還至禺珠洲側﹐邦彥以火舟衝之﹐焚其�舟。成棟引而西﹐會日暮﹐子壯不能辧旗幟﹐疑皆敵舟也﹐陣遂動﹔大兵擊之﹐遂潰。子壯長子上庸戰歿。會故禦史麥而炫破髙明﹐迎子壯﹔子壯奔髙明﹐邦彥奔三水。未幾﹐淸遠指揮以城迎邦彥。邦彥入淸遠﹐與諸生朱學熙同城守。數日﹐城破﹐邦彥率兵巷戰﹐肩受三刃﹐遂被執﹔系獄五日﹐殺之。學熙自縊於朱氏園。未幾﹐破髙明﹐子壯所署知縣朱實蓮戰死。子壯﹑而炫執至廣州﹐論殺﹔子壯母自縊。

順治四年﹝丁亥﹞﹐故廣信巡撫張家玉與舉人韓如璜結鄕兵從東莞入之﹐籍前尙書李覺斯家以犒士。甫二日﹐大兵至﹐家玉敗走西鄕。始﹐璜戰歿﹐家玉祖母陳﹑母黎﹑妹石寶俱赴井死﹔妻彭被執﹐不辱死。西鄕大豪陳文豹﹐奉家玉取新安﹐復入東莞。未數日﹐大兵復來攻﹐家玉敗走鐵岡﹔沿途集眾﹐復得數千人﹐遂入龍門﹑博羅﹑連平﹑長寧。攻惠州﹐克歸善﹐還屯博羅。大兵至﹐走龍門﹔募兵復得萬人﹐分龍﹑虎﹑犀﹑象四營﹐拔增城而據之。大兵來攻﹐分其軍爲三﹐倚谿崖以自固。大戰十日﹐乃敗﹔諸將請潰圍出﹐家玉嘆曰﹕矢盡炮裂﹐欲戰無具﹔將傷卒斃﹐欲戰無人﹗因徧拜諸將﹐赴野塘以死。初﹐家玉之走鐵岡也﹐覺斯盡發其先壠﹑毀其家廟﹐殲其鄕以復。

樂平倪大顯﹐與兄大恢﹑大登俱以勇力聞。乙酉﹐饒州司理周捐幣致之。周敗﹐歸黃道周﹔黃敗﹐從曹大鎬。順治五年﹝戊子﹞﹐王得仁大發兵屠樂平﹐軍中聞顯勇﹐爭取之以爲奇功。有僧長八尺餘﹐下馬搏顯﹔顯斫僧﹐應手落。已大兵悉集﹐顯知不支﹐遂自刎。大恢﹑大登被執﹐論死。

吉水王寵者﹐初從劉同升起兵﹐以所部不戢去﹔已﹐往來臨﹑吉﹑撫﹑贛間。一日爲我兵所獲﹐寵卽詭降﹔夜半起﹐盡殺同伴﹐卽載其旗幟以下過新淦。峽江令見旗幟﹐以爲本兵也。出迎江滸﹔寵遽起擒殺﹐連破二縣﹐遂遁。已﹐吉水鄒文鼎與從侄敬起兵﹐寵與合營。大兵至﹐鼎﹑敬俱敗獲﹐鼎赴水死﹐敬解省論殺。寵急書「追戰王寵」四字於旗﹐大呼殺賊﹔遂逸去。旣逸﹐我兵始知其卽寵也。明年﹐金﹑王叛﹐徧招王寵不得﹐蓋寵入山死矣。同時﹐有安仁僧丹竹者﹐益藩起兵所招三十六營之一也。益藩敗﹐從揭重熙襲撫州﹔猝遇我將王得仁﹐丹竹以步逐馬﹐戟及得仁面﹐幾獲之。聲桓兵過安仁﹐聞丹竹病﹐遣九騎縛之。丹竹聞﹐力疾起呼所部十餘人﹐伏於隘。偵知金騎在酒肆中﹐丹竹單身入肆﹐金騎見其爲僧﹐而不知其卽丹竹也。因問識丹竹乎﹖竹應聲曰﹕我卽是﹗遽拔刀殺二人。七騎者上馬馳﹐遇伏獲其二﹐前再遇伏﹐獲其三﹐惟二騎得歸耳。聲桓破廣信﹐多鹵獲﹔丹竹邀之﹐先以水椿置水中﹐因持長槍火箭逐之。聲桓兵棄舟走﹐盡得其所獲。後率壯士邀貝勒零騎之入閩者﹔大兵忽至﹐馬蹶見殺。

順治四年﹝丁亥﹞四月﹐松江提督吳兆勝據城以叛。先是﹐三年﹝丙戌﹞六月﹐李成棟調往福建﹑兆勝移鎭松江。有周謙者﹐故從白黨來降者也﹐稍知文墨﹔兆勝暱焉。因通海寇黃斌卿﹐令舉兵內向﹔給事中陳子龍﹑舉人殷之輅﹑生員張寬等皆與其謀。斌卿約於四月十六日兵至﹔而海舟非風不行﹐連日北風大作﹐舟不時至。海防同知楊之易﹑推官方重朗知其謀﹐潛移書洪承疇﹐言兆勝反狀﹔承疇未之信﹐卽以其揭下兆勝。兆勝大懼﹐十五日夜將半﹐以令箭促之易﹑重朗至﹐殺之﹔意明日黃兵必至也。天旣曙﹐城外寂然﹔副將詹天祥知事不濟﹐卽同都司髙永義率兵入執兆勝﹐按誅將校十七人。二十四日﹐大兵至松江﹐執子龍於廣富林﹔子龍乘間赴水死﹐出其屍戮之。時陳子方五歲﹐亦論殺。殷之輅﹑脹寬逮至南京﹐斬於市。

孔徹元﹑徹哲﹐建昌人﹐家素封﹔有蔡觀光者﹐其客也。順治五年﹝戊子﹞金﹑王叛﹐王師圍之﹔哲往援﹐潰歿﹐元心勿能忘也。六年﹝己丑﹞七月﹐訛傳瑞徳七邑奉靖武遺宗﹔元聞大喜﹐遂入城﹐逐我所置令劉時俊。已而各邑寂然﹐同黨執之以獻﹐兵卒皆散。而觀光心勿善也﹐七年﹝庚寅﹞將揭竿起南昌﹔迹露﹐走鄱陽﹐爲巡卒所獲﹐論死。

順治五年﹝戊子﹞﹐金聲桓據南昌以叛﹐星子諸生吳江起兵應之。王師再平江州﹐江返南康﹐爲拒湖計﹐結壘開元寺。已﹐敗走都昌﹐得舊鎭張士彥標將黃才潰兵二百人﹐部勒之﹐冀復舉。已而黃才款於我﹐執江來獻﹐論死。

順治二年﹝乙酉﹞﹐吏部尙書郭維經之子應銓﹑應衡﹑應煜舉兵臨川﹐與我兵大小十餘戰﹐頗有斬獲﹔唐王授應銓﹑應衡兵部郎中﹐應煜戶部主事。維經視師贛州﹐應銓駐兵龍泉爲贛犄角﹐而聲勢不相應。四年﹝丁亥﹞﹐我兵攻龍泉﹐應銓設伏敗之﹔部將劉文煌引我兵入城﹐銓﹑衡兄弟皆被執。應銓投嚴下不死﹐劉一鵬欲降之﹐不順命。扼吭以死。應衡至吉安﹐一僧佽以酒﹔應衡碎飲具大罵﹐鑿齒斷臂以死。應煜見我按董學成﹐�而罵之﹔抽腸死﹐死尢酷。

