平回紀略

﹝淸﹞不著撰人

我朝定鼎以來﹐四海六合﹐一道同風﹐弱水流沙﹐向風慕義。每歲蠲賬疊沛﹐卹賚頻頑。西陲黎庶﹐世沐仁恩﹐塞外諸羌﹐罔弗率服﹔蓋治平百有餘年矣﹗歲在辛丑﹐甘省蘭府所屬循化城﹐距省四百餘里﹐地接羌戎﹐暗門禁固。舊制分防廳署彈壓撤拉。■﹝犭回﹞猾素稱化外﹐由來不靖。其俗男女混雜﹐不知倫常﹐好殺食人﹐淫狠無良﹐遂有回民馬明新者﹐安定之官川鎭人﹐入撒拉倡起新教﹐煽惑愚眾﹐混名阿渾﹐又稱掌教。其教演習搖頭跣足﹐擺手仰天﹐倡言人得金光下﹐死者托生好處﹐愚眾被惑﹐奉爲明師﹐以爲聖人復出矣。其中間有觀望弗奉者﹐羣起攻之﹐刀矛威脇﹐使必從﹐甚至父不受惑﹐而子受惑者﹐子殺其父﹔兄不受惑﹐而弟受惑者﹐弟殺其兄。噫﹗人倫絕滅﹐天理消亡﹐何至斯極﹗

三月十六日﹐總制陜廿勒委河州總戎辛﹐郡守楊辦理。總戎先至﹐其頭目蘇阿渾﹐卽蘇四十三﹐佯服罪﹐伺夜半﹐率諸逆持矛殺總戎。適楊守至旗臺堡﹐相距六十里﹐蘇賊引頭目韓二韓一的把拉及羣醜星夜趕至﹐楊守亦遇害焉。蓋十九日事也。

自此賊勢張﹐舊黨悉附﹐漢■﹝犭回﹞脇從者千餘人﹐遂襲河州。辛總戎旣遇害﹐城無兵衛﹐大雪陰晦。三月二十一日夜半﹐城陷﹐州牧周拔劍自刎而死。至二十二日辰刻﹐賊棄河州奔省垣。當賊之棄河州也﹐州城大半回民﹐諸縉紳率漢民巷戰﹐無不一當百。頭目韓二殺死﹐賊知不能容﹐越斜徑渡洮河。二十五日申刻﹐逼蘭城西關﹐先河州告急﹐總制勒領督標進剿﹐防狄道州﹐緣與河州接壤也。

賊近省﹐沿途縱火﹐民房寺觀盡燒﹐通城若晝﹐光焰百里外﹐焚訶橋﹐西關圍急﹐僞言索馬明新﹐蓋馬明新預獲禁臯蘭尉。時省城方伯王諱廷贊﹐盛京人也﹐年屈古稀﹐性秉介毅﹐率僚屬在城﹐慷慨言曰「國家有事之秋﹐臣子報效之日﹐守土者各宜知大義﹗」時督標兵弁由狄道進剿﹐賊探城無兵衛﹐倉卒至。方伯全無懼色﹐知民心奮義﹐效命恐後也。於時通城士庶悉奮臂登城﹐推壺漿相餉﹐咸厲聲曰「吾儕世受得皇恩﹐上官亦爲我身家耳﹗有不效命者﹐共殛殺之﹗」先時予辦守禦﹐水石置城堞﹐晝夜奔馳﹐蘭民交相謂曰「官長辛勤﹐吾儕何安﹗」予默識民信之旨矣。

是夜賊攻西關不下﹐平明竄入華林山之麓。至二十六日申刻﹐賊眾復攻西南二關﹐勢甚急。賊先有細作﹐假作傭工雜匠﹐混入城關。方伯徒步曉諭居民﹐門首房上﹐多人守視﹐深巷僻道﹐派官把守。每日夜獲放火不成者不下數十人﹐不及訊供﹐百姓剎爲肉泥﹐義勇可見焉﹗是夜早﹐焚燒西南關門﹐攻益力﹐關內浮居客捨多不能支﹐關遂失。賊人縱火﹐光逼城內﹐火星漫落﹐喊聲震天地﹐賊愈猖獗﹐進逼四門。城上守禦者﹐目不轉睫﹐飛石如流蝗﹐奮勇百倍﹐賊不敢近﹐黎明仍退入山。

至二十七日未刻﹐賊又招集餘黨﹐勢益眾﹐直逼西城。佯言願見馬明新一面﹐卽退。方伯因救援不至﹐恐茶毒生民﹐許之。提馬明新面城堞﹐與賊頭目等見。眾賊齊滚馬伏地﹐口稱聖人﹐揮涕如雨。嗚呼﹗異端邪說﹐流禍竟至於此哉﹗羣賊集居民木植器具﹐堆積城門﹐縱火焰以撲﹐烈炬衝霄﹐岌岌乎存亡呼吸。環城守禦者人益眾﹐色益厲﹐气益壯﹐𨿽煙突火燎無一動。賊有乘雲梯扒城者﹐守禦連殺數人﹐並倒其云梯﹐壓死跌死者數十人。城上齊聲「殺賊﹗」賊眾披靡﹐始解退。其時天將曙矣。適固原都督圖救援至﹐截殺西郊﹐稍挫其鋒。自此退入西山﹐不復逼城下焉。

王方伯撫諭守禦者曰「狡■﹝犭回﹞不測﹐今蘭城不失﹐賴吾民保守之力也﹗當益加謹愼﹐幸勿怠﹗」民眾跪泣曰「無煩大人心﹗」方伯與僚屬咸泣﹐捐資賞勞從丰。方伯又慮省會民稠﹐家無蓋藏﹐開倉賬卹﹐給散不敷﹐惟東關有糧食市。問﹕「能墮城去辦者誰﹖」同寅色戰﹐予卽應命往。二十八﹑二十九兩日﹐共采買糧三千石﹐往返俱從城上攀援也。

厥後勤王師集﹐賊眾詭計投誠﹐出其不意﹐奮力死鬥。圖都督能得死士心﹐率數十人殺入城﹐僞遁﹐復截殺﹐俱陷沒。奏進﹐皇赫斯怒﹐爰命大將軍阿六月興師﹐虎賁三千﹐克日剿賊﹐奠安西土。大將軍又調金川土練蠻兵一千﹐猿臂蜂腰﹐豺臉黃晴﹐首蒙豹尾垂地﹐足跣如鐵﹐生漆漫成﹐刀斫不入﹐上陡壁如飛﹐賊所恃髙峻捷走﹐從此無能爲矣﹗大將軍建營龍尾山﹐與賊巢華林緊對﹐於是圍木城﹐設巨濠﹐開深塹﹐斷水道﹐重兵四圍﹐轟炮不絕﹐賊退入華林寺﹐束手待斃。至六月十五日夜半﹐有芒星大如斗﹐赤色動搖﹐從西北隕賊營。十六日黎明﹐大將軍出奇兵引賊戰﹐蘇四十三授首。十七日﹐韓一的把拉授首﹐賊巢無頭目﹐存烏合千人﹐久病疫。七月初七日﹐大兵擁進﹐土練騰入華林寺﹐賊俯首就誅﹐生擒百餘人﹐獻祭陣亡諸將﹐函蘇四十三首徧示直省﹐銷馬明新屍﹐揚灰郊外﹐大將軍奏凱平焉。

回憶賊之初圍省也﹐甫三日耳﹐城中皇皇慮食盡﹐尙可言足食乎﹖捍牧圍者﹐百餘名羸弱之師﹐尙可云足兵乎﹖食與兵俱不可恃﹐而民信獨存﹐徹晝夜不顧身家﹐不知饑渴﹐愈勞愈奮﹐誓必殺賊而後已﹐何克臻此哉﹖是固涵濡帝徳﹐深感皇仁﹐有不期然而然﹐有莫之致而致者﹗或曰「蘭城無恙﹐天也﹗書不云乎﹖『皇天無親﹐惟徳是輔。』」誠哉是言也﹗是爲記。

甲辰夏四月﹐平涼府屬之鹽茶地名小山兒者﹐接壤海城﹐回民聚處﹐素不事生業﹐專於竊盜﹐各省積猾﹐往往犯案﹐蓋馬明新之餘黨也。有田五者﹐原屬漏网﹐托言爲馬明新報仇。初集亡命﹐搶劫鄕倉﹐殺兵弁﹐乘間甚夥﹝恐有脫誤﹞四月二十日圍城急﹐幸前尉米誘細作逆黨盡殺之﹐賊無內應﹐知救援到﹐城守固﹐逸去﹐散據荒山峻嶺﹐出沒無定。陜西都統明尾追﹐賊夜鈔營後﹐劫都統﹐仍散漫荒峻﹐由靖邑之郭家集﹐走安定之官川﹐招集脇從﹐賊有二幹余﹐直逼通渭。通邑僻壤﹐回眾且悍﹐城不甚完固。柰邑令王公乃湖廣人也﹐不能守禦﹐賊甫至卽陷。邑尉溫罵賊遇害﹐縉紳李巷戰被賊殺﹐賊劫庫燒倉﹐荼毒居民﹐旋卽退﹐事在五月十五日。邑令王匿倉房夾墻﹐人不知﹐意必爲賊所殺﹐越二日﹐斗級入墻隙﹐窺見﹐說賊退﹐始狼狽而出﹐自幸得生﹐何苟延殘喘也。

十九日﹐賊逼伏羌﹐卽古稱羌回多極處。邑令楊﹐予同鄕無錫人也。密訪城中黨類﹐盡獲訊供禁錮。有回民馬雲龍者﹐卽辛丑歲正法逆回馬帝簡之子也。家巨富﹐羌邑回民素聽指使﹐楊公知其人不良﹐然事處危疑﹐籠絡之與親好﹐招至署﹐委心腹﹐並商守禦計﹐備費苦心﹐用權宜﹐寓防範也。訪共家蓄錢甚夥﹐立借約以散其錢﹐給守禦幾城上漢民九﹐回民一﹐楊公與馬雲龍無一刻離﹐制之誠善矣。差妥幹家人﹐於回民家前後察其動靜﹐故城內無他變。而賊之奔伏羌﹐原有約﹐且恃夥類眾﹐到卽入城﹐孰知失所望。自十九日夜圍城﹐至二十二日酉刻﹐城無內應﹐而總制李及提鎭會兵截殺﹐遂解圍﹐與官民拒敵。田五中槍死﹐賊死鬥﹐僞遁淤澇處。緣前一日天大雨﹐賊引水﹐預定計﹐我兵不知﹐追殺﹐淤陷及千人﹐賊復截殺﹐撲大營。興漢都督三連殺其頭目﹐官兵擁至﹐賊退據羌邑之南山一帶。至二十三日宵遁﹐乘夜奔秦州。

先時三月初六日﹐予適在州﹐有鐵匠稟回民米姓系掌教阿渾﹐加工錢﹐打利矛撩刀﹐卽捕訊供﹐實情未吐﹐是夜米回之子縊死﹐予卽向州尉陳公言曰「禍不旋踵﹐我輩朝夕當謹防﹐秦州其有事乎﹖」不及一月變生﹐幸大兵雲集﹐賊𨿽至﹐秦州無恙。賊從秦之三陽川﹐越云務山﹐抵秦安之蓮花城山梁一帶﹐瞰下村落稍稠者﹐卽下劫掠縱火﹐官兵圍益緊﹐夜遁靜寧州之邸店﹐蓋邸店亦羌回叢也。又招附﹐共計數千人矣﹐遂走石峯堡。其地屬通渭﹐周圍數十里﹐上平陟壁﹐下繞巨澗。賊於二年內預築土城﹐運糧艸﹐開濠溝﹐有司全未知也。是時賊寨有李太公﹑楊先生﹑金花太子以爲石峯堡險峻﹐萬全無失矣。

我皇上命大將軍阿統健銳營徵討﹐川省將軍成己調土練會至﹐大將軍阿相地勢﹐引澗水別流﹐賊之水道絕﹐可計旦暮死矣。時盛暑﹐日下大雨﹐故自六月初旬至七月初尙彊恃﹐惟糧艸食盡﹐賊殺馬牛﹐將向掠綢緞布帛積燒當薪﹐燎啖充饑。至七月初四日﹐值回教過年﹐其頭目阿渾內營誦經﹐賊眾咸伏地莊聽﹐大將軍知其不備﹐密令土練魚貫而上﹐大兵尾後﹐遂登賊堡﹐擁入。賊眾倉皇﹐手無器械。殺死千餘﹐落崖死者千餘﹐帶傷獲者及千。內有助官兵殺賊者﹐俱系脇從﹐約及千人﹐大將軍釋其罪﹐堡內外積屍付之一炬。大將軍奏捷凱旋﹐皇上命宮保福﹝恐有遺誤﹞善後事宜﹐賑卹被擾處﹐招撫流離﹐恩綸疊沛。將失守通渭令﹝恐有遺脫﹞典刑﹐以警臣節。殉難者俱照陣亡例從優卹﹐襲賊起處地方官嚴加辦理﹐能守禦城﹐先除內應者﹐著引見升用。

嗟嗟﹗當賊之圍伏羌也﹐禮邑搔動﹐緣禮地與伏羌接壤﹐捷徑不下一百里﹐而賊已有潛至禮屬古城鎭﹐賴鄕勇預設堆房﹐壯丁晝夜巡邏﹐獲二賊捆幫送城。予時在城率民夫守禦﹐卽訊供得探消息情﹐手持利矛﹐腰啣撩刀﹐並蓮花鐵錘﹐猙獰巨眼﹐施極刑不覺﹐卽上鐵肘禁錮﹐次日解大營正法。伏羌之善守無恙﹐不獨禮邑安全﹐實東南一帶之保障也。惟是甘省地瘠民窮﹐自辛丑至甲辰﹐兵戈兩見﹐𨿽旋起旋滅﹐而漢回積怨﹐勢不兩立﹐遷徙無從﹐誅之不勝﹐將如何而可﹖今大淸一統﹐徳化洋溢﹐海隅山陬﹐咸奉正朔。此等回醜﹐環處中土﹐宜令其一體遵奉﹐毀其禮拜寺﹐舉漢人教其子弟﹐使知倫常禮義﹐日積月累﹐油然。感化﹐庶乎可無虞耳﹗

平回紀略

