

浙東紀略明徐芳烈等撰

●浙東紀略徐芳烈

乙丙之交﹐大淸尙未一統﹐浙東一隅﹐亦以南北分之﹐紀實也﹔使易辧也。蕭山徐芳烈涵之著。

甲午春﹐潞藩自淮而南﹐次武林﹐請居焉。

乙酉五月十一日﹐淸兵至金陵﹐弘光皇帝走﹐城爲之空。

二十五日﹐馬士英從太后至杭﹐武林沸騰。

六月初六日﹐請潞藩監國。時惟巡撫張秉貞﹑巡按何綸﹑巡鹽李挺在。聞於二十七八至蘇州﹐乃遣總兵陳洪範往和。

初七日﹐朱大典﹑阮大鋮﹐自蕪湖至。

初九日﹐陳盟至﹐鎭東伯方國安﹑前鋒方元科﹐亦領兵至。

初十日﹐陳盟朝監國﹐出語士英曰﹕事不可爲矣。午後﹐總兵鄭鴻逵亦至。鴻逵卽請監國入閩﹐不允。請以宮眷渡江﹐亦不允。遂出城。時黃道周適在江幹﹐連章勸監國卽位﹐且責馬士英誤國賣君之罪。薄暮﹐陳鴻範遣報城中云﹕北使明日至﹐且許監國仍令王浙也。

十一日﹐鄭鴻逵於江間遇唐藩﹐遂同黃道周奉以入閩。是日﹐方國安從余杭至﹐捶碎北牌。聞馬士英至江幹登舟矣。國安追及拉回﹐欲同勒兵禦北。時杭民畏北﹐探潞藩及張秉貞至﹐相戒言戰守事。

十二日﹐監國遣官持諭召陳盟入閣﹐盟具疏辭。遂之剡上。是夕﹐會稽庠生王毓蓍﹝字元趾﹞感痛激烈﹐作憤時致命篇。首曰﹕羣姦誤國﹐廟社淪胥﹐憤懷事變﹐恨不手斬賊臣之頭。慟惜時艱﹐且思生食叛人之肉。養兵十載﹐大帥惟識奔逃﹔積粟千倉﹐墨吏半肥私橐。又云冠裳世祿之家﹐營窟以待新朝。郡邑蒞事之長﹐收圖以修降表。追呼犒迎之費﹐盡屬靑衿。供奉大淸之牌﹐徧傳黔首。文非飾過﹐則曰蹔屈必伸﹐當效會稽之辱。忍恥苟全﹐又雲長往不返﹐駕言東海之逃。又云號呼莫聞﹐痛哭無路﹐用殉蛟腹﹐愧彼鼠心。古稱五死﹐何俟捐軀赴義之可樂。壽止百年﹐保無疾病水火之殺人。惟玆淸流碧水之中﹐正是明倫受命之地。鬼如不厲﹐爲訪三閭之蹤。魂果有靈﹐當逐伍胥之怒。眞能雪恥自任﹐願激發於光天。倘或同志不孤﹐敬相招於冥土。又詩二絕﹝遺失﹞。又遺書上左都禦史劉宗周曰﹕蓍已得死所﹐望先生早自決﹐毋爲王炎午所弔。中夜不語兄弟﹐不別妻子命閽沽醪﹐正襟浮白﹐勞以餘瀝﹐且戒勿從﹐持炬出門﹐貼致命篇於宋唐衛士奇之祠壁。肅衣冠赴水於柳橋。

十三日﹐北兵大至。巡撫﹑巡鹽俱東渡﹐抵暮﹐方國安出與戰不利。杭民慮方淫掠﹐閉城不容入﹐且縛箭數捆﹐懸城以貽北。甚有在城索方氏兵以獻者。國安窮蹙﹐遂與馬士英亦以舟去。兵分水陸結排溯流而上﹐時或有沈溺。

蕭庠廩生徐芳聲﹐及弟徐芳烈﹔同學蔡士京﹑何之傑等﹐於前三月十九之變﹐會通庠文學慟哭於明倫堂。玆當易姓﹐拜辭文廟﹐適儒學教諭潘允濟﹑訓導許士龍﹐亦掛冠去﹐爲之流涕於一堂﹐嗚咽欲絕﹐隨有不願仕進冥鴻髙騫者一百十三人。

十五日﹐北使至越﹐寧紹分守於潁議曉士民﹐欲畫江守﹐而人心離渙﹐力莫能支﹐乃解印去﹐遁迹河曲﹐此後北使直至溫﹑臺矣。

二十六日﹐山陰儒士潘集﹝字子翔﹞﹐年十九﹐聞王毓蓍死﹐自署大明義士﹐操文哭奠於柳橋。有曰﹕自古國運靡常﹐所賴忠臣骨作山陵﹐至今壯士何爲﹐徒令儒生怨經溝瀆。念太祖三百年養士之恩﹐竟同豢豕。思先帝十七載作人之徳﹐無異饑鷹。中云﹕惟我王子气吞江浪﹐質烈寒泉﹐魂遊故國﹐羞爲他作嫁衣裳。聲烈前朝﹐不落第一流人物。立身不二﹐始信秀才如處女﹐斷不更夫。國士無雙﹐才知名下不虛﹐今爲定論。自玆柳橋石厲﹐不數司馬題辭。泮水瀾淸﹐可繼屈原騷賦。潘集聞風起鵲﹐幸達人先獲我心。飲血啼猿﹐恥今日獨爲君子。魂其有靈﹐下榻俟我。又雜詠三首中一絕。放眼拓開生死路﹐髙聲喝破是非關。莫愁前路知音少﹐止畏當頭斷气難。讀罷哀慟。夜懷二石與詩文﹐踰女墻投於渡東橋下。

閏六月初五日﹐原任蘇松巡撫山陰祁彪佳﹝字幼父號世培﹞﹐養病裏居。北兵至浙﹐以書來聘。公處分家政﹐作絕命詞別宗親曰﹕時事至此﹐論臣子大義﹐自應一死。凡較量於緩急輕重者﹐猶是後念﹐未免雜於私意耳。若提起本心﹐試觀今日是誰家天下﹐尙可浪貪餘生。況生死旦暮耳﹐貪旦暮之生﹐致名節掃地﹐何見之不廣也。𨿽然﹐一死於十五年之前﹐一死於十五年之後﹐皆不失爲趙氏忠臣。予硜硜小儒﹐惟知守節而已。前此卻聘一書﹐自愧多此委曲。然𨿽不敢比縱信國﹐亦庶幾疊山之後塵矣。臨終有暇﹐再書此數語。且系以一詩﹐質之有道﹕運會厄陽九﹐君遷國破碎﹐鼙鼓雜江濤﹐干戈徧海內。我生何不辰﹐聘書乃迫至﹐委贄爲人臣﹐之死誼無二。予家世簪纓﹐臣節皆罔贅﹐幸不辱祖宗﹐豈爲兒女計。含笑入九原﹐浩然畱天地。歡然飲燕﹐無異平時。肅衣冠﹐投於寓園放生池柳樹之陰。夫人子弟不知也。笑容可掬﹐顏色如生。

左都禦史山陰劉宗周﹐字啟東﹐號念臺。六月十三日﹐北兵至杭﹐二十三日絕食。二十五日﹐乘舟入鳳林﹐投西洋港﹐救不死﹐遂詣辭先墓﹐暫息靈峯寺。北使以書幣聘﹐劉口授答書曰﹕大明孤臣某啟﹐國破君亡﹐爲人臣子﹐惟有一死。七十餘生﹐業已絕食經旬﹐正在彌畱之際﹐其敢尙事遷延﹐遺譏名教﹐取玷將來。某𨿽不肖﹐竊嘗奉教於君子矣。若遂與之死﹐固某之幸也。或加之以斧鉞焉而死﹐尢某之所甘心也。謹守正以俟﹐口授荒迷﹐終言不再﹐原書不啟投還﹐自此勺水不入口﹐作絕命詞曰﹕信國不可爲﹐偸生豈能久﹐止水與疊山﹐只爭死先後。若云袁奉髙﹐時地皆非偶﹐得正而斃矣﹐庶幾全所受。又曰﹕子職未伸﹐君恩未報﹐當死而死﹐死有餘悼。又曰﹕畱此旬日死﹐少存匡濟意﹐決此一朝死﹐了我平生事。慷慨與從容﹐何難亦何易﹔遺命下■﹝葵﹐土代天﹞豎牌於墓道南。顏其額曰﹕有明念臺先生藏衣冠處。�宗周婦�氏合葬之墓。言訖泫然淚下曰﹕吾生平未嘗言及二親﹐以傷心之甚﹝先生爲遺腹子﹐母守貞而終﹞﹔不忍出諸口也。已而曰﹕胸中有萬斛淚﹐半灑之二親﹐半灑之君王。絕食久﹐後子汋泣請曰﹕尙有未了事否﹖先生曰﹕他無所事﹐孤忠耿耿。又命汋曰﹕汝停我於山﹐當於三年後葬。汋問之。先生曰﹕先帝梓宮尙未落土﹝示致喪三年之義﹞。門人環侍。嘆曰﹕學問未成﹐命賴諸子。爾曹勉彊去。閏六月初六日﹐先生命家人扶掖起﹐幅巾葛袍﹐肅容端坐﹐有頃北首臥﹝示北向對君之義﹞。初七日﹐命取幾上筆硯﹐書魯字。初八﹐傳言投見鄕紳歸。先生聞之﹐太息嚙齒者再。戌刻气絕﹐雙眸炯炯﹐𨿽殮不瞑。

閏六月初�日﹐北勒剃甚嚴﹐士民鹹慟﹐山陰倪父徵字舜平﹐僑寓勞家塢﹐訓蒙賣藥自給。玆日夜哭﹐罄室所有﹐沽醪割腥﹐呼裏中少年飲食之﹐鬻二磁缸﹐置祖塋左﹐懇諸少年覆之。少年大嚼而兪允焉。倪從容坐入﹐請覆缸返。須臾呼啟﹐諸少年驚問曰﹕先生不耐悶耶﹖倪曰否否。適造次入坐﹐頓忘語對前峯耳。整衣危坐﹐復命掩覆。少年踰時往扣﹐微有應聲﹐薄暮呼之﹐則岑寂矣。年三十有三。

浙東洶洶﹐余姚鄕紳原任禮科左給事中熊汝霖﹐與原任職方司郎中孫嘉績﹐密謀舉義。於是﹐寧紹分守於潁亦與之通。汝霖又以定海總兵王之仁心有機權﹐遺書相訂。於初八日走甬東面請之仁兵﹐期以十二日會孫嘉績於定海﹐約齊舉事。於潁亦復與原任錦衣衛指揮使朱壽宜等謀﹐預令生員莊則敬等募江船百餘艘至西陵﹐而紹興義士鄭遵謙亦暗結壯士數百人﹐將大舉。

初九日﹐余姚北知縣黃元如以築路致怨﹐民捽幾斃。孫嘉績不及踐約﹐乃卽設禦牌﹐率士民以斬之﹐兵遂起。郡城未之知也。

初十日﹐山陰安倉儒生周卜年字定夫﹐憤摘所佩玉雷圈錘碎﹐以紙包裹﹐外書寧爲玉碎﹐毋爲瓦全。置府案上。作絕命五歌。一歌有曰﹕有君有君空號呼﹐昔也灑血升鼎湖。今王出走蒙塵塗﹐敷天瓦解疇張弧。二歌有曰﹕有臣有臣謀家肥﹐處堂燕雀熟知幾﹖冠來貢策貪紫緋﹐民離師潰成空扉。三歌有曰﹕有父有父籍錢塘﹐寒燈暑月窮素緗。王母漂棺海沸洋﹐尋棺七日奚銜槳。四歌有曰﹕有母有母矢靡他﹐堅白節操馨椒荷。哀哀罔極空吟莪﹐母節未旌可柰何。五歌有曰﹕我生我生竟成空﹐恨不學劍彎長弓。神州陸沈將安窮﹐徒懷報國憂衝衝。又云﹕羅江水﹐爲淸唾﹐人在水中同天臥。今予赴海葬鯤鯨﹐西風度我步前英。又弔王元趾詩五首。有曰﹕鼓筆由來未學戈﹐書生壯魄气偏多。又曰﹕京國冠裳嗟掃地﹐故宮花艸痛成墟。又曰﹕汨羅今不嗟孤偶﹐爲報行吟碩客來。又曰﹕冠裳一死畱千古﹐形落沙沱气不磨。臨終寄叔父與弟書﹐謂海水滔滔不必求吾屍﹐無後之罪﹐惟賢弟贖之﹐吾盡吾心﹐人𨿽目我爲迂﹐固甘心也。外數言囑於汝嫂曰﹕倘有遺孤﹐則不可不守。無孤﹐則不可不死。旣無遺孤﹐又不能死﹐則不可不嫁。當敬聽吾言﹐勿貽後累﹐處分畢﹐蹈海而死。

十一日﹐紹興義士鄭遵謙率諸壯士入府署﹐斬北太守張愫於路﹐斬山陰北知縣彭萬里﹐自號都統制大將軍﹐令紳衿巨室咸捐助﹐隨撤各路橋梁。

十二日﹐於潁坐小艇攜短童至蕭山﹐人心思漢﹐擒北知縣陳瀛。

十三日﹐北當事命使渡胥江﹐持安民榜至。於潁在蕭﹐卽碎其榜而羈其使焉。一面巡緝沿江守截渡口﹐一面招集兵餉﹐隨有原任副總劉穆募兵五百﹐原任參將鄭惟翰部札都司金裕鄕兵五百﹐札委中軍守備許耀祖左營官兵五百﹐紹興衛指揮武經國義兵六百﹐先後馳至。復以餉薄﹐推蕭庠徐芳烈﹑何之傑﹐數人措餉召募﹐隨禮掛冠解印及紳衿秉義不出者﹐尢尊禮訓導許士龍﹐謁聘廩生徐芳聲﹐又以數百里長江﹐宜按地分汛爲守﹐卽以原募江船分散各兵。劉穆守潭頭﹐窺富陽﹔鄭維翰﹑金裕﹐渡江守沈家埠﹐扼橋司扞海寧。許耀祖聯艦江中﹐武經國列營江岸﹐原任錦衣衛指揮使朱壽宜﹑指揮僉事朱兆憲﹐領自募義兵扼鱉子門。太僕少卿來方煒﹑兵部職方司主事來集之﹐領自募義兵扼七條沙。又以原任都司朱伯玉等募兵出奇遊擊。

寧波原任刑部員外郎錢肅樂﹐率鄕紳士民以起。迎浙鎭王之仁於演武場﹐拜爲大帥。之仁卽於壇上迫謝三賓使捐萬金爲首倡﹐由是原任山西道禦史沈宸荃﹑原任兵部職方司馮元飅﹐亦起於慈。而越中大理寺寺丞章正宸等﹐俱各紛紛自募義兵以起。

十四日﹐嵊縣亦有好義者﹐偕僧眾十餘人至拓城招兵。嵊邑裘尙奭盡殺之﹐與其黨自募一旅以起。

臺州魯藩﹐與臺紳陳函輝﹑南洋協鎭吳凱等﹐亦殺北使大起﹐徵兵措餉﹐頭緒錯雜﹐窮鄕僻壤﹐無不騷動。

維時方國安欲入據金華﹐朱大典以兵無紀律拒之。方攻圍數日﹐被破傷精銳不克。馬士英與鄕紳姜應甲力解乃已。

於潁在蕭﹐聞北兵拽內河船百餘於河口﹐紮木排數十塡土﹐有窺渡意﹐潁夜遣死士陳勝等斬筏沈舟。會後風潮大作﹐北舟碎而木排亦盡飄流泊南岸﹐各營恣取﹐眾以爲神助。

十六日戌刻﹐中天月食旣﹐時軍務倥傯﹐人莫推救﹐見者傷心。

自初七以來﹐日入後﹐赤气赫然從西而上﹐衝過天半﹐如是者旬餘﹐爲兵大起之象。占者以伏尸之兆流血之徵是也。

二十一日﹐臺州紳衿士庶共推擁魯藩監國﹐以張國維﹑宋之普﹑居內閣﹐陳函輝爲詹事﹐張文郁爲工部侍郎。國維仍管兵部事﹐乃告歸募兵。以柯夏卿爲職方郎中。又於嵊縣山中徵陳盟者再﹐盟辭疾不赴﹐而越中當事聞之﹐已俱有擁戴迎立之意矣。

時江上義旅新集﹐進取未卜。每念海寧﹑富陽﹐系浙東左右兩大翼﹐海寧則有營官守傭鄭繼武﹐所官千戶朱大网﹐同僧顧隱石等合兵拒守﹐已曾陣斬北將王登鍹。北兵稍卻。富陽尙爲北官郎斗金所據﹐於潁乃遣副將劉穆等乘夜襲之﹐擒其令﹐因通余杭之道。爰有餘杭舊令加兵部職方司主事邱若浚﹐並瓶窯原任副將姚志卓﹐擒余杭北令以應。時富陽未有守﹑義士王襄﹑並貢士繆法信等﹐率義旅請行﹐乃仍檄劉穆渡江渚淸風亭﹐爲富陽外援。穆兵甫至﹐而北騎突來﹐𨿽斬獲數十人﹐而義士如劉肇勷之傷亡者﹐亦已十六七矣。此皆二十三日以前事也。

二十三日以後﹐定海總兵王之仁統領標兵﹐同余姚起義鄕紳熊汝霖﹑孫嘉績等﹐各督兵至西興。鎭東伯標下總兵兪玉﹑方任龍﹐曁監軍兵部職方司郎中方端士﹑工部虞衡司員外駱方璽﹐刑部雲南司主事史繼鰍等﹐各督兵至義橋。江上軍聲因爲漸振云。惟富陽守繆法信等擁兵抄掠﹐該邑苦之。於潁恐有變﹐七月初三日登舟﹐初四至漁浦﹐而富陽失守之報至矣﹐繆王諸兵﹐望風奔潰。義士阮維新﹑生員王宗茂等﹐力竭不支﹐擲以亂石﹐亦死傷過半。幸潁再至而北不守﹐富陽仍爲南有。

初六﹑七後﹐紹興起義鄕紳章正宸﹐領自募義兵﹐至頳山汛守。寧波起義鄕紳錢肅樂﹑馮元飅﹑沈宸荃等﹐各統義兵至西興汛守。紹興都統制大將軍鄭遵謙﹐亦領兵至長山汛守。又總督浙直水師都察院右僉都禦史荊本徹﹐亦統領水師由蘇松赴援。兵漸厚。

二十五日﹐越中大老及起義諸君子﹐具疏惇請魯藩監國臨戎﹐乃發臺州﹐原任吏部左侍郎陳盟迎於天臺縣。見﹐遂辭不允。

八月初三日﹐乃抵越城﹐遂以分守衙署作行宮焉。

監國至越﹐以方氏有重兵﹐乃首遣使召馬士英﹐並召方國安﹐遂以馬士英督其軍。朱大典自陳曾於蕪湖受弘光皇帝入閣之諭﹐乃卽命以原銜防守金華。

時新政殷煩﹐諸司印紀多缺﹐以陳盟爲禮部尙書﹐掌其事。人才匱乏﹐官多不備。盟爲之普言﹐宜亟擢郡邑山林遺逸﹐之普不能用。

遣通政司谷文光﹐偕禦史白抱一﹐犒師江上。谷文光故魯藩長史﹐本起優童﹐無重望﹐至西陵﹐浙鎭王之仁侮辱之﹐不爲禮﹐並責內閣貪污不職。宋之普不自安。頃之﹐張國維募義烏八千兵至﹐乃起閣臣方逢年復入閣﹐體統漸備。

月內貝勒不復駐杭﹐率杭鎭陳洪範﹑降撫張秉貞﹐擁惠﹑潞二王北去。惟畱內院張存仁﹑及總兵田榮等相據守。

時監國正病脾痛﹐自臺輿疾至越﹐至則臥不可起。此時方國安統領總兵方元科﹑馬漢等﹐水陸步騎從嚴州下﹐陸續至富陽﹐且抵江幹矣。江上諸軍請監國誓師甚急﹐不得已以十九日起行﹐駐西興王之仁寓所﹐宋之普辭去。

二十五日﹐大會西陵﹐定沿江防守汛地﹐方國安營七條沙﹐馬士英駐內江新壩﹐王之仁營西興﹐張國維駐內地長河﹐孫嘉績﹑熊汝霖﹑營龍王塘﹐章正宸﹑沈宸荃﹑錢蕭樂等﹐上下協防。鄭遵謙營小舋﹐於潁駐內江漁浦﹐北洋協鎭張名振守三江﹐南洋協鎭吳凱﹑同副總劉穆﹐據險策應。國安以其侄方應龍出余杭﹐方元科出六和塔﹐而自率師由江上接應。議旣定﹐加熊汝霖﹑孫嘉績﹐總都督院。章正宸﹑沈宸荃﹐協理寺院。錢蕭樂僉都禦史。於潁巡撫浙江﹔又復派餉。在朝不置戶部總餉官﹐謂以浙東諸郡賦供應諸軍﹐不患不足。金華八縣﹐爲張國維﹑朱大典﹐兩督師分割。方國安食衢嚴並紹。王之仁原自定海來﹐食寧。吳凱原自臨海來﹐食臺。諸義旅各食其邑﹐餘者聽憑解部﹐以便區分。溫﹑處兩府佐之。

二十六日﹐祀錢江。監國以病不克赴﹐命方國安代。至夕﹐國安又不至。

二十七日﹐乃令張國維行禮焉。大宗伯陳盟襄其事﹐至壇﹐肩輿扛折倒地﹐國維腰玉損﹐冠壞。

九月初三日﹐監國還蕭﹐加方國安鎭東侯﹑王之仁武寧伯﹐並加鄭遵謙義興伯。

月初旬內﹐江上諸藩鎭文移往來﹐突稱洪武。乙酉﹐大宗伯陳盟具疏攺正﹐奉旨俱允。又祀江後加江神張侯封號爲靈應公。

時元科破北兵於五雲山﹐遂札營於六和塔。

十一日﹐北兵來衝﹐方國安順風揚灰﹐傷北騎目﹐斬五六百人﹐稱大捷。北兵並力攻余杭﹐方應龍不能支﹐被獲。城陷﹐北兵復乘夜縱火燒六和塔木城﹐方兵卻﹐於是專以舟師往。

是時江東兵勢尙盛﹐間或渡江進取﹐然暗於訓練﹐統領不一﹐議論參差未齊也。王之仁主守﹐方國安謾言取省會﹐熊汝霖忠勇過人﹐銳甚﹐不論大小﹐往往率其旅以戰﹐必爲北所首衝﹐𨿽敗不悔﹐亦不挫。其餘諸營﹐戰守不一。

義聲四布﹐三吳來歸者先後﹐時有海寧庠生顧名佐首渡請援﹐查繼紳同弟一榜查繼佐﹑及海寧所指揮姜國臣等偕來﹔通平湖貢士馬萬方﹐手刃平湖北令朱隆國﹐同定遠將軍陳梧起義於禾﹐事敗﹐浮海而東﹐效秦廷哭﹐倡西徵策﹐而起義方興之陳萬良﹐則多率壯士以梗北兵﹐北亦患焉。熊汝霖亦以江面仰攻﹐不如內地做起﹐慨然以書幣聘﹐於是萬良來。

先是唐蕃卽位於閩﹐攺元隆武。江東起義﹐監國不相聞問也。於時閩臣劉中藻奉詔書至。又盧若騰﹑郭貞一﹐奉隆武撫按浙江﹐而溫﹑處兩府置官據守﹐取餉三十餘萬去。朝中江上﹐大率與者半﹐不與者半﹔與者以爲聖子神孫﹐總爲祖宗疆土。今隆武旣正大統﹐自難攺易。若我監國﹐猶可降心相從﹐而不與者以爲彼去北遠﹐幸得偸安旦夕﹐而猛臣我謀將﹐血戰疆場﹐以守此浙東一塊土﹐似難一旦拱手而授之。所以諸臣堅拒者﹐有「憑江數十萬眾﹐何難回戈相向」之語。不與者爲張國維﹑陳盟﹑熊汝霖﹑王之仁等﹐與者爲方國安﹑於潁﹑孫嘉績﹑姚志卓等。朝議命使通問﹐遣科臣曹維才﹐職方郎柯夏卿往﹐不用疏奏﹐止敍家人叔侄禮。

十三日﹐監國歸郡﹐而與者諸公﹐乃於十月朔日竟開唐詔於府堂﹐鄕紳家祁﹐鴻孫等復以兵衛﹐江上諸營亦多奉表歸命惟謹。是日陳盟以疾解禮部去。

月內艸木非時而發﹐花盡開。

斯時大軍雲集﹐自起事以來﹐浙東蜂湧之將﹐不可勝紀﹐人盡招兵﹐人盡派餉﹐甚且抄掠頻聞﹐搜括殆徧。始猶取投北者括其財﹐繼則富家大室及農工商賈之人﹐靡不推索誅求。題官送札之類﹐種種惡套﹐轉相效尢﹐日甚一日﹐愈競愈巧﹐愈出愈奇﹐而諸營曾無厭足﹐嘗稱匱乏﹔識者知爲不終朝之計﹐而實亦莫之能挽也。王之仁原食寧餉﹐因其子王鳴謙防守定關﹐寧餉多爲所畱。於時西興營兵稱匱乏﹐之仁乃首攻吳孟明﹑金蘭﹑姜一洪﹑張六口四家﹐令各出十萬金相助﹐遂有以賂鉆入他營求庇者。於是派助之議起﹐而方國安之營加甚焉。更且大小相欺﹐彊弱相並﹐如都督僉事裘尙奭﹑原以嵊兵食嵊餉﹐而淮撫田仰從海上來﹐乃遂分派一萬﹐而方國安中軍定南伯兪玉﹐又欲分十分之五以餉兵。開遠伯吳凱﹑原以臺兵食臺餉﹐而總兵李礎奪派黃巖﹐長史谷文光坐派寧靜﹐國舅張國俊坐派天臺﹐而張總鎭及本道標又復坐派臨江﹐並吳凱之兵無仰給。孫嘉績﹑熊汝霖﹐原以姚兵食姚餉﹐而靖江伯王鳴謙提兵至姚﹐欲其盡供王用﹐不聽支取。至於定遠將軍陳梧行檄西徵﹐問渡東海﹐移鎭臨山﹐奉旨撤回﹐終住余姚﹐殺金吾張岱之子張鉽﹐盡取金帛妻妾而有之。總督水師荊本徹奉命西徵﹐不過浙西一步﹐而權取寧餉﹐打糧屠毒蛟水﹐幾無安堵。臨數百里地面﹐則盡爲方國安諸營﹐紮取屋廬作寨房﹐門壁燒營火。今日捲東﹐明日捲西﹐以致室家離散﹐村落蕭條﹐有難一二道者矣。然而江上諸師志猶奮銳也。樞輔張國維慨訂戰期﹐欲以初八日始有連戰十日之約﹐方國安諸營及張國維兵司上流。

初八日﹐熊汝霖與監軍寺院陳潛夫合營並進﹐副將諸盧崇等爲先登。

初九﹑初十﹐則總鎭史標及遊擊魏良等爲血戰﹐刀槍劍戟﹐兵刃相加﹐對射對殺﹐應弦而倒者﹐日以數十計。

十二日﹐鎭東監軍方端士上岸疾馳﹐挽彊射北﹐發無不中。晚﹐孫嘉績兵羅應魁深入放火﹐被獲﹐縛見北院張存仁﹐不殺﹐書示數紙﹐遣還送熊汝霖營。又令一使持諭帖遺之江幹﹐乃致瓶窯姚志卓者。

十三日﹐北兵大至﹐營兵悉奔﹐而端士猶與監紀推官何之傑﹑都司鄭大道等﹐互射不休。其餘孫嘉績﹑錢肅樂﹑沈宸荃﹑鄭遵謙等﹐皆親冒矢石﹐桴鼓率先。

十四日﹐錢肅樂前鋒鐘鼎新等﹐用火擊死北穿緋衣者一人。副將呂宗忠等直抵北營﹐傷北數千。又遊擊兪國榮等直抵張灣﹐獲器械﹐沈宸荃標下都督僉事姜克復等﹐過張家嘴敕塘一帶﹔兵甲向用紅﹐是日恐北備﹐盡翻變白﹐先令數十誘北白標十餘騎來﹐前鋒將鳥嘴殺之﹐卽有六七百騎張兩翼夾衝﹐諸下用火多擊死﹐收營。復有三騎馬上射﹐先鋒沈國忠﹑沈明俊﹐赤身跳岸﹐亦用銃擊死。

熊汝霖總鎭史標等渡江埋伏戈弩﹐北二十騎來遊擊﹐魏良等殺死。北怒﹐卽統數百衝陣﹐至伏所﹐戈弩齊發﹐先倒旗纛將一員﹐隨斃北數十。暮復益�百餘騎至﹐汝霖侄熊茂芳張弓射馬﹐又倒北三�。丁黃奇又倒�一。史標開大炮﹐應聲連倒數十炮手。龔遂亦發炮衝北一路﹐自初八以來﹐諸師無日不戰﹐亦無不勝。

十五日﹐北以上游緩﹐北騎獨多於此日﹐不意上游斃北﹐亦獨多於此日。是役也﹐諸師之气鼓壯﹐實爲諸義旅江幹以來戰功第一﹐不及十五日而止。

若夫浙西之師。初十日於四通橋相衝殺﹐至塘棲北﹐復有殺傷將士﹐獲陳萬良妾。

十六日又來﹐萬良登岸夾擊﹐北軍被矢炮落水﹐死傷甚多﹐其家眷﹐幸熊汝霖撥副將徐明發等至﹐力敵北船而免。

十九日熊標總鎭徐龍達以兵三百會。

二十日﹐殺臨平�務官﹐日午﹐紮北陸﹐迫燒糧艘﹐並擒坐船官楊淸。北援至﹐監軍僉事魯美達﹐同旗鼓蔡鎭祥﹑迎戰截殺。

二十二日﹐紮五杭﹐北嘉湖道佟率眾千餘來﹐徐龍達擁舟師相對敵﹐陳萬良據髙橋用炮石﹐徐明發取漧艸發火器﹐至午﹐殺北軍百餘﹐焚座船二﹐奪小船二十餘﹐大炮四﹑鐵甲三﹑弓三十一﹑刀槍一百四十件。

二十三日﹐紮新市。

二十四日﹐進雙林。

二十五日﹐至吳江﹐�有斬獲。

二十七﹑二十八﹐自五杭退臨平。

二十九﹐至大開河﹐北正截擊﹐而熊標接渡之舟至﹐乃濟江﹐說者以官義之師列長江數十百里。九頭八目﹐勿克如指臂之一呼羣動也。柰何﹗莫若效漢髙祖用韓淮陰故事﹐乃克有濟。

十一月��日﹐築壇於冠山絕頂﹐拜方國安爲大將﹐總統諸營﹐令輔臣張國維代監國推輪。是日﹐旌旗蔽空﹐車馬如織﹐北望亦驚。頃之﹐進方國安荊國公﹐王之仁武寧侯﹐江幹諸將與扈從諸臣﹐前後封伯者三十餘人﹐掛將軍印者一百五十餘員。行間驕悍之夫。躐取而上﹐府銜鎭體﹐肩輿黃蓋﹐相望於道。而文士進身者﹐亦便欲速化爲部曹臺省﹐甚有鄙薄縣令郡守﹐謂不足爲。名器濫觴﹐至此已極。而又官義相讎﹐文武異志。如武寧侯王之仁﹐心本忠貞﹐而迹多可議。西陵納妾﹐獲間遣歸﹐勒榜迫餉﹐而量敵緯戰。人每疑之。以致於潁﹑孫嘉績﹑錢肅樂等﹐嘖有煩言。之仁憤甚。一日會馬士英於潭頭﹐於潁適至﹐之仁拔劍而起﹐潁幾不免﹐幸士英以身覆乃已。由是揭參諸臣不已﹐孫﹑錢不安﹐欲以兵歸吳凱﹐而協理臺中﹐沈宸荃﹑陳潛夫﹐與監軍參議方端士﹐見同事欲散之。且額餉無憑﹐欲以兵歸總督義師之熊汝霖﹐而亦起退聽意。朝廷爲之慰勉乃止。其餘如總鎭劉世�與標樞爭寓於長河﹐王捷敺禦史劉明孝於官街﹐而方標定南伯旗鼓辱巡鹽禦史李長祚於營上﹐率以爲常。

自拜將後﹐大小十餘戰﹐無敗亦無勝。

十二月朔﹐北伏內墩﹐張國維發總兵趙天祥﹑張世鳳﹐與熊標同進﹐上下深入﹐北莫敢衝﹐亦莫敢尾。獨監軍方端士與北值。裹瘡酣戰﹐斬馘擒驑而歸。

眾議以爲北何嘗不顧慮﹐特我不能一乃心力﹐所以一處進戰﹐一處退休﹐此皆由於大將期會不信﹐調度不靈﹐故緩急有不相應之勢耳。

十五日﹐監國復至蕭﹐乃議分門奪入﹐定期以二十四日丑時﹐官義齊會﹐水陸競進﹐以王�俊奉命爲督陣使﹐徧歷諸營上流五云一帶﹐如正陽錢塘等門。則方國安﹑張維﹑所分也。下流姜家嘴一帶﹐如太平﹑艮山等門﹐則王之仁﹐熊汝霖﹐陳潛夫等所分也。再下則章正宸﹑孫嘉績﹑錢肅樂﹑沈宸荃﹑方端士助之。最下則吳凱﹑鄭遵謙等復助之。是日﹐北亦大費區畫﹐議背城一戰以決勝負。孰意大帥無籌﹐惟知督促而前﹐深入陷中﹐北佯敗﹐引方兵徑進﹐北乃以一枝從萬松嶺截其軍前之精銳﹐不得出﹐後無救援﹐而紛紛敗走之徒﹐且揚帆直歸本營﹐二三千選鋒﹐尙可策應而爲轉勝之兵者﹐乃竟置之不題一字。方國安惟知痛哭﹐一籌莫展﹐而諸下亦莫肯爲數千人出一議者。惟是威遠伯方元科兵最號雄武﹐而又泥於術士之言﹐始終按兵不出一旅﹐方且以幸全爲得計﹐𨿽下流熊汝霖等冒矢石﹐躬親督戰﹐北亦狼顧脇息。然而勝者自勝﹐負者自負﹐於斬將搴旗﹐終莫效也。南兵殺傷更多﹐江上軍聲爲之大阻。自此以後﹐遂不復頻言陸戰矣。是時淮撫田仰帶兵數千從海上來﹐遂命入閣。

丙戌元旦﹐江上王之仁同諸臣先期奉表勸進﹐監國哀思孝陵﹐慘動顏色﹐涕洟不允﹐攺元頒歷﹐稱監國魯元年。江上諸藩鎭次第來朝。

初六日﹐監國乃歸越。

初三日﹐連日復渡﹐揚帆而進﹐北以飛炮禦之﹐每半渡﹐噪而返﹐若遊行者然﹐間或有殲﹐亦無幾也。時�遊急﹐方國安移鎭焉。婺餉缺﹐張國維暫歸矣。其餘義旅無船無餉者﹐或歸瓜瀝﹐或住民房﹐或紮內地﹐𨿽各營俱有畱守﹐而眞正任事者﹐惟西陵王之仁﹑龍王塘﹑熊汝霖﹑及小亹鄭遵謙耳。

又浙直總督水師荊本徹﹐與肅靖伯黃斌卿手書塘報云﹐北以千艘將浮海來﹐命議東守﹐乃移孫嘉績之臨山﹐移於潁於三江﹐移錢肅樂於瀝海﹐移沈宸荃於觀海﹐西興小亹一帶﹐益孤弱。又聞北掘河自賽公塘至江口﹐爲移船出江計﹐又徧搜廢鐵﹐多鑄銃彈﹐實有東渡心。熊汝霖乃乞海上總兵張鵬翼﹐及熊﹑和二將之在余姚者﹐令以舟師來聽調發。又復令人西渡﹐覓將才餘五化。

二十七日﹐熊總鎭史標﹐同臺中陳潛夫﹑副總裘尙奭及方國安所撥總兵方任龍等﹐移炮登岸對擊。舟中大炮繼之﹐斃北數十人﹐後方船閣淺﹐幾爲北及﹐賴監紀潘澄等炮矢發﹐北乃去。蓋北之長技在騎﹐而南所恃者舟楫﹔惟慮水退船膠耳。陸戰數爲騎所衝﹐實不能駐腳﹐輒復奔而�亂且溺。水戰惟恃銃炮﹐然江面夷曠﹐蕩漾波心﹐北已憑髙望﹐纖析畢見﹐南檣帆動﹐北已持滿待矣。況復有膠舟之患。故或者謂形見勢屈﹐非計之得。若但長此相持﹐誠恐變出意外﹐雌雄無久不決之理也。所以熊汝霖諸人﹐謂宜以江上爲正﹐緩其重兵﹐而別出奇以撓之﹐非浙西諸路之兵不可。況起義以來﹐願內應者多﹐而受朝庭之爵秩者亦不少。吳江吳易則受浙直總督矣﹐朱大定則受監軍矣﹐錢重則受監軍兵備﹐海寧查繼佐則受兵部主事﹐而其兄查繼紳則受監軍兵部矣﹐其餘如張賁孫之受兵部﹐及平湖馬萬方之受兵部司務者﹐不可勝道。由是長興則有總兵金國雄﹐徳淸則有總兵龐培元﹐太湖則有總兵沈泮﹐雙林則有總兵陳恭賢﹐烏鎭則有副總楊維明。而海寧所指揮姜國臣﹐聯絡舊轄官丁﹐暗結都司姚欽明。與指揮滿維城。又董延貞集船百號﹐托以販鹽﹐專待策應﹐而徳淸監紀孫奭﹐及海鹽參將朱民悅﹐結連澉﹑乍兩浦並鹽邑中後二營﹐瞻望王師﹐有如雲霓。

二月中﹐熊汝霖令總兵張行龍﹑朱世昌﹐皆親歷各營連結之﹔而以陳萬良爲首領﹐晉平吳伯﹐錫以敕印﹐賜以蟒玉。僉都禦史吳易以密書潛訂期納崇徳﹐原任禮部主事曹廣全�南來﹐知長興﹑宜興密報恢復﹐吳江﹑嘉善近復底平。皆援剿浙直副總沈鎭徐桐生﹐佐吳易﹑受朱大定指縱之所爲也。又廣徳瑞昌王亦率敢死壯士以待﹐人心思漢﹐引領西徵﹐以日爲歲。熊汝霖意專志決﹐大聲疾呼﹐欲由寧﹑鹽直搗嘉湖﹐截北糧道。而又慮嘉禾爲蘇﹑松往來之衝﹐𨿽取未必能守﹐而湖州接連太湖﹑長興﹐吳江義師屯聚﹐王師一至﹐如響斯應﹐實爲殲北第一要著。踞北肩背﹐計無出此。然必得勁旅三千﹐半月糧餉﹐發付萬良﹐以憑調用﹐蔗機會可乘﹐而當事懵懵﹐了無籌算﹐惟日以江幹打仗自愚﹐不足以慰思漢之人心。熊汝霖又兵不滿千﹐無可抽拔﹐而餉又減口﹐以絡陳潛夫之兵。不能那借﹐𨿽日與各營商之﹐亦褎若充耳也。

朝議開科﹐興文教﹐飾太平故事﹐攺提學道爲提學禦史。於二十九日令諸郡縣大試生童。是日武寧標取蕭山明倫堂鐘去﹐以備中軍用。

三月朔﹐西興營王之仁邀荊國公過飲﹐未午﹐有數艇從上流下﹐之仁以爲國安舟﹐自往迎之﹐及前乃北艇﹐倉皇間﹐已有從水泅來﹐扳舷欲上者。其小童忙以酒甕撞其頭﹐泅者墮水死﹐急命發炮﹐持火者顫不能舉。之仁手刃其人﹐自引火發之﹐碎一舟﹐余艇競遶而前﹐勢其棘﹐之仁舟髙大。操舟者乃力回柁轉﹐盡犁翻其船﹐溺入水﹐生得數人﹐以捷聞。北自是不敢輕渡﹐而之仁之疑亦盡釋。蓋自去秋來謗毀滿路﹐惟熊汝霖深信不疑。至是以孤舟力敵﹐而之仁心事始如雲如日矣。江幹諸旅莫不稱快。

是日﹐閩中遣使臣陸淸源賫三萬餉犒師﹐江幹諸師皆有分額﹐獨遺王之仁及馬士英﹐以之仁前有降北嫌﹐而馬士英則以權臣誤國也。故隆武於登極詔後備錄士英罪惡﹐賓諸不赦。馬士英深銜恨之。時適統師在江﹐乃以是事激嗾之仁。之仁怒﹐遂搶劫其舟﹐以煽惑諸軍爲辭﹐置淸源於水艙﹐久之竟滅其屍﹐莫有問者。

先是九月初﹐北破徽州﹐起義鄕紳金聲被獲於績溪。至是閩閣部黃道周以兵來援﹐至開化﹐北掩至﹐遂襲之去。由是窺衢﹑嚴甚亟。時守衢者﹐永丰伯張鵬翼弟張繼榮禦之﹐戰歿。中軍沈桂甲罵北穿舌而死。守嚴者﹐總兵顧應勛等兵單且衝﹐咸告急﹐荊國乃令威遠伯方元科﹐率總兵馬漢等往援﹐力戰卻之﹐遂底定。

月中。署余姚令職方司主事王正中集兵千餘﹐渡海而西﹐抵乍浦﹐北射城頭兵﹐踉蹌損失而歸。會稽令查嗣馨不畏彊禦﹐有方兵打糧被獲﹐命民集柴以火燒之。蕭山令賈爾壽牧民禦眾有長才﹐時兵集江幹﹐蕭特苦﹐爾壽撫循若更生﹐諸藩鎭亦弗憾﹐旣加兵部職方。方端士又薦�各營軍。定海令朱懋華撫兵戢民﹐調禦得術﹐熊汝霖薦加兵部職方司。

月終﹐仍復議西徵﹐陳萬良新募千人往﹐以山會上虞折差銀三千兩﹐抵作西徵費。先遣監軍僉事胡景仁密備船隻﹐至無一舟﹐以致監紀推官嚴士傑﹑副將來時桂﹐分頭陸進﹐前標衝散。至落瓜橋﹐陳萬良躬冒矢石﹐斬北焚糧﹐逼徳淸城。兵破徳淸﹐助義民﹔兵先潰﹐總兵徐龍達死焉。

四月初六日﹐東歸。

浙西總督吳易兵至海鹽﹐殺北令﹐北院張存仁親至湖州。檄四府會剿﹐浙西義旅﹐多被衝散。熊汝霖聞之心膽裂﹐乃仍多方鼓厲。開遠伯吳凱身任浙西監軍﹐陳潛夫﹑方端士﹐欲與副將沈維賢由江逕渡。宣義將軍裘尙奭願分奇兵五百﹐令副將謝國禎從間道往。定遠將軍陳梧﹐帶兵千餘﹐問渡臨山。永丰伯張鵬翼亦聽調集﹐而廷議遊移﹐分頭錯亂。吳凱奉旨畱守溫﹑臺﹐張鵬翼奉旨赴援嚴陵。陳梧不奉綸音﹐毒害地方﹐被姚令以民忿見殺﹐裘尙奭旋爾因循﹐陳﹑方兩監軍亦各思星散﹐訖無定裁﹐似少專決。

武寧侯王之仁再疏薦陳盟入閣﹐命下﹐盟再三辭﹐且言諸藩鎭虐民之害﹐兼列朝廷門戶之非。意欲盡捐夙習﹐然亦不能行也。

十六日﹐定海總兵張國柱部曲之慈谿﹑余姚﹑打糧﹐爲後海百姓殺傷甚眾。兵焚民居而去。國柱本髙傑標將﹐浮海來﹐爲定關帥王鳴謙畱置麾下。其實跋扈驕悍﹐王不能馭。亦殊苦焉。時總督浙直水師荊本徹亦擾害地方﹐爲肅靖伯黃斌卿所殺。又閣部田仰﹐及義興伯鄭遵謙﹐因奪寓爭哄於殿。太監客鳳儀兵助田仰﹐欲手刃遵謙於殿上。甚至矢炮相加﹐殺及平民﹐震驚天闕﹐人甚駭之。

五月初﹐進王之仁興國公。

建言者謂西徵奉命久﹐陞爵多﹐諸將遷延誤事﹐宜罪伏鉞以示警﹐庶可督促起行。然蒭糧未備﹐舟車未集﹐兵帥未選﹐訓練未行﹐徒冥冥舉事﹐以資談譏。陳盟入閣﹐亦主西徵﹐乃定議分水陸二路。以肅靖伯黃斌卿﹑總兵張名振﹐從海上入黃浦﹐取蘇松﹐與太湖合﹔以平湖馬萬方監其軍。以督師閣部張國維率平原伯姚志卓﹑張名宿等﹐從安吉﹑孝丰出湖州廣徳﹐與瑞昌藩合﹔以方端士果敢有爲﹐加僉都禦史﹐撫治浙西﹐加兵部職方司主事﹐監其軍。內廷一人主其事。一人主餉。漸有端緒﹐而警報至矣。北前取沙船﹐自內河開壩通江﹐盡數出渡﹐�聲甚亟。其地正對小亹﹐時各營皆饑﹐而義興尢甚。其餉已經定南伯兪玉分取﹐至是竟有斃者。方議調吳凱兵防守﹐而已無及。前北撫蕭啟元初至武林﹐便欲必渡﹐爲沈舟破釜計。云能渡則渡﹐不能渡則散。其窺渡之意甚決。又加北來新兵盡至﹐帳幔彌空徧營﹐六合塔上下﹐一望數十里盡白﹐乃移炮聚一處﹐對條沙轟雷震天﹐聲勢甚盛﹐上下並急。

二十一日﹐金火戰於昴度﹐又相犯太陰。

二十六日﹐太白經天﹐連四五日。

是時亢旱久不雨﹐江潮不至﹐上流涸﹐北犯富陽﹐北峯山守將潘茂斌等敗走﹐涉水而東。先是鄕民導北渡江﹐云淺可涉﹐北猶豫未敢行。至我兵涉者僅及馬腹﹐遂以數百尾渡﹐從磧谿過江﹐行十里許﹐至柴溝營焉。此二十七日事也。

江上方國安兵將皆有家﹐家於船。二十八日聞報﹐國安傳令二更並船﹐三更起火﹐亦憤將士不盡力打仗﹐皆由系戀家眷﹐浪言盡殺營頭婦女稚子﹐遂散各營將士。諸營亦不顧命。爭挽船入壩﹐譁甚。威遠伯方元科以兵不宜散﹐又連殺二三人﹐但荊命已出﹐不可復止﹐亦遂遣之。潭頭七條沙一帶﹐營頭盡散。

二十九日﹐越城聞報﹐時江上諸營俱未動﹐北渡者少﹐似可並力禦止。陳盟猶勸監國作親徵六詔﹐飛遞江幹﹐不意申刻方國安家眷已漫塞越城內外﹐而江上諸營亦無固志矣。城中於方兵至﹐知北兵已渡江﹐爭欲去之山間﹐方兵不容出。

三十日﹐提學禦史莊恆猶覆試諸童﹐卯刻﹐監國發宮眷﹐國安至﹐猶云守紹。頃之﹐並監國亦行矣。是日之暮。北兵始至河橋。

先是二十七日﹐吳凱自臺州至﹐遇變﹐遂走諸曁﹐後死焉。

蕭山株墅翁遜字大生﹐向與陳潛夫﹑熊汝霖共事﹐至是聞磧溪渡。方氏先潰﹐江上軍無固志﹐翁扼腕甚。白陳請再視江滸。沿江上下﹐疾走數百里﹐壁壘皆空﹐還謂陳曰﹕國尙可爲乎﹖南北淪陷﹐不意又及江東也。皇皇欲何之。我將以錢塘江潮蕩我郁憤也。請先辭去﹐遂躍入大江死。

六月初一夜﹐北兵追方國安於蒿壩﹐方元科殿之小江﹐殺北數人﹐暫停不前。

初二日。諸曁庠生湄池傅日炯字中黃﹐走門人何綦炳齋頭晏訣﹐悲歌浩嘆﹐作絕命詞曰﹕國恥未伸﹐母命如綫。勢不可爲﹐發膚將獻。畜固難存﹐薙亦羞見。賫志已濡﹐死不當殮。其母錢氏知炯之殉難也﹐特來戒其酒﹐恐人以炯爲酒誤也。炯受教送母歸﹐冠孝巾﹐服麻衣﹐往宗祠別祖父﹐又歸別其母﹐母躬具酒肴﹐命幼孫持槳滿觴而三酌之﹐慶慰備至。至未觴﹐則跪而勿飲﹐母詰之﹐則曰﹕子樂母戚﹐是弗忍飲。母曰﹕兒飲﹐予勿戚也。遂飲之。炯更滌觴酌獻母曰﹕惟願我母無楚於家﹐母復笑飲之。母子勸飲半日﹐炯乃扶母上坐﹐四拜永訣而出。炯回顧母﹐母亦顧炯。母又卽命曰﹕兒勿顧。於是竟往江滸。忽憶江中有石名曰乂羅石﹐其形挺直﹐其平如削。又髙歌曰﹕世污濁兮湄江淸﹐人善時兮羅石古。惟伊人兮客何方﹐逍遙此兮石上旅。吟畢投入江中而死。次晨﹐乃果於■﹝義﹐去丶﹞羅石上獲屍以歸。

諸曁湄池儒士傅商霖聞中黃死﹐弔以四詩。其四曰﹕我門忠孝代多人﹐淸史鴻標蠟燭名。今得吾昆相繼美﹐湄江湄水古今淸。又明志詩末有曰﹕但顧譜書明末子﹐不欲吾孫說國初。又歌曰﹕人類盡﹐三网絕﹐世盡甘﹐予心裂﹐幸父葬﹐母已穴﹐妻𨿽有﹐固可撇﹐子卽幼﹐亦難說﹐正衣冠﹐笑而訣。又憤歌曰﹕憶昔髙皇我太祖﹐掃除之功駕湯武。禮樂文章冠百王﹐紀网法度優千古。貽厥嘉謀淑後賢﹐代有明王繼九五。念我先皇十七年﹐何時暫解茹荼苦。由藩入踐不踰時﹐逆璫授首威靈斧。親秉文衡擢俟賢﹐免稅蠲租施利溥。夫何賊寇日交訌﹐杳無南�與山甫。恨殺八股腐頭巾﹐彼此相蒙成地府。幽暗昏昏扃莫開﹐賄賂相通擁子母。事君不念地天恩﹐苛虐小民實如虎。貪兒十萬啟邊關﹐賣國通天罪難數。嗚呼臣已不成臣﹐闖賊緣何不跋扈。一朝竊發逼神京﹐果爾諸臣咸拜俛。若無先帝社稷殉﹐哭殺明朝一代譜。中云﹑南都建主鮮英明﹐又值權姦肆簧鼓。耽財嬖色復沈湎﹐日夜君臣只歌舞。貿官鬻爵不資偕﹐賣菜傭兒亦膺�。戴天不共置罔聞﹐政事紛紛日旁午。又云﹕潞藩一葉僅綫綫﹐修齋誦經何其�。冠紳盡是楚猿猴﹐武弁原來奴僕夥。江東𨿽小亦可興﹐生養教訓鮮越佐。擁兵朝夕惟虐民﹐誰思盡忠報皇祖。致使神州盡陸沈﹐那討一塊漧淨土。後云﹕然而大廈旣云傾﹐一木難爲柱與礎。況我書生甚藐焉﹐作辭敢仿離騷楚。惟嘗淸夜自思維﹐幼曾讀過鄒與魯。興王后史采民謠﹐或者不盡廢狂瞽。旣作歌﹐不食而死。

初四日﹐北兵至曁陽。

馬士英攜家眷匿嵊縣大巖山中﹐居數日﹐入四明山之金鐘寺剃髮。北至出降。北盡殺其兵於林中﹐令騎一驢之臺州招降方國安。國安已渡黃巖﹐與北隔江﹐北白標先至﹐方元科欲盡殺將士妻妾﹐決死一戰。國安猶豫不忍。北兵抄出後路。馬士英適至爲先容。諸軍一夕圓帽成發監落﹐頭盡白﹐人盡淸矣。方國安出﹐方元科等亦降。

魯監國浮海依肅靖伯黃斌卿﹐江上熊汝霖﹑鄭遵謙﹑錢肅樂﹑馮元飅﹑沈宸荃﹐及平湖馬萬方並張肯堂﹑朱永佑﹑吳鐘巒等﹐相繼共依焉。阮大鋮早與北通﹐北以內院處之。至是竟出。

兵部尙書余煌﹐字公遜﹐號武貞。先乙酉六月﹐北檄諸紳朝見﹐余獨不往﹐書數語曰﹕膝不可屈﹐發不可披。飄然乘風﹐孤竹之遺。復遺命不擇美木﹐以先帝後不卽梓宮﹐兩尊人皆杉槥耳﹐殮以時服﹐祭以小腥﹐不作空王事﹐不祀鄕賢﹐不刻文集﹐不求志銘﹐不從形家言。石碣上止書明髙士余武貞墓。至是初四日到渡東橋﹐命僕以繩系身﹐曰俟气絕﹐卽移屍在岸。僕收繩急﹐余不死。喘息少定﹐開眼嘆曰忠臣難做﹐復跳入橋下﹐乃死。

山陰朱瑋﹐字鴻儒﹐年二十四﹐兵潰﹐從父祖避兵梅裏尖墓所﹐輒正壁坐泣。間語曰﹕人畏兵﹐我不畏也。家人疑而防之。初四日﹐故稱剃於招提﹐還捨﹐整衣冠﹐書箑﹐逸去。其家索之﹐林捨俱無﹐走野扣灌夫。灌夫曰﹕頃見少年望墓再拜﹐直往河上﹐迹之烏有。父號於塘曰﹕明將徙家於項裏﹐寧守魄以罹禍﹐抑棄骨以遠難。三號湧而出﹐角巾僵立﹐有似生焉。

山陰文學範史直﹐字域之。原名於晉﹐負石投江。初五日﹐監軍禦史陳潛夫字元倩﹐舊諱朱明﹐兵潰﹐歸寓小頳﹐作絕命詩曰﹕萬里關河羣馬奔﹐三朝宮闕夕陽昏。淸風血淚萇弘碧﹐明月聲哀杜宇魂。白水無邊流姓氏﹐黃泉耐可度寒暄。一忠雙烈傳千古﹐獨有乾坤正气存。同妻妾孟氏賞月於村之孟家橋﹐兩夫人先聯臂而入於河﹐然後先生從焉。觀者數千人﹐先生猶與兩岸人拱揖而別。

禦史何弘仁血詩題壁曰﹕有心扶日月﹐無計鞏河山。化作啼鵑去﹐千秋血淚潸。殉難於旅邸。

禦史沈履祥督餉臺州﹐北兵至﹐送監國入海﹐同總兵張廷綬﹑李唐禧入山。當事詢知﹐逼薙不從。詩四首失。受刃死。張﹑李亦不薙﹐同時殉焉。

兵部職方司主事瀝海所髙岱。號白補﹐次子紹興庠生髙朗﹐字子亮﹐同欲殉難。朗肅衣冠泣拜曰﹕兒不能待﹐當先期以俟。白浦瞠目送之曰﹕爾能先我﹐爾能先我。朗命僕駕一小葉之海口﹐翻躍入濤﹐僕力援不能解﹐因囓其臂﹐痛甚乃放﹐岸幘浮去丈許﹐復躍以手撈。整幘而沒。白浦撈屍殯訖﹐遂絕粒﹐猶飲湯水。至七月﹐聞朗生遺腹子﹐甚喜。欣然命取酒三杯飲之﹐自後𨿽湯水亦不入口﹐餓而死。

禮﹑兵二部尙書詹事臺州臨海陳函輝﹐字木叔﹐別號椒道人。生時﹐太封翁夢楊椒山先生降臨﹐故字號從之﹐號小寒子。乙酉六月﹐舉義臺州。丙午五月﹐事壞﹐入臺之雲峯山。其峒岏有碧潭﹐願爲止水﹐謝而作詩曰﹕騷經何必讀靈均﹐山鬼空潭嘯舊臣。落日湖邊芙艸冷﹐城東樵者是前身。又曰﹕眼見兩都輕一擲﹐孤鴻何處覓安巢。初九日﹐作自祭文。爲乙酉六月以文自祭也。其時祭之而不克死﹐投水者一﹐投環者再﹐逮赴檻車者數數矣。遇監國立﹐遂破家起義﹐同志者共十五人﹐賴髙皇帝之靈﹐佑我哲王﹐誓師於越。張﹑王﹑熊﹑吳諸文武相與夾輔帝室﹐如支覆屋﹐僅及一年﹐天不祚明﹐閔凶復告﹐播遷出走﹐予依依內殿﹐主上命從小路前發﹐急走還寓﹐見諸僕已攜襆被出﹐馳至五雲門﹐目睹陳﹑謝二相公皆被截回﹐遂轉至稽山門﹐士女流離﹐逃兵載道﹐干戈刺體﹐卽自問道過上若﹐穿巖嶺﹐下潘墩﹐抵天臺之遠村﹐道經寒山古寺﹐於洞側遇一老衲﹐謂居士識本來面目乎﹖生死﹐釋子看得輕。忠孝﹐儒門看重。爾二事皆了了﹐亦可以掉臂竟行矣。予拜受其言起﹐而忽不見﹐恍然與素心合﹐復從何徹龍潭﹐於小海門問渡﹐黎明抵臺西郭門外﹐而各營焚劫﹐城門盡閉﹐咫尺不能謁天顏﹐哭而入山﹐因得至雲峯讀書故處。此予緣也。亦予命也。山上有池﹐可以殉國﹐人恨不得其死耳﹐爲本朝死﹐爲故君死﹐爲寸丹死﹐爲見危授命死。夫子曰﹕守死善道。然則此日之從容就義﹐體受全歸﹐亦孰有善死如予者乎﹖空山無棺﹐白茅可束也。空山無人﹐山鬼可招也。空山無葬祭﹐麥飯可供也。予自甲寅讀書此山﹐與湛明大師外往還三十年﹐今湛明以四月先逝﹐塔於是峯之腰﹐予以六月殉亡﹐埋於是峯之脊﹐亦如遠公淵明了元東坡﹐可以相視無愧。客冬出使溫﹑處﹔讀先正尊鄕錄﹐宋之亡也﹐吾臺死難六人﹐以王琥爲最﹐而不仕者至數百人﹐靖難之變﹐王叔英﹑盧元質諸君子稱八忠﹐而方先生以十族湛夷﹐此古今第一烈性男子﹐每嘗拜其祠下﹐陰風颯颯﹐今亦可以追隨而無憾於心矣。顧所願慕者彼樵夫也。夫不知其姓氏﹐■﹝疒﹝癶上土下﹞骨東湖﹐予自誓孤肝﹐流屍峯沼﹐魄沈於淵﹐魂升於天﹐意猶戀此名山。自玆以往﹐一壞之遺骸在丹碧﹐尙詡乎本朝。迨夫天下旣平﹐憫忠不少﹐後之好義君子﹐予築土嶺上﹐肖像髙山﹐廟貌長存﹐僧伽共護﹐則羊公有言﹐吾死後魂魄猶應登此山也。況乎埋骨棲身於古佛山靈之側者乎﹖吾作此文時以代祭也。惝恍寫成﹐不暇增飾一言﹐點染一字﹐但知寫我平生一片心﹐世緣已斷﹐愛河已離﹐亦無依戀﹐亦無罣礙﹐亦無恐怖悔吝。此一潭水﹐明月在天﹐世世生生﹐長伴禪林鐘磬聲﹐後之諸友與兩兒來哭時﹐可以此文寫一通焚之墓前﹐再以一通質之天下有心者﹐夜卽宿湛明禪師房內。漏下五﹐作六言絕命詞十章。序云﹕亂離無詩韻﹐皆信筆口占﹐將死才盡﹐亦聊以告天下諸同志云。一曰﹕生爲大明之臣﹐死爲大明之鬼﹐笑指白雲深處﹐蕭然一無所累。二曰﹕子房始終爲韓﹐木叔死生爲魯﹔赤松千古成名﹐黃蘗寸心獨苦。三曰﹕父母恩不能報﹐妻兒面不能親﹐落日樵夫湖上﹐應憐故國孤臣。四曰﹕臣年五十有七﹐回頭萬事已畢﹔徒慚赤手擎天﹐惟見白虹貫日﹝前有白气。直衝肩輿﹞。五曰﹕去夏六月廿七﹐今歲六月初八﹔但嚴心內春秋﹐莫問人間花甲。其六闕。七曰﹕斬盡一生情種﹐獨畱性地靈光。古衲共參文佛﹐麻衣泣拜門皇。八曰﹕手著遺文千卷﹐尙存副在名山。正學焚書亦出﹐所南心史難刪。九曰﹕慧業降生文人﹐此去不畱隻字。惟將子孝臣忠﹐貽與世間同志。十曰﹕今日爲方正學﹐前身是寒山子。徒死尙多抱慚﹐請與同人證此。又別親友詩﹕故國千行淚﹐孤臣一片心。諸僧索遺言﹐走筆畱八十句。中有﹕叔世君臣薄﹐其道變爲市﹐麻衣不艸詔。所爭惟一是。東湖樵夫亭﹐芳名佩蘭芷。頭白誰百齡﹐汗靑自十紀。又作小寒山子雲山埋骨記曰﹕此一副骨頭﹐半生骯髒﹐百折英靈﹐只成就一个寒字。山寒而龍蟄之﹐人寒而星嶽依之。歸骨玆山﹐其天定也。記予自甲寅始讀書山中﹐五月披裘﹐聞鐘發省﹐昕夕相對﹐恆得湛明詩以寒印其寒﹐如寒潭之印秋月﹐而今間關重繭﹐隻身歸家﹐家園付之一炬﹐寸絲不掛﹐缾粟多捐﹐僅有古寺舊友諸衲子﹐爲之誦經下鍤﹐而二三義僕輩感主人之死國難﹐痛哭再拜﹐以寒泉一勺奠之﹐妻孥散亡﹐世緣已斷﹐不殖不封﹐無煩攺卜﹐以此貽同好﹐待我兒見孤臣魂魄之所依﹐與玆山相終始外﹐有豫知後來啟棺視殮者爲楊衙官﹐與書一紙﹐且贈二金﹐置佛鑪下﹐自書神位﹐肅冠服遙拜君親﹐乃拜佛像﹐投寺門池中﹐不死。起而索鹵﹐又不死。起而復命諸僧繞佛前環誦﹐身坐湛明和尙故禪榻中﹐自經死之。一手握尙書印﹐一手握扇及素珠。此六月二十三也。其筆硯書紙皆命置棺中焉。

閣部金華張國維﹐號玉笥﹐兵潰歸﹐有絕命詩三首。一曰﹕艱難百戰戴吾君﹐拒北辭唐气屬云。一去仍爲朱氏鬼﹐英靈常伴孝皇墳。二曰﹕一瞑纖塵不掛胸﹐惟哀耋母暮途窮。仁人錫類應垂澤﹐存沒銜恩結艸同。三曰﹕夙訓詩書暫鼓鉦﹐而今絕口不談兵。蒼蒼若肯施存卹﹐秉來全軀答所生。自縊死。

閣部金華朱大典。號未孩﹐乙酉﹐北兵至杭﹐退守金華﹐方國安漬師欲入﹐先生不許﹐相持久﹐國安精銳﹐大半耗於城下。金城得全。以是國安陳師江上﹐朱師不出金城一步﹐祗自料守備之具。至是國安降﹐欲首先效力﹐導北兵以大炮攢打。七月十六﹐城破﹐屠城﹐朱合家焚死。

金華總兵山陰吳廷璿﹐字瑞玉﹐赴火死。先是吳與夫人傅氏約﹐城陷以手帕爲質﹐至是手帕來﹐傅氏亦自經。

武紳徐日舜號五人﹐西安人﹐向累功至貴州遊擊﹐監國授扼華軍門﹐城將危﹐猶巡城。被獲﹐大罵﹐穿舌而死。

金衢兵巡道黃金鐘﹐七月二十九攻城﹐八月初二城破﹐被獲不屈﹐罵而死。

楚通城王﹐城破被獲不屈。云﹕金枝玉葉﹐惟有死而已。殺而死。

江山知縣方召�﹐直隸宣城人﹐平時轎前兩牌。云﹕不受錢﹐不惜死。北兵至﹐正衣冠拜闕﹐懷印投井死。

衢州通判謝��﹐城破﹐正衣冠自縊。

興國公王之仁﹐號九如﹐江幹事壞﹐駕船驅家眷入海﹐穿蟒衣﹐乘大轎﹐直入南都﹐田事使人押。王笑曰﹕誰使吾來﹐吾欲死得明白正大耳。押我何爲。談笑從容﹐出入自若。衣冠不薙。有絕命詩二律。一曰﹕黃沙白浪起狂飈﹐力盡錢塘志未消。半世功名垂馬革﹐全家骨肉付江潮。詩題四壁生如在﹐大笑秋空死亦驕。三百年來文字重﹐祗今惟有霍驃姚。二曰﹕通濟橋邊獨步時﹐國門驚見漢官儀。欲將須須髮千古﹐拚取頭顱擲九逵。死後只應存劍鋏﹐世間終是有男兒。瓣香拈起寒霜勁﹐白日含愁不敢悲。殺於南都大中橋。從事八人亦俱死。時人以大中橋攺爲大忠橋。

一年之中浙東情事大約如是。其一代人心風俗﹐槪可知已。又有海外舟山閩中事蹟﹐當另錄以續入可也。玆不贅。

●寧海將軍固山貝子功績錄

欽定四庫全書提要

寧海將軍固山貝子功績錄一卷﹐不著撰人姓名﹐所記乃惠獻貝子富喇塔討逆藩耿精忠﹐由臺州進兵之事。富喇塔爲追封貝勒篇古子。康熙十三年﹐耿精忠據福建反﹐聖祖仁皇帝命喇塔爲寧海將軍﹐同奉命大將軍康親王傑書統兵討之。是年至臺州﹐破賊於黃瑞山﹐又連破之紫雲山﹑九里寺山。十四年﹐敗其眾於黃土嶺﹐賊將會養性乘夜遁去﹔遂復黃巖縣﹐直取溫州﹐浙東底定。其詳見宗室王公功績表傳及八旗通誌中。是書蓋卽臺人所編﹐自十三年四月耿逆初判﹐至十四年八月賊黨自臺州遁還溫川﹔凡所聞見﹐各舉崖略﹐隨條記錄。貝子以懿親受寄﹐盡瘁行間﹔剿逆綏良﹐勳猷懋著。其間戰功次第﹐自不若國史所載﹐見於奏報者﹐尢爲明晰賅備。而貝子撫卹軍民﹑安輯士庶以及運籌決勝之實﹐閭閻傳述﹐睹記頗眞﹔以與本傳詳略相校﹐亦時有足資參核者焉。書前原有紀略一篇﹐別記貝子臺﹑溫二郡戰績﹔又撫嵊事實一篇﹐紀嵊縣土寇應賊﹐貝子遣兵討定之事﹐俱不言何人所撰。又平閩功績聞見錄一篇﹐爲閩人金泳所作﹐乃記貝子自浙進兵平閩之事。其文亦頗詳盡﹐謹各仍其舊﹐附錄於未﹐以備互考。惟原本各條下俱綴以七言絕句凡九十六首﹐詞旨淺俚﹐無關考證﹐並從刊刪云。

■﹝王界﹞國朝滇黔平西王吳三桂﹑粵平南王尙之孝﹑閩靖南王耿精忠﹐康熙十二年奉召入覲﹐當年十月﹐吳三桂抗命反。尙王亦反﹐耿王於次年三月二十四日叛於閩。

耿逆叛﹐卽起兵寇浙江﹐衢州所屬常山等縣失陷。時總督李之芳﹐力爲扞圉。耿逆遣僞左軍都督曾養性﹐由福寧州而來﹐將士獻城﹐總兵吳萬福合家受戮。

十三年四月間﹐曾養性率寇經溫州﹐平陽縣遊擊司廷猷獻城﹐逼溫郡﹐總兵祖宏勳﹑城守副將羅萬里﹑副將楊春芳﹑遊擊魏萬侯等戰賊敗績﹐溫郡接壤黃巖﹐黃鎭阿爾泰頻羽達督撫兩臺﹐交移提督塞白理親援。

五月二十二日﹐寧波提督塞白理率兵自寧抵臺﹐赴溫進剿。塞體肥胖﹐憚於鞍馬。至臨海桑洲﹐淺瀨平灘﹐塞藉舟筏不備﹐希嗾巡撫劾臺守髙培不遂﹐不得已乃從寧海薄臺。才千餘騎﹐頗不馴服。所至索食﹐甚於索逋﹐民難於供應﹐恣其驕橫﹐羣向塞愬。塞置不問﹐延緣多日方行。

六月初九日﹐寇陷溫州﹐總兵祖宏勳﹑城守副將羅萬里開門降賊。城守副將楊春芳﹑遊擊魏萬侯﹑溫處道陳丹赤﹑永嘉知縣馬皆死之。

塞白理師援溫州﹐日行三十里﹐至則已踰五日之期。緣塞有幕掾﹐素與閩寇交密﹐早與寇訂約﹐勿犯寧波﹐俟事平傳檄可定﹐故爾後期。及塞詣溫之館頭地方﹐不渡而還。溫州遂陷。後掾冒軍功﹐卽補官東粵﹐索塞厚贐﹐不予﹐掾持塞短﹐塞怒羈其家丁五人﹐手刃其三﹐腹將苦諫乃止。由是﹐塞之妄行無忌﹐聲徧浙東矣。塞於是月十八夜經臺﹐卽抵寧波。

二十七日﹐金華山賊陷仙居﹐知縣鄭錄勳﹑副將汪國祥內外夾擊﹐賊寇李云就擒斬之﹐餘黨潘﹑蔣等仍潛匿於山谷險峻之處。

二十八日﹐杭州駐防都統周雲龍帶滿兵到臺。

七月﹐寇逼樂淸縣﹐不戰而降。樂淸乃溫郡北邑﹐至大荊七十里。大荊至黃巖亦七十里。八月初二日寇遂逼黃巖﹐屯紮南門外羽山。太平﹑黃巖鄕村﹐男女奔竄﹐已受脇制。

八月初三日﹐總兵阿爾泰﹐盡部鎭標兵﹑城守兵並象山﹑新昌二營調至兵﹐於是日出戰南門外大敗。

初﹐曾養性在溫﹐黃巖城守參將武灝陰已納款﹐陽修濠溝﹐假爲備禦。迄寇屯羽山﹐薄南門﹐城下旌旗蔽日﹐鎭標兵﹑城守營兵與象山﹑新昌援兵約五千﹐阿鎭欲決死戰。初三日﹐彊灝同赴敵﹐賊勢披猖﹐莫敵遂敗﹐折卒一千五百餘人﹐諸將僅以身免。時灝主降﹐爾泰欲撤營奔臺﹐爲灝所制。黃人洶湧﹐乘文武官聚議於東門之祠山殿﹐士民沿街塞道﹐長跪乞命﹐求爲保全計。爾泰不許降﹐遣蠟書馳報臺道提督都統救援。周都統遣薩克蘇部滿兵三百至黃﹐爾泰恃心膂﹐撥守西門。阿堅意死守。

八月初八日﹐城守參將武灝開東門﹐三門降賊。武灝早與賊通﹐因滿兵守西城﹐寇從西城殺入﹐滿兵卽與巷戰俱死﹐僅畱二人匿城內三淸橋陳孟玉家﹐得脫。薩克蘇目刎。賊前軍都督李長春亦被滿兵擊死。是晚﹐爾泰左右皆離叛﹐尙宿南門較場﹐擁數騎將歸署﹐灝挾之偕降。養性待爾泰以甥舅禮﹐攺名劉建中﹐爲定遠將軍。黃巖知縣熊兆升﹐江西丰城縣人﹐不肯仕僞﹐以僞定遠將軍祖宏勳﹑豫吏仇維貞管縣事。城陷之後﹐人民流亡﹐市井邱墟﹐所有民居﹐俱賊占住。富者勒其供應﹐貧者苦於力役﹐遭僞苛政﹐酷虐非常。

僞都督曾養性統羣寇屯紮黃巖南門外羽山﹐設大紅哆羅帳房十餘座﹐稱爲大營盤。中前後護衛皆嚴。每日率羣寇在城東郭外二里許餓虎山腳操練陣圖。新降士民俱著割辮蓄髮﹐裹以网巾﹐使用銅錢﹐從閩省搬運。內鑄裕民進寶。有土嶼一鄕民﹐不肯要錢﹐卽斬於市。

僞將軍朱飛熊﹐閩人﹐系水軍都督﹐梟獍無比﹐每赤足不履﹐駕大■﹝舟宗﹞﹐聯絡大船﹐自海門排至黃城北門外浮橋。飛熊系聽曾養性節制﹐不時赴曾養性營盤﹐商酌機宜﹐至則有少年健兒五百人跪之﹐喚曰兒子﹐皆服大紅哆羅呢短甲﹐徧體照耀﹐寇容可畏。

阮姑娘﹐閩人﹐乃系婺婦﹐性最凶殘﹐亦帶水師寇吾營。此婦威猛莫倫﹐舉步如飛﹐遇夜恐人行刺﹐獨宿桅斗之上。部下之寇﹐皆熬煎桐油﹐磨煉兩足。有赤腳者﹐有穿名鐵艸鞵者﹐怒卽殺人﹔水師時本婦﹐輒爲先鋒。

九月二十七日﹐僞都督部寇半從黃鄕西度﹐度城嶺﹑楢溪﹐駐札郡城興門外江南章家溪等處地方。祖宏勳﹑阿爾泰部寇半從黃北鄕度黃土嶺﹐至郡與養性合兵﹐分三營盤。曾養性居中﹐祖弘勳居左﹐阿爾泰居右。養性營盤後有刀斧手五百﹐分布左右﹐名曰後墻。

十月初十日﹐都統伯穆赫林吉爾塔布﹑提督段應舉﹑塞白理等﹐率兵過浮橋﹐戰於長天洋﹐敗績。渠帥曾養性偵王師之將襲﹐夜半整眾以待。我師由浮橋登陸﹐甫衝鋒而滿兵接戰﹐賊兵兩路﹐一由紫沙嶴殺出﹐一從江岸殺來。我師急回﹐賊已將浮橋砍斷﹐且馬向不善渡津梁﹐負傷者十之一﹐墮溺者且十之四。惟臺協中軍馬龍鼓絲旗趨雲峯山下﹐抄賊後尾﹐踴躍。移時﹐寇恐﹐空國而至﹐悉眾來援﹐戰可一更﹐逃歸數百人。龍徐自將所部﹐突圍踰護郭嶺﹐渡七里江﹐帶殘兵歸郡。時居民登髙遠望﹐但見宵火燭天﹐哭聲震野﹐幾以是夕陷郡城﹐賊眾唱凱歌班師﹐金鼓歡呼﹐瑯瑯動勳。

十四日﹐仙居又陷。先是﹐仙居爲山賊李云所破﹐知縣鄭錄勳﹑僉書汪國祥已經恢復。緣周都統援臺時﹐帶滿兵才七百人﹐其半殲於黃巖﹐僅隨身三百餘人﹐閒身羈旅﹐樹立情濃﹐遂赴仙居﹐欲圖進取。不虞寇皆閩人﹐爲魁首者朱福等﹐彊悍十倍於周都統﹔在仙數失民心﹐竟有投牒渠帥數愬之。未幾﹐寇榜周罪狀通衢﹐卽遁回郡﹐遂棄仙居﹐知縣鄭錄勳抱印趨杭。

十五日﹐收陣亡屍﹐天洋之戰﹐本出有心﹐轉成挫衄﹐然悔無及。寇亦微有惻隱﹐不忍顚越屍傷。於十五日﹐在西岸各樹標﹐聽親屬識認載歸。一時郡內通衢僻巷﹐無不焚蘭熱桂﹐腥血風回﹐聞者欲嘔﹐薦死悼亡﹐悲號日甚。

自郡南爲賊所據﹐沿江六七十里﹐如章家溪﹑龍潭嶴等處﹐俱築土囤﹐與我師隔江而守。又水師賊將朱飛熊﹐將大■﹝舟宗﹞戰艦一帶﹐沿江停泊於湧泉﹑新亭﹑後涇等處。至我師俱從西北陸路堅守﹐提督塞白理等領兵守東路蔡嶺﹑龍王山等處﹐堅築石城﹐安設炮位﹐以通寧波大路。都統周雲龍等領兵守白塔了﹑倭山﹑後嶺及西路松山﹐畱賢等處﹐俱布置營盤﹐排築土囤﹐以通天臺大路。

布置各營盤﹐開掘深濠﹐暴露朽骨﹐過者太息。

僞總兵朱福﹐旣據仙居﹐遂領賊眾出天臺大路﹐以斷糧艸。仙之西北﹐接壤天臺﹔若橫水﹑紫凝諸村﹐賊蹤遊奕其間﹐時屯於天封寺﹐寺創於唐﹐制頗宏敞﹐遇官兵輒拒戰﹐我師竟爲所敗﹐糧道遂絕。

二十七日﹐都統周雲龍議屠臺郡。臺道楊應魁力爭而止。周都統以賊東西搭造浮梁﹐急圖攻城﹐城內驚惶﹐俱欲逃竄﹐且屢戰挫敗﹐滿兵全活無幾﹐綠旗逃回甚眾。疑臺人與賊暗通﹐遂議屠臺﹐以守新昌。賴楊應魁力主不可﹐以臺爲寧紹門戶﹐臺失則浙東皆爲寇有。周雲龍又以糧道旣絕﹐賊勢猖獗﹐急不能守。應魁厲聲疾呼﹐指文武滿漢官兵﹐謂朝廷封疆﹐寸土難失﹐若見危輒棄﹐要我等何用。滿漢軍民﹐咸推爲是。先﹐周都統棄仙居時﹐應魁爭之不能﹐備將仙居若棄﹐必致爲賊所據﹐斷我糧道等情﹐已密啟大將軍康親王﹐曁寧海將軍固山貝子覽啟﹐深器重之﹐以將來計﹐全臺者﹐必是人也。又應魁到臺時﹐至紹之嵊縣﹐被山賊數萬所困﹐應魁竟以防卒數百人殺出重圍﹐人咸服其智勇兼備﹐無頡頏者。

十一月初四日﹐寧海大將軍固山貝子提師援臺﹐百姓頂香﹐跪迎遮道﹐延袤六七里外﹐俱告以荒亂慘傷情形。貝子惻然動念﹐慰以不必驚惶﹐自有平寇之策。貝子之蒞臺也﹐公聽並觀﹐不徇偏見﹐功疑惟重﹐罪疑惟輕﹐於文員諏以土俗民情﹐於武職每察以樹功效力﹐揣測多方﹐徐施方略﹐井井有條﹐備言天封戰敗﹐非諸將之怯﹐乃三軍之饑。卽下令慰諭﹐椎牛釃酒﹐大行犒賞﹐諭以務必堅壁固壘﹐愼毋輕舉。自是﹐諸軍皆按甲不動﹐軍容肅然﹐民亦賴以安堵﹐秋毫無犯﹐各得安業。

先是﹐安設各營盤﹐東盡羊拇坦﹐西極畱賢﹐毗連三十里﹐所有民間墳墓﹐俱被開掘濠溝﹐骸骨暴露。貝子蒞臺﹐經過營盤﹐見之﹐不勝哀憫。畱卽傳諭諸軍﹐嗣後不許攤掘民瑩及砍伐松楸﹐違者按以軍法。又前殉陳之人﹐遠乃遼薊﹐近則京口﹑杭州等處﹐亦卽諭下﹐給以運費﹐令子弟爲其父兄﹐僕從爲其家主﹐卽將骨骸舁回﹐各遂首邱之望﹐仁哉﹗貝子眞澤及枯骨也。

會當風鶴時﹐人人自危﹐幸貝子到臺﹐鎭靜調度﹐大慰士民﹐云霓之望﹐亡魂得以安土﹐其恩更莫大焉。

初十日﹐倍餉給山營諸軍﹐陸營諸軍依山戍守﹐漸偪沍寒﹐各有懷鄕之思。楊應魁察其意﹐啟於貝子﹐卽下令諭倍月餉以給之﹐歡聲如雷。

十二日﹐發臺協官兵﹐交監司楊應魁推問﹐周都統以臺兵與寇通﹐疑終不解﹐啟貝子﹐以發問。臺副將秦宏猷向框梗槪﹐通賊並無實蹟﹐應魁以誣啟。貝子素信應魁公忠﹐其疑頓釋。貝子令諭邑令王鑄鼎﹐按地召集鄕兵之首趨轅下﹐餉以酒食金幣﹐試有膂力者﹐給以練總札﹐暇則互守禦﹐有事則導官兵先行﹐旣爲杜姦之計﹐復得地利之宜﹔軍前竹木﹐動需千百﹐有司檄練總按戶分任﹐克期以交﹐時稱便焉。

王師壓境﹐度支靡常﹐然非徑渡靈江﹐莫由陷敵。貝子檄同知祖進朝﹐卽西門廂房爲船廠﹐董造江津爲上舟駕梁。

續演水師於東湖﹐貝子恐水兵未諳﹐無以迎敵﹐遂令演習﹔檄有司募水手操舟﹐演於東湖﹐戰舟遂成陣勢。

舟泊城南金雞巖﹐夜爲江流暴漲所駛﹐失去一半。貝子惟邑令是問﹐令責管舟民戶﹐願覓舟贖罪。貝子笑許之﹐乃披蓑笠﹐偕水手沿江號哭﹐見舟所在﹐哭益慘。盜詰之﹐還以原船﹐亦賊心變爲菩心也。

二十七日﹐增白塔汛戍兵。白塔寺角枕靈江﹐與了倭山密邇﹐前撥守兵無多﹐恐爲寇所據﹐北阻餉道。貝子允裨將議﹐晚引步卒五百協防﹐朝仍掣回所撥之兵﹐皆綠旗也。

十二月﹐大雨雪﹐軍馬皆饑﹐軍中斗米三百錢﹐束艸錢百文﹐重價無由購。自黃﹑天﹑仙三邑爲寇所據﹐在地糧艸已絕﹐大軍所需﹐俱從寧波﹐由桐巖嶺運至臺城。

貝子蒞臺後﹐領滿漢大軍不下十萬﹐月支動輒三萬七千餘﹐費苦不貲﹐諸將急欲議戰﹐貝子弗許。

初二日﹐貝子以歲逼年饑﹐民不聊生﹐傳監司楊應魁﹑郡守髙培﹑令王鑄鼎﹐轉傳縉紳﹐議法賑濟。貝子當發銀四百兩﹐諭臺道守令酌量捐賑﹐並勸有力紳衿﹐亦行傾助。在天寧寺煮粥救濟﹐歲盡而止﹐饑民得以存活。

二十四日﹐貝子令各練總鄕兵暫回卒歲﹐諭爾等俱系鄕人﹐屆在歲暮﹐父母妻子﹐倚間而望﹐每名給銀一兩﹑米三斗﹐卽令回家。各鄕兵感恩無地﹐願效力弗去﹐貝子嘉憫之。

乙卯康熙十四年春王正月朔﹐貝子率百官朝賀﹐禮成﹐命坐賜茶。

新正﹐大雨連宵﹐軍皆苦之。

十四日元夕﹐禁慶賞。貝子令守令可傳諭士民﹐大寇對壘﹐防範須嚴﹐𨿽值元宵﹐不得慶賞。

十九日﹐沿江春艸方綠﹐牧人驅羣就食﹐賊誤爲兵﹐駕船努力來禦﹐飛報貝子﹐遣兵急迎﹐賊已退矣。

都統周雲龍﹐自帶兵來臺﹐貝子察其有建白﹐素不愜意。周亦自知無所樹立﹐殊苦岑寂﹐竟於別郡﹐覓美人﹐匿軍中﹐侍起居﹐後周知貝子風聞﹐卽遣去。貝子查無實迹﹐又加嚴飭﹐周始悚然。

周都統隕於七里崖下。是日淸晨﹐煙霧迷離﹐寇疑有警﹐隔江發巨炮。周都統適單騎自松山回﹐經七里﹐地勢窄狹﹐飛彈擊巖石﹐回中周左耳﹐隨隕馬下而卒。天乎﹗寇乎﹗

二十三日﹐賊水師都督朱飛熊弟朱光祖﹐帶兵一百餘人﹐戰船三隻﹐投降。將僞都督札繳上貝子。貝子納其降﹐賞以功牌﹐安置蔡嶺營。

二十四日早﹐各官啟見貝子出﹐獨畱臺道楊應魁﹑仙居令鄭錄勳﹐商酌機宜。

二十五日﹐遂撥兵進剿。仙居鄭錄勳﹐密遣牌一面潛行﹐知會仙居大路居民﹐速卽搬移﹐大兵不日接臨﹐恐殃及無辜。賊朱福﹑建必中等屯紮在城﹐知我師進剿﹐速報曾養性﹐又遣僞總兵蔡玉樹﹐領賊眾二千協守。

二月初一日辰刻﹐鄭錄勳爲鄕導﹐我師統滿漢兵克復仙居﹐攻敗之﹐餘賊雜民處﹐黑白難辧﹐橫罹鋒鏑者﹐不知凡幾。先是﹐貝子以仙居要地﹐今爲賊所據﹐遊奕天臺地界﹐不時阻我糧道﹐深爲可患。故於二十四日﹐獨畱楊應魁﹑鄭錄勳等共議恢復仙居﹐指畫甚善。

初一日﹐一舉卽報捷音。

初四日﹐貝子諭臺道楊應魁﹐查有賊踞城池﹐能預爲投降者﹐免其誅戮。如有拒敵者﹐一槪不畱。婦女給軍。此本朝定例然也。但仙民因我兵撤回﹐被賊迫脇﹐實非甘心從賊﹐與他城失陷不同。原其初情﹐深有可憫。該道卽諭知縣鄭錄勳﹐查明婦女﹐果有本夫及至親願領回者﹐該縣稟明都統﹐卽許準贖﹐爲此特諭。

初五日﹐寇營小兩山。

初十日﹐貝子令禁牧卒﹐不許擾害村間。

淸明﹐不禁民人出城祭掃。

二十九日﹐水寇大■﹝舟宗﹞﹐陸續進泊小兩山﹐議者思效火攻﹐二﹑三兩月﹐歸燕不巢而去。是春﹐燕自南歸﹐暫泊梁間﹐終春之季﹐不復葺壘。哺雛豈畏兵乎﹗

總兵阿爾泰﹐𨿽則降寇﹐志圖復讎﹐遣一技勇號周千筋者﹐持蠟丸三顆﹐泅江欲入城﹐啟貝子﹐致監司楊應魁與其隨徵子誇藍大﹐被巡江寇兵夜於江面邏獲﹐解寇帥僞總兵崔﹐轉解曾養性發之﹐知其約於三月初七日決戰。養性當將爾泰拿解耿逆絞死。又如其字樣﹐另寫血書蠟三函﹐別遣腹心來投﹐攺約以初十日出兵爲期。爾泰謀爲內應。養性隨將章家溪大營盤羣寇添入小兩山營內﹐預爲準備。貝子監司平素愼於行兵﹐動謀萬全﹐早信爾泰無從寇意。其子又在麾下﹐故一時莫察。先令水師提督常進功﹐舟師進發海門夾攻﹐竟於初十日夜調滿漢兵丁進攻小兩山﹐轉爲寇所敗﹐計折滿兵三千餘﹐漢兵亦如之。我師大挫﹐是日爲立夏節。

十七日﹐海戰大捷﹐我師未攻小兩山﹐時貝子先令提督常進功﹐帶滿漢水師進發海門。是日早﹐寇首朱飛熊輒以身與官兵禦﹐膽悍異常。常進功所攜槍手三百名﹐素號諳練﹐迎敵時百發百中。戰日亭午﹐炎气蒸人﹐飛熊岸幘﹐手持雙戟﹐躍入我舟﹐欲刺進功﹐被用鳥槍中額而斃。羣寇遂敗。水軍功成奏捷﹐貝子大喜﹐於邸第開讌行賞有差。

十九日﹐貝子命祖同知撫卹仙居。

二十日﹐貝子由東門出﹐巡視各營盤﹐晚從西門入﹐見郊外田盡荒蕪﹐不勝扼腕。次日﹐傳臺道楊應魁﹐面諭米價騰湧﹐轉輸又艱﹐食乃民天﹐可卽示各鄕兵速回﹐及時播種毋荒農業。

四月初旬﹐貝子移邸第於白雲山。初﹐貝子蒞臺﹐駐城心葉宦宅﹐寇炮日從城外擊入﹐於貝子第內﹐更多震壘﹐故移至城北白雲山下楊園﹐攻擊如前﹐監司楊應魁﹐啟貝子﹐言城中必有姦細隱匿﹐故賊炮因所居對發﹐遂嚴諭各文員﹐細加察訪﹐獲得姦人王從龍﹐搜出僞札﹐系寇腹心﹐前已謀入貝子書記﹐並土宄邱文挺等數人戮之於市。內有生員葉大魁﹐系從龍主歇﹐實不知情﹐背綁視其行刑訖﹐旋卽放回。嗣後軍機密不復泄﹐防範更嚴。

十二日﹐水師常提督﹐自海門領師回營﹐藉賽願爲名﹐日演戲營中。貝子聞知﹐傳諭責其放佚﹐以肅軍心。

十六日﹐貝子親臨教場看兵。先是﹐貝子因春雨連綿﹐甲冑黴爛﹐器械銹濕﹐令各營將主將滿漢弁兵挨次調撥入塽城看驗。自十六日至二十七日止﹐每日親下教場﹐細加點閱﹐隊伍整齊﹐軍容肅然可觀。

五月五日﹐貝子令聽軍中酧酢。

二十八日﹐諭監司楊應魁﹑副將秦宏猷﹐徧視各營盤。凡屯紮卑濕之地﹐俱著就近移入塏處﹐以免黴气薰蒸。

六月初四日﹐貝子令傳滿漢文武各員﹐凡有割辮民人﹐聽其往來入城貿易﹐不許盤詰。先是﹐貝子商之監司楊應魁曰﹕自統軍以來﹐所有市貿以供軍需者﹐已嚴諭滿漢兵丁﹐不許短價彊買﹔一粒不取﹐寸艸莫拾。今訪得軍中需用物料﹐騰貴非常﹐其中必有阻礙。楊應魁卽啟云﹕郡中需用百物﹐半產自天仙及黃巖沿海地方。今居民俱被寇脇割辮﹐仙﹑天𨿽已半復﹐民人尙不敢入郡﹐故貿易無多﹐需用不給。自貝子諭後﹐其遠近逃竄者﹐相率來歸﹐不絕於道。斗米尺布﹐俱負戴入市﹐城中大有起色。

仙居﹐天臺二縣﹐自寇曾養性逼臺郡以後﹐山賊蜂起﹐俱假大寇旗號﹐徧滿天﹑仙鄕村。幸貝子恢復仙居﹐山賊懼戰星散。有洋梵地方居民七十餘人﹐被地方出首﹐誣爲眞賊。貝子發滿帥與楊道研訊﹐以無器械爲據﹐難以懸坐﹐啟貝子﹐槪行省釋。

又沿江海東路大芬﹑泗淋數十里地方﹐時有寇船挨岸停泊﹐在地居民﹐爲賊所制﹐逼勒糧餉﹐居民無柰供應。有啟貝子請屠之者。貝子以事出威脇﹐非其得已﹐令監司楊應魁訪實﹐如果情眞﹐拿爲首者正法。後楊應魁以地民居近沿海﹐與賊密邇﹐且官兵遙遠﹐救援不及﹐民又以自保身家計﹐首從無可區別。貝子云﹕通寇法𨿽難貸﹐然則將如之﹖何應魁啟以大寇在境未除﹐居民多乃無辜﹐槪得誅之﹐似覺不忍。貝子大然其言。云﹕爾先得我心。今爾以片語全活數萬生靈﹐其功徳可與爾均之矣。卽徧令滿漢各官﹐此後如有不軌之徒﹐自能廉訪得實﹐無許爾輩妄啟﹐以致反多滋累。

六月間因仙居已復﹑賊寇已遁﹐路無阻隔﹐糧艸轉運甚便﹐俱已充足。滿帥啟議進兵﹐貝子以時當酷暑﹐難以興師﹐不許。

七月初旬﹐貝子傳諭臺道﹐以天气漸涼﹐兵屯已久﹐所屬將領﹐以師老紛紛議戰。今何法可謀全勝﹖前據仙令鄭錄勳啟稱﹕仙有別徑﹐可通黃巖﹐以抄賊後。但事乃走險﹐𨿽曾密差鄕導﹐將地圖繪來﹐了然在目。又經斟酌再四﹐惟應否可行﹐必預謀出萬全﹐該道可托奉令以巡視各營盤爲名﹐將圖帶去﹐與鄭錄勳備相妥議﹐並親至該縣前所啟別徑地方﹐度其形勢﹐於地若利﹐卽啟明候奪。

初十日﹐監司楊應魁奉貝子令﹐從仙居看各營盤回﹐遂傳滿漢將帥議戰﹐自早晨入見﹐至夜半方出。

十五日﹐遣滿帥穆都統等統大隊大兵密從仙居至茅坪嶺。於二十八日﹐抵黃巖地界﹐經涼篷﹑寧溪﹑烏巖﹐尾賊之後。賊和﹐大恐﹐計無所出﹐於八月初七夜盡行拔營往溫州。其半從海開駕船而去﹐其半從陸路而去﹐皆罄壘夜奔﹐而自相蹂殺﹐過黃在縣經宿一夜卽行。

初八日﹐貝子盡提臺郡滿漢兵馬追至拗嶺﹐駐紮至十四日﹐至黃巖又追至樂淸﹑溫州﹐臺州圍解。自寇曾養性曁水軍朱飛熊部眾寇逼臺郡以來﹐號稱十萬﹐黃﹑天﹑仙相繼淪陷﹐兼之遇歲荒歉﹐土寇蜂起﹐人則蠢蠢﹐勢則洶洶﹐若有不可終日者。今一旦蕩平﹐固我臺人之幸﹐實賴聖天子之福也。

初貝子蒞臺﹐值太寇逼城﹐乃不動聲色﹐惟急以撫卹殘黎爲先務﹐且深知監司楊公才識超邁﹐可任器使﹐凡鉅細機宜﹐無不相籌畫﹐而楊公又宏毅練達﹐兼以公忠平恕﹐無一念一事不切民生。貝子內則寄以心膂﹐外則視爲手足﹐遂能贊立奇勳﹐解我臺民倒懸﹐出水火而登之衽席。貝子誠爲福曜﹐而楊公亦實福星也。

康熙十四年八月日紀。

貝子戰績記略

康熙甲寅閩變﹐四月至平陽﹐遊擊司廷猷縛主以獻﹐引僞都督曾養性﹑副都督吳長春﹑僞將軍朱飛熊盤踞平陽﹐潛師渡飛雲江﹐逾桐嶺﹐溫鎭祖宏勳已私通之﹐佯遣副將楊春芳﹑遊擊魏萬侯與其子棟俱戰沒。春芳得脫歸﹐賊遂進屯郡西山。

六月初一日﹐宏勳集文武於大觀亭議降﹐巡道陳丹赤抗聲不屈﹐與知縣馬■﹝王界﹞俱被害。宏勳令其黨髙陞﹑李國才等開門迎賊﹐遂入城﹐脇民翦辮。加宏勳爲安遠將軍﹐添轄伍營總兵﹔以平陽副將李宮墻攺授參政﹐兼攝督學事。聚眾十萬。

八月往攻臺郡﹐樂淸城守蘇木代死之。時﹐貝子振師救護臺州鎭﹐扼沿海諸逆﹐紀律嚴肅﹐指揮攻賊﹐殲吳長春於黃巖﹔朱飛熊水戰﹐彈中胸亦斃﹐賊勢遂阻。賊屯城外﹐犄角一載﹐會賊軍需不繼﹐又數戰不利。十四年八月初八日﹐遁回溫州。貝子統滿漢官兵追躡其後。十九日﹐至樂淸。先是﹐樂民驚避﹐邑中無人。又值霖雨旬日﹐海上皆爲寇船﹐大兵無由到府。於是﹐用鄕導夏君周﹐從柟溪沿山出靑田﹐渡江抵溫州。賊由上塘抵禦﹐貝子預令伏兵三百餘名﹐藏之寶勝寺內﹐大兵佯道至綠嶂地方﹐賊尾追近寶勝寺﹐號炮響處﹐伏兵奮擊﹐殺出截住﹐石甲灣賊首尾不能相顧。時﹐九月初三日﹐大潮汐候﹐賊披靡溺死石甲灣及死傷者﹐不可勝計。貝子率師越和嶺﹐至威寧淺灘﹐紮排過岸。時賊艘自郡港起﹐麟次至靑田港下﹐我師用明攻暗度之法﹐命喬千總帶數百兵騎在下馮山上鳴金不絕﹐若有安營不前之狀。賊了望信爲不復進攻﹐不知大軍已潛入溪口﹑白括一帶﹐直屯郡西山﹐勢已扼其項而拊其背。賊驚恐﹐退據郡城﹐偵有內變﹐磔春芳並江心寺僧三人﹐置僞戶曹﹑員外郎﹑司務等官﹐鑄裕民通寶錢。晉宏勳定東伯﹐擢孫可徳等爲親軍都尉﹐協守屯郡邑。我師撫剿並用﹐遣諸生侯醇招撫。死之﹝﹖﹞。賊晝夜修砌城垣﹐開浚濠溝﹐外築木城﹐每日炮彈雨下。

十五年二月十六夜﹐曾養性﹑祖宏勳發兵數萬﹐水陸齊犯。貝子授官兵與誇蘭大丹母布等﹐殺敗賊兵﹐炮打沈賊船七隻﹐殺賊七百有奇﹐溺死不計其數。於二更時﹐賊用火逼攻西山﹐貝子親督大兵﹐酣戰至天明。滿漢官兵﹐奮力追殺﹐賊眾大敗奔逃﹐我師追扼將軍橋﹐賊眾爭不能渡﹐盡墮水中﹐水爲不流﹐殺賊二萬有餘﹐得軍資﹑器械無算。曾養性幾被擒獲﹐墜馬浮水﹐爭命入城死守﹐再不敢出。

夏五月﹐天气炎熱﹐餉運維艱。貝子令暫回師處州養馬﹐俟秋髙再舉﹐拔寨起行﹐沿途步步爲營﹐斬賊於毛羊渡﹐擊賊於臨福山孤溪口﹐更束艸爲人﹐衣執如生﹐排立空營內﹐將數壞炮塡藥安綫丈餘﹐綫未燃火﹐則搖旗以疑之﹐約軍行數里﹐綫已燃火﹐則雷發以驚之。賊疑有伏﹐遂退回十餘里﹐我師按轡全歸。

六月﹐至處州休養士卒。

至八月﹐貝子命師進戰。八月十八日﹐自處州起程﹐時有以先取松陽乘得勝之師再攻石塘爲請者﹐貝子獨采溫鎭陳世凱之言﹐謂石塘當四達之衝﹐爲入閩便道﹐破之不僅爲東甌之利﹐乃進攻石塘。

二十日﹐至石塘嶺地方﹐仿陰平襲蜀故事﹐攻其無備﹐出其不意。

二十一日﹐貝子命陳世凱卽刻進兵﹐自統步騎繼發﹐約五鼓共抵賊寨。是日二更﹐於雙嶺張村口伐木取路﹐歷級而上﹐天明抵賊寨﹐奪賊龍幟﹐斬寨大進﹐連破九寨。貝子駐馬於髙山之嶺﹐指揮調度。於時石塘老巢𨿽破﹐其眾猶自力戰﹐兩軍迎合﹐更疊六陣﹐始及嶺下﹐乘勝連夜渡河﹐賊營放炮不停﹐火光燭天﹐我師奮勇馳擊﹐竭一日夜之力﹐破數年堅守之寨﹐燒營七座﹐砍柵二十有八﹐斬首六千有奇﹐獲炮十五位﹐衣甲器械累萬﹔僞都尉連登云等數萬之眾﹐剿滅已盡。從此耿逆束手乞命﹐東甌全復﹐兩浙疆宇﹐尺寸盡爲朝廷之完土者﹐實貝子之偉功丰烈﹐直與日月爭光﹐以垂史冊﹐而無耀窮云。

貝子撫嵊功績事實

康熙十三年﹐閩逆倡亂﹐賊寇金國蘭﹑胡雙奇﹑邢其古﹑楊肆﹑王茂公﹑趙沛卿等﹐乘機竊發﹐而巨魁惟邱恩章﹑兪鼎臣爲最﹐分布僞札﹐集凶黨﹐將肆毒於嵊邑。時﹐貝子寧海將軍奉命提兵赴臺﹐道經嵊邑﹐備聞賊寇聯絡情形﹐相度山川險要處所﹐示參將滿進貴曰﹕流賊之敢於聚嵊猖獗者﹐以天兵奉討閩逆巨罪﹐無暇爲艸寇計。今畱勁卒一千﹐爾與知府許洪勳協力勳除﹐殲厥巨魁﹐以安玆土。其有無知誤入賊黨而脇從者﹐宜予招撫。冬十一月﹐艸寇邢其古﹑流賊趙沛卿﹐以趙亦賢爲內應﹐突入嵊城﹐焚毀堂署倉庫﹐已幾莫保﹐肆行剽掠﹐男婦倉皇逃難﹐而流賊楊肆﹑王茂公更統黨接踵逞虐。知縣張逢歡﹐飛報貝子寧海將軍軍前﹐隨檄參將滿進貴﹐遵照指訓方略﹐攻擊殺賊一百餘人。賊首俱各四散奔逃﹐城池得以無恙。給把總兵二百防禦之。又冬十一月﹐艸寇僞總兵胡雙奇﹑流賊僞都督金國蘭﹐分紮嵊邑北鄕﹐剽掠諸村堡﹐而石山﹑豆官莊﹑溪頭﹑並上王蔣岸橋﹑長橋等處﹐毒害甚慘。士女潛入山谷中。貝子將軍聞報﹐飛檄知府許洪勳﹐同參將滿進貴﹑都司王徳輔﹐密約分道攻擊﹐賊奔蔡山彎九里泉紮住。三日﹐官兵追逐之﹐又奔逐至崇仁﹑富潤分紮住。五日﹐長樂﹑太平﹑開元等處又紮數日。貝子將軍聞賊潰而復聚﹐乃下令嚴督。於是參將滿進貴﹑知府許洪勳﹐踴躍用命﹐復統兵分擊﹐執賊金國蘭﹐梟首東郊﹔胡雙奇﹑邢其古投誠﹐宥其死﹐令軍前出力贖罪﹐奪還所擄掠婦女﹐諭令領回。又冬十二月﹐流賊僞總兵兪鼎臣﹐帶賊兵數千人﹐沿江擄掠﹐被害多人﹐參將滿進貴奉貝子寧海將軍指訓﹐同守備周鳳﹐帶領馬步兵七百名﹐會同嵊縣知縣張逢歡﹑把總馬國常﹐從仙巖攻入﹔知府許洪勳﹐同守備滿明侯﹐帶領兵二百﹐並鳥槍人等﹐進大洋嶺﹐密約會合。奮擊﹐流賊大敗﹐殺僞副將楊肆﹑僞參將金光大﹑僞遊擊任大全﹑僞把總蔣聲生﹑擒僞副將董文昌﹑董茂畱爲招安﹐共殺賊約七百餘人﹐餘黨皆降。所獲刀槍器械無算。賊勢稍弱。知府許洪勳﹐申報貝子將軍﹐傳諭知縣張逢歡﹐安集難民。又冬十二月﹐僞都督邱恩章﹐統賊數千人﹐紮列貴門山嶺﹐趙亦賢﹑王茂公﹑趙沛卿賊首﹐又與之合營。貝子將軍﹐探知賊勢復振﹐謂彼眾我寡﹐當以計取。於是﹐密授方略﹐檄命參將滿進貴﹑知府許洪勳﹐以北路之賊勢旣平﹐佯令班師歸城﹐賊紮貴門﹐若爲不知﹐故設宴演戲﹐且邀知縣張逢歡及標下屬員飲酒作樂﹐賊使窺探﹐遂不設備﹐飲至二更﹐參將滿進貴統兵三路銜枚襲擊﹐生擒僞總兵王稅﹑僞軍師張先知﹑僞副將馮保﹑僞監軍郭崇義﹑王志大﹑僞總兵何肆乘﹑僞參將郭榮﹑僞遊擊全徳﹑祁可能﹑僞都司章必顯﹑賊首邱恩章﹑王稅﹑趙沛卿等九十一人﹐刑諸市。王茂公遁去﹐其餘黨周明良等二百餘人﹐憫其無知﹐釋使自新。自是﹐而西路之賊始平。

平閩功績聞見錄

康熙甲寅年三月十五日﹐耿精忠執總督範承謨於藩邸﹐而閩變起矣。頃刻間﹐馬兵四出﹐卽閉城門﹐傳令箭﹐上書總統大將軍靖南王﹐爲伐暴弔民事﹐百姓俱令翦辮﹐包网巾﹐從明朝制度﹐有不從者斬。司道各官﹐見撫院劉秉政業已從逆﹐眾皆唯唯。獨知府王之儀﹑知縣劉嘉猷﹐因出迎總督﹐俱被戮﹐合家二十口﹐俱自刎。彼時﹐布政司何中魁進京陛見﹐按司席式﹑兵道呂應斗﹑糧道李學詩等俱從逆。本日封府庫﹐次日遣僞都尉王老虎出城發號施令﹐百姓奔竄﹐四方搶掠無算。

十六日﹐遣都督曾養性﹑都尉徐宏弼等﹐領兵由延建往攻江山縣﹐遲數月﹐江山縣報捷。耿精忠大喜﹐行賞有差﹐後耿逆以糧艸不資﹐逼民間助餉﹐或數千金及數百金不等。凡紳衿富戶﹐俱被抄沒數次﹐拷打不休。

地下錢糧﹐每兩加耗五錢﹐屯糧倍之﹐又加派本色以給兵食﹐又加派艸料以養馬匹。又按丁口派丁糧﹐上丁每丁八兩﹐中丁六兩﹐下丁四兩不等。又髙擡鹽價﹐按口銷鹽﹐每日每人要食鹽二兩﹐卽要納價二錢。又派長夫每名二兩﹑三兩不等﹐計路途遠近﹐以備挑運糧艸及火藥戰具等項﹐每鋪五名﹑十名不等。

又逼民間輸銅鑄錢﹐文曰「裕民通寶」﹐每一文小者算銀一分﹐大者算一錢﹐再大者算一兩﹐以至二兩。不用者﹐以軍法從事。有小民林捷使﹐不用裕民錢﹐立卽棄市。是時﹐百姓受耿逆荼毒﹐生不如死﹐大兵至﹐不啻大旱之望云霓。

後聞曾養性陷黃巖縣﹐參將武灝納款﹐城守祖宏勳集文武於觀亭議降﹐巡道陳丹赤﹑永嘉縣馬■﹝王界﹞皆殉難﹐民益惶恐。

逆又招集土兵﹐令百姓供養﹐又大索民間鉛錫﹐鑄鳥槍炮子﹐百姓不得收租﹐鄕間山寇蜂起﹐而錢糧又急如星火﹐民困極矣。望大兵至﹐不啻日以爲歲云。

乙卯春﹐聞大兵至杭﹐與總督李之芳統兵會剿等語。至秋末﹐聞貝子破嵊縣﹐繼又聞破天濱﹐而逆索餉愈急﹐百物湧貴。蓋閩地濱海﹐全賴海物接濟民食﹐此時海禁甚嚴﹐咸魚蝦蚌之類﹐一無所出﹐餓死者遮道。

丙辰春﹐聞康親王同貝子破溫州﹐又攻處州甚急﹐逆貽書伊叔耿繼美﹐由江西統兵同都督易明等襲抄大兵之後﹐抵五顯﹑仙霞二關﹐堅守不許大兵入閩。

後聞耿繼美不從﹐將書獻與康親王﹑貝子看﹐貝子喜極﹐卽計誘曾養性﹐導康親王入五顯嶺。貝子由慶元間道取路松溪﹐跋涉險阻﹐墜崖折齒﹐牽所乘馬以鞭作杖﹐飧風飲露﹐於炎蒸艸澤中﹐仍由仙霞抵建寧府﹐與康親王會合﹐滿州兵破延平﹐封府庫﹐籍戶口﹐於九月十八日抵福州﹐適「海寇」鄭錦作亂﹐有賊兵三萬餘﹐設營十四座於小門鎭鳳山嶺上﹐欲攻福省﹐貝子見事勢卮急﹐與康親王議﹐立遣賴將軍帶滿洲兵大破賊營一十四座﹐斬首數千﹐一面傳檄興﹑泉﹑汀﹑漳四郡﹐而福省平。貝子進光祿邸第﹐康親王駐西門邸第。貝子見百姓紳衿遭耿逆荼毒﹐觸目傷慘﹐卽傳令各旗兵丁﹐不許難爲百姓﹐寬緩錢糧﹐平買平糴﹐毋得刻剝。民間於是化鋒鏑爲衽席﹐民皆安堵﹐如故貝子之盛徳愛民如此﹐宜百姓之朝夕焚香禱祝貝子於億萬斯年。詎知貝子以賢勞過度﹐自落齒後﹐且冒寒暑﹐陡患痢疾﹐醫藥罔效﹐竟於丙辰年十一月二十七日辰時薨於光祿邸第。聞訃之日﹐百姓哭聲震天﹐焚香奔叩靈前﹐甚至有嘔血昏倒於地者十數人。嗟乎﹗非貝子之徳入人深﹐感人至﹐何以有此﹖蓋貝子之功在浙﹐而徳在閩﹔宜閩之人所以謳思不置。至十二月出殯西郊﹐百姓猶頂香遮道跪哭。僉曰﹕何天奪我貝子之速也﹔貝子若常在吾閩﹐則吾閩之人﹐日受其庇﹐豈不甚辛﹗而今已矣。惟有崇祀特詞﹐以報功徳於不朽云爾。

貝子靈櫬於丁己年冬﹐各官護送進京。

康親王至己末年方班師進京。

自甲寅春﹐耿逆蠻後﹐士有絕筆焚書之慘﹐窗下無事﹐將耳目所聞見者﹐筆之於書﹐適王師入閩﹐將平閩功績附記於末﹐以備參考﹐未必無少補云。

時康熙己未九秋雲飛金泳記於道山艸堂。

●揚州變略

朝廷旣大封四總兵爵﹐黃得功爲靖南侯﹐劉良佐爲廣昌伯﹐劉澤淸爲東平伯﹐髙傑爲興平伯﹐厚期以討賊恢復之事。四師各擁重兵﹐不相統一﹐莫肯先發。廣昌自宿遷由陸南行﹐駐兵瓜州﹔而興平亦垂涎維揚之盛﹐尾劉而來。地方不測其心﹐莫不震恐。髙兵過眞州﹐人拒之堅﹐乃抵揚。揚人罷市登陴﹐太守馬鳴騄畫守禦策﹐甚備。相持久之﹐髙兵頗有殺傷﹐卒不能入。閣部史可法與髙弘圖﹑姜曰廣﹑馬士英公議﹐江北與賊接壤﹐遂爲衝邊﹐宜於淮揚﹑滁鳳﹑泗盧﹑六合﹐設爲四鎭。轄淮海道﹐屬劉澤淸﹐屯駐淮北﹐以山陽﹑淸河﹑桃源﹑宿遷﹑海州﹑沛縣﹑贛楡﹑鹽城﹑安東﹑邳州﹑睢寧十一州縣隸之﹔經理山東一帶招討事。轄徐泗道﹐屬髙傑﹐駐泗水﹐以徐州﹑蕭縣﹑碭山﹑丰縣﹑泗州﹑盱眙﹑五河﹑虹縣﹑靈壁﹑宿州﹑蒙城﹑亳州﹑懷縣十四州縣隸之﹔經理河北﹑河南﹑開歸一帶招討事。轄鳳壽者﹐或駐壽州﹐或駐臨淮﹐以鳳陽﹑臨淮﹑潁上﹑潁州﹑壽州﹑太和﹑定遠﹑六安﹑鶴丘九州縣隸之﹐經理河南陳歸一帶招討事﹐屬劉良佐。轄滁和者﹐或駐滁﹐或駐盧﹐或駐池河﹐以滁州﹑和州﹑余椒﹑來安﹑含山﹑江浦﹑六合﹑合肥﹑巢縣﹑無爲州﹐十州縣隸之﹐經理各轄援剿事﹐屬黃得功。各設監軍一員﹐一切軍民﹐皆聽統轄﹐有司皆聽節制。營衛原存舊兵﹐皆聽歸並﹔有四鎭﹐不可無督師﹔督師應屯駐揚州﹐適中調遺﹔所轄各將聽督師薦舉題用﹔荒蕪田土﹐皆聽開墾﹔山澤有利﹐皆聽開采﹔仍許各於境內﹐招商收稅﹐以供軍前買馬置器之用。每鎭額兵三萬人﹐歲供本色米二十萬﹐折色銀四十萬。其地方舊設防守各兵原支本地糧餉者﹐合應歸並。總在三萬之內﹐或分聽本鎭酌行。其體統則照山海經理鎭各處提督鎭行事。所收中原城池﹐卽歸統轄﹐寰宇恢復﹐爵爲上公﹐與開國元勳﹐同準世襲。此議𨿽云進取﹐亦兼調停也。靖南﹑廣昌素忠勇﹐奉朝廷命惟謹。東平雅好又墨﹐多交賢士大夫﹐喜聲譽﹐得淮海亦無他言。然尙未有行色。惟興平武悍﹐其兵素驕﹐自山東南下以來﹐所掠子女玉帛不貲。至有一兵而妻妾奴僕多至十餘者。旣分徐泗﹐謂地非膏腴﹐且偪寇境﹐不奉命﹐托言安家﹐必欲入城。新進士鄭元勛﹐徽人﹐久客揚﹐功名士也﹐與劉鎭有舊﹐因識興平﹐至是出羊酒勞軍﹐與興平約兄弟。興平自明無他﹐欲安頓一軍家小﹐以便徵進耳。元勛許之﹐言於當事。時太守馬公﹐已陞海道﹐尙在郡。與司李湯來賀商之﹐皆曰不可。闔城士民﹐亦同聲同言髙兵淫掠異常﹐一進城﹐百姓無噍類矣。吾等願以死守﹐遂不從元勛之言。興平因分兵圍城﹐城中故殷富﹐多木客鹽賈﹐乃共出財爲守備﹐街衢多樹木柵﹐釘其上﹐下爲深溝。興平升髙以望﹐知不可攻﹐頓兵於善慶庵﹐焚掠城外﹐煙火蔽日﹐殺傷無算。而居民之無賴者﹐亦或乘機爲利。淮撫黃家瑞﹐聞變來揚﹐百姓遮道訴苦。黃公集有司及紳衿父老於城樓議事。軍民環堵而聽。元勛曰﹕髙總鎭何害﹐不令入城。眾譁曰﹕城外僵屍徧野﹐惡得無害﹖元勛曰﹕亦有揚人自相殺者。豈盡髙鎭邪﹖眾聞言﹐譁益甚。有被傷百姓在城者﹐解衣上前曰﹕今日之破頭﹐截耳﹑折指﹑斷臂﹐觸目死傷﹐豈盡揚人自殺邪﹖萬眾俱怒。指元勛爲髙黨。曰﹕不殺元勛﹐城不可守。元勛知不善﹐疾趨下城。社兵持刀追及之﹐剁爲數十段。元勛闇於世務﹐輕犯公憤﹐自取大禍。然上臺無主持﹐致眾怒如火﹐戮縉紳於官長之前﹐此何景象也﹗興平益恨揚人﹐攻之愈力。城中守亦愈堅。髙兵多傷﹐史閣部自請督師至揚州。先詣東平營﹐宣朝廷委任之意﹐諭以退。東平約日斂兵過淮。次詣興平宮﹐興平忿忿﹐必欲得馬道尊而甘心﹐爲鄭元勛報仇。閣部曰﹕馬某亦無柰士民何耳。彼何罪﹖且朝廷守土之官﹐豈可擅殺。將軍必欲行意﹐某請當之。興平終不釋然﹐乃館閣部於斑竹園﹐或云福綠庵。閣部之行也﹐以川兵三百自隨﹐興平頗疑之﹐閣部卽以二百贈焉。閣部與平朝夕相從﹐百方諭解﹐如水投石。時馬公避泰州任所﹐撫院杜門不出﹐城中軍民欲迎閣部入城。閣部曰﹕髙兵一日不去﹐我一日不入城也。興平防閣部甚嚴﹐一切出入文移﹐必先呈彼營啟視而後達。閣部亦姑任之。閣部有亂民橫殺鄕紳一疏﹐參馬鳴騄﹐始執拗而繼恇怯﹐眾皆以爲�所彊﹐業奉旨逮問。有白者﹐得免。閣部畱髙營月餘﹐不得要領﹐而揚人亦苦於城守。富賈巨室﹐皆潛遁他方。城中遂虛。於是因東平過淮﹐卽以瓜州宅興平﹐非初命也。閣部亦以四鎭兵未動﹐八月中﹐猶駐淮上。

●京口變略

史督輔有部將四人﹐皆以功遷鎭師﹐加官銜﹐久貴倨也。曰劉肇基﹑曰陳可立﹑曰張應夢﹑曰於永綬。永綬最桀黠﹐相與統騎兵百餘﹐舟二百餘﹐從督輔北徵﹐因阻他故﹐未卽去﹐暫令寄駐京口。京口先有浙撫所調都司黃之奎部水陸三四千﹐戍其地﹐騎兵𨿽勁﹐數之眾寡不敵也。浙兵每心易之。之奎在鎭安靜﹐士民徳之。及騎至﹐掯借民居﹐抑勒物價﹐士民苦騎甚﹐乃愈徳浙。騎與浙﹐漸成水火勢矣。騎買民瓜﹐半予價﹐民詈之。騎刀砍民﹐浙兵怒﹐相與助民縛買瓜者﹐投江中。事𨿽賴有司曲劑以解﹐然騎與浙之相怨愈甚。騎因浙而遷怒鎭之民亦愈深。六月二十六﹐浙有續發防江兵﹐守備李大開率之至。適遇永綬自西城下﹐大開因衝道發端﹐大言欲剿盡此屬﹐遽砍其馬﹐殺騎兵二三人。其馬負創﹐馳本營﹐示之狀﹐而後踣馬以死﹐騎師見之﹐知有變﹐亟率兵至弔橋相擊。大開突如一決﹐實無寸備。他浙營亦相視莫援也。大開兵從戰者不及數人﹐騎發矢如雨﹐皆辟易。大開臂被一矢﹐手拔之﹐振臂砍人﹐矢復洞脇死。大開𨿽敢戰﹐實禍本云。騎兵移怒鎭民﹐恣行焚掠﹐男婦死者約四百人﹐自孩兒橋以至九里街﹐火光三晝夜不絕。所擄財物﹐以百萬計。攻西門﹐炮碎其城一角﹐城緊閉﹐兵道調官兵發火器﹐無用命者。徐乃令人諭解騎兵﹐得不盡焚掠。然其載則已滿矣。二十九日早﹐報知蘇郡新撫院祁﹐整部伍﹐亟就道﹐至毘陵驛﹐取宜興亂民六人﹐或梟﹐或撲殺之。又發兵捕常州下村民之謀逆者﹐擒其首惡七人﹐黨三十六人﹐咄嗟除兩大害﹐而途中內修戰具﹐外問民艱﹐行次丹陽﹐則捷書至矣。蓋騎兵聞風亟遁至七里港﹐舟重甚﹐我兵尾擊之﹐斬二十餘人﹐生擒四人﹐奪其所攜遼婦八口﹐沈其六艘﹐溺者約百四人。所收資貨衣甲不勝計。大抵皆永綬所部也。鎭民差用快﹐是役率先鼓勇﹐劉河守將魯之嶼之功爲多。制勝之具﹐則惟一炮而已。撫院旣至鎭城﹐士民歡呼及號訴者﹐聲徹天地。撫院出涕慰勞﹐士民豁然如更生。於是驗殘毀﹐卹瘡痍﹐整營伍﹐繕守備﹐巡江至髙子港﹐縱觀形勢﹐議建敵臺﹐置巡哨﹐設官渡﹐創盤詰司﹐移障蔽於北固山嶺之俛瞰郡城者。登雲山按韓王故迹﹐勞水師﹐申誡軍令﹐金鼓旌旗﹐震動千里﹐嗣此而修城﹐浚濠﹐增火器﹐造兵屯房﹐使無與民雜處﹐安集流移﹐通商賈以聚財貨。諸善政將次第舉矣。方騎兵之肆虐也﹐道府募得諸生髙姓者﹐齎書冒重險達淮﹐通史督輔。督輔投袂起﹐聞其答書有「必詧亂首﹐懸頭槁街﹐以謝潤之士民」等語。而馬樞輔奏﹐得旨令四將由六合趨督輔軍前﹐聽核治﹐騎兵禍局﹐於是焉粗結。

●淮城紀事

甲申春﹐闖賊已據關西﹐謀犯京師﹐預遺僞官於山東﹑河南各處代任﹔僞官遺牌先至﹐輒以大兵在後﹐恐嚇地方。於是官逃民懼﹐往往執香遠迎﹐漸及江北﹐日夜震恐。

三月初九日﹐有僞選淮揚知府鞏克禎﹐遺牌至淮﹐牌書「永昌元年二月」﹐直達察院。禦史王爕怒﹐立命碎之﹐捆打捧牌人四十﹐釋去。其人尙出大言﹐不日兵到﹐汝合城皆爲齏粉﹐聞者莫不色戰。反咎王按臺招禍﹐小民不識大義﹐一至於此。時福﹑周﹑潞﹑恆四藩避難﹐俱泊湖嘴﹐黃得功﹑劉良佐﹑劉澤淸﹑髙傑四家兵皆南下。澤淸兵在宿遷﹐傑兵在徐州﹐俱有渡河意。二軍淫掠久著﹐士民愈急﹐紛紛出城﹐爲逃死計。淮撫路振飛與王按臺登城樓﹐議守河事。王公自任守河﹐托路公守城。路有難色﹐王公云﹕小弟不惟要守﹐而且要戰﹐將士從者﹐無不迂之。

初十日﹐河口擒鞏僞官至﹐王公命斬以徇。王公與澤淸前在中州剿賊﹐同事有舊﹔劉鶴洲﹝澤淸號﹞致書王公﹐有願執鞭轅下語。王公乃同軍門及總府朱某﹐俱往河口設防。初九日﹐軍門及總府先歸﹐王公獨畱﹐蓋欲親往宿遷﹐止劉師之行也。

十六日﹐傳聞賊兵已至淸河﹐又聞沐陽﹑邳州俱有僞官。

十九日﹐西門外有馬步兵五六百人突至﹐不知何來﹐妓女俱被擒。有妓燕順﹐年十六﹐堅拒不從﹐上馬復墮者三﹐兵以布縛之馬上。順舉身自奮﹐哭詈不止﹐兵殺之﹐居民憤甚﹐羣聚欲與鬥﹐乃散去。越二日﹐聞鳳陽兵亂。蓋督師馬公標下副總兵兪﹐爲軍餉不繼﹐髙噪而潰。擾西門外者﹐卽此兵也。自是門禁甚嚴﹐禁人出入﹐城中有大姓趙家﹐令人挑小麥二擔出城﹐守者訝其重﹐搜之得銅錫器數事﹐內俱�以白鏹﹐解朱總府捆打八十﹐穿耳遊城﹐罰銀二千﹐充公用﹐或爲居間﹐免其半﹐人稍知警。

二十五日晚﹐按臺王公自宿遷歸。公之行﹐止攜吏書數人﹐人皆危之﹐比至劉營﹐相見甚歡﹐彼此酬宴。公從容謂劉云﹕弟與兄昔年盟契﹐俱欲力扶王室﹐以惇臣節﹐不意值此國難﹐正我兩人立功之秋也。況盟兄自宗祖以來﹐受朝廷恩不小﹐今聞盟兄必欲欲駕淮安﹐弟不任事則已﹐現今弟守河口﹐假如臺駕臨河﹐遏之乎﹐抑從之乎﹖卽使入城﹐倘軍民不相得﹐弟當爲百姓乎﹐爲盟兄乎﹖勢實兩難。今日此來﹐欲求盟兄回轅北上﹐進取功名。不然﹐姑暫畱此﹐切勿輕動。劉大聲云﹕蕞爾宿遷﹐些養活得我幾萬兵來﹐弟卽不畱貴治﹐假道往揚州何如﹖王公見其意決﹐乃云﹕必欲至揚州﹐請迂道從天長六合﹐則弟不敢與聞矣。劉頷之。王公再四叮嚀﹐始別。淮人之得免於兵厄者﹐王公力也。

二十七日﹐路撫臺出示﹕會淮城有七十二坊﹐各集義士若干﹐不上冊﹐不督練﹐亦不給餉﹐每家出一人﹑二人以四至五﹐從義而起﹐出於自願。小帽﹑箭衣﹑快鞋﹑刀仗﹐俱自備﹔每坊舉一生員爲社長﹐一生員爲社副﹐隨便操演﹔茶點小費﹐各認輪值。貴久持﹐戒作輟﹐總之﹐小則爲身命﹐大則爲國家﹐日則團練﹐夜則魚貫巡邏﹔以備非常。

二十八日﹐軍門閱操﹐黜陟頗眾。

二十九日﹐閱城﹐設壯丁守城﹐每垛一丁﹐長槍小旗﹐垛隙用虎頭牌掩之﹐止畱二小穴外窺。四門■﹝斗外黽內﹞設守官﹐夜宿鼓樓﹐西門周太守﹐諱光夏﹐乙丑進士﹞﹔東門黃總捕﹐﹝諱鉉﹐恩貢﹞﹔南門髙監紀。﹝諱岐鳳﹐恩貢﹐爲監軍同知﹞﹔北門範道尊。是日﹐聞京城失守﹐眾疑信相半。

四月朔﹐淮城義士﹐在軍門過堂領賞﹐每坊賞紅紗二﹑紅布十﹑艸花四十朵﹑銀一兩。惟河北﹑下關兩坊﹐精猛絕倫﹐鹽搭手也﹐自辰至未﹐止過二十餘坊。明日立夏﹐各坊未過者﹐早集軍門﹐以其半屬道尊分閱之。時報南門外楊家廟﹑南鎭壩﹑西門外湖嘴﹑河下﹐俱有北來逃兵騷擾。各坊義士請往耀武﹐遇亂兵乘馬者﹐喝使下馬。亂兵甚悚﹐爲之讓路。是日﹐周藩薨於湖嘴趙家。

初三日﹐復有人持令箭及僞牌至﹐乃僞官代路軍門巡撫者。故河南驛傳道僉事呂弼周也。弼周爲王按臺座師﹐故於李賊前自任淮事﹐賊卽令爲淮撫。王按臺捆責其人四十﹐使傳言勸弼周攺邪歸正﹐毋負國恩。城中士民大恐﹐逃者益眾﹔王公嚴以大辟﹐然竟不能止也。

初六日﹐城中又有文武備社過堂﹐乃兩學文武生家親丁也。

初七日﹐鹽城王守備﹐獲僞將董姓者﹐並從人十三﹐至軍門﹐斬之。

初八日﹐路軍門傳一令箭﹐諭合城鄕紳﹑孝廉﹑靑衿﹑鄕約﹐俱集城隍廟議事。眾謂必守城事耳。次日﹐眾大集﹐軍門始述三月十九日事﹐出塘報於袖中﹐使眾閱之。云闖賊已入京城﹐百官從逆者甚眾﹐僞官代本院者卽至﹐諸生今日將效保定徐撫臺故事﹐捆我出迎乎﹖抑念皇家厚恩﹐祖父世澤﹐大家勉力一守乎﹖言畢淚下﹐眾亦多泣者﹐已而陳說紛紛﹐俱迂緩不切﹐路公謝而遺之﹐自是人心逾迫﹐私逃者不絕。

初十日﹐有某官夫人﹐僞爲義士裝﹐乘輿出城﹐爲逐僕所舉﹐守者解至按臺﹐輿中多物﹐王公悉命還之﹐罰銀三十兩助餉﹐僕亦責二十棍。

十一日﹐亂兵至西門者愈多﹐大肆劫奪﹔行居馬騾﹐無得免者﹔或掠妻女﹐勒重價取贖。

十三日﹐周府尊親詣各坊﹐給義士賞﹐三日而畢。

十四日﹐軍門令城內各坊義士﹐將大小街道柵欄悉閉﹐捱察姦細﹐於大淸觀得四人﹐三王廟得三人﹐發本府審實﹐梟首。

十五日﹐軍門往東教場﹐選將守河﹔將官報擒得僞撫呂弼周﹐眾皆喜。弼周以王按臺卽己之門人﹐必相聽順﹐止攜執事五﹑六十人﹐僞參將王富號樂吾者輔行﹔時副將劉世昌標下游擊將軍駱舉﹐守三界營﹐與合營將士密議﹐知王按臺前毀僞牌﹐拒逆甚決﹐乃僞爲迎者﹐設中火席於營中。王富側坐相陪﹐從人別有犒。酒半﹐獻觥落箸爲號﹐伏卒起﹐先縛王富﹐呂亦就擒﹐從者獲半。呂猶狂詈不巳。時王按臺復駐河口。比至﹐巳二鼓矣﹐次日解院﹐王公叱呂使跪﹐呂罵云﹕小畜生﹐人也不認得。公曰﹕亂臣賊子﹐我認得誰﹖令左右截其耳。乃跪。公細鞫其何時順賊﹖何時受官﹖聖上𨿽崩﹐東宮今在何處﹖呂一字不答。但搖首而已。乃夾王富一足﹐勒其口辭﹐卽刻起文解至城中路公處﹐適軍門謁諸藩於河下。

十七日﹐方投文﹐因鹽城解到土寇七人﹐路公欲審梟﹐乃發西門外皇華亭伺候。午餘四牌﹐懸四門﹐遊擊駱舉生擒僞官呂弼周﹑僞將王樂吾﹐情眞罪當﹐傳諭城內外﹐不論軍民士庶﹐有善射者﹐俱於次日集西門外﹐亂箭射死。

十八日﹐傾城士民男女俱出﹐看射賊﹐沿河回空糧船百餘﹐眾俱登船觀之。辰刻﹐路公至皇華亭﹐親舉觴﹐勞駱舉﹐簪花旁立﹐裸綁二賊於柱﹐射者立二十步外﹐五人爲耦﹐人止發一矢﹐不中者退﹐中者報名﹐賞銀牌一重三錢。兩公子一冠一童﹐俱出射﹐亦中一矣。至未時﹐路公問死未﹐劊子手對未死﹐乃命剮之。觀者莫不稱快﹐爭詣酒肆痛飲而歸。

二十日﹐傳聞王按臺諭淸河縣及王家營民﹐三日內盡徙﹐焚其廬舍。因客兵來者甚眾﹐恐盤踞爲亂也。

二十一日﹐報云﹕北來李總鎭逃兵﹐一路淫掠﹐湖嘴有賣糕許姓者﹐兵四人直入其家﹐欲污許婦﹐婦不從﹐疾呼﹐義士鳴鑼﹐一時俱集。擒二人解軍門﹐審是馬督師標下﹐乃叱而遺之。時又有楊﹑賀﹑李﹑邱等總兵十數標下兵﹐成羣作耗﹐爲害不可言。

二十三日﹐軍門與朱總鎭﹐傳集內外鄕紳士民﹐並集城隍廟﹐歃血爲固守之約。是日﹐山陽﹑淮安二處獄囚盡釋放。

二十四日﹐劉鶴洲已至揚州﹐有書致王按臺。略云﹕別後從無一音﹐知盟兄怪弟之南下也。第弟兵不比髙兵﹐奸淫有禁﹐搶掠有禁﹐焚燒有禁﹐卽他日到淮﹐必賴盟兄安插﹐使軍民兩安﹐乃盟兄覆下之雨露耳。王公以示諸生。因問宜如何答﹖諸生云﹕若劉公必至﹐只不放入城便了。王公云﹕此乃書生之見。劉公云﹕奉旨來鎭﹐拒之卽系背旨。諸生又云﹕若如此﹐只容劉公入城﹐其兵營於城外爲便。王公曰﹕假如劉公坐城中﹐忽傳一令箭﹐召某營入城領賞﹐或聽用﹐守門官能禁之否﹖眾皆語塞而退。

二十五日﹐邱總兵奉按臺令﹐過河幫守淸江浦。淮安誤傳劉鶴洲兵渡河﹐一時大哄﹐爭買舟遠避﹐人多舟少﹐有一小舫棹過﹐岸上爭喚之﹐舟人云﹕劉兵已殺到﹐我自顧不暇﹐何暇及汝﹖王公方遺人察訛言惑眾者﹐遂擒此人解院﹐立斬之﹐出示曉諭﹐眾心始定。是日﹐新理刑郭承汾上任。

二十八日﹐淮安天妃宮火藥局漏火﹐聲震五六十里﹐煙霧障天﹐火藥民匠死者甚眾。手足或飛至城外﹐亦有全身飛墮者。府尊同理刑。親來救火﹐諭救活一命﹐賞三金。三日後﹐磚瓦中猶累累見遺屍焉。先是﹐獄中所釋彊盜﹐無親識可依﹐多投火藥局﹐燒火磨藥﹐至是悉死﹐或亦天网之難逃也。

二十九日﹐民間喧傳李賊﹐一路要占閨女﹐不要婦人﹐見有髙監紀出示﹐使閨女速速出嫁﹐無貽後悔。於是內外大小人家﹐競先婚嫁﹐一輿價至二金。如是一月乃定。撫按出示不能禁。是晚﹐軍門忽集各社長議事。蓋聞僞淮徐防禦使武愫將到﹐欲共擒之也。

五月初一日﹐新城楊姓大家﹐白晝中有兵數人﹐竟至其門﹐下馬直入內室﹐大聲云﹕我輩奉軍門將令﹐欲與汝家借銀數百兩助餉。主人方措問間﹐諸賊亂掠婦女﹐互相爭奪。有老奴在外聞變鳴鑼﹐本方義士齊集﹐已有二女子被污矣。連夜解至開門﹐止砍行姦二人﹐余捆打釋放﹐亦不究其何兵﹐恐激變﹐故從寬耳。是夜﹐忽傳北路李總兵逃兵要到村中打糧﹐各村男女逃竄﹐老少婦女﹐將衣裙前後連結﹐大哭而走﹔男子持火執械前導﹐老弱負囊隨後。一夜絡繹不絕。至曉﹐逐不敢行矣。時一飛避難於涇河寶積庵後之莊房﹐目擊其事﹐慘不忍述。至次日﹐果有亂兵﹐從東而來﹐大肆殺掠﹐一飛亦幾不免。賊遇人卽搜其腰間有物否﹐又問其何等人﹐如詭說窮漢﹐卽看网圈﹐並驗其兩手﹐故富貴者心不能隱。

初三日﹐軍門發令箭﹐縱放老小婦女出城暫避。蓋因武官每日哭稟﹕或云有老父﹐或有老母﹐驚惶欲死﹐軍門不得已許之。是晚﹐女眷傾城而出﹐覓輿不得者﹐𨿽大家﹐亦多步行。

初四日﹐軍門家眷三十餘轎﹐亦出城﹐往湖中﹐浮居大劃子船四隻。下午﹐王按臺至淮﹐聞其事﹐大咎軍門失計﹐卽命書吏大書告示﹐城內大小人家﹐已出城者﹐限三日內搬回。如違﹐房子入官。婦人追回賞軍。家產充餉。寫畢﹐王公卽辭去﹐懼法者多有回家﹐其不返者﹐王亦不復問也。軍門撤水營兵﹐守楊家廟﹐以防北來之兵。

初五日﹐河北義兵﹐擒亂兵三十一人﹐解至﹐因軍門往河口﹐先解範道尊審之﹐多所釋放﹐止以九人解軍門﹐不過捆打而已。

初六日﹐軍門往楊家廟紮營。是晚﹐因髙監紀欲入城﹐借民房住﹐下午﹐卽閉城門。

初八日﹐淮人始見新主監國之詔。

初九日﹐河口張遊擊報淮徐道僞防禦使武愫已到任﹐揭其各門告示﹐呈軍門﹐路公命加兵守河口。

初十日﹐軍門又往河口﹐與王按臺議武愫事。

十四日﹐馬督師兵過淮﹐赴南京﹐共船一千二百號。王按臺往淸江浦﹐親自盤詰﹐令義兵站立河岸﹐不許一舟停泊﹐一人登岸﹐一路肅然。凡三日始畢﹐各坊義士﹐勞苦極矣。又聞王公於淸江浦﹐擒賊遺招撫僞旗官宋自成﹐梟首。並縛從�生員一名﹐投之於江。

十七日﹐夏至﹐淸江義士。搠死馬督師兵一人﹐當事者亦置不問。

十九日﹐傳李賊兵﹐已至淸河﹐王按臺遺兵拒之。

二十日﹐王按臺至板閘調兵﹐並周監紀馬兵約二千餘人﹐共守河口﹐爲有總兵李承勛叛兵逃下﹐昨誤傳李賊兵﹐乃承勛也。

二十二日﹐河口兵解一犯禁舟人至﹐云﹕每人要銀一兩﹐卽渡之過河﹐軍門命立斬以徇。

二十三日﹐軍門出示﹐新主登極﹐各項新舊錢糧俱赦免﹐一時懽聲載道。是午﹐見範道尊牌云﹐盧太監兵二千﹐要進城﹐各坊義士防之。於是﹐城中士民﹐又一大震。

二十四日﹐河北人擒僞官武愫﹐解至軍門﹐爲路公進學門生﹐自詡師生之誼﹐必不相苦。路公見之﹐嘿然。各坊義士稟云﹕二位恩臺在淮﹐如此用心竭力﹐不知殺多少僞官﹐擒多少僞將﹐至土寇亂民﹐不計其數﹐淮上土民賴以暫安﹐今新主卽位﹐纖毫不得上聞﹐爲今之計﹐不若將武愫囚解京師獻俘﹐庶不沒兩位恩臺勞績﹐路公亦以爲然﹐乃械禁淮安獄中。一飛往觀﹐見其人堂堂乎一表人才﹐惜乎有貌而無心也。

二十六日﹐吳三桂殺賊﹐塘報始至。

二十八日﹐軍門斬宿遷土寇﹐共十一名。

二十九日﹐軍門備大宴於淮安府學中﹐請王按臺敍錄向來有功文武官八十餘員﹐各官先赴軍門﹐花紅領酒﹐鼓吹上馬﹐迎至學中。兩臺親自安席共宴﹐觀者如堵。

六月初一日﹐淮城雨黃沙﹐大風蔽日。撫按行香後﹐齊集府學明倫堂﹐縉紳諸生俱在﹐取僞官武愫面審﹐愫口中不稱小的﹐先掌嘴二十。愫猶嘵嘵置辧﹐以到任告示與看﹐始語塞。於是﹐縉紳無不發豎﹐王按臺命打皮鞭一百﹐撫臺云畱他上京獻俘。王公云﹕百鞭猶未遽死。愫赤體﹐惟有白紗褲一條﹐鞭及四十﹐褲已爛﹐於是徧體被抽﹐鞭斷者四﹐仍下獄。王公命速備囚車﹐後聞武愫解至邵泊鎭﹐兵有欲卻之去者﹐乃復禁獄云。時淮撫路公被議﹐得旨提問﹐闔城俱不平﹐孝廉嵇宗孟同士民多人﹐至南都。上保畱公本﹐得免。今路公已丁艱去﹐而王按臺又爲禦史陳丹扆題請陞山東巡撫。淮人如去父母﹐愚謂淮上系南都藩籬重地﹐二臺拮據數月﹐幸保無恙。地方業已安之﹐倘加銜久畱﹐此一方可恃無恐。卽路公難於奪情﹐何不竟以王公代之﹐乃置之山東﹐豈山東更重於淮海乎﹖噫﹗

