

鴻猷錄

﹝明﹞髙岱撰

鴻猷錄序

鴻猷錄卷一

鴻猷錄卷二

鴻猷錄卷三

鴻猷錄卷四

鴻猷錄卷五

鴻猷錄卷六

鴻猷錄卷七

鴻猷錄卷八

鴻猷錄卷九

鴻猷錄卷十

鴻猷錄卷十一

鴻猷錄卷十二

鴻猷錄卷十三

鴻猷錄卷十四

鴻猷錄卷十五

鴻猷錄卷十六

●鴻猷錄序

余官西曹時吏務希簡性復寡交遊更不喜飲酒長日索居無事他日欲取讀古書乃宦邸苦乏書時時從所知借讀不多得顧自思曰孔子不說夏殷之禮而願學宗周遵時也豈有身通仕籍而不知時政者乎則取國朝往諜縱觀之其歷代實錄藏諸石渠天祿者祕不可得見惟是諸先臣之紀述傳志曁諸書疏案牘無不參質考訂後稍稍得要領於是我太祖之開創丕基我成祖之肅淸內難下及歷代之誅戮權姦剪除盜賊討伐蠻夷櫽括二百年間得其可紀者凡六十餘事皆國家之重務經略之偉績也第撰述非一人手文辭不盡雅馴或間見錯出事始末不備其載在刑書者又皆法家語學士大夫不便覽觀也乃以暇日稍論次屬事比禹﹖隹薙荒飾陋勒成一家之言命胥吏錄而爲帙錄旣成竊有感而言曰天生五材誰能去兵我皇祖之開創勞心金革者二十餘年而後大業底定曁天下一統可謂宅中爲大長治久安古今所希覩也而承平之世釁孽易萌姦宄艸竊時或有之蓋未有十年不試兵革者乃知黃帝蚩尢之戰髙宗鬼方之伐𨿽古帝王豈能偃兵甲於不用哉𨿽然多難興邦殷憂啟聖前事之得失後事之明鑑也故思創業之艱難則必嚴保太之訓覩守成之功烈則必愼防患之爲赫赫鴻猷誠萬世定保之謨也錄之豈獨爲識往巳哉遂名之曰鴻猷錄其聞見之寡陋詮次之謬訛則有俟於博雅君子云

嘉靖丁巳冬仲月望日京山髙岱譔

●鴻猷錄卷一

髙岱

龍飛淮甸

集師滁和

定鼎金陵

○龍飛淮甸

髙皇帝先世江東句容人大父熙祖渡淮家泗州父仁祖偕陳太后始遷濠之西鄕復遷太平鄕生四子長南昌王今靖江王其後也次旴■﹝日臺﹞王次臨淮王俱無後髙皇帝季子也陳太后嘗夢神人朱衣象簡饋丸藥燁然有光吞之覺聞異香遂娠焉及期生髙皇帝誕生之夕紅光燭天裏中人疑失火旦日多走視之異香經宿不散時元大歷戊辰九月十八日也使人詣河取水浴之得紅羅水上漂之遂取﹖衣褓後人名所居紅羅障云自是室中時時有異光迫視之無所見帝生數日病不飲乳仁祖出求醫歸見一僧坐於門仁祖告之故僧曰亡慮夜子時自飲矣仁祖稱謝旣入僧忽不知所在半夜果愈帝少苦多病仁祖欲度爲僧陳太后不欲也至正甲申疫癘大作仁祖陳太后俱不祿鄰人劉繼祖與地葬之【按獻地者舊刊張某而闕其名偶閱髙皇帝禦制文集有追贈劉繼祖爲義惠侯誥歸其獻地功參之天潢禦牒大明實錄謨烈輯遺憲章錄吾學編諸書皆同近見劉氏家傳尢悉地卽今鳳陽皇陵劉氏孫世列太常見職祀典經九代矣此歷歷有據彼云張某當是作者未之深考玆爲攺正云】南昌王臨淮王亦先後歿歲旱蝗旴■﹝日臺﹞王徙他境未幾亦歿帝時年十七無所依乃從汪媼議遵先志托身皇覺寺媼爲具少儀物得禮寺僧髙彬爲師居寺再閱月多奇徵眾頗異之亡何寺主僧以歲儉乏食遣徒眾令各散去

帝乃出遊江淮西曆金斗東抵光息北至穎川甞道中病見二紫衣人與同寢食病愈失所在又夜行陷﹖湖中有羣兒讙云迎聖駕叱之無所見數年乃復歸

皇覺寺寺殘廢不可居時元至正壬辰汝穎蘄黃盜起韓山童始倡亂山童被擒劉福通等擁山童子韓林兒侵掠汝寧光息等郡縣又有芝﹖李徐壽輝等皆彊盛定遠郭子興起兵與孫徳崖等據濠城掠境內民日望官兵救不至及元將徹裏不花率三千騎至偕守臣營城南三十里不敢進顧日掠取居民以絳系首目﹖盜獻俘請功賞居民始大懼多謀入城反拒官兵者於是城守益堅官軍日肆掠不巳帝時年二十五居皇覺寺見民多被掠甚恐乃以珓禱於寺伽藍曰若神許出境以全生珓當以陽報守不出以一陰一陽報三祝投珓皆陰帝乃祝曰豈欲予倡義邪果若是請復陰之珓投果復陰帝又祝曰倡義事凶予甚恐願求陽珓以避難珓則仍陰更祝投之乃一珓卓立帝意遂決

以歲壬辰閏三月初一日入濠城至門守者執之面被創良久以帝見郭帥遂委身行伍居兩月得﹖親兵以孝慈皇后妻之九月元丞相脫脫攻破芝﹖李於徐州其黨趙均用彭早住率眾奔濠州脫脫命其將賈魯追圍之彭趙以其素彊盛名位軋郭上郭漸﹖所制一日彭趙執郭下獄帝聞之曰吾再生父母也有難可不赴耶遂入其家﹖營救明日彭趙聞釋之癸巳春元將賈魯死兵皆散去濠城圍解時帝在郭甥館乃出城於裏中招兵數百人入獻之郭帥授帝官鎭撫冬彭趙據濠城穪王其部下多淩轢濠眾帝度不可振乃說郭元帥以南收兵遂棄所部數百人獨率壯士徐達等二十四人辭出略定遠向滁和矣

論曰古穪順天應人莫如湯武者然首陽之譏不免慚徳焉至漢髙帝起泗上亭長誅無道秦君子謂得國之正也而秦亦世爲中國諸侯王向非恣暴虐民其帝天下可也卽漢髙不爲亭長非秦民耶惟胡元以沙漠入主中國此爲古所未有之變其屈中國而臣之者勢也非分也凡在華族皆可起而逐之況我聖祖家世未受元一命應運而起豈不名正言順迥出湯武漢髙上耶故其祭元幼主之文曰予取天下還吾中國之所固有爾失天下棄爾朔漠之所本無卽元主聞之當無憾矣史臣頌其功髙萬古信不誣哉其聖子神孫嗣鴻業於無疆者固有自也

○集師滁和

上旣辭郭元帥率徐達等二十四人以癸巳冬出濠城南略定遠有眾數百人甲午春定遠有民兵團結號驢牌寨無所屬﹖乏食聞上將至欲以眾從上聞之曰機不可失也選壯士費聚等數騎從往招之寨帥遣二使出問曰來者何爲上使使答曰來與主帥議事耳主者請屏騎從上下馬前渡水徑入寨與其帥相見諭慰之解佩囊﹖贈帥獻牛脯許以眾從之相與申密約上還恐其不決畱聚俟之﹖促令治裝越三日聚還告曰事不諧矣彼﹖欲他往上卽率聚等三百人抵其營計取之得壯士三千餘人又有秦把頭者集眾八百餘人結寨於定遠豁鼻山復以義招降之定遠繆大亨初集兵爲元攻濠城不克元兵潰去大亨率其眾二萬屯橫澗山

六月上命花云等率眾夜襲破之大亨舉眾降時吳復馮國用丁徳興皆集眾保鄕裏聞上略地至定遠界各率所部歸附又聞洪山寨有眾數千上率諸將往收取丁徳興獨麾所部下百人先乘之一鼓卽下擒其帥眾皆降於是上略定遠兵至數萬人軍聲頗振豪俠響應

七月上率眾往取滁州以花云爲先鋒單騎前行道遇賊數千人顧從騎遠欲退恐敵乘之云乃提劍躍馬衛上直衝敵陣過之敵驚視不敢禦曰黑將軍勇甚未可與爭鋒也抵滁州眾大至遂進克其城駐師焉上伯兄南昌王有子文正先是從其母避亂徙他境與上相失姊曹國長公主卒有子李文忠從其父隴西王禎走亂軍中至是聞

上駐師滁陽皆來歸上喜甚屬孝慈皇后俱子畜之時郭元帥在濠州爲彭趙二帥所制挾之東徙屯泗州上聞遣人賂彭趙令縱郭得脫率所部來就上滁州上奉爲滁陽王稟其節制

十月元丞相脫脫討張士誠分兵圍六合六合帥遣使來求救滁陽王與六合帥有隙不發兵使者告六合圍急上謂王曰六合無救必破破則及滁豈可以小憾而憤大事王意解欲他遣將以兵往時元兵號百萬諸將莫利往者皆托以禱神弗吉爲辭王乃遣上行亦令禱神上曰事可否當斷於心何禱﹖遂帥師往援六合先是趙徳勝與元兵戰不利流矢中左股上至乃與耿再成據瓦梁壘﹖六合聲援元兵急攻之壘垂破會日暮元兵解去明旦復完壘與戰如是者數四未幾元兵大至將攻滁上欲還救滁恐元兵乘之乃以計紿元將倉猝列隊出元兵相視錯愕不敢逼乃徐引去還滁州元兵將至滁上設伏澗側令再成佯敗誘之渡澗伏發城中亦鼓噪出夾擊之元兵大敗去滁城以全時上威名日著滁陽王二子忌之乃約期招上飲而陰置毒酒中上預知其謀二子來邀上卽偕之往二子喜謂墮其計也中道上躍馬佯仰視天若有所語者卽回馬恚言二子曰吾何負爾爾欲害我耶二子問故上曰適空中神人謂我勿往爾欲以毒酒謀殺我二子大駭汗浹背下馬拱立曰豈有此遂逡巡去然心謂果有神佑告者自此不敢萌異志云有方士號鐵冠道人精數學來謁上曰天下擾擾非命世之才不能安也以今觀之其明公乎上問之對曰明公狀貌非常龍瞳鳳目天地相拱五嶽俱附日月麗天附骨入鬢音吐洪暢貴不可言但滯气未散待神采煥發卽受命日也滁陽王禦諸將言事多失上數獻計不用因鬱鬱每以疾辭事

乙未正月諸將以城中乏糧欲議所往王召上問計上曰困守孤城誠非策今欲謀他向惟和陽可爲和陽城小而堅可以計取難以力勝王曰計將安出上曰今選勇敢士三千令靑衣垂髻左袵佯﹖元兵以四橐駝載賞物使人聲言廬州兵送使者入和陽宣犒將士和陽兵見必納之無疑因以絳衣兵萬人踵其後相距十餘里候靑衣兵薄城舉火爲號絳衣兵卽鼓行進取之必矣王曰善命張天佑湯和等將靑衣兵趙繼祖﹖使者前行耿再成將絳衣兵繼之會天佑等就食他道失期不至再成兵候之過期不見舉火意天佑等巳入城遂率眾抵城下元守將也先帖木兒閉城禦之以飛橋縋兵出戰再成不利中流矢走元兵追三十餘里至千秋壩日暮收兵還會天佑兵至擊元兵敗追至和州小西門湯和奪其橋而登將士從之遂入據其城

也先帖木兒乘夜遁去再成等不知天佑入和陽敗兵歸報滁陽王謂天佑眾巳陷沒王大驚咎上失策俄報元兵至滁州遣使來招降王益恐召上與謀時兵皆出遠城中守備單弱上令闔滁三門兵於南門使塡塞街市呼元使者入叱令膝行見王王諭之多失辭上每翌之眾欲殺使者上曰兵出城虛若殺其使彼謂我怯故殺之以滅口是速其來也不如恐以大言縱使去彼必憚不敢進王從之明日元兵果解去王時猶未知天佑等拔和陽命上率二千人往收敗卒仍規取和陽再成等敗兵聞上來復集得千餘人合所將三千人上率徐達李善長等先進暮抵城下始知天佑等巳據和州上入城撫定之王遂命上總和陽兵上聞諸將破和陽時多殺掠民間夫婦不相保乃召諸將士諭之曰軍無紀律何以安眾凡軍中所掠婦女當悉還其家民大感悅上旣總大兵謀斷出諸將右諸將多滁陽王舊部曲未盡服惟湯和率所部聽命甚謹李善長委曲調護諸將使不爲異上與天佑等分甓和陽城計城廣袤限以丈尺刻期各完所事城完元兵十萬來攻上與天佑以萬人擊卻之時元太子禿堅樞密副使絆住馬民兵元帥陳也先各遣兵分屯髙望新塘靑山雞籠山等處道梗不通上率眾出城皆擊走之元兵乘上出復攻城李善長督兵擊卻之殺獲甚眾元兵遂走渡江時濠帥孫徳崖乏糧率所部就食和州求入城寄居數月

滁陽王舊與徳崖有郤聞之怒自滁來和欲禦之徳崖聞王至卽欲他往眾先發徳崖後上先送徳崖軍出城行二十里忽城中報徳崖爲王所執上聞欲亟還徳崖軍忿怒亦畱上爲質徳崖弟欲加害有張姓者力救免王聞上被畱大恐遣徐達等數人往易上張姓者復諭其眾歸上上還王釋徳崖去徐達等亦脫歸滁陽王以驚悸寢疾三月卒上並統其軍時諸雄惟劉福通等擁韓林兒眾最盛林兒號小明王亡何穪皇帝國號宋都亳州攺元龍鳳聞滁陽王卒遣人檄召和陽諸將眾議兵勢孤無援未可獨抗元師乃推張天佑往受宋命宋遣天佑還拜滁陽王子郭某爲都元帥張天佑爲右副元帥上爲左副元帥上曰大丈夫寧受制於人耶卻不受郭某天佑受之亡何與元兵戰俱敗死上獨領和陽兵然亦遙藉韓林兒聲援文檄用龍鳳紀年上駐和陽久欲東渡江取金陵患無舟楫適巢人廖永安兪廷玉等聚舟師巢湖結水砦自保會妖賊左君弼據廬州永安等﹖所窘聞上威名欲內附遣使以書納款乞兵援之上得書大喜曰吾眾巳數萬方欲渡江苦乏舟楫今永安等以舟師來附天贊我也

卽以夏五月親率兵至巢湖永安等迎上登舟出湖口至桐城閘巳脫敵險元中丞蠻子海牙集樓船塞馬膓河口﹖梗又眾中有趙普勝者欲異﹖永安等密露其機上以兵寡不能驅眾謀脫歸以大眾脇取之乃聲言歸發和陽兵攻元師遂以商舟多載猛士復至黃墩督水砦兵共攻蠻子海牙大敗之敵兵退普勝不敢爲然湖口水澀舟未得入江會大雨水漲遂發舟至尋陽橋眾恐舟大不能渡橋下比至才余分寸永安等遂得以舟師入大江從上直趨和陽於是舟楫具備軍威大振上遂定渡江之計

論曰我聖祖之駐滁和爲取金陵計耳蓋金陵非大眾未易克而眾非滁和豈能久集耶故略定遠以集眾據滁和以俟時其施爲節度胸中皆巳有成算蓋卽兵家先瑕後堅之術也其與遊兵四略誌在子女玉帛者豈可同日語哉乃居濠城不能展布尺寸及出濠至定遠卽有眾數萬駐滁陽鬱鬱不自得辭滁而和則能大振軍威乃知蛟龍𨿽不能不藉雲雨而騰躍變化終不可以受制於人使漢髙不遣入關光武不遣狥河北則亦更始淮陽之牙將耳其何以自見哉又曰郭元帥於我聖祖𨿽有翌植之恩而我聖祖所以報之者亦篤至矣方彭趙之刼郭亦屢窘我聖祖屢計脫而賂全之又以其所自創立之滁陽奉爲主帥此豈人情所易能哉況王祀滁陽廟食百世此又更始淮陽之所未有也

○定鼎金陵

上初得馮國用問定天下大計國用曰金陵龍蟠虎踞爲帝王之都願先拔金陵定鼎然後命將四徵掃除羣寇倡仁義以收人心天下不難定也上悅曰吾意正如此其後駐滁州徙和陽久廖永安等以舟師來附上意乃決遂以乙未夏六月率諸將渡江向采石時西北風順諸將舳艫齊發舉帆頃刻達牛渚上先抵采石磯元兵陣於磯上勢甚銳上麾將士進未有登者乃拊常遇春背曰軍中皆推爾勇略勉之遇春荷戈躍而登諸將從之元兵卻遂拔采石磯乘勝進取太平路元守臣遁上發采石時令李善長爲戒輯軍士榜文及入城卽揭榜通衢士卒皆愕然有一卒違令入民家卽斬以狥軍中無敢剽掠城中肅然太平耆儒陶安李習等率父老出迎安見上狀貌謂眾曰龍姿鳳質非常人也我輩今有主矣上召安與議事安曰方今四海鼎沸豪傑並爭攻城屠邑互相雄長然其志皆在子女玉帛非有撥亂救民安天下之心明公率眾渡江神武不殺以此順天應人而行弔伐天下不足平也上曰足下言甚善吾欲取金陵如何安對曰金陵古帝王之都龍蟠虎踞限以長江之險取而有之據其形勢出兵以臨四方何向不克此天所以資明公也上嘉納之厚遇安俾預密議置太平興國翼元帥府攺太平路爲太平府以李習知府事諸將奉上爲大元帥以李善長爲帥府都事汪廣洋爲帥府令史陶安參幕府事仍用宋龍鳳紀年旗幟等色尙赤時初得太平四面皆元兵元將陳也先與蠻子海牙日窺伺上用吳升計籍鄕兵令居民蓄積皆徙入城旣而陳也先水陸分道寇城下上親督兵禦之設伏襄城橋命徐達鄧愈將奇兵遶出其後也先攻城見有黃雲罩城上驚退去爲伏兵所擒上釋而用之使帥兵攻臺城也先復謀叛誅之

八月命徐達等分道取溧陽溧水句容蕪湖等處皆下之陳也先旣誅其子兆先復集兵屯方山蠻子海牙復擁舟師結寨采石相掎角﹖太平

丙申二月我師攻蠻子海牙砦破之時將士𨿽皆渡江其家屬尙畱和州元兵據采石南北道阻不通上命常遇春攻采石遇春以奇兵分其勢而親以正兵與之合兵交則出奇兵搗之﹖縱火焚其連艦遂大破之蠻子海牙僅以身免自是元兵扼江之勢衰矣

三月朔師向金陵上率諸軍水陸並進敗陳兆先兵擒之降其眾復釋兆先而用之擇降兵驍勇者五百人置麾下眾多懷疑懼上令是夕皆入宿衛環上寢悉屏去舊人獨畱馮國用侍臥榻側上解甲酣睡達旦眾始安是月十日進攻金陵馮國用率新降五百人先登陷陣敗元兵於蔣山直抵城下諸軍拔柵競進遂破之元南臺禦史大夫福壽力戰死上入城深嘉其忠命具棺衾禮葬之乃召官屬父老諭之曰元失其政所在紛擾兵戈並起生民塗炭吾率眾至此爲民除亂耳汝宜各安軄業毋懷疑懼賢人君子有能相從立功業者吾禮用之舊政不便民者除之於是城中軍民相慶慰得兵民五十餘萬攺集慶路爲應天府得儒士夏煜孫炎楊憲等十餘人皆錄用之置天興建康翼元帥府以廖永安爲統兵元帥上欲發兵取鎭江恐諸將不禁戢士卒乃召一二人常縱軍士剽掠者數其罪欲置之法李善長懇救乃免遂命徐達爲大將軍率湯和等浮江下取鎭江戒之曰爾等當軆吾心戒戢將士城下之日毋焚掠毋殺戮有犯令者處以軍法縱之者必罰無赦達等頓首受命十七日兵至鎭江逼其城兪通海西破牌灣寨城中聞之大恐守臣平章定定遁去卽日克其城兵不血刃號令嚴肅城中晏然達分兵下金壇丹陽諸縣

六月以華髙爲秦淮翼元帥與鄧愈等狥廣徳廣徳守臣陳兵城外以待髙以數騎挑戰元兵堅壁不動髙麾眾奮擊大破之元兵敗入城髙率眾力攻破其城得兵萬人糧數萬斛

七月置江南行中書省諸將奉上爲吳國公以李善長爲參議官郭景祥陶安爲郎中分曹任事遂置前後左右中翼五元帥府以張彪華雲龍唐勝宗陸仲享鄧愈陳兆先王玉陳本等爲元帥

論曰自古帝王創業皆先定中原而後跨有東南未有起東南而後取西北者有之自我聖祖始乃知聖人受命豈擇地而興哉夫我聖祖龍飛淮甸與漢髙之起丰沛地不甚相遠然漢髙首事北狥梁宋我聖祖開拓南取金陵則勢有所不同耳嬴秦世載其虐天下欲亟亡之故先破關中而後削平海內元綱解紐羣雄並爭民所蹙額不先於元故先芟羣雄而後北逐元主此緩急殊勢故南北之異趣也況當時福通據穎亳天完擾荊楚士誠擅吳會而金陵形勝之都羣雄不知計取豈非天所以資皇明者乎蓋自定鼎金陵而我聖祖之混一規模可預知矣

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷二

髙岱

延攬羣英

褒顯忠烈

宋事始末

平定東南

○延攬羣英

癸巳春上年二十六在郭元帥軍中先是濠城被圍元將賈魯死圍解上白郭元帥歸集鄕裏壯士得徐達等入城達少上一歲智勇絕倫上首得達專任之旣乃徐州將彭早住趙均用來奔濠城郭元帥爲所制上察知其不可有爲乃白郭元帥欲南略地遂率徐達湯和吳良吳禎花云陳徳顧時費聚耿再成耿炳文唐勝宗陸仲亨葉雲龍鄭遇春郭興郭英胡海張龍陳桓譤成李新材張赫張銓周徳興等二十四人出南略定遠二十四人者皆濠人

甲午春上破橫澗山元義兵將繆大亨以眾二萬降上至定遠馮國用與弟國勝率眾歸附二人少皆喜讀書明孫武兵法因亂眾推爲義兵長保鄕曲至是來謁上奇之曰爾被服其儒生耶因問計國用對曰金陵龍蟠虎踞眞帝王之都願先拔金陵定鼎然後命將四徵討除羣寇救生靈於水火勿貪子女金帛天下不難定也上大悅合兄弟皆宿衛左右定遠人李善長來謁上一見知其爲長者禮之與語竟日皆合畱置幕下掌書記嘗從容語之曰吾觀羣雄中持案牘謀事者多訾毀將士將士弗得效其能事多敗主者亦安得獨存汝宜用爲鑑務協和諸將以成功也合肥人吳復性沈鷙寡言笑勇略過人遇亂聚眾保鄕裏聞上至率所部來謁上俾領前鋒定遠人丁徳興驍勇善戰偉貌黑面來歸上上以黑丁呼之令從徵洪山寨徳興先登破之

七月濠州趙徳勝來謁徳勝狀貌魁偉膂力過人能馬上運槊如飛郡縣選爲義兵隊長徳勝知時事不可爲棄之來歸上以爲帳前先鋒兄子朱文正姊子李文忠先是各避亂徙他境與上相失及聞上駐師滁州皆來歸先是定遠人沐英八歲遭兵亂失父母無所依上憐其孤與髙皇后撫之至是並文忠等皆育爲子賜文忠英姓朱氏擇師教之軍中穪文忠保捨英沐捨云虹縣胡大海長身鐵面勇力過人來見上於滁上一見語合用爲前鋒濠州孫興祖剛毅有膽气王志猛鷙多智略二人年皆十九俱來歸定遠茅成含山仇成二人皆驍勇有膽略來見上上悉畱置麾下

乙未上駐和陽虹縣鄧愈少魁偉有大志勇略自負年十六從父兄起兵父兄皆戰沒愈代領兵眾服其勇率所部來附上命充領軍總管濠州常遇春性剛毅軆貌奇偉智勇過人年二十三﹖羣雄劉聚所得寵遇之然聚事剽掠無遠﹖遇春知其無成率所部數十人棄聚來歸未至困臥田間夢金甲神人蹴之起曰主君來忽寤見上至卽伏謁上壯之用爲前鋒上欲謀渡江乏舟楫時巢湖有水軍將巢縣廖永安與其弟永忠兪廷玉與其子通海通源通淵趙伯仲與其弟庸合肥張徳勝葉升無﹖桑世傑含山華髙皆集舟師結水寨自保會妖賊左君弼據廬州永安等與戰不勝爲所窘聞上駐師和陽欲歸附又元兵阻江上爲梗乃遣使間道納款上率諸將以兵往取之遂以永安等歸和陽適巢縣金朝興亦率眾來附朝興驍勇有謀旣得諸將遂決計渡江

六月朔上率諸將渡大江攻采石兵破太平耆儒陶安李習迎見上召安與語安曰方今四海鼎沸豪傑並爭然其志皆在子女玉帛非有撥亂救民之心明公率眾渡江神武不殺以此順天應人而行弔伐天下不足平也上悅曰吾欲取金陵何如安言金陵宜取狀上遇安甚厚令預密議以李習知太平府事太平城初破郡將吳升帥眾降上曰吾聞汝江右名賢也卽用爲領兵總管升謝曰主公欲取天下莫如卹軍安民何徵不服上善之遂用其計藉鄕兵堅城守太平以安合肥人楊璟儒家子讀書不喜章句好武略因亂聚眾保鄕裏聞上取太平率眾渡江來歸授管軍萬戶上旣破滅陳也先其子兆先復集兵屯方山

丙申三月上率諸軍進取金陵復破方山營擒兆先釋而用之元將康茂才蘄州人結義兵捍寇江上累功遷都元帥我師渡江大破之常遇春兵盡殲其精銳茂才收合潰散屯天寧洲我師又破之茂才奔金陵上旣取金陵茂才欲奔鎭江我師追及之茂才度天命有歸率所部三千人降頓首言前日之戰各爲其主今日屢敗天數也事至於此死生惟命上笑而釋之令統所部兵從徵上遣徐達等下鎭江謂達曰鎭江有秦元之者才器老成可用爾入城爲吾訪之元之名從龍仕元爲行臺侍禦史會兵亂以老辭位居鎭江達至訪得之因從龍從孫永在軍中卽遣歸報上命文正文忠以白金文綺往聘之從龍至上親出城迎入邀與同處朝夕咨訪時政常穪爲老先生而不名定遠人王弼有膂力膽略過人善用雙刀因亂集鄕裏壯士結寨於三臺山率所部來歸上命宿衛帳下

丁酉四月上親督師下寧國執元將朱亮祖亮祖六安人爲元義兵元帥初上克太平時亮祖降上賜以金幣仍舊官居數月復叛歸元守寧國數敗我師軍中﹖所獲者六千人諸將弗能當常遇春與戰亦被創還上親督徐達等奮攻之亮祖兵敗城下被獲上曰今將何如對曰非得巳也生則盡力死則死爾上壯而釋之使從徵宣城

七月命鄧愈胡大海率兵取徽州守臣走元帥汪同以眾降戊戌以李文忠胡大海守嚴州得郭彥仁命爲指揮使司都事使和協文忠大海不爲異冬上率諸將親徵浙東道徽州召儒士唐仲實姚璉等咨訪時政又聞前學正朱升名召問之升對曰髙築墻廣積糧緩穪王上悅其言命預帷幄密議又得楊國興使從徵湖口未幾命爲元帥守宜興

十二月至蘭溪胡大海薦和州人王宗顯宗顯少業儒避亂僑居嚴州大海以宗顯見上上曰是與我同鄕裏遂用之命探婺州城中盡得其虛實攻破之攺婺州爲寧越府以宗顯知府事召儒士許元葉瓚玉胡翰汪仲山等皆會食中書省中曰令二人進講經史又命宗顯開郡學招延儒士葉儀爲經師戴良爲學正吳沈徐原爲訓導時以亂故學校久廢至是始聞弦誦之聲

巳亥春樂平儒士許瑗謁上於金華曰方今元祚垂盡四海鼎沸豪傑之士勢不獨安夫有勇略者可以馭雄才有奇識者然後知奇士閣下欲掃除僣亂非收攬豪傑難以成功上曰予用英豪有如饑渴瑗對曰此實帝王之道天下不難定也卽拜瑗博士

冬十一月命胡大海等進攻處州元部將胡深守龍泉見元將士多怠弛不用命深知天命有歸乃棄其軍間道來降﹖獻取處州策大海用其言破處州上徵浙東時胡大海薦劉基宋濂章溢葉琛之賢可用李文忠守金華又薦王禕許元黃天錫諸儒上皆遣使以書幣徵之

庚子三月劉基宋濂章溢葉琛至建康謁見上喜甚曰吾爲天下屈四先生從容與論經史及咨訪時政甚見尊禮命有司創禮賢館處之劉基靑田人幼聰穎奇絕天文兵法無不洞極其妙仕元爲江淛儒學副提舉不合去遊西湖見異雲起曰此天子气也應在金陵十年後有王者起其下我當輔之後以事羈管紹興行省復起用之基知時不可爲棄官歸靑田集眾保鄕裏著郁離子以見志或說基畫江爲勾踐之業基不從曰天命將有歸姑待之會上徵浙東基指乾象謂所親曰此天命也適總制官孫炎以上命遣使來聘遂決計赴金陵初見上陳時務十八策上皆嘉納之宋濂浦江人以文章行義爲時所重甞教授義門鄭氏家章溢龍泉人葉琛麗水人皆智略過人避亂隱田裏至是俱以聘至上問陶安四人之才如何安對曰臣謀略不及劉基文學不及宋濂治民之才不如章溢葉琛上乃畱基侍帷幄預謀機務以宋濂爲江南等處儒學提舉遣世子授經溢琛並爲營田司僉事元福建行省參政袁天祿見王師下浙東知天命有在遣古田縣尹林文廣以福寧州來納款上賜書褒嘉之

七月故徐壽輝將於光徐椿以饒州來附上命鄧愈往納之於光等遂從愈屢敗僞漢兵饒州以安陳友諒殺趙普勝而用普勝將張志雄從侵建康友諒敗志雄與梁鉉被擒皆降志雄因獻取安慶之策上用之遂克安慶元將薛顯沛縣人有勇略守泗州

辛丑三月聞我師克髙郵遂以泗州來降上以爲指揮使從徵

八月上親徵友諒趣江州友諒將丁普卽迎降遂克江州宿州傅友徳勇略冠一時初從山東李喜之喜之敗歸明玉珍玉珍不能用率所部從陳友諒於武昌及上攻江州友徳知天命有在率眾來降上知其才卽命爲將上遣使招諭江西諸郡友諒將胡廷瑞守南昌遣使來約降請無散離其部眾上初有難意劉基自後踢所坐胡牀上悟卽許之爲賜書諭慰

壬寅春上幸南昌廷瑞遂迎謁建昌守將王溥袁州守將毆普祥黃彬余幹守將吳宏寧州守將陳龍吉安守將孫本立皆率眾來降上悉慰納之安丰曹良臣英毅剛斷爲眾所推聚眾立柵禦寇又韓政亦集眾千人自保至是皆率所部來歸上嘉之授良臣江淮行省參政兼江淮行省平章

甲辰春上旣破滅陳友諒句容儒士戎簡入見上曰主上向敗友諒於九江何不乘勝抵武昌而乃復還金陵後𨿽克之勞費多矣上曰事有緩急兵貴權宜陳氏之敗我豈不知乘勝蹴之然兵法曰竆寇勿追若追之急彼必死鬭殺傷亦多故縱之使偏帥綴其後知彼創殘之餘必不能戰也故全城降附一則我師不傷二則生靈獲全三則保全知勇所得不亦多乎簡深嘆服他日上謂諸將曰鄱陽之役當時諸將亦有勸我邀之下流而以全師蹙武昌者𨿽非吾意然軍中以爲奇謀不意戎簡亦能言之汝等勿以吾不用簡言而遂輕儒者宜親近之令陳說古人之書聽其論議以資智識丙午冬建宗廟社稷得冷謙命制樂謙深明音律今樂器樂舞皆謙所制又善幻術後以導入盜帑藏事覺得罪以幻術遁免不知所終

丁未置三局一曰律局二曰禮局三曰誥局以宋濂等領之又徵四方處士徐大章梁寅等分典其事三月定文武科取士之法下令有司勸諭民間秀士及時勉學以待科舉

戊申春上卽大位命將徵廣東時元廣東左丞何﹖者東筦人少英偉好書劍元末仕爲河源務副使以亂故棄官歸鄕裏後討平東筦王成陳仲玉之亂元授以江西分省左丞至是上遣廖永忠等平廣東先以書招諭﹖籍所部郡縣戶口兵馬錢糧遣使上印綬歸附永忠以聞上嘉其保境息民下詔引竇融李績事褒之召﹖入朝賜宴厚加賞賚上遣徐達等北伐中原

四月師克裕州執元守將平章郭云云勇力有謀略河南郡縣皆下云獨守裕州招之不從後兵敗被執上釋而用之

九月徐達等克元都上乃下詔求賢又徵天下賢才至京師拜守令各厚賜遣之庚戌八月上以天下大定乃定設科取士之制云

論曰自古帝王創業未有如我聖祖得人之盛者漢髙首穪三傑其定元功位次止於十八人耳光武雲臺所列不過二十八將下逮唐宋皆不能過﹖我聖祖諸臣如李善長之制法陳紀可以伯仲蕭何劉基謨謀不下子房而天文之學又子房之所未究若徐達之勛徳才望終始純懿大出韓信之右至常遇春傅友徳李文忠湯和鄧愈廖永忠沐英吳良皆可與信匹而不難於黥布彭越之功者豈非天錫智勇以贊成一代之大業哉又漢髙不事詩書狃於馬上之習晚年得一陸賈不過縱橫策略之餘光武號穪講藝論道而一時儒彥寥寥無聞一子陵不屑就巳唐太宗宋太祖𨿽皆右文之主而溺於詞賦狃於俗習帝王之道稽古之學槪未之聞焉我聖祖以武功定天下而崇尙文學如饑渴之於飲食每得儒臣皆待以腹心帷幄朝夕咨訪不倦而往往戒諸將以親近儒生至於解經析義又多天縱神啟有非老師宿儒之所能及是豈溺冠嫚罵者所能彷佛其萬一哉但一時將略足備戡定而文儒相業猶不甚穪聖心至使不得爲而委政廣洋惟庸輩是豈其所欲也故於陶安之卒甚加悼惜晚年亟穪桂彥良之賢而不及用惜哉

○褒顯忠烈

丙申三月上率諸軍攻金陵元禦史大夫福壽盡力禦之數督兵出戰久力不能支城破百司皆奔潰福壽獨據牀坐鳳凰臺指揮左右或勸之去叱曰吾爲重臣城存則存城破則死豈有去理俄而兵四集遂遇害上入城嘉其忠命爲棺衾禮葬之戊戌春命廖永安桑世傑等攻張士誠之江陰石牌寨桑世傑奮戈躍馬陷敵陣遂戰死國朝以忠死事者世傑爲首上聞甚悼之後追封永義侯配享太廟

巳亥九月命兪廷玉攻安慶與趙普勝戰沒於陣廷玉自巢湖來累立戰功上深憫之後追封河間郡公

庚子五月命徐達率廖永安等擊張士誠於太湖永安兵敗被執士誠欲降之永安不屈上遙授永安光祿大夫後又遙封楚國公

至丙午七月永安卒於吳上悲悼親爲文祭之配享太廟塑像功臣廟上初得太平命院判花云守之以許瑗爲知府

庚子閏五月陳友諒入寇圍太平云率麾下三千人禦之三日友諒不得入乃以巨舟乘漲泊城下令士卒緣舟尾攀堞上城中乏食云士卒憊不能戰城遂陷友諒縛云急云怒罵曰賊奴縛吾吾主必滅爾斬﹖膾也奮躍大呼縛皆絕雲起奪守者刀連殺數人賊亂擊云碎云首縛寘舟檣叢射之云至死罵不輟妻郜氏一子甫三歲抱囑侍兒孫氏曰夫死吾必不獨生然不可使花氏無後若等善保此兒遂赴水死孫氏收郜氏屍葬之抱兒出走陷賊中賊敗脫走墮水緣浮木入蘆渚中采蓮實啜啖兒凡七日得不死有雷老者引孫氏達上所抱兒泣拜上亦泣寘兒於膝曰此將種也命賜雷老衣物忽不見追之失所在時皆神異之上厚賚孫氏令撫其兒後追封云東丘郡侯許瑗亦以被執不屈死追封髙陽郡侯命立忠臣祠於太平敕有司歲時致祭友諒寇金陵上禦之龍江之捷張徳勝戰死上痛悼不﹖後追封蔡國公配享太廟仍塑像功臣廟

壬寅二月參政胡大海守金華苗軍降將蔣英劉震作亂殺大海處州苗將李佑之賀仁徳亦乘金華亂謀叛殺院判耿再成大海有大功威名在諸將右婺人如喪考妣再成亦大海之亞上聞二臣死痛念弗置後追封大海越國公再成泗國公並配享太廟仍塑像於功臣廟癸卯夏陳友諒寇南昌朱文正率趙徳勝等盡力禦之

六月徳勝巡城至東門賊發弩射之中腰月﹖旅拔出之拊髀嘆曰吾自壯歲從軍屢傷矢石無若此甚者豈非命�丈夫死無難所恨不能從主上淸中原垂名竹帛耳遂卒上聞大慟時追念之後追封梁國公謐武桓配享太廟塑像功臣廟又追封死事諸臣李繼先隴西侯劉濟彭城侯許圭髙陽侯趙國昭天水侯張子明忠節侯並葉琛立廟豫章祀之

癸卯八月上討陳友諒大戰於鄱陽湖上屢濱於危所乘舟偶膠淺沙賊乘勢攻之急欲犯上舟一時諸將計無所出帳前親兵將韓成進曰古人有殺身以成仁者不敢愛其死遂服上袍冕對賊眾投水中賊信之攻稍弛會諸將兵至援之賊遂退上與友諒大戰五日諸戰死者三十六人樞密同知丁普卽被十餘創死首巳隕猶執兵立舟中若戰鬭狀後友諒平上謂中書省臣曰朕與友諒戰於鄱陽韓成效忠致死朕念之不忘中書並列諸臣名上遂追封韓成髙陽侯爲諸臣首宋貴京兆侯陳兆先穎上侯李信隴西侯王勝太原侯丁普卽濟陽侯張志雄淸河侯李志髙隴西侯昌文貴汝南侯余■﹝日上永下﹞下邳侯徐公輔東海侯劉義彭城侯陳弼穎川侯程國勝安定伯王咬太原伯姜潤定遠子王鳳羅山子郈明梁縣子常惟徳懷遠子王徳合肥子朱鼎合肥子汪淸旴■﹝日臺﹞子王善先定遠子汪澤廬江子丁宇含山子逯徳山汝陽子羅世榮隨縣子陳衝巢縣子裴軫定遠子常徳勝壽春男鄭勇隨縣男袁華虹縣男史徳勝定遠男王理五河男王仁舒城男曹信含山男立廟康郎山令有司以時致祭

乙巳四月命胡深等討福建陳有定克浦城崇安建安有定並力來攻深突陣與決戰馬躓﹖有定所執不屈被殺上痛惜之追封縉雲郡伯癸丑夏孫興祖從徐達徵西北塞外戰死五郎口上聞甚悼惜之追封燕山侯塑像功臣廟其後天下旣定大封功臣上於死事諸將尢加憫念功大者命其子得世襲又以元臣余闕守安慶力禦陳友諒將趙普勝後城破不屈死命安慶廟祀之其後貶元降臣危素曰盍往守安慶余闕廟云

論曰褒死事所以勵生民獎旣往所以勸將來也然胡大海趙徳勝輩宣力效勞以死勤事其推恩褒錄猶人情之所能若乃敵人之臣盡力以禦我者一旦幸其旣敗其不求逞忿而快褊心亦難矣況能嘉其盡力於彼而忘其肆毒於我耶古惟漢髙帝斬一丁公至雍齒之封巳非其本心周武𨿽聖而所封箕子比干非嘗與巳爲敵者我聖祖之禮葬福壽廟祀余闕豈非曠古今而獨絕者乎是其至公無我之心天地覆載之量無一毫芥蔕於其內也其所以創一統之業而致億萬年之太平者豈無自哉

○宋事始末

元至正辛卯夏穎州人劉福通起兵擁欒城韓山童爲主山童自其祖父以白蓮會燒香惑眾至山童倡言天下當大亂彌勒佛下生明王出世河南江淮之人翕然信之福通乃與其黨杜遵道羅文素韓咬兒等詭穪山童實宋徽宗八世孫當帝中國遂擁爲主殺牛馬誓告天地起兵以紅巾爲識事覺縣官捕山童殺之其子韓林兒逃之武安山中福通等黨盛不可制遂反陷穎州又攻破羅山確山上蔡﹖陽等縣及汝寧府光州息州眾至十餘萬歲

乙未二月乃自碭山夾河求得韓林兒迎立穪帝軍中呼小明王都亳州國號宋攺元龍鳳林兒母楊氏穪皇大後杜遵道郁文成穪丞相福通羅文素穪平章營建宮闕然林兒徒擁虛名事皆決於福通

三月滁陽王郭子興卒宋遣人至和陽招諸將入其黨和陽諸將推張天佑往受命福通遣天佑還檄滁陽王子郭某爲都元帥天佑爲右副元帥我太祖爲左副元帥上初欲不受曰大丈夫寧能受制於人卽後以諸將議欲藉爲聲援從之紀年穪龍鳳然事皆不稟其節制後郭某張天佑皆戰沒於元兵上並統其軍

十一月元將答失八都魯率兵伐宋進次許州遇劉福通以兵迎戰於長葛元兵大敗潰至中牟收散卒屯聚會劉哈剌不花引兵來援遂合勢大破福通兵又破之於太康十二月進圍亳州福通遂以宋主林兒奔安丰

丙申七月福通遣李武崔徳攻破元商州元奉元路判官王淵起兵復之九月李武崔徳入元潼關殺其參政述律傑元豫王阿剌忒失裏會樞密同知定住引兵復得潼關以河南平章百家奴守之亡何李武等復陷潼關百家奴兵潰豫王以兵復之李武等敗走十一月福通遣兵狥元河南地

丁酉正月李武崔徳率兵攻元七盤藍田元主詔察罕帖木兒以兵會答兒﹖亦兒守陜西潼關察罕帖木兒奉詔率本部兵馳赴沿途敗李武等兵哈剌不花由潼關抵陜西會豫王及定住兵禦之福通別遣毛貴率兵攻元膠州陷之殺其樞密院僉脫歡李武崔徳復攻破商州又攻武關拔之趣長安分兵東略同華諸州三輔震恐元豫王及省院官計無所出行臺侍禦史王思誠曰賊素憚察罕帖木兒之名亟遣使求援此上策也諸守臣恐其軋巳論久不決思誠曰吾兵弱甚旦夕失守咎將安歸乃移書求救於察罕時察罕新復陜州得思誠書卽提輕兵五千約李思齊倍道來援轉戰而前殺獲無算李武等敗走毛貴自膠州攻陷萊陽元守臣釋嘉納死之貴引兵趨益都般陽諸州元以董摶霄爲山東宣慰使與知樞密院事不蘭奚率兵擊之未至益都貴兵趨濟南於是濟南告急搏霄乃提兵赴濟南大破毛貴兵於濟南城下元擢搏霄官都元帥有忌其功者譖於太尉紐的該仍令往援益都搏霄以老疾辭請以弟昂霄代元乃以昂霄代領其眾未幾復命搏霄守河間之長蘆搏霄以兵北行曰我去濟南必不可保其後毛貴果陷濟南搏霄方駐南皮魏家莊元遣詔使拜河南左丞甫受命營壘未完毛貴引兵猝至諸將曰賊至當何如搏霄曰死報國耳拔劍督戰莫支遂被殺不見血惟白气沖天是日昂霄亦卒

八月劉福通自將攻汴梁取大名衛輝等處遣將關先生破頭潘馮長勇沙劉二王士誠攻懷慶等處白不信大刀敖李喜喜趍關中其勢大振又遣田丰攻東昌元太尉紐的該擊敗之元命紐的該守東昌福通又遣兵北狥太行山郡縣白不信攻秦隴陷之又攻破鞏昌以李喜喜守之不信進圍鳳翔元將察罕帖木兒先分兵入鳳翔城內遣諜者誘不信等圍城察罕自將鐵騎晝夜馳二百里將至城分軍張左右翼掩擊之城中兵亦鼓噪出內外夾擊呼聲震地不信兵大潰奔四川福通又遣兵攻壼關遇察罕帖木兒與戰大敗

戊戌春田丰攻陷東平濟寧元紐的該棄東昌走丰遂進據東昌毛貴與元將不蘭奚戰於好石橋敗之不蘭奚奔濟南未幾貴復攻陷濟南分兵守諸路立屯田三百六十處山東遂陷福通所遣將王士誠攻懷慶爲元將周全所敗士誠轉攻陷晉寧元總管賽因不花死之亡何元察罕帖木兒遣賽因赤復晉寧毛貴引兵陷般陽又陷薊州郭州至柳林元樞密副使達谷珍戰死樞密同知劉哈剌不花破毛貴兵貴走據濟南田丰陷益都大掠廣平退保東昌福通所遣西兵攻陷元冀寧大同諸郡元察罕帖木兒調部將關保邀擊之福通兵敗走察罕又會李思齊張良弼郭擇善拜帖木兒定住汪長生奴諸將兵討李喜喜於鞏昌喜喜敗走四川李思齊張良弼同謀殺拜帖木兒分其兵劉福通自攻汴梁元守將竹﹖出走福通遂入據汴自安丰迎韓林兒居之以爲都遣關先生破頭潘等率兵分二道一出絳州一出沁州踰太行焚上黨攻破遼州元將虎林赤擊敗之關先生轉攻陷晉冀雲中鴈門代郡遂掠塞外諸郡元察罕帖木兒遣關保分兵阻扼自勒兵屯聞喜及塞井陘杜太行扼其歸路屢擊敗之元擢察罕官左丞進平章榮祿大夫

七月元察罕帖木兒駐軍洛陽遣伯帖木兒以兵守盌子城伯帖木兒與懷慶守臣周全有郤周全殺伯帖木兒遂以懷慶叛降劉福通驅其民入汴福通遣周全率兵攻洛陽察罕帖木兒登城以大義責周全全愧退師福通怒其不進殺之毛貴攻元滕州守將以城降田丰攻陷順徳關先生以察罕帖木兒還兵河南遂引兵自塞外東還攻保定不克陷完州又西出掠大同興和中都諸郡軍聲大振乃還兵東向至髙麗界焚上都宮殿攻陷遼陽元總管李震死之

庚子三月田丰攻陷元保定路四月元遣司農都事樂元臣招諭豊丰殺之福通所遣將李武崔徳以西略地無功福通責其逗𨖻叛降於元將李思齊

辛丑七月元命察罕帖木兒總兵狥山東乃下井陘出邯鄲過磁相懷孟水陸並進屢擊敗宋將田丰毛貴等兵遂復東昌冠州又遣其子擴廓帖木兒率閻思孝等會關保虎林赤由東河造浮橋田丰以二萬人奪之關保等﹖戰且渡拔長淮進攻東平田丰遣崔世英出戰大敗察罕以丰據山東久爲軍民所服遣使招諭之丰與王士誠俱降於察罕察罕復東平遂以丰爲前鋒進攻宋棣州守將兪寶降又攻宋濟寧劉珪亦來降宋聚兵濟南察罕乃分奇兵間道出宋兵後南略泰安逼益陽北狥濟陽章丘中搗瀕海郡邑自將大軍攻濟南三月復之時元兵多克復山東獨益都未下察罕移兵圍之治攻具諸道並進宋守將陳猱頭等悉力拒守

壬寅六月降將田丰王士誠復謀剌察罕入益都丰等之降也察罕推誠待之不疑數獨入其帳中丰乃請察罕行觀營壘眾止之不聽又請以力士從卻之曰吾推誠待人焉得人人防閒之乃從輕騎十餘人行至士誠營又及丰營遂爲士誠所殺丰與士誠入益都訃聞元主大震悼公卿及四方士民莫不哀慟元卹典極優渥贈官追封穎川郡王以飬子擴廓帖木兒襲官代領其眾擴廓旣領兵攻益都益急士誠等出戰輒大破之生擒六百餘人斬首八百餘級田丰王士誠窘甚遣使間道求救於劉福通

九月劉福通引兵向火星埠元將關保邀吉大破之十一月福通自率兵趍益都援田丰擴廓擊敗之還走安豊擴廓急攻益都穴地通道入遂拔其城執陳猱頭等二百人獻於元殺田丰王士誠取其心祭父察罕帖木兒因遣兵復莒州時福通所遣白不信李喜喜等略關中俱兵敗奔蜀李武崔徳降於李思齊田豊被戮山東地元盡復之關先生毛貴亦敗亡福通大窘

癸卯二月張士誠遣將呂珍率兵攻安豊福通遣使詣建康求救上自率諸將救之未至呂珍攻破安豊殺劉福通據其城

三月上至安丰擊呂珍大破之珍棄城走上遂以宋主韓林兒還金陵諸將議於中書省設禦座奉韓林兒劉基從後踢上所坐胡牀曰牧豎子耳奉之何爲密陳天命所在上意悟會陳友諒來入寇遂議徵討不果奉

丙午十二月韓林兒殂於建康先是上紀年猶穪龍鳳命令下則云皇帝聖旨吳王令旨至是林兒殂始攺明年爲吳元年云

論曰韓林兒在宋猶未足方義帝更始其赤眉之盆子耳假令福通事成豈能容林兒哉福通不欲以其身爲標故藉之號召天下意事成﹖除之無難不成名將有所歸亦如王陵母之所以屬陵者姦雄之見大抵皆然苐福通舉事可必其無成耳蓋天下旣亂則豪傑起而削平之所謂奉天除暴救民於水火之中者若乃穪兵平世無故而首﹖亂階是欲驅袵席之民而爲塗炭之慘乃民怨之所歸天命之所必不佑也豈其能成大業而貽子孫之慶者乎秦勝廣漢黃巾唐黃巢皆其明驗傳所謂天道後舉者勝蓋謂此也然則劉福通者蓋將爲我聖祖先驅定中原者乎不然察罕之兵﹖萃於江南矣𨿽然我聖祖之開創於宋無所毫髮藉抵以和陽一命奉之終身蓋自癸卯以前惟南剪羣雄而未甞加一矢北向者以有韓林兒在穎亳間故弗與爭雄耳否則中原形勝之地豈在所後耶至安豊之危福通一遣使求援卽親帥諸將赴援而不從劉基之諫不卹陳寇之侵𨿽無救於福通之死而卒能脫林兒於虎口以全歸建康﹖欲設禦座奉以天子之禮此其意豈欲遽背之哉林兒不死不攺元下令猶以皇帝聖旨先之恐漢髙之於義帝光武之於更始未能然也嗚呼非聖人而能若是乎

○平定東南

上旣定都建康以南土弗靖未可遽北伐陳友諒張士誠各據土宇方谷珍陳友定亦假元名號拒守城邑皆次苐別爲規取其諸郡邑在羣雄之間元守將據守未下者分遣諸將略取之

丙申三月首命徐達湯和率兵取鎭江四月命華髙率兵取廣徳又分兵取宣州亡何宣州復叛

丁酉夏四月命胡大海丁徳興率兵討之遂復宣州誅首叛者餘皆宥不罪宣州以安

丁酉夏五月上親率諸將攻寧國先是上渡江巳擒朱亮祖取寧國矣亮祖復以寧國叛爲元守至是率諸將擊敗其兵獲亮祖城下守臣楊仲亨以城降寧國旣下上始議分兵取徽池等郡乃命胡大海鄧愈率兵自休寧績溪向徽州元守將阿思午吳納等拒戰大海擊敗之拔其城命鄧愈守之元江浙參政苗帥楊完者率兵十萬自上江順流入杭城以兵圍徽州期克復大海自婺源來救擒斬其步將李才等眾披靡大海入城與愈分門拒守復大破之完者遁去婺源守臣汪同亦來降乃卽徽州立雄峯翼元帥府命胡天福等共守天福等因出兵狥開化擒元守將破之楊完者乘虛寇徽州天福等還戰卻其兵

冬十月完者復來寇徽州守將繆美禦之出三門轉戰連捷追奔二十里亡何完者復盛兵來薄城胡天福等選部將勇敢士出禦眾推萬戶謝成勇成卽率壯士數百人衝其陣完者兵皆辟易自相蹂躪大軍出乘之遂覆敗其師完者僅以身免戊戌春胡大海鄧愈取嚴州命李文忠同大海守禦文忠甞敗元院判阿魯灰於萬年衢又敗元苗軍於昌化於潛又降洪元帥之眾浙人憚其威名故與大海俱以功升秩同守嚴州二人微有郤上批示都事郭彥仁使諭解之又密戒文忠由是相恊所向有功

夏四月鄧愈遣王弼等率兵取婺源州薄西城元守將鐵木兒不花出戰自旦至晡殺傷五百人不下愈乃分遣將攻其東南北三門殺傷三千餘人拔其城鐵木兒不花戰死遂狥於潛昌化皆下之

九月常遇春攻衢州元守將張院判出戰屢敗遂克之鄧愈亦取蘭溪州

十一月上因胡大海攻婺州未下命徐達守建康親督楊璟等率兵十萬以耿再成爲先鋒金朝興統奇兵茅成駐杭州臯亭山爲應援由寧國至蘭溪得儒士王宗顯使探婺城虛實知其守將不和有可取狀上許宗顯以婺州知府遂攻城元石抹宜孫遣將胡深赴援深以獅子頭兵作前陣上命胡大海等迎戰擒其前鋒將深敗走大海率繆美等追之獲其輜重而還次日攻城其都事李相以守將帖木烈思等不和夜縋城出詣軍門請降遂開東門納王師入元守臣僧住死之上攺婺州爲寧越府命王宗顯知府事宗顯興學校聘師儒教化大行民間始聞弦誦之聲寧越旣定上欲取浙東諸郡乃集諸將申戒以戢兵安民凡下城邑不得妄殺反復數百言詞極懇切

巳亥春正月李文忠胡大海取諸曁六月上自寧越還建康命徐達徵安慶敗趙普勝兵克潛山上在寧越時命耿再成駐兵據黃龍山之險遏賊衝謀取處州元守臣石抹宜孫遣胡深守龍泉分命葉琛林彬祖陳仲﹖陳安等屯據諸險阸深總龍泉慶元松陽遂昌兵以拒我師久之元士卒無鬭志有來降者具言處州兵弱可取狀上卽出師與再成合兵攻之礬嶺最險隘繆美率敢死士先登遂奪其壁以入又進拔桃花葛陂二砦諸險皆失宜孫出戰兵敗與其部下走建寧遂克處州遣使諭胡深深來降龍泉慶元皆下以耿再成守之胡大海得章溢葉琛劉基宋濂薦於上上遣使聘致之命大海守金華

庚子六月元石抹宜孫收兵復攻陷慶元時曾封知慶元縣出戰兵敗被執死之耿再成率兵往援擊敗石抹宜孫兵宜孫走竹口戰死再成遂鎭處州

辛丑秋七月以範常知太平府常勸農興學教化大行軍食以充

壬寅二月胡大海在金華降苗將蔣英李福佯請大海至八詠樓觀弩剌殺之並殺其子關住及郎中王愷等欲據城叛大海子徳濟聞難奔訃建康李文忠在嚴州聞之卽率兵馳至賊棄城走文忠入城撫定之大海在浙東威名大振恩義素孚於民嘗自言﹖𨿽不讀書其行軍惟知有三事不殺人不擄人婦女不焚廬舍故人多附之生時嘗夜出人見其兩目燁燁有火光及卒每著靈異師行或夢見大海或見野有光兵輒大捷愷佐大海亦多善政英等剌殺大海處州降苗將李佑之賀仁徳與英密約亦以是日剌殺耿再成及元帥朱文光知府王道童孫炎等耿再成威名亞於大海炎亦善撫其民炎被執從容就義酌酒飲不肯解所服賜衣罵賊而死衢州兵聞金華處州之變謀翻城應之守將夏毅不能制會劉基至毅迎入城一夕定之

四月耿天壁方奉命往處州發苗兵聞處州亂馳至金華見李文忠訪得耿再成舊部將朱絢遂相與集兵會平章邵榮院判胡深討叛將李佑之賀仁徳斬之比胡深至處州巳平

癸卯七月上乃命深以行省郎中總制處州深捕誅山寇經理賦稅處州遂安後死於方谷珍之難章溢嘗任浙東同列皆得罪溢獨免至是處州不寧上復以溢爲浙東按察副使溢辭副使命攺僉事溢至平劇盜處糧餉正軍法輕賦稅浙東深賴之

甲辰夏四月上旣滅漢乃命徐達攻廬州拔之左君弼走汴梁元將樓兒張以城降攺廬州爲江淮等處行中書省命兪通海攝省事通海撫綏有方民甚戴之遂修城濠﹖守禦備

丁未九月上以張士誠旣平別遣將伐方谷珍陳有定乃以胡美爲徵南將軍何文輝爲副將軍率吉安寧國南昌等兵由江西徵福建以湖廣參政戴徳從徵上諭美曰汝以陳氏丞相來歸忠實無過故命爾總兵何文輝戴徳皆吾親近之人然勿以此故廢法徵戰一以軍法從事吾微時在行伍中見將帥統馭無法心竊鄙之及後握兵一日驅所領新附之士野戰有二人犯令卽斬以狥眾皆股栗莫敢違節制人能立志何事不成聞汝往年嘗攻閩中必深知其地理險易攻圍城邑擇便利進退勿失機宜爾其勉之

十一月美等引兵度杉關杉關閩之西鎭旣度關閩中大震遂下光澤縣會湯和吳禎擒方谷珍上遂命和等率舟師自明州由海道攻福州上以徵閩事問章溢溢對曰兩道進兵此固必勝然閩人尢服李文忠威信若令文忠更引一軍從浦城取建寧此萬全計也上卽日命文忠出師浦城以溢子存道率鄕兵從徵胡美兵至邵武元守將李宗茂降吳禎亦進兵薄福州圍其東西南三門一鼓而克元守臣曲道遁走朵耳死之上欲令章存道率所部鄕兵北徵溢持不可曰鄕兵本農人徵閩時許以事平散使歸農今調之北徵是爽信也上初不懌旣而從溢言以昔曾叛者充軍余悉還農

戊申正月胡美等師抵建寧元守臣達裏﹖陳子奇集僚佐曰聞明兵驍勇自入杉關諸鎭瓦解此不可與爭鋒吾城中儲積尙多苐固守不出戰彼攻城不克必自退因而乘之或可得志眾皆從之美等進兵圍其城數挑戰不出急攻之達裏﹖不能支夜潛至何文輝營納款次日總管也先亦詣文輝降胡美怒二人不先詣﹖欲屠其城文輝止之曰吾與公同受命至此爲安百姓耳今城降可以私忿殺人乎美乃止整兵入城秋毫無犯執子奇送京師以費子贒守建寧遂移兵克興化泉州屬縣皆降附遣曹復疇招諭汀州寧化連城等縣下之

三月美等師至漳州守將以所部兵先遁去漳州達魯花赤疊裏彌實欲禦之而郡事又屬他官總制巳遣人納欵矣左右服新朝使者至要彌實當郊迎彌實乃具朝服北面再拜曰臣受國恩今力不能禦敵義不忍降所不負國者惟一死耳遂斫碎其印篆書笏面曰大元臣子至案上引佩刀自剌殺旣絕尙執刀按膝坐如生郡民哭聲震地相與殮葬之會湯和等亦執陳有定克延平等郡縣閩中皆平命廖永忠朱亮祖等移師徵廣東以中書省參政蔡哲爲福建行省參政臨行上諭以辧義利愼官箴反復諄切哲頓首受命福建以安

論曰東南穪亂者莫彊於張士誠其次則方谷珍陳有定此外皆元臣爲其君守耳𨿽昧於天命所在而桀犬之吠情則可矜如石抹宜孫鐵木兒不花僧住朵耳疊裏彌實數輩尢可謂傑出者以我聖祖禮葬福壽之意推之皆宜在所褒錄此與谷珍友諒假名號而懷異爲者不同未可以其爲勝國之黨異類之人而棄之也乃若諸將東南之功則湯和李文忠鄧愈胡大海朱亮祖耿再成廖永忠胡美何文輝爲最多徐常二將克吳之外無他聞以其所事者大也其閒如李文忠胡大海始小有郤以上命郭彥仁諭之旣解後文忠赴大海之難若其私仇胡美欲屠建寧以何文輝之言而止不以其先納款而終憾之此又君子之贒行古人之所難不但其戰功之可穪爾巳固天生贒才爲國之輔亦足見我聖祖之善禦哉嗚呼觀我聖祖諭胡美之言則宋祖之匣劍付曹彬不足道巳

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷三

髙岱

克陳友諒

○克陳友諒

陳友諒者湖廣沔陽漁家子也本姓謝先世贅於陳爲陳姓嘗爲縣吏不樂其軄會中原兵起徐壽輝與倪文俊等以元至正辛卯攻陷蘄水黃州等處僣穪皇帝國號天完攺元治平未幾陷漢陽興國武昌又遣趙普勝陳普文項普略黨仲達分兵陷九江吉安池州杭州荊州嶽州等郡元兵累討之不克眾號百萬友諒往從文俊麾下爲簿書掾尋領兵爲元帥後壽輝爲元兵所敗走倪文俊迎壽輝居之漢陽文俊漸專恣友諒意不能平丁酉秋文俊謀弒壽輝不果奔黃州友諒遂襲殺文俊並其軍自穪平章壽輝不能制

丁酉十月上駐師金陵二年矣巳略定江東諸郡又取揚州乃命常遇春率廖永安吳禎等由銅陵進取池州又命李文忠領兵策應之師抵城下攻破其北門入城斬壽輝將洪元帥又執其黨魏壽徐天雄等亡何友諒聞池州破以戰艦百餘艘來逆戰遇春等奮擊大敗之遂以趙忠守池州

戊戌春正月友諒陷元安慶元守臣余闕死之夏四月友諒又陷元江西隆興及瑞州未幾遣其黨趙普勝自樅陽寇我池州太平守將劉友仁聞之率兵赴援遇賊與戰敗沒五月友諒遣其黨康泰趙琮鄧克明等陷元邵武又自南昌遣兵陷元撫州八月又陷元贑州十一月陷元汀州

巳亥三月友諒遣其黨趙普勝寇我寧國之太平縣總制胡惟贒命程允汪炳等擊敗之獲其糧萬餘斛普勝寇靑陽石埭等縣僉院張徳勝禦於柵江口破走之友諒又陷元襄陽郡八月上遣徐達率張徳勝等攻安慶自無﹖登陸至浮山砦擊敗友諒部將胡總管兵追至潛山界沙河遇友諒僞參政郭泰領兵逆戰達等擊敗之斬郭泰大獲輜重遂克潛山九月上命院僉兪廷玉率兵同攻安慶不克廷玉敗沒十月兪通海破友諒將趙普勝於安慶十二月徐壽輝以友諒破隆興欲徙都友諒忌其來不利於巳沮之壽輝不聽引兵發漢陽南下江州友諒佯出迎伏兵城內候壽輝入卽閉城門伏發盡殺其左右將士居壽輝江州友諒自穪漢王置官屬徵伐誅賞皆不稟壽輝節制

庚子夏五月友諒帥師東下聲言援安慶常遇春策其必犯池州先伏兵九華山待之友諒果自率眾猝至伏兵大敗之俘斬二萬餘級擒二千餘人

閏五月友諒率舟師寇太平圍其城守將花云率麾下三千人迎戰三日友諒不得入乃以巨舟乘漲泊城西南隅舟尾髙與城平令士卒緣之上時城中乏食士憊甚不能戰城遂陷云與知府許瑗皆死之友諒旣陷太平忌其將趙普勝彊盛誘殺之令別將守安慶友諒寇太平時挾壽輝行旣得太平亟謀僣號位乃於采石舟中佯使人白事壽輝前令壯士持鐵撾從後擊之碎其首以暴疾死令軍中遂以采石五通廟爲行殿穪皇帝國號漢建元大義值大雨羣臣立江岸艸次成禮殊無儀節以鄒普勝爲太師張必先爲丞相餘各拜官有差乃率眾還江州友諒旣僣大號遣使約張士誠同入寇自江州引兵東下金陵大震獻計者或謀以城降或謂鐘山有王气欲奔據之或欲決死一戰戰不勝卽走未晚上心非諸將議劉基獨張目不言上召基入內問計基對曰先斬主降及奔鐘山者乃可破賊上曰先生計將安出基曰天道後舉者勝吾以逸待勞何患不克莫若傾府庫開至誠以固士心伏兵伺隙擊之取威制勝以成王業在此舉也上意益決或謀先復太平以牽制賊勢上曰不可太平吾所親築城濠塹深固賊前乘漲以舟泊乘城乃爲所陷今往攻之猝難拔賊舟師十倍於我我頓兵堅城之下進不能取退不及援失所據矣或又勸上自將禦之上曰亦不可彼知我出以偏師綴我我欲與戰彼不交鋒而以舟師順流下建康半日可達吾步騎亟回百里趨戰兵法所忌皆非良策也於是遣胡大海以兵直搗廣信制其後而召指揮康茂才謂之曰吾有事命汝能之乎茂才曰惟所命上曰汝與友諒舊知今友諒入寇吾欲速其來非汝不可汝今作書遣使紿友諒僞降約爲內應招之速來紿告以虛實使分兵三道以弱其勢茂才曰諾家有老閽舊嘗事友諒遣令賫書往必信來無疑上以其謀語李善長善長曰方憂寇來何爲誘致之上曰遲則二虜謀合爲害益大何以支今先破此虜則東寇膽落矣善長曰善茂才遂令閽者乘小舸徑至友諒軍友諒得書甚喜問曰康公今何在閽者曰見守江東橋問橋何如曰木橋乃與酒食遣還謂曰歸語康公吾至則呼老康爲驗閽者諾歸具以告上曰此虜入吾彀中矣乃命善長亟撤江東橋易以鐵石比旦橋成有自友諒軍中逃歸者言友諒問新河口路上亟命趙徳勝跨新河築虎口城守之命常遇春馮勝華髙等率帳前五翼軍三萬人伏石灰山側命徐達等陳兵南門外楊璟駐兵大勝港張徳勝朱虎率舟師出龍江關外上親總大軍於盧龍山令偃黃幟於山之左偃赤幟於山之右令曰寇至則舉赤幟俟舉黃幟則伏兵皆起各嚴師以待

至日友諒率舟師東下至大勝港楊璟整兵禦之港狹僅容三舟入友諒以舟不得並進遽引退出大江徑衝江東橋見橋皆大石非木橋乃驚疑呼老康又無應者悟茂才使謬卽與其弟號五王者率舟師趣龍江先遣萬人登岸立柵勢甚銳時酷暑上衣紫茸甲張蓋督兵見士卒揮汗赤日中命去蓋眾欲戰上曰天﹖雨諸軍就食畢乘雨擊之眾仰視天無片雲未信忽風起西北湏臾大雨如注赤幟舉上下令拔柵諸軍兢前拔柵友諒麾其眾來爭戰方合雨止上命發金皷皷大震乃令黃幟舉常遇春等伏兵起徐達兵亦至張徳勝朱虎舟師並集內外合擊友諒大敗僅以身免眾潰趨舟值潮退舟膠淺殺溺死者無算生擒七千餘人獲其將張志雄梁鉉諭國興等皆降收得巨艦百餘艘戰舸數百友諒乘別舸脫走於所乘舟中得茂才書上咲曰彼愚至此可口﹖﹖也令諸將追擊友諒至慈湖縱火焚其舟賊眾大潰復追至采石大戰廖永忠率所部大呼陷陣入華雲龍躍馬搗其中堅有王銘者獨馳入其陣賊攢槊剌之傷額戰益力流血淋漓旋回三匝獨所殺傷過當賊大敗張徳勝戰死周顯與賊戰於觀渡橋亦敗之獲其將士十三人諸軍乘勝追擊賊守太平者無固志遂復太平張志雄言友諒東下並安慶兵來今俱敗安慶無守禦者上卽命徐達將兵追之遂復安慶以趙伯仲守之前所追胡大海搗廣信兵至靈溪亦敗其眾遂督兵攻信州賊守者不能支眾大潰克其城攺信州爲廣信府以胡大海子徳濟爲樞密同簽守之亡何友諒遣其將張定邊復攻陷安慶趙伯仲棄城走龍江上曰主將不能堅守城陷遠遁宜誅之常遇春等力救上不從曰軍法不嚴何以勵後遂賜弓弦令自縊而擢用其子弟

辛卯三月友諒遣其將李明道寇信州據艸平鎭以遏浙東援兵徳濟遣夏徳潤出兵奪其墩戰死賊又保玉山胡大海部將繆美聞之來援與賊戰於東津橋遂復玉山抵信州絕明道歸路

六月明道圍廣信急徳濟遣使求援於父大海大海率師由靈溪進李文忠亦遣兵援之徳濟聞援兵至引兵出城與大海夾擊明道大破之擒明道及其宣慰王漢二並士卒千餘人大獲其戰馬器械大海送明道漢二於文忠文忠令漢二招友諒建昌守將王溥溥漢二兄弟也遂歸附乃俱送建康上命三人仍舊官後徵江州南昌用爲向導

八月上怒友諒悖逆決計伐之謂諸將曰友諒弒主僣號犯我近彊殞我名將又誘殺張普勝將士離心觀其所爲不滅不止爾等勵士卒以從徐達曰師直爲壯今我直彼曲何患不克上乃親督諸將率舟師乘風遡流而上直抵安慶命馮勝兪通海趙徳勝張志雄等搗其水寨破之攻城自旦至暮不拔劉基請棄安慶去徑拔江州傾其巢穴上從之遂悉師西上長驅過小孤友諒將丁普卽迎降師距江州五里友諒始知之以爲神兵自天而下倉猝不能禦挈妻子夜奔武昌友諒將傅友徳亦降遂克江州乘勝遣康茂才等進拔蘄州黃州興國黃梅廣濟等處又遣使招諭友諒江西諸守將南昌胡美袁州歐普祥余幹吳宏龍泉彭時中吉安曾萬中等皆遣使納款胡美使來請禁止數事勿散離其所部兵上有難色劉基從後踢上所坐胡牀上悟許從所請賜書慰諭之命趙徳勝分兵攻下瑞州臨江諸郡鄧愈以兵襲浮梁友諒將侯邦佐棄城遁遂取樂平等處饒州之境悉定

十月鄧愈駐兵臨川之平塘時友諒將鄧克明據撫州佯遣使通款無降意愈知其情乘夜往襲之旦入其城克明單騎遁初友諒走武昌徐達追至夏陽上命達回守江州亡何召達還建康至中道得令還守江州友諒聞達去江州遣兵襲之曁達還友諒兵巳入江州城達擊大敗之俘斬數千人獲其眷屬十月命諸將旋師攻安慶下之上遂幸南昌胡美率眾迎謁上以葉琛知南昌府王溥吳宏歐普祥曾萬中等皆來見時鄧愈旣定撫州率眾來會上於南昌十一月上自江州還建康命徐達率降將祝宗康泰等攻友諒於武昌

壬寅三月祝宗康泰叛回據南昌知府葉琛迎戰於市死之時鄧愈駐師南昌倉猝出走徐達於湖廣聞變旋師討之趙徳勝攻城爲礟火傷祝宗康泰敗走追斬之南昌復定上聞之喜曰南昌重鎭西南之藩屏吾得南昌去陳氏一臂矣非骨肉重臣不可守五月命大都督朱文正統趙徳勝薛顯同鄧愈守之友諒將有號八陣指揮者聚眾結寨南昌之西山十二月趙徳勝孫興祖攻破之俘斬三千餘人時江西諸郡𨿽附多觀望未定

癸卯正月臨江吉安撫州三郡叛趙徳勝引兵往討會守臣曾萬中等走建康乞援兵至皆復之時陳友諒據湖廣張士誠據姑蘇上與諸將議所向或謂蘇湖地饒沃宜先取之劉基曰不然張士誠自守虜耳陳友諒居上流﹖名號不正宜先伐之陳氏滅取張氏如囊中物耳上曰友諒剽而輕其志驕士誠狡而懦其器小若先攻士誠友諒空國來救是吾疲於二寇也遂決計先伐陳氏

四月陳友諒忿其疆土日蹙大作舟艦自帥兵號六十萬圍南昌乘漲直抵城下用云梯等攻具百道攻城晝夜不息友諒親督眾攻撫州門城壞三十餘丈朱文正鄧愈等督諸將死守﹖戰﹖築城壞復完友諒盡攻擊之術城中隨方禦之殺傷者甚眾城中李繼先牛海龍趙國旺等亦戰死趙徳勝率步卒千人開門出戰賊將金指揮操戈直前徳勝射之一發而斃

五月友諒攻新城門薛顯將銳卒出戰斬其平章劉進招擒其副樞趙祥友諒乃遣其將蔣必勝等分兵攻陷臨江吉安二郡吉安守臣曾萬中死之友諒以所俘狥城下文正等不爲動

六月趙徳勝巡城至東門賊伏蹶張弩射之中腰膂徳勝卒朱文正乃遣千戶張子明赴建康告急又詐遣卒號捨命王者詣友諒約日出降友諒信之緩其攻至日城上旗幟一新友諒俟至暮見無降意縛約降卒於城下殺之文正等堅守以待張子明取漁舟從水關出晝潛夜行半月達建康時上方親破張士誠將呂珍於安丰解安丰圍命徐達等移師圍廬州而自還建康子明至上問友諒兵勢何如子明對曰友諒兵𨿽盛戰死亦不少今江水日涸巨艦將不利又師久糧乏援兵至可必破也上曰歸語文正等但堅守一月吾當自取之不足憂也乃遣子明先還至湖口爲友諒兵所執友諒曰若能誘城中降非但不死爲富貴子明佯許之至城下呼曰我巳見主上令諸公堅守大軍﹖至矣友諒怒殺之文正等聞之守益堅時達等圍左君弼於廬州上遣使命解圍曰爲一廬州而失南昌非計也

七月上親督諸將率舟師二十餘萬援南昌進次湖口是月丙戌友諒聞我師至解南昌圍東出鄱陽逆戰丁亥遇於康郎山徐達先諸將擊之敗其前鋒一巨舟賊死者千五百餘人上恐張士誠乘虛命達還守建康戊子上布舟師爲十二屯常遇春等聯舟大戰兪通海乘風縱火焚寇舟二十餘艘軍威大振友諒驍將張定邊直前犯上所禦舟舟適膠淺沙諸將盡力禦之倉卒計無所出牙將韓成進曰古人殺身以成仁臣不敢愛其死乃服上冠袍對敵自投水中敵人信之攻稍緩會常遇春兪通海等皆來援舟集水湧上舟乃得脫常遇春從傍射中定邊定邊走通海與廖永忠以飛舸追之定邊身被百餘矢士卒多死傷退去會日暮上鳴鉦集諸將申約束

明日巳丑上復親布陣與友諒戰友諒悉巨舟連鎖爲陣旌旗樓櫓望之如山我師舟小怯於仰攻多退縮上親執旗麾之不前右師小怯上命斬隊長十餘人猶不止郭興進曰非人不用命舟大小不敵也非火攻不可上命常遇春等分調漁舟載荻葦置火藥其中至晡時東北風起乘風縱火焚其舟數百艘煙焰漲天十里之內湖水盡赤友諒弟友仁友貴及平章陳普略等皆焚死

又明日庚寅友諒復率眾來戰自辰至巳不解時劉基侍上側忽揮手云難星過請上易舟上亟入他舟舊所禦舟以礟碎廖永忠兪通海汪興祖趙庸以六舟深入敵陣搏擊之敵聯大艦拒戰我師望六舟無所見意陷沒有頃六舟繞敵船勢如遊龍翻然而出諸將見之勇气愈倍戰益力呼聲震山海友諒兵大敗永忠等還見上上勞之曰今日之捷諸君之力也

又明日辛卯復聯舟大戰又敗之友諒欲退保鞋山我師巳先至罌子口橫截湖西邀其歸路友諒不得出相持者三日上以書貽友諒曰方今天下之勢討夷狄以安中國是爲上策結怨中國而厚夷狄是爲無策曩者公犯池州吾不以爲嫌生還俘將欲與公爲約從之舉各安一方以俟天命吾本心也公失此計乃先與我爲讎是以破公江州遂蹂蘄黃漢沔因舉隆興江西別郡奄爲我有今又不悔乃復啟兵端旣困於洪都兩敗於康山殺其弟侄殘其兵將損數萬之命無尺寸之功此逆天理悖人心之所致也設使公僥幸逃還亦宜修徳勿作欺人之寇卻帝名而待爲主不然喪家滅姓悔之晚矣友諒得書不答兪通海曰湖水有淺澀舟難回旋莫若入江據上流彼舟入卽成擒矣劉基亦密言於上請移湖口期以金木相犯日決勝上從之以八月八日移舟入江駐南湖觜水陸結營列柵江南北岸置火丹火筏中流戒嚴以俟敵舟以連敗故不敢出糧爲盡

二十七日敵計窮冒死突出繞江下流欲由禁江遁回上麾諸軍追擊以火舟火筏衝之敵舟散走追奔數十餘里自辰至酉戰不解友諒中流矢貫睛及顱而死擒其太子善兒平章陳榮等悉舟師來降張定邊乘夜以小舟載友諒屍及其子理奔還武昌諸將多勸上乘勝徑搗武昌滅漢者上心憂建康恐張士誠乘虛入寇不從

以九月班師還告廟飲至論功行賞賜常遇春廖永忠兪通海等田余賜金帛有差命於康山立忠臣廟祀韓成等死事臣三十餘人又命於南昌立廟祀趙徳勝張子明等初陳友諒將寇南昌時上以張士誠遣呂珍圍安豊親率諸將往救劉基力諫不聽旣解安豊圍復命諸將移師圍廬州後張子明告南昌圍急始移廬州師親率西上至是上謂基曰我不當有安豊之行使友諒知我出乘京城空虛順流下直搗建康我進無所成退無所歸大事去矣友諒不攻建康而圍南昌計之下者不亡何待乃知天命有所歸也時四方羣雄惟友諒最彊盛旣敗滅上喜甚謂諸將曰此賊亡天下不足定矣張定邊以陳理歸復僭穪帝武昌上經理建康守禦畱徐達等備吳復率諸將親徵之

十月至武昌分兵立柵圍其諸城門又於江中聯舟﹖長寨以絕其出入之路十二月上還建康命常遇春督諸將攻武昌

甲辰正月上卽吳王位二月以武昌久不下復親往視師督諸將攻城城東有髙冠山下瞷城中敵據之上問諸將誰能奪此者傅友徳先登卽奮勇直上面中一矢鏃出腦後脇下復中一矢不爲沮竟一鼓奪之敵將有陳某者驍捷善槊獨馳入中軍帳下上方坐胡牀見牙將郭英從傍來疾呼郭曰爲吾殺賊郭英持槊躍馬至奮臂一呼陳應手隕上曰尉遲敬徳不汝過也解所服紅錦袍賜之敵嶽州守將號潑張者率潭嶽兵來援至夜婆山上遣兵擊敗之擒潑張悉俘其眾上遣降將羅復仁入城諭降陳理與張定邊議定邊知不可支議欲降陳氏將勇略無右定邊者於是陳理率定邊等詣軍門降上慰納之令軍士不得入城百姓安堵城中大饑困上發倉粟賑之立湖廣行中書省以楊璟參知政事守之其後封陳理歸徳侯友諒父普才亦封侯友諒弟友仁等皆封伯未幾以普才適滁理適髙麗江西行省以友諒鏤金牀進上謂侍臣曰此何異孟昶七寶溺器一牀工巧若此其餘可知窮奢極侈安得不亡命毀之上還建康僞漢將熊天瑞尙據贑州新淦豪民鄧仲廉亦據永豊鄧愈調兵攻討

八月上命常遇春率陸仲亨等往與鄧愈等合兵討之九月又命徐達及楊璟等進攻江陵分遣唐勝宗等狥長沙沅陵醴陵傅友徳狥夷陵皆平之惟天瑞據贑州仲廉據永豊未下上遣汪廣洋參常遇春等軍事爲諭之曰汝與遇春等言熊天瑞困守孤城猶籠禽阱獸豈能逃逸但恐城破之日殺傷過多耳要當以保全生民爲心一則可爲國家用二則可爲未附者勸如漢將鄧禹不妄誅殺得享髙爵子孫昌盛此可爲法曩者鄱陽湖之戰友諒旣敗生降其兵至今皆爲我用縱有逃歸者亦爲吾民我前克湖廣令士卒勿入城故能全一郡之民苟得地無民何益於國廣洋至遇春軍諭上旨遇春乃緩師立柵圍之乙﹖正月天瑞出降贑州平南安南雄韶州諸郡皆下上褒諭遇春等曰予聞仁者之師無敵然非仁者之將不能今將軍破敵不殺是天錫將軍以隆我國家非偶然也捷書至予甚喜𨿽曹彬下江南何以過之將軍能廣宣威徳保全生靈予深有賴焉徐達遣兵取寶慶路彬靖諸安撫長官司皆來降朱文正遣何文輝薛顯討新淦鄧仲廉湯和討江西大盜姚大膽皆擊斬之湯和仍回守常州乃以鄧愈爲湖廣行省平章鎭撫荊襄以禦北兵於是湖廣江西之境悉定

論曰元末羣雄共起與我聖祖並驅中原者固非一人而當時穪勍敵爲腹心肘腋害者惟友諒爲可慮哉友諒之勇悍雄略𨿽或未及項羽而﹖﹖票迅狡猾出沒飄忽大困而气不餒屢躓而勢復振觀其龍江敗歸還襲安慶九江之失疾奔武昌及徐達召還不旋踵而有江州之入是皆以敗衂之後旬日之間而能陷城卻敵蓋深通兵法不阻不撓故能開拓封疆奄有荊楚亦一世之雄也所惜者昧於彊弱之勢昡於先後之機我聖祖在金陵可與合從而不可爲者乃先自相仇敵攻戰至無虛日至於河南形勝之地韓林兒劉福通輩文皆非戡定之才也顧不能進取襄鄧以窺中原其策巳繆矣及其東下也金陵無釁可乘則擁眾遠涉江湖以取龍江之敗及我聖祖出援安豊金陵可乘矣乃老師南昌而不能搗根本之虛𨿽天命有在未可力爭而用兵之道當如是哉況其器小而志驕性猜而多忌拔一太平遽穪大號至以受命之禮於艸莽行之而安慶南北屏蔽守難其人乃不容一趙普勝其視我聖祖之宏規偉度天壤懸絕矣豈待決彭蠡之戰而後勝負可分耶𨿽然我聖祖之所以得肆力於友諒者則以士誠之乏遠爲耳觀其鄱陽之戰亟命徐達歸守建康友諒旣殂諸將勸之西蹙武昌竟不從而班師者拳拳以東吳之乘虛爲慮耳但英雄駕禦之術不欲以機事告人而區區戎簡輩豈足以測聖心哉士誠坐守吳會而不能出一旅以擾金陵則天所以成滅漢之功也天之所興固非人力之所能禦哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷四

髙岱

克張士誠

平方谷珍

平陳有定

輯撫兩廣

○克張士誠

張士誠泰州白駒場人初爲鹽場綱司牙儈與弟士徳士信俱以販私鹽並緣﹖姦利輕財好施與以收眾心元至正癸﹖夏五月士誠見蘄黃汝穎間兵起聚眾攻陷泰州元淮南行省遣守臣李齊招降士誠不從又攻陷興化縣元行省以左丞偰哲篤守髙郵出李齊守甓社湖會數賊乘間呼噪入掠城中偰哲篤等聞之倉卒遁走士誠卽入據髙郵李齊聞變還趣城城門閉不得入士誠稱誠王國號周攺元天佑元遣集贒待制烏馬兒孫撝賫詔諭之不納詒言請李知府來始納詔行省趣李齊往至則下之獄並拘詔使不遣又叱齊使跪齊不屈大罵殺之未幾烏馬兒孫撝密通約元鎭南王進兵復髙郵事泄亦被殺

甲午六月士誠攻揚州元將達識帖睦邇禦之兵潰元命江淛參政佛家奴會兵討之士誠進陷旴■﹝日臺﹞元兵又潰元復遣刑部尙書阿魯募兵寧海州進討九月元命右丞相脫脫總制諸路兵討張士誠十一月元師進圍髙郵士誠引兵出迎脫脫奮擊大破之連戰皆捷士誠不能支與呂珍潘原明等十八人突圍出走脫脫遂克髙郵乙未春脫脫以讒削爵去士誠亡命復集眾渡海攻陷平江平江今蘇州也遂掠松江湖州常州諸郡皆降

丙申春士誠遣兵進據毘陵上嘗遣使詣士誠士誠執之四月士誠遣兵寇宜興上命耿君用援之宜興要地士誠勢所必爭君用賈勇先登力戰死之上以其子炳文代領其眾八月上旣定鎭江諸郡縣以士誠漸憑陵遣徐達將兵攻常州士誠遣其弟士徳盛兵來援達擊敗之士徳走墜馬遂被擒上聞之喜曰士徳士誠謀主其人智勇足備今被擒張氏成敗可知矣

十月葉雲龍王弼等復敗士誠弟士信於舊館擒其將湯某士誠气大沮乃奉書請和願歲輸糧二十萬石黃金五百兩白金三百斤求退師上復書數其開釁罪命歸我帥臣將校許頒師士誠得書不報

十一月士誠誘我新附靑軍叛去助彼兵來戰徐達被圍於牛塘常遇春胡大海來援內外夾擊大破之擒其將張徳餘眾潰入城達率諸將圍常州士誠遣呂珍入城助守丁酉春我師克常州立遇春分樞密院命同僉湯和守之先是張士誠攻陷杭州元守臣達識帖睦邇遁平章左答納失裏戰死元諸臣前謀以苗軍可用乃召湖廣寶慶土官楊完者至淮南破賊有功累官至參政至是元命完者引苗眾入江浙破士誠兵復杭州達識帖睦邇還守之完者遂駐兵於浙多肆殘掠民甚苦之上命耿炳文劉成等率兵攻長興士誠遣其將趙打虎以三千人逆戰炳文等敗之追至城西門打虎走遂克長興擒其將李福安答失蠻等獲戰船三百餘艘義兵萬戶蔣義率所部二百人來降炳文用儒士溫祥卿策分兵據守要害上乃攺長興爲長安州立永興翌元帥府以耿炳文爲都元帥劉成爲左副元帥守之亡何士誠遣潘原明嚴再興率眾入寇屯上新橋炳文等擊之擒斬三百餘級原明遁去炳文部將費聚復追至瑣橋敗之自是寇不敢犯長興者四年上命江淮分院副使張鑑等率兵攻泰興士誠遣兵來援鑑等擊敗之擒其將楊文徳遂克泰興

六月命常遇春分院判官趙繼祖鎭撫吳良等攻江陰士誠據泰望山拒之總管王忽雷奮先力戰會大風雨敵眾潰我師遂奪其山進攻城西門拔江陰江陰去姑蘇百餘里控扼大江當東南要衝擢吳良分院判官守之諭以愼守封疆約束士卒毋外交毋納逋逃毋逐小利惟在保境息民仍命良弟禎恊守良兄弟備禦甚嚴士誠每遣兵入寇輒敗去然尙據馬馱沙日窺伺上命徐達督常遇春等以舟師截江攻之

八月克馬馱沙士誠累敗勢日窘攻元嘉興杭州等路又爲苗帥楊完者所破乃請降於元江浙行省守臣達識帖睦邇願就招安達識帖睦邇以其多反復不許苗帥完者勸納之乃遣江浙廉訪使周伯琦往招諭之士誠始要王爵不許又請爵三公達識帖睦邇曰吾𨿽得假便宜三公非所敢專也完者力爲之請達識帖睦邇𨿽拒之實幸其降又恐忤完者意遂承制授士誠太尉弟士徳淮南平章士信授同知樞密院事餘黨各授官有差士誠𨿽降其城池甲兵錢谷猶自據如故又畱周伯琦不遣還元以招安士誠爲達識帖睦邇功加太尉

戊戌正月上命廖永安兪通海桑世傑等攻江陰之石牌海寇其帥欒瑞與士誠將朱錠等合兵拒戰桑世傑躍馬蹈陣戰死永安等怒奮擊大敗之四月士誠遣兵寇常州守將湯和吳復力戰卻之獲其卒三百人士誠又遣兵寇常熟廖永安與戰於福山港大破之

七月又敗之於狼山大獲其戰艦還元江浙苗將楊完者先以累破士誠功歷官左丞故士誠爲所窘降於元然苗軍貪殘又恃功驕橫元江浙丞相達識帖睦邇不能制陰與士誠﹖完者殺之苗眾潰散其部將員成蔣英劉震帥其眾來詣李文忠請降文忠納之士誠所憚惟苗兵完者死士誠益無所憚遂遣兵據元杭州達識帖睦邇爲所脇又以兵迫奪嘉興紹興皆據之

十月士誠復遣兵寇我常州湯和等擊敗之俘甲士千餘人舟千艘馬千疋先是徐達率邵榮廖永安等攻宜興久不下上遣使謂曰宜興城小而堅未易猝拔聞西通太湖口張士誠餉道所經必斷其餉道城始可破達乃遣丁徳興楊國興等分兵絕太湖口俟城中食乏並力急攻遂拔之宜興拔廖永安分帥舟師擊士誠於太湖乘勝深入遇士誠將呂珍與戰兵敗爲所獲士誠欲降之不屈拘囚之上欲以所獲將士三千人易永安士誠不從士誠母念士徳欲以永安易士徳上不許遙授永安光祿大夫楊國興出太湖口與諸將趨湖州攻舊館破張士信兵又平宜堰口三十六寨上命國興總督十道元帥沈仁等守之國興勞來安集民多來歸遂城宜興三月城完士誠水陸遣兵來寇國興親率諸將冒矢石屢敗之又礟擊其舟溺死無數士誠以數騎遁去上聞甚嘉獎之

亥春胡大海李文忠取諸曁張士誠將華元帥遁去士誠遣呂珍率兵來圍諸曁堰水灌城大海援之奪堰水灌珍軍珍窮蹙卽馬上折矢誓求解兵去大海許之都事王愷諫曰賊狡猾難信不如擊之大海曰彼果來吾有以待之﹖言出而背之不信旣縱而擊之不武遂縱之去人服大海威信鄧愈引兵略浙西臨安大破士誠兵於閒林寨

二月士誠引兵侵嚴州李文忠由碧溪塢迎戰大破之士誠又寇江陰艨艟敝江而至其將蘇同僉建牙君山指揮﹖進攻狀守臣吳良下令曰彼眾我寡當計取之有頃敵陣於江壖良命弟禎整兵北門當其西北面以十餘騎蹂之擒其卒數人餘黨莫敢前敵分兵欲攻我東門良遣元帥王子明馳擊之擒其將士五百人殺溺死者甚眾敵大敗霄遁未幾敵侵常州良遣兵間道殲其援兵於無錫之三山敵奪气還自是不敢犯境其舟師亦不敢溯江上矣上後召良入見勞之曰吳院判保障一方使吾無東顧憂功大矣賜車馬珠玉不足旌命儒臣爲詩文美之

四月士誠遣其將哱羅張寇常州吳復禦於髙橋擊敗之士誠又遣兵侵嚴州至大浪灘李文忠遣何世明出烏龍嶺至胥口與戰破走之士誠自是不敢窺嚴州上自將取紹興以馮國用守之國用卒於軍張士誠復遣兵攻陷紹興

庚子夏五月陳友諒使使約士誠同寇建康友諒引兵下士誠觀望不敢進十二月友諒旣敗歸士誠乃引兵據分水新城之三溪李文忠遣何世明擊之斬其將陸元帥花將軍等及士卒千餘人焚其營元以中原亂江南漕運不至燕京大窘乏遣兵部尙書伯顏帖木兒以禦酒龍衣賜士誠徵其糧自海道運入京仍別詔方谷珍具舟士誠恐谷珍掠取其糧谷珍又恐士誠制其舟以襲﹖不卽奉詔達識帖睦邇往來說諭之士誠乃運糧一十一萬石至燕京辛丑冬士誠遣其將李伯升率兵寇長興眾十餘萬水陸並進勢甚銳長興城中兵僅七千耿炳文禦之諸將陳徳華髙費聚自三路入援敵乘夜來刼營諸軍皆潰敵悉兵圍城結九寨爲樓下瞰城中運土石塡濠塹以火船焚水關攻益急炳文晝夜應敵內外不相聞上在九江聞報遣常遇春將兵往援伯升聞遇春兵至遁走遇春追擊之俘斬五千餘人

壬寅二月金華降附苗將蔣英劉震叛剌殺胡大海處州降附苗將李佑之賀仁徳亦叛殺耿再成士誠聞浙東亂遣其將呂珍率兵十餘萬圍諸曁守將謝再興告急於李文忠文忠以嚴州兵少﹖密邇桐廬賊境衢信兵又出江西無以應援金華議以兵貴虛聲乃揭榜於賊境詐言平章邵榮引兵五萬﹖出江右右丞徐達引兵五萬﹖出徽州約會金華克日抵諸曁賊見榜轉相告呂珍欲退五里下營以待決戰時胡徳濟得李文忠檄自信州帥兵來援有降卒言賊情具得虛實徳濟與謝再興分門以守至夜半命軍士飽食金皷銃炮震天地一皷出城賊眾驚亂人馬奔走自相蹂踐徳濟追擊敗之屍橫滿野其先鋒爭渡河溺死者無算片甲不還

癸卯三月士誠遣呂珍率眾二十萬圍劉福通於安豊福通遣使間道來求援珍攻破安豊殺福通據其城三月上率徐達常遇春往救之珍大敗廬州賊左君弼遣兵助珍上亦擊敗之珍與君弼皆走元將竹昌忻都乘間入安豊諸曁守將謝再興嘗私遣人往杭州貿易上聞怒其泄軍中事召再興責之又命李夢庚往節制其軍遣再興回再興懼遂執夢庚以諸曁叛降士誠於紹興遂寇東陽李文忠聞變率精兵馳一百六十里來援遇賊於義烏擊敗之胡深亦自處州引兵來與文忠會議以諸曁浙東藩蔽若諸曁不守則衢處不支矣乃度地去諸曁城六十里並五指巖下新築一城不旬日城成樓櫓濠塹具備上聞諸曁叛卽遣使來議別築城守計使至城﹖完上大喜以胡徳濟爲浙東行省參政守之

癸卯上欲伐陳友諒援南昌申飭守臣吳良耿炳文湯和等嚴備禦至鄱陽湖旣戰亟遣徐達還守建康蓋備吳云八月上方伐友諒未還士誠乃以嘗脇元守臣達識帖睦邇﹖請封王爵不報遂自稱王攺國號曰吳卽姑蘇治宮室置官屬元遣使徵其糧不與士誠專制江浙達識帖睦邇久擁虛位

甲辰八月士誠使其弟士信面數達識罪失勒命自陳老疾避位去脇將佐爲上言江浙丞相非士信不可卽逼取符印幽達識帖睦邇於嘉興士信自爲丞相又脇普花帖木兒﹖請實授王爵於元普花帖木兒不從卽遣使至紹興逼取其印普花帖木兒封其印置庫中曰我頭可斷印不可得又脇之登舟曰我可死不可辱也從容沐浴更衣賦詩與妻子訣仰藥死達識帖睦邇聞之曰大夫爲死吾生何爲亦仰藥死士誠遂專有江浙

十月士誠遣其弟士信寇長興守將耿炳文費聚擊敗之獲其將宋興祖士信復益兵圍城湯和自常州來援與炳文等合擊又大敗之士信走還乙巳春士誠復遣兵來寇炳文連破之於城下鎭撫歐大智戰死士誠兵自是不敢復犯長興矣炳文守長興十年孤城血戰卒保無虞與吳良守江陰湯和守常州气勢聯絡俱爲東南屏障云

二月士誠遣其司徒李伯升挾我叛將謝再興帥馬步舟師二十萬踰浦江圍諸曁之新城構飾寢宇建立倉庫預置州縣官屬爲持久必拔計分屯精兵數萬於城北隅遏我援師初至守臣胡徳濟遣部將繆美敗其先鋒於斗巖之下敵攻西門美趍當之再戰再捷旣抵城下徳濟戒將士勿輕出交鋒但嚴﹖備來攻則矢石交發禦之遣使求救於李文忠文忠命張彬出兵浦江以爲聲援自出嚴州日馳六十里赴救抵龍潭去賊二十里據險爲營胡徳濟知文忠兵至潛使報曰賊兵方銳姑緩避之文忠曰以眾則我非彼敵以謀則彼非我敵謝玄以八千人破符堅八十萬眾何避焉吾若不戰而退則彼勢益張𨿽大軍至難攻矣死中求生正在今日乃下命曰賊眾而驕我少而銳可一戰擒之輜重皆汝等有也明日賊空壁來逆戰文忠戒將士奮擊之自於馬上仰天誓曰朝廷大事在此一舉豈敢愛生以後三軍於是士卒皆奮無不一當百陳旣交文忠策馬挺身入陷其中堅獨格殺數十人部將王英獨當一面引部下健士亦貫陣入敵眾披靡文忠因督眾乘之敵大潰徳濟亦自城中率精甲出合擊之敵眾自相蹂躝流血膏野溪水盡赤炳文所遣張彬合朱亮祖兵亦擊敗其餘眾伯升與其五太子俱遁去我師焚其營落數十俘獲敵將士六百餘人馬三千八百餘疋輜重鎧甲如山捷聞上大喜召文忠徳濟入京賜名馬禦衣擢徳濟右丞謂羣臣曰我朝豈爲無人如徳濟其豪傑也其後徳濟從大將軍徐達徵莊浪失律部將多誅達獨械系徳濟赴京上猶以救諸曁守新城功曲赦之初士誠用兵恃其弟士徳及部將史椿爲謀主後士徳被我擒史椿以讒出守淮安數年椿知士誠無成遣使以書來約降事泄士誠殺之其後用兵每爲我師所窘敗又委政於弟士信士信荒迷酒色每事惟與王敬夫葉徳新蔡彥夫三人謀三人者皆諂佞憸邪惟事蒙蔽故其國事日非上聞之曰吾無一事不經心尙被人欺張九四終歲不出門理事豈有不敗者乎

冬十月上命徐達常遇春等率馬步舟師進取淮東克海安進攻泰州張士誠恐失泰州乃遣舟師薄海安駐範蔡港以疑我師上揣知其情諭達等曰寇初駐兵範蔡港吾度其詐今觀望不卽溯流而上其爲詐益明寇計不過欲分我兵勢非有乘機決戰之謀宜遣廖永忠還兵水寨禦之大軍勿輕動此寇徘徊江上自老之師乘其怠慢此月必克泰州泰州旣克此自瓦解但宜謹備之耳

閏十月諸將克泰州十一月進攻髙郵上恐深入敵境不能策應諸將乃命馮勝帥所部節制髙郵軍而以徐達還軍泰州

丙午正月士誠遣舟師數百艘出馬馱沙溯流上侵鎭江江陰守將吳良吳禎嚴兵以待上親率大軍水陸並進討之至鎭江敵﹖遁去追至巫子門寇乘潮逆拒首尾相失良等縱火夾擊大破之獲士卒二千人上遂幸江陰見良等防禦有方曰汝非昔之吳起乎穪嘆久之大加賞賚及其偏裨良在鎭十年終始戒嚴夜嘗宿城樓枕戈待旦暇日延經術士講明經史兵法訓敕將校馭胥吏不少假借人莫敢欺惇崇教化興舉學校修理屯田預足軍餉境內帖然徐達遣使請以孫興祖守海安上從之興祖練兵爲備士誠兵寇海口率兵擊敗之擒將士二百餘人遂攻通州通州守將拒戰興祖督將士奮擊大破之斬數百級賊奔入城自是士誠兵不敢犯海安馮勝等攻髙郵士誠將兪中固守久不下徐達復往並力急擊克之執兪中歸

四月徐達等進攻淮安拔其水寨獲戰艦千餘士誠將梅思祖封府庫籍甲兵出降並獻所部四州上嘉其知命保民授都督府副使以葉雲龍守淮安濠州自郭子興棄後屢爲人據後爲張士誠所得使其將李齊據之上命李善長爲書招齊不報上曰濠州吾家鄕吾有國無家可乎命韓政督顧時等攻之齊拒守甚堅政等督兵以云梯礟石四面並攻城中不能支遂克之齊降上乃幸濠州省陵墓安諸父老喜曰吾有國有家矣

七月廖永安卒於姑蘇上親爲文祭之辭極哀慟時爲遙封楚國公後命配享太廟仍塑像功臣廟

八月上命徐達爲大將軍常遇春爲副將軍伐士誠集諸將諭之曰自大亂以來豪傑並起所在割據吾西有陳友諒東有張士誠皆連地千里擁眾數十萬然觀二人所爲其志豈在民皆不過貪富貴日刼奪寇攘而﹖友諒﹖敗滅獨士誠據有浙西賴諸將之力連歲克取兩淮惟浙西姑蘇諸郡未下故今命卿等討之卿等宜戒飭將士毋肆虜掠毋妄殺戮毋發丘壠毋毀廬舍聞士誠毋葬姑蘇城外愼勿侵毀其墓汝等毋忘吾言諸將帥務相輯睦勿縱左右淩士卒爲將必資士卒善撫卹之諸將皆再拜受命出達等師次太湖遇士誠將尹義石淸逆戰破擒之

九月薛顯分兵取徳淸趨昆山與敵兵屢戰大破之遂攻其升山水寨顧時自變量舟繞吳兵吳兵相視笑時覺其怠急擊之躍入其舟敵大敗遂抵城下塞其四門張士信遣兵援之出我師之背屯於舊館常遇春以奇兵由大全港入復繞敵背絕其歸路士誠聞之復遣其將徐義帥赤龍船親軍來援遇春等與戰薛顯以舟師前奮擊焚其船敵眾大敗士誠五太子及其將呂珍等以舊館兵降得兵六萬人五太子士誠飬子身短小勇悍平地能躍起丈餘珍等士誠所親信驍將皆善戰今俱敗降諸將以呂珍等狥湖州湖州城中大懼守將李伯升張天麒舉城降上命李文忠別引兵攻吳錢塘吳守臣潘原明遣員外郎方彜先詣師納欵文忠曰兵未臨城而請降得無以計緩我軍乎彜曰天兵如雷霆當者虀粉此城百萬生靈莫不震恐聞將軍布徳勞來皆曰王者之師故乞降以求生耳文忠引入臥內令條陳入城次第遣還明日原明籍土地錢谷甲兵數並執叛將劉震蔣英出降文忠入宿城上秋毫無犯一卒擅入民家卽磔以狥杭州遂平葉雲龍率兵攻嘉興亦克之士誠气大沮

十一月徐達會諸將兵進攻姑蘇張士誠遣兵迎敵於尹山橋達等擊敗之又敗之於鮎魚口遂進圍其城達命諸將分門而軍四面築長圍困之又架木塔與城中浮﹖等築敵樓三層下瞰城中置弓弩火銃於其上又設襄陽礟擊之城中震恐士誠屢出兵挑戰皆敗計無所出指揮茅成攻婁門中流矢卒達遣兪通海分兵取太倉州不戰下之民爭獻牛脯敵將陳仁等以大舶百餘艘來降昆山及崇明嘉定松江等路聞之皆降

丁未春徐達遣人自軍中來請事上以手書慰勞之曰古帝王之興必有命世之士以﹖之輔成周伐罪鷹揚奮興炎漢仗義羣策畢舉所以克集大勛肇啟隆祚者也將軍自昔相從忠義出自天性﹖沈毅有謀端重有武故能遏絕亂略消靡羣慝𨿽古豪傑之士不能過也今所請事多可便宜行者而識慮周詳不肯造次有違誠社稷之慶邦家之福然將在外君不禦古之道也自後軍中緩急將軍便宜行之達得書頓首流涕

三月達檄兪通海兵會攻姑蘇通海至滅渡橋擊敗敵兵提兵桃花塢搗其營中流矢創甚乃遣將以兵會達而身自還京師上幸其第視病病巳革上呼謂曰平章知予來問疾乎通海不能語上揮淚出通海遂卒諸將圍蘇州久士誠欲突圍出窺城左陣嚴不敢犯至盤門突遇春營遇春覺嚴兵待之戰良久未決遇春撫部將王弼背曰爾以猛將名軍中能爲我取此乎弼卽揮雙刃馳鐵騎往擊之敵小卻遇春督兵乘之敵大敗人馬溺死甚眾士誠馬驚墮水幾被獲輿入城勢益窮蹙無鍚莫天佑爲士誠聲援其部將楊茂善遊天佑嘗遣至士誠所我師邏卒獲茂送軍中達釋而慰諭之厚賞賚待以腹心仍遣遊往來因獲其彼此所遣書盡得敵中虛實

九月達知城中困乏甚督兵急擊之或曰姑蘇城蟹形齊門則其臍也遂並力攻齊門克之擒士誠及其僞將相李素徐義等並元宗室九人皆送建康所得城中兵民二十餘萬諸將還師取無鍚州執莫天佑又取南通州士誠臥舟中不食比至上欲全之士誠自縊死上乃以書送元宗室神保大王等還元浙西吳會皆平諸將振旅還上召見降敕褒獎慰勞之

論曰我聖祖創業金陵削平海內其所虞惟漢與吳當時論兵彊莫如友諒論財富莫如士誠然士誠才略大非友諒匹也友諒𨿽淺躁常有虎視中原鯨吞海宇之志故其用兵如飄風疾雨屢敗不懾士誠直自守虜耳撫吳會之富饒跨淮南之雄勁顧惴惴自保不能越江陰尺寸以窺金陵此豈有遠爲者哉觀我聖祖鄱陽一戰亟遣徐達還建康及友諒敗亡又不從諸將之謀爲驅蹙武昌計而亟班師東下者蓋拳拳以根本爲慮𨿽不欲明言其故而其心未嘗頃刻忘吳寇也假令士誠與友諒犯龍江之時如約夾攻及我聖祖連兵江湖或傾國入寇𨿽吳良湯和輩善於守禦我聖祖之淵謀雄略未遽可乘然兵家之策不當如是哉顧於此時悠悠宴安方﹖與達識帖睦邇往復爭求王爵此騃孺子之見也曾是而可以成大事乎蓋天將啟皇明之祚肇建大一統之業故奪姦雄之魄而拂亂其所爲如此不然將有首尾牽制之患友諒豈易滅哉友諒不亡士誠亦未可輕議巳然我聖祖之揣二虜曰友諒剽而輕其志驕士誠狡而懦其器小故用兵先後確有成算非聖明而能若是乎𨿽然士誠輕財好施能以孤城久抗將士無一離叛其亡也甘一就執以死而不受銜璧輿襯之辱𨿽不識天命知順逆然亦豪傑士哉

○平方谷珍

谷珍一名國珍浙東臺郡黃巖人元至正戊子起兵掠沿海州縣元兵屢討不克谷珍漸驕橫壬辰春元以泰不華﹖臺州路達魯花赤招諭之谷珍降亡何元欲伐徐州命江浙募舟師民間訛言谷珍疑懼遂刼其眾下海入黃巖港以叛泰不華發兵扼澄江遣義士王大用往示約信使來歸谷珍不聽拘大用不遣還以小舸二百艘突入海門港犯馬鞍諸山泰不華語眾曰吾以書生登顯要今守海隅賊反復不能制國家何賴焉諸君助我討之克則諸君功不克吾死以報國谷珍使其黨陳仲達來僞受命泰不華張受降旗縱舟乘潮下將與谷珍舟遇呼仲達語仲達目動气索泰不華覺其詐卽手斬之前搏賊船所格殺五六人賊羣至執之欲擁過谷珍船泰不華瞋目叱之奮起奪賊刀又殺數人賊攢槊刺之中項死事聞元贈泰不華官追封魏國公立廟臺州八月谷珍攻臺州元浙東元帥也忒迷失福建元帥黑的兒合兵擊走之

癸巳三月元命江浙左丞帖裏帖木兒南臺侍禦史左答裏失裏招諭谷珍請降然心猶豫不決二人遂以得降報請授之官時劉基爲浙東行省都事建議謂方氏首亂宜捕斬之執政多受谷珍賂者駁基議謂擅作威福罪之竟授谷珍徽州路治中弟谷璋廣徳路治中谷瑛信州路治中督命之官谷珍仍疑懼不受命擁船千艘據海道阻絕糧運元復遣江浙右丞阿兒溫沙率兵討之谷珍遂執元元帥也忒迷失黃巖守臣宋伯顏不花趙宜浩等擁眾入海以要詔命元復以谷珍爲海道漕運萬戶谷璋爲衢州路總管自是谷珍𨿽受元官實擁兵自固不受元調發元亦以四方多故羈縻之不問谷珍仍叛遂據溫臺慶元等路戊戌上旣取金衢寧婺郡遣典簽劉辰使谷珍招諭之谷珍與其下謀曰今元運將終羣雄並起惟江左號令嚴明所向無敵今又下婺州料不能與抗況與我爲敵者西有張士誠南有陳友定莫若姑示順從藉爲聲援以觀其變

巳亥三月遂遣使奉書幣以溫臺慶元三郡來獻﹖以其次子爲質上曰自古慮人不從則爲盟誓盟誓不固變﹖交質由未能相信故也今旣誠心來歸便當推誠相與如靑天白日何用質子爲哉乃厚賜遣還之谷珍又以金玉飾馬鞍﹖獻上曰吾方有事四方所需者文武材賢所用者谷粟布帛珍玩非所好也卻還之辰初至谷珍所谷珍飾二姬貽之辰卻不受谷珍慚而退

冬十二月元復以谷珍爲江浙行省平章政事谷珍受之其自擅如故

乙巳九月元又以谷珍爲淮南行省左丞相分省慶元

丙午九月又攺爲江浙行省左丞相谷珍谷瑉及谷珍子明善俱平章政事初谷珍𨿽以三郡來獻實未納土特欲陽借我聲援以拒元及元屢加命谷珍益驕遂據有浙東瑞州等地無內附意上方連兵陳友諒張士誠不暇往討嘗遣使招之谷珍云俟克杭州卽納土及我師克杭州猶自據如故上以書責其懷詐反復猶不奉詔上笑曰待我平張士誠後彼𨿽欲奉正朔無及矣

丁未九月谷珍方據明州上旣克士誠乃命湯和及吳禎率常州長興宜興江淮諸軍討之禎引舟師乘潮入曹娥江夷�通道出其不意抵車廏會降卒言谷珍巳遁入海島禎勒兵尾追之上又命朱亮祖帥馬步舟師分討谷珍於臺州亮祖師駐新昌遣部將嚴徳破平關嶺山寨至天臺守臣湯盤以城降丁酉向臺州谷瑛以兵拒戰嚴徳戰死遂至臺州谷瑛奔黃巖谷瑛初欲遁去會谷珍入慶元治兵爲城守計使人謂谷瑛堅守勿去谷瑛遂據黃巖乘城拒守然士卒多怨怒有叛去者亮祖等攻之急瑛度不能支遂乘夜以舟載妻子出興善門走畱其黨哈兒魯守黃巖哈兒魯卽以城降亮祖撫定之遂狥下仙居等縣谷珍聞之气大沮喪亮祖進至溫州陳於城南七里谷珍令其子明善引兵拒戰亮祖敗之破其太平寨追至城下餘兵潰奔入城亮祖遣部將湯克明攻西門徐秀攻東門柴虎將遊兵策應晡時克溫州獲其員外郎劉本善谷珍等遁去亮祖入城撫其民分兵狥瑞安守將兪伯通降遂帥舟師會吳禎襲明善於樂淸與戰自申至夜三皷克之大獲其戰艦士馬湯和遣人持書招谷珍諭以朝廷威徳及陳天命所在谷珍乃遣其子明完奉表乞降亮祖卽旋師黃巖谷珍與其弟谷瑉率所部謁和於軍門和乃遣使送谷珍等於建康徳器械舟楫以萬計浙東遂平

論曰元末諸雄惟谷珍舉事最早其所就業最微觀其所營﹖蓋反復狙詐人耳非有長駕遠馭之才取威定霸之略特元人失禦釀成其惡至此也吾於元人處谷珍一事而知其必亡巳夫招安大盜巳爲下策乃招之不從又招之旣從而叛復招之崇之以髙官大爵而不能弭其亂優之以卑詞殊禮而不能解其兵則亦何利而自貶損如是耶不惟谷珍有輕藐驕縱之心四方覬覦者聞之亦奚憚而不稱兵也況此事在壬辰癸﹖間猶諉之勢有所不能而谷珍作孽時則汝穎蘄黃之兵未起也是在元謂之首亂以天下之全力不能制一海隅寇耶觀劉基之言不用則知谷珍之必不可制觀谷珍之不可制則知元祚之必亡矣若乃我聖祖之於谷珍服則待之不疑叛則討之不赦觀其遣還質子之數言推誠布公豈非天地覆載之量帝王綏世之略乎𨿽然谷珍當我聖祖招諭之初其揣逆順測成敗甚明此非有過人之識不能也使其率義旅歸附不失爲開國之元勛矣乃反復觀望狐疑不自決卒至國滅身虜惜哉

○平陳有定

陳有定一名友定福建

人元至正戊戌陳友諒攻陷汀州有定起義兵﹖興復壬寅夏遂率眾攻友諒汀州復之事聞元卽以有定守汀州有定漸跋扈迫脇福建行省平章燕只不花以兵略近縣倉庫悉入於家其官僚皆威刼之如其私屬不從令者輒誅戮貶竄威振閩中

甲辰夏上旣滅陳友諒圍贑州乃分遣朱亮祖率兵伐有定取浦城建陽崇安等縣上賜亮祖以所乘駿馬先是上命胡深爲浙東行省郎中總制處州有定以亮祖取其縣邑數來入寇深率兵伐之有定約元建寧守將阮徳柔將兵四萬屯錦江遶出深背深還兵擊敗之破其寨柵有定率銳卒圍深深與戰突入其陣馬蹶被獲有定頗禮遇之深﹖具道朝廷威徳並陳天命所在爲援竇融歸漢故事諭之有定初無害深意會元遣使者至督迫遂殺深上聞遣使祭之追封縉雲伯

丙午八月元以有定殺胡深故命爲福建行省平章政事有定益跋扈遂有據福建之志發兵取諸郡聲勢甚張諸郡聞之無不稽首獻城邑者

九月有定使至漳州漳州守臣羅良獨不下嘆曰賊豈人爲乎乃以書責有定曰足下爲參政國之大臣也汀州之復乃其軄耳可以功而自恣耶燕只平章足下之僚長又可威迫邪夫非君命而得郡邑者人人皆得而誅之今郡邑之長君命也不可以加戮百司之軄君役也不可以加竄足下破郡邑爲家資驅官僚爲臣妾口言爲國心實私爲耳跬步之際眞僞甚明不知足下將爲郭子儀乎將爲曹孟徳乎有定得書大怒益發兵攻漳州檄曰早降終享富貴不降則噍類無遺良乃使三千人操弓弩傳毒矢伏江東險處俟之誡之曰有警愼勿輕移忽有定以兵千人夜攻海倉塞佯言奪海舟趁潮下警至千夫長張石古等違良節制悉兵赴之有定兵遂渡柳營江士卒驚潰良迎戰敗績兵遂圍城良誓死守

踰旬月部下有叛者延賊入城陷良死之有定遂據漳州自是益奢縱百役繁興以漳州地勢完固乃遣人鑿山以泄此气又縮城之西地小其規制民始不堪命上旣取方谷珍乃遣使招諭之有定不從誓眾據延平拒守我師又取建寧興化上乃命湯和率眾討之沐英時攻鉛山又命英以兵會和於延平遂逼其西門有定勢窮蹙知不能禦退入省堂仰藥不死其部將賴正孫夜開門納王師和等整眾入參政文殊海牙降有定气未絕舁至東門復蘇和遣人械送京師有定子海聞城破其父被執自將樂來歸和並執之分遣使往撫將樂將士諭勞居民置延平衛以部將蔡玉守之有定故將金子隆不降復率眾寇延平玉擊敗之追至沙縣靑雲寨子隆猶負險自守沐英引兵夾攻破之餘黨俱潰劍南平後有定至建康上以賜胡深子稹禎臠其肉以祭父深云

論曰陳有定方谷珍𨿽托名元臣其實元賊蓋不能自舉義聲討故假元名號權力以糾眾耳非所謂豪傑之士也要之二人才亦相埒故皆竊據數郡殊無遠爲我聖祖旣克漢吳此輩皆癬疥疾耳故命將北伐而以偏師定之𨿽然使非聖武布昭諸將宣力以肆討不庭則其狡譎慓悍𨿽不能縱橫中原豈難於﹖尉陀哉漢髙帝滅秦蹙項平定中原而尉陀桀驁南荒漢兵曾不能踰嶺海以發一矢至文帝遣使始獲稱臣武帝用兵方令納土其視我聖祖之南徵北伐並奏虜功炎海﹖天同歸版籍者豈不大相遠哉嗚呼此我聖祖之所以功髙千古也

○輯撫兩廣

丁未十月上旣克陳友諒張士誠別遣將討方谷珍陳有定大將軍徐達等奉命北伐乃命楊璟爲徵南將軍周徳興張彬爲副將軍率武昌荊州潭嶽等衛軍由湖廣取廣西與徐達胡美等同日受命陛辭出璟以兵向永州

十一月廖永忠朱亮祖旣平福州上卽命移師自福州帥舟師由海道取廣東仍命陸仲亨胡通治兵贑州由韶州爲掎角之勢與楊璟廖永忠兵三道水陸並進

戊申洪武元年正月楊璟等攻永州元守臣鄧祖勝求救於全州平章阿思蘭阿思蘭遣兵來援璟遣徳興迎擊破之遂逼永州城鄧祖勝出南門外拒戰徳興又擊敗之祖勝入城固守璟等圍其城遣呂琛等分兵攻寶慶破敵兵於茱萸灘元參政賀興隆戰死遂克寶慶元將周文貴以兵來援張彬擊敗之部將袁子明又敗文貴兵於湘鄕

三月廖永忠朱亮祖趨廣東先以檄諭元守臣何眞眞初以舉義兵除陳仲玉王成之亂行省上其事元授以江西分省左丞得撫安循惠二州民嶺表多歸之或勸﹖尉佗自擅計斥不從及得永忠檄遂歸附

夏四月永忠師次潮州眞籍所部郡縣戶口錢谷甲兵數並上其印章遣人奉表納欵永忠至東筦眞遂率官屬出迎後永忠上其表上喜其保境息民不勞師旅先期來歸詔引竇融李績事褒美召入朝賜金幣授江西行省參政封東筦伯禮遇極其優厚永忠旣定東筦進次虎頭門元守將盧左丞張元帥各以所部來降遂入廣州陸仲亨胡通亦率師略定英徳淸遠連州肇慶等處又攻下徳慶遂引兵會永忠於廣州之龍潭先是上敕仲亨等曰巳命楊璟率湖廣兵取廣西廖永忠等由福建取廣東今命爾率南安雄贑兵由韶州直搗英慶三方並進廣東下合兵取廣西仲亨如上所詔果與永忠等師會元廣州參政邵宗愚旣納欵猶懷疑貳擁兵眾不下永忠知其詐遂率兵攻破其三山寨獲宗愚斬於廣州市新會黃彬河源曹文昌復聚眾作亂南海人麥康祖以魘魅術畜蠱殺人永忠等皆次第討平之因馳檄諭九﹖日南珠崖儋耳三十餘城俱不煩兵自下惟海南儋州萬州黎夷洞主未服其後耿天璧擊破之又招諭諸寇廣東之境悉平楊璟圍永州久不下乃命胡海於各門築壘造浮橋增兵急攻以示必克城中食盡困甚胡海又敗其兵於東鄕橋夜三皷海先登城眾繼之遂克永州元守將鄧祖勝飲藥死其參政張子賢元帥鄧思誠猶巷戰兵敗被執百戶夏升詣璟降璟以丁玉守永州自引兵向靖江

六月廖永忠朱亮祖以廣東旣平引兵由肇慶溯江上抵梧州元達魯花赤拜住降遂進逼藤州元吏部尙書張翔普顏帖木兒以便宜行省事於廣西聞王師至藤州募人迎敵無應者聞藤州守臣吳庸以城降乃率所部走郁林亮祖勒兵追之普顏帖木兒戰歿張翔赴水死永忠亮祖駐師藤州於是潯貴郁林容州寧縣諸守臣各以城降楊璟方圍靖江未下分兵屯據要害絕其聲援璟屯北門張彬屯南門永忠亮祖乃自郁林以師來會屯東門軍威大振初上敕永忠亮祖曰王者之師順天應人以除暴亂朕昔平武昌荊湖諸郡望風降附常遇春克贑州南安數郡亦繼來歸此無他師出以律人心悅服也今兩廣遠在南方破裂割據民患久矣定亂安民正在今日彼聞八閩不守湖湘旣平莫有固志若遣人宣布威徳以招徠之必有歸附者可不勞師旅而定愼勿殺掠以阻向化之心如其拒命舉兵臨之據其險要斷其聲援無有不下者廣東要地在廣州廣州下循海州郡可傳檄定巳可畱兵鎭守仍與楊璟會兵取廣西肅淸南服在此一舉至是一如上言諸將圍靖江巳二旬璟諭諸將校曰彼所恃西濠水耳當先取閘口決其堤岸破之必矣乃使丘廣攻閘口關殺守堤兵決濠水因築土堤接城以通士卒遂克北門月城及其水隘璟部將胡海獲元萬戶皮彥髙楊天壽等使彥髙購守堤將張榮裴觀使爲內應榮射書達璟營約以六月壬戌夜來會

至期裴觀縋城出見璟備言儲積匱乏人無鬭志有可取狀璟乃給皮帽百餘爲識使歸約以四更攻寶賢門入璟命吳永寧先登胡海次之自八角亭梯墉入元守將也兒吉尼聞變遽開門出走璟遣兵追至城東伏波門執之朱亮祖周徳興等各以所部兵入張彬尙屯南關外彬初攻城爲守者所詬恚曰城破當悉屠之至是亦止不妄殺眾心始安元守臣元隆陳瑜帖木兒普化董丑趙世傑皆自殺論入城功以胡海爲首璟送也兒吉尼至京師遣兵徇郴州下之於是左江太平府土官黃英傑右江田州府土官岑伯顏皆遣使賫印赴軍門降永忠乃引兵向南寧元千戶宋﹖執其平章咬住參政張那海遣使來請降永忠遂得南寧以爲守之遣耿天璧討元平章阿思蘭乾象州師至賓州阿思蘭遣李左丞拒戰天璧擊敗之遂取賓州阿思蘭知不可爲遣僧保以象州降籍其錢谷甲兵數並銀印三銅印三十七金牌五詣永忠營獻之永忠入象州撫定吏民廣西悉平

論曰平嶺南功廖永忠朱亮祖楊璟陸仲亨爲多也朱廖旣平廣東復會璟徵廣西其功尢著要之諸將皆能不殺故成功之易耳觀張彬恚詬已者誓欲屠城及城下終不妄殺可不謂抑情奉法賢將哉𨿽然由我聖祖拳拳以不殺戒諸將固諸將之用命亦我聖天子弔伐之仁也又我聖祖分遣諸將三道進兵揣分合之勢籌先後之規如燭照數計之無遺而卒致成功不爽毫髮此其聖智神武豈前代帝王所能及耶知人之哲用兵之略可謂並臻其妙矣乃若何爲之息民保境又能識爲主順天命卒之備極榮寵固一時難得之才而鄧祖勝賀興隆張翔普顏帖木兒元隆董丑趙世傑輩皆知元命已訖聲援巳絕非有祿爵之冀威令之怵也乃能守死不移以爲報其主𨿽有逆命之罪然可不謂之忠乎

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷五

髙岱

北伐中原

克取元都

略下河東

戡定關中

夾攻西蜀

○北伐中原

吳元年丁未徐達等旣執張士誠平吳振旅還京上召諸將見於戟門降敕獎諭曰自兵興以來天下豪傑紛起予將兵渡江賴上天之靈將士之力拓地開疆削平敵國如陳友諒兵眾地廣巳先摧滅張士誠兵彊財富今亦就擒非爾將士用命何能至此自古帝王以徵伐得天下亦必有名世之將以﹖之輔故國家開永世之業將帥亦皆顯受爵祿慶流子孫與國同休於無疆也爾等勉之諸將皆頓首受命上議北伐中原別遣湯和廖永忠等討方谷珍陳有定遣胡美何文輝等徵福建遣楊璟等取廣西會湯和師平廣東以中原事屬徐達常遇春等

九月命達爲徵虜大將軍遇春爲副將軍諸別將皆屬焉率甲士二十萬由淮入河北向上召諸將面諭之曰徵伐所以奉天命平禍亂安生民故命將出師必在得人今諸將非不健鬭然能持重師有紀﹖﹖聿戰勝攻取得爲將之軆莫如大將軍達當百萬之眾勇敢先登摧鋒陷陣所向披靡莫如副將軍遇春然吾不患遇春不能戰但患其輕敵耳吾前在武昌見遇春才遇數騎挑戰卽輕身赴之彼陳氏如張定邊者但據城指揮遇春爲大將顧與小校爭能甚非所望切宜戒之若臨大敵湏遇春領前鋒或敵勢彊盛則與參將馮宗異分左右翼擊之左丞薛顯參政傅友徳皆勇略冠諸軍可使各當一面或有孤城小敵但遣一將有膽略者付以總制之權皆可成功達則專主中軍策勵羣帥運籌決勝不可輕動古云將在軍君不與者勝汝等其識之又謂達曰閫外之事一以付卿玆行必自山東始次第進取古雲山東十二山河之地師行之際必嚴部伍明分數一眾心審進退之機適通變之宜使戰必勝攻必取我虛彼實則避之我實彼虛則擊之將者三軍司命立威者勝任勢者彊威立則士用命勢重則敵不敢犯吾與諸雄並驅嘗見其取敗者皆由威不立而勢輕也汝其愼之

又諭傅友徳曰汝此行當努力昔漢髙與項羽相持彭越宣力山東今用師自山東始乃汝立功之日也諸將受命遂出師上先遣使傳檄諭中原曰自古帝王臨禦天下皆中國居內以制夷狄夷狄居外以奉中國未聞以夷狄治天下者也自宋祚傾移元以北狄入主中國四海內外罔不臣服此豈人力實乃天授然達人志士尙有冠履倒置之嘆自是以後元之臣子不遵祖訓廢壞綱常如大徳廢長立幼泰定以臣弒君天歷以弟酖兄至於弟收兄妻子烝父妾上下相習恬不爲怪其於父子君臣夫婦長幼淪瀆甚矣夫人君者斯民之宗主朝廷者天下之根本禮義者禦世之大防所爲如彼豈可爲訓天下後世哉及其後嗣沈荒失君臣之道又加以宰相專權臺憲報復有司毒虐於是人心離叛天下兵起使我中國之民死者肝腦塗地生者骨肉不相保𨿽由人事所致實天厭其徳而棄之之時也古云胡虜無百年之運驗之今日信乎不謬當此之時天運循環中國气盛億兆之中當降生聖人驅逐胡虜恢復中華今一紀於玆未聞有濟世安民者徒使爾等戰戰兢兢處於朝秦暮楚之地誠可矜憫方今河洛關陜𨿽有數雄乃忘中國祖宗之姓反就胡虜禽獸之名以爲美稱假元號以濟私恃有眾以要君反爲生民之害皆非華夏之主也予本淮右布衣因天下亂爲眾所推率師渡江居金陵形勝之地今十有三年西抵巴蜀東連滄海南抗閩越湖湘漢沔兩淮徐邳皆入版﹖奄及南方盡爲我有民稍安食稍足兵稍精控弦執矢目視我中原之民久無所主深用疚心予奉天成命罔敢自安方欲遣兵北逐羣虜拯生民於塗炭復漢官之威儀慮人民未知反爲我讎挈家北走陷溺尢深故先諭告兵至民人勿避予號令嚴肅無龝毫之犯歸我者永安於中華背我者自竄於塞外蓋我中國之民天必命中國之人以安之夷狄何得而治哉爾民其軆之如蒙古色目𨿽非華夏族類然同生天地之間有能知禮義願爲臣民者與中國之民撫養無異

先丙午夏元徐州守臣陸聚等巳降附今年春楊璟經略荊州等處皆平至是達率諸將進克沂州元守臣王宣降王信遁走又取嶧州遂攻靑州遇元將也速兵傅友徳率騎與戰佯敗也速來追達麾軍進擊俘斬甚眾平章保保降山東宣慰使普顏不花捍城力戰及城破還與母訣曰兒不能兩全忠孝矣達聞其賢遣使召之不往被執不屈與總管胡浚知院張俊皆死之不花妻阿魯﹖亦抱其子並女妾俱投井死達自靑州引師向濟南元守臣喬僉院等以城降達以陳勝守之遣兵狥萊州元守臣安然降達所過秋毫無犯達遣汪興祖分兵攻東平元守臣馬徳棄城走陳璧率所部五萬餘人來降衍聖公孔希學率曲阜縣尹希舉鄒縣主簿孟思諒等迎見兗東州縣皆降又率兵向濟寧元守臣陳秉直出走興祖入城撫定之

洪武元年戊申正月達等取東昌元守臣申榮甫死之擴廓帖木兒退保晉寧關與貊髙合兵拒守達等攻安樂棣州距城五里合軍塡濠壩進元守臣兪勝遁張仲毅以城降達以華雲龍守棣州遂引師西沂黃河至陳州左君弼歸附導師向汴梁父老壼漿以迎將至汴梁元守臣李景昌棄城走乃狥河南洛陽等處上別命鄧愈帥襄陽安陸景陵等處兵北略地愈遣別將王成李廷琛攻唐州克之進取南陽達大軍至河南元將脫因帖木兒以兵五萬迎戰洛水北常遇春單騎執弓矢衝入其陣敵以二十騎攢槊剌之遇春一矢斃其前鋒大呼殺入達麾任亮康茂才耿炳文等乘之俘獲無算脫因帖木兒收散卒奔陜州大軍進營城北趙庸率步騎自中灤渡河至虎牢關與曹良臣破元將詹同兵會達軍於城北元守將李克彜出走梁王阿魯溫出降河南平乘勝下洛陽克陜州抵潼關馮宗異遂破潼關入之達分遣傅友徳攻下福昌淩靑仙人等山寨降元將潘莽兒牛參政等又命任亮招諭嵩州亦下之以亮守嵩州時河南諸軍皆降惟元將孫云守裕州不下招之不從至是城破被執上釋而用之

戊申五月車駕幸大梁以大梁爲北京諸將皆以師會立行都督府以陳徳署府事畱狥未下城堡何文輝徵閩廣師旋上命爲河南衛指揮使統兵鎭守馮宗異上言潼關重地請擇人守之徐達言郭子興康茂才於光可任上遂命郭子興率茂才等鎭潼關諭之曰陜州潼關三秦門戶扼而守之李思齊張師道如穴中鼠耳若其來犯愼勿與爭但厲兵積谷嚴守禦俟大軍至戮力取之茂才等乃運糧餉鎭河中秦人自是不敢東出文輝在河南有山寨賊寇汝州等處文輝率兵駐嵩州遣任亮討平之徐達師至陜命王臻等將兵至虢州諸將克平毛葫蘆山寨及鞏縣諸山登封諸砦堡皆平元守將李克彜棄河南奔陜入關依李思齊

七月上自大梁還京師將發大將軍率諸將自陳橋入陛辭上以河南北山東皆平命諸將取元都面諭之曰朕與公等率眾渡江誓除禍亂以安天下今士卒出百死一生未得休息朕每惕然於心非得巳也昔元起沙漠入主中國今其子孫怠荒天厭棄之君實有罪民復何辜前代革命之際兵戈相加視如仇讎肆行屠掠朕實不忍爾將帥當以爲戒克城之曰毋擄掠毋焚蕩毋妄殺人必使民安其業凡元之宗戚皆善待之庶幾伐罪救民之意有不恭命者必罰無赦諸將頓首受命出上乃還京命馮宗異畱守汴梁徐達等分布士馬規取河北乃檄山東守將汪興祖等以益都徐濟兵會於東昌薛顯與兪通源渡河取衛輝元守臣龍二走彰徳追及之龍二復走元彰徳守臣以城降進攻廣平元守臣周湏以城降邯鄲尹都文王亦降遂克趙州又進克臨淸獲元將李寶臣等用爲向導達又檄諸將各率馬步舟師大會於臨淸時諸將駐濟寧久知府方克勤籌應芻糧極有方略朱亮祖以河淺勒取五千夫浚河克勤不忍民勞泣禱於天天大雨水漲舟始行克勤方孝孺父也乃進取徳州克長蘆元將左僉院遁去進攻直沽獲海舟作浮梁濟師常遇春率舟師諸將率步騎夾河進元丞相也速帥眾禦海口望風大潰進至河西務元平章俺普朵兒只進巴迎敵達率諸將進擊大破之元都大震時濟南軍作亂守將陳勝討平之鄧愈在河南上手書示愈勿從北徵畱駐襄鄧經略未附山寨愈遂遣兵攻下隨州徳安光山諸郡縣及洪山腦山諸寨獲元守將王誠張誠劉敬等於是葉縣舞陽魯山之境皆定河南遂平而北徵諸將遂向元都云

論曰嗚呼我聖祖諭中原一檄詞嚴而義正理直而气昌𨿽大誥牧誓何加焉漢髙三章之約豈足﹖弘而縞素髮喪之命又矯情飾詐未可同日語也況不殺之訓所以飭戒諸將者勤拳懇切悉出由衷𨿽湯武訓詞未見有此謂之順天應人之舉弔民伐罪之師豈有毫髮愧哉故諸將北伐勢如破竹兵不畱行仁者無敵斯足徵矣況汴京一幸足以系中原之心而命馮勝駐汴梁畱鄧愈駐襄鄧分布遙制皆有微權其所以控制形勝駕禦英雄之略豈淺識之士所能窺測其萬一哉故能收韓彭之功而終身無雲夢之郤𨿽一時賢將莫非純臣亦將將之能迥出千古也吁此其所以爲獨稟全智而克創大業也哉

○克取元都

洪武元年戊申閏七月徐達率諸將旣克長蘆直沽等處進抵河西務郭英首與元兵戰生擒達達判院遇元平章奄卜大戰擊破之俘獲人馬甚眾距通州三十里爲營深溝髙壘爲持久計眾請速攻城郭英曰吾師遠來敵以逸待勞攻城非我利也宜出其不意破之翌日大霧英以千人伏道傍率精騎三千直抵城下元將五十八國公率取死士萬餘張兩翼出戰良久英佯敗敵乘勝來追伏兵起截其軍爲二斬首數千級元知院卜顏帖木兒力戰死之擒元宗室梁王孛羅

二十七日夜三皷遂克通州徐達率葉雲龍等俱以師會元主得報大懼集三宮后妃太子等議北避兵遲明召羣臣會議端明殿門開有兩狐自殿上出元主嘆曰宮禁深嚴此物何從來殆天所以啟告朕也朕豈可復作徽欽銜璧事耶遂決計北徙左丞相失烈門知樞密院事黑廝宦者趙伯顏不花等諫畱固守京城不花慟哭曰天下者世祖之天下陛下當以死守柰何去之皆不聽命淮王帖木兒不花丞相慶童畱守燕京夜半開建徳門出由居庸關比去如上都達率諸將自通州向燕京遇元兵達令尹堅衝陣堅兩手擒兩元將皆金虎符銜刃於口而馳元兵莫敢近

八月二日抵城下攻齊化門達命諸將塡濠登城入達入城坐齊化門樓執其監國淮王帖木兒不花丞相慶童平章疊兒必疊朴賽因不花右丞張康伯禦史中丞滿川等戮之又獲鎭南威順諸王子六人玉璽一玉印二封其府庫圖籍寶物及元宮殿門以兵守之宮人妃主令其宦官護侍禁戢士卒毋得侵暴人民按堵市不易肆人謂曹彬下江南不過是也達下令凡元朝大小諸臣皆令送告身於官署民籍中違者有罰元翰林待制黃殷仕恥出見欲自投井爲其僕所守乃紿其僕曰吾甚愧何從得酒飲醉而出可也其僕喜入市取酒殷仕遂投井死左丞丁敬可總管郭允中皆死之學士危素寓僧寺亦欲赴井一僧止之曰公可無死公死是亡國史也遂往見達後仕國朝仍學士官達旣定燕京將西徵畱兵三萬餘人分隸燕山大興永淸六衛以孫興祖統之守燕京興祖紀律嚴明燕京以安達遣孫興祖兪通源等帥師進克永平常遇春傅友徳等略保定中山河間俱下之

十一月達率師南至眞定會常遇春於柳亭命諸將分守要害以曹良臣潘敬趙興貴守通州元丞相也速將萬餘騎來寇營於白河時通州城中僅千人良臣與眾謀曰吾兵少不可與戰彼眾𨿽多然亡國之後屢挫之兵可以計破乃遣仵勇趙興貴潘敬陳泰等出沿河舟中樹赤幟連亙三十里不絕鉦皷之聲相聞也速聞之大駭遂引去城中出精騎渡白河擊之追至薊州不及而還捷至京師上以元都旣克命大將軍率諸將進取山西後達等大軍徵陜西元平章也速復寇通州達遣常遇春李文忠帥所部兵東還拒之遂搗永平由遵化度鹿兒嶺敗元將江文淸於錦川獲之次全寧也速來戰大破之也速遁追至灤河斬慶生俘宗王三人進兵克上都元主遠徙沙漠遇春乃引兵還燕

論曰我聖祖之取中原克元都如摧枯拉朽耳𨿽天命之有在而元人所以禦之者曾無一策夫元將善戰者莫如擴廓帖木兒觀其在陜西以敗亡餘孽猶能跳梁蹢躅力抗王師亦雄健之材也假令元主使總諸路之兵禦之𨿽終無救於國事或猶可少延旦夕之命未必滅亡之易至此也乃旣不帥眾以禦北伐之師又不勤王以赴燕京之急而使庸駑羣醜勉事支吾以中原之廣都城之下未聞有建牙開閫旗皷相當而逞一戰之能者眞所謂搏沙捧土以塞盟津之決夫豈有社稷之遠爲哉吁人謀之不臧蓋卽天命之不佑也𨿽然師﹖﹖壯曲﹖老中國之非其所有豈惟吾中國之人憤之𨿽彼元君亦自知其爲竊據也天未定時上下相習恬不知非一旦爲主旣出彼亦何詞蓋心恧而气自餒耳不然何甘心棄如脫屣之易若乃徐達之壯猷雄略布徳宣威不但戰勝攻取克建奇功至於封燕京之府庫置胡宮之美人使民不知兵市不易肆蓋自南巢牧野之後始再見於斯也豈非千古英雄之將而何曹彬下江南之足云耶嗚呼信足見我聖祖之知人善任使哉

○略下河東

洪武元年戊申八月徐達等旣克元都上命達畱兵鎭燕京率諸將進略山西達分兵取永平河間等處親率大軍取道眞定趨太行擇人守要害並收未附山寨

十月上命馮宗異由河南徵山西以兵西會達會湯和楊璟平兩廣還京上俱命爲偏將軍同大軍徵山西皆遣受大將軍達節制達自眞定直趍太原檄馮宗異由懷慶狥太行璟以兵會澤周宗異至武陟遇元懷慶所遣遊兵六十人獲之明日抵懷慶元平章白瑣住等棄城走澤州宗異入城撫定以紀斌守之引兵至太行山﹖﹖白宛﹖子城破其關元守兵潰進取澤州元平章賀宗澤出走畱兵戍守又進攻潞州及猗氏擒元右丞賈成轉攻平陽皆克之擒李茂先田保保又克綘州

十一月達分遣傅友徳薛顯率三千騎略平定州擒元將湯同僉取七垛寨又遣陸聚攻車子寨及井陘鳳山城山鐵山諸寨皆降之復取故關山寨承天寨元擴廓帖木兒遣韓札兒來侵澤州達遣楊璟與副將張彬往援之遇元兵於韓店大戰璟等敗績璟大發憤達與諸將謀取太原時聞元主命擴廓帖木兒遠出太原由保安入居庸侵燕京或議還兵救燕京者達曰孫興祖以六衛兵守燕京足以相拒我與爾等乘其不備直抵太原傾其巢穴彼進不得戰退無所依兵法所謂扼亢搗虛也彼若還兵救太原則爲我牽制進退失利必成擒矣諸將皆曰善遂引兵徑進擴廓帖木兒至保安聞之果還兵救太原其鋒甚銳傅友徳迎擊之兵未交擴廓以萬騎突至友徳率敢死士數十人衝卻之擴廓營於城西郭英憑髙望之謂常遇春曰彼兵多而不整營大而無備請以夜刼其營遇春然之以告達曰我騎兵𨿽集步卒未至不可與戰夜刼營固當彼眾亂主將可縛也達從其計會擴廓帖木兒部將豁鼻馬潛使人約降請爲內應達喜遂乘夜襲之先遣五十騎伏城東十里以舉火鳴炮爲期

至夜郭英率十餘騎潛入其營舉火鳴炮伏兵亦舉火鳴炮遇春等引兵繼至皷噪之聲相應元兵大潰亂自相殺戮蹂踐擴廓方燃燭坐帳中聞變倉卒不知所爲亟納鞾未竟跣一足踰帳後得驏馬乘從十八騎遁去追之不及遂乘勝克太原豁鼻馬師餘眾降得兵四萬餘人馬四萬餘匹達遣傅友徳薛顯擊破賀宗哲於石州走其四大王又破逐竹﹖兵於是惇忻霍絳猗氏平陽等處皆定遇春勒兵追擴廓於大同擴廓走甘肅得行人汪河還先是上嘗遣河以書諭擴廓帖木兒被畱不遣數年河守節不屈今擴廓兵敗得脫歸上嘉其節超遷吏部侍郎眷待優渥河在擴廓軍中久知其虛實及還備陳方略擴廓由是多敗上遣敕諭諸將於大原曰近者湯和定浙左平閩中楊璟淸湖湘定廣西班師還朝未遽定賞爲大將軍等滅胡未還故也今再遣各官徵進璟出澤州趍潞中𨿽少算以累軍此亦古今兵家常事又何慮焉太原之捷得璟以分其勢可謂奇矣今定偏將軍和居宗異下偏將軍璟居和下協心同力剪除余虜務在殄滅勿以細故爲嫌達遣常遇春引兵攻大同元守將竹貞棄城走遂拔之傅友徳率兵巡太和嶺之西北尋次宣徳府敗元將脫列伯之兵遂拔宣徳及在外諸城堡達又遣汪興祖率兵攻武州朔州皆拔之擒元知院馬廣等六百三十餘人未幾以興祖爲晉王傅兼山西行都督府事守禦大同於是達與諸將議以山西旣定乃發太原還平陽次河中遣張良造浮橋引兵攻陜西上命達以康茂才分所部兵鎭守太原

八月副將軍常遇春同徐達攻隴西聞元也速寇通州乃旋師東破也速旣還燕遇春北伐開平師次柳河川病卒上詔偏將軍李文忠代領其眾文忠將赴達軍至太原聞達﹖拔慶陽陜西平元主北走蓋裏命脫列伯孔興以重兵寇大同甚急文忠與趙庸等謀曰閫外之事有利於國專之可也大同受圍若候進止恐無及矣機不可失盍往救之遂由代出鴈門次馬邑元邏騎數千至擊敗之擒其平章劉帖木進次白楊又擒其四大王時大雨前軍巳駐營文忠至亟令移前阻水爲營遣人入大同報汪興祖知脫列伯以夜帥銳卒來攻文忠令將士秣馬蓐食堅壁不動先以西營誘之督令死戰自寅至辰度其饑疲乃分兵爲左右翼身先奮擊大破之生擒脫列伯降其眾萬餘進兵至東勝莽哥倉而還元將孔興巳圍大同聞脫列伯敗解圍走至綏徳其部將斬之來降元主大懼益北徙不復南寇山西始安

論曰燕京旣定欲取山西當時若出居庸略宣大或出紫荊皆可徑搗太原豈不尢爲捷疾諸將乃捨二道而南狥澤潞者非捨徑而就迂也蓋以北則﹖保河間未定西則懷慶陜州未安﹖保不通則南北有道梗之患懷慶未附則大梁無息肩之期此所以先澤潞而後宣大也又攘夷之道當由內以及外先近而後遠故驅之不得不自南而北也使擴廓帖木兒輩自大同北奔沙漠則患不集於陜西矣不虞羣醜西逸所以關中之師不可卒解也擴廓不能以全盛之日救燕京於未亡而欲以逋播之餘復燕京於旣失爲謀巳疏而還救太原進退失據又莫逃於徐達之預籌矣如之何其不敗耶乃達爲此謀蓋有得於孫臏伐魏致齊之策而常遇春郭英又能出奇制勝以克全城李文忠便宜用兵能卻勍虜則諸將之謀勇皆可謂不世出者巳河東旣平然後燕京大梁可得而安也其規畫先後孰非聖謨之宏遠哉

○戡定關中

洪武二年巳酉二月大將軍徐達旣平山西與諸將議攻陜西遂引兵發太原遣副將軍常遇春參將馮宗異先渡河時李思齊張思道皆假元名號各擁大眾夾武功東川而軍李思齊在東張思道在西以禦我師部將耿炳文前擊之二虜日來挑戰炳文備禦甚嚴晝夜不少解甲俟彼稍卻則以兵進二虜不能支遂遁去李思齊奔鳳翔張思道奔涇陽各治兵完守擬拒我師

三月達率諸將引大軍抵長安列營城北元平章王武率官屬士民迎降達卽以耿炳文鎭長安遂謀取鞏昌臨洮等處炳文在長安修築涇陽洪渠諸堰十萬一千餘丈民便利之大軍西徵供億繁急炳文輸軍餉五千餘石赴鞏昌軍食賴以饒足

四月達遣馮宗異進取鳳翔方思齊奔鳳翔時上以書諭之曰前遣使通問至今未還豈所使非人忤足下而畱之與抑元使適至足下不能隱而殺之與若然亦時事之常大丈夫當磊磊落落豈以小嫌介意哉足下堅甲利兵深溝髙壘極力以抗我軍竟欲何爲昔足下在秦中人以兵眾地險從之𨿽有張思道孔興擴廓帖木兒出沒其間皆非勍敵足下當時不能爲秦自王巳失此機今中原全爲我有向與足下相爲掎角者皆披靡竄伏足下以孤軍相持徒傷物命終無所益厚徳者豈爲是哉朕知足下不守鳳翔必遠入沙漠以爲後舉足下初入其地胡或面從然非我族類其心必異據其地不足以爲資失其地適足以自損使兵威常彊尙云可也倘中原相從之眾以胡地荒涼不樂久處其心叵測一旦變生肘腋孑然孤弱不能相保矣足下本汝南之英祖宗墳墓所在深思遠慮獨不及此乎誠能以信相許去夷就華當以漢竇融之禮相報否則非朕所知也思齊得書欲降其養子趙琦與麾下勸其西入吐蕃思齊懷疑不決及馮宗異兵至鳳翔思齊率眾奔臨洮宗異下鳳翔獲其將薛平章達至鳳翔會諸將議師所向諸將多謂張思道之才不如李思齊慶陽易於臨洮不若先徵思道取慶陽然後從隴西攻臨洮達曰不然慶陽城險而兵悍未易猝拔臨洮之地西通番夷北界河湟得之其人足以備戰鬭其地產足以供軍儲今以大軍蹙之思齊不西走胡則束手降矣臨洮旣克傍郡自下諸將從之遂進兵攻克隴州又克秦州擒思齊將呂徳等師抵鞏昌其將平章梁子忠總帥汪靈﹖保等降達以郭子興守鞏昌乃遣馮勝率諸衛兵進徵臨洮李思齊窮迫遂舉城降獻其銀印等物得騎兵二萬其養子趙琦亦率眾來降後爲臨洮衛指揮從徵西域有功被恩賞張思道弟張良臣時守慶陽聞王師克臨洮大懼會達師次涇陽遣湯和等攻慶陽良臣又聞其兄思道走寧夏爲擴廓帖木兒所執遂以慶陽降達遣將顧時戴徳各率本部兵攻蘭州克之達送李思齊至京師入見上以其順天愛民視元將倔彊奔漠北者爲優嘉慰之命爲江西行省左丞不之官食祿京師

五月達帥師徵平涼張良臣自以城池險可據有養子七十人皆勇悍善戰又爲擴廓帖木兒所誘恃擴廓及賀宗哲爲聲援遂復據慶陽叛達怒還師趣涇州諸將咸以師來會達恐良臣黨與相援分遣兵抄其出入之路兪通源略其西傅友徳略其東陳徳略其南顧時略其北達自帥師趍慶陽以兵圍其城良臣出兵挑戰達遣兵擊敗之部將張奐獲其小元帥張十五等送達軍門斬之擴廓帖木兒遣部將攻陷原州守將指揮陳壽等皆陷沒徐達與諸將議驛馬關當原州之衝遣右丞徐禮將兵扼關馮勝亦駐軍於關之東去慶陽三十里與禮緩急相應復令傅友徳薛顯帥兵駐靈州寗正守邠州葉國珍守彭原遏之韓札兒復攻陷涇州馮宗異擊之札兒遁去宗異還兵驛馬與徐禮協守由是擴廓不復敢以兵來侵達以原州涇州陷諸將敗績各治其失律罪多所斬殺惟胡徳濟以嘗有守禦功械送京師上竟以前浙東諸曁新城功曲赦之元賀宗哲侵鳳翔守將張隆擊之敗走達與諸將圍慶陽邏者獲張思道所遣使王讓自擴廓來者具言擴廓巳往永昌良臣又遣人赴寧夏求援亦被獲於是慶陽內外音問遏絕達督諸將急攻之屢敗其兵於城下糧餉乏絕城中至煮人汁和泥丸爲食其部將姚暉等遂獻門納王師達勒兵入城良臣父子投井中未果引出斬之誅其黨與數百人達遣陸成獻捷京師遂帥師與傅友徳薛顯會原州擊敗元擴廓帖木兒兵於六盤山擴廓遁走出塞外達至平涼欲還京師命顧時將騎兵略晉寧賀宗哲寇蘭州顧時與馮宗異率眾三萬擊敗之宗哲與其黨亦渡河北遁出塞達乃以馮宗異鎭慶陽節制諸路軍馬又以孫琪朱佑守平涼張溫守蘭州達等振旅還京師

十二月元擴廓帖木兒聞徐達等大軍東還乃自甘肅引兵襲蘭州至城下溫與諸將議兵眾寡不敵難與相戰然敵遠來不知虛實乘暮擊之可挫其鋒於是整兵出戰擴廓兵少卻溫入城固守備禦甚至鞏昌守將於光引兵來援遇擴廓兵敗被執至城下令呼溫使降光大呼曰公等堅守徐總兵大將軍至矣城中聞之守益堅光遂被殺嘗夜二皷擴廓以兵登城千戶朱佑醉臥不覺巡兵擊卻之溫又屢乘怠擊破其兵擴廓圍數月不利又聞大軍將至遂解去還甘肅虜退張溫執朱佑數其醉臥罪欲殺之知事朱友文諫曰當其時斬佑以狥所謂軍法從事也今虜巳退殺之不惟無及於事﹖有專殺罪溫悟杖而釋之上聞嘉友文守文又能以直言諭長官賜友文綺帛錄溫功升秩贈卹以旌於光忠節云

論曰山西陜西之虜李思齊張思道擴廓帖木兒三人耳如賀宗哲孔興等不足言也李張二虜𨿽擁眾然非我諸將敵惟擴廓最彊獷擴廓一名王保保察罕帖木兒飬子也勇略善用兵故以逋播垂盡之勢猶能轉鬭千里屢挫不衰徐達自入中原未嘗少衂獨隴右之克甚艱至多斬殺其部曲則擴廓之故也曁其祚終運訖卒遁沙漠而不爲亡國之俘此亦難能哉我聖祖激勵諸將嘗曰王保保天下奇男子也豈非深羨之耶使擴廓得從聖祖功名不當在李傅湯鄧之下而甘心從夷沒爲胡鬼良可惜也𨿽然其失在委身之初耳旣巳受元命食元祿則元亡不死卽北從爲當是又可深非哉

○夾攻西蜀

明玉珍隨州人元至正壬辰徐壽輝等兵起玉珍集鄕裏壯士屯靑山結柵自固未幾歸徐壽輝壽輝遣其黨倪文俊率玉珍等攻陷元巴蜀諸郡以玉珍守之文俊還及陳友諒殺倪文俊玉珍遂自據成都傍略四川諸郡縣皆附之歲壬寅友諒弒壽輝玉珍謀討之不果乃以兵守夔關與友諒絕立廟祀壽輝遣兵取元隴州興元收鞏昌分置守戌遂自稱隴蜀王

癸卯春正月玉珍稱帝於成都國號夏建元天統後玉珍卒子升嗣仍稱帝升幼母彭氏與僞丞相理國事洪武二年巳酉上旣克元都平河東定隴右乃遣楊璟入蜀諭升使入朝璟反復譬曉升牽於羣議不決璟還復以書諭之開示順逆楇福之機令勿爲臣下所惑升竟不從

三年庚戌四月大將軍徐達等徵定西還將襲興元達命傅友徳爲前鋒李思齊左君弼趙琦等各率所部兵自秦州南出一百八渡擒夏僞平章蔡楙遂入沔州又遣金興旺張隆由鳳翔連云棧入合兵攻興元克之降其守將劉思忠劉慶祥等友徳以軍食不繼還軍西安達命金興旺張隆守興元

七月明升忿失興元遣其將吳友仁以兵入寇守將金興旺張隆擊敗之明日復來興旺與戰面中一矢不退又敗之斬首數百級時興元守將才三千人友仁眾二萬興旺以眾寡不敵斂兵入城遣使間道走寶雞求援友仁乃圍城決濠塡塹急攻之興旺等發巨木擂石以禦賊死者甚眾徐達在長安聞報卽率軍屯益門鎭遣傅友徳救興元以兵三千趍黑龍江夜襲木槽關攻斗山寨使士卒列炬燃山上友仁見之大驚耿天璧周指揮等攻破敵曹口寨亦至友仁乘夜遁去自是不敢復犯興元其瞿塘將莫平章亦以兵犯歸州欲報興元之役守將陳聞出兵南門與戰大破之斬首三百級擒八十人送楊璟斬之

十二月上以明升據蜀阻聲教又時入寇乃親祭告郊廟伐蜀以湯和爲徵西將軍廖永忠副之率京衛荊襄舟師由瞿塘趍重慶周徳興等皆屬焉傅友徳爲徵虜前將軍率河南陜西步騎由秦隴趍成都顧時汪興祖等皆屬焉楊璟王簡等亦率水陸師以從時明升徙都重慶湯和遂自歸州向瞿塘傅友徳至陜揚言出金牛實欲自陳倉由靑州果陽階文向成都夏僞丞相戴壽等悉銳卒守瞿塘扼三峽北倚羊角山南倚南城寨兩岸引鐵鎖爲飛橋平木板其上置炮石木竿橋兩岸備禦甚固又遣兵北守金牛

辛亥二月湯和遣周徳興率周海等進兵取蜀之龍伏隘又進奪覃屋溫湯關初諸將陛辭時上諭傅友徳曰蜀人聞吾西伐必悉其精銳東守瞿塘北守金牛以拒我師彼謂地險兵難猝至若出其意外直搗階文門戶旣隳腹心自潰矣兵貴神速但患不勇耳友徳受命行至是上以伐蜀未報捷復命朱亮祖往助之以兵會進友徳旣出金牛探知靑州果陽空虛階文𨿽有兵壘而守備單弱於是引兵趍陳倉選精兵五千爲前鋒緣山谷晝夜兼行大軍繼之

三月抵階州夏守將丁世珍率眾來拒友徳擊敗之生擒其將雙刀王等十八人顧時亦擒其將王進世珍走還遂克階州引兵向文州去城三十里蜀人斷白龍江以阻我師友徳督兵修橋以渡至五里關世珍復集兵據險汪興祖躍馬直前中飛石死友徳怒奮兵擊破之世珍以數騎遁去又拔文州兵渡靑州果陽白水江蜀人望風遁友徳遣人諭降之俾各還居故業畱鞏昌潘指揮守之引兵趍綿州至漢江阻水不得渡乃令軍中造戰艦百餘艘蜀人向猶恃漢水爲固聞造舟大懼友徳欲以軍中消息達湯和而山川懸隔適江水暴漲乃以木牌數十大書克階文月日浮江下蜀人見之解體湯和廖永忠等合趙庸兵取夏桑林芙蓉洞覃垕茅岡寨又攻天門山擒其將張元帥小張僉事降其眾千餘人遂克歸州又克夏將李逢春烽火山寨乃進攻瞿塘關楊璟所遣指揮韋權出赤甲山趍夔州李指揮出白鹽山攻夔府南城岸璟與王簡進攻瞿塘兵敗其所遣赤甲白鹽之兵皆潰還屯歸州湯和廖永忠議以江水漲難進兵駐師大溪口欲候秋水落方進夏戴壽吳友仁聞傅友徳破階文搗江油乃抽瞿塘精兵往援漢州畱老弱守關兵未至友徳巳逼漢州城陳徳又入綿州破龍徳縣夏將向大亨出兵戰城下友徳擊敗之及戴壽吳友仁兵至友徳下令曰彼遠來勞困大亨兵敗眾方洶洶一戰可克也乃迎擊戴壽兵大敗之遂拔漢州擒其將梁士達等壽與大亨走成都友仁走古城友徳令顧時守漢州自將擊古城破之擒斬二千餘人友仁自古城走保寧友徳兵向成都夏金州守將兪思忠等率其官屬軍民二千三百人來降友徳捷至京師上恐湯和等逗𨖻失機會乃述友徳冒險克敵之功責和詔曰傅將軍冒險深入克諸州今次於平川蜀無險可恃正可水陸夾攻使彼首尾受敵疲於奔命破蜀之機但在今日若候水退豈不失機誤事朕前所語爾獨不記憶乎何怯之甚也和永忠得詔乃引兵趍夔州又見江中木牌所書知友徳破階文月日遂亟爲進取初友徳克文州以朱顯忠守之友徳兵向成都夏將丁世珍誘番眾數萬攻文州城顯忠擊卻之丁世珍復合趙元帥大兵攻之城中食盡外援不至部下議欲棄城走顯忠厲聲曰城存與存城亡與亡豈有棄城求活耶世珍攻益急顯忠被傷褁創力戰不能支城陷爲亂兵所殺

四月上以湯和師未捷敕湖廣平章鄧愈督部將任亮以兵開道由陸路抵瞿塘從湯和師進取又令王成引兵由興元取道往友徳軍前聽徵仍詔播州帥楊鑑率番兵二萬爲友徳先鋒上又慮襄陽兵出城守虛弱手書諭鄧愈以襄陽軍務委鎭撫胡潤管領嚴爲守禦

五月廖永忠領兵至舊夔府夏守將鄒興飛天張等聞永忠兵至悉力拒戰永忠分兵爲前後陣前軍旣接卽麾後軍爲左右翼旁出擊之鄒興等大敗明日復並兵攻之擒其將龔興殺溺士馬甚眾夏人气大沮

六月永忠引兵至瞿塘關以水峻急又蜀人所設鐵鎖飛橋﹖江上舟不得進乃密遣壯士數百人舁小舟衣靑蓑衣緣山伏艸木中行度關人各持糗糧挈水筒以禦饑渴魚貫入山石間守關者不覺旣度險夜以小舟入江繞出敵背永忠等與約期度巳入江乃率精兵出黑葉渡分兩道夜五皷以一軍攻其陸寨一軍攻其水寨將士皆以鐵褁船頭置火鎗火器前進黎明蜀人盡銳來攻永忠巳破其陸寨亡何將士舁舟者自上流一時俱發揚旗皷躁而下蜀人大駭不知其兵何從也下流舟師並進夾攻大破之焚三橋橫江鐵鎖湏臾鎔絕鄒興中矢死擒將士董達等八十人斬首千餘級溺死者無算敵將飛天張鐵頭張皆遁去永忠入夔州明日湯和曹良臣自歸州進兵由白鹽伐木開道出紙方溪亦至永忠乃與和率水陸大軍會重慶行定沿江郡縣永忠乘勝直前以丙申日次銅鑼峽明升等大懼夏右丞劉仁勸升奔成都升母彭氏泣曰縱往成都不過延旦夕命耳何益劉仁曰然則將何如彭氏曰大軍入蜀勢如破竹不如早降免生靈於鋒鏑耳升乃遣使詣永忠納欵永忠以和未至辭不受令候和至來降癸卯日湯和師至重慶會永忠於朝天門外明升面縛銜璧輿襯與母彭氏及劉仁等奉表詣和軍門降和受璧永忠解縛承制慰撫下令諸將不得侵掠仍撫慰戴壽向大亨家屬令其子弟往成都招諭遣指揮萬徳送明升並官屬降表於京師

七月傅友徳圍成都戴壽向大亨以象載甲士出戰友徳命前鋒李徳英以弓矢火器衝之象皆中矢卻走壽等兵大敗友徳亦中流矢會湯和遣使報重慶之捷壽等遂無鬭志壽乃籍府庫倉廩甲兵之數遣其子詣軍門納欵明日壽等率官屬出降友徳按兵入自東門得士馬三萬畱兵守之分兵狥未下郡縣至崇慶州夏知州尹善淸猶拒戰友徳擊敗其兵執善淸斬之其判官率州民迎降友徳遂狥下保寧執其將吳友仁械送京師畱指揮黃榮成守之友徳仍駐保寧籍其民壯者爲兵上遣李文忠往鎭撫蜀中文忠增築成都城垣浚濠塹設成都等衛蜀中大定

八月明升等至京師詔羣臣定受降禮禮臣援宋受蜀孟泉降舊儀雜定之上曰明升與孟昶不同昶自治國所爲奢僭升幼事由臣下無罪免其叩頭伏地上表請罪之禮升朝見百官稱賀封升歸義侯賜第京師冬十月傅友徳廖永忠等振旅還京師詔儒臣作平西蜀頌

論曰蜀地與中原隔絕昔人謂其後天下而亂亦後天下而平大抵中原有事蜀必割據天下一統蜀亦不能久存也玉珍非有雄才大略能與羣雄抗衡者以我聖祖起自東服於蜀爲遐壤友諒𨿽近然所爭在東北勢不暇及蜀故得稱雄僻壤耳及我聖祖定中原淸關陜明升自當稱臣內附不失茅土世封楊璟之書譬曉明切而升不能從可謂不度徳量力矣夫以孔明之才不能終抗曹丕司馬懿而欲以明升戴壽輩禦我聖祖得乎若傅友徳之用兵誠爲奇絕湯和廖永忠𨿽少畱滯而永忠以湯和未至不受明升之降和亦不以爲嫌此事髙出千古晉王浚有愧色矣天生賢將以弼成大業豈偶然哉至我聖祖於明升之降憫其幼無罪而優禮待之則又帝王之偉度前代所希覩也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷六

髙岱

北徵沙漠

廓淸滇南

四夷來王

封賞功臣

正位分藩

○北徵沙漠

洪武三年庚戌春正月時元都巳克河東關陜皆平上以擴廓帖木兒及賀宗哲未服爲西北患元主北遁諸胡從徙者未靖乃以徐達爲徵虜大將軍馮勝爲右副將軍率師自潼關出西安搗定西李文忠爲左副將軍率師由北平經萬全出野狐嶺時常遇春巳卒湯和廖永忠傅友徳等統兵伐西蜀文忠至興和元守將皆出降

三月達至定西大破元擴廓兵諸部將獲元王公以下百餘人卒六萬擴廓等西走上恐擴廓宗哲疑懼終爲邊患下詔招諭之不從文忠兵至白海駱駝山敗元太尉蠻子等兵進略開平遂以兵向應昌等處徐達遣耿天璧討納哈出降之西番悉平四月元主殂於應昌

五月李文忠與趙庸破元沙不丁進兵拔紅羅山至上都得元罕左丞蓋兀魯畱守等官始知元主殂遂克應昌獲元主孫買的裏八剌並后妃宮嬪王子黑的罕國公平章等宮及玉璽金寶玉﹖玉鎭圭大圭玉斝玉斧等元太子愛猷識理達臘北走追之不及而還元亡副將軍孫興祖部將孫虎皆戰死文忠遣人送買的裏八剌等赴京師上令免獻俘引見賜以中國冠服宅第封崇禮侯謚元主順帝后妃等皆令居食自便願歸沙漠者送還其後自立於漠北者亦遣使通問徐達復率師徵擴廓於定西擴廓西走師還京十一月李文忠率趙庸等振旅還京師車駕出江上迎勞之

辛亥七月以元將納哈出在金山不花在開元上命馬云葉日﹖玉守遼東備之

五年壬子正月上以殘虜未滅爲邊患乃以大將軍徐達伐迆西馮勝傅友徳副之副將軍李文忠總東道兵趨上都顧時陳徳副之各賜敕戒諭文忠與顧時陳徳分兵入沙漠時等各擒獲故元將文忠直趨上都勝友徳亦大擒獲於迆西

二月李文忠搗應昌取和林虜遁去文忠畱輜重自率輕兵兼程進與華雲龍夾河擊虜眾虜一健將躍出鬭文忠引弓一矢而斃文忠馬中矢步戰復得他馬益奮大破虜眾俘斬以萬計略地至驢駒河朵顏等處顧時深入迷失道乏食兵疲遇虜奮擊破之得其輜重兵乃益振曹良臣以孤軍深入戰死

六年癸丑四月徐達大軍出鴈門北巡長城外傅友徳爲前鋒虜聞遁去追獲故元平章鄧孛羅帖木兒還軍北平友徳陳言時政五事上皆嘉納之七月文忠所遣將陳徳出塞外擊破虜於三坌山擒故元將士七十餘人復與虜戰於不剌河三戰三捷又獲其將忻都等五十四人而還冬十月李文忠出屯代縣至朔州獲故元太尉伯顏不花

七年甲寅正月李文忠復由代縣遣將分道出獲故元平章陳安禮斬故元將珍珠驢至白登俘其國公孛羅帖木兒七月又攻克大寧髙州大石崖斬故元宗王朵朵失裏等八月至丰州擒元官一十二人追斬元魯王及司徒答海俊等得金印玉圖書各一師還十二月故元將納哈出寇遼東守將馬云葉日﹖玊大破之納哈出僅以身免

九年丙辰七月傅友徳屯兵備延安故元將伯顏帖木兒先巳請和至是復犯邊友徳設伏大破之番茵執伯顏帖木兒來降

十二年巳未十二月上以河岷鞏昌臨洮等處巳平遣李文忠往整飭城池督理兵務凡邊境事宜悉聽文忠節制

十三年庚申正月故元將脫火赤等入寇遣沐英討之擒脫火赤等獲其全部以歸十四年辛酉復命大將軍徐達率諸將伐迆北沐英出古北口經略公主山寨等處攻灰山嵩州髙州全寧皆克之夏四月傅友徳耿炳文各領兵出塞大破虜眾於黃河外俘獲士馬悉送大將軍營邊境以寧師還二十年丁卯虜納哈出寇遼東命馮勝帥師討之納哈出遁走閏六月馮勝追破納哈出之眾降其軍旋師城大寧

二十三年庚午正月虜入寇命傅友徳北徵兵至迆都山大破虜眾擒其將乃兒不花俘獲人口萬餘還駐開平復西徵寧夏平之

論曰我聖祖於北虜蓋未嘗須爲忘情云自克元都平關隴後命大將軍徐達副將軍李文忠分道東西並出者二又專命徐達總兵北徵者一而偏師剿擊不與焉當時民厭兵革亦甚苦其勞費故解縉等屢以爲言然不知我聖祖每一命將出師拳拳以不殺爲戒以不得巳爲言豈樂勤兵於遠者哉其神謀遠略蓋知國家之後患在此虜耳觀其載之祖訓有曰東南諸夷限隔山海後世勿得輕伐惟北虜吾之世讎不可不嚴爲備禦則我聖祖屢徵沙漠之心豈得巳哉及我成祖繼之亦嘗三犂虜庭蓋其心卽我聖祖之心其所以伸威於萬里之外者將以垂休於萬世之久也卒之二百年間四夷𨿽有侵陵未爲大患而巳巳之變也先敢於犯順至國有不共戴天之仇則我聖祖之所深慮而過計者至是爲大驗矣其與漢髙帝安劉之說又將遠過之也豈文墨之臣所能窺測哉嗚呼當時東據遼東西抵甘肅而大寧興和開平東勝又相聯絡其間所以爲藩籬甚固而備禦此虜者爲甚嚴也其後大寧移而薊遼之道迂興和開平沒而京師之屏薄東勝受降失而河套之患殷又哈密不復吐魯番日肆憑陵而匈奴之右臂不可斷至於今日則薊州之防甚危而宣大之徼大潰又岌岌乎剝膚之災矣氈裘猖獗日異月殊𨿽盜賊竊發於中土倭夷跳梁於海濱而國家所當加意者則莫先於是哉杞人之憂誠三復聖謨而重有感也

○廓淸滇南

洪武五年壬子五月上以天下一統惟雲南未服乃遣翰林待制王禕使雲南招諭故元梁王把匝剌瓦爾令入朝禕至雲南見梁王君臣諭以皇上聰明神聖若亟奉版﹖歸職方可保髙爵厚祿聲名俱全柰何欲以一隅之地與中國抗不聽館於別室數日見之又引陳友諒張士誠陳友定明玉珍擴廓帖木兒等敗亡及元主北走反復諭之梁王君臣相顧駭愕巳有降意未決攺館禕餼廩有加

十二月故元遺孽竄立於沙漠者遣使脫脫自西番入雲南徵梁王糧餉欲連兵以拒我師脫脫知有中國使臣在以危言脇梁王令殺禕梁王狐疑持兩端令其參政達裏﹖以禕匿民間脫脫知之誚梁王曰國家顚覆不能救反欲附他人邪欲躍馬去梁王不得巳出禕見之脫脫欲以威屈禕罵曰天訖汝元命我朝實代之爝火餘燼欲與日月爭光乎我豈能爲汝屈有死而巳矣解之曰兩國兵爭不殺來使王公材器天下無雙者宜全之脫脫曰今𨿽孔子在義不可畱梁王不能救禕顧謂曰汝朝殺我大兵夕至遂被殺達裏麻爲具衣冠斂而焚之

十四年辛酉九月上以雲南未附又執我信使納我逋逃乃以傅友徳爲徵南將軍沐英藍玉爲左右副將軍陳桓胡海費聚等皆屬焉率師三十萬往徵之臨行上諭之曰雲南僻在遐荒行師之際當知其山川險昜以規進取朕博覽輿圖咨詢有眾得其阨塞取之之計當自永寧先遣驍將別出一軍向烏撒大軍繼自辰沅以入普定分據要害乃進兵曲靖曲靖乃雲南之襟喉彼必並力於此以拒我師審察形勢出奇取勝正在於此旣下曲靖三將軍令一人提勁兵趨烏撒應援永寧之師大軍直搗雲南彼此牽制彼疲於奔命破之必矣雲南旣克分兵趨大理先聲旣振勢將瓦解其餘部落可遣人招諭不必皆煩兵也師行上親出餞於龍江諸將各率所部就道傅友徳等師至湖廣命都督郭英陳桓胡海率兵五萬由永寧趨烏撒路多險阻諸將欲深入郭英曰破敵貴先聲攻取必自近始捨近趨遠非策之上也遂以兵攻赤水河路去河二十里爲營時久雨水暴漲英曰賊恃水漲不意吾濟下令諸軍斬木造筏夜半濟河比曉敵始覺遂大驚潰生擒阿容諸蠻由是雲南諸郡邑皆震

十二月友徳大軍趨貴州攻普定擒安鎖羅鬼蠻犵狫悉降又攻普安下之畱兵戍守遂會沐英等師進取曲靖梁王遣其司徒平章達裏麻率精兵十萬來拒沐英曰彼謂我師疲於深入未有虞心乘此乃可破也遂兼程進會大霧四塞衝霧行抵白石江霧霽兩軍相望達裏麻大驚以爲神兵飛至也乃擁眾逼水陣友徳欲濟英曰未可別遣一軍溯上流潛渡出其陣後鳴銅角樹幟山谷中爲疑兵達裏麻驚急撤兵還禦陣亂英乃趣師濟江以猛而善泅者先之長刀蒙盾斫其軍敵郤數里而後陣師旣濟友徳麾兵大進矢石交發呼聲動天地戰數拾合指揮趙旺馬蹶死於陣英等縱鐵騎衝其中堅連斬數十人敵大敗生擒達裏麻俘甲士二萬馬萬匹橫屍十餘里友徳縱降者使各歸業夷人見俘者得歸大喜軍聲益振遂克曲靖畱兵鎭之乘勝克陽林友徳自帥師南擊烏撒沐英攻六梁州擒帖木兒王子兄弟又擊越州龍海諸寨轉向永寧遂與藍玉趨雲南梁王聞達裏麻兵敗被擒大懼走滇池島中先縊其妃自飲藥不死投水死之英進至板橋故元右丞觀音保舉城降父老出迎王師英整兵入城秋毫無犯市不昜肆收梁王金印並官府符信冊籍撫定其民

自九月朔出師迄下雲南僅百日英乃分兵趨烏撒會友徳大軍時故元右丞實卜復聚兵赤水河及聞友徳循格孤山南至沐英又自雲南來會實卜遂遁去友徳令諸軍城烏撒版築方具實卜引諸蠻復大集友徳據髙岡嚴陣待之諸將欲戰友徳不許士卒奮勵友徳度其可用乃下令曰我師深入有進無退彼旣遁而復來心必不一並力與戰破之必矣若使彼據險自固未昜克也遂進戰師旣陣芒部土酋率眾耒援實卜合勢迎戰我師趨之戰數十合酋長多中槊墜馬死者我師益奮蠻眾大潰斬首三千級實卜復遁遂城烏撒得七星關以通畢節又進至可渡河於是東川芒部諸蠻皆降英等亦降各路守將張麟等得金銀銅印七十四馬數萬匹上遣使如友徳軍以敕獎諭之曰內使羅信至知將軍調度有方節制嚴整普定諸蠻俱巳奔竄未知此時何如烏撒烏蒙果降否前恐蠻地無糧令將軍分各軍回衛今知資糧於敵軍可不必回也繼又敕曰比聞雲南旣克然區畫布置尙煩計慮前巳置貴州都指揮使司然去雲南尙遠今必置都司於雲南以統諸軍旣有土有民又置布政使司及府州縣治之其烏撒烏蒙東昌芒部建昌之地更宜約束酋長畱兵守禦禁民勿挾兵﹖至如靄翠輩不盡服之𨿽有雲南亦難守也友徳遂承制布政司及府州縣宣慰司長官司等籍其戶得七萬四千有奇

十五年壬戌正月沐英等狥建昌瀓江臨安尋甸楚雄皆下之降故元平章閻乃馬等二月英引兵攻大理大理城倚點蒼山西洱海爲固乃南詔皮羅閣所築者龍首龍尾二關最險要土酋﹖世以五萬眾扼下關英自將攻之不下乃令藍玉王弼率兵由洱水東趨上關英兵綴下關爲犄角勢又以一軍令湖海由石門間道繞出點蒼山後攀木緣崖上立旗幟遲明攻下關兵見之踴躍讙呼蠻眾驚亂沐英策馬渡河水及馬腹遂斬關入山上軍亦下擊之諸蠻腹背受敵遂克大理擒段世脇從者悉縱遣之蠻夷感悅傅友徳分兵取鶴慶略灑江破石門下金齒於是車裏摩此﹖夕和泥平緬皆降雲南平二月傅友徳遣使以故元梁王家屬威順王之子伯伯等三千一百一十八人俱送京師並奏云雲南自元世祖至今百有餘年屢經兵燹冊籍不存兵數無從稽考但當以今要害量宜設衛戌守耳其賦稅則故元司徒平章達裏麻等言元末田土多爲豪右隱占今準元舊制歲用不足巳督布政司核諸衛所查有現糧一百八萬二千有奇以給軍食恐有不足宜以今年所徵糧並故官院寺入官田與土官供輸塩﹖中納戍兵屯田所入並給之上悉可其奏未幾置雲南鹽課司以益軍費

夏四月烏撒及東川芒部諸蠻復叛上敕傅友徳曰諸蠻伺官軍散處大勢不合故有此變今宜屯眾大軍蕩除諸部蠻寇戮其酋長使之畏威方可屯兵守禦詔至友徳乃遣人會沐英進擊烏撒諸蠻大破之斬首三萬餘級蠻復寇普定城急友徳遣顧成擊破之

五月上敕吳復費聚曰符到可報三將軍凡烏撒烏蒙東川芒部盤江關索諸蠻悉蕩除之爾安陸平涼二侯會兵攻擊寨柵安陸總兵平涼副之若通關索嶺愼勿與蠻人戰於嶺上當分兵直搗巢穴以掩襲之使彼各救其家不能紏合以抗吾師其傍諸土寨卽未能下候三將軍師至合力攻之必克也敕至聚與復等遂進兵攻關索嶺及阿咱等諸蠻寨悉下之斬首數百獲馬牛無算遠近大震餘黨悉降蠻地始定友徳乃議設大渡河守禦所以千戶吳忠領兵守之又以烏撒烏蒙芒部三府地近四川奏攺隸四川布政司從之上復降敕獎諭友徳等詞極褒美云欲勞以尊酒遠不能致特以朕心勞之

七月友徳英等分兵攻未服諸蠻以指揮馮誠守雲南諸蠻見大軍出謂城守虛弱遂相煽爲叛土官楊苴最桀黠紿其眾曰總兵領大軍回矣雲南城可爲也各紏眾至二十萬苴會眾屯於城西北河陽亦以兵會於城東南合三十六營兵攻城時城中食少士卒多病倉猝聞寇至頗以爲憂誠與指揮謝熊以孤軍拒守修樓櫓備戰具多置彊弓弩於城上賊至輒射之賊眾多應弦而斃伺賊少怠出兵擊之賊不能攻遂圍城爲久困計時沐英駐師烏撒聞之選精騎萬餘來援至曲靖先遣人潛入城報知爲賊所得詰之曰總兵官領大軍三十萬至矣賊眾駭愕拔營夜遁去至安寧羅次邵甸普寧大祺江川等處據險樹柵欲爲再舉英至與馮誠等合兵剿捕之斬首六萬餘級生擒四千人諸部復定馮誠國用子也

十六年癸亥二月友徳又遣使以故元右承觀音保等及土酋﹖世等送至京師上以雲南平遣耿炳文往諭友徳班師畱沐英鎭雲南﹖曰遲速之機宜自審度友徳奉命班師英辧方物定貢額視民數均力役雲南民大賴以安其麓川緬甸車裏八百媳婦等國皆遣使內附上復置大理指揮使司命周能爲指揮統兵守之

論曰黔中古南詔地在鬼方之西漢武帝通牂牁羗僰至鑿昆明池於長安習水戰固嘗銳志爲之而點蒼金齒之域終未能帖然盡入版圖唐一勤兵至覆師四十餘萬自古及今未有郡縣其地二百年寧謚底定無反側如今日之盛者蓋由我聖祖神謨聖略而諸將規畫甚詳經略甚當故能變荒裔之民爲文明之俗嘗讀我聖祖諭傅友徳出師之訓及前後所下詔敕其地理之遠近道路之險夷與兵將分合之機攻取前後之勢歷歷如指諸掌𨿽生長其地習在戎行者未能若是之悉也天生聖人豈偶然哉故嘗竊爲之說曰能不若諸將而用人之能者漢髙帝是也能勝諸將而自用其能者漢光武唐太宗是也能勝諸將不自用而用人之能者我聖祖是也嗚呼觀河洛而思禹功萬世之下豈可忘開創之艱乎

○四夷來王

洪武元年戊申十二月上遣漢陽府知府昜濟頒詔於安南曰昔帝王之治天下凡日月所照無有遠近一視同仁故中國奠安四方得所非有意於臣服之也自元政失綱天下兵爭者十有七年四方遐裔信好不通朕肇基江左掃定羣雄華夏臣民推戴巳主中國國號大明建元洪武頃者克平元都疆宇大同巳承正統方輿遠邇咸安無事共享太平惟爾四夷君長酋帥遐遠未聞故玆詔示想宜知悉又遣行人楊載往招諭日本及遣使往諭占城髙麗諸國詔使至皆欲朝貢

洪武三年四月倭夷寇蘇州崇明等處指揮王徳率兵擊敗之殺溺死者無算生擒九十二人捷至擢徳官賞賚其將校有差遣使祭告東海之神倭寇自是不敢復至上以往年嘗頒詔安南安南國王陳日煃遣陪臣同時敏﹖悌黎世安等來朝貢請封

六月遣翰林學士張以寧典簿牛諒使安南封日煃爲安南國王賜駞紐塗金銀印大統歷織金文綺等物其陪臣賜各有差以寧等

十月至安南界聞日煃巳先殂侄日熞嗣立以寧護詔印洱江上使牛諒入其國先諭旨安南遣陪臣阮汝亮來迎請卽授詔印日熞以寧不許曰奉詔封爾先君耳非世子名爾國當遣使上請得旨然後敢授於是日熞遣陪臣杜舜卿等告哀請命於朝以寧畱安南候命因教安南人行三年喪及稽顙頓首拜謁諸禮儀其後上聞之大喜賜以寧詩獎諭之占城嘗遣使內附上乃遣使賫印往封占城國王髙麗遣使上表來貢方物上又遣使賫印封髙麗國王仍以祝文牲帛祭髙麗境內山川

三年庚戌五月安南使陪臣杜舜卿以日煃訃音來告且爲日熞請封上乃自制祭文以翰林院編修王濂充弔祭使吏部主事林唐臣充頒封使賫詔往安南封日熞嗣安南國王並取張以寧所護銀印及賜物畀之使至日熞率其臣出郊迎初議禮不決濂叱之乃先奉禦制文於壽光殿別設日煃靈位殿前使者南面宣布日熞率羣臣再拜俯伏以聽退翼日唐臣奉詔印詣壽光殿日熞率羣臣北面跪受稽顙拜如藩臣禮遂封日熞爲安南國王日熞遣使隨王濂等還朝入貢謝張以寧亦還卒於塗

七月髙麗遣陪臣金柱來朝﹖貢方物柱頗知書屢從朝官遊出淸宴閣燕記自言其八世祖金緣所作乃宋重和中徽宗燕蔡京王黼於宣和殿京作燕曲傳四方以爲盛美髙麗慕之故緣爲之記柱出以爲奇不知蔡京爲後世所鄙云初遣楊載往諭日本還日本使未至上遣趙秩往入境守關者不納秩以書達其王乃納之秩諭以中國威徳責其不臣其王以元嘗使趙姓者往欲襲之今秩復姓趙意將襲巳以嫚語答之命左右﹖秩秩不爲動徐曰今天子聖神文武君主華夏非元比爾殺我禍不旋踵我朝之兵天兵也無不一當百其戰艦蒙古之戈舟﹖呂百不當一況天命所在人孰能違我朝以禮懷爾豈與蒙古襲爾者比邪日本國王气沮會上復遣楊載往於是日本王良懷禮遇載等有加遣其陪臣並僧九人隨詔使入朝奉表稱臣貢馬及方物未幾南番暹羅國王三烈昭毘牙渤泥國王馬謨沙三佛齊國王哈剌禮八剌卜各遣使奉金葉表文來朝貢後渤泥國王復率其妻子來朝禮遇極厚未歸卒詔葬於金陵

十一月上聞安南占城各治兵相攻殺占城遣使來告乃遣翰林編修羅復仁兵部主事張福以詔諭之嘉其以禮入貢合於古制謂二國傳世巳久保土安民上奉天道尊事中國其前王必有遺訓今宜畏天守分各罷兵歸國如互執兵端必致天變怒禍不能逃詞甚明切詔至二國皆聽命罷兵安南贈復仁黃金珍玩等物辭不受上聞而是之安南遣使者隨詔使入朝上命中書加賜遣還楊載旣招諭日本上復遣往琉球

五年壬子七月琉球遣使者從載入朝貢獻遂遣使封琉球國王詔所貢方物俱於福建行省驗入上嘉楊載累使外國重加賞賚

八月占城國王遣使來奏安南復以兵侵其境土乞賜以兵器俾安南知之不敢欺上乃命中書省移咨安南國王責諭之未幾安南陪臣陳叔明以兵收其王左右殺之使人弒王日熞遣使來貢表署叔明名主客部巳受表曾魯取閱副封見其名異曰此必有變亟白尙書詰之使者不敢諱具言日熞爲叔明所逼而死遂篡位禮部以聞上曰島夷何敢狡詐如此卻其貢不受命宋濂艸詔責之問其弒日熞故又遣使至其國廉知多譎詐狀敕下中書絕其貢使未幾叔明遣陪臣阮士諤來朝貢方物且言日熞以盜死故上以達夷旣向化仍納之士諤辭歸上降手敕諭之曰爾阮士諤入貢來朝久馳山川其勞甚矣歸達爾邦與叔明言昔者陳日熞荒昏以致滅亡今王若徳不勝前王又恐宗祀不安若欲久安務以仁治國毋以虐爲政倘有少愆當自修省以回天意又遣內臣與士諤俱往諭之比入其境士諤棄敕使兼程去曁使臣至不知士諤所在其待使者禮多缺略

及十一年戊午七月又遣使入貢上懲士諤之詐不許陛見比歸又以敕諭之數士諤之詐及待使者非禮﹖曰歸告叔明安分髙枕𨿽不來朝亦無虞也叔明以巳篡弒故心不自安屢貢方物甚丰上復以敕諭其貢物丰廣徒勞費無益又云行移字異莫辯眞僞士諤非禮皆國王爲之十月百花彭亨國王遣使來貢

十三年庚申八月占城遣使來賀聖壽﹖訴安南以兵攻其國上降敕慰諭之未幾暹羅來貢方物賀正旦上遣使賫詔印封爲暹羅國王賚賜之十六年癸亥上以海外諸國進貢信使往來不實乃命禮部置勘合文簿給發諸國俾有憑信稽考以杜姦詐但遇入貢咨文俱於各經過布政司比對勘合相同然後發遣於是暹羅占城安南眞臘爪哇瑣裏西洋瑣裏三佛齊古裏滿剌加小葛蘭榜葛剌鍚蘭山古裏班卒柯枝蘓祿忽魯謨斯忽魯毋恩甘把裏﹖林阿哇白葛達天方渤泥百花彭亨覽邦淡巴頒文達那蘇門答剌呂宋合貓裏碟裏古剌﹖招納撲兒加異勒祖法兒畱山黜徳那南巫裏急蘭丹奇剌尼夏剌比屈察尼烏涉剌﹖﹖曷阿丹魯密彭加那捨剌齊八可意坎巴夷替左法兒黑葛達八答黑﹖打回日落日羅夏治拂﹖婆羅門凡五十九國嘗來朝貢者皆給勘合文﹖其琉球又分爲三國有中山王山南王山北王俱賜鍍金銀印其諸國所貢方物表式歲期回答賞賜並正副使廩給宴賜禮儀互市各以國大小隆殺著﹖定式安南陳煓弒叔明篡立遣使來貢方物甚丰上置之不問罪降敕諭其貢物過丰且云豈以彼中綱紀紊亂更三昜位有所疑猜而如是乎又云必畏天地謹事神卹黎庶以膺王爵不然又非久安之道又云新王自當髙枕勿慮加兵亡何陳煓攻占城病死海濱使來告哀上遣使往祭之

十七年甲子三月上因髙麗使來不遵臣禮以賄結逆臣胡惟庸事覺遣其使還以敕諭遼東守將唐勝宗兼升令絕髙麗勿通使命未幾髙麗果遣使至勝宗升所勝宗升以聞上復以敕褒獎之

二十年丁卯九月遼東守將濮﹖以髙麗叛服不常引兵攻之兵敗被執自剌死髙麗大懼上表請罪歸爲喪上追封爲樂浪郡公

二十一年戊辰五月安南國王陳日焜嗣位遣使來朝貢上遣使詔諭賜金幣等物東夷遼王惠寧王朵顏元帥各遣使來朝

二十二年巳巳五月賜泰寧衛指揮使等官給冠帶七月定安南國以三年一貢餘年不許遣使往來

二十三年庚午秋遣宋晟帥師徵哈蜜又徵罕東皆平之後以元裔陜巴封哈蜜王置罕東衛以酋目爲指揮等官

三十年丁丑二月以安南王陳日焜侵思明府邊地上乃遣行人陳誠呂讓至其國諭日焜以所侵地還思明府議久不決誠等以譯者反復意不達乃爲書諭之日焜得書不服復書往復辧諭又以咨文達戶部謂實未侵思明地上集羣臣議之或謂安南抗朝命當以師問罪上曰蠻夷相爭自古有之遂置不問其後上制祖訓有曰東南諸夷限隔山海後世不必徵伐惟以日本多詐絕其朝貢

論曰唐太宗削其羣雄威加海內迨日﹖兌年屢伐髙麗甚爲墮損威重則好大喜功之故也我聖祖卽位之初遣使詔諭諸國巳不失蒞中國而撫四夷之軆及安南篡弒相仍日本譎詐反復皆置之不校其甚者不過卻貢返使詔中書絕之而巳占城屢以安南侵伐赴愬止於詔諭至髙麗通胡惟庸亦惟絕其貢使其殺濮﹖也又容其上表謝罪而終不加兵豈非天地覆載之量邪夫以當時熊虎之將席百戰之威其於蕞爾小夷豈爲難克然於敝中國多矣彼旣不足爲中國患則巳又何必塗炭吾赤子而邀無益之功邪其後成祖郡縣交趾中國未嘗獲斗粟尺布之利而疲耗於奔命者幾百年始知我聖祖之貽謀誠萬世所當遵也則其所必欲加兵者豈其心之得巳哉卒之梯航繼踵球珙盈庭如渤泥國王挈妻子越萬里而來至沒中國不怨悔者在當時必大有慨於其心也玆非內治修而遠人服之驗乎嗚呼是豈前代帝王之所能及也

○封賞功臣

洪武二年己酉十二月徐達等平中原克元都及湯和廖永忠等平閩廣各班師還上大賞諸將功徐達白金五百兩文幣五十表裏廖永忠白金二百五十五兩文幣二十表裏胡廷瑞楊璟康茂才各白金二百五十兩文幣十七表裏傅友徳薛顯各白金二百兩文幣十九表裏顧時朱亮祖郭興等各白金二百兩文幣十五表裏余將士各有差

三年庚戌十一月大將軍徐達徵西將軍李文忠等徵北各振旅還丞相李善長率百官上表賀上詔大封功臣命大都督府兵部錄上諸將功迹吏部定勛爵戶部備賞物禮部定禮儀工部造鐵券翰林院撰制誥上禦奉天殿皇太子親王侍丞相率文武百官各就列詔諸將諭之曰汝等咸聽朕言今日定封行賞非出巳私皆仿古先王之典籌之二年以徵討未暇故至今日其爵賞次第皆朕所自定至公無私如左丞相李善長𨿽無汗馬之勞然事朕最久供給軍食未嘗缺乏右丞相徐達朕起兵時卽從徵討摧堅撫順勞貫﹖力居多此二人者巳列公爵宜進封大國以示褒嘉余悉據功定封書云徳懋懋官功懋懋賞今日所定倘爵不稱徳賞不酬功卿等宜廷論之無得退有後言乃進封李善長太師韓國公食祿四千石徐達太傅魏國公食祿五千石常遇春先卒今封其子茂鄭國公李文忠曹國公馮勝宋國公鄧愈衛國公並食祿三千石封湯和中山侯耿炳文長興侯吳良江陰侯廖永忠徳慶侯傅友徳穎川侯趙庸南雄侯楊璟榮陽侯郭興鞏昌侯顧時濟寧侯吳禎靖海侯唐勝宗延安侯陸仲亨吉安侯費聚平涼侯周徳興江夏侯陳徳臨江侯華雲龍淮安侯胡廷瑞豫章侯朱亮祖永嘉侯韓政東平侯兪通源南安侯康茂才子鐸蘄春侯並食祿一千五百石王志六安侯鄭遇春榮陽侯曹良臣宣寧侯黃彬宜春侯梅思祖汝南侯陸聚河南侯並食祿九百石華髙廣徳侯食祿六百石並賜鐵券子孫世襲李善長賜號開國輔運推誠守正文臣徐達而下賜開國輔運推誠宣力武臣封汪廣洋忠勤伯劉基誠意伯並食祿二伯四十石爵止其身不給券世襲余功臣授都督指揮等秩仍徧賜諸功臣綺帛惟李善長徐達得賜文綺各有差廖永忠論功當封公以其使所善儒生﹖探謀之上知其情故封侯其鐵券制如瓦形面鐫誥文背鐫免罪減死俸祿之數字嵌以金聞當時無知其制者令取江南吳越王裔孫所收宋券﹖式制之先是廖永安在吳卒封楚國公蔡遷卒封安遠侯又封汪興祖東勝侯有言其過者上宥不問惟不給券

十二月封薛顯爲永城侯顯嘗妄殺胥吏獸醫又殺天長衛千戶吳富皆無罪上封顯侯令三分其祿給飬被殺者之家不與鐵券惟賜文綺及帛六十疋

四年正月詔給賜公侯徐達等臨濠山地佃戶守墳人戶儀仗戶各有差十月傅友徳等平蜀還論功賞友徳廖永忠白金各二百五十兩彩段二十表裏余將士各有差惟楊璟無功不賞以汪興祖有功沒於王事仍給券

七年甲寅十一月上詔諭諸功臣敍其勛勞曰朕爲天子諸子皆封王惟功臣庶子未有所得敕中書都督府爵諸功臣庶子以流官十年﹖﹖﹖﹖徵髙麗兵敗被執不屈死之事聞追封樂浪公謚忠襄有子生數月封西涼侯湯和進封信國公

六月沐英藍玉等徵西番還英先巳封西平侯至是封藍玉永昌侯王弼定遠侯張龍鳳翔侯吳復安陸侯葉升靖寧侯謝成永平侯張溫會寧侯周曹興懷遠侯周武雄武侯金朝興宣徳侯仇成安慶侯並食祿二千石子孫世襲指揮使十月朱亮祖鎭廣東所爲多不法番禺知縣上言事皆實上徵還以功臣不下吏但罷職居京師未幾卒以侯禮葬

十五年壬戌十二月封李新爲崇山侯食祿一千五百石

十七年甲子二月傅友徳等平雲南師還進封傅友徳穎國公食祿三千石封郭英武定侯胡海東川侯陳桓普定侯張翼鶴慶侯並食祿二千五百石賜鐵券子孫世襲仇成張龍王弼仍舊封加祿爲二千五百石並吳復金朝興並賜鐵券得世襲藍玉以北徵進封涼國公二十年丁卯八月封何﹖爲東莞伯食祿一千五百石賜鐵券子孫世襲九月都督張赫朱壽俱以督運有功赫封航海侯壽封舳艫侯並食祿二千石子孫世襲

二十一年戊辰五月都督張銓以從徵雲南有功封永寧侯食祿二千石子孫世襲指揮使八月湯和辭歸鳳陽上降敕褒嘉賜黃金三百兩白金三千兩鈔一千五百錠綺幣四十端又賜其夫人胡氏黃金二百兩白金一千兩彩幣二十端後每歲一召入覲宴賜甚厚二十七年己巳上以天下無事憫諸將老欲保全之詔公侯願還鄕者從之於是定遠侯王弼武定侯郭英南安侯兪通源各陛辭上賜弼緡錢五萬治苐鈔二千錠葺先塋黃金二百兩白金二千兩彩段三十表裏英等各有差

二十三年庚午正月以誅胡惟庸謀逆故肅淸佯黨榜烈勛臣五十七人巳歿者不與焉功髙望重連歲總兵者八人徐達李文忠馮勝鄧愈湯和俱公耿炳文吳良沐英俱侯專簿書而指示者一人李善長公以義气封者鄭遇春等三人隨軍徵討未總兵者周徳興郭子興等十九人建功者公傅友徳藍玉侯葉升等十五人可觀望而不觀望來歸者韓政等七人俱侯共五十七人胡海徵蠻師還辭歸以例賜黃金二百兩白金二千兩鈔一千錠幣帛六十匹

五月李善長以他累坐削祿或以胡惟庸黨﹖言上疑之亦未究會有星變其占﹖大臣災上殺京民怨佯者善長請免其黨數人上怒賜善長死十月劉基初封伯止其身後得賜號開國輔運守正文臣與功臣列得世襲又以胡惟庸譖罷之基卒上誅惟庸知基爲惟庸所害甚憫之命基子璉襲伯封增祿共五百石賜鐵券子孫世襲

二十四年辛未八月耿炳文辭歸賜緡錢五萬治苐鈔二千錠葺先塋黃金四錠白金四十錠彩段三十表裏

二十五年壬申五月兪通源南徵洞蠻還封越雋侯食祿一千五百石賜券子孫世襲

二十七年甲戌五月詔功臣官二品以上者得賜苐於其鄕官給費樹碑於其先墓二十九年擢韓成子韓觀爲都督同知賜苐京師

二十六年癸酉二月藍玉以恃功跋扈謀不軌事泄伏誅與前胡惟庸之誅所連坐死配者數萬人

二十九年丙子七月大賚天下武臣詔諭慰之詞極溫懇諸臣感泣各頓首謝其後諸功臣卒追封徐達中山王謚武寧常遇春開平王謚忠武李文忠岐陽王謚武靖鄧愈寧河王謚襄武湯和東甌王謚武順沐英黔寧王謚昭靖皆配享太廟塑像功臣廟余侯皆追封公或塑像功臣廟或配享者

論曰古今帝王創業功臣未有如我國朝之盛其報功之典亦未有如我國朝之隆者漢功臣莫先韓彭巳誅夷其它不一再傳皆失侯奪爵國除矣唐房杜子孫不免流落其它可知我聖祖封以髙爵厚祿旣賜券世襲又官其庶子旣賜田賜苐賜佃戶儀仗戶歸老陛辭又賜金幣楮鏹可謂至隆而極厚矣如徐達元功其子孫開兩國至於今而天下諸武弁孰非功臣之後此豈前代之所有邪然有不能無疑者開國之初胡大海功最著馮國用最親信趙徳勝等亦皆傑出至三年大封功臣時馮趙未省有子否國用或以第勝故而大海子徳濟又從徵有功不聞其有封爵廟祀亦無之又馮勝封公位鄧湯上而歿不追封王爵廟祀不得與湯鄧伍此在當時必有說而今不可考矣至李善長封爵在中山上以黨累不嗣豈人情哉傅友徳人謂其功業威望當右湯鄧而不嗣之故亦無所稽頌年廷臣建議錄常李鄧湯之後得復勛爵誠意伯亦復而善長友徳獨遺此不可謂之缺典乎又封爵之始功大者得嗣公侯伯功小及其部曲則襲指揮千百戶等官今指揮以下官仍故而侯伯之後多斬焉無聞如廖永忠吳禎吳良耿炳文吳復等至無人主其祀也如以世遠而澤斬則當俱從逓減可也何遽爾邪無亦髙爵爲人所忌而子有干國典者亦易昭顯其小者人多略而存之也然豈非錄其小而遺其大乎司太常竹帛者當知所以處此

○正位分藩

元至正丙申上巳克金陵秋七月諸將奉上爲吳國公李善長徐達等以上功徳隆盛屢表勸進不許善長等固請乃以甲辰正月朔卽吳王位建百司官屬

丙午十二月宋主韓林兒殂

丁未正月朔始穪吳元年李善長又勸進猶不許時陳友諒張士誠方谷珍俱巳平陳友定郡縣多下李善長率羣臣又上表勸進猶不許善長等援漢髙帝故事固請表連上上曰中原未平軍旅未息吾意天下大定然後議此而卿等屢請不爲此大事當斟酌禮儀而行不可艸艸善長具卽位儀進上乃禦新官以百官推戴意告上帝神祗

至戊申春正月四日己亥上卽皇帝位定有天下之號曰大明建元洪武追

帝祖考妣奉爲寶上懿祖尊號曰怕皇帝妣曰怕皇后又上

徳祖熙祖仁祖帝後尊號乃立馬氏爲皇后子標爲皇太子

三年庚戌四月詔封諸子爲王分鎭諸省乃封第二子樉秦王國西安苐三子棡晉王國太原第四子諱燕王國北平卽我成祖文皇帝第伍子橚周王國汴梁第六子楨楚王國武昌第七子槫齊王國靑州第八子梓潭王國長沙齊潭未幾國除第九子杞魯王國兗州第十子檀蜀王國成都第十一子湘王國荊州今絕後又封子代王大同次肅王甘肅今移蘭州次遼王廣寧今移荊州次慶王寧夏次寧王大寧後移南昌國除次岷王雲南今移武岡次谷王宣府今絕次韓王平涼次瀋王潞安次安王今絕次唐王南陽次郢王安陸今絕次伊王洛陽太子秦晉成祖俱髙皇后出諸王諸妃出皇子共二十四又封侄孫爲靖江王國廣西文正子也上制祖訓於太子諸親王各派皆擬二十字其子孫輩取一字爲雙名上字下字則以火土金水木傍字循環用之二十世之後仍續其親王歲祿一萬石慶肅諸王亦有二千石者親王嫡長子襲封餘子封郡王初封祿二千石嗣封一千石郡王嫡長子襲封餘子授鎭國將軍祿一千石鎭國子俱輔國將軍祿八百石輔國子俱奉國將軍祿六百石奉國子俱鎭國中尉祿四百石鎭國中尉子俱輔國中慰祿三百石輔國中尉子世授奉國中尉祿二百石皇女曰公主祿二千石配駙馬都尉親王女曰郡主祿八百石郡王女曰縣主祿六百石郡王孫女曰郡君祿四百石曾孫女曰縣君祿三百石玄孫女曰鄕君祿二百石配俱儀賓其宮室服色儀仗各有差

論曰我聖祖皇嗣之盛亦古所未有也古稱後裔之盛莫如黃帝者由我聖祖觀之又過黃帝遠矣豈非功髙千古之報邪其爵祿之差等藩國之形勝與制名之義玉牒之藏皆事爲之制而一無所遺誠聖神之慮燕詒之謀也𨿽然古人有云聖人之創制立法有不容爲其後計者變而通之存乎其人耳我聖祖汛掃胡元肇造區夏遠法周漢之封建近懲唐宋之孤立其大封同姓彊榦弱枝固理勢所宜然者然天潢綿永本支百世螽斯之慶且將半天下矣民供之有限祿入之不給亦勢之所必至者其在先朝嘗爲本折兼支之法又爲限妾媵之制然亦但可小舒目前之急耳豈萬世不易之常道邪使聖祖在今日必思所以處之廟堂善後之爲不可不預爲之所也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷七

髙岱

封國燕京

靖難師起

轉戰山東

再出河北

○封國燕京

成祖文皇帝太祖第四子洪武三年庚戌四月太祖詔封諸皇子成祖封燕王國燕京卽今京師舊爲北平布政使司城池宮殿仍元舊惟昜瓦色

十一年十一月定諸王宮城制式太祖曰除燕王宮殿仍元舊諸王府營造不得引以爲式

二十三年庚午文皇帝旣之國太祖欲諸王知軍旅之事乃敕秦王率晉王燕王督諸將分道北徵殘虜秦王晉王師久不出文皇帝率傅友徳等出沙漠至迆都山擒虜將乃兒不花還秦王上言文皇帝不遵節制文皇帝亦上書自列太祖廉知其情獎慰之仍降敕諭戒秦王

二十五年壬申懿文皇太子薨皇太孫生而頭顱稍偏性聰穎善讀書然仁柔少斷太祖每令賦詩多不喜一日令之屬對大不稱旨復以命文皇帝語乃隹太祖大喜嘗有意昜儲羣臣多諫沮之劉三吾曰若然置秦晉二王何地太祖乃止

二十八年乙亥九月北平永淸衛龍門產嘉禾異穎同穗其三幹合爲一仍三穗者二三幹合爲一仍二穗者六是歲大熟時文皇帝在燕藩遣使來進羣臣表賀太祖大喜爲詩一章賜之首言創業之艱難天命之不昜與除暴禁亂之勤撫民治兵之略中言天賜丰年之屢史書垂戒之嚴明堂禋薦之重末示謙沖戒謹之意爲善不足之誠大矜下民之惠其與民同樂盛心溢於言表云初諸王封國時太祖多擇名僧傳之僧姚廣孝知文皇帝必嗣天位乃自言曰大王若使臣得侍當奉一白帽子大王戴蓋言王上加白其文皇也文皇帝遂言於太祖乞廣孝得之廣孝至燕邸薦鄞人袁拱相術文皇帝使召之至令使者與飲於酒肆文皇帝服衛士服偕衛士九人入肆沽使者謂珙相十人珙趨拜文皇帝前曰殿下何自輕如此文皇帝陽不省曰我輩皆護衛校士也珙不對乃召入詳扣之珙稽首曰殿下異日太平天子也龍形鳳姿天廣地闊頟如圓壁伏犀貫頂日麗中天五嶽附地重瞳龍髯二肘若玉印狀龍行虎步聲若洪鐘足底龜文有二黑子年四十髯長過臍法當登大位文皇帝恐人疑乃陽以罪遣之行至通州旣登舟密召入邸

三十一年戊寅閏五月乙酉太祖髙皇帝崩建文君卽皇帝位哀詔至諸王入臨會葬文皇帝至自燕以有疾不拜侍中許觀廷劾之詔置不問

論曰我太祖聖明神智豈不知文皇帝之必嗣大統又豈不知建文君之牽於文義非可以紹新造之邦邪觀建文詠新月之詩則不喜及屬對語陋則大怒其喜怒豈徒在文字間蓋亦占知其不終矣所以欲易儲而不果蓋亦有甚難處者於其間何也創業之主其所爲卽後世之所程法況繼軆垂統大事邪祖訓著有定制豈容所行之不符也蓋欲易儲者所以貽一世之安而終不易者所以定萬代之法是故有權衡輕重其間而又況有秦晉二王在尢難處也是固知天命有歸﹖亦姑循常道俟之耳或言髙廟顧命時以小篋授建文君扃鑰甚密戒曰臨難乃啟及建文君出奔啟之則僧楊應能度牒及被剃具耳此其事𨿽曖昧未足盡信然爲是說者必當時有見於髙廟之微意也至於文皇帝之聖文神武卓然帝王之資天命非於嘉禾人事占於相術天之所�孰能禦之況大業甫創之始非文皇帝繼之未必不以更張之擾優柔之過而隳壞成功其何以貽千萬年無彊之慶也是知今日之紀綱振舉而夷虜懾服者則文皇帝之繼述與太祖之開創當並稱哉

○靖難師起

洪武三十一年閏五月皇太孫旣卽位詔攺明年爲建文元年時兵部尙書齊泰受顧命黃子澄以舊學擢太常卿遵髙皇帝遺命召方孝孺爲侍讀學士又擢練子寧右副都禦史並見信用初髙皇帝欲彊宗藩以鎭安天下諸親王多擁三護衛重兵遣將徵諸路兵必關白親王知乃發建文君立諸王皆叔父尊屬等威稍踰制太祖之喪成祖入臨以疾不能拜侍中許觀廷劾之詔不問戶部侍郎卓敬密奏裁抑宗藩疏入不報於是周齊湘代岷諸王頗相煽動有流言聞於朝建文君患之謀諸泰等泰與黃子澄首建削奪議請如漢七國故事建文君乃以事屬泰子澄一日罷朝召子澄曰先生憶昔東閣門之言乎對曰不敢忘然事湏密子澄退與齊泰謀之泰曰燕握重兵且素有大志當先削之子澄曰不然燕預備久卒難爲宜先取周剪燕手足卽燕可爲矣乃命李景隆以兵至河南迫執周王及其世子宮眷送京師遷之雲南

十一月燕齊皆有人告變建文君問子澄曰孰當先子澄曰燕王久稱病日事練兵﹖多寘異術士左右此其機事巳彰露不可不亟爲之復召齊泰問曰今欲﹖燕燕王素善用兵計將安出泰對曰今北邊報虜入寇以防邊爲名遣將成開平悉調燕藩護衛兵出塞去其羽翼乃可爲也建文君從之乃以工部侍郎張昺爲北平左布政使以謝貴爲都指揮使察燕邸動靜爲之代王居藩有貪虐狀建文君遣之入蜀使與蜀王居化導之魏國公徐輝祖成祖文皇后同產兄然心附建文君嘗以燕事密告之大見信用

二年巳卯正月成祖遣長史葛誠入奏事遂使覘朝廷所爲建文君密問燕邸事誠具告之建文君乃遣誠還燕使爲內應至則成祖察其色異心疑之

二月建文君以都督耿土﹖獻掌北平都司事都禦史景淸署北平布政司參議皆使覘燕邸事尋皆召還又遣官爲采訪使分巡天下都禦史暴昭采訪北平具以燕邸事密聞於朝請爲之備

三月建文君用齊黃策命都督宋忠集邊兵三萬屯開平燕邸護衛精銳俱選隸忠麾下又召燕邸胡騎指揮關童等入京師命都督徐覬練兵於臨淸都督耿瓛練兵於山海關密敕張昺謝貴使嚴爲之備

四月髙皇帝小祥成祖遣世子兄弟三人入臨或曰不宜偕往成祖曰令朝廷勿疑也及至京齊泰請並畱之黃子澄曰不可事覺彼得先爲備不若遣還令勿疑也世子兄弟皆魏國公徐輝祖甥輝祖察髙煦有異志密奏曰三甥中獨髙煦勇悍無賴非但不忠爲叛父他日必爲大患建文君以問輝祖苐增壽及駙馬王寧皆庇之乃悉遣歸國髙煦陰使使入輝祖廏取其良馬以行輝祖遣人追之不及初世子入京成祖大憂悔曁歸喜曰吾父子復得相聚天贊我也爲具得京師動靜建文君以人告岷王不法事削其護衛又以湘王栢僞造鈔及擅殺人降敕切責仍遣使以兵迫執之湘王曰吾聞前代大臣下吏多自引決身髙皇帝子南面爲王豈能辱奴輩手求生活乎遂闔宮自焚死又以人告齊王槫陰事詔至京廢爲庶人拘系之

六月燕山護衛百戶倪諒上變告燕邸官校於諒周鐸等陰事逮系至京皆戮之有詔誚讓成祖成祖乃佯狂稱疾走呼市中奪酒食語多妄亂或臥土壤彌日不蘇張昺謝貴等入問疾成祖盛夏擁火猶自謂塞甚昺等皆嘆息葛誠密語昺非爲疾也曩成祖封國時姚廣孝知天命有在密有推戴意成祖初令之卜廣孝以三錢授成祖密祝之始擲一錢於案卽視成祖曰殿下欲爲帝乎成祖斥之曰何妄言更擲曰有之遂陳天命所在又薦術士袁珙珙相成祖法當爲天子曰俟須及臍卽正大位成祖日夕視其須及臍矣召示之昂首謂曰吾須何如珙對曰須則及臍矣殿下何仰首邪仰則猶少不及然時至矣特﹖力稍難耳時有顚士不知何許人亦亡姓名佯狂譎誕語多不倫然事或奇中人不識成祖獨心異之時召與言多隱語贊成大事意一日見張玉子輔坐背有梁塵拍其背曰如此大塵猶不起邪又嘗啟成祖曰城西某所有地貴不可言殿下豈有可葬者乎成祖怪其言不祥曰無之顚曰殿下乳母何在曰死槁葬矣顚曰亟攺葬是是當有徵成祖從之今所稱聖夫人墓是﹖先是成祖聞諸王多以罪廢又聞湘王自焚死不勝悲憤上書求諸王罪過狀建文君怒疑忌益深諸將以兵屯近地者日見迫脇成祖憂懼不知所出會燕山護衛百戶鄧庸以奏事至京下獄訊之庸具言成祖將舉兵狀齊泰等卽發符遣使往逮燕府官屬密令謝貴張昺爲燕使密約燕府長史葛誠指揮盧振爲內應以北平都指揮張信爲成祖舊所信任密敕信使執成祖還京師信受命憂甚不敢言毋疑問之信以告母驚曰不可吾故聞燕王當有天下王者不死非汝所能擒也信益憂未決亡何有敕使趣之信艴然曰何太甚至此也乃往燕邸請見不得入乘婦人車徑至門求見成祖見其挺身來無他也乃召信入拜於牀下成祖佯爲風疾不能言信曰殿下�爾也有事當以告臣成祖曰疾誠然非妄也信曰殿下不以情語臣乎今朝廷有敕擒殿下殿下果無意當就執如有意勿諱臣成祖見其意誠下拜曰生我一家者子也乃召廣孝至謀事適檐瓦墮地成祖心惡之色不懌曰此何祥也廣孝曰無異是欲易色耳時有二人突入邸見成祖曰殿下尙安坐此邪成祖問何人二人曰殿下不亟順天應人何猶安坐此也成祖叱曰狂夫何來妄言乃爾二人各言曰臣爲布政司吏柰亨按察司吏李友直今藩臬諸臣密疏殿下欲謀大事得旨逮殿下朝使今將至矣脫不信疏艸在此成祖以藩臬吏恐使來探巳者怒逐之出二人曰逐之出亦死不出亦死寧死此不出乃畱匿邸中成祖出其疏艸示護衛指揮張玉朱能等曰此何爲者遂令玉等師壯士八百人入衛

七月謝貴張昺督諸衛士皆甲圍府苐索所逮諸官屬飛矢入府城內成祖與張玉朱能等謀曰彼軍士滿城市吾兵甚寡柰何朱能曰先擒殺謝貴張昺余無能爲也成祖曰是當計取之今姦臣遣使來逮官屬依所坐名收之卽令來使召貴昺付所逮者貴昺必來來則擒之一壯士力耳

是月四日壬申成祖穪疾愈禦東殿官僚入賀成祖先﹖﹖大壯士左右及端禮門內遣人召貴昺不來復遣逮官屬內官以所就逮名往乃至衛士甚眾及門門者呵止之貴昺入成祖曳杖坐賜宴行酒出﹖數器曰適有進新﹖者與卿等共嘗之成祖自啖片﹖擲﹖皮於地怒訶責貴昺等曰吾奉藩守土未嘗一干擾有司爾等何爲離間又曰吾何病第爲姦臣所迫耳遂擲杖起伏甲出擒謝貴張昺並執葛誠盧震等皆斬之貴昺諸從人在外者尙未知見貴昺移時不出各稍稍散去圍王城將士聞貴昺巳被執亦潰散成祖乃命張玉等率兵乘夜出攻奪九門黎明巳克八門惟西直門未下成祖命指揮唐云單騎往諭守者曰汝毋自苦今朝廷巳聽王自制一方矣汝等亟下後者誅眾聞云言皆散乃下令安集軍民撫順討逆三日城中大定初成祖屢問姚廣孝師期姚屢言未可至舉兵先一日曰明日午有天兵應可也及期眾見空中兵甲其帥玄帝像也成祖卽披髮仗劍應之

論曰天之所興人豈能禦哉方齊黃建削奪策齊泰欲先燕果用其言所謂迅雷不及掩耳先事以制人也黃子澄明知成祖難爲乃先從事於所不足忌之列國而機事久泄情態盡見使成祖得練兵蓄威從容爲備及世子兄弟俱入朝在成祖未有必歸之策徒以安建文君之心而使三子同蹈不測之險此其爲危亦甚矣而子澄又居然遣之歸國夫欲制之於千里之外而顧縱之於閨闥之中𨿽至愚者不爲也此豈非有鬼神佑隲其間而天將啟帝王萬世之業乎故人謀之疏實天命之有在也乃若我成祖靖難之舉亦誠有不得巳哉蓋天命所在固不可逃而人事之值亦誠有不容不然者否則不爲周之遷則爲齊之執矣齊黃縱患諸藩疆盛而欲爲其中國謀亦當處之以禮行之以漸擇一二甚者而稍損抑之則可乃未及攺元諸王槪以得罪親親之典未聞一惇其日所講求者無非戕賊骨肉之計於古帝王睦族之義若罔聞焉我太祖之靈豈樂此乎使四海聞之曲直有在此張信所以憤其太甚而不平也𨿽然夷齊之諫不病於周武弔伐之聖何憾於殷頑然則齊黃輩可不謂之忠乎我成祖亦曰彼食其祿自盡其忠又曰今日使練子寧在吾當用之則聖心釋然可知巳又可以疏間故而沒之哉

○轉戰山東

巳卯洪武三十二年卽革除建文元年七月癸酉成祖靖難師起以誅齊泰黃子澄誓師去建文紀年仍稱洪武署官屬以張玉朱能丘福爲都指揮僉事擢吏李友直爲布政司參議拜卒金忠﹖燕紀善下令諭將士曰予太祖髙皇帝之子今爲姦臣謀害祖訓云朝無正臣內有姦逆必舉兵誅討以淸君側之惡今禍迫於躬實不得巳義與姦臣不共戴天率爾將士誅之用命者有厚賞不用命者有顯戮罪人旣得則法周公以輔成王爾等其軆予心毋違命於是參政郭資副使墨麟都指揮同知李浚陳恭等皆從之乃以郭資守北平出師次通州指揮房勝以城降張玉曰不先定薊州恐他日爲後患時都指揮馬宣嚴兵守薊州成祖命玉帥兵往討玉至使人諭之不下宣引兵出戰玉擒斬之又執毛指揮遣人送至北平玉撫定薊州乘夜趨遵化戒將士止殺曰行師以得人心爲本因簡勇士夜四鼓登陴開其城門將士入城中始覺守將帥眾拒擒斬之餘不戮一人玉與朱能合兵狥永平於是密雲諸衛縣皆望風來附成祖率張玉朱能攻灤河玉進曰楊松潘忠在莫州扼吾南路宜先取成祖然之遂親率兵命玉爲先鋒朱能副之

初建文君得成祖舉兵報遣耿炳文帥師北向炳文聞成祖南狥乃率眾三十萬先至眞定遣先鋒都指揮楊松進據雄縣都督徐覬駐河間潘忠屯莫州禦之張玉往覘炳文營還報成祖炳文軍無紀律其上有敗气無能爲成祖躬擐甲冑帥師至涿州圍雄縣破之楊松死焉潘忠自莫州來援成祖逆擊擒之乃詔問諸將師所向眾未有定玉曰當徑趨眞定彼𨿽眾新集志未齊一我軍乘勝可一鼓破之成祖曰玉言正合吾意吾倚玉一人足辦矣師抵眞定成祖曰炳文不虞我至由間道破之必矣乃與丘福以奇兵出其背炳文出兵決戰朱能帥敢死士三十餘騎衝陣諸軍夾擊橫貫其陣炳文兵大敗擒左副將軍駙馬李堅右副將軍都督寗忠及都督顧成斬首三萬餘級又擊敗安陸侯吳傑兵成祖謂玉曰今日之捷汝之功也非汝與吾合意不及此朱能與三十騎追奔至滹沱河炳文眾尙數萬復列陣向能能奮勇大呼衝入敵陣眾披靡自相蹂躝死者無算炳文死之成祖賜書褒獎玉能部卒薛祿以擒李堅功授指揮

十月遼東守將吳髙聞成祖在眞定悉兵攻永平永平遣人告急又諜報李景隆引兵數十萬將攻北平成祖與諸將議曰北平兵食足世子能得將士心可備禦無患永平失則東藩徹矣乃馳援永平髙等望風棄輜重遁追擊敗之先是建文君聞耿炳文敗死遣李景隆將大兵搗北平黃湜﹖指畫軍事景隆依違顧望駐師河間不進成祖呼景隆小字曰我在此李九江必不敢來大寧去此不遠移師襲之可無後患景隆聞吾兵向大寧必乘虛搗北平我還師破之所謂致人而不致於人也乃整兵趨大寧諸將以松亭關守備甚嚴成祖曰從劉家口徑取大寧大寧破松亭之眾不降則潰矣遂入攻自辰至午城破指揮朱鑑死之執都指揮房寬撫定城中遂以寧王歸分遣薛祿帥兵下富峪會川寬河等處亡何李景隆兵至圍城時有都督瞿能力戰勢甚銳景隆忌沮之不令速進北平城中得﹖備汲水淋城皆冰不可攻成祖悉大寧諸衛及降胡奚契丹兵南至鄭村埧上與景隆兵大戰三日抵北平城下張玉直搗其營城中亦鼓噪出中外夾擊景隆兵大敗遂奔濟南成祖居寧王於北平諸將服成祖謀算如神成祖曰偶中耳諸君所言萬全策也時建文君命都督宋忠守懷來都指揮兪瑱守居庸關謀攻北平成祖旣擊退景隆師乃與諸將謀曰居庸關天險北平襟喉也必據此方可免北顧憂聞瑱等欲來攻吾城莫若乘其初至眾心未定取之諸將皆曰善遂令部將徐安徐祥等攻奪居庸關城瑱走依宋忠成祖曰宋忠擁兵懷來有必爭居庸之理宜因其未定擊之諸將或以眾寡不敵爲疑成祖曰當以智勝力非所論也宋忠輕躁寡謀擊之必破遂帥馬步精銳八千卷甲倍道進獲諜者言宋忠激怒其將士云爾等家在北平者皆被殺無遺矣成祖乃命各家人張所舊用旗幟爲先鋒懷來兵識其旗幟又見父兄子弟無恙相呼應皆大喜多降者忠倉卒列陣成祖麾兵渡河大敗之忠奔入懷來城成祖率眾乘之入遂執忠並擒兪瑱斬首數千級餘眾悉降兵勢大振山後諸州響應乃移師行定廣昌蔚州成祖曰李九江集眾徳州欲候來春大舉我當誘之來以敝其眾今進攻大同必往告急勢不得不來援苦寒之地南卒不堪奔命凍餒逃散必眾逸而勞之安而動之兵法所謂不戰而屈人之兵也

十二月遂進攻大同守臣往告急景隆果以庚辰正月帥師出紫荊關援大同成祖乃由居庸關入還北平景隆軍往還不值凍餒死者甚眾復東還時景隆師屢敗匿以捷聞建文君加景隆太子太師又遣中使賫斧鉞旌麾賜之渡江值迅雷風雨敗舟沈江中人知其不祥乃復賜之

四月李景隆自徳州帥兵過河間前鋒將至白溝河郭英等過保定期合兵成祖率諸將進駐固安謂丘福張玉等曰李九江志大而無謀喜專而違眾郭英老憊退縮平安愎而自用胡觀驕縱不治吳傑懦而無斷數子無能爲也惟恃其眾耳眾豈可恃人眾易亂擊前則後不知擊左則右不應徒多無益況將帥不專分數不明往者鄭村壩上之戰兵非不多逐之卽敗夫將者三軍之司命也將志衰則三軍之气不奮而敗形矣甲兵糧餉適足爲吾之資耳爾等但礪兵秣馬聽吾指揮取之當如拾芥但當以過殺爲戒耳張玉請往先駐白溝以逸待勞成祖從之命率兵先往旣至三日景隆兵乃至成祖駐師蘇家橋夜大雨平地水三尺成祖夜起坐待旦忽見兵刃火光如球擊錚錚作聲弓弦皆鳴成祖喜曰此必勝之兆也乃自帥師以朱能爲前鋒巳未日中至白溝河時景隆郭英吳傑平安瞿能等合兵六十萬號百萬成祖麾兵擊之不利平安瞿能奮勇衝之所向披靡殺傷北平兵甚眾遂卻都指揮何淸被執日巳瞑兩軍猶鏖戰夜深始各收兵歸營成祖乃秣馬待旦張玉將中軍朱能將左軍陳亨將右軍爲先鋒丘福將騎兵繼之馬步十餘萬黎明渡河索戰瞿能及其子與北平將房寬接戰平安分兵兩翼來擊房寬兵敗被擒斬數百人張玉見寬敗有懼色成祖曰勝負兵家常事敵兵𨿽眾日中保﹖諸君破之遂麾精銳突入其左掖髙煦率張玉等諸軍並進成祖親以七騎馳擊之且進﹖退如是者百餘合殺傷甚眾南軍飛矢如注成祖馬三被創三易之所佩矢三服射皆盡乃提劍左右奮擊劍鋒折不可用乃稍卻馬阻於堤幾﹖瞿能所及平安運槊驍捷所向無敢禦者斬北平將陳亨於陣徐忠亦被創斮兩指未斷自斷擲之裂衣褁創復戰髙煦見事急帥精騎數千前與成祖合成祖方﹖瞿能所窘被斬從騎百餘人南帥將兪通淵陸涼滕聚復引眾赴之成祖亦疲甚得髙煦兵合勢益奮會大風起南師陣少動成祖以勁騎繞出其後突入馳擊與髙煦騎兵合遂斬瞿能父子於陣朱能亦敗平安兵於是南師大潰兪通淵戰死監軍侍郎陳復初朝服躍馬溺河中郭英兵潰而西李景隆兵潰而南棄輜重不可勝計斬首及溺死者十餘萬降者數萬人張玉帥師追至鏵山月樣橋等處橫屍百餘里景隆單騎走徳州其降眾成祖悉慰遣之南師聞者皆解體願降魏國公徐輝祖﹖殿獨全軍還成祖命諸將帥師進圍徳州

五月山東參政鐵鉉方督餉赴景隆軍會景隆師潰東奔諸城邑皆望風潰鉉乃與參贊軍務髙巍酌酒同盟以死自誓收集潰亡召募士卒以守濟南李景隆棄徳州走濟南成祖遂入徳州撫吏民籍府庫獲糧百餘萬斛軍餉益饒屬邑皆附濟陽教諭王省集諸生於明倫堂大哭觸堂柱死成祖督諸將帥師向濟南景隆眾尙十餘萬出禦倉卒布陣未定諸將擊之景隆復大敗單騎走成祖以兵圍其城鐵鉉督眾悉力悍禦建文君召李景隆還以盛庸爲徵虜大將軍陳暉副之禦北師宥景隆罪不治黃子澄慟哭諫曰景隆觀望懷二心不誅何以謝宗社勵將士乎都禦史練子寧亦執景隆於朝班哭數其罪曰敗陛下大事者此賊也臣備員執法請誅此姦賊皆不聽

七月建文君以方孝孺議仿周禮更定品官階勛增損洪武禮制又攺諸殿門名及東宮官僚之制時成祖師圍濟南久令人射書城中促降有儒生髙賢寧在城中乃作周公輔成王論射城外請罷兵不報其後城下得賢寧成祖賢之欲授以官不受遣去以全其志時成祖圍濟南巳

三月百方攻之不下乃堰城外諸溪澗水灌城鉉詐令軍民出降陰伏壯士門內佯開門納師成祖喜止灌遂入城懸門發成祖幾爲所獲下令以礟擊其城城﹖壞鉉大書太祖髙皇帝神牌懸其處師不敢擊鉉時募壯士出擊北兵破之姚廣孝進曰師老矣請暫還北平以爲後舉成祖從之師還鐵鉉遂與盛庸等合兵進復徳州諸郡縣建文君擢鉉兵部尙書封庸歷城侯詔督諸軍北伐命副將軍吳傑進兵定州都督徐覬屯滄州成祖旣還師北平

十月聞盛庸兵漸北向欲出師攻滄州恐南師爲備乃陽下令徵遼東諸將士聞之不樂至通州張玉朱能請間曰今密邇大敵而勤師遠徵況遼地寒早士卒不堪此行何意成祖屏左右語之故曰今盛庸駐師徳州吳傑平安守定州徐凱陶銘築滄州相掎角﹖吾梗徳州城壁堅爲敵眾所聚定州修築巳完城守亦備皆難■﹝彳卒﹞下獨滄州土城隤圯日久天寒地﹖凍雨雪泥淖築城不易我乘其不備趣攻之必有土崩之勢兵事貴神密佯言徵遼東者使彼懈不備耳玉與能叩頭稱善徐凱諜知北兵徵遼東果不爲備遣兵四出伐木晝夜築城成祖師至天津語諸將曰彼所備惟靑縣長蘆今磚垛龜坡等處無水彼必不爲備由此可徑至滄州乃以夜三更啟程一晝夜行三百里遇偵騎盡殺之比曉至滄州城下凱猶不知督眾築城如故見兵至亟分兵守城堞眾股栗不能甲成祖麾兵四面急攻之督壯士由東北隅肉薄登遂拔其城先以兵斷其歸路生擒凱等斬首萬餘級餘眾悉降偏將譚淵坑殺之送凱至北平

十二月盛庸移師駐東昌成祖師次臨淸進攻東昌庸與鐵鉉等聞北師將至大犒賞將士誓師簡精銳背城而數組火器毒弩以待成祖謂諸將曰彼旣以乏糧移駐東昌東昌素無蓄積其何所恃時北師屢勝見庸軍卽鼓噪前薄盡爲火器所傷會平安兵至與庸軍合庸麾兵大戰北兵卻往往有棄甲降者庸乃縱兵圍成祖數匝成祖自衝擊不得出朱能率胡騎奮擊其東北隅庸等撤西南兵往禦圍稍緩能衝入奮力死戰翼成祖出張玉不知成祖巳脫出突入陣救之敗死於陣庸軍乘勝擒斬萬餘人北兵大敗是役也成祖數危甚以建文君出師時詔諸將戒約軍士曰燕王朕叔父必不得巳生致之不可加害令朕他日有殺叔父名故成祖每挺身戰諸將不敢輒以矢爲相加得免於害至是兵敗成祖以一騎殿追者不敢近適髙煦領兵至擊退庸兵獲其部將數人薛祿亦數擊退南兵成祖知張玉敗歿乃慟哭曰勝負兵家常事不足爲意第艱難之際失此良輔殊可悲恨師旋與諸將語每及東昌事曰自失張玉吾至今寢不帖席食不下咽遂涕下不巳諸將皆泣後舉報功之典謂侍臣曰論靖難功張玉當第一惜其早歿追封榮國公河間王

辛巳正月成祖班師還北平諸將入見以東昌之敗皆免冠謝成祖曰爾等冠此非爾失失在予予以爾等皆同心戮力每有小過置不問因循玩弛遂至違律並廢前功如慈母愛子過於姑息久致驕縱此豈子之罪哉諸將皆惶恐頓首流汗浹背初成祖師出姚廣孝曰師行必克但費兩日耳及自東昌還廣孝曰前固﹖言之昌﹖文從兩日此後全勝矣

二月成祖命僧修齋薦祭陣亡將士張玉等流涕曰姦臣橫加毒害我耳爾等憫我無辜力戰爲我而死念及令人痛切於心脫所服袍焚之以衣亡者丘福謂朱能曰殿下勵志如此何憂大業不成乎諸陣亡將士家父兄子弟見之皆感泣收淚自奮曰人孰不死死而蒙主上恩徳如此又何憾誓竭力爲報﹖﹖死者雪恨耳成祖見人心思奮乃激勵將士召募勇敢以爲進取

論曰成祖用兵如風雷迅忽人不可測如鬼神之變化出沒不常令人不知所備方景隆以大軍駐徳州不進則往襲大寧誘至城下而還師破之所謂致人而不致於人也其攻大同景隆以師往救則不與交兵而由居庸入還北平所謂敵逸而能勞之也及欲取滄州則陽言攻遼東以怠其軍心所謂攻其所不備也料事料敵卓有成算分合遲速動合古兵法蓋其驍捷似唐太宗而機權變化漢髙帝以下所不及也及東昌之敗罪巳勵眾褒死錄功使肝腦塗地之家不惟不怨懟其上而且仇敵雪恥此皆髙世之能帝王鼓舞豪傑之術豈區區景隆輩所能禦哉𨿽然亦天命之所在也當時在內如徐輝祖在外如鐵鉉皆可以當元戎之任總北伐之兵者乃棄不用而委一景隆曁其敗也又不加誅焉夫景隆不但才不任將爲觀望持二心故逗𨖻退縮𨿽有平安瞿能之勇竟無寸功而黃子澄以文武全才薦之何誤甚邪太抵天有所興必有所誤故曰成祖之靖難建文之不終皆天也非人之所能爲也

○再出河北

辛巳三月建文君遣將盛庸等駐師徳州吳傑平安等駐師眞定成祖自東昌還師北平激勵將士召募勇敢見人心思奮乃諭諸將曰敵勢見逼不可坐受其制宜往禦之乃帥師南出復諭將士曰爾等懷忠奮勇同心協力每戰必勝可謂難矣比者東昌之役不遵號令遂棄前功深可惜也大抵懼死者必死捐生者必生白溝之戰南軍退衂故爾輩得殲之此懼死必死也爾等奮不顧身以一當百故能出萬死全一生此指生必生也自今毋恃累勝之功毋率略毋巽愞庶幾可以成功諸將頓首受命成祖乃與諸將議所向諸將請攻定州成祖曰野戰易攻城難今盛庸聚眾徳州吳傑平安駐眞定相爲掎角如攻城未拔彼合勢來援堅城在前彊敵在後勝負未可知矣今眞定徳州相距二百里我以兵出其中敵必迎戰吾先擊敗其一軍余當破膽也諸將曰吾介兩敵之間使彼合勢夾攻吾腹背受敵柰何成祖曰百里之外勢不相及兩軍相薄勝敗在呼吸間𨿽百步不能相救況二百里哉明日遂移軍東出

三月師次滹沱河遣遊騎哨定州眞定多爲疑兵誤之諜報盛庸軍夾河爲營成祖乃帥師進距敵營四十里駐師下令曰吾觀敵陣每以精銃在前罷弱在後明日當以勁師前摧其精銳余自潰矣中軍去敵五六里嚴陣以待俟我以精騎驍出敵背擊之使前奔行數里力乏中軍俟其旣過隨而擊之我躡其後必大潰愼勿佯擊彼敗不得前奔則盡力死鬭矣

明日與盛庸軍遇成祖以三騎覘庸陣庸遣騎追皆射卻之乃以步騎萬餘薄庸陣攻其左掖敵擁盾層疊不得入遂用長木橫貫鐵釘擲之連貫其盾盾連不可運遂乘其隙攻入之敵眾棄盾走騎兵入搗其中堅北師中軍將譚淵戰死於陣朱能張輔等率眾並進成祖以勁騎繞出敵背貫陣前出與朱能等合勢擒斬甚眾殺其驍將莊徳楚智等時迫暮各斂軍還營成祖以數十騎逼敵營宿天明見四面皆敵兵左右請亟出成祖曰無恐日出乃引馬鳴角薄敵營從容去敵眾相視驚愕不敢近乃復整兵接戰成祖預戒諸將曰昨譚淵見敵敗佯擊太早故爲所乘兵法曰窮寇勿追敵旣敗當整兵俟其巳過順勢擊之若必欲絕其生路彼安得不致死鬭淵不從吾言以致喪身爾等當以爲戒今日爾等嚴陣與戰我以精騎往來陣間敵有可乘之隙卽入擊之兩陣相當將勇者勝此光武之所以破王尋也乃交兵成祖臨陣督戰將士人人爭奮乃張奇兵往來衝之自辰至未各相持不退忽東北風大作塵起蔽天砂礫擊面人咫尺不相見成祖麾軍乘風大呼縱左右翼橫擊之鉦鼓之聲震地南軍大敗棄兵走斬首十餘萬級追至滹沱河踐溺死者不可勝計降者悉縱遣之

盛庸單騎走徳州成祖戰罷還營塵土滿面諸將不能識聞語聲始趨進見成祖每臨戰必身先突陣見一卒爲敵困亦親援出之故將士皆樂效死吳傑等初自眞定引軍出欲與盛庸軍合未至八十里聞庸敗復還眞定成祖語諸將曰吳傑等若嬰城固守爲上策巳出兵復歸避我爲中策若來求戰則下策也我料其將出下策破之必矣諸將曰彼聞盛庸敗必不出成祖曰不然吳傑平安擁十萬眾其不得與盛庸合者以我軍間之今久不出將有老師之罪彼𨿽外與庸合實忌庸成功今庸敗彼欲獨擅其功勢必出我聲言散遣軍士取糧彼必乘虛來吾軍散不遠出俟彼將至卽集眾嚴師待之彼將落我彀中矣卽下令軍士出取糧戒勿遠又遣間入眞定誘之吳傑等果以兵來

閏三月諜報傑等軍滹沱河北相去七十里成祖乃率諸軍渡河時向暮諸將欲候明日成祖曰吾千里求戰患敵不出百計誘之今彼來送死又可緩邪緩則彼退守眞定城堅糧足吾坐受其敝矣乃先策馬渡河河水深麾騎兵由上流並渡遏水令淺輜重步卒得由下流畢渡循河行二十里與敵遇會日暮成祖恐敵遁去親率數十騎逼敵營宿以綴之明日吳傑平安列方陣以待成祖曰方陣四面受敵豈足取勝我以精兵攻其一隅一隅敗余自潰矣乃以軍縻其三面而親攻東北隅與傑等大戰右軍稍卻薛祿馳赴奮擊出入敵陣馬蹶爲敵所執奪敵刀斬數人復上馬督戰益力成祖親率驍騎數百循滹沱河繞出敵後突入陣中敵四面射矢集旗如蝟平安以陣中縛樓髙數丈登以望成祖以精騎衝之將及樓平安下墜而走幾被獲忽大風起發屋拔樹傑等軍潰成祖麾兵四面蹙之斬首六萬餘級追奔至眞定城下又擒其驍將鄧戩陳鵬等盡獲軍資器械吳傑平安走入城成祖遣使持被箭旗還北平諭世子藏之貽子孫令知戰伐創業之難師遂渡滹沱河狥順徳廣平大名諸郡縣吏民皆持牛酒迎成祖悉卻不受慰撫之至大名獲敵諜者言朝廷巳竄逐齊泰黃子澄成祖大喜謂將士曰若然是有悔禍心吾可釋憾罷兵矣諸將曰是未可信縱使姦臣巳黜所調兵尙在境上是其計猶行也

成祖乃上書於朝大率言齊黃剪削宗藩加以大惡欲寘死地𨿽屢號訴略無見聽故以兵自防誠不得巳大軍之至每自摧衂臣不敢爲喜每用傷悼比聞齊泰黃子澄皆巳竄逐臣一家喜有更生之慶卽徧告將士謂可解甲而將士皆曰恐非誠心姑以餌我不然吳傑平安盛庸之眾當悉召還而今猶集境上是姦臣𨿽出而其計實行臣思其言恐亦人事或然也故不敢遽爾釋兵惟陛下斷而行之無終爲憸邪所蔽則天下幸甚

書至建文君以示方孝孺孝孺曰我方欲怠之此奏之來正合機宜諸路兵多集惟雲南兵未至今姑遣人報以罷兵往復一二月吾師集矣建文君善其策乃令孝孺艸詔許罷兵建文君婉其辭孝孺曰曰婉則示弱矣遂命大理少卿薛嵓賫詔至師成祖讀之見詔語四慢語嵓曰此詔必不出陛下意蓋姦臣挾許欺我也又問嵓濱行上何言嵓曰上言殿下旦釋甲謁孝陵暮卽旋師成祖曰是入姦邪言巳固夫三尺童子猶不可紿也指侍衛將士曰縱我可紿此曹可盡紿乎嵓惶恐不能對諸將厲聲曰嵓爲姦臣來遊說誤我請先斬之成祖曰姦臣不過數人嵓天子命使爾等何敢妄言嵓戰栗流汗被軆不敢仰視成祖恐諸將加害乃畱嵓寘左右慰諭數日厚賞之

遣中使送出境語之曰歸爲老臣謝天子天子於臣至親臣父天子大父天子父臣同產兄臣爲藩王富貴巳極復何望哉天子素愛厚臣一旦爲權姦讒構以至於此臣亦不得巳爲自救之計耳幸蒙罷兵之詔臣一家不勝感戴但姦臣尙在大軍未還臣將士心存狐疑未肯遽散望皇上誅此權姦數人散歸天下兵馬臣父子一童一騎歸罪闕下惟陛下命之臣此言出於中誠天地神明鑑臨在上不敢欺也嵓歸至京方孝孺私就問燕事嵓具以告且曰燕王語直而意誠又言其將士同心南師𨿽眾驕惰寡謀諸將不和未見可勝孝孺默然嵓入見建文君亦備述前意建文君語孝孺曰誠如嵓言曲在朝廷齊黃誤我矣孝孺曰嵓受燕賄故爲之說遂罷

五月成祖駐師大名盛庸吳傑平安發兵斷北平餉道成祖遣指揮武勝復奏書於朝大率言朝廷許罷兵而盛庸等發兵攻迫絕其糧餉反復數百言建文君得書有罷兵意以示方孝孺曰其詞直柰何又曰此孝康皇帝同產弟朕叔父也吾他日不見宗廟神靈乎孝孺曰陛下果欲罷兵邪兵一罷散難可復聚彼長驅犯闕何以禦之騎虎之勢可下哉乃執武勝等下獄

六月成祖聞武勝下獄謂諸將曰我駐師於此俟命三月今武勝旣執是其志不可回矣豈能塊然爲所擒哉彼軍駐徳州資糧皆道徐沛來今調輕騎數千邀焚之徳州被困若來求戰我嚴師待之以逸擊勞以飽擊饑可必勝然後求罷兵可冀其從諸將皆曰善乃遣將李遠等率兵六千詣徐沛令易士卒甲冑與南師同使不疑又恐接戰不能辧令人插柳枝於背爲識且戒遠等曰吾志在除姦臣數人耳毋多虐百姓遠等至臨淸谷亭沙河沛縣敵皆不疑乃縱火焚糧舟數萬艘軍資器械俱盡河水爲熱魚龞皆浮死京師聞之大震徳州兵气遂索李遠率兵還盛庸遣將袁宇以三萬人邀遠軍遠設伏誘擊之宇眾大敗斬首萬餘遠乃還

七月成祖知彰徳城守窘迫誘其兵出城戰設伏大破之又以尾尖寨梗餉道且據險隘難下乃募得鄕導人命張禮率兵千餘夜襲擊降之成祖又恐南師乘虛搗北平乃遣劉江率兵千餘還戒之曰汝以兵渡滹沱河由間道行廣張軍聲多設間諜遇敵少可擊之敵眾則晝設疑兵張旗幟夜多舉火炬彼必謂吾旋師不敢逼汝急趍入北平彼若來侵會守城兵擊之江至北平平安果率萬餘人未至城五十里剽掠江出擊敗之斬首數千級平安遂南走

時建文君所遣成庸等南徵皆無功徐沛糧道不通徳州師窘乏方孝孺言曰今當別爲一策聞燕世子孝謹仁厚得國人心而弟髙煦狡譎忌之每讒於父今以計間之燕王疑世子必還北平卽吾徳州之餉道通矣餉道通兵气振乃可爲進取建文君曰何以知其父子兄弟之情孝孺曰臣有徒林嘉猷者嘗被詔入燕邸久故知之孝孺遂爲書貽世子令背其父歸朝廷許以燕王令錦衣衛千戶張安賫詣世子世子得書不發遣使送其書並安至軍中有中官黃儼者素姦險附髙煦比建文君書至北平則先使人報成祖云朝廷巳潛通書世子有密約矣髙煦從旁贊之成祖不信語未竟世子所遣使以書及張安至成祖覽其書嘆曰甚矣姦臣險詐至此父子猶欲禹﹖隹間況君臣乎盛庸等承制檄大同守將房昭引兵入紫荊關略保定諸縣駐兵易州西水寨寨在萬山中昭欲據險爲持久計窺北平成祖在大名聞之曰保定北平股肱郡保定失卽北平危矣豈可不援遂下令班師

八月師北渡滹沱河至完縣諸山寨民復來歸悉撫慰遣之命孟善鎭保定諜報眞定敵將吳傑等遣將韋諒以兵萬餘轉餉赴房昭軍成祖曰昭據西水寨寨內薪水不乏所乏糧耳使眞定饋餉入昭卽得固守未易拔也遂率精兵三萬邀擊破之又命朱榮率兵五千圍定州成祖謂諸將曰我圍房昭寨急眞定必來援然摧敗之餘進必不銳我姑輕騎往定州彼聞必速來來則據險以待我還兵合擊必敗之援兵敗寨可不攻自下矣時圍寨久寨軍多南人天寒衣薄會夜霜月成祖令四面皆吳歌南軍聞之多淚下思歸有潛下寨降者具言其事云

十月眞定援兵果至成祖自定州還與圍寨兵合擊南兵於峩山﹖眉山下令勇士捲斾登山潛出敵後大張旗幟寨中望見大駭與眞定兵俱潰斬首萬餘級墜崖死者尢眾獲其將花英鄭琦王恭詹忠等惟房昭韋諒脫走遂破西水寨還師北平

十一月大享將士又親爲文祭從徵陣亡將士及南師將士歿於戰陣者先是遼東守將楊文與王雄等引兵圍永平略薊州遵化諸郡縣縱坎﹖心多殺戮百姓苦之成祖遣劉江率眾趍永平命江曰爾至永平敵必遁歸山海勿追之第聲言還師北平旣出則以夜捲旗囊甲復入永平城中敵聞爾還北平必復來侵爾速出擊之必大獲江如其言果敗遼東兵於昌黎斬首數千級獲其將士王雄等七十餘人至是成祖還北平悉縱遣之仍令歸諭楊文以舉兵故雄等頓首涕泣去成祖旣西破大同東卻遼東兵乃誓師厲眾﹖復出之計焉

論曰盛庸吳傑等率數十萬之眾盡力禦之不能少回成祖之駕而房昭一出紫荊關擾保定易州成祖卽下令班師此孫臏致龐涓之策也觀我成祖命劉江還鎭北平則所忌者不在相持之地而怕恐南師乘間以搗根本之虛諸將爲此策亦有見也特其失先後之權而不中事機之會耳方成祖與庸等相持勝負未決之日若使房昭出紫荊楊文出山海以搗北平而庸等又以大兵綴成祖之師使不得還救根本豈不危哉今徳州眞定之兵屢巳摧敗而遼東大同之舉又復不相應楊文敗歸房昭始出及我成祖之還也眞定之將不以大眾連兵而徒偏師赴援盛庸在徳州若罔聞知成祖乃得以從容破敵撫定根本是𨿽天命之有在豈非人謀之不誠乎大抵師行貴將帥和吾聞諸將多不同心甚至相忌其成功者故盛庸戰而吳傑之兵不會眞定敗而徳州之眾不援甲可乙否此前彼卻故機宜屢失而敗亡之相踵也𨿽然我成祖算無遺策料敵如神如夾河之戰料盛庸吳傑之不能相救盛庸旣敗料吳傑平安之必來求戰遣李遠之往邀餉道遣劉江之還保北平圍水西而測眞定之來援捄永平而誘楊文之復至此皆百發百中深合孫吳之妙用也至於上書自明猶秉臣節釋遣俘獲大慰人心豈非順應之師帝王之盛羙哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷八

髙岱

長驅金陵

入正大統

三犂虜庭

○長驅金陵

辛巳十二月成祖復率師南徵諭將士曰靖祻難者在安黎庶誅亂賊者必先仁義予出師爲誅姦惡扶社稷安生民而巳凡今生民皆我皇考赤子爾曹愼勿有所侵害苟佯吾命必不相宥矣乃駐師蠡縣復移營沙河召李遠諭之曰吾駐師於此眞定徳州必出遊兵偵我動靜爾以輕騎八百往哨遇有兵擊之

壬午正月李遠兵至槁城遇徳州盛庸所遣將葛進領馬步萬餘爲前鋒乘﹖渡滹沱河半渡遠進擊之敵望見遠兵少斂退系馬林間以步卒來戰遠佯卻進來追遠分兵潛出其後解縱所系馬前軍奮擊之敵退失馬遂大敗斬首四千餘級葛進僅以身免捷聞成祖以書勞遠曰將軍以輕騎八百破敵萬人功亦偉哉𨿽古名將不過也令具所部將士功以聞又遣朱能率輕騎千人哨至衡水遇敵遊兵擊敗之斬首七百餘級生擒其部將賈榮等成祖乃以師由館陶渡見一病卒僕道傍成祖命左右從馬載之左右曰從馬非卒宜乘成祖曰人與馬孰貴吾豈貴馬賤人乎爲彼爲吾盡力而傷乃棄不卹豈爲民父母之道哉聞者莫不感泣乃進攻東阿東平汶上皆拔之擒其守將詹璟薛鵬等成祖下令諸將士曰孔子萬世帝王之師孟子傳孔子之道其功徳在生民與天地日月等今曲阜孔子之鄕鄒縣孟子之鄕將士毋入其境有犯令侵及一艸一木者誅不宥師至沛縣知縣顏環知勢不敵遣縣丞胡先詣徐州告急預送其子有﹖出走令還告其父母云子職弗能盡矣因賦詩書公署壁間以見志夜二鼓師至東門守將王顯以城降師遂入環衣冠南向再拜慟哭曰臣無以報國乃自經死其子不忍去復還自刎以從亡何將士擒主簿唐子淸典史黃謙至皆死之胡先還收顏環父子屍葬之城南沛縣旣破師遂向徐淮遊兵至濟陽執教諭王省省從容引譬慷慨不屈乃捨之省步入學宮召諸生相與慟哭以頭觸柱而死

二月成祖因久不聞南師動靜遣胡騎指揮款臺帥十二騎前覘敵至鄒縣遇南師轉餉卒三千人款臺卽鳴鑼馳入其陣大呼曰大軍﹖至不降死轉餉卒大驚潰擒其千戶二人歸成祖曰款臺以十二騎破敵三千人爲壯士命左右錄其功成祖﹖出師皆以諸路城未下故師不得南進至是有中官密報朝廷事情請成祖勿攻城垣徑搗金陵金陵事定諸城守無能爲也成祖從之時師駐徐州守將閉城不出成祖欲驅兵南進諸將曰士卒多出取糧今拔營去倘後至者城中出兵掩襲柰何成祖曰無慮𨿽一人行令城中亦不敢犯乃伏兵九里山又先匿百餘騎演武亭令數騎往來城下誘之城中兵不出乃嫚罵焚其廬舍徐發一矢射城上抵暮乃去明日復如之城中不勝憤怒開門以兵五千出追所遣騎按轡徐行旣渡河炮舉伏發成祖親率勁騎馳�門斷其歸路腹背夾擊之城中兵大潰爭渡橋壞溺死千餘人斬首數千級餘皆奔入城後有單騎往來城下城中兵竟不敢出乃以師南行將至閔子鄕遣使祭徐王墳成祖下令戒諸將曰此予外祖墳墓及家在焉愼勿有所侵擾違者不宥召王諸親族賜鈔慰遣之

三月師趨宿州成祖謂諸將曰敵綴我後當備之乃晉都指揮金銘將遊騎百人哨其後戒之曰敵至見爾孤軍必追襲爾列隊徐行彼疑爾爲誘必不敢進吾令都指揮冀英先以數騎伏河南覘爾渡河如敵來追卽舉炮敵疑有伏猶豫未決之頃爾師可渡矣銘往來遇敵兵萬餘徐行臨河敵眾來追冀英連舉炮敵卽斂退銘遂得渡河與成祖會宿州乃進師蒙城渦河等處諜報平安領馬步兵四萬來成祖曰此濱河多林木彼必疑有﹖﹖大淝河地平少樹彼不疑可伏兵遂親率騎二萬持三日糧至淝河按伏敕諸軍皆束炬相屬於道戒之曰俟與敵戰則舉火一炬舉余炬皆應敵見舉炬火多必驚潰矣按兵數日敵不至諸將以糧盡請班師俟後舉成祖不從曰彼遠來銳意求戰肯委之而去邪但一敗其前鋒彼自奪气姑按甲待之至則有必擒之勢時迫暮令胡騎指揮欵臺以數騎往哨夜四鼓欵臺還報敵營距師四十里旦必至成祖乃令王﹖劉江各將百騎往逆之戒以緣路按伏遇敵誘入伏與戰又令王﹖束艸寘囊中如束帛狀載馬上敵來追擲於地使敵往取亂之﹖等果與平安軍遇相接戰敵追至擲囊艸餌之敵眾以爲棄物競取之行伍稍亂又入伏內伏發敵眾還走成祖亦率兵至平安以三千騎走北岸成祖以數十騎當之平安裨將火耳灰者故燕胡騎指揮素驍悍被召入京師遂隸平安麾下至是力戰持矟直犯成祖相距十步許成祖令胡騎指揮童信射其馬蹶遂生擒火耳灰者其步曲哈三帖木兒亦勇見火耳灰者被擒持矟突陣來援亦射擒之平安易服以數騎走成祖率兵追之斬首數千級生擒驍將林帖木兒等餘降者皆縱遣之諸將入賀爲謝曰臣等自今不復敢料事矣向如臣言失此機會罪安逃乎成祖曰事機偶相乖耳自今有欲言第言之勿懲此而遂隱默安危所系與卿等同之也是日釋火耳灰者令入宿衛諸將以爲言不聽成祖遂以師向臨淮諭將士曰我師利在速戰敵駐宿州爲持久計若斷其糧餉彼不攻自潰矣乃遣譚淸帥兵至徐州擊轉餉兵大破之南至淮河又燒其餉舟甚眾淸還敵眾圍之成祖見淸旗幟亟馳往援出仍出入敵陣火耳灰者翼之斬殺敵數十百人敵眾披靡敵欲南遁成祖常以騎兵綴之又遣陳文李遠哨淮河擊敗其守淮兵數千人

四月成祖令陳文﹖橋渡師南師至成祖親率騎兵與戰陳文敗沒南師奪橋布陣河北成祖與張武等合勢擊敗之斬首二萬餘級溺死者尢眾生擒其裨將丁良宋彬於是南師軍橋南成祖師軍橋北相持數日南師乏糧成祖畱兵守橋率眾乘夜東行三十里潛渡河繞出敵後比旦敵始覺大戰於齊眉山自午至酉勝負略相當明日敵遁去成祖率師追十里及之敵駐師爲營塹以自固諸將以盛夏暑雨蒸濕乏糧餉又戰小卻多請班師或欲擇地休兵俟麥熟觀釁而動成祖不從時惟朱能曰用兵豈必常勝項羽百戰百勝竟亡漢髙屢戰屢敗終興自舉義以來克捷多矣豈可因小挫遂自摧沮但當爲宗社計整兵前進耳成祖拊髀曰爾言深合吾意眾論猶欲還渡河成祖怒曰欲渡河者任所之諸將乃不敢言諜報南師糧運將至成祖語諸將曰敵慮我擾必分兵護之乘其兵分勢弱擊之彼必不能支乃遣朱榮劉江率輕騎截其餉道戒勿與鏖戰引漸近卽馳來報南師欲移營就糧成祖以兵綴之晝擾其樵采夜令勇士刼營使不得息亡何朱榮報南師運糧五萬且至平安率馬步兵六萬護之爲方陣負糧者居中去其營二十里成祖遣萬人遮敵援兵而伏馬步數萬於林間戒以俟敵戰疲卽出擊乃親率眾往逆敵悉眾來戰成祖以騎兵夾擊橫貫其陣斷敵爲二敵大敗棄糧走乘勝追擊擒斬幾二萬人盡獲其糧何復以兵來援所遣萬人與戰稍卻伏兵突出奮擊成祖亦還兵蹂其後復大敗俘斬無算何復還走其營塞壘門固守成祖曰是欲遁耳復見兵敗糧乏气大索果下令期旦日聞炮舉拔營去就糧於淮明日成祖親率眾攻其營諸將奮勇先登炮三震敵眾誤謂巳炮舉當拔營遂急趨門門塞不得出營中大亂人馬相蹂踐塡壕塹皆滿成祖師生擒將平安陳暉馬溥徐﹖孫成等三十七人監軍文臣曁宦官等一百五十餘人降者無算悉縱遣之諸將不敢妄殺一人乃遣使送陳暉等還北平

五月師至泗州守將周景初舉城降成祖謁祖陵泣曰橫罹權姦幾不免矣幸賴祖宗庇佑得今日拜陵下尙期終相克淸姦憝陵下父老來見悉賜牛酒慰勞遣之師抵淮南師盛庸列馬步戰艦淮南岸成祖命諸將艤舟編筏揚旗鼓噪若將渡者敵望見大懼嚴陣以待成祖別遣丘福朱能等將驍勇數百人西行二十里潛以小舟渡師繞出敵後炮舉敵大驚愕福等突陣奮擊敵眾大敗棄兵仗走盛庸股栗不能騎其下腋之登舟單舸走師遂渡淮駐南岸盡獲其戰艦輜重

是日進克旴■﹝日臺﹞成祖乃會諸將議所向或欲先取鳳陽遏其援兵乃以師趨滁和集舟渡江別遣一軍西搗廬州出安慶據長江之險或欲以淮陽爲根本次取髙郵通泰以及﹖揚得此遂可渡江無後顧憂成祖曰鳳陽城守固非盡力攻不昜下恐震驚皇陵淮安髙城深池兵彊糧足若攻之不下曠日持久援兵四集力屈形見非我之利今宜乘勝直趨楊州指儀﹖兩城勢單弱兵至可招下旣得﹖揚則淮安鳳陽人心自懈我聚舟渡江東取鎭江常州遂舉蘓松以及浙江西下太平撫池州收安慶則江上孤城豈能獨守久則必有內變於此時索取姦臣事窮勢迫誰能固匿者然後謁孝陵朝天子敷寫衷曲以白此心而復皇考之舊章拔諸王於困苦淸朝廷以安宗社與卿等還守舊藩足矣諸將皆頓首稱善遂以師趨楊州遣使吳玉招諭守將王禮先是禮聞成祖師將至議舉城降其禦史王彬別將崇剛等知禮有異志執禮下之獄及吳玉至禮宗族及千戶徐政等聚眾出禮於獄遂開門降王禮縛王彬崇剛赴軍門見成祖慰撫之令禮同吳庸率兵前諭下髙郵通泰諸郡令集舟備渡江師至髙郵適刑部尙書侯泰先運糧至淮安兵敗還京

至髙郵遂被執京師聞北師漸近益危懼遣侍中許觀修撰王叔英募兵廣徳諸郡入援許觀往安慶叔英知事巳去乃沐浴具衣冠賦絕命詞自縊死髙郵守將王傑等以城降成祖駐師江北朝廷六卿大臣多爲自全計求出守城都城空虛建文君下罪巳詔遣使四出徵兵方孝孺曰事急矣宜以計緩之建文君問計所出對曰遣人許割地稽延數日東南募兵當至長江天塹北軍不閒舟楫相與決戰於江上勝敗未可知建文君從之乃遣慶成郡主詣成祖言割地事郡主成祖從姊也成祖見郡主慟哭曰父皇陵土未幹我兄弟頻見戕害人之忍心有如此乎一入讒臣之言如膠漆不可解至親𨿽傾肝鬲如水沃石我今之來豈得巳哉言巳復哭郡主亦泣下不能止成祖問周齊二王安在郡主言周王召還未復爵齊王仍拘囚成祖益悲不自勝郡主徐申割地之議成祖曰吾所受皇考封土且不能保割地何用吾此來欲得姦臣耳志在淸朝廷安宗社土地自有皇考所命富貴足矣不願復增但得姦臣之後謁孝陵朝天子求復典章之舊免諸王之罪卽還北平祗奉藩輔豈有他望此議蓋姦臣欲緩我俟遠方兵耳我豈爲所欺哉郡主默然辭歸成祖送之出曰爲我謝天子吾與上至親相愛無他意幸不終爲姦臣所惑耳更爲我語諸弟妹吾幾不免賴宗廟神靈得至此相見有日矣郡主還具言之建文君出語方孝孺爲問曰今柰何孝孺曰長江可當百萬兵江北舡巳遣人燒盡北師豈能飛渡哉

六月吳庸等集髙郵通泰諸郡舟於瓜洲朝廷大臣多遣使來獻渡江及入京城策者都督陳宣具舟至江上來迎成祖乃祭大江之神誓師曰予與若等不得巳爲救禍計賴天地宗廟之靈至此夫行百里者半九十若等勉之吾至此姦臣巳亡魂魄然困獸猶鬭不可不慮京師宗廟宮闕所在爾等當明紀律肅部伍但持兵來拒者殺無赦此外秋毫不可有犯今軍民皆皇考赤子務在安輯違者以軍法從事乃率師渡江舳艫相衘旌旗蔽空金鼓大震微風輕揚長江不波盛庸所駐海艘列兵沿江上下二百里皆大驚愕師漸近岸庸等整眾以禦成祖麾諸將鼓噪先登以精騎數百衝庸軍庸師遂潰追奔數十里斬首數十萬級庸單騎遁余將士皆解甲降諸將請徑薄京城成祖曰鎭江咽喉之地若城守不下往來非便先下鎭江則彼勢蓋危矣乃令來降海舟懸黃幟往來江中鎭江城中望見驚曰海舟皆巳降吾將何爲其守將童俊遂率眾來降成祖駐師龍潭望鐘山愴然下淚曰予往渡江卽得入見吾親比爲姦臣所祻不渡此江數年矣今至此吾親安在瞻望陵寢是以悲耳諸將聞之皆泣下

建文君聞江上海舟曁鎭江皆降甚憂據徘徊殿庭之間召方孝孺問計孝孺卽班中執李景隆請誅之曰壞陛下事者此賊也羣臣鄒公瑾等十八人卽殿前毆景隆幾死請亟加誅不聽孝孺曰城中尙有勁兵二十萬城髙池深糧食充足盡撤城外居民驅民入城城外積木皆令民運入彼無所據其能久駐乎建文君從之盡役軍民商賈晝夜撒屋運木盛暑中饑渴勞苦死者相枕籍民憚於運木多自縱火焚其居火連日不息西南城崩役兵民修築未竟東北復崩民晝夜不得休息方孝孺請令諸王分守城門遣李景隆等詣師中仍申割地之議觀其虛實以待援兵至內外夾擊決一死戰萬一不利車駕幸蜀收集士馬以爲後舉建文君然其計乃遣李景隆與尙書茹瑺都督王佐詣龍潭入見成祖曰勤勞公等至此雅意良厚景隆等惶恐叩頭不能出一語成祖曰公等有所欲言苐言之景隆等良久乃以割地講和爲請成祖曰公等欲爲說客邪始吾未有過舉輒加之大罪削爲庶人云大義滅親吾今救死不暇何用地﹖且今割地何名皇考混一天下﹖天子諸子巳裂土分封各有定分割地之說何所自出此又姦臣之計也吾今來但欲得姦臣耳公等歸奏上但姦臣至吾卽解甲謝罪闕下謁孝陵歸奉北藩永祗臣節天地神明在上吾心明如皎月不敢欺也景隆等歸具陳其說且言必欲得罪人

建文君令景隆等再如師言罪人巳竄逐於外侯執至來獻景隆等趦趄建文君令諸王與偕旣至成祖見諸王愴然泣下相勞苦諸王俱述建文君意成祖曰諸弟試謂斯言誠僞當否如何果主上意抑姦臣之謀乎諸王皆曰大兄洞見矣諸弟來豈得巳哉成祖曰吾來但欲得姦臣耳不知其它遂賜宴遣歸建文君見事急又齊泰黃子澄等皆假竄逐出募兵不任事乃罵曰事自汝輩今乃皆棄我去邪成祖下令申戒將士入城之日不得擅入民家有所侵擾違者功髙必斬

是月巳丑師次金川門時谷王守金川望見成祖至卽開門出迎成祖以師入城中父老夾道迎拜將士入城民按堵秋毫無犯成祖恐建文君以事急加害周齊二王遣二千騎馳往衛之周王初不知見兵至惶懼旣知﹖成祖所遣乃喜曰吾得免矣遂來見成祖迎之入見相與慟哭周王曰姦臣剪戮我兄弟賴大兄救我今日爲再生也言訖哭不止成祖諭止之與周王並轡至金川門下馬登樓成祖具言被讒罹禍不得巳舉兵之由與周王相勞苦時朝廷文武羣臣俱來詣成祖朝見建文君左右惟數人欲出迎復嘆曰我何面目相見遂盡閉諸后妃宮內縱火焚其宮惟挈三子變服出走倉卒復棄三子宮門被執寘師中相傳謂太祖顧命時以小篋封識甚固密授建文君曰他日危難發之及是發視則被剃具及緇衣並僧楊應能度牒也建文君乃出走爲僧後至天順中年八十餘乃自言於廣西守臣送之入京云

成祖望見宮中火起亟遣中使往救至則無及時內外皆不知建文君出走見其後死火中中使得後餘燼以爲建文君也還白成祖成祖哭曰果若是癡邪吾來欲翼爾何不亮遽至此也先是儒臣胡廣楊士奇楊榮周是修解縉金幼孜等皆相約死難至是惟是修詣學宮自縊死他皆渝盟戶部尙書張紞自經死給事中龔泰黃鉞斷事髙巍副使程本立皆自殺齊泰黃子澄初假竄逐至蘇州約知府姚善航海去善曰在公則可在善則不可善守土臣義與城俱存亡耳齊黃乃去成祖在師中諸臣言欲詔天下須得方孝孺艸詔乃可令召之孝孺持亡國斬衰服哭學宮執之來成祖曰我以周公輔成王而來今成王死當如何孝孺曰殿下旣以周公輔成王而來成王𨿽死有成王之子在成祖詰問其離間故指宮中煙焰謂之曰此皆汝輩所爲罪何逃令左右收之乃慰遣周王歸第分命諸將守京城及皇城下令戒輯將士慰撫京師有一卒取民間履者立命斬之令有司發建文君喪治葬議遣使詔告天下乃出城駐師龍江

論曰成祖之靖難與太祖創業其施爲次第固自不同太祖與羣雄並起角力而臣之一夫未服不可彊而帝也當時不患元祚不亡而未知鹿死誰手故先芟刈羣雄削平海內而後以混一之勢北逐元君如摧枯拉朽然蓋所急在四方而不在元都也成祖以太祖之嫡子不得巳而興靖難之師四方人心多所觀望惟視金陵成敗爲向背耳若復攻城略地廣土眾民必待四方之服而後徐議根本之計則稽延歲月師老時變非所謂批虛搤吭之兵也蓋其所急在京師而不在四方故城有所不攻地有所不取長驅入京師以先爲根本根本旣定四方豈有不服者哉此二祖用兵所以有先後之不同也乃建文君之失國則以其君之行法不斷臣之謀事不當故耳夫國之存亡在任得其將將之成敗在馭得其柄今帷幄之算惟務兵多而不先於擇將折衝之寄各求僥幸而不先於合謀蓋盛庸受推轂之任而元非禦侮之才平安有報國之忠而不當專閫之任則國事之去由李景隆壞之於先而盛庸輩不能振之於後也庸之罪𨿽視景隆有間而其爲敗則等耳及師巳渡江方孝孺諸臣始欲正景隆之罪噫晚矣而建文君猶不忍行法是豈禦將之權謀國之略哉至若齊黃身發大難之端而卒逃其難罪浮晁錯矣惟方孝孺委身狥國終始一致固無容議然其初誤以景隆爲文武全才致僨國事及河北巳失大事巳去猶循循欲行周禮攺官職易諸殿廷名迂亦甚矣豈非忠有餘而才不足乎

○入正大統

壬午夏六月丙寅建文君旣出走眾謂焚死成祖命有司發喪治葬駐師龍江諸王及文武羣臣請成祖卽大位成祖曰予始遘於難不得巳以兵救祻誓除姦惡安宗社庶幾周公之勛不意少主不亮予心自絕於天今纘承洪業當擇有才徳者顧予菲薄豈敢負荷諸王及文武羣臣皆頓首固請曰天生聖人爲宗社生民主今天下者太祖之天下生民者太祖之生民天下豈可一日無君況殿下太祖嫡嗣徳冠羣倫功在社稷宜正天位使太祖萬世之鴻業永有所托天下生民永有所賴不宜固讓孤天下望成祖不許丁卯諸將上表勸進成祖曰吾與爾等初舉義爲免禍難耳敢冀富貴邪不聽

戊辰諸王曁文武羣臣連上表勸進成祖猶不允曰昔元祚衰微四海鼎沸彊弱相噬百姓無主天命我皇考平定天下以安生民勤苦艱難創造鴻業封建子孫維持萬世豈意棄臣民未久姦臣恣其凶謀屠剪諸王將危社稷予時以病故志耗力疲冀髙枕以終余年一旦以兵見圍令人震懾不知所措國中羣臣咸謂皇考創業艱難陵土未幹諸王次苐被罪吾輩何辜不能束手就戮予方彷徨惴懼顧望求生而天下之兵日復見逼形迫勢危故不獲巳艱辛百戰幸出一生於萬死以爲淸姦惡匡少主吾之本心如此而巳少主不亮自絕於天諸王羣臣交詞勸進夫天位至重吾豈虛爲謙讓誠念皇考創業之艱欲推擇諸王中才徳可奉宗廟者立之主上得人天下之福予𨿽北面永無憾矣諸王羣臣頓首固請曰殿下徳爲聖人位居嫡長當承洪業以安四海天命有在孰得而辭望殿下早正大位使臣民咸有所依不宜狥匹夫之謙以孤天下之望成祖猶固辭巳爲諸王羣臣請不巳成祖乃駕出將入城學士楊榮迎駕前曰殿下先入城邪先謁孝陵邪成祖大感悟遂謁孝陵畢歔欷感愴悲不能止猶攬轡欲還營諸王文武羣臣備法駕符璽奉迎遂擁成祖登輦軍民父老萬眾夾道歡呼稱萬歲成祖曰諸王羣臣旣以爲奉宗廟宜莫如予宗廟事重予不足稱今辭弗獲勉狥眾志諸王羣臣各宜恊心輔予不逮遂詣奉天殿卽皇帝位諸王文武羣臣皆上表稱賀詔革除建文年號猶稱洪武三十五年攺明年爲永樂元年復周王橚齊王槫各封爵命五府六部一應建文中所攺易洪武政令條格悉復舊制復諸殿門舊名錄用建文中所罷斥諸臣馬興張得李諒蓋諒等制皇帝親親之寶升燕山諸護衛爲金吾羽林等衛俱親軍指揮使司追封故都督徐增壽爲武陽侯增壽徐達第三子靖難師起增壽居中效忠勤特至嘗事泄建文君閉之內及上至金川門建文君將焚宮左右捽增壽至殺之上特加悼故追封後復加推誠守正武臣進封定國公子孫世襲升丘福朱能鄭亨徐忠張輔陳圭孟蓋李彬王忠火眞陳賢李遠郭亮房寬徐理唐云陳旭劉才俱都督同知僉事等官贈張玉譚淵等官爵

甲戌上下令戒諭羣臣丁丑執齊泰黃子澄至並執方孝孺至闕下上數其離間罪孝孺有指斥語上曰吾能夷人九族孝孺曰𨿽十族何畏乃斷其舌磔於市以孝孺曾所善朋友爲一族誅之按誅齊泰黃子澄練子寧及蘇州知府姚善侍郎郭任卓敬尙書鐵鉉陳廸暴昭等俱磔戮於市夷其族連坐死者數千人獨孝孺所連及八百四十餘人侍中黃觀修撰王叔英禦史曾鳳按察使王良皆自殺餘多棄官去下魏國公徐輝祖於獄方文武勸進時獨輝祖不屈上親召問嘿不應下吏令自招罪操筆惟書其父開國功及券詞子孫得免死耳上大怒然以勛戚故止削爵秩勒歸私第駙馬都尉梅殷往爲建文君帥兵守淮盡心乃事及上入正大位諸守將皆釋兵入覲殷猶擁兵淮上上令寧國公主以書招之回始罷兵入見上慰之曰都尉勞苦兵間對曰勞而無功徒自愧耳上宥之遣安王楹祭告懿文太子遷其主於園陵建文中謚懿文﹖孝康皇帝升祀太廟至是以禮官議攺仍舊號遷其主歲時致祭如常儀

七月朔郊祀天地預告祭太祖配享釋前師中所擒都督陳暉楊文韓觀黃中等縱所領將士各還其伍民兵悉放爲民僉都禦史景淸覘知建文君出亡志﹖興復乃自詣上上厚遇之淸恆藏利劍衣袵中謀行剌一日欽天監奏有星色赤犯帝座甚急明旦淸果衣新緋衣入朝候上出殿門淸奮躍前犯駕上驚命左右執之得所藏利劍淸知謀不遂奮躍嫚罵上大怒命先抉其齒﹖抉且罵汆﹖口血直前噴及禦衣乃剝其皮實以艸械系長安門而磔其骨肉上夜夢見被淸伏劍逐逼晨過系屍所忽索自斷淸屍前二三步如欲犯駕狀乃藏之庫中夷九族掘焚其先墓所連及甚眾延於鄰境云都禦史陳瑛請更罪建文中用事諸臣上曰朕初舉義不過誅姦臣齊黃數輩耳其後二十九人中朕多宥而用之今汝所言又不與二十九人之數者彼食其祿自盡其心耳遂悉置不問

九月封賞奉天靖難諸功臣封丘福淇國公歲食祿二千五百石朱能成國公歲食祿二千二百石張玉子輔新城候後進封英國公鄭亨武安侯火﹖同安侯顧成鎭遠侯王聰武城侯並歲食祿一千五百石陳圭泰寧侯孟善保定侯郭亮城安侯並食祿一千二百石王忠靖安侯徐忠永康侯張信隆平侯李遠安平侯並食祿一千石徐祥興安伯徐理武康伯李浚新城伯唐云新昌伯孫巖應城伯趙彜忻城伯陳旭云陽伯譚淵子譚忠新寧伯後續封李彬丰城侯陳懋寧陽侯王通武義伯王友靖遠伯陳賢榮昌伯張興安鄕伯陳志遂安伯並食祿一千石俱令子孫世襲房寬房勝劉才茹璫王佐陳瑄俱封伯子孫襲指揮使等官余將士各升賞有差始開內閣命解縉等七人居閣中典機密備顧問癸未永樂元年詔以北平布政司爲北京設畱守及行部官攺北平府爲順天府

丙戌四年閏七月羣臣議營建北京以備巡幸從之

巳丑七年二月車駕巡幸北京以皇太子監國五月營山陵於北京昌平天壽山以將葬仁孝皇后也其後上嘗巡幸北京每令蹇義黃淮金忠楊士奇等輔太子監國上出塞親徵北虜則令夏原吉等輔皇太孫居守北京

癸巳十一年始建北京宮殿庚子十八年宮殿成十九年正月朔上始禦北京奉天殿受朝賀云

論曰我成祖之興𨿽天命之有在亦人事所宜然者建文君無大過然仁柔無斷事每牽於彌文太祖百戰以成一統之業羣雄𨿽剪反側未安豈宜以蕩蕩之徳臨之哉非成祖之聖神文武兼創守而靖華夷則不有外變必有內釁巳故迄今二百年海內得相安於無事者則太祖開創之功成祖戡定之略並垂於不朽云至削奪宗藩一事非盡出建文君意但不能自主斷遂聽人所爲迨釁孽旣成形迫勢蹙則所謂騎虎之勢不得下耳國初有言殺運尙當三十年未除豈其數當然邪乃成祖謂陳瑛曰朕初舉義不過誅姦臣齊黃數輩餘人多宥而用之彼食其祿自盡其心耳又曰諸臣盡忠於太祖欲盡忠於建文朕非惡盡忠於建文但惡其導誘建文變亂成法耳觀成祖此言豈深有藏怒宿怨於心哉使當時諸臣工有能將順救正其間則方孝孺輩或不至受禍若是之慘也惜其不聞有一言之諫而顧有獻讒譖如陳瑛輩者豈不可悲憐哉

○三犂虜庭

己丑永樂七年上旣幸北京邊將奏元遺孽本雅失俚倔彊漠北時入寇擾邊陲上以淇國公丘福爲徵虜大將軍武城侯王聰爲左副將軍同安侯火﹖﹖右副將軍靖安侯王忠安平侯李遠爲左右參將帥師北徵福等陛辭上密授以方略爲戒之曰毋失機毋輕犯虜毋爲虜所紿一舉未捷俟再舉爾等愼之

八月丘福等出塞至臚朐河遇虜遊兵擊敗之遂乘勝渡河獲虜酋一人福飲勞詢之言本雅失裏聞大兵將至甚恐欲北遁去此可三十餘里虜實伏兵佯令酋誘致我師者福信其言喜曰可疾馳擒之時大軍尙未集諸將皆曰恐虜遣此人誘我不可信宜爲駐師侯諸軍至先遣精騎往覘其虛實而後擊之庶不墮虜計福不從令所獲虜酋爲鄕導率眾徑薄虜營與戰持二日虜每戰輒佯敗引去福銳意乘之李遠曰將軍輕信諜者徑渡河懸孤軍至此虜故示弱紿我深入倘進不利柰何陛辭時聖諭諄切將軍忘之乎王聰亦力言不可福皆不聽先馳馬麾士卒進諸將不得巳從之行亡何虜眾大至圍之福兵眾寡不敵爲虜騎所蹂遂敗遠聰率五百騎突虜陣聰戰死遠及福等俱爲虜所執死之全軍皆沒事聞上大悼恨以書諭皇太子曰比遣丘福等徵北虜以其久在兵間謂必能任事何意福違棄朕言拒咈眾諭不侯大軍至以孤軍輕薄虜營安平侯等泣諫不從不得巳隨之往遂皆陷沒虜中損威辱國如此若不殄此虜勢益猖獗爲邊患未巳今選將練兵來春朕決親徵國家之事爾當愼重毋忽遂命選爲京諸省衛騎兵共十餘萬各賜鈔給行糧期明年二月集北京隨徵

十月詔戶部尙書夏原吉議北徵糧運上曰近工部所造武剛車足可輸運然道遠人力爲難朕欲以所運糧沿途築城貯之量畱兵守以侯大軍之至此法良便於是原吉議用武剛車三萬輛約運糧二十萬石踵大軍行過十日程築一城又十日程又築一城每城斟酌貯糧以候軍回上然之名所築城曰殺胡城

庚寅八年二月以皇長孫畱守北京命夏原吉兼掌行在六部及都察院事輔之車駕遂親北徵儒臣胡廣楊榮金幼孜等皆從行

三月出塞至淸水源其地水鹹苦不可飲人馬皆渴明日營西北二里許有泉湧出甚甘冽軍中賴以不困上取親嘗之賜名神應泉

四月至長淸塞地極北夜南望北斗師次闊灤海其水周回千餘里五月至幹難河元太祖始興地也本雅失裏率眾拒戰上麾先鋒佯擊敗之本雅失裏棄輜重牛羊等畜遁去

六月班師至靜虜鎭虜酋阿魯臺復來戰上率精騎衝虜陣大呼奪擊阿魯臺敗走攜其家屬遠遁時熱甚乏水泉軍士有饑渴死者遂收兵還營師次擒胡山上令羣臣勒銘於山曰瀚海爲鐔天山爲鍔一掃胡塵永淸沙漠次淸流泉又勒銘曰於鑠六師用殲醜虜山髙水淸永彰我武會軍士乏食上令以所儲供禦糧炒散給之下令軍士糧炒多者許借貸還京日倍償其直軍中賴之上在師中每日暮猶未食大官請禦膳上曰軍士未食朕何忍先飽還次開平宴勞將士上曰朕自出塞久素食非乏肉也念士卒艱食朕食肉豈能甘味故寧巳之七月車駕還至北京十月還京師

辛卯九年十二月虜酋阿魯臺遣使來納欵且請得部署女直吐蕃諸部上以問左右多請許之黃淮獨不可曰此屬狼子野心使各﹖類則易制若並爲一則勢大難爲矣上然其言乃不許壬辰十年虜瓦剌順寧王馬哈木殺本雅失裏立其族答裏巴而馬哈木實專任事

癸巳十一年七月阿魯臺復遣使內附上言馬哈木滅本雅失裏之罪請討之上乃封阿魯臺爲和寧王瓦剌馬哈木怨阿魯臺遂朝貢不至

甲午十二年二月上議親徵馬哈木命安遠侯柳升武安侯鄭亨寧陽侯陳懋丰城侯李彬等分率大軍都督劉江朱榮爲前鋒三月車駕發北京命皇太孫從行六月至撒裏怯兒地馬哈木及虜酋太平把禿孛羅等帥眾佯戰上麾諸將擊敗之虜死者數百人追至土剌河復大敗之殺其酋長十餘人馬哈木北遁去遂班師還至飲馬河阿魯臺遣使來見具言其病不能朝上遣使賜米百石驢羊各百又別賜其部落米五千石八月車駕還北京

乙未十三年十月馬哈木遣使來貢馬謝罪虜使言馬哈木欲侯冬襲阿魯臺十二月上敕邊將嚴爲備禦

丙申十四年十月

上還京師丁酉十五年三月上如北京庚子十八年十月北京宮殿成召皇太子至北京遂以北京爲京師

辛丑十九年二月阿魯臺寇寧夏十一月上以虜叛服不常議將親徵召問兵部尙書方賓賓言糧餉不足未可興師乃召問戶部尙書夏原吉原吉對曰邊糧僅給將士備禦不足給大軍﹖頻年師出無功戎馬資儲什喪八九況又聖躬少安尙須調護勿煩六師上不懌令原吉往視開平邊餉亡何刑部尙書吳中入對與方賓等同上益怒卽令衛士馳召原吉還未至先藉其家衛士至開平促原吉行原吉方經理邊餉曰師行糧食爲重稍侯經理有緒卽行死吾所安不以累公也原吉至與吳中俱系內庭獄方賓懼自殺禮部尙書呂震乘間譖賓中原吉等憸邪誣罔上信之戮方賓屍又欲殺原吉楊榮力救獲免

壬寅二十年二月命英國公張輔與六卿議北徵饋運輔等議分前後運前運隨大軍行命隆平侯張信尙書李慶侍郎李■﹝日上永下﹞總督兼車運驢運分遣官各部領部車運三十六人部驢運三十五人後運行稍後俱車運命保定侯孟瑛遂安伯陳英總督分部二十七人共享驢三十四萬車十一萬七千五百民挽者二十三萬有奇運糧三十七萬石

三月阿魯臺寇興和殺守將王煥上乃出師次雞鳴山虜聞之夜遁四月師次龍門云州五月次獨石至威虜堡六月次通川甸至玉沙泉

七月次殺胡原前鋒獲諜者言阿魯臺棄其駝馬牛羊輜重於闊灤海之側與家屬遠遁乃盡燔其輜重收所棄孳畜班師還詔諭諸將曰所以翼阿魯臺﹖﹖﹖羊者兀良哈之寇也當還師剪之遂簡步騎分五道馳至屈列兒河虜驅其孳畜西奔上麾兵追擊斬首數百級餘眾潰走復追抵其巢穴擒斬虜酋數十人盡收其牛羊駝馬十餘萬而還九月車駕還京師

癸卯二十一年七月諜報阿魯臺將復寇邊上召諸將謂曰朕將先駐師塞外待之出虜不意可以成功遂部分諸將以寧陽侯陳懋爲前鋒出次宣府九月朔師至沙城虜酋阿失帖木兒古納臺等率妻子來降言阿魯臺爲瓦剌虜酋脫歡所敗掠其人口孳畜殆盡部落大潰無所屬今聞大軍至卽率餘眾遠遁矣乃授阿失帖木兒等千戶等官

十月師次上莊堡陳懋等偵知阿魯臺在飲馬河北爲瓦剌所敗追至宿嵬山遇韃靼王子也先土千率眾來歸懋引之入見上喜曰遠人來歸宜有以旌異之乃封忠勇王賜名金忠其部屬皆授官有差十一月車駕還京師賜降虜金忠誥券厚賞賚之並賜其部屬金幣牛羊芻米等物

甲辰二十二年金忠屢請討阿魯臺﹖願爲前鋒自效上乃諭羣臣諸將﹖敕邊將整兵以候師期四月車駕復親徵命陳懋曁金忠爲先鋒五月過應昌次淸水源阿魯臺遠遁上詔諭楊榮金幼孜曰朕夜夢神人告朕曰上帝好生如是者再何祥也豈天屬意玆寇乎榮幼孜上言宜承天意赦虜罪班師上乃遣使往諭虜眾六月師進次答蘭納木兒河彌望皆大漠無一虜騎陳懋金忠引兵抵白邙山亦無所遇﹖糧運不繼遂命班師七月還次翠微岡十七日庚寅師至楡木川上崩楊榮金幼孜曁中官馬云孟驥等諭諸將祕不發喪括軍中錫﹖押以斂遣楊榮先馳報皇太子皇太子遣皇太孫奉迎梓宮八月初十日還京師

論曰成祖五出漠北三犂虜庭當時不無苦其勞費然迄今二百年虜所以不敢大肆憑陵者則其餘威之震後世所藉賴不淺也成祖在當時豈不知敝中國之力哉亦昔人所謂爭先而處彊耳嘗見漢髙帝百戰定天下晚年至以數十萬之眾困於白登及尉佗之霸南越又莫敢一問其罪我成祖北淸沙漠又以其時南定交趾其威徳所加不過漢髙遠哉𨿽然北虜在當時亦有可乘之間馬哈木負篡佯之罪阿魯臺又從而傾之故我師得以摧瓦剌之彊及阿魯臺敗於瓦剌而也先土幹又叛之來附故我師又得以奏闊灤之捷大抵夷狄仇殺中國之利漢宣帝所以致呼韓之欵塞者用是道也近時諸虜酋中惟俺答最彊其爲邊患最劇然聞其與瓦剌小王子不睦君臣之間多間隙而諸部酋亦有忌之者此中國取事之機會也倘有能如張騫輩使往偵之豈無得其要領者耶

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷九

髙岱

平定交址

開設貴州

徵漢庶人

麓川之役

平福建寇

○平定交址

髙皇帝旣集大統詔諭四夷安南國奉表稱臣矣永樂初國王陳日焜爲其臣黎季犂所弒季犂竄姓名爲胡一元子蒼易名大﹖叵詐稱陳氏嗣絕大﹖叵陳氏甥求署國事上不虞其詐許之踰年日焜孫天平間道由雲南走愬京師上遣使責季犂季犂表請天平還國上遣廣西都督黃中呂毅前大理卿薛嵓等以兵五千人送天平還旣入境季犂遣陪臣黃晦卿等迎候禮甚恭具牛酒犒師中等遣騎覘之壼漿屬路無他也遂進度雞陵關山路險峻林莽蒙密軍行不得成列會天雨季犂乃伏兵山谷中眾數萬鼓噪出斷橋後騎不得前遂刼天平格殺之嵓亦死中等引還又聞季犂僣稱尊號國號大虞上大怒決意討之

永樂四年丙戌秋七月命成國公朱能佩徵夷大將軍印充總兵官雲南鎭守西平侯沐晟爲左副將軍新城侯張輔爲右副將軍率裨將李彬陳旭等二十五人分道進尙書劉儁黃福參贊軍務上幸龍江親誓師送之朱能等率大兵由廣西憑祥入沐晟率雲南兵由臨安府蒙自入先傳檄數季犂罪二十諭其境內以立陳氏後意會朱能有疾畱龍州上察占天象謂侍臣曰西師有憂朱能其不免乎亡何朱能卒龍州事聞上震悼輟朝後柩還自臨祭追封東平郡王乃召輔代能將

十月丁未輔入安南境前鋒破隘畱雞陵等關賊敗走至昌江造浮橋濟師駐北江府新福縣沐晟亦率雲南兵至白鶴遣人與輔會時賊恃宣兆富良諸江爲固緣江北岸樹柵於多邦隘增築土城城柵相連亙九百餘里盡發江北諸郡民守之號二百萬又緣富良江南岸列置樁取船艦列樁內諸江口俱下桿木以佯舟楫賊東西二都皆列象陣守險欲老我師

十二月巳亥晟等以雲南兵與輔大軍合輔等遂自三帶州招市江口造船以進裨將朱榮敗賊眾於嘉林江沐晟軍至洮江北岸與多邦城對壘輔等率大軍營於城北沙灘與晟合勢賊新築土城髙峻城外設重濠濠內密置竹簽外坎地以陷人馬輔下令軍中曰賊所恃此城吾輩報國立功在此一舉先登者賞不次於是將士踴躍期夜襲城以舉火鳴角爲號四鼓都督黃中等銜枚舁攻具越重濠薄城下以云梯附城都指揮蔡福先登諸將士繼之火舉角鳴賊倉皇矢石不得發皆散走師悉入城賊復巷戰列象爲陣輔等以畫獅蒙馬神銃翼而前象皆股悚多中銃箭傷遂退走賊眾潰亂殺賊師梁民獻祭伯樂等追至傘圓山死者不可勝計辛酉輔等進克東都輔與晟駐師撫諭遣左參將李彬等向西都西都聞之焚宮室倉庫遁入海於是宣江洮江等州縣皆降輔等督州師進逼膠水賊復遁入黃江悶海等處

五年丁亥春二月輔率諸將追襲之敗賊於萬刼江普賴山又敗之於嚕江龍王海口前後斬首四萬餘級溺水者不可勝計大獲其戰艦兵仗諸郡邑相繼來降輔議畱陳旭等備禦黃江輔與晟等率諸將用土人莫邃等爲向導分道窮追

四月乙亥師過淸花府磊江城賊集眾來禦復邀擊破之夾岸披靡而遁曁舟師過海門涇鵲淺時晴久水涸賊棄舟遁我軍以舟膠淺不能前俄大雨水漲數尺舟畢渡眾喜曰天贊我滅賊也

五月丁卯輔與晟率步騎夾江東西柳升率舟師水陸並進甲戌輔等至茶龍柳升等舟師亦至又敗賊獲船三百艘賊遁走輔等乘勝追之又敗之於奇羅海口賊屢敗困眾遂潰乙亥柳升所領永定衛卒王柴胡等七人生擒黎季犂黃中等諸將士各擒獲季犂男黎澄黎滄弟黎季貔等父子兄弟並黨與數十人皆縛獻軍門交南平得府十五州四十一縣二百八戶三百一十二萬時永樂伍年丁亥夏五月丙子也

先是輔奏安南本中國地今陳氏子孫巳誅盡無可繼其國中耆老民庶俱請爲郡縣中如國制詔候擒黎賊父子處之至是捷聞乃置交址都指揮布政按察三司曁郡縣等官以都督僉事呂毅黃中掌都指揮使司事尙書黃福兼掌布政按察司事又以前侍郎張顯宗爲左布政使置交州北江諒江三江太原宣化建平新安建昌奉化淸化鎭蠻諒山新平義安順化新華等十七府及五州以統諸縣又置十二衛二千戶所俱遴選文武諸臣守之張輔等班師進封輔英國公晟黔國公並食祿三千石子孫世襲李彬陳旭各增祿五百石王友柳升髙士文並王柴胡等各進爵給賞賚有差明年交址蠻寇簡定等作亂命黔國公沐晟率雲南貴州四川兵討平之未幾交址復叛仍命張輔沐晟陳旭等討之大敗賊眾召輔還輔奏畱陳旭等討餘寇師久未定

至九年辛卯正月復命張輔帥師往交址會晟等討平之後交址屢叛連年用兵又中官馬騏索賄激變黎利遂佯命累討之不服前後殺尙書陳洽等總兵官柳升等曁文武諸守臣甚眾惟黃福居交南久召還復以亂故遣往前後二十餘年大﹖交人所信服亦屢遭亂危甚

至宣徳二年丁未冬十月成山侯王通繼柳升鎭交址通見升敗死諸郡邑多陷沒大懼集諸將士議城不可守乃棄交址引還至京師宥死奪爵黎利復圍諒江府知府劉子輔與鎭將倡義率眾死守數月城竟陷死之於是交址郡縣盡沒黎利乃遣人持前安南國王三世孫陳暠表乞立嗣陳氏後上集諸大臣議之張輔等議交南不可棄謂表出黎利太宗經略數年得此土今棄之無名徒示弱耳上意不決顧問楊士奇士奇曰求立陳氏後者太宗初心也求之不得乃郡縣其地況二十年間兵民困於交址極矣今陳氏旣有後封而嗣之何謂無名楊榮亦曰永樂中費數萬人命得此無益國家今勞者未息困者未蘇更發兵不可上曰爾兩人正合吾意

皇祖言吾亦聞之乃出暠表示郡臣諭罷兵意遣工部侍郎羅汝敬等賫詔冊封陳暠爲安南國王罷徵安南兵

論曰成祖取安南亦席百戰之勝以復漢唐故境耳不虞其數反復連兵之久也𨿽其後屢叛而屢討定之成祖亦心悔之矣夫得之無益軍國之需棄之非撤藩籬之險又何必捐吾中國之赤子而疲於奔命哉當時北棄大寧而南辟交址誤甚矣宣宗之棄之宜也縱宣宗不棄豈能至今存邪祖訓曰東南諸夷限隔山海不可加兵惟北虜吾之世讎境壤連接後世不可一日忘備三復聖謨我太祖之神謀遠慮爲卓越古今而不可及者

○開設貴州

貴州古羅施鬼國自蜀漢夷酋有火濟者從諸葛亮徵孟獲有功封羅甸國王歷唐宋皆以歸順不失爵土國朝洪武初元宣慰使靄翠與其同知宋欽歸附髙皇帝仍授靄翠宣慰使欽宣慰同知各領所部居水西爲貴州宣慰使司隸四川其思州宣慰使﹖田仁智思南宣慰使﹖田茂安曁鎭遠等府隸湖廣普安鎭寧等州隸雲南靄翠死妻奢香代立宋欽死妻劉氏代立劉氏多智術時馬燁以都督鎭守其地政尙威嚴欲盡滅諸羅酋代以流官乃以事裸撻奢香欲激怒諸羅夷﹖兵端諸羅夷果憤怒欲反劉氏聞止之﹖走愬京師上召問令入宮見髙皇后復令折簡招奢香至詢故上曰汝誠苦馬都督吾爲汝除之然何以報我奢香叩頭曰願世世戢羅夷令不敢爲亂上曰此汝常職何云報也奢香曰貴州東北有間道可通四川梗塞未治願刊山通道以給驛使往來上許之謂髙皇后曰吾知馬燁忠潔無他腸然何惜一人不以安一方也乃召燁數其罪斬之遣奢香等歸諸羅夷大感服﹖除赤水烏撒道立龍場九驛達蜀今安氏卽靄翠後也至永樂初思州宣慰使田仁智子琛思南宣慰使田茂安子宗鼎各嗣立以爭砂坑故日尋以兵成祖遣行人蔣廷瓚往勘之琛從廷瓚入見上白事自言思南故思州地當歸之又數宗鼎罪狀上曰思南舊歸僞夏時汝何不取以自屬乃今言邪且罪惡在彼汝何與焉亟歸守爾土靖爾封略愼勿構釁啟兵端再犯吾磔汝矣琛歸與宗鼎仇殺如故屢禁之不能止

十一年癸巳十一月上密遣校士數人潛入二境執琛宗鼎去二酋旣就執城中猶寂無知者忽一朝使出揭榜諭諸夷曰朝廷以二凶日構殺荼苦百姓故特遣使執問狀首惡旣擒餘一無所問敢嘩者族諸夷帖然琛宗鼎至京師俱斬之乃命兵部尙書印全忠曰思州思南苦田氏久矣不可令遺孽復踵爲亂其易爲府治攺思州宣慰司爲思州府思南宣慰司爲思南府易置諸官僚遂緣此設貴州布政司立三司等官治貴州宣慰司本司及思州思南鎭遠石阡銅仁黎平六府普安永寧鎭寧安順四州金築安撫司及普定新添平越龍裏都勻畢節安莊淸平平壩安南赤水永寧興隆十五衛普市千戶所皆屬焉攺工部侍郎蔣廷瓚爲左布政使以廷瓚曾勘思州思南事諳夷情也

論曰髙宗克鬼方疑卽其地可謂難矣漢以下未有能郡縣之者然滇南之境非繇貴不達漢惟不能有貴故自巴蜀道邛笮達牂牁紆歷險遠卒不能令黔中被聲教如中土唐亦不得志於南詔蓋有以也吾太祖撫有滇南貴州諸夷旋亦服屬曁成祖復郡縣其地任土作貢服徭役與諸甸服同其大一統之盛遠過三代何漢唐足云乎馬燁鎭貴州功文獻無徵獨貴人往往能談其事今會城曁帥府廳事猶所建立其甃甓棟宇之壯固類非後人之所能及要不失爲任事之臣其政刑過嚴豈亦亂國用重典乎髙帝斬之誠非得巳至成祖以一介之使深蹈夷庭執二酋而市肆不易道路不傳其淵謀睿算爲鬼神所不能測後世小小舉措不免張皇漏泄因以敗事者視此爲何如也大抵夷性嗛怨而戀主負悍而喜殺樂縱肆而憚文法馭之在威信素孚簡靜不擾耳又曰貴州諸夷惟安氏享爵土最久豈其先世嘗有大功徳於諸蠻邪不然何歷千餘年而不一更其姓也

○徵漢庶人

漢庶人髙煦成祖第二子也多智譎頗材武自負靖難師起常從徵有功成祖戰白溝時爲南師所扼戰苦久所佩矢三服射皆盡劍鋒折不可用髙煦適轉鬭至上撫之曰吾疲甚汝往督戰世子久疾事成當以汝爲東宮吾兒勉之髙煦力戰破南師曁上登極仁宗正位儲宮髙煦封漢王不能無望上嘗命東宮及髙煦趙王皇太孫同謁孝陵東宮體肥重且足疾雨中使掖之行恆失足髙煦從後言曰前人失跌後人知警皇太孫應聲曰更有後人知警也髙煦回顧色變太孫卽宣宗也東宮性仁厚髙煦英武頗類上上每北徵令從左右

嘗與丘福解縉諸親臣微語及儲宮事縉曰好聖孫大臣亦多謂東宮守成令主上意頗釋一日上及後禦便殿東宮妃張氏親執庖爨上禦膳恭謹上大喜曰新婦賢他日吾家事多賴也自此無易儲意然髙煦時媒蘗東宮事以聞嘗譖解縉泄上往欲易儲語縉坐貶交址又譖之逮系死獄中上多巡幸北京東宮監國常危不自安上時令人伺察之東宮每事詳愼賴蹇義夏原吉黃淮楊士奇諸臣調護遂無他髙煦初封國雲南以遠辭攺封靑州又辭及從上在北京懇辭還京師所爲多不法上黜其長史等官竄交址髙煦益懷望私募勇士三千人不隸籍兵部縱衛卒掠內外居民支解人投之江中擅殺兵馬指揮徐野驢又僣用乘輿物東宮不敢制上頗聞之還京師問蹇義義辭不知又問楊士奇對曰漢王兩遣之國皆辭不行今知朝廷將徙都北京自欲畱守此其心路人知之惟陛下善保全之耳又數日上復廉得其私造兵器陰飬死士及造皮船教水戰等事大怒召至面詰之遞其衣冠縶西華門東宮懇救得免上曰此所爲將來必不靖削其兩護衛居之山東樂安州曰此去北京甚近如亂可朝發而夕擒也髙煦至樂安益憤怨懷不軌成祖崩仁宗卽位猶祕不發仁宗崩宣宗時監國南京太后馳詔召至京師卽位

八月髙煦遂決計反招集亡命以護衛指揮王斌等爲僞都督樂安州知州朱恆等爲僞兵部尙書等官移檄遠近以討輔臣夏原吉等爲辭中外恟懼密遣人約英國公張輔爲內應輔縛其人白上上夜召諸輔臣入議原吉免冠謝曰臣無狀激變親藩罪當死上曰是何言哉彼借爲兵端耳方與卿等議之計將安出楊榮首勸上親徵上有難色顧問原吉原吉曰往事可鑑也臣昨見命將而色變退語臣等而泣在廷如此其臨事可知且兵貴神速捲甲而往一鼓可平所謂先人有奪人之心也楊榮言是上意遂決命鄭襄二王同監國卽告廟率諸軍啟行以陽武侯薛祿爲前鋒晝夜兼程進不數日抵城下髙煦不意車駕猝至城中震駭羣黨不戰自潰初兵至城下有登城詈上者及大兵薄城城遂破執髙煦械系歸京師賜死蓋自出師及凱旋不逾月云上將至京師尙書陳山迎謁奏宜乘勝移師向彰徳襲執趙王上召問楊榮蹇義夏原吉三人皆請從山言榮請先遣使詰趙王與髙煦連謀狀而六師奄至擒之上乃命榮傳旨令楊士奇艸制士奇不可曰事須有實天地鬼神其可欺乎制下何以爲辭榮曰汝可沮國之大事乎令錦衣衛責漢府人狀云與趙王連謀卽事因也何患無辭士奇曰錦衣衛責狀何以服人心因謂榮義原吉曰太祖皇帝三子二人皆上親叔一人有罪者不可赦其無罪者當厚待之庶幾仰慰皇祖在天之靈時惟楊溥意與士奇合二人欲入見門者不納惟義入以士奇語白上上不懌然亦不復言移兵矣遂還京中道時自言曰失此機會後日悔將何及至京後欲行皇太后必見沮矣旣至京上始悟思士奇言召謂之曰使我不失恩禮於趙叔者卿之力也時言者猶喋喋或請削趙護衛居之京師上皆不聽髙煦旣﹖﹖大法乃遣駙馬都尉袁容都禦史劉觀以璽書告趙王﹖封示羣臣所上章諭慰之趙王大喜曰吾生矣卽獻護衛上表謝而言者亦息

論曰髙煦之徵役不逾時兵不血刃而罪人斯得者何成功之速哉蓋鑑前事之失而得處置之宜也靖難師起李景隆盛庸以百萬之眾而屢衂者豈其勢之不敵哉人懷觀望之心而士無必死之志耳使宣宗不決計親徵而命將出師人將懲往轍而持二端天下事未可知矣此宣宗之英武聽言能斷豈建文君所能辦邪𨿽然天所興廢人將謂之何也至於保全趙藩不失親親之禮𨿽自士奇之見而宣宗之從諫不爽豈易得哉

○麓川之役

國初麓川酋思論發內附授麓川宣慰其後不知以何失官攺孟飬宣慰司以刁某代之正統初宣慰使刁賓玉弱不能輯諸夷思論後裔部酋思任遂擁眾麓川叛略取孟飬地刁賓玉奔永昌死無嗣思任益橫屠騰衝據潞江仍自稱曰法法夷王號也中國訛稱﹖思任發云

正統四年春事聞上遣刑部主事楊寧往諭之不服乃命鎭守雲南黔國公沐晟左都督方政右都督沐昂率師往徵之次潞江思任遣其將緬檢斷江守師不得渡初思任未叛時刁賓玉嘗遣詣晟晟兒子畜之至是晟遣使諭之降思任佯許諾故晟無渡江意緬檢數挑戰政怒欲渡江攻之晟不許政不勝憤夜獨率其麾下渡擊緬檢走之破賊柵斬首三千餘級乘勝深入逼思任上江上江賊重地少選伏兵四起政求救晟怒其違節制渡江不遣久之以少兵往政知晟不力援巳乃遣其子瑛還曰汝急歸吾死分也遂策馬突陣死一軍皆沒晟聞敗適暮春慮瘴發遂焚江上積聚倉卒奔還永昌雲南藩臬以事聞上遣使者責狀晟知不免遣人語使者曰吾主將失律喪師罪當死遂飲藥至楚雄發病卒

時廷議多謂麓川遠夷往發兵﹖費不貲宜置勿問然王振方幸用事欲示威四夷力請大發兵討之上乃遣兵部尙書王驥提督戎務大監曹吉祥監軍定西伯蔣貴充總兵官率京戎湖廣廣西川貴兵共一十二萬往徵之驥薦廷臣侯琎楊寧蔣琳等爲參謀陛辭上賜驥貴等金兜鍪細鎧弓矢蠎衣以行時侍讀劉球上疏言麓川荒遠小夷卽叛服不足爲中國輕重而北虜脫歡也先輩侵擾邊境請罷麓川兵專備西北不報蓋振主之也師至雲南賊方攻大侯州急驥遣兵敗之遂至金齒分兵三道徑抵上江夾攻三日不下會大風驥命縱火焚柵因督兵乘之斬首數萬級賊敗走保險驥等益麾兵入破連環七砦於沙木籠山又破象陣於馬鞍山之陰賊死者十餘萬思任走緬甸師還復出爲寇驥等仍督軍往徵之思任復走緬驥割思任所略孟飬地界緬甸購思任緬甸斬思任首送驥所驥兵還奏設隴川宣撫司以緬甸宣尉子銀起莽爲宣撫守孟飬地論功封王驥爲靖遠伯進封蔣貴定西侯餘各升賚有差以死事功贈方政威遠伯謚忠毅追封沐晟定遠王謚忠敬潞江敗由晟朝廷以晟元勛後有平安南功又畏法引罪自殞故得贈謚云未幾思任子思機復據孟飬地爲亂朝廷仍命王驥總督軍務都督宮聚爲總兵官張軏田禮爲副率土漢兵一十三萬討之

十月師抵金沙江賊柵西岸以拒驥造浮梁渡兵攻破之乘勝進至孟飬賊斂眾據險爲寨我師皆攻拔之斬獲無算貴州都指揮使洛宣九豁衛指揮使翟亨皆戰死思機竟失所在驥等謂或死於亂兵也王師踰孟飬至孟那孟飬在金沙江西去麓川千餘里諸酋皆震怖曰自古漢人無渡金沙江者今王師至此爲天威也驥還兵夷眾復擁思任少子思祿爲亂攻銀起莽敗之復據孟飬地驥等慮師老度賊終不可滅乃與思祿約許以酋目得部勒諸夷居孟飬如故復與立石金沙江爲界誓曰石爛江枯爾乃得渡思祿亦懼聽命乃班師以捷聞詔增驥祿一百石通前食祿一千六百石賜鐵券子孫世襲伯爵時正統十三年也思祿𨿽無官然豪僣甚後成化中鎭雲南中官錢能貪其珍異過假借之益縱橫尋朝廷給諸夷金牌信符所司忘孟飬久廢官誤槪給思祿遂誑諸夷謂朝廷巳復其官會參政毛科徵猛密檄思祿兵科輕率寡謀思祿以嬴兵數千應猛密來禦之科大敗思祿兵爲所殲思祿大怒遂違誓渡金沙江攻猛密略取城寨不可制撫臣劾科科以計免思祿乃奏乞復宣慰官朝廷不許思祿據孟飬自立朝廷亦羈縻置不問焉

論曰麓川之役所謂輕病而重療也夫遐僻小夷稱亂戕殺縱欲問罪付之晟自處足辧矣乃至廷議遣將節制不專而致潞江之敗曁敗則晟爲罪魁釋不問足矣而追封王爵何爲哉𨿽不忘安南之功然不可敍於徵麓川之日也舉措何大謬邪王驥傾國家之力集數鎭之兵而先後十年之久卒不能殲殄渠魁竟從姑息得免於罪幸也何至裂茅土哉向使如劉球言移此力經略西北巳巳之變必有以禦之者窮疥癬之疤搔而耗腹心之元气安得不敗乎嗚呼王振之專固末如之何巳驥稱一代名臣而亦恬然爲之不顧報國當如是哉

○平福建寇

鄧茂七者江西建昌人初名鄧云豪俠爲眾所推正統間殺人亡命入閩至寧化縣依豪民陳正景易今名茂七聚眾爲墟集會常數百人有司立茂七爲會長遠近商販至皆依之漸恣橫頤指殺人尋爲讎家所訐縣官捕之拒捕與正景率黨刼上杭從者日眾回攻汀州爲推官王得仁所敗三戰得仁擒正景送京師斬之

正統十三年茂七率其黨據衫關刼商旅遂攻光澤縣大掠順流下攻邵武官民悉逃匿至順昌據之賊去邵武官民始復入城順昌官民亦入保邵武於是尢溪鑪主蔣福成乘亂因鑪丁號集居民村落貧人及亡賴悉歸之旬日有眾萬餘遂襲尢溪據之與茂七聲援相聞將刼沙縣及延平延平上其事省城禦史丁宣偕藩臬諸使至延平遣同知鄧洪等帥兵二千往沙縣剿之福成茂七遂與合拒官軍皆沒焉丁宣乃遣使招諭令解散得免死茂七等咲曰吾豈畏死求免者吾取延平據建寧塞二關傳檄南下八閩誰敢窺焉殺賚書使者據貢川及玉臺館締置裏﹖甲役遂據沙縣勢亦猖獗禦史張海始至延平遣都指揮張某劉某率兵四千往剿之行二十里至雙溪口道隘賊惟二十餘人伏左右村店中俟兵過將盡都指揮後殿至賊伏猝起舉排柵塞道前驅不可返從兵不數十人賊遂殺都指揮並其從兵長驅兵覺還禦之無及賊登山擁眾喊聲作官軍大潰禦史上其事請兵討賊上遣使招諭之乃召都禦史張楷至面諭以閩賊猖獗狀令偕都督劉得新陳榮往討之

楷等以正統十三年九月出師至南畿分遣劉得新率兵由江西道建昌會邵武楷率兵由浙入閩使還請益兵朝廷屢降璽書令相機持重毋墮賊計會處州賊葉宗畱起掠鉛山等處遮道浙江守臣請楷駐師討之楷分兵會浙江兵剿處賊宗畱中流矢死餘賊奔入山而茂七等勢益張順流下至延平丁宣督官軍攖城自守遣使趣迎楷楷至廣信先揭榜馳往招撫之時處賊見官兵趨閩急復出掠楷命指揮戴禮率兵驅賊都督陳榮謂楷曰受朝命討賊今延平事急而鉛山不通大軍密邇二賊並熾而我輩逗𨖻不進遣一部將往朝廷知之何所逃罪楷然之遣榮率戴禮等往軍無紀律猝遇賊戰敗榮禮皆死焉楷聞敗益兵進尋得報劉得新率江西兵巳至邵武又聞鄧茂七有眾數萬造攻具攻延平楷分兵進會劉得新巳取道趨建寧朝廷聞敗報踵至復遣尙書金濂寧陽侯陳懋保定伯梁﹖平江伯陳豫等率京營及江西浙江等處大軍討之以中官王瑾曹吉祥﹖監軍未至茂七等攻延平久餘賊至太平驛副使邵宏譽等率兵與賊戰射殺百餘人軍士亡者亦倍之以捷聞劉得新等率兵至建陽與賊戰殺賊千五百餘人先是賊於近城五里許斷橋﹖守道阻不通及劉得新敗賊楷等乃遣使招諭賊徒黃琴等三十餘人令復業禁居民不許復私讎至是建陽路始通璽書又屢至戒諭詳切沙縣賊首張由孫至延平自首復業又引從賊羅汝先等詣楷請降願殺賊贖罪且云賊自曩敗後皆據山險自衛必欲取之吾爲公從中說令攻城公悉大軍攻之吾爲內應可擒許之先賊首劉宗羅海郎七等俱茂七僞將掠財聚陳山寨黃琴等計擒之詣軍門械送京師楷遂益兵趨延平遇賊攻城遂擊殺賊千餘人賊眾稍卻茂七等復移兵寇建寧守臣張英與賊戰死之於是楷等還趣建寧金濂等大軍亦至賊遂退尋報賊復下山攻延平張由孫羅汝先誘之出也劉得新等率兵駐延平城北預於溪北伏兵置火器賊擁眾溪南岸乘浮橋渡火器齊發殺賊數百人眾大潰官兵乘勝追殺擒數十人茂七中流矢死乃斬其首賊遂大奔得賊船百餘艘乃函茂七首並生擒從賊首若干人馳露布以捷聞

時正統十四年二月也楷等至順昌等處﹖﹖尉撫居民餘賊或復擁茂七兄子鄧伯孫聚後洋或散走各分據山砦平江伯陳豫等分道捕之

三月指揮王鉞捕賊於髙陽裏獲賊婦廖氏僞號女將軍廖氏甌寧人被擄至鄧伯孫所妖滛善幻最驍捷兵敗歸母家獲之諸將各先後捕獲從賊首數多俱檻送邵武大軍至邵武皆斬之璽書至褒諭諸將以降賊黃琴爲主簿羅汝先爲縣丞賞其誘賊功也余侯班師論功令陳懋等畱剿閩賊未盡者張楷還師討處州賊先是有賊將張畱孫者極驍健茂七起事多仗之茂七死仍從鄧伯孫千戶龔遂容乃僞爲貽畱孫書許其自新令立功贖罪若素有約者佯使諜誤致之伯孫伯孫果疑畱孫殺之由是賊黨人人自疑棄伯孫來降大軍遂執鄧伯孫械送京師斬之諸山砦賊擁眾保險者諸將先後擒斬招撫略盡張楷遂往討處賊金濂陳懋等畱撫處八閩悉平乃班師

論曰茂七狂孺子耳遂至屠城邑亂八閩豈其勢果難制哉閩中武備久弛兵紀不嚴將權不重旣不能愼萌蘗而撲之於始發又不能振兵威而遏之於旣逞況閩地遠自朝廷遣將事權多中制張楷輩勉效馳驅而師老寇玩𨿽卒戡定生民荼毒甚矣金濂之出值寇勢巳衰撲滅餘燼未可言功也又往師出率用中官爲監軍聞多作威福攘將士功於戎務何賴焉是役也幸其誅茂七猶在己巳二月中曩使更數月未捷則朝廷有土木之難不暇南顧矣不將有尉佗之憂邪然豈非天幸哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷十

髙岱

平處州寇

己巳虜變

南內復辟

石亨之變

○平處州寇

處州多銀坑民亡賴者並緣﹖姦利正統十二年春二月慶元人葉宗畱聚眾盜掘少陽坑數月計所獲微甚棄去九月率眾之云和徧掘諸坑場無所得還慶元居數日往政和掘少亭坑亦不給用謂其徒曰與其取於山勞而無獲孰若取於人一舉而有餘也眾從之時巳數百人遂掠政和縣及村落還慶元號召得千餘人遣招龍泉良葛山人葉七﹖教師訓練其徒武藝由浦城刼建陽所過焚掠民從之者益眾遂掠建寧官民皆逃匿分眾截路於車盤嶺鉛山惴恐行旅斷絕時福建邵武賊鄧茂七方猖獗朝廷命都禦史張楷帥兵往討鄧賊至廣信以葉寇道梗畱不敢進福建遣使促楷師浙江藩臬諸司請楷便宜移兵擊葉寇江西禦史韓雍等亦言葉寇近咫尺地方危在旦夕又﹖道梗皆國家事豈可坐視民罹荼毒楷不知所從有指揮戴禮願往剿之楷乃命率兵五百往

十三年十一月賊至黃栢鋪戴禮兵擊之死傷相半宗畱衣緋率眾前中流矢死官兵不知﹖宗畱也賊退奔入山復擁葉希八等﹖渠魁劫車盤嶺悉眾駐十三都欲回浦城都督陳榮帥兵二千往並戴禮軍至十三都賊悉眾出戰官兵大敗榮禮皆死之楷等以福建寇勢迫取道徑往福建討鄧寇賊盡掠取器伏回劫浦城焚其縣治民居過龍泉從者至數萬入據云和山中麗水楊希鮑村陶得二各率眾數千人歸之居數月賊謂其黨曰山中出掠不便不若由米湖盡掠府城乃結寨駐鮑村取貨於義烏掠人於松陽官軍𨿽眾不能越馮公嶺而相迫矣眾從之遂掠府城守臣遣使從溫臺告急於省禦史命都指揮沈鱗參議耿定僉事王晟帥兵四千以十四年三月至處州嬰城自守月餘賊縱掠益甚諸守臣復遣使詣省告急禦史盛琦黃英先後以聞朝廷命總兵官徐恭帥兵二千馳至處州亦城守不敢出復遣使往福建告急於張楷時有制下張楷令福建賊稍平以餘黨付金濂楷還師討處寇楷未至處城中乏糧餉諸將日對泣

五月賊攻城急徐恭等出禦之沈鱗耿定王晟等皆敗死徐恭僅以身免入城固守不敢出亡何張楷入浙至衢州僉事陶成往迎之泣陳其事楷分兵水陸兼進至蘭溪禦史黃英林廷舉來會請速進兵至金華府令軍中制竹笆三百五十面笆如牌制糊以紙畫獸形可禦賊鎗乃兼程進至處州界知府陸鍾等來迎至銅山寺駐師賊遣人求撫實覘之也遂給榜示付之去時官兵陣於平地賊眾萬人出山索戰官兵分三陣賊攻中軍楷等令回達馬軍射之死者三百餘人左右合擊死者又二百人持鎗者多爲竹笆所制蓋鎗入竹隙急不得出多被擒獲賊敗潰是日斬首六百餘級生擒百餘人器仗稱是乃以捷聞千戶沈俊謂其部下多麗水鮑村人父子兄弟陷賊中者眾有何受等二人自言於陣前見其親屬今欲招撫俊以此三人往可得要領楷促之令賫榜入山反復譬曉詞亦過狥楷至以老母百口與誓賊乃先令陶得二出見楷優加賞賚令歸山中同賊首葉仁八楊希陶秉倫並其黨十餘人來見楷納其降給帖令復業始知前黃栢鋪緋衣中流矢死者卽葉宗畱也明日何志三等又招得賊首余海四陳川十餘卞等三百餘家出降亦許令復業

六月兩得璽書諭楷相機撫剿之宜楷等奏報賊前後聽招復業者九千餘家男媍二萬餘人疏旣上賊首陶得二等回山復疑懼擁眾如故顧以書招楷入楷亦復書諭之賊在慶元大社者又出掠麗水靑田等處未幾復得璽書諭楷等將巳降賊令所司撫據廣布恩信戒官吏勿相擾激不聽撫者調兵剿滅楷復遣郡邑丞倅等官賫入山再招之陶得二等始聽招盡焚其砦寨出降餘黨聞陶得二降悉解散復業所司隨在撫諭之楷等乃班師具露布以聞楷還京會英宗北狩舊經事大臣多陷沒主者議楷無功追論都督陳榮等死下楷獄論罪議上以寇平功贖罪得放歸

論曰楷初奉命討閩寇耳處賊道梗以守臣言移師討之未爲不當但楷本非封彊之臣而值玆習坎之難至陳榮死楷不暇顧輒棄去入閩蓋幾於進退失所據矣及閩寇平還師討處入境一戰乘勝而捷至不得巳而用招撫之策使屢遣而不以爲瀆寇屢叛而不以爲嫌指老母百口與之誓而不以爲辱國軆亦少損哉𨿽然猶幸楷之來也使鄧寇更數月不平楷不得還師入處浙之存亡未可知也夫浙有三臺臣藩臬諸司乃惴惴以攖城固守爲幸才一出戰卽駢首就戮不知藩垣屏翰之寄當如是乎嗚呼孔子曰才難不其然哉

○己巳虜變

英宗初立張太后臨朝委政楊士奇楊榮楊溥政治淸明民間亦厭苦兵革故自宣徳以來務休息生飬爲國朝太平之極盛昔成祖亟稱後賢嘗曰他日吾家事必賴焉以後故遂不易儲云時中官王振者巧黠多智得侍上然太后嚴明振不敢肆一日太后召上至張輔楊士奇等皆侍宮人佩刀左右從太后議決一二事少選召振入責之曰汝侍皇帝多不法罪當死上及輔等懇救得免仍命宮人以刀加頸曰再犯不汝貸也每數日必遣問內閣令列所議決事目上以防欺僞故上𨿽寵任振終太后之世無失政焉太后崩振始專橫三楊亦老謝事張輔不敢自持振遂頤指气使諸公卿諸公卿望塵下拜恐後也國事皆自振出

正統十四年七月也先虜寇塞下也先虜黠酋也初元順帝遁沙漠地名瓦剌其嗣主沙漠在宣宗時者曰普花今所稱小王子其後也有酋二人曰和寧王阿魯臺曰順寧王脫歡皆虜宗室也先卽脫歡子阿魯臺脫歡死也先並有二人部落最彊號太師虜主普花忌之異處不多相見普花亦娶也先姝以自固正統初也先嘗遣人進馬朝廷賞賚金帛厚久漸桀驁不恭所司或約減賞物通事輩又利其賄告以中國虛實也先求結婚通事私許之朝廷不知也答詔無許婚意也先愧怒至是大舉入寇城堡多陷邊臣日告急遣駙馬都尉井源等率師禦之旣行王振請上親徵令張輔朱勇等治兵命郕王監國遂以十七日駕行時事出倉猝羣臣多未知者命下舉朝震駭諸司連疏懇畱之不允諸大臣畏振無敢阻振與諸近侍及尙書王佐鄺埜學士曹鼐等從官軍私屬約五十萬人出居庸關抵宣府連日風雨天色慘黯又以行迫故人無素備眾心疑沮羣下籍籍多謂行不利者未十日軍中巳絕糧井源等報敗踵至諸臣又上疏請班師振益怒俱令略陣人心愈憤怨無不切齒有謀欲擊殺振遮駕返者不果振竟趣之行虜亦開兵待我深入上至大同暮有黑雲如傘壓營上雷雨大作振亦惡之鎭守大同中官郭敬密告振不可進狀振始懼下令班師

八月十三日南至狼山虜追及遣朱勇帥三萬騎還禦之敗沒無一人返是日駕至土木驛日未晡去懷來僅二十里眾議入保懷來城振輜重數百輛未至畱待之遂駐土木地無水又當虜衝十四日欲行虜巳逼不敢動士束手饑渴

十五日虜使持書來議和令曹鼐艸敕許之遣二人偕虜使去遂移營甫踰塹眾亂無復行伍爭奔逸勢不能止虜以勁騎蹂陣入奮長刀擊我師大呼觧甲投刃者不殺眾裸袒相蹈籍死屍蔽塞川野諸宦豎宿衛士矢被體如蝟上與親兵乘馬突圍不得出遂下馬據地坐一虜索衣甲不與欲加害旁一虜沮之曰此非凡人遂走白也先弟賽刊王察其言異馳白也先遣曾使中國二人視之曰大明皇帝也遂擁之去眾欲加害知院伯顏帖木兒力言受中國恩厚當報中國來迎送還之也先從其言遂奉居伯顏帖木兒營獲我輜重惟取金銀珠玉綺幣諸貴細物舉之數日不盡文武軍士脫免者裸跣踰山谷連日饑渴始至關師死傷過半然虜眾實二萬人耳

十六日上在虜營遣人持手書示懷來守臣言被畱狀且索金帛城閉不可入縋之上守臣遣人送至京以是夜三更從西長安門入報十七日百官集闕下頗聞敗報私告語驚懼出朝見敗卒褁創累累至訊之皆不知上所在是日遣使賫重寶文綺載以八騎詣虜請還車駕皇后錢氏盡括宮中物佐之

十八日皇太后詔百官入議命郕王權國事於午門南面見百官啟事立皇子諱﹖皇太子詔告天下數日內外洶洶兵部侍郎於謙等請治王振罪王諭百官徐處之謙等執奏振傾危社稷罪惡滔天不卽典刑滅族百官死不敢退因哭聲撤中外王起入內使將闔門眾擁謙等隨入有令旨籍沒振遣指揮馬順往眾曰順振黨也宜遣都禦史陳鎰時太監金英傳旨令百官退眾欲捽毆英英脫身入馬順從傍勸沮辭色稍遽給事中王竑捽順頭眾爭毆之或就脫順鞾捶擊躧踏立斃眾又索振黨內使毛玉等二人英捽令出亦擊殺之曳三尸陳東安門軍士猶爭擊不巳少頃執振侄錦衣衛指揮王山反接跪於廷眾唾罵之百官旣毆殺順皆恟懼不自安於謙啟王降令皆獎諭百官歸蒞事馬順罪應死勿論眾拜謝出是日事起倉卒賴謙鎭定謙排眾翼王入袍袖爲裂眾論壯之明日移王座入奉天門左受朝漸有卽爲之議矣陳鎰奉令旨籍振並其黨彭得淸陳宦等家振第宅數處壯麗擬宸居器服珍玩尙方不逮玉盤徑尺者十面珊瑚髙者七八尺金銀十餘庫馬萬餘匹皆沒官臠山於市族屬無少長皆斬振曁山弟林等皆從駕死於虜

二十二日虜擁上至大同城門閉上詔守將郭登曰朕與登有連何相外登傳奏曰登奉命守城不敢擅啟校尉袁彬以頭觸門大呼於是廣寧伯劉安等出見獻衮服上以賜伯顏帖木兒及也先弟大通漢王上曰秋稼未收軍士久饑可令刈入城又曰虜欲歸我情僞難測﹖嚴﹖備安獻酒上酬酒飲訖虜令括城中官私金銀共萬餘兩來迎駕旣括與虜不應

二十三日上索西﹖雪梨與虜食訖去過貓兒莊九十海子歷蘇武廟李陵碑二十八日至黑松林也先營在焉上始入也先營坐也先拜稽首侍坐設宴令妻妾出上壽歌舞爲樂仍奉上居伯顏帖木兒營去也先營十餘里伯顏帖木兒與其妻見上亦如也先禮每二日獻羊七日獻牛也先七日獻馬出獵又以其所獲獻

二十九日皇太后命王卽皇帝位百官勸進王再辭讓眾請遵太后命允之遂以九月朔景皇帝卽位遙尊上爲太上皇帝明年爲景泰元年詔告天下時虜傳言欲送上皇駕還眾論洶洶多主和議於謙獨排眾議曰社稷爲重君爲輕遣人申戒各邊將毋墮虜計

十月虜復擁上皇至大同城下守臣郭登謝曰荷天地祖宗之靈國有君矣時郭登練兵振武誓以死守太同將士感奮時出奇敗虜故大同以孤城得全虜遂南由紫荊關入擁上皇薄京城京師戒嚴時徐有貞以占侯倡南幸議太監金英面叱沮之於謙力言宋以議和故竟亡國今宜以宋事爲鑑專事討賊復讎臣民但有言和者斬謙與石亨楊洪等治兵亨欲閉九門自守謙曰是示弱也自帥兵營徳勝門外通州壩上積糧多謙恐爲虜資得久駐奏令軍士往取作預支月糧數其壩上積芻奏上不及待報遣人盡燔之時上皇駕在虜營謙令各營嚴兵勿交戰不得輕發一矢徐諜知駕移漸遠乃以大將軍礟擊之虜死炮下以萬計虜知有備又城外無所掠乃分掠畿輔諸郡邑遂北還諸將擊之石亨大破虜於定州淸風店虜慟哭遂擁上皇仍出紫荊關北去謙選京營兵精銳者立十二團營令工部晝夜除戎器令北直隸山東起倩民夫轉運盡掣漕衣﹖十赴京師備禦召募義勇申嚴軍令簡易諸邊鎭將領守臣修葺關隘人心大安虜聞之亦引去內侍喜寧胡種也從在虜中往虜入皆寧爲向導多反復上皇知之遣之南別﹖書與大同守臣言其罪大同守臣縛寧送京師誅之時上皇畱虜中久不通問有自虜營脫回者知無恙虜遣使至譎詐不可信亦不報使

明年四月眾議遣使問安命學士李實等往實至虜營乃引見上皇上皇猶在伯顏帖木兒營所居氈毳帳服食飲皆膻酪牛車一乘爲移營之具左右惟校尉袁彬曁哈銘侍實等見上皇泣上皇亦泣上皇問太后皇上皇后俱無恙又問二三大臣上皇曰曾將有衣物否李實對曰往使至皆不得見天顏故此行但擬通問未將有也實等乃私以所有糗餌常服獻上皇曰此亦細故但與我爲大事虜言欲歸我卿歸報朝廷善爲之倘得歸願爲黔首守祖宗陵墓足矣言巳俱泣下實等因問上居此亦思舊所享錦衣玉食否又問何以寵玉振至此致亡國上皇曰此固朕之不明不能燭姦然振未敗時無肯言者今日皆歸罪於我也實等見也先曁伯顏帖木兒虜言南朝我之世讎今天之气數皇帝入我手不敢慢汝南朝若獲我肯畱至今日乎又言皇上在此吾輩無所用之每遣使南朝令來迎竟不至何也蓋朝廷絕和議不通使命虜𨿽擁晉上皇徒抱空質無所要又冀其來迎久駐牧南土不得北歸其下亦厭兵思還故與實等言非妄實等反復譬曉欲奉迎虜謂南朝但遣汝通問何可遽言奉迎汝歸白遣大臣迎勿疑也實等遂辭歸

未至京朝廷再遣左都禦史楊善往問上皇道遇實實告以虜情善至虜境虜遣使迎之因問土木之役南朝將士何以不戰乃解甲自潰善曰承平久將卒不習武備況此行原擬扈從非選銳攻戰何得不敗善因言今上英武戎政聿新招募武勇收攬羣策虜所恃惟馬中國今以鐵制錐橛徧瘞山嶺但騎過無不中傷者又新制礟石發可擊殺數百人又南方毒弩中人馬無不立死者今以三十萬人習弩射皆精技又以鏢置銃火中名神鎗可洞重甲及三百步外凡此類甚多惜無用矣虜使曰何惜善曰今南北旣和何所用之虜皆以白其酋旣至見也先也先問曩南朝減馬價故善言昔使臣少不過三十人今多至三千餘人朝廷皆厚賞宴豈得爲薄也先問何故拘畱其使善言或使臣所從人爲姦盜他所遇害中國畱之何用善又言減馬價以人言入貢者非正使乃減幣數又使臣多自克欺隱非朝廷意也先又問市釜事善言此小民市易朝廷豈知善又歷述累朝恩遇之厚不可忘爲言天道好生今縱兵殺掠上干天怒反復辯論數千百言皆確中肯綮也先問上皇回更臨禦否善言天位巳定難再易也先問古堯舜事如何善言堯讓位於舜今日兄讓於弟正合古堯舜事也先大服伯顏問善欲迎復來何操善言若操賄來迎後人謂汝以賄故歸

上皇不﹖羙今無所操迎去方見汝善書之史冊後代亦稱述也先然其言曰史中好爲書也伯顏帖木兒謂姑畱使臣遣使問南朝上皇更臨禦方可歸之也先曰曩令遣大臣來迎今旣至又不與是失信也遂許歸引善見上皇明日也先設宴餞上皇於其營善侍也先與妻妾以次起﹖壽酒中令善坐上皇亦曰從太師言坐善曰𨿽艸野不敢失君臣禮也先顧羨曰中國有禮罷酒送上皇出明日宴使臣又明日伯顏帖木兒設宴餞上皇又明日亦宴使臣又明日上皇駕行也先伯顏帖木兒率諸酋送之至野狐嶺慟哭而別仍命數酋率五百騎送至京師旣別去行數里復有追騎至上皇失色旣至乃虜酋昂克者獵得一獐來獻受之乃去駕入關朝廷遣使以冕服迎虜所遣送騎左右從至京師入東華門送者猶揭簾視候入大內始就館公卿迎至城外景皇帝迎之東華門內上皇下馬相持泣各述遜避意遂居上皇於南宮朝百官後以讒譖頗間隙殺恩禮歲時不令百官朝見至鎔鐵錮其門鎖云

論曰振一宦者英宗寵之過遂至蒙塵幾亡宗社豈不後世明鑑哉英宗非遊畋逸樂故苐誤耳其被畱虜所尙念軍民饑令刈秋稼入城此帝王之心哉得復國非幸也夫宋徽欽不返而英宗復辟𨿽天命有在亦事機不同曩卽令憲宗嗣位則所重在彼勢不能絕虜欲不爲宋髙宗亦難景帝則兄弟之義與父子殊也此於謙輩所以立景帝有微意哉不但以長君故耳景帝迎復意殊不切遣使迫於羣議耳𨿽然英宗之得返則在此也此不急迎復彼將抱空質耳何利而不歸之使求之者急彼肯晏然巳乎然則景帝𨿽恩禮有失而繼統爲正廟號今所宜議復也於謙有定國之功而以冤死悲哉

○南內復辟

英宗自虜中歸尊爲太上皇居之南宮羣小多間之景皇帝恩禮漸衰薄元日誕辰百官請於南宮朝見不許又以給事中吳江徐正言伐去近墻樹以防交通外人仍鎔鐵錮其門鎖英宗嘗止息樹下見樹伐問故大駭愴然久之初景皇帝監國時憲宗在儲位景帝卽位遂廢憲宗爲沂王立皇子見濟爲皇太子亡何卒儲位遂虛景帝末年荒滛疾久不視朝中外洶洶時於謙爲兵部尙書當國事

歲丁丑正月與羣臣屢疏請立東宮蓋復憲宗云羣小希富貴遂議紛起有白太后請召立襄王世子者巳得金牌未發百官再疏請立東宮有旨候十七日禦朝然外朝皆聞疾不可起矣武淸候石亨都督張軏太監曹吉祥等遂謀復立英宗初以事叩太常卿許彬彬曰此社稷功也彬老矣無能爲也盍爲之徐元玉元玉卽徐有眞初名珵字符玉以巳巳議南遷朝廷鄙薄之後更名有﹖亨等遂以二月十四日夜會有貞曰太上皇帝昔出狩非以遊畋故爲國事耳天下無厭棄心今故天子置不問乃紛紛外求邪有貞曰南宮知此意否亨軏等曰兩日前曾密達之有貞曰俟得審報乃可軏等去

至十六日旣暮復會有眞曰得報矣計將安出有貞乃升屋覽占乾象亟下云機在今日不可失遂相與密語人不聞亨軏云虜今且入寇近地柰何有貞曰宜乘此以備非常爲名納兵入大內有辭人無疑者亨軏等然之計定倉皇出有貞焚香祝天與家人訣曰事成社稷之利不成家族之禍歸人不歸鬼也遂與亨軏等往會曹吉祥王驥楊善陳汝言等收諸門鑰夜四鼓開長安門內兵千人宿衛士驚愕不知所爲兵旣內有貞命仍鎖門曰萬一內外夾攻事去矣鎖訖取鑰投水竇中亨軏等亦惟有貞處分莫知所爲時天色晦冥亨等惶惑叩有貞曰事當濟否有貞曰時至矣勿退率眾薄南宮門錮不可啟扣之不應俄聞城中隱隱開門聲有貞命眾取巨木懸之數十人舉撞門又令勇士踰垣入與外兵合毀垣垣壞門啟亨軏等入見太上皇燭下獨出呼亨軏等曰爾等何爲眾俯伏合辭云請陛下登位呼兵士舉轝至兵士驚懼不能舉有貞等助挽之忽天色明霽星月皎然上皇顧問有貞等爲誰各自陳官職姓名語諄諄不置眾挽升導入大內門者呵止之英宗曰吾太上皇也門者不敢禦眾翼升奉天門武士以爲擊有貞英宗叱止之時黼座尙在殿隅眾往推之中升座遂鳴鐘皷啟諸門是日百官入候景帝視朝旣入見南城曁殿上呼噪聲尙不知故有眞等號於眾曰太上皇復辟矣趣入賀百官震駭乃就班賀英宗宣諭之眾始定景皇帝聞鐘皷聲問左右知爲太上皇曰兄爲之善英宗旣復辟明日臨朝謂諸臣曰弟昨日頗食粥無恙上逮於謙王文陳循蕭鎡商輅等數十人下詔獄命有貞仍左副都禦史兼翰林院學士升兵部尙書入內閣參預機務未幾封武功伯兼華蓋殿大學士掌文淵閣事石亨封忠國公張軏封太平侯張輗封文安侯楊善封興濟伯餘各升賚有差有貞等嗾言官以迎立外藩議劾王文等並誣於謙俱下詔獄所司勘得金牌符敕見存禁中別無徵有貞石亨等言𨿽無顯迹意有之法司乃以意欲二字成獄辭王文反復辧謙不語但云亨等意如此辧何益奏上上猶豫曰於謙曾有功有貞曰不殺謙今日之事何名上意乃決遂殺兵部尙書於謙左都禦史王文都督範廣太監王誠藉其家家人皆謫戍石亨等以迎復功大援黨與陳乞謂奪門功冒濫升秩者四千餘人

二月朔以皇太后誥諭廢景帝仍爲郕王居西內越數日命郕王所立太后吳氏復爲宣廟賢妃廢景帝後汪氏復爲郕王妃欽天監請革除景泰年號上曰吾不忍仍書之十九日郕王薨葬祭俱王禮嬪禦皆賜死以狥葬惟汪妃以李賢言免亡何出就外東宮保護之令盡括宮中貲出以景帝易儲時妃執不從爲禮遇東宮厚也復沂王爲皇太子械徐正至京師臠於市以言伐南宮樹故前吏部尙書何文淵家居每自矜景帝易儲詔語出其手至是聞訛言大驚遂自縊詔告天下以今年爲天順元年

論曰英宗歸不復辟者無所置景帝也景帝不起儲位無人焉有捨英宗而他求君者哉於謙迎立外藩之說未必有之然復英宗非其情也彼議惟憲宗繼統耳此亦不失爲正然於英宗父子之間宜思所以處之當時諸臣請景帝之立太子亦過矣景帝不起當請於英宗英宗臨禦可也或倦勤而命憲宗卽位巳仍稱太上皇如唐故事亦可也此名正言順無容他議者何呶呶爲哉於謙諸臣非知不及此蓋其初主社稷爲重君爲輕之說知英宗必憾之矣謙當時不虞英宗之得返也然其心無非社稷計者蓋勢不得不然英宗惡得而罪之謙之失在景帝易儲而不以死爭之𨿽然其功奚啻掩過巳哉英宗復辟後勵精爲治大非正統初比而又不免石亨曹吉祥之變者無亦念其迎復功而寵之過也但追褒王振賜旌忠祠則誠不知其故巳

○石亨之變

石亨初爲武淸伯貌魁岸有威恊守萬全英宗土木之變坐不援械系至京也先寇京師貰亨罪令總京兵與於謙等禦之初亨欲盡閉九門城守謙曰是示弱也謙自監亨軍營於徳勝門外屢與虜戰時虜奉英宗駕來薄城謙禁亨等不敢發一矢諜報乘輿稍遠乃以襄陽礟擊之虜死礟下萬計虜知京師有備尋引去亨乃與總兵楊洪孫鏜等分擊畿輔殘虜未退者虜方乘勝諸將莫能摧鋒亨至定州淸風店與戰大敗之虜眾慟哭自紫荊關遁出虜退亨進封武淸侯景泰間亨𨿽總兵然憚於謙不敢肆

丁丑正月景帝疾久不視朝儲位虛羣臣累請立太子不許亨與都督張軏太監曹吉祥等謀復立英宗先是景帝因羣臣請制下候十七日出視朝亨知景帝病必不能起與軏等以南城之謀叩太常卿許彬彬辭便謀之徐有貞語在英宗復辟事中英宗旣卽位亨與有貞等譖於謙殺之以功進封忠國公乃與太監曹吉祥等表裏擅權援其黨與皆置要地握兵柄亨侄彪爲都督鎭大同一日帥千戶盧旺彥敬侍文華殿上問爲誰亨曰此臣腹心人也迎復功二人居多立請擢二人錦衣指揮使自是求請無虛日爲奪門功得官者至四千餘人意所不善卽排詆黜之又奏罷各處巡撫及提督軍務都禦史以其抑制諸武臣也由是朝士無不出自曹石之門大臣守正者多引去上亦察知亨驕恣然念其功頗姑息之亨又欲假公義服人乃薦處士吳與弼與弼應制出竟不拜官謝病歸上欲命嶽正入內閣參與機務亨與張軏謂事不自巳竟沮之謫遠州初石亨等譖殺於謙太后不盡知故後知之乃爲上言迎立外藩之誣上乃漸悟謙冤又繼謙爲兵部尙書者事敗獲罪沒入其貲甚多上曰於謙爲兵部專爲久沒無餘物某未期歲何賂之多如此上怒甚亨等俛首不敢對上嘗屏人諭太學士李賢以亨與曹吉祥等專擅故賢對曰權不可下移惟獨斷可以革之上一日又與賢語及迎復奪門功賢對曰迎駕則可奪門二字豈可傳示後世陛下順天應人以復大位門何必奪內府之門豈當奪邪且此事當時亦有邀臣者臣辭不與上驚問曰何故賢對曰景皇帝不起羣臣自當表請陛下復位此名正言順無可疑者何至奪門邪假使事先泄景帝知之此輩固不足惜不審置陛下於何地此輩皆藉陛下爲富貴耳豈有一毫爲社稷之心哉上乃大悟寖疏之因亨等數入內請見遂勑左順門閽者非宣詔勿納總兵官又與李賢議復諸路巡撫及提督都禦史亨見上稍疏斥乃內懷怨望謀不軌嘗往來大同顧紫荊關謂左右曰若塞此關守之據大同京師何由得

至天順三年二月亨一日朝退歸私第謂其黨盧旺彥敬杜淸等曰吾所居官亦皆爾等所欲爲者眾不知所謂皆對曰某等以公之靈得至是過望矣三公之位何敢冀也亨曰趙太祖陳橋之變史不稱其篡爾能助吾吾官非爾官乎眾股栗莫敢對會瞽人童先手出妖書曰惟有石人不動謂天意有在勸亨舉事亨乃謂其黨曰大同士馬甲天下吾撫之素厚今石彪在彼爲遊擊將軍異日以彪代李文佩鎭朔將軍印專制大同北塞紫荊關東據臨淸決髙郵之堤以絕餉道京師可不戰而困也遂請以盧旺守裏河

三月虜寇延綏上命亨往禦之童先又力勸舉事亨曰爲此不難但天下都司除代未周待周爲之未晚也童先曰難得而易失者時也時一失不可復得亨不聽童先私謂所親曰此豈可與成大事者去之會石彪事敗彪性凶暴陰狡亦善戰以亨故進封定遠侯亨欲謀逆乃令大同人奏保彪鎭守其地朝廷覺其詐廉得實言官交章劾之遂逮彪下詔獄論死詞連亨上猶念亨功置不問罷其兵亨不悛益怨謗逆謀漸露時彗星見日數重﹖﹖軍累月不散亨家人上變告亨謀反逮治之獄未上亨死獄中籍其家沒入之其黨皆論死

論曰亨所言無不從者獨謀使石彪鎭大同英宗乃不許至以臺諫言遂廉得其姦詐而佯謀以著此豈非天哉亨之反待彪之鎭大同耳英宗豈亦知大同爲利害所關而愼之哉𨿽然卽反無能爲也英宗復辟後寵曹石誠爲過當而政猶多自巳出文武固多藉亨進者然亦豈至從亨反邪夫以一跋扈之臣西據大同東扼臨淸遽欲遏天下勤王之師而使京師坐困無是理也故童先促之而亨不從彼亦自知其力有未辧耳然能折逆謀於未萌消大變於始覺以獄吏而代三軍之戰伐則英宗之明斷豈可誣哉𨿽然納約自牖之功余於李賢蓋亦深有取焉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄十一

髙岱

誅曹吉祥

平兩廣蠻

平固原寇

開設鄖陽

○誅曹吉祥

內官曹吉祥在禁地久正統景泰間徵麓川曁福建諸寇吉祥皆監督戎務號都統招權納賄大作威福收召諸蕃將麾下爲爪牙腹心英宗復辟時迎駕奪門多藉此曹力後俱以功遷秩握禁兵石亨事敗爲功者多被黜革惟吉祥以庇不去吉祥恃復辟功益專橫弟侄皆據要地侄欽封昭武伯與石亨輩相表裏擅權賣官鬻獄黷貨無猒上初念其功多所優假凡有陳乞無不曲法從者後漸不能堪稍稍猒薄之甞與大學士李賢語及賢因奏曰陛下復辟此自天命有在羣下不當貪天功爲已力耳當時亦有要臣者臣不敢與上駭問故賢對曰使先期謀泄景皇帝覺推問事由羣小固不足惜不審置陛下何地景皇帝晏駕羣臣表請陛下復辟此自名正言順又何用奪門爲功奪之一字豈足垂訓後世且所奪何門也羣小不過爲其身富貴爲耳豈實有忠陛下之心哉上大悟會石亨敗上益疏抑諸稱迎復者吉祥遂怨望懷異志令欽糾其黨謀不軌

天順五年七月兵部尙書馬昂懷寧伯孫鏜奉命帥師赴陜西禦虜期初二日陛辭出師欽等遂謀以是日爲亂欲乘機殺馬昂孫鏜等擁兵入大內廢上居南宮立皇太子爲帝事頗泄恭順侯吳瑾知其謀時夜漏下二皷矣瑾奔詣長安門告變傳奏入是夜命執曹吉祥於內廷欽等不知也及期欽及弟鉉金﹖睿鐸率蕃將伯顏也先等至東長安門門閉不啟欽等知事泄遂引兵詣錦衣衛指揮逯杲第適杲出斬之碎其屍杲故吉祥黨被恩遇素厚後得任錦衣衛稍禁戢欽欽所最切齒者故先殺之時百官候入朝多至待漏署中聞甲馬馳驟聲謂徵陜師出也旣乃大亂百官多亡匿欽遂執大學士李賢於公署且告曰吾父子兄弟盡忠迎駕復位今被逯杲譖毀返欲相害因擲杲頭示賢曰誠爲此人激變非得巳也賢曰此人信生事怨恨者多旣除之可卽請命欽曰爲我艸疏進卽令人拘賢亡何又執尙書王翺賢就翺所索紙爲艸疏同翺自門隙入之少選欽等縱火焚長安門遂殺都禦史寇深索尙書馬昂不得又欲殺李賢王翺不果賢被刃傷昧爽孫鏜領兵至圍之賢翺得脫走是日大雨鏜督兵轉戰王師漸集吳瑾馬昂等皆會大戰於東華門外瑾爲欽所殺諸將奮擊斬鉉及金﹖睿於陣又斬鐸欽敗入其家赴井死引出斬首所誅殺男女甚眾蕃將伯顏也先縋城下亡走追得斬之李賢等聞首惡旣誅恐脇從者眾復疏入請下令宣諭脇從者罔治以安反側之心捷報入上以是晚出禦午門執吉祥臠於市籍其家以賞將士贈吳瑾梁國公謚忠壯贈寇深少保謚莊湣論功封孫鏜懷寧候馬昂王翺李賢並加太子太保余將士賞賚有差

論曰甚哉吉祥欽之愚也黨與不十數輩畜眾不滿千人而上恬下熙朝無可乘之隙欲以此際謀爲逆世豈有能濟者哉王師捕誅如孤豚腐鼠耳𨿽然亦幸其謀之泄也假令門啟欽輩得入事倉卒起殿陛間吉祥又爲之內應𨿽天祚皇明諸凶必就誅殄而於國體不大有墮損哉其得蚤發預爲而不大聲色梟殲羣逆者謂非天眷佑之不可也乃吳瑾之發姧孫鏜之討賊其功皆大可紀者

○平兩廣蠻

廣西潯州之境萬山盤矗中有水曰潯江發源柳慶東遶至潯帶象州永安修仁荔浦平樂諸郡縣夾江諸山皆砛砑山﹖截嶪其最險惡地爲大藤峽今易爲斷藤峽蓋有孤藤度峽磵如徒杠今斷之故名南截潯水﹖府江自藤峽至府江約三百餘里地惟藤峽最髙登藤峽顚數百里皆歷歷目前車旅之聚散往來可一盻盡也諸蠻以此爲隩區藤峽則以桂平大宣鄕崇姜裏爲前庭象州東鄕武宣北鄕爲後戶藤縣五屯障其左貴縣龍山據其右若兩臂然峽北巖峒以百計如仙女關九層爲極險阸者亦十數豦峽以南有牛腸大岵諸村皆緣江立寨藤峽府江之間爲力山力山之險又倍藤峽又南則爲府江周遭蓋六百里其中多冥巖隩谷懸磴絕壁入者手挽足移十步九折一失足則隕身數百仞下中產猺人藍胡候盤四姓爲渠魁力山又有獞人善傳毒藥弩矢中人無不立斃者𨿽四姓諸猺亦憚之其言語侏離重譯始解景泰中猺酋侯大狗等猖亂嘯聚萬人修仁荔浦力山平樂皆應之攻墮郡縣出沒山谷守臣不能制率以招撫縻之時朝廷北有虜警未遑問也天順中益縱恣發兵捕之詔有捕得大狗者賞千金爵一級竟不可得久之蔓延廣東髙廉雷之境所至殘毀兩廣守臣皆待罪會憲宗初卽位銳意南討集廷臣議兵部尙書王竑言峽賊穪亂其始由守臣失策以招撫﹖﹖苟安長其桀驁譬諸驕子愈惜愈啼非流血撻之啼不止爲今之計當大發兵討之竊見浙江參政韓雍智勇過人材兼文武屬以討賊可紓南顧憂而諸將中推都督趙輔材略可任乃擢雍爲僉都禦史督戎務輔爲徵夷將軍帥兵討之右都督和勇爲遊擊太監盧康陳宣爲監軍戶部侍郎薛遠督餉禦史劉慶汪霖紀功閫外之事一以屬雍制曰將士有功者得自署置三司而下不用命者輒以軍法論朕不中制也

成化元年六月雍等至南京會諸將議皆曰兩廣殘破盜所在屯聚宜分兵撲滅之令遊擊帥江西及降胡兵由庾嶺入廣東大軍由湖廣入廣西賊在廣東者驅之在廣西者困之如是乃可滅賊雍曰不然賊巳流刼蔓出而所至與戰是煽禍也大藤峽賊之巢穴今以全師搗之旣至彼南可以援髙雷廉東可以應南韶西可以取柳慶北可以斷陽峒諸路勢如常山之蛇動無不應舉無不克腹心旣潰諸豦之賊假息遊魂耳何煩於逐乎捨此不爲而分兵四出則賊愈奔突汗漫郡縣愈殘毀所謂救火而噓之也未見其濟諸將曰誠如公言乃以官軍三萬人兼程而進

七月至全州會陽峒西延苗賊﹖梗擊滅之斬失律指揮李英等四人將士股憟九月至桂林雍按﹖籍與諸將議曰修仁荔浦藤峽之羽翼也不翦除此藤峽勢不孤乃以永順保靖及兩江土兵十六萬人分五路進窮追至力山賊大敗生擒一千二百餘人斬首七千三百餘級

十一月至潯州延父老問計皆曰大藤天險重嵓密箐人不旋踵且瘴癘﹖毒不可深入某等生長其地不能得其要領賊聞大兵至﹖備益堅莫若屯兵圍之且耕且守可不戰自斃雍曰不然山峽遼遠紛披錯雜六百餘瑞安可圍也屯兵日久將士懈弛睥睨衝突豈能爲防哉兵法曰寧我薄人又曰先人有奪人之心薄之也今我兵新破府江士气十倍賊聞喪气遞魄矣因而乘之可立破也乃以總兵歐信參將孫麒髙端等帥六萬八千人爲右軍自象州武宣分五道入攻其北以都指揮白全楊玙張剛王玘等帥九萬二千人爲左軍由桂平平南分八道入攻其南以參將孫震指揮陳文章等守左江及龍山五屯截其奔路雍與趙輔和勇營髙振嶺以督諸軍雍復令歐信曰山北旣破便可提兵深入夾攻桂州橫石諸﹖令夏正曰林峒沙田府江間道也宜越古眉雙髻諸山伏兵林峒扼其東奔諸將聽命

十二月朔諸路兵並進夾攻之連破石門道袍屋廈紫荊竹踏良胸古營牛腸大岵等寨賊遁入桂州橫石寺塘九層樓據險立柵拒之雍令麾死士以大斧刊木開道兩軍齊登發大箭焚其柵而夏正自林峒來援賊大驚潰生擒侯大狗等七百八十餘人斬首三千二百餘級遂磨﹖石紀歲月而還土人謂自國初但能禦之令無出掠未有竆入巢穴破之者乃斬峽藤斷之易名斷藤峽分兵捕雷廉髙肇諸寇先後平之雍乃上言諸猺之性憚見官府攝以流官終難靖亂有上隆州土知州岑鐸以罪在禁而事屬曖昧推鞫無因況蠻夷之族不必責以彜倫請復其軄俾領藤峽開設州縣仍隸潯州又以各豦巡檢俱系流官不諳民情不辧地裏往來遷轉難以責成而部下有功土人李升等效有勤勞請量授土巡檢官秩或用爲流官之副彼皆感恩爲報必能保障一方又請移周衝巡檢司於勒馬移靖寧巡檢司於獻俘移思隆巡檢司於碧灘東鄕龍山各宜添設又謂別類獞人國初曾充戎伍近用兵時遣千戶李慶招之多肯效順請卽本地開設千戶所因其故俗卽以李慶爲之酋帥統之而以故酋裔爲吏目亦可羈縻獷悍藉以保障地方又經略撫豦數事奏上上皆嘉納之卽斷藤峽設武靖州以岑鐸爲知州屬潯州府以明年正月班師論功擢雍左副都禦史開府提督兩廣戎務蔭一子錦衣衛千戶封趙輔武靖伯子孫世襲餘各賞賚有差兩廣遂平

論曰嶺南諸蠻有猺獠狑獞而猺類最多大抵言語侏離服食詭穢巖壑林箐之與居狐貍豺狼之與羣本不可以中國之治治也致亂之由皆華人姦黠通山者誘之治法在簡其約束禁其招誘不失吾信義而巳彼潛安窟穴則愼勿苛擾稍肆侵掠必早爲撲滅諸蠻非有包藏不軌之謀騁武中原之志亦豈能爲大患哉惟守臣平居不能禁戢撫定或姦人侵刻以激狼子野心之怒曁其倡亂則彌縫姑息徒幸苟安甘言重賄不敢忤拂使驕恣狂悖之气日肆憑陵至令數千里之地被其荼毒然後奏調大兵禽獼艸薙𨿽獲成功所損多矣幸雍材略可任朝廷委用亦專紀律嚴明方略素定故能使數十年深根固蔕之寇不旋踵而無孑遺功亦可述然舉十六萬之師暴露數千里之外供需轉餉府庫耗竭計其斬首將二萬級豈無昆岡玉石之慘邪𨿽然非雍不能辧此也其機要則在斬李英等四人而將士用命蓋巳得勝算巳朝廷用兵可不重將權邪乃若趙充國不用辛武賢決徵之策而屯田以困先零韓雍則不用諸將久困之謀而深入以破藤峽此又地利夷情有同事而異形者固不可執一論也

○平固原寇

固原土達滿四降虜把丹孫也髙皇帝平陜西殘元部落把丹率眾歸附髙皇帝授平涼衛千戶其屬散豦開城等縣﹖民號土達簡其壯者充平涼衛卒使自耕食仍胡俗射獵寡猺役家多殷富畜羊馬以千百計然與北虜同族類虜入寇多相誘爲姦利間有因事欲北徙者滿四以貲力雄諸族

成化丁亥有通渭縣民避徭役逋匿滿四所縣官上其事撫臣陳介又致仕都督張泰畜牧多被虜掠或謂泰掠牲畜非虜蓋土達張把腰﹖之泰亦列張把腰事於介介下其事僉事蘇爕逮問會參將劉淸初至指揮馮傑等斂諸土達賄利﹖饋滿四等謀於其黨李俊俊素姦黠欲從虜者遂以言激滿四等爲亂滿四侄滿璹初襲把丹職後以功稍遷平涼衛指揮有司以介爕檄移文平涼衛捕滿四張把腰甚急衛主者日迫璹索之璹素戇不知滿四等與俊異謀也率家眾二十餘人往捕滿四等滿四等知之預約結其黨俟璹至堡佯許歸罪有司紿遣其眾散各家具食盡殺之遂刼璹號集諸土達以戊子夏叛入石城石城在眾山中去平涼若千里東西皆石山峭壁數十仞無徑路非引繩不可登西山頂稍平可容數千人前有小山髙亦數仞山罅皆墻墻髙可二三丈各畱小門僅容單騎城中無水有數石池由棧道入蓋昔人造之避亂者不知所自始云城外亂山巉巖人至者恐不敢入滿四等往獵射故熟知其險可據至是率眾叛入居之李俊者又招誘諸土達方苦馮傑斂賄多應之眾至千餘人參將劉淸聞之自靖虜來與戰不利報至陜西陳介與大監黃泌總兵任壽議遣都指揮邢端申澄率諸衛兵往捕之戰於城下兵敗申澄死之邢端遁歸兵大潰遠近震駭賊勢大振民失軄者多往從之事聞兵部請敕陳介任壽會寧夏總兵官吳琮延綏都禦史王銳參將胡愷督諸鎭兵討之寧夏兵先至陳介任壽吳琮不候延綏兵自固原急趨蔡祥堡夜二皷至比曉卽出兵架梁行去石城十里許賊率眾出迎請降有卒馮信者頗知兵言於介等曰賊𨿽誠僞叵測然我軍夜至未休暇卽行且乏水飲不可戰姑聽彼請緩師徐議攻討吳琮叱之曰賊計欵我兵至此豈可退遂麾兵進賊遁去至城賊驅牛羊前而精兵後繼時常乏器械執木梃鬭官兵官兵大敗任壽吳琮退保東山陳介欲自殺左右救免遺軍資器仗甚眾兵有被圍在山者盡殲焉賊乃益猖獗凡土達族悉驅入城時截靜寧州道掠奪糧運或傳其欲窺陜西

八月朝廷逮陳介任壽吳琮劉淸馮傑等械至京遣都禦史項忠總督軍務涼州副總兵劉玉充總兵官夏正劉淸爲左右參將太監劉祥爲監軍率京營兵五千發甘涼延綏寧夏陜西官軍五萬人往討之復擢大理卿馬文升爲都禦史巡撫陜西協剿賊

十一月朔項忠馬文升等先後至固原是夜二皷聞營外礟聲近營中皆驚覘之無寇明旦�營外得賊所遺書求宥罪容居石城免其猺役眾知爲緩兵計置之忠等議進兵方略眾懲前失利多謂石城之險不可攻忠等乃令善畫者爲其山谷形分六路進兵項忠劉玉劉祥馬文升禦史任佐姜孟倫布政使餘子俊參政龐勝屯中路延緩鎭守太監秦綱都禦史王銳參將胡愷副使鄭安屯酸棗溝伏羌伯毛忠都督白王禦史鄧本端屯木頭溝參將夏正參議嚴憲屯打剌赤寧夏副總兵林勝參議崔忠屯紅城子陜西都指揮張英鞏昌府同知羅豫屯羊房堡期

三日諸路少出兵甞賊且探地勢後乃大舉比至城外賊來迎敵延綏兵恃勇進首失利陣亡二十餘人賊死傷亦多眾益懼

十三日復會兵往賊迎敵佯敗去斂眾入城毛忠麾其兵進諸路兵攻城賊極力拒之毛忠攻東山路險隘忠戰死賊中鎗炮死者亦眾斬首數百級馬文升領兵五百欲持艸束往燒柵見官兵卻不果進劉玉被圍城下眾潰玉中流矢家丁陣亡者數人項忠斬退縮千戶一人以狥眾懼不敢退玉得免項忠以兵敗憂失色馬文升曰勝敗兵家常事況賊死亦多勢巳不振此時黃河未凍賊不能北徒無深憂可徐爲之乃以捷報言毛忠登山偶爲流矢所斃仍語所遣使令言賊當就平以安中外時朝廷聞毛忠敗死

又是月彗出西方眾多言西師不利兵部尙書程信撫寧侯朱永定襄伯郭登等議恐賊北連虜奏遣朱永率京兵四萬往益師永卽張大其事請定賞格乃行事下閣議大學士彭時知賊可平擬旨令永飾戎裝待報啟行會忠報至上詔兵部與時等計時曰賊四出掠信可慮今入保山我師圍之甚固賊巳困行當就擒矣京兵何庸再出大學士商輅亦言觀忠等布置似無足憂也程信等猶執謂不出師恐遂失關中眾多尢時輕敵詔問忠等當益兵否忠請命永率宣大精兵五千沿邊西得賊平報止不來未平則西戮力攻之忠等日督兵攻圍賊堅壁不出戰文升與忠謀曰賊城中無水芻粟亦漸乏若絕其芻汲則釜魚當自斃矣忠然之令官軍掩捕芻汲者多被擒乃知城中正艱於水忠等日引兵至城下拉戰至暮引回而令指揮孫璽領兵數百駐東山上覘賊出入大兵將回璽先撤兵退兵回每被賊襲其後文升謂忠曰孫璽兵撤太早也明日令璽俟大兵還行遠乃撤賊自是不敢出襲會續調甘州衛都指揮劉晟兵三千人

至十八日復會兵攻城兵巳登山山髙險卒不能克又日短不盡攻兵在山上者數千人未能退方懼賊乃恐我攻山亦自危詐請降忠等遂許之以退山上兵賊要忠文升等詣城下與語項忠劉玉皆單騎往賊數百人擐甲胃馳遶門外示武又要馬文升文升帥數十騎往叱賊使斂眾入滿四等訴被劉參將馮指揮激變故乞宥死請降忠等言劉參將馬指揮等朝廷巳械赴京下獄矣爾速降朝廷必宥爾死又問滿璹曰爾被刼入城非反者璹乞命忠等遂納其降撫璹歸營明日賊復設木柵請戰不言降一日夜五皷城內有李猉者來營外報曰今夜城中賊自相仇殺可乘機剿之忠等議曰此固不可深信然以理度之不虛遂令諸營會山下果聞亂少選山上亂矢下射諸營兵仰受敵矢至面無敢避者間用大將軍礟擊城中賊死傷甚眾但不獲首級時天寒甚士卒嗟怨忠等謀曰師老矣恐生他變卽黃河凍虜入套我師豈能久駐倘賊乘間突出與虜合患不可言者須急攻城破之眾不敢決文升議欲縛木﹖廂車渡濠攻城眾恐多傷人不果然賊見此攻具益懼漸有出降者忠等皆給票縱之歸賊聞出降者益眾有楊虎力者最驍悍滿四所倚任至是亦降至營心甚恐忠等諭慰之劉玉刮刀與誓曰爾能生擒滿四或殺之來獻朝廷有賞格賞銀五百兩金百兩官指揮遂示之銀虎力許誘滿四出戰擒之乃與約戰地於東山口且令計移其精兵上山﹖信厚撫慰遣之

明日忠等整兵至山下東山口系延綏兵信地忠等不欲泄乃謂延綏將領曰爾暫休今日予代爾守乃令人登髙覘之見一人乘白馬出城卽滿四也旣而果有精兵駐山上忠等始信虎力約旣有人報曰賊今日射矢多向上文升等曰賊多詐不可信乃伏兵東山口而約王銳等部兵悉前戰良久殺傷相當我軍伏發奮勇鏖戰賊人大敗兵士擒滿四至軍前文升欲乘勝搗城內忠等恐猝難拔遂以滿四歸營乃奏捷止兵且馳報諸郡邑以安人心明日賊驍將馬驥南斗率眾出戰官兵輒擒之賊益竆蹙又二日城中復立舊達官火敬﹖主忠等乃遣偵夜探城下賊北行卽捕行勿追蓋欲散其黨云劉玉欲撤兵退令賊自解散忠曰賊叛逆殺我一伯三都指揮官兵死者數千人今縱之全逸去它日必爲陜西患乃屯兵日覘之賊度不能支一夜潰出散去忠等乃發諸營兵分捕之擒斬數千級惟滿四侄滿能最驍捷逸去詢知入靑山洞乃用火燻之出亦就擒並獲其家屬百餘口諸營搜山又獲賊五百餘人幼男婦女悉給軍士惟宥楊虎力家遂令萬人盡夷石城之險毀其墻收諸軍士骸骼起大冢瘞之立石紀平賊歲月於山惟餘賊百餘人走據彗箒山會有報虜入河套乃畱精兵三千人伺剿餘賊忠等回固原時生擒千人惟滿四馬驥南斗火敬並各罪大者二百人械送京師餘八百人皆卽營中斬之

明年正月彗箒山賊首毛哈喇亦被誅傳首至餘賊解散下令各歸農業不問於石城迆北古西安州增設一千戶所攺固原千戶所爲固原衛設官防守之忠等遂班師論功增太監劉祥祿米歲二十石劉玉升左都督項忠升右都禦史馬文升王銳皆升左副都禦史餘各升賞有差

論曰滿寇之亂起於邊將之不卹下云𨿽然非我族類其心必異狼子野心之眾乃使之聚處邊境密邇塞下具鮪北泳越鳥南翔能保其百年無異爲哉今降胡多處畿輔之地國家承平彼何敢肆萬一胡馬南牧气類感召則滿寇之亂不但固原爾也往也先寇京師聞亦有說幸其驅蕩平定之早耳當時云俟事定處之而迄今晏然何哉五胡之釁往轍具存江統郭欽之說愚於滿寇事重有感也

○開設鄖陽

鄖在古爲靡國春秋時爲楚附庸地多山元至正間流逋作亂元祚終竟不能制國初命鄧愈以大兵剿除之空其地禁流民不得入然地介湖廣河南陜西三省間又多曠土山谷阸塞林箐蒙密中有艸木可采掘食天順中歲饉民徙入不可禁聚旣多無所稟約束中巧黠者自相雄長稍能驅役之有錦衣衛千戶楊英者以使事至河南聞其事歸上疏請命有司賑卹之因散遣其眾願占籍者聽疏入不報三省官又多諉非已境內遂日因循

至成化元年夏流民劉千斤倡亂以其黨石和尙爲謀主劉長子苗龍苗虎等爲羽翼居南漳眾至數萬人遂僭號攺元僞署置諸將帥襄鄧漢中之境屠掠出沒民無寧居諸守臣不能禦列其事上

二年夏朝廷以尙書白圭督戎務撫寧伯朱永爲平虜將軍帥兩京及諸路兵往討之師抵南漳永病湖廣總兵李震帥土兵來會圭指授方略督震等分道進兵敗其前鋒賊退保據險立柵自固震等麾其兵進士冒險深入乘勝攻破之遂擒劉千斤並苗龍等石和尙劉長子遁入巖險會永病愈更帥兵入與震等協搗其巢穴斬首九百餘級指揮張英招降劉長子以計擒石和尙送軍門賊眾大潰追剿餘賊又戰於古路山斬首萬餘級獲其僞將校劉聰等百餘人諸郡邑悉平諸將忌張英功譖於永謂英多獲賊賄以事捶殺之遂班師劉千斤等磔於襄市論功加圭太子少保進永封撫寧侯封震興寧伯余將士升賞有差時寇𨿽平諸郡邑控制戍守皆未設地曠險如故未幾餘孽李胡子復煽眾作亂流民歸之者至數萬人勢復猖獗

七年春朝廷復遣右都禦史項忠督兵討之諸將欲進兵忠曰流民逃聚山谷其始非擬﹖寇勢多脇從民去官府遠旣陷盜中遂不能自脫耳乃遣人持榜入山招諭有能去賊自歸者禁勿殺於是民多攜老弱累累來歸賊勢遂不振然後縱兵擊負險不服者斬首二千餘級李胡子遁﹖其黨所殺斬首出降賊眾大潰遂發兵搜捕諸山谷盡徙出之發還鄕者百十四萬編戍者萬餘人諸郡邑復平班師進忠左都禦史初忠下令逐流民有司乘兵威所在驅迫盛夏道渴疫癘死者不可勝計亡何歲復饑民逐去復至有司懲前事以逐流民﹖靖亂策祭酒周洪謨憫其事﹖著流民說其略謂山谷曠遠民遭水旱上不能賑卹則轉徙其間勢必不能禁不若因而撫定之使占版籍﹖土著可以塡實襄鄧戶口又援晉置松滋縣南雍州事﹖徵

時成化十二年流民集復如前右都禦史李賓恐逐之生他變乃卽洪謨所著說疏上之制曰可遂命右副都禦史原傑往任其事傑至徧歷諸郡縣深山竆谷無不親涉履宣上徳意延問諸流民所欲諸流民無不忻然願附版籍﹖土著民者於是大會湖廣河南陜西三省撫按藩臬諸臣籍流民得十一萬三千餘戶遣歸故土者一萬六十餘戶其願畱者九萬六十餘戶許各自占曠土官﹖計丁力限給之令自懇﹖永業以供賦役置郡縣統治於是湖廣割竹山地分置竹溪縣割鄖縣地分置鄖西縣河南割南陽汝州唐縣地分置桐栢南召伊陽三縣陜西析商縣地爲商陽山陽二縣而升商縣﹖﹖州又卽湖廣鄖縣設鄖陽府以統鄖房竹山竹溪鄖西上津六縣且立鄖陽行都司及鄖陽衛控制之俾民流寓土著相參錯居經畫旣定乃列其事上遂薦鄧州知州吳遠爲鄖陽知府諸州縣皆選鄰境良能吏習知其事者爲之又以地界三省無統紀薦禦史吳道宏才望請代巳任得兼制三省撫治八郡居鄖陽上悉從之擢道宏爲大理少卿代傑撫治傑還進右都禦史尋遷南京兵部尙書未任卒八郡民聞之無不流涕爲立祠焉尋攺道宏撫治右僉都禦史開府鄖陽遂爲定制其後野王剛何淮等倡亂撫治都禦史隨討平之

論曰驅逐流民唐末曾以之亡蜀也豈不失策之甚哉王者有分土無分民移民移粟之政戰國之君且行之堂堂一統之盛旣不能賑民使無饑矣乃欲禁使不就食乎曠土豈人情哉況中原聚失業之民襄鄧恡不耕之土其於體國經野之規容民畜眾之義胥失之矣由是觀之項忠之蕩定者一時之功而原傑之經略者百世之利也後人蒙巳成之業不能平定安集而至有萌釁孽於承平者亦深有愧於前賢云

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷十二

髙岱

安化之變

劉瑾之變

平江西寇

平河北寇

○安化之變

寧夏慶府宗室安化郡王寘鐇性狂誕頗自負術士甞相寘鐇妄謂法主大貴又女巫每誑之神降輒呼寘鐇天子云寘鐇以此益萌非望緣勢微不能舉寧夏指揮周昂千戶何錦衛學諸生孫景文孟彬史連輩皆以浮誕時往來寘鐇所寘鐇或中酒輒乘醉向景文輩言巳當有天下

正徳三年七月有武弁得入貲遷秩例周昂何錦就寘鐇各貸二百餘金得遷秩爲都指揮而景文等實主盟約自此寘鐇與周昂何錦等情好日密時劉瑾用事朝政日亂遠近流言瑾將不利於社稷寘鐇等遂懷異﹖欲以討瑾爲名舉大事

正徳五年二月瑾遣官往寧夏核實屯田履畝加賦使者承瑾風旨妄增田賦數又嚴爲法徵積逋守臣仍計田斂貲入爲瑾賂敲朴慘酷諸戌將衛卒皆憤怨寘鐇與周昂何錦等遂決計反令孫景文家寘酒邀諸武弁丁廣楊泰等飲景文以言激眾怒且謂寘鐇多奇徵可輔欲盡殺諸守臣刼眾舉事眾方怨聞景文言皆忻然從之曰卽事不就死無恨也遂歃血盟計定眾散去景文以事報寘鐇寘鐇令人往平虜城說戌將及素所厚張欽等十餘人皆從之各集眾待報時遊擊參將仇鉞聞虜警帥兵出玉泉營防守

四月總兵官命周昂簡取銳卒爲牙兵得申居敬等六十人昂領之初五日寘鐇設宴邀總兵官姜某太監李增鄧某都禦史安某核田少卿周某會飲安與周不至副總兵楊英以聞警帥兵出亦不至是日周昂集所選申居敬等六十人於其家以使者及諸守臣督逋事激之諭以寘鐇舉兵意刼使從亂六十人者皆聽命乃焚香飲誓酒以俟昂遂報何錦孫景文丁廣等知時寘鐇巳宴客遣人詣周昂問計周昂何景丁廣等卽佯言有警報當出兵遂各率家丁及申居敬等皆預閉城門截諸巷隘乃馳至寘鐇第寘鐇亦預伏甲士堂後兵入遂卽席殺總兵太監等官分遣人殺都禦史安某少卿周某於其公署又殺都指揮官等及諸吏民縱獄囚掠居民財欲殺參議候某不果囚禁之遣人掠取官私船一十七艘泊河岸寘鐇僞出榜示居民劫鎭兵遣人招副總兵楊英遊擊將軍仇鉞令各以兵來會皆佯許之楊英欲帥眾往保王宏堡眾潰英奔靈州仇鉞帥眾還鎭寘鐇令釋兵仗入入卽奪其軍鉞單騎歸私第寘鐇乃遣其黨四出分據諸要害檄召靈州廣武等處兵助亂髮公帑軍餉給賞將士又遣使脇取慶府及諸宗室金帛爲犒師費各以千計靈州戍將史鏞聞變分遣使馳報陜西曁諸路守臣鎭將

初八日寘鐇大犒將士僞署何錦爲討賊大將軍周昂爲左副將軍丁廣爲右副將軍張欽爲先鋒將軍魏鎭楊泰等各僞署都護總管等官令孫景文撰僞檄以討姦臣劉瑾爲名傳布遠近其百戶鍾翺衛卒羅漢等乘亂刼奪官民寘鐇皆斬以狥

十三日陜西總兵官曹雄聞變遣都指揮黃正帥兵二千四百人駐靈州仍檄楊英督靈州兵邀取船隻防守黃河禦史周某時在延綏聞變會楡林撫鎭議遣副總兵侯鄖參將時源帥兵五千人赴援十四日楊英會合陜西官兵黃正等發靈州順河下又遣人渡河奪取原略舡一十七艘並器械至靈州東岸十五日寘鐇令周昂給賞諸將士遣張欽魏鎭賫金帛往賞廣武營將士至則廣武戍將孫隆閉城不納曉以禍福孫隆遣總兵官曹雄令盡燔壩上所積薪蒭勿令資寇十八日楊英爲書密致仇鉞令爲內應寘鐇聞諸路兵集近地與何錦議防禦策

二十日陜西總兵官曹雄親帥兵至靈州寘鐇等大懼遣何錦丁廣張欽楊泰等率馬步兵三千人於壩上等處分路防守於是諸親信黨惡皆出惟周昂畱居城中二十三人昧爽寘鐇欲出城祭社稷旗纛等神使召仇鉞陪祭鉞時被奪兵家居鉞計巳不出周昂必自來請乃托疾不出而伏家丁陶斌來得等以俟昂果自來入門鉞卽與斌等擒斬之先是鉞得楊英書巳密約所親信卒楊﹖等百餘人布中外至是開門號召楊﹖等徑馳寘鐇第擊殺孫景文史連等諸首惡並寘鐇所親信朱霞王環等十餘人又擒獲儀賓謝廷槐韓廷璋等數人遂將寘鐇並官眷拘系之釋參議侯某出馳報總兵官及諸將校知遣人詐傳寘鐇令召何錦帥兵回城而令所遣人密諭錦部下鄭卿等以擒寘鐇狀何錦方帥兵還城鄭卿等卽以所部兵擊殺胡璽魏鎭等十餘人倡言城中事定以攜眾心又往河口將巡河劉鉞姜永等盡殺之眾遂大潰何錦丁廣張欽楊泰王輔等脫身走前寘鐇所遣徐欽調平虜城百戶朱洗所部兵一百人至見城門閉詢知寘鐇被擒周昂巳見殺卽帥眾還走至楊福堡無所歸仇鉞速遣人至平虜城檄戍將使使殺朱洗於楊福堡餘眾宥令還城徐欽單騎遁至蘆溝被虜殺之何錦丁廣走賀蘭山外欲歸虜遇遊兵百戶馬總等擒獲械送軍門楊泰王輔等中流矢張欽復走陳后堡亦被擒械

二十五日副總兵楊英總兵官曹雄各先後至寧夏會合仇鉞於寘鐇府第搜獲都禦史總兵太監等官敕印關防符驗具存又獲寘鐇所造旗牌兵書等物及舊有﹖印儀仗收貯公帑其貲財爲亂兵所掠先是守臣以事聞

朝廷遣太監張永會都禦史楊一淸討之

五月永等始至時城中各已撫定永乃會楊一淸檄陜西諸路守臣紀驗功次械系寘鐇及宮眷並首惡何錦等至京師其黨惡程保等皆斬於市諸撫臣鎭將被殺者奏請署置遂班師永還一淸畱總制三邊論功封仇鉞咸寧伯張永等各升賞有差寘鐇至京賜死何錦等磔於市論曰寘鐇狂豎子耳何錦等二三亡賴其敢於稱亂者有所侮而動也彼見寧夏之民怨入肌骨可必其從亂而無疑者然則禍亂之興無他民易與爲亂故耳古帝王所以不徒恃紀綱法度之嚴而拳拳於民心之固結者良有以哉嗚呼逆瑾柄用於中而寘鐇稱兵於外事若不相蒙而其機實相爲通者𨿽桴皷影響不若是速也乃寧夏西北重鎭其控戎虜備倉卒所宜戒衣袽於朝夕者至數人猖亂而上下錯愕將士皆靡然從風此其元戎之號令撫臣之節制可知巳卒之身死人手豈爲不幸哉仇鉞不動聲色而能立奇功於虎吻亦偉丈夫也非謀勇過人能若是乎𨿽然寘鐇腹心爲距盡遣之出而獨畱一周昂又復不備其輕脫寡謀蓋天奪其魄矣不然鉞豈能以匹夫而成功哉

○劉瑾之變

劉瑾陜西西安人幼以閹被選入宮武宗在靑宮時瑾得近幸正徳初瑾與馬永成谷大用張永魏彬羅祥丘聚張興等俱以靑宮舊閹用事與上同臥起得與謀議中外目爲八黨瑾尢巧黠頗涉獵文義諳世故而性剛狠每爲上言弘治間事權皆歸內閣司禮監朝廷徒擁虛名又言天下鎭守內臣皆司禮監舉用多受賄如悉更置令代者各入萬金爲貢不猶愈於賂司禮監乎上信之悉更置如瑾言諸中貴遂皆以貲得出鎭肆意誅求無所忌憚又奏置皇莊七所於畿內後漸至三百餘處畿內民不勝其擾上寖不任用內閣旨多內批出輔臣劉健謝遷李東陽自劾乞罷上畱之瑾與諸閹導

上以鷹犬遊獵時市易擊球角抵爲樂往往輟朝不視事臺諫交章論之不報戶部尙書韓文憂甚語及輒泣下

十月以郎中李夢陽言率臺省諸大臣上疏請誅瑾等而屬疏艸夢陽詞甚懇事下閣議

上諭輔臣令曲宥之劉健等持不下再疏請如臺省議上不允時瑾輩業巳窘甚求畱都安置不可得於是健等各上疏乞放歸田裏明日上令太監李榮手諸臺省疏召文等文與諸大臣入諸大臣皆惴恐或咎文文使人探閣議健曰事將濟苐持勿輕下旣至左順門營傳上諭曰諸先生言良是無非愛君憂國意第奴儕事上久不忍卽寘之法幸少寬之侯上自處耳眾懼莫敢出一言李榮面文曰疏自公公云何文言羣小蠱惑亂政狀語𨿽正而气不勁又鮮中肯綮榮哂曰疏備矣上不過欲少寬之於是眾哄然退榮入上見眾不力持議意遂安瑾等卽環上跪泣欣曰非上自主奴輩磔飼犬矣時司禮監太監王嶽頗剛正深惡瑾等所爲初與太監範亨徐智力贊上從文等言於是瑾欣曰外廷所以敢讙嘩無忌者司禮監無人耳且言嶽等交通外臣狀上遂收嶽等下掖庭獄立命瑾入掌司禮監事兼提督京營明日制下允劉健謝遷致仕獨畱李東陽輔政蓋前閣議時健持甚力至推案哭遷亦助之獨東陽默不言遂得畱未幾竄王嶽範亨徐智赴畱都仍遣人中道縊殺之

十一月欽天監官楊源以天文諫上勿輕出遊獵瑾矯詔杖之畱都臺諫上疏劾諸閹瑾矯詔逮系錦衣獄瑾憾韓文日伺其過不得會內帑有僞金瑾謂事由戶部矯詔罷文官仍遣邏卒伺於途文乘一驢宿野店去上悉以諸司章奏付瑾處斷初尙由內閣調旨後漸於私第批發臺省諸文武白事日候其門塡溢衢路自臺諫正郎下皆長跪瑾自所建白則由內閣議李東陽極其褒美有剛明正直爲國除獘之語云

二年正月下郎中李夢陽獄尋宥之以韓文屬疏艸也尙寶卿崔璇按察副使姚祥主事張偉以公事將眷屬出京馳驛役民夫舁肩輿瑾俱奏捕下獄枷於市謫戍邊正月瑾矯詔廷杖逮至畱都臺諫官二十餘人皆罷之尙書林瀚主事王守仁論救瑾罷瀚官罰米三百杖守仁謫丞遠驛

二月詹事楊廷和學士劉忠以經筵不合瑾庇之得遷畱都侍郎忠謂廷和行須別瑾否廷和曰不可忠然之廷和乃密以錦綺辭瑾瑾遂厚廷和尋遷尙書廷和仍求入內閣許謝以二千金未幾如其言瑾令諸中貴鎭守各省者得預刑名獄訟於是民間細事無不以賄者南直隸巡撫都禦史艾璞以勛戚家勢奪民田判歸民瑾納勛戚賂逮璞下錦衣獄捶幾死徙其家海南又連逐禮部尙書李傑張升去夏瑾矯詔以謝遷劉大夏韓文林瀚張敷華爲朋黨榜示天下欽天監楊源復以天文諫語侵瑾瑾召詈之曰爾何官亦欲爲忠臣乎杖之謫戍甘肅卒於道其妻斬蘆荻瘞之都禦史雍泰與瑾同鄕時家居瑾以尙書許進薦起用之尋遷南京尙書時卿佐遷無不賂謝瑾泰兩遷皆不謝瑾罷之仍罰米千石芻千束輸之邊又以馬文升劉大夏潘鐸嘗舉泰皆罰米有差瑾矯詔罷天下巡撫都禦史又逮諸邊鎭巡撫都禦史並督餉郎中下獄考核芻糧指摘論罪多沒商人貲由是商賈困獘邊儲漸乏瑾又善矯飾傳會名教抑沮其同列谷大用用鎭守太監言奏請於臨淸開皇店瑾捕其獻計者罪之馬永成以私故欲升錦衣衛百戶邵琪瑾持不可丘聚主東廠頗恣肆偶忤瑾瑾發其事調畱都王琇建新第於大內誘上居之因奏令賈人居積代諸計吏輸物內帑多獲羨余利瑾聞怒曰豈有天子而攬納稅糧者乎罪其人事得寢其善矯誣如此

三年正月天下諸司官入覲瑾每省索二萬金皆從富民貸入之吏部尙書許進𨿽不與瑾抗不媚瑾事頗欲自持兵部尙書劉宇緣瑾所私保國公僕廝朱嬴得結驩遂罷進以宇代之時焦芳以媚瑾入內閣張采以媚瑾超遷侍郎瑾聞總督都禦史楊一淸築邊惡其太費逮至京以大學士王鏊言釋之又以給事中安奎禦史張彧稽考糧餉不詳都禦史劉孟赴任稽緩俱枷示長安門暑雨晝夜不輟自是縉紳益重足而立

夏六月朝罷得匿名書於班中指言瑾亂政事上見之瑾按班次請執五品以下朝官三百人跪午門外至脯時不遣時盛暑暴烈日中僕地死者十餘人薄暮俱下錦衣獄事竟無驗尋以李東陽言得釋瑾矯詔逮前尙書韓文劉大夏下錦衣獄文罰米二千石得免大夏謫戍肅州文以前上疏論劾故大夏以前節減諸費近侍皆不悅又焦芳劉宇共譖於瑾謂籍大夏家可得數萬金瑾遂以戶部文籍事逮文以土酋岑浚獄辭故逮大夏大夏出都城觀者如市民間爲罷市父老涕泣士女攜榼食走送至焚香密禱願其生還大學士王鏊都禦史張泰皆以忤瑾罷學士張芮修撰何瑭見瑾不屈爲禮謫郡倅去初諸邊鎭屯田大墾又鹽商中納芻粟多邊餉稍足後屯田廢戶部令商人入貲司農不輸粟塞下故每歲出內帑金濟之謂之年例瑾謂國初無其事一切罷之且治各巡撫諸臣罪不令鹽商輸塞下粟諸邊鎭益困

五年春瑾忌太監張永不甚下巳伺間譖於上調永畱都奏旣可卽逐永出就道榜諸禁門勿令永復入永知徑趨詣上前訴巳無罪爲瑾所構陷上召瑾至詰之語不合永卽於上前拳毆瑾谷太用等解之永得不行陜西安化王寘鐇謀反舉兵傳僞檄數瑾罪以誅瑾爲名命張永及楊一淸往討之至則寘鐇巳就擒楊一淸遂與永謀共誅瑾時一淸畱總制三邊

八月永還獻俘乃與素所厚內侍張雄張忠定計乘間奏瑾專橫不法今激變寧夏見寘鐇僞檄數其罪不自安欲謀不軌反形巳具因列其大罪十七事上意未決永曰少緩奴輩皆虀粉矣陛下將安歸乎上可其奏是夜命內侍召瑾永等請上至瑾宅近地觀變時漏下三皷瑾方熟寢內侍入瑾問上安在對曰在豹房瑾披衣起謂家人曰事可疑出門外內侍數人就執瑾付掖庭獄質明執付錦衣詔獄栲問得反狀磔於市三日被害者爭啖其肉盡籍瑾家屬並其黨誅之沒入其貲凡得金二十四萬錠又五萬七千八百兩銀元寶五百萬錠又一百五十八萬三千六百兩寶石二斗金甲二金鉤三千金銀湯鼎五百蟒衣四百七十襲牙牌二櫝穿宮牌五百衮龍袍四金龍盔甲三十玉印一玉琴一玉帶四千一百六十束他物稱是大學士焦芳劉宇曹元等皆有罪除名吏部尙書張彩下獄死瑾黨皆先後斥去前以忤瑾得罪者悉湔洗復其官凡瑾所更張事攺如初

論曰瑾一閹豎耳其流毒縉紳貽禍宗社古今所罕見者此其故何哉蓋瑾靑宮舊閹武宗素所信狎瑾所以蠱惑其視聽而揣知其意向者豈一朝一夕之故哉吾因是而有感於儲君之近侍不可不愼其選也古人師保之訓如太公周召之於成王尙矣後世乃禮節繁多尊卑闊絕𨿽有宮僚之設而接見不移時進講不數語啟沃𨿽良亦將如之何哉其退而與居者不過數閹耳朱墨易染鮑蘭殊臭安得不與之俱化乎甞見孝宗在東宮時有老閹覃吉者口授孝宗學庸論語書每開說臺省政務及民間疾苦且拳拳於前代宦官專權誤國之獘孝宗時或從他閹誦佛經見吉至卽匿之易孝經展誦其見敬憚如此後孝宗嗣統身致太平𨿽其聖徳天縱而吉靑宮輔徳之功不可誣也使武宗在儲位時有近侍如吉者數輩則亦豈至是哉

○平江西寇

正徳六年江西諸郡縣盜賊蜂起贛州南安有華林寨碼碯寨賊其後撫州有東鄕賊饒州有姚源峒賊其始行刼村落官府捕之急遂亡匿山谷間招集亡賴貧民多歸之各據險立寨一時並熾聲勢相倚其渠魁姓名不甚著時公私傳報惟以某地賊呼之官兵討之不能定屢招撫不從贛州賊執參政趙士賢以貲贖之出華林寨賊攻破瑞州府江西大震守臣列其事上命右都禦史陳金總制戎務金時居喪詔奪情起以右副都禦史兪諫提督大發兵討之金檄副使周憲等分兵三路進討華林寨賊憲帥兵進其二路兵失期不至憲往與賊戰時有斬獲至是獨深入山谷峻險賊憑髙發擂石下兵敗憲被執死之其子幹從徵見父被執躍馬前救之中流矢死賊勢大猖獗事聞朝廷贈憲官謚節湣仍旌其子孝烈時官兵討他賊俱無功金又檄大同諸邊兵討賊𨿽時小勝竟不能窺其巢穴乃檄廣西田州等府狼兵協諸路官兵剿之狼兵性猛悍其土酋岑猛等多驕橫無節制金欲藉其死力稍姑息之兵出不嚴禁又不下令先徙避居民狼兵肆屠掠所殺傷良民甚眾

江西多朝士或聞其家族被兵害乃洶洶倡議謂金不能平賊反多殺無辜又謂狼兵調集多且驕橫恐有他變乃命給事中黎﹖往紀功卽勘金功罪實密使散處狼兵也金乃厚犒賞諸土酋稍嚴約束用之仍降榜示招撫脇從且剿且撫諸賊黨來降者號新民仍用爲向導與漢土兵協力分剿之是時華林賊殺憲勢甚熾金檄按察使王秩南昌知府李承勛督兵剿之承勛時招有降賊黃奇寘麾下知略可用承勛任用之人有謂承勛宜防不測者承勛益親信令宿帳中奇感奮誓以死報承勛乃令奇入賊寨說其黨多來降者與約期令俟報至日承勛召土酋岑猛以言激之曰破寨在今夕君能效力功與貲皆君有也猛問計承勛令猛選精兵五百人從夜與俱至山下猛尙不知所往承勛始告之故令黃奇密入寨誘所與約降者來旣見復縱之去令爲內應承勛乃與猛帥五百人夜銜枚登山歷重險上黃奇與數人前導至壘羣賊方鼾睡直夜者擊三更奇拔柵帥眾入五百人奮刀斫之內應降賊亦合勢夾攻賊自據�後官兵無一人敢近壘者至是倉卒不知所爲求甲仗皆不得遂斬首三千餘級眾奔出壘乘夜逃匿山谷賊殲盡天猶未明候曉搜諸山又斬獲千餘人餘皆奔潰四出華林賊遂平於是移兵擊碼碯寨東鄕賊皆平之

時諸賊降號新民者官給貲產又下令禁民勿得報私仇新民頗效力故多籍之破賊云諸賊略平定惟姚源洞賊尙猖獗參政吳廷舉往撫之爲賊所執劫以威廷舉不爲動日賦詩自慰時反復譬曉之賊不敢加害廷舉因察識賊左右有謀勇者間得其情賄誘之或執其黨來降廷舉亦獲免然賊負固不聽撫陳金等移大兵進討之賊見諸寨平又憚狼兵勇悍遂乞降王秩許之納欵者相屬也或謂曩賊眾故納降以攜其黨今華林碼碯東鄕賊皆平矣此賊勢孤援絕縱不降將安之況賊反復無信恐爲他日患不若乘勝撲滅之遂盡殺來降者賊乃大亂棄寨潰圍出踰饒信入徽衢諸郡縣大肆殺掠賊據險阸官兵猝難近旣棄險奔軼無所據金等督兵追襲浙東兵夾擊之其黨遂散所在被擒戮餘眾多降官府以脇從宥不治陳金乃奏於東鄕立縣隸撫州姚源峒立萬年縣隸饒州又於華林碼碯等處夷其寨壘移寘巡檢司控制之散遣狠兵歸廣西厚加犒賚仍分道先後行以防他變遂班師金始以言官論革宮保秩至是事平以功大過小仍復舊官

論曰江西之盜始終以招撫爲害云王守仁有言招撫之說可偶行於無辜脇從之民而不可常行於長惡怙終之寇可一施於回心向化之徒而不可屢施於佯服隨叛之黨斯言得之矣江西羣盜其始以姦宄亡賴據險猖亂此平世稱兵首惡不宥也而守臣姑息苟且以招安縻之遂使益無所忌遠近效尢蜂屯蟻聚不可撲滅固巳失之於其始矣及其猖獗之後屢討不克則脇從罔治古有明訓招撫之說誠有不得不用者然猶當論情罪之輕重別首從之科條庶恩威並行也乃果於殺降者則醜類不遺急於招納者則渠魁是縱甚至曲庇新民禁民不得報復遂至殺人之父而子不得以攄其忿殺人之兄而弟不得以雪其恥屠城陷郡之徒皆得以安享其富貴則後來者亦何憚而不爲盜乎此所以諸寇𨿽平不旋踵而有橫水左溪浰頭之賊也

玆非招安之說又貽禍於其終乎然守臣之所以樂於招撫者非皆玩寇而負國者也以兵食則不足以法制則太繁用兵不免有勝敗之慮而論劾一及遂有僨事之誅招撫可以苟目前之安而境土稍寧遂無遷轉之滯則有司又何苦而不用招撫之策乎故用將之略當察其心而姑略其迹久其任而徐考其成撫剿聽其所宜而功罪要於事定則庶乎國家有任事之臣而天下無難平之盜也

○平河北寇

正徳初劉瑾用事賄賂公行百官非貲入不得遷且禍及故貪墨風熾有司尢甚連歲值水旱瑾並徵數年積逋急使者旁午出敲朴慘酷百姓無不嗟怨思亂霸州文安縣民兄弟劉六劉七及齊彥名俱任俠善騎射初挾弓矢道中劫行旅號河北響馬賊時中貴谷大用馬永成張忠皆文安人方幸用事劉六等以鄕曲故時往來諸中貴所從其家人入禁內縱觀遂有輕朝廷心亡何行劫事頗泄露都禦史寧杲捕之劉六等遂聚眾拒捕其黨有楊虎劉惠邢老虎等皆俠徒相結納爲盜會杲罷去

正徳六年秋七月兵部檄有司遂捕擒齊彥名系安肅獄劉七等帥眾劫之去遂反諸竆民響應之旬日有眾數千人屢敗官兵橫不可制流劫山東還入畿內京師戒嚴以右副都禦史馬中錫督戎務惠安伯張偉總兵討之賊還攻文安有趙燧者文安罷棄諸生也勇力任俠自負以其家屬被賊辱鐩不勝忿手剌殺二賊爲劉七所獲遂從賊以通文義故遂得列爲渠魁時承平久戎政廢弛京營兵出討賊皆市井惰遊素未當矢石中錫書生欲效龔遂化渤海事招撫之張偉亦紈袴子不知兵中錫乃榜示各屬賊不殺掠有司勿擅捕仍給飲食賊降待以不死劉六等遂不殺掠至徳州劉六來謁中錫推誠撫之劉六欲降劉七不可曰今政在內臣馬公豈能踐其言潛使人入京探朝廷無招撫意又輦金帛饋諸中貴求赦不得遂不聽撫仍大肆劫掠至故城賊戒眾勿焚掠馬都禦史家由是中外謗騰謂中錫欲庇其家故縱賊遂不聽中錫及偉下獄論死中錫竟死獄中偉貸死奪爵時賊巳數萬人眾議勿迫京師湏先得河北河南後至南京南京大位具存可就彼封拜乃分其眾爲二劉六劉七齊彥名等爲一黨推劉六爲主楊虎劉惠趙鐩等爲一黨推楊虎爲主劉六等攻破靑縣往山東復令劉七還兵攻破棗彊縣知縣﹖豸死之又攻景州獻縣阜城略靑縣靜海滄州焚劫漕舟若干楊虎等攻破興濟縣亦攻滄州劫糧運至南皮執東光知縣顧某略南宮棗彊等縣

九月至景州總兵官馮安帥兵擊之殺賊千餘楊虎等奔小灘都指揮田某帥兵擊之官兵敗死者七千餘人指揮趙文被執尋釋之虎等亦往山東蒙山等處副總兵李瑾帥兵擊之敗績虎等遂略濟南東昌兗州登州菜州等府東平髙唐濟寧沂豊等州靑城樂陵茌平等縣朝廷見馬中錫等無功諸中貴謂此事非書生所能辧乃命太監谷大用總督兵部侍郎陸完提督駐臨淸居中控禦檄宣府遊擊許泰郜永大同副總兵張復遊擊江彬帥邊兵入討之建巡撫眞定都禦史蕭翀巡撫山東都禦史邊憲俱下獄除名去以不能禦賊故也又著爲令州縣官失陷城守者如邊將失機罪論死時劉六楊虎二寇皆往來山東聲勢相倚重或合兵攻刼郡縣巳復分爲二楊虎略得崔氏爲妻亦驍健時領賊眾劫掠後虎死有楊寡婦軍是已時山東郡縣多爲賊所破惟不敢近樂陵樂陵令許逵築城浚隍令城內外民皆環其室築土墻髙過其檐家開圭竇僅可一人出入令壯夫執刃候竇內號令嚴明亡何賊至舉火火無所施入土竇被守者擒斬之旗舉伏發賊殲焉事聞擢逵山東兵備僉事賊劉六合崔氏以千騎犯利津逵禦之斬首四十餘級追至徳平復大破之逵河南人後爲江西副使死宸濠之難云齊彥名分兵南略至裴子巖會遊擊許泰兵至擊之殺賊八九萬人追至大名府又斬獲一千餘人楊虎等破靈山衛日照等縣攻徐州城未破

十一月至宿遷髙郵衛兵禦之敗績死者三百餘人楊虎乘小舟渡河官兵擊之舟覆虎溺死眾推劉惠爲主趙鐩副之遂執髙郵衛指揮陳朋至靈壁縣令陳伯安帥兵禦之兵敗亦被執伯安不屈劉惠欲加害趙鐩勸令釋之遂破虹縣永城夏邑虞城等縣執虞城知縣某尋釋之破歸徳府至亳州指揮石某帥眾及僧兵三百禦之敗績僧兵死者七十餘人至鹿邑縣蔡縣致仕知府某及邑庠諸生數人饋金帛馬匹求免攻城劉惠許之時劉六劉七等往來山東北直隸爲河北害劉惠趙鐩寇略河南劉六等爲官兵所敗勢稍微眾五六萬人劉惠趙鐩至河南勢益猖獗有陳翰者用事稱主事僞署官職劉惠稱奉天徵討大元帥趙鐩爲副元帥翰爲元帥府長史諸賊首分二十八營以上應列宿數通計諸營賊眾至一十三萬有奇於是河南賊爲獨盛僉事孫某遣人賫黃榜招之賊具乞恩疏達朝廷以誅姦臣爲言遂攻陷裕州同知郁采死之並殺禦史任某都指揮詹某又破上蔡知縣霍恩死之事聞並前棗彊知縣﹖豸等俱有卹典得贈謚賜蔭焉乃命副都禦史彭澤總制延綏寧夏兵專討河南賊陸完等專經略河北

七年正月劉惠趙鐩聞南陽有備去攻唐縣知縣某帥眾禦之晝夜登城拒戰賊攻城二十八日不克乃引去劉惠趙鐩見賊聚眾乃分遣賊徒於襄陽樊城棗陽隨州新野等處刼掠

二月劉六劉七齊彥名等在山東滕縣爲總兵劉暉等所破殺千餘人敗奔登州海套官兵圍之劉六等潰圍奔古縣鎭官兵又追敗之賊眾大潰止餘數百人仍奔北直隸香河寶坻諸處劉惠趙鐩陷泌陽前大學士焦芳走免賊盡發其先世冢墓取芳衣冠被庭樹劍斫之曰吾手誅此賊以謝天下先是攻鈞州不克欲屠城以尙書馬文升家故去之至固始穎州等處時賊眾多散遣南略會都禦史彭澤及河南鄖陽都禦史總兵官等督延綏寧夏兵至並湖廣土兵擊賊屢敗之斬獲賊眾及渡河溺死者五千餘人賊黨沿途逃散者甚眾遂大敗被追急奔光山六安諸處又攻破舒城縣復還商城僉事郭詔督兵追至羅田油河擒獲三百餘人圍困焚死二百餘人又天雨山水驟溢溺死者一千餘人時賊徒陳翰見勢敗赴總兵仇鉞投降王本等三百餘人奔湖廣界遇參議白金李源擒斬百餘人餘皆逃散入諸山谷又賊三百餘人由信陽劫掠往桐栢知縣李聚敗之擒斬數十人奔泌陽知縣劉機敗之擒斬數十人奔固始光州商城光山俱被官兵擒斬略盡餘眾散入湖廣河南界山中河南僉事王王﹖﹖追襲賊屬劉覺勝趙髙等擒之劉惠趙鐩帥餘賊萬人至應山縣僉事郭詔等帥兵追及於二郎畈擊敗之斬首百餘級墜崖溺水死者一千餘人眾潰散劉惠不知所終趙鐩與邢本道等餘賊至應山東化山下趙鐩削髮須假僧人眞安度牒爲僧邢本道及餘賊四散奔軼趙鐩遊食至江夏爲軍人趙成所獲時正徳七年夏四月也

劉六劉七等先自登州古縣鎭之敗復奔北直隸香河寶坻玊田等處招集餘黨稍眾奔至淸縣參將王杲帥兵擊之兵敗杲陣亡伏羌伯毛銳帥京營兵與戰於眞定之境銳大敗軍資喪亡略盡遇宣府遊擊許泰兵救之銳以身免失所佩印徵還京以與谷大用同事僅罷歸第劉六劉七齊彥名屢敗復集賊徒不過千人其擄掠脇從者眾仍號數萬官兵與戰則驅所脇良民當之楊一淸欲重賞格制許斬賊三級升一官故官兵率多殺良民爲功賊過兵遇平民亦殺之大同遊擊江彬殺冀州民一家二十三人民訴之陸完等恐挫軍士心不爲理故屢報捷斬首級至萬餘陸完谷大用等至十數降敕獎諭犒師費大倉金二百萬而賊猶不滅云

閏五月劉六等屢爲邊兵所敗由南直隸走黃州至團風鎭爲湖廣土兵所扼劉六並其子劉仲淮被追急赴水死劉七與齊彥名等奪舟入江奔南通州復至蕪湖下鎭江南京都禦史陳某帥操江兵與戰敗績官兵溺水死者甚眾然賊眾亦潰散劉七等欲自通泰趨淮安復還山東爲楊州兵所扼復自通州沂流至九江

七月復下南京賊敗亡餘眾往來江上官兵莫能禦七月劉七與齊彥名等帥餘賊復舟駐狼山大風作舟壞劉七等上山被官兵圍剿劉七中流矢復登舟舟覆溺水死齊彥名等爲亂兵所殺賊眾皆盡趙鐩械系赴京師中道詔磔誅之

九月論平賊功封太監谷大用弟谷大寬爲髙平伯太監陸誾弟陸永爲鎭平伯咸寧伯仇鉞進封咸寧侯並賜券世襲陸完巳升右都禦史加太子太保召總臺務蔭一子錦衣衛百戶餘各升賞有差諸中貴勛戚子弟以奏名從軍得冒功授錦衣官秩者千餘人內帑儲積亦耗竭或傳數年後有人見劉七於山西塞下實未死狼山云

論曰國家二百年盜賊猖亂未有甚於此寇者侵薄兩畿蹂躝數省𨿽漢黃巾何加焉其卒蕩定者祖宗之慶澤天命之眷佑耳當時諸臣所以控制之略未見有持必勝而得萬全者始焉馬中錫張偉固以失策玩寇而繼之陸完谷大用毛銳等視中錫輩何彼此邪成敗遲速幸不幸耳及中錫等下獄論死而完等封拜崇顯是惡足﹖賞罰邪要之摧敗賊鋒者諸邊卒之功而剿捕蕩平者各守臣之力其馳騖中原身當其難則彭澤之勞勩似不可誣而皆賞格所後也𨿽然幸賊無豪傑遠爲耳使二寇據形勝按紀律相爲掎角豈完等之所能制哉乃若去鈞州城不屠而入泌陽掘焦芳先墓則公論在盜賊亦有之孰謂其無良心也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷十三

髙岱

剿平蜀盜

興復哈蜜

剿淸平苗

再平江西

○剿平蜀盜

藍廷瑞鄢本恕廖惠皆四川保寧人廷瑞行山中得古棄印亡何又得一劍自謂有天瑞時保寧劉烈反僭稱王廷瑞等遂以所得印劍煽惑民正徳四年冬聚眾反劉烈眾侵掠陜西官兵討敗之烈不知所終而廷瑞等漸猖獗遂僭稱順天刮地掃地等王官兵討之不克眾至數萬人侵湖廣鄖陽等處

五年正月命尙書洪鍾總制軍務督四川陜西湖廣兵討之藍廷瑞等攻破通江縣四川巡撫都禦史林俊督漢土官兵擊敗之又敗之於門枕城峽又會湖廣兵敗之於鎭坪芽埧擒廖惠斬之藍廷瑞合鄢本恕兵奔陜西越漢中至大巴山俊遣兵追及大破之賊棄輜重走會洪鍾以總制至四川與林俊議多不合軍機進止每牽制不速進討廷瑞等招集散亡勢復大振攻燒營山縣治殺僉事王源洪鍾乃會林俊檄參政曹祥參議錢朝鳳副使公勉仁僉事李恕等督四川兵會陜西巡撫都禦史藍章檄副使來球副總兵閻綱等督陜西兵檄湖廣參議方璘都指揮李玉樊燁督漢土兵又檄河南都指揮徐節鮑威帥所部兵分路進剿鍾與俊親監督之

以六年四月二十八日湖廣兵先追及於陜西石泉縣熨斗壩賊見官兵追急不暇擄掠求招撫時官兵追者未盡至乃計欵之令至四川東鄕縣金寶寺聽撫賊令其黨十數人隨各將校詣軍門陳告

五月初八日鍾等各給榜示並檄召廷瑞等約日令出降仍檄諸路兵進兼防守諸關隘賊𨿽許聽撫意在緩師欲延至秋熟得略食實無降意違所約期十餘日

至六月十四日始至信地依山駐營廷瑞本恕俱不出使人來言欲得營山縣治或臨江市駐其眾方出見且要取旗牌官爲質鍾等俱許之鄢本恕來見回營藍廷瑞始復來見且降且肆殺掠仍於松樹埡劫擄民家計欲脫走官兵分七哨周匝防守巡邏甚密不得間乃止賊眾見勢窘漸潰散去十五日廷瑞以所擄女子詐爲已女嫁領兵土捨彭世麟爲妾以結驩世驎白軍門受之遂邀諸賊首至營宴會鍾令廷瑞所親鮮於金說廷瑞及本恕於十六日帥諸賊首二十八人同至彭世麟營赴宴伏兵盡擒之賊眾聞變遂大潰四出奔軼山谷鍾等遣諸路兵分道追剿之擒斬溺死並俘獲婦女老弱騾馬兵仗甚眾未盡者許自投首撫之惟從賊首廖﹖子未獲捷聞洪鍾加太子太保林俊升右都禦史藍章升右副都禦史太監韋興加祿米十二石俱錫金幣余將士各秩賞賫有差

是年正月江津縣賊曹甫亦聚眾作亂攻圍縣治殺僉事吳景僭號稱王都禦史林俊自調兵擊敗之誅甫甫黨方四任胡子擁餘眾走綦江入思南石阡等府俊與總制洪鍾等會剿藍鄢等寇不暇追襲數月之間方四等復猖獗有眾數萬方四僞稱總兵任胡子僞稱禦史餘賊首二十餘人僞稱評事等名

六月貴州兵敗之於思南播州兵敗之於三跳諸處先後擒斬三千餘人賊由貴州復入四川欲至江津復仇八月賊攻南川馬頸雀子岡等關官兵禦之又攻東鄕永澄漕諸處羅回兵禦之前後頗有斬獲百戶柳芳等陣亡官兵敗賊遂越關入南川綦江境聲言欲取江津重慶瀘州敍州以寇成都遠近震駭林俊會洪鍾及巡撫松潘都禦史髙崇熙檄各屬漢土兵至俊駐江津崇熙駐瀘州太監韋興駐成都禦史王綸駐重慶檄副使何珊都指揮鄒慶帥兵由合江進副使李鉞知府曹恕帥兵由江津進夾攻之參政邵蕡知府劉思賢督餉

九月十四日賊攻江津會石硅兵至並力禦之賊敗走追至合小坪破其四營十八日賊以八千人舁攻具復攻江津俊遣李鉞曹恕督酉陽播州石硅等兵分三道迎擊之賊敗追至髙觀山斬首五百餘級俘獲二百餘人官兵乘勝追擊賊望見兵少還擊官兵副使李鉞被賊追窘賴吏何士昂射退獲免賊勢猶銳酉陽等土兵奮擊之斬獲二百餘人賊敗乃據髙下石兵不敢近賊復擁眾衝中堅鉞窘獲賴吏何定何士昂捄免俊等見賊銳甚下令收兵暫休羽檄徵各屬兵仍遣生擒賊周大富入營招撫之

十三日方四令其黨李廷茂出告撫俊等許之與約日投見許以不死賊竟不至髙崇熙訪知賊首皆仁壽人遣使詣仁壽取各賊家屬入營招之方四等殺其族屬不聽撫遣人來言任其自散去乃從

二十一日李鉞督諸將校分兵爲六哨由大埡小埡月埡各關並進直衝髙梁賊不能禦六面皆令破其中堅斬賊首任胡子等賊大敗追殺三十餘里斬首一千八百餘級生擒方四妻妾俘獲幼男婦女三千四百餘人餘眾墜跌崖壑塡塞筍溪等河三四里許奪獲驢騾馬四千五百有奇賊遁走土兵乘勝追剿又殺二百餘人賊見兵少還兵衝殺千戶田宣冉廷質等官兵敗所擒方四妻妾並騾馬復被奪去賊首方四並餘賊二千餘人俱遁入思南境內且言聚眾候明年復來共約前後斬獲並墜崖溺水傷死共七八千人俘獲男婦亦可二千餘捷聞林俊等賞各有差時俊因與洪鍾議不合又以不容中貴子弟從軍冒功故權幸多忌之自知不爲時所容敗賊後以疾乞休上允之臺諫屢疏畱之不報蜀人號泣追送俊去方四餘黨復熾又賊﹖六兒諭思俸駱松祥範藻等先後倡亂內江崇慶之境騷然

踰年洪鍾等不能定四川巡按禦史王綸劾鍾玩寇殃民罷之以右都禦史彭澤代鍾總制討賊澤威令嚴明賞罰公信諸賊𨿽蜂起然視藍鄢方任四大寇差弱易制澤先平﹖六兒及諭思俸次平內江崇慶之寇至正徳九年春蜀盜始平

論曰始討蜀盜林俊功居多而卒平定之者彭澤也當時獨任俊使總制蜀當久平矣洪鍾𨿽無他然不能讓功成美與俊議多齟齬時鍾總戎務俊當受其節制軍機進止之度關白咨議之間其所格沮多矣此所以成功之遲而亂之不靖也夫大臣任國事如其材可濟濟之或巳所難任人有材略出巳上者則當捨巳從人相與合謀戮力焉蓋惟其事成不必功自我也宗社之安危生民之休戚豈吾攄忿憤較勝負之資邪𨿽然俊之勛烈未究人人至今惜之澤平中原及蜀盜功最大而晚年經略哈蜜事君子有遺論焉然則人臣處功名之際難哉

○興復哈蜜

哈蜜在肅州西千二百里漢西域唐伊州地也漢武帝置酒泉張掖燉煌三郡卽今甘涼肅之境又出玉門關通西域置都護及戊巳校尉以絕北虜西番之交當時謂之斷匈奴右臂則今之哈蜜云元封其族威武王君哈蜜髙皇帝定陜西甘肅諸鎭嘉谷關以西置不問至成祖遠斥沙漠四夷畏威西域入貢者眾乃攺封元遺孽脫脫爲忠順王賜金印仍主哈蜜凡西域入貢其夷使方物悉道哈蜜譯上之亦漢武遺意也所統有回回畏兀兒哈剌灰三種各以其酋目爲都督佐之脫脫死子孛羅帖木兒襲封孛羅帖木兒死無嗣王母理國事國勢寖微

成化九年土魯番鎖檀阿力王擄王母拜金印去土魯番唐吐番夷也王母被擄去哈蜜諸夷無主遂散居苦峪諸山谷或歸附居肅州亦有隨土魯番去者甘州守臣上其事朝廷遣右通政劉文髙陽伯李文往經略之比至哈密眾巳潰散土魯番遠文等不敢深入止調集罕東赤斤諸番兵數千駐良久竟不得要領還自此番夷遂輕中國兵

成化十四年土魯番鎖檀阿力王死子阿黑麻嗣十八年甘肅守臣乘間請以王母甥畏兀兒都督罕愼襲封﹖王至二十年遣兵送入哈密都禦史王繼總兵周玉太監韓禮皆以興復功受賞

弘治元年阿黑麻謂罕愼非脫脫族不當嗣佯與結親計殺之遣夷使入貢求爲王主哈密時兵部尙書馬文升議以阿黑麻入貢固所不拒然自有分地何得殺罕愼代爲王主哈密乃就遣哈密夷人居甘州者賫賞物往仍切責諭之時王母巳死

弘治四年阿黑麻以金印城池來歸守臣上其事下兵部議尙書馬文升謂哈密三夷種同居一城罕愼非貴族故眾不服今非得元之遺裔不足以攝服諸番因命通事於諸番中訪忠順裔泒得王侄陜巴奏令甘肅守臣取陜巴並再詢諸番族審立陜巴可否狀尋得三番族酋目合詞稱陜巴可立爲王主國事乃上聞

以弘治五年二月封陜巴襲忠順王主國事尙未給冠服甘肅守臣遂遣使送之往未幾諸番以陜巴無所犒賜阿黑麻又怒哈密酋阿木郎與構釁遂殺阿木郎復擄陜巴及金印去報至適阿黑麻先所遣酋目寫亦滿速兒等四十人在京朝廷乃遣兵部侍郎張海都督候謙賫璽書率寫亦滿速兒等往經略之旣抵甘州遣哈密夷人賫璽書往問阿黑麻擄陜巴狀久不報海等修嘉峪關完乃捕哈密黠詐回回通阿黑麻教令反復爲姦者二十餘人發戍廣西兵部以阿黑麻擄陜巴又久不報敕使當示懲請以先遣使寫亦滿速兒等四十人皆安置嶺南閉嘉峪關絕諸番貢令西域結怨阿黑麻以攜其黨張海等不候報

先以弘治七年三月歸上言西域遠夷勢難興復哈密存亡不必過煩中國上怒其無功下海謙獄黜之阿黑麻緣此益驕橫詐稱以萬人入寇甘肅報至朝議頗駭馬文升謂土魯蕃至哈密十數程哈密至苦峪又數程道乏水艸聞夷使入貢多載水行今遠來使肅州有備彼豈得全歸哉此必不能至虛聲恐我耳巳而果不至阿黑麻遣酋目牙木蘭率眾夷二百餘據哈密馬文升欲示之威聞肅州衛撫夷指揮楊翥熟知哈密道路夷情乃令守臣遣翥入奏事文升詢以襲殺牙木蘭之策翥具言其道路甚悉且陳牙木蘭可取狀遂請命肅州副總兵彭淸帥甘州兵由南山揵徑至罕東調番兵兼程往乘夜襲斬牙木蘭會守臣帥兵往行不速事泄至則牙木蘭先遁去淸追剿之斬首六十餘級復哈密空城而還守臣都禦史許進都督劉寧太監陸誾及淸皆以功升秩亡何阿黑麻復以陜巴金印來歸且求寫亦滿速兒等時弘治九年也朝廷令以陜巴金印至甘州候命然後於嶺南取寫亦滿速兒等四十人並前所未給賞物以璽書付貢使與之其未賜陜巴冠服命總制尙書王越就彼給賜仍以兵送入哈密會王越卒事久閣

至十一年二月陜巴始克入仍以回回都督寫亦虎仙畏兀兒都督奄克孛羅哈剌灰都督並疊力迷失領夷族三種輔之主國事

至十三年都禦史周季麟總兵官彭淸太監陸誾等俱以興復有功各升賞其後阿黑麻死速檀滿速兒嗣立陜巴掊克諸夷酋目阿孛剌陰誘土魯番阿黑麻別子眞帖木兒入哈密陜巴棄城走沙州眞帖木兒亦棄哈密城歸甘肅守臣又遣人以兵送陜巴還哈密陜巴入遂殺阿孛剌等陜巴死子速檀並牙郎嗣淫酗爲虐屬夷謀害之速檀並牙郎走歸土魯番時正徳八年秋也

速檀滿速兒乃令其酋目火者他只丁八據哈密貽書甘肅守臣索幣萬匹兼索前被畱夷使卽許之彼獻哈密城及金印不則入寇守臣以聞

九年八月朝廷遣右都禦史彭澤往經略之澤時始平蜀寇歸遂至甘肅集兵會土魯番寇赤斤苦峪諸邊衛且遣人來促幣澤謂番夷可利誘乃遣通事火信等賫幣二千及銀器同哈密都督寫亦虎仙往贖卽奏哈密事寧乞致仕仍乞賞諸守臣功遂命澤還時巡按甘肅禦史某上疏言哈密未寧狀不報速檀滿速兒見幣至又許後數遂遣使送印還並退哈密城而畱速檀並牙郎不遣甘肅守臣李昆以雜惡幣二百匹付夷使去令送速檀並牙郎入哈密而畱夷使虎都六撒者兒二人於甘州爲質使回速檀滿速兒怒復遣火者他只丁及牙木蘭據哈密又遣夷使斬巴思持書來詰幣不足故而引兵寇肅州守將苪寧禦之敗死時哈寧回回都督寫亦虎仙並前所畱及入貢諸夷使俱在肅州副使陳九疇恐其爲姧細內應皆收系捶殺之令內附諸夷夜刼其營外結北虜瓦剌聲言搗其巢穴速檀滿速兒懼引去時正徳十一年也

於是哈密夷三族皆散去其寫亦虎仙回回族遂從土魯番同回種也畏兀兒哈剌灰二族皆歸附入居肅州尋擢陳九疇爲都禦史巡撫甘肅土魯番每以殺三夷使﹖釁端時入寇

至嘉靖三年侵甘州大肆殺掠時總督尙書金獻民曁九疇等議閉關絕其貢後議者追咎九疇殺夷使﹖啟釁罷之都禦史寇天敍復議令土魯番退還哈密城池仍許入貢竟不獻總督尙書楊一淸王瓊皆以此羈縻之

至嘉靖十一年速檀滿速兒遣夷虎使力奶翁同天方諸國入貢方物詞頗驕嫚多所挾求佯許以哈密城歸前都督寫亦虎仙子米兒馬黑木時米兒馬黑木巳從土魯番也後兵部尙書胡世寧獨建議忠順王速檀並牙郎巳自歸土魯番𨿽還哈密亦其屬夷其它裔族無可立者回回米兒馬黑木之族以其同種類亦歸之畏兀兒哈剌灰二族入居肅州已久欲驅之出不可也然則哈密將安興復哉縱使忠順王嫡派今有可立之人朝廷與之金印助之兵糧誰與﹖守不過一二年復爲所擄奪也不如閉嘉峪關置哈密不問不必再辱皇命究詰城印以中彼要索之計如彼不肆侵擾則許其通貢或復爲寇閉關絕之庶不以哈密故疲吾中國之奔命也尙書桂蕚議亦同朝廷從之自此遂不言興復哈密雲

論曰成祖封哈密漢武通西域意也要令北虜西番不得合謀協勢耳使哈密能自立爲國藩籬亦何不可然漢都關中聲援猶可相及武帝後且悔之國家都燕視甘肅巳遼絕於哈密何有夫不能近保五百里之大寧復千里之東勝而欲援萬里外之哈密豈理也哉張海𨿽未有功其言有足取者馬文升之經略亦大可觀然謂阿黑麻感畏恩威可永紓九重西顧之憂亦過矣況遠出師斬六十餘級及送一陜巴復國遂皆目爲奇功至令守臣得兩蒙升賞無亦大濫乎若彭澤許幣贖城印則事涉欺罔矣此僥幸苟且之爲孰謂澤以忠義自許而乃有是乎或曰澤平中原大盜又靖蜀寇功名巳著忌盛滿急欲引退故耳然如國事何哉嚴春秋之責備者不能不慨惜於澤云乃若閉關謝西域之義則世寧得之矣

○剿淸平苗

貴州地阸塞險阻林箐蒙密易藪匿爲寇諸苗生長山谷性鷙悍嗜殺又守臣或時科擾猾民多並緣爲姧利故諸苗輒相煽爲亂

正徳十一年二月淸平衛車枕等寨苗反其酋阿傍阿皆阿革皆僞稱王據香鑪山爲巢穴糾合苗眾焚劫居民蔓及興隆偏頭平越新添龍貴諸鎭道阻不通巡撫都禦史曹祥同鎭巡諸臣檄諸路兵以都指揮周吉部領參議蔡潮監視且剿且撫會祥遷秩去都禦史鄒文盛代諸苗負固不聽撫事聞上下璽書命文盛剿之別敕湖廣巡撫都禦史秦金總兵官楊英以兵會文盛檄湖廣四川兵未至先集貴州兵以參政胡濂參議蔡潮都指揮潘勛指揮畬大綸各監統於正徳十二年八月初三日進剿

初八日諸將進搗硊木寨伏兵計擒賊首阿革二十六日進搗羅襪寨又擒賊從阿義阿黎

九月十一日指揮滿弼王言金章等率遊兵巡徼遇賊眾三百餘人自香鑪山突出至大岐坡弼等四面邀擊殺賊五十餘人賊退奔據白崖亡何副總兵李瑾帥湖廣兵至貴州程番安順諸路及四川播州酉陽兵俱先後至又募土兵亦集文盛等乃相賊巢險易分兵五哨命參將洛忠都指揮劉麟陶霖王璽祝鎭葉曇楊淮許詔各統領副使李麟參議蔡潮僉事許效廉詹源各監軍參政胡濂督餉布政使趙文奎轉運指揮畬大綸率遊兵策應總兵官李昂副總兵李瑾駐師要害地應援文盛與太監李鎭居中節制調遣禦史周文光紀驗功次諸將分道刻期以某日進抵香鑪山夾攻之山四壁立陟絕髙險惟隘路五處逶迆上賊皆築砦柵守禦官兵稍近則木石毒弩俱下官兵用火銃焚其寨柵賊隨以水沃滅之諸將仰攻數日不能克乃以意制鐵貓爬山虎繩梯等具督令宣慰彭九霄彭明輔等揀精兵於十月初三日昧爽附山下緣爲猿攀相引上拔其外柵縱火焚賊廬舍三十餘間擊斬百餘人賊死戰禦之兵不得深入遂斂眾退復采木制楊橋戰樓髙與賊寨埒約接近可攀登者

至十四日夜分雷雨大作諸軍覘賊不備舁前攻具附崖土兵先登官軍繼之斬關拔柵入縱火焚賊廬舍煙焰蔽天四面夾攻至天明賊不能支乃退奔入後山復據險爲寨後山峻隘尢甚諸將督兵進駐重險間

二十二日乃伏兵崖下令都指揮王言同向導陳良等登山半誘之賊眾持鏢弩下山迎敵號舉伏兵四起接戰數合賊復奔據山絕頂拒守益堅諸將用向導土人探知賊山後頗有林木藤蘿可懸拽梯絙數處乃先遣人入寨與約

至二十八日令百戶邵剛吳隆於山前招賊酋與語撫之使命往復故延久賊果聚眾山前觀聽山後備稍弛諸將乃督兵以攻具附所探諸處齊登賊眾覺倉卒拒戰官兵已奪險遂奮擊賊不能禦乃大潰官兵乘勝入搗﹖峒擒賊首阿傍等斬首及俘獲甚眾

二十二日分兵搜捕山箐擒斬略盡諸將遣使言文盛黑苗久負固稱亂據龍頭都黎等山寨與阿傍等聲勢相倚居民被其荼虐官府屢欲剿之以阿傍等未靖兵力不及故亂日益滋今兵眾大集請乘勝進剿黑苗諸叛亂巢寨其脇從觀望諸苗亦宜乘此兵威撫定之可無難者文盛然其計令諸將以十一月十六日帥兵進剿黑苗搗龍頭寨賊恃江水深險沿﹖禦之官兵伐木爲筏渡江直衝賊巢縱火焚賊廬舍儲積賊敗走諸軍乘勝追殺

十二月初七日進搗都黎連日搗都蘭都蓬密西大支馬羅等寨擒苗酋阿玆等俘斬若干遣使招撫諸苗寨諸苗寨悉聽撫黑苗遂平前後共擒獲首惡阿傍阿革及阿玆等二十餘人從賊何犵等八十餘人斬首一千五百一十九級俘獲老弱婦女二百二十餘人焚賊廬舍一萬四千餘間獲牲口夷器等物甚眾撫過苗眾三百七十五寨官兵陣亡七十三人傷者二百八十人乃班師捷聞上降璽書獎諭文盛等諸將校各賞賚有差

論曰阿傍等眇小數夷酋耳非有長駕遠馭之爲髙城深池之固亦非有智謀之士運其籌武勇之將制其兵其稔惡肆亂至勤三省之兵歷二年之久始獲平定者蓋夷本桀驁地復險遠守臣之貪縱旣有以激之於先將帥之玩愒又不能遏之於後故釀亂至此極耳猶幸諸臣能撲滅之不然幾何不爲嶺南侯大狗之亂乎甞見近代於遠方守令輕視易授不以處罪瑕之徙謫則以應瞶眊之陳乞此輩豈有能爲民爲國遠爲者遠方非朝廷之赤子乎夫甸宣之化激揚之典近者爲易而遠者爲難也顧若是繆者何邪然則靖諸夷寇之亂無他焉愼守令之選而巳

○再平江西

初陳金討華林姚源諸賊多所招撫未大示懲艾諸凶安享富羨不逞之徒恆借爲口實又民間父兄被殺者不得報其仇時相詬訾恐劫之諸凶亦不自安轉徙嘯聚不數年仍羣起爲盜又南贛之間多山險易爲巢窟在南安有橫水桶岡諸寨賊首則謝志山藍天鳳等在贛州有浰頭等寨賊首則池仲容等於是江西湖廣廣東之界方千里遭其荼毒民不寧居矣朝廷始以王守仁巡撫其地繼攺提督俾集兵討之桶岡西通湖廣橫水左溪在其東守仁徵湖廣兵夾攻桶岡賊檄江西副使楊璋參議黃宏知府邢珣等爲偏俾相與議曰桶岡地險賊破爲難然恃橫水左溪等寨爲羽翼不先破橫水左溪勢不能與湖廣兵合若進兵兩寇之間腹背受敵非利也況賊但聞吾檄湖廣兵夾攻桶岡橫水左溪必觀望未備出其不意可以先破橫水左溪破此而移兵桶岡破竹之勢巳乃遣都指揮僉事許淸率兵千餘自南康縣新溪入知府邢珣率兵千餘自上猶縣石人坑入知縣王天與率兵千餘自上猶縣白面峪入令皆會橫水遣守備指揮郟文率兵千餘自大庾縣義安入知府唐淳率兵千餘自大庾縣聶都入知府季斆率兵千餘自大庾縣穩下入縣丞舒富率兵千餘自上猶縣金坑入令皆會左溪知府伍文定知縣張戢各率兵從上猶南康分入以遏奔軼守仁亦親帥兵千餘自南康進搗橫水與諸軍會副使楊璋參議黃宏監督各營往來給餉分布旣定乃以正徳十二年十月初七日分道並進

初九日守仁至南康橫水賊謝志山等聞官兵至倉卒集眾禦之各險隘設滚木礧石

十一日守仁進未至賊巢三十里駐兵夜募鄕兵善登山者四百人各執一旗賫銃炮由間道攀﹖上入險分布近賊巢左右極髙山頂伏覘賊令度我兵至發舉炮火應又預遣人夜率壯士緣﹖上奪險盡先發其滚木礧石

十二日早守仁等率兵追至十八面隘賊據險迎敵忽聞近巢諸山頂炮聲如雷煙焰蔽天起守仁等麾兵逼之賊大驚潰謂我兵巳盡入破其巢穴矣遂棄險走官兵乘勝進指揮謝炅率兵由間道先入焚賊巢賊退無所據大敗潰遂破長龍等五巢及橫水大巢賊首謝志山蕭貴模等初以橫水在眾險中官兵必不能至及見官兵四集亦棄險走各哨兵乘之皆奮勇力戰邢珣破磨刀坑等三巢王天與破樟木坑等二巢許淸破雞湖等三巢皆會橫水唐淳破羊牯腦等三巢又破左溪大巢郟文破獅子等三巢畬恩破長流坑等三巢舒富破篛坑等三巢季斆破上西峯等三巢俱會左溪楊璋等亦隨至是日擒斬俘獲甚眾自相蹂踐及墜﹖谷死者不可勝計遂屯兵橫水左溪會天大霧雨暫休兵士

十五日諜報諸潰賊收集於諸崖險立寨柵或復聚未破巢然皆倉卒無糧榖守仁乃下令各營皆分兵爲奇正二哨一前攻一後繼用土人爲向導分捕諸未破巢賊自十六日至二十七日諸營各分道破二十餘巢知府伍文定知縣張戢兵亦連破數巢入會擒斬俘獲甚眾

是時巳約湖廣兵於十一月初一日夾攻桶岡矣守仁等集議以桶岡地尢險阸而橫水左溪潰賊奔入爲守益力移兵臨之駐重險之間卒難取勝所謂彊弩之末不能穿魯縞也不若乘戰勝之威遣人諭以禍福招降之彼聞我兵連破橫水左溪諸賊必恐使人請命或有不從必反復籌議乃乘其猶豫襲之可以得志於是遣素通賊戴罪官民李正巖劉福泰釋其罪並縱所獲賊鍾景於二十八日夜懸壁入賊巢諭之期以十一月初一日使人於鎖匙籠出告降賊方恐見使至皆喜乃集眾會議而橫水左溪奔入賊持不可遲疑不暇爲備守仁遣使於鎖匙籠促降而別遣邢珣帥兵入茶坑伍文定帥兵入西山界唐淳帥兵入十八磊張戢帥兵入葫蘆洞俱初一日﹖雨入賊首藍廷鳳方於鎖匙籠聚議候命忽聞諸兵巳入險皆震愕亟奔入內隘逼水爲陣拒官兵邢珣麾兵渡水前擊張戢衝其右伍文定又自張戢右懸崖下遶賊傍賊敗走舒富王天與兵乃由鎖匙籠入賊悉眾奔十八磊唐淳兵嚴陣迎擊之賊又敗會晚猶扼險相持明日諸軍合勢並擊賊大敗邢珣破桶岡大巢又破梅伏烏池巢張戢破西山界等三巢唐淳破十八磊巢伍文定破鐵木裏等三巢王天與破員分等二巢舒富破大王嶺巢擒斬俘獲甚眾會湖廣土兵亦至時十一月初二日也

賊率餘眾分道遁入山谷甚多守仁乃命諸將分屯要害各舊巢又令許淸畬恩畱屯橫水左溪舊巢以防復聚令各營兵與湖廣兵會剿遁賊及未下諸巢初五日諸將又破上中下新地杉木坳等十餘巢十六日湖廣兵攻破魚黃等巢在廣東界內者賊敗率餘黨奔入雞湖穩下朱雀坑諸處守仁復遣諸將分道捕之又擊敗賊於雞湖諸處先後擒斬俘獲及饑餓墜崖谷死者不可勝計於是橫水左溪桶岡之賊略盡大賊首謝志山藍廷鳳蕭貴模等皆斬獲無遺

十二月初九日撤兵回贛計出師凡兩月餘前後破賊巢八十四處擒斬賊首八十六人從賊三千餘人俘獲二千餘人守仁議於橫水等處建城設縣治控禦三省諸猺捷聞璽書褒諭守仁擢右副都禦史諸將各賞賚有差先是守仁欲徵橫水桶岡慮浰頭賊乘虛出擾師爲所牽蓋橫水桶岡賊近湖廣郴桂浰頭連界閩廣守仁乃使人諭浰頭諸賊賞以銀布招降之諸賊頗順惟賊首池仲容不從亦遣使至守仁所佯應以覘之守仁計兵力未暇及羈縻之令勿出爲亂有金巢等帥五百人來降守仁釋其罪厚撫之令從徵橫水及官兵破橫水池仲容懼遣其弟池仲安帥老弱二百餘詣守仁求招卽願從徵立功意實覘虛實欲乘間內應也守仁厚撫之令從別哨以遠其歸路陰使人分召近浰頭諸縣被賊害者至詢之得其情各授方略遣之歸令密部集兵眾候平桶岡賊後報師期及平桶岡仲容益懼守仁遣使至浰頭賜諸賊牛酒見賊嚴爲備詭使者曰龍川新民盧珂鄭志髙欲仇殺掩襲故備非虞官兵也守仁佯信其言怒盧珂鄭志髙移檄龍川令廉二人擅兵狀且令仲容除道候事平還兵討之賊且信且疑不欲假道遣使來謝無勞官兵當自防禦之盧珂鄭志髙陳英者皆龍川巳招新民仍領舊所部二千餘眾時諸縣民皆爲仲容所脇三人者獨抗賊賊讎之守仁還兵三人來告變言池仲容反狀時仲容弟仲安領兵在守仁所守仁恐其疑乃陽怒三人讎誣收縛將斬之云仲容方遣弟領兵報效安得有此仲安遂叩首訴辧列三人罪惡守仁陽信之令仲安具狀訴欲並拘其屬斬之械系盧珂等寘之獄守仁密使至獄中諭意盧珂等三人令勿恐且令遣使歸集眾以候

十二月二十日守仁還至贛張樂大享將士下令橫水桶岡以平浰頭又歸順境內無虞矣民久勞苦今宜休兵爲樂遂散兵使歸農乃遣池仲安歸仲安報其兄以盧珂被系故守仁遣使賜仲容歷令勿撤備以防盧珂黨掩襲仲容意乃大安守仁別購仲容所親說仲容令自來投訴云官勞來意良厚何可不親一往謝況使盧珂等言無所入矣仲容信之謂其眾曰欲伸先屈贛州伎倆湏自往覷之遂率其徒四十餘人自詣贛守仁先巳檄諸郡縣及行龍川盧珂等勒兵候報至是探知仲容就道亟遣使發諸路兵刻期會浰頭然道經賊巢始達則使別賫一檄爲捕盧珂黨與者佯示賊賊果問見檄遂不爲意

池仲容以閏十二月二十三日至贛謁守仁見軍門無用兵形又覘知珂等械系獄中意益安遣人歸報其黨謂事無他守仁乃夜釋珂等使間道歸發兵而令諸官屬以次設牛酒日宴犒仲容等緩其歸

至十三年正月三日度盧珂等巳至家諸郡縣兵當大集守仁乃設犒於庭先伏甲士引仲容等入悉擒之出珂等狀訊之皆伏遂悉置獄而趣諸路兵以初七日同抵賊巢於是知府陳祥兵由和平都入指揮姚璽兵由烏虎鎭入指揮畬恩千戶孟俊兵由平地水髙沙堡入守備指揮郟文知府邢珣季斆推官危壽諸兵皆由各路入守仁帥親兵由龍南縣冷水徑入直搗下浰大巢諸路兵皆會於三浰先是賊弛備兵巳散處至是驟聞官兵四集皆驚懼乃分投出禦而悉其精銳千餘據險設伏於龍子嶺迎敵官兵聚爲三衝掎角進指揮畬恩首擊賊戰良久賊敗王受等追之賊伏兵四起奮擊王受適危壽兵至皷噪前衝之千戶孟俊又帥兵遶衝賊伏賊大潰遂克三浰大巢官兵乘勝進擊之陳祥破竹水等二巢姚璽破澹方等三巢邢珣破竹湖等二巢郟文破曲潭等二巢季斆破古坑等二巢擒斬俘獲甚眾墮﹖谷死者不可勝計餘賊奔入未破巢穴官兵迹賊所往分路急擊之

自初十日後諸將連日又破賊二十餘巢得其金龍霸王印餘賊精悍者尙八百餘人聚九連山山四面險絕惟一道通賊設礧石滚木拒之官兵不敢近守仁乃令官兵衣賊衣抵暮詐爲賊敗奔者山上賊見之果招呼入官兵乃得入及度險遂扼其路賊始知爲官兵欲禦之則大眾繼入賊不能支乃退走潰出官兵先於四路設伏待之

二十二日以後諸將兵覆賊於五花陣白沙銀坑水等處追躡山谷擒斬略盡余徒二百人慟哭請降守仁納之乃親相行視諸險隘議立縣設隘畱兵防守遂班師蓋自正月移兵攻浰頭賊至三月乃平前後破賊巢三十八處擒斬賊首六十餘人賊徒二千餘人俘獲招降千餘人捷聞守仁以前功升秩仍賜璽書褒賞余將士賞賚各有差

論曰守仁此役其有所懲而然哉往陳金平江西賊率多招撫故不旋踵而羣盜並起守仁灼知其獘專意徵剿不事姑息而分合先後算無遺策其幕府偏裨又皆一時之選此所以兵費寡而成功速也南贛自此數十年無潢池之警豈非明徵乎𨿽然前此遣將出師多用勛戚並爲提督而又使中貴監之籌劃咨議不無所妨今守仁本折衝之才而又得獨任其事進退伸縮無不自巳意者故其自列之疏亦雲天下之事成於責任之專一而敗於職守之分撓旣重專徵之責又抑守臣干預之請此所以得勝算而成功也斯言其不誣哉故他日破滅宸濠亦以得專用而濟事云

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷十四

髙岱

平郴桂寇

討寧庶人

江彬之變

撫定大同

○平郴桂寇

郴桂在湖廣東南隅介江西南贛廣東韶州廣西平樂間地險惡故多寇官兵累剿之不能絕正徳間土人龔福全等倡亂福全形貌獰惡面多髯體生黑毛嘯聚山谷中僞稱延溪大王其黨劉福興李斌髙仲仁黎穩藍友貴等俱僞稱總兵分據烏春山臘栗寨等處

正徳十二年巡撫湖廣都禦史秦金列其事以聞時南贛都禦史王守仁奏剿江西左溪橫水桶岡諸寇檄湖廣兵夾攻桶岡朝廷以江西諸賊屬守仁以郴桂賊屬金各督兵討之金檄漢土兵至以是年十一月初二日分布諸將進討前哨守備指揮王翰統兵副使陳壁監之由桂東縣進至東水左哨都指揮王廷爵統兵參議黃質監之自桂陽縣進至魚黃熱水右哨守備指揮李璋統兵僉事王濟監之永順致仕宣慰彭世麒以兵隸焉由郴州進至紫溪後哨都指揮劉宗仁統兵僉事顧英監之自臨武縣進至笆籬堡約至信地各克期進剿檄知府何詔計宗道推官王瑞之朱節協贊參將史春副使惲巍駐兵兩路口策應右布政方璘分部諸守臣督餉金駐郴州總制史春使使來言右後二哨地廣賊眾請益兵金檄都指揮沈鸞趙明指揮李轅分率帳下兵往益之

是月十三日右哨兵彭世麒等首進前哨兵亦進十四日後哨兵進十五日左哨兵進諸路夾攻於是右哨以十一月十三十五二十等日分四路進剿對裏平珠九峯水口平石香山丫髻山等巢斬賊魁藍友貴曁賊眾一百四十三級生擒一十四人二十一日諜報賊魁李斌立寨烏春山地甚險李璋等合沈鸞策應兵緣崖上力戰生擒李斌子李仲淸曁賊眾五人斬李斌曁賊眾一百三十五級二十四至二十六等日進剿蒙峒大小王山平尾馬溪丫秀溪斜寮布洛角魯莊山坑墳峒曹家峒等巢彭世麒生擒賊魁黎穩曁諸將兵擒賊眾一十五人斬賊眾一百七十級

十二月十五十七至二十六等日進剿大昌坑山溪西坑大旺山黃土塘烏泥塘金雞寨棗子園等巢生擒賊眾十二人斬賊眾二百二十級計右哨諸將兵前後破賊巢二十七處擒斬賊魁三人賊眾四百八十三人俘獲老弱牛馬器仗若干焚賊廬舍二百四十餘間士卒死者九人傷者二十五人左哨

以十一月十五十六十七等日進剿蓑衣秀才鄧家魚黃朱廣老虎東嶺等巢生擒賊眾十七人斬賊眾一百六十九級十八日諜報賊魁劉福興在臘栗寨乘轎張黃蓋樹幟練兵是日攻寨破之生擒劉福興曁賊眾六人斬賊眾六十三級

二十九日至十二月初一日至初十等日進剿延壽扶溪﹖溪等巢生擒賊眾二十二人斬賊眾八十八級

十二至二十三等日進剿平竹水東嶺九龍江大王山長羅口等巢生擒賊魁楊禮保曁賊眾十五人斬賊眾三十六級計左哨諸將兵前後破賊巢一十七處擒賊魁二人擒斬賊眾三百六十五人俘獲老弱牛馬器仗若干焚賊廬舍二百三十餘間士卒死者四人傷者三十一人後哨

以十一月十四十五至二十九等日進剿牛頭天堂南延莊大烏魚跳企山等巢生擒賊魁李仁才龐海曁賊眾二十五人斬賊眾一百五十級

十二月初二至十四等日進剿曹雄坑扶峒良坑雞公觜神鐺腳長灘橫水橫溪板前黃河衝幹溪等巢生擒賊眾十一人斬賊眾一百六十三級

十五至二十及閏月初七等日進剿盧田栢木白水石﹖帶爛竹灣長江嶺嵱家峒等巢斬賊眾一百八十九級計後哨諸將兵前後破賊巢二十二處擒賊魁二人擒斬賊眾五百三十八人俘獲老弱牛馬器仗若干焚賊廬舍二百四十餘間士卒死者五人傷者二十二人前哨

以十一月十三十四等日進剿十八壘石筍峽新地扶峒山下樟溪靑峒等巢生擒賊魁劉徳才曁賊眾四十四人斬賊眾一十四級

二十九日至十二月初一至初十等日進剿上黃城背豸﹖者婆老虎壽延白雲等巢生擒賊眾四十二人斬賊眾二十八級二十日至二十六等日進剿東寮東坑黃圃等巢生擒賊魁梁景聰曁賊眾九十三人斬賊眾七十七級計前哨諸將兵前後破賊巢一十六處擒賊魁二人擒斬賊眾二百二十一人俘獲老弱牛馬器仗若干焚賊廬舍一百二十餘間士卒死者四人傷者七人各哨俱獻捷軍門惟首惡龔福全據險未獲金賞賚諸將士乃重購能生擒福全者賞五百金斬首二百金仍趣諸將曁宣慰彭世麒等會兵進剿

十二月二十七日右哨諸將諜知福全率賊眾遁過走馬山禾倉石據險立寨以三十日率兵抵寨下轉戰數合賊敗走彭世麒偕其弟彭世驗擒獲龔福全將士擒福全侄秀曁賊眾二十三人斬賊眾九十八級俘獲福全妻女曁諸賊屬焚毀賊廬舍六十餘間賊魁髙仲仁走廣東仁化縣爲官兵所獲餘賊散匿山谷者諸營兵會廣東兵搜捕之擒斬散逸略盡金乃大犒將士撫卹陣亡及被傷者班師使使報捷上優詔答之金與紀功禦史王度俱增秩一級鎭守太監杜甫亦加秩金甫蔭子侄一人世襲錦衣百戶諸將士各升賚有差龔福全等卽其地磔誅之郴桂平

論曰郴桂寇與橫水桶岡事略同當時亦聲勢相倚此非有深志遠﹖特以封疆之臣因循姑息故得據險猖獗滋地方之蠹耳所幸金與王守仁同時舉事故諸賊不得相爲應援而表裏受兵又無所逃遁藪匿故得以艸薙而禽狝之不然卽韓盧之搏狡兔恐未能竆三窟之誅也大抵平山寇與平中原流劫之寇不同中原流劫之寇無險固可憑無巢穴可據而剿之也當先摧其鋒銳絕其糧餉所謂決機於兩陣之間將勇者勝也山寇則不然進未可爲旦夕之患而退可以持歲月之久其克之也當先審於地利明於分合不可徒恃兵眾之彊所謂多算者勝也又中原之寇患不能克旣克而絕之也易山寇則王師一至斂眾深匿大眾甫還嘯聚如故蓋克之易而絕之難也廣東之斷藤峽湖貴之蠟耳山江西之南贛諸山峒天討屢加而釁孽屢萌者非以其不能絕之故邪蓋不但郴桂之患爲然也

○討寧庶人

寧藩舊在大寧今朵顏所居地也成祖靖難師起取大寧遷寧王居北平後以大寧地與朵顏三衛遂徙封寧藩江西云自宸濠襲封爲寧王頗不靖

正徳初見權幸用事時政濁亂漸懷不軌多賄結諸權幸剝民聚財計無所不至吳十三淩十一皆江西大盜聚眾劫財江湖間宸濠主匿之有司不敢捕江西副使胡世寧稍上其事宸濠遂誣奏世寧欲寘之死緣臺諫論救得免死竄遼陽時武宗所寵優人臧賢主錦衣事錢寧及諸內侍無不宸濠黨者大臣則厚結尙書陸完使者絡繹京師動則賫數千金爲朝臣饋遺上起居飲食皆日報知始大學士楊廷和亦庇之後覺其有異爲稍自異江西諸臣或利啖或威劫之

蓋自世寧竄後鮮與抗者上無子羣臣有建儲議宸濠奏欲遣其子詣太廟司香朝議沮之寧府在天順間以事奪其護衛劉瑾用事賂得復瑾誅凡瑾所爲事皆罷護衛亦奪至是陸完爲兵部尙書宸濠欲奏復之大學士費宏執不許儀制正郎劉滂執之尢力遂用千金﹖饋滂下令兵馬司嚴逐之卒用計升滂尙寶卿完令宸濠引祖訓爲言乃乘廷試間復宸濠疏廷和下制許之勒宏致仕及陸完爲吏部宸濠惡江西巡撫孫燧謀易之書與完云湯沐梁辰俱可王守仁亦可愼勿用吳廷舉時天下皆知宸濠必反以言者輒得其祻噤不敢言孫燧時列其事上亦多中道爲所要阻不能達至是燧又疏上會江彬錢寧有隙諸內侍亦互矛盾宸濠結寧獨厚大監張忠附彬欲發宸濠事以傾寧時江西巡按禦史曁諸司上言宸濠孝行事忠等共譖之謂其語訕上楊廷和亦恐宸濠反或追究復護衛事不利於巳欲仍革之以免後患乃密授意禦史蕭淮使論之淮疏入謂宸濠反形巳具時上心疑之又江彬張忠贊其說乃以淮奏下制遣太監賴義駙馬崔元往切責之仍奪護衛云時正徳十四年夏五月也

宸濠聞故知上有意督過之遂決計反以六月十三日誕晨宴江西諸守臣是日得京師遣官報大驚宴罷與承奉劉吉等謀曰事急矣旦日諸守臣當入謝卽劫之舉事殺其不附巳者數人眾無患不從乃夜集賊首吳十三淩十一等飭兵器以候詰旦諸守臣入謁畢宸濠曰太后有密旨令我起兵入朝監國汝等知之乎都禦史孫燧曰請宣示密旨宸濠曰不必多言我今往南京汝保駕否燧曰天無二日臣安有二君太祖法制在誰則敢違宸濠大怒眾駭愕相顧失色副使許逵抗辧繼乃大罵宸濠訊之逵曰吾有赤心耳豈從汝反乎宸濠叱令武士縛燧及逵曳出惠民門外斬之時烈日中忽陰曀慘黯城中聞之無不流涕者遂執禦史王金主事馬思聰金山及三司太監等官下獄遣使召致仕都禦史李士實舉人劉養正至宸濠自出城迎之士實宸濠黨子爲儀賓及使至又悔懼欲自殺不果乃往劉養正甞言帝星明江漢間故屬意宸濠至是與士實偕至共謀令參政季斆等持僞檄諭降諸郡縣以李士實劉養正爲左右丞相王綸爲兵部尙書提督軍務大元帥

十六日遣賊首閔念四吳十三等奪舡順流攻南康知府陳霖等遁走進攻九江知府汪穎等亦遁城俱陷主事馬思聰參議黃宏不食死獄中時江西守臣俱遇害被執惟提督南贛軍務都禦史王守仁以公事將至丰城聞變乃退保吉安馳疏上聞請命將出師遂檄諸郡縣知府伍文定等集兵討賊並檄報鄰省以兵赴援時宸濠旣殺燧等以兵未集故畱旬餘不出遠近得爲備

七月朔宸濠始帥兵出江西畱其黨宜春郡王拱樤同內官萬銳等守江西城自帥舟師趨南京妻子皆從賊眾數萬舟檝蔽江下舊鎭守江西太監畢﹖移鎭浙江宸濠素通謀至是遣人令﹖以浙江兵應﹖許之遂攻安慶府知府張文錦守備都指揮楊銳指揮崔文禦之時九江南康皆陷遠近震駭觀望三人憑孤城以忠義激士誓眾死守被執江西僉事潘鵬安慶人也宸濠令鵬遣家屬持書入城諭降崔文手斬之磔其屍投城下宸濠令鵬至城下說之文引弓欲射鵬鵬走免城中居民登城大詬詈宸濠盡攻擊之術不能克朝廷聞宸濠反乃收太監蕭敬秦用盧明都督錢寧優人臧賢尙書陸完等俱下獄籍其家後蕭敬罰二萬金得免秦用陸完謫戍邊余死獄中

時守仁檄諸路兵期以七月十五日會臨江樟樹浦吉安知府伍文定憤激屢趨守仁出師守仁奏畱公事經過禦史謝源伍文爲巾儒參佐任事約會九江府鄕官都禦史王懋中編修鄒守益郎中曾直評事羅喬禦史張鰲山僉事劉藍進士郭持平等參謀又集按察使劉遜參政黃繡知府劉昭驛丞王思李中等咨訪贊協身督伍文定等帥兵徑下於是知府戴徳儒徐璉邢珣通判胡堯元童珂談儲推官王暐徐文英知縣李美李揖王天與王冕各以兵來會

十八日至丰城眾議所往或謂寧王經畫旬餘始出畱備南昌必嚴攻之恐難猝拔今寧王攻安慶久不克兵疲意沮若以眾逼之江中與安慶夾攻之必敗寧王敗南昌不攻自服矣守仁曰不然我師越南昌下與寧王持江上安慶之眾僅能自保必不能援我於中流而南昌兵議其後絕我糧道南康九江又合勢乘之腹背受敵非利也不若先攻南昌寧王久不克安慶精銳皆出守禦必單弱我兵新集气銳南昌可克也寧王聞我攻南昌必解安慶圍還兵自救曁來我師以克南昌彼聞之自奪气首尾牽制此成擒矣乃分其兵爲十三哨哨三千人少者千五百人令伍文定等各攻一門以四哨爲遊兵策應之諜報寧王別伏兵墳廠爲城中聲援守仁遣知縣劉守緒夜從間道襲破之以撼城中

十九日發市汊以二十日昧爽各至信地守仁下令曰一皷附城再皷登三皷不登誅四皷不登斬其隊將又先期爲榜入諭城中居民令各閉戶自守勿助亂勿恐畏逃匿洎眾舁攻具至城上𨿽設守禦甚嚴兵士皆震愕逃散城門有不閉者兵遂入守仁乃入城撫定之時贛州奉新等兵皆降盜最驍悍然頗肆殺掠不遵約束民被殺傷者眾守仁執數人斬之眾稍定擒栱樤及萬銳等千餘人官眷聞變縱火自焚不盡者拘系之散遣脇從府庫被宸濠取充軍費及兵士略取不盡者籍封之城中始安時宸濠憤安慶不下方自督兵墳濠塹期在必克聞守仁帥兵攻南昌大恐李士實等勸宸濠勿還兵舍安慶徑攻南京旣卽大位江西自服宸濠不從解安慶圍移兵泊阮子江先遣兵二萬還援江西宸濠自帥大眾繼之

二十二日諜報至江西守仁等聞宸濠帥兵還救乃集眾議或謂寧王兵威眾盛彼憑其憤怒悉眾而來我援兵未集勢不能支不若堅壁自守以待四方之援彼久頓堅城之下兵孤援絕將自潰矣守仁等曰寧王兵力𨿽彊然所至徒恃焚掠劫眾以未甞逢大敵與之旗皷相當一鏖戰者彼所誘惑其下不過以事成封爵富貴爲說今進取不能巢穴又覆沮喪退歸眾心已離我以銳卒乘勝擊之彼將不戰自潰也是日撫州知府陳槐亦帥兵至於是守仁大賑城中軍民慰諭諸宗室榜示宥釋脇從令𨿽甞受賊官爵能自逃歸投首者皆置不問

二十三日復得諜報宸濠先鋒巳至樵捨守仁乃遣諸將帥兵迎擊之令伍文定以正兵當其前畬恩繼文定後邢珣帥兵繞出賊背徐璉戴徳孺張兩翼分擊之諸將各受命出

二十四日與宸濠兵遇黃家渡賊兵皷噪乘風進薄气驕甚伍文定畬恩佯北致之賊爭趨利進前後不相及邢珣兵從後急擊橫貫其中賊敗走文定恩還兵乘之徐璉戴徳孺兵合勢夾攻賊不知所爲遂大潰追奔十餘里擒斬二千餘級溺水死者萬計賊气大沮退保八字腦是夜宸濠問舟所泊地其下對黃石磯南人謂黃王宸濠惡其音﹖王失機殺對者賊眾見兵敗亦稍稍散去是日建昌知府魯玙等帥兵至城中守仁謂九江南康不復則道終梗且湖廣援兵不能達乃別遣知府陳槐帥兵四百合知府林瑊之兵攻九江知府曾玙帥兵四百合知府周朝佐之兵攻南康宸濠大賞將士當先者千金被傷者百金使人盡發九江南康兵

至二十五日並力挑戰官兵敗死者數百人伍文定乃急令斬先卻者以狥身立銃炮間火焚其須鬂不移足士殊死鬭兵復振炮及宸濠舟賊遂大敗擒斬二千餘級溺水死者甚眾賊復退保樵捨聯舟爲方陣盡出其金帛賞士伍文定等乃爲火攻之具邢珣擊其左徐璉戴徳孺擊其右畬恩等分兵四伏期火發兵合

二十六日宸濠朝羣臣執其不盡力者將斬之爭論未決官兵四集奮擊之火及宸濠副舟賊眾遂大潰宸濠與諸妃嬪泣別妃嬪皆赴水死將士執宸濠及其世子郡王儀賓並僞丞相元帥等官李士實劉養正劉吉屠欽王綸吳十三淩十一等又獲被執脇從禦史主事三司太監等官王金金山王宏等擒斬賊眾三千餘級溺水死者數萬棄衣甲器仗金帛與積屍聚江中若洲焉餘賊百艘俱逃潰四出諸將分道追擊破之於樵捨又破之於吳城擒斬千餘級守仁所遣陳槐曾玙兵亦攻復九江南康二郡各於沿湖諸處擒斬一千餘級將士執宸濠等凱旋入江西軍民聚觀歡呼之聲震動天地先是宸濠反守仁馳疏請遣將出師會上欲南幸遂下制親徵上自稱奉天徵討威武大將軍鎭國公邊將江彬許泰中貴張永張忠等俱稱將軍所下璽書易稱軍門檄甫出京宸濠巳平守仁捷奏至欲自獻俘闕下上屢檄止之攺王守仁巡撫江西令以俘候車駕至親視巢穴守仁不從械系宸濠等取道由浙河進上竟南幸

至九月至南京先鋒太監張永張忠等總兵朱泰朱暉等至江西搜獵餘黨民間不勝其害上以言者眾畱南京檄止守仁使命旁午於道守仁至中路以宸濠等付浙江諸守臣逮系赴行在巳稱病待命杭州

十二月宸濠等至南京上欲自以爲功乃與諸近侍戎服飭軍容出城數十里列俘於前爲凱旋狀旣入囚禁之

至十五年十月回鑾以檻車囚宸濠等歸初宸濠謀反妃婁氏屢泣諫不從及宸濠被擒北上於檻車中泣語械送者曰昔紂用婦人言而亡天下我以不用婦人言而亡其國今悔恨何

及十二月至通州賜宸濠死燔其屍餘黨至京師磔誅之仍核諸臣工素通宸濠罪惡亦多以賄免論功擢知府伍文定江西按察使知府邢珣江西右參政餘各論敍有差獨抑守仁功未敍至嘉靖初始起爲南京兵部尙書封新建伯未幾命守仁以尙書往平兩廣蠻賊事平隨卒於道後以他議竟奪爵云

論曰正徳間事余難言之蓋岌岌乎殆哉宸濠之亂夫亦有所侮而動也乃不旋踵而撲滅者其天命之眷佑祖宗之慶澤將以啟中興之運乎孰知

帝星之明江漢兆有在也夫守仁淩越險阻削平諸山寇無不動合機宜卓有成算況宸濠以烏合之眾庸懦之材曷足以當之蓋守仁社稷之功固在討宸濠而其用兵則不若平諸寇之難也𨿽然使守仁先期至獲與六月十三日之宴則不死卽囚耳戡亂之後豈他人所能辧哉江西大小諸臣工無一人得免者獨守仁以碩果不食奏此膚功謂非天意可乎蓋孫燧許逵之死難王守仁伍文定之討賊亦國家二百年養士之報也但守仁功美矣惜其所以處美者未盡善也夫武宗惑於羣小欲幸江西守仁欲爲保境卹民計宸濠誠不可不執赴闕下然命一將入獻無不可者而奚必於親往邪旣有巡撫江西之命則職守有常況屢有詔止何可違也旣不得行遂稱病解官此與嶽武穆棄軍歸浙之意略同郭子儀處唐肅宗卽不如是巳豈所謂公孫碩膚之道也𨿽然此春秋責備之義也孔子曰微管仲吾其被髮左袵矣朝廷貂璫盈座而守仁之後至不得蒙麓川安化之賞其何以厭天下後世之心乎

○江彬之變

江彬初爲大同遊擊將軍性暴悍正徳七年河北盜起官兵不能制主者奏檄邊兵討之彬與許泰等帥兵入討賊無他奇功惟多殺掠民財所經過無不罹害者時賞軍功格重斬賊二級升一官故邊將多殺平民冒功次彬過冀州殺一家二十三人報功民訴之督府不爲理盜平彬等大獲賞賚武宗好兵事左右言邊卒精悍可用京營兵多脆弱欲令邊卒以時入衛而以京營卒出戍邊每歲爲踐更例上從之令內閣艸制李東陽持不可臺諫交章沮之不聽一夕上坐宮門候制下李東陽復疏陳十不可狀詰旦內降行之於是彬與許泰劉暉等皆率兵入衛都人稱外四家兵諸邊將遂皆有稱寵於上彬尢近狎用事邊卒縱橫驕悍民苦其侵暴焉上乃於西內練兵時令彬等率兵入習營陣校騎射或時爲角抵之戲上戎服臨之銃炮之聲不絕於禁中彬等日狎眤上多畱宿豹房與彬等同臥起或親搏虎爲樂又都督錢寧掌錦衣衛事彬泰暉寧皆賜姓朱氏與中貴張永張忠盧明秦用蕭敬等優人臧賢表裏擅權爲姦利諸司章疏多沮格不上然諸姦寵皆出彬下彬等時導上出宮禁遊獵近郊羣臣屢諫不聽

十二年八月導上出居庸關至宣府臨塞下上時獨馳一馬鹵簿侍從皆不及從大學士楊廷和等極諫且引英宗土木事爲言不聽

九月至大同陽和等處駐蹕二十一日方獵天大雨冰雹士卒有死者夜有星隕諜報虜入寇圍陽和轉掠應州上命諸將擊之虜尋引去南京給事中孫懋劾彬姦邪權檀蠱惑導誘之罪且云彬在一日則爲宗社一日之憂容一彬國之安危未可知也疏入不報閏十二月上還京以應州功封彬爲平虜伯許泰爲安邊伯

十三年正月郊祀畢彬等復導上出關二月太皇太后王氏崩上還京四月上以太后將祔葬告陵故幸黃花鎭密雲等處五月還京六月上復欲北巡議別稱尊號威武大將軍鎭國公又欲以彬爲威武副將軍命內閣艸制楊廷和等上疏反復極言其不可且云萬一宗藩中援祖訓問其事何以應之上不聽遣中使促之廷和稱疾不出上禦左順門召大學士梁儲面趣令艸制儲對曰他事可將順此制斷不可艸上大怒操劍起立曰不艸制視此劍儲免冠伏地泣諫曰臣逆命有罪願就死艸制則以臣名君臣死不敢奉命良久上擲劍去乃自稱之不復言艸制彬亦罷副將軍命廷臣議建儲居守錢寧意在寧藩彬意別有所屬以梁儲議止七月彬等復導上出居庸關歷宣府大同十月渡河至楡林

十四年二月上還京三月制下南巡上欲登岱宗歷徐楊至南京臨蘇浙浮江漢祠武當徧觀中原時寧藩久蓄異謀候釁而動制下人情洶洶大臣臺諫疏止之皆不報於是諸司交章入翰林院修撰舒芬等疏先入兵部郎中黃鞏員外郎陸震聯疏入考功郎中夏良勝儀制郎中萬潮太常博士陳九川疏繼入醫士徐鏊以醫諫郎中張衍慶姜龍孫奉陸俸等合疏入又郎中林大輅寺正周敍行人余廷瓚等亦合疏先後入上大怒召彬示之以彬言下黃鞏陸震夏良勝萬潮陳九川徐鏊錦衣獄命舒芬張衍慶姜龍孫奉陸俸等一百七人跪午門外五日林大輅周敍余廷瓚等二十餘人俱下獄明日同黃鞏等六人亦跪五日於是京師連日陰霾晝晦禁中水自溢髙橋四尺許橋下七鐵柱齊折如斬

十四年三月二十五日也有指揮張英上言車駕出必不利乃肉袒赴闕剚刃於胸以死諫制下舒芬等百七人俱廷杖三十首議者謫外任余奪秩半年黃鞏等六人俱廷杖五十徐鏊謫戍余削籍林大輅周敍余廷瓚三人廷杖五十削三級外補余杖四十削二級外補死杖下者陸震余廷瓚等十餘人車駕不得出彬等亦知朝廷有人稍畏憚之亡何宸濠反事聞諸權幸在豹房爭獻擒宸濠策錢寧臧賢以通宸濠賄事露下獄誅太監張忠與彬等欲邀功贊上親徵

八月下制南徵仍自稱奉天徵討威武大將軍鎭國公諸將皆稱先鋒偏裨等將出師至良鄕守仁擒宸濠捷奏至羣臣請回鑾不聽詔以俘還江西候進止九月上至南京命太監張永張忠安邊伯許泰都督劉暉帥兵至江西捕宸濠餘黨永等至江西妄肆誅戮籍沒民財不勝其擾時守仁以檻車械送宸濠欲親獻俘闕下屢詔止守仁勿獻俘還撫江西守仁行至浙江乃遣使以俘獻上疏乞致仕不待報畱居杭州俘將至南京上與彬等戎服出城外前列俘凱歌入城百官迎賀初上以戎服至南京令百官皆戎服迎百官竟朝服往上不問

十五年正月上欲就南京郊祀太學士梁儲止之彬率邊卒數萬扈從恃恩跋扈無人臣禮公卿而下側足事之魏國公徐鵬舉設家宴招彬不啟中道門又不設坐中堂彬大怒問故對髙皇帝曾幸其苐遂爲故事彬不得巳就宴時喬宇爲南京兵部尙書專任畱務宇持法守正亦多材略每事稍裁抑人倚以爲重彬頗憚之一日彬遣使索諸城門鑰城中大駭督府使問宇宇曰守備者所以謹非常城門鑰有祖宗法制孰敢索亦孰敢與𨿽天子詔不能得督府以宇言拒之乃止彬每矯制日有所求爲宇承制必請面覆之始行彬計稍沮上駐蹕南京久居舊邸不入大內復欲往幸蘇浙湖湘間南京臺諫及諸司伏闕請回鑾上詔彬議彬怒欲重譴其黨勸之曰往歲京師巳甚矣何可再也彬意乃解請慰諭百官各歸治事扈從大學士梁儲蔣冕跪伏行宮門外泣諫請從百官奏回鑾上遣使取疏入諭之起儲等曰臣等未奉允命不敢起乃令中官傳制云不日卽還儲等乃起時江西浙江蘇松湖廣武當山皆儲糧餉預供帳以備巡幸民間騷然不寧上因羣臣沮諫故以十月班師還京十二月至通州誅宸濠

十六年正月入京彬還益驕橫其所部邊卒桀驁不可制三月上以疾崩於豹房皇太后張氏與大學士楊廷和等定議遵祖訓遣使迎立今上武宗崩時彬偶不在左右皇太后召楊廷和等議恐彬爲亂祕不發喪以武宗命召彬入彬不知武宗崩並其子入俱收之皇太后制下暴彬罪惡厚賞彬所部諸邊卒散遣歸鎭執其黨數人下彬錦衣獄論罪磔於市籍沒其家中外晏然今上卽位始正彬黨罪惡論死及謫戍者數十人太監竄逐者亦數十人籍彬家貲入公帑者黃金七十櫃櫃一千五百兩銀二千二百櫃櫃二千兩金銀珠玉首飾五百一十箱餘物不可勝計

論曰彬非有他能特倔彊勇悍庸材耳其能恃權寵作威福之至此極者投武宗之間耳非智略之過人也使其少有姦雄之術則挾天子令諸侯之禍可立見矣夫挾震主之威蒙赤族之禍而武宗彌畱之際乃宴然歸臥私第又以一介之使召之卽入此與曹爽之釋兵歸天子而求歸老私苐者同一愚也乃若楊廷和梁儲輩當天崩地拆之日儲位久虛乃能不動聲色除虎狼於腹心肘腋之間使之帖然不嘩而卒斡乾坤於再造者𨿽母后之賢主之於上而諸臣調停鎭靜之功焉可誣哉𨿽然亦天將啟中興之運耳近有爲之說者曰逆瑾之亂政漢十常侍唐甘露之黨也河北山東江西四川之寇漢黃巾唐黃巢之亂也寘鐇宸濠之稱兵漢七國晉八王之孽也江彬之握柄漢何進召董卓之釁也前代有一於此未或不亡正徳間備是數者而國家猶盤石之安謂非天命之有在邪信哉斯言之不誣也

○撫定大同

大同古雲中地北距虜地平漫不甚阸塞嘉靖甲申七月巡撫都禦史張文錦議鎭城北九十里築五堡將成議徙鎭卒二千五百家往戍之堡五百家爲大同藩離云諸鎭卒竊相謂去城下二十里猶苦虜抄掠無寧日今五堡孤懸幾百里虜至誰復相應援者卽死不願徙也訴之文錦文錦不許嚴爲令趣之又所遣董役參將賈鑑望風峻白文錦杖其隊長且罪之諸鎭卒遂變有郭鑑柳忠曁諸驍悍者倡亂殺賈鑑裂其屍

七月二十二日也遂嘯聚塞下焦山文錦恐與虜連招撫之入城卽索治首亂者二十七日郭鑑柳忠脇諸卒焚大同府門劫獄囚又焚都察院門文錦倉卒踰垣避匿宗室博野王所諸亂卒掠其家脇博野出文錦殺之亦裂其屍遂發武庫兵仗盡甲而馳欲殺鎭守太監王某不果又欲殺總兵官江桓走免掠其家乃出逮系故總兵官朱振於獄脇令主之振知不免乃告曰吾與眾約三事勿犯宗室勿掠倉庫勿縱火殺人能從我則可不從寧死無與諸亂卒曰惟命眾稍戢乃脇鎭巡爲乞赦宥廷議遣兵部侍郎李昆宣敕赦諭之復命太監武忠鎭守都督桂勇爲總兵官擢按察司蔡天佑爲巡撫先是撫臣旣遇害諸亂卒肆行劫掠𨿽勉諾朱振約令弗行振捶殺二十餘人竟不能制及天佑至乃會武忠桂勇朱振等集亂卒宣諭朝廷恩威反復開諭諸亂卒稽首謝暫解散然皆恐不安又姧盜多乘隙誘亂卒劫掠居民桂勇稍督兵擒獲捶殺五十餘人仍笞郭鑑柳忠諸首亂者釋之以安眾而人心恟恟訛言日至有它鎭參將李賢者率兵往陜西徵賊回道經大同境頗侵擾村落村落人詈之陜西兵詭駭之曰爾大同軍爲亂朝廷將命我輩回軍盡殺之尙何恡畜牧也由是轉相傳言有洗城之說亡何妄報京營曁諸鎭兵已駐近地剿大同矣適戶部遣進士李枝轉餉至鎭諸亂卒謂密旨也眾夜集擊李枝門訊故枝自門隙出公移示之始信然眾巳集有謂知縣王某曾白巡撫欲誅眾卒者遂往執王殺之又縱火延燒居民百餘家亂復大作明日逼脇代府謂其請兵也且索府賄代王曲應之解去

王懼陷害以三十日率子弟數人潛出居宣府天佑等委曲諭撫不定以狀上上乃命戶部侍郎胡瓚督兵討之而都督魯綱總其兵制曰誅首惡脇從不問也瓚至陽和密檄桂勇督城中兵計擒首惡文移百十數下於是城中大懼眾白天佑求自全天佑傳制諭之曰兵來惟誅首惡脇從不問也汝輩勿助惡卽良民無事矣以是首惡者煽火爲惑眾多不從桂勇遂率苗登諸將計擒郭鑑柳忠等十一人皆斬之鑑父郭﹖﹖巴子紏胡雄黃臣徐氈兒等復倡亂報復逼脇諸亂卒盡甲閉城門夜圍桂勇苐掠其貲殺家眾數人磔屍於坊有啖其肉者遂擁桂勇寘葉總兵宅天佑曁太監武忠亟馳至諭之反復譬曉眾復少定勇得不遇害眾詣天佑泣訴求止兵天佑曰汝等自作孽至此柰何若今能擒獻首惡吾﹖若轉達兵猶庶可止也諸亂卒乃復擒徐氈兒等首惡四人以獻天佑斬之函首詣瓚郭﹖﹖巴子曁諸首惡皆逃匿城中士人數十輩詣瓚請緩師不聽天佑乃疏請班師復以書止贊謂首惡旣誅餘黨釜魚耳易處也疏上命瓚旋師瓚還禦史蕭一中給事中鄭一鵬等劾瓚討叛無功逆黨未盡得乃師不臨城歸﹖功賞請治欺罔罪別遣大臣督兵討亂疏請不報惟敕天佑等擒捕餘黨仍宥脇從弗治復遣使諭慰代王還國

嘉靖四年正月天佑等省諭鎭城兵民各安業所劫軍器令首官眾稍寧二月二十七日郭﹖﹖巴子胡雄旣潛入城度終不自容復誘聚餘黨數十人夜焚總兵王振苐諸卒奔告天佑天佑曰曉當治之明日集諸卒諭以朝廷班師不屠城之恩且詰亂故眾曰夜倡亂者皆知請閉諸城門戶索之得首惡郭﹖﹖巴子胡雄等四十人斬之人人稱快事聞優詔答之賞賚有差嗣是天佑厚賚多間因事捕誅逆黨近數百人大同始定數年天佑遷兵部侍郎言者追論其費財竟罷去多枉之

論曰文錦之議建五堡大同百世之利也惜其不察機宜而用一切之法其所任用賈鑑者又不能體國奉公以犯眾怒遂皆致殺身之慘而辱國莫甚焉後此遂多因循姑息至邊政無任事之臣則懲噎而廢食巳夫天下事鮮有拂人情而成大功者果能興屯田葺廬舍使民見可趨之利而樂遷者眾一二姦宄豈能爲梗哉故行之有道五堡未必不可建也𨿽然文錦之志可嘉矣彼甞以安慶孤城而能抗方張之寇今以大同全盛而不能弭數卒之亂則數也至天佑之擒首惡散脇從以孤危之迹寄身於凶逆之羣旦不保夕而卒能相機撫定內外按堵其功豈可誣哉𨿽不免有姑息之過靡費之濫然其勢則難矣言者猶媒孽之竟以罷去過哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷十五

髙岱

誅滅岑猛

再定大同

再平蠻寇

○誅滅岑猛

廣西諸土酋族岑氏爲大自敍漢岑彭後云國初元安撫總管岑伯顏以田州歸附髙皇帝嘉其誠設田州府令伯顏爲知府子孫世襲三傳爲岑漙漙二子長猇次卽猛弘治六年猇以失愛弒漙土目黃驥李蠻發兵殺猇嗣位未定而驥與蠻構釁驥以猛奔梧州府督府奏以猛襲其父官慮蠻方命乃檄思恩知府岑浚以兵衛猛入田州浚猛族也亦土官兵力方雄兩江驥賂浚脇猛令分地爲驥猛不得巳從之洎至田州李蠻拒猛不納驥復以猛奔思恩浚畱之不遣

十一年都禦史鄧廷瓚檄浚歸猛浚不從以兵徵之浚始釋猛督府納之田州遂與浚仇釁十五年十月浚襲攻陷田州僞以其族於洪守之猛走免

十八年都禦史潘蕃奏發兵討浚戮之並誅洪攺思恩爲流官知府兼攝田州降猛福建平海所千戶正徳初猛賂劉瑾得復爲田州府同知領府事猛撫輯遺民兵威復振稍蠶食傍郡地自廣嘗自言督府有調發願立功冀復故秩督府使至田州猛厚賂之眾譽猛籍甚會江西盜起都禦史陳金檄猛討賊猛兵大肆侵掠所至民徙村落避之賊平金疏猛功稍遷指揮同知猛冀復知府秩授官不愜初意遂怨望驕蹇督府使者又不得曩厚賂多譖猛不法猛亦恃兵力淩轢鄰府日甚或言猛反者都禦史盛應期惴猛冀得猛重賂入猛遂出不遜語應期怒疏猛反狀請討之未報應期去都禦史姚鏌代不察其故再疏請徵猛制曰可

嘉靖五年四月鏌遣都指揮沈希儀張經李璋張佑程鑑等五將軍帥兵八萬分道進而令參議胡堯元爲監軍督之猛初令其下毋交兵裂帛書冤狀陳軍門乞憐察之鏌不聽督兵益急沈希儀擊斬猛長子邦彥諸軍繼入猛懼謀出奔猛婦翁歸順州知州岑璋以其女失愛於猛素憾之欲乘間擒猛自﹖功乃誘猛走歸順先是軍門令諸土官有能擒猛者賜千金爵一級﹖其半地黨惡者移兵誅之又恐璋猛婦翁或黨猛召希儀問計希儀知璋以女失愛故憾猛對曰俟旬日當探其情以復希儀察其部下千戶趙臣者雅善璋乃召臣問曰聞岑璋與猛有隙吾欲遣說之籍令破猛如何臣曰璋多智善疑直語之必不信當以計說之希儀曰計將安出臣曰鎭安與歸順﹖世讎督府使人往歸順則鎭安疑使人鎭安則歸順疑公今誠遣臣徵兵鎭安臣迂道過璋璋必詢故臣﹖好故以死漏泄其事璋要領可得也希儀曰善乃遣臣往檄鎭安兵臣過璋所璋果喜迓臣曰久不見故人今肯念我來邪臣默然佯爲不豫者璋曰趙君有嗔乎臣曰感故人厚意久契闊故迂道來見何嗔也稍語須臾復嘆息起璋心疑之

明日璋置酒欵臣臣愈不豫若有沈思者璋益疑問故曰軍門有意督過我邪臣曰無之璋曰鄰壤有所控訴將逮勘邪臣曰無之璋挽臣臥內跪叩之臣潛然泣下璋亦泣曰璋死卽死且君何祕不告我臣乃曰托君肺腑有急不敢不告然今日非君死卽我死矣璋驚曰何故臣曰督府討田州謂君猛婦翁必黨猛令我檄鎭安兵襲君我不言君死我言君必驟發爲自脫計卽我泄漏機事矣必我死柰何璋頓首謝曰君實生我君不言我赤族不悟也猛娶吾女奴視之吾何■﹝目匿﹞焉吾欲殺猛久矣無間也臣曰君如有是心盍自列於督府匪直免禍功有藉也璋遂彊臣稱疾畱傳捨亟遣人馳詣希儀所告變陳猛反狀恐連及願擒猛自效希儀許之遂陽使使追臣返以其事白鏌鏌喜乃不備璋猛子邦彥守工堯隘璋以姻故遣兵千人助之實﹖間邦彥欣然納之璋則遣報希儀曰巳遣千人爲內應矣衣別有識幸勿加戮希儀許之

及戰歸順兵先呼敗惑眾田州兵驚潰故希儀擊斬邦彥及猛欲奔璋使人招之曰事急矣願主君走歸順三四夕可達安南再﹖興復耳猛倉卒無所之又以姻故遂佩印走歸順璋佯涕泣迎之處猛別館盛供帳列侍美女地邃僻左右無一田州人璋日詭猛曰天兵退矣又曰天兵聞君走交南不敢輒加兵交南境遣使詣督府請進止也猛喜不疑胡堯元與諸將見希儀巳破隘欲攘其功頗聞猛走匿璋所遂以兵萬人搗歸順璋亟遣人持牛酒犒師境上而自來見諸將頓首謝曰猛敗昨越歸順欲走交南璋邀擊之猛目被流矢南走不知所之急之恐入交南連逆賊﹖變幸緩五日當搜致堯元等許之

璋歸復詭猛曰天兵巳退非陳奏事不白﹖君艸封事令人上之如何猛曰固所願也乃爲疏令猛出印印之璋得知猛寘印所乃置酒賀猛作樂持鴆酒一盂獻曰天兵索君急不能庇請自爲計猛大怒罵曰悔墮此老姧計也遂飲鴆死璋斬其首並所佩印遣使間道馳詣軍門上之諸將聞之引還猛三子長邦彥敗死次邦佐出後其族﹖武靖州知州次邦相兵敗出亡邦彥側室子芝方𦇤褓匿民間鏌見岑氏弱計田州可滅疏請置流官上從之夷俗憚流官法制多不便亡何田州土酋盧蘇求得邦相遂糾思恩土目王受挾邦相反兩江皆震禦史石金至聞前禦史與鏌有隙意不直鏌又藩臬諸司素不爲鏌所喜者多沮鏌事倡言猛實未死鏌爲歸順所欺有自右江來者則言猛巳紏安南莫登庸入寇陷思恩矣省城旦暮且不保靖江諸宗室洶洶以流言欲出奔石金信之遂劾姚鏌攘夷無策輕信罔上爲田州不可得並思恩而失之上大怒落鏌職命新建伯王守仁以兵部尙書總制兩廣江湖四省討賊時守仁未至鏌候代知思恩未陷欲徵兵平蘇受自贖乃檄廣西諸司議事有欲陰沮之者紿郵吏發檄東西交誤竄之兩廣皆以檄誤不至鏌遂不克集兵而守仁代至鏌竟去諸夷聞守仁至皆憚之守仁顧益自晦事鎭靜見蘇受兵勢巳熾度岑氏不可遂滅

以六年七月至南寧使人招蘇受降約日投見會有造浮言誑蘇受欲取其賄者蘇受疑懼反復守仁遣使慰諭之且與之誓蘇受言來見必陳兵衛又欲易軍門左右祗候皆盡以田州人守仁不得巳皆從之蘇受果陳兵來見守仁數其罪許以不死論杖一百以全軍法蘇受不釋甲受杖且田州人杖之守仁諭蘇受使歸候命乃上疏言思田久苦兵革民間巳不勝況田州外捍交址縱使克之置流官兵弱財匱恐生他變岑氏世有功治田州非岑氏不可請降田州府爲州治官岑猛子邦相爲判官以盧蘇等爲土巡檢別立田寧府設流官知府統之薦布政使林富爲巡撫都指揮張佑爲總兵官上皆從之乃令邦相歸治田州盧蘇等各蒞任許休之

三月徵其兵用田州以平旣三月守仁遂移兵並檄盧蘇王受等攻斷藤八寨諸賊蘇受等感守仁恩頗效勞勩賊平守仁上言盛稱蘇受等功大獲賞賚時兵部侍郎張璁及桂蕚等言守仁處田州事非是上頗疑之會守仁卒林富代爲提督奏言思恩攺設流官二十年兵不得罷田州決非流官所能控禦竟主守仁前議降田州爲州治以邦相爲判官富又奏不必更設田寧府治惟命張佑統副總兵鎭守其地許以三年得代時邦相年十五六張佑兒子畜之盧蘇自矜興復功大專橫邦相不能制遂有隙會張佑將代去望邦相厚賂巳邦相賄之不滿意佑遂與盧蘇比欲沮奪邦相乃構得邦彥子芝育之別所邦相時時欲殺芝佑不果代畱鎭庇芝得免後佑中邦相毒卒芝奔梧州督府都禦史陶諧畜之

十三年六月盧蘇遣其黨剌邦相不克邦相與土目羅玉等伐盧蘇事覺蘇伏甲擒斬羅玉九月盧蘇劫諸土目攻邦相執而殺之燔其屍賂陶諧言邦相病死無後乃立芝遣歸田州於是猛仲子邦佐爭立而鄰府諸土官皆不平盧蘇弒主也合兵助邦佐攻田州入之蘇走免亂復大作兩江震駭諧遣人諭諸土官曰邦相實病死盧蘇何與而爾等日相賊害也亡何諧以憂去都禦史潘旦蔡經相繼代諧曰思田苦兵革久矣朝廷今復以盧蘇故興問罪之師徵伐當何時巳乎朝議下核實副使蕭俛參議陳大珊當勘議曰盧蘇稱亂弒主罪安可盡赦也縱宥之不誅當直敍以聞令立功贖罪且督府不聽上言邦相不孝奪其母田又虐殺其部下盧蘇因眾怨殺之朝廷遂置蘇不問仍官芝等如故於是兩江土官聞之皆曰殺人不抵死弒主不加刑吾輩身命皆懸僕隸之手矣遂莫不解體云

論曰猛專橫則有之實未反守臣不職激使爲亂耳應期固當深罪鏌亦不察何舉事艸艸也曁猛死欲易田州爲流官猛有子亦當思所以處之如守仁用爲判官之類乃可而遽欲斬其後何以服夷民之心乎及蘇受稱兵鏌得稍久於其任猶或可平而竟爲僚屬所構陷柰之何哉此舉事之所以貴同寅協恭也然石金之論劾張邦信等之沮撓豈人臣體國之忠乎至守仁處蘇受事大涉姑息非所謂殲厥渠魁脇從罔治也乃見必陳兵杖不免甲豈朝廷納降之體乎故𨿽藉其力平寇而不旋踵致兩江之亂豈非縱姦長惡之繇邪蓋夷酋𨿽不可繩以中國之法然是非公心則亦有之合諸夷之兵以討共憤之賊何憚一盧蘇邪無亦厭兵革而無任事之臣耳又曰諸夷之敢於稱亂者多以中國檄之從徵欲籍其力不免過於驕縱令窺見官兵之脆弱非彼不能成功則亦何憚而不爲亂乎故用夷兵如用毒藥然𨿽暫巳病不免餘毒之積非甚不得巳病不可輕用也今東南多事動卽徵土夷兵用之聞其桀驁又甚曩時矣他日必有受其祻者

○再定大同

嘉靖癸巳秋七月虜渡河將入寇巡撫大同都禦史潘仿以聞兵部尙書王憲曰非設總制重臣不可乃請以兵部侍郎劉源淸爲總制都督郜永總兵禦之舊鎭大同總兵李瑾議於天城之左浚濠四十里以遏虜騎源淸從之期

三日事竣瑾素嚴馭士卒少恩尢酷﹖捶刑曁役興鎭卒季富子王寶等六七人倡亂眾應者六七十人遂殺瑾仿疏奏鎭將用法苛刻兵悉變請置勿問源淸曰卽兵悉變法不可廢請討之事下兵部議尙書憲曰兵未必悉變脇從宥弗治渠魁必殲降璽書責總制巡撫相機撫剿之仿督僉事孫允中等計擒首惡若干人縛以獻時源淸駐陽和乃榜示大同城中曰五堡之變朝廷處太寬乃今稔惡戕主帥天討所宜加者五堡遺孽見榜示輒偶語不自安謂追理甲申事也僉事允中檻諸囚詣軍門請沮師稍徐爲之逆黨可盡得又五堡事朝廷巳處分今勿以爲言源淸曰甲申之役胡公以兵不臨城致言者紛紛吾不可更襲前轍乃以囚屬禦史蘇佑訊而遣參將趙剛等率甲士三百人捕亂黨仿驗所捕名多捕賊有功﹖諸囚所仇誣者乃止捕無功八十餘人比晚諸鎭卒皆變拒巷不納捕者源淸遣允中入城諭意令明日釋甲迎王師至夜城中喊聲作訛言兵來屠城矣羣起爲亂仿令允中曁諸裨將擒斬二十餘人余解散

黎明源淸師至城下斬關入大肆殺掠城外橫屍枕籍五堡遺孽遂變悍橫不可制閉城門弗啟少選郜永師至整隊及城亂兵開門迎敵殺參將一人仿允中亟馳往諭眾曰城外屍塞道矣汝尙紿我反復諭不聽仿與允中計曰亂不可遏矣乃列將士貪功妄殺激變鎭兵狀間道上之源淸亦疏奏巡撫諸臣黨逆卒致抗王師言官遂劾仿罷去源淸次聚落驛允中往見之言將士妄殺故源淸曰毋爲賊說允中遂畱居懷仁時禮部侍郎顧鼎臣黃綰皆言用兵之非綰言尢力忤輔臣意吏部以他事謫參政出綰髮憤上疏自列且指言用兵失上悟命復其官王憲謂非大發兵糧剿之不可乃以江桓總兵擢參政樊繼祖爲大同巡撫繼祖至陽和與源淸議大忤遂上疏請假金牌單騎入城諭之可立下且云恐賊計無聊將北連虜貽患非小也疏入不報源淸於諸關設邏卒遏城中章疏又連疏奏宗室諸文武悉巳從賊實天欲棄此城矣

兵部是其議有命趣攻之源淸乃百道攻城且令郎中李文芝主事楚書穴城水灌之諸叛卒守城益堅乃大掠城中遣人誘北虜數萬人大舉入寇永帥師與虜戰失利殺傷甚眾城中叛卒鼓噪以應虜酋長數十人入城諸叛卒指代府曰兵退以此謝虜畱精騎相持餘眾分掠渾應朔懷諸郡邑數月乃去羽檄達京師中外洶洶廷議遣使詣九邊募兵益之源淸又疏請再設總制禦虜巳專事攻城輔臣議請從之上不許而禦札謂叛卒謀殺主將法不可赦然非舉城所爲郜永信從劉源淸貪功嗜殺訛傳洗城以致逆卒劫囚勾虜旣云協從不問何又引水灌城大同北門要地祖宗所遺源淸必欲城破人誅縱使成功何由興復若二人不用豈有今日之患今可罪出二臣別遣大臣備虜密擒逆賊之魁庶免老師傷財云札出中外始知用兵非朝廷意源淸聞之乃詣城下索首惡時郎中詹榮與都指揮紀振遊擊戴廉俱陷城中相與謀曰總制誠索首惡當謀爲內應時指揮馬升爲賊所擁戴威令行城中榮等激以大義升委心焉遂歃血盟令鎭撫王寧出告繼祖繼祖深加獎慰告源淸源淸佯許之令人穴城詐給票乃水灌之穴者死焉升大恚恨將不利於榮等事遂巳源淸知不可爲乃謝病乞解任上大怒罷斥之乃以張瓚代爲總制瓚至下令曰毋攻城吾將有請也因遣騎招允中於懷仁與議

時允中巳被劾落職矣又密遣使諭城中主事楚書觀兵城下城中登陴請曰吾輩非殺將者畏死自全耳請書入書遂入諭慰之且言用兵非朝廷意眾皆望闕呼萬歲書仍進馬升等陳朝廷威徳曉以禍福令獻首惡是夜斬倡亂黃鎭等二十四級獻軍門於是繼祖亦馳入城以鎭撫人心郜永猶沮撓倡言繼祖伏兵爲內應眾果夜驚繼祖堅臥不起乃安瓚復遣允中入城宣諭之繼祖乃榜諭城中大發倉粟賑濟稍稍繩以法亡賴縱恣者撾殺一二人以狥眾稍寧瓚遂馳至城下退諸路兵二捨外諸將領以次上謁

次日張鼓吹與禦史蘇佑自南門入置酒髙會賞賚將士城中乃大定虜聞之亦遠遁瓚還居上谷遙制之事聞上大悅降璽書遣禮部侍郎黃綰往劾功罪定賞罰永猶欲沮敗事綰先疏罷永始抵鎭宣禦札璽書慰宗室撫傷殘掩骸骼賑竆乏令守臣捕誅遺惡雪誣罔乃核激變之由正欺罔之罪差列諸將士功賞疏上久之徵劉源淸郜永下獄源淸削籍去永降級立功贖罪潘仿孫允中復原職致仕張瓚樊繼祖楚書詹榮等各賞賚有差

論曰軍士戕殺主帥國憲具存付之一獄吏足矣而何至釀大亂邪仿始論置不問非也源淸請討之良是然鎭靜而徐爲之首惡不過百人耳不可盡捕論邪乃以攻蠻夷之策而自毀其藩籬鎖鑰之地謬甚矣廟謨本兵猶可諉之事難遙度也源淸受國重托乃憤其謀不自巳而甘爲亂階不卹焉何心也則其初破宸濠之功豈亦因人成事者乎郜永者固無論矣聖明九重乃能獨排羣議深燭邊情禦札數語賢於百萬之師眞可謂明見萬里哉非聖人而能若是乎張瓚樊繼祖孫允中諸臣亦可謂仰承徳意而忠於謀國者矣

○再平蠻寇

成化中韓雍平斷藤峽民獲寧居者二十餘年正徳五年後遺孽漸熾峽南賊尢甚橫江禦人總制都禦史陳金謂諸蠻不過利魚鹽耳乃與約商船入峽者計舡大小給魚鹽與之諸蠻就水濱受去如榷稅然不得﹖梗蠻初獲利聽約道頗通金亦謂此法可久易峽名永通亡何諸蠻緣此益無忌大肆掠奪稍不愜卽殺之因循猖獗遂負固爲大寇

嘉靖六年王守仁以兵部尙書總制兩廣初議檄湖廣土兵誅盧蘇王受至則蘇受巳降無事湖廣兵當回而蘇受初降亦願立功自贖兩江父老遮道言斷藤峽及八寨賊猖亂狀請討之

七年三月守仁至南寧與諸守臣將帥議令湖廣僉事汪溱廣西副使翁素僉事吳天挺及參將張經都指揮謝佩監督湖廣土兵各隨領哨指揮等官襲剿斷藤峽賊仍分永順兵進剿牛腸等寨保靖兵進剿六寺等寨期以四月初二日各至信地先是各賊聞軍門檄湖廣土兵至皆逃匿深險後聞以蘇受降罷兵又督府駐南寧散遣諸官兵無徵剿意及湖廣兵回皆偃旗息鼓賊弛不爲備至是官兵突進四面攻圍賊敗退保仙女大山據險結寨官兵攀木緣崖仰攻之初四日破賊寨初五日復攻破油石﹖窄石壁大陂等巢賊敗奔斷藤峽官兵追擊之賊奔渡橫石江覆溺死者六百餘人官兵後從追擊又敗之前後擒斬首從賊級並俘獲甚眾餘賊潰散奔逸至初十日徧搜山峒無遺還兵至潯州守仁密檄諸將移兵剿仙臺等賊

二十一日仍前分布各哨永順兵由盤石大黃江登岸進剿仙臺花相等處保靖兵由烏江口丹竹埠登岸進剿白竹古陶羅鳳等處期五月十三日抵巢各賊聞牛腸等寨破滅方據險自固沿途設伏埋簽禦之官兵驟進奮勇夾擊擒斬俘獲甚眾賊奔入永安力山仍恃險結寨乃分兵圍之二十四日各兵四面仰攻賊乃大潰奔諸路者多爲防截參將沈希儀等所擒斬餘賊竄逸通計官兵二次擒斬賊級一千一百餘人俘獲甚眾於是斷藤之賊略盡先是守仁因八寨賊去斷藤峽稍遠

四月初五日別令布政使林富副總兵張佑監督田州府新附立功土目盧蘇王受五千餘眾並官兵向導千餘期以二十三日進剿八寨徭賊各兵乘夜銜枚速進至日昧爽抵賊巢穴進遂破石門天險兵入賊始驚覺官兵乘勝追擊賊且奔且戰日午四遠驍賊始聚眾二千餘人並勢來拒官兵奮擊之賊旣失險奪气不能支遂大潰賊分道奔入髙山據險立寨官兵亦分道追圍之賊據髙險下礧石滚木官兵仰攻不便乃夜募死士掩其不備二十四日復攻破古蓬寨二十八日破周安寨

五月初一日破古缽寨初十日破都者峒寨賊大潰防禦諸隘參將沈希儀等又多擒斬逸賊有賊千餘奪路走柳慶官兵追及之於橫水江賊爭舟渡舟小賊眾且大風作舟覆盡溺死登岸者不數十人乃分搜山谷間墮巖險死者不可勝計通計前後擒斬幾二千人墮溺死及俘獲者甚眾於是八寨之賊亦盡兩江稍寧守仁經略撫輯乃班師又疏薦林富爲都禦史巡撫其地疏上論功褒獎升賚有差未幾守仁召歸卒於道而武靖州知州岑邦佐不能鎭輯且爲賊賄多曲庇之故峽以北賊復漸肆猖獗其酋侯勝海者居弩灘爲亂指揮潘翰臣聽土目黃貴韋香言誘勝海殺之實貴香利勝海田廬也勝海弟公丁集眾噪城下殺人

十五年五月僉事鄔閱參議孫繼武言於都禦史潘旦請討之參將沈希儀沮之曰猾賊未易取須春江漲以數千人從武宣順流下撲之乃可不聽閱繼武還潯州以千人往擊賊先遁去斬一病夫而還遂言賊巳斂迹請立堡戍旦從之希儀復言賊未大創兵威不振立堡難守旦不聽

六月堡成閱令黃貴韋香以三百人戍之許擇取勝海田廬不禁於是諸猺大憤恚邦佐又陰黨之公丁遂集眾二千人夜寇堡殺戍兵二百餘人貴香走免旦聞悔之曰果如沈子所料矣巡按禦史諸演疏其事請討之制曰可閱與繼武以啟釁罷去亡何旦亦去侍郎蔡經代之

十七年正月經集諸司議發兵曰諸君度滅賊須兵幾何副總兵張經曰不過萬人蔡經曰太少沈希儀曰非八萬人不可蔡經曰太多副使翁萬達曰二君言各有據襲而取之曰剿聲罪討之曰徵由張君言剿也由沈君言徵也然今賊爲備久矣剿之無功從沈君言便會朝議欲徵安南事遂巳公丁等益橫時出殺掠潯人苦之萬達言之經禦史鄒堯臣亦贊之經乃會安遠侯柳珣決計發兵以兵事屬萬達萬達廉得百戶許雄素通賊狀劫之曰能擒公丁貸汝死不卽論如法雄懼請效力自贖萬達佯庇公丁謂讎家誣之耳乃捕系訐訟公丁者數人責其啟釁公丁果遣人自列萬達亦佯許之又令雄假稱貸﹖賄公丁喜益信雄會萬達巡他郡以事屬參議田汝成汝成召雄申飭之雄乃詒公丁曰潯人久以爾爲口實幸上之人不信今分守公新到何不自欣寇堡事繇他猺庶相信也公丁然之隨雄來見汝成復列冤狀汝成曰聞讎家誣汝巳逮治之矣慰遣之乃密授意城中居民被賊害者家出歐公丁一市皆嘩遊徼並逮入系獄遣雄諭其黨曰寇堡事公丁委罪諸猺須鞠實坐之若等誠謂公丁冤須罪人得釋之萬一事自公丁當共棄之勿以一公丁自取滅亡也諸猺遂言事果自公丁聽論之不敢黨乃檻致公丁軍門磔誅之時十七年冬也汝成乃言之督府謂惡首旣擒賊方震駭宜乘此時進兵討賊經許之會沈希儀病乃以副總兵張經將左軍副使翁萬達監之南寧指揮王良輔朱升淩浦柳浦周維新孫文繡屬焉以都指揮髙幹將右軍副使梁廷振監之賓州指揮馬文傑王俊戚振吳同章屬焉以副使蕭晼紀功參政林士元及汝成督餉張經議欲以少兵剿之略示威勿深入又欲捨紫荊等處賊藪勿擊翁萬達持不可謂猝剿之必無功返墮損軍威況諸猺恣肆久不大懲之不足懾其心汝成亦同萬達議督府下諸司議諸司請如萬達言萬達又言之督府曰峽南亦劇賊但今兵力不能並及姑緩之以候後經然之

乃以十八年二月兩軍齊發左軍則王良輔由牛渚灣越武靖攻紫荊姜老鼠諸巢朱升由三等村渡蓼水攻石門黃泥嶺諸巢柳浦由白沙灣攻道袍梅嶺諸巢淩浦由白沙灣攻大昂小梅嶺諸巢周維新由白沙灣攻藤衝綠水沖諸巢孫文繡由藤峽夾攻太坑巢共三萬五千人分六道進右軍則馬文傑由武宣攻碧灘綠水諸巢王俊等由武宣入山攻羅淥上洞戚振攻中洞吳同章攻下洞共一萬六千餘人分四道進南北夾擊之賊大窘遂擁眾奔林峒而東王良輔邀擊之中斷復西奔諸軍合擊斬首一十二百級賊謂往年據險結巢故被官兵擊破皆殲焉至是不聚結寨惟漫走山谷間令官兵疲於追逐且曠日久多費糧餉必速退其東奔者入羅連山萬達等移兵攻羅連檄右軍抵長洲沿江繞出賊背賊於諸隘險伏械器防禦甚多官兵皆以計發之追斬百餘級賊益窘會右軍迷失道愆期三日又土目盧蘇受賊賂斂兵縱之漫匿諸山谷人言羅連山官兵古所未至者賊遁深入不復竆追云會平南縣有小田羅應古陶古思諸猺亦據險弗靖萬達等移兵剿之

三月班師招賊餘黨二百餘人降之江南胡姓諸猺歸順者亦千餘人藤峽諸猺復平萬達汝成乃同獻議於督府凡七事一曰編保甲以處新民二曰立營堡以通江道三曰設督備以控上游四曰攺州治以建屯所五曰淸狼田以正疆界六曰處欵兵以愼邊防七曰榷商稅以資公費其所謂攺州治以建屯所者蓋王守仁昔平斷藤峽時奏宥岑猛子岑邦佐罪復爲武靖州知州而邦佐蒞任後殘虐部民爲甚又令提調三縣狼民尢被其害今邦佐夷眾多離散請攺州爲武靖千戶所擇人任之卽以三縣狼家之族隸焉議上蔡經多采納疏請行之捷聞蔡經攺左侍郎進秩一級柳珣加宮保曁諸將帥守臣皆賞賚有差

論曰諸猺𨿽姦桀鷙悍難靖易亂然方其無事時亦皆刀耕火種抱布貿絲非若北虜之不可向邇者但諸衛所之臣貪縱者多卻慮者少而官府豪猾又多倚法爲姦利得其賄則漏泄機事教誘淩掠而啟其侮不遂所求則計發陰私誣譖構釁以激其怒守臣爲代無常率非久任一信其言或畏事而容姦縱慝或貪功而輕率寡謀瑕釁一開凶殘莫制中止則損威﹖﹖彖事則黷武而兵連禍結至無寧時況諸猺之性如禽獸然非有劑量輕重於死生利害之間也豢養有方彼未甞不爲馴伏一違拂其性則跳梁蹢躅羣死不悔而難可化誘招致其勢不至於艸薙而禽獼之不巳也然豈所謂王者之師天子好生之徳哉故平居無事則當撫之以仁而必不可爽其恩信祻亂旣作則當懲之以威而必不可狃於姑息制馭蠻夷之策豈復有過於此哉今觀嘉靖中二役在守仁則因湖兵歸便而乘不備以襲之在蔡經則因首惡就擒而集大眾以徵之皆可謂有功於嶺表矣然能保其剿之必勝而不能保繼者之不擾能保其徵之必克而不能保撫者之不乖此所以暴師旅竭府庫不足以貽數十年之安也然則選將帥於亂作之後孰若愼守臣於無事之日哉至田汝成曰藤峽府江爲寇𨿽同治之則異治藤峽宜速治府江宜緩蓋以藤峽可夾攻而賊無所奔潰府江地遐邈而人難得其要領也汝成親涉其地故其說爲有據此又用兵者之所當知云

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

●鴻猷錄卷十六

髙岱

勘處安南

平湖貴苗

追戮仇鸞

○勘處安南

安南自宣宗時許黎利封國王后利死子麟嗣正統間麟死子浚嗣天順間浚被篡弟灝嗣弘治間灝死子暉嗣暉死子誼嗣正徳間誼被篡國人請以灝庶子晭嗣正徳十一年晭稍失政其臣陳暠作亂弒晭酋目莫登庸並其子方瀛及黎義昭黎埛等共推晭從子黎譓嗣譓晭伯兄子也仍率兵討陳暠暠走死子升奔諒山路遂據其地自此貢使不通也登庸恃立譓功漸專橫亡何與阮時雍等謀不軌譓恐遇害

嘉靖元年七月與其臣鄭綏李埛避居淸華府欲率國人討登庸不克登庸與時雍等復立惠庶弟黎懬嗣爲國王蓋登庸娶懬母爲妻故脇立懬事皆由登庸專決是年朝廷遣使臣頒攺元詔諭安南抵龍州緣陳升據諒山道梗又其國有內難詔使不入境而還黎譓聞有詔使自淸華上書告變不達

二年正月黎懬卒或云以鴆故登庸乃立其子猶爲懬名遣使入貢以三年三月至關廣西守臣察其國王姓名非故拒不納黎譓於淸華府三遣陪臣上表告變乞援皆以登庸兵阻未入

六年五月登庸乃自立爲安南國王僭攺元明徳時陳升在諒山不知所終諒山地亦爲登庸所據惟黎譓尙據有淸華木州馬江老撾等處

九年正月登庸傳位於其長子莫方瀛僣大號攺元大正登庸稱僞太上皇帝是年九月黎譓卒於淸華其臣黎坰鄭江等共推立譓子寧嗣奏入稱世孫其境內或亦自稱國王云其朝廷原降王印寧稱未失登庸亦有一印其所達中國文移印文亦同眞僞莫辧其一僞摹也前此朝廷以安南久不朝貢又以攺元詔使不達故屢制下兩廣雲南守臣體勘皆未得要領

十年五月兩廣守臣林富仇鸞雲南守臣汪文盛沐朝輔皆頗知莫登庸篡立事移文勘訪會黎氏舊臣武文淵等不從登庸率眾奔雲南沐朝輔納之黎寧於十三年又遣陪臣鄭惟憭入奏

十五年復遣鄭垣賫文赴軍門俱前後至雲南備列登庸篡弒及寧播遷淸華始末甚詳是年朝廷以皇子生故遣使詔諭天下緣安南事未平獨暫停安南詔使不遣大學士夏言首請問安南罪制曰可下羣臣議於是廷議紛紛不決禮兵曹多謂莫登庸弒主僭竊沮逆朝貢法所必討請命將出師羣臣多謂彼中事體未詳師且未宜出申敕邊臣體勘傳諭如能悔罪許其降順惟戶部侍郎唐胃及諸守臣謂帝王之於夷狄當以不治治之自安南有內難後兩廣遂少邊警古夷狄相攻中國之利也不必罷敝中國爲黎氏復讎上意竟主討罪亦屢敕邊臣勘報會兩廣雲南諸守臣移文至其國莫登庸先令彼國諒山衛長慶府各開報國人推立登庸事由並爲登庸乞降然無登庸表疏不可覆驗諸守臣更移文促之且示徵討意登庸父子乃遣其黨範正毅等賫執公移詣雲南沐朝輔所自列言前國王黎晭被逆臣陳暠殺害無子登庸同諸臣國人推立晭弟黎譓亡何譓被姦人杜溫潤鄭綏輩誘遷淸華登庸乃推立譓弟黎懬旋自淸華迎復黎譓與懬俱以病先後卒黎氏無他子嗣懬垂死時與羣臣議登庸父子有功於國召登庸子莫方瀛入付以印章令嗣主國事遂爲國人所推其不上表通貢者先緣陳升據諒山﹖梗後乃值閉關守臣不納耳黎寧乃亂臣沅淦之子﹖稱黎姓非黎譓子也其所自列如此然事皆誣罔多自飾所謂鄭綏誘遷淸華卽登庸爲亂黎譓避祻出也其謂迎歸黎譓則與黎寧所列黎譓卒於淸華者不同迎歸事所必無者至謂黎懬病卒屬以印章卽劫奪也鴆殺事理或有之沐朝輔乃以黎寧所遣使鄭惟憭鄭坰及莫方瀛所遣使範正毅等並各表疏公移先後遣人伴送至京朝廷察之莫登庸父子姦僞且𨿽稱求降而辭不欵服又不束身歸罪乃銳意討之

先是朝廷遣禮部尙書黃綰翰林院學士張治往宣諭未入境召還遂命咸寧侯仇鸞總兵兵部尙書毛伯溫提督戎務往討伯溫等至廣西徵集兩廣福建湖廣狼土官兵並檄雲南守臣別集兵候師期又檄諸司於臨邊諸郡縣儲積糧餉議分正兵爲三哨廣西平祥州爲中哨兵四萬人參政翁萬達副總兵張經監督之龍州羅回峒爲左哨兵一萬四千人副使鄭宗右參將李榮監督之思明府思明州爲右哨兵一萬四千人副使許路都指揮白法監督之分奇兵爲二哨歸順州爲一哨兵一萬四千人參政張嶽都指揮張輗監督之廣東欽州爲一哨兵一萬四千人副使陳嘉謀參將髙誼監督之又烏雷山等處爲海哨兵一萬四千人副使塗捷都指揮武鸞監督之中軍則都指揮董廷玉等率五百人爲親兵共計兵一十二萬餘人又議雲南別集之兵於蓮花灘分三哨哨各兵二萬一千餘人中哨以副使鮑象賢都指揮王紹等監督而督餉則布政使胡宗明左哨以副使鄭驑都指揮方策監督而督餉則右參政朱方右哨以副使張絅都指揮馮立等監督而督餉則右參政程旦皆黔國公沐朝輔都禦史汪文盛等經畫旣定兵眾漸集馳檄諭安南諸臣民諭以朝廷興滅繼絕之義討罪止於莫登庸父子有能舉郡縣來降者卽以其郡縣授之擒斬莫登庸父子來降者賞二萬金官顯秩申告再三又諭令莫登庸父子果能束身歸罪盡籍其土地人民納欵聽命亦待以不死而伯溫等駐師近邊登庸聞之懼遣使詣軍門陳乞願出境降躬聽處分詞頗卑切伯溫等承制許之約以十九年十一月初三日來降

守臣於鎭南關近地修設幕府將臺以待時登庸子方瀛巳死乃畱孫福海於其國至日登庸與侄莫文明並酋目阮如桂等四十餘人入關各尺組系頸詣所設闕庭徒跣匍伏稽首跪上降表復詣軍門匍伏再拜盡籍國中土地軍民職官悉聽處分欽州所奏被侵四峒境土願以內屬仍請每年給領正朔遵奉舊賜印章謹護守以候更定於是伯溫等宣諭朝廷威徳暫令歸國候命伯溫乃與諸守臣聯疏上言安南畏威束身歸罪其黎寧自稱黎氏之後譜系不詳無以爲據乞宥納登庸削去故爵量授新秩而遣人伴送莫文明與諸酋至京上再下廷議從之乃降安南國爲安南都統使司以莫登庸爲安南都統使官從二品子孫世襲別給銀印舊所僭擬制度削去攺正海陽山南等十三路各設宣撫司正佐官職襲替黜陟俱聽登庸統理屬轄廣西藩司每歲給與大統歷以奉正朔仍令三歲一貢四峒侵地還屬欽州國中錢谷甲兵之數不必奏報黎寧仍令守臣勘訪果系黎氏之後授與所據四府境土以承宗祀否則巳莫文明諸夷使及所遣伴送之人各加賞賚制下莫登庸巳死伯溫等復上疏請以制命授其孫福海從之乃以嘉靖二十年六月班師論功加毛伯溫太子太保蔡經升右都禦史仇鸞柳珣沐朝輔曁輔臣本兵諸偏裨守臣皆進秩賞賚有差後福海不能綏輯夷眾復爲黎寧所逐今黎氏仍據國莫氏竄居廣東境內朝廷亦置不問

論曰四夷不庭固王法所當誅討然成祖竭天下之力三犂其庭而竟不能貽數十年之安則其難可知矣今罷數十萬之眾損數百萬之費而博取侏離之使一稽顙於闕庭亡論不克卽克何利焉所謂慕虛名而受實禍也況炎荒萬里之遠勝負兵家之常兵連禍結變起釁生唐玄宗南詔之役豈不明鑑哉故夏言首議之功不如唐冑彌兵之益也夷考當時吉囊河套之擾尙未息肩不旋踵而虜蹂山西之境使安南之役不解其何能支邪倘移其力以備西北孰輕重緩急也𨿽然當時爭先而處彊猶足以見國勢之可振乃頃者倭寇內侵數年奔命竭東南之力而驅之出境且不可得矣尙暇問其來貢否耶此又觀時變者不能不深有慨於斯也

○平湖貴苗

湖貴之間有山曰蠟爾又曰蠟爾諸苗居之苗古三苗遺種也山東北屬鎭溪千戶所稍南屬筸子坪長官司隸湖廣山西屬銅仁府銅仁平頭二長官司隸貴州西北鄰四川酉陽而不屬地東西可二百里南北百二十里苗𨿽分土隸兩省中蟠結竄徙實相藪匿焉然各土官相轄有戶籍稍輸賦與廣西猺獞不同其屬鎭溪者半與瀘溪編民雜處所墾種多瀘溪田供猺役嘉靖初苗𨿽時小寇竊未叛也有筸子坪土官田興爵者往以罪系辰州獄諸苗以其地主也斂賄賂吏以計脫深匿苗寨主奉之興爵返虐苗多所求索淫苗妻女諸苗怒逐之毀其公署遂叛日相蔓引鎭溪苗亦叛其貴州銅平苗則土官弱不能制而有司又不能撫卹其屬蓋銅仁舊土府近攺流官所屬皆長官司銅平有叛苗不納稅糧者官以逋欠責見戶見戶益多逃亡官府嚴督土官平頭長官遂挈印逃諸苗悉騷然叛矣湖貴諸守臣討之不能定上其事

嘉靖庚子朝廷召萬鏜起家爲提督副都禦史開府辰州令相機撫剿鏜集諸路漢土兵討之不克有言鎭溪土指揮田應朝爲諸苗所信服足辧此事鏜用爲巡捕指揮鎭溪本流官屬辰州衛有千百戶五員所印例委衛指揮掌之別有土官指揮二員千百戶十員乃土目以功授者不列衘不食俸蒞事見流官指揮掌印者禮如屬官田應朝卽土指揮少曾爲辰州府學生員巧黠多智術能誘煽諸苗苗多信之往年永順保靖相仇殺皆應朝陰構亂而兩利其賄苗之無忌應朝實啟之數年恆挾苗以市官府至是得巡捕益大肆姦利督府監司不悟顧切任用之徵則庇眞寇誘殺居民冒功賞撫則挾求重貲多反復苗實未蒙惠利故功久不成鏜召苗渠魁使來見苗謂必得質始出鏜令千戶某入質苗寨苗魁龍某來見鏜執以聞誅之苗殺其所質千戶某鏜乃厚卹其家復遣兩省諸監司挾所隸土官親詣賊巢招撫犒以花紅牛酒給魚鹽又計口給糧食苗魁龍許保給冠帶時湖廣苗以連年被剿故聽撫惟貴州苗𨿽稍戢然未懲創內實驕橫鏜遂班師朝廷各論功升賞召鏜還爲刑部尙書未幾苗魁龍許保吳黑苗復猖亂焚刼州縣兩省無寧日

嘉靖戊申遷兩廣總督侍郎張嶽爲右都禦史撫剿之仍開府駐師辰州嶽至集兩省官議眾多謂林箐深密累討無功撫之便卽不聽撫以兵戍守之使不出掠可也亡何賊復攻陷印江縣治上降詔切責之嶽詢前故知撫無益久戍守亦非策乃力主討之其湖廣聽撫諸苗行令參政王崇如故撫處崇亦撫綏有方苗遂不復叛惟近貴數村寨黨比貴苗龍許保等猖獗嶽乃大集漢土官兵以嘉靖庚戌九月進兵討之總兵則沈希儀領兵則參將石邦憲等監督則貴州副使趙之屏湖廣參議張景賢而銅仁防禦皆石邦憲先所規畫時邦憲以印江失事故被論劾制下當解任聽理嶽歷敍邦憲功次上疏畱之

自九月進兵至十二月屢破苗寇嶽乃疏報各哨擒斬俘獲近二千餘人從賊首有名者五十餘人擒獲龍許保母女妻妾官兵報稱龍許保巳獲苐未逮至餘賊逃匿林箐凍餓死者幾盡其巢寨俱巳焚毀所窖藏米谷燒掘無遺具以捷聞龍許保實未獲遂撤新調兵止畱石邦憲等搜捕首惡

嘉靖辛亥二月龍許保吳黑苗復糾合湖廣附貴境叛苗出劫思州府或謂四川酉陽宣撫冉玄實陰主之思州城中居民不數十家舊有瞿塘衛踐更卒戍守時聞苗寇平城守稍怠知府李允簡方視衙苗寇百餘人佯稱瞿塘卒更戍突入城殺吏民百餘人掠帑藏執允簡及經歷知事等官去石邦憲等聞報亟分遣兵邀其歸路諸苗懼縱允簡等得逸歸由小徑各遁入林箐石邦憲等所遣兵伏諸路邀擊擒斬數十餘人嶽乃檄永保二宣慰及酉陽宣撫冉玄會兵討湖苗助逆者數寨其冉玄助劫思州事嶽以事狀未明不暴其罪苐嚴督責之未幾各兵擒斬湖苗渠魁數十人餘黨復以撫定田應朝自得巡捕後日益恣橫有司寢不能制旣構永保釁又合酉陽兵攻平茶虐殺無辜若干人及官兵討苗多所沮撓嶽至檄使來見不出顧漫語應之嶽廉知應朝𨿽譎不習騎射無武勇其所恃從叔田勉驍悍﹖之牙距嶽先以計執勉數其罪杖之斃於獄應朝乃竄匿苗寨累遣人自列嶽許之令出立功贖罪久不出乃革其巡捕以事屬鎭溪所諸千戶應朝失巡捕勢益竆諸土官多仇嫉之其族人亦不直也乃托永順宣慰投見於軍門嶽以時方用兵恐激他變乃杖而釋之令從徵曁苗寇破仍以計擒杖殺之時諸苗略定惟龍許保吳黑苗未獲嶽檄石邦憲等懸賞購之邦憲等密遣使入寨賄令聽撫苗﹖得盤吳老﹖﹖革吳旦逞等窺龍許保至龍田寨所親家弔喪誘至別寨飲酒醉而縛之預遣人報邦憲以兵取之去嶽疏聞誅之諸守臣任轍等欲遂罷兵嶽持不可謂吳黑苗未誅必爲他日患時黑苗無所蹤迹詢知其以捕急故深自匿也嶽乃緩其令所羈親黨盡釋令去密督諸土官索之

至嘉靖壬子八月土官某廉得其處遣兵劉甫等徑入寨襲斬之持其首出被諸苗欲攘其功遣奪去以火焙令幹藏之索重賞僉事龍遂給賞仍令土官田興邦督索得之驗實乃賫至軍門嶽始以竣事聞朝廷集眾議設總督鎭撫其地畱嶽爲之數年得代去

論曰諸苗蕞爾之地耳罄三省之力討之十餘年不克底寧者豈其用兵之難果如是哉非苗之難克眾議之難協而事權之難定也萬鏜始集諸路兵亦稍有斬獲乃見犒賞之惠足以賈諸蠻一時之安卽謂可保無虞輒班師去何厭兵之過也張嶽力主用兵不惑撫守之說而陰沮旁撓因循不決歷三年始收一戰之功其初不免屢有敗衂者亦其乏素定之謀而地利之未諳耳然嶽於人臣任事之忠可庶幾焉但庚戊十二月疏報全捷謂巳除掃窟穴首惡就擒而辛亥二月賊復出破思州談何容易哉其後必欲得吳黑苗而後罷兵者豈亦有懲於前歟則知狄靑不輕信儂智髙之死有見哉固後世事君者所當法也

○追戮仇鸞

鸞祖仇鉞初爲寧夏遊擊將軍襲執寘鐇封咸寧伯後以討平河北諸寇功進封侯鉞卒鸞嗣爲侯鸞粗暴鷙悍人見其敢於當事遂謂勇略可任嘉靖初總兵徵安南不果畱鎭兩廣後攺鎭甘肅訐奏都禦史曾銑銑坐極刑鸞亦罷

二十九年夏六月虜酋俺答寇大同偵騎報虜不數十人總兵官張達出擊之虜乃大至達敗死副總兵林春聞達被圍引兵出援亦敗死虜旋引去事聞逮總督侍郎郭宗臯巡撫都禦史陳耀至京廷杖之耀死杖下宗臯流配諸部將皆論死系獄奪情召尙書翁萬達代宗臯總督未至先以兵部侍郎蘇佑攝其事以趙錦爲都禦史代耀巡撫起廢加咸寧侯仇鸞宮保總兵鎭守大同

八月虜復擁眾至鸞私遣其黨時義以重賄結俺答令別寇宣府薊州約無犯大同境虜遂東去知宣府有備乃寇薊鎭薊鎭無重關山外卽虜境所恃朵顏三衛爲藩籬三衛舊得大寧地住牧又歲利入貢賄頗爲我悍禦虜不能越三衛寇薊鎭近三衛稍離心多結迆北大虜故虜由其境入犯三衛又陰爲之向導云虜之東也鸞實使之乃佯奏探知虜東行恐侵薊鎭震驚京師請提兵駐居庸以備不虞十四日虜果寇薊鎭攻古北口都禦史王汝孝悉力禦之

十六日虜縱兵自間道抉邊墻入我兵不能禦遂潰薊鎭舊恃三衛捍隔故其兵視他鎭獨寡弱兵部檄保定河間宣府兵援薊州皆未至故虜得入是夕圍順義以保定兵駐城中城得全虜長驅入內地十七日報至京師傳虜焚通州矣虜實未薄通營通州東二十里孤山汝口諸處分兵抄掠密雲懷柔三河昌平之境屠掠城外諸村落甚慘京師聞報始議守禦計檄召諸邊將勤王十八日仇鸞首以大同兵自居庸至十九日都禦史楊守謙以保定兵至蓋先檄馳來也二鎭兵至人心稍安自是河間宣府大同山西諸將各以兵先後至勤王入衛兵凡七鎭約五萬餘人乃命文武重臣各十三人分守都城九門四隅吏部侍郎王邦瑞定西侯蔣貴總督之令城中居民並四方入應武舉官生登陴列守諸司官屬皆聽王邦瑞委用兵部尙書丁汝夔理戎務署中以楊守謙爲兵部侍郎提督戎務營近城衛京師卽軍中拜仇鸞爲平虜大將軍總督諸路勤王兵分道禦虜命錦衣衛都指揮陸炳提督

皇城諸門並譏察姦細都禦史商大節督五城禦史巡視防內釁集團營兵不及五六萬人皆老弱遊惰分遣京營諸將營於城內外各巷陌間京營兵素未見敵驅之出皆泣不敢前命都禦史王儀率兵駐通州宥系獄故邊將徐仁戴綸等令立功自贖城外及近地居民擁入連日不絕多被血淋漓至者時事起倉卒諸務未備勤王師聞變卽馳至未賫糗糧制下犒師牛酒諸費皆不知所出戶部文移往復越二三日軍士始得數餅啟廩發粟則囊橐釜甑皆無所需索故士饑疲鸞軍無紀律頗驕縱往往入村落返辮髮詐稱虜劫掠民財被捕獲或自詭爲遼陽軍虜中呼朵顏﹖遼陽軍時有聞虜中言遼陽軍實導我來者京城遂訛言遼陽軍叛矣時鸞方被寵任故擒獲大同兵殺掠者不敢輒置之法疏聞上謂大同兵首先入援縱有犯出饑疲令付大將軍撫處而鸞殊不爲禁汝夔乃下令禁勿捕大同兵有捕至返捶捕者故大同兵益無忌民苦之甚於虜民間旣訛言遼陽軍叛又見汝夔禁勿捕治殺掠者不知故遂謂汝夔山東人於遼陽﹖庇鄕曲乃汝夔周章恐喪師令諸將勿輕與虜戰諸將逗撓不戰者皆諉言汝夔禁不發民間聞益歸罪汝夔怨謗大作恚詈徧衢陌事稍稍聞禁中上乃切責汝夔並守謙時鸞稱帥兵禦虜去城實遠不見虜守謙被命防禦京城營城外東北隅恐眾寡不敵故按兵不戰上聞謂鸞遠出禦虜而守謙懦怯不出師故及汝夔皆屢詰責時虜犯陵寢殺掠至城下遶出西山姧人乘間爲亂者亦眾良鄕以西至保定皆震村落居民多避入城本兵及諸將又皆觀望不戰且偵候不遠所遣人率望塵而返其幹虜眾寡遠近皆不知鸞不督諸路進兵仍遣時義時時與虜通許以開馬市冀虜掠滿載去

二十一日虜縱所擄一宦官持嫚書至協求入貢詔百官集議闕下皆謂不便罷之時國子司業趙貞吉獨抗言謂宜報邊帥周尙文功請釋沈束申理尙文之罪且求爲禦史佐軍務上壯之加左諭徳兼監察禦史予銀五萬兩令宣慰諸營將士以商大節言詔募兵有伎勇異等士倍其餉令大節自領之並領舊隸兵部巡卒別爲一軍連日城上列守禦具始略備二十二日晡時上以大臣連請視朝乃禦奉天門朝百官下制切責羣臣

二十四日以不擊虜故下尙書丁汝夔侍郎楊守謙獄命王邦瑞攝兵部事以都禦史艾希淳代領守謙兵兵戶部堂屬官皆停秩治事以守禦不固逮薊鎭都禦史王汝孝以畏懦不戰逮通州都禦史王儀儀至下獄削籍去逮汝孝使者道梗未達汝孝復斬獲虜級竟得以後功末減謫戍時虜漸退先以其輜重北去餘眾猶分掠京城外欲西奪白羊口出仇鸞帥諸將兵尾之虜被白羊守將扼險禦之不得出稍棄牛羊婦女關下擁眾東南還至昌平北猝與鸞軍遇鸞不意虜返倉卒未陣虜騎蹂入我兵不能禦死傷千餘人鸞幾爲虜獲以裨將戴綸徐仁救免虜乃奪路東循湖河川由古北口故道出諸將不敢逼但徐尾其後時斬獲遺虜數級

二十五日京師稍解嚴城外民人避者漸出復故居二十六日汝夔守謙同斬於市曹汝夔仍梟首棄死妻流嶺南子謫戍遼陽刑部侍郎彭黯左都禦史屠僑大理寺卿沈良才以議汝夔等獄緩俱逮系廷杖削秩治事刑科給事中張侃等如例覆讞汝夔等獄以沮撓逮系侃仍削籍趙貞吉復命詔謂所賫去銀未區畫輒返又追其前論周尙文沈束事不當以欺誑畏縮下獄廷杖貶嶺南二十八日虜眾盡出虜至邊疲甚又顧戀輜重皆不能軍諸眾將以白羊之敗兵气不揚竟不敢逼但尾之出境

九月遣戶部侍郎駱顒往撫被虜諸郡縣掩骼埋胔招集傷創賑貸之鸞及諸將各罷兵歸鎭前後得虜二百餘級鸞自劾追虜無功詔獎諭加太保詔王邦瑞大振京營戎務京營廢弛久衛卒多役於諸將及中貴之家或死亡者猶按空籍給衣糧充行伍者又皆老弱不任兵前戶部郎中汪宗凱論劾提督成國公朱希忠不報至是邦瑞復以爲言乃罷希忠提督以鸞代之置戎政府始制印章命邦瑞協理爲鸞副革去提督內臣鸞恃寵遇所言無不從益驕橫始逐虜時脇取諸邊將及戶部賂入以萬計動則以逗𨖻稽緩爲言故賄之恐後邦瑞承制整飭戎務奏設兵部主事二員給事中禦史各一員議多忤鸞意主事申旞持法不爲鸞屈上言京營獘政語稍侵鸞鸞怒密疏入逮旞杖之左遷出鸞又言京營置給事中禦史主事等官不便皆罷之攺蘇佑總督宣大攺召翁萬達爲兵部尙書久不至以邦瑞代之以趙錦爲兵部侍郎協理戎政命商大節部所募兵經略都城內外設薊遼總督以薊州保定遼東三鎭隸焉攺孫禬兵部侍郎未幾召何棟代禬任設經略都禦史易州以翁萬達至愆期降授之設駐守昌平都禦史召許宗魯爲之並前設通州者爲三輔未幾皆罷貶兵部侍郎謝蘭於南京下軄方郎中王尙學獄論減死謫戍罷戶部尙書李士翺余罰俸有差以前軍餉不辦故也鸞請召大同卒五百人於京師賜居第訓練京兵從之又遣官分道募民兵於畿輔河南山東西每歲集京師團操防秋畢散去如踐更卒例鸞上言請大舉北徵乃遣使詣諸邊鎭選兵以京營將練之候師期於是諸邊鎭銳卒皆隸京營將邊地有警諸邊將不得調遣京營將駐各邊者又多所淩轢且不任邊鎭之責邊臣屢以爲言不報以羣臣言詔於京城南築外城不果後數年築之

冬十一月鸞帥諸鎭兵出宣大聲言搗虜巢歷數月一出近塞夜襲虜營斬老弱數級鸞自劾詔不問鸞復請廣集兵糧以明年大舉北徵命戶部遣使盡括南都及各省貯積仍督歷歲逋賦時鸞恃寵所上疏卽內批行之不下部議王邦瑞上言祖宗制凡戎政亡不下本兵議者又屢駁鸞議鸞擠之遂落職罷歸鸞又上言請許虜入貢命諸大臣會議鸞力主其說乃以明年春於宣大開設馬市虜貢馬一匹償以幣若干疋兵部員外郎楊繼盛上疏極言開馬市不可且歷數鸞欺罔罪下繼盛獄貶秩邊鄙會史道主開市事於宣大時蘇佑總督宣大主戰史道開馬市宣大主和兵民莫知所從旣得入貢乃虜以羸瘠馬多索值且大同市寇宣府宣府市寇大同甚至朝市暮掠幣未出境虜寇卽至並所得羸馬皆掠去虜日駐大同城外訊之輒以貢市爲言將士不敢拒大同三邊垣及諸營堡盡毀壞士卒不復出戍虜長驅至大同城下矣史道上言虜無馬者宜許令以牛羊入市償以粟麥臺諫交章論沮之虜又請於遼東開馬市時許宗魯巡撫遼東乃移書兵部反復陳不可狀事得寢宣大邊防大潰人皆危之鸞亦恐禍及臺諫復有言其事者鸞密疏上馬市事罷之召史道還制下有復言開馬市者論死然宣大邊防廢竟不可復云三十年虜獲馬市利於宣大薊鎭亦戒嚴京師得無恐鸞漸跋扈索諸邊將賄賂亡厭時時與虜私相結鸞所遣時義與虜俺答義子脫脫結爲兄弟朝士無不知鸞亂政亡敢言者

六月鸞復以防秋布遣諸將乃徵商大節所部兵自隸仍檄大節防禦京城四面大節以巳列九卿不當受鸞節制且執奏巡捕兵舊不隸京營祖宗有深意不宜令鸞並之又劾鸞包藏禍心鸞上疏排之逮大節論死系獄中自是諸司搖手無敢言者

三十一年夏鸞大作威福謂將防秋出行邊請以兵戶工三部侍郎從兵部主調遣戶部主糧餉工部主器械三侍郎各簡其屬皆隸鸞幕府其科條煩密法令僭擬動則以軍法爲言詔皆從之於是人心洶洶恐變出不測六月諜報虜復侵薊邊鸞當出師乃病疽發背七月邊報急鸞病劇上言輿疾出師請免陛辭從之卒不能出又無敢言易大將者

八月兵部尙書趙錦曰事迫矣乃上言大將病不能出禦虜印在大將所諸偏裨令不行自請暫假大將印率師出禦之制下謂本兵不可出令收大將軍印綬上之別遣將將兵禦虜於是錦卽夜至鸞第收鸞印綬別舉總兵陳時爲大將佩印行鸞聞收其印綬大恚憤疽益劇遂死時上巳心知鸞姦逆未發會鸞所親信時義侯榮姚江皆﹖功授錦衣衛指揮等官知鸞死事必敗遂以是月十一日出奔居庸關鞏華城諸處欲叛降虜被關吏及邏者所獲陸炳以疏聞下詔獄鞠之炳乃盡發鸞前後通虜納賄諸亂政狀上大怒令諸司會鞠之下制暴鸞罪惡剖棺戮屍梟其首妻子及時義侯榮姚江皆斬籍其家沒貲入官諸黨惡皆謫戍邊下詔布告天下虜聞鸞死旋亦引去於是制下凡緣鸞得進官秩者皆奪秩論罪趙錦亦以初附鸞謫戍云

論曰庚戌虜變余親所目覩其事者大抵人狃於宴安吏牽於文法事怠於諉避兵習於惰遊虜眾巳入古北縉紳尙﹖長夜之飲承平之獘蓋至此極矣一聞警報而大小臣工震愕失措兵部按空籍而不知所求戶部守帑廩而不知所散器械必關白而後可給文移必輾轉而後可通至於犒師之費禦虜之具眞同兒戲耳豈有折衝應變之略乎若乃仇鸞以庸暴之資叨非常之寵禦寇則束手無策亂政則矯刼橫生皇上初以專任責成之心望其有委身報主之績而不虞其負國之至此也蓋自其搗巢無功而歸聖心巳不能無疑矣然猶惟其言而莫之違者亦駕馭之冀一獲之報耳使少延旦夕之命必不免生赴市曹矣當時或有疑鸞反者余曰鸞不反卽反無足憂撲滅之孤豚腐鼠耳或曰何以知之餘曰歷觀古姦臣反逆者其始皆憑恃寵靈建大功以懾人心乃可刼人之從鸞總諸路之兵握專閫之柄而不能少遏孤軍深入之虜此其人豈能反哉其跋扈而不可向邇者不過竊一時之權以肆其毒耳嗚呼鸞不足責矣使國家有任事之臣朝廷何至委大權於狂豎子哉國家養士二百年而緩急一無所恃乃使姦宄之徒得以亂國干紀羣臣何得辭其責也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

附錄﹕

鴻猷錄十六卷﹝通行本﹞

明髙岱撰岱字伯宗京山人嘉靖庚戌進士官景王府長史是書乃岱官刑部主事時作仿紀事本末之體所錄凡六十事每事標四字爲題前敍後論起於龍飛淮甸終於追戮仇鸞皆事之關於用兵者也前有自序曰歷代實錄祕不可見惟是諸臣傳誌書疏參質考訂稍得要領暇曰論次錄而成帙云﹝四庫全書總目﹖史部﹖紀事本末類存目﹞

