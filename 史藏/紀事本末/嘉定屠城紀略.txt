嘉定屠城紀略明烈皇帝殉國之次年﹝已酉﹞五月初九日﹐南都破﹐弘光出亡。明禮部尙書錢謙益率先降附﹐欲樹徳東南﹐以自解於吳人士。郡人周荃﹐謙益客也﹔有口辯。密受謙益旨﹐謁淸帥豫王﹐言吳下民風柔軟﹐飛檄可定﹐無煩用兵。王大悅﹐卽日拜官﹔使降人黃家鼒佐荃﹐單騎安撫吳中。甫出都門﹐郡邑長吏望風解印綬﹑士大夫皆艸間求活﹐所過輒降。至吳﹐家鼒南面自若﹔荃獨微服出沒市廛﹐郡人多爲之用。數日後﹐明監軍道楊文驄率兵五百人入郡城﹐執家鼒等戮於市﹔獲取庫銀滿載去﹐莫知所之。荃匿民間免﹐間行歸豫王﹔王聞文驄襲殺家鼒等﹐始發兵入吳。三吳禍本﹐實基於此云。五月十三日﹐嘉定縣聞維揚陷﹑畱都將不守。十五日﹐不肖子衿羣集縣治﹐索廩糧﹑鄕試條編盤費及私贐捲資諸雜項﹔分毫不遂﹐攘臂大呼。姦胥亂卒乘勢劫奪﹐城中鼎沸。舊令錢默﹐本紈褲子﹐錯愕不知所爲﹔盡發公帑置步上﹐恣其所取。潛出重賄明嘉定總兵官吳志葵﹐求遣卒衛送出境﹔並疏倡禍數十人姓氏﹐欲悉抵於法。隸卒聞風﹐悉遁去。三十日﹐錢令得間出亡。六月初一日﹐吳志葵遣兵執諸生十一人去。褫衣就縛﹐徒跣行烈日中﹐窘辱備至。緣中軍官力救﹐釋之。初四日﹐淸大將兼刑部侍郎李延齡﹑副將總兵官署督撫事土國寶率大兵入郡﹐始聞攺南直隸爲江南﹑內合爲內院。十四日﹐安撫周荃單騎至邑。邑中縉紳皆出避﹔百姓無主﹐因結彩於路﹐出城迎之﹐競用黃紙書「大淸順民」四字揭於門。旋緘邑篆並冊籍﹐上於郡。淸授新邑令吳郡張維熙至。時六月二十四日也。是日亭午﹐志葵以百人用白布裹頭﹐伏時侍禦墓旁﹔晡時﹐入民家﹐亂索酒食﹐聲言欲取張令。人定後﹐各刈蒲葦一束﹐然其端﹐持之以行﹐其光燭天。城中大震﹐乃厚集民夫鳴鑼發炮﹐東向大噪﹔志葵兵亦羣噪應之。維熙恐﹐倉卒亦遁。士民狼狽出奔﹐遺棄嬰兒﹑失散婦女者無算。天明﹐閭巷一空﹐卒無他。二十七日﹐志葵復發兵來﹐城內外百姓謂志葵恢復之師﹐懸彩執香﹐較迎周荃時十倍。志葵用南都逃將蔣若來爲前導—若來﹐本市井無賴﹐以膂力遭逢權貴﹐得爲兵官﹔不三載﹐升南京後軍都督。聞維揚不守﹐棄其軍﹐仍作微裝脫走。至是﹐從志葵入城﹐遽趨庫﹐僅存銅銳數十﹐急使人舁之行。過徐家行﹐大掠﹐寸縷無遺﹔至雞豚菽麥﹐亦席捲而去。貧民婦子﹐哭聲震天。志葵﹑若來欣然有得色﹐因重加載海。明淮撫田仰等奉義陽王以舟師駐崇明沙。是時﹐淮撫田仰﹑監軍荊本徹﹑總兵張士儀﹑張鵬翼與宦官李國輔等合兵共奉之﹔志葵乃率妻子從之﹐旋捨去。閏六月初六日﹐維熙復入縣。初八日﹐淸將李成棟偏裨將梁得勝等以百餘艘載步騎二千鎭守吳淞。是夕﹐泊東關外﹐恣百姓聚觀﹐傳令索取婆子。維熙以角妓應之﹔成棟大喜﹐坐二妓於旁﹐笑謂觀者曰﹕今與爾爲一家人﹐勿畏我也。黎明﹐從陸路往吳淞﹐不甚剽掠。惟初七日騎兵先至者過新涇鎭﹐大肆淫虐﹔婦女不勝其嬲﹐斃者七人。時大旱水涸﹐兵船悉泊東關外﹐梁得勝以三百人守之。城外居民與貿易如平時﹐黠者或撫其背﹐相與嘲笑如舊識。維熙議使人戽水運東關外﹐得勝大喜﹐已刻期至吳淞﹐行有日矣。十二日﹐城內外喧傳有剃髮之令﹐人情始懼﹐遂有變志。是日﹐志葵遣馬軍兪飛熊賫牌至﹐略云﹕初十日郡中民變﹐殺北兵過半﹔餘皆躲入府庠﹐已列柵圍之。本鎭卽刻統大兵入縣﹐仰附近百姓於今晚俱用白布裹頭﹐雜插柏枝﹑竹葉﹑紅箸﹑鵝毛爲號﹐共剿東關兵﹔事成有重賞。各路鄕兵久爲邑諸生支益﹑國子生須明徵等訛言扇動﹐一聞有牌﹐持兵蝟集﹐謬傅志葵自劉河東過外岡矣。頃﹐又云﹕抵靑岡墩矣。未及一瞬﹐又云暫憩察院矣。時卽在城居民﹐亦以爲志葵已入城矣。門遂徹夜不閉﹐以待遠近鄕兵﹐集者漸眾。王家宅鄕兵最稱完整﹐其首許龍於客歲縛誅合邑叛奴﹐威名頓著。至是﹐首犯淸兵﹐與戰頗力。時漏下數刻﹐不辧誰爲志葵﹐膽气甚壯﹐競舉火擲得勝船。成棟自下維揚﹑金陵﹑京口﹑毗陵諸處﹐所獲精金﹑美玉﹑名劍﹑寶刀無算﹐悉付一鑪﹔未及毀者﹐盡爲鄕兵所擄。舡中多載婦女﹐已悉被焚﹔一少婦最姝麗﹐呼曰﹕我翰林公女﹐家在揚州﹐被掠至此﹔列公哀憐救我﹗鄕兵云﹕速投水中﹐水淺尙可活。婦曰﹕我是被鎖在船。語未竟﹐烈焰燒其身矣。得勝急據髙岡﹐使兵三﹑五作隊﹐自上射下﹐皆應弦而倒﹔許龍亦中流矢死。鄕兵大潰﹔始知志葵固末嘗至也。天明﹐計首級﹐殺淸兵八十四人。得勝率餘眾奔吳淞﹐狼狽得達。初﹐成棟至吳淞﹐策馬周視四境﹔駭曰﹕此絕地也﹐張令誤我矣﹗及聞得勝敗﹐兵船悉盡﹔終夜繞舡﹐不敢復寢。十五日﹐精選營中得四十騎﹐皆驍捷善戰﹔募吳淞居民朱﹝宏﹞宇及其子香爲前導﹐往婁東求救。至羅店被圍﹐奮死突出﹐馳而西﹔過三官堂﹐殺一僧。有四騎失隊﹐鄕兵從馬后掣其佩刀﹐刀落卽取而連斬之﹐人馬俱斃。二騎奔﹐鄕兵追及﹐攢矟刺死。惟一騎苦戰﹐得脫。前隊至時家墳遇鄕兵﹐復馳而東﹔鄕兵急迫。漸近羅店﹐鄕兵復大出﹐兩路急攻﹔諸騎窘極﹐隨朱香自間道過蔡家橋﹐繞出鎭後﹐扶創而歸。過月浦﹐復爲鄕兵截殺﹐落荒而走﹔望見吳淞城﹐猶大呼救命﹗救命﹗至丁家橋﹐人馬气息僅屬一綫。成棟窘迫無計﹐惟縱兵大掠﹐西至月浦﹑羅店﹐南至江灣﹑楊家行﹐北至錢家樓﹑施家巷﹐居人裏徙略盡。城中風聞不一﹐憂怖彌甚﹐望志葵眼穿﹔始悟見棄﹐皆號哭棄家而走。是夕月蝕﹐倏忽食旣﹔時天無纖雲﹐色暗如漆。占曰﹕食盡無光﹐主姦人誤國﹑百姓死﹑城邑空﹔其兆成矣。明都察院觀政進士黃淳耀及弟邑諸生淵耀入城。時閏六月十七日﹐淳耀及弟淵耀與前通政使司左通政侯峒曾二子邑諸生元演﹑元潔倡爲守城計。初﹐淳耀避兵石岡﹐有同科孝廉丹陽葛麟與二力士至﹐疁貌甚雄武﹐絕不類文人﹔叩淳耀門﹐大聲問曰﹕年翁在否﹖淳耀父家柱出迎﹐答以在鄕。麟攢眉良久曰﹕我憂之甚﹗年翁純儒﹐未諳世故﹐恐不免﹔思一相見﹐故迂道﹐今不及矣﹗家柱乃固止之﹐爲停畱飲食。及淳耀兄弟歸﹐與之同訪志葵於雲間﹐共論當世事。出﹐謂淳耀曰﹕志葵﹐庸奴耳。其言誇誕﹐欲使他人幹事﹐彼坐享其成﹔必誤國事。年翁何故信之﹖天下事﹐尙可爲。然君儒者﹐非其倫﹔幸勿鹵莽﹗遂掉臂去﹐不言所之。後追尋其語﹐若明鏡蓍察云。成棟悉銳攻羅店﹐屯兵馬橋。時十八日也。與鄕兵隔水而語﹐佯言成棟等奉命守吳淞﹐與羅店無仇釁﹔今假道歸婁東﹐並無侵擾﹐幸寬其一面。鄕兵支洪﹑陸文等戟手罵曰﹕汝曹檻羊牢豕耳﹐莫作癡想﹗成棟怒﹐率兵混戰﹔陰遣銳卒東渡練祈塘﹑西渡荻涇﹐繞出陣後。鄕兵大潰﹐退屯來龍橋﹔接戰良久﹐大敗入鎭。時日未出﹐居人方爲市﹐聞變﹐急升屋﹔步兵亦升﹐東西馳逐﹐屋瓦亂飛。騎兵四面殺人﹐大呼唐秀才何在﹖百姓縛出者有賞。唐秀才者﹐景耀也﹔初與吳宏宇爲鄰。宏宇降成棟﹐景耀面數其罪﹐肆言極罵﹔且曰﹕歸告李成棟﹐汝是明朝人﹐何投降﹖速反正﹐可免大戮﹗宏宇銜恨切骨﹐悉以告成棟。景耀復大書一白牌﹐立馬橋南﹐諭成棟降。至是﹐爲淸兵所得﹐磔於市。邑諸生唐培率鄕兵巷戰而死。唐培誓不反顧﹐淸兵銳箭並發﹐培被殺。鎭已破﹐時有諸生朱霞者尙張小蓋﹐登屋鳴金﹐冀集眾復戰。淸兵四集﹐身被數創﹐墮河﹔號呼竟日﹔乃死。成棟知鎭民支廉爲鄕兵首﹐支家橋一帶房屋焚毀略盡﹐男婦被殺者一千六百四人。是日﹐城中百姓共殺須明徵﹐毀其室—明徵﹐故尙寶卿須之彥之猶子也﹐素無行﹐爲鄕裏所擯。一聞南都破﹐卽冠帶乘軒謁成棟﹐稱署嘉定營守備事﹔仍通誌葵﹐復稱監紀推官。勢劫維熙﹐取官銀數千﹔招家丁六十名﹐悉衣錦綺﹑懸佩刀﹐招搖街市間。時率之至安亭鎭﹐訪其姦豪﹐與促膝密語﹔每揚言遣人赴各鎭請鄕兵﹐分守諸要害。時城守頗嚴﹐有夜半叩關者稱爲明徵請兵入﹔特啟關納之。問鄕兵何在﹖漫應曰﹕城主性慳﹐不肯發糧﹐已散去矣。眾口詰問﹐語極支難﹔始大疑之。十八日薄暮﹐城中競傳明徵家窩藏姦細﹐復私造都督牌印並冠帶﹑盔甲數十副﹐謀盡殺滿城百姓﹐迎成棟兵﹔合城驚擾。有頃﹐西關外獲姦細﹐嚴刑鞫之﹐供爲須黨﹔一時大嘩﹐眞假莫辧。明徵倉卒出亡﹐至南關受縛﹔步稍遲﹐大挺擊之﹐疾呼稱冤﹐莫爲置辧。驅至察院前﹐斬首刳腸﹐斷四肢分置各城門。捕其家丁﹐悉誅之﹔家室縻碎。十九日﹐淳耀等相與謀曰﹕今事成騎虎﹐無主必亂。乃令元演作書急促其父峒曾入城﹐鄕兵亦列幟往迎。旣至﹐集眾公議﹐畫地而守﹕東門﹐峒曾爲主﹐邑諸生龔孫玹佐之﹔西門﹐淳耀爲主﹐其弟邑諸生淵耀佐之﹔南門﹐孝廉張錫眉爲主﹐前秀水縣懦學教諭龔用圓佐之﹔北門﹐國子生朱長祚爲主﹐鄕衮唐咨禹佐之。處分已定﹐各率眾上城巡邏﹔嘉人士爭縛褲執刀以從﹐人情頗覺鼓舞。東﹑北二門俱用大石疊斷街路﹔惟西﹑南二門稍按時啟閉﹐仍用屋木﹑亂石橫塞道途﹐以遏兵鋒。二十日﹐立挨門出丁法﹐分上中下三等﹕上戶出丁若干﹐衣糧自備﹔仍出銀若干﹐備客兵糧餉並守城頭目燈燭之費。中戶出丁若干﹐衣糧自備﹔仍出銀若干。下戶止出一丁。分堞而守﹐每丁日給錢六十文﹐衣糧燈燭悉自備。城上分四隅﹐自某地起至某地止﹐分屬各圖﹐每圖擇一人爲長。日入後﹐當事者親自巡歷﹐以稽勤惰。其大事﹐專屬峒曾﹑淳耀處分。是日﹐二都鄕兵縛一投牒者至﹐稱爲間諜。鞫之﹐實志葵送書人﹔發函﹐有「吳門之虜斬馘殆盡﹐杭州之虜貝勒云亡」之語。當事者深信不疑﹐不虞其見罔也。二十三日﹐志葵復遣牌至﹐許遣遊擊蔡喬督兵協剿。當事者議云﹕新令張維熙系淸兵所署﹐難與共守。驅出城﹐推明原任儒學訓導萬達攝縣事﹑巡司兪尙徳充捕官。是日﹐復有健兒四人持志葵牌至﹐來文與原牌互異﹔嚴鞫之﹐供爲婁東諸生浦學﹑浦嶠僞造﹐將乘我不備﹐襲取縣城。旣得實﹐立梟四人於市。爾時﹐聲勢岌岌﹐人不自保。然恃侯﹑黃諸縉紳協力守城﹐避難士民扶老攜幼而歸﹐不絕於路。城上揭白旗﹐大書「嘉定恢剿義師」。柰兵餉兩缺﹐所仗惟城外鄕兵﹔乃設計四布流言﹐云淸兵驅百姓薙發訖﹐卽臨以白刃﹐逼令自殺其妻子﹐籍爲兵﹐使居前隊當矢石﹐必無活理。與其客死他鄕﹐何若集眾禦之﹐可僥幸獲免也。鄕民聞之﹐大震怖。弱者終日鍵戶﹐與妻子對泣﹔彊者斬木揭竿﹐擊金鼓集眾。然百姓騷然﹐不遑寧處矣。因念燒雉一事𨿽志葵首禍﹐使非支益扇動其間﹐不至敗決如此。且益在閣部史可法標下聽用﹐領胖襖銀五千兩﹔南都破﹐悉飽私橐。眾欲取爲義兵餉﹐競往攻之﹐勢如轟雷﹔父子﹑祖孫死者五人﹐悉斬其頭﹐與明徵並頭懸城上。頃之﹐南翔獲明徵妻子﹐斬割屠戮一如明徵。鎭中著族李氏﹐自世廟以來﹐蟬聯不絕。貢士李陟﹐少有雋才﹐知名當世﹐居於城﹔聞南都破﹐於勸農公署起鵠社﹐傳簽巡更﹐與何淩虛等招集義兵﹐號匡定軍。議於南翔諸富賈戶派出餉﹐諸賈人皆銜之。誅明徵之夕﹐陟方會飲南城﹔聞變﹐遽擲杯走﹐犯夜。南翔裏兒怪之﹐妄言李氏潛通於敵。有洪濱者﹐暴起諸生間﹐阿附李氏﹔爲眾所賤﹐指爲姦細。濱恐﹐匿李氏宅﹔鎭中諸惡少羣擁之門﹐陟與其從叔抗之﹐濱等對眾猶嫚罵自若。裏兒素憚李氏﹐懼事定後必正其罪﹐因遂破其門直入﹐無少長皆殺之﹔分投捕殺諸李﹐赤其族。各路聞風﹐競相盤詰﹔路人單行﹐稍涉疑似﹐卽縛去﹐亂鎗戮死﹐棄屍河中。甚至一言忤意﹐白刃驟加﹔其人方欲置辯﹐身首已離。窮鄕僻壤﹐自相仇殺﹔三﹑四人聚黨拔刃至人家﹐往往滿門受戮﹐遠近殺害無算。時正亢旱﹐災威逼人﹔道旁乞丐爭挾毒投井中﹐以扼鄕兵。事露﹐引頸受刃無一言﹐莫知所使。橋道扼要處皆設廠﹐晨夜共守﹔𨿽五家之聚﹐亦起鄕兵。以無餉故﹐一再至城中﹐卽絕迹不來。當事者懼﹐張榜四門﹕此後鄕兵來者﹐集護國﹑畱皇﹑光慶寺中﹐爲首一人入城領餉。於是﹐來者漸眾。二十四日﹐成棟遣其弟統精騎數十奪路往婁東求救﹔涕泣與訣曰﹕我軍成敗﹐在此一舉。汝不勝﹐勿復見我矣。諸騎奮死衝殺﹐一路搏戰。至北門﹐鄕兵大集﹐諸騎前後受敵﹐以漸逼入倉橋街﹔鄕兵兩路夾攻﹐將舉火焚之﹔諸騎窘﹐冒死突出。鄕兵合圍﹐殺獲五騎。余騎將過倉橋﹐諸生朱元亮出薪炭數十簍﹐熾火橋上﹐用酒醋潑之﹐橋石頓毀﹔城上發火炮殺三人﹑一馬﹐連橋擊斷。一人手撒佩刀﹐被創死路旁﹔蓋成棟弟也。從騎急下馬取首級﹐掛鞍後馳而東﹐復返吳淞﹔哭於路也﹝﹖﹞曰﹕我等皆髙鎭勁兵﹐自隨邢太太降後﹐所過風靡。嘉定縣何物蠻子﹗來數日﹐殺我副將六員﹗幾日無援﹐我軍生路絕矣。成棟聞弟死﹐日夜與諸將相對涕泣。柰鄕兵木村農烏合﹐初無將領﹔乘興一聚﹐卽鳥獸散﹐郊外無一人往來。孤城蕩蕩﹐僅存一白旗迎風招颭而已。成棟於軍中選黠者二人﹐去其辮﹐作僧人服﹐潛至城下﹔偵得實﹐歸報。成棟舉手加額曰﹕天也﹗天也﹗始謀身自率合婁東兵共破嘉定云。爾時﹐城中束手無策﹐惟連請志葵星馳赴救。時﹐志葵已貳於義陽王﹐以計脫其妻子﹐遁歸雲間﹐斂諸鄕衮曁富貴金建牙泖湖矣﹐許卽日遣遊擊蔡喬率兵來援。當事者大喜﹐用白旗大署「遊擊將軍蔡督令精兵十萬﹑鄕兵三十萬刻日會剿」云云﹔冀聳動老營使爲內應﹐募急足賫至吳淞境上。成棟諜者早伏近郊﹐纖悉畢知。二十五日﹐城中以書幣迎蔡喬於塗﹔其兵不滿三百﹐皆癃弱不振。惟喬頗勇健﹐使鐵簡重二十五斤﹐差以可用。所攜火藥﹑糧儲在舟中﹐求姑置城內﹐自率兵營於城外。議者皆曰﹕宜許之。被戰而勝﹐軍資在我﹐其心益固﹔不勝﹐畱以爲質﹐勢不敢棄我去。峒曾﹑淳耀等以喬素微賤﹐心不可保﹔乃遣人饋問﹐令泊舟南關外。二十六日五更﹐方遣人市羊豕祭旗﹐傳令於東關外安營﹐次第引舟前。成棟遣諸將銜枚疾走﹐已嚴陣以待。蔡兵不知所措﹐爭赴水奔逃﹔追騎以鎗尖貫其胸﹐若刺魚鰲。喬尙臥舟中﹐聞變驚起﹐持鐵簡躍登岸﹐步行衝陣﹐頗有殺傷﹔奪一馬乘之﹐孤身獨戰﹐力盡敗回﹐淸兵圍之數匝。東關有徐福者奮力往救﹐與喬俱死。其兵初無紀律﹐一時潰散。峒曾﹑淳耀等扳堞而望﹐見喬敗﹐惟連呼髙皇帝﹑烈皇帝在天之靈﹐慟哭相向而已。成棟遣十餘騎﹐若將薄城者﹔城上連發大炮傷二人﹐遂引去﹔過新涇鎭﹐縱火焚屋﹐雞犬悉盡。成棟至吳淞﹐分遣步兵於月浦﹑楊家行等處﹐捉人剃頭﹔且云﹕助我破賊﹐財物恣汝取之。時吳淞老營已降順﹐因沿村擄彊壯益之﹐兵勢復振。二十九日﹐成棟悉眾過東門﹐迆■﹝辶裏﹞以北。當事者懸十金募人渡濠﹐焚倉橋一帶民居。成棟至婁塘﹐紮營磚橋。鄕兵預於鎭之東偏駕木爲髙臺﹐用作偵探﹔出弓箭手二十餘人立宣家墳﹐鄕兵環集左右。成棟使騎兵分左右翼﹐自將中軍衝殺而前。鄕兵力戰﹐以步騎不敵﹐死傷略盡。會日暮﹐成棟吹螺收兵﹐入村落﹐淫殺無度﹔取其雞豚﹐夜縱飲不輟。各村鎭猶傳淸兵自吳淞來﹐一路爲鎭兵截殺﹐所存不過十數騎﹔今力竭勢窮﹐願獻精金百鎰買路歸婁東矣。未幾﹐又傳二十三都鄕兵夜負豆葉一大捆於背﹐伺淸兵熟睡﹐入其營﹐誘致羣馬﹐驅之南﹔騎兵恐獲罪﹐逃逸者過半矣。諸鄕兵未諳兵勢﹐爭裹糧礪兵而來﹔峒曾﹑淳耀等親自臨城﹐勉以忠義﹐言與淚俱﹐人皆感奮。因下令諸鄕勇能鼓眾赴敵者﹐每人先給白布二疋﹐仍每日頒折餉銀二錢﹔有能得敵兵首級者﹐每顆給銀十兩。七月初一日﹐會兵磚橋東。不下十餘萬人﹐排擠擁塞﹐紛呶如聚蚊﹐多適爲累。淸兵每戰必分左右翼﹐鄕兵不識陣勢﹐呼爲蟹螯陣。每發挑戰﹐多不過十餘騎﹐皆散落不集一處﹔諸鄕兵遙見兵出﹐擁擠益甚﹐手臂相摩﹐戛軋軋作聲。淳耀聞事急﹐呼其僚婿諸生徐文蔚﹐慰勉之﹐使率西門鎭鄕兵疾馳赴救﹐拜而送之。杭家村﹐安亭鎭一小聚落也﹐亦集眾赴義﹐獨揭一紅旗在前﹔諸鄕兵因言紅旗者﹐宜作前鋒。執旗者﹐杭文若也﹔其人曾習舉子業﹐少年銳气。率爾獨出﹐其降人毛玉佩揮斬馬刀﹐直前亂砍﹐殺騎兵二人。戰良久﹐復殺一人﹔將奪其馬﹐淸兵攢槊刺之﹐玉佩﹑文若並死於陣。西門鎭鄕兵馮滿﹑龐瑞﹑許臣等猶奮死血戰﹐大呼並力﹐卒無應者﹐乃曳兵反走﹔徐文蔚被殺。淸兵乘勝直前﹐走者不知所爲﹐相蹈藉而死﹔抉眼流腸﹐不計其數。前阻大河﹐欲退無路﹐殘兵競投戈赴水。時正溽暑﹐數暴雨﹐河水驟漲﹔屍骸亂下﹐一望無際。成棟大陳兵仗﹐踞鄕兵所架髙臺﹐麾兵入鎭肆行屠戮﹐共殺一千七十三人﹐虜去婦女無算。選美婦﹑室女數十人﹐置宣氏宅﹔慮有逃逸﹐悉去衣裙﹐淫蠱毒虐不可名狀。分部括取金﹑帛﹐滿載往婁東。城中猶訛傳鄕兵大捷﹐戶派煮酒飯若干﹐以犒勝兵。頃之聞敗﹐悉括城中老幼﹐驅使上城﹐連日夜莫敢交睫﹔於西東南北荒落處﹐各設層臺一座﹐集眾守之。因所獲姦細藏詩謎於衣領間﹐有「女墻無樹不棲鸞」之句﹐疑於此處有內應也。是日﹐東關外傳入成棟榜文﹐有「開門降﹐誓不殺一人」之語。或謂大勢已去﹐諸公宜爲十萬生靈計。淳耀怫然推案痛哭﹐峒曾﹑錫眉等亦悲不自勝﹐取榜共裂之。急遣人焚沿城一帶民居﹐煙焰張天﹐累日夜不息﹔於烈日中督促民夫搬運磚石置城上﹐莫敢暫休。視城外一望曠蕩﹐鄕兵無一置者﹔每近黃昏﹐風景慘淡﹐鬼聲啾啾﹐城中掩淚相視﹐共知必死矣。淸兵至婁塘。解甲韜戈﹐寂然不動。初三日﹐會同婁東兵擁大眾至﹐盡銳攻城﹐炮聲轟轟不絕。守城百姓﹐股栗色變﹔當事者懼﹐分投慰勉曰﹕我與爾曹室家婦子盡在是﹐少有蹉跌﹐萬家同命矣。百姓哭應曰﹕諾。復懸重賞募人渡濠﹐焚西關外河南一帶民居﹔莫肯應。先是﹐錢令去時﹐開庫盡給羣胥﹐軍器火藥惟人所取﹔四門城樓扃鎖甚堅﹐尙有存者。鄕兵至﹐乃悉取之。至是﹐徒手應敵而已。嘉定本土城﹐嘉﹑隆間倭奴屢攻不能克﹔自邑令楊旦築磚城﹐最稱完固。淸兵發大炮衝之﹐頹落不過數■﹝爿反﹞﹔乃多舁板扉至東北城下以禦矢石﹐使數十人伏其下穿大穴﹐腰間各系長繩﹐有死者卽牽去﹐復用壯丁補之﹐穴遂透。諸生馬元調﹑侯元演﹑元潔等督民夫急用金汁灰瓶盡力防禦﹐陷處下巨木塞之。淸兵乃佯攻東門﹐潛遣卒至北門﹐欲從水竇入城中﹔復連下大石﹐不能克。是夕﹐有赤气起於北方﹐俄變成黑﹐其長亙天。守陴者喧傳有神人披髮仗劍立馬雲霧中﹐皆曰﹕元武神也。望空羅拜曰﹕神人相助﹐我屬無患矣﹗然瞰城下﹐兵益眾﹐攻益力﹐舉炮益繁﹔終夜震撼﹐地裂天崩﹐炮硝鉛屑落城中屋上簌簌如雨。嬰兒婦女狼奔鼠竄﹐𨿽至窮苦﹐必以一簪一珥系肘間﹔曰﹕此買命錢也。捱至初四日五更﹐大雨。守城百姓露立三晝夜﹐兩眼浥爛﹐■﹝目夢﹞騰欲僕﹔復遇暴雨﹐舉體沾濕﹐食飲俱絕﹐不能自支﹐漸有去者。時當事者與諸孝廉﹑靑衿悉仗劍立雨中﹐見守城者將散﹐大驚﹐分投勸勉﹔然不能禁矣。淸兵見守城者漸弛﹐攻愈急﹐多縛軟梯至城下。一將以大桌覆其面﹐躡梯而上﹐勢如飛鳥。城上磚石如雨﹐悉中桌上﹔一躍而登﹐遂斧斷東關﹐縱兵大入。峒曾猶坐城樓﹐指麾自若﹔二子侍﹐遽呼曰﹕事急矣﹗何以爲計﹖答曰﹕有死而已﹐復何言﹗所恨者﹐枉送一城百姓耳。語未竟﹐守陴者而過﹐大呼城已破。峒曾急呼二子去﹐不從﹔復大聲訶之﹐走數步復還。峒曾怒﹐叱曰﹕我死國事﹐分也﹔祖母在﹐若輩應代我奉事﹐戀我何爲﹗二子慟哭而去。至孩兒橋﹐皆被殺。峒曾溺宣家池﹐不死﹔立水中﹐嘆曰﹕人死亦大難事﹗欲顧見一伍伯﹝﹖﹞﹐乃其兵憲時隸也﹐隨峒曾在城﹔因使抑其首﹐冀得速死。隸泣不從。固命之﹐乃兩手抑其首入水﹐啾啾有聲﹐復不死。爲淸兵引出﹐斬之﹔競奪其首﹐獻之成棟﹐梟示四門。一日﹐復懸門左旗竿上﹐大署「逆官侯峒曾首級示眾」。初六日﹐淸兵棄城去﹐繩絕墮地﹐眼鼻已潰﹐須髮猶赫然可辧。國子生朱之熙識﹐急捧歸﹐篋送廠頭裏﹐覓屍身不得。其僕哭於路曰﹕主君殉難時﹐下體著黃紗褲﹐用綠絲帶結襪。有童子指之﹐知其處﹔驗之﹐良是﹐得就木﹐若有神助云。方城破時﹐西門尙未有兵﹐城中男婦悉西走﹔街路俱有亂石走塞﹐顚頓得達﹐號哭求啟關。淳耀堅握鎖鑰﹐不應。其同榜進士王泰際適至﹐爲百姓請命﹐語甚哀懇﹔不從。復以年誼動之﹔淳耀大怒曰﹕若欲獻城﹐請自爲之﹔我頃刻死人﹐不顧年誼矣。泰際急走南門﹐縋城逸去。俄聞城破﹐方聽啟關。城門爲巨石堵塞﹐僅容一人往來﹐然鼠竄而出者尙數十人。及淸兵至﹐悉從屋上奔馳﹐通行無礙﹔難民在下者反阻絕﹐不得路﹐悉投河死﹐水爲不流。淳耀兄弟知事不可爲﹐方下城﹐遇其紀网僕﹐急問我父安在﹖謬應曰﹕死亂兵矣﹗淳耀痛哭僕地﹐不能起。時大雨濘甚﹐淵耀自控一馬至﹐趨淳耀及乘﹔至一庵﹐乃平日與其同年友陳俶讀書處也。主僧毫無等者尙在﹐獻茶。啜茶畢﹐諭事﹝﹖﹞無等曰﹕大師急避﹐某兄弟從此辭矣﹗因起鍵戶﹐取筆書云﹕遺臣黃淳耀於弘光元年七月初四日自裁於西城僧捨。嗚呼﹗進不能宣力皇朝﹐退不能潔身自隱。讀書寡益﹐學道無成﹔耿耿不滅﹐此心而已。異日寇气復靖﹐中華士庶再見天日﹔論其世者﹐尙知予心﹗書罷﹐顧視淵耀﹐已赫然梁間矣。淳耀仰屋而嘆﹐遂縊其側。初﹐淳耀精心理學﹐於書無所不窺﹐著述甚富。旣連掇巍科﹐布衣徒步﹐不異秀才。時嚴敕家人﹐勿預外事。居常鬱鬱﹐恨所志不遂。自國變﹐益復無聊﹔淵耀每譬解之。一日﹐淵耀自外入﹐見幼弟戲於庭﹔撫其背曰﹕六郎﹐汝豎子﹐何知﹗國事至此﹐汝大兄必死節﹔兄死﹐我不忍獨生。汝將來未知流落何處﹐尙爾嬉笑耶﹗時淸兵未至﹐眾人詫爲不祥。至是﹐果驗云。明張孝廉錫眉守南城﹐度必破﹐死之。於六月二十六日﹐先作絕命詞﹐大書褲上云﹕我生不辰﹐僑居玆裏﹔路遠宗親﹐邈隔同气。與城存亡﹐死亦爲義﹔後之君子﹐不我遐棄﹗及聞城破﹐謂其友曰﹕宜速死。對曰﹕城破之原﹐不由我輩﹐空死何爲﹗君若獨斷於心﹐無所不可。錫眉先驅妾入水﹐方自溺。龔教諭用圓﹐抱其兄邑諸生用廣大慟﹔相謂曰﹕我祖父淸白自矢﹐已歷三世﹔今日苟且圖存﹐何面目見祖宗於地下﹗因共溺﹔兩屍浮出水面﹐猶握手不解。其弟邑諸生用厚﹐攜妻子出避﹔尋自溺﹕蓋兄弟三人同殉云。城之被破﹐在東關北偏第一鋪﹐成棟尙在東關外小武當廟中。辰刻﹐乃開門入﹐下令屠城﹔約聞一炮﹐兵丁遂得肆其殺戮。家至戶到﹐小街僻巷﹐無不窮搜﹔亂葦叢棘﹐必用鎗亂攪﹐知無人然後已。兵丁每遇一人﹐輒呼蠻子獻寶﹗其人悉取腰纏奉之﹐意滿方釋。遇他兵﹐脇取如前。所獻不多﹐輒砍三刀﹐至物盡則殺。故僵屍滿路﹐皆傷痕徧體﹔此屢砍使然﹐非一人所致也。余鄰人偶匿■﹝林上取下﹞筱中得免﹐親見殺人情狀。初砍一刀﹐大呼都爺饒命。至第二刀﹐其聲漸微。已後𨿽亂砍﹐寂然不動。刀聲割然徧於遠近﹐乞命之聲嘈雜如市。所殺不可數計﹐其懸梁者﹑投井者﹑斷肢者﹑血面者﹑被砍未死手足猶動者骨肉狼籍﹐彌望皆是。投河死者﹐亦不下數千人。三日後﹐自西關至葛隆鎭﹐浮胔滿河﹐舟行無下篙處﹔白膏浮於水面﹐岔起數分。婦女寢陋者﹐一見輒殺。大家閨彥及民間婦女有美色者﹐皆生虜﹔白晝於街坊當眾奸淫﹐恬不知愧。有不從者﹐用長釘釘其兩手於板﹐仍逼淫之。嘉定風俗雅重婦節﹐慘死者無數﹔然亂軍中﹐姓氏不聞矣。初六日﹐成棟拘集民船﹐裝載金帛﹑子女及牛馬羊豕等物三百餘艘﹐往婁東﹔財物木棉﹐悉委棄不取。初十日後﹐士民幸脫者始絡繹入城﹔見室家零落﹑裏井蕭然﹐無不放聲大哭。十四日﹐城內外喧傳明大將左良玉已復南都﹐淸將李成棟等俱遁歸揚州。或云成棟悉輦金寶置髙郵州﹐俟秋髙後﹐復謀大舉。今昆﹑嘉𨿽被戮﹐淸兵業已解散。爾時人心惶惶﹐聽不根語﹐莫敢寧居。二十三日﹐江東朱瑛自稱遊擊將軍﹐率五十人入縣﹐行牌督百姓守城﹔莫肯應。諸生張有光自郡歸﹐從眾薙發﹔過察院前﹐見門啟﹐偶入閒觀。朱瑛立使人縛之﹐叱使北面跪﹐數其罪﹐戮之於市。民間競傳明兵至﹐瑛出西門﹐就護國寺給已經薙發者免死牌﹐百姓爭取之。葛隆鎭﹑外岡﹑馬六﹑楊家行等鎭鄕兵復聚﹐遇剃髮者輒亂殺﹔因沿路燒劫﹐煙焰四起。遠近聞風﹐護發益堅。有徐元吉者﹐明吳淞所諸生徐鳴鹿之子﹔向爲本鎭中軍﹐成棟使署坐營把總事。嘉定破﹐每丁一名﹐勒令納紬衣五領﹑銅錫器五件﹐積資巨萬﹔以薙發爲名﹐日出行劫﹐割人手﹑啖人心肝﹐動以百計。𨿽遇親戚朋友﹐無所擇。其父鳴鹿素長厚﹐每聞元吉殺人﹐輒仰天大號。元吉怒﹐毒殺滋甚﹔與朱香﹑曹壽﹑趙五﹑哈伯章等分部殺掠﹐數十里內艸木朱殷。時城中無主﹐積屍成坵﹐惟三﹑四僧人於被焚處撤取屋木﹐聚屍焚之﹔民間炊煙斷絕。忽婁東浦嶠率兵至—有郭元者﹐街市細民也﹐不勝憤﹔登城﹐數之曰﹕浦六﹐我嘉興﹑太倉一水之隔﹐嘉定被屠未出十日﹐汝人面獸心﹐公然來作賊﹐剝取煨燼﹔狗鼠不食汝余﹗汝速去﹔不去﹐將磔汝於市。嶠掩面反走﹐歸愬成棟曰﹕嘉定恃其囂頑﹐將復叛矣。成棟怒﹔二十四日﹐遣婁東降將萬國昌等率兵至葛隆鎭﹐屯織女廟。本鎭劉敖﹑王憲等集眾得千餘人﹐椎牛共盟﹐誓不反顧﹔因會合外岡鎭鄕兵紮營薛市門橋﹐吹角鳴鑼﹐連發大炮﹐挺刃奮呼﹐乘銳疾戰。淸兵少卻﹐鄕兵奮死追擊﹐且戰且行。有淸將一﹐失其姓氏﹐身長八尺餘﹐面色如鐵﹐乘馬壓陣﹔偶失隊﹐鄕兵朱六於道旁登混﹐適淸將單騎過其前﹐不意中突出抱之﹐因墮河中。淸將倉卒拔刀﹐未及出鞘﹐朱六用兩手緊束之﹐疾呼求救﹗鄕兵聞喚聲甚急﹐反視﹐見朱六正與淸將相搏﹐濺水如濤山浪屋﹔大笑﹐爭下水擒之﹐立刻梟斬﹐首級大幾如五升盤。復鼓眾急追﹐及於南馬頭﹔復大戰﹐共斬七十二級。鄕兵歡聲動地﹐以爲此後不敢正眼覷葛隆鎭矣﹔遂稍懈散。二十六日五更﹐淸兵大至﹔鄕兵未集﹐惟孫小溪父子四人守南橋小溪﹐被殺。淸兵入鎭﹐居人尙未起﹐肆行屠戮﹐流血沒踝﹔乘勝屠外岡鎭。二十七日﹐浦嶂等知外岡﹑葛隆二鎭已破﹐道路無梗﹔且嘉定初被屠﹐𨿽有存者﹐勢不敢抗﹐然不剿絕﹐後必有變﹐因力勸成棟再屠其城。是日﹐逢嶂者齠齔不畱。嶂旣據縣治作令﹐自念本婁東人﹐距嘉定不四十里﹐與嘉人士素通聲气﹔非刑殺﹐無以示威。於是﹐邑諸生朱衷恂﹐以畱髮故﹐梟首東門。諸生婁復聞﹐嶂友也﹔於南門外被縛﹐尙呼嶂字曰﹕浦君屏﹐我好友﹔釋我﹐當厚報﹗語未脫口﹐並其妻子及娣及外甥悉斬首﹔婁氏血脈遂絕。遺民重足而立﹐嶂乃安意肆志﹐發兵入村落打糧﹐鄕裏男婦悉用亂艸蒙頭﹐伏水中以避害﹔蓋數十里無寧居者。嶂日夜與其鄕裏兵丁共分財帛﹐並括取木棉器物﹐滿載婁東。於是﹐邑中貧富悉盡。未踰年﹐淸部院廉知嶂罪﹐下郡獄﹐受笞無數﹔旋伏誅。嗚呼﹗孰謂天道遠哉﹗初﹐成棟至吳淞﹐明百戶哈伯章首獻軍器﹑火藥﹐三科武舉馮嘉猷獻吳淞遠近地形﹑本所攻圍守禦之法。及成棟攻松江府﹐以嘉猷署吳淞總鎭事﹔嘉猷於地方多所寬貸﹐遠近百姓甚倚之。惟徐元吉甚肆荼毒﹐嘉猷反憚之。原任陸營把總吳之蕃者﹐父斗南﹐於崇禎朝奉命討流賊死事﹐之蕃常自謂忠孝之門。聞手下百戶降﹐怒曰﹕奴輩皆世賊﹐降何容易﹗俟大明兵得汝﹐定當抉汝眼﹑剖汝腹﹑鑿汝筋﹑抽汝骨﹐今日且莫喜也。八月十六日﹐把總吳之蕃起兵江東﹐被獲死之。之蕃於江東起兵﹐至吳項橋登岸。嘉猷聞報﹐聚老營兵﹐涕泣曰﹕汝曹聞之蕃前日語耶﹖猝有不利﹐我與汝皆碎首矣﹗老營兵踴躍用命﹐先遣人焚之蕃舟。之蕃兵皆烏合﹐見火起﹐一時潰散。之蕃連殺數人﹐不能定。呼天哭曰﹕我父子並死王事﹐分也。所恨心力殫盡﹐得起義師﹐未戰而潰﹐我目弗瞑矣﹗於是﹐挺鎗欲赴鬥死。居民汪三素與相識﹐以好言誘之﹐陰謀竄取。之蕃素抗直﹐不疑﹐與同行。至水旁﹐三忽推之墮水﹐爲所擒。嘉猷兵呼之蕃及其父祖名﹐大罵﹔以所得首級懸其項﹐困辱萬端。嘉猷大陳鼓吹﹐取花紅﹑羊酒犒得勝兵。卽於其地縛之蕃﹐推入陷車﹔競指罵曰﹕吳之蕃本吳淞牧兒﹐僥幸得一官﹐何足指數﹗敢作此事﹐豈非沒福﹗之蕃大笑﹐罵曰﹕奴輩自謂得福﹔我懼滅門不久﹐乃是禍。徐元吉瞋目顧之﹐之蕃復罵曰﹕我朝廷世臣﹐父子忠節﹔汝曹逆賊﹐狗彘所不食﹐何敢以面目向人﹗元吉以糞穢塞其口﹐之蕃唾而大罵。解郡城﹐殺之。遠近始薙發﹐稱大淸順民云。是役也﹐城內外死者二萬餘人﹐縉紳則有侯峒曾﹑黃淳耀﹑龔用圓﹑李廉﹑張錫眉﹐貢土則王雲程﹑靑衿則黃淵耀等七十八人。其時﹐孝子慈孫﹑貞夫烈婦﹑才子佳人橫罹鋒鏑﹐尙不可勝計。設縣以來﹐絕無僅有之異變也。余目擊冤酷﹐不忍無記。事非灼見﹐不敢增飾一語﹔間涉風聞﹐亦必尋訪﹝耆﹞舊﹐眾口相符﹐然後筆之於簡。後有弔古之士﹐哭冤魂於淒風慘月之下者﹐庶幾得以考信也夫﹗

