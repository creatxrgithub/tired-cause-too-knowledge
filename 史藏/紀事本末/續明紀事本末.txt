《續明紀事本末》倪在田

續明紀事本末卷之一

南都兵事

崇禎十七年春正月﹐山西亂兵大下鳳﹑淮﹐巡撫路振飛使金聲桓守徐州﹑周仕鳳守泗州﹑周爾敬守淸口圍。民兵犒牛酒﹐得士數萬。

三月﹐賊知府鞏克順至淮安﹐巡按禦史王燮磔之。俄聞京師陷﹐振飛集眾泣曰﹕『代我將至﹐將縛我以降乎﹖抑誓守乎』﹖眾皆哭。乃散漕糧﹑校坊團﹐與燮治兵固守。

夏四月﹐南京兵部尙書史可法以兵討賊﹔莊元宸一夕七次至以促之﹐可法次浦口﹐以立宏光帝還。

王燮執賊防禦使呂弼周於淮安。弼周﹐燮座主也﹔責以大義﹐叢射殺之。振飛擊賊將董學禮於宿遷﹐破之﹔擒僞官胡來賀等沈之河﹐斬趙拱春等。

五月庚寅﹐福王監國於南京﹝實宏光帝﹞。以史可法爲太保﹑大學士﹐兼兵部尙書。起張國維協理京營戎政﹔晉馬士英東閣大學士﹐猶督鳳陽等處軍務。使兵部員外郎萬元吉宣諭各鎭。以張應元爲承天總兵官。議設四鎭於江北。命禦史祁彪佳安撫江南﹐止江西總督袁繼咸兵入援。

左都禦史劉宗周上疏﹐略言『今日之事﹐非討賊復仇﹐無以表陛下渡江之心﹔非決策親徵﹐無以作忠義之气』。因陳討賊次第﹕『一曰據形勢﹕江左非偏安之業﹐宜進圖江北。淮安﹑鳳陽﹑安慶﹑襄陽𨿽立重兵﹐尢重在鳳陽駐親徵之師﹔東扼淮﹑徐﹐北控豫州﹐西顧荊﹑湘﹐而南去金陵亦不遠。以此漸進﹐秦﹑晉﹑燕﹑齊必當響應。一曰重屏藩﹕遠不具論﹐卽如淮陽數百里間﹐兩節鉞不能禦亂﹐則一撫﹑二鎭皆可斬也﹝詳見「四鎭」﹞。一曰愼爵賞﹕今將悍兵驕已非一日﹐陛下親徵所至﹐亟問士卒甘苦而身與共之﹐乃得漸資騰飽。各帥封賞孰宜孰濫﹐宜略收奪。夫左帥以恢復封﹐髙﹑劉逃敗而亦封。武臣旣濫﹐文臣隨之﹔外廷旣濫﹐中璫從之﹕臣恐天下聞而解體也。一曰核舊官﹕燕京旣陷﹐從逆棄職之徒﹐宜別其罪﹔其徘徊於順逆間者﹐尢宜誅絕。行此數者﹐於討賊復仇之法亦略備矣』。又疏﹕『賊逾秦﹑晉直逼京師﹑大江以還﹐二﹑三督撫坐視君父危亡﹐不援一騎。新朝旣立﹐宜遣六師﹔不然﹐宜急遣一使間道北進﹐檄燕中之父老﹑起塞上之名王﹐共激仇恥。而諸臣又不出此﹐紛紛制作盡屬體面﹔將置南中面目於何地乎』﹖詔付史館。

大學士史可法請罷南京鎭撫﹐參募勇銳﹐定制如北京﹔侍衛﹑錦衣﹑鑾儀軍校並宜入伍﹐毋冗餉﹔鎭撫官不必備。從之。

吏部尙書張愼言陳中興十議﹕曰節鎭﹑曰親藩﹑曰開屯﹑曰叛逆﹑曰僞命﹑曰褒卹﹑曰功賞﹑曰起廢﹑曰懲貪﹑曰漕卒。詔嘉之。

兵部尙書協理戎政張國維請建三輔以藩南京﹐而以京口爲東輔﹑蕪湖爲西輔﹑京師爲中輔﹐各設重兵守之。不果行。俄去職﹝詳見「馬阮姦迹」﹞。

禦史郭維經疏﹕『聖明禦極將二旬﹐而雪恥除凶﹑收拾人心之事﹐未之或舉。今僞官縱橫於鳳﹑泗﹐悍卒搶攘於瓜﹑儀﹐焚掠漸及江南﹔而廟堂不聞動色﹐惟以漫不切要之務訾議鉆營。乞命內外諸臣洗滌肺腸﹐一以辦賊復仇爲事』。報聞。

以趙光遠充四川總兵官。分江北爲四鎭﹝詳「四鎭之亂」﹞﹐設督師於揚州節制之。以太監盧九徳提督京營。以鄭鴻逵爲總兵官﹐鎭九江﹔以黃蜚爲總兵官﹐鎭京口。

時叛將吳三桂已乞師於大淸﹐攝政王多爾衮入京師﹐示諭江南削髮﹔違者屠之。英親王阿濟格及三桂西追賊。

初﹐史可法自浦口歸﹐謁宏光帝於內守備府。宏光帝色赧思去﹐可法止之﹔請素服郊次﹐發師北徵﹐示天下復仇之意。宏光帝唯唯。及卽位﹐馬士英驟入﹝詳見「馬阮姦迹」﹞﹐不並立﹔乃自請督師淮揚﹐許之。京師嘩異曰﹕『何奪我史公』﹗太學生陳方策﹑諸生盧渭上疏﹕『淮揚門戶也﹐京師堂奧也﹔門戶有人﹐堂奧豈可無人』﹖不聽。

以叛將趙之龍提督京營戎政﹐之龍遂與政。

己巳﹐史可法辭朝﹐詔百官郊餞。以總兵劉肇基﹑於永綏﹑李棲鳳﹑卜從善﹑金聲桓﹑張天祿隸其戲﹐舉人李璩﹑主事何剛爲監紀﹐諸鎭並受節制。可法去﹐劉孔昭﹑馬士英益無忌﹔髙宏圖﹑張愼言遂不能安其位。可法以應廷吉等爲幕屬﹐使詢帝後梓宮。尋命祭鳳﹑泗陵畢﹐上疏﹕『北顧神京﹐山河頓異。陛下踐祚之始﹐祗謁孝陵﹐哀動行路﹔若使躬謁二陵﹐親見鳳﹑泗蒿萊﹐死亡略盡﹐悲憤又當何如﹗伏願堅此一心﹐愼終如始。處深宮廣廈﹐則思東北諸陵魂魄未安﹔享玉食大庖﹐則思東北諸陵麥飯無展﹔膺圖受籙﹐則念先帝臨淵集木﹐何以忽睹危亡﹔早朝晏罷﹐則念先帝克勤克儉﹐何以忽墜大業。若不思遠略﹐威令不行﹐東南一隅未可保矣』。

大學士髙宏圖請定都山東﹐示大舉討賊。

時分守淮揚道丁啟光﹑副將盛時隆﹐以兵執賊管河同知陳奇﹑商邱知縣賈士俊﹑柘林知縣郭經邦﹑鹿邑知縣孫隆澄﹑寧陵知縣許承蔭﹑考城知縣範雋﹑夏邑知縣尙國俊﹐殺之。

詔以丁啟睿爲太子少保﹑兵部尙書﹐督河南剿寇﹑勸農諸務。啟睿先以畏賊﹐大敗於朱仙鎭褫職﹐夤緣充爲事官。至是驟擢職﹐使赴河南。

朱國弼構淮安巡撫路振飛﹐幾詔逮﹐得免。候代未至﹐僞防禦使武愫至﹐賊黨董學禮衛之﹐徐州舉人閻爾梅大罵﹐碎其牒﹐愫執爾梅﹐下之獄。振飛使鹽城守備王某擊學禮於宿遷﹐敗之﹔執愫送南京大享﹐民兵義士聞者鼓舞。史可法疏﹕『淮安官民固守﹐賊牒至碎之﹑使至磔之﹐使董學禮﹑白邦政不敢前﹐東南安奠』。

設勇衛營﹐以太監李國輔爲監督。

復晉勛官﹑內官祿蔭﹔國子監典籍李模疏爭之﹐不報。

封吳三桂爲薊國公﹝不知其已降﹞。

九江總督袁繼咸言﹕『陛下卽位﹐𨿽以恩澤收人心﹐尢必以綱紀肅眾志﹑益君徳﹔以剛毅爲先﹐不可使太阿倒持。臣慮春﹑冬之間淮上不能無事﹐請奉六龍爲澶淵之行』。宏光帝難之。姜曰廣言﹕不可無此心。又陳大計﹐言﹕『金陵恃大江﹐而淮南﹑江北爲之障﹔金陵咽喉在潯陽﹐而湖南襄﹑樊爲之門。今江北苦亂兵﹑湖南千里篷蒿﹐宜使重臣選吏輯民通商﹐收巴蜀﹑黔﹑滇之貨利。襄陽古今所爭﹐必設鎭宿兵﹐聚糧糗﹑修城郭﹑具器械﹐不可不早也。襄﹑樊守﹐則可自宛﹑洛以圖關中﹔淮南﹑江北守﹐則可自歸徳以圖河南﹐亦可自蒙城以圖河北』。又言﹕『宋髙不用李綱﹑趙鼎而用汪﹑黃﹑秦﹑湯﹐偏安一隅﹐幸耳。國難𨿽深﹐老成尙在﹔若劉宗周﹑吳甡﹑黃道周﹑楊廷麟﹑華廷秀﹐使早用其言﹐何至今日』﹗語皆洞切。馬士英謂刺已﹐惡之。繼咸又遺朝士書﹐言『左兵不可不備﹐宜重督撫權﹐示維制』。士英不省﹔卒至九江之變﹝詳下﹞。

是月﹐阿濟格破賊望都淸水河﹐盡下保定﹑眞定﹑固關﹐明北直地盡亡。

六月﹐給事中錢敬忠抗疏論兵事﹐反復千言。大意請宏光帝親徵﹐斥諸臣怠忽﹔詞意激烈。詔斥之。

副總兵劉洪起在河南﹐與沈萬登﹑李際遇﹑於大忠皆以土豪擁堡寨。大忠據嵩縣之屏風﹐性凶慘。際遇差善﹐卽登封之玉寨踞之而反復﹔兵賊至﹐並請降。萬登踞汝州﹐俠而狡。是年春﹐萬登部殺劉洪禮﹐洪起乃率郭黃勝﹑金臯﹑趙吾發圍汝州﹐城中食人。彰徳推官陳潛夫爲兩解﹐萬登不可﹔洪起破汝州﹐殺萬登﹝詳「義旅」﹞。賊黨袁宗第眾驟至﹐洪起走左良玉軍﹔宗第踞城五日遁﹐洪起復入。潛夫使入杞縣執賊官﹐僞巡撫梁啟隆遁﹔洪起遂渡河﹐大破賊於柳園。於是南至楚﹑北至大河﹐皆奉洪起自居於汝寧。

濟寧都司李元和亦殺僞官爲明﹐與潛夫皆入告﹐且請頒詔諭軍民。馬士英不聽。聞多爾衮檄謂「不知南中已有君」﹐置不措意。諸臣亦惟議守江﹐置山東﹑江北如敵土。史可法獨請以監國卽位詔示西北﹐乃頒書於山東﹑河北﹑河南。以杜宏域提督大教場﹑楊仁宗鎭安慶﹑黃斌卿鎭京口﹑吳志葵守吳淞﹑趙光遠提督四川。

給事中陳子龍請募水軍﹐言『賊陷忻代﹑逼京師﹐臣卽與長樂知縣夏允彜﹑中書舍人宋徵璧以私財募士海濱﹐以海舟入援﹔及先帝崩﹐益思復仇。然必保江﹑淮爲根本﹐則水師不可遲﹑海舟尢不可缺。使江南諸郡共爲門戶﹐萬人亦不難致』。又疏﹕『陛下當臥薪嘗膽﹑旰食宵衣﹐諸臣亦以報仇雪恥爲事。臣聞河北﹑山東義旗雲集﹐拭目以望南都﹔其心固不忘明也。朝廷外置之﹐何以收三齊扼守之城﹑燕趙悲歌之士乎﹖伏望速閱京營﹐弭節江口﹐大集舟師京口﹑蕪湖﹐相視險固﹐使天下曉然於親統六師之意。且使一軍自河洛出潼關﹑一軍攻武關出廣漢﹐而巴蜀﹑燕﹑晉之師濟之﹐則逆首可致』。又言﹕『臣入國門再旬﹐人情泄沓﹐無異平時﹔淸歌漏舟之中﹑痛飲焚屋之下﹐臣不知其可也』﹗不聽。

初﹐史可法濟江﹐畱其將於永綬﹑劉肇基﹑陳可立﹑張應夢騎兵千﹐屯京口﹔浙江都司黃之奎兵亦至。永綬軍無律﹐居民忿執數人沈之﹔其黨以爲浙江兵﹐殺之﹐摩壘索斗。守備李大開呵之不聽﹐怒﹐抽矢射之﹔騎軍遂殺大開﹐焚掠四出﹐焚民居十餘里﹐死者四百。巡撫祁彪佳戢之﹐乃止﹔宏光帝使永綬等如史可法軍聽命。因詔客兵所次﹐皆受督撫節制。

以王燮巡撫山東﹔以邱磊爲山東總兵官﹐尋死﹝詳「四鎭之亂」﹞。安徽巡撫張亮疏﹕『賊勢可圖﹐請解職視所向以進討』。又嘗言『南北之界﹐惟恃一河﹔若賊自河南至﹐則無險可守。今壠斷者﹐且飽載而販賊巢﹔濱河之臣﹐所司何事』﹖略無稽核﹐眾不爲意。塘報﹕陜西地盡陷於賊﹐亦不問。我肅親王豪格自大名招彰徳﹑衛輝﹑懷慶﹐屬邑多下﹔衡王由檄等降。東至徳州﹐濟王走死﹔降臣王鰲永爲招濟南﹐降之。史可法以四鎭故﹐止江上不能進﹔王燮亦不能北。

秋七月﹐給事中章正宸疏﹕『今之江南﹐視晉﹑宋尢難。而偸息處堂﹐宰臣錫鞶﹐不聞獻俘﹔武臣私鬥﹐不聞公戰﹔老成引退﹐不聞納誨﹔諸生捲堂﹐不聞請纓。以此爲新朝气象﹐臣未之聞。今惟以進取爲第一。聞河北之人爭殺僞官﹐效死朝廷﹔今不爲之聲罪致討﹐是靡天下之气也。宜命四鎭分濟河﹑淮﹐以通兩京之脈﹔而後塞井陘﹑絕孟津﹑拒武關以攻敵﹐不難也。陛下亦宜縞素﹐親帥六軍﹔則聲靈所至﹐人切同仇。今百司不稱行在﹐而工作頻煩﹔人謂陛下意在偏安天下﹐變生何以待之﹖請命諸臣速簡車徒﹐某故額﹑某新增﹐水師凡幾﹑陸師有幾﹔速儲糧糗﹐凡本幾何﹑折色幾何﹐主費幾何﹑客費幾何﹖選爾將帥﹐孰爲監督﹑孰爲分閫﹖審爾形勢﹐孰爲設伏﹑孰爲出奇﹖修爾戈矛﹑繕爾城塹﹐得寸則寸﹑得尺則尺﹔天下大矣﹐不患無人應運而出也』。又言﹕『不斬誤國之臣﹐則不激報國之气』﹔且及銓政諸獘。吏科馬植嘉疏陳國本﹐禦史王孫藩言東南形勢。並不納。惟遣使北行﹐冀通好。髙宏圖疏﹕一﹑葬梓宮於天壽山﹐立陵園。一﹑割山海關外地。一﹑歲幣毋過十萬。一﹑國書宜稱可汗。一﹑使臣禮如「會典」﹐不屈膝。議定﹐而難其人。給事中左懋第以母喪在北﹐自請行。詔加懋第兵部右侍郎兼都察院右僉都禦史﹐經﹝略﹞河北﹑聯絡關東軍務﹔而以降人馬紹瑜﹑降將陳洪範副之。懋第言﹕『如使臣經理﹐則請以洪範﹑紹瑜爲使﹐而假臣一旅專取山東﹔如使北行﹐則罷臣經理﹑聯絡之命』。又以嘗劾紹瑜﹐乞罷之。皆不聽。頻行﹐言『臣北死生未必﹐願以辭闕之身﹐得效一言﹕願陛下堅復仇之志﹐瞻髙皇之弓劍﹐則思成祖之陵寢何存﹔撫江上之殘黎﹐則念河北﹑山東之赤子誰卹﹗勿以和議爲必成﹐勿以和成爲足恃。必能濟河而戰﹐始能扼河而守﹔必能扼河以守﹐始能劃江而安』。遂行。所賫金千﹑銀十萬。至泗州﹐遇史可法祭諸陵。可法曰﹕『經理具文﹐詔指在通和﹔其速行乎』﹗故所見山東﹑河北豪傑請效命者﹐皆不敢用。

廷臣亦惟徇故事。以柳園諸役﹐擢陳潛夫巡按河南﹐加劉洪起﹑李際遇皆總兵官﹔檄金聲桓屯揚州﹐增淮揚兵至三萬爲固圉。以杜宏域﹑楊禦藩﹑牟文綬﹑卞啟光﹑竇國寧﹑胡文若爲團練總兵官﹐統十大營﹔而無一卒至河北。多爾衮使降人魏公翰詔諭江南﹐又以書招史可法﹔可法上諸朝﹐詔使覆之。略言﹕『辱承明教﹐以「春秋」大義相責﹐此「列國君薨﹐世子未立﹑有賊未討﹐不忍死君」之說﹔若天下共主身殉社稷﹑靑宮皇子慘變非常﹐而猶拘「不卽位」之說﹑昧「大一統」之義﹐中原鼎沸﹐倉卒出師﹐何以維系人心﹑號召中外﹖紫陽「綱目」﹐踵事「春秋」。其間莽移漢祚﹐光武中興﹔丕廢山陽﹐昭烈踐祚﹔懷﹑湣亡國﹐晉元嗣基﹔徽﹑欽蒙塵﹐宋髙繼統﹕皆於國仇未復之日亟正位號﹐「綱目」卒以正統予之。本朝傳世十六﹐正統相承﹔自治冠帶之族﹐繼絕存亡。貴國昔在先朝﹐夙膺封號﹐載在盟府﹔此殿下所知也』。又言﹕『契丹和宋﹐祗歲輸以金繒﹔回紇助唐﹐原不利其土地。若乃乘我蒙難﹐棄好尋仇﹐規此幅■﹝巾員﹞﹐爲徳不卒。是以義始﹑以利終﹐爲敵人所竊笑﹔貴國豈其然﹖古人樹徳務滋﹐除惡務盡。今逆成未伏天誅﹐諜知捲土西秦﹐方圖報復﹔此不獨本朝不共戴天之仇﹐抑貴國「除惡未盡」之憂。伏乞堅同仇之誼﹑全始終之徳﹐合師進討﹐問罪秦中。至於牛耳之盟﹐本朝使臣久已在道。可法身蹈大戮﹐所以不急從先帝者﹐實以社稷之故。「傳」曰「竭股肱之力﹐加之以忠貞」。可法今日鞠躬盡瘁﹐克致臣節﹐所以報也』。其後﹐書屢至﹐可法皆不報。

萬元吉馳疏﹕『吳三桂牌至濟寧﹐稱奉大淸攝政王旨﹐取江南』。廷議款使已行﹐不爲意。豪格兵入靑州及東昌﹑臨淸﹐張鳳翔棄城走﹐王鰲永招兗州﹑泰安復降。豪格尋以兵入登州﹑萊州﹐總兵楊武等潰遁。路振飛方圍董學禮於宿遷﹐學禮潛降於豪格﹔降將夏成徳來援﹐振飛解圍還﹐成徳陷贛楡。值振飛以憂去﹐田仰代之﹐盡反所爲﹔諸義兵皆散。詔書又禁天下勤王﹐聞者解體。

時闖賊黨出雒陽﹐攻李際遇﹔行僞牌於東昌﹐言以三十萬眾入曹縣﹑金鄕。參將夏有光言賊踞平陽﹐盡徙潞安﹑太原紳士於西安﹔略得其實。

秋八月﹐史可法閱軍淮南﹐遂及鳳﹑壽。

光祿寺少卿沈廷揚固請以海運舟爲水師衛長江﹐不報。至是﹐或請自海道以兵北伐﹐廷揚嘆曰﹕『果是策行﹐願作前軍』。復不行﹐而使運米十萬石餉吳三桂﹔廷揚不可﹐不許。

兗東兵備道郭正中言北兵取山東地﹐貴州巡撫範礦疏蜀狀﹝詳後﹞。

左懋第至滄州﹐聞吳三桂已降﹐封平西王﹔使人以宏光帝冊命予之﹐告行意。三桂不發書﹐以獻多爾衮﹔多爾衮怒。

馬士英假危疆名﹐以越其傑巡撫河南﹐兼潁﹑亳二州軍務﹝詳「馬阮」﹞。史可法請山東﹑河南﹑江北能守地衛民﹐得檄爲官﹐無避本州島。

刑部侍郎賀世壽疏兵狀。萬元吉疏﹕『流賊入秦﹐垂涎東南。轉盼秋深﹐出商﹑漢則徑襲襄城﹐出宋﹑豫則窺江北。兵民積怨﹐民必迎賊以拒兵﹔兵旣疑民而又畏賊﹐上游之兵趨而下﹑江北之兵渡而南﹐金陵備稀﹐何以堪此﹖今舌戰徒紛﹐不謀實備﹔不知諸臣置陛下何所』﹖前後所疏皆痛切﹐亦卒如其言。淩駉請乘機北伐﹔亦不聽。委政羣小﹐日夕荒淫﹐遂翻「逆案」﹐復東廠。識者知必敗。

是月﹐復贈吳三桂父母官﹐命王永吉戴罪督山東軍務。時共知三桂降﹐劉孔昭等以自飾﹝詳「馬阮」﹞。

使都督陳謙封叛將鄭芝龍爲南安伯﹐徵其兵入衛﹐閩遂以亡﹝詳下﹞。

阮大鋮旣陳長江三要﹑兩合﹑十四隙疏﹐命爲兵部添設右侍郎。尋晉僉都禦史﹐巡視江防。

時阿濟格盡取山西地﹐擊李過於府谷﹐走之。降將楊方興陷濟寧﹐明山東﹑西地盡沒。

九月﹐髙傑襲黃得功於儀眞﹔史可法和解之﹝詳「四鎭之亂」﹞。

以張福成爲都督僉事﹐充山東﹑河北總兵官﹔實無能爲。尋命黃斌卿屯九江﹐黃蜚屯蕪湖﹑采石﹐鄭鴻逵屯鎭江。加王之綱蕩寇將軍﹐鎭河南﹔都督曹友義總黃河水師。命黃得功移軍桐皖﹐劉良佐趨歸徳﹑開封﹐杜宏域諸軍屯廬州﹑鳳陽﹑池州﹑太平﹔移金聲桓兵攻楚﹑豫。命淩駉聯絡河南﹑北直軍務。出白金十五萬﹐使越其傑往河南募兵﹑屯田﹔盡幹沒之。以王瀠爲右僉都禦史﹐巡撫登萊。江東之地並沒。

尙書黃道周諷﹔馬士英曰﹕『不入﹐將立潞藩乎』﹖乃受命陳進取九策﹔報聞。明年﹐自請祭禹陵。瀕行﹐上疏﹕『今欲東收兗﹑濟﹐北略漳河﹐西取應安﹐然後問洛陽掃成徳之松楸﹐上規天壽﹐其道誠難。得一沈鷙之將﹐簡兵三萬﹑賫百日糧﹐出贛楡之韋橋﹐東逾破車﹑度臨朐﹑歷博興﹑上鹽山﹑抵滄州千四百里間﹐皆荒曠如墟邱﹐惟臨朐﹑安邱﹑樂安﹑陽信之間稍可因糧﹐盡七晝夜力﹐則可自武淸渡白溝﹐祭十二陵而覲九廟。還分爲二﹕一下臨淸以收兗﹑濟﹐一下邯鄲以收彰﹑衛﹔用力少而功甚巨』。不聽。

時監軍宋劼疏﹕『臣民苟安江介﹐非所以保江介﹔諸臣苟存富貴﹐非所以保富貴』。工科李淸言﹕『天下財賦﹐秦﹑晉屬賊﹐燕﹑代屬淸﹐兗﹑豫成甌脫﹐閩﹑廣無幾﹐徽﹑寧殫於安﹑蕪兩撫﹐常鎭竭於京口二鎭養兵﹔上用者﹐惟蘇﹑松﹑江﹑浙。且昔以天下供天下﹐不足﹔今以一隅供天下﹐豈有餘乎』﹖其言至晰﹐不聽。

河南巡按陳潛夫入覲﹐言『王業不偏安﹐山東﹑河南未陷之地﹐尺寸不可自棄。其間堡塞﹐大者萬餘﹑小者十人﹐皆引領以待官軍。今四鎭之兵且數十萬﹐而齊﹑魯﹑汴﹑豫若安堵﹐誠命藩鎭以一軍出潁﹑壽﹐一軍出淸﹑徐﹐使天下知朝廷不忘中原之心﹐則人心思奮。更以爵賞鼓之﹐俾自爲守﹔而我以銳師濟之﹐寬則以耕﹑急則以守。汴梁義勇﹐臣糾集之﹐旬日可十餘萬﹔容臣自將爲天下先﹐則河南五郡可復﹐然後畫河爲固。南絡荊﹑楚﹐西控秦關﹐北臨趙﹑魏﹐上之恢復可期﹐否亦永保江﹑淮﹕此今之至計也。兩淮之上﹐何事多兵﹖督﹑撫紛紜﹐並爲虛設。若不外拒﹑專意內守﹐舉甲兵﹑土地之利委之他人﹐恐江﹑淮亦未可保』﹗不報。及還﹐過其居﹐一省墓﹔馳五日﹐至開封。以劉洪起最忠勇﹐請以爲掛印總兵﹔不許。

丙午﹐史可法疏﹐以李成棟充徐州總兵官﹐賀大成爲藩標先鋒總兵官﹐陸遜之爲大梁屯田僉事﹐胡蘄中知睢州﹐冷時中通判開封﹐李長康爲開封推官﹐經略中原﹔使所部總兵李世榮守泗州﹐張天祿屯瓜洲﹐許大成將忠貫營﹐李棲鳳駐睢寧﹐劉肇基駐髙家集﹐張士儀駐王家樓﹐沈通明駐白洋河﹐馬應魁爲中軍副將﹐翟天魁﹑陶匡明爲旗鼓﹐以胡茂楨﹑李本深爲髙傑前鋒﹐進軍開封。以汪一誠爲參將﹐以副使黃鉉﹑主事何剛﹑知縣吳道正分司糧餉﹑知縣應廷吉軍前監紀。又分諸汛地﹐聽鎭將擇利﹔以宿遷至王家營號絕險﹐自任之。疏請餉。馬士英﹑阮大鋮忌之﹐置不應﹔促之﹐亦不報。惟檄使出師﹔可法言﹕『不食之卒﹐豈能殺賊』﹖並不聽。由是益困。又忿諸臣獵名位﹐而以邊疆錢谷爲自憋﹐或托病棄官去。因言﹕『今日之勢﹐必專主討賊復仇﹔捨籌兵餉無議論﹐捨治兵餉無人材』。皆不聽。

以左懋第北行﹐止邱磊等於山東﹑河北﹐毋敗和事。

是月﹐許都黨復亂﹐平之。

降臣方大猷等日議取江南﹐修漕運﹑聚芻牧﹐南逼淮﹑泗。

冬十月﹐以降賊臣張縉彥總督北直﹑山西﹑河南﹑河北軍務。縉彥以兵部尙書降﹐復逃歸﹐倡言殺賊。宏光帝信之﹐使以原官爲總督﹐便宜行事。給事中利瓦伊樾劾之﹐且曰﹕『總督何官﹐顧畀賊乎』﹖不聽。又以降賊臣黃國琦監王永吉軍﹐施鳳來行鹽揚州。一切紊亂。

時湖北﹑偏沅﹑四川皆亂於賊﹝詳後﹞﹐閩中亦蜂亂。漳﹑贛賊犯汀州之古田鎭﹐殺掠甚酷﹕聚羣兒甕中﹐沸湯縻之﹔或刳孕婦﹐射男女爲笑樂。復有羣絨自興﹑泉入漳州﹐粵中賊亦盛。有賊稱閻王總﹐往來江西﹑福建﹐與諸賊應﹔撫巡張肯堂等捕之。

劉澤淸疏﹕『準塔兵在沂﹑郯﹐贛楡﹑沭陽﹑沛縣﹑邳州﹑睢州﹑單縣﹑開封﹑歸徳皆敵騎﹔請使邱磊濟海收登﹑萊﹐馬化豹﹑柏永馥卽故淸河城修守之』。

馬士英請以隆禮接北使﹐錫王永吉以鬥牛服﹐暫之河上料理﹔山東﹑河北戰守﹐俟左懋第歸﹐請進止。從之。

定江北督撫及四鎭額兵各三萬﹑湖北巡撫額兵萬﹑京營兵一萬五千﹐銀米三﹑四十萬﹐輕重勢失。又無糧﹐左良玉疏承徳將士餓且死﹐趙之龍言黔兵萬里荷戈缺餉三月﹔惟切責部臣。

始﹐馬士英徵黔兵迂道徽州﹑寧國﹐兵民相殺﹔金聲桓等力劑之﹐乃已。

越其傑至河南﹐盡反陳潛夫所爲﹐貪墨以濟。時開封﹑汝寧間列寨數百﹐劉洪起長之﹔及洛陽李際遇﹑南陽蕭應訓﹐皆爲潛夫所結。是月﹐應訓復南陽及泌陽﹑舞陽﹑桐柏﹐使其子三善告捷於潛夫﹔飲之酒﹐授以告身﹑簪花﹐鼓吹導出之。三善喜過望。卻謁其傑﹐覷其賄﹔及見﹐踞坐﹔詰之﹐詆爲賊。三善泣而去。潛夫按諸寨﹐皆列仗鼓吹送迎﹔其傑至﹐閉不納。其傑譖之馬士英﹐歲終徵潛夫還﹐以淩駉代之。

是月﹐閩﹑粵賊攻雲霄﹐破之﹔官軍至﹐賊走大埔。髙傑將王之綱入睢州﹐傑發徐州﹝詳「四鎭之亂」﹞。

十一月﹐史可法帥師北伐。至鶴鎭﹐諜報夏成徳陷海州﹐分道沭陽﹑邳州﹑遂入宿遷﹔又陷丰縣﹐知縣劉燧走死。明日﹐可法次白洋河﹔使劉肇基﹑李棲鳳援宿遷。成徳兵遁﹐遂復宿遷。越數日﹐成徳復以兵圍邳州﹐推官沈泠之固守﹔再使肇基往﹐屯於城北。成徳兵屯城南﹐遙謂泠之曰﹕『好守而城﹐毋爲人得』﹗相持半月而去。肇基復贛楡﹑沭陽﹑海州。可法以告﹐馬士英笑之。

劉澤淸疏作壕堡守河﹝詳「四鎭之亂」﹞。分王燮﹑田仰﹑王永吉汛﹐自安東至於徐州﹐隸蕭縣﹑碭山於史可法﹐開封﹑歸徳於越其傑。俟左懋第歸﹐議之。俄田仰疏滿洲兵已入莒﹑沂﹐降將趙福星陷宿遷﹐哨馬及贛楡﹑沭陽。乃命王永吉總督河防﹐率澤淸﹑髙傑以守﹔張縉彥﹑王燮分布河北。移王瀠駐淮上﹐黃得功﹑劉良佐擇地而軍﹐援邳﹑宿。

史可法旣戒期﹐求甲杖﹑糧糗﹐皆不得﹔疏言﹕『三月以來﹐陵廟荒蕪﹑山川鼎沸﹐遂成鼠竄﹐一矢未加﹔臣備員督師﹐死不足責。昔晉之東也﹐其君臣日圖中原﹐僅存江左﹔宋之南也﹐其君臣盡力楚﹑蜀﹐僅保臨安。蓋偏安爲恢復之地﹐未有偏安而能自立者。大變之初﹐黔黎飲泣﹑紳士悲歌﹔今暮气矣。提塘之報﹐皆謂淸兵必南﹐水則募檄■﹝口虒﹞船﹑陸軍分列精銳﹔而我河防百未一備﹐人心渙散﹑威令未行﹐復仇之師不及於關陜﹑討賊之詔不逮於北庭﹐一似君父之仇置之度外。遂使北朝加我僭逆﹑羈我使臣﹑躪我邊境﹐和議之事必不可成。皇上卽菲食卑宮﹑臥薪嘗膽﹐尙懼不及﹔況不然乎﹖夫將之克敵者﹐气也﹔君之收將者﹐志也。廟堂之志不奮﹐則行間之气不張。昔少康痛心以出竇﹑光武拊膺於河北﹐卒能纘服﹐奄有萬方。臣願陛下爲少康﹑光武﹐不願左右之臣以晉元﹑宋髙爲言也。先皇帝死於賊﹑恭皇帝亦死於賊﹐此千古未有之痛﹔在北之臣死賊旣鮮﹑南方之臣討賊無多﹐此千古未有之恥。夫庶民之家﹐父兄被殺﹐尙思得而甘心﹔況在朝廷﹐顧可膜視﹖請責臣及諸鎭悉簡精銳﹐直指秦關﹔懸上賞以待有爲﹑假便宜而責成效。至於討賊復仇﹐最苦無食﹔宜使內庫﹑一切催解悉供軍需。其餘不急之工﹑可已之費﹐一切報罷﹔左右貢獻﹑朝夕燕衎﹐一切謝絕。蓋賊一日未滅﹐卽深宮曲房﹑玉食錦衣﹐豈能安享哉』﹗又言﹕『江北有四鎭﹑有督師﹑有按撫﹑有屯撫﹑有總督﹐敵寇若至﹐何益毫末』﹖且憤諸將位崇無鬥志﹐請責成進戰。每一疏成﹐循環諷誦﹐聲淚俱下﹔聞者無不感激。而宏光帝於廟門及皇陵災﹑鳳陵地三震﹐略不省。而命太監髙起潛督江北餉﹐許黃斌卿移軍安慶以避左良玉。加叛將劉承允右都督﹐遂亂廣西﹝詳「兩廣之亂」﹞。

初﹐禦史沈荃宸疏﹕『疆場之情日變﹐臣下泄沓日深﹐幾不知宗社孔棘﹑國事阽危。歲餉所入六百餘萬﹐淮﹑徐四鎭及督師之兵費已二百四十餘萬﹔江楚藩鎭督府﹑京營﹑京口﹑江浦之兵所需﹐豈異淮﹑徐﹖小民賣女鬻男﹐有司吸髓敲骨﹐慮猶不足。此非陛下臥薪嘗膽時耶﹖且北望山陵﹐麥飰無展﹔中原﹑河北﹐淪爲異域。設東南更啟烽煙﹐則稅駕何所』﹖至是﹐以王永吉等久無功﹐奮疏劾之曰﹕『永吉失機之將﹐先帝拔爲總督﹔乃不救國危﹐奉身先竄。張縉彥驟典中樞﹐率先從賊。如二人者﹐卽赤族亦不爲過。陛下屈法用之﹐而逡巡觀望﹐何以見先帝於地下﹖昌平巡撫何謙﹐失陷諸陵﹔河道總督黃希憲﹑山東撫巡邱徳祖﹑魯化龍﹐豈容偃臥家園』。詔逮謙等﹐釋永吉﹑縉彥勿問。

以許定國掛鎭北將軍印﹐鎭守開封﹑宛﹑洛﹔卒致睢州之變﹝詳「四鎭之亂」﹞。

是月﹐左懋第自北歸至滄州﹐多爾衮使執之﹔而縱陳洪範還﹐和議遂絕。洪範乞降﹐且請南歸﹐誘劉澤淸等以降叛﹔慮懋第發其狀。馬紹瑜尋降﹐懋第抗節死﹝詳「東南殉節」﹞。

十二月﹐陳洪範至﹐言北兵且至。廷臣惟主抗節不合時變﹑使臣將命不能委曲以詆懋第﹔宏光帝曰﹕『朝廷大費金錢﹐期與滅賊﹐何惟抗節﹖我宜自彊。款和原不足恃﹐諸臣其秣馬厲兵以待』﹗洪範又誣黃得功﹑劉良佐陰乞降﹐而請加恩其從官。戴英劾之曰﹕『今正使陷敵而羣吏進爵﹐不可』。乃止。

以邊事急﹐詔王永吉防河北﹑張縉彥防河南﹔復使李際遇任維揚至河﹑王之綱自永城至蘭陵﹑許定國自寧陵至蘭儀﹑劉洪起自祥符至汝州﹑曹友義任邳州以西﹑張士儀任邳州以東﹝際遇﹑宏範以陰降﹐眾不知﹞。史可法嘗議屯田邳﹑宿﹐使秦士奇築黃河墻以巨炮。其境綿長﹐土又疏﹐不能任重。其客言不可﹐不聽﹔卒無濟。馬士英侈言『北兵縱至﹐賊勢尙彊﹐豈無後慮﹖且赤壁三萬﹑淝水八千﹐足定江左﹔況今兵力百倍於昔﹐痛飲黃龍﹐在諸臣之刻厲耳』。淮遠侯常延齡請守九江﹐又請自討賊﹔不許。大學士王鐸請視師江北﹐以復仇爲名﹔亦不許。惟使髙起潛以勇衛營屯浦口﹔曰﹕『督師已行﹐汝爲之應﹔有警而後行』。起潛亦不出。史可法至夏鎭﹐聞邳州被圍凡三日﹔髙傑﹑劉澤淸皆告急﹐可法以兵援之。詔旨亦至。可法疏﹕『使旋﹐和議無成﹔曩以全力禦賊﹐今將分力以禦淸。唐﹑宋門戶之禍﹐與國終始﹔有心者方以爲危身之場﹐無識之人轉爲快意。夫事有甚爲戕我君父﹑覆我邦家者乎﹖釋此不問﹐而日尋干戈於心忍乎﹖和旣不成﹐惟有戰耳﹔戰非諸將之事﹐而誰事乎﹖閫外視廟堂﹑廟堂視皇上﹐尢望深思痛憤﹐無然泄沓』﹗凡七上疏﹐皆不報。

髙傑至徐州﹐程繼孔伏誅﹝詳「四鎭之亂」﹞。

準塔兵自濟寧﹑沂州﹑廟灣三道進趣邳州﹐豫親王多鐸自西北至於懷慶﹐李際遇舉眾降﹐引之自孟縣﹐濟守將黃士佽等遁﹐遂至洛陽﹐張縉彥遁沈邱。史可法飛疏告﹕『北軍及我才域一河﹐今長驅而來﹐旦夕難保﹔乞儲多佽﹐以黃得功﹑劉良佐屯潁﹑亳﹐髙傑守徐﹑沛﹐戮力同心﹐無分畛域﹐猶恐東南半壁未可保也』。不報。

多鐸逼鄧州﹐軍書沓至﹔宏光帝並不顧。除夕﹐居新寧宮﹐不樂﹔羣臣問故﹐曰﹕『後宮寥寂﹐明年南郊復無新聲』﹗太監韓贊周泣曰﹕『臣以陛下思先皇帝考﹐乃作此乎』﹗時冬至﹐不郊天﹔移之明年。沈荃宸疏論﹐不聽。夜半鳴鐘﹐外廷駭異﹔門啟﹐乃求假面演劇也。

宏光元年﹝隆武元年﹑監國魯王亦立於紹興﹞春正月乙酉朔﹐日有食之。大風雨﹐免朝賀。史可法以軍饑﹐敕斷酒肉﹔乞罷﹐不許。袁繼咸疏﹕『元旦者﹐臣子稱觴之日﹐正陛下臥薪嘗膽之時﹔宜罷長夜之飲﹑捐角抵之戲﹑省土木之功﹑節浮靡之費﹐儆戒百工後私圖而急公仇』。疏入﹐嘉之而不能用。

河南副將劉鉉﹑郭從寬以兵執長葛諸賊官﹐劉洪起擊賊於襄城大捷﹐先後凡斬三千級。詔進洪起三秩。

胡茂楨等次虎牢叛。

馬士英日召江北兵入援。可法疏﹕『北兵驟至﹐宗社可憂』。大理寺卿姚思孝﹑尙寶寺卿李之椿﹑工科給事中吳希哲皆請守江北﹐毋撤軍﹔勛臣鄧文昌詣宮門﹐力爭。宏光帝然之﹐士英不可﹔且促帝手書召可法。可法遂自浦口濟。俄﹐良玉死﹐其子夢庚僭立主軍事﹐連陷九江﹑湖口﹑建徳﹑東流﹐至安慶﹑太平。黃斌卿﹑黃得功先後敗之於銅陵﹑於五河﹝詳「左軍之叛」﹞。

詔阮大鋮率兵會朱大典防江上。以劉洪起爲總督汝寧﹑開封等處援剿總兵官﹔攺王永吉總督河防兼撫鳳陽﹑淮安﹑廬州﹐旋命兼撫揚州。

時羣臣多不入直﹐孟夏時享﹐陪位亦鮮﹔宏光帝不問。

辛酉﹐多鐸發歸徳﹐分道碭山﹑亳州。許定國導之至徐州﹐李成棟奔髙郵﹐王之綱自亳州降。多鐸入徐州﹐權知府胡蘄恩請急濟﹔多鐸望河勢駭﹐欲殺之。蘄恩請囚﹐曰﹕『果有備﹐死未晚』。從之。萬騎爭浮﹐瞬息而濟。於時髙傑軍還揚州﹐史可法入援。自歸徳至象山數百里﹐無一卒。多鐸遂入盱眙﹐趨泗州﹔未至二十里﹐遣兵奪浮橋﹐守者燒之遁。泗州守將李遇春以城降﹐遂濟淮。史可法次艸鞋夾﹐聞已破良玉軍﹐請入謁﹔馬士英以淮﹑泗急﹐促可法馳還守徐州﹑泗州。可法南向拜﹐痛哭濟江。丙寅﹐至六合﹐檄總兵侯方巖救泗州﹔次天長﹐檄諸將會盱眙。單騎冒雨行三日﹐檄督軍糧。方巖遇多鐸兵﹐力戰而死。可法聞之﹐亟自白洋河走揚州。髙傑軍謂許定國至﹐斬關夜遁﹐舟楫皆空﹔鄭鴻逵﹐楊文驄阻江擊之。標將張天祿等在屯所﹐檄之皆不至﹐獨與劉肇基以二萬人守城。援泗州軍甲﹑火藥數十萬﹐皆失。明日﹐監餉郎中黃日芳使川將胡尙友﹑韓尙良屯茱萸灣﹐應廷吉以移泗之軍屯瓦窯鋪。又明日﹐主事何剛以忠貫營至﹔方會食﹐哨兵突至﹐射殺從人﹐諸將大駭。尙友等擊之﹐斬七人﹔廷吉等退屯邵伯湖。李棲鳳﹑髙岐鳳將劫可法降﹐可法正色曰﹕『此吾死所﹐若等胡爲﹖欲富貴者﹐幸自便也』。兩人知不可﹐遂叛降。多鐸自天長﹑六合至揚州﹐諸潰兵及張天祿﹑胡尙友等先降﹐多鐸得其舟凡數百。劉肇基請詔劉良佐﹑黃得功進屯潁﹑亳以助之。許定國賊殺髙傑於睢州﹐以其部叛出降﹐亟請南攻。史可法躬自淮揚馳撫之。

是月﹐阿濟格入西安﹐略定陜地﹔尋並甘肅下之。明陜西﹑甘肅地盡沒﹝髙傑事詳「四鎭之亂」﹞。

二月﹐以阮大鋮爲兵部尙書﹐猶視江防。罷九江標兵餉銀六萬﹐袁繼咸爭之﹔不聽。請罷﹐亦不許。加派福建餉金二十萬。以朱一馮吝助餉﹐沒其田裏。一馮走海中﹐械其子諸生長源拷之﹐墮其二指。諸勛戚﹑武臣競以助餉名告訐﹐破人家。乃下詔﹕『捐助惟民所樂輸﹐抄沒偶行之﹐豈姦人獻媚之地』。給事中吳適復言諸虐商民者﹐詔嚴緝。而使給事中倪嘉慶等加瓜洲﹑儀徵鹽稅﹔史可法疏爭之﹐不聽。請以李本深提督髙傑軍﹐不許﹔使髙起潛安撫之﹐盡其卒返揚州。可法自劾無功﹐報聞。

三月﹐命總督何騰蛟禦賊﹝詳「四鎭之亂」﹞。以黃斌卿掛徵蠻將軍印﹐鎭廣西﹔方國安爲總兵官﹑掛鎭南將軍印﹐防池口﹔移黃得功屯廬州。罷安徽巡撫﹔以朱大典爲兵部尙書﹐巡撫應天﹑安徽軍務。命越其傑﹑淩駉守開封﹑歸徳。以太監喬尙忠總理兩淮鹽政。尋以錢繼登爲總理﹐並視江防。是月﹐左良玉反。

阿濟格追賊出陜西﹐遂至鄖陽﹔巡撫徐光啟迎降。阿濟格略湖北地﹐沿江追賊至於武昌﹝詳「湖廣之亂」﹞。多鐸軍入虎牢﹐分道南陽﹑龍門爲三路﹔南陽副將李好遇降。乙酉﹐多鐸入郾城﹑又入西平﹐劉洪起卻入楚。辛卯﹐多鐸入上蔡﹐開封南北望風降﹔王之綱遁宿州﹑李成棟遁徐州。己巳﹐多鐸兵入歸徳。壬子﹐多鐸兵入潁州﹐連取蒙城﹑太和。劉洪起以其部力戰光﹑黃間﹔疏言﹕『北軍之來﹐勢若破竹﹐恐遺南京憂』。王永吉言﹕『徐鎭孤危﹐何以保江北﹖請使史可法﹑衛允文共保徐州』。不應。詹自植直登禦座﹐妄語白應元入﹐瘋罵。亦不省。

史可法在揚州﹐與諸將分汛地﹕自儀徵天靈洲隸黃得功﹐三■﹝氵義﹞河迆東隸髙傑軍﹐自任西﹑北門。應廷吉諫不可﹐請移軍泗州護陵寢﹐節制諸將﹐然後北伐﹔可法是之。召水師將劉恆祚﹑孫恆﹑錢鼎﹑於光至江浦﹐將會黃澤芳絕洪澤﹔至盱眙﹐值左良玉擊多鐸軍﹐曰﹕『卽其未定﹐可破也』。可法慮不敵﹐不聽。多鐸屯軍班竹園以待炮﹐別檄準塔等軍徇淮安﹐期會揚州。劉澤淸﹑田仰大掠淮安﹐走入海。俄而多鐸以炮攻揚州﹐城墮﹔可法爲巨囊實泥補之。多鐸使降將李遇春招可法﹐可法數其罪﹔遇春言『公忠貫華夷﹐而不見信於朝﹔死何益乎』﹖可法命射之。已又使人賫書至﹐可法不視﹐並其人沈之。西門尢險﹐身自任之。丁丑﹐多鐸使人爲黃蜚兵至城中就之﹐則反戈鬥﹔城遂沒﹐可法死之。多鐸屠揚州凡十日﹐入瓜洲。

戊寅﹐宏光帝召羣臣議遷都﹐錢謙益執不可。馬士英以黔兵千﹐屯雞鳴山﹔期走貴陽。阿濟格自江西北岸東入皖﹔多鐸至瓜洲謀渡老鸛河﹐編木乘風炮壞京口城堞﹐楊文驄言自頹之。馬士英撻偵者﹐而賞文驄使。於是警報寂然。

五月壬午朔﹐以李彬巡撫河南﹔其地已沒。趙之龍密使如多鐸軍求降﹐舉朝不知。癸未﹐左夢庚誘執九江巡撫袁繼咸﹑安徽巡撫張亮降阿濟格﹐兵逾桑木河而還。良佐托勤王名﹐大掠廬州﹑鳳陽走。準塔自淸河口濟至髙郵﹐李成棟降﹐淮安﹑通州﹑泰州皆沒。

丙午﹐百官賀重午﹔宏光帝以演劇﹐不視朝。分蘇淞﹑常鎭爲二撫﹐以楊文驄巡撫常州﹑鎭江﹐兼轄揚州沿海軍務。當江南危急﹐宏光帝猶選淑女於元暉殿﹐飲酒淫樂﹔醫者小兒捕禽蚧稱上用﹐人不敢犯。宮府內外﹐一切惟馬士英及小奄田成等指。及遷都議不決﹐益詬士英曰﹕『使我爲帝﹐今若此﹐將焉置我』﹖士英惟恃走貴陽﹐爲吳希哲所折﹔與韓贊周﹑盧九徳謀下諸門鍵﹐辰啟而午閉之。

戊子﹐大風雨﹐晝晦。馬士英﹑王鐸﹑蔡奕琛﹑陳於鼎﹑張捷﹑陳盟﹑張有譽﹑錢謙益﹑李喬﹑李沾﹑唐世濟﹑楊維垣﹑秦鑣﹑張孫振﹑趙之龍﹑錢增凡十八人﹐密議於朝﹐無聞者。頃之﹐李喬﹑唐世濟大聲言『降志辱身﹐亦不惜矣』。或扣諸其後﹐則曰﹕『兵𨿽急﹐不足慮』。蓋密籍趙之龍以降。宏光帝若不知。

楊文驄﹑鄭彩﹑鄭鴻達居金山及江南﹐惟日轟炮報虛捷。多鐸亦啟瓜洲閘放舟入江﹐大發炮﹐江水皆沸。逮夜聚几案﹐爇香火﹐亂流示濟﹔而使裨將自竹哨渡冒霧進。己丑﹐辧色達南岸﹐升阜鳴螺﹐才十餘卒﹔守兵大潰﹐文驄及巡撫霍達走蘇州﹐彩﹑鴻逵走福建﹐沿江上下無一屯。庚寅﹐多鐸濟江﹐遂陷鎭江府。

宏光帝聞之﹐盡閉城門。韓贊周曰﹕『兵單力薄﹐和﹑守一無可恃﹔不若親徵﹐濟則以保社稷﹐不濟亦可全身』。不聽﹔召梨園與酣飲。辛卯﹐夜漏三下﹐啟通濟門出﹐韓贊周從﹔羣臣無知者。宮女優監﹐雜沓西華門內。壬辰昧爽﹐馬士英僞奉太后遁﹐城中大亂。趙之龍封庫府﹐懸示『此地已歸大淸﹐其各安集』。民不聽﹐出太子立之﹔之龍錮之﹝詳「太子之讞」﹞。

是日﹐宏光帝至太平﹐劉孔昭據城不之納﹔宏光帝走。癸已﹐至蕪湖﹐黃斌卿先遁﹔乃趨黃得功軍﹐匿於總兵翁之琪舟。得功往見﹐驚且泣曰﹕『陛下死守都城﹐臣等猶可爲力。柰何信姦人言﹐輕率至此﹗臣軍單薄﹐何以能處』﹖宏光帝曰﹕『捨卿無可恃者』。得功泣曰﹕『願效死』。謀奉之適浙江。朱大典﹑阮大鋮亦至﹐以爲督師﹔苦無璽﹐幅紙署銜予之。

多鐸自丹徒﹑金壇﹑句容至南京﹐軍於郊壇﹔趙之龍及降臣徐允爵﹑王鐸﹑錢謙益諸人冒雨赴軍﹐跪而降。多鐸受之﹐使謙益入淸宮﹔因導其兵自金川門入﹐多鐸始信。距宏光帝去十日矣。丙申﹐多鐸入南京。於是勛臣魏國公徐用極﹑保國公朱國弼﹑隆平侯張拱日﹑臨淮侯李述祖﹑準寧侯孫維城﹑靈璧侯湯國祚﹑安遠侯柳昌祚﹑永昌侯徐宏爵﹑定遠侯鄧文郁﹑項城伯常應俊﹑大興伯郭存義﹑寧晉伯劉允極﹑南和伯方一元﹑東寧伯焦夢熊﹑安城伯張國才﹑洛中伯黃九鼎﹑成安伯郭永祚﹑駙馬齊贊元皆降﹐文臣蔡奕琛﹑李沾﹑邵之麟﹑李喬﹑朱之臣﹑梁云構﹑李綍﹑陳於鼎﹑陳正揆﹑李景濂﹑劉正宗﹑張居仁﹑陳之遴﹑錢增﹑陸朗﹑丁允之﹑王之晉﹑張孫振﹑徐復揚﹑袁宏勛﹑王懩數百人皆降﹐多鐸受之。宴之龍以牛酒﹐使位朱國弼上﹔予以八寶貂帽﹑貂裘﹑銀鞍﹑金鐙﹐之龍饋多鐸以鰣魚珍味﹐又大集梨園宴。多鐸令諸臣去發﹐薙武而不及文﹔李喬首易服去其發﹐多鐸罵之。

劉孔昭棄太平﹐擁舟入海﹔馬士英攻陷廣徳﹐遁之浙。

多鐸使尼堪﹑屯齊追宏光帝﹐過太平至蕪湖﹐無一卒拒。癸卯﹐至荻港。朱大典﹑方國安先發杜宏域軍扈﹐黃得功爲殿﹔甫行﹐而追者至。欲絕江北﹐不得渡﹔得功自刎死﹐宏域軍盡潰。叛將田雄﹑馬得功共入宏光帝舟﹐劫以降﹔雄親負之登。丙午﹐屯齊執宏光帝入南京﹐太后及妃從﹐民競詈之。多鐸與燕﹐詢以太子及出走事﹐不能對﹔幽之江寧縣署。

之龍﹑謙益爲多鐸檄諭蘇州﹑杭州。謙益屬文﹐極言護兩京陵廟﹑葬帝後梓宮及優待宗藩之徳﹔且曰﹕『誰非忠臣孝子﹖識天命之攸歸﹑知大事之已去﹐投誠歸命﹐保億萬生靈﹐此仁人志士所爲﹐大丈夫所以自決也﹔幸三思而早圖之。謂予不信﹐有如皦日』。之龍請以其私人黃家鼐爲安撫使﹐謙益使其私周荃副之﹐徇丹陽﹑常州﹑無錫﹔比下﹐益南至蘇州﹐霍達及巡按禦史周元春遁。楊文驄突至﹐執家鼐殺之﹐荃走免﹔文驄亦棄城走。

六月﹐博托兵入蘇州﹐廣徳﹑松江皆降。其兵益南﹐連下嘉興﹑湖州﹑寧波﹑杭州。劉洪起戰敗於汝寧﹐走平頭寨死之。於是明河南﹑湖北﹑安徽﹑南直﹑浙西地盡降。

秋九月﹐多鐸以宏光帝北去﹔太后在道入水死。

順治二年﹝隆武元年﹑﹞春三月﹐廣西僧自稱宏光帝﹐貴州撫巡兪思恂以告隆武帝。詔奉迎﹐廷臣曰﹕『卽眞﹐甫棄國﹐亦尊奉爾﹔無迎請理』。已知其僞﹐戮之。

夏五月﹐宏光帝以凶聞。蘇﹑松之間義師亦旋燼﹝詳「東南義旅」﹞。

煤山殉烈﹐宇宙元黃。北望無君﹐南中監國﹔區區江左﹐宜爲夏之成旅爾。樞臣仗義﹐傳檄興師﹐河北固有義兵﹑山東望如時雨﹔則兼旬以取孟達﹐一軍直出山中﹐兵之計也﹑時之應也。筐篚狃陳﹐藩籬不飭﹔徐﹑宿之北無符籬之兵﹐登萊之濱鮮劉寶之卒﹗陰祖汪﹑黃而昧軍﹐如南宋日談淮﹑泗﹐實宴安於江沱﹕可痛惜者一也。不入陳子龍之言﹑不納﹝陳﹞潛夫之說﹑不用淩駉之謀﹑不徇劉宗周之籌﹑不從袁繼咸之疏﹐譬之陳東﹑宗澤﹐飲憤徒然﹔盆子﹑聖公﹐識見一轍﹕可痛惜者二也。王永吉﹑張縉彥降者遁者﹐總督兩河丁啟睿﹑越其傑﹑衛允文墨且怯者﹐開府南北﹔田仰﹑楊文驄﹑黃斌卿﹑鄭鴻逵庸且懦者﹐防制江﹑淮。此猶金歸河洛﹐宋不守以韓﹑嶽﹐而用李孟齊守聊城﹔燕不專任樂毅﹐而柄騎劫。何況濟南﹑濟寧視如敝屣﹐剝至辧膚﹕可痛惜者三也。至於調停四鎭﹑搘拒武昌﹐計類摶沙﹐變生淸側﹔撫膺太息﹐無可爲矣。嗟乎﹗牛角山河﹐撐支最苦。是以背嵬善戰﹐尙失濠州﹔籌筆𨿽存﹐未恢漢祚﹕蓋垂翅奮翼﹐若是難也﹗何況姦佞盈朝﹐奄豎亂政﹐內空善士﹑外制師儲﹐一二健將無過髙傑﹑王之綱之流﹐此皆僨轅小犢﹐鱗甲腹生﹔艸竊樗庸﹐敢當爪士﹗宜乎風聲鶴唳﹐奔潰不遑﹔長江﹑大淮﹐拱手推讓﹗豈一姓不再興哉﹐抑坐而待亡也﹗且夫福王﹐嗣明者也﹔而或曰何人子﹐或更爲之詞。君子師「綱鑑」之意﹐不載疑似之言。至於入朝踐位﹐冀戴攺元﹐亦不與隆武﹑永曆特書並紀。何則﹖年鈞徳卜﹐著烈龜蓍﹔勘亂求才﹐事戒膠執。潞以降戮﹐固非髙光之流﹔赧以親先﹐祗出貴陽之見。何況迎少康於遁荒﹑奉瑯琊以纂統﹐紀年之籌﹐固無可易。君子不能謂由崧之得國正也﹔得國不正﹐則書少略焉。又其始末柔闇荒淫﹐得過且過﹔比擬庚申﹐則非冥冥亡元之報﹗譬彼繼元﹐固有天塹半壁之雄﹔及至甲馬臨邊﹐牽延坐議﹐金甌如故﹐降表先成。抑叔寶無心﹐近臣竊璽﹐亡國大勢蓋應爾耶﹖將八月爲君﹐懺果定耶﹖臺城再入﹐油扇靑衣﹔宗社是棄﹐輿櫬誰憐﹗烽刃才來﹐鐵索竟斷。雄𨿽創臂﹐馬復喪元﹔而柴市招魂﹑冰山續錄﹐未嘗不嘆劉鋹大石亦足豪也﹗顧江東王气﹐於此燼已。

續明紀事本末卷之二

馬阮姦迹

崇禎十五年夏五月﹐以馬士英提督鳳陽。士英﹐貴州人﹔巡撫宣大﹐爲王坤劾論罪﹐流寓南京。同年生阮大鋮儷「逆案」﹐亦匿南京﹔遂相結。周延儒再召﹐大鋮求用不可﹐乃爲士英貨延儒以萬金﹔延儒畏物議﹐久之﹐乃以士英爲兵部侍郎﹐提督鳳陽。大鋮仍失職。

十七年春﹐莊烈帝崩﹐南京諸臣議監國。時惠﹑瑞諸王遠莫致﹔在淮安者﹐福王序親而失徳﹐潞王有賢聲。錢謙益及僉事雷演祚以爲言﹐且曰﹕『福恭王覬神器﹐幾釀大禍﹔立其子﹐勢將修三案隙』。呂大器﹑張愼言﹑姜曰廣然之﹐移牒史可法﹐言福王「七不可」。馬士英獨利福王闇﹐且思踞定策功﹐爲語可法﹕立序以賢﹐倫紀不可泥﹔而陰結劉孔昭﹑韓贊周奉福王。使告路振飛﹐振飛以外臣辭﹔再告可法﹐可法裒大器「七不可」書答之。士英遽反汗﹐責可法以序﹑以賢﹐捨福藩其誰立﹖且賄諸將黃得功﹑劉良佐﹑劉澤淸合疏奉迎﹐連軍儀徵﹐勢張甚。史可法﹑髙宏圖苦爲賣﹐不得已從之。甲申﹐南京守備魏國公徐宏基等將迎立宏光﹐呂大器長兵部不肯署。李沾阿士英﹐厲聲言﹕『公獨持議﹐沾得以血濺公衣矣』﹗孔昭復助之詈。大器無如何﹐乃以福王告於廟。

夏五月庚寅﹐福王監國於南京。明日視朝﹐靈璧侯湯國祚首訐戶部選授狀﹐語復悖﹔韓贊周叱止之。監國福王不能問﹐羣臣亦不顧﹔惟議奉王遂卽位。史可法及禦史祁彪佳謂﹕『是舉也﹐宜且緩﹐示天下之眾以公心』。乃少止。壬辰廷推﹐劉孔昭欲與列﹔史可法折之。孔昭舉士英﹐盛气以競。眾推鄭三俊﹑劉宗周﹑徐石麒及諸人﹔孔昭復舉阮大鋮。可法言「逆案」先帝所定﹐必不可。乃以士英爲東閣大學士﹑兵部尙書﹑都察院左都禦史﹐總督鳳陽如故。士英方負定策功﹐謂必相﹔聞督鳳陽﹐大怒﹐請入朝﹐拜表卽行﹐擁兵南﹔舟楫千餘﹐焚掠淮安西門外﹐路振飛﹑王燮禦之三日﹐乃定。士英遂上疏勸進﹐且以史可法「七不可」書告﹔可法始不安。壬寅﹐福王卽位於南京。韓贊周請使士英爲督師﹐畱史可法居守。士英遽語可法曰﹕『吾自擒劉超﹑平老回回﹐筋力憊矣﹔君鎭皖城樹奇績﹐淮陽士民望如父母。督師者﹐非公而誰』﹗又蹴髙傑等疏請之。可法知不容﹐亦頗慮士英不能守淮陽﹐乃遜謝曰﹕『東西南北﹐惟君所使﹔吾豈私頂踵以長寇仇乎』﹗

癸卯﹐以馬士英爲兵部尙書入閣辦事。士英遂眞相﹐又蔭一子錦衣僉事。士英疏迎國母﹑尊恭王位號﹑選淑女﹑移藩王﹐皆逆宏光帝旨。與朱國弼誣劾路振飛﹐罷之﹔又誣以侵餉﹐逮問。淮安士民訟之﹐乃止。以田仰代﹐其私也。受丁啟睿賄﹐以爲河南勸農﹑剿寇官。諷莊元宸謁之﹐不可﹔以中旨授主事以折之。俄﹐加太子少保﹑兵部尙書。

時詔起廢籍﹐而令「逆案」無昭雪。劉孔昭必欲薦大鋮﹐乃飲諸勛臣酒﹐謀逐張愼言﹔湯國祚﹑趙之龍諾之。會愼言薦吳甡﹑鄭三俊﹐孔昭劾之﹔廷議﹕武臣無與銓政理。孔昭益忿。庚戌朝罷﹐孔昭挈國祚﹑之龍﹐詈愼言爲姦邪﹐排抑武臣﹔聲激殿陛。羅萬象爭之。孔昭競不已﹐舉刃逐愼言﹔聲言殺此賊。愼言避之﹐班行大亂。韓贊周大叱之﹐乃納刃伏地痛哭。宏光帝責以宜和衷﹔乃出。復誣劾愼言﹑詆三俊﹐且言『愼言迎立有二心﹐不可不誅』。愼言疏辯﹐因乞去。萬象疏﹕『首封四鎭﹑攺京營﹑加兩鎭衛﹐非不用武臣。票擬參駁﹐職由內閣﹔必並歸勛臣﹐文臣可勝逐哉』﹖禦史王孫蕃言﹕『柰何廷辱冢宰』﹖明日﹐髙宏圖言﹕『用人﹐愼言之職﹔孔昭一手持之﹐非所私則爲姦邪。薦甡票擬﹐實出自臣﹐罪不減於愼言。夫朝廷尊於李勉﹐天子貴以叔孫﹔臣忝輔弼﹐坐視宸陛幾於訟庭﹐愧死無地﹗乞賜罷斥』。姜曰廣亦求去。宏光帝不能問﹐使慰宏圖﹑曰廣﹑愼言而止。孔昭是舉﹐馬士英實蹴之。史可法聞之﹐嘆曰﹕『黨禍起矣』﹗疏言﹕『先帝用人無成心﹐吳甡過有可原。卽諸臣謂不可﹐何至痛哭呼詈﹐絕滅法紀﹔使驕鎭悍卒﹐益輕朝廷。昔主辱而臣死﹐今主死而臣生﹔凡在臣工﹐何能無罪﹗文臣固多誤國﹐武臣豈盡矢忠﹖若各執成見﹐文武水火﹐國家朋黨之禍至此而開﹔臣不願諸臣存此見也』。甡遂不用。會袁繼咸入見﹐言馬士英引髙傑渡江﹐宜使往輯。宏光帝謂此彼所不欲也﹐乃止。蓋自可法行﹐孔昭﹑士英益無忌。宏光帝方以翼戴功﹐進諸勛臣﹑內監祿蔭﹐湯國祚﹑劉孔昭﹑韓贊周﹑盧九徳皆與焉。國子典籍李模疏﹕『曩者朝廷之爭﹐幾成鬧市。原擁立之事﹐皇上不得以得位爲利﹐諸臣何敢以定策爲名﹖必大慰先帝殉國之靈﹐庶膺陛下延世之賞。至於絲綸有體﹐毋因大僚而過繁﹔拜下宜嚴﹐勿以泰交而稍越﹔繁纓可惜﹐勿因近侍而稍寬。然後綱維不墜﹐威福日隆也』。報聞。尋遷模河南道禦史。模睹馬﹑阮狀﹐曰﹕『不可爲矣』﹗遂引去。時宏光帝猶召對﹐諭髙宏圖﹑馬士英﹑姜曰廣﹕『國家多故﹐倚賴良多。行政用人﹐朕所未習﹔卿等所論﹐無有不從。何可言去』﹗宏圖因言愼言淸愼﹑孔昭挾制及近臣貪黷狀。宏光帝言﹕『朕亦知諸臣受賄出之袖中﹐誠可唾也』﹗馬士英旋請增淮揚兵三萬﹐亦從之﹔及宏圖等相繼去﹐士英當國﹐遂不復詢外事。

六月﹐髙宏圖請輟閣事﹐總漕江上﹔避士英也。宏光帝許之。初﹐阮大鋮在南京談兵擊劍﹐覬以邊材見。金壇周鑣﹑無錫顧杲﹑長洲楊廷樞﹑貴池吳應箕﹑蕪湖沈士柱﹑宜興陳貞慧﹑余姚黃宗羲﹑鄞孫萬泰等惡其人﹐作「畱都防亂揭」討之﹔大鋮不敢出。

國子生魏學濂﹐大中之子也﹔大合繆昌期﹑左光斗﹑髙攀龍及諸死奄禍者後﹐出其訟父冤血疏共讀之﹐並戟手罵大鋮。大鋮含刺骨﹐益結士英﹑孔昭及太監韓贊周﹑李永芳。時北都陷﹐中官益南奔﹔大鋮因贊周徧結之﹐日爲言東林陷貴妃﹑福王狀﹐誣史可法等。諸閹信之﹐侈陳其材。士英又言大鋮有邊將材﹐山居移書定策﹔魏忠賢敗﹐閱其籍無大鋮名。宏光帝信之。值宏圖如鎭江﹐士英使以冠帶入﹐陳用兵四策及長江兩合﹑三要﹑十四隙﹐俱稱旨。將退﹐士英曰﹕『大鋮名在「逆案」﹐實非其罪』。大鋮卽陳己枉﹐詆孫愼行﹑魏大中﹑左光斗﹐舉朝駭異。俄﹐宏圖自鎭江歸﹐言『先帝定「逆案」以遏羣邪﹐大鋮與焉﹔豈宜擅攺。卽如士英言﹐請俟會推』。士英言﹕『若此﹐大鋮無用理。已非納賄﹐何必廷推』﹗宏圖卒不可﹐且乞去。姜曰廣疏﹕『前見文武交競﹐無術調和﹔近睹「逆案」掀翻﹐愧不能弭。使先帝十七年之定力﹐頓付逝波。維新之時﹐惜哉此舉。夫祖宗會推之典﹐萬世行之﹔而大鋮起自內傳﹐斜封墨敕﹐史冊昭然﹐不可不鑑。今又創一術﹕但求對面﹐立談取官﹐同登場之戲劇﹔下殿得志﹐類嬴勝之販夫。先帝一誤﹐陛下豈可再誤』﹗且乞去。宏光帝溫諭之。士英大慍﹐疏宏圖﹑曰廣﹑呂大器護持朝局﹕『於所愛﹐則曰先帝無成心﹔於所忌﹐則曰「逆案」不可易。其妄莫甚』﹗大鋮亦疏辧﹐語極巧詆。於是羅萬象疏﹕『輔臣薦大鋮以愧不知兵者﹔然大鋮實不知兵﹐請勿復用﹐以杜邪人』。應天府丞郭維經疏﹕『今將修「實錄」而起大鋮﹐與前案違﹔非陛下所以待先帝﹑輔臣所以待陛下也』。大理寺丞詹兆恆疏﹕『梓宮未復﹐壞土未幹﹔而忽召大鋮﹐還以冠帶﹐豈不上傷先帝之靈﹑下短忠義之气』﹖職方司郎中尹民興疏﹕『聲罪致討﹐司馬職也﹔今抗顏堂上者﹐一「逆案」之阮大鋮﹐何以消跋扈之气﹖古者使貪﹑使詐﹐不聞使逆﹔使「逆案」可翻﹐崔﹑魏亦可用矣』﹗太常寺卿莊元宸疏﹕『不斬士英﹐國勢必不可爲』。禦史左光先疏﹕『大鋮綫索逆黨﹐殺臣兄光斗及魏大中﹑楊漣﹔皇上不攺先帝之政﹐臣忍忘不共之仇』﹗太僕寺卿萬元吉﹑禦史王孫蕃﹑陳良弼﹑給事中陳子龍亦先後劾大鋮。錦衣指揮懷遠侯常延齡﹐開平王孫也﹔亦疏劾之。呂大器直劾大鋮二十四大罪﹐且言『先帝骨血未寒﹐今擢大鋮﹐人以陛下爲何如』﹗皆不聽。史可法爲疏調停之﹐維經並劾可法﹔亦不聽。時羣議咸同﹐髙宏圖﹑姜曰廣又未罷﹔故大鋮之起﹐邅回久之。然朝端以此益水火。

是月﹐馬士英請加黎玉田兵部尙書﹑盧世■﹝確﹐氵代石﹞太僕卿﹑謝陛上柱國﹔三人已降﹐時不能核。復以錢謙益爲禮部尙書﹑協理詹事。謙益以議立潞王﹐與士英左﹔懼禍﹐更疏頌之﹐士英引受職。謙益復力薦阮大鋮﹐嘗使其妾奉觴媚之﹐憾卒不釋。

丙寅﹐張愼言致仕去。愼言屢求去﹐且陳其歷官危厄狀﹔又言『僞官至陽城﹐臣子投崖死﹔國難家變﹐痛無生理』。乃賚以銀帑﹑恩蔭﹐許其去。工部侍郎程注亦致仕去﹐史可法疏爭之不得。馬士英更請擢張捷﹐稱其才。

癸酉﹐呂大器罷。士英以定策惡大器﹔李沾以張愼言故﹐疏劾大器『當迎立時﹐紓回不進﹔劉孔昭怒形於色﹐臣面斥其非﹐大器始俯首。明日迎駕﹐猶欲遲畱。且未定武臣封﹐致啟殿上之爭』。宏光帝言﹕『朕遭百六﹐何心於大寶。定策諸臣﹐朕已知之』。大器逆知士英等將啟「逆案」人﹐遂劾士英『擁兵入朝﹐覬畱政地。「逆案」先帝手定者﹐悍然不顧﹐欲躋阮大鋮於中樞。且士英何功﹐倏而尙書﹑宮保﹑金吾﹑世蔭﹖其子銅臭﹐爲都督﹔女弟之夫未履行陣﹐遽使總戎﹔姻婭田仰﹑越其傑﹑楊文驄先朝罪人﹐盡登膴仕。夫鄭三俊﹑吳甡﹐臣不謂無一失﹔而端方直諒﹐終爲四海之歸。士英﹑大鋮﹐臣不謂無片長﹔而邪慝姦回﹐必釀無窮之禍』。宏光帝以和衷慰之﹐且令進「逆案」﹔士英憤甚。劉澤淸阿士英指﹐誣大器薦張捷﹑鄒之麟﹑張孫振﹑劉光斗。大器致仕去﹔慮後患﹐以手書「監國告廟文」進﹐明無他。士英憾不釋。是日﹐詹兆恆進「逆案」﹐馬士英亦進「三朝要典」以亂之。

丙子﹐巡按湖南禦史黃澍﹑承天守備太監何志孔入朝。澍面斥士英不法狀﹐淚與聲流。宏光帝大感動﹐顧髙宏圖﹐言『卿其識之』﹗且命澍近座前﹐益數其罪﹐以笏擊之﹐願與同死。士英號﹐宏光帝不應。志孔助澍言﹔韓贊周叱志孔﹐執之。宏光帝使姑退。澍復疏士英十可斬罪﹔略言『鳳陽﹐國家發祥之地﹔士英巧卸重肩﹕一可斬。國步初定﹐人矢必死﹔士英總督三軍﹐勞績安在﹖動謂勤苦﹕二可斬。奉命討獻﹐未出蘄﹑黃﹔奉命討闖﹐未出壽春﹕三可斬。賊僞尙書周文江導之入﹐謀下江南﹔士英得賄﹐以爲參將﹕四可斬。僞刻賊印﹐謂黃鼎得之﹔擢鼎副將﹐己亦上賞﹕五可斬。皇上嗣位﹐天與人歸﹔士英輒稱「由我」﹕六可斬。生平至貪至污﹐幸脫「逆案」﹔一旦得志﹐遂薦阮大鋮。大鋮居則匪類﹑出則姦臣﹐士英獨言用人行政﹐必始大鋮﹕七可斬。蠶食兵餉﹐家肥兵瘦﹔乃自用將施恩﹐悉云「由我」﹕八可斬。馬匹器械﹐營列私居﹐不嚴宸蹕﹕九可斬。上得罪祖宗﹐下得﹝罪﹞百姓﹕十可斬』。宏光帝語贊周﹕『士英如此﹐宜退避』。士英僞乞休﹐盡移其直衛之具﹔出私賄小奄田成﹑張執中泣上前﹐言『非馬公不得立﹔馬公去﹐天下議皇上爲背恩。且士英去﹐誰念皇上者』﹖宏光帝默然﹔成卽令士英復入直。知澍倚左良玉不能問﹐惟責志孔罪﹔又僞稱士英爲乞恩有雅量﹐並志孔免之。澍復十疏劾士英﹐詔使還楚。少詹事徐汧亦劾之﹔不報。汧嘗陳時政凡七﹕曰辧人才﹑課職業﹑惇寅恭﹑勵廉恥﹑核名實﹑納忠讜﹑破情面﹔尢以恩仇朋黨爲言。柳昌祚劾汧東林巨魁﹐與復社姦人張采﹑華允誠﹑楊廷樞﹑顧杲爲狼狽﹔因舉其討金陵檄中語以証之。然士英頗知汧﹐寢其疏﹔汧亦去。

秋七月﹐以張有譽爲戶部尙書。有譽負淸望﹐士英將爲大鋮地﹐結田成輩爲之。髙宏圖言『有譽宜用﹐中旨必不可行』。與給事中章正宸封還詔書﹔曰﹕『陛下知內批之故乎﹖鄙夫患失﹐乞恩內庭﹔綫索關通﹐巧爲之說。先帝已誤﹐陛下豈容再誤』﹖不聽。昌祚又受士英指﹐薦大鋮﹔正宸力爭﹐且乞放歸。士英惡甚﹐轉正宸大理寺丞﹐使不得言。陳子龍亦言『墨敕斜封﹐前轍固在。異日姦邪乘間﹐臣等聽之﹐則幸門開﹔爭之﹐有例矣。願陛下愼持之』。亦不聽。

詔定從逆諸臣罪。阮大鋮畏妨己﹐以北都降臣頗預淸流﹐倡言彼攻「逆案」﹐吾爲「順案」以偶之﹔以李自成僞號「順」也。馬士英遂劾龔鼎孳﹑周鍾﹑光時亨諸人﹔鍾弟鑣無與其事﹐以議立潞王﹐亦入之。法司擬罪﹔尋謂陳名夏﹑周鍾緩決爲非是﹐命再議。

左都禦史劉宗周以國仇未復辭職﹐自稱「艸莽孤臣」﹐疏陳四事﹔馬士英﹑阮大鋮﹑髙傑﹑劉良佐皆惡之。宗周知不容﹐抗言『陛下龍飛淮甸﹐天實予之﹔乃以扈蹕微勞﹐晏然入閣﹑晉中樞者﹐非馬士英乎﹖於是李沾﹑劉孔昭嘩然相訟﹐羣陰則翻然起矣。借知兵之名﹐則逆黨可升﹔寬反正之路﹐則逃臣可引﹕而閣部諸臣次第去矣。髙傑一逃將而奉如驕子﹐則士英翼之﹔劉﹑黃諸鎭分藩江北﹐則髙傑倡之。京營﹐祖制皆畀勛臣﹔皇上卽位﹐卽有盧九徳之命﹐士英不得辭其職。總之﹐兵戈盜賊﹐皆小人气類而生﹔而小人與閹臣﹐往往相爲表裏。自古未有閹臣用﹐而將帥能樹功者。惟陛下首辧陰陽消長﹐出士英仍督鳳陽﹐總理諸鎭﹔卽史可法未卽還﹐亦當自淮而南﹐居河南﹑開幕府﹐與士英犄角。京營提督﹐宜急寢之﹔書之史冊﹐爲宏光帝第一美政』。詔褒之﹐促其入。士英大怒﹐卽日乞休﹔且揚言宗周所稱﹐不用新命。宗室朱統■﹝金類頁﹞誣劾宗周請蹕鳳陽﹐以罪宗處上﹔己與史可法伏兵丹陽﹐立潞王。會浙江撫巡黃鳴駿次京口﹐其標兵與防將斗﹝見前﹞。士英懼﹐信之﹔劉澤淸等疏又至﹝詳「四鎭」﹞﹐舉朝駭愕。髙宏圖請諭和衷﹐宗周始受命。陳子龍疏﹕『憲臣戇直﹐恐復生異同﹐使陛下有疑畏君子之心﹑諸臣有同歸之志﹔將誰與寄』﹖不聽。

時福府故監屈尙忠﹑田成﹑張執中子弟競極官蔭﹐劉孔昭徑以降賊宰相錢位坤薦。馬士英﹑阮大鋮甚惡姜曰廣﹐必去之﹔使朱國弼﹑劉孔昭交劾爲黨。值議復廠衛﹐曰廣謂『廠衛不除﹐宗社且不可保』。祁彪佳亦疏爭﹐曰廣擬旨兪之﹔不從﹐則自疏爭之。士英﹑大鋮益怒。孔昭旣思以田仰代史可法﹐又惡曰廣。朱統■﹝金類頁﹞希其指﹐劾曰廣於定策時有二心﹐詞及張愼言﹑呂大器﹑史可法﹔宏圖擬按統■﹝金類頁﹞罪。宏光帝入士英等譖﹐厲聲言﹕『統■﹝金類頁﹞宗室﹐何可重罪』﹔而責宏圖謂﹕『召史可法爲非是』。越二日﹐統■﹝金類頁﹞再劾曰廣五罪﹐語極誣蔑﹔且請置劉士禎﹑王重﹑楊廷麟﹑劉宗周﹑陳必謙﹑周鑣﹑雷演祚於獄。其疏皆大鋮艸﹐不自通政司入﹔給事中袁彭年謂非制﹐劉士禎言﹕『曰廣勁骨戇性﹐守正不阿﹔居鄕立朝﹐確有公論。統■﹝金類頁﹞何人﹐不由職司﹐飛奏越告』﹖皆不聽﹔惟言『朕遭百六之運﹐復值文武交爭﹐異同日甚﹐水火不化﹑矛戟將興﹐天下事不堪再壞』。士英等卒不懼。宏圖再請召可法入直﹐不報﹔遂乞休。士英嬌旨詰責之﹐宏圖益求去。

八月﹐晉馬士英太子太師﹑武英殿大學士﹐予蔭。士英欲假危疆名﹐使阮大鋮巡撫河南﹐眾不可﹔乃以越其傑爲之。其傑﹐士英妹倩﹐以貪敗起自廢籍﹔至是﹐使開府。旣與劉澤淸薦張捷﹐徐宏基阿之﹐復疏薦捷﹔遂以中旨﹐起捷吏部左侍郎。章正宸爭之﹐大理寺卿姚思孝亦疏諫﹐士英矯旨責之。

阮大鋮旣切齒於周鑣﹐以雷演祚出姜曰廣門﹐並逮之。至是﹐下之獄。及事急﹐鑣屬陳丹衷以書幣求解於馬士英﹐阮大鋮已使邏者日■﹝口貞﹞鑣﹐遂爲所得﹔丹衷坐謫。禦史羅萬爵疏詆鑣﹐徧及東林人。

始﹐阮大鋮𨿽召對﹐張愼言﹑髙宏圖以力爭﹐士英爲遲疑﹐屢思以中旨爲大鋮地﹐卒不克。至是﹐竟以大鋮爲兵部添設左侍郎﹔禁人言﹕蓋柳昌祚薦之。劉宗周疏﹕『大鋮昔爭吏垣﹐死魏大中﹔卽才果可用﹐臣猶慮其病世。且故事﹕九列必廷推﹔中旨頻頒﹐斜封之漸。大鋮進退﹐實系興亡』。又嘗言『「逆案」申雪﹐則彪虎之類勢將平反﹔「三年無攺」之謂何』﹖熊汝霖言﹕『大鋮果知兵﹐當置之於外﹔若優遊司馬﹐添注何爲』﹖且言『恥使四方猶見臣名』。皆不聽。大鋮尋兼僉都禦史﹐巡視江防。疏﹕『天下事盡壞於黨人﹐今不堪再。而君上封疆﹐一己性命竟置不顧﹐惟從事於構隙之場。先帝非喪邦之君﹐諸臣必結黨以蔽之。黨敗﹐而髙皇百戰之基﹑先帝一家之命破壞崩阻矣﹔把持之臣﹐卒亦不免於拷掠。其傷心從賊狼狽逃回者﹐天誅不漏已﹐亦何益之有』﹖其積怨如此。其黨趙之龍目不識丁﹐李沾使疏爲莊烈帝請廟號﹐而謂帝實無可「思」。其無狀又如此。

九月﹐浙江布衣方翼疏劾馬士英﹐下之獄。劉僑固降於張獻忠﹐黃澍急捕之﹔士英入其賄﹐使復爲錦衣。因使詰澍﹐澍疏辧﹐士英劾之。又使朱盛濃劾澍毀制辱宗﹐貪賄激變﹔內批逮澍﹐不至﹔下刑部逮之﹐亦不至。士英不得已﹐免其罪﹔而擢盛濃池州推官。阮大鋮以舊隙﹐逐原任尙寶寺卿黃正賓。

甲午﹐姜曰廣罷。曰廣旣被污﹐禦史陸朗﹑黃耳鼎復劾其與劉宗周﹑徐石麒欺君黨惡﹐劉澤淸亦攻之﹔袁繼咸爲疏辧﹐不聽。曰廣力求罷﹐許之。明日﹐陛辭﹔言『臣得罪權姦﹐幸歸田裏﹔臣去﹐皇上宜愼國事』。士英大怒﹐詬爲賊﹐叩首乞休﹔而頻以翼戴言。曰廣叱曰﹕『翼戴豈人臣居功地』。士英言﹕『汝立潞王功安在』﹖帝兩解之。曰廣旣出﹐士英追詬之﹐哄詈而罷。

乙未﹐劉宗周罷。宗周再乞休﹐許馳驛歸。頻行﹐疏五事﹕曰修聖政﹑振王綱﹑明國是﹑固邦本﹐多刺馬﹑阮。出都之日﹐士女聚觀。

給事中吳適陳五事﹐曰信詔旨﹑核人材﹑儲邊才﹑伸國法﹑明言責。熊汝霖疏﹕『臣觀今日時勢﹐卽偏安未可卜也。兵餉戰守﹐易爲恩怨異同﹔朝端之上﹐元黃交戰。

始以勛臣﹐繼以方鎭。恢復固圉之不講﹐而舌鋒筆鍔之是謀。旣以揭帖逐諫臣﹑又以藩疏逐宰輔﹐麼麼之臣﹐誰爲遺使』﹖且極言『廠衛必不可復。先帝盛徳﹐惟此一節未免府怨』。又言『先帝篤念宗藩﹐今何以使躍冶不萌﹔先帝隆重武臣﹐今何以使賞罰必當﹔先帝委任勛臣﹐今何以使客气盡屏﹔先帝簡任內臣﹐今何以使柄無旁操﹔先帝擢用文臣﹐今何以使賢者必用』。疏入﹐士英大怒﹔矯詔罰俸三月。未幾﹐復言『朝端議論日新﹐宮府揣摩日熟。自少宰卿貳﹐悉廢廷推﹔四品監司﹐竟無參尹。一人未用﹐舉朝目爲黨人﹔一官外遷﹐當事訾爲可殺。黃白充庭﹐靑紫盈路﹔六朝佳麗﹐復見今時。獨不思他日稅駕之地乎』﹖不報。俄﹐袁繼咸疏畱宗周﹐亦不報。

敍江北歷年功﹐再進士英少保兼太子太師﹑建極殿大學士﹐世襲錦衣僉事。

史可法疏﹕『用大鋮者以才﹐爭大鋮者以逆。大鋮卽可用﹐何必罪爭者﹔不可用﹐當從羣議﹐不可以一人敗天下事』。不聽。

馬士英旣令生童納銀﹐凡上戶五兩﹑中戶四兩﹑下戶三兩﹐得應提學道試。溧陽知縣李思模不應﹐奪五級。又開助工例﹕武英殿中書九百兩﹑文華殿中書千五百兩﹑內閣中書二千兩﹑待詔三千兩﹑拔貢千兩﹑推知銜二千兩﹔監紀﹑職方萬千不等﹐把總﹑遊擊﹑參將﹑都督各數千金不等。都中赴者如狂﹐民間爲「都督滿街走﹑職方賤如狗」之諺。然入官者﹐惟兩殿中書及攺貢銀﹔其它及追蔭﹑起廢之金﹐皆入士英等橐。禦史郝某徑請士英以賄賂餘金助公費﹐不省。尋復稅酒斤一錢﹔又徵洋船稅﹐其數不一。民間云﹕『掃盡江南銀﹔塡塞馬家口』。

許都黨復亂﹔大鋮謂左光先激之﹐詔逮光先及前東陽知縣孫篤棐。祁彪佳疏﹕『光先出境聞變復還﹐未一月誅都﹔非誘降』。士英﹑大鋮並恨之﹐先蹴朱統■﹝金類頁﹞劾彪佳。逮光先於左良玉軍中﹐不至﹔亦無如何。禦史張孫振復阿士英﹐劾彪佳立潞王﹐阻登極。彪佳遂罷。值選科道﹐尙書徐石麒以莊元鼎十三人進﹔士英盡易以私人。再請賞定策功﹐進朱國弼保國公﹐加李沾左都禦史﹔使再劾呂大器﹐詔逮之。而蜀地盡失﹐乃止。

甲寅﹐徐石麒罷。石麒剛介﹐不應內閹請。馬士英圖封爵﹐屢諷之﹔又使韓贊周入爲言﹐石麒謂『蔣冕﹑楊廷和且不受爵﹔今國恥未雪﹐而裂土自榮乎』﹖陳洪範北行﹐石麒言『先帝梓宮何處﹖封樹若何﹖若僅遣一健兒應故事﹐則羣臣之悲大行者何爲』﹗士英益惡之。黃耳鼎﹑陸朗有物議﹐石麒出之﹔朗賄內閹﹐復用。石麒發其罪﹐朗恚﹐詆石麒。耳鼎亦訐石麒﹐誣以枉殺陳新甲﹔士英助之。因求去。士英擬嚴譴﹔宏光帝不可﹐令馳驛歸。

兵部侍郎徐人龍每入直﹐正襟危坐﹔士英惡之﹐使禦史何綸劾其老﹐勒致仕。

蔡奕琛﹑楊維垣力求用﹐士英使錢謙益薦之。

冬十月﹐謙益陳四事﹕曰定廟算﹔因謂『以文統武﹐孫承宗後才一士英』。曰資幹濟﹔謂『蔡奕琛﹑馮元揚諸人英穎特達﹐唐世濟﹑範云鳳諸人老成典型﹐徐煌﹑陳洪謐公望著聞﹐陶宗道﹑楊兆升沈落可惜』。曰雪冤滯﹔謂『陛下旣以贊導無據用阮大鋮﹐若虞廷陛﹑賈繼春﹑房杜麗﹑虞大復﹑吳孔嘉﹑周昌晉﹑呂純如﹑楊維垣﹐乞下部察議』。又云『奕琛𨿽以復社攻臣﹐臣知其悟』。語極無狀。奕琛以其疏有「阮大鋮﹑賈繼春魁壘男子」語﹐更恨之﹔人以爲笑。

李沾受人賄﹐爲錦衣馮可宗所捕。士英爲請於宏光帝﹐詔勿問﹕所賂玉帶﹐士英以進﹐宏光帝服以朝。憤微時貸徽商汪曙金不得。有汪庶者﹐周延儒之弟姻也﹔值延儒子請免贓﹐士英移「庶」爲「曙」﹐使完六萬。納降將張縉彥賄﹐使總督北直軍務﹔眞除李沾左都禦史。四方賄賂﹐皆使僧利根爲次第。終夕醵飲﹔宏光帝禁會宴﹐亦不顧。

庚申﹐髙宏圖罷。士英﹑大鋮始以宏圖非東林﹐將結之﹔宏圖不可﹐怒之。士英嘗對眾言﹕『我嘗哭張溥』﹔宏圖因之﹐使釋怨﹐士英意頗解。及劉宗周疏出﹐大鋮宣言此宏圖指﹐士英益怒。宏圖乞休﹐不許﹝見上﹞。至是﹐章四上﹐乃允去。宏圖貧甚﹐偕幼子棲僧寺中﹔尋入浙江﹐不與人接﹐國變而亡﹝詳「殉節」﹞。劉孔昭弒其祖母胡氏﹐無或問。阮大鋮以張捷爲吏部尙書﹐大鋮尢狡橫。旣逐劉宗周等﹐志益肆盡﹔召其黨張捷﹑楊維垣﹑蔡奕琛﹑唐世濟﹑張孫振﹑袁宏勛十餘人用之。及徐石麒罷﹐士英欲除張國維﹔大鋮結內閹﹐中旨授捷。士英愕然﹐無如何。捷遂盡起「逆案」人。文選郎中劉應賓挾馬﹑阮勢﹐大納賄﹔一月之中﹐題授中書﹑監紀﹑推官百數十﹐捷亦聽之。

馬士英托充餉﹐請諸撫按凡杖以上贖鍰﹐並輸部﹔不則﹐以贓論。

劉澤淸言『陳洪範﹑左懋第渡河無期﹐王燮﹑邱磊無以之官』。士英等不措意﹐惟請加王永吉一品鬥牛服﹐請隆接待北使禮﹔而以遣使自飾。

刑部尙書解學龍定降賊諸臣罪﹐凡六等﹔士英﹑大鋮視賄出入之﹐故學龍所定再被斥。而擢朱統■﹝金類頁﹞官﹐酬其逐劉宗周﹑姜曰廣也。統■﹝金類頁﹞不悅曰﹕『預予我以總憲』。其妄如此。禦史彭遇颽恣縱﹐嘗謂嶽飛言大誤﹕『文臣不愛錢﹐髙爵厚祿何以勸人﹖武臣惜死﹐養其身以有待也』。士英愛擢之。

阮大鋮旣入雷演祚罪﹐又忿顧杲﹐使王鼎實飛章告變﹐語士英列兵江上以待之。遂逮復社生陳定生等﹐下之獄﹔將盡殺錢秉鐙﹑沈壽民等數十人﹐壽民等遁去。

十一月﹐史可法復宿遷﹐進援邳州。疏至﹐士英大笑﹔楊文驄問故﹐士英曰﹕『子謂有是耶﹖此可法之術也。歲暮將士宜敍功﹐軍儲必簿計之﹔以此爲地耳』。

值大閱﹐宏光帝竟不出﹔士英代之。

僉都禦史郭維經乞罷﹐士英矯旨切責。謂宋學洙殉節﹐請贈大理寺卿﹔學洙後二年乃卒。

再令生童納銀入貢﹐自三百至於七百﹔許廩生入貲爲通判。

開海中玉環諸屯﹐訖無濟。

楊文驄聞祁彪佳儲銀八萬於鎭江﹐以少半餉史可法軍﹐其餘備緩急﹔欲漏之。建言金山扼南北﹐宜置城﹐並城圌山。士英請從之。

時趙之龍疏薦陳爾翼﹑柳昌祚疏薦程士達。吳適糾爾翼爲閹黨﹐之龍再爭﹔適疏勛臣不聞預升﹐參昌祚何故奪銓部職。張捷﹑阮大鋮結黨納賄﹐日務濁官政。懷慶知府郭鳳儀托名勤王﹐光祿寺署丞張星求試科道﹐中書舍人張齡請予部銜﹐保定侯梁世勛請遂襲爵﹐適皆力爭﹐還駁其罪﹐爲大鋮等所格。旋駁旋用﹐適不得展。

癸丑﹐宏光帝幾不豫。馬士英入直﹐與羣閹竊竊語﹐人不敢詰。士英﹑大鋮又恆聚語﹐夜分乃罷。

十二月﹐逮福建助餉右參議夏尙絅﹔怒其無私獻也。入越其傑譖﹐罷河南巡按禦史陳潛夫﹔以淩駉代。

駙馬齊贊元言孔昭翼戴﹐功賞不足。馬士英言孔昭實心定策﹔劉澤淸﹑張文光密議效忠﹐請侯之。孔昭僞讓﹔許之。臨淮王裔李升嘗面詈孔昭於塗﹐責其姦惡﹔孔昭含刺骨﹐遂劾罷之。諸勛臣常元亮﹑鄧南金多憤馬﹑阮狀﹐掛冠去﹔黨人不悟。文光亦擢職。

維垣疏請重頒「三朝要典」﹔略言『己巳之變﹐罪在韓爌﹔臣與大鋮以不附楊﹑左被列﹐乞審定。「要典」已毀於黨人﹐乞購其書付史館』。又請雪逆案劉廷元﹑徐紹言﹑霍維華﹑呂純如﹑徐大化﹑賈繼春﹑徐揚光﹑嶽駿聲﹑周昌晉﹑徐復揚﹑郭如暗﹑虞廷陛﹑李寓庸﹑陳以瑞﹑曹谷﹑王永光﹑唐世濟﹑章光嶽﹑許鼎臣﹑楊兆升﹑袁宏勛﹑徐卿伯﹑水佳允諸人。馬士英從之。於是廷元二十人予謚蔭﹑葬祭﹐王紹徽十三人起用。未幾﹐逆案吳孔嘉又言「要典」宜列奏疏而汰諸附和者﹔命所司刪定。

有妖僧大悲者﹐冒稱烈皇帝﹐夜叩洪武門。縛送三司﹐乃自言爲齊王。或曰﹕吳僧大悲之行僮﹐實從大悲出入於錢謙益﹑申紹芳之門。阮大鋮旣作正續「蝗蚋錄」﹑「蠅納錄」以況淸流﹐復及楊維垣﹑張孫振謀假大悲事﹐立十八羅漢﹑五十三參﹑七十二菩薩名。十八羅漢者﹐史可法﹑髙宏圖﹑姜曰廣﹑吳甡﹑張愼言﹑徐石麒﹑鄭三俊﹑黃道周﹑解學龍﹑呂大器﹑練國事﹑路振飛﹑袁繼咸﹑易應昌﹑徐汧﹑金光宸﹑郭維經﹑侯峒曾也﹔五十三參﹐爲許譽卿﹑詹兆恆﹑姚思孝﹑華允誠﹑葉廷秀﹑章正宸﹑王重﹑熊惟典﹑陳子龍﹑熊汝霖﹑遊有倫﹑成勇﹑黃澍若爾人﹔七十二菩薩﹐則王志道﹑劉同升﹑趙士春﹑姜采﹑金聲﹑沈正宗﹑張采﹑熊開元﹑張有譽﹑馬嘉植﹑沈荃宸﹑喬可聘﹑郭貞一﹑劉宗周﹑吳佳允﹑黃端伯﹑祁彪佳﹑張國維﹑何綱﹑錢相﹑王孫蕃若爾人﹕皆主潞王及東林﹑復社有稱者。揭帖通衢﹐而陰納其牘於大悲袖﹐欲以爲據﹝錢謙益已附馬﹑阮﹐維垣猶入之﹞﹔朝士危懼。會士英不欲興大獄﹐謙益﹑紹芳疏辧﹐亦不問。

史可法﹑髙傑皆告急。可法嘗三日中七疏求助﹐士英不應﹔且忌其得士心﹐大言『北兵縱至﹐何足慮』﹗將以掣可法﹝見前﹞。聞請餉﹐曰﹕『是勿多與﹐與則肆矣』。

布衣何光顯當宏光帝次儀徵﹐卽上「正國體以正人心」揭﹐暗詆士英。癸卯﹐復抗疏極論馬士英﹑劉孔昭大惡不法﹐請戮之以謝天下。士英等大怒﹐殺諸市。

內閹田成﹑張執中被幸者﹐士英等媚之不遺力﹐相與熒感。阮大鋮﹑楊維垣比周於外﹐朝事靡亂。宏光帝置不問﹐惟漁幼女﹐縱酒﹑演劇﹔工役宴賚無少惜。縱士英等佃練湖﹐加派蘆洲鹽稅﹐開文武職官誥命例﹔搜刮幹沒﹐上下同之。興慶宮成﹐王鐸以「萬事不如杯在手」爲楹聯﹐大被獎許。阮大鋮進「燕子箋」劇﹐以烏絲闌寫之﹐導爲淫樂。居家豪縱﹐聲伎飲燕甲都下。人知其必敗。有閻某者﹐力語史可法使淸君側﹔可法不聽。

宏光元年春正月己酉﹐朔。庚寅﹐加馬士英少師兼太子太師﹑中極殿大學士﹐掌文淵閣印﹐爲首輔﹔仍兼兵部尙書﹐賚銀幣。其餘有差。

阮大鋮以中旨晉蔡奕琛禮部尙書兼東閣大學士﹐入閣辦事。

詔定「逆案」。士英﹑大鋮欲速殺周鑣﹑雷演祚﹐解學龍必緩之﹐以語王鐸﹐鐸使學龍伺士英注籍上之﹐且以攺元卹刑請﹔得旨嘉予。士英大怒﹐大鋮﹑楊維垣揚言必劾學龍。學龍懼﹐引疾﹔命未下﹐朱國弼﹑張孫振更詆之﹐遂削籍。方拱幹列五等﹐以交馬﹑阮﹐得無罪。

阮大鋮以唐世濟官右都禦史。大鋮尋亦賜蟒玉。

衛允文以降賊南奔﹐聞治從逆者罪﹐懼﹔媚士英﹐言史可法督師爲贅﹐且無功﹐若以翼戴故﹐則封爵厚餼﹐毋使久居津要﹐遂劾可法。可法求去﹐詔責允文﹔士英獨喜之。辛亥﹐可法疏髙傑死﹐請畀李本深提督﹐統其軍﹔士英竟擢允文總督興平兵馬﹝詳「四鎭」﹞。

二月﹐以阮大鋮爲兵部尙書﹐巡視江防。以髙倬爲刑部尙書﹔倬亦結馬﹑阮者。大鋮受命﹐上疏激切﹔言『受事之秋﹐卽盡瘁誓死﹔倘犬馬不伸其報﹐豈豺狼肯食其謀』。顧不爲兵事計﹐日務撓六部權﹐引張孫振﹑袁宏勛﹑唐世濟於要路﹐置劉應賓於文選﹐結黨招賂﹔所選科道林有本﹑王錫兗二十餘人﹐皆出大鋮指﹐勢且逼士英。嘗欲使撫按無糾劾﹐金入卽官之﹐罪者免。袁繼咸爲姜曰廣疏辯﹐士英亦恨之﹐誓敗其事﹔題用監司﹑州縣﹐寢不報。及大鋮長兵部﹐繼咸請授陳麟﹑鄧林總兵官﹐劾僉事官雷士彥不治戰艦罪﹐大鋮不聽﹔賄足﹐乃官麟等。入總兵佟養甲賄﹐以爲南直提督鹽法。白丁﹑隸役輸厚賄﹐立躋大帥。張捷﹑楊維垣日與大鋮謀殺正人﹐皆以三案﹑擁立激宏光帝﹔姦黨和之﹐其勢岌岌。會劉孔昭譏昭雪爲太濫﹐宏光帝言三案爲往事不必計﹔乃少止。

有請開雲霧山者﹐韓贊周養子李國輔信之﹔吳適力爭。馬士英忌國輔督勇衛營﹑贊周又頗持正論﹐乃誑使馳視。國輔去﹐士英卽使子錫握勇衛軍﹐白衣徑仕。贊周亦以是怨適。

袁繼咸以朝事日非﹐因賀正旦﹐疏﹕『三十年來﹐徒以三案相膠葛。「要典」已焚﹐何必更議。其書未進﹐請亟寢之﹔進則毀之。且王者代興﹐古多同異﹕是以平﹑勃立代﹐不治朱虛之過﹔房﹑杜助秦﹐不究魏徵之非。請再下寬詔﹐以絕誅連』。宏光帝兪其言。士英﹑大鋮益怒﹐罷其餉六萬﹐繼咸爭之不得﹔乞罷﹐亦不許。

髙傑妻邢氏再請以李本深督其軍﹐士英不許。故山西巡撫蔡懋徳子請卹﹐亦不許﹔而予伏法太監劉元斌﹑王裕民葬祭。彭遇颽巡按浙江﹐家丁數百掠於市﹐民蹋其署﹐逐之﹔士英謂其有邊材﹐移按淮揚。

左良玉疏爭「要典」﹝詳「左兵之叛」﹞﹐士英等固不悅。及逮黃澍﹑左光先﹑呂大器皆不至﹐袁繼咸又以左軍嘩亂疏請免黃澍罪﹐袁宏勛遂劾繼咸庇三案爲忤逆﹐又請治言焚「要典」諸臣罪。繼咸疏辯斥之。黃耳鼎爲葉士彥劾繼咸將使良玉立他宗﹐羣小益忌﹔謀召而陷之﹐推爲刑部左侍郎﹑又推爲戶部左侍郎。宏光帝皆不許。士英終畏良玉﹐阮大鋮請增磯堡以備之﹐名曰西防﹝詳「左兵之叛」﹞。然諸堡徒供大鋮指﹔嘗衣素蟒﹑圍碧玉帶﹐祭江金山﹐觀者訝爲梨園。

禮部尙書顧錫疇以斥溫體仁惡於馬士英﹐至是蹴張孫振力頌體仁﹐請復謚﹔遂勒錫疇致仕。

禮部侍郎管紹寧失其印﹐請於士英﹔盡攺鑄各官印﹐去「南京」字。從之。

是月﹐戮大悲於市。

三月﹐太子至﹐馬士英承旨以爲王之明﹝詳「太子之讞」﹞。大鋮飛書告士英﹐令興獄。士英遂擬旨﹐責髙成﹑穆虎主使附逆﹐實繁有徒﹐執下獄﹔將以中髙宏圖﹑姜曰廣諸人。都下憤嫉﹐士英不顧。俄以上游警而止。時童妃亦至﹐士英語大鋮﹐言『吾輩視上指﹐上不顧則殺之』﹝詳後﹞。

士英復以私憾逮陳潛夫﹐以國亡不及。阮大鋮再薦馬錫爲京營總兵官。士英又嘗以被勘推官黃端伯爲禮部主事。星士林翹決士英當大用﹐遂授中書舍人﹔尋以一品武階蟒玉趨事。值新殿工成﹐加士英太保﹔管紹寧﹑髙倬各增銜﹐及內監韓贊周等五十餘人。郭維經﹑賀世壽先後以病乞歸﹔大鋮使人劫之江中﹐去世壽耳。惡進士潘應斗言時政﹐授廣東萬州知州。誣富商某以罪﹐沒貲巨萬。方以智見馬﹑阮諸狀﹐曰﹕『是尙可爲耶』﹖褫衣散發﹐賣藥嶺南。時爲語曰﹕『要妝假﹐莫問馬』﹔又曰﹕『馬﹑阮﹑張﹑楊﹐國事速亡』。

戊申﹐左良玉舉兵反﹔馳疏劾馬士英大罪八﹐再檄討之。士英大懼。以阮大鋮﹑朱大典爲督師。大典以貪敗﹐徐石麒言『大典𨿽墨﹐其才可用﹔宜使撫湖南﹐練兵集食』。士英覬其賄﹐擬旨切責。大典不得已﹐使乞援於馬﹑阮﹐乃命爲兵部侍郎。禦史鄭瑜劾之﹔士英復擬旨﹐言『大典披立軍府歲餉才幾﹐毋妄瀆』。旋以爲兵部尙書﹐提督軍務。至是﹐爲督師﹔檄劉良佐﹑黃斌卿諸軍以禦左。

夏四月癸丑朔﹐馬士英使史可法入援。可法因請朝﹐士英不許。已僞乞退﹐詔畱之﹔使阮大鋮以兵巡江上﹐與大典合。大鋮實不出。

周鑣﹑雷演祚在獄﹐士英再使朱統■﹝金類頁﹞劾周鍾罪宜族﹐鑣從死﹑演祚亦當死﹔阮大鋮又使王懩等劾之﹐比之成粹。會左良玉檄至﹐士英謂鑣﹑演祚實召兵﹐遂殺周鍾﹑光時亨﹐賜鑣﹑演祚死。故事﹕小臣不賜死﹔馬﹑阮以左兵故﹐急殺之。鑣﹑演祚死﹐諸擬旨斬者攺戍金齒﹑絞罪戍廣西邊衛﹔徒流已下﹐盡弛不問。

慮良佐不能軍﹐與其黨羅拜黃得功邸﹐乞出兵。旋暴良玉罪﹐盡檄兵禦之。廷臣姚思孝﹑吳希哲﹑錢增皆請備淮揚﹔宏光帝亦諭士英﹕『良玉固未反﹐宜守淮揚』﹔喬可聘復爭之。士英怒甚﹐叱諸臣爲東林黨﹕『借口防河﹐縱左入犯。北兵至﹐猶可以款﹔使良玉入﹐則若輩髙官﹐我君臣死耳』。遂瞑目呼﹕『敢議守淮者斬』﹗宏光帝懼。寧河王孫鄧文昌力請防河﹐馬士英呵斥﹔文昌棄官去。

牟文綬縱兵嘩掠﹐建徳﹑東流遂不守﹔方國安日攻擊銅陵﹑南陵間﹐荼毒無藝。吳適嚴劾之﹐蔡奕琛擬票下適獄。張孫振言『適爲東林嫡派﹐又復社魁﹐宜速誅之』。俄國亡﹐適得脫。

五月壬午朔﹐宏光帝不視朝﹔責馬士英戴己﹕『今若此﹐將焉置我』﹗士英無一策﹐惟請召黔兵走貴陽。越數日﹐羣臣集內閣議降﹐士英與焉﹝詳前﹞。

庚寅﹐馬士英以宏光帝去﹐亦盡室遁。以黔兵四百自衛﹐稱奉太后﹔遇錢謙益﹐言『有母在﹐不獲死』﹐遂遁之溧水。諸人掠其家及其子錫所﹐立盡。阮大鋮亦被掠﹐姬妾星散。楊維垣遁﹐爲怨家所殺。張捷聞王鐸被毆狀﹐懼而自縊。劉孔昭走入海﹐錢謙益﹑蔡奕琛﹑李沾以下則皆降﹔趙之龍尢首禍﹝見前﹞。

士英走至廣徳﹐知州趙景和曰﹕『彼不奉王而奉太后﹐詐也』。拒不納。士英攻破之﹐殺景和﹐大掠而去。迂道吉安﹐浙江巡撫張秉貞詢其狀﹐知州黃翼聖以爲眞﹐乃備法駕迎太后﹐以總兵署爲行宮﹐召籍諸臣。彭遇颽亦逃至﹐以爲僉都禦史﹐募兵兩浙。俄而劉宗周﹑熊汝霖自浙至﹐痛責士英﹐無以應﹐惟日盼江上捷。居數日﹐阮大鋮﹑方國安﹑楊文驄先後至﹐爲言宏光帝已被執﹔士英祕之。

六月﹐黃道周言﹕『自五月十一迄今再旬矣﹐行在未知所適。首輔馬士英擁兵自衛﹐士民詰問﹐則云上在黃得功軍。士英知上在而輕離﹐則不臣﹔不知而訛言﹐則罔上苟生﹕神人所共憤也』。俄聞多鐸兵進嘉﹑湖﹐士英走紹興﹐至於杭州。原任九江僉事王思任疏﹕『南都之敗﹐由主上寬仁﹐信用姦相馬士英﹐盡天下大計付之。而士英公竊太阿﹐肆無忌憚﹐窺上之微有以中之﹕上嗜飲﹐則進■﹝酉靈﹞醁﹔上悅色﹐則獻妖淫﹔上喜音﹐則供優鮑﹔上好玩﹐則列珍奇。以爲君逸臣勞﹐盡推疆事於史可法﹔而又忌之﹐事事掣肘。每一出朝﹐招集無賴﹐賣官鬻爵。四方狐狗願出其門者﹐一望見費千金﹑一注籍費千金﹔乃至文選﹑職方乘機打劫﹐巡撫﹑總督現兌卽題。其餘編頭修腳﹑服錦橫行﹐又不足數。皆由士英獨任朝綱﹐朝廷篤信之至於斯也。今事急矣﹗政本閣臣可走乎﹖兵部尙書可逃乎﹖不戰﹑不守﹐身擁重兵﹐稱護太后﹐豈聖駕不待護歟﹖一味欺蒙﹐此豪傑所以解體也。太后宜趣上照臨﹐立斬士英之首﹐傳示各省﹐以爲誤國欺君者戒』。復與士英書﹐責其『定策之後﹐政本自由﹐不知戰守之事﹐祗知貪墨之謀﹔酒食逢君﹐門墻結黨。兵叛則束手無謀﹐敵至則先期逃避﹔致令乘輿播越﹐宗社邱墟。卽啄長三尺﹐何以自明﹖以思任上計﹐莫如明水一盂﹐自刎以謝天下。若但求首領﹐則當立解樞機。如或逍遙河上﹑潦倒煙霞﹐作賈似道故轍﹐千古笑齒已經冷絕﹔再不然﹐如伯嚭之渡江﹐則我越乃報仇雪恥之邦﹑非藏垢納污之地﹐思任當先赴胥濤﹐乞白馬素車以拒』。士英愧憤﹐不能答。劉宗周復言於分巡寧紹臺道於穎曰﹕『不斬士英﹐無以收旣潰之人心』。穎再請﹐不報。宗周欲穎卽斬之﹐穎辭外臣不可殺宰相。張國紀曰﹕『亡天下者﹐必此人也﹗請誅之』。不報﹔太息而去。時共以太后爲眞云。

俄博托入浙江﹐士英﹑大鋮走錢塘﹔滿洲軍擊之﹐死數百。聞魯王監國於紹興﹐將入謁﹐羣臣競請殺之﹔鄭遵謙慮其結方國安﹐請少遲。黃宗羲言﹕『孔子猶欲誅陳恆﹐諸君自不能殺之耳』。莊元宸言﹕『不斬士英﹐國事必不可爲』。士英不敢往﹐依國安軍﹔使乞和於降將張存仁﹐不許。大鋮別執朱大典於金華﹐士民檄逐之﹐亦還﹔入國安軍﹐掀髯談兵﹐大爲所愛。士英以大鋮壞畱都﹐己獨受惡﹐頗與相左﹔然無如何。大鋮復煽國安軍與大典惡﹐宣言隆武帝將重科浙江糧﹔其實無之。

冬十一月﹐馬士英部潰於余杭﹑國安潰於富春山。尋合兵渡錢塘﹐列陣江涘﹔珠喇瑪等擊之﹐士英走屯於東赭山朱橋範村﹐大肆劫掠﹐無復軍狀。

順治三年﹝隆武二年﹞春正月﹐馬士英請朝於閩。隆武帝以士英罪大﹐敕守關將拒之。士英七疏自理﹐終不許。章正宸言﹕『不殺士英﹐何以立國』﹗有李遽者﹐士英私人也﹔與隆武帝有舊﹐密稱其有兵材﹐宜使過。鄭芝龍﹑方國安更力薦﹐詔以爲事官﹐居國安軍。阮大鋮忿監國不之用﹐說國安並擅諸餉﹐破壞義兵﹔於是孫嘉績﹑熊汝霖諸軍多不得食﹐遂爲亡浙之本。

二月﹐隆武帝使禦史陸淸源以白金十萬犒浙軍﹐馬士英﹑阮大鋮蹴方國安縱掠之﹔執淸源幽之軍﹐使趙體元殺之﹝詳「殉節」﹞。大鋮又使國安檄隆武帝十大罪﹔監國魯王大學士張國維嘆曰﹕『自我戕毒﹐禍不遠矣』﹗大鋮復構朱大典於國安﹐言其多財﹐索餉四萬﹔不從﹐以兵擊之。屢戰不已﹐閩﹑浙道梗。

夏四月﹐博托次錢塘﹐方國安遁﹝詳「浙海遺兵」﹞。馬士英從至楓橋﹐斷之以拒追者。有石書「方馬止於此」﹔心動﹐共謀執監國魯王降。遣其心腹將守之﹔其人忽病﹐監國得脫。國安及方逢年降﹐阮大鋮亦與謝三賓等降。士英獨自新昌間道走太湖﹐依吳易﹔大鋮爲博托招之書﹐致厚爵﹔士英不答。大鋮﹑國安﹑逢年從博托攻金華﹐朱大典誓守﹔大鋮思泄忿﹐見城南隅新築﹐導博洛炮轟之﹐屠之南。

時大鋮﹑逢年﹑國安陰疏於隆武帝﹐乞反正爲內間﹔及努山追隆武帝於順昌﹐獲禦舟得大鋮等疏﹐博托使殺之。大鋮方以老健誇諸降者﹐聞之﹐墜崖死。逢年﹑國安斬於市﹐亦戮大鋮屍。士英尋被執﹐送漢岱斬於蘇州﹔妻子給兵士﹝或曰﹕士英之兵久而盡潰﹐爲僧臺州﹔被執﹐斬於杭﹞。

馬士英姦回之質﹐挾主而升﹔阮大鋮狐狗之徒﹐脂梯而躐。阮無馬或幸廢﹐馬無阮或罪輕。馬之扱阮﹐同气也﹐亦刺於助金﹔阮之結馬﹐假手也﹐而未及反噬。而一爲司徒之銅臭﹐一隸斐豹於丹書。其密也﹐則酥乳不足諭其融﹔其醜也﹐則廁混不能諭其臭。天禍衛國﹐其以此夫﹖宏光帝徳其奉翼﹑益以荒淫﹐鐵券誓書﹐封譬亭散﹔燕子箋劇﹐國乃平章。宜其班坐絕席﹐門生天子耶﹗夫福王大仇未復﹐共主旋殉﹔鼎折祚遷﹐勢合家國。此卽召對連日﹐旰食宵衣撫此偏疆﹐恐不復物﹔況於閉目拱手乎﹖於是冰山發焰﹐宦海橫流﹔其始也﹐逆黨用人﹐中旨授職。因之甫﹑杞在位﹐逢﹑咸掛冠﹔朝盡私徒﹐坐無佳士。繼乃東林詔獄﹐將閭呼天﹔傳檄滣江﹐推轂朝右﹕宵小勢迫﹐朝廷不可問矣。姜曰廣﹑髙宏圖﹑張愼言﹑徐石麒𨿽復正色師表一時﹐史可法﹑袁繼咸﹑陳潛夫﹑淩駉𨿽復竭忠化碧千古﹐以及勛裔有常延齡﹑布衣若何光顯﹐追忠折檻﹑流痛鼎湖﹐而宦官﹑彊藩表裏鉤接﹐銜沙射影﹑伎倆縱橫﹕秦檜甚忌三將﹑唐宗任寵八關﹐小人覆餗﹐斯其巨也﹗錢塘歷歲﹐楓橋叛將旣送南朝﹐更燼於越。南山之急追唐帝﹑靑州之計款隋文﹐豈惟附逆之輩﹐遺禍明世﹔抑亦梟獍之類﹐厥惡貫盈矣。延平﹑新昌有似忠義﹐而泰山﹑鴻毛其實敻別。蓋已作淵首﹐復效殷頑﹔勢直兩窮﹐性歸反復。豈謂納我者無二心﹑滔天者罪可貰歟﹖總之﹐馬士英姦庸無狀﹑阮大鋮狡橫絕倫﹔至於羣徒生嗟閹黨﹑耄弗攺圖﹐燃冀死灰﹑計求晝錦﹐彪虎全翻﹑元黃立渙。恭王母子終始亡國﹐魏﹑崔權禍流浸南都﹔惠卿爲安石護法﹑方成謂禍水滅火﹐遙溯萌孽﹐不爲刻說焉﹗予尢慨亡明之臣﹐並起甲科﹐負材雋異﹐升沈計迫﹐面目全非。旣已挫跌﹐徼幸窟穴﹐率徳攺行﹐縱或無望﹐而急則相依﹑懼乃自計﹐鄭國亡而子亦不利﹐劉禪降而皓已伏誅﹐剝牀解衣﹐釋怨固圉﹐泥塑𨿽譏﹐刃頓弗顧乎﹖卒乃南山罄竹﹑姑孰燒糧﹐兵勢一交﹐立身無所。𨿽決計奔降﹐幸不死左。然而奔黔﹑走皖﹐兩人固不相謀﹔入浙﹑趨閩﹐萍合而頗自悔。公孫之倒行逆施﹐阮乃老且益悖﹔黎侯之流離瑣尾﹐馬眞窮無所之。小人之才﹐可以徼亂而不能臨事﹔小人之計﹐祗於目睫而保不死亡。盱衡此輩﹐昭然發蒙矣。至於多寶建閣﹑道學鉗名﹐巨羅匿金﹑盲人憚入﹕似道之醜正黷貨﹑祖珽之忘恥覆國﹔俯仰前事﹐頗若同符。卽僕射文學之稱﹑悅生淸供之致﹐亦天毒其躬﹐才不可恃爾。若夫張捷﹑維垣﹐實死奔亡﹐與禍俱斃。乃有大書深刻以爲忠徇﹐豈黨惡議降而矢音抗節乎﹗置棺入隧﹐誣世獵名﹐其若遺臣之說何﹗

續明紀事本末卷之三

崇禎十七年春三月﹐流賊李自成逼京師。帝召太子及永﹑定二王﹐諭之曰﹕『汝今日人主﹐明日卽百姓。外間稱禮宜卑遜。勉之﹗爲父母復仇』。命送太子於周奎第﹐永﹑定二王於田宏遇第。周皇后執三人手﹐痛哭遣之。太子詣奎﹐拒於閽者不得入﹔匿於外舍。帝復手諭成國公朱純臣衛太子﹔中使置之文淵閣而去。太子名慈烺﹐年十八矣。當賊勢急﹐左都禦史李邦華請奉太子監國南京﹔降賊臣光時亨有二心﹐大聲斥邦華﹐乃止。

丙戌﹐賊陷京師﹐朱諭猶在閣也﹔乃執純臣拷掠﹐無所得。賊黨牛金星等言﹕『玆事重﹐按戶索之』。逆閹王之俊﹑栗宗周執以獻。太子不屈﹐使之跪﹔曰﹕『吾豈能爲若屈』﹗曰﹕『若父何在』﹖曰﹕『已死壽寧宮』。曰﹕『汝家何以失』﹖曰﹕『誤任周延儒等耳』。賊復邀之﹔曰﹕『宜從我數事﹕殯帝後﹐毋淫殺百姓』。賊諾﹔羈諸宮﹝或曰﹕使劉宗敏善事之﹐僞封宋王﹐出入使乘騾﹞。

夏四月﹐賊趨山海關﹐挾太子行。及戰﹐坐太子於山右。旣而大敗﹐太子從奔﹔道失履﹐一人跪以進。詢知爲民﹔曰﹕『方苦徵斂﹐何徳於汝而戴我也』﹗及吳三桂追至﹐賊又大敗。自成懼﹐使降臣張若祺乞和﹐三桂言﹕『還我嗣君﹑復我疆土﹐乃可以和』。賊出太子﹐三桂使範玉﹑張成各以兵千﹐張賊幟左右伏﹐耿良訓應之﹔太子出﹐遽夾擊﹐賊又大敗。三桂得太子﹐將奉之還京師﹔移檄遠近﹐都人旦夕望其至。多爾衮檄三桂西追賊﹐三桂以太子請﹔不許。至楡河﹐置諸皇姑寺﹐導入西山﹐依髙起潛。奔走疲憊﹐僅乃得達。值起潛南遁﹐偕走天津浮海而南。

五月﹐福世子卽位於南京﹝實宏光帝﹞。張愼言請卽位﹐史可法言﹕『太子耗未至﹐一旦南來﹐其何詞以對』﹖劉孔昭言﹕『今日事定﹐誰敢易』﹗可法請徐之﹐祁彪佳力言監國爲是﹔徐宏基等然之。宏光帝序當立而失徳甚﹐眾共知之﹔太子存亡亦未著。獨馬士英﹑劉孔昭利推戴﹐士英旋用孔昭言﹕『太子南來﹐己獨任咎』。宏光帝遂卽位。時傳言定王至淮安﹐宏光帝使沈之。尋使王之綱迎太后於湖南之郭家寨。蓋馬士英請之。宏光帝棄其母已屢歲矣。

六月﹐王燮疏﹕太子﹑二王皆遇害。宏光帝喜﹐擢燮右僉都禦史﹐巡撫山東﹝或謂二王實未死。永王事見下﹞。

定王爲賊挾入秦﹐轉徙湖北﹐入左良玉軍﹐冒其將黃某姓﹔良玉亡﹐黃蜚攜之入太湖﹐以屬瑞昌王﹐止於於潛﹐依故宦余文淵。因善陳砥流﹐砥流浪迹至太平﹐與其友夏名卿偕謁。王易姓孫﹐妻名卿女。俄﹐名卿惡於於潛令﹐王乃爲僧﹐名云庵﹔轉徙江南北﹐讀書於呂六飛所。返婚於名卿﹐貧甚﹐市茶蘇州﹐爲姦人所首。逮至南京﹐殺之。時歲在辛酉矣。

是月﹐太子至淮安。聞定王變﹐不敢止﹔南走揚州﹝定王事出「野史」﹞。髙起潛希旨﹐將弒逆。其猶子鴻臚寺序班髙夢箕不可﹔及其僕髙成﹑穆虎扶太子濟江﹐棲於蘇州。宏光帝召起潛入﹐眾知起潛實奉太子南﹐諱之。

冬十二月﹐太子如杭﹐居於興教寺﹔馬士英使客刺之。至太子益南﹐管紹寧以太子實遇禍聞。

宏光元年春正月﹐太子至紹興﹐不堪羈旅﹐元夕觀燈而嘆﹔眾竊指曰﹕『吾君之子也』。髙夢箕懼。

二月﹐朱國弼﹑趙之龍請定太子﹑二王謚。詔謚太子「獻湣」﹑永「悼王」﹑定「哀王」﹔以明年爲太子服。時太子耗確﹐故先絕之。是月﹐髙夢箕密以太子告﹐使太監李繼周召之至。太子已之金華府﹐繼周從之。及諸塗﹐詢繼周名﹐具以對﹔詢援立事﹐繼周謝不知﹐以禦札進。金華守臣聞之﹐以禮見。數日至杭州﹐巡撫張永貞來朝﹐文武導從以行。

三月甲申朔﹐太子至南京﹐止於興善寺﹐勇衛軍五百人邏守。繼周先人白士英而後朝﹐宏光帝使北來兩監驗虛實﹝一陳姓﹑一張姓﹞。二人一見﹐抱足大慟﹔以天寒服禦薄﹐各解衣進。宏光帝怒﹐言『未別眞贗﹔卽眞﹐傳位與否﹐固在我也』。掠兩人死。尋賜繼周酖死。都臣謁太子者踵相接。宏光帝益不釋﹐更使李永芳﹑盧九徳視之。九徳後至﹐熟視﹐不跪﹔太子呵之曰﹕『盧九徳何不叩首爲』﹖九徳懼﹐請罪﹔因責其居南京大安逸。九徳觳觫出﹔戒守者善視之﹐曰﹕『眞者﹐宜善視﹔如其僞也﹐必巨棍﹐防其逸』。宏光帝遂禁羣臣往謁。漏五下﹐移太子居錦衣同知馮可宗所﹝人謂居之大內云﹞。

乙酉﹐宏光帝禦武英殿﹐命會鞫太子於大明門。始﹐太子至﹐馬士英等懼不利﹐楊維垣首揚言『駙馬都尉王昺孫酷類太子﹐此疑王之明』。士英遽以告﹐兵科戴英亦以爲之明﹐請會鞫。是日﹐宏光帝召劉正宗﹑李崇濂入﹐言『太子眞﹐何以處朕﹗卿舊講官﹐宜熟辧』。正宗請詰以多詞﹐宏光帝悅。羣臣續至﹐視以禁城圖﹐晰言之﹔詢長公主及與叩周奎門者﹐言﹕『卽我也。公主意必死矣』。正宗直陳故爲講官﹐還識我否﹖太子不願問講習事﹐語不樂。更詰爲王之明﹔笑曰﹕『汝言僞﹐斯僞可耳﹔何必之明』﹗羣臣默然﹐正宗遽言此必僞。戴英言『先帝鞫吳昌時﹐攜太子於中左門﹐今不能對﹔詢嘉定伯姓名﹐亦然﹕僞無疑。然童孺必姦人挾之﹐宜窮治』。明日﹐馬士英請下太子及穆虎於中城獄﹐再廷讞。丙夜入獄﹐太子已醉﹐坐而寢。及明﹐問何所﹖兵馬司依違言。太子曰﹕『我知之矣』﹗北面再拜﹐大呼髙皇帝﹑皇考皇帝﹐飲泣久之。有內官密疏太子足骱異常﹐每骱必雙﹔今確然無可疑。宏光帝以疏示士英﹐士英言『太子得脫﹐反走江浙﹔中宮厚重﹐而斯機變﹔公主固在﹐遽言已死﹕疑竇實多。左懋第曩與蔡奕琛書﹐亦有太子事。太子不死賊﹐必死淸矣』。

北太子者﹕甲申十月﹐有男子突入周奎室求見公主﹐相抱慟哭﹔贈以錦袍使去。旣而頻至﹐奎及其猶子鐸計使易姓劉﹐習盲詞﹐則免﹔否則以告。又不使去﹐昏而系之於門外﹐遂被獲。曰﹕『悔不從公主言』。及鞫之﹐言朝事悉合。錦衣指揮李時印﹑內監楊玉﹑常進等皆是之﹔獨晉王求桂自山西至﹐以爲誣。刑部主事錢鳳覽疏﹕『周奎自言以眞爲僞﹐亦爲國除患也』。因謂『大臣不言﹐則小臣瞻顧﹔內臣不言﹐則外臣緘口。敢以死爭』﹗蓋刺諸降者。時以求桂言﹐下諸言太子是者於獄。復使太子及求桂質於廷﹐求桂卒執爲僞﹔鳳覽斥求桂爲不臣。洪承疇及謝陛﹑馮銓諸降者皆和求桂﹔太子詰陛以舊事﹐陛不能對。於是正陽門商民合疏﹐請釋太子而訾陛禽獸﹔宛平民楊時茂直糾陛及奎﹑鐸﹐語涉太監田貴皆謂太子爲僞者。時茂直請磔身贖太子﹐順天府內城民楊溥等疏保太子﹐斥曹化淳等。宋徽等復疏論太子行狀﹐而劾奎始飲食而卒箠楚﹐是誠何心﹖十一月﹐鳳覽再劾謝陛罪。多爾衮曰﹕『皇子眞僞無所傷﹔鳳覽等詆大臣﹐皆亂人』。

絞殺鳳覽及朱六﹑邵貴女﹑僧眞慶﹐殺李時印﹑張文魁﹑申良策﹑鄭國勛﹑楊時茂﹑張元齡﹑楊玉﹑常進﹐錮太子於太醫院。是年正月﹐東河民祁八及孫大壯等聚眾救太子﹐皆死﹝詳「諸方義旅」﹞。太子被殺﹐人以爲永王云。

士英在南﹐更請釋方拱幹使往訊﹔果眞者﹐育之宮﹐無分藩資姦人。宏光帝然之。訊穆虎﹐備五毒﹐卒不服﹔且曰﹕『吾主死直言﹐吾何畏死而背義乎』﹗聞者气折。髙夢箕以疏自明﹐亦逮之。壬辰﹐復訊太子。張捷先賀方拱幹曰﹕『免罪超擢﹐在一言也』。拱幹諾之。旣至﹐王鐸擁以詢﹐太子遽曰﹕『方先生』。拱幹匿不敢言。張孫振呼爲王之明﹐太子折之﹔且言﹕『我南來不敢居太子﹐李繼周以禦帖召﹐故至此。爾等不立皇考之朝乎﹖何蒙昧至此』﹗眾莫敢決。髙倬﹑戴英聞不自居言﹝﹖﹞﹐遽曰﹕『旣非東宮﹐必之明也』。王鐸大言『此必僞﹗直我承認』。叱還獄﹐三法司以王之明上。李景濂請謁諸衢。馬士英票擬﹕『穆虎敢挾之明往來閩﹑楚﹐厥意爲何﹖主使附逆﹐實繁有徒』。蓋阮大鋮蹴之﹝詳前﹞。時共謂太子眞﹐宏光帝又無子﹐至必立之﹔而忿士英﹑王鐸阿殺太子。靖南侯黃得功首疏『東宮未必僞﹐誰爲奉迎而逆其詐﹖先帝之子卽陛下之子﹐豈宜不明﹝不﹞白遽付之理﹔人臣之誼爲何』﹖又言『不殺爲僞﹐殺之則東宮必眞。皇上𨿽以心示天下﹐臣慮抗顏少﹑徇庇多﹐卽眞識者敢以言取禍乎』﹗不聽﹐斥之﹔尋令毀其疏。戊戌﹐逮髙成至﹐復訊太子。李沾使校尉恐之﹐當言爲王之明﹔及沾呼之明﹐太子不應。呵之﹐反折焉。沾呼﹝上﹞拶﹐太子號呼聲澈禦內。馬士英使釋拶﹐沾復爲好言。太子忿曰﹕『汝使校尉囑我﹐彼自能言。前追我者安在﹖彼亦知之』。髙倬以詞切﹐使扶出。舊東宮伴讀邱玖中遇諸門﹐捧持慟哭﹐悲不自勝﹔立付鎭撫司。有題詩內城曰﹕『百靈護蹕賊中來﹐會見前星閉後開﹔海上扶蘇元未死﹐獄中病已又相猜。安危定是關宗社﹐忠義何曾到鼎臺﹗烈烈大行何處遇﹐普天空向棘圜哀』﹗士英竊聞之﹐髙夢箕述北來事又最悉。禦史陳以瑞疏﹕『愚民觀聽易惑﹐疑諸臣計傾先帝嗣』。詔緩之﹐俟告天下﹐然後刑之。越五日壬寅﹐望祀思宗於太平門外﹐以太子及二王祔。

時童妃亦至。當洛陽陷﹐宏光帝獨南奔﹐太后及妃各流徙。及太后入南京﹐陳潛夫言妃故在﹐庶吉士吳爾塤亦言之﹔不報。妃詣越其傑自陳﹐其傑以告﹔布衣何光顯亦疏請﹐乃使內監田成往﹐其傑及劉良佐以儀衛奉入京。壬辰﹐以太后詔﹐斥付錦衣衛。妃在獄﹐疏入宮﹑被禦﹑誕育﹑相離狀甚晰﹐丐馮可宗上之﹔宏光帝擲不顧。士英言﹕『苟非至情所迫﹐豈敢敵體陛下』。不聽﹔而謂常應俊曰﹕『卿悉朕邸事﹐童氏言無狀﹐其僞何疑』﹗使可宗訊之﹐辭。使屈尙忠往﹐嚴刑拷逼﹐妃徒跣號罵﹐三日而死。潛夫﹑爾塤亦被逮。劉良佐疏﹕『王之明﹑童妃獄未洽輿情﹐乞保彜倫﹐無貽口實』﹗詔﹕『朕夫婦﹑叔侄﹐豈無慈愛﹗但太祖天潢﹑先帝遺體﹐豈異姓頑童可以續祀﹖宮闈之內﹐妖婦豈可擅入﹖卿等毋入人言﹐猥生疑議』﹗因下刑部﹐先揭兩獄示天下﹔言者益甚。禦史張兆熊疏﹕『僞太子事疑謗沸騰﹐宜攺議』。寧南侯左良玉疏﹕『東宮之來﹐吳三桂實有符驗﹔史可法知而不言﹐豈大臣禮﹗在廷之臣﹐祗欲逢君﹐罔惜大體。李賊逆亂﹐尙錫王封﹔有何一家﹐視若仇敵﹗明知窮究必無他疑﹐心欲株求輾轉不已﹐使皇上忘屋烏之愛﹑臣下絕委裘之忠﹔普天同憤﹐皇上獨與一二臣守國﹐無是理也。親親而仁民﹐惟皇上圖之』﹗旋再疏爭。湖廣總督何騰蛟疏﹕『太子南來﹐誰與奏聞﹑誰物色之而至京師﹖馬士英何以獨知爲僞﹖旣爲王昺之孫﹐孰舉發之﹖內官﹑公侯北來者多﹐何無確證﹖髙夢箕先後兩疏﹐何不抄傳﹖明旨愈降﹐臣下愈疑。此系萬世是非﹐不可不愼』﹗九江總督袁繼咸疏﹕『太子移气養體﹐何可僞爲﹖王昺富族﹐髙陽完好﹐何獨隻影南行﹖旣走紹興﹐何與朝廷之事﹖蹤迹召至﹐詐僞何生』﹖尋疏﹕『太子眞者﹐請納左良玉之言﹔僞則多召東宮舊臣使識之﹐以釋人疑』。疏未及達。史可法疏請入覲﹐面述東宮處分﹔詔俟凱旋。可法嘆曰﹕『斯何易歟』﹗工部侍郎何楷言﹕『左良玉疏東宮狀甚明﹐請從之』。詔﹕『此疏豈可流傳﹐且必非鎭臣意。令毀之﹐煽惑者治罪』。戊申﹐左良玉舉軍反﹔稱奉太子詔﹕淸君側。袁繼咸再請赦太子以伐之﹔不聽。

五月辛卯﹐宏光帝棄南京走﹐城中無主。壬辰﹐監生趙某集眾立太子。卽獄中擁至宮﹐取優人翼善冠﹐奉登武英殿﹐羅拜呼萬歲。執王鐸毆之﹐使審識﹔遂下之獄。諸臣有至者。太子爲示﹐略云﹕『先皇帝丕承大鼎﹐惟玆臣庶同其甘苦。胡天不佑﹐慘罹奇禍。凡有血气﹐烈眥痛心。泣予小子﹐分宜殉國﹔祗以君父大仇不共戴天﹑皇祖基業汗血非易﹐忍垢匿避﹐圖雪國羞。幸諸文武先生迎立福藩﹐予惟先帝之哀﹐奔投南郡﹐實欲哭陳大義﹔不意巨姦障蔽﹐至攖桎梏。予𨿽幽獄﹐每念先帝﹐無日不痛絕也。今福王聞警遠遁﹐先爲民望﹐其若髙皇帝之陵寢何﹖億萬蒼生之性命何﹖泣予小子﹐將歷求勛舊文武助予振烈﹐扶此顚沛。何期父老人民圍抱出獄﹐擁入皇宮﹔目見宮殿披靡﹐不勝悲涕。身負重愆﹐豈南面稱尊之日乎﹗布告在京勛舊文武﹐念此痌懷﹐勿惜會議。予當恭聽﹐共抒皇猷﹔勿以前日不識之嫌﹐惜爾經綸之教也』。時馬士英﹑阮大鋮皆遁﹐李沾聞之﹐亦微服遁。張捷﹑楊維垣走死。越二日﹐太子釋王鐸﹐使仍爲大學士。出方拱幹﹑髙夢箕於獄﹐以爲禮部侍郎﹑東閣大學士﹔兩人皆遁。羣臣議立太子皆懼禍﹐或謂宏光帝且復來﹔獨趙之龍言﹕『乞降者已去﹐此更立君﹐其何詞以善後』﹖眾然之。安示居民﹐略不及議立事。松江貢生徐瑜﹑監生蕭某就之龍語﹐請立太子﹔反復導論﹐詞气益激。之龍叱殺之﹔論者比之陳東﹑歐陽澈云。乙未﹐之龍使返﹐多鐸許其降。之龍遂入宮勒太子避位﹐以兵守之。丙申﹐多鐸至天壇﹐之龍挾太子降﹐自洪武門出﹔多鐸衣太子以錦袍﹐語眾曰﹕『眞僞不能辧﹐俟北歸明之』。丙午﹐多鐸飲太子於靈璧侯第﹐宏光帝亦列坐﹔太子詰宏光帝以前事﹐不能對。多鐸以被選淑女妻太子。

九月﹐多鐸以太子北去。明年﹐及宏光帝皆凶聞。

在昔天下大師之墓﹑廣西紀氏之裔﹑大悲矯作莊烈﹑粵僧詐托宏光﹑五指之使詔旨渺茫﹑聿■﹝金粵﹞之亡旌輿何至﹖如斯之舉﹐惟明實繁。況於信王斧鉞﹐類若顯誅。甲申傳信﹐當時確見六奇之書。通彼何人﹐桂林之行﹐往者又異。一太子爾﹐輾轉繞曲﹐閱紀移星﹐莫之或定﹔則湖中犢車﹐叱送岸獄﹐非無說也。又若北太子者﹐考其獄﹑按其詞﹐有類南方﹐其狀十九。將毋斧聲燭影﹐本影響之言﹔亥豕魯魚﹐以訛誤而類乎﹖要之﹐其事則必有之。信乎﹗南都是獄﹐眞亡國之妖孽﹑人事之驅除﹔金石其言﹐傳疑不必矣。然而航海南行﹐轉道江﹑浙﹐觀燈浩嘆﹐睽隔千里﹐何故而必召之﹖所過﹐文武祗肅導從﹔及至﹐肩輿入獄﹐竹篦前導。徽墨不相加﹑大獄不借起﹐絕異童妃立置死地﹔毋亦剪滅則易爲﹑彰著則難昧﹐徘徊遲顧﹐職此故歟﹖至於袁﹑何兩疏抉摘指鑿﹐固非黃﹑劉兩武人熒惑偏聽﹐亦非陳﹑史之說渾脫圓融﹔不獨起潛奔躃﹑三桂符驗非無謂也。爲宏光計﹐法金匱之遺﹐育建王於內。河間﹑冀北﹐圭組崇封﹔節度開封﹐齋閣並領﹕痌瘝乃兄﹐眾所願也。不然﹐多召舊臣﹐白疑天下﹔息壤在彼﹐金刀課貽。夫此作爲﹐詎苦弗及﹗而南國君臣﹐蒙恥自賊﹐一倡羣和﹐掩耳盜鈴。於是揚言之明者﹐楊維垣也﹔執詞入告者﹐馬士英也。戴英﹑劉正宗窮詰其詞﹐髙倬﹑王鐸直任其事﹐乃至拶勒如重囚﹑呼號徹內陛。則以鉤距之術﹐加童幼之身﹔以鎭撫之威﹐斬故君之嗣。秦公子之難奔﹑史皇孫之已死﹐宜乎磯水自激﹑風樹不寧﹐怒髮衝冠﹑題詩泣下也。然而玖中捧泣之痛﹐穆虎五毒之施﹐繼周甫朝酖之不顧﹐陳﹑張兩監掠之使亡﹔苟求滅迹﹐彌熾人言。持此而談所謂馬﹑阮之類﹐方侈翊戴﹐又固黨朋。至余之人﹐目擊始時推舉常淓﹐大受齮齕﹔直言賈禍﹐其孰爲之﹗下至降賊之方拱幹﹑貳心之劉正宗﹐背故從新﹐言何足責﹗其亦無難決獄乎﹗第史氏之法重能傳疑﹐以故丰潤前編﹐臚列建文之蹤﹑不斥致身之錄﹔昭其愼也。則是役也﹐根據廷章﹑參酌稗乘﹐說不一說﹑歧不更歧﹐亦此志也。顧氏﹑閻氏﹑朱氏﹑楊氏﹑林氏﹑李氏﹑溫氏固執一途﹐君子未敢效之。洎乎武英暫入﹐身禦黃袍﹐果能傳檄四出﹐受賀登陴﹐則虎踞之城非旦夕可下﹐寧南之卒可折矢而降。成則三百年之業賴有傳人﹐敗亦不二心之臣可告無罪。孰非髙皇帝之子孫﹐而不使喪君有君乎﹗抑或東之閩浙﹑西問鼎沅﹐襄王越在泛地﹑少康邑於有虞﹐險阻倍嘗﹐垂滅更奮﹐古有然矣。要之﹐有君可奉則奉之﹐無則死之。故聖公召亡﹐而不斥於漢﹔亞子異類﹐而猶嗣於唐。李升之祖﹐陸遊作書﹔碙山之微﹐宋史畢志。至於共和攝政﹑郤正從君﹑泠之流入暹邏﹑蘇義卒於海上﹐觥觥大節﹐異轍同符﹔權不拂經﹐塗自爲適也。馬士英專思附赧﹑趙之龍決志亡明﹐天顯無親﹐社稷灰盡。鴟鴞取子﹑豺虎煽威﹐喪心蒙昧﹐厥罪至此﹔人將不食其餘矣﹗

續明紀事本末卷之四

四鎭之亂

崇禎十七年春三月﹐封總兵官黃得功靖南伯﹐劉良佐﹑劉澤淸實進一級﹐檄之入援。得功字滸山﹐陜西楡林衛人﹔膂力絕倫。少孤貧﹐從軍敢戰﹐積功至大將。所將不三萬﹐屢與闖﹑獻角。臨陣角巾酣飲﹐運雙刃奮擊如飛﹔人呼「黃闖子」。禦軍亦有律。時爲鳳陽總兵﹐莊烈帝以前功封之。良佐固流賊﹐爲李自成護外營。聞髙傑降﹐亦降。時以總兵屯廬州﹑鳳陽境﹐擁卒幾十萬﹔檄之不應。澤淸美須眉﹑恣聲色﹐而凶狡甚。居山東﹐日報虛捷。怒兵科韓如愈劾之﹐竟殺之戴家廟。聞徵兵檄﹐不應﹔令鎭眞定﹐亦不行。大掠山左﹐圍臨淸州。以自成勢逼﹐擁眾南奔﹐沿途淫掠。傑亦陜人﹐號「番山鷂」。爲賊典內營﹐竊自成婦邢氏降。潼關旣敗﹐詔隸李建泰。建泰潰﹐率其十三總兵李成棟﹑楊繩武等大掠澤州﹑潞安﹐逾河下﹐眾號四十萬﹝實十三﹑四萬﹞﹐至於邳﹑泗。聞髙兵至﹐皆喪魄。路振飛持議「大將宜禦賊門庭」﹐阻其兵不使南。成棟至淸江浦﹐振飛將張士儀炮擊之﹐不得過。馬士英迓傑轉道鳳陽﹐自盱眙﹑六合至揚州﹐焚掠城外。揚州民厚犒之﹐不聽。

夏四月﹐髙傑圍揚州﹐江北大震。劉澤淸亦自山東至﹐路振飛陣義兵於河埃﹐軍容整肅﹔澤淸不敢逼。王燮使戢兵﹐不可﹔聲言赴揚州﹐假道淮安。燮不得已﹐使道天長﹐澤淸諾之。聞髙傑圍揚州﹐遂止淮上。福世子在淮安﹐馬士英計迎立﹐以幣啖澤淸求助﹔更語世子﹐諭髙傑以身靖國﹐帶礪同之。傑﹑澤淸皆聽命。士英復合黃得功﹑劉良佐合疏奉迎﹐各以兵壁江上。髙宏圖﹑史可法不得已﹐從之。傑猶圍揚州﹐知府馬鳴騄﹑推官湯來賀固守﹔傑縱兵掠通州﹑泰州﹑髙郵﹑寶應﹐地毛如洗。聲言寄室江南﹐約劉澤淸刻日濟。巡撫鄭瑄疏﹕『江北兵欲濟三吳﹐百姓呼吸致亂。臣遺兩帥書﹐皆不聽。請飭操江救京口﹑瓜洲』。守將亦以告。鳳陽參將戈士邁又疏良佐﹑澤淸殺掠狀﹐內外駭異。史可法請使諭之。

五月﹐命萬元吉宣慰諸軍﹐犒髙傑兵萬金﹐使固江﹑淮。元吉扁舟造傑﹐諭以寄室江南逼輦轂﹐非將帥宜。眾諾之。因疏言﹕『揚州﹑臨淮﹑六合兵民拒斗﹐一城之隔﹐民訾兵爲賊﹑兵謂民爲叛﹐環攻莫釋。猝有寇至﹐莫大之憂。請徙城外之民以居兵﹐官護其市』。揚州士民王傅龍等伏闕上疏﹐言『髙傑潰遁渡河而南﹐徐﹑泗﹑揚﹑儀﹝儀徵縣﹞殺戮百萬﹐淫污殆及幼女。環攻揚州已及兩月﹐何不使恢各邑而殺良民乎』﹗不報。以祁彪佳有威望﹐使諭諸鎭。彪佳宣布敕文﹐執倡隨機數人斬之﹔勢少戢。

初﹐南京諸生計東上書史可法﹐請守鄖陽﹑鳳陽﹑淮安﹐扼淮以固﹔用文天祥策﹐開鎭河上。可法是之﹔騰書馬士英﹑髙宏圖﹑張愼言﹐與合疏﹕『守江南者﹐必於北宜擇地利﹐立四鎭﹐督師居中節制之。請以黃得功﹑髙傑﹑劉良佐﹑劉澤淸爲四鎭﹐州縣衛所兵民悉隸之。徵復各邑﹐聽歸節制﹔寰宇恢復﹐爵以上公。山澤荒田﹐並許墾刈﹔商貨關稅﹐以供馬械。往來書牘﹐準經略﹑提督行事。每鎭額兵三萬﹐歲供本色米二十萬石﹑折色銀四十萬﹝兩﹞﹐令自徵斂。期以淮安﹑揚州﹑瀘州﹑泗川爲城守﹐滁州﹑六安﹑徐州﹑鳳陽以進戰。至今賊在河北﹐則合守淮﹑徐﹔在河南﹐則合守鳳﹑泗﹔賊南北至﹐則各以地守﹕而督師總之。降鳳陽總兵爲副將﹐便控制』。又以得功固封爵﹐請並錫髙﹑劉﹐作士气。朝士方苦兵禍﹐爭從之。於是以劉澤淸屯淮安﹐隸以山陽﹑桃源﹑淸河﹑宿遷﹑海州﹑�縣﹑贛楡﹑鹽城﹑安東﹑邳州﹑睢寧﹐經略山東軍事﹔知縣方來周爲監紀﹑巡道張文光監其軍。尋封澤淸爲東平伯﹐澤淸旋言先帝已封臣伯爵﹐道阻敕命未至﹔時不能核﹐故澤淸復晉侯。使髙傑屯泗州﹐隸以徐州﹑蕭縣﹑碭山﹑丰縣﹑沛縣﹑泗州﹑盱眙﹑五河﹑虹縣﹑靈璧﹑宿州﹑蒙城﹑亳州﹑懷遠﹐經略河北﹑河南﹑開封﹑歸徳軍事﹔知縣朱統錝爲監紀﹑同知許儀鶴爲通判﹑巡道王相業監其軍。封傑爲興平伯。使劉良佐屯臨淮﹐隸以鳳陽﹑臨淮﹑潁上﹑潁州﹑壽州﹑太和﹑定遠﹑六安﹑霍邱﹐經理陳州﹑杞縣軍事﹝監紀諸人逸﹞。封良佐爲廣昌伯。使黃得功屯廬州﹐

隸以滁縣﹑和州﹑全椒﹑來安﹑含山﹑江浦﹑六合﹑儀徵﹑合肥﹝縣﹞﹑無爲﹝州﹞﹐經理光州﹑固始軍事﹔知縣徐某爲監紀﹑主事馮元揚監其軍。晉得功爵靖南侯。兵部侍郎徐人龍言﹕『祖宗湯沐之邑﹐豈可與人帶礪之盟﹔俟有成績﹐乃可封之。兵未卽﹐動遽刳內地﹐江南守土可勝刳乎』﹖不聽。袁繼咸入朝﹐力陳分鎭之失﹔又言『封爵﹐以勸有功。無功而伯﹐則有功者不勸﹔跋扈而伯﹐則跋扈者愈多』。宏光帝然之﹔命已下﹐無如何。繼咸復詣閣責史可法﹐且言『淮南﹑江北地固無恙﹐叛將潰兵麇集其間﹐小民喪其樂生之心﹐此宜急治』。旣而諸鎭權益重﹐相與驕蹇﹐挾制朝廷。可法大悔﹐欲自殺﹔曰﹕『主立四鎭者﹐髙宏圖也﹔馬士英﹑張愼言贊之﹐可法無可否。今惟斬四人﹐乃可謝天下』。髙傑﹑澤淸皆艷江南完盛﹐欲居之。傑憚祁彪佳﹐一卒不敢濟。嘗約彪佳燕大觀樓﹔及期大風﹐意彪佳必憚出。俄﹐彪佳以小舟絕江至﹐傑大駭﹔撤兵拜之曰﹔『不意公乃勇如是』﹗彪佳勉之﹐慷慨流涕。傑曰﹕『某閱人多矣﹔如公者﹐甘爲死。公在吳﹐傑必奉約束』。未幾﹐彪佳被劾去﹝見前﹞。

黃得功以揚州己分地﹐髙傑﹑劉澤淸躪之﹐督兵來爭﹐陣殺傑部黑虎子﹔傑兵連戰﹐皆不勝。李棲鳳﹑髙文昌亦忿傑﹐將助得功﹐士民益懼。時朝命禦史陳丹衷宣諭江以北﹔萬元吉爲太僕少卿﹐監江北軍。元吉上書﹐瀝陳朝政﹐凡思宗之寬嚴﹑羣臣之議論﹐語皆當切。騰書黃得功﹐開陳大義﹐戮力王室﹔得功報無他﹐將聯各鎭以殺賊。元吉以示傑﹐憾漸釋﹔仍圍揚州﹐不肯去﹐額兵三萬而擁眾如故﹐時不能問。淮揚巡撫黃家瑞久被圍﹐不得計。江都進士鄭元勛懼城破﹐親往說傑。傑喜﹐燕元勛﹐且厚贐之﹔言入城無他意﹐卻兵五里以待命。值守者以炮石殺傑騎﹐傑圍益急。元勛迎王永吉往解之﹐傑誣揚州民先啟隙﹔且曰『曲在兵﹐鎭斬之﹔曲在民﹐撫斬之』。必欲入城。家瑞等聚議於堞﹐元勛謂髙兵不宜拒﹔眾指死者示之曰﹕『城下殺人﹐元勛未之見耶』﹖元勛曰﹕『亦有死於楊誠者』。誠亦營將﹐兵尢酷﹔元勛以爲言。張自彊等訛謂「揚城」也﹐遽呼曰﹕『元勛賣城』﹗卽座執之﹐摔而臠焉。其僕殷報以護主死。鳴騄懼﹐走泰州﹔傑攻益急﹐日屠數百人。詔促史可法解之。壬戌﹐可法濟江﹐得功﹑良佐﹑澤淸皆聽命﹔傑大懼﹐終夜斫地殆百十﹐瘞所殺人。旦謁可法於帳中﹐流汗浹背。可法示坦易﹐撫其偏裨﹔而巽語之曰﹕『將軍所以貴者﹐君命也。如妄冀非己地﹐則軍民皆得積矢於將軍矣』。傑喜過望﹐然遂易可法﹐請誅殺元勛者而納其兵﹔不許。則止之福緣庵﹐僮僕盡隔﹔侍衛者皆傑卒﹐帶刀杖。可法不爲動﹐徐疏以瓜洲屯其孥。曰﹕『將調停於軍民﹐漸釋其隙』。而疏劾鳴騄﹑家瑞無區畫﹐惟偏聽﹔請罪之。已而微服入黃得功軍﹐免。揚州民尋詣闕訟巡撫﹑守道冤﹐詔釋黃﹑馬。

劉澤淸始懾於路振飛﹐不入城。及振飛去﹐王燮移撫山東﹐田仰不能制。澤淸入淮安城﹐散遣義士﹔收其亡命入伍﹐肆掠村落。盛作邸捨於城北﹐取所掠美人﹑鐘鼓實之。日呼田仰飲其中﹐不及軍事。固問﹐曰﹕『吾立福王﹐以此休息。脫有事﹐自擇江南一郡去耳』。劉良佐在臨淮﹐恣淫掠﹐士民張羽明﹑戈尙友及諸圩堡拒之﹔良佐肆攻擊﹐尙友等馳書告。詔和解之﹐移良佐鎭壽州。

六月﹐劉澤淸誣劾呂大器撫甘肅時忿殺總兵柴時華﹐起王重爲入賄﹐黨周鑣﹑雷演祚有異謀﹐且薦逆案張捷﹑鄒之麟﹑張孫振﹑劉光斗及逃臣王永吉﹑郭昌時。蓋馬士英蹴之。大器遂罷。

惟黃得功軍守律。先是﹐李自成使劉日恭以僞敕招髙傑﹐黃得功執以聞。

秋七月﹐始﹐劉宗周上疏﹕『路振飛坐守淮安﹐移其孥於內地﹔髙傑﹑劉澤淸效之﹐相率爲寄室江南之說。兵法﹕逃脫者斬﹐則一撫﹑二鎭皆可斬也。左良玉以力戰封﹐髙﹑劉逃敗而亦封﹔其誰不封者﹖今將驕卒惰非一日矣﹐惟陛下親徵﹐量加收奪﹔則左之﹑右之﹐無不用命矣』。至是﹐更言『髙傑一逃將﹐奉若驕子﹐浸成尾大之憂。淮揚失事﹐不難譴撫﹑道以慰之﹐安得不恣﹖則馬士英卵翼之。劉﹑黃分地﹐置若奕棋﹐洶洶然連難之勢﹔至分江北以慰之﹐則傑倡之也』。傑恨之。澤淸初以東林重宗周﹐及是憾甚﹔疏劾『宗周勸請駐鳳陽﹐不忠﹑不智﹔稱艸莽孤臣﹐無禮﹔撓恢復﹐不義﹔欲誅臣等以激變﹐不仁』。章未下﹐再爲一疏﹐署得功﹑傑﹑良佐名上之。略言『諸臣旣以梃擊﹑紅丸危皇祖母﹐今更翼戴疏藩﹐非臣及馬士英﹑朱國弼歃血定盟擁立皇上﹐天位必屬他人。宗周謀危皇上﹐已見「請駐鳳陽」一疏。夫鳳陽無城郭﹐祗有髙墻﹔陛下新承大統﹐宗周乃欲置水火凶危之地。然此非宗周謀﹐吳甡﹑姜曰廣心粗膽大﹑行詭言堅﹐不樂陛下﹐遂先剪翼戴諸臣﹐然後迫切乘輿。乞逮宗周﹑曰廣﹑甡三姦下法司﹐正其謀危君父之罪。若甡等入朝﹐臣卽渡江﹐正「春秋」討賊之義』。疏入﹐舉朝駭愕。澤淸裒其艸示髙傑﹑黃得功﹐得功馳書辧不與聞﹐馬士英匿不發。傑言﹕『吾一武人而與國事乎』﹖史可法忿詰諸鎭﹐各以情告﹔澤淸气沮。可法旋責其假名罪﹐且疏﹕『若殺宗周﹐臣願褫職伏皇上劍』。馬士英欲挑隙﹐擬旨切責。澤淸直疏己劾宗周﹐劉良佐知之﹔史可法斥駁爲何心。良佐亦劾『宗周把持三案﹐主盟門戶。勸上親徵﹐爲晁錯之居守﹑司馬懿之閉城﹐陛下迫於諸姦﹐宜順其意﹐暫幸鳳陽』。廷議﹕諸臣袒構元黃﹐天下事不堪再壞﹐宜和衷。宗周乃入。其泊丹陽時﹐傑﹑澤淸遣客十輩刺之﹐見其終日危坐﹐略無惰容﹐各不忍害。澤淸嘗入朝﹐水陸張甚。詔四鎭各以兵至六合赴督師前﹐皆不應。時武臣不言兵﹐爭撓廷政﹐引其私匿賦稅不上供。傑﹑澤淸且請復陳洪範秩。惟得功不亂是非。

傑妻邢氏感於史可法﹐曰﹕『督師至誠﹐背之不祥』。傑爲之動﹐議恢復。可法亦以諸鎭兵窳﹐惟傑部多秦產健斗﹐將倚之取中原。謀檄得功﹑澤淸屯潁﹑壽間﹐使傑統王之綱﹑李成棟﹑胡茂楨等出。語王相業曰﹕『速驅之河南﹐可專制也』。傑終以揚州請。可法爲諭軍民﹐虛己署以處之。邢氏入城﹐號令嚴肅﹐兵民始安。可法卒慮傑難制﹐使黃得功軍儀徵以備之。尋閱傑軍﹐賞賚優渥。遂如淮安閱澤淸兵步騎十餘萬﹐亦犒之。

八月﹐史可法疏﹕『國家設四鎭於江北﹐非爲偏安﹔將北復神京﹑西淸關陜』。因請吏部察別材品﹐補軍前牧令﹔以爲得一賢守﹐勝兵萬人。其議至正﹐眾莫之從。

九月﹐登萊總兵黃蜚將之官﹐乞得功部送之﹔髙傑伏兵土橋﹐期生執得功﹐別以千兵襲儀徵。得功至﹐解鞍散食﹔伏軍猝起﹐飛矢雨迸。得功不及甲﹐揮鞭撥擊而馳﹔俄馬斃﹐騰他騎走。驍騎十七舞槊力追﹐得功大呼反斗﹐挾其槊而抶之﹐人馬皆縻﹔發所餘矢殺七人﹐矢盡再刃其三﹐吼哮若雷﹐躍入廢垣中以免。所將三百騎﹐則盡沒。襲儀徵者﹐守將邱鉞﹑馬岱■﹝口貞﹞知之﹐共計姑嘗以新城﹔俟得功歸﹐夾擊之﹐蔑不濟矣。閉門固守﹐別設煙火於四隅﹔傑兵不敢進﹐疑煙火處爲黃軍﹐炮矢擊之。夜半藥竭﹐鉞﹑岱開門出﹐盡殺之。得功憤怒﹐訴諸朝﹐聲言與傑決死戰。史可法亟使萬元吉諭之﹐朝命盧九徳如兩軍講解。傑猶抗驁﹐僞言『曩千人﹐揚州之惡少﹔吾假之名耳。果吾兵﹐烏致敗』。會得功有母喪﹐可法往弔﹔立而與語﹕『土橋之役﹐無智愚﹝無﹞或直傑﹔然將軍能蠲大忿而和之﹐是益得名也』。得功意解。可法令傑償其馬﹐多羸者﹔可法出己貲﹐凡三千金償之。且使傑賻以千金﹐憾少釋。劉宗周時求罷﹐抗疏『淮揚甫變﹐髙﹑黃又復相攻。四鎭額兵三萬﹐不以殺敵而自相屠﹔朝廷日爲講和﹐今日一使﹑明日一介﹐斯何爲者﹖夫以十二萬不殺敵之兵﹐索十二萬不殺敵之糧﹐此必窮之術。若不加裁抑﹐惟加以橫徵﹐一二蒼鷹乳虎﹐以天下殉之足矣﹗所謂積外釁而釀內憂也』。優詔報之。

時宏光帝命黃得功移廬州﹐防桐皖﹔劉良佐規黃州﹑汝寧﹔髙傑進徐州﹐復歸徳﹑開封。四鎭中黃得功最忠勇。傑感於可法﹐使李朝云趨泗州﹐李成棟﹑蔣應雄﹑許占魁﹑郭茂榮﹑李玉守徐州﹐治裝親行。乙酉祭旗﹐大風折纛﹐西洋炮無故裂。傑不顧﹐曰﹕『此偶然耳』。刻期至歸徳。可法亟請於朝﹐馬士英畏其得軍心﹐靳之﹔可法疏﹕『臣之皇皇於濟江﹐豈爲四鎭﹖國家之立四鎭﹐豈爲江北數郡。髙傑請取開﹑歸﹐直趨關﹑陜﹐其志銳甚。臣乞餉疏發於六月﹐今且九月﹔不食之卒﹐可荷戈乎』﹖士英益阨之。可法以示諸將﹐皆曰﹕『缺吾食而責吾戰歟』﹖可法以是困。傑以山澤之利由己出﹐首取瓜洲﹑邵伯埭﹑泰興鹽稅助其軍﹔諸鎭效之﹐各設行鹽理餉總兵監紀官﹐劃地徵榷﹐商民益憊。澤淸尢悖﹐性復殘忍﹐對客撲囚﹐食其肝腦。又嘗疏﹕『進取之機﹐必募兵十萬﹑儲佽十萬﹐訓之屢歲﹐乃可以戰。臣惟慮姜曰廣﹑劉宗周黨惡﹐不能隨輔臣以進』。朝廷不能制其部肆掠﹐田仰苦之﹐爲請佽於廷﹔宏光帝言﹕『東南額稅不五百萬﹐江北已給三百六十萬﹐豈能復應』﹖劉孔和受命爲副總兵﹐澤淸拉殺之。可法檄劉良佐赴徐州爲髙傑援﹐亦不行。

冬十月﹐以中允衛允文監髙傑軍。允文亦陜產﹐故用之。

劉澤淸聚商舟爲水軍﹐薦降賊臣施鳳儀﹑黃國琦﹐請官之。禦史胡時亨疏﹕『交武升授﹐皆柄於勛臣﹐至從逆者皆進。昔不用命﹐曰文臣掣之﹔今不以武制文乎』﹖又言『國琦官僞吏部﹐掌朱書﹔鳳儀典僞仗﹐曰「亡國之器不可用」﹐自以金制之。此何人﹐而玷班行乎』﹖不報。

戊辰﹐髙傑發揚州。疏﹕『臣起兵間﹐位伯爵﹐非力戰無以報國。今日大勢﹐守江北以保江南﹐人能言之。然敵自曹﹑單渡﹐則黃河無險﹔自歸﹑潁入﹐則鳳﹑泗可虞﹕猶曰長江天險在。若何而據上游﹖若何而防海道﹖豈惟瓜洲﹑儀徵﹑江浦﹑采石爲江南門戶哉﹗宜通籌而速行之』。又言﹕『黃得功介臣前事﹐臣知報君雪恥而已﹐肯與同列較短長乎』﹖

十一月﹐邱磊以登萊總兵官代黃蜚將之官﹐劉澤淸譖之史可法。磊至安東祭海於白沙﹐澤淸使柏永馥紿入署﹐突擒之﹐下淮安獄。已往唁﹐嗚咽流涕﹐言將爲請。尋賜自盡﹐議者冤之。澤淸嘗習舉子業﹐應兵部將才科又第一。自詡能文﹐構水閣﹐召諸生吟和﹔遂請棲流寓生於淮安府學以待試。又請分地防河﹐使王燮﹑田仰﹑王永吉﹑越其傑﹑史可法分任之﹔將三里爲堡﹑百步爲圈屯﹐作墻掘濠﹐實無守志。又嘗請任輔臣﹐必由大帥指﹔免追周延儒贓﹐逮侯恂子方域。朝廷曲從之。

髙傑疏薦黃道周﹑解學龍﹑劉同升﹑趙士春﹑章正宸朝野正人﹐吳甡﹑鄭三俊衣冠瞻仰﹐金光宸﹑熊開元﹑姜采無愧社稷臣﹐金聲﹑沈正宗夙儲經濟﹔反復誠摯﹐皆切時獘﹐時方之「出師表」。報聞而止。

許定國官睢州總兵﹐老矣﹔常應俊薦其心在恢復﹐請免罪任之。使掛鎭北將軍印﹐鎭守開﹑歸﹑宛﹑洛﹐鑄印給之。

十二月﹐劉澤淸薦降賊臣時敏開屯海中﹐又屯大瞿山﹔使蘇京屯廟灣﹐以防海。又嘗請進劉孔昭爲侯﹐禁巡按禦史訪拿。皆從之。黃得功﹑劉良佐聞陳洪範言其通多爾衮﹐各疏辧﹔詔以爲反間﹐不問。史可法疏﹕『先帝之待諸鎭何如﹖皇上之寵諸鎭何如﹖諸臣不能救難﹐厥罪云何﹖釋此不問﹐而日尋干戈。和不成﹐惟有戰﹔戰非諸將事而誰事乎』﹖

是月﹐髙傑至泗州﹐遂至徐州。聞豪格將至孟津﹐告急﹔且請駐歸徳﹐聯許定國兵東西衛。遺劉澤淸書﹕『豪格諸軍號二十萬﹝實七﹑八萬﹞﹐鎭撫急書一夕數至﹐開封北岸問渡甚急﹔一旦飛渡﹐則長淮無恃﹐大江南北盡爲戰場。時勢至此﹐惟竭心力於萬難之中求其有濟﹐以報國恩而已』。澤淸以聞﹐馬士英大言﹕『有四鎭在﹐何懼』﹗先是﹐多爾衮使降人唐虞時招傑﹔曰﹕『傑來﹐大王而小侯﹐世世子孫有其爵』。傑不聽。冒大風雪﹐築墻河上。與書豪格﹕『逆闖犯順﹐危及君父﹐山川羞色﹐豈獨臣子義不共天﹗關東大兵復我神州﹑葬我先帝﹑救我黎民﹐行人所賚區區一介﹐未足以答髙厚。玆逆賊跳梁西晉﹐未授厥首﹔凡在臣子及忠義豪傑之士﹐無不泣血欲食其肉而寢其皮。傑以菲劣﹐奉命堵河。不揣棉力﹐思會勁旅分道入秦﹐殲逆賊之頭﹐哭祭先帝﹔則傑事已畢﹐便當披髮入山﹐不與人事矣』。又言『天意民心﹐猶未盡去﹐其鑑於玆』。豪格不報﹐惟招之降﹔傑亦不顧。聞土盜程繼孔假恢復名﹐斬木作牌爲敵應﹔值來謁﹐與歃血爲盟﹐酒酣斬以徇。詔加傑太子少保。俄﹐豪格入洛陽﹐詔傑自歸徳援之。及豪格﹑準塔兵益南﹐可法﹑傑皆告急。

許定國孥固殺於髙傑﹐及分四鎭﹐定國劾傑﹐詆爲賊﹔大恨曰﹕『見必手刃之』﹗傑西﹐定國惴甚﹐陰送子於多鐸﹔多鐸受之﹐卽使圖傑。定國僞求救於史可法﹐可法曰﹕『許總兵何地不可居﹐而必睢州乎』﹖使偕王之綱如開封﹔不知其已降矣。定國亦不行﹔髙傑使以金千兩﹑幣百兩致定國﹐與釋怨﹐同力報國﹔定國卒不釋。聞繼孔誅﹐則益懼﹔乃僞語傑﹕『睢州完固﹐兵甲亦具﹐將舉以讓』。傑信之﹐期會於城中。

宏光元年春正月﹐命黃得功﹑劉良佐屯潁﹑亳﹔皆不行。髙傑前鋒次虎牢關。

甲午﹐至睢州﹐立旗城外﹐軍士肅然。許定國不迎迓﹐越其傑促之﹐乃毀軍出跪於馬首。傑掖之﹐而責其毀己﹔定國委罪於記室﹐又不敢走。傑憐之﹐與之盟。定國飾美姝進﹐傑卻之曰﹕『俟賊平﹐以娛吾老可也』。始﹐傑將入﹐有千戶投書傑前﹐發定國狀﹔傑不信﹐杖而付定國﹐定國殺之﹔傑亦不知﹐惟促定國行﹐以妻病辭。傑言『兒女子必不行﹐己得而殺之』。定國不可。乙未﹐定國燕傑﹐張縉彥﹑李升楷從﹐傑之從騎才三百。酒酣問行期﹐且微及送子事﹐定國益懼。其弟許四飲傑眾﹐叛狀敗露﹔傑將以告﹐傑揮之曰﹕『烏敢者』﹗定國寢傑密室﹐俄而大聲呼其名﹔傑驚起曰﹕『烏敢者』﹗覓所攜杖﹐已不得。伏兵突入﹐傑奪其槊殺數人﹐始被執﹔部卒盡死。縉彥﹑升楷踰墻走。定國踞坐﹐漫語之﹔傑笑曰﹕『我乃墮小輩算﹐當痛飲死』。遂殺之。逮夜﹐走考城降。明日加已﹐城門不啟﹐李本深﹑王之綱﹑郭虎攻而入﹐無一人﹔乃屠城。外三百里﹐飛走皆絕。已更自斗。史可法聞之﹐頓足曰﹕『中原不可爲矣』﹗馳入徐州﹐擐甲戴弁﹐坐以待旦﹔邀諸將盟﹐將以李本深督傑軍﹑傑弟副之。以胡茂楨隸閣標﹐使李成棟屯徐州﹑楊承祖屯夏邑﹑唐應虎屯虞城﹑苗順甫屯碭山﹑李翔云鎭雙溝﹑郭虎還泗州﹐委開封﹑河洛於王之綱﹑張縉彥。馬士英猶忌其得傑軍心﹐以衛允文嘗劾可法﹐擢爲兵部侍郎﹐總督興平標下鎭將兵馬﹐經略開﹑歸。士卒不服﹐無或往謁﹔可法力劑之﹐乃聽令﹐允文亦心折。始﹐可法客應廷吉善星數﹐曰﹕『明年太乙在震﹐角亢司垣﹐始掩擊壽星之次﹐法當蹶上將』。請取道山東﹐因中原豪傑。可法以流賊在西﹐不可。然是行也﹐傑志頗銳﹐論者惜之。定國始告多鐸﹐傑兵五千圍睢州請救﹔尋疏以計殺傑﹐乞南攻。甫踰年﹐定國亦死。

二月﹐史可法疏以傑妻邢氏權軍事﹐俟其子長而授之﹔加李本深少保﹐提督軍事﹐屯開封﹑徐州。馬士英不可。劉良佐追劾傑﹐復與劉澤淸﹑黃得功疏傑橫殺無寸功﹐史可法欲其子襲軍府何故﹖士英許邢氏及傑子元爵蒞其軍﹐抑本深仍充前鋒將。邢氏上疏﹐請以本深爲提督﹔衛允文亦疏請。命未下﹐黃得功攘袂詬﹐將以兵趣揚州。可法使曲從直﹑馬應魁問故﹐得功言己功多﹐得濱江一小邑﹔傑功安在﹐而食數城﹖念其死﹐割以髙郵﹑寶應﹑江都可矣。可法馳自徐州還﹐諭之曰﹕『彼眾實煩﹐今日奪之﹑明日必亂﹔是將軍首禍也』。得功揮眾退。宏光帝亦使盧九徳﹑髙起潛諭得功﹕『若向揚州﹐使傑軍懼而返﹐敵躡而南﹐誰執其咎﹖朕於諸鎭有加恩﹐諸臣毋誤國事』﹗又使可法諭得功﹐無及孤兒寡婦爭利﹗得功乃止。左良玉﹑袁繼咸亦各爲傑請﹐乃贈傑太保﹔元爵襲侯﹐俟長﹐以軍授之。然得功𨿽止﹐傑眾已反顧﹐盡棄汛地走﹔朝廷駭震﹐因悉令返揚州﹐使髙起潛撫之。以劉良佐代傑鎭歸徳﹑劉淸澤趣徐州助之﹔皆不行。命李本深爲提督﹐又不至。梟將悍卒散列揚州﹐而淮北無守禦。

三月﹐命黃得功移屯廬州﹐與劉良佐合。史可法疏﹔『睢州旣變﹐維揚更亂﹔外侮莫禦﹐內隙方深。臣擁節制之名﹐而負封疆之罪。本深病癰未卽起﹐臣已督胡茂楨先進』。詔答之。時多鐸逼潁州﹐軍書日急﹔乃加本深少保﹑左都督﹐提督興平標下軍馬﹐已無及矣。尋命劉良佐屯壽州﹐卒不行。禦史郝錦疏鎭兵打糧村落﹐劉澤淸尢甚﹐民捨皆盡。報聞。

夏四月﹐左良玉反。詔黃得功﹑劉良佐入援﹐盡棄淮北。羣臣諫﹐不聽。良佐因大掠而南﹔澤淸亦縱掠邳州﹑宿遷﹐走淮安。王永吉疏令澤淸守淮﹐毋托勤王移鎭﹔士民王紹等皆上論。不報。及多鐸兵逼徐州﹐李成棟棄城走髙郵﹔可法疏鎭軍縻餉﹐有警莫恃。亦無如何。俄﹐史可法還揚州﹐髙傑兵訛言許定國實來﹐競斬關遁﹔允文﹑起潛不能禁。己巳﹐傑兵至瓜洲﹐掠民舟將南濟﹔楊文驄﹑鄭鴻逵炮擊之﹐死者萬計﹐不得濟。俄﹐多鐸兵至揚州﹐本深進退絕﹐遂以髙元爵及其眾十三萬降。

黃得功拒左夢庚於銅陵﹐敗之。癸未﹐大戰於板子磯﹔身中二矢﹐力戰不退﹐夢庚大敗。詔移得功家太平﹐以羽林三百迎之。丙戌﹐進得功靖國公﹐使太監王肇基勞之。

五月辛卯﹐宏光帝走蕪湖﹐猝入得功軍﹔定計適浙﹐得功爲殿。丙申﹐多鐸入南京﹐劉良佐軍始盡濟至上新河。多鐸使三百人往招之﹐良佐舉兵十萬﹑馬三萬降﹔且請導屯齊﹑尼堪追宏光帝。人謂良佐已陰降﹐故多鐸以少兵招之卽至﹔又與張天祿同請西追。至荻港﹐黃得功以戰傷右肘﹐衣葛絡帛﹐坐小舟中﹐以刀揮其下出拒。聞良佐至﹐憤怒出﹐橫刀大罵﹕『汝乃降乎』﹖語未旣﹐張天祿射其喉之左偏。得功拔箭出﹐知不可爲﹐呼良佐曰﹕『花馬劉﹗我黃將軍非惜死者﹔事之不濟﹐命也』。擲刀拾箭自刺其喉死。良佐見得功隕﹐揮軍劫其壘﹔士卒爭濟﹐浮橋忽絕。叛將田雄﹑馬得功遂劫宏光帝降。餘卒至南京﹐多鐸收其甲﹐盡遣之。澤淸聞準塔陷宿遷﹐遂走渡淸河﹔準塔踵之﹐及康額賴分道濟。澤淸入淮安城﹐準塔進次淸江浦﹐範鳴珂等降。澤淸已掠淮安﹐與田仰﹑馬化豹走鹽城﹐潰入海。柏永馥以淮安降。

久之﹐澤淸部多叛﹐田仰等猶與結﹔澤淸獨與馬化豹等以兵二千﹑舟三十降。後以通李化鯨﹐磔死。惟良佐死於官。

明之分四鎭也﹐共知畱都諸生﹐橫議敗國﹔樞府白面﹐廷僚和聲。徐人龍﹑袁繼咸披腹而爭﹐充耳塞纊﹔師相倚任﹐左李﹑右朱。吾獨爲禍實馬士英始之。夫四鎭並起武臣﹐遼闊王室。使非金幣結使﹐江表分營﹐策立天子﹑洽合輔臣﹐則天命未移﹑國法猶在﹔虎兕惟嗥於壙野﹐猿猱敢教之騫升乎﹖且卽焚山裂石﹐列甲光明。然澤淸兵孱﹑良佐將懦﹐虎侯知義﹐弗躬弗親﹔髙傑逃敗﹐眾逾十萬﹐而宵夜斫地﹐流汗沾衣﹐奴見大家﹐自然心死。驕將悍卒﹐大都無識縱之﹑內外葸之﹐拊翼飛毛﹐江河乃決。導竅批根﹐士英不首禍耶﹖且使淸江﹑淮上﹐義士成軍﹔鳳陽﹑揚州﹐扼要現在。馳使責庭湊之軍﹑下令斬光世之卒﹐趨申坦於淸口。壁元謨於滑臺﹐作气中原﹑奪勢豪帥可也。抑或坐振飛於北門﹑付彪佳以東顧﹐江都﹑浦口分道誓師﹐聚驍果﹑列支軍﹑申令誓﹑期禡牙江北﹔乃召髙﹑劉﹐斬之纛下﹐而以沈廷揚﹑萬元吉﹑黃得功﹑劉肇基二三英傑分彼背嵬。漢髙取符於臥內﹑畱守視事於府中﹐威福之用﹐鬼神不知。何至掠盡地毛﹐辱及稚女乎﹗夫漢之亡也﹐和解關東﹔唐之季也﹐和解藩鎭。有一於此﹐其國必亡。況於誅之不得﹐裂地以畀之﹔爵之不已﹐毀法以容之。長江而外﹐卽是藩封﹔海內軍儲﹐更不自貢。畱侯借箸﹐不及黑獺﹔倒戈授人﹐不待智者知其敗矣。夫聚胡越於一家﹐則久而必隙﹔耗士卒於無用﹐則不競亦淩。無怪乎其呼軍匱﹑虐民生﹑斗江上﹑棄江北﹐捧檄則遷延﹑望風則遁逸﹔比之金設九公﹑宋列三守﹐禍更迫爾。然使執念臺之疏﹐無密劃之謀﹐猝欲立威﹐激使自懼。抑思王夔之首﹐非余玠不能誅﹔元振之凶﹐卽臨淮不易禦乎﹗固知脫兔處女﹐必成竹之先謀﹔曲陽亂行﹐而伏劍之才裕矣。睢州殺賊﹐變起突如。然而歸士馬於閣標﹑召元爵入宿衛﹐假天心之厭爲人事之驅﹑收無主之軍爲專閫之助﹐所謂從諫旣死﹐澤潞歸唐﹔吳曦驟亡﹐全蜀還宋。否泰之機﹐反在於是。是何不除節度﹐決棄河池﹔敵未張弧﹐我先脫甲﹖始非電激﹐卒又土崩﹐鞠躬盡瘁﹐寧期迫迮乃爾乎﹗是故文山之策﹐可以救殘宋﹐不足以存亡明﹔師相之忠﹐可以格髙﹑黃﹐必不能鎔馬﹑阮﹕乃待應廷吉指星象而議其後哉﹖厥後靖南夫婦一死殉君﹐爲國之殤﹔方山遺蛻﹐炳峙江。𨿽有他議﹐吾不敢執矣。髙傑末路﹐實異生平﹔渡河二疏﹐便未足方諸葛﹐可太息也﹗澤淸﹑良佐徼亂擾俶﹐不異盜賊。而覆國之罪﹐良佐彌深﹔屠民之伯﹐澤淸是最。一以酰戮﹑一列貳臣﹐斧鉞之當﹐豈獨「天道好還」也﹗

續明紀事本末卷之五

左兵之叛

崇禎十七年春三月﹐封左良玉平賊將軍﹑寧南伯﹔許功成﹐世鎭武昌。使給事中左懋第督之﹐且詢其狀。良玉字昆山﹐臨淸人。少孤貧﹐從軍遼左﹐犯法當斬﹐得免。侍郎侯恂卒﹐總兵官尢世盛薦之﹔轉戰松山﹑塔山皆大捷﹐遂爲總兵官﹐首尾僅一歲。良玉旣受命﹐疏言『十六年八月﹐臣復武昌﹔十月﹐使吳學禮復袁州﹔再遣馬進忠援之及萍鄕。十二月﹐復萬載﹑醴陵﹑長沙﹑湘潭﹑湘陰﹐戮賊黨尹民興等﹔別使馬士秀入湖南﹐復嶽州﹑臨湘。十七年正月﹐復監利﹑石首﹑公安﹐遣盧光祖上隨州﹑棗陽﹐惠登相攻均州﹑房縣﹐合毛文顯復惠安』。時張獻忠窺成都﹑李自成陷陜晉﹐良玉以其間定湖南北﹐規復承天諸郡﹐分屯官軍﹐湘﹑楚稍寧。俄﹐莊烈帝崩﹐良玉縞素﹐朝夕哭臨。

夏四月﹐福王監國於南京﹐遂卽位。良玉部競曰﹕『今玆大事﹐宜出我公﹔南中立君以坐﹐詔我不可﹗請卽其未定爭之』。良玉痛哭曰﹕『世守武昌﹐先帝旨也﹔帝甫棄天下而我背之﹐是幸天下事以自便也。南中立君﹐我自以西陲效力﹔有踰此一步者﹐良玉以死誓』。盡出所藏金銀﹑彩物﹐賜諸將曰﹕『皆先帝賜良玉﹐何心獨有之乎』﹗良玉哭﹐諸將皆哭。馬士秀憤然曰﹕『繼至今有不奉令欲東者﹐吾擊之』﹗以巨艦置炮斷江路﹐眾乃定。當良玉出所藏﹐其子夢庚有吝色﹔良玉太息﹐言左氏不得世有其軍矣﹗及宏光帝詔至﹐良玉不卽拜﹔監紀盧鼎爭之。何騰蛟急往說﹐挾一劍行﹔曰﹕『玆大事﹐說不從﹐當死之』。至則﹐良玉跪拜已如禮。袁繼咸知良玉軍無正人﹐馳書言『福王序當立﹐宜共入朝』。良玉不行。繼咸入﹐造膝密陳『良玉無他志﹐其部多降寇﹐非孝子順孫﹔陛下新立天下﹐人心未定﹐臣請急返九江』。許之。尋以封四鎭推恩﹐進良玉侯。詔書至楚﹐良玉賀表亦至。良玉起行伍﹐轉戰十餘歲﹐同時角賊者多沒﹔惟良玉存。春秋閱兵武昌山﹐建一幟﹐周麾一呼﹐旌旆皆起﹐山谷爲滿。軍法﹕兩人夾馬馳﹐名過隊﹔馬足動地﹐聲如雷鳴﹐聞十餘里。師行﹐不禁殺掠﹐惟令擊賊﹐逃軍﹑降寇爭附之。然自朱仙鎭潰﹐精銳已盡﹔後至者多烏合。良玉老且病﹐法令不偏。及居武昌﹐諸將日燕樂﹑娼優達旦﹐良玉塊然於一榻。有楊生善醫﹑柳某工談笑﹐皆信任。嘗月夜晏僚佐﹐召營伎使行酒﹔少焉顧而咳﹐命以次出。賓客肅然﹐莫敢仰視。其嚴重亦類此。所將兵﹐前五營爲親軍﹑後五營爲降軍﹔實十萬﹐號八十萬﹑又號百萬。及李自成棄京師遁﹐良玉以其間入荊州﹑徳安﹑承天。以復園陵功﹐詔補其餉凡四十萬。

六月﹐左良玉使黃澍入朝。馬士英固與良玉隙﹐阮大鋮以侯方域詬之﹐怨及良玉﹐詈作賊﹔良玉大恨﹐使澍入覘之。澍倚勢面劾士英姦貪不法﹐淚與聲下﹔因笏擊之曰﹕『願與死』。士英號而呼曰﹕『請陛下視此』。宏光不言良久﹐諭且退。澍再疏劾﹐至於十上。宏光帝已入諸奄言﹐使澍還楚﹐而恃何騰蛟﹑袁繼咸調劑之。騰蛟忠摯感良玉﹔繼咸見重於李邦華﹐邦華殉節﹐其客李猶龍入良玉幕﹐道繼咸善﹐故相結。良玉又嘗疏﹕『「要典」治亂所關﹐請毋以邪言起大獄』。詔﹕『此朕家事﹐昔日之人造言構隙﹐卿試觀之﹐當益悲憤。然造論者物故幾盡﹔廷臣功罪不與關系﹐其悉赦宥』。

秋七月﹐黃澍還楚。左良玉疏復襄陽諸郡邑﹔起丁魁楚撫之。

八月﹐命左良玉兼提督官﹐開藩武昌﹔加左夢庚﹑惠登相都督僉事。先是﹐袁繼咸以九江總督越境撫張光璧﹑楊國棟﹑黃朝宣﹐使不歸良玉﹔疏請湖廣總督急之任。馬士英不聽﹐遽以良玉鎭全楚﹐盡得光璧等﹐軍勢益張。繼咸預書於朝貴﹐言左兵不可忽﹔亦不省﹝見前﹞。

九月﹐命牟文綬鎭荊州﹑王允承鎭嶽州﹔尋以馬進忠代文綬。良玉以其「平賊將軍」印畀夢庚﹐故夢庚掛父印﹔良玉加太子少保。

馬士英使降賊錦衣劉僑訐黃澍﹐削其籍。已及朱盛濃再劾之﹐中旨逮澍﹐良玉匿不遣﹔再下刑部逮之﹐則使其部大嘩噪﹐將就食於南京﹐勢洶洶。袁繼咸以米十萬石﹑金十三萬餉之﹐且請免澍罪﹔士英不得已﹐從之。及數逮左光先﹑呂大器於其軍﹐皆不至﹔朝議益起。

冬十月﹐定左良玉軍數﹐餉以米七十萬﹐然不能核。戊寅﹐再加良玉太子太傅。良玉嘗疏承徳將士屢月無食﹔命急濟之﹐然無所出。

十一月﹐左良玉疏擊華容﹑石首賊﹐皆大捷。

是月﹐劉澤淸誣殺總兵官邱磊。磊固諸生﹐與左良玉皆從軍﹐坐摽掠當死﹔磊獨任之﹐良玉得免。及良玉貴﹐以萬金出磊於刑部獄。侯恂請以爲山東總兵官﹐與澤淸不相能﹐又掠其貨﹔澤淸不能報﹐乃譖諸史可法﹐猝執之白沙溝殺之﹝見前﹞。朝廷徇澤淸意﹐不能異﹔可法亦無如何。良玉聞之﹐心怏甚。黃斌卿以良玉難制﹐請卻屯安慶﹔許之。

宏光元年春正月﹐左良玉請畱何騰蛟撫楚﹔不可﹐乃止。時鎭將競撓用人權﹐良玉則否。馬士英畏良玉甚﹐用阮大鋮策﹐大築堡於江上﹐字之曰「西防」。良玉憮然曰﹕『今西何防﹐直防我耳』。

二月﹐左良玉疏薦大僕寺卿王驥材﹐以爲湖廣巡按禦史﹔驥辭﹐不許。

俄﹐李自成陷襄陽﹐良玉部不能禦。

禦史黃耳鼎疏劾﹕『袁繼咸說左良玉援立他宗﹐良玉不之從』。實以構之。良玉又嘗不拜監國詔﹐聞之懼﹐疏辧與繼咸無少隙﹐耳鼎受人指。宏光帝諭解之。羣小並欲召繼咸入害之﹐宏光帝恃之制良玉﹐言彼地需繼咸﹔又假廷推名害之﹐亦不克﹝見前﹞。

三月﹐左良玉聞太子獄﹐抗疏爭之﹝見前﹞。宏光帝諭爲王之明﹐太子眞者不失王爵﹔吳三桂﹑史可法事皆訛僞﹝左疏中語﹞。令法司裒訊時語示之。而良玉疏已列抄﹐工部侍郎何楷言﹕『鎭臣所疏太子之狀明甚』。命立毀之﹐曰﹕『此豈可流行者』﹗

是月﹐李自成逼承天﹐馬進忠不能拒﹔良玉告急﹐命何騰蛟禦之。

己酉﹐左良玉舉軍反。黃澍旣匿於其軍﹐忿失職﹐日說良玉淸君側。其部多降寇﹐思俘掠﹔又畏自成逼﹐爭然之。良玉顧其眾行則散走不可制﹔不許。及太子事起﹐良玉亦慍。澍陰與左夢庚召馬進忠﹑馬士秀﹑王允成﹑惠登相﹑吳學禮﹑張應祥﹑楊國棟﹑徐懋徳﹑毛顯文﹑張光璧﹑金聲桓﹑常登﹑徐勇﹑張應元﹑徐育賢﹑盧光祖﹑盧鼎﹑李國英﹑徐恩盛﹑髙進庫﹑胡友聲﹑徐元仁﹑常國安﹑杜應金﹑印啟貴﹑於自成﹑段鳳翔﹑秦天祿及其它凡三十六營將歃血盟﹐共舉兵反。僞延良玉出﹐甫踰閾﹐卽遷其幣﹐焚府第﹑燒省治﹑屠士人﹐執何騰蛟以下官﹔出其狀﹐請畫諾。良玉猶未決﹐一將拂衣起﹐大言『疑事無成﹐必主帥止﹐某等請行』。良玉從之﹐以討馬士英爲名﹐傳檄遠近。略言﹕『馬士英昔冒九死之罪﹐重荷三代之恩。當國家多難之日﹐侈擁戴勸進之功﹔以今上歷數之歸﹐爲私家攜贈之物。本爲復仇而立君﹐乃事事與先帝爲仇﹔初因民願而擇主﹐乃事事拂兆民之心。蘇﹑松﹑常﹑鎭橫徵之使肆行﹐檇李﹑會稽妙選之音日下。江南無夜安之枕﹐言馬家﹐便爾殺人﹔北斗有朝彗之星﹐謂英君﹐實應圖讖。捨誥命﹑贈蔭之餘無朝政﹐自私仇﹑舊怨而外無功能。而乃冰山發焰﹐鱷水興波。同己者性侔豺虎﹑行列豬豭﹐如阮大鋮﹑張孫振﹑袁宏勛數十巨惡﹐皆引爲羽翼﹐以張殺人﹑媚人之幟﹔異己者徳並蘇黃﹑才侔房杜﹐如劉宗周﹑姜曰廣﹑髙宏圖數十大賢﹐皆誣爲朋黨﹐以快如虺﹑如蛇之心。道路有口﹐空憐「職方如狗﹑都督滿街」之謠﹔神明難欺﹐最痛「立君由我﹑殺人何妨」之句。又況皇嗣幽囚﹐列祖恫怨。海內懷忠之人﹐誰不願食其肉﹔敵國向風之士﹐咸思操盾其家』。又檄﹕『馬士英蠻獠無知﹐貪狼背義。挾異人爲奇貨﹐私嫪毒以種姦﹔欺蝦蟆之不聞﹐恣鹿馬以任意。不難屠滅皇宗﹐遂敢戕戳太子。效胡濙之訪邋遢﹐旣不使遁於荒野﹔踵錢寧之訊大千﹐又不容斃於深宮。羣小羅織﹐比燕啄而已深﹔中陛幽囚﹐視雀探而更慘。李沾威拷﹐何殊崔季舒拳毆﹔王鐸喝招﹐有甚朱友恭塞謗。豈先帝不足以畱種﹐沈其弟﹑又滅其兄﹔將朝廷自有一番人﹐削其臣﹑並翦其主﹖嗚呼﹗安金藏之不作﹐邴定侯之已亡。附會成羣﹐敢曰「吾君之子」﹔依違欲了﹐咸稱「的系他人」。臨江之當乳虎﹐是可忍也﹖子輿之遭毒蟒﹐尙何言哉﹗願偕義士﹐共討天仇﹔風雲气奮﹐日月光明。郿塢丰盈﹐應有燃臍之禍﹔漸臺髙擁﹐難逃切舌之災』。又疏劾馬士英八大罪﹔略言﹕『臣在行間﹐無不日聞其罪狀。太子南來﹐陛下屢發矜慈﹐士英必欲置死﹔臣前二疏冀其少悟﹐而姦謀益甚。今百萬在途﹐敢不正告陛下﹕「逆案」先帝手定者﹐士英翻之﹔「要典」先帝手焚者﹐士英復之。「思宗」攺謚「毅宗」﹐明示先帝不足思﹐絕天下臣民之望﹕不容死者一也。自逆臣擅柄﹐賣官鬻爵殆無虛日﹐都門乃有「職方如狗﹑都督滿街」之諺。又若越其傑貪罪遣戍﹐不一年立躋都堂﹔張孫振貪污絞犯﹐不數日遽登僕少。袁宏勛﹑張道濟假起復以授官﹐楊文驄﹑劉泌﹑王燧﹑趙書辦以狗彘而在位。凡此之類﹐直以千計﹕不容死者二也。士英已爲首輔﹐更掌中樞。弁髦太祖之制﹐引阮大鋮爲添設尙書﹐以濟篡逆﹔兩子梟獍﹐各操重兵﹐司馬昭復生於今日﹕不容死者三也。中宮選正﹐士英先擇其尢以充下陳﹐豢歌女於阮大鋮家﹔希圖逮禦﹐計亂中宮﹕不容死者四也。陛下卽位﹐恭儉仁明﹔士英百計﹐狂惑艷女﹑歌僮﹐損傷聖徳。每與人語﹐惡則歸君﹕不容死者五也。國家大變﹐宜收人心。士英自引阮大鋮﹐睚眥殺人﹐如周鑣﹑雷演祚煆煉蔓引﹔甚者借題三案﹐取生平不快者一网打盡﹕不容死者六也。九重祕密﹐士英徧布私人﹔皇上言動﹐無不窺伺。又募死士竄伏皇城﹐詭言禁軍﹐以爲「廢立由我」﹕不容死者七也。先帝殉難﹐皇子幸存。前此定王之事﹐傳疑未已。況皇太子授受極明﹐士英與阮大鋮一手拿定﹐抹殺方拱幹﹑串謀劉宗正﹐不畏大道神明﹑不畏二祖列宗﹐忍使先帝七年已立之儲君﹐付之牢獄﹔凡有血气﹐皆思寸磔之﹕不容死者八也』。疏上﹐遂發武昌。舟師自漢口達蘄州﹐綿亙二百餘里。士英大懼。

夏四月﹐左良玉至九江。袁繼咸方以汪碩畫等救袁州﹐使郝效忠城守。良玉驟至﹐士民雨泣。請繼咸入﹐不可。會良玉遺之書﹐繼咸往與別﹔語及太子﹐則大哭。出所爲檄﹐邀之盟﹔繼咸正色曰﹕『先帝舊恩不可忘﹐今上新恩亦不可負。欲救太子﹐當善圖之。請攺檄爲疏』。良玉意動﹐令不攻城﹐駐軍以俟旨。繼咸歸其軍﹐檄諸將於城堙﹐涕泣曰﹕『兵諫非正﹐我可同亂乎﹗當共守此』。郝效忠﹑張世勛已導左兵騫而入﹐大肆淫掠。繼咸將死﹐黃澍白良玉無他志﹔副將李世春勸爲王守仁謀討賊。乃往責良玉﹐良玉病已篤﹐夜見火光﹐左右謂袁兵自燒營﹔良玉罵曰﹕『有何袁兵﹐必我兵也』﹗因大恨曰﹕『吾負臨候』﹝臨侯﹐繼咸字也﹞。嘔血數升。疾革﹑召諸將曰﹕『吾不能以死報朝廷﹐諸君又不用吾法﹐故吾至此。自念二十年辛苦戮力﹐成就此軍。吾歿後﹐出死力以捍封疆﹐上也﹔守一地以自效﹐次也。若散而各走﹐不惟負國﹐且羞吾軍﹔良玉死不瞑目矣』﹗諸將皆哭﹐請刑牲盟。後營總兵惠登相當歃﹐橫刀席上﹐言『我公百年後﹐有不服副元帥者齒此』﹝副元帥﹐爲夢庚也﹞。

丁巳﹐良玉卒﹔夢庚自爲畱後﹐祕不發喪。畱軍數日而下陷湖口。丁巳﹐陷建徳﹔戊午﹐陷彭澤﹔己未﹐陷東流。南京戒嚴﹐以公侯伯分守長安諸城門及內城十三門﹐徵黃得功﹑劉良佐﹑劉澤淸及諸將佐禦之。士英等至親拜黃得功於牀下﹐乞速進﹔得功慨然曰﹕『某武人﹐敢辱諸君子爲竭力』。時東南風甚﹐江浪沸天﹐夢庚兵又肆掠﹐故不卽進。士英使阮大鋮以兵會朱大典巡上江﹐己不入直﹐日坐兵部視書檄。夢庚兵在北岸者﹐掠宿松﹐入望江﹐直趣安慶﹔巡撫張亮不及禦﹐掠皖南者益東﹐沿江焚殺﹐進攻銅陵﹐至於采石。己未﹐黃得功次荻港﹔士英使趣湖口﹐與安慶﹑九江接﹐益督朱大典﹑阮大鋮進。己未﹐黃得功擊左夢庚於灰河﹐大敗之﹐火其舟千計。明日復戰﹐沈其舟三十﹐銅陵圍解。馬士英上大捷﹐詔獎朱大典﹑阮大鋮﹑黃得功及黃斌卿﹑劉孔昭﹑黃蜚﹑方國安﹑趙民懷﹑鄭鴻逵﹑卜從善﹑張鵬翼銀幣有差。乙丑﹐左夢庚陷安慶﹐張亮被執﹔以都督杜宏域叔父在其軍﹐少殺掠。己巳﹐夢庚攻池州﹐知府固守。詔暴良玉罪﹐討之。

馬士英日徵江北軍入援﹐促宏光帝手書召史可法。可法方連章告淮北急﹐且言『上游之志淸君側耳﹐未敢爲君父難﹔北兵至﹐則社稷可虞』﹗又遺士英書﹐乞助﹔並不聽。宏光帝亦謂『左良玉非果反』﹔士英指羣臣﹕『此皆死黨﹐我君臣可死於淸﹐必不可死良玉之手』﹗因大呼『斬議守北者』。宏光帝不敢言。於是勤王兵四集﹐淮南無或蔽。多鐸乘之﹐遂瓦解﹝見前﹞。

始﹐良玉分諸將地﹕惠登相屯漢陽﹐馬進忠屯荊州﹐盧光祖屯隨州﹐王允成屯嶽州﹐武昌﹑興國諸邑皆駐兵﹐貪婪橫暴﹐民不聊生。及擁兵反﹐諸城空無人。李自成方舟濟﹐遂踞武昌﹔阿濟格﹑吳三桂追之﹐盡略下江北地﹐東逼九江。自成黨白旺又攻掠建昌﹑義寧間。夢庚大懼﹐議還九江﹐畱兵不進。

癸酉﹐吳適劾牟文綬﹑方國安兵殺掠﹕『赤子何辜﹐構玆屠毒』﹖蔡奕琛擬旨切責﹐謂巧爲左良玉計﹐下之獄。

五月癸未﹐黃得功大敗左夢庚於阪子磯。張捷率百官表賀﹐晉黃得功爵﹐加阮大鋮太子少保﹐進總兵張傑﹑馬得功﹑鄭彩﹑黃蜚級。髙起潛言﹕『左兵東下﹐闖躡其後﹑我擊其前﹐必無慮也』。蓋猶幸之。

惠登相者﹐固降寇過天星﹔感良玉恩﹐爲盡力。夢庚東下﹐登相以其黑旗軍殿﹔舟行不及岸﹐有紀律。中軍前鋒則大亂﹐圍池州不下﹔遺登相書﹕『此州殷實﹐畱待後軍』。登相大詬﹕『此不及我作流賊時矣﹐如先帥末命何』﹗撤其軍還。夢庚坐舟中﹐見黑旗軍卻西去﹐自以輕舟追及之﹐相見大慟﹔動以舊誼﹐登相爲少畱。卒以夢庚不足事﹐絕江去﹔夢庚無如何。與得功戰﹐又屢敗﹔且聞盱眙﹑泗州皆不守﹐多鐸益南﹐阿濟格﹑吳三桂兵又西至。袁繼咸因之﹐使反正﹔夢庚不可﹐駐兵東流江中。

六月﹐阿濟格至九江之北岸﹐馬進忠壘於桑木河遁。夢庚及黃澍謀﹐遺書乞降﹔阿濟格許之。夢庚遂以張亮及監軍道李猶龍部卒十萬降﹐且使郝效忠紿執袁繼咸以獻﹐江西以覆。及阿濟格北﹐夢庚以李國英﹑盧光祖從﹐余爲洪承疇檄攻皖南北﹐或他屯。馬進忠﹑盧鼎﹑王允成旋自湖北至嶽州﹐復降於何騰蛟。左軍遂滅。

莊烈帝十七年﹐封左良玉寧南伯﹐世鎭武昌﹔略近羈縻﹐亦未徼叛。其有指揮節蓋﹐督戰荊﹑襄﹑澤﹑潞之功﹐厥歸宰相。抑或捨勢用機﹐不戰而守。宋髙裂地﹐裨桑仲之徒﹔唐代苦兵﹐雪承宗之罪﹕損抑國威﹐冀得小乂。黃澍構隙﹑版磯作城﹐卽非亮激蘇峻﹑皓憎姜維﹐而狐蜮豺狼聚之一室﹐飛詬哮噬﹐必不轉瞬。爲南都計﹐封太子以折誑詞﹐遣使者開說大義﹐委裘謗除﹑投鼠忌在﹐攻心之策也。淮南各鎭﹐無過雷池。斌卿諸人水陸左次﹐彊起立應﹐我則使然﹔何故而棄淮﹑泗﹐召督師﹐割肉是醫﹐敝屣相類﹖卒致黃巢之筏竟濟於湘州﹑石弩之軍平行於江北。蕪湖瓦裂﹐莫歸先軫之元﹔九江魚靡﹐徒積熊耳之甲。天生良玉﹐豈非驅除哉﹖猶幸其勢起眾亂﹐非有道成﹑霸先之略也﹔其謀始黃澍﹐非若王褘﹑錢鳳之譎也﹔其部多烏合﹐非直安都﹑牢之之勇也﹔其身已驟沒﹐非極司馬昭﹑桓溫之久也。假使風伯無靈﹐河池不守﹔焚靑溪以直進﹐斷大桁而已遲。則南朝裙屐﹐詎識指揮﹔江左遺黎﹐縱橫荼毒而已矣。然而書名﹑書反﹐曷兼著焉﹖謂夫古今大義﹐天澤難淆少海﹔卽占宗社是議﹐則武穆惟臨安面君﹑齊桓亦首止是會﹐豈宜毀武昌﹑破九江﹑入安慶﹑問畱都﹑糧燒湖孰之濱﹑風利石頭之外乎﹖夫論二五之姦﹑痛子姒之隕﹐則罄竹書罪﹐大快人心﹔傳檄抗疏﹐斧鉞梟獍﹐固也。然值陰謀潛煽之時﹐無洞燭觀火之智﹔訖攺疏俟命之日﹐卽焚城作賊之人。誰爲戾階﹐招致大梗﹖乃以臨訣數言﹐寬其罪狀乎﹖或曰﹕鬻拳兵諫﹑趙鞅淸側﹐原情立說﹐末減武人。然而門卒自刖﹐啟犯上之階﹔晉陽列兵﹐非中牟之類乎﹗又云﹕昆山禍始迫逼﹐用於病憋﹔原始要終﹐身非叛逆。故以赧王之闇﹐亦固諒之﹗

責人無甚可矣﹐然而爲法受惡﹐不以叛書﹔董史再作﹐決當笑人。況有明鑑史歸獄之詞﹐一轍是合﹔辯儒亂道﹐曷可用之﹖至於夢庚縳褲小兒﹐私作軍主﹔劫父亂國﹐罔有彜倫。厥考有知﹐亦當痛恨。況於猘犬狂噬﹑短狐射人﹐君子於此﹐豈惟隴西之慨焉。黃澍外假正論﹑內包逆圖﹐倡禍亡明﹐罪踰歆邑。登相﹑盧鼎兵律稍嚴﹐張光璧﹑馬進忠頗復驍■﹝虎目﹞﹔然畏乎闖賊﹑懼乎滿洲﹐觀其後來棄地數奔﹐保寧﹑廣西﹑湖南﹑貴州並墮其手﹐斯亂種爾。方國安﹑金聲桓傾破魯藩﹐毒滅江右。左氏一軍﹐信乎亡明之鑰也。郎士貴輩﹐冗闒無聞﹔王允成降﹐一軍哭散。瞑目之痛﹐愈無及矣﹗李國英﹑盧光祖奮迹疆場﹐徐勇﹑髙進庫礪志鋒鏑﹐而不爲明用﹐明亦不復能用﹐是可慨也﹗

續明紀事本末卷之六

浙海遺兵

宏光元年夏﹐魯王監國於紹興。王諱以海﹐髙帝十世孫﹔世封兗州﹐避亂止臺州府。博托入嘉興﹑趣杭州﹐潞王常淓止焉。諸臣請王出監國﹐有泣拜者﹔王卒不聽。六月﹐及巡撫張秉貞﹑陳洪範開城降﹝王卒誅死﹞﹐於是寧波﹑廣徳﹑嘉興﹑杭州﹑湖州皆沒。博托營錢塘﹐潮三日不至﹔遂招降紹興府﹐馳書召王。職方主事陳函輝以國統再絕﹐謁王勸進﹔辭曰﹕『江南尙不守﹐況其它乎』﹗函輝言﹕『浙東千里﹐句踐所以霸也。王有事於社稷﹐臣願竭股肱之力』。臨海知縣吳廷猷亦誓守不肯降﹐海門參將吳凱兵亦至﹔因奉王爲監國。擢廷猷巡撫﹔以凱爲將軍﹐封開遠伯。是夕﹐有星如月﹐從星如流﹔識者知不祥。時故九江僉事孫嘉績﹑吏科都給事中熊汝霖﹑諸生鄭遵謙﹑分巡道於穎等已起兵復紹興﹐及固安莊敬則﹑沈振東導穎西﹐盡驅錢塘之舟東﹔守者不及知﹐穎遂分其軍一屯潭頭﹑一屯司橋﹑一屯海門﹑一屯七條沙﹐紹興以立。博托﹑張存仁等聯巨舟爲筏將經濟﹐穎使死士陳勝鑿之﹔風潮驟起﹐其筏盡破。以杭州難猝攻﹐議分二道﹕一自司橋入自海寧﹑海鹽﹐東通震澤﹔一自潭頭入富陽﹑通余杭﹐以扼獨松關。以降將郎金斗據富陽﹐使劉穆襲走之﹔勒克徳渾兵猝至﹐穆子肇勷力戰死。阮維新﹑王宗茂力拒﹐穎急援之﹐富陽復定。而刑部主事錢肅樂﹑兵部尙書張國維亦起兵於紹興﹐肅樂使舉人張煌言來勸進﹐國維使亦至﹔函輝及柯夏卿﹑宋之普奉監國西﹐卽日啟行。姚志卓等復余杭﹝詳「義旅」﹞。閏六月戊申﹐王至紹興監國﹐以明年爲監國元年﹔卽分巡道署爲行宮。定海總兵王之仁﹑石浦遊擊張名振﹑滃州鎭將黃斌卿﹑慈溪鄕官沈荃宸﹑馮元揚﹑慈溪知縣王玉藻﹑定海知縣朱懋華﹑奉化知縣顧之俊﹑鄞縣知縣袁州佐﹑象山知縣江圻﹐各以兵食至。降將方國安圍金華府﹐焚掠慘酷﹔至是﹐亦至。監國以張國維﹑方逢年﹑朱大典﹑宋之普爲大學士﹐章正宸以戶部左侍郎行尙書事﹐李占春爲戶部尙書﹐王思任爲禮部尙書﹐余煌爲兵部尙書﹐張文郁爲工部尙書﹐孫嘉績﹑熊汝霖爲僉都禦史﹐陳潛夫爲太僕寺少卿﹐陳函輝爲少詹事﹐張煌言爲行人。大典在金華﹐逢年獨入直。分命王之仁壁西興﹑鄭遵謙屯小亹﹑方國安軍七條沙﹑錢肅樂守瀝海﹑於穎移漁浦﹑姚志卓扼分水﹐相險阻﹐樹木城爲固守計。謝三賓已自寧波降﹐王之仁將殺之﹐請贖死﹔而潛聚兵於翠山。王家勤以告﹐且曰﹕『浙江皆海﹐若敵乘北風來﹐列城必潰﹐速備之』﹗乃使莊元宸守寧波﹐家勤及林時躍參其軍。耀兵於城﹐三賓不敢動﹐然猶防之﹔至十月乃解。

秋七月﹐大學士張國維會師西興﹐日督諸軍蓐食﹑鳴鼓登西岸戰﹐日中還戍﹔以爲常。是月﹐勒克徳渾兵陷海鹽﹐守將兪元良死之。

八月﹐盜李九成掠浙東﹐吳易討斬之。監國封黃斌卿爲肅鹵伯﹐賜劍﹐便宜行事﹔使鎭舟山。遣使通詔於太湖﹐封吳易伯爵。加徽州金聲朝命﹝詳「義旅」﹞。使馬吉翔招李錦等於湖南﹝詳「自成遺亂」﹞。錫王光恩﹑賀珍鐵券﹝詳「義旅」﹞。

張國維復於潛﹔疏言﹕『刻期會戰﹐則出此入彼﹐我有番休之逸﹔攻堅搗虛﹐則彼無應接之閒。然必聯諸人爲一心﹐乃可以戰』。監國嘉之﹔賜尙方劍﹐總督諸軍。王之仁﹑方國安自富陽渡﹐降將張傑及濟寧哈擊敗之。鄭遵謙將直攻至太平門﹐中炮死。參將姜國臣再以兵復海鹽﹐汪碩徳來會﹐駐於塘樓﹐皆主熊汝霖。汝霖使副將趙淸會義興郭維翰繞黃天蕩﹐黃嶽﹑盧崇﹑邱應斗伏海塘以戰﹐斬首六十﹔淸戰死﹐遂還司橋。使盧崇焚敵營﹐張行龍﹑嶽﹑應鬥戰﹔勒克徳渾以兵綴之﹐別使騎軍攻汝霖﹐胡聲以炮殺數十人。孫嘉績軍遽亂﹐汝霖斬之不能止﹔聲及盧瑋﹑趙之堅﹑孫光祖﹑周宗鎬皆戰死。矢及汝霖﹐登小舟以免。時浙東大水﹐徵派苛急﹔越民資舟食﹐或自沈其楫﹐怨讟囂然。而文武求乞如故習﹐繡衣蟒玉被於嬰。細人爲語曰﹕『帶何挺挺﹗白石燐燐』。識者危之。

是月﹐田仰自海道至﹐以爲東閣大學士。

冬十月﹐勒克徳渾﹑張存仁兵攻固安﹐張國維﹑錢肅樂﹑王之仁會戰﹐方國安嚴陣待。之仁﹑國維翼之﹐前鋒鍾賢力斗以火器﹐殺緋衣將一﹔呂宗忠﹑王國斌﹑趙天榮﹑兪國榮乘勝斬獲﹐直抵張家灣﹐大得器械。十日十勝﹐第七戰尢捷。錢肅繡戰被矛﹐腸出不及納﹐挽之以斗﹐更殺二人﹔乃僕。陳潛天﹑熊汝霖戰牛頭灣及沙埕﹐亦倍力。汝霖進次於吳江﹐諸軍及艸橋門方決戰﹐風雨驟至﹐弓矢火器各不能發﹐士气頗折﹔汝霖憂之﹐且以劃江爲非計。上疏﹕『自小亹訖西興六十里﹐臣及孫嘉績軍才千人﹐何以守﹖朱大典軍士精火器﹑總兵尉允昌有才略﹐請使軍江上﹔張名振在石浦﹐請使渡曹娥﹔固東浙在事諸軍﹐並宜畢濟』。時不能用。錢肅樂請攻平湖﹐再請趨海鹽﹔皆罷。陳萬良﹑姚志卓再復余杭。時浙西﹑蘇﹑皖義兵百十﹐杭州危甚﹔監國不能進﹐議者惜之。

是月﹐隆武帝使給事中劉中藻頒詔至﹐求富貴者爭應之。監國怒﹐將返臺州。張國維馳還﹐令勿宣讀﹔曰﹕『唐﹑魯同宗﹐各起義旅﹐無親疏﹑先後之別。若復稱臣﹐如號令何』﹖熊汝霖言﹕『監國無利天下心﹐唐藩無遽登位理。使閩兵復武林﹑復建業﹐功之所在﹐誰敢爭之﹗然後迎拜詔書﹐未晚也』。且言『已使部將入臨平圖夾擊﹐使家丁陳義哨敵情。海鹽義士沈寀﹑查繼美﹑陸鳴時兵起﹐敵之勁騎盡返武林。若以精兵直趣嘉興斷其餉道﹐則杭必坐困。果王必東歸﹐臣惟蹈海而死』。朱大典﹑錢肅樂請權稱皇太侄﹐無當大敵仇同族。議不合﹐卒用國維說﹔且馳書言﹔『國家大變﹐凡髙皇帝子孫並當合力﹐誓圖恢復﹔成功之後﹐入關者王。監國當人心離渙﹐鳩集爲勞﹔一旦退居藩服﹐人無所屬。閩中視此鞭長莫及﹐悔之何追﹗臣老矣﹐豈以舉足爲功名計哉』﹗中藻廢然去。隆武帝尋手書﹕『朕王與共﹐本聖祖﹔王其無忘朕之焦勞﹐朕亦無忘王之危厄。一誠金石﹐豈敢浮詞。當遣兵赴王﹐上報孝陵﹔王其愛玉體﹐以承天庥』。隆武帝無並浙心﹐徒以服尊﹑且先監國起兵﹐不能屈﹔監國無撥亂才﹐徒爭空名﹐以去就聳臣下。編修張煌言自請入閩﹐釋兩國嫌﹔許之。其後金堡再至﹐言『一家二天子﹐外患得以乘之。且帝非湘陰﹑更始而自鬩墻﹐竊危之』﹗監國使法司逮問﹐堡走衢州。故浙﹑閩勢水火。

始﹐浙軍起﹐熊汝霖﹑孫嘉績皆書生。以王之仁﹑方國安宿將﹐盡舉浙東營衛軍隸之﹐而盡三府地丁六十萬餉其士﹐汝霖﹑嘉績及錢肅樂等食義餉。國安復爭之﹐因建分餉﹑分地議。戶部主事董守諭以王之仁部嘩﹐言於殿曰﹕『諸君以義起﹐乃不識朝廷乎』﹖主事邵之詹言﹕『紹興八邑並起義師﹐請卽供之﹔而以海寧餉王之仁﹐溫﹑臺諸府隸方國安﹐金華食閣部』。守諭非之曰﹕『義餉﹐美名也﹐其實無實﹔以餉義兵必不給。請一切歸戶部﹐計兵以食﹑核地以支﹐則兵不匱而爭息』。之仁請稅漁﹔守諭以搖民心止之。已請塞金田湖﹐括大戶田買之﹔請稅行人錢。監國下部議。之仁卒露刃其門以待命﹐守諭執不可。之仁怒﹕『戶曹小臣﹐敢抗議疏﹔得百孟軻﹐不如得一商鞅』。

檄之至﹐將殺之。監國不能禁﹐使避之。守諭曰﹕『司餉﹐臣事也﹔生殺出皇上。之仁𨿽悍何能爲﹐將任其以臣血濺丹墀耳』﹗舉朝嘩忿﹐之仁乃止。於穎在漁浦孤軍搘拄﹔偶及之仁﹐語不合﹐之仁劍斫之﹐以救止。方國安尢暴﹐徑以兵奪義餉﹔錢肅樂疏告﹐監國無如何。惟敍十捷功﹐晉肅樂副都禦史﹔肅樂辭。且言﹕『沈荃宸﹑陳潛夫之才﹐方端士之勇﹐官皆在臣下﹔部將周鼎新斬級最﹐未殊擢』。又言『臣期十道並舉﹐以入杭州﹔苟不之能﹐必不受職』。不許。或譖其二於閩﹐乃拜命而不獲餉。監國又使太監客鳳儀﹑李國輔節制諸軍食﹔肅樂力爭中官不可與聞外事﹐惡者益眾。鄞﹑奉諸邑並以國安檄吝餉﹐義兵軍士絕粒四十日﹐至於行乞﹔激於肅樂﹐無或叛。陳潛夫破家治軍﹐乞四百金亦不得。陳函輝始見諸軍華衣呵殿﹐不習陣﹑又爭餉﹐義兵漸散﹔嘆曰﹕『大事去矣﹗無種﹑蠡之材﹐而有伯嚭之佞﹐安能久乎』﹖金有鑑攻長興﹐亦不克﹝詳「義旅」﹞。

十一月﹐監國封方國安荊國公﹑王之仁武尊侯﹑鄭遵謙興義伯﹐擢張煌言兵科給事中。親勞軍於江上﹔拜國安爲大元帥﹐節制諸軍。馬士英以兵至﹐國安暱之﹔阮大鋮又至﹐日構諸軍﹐尋爲張存仁所敗﹝見前﹞。張國維軍於龍王堂﹐再陳杭州可取﹐且請力行善﹐遂檄諸軍分道濟。馬士英軍背江陣﹐大敗﹐溺死無算。熊汝霖部魏良﹑黃麒﹑吳彪先﹐勒克徳渾兵突截之﹔汝霖親出小舟對射﹐殺數百餘人﹐諸生錢振宗等亦戰死。王之仁﹑陳潛夫軍少卻﹐猶力拒。尋乞師於張鵬翼﹐少斬獲。

是月﹐鄭彩受隆武帝命﹐自衢﹑嚴援浙江﹔帥其屬周鶴芝﹑楊濟時﹑陳秀﹑郭曦﹑陳霸﹑鄭升﹑諸葛倬出﹐卒不至。

十二月﹐監國以降臣謝三賓爲禮部尙書﹑東閣大學士。有張國俊者﹐監國妃父也﹔外挾王之仁﹑方國安﹐內結客鳳儀﹑李國輔﹐恣爲姦計。三賓賄之﹐言諸監國﹐擢今職。錢肅樂疏﹕『翹車四出﹐賢人肥遁﹑不肖攘臂﹕亡一也。劉宗周死﹐謚贈蔭卹久而未正﹕亡二也。張國俊權侔人主﹕亡三也。諸臣爭用﹐國俊以爲不然﹕亡四也。新進鼓舌﹐艸莽令甲﹕亡五也。反復者借推戴以呈身﹐闒茸者冒薦舉以入幕﹕亡六也。楚藩開詔﹐息同姓爭﹐李長祥面加淩斥﹕亡七也。咫尺江波﹐而裒衣博帶﹐滿目太平﹕亡八也。與國柄者半南中故臣﹐鴞音不攺﹕亡九也。請更言根本﹕雨水所漂廬舍千百﹐民以水死﹔鹵潮衝斥﹐西成鮮冀﹐民以饑死﹔壯者殞鋒鏑﹑弱者疲轉輸﹐民以戰死﹔文武票取﹐一日數百﹐民以供應死﹔澤國倚舟﹐調發之煩﹐相與沈鑿﹐民以無藝死﹔入鄕抄掠﹐此去彼來﹐民以俘掠死﹔富室輸金﹐輒加羈囚﹐至於雉經﹐民以挾財死﹔大軍所過﹐淫污橫行﹐民以恥辱死﹔劣衿惡棍﹐羅織鄕裏﹐民以憂懼死。竭小民之資﹐不足供藩鎭之一吸﹔合藩鎭之兵﹐不足衛小民之一發。由前九亡﹐並此而十。君不早圖﹐臣不知所止矣』。太常寺卿莊元宸疏﹕『舉兵以來﹐士勞於外﹑民殫於內﹐重以旱潦﹐將臥薪嘗膽

之不遑﹐而頗安逸樂﹐釜魚幕燕﹐撫事增憂﹔則晏安何可懷也﹗敵在門庭﹐有深宮優養之心﹑無據鞍借箸之事﹔則蒙蔽何可滋也﹗左右之人﹐頗能內承色笑﹔則事權何可移也﹗五等崇錫﹐有若探囊﹔則恩賞何可濫也﹗殿下試念兩都禾黍之悲﹐則居處必不安﹔念孝陵荊棘之慘﹐則對越必不安﹔念靑官二王之辱﹐則撫王子﹐何以爲情﹖念將士生民之困﹐則衣食可以坐廢』。又言『中旨用人。赧王獘政』。屢封還﹐三賓結內侍力阻之。請斬馬士英﹐亦不聽。乃貽黃宗羲﹑林時對書﹕『蕞爾气象﹐似恐其不速亡』﹗遂去。時對言﹕『宜合力進兵﹐通海師﹑防江口』。又劾諸臣擁兵跋扈﹑加銜桂印之濫﹔弗果從。

戶部侍郎沈廷揚始在淮安制於田仰﹐及淮安沒﹐廷揚以所部居崇明。監國命總督浙﹑直﹐由海道取三吳。仰益忌之﹐廷揚乃率其部居舟山﹔以諸軍標掠﹐曰﹕『師名恢復﹐今若此﹐賊矣』﹗履畝定稅﹐其眾始戢。

順治三年﹝隆武二年﹑監國魯王元年。是歲隆武帝亡﹐朱成功仍用其號﹔桂王立於肇慶﹐仍稱隆武二年﹞春正月﹐監國在紹興。使柯夏卿﹑曹維才入閩聘﹐隆武帝加夏卿兵部尙書﹑維才光祿寺少卿。手敕以報曰﹕『朕無子﹐王爲皇太侄﹔朕有天下﹐終致於王。其同心致力﹐共拜孝陵』。命浙東官屬﹐盡列朝籍。監國猶嗛之﹐上啟僅稱「皇叔父」。

是月﹐隆武帝使陸淸源以金十萬犒浙師。金有鑑再攻長興﹐不克﹝詳「義旅」﹞。

二月﹐監國以諸生黃宗羲爲職方主事﹔已攺監察禦史。宗羲嘗貽王之仁書﹐言『宜沈舟決戰﹐自赭山直趨浙西。若日於江中攻其有備﹐蓋自守耳。蕞爾地以供十萬眾﹐卽北兵不一矢﹐其何以支』﹖又言﹕『崇明﹐江海門戶﹔曷援之﹐以分其勢』。皆不能用。叛將張國柱及王鳴謙大掠至余姚﹐其黨張邦寧掠慈溪﹐眾恐﹔始招以伯爵。宗羲爭﹕『如此則益橫﹐且何以待後。請以爲將軍』。從之。陳梧將髙鶴鳴等復自乍浦掠余姚﹐權知縣王正中擊殺之﹔諸將怒﹐劾之。宗羲言﹕『梧眾亂﹐是賊也。正中保民﹐何罪』﹖田仰﹑荊本澈兵至﹐舳艫蔽空﹔憚正中﹐不敢犯。

俄﹐諜言北兵將自海道入﹐錢肅樂移海口以備之﹔無所得食﹐疏﹕『兵無分地﹐必散走﹔然大仇未復﹐臣不敢歸。請以家丁從役』。監國慰畱之。王之仁亦嘗疏﹕『起事之日﹐人人有飲黃龍之心﹔一戰而敗﹐遂指錢塘爲鴻溝﹐天下事尙忍言哉﹗臣願悉所部沈船一戰。今日欲死﹐猶可以戰﹔他日欲死﹐恐不能戰也』。

三月﹐博托﹑張存仁以舟師抉堰至﹐張國維堅守﹐王之仁襲擊於江心。東南風盛﹐波浪極天﹐之仁揚帆﹐縱弓銃矢炮助之﹐碎舟無數﹐士卒沈過半﹐鄭遵謙獲鐵甲八百餘。國維乘勝攻杭州﹐不克。

是月﹐陸淸源至﹐方國安執殺之﹔監國懼﹐使張國維分兵備閩。擢余煌兵部尙書﹐代國維。

諸軍益爭餉﹐田仰尢橫﹐與鄭遵謙競於朝﹔其部斫遵謙﹐遵謙呼救﹐得走去。客鳳儀以兵助仰擊遵謙﹐巷戰﹔監國止之﹐仰走溫州。隆武帝詔使戢俘掠﹑惇臣節﹐不受命。浙中諸臣求乞亦無厭。煌疏﹕『國勢愈急﹐朝政愈紛。尺土無復﹐戰守無資。諸臣請祭﹐則當思先帝烝嘗未備﹔請葬﹐則當思先帝山陵未營﹔請封﹔則當思先帝宗廟未享﹔請蔭﹐則當思先帝子孫未保﹔請謚﹐則當思先帝光烈未昭』。人以爲名言。

熊汝霖﹑陳萬良以嘉善﹑長興﹑吳江﹑宜興義兵皆相約﹐瑞昌王在廣徳亦望助﹐將自海鹽直入至蕪湖﹐斷江路﹔不克﹐則引太湖軍爲犄角。萬良言得兵三千﹐舟食足﹐用其計必成。眾不之應。惟王中正攻乍浦﹐克之。萬良進攻徳淸﹐不克﹔徐達龍戰死。姚志卓亦敗走昌化﹐復沒。俄﹐張存仁等盛兵至﹐萬良誓守﹔吳易自太湖至﹐無兵不能救。熊汝霖﹑張鵬翼﹑孫奭各請以兵進﹐不聽。鵬翼在衢州﹐監國用之以拒隆武帝﹔萬良無救。

夏五月﹐隆武帝執陳謙殺之﹝詳「閩海遺兵」﹞。閩中人士多請監國制浙東﹐以自衛﹔諸生李世輔言尢切﹐且憾岷﹑蜀諸王不倡義。然閩﹑浙隙卒不解。

錢肅樂在瀝海﹐諸將譖其將入閩﹐使人刺之﹔肅樂棄其軍﹐抗疏披髮入山﹐誓不適閩。監國大駭﹐而無如何﹔使就黃斌卿攻崇明﹐以窺三吳。以孫嘉績﹑熊汝霖爲東閣大學士﹐督師如故。兩人固書生﹐又無食﹔請裒其軍隸黃宗羲﹑王正中﹐凡三千人。正中知兵﹐又之仁之從子﹐故獨得食。於是太僕寺卿陳潛夫﹑尙寶寺卿朱大定﹑兵部主事吳乃武﹑查繼佐各以數百軍附﹐將之自海寧入海鹽﹐趣太湖﹔百里之內﹐迎者日至。遂約孫奭於崇徳﹝詳「義旅」﹞﹐沈廷揚亦謀自海壇矙海寧﹐張名振議由海道攻崇明﹐以救錢塘。俄﹐正中軍敗歸﹐名振亦未及進。

乙丑﹐博托以兵至錢塘。方國安大懼﹐將入閩﹔不勝﹐則走滇。俄﹐炮碎其竈﹐國安曰﹕『天奪我食矣』﹗遽擁兵遁。壬申﹐入紹興﹔甲士夜叩宮門﹐劫監國走。江上之軍一時迸散﹐鄭遵謙﹑熊汝霖﹑錢肅樂﹑劉穆兵皆入海。惟之仁軍未動﹐張國維議析守。之仁泣曰﹕『壞天下者﹐方荊國也。孤軍難禦﹐公其行乎』﹗國維振旅﹐從監國。博托望江東軍無或在﹐猶未濟﹔見負擔者揭而行﹐乃決進。潮不至者又三日矣﹐博托遂濟江。

六月丙子﹐博托趨紹興。余煌縱民走﹐乃死。張煌言及諸臣追扈監國渡曹娥江﹐止於臺州。方國安﹑馬士英將執監國降﹐不果﹝見前﹞。

秋七月﹐監國渡海至南田。張名振來迎﹐謀入舟山﹔使毛有倫扈宮嬙先。

命張國維畱守東陽諸邑﹔博托兵尋陷之﹐方逢年﹑方國安降﹝見前﹞。進攻金華﹐朱大典誓守﹔博托兵攻之。

時黃斌卿在舟山擊王鳴謙﹐殺之﹔降將張國柱兵攻斌卿﹐阮進救之﹐大敗國柱﹐獲其舟數百。國柱遁﹐值監國宮眷舟至﹐遂劫之﹔元妃張氏自刎死﹐次妃陳氏匿荒島凡數日﹐張肯堂護免。

博托遣兵攻衢州﹐降將秦應科內應﹐城遂陷﹔執崇王﹑楚王﹑樂安王﹑晉平王數十人﹐皆殺之。楊文驄來援﹐敗沒。博托兵並陷嚴州府。盤山關亦破﹔其地爲紹興之陰平﹐博托未渡江﹐卽以兵攻之﹔至是破。遂趨溫州﹑臺州。王芋﹑盧若膺先後奉隆武帝命守溫﹑臺﹐皆不能立。大學士顧錫疇以督師駐溫州﹐賀君堯殺之﹐走。劉孔昭掠其地﹐尢酷。至是﹐亦遁。博托軍連陷溫州﹐遂以舟師追監國﹔垂及矣﹐龍躍海中﹐波濤湧疊﹐舟楫盡壞﹐乃去。名振奉監國椗海口﹐張煌言等入舟山諸嶼﹐浙東內地亦幾盡。

監國聞鄭遵謙等在海中﹐謀會之。張名振與黃斌卿爲姻﹐特又使阮進救斌卿﹐謂有徳於彼﹐將奉監國如其地。遺書告之﹐遂行。

九月﹐監國魯王至舟山﹐斌卿拒不納。舟山在寧波海中﹐橫亙百餘里﹐爲春秋甬東地﹝或曰徐偃王失國﹐卽走之﹞。斌卿自蕪湖東遁﹐歷吳淞﹑浙江不敢畱﹐以舟山匿海中﹐止之。已聞隆武帝卽位﹐思附之以自重﹔上書﹕『舟山地勢擅山海之扼﹐西連閩越﹑北走長江﹐爲進兵門戶﹔番舶往來﹐饒魚鹽之利』。亦上疏於監國﹐遂自伯進侯。以得賜印劍﹑便宜行事﹐屯舟山﹔遂自立﹐不附諸軍。且貪橫甚﹐擅殺監軍道荊本徹於小沙﹐並其軍﹔阮進爲擊敗張國柱﹐獲舟及百﹐反奪進軍資船舶﹔義師將軍胡來賀以通貢至﹐盡掠之﹔賀宗堯自閩走玉環﹐徵其山海之稅﹐兵及貲重之舟凡五十﹐斌卿殺而奪之﹔有兩藩王子以舟至﹐斌卿殺而投諸海﹐盡有其孥賄。及是﹐拒命﹔曰﹕『我受土地於先皇﹐今王如的止﹐則競射之』。必不可。張肯堂勸之﹐不聽。會鄭芝龍以福建降﹐從子彩薄之﹐走入海﹐無所主﹔聞監國在﹐則大喜﹐奉入閩。

是月﹐博托兵陷金華﹐屠之。浙江盡沒。

冬十月丁酉﹐監國自舟山道普陀﹐東次臺州。十一月壬寅﹐次鷺門﹝卽中左所﹞﹔從臣兵部尙書熊汝霖﹑編修張煌言﹑鎭將張名振十餘人。以扈從功﹐封名振定西伯﹐與鄭彩共典兵。芝龍更使彩執監國以爲功﹐彩不可﹐匿諸舟﹔取貌似者被以冠服﹐曰﹕『急則縊以獻』。尋奉之如廈門。朱成功以閩﹑浙隙﹐不奉命﹐待監國如寓公﹔彩奉監國如南澳。

十二月﹐朱成功起兵﹐移文明年爲「隆武三年」。眾知其意﹐張煌言勸名振北還﹐召散亡﹔遂奉監國次長垣﹑石浦。已沒﹐張名振抑鬱甚。

順治四年﹝永曆元年﹑監國二年﹑朱成功稱隆武三年﹞春正月﹐監國在長垣。大學士吳鍾巒﹑侍郎熊汝霖﹑馬思理﹑沈荃宸﹑給事中吳垐﹑通政司鄭遵謙﹑郎中徐孚遠﹑總兵阮進﹑周瑞﹑周鶴芝﹑趙牧先後至﹐監國以熊汝霖﹑朱繼祚﹑張名振爲大學士﹐黃宗羲﹑張煌言爲僉都禦史﹐授孫延齡等官有差。

辛未﹐監國誓師於海口﹐提督楊耿﹑總兵鄭聯以兵會。進封鄭彩建國公﹑鄭遵謙興義侯﹑張名振定西侯﹑楊耿同安伯﹑鄭聯定遠伯﹑周瑞閩安伯﹑阮進蕩胡伯﹑周鶴芝平夷伯。鶴芝往來於日本﹐與其撒斯瑪王暱。宏光元年﹐鶴芝在舟山﹐受命乞師於日本﹔期明年以三萬人行﹐大除東京及長崎道以待命。鶴芝喜﹐再使參謀林舞鑰以珠璣﹑玩好往結之。余煌抵書黃斌卿曰﹕『此亦吳三桂也』﹗鶴芝怒﹐入閩﹔諫鄭芝龍降﹐不聽﹐移其兵屯鷺門。聞大學士張肯堂將自殺﹐曰﹕『封疆之臣﹐以身殉也。公今北伐﹐非其比也﹔曷振旅爲後圖』﹗肯堂入其軍﹐與攻下海口鎭東衛﹐使趙牧﹑林舞鑰守之。劉中藻已自括蒼攻慶元﹑泰順﹑壽寧﹑福安﹑寧徳﹑古田﹑羅源七邑﹐守之﹝詳「義旅」﹞。監國以爲兵部尙書﹑東閣大學士。鄭彩忌之﹐遂有隙。

二月壬申﹐監國圍海澄﹐擊降將張應元走之。明日﹐攻漳平不克﹐總兵陳國祚戰死。甲戌﹐福州兵救海澄﹐監國退入海口。丙子﹐監國克漳浦﹔旋復陷。己卯﹐攻福州不克。壬午﹐遣兵攻興化﹐拒於張應元﹐不克﹔朱繼祚﹑楊耿尋克之﹝詳「義旅」﹞。癸巳﹐攻福淸﹐亦爲降將張心裕所拒。

三月己未﹐周鶴芝攻閩安。甲子﹐林質復徳化﹔再攻建陽﹐與降將蔡應科戰敗死。

夏四月﹐常州諸生戴之雋說降將吳兆勝於松江﹐使反正﹐遣使約諸軍﹔黃斌卿拒不應。言者再四﹐斌卿劍擬之﹔請者益銳﹐斌卿卒不出。已舉其故伯印授兆勝﹐曰﹕『望必會師』。張名振﹑張煌言各以其部行﹐沈廷揚爲導﹔曰﹕『兵至必屯於崇明﹐禁俘掠』。名振從之。比至﹐食已罄﹐皆登岸掠﹐維舟鹿苑﹔颶風夜作﹐溺死過半。叛將馬得功兵大呼﹕『薙發者不復殺』。師大潰。廷揚抗節死﹝詳「義旅」﹞。煌言﹑名振皆被執﹔有百長教之﹐微服出間道免。兆勝將入海﹐使張世勛登城望﹔師潰且盡﹐世勛遂殺李魁等﹐執兆勝送南京。兵部右侍郎陳子龍及與謀者皆死﹝詳「殉節」﹞。

監國攻建寧﹐李長蛟﹑王國用爲軍主﹐義兵四至﹔城中望之舉火應﹐遂入之。進攻邵武﹐城環山海難之。鄖西王將王祁軍上游﹐夜索几案炙香放之﹐城中炮矢作﹔遲明審其僞﹐不爲備。一夕﹐祁親以敢死士突之﹐更漏未盡而拔。

五月﹐鄭彩拔長樂﹔尋沒。馬得功攻海口﹐林舞鑰﹑趙牧死之。周鶴芝退守火燒嶼﹐使義子林臯從安昌王乞師日本。副將岑本髙攻浦城﹐亦敗。

六月﹐監國攻漳州﹐不克。退次瑯江﹐故副都禦史錢肅樂來覲。肅樂旣解兵﹐隆武帝召之不赴﹔福京沒﹐肅樂走福淸﹐采薯以食。及是入謁﹐鄭彩請代己司兵部﹐肅樂泣而辭﹐監國不許﹔乃言﹕『兵部舊制難盡復﹐請申約束﹐使臣得行其法。自國家多難﹐將帥率以敗爲功﹐王之仁實蹈其習。臣願海上諸臣﹐以勿欺爲事。臣在山下﹐有以資來投﹐請奪降臣家以餉士者可數百人。諸臣入關﹐臣當先驅﹔顧宜存大體﹐勿以爭兵餉爲朝廷羞。敍功惟官而棄士卒﹐誰爲之死﹖請至今兵能斬級獲馬者﹐徑授官。江上之役﹐病無統一﹐宜帥彩而定諸鎭前衝﹑後殿﹐無令異同﹔次定什伍﹐無令囂然孟浪以戰』。從之。再疏﹕『停一切封拜﹐擇諸健軍有功卽掛印』。監國然之。乃僉六營勁卒及諸裨未能督統者﹐授之。兵威遂振。

秋七月﹐監國自以兵及朱成功﹑鄭鴻逵水陸攻福州﹐敗績。

八月﹐監國遣兵襲連江。

九月﹐監國復羅源﹔又取連江﹑長樂﹑永福﹑閩淸﹑崇浦﹑海澄﹑漳浦二十餘縣。北掠海州﹐破髙公﹑鶯遊﹑龍門諸島。鄖西王常潮入松溪﹐慶元﹑政和﹑樂安﹑光澤﹑建陽山寨多應者。馬得功自浦城來攻﹐卻之﹔又復順昌﹑將樂﹝詳「義旅」﹞。

冬十月﹐監國以馬思理爲東閣大學士﹐林正亨爲戶部尙書﹐沈荃宸爲工部尙書﹐余揚﹑劉沂春爲左右都禦史﹐林嵋爲給事中﹐黃賓爲吏部郎中。召大學士吳鍾巒於家﹐錢肅樂寓書焉。鍾巒幡然曰﹕『行固無益﹔然吾不出﹐人心益渙﹐當以死濟之』。乃疏﹕『今武臣並將軍﹑都督﹐文階必都禦史﹑侍郎﹐三品以下者弗署也。又制符璽﹑鬻官爵﹐臥林泉者﹐稱連齊﹑楚﹔守僕禦者﹐曰集多兵。以此聲聞﹐徒致亂故。請嚴核之』。監國是其言。

大學士劉中藻趨福寧。守將塗登華﹐故隆武帝臣也﹔汀州沒﹐登華守福寧如故。中藻至﹐登華欲降未決﹔曰﹕『寧有海上天子乎』﹖錢肅樂與之書﹕『殘宋二帝並在海中﹐矧其不爲殘宋乎』﹖登華遂降。彩益忌之﹐彊以私人守福寧﹔中藻不可。沈荃宸往解之﹐彩不聽﹔監國魯王以李向中巡撫福寧。時兵屢勝而俘戮甚﹐民爲語曰﹕『長髯總兵﹑黔面禦史﹔銳頭中軍﹐有如封豕。我父﹑我兄﹐斧臂且死』。向中聞之曰﹕『是非能成大事也』﹗中藻曰﹕『是監軍職﹐公何嫌焉』。向中乃持節﹐召其中軍將斬之。訴諸中藻﹐不應﹔曰﹕『汝今日始見段太尉也』。軍士乃戢。向中居恆短衣縳褲徧隨諸舶﹐鮫人﹑蛋戶皆勉之供軍實﹔福寧人倚之。曾慶亦以兵復平樂﹐旋出降。辛未﹐陳世亨復瑞安﹔俄沒。林汝翥攻福淸﹐亦敗。大學士劉中藻攻慶雲﹐克之。

錢肅樂請頒監國歷於海上﹐朱成功不從﹔肅樂勉以忠義﹐亦不忤。監國始惜肅樂貳於隆武帝﹐至是悟其誣。

降將李榮﹑馬成龍來攻﹐鄖西王亦敗於松溪﹐景寧﹑云和﹑龍泉﹑慶元皆沒。

十二月﹐初﹐溫﹑臺﹑紹興﹑寧波間山寨千計﹐平岡張煌言﹑大蘭王翊﹑東山李長祥尢精整。及監國出長垣﹐連復浙江﹑福建諸郡邑﹐兵勢逼福州﹔凡滿洲卒在浙江者多援閩﹐浙中備弱。主事華夏及諸人謀以舟山兵取寧波﹐聯李長祥軍入紹興﹐盡復故地﹔乞師於黃斌卿﹐不應。長祥及馮文琦再三言監司以下皆將出東門﹐樓船兵亦以其時入紹興﹔斌卿諾之﹐而竟不出。夏書亦爲謝三賓所得﹐長祥諸軍皆敗走。降將常進功﹑張傑扼海口﹔張名振自蛟門次三江﹐兵少不敢進。斌卿一屯桃花渡﹐訖不進﹔諸人皆死﹝詳「義旅」﹞。

順治五年﹝永曆二年﹑監國三年﹑朱成功稱隆武四年﹞春正月丁酉朔﹐監國在閩安﹐復次壺江之瑯琦嶼。

周瑞﹑鄭彩軍私鬥﹐熊汝霖撻彩兵﹐彩殺汝霖﹔遵謙不平﹐彩又殺之。人心駭潰﹝詳「義旅」﹞。監國不能問。

前大學士朱繼祚﹑同安伯楊耿合兵攻興化﹐降臣彭遇促城中兵出戰﹐登城易幟﹔諸軍乘之﹐遂復興化。鄰邑多下﹐徇及汀州﹑延平﹐斷福建﹑江西之道。

二月﹐以錢肅樂爲東閣大學士﹔三辭不許。每入見﹐輒流涕﹔固有血疾﹐至是益劇。

江西將郭天才來請約﹐監國封爲伯﹝詳「江西之亂」﹞。

王翊破上虞﹐旋敗走天臺﹔復入寧波﹐諸義兵亦再起。張存仁以兵陷連城﹑將樂﹑順昌諸邑。

三月﹐同安復沒﹐詔安﹑和平諸縣亦沒。鄭彩之爭福寧也﹐錢肅樂不之直﹔遺書劉中藻﹐爲彩所獲﹐恨之。肅樂𨿽入閣﹐恆與馬思理﹑林正亨偕艤舟監國側﹐擬票訖﹐卽引去。是月﹐馬得功入永春州﹐進次虎豹關﹐陷徳化諸縣﹐屠攻民寨三百有奇。降將張應夢陷羅源縣﹐柯棟賴﹑李率泰兵陷興化﹐攻延平諸寨皆下。得功又攻建寧﹐陷之﹔蓋碎以西洋巨炮也。建寧守蓋三月矣。鄖西王走沙埕﹐旋被執死﹝詳「義旅」﹞。初﹐王祁在建寧﹐諸生惲日初言不守仙霞關﹐建寧必不可守﹔從之﹐使副使謝南云趣浦城﹐兵潰死。禦史徐云兵適至﹐祁復與之襲浦城﹐亦潰。故建寧卒不守。長樂﹑蒲田﹑永福諸縣先後沒﹐監國所存寧徳﹑福安﹑連江而止。

夏六月﹐降臣陳錦取金鄕。

秋八月﹐李率泰至長樂﹔鄭彩走入海﹐並連江失之。

冬十月﹐監國以舟師退壺江。陳錦攻將軍寨﹐陷之﹝詳「義旅」﹞。

十二月﹐王翊在大蘭﹑張煌言在平岡﹑李長祥在東山﹑章欽臣在南鎭及石仲芳在蕭山﹑王化龍在會稽﹑余國望在金湯﹑吳金明在臺州﹑袁應滮在奉化﹑柏襄甫在湖州皆如故﹝詳「義旅」﹞。

順治六年﹝永曆三年﹑監國四年﹑朱成功稱隆武五年﹞春正月﹐監國在玉環。張名振來朝。

三月﹐王翊徇奉化﹐敗其兵河泊﹔再攻上虞﹐破之。馬得功陷寧徳縣。

夏四月﹐福安城破。大學士劉中藻之守福安也﹐鄭彩惡之﹔得功乘其隙﹐急攻城﹐中藻固守﹐殺其兵四﹑五千。得功周樹柵﹐使城中不得出﹔中藻猶固守﹐自去年十月至於是月﹐乃沒。沙埕亦陷﹐閩地盡失。

監國事急﹐使乞援於黃斌卿﹐不應﹔李向中以兵少不能救。會振威伯塗覺突圍至﹐乃及章義軍扈監國北入浙。張名振自松江之役喪其軍實﹐斌卿遂侮之﹔名振招故部且之閩﹐自募一軍屯於南田。監國至﹐遂奉之次三盤。鄭彩﹑鄭聯皆棄監國去。

六月﹐張名振克健跳所。阮進亦棄黃斌卿﹐相與奉監國至健跳。

秋七月戊申﹐監國至健跳所﹔從者大學士沈荃宸﹑劉沂春﹑禮部尙書吳鍾巒﹑兵部尙書李向中﹑戶部侍郎孫延齡﹑左副都禦史黃宗羲﹑右僉都禦史張煌言﹑職方郎中朱養時﹑主事林瑛日朝於舟﹐謂之水殿。壬午﹐叛將田雄以萬人圍健跳所﹐張名振攖城守。阮進聞之﹐倍道入援﹐水陸夾擊﹐殺傷千計﹔田雄逸去鹿頸。

鎭將王朝先入覲﹐封平西伯。魏國公裔徐仁爵從次臺州﹑又入海﹐有扈從功﹐亦封定南伯。朝先故王鳴謙部﹐斌卿誘而劫之﹐妻子皆失﹔不得已降﹐斌卿靡之﹐而不之任。張名振以千金結之﹐且力請於斌卿還其軍﹐遂歸心焉。斌卿之還自桃花渡也﹐一意保聚。籍舟山民十五以上皆爲兵﹐田爲公田﹔六十無子者田入官﹐夫死妻不得守。內地富民田在舟山者﹐盡舉而入於官。制舟舶﹐恣封殖﹕期如土司有其地。旣拒監國命﹐阮進乞糴亦不與。其部王大任劫金數萬以饋斌卿﹐索無厭﹔大任懼﹐訴其逆於朝先﹐請討之。遂及名振謀曰﹕『凡海中島嶼隸浙江者﹐故百有奇﹐舟山爲大﹔而斌卿負固﹐不若誅之﹐以奉監國』。名振以斌卿與有舊﹐泣阻之﹐眾不可。監國亦以南田健跳所無可恃﹐謀他適﹔聞張肯堂在舟山﹐手書曰﹕『朕將北還﹐卿素忠義﹐能從我乎』﹖肯堂勸斌卿奉迎﹐不聽。諸人傳檄討斌卿。九月﹐師至舟山﹐黃斌卿使陸瑋﹑朱玖兵拒戰。名振﹑朝先進﹐屢敗之。斌卿求救於安昌王恭■﹝木梟﹞及肯堂﹐請迎監國以自贖。名振將許之﹐瑋﹑玖背約走﹔名振請於監國﹐手敕諭之。朝先使尹明詐而入﹔丁丑﹐斌卿跪聽敕﹐明猝斬之﹐投其屍於海。

冬十月乙巳﹐監國入舟山。城周數里﹐居民萬戶﹐卽參將署爲行宮。大學士沈荃宸乞罷﹐以張肯堂爲東閣大學士。進張名振太師﹔擢李向中兵部尙書﹐孫延齡戶部尙書﹐吳鍾巒禮部尙書﹐朱永佑吏﹑工部尙書。召張煌言爲兵部侍郎﹐董志寧等爲給事中。故禦史王翊﹑僉都禦史李長祥﹑給事中徐孚遠皆來朝。黃宗羲嘗疏﹕『文武競髙秩﹐惟翊不自張﹐兵又勁﹐宜有以獎之』。長祥則合王朝先及諸義旅衛舟山。孚遠在柴樓﹐地尢近﹔勸租稅﹑輸貢賦﹐避地者多歸之。乃擢翊右僉都禦史﹑長祥兵部左侍郎﹑孚遠左僉都禦史。使阮進﹑王朝先屯桐柏﹑南田﹐國事皆決於張名振。肯堂在位而不能與﹐咄咄不合﹔然老成碩望﹐中外倚之。

侍郎馮京第始說黃斌卿北都之變並失東南﹐蓋借兵之失﹔今我無地﹐不足畏也。親乞師於日本﹐黃孝卿副之。值日本驅天主教﹐紅毛夷以舶載大炮來復仇﹐並京第等不得入﹔京第哭於舟不少已。日本酋某行部至﹐京第爲血書告之﹐其撒斯瑪王曰﹔『中國亂﹐我不遑卹﹐而令使者哭﹐於我國之恥也』。與其大將軍議發罪人爲兵﹐褒「洪武錢」數十萬爲佽﹔欲京第先歸。孝卿假市物畱長崎樂日本俗﹐不之促﹔日本輕之。

十一月﹐監國以阮美爲澄波將軍﹐乞師日本。京第及黃宗羲旣往﹐阮進復納僧湛微言﹐賁以普陀藏經﹐兵必至﹔乃使美行。日本果喜﹔已知與湛微偕﹐則大駭。湛微者﹐固入日本爲僧﹐無行﹔其大將軍嫉之﹐且疑爲西洋人。美知其爲所賣﹐復以經返。論者謂日本且不武﹐𨿽至亦無濟。

十二月﹐馬得功攻南安﹐總兵陳已戰死﹔陳奇入於海﹐復援林忠於雙坑。

順治七年﹝永曆四年﹑監國五年﹑朱成功稱隆武六年﹞春正月﹐監國在舟山。謁太祖廟﹐泣下﹕『髙皇帝以布衣定天下﹐訖予小子﹐播遷無地﹐不能保有浙東數郡地』﹗羣臣頓首請罪。

岐陽王裔李錫祚﹑李錫貢航海至﹐並以力聞﹔使佐阮進守螺頭。

二月﹐張煌言來朝﹐以爲兵部左侍郎。王翊亦來朝。

夏五月﹐馬得功陷雙坑﹐陳奇被殺﹐林忠入於海。

秋八月﹐兵部左侍郎王翊復新昌﹐拔虎山寨﹔遣使告捷。監國卒慮舟山弱﹐使周瑞﹑周鶴芝將樓船三百屯三盤爲犄角。俄﹐瑞與鶴芝隙﹐監國使胡明中往解之﹔隙益甚。瑞依鄭彩於閩﹐鶴芝自結於阮進。及彩逼於朱成功﹝詳「閩海遺兵」﹞﹐使來求助﹐鶴芝不應﹔張名振亦欲結成功﹐與進﹑鶴芝共擊彩舟走之。

九月﹐降將金礪以兵攻舟山。惡王翊梗﹐先擊奉山諸寨﹔礪出奉化﹑田雄出余姚﹐期會於大蘭﹐連營三十里﹐遊騎四出﹐執山民使爲導﹐殺戮萬計。大皎﹑大蘭諸軍皆潰﹐翊走入海﹝詳「義旅」﹞。

順治八年﹝永曆四年﹣﹣自三月後爲永曆五年﹑監國六年﹑朱成功稱隆武七年﹞春正月﹐監國在舟山。王朝先初以驍勇軍塞上﹐屢樹功﹔與阮進援健跳所﹐戰尢力。旣殺黃斌卿﹐收其陸軍甲仗﹐不及張名振﹔且與爭糧汛﹐漸攜貳。名振與阮進擊鄭彩﹐朝先中立﹔名振怨之﹐朝先不知﹐士卒散居民捨。二月﹐張名振猝攻之﹐朝先手殺數人﹐死。其將張濟明跳而走﹐乞降於陳錦﹐盡泄舟山狀。錦遂言監國在舟山通閩﹑浙﹐窺吳淞﹐爲沿海患﹔請自定關攻其不備﹐風潮半日可達。降者耿應衡復使人爲日者﹐入舟山說監國設醮禳星﹔從之。郎中朱養時疏『遺笑敵人』﹔不聽。

秋七月﹐陳錦大舉攻舟山﹔降將張天祿出崇明﹐降將馬進寶出臺州及金礪﹑田雄於定海。監國聞之﹐集諸將議﹔阮進請獨守蛟關﹐使張名振帥總兵張晉爵﹑葉有成﹑馬龍﹑將軍阮美﹑阮濟遏其南﹐張煌言﹑阮駿帥總兵顧忠﹑羅蘊章﹑鮑國祥﹑阮騂﹑鄭麟及都督僉事李英傑斷其北﹐都督僉事任麟爲監使﹐中軍金允彥﹑主事邱元吉﹑安洋將軍劉世勛及馬三泰任守城。監國懼甚﹐將棄舟山走。名振曰﹕『臣母耄﹐不敢輕去寒將心。

主上躬被甲冑猶有詞﹐宮妃﹑世子豈可行乎』﹗因進策曰﹕『蛟門﹐天險也﹐敵必不至。請奉主上攻吳淞以綴之』。沈荃宸爭﹐不聽。或譏其避敵﹐曰﹕『吾母﹑吾妻悉在是﹐豈有他哉』﹖遂行。王翊﹑顧章立急入奉化﹐募軍以綴錦。是月﹐馬進寶入臺州。

八月丙辰﹐陳錦陷奉化諸山寨﹐直攻舟山﹔張肯堂使阮進擊之。進以三舟突斗﹐獲樓船﹑戰艦凡數十﹔馘十一人﹐縱之還。錦懼﹐將走。丙寅大霧﹐錦乘之﹐猝至蛟門﹐守者始覺。進急還救﹐遇諸橫水﹐鏖戰甚力﹔將擲火球焚錦舟﹐風忽反﹐灼進面﹔李錫祚救之不及﹐諸軍敗績。錦入舟山﹐張肯堂﹑張名揚﹑劉世勛以軍數千背城戰﹐殺傷過當﹔城隍之炮﹐擊殺千人。錦不能勝﹐乃穴地攻之。

九月丁亥朔﹐舟山火藥竭﹐金允彥﹑邱元吉踰城降﹔眾忿﹐臠允彥子而呼名振師還救。錦聞之﹐攻益急。丙子夜﹐星隕如雨﹐眾駭。是日加午﹐城陷。劉世勛之出戰也﹐將分兵護宮嬪行﹔監國妃張氏諭之曰﹕『將軍意良厚﹐然山海之間﹐懼爲姦人所賣﹔請死此淸淨土』。及城陷﹐妃整簪服﹐北面再拜﹐入井死﹔妃王氏及義陽王妃杜氏﹑宮嬪張氏從之。錦衣指揮王朝相﹑內官劉朝舁巨石覆井而後死。肯堂以下死者極眾﹝詳「殉節」﹞。錦屠舟山﹐戍以兵千﹑水師二千而還。其下皆言我兵之南﹐所難克者江陰﹑涇縣及舟山耳。名振聞警急還救﹐會師火燒門﹐距城六十里﹐待潮乃能進﹔俄見煙起﹐知城陷。將他適﹐聞母範氏及室人盡焚死﹐哭踴自責曰﹕『兩誤家國』﹗奮身蹈海﹐監國及諸人共持之。

冬十月﹐監國泊舟日南山﹐進次嵓頭﹐謀入海壇。貽書朱成功曰﹕『余與公﹐宗盟也﹔居歌「行葦」之章﹐難賦「脊令」之句。其無吝偏師﹐拯此同患』﹗及徐孚遠以成功書至﹐言永曆帝已立於粵西。監國覆書﹐言不得已而踐位之故﹔乃來迎。張名振﹑張煌言奉以行。田雄以書召煌言﹐峻拒之。

順治九年﹝永曆六年﹑監國七年﹑朱成功稱隆武八年﹞春正月﹐監國次廈門。朱成功來謁﹐議相見禮﹔其下潘庚鍾曰﹕『共奉粵西朔﹐則皆臣也』。成功不然﹐曰﹕『外藩與諸王非敵體﹐矧監國乎﹖吾以宗人府正禮見』。從者泣曰﹕『彼卑我矣』﹗監國不應。成功贄千金﹑緞百端﹐餼廩皆備﹔食諸從臣及宗室﹐其著者侍郎曹從龍﹑蔡登昌﹑任穎眉﹑張衝符﹑太常寺卿任延貴﹑太僕寺卿沈光文﹑主事傅啟芳﹑錢肅遴﹑陳藎卿﹑張斌﹑葉時茂﹑林泌﹑通政司張吉生﹑張伯玉﹑侍讀崔相﹑中書邱子章﹑錦衣衛楊燦﹑內官陳進忠﹑劉玉﹑張晉﹑劉文俊﹑李國輔及副使馬星﹑兪圖南﹑總兵張子先數十人。遂奉監國居金門﹐月節供銀米。鄭芝龍在北京﹐遺書成功曰﹕『許龍在南﹑張名振在北﹐汝必取之』。成功不從。猶切責名振﹐答曰﹕『濟則實績﹐不濟則在方寸間』。袒其臂而示之﹐涅「赤心報國」﹐字長徑寸﹐深入肌理。成功駭愕曰﹕『知公久矣﹐如言者何』﹗出諸謗書﹐厚盈尺﹔名振遽火之。成功禮之爲上賓﹐接姻好﹐贈萬金及呢幣﹔以爲總制﹐屯其軍於嵓頭﹐進攻漳州﹑又攻泉州。張煌言間行入吳淞﹐還募軍於溫﹑臺﹔名振亦以軍北﹐望祭舟山諸死臣﹐將士皆哭。

順治十年﹝永曆七年﹑監國八年﹣﹣是年魯王去監國號﹑朱成功稱隆武九年﹞﹐監國在金門。

三月﹐魯王自去監國號﹐爲寓公。時有構王於成功者﹐禮漸疏﹔監國不自安﹐乃去其號。張煌言激發諸鎭﹐致貢於王。遺臣王忠孝﹑郭貞一﹑盧若騰﹑沈佺期﹑徐孚遠﹑紀石靑﹑林復齋調護之﹐王乃安。

是月﹐張名振以兵凡萬人東北入浙江﹐獲金允彥於金塘山﹔磔之﹐以祭死者。平原將軍姚志卓及劉孔昭﹑其子允錫皆以兵會﹐副都禦史王江從名振奪稗沙營﹐進攻崇明不下﹐遂入吳淞﹐焚張天祿舟三十﹔深入狼山﹐歷丹陽﹑丹徒﹐攻鎭江﹐止於金山﹐還軍崇明。又有讒諸成功者﹐使歸廈門﹔長楊王朱述桂爲力白。及相見﹐語至夜﹔更益以兵﹐陳輝﹑王秀奇﹑洪旭﹑周全斌皆從。名振再以兵北﹐遇風折兵十之一﹐乃還。

秋九月﹐張名振以軍駐崇明之平陽沙﹔饑不得食﹐與眾偕餓。士卒皆泣曰﹕『太師枵腹﹐我輩忘饑矣』。竟不忍散。

冬十二月﹐馬得功等攻平陽沙﹐乘凍涉江﹐其勢銳甚﹔凡兵萬餘﹑騎三百。名振鼓而進﹐浴日將軍王善良首陷陣﹐姚志卓﹑任麟﹑王有才攻其左﹐張煌言﹑王焌攻其右﹔兩軍各才三百人﹐縱橫血戰俘馘﹐攻兵無反者﹐軍勢復振。

順治十一年﹝永曆八年﹑朱成功稱隆武十年﹞春正月﹐魯王在金門。如家人輿導不備﹐或以名刺謁賓舊。

張名振﹑張煌言攻崇明﹐掠金山衛﹐遂入長江﹐歷狼山﹑抵泰興。釋被掠諸生李公仁﹐與語﹔公仁請趨中原﹐名振曰﹕『此吾志﹐苦兵弱。然中原覆沒﹐海中明朝依然如故』。遂破鎭江﹐掠瓜洲﹑儀眞﹐泊於觀音門﹔殺參將姚姑娘等。甲辰﹐還次金山﹔與張煌言﹑劉孔昭偕登﹐紗帽角帶﹐須髮皓然﹐望祭孝陵﹐泣下沾襟﹐設醮三日。題詩曰﹕『十年橫海一孤臣﹐佳气鐘山望裏眞﹔鶉首義旗方出楚﹝自注以濟秦藩﹐泊金山﹞﹐幽燕羽檄已通閩。王師枹鼓心肝噎﹐父老壺漿涕淚親。南望孝陵兵縞素﹐會看大纛禡龍津』﹗居二日﹐上游與期者不至﹐乃以輜重返﹔凡奪舟及來歸者至五百艘﹐旌旗蔽江。更攻崇明而還﹐屯於南田。

是月﹐朱成功使陳六禦﹑桂應麟以兵至溫州之平陽﹐進攻崇明﹔姚志卓﹑徐仁爵助之﹐兩人皆戰死。鄭芝龍更使成功執魯王以自贖﹝事在去年﹞﹔至是﹐成功不可﹐送王入粵。王不知﹐將不行﹔成功彊之。是月去閩﹐遇風不能進﹐居於南澳﹔尋還。

夏四月﹐張名振攻吳淞所﹐斬首四百﹐奪舟三百七十。遂至鎭江﹐焚小閘﹔至儀徵﹐徵餉於鹽儈不得﹐焚其舟六百。張煌言﹑顧忠以沙船入登州﹑萊州﹑武定﹐掠天津﹐奪糧艘百﹔北趨遼左﹐歷金﹑復﹑海﹑蓋﹐直抵髙麗。還﹐遣使告捷於王。

順治十二年﹝永曆九年﹑朱成功稱隆武十一年﹞春正月﹐魯王在金門。

夏五月﹐張名振以閩將陳輝等二十四鎭入長江。至寧波﹐守將張洪徳遣使降﹐名振養爲子﹔進攻舟山﹐斬降將陳虎於陣﹐降總兵巴得功﹐朱成功以爲駟鐵鎭。名振徒步入舟山﹐求母骨不得﹔哭而祭﹐哀動三軍。遂居舟山﹐與成功將阮駿﹑陳六禦偕。

冬十一月﹐臺州守將馬信來乞降﹐納母爲質﹔名振使沙船迎之。未至而疾作﹐其夕大星隕海中有聲﹐光若電。名振語煌言﹕『吾抱君﹑母恨﹐母骸未得﹐死無葬我』﹗是日起坐﹐擊其牀﹐大呼先帝數聲而卒。煌言葬之蘆花澳中﹔白鶴成羣繞其墓﹐數日乃去。遺命所部歸煌言﹐朱成功使隸陳六禦﹐士多亡去﹔乃畀煌言﹐軍容復盛。人謂名振是舉﹐如陶謙之讓徐州云。

順治十三年﹝永曆十年﹑朱成功稱隆武十二年﹞春正月﹐魯王在金門。

二月壬子﹐舟山城哭﹐雞犬皆升屋號﹐凡五日。陳六禦以尹爾徳等兵將至﹐毀其城﹔獲湯和碣﹐成毀年月皆合。張煌言進軍於天臺。

秋八月﹐張煌言﹑朱成功約北伐。

尹爾徳及田雄﹑馬得功再以兵攻舟山﹐先擊諸寨王長樹﹑沈爾序﹑毛光祚及掠大﹑小蘭山者敗且盡﹐遂攻舟山﹔阮駿拒之於烈港﹝一作阮思﹞﹐左右衝突﹐雄等敗績。越三日﹐駿扼橫水洋金塘山﹐乘潮以戰﹔忽大風發﹐尹爾徳張兩翼進﹐駿舟膠不能戰﹐陳六禦﹑張洪徳救之不及﹐死總兵張晉爵。大戰兩日夜﹐殺傷甚眾﹐卒不支﹔舟山復沒。尹爾徳空其地﹐迫人渡海﹐溺死無算。王江﹑沈調倫再起於寧波山中﹐亦敗死﹝詳「義旅」﹞。

冬十月﹐張煌言進軍秦川。時魯王部垂盡﹐煌言孤軍或爲朱成功部所侮﹐推誠待之。初﹐魯王入金門﹐煌言及張名振實翼之﹔成功有加禮。煌言嘗言﹕『招討始終戴唐﹐眞忠﹝臣﹞也』。成功曰﹕『侍郎始終爲魯﹐與吾豈異趨哉』﹗其委曲感動有如此﹐故王得無恙。及名振卒﹐煌言卒不隙於鄭氏。阮美﹑陳文達爭餉地﹐煌言曰﹕『大敵在前﹐何暇私鬥』。爲婉解之﹔美及文達皆感悅。煌言得諜不殺﹐好語而酒食之﹔遺黎亡卒﹐多爲耳目。是年魯王如南澳﹐以危鄭氏故也。

順治十四年﹝永曆十一年﹑朱成功稱隆武十三年﹞春正月﹐魯王在南澳。遣使通滇中﹐遺臣盧若膺以下猶戴之。

張煌言軍鹿頸﹐尋說成功取南京﹔以爲得之可以中分天下﹐且江海軍路已熟識之﹐宜大舉以決勝負。自與稗佐日夕較射﹐招人士議方略﹐神气益奮。山陰葉振名三渡海從之。

順治十五年﹝永曆十二年﹑朱成功稱隆武十四年﹞春正月﹐魯王居南澳。永曆帝使至﹐以張煌言爲兵部左侍郎兼翰林院學士﹑徐孚遠爲左副都禦史。將會成功出師﹐郎廷佐以書招之﹔煌言書卻﹐詞气激昂﹐聞者感奮。孚遠爲從人望﹐語成功以忠義﹐終夕不倦﹔大事輒咨之。旣拜命﹐隨之滇﹔失道入安南。其酋邀以臣禮見﹐孚遠大罵﹔或言彼且相公﹐則愈罵。其酋曰﹕『忠臣也』。厚資之反。孚遠遂及葉後詔﹑鄭郊輩爲七友﹐浮沈島上卒。時王𨿽不監國﹐羣臣猶奉之﹔及永曆帝命至﹐悉予遷轉﹐卒無異志者。煌言更說成功大舉北伐﹐成功從之﹔且請煌言監其軍。煌言以舟山空﹐還軍之﹔江浙文武屢招之﹐皆不從。

秋七月﹐張煌言﹑朱成功入浙江﹐連克溫州﹑臺州。甲辰﹐次羊山﹐被風而返﹝詳「閩海遺兵」﹞﹔惟煌言軍獨全。

順治十六年﹝永曆十三年﹑朱成功稱隆武十五年﹞春正月﹐魯王在南澳。永曆帝使至﹐手敕王監國﹔王不可。朱成功聞之嗛焉﹔是月﹐遷王於澎湖。張煌言軍天臺。

夏五月﹐張煌言以其軍會朱成功北。戊寅﹐至崇明﹐請取之﹔曰﹕『此江海門戶也﹐有懸洲可守﹔脫有變﹐亦可據之』。成功不從﹐而使煌言軍爲導。六月丁酉﹐至丹徒。壬寅﹐至焦山﹔與成功登﹐禮祀天地及二帝﹝詳「閩海遺兵」﹞。丙午﹐至瓜洲。郎廷佐爲鐵鎖橫江而壩其上﹐弓矢炮石森列﹔煌言以絮蒙輕舟沿江上下﹐而使材官張亮泅而斫。須臾鎖抉﹐江潮洶湧﹐壩械倏沒。煌言以十七舟進﹐將奪江北諸木城﹐阻於炮﹔升柁樓﹐焚香祝天﹐飛火注之﹐須臾盡潰﹐南攻鎭江。成功言﹕『金陵援騎至﹐將柰何』﹖煌言曰﹕『我以偏師泊觀音門﹐彼敢出乎』﹗成功然之。煌言溯江上﹐未至儀眞五十里﹐吏民共逐知縣降。

秋七月庚申朔﹐煌言哨卒七﹐掠取江浦。職方郎中阮春雷逼六合﹐諸生夏志宏﹑徐三峯﹑王寅生焚香迓﹐遂克之。馳檄天長﹐民殺知縣降﹔進薄盱眙﹐春雷手殺十餘人入其城。至泗州﹐自釘其郛﹐一躍入之。煌言前鋒次蕪湖﹐朱成功來會﹐蕪湖降書亦至。成功軍頗少﹐將畱其軍﹐與共拔南京而後行。及聞其言﹐乃以所部北攻安慶﹐不克。軍令嚴謐﹐部卒彊市價一錢卽斬之﹔商舟數百錯戰艦間﹐無少犯。相其形勢﹐以一軍出溧陽﹑趨廣徳﹐一軍入寧國﹑趨徽州﹐渡江拔和州﹑圍采石﹐傳檄遠近。於是太平﹑寧國﹑池州﹑徽州四府﹑和﹑廣徳﹑無爲三州﹑當塗﹑蕪湖﹑繁昌﹑宣城﹑寧國﹑南陵﹑太平﹑旌徳﹑涇﹑貴池﹑銅陵﹑東流﹑建徳﹑靑陽﹑石埭﹑含山﹑巢﹑舒城﹑廬江﹑建平﹑髙淳﹑溧陽皆降﹐煌言親考察﹐黜陟明廉。江楚﹑山左義兵聞風起﹐請約束。使遺成功書曰﹕『師不可老﹐老則生變。請取近邑﹐激而使走﹐首尾擊之﹐令遂自守﹔我克四面﹐收軍雲集﹐金陵在掌握矣』。

俄﹐成功自金陵敗走﹐春雷以鹽舟揚帆去。煌言方撫徽州﹐聞之亟還。八月﹐至蕪湖﹔思鎭上流﹐與鎭江軍犄角。太平守將某遽叛﹐煌言執斬之。郎廷佐招以書﹐煌言峻拒。降將羅某自安慶攻煌言﹐廷佐復以兵遮之﹔煌言出奇計﹐部舟入繁昌﹑趨九江﹐將結楊廷麟子弟還攻皖。乙未﹐自銅陵值鐸尼兵自上游至﹐煌言擊之﹐沈舟四。巳夜戰﹐諸軍聞炮聲﹐謂壘失﹐遂潰。煌言將南﹐眾言皖﹑楚之間秋冬水涸﹐不可行﹔義士魏耕請之英﹑霍﹐乃入無爲州﹐焚其舟﹐步之桐城﹐從軍數百。至黃金棚﹐乞陽山於褚良輔以休士﹐不許。移軍東溪嶺﹐將入英山﹐追騎急至﹔眾大散﹐才餘二人。將就所知於髙滸﹐亦不值。徽人金某﹑徐某憐其忠﹐匿之數日﹔導走樅陽﹐渡黃湓及東流之張家灘﹐登岸走建徳祁門山中﹐又病瘧﹔急趨休寧﹐舟行入嚴州。慮浙人熟其貌﹐復自山中歷東陽﹑義烏出天臺﹐以達海壖。鳴螺樹纛﹐招集散亡﹐軍於林門。諸生羅子木以父被執﹝詳「閩海遺兵」﹞﹐裒家國難﹐泣訴於煌言﹐邀再舉﹔煌言重之﹐而告以不可﹐畱子木司軍事。煌言未至林門﹐符文煥等招葉振名護其軍﹔甫至而煌言歸﹐舉軍還之。煌言以長亭鄕多田﹑苦海潮﹐說義兵築堤田之﹔且耕且募﹐遣使告敗於永曆帝。

是月﹐朱成功自鎭江攻崇明﹔九月﹐攻寧波﹐皆不克。攻舟山﹐入之﹐守以陳輝﹑阮美﹑羅蘊章﹔尋去。

冬十月﹐朱成功還廈門。問於降者﹕『南京胡不下』﹖曰﹕『未聞其爲明也』。乃使迎魯王還金門。

已而煌言使者至自緬﹐永曆帝專敕慰之﹐以爲兵部尙書。

順治十七年﹝永曆十四年﹑朱成功稱隆武十六年﹞春正月﹐魯王在金門。朱成功供給如初。

張煌言軍林門﹐尋軍於桃渚。臺州將張永恩以書詣煌言降。

夏﹐朱成功大捷於廈門。煌言說成功意圖閩﹔會臺灣議起﹝詳「閩海遺兵」﹞﹐成功不聽﹐煌言气沮。

順治十八年﹝永曆十五年﹑朱成功稱隆武十七年﹞春正月﹐魯王在金門。煌言以舊從歲時供億慮成功疑之﹐十年不敢覲﹔然海上人人鑑其志。是月﹐煌言入閩﹐次於沙關﹔聞朱成功發澎湖﹐使羅子木責之曰﹕『師有寸進無尺退﹔今入臺灣﹐兩島後必不守。是負天下之望也』。不聽。爲詩誚之﹔有曰﹕『中原方逐鹿﹐何暇問鴻梁』﹗又曰﹕『祗恐幼安肥遁老﹐杖藜皂帽亦徒然』﹗又曰﹕『寄語避秦洲上客﹐衣冠黃綺亦堪疑』﹗

冬十二月﹐朱成功入臺灣﹐遣使奉魯王東。未幾﹐魯王至臺灣﹐遺臣﹑宗室多從之。張煌言以浙中盡遷沿海民﹐五十里內無舟室﹔顧己兵弱﹐不能爭。乃懟成功﹐曰﹕『棄此數十萬生靈而遠爭島夷乎』﹖復遺成功書﹐使乘機取閩﹔不報。乃遺故侍郎王忠孝﹑都禦史沈佺期﹑徐孚遠﹑監軍曹從龍等書﹐使說成功﹔亦不聽。聞吳三桂趨緬甸﹐再使子木苦爭之﹔成功以甫定臺灣辭。又使職方郎中吳鈕以帛書入鄖陽﹐說十三家營撓楚以救滇﹔比至﹐已不足用。

康熙元年﹝永曆亡﹐朱成功稱隆武十八年﹞春正月﹐魯王在臺灣。

夏五月﹐朱成功卒。張煌言悼嘆﹔還軍林門﹐再以書拒招降者。

秋﹐永曆帝凶耗至臺灣﹐遺臣王忠孝﹑沈佺期奉王再監國。張煌言上疏﹕『莽移漢祚﹐光武中興﹔丕廢山陽﹐昭烈繼統﹔懷﹑湣北狩﹐晉元稱制﹔徽﹑欽蒙塵﹐宋髙嗣立。以視今日﹐誰曰不然。島上勛貴罔識大義﹐臣又窮寡﹔旣見國亡而不能救﹐猶幸故主尙在又不能扶。此所以中夜椎心﹐淚盡而繼之以血也。謹遣官賫獻膳銀﹐南望倉皇﹐罔知所措』。又言『聞變之日﹐肝腸寸斷。追維髙皇帝聖徳神功﹐豈意後王辱同懷﹑湣﹔臣恐窮島孤軍難守﹐浙與閩﹑粵復有招撫之人﹐不豫圖之﹐恐報韓者之气衰矣。主上羈旅與閩存亡﹐萬一變生肘腋﹐禍不忍言。惟閩中正值危疑﹐宜亟收羅﹐速正大號﹐傳檄出師﹔𨿽利鈍莫必﹐興滅繼絕端在主上。謹擬上詔書一道﹐願密與寧靖諸臣謀之』。前後凡三啟書﹐王得之悲痛。煌言又與鄭經書﹐勉以三矢﹐約羣臣盧若膺以下厲兵大舉。鄭經不可﹐王亦固辭﹐而使禦史陳修賫敕勞煌言軍。

冬十一月辛卯﹐明故監國魯王卒於臺灣。王𨿽不監國﹐鄭經歉之。王不能堪﹐將入南澳﹔未發疾作﹐二十三日而卒。諸臣禮葬之。煌言哭曰﹕『孤臣棲棲勞苦﹐部下所以相依不去者﹐徒以王在﹔今若此﹐更何望乎』﹗志卒不挫。有勸居雞籠者﹐曰﹕『與其偸生若朝露﹐無若一死以立信』。卒不行。

康熙二年﹐張煌言軍林門﹐遣使祭告魯王曰﹕『穆王駕鶴而來歸﹐已孤此願﹔望帝化鵑而猶在﹐莫慰餘思』。聞者哀之。是年﹐煌言及阮春雷攻東蚶﹑長腰諸島﹐入之﹔有舟五十。將攻福寧﹐其部林國梁謀叛煌言圍之﹐反以炮碎煌言舟﹐殺其弟嘉言﹔遂導耿精忠部攻煌言﹐東蚶諸島復沒。

康熙三年春三月﹐張煌言﹑阮春雷集舟於三山﹑三都間。降將吳萬福攻之﹐死者甚眾﹔春雷去﹐不知所終。夏﹐降將李長榮復敗煌言軍﹔總兵張賢及諸人多被執。煌言知不可爲﹐散其軍﹔居浙江之懸嶴。

秋七月﹐張煌言抗節死。魯王之部始盡。

魯王以海﹐太祖十世孫也。幸不死兵﹐移徙東浙。張國維﹑陳函輝奉之﹐陳謝不及﹔夫其始事﹐已不云武。監國之後﹐大勢可爲﹔忠正盈朝﹐義幟被野。王不能風馳電激﹐蹈隙提戈﹔河上遷延﹐鴻溝自劃。馬﹑阮再來﹐方﹑王交橫﹔張國俊﹑客鳳儀盤結城社﹐張鵬翼﹑朱大曲懸禦八閩。令遂朝服濟江﹐光復故物﹐慮夫桓﹑靈奄豎之禍﹐肅﹑代藩鎭之形﹐譚﹑尙干戈之轍﹐未必不見﹔何獨九死十亡﹐決於灰滅乎﹗健跳寄居﹐錢塘不國﹔二鄭恣毒﹐君若墜旒。閩土誓師﹐躬自仗鉞﹐天命不佑﹐海口轉移。落拓如斯﹐泥中瑣尾。復恥無心﹐監國去號﹔菟裘將老﹐錢王不歸。而托迹得人﹐保首沒世﹔豈險阻倍嘗﹐情僞遂晰。亦唐﹑魯𨿽隙﹐正士居多也。且夫寧波﹑紹興之旅﹐舟山﹑閩海之殉﹐錢肅樂﹑張國維之義﹐張名振﹑張煌言之忠﹐反復孤撐﹐終以亡滅。乃此柵山梁﹑彼結水砦﹐則野先﹑稽聳之節也﹔出入長江﹑振動淮服﹐則世忠﹑解潛之師也﹔

遙祭髙皇﹑痛切先帝﹐則司空﹑洪皓之願也﹔調停水火﹑堅固膠膝﹐則韓琦﹑卻正之儔也。𨿽五丈秋星之隕﹑吳璘晚年之譏﹐精衛徒塡﹐房馬不餵﹔吁﹗可痛也。然奔流履鏑﹐閱世屢年。卽無提舶之功﹐奠故君於昌國﹔亦有泠之之憤﹐逐浙水之忠魂。何必烏合詆譏﹐失機文致乎﹖蓋「春秋」之義﹐莫大於奉王﹔旄邱之臣﹐相從於瑣尾。忠義之夫﹐所爭在此﹔載筆之士﹐何遽昧之﹗幹餱旣薨﹐擁戴無地﹔而生死葬祭﹐有始有卒。髙皇養士之報﹑書生矢志之誠﹐乃在波濤成旅中耶﹗推斯志也﹐卽文山﹑世傑並驅爭先可也﹔系之浙末﹐誰曰不宜﹖而或以南海之溺﹐未負辛靡﹔定西之亡﹐亦類誠意。傳聞異辭﹐其亦問諸水濱。

續明紀事本末卷之七

閩海遺兵

宏光元年夏閏六月丁亥﹐隆武帝卽位於福州。王諱聿鍵﹐唐王盛器子也﹔崇禎五年﹐嗣位。以兵援北都﹐被廢﹔幽髙墻。宏光帝立﹐得釋﹐使居廣西﹐是年五月﹐次杭州。宏光帝被執﹐啟上潞王﹐請監國﹔不從。總兵鄭彩﹑鄭鴻逵自京口﹐戶部郎中蘇觀生自南都﹐胥會於杭﹔王與之語﹐泣下沾襟﹐共異之﹐使江美鰲﹑鄭升衛入閩。甲戌﹐次浦城。癸未﹐次水口驛。福建巡撫張肯堂來謁﹐王言﹕『復仇無地﹐惟天南片土﹔髙皇帝實式憑之』。肯堂及巡按禦史吳春枝﹐在藉禮部尙書黃道周﹑叛將鄭芝龍三箋勸進﹔芝龍無推戴意﹐以鴻逵故﹐勉爲之。丁亥﹐至福州﹐稱監國。諭軍民陳事﹐詞意剴切。有議卽眞者﹔侍郎李長倩請急出關﹐緩正位﹐示無富天下意。黃道周謂出關尺寸﹐建號非遲。芝龍爭尢力﹐實有異志。鴻逵獨言﹕不正位無以厭眾望﹑杜後起者。遂定丁未祭告﹐卽位南郊。攺元隆武﹐遙上宏光帝號曰「聖安皇帝」。以黃道周爲吏部尙書﹑武英殿大學士﹐蘇觀生爲吏部右侍郎兼東閣大學士﹐張肯堂爲兵部尙書﹐何楷爲戶部尙書﹐周應期爲刑部尙書﹐郵瑄爲工部尙書﹐曹學佺爲禮部尙書﹐吳春枝爲兵部右侍郎兼副都禦史。召舊輔何吾騶﹑蔣徳璟﹑黃景昉﹑姜曰廣﹑吳甡﹑髙宏圖﹐起朱繼祚﹑林欲楫﹑路振飛﹑曾櫻﹑熊開元﹑黃鳴駿﹑林增志﹑李先春﹑洪謐十八人皆入閣。升福州爲天興府﹐分天興﹑建寧﹑延平﹑興化爲上四府﹐汀州﹑邵武﹑漳州﹑泉州爲下四府﹐各設撫按官。進芝龍﹑鴻逵皆侯爵﹐芝豹﹑鄭彩﹑鄭聯皆伯爵。芝龍旣降﹐交通權貴﹐晉總兵﹐封南安伯﹔海寇私人﹐水陸糾結。自是晉侯﹐兵政盡爲所握。洪承疇預進策於多爾兗曰﹕『使賂芝龍以王爵﹐福建可不煩兵定﹐浙中亦必亡從之」。以其鄕人黃熙允爲招撫使﹐使說之﹔熙允使誘芝龍降﹐譬諭百端。芝龍意決﹐人寂不知﹔閩﹑浙之亡基此。芝豹其弟﹐彩﹑聯猶子﹔各有私船炮械﹐然皆惟芝龍命。

初﹐路振飛撫鳳陽﹐視隆武帝於髙墻﹐戒守者毋肆躪。及卽位﹐募能致振飛者﹐賜千金﹑秩五品。吳江諸生孫文忠賫敕往﹐在道拜太子太保﹑尙書大學士﹔至則大喜﹐與宴至夜。振飛尋諫曰﹕『上以廷臣因循﹐必敗﹔臣亦謂上不攺操切﹐未必中興也。上見羣臣庸下而過督責﹐博覽史書而過明備﹔凡此所長﹐皆臣所憂』。隆武帝納之。

芝龍聞鴻逵子入見﹐亦使子森入宿衛。森卽倭婦出﹐誕生時火光燭天。芝龍入閩﹐請森於倭不得﹔聞其爲總兵官﹐乃返。森年十五爲諸生﹐儀容俊偉﹐倜儻有大志。有術士見之﹐駭曰﹕『此奇男子骨相非凡﹐不假科甲進』﹗隆武帝見之﹐與語大悅﹔以爲禦營中軍都督﹐儀同駙馬都尉。賜國姓﹐名成功。

時大學士張國維奉魯王﹐監國浙東﹝見前﹞﹔左庶子楊廷麟在贛州﹐復吉安﹑臨江﹝見「江西之亂」﹞﹐受朝命﹔湖廣總督何騰蛟疏至﹝見「湖廣之亂」﹞。江海之間﹐義師四起﹝詳「義旅」﹞﹐人望恢復。隆武帝曰﹕『大宗之嫡﹐自在永明﹐相違千里。朕以惇促﹐勉行卽位﹔年且四十﹐末耀前星。不審永明才度何如﹖良用關切』。又命浙中文武﹐盡予注籍﹔濟兵賜餉﹐不少吝。先後三下璽書於魯王﹐詞意剴切﹐人不能及﹔更詔惠﹑益諸藩至於川﹑滇﹐皆令匡復﹐語出肺腑。

秋七月﹐隆武帝下詔親徵﹐詞意昂激。戒諸將曰﹕『兵行無妄殺﹐凡有發爲順民﹑無發爲難民﹐其守此令』。敕諸軍毋或納馬士英﹝見前﹞。擢金聲桓兵部右侍郎﹑僉都禦史﹐巡撫池﹑太﹑徽﹑寧﹝詳「義旅」﹞。以布衣何成吾﹑何敏吾充總兵副將﹐與故句容知縣宗室議潀圖南京。徽州告警﹐使鄭彩援之。

上杭舉人李魯請以浙委魯王﹐而徑以兵出江右﹔其地披山襟湖﹐東挈兩浙﹐西控荊﹑湖﹐南蔽閩﹑粵﹐據上游以望孝陵﹔不然﹐駐荊南﹑控湖北以制中外﹐引滇﹑黔而接巴蜀。且陳六事﹐曰簡忠誠﹑崇守令﹑達民隱﹑罷捐措﹑省形勢﹑奮幹斷。論者是之。

大學士黃道周謂﹕『坐而待亡﹐不如行』。抗疏﹕『江西多臣門生及故吏﹐驅之必效死﹔且聯楊廷麟﹑何騰蛟』。從之。辛未﹐以道周爲督師大學士﹐便宜行事﹔芝龍不能止﹐而掣其餉。道周僅以門人中書蔡溶﹑主事趙士超﹑通判毛玉潔等千人行﹐有荷耰鋤以從者﹐曰「扁擔兵」﹔遣使通於萬元吉﹑楊廷麟。師次延平﹐乞餉﹔芝龍復不予﹐更使人讒之﹐隆武帝不爲動。使告﹐道周疏陳狀﹐且言『陛下不屑爲昭烈﹐臣亦不屑爲孔明乎』﹖詔慰之。諸生李世熊啟道周﹕『兵食無出﹐進退必敗﹐宜屯關內』。道周是之﹔義不能待﹐遂行。出崇安分水關﹐歷鉛山長玉以趨江右。

芝龍旣欲降﹐使出師﹐輒辭以餉匱。居恆橫甚﹐坐見九卿。以手版擊大學士蔣徳璟於朝﹐與黃道周爭坐位﹔蹴諸生誣劾之﹐隆武帝下提學撻其人﹐亦不懼。屢乞用其私人爲淸要官﹐隆武帝不許。及江西告捷﹝詳「江西之亂」﹞﹐羣臣請出師者﹐章滿公交車。芝龍乃言自仙霞外宜守者百有七十﹐現兵二十萬﹐期明年出﹐一趨江西﹑一自浙東﹔而謂閩﹑粵餉不給﹐請備兩稅制捐輸﹐促逋賦﹑取積谷﹑理寺田。徵斂迫急﹐閭裏騷然。

八月﹐以鄭芝豹爲左都督。賜黃蜚璽書﹐使居太湖﹐圖三吳﹔以黃斌卿爲總兵官﹐屯舟山。獎廣信知府解立敬﹑鉛山典史周寅生功。命江西巡撫吳春枝移邵武總兵陳秀出建昌﹐援贛州﹔使建昌參將周之蕃討武平亂﹐定之。以陳豹爲防海將軍﹐鎭泉﹑漳﹑汀﹑興化﹑惠﹑潮六府。遣給事中羅大任等圖江西﹐使楊文驄﹑劉孔昭等分屯處州﹑溫州。芝龍亦知不出關無以弭眾﹐請以鄭鴻逵爲大元帥﹐帥周鶴芝﹑張名振﹑楊濟時﹑陳秀﹑郭曦﹑陳霸﹑鄭升之師﹐諸葛倬監之﹐出仙霞﹐以應浙東﹔彩爲副元帥﹐率施福﹑鄭聯﹑鄭斌﹑張進﹑朱壽﹑劉全﹑江美鰲之師﹐權家玉監其軍﹐出五福﹑杉關﹐以應楊廷麟﹑何騰蛟。羸卒數千﹐號十萬。鴻逵次仙霞﹐止不進﹔慮有言者﹐檄關吏毋納士類。隆武帝怒﹐下詔嚴責﹕『果畏縮﹐自有國法』﹗不得已﹐行百餘里﹐仍不進。俄稱餉匱﹐擁軍還﹐時不能問。癸巳郊﹐芝龍﹑鴻逵皆不從。何楷劾之﹐隆武帝壯其節﹐授楷都察院左都禦史。鴻逵嘗扇殿上﹐楷亦劾之。黃斌卿附使來勸進。

九月﹐督師大學士黃道周陳兵事﹐楊廷麟﹑劉同升請幸贛州﹐何騰蛟請幸湖南﹐浙中義旅請幸衢州。隆武帝亦苦芝龍不足恃而閩﹑浙復隙﹝見前﹞。

廣東﹑福建之間盜寇縱橫﹐閻﹑羅﹑朱三姓尢劇﹔兵民交哄﹐汀州大饑疫。隆武帝親召閩縣老人周良臣至﹐詢問疾苦﹐而國勢危急。

冬十月﹐何楷請疾去﹐盜截其耳﹔蓋芝龍使之。

故知州金堡入朝﹐言『何騰蛟軍足用﹐主上宜親徵﹐若漢光武。承平威儀﹐屏而勿用』。隆武帝將出贛州﹑入湖南﹐聞之大悅。擢堡兵科給事中﹐定策西行。堡以喪辭現職﹐請以敕印聯絡錢塘之師。劾鄭鴻逵逗𨖻仙霞﹐言『四方望閩兵如天上﹐乃上江疑而楚﹑豫斷﹐新安去而三衢危﹔陛下卽欲爲王﹐審知豈可得哉』﹖芝龍不悅﹐移堡禮科﹐出監鄭遵謙軍於浙江﹔而陰予方國安書﹐使誣堡降賊。堡至﹐國安不納﹔陳潛夫力辧曰﹕『堡與姚志卓起兵﹐公所知也』。國安出書﹐言不敢逆鄭氏。且使堡急去﹐毋入閩﹔堡曰﹕『我必納敕印於上』。

舉人任沐奔走乞援﹐亦罔應。蘇觀生以鄭氏難恃﹐請經略湖廣﹑江南西﹔詔觀生如南安募兵以待。張家玉上言﹕『徽州失﹐則饒﹑嚴危﹔廣信震﹐則崇安關必不守﹐大勢去矣﹗兵忌坐斃』。請敕鄭彩出杉關﹐分兵撫﹑建﹔黃光輝﹑曾徳出江山﹑趨徽﹑歙﹔縱不能進﹐可以自效。施福﹑陳梧皆是之﹐彩不受命﹔切責之﹐亦不從。家玉太息而已。

十一月﹐隆武帝親徵﹐詔唐王聿釗﹑鄧王鼎器監國於福州﹐大學士曾櫻及鄭芝龍畱守。以吳震文爲行在兵部侍郎﹑王覲光戶部侍郎﹐皆兼攝吏﹑禮﹔張家玉﹑陳履貞以科臣從。大學士吳鍾巒諫曰﹕『閩海固非立國地﹐今日所急﹐選鋒急進﹐克復南昌﹐順聯吳﹑楚﹐猶可以自固。捨此他圖﹐關門一動﹐則瓦裂矣』。諸生李世輔說何吾騶﹕『大駕入虔﹐胸背單急﹐一萬總制豈可支乎﹖楚督降卒﹐豈可恃之來迎駕乎﹖粵﹑蜀﹑黔﹑滇﹑苗﹑狼之兵可猝集乎』﹖上下然之﹐而不能用。先期祭告天地﹑宗廟﹐誓於西郊。以鄭鴻逵爲禦營左先鋒﹐出浙江﹔彩右先鋒﹐出江西。甫受鉞﹐大風雨暝晦﹐燭盡滅﹐神主並僕﹔鴻逵臨行﹐馬蹶踣於地。識者知不祥。

十二月甲申﹐隆武帝發福州﹐戎服登舟﹔何吾騶以下從。進次芋江﹐遂幸建寧。李魯以三關備弱﹐從行禁旅不及千﹔他軍聞檄﹐空壁來赴﹐皆非策。上書請定營制﹐報聞。廣東布政司湯來賀供金十萬﹐猶苦乏。

使錦衣指揮康永春乞師安南﹔明年五月﹐望崖返。

壬寅﹐黃道周師潰於婺源﹐被執。

順治三年﹝隆武二年﹑監國元年﹞春正月﹐隆武帝在建寧﹔免朝賀﹐以三事自責。

癸亥﹐福京大雨雷電。

甲子﹐大雨雹﹔或如斗及刀劍﹐晝晦不見人。

加魯王使臣柯夏卿等職。使給事中陸淸源以白金十萬犒浙軍﹐再敕諭之。

以蘇觀生兼吏兵尙書﹑行在大學士﹐賜劍便宜行事﹔禦門送之﹐曰﹕『瞻奉山陵﹐安集軍民﹔卿其勉之』﹗觀生至贛州﹐大徵兵而無食﹐不能進。

是月﹐隆武帝次延津。詔朱成功督郭曦﹐陳秀守永定關。以黃光輝敗﹐削鄭鴻逵少師以警之。命朱大典與方國安和。以布衣蔡鼎臣爲軍師﹐占策無驗。何騰蛟﹑楊廷麟再疏望幸﹐優詔答之。鄭彩棄江西﹐走入關﹝詳「江西之亂」﹞。

鄭芝龍請使梁運奇督餉廣東﹐劾羈餉者數十人﹔逮問﹐多不至。更令撫按以下官皆捐助﹐曰紳助﹑曰官助﹑曰大戶助。又用李長倩策賣官﹐司道值不及三百﹐廝養皆列職。訟﹐至各鳴其秩立而鬥於廷。時爲語曰﹕『敵兵如蟹﹐緩緩其來』。鄭彩遁在關﹐督之不得已﹐問廣信﹔鴻逵仍執餉匱﹐不出。

邵武知府吳煒炆﹑推官朱健訛言敵至﹐棄城走﹔旣而非是﹐健揭煒炆倡逃。知縣施■﹝火豦﹞亦貪墨。隆武帝忿﹐舉太祖法斬■﹝火豦﹞﹑煒炆﹐絞殺健。廷臣申救﹐皆不聽。

二月﹐馬陘兵變﹔命路振飛撫之。

丁亥﹐大雨雹﹐晝再晦。

三月﹐隆武帝以江﹑楚迎駕疏屢至﹐決計入贛州﹐進次延平。芝龍大懼﹐不得生俘帝﹐蹴軍民數萬人阻駕行﹐且請還天興﹔不得已﹐駐蹕延平。吏部司務王仕和疏陳時政﹐凡數千言﹔召入對﹐擢兵科主事。禦史楊維瓚始陳四難﹑六失疏﹔至是﹐復力陳時政﹐卒爲芝龍所阻。

朱成功疏據險控扼﹑選將進取﹑航船合攻﹑通洋裕國﹔隆武帝嘉之﹐封忠孝伯﹐掛招討大將軍印。嘗入侍﹐見上有憂容﹐頓首曰﹕『陛下鬱鬱﹐非以臣父有異心乎﹖臣荷重恩﹐義無返顧。請以死報陛下』﹗尋以母病﹐乞歸﹔隆武帝不許。泣言『別母之時﹐甫七歲﹔今聞信﹐心何以安。以報陛下之日長﹐故敢請也』。不得已﹐許之。

是月晦﹐命大學士傅冠爲督師﹐總理江西﹑湖南剿撫事宜﹔賜劍便宜行事﹐且與陳爔共禦仙霞關。加謝徳溥東閣大學士﹐措置義兵。張家玉自請募兵潮﹑惠兩州﹐許之。

初﹐福建巡撫張肯堂屢疏請親徵﹔芝龍惡之﹐罷肯堂﹐代以私人郭必昌。肯堂求自督師﹐章屢上﹐詔加肯堂少保大學士﹑工部尙書﹐賜劍便宜行事﹔然無一卒。及肯堂孫茂滋與徐孚遠﹑汝應元航海至﹐言江海之中保聚相望﹔相與上「水師合戰疏」﹐言『生長海濱﹐請以千人直指君山﹐招諸軍爲犄角。陛下親徵浙東﹐期會金陵』。曹學佺力贊之﹐私裒白金一萬助其行。肯堂表請太常寺卿朱永佑﹑郎中趙玉成﹑徐孚遠參軍事﹐推官周之夔爲導﹐以平海將軍周鶴芝領前軍﹑安洋將軍辛一根將中軍﹑樓船將軍林習督後軍﹐具舟待發。芝龍笑從之﹐陰疏宜使郭必昌﹐先畱肯堂待命。所賜軍食三萬金﹑械甲數萬﹐盡奪之。肯堂徘徊島上﹐不能進。至是距行在益遠﹐朝事皆不聞。

陸淸源被殺於浙江。

夏四月﹐鄭彩棄廣信﹐走入關﹔舉朝駭愕。隆武帝大怒﹐削彩職﹔使朱成功往巡其軍﹐毋縱虐。

金華行宮成﹐朱大典表迎﹔詔重獎浙東諸臣。

將次汀州﹐使總兵包象幹往守﹐因地募兵。分命郭曦軍曰振武﹑陳秀威武﹑黃光輝勇武﹐謂之湖東三禦營﹐以仙霞戍卒將更代。詔諭臣民曰﹕『朕期自邵武出關﹐自古中興﹐危而後濟。朕誓進死﹐不以退生。敢請幸天興﹑如廣東者﹐殺無赦』。侯官父老來迎駕﹐太息曰﹕『卽位十一月﹐所施幾何﹖豈可反乎﹖惟痛無以安閩民耳。朕負閩民多矣』﹗建寧諸生請還蹕﹔曰﹕『朕志至銳﹐無旋理也』。

詔安﹑仙遊﹑永安﹑沙縣諸叛寇﹐皆討定之。

蔣徳璟自請巡關﹐許之﹝徳璟遂告歸﹞。於華玉以漳州兵入衛﹔不戢﹐歸化民拒之。詔華玉止順昌﹐使張師道屯歸化﹔曰﹕『朕痛兩京淪沒﹐軍民相戕。今祗彈丸﹐借民力以圖恢復﹔若復傷民﹐將促國脈』。

鄭芝龍難朝臣﹐請軍佽至百五六十萬。隆武帝曰﹕『國蹙民貧﹐卽罄三省力不能供。今議以三萬人守關﹐居萬人於腹內﹐不復可增﹔不然﹐朕惟避賢而已』。芝龍不悛。

以浙事急﹐使周士鳳速援之。禦史湯芬請以舟師直指吳淞﹐隆武帝善之﹐芝龍不從。

五月﹐贛州軍潰。遣使諭傅冠曰﹕『無律之軍﹐何以濟﹗雩都﹑會昌可徑入汀州﹐曩無一議者何耶』﹖詔監軍禦史陳賡曰﹕『亟收餘燼﹐毋自挫』﹗戒楊廷麟曰﹕『民之苦兵甚於寇賊﹐驅虎進豺﹐綠林四起﹐此統軍之過也』。諭包象幹﹑張家玉曰﹕『毋聚凶徒﹐終必潰散。朕將前蹕汀州﹐親議方略』。俄﹐廣信陷﹔詔羅登輔﹑謝祥昌守長汀﹐徵朱大典﹑顧應勛﹑劉承允入援。諭何吾騶曰﹕『田辟之軍敢行潰散﹐大安關外復有挫失。卿其彊爲朕行乎』﹗吾騶卒無能爲。張安將來迎﹐曹志建劾其淫掠﹔使還贛州。命文臣張調鼎等守永定關﹐謝紹芳等守大安關﹐黃大鵬﹑鄭如虹守仙霞關﹔以郭奇﹑陳天榜﹑熊和﹑王秀奇﹑陳文廉﹑方登夫﹑巢拱極爲禦營十標軍﹐然不足恃。嘗謂左右曰﹕『延平地狹不可居﹐終當入江西耳』。張家玉在廣東上疏﹕『駕出虔州﹐騎天下脊﹔上策也。暫蹕雄州﹐出江﹑楚﹐度庾﹑衡﹐緩急由我﹔中策也。若入五羊﹐斯下策矣』。隆武帝亦無入廣意。

命林垐募兵於福寧。加周芝鶴﹑李士璉﹑施福皆將軍。

是月﹐施福﹑林順軍始至於建陽。使李魯等討淸流﹑永福﹑潮陽民寇﹐定之。以和順王慈■﹝火欵﹞言﹐建陽苦兵﹐不敢樵采﹔詔曰﹕『如此﹐民何以生』﹗亟詔止士卒輒城入。

再使劉中藻賑溫州以千金﹐詔盧若騰等毋重困溫州民。

時博托兵逼崇安﹐詔施福﹑林順﹑黃興﹑曾徳守之﹔忿其逗𨖻﹐曰﹕『退死於法﹐曷若進而死於敵乎』﹗

江西事益急﹐加郭維經督師六省銜﹐募兵救贛州﹝詳「江西之亂」﹞。

擢章纊右僉都禦史﹐巡撫湖北﹝詳「湖廣之亂」﹞。晉吳易等尙書﹑侍郎﹝詳「義旅」﹞。

有陳謙者﹐宏光帝使封芝龍爲南安伯﹐敕誤爲「安南」﹐謙媚芝龍﹐請受冊反券﹐則「侯」可得﹐且專南服﹔芝龍從之﹐未復命而南都沒。謙止衢州﹐矯稱受命侯芝龍。魯王再使奉表至﹐僅稱皇叔父而不臣﹐且徑以芝龍爲公﹔隆武帝下謙獄。錢邦芑入告曰﹕『謙﹐鄭之私也﹔不殺﹐爲內慮』。芝龍聞之﹐將納己官以爲請﹔隆武帝故與語﹐斬謙於市﹐芝龍恨甚。嘗責其攬權緩兵罪﹔芝龍反曰﹕『臣憨直﹐不能爲逢迎﹔今見疑﹐請免』。實不去﹐專掣兵食﹐錮隆武帝不使行﹐冀非常賞。陰與博托書曰﹕『盡去水陸軍士﹐傾心貴國』。博托得之﹐遂濟錢塘﹐浙﹑閩皆沒﹝浙事見前﹞。

六月﹐監國魯王自紹興潰。隆武帝聞之﹐急使鄭之豹往救﹐止於泉州不進。命王芋援溫州﹐兵才及千﹔餘皆爲芝龍據。博托兵入上杭﹐曾徳退守仙霞關﹔鄭鴻逵大懼﹐徒跣棄關三百里﹐至於浦城。隆武帝大怒﹐盡削其職﹔鴻逵亦不顧。金堡上疏﹕『今日之勢﹐直走湖南﹐用騰蛟之眾﹐傳檄中原﹐人疑陛下從天而降﹔上策也。移蹕虔州﹐中策也。並兵出關﹐敗不徒死﹔下策也。若往來延﹑建﹐觀望經時﹐輕騎忽來﹐備之不及﹔爲無策矣』。隆武帝然之。芝龍忽稱海寇急﹐返天興﹔隆武帝使少畱﹐比使至﹐芝龍已逾延平矣。又盡檄施福﹑郭曦﹑陳秀﹑周瑞皆棄關走﹐期無費洪承疇一矢。因縱掠至建寧﹐巡按禦史鄭如虹閉城犒之﹐乃去。芝龍走安平鎭﹐而仙霞以還二百里無一卒。李魯忿之﹐疏﹕『四境之防﹐蕩無鎖鑰﹐忠義灰心﹔宜別任人﹐以濟大業』。隆武謂其斥芝龍﹐畱不發。

以皇子生﹐進芝龍泉國公﹐尋攺平國公﹔鴻逵漳國公﹐尋攺定國公。鄭氏廝養﹐皆受命。錢邦芑言﹕『元子誕生﹐正浙東新破之日﹔且爵賞不宜太濫』。不報。皇子尋薨﹐芝龍亦無戴徳意。

再加張肯堂督師命﹐而軍資﹑器械無所出。肯堂不得已﹐自募軍六千屯鷺門﹔使僧廣濟徵海外兵﹐亦無濟。

金堡入朝上敕印﹐鄭芝龍懼其將大任﹐愈嫉之。曾櫻言﹕『必全堡者﹐宜聽其去』。堡旋行。

侍郎於華玉爲賊黃通襲執於寧化﹐蘇觀生軍亦潰於南安。

秋七月﹐隆武帝禦午門﹐使內侍出小匱﹔曰﹕『朕本無利天下心﹐勛輔戴翼﹐遂爾勉循。糲食粗衣﹐有何人君之樂﹔所期上對祖宗﹐下慰百姓。今守關吏得諸臣迎降書﹐蓋二百餘﹐俱在於此』。遂命焚之﹔曰﹕『朕不欲知其姓名也』。蓋均誘於芝龍者﹐隆武帝知之而無如何。李魯謂今國勢﹐宜固汀州。單騎入上杭圖之﹔至﹐已不可爲。

八月﹐博托軍自衢州﹑廣信分道入福建。前鋒至仙霞關﹐無人﹔遲回數日﹐乃敢進。人爲語曰﹕『蒨峭仙霞路﹐逍遙車馬過﹔將軍愛百姓﹐拱手奉山河』。博托遂以兵陷建寧。隆武帝聞之﹐決計幸贛州。聞郝永忠來迎﹐欲攺之韶﹐以道阻。倉猝行﹐侍郎曹履泰畱守。甲午﹐發延平﹐宮人皆騎從﹐猶載書數十簏﹔從臣大學士朱繼祚﹑何吾騶﹑黃鳴駿數十人﹐而無兵衛。乙未﹐博托踰仙霞﹐遂入浦城﹐行在益警。丁酉﹐隆武帝至順昌。是日﹐博托將杜爾徳入延平﹐至於劍津﹔隆武帝聞之﹐棄禦舟器用行﹐妃嬪有三人並騎者。吾騶等皆潰去﹔福淸伯周之藩﹑給事中熊緯以兵從﹐才五百人。博托聞之﹐使降將李成棟來追﹐自趣天興。庚子﹐隆武帝入汀。博托將努山僞稱何吾騶兵﹐晝夜急馳﹔辛未昧爽﹐至汀州﹐先以數騎叩宮門曰﹕『我扈蹕者也』。門啟而眾入﹐呼索明皇帝﹔隆武帝及曾後遇害於汀州之府堂﹐總兵姜希聲潰去。隆武帝長身丰頤﹐音類宏鐘﹐恢廓大度。少遭憫凶﹔卽位後﹐慨然以興復爲己任﹐勤於聽政。閱章奏﹐丙辰不休。上書陳事者﹐手詔批答。惇風節﹐卹民隱﹐懲亂軍﹐收召名士不次用﹐將大有爲於天下。尢喜讀書﹐披覽不倦﹔手下璽書﹐詞意眞切﹐人不能及。復尙節儉﹐行宮之葺﹐出金五百使苟合﹐毋役民﹔以選女廚﹐謂擾民不許。鄭芝龍進美女十二﹐畱之絕不禦。矢志親徵﹐冀若漢之世祖。後亦賢明﹐護衛髙墻中﹐剖股以療隆武帝疾。以無嗣﹐選淑女以侍。居恆﹐共決章奏。徒於芝龍所制﹐以至於敗﹝或曰﹕後投九龍江以殉﹞。永曆帝卽位﹐遙上帝號曰「思文皇帝」﹑後曰「思文皇后」。其後刑部侍郎王虞石之廈門﹐言實自至五指山﹐隆武帝固在﹐爲僧山中﹐賴垓﹑熊緯從。汀州死者﹐爲聿釗。俄以敕至﹐羣臣不能決。其後使復至﹐詢問諸臣﹔且言已去五指至平遠﹐將起兵。諸臣爲公疏求敕旨﹐不得要領云。

博托兵陷崇安﹐遂入福州。唐王聿釗以下皆走去。博托使譚泰徇各邑﹐福州府﹑縣皆降。

九月﹐譚泰兵至泉州。鄭芝豹先閉城﹐拷索助餉﹔不予者﹐杖殺之。欲焚城﹐聞兵逼﹐遁走。鄭芝龍在安平﹐使進降表於博托﹔博托受之。上杭人執李魯以降。張肯堂以周芝鶴言﹐出鷺門﹔降將周洪益襲敗之。

冬十月﹐博托兵取興化。辛卯﹐入漳州﹔八閩全沒。惟芝龍踞安平城街衢﹐船炮亙數十里﹐盡遷其財賄於海。又負撤兵功﹐思督兩廣﹐而以立隆武帝及譚泰兵逼之爲詞。博托使降臣郭必昌招之﹐檄譚泰退軍三十里﹔曰﹕『吾重將軍﹐正以立唐藩也。今兩廣未平﹐已鑄「閩粵總督印」相待』。芝龍大喜。朱成功諫曰﹕『閩﹑粵非北方﹐收人心﹑販海口﹑選將練兵﹐號召不難﹔魚不可離於淵也』。弗聽。出告鴻逵﹐鴻逵壯之﹔入告芝龍﹕『人生若朝露﹐能垂大名﹐則不可止。果不可爲﹐則亦不敢以勸。今帶甲十萬﹐號召天下﹐不難也﹔何爲委身於人乎』﹖芝龍謂以一隅敵天下﹐不聽。鴻逵終慮不可測﹔芝龍曰﹕『我以誠往﹐何害焉』﹗使召周鶴芝﹔鶴芝流涕曰﹕『某海隅亡命﹐所惜明公二十年威望﹐一旦掃地爲天下笑。請效死於前』。抽刀自刺﹐芝龍持之。監軍朱永佑忿芝龍甚﹐使趙牧刺之﹔不克。俄聞鄭彩奉監國魯王至﹐﹝芝龍﹞又使彩執獻﹐將以厚己功﹔彩不可。芝龍使朱成功偕降﹐鴻逵教之逸。監軍陳士京更說之﹐乃與所善陳輝﹑張金以二艦入於海﹔芝龍哂之。

十一月﹐鄭芝龍以五百人入福州降﹔博托燕之。使招成功﹐復曰﹕『教子以忠﹐不聞以貳。至今有變﹐兒惟縞素以從』。博托曰﹕『芝龍黠桀﹐今單騎至﹐實觀望﹔挾之北﹐其眾無首﹐不能爲矣』﹗分其從卒於各旗﹐禁不相見。夜半﹐蹴芝龍行﹔求別親族﹐亦不許。芝龍曰﹕『吾子弟非馴者﹐脫弄兵於海﹐將柰何』﹖博托不聽﹐芝龍遂北。

所娶倭婦猶居於安平﹔譚泰入城﹐大淫掠﹐倭婦以污縊。成功聞之﹐躃踴號痛﹐擁眾而至﹐譚泰走泉州。成功剖母腹斂之﹐出屯於金門﹔鴻逵屯白沙﹑彩屯廈門﹑聯屯浯州﹐各自立。惟芝豹復入居安平﹐張肯堂﹑周鶴芝北趨鎭東衛﹝見前﹞。

十二月癸酉朔﹐招討大將軍忠孝伯朱成功起兵海上。成功以變故﹐悲歌慷慨﹐攜儒巾至文廟哭﹐焚之﹔曰﹕『昔爲孺子﹐今作孤臣。去就之間﹐惟先師實昭鑑之』﹗自金門返安平﹐會曾櫻﹑路振飛設髙皇帝位﹐誓師恢復﹔略言﹕『本藩乃故明之臣子﹐縞素應然﹔實中興之將佐﹐披肝無地。冀諸英傑﹐共伸大義』。移文仍稱「隆武二年」﹐自稱「罪臣朱某」﹐鈐以「招討大將軍印」﹔出私財以犒軍。以洪政﹑陳輝爲左右先鋒鎭﹐楊才﹑丁鎭爲親軍鎭﹐郭泰﹑余寬爲左右護衛鎭﹐林習爲樓船鎭﹐柯宸樞﹑楊朝爲參軍﹐杜輝爲協理﹔移軍澎嶼﹐練士卒﹑聚船艘﹐往來海上以觀變。

順治四年﹝永曆元年﹑魯王監國二年﹑朱成功仍稱隆武三年﹞夏四月﹐朱成功及鄭彩﹑楊耿入海澄﹐破九都。魏一桂亦自江西襲將樂﹐破之﹔與諸室堂王共攻建寧﹝詳「諸方義旅」﹞。

五月﹐諸將岑本髙﹑王思忠﹑江中英﹑江中元﹑林文耀﹑林國球共攻浦城﹐約原任監軍吳承昊﹑徐元﹑毛文傑﹑張裔元爲內應﹔謀泄﹐諸人皆死﹐本髙諸人亦敗沒。朱成功以兵助監國魯王攻福建。

秋七月﹐李長蛟復建寧。朱成功使燒江東橋﹐分攻長泰﹑海澄﹑龍溪﹑南安﹑安溪諸縣。

八月﹐朱成功在海澄。鄭鴻逵語之曰﹕『安平彈丸無可恃﹐吾助汝攻泉州乎』﹗使其部守海澄﹐自會鴻逵於桃花山﹐沈佺期諸人皆應之﹔進逼泉州﹐擊降將趙國祚敗之。降將解應龍守澑石寨﹐成功爲所掣﹔乃使鴻逵攻城﹐而使桑筠﹑杜輝襲澑石﹐伏兵邀之﹐斬應龍而寨破。國祚大懼﹐其將楊義陰約諸葛斌降﹐不克死﹝詳「義旅」﹞。成功軍屯刺園﹑潯尾﹔自軍於五陵﹐使林順等攻泉州。降將王進在漳州﹐三分其軍﹐稱合潮州兵數萬攻安平而宵行﹐道冷井﹑何坑﹐出荊安﹐突及泉州。洪政戰敗﹐鴻逵懼﹐走揭陽﹐旋入金門﹔成功亦退。諜知進兵少﹐大悔﹔以兵邀之不及﹐成功反安平。故浙江巡撫盧若騰﹑進士葉翼云﹑舉人陳鼎來謁﹐成功禮之。海澄人甘輝﹑漳浦人藍登﹑安南人施瑯及弟顯皆來附﹐成功任之訓兵佽食爲後圖。

九月﹐鄖西王常潮入松溪﹐慶元﹑崇安﹑政和﹑光澤﹑建陽山寨多應者。馬得功自浦城來攻﹐卻之。又復將樂﹑順昌。尋敗於松溪﹝詳「義旅」﹞。

冬十月﹐監國魯王頒戊子大統歷於海濱﹔朱成功以隆武帝故﹐置不用。已從路振飛﹑曾櫻言﹐稱隆武四年﹐鈐以文淵閣印。

十二月﹐馬得功攻大尾溪﹔成功軍敗。

順治五年﹝永曆二年﹑魯王監國三年﹑朱成功稱隆武四年﹞春正月﹐朱成功奉淮王常淸監國於其軍﹐攺元「東武」。

五月﹐朱成功﹝取﹞同安﹐降將折光秋﹑廉朗﹑王彪等出戰﹐甘輝擊敗之﹐殺其將王庭朗與知縣張效齡﹔棄城走。成功入之﹔以葉翼云攝縣事﹑陳鼎爲教諭﹐使邱縉﹑林壯猷﹑金作裕守之。

秋八月﹐佟國器及降臣李率泰﹑陳錦分道攻同安﹐縉及壯猷軍大盈嶺﹑作裕軍芒溪﹑翼云城守。降卒黃有信射縉﹐中之﹔壯猷不能支﹐與作裕入城守。國器﹑率泰﹑錦晝夜攻﹐陷之﹔遂屠同安﹐死者無藝﹐縉﹑壯猷﹑作裕﹑翼云﹑鼎皆死。朱成功在銅山急來救﹐至金門而同安覆﹝詳「殉節」﹞。成功乃還。

漳浦守將王起鳳謀應成功﹔事泄﹐棄家奔銅山。成功使及何宸樞諭諸境募兵求餉﹐詔安林日灼拒命﹔成功使甘輝擊其寨﹐尋滅之。

林察以唐王敗﹐航海依成功﹔始知永曆帝已卽位﹐成功額手曰﹕『吾有君矣』。使光祿卿陳士京﹑中書舍人江於燦﹑黃志髙往﹐稱臣進表﹐供獻有差。

時鄭芝龍至北京﹐授子爵﹔其弟芝豹及子世恩畱安平守祖墓﹐盡徵其妻妾﹑諸子入北京﹐隸正黃旗。

冬十月﹐永曆帝在肇慶﹔使晉成功威遠侯﹐招討大將軍如故。成功攺稱永曆﹐號召遠近﹐軍聲頗振。淮王遜位。

是月﹐成功攻云宵﹐擊降將張國柱敗之﹐遂克其城﹔擒姚國泰﹐以其勇﹐療其創而用之。

是歲﹐徳化王慈燁攻大田﹑龍溪﹑順昌諸邑﹐尋退守將軍寨﹝詳「義旅」﹞。

順治六年﹝永曆三年﹑監國魯王四年﹞春三月﹐降將某陷寧徳﹐朱成功使黃廷﹑洪政守羅山嶺﹐何宸樞守盤陀嶺﹔自以兵下詔安﹐屯於分水關。使楊幹生招郝尙久於潮州﹐弗應﹔將攻之。黃海如曰﹕『潮州有備﹐不如取諸邑』。乃擊楊廣﹑許隆於達濠﹑於霞美﹐陣斬黃禮﹐略定新墟﹑金田諸寨﹔使黃山自靖海入惠來。以陳斌勇武﹐擢爲後勁鎭。

夏四月﹐福安陷。

秋七月﹐永曆帝晉朱成功廣平公。

鄭彩﹑鄭聯各棄監國魯王﹐自屯於金門。

冬十一月﹐鄭芝鵬棄澑石城走。成功在海上。

順治七年﹝永曆四年﹑監國魯王五年﹞春﹐朱成功取潮陽﹐知縣常望鳳降。使洪旭徵糧於和平﹐不應﹔右鎭楊才屠之。不數日﹐才暴死﹔以林勇將其軍。

夏四月﹐朱成功以施瑯爲左先鋒鎭﹑其弟顯爲右先鋒鎭﹑黃廷爲右援剿鎭﹑王秀奇爲戎旗鎭﹑甘輝爲親軍鎭。復自揭陽攻新埠﹐其長請輸賦﹐許之。詔安人萬禮擁眾數千﹐因施瑯降。

六月﹐朱成功討蘇利於碣石鎭﹐風逆將去﹔黃海如使來結﹐更破揭陽及大埔﹐進圍潮州。使陳斌燒康濟橋﹐晝夜擊之﹔郝尙久死守﹐降將王邦俊來援﹐攻分水關。黃廷﹑洪政棄羅山走﹐柯宸樞扼險守。邦俊以騎軍誘之﹐而使降將王之綱﹑張勝自間道入﹔宸樞分禦之﹐炮矢皆盡﹐一軍遂燼。宸樞自參成功軍﹐屢出奇計﹔自是敗死﹐云宵﹑詔安皆沒。成功大痛曰﹕『吾不惜兩縣﹐恨失宸樞耳』。解其圍﹐屯潮陽。黃亮采聞詔安失﹐遂謀叛﹔甘輝擊斬之。

鄭芝鵬說成功取金門及廈門﹐成功曰﹕『若不成者﹐反以我爲仇』。鄭芝莞曰﹕『彩入浙江﹐惟聯在此』。其時也﹐彩固戒聯備成功﹐聯少之﹔又嗜酒﹐不爲備。施瑯請以少艦泊鼓浪嶼﹐飾余舟爲商舶襲之﹔成功從其策。芝莞遂請殺聯﹐曰﹕『不見太宗之於建成乎』﹖成功乃行。秋八月﹐成功率甘輝﹑施瑯﹑洪政﹑杜輝凡四艘﹐宵泊鼓浪嶼。聯方醉萬石巖﹐閽不能達。明日醒﹐握發以迎。成功遽請將其軍﹔聯未及答﹐其眾競入﹐聯部莫敢動。成功燕聯於虎坑﹐歸而殺諸途﹔哭踴入城﹐斬其用事者章雲飛。而以兵守聯及彩門﹔曰﹕『擅入者死』﹗於是聯將陳俸﹑藍衍﹑奚豪皆降﹐彩將楊朝棟﹑王勝﹑蔡新﹑楊耀及故將藍登等聞之皆來歸。乃使洪政折矢以招彩。彩方以聯死自咎﹐上疏監國魯王以求救﹐張名振﹑阮進皆惡之﹐擊之沙埕﹐敗其船眾﹐彩無所歸﹔聞政至﹐曰﹕『吾老矣﹗諸子皆幼﹐能繼志者其大木乎﹗吾將讓之』﹝大木﹐成功字也﹞。使其弟斌復命。成功遂有兩島。

秋九月﹐鄭丹國入興化及仙遊﹑惠安﹐馬得功敗之﹔丹國及趙子章皆被擒。

冬十月﹐降將蘇利以成功在廈門﹐襲惠來破之﹔守將盧爵以下多戰死。

成功使洪政招銅山﹑閩安﹑南澳及諸島﹐皆下之。分其軍爲五﹐自將中軍﹐以馮澄世﹑潘庚鍾﹑紀國林﹑林兪卿﹑林奇昌﹑諸葛倬﹑蔡鳴雷爲參謀。

十二月﹝明閏十一月﹞﹐永曆帝詔朱成功援廣東﹔乃使黃大振軍海澄﹐鄭芝鵬﹑阮引﹑何徳﹑藍登守廈門﹐自率諸軍以勤王。將至虎門﹐入次於潮陽﹔施瑯﹑陳斌以事隙﹐成功不能進。有言黃海如陰叛者﹐使林習襲殺之﹐分其軍隸諸鎭。

順治八年春正月﹝永曆四年十二月。自二月後爲永曆五年﹑監國魯王六年﹞﹑閏二月﹝明二月﹞﹐朱成功帥舟師至白沙湖﹐以風故﹐卻碇鹽州港。尋次大星所﹐擊惠州兵﹐敗之﹔遂攻大星﹐下之﹔進次平海衛﹐使黃梧西掠至瓊州。慮廈門弱﹐使鄭鴻逵歸助芝莞。

初﹐芝龍盜海中﹐舶責金三千﹐畀一旗﹐卽無慮﹔以是富無藝。比握閩柄﹐復得閩﹑粵正供捐輸之金數百萬。降臣黃澍涎之﹐蹴降臣張學聖攫其積﹔使馬得功自五通濟﹐阮引遽遁﹐芝莞聞之﹐盡其珍物入於海﹐羣臣走浯潯。學聖登五通山以望﹐駭曰﹕『此絕地也』﹗亟引去。得功亦走篔簹港﹐鴻逵將吳渤﹑楊杼素兵已至﹐截之﹔得功死戰﹐渤敗死。施瑯部陳纁﹑鄭文星復擊之﹐得功急﹐以嘗隸鴻逵戲﹐冒死謁之曰﹕『某死﹐兩島必不獲安﹔芝龍之室﹐猶有在安平者。乞思之』﹗乃縱之逸。成功聞之﹐急返救﹔未至﹐鴻逵已告捷。夏四月﹐成功入廈門﹐得到走五日矣﹔大悔恨。移軍白沙﹐以鄭擎柱知白沙州﹔親渡海口爲炮臺。丁未﹐大會文武﹐賚施瑯﹑鄭文星﹑陳纁銀有差﹐杖阮引及何徳﹐厚卹吳渤孥﹐責芝莞罪。芝莞欲辯﹐成功已出隆武帝尙方劍﹐斬之﹔曰﹕『我無少私﹐爾勛臣統將﹐其各努力』﹗士卒聞之皆股栗﹐其勢復振。憤鴻逵縱得功﹐責諸將無往謁﹔鴻逵懼﹐盡其所部付之﹝後爲王進功所襲﹐成功移之金門以老﹞。方芝莞棄廈門走﹐成功妻董氏奉其祖祏出﹐芝莞屢使入他舟﹐將以弋其賄﹔董氏不肯動﹐所積得無恙﹐軍食以充。董氏固無寵﹐成功以是禮之。

施瑯用法嚴﹐有得罪者走匿成功所﹐瑯捕獲之。成功馳使使勿殺﹐瑯言『法非瑯出﹐不敢私』。促斬之。使者怒﹐構之﹔成功收瑯父宣及其弟顯將殺之﹐顯促瑯遁而己死。瑯乃誑其黨以走﹔追者將至﹐蘇茂匿之﹐瑯遂入降。成功赦茂﹐使典瑯職﹔而謂瑯必爲己患﹐後果然。

五月﹐朱成功責償於張學聖等﹐遂帥中軍提督甘輝﹑左先鋒鎭蘇茂﹑中衝鎭藍登﹑左宣毅鎭杜輝﹑後援剿鎭陳魁﹑左衝鎭郭義﹑右衝鎭蔡祿﹑後衝鎭林明﹑前衝鎭余新﹝兼統領﹞﹑奇兵鎭楊祖﹑智武鎭藍衍自南溪登﹐大掠郡邑﹐馳檄遠近。降將王邦俊陣磁竈﹐杜輝﹑藍衍爭奮擊﹐矢盡少卻﹔余新﹑楊祖﹑蔡祿﹑陳魁左右縱﹐邦俊大敗﹐退守漳浦。

秋九月﹐朱成功攻漳浦﹔邦俊來救﹐甘輝敗之﹐追至馬口而還。

冬十一月﹐降將楊名髙以興化﹑泉州諸軍擊成功﹐曰﹕『天寒海兵皆白足﹐可大創也』。至小盈嶺﹐戰未決﹐成功鳴炮三﹐伏兵四出﹔名髙大亂﹐死者甚眾﹐遂走泉州。

十二月﹐成功乘勝攻漳浦﹐守將楊世徳﹑陳堯策以城降﹔海澄守將郝文興亦請降。張名振軍亦至。

成功軍盛而寡食﹐納馮澄世策﹐以甥禮事日本﹐卽其產通市交趾﹑暹邏﹑呂宋﹐大得銅鉛之助。以黃愷司稅斂﹐立官商五。漳﹑泉﹑福﹑興化之民一田兩賦﹝一輸大淸﹑一供鄭氏﹞﹐不堪其憊﹐而莫敢問。

時永曆帝在廣南﹐有議幸成功軍者﹔永曆帝憚而止﹝詳「永曆奔亡」﹞。

順治九年﹝永曆六年﹑監國魯王七年﹞春正月﹐朱成功攻海澄之中權關﹐乘潮而入﹐郝文興迎降。

有周全斌者來謁﹐問以策﹔曰﹕『藩主志勤王﹐宜首通行在﹐會李定國﹑孫可望從洞庭以取江南﹕上策也。今成棟死﹐廣東新破﹐粵西之道無由至。且守各島﹐上踞舟山﹑下及南澳以遏南北﹐販洋中﹐足兵食﹔然後憑漳﹑泉道汀州﹑福興﹐水陸並進﹐則八閩可有也』。成功大悅﹐以爲房宿鎭。

二月﹐朱成功攻長泰﹐自江東橋入﹔遇王邦俊於西溪﹐邦俊復敗。王進號老虎﹐聞甘輝善戰﹐獨搦之酣鬥馬上。輝投以戟﹐進避之﹔進彀﹐輝拂落之。自辰至午﹐以救止。進入長泰﹐輝急攻之弗克。三月﹐朱成功擊降將某於江東橋﹐敗之﹔餘眾保泉州。成功攻長泰﹐吳世珍先登﹐死。成功使火器鎭何明掘地隧﹔聞陳錦至﹐斂其精銳於江東橋。陳錦欲擊之﹐張玉諫曰﹕『成功𨿽少﹐英勇多智策﹔宜固壘待之﹐而以漳州兵斷其勢』。錦狃同安之勝﹐叱弗聽。甲申﹐戰於江東橋﹐大敗不能軍﹐遁入灌口。王進聞之﹐以數十騎棄長泰走﹔和平﹑詔安﹑南靖皆下。成功圍漳州﹐錦敗而憤﹐用法益酷。其奴庫成棟﹑李進忠刺殺之﹐以其首奔成功。成功曰﹕『以奴刺主﹐是不義也』。賞而斬之﹐聞者皆服。

五月﹐降將馬逢知援漳州。成功問策於諸將﹐甘輝請戰﹔成功曰﹕『不然。陳錦新喪﹐逢知恃勇﹐無制之者﹔至必力戰。宜縱之入﹐然後圍之﹐人多乏食﹐外應終遲﹐破之必矣』﹗麾龍江﹑萬松關兵去而伏。逢知至﹐不見一幕﹔將駐師﹐呼噪四逼﹐終夜不解甲﹔登髙望之﹐營柵滿山﹐惟入漳徑無所阻﹐遂入。成功復圍之。逢知出戰﹐成功使陳勝﹑陳斌﹑蘇茂﹑蕭泗共敵之。自帥甘輝﹑周全斌﹑陳堯策﹑郝文興梯其城﹔逢知駭走﹐死者徧地。

秋八月﹐成功軍猶圍漳﹐降將宜永貴以舟師攻廈門以救之﹔遇陳輝於崇武﹐敗而走。成功急攻城﹐逢知隨所壞築之。秋霖日盛﹐山溪競漲﹔成功塞鎭山門以灌之。城中食又盡﹐人相啖炙﹐死者七十餘萬﹐門巷如墟墓。降將張著等猶死守﹐成功不能克。

九月﹐金礪救漳州﹐曰﹕『成功兵精﹐盡注之恐不克﹔使騎兵出大道﹐而以步卒間邀之』。成功使周全斌戰﹐矢下如雨﹔礪軍忽自長泰至﹐全斌急退﹐礪疾追之﹐全斌軍亂﹐萬松﹑九龍之險皆失。成功退軍於故縣﹐漳州之圍始解。

冬十月﹐朱成功軍在故縣。金礪﹑馬逢知﹑王邦俊謀使成功出三■﹝氵義﹞河﹐斷江東橋﹐別自赤嶺入﹐必再困矣。分其軍爲三﹐急攻之。成功以火器軍戰﹐逆風驟起﹐煙焰自翳。降將吳汝玠陷陣入﹐柯鵬接之﹐敗﹔陳鳳援之﹐亦敗﹔右武衛周全斌援之﹐又敗。成功敗績﹐退守海澄。是役也﹐成功不去其蓋﹐是以甚敗。

順治十年﹝永曆七年。是歲三月﹐魯王自去其監國號﹐不紀其年﹞﹐鄭芝龍使其僕李徳招成功﹔成功不奉表﹐以家書口語答芝龍﹐詞並不屈。

三月﹐朱成功以兵二萬﹑米三舟助名振入長江﹔旋召還﹐更使其將與北去。至於羊山﹐颶風折軍﹐損十之一﹔成功軍乃還﹝見前﹞。

夏四月﹐郝尙久以潮州來請降﹔成功爲之親攻惠來諸縣﹐不克。

五月﹐金礪攻海澄。成功使王秀奇﹑郝文興﹑陳堯策守鎭遠﹐使甘輝﹑黃廷屯關帝廟爲犄角﹔使黃梧﹑蘇茂伏城外﹐盡撤其備以誘之。礪軍驟至﹐伏發而敗。俄以大炮急攻城﹐後衝鎭葉章死﹑後勁鎭陳魁亦傷﹐城之壞者百餘丈。成功坐臺上﹐意气自若﹔曰﹕『吾豈避炮者』﹗甘輝翼之下﹐甫離席而臺碎。金礪移軍攻鎭遠﹐墻壞及地﹔秀奇窟拒之﹐卒不克。礪復爲隧攻海澄﹐一夕炮作﹐成功吒曰﹕『將薄城矣』﹗以萬人持斧俟。礪軍將登﹐有廝養卒首縱斧﹐萬眾從之﹐隨斧隨墮﹐濠爲之平﹔則旣旦矣﹐礪軍走﹐隧中藥發﹐死者無藝。礪走漳州﹐成功擢廝養卒爲都督。

六月﹐永曆帝使封朱成功爲漳國公。

秋九月﹐郝尙久求救於朱成功﹔成功怒其不會兵援廣東﹐不應。周全斌曰﹕『倡義﹐當納降。郝尙久來歸﹐拒之失天下心』。乃使陳六禦入揭陽港﹐至於南澳﹔尙久卒以鄭鴻逵前攻潮州故﹐不納其軍。尙久俄沒﹐六禦攻鷗汀諸寨而還。

是月﹐大淸使封朱成功爲靖海將軍﹑海澄公﹐再使李徳之福建諭成功降﹐且許提福州﹑漳州﹑泉州市舶﹐捍海寇。使金礪還浙江。

順治十一年﹝永曆八年﹞春正月﹐朱成功使戎政司馬陳六禦﹑都督陳應璠自平陽攻舟山﹐克之﹔進攻崇明﹐不克。尋入吳淞﹐奪其戰艦﹔遂入泰興﹑靖江﹑丹徒﹐次金山﹐取其炮﹔又焚金山﹑瓜洲舟而返。別使李增﹑蘇茂﹑黃梧趨廣東﹐攻大埔﹑饒平諸縣。

二月﹐李徳至思明﹐具述芝龍指﹔必不可﹐則執魯王以獻。且言『天下已定﹐徒勞無功』。成功叱曰﹕『小人敢鼓舌』﹗徳懼﹐不敢言。佟岱及降臣劉淸泰亦與書﹐略言『天命所在﹐不待智者而決』。成功托言無屯軍地﹔而遺淸泰書﹐將以權宜取餉於漳﹑泉。因約三事﹕割四府地﹐不受制於撫部﹐不預徵調﹐不去其發﹐一切如髙麗﹔且請屯兵於浙﹐取溫﹑臺﹑寧波之食﹔亦不允執魯王。使其將大掠福州﹑興化﹑泉州﹑漳州﹔淸泰斂軍避之﹐而言其後必致變。

夏四月﹐李增等攻饒平﹑大埔﹐江龍﹑劉道璋約內應﹔拒於吳六奇﹐不克﹐還。

五月﹐朱成功殺督餉官黃愷。愷﹐泉州人﹔滑稽多智﹐毒於聚斂。成功殺之﹐沿海民始蘇。

秋八月﹐葉成格﹑阿山及鄭渡至福建﹐再招成功降﹔且封芝龍同安侯﹑鴻逵奉化伯﹑芝豹左都督。鴻逵亦受命﹐惟成功不從﹔大陳水陸軍數十里﹐設伏警衛而後見﹐不伯﹑芝豹左都督。鴻逵亦受命﹐惟成功不從﹔大陳水陸軍數十里﹐設伏警衛而後見﹐不去其發。索詔書﹐阿山﹑葉成格不予﹐遽還入泉州。成功笑之曰﹕『事可知矣』﹗與芝龍書﹐言『不敢通隻字﹐懼爲累。使者猝至﹐四府無增﹐疑購父之故事。自古豪傑﹐利不能動﹑害不能怵。今惟以「去發」爲言﹐豈不稱臣而可去發者﹖大丈夫作事﹐磊磊落落。自今以往﹐父聽兒言﹐則兒爲孝子﹔不聽﹐則兒爲忠臣』。又曰﹕『前使至﹐盛館之﹔不信宿偵騎四出﹐能無疑慮﹗父全至今﹐幸也﹔萬一不幸﹐惟縞素復仇以結忠孝之局』。亦與渡書絕。芝龍更使鴻逵言之﹔鴻逵曰﹕『侄居中左﹐己次白沙﹐相見希也』。

冬十一月﹐朱成功使林云璇疏奏永曆帝﹐上諸將功﹔使林察﹑王秀奇﹑蘇茂以舟師衛之。因會李定國於廣東﹝詳「湖廣之亂」﹞。

芝龍以成功無降意﹐懼及禍﹐乃自首﹔言『成功請地益軍食﹐且不去發﹔兩寄己書﹐妄誕無忌﹐臣不敢隱』。眾議芝龍罪﹐盡奪其秩﹐錮之髙墻﹔竄芝豹寧古塔。議攻成功。

十二月﹐朱成功自梅溪﹑自飛鸞白鷺間道取羅源擊吳六奇﹐大破之﹔遂取揭陽﹑澄海三縣。

汀州人劉國軒﹐雄偉有智略﹐以把總司鍵漳州﹐心怏甚﹔屢說其將朴世用附成功。世用卽使國軒行﹐因馮澄世以見﹔澄世先與語﹐大悅之﹐以爲義子﹐使歸爲間。是月﹐成功趨漳州至海澄﹐甲夜勒兵﹐莫知所指﹔漏四下﹐次州城﹐國軒啟門應﹐張世耀﹑朴世用等皆降。分攻泉州﹐旁掠各邑﹐於是漳州之縣十成功盡下之﹑泉縣十降其七﹐惟仙遊﹑龍遊﹝﹖﹞未卽下﹐成功幾有閩地之半。以國軒爲護衛后鎭。

順治十二年﹝永曆九年﹞春正月﹐朱成功在泉州。降將施瑯﹑韓尙亮固守﹐郝文興請擊之﹔成功曰﹕『善戰不如善守﹐徒損士卒』。使甘輝督諸鎭攻仙遊﹐降將陳有虞誓守﹐炮石如雨﹐不能克﹔輝怏甚。神器鎭洪善曰﹕『此葫蘆城﹐宜穴地入』。從之。遂拔仙遊﹐軍聲益振。

成功承制封拜﹐以潘賡鍾兼戶﹑吏官﹐陳寶鑰爲禮官﹐張光啟爲兵官﹐程應璠爲刑官﹐馮澄世爲工官﹐理庶事﹔攺中左爲思明州﹐以鄧會知州事。設館曰儲賢﹑儲材﹔又制察言司﹑賓客司﹑軍器局﹑制印局。勸學取士﹐得黃蒂臣等爲六官屬及監紀﹑推官。奉前監國魯王及瀘溪﹑寧靖諸王於金門﹐有加禮﹔以遺臣王忠孝﹑盧若騰﹑沈佺期﹑辜朝薦﹑徐孚遠﹑紀許國爲上客﹐大事必咨之。分其軍爲七十二鎭﹐戈船之士數十萬。凡封拜﹐輒朝服北面稽首﹐焚疏於永曆帝座﹔稱爲恢復之師。

芝龍在北京爲佟國器及降臣龔鼎孳所劾﹐下之獄。

夏四月﹐朱成功城浯洲。

五月﹐朱成功視陸師﹐凡騎兵五萬﹑步卒亦五萬﹔再視舟師﹐亦五萬﹕戈鋌耀日。別以萬人爲策應。又鐵人萬﹐鑌甲彪文﹐戰居於陣首﹐馳斫馬足﹐銃矢不能入。

已而林察自虎門至﹐聞李定國敗﹝詳「湖廣之亂」﹞﹐周瑞不敢進﹐乃旋師。成功責察戴罪﹑立功名﹐杖瑞而後斥其職。拜張名振爲元帥﹐以陳輝﹑洪旭﹑陳六禦二十四鎭隸之﹐趨浙江﹔以黃廷爲帥﹑萬禮副之﹐督二十鎭攻廣東。名振至舟山﹐守將巴興臣舉軍降﹔使陳六禦守之。洪旭攻臺﹑溫﹐守將馬信﹑張洪徳皆遣使降。成功招興臣入思明州﹝互詳「浙海遺兵」﹞。黃廷至廣東﹐吳六奇﹑蘇利合兵戰﹔成功誘利降﹐因擊六奇﹐大敗之﹐屯桃花山。降將劉伯祿軍鷹嘴浦﹐廷揮其部塡濠砍柵入﹔伯祿大敗走。遂合陳霸之師圍揭陽﹐守者遁﹐廷﹑霸取揭陽﹔又攻同安﹐入之。惠安﹑南安諸邑皆克﹐晉寧亦降。

劉淸泰在福州﹐再以書招成功。略言芝龍列大臣﹐祖母風燭﹐而隆武帝無顧命﹔滅不可議之親而從不必然之義﹐忠孝俱失。語多譏刺﹐且震滿洲兵彊盛。成功笑曰﹕『彼以勁旅言﹐吾豈畏一固山哉』﹗時濟渡方以定遠大將軍入閩攻成功﹐故淸泰以爲言。成功亦召諸將計進退﹐郝文興﹑陳堯策請戰﹔馮澄世曰﹕『北來之軍便弓馬﹑裕儲蓄﹐我一失銳﹐人心易動﹐不如還也﹔固守廈門﹐水戰非其利﹕此以逸待勞也』。成功然之。墮安平鎭及漳州﹑惠安﹑南安﹑同安城﹔畱文興守海澄﹐斂其軍還思明。

冬十月﹐宜爾都以寧海大將軍之浙江。馬信﹑張洪徳已陰降﹐且送其母於成功以爲質。成功遺信蟒衣﹑玉帶﹑白金五千﹐遺其母妻皆珠帔﹑白金各五百﹔且親詣之﹐阻於風濤不得達。信聞﹐益傾心。

芝龍被廢﹐悔﹔遺書成功﹐使無以爲念。其僕尹大目﹝器﹖﹞首之﹐因使招成功不至﹐則族﹔成功不從。

十一月﹐朱成功至臺﹑溫﹐掠昌石﹑定關諸處。

十二月﹐濟度自漳洲遺書成功﹐譬以祖大壽﹑洪承疇﹔成功依違答之。

順治十三年﹝永曆十年﹞春正月﹐馬信劫馮國用入舟山降﹐遂掠臨海。

降將尙可喜在廣東﹐使劉伯祿掠揭陽﹔蘇茂欲戰﹐郭遂第曰﹔『踰橋脫不勝﹐柰何』﹖黃梧云﹕『必捷』。降將徐成功旁衝之﹐梧大敗﹐黃燦﹑林文燦皆死﹔惟遂第軍得完。

二月﹐陳六禦告舟山城旦哭﹐成功使毀之﹝見前﹞。

黃廷在揭陽爲吳六奇所攻﹐舟師多毀﹔廷中二矢﹐走新墟。揭陽﹑晉寧﹑澄海皆失。

夏四月﹐濟度大舉攻廈門。成功使林順以十六舟據上風﹐前鋒韓尙亮少卻。濟度以大軍至圍頭﹐颶風大作﹐滿漢士卒皆瞑眩﹐亟使反棹﹐柁者曰﹕『外洋非江湖﹐不可動』。風雨益驟﹐舟皆壞。成功乘之﹐濟度大敗﹔有被風飄至金﹑廈者﹐成功殊其掌縱之。

或請於尙可喜﹕若攻鄭鴻逵於白沙﹐積可得也﹔從之。使王進功往﹔甫行而與洪旭遇﹐大戰海中。鄭師齊至﹐進功走入港。

五月﹐蘇茂至自揭陽﹔成功斬之﹐忿其縱施瑯也。眾不知﹐謂其枉﹔成功祭之﹐比之王恢﹑馬謖﹐厚養其母妻。罰黃梧甲五百。以周全斌爲左﹝先﹞鋒鎭﹑郭華棟﹝遂第易名﹞爲右衝鎭。

時成功納馬信言﹐將北出取浙江﹔使梧及蘇明﹑王秀奇守海澄。梧怨成功﹐旣受命﹐則使賴玉陰入降﹔猶憚秀奇﹐不敢發。六月﹐王秀奇如思明。梧飲明酒﹐言蘇茂死﹐明嘆﹔梧因曰﹕『成功待士如豢豕﹐肥則食之』﹗遽促其叛。明以爲戲也﹔梧免其冑﹐則去發矣。其黨皆操刃起﹔明不得已﹐從之。襲華棟殺之﹐盡殲其軍。其副將康雄跳城走﹐梧卒追之﹐斷其腕﹔卒馳去。鄭純亦從降。張協聞之﹐使遽告於秀奇。宵白成功﹐使甘輝﹑洪旭急追之﹔旦及城﹐居民四潰。輝頓足曰﹕『敗矣』﹗張協請急援五都﹐從之﹔使陳斌﹑陳鵬伏於隘﹐盡遷五都之佽入於舟。將攻城﹐輝與旭謀曰﹕『梧志久矣﹐非無備也』。乃還。梧旣入降﹐封海澄公﹔疏陳五事﹕屯海口﹑制小舟﹑奪官商﹑禁米艘﹑掘鄭墓。於是芝龍祖墓皆被抉﹐惟所稱「五馬奔江」者不知所在。亦授明秩﹐使入北京。成功以明非叛者﹐養其母如故。

初﹐成功語諸將﹕『濟度﹑李率泰皆在漳﹐吾乘風入閩安﹑取福州﹐則漳﹑泉不可守﹔還師以救﹐是自困也』。以甘輝爲帥﹑萬禮副之﹐率杜輝﹑陳斌十五鎭行。甫解維而梧叛﹐諸將失色﹔成功奮然曰﹕『吾謀大事﹐豈爲海澄阻乎﹖不行者殺無赦』﹗秋七月﹐朱成功軍至閩安﹐守者望風遁。成功使黃廷﹑陳鵬﹑周全斌守思明州﹐洪旭﹑鄭泰守金門﹔使王秀奇攻南橋﹐再戰再勝﹐遂取連江﹑圍福州。東壁於烏龍﹐絕漳﹑泉救﹔西壁洪塘及水口﹑北柵連江﹐延平﹑建寧﹑溫州﹑臺州之徑絕﹔惟南門逼於海﹐不之錮。降將田勝﹑宜永貴守。成功並軍攻烏樓﹐克之。城中益急﹐出降臣周亮工及王進於獄﹐詢之。亮工登城射﹐攻兵殪﹔曰﹕『今惟南門可出耳﹔宜使王進潛襲之鼓山﹐奪其舟﹔李成﹑田勝出西門﹑南門夾攻之』。

是月﹐林忠復取永春諸邑﹐至於大田﹔尋敗﹝詳「義旅」﹞。

八月旣望﹐王進宵出﹐旦而大噪﹐城中發炮以助之。成功軍出不意﹐棄其械﹐走入舟﹐乘潮還閩安。其攻泉州者﹐亦敗於李率泰。成功返思明﹐閩安﹑海澄諸縣復沒。

是月﹐陳六禦敗死於舟山﹝詳前﹞。陳寶鑰﹑黃開泰皆畏成功嚴﹐先後降﹐大致顯貴﹔將以招海上﹐人心蟻動。亦以成功賜予厚﹐衣服﹑邸帳與己侔﹐故郝文興等死不貳。

冬十二月﹐朱成功再攻福州﹐不克﹔大掠泉州惠安﹑閩安﹑漳浦﹑羅源諸邑。敗降將楊捷兵於銅山﹐斬其部張韜。遂掠溫州﹑臺州。

芝龍再使謝表至﹐邀成功降﹔巡撫佟岱大陳兵勢及河北水溢﹑關中地震皆無足慮﹐將以促之。成功使表卽還﹐與芝龍書﹐言表跪白日夜泣﹐而責芝龍自致禍﹔必不得已﹐益地以居其部﹐己則爲巢父﹑嚴光﹐優遊林壑。詞意重疊﹐皆曰爲父故也﹔事訖不成。

成功兵攻羅源﹐又攻寧徳﹐阿克襄救之。成功亦慮招撫者攜其眾﹐乃旋師﹐甘輝爲殿﹔阿克襄追之。輝與戰竟日﹐無勝負。詰旦﹐阿克襄出見負米者散入舟﹐使騎逐之﹔及於橋﹐魏進忠來戰驟退﹐陳謙援之亦退﹐追者止﹔謙更踰橋搦之﹐阿克襄怒﹐自逐之﹐分兵擊諸伏者﹐皆走。降將柯如良曰﹕『此詐也﹗宜速止』。阿克襄叱之。甘輝瞭其至﹐突斫之﹐阿克襄墮﹔輝急斬之﹐首重鈞有奇。遂縱戰﹐追者大敗﹐獲其輜重及馬無算。遣使告捷於永曆帝。

順治十四年﹝永曆十一年﹞春正月﹐朱成功攻溫州。

三月﹐鄭鴻逵死。黃梧言﹕『不殺芝龍﹑成功不死﹐投誠者亦不決。請取芝龍及芝豹﹑世忠﹑世蔭皆斬之』。世祖嘉之﹐不遽用其說。

夏四月﹐朱成功使施舉入松門招漁舟﹐謀大舉入長江。風飄其舟入定海港﹐舉戰死。

黃梧再言﹕成功之眾﹐東取潮﹑惠之米﹐中取興化﹑泉﹑漳之貨﹐北取材於溫州﹑福寧﹐故兵食﹑舟具無或缺。請使濱海各嚴守﹐己力擊之﹔而禁芝龍毋與成功通簡札。乃流芝龍寧古塔及其孥。

秋七月﹐朱成功使洪旭﹑陳輝守思明及金門﹐陳斌﹑盧謙﹑余程守羅心塔﹐自以舟師攻閩安入之﹔進攻福州不下﹐北屯於興化之瑯琦。部眾攻黃巖﹐王戎敗績﹐執知縣劉登龍以降。成功圍臺州﹐田雄來救﹔成功設伏大敗之﹐盡破天臺﹑寧海諸邑﹐太平﹑海門衛皆降。遂陷臺州﹐降臣蔡瓊枝遁。江南大震﹐盡塡諸港口﹐待援軍。值李率泰陷永春﹝詳「義旅」﹞﹐乘勝攻閩安﹐降將張蘊玉又絕長樂港截成功軍﹐余柱戰死﹔率泰誘陳斌﹑盧謙以五百人降﹐至福州盡殺之。成功乃使陳堯策守瑯琦﹐還軍思明。陳徳容等叛﹐入降。

芝龍在寧古塔﹐大淸慮其近海逸﹐嚴梏手足﹐頸施三索﹔使卒嚴邏之。

冬十二月﹐朱成功攻南澳﹐陳霸請取鷗汀以足食﹔縱火克之。林勝忿其屢拒命﹐屠之。

成功議大舉﹐曰﹕『入南京﹐則東南半壁皆吾有矣』。馬信力贊之。或曰﹕『地遠而城固﹐攻之必數萬人﹔不如近取』。潘庚鍾曰﹕『泉﹑漳之民苦於爭戰﹔且偏隅也﹐不足以召天下。若自瓜洲入金陵﹐則閩﹑粵﹑滇﹑蜀必將響應』。甘輝言﹕『空國而出﹐思明必危』。庚鍾曰﹕『敵不我攻﹐慮滇﹑黔耳。若悉天下兵至﹐豈能獨全﹗今入長江截糧道﹐彼自救不暇﹐豈能攻我』﹖馮澄世言﹕『不取南京﹐敵亦未必忘我』。陳永華言﹕『取江南﹐則金﹑廈自安。偸安歲月﹐自老其師﹐非策也』。惟甘輝執不可。成功曰﹕『吾亦有心久矣。昔武侯言不兩立﹐淸豈每飯忘我者﹗當取朝旨﹐合滇﹑黔﹑楚﹑粵之師出洞庭會江南﹐使天下跂足相從耳』。使楊廷世﹑劉九臯自龍門間道入雲南﹔至﹐永曆帝下廷臣議﹐冷孟飪言﹕『成功仗義﹐通貢不絕。且賜姓宜王爵』。乃封成功爲延平郡王﹑招討大將軍﹐賜尙方劍﹐便宜行事。手詔進師江南﹐以六部郎中各一人隨軍紀錄。使總兵周金湯﹑太監劉國柱賫冊東。

順治十五年﹝永曆十二年﹞春正月﹐永曆帝詔至﹐成功拜受﹔亦封王秀奇祥符伯﹑馬信建威伯﹑甘輝崇明伯﹑黃廷永安伯﹑萬禮建安伯﹑陳輝忠靖伯﹑洪旭忠正伯﹑郝文興慶都伯﹐余進爵秩有差。成功始設長史﹑典膳官。謝表以恢復無功﹐辭王爵﹔稱招討大將軍如故。

二月﹐朱成功攻南澳﹐吳六奇拒之鮑浦﹔復擊耿繼茂軍﹐蘇興﹑黃亮戰死。

夏五月﹐朱成功將陷海澄﹐劉進功降。

成功引兵北﹐舟師蔽海。別使步卒自平陽入瑞安﹔已親射書於其城﹐守將湯志道降。以雷震其程山﹐軍還。

秋七月﹐成功大學攻南京。故都禦史陳士京及黃廷﹑洪旭﹑鄭泰畱守﹔左虎衛陳魁以鐵人軍先﹐甘輝﹑馬信﹑萬禮繼之﹐自帥林勝﹑余新及諸鎭從﹐甲士十七萬。甘輝請俟滇師而後行﹐成功曰﹕『會師示牽制耳。兵馬雲集﹐日費萬金﹐豈可少延』﹗遂合張煌言軍進至平陽﹐守將單任暹降﹔至瑞安﹐艾誠祥降。進取樂淸諸邑﹐雄不敢出。成功次羊山﹐俗戒驚震﹔成功不聽﹐鳴金髮炮﹐軍士又執其山羊食之。俄大臺颶﹐雷電水立。成功冠帶祝曰﹕『將帥三軍以復中原﹐若天命有在﹐其盡沈諸舟』﹗風亦遽止。碎艦數十﹐義陽王某及成功幼子浚﹑浴﹑溫皆溺死﹐喪士卒八千﹔乃還舟山﹐圖再舉。馬得功僞言﹕擊敗之於白沙。

九月﹐朱成功取象山﹐知縣徐福率父老降。時鄭師多逃者﹐軍中訛言新附者將盡叛。援剿後鎭賀世明朱其檣﹐成功疑之﹐代以他將﹔且使奪新附者軍。劉進忠叛入黃巖﹐周全斌追之﹔進忠宵突西門去﹐全斌拔其城。尋取盤石﹐入樂淸﹐以兵守。明年五月﹐乃歸。

順治十六年﹝永曆十三年﹞春正月﹐朱成功在思明州。聞信郡王鐸尼三路入雲南﹝詳「黔滇之亂」﹞﹐議大舉攻江南爲牽制﹐植二旗於舟首明其志。

二月﹐次溫州。別將黃昌攻洛陽橋﹑黃色卿攻湄州﹐不克。

三月﹐朱成功攻太平﹐入之。

五月﹐至崇明。張煌言﹑馮澄世皆請先取之﹔成功曰﹕『城小而固﹐攻之淹畱。吾得瓜州﹐崇明可不戰而下也』。守將梁化鳳﹐亦降將也﹔僞請服於成功﹐受之。又使劉澄招馬逢知﹐亦請降於成功。無後慮﹐遂徑進。己卯﹐踰江陰。

六月丁酉﹐朱成功次丹徒。壬寅﹐泊焦山祭天﹐旗甲皆朱﹔癸卯﹐祭地﹐皆黑。更以吉服祭太祖﹐望如荼﹔素衣祭崇禎帝及隆武帝﹐望如雪。旣畢﹐大呼髙皇帝者三﹐諸軍慟哭。成功語其下﹕『瓜洲﹑儀眞﹐金陵門戶﹔曷先取之』﹗

丙午﹐成功將張亮斬滚江龍﹐張煌言﹑羅蘊章從之進﹝見前﹞。成功自帥甘輝﹑翁天佑﹐建大將旗鼓行。使周全斌攻瓜洲﹔戴甲浮趨﹐身中五矢﹐气益奮。斬降將賈質﹑左雲龍於陣﹐擒朱衣助﹔韓英奪門入﹐樹旗睥睨。全斌望之﹐陷西北隅入﹐以劉猷守之﹔卽其炮擊談家洲軍﹐馬信﹑余新夾擊之﹐守者皆遁。飛火燒木城﹐蒙古軍畢潰。

丁未﹐成功攻鎭江。卽談家洲炮擊之﹐堞皆碎。管效忠來援﹐成功上下誘之﹐效忠疾甚。翼日大戰﹐成功列卒爲五行﹐別使其軍擁被禦弓矢﹔效忠三突之﹐陣堅不動。俄而裂其軍﹐巨炮猝出﹐殺效忠騎甚眾﹔步卒艾薩克星陣進﹐其法三人爲隊﹐一持牌先﹑兩人揮刀繼﹐馳突如風﹐斬鐵甲馬軍皆立斷。效忠猶鬥﹐甘輝﹑馬信急攻之﹐效忠跳而走﹐止於銀山門。辛亥﹐陳魁以鐵人軍攻之﹔射弗入﹐守者皆駭絕。鐵人軍突入﹐效忠走。再戰於北固山﹐效忠身督陣﹐士卒皆下馬戰。其陣忽變﹐首尾逆擊﹐效忠大敗﹔部兵四千﹐免者百四十人。成功大舉圍鎭江﹐五路傳麾而陣﹐聲沸江水﹐屋瓦皆震。知府戴可立以下降﹐金壇亦降。成功大享士於京峴山﹐使周全斌守鎭江。儀徵﹑六合至於泗州﹐皆爲明﹝詳「浙海遺兵」﹞。降將亢得時自沈死﹐巡撫以下官各思遁。世祖親幸南苑﹐議親徵﹔羣臣諫而止。

甘輝語成功﹕『瓜洲﹑鎭江﹐南北咽喉。以我守之﹐山東之師不能下﹑兩浙弗通﹐金陵可坐定也』。成功召諸將議﹔潘庚鍾﹑馮澄世皆請毋輕進﹐曰﹕『北京滿﹑漢之人數十萬﹐待漕而食﹔我扼其徑﹐不兩月將致變』。成功曰﹕『時有不同﹐若我自老師﹐援兵四集﹐首尾受敵﹐危矣』﹗張煌言以書促之。癸已﹐登舟傳檄遠近。丙寅﹐至觀音門﹐使黃安壘三■﹝氵義﹞河。戊辰﹐使羅蘊章招蘇﹑杭。己督諸軍屯獅子山﹐列其舟於江東門﹔自以親軍數十徼城下﹐相形勢。使林明﹑林勝﹑黃昌﹑魏雄﹑楊世徳軍旱西門﹐馬信﹑黃昭﹑蕭拱宸援之﹔使陳鵬﹑藍衍﹑蔡祿﹑楊好屯東南﹐阻水壁﹔使劉巧﹑楊正﹑黃應﹑戴捷﹑劉國軒屯東南山麓﹐使張英﹑陳堯策﹑林習山屯嶽山﹐以爲衛﹔以甘輝﹑余新軍獅子山﹐萬禮﹑楊祖屯第二橋﹐翁天佑軍儀鳳門﹐深溝樹木以圍之。親祭孝陵﹐操文激烈。梁化鳳之降也﹐成功未使從﹔化鳳潛自丹陽入金陵﹐與郎廷佐共守之。乙亥﹐廷佐以騎軍數千出﹐余新擊敗之﹔城中益懼。朱衣助旣被獲﹐成功鄙其人﹐縱之﹔衣助告廷佐﹕『成功兵不數萬﹐請紿之以待援』。乃僞降﹐曰﹕『逾月﹐則妻子得免死』。潘庚鍾﹑甘輝訾眞僞﹐與張煌言皆諫﹔不聽。

余新輕銳﹐士卒樵者﹐空其壁﹔或浮後湖嬉。甘輝力諫曰﹕『嚴城師老﹐猝不得拔﹐必有變』。餘士信再言之﹐乃勒兵三日必入城。有管甲吏犯法﹐叛告廷佐曰﹕『翌日成功誕﹐諸將必賀。請急襲之。不然﹐必敗』。且請爲導。乃鑿神策門出。秋七月癸未﹐梁化鳳﹑哈哈木首攻新壁﹔新不及甲﹐走蕭拱宸軍。拱宸部亦驚潰﹐新被執﹐翁天佑援之不及﹔廷佐盡其騎兵出。甘輝﹑潘庚鍾請退軍觀音門﹐圍再舉﹔成功不可。使姚國泰﹑楊祖﹑藍衍﹑楊正陣山上﹐甘輝﹑張英伏林谷﹐林勝﹑陳魁陣山下﹐陳鵬﹑蔡祿軍遊擊。哈哈木﹑梁化鳳攻楊祖﹐祖力戰﹐三合三卻﹔楊正﹑姚國泰亦敗﹐藍衍戰死。山髙而阻﹐陳鵬﹑蔡祿不及救。化鳳馳下﹐忽被卻﹔廷佐急使騎兵夾攻之。成功兵望山上麾蓋植不動﹐不敢退﹐亦不敢救。林勝咋而謂金岸﹑康龍曰﹕『敵無多騎﹐藩王不合擊﹐誤矣。爾死戰﹐吾助爾』。龍﹑岸共搦化鳳戰﹐騎兵忽後至﹐勝還禦之﹐魏雄戰死。成功鳴鼓收其軍﹐步伍猶不亂。化鳳﹑哈哈木縱﹐鄭師不能止﹐乃大潰。成功方語潘庚鍾﹐自往促水師﹔比及江﹐望諸軍迸如雨。知不可爲﹐乃順流走。庚鍾以護衛軍力戰﹐至死不去其蓋。陳魁援成功於中軍﹐亦敗沒﹔張英中流矢死。甘輝斗且走﹐左右皆盡﹔所殺亦數十人﹐馬蹶被執死。諸將龍操﹑朴世用﹑洪復亦戰死﹐惟左右護衛鎭﹑右虎衛鎭﹑右衝鋒鎭﹑援剿後鎭凡六軍得全。

成功至鎭江﹐黃安軍亦至﹔益之以周全斌諸軍﹐猶數萬人。成功大慟。將自鎭江歸﹐諸生羅子木抱其足﹐請及其不意再攻之。成功不可﹔棄瓜洲﹑鎭江﹐軍於排沙。使馬信﹑韓英截江口﹐周全斌﹑黃昭﹑吳豪殿﹐以次畢登舟。八月﹐至崇明﹔梁化鳳復入守。成功力攻之﹐城崩數十丈﹐化鳳死守。乙亥宵﹐梯之﹔韓英﹑王起鳳中炮死。周全斌曰﹕『多殺士卒﹐無益也』。羅子木以父被執﹐棄成功去﹔旋歸張煌言。馬逢知謀亦泄﹐黃徵明等被執死。成功乃東。

九月﹐朱成功至寧波﹐將攻之﹐壘於定海關﹔不得入﹐乃旋師。至舟山﹐拔之﹐以陳輝﹑阮美﹑羅蘊章畱守﹔己還廈門。其將劉猷徵餉溫州﹐水淺舟膠﹔騎兵驟至﹐力戰不支﹐一軍皆沒。

冬十月﹐朱成功至思明州。哭甘輝而後入曰﹕『吾早從其言﹐不及此』﹗上表永曆帝﹐以敗軍請罪。廟祀死事諸將佐。

順治十七年﹝永曆十四年﹞夏五月﹐明安達理出浙江﹐達素﹑李率泰出福建﹐共攻朱成功﹔以其屢出也。明安達理軍遇疫﹐死者過半。達素以大舶出漳州﹑別艦出同安﹐許龍﹑蘇利﹑吳六奇皆來會。成功使陳鵬軍髙崎﹑鄭泰出金門拒蘇利﹐自督諸軍當達素。陳鵬忽變﹐請自五通入金﹑廈﹐己爲應﹔成功不知﹐方椗海中﹐按兵以待。漳州舟大﹐乘風驟至﹐周瑞﹑陳堯策戰死﹔陳輝被攻﹐急燒火藥以拒之。攻者踴入﹐卻﹔輝得免。日加午﹐成功問曰﹕『潮平乎』﹖曰﹕『平矣』。曰﹕『平則轉﹐轉則風』。下令舉椗。風果大作﹐成功手自搴旗起﹐麾巨艦橫衝之﹔鄭泰亦自浯嶼出。軍士呼聲震天地﹐波濤吼立﹐海水皆動。達素大潰﹐成功縱擊之﹔僵屍蔽海。有滿洲精卒數百走圭嶼﹐成功折箭招之降。率泰恃鵬應﹐揮軍直進﹔鵬戒其部無動。陳蟒駭曰﹕『事急矣』﹗揮軍進﹐炮作。陳璋以爲鵬戰也﹐亦鼓噪出。率泰兵不支﹐退入於淖﹔蟒﹑璋共攻之。鵬知失計﹐亦僞出﹐擒哈唎土星及諸校﹐兩路皆大捷。成功磔鵬﹐以蟒代。吳六奇後二日至﹐聞敗遂還﹔達素走福州。自是﹐無或議金﹑廈者。

率泰又先賄成功之廚者﹐使毒之及諸將。其徒王四將置毒而身栗﹐止則否﹔如是者數。告其父耀﹔大驚曰﹕『事主而害之﹐不忠﹔諾而背之﹐不信。然可負信﹐不可以不忠』。首之成功﹐殺廚而赦四父子。率泰曰﹕『天也』。

成功尋攻廣東﹐兵以刀牌相繼進﹐一人鳴鼓以號之。鼓震﹐則疏立﹔馬軍至﹐急繞襲之﹕是以輒勝。張應元以鐵棓擊之﹐乃旋師。

順治十八年﹝永曆十五年﹞春正月﹐朱成功在思明州。崎嶇海澨十餘年﹐無所得﹔又苦金﹑廈弱﹐謀他適。有何斌者﹐以取臺灣說進。臺灣在海中﹐橫亙千餘里。隋以前﹐無聞﹔大業初﹐虎賁中郎將陳稜履澎湖而返。宋爲毗捨那國。元設巡檢於澎湖﹐無居臺灣者。明初﹐廢巡檢。嘉靖中﹐海賊林道幹止其地﹔尋被逐於琉球。天啟中﹐日本又逐琉球而有之。鄭芝龍納倭婦室於此﹔尋入降。荷蘭以求香山求澎湖於明而不得﹐乃重啖倭﹐就臺灣求一互市地。旋誘以天主教而有之﹐築赤嵌﹑淡水﹑雞籠凡三城及炮臺。值閩大旱﹐芝龍請於熊文燦﹐以舶徙饑者往墾之﹔土膏產眾﹐閩民麇至﹐廣立村市。荷蘭惟治市舶﹐不之問。及成功時﹐荷蘭市益利﹐占城﹑呂宋舶皆道此爲都會﹐置揆一王守之。斌爲之主計﹔會蝕其息二十萬﹐乃說成功曰﹕『公慮思明弱﹐曷不取臺灣乎﹗其地鍵四省﹐產饒﹐又富硝磺﹑銅鐵﹔得臺灣不慮無兵餉﹐且固君家土也』。因以圖進。

成功覽之﹐慨然曰﹕『此亦海上扶余也』。集眾議之﹐竟日不能決﹔惟馬信﹑楊朝棟請行。乃使洪旭﹑王秀奇﹑黃廷輔其子經守諸島﹐己親行。

二月﹐至澎湖﹔下令曰﹕『視吾鷁首而行』。至鹿耳門﹐臺灣之外障也﹔沙淤水折﹐荷蘭又沈大舶阻之。乃祝天曰﹕『成功受先帝命﹐寸土未得﹔天果佑之﹐敢以水請』﹗潮漲逾十尺﹐乃使斌按圖先﹐金炮齊作。其酋方持鏡窺鄭師﹐曰﹕『唐船及炮臺﹐必無遺矣』﹗而成功舟倏東北﹐羣舟挾潮銜尾翔溢﹐或無當炮。酋駭呼其黨英黎三截擊之﹐不及陣﹐成功已拔赤嵌城。明日﹐其揆一王陣七鯤身﹐楊祥以藤牌卒跳蕩擊之﹐荷蘭大敗﹐走入城﹔攻之弗克﹐爲竹籬﹑炮臺環七鯤身而圍之﹝鯤身者﹐海沙也﹞。

秋七月﹐降將黃梧誘郭義﹑蔡祿以銅山降。成功微聞之﹐急告洪旭檄兩人之臺灣﹔義將行﹐祿言『藩王疑我﹐汝能無恙乎』﹖義猶不忍叛﹔其黨萬五卓刀誓必走。乃僞爲許龍軍防四城﹐並劫張進降﹐不可﹔祿﹑義自八尺門降。黃廷﹑陳豹追之不及﹐設守而還。

成功圍荷蘭城猶未克﹐土番阿徳狗忿楊髙虐﹐殺之﹔楊祖往討﹐敗而死。且將應荷蘭﹐黃安誘斬之。

冬十月﹐鄭芝龍伏誅﹐並其子世恩﹑世蔭﹑世默﹐無少長皆死。李率泰復遷方田﹑排頭﹑香港八十八堡民於內地﹐禁商舶﹑漁船毋入海﹔距海三十里無人迹。春燕來歸﹐巢於舶上﹐商民大困。

十二月﹐朱成功攻荷蘭城﹐猶不下。其城皆亂石煆火而成﹐炮矢不能入﹔已焚其夾板船﹐亦不去。然荷蘭才千人﹐環而居者率閩產﹔其父老說成功曰﹕『城無水﹐仰諸南北山﹔塞而斷之﹐必困』。從之。且語荷蘭曰﹕『是我先人土﹐予我城者﹐器用他物不汝校』。荷蘭乃遷去。

成功入臺灣﹐以爲東都﹔字赤嵌爲「天興府」﹐使鄭省英爲府尹。立縣二﹕曰天興﹑曰萬年。親巡裏捨﹑錫之蔫布﹐番民盡服。使劉國軒﹑何斌﹑吳淑爲典兵﹐水陸訓練﹔大興屯田﹐按鎭分地﹐卽地墾田。教以牛耕﹐誅茅竹爲塍社﹐盡以火。兵補正伍三年﹐而後稅之﹔曰﹕『居常而耕﹑臨警而出﹐此卽「寓兵於農」也』。諸將大善之。禮閩人陳永華爲謀主﹐掌書記﹔永華爲約漢夷﹑制文武﹑宣律令﹑興學校﹑起池館﹑修戰備。成功曰﹕『使吾徇諸人說﹐不得此一塊土﹐何以武爲﹖今沿海萬里無君而望哭者不可計﹐皆以吾故。至今當移殘黎辟土養銳﹐以待天下之淸』。乃益辟諸荒土﹐招惠﹑潮﹑漳﹑泉之民塞之。待宗室遺臣有加禮﹐臺灣稱治。惟用法嚴﹔馬信諫。曰﹕『立國之初宜若此﹐後之守者自易耳』。

諸將陳文達﹑阮祿等四掠溫﹑臺﹑閩﹑粵間﹐蘇納海等遂再遷沿海民入內地﹐盡棄各省島嶼不之守。

康熙元年﹝是歲永曆帝亡﹐臺灣猶稱永曆十六年﹞春二月﹐有譖陳豹於朱成功者﹐曰﹕『是通於尙可喜』。成功使周全斌擊之。豹軍澳門﹐與吳六奇﹑許龍﹑蘇利大小數百戰﹐畏之如虎﹔至是﹐集其部曰﹕『是必姦人反間我也』。眾曰﹕『白諸』。曰﹕『不及』。曰﹕『拒諸』。曰﹕『是眞叛矣﹗我從鄭氏數十年﹐惟天可表此。藩王自憊﹐非我悸也』。帥其眾﹐赴廣州降。不數月﹐兩目俱瞽。

夏五月庚辰﹐招討大將軍延平郡王朱成功卒。成功感寒疾﹐諸將猶不知。子經在思明謙恭下士﹐好學善射﹐共愛之﹔生子克■﹝臧上土下﹞﹐乳婢出也。成功怒﹐使殺之﹐且及監刑者。又使周全斌自南澳至﹐眾益恟懼。已聞成功疾﹐曰﹕『此亂命也』。與鄭泰謀曰﹕『子不拒父﹑臣不拒君﹐禮也﹔君與王爲兄弟行﹐可以行矣』。伏兵大擔﹐誘全斌而執之。時成功疾已甚﹐猶彊登臺﹐持西洋遠鏡望金﹑廈諸島﹐眷眷不止。庚辰﹐登臺罷冠帶﹐坐胡牀﹐進酒誦「洪武聖訓」﹔及第三帙﹐嘆曰﹕『何面目見先帝』﹗以手掩面卒﹔年三十九。建威伯馬信哭之慟﹐未幾亦卒。臺人恟懼﹐諸將奉其弟襲護國事。

襲之私人蔡云﹑李應淸﹑曹從龍﹑張驥說黃昭﹐使立襲﹔先餂之曰﹕『公勛髙﹐世子恐不知』。昭有怨詞。驥因言﹕『臺﹑廈已水火﹐彼豈忘公乎』﹖昭請謀之蕭拱宸曰﹕『今子也可以拒父﹐弟不可以承兄乎』﹖拱宸許之。襲大喜﹐割襟於昭﹐定婚媾﹔遂奉襲稱東都王。黃安陽附之﹐陰語經速濟。經及洪旭謀出周全斌爲五軍都督﹐陳永華爲咨議參軍﹐馮錫範爲侍衛﹔僞使楊來嘉求降於耿繼茂﹑李率泰﹐羈其兵﹔自以軍東。次澎湖﹐使鄭斌入臺灣布告奔喪﹐眾莫敢抗﹔惟昭﹑拱宸曰﹕『經亂國﹐致先王飲恨卒。護國承詔命﹐誰敢逆之』﹗斌還告﹐經問進軍之路於周全斌﹔曰﹕『安平天險﹐請自潦港﹑洲仔登。蕭﹑黃猾賊知兵﹐必自守此。然使諭諸將﹕「叔侄至親﹐蕭﹑黃構煽﹐其各倒戈﹐共扶王室」﹔則可以濟』。從之﹐乘霧而攻。昭已先圍經壘﹐經幾不支﹔周全斌呼曰﹕『今逼水戰﹐大丈夫可死於水乎』﹖奮身陷陣﹐昭眾反助之﹐呼聲震地﹔全斌手射殺昭。俄霧齊﹐全斌急呼﹕『世子至﹐黃昭已死』﹗黃安自陣出﹐經免冑示之﹐諸將皆降。全斌急據昭壘待拱宸﹐復呼於師曰﹕『罪惟拱宸﹐眾無與焉』﹗拱宸軍皆散﹐遂執拱宸及蔡云等斬之。

十一月﹐鄭經入臺灣﹐抱襲而哭曰﹕『幾爲姦人所害』。待之如初﹐眾大悅。使顏望忠守安平﹑黃安鎭臺灣﹐督諸軍﹔己還思明。其將楊宣居小埕﹑萬安者多潰﹐總兵林俊奇六十一人皆入降﹔尙可喜稱獲成功之弟賜云。

是月﹐永曆帝訃至臺灣。張煌言遺經書﹕使奉魯王復監國﹐勉以三矢﹔經不從﹐仍奉永曆號﹐自稱招討大將軍﹑延平郡王。以翁天佑爲轉運使。立肆市﹑廟宇﹑新街﹑橫街﹐並所建置。其將王世鰲則叛降。有陳文敏者擁眾海中十餘年﹐至是亦降。

康熙二年﹝臺灣仍稱永曆﹞春正月﹐經至思明州﹔以內難平﹐祭告朱成功﹐申汛守。

待故遼王朱述桂以下有加禮。

夏﹐鄭泰在金門總兵柄﹐封建平侯。黃昭之死﹐經得其交通書﹐祕之﹔耿繼茂亦招泰降﹐使楊來嘉與約。經聞﹐欲討之﹐慮受敵﹔陳永華爲謀曰﹕臺灣新定﹐將親奠之﹔金﹑廈無人﹐泰爲鄭長﹐請總制之。鑄印以待泰。泰喜﹐六月詣思明謝﹔伏發執之﹐泰縊而死。其弟鳴駿哭之慟﹐曰﹕『乃殺吾兄』﹗引其軍八千走﹔周全斌追之不及。鳴駿出降﹐封遵義侯﹔亦封泰子纘緒爲慕恩伯。

時成功新亡﹐復有襲﹑泰之役﹐鄭氏將佐多生心。江﹑浙﹑閩﹑廣四省復有滿﹑漢戶兵部郎中各一人﹐專司招撫﹔無問眞贗﹐降四級銓實官﹐或以武資換文秩﹐人心浮動。於是鄭廣及忠勤伯陳輝﹑慶都伯王秀奇﹑武衛楊富﹑虎衛何義﹑都督阮美﹑鄭殷﹑陳舜穆自臺灣﹐林順自鎭海﹐周家政自溫州﹐吳升自某島及文臣蔡鳴雷百餘人﹑將士軍民數萬先後降﹔其別部入梁山者﹐亦爲降將折光秋所敗﹐經勢衰亂。聖祖決討經﹐使約荷蘭相助。

冬十月﹐耿繼茂﹑李率泰出泉州﹐馬得功出同安﹐黃梧﹑施瑯出漳州﹐荷蘭夾板亦至。經議分兵禦﹔周全斌言﹕『海澄之兵不敢猝至﹐惟泉州軍合荷蘭舟勢甚銳﹔破之﹐則皆懼』。洪旭言﹕『先王破達素﹐空軍出』。乃使家口及宗室遺臣椗各嶼﹐列舟師於大擔﹐周全斌爲援。戰於馬沙﹐荷蘭之舟巍然海上﹐羣舟三百箕張進﹔全斌以十二舟衝擊如飛﹐荷蘭之炮無或中。降軍雲集﹐不敢動。楊富忽至﹐全斌大詫﹐衝入水﹔馬得功援之﹐全斌以爲鳴駿也﹐合攻之﹐斬得功於海。已知其誤﹐嘆曰﹕『是未合死耶』﹗會日暮﹐髙崎守將陳升叛﹐密請兵於施瑯﹐宵赴艸安山直攻金門﹔耿繼茂亦使杜永和繞古浪攻之。經猝不及軍﹐及全斌退屯於銅山。繼茂屠金門及廈門﹐嬰稚皆燼﹔而盡擄其婦女﹑財物﹐兩島爲墟。黃梧請遂攻銅山﹐率泰曰﹕『急之﹐必入臺灣﹔卽其未定﹐使布威徳』。許擒經者封同安侯如海澄公﹐世鎭泉州﹔洪旭笑卻之。經之別將紀鳳﹑林維掠雲霄﹑海門﹑詔安者﹐亦敗沒。

康熙三年﹝臺灣仍稱永曆﹞春正月﹐杜輝以南澳叛﹐入降。張燦﹐吳勝亦降﹐經將追之至於陸鰲﹑下蔡﹐不及。尙可喜更責招撫於吳六奇﹐使專任之。洪旭謂經曰﹕『金﹑廈新亡﹐差官僕僕﹐非爲招撫﹐實散人心。宜入臺灣﹔不然﹐將有肘腋之變』。從之。以重軍屯澎湖﹐使周全斌﹑黃廷斷後﹐遂入臺灣。

攺東都爲東寧﹐升天興﹑萬年爲州。益墾荒落﹐招兵民﹐立學校。造亭館﹐以處宗室﹑遺老。興漁鹽﹑申法禁﹑通商舶﹑安士民﹐兵甲不動﹕皆陳永華爲之。

李率泰聞之﹐使黃梧﹑王進功趨銅山﹔至八尺門﹐總兵翁多球以其軍民降。梧﹑進功宵濟至銅山﹐黃廷﹑周全斌忽不協﹐遂及周寬﹑楊泮﹑周珍﹑曾傅﹑黃寶﹑林英﹑張隆﹑阮星﹑歐瑞﹑陳麟﹑賴工﹑張嶽及兵民三萬六千有奇先後降﹔南山﹑鎭海﹑佛潭橋諸嶼皆沒﹐臺灣屬地幾盡。率泰再使孔文舉招經降﹐不從﹔曰﹕『思明之役﹐失由糧盡。今風帆所指﹐南極髙瓊﹑北指遼海﹐募兵索餉﹐隨在而能﹔所以橫絕大溟﹑遷國東寧者﹐誠悼士女仳禽耳。貴國不察﹐尙嚴海禁﹐使四省邱墟﹐不已過乎﹖使來更約剃髮﹐以八閩沿海相誘﹔經何貪於土地﹑何慕於爵祿﹐而爲此哉』﹖卒不屈。率泰復徙沿海民﹐築墻置隧以限之﹔凡五里一烽堠﹑二十里一營將守之。空廬墓﹑禁出入﹔士卒睚眥殺人﹐得賄始縱之﹐良懦益困。

秋八月﹐耿繼茂及荷蘭舟十﹐次閩安。九月﹐繼茂及荷蘭舟至圍頭﹐期十月至澎湖﹐俟風攻臺灣。尋罷。

康熙四年﹝臺灣仍稱永曆﹞﹐以施瑯爲靖海將軍﹐攻臺灣﹔降將周全斌等從。再約荷蘭舶﹐不至。瑯遂出銅山﹐颶風大作﹐舟楫盡碎﹔乃還。瑯及全斌徵入京﹐分諸降卒屯各省﹐罷攻臺灣。

康熙六年﹝臺灣仍稱永曆﹞﹐施瑯進攻臺灣策﹐期滅鄭氏﹔眾以風濤不測﹐止。時經眾間出掠﹐不大肆。其將烏角車被擒於杜永和﹐都督朱英亦自澎湖降。

冬十二月﹐鄭經掠銅山﹑鉉鐘﹔遂入廣東﹐直攻甲子門﹐常進功不敢拒。

康熙八年﹝臺灣仍稱永曆﹞春﹐明珠﹑蔡毓榮使慕天顏入臺灣招經降﹐不可﹔復書言﹕『遷界以來﹐五省流離﹔是以不谷不憚遠引﹐庶幾寢兵息民。豈意貴朝尙不忘情於我』﹗語多不屈﹔且請用永曆號﹐不去發﹑不易衣﹑不稱臣﹐亦不登岸﹐與朝鮮﹑琉球同。使柯平﹑葉亨來泉﹔令自角門入﹐不可﹐曰﹕『國無大小﹐使者一也』。相持數日﹐天顏爲策﹐使會於至聖廟中。平﹑亨不得已﹐自東門入﹔仍持議如朝鮮。再使天顏入臺灣諭之﹔經言﹕『死不去發』﹗遺李率泰書﹕『建國東寧﹐別立乾坤﹐自謂將安於無事﹔不意閣下驅我叛將﹐再啟兵端﹐豈不聞蛇足之諭﹖田橫﹐匹夫耳﹔猶守義。況世受國恩﹐承先王之訓者乎﹗永世「襲封」之語﹐豈足移孤臣海外之心哉』﹖答耿繼茂書言﹕『方國安﹑孫可望皆傾心貴朝﹐今並何在﹖可爲寒心。疆場之事﹐一彼一此﹐有天命在﹔毋贅說也』。以其間﹐據步頭﹐通市廣東﹐不復用兵﹔沿海之民﹐少安枕。

康熙九年﹝臺灣仍稱永曆﹞秋﹐臺灣禾大熟。

冬﹐經將林柏馨﹑都督施轟叛﹐出降。

康熙十二年﹝臺灣仍稱永曆﹞﹐耿精忠使黃鏞入臺灣求濟師﹐臺灣人皆喜。經親督師至澎湖﹐待之﹔已來辭師﹐經還臺灣。

康熙十三年﹝臺灣仍稱永曆﹞春﹐黃鏞復入臺灣﹐割泉州﹑漳州以賂經﹐且請盡師船歸之經﹔曰﹕『王將水﹑吾總陸焉﹐江﹑浙不足平也』﹗夏四月﹐經使柯平入福州報聘﹐精忠已據全閩﹐悔割地﹐且恥乞援﹔遂叛約曰﹕『將分地戰耳』。經惡之﹐畱陳永華守臺灣﹐自帥侍衛馮錫範﹑左武衛劉進忠﹑右武衛劉國軒﹑參軍陳繩武﹑吏科洪磊﹐稱永曆二十八年﹐發臺灣。

五月﹐鄭經取銅山及金門﹐至於思明州﹔父老姻故﹐咸與問勞。閩中故多鄭氏部﹐又不直精忠﹔聞其至﹐海澄總兵趙得勝首以其部降﹔會兵攻同安﹐華尙蘭亦降。得泉州將張學堯孥﹐厚撫而招之﹔學堯﹑施鳳以水陸軍先後降。精忠鍵福州﹐而使王進守泉州﹔進與降將賴玉﹑戴國用恣不義﹐王進功子錫範陰約經師﹐誘玉執之﹐遂攻進。相持竟日﹐經舟大至﹐進遁惠安。

六月﹐鄭經入泉州﹔殺賴玉﹐亦絞殺國用﹐民大悅。黃梧已疽死﹐其子芳度守漳州﹔經招之曰﹕『果抒悃﹐當棄前愆』。芳度殺劉豹降﹔經封之爲徳化公﹐所乞無不應。芳度卒自畏﹐陰使通表於大淸﹔經羈縻之。降將劉炎在漳浦﹐經使趙得勝﹑馮錫範﹑何佑擊之羅山﹐劉炎及降將劉成福﹑余鴻弼皆敗績﹔得勝急攻之﹐三人皆降。值精忠黨劉進忠被圍於潮州﹐精忠不能救﹐乞降於經﹔使金漢臣援之﹐敗績。

秋七月﹐精忠再使來求和﹐且乞泉州﹔不許。

九月﹐精忠使王進攻泉州﹐步騎二萬﹐殺掠及惠安﹔劉國軒嚴陣待。相持旬日﹐進卻﹐屯楓亭﹐連營三十里。國軒輕騎覘之﹐猝遇諸塗﹐許耀戰少卻﹔國軒分其軍自辰加巳﹐搏擊不已。進大敗遁﹐全軍盡失﹔追之﹐三日夜不止。進大奔﹐國軒師次興化城﹐乃止。

尙之信攻潮州﹐城壞逾百丈﹐進忠誓守。趙得勝援之﹐擊其兵於黃岡﹐大破之﹔其眾燒營走。

初﹐吳三桂自立於雲南﹐遣使通臺灣﹔經遣推官陳克岐﹑副將陳文煥報之。三桂再使錢黯來通好﹐聞其與精忠惡﹐使周文驥來言﹕『毋操戈﹐遺敵笑』。精忠亦使潘日興來和﹐經曰﹕『耿王能如約者﹐聽』。精忠再使張文韜如泉州賀﹐饋以五艘﹔經使鄭斌往立約﹐以楓亭爲界。旋復隙。

康熙十四年﹝臺灣仍稱永曆﹞春﹐廣東將苗之秀﹑張國勛皆赴經降﹐經取韶州﹔以惠州弱﹐使劉國軒並奪之。之信愬之吳三桂﹐三桂使以惠州與經﹐且與和﹔國軒入守之。

三月﹐經使薛進忠攻呂花於馬跳﹐永春知州鄭時英諭之降﹔經殺花﹐沒其產﹐惡其拒命也。進忠攻沈瑞於饒平﹐不克﹔何佑至百子橋﹐遇尙之孝兵﹐擊敗之﹐瑞乃降﹐盡執諸降官畀經。經封瑞懷安侯。進忠密請封黃芳度﹐經曰﹕『芳度必死之寇也』﹗夏五月﹐經自泉州如海澄﹐覘漳州﹔旬日﹐芳度不入見。使鄭斌說之﹐不聽﹔陰使乞師於尙可喜。

劉國軒入潮州﹐遂與何佑﹑劉進忠徇廣東郡州之未下者﹔至於東莞﹐守將趙天元降。國軒以師老將還﹐尙之信糾步騎十萬人攻之﹔晨壓何佑軍﹐戰於鱟母山。佑以身先﹐揮旗貫陣﹔國軒縱步騎馳之﹐斬首二萬有奇﹑捕虜逾七千﹐奔踣徧山谷。之信大敗﹐走廣州﹔國軒﹑何佑之名震南粵。

六月﹐經攻漳州﹐黃芳度叛守﹐後鎭萬宏中炮死﹔經益圍之。復以軍趣興化﹐馬成龍降經﹐使許耀守之﹔尋以趙得勝代。冬﹐經兵圍漳州逾二百日矣。其將吳淑開門降﹐芳度入井死﹔經執其孥﹐盡殺之﹔鑿黃梧棺﹐戮其屍﹐以報海澄之役。進至邵武﹐楊徳以城降。何佑自潮州攻和平﹐賴升亦降。經有泉﹑漳﹑興﹑邵及廣東之惠﹑潮州﹔又入浙江掠溫﹑臺至於舟山﹐其勢特盛。

始﹐經在臺灣﹐文吏惟立禦史總制﹐以陳永華爲之﹔協以五官﹐洪磊爲吏官﹑楊榮戶官﹑鄭斌禮官﹑柯平刑官﹑楊賢工官曁六科都事﹑承宣﹑賓客諸司。旣入福建﹐則以鄭省英爲宣慰使﹐督各郡租賦。易丁租曰毛銀﹐人月斂銀五分﹔舟船計丈尺稅之﹐曰梁頭。以吳愼爲屯田使﹐淸收屯稅﹔以陳達章榷泉州鹽﹑馮錫圭榷漳州鹽﹑鄭珍英榷潮州鹽﹐石稅四錢﹔以六官徵富民縉紳貲﹐以餉司徵雜稅。以諸州令司撫字﹐以諸將分守各邑。其親軍曰侍衛﹐馮錫範掌之﹔曰勇衛﹐畱守陳永華掌之﹔曰左﹑右武衛﹐劉國軒﹑薛進忠掌之﹔曰左﹑右虎衛﹐何佑﹑許耀掌之﹔曰五衛﹐施福統之﹔曰鑾儀衛﹐艾徵祥掌之﹔別立果毅﹑折衝﹑五衛﹑五行﹑五兵﹑左右先鋒﹑前鋒﹑後勁﹑中權﹑戎旗諸鎭及角﹑亢﹑氐﹑房﹑心﹑尾﹑箕﹑斗﹑牛﹑女﹑虛﹑危﹑室﹑壁﹑奎﹑婁﹑胃﹑昴﹑畢﹑觜﹑參﹑井﹑鬼﹑柳﹑星﹑張﹑翼﹑軫凡二十八營﹐五提督節制之。凡臺灣政事﹐陳永華爲主﹔軍中文武事﹐則參謀陳繩武及馮錫範主之。使轉臺灣之米食閩民﹐大收水陸部眾益其軍。英吉利﹑荷蘭﹑萬丹﹑暹邏﹑呂宋﹑安南各致其物互市於思明﹐煙火裏市幾復舊。

康熙十五年﹝臺灣仍稱永曆﹞夏五月﹐鄭經取汀州﹐劉應麟降。耿精忠所據﹐建寧﹑延平及福州一城而止﹔經且涎之。時楊捷以兵攻舟山﹐經將走去。韓大任至汀州﹐將與經合﹔姚啟聖誘降之。

秋九月﹐康親王傑書入福建﹐耿精忠腹背急﹐請復降﹔許之。益仇經﹐導傑書軍入福州。許耀屯烏龍江﹐傑書攻之﹔耀醉﹐淫於尼庵﹐倉猝接戰﹐棄其甲仗走。

冬十二月﹐經使吳淑攻延平﹐將斷入閩徑。淑自邵武出﹐沃申擊之﹔淑將阮信叛﹐出降。淑走還邵武﹐沃申就攻之﹐淑棄城走﹔汀州亦沒。

康熙十六年﹝臺灣仍稱永曆﹞春正月﹐傑書攻興化﹐何佑﹑趙得勝誓守。佑疑得勝貳﹐得勝指天誓﹐佑猶不釋。及戰﹐得勝抽矢射﹐無不中﹔見佑軍不動﹐曰﹕『吾不幸遇若輩﹐偕死固宜』。下馬據胡牀﹐挽弦殺數十人﹐死。佑蓬其發﹐奔泉州﹔興化遂沒。郭維藩又以仙遊降﹐賴鼎球棄其城走江西降。傑書兵益南﹐使穆林赫等分徇泰寧﹑長寧﹑長杭﹑淸流﹑歸化﹑武平﹐守者皆棄城遁。使黃芳世陷和平﹔進攻漳平﹐陷之。使耿精忠攻泉州﹐屢日不去﹔然懼兵分勢必弱﹐乃自泉州墮同安城﹐屯於西溪。傑書盡滿洲漢軍降卒攻之﹐自辰至巳﹐國軒步卒饑﹐又突於勁騎﹐收其軍﹐棄長泰諸縣﹔出江東扼水頭﹑三﹑玉洲以守。經以傑書軍盛﹐並棄漳州﹐執沈瑞還思明﹔知府程夢蘭﹑副將孫紹昌皆降。惠州將陳槤亦降。國軒猶軍江東橋﹐尋亦去﹔閩中無鄭卒。

夏六月﹐劉進忠﹑苗之秀復以潮州降。

秋九月﹐陳諭侯自臺灣出降。時林鳳等遙結經﹐而自屯長泰之天目山﹔降將魏茂擊破之﹐又殺吳培等於東淥塔潭。降將黃藍敗經舟師於小盈﹐李復貴﹑林日回被執﹔已圍泉州之小營﹐總兵黃忠等被執。

冬十月﹐傑書使張雄入思明招錦降﹔不從。

十一月﹐傑書復遷沿海民﹔自福寧至詔安﹐逾二十里卽設砦堡﹐禁出入。濱海杳然﹐無復煙火。

十二月﹐鄭經將掠泉州﹐降將楊鳳翔等逐之。

是歲﹐經將戰舟山﹑掠臺州﹑溫州﹔西攻廣東至於欽州者﹐皆旋去。

康熙十七年﹝臺灣仍稱永曆﹞春正月﹐鄭經在思明。聞遷界急﹐使劉國軒﹑何佑分道入﹐盡下玉州﹑三■﹝氵義﹞﹑下滸諸堡。

二月﹐攻石馬﹐趣海澄﹔以張廷輝知縣事。使吳淑軍果塘﹐林英以軍攻泉州。傑書使穆林赫﹑喇哈達出福州﹐塔賴出潮州﹐段應舉出泉州﹐郎廷相﹑黃芳世﹑胡兔出漳州﹐四師並進﹔國軒﹑何佑兵才數千﹐縱橫剽銳不可當。以思明﹑金門民賦重﹐人月輸米至三斗猶不給﹔國軒首辭俸﹐自餉其軍。何佑﹑吳淑皆效之。

夏四月﹐蔡寅擊穆林赫﹑黃芳世於腰灣﹐大敗之﹔遂克石馬﹑和平。國軒擊胡兔於鎭北山﹐擊段應舉於祖山﹑姚義於三■﹝氵義﹞河﹐皆敗之﹔裨將朱成﹑髙榮分掠泉﹑漳諸縣邑。國軒已先入﹐自靖平舉軍圍海澄﹐斷塹環樁﹐飛鳥皆絕。郎廷相﹑胡兔兵來援﹐國軒縱一角﹐兵入﹔圍驟合﹐城食益罄。

陳永華語經曰﹕『克■﹝臧上土下﹞長矣﹐蒞事明達﹔請以「軍行則守」禮﹐立爲監國』。許之﹔號曰世孫。

五月﹐鄭錦將攻潮州﹔不克。

六月﹐劉國軒在海澄﹔城中食盡﹐人不能興。國軒執希福﹑穆林赫﹑黃芳世﹑段應舉數十人及兵三萬﹐盡斬之﹔獲其馬萬餘。乘勝入漳平﹑長泰﹑同安﹐雅塔裏棄城走﹐遂圍泉州。分掠南安﹑惠安﹑安溪﹑永春﹑徳化諸縣﹐進圍漳州﹐斷萬安﹑江東橋。傑書在福州﹐不能救。

經別將入浙江﹐掠烏洋﹑潮巓諸處﹔尋入舟山﹐守之。南道廣東至於欽﹑廉﹐多所帆幟。

六月﹐經以鄭時英理鹽法﹐駐東石﹔姚啟聖軍城靈水逼之。楊忠掘其鹽﹐深入二日﹔啟聖兵驟至﹐忠力戰中炮﹐死於海。

秋七月﹐劉國軒城潯尾﹐土﹑石各一﹐一夕而成﹔姚啟聖軍爭之不得。國軒更築丙洲城﹐守之。使何佑﹑吳淑圍泉州﹐號十萬。

八月﹐喇哈達攻漳平﹐經將黃鑣力戰不少衄﹔至是﹐以無助降。吳興祚亦自仙遊陷永春﹐楊捷自興化趣惠安。降將林賢﹑黃鎬以舟師出閩安﹐刻期救泉州﹔賢軍至定海﹐經將章元勛戰死﹔蕭琛走海山﹐經斬之。使陳諒﹑陳啟明﹑朱天貴往禦﹐賢乘風出海壇﹐別以舟百列五虎﹐天貴﹑啟明以熕船先﹐大敗賢兵。楊捷出萬安橋背﹐奪何佑所立橋。王一鵬棄惠安走﹐葉明﹑蕭武軍於永春﹑徳化﹑湄州間相呼應﹐捷拒之。喇哈達﹑吳興祚至長泰﹐阻水﹔李光地使自安溪小徑入﹐導以鄕勇﹐何佑﹑吳淑解圍走。

九月﹐何佑﹑劉國軒並軍圍漳州﹐凡二十八鎭﹔國軒以十七鎭軍龍虎山﹐佑以十一鎭軍蜈蚣嶺。耿精忠等戰輒敗﹐姚啟聖五檄兵來救﹐各不至﹔眾洶懼﹐欲棄漳州走。精忠悔其降﹐大慟﹔啟聖獨曰﹕『彼恃勝驕﹐將謂我不能戰﹔請不戰以懈之。陰以奇兵出﹐平經在此役矣』。盡闔城扉﹐韜弓甲。一日大霧﹐揮眾急出。國軒兵銳斗﹐胡兔接之﹐潰﹔啟聖援之﹐亦潰。耿精忠仇經甚﹐斬退者三﹔援矛突陣。降將馬維興濟之﹐跳蕩衝決﹐斬四十級﹐陷壘十六。經將鄭英﹑劉正璽皆戰死﹔國軒大敗﹐走江東橋﹔長泰﹑同安諸縣並沒﹐守將林欽等多死。蔡仲遁入泉州降﹐紀朝佐等先後死且降。

冬﹐塔賴攻萬松關﹔吳淑擊其將瑚圖於石街﹐不勝。國軒猶軍江東橋﹐與姚啟聖﹑吳興祚大小百數十戰﹐少負而多勝﹔楊捷夾攻之﹐亦不能勝。眾知其難拔﹐再使張雄﹑黃志美語經﹕以生民塗炭﹐宜息兵歸臺灣如成功時﹔不可。

康熙十八年﹝臺灣仍稱永曆﹞春正月﹐劉國軒在海澄。其地三面受攻﹔才一徑﹐國軒猶斷之﹐引海潮以自阻﹐檄舟師屯各屯爲聲援。使吳淑攻長泰﹐不克。

夏五月﹐國軒自江東橋窺漳州。自春䢐冬﹐擁兵萬餘﹔啟聖及諸軍十倍之﹐國軒發縱指使如無人﹐一時畏如虎。

精忠等謀大舉直攻思明及金門﹐且約荷蘭助。傑書言﹕宜大集舟師﹐乃可爲。尋使約荷蘭者還﹐言至趕塘﹑石■﹝氵卑﹞洋﹐阻於鄭兵不能進。傑書攻太平寨﹐劉國軒拒之﹐少衄。衄。

秋九月﹐經將施廷﹑林申在東石調發之餘兵才二百﹐降者以告。啟聖使步騎數千塡濠登﹐廷傷﹑申鬥死。經以失險﹐擢吳桂協理五軍﹐與康雄守思明州。初﹐國軒以果塘險﹐築版尾城於其後守之﹔諸鎭莫敢屯﹐吳淑毅然請。傑書兵數萬至﹐國軒﹑淑以軍二千憑城進﹐且戰且守﹐勢若率然﹐殺章京巴名克。傑書軍炮攻之﹐日夜不絕﹔淑自若。會霖雨﹐所居之墻壞﹔揮左右出﹐獨據胡牀寢其下﹐竟壓死。經哭之痛﹐以其子天駉爲建威鎭﹐統其軍。石井﹑白沙諸寨亦多沒﹐林英生等並潰死。童耀及諸將在溫州﹑象山孝順洋者亦多潰。

姚啟聖自辟修來館於漳州﹐日恣金帛供帳誘經眾。獲諜﹐亦厚賄之﹔反以情告。或僞書於門﹐曰「某來降﹐預爲之館也」。經眾猜忌﹐自相殺。又曰﹕『經居臺灣必不降﹐其驍將吳淑﹑劉國軒﹐若賚國軒以公爵﹑淑侯爵﹐林升﹑吳潛﹑陳昌﹑江欽皆總兵﹐則經無助』。而淑已死。吳興祚爲舟三百﹑萬正色復以舟三百助之﹔曰﹕『子沿海與之上下﹐我以水陸軍注海壇﹐破之必矣』。

冬十月﹐啟聖拔蕭井﹐經五鎭將黃靖﹑廖嶼﹑賴祖﹑金福﹑廖興皆降﹐林麟﹑詹天樞﹑陳彬﹑鄭奇烈﹑林翰諸人亦先後降。經凡失文武官四百有奇﹑兵萬有四千﹐皆爲啟聖所誘也。江幾等亦降於吳興祚。

康熙十九年﹝臺灣仍稱永曆﹞春正月﹐姚啟聖攻海澄﹐不克﹔蘇利復以海壇降。啟聖決大舉﹐再使約荷蘭﹐竟不至。然自吳淑死﹐國軒軍獅山﹑鳥嶼間者益敗﹐經勢益折。啟聖遵陸窺廈門﹔萬正色諸軍趨海壇﹐吳興祚助之。舟師六隊以進﹐凡艘六百。經聞之﹐盡發公私及荷蘭炮﹐以林升爲總督﹐江勝﹑朱天貴副之﹐配舟以出。至海壇﹐升大懼﹐走遼羅﹔天貴爭之不得﹐誘馬興龍於海﹐舉其軍降。別將衛升﹑江志軍崇武﹑大定者﹐亦不戰潰。正色﹑興祚趨玉洲﹐塔賴﹑李率泰﹑姚啟聖亦破吳丙﹑林勛等兵﹐盡下湄洲﹑南臯﹑平海﹑陳洲﹑馬洲﹑灣腰﹑觀音﹑展旗十餘寨﹐諸將楊彪以下先後降。啟聖尢厚待天貴軍﹐遂獲其力。正色攻丙洲﹑陷潯尾﹐國軒畱蘇堪守海澄﹐己還思明州﹔堪卽以城降。正色攻思明及金門﹐國軒知難守﹐棄之﹔奉經入臺灣。其母董氏責之曰﹕『黃洪之罪﹐其可貰乎﹖不才子徒累桑梓﹐則如勿往』﹗經不敢辯。江欽及諸將攻廣東者亦敗。

秋八月﹐塔賴貽鄭經書曰﹕『自海上用兵﹐招撫屢至﹐事竟不成﹐則以封疆之臣拘於薙發﹑登岸也。臺灣非中國版籍﹐君家父子自辟荊棘﹐且睠懷勝國﹔本朝何惜海外之地﹐不令田橫將士逍遙其間乎﹗今三藩殄滅﹐中外一家﹔豪傑識時﹐必不吹已灰之焰﹐荼毒生民。若能保境息民﹐則自今以往﹐不必登岸﹑不必去發﹑不易衣冠﹐稱臣入貢可也。否﹐亦可也﹔以臺灣爲箕子之朝鮮﹑徐市之日本﹐與世無爭。而沿海生民﹐永護休息。惟足下圖之』﹗經報書如約﹐惟請互市於海澄。姚啟聖不可﹐乃止。

時傑書﹑塔賴及將軍都統十餘人住閩中﹐占民居﹑搜民財﹐奴其丁男而浮虐其婦女﹔殺掠所至﹐不識誰兵。惟傅拉塔有紀律﹐而不久卒。姚啟聖日夕謀亡臺。有施亥者﹐經襞人也﹔啟聖使誘經入海口﹐伏甲擒之。又賄其庖人﹐使值享士盡毒殺之。事泄﹐皆被殺。國軒在臺灣被刺者再﹐亦啟聖所使﹐然卒不克。其將劉天福等降。

康熙二十年﹝臺灣仍稱永曆﹞春正月﹐嗣延平郡王鄭經卒。經自還臺灣﹐知不可爲﹐築室洲仔尾﹐蒔花石﹑近醇酒婦人。國事並決於克■﹝臧上土下﹞﹔禮賢卹下﹐賞罰嚴明﹐眾望歸之。惟羣小則憚甚﹐媒孽百至。馮錫範﹐憸壬也﹔有私憾於陳永華。先譖之經﹐罷其柄﹔永華鬱鬱卒﹐克■﹝臧上土下﹞失助。及經卒﹐錫範譖諸董氏曰﹕『彼乳婢子﹐何能君﹗克塽質美﹐眞君主也』。董氏亦賤■﹝臧上土下﹞﹐錫範遂執克■﹝臧上土下﹞﹐繩其喉而弒之。其妻陳氏﹐登臺自縊。乃立克塽爲延平郡王﹔幼不能政﹐權歸錫範。行人傅爲霖與總兵十三人將作難﹐事泄﹐錫範盡殺之﹐並殺沈瑞﹐人心大震。

啟聖聞之﹐請急攻臺灣﹐且以施瑯薦﹔李光地謀亦同。瑯遂之福州﹐將以南風出銅山﹔啟聖欲以北風直取臺灣﹐各不協﹐止。

明年﹐瑯自請以三百艘攻澎湖﹔而謂光地曰﹕『鄭之將﹐國軒其傑也。使守澎湖爲他人﹐𨿽敗未卽滅﹔如國軒守﹐或死﹑或敗﹐則瓦裂矣』。

夏四月﹐克塽將蔡某掠瓊州﹐敗還﹔分道閩﹑浙間者﹐亦無獲。

康熙二十二年春正月﹐劉國軒聞施瑯兵將出﹐遺書姚啟聖﹐請自比於琉球﹔不報。

夏六月﹐施瑯出銅山﹐至八罩灣礁澑﹐潮忽漲﹐遂及澎湖。國軒已嚴守﹐築壘二十里﹐鎗炮環之。藍理陷陣﹐中炮腸出﹐躍而更斗﹔國軒將飛天鼠被殺。數日復戰﹐瑯使曾誠﹑藍理﹑吳啟爵﹑張勝﹑許英﹑阮欽爲﹑趙邦試入﹐以火焚鄭師﹔風發﹐皆飄散。瑯自以大艦衝而入﹐國軒以兩翼兵夾擊之﹐矢及瑯目﹔藍理﹑吳英以死拒。天大雨﹐颶風遽作﹐乃得脫﹔瑯大懼。其夕﹐經將呂韜降﹐且請爲應。澎湖固咸水﹐忽甘冽﹐以故能駐軍。越七日﹐瑯大舉。國軒屯牛心灣以拒之﹐別列萬人於雞籠嶼﹔沿海三十里皆築短垣﹐置炮臺十餘以誓守。瑯使陳蟒﹑祝明玉東﹐康董也西拒﹔自以軍八隊﹐朱天貴﹑陳龍﹑吳英﹑陳昌﹑林賢﹑楊嘉瑞將之﹐皆降將。瑯約以義﹐五舟攻一舟﹐人自爲戰。國軒射火矢﹑噴筒蔽空﹐鎗炮呼噪之聲﹐達百十里﹐斬天貴於海中。時雲起蔽天﹐鄭師相賀﹔以海洋占﹕雷鳴風止﹑雲起風生﹐可乘戰也。俄﹐大雷電﹐眾駭而潰。國軒推案哭曰﹕『天也﹐夫何言』﹗遂突吼門去。瑯焚其舟﹐林升﹑江勝﹑陳啟明﹑王隆皆力戰死﹔楊徳及諸人降。

瑯進攻臺灣﹐眾議更戰。姚啟聖已使黃性震說國軒降﹐又故泄之﹔克塽眾互忌﹐不能軍﹐乃守鹿耳門。瑯至﹐舟膠不能入。住軍旬日﹐昧爽大霧﹐潮增十尺有奇﹔巨舟浮﹐進。其眾駭曰﹕『先王取臺灣﹐鹿耳門漲﹔今若此﹐殆天數也』﹗決計降。使鄭平英來請﹐許之。

秋八月﹐施瑯入臺灣。劉國軒﹑馮錫範﹑何佑以克塽及明魯王子朱桓降﹐籍其府庫﹑軍實及延平郡王招討大將軍金印各一﹑公侯伯銀印五。瑯復招黃錫鵬﹑周雲飛﹑阮繼先諸人於浙江﹑廣東﹐皆以兵舶降。以臺灣爲府﹐立鳳山﹑諸羅﹑臺灣凡三縣。以克塽及成功﹑經之柩入北京﹔至﹐授克塽公爵﹐隸漢軍正黃旗。國軒﹑錫範皆伯爵﹐何佑副將。尋使以成功及經之喪歸葬﹔克塽卒﹐爵除。

襄皇帝以仁武之姿﹐奮志藩服﹔非永璘也﹐而被沈廢。遂致赧帝坐送南服﹐豈非天哉﹗福京正位﹐涕泣枕戈。宮中無嬪禦﹑行在絕玩好﹐柄任淸流﹑匿瑕朝士﹐洞燭軍民﹑惇席祖徳﹐才嫡僅懷乎天末﹑璽書徧下於宗盟﹕深維大義﹐何如人耶﹗「東南紀事」言之的矣。而世以殺陳謙﹑幸延平﹐爲帝之罪﹔抑思謙死鄭叛﹑不死亦叛﹐延幸明亡﹑不幸亦亡。蓋鄭芝龍以歡﹑泰之權﹐懷曦﹑檜之志﹔洪承疇以反顏之惡﹐工毀子之謀。少康﹑光武﹐遇曷及此哉﹗夫中興之主﹐患不武決﹔偏安之日﹐必競共驩。閩中之立﹐皆不墮此。卒致江陵屍幕下之君﹑義士碎西臺之竹﹐則彼梟徒幾希﹐盡絕而已矣﹔曩非妻孥雪掠﹑少長橫屍﹐瞽目索塗﹑貳臣入傳﹐此曹尙少悔哉﹗成功痛母﹑拒父﹐棄魯﹑從滇﹐勢有所厄﹐人亦議之。然周瑜非口舌能動﹑熊飛從嶺嶠起兵﹐故老遺臣﹐比以共和之治焉。𨿽操文徒祝﹑植旗無功﹐棄甲江滣﹑漂血海口﹔然且赤羽耀日﹑鐵騎嘶風﹐電激飆馳﹑濤奔云立﹐大義申於南北﹑髙皇鑑此牲毛﹕此閩中所以爲明﹑成功所以不折也。臺灣南遷﹐鴻毛借寓﹔禮賢才﹑屯軍民。孟珙置江漢書院﹐流人棲息而安﹔竇融稱五郡將軍﹐河西拱手而服。搜﹝衣﹐代亠﹞下﹞甫定﹐膏肓弗痊﹗太原仗儀﹐莫傳三矢之遺﹔尼山泣麟﹐徒擁反袂之痛。延平有知﹐當亦賫恨九泉﹑自傷弗祿乎﹖三藩構叛﹐八郡旋亡﹔鼓角鳴於嶺上﹐旌旗逼指鯤身。王孫之母﹐施責於倚門﹔仲連之矢﹐猶射夫燕將。𨿽在興朝視殊殘寇﹐蓋三齊亡而田橫不屈於島中﹑炎運衰而邴原求之於海外﹔狡童之歌﹐宜西周不以爲罪也。卒後憸人篡戴﹐天澤自亡。雞籠議師﹐施瑯反噬﹐敗綱裂維﹐厥禍宜及﹔豈必「生女」碑讖﹑鼓山僧偈﹐斤斤前數乎﹖惟是明運終於南臺﹐而新竺實辟於鄭延平﹔澤不三世﹐而廟祀已蠁於閩。天事﹑人紀合而觀之﹐固「屯蒙」之機﹐頑懦所激已。

續明紀事本末卷之八

江西之亂

宏光元年夏六月﹐阿濟格入九江﹐左夢庚降。其部金聲桓進曰﹕『江西無兵﹐請偏師以招之』。使偕王體忠往。體忠﹐流賊白旺黨也。旺軍梟整﹐體忠刺而代之﹔先夢庚降。至是﹐與聲桓偕。江西巡撫曠昭懦無備﹐聲桓檄之降。其將王得仁以百騎自九江﹑南康趨南昌﹐昭使吏民迎得仁﹐自遁於臨江﹐再走萬安﹔南昌﹑臨江﹑瑞州﹑袁州﹑饒州﹑吉安皆沒。聲桓居省城﹐縱兵四掠﹐士皆不附。艷劉天駟富﹐盡抄之﹔降者亦家破。聞隆武帝立福州﹐謀應者眾。舊巡撫將鄧武泰﹑白之裔壁峽江固﹐未降。

秋七月﹐隆武帝以黃道周爲督師大學士﹐出江西﹔賜劍﹐便宜行事。道周將自衢州入徽﹝州﹞﹑寧國﹐上疏﹕『關內之扼在建陽﹐關外之扼在廣信』。值禦史詹兆恆﹑廣信知府解立敬使迓道周﹐陳說利害。道周遂行﹔無食﹑無兵﹐徒手號召﹐得扁擔兵千﹐歷鉛山長玉以進。隆武帝使張家玉屯金溪以助之。道周夫人蔡氏亦聚兵﹐號夫人軍﹔旋以無食﹐罷去。

時益王由本首以兵復建昌﹐止雲南援將趙印選象炮兵以自助。劉士楨復泰和﹑廬陵﹐曾應亨起撫州﹐張述載擊聲桓部於密渾﹐敗之。劉士楨﹑胡定礽﹑李含初﹑郭賢操各以兵復郡邑。左庶子楊廷麟開忠誠社於贛州﹐招檄士與守吏以死守﹔隆武帝嘉之﹐擢廷麟吏部右侍郎﹑劉同升國子監祭酒﹕江西義兵大起。聲桓使劉一鵬禦峽江﹑王體忠備撫州﹑髙進庫攻建昌﹔趙印選襲其屯破之﹐盡殺其妻子。旋出戰﹐降者某潛通進庫兵﹐以火矢射象軍﹐益王敗績﹝已上詳「義旅」﹞﹐建昌遂沒。聲桓兵西至於皂口。

是月﹐永寧王起兵復建昌﹐遂復撫州﹝詳「義旅」﹞。副總兵施福入弋陽。新城已降﹐總兵楊武烈潛復之。隆武帝使李翺知縣事﹐兵民相殺者累日﹔翺擒殺其黨及佃民亂者﹐新城復定。九江﹑臨江﹑饒州﹑瑞州﹑袁州﹑廣信間義兵復起﹐南贛巡撫李允茂又使徐必達復泰和。聲桓使王得仁趨撫州﹐王體忠趨建昌﹐劉一鵬﹑王進才﹑郭天才﹑髙進庫﹑湯執中﹑柯永盛分擊義旅。諸將多良玉部﹐旣降﹐受制於聲桓。尋陷寧都﹔進攻吉安﹐陷之。允茂走贛州﹐告急於閩﹔隆武帝使福建巡撫吳春枝自邵武爲之援﹐命總兵陳秀救建昌﹐詹事羅大任﹑大理寺少卿黃雲師﹑兵科給事中曾應遴募兵復九江﹑南昌﹐且援贛州﹔命張家玉監鄭彩軍出廣信﹐促定江西﹐招土寇邱華﹑謝朝恩等於湖西﹑湖南。援將黃朝宣始逗畱不肯進﹐至是噪歸。聲桓亦忌體忠兵精﹐詐殺之﹔一軍大嘩﹐飛矢四射。聲桓擊定之﹐使皆隸王得仁。得仁遼東人﹐發五色﹐軍中呼爲「王雜毛」﹔驍勇善戰﹐聲桓尢愛之。得仁爲效死﹐故聲桓兵眾而益彊。

八月﹐萬安軍亂﹐楊廷麟告急。劉一鵬至峽江﹐白之裔叛降﹐進攻袁州﹔李時興固守﹐蒲纓戰﹐敗績﹐袁州遂沒。之裔更導一鵬陷吉安﹐乘勝攻萬安﹐執曠昭殺之。曾應亨被襲於臨川﹝詳「義旅」﹞。

鄭彩距廣信而軍﹐不肯進。聲桓攻廣信﹐知府解立敬﹑鉛山典史周寅生固守﹔張家玉使洪旭﹑林習山援之。

大學士蘇觀生忿鄭芝龍狀﹐自請經略湖廣﹑江西﹔隆武帝亦思自贛州入湖南﹐命爲總督﹐募兵南安以待。

九月﹐命太僕寺少卿林蘭友巡撫江西﹔曰﹕『虔民之憔悴久矣﹐卿宜振厲﹔先教後刑﹐先情後法』。又曰﹕『小貪必杖﹑大貪必殺﹐其力行之』﹗徐必達擊劉一鵬於泰和﹐敗績。楊廷麟﹑劉同升擊聲桓兵﹐大破之﹔乘勝復萬安﹑抵泰和﹐盡克吉安境。又復臨江。上疏﹕『贛州山川上游﹐仰攻不易﹔左湘楚﹑右閩浙﹑背臨粵東﹐控制三面。乞賜臨幸﹐使天下知朝廷有興復之計』。隆武帝然之﹔阻於鄭芝龍﹐不果行。加廷麟尙書﹑大學士﹔賜劍﹐便宜行事。召李允茂入爲兵部侍郎﹐代以張朝綎﹔旋召朝綎﹐以劉同升代之。

督師大學士黃道周至廣信﹐使夏學先取東鄕﹐趙之璽復安仁﹑余幹﹐沈和擊土寇胡沛然﹐降之﹔旁趣饒州﹑撫州。聞金聲被執﹐遣將守馬脛嶺。使黃奇壽出牛頭灣﹐戰大捷。遣王嘉封出婺源﹐敗死﹔遊擊李忠被執。俄﹐奇壽﹑李瑛﹑倪彪亦潰於童家坊。道周上疏﹕『敵掠暖水﹐去廣信可百里﹔臣軍入郡者千許人﹐東出馬脛可七百人﹐之撫州﹑饒州者二百人。臣之現軍千餘而止。今勢急﹐請使方國安出嚴州老竹嶺﹐攻徽州牽制之』。隆武帝無兵﹑國安又浙軍﹐是以不能應。

鄭彩在廣信羸卒數千﹐數月不一出。黃朝宣入掠袁州﹑瑞州﹑臨江諸郡﹐土寇謝忠良等所在焚掠﹐福建土寇閻﹑羅﹑朱三姓縱掠及撫州﹐別賊掠南康﹐重以金聲桓淫擄屠殺﹐江西大亂。

冬十月﹐金聲桓兵攻吉安﹐徐必達援之﹐戰敗而死。偵廣東兵至﹐聲桓眾退入於峽口。楊廷麟擊王得仁等於樟樹鎭﹐又敗。遂棄臨江﹐守吉安。時隆武帝以萬元吉總制江西七省軍務﹐入守贛州。

十二月﹐贛州巡撫劉同升卒。元吉適至﹐隆武帝使兼巡撫事﹐與楊廷麟固守。贛州居江西上游﹐水陸達廣東﹔地數亂王得仁﹐討定後﹐勢少戢。終明世爲重鎭﹐故廷麟等扼之。

是月﹐黃道周軍潰﹐張天祿追之至於江西之開化﹐乃止。

金聲桓兵陷撫州﹐鄭彩不之救﹔張家玉切言之﹐下詔嚴責﹐迄不懼。右僉都禦史陳泰來以兵取上髙﹑新昌﹑寧州﹝詳「義旅」﹞﹐進圍瑞州﹐不克﹔遂取萬載。聲桓攻之﹐新昌守者以城叛。泰來走界埠﹑攻撫州﹐敗死﹝詳「義旅」﹞。聲桓東至許灣﹐張家玉結陳輝﹑蔡欽﹑林習山三道禦之。軍中夜火﹐家玉斬救者﹐設伏以待﹔詰旦﹐聲桓兵果至﹐旭先疾戰﹐家玉親督黃虎等繼之﹐斬其二將﹑首級四百﹐家玉將陳有功亦戰死。日加午﹐聲桓兵大至﹐矢下如雨﹐燒諸山畢赤﹐家玉堅不動。王得仁馳書招趙珩降﹐眾偶語﹐珩大懼﹔家玉執其手﹐拔劍誓曰﹕『當共死事此間耳﹐敢疑謗者齒此』﹗夜半﹐設太祖髙皇帝及關壯繆位﹐率諸將哭拜之﹔懸金於前﹐使珩及郭毓卿﹑李明忠﹑陳良各以百人伏山谷。己僞走﹐聲桓逐之﹐毓卿等四擊﹐家玉反軍鬥殺其步卒五千人﹐騎軍溺死亦過半﹐撫州復立。又使永寧王襲聲桓壘﹐自以兵夾擊之金家坡﹐斬首五百﹔還婦女﹑收酒米﹐給免死牌以生薙發之民﹐民競餉之。遣使告捷﹐且請鄕民能復州縣者卽官之﹐而斬逃將許象幹以徇﹐軍聲大振﹕爲江西戰功第一。

順治三年﹝隆武二年。是年永曆帝卽位﹞春正月﹐江西巡撫劉廣久招土寇閻某降之﹐楊廷麟亦招張安等。聞隆武帝幸贛州﹐疏迎迓﹔詔廷麟如行在﹐以萬元吉城守。時吉安有民兵﹑峒丁凡六萬﹐廣東援軍亦數千﹐中書張同敞徵趙印選﹑胡一靑兵四千。元吉申定軍制﹐諸將不樂。張安前從廷麟復吉安﹑撫州有功﹐賜「龍虎新軍」號﹐元吉倚以戰。然安盜賊﹐居贛淫掠﹔使援湖西﹐所至殘破﹐亦不用其命。元吉苦之﹐別募土練以戰﹐諸將益解體。

是月﹐聲桓陷寧州﹐圍奉鄕不下﹔使李士元攻吉安﹐敗去。王友才繼至﹐趙印選斬之。元﹝吉﹞故識聲桓﹐勸反正﹔及其受總制七省命﹐聲桓亦心動。得其僕菁華﹐宵脫其桎﹐詢元吉起居﹔昧爽縱之。及友才死﹐問乃絕。

蘇觀生至南安大徵兵而乏食﹐不能進。

三月﹐命大學士傅冠恢復江西﹔賜劍﹐便宜行事。以冠無將才﹐使揭重熙﹑傅鼎銓監其軍﹐以張安﹑邱華兵隸之。重熙方與徐祖綬等援撫州﹐擊聲桓兵於許灣﹐敗績﹔主事王兆熊劾之。大學士曾櫻薦其才﹐隆武帝亦知之﹐各兼給事中﹔與鼎銓偕。冠至五福關﹐不敢前。聞瀘溪警﹐反檄其兵歸。已而﹐凡警皆然﹔人共諫之﹐不聽。惟乞罷﹐疏十二上。江隨﹑重熙皆劾之﹐乃罷冠﹐以重熙統其軍。

是月﹐金聲桓兵陷奉鄕﹔又攻吉安﹐胡長蔭違節制﹐總兵邱龍﹑張魁皆戰死。張安在湖西不能救﹐吉安軍自潰。元吉退皂口﹐所部惟安遠軍三百﹔欲入水死﹐知縣林全春止之。蘇觀生助以兵﹐名「新威軍」﹔亦三百人。元吉使監紀陳亮督守綿津灘﹔髙進庫至﹐新威軍先遁﹐安遠繼之。元吉入贛州﹐城中大擾﹔其妾已出署﹐斬之﹐眾乃定。張安軍一至﹐走湖西﹔趙印選憤元吉詆其罪﹐擁兵遁﹐城中岌岌。值給事中楊文薦使湖南至﹐以事急﹐自請助守﹔綜理研密﹐晝夜不息﹐元吉倚之。進庫並陷萬安縣。

夏四月﹐命包象幹籍石城﹑瑞金﹑寧都﹑建昌無賴民爲兵﹐汰其老弱﹐備福建。

鄭彩聞博托兵出江西﹐棄廣信﹑杉關。永寧王固以蠻峒兵守撫州﹐金聲桓更圍之﹐乞師於彩﹔張家玉以三營援之﹐圍解復合。至是彩遁﹐蠻兵亦潰﹐撫州遂沒。聲桓兵攻鉛山﹐陷之﹔又陷貴溪﹐總兵汪碩畫敗死。遂攻廣信﹐周定礽擊之連湖﹐卻之﹔再戰於篛渡及師口﹐敗績。諸軍皆潰﹐廣信遂沒。詹兆恆收其眾﹐屯玉山。彩遁至新城﹐眾猶數萬﹔將復走﹐張家玉止之曰﹕『新城﹐杉關之障﹑福京之門戶也﹔必不可棄』。彩不顧去。張家玉﹑徐伯昌會李翺痛哭守之﹐以鄕兵三百乘城守﹑親兵百人戰﹐蕩決數十﹐殺其軍累百。聲桓兵縱圍之﹐家玉中流矢隕絕﹔都司林雄蒙絮入﹐殺一將﹐挾家玉走﹐伯昌﹑翺皆死﹐新城遂失。家玉血書召閻龍兵於廣昌﹐不及﹔安仁諸縣先後沒。

進庫乘勝至贛州﹐巡撫劉遠生出要張琮於雩都﹐贛人誣之﹐火其舟﹐拘捉及妻子。俄﹐遠生以琮至﹐贛人悔還其孥。遠生忿﹐以琮渡﹔陷於伏﹐大敗﹔及河﹐爭舟死者甚眾。遠生益忿。五月朔﹐再渡河戰﹐身先士卒﹐竟不勝﹔遠生被執。俄脫歸﹐屯於雩都以拒吉安﹑障贛州。楊廷麟檄狼兵於廣西﹐自以張安及諸軍再戰於默林﹐皆敗。乃散其軍﹐入城守﹔聲桓圍之。隆武帝加元吉尙書﹑文薦僉都禦史﹐令尙書郭維經總理江西﹑湖南六省軍事﹐與禦史姚奇允緣道募兵以助守常山。急詔朱大典﹑顧應勛兵入援﹐以其距關近也。大典已被圍﹝見前﹞﹐惟揭重熙以傅冠軍克金溪﹐再復撫州﹐有眾十萬﹔隆武帝嘉之﹐擢撫江西﹐代劉遠生。以諸將專進止﹐不得已退軍瀘溪。嘗擊聲桓兵於銅鋪隘﹑師姑嶺及髙田﹑孔坊﹐皆大捷。是爲湖東之師。聲桓使王得仁逐鄧雲龍軍於余於﹑樂平﹐遂自水口入光澤﹔還入撫州﹐掠東鄕﹑安仁諸縣。

六月﹐吳之蕃﹑張國祥以廣東兵五千至﹐大戰於李家山﹑牛頭山﹐擊斬千計﹐贛州圍解。已復合﹐城中易子析骸以守。隆武帝嘉嘆﹐賜名「忠誠府」。然勢益棘﹐元吉斷指入函中﹐乞救於湖南﹑廣東﹐何騰蛟﹑堵允錫﹑蘇觀生﹑丁魁楚不能救。

秋八月﹐傅鼎銓軍復宜黃﹐駐於樂安﹔以閩事急﹐援之不及。揭重熙在瀘溪﹐將以兵援福州。聞隆武帝趣贛州﹐倍道趨行在。降將某要擊之﹐重熙大潰﹔急收散卒攻撫州﹐入之。其將洪深沒於陣﹔遺卒千人次於玉洞﹐間行安仁﹑東鄕﹑金溪﹑貴溪諸寨﹐使聚兵﹔己爲日者裝﹐躬入南昌覘焉。郭維經﹑姚奇允以兵八千至贛州﹐胡一靑﹑趙印選復以滇兵至﹐丁魁楚遣廣東兵四千至﹐蘇觀生募南安兵五千至﹐楊廷麟召其潰卒﹐而元吉舊將汪起龍亦至﹔惟中書袁從鶚募沙兵﹐主事龔芬﹑黎遂球督舟師屯南安不及至。諸將欲戰﹐元吉期水師﹔主事王其■﹝穴上弘下﹞曰﹕『羅明受﹐海盜也﹔芬﹑遂球奉若驕子﹐不可恃。且水竭﹐巨舟難入』。不聽。及師至﹐聲桓使郭天才截諸江﹐盡焚其艘﹐死者無藝﹔明受遁﹐諸軍駭潰。萬六吉以廣西兵八千至南安﹐聞之﹐亦不戰潰。降寇謝志良在雩都不敢進﹐城中惟郭維經部四千﹑舟師二千列以守。及汀州耗至﹐贛人益懸。

冬十月﹐姦人黃震象﹑黃鼎象自城中潛通於聲桓﹐請爲應﹔散卒助之。丙子﹐夜雺雪﹐聲桓兵攀堞入﹔鄕兵巷戰。及旦﹐兵大至﹐守者爇炮皆自裂﹔乃共擁元吉去﹐死於東關。廷麟以下﹐文武殉者數十人﹝詳「殉節」﹞﹔惟曾應遴爲廷麟招兵閩﹑粵﹐郭應銓駐兵於龍泉﹐久乃死之﹝應銓﹐維經之子也﹞。元吉監楊嗣昌軍﹐敏練多奇畫﹐號知兵﹔及是﹐昏如睡﹐接諸將無一言﹐指對山救壘爲空屯。言軍事者﹐趣殺之。精神芒■﹝忽﹐月代心﹞﹐識者異焉。聲桓屠贛州﹐使徐元仁﹑胡有聲﹑髙進庫守之。進陷南安府﹐蘇觀生走廣東。

順治四年﹝永曆元年﹞春三月﹐詹兆恆自懷玉出開化﹐爲降將李榮所殺。林質再以兵復徳化﹑攻建陽﹐敗死。揭重熙﹑傅鼎銓軍先後潰﹐郭應銓敗死龍川。楊廷麟部潰入湖中者﹐不肯降﹔然伏匿無能爲。瀘溪魏一桂等亦然﹝詳「義旅」﹞。

金聲桓益肆﹐大發兵﹐使王得仁等將之搜諸宦室民砦﹔皆誣以抗命﹐淫殺如流寇。樂平﹑余幹﹑浮梁間民固忍健﹐得仁屠之﹐死者無藝﹔道﹑府守令多出降附﹐各肆捕獲﹐弋人孥賄。降臣李鳳翔﹑孫之獬﹑董學成爲撫按﹐皆惡虐﹔檄徐文燦﹑湯執中﹑劉一鵬攻廣信﹑吉水﹑弋陽﹑鉛山﹑崇仁﹑龍泉﹑瀘溪﹑東安諸村寨﹐盡屠之。降將劉武元巡撫南贛﹐使其部劉伯祿﹑徐起仁攻瑞金﹑石城﹑興國﹑龍安﹑上饒諸邑﹐都督葉之南等皆死﹝詳「義旅」﹞﹔平骨﹑蓮花﹑釣力﹑丁田諸寨皆沒。

順治五年﹝永曆二年﹞春正月﹐金聲桓復以江西降。聲桓負定江西功﹐日夕盼侯伯﹐僅得總兵攝提督﹔王得仁功亦不與﹐心怏怏。鳳翔又痛抑之﹐孫之獬遽易其將佐﹐聲桓不能堪﹔客胡以寧﹑胡澹﹑陳大生﹑僧徳宗各勸反。徳宗嘗告聲桓曰﹕『二十年後﹐變江西爲紅頭虫』。至是﹐以朱纓丹頂鎭九江﹐特信之。覘王得仁私居恆作故明服爲梨園﹐知亦心動。會鳳翔死﹐降臣章於天代之﹔與董學成等索聲桓﹑得仁賄無已。嘗大燕﹐文吏畢坐﹐屏聲桓﹑得仁不得與﹔得仁慍﹐於天戲呼爲「把總」﹐曰﹕『欲遂反耶』﹖及得仁攻建昌﹐於天索賄三十萬﹔得仁大詬﹐目迸出﹔已知不敵﹐予之﹔心益怫。其客黎士彥爲「公」「侯」玉印各一﹐玉剛卯﹔一宵﹐遺聲桓及得仁曰﹕『隆武帝故在﹐以此貽之』。得仁受印﹐聲桓且佩其剛卯。使趙旗鼓入湖南覬降將孔有徳兵勢﹔猶以妻子在遼東﹐不敢發。學成廉其狀﹐陽欲舉劾﹑陰索其賄及得仁之侍妾。得仁慮妾去﹐謀益泄﹔堅不予。是月﹐聲桓孥至。於天方以數騎出瑞州捕掠富室﹐或告得仁曰﹕『於天此去﹐欲結贛撫以圖公耳。前此滿騎千餘去矣』﹗聲桓計決﹐陰約降將李成棟﹑馬逢知﹑劉澤淸﹑徐勇復爲明。王得仁將自出建昌﹐結遺臣余應柱﹑揭重熙。或告得仁曰﹕『聲桓多詐﹐宜居省垣以逼之﹐乃不敢違』。得仁從之。夜勒兵執學成出﹐始告聲桓﹐遽解髮辮﹑易衣服﹔旦殺學成於市﹐及降人副使成大業。執於火於江﹐請降﹔使爲炮車。督居民還明服﹐迎故大學士姜曰廣爲軍主。隱士徐世溥止之﹐不聽。揭重熙﹑傅鼎銓亦至﹐聲桓自爲豫國公﹐得仁侯。以其客黃人龍爲總督﹐幕客陳方﹑吳尊周爲撫按﹐以得仁婦弟黃天雷爲侍郎﹔遣丁遇時迎隆武帝。移檄遠近﹐稱隆武四年。會遺臣某至﹐言粵﹑閩狀﹔攺稱永曆﹐使親信雷徳匿其表於佛經以進。

宗室宜春王朱議衍自江西入汀州﹐降將於永綬襲殺之。

二月﹐金聲桓徇九江﹐南康﹑饒州皆下﹐江西屬邑率爲明。胡澹因說得仁﹕『九江旣下﹐江﹑楚中斷﹐宜乘破竹之勢﹐襲取建康﹔下流無備﹐一舉必克。則魯﹑豫之間亦將響應﹐中原可傳檄定也』。得仁不聽。還語聲桓﹐客皆曰﹕『此上策也﹐請急從之。不者﹐西蹴武漢﹑湘衡﹐以聯何氏﹝謂何騰蛟﹞﹔中策也。不者﹐攻城衝邑﹐過而不畱﹐重爲流賊﹔下策也。若俟西粵駕臨﹐北兵猝至﹐膺城自困﹐必無策矣』。宋奎光亦請從澹策。黃人龍獨言﹕『江西四接﹐贛居上游﹐文武並列﹔我道粵﹐贛實隔之。他往﹐則議其後﹔宜急取之』。降將羅錦繡在湖廣﹐慮聲桓攻之﹔誑以書曰﹕『贛州東西要隘﹔贛定﹐楚將不費公力』。聲桓信之。時聲桓﹑得仁稱東﹑西府﹐各置吏﹔新舊客交構。姜曰廣又惡諸客非進士科﹐詬逐之﹔陳大生等皆被桎梏撲拽走。或自稱隆武帝所授官﹐收眾湖山以自立﹔眾判爲三。聲桓以江﹑粵勢阻﹐將求益王世子以監國﹐未果﹔諸義從官或謀戴魯王﹐人心蟻動。聲桓使吳髙守九江﹐潘永禧守饒州﹐白之裔守南康﹐宋奎光﹑劉一鵬﹑郭天才守南昌﹐己及得仁攻贛州﹔劉武元欲降﹐髙進庫亦觀望。聲桓以進庫勇﹐欲其歸己﹐陳說利害﹐且爲侯印畀之﹔進庫反怒﹐曰﹕『彼天子恥』﹖不肯降。

聲桓使白朝佐攻之﹔曰﹕『戰酣﹐吾助汝』。及敗進庫兵﹐聲桓不至﹔朝佐怒曰﹕『將死我耶』﹖棄其軍爲僧去﹔進庫得死守。聲桓圍之﹐以兵復南安及廣東韶州諸郡邑。使約降將髙第於歸徳﹐第不從。傅鼎銓﹑揭重熙一赴聲桓約﹐雅不欲居南昌﹔永曆帝使重熙救王祁﹐徑取浦城﹐斷福建﹑江西徑。而王益八在撫州﹑徐伯昌在寧都﹑余應柱在東湖及劉季礦等招降屬邑﹐西及湖南之酃縣﹑耒陽﹑郴﹑桂陽諸州﹔姜曰廣思援之﹐聲桓不從。吳髙兵入湖口﹐規池州。

三月﹐潘永禧﹑陳九思復祁門﹑黟縣﹑休寧﹔遂自徽州北濟江﹐入無爲﹑巢縣﹑和州﹑含山﹐以傒永曆帝還。降將胡茂楨復陷黟縣﹑休寧﹐降將尙可喜﹑孔有徳﹑耿仲明等盡湖南兵還救。江西譚泰更大僉滿洲及降軍西﹐步騎二十萬﹐舟車﹑駝馬﹑西洋炮無算﹐將援贛州。洪承疇曰﹕『直攻九江﹐則贛自解﹔此圍魏救趙之策也』。從之。譚泰兵歷淮入江﹐水陸數千里﹐捕擄﹑拘殺﹑淫虐﹑斥賣﹐男婦悲號﹐屍被洲渚﹐天爲黃霾。

夏四月﹐譚泰使和洛輝及降將劉良佐攻湖口﹐自趣饒州。九江守將吳髙棄城遁﹐良佐﹑和洛輝入之﹔盡屠城外民﹐死者無藝。明日﹐入南康﹔白之裔亦遁。潘永禧在饒州﹐再以兵攻婺源﹐爲敖童所拒﹔譚泰至饒州﹐永禧亦棄城遁。譚泰趨南昌﹐使其將先自西山入﹐靑嵐﹑麥源諸寨盡沒﹐殺人盈野。揭重熙攻汀州﹐亦敗還。

五月﹐譚泰圍南昌﹐揭重熙乞救於行在﹐傅鼎銓督兩軍遙相應。姜曰廣﹑吳尊周則皆懼﹐不知所爲。宋奎光﹑黃天雷誓守﹐屢擊敗譚泰兵。得勝門壞已數丈﹐奎光囊土補之﹔大出神槍﹑火箭﹐焚攻具。聲桓兄出降﹐奎光捕斬之﹔部將楚國柱﹑貢鰲以軍叛﹐奎光追及﹐殺無遺。使告聲桓於贛州。時贛圍逾四月﹐城中斗米六十金﹐人不及百﹔降將胡有聲將復降﹐進庫不可。聲桓攻益急﹐城壞數處。進庫乞降﹐期以三日﹔日夜繕補﹐城復完。南昌使至﹐王得仁曰﹕『吾聞先發者制人﹐今宜閉來使﹐督士卒銳攻城﹔彼食乏﹐又不知外援﹐不三日必破。贛破。以一師守之﹑一師入粵﹔粵聞贛破﹐必望風靡。然後南通嶺表﹑西道粵西﹐邀彼來爭﹐我以逸待之﹔而以奇兵絕其糧道﹐十萬之眾可覆也。若棄之而去﹐彊敵在前﹑贛兵乘後﹐此危道也。不見寧王覆轍乎』﹗聲桓不聽。使蓋遇時守袁州﹑吉安﹐遽以兵退﹔部眾爭潰﹐得仁斬之不能止。進庫出追擊﹐聲桓兵自相踐死者千計。未至南昌十餘里﹐聞前鋒劉一鵬已敗譚泰﹐獲其炮六﹔益輕進。至七里街遇伏﹐力戰﹐乃得入。得仁別以兵二萬趨九江﹔姜曰廣召之﹐得仁曰﹕『敵數十萬深入腹內﹔若糧道絕﹐不分兵擊我﹐則引而西﹔分則力弱﹐撤則憋矣。九江城小而固﹐以我守之﹐必不能破。以是鎖扼大江﹑遮絕敵糧﹐犄角南昌﹐可以制勝﹔何必同聚孤城坐斃乎』﹖曰廣不聽﹐一日夜數十檄。得仁嘆曰﹕『是惟欲我偕死耳』﹗乃歸。譚泰以舟師截諸江﹐弓矢槍炮夾岸陣﹐綿亙數里。得仁轉斗﹐鋒銳無敵﹔斬首數千﹐獲炮械無算。聲桓出應之﹐得仁遂入南昌。城臨江﹐其三門依山立。諸將中郭天才善戰﹑宋奎光善守﹐而得仁尢銳。聲桓欲盡掣其軍入﹔天才不可﹐自以其部屯黃泥洲。兵皆川產﹐驍果剽利﹐爲聲桓攻福建自杉關長驅及福州﹐駐於洪塘僞爲援軍﹐露米舟上﹐將俟城中出而襲之﹔李率泰泄其計﹐天才掠就食十人歸。其援南昌也﹐以兵衝譚泰﹐三戰三捷﹐共憚其勇。尢畏王得仁﹐終夜呼「王雜毛」來。及聲桓入城不一戰﹐知無鬥志﹐乃作長圍﹔東起王家渡屬於灌城﹑西絕雞籠迄生米渡﹐塹山列艦﹐周接飛橋﹐盡梟死者首﹐取其槥爲柱柵﹐章江之潮亦不至。又縱軍虐﹐四出殺人﹐而朋淫其婦女﹐死者數十萬。曰廣淸正無將略﹐聲桓亦自悸﹐惟務坐守﹐置城外不復問。蓋遇時以糧至﹐髙進庫遮之﹐不卽達﹔譚泰亦扼之丰城﹐別爲糧舟紿聲桓眾﹐伏起殺之。由是益閉壁﹐一鵬﹑遇時無如何。聲桓外援﹐其近者張啟詳在瑞州﹑鄧雲龍在武寧﹐然不能爲。陳九思歷戰五年不少衄﹐然薄聲桓不通尺素。其幕客多托乞援遁。胡澹上書姜曰廣﹐瀝陳情勢﹔曰廣不悟。湖廣總督何騰蛟受命援南昌﹐至於吉安﹐不能進﹔城中益匱﹐斗米八十金。譚泰設南昌令於白沙﹑新建令於蛟溪﹐徵賦困乏。

夏六月﹐廣西巡撫瞿式耜疏﹕『聲桓舉軍反正﹐宜命重臣宣諭號令。若失緩急﹐必渙人心。巡撫劉遠生﹐秦人也﹔久領節鉞﹐使之江西必無誤也』。不報。聲桓表中自稱豫國公﹐永曆帝攺封昌國公﹔封王得仁建武侯。聲桓不樂﹐遺書朝貴﹐請還故封。是月﹐詔封爲豫國公﹐得仁號如故。艸疏者復侈稱聲桓﹐而不及其危迫狀﹔永曆帝喜﹐擢其使陳方﹑吳存周官﹐而兵不至。

是月﹐譚泰燒生米渡﹐明日燒市渡■﹝氵義﹞。秋七月﹐燒黃土墩﹐死者無數。

八月﹐譚泰決松湖圍南昌﹐城中陸徑絕。李成棟自廣東援江西﹐先攻贛州﹐士馬甚盛。髙進庫復僞降﹐日夜繕守﹔成棟不知﹐退軍南安以待。旬日無耗﹐還軍嶺上。

冬十月﹐南昌圍益急﹐郭天才斂其軍入。已食罄﹐縱居民出﹔狀益泄。譚泰分兵攻吉安﹐張啟詳遁﹔東拒余應柱於吳江﹑都昌。又復寧都﹐鄧雲龍以城降﹔朱議潀被執死。破梓溪﹐殺劉斯嵊﹔擊丁家塘及林亮﹑殷國楨諸義師﹐並破之。東收湖盜﹐守將徐光程等亦叛降﹔洪國玉﹑李安民𨿽屯湖東﹐不能救。潘永禧部在祁門﹑歙縣者﹐復爲敖童所敗﹔吳國楨被執死。胡澹忿曰廣﹑聲桓棄其策敗恢復﹐自噎死。

永曆帝再使李成棟援江西﹐大檄峒丁﹑降眾及己部統以十總兵﹐凡二十萬﹑號百萬﹔過嶺執人﹐士夫不免。旣至贛州﹐柵未立﹐眾已饑憋﹔成棟驕甚。昧爽﹐聞城堙呼「董大哥」者三﹔駭曰﹕『董大成﹐我中軍也﹔我軍豈盡附彼耶﹖乘馬急奔﹐不作一語﹔窮一日力﹐至於南安乃止。諸將不知故﹐惟從之奔。士卒大潰﹐棄輜重﹑器械若山集﹐實未見敵﹐爲自古敗軍所未有。成棟遷怒於楊大用﹐殺之。

南昌益急﹐宋奎光請戰至於再﹐不許﹔將以己部獨出斗﹐聲桓固止之。就曰廣詢軍事﹐惟約死守無一策。譚泰使入﹐僞稱巡按江西﹐聲桓磔之﹐並殺章於天。聲桓旋奪曰廣印﹐以全時鳴都督內外諸軍事﹔時鳴亦能軍。譚泰饋米於聲桓﹐誚其匱﹔聲桓報筍百斤﹑橘盈石﹐示充足。居民請捨命戰﹐聲桓卒不許。時城中艸木盡﹐父子﹑夫婦相啖食﹐富者至鍵戶枕金斃﹔外兵亦不致。一日﹐聞金鼓呼噪聲﹐駭窺之﹐則王得仁娶婦也﹔猶以其火器銳﹐不敢逼。是月﹐潘永禧將李伯升﹑汪老五敗死於徽州。李成棟在南康忽見楊大用射之﹐驚悸﹔止於信丰不進。督師堵允錫以忠貞營救江西﹐至於袁州﹐亦不進。譚泰使肉薄攻南昌﹐金時鳴爲鐵网﹐兵至﹐蒙曳之﹐殺傷頗甚﹔譚泰兵卻。湯執中部楊國柱已約降﹐聲桓﹑曰廣皆不知。揭重熙﹑傅鼎銓合軍援南昌﹐戰於三江口﹐敗績﹔劉士楨﹑孔元徹亦潰。余應柱躬督舟師至﹐戰於落星洲﹔亦敗績。獨九江生員金志達以兵復東流﹑建徳﹐然不能救南昌﹝志達事詳「義旅」﹞。

順治六年﹝永曆三年﹞春正月﹐金聲桓在南昌無日不被攻。值大雨﹐垣堞皆壞。戊寅﹐譚泰炮攻得勝門﹐聲桓摘精銳禦之。湯執中已開南門導之入﹐須臾城陷。聲桓預作數十棺﹐全家漢服坐其中﹐自焚死。王得仁以三百騎突得勝門﹐三入三出﹔與譚泰再相值﹐各不知。得仁遂自澹臺門去﹐不知所終。宋奎光被執﹐誘之降﹐不食死﹔陳方﹑黃人龍皆死。譚泰屠南昌﹐遺孑皆盡。

二月﹐譚泰兵入撫州﹐劉一鵬走山中﹔又入建昌﹐諸將張士舉﹑蓋遇時在袁州﹑吉安間者走湖南。張自盛﹑洪國玉﹑曹大鎬﹑李安民在湖東西者各據險守﹐號四家軍。譚泰使覺善等溯流上﹐遂自贛州蹴信丰﹔諸將欲走﹐成棟不可﹐使炮兵三百伏﹐曰﹕『敵至則鳴』。及旦﹐兵未至﹐故無聲﹔諸將駭曰﹕『火軍叛矣』﹗則皆走﹐去者過半。成棟醉而騎﹐溺死。覺善等略地至南雄而還。劉武元使降將徐啟仁﹑鮑虎﹑左雲龍攻瑞金﹑雩都﹑崇義﹐破之﹔進攻梅嶺﹐執總兵劉治國。惟寧都固守﹐不能下。

揭重熙入朝於肇慶﹐永曆帝欲畱﹐不可﹔以爲兵部尙書﹐總督江西軍務。亦擢傅鼎銓職﹐使共援南昌。聲桓已沒﹐重熙緣途名募﹐猝遇譚泰兵於程鄕﹐躬自搏戰﹐鋒勢銳甚﹐連中三矢﹐不退﹔中軍桂洪則戰死。譚泰兵敗去。

三月﹐重熙駐師寧都﹑石城間﹔諸將聞其受總督江西之命﹐皆歸之。永曆帝又召傅鼎銓如行在﹐鼎銓疏請終江西事﹐不行﹔重熙亦疏畱之。使監軍陳化龍馳檄遠近﹐徐孝伯來會。遂奉鼎銓居徐博﹔張自盛居汀州﹐曹大鎬居鉛山﹐洪國玉﹑李安民各居其地。重熙因合大鎬於廣信爲犄角﹐屢及鼎銓將四家軍掠廣東﹑福建﹑江西境。尙可喜屯吉安備廣東﹐兼禦諸軍。

秋七月﹐杜永和以兵數萬三路攻江西﹐掠南安﹑信丰﹐至於崇義。尙可喜等擊之﹐燒其木城﹔永和走。

冬﹐張自盛在湖東﹐其部董明魁叛之降。

順治七年﹝永曆四年﹞春正月﹐王之綱陷楊坊諸寨﹐楊奇﹑楊昌期皆被擒。

二月﹐寧都州陷。徐孝伯固守經年矣﹐至是乃破﹔人謂守城之冠。有彭順慶者﹐亦居寧都州﹔劉武元招之﹐不從。使髙進庫攻之﹔至是﹐亦被殺。

總督江西軍務揭重熙如邵武﹐約張自盛使結曹大鎬於廣信﹔甫入閩﹐攻者猝至﹐重熙誘入﹐伏前後擊之﹐斬馘殆盡﹐遂破諸郡。追楊捷於撫州﹐幾獲之。

夏六月﹐降將髙守貴陷石城﹐又破衝天﹑仁石諸寨。

秋七月﹐張自盛﹑洪國玉﹑李安民合兵攻邵武﹐城中固守﹔自盛等攻之屢月﹐不止。得兵數萬﹐勢頗盛。

冬十二月﹐降將張學聖攻張自盛﹐敗之﹔自盛及洪國玉﹑李安民走新城之老山嶺。學聖攻之﹐國玉﹑安民皆戰死﹔惟自盛走免。

時流賊羅自榮有眾數萬據大庾之雲山﹐北掠上饒﹑崇義﹑南康﹑信丰﹑龍南無寧日。劉武元使降將楊遇明﹑劉伯祿﹑賈熊﹑董大用分攻之﹐斬殺殆盡。

順治八年﹝永曆五年﹞夏四月﹐兵部侍郎傅鼎銓赴曹大鎬於張村﹐被執死。

五月﹐余應柱援吳江於星子﹝詳「義旅」﹞。楊捷掩至﹐應柱被執﹔湖東盡失。

揭重熙以數十人至貴溪﹐將會曹大鎬於百丈磜。值大鎬還鉛山﹐就炊其空堡中﹔追者驟至﹐射重熙中項﹐獲之。大鎬尋敗﹐沒於崇陽。

順治九年﹝永曆六年﹞﹐張自盛自江西攻邵武﹐又攻延平。

李定國入江西﹐取安福﹑永新﹔尋還衡州﹝詳「荊湘之亂」及「李孫之兵」﹞。

順治十年﹝永曆七年﹞﹐都督陳文魁等被執於南丰﹑都督宋獻忠戰沒於樂安﹑金簡臣敗死於寧都﹑張自盛亦被擒於邵武。

順治十一年﹝永曆八年﹞春﹐徐敬時敗績於廣信之九仙山﹝詳後﹞。夏﹐曹志鑻﹑汪文生自饒州﹑廣信降。

順治十二年﹝永曆九年﹞夏五月﹐降將胡有聲攻陳其綸於瑞金之大相山﹐其綸走寧都之天心寨﹐被執。其綸當江西再沒﹐遙附朱成功﹔至是死。

秋七月﹐張煌言以兵至蕪湖﹔將入鄱陽﹐合楊廷麟餘軍圖再舉﹐不果。廷麟子弟尋散盡。

順治十五年﹝永曆十二年﹞冬十二月﹐宗室朱議滃﹑都督王佑﹑經略彭坤皆以其眾降。

順治十六年﹝永曆十三年﹞冬十二月﹐陳九思聞朱成功入長江﹐及金曉等擊浮梁﹐不克。九思始終江西﹐且知兵﹔故久而不敗。未幾﹐亦降。江西之眾盡。

江西上通湘﹑楚﹐下道全閩﹐左捍皖﹑浙﹐右固粵東﹔其山阻而叢﹐其水瀦而急。其民多文采﹐擅勇勁。固而守之﹐北江﹑南嶺之壯也﹔據而用之﹐舟師﹑步卒之產也﹔攻而圖之﹐山林﹑水陸之異也。左良玉首亂以兵﹐袁繼咸志不獲展﹔而幽﹑冀之師一旅﹐江唇便反轅旆。蓋公孫隴西﹐權置度外爾。金聲桓志在俘掠﹐又知南朝未必有備﹔急風四搖﹐長籜遽脫。列城潰而不支﹐守吏望而解綬。因勢射利﹐彼之願也﹔而鄱陽之墟﹐鼎沸而已。劉同升﹑楊廷麟倡結忠誠﹐邅歷歲月﹔郁章貢爲胥濤﹑保吉安爲脾泄。郭維經﹑萬元吉連翩督帥﹐鎭坐峽口。方諸義旅﹐則太行張所﹐乃是客兵﹔例彼守臣﹐則有夏臣靡﹐實收餘盡。豈謂天命靡常﹐橫屍化碧乎﹗同時黃道周出廣信﹑傅冠在湖東﹐一則徒手號召﹐成卵石投擊之形﹔一則白面書生﹐徒慷慨悲歌之气。惟鼎銓﹑重熙往來擊斗﹐孝伯﹑應柱展轉撐支﹐張皇輿尸之餘﹐號召山寨之內﹔流離摧折﹐志气不衰﹕未始非挽頹波之欲東﹑憤澠池而奮翼也。內隙旣生﹐金﹑王革面﹔李氈以山東歸宋﹑姚萇舉所部附晉。九江﹑饒州﹐偏師卽下﹔和州﹑無爲﹐江表震驚。金陵有席捲之勢﹐湖口有深入之軍。進攻退守﹐胡﹑王之策﹐天下之計也﹔充耳不聞﹐天奪之魄。復值姜曰廣忠憤自攄﹐事機罔測﹔李成棟﹑堵允錫近者喪師﹐遠者不及。至於飛橋圜列﹑毳帳如雲﹐井蛙坐困﹑楚歌四聞﹐束手撫膺﹐終於破滅而已。南昌旣沒﹐列郡偕亡﹔濟爾哈朗﹑孔有徳再問廣西﹐耿仲明﹑尙可喜兼出庾嶺﹐亡國之蘗萌兆於斯。其後撫州一城﹐摧鋒再捷﹔鄱陽義旅﹑蒼水思求﹐必至沮海將亡﹑中原地盡﹕江西之旅伏莽﹐斯無百折不回有如此者。且贛州之役﹐得謚者二十餘人﹔義兵之堡﹐主之者且數十輩﹕以忠則如彼﹑以義則若此﹐豈非敷淺﹗匡廬秀毓人哲﹐廬陵﹑文山師表﹐鄕閭接踵﹐聞風回翔挺發﹔後之起者﹐其亦神往於斯﹗

續明紀事本末卷之九

荊湘之亂﹝陜西附﹞

崇禎十七年春正月﹐總兵官左良玉復監利﹑石首﹑公安﹑隨州﹑棗陽﹑均州﹑房縣﹑惠安。

三月﹐命左良玉功成世鎭武昌。時李賊逼京師﹑張賊走四川﹐良玉以其間復承天﹑徳安。

夏五月﹐宏光帝以張應元爲承天總兵官。湖北巡撫何騰蛟疏陳兵賊狀﹔且請湖廣總督速之官﹐收士卒。報聞。

秋七月﹐左良玉復襄陽諸邑。

八月﹐左良玉開藩武昌﹐分其將駐漢陽﹑隨州﹑興國諸郡邑﹔己屯武昌﹐以提督官制全楚。楚將張光璧﹑黃朝宣﹑楊國棟擁潰卒數萬劫掠蘄﹑黃間﹐袁繼咸以恩撫之﹔疏請湖南總督急之任。不聽﹝見前﹞。

是月﹐副總兵孫守法﹑鄖陽總兵王光恩合軍破李自成眾於興安州﹐復平利﹑白河﹑上津。光恩又大破賊將路應標﹐再使苗時秀﹑王光泰戰敗之﹔又燒其均州糧。賊乃遁。

罷偏沅巡撫﹐以楊鶚總督川﹑湖﹑雲南﹑貴州﹑廣西軍務﹔實無能爲。起丁魁楚巡撫承天﹑徳安﹑襄陽諸處。員外郎李向中疏﹕『湖廣窮民散亂﹐軍旅空虛﹔若賊入武昌﹐江南豈得安堵。宜募兵﹑設重鎭﹐與鳳陽﹑淮安相犄角。承天﹐尢陵寢之地。左良玉屯軍武昌﹐儼有在山之勢。撫臣何騰蛟忠國而民任之﹐聞當他除。夫保江南在扼要﹐則荊襄爲急。任荊襄者﹐拒賊猶後﹑馭兵爲先﹔則騰蛟不可易』。從之。

九月﹐以牟文綬爲總兵官﹐屯荊州﹔王允成攝總兵官﹐鎭嶽州。移丁魁楚總督兩廣﹔使何騰蛟仍撫湖北﹐尋命以兵部侍郎兼撫湖南。荊州陷於賊﹐文綬自施彜以土兵出圖之。禦史徐養心疏﹕『賊使孟長庚城江陵﹐張賊檄言將犯荊州﹔若順流而東﹐潯陽﹑蕪湖單弱﹐不幾以金陵爲孤注耶』﹗

冬十月﹐命急餉承徳軍﹝詳前﹞。

十一月﹐左良玉擊華容﹑石首賊﹐勝之。詔楊鶚回﹐以何騰蛟總督川﹑湖﹑雲南﹑貴州﹑廣西軍務﹔移髙斗樞撫湖北﹐使徐起元巡撫鄖陽。左良玉請畱騰蛟撫湖北﹔宏光帝言﹕『五省總督之設﹐不惟恢復荊﹑襄﹐且應巴蜀﹔宜俟斗樞至﹐乃行』。

十二月﹐以固守鄖陽功﹐加巡撫髙斗樞都察院右副都禦史。

宏光元年春二月﹐賊復犯鄖陽﹐水陸二十萬。光恩使別將扼江渚﹔自屯城外﹐伏卒榛莽間﹐賊苦險翳不能馳。光恩步卒戰如神﹐及暝﹐縛荻樹杪﹐火光掩映﹐乃以死士衝賊壘﹐短兵接﹔伏兵四出﹐呼聲震地﹐賊棄壘潰。光恩循江衝賊水營﹐與別將夾擊之﹔賊棄舟遁﹐盡獲其騎艦。鄖陽孤懸陜﹑楚之交﹐並受賊圍﹔以光恩善戰守﹐竟得全。

是月﹐孫守法自興安入終南山﹐以豪格兵逼故也。尋復出奉秦藩第四子開邸於五郎。

李自成棄陜西走湖北﹐道鄖不勝﹐則益南。左良玉不能禦﹐遂陷承天﹔馬進忠棄城遁。王驥受命撫湖北﹐辭不行﹔宏光帝亦不問。

阿濟格及吳三桂追賊入湖北。徐啟元﹑王光恩擊均州﹑光化﹑谷城﹑南漳遺賊﹐走之﹔遣使迎降﹐且具舟導其兵﹐鄖陽遂沒。

土賊陷湖南之永光。桂林王亨嘉疏劾撫按﹐匿不聞。

三月﹐李自成陷潛江﹐左良玉告急。

戊申﹐左良玉軍反﹔燒武昌府﹐盡棄湖北地而東﹝見前﹞。執何騰蛟入其軍﹐將自殺﹔良玉將反持之。及漢陽門﹐躍入水﹐守將四懼誅﹐亦入水死。騰蛟浮沈十餘里﹐漁舟拯之﹔其僕亦懷印至﹐返視漁舟﹐則無有。乃入寧州﹐自瀏陽入長沙﹐集屬吏痛哭盟誓﹐以便宜假堵允錫巡撫湖北﹑傅上瑞巡撫湖南﹐章纊爲監軍﹐嚴起恆調兵食﹔檄張光璧於漵浦﹑黃朝宣於燕子窩﹑劉承允於武岡﹑曹志建於道州及董英軍﹐皆隸其戲﹐謀恢復。而武昌﹑江北無一軍﹐賊遂掠舟從容濟﹐陷武昌城居之﹔分其黨殺掠湖南﹑北境。

夏四月﹐阿濟格自鄖陽擊承天﹑徳安﹑鄧州及江北諸賊﹐皆勝之﹔遂收其地。

五月﹐何騰蛟謀出湖南﹑復湖北﹔賊棄武昌﹐走通城死。尙可喜﹑徐勇盡擊敗荊﹑沔賊﹝詳「遺亂」﹞。

閏五月﹐阿濟格渡江取武昌﹐兵賊無守者﹔阿濟格遂盡下湖北地﹐畱兵守武昌﹑荊州而還。

秋﹐馬進忠﹑王允成﹑盧鼎﹑馬士秀自湖北入嶽州。四人已從左夢庚降﹐使軍湖南北﹐遂走嶽州。傅上瑞聞之﹐大懼﹔章纊曰﹕『此軍無主﹐可撫也』。入其軍﹐與指水誓﹔進忠從命。

李錦亦自湖北入湖南﹐至於洞庭﹔嶽州﹑常徳﹑澧州皆被其毒。

九月﹐賊黨劉體純﹑郝搖旗﹑袁宗第﹑張光翠﹑牛萬才﹑塔天寶﹑藺養成﹑王進才先後赴何騰蛟軍前降﹐兵幾五十萬﹔李錦亦降於堵允錫。隆武帝進騰蛟尙書大學士﹐總督諸軍。騰蛟裒舊部參以降軍﹐請授黃朝宣﹑張光璧總兵官﹐與劉承允﹑曹志建﹑董英﹝騰蛟舊部﹞﹑馬進忠﹑馬士秀﹑王允成﹑盧鼎﹝左良玉故部﹞﹑李赤心﹑郝永忠﹝卽搖旗﹞﹑袁宗第﹑王進才﹝闖部﹞並開鎭荊﹑湘﹐謂之十三家營﹔劃湖以守。而以朝宣爲總統﹐己與允錫分督之﹔從傅上瑞之謀也。轉輸不足﹐加派義餉﹔公私囂然。然朝宣﹑進忠﹑允成索食於民﹐無異寇盜﹔別將熊兆佐等﹐並貪黷。騰蛟內外支吾﹐不暇給。永忠﹑赤心部日殺掠湘﹑湖間﹐民無所訴。嶽州阻湖﹐上達武昌﹑下入長沙﹐爲南北之鍵﹔諸將置不顧﹐嶽州遂墟。

冬十月﹐何騰蛟總師北伐﹐志气銳甚﹔拜表卽行﹐使監軍道李膺品期會堵允錫於嶽州。黃朝宣首抗令﹐惟監軍道章纊以馬進忠﹑王允成至﹑張光璧自靖州至。纊以軍先﹐騰蛟自帥滿大壯﹑吳勝軍繼之。堵允錫亦使李赤心自湖北至﹐與尙可喜等遇﹐三戰三敗﹐騰蛟威望爲之損。允錫在澧州﹐與騰蛟各疏行在﹐請幸湖南﹔隆武帝決就騰蛟軍。

十二月﹐孫守法攻西安﹐降將孟喬芳以七百人守﹔曹三俊等約內應﹐不克﹝詳「義旅」﹞。守法圍西安﹐明年正月乃解﹝詳「義旅」﹞。

是月﹐劉體純等掠襄陽﹐降臣徐啟元擊敗之。

順治三年﹝隆武二年﹞春正月﹐何騰蛟攻嶽州﹐傅城力戰﹐大破可喜等軍。又使張光璧戰藤溪﹐諸軍力斗﹐殺獲遂盛。又使馬忠攻湘潭﹐皆大捷﹐山寨響應。是役也﹐劉承允﹝畏﹞葸不進﹐賞故不及﹐承允反怨騰蛟。張光璧﹑王允成固有隙﹐至是復哄﹔騰蛟右允成﹐光璧大憤﹐以其眾走。副將黑運昌赴尙可喜降。允成亦擁眾走﹐聲言寄室於湘潭﹐馬進忠托就食湖西。騰蛟不能制﹐退屯湖西﹐劃湘以守﹔滿大壯﹑盧鼎從之。堵允錫攻常徳﹐下之﹔東復松滋各郡邑﹐渡江圍荊州。滿洲軍固守﹑忠貞營又毒掠﹐以故不能下。

二月﹐隆武帝封孫守法﹑武大定皆伯爵﹔寧夏﹑甘肅﹑神木﹑靖邊兵皆附之﹝詳「義旅」﹞。

命堵允錫巡撫湖南﹔覺羅郎球以兵救荊州﹐允錫退走﹝詳「遺亂」﹞。使楊國棟﹑張光璧扼回子河。孔有徳入嶽州。

三月﹐以傅冠總理湖南剿撫事宜。冠不能軍﹐尋罷。

夏四月﹐劉體純﹑袁宗第等掠襄陽﹑樊城﹐圍鄧州﹔渡漢﹐北掠興安﹐入漢中﹔南入歸州﹑彜陵﹐旋走入川。

五月﹐隆武帝以章纊爲右僉都禦史﹐巡撫湖南。纊有智略﹐行軍不避敵﹔騰蛟以覃遇春﹑吳勝軍隸之。遇春夜襲尙可喜﹑耿仲明兵於新墻﹐逐北三十里﹐屯於潼溪﹔伏火器於垣內﹐攻兵圍之數十重。遇春酣戰自辰至酉﹐可喜兵退﹔遇春追之﹐滿大壯﹑陳友龍翼而進﹐殺傷殆盡﹕南北用兵捷始此。俄﹐降將楊麼以舟師入洞庭﹐纊使馬進忠禦之﹔麼亦良玉將﹐進忠僞與盟﹐執而殺之。南北相守經年不敗者﹐纊之力也。嘗攻嶽州﹐以無繼還﹔又大戰於大荊驛﹐隆武帝嘉之。至余諸將黃朝宣屯燕子窩﹑張光璧軍攸縣﹑郝永忠在寧遠﹑馬進忠止沅州﹑王允成入常徳﹑盧鼎居衡州﹑劉承允據武岡﹑王進才營長沙﹐各不用命。

六月﹐孫守法退保五郎山﹐武大定敗績於興安﹝詳「義旅」﹞。

秋七月﹐何騰蛟使張光璧﹑郝永忠自湖南入閩迎隆武帝﹔光璧止攸縣不進﹐永忠屠桂陽州。或曰騰蛟陰憾於隆武帝﹐故止兩軍使不行﹔蓋蔑之也。然騰蛟於諸將獨喜永忠﹐曰﹕『吾閱人多矣﹔能助我者﹐其郝安南乎』﹗次卽光璧。人頗怪之﹝詳「遺亂」﹞。

秋八月﹐孔有徳﹑耿仲明及降將沈志祥﹑金礪以兵入湖南﹔黃朝宣禦之燕子窩﹐大敗之。而軍亂甚﹐縱掠永興﹑萍鄕間﹐至於褫人之革﹔淫殺焚擄﹐無異諸賊。士卒爲鄕民忿殺者﹐更募足之﹔湖南﹑江西重被禍。

冬十月﹐何騰蛟﹑堵允錫各以疏至肇慶勸進。永曆帝封劉承允爲侯﹐使鎭寶慶。

順治四年﹝永曆元年﹞春正月﹐孫守法退守石子城。

孔有徳出嶽州﹐章纊戰不利﹔何騰蛟使王允成及諸軍援之﹐皆不至。覃遇春走長沙﹐章纊守湘陰。

二月﹐孫守法退守石鰲谷﹝詳「義旅」﹞。

章纊謁何騰蛟議戰事﹐將以舟師返。胡一靑兵至﹐纊撫之﹔使王進才﹑覃遇春﹑姚有性﹑熊兆佐共奉督師守長沙。進才﹑有性兵復哄﹐騰蛟出詢之﹐傷於炮﹐僕﹔纊馳出﹐使一靑救騰蛟﹐免。遇春等皆四潰。有徳聞之喜﹐驟以兵攻湘陰﹔胡一靑奉章纊入衡州。有徳攻長沙﹐騰蛟創甚﹐誓死守﹔王進才部掖之﹐騎而走。長沙知縣王宸開門降﹐湖南省治遂沒。騰蛟至衡山﹐創甫愈﹐使章纊徵諸軍﹔王允成已棄常徳走﹐黃朝宣走衡州﹐馬進忠﹑王有才遁五溪山中﹐湖南鎭將一時奔潰。張光璧自茶陵使滿其興以千兵衛騰蛟﹔有徳至﹐其興戰死﹐騰蛟單騎走衡州。

三月﹐孫守法復寧州﹐屯於喬麥﹝詳「義旅」﹞。

孔有徳至瀏陽﹐尙可喜攻燕子窩﹐黃朝宣以陳士明等降。可喜略諸縣﹐會有徳於湘潭。

夏四月﹐孫守法敗沒於興安。武大定亦自紫陽走﹐賀珍入鄖陽﹑襄陽﹔尋敗於竹溪﹝詳「義旅」﹞。

孔有徳陷衡山。衡州固盧鼎分地﹔張光璧突掠之﹐鼎走永州﹐光璧踞衡州。有徳踵至﹐光璧挾騰蛟﹑章纊走﹐且先遁﹔騰蛟使纊招潰軍畱四日﹐走祁陽﹐衡州遂沒。有徳取黃朝宣父子﹐車裂之﹔惡其荼毒江西﹑湖南也。張光璧自祁陽復挾騰蛟走。

騰蛟脫身走永州。章纊追至﹐責之曰﹕『長沙不潰﹐猶可以守﹔今瓦裂矣﹐何以慰三年中輸將之百姓乎』﹗騰蛟謝之。檄王鳳升守永州﹐約堵允錫謀恢復。時永曆帝遣使勞騰蛟﹐徵其兵入衛﹔騰蛟以軍事急﹐辭不行。值孔有徳兵逼﹐西走永定。盧鼎守永州﹐其部武士彊﹑白良劫以降﹔不果﹐遂合郝永忠大掠去﹐鼎僅以身免。良﹑士彊走降於孔有徳﹐促使進兵﹔有徳使掠祁陽陷之﹐徑趨郴州。騰蛟走白牙市。

章纊在東安﹐以積雨漲﹐使張朝復祁陽﹔朝不應﹐將斬之﹐乃克祁陽。纊復招土寇降﹐使守雄飛關及永州﹔自軍石溪﹐降將謝君錫扼之﹐騰蛟擊之﹐獲君錫﹐乃濟。明日﹐嚴起恆至﹔又明日﹐吳晉至﹔言郴州﹑桂陽皆沒﹐馬進忠遁沅州﹑王允成走辰州﹑郝永忠匿道州﹐有徳盡陷安化﹑新化諸處。

是月﹐王光泰在湖北﹐復爲明。光泰﹐光恩之弟也﹔光恩降﹐以原官駐鄖陽﹐降臣李之綱虐之﹐光恩死。光泰以其軍入襄陽﹐遙奉永曆帝號﹐自稱鎭武伯﹔殺降臣甘文奎﹑劉開文及降將楊文富數十人。還取鄖陽﹐殺降臣董有聲及保康﹑竹山﹑鄖陽知縣官﹐盡取其地。使結賀珍﹑武大定於陜西。降將孫定遠來攻﹐光泰陣斬之。

何騰蛟在湖南﹐承永曆帝使朝桂林﹐以餘軍付章纊圖湖南。

五月﹐孔有徳軍屯衡州﹐章纊使王鳳升圖之。

張光璧徑至武岡州﹐與劉承允爭劫駕﹔不勝﹐大掠新寧。承允請敕解之﹐光璧定沅州。

總兵楊國棟以舟師入洞庭﹐攻長沙﹔耿仲明還擊之﹐國棟敗走。有徳陷龍陽﹐進陷常徳﹐放兵四出﹔堵允錫匿永定衛﹐張光璧遁寶慶﹐馬進忠走五溪﹐李錦入施﹑巫﹝詳「遺亂」﹞﹕率望風遁﹐空其城以待﹐有徳徐入之。惟周金湯詗永州無備﹐夜噪而入﹐遂復之。

六月﹐何騰蛟請檄馬進忠﹑張光璧﹑王有才﹑牛萬才﹑袁宗第﹑髙必正兵五十萬攻衡州﹔扼於劉承允﹐惟隸以趙印選﹑胡一靑兵。一靑因說騰蛟曰﹕『長沙之失﹐非戰之罪﹐直開門揖盜耳。諸將望公如雲霓﹐遲則解體』。騰蛟然之﹐卽日行﹔賜之銀幣﹐命廷臣郊餞。承允伏甲攻之﹐一靑﹑印選盡殺其軍﹔永曆帝不問。會張光璧入朝﹐劾承允﹔承允懼﹐請使騰蛟屯衡州。堵允錫亦劾承允劫殺狀﹐髙必正復至﹐承允益懼﹔思以允錫制之﹐請加允錫大學士﹐賜劍﹐總督江楚軍務﹐屯長沙。其地並沒﹐承允以空名扼之。流寇王明俊以眾降﹐封爲侯伯有差。

秋七月﹐章纊以兵徇永明﹔憤諸將橫虐﹐聞警先逃﹐鬱鬱成疾卒。何騰蛟亦至﹐哭而葬之石溪﹔自軍於白牙市。

郝永忠自桂陽走﹐遇尙可喜軍自長寧至﹐大掠走道州﹐張學孔被執。

八月﹐孔有徳﹑尙可喜﹑耿仲明復以兵陷寶慶﹐遂入祁陽﹐殺宗室王兆鼎﹑世子幹生﹑總兵李茂功﹑黃晉興數十人﹔進逼武岡。劉承允屯紫陽江﹐使陳友龍軍石羊渡﹔友龍扼水陣﹐有徳三攻之﹐皆敗績。承允忽至﹐顰蹴久之﹔友龍偵其壁﹐則舉軍降矣。友龍慟哭從之。承允蟒玉乘輿出﹐有徳使去發而後見﹐從之﹔且約爲平行禮﹐有徳許之。承允遂以武岡降﹐且請急追永曆帝。有徳疑不廳﹐承允自以兵追之﹔及靖州之王家堡﹐謝復榮力拒之﹐乃走﹝互詳「永曆奔亡」﹞。他日有徳宴諸將曰﹕『使皆如陳將軍者﹝謂友龍﹞﹐吾安得至此』﹗承允不能對。

湖南﹑北文武聞武岡州陷﹐又不得永曆帝耗﹐督師堵允錫﹑巡按熊麟將立榮王於辰州﹔騰書故大學士熊開元﹐不可﹐乃止﹝互詳「永曆奔亡」﹞。劉體純等掠鄖陽。

冬十月﹐孟喬芳陷興安之白土關。王光泰擊降將王平於內鄕﹑房縣﹐皆敗績﹔平陷鄖陽。墨特根亦攻甄川鍾於房縣﹑方國成於合口﹐光泰走入川﹝詳「義旅」﹞。

耿仲明以兵攻永州﹐何騰蛟﹑胡一靑守之﹐背城力戰。一靑忽言內外援絕﹐徒死空城無益﹔挾騰蛟走全州。王進才巳先走﹐尙可喜追之﹐陷桂陽。鰲拜入沅州﹐張光璧遁﹐傅上瑞出降﹐岷王埏垓二十餘人皆被執死。上瑞說騰蛟立十三家營﹐卒亂湖南﹐性又反復﹔至是降﹐居劉承允軍中﹐屯於武昌。有徳使降將綫國安及陳友龍攻靖州﹐陷之﹔殺姚有性﹐何騰蛟奔廣西。堵允錫﹑馬進忠等走永順﹑保靖土司境﹐尋入貴州﹐乞師於皮熊。王祥復入施州﹐胡一靑﹑趙印選遁廣西。於是武岡﹑寶慶﹑常徳﹑沅﹑靖﹑郴﹑桂陽縣郡皆沒﹐總兵周思仲等降。騰蛟聞之﹐使周金湯﹑熊兆佐屯東安路﹑王鳳升屯永州路以備之。耿仲明復自永州陷辰州﹐西。

十二月﹐何騰蛟自永福傳檄諸將﹐大舉攻湖南﹔遂出師攻取諸路﹝詳「兩廣之亂」及「遺亂」﹞。堵允錫自走永順﹐憤不得恢復﹔至是﹐刺血書二祖﹑列宗神位﹐慟哭欲自殺﹐眾皆哭。張光璧﹑牛萬才奮兵出﹐再攻辰州﹐克之﹔王進才亦至。允錫以忠貞營赴長沙﹐綫國安拒之。允錫及其猶子正明親甲督師﹐血戰三日﹐國安大敗遁﹔遂取衡州﹐自益陽東。

順治五年﹝永曆二年﹞春正月﹐張光璧及貴溪王攻沅州﹐敗績﹔永寧﹑黎平間義兵亦沒﹝詳「義旅」﹞。

二月﹐孔有徳再以兵陷永寧及辰州。

夏四月﹐永曆閏三月。

五月﹐張光璧復靖州及沅州﹐戴國士復降。其人卽陷陳泰來者﹐暱於光璧﹔請以爲湖南巡撫﹐永曆帝亦從之。

賀珍戰敗於竹山及黃泥港﹐又敗於石梁﹐遂自湖北走入川﹝詳「義旅」﹞。

陳友龍誘降將某於辰州﹐殺之﹔盡殲其眾﹐復爲明。遂自靖州復黔陽鎭筸﹐東攻武岡﹐拔之﹔斬諸叛者﹐以祭傅作霖。進圍寶慶﹐孔有徳兵來援﹔友龍大破之。

騰蛟檄曹志建等攻永州。綫國安攻辰州﹐亦不克。

六月﹐堵允錫復常徳﹑宜昌﹑桃源﹑澧州﹑臨武﹑藍山﹑道州諸郡﹐兵勢大振﹔忠貞營亦入荊門﹑宜城﹐告捷。允錫聞有請議和者﹐上疏宜絕口不一言﹔時論壯之。

俄﹐金礪軍至湖南﹐別以舟師浮洞庭入沅江﹐馬進忠禦之麻河﹔偵其狀﹐使皆斷長矛爲短戈﹐巨斧繼之。劉子良先﹐馬維興﹑楊進喜繼﹐猝壓其壘﹐奮矛呼刺﹐萬斧繼之﹐人皆靡。自以騎兵張兩翼﹐縱斬降臣黃廷伯﹑宗尙勇﹑馬汝弼﹑髙捷及士卒七千有奇。比舟師至﹐進忠空其城﹐使楊國棟伏葦中待之﹔兵至伏起﹐大駭悉降﹐逸出者又盡獲之。知馬蛟麟所在﹐與鄭古愛往降之。

劉承允在武昌﹐以陳友龍復降﹐守者疑之﹔使屯山上夜攻之﹐一軍爲靡﹐傅上瑞亦死。

八月﹐兵部右侍郎劉季礦復酃縣﹔旋沒﹝詳「殉節」﹞。

李成棟出南安﹐聞降將田起鳳在郴州﹐迂道樂昌﹑宜章以招之﹔起鳳復降。兩軍在途騷擾無狀﹐居民結寨自保。成棟戲起鳳曷攻之﹖守者炮發﹐成棟怒﹐屠之去。

九月﹐何騰蛟親督師攻永州﹐降將余世忠出戰﹐胡一靑擊敗之。孔有徳兵來援﹐一靑伏兵文明鋪﹐夜分兵至﹐伏起攻之﹐大敗而去。世忠及降臣李紹祖死守﹐自夏曆秋﹐大小三十六戰﹔城中食絕﹐咽艸啖人﹐棄所割婦女之私十五石﹐猶不肯下。

冬十二月朔﹐何騰蛟拔永州。時城中人盡﹐滿洲軍知不守﹐殺在籍降官劉興美等﹐突圍走。楊國棟追至冷水灘﹐斬世忠﹔執紹祖及林國棟械至桂林﹐瞿式耜數紹祖罪而斬之。騰蛟攻衡州﹐守者遁去﹐遂復衡州﹑東安﹑永明﹑江華﹑道州﹑寧遠。監軍禦史余起鵾﹑職方主事李春甲復寶慶﹝詳「義旅」﹞。於是永寧﹑茶陵﹑酃縣﹑安仁﹑新寧﹑耒陽皆克﹐寶慶﹑衡州捷書且同日至。騰蛟馳檄長沙﹐聚苗﹑漢兵食以進。

馬進忠以兵復常徳﹐大集芻秣於城﹔李赤心自湖北至﹐羨其完富﹐欲據之。堵允錫彊進忠使讓之﹐且托與盟﹔進忠忿﹐終歃無一言。甫還﹐卽促士民走﹐縱火燒城﹐不遺一甓﹝詳「遺亂」﹞。以胡一靑屯衡州﹐乃西走武岡﹐殺掠五百里﹔王進才亦棄寶慶走。赤心至常徳﹐城空無所得﹐亦棄之。諸屯將聞其至﹐皆棄地走﹐湖南爲空﹝詳「遺亂」﹞。允錫使毛壽登﹑楊國棟守常徳﹐自以兵東。

騰蛟方疏進功﹑赤心必不合﹐湖北千里皆空非策﹔且聚數十萬兵共食湖南﹐兵嘩民盡﹐瓦解之勢將在目前。欲使進忠輩分道立功﹐亟請聖斷。給事中金堡因請命騰蛟督進忠及諸將圍長沙﹐允錫以忠貞營救江西﹔從之。命甫下而變作﹔騰蛟在衡州大驚﹐急檄馬進忠出益陽﹐招王進才等約堵允錫以忠貞營攻長沙﹐己督趙印選﹑胡一靑等來合。時孔有徳等還江西﹝詳「江西之亂」﹞﹐僅使降將徐勇守長沙。允錫兵以爭常徳故﹐不能進﹔忠貞營惟擄殺﹐勇得以守。允錫不能下﹐東次郴州﹐至於吉安而還。俄﹐忠貞營棄長沙走﹐曹志建首以其部還龍虎關﹔諸將畢潰﹐大掠衡州﹑寶慶﹑宜章間。騰蛟顧事急﹐將自邀赤心入衡州﹐馬進忠使楊喜往衛之﹝詳「遺亂」﹞。

順治六年﹝永曆三年﹞春正月﹐何騰蛟至湘潭﹐空無人﹔以日暮﹐止之。李紹祖子以告徐勇﹐猝執之﹔騰蛟抗節死。馬蛟麟等復陷常徳府。

二月朔﹐張光璧攻辰州﹐不克。濟爾哈朗﹑孔有徳再以兵入長沙﹐攻湖南。

三月﹐李赤心大掠衡州﹑永州﹑郴州﹐西﹝詳「遺亂」﹞。

永曆帝方詔堵允錫守衡州。命未下﹐允錫已馳至﹐使尹具瞻﹑堵正明守永興﹐陸士毅守安仁﹐龔龍守攸縣﹐胡一靑﹑陶養甫屯衡州﹔檄趙印選來助﹐不應。俄﹐濟爾哈朗追赤心至永興﹐陷之﹔堵正明力戰死﹝詳「遺亂」﹞。

廷議﹕代騰蛟者﹐無若瞿式耜。永曆帝然之﹐詔式耜總督諸軍﹐賜弓矢斧鉞﹔永﹑寶﹑鄂﹑嶽上下三軍之在行間者﹐生殺惟命。式耜疏辭﹐不許﹔乃建大元帥旗鼓﹐申嚴號令。疏請兵科給事中吳其雷監其軍﹐薦張同敞知兵下士﹐宜重奇﹐大收人望﹔曰﹕『凡重繭跋涉而來者﹐非忠義﹑卽功名之士也﹔豈可假人哉』﹗

王永彊爲降將李國翰所敗﹐宜君﹑同官﹑蒲城﹑安塞﹑淸澗皆沒。延安﹑綏徳亦旋沒﹝詳「義旅」﹞。

夏四月﹐尼堪擊劉體純等於西鄕﹑平利﹐大敗之。

孔有徳薄衡山﹐王永祚大敗之。再戰於艸橋﹐自辰至酉﹐殺傷相當﹔有徳忽以輕騎出陣後﹐遂不支。有徳陷衡州。

堵允錫走耒陽﹐將之永興﹔聞城陷﹐尹具瞻﹑陸士毅﹑龔龍皆先遁﹐諸縣盡沒。允錫走郴州﹐遇孔有徳兵﹐幾被獲﹔日中而霧﹐宵得螢火燭﹐乃入桂陽。五月﹐至龍虎關。曹志建咎其召赤心﹐朱謀烈又譖之﹔允錫將之道州﹐志建擊之。大戰﹐盡殺其部﹐執允錫入鎭峽關﹔將害之﹐允錫逾垣走廣西﹝詳「兩廣之亂」﹞。然是戰也﹐志建精銳亦盡﹐悔無及﹔遁於永明﹐不敢出。桂陽諸邑亦旋沒。

秋七月﹐焦璉﹑趙印選攻永州。尼堪至寶慶﹐馬進忠走武岡﹔弩山追王進才至沅州﹐守者先遁﹐遂入靖州。濟爾哈朗兵自永興取辰州﹐使達爾趨永州﹔周金湯﹑熊兆佐立柵大松橋以拒﹐不勝。又戰於王公嶺﹐敗績。胡一靑﹑王進才合兵拒河岸﹐亦潰﹔金湯﹑兆佐走新寧﹐牛萬才自湘西掠新化﹑漵浦﹐攻苗砦﹐不能入而走。王進才﹑馬進忠匿於武岡山中。

冬十月﹐降將馬蛟麟攻道州﹐曹志建敗﹔出金二十萬﹐曰﹕『斬一級﹐金一錠』。軍士爭赴敵﹐蛟麟大敗﹐俘獲無算﹔遣使告捷。馬進忠復攻武岡﹐克之。尋趨寶慶﹐又克之﹐遂復靖州。巡撫鄭古愛使總兵劉祿﹑胡光榮﹑林國瑞﹑黃順祖﹑尙文明徇永﹑郴諸屬邑﹐及於桂陽。

十一月﹐瞿式耜﹑焦璉分兵三路趨湖南﹐攻永州﹑沅州及廣西之全州﹐謀恢復。勒克徳渾﹑孔有徳兵亦至﹐復取燕子窩。有徳至白虎關﹐曹禎走道州﹑馬進忠走武岡﹐寶慶諸郡復沒。胡一靑﹑周金湯﹑熊兆佐﹑王永祚﹑張明圍永州匝月矣﹔其地三面河﹐永祚壘其陸﹐路復絕﹐降將李東斗誓守不肯去。

十二月﹐孔有徳援永州﹐自以騎兵繞河外至。永祚軍淫掠﹐敵至爭遁﹔有徳縱﹐居民含怨者復助之﹐死者千計。一靑﹑金湯﹑兆佐不戰潰﹔惟張明全師歸廣西﹝明﹐焦璉部將也﹞。有徳破長寧諸邑﹐兵民多死﹐湘西復沒。

順治七年﹝永曆四年﹞春正月﹐綫國安陷新田。二月﹐陷新寧﹐向文明降。有徳攻武岡﹐馬進忠敗績﹐負創走﹔總兵胡光榮被執。進忠走靖州。

三月﹐兵部尙書張同敞圍永州﹐不克。孔有徳入龍虎關﹐曹志建奔廣西﹔有徳兵至郴州﹐周金湯又潰。會有徳還衡州﹐勢少輟。

夏六月﹐孔有徳陷桂陽﹐張士舉﹑蓋遇時降之。有徳攻鎭峽關﹐總兵惠延年力拒﹔有徳出間道﹐猺人之被虐者導之﹐曹志建大潰﹐死者蔽地。

袁宗第等分掠寶慶﹑荊州各郡﹝詳「遺亂」﹞。

秋八月﹐牛萬才及綫國安戰於萬陽山敗績﹐旋降﹝詳「遺亂」﹞。

九月﹐孔有徳兵益西﹐永明諸縣皆沒。進忠走城步山中。

冬﹐郝永忠等掠房﹑竹﹝詳「遺亂﹞。

順治八年春正月﹝永曆四年十二月。自二月後﹐爲永曆五年﹞﹐孔有徳使馬蛟麟攻郴州﹐尋入之。時湖南所存沅州以西數縣邑靖州﹑郴州﹑桂陽﹑藍山﹑宜章﹑興寧間復有白頭﹑紅頭﹑梅獠諸賊﹐忽此忽彼﹐隨在蹂躪﹐不勝紀。

冬十月﹐於大海至彜陵降﹝互見「四川之亂」﹞。

李來亨皆受封﹐分掠湖北之邊﹝詳「遺亂」﹞。

順治九年﹝永曆六年﹞春三月﹐孫可望使李定國﹑馮雙禮攻湖南﹔自出貴州﹐期會於武岡。定國至沅州﹐沈永忠遁﹔定國入沅州﹐取遂平﹑藍山。

夏四月﹐李定國攻靖州﹐擊降將張國柱﹑許天寵﹐大敗之﹔遂入靖州﹐執降將楊國勛殺之﹐東入寶慶。

秋七月朔﹐李定國克寶慶﹐沈永忠走湘潭。定國使馬雙禮率前軍都督髙承恩﹑鐵騎營王會﹑武安營陳國能﹑天威營髙文貴﹑坐營靳統武擊孔有徳兵於驛湖﹐斬其驍將李四﹔自以左軍都督王之邦﹑金吾營劉之講﹑左協營吳子聖﹑武英營廖魚﹑驃騎左營卜定唐出武岡州﹐攻桂林﹝詳「兩粵之亂」﹞。白文選亦攻辰州﹐軍於荔溪﹐距城僅十里﹔徐勇攻之﹐張景春被殺。文選攻益急﹐勇固守﹔糧盡援絕﹐勇猶不退。李定國復自廣西入湖南﹐取永州﹔執降將紀國相﹑鄧允昌﹑姚傑數十人﹐皆殺之。

八月﹐明湖南軍取彜陵。

冬十一月﹐李定國取衡州﹐入長沙﹔西取湘陰﹐入嶽州﹐以爲進忠守之﹔定國還長沙。孫可望以猓玀兵五萬助白文選攻辰州﹐斬降將張鵬﹑吳光鼐﹔急攻其北門﹐而使白文選自東入﹐執勇斬之﹐遂取辰州。李定國遣兵攻郴州﹐執降將金漢惠殺之﹐知州鄭元勛降。定國益東﹐至於江西之境﹐皆爲明﹔俄爲孫可望檄還湖南。

時尼堪﹑屯齊以兵入湖南﹐馬進忠棄嶽州西。尼堪逐之﹐戰於湘潭﹐進忠敗績﹐走寶慶。定國聞之﹐謀棄長沙誘深入而覆之。尼堪入長沙﹐恃勝窮追至衡州﹔定國使進忠及馮雙禮伏白果﹐己夾蒸水軍。尼堪驟至﹐定國與戰﹐自晡達旦凡數十合。尼堪恃銳﹐丹頂龍旗登山望戰﹐定國卒自叢筱中斫之﹐頂踵分裂﹐從騎盡沒。山下軍不知﹐猶力戰。馬寶中流矢﹐少卻﹔訝雙禮軍不至﹐偵之已西去。馬進忠不知故﹐亦從之﹝詳「李孫之兵」﹞。定國大駭﹐陽卻收其軍﹐走寶慶﹐尼堪軍亦止。定國復謀出間道攻之﹐不果﹔還軍武岡﹐長沙東北復沒。

十二月﹐封湖南總兵莫宗文爲安仁伯。

順治十年﹝永曆七年﹞春正月﹐屯齊攻辰州﹔李定國再以兵出湖南﹐使馬進忠攻永州。

二月﹐屯齊救永州﹐李定國不退﹔聞孫可望親追已至於靖州﹐懼﹐先自龍虎關去。

三月﹐屯齊入永州﹐言敗定國眾四萬。

是月﹐楊國棟﹑莫宗文合兵攻常徳﹐不克。孫可望亦冀以戰勝詟其下﹐至寶慶聞屯齊方軍坌路口﹐自以輕騎往襲之﹔陰雨綿綴﹐三日始及之周家坡。屯齊無備﹐驟遇之﹐驚且潰﹔可望軍殺數人﹐遽掠馬﹐亂。屯齊還攻之﹐可望扼山嶺。文選﹑雙禮左右拒﹐可望建龍旗鼓吹爲中軍﹔屯齊盡銳注之﹐可望大敗﹑文選亦潰。走辰州﹐阿爾津又敗之﹔惟雙禮陣不動﹐得引去﹐屯齊亦不進。以其軍陷寶慶﹐分掠永州﹑辰州﹐至於黎平。自春及冬﹐兵鋒四及﹐死者百萬。

十一月﹐屯齊兵陷郴州﹐還。湖南州郡皆沒﹐惟武岡﹑沅﹑靖﹑辰猶爲明。

順治十一年﹝永曆八年﹞春正月﹐永曆帝攺辰州爲沅興府﹑沅州府爲黔興府。劉文秀以兵出湖南﹐孫可望自按沅靖軍。尙可喜尢畏李定國﹐請使洪承疇以滿洲兵自衡﹑桂入﹐自以諸降軍自永州入圖廣西﹔不許。

順治十二年﹝永曆九年﹞夏﹐劉文秀入湖南取辰州﹐進攻常徳﹔凡兵六萬﹑戰艦千餘。降將李本深拒之﹐文秀還辰州。

五月﹐文秀再自辰州趨陬溪﹑龍灣﹐攻常徳﹔分遣盧名臣﹑馮雙禮以舟師攻嶽州﹑武昌﹐亦爲辰泰所拒﹐還軍西。本深伏兵河濮口﹐視其半濟而擊之﹐六戰皆勝﹐焚其舟。又敗之龍陽﹐名臣墮水死。文秀﹑雙禮還貴州。

順治十三年﹝永曆十年﹞﹐辰泰攻辰州﹐李定國使廖鳳﹑李先芳援之﹔不克。

秋九月﹐辰州破﹐土司彭宏澍亦降。其諸姚﹑黃賊在彜陵間者﹐屯聚不一﹔阿爾津大敗之﹐招降殆盡。

順治十四年﹝永曆十一年﹞冬十月﹐孫可望走靖州降﹐武岡州亦沒﹔李定國守沅州﹑靖州﹝詳「李孫之兵」﹞。時洪承疇駐長沙﹐辰泰﹑阿爾津駐荊州﹐守而不進。及可望降﹐承疇自請攻永曆帝於雲南﹐使偕洛托出湖南。

順治十五年﹝永曆十二年﹞夏四月﹐洛托將出師﹐洪承疇先使降人袁廓宇招沅州﹑靖州﹐下之﹔賀九儀等潰﹐湖南盡沒。惟湖北邊郡錯出四川者﹐猶爲十三家營所據﹔久之乃滅﹝詳「遺亂」﹞。

武昌﹑漢陽﹐中原樞紐﹔偏沅﹑膏■﹝石匧﹞﹐黔﹑滇屏藩。良玉一去﹐全楚坐亡﹐而洞庭以北皆墟裏矣﹔赤心驟來﹐施﹑宜橫虐﹐而白帝之東且賊穴矣。何騰蛟﹑堵允錫綴拾殘燼﹐皆納羣仇﹑立軍府﹑委文武﹐職固宜然﹔詎非忘寇哉﹗且夫溫韜降而擁麾﹑銅馬破而稱帝﹐瑾瑜匿瑕﹐史或一轍。然必指揮惟我﹐金石堅心﹕一軍下歸﹑巫﹐以瞷河﹑洛﹔一軍出袁﹑瑞﹐以趨江﹑皖﹔一軍問汀﹑韶﹐以接澎﹑臺﹕奔命不遑恢復故圉也﹗豈意四鎭之禍﹐十三家起而踵之﹔寧南之亂﹐忠貞營駕而上之﹗且虔﹐上游也﹔而南昌不能救﹔閩﹐行在也﹐而湯陰不復還。堵與何歧﹐何亡而堵亦覆﹔賊與兵競﹐兵悸而賊亦靡。不知新立之國﹐其臣宜於和而奮﹐不宜孱弱與睚眥﹔其軍宜於簡而嚴﹐不宜恣睢與冗聚也﹗或謂承允﹑上瑞自有歸獄﹐降寇諸鎭此遽易弭乎﹗又不知楚督﹑沅撫﹐兵餉自操﹐法令猶在。曩令汰頑弱﹑第功罪﹐梟何樊之首以立軍威﹑取橫海之軍多建支帥﹔若章纊﹑若張同敞﹑若蕭曠﹑若陳友龍亦心膂之臣﹑爪牙之士也﹐則厚其籍﹑重且權。韓嶽統軍﹐夜叉亦隸其戲下﹔僕彘自懟﹐公孫得用其便宜。軍事多算者勝﹐故打死仗者危﹔兵事不競亦淩﹐故斬亂絲者是也。乃數奔則不罪﹑荼民則不誅﹐以任人則郝﹑張比於耿﹑賈﹐以核兵則牙﹑衛等於莒﹑邾。卒至羽書紛出﹐師相已俘﹔偪陽力攻﹐連城頓失。湖督之命﹐譬之而如贅﹔衡﹑施之域﹐棄之而如遺矣﹗定國再來﹑文秀更出﹐平陽橫馬倒之屍﹑王浚下樓船之卒﹔而蒸水忽奔﹑河濮甚潰。則以內訌敗謀﹑以輕進失助﹐何怪矢下聊城﹑地無黑子乎﹗然而郴﹑桂流渠﹐沅﹑靖撐骨﹐兵寇皆飧人而食﹐南北撫遺孑之存﹗湘水之屠﹐實類川蜀﹔巖壑之匿﹐亦復幾何﹗顧蚩蚩者﹐竟何罪乎﹖嗚呼﹗

續明紀事本末卷之十

兩廣之亂

崇禎十七年秋八月﹐宏光帝命楊鶚總督川﹑湖﹑云﹑貴﹑廣西軍務。

冬十月﹐命丁魁楚總督兩廣﹔貪庸無狀﹐遂爲亡粵之本。

十一月﹐加廣西總兵劉承允右都督。

十二月﹐召楊鶚回﹐以何騰蛟總督川﹑廣﹑云﹑貴軍務﹔以瞿式耜巡撫廣西。

宏光元年春﹐土賊陷全州﹔靖江王亨嘉以聞。

三月﹐以黃斌卿掛印總兵﹐鎭廣西﹔未行。

秋八月﹐亨嘉反。以其黨楊國威爲大將軍﹑推官顧奕等爲心腹﹐檄廣西四十五洞狼兵標勇奉之。亨嘉﹐朱文正裔﹔襲封靖江。聞宏光帝被執﹐謀自立﹔自是稱監國。隆武帝詔至﹐不受命﹔舉兵將東。巡撫瞿式耜自梧州書責之﹐檄陳邦傅及狼兵毋受命。亨嘉至梧州﹐式耜不朝﹔挾入小舟﹐索印敕。曹升刃脇之﹐式耜不予﹔拽逾數舟﹐卒不予。坐定﹐復斥之。隆武帝詔丁魁楚討之﹐乃挾式耜走桂林﹐閉之府中。式耜不食﹔標將徐髙之子竊饘粥進﹐乃食之。進表閩中﹐隆武帝聞之喜。邦傅時受檄討亨嘉﹐亨嘉拒戰﹐敗績。攺饋式耜衣食﹐瞑不視﹔乃遷之劉仙巖。檄狼兵﹐並不至。邦傅急攻之﹐亨嘉復迎式耜﹐還其敕印。焦璉爲楊國威旗鼓﹐密輸款於式耜﹔使夜入邦傅軍﹐復縋邦傅入﹐擒亨嘉械送福州。

順治三年﹝隆武二年。是年永曆帝立於粵﹞春三月﹐亨嘉至福州﹐貸弗誅﹐廢爲庶人﹔國威﹑顧奕﹑吳之琮等伏誅。擢式耜兵部侍郎﹔辭曰﹕『國家構禍﹐豈臣子稱功地耶』﹗會曾櫻薦其才﹐隆武帝命晏日曙巡撫廣西﹐詔式耜入行在﹔式耜乃東至肇慶。

夏﹐丁魁楚使吳之蕃﹑張國詳援贛州﹝詳「江西之亂」﹞。蘇觀生奉命至南安募兵。再命尙書黃錦至潮州﹐計議援贛州。

廣西土司儂國琦作亂﹐晏日曙平之﹔獲國琦﹐命散其眾﹐毋獻俘﹐示仁卹。

秋八月﹐丁魁楚再遣兵援贛州。土寇黃元吉降復叛﹐破永定﹔張家玉斬之。又降鎭平賊陳靖眾十餘萬。

冬十月丙戌﹐永曆帝監國於肇慶。時惟兩廣不及兵﹐丁魁楚﹑瞿式耜諸人共立之。

十一月﹐蘇觀生復立紹武帝於廣州。肇慶立君﹐觀生欲與共﹔丁魁楚叱其非甲科﹐不許。觀生憤走廣州﹐值唐王聿■﹝金粵﹞浮海至﹐觀生曰﹕『此吾君之弟也﹔兄終弟及﹐不亦可乎』﹖關捷先﹑梁朝宗和之﹐及巡撫何吾騶﹑布政司顧元鏡﹑侍郎王元華﹑曾道惟﹑總兵林察奉王監國。越五日﹐卽位﹔攺元紹武。以都司署爲行宮。封觀生建明伯﹐守兵部尙書﹔捷先以下各授職。招四姓海蛟﹐降之﹝鄭﹑石﹑馬﹑徐四姓﹞。制鹵簿﹐宮室除授千計。永曆帝使給事中彭耀來詰﹐耀謂觀生﹕『今上神宗嫡嗣﹐奕葉重光﹔大統已定﹐誰敢復爭﹖且虔﹑閩旣失﹐彊寇日增﹔公不協力同心以衛社稷﹐而操戈同室﹐此袁氏卒並於曹瞞也』。觀生忿﹐殺之。及陳嘉猷﹑陳邦彥至﹐再以永曆帝冊印授觀生﹐譬說利害﹔不從。使林察攻廣西。永曆帝以林佳鼎爲兵部侍郎﹐督師﹔陳子壯爲中極殿大學士﹑兵部尙書﹐節制兩廣﹑江西﹑福建軍務。子壯在廣州通書瞿式耜﹐言兵事﹔故有是命。佳鼎使李明忠擊察將陳際泰於三水﹐敗之。

十二月﹐林察使盜僞降於佳鼎﹐信之﹔乘勝追逐至三江口伏發﹐炮碎其舟﹐僉事夏四敷﹑遊擊管燦皆死。明忠軍於岸﹐淖深三尺﹔察攻之﹐一軍盡歿﹐明忠僅以身免。行在大震﹐使瞿式耜視師峽口﹔以王化澄代佳鼎督師。

觀生亦使陳邦彥來議和﹐未決。觀生淸勵無才略﹐旣總大事﹐苦瞀亂﹔日議郊祀﹑學校。有楊明山者﹐大言有精兵十萬在潮﹑惠﹔卽擢撫其地。謂梁鍙才﹐授吏科給事中﹐大納賄賂。所招海盜﹐白晝殺人﹐懸於門﹔觀生不能問。降將李成棟在福建﹐固無入廣志﹔在籍巡撫辜朝薦與何吾騶隙﹐叛投之﹐獻入廣策﹐期兩月至桂林。成棟從之﹐以兵入惠州﹐守者遁﹔潮州亦降。卽其印爲牒告無事﹐陰自花山小徑薄廣州。先使數騎作洋舶長年狀﹐闌入城﹐露辮髮呼殺﹐擊傷一人﹐廣州悉潰。或告觀生以敵至﹐叱斬之。俄﹐騎兵至﹐倉卒召兵不及﹐觀生死。顧元鏡首椎髻號於市﹐令軍民降﹔又張示諭陳威徳。人疑成棟之來﹐元鏡實召之。紹武帝出走﹐匿於王永華家﹔尋如洛城裏﹐眾挽之。時成棟騎才數十人﹔又數日﹐前鋒杜永和至﹔又半月﹐成棟始至。元鏡僕以紹武帝告﹐永和執之。與之食﹐弗禦﹔曰﹕『飲汝杯水﹐何以見先人於地下』﹗成棟殺之﹔又執周﹑益﹑遼﹑惠二十四王及宗室世子皆殺之。梁鍙誑觀生死﹐而舉其屍降﹔何吾騶等皆降。

成棟徇東莞﹑香山諸縣﹐盡下。遣將掠南安﹑韶州﹐自攻肇慶。永曆帝走梧州﹐並棄峽口﹐不之守﹔瞿式耜爭之不得。使朱治■﹝目簡﹞總督兩廣。

順治四年﹝永曆元年﹞春正月﹐李成棟至肇慶﹐朱治■﹝目簡﹞棄城走﹔成棟遣楊大用﹑張月﹑閆可義徇髙﹑雷﹑廉諸州。張家玉﹑陳子壯起兵攻廣州﹐降臣佟養甲呼救﹐成棟還軍﹐聲攻甘竹灘﹐子壯﹑家玉軍皆潰。成棟復西﹝詳「義旅」﹞﹔至梧州﹐巡撫曹燁肉袒牽羊降。丁魁楚遁岑溪﹐亦降﹔成棟殺之﹐而有其孥賄﹐東趨平樂。湖南副使陳象明以所徵餉金無所止﹐盡以招土兵﹐約陳邦傅於榕樹潭﹔及成棟大戰旬日﹐土兵盡潰。邦傅走﹐成棟從之﹔邦傅走南寧。布政司耿獻忠以平樂降﹐總兵李明忠﹑李成志以潯州降﹐行在大震。

二月﹐徵劉承允兵於全州﹐使入衛。永曆帝復棄桂林如全州﹝詳「奔亡」﹞﹔瞿式耜力諫﹐不聽。請畱守桂林﹐許之﹔以爲文淵閣大學士兼兵部尙書﹐賜劍﹐便宜行事。以焦璉兵隸之﹐屯於黃沙。晉承允安國公﹐使陳邦傅守昭平。承允恃膂力﹐凶橫無臣禮﹔邦傅亦如之。永曆帝倚任﹐遂增其焰﹐以致於敗。

陳邦彥使馬應芳督舟師會余龍攻順徳﹐再復之﹔遂取髙州﹐入龍門。

三月﹐李成棟還軍陷順徳﹐邦彥屯下江門﹝詳「義旅」﹞。更攻廣州﹐入淸遠﹔十日城陷﹐邦彥死﹐成棟謂無慮。聞永曆帝走﹐急趨桂林﹔總督朱盛濃﹑巡按禦史辜朝泰﹑布政司朱盛�皆先遁。

永曆帝聞之﹐以丁元華代盛濃﹑魯可藻代朝泰﹔未至﹐而成棟兵已至。四廂民皆去發﹐惟畱守大學士瞿式耜﹑通判鄭國藩﹑都司林運昌﹑李當瑞﹑沈煌誓守﹔檄焦璉來救。璉以三百騎先﹐山水驟漲﹐士卒浮行百餘里﹐深及馬腹﹔至榕江﹐無舟濟﹐散搜村落﹐得魚艇二﹐乃更番渡畢﹐璉乃濟。式耜迎勞如父子﹐苦無食﹐縻粥以飼。議使取大墟谷﹐未至﹔成棟兵已入﹐飛矢四射及式耜巾﹔璉急引弓入﹐控弦一發﹐射一人顚﹔再發再顚﹐矢無虛彀﹔頃刻殺數十人。余騎下城斗﹐璉以一騎躪之﹐繞城奔逐﹐又殺數十人﹔軍士以外兵入﹐盡合四門﹐故成棟兵不得出﹐黠者棄馬逾城遁。璉卽麾騎自文昌門出﹐成棟兵方駭愕﹐璉直馳入其軍﹐左右衝擊﹔三百騎翼之﹐所至洞潰﹐斷其軍爲三。俄復合﹐璉益大呼入﹔部將白貴﹑白玉亦開門出﹐追奔數十里﹐斬首數千級。是役也﹐璉以三百騎破成棟眾數萬﹐桂林得全。成棟遁昆陽﹐旋走陽朔。賴熊復建陽﹔張家玉再攻東莞﹐復之﹝詳「義旅」﹞。

夏四月﹐以張家玉總督嶺東軍務。

劉承允𨿽重瞿式耜﹐遣兵衛之﹐而恣睢甚。以長沙陷﹐請罷何騰蛟爲戶部尙書﹔不許。張光璧請討之﹐亦不許。承允起小校﹐受騰蛟薦爲大將﹔屯溪之捷﹐怨張光璧﹑郝永忠擢將軍﹐己不得與。馳入黎平﹐執騰蛟妻子以索餉﹔騰蛟無如何﹐使章纊慰之﹐爲請伯爵﹐與聯姻。比至全州﹐加公爵﹐賜尙方劍﹐權勢逾騰蛟而猶惡之﹔至是﹐徑請罷騰蛟﹐諸鎭皆怒。永曆帝亦憤﹐使召騰蛟入圖之﹔騰蛟自白牙歷全州﹑道州﹐朝行在。

五月﹐李成棟兵陷和平。

劉承允兵嘩餉於桂林﹐瞿式耜竭公私財賄與之﹐猶不止﹔夫人邵氏出簪珥以佐﹐猶不止。與焦璉軍斗﹐擊傷璉﹔式耜劾承允﹐兵掠而去。孔有徳聞之﹐急以兵陷興安﹐突攻桂林﹔大雨城壞﹐吏士失色。焦璉入守﹐矢貫於肘﹐憤呼拒敵﹔式耜躬立矢石中﹐以西洋炮轟擊﹐敵少卻。乃大戰﹐自辰至午﹐不及食﹔式耜親持飯哺之﹐士益奮﹐以大雨止。明日再戰﹐璉奮長刀砍除﹐步騎從之﹐左右衝擊﹔有徳大敗﹐收餘兵走。璉軍逐北﹐日數十里。有徳望虞山艸木﹐皆以爲兵﹐幾爲追騎所得。其別將出栗木嶺者﹐式耜使馬之驥伏江岸﹐瞷其至﹐怒馬而渡﹐�矢掉槊﹐殺數十人﹐追北二十里乃還。有徳以是不敢輕桂林。論功﹐進式耜少師兼太子太師﹐封臨桂伯﹔式耜辭﹐不許。魯可藻實與式耜共守﹐以爲廣西巡撫。焦璉嘆曰﹕『文臣若此﹐吾儕宜愧死矣』﹗

是月﹐李成棟兵陷瓊州。

六月﹐何騰蛟入朝。陛辭﹐羣臣郊餞﹔劉承允伏甲將攻之﹐胡一靑﹑趙印選殺其眾。承允諱之﹐騰蛟乃行。

秋七月﹐張家玉復龍門﹑博羅﹑歸善七邑﹐陳子壯敗於髙明﹐李皇一攻肇慶﹝詳「義旅」﹞。焦璉復陽朔﹑平樂﹔魯可藻復賀縣﹑富川﹐引其兵與璉會約。陳邦傅入潯州﹐降臣耿獻忠遁﹔璉﹑可藻乘之﹐復梧州。懷集縣丞徐定國當城陷走山中﹐不去發﹔至是﹐以計復其城﹐廣西全復。

八月﹐李成棟陷淸遠﹐大學士陳子壯死之。李皇一等亦死於肇慶﹝詳「義旅」﹞。

冬十月﹐郝永忠走桂林﹐何騰蛟﹑瞿式耜力撫之﹝詳「遺亂」﹞。

土司覃鳴珂惡守道龍文明﹐攻柳州﹔陷之﹐文明遁。鳴珂大掠去。

李成棟攻博羅﹐張家玉敗死於增城﹝詳「義旅」﹞。

何騰蛟聞湖南急﹐出屯於黃沙鎭﹐衛桂林﹔孔有徳攻之﹐連戰數四﹐騰蛟入興安﹐使周金湯等備湖南。

嚴起恆﹑劉湘客說式耜分屯諸部及焦璉﹑盧鼎於平樂﹑義寧﹑靈川間。璉軍最整﹐諸將欽服﹔惟郝永忠起盜賊﹐極惡之﹐璉不與較。盧鼎少戢﹐嘗大雨衣笠哨敵壘﹐晝夜柵守﹔部將惡之﹐而不敢動。式耜﹑起恆悉重之﹐下詔褒美。

是月﹐耿仲明陷全州﹐總兵王某﹑蔣某禦之黃沙河﹐先遁﹔守道馬鳴鸞以城降﹐總兵王允成﹑唐文燦亦降。允成之降也﹐一軍慟哭而散﹔何騰蛟使何有奇援之﹐不及。仲明入興安。

冬十一月﹐孔有徳﹑尙可喜﹑耿仲明攻全州。何騰蛟方按部於永寧﹐瞿式耜使迓之﹔集焦璉﹑郝永忠誓神前﹐轉餉給之。騰蛟帥胡一靑﹑焦璉﹑郝永忠出全州﹐血戰三晝夜﹐盡潰諸壘﹐殺獲萬計﹐大得名馬﹑橐駝﹑珍異。有徳等走湖南﹐佟養甲兵亦潰﹐廣西始可守。騰蛟督諸軍進﹐連營三百里。惟陳邦傅自梧州以舟師攻肇慶﹐猝遇李成棟遊騎﹐卽驚潰﹔騎因逐之﹐抵梧州。邦傅不知所爲﹐急走潯州﹔且乞降﹐而不去其發。永曆帝亦不知﹐惟嘉全州功﹐議進騰蛟興新侯﹐亦侯焦璉﹔印選﹑一靑皆伯爵﹐周金湯﹑熊兆佐﹑馬蛟麟掛印有差。

十二月﹐何騰蛟自全州大舉攻湖南﹐馬進忠等皆莫應。瞿式耜嘆曰﹕『勛帥觀望﹐得非朝廷位置無以慰之』。又曰﹕『旣不能挽治時政﹐又不能輯和諸鎭﹔內外兩無所得﹐奚補哉』﹗然諸將起盜賊﹐志俘殺而不樂戰﹔郝永忠更屠水西四十八堡﹐橫死無藝﹐時不能問﹝詳「義旅」﹞。

是月晦﹐永忠忽南走﹔焦璉不知故﹐退兵平樂。諸鎭哄潰﹐騰蛟不及制﹝詳「遺亂」﹞。

順治五年﹝永曆二年﹞春正月﹐命大理評事朱宿坦諭廣西左﹑右江土司勤王﹐皆聽命。再命何騰蛟出全州﹑焦璉出平樂﹐謀進取。

是月﹐郝永忠入興安。

二月﹐郝永忠入桂林﹐劫永曆帝﹔大殺掠﹝詳「奔亡」及「遺亂」﹞。瞿式耜至﹐裸坐﹔僕假何騰蛟令矢至﹐乃得出。

孔有徳再攻廣西﹐趙印選大懼﹐棄靈川﹐走桂林。是日加午至﹐焚掠益雜﹐煙焰踰櫓樓。焦璉使告瞿式耜﹐願以兵屯桂林﹔曰﹕『彊敵外逼﹑姦宄內訌﹐勢不能全。然賊乏食﹐必出掠﹔因四擊之﹐不過數日﹐賊可盡矣。然後保全﹑梧爲門戶﹐協力守之﹐可以無慮』。式耜慮傷民﹐且懼爲有徳乘﹔不聽。侍郎劉遠生﹑給事中丁時魁﹑萬六吉﹑劉湘客皆請下平樂﹐使璉軍入援﹐禁遠近薙發﹔更入城﹐收儲峙﹐毋爲亂人得。乃入民捨艸檄。翌日﹐使蔡之俊﹑朱盛凝先入斂屍賑民﹐永忠﹑印選已入郴州﹑永州去。全州諸將聞之懼﹐議以城降於孔有徳﹔監軍中書不可﹐眾殺之。永曆帝詔何騰蛟卻守桂林﹐孔有徳聞之﹐急趨興安﹔城中無帥﹐立陷。有徳執興安文武及宗室朱寅衡數百人﹐皆殺之。聞桂林狀﹐則益喜﹔使綫國安等入灌陽﹐盡下興安諸峒。急趨嚴關﹐殺明總兵三﹐士卒死者以萬計﹔逼鄕兵使去發﹐勢及桂林。

三月﹐瞿式耜在桂林﹔何騰蛟自永福至﹐周金湯﹑熊兆佐﹑胡一靑等先後至。騰蛟鑑前事﹐下令諸軍曰﹕『敢有一人只騎入村落者﹐死無赦』。人心乃定。孔有徳﹑耿仲明﹑尙可喜趨桂林﹐丁巳薄城﹔焦璉自平樂晝夜馳至﹐未解甲﹐有徳兵已至﹐璉逐去之﹐合門而守。騰蛟部諸將﹐使胡一靑出文昌門﹐周金湯﹑熊兆佐出榕江門﹐焦璉﹑瞿式耜出北斗﹔戰甫合﹐璉奮臂顧其儕曰﹕『吾爲諸軍破敵』﹗躍馬持矛直突陣。有徳兵圍之﹐矢下如雨﹔璉左右擊若遊龍﹐有徳軍爲合而散者數四。劉起蛟慮璉獨深入﹐大呼馳進﹐與璉合﹔貫其陣出﹐殺數百人。胡一靑至﹐騰蛟撫之曰﹕『若好爲我一擊』﹗一靑躍馬斗﹐殺數十人﹐掣其槊而馳。一靑騎﹐必去其鬣﹔共曰﹕『此騎牛蠻子﹐不易敵也』。璉﹑一靑合兵前﹐周金湯﹑熊兆佐橫擊之﹐璉將白貴﹑趙興四面入﹐士皆死鬥﹔有徳軍大潰﹐逐北二十餘里﹐壓其壘而軍。綫國安親出決﹐刀擬一靑﹔一靑衝其脇顚之﹐國安遁去。大風忽起﹐塵漲天。璉﹑一靑以死士奮力擊﹐盡潰其屯﹐斬馘千計﹔有徳自甘棠渡遁。式耜﹑騰蛟互相勞﹐遂檄諸軍屯榕江﹐趨全州。式耜日招徠流亡少集﹐且竭力餉諸軍﹔遣使告捷於南寧。永曆帝謂式耜已兵死﹐欷歔泣下﹔比捷聞﹐乃大喜﹐賜璽書﹑紗縠﹑「精忠貫日」圖書﹐太后亦賜夫人邵氏銀幣。當戰時﹐趙興浴血出﹐起蛟馬項懸首級如貫﹔白貴戰死﹐焚其屍﹐得鏃升餘﹐人駭爲楊貴後身。式耜分卹諸死者﹐爲壇祭之。

魯可藻乘勝復梧州。

南寧巡撫趙臺頗得民﹐陳禹玉欲得其城﹐攻之﹔臺固守。邦傅又欲世鎭南寧﹝禹玉﹐邦傅子﹞如沐氏﹐瞿式耜等爭之。

夏四月﹝永曆閏三月﹞﹐何騰蛟﹑瞿式耜以兵濟榕江﹐有徳分其軍爲四部戰。一靑以馬槊首陷陣﹐馳逐吒叱﹐動山嶽﹔有徳退屯於嚴關﹐堅壁以待。諸將力攻之﹐僵屍被野﹔自午至酉﹐溽暑枵腹。將斂軍﹐一靑單騎追殺﹐至於興安之三里橋﹔眾從之﹐遂入興安。越三日﹐至鳳凰坪。有徳爲三伏於松林﹔騰蛟四面入﹐胡一靑﹑趙印選﹑王永祚﹑吳朝興﹑馬養麟往來馳擊﹐周金湯﹑熊兆佐自東山下﹐橫突破陣而出﹐鸞橋之水皆赤。騰蛟攻全州﹐已有徳瞷其師少懈﹐襲之。兵甫交﹐遁﹔諸軍逐之﹐至於北關﹐阻於矢石不能進。

李成棟旣陷廣東全省﹐思上賞﹐僅提督﹔佟養甲乃以總督節制之﹐心怏怏。聞粵西屢捷﹐大懼﹔廣東盜又大起﹐布滿山谷﹐陰思復降。其子若妾聳惥之﹐計決。與降臣袁彭年登樓語﹕『每念少康﹐至今正統朝敗必終復。今靖國兵無前﹐焦璉以二矢復七郡﹐時勢可知矣。且聞新主龍表﹐酷似神主﹔若以兵輔之﹐成則侯王﹑敗亦得爲忠義鬼』。

有胡奇者﹐盡以其謀告﹔養甲不之信。贛州來求救﹐養甲使成棟往﹔彭年故吝其軍佽﹐又苛索之﹐軍士皆怒。成棟陰使花山盜縱火掠﹐以內外急恐養甲﹐宜用權復爲明﹔且殺其親吏凡數人﹐養甲解辮髮以媚之。成棟已去其纛﹑立己幟﹐養甲請降﹔耿獻中以巡撫駐梧州﹐亦降﹕廣東悉爲明。成棟使洪天擢﹑李綺詣廣西﹐奉表謝罪﹐請迓乘輿。時南寧危迫﹐得成棟疏﹐上下相慶。

閏四月﹝明四月﹞﹐遣使勞廣東軍﹔封李成棟惠國公﹑養甲襄平伯﹔其部杜永和江寧伯﹑羅成耀寶丰伯﹑董方策宣平伯﹑郝尙久新泰伯﹑張月博興伯﹑閆可義武陟伯﹔進黃應傑﹑張大瀛﹑楊大福官秩有差。使吳貞毓奉敕如廣州﹐慰勞之。羣盜聞之﹐皆入貢請命﹔永曆帝盡官之。陳邦傅聞之﹐忽揭旗稱己所招撫﹐上疏侈績﹔成棟大憎﹐馬吉翔爲弭之。瞿式耜慮永曆帝之廣東﹐遂制於成棟﹔上疏爭之。成棟使沈淸源再至﹐劉遠生說之﹔請奉永曆帝蹕端州﹝詳「永曆奔亡」﹞。

是月﹐陳邦傅謀要駕﹔事泄於杜永和﹐不敢動﹐自稱「世守廣西」如沐氏。

五月﹐孔有徳益募耙手於全州﹐凡二千人﹔驅之戰﹐水陸攻注。趙印選﹑吳朝興斬其將黃尙賢﹐裹創不肯退﹔騰蛟以軍濟﹐縱而棒其兩翼兵﹐盡諸耙手殺之﹐有徳又大敗。騰蛟爲云梯以攻﹐焦璉發炮無不中。諸將爲排柵遏西北﹐而專攻其東南﹔有徳突之﹐眾幾潰。何騰蛟單騎殿﹐得不敗﹔乃購先登者予千金﹐卒不克。騰蛟以五將兵出東安﹐絕湖南援﹔使林某遏黃沙﹑六塘﹐絕有徳食﹐皆克捷。已命趙印選宵攻其北﹑焦璉攻其南﹑蒲纓攻其西﹐有徳大懼﹔詰旦﹐棄城遁﹐遂克全州及灌陽。

六月﹐瞿式耜勞軍於全州﹐皆帕首弓刀伏馬前﹔曰﹕『微公﹐無有今日』。

秋八月﹐永曆築臺於肇慶﹐拜李成棟爲大將軍﹐出援江西。成棟嘗侈言南雄以上﹐諸臣共之﹔庾關以上﹐己獨戰守。至是﹐又言﹕『天下事在人爲之』。以兵數萬出南安﹔至贛州﹐誑於降將髙進庫﹐還軍嶺上﹝詳「江西之兵」﹞。其在廣州﹐有無賴子歉大姓酒薄﹐譖諸成棟欲屠之﹔廣州文武皆跪請﹐猶使邏者肆殺人。保康知縣不賂﹐其圉譖之曰﹕『知縣謂公但殺民耳』﹗立執殺之。其無狀﹐率類此。

冬十月﹐永曆帝再命李成棟援贛州﹔兵號百萬﹐不戰而潰﹝詳「江西之兵」﹞。恥入肇慶﹐因至廣州。上疏陳計﹐定期再出﹔實利俘掠。

時廣州十府制於李成棟﹐南寧﹑潯州據於陳邦傅﹐桂林﹑平樂隸瞿式耜﹐柳州﹑慶遠隸焦璉﹔軍食嬴絀﹑士馬升降﹐永曆帝不能問。式耜所恃運鹽﹑鼓鑄以飼諸軍﹔璉地最瘠﹐故軍勁而不能多﹔成棟擁多軍﹐無一健士﹐比金聲桓尢劣﹔陳邦傅惟私鬥﹐趙臺被圍﹐急棄城走土司。

順治六年﹝永曆三年﹞春正月﹐李成棟敗死於信丰。時何騰蛟﹑金聲桓皆死﹐人心駭震。李赤心將逼桂林﹐旋走橫州﹔髙必正屯潯州。使劉遠生撫李成棟軍於廣東﹔給事中金堡方注籍﹐亟上疏﹕『閆可義軍南雄﹑李棲鵬軍韶州﹐勢分而孤﹔則杜永和當移鎭。董方策以全師歸﹐气未墮﹔宜使軍淸遠﹐應南﹑韶。廣州文武勢不相下﹐劉遠生已著誠信﹐請使節制。三水以上必集舟師﹔今千人耳﹐宜增。聞王興材可用﹐請使連城璧往﹔崇陽王軍可用﹐請使朱盛濃往。懷集之途實通徳慶﹐輕騎突至﹐東西徑斷﹔葉承恩守之兵少﹐宜檄助。京營不飭﹐蓋馬吉翔﹑李元允之過﹔豈有天子所在﹐無精兵萬人可供一戰者乎﹖寶慶告陷﹐粵西剝牀﹐胡一靑孤而無援﹐焦璉力不能顧﹔粵東劉才鼎有眾三千﹑馬五百﹐請敕使備緩急。瞿式耜已出全州﹐粵西撫臣宜急推定』。時不能用。

二月﹐李成棟軍之還廣東也﹐杜永和挈其印歸。因賄諸將請以爲「畱後」﹐許之﹔以爲廣東總督﹐統成棟軍。以羅成耀爲巡撫﹐守南雄。

堵允錫自鎭峽關走富川之猺崗﹝詳前﹞﹔監軍僉事何復圖導之﹐走梧州。復圖方散貲撫猺寨﹐思有爲﹔曹志建執而磔之。瞿式耜使吳其雷詰志建﹕『柰何迫大臣』﹖允錫乃免。

李赤心自湖南將犯桂林﹐撫之﹔走賓州﹝詳「遺亂」﹞。

夏五月﹐以兵部侍郎張同敞總督軍務﹔用瞿式耜薦也。同敞﹐居正之曾孫﹔有文武才﹐敢戰冠諸軍。往往獨坐胡牀﹐不避敵﹔敗軍見之﹐因反斗。持身堅苦﹐四十喪其偶不復娶﹐蕭然一榻﹔惟篤軍事﹐士卒人人服之。

趙印選遁﹐而遇胡一靑﹔曰﹕『何督部亡﹐吾儕欲死封疆﹐非其職﹔降﹐則如出滇之志何﹖瞿畱守仁慈愛士﹐曷往從之』﹖收諸潰卒﹐宵走桂林。式耜郊迎之﹐爲請於朝﹔封印選開國公﹑胡一靑新寧侯﹑王永祚伯﹐謂之滇營。印選兵尢無律﹐緣道淫掠﹐闌入平樂﹔焦璉將趙興性剛直﹐惡之﹐殺數人﹐幾大哄。式耜語焦璉﹕『國家危在旦夕﹐惟賴諸將一心﹔而私鬥乎』﹖璉按殺趙興以悅之。每與式耜語及興﹐輒淚下﹔印選兵截其拏賄於封川。

赤心掠徳慶﹐稱入淸側﹝詳「遺亂」﹞。

六月﹐堵允錫自梧州入朝﹐以爲督師大學士﹝詳前﹞。有劾喪師失地者﹐乃命總軍於梧州﹐節制忠武﹝馬進忠﹑王進才﹑張光璧﹑牛萬才諸軍名﹞﹑忠開﹝於大海﹑李占春﹑袁韜﹑武大定﹑王光恩﹑王友才﹑王昌﹑王祥等﹞﹑忠貞﹝李赤心十營﹞營諸將﹐分屯川﹑楚。湖南﹑廣東西境﹐亦非允錫所能令。

赤心黨分掠湖南﹑廣西﹐至於南寧﹝詳「遺亂」﹞。

秋七月﹐命杜永和以廣東軍攻江西。

楊大福聞李赤心至﹐燒營走﹐大掠四會﹑懷集諸縣。諸軍思潰﹐行在大震。閆可義斷指自矢﹐乃定﹔永曆使內侍賫敕獎之。大福至肇慶﹐李元允斬之。

杜永和甫至江西﹐敗歸﹔總兵楊國治等被擒。

胡一靑聞孔有徳兵至﹐懼﹔棄永寧走﹐有徳入之。一靑走桂林﹐瞿式耜使屯於榕江﹐一靑呼餉。時軍籍冗猥﹐月食不貲﹐公私罄竭﹔永曆帝至廢食﹐詔羣臣計會﹐出慈寧宮金萬兩給之。

八月﹐瞿式耜使趙印選出全州﹐楊國棟﹑焦璉軍截海洋埠。璉至興安﹐病不能興﹔其將劉起蛟奮兵出﹐急趨而前﹐遇伏而敗﹐璉誅之。起蛟善戰冠諸將﹔自白貴陣沒﹑起蛟及趙興以誅死﹐璉遂弱。瞿式耜疏﹕『兵驕將悍﹐有身先士卒﹑一往不顧者﹐忠義可嘉。請以其子嗣軍職』。從之。

九月﹐陳邦傅將曾海虎劫監軍禦史毛壽登﹐喪其冊印﹔瞿式耜捕海虎﹐斬之。

冬十月﹐以劉遠生爲兵部尙書﹐總理戎政﹔以金堡監羽林軍。節用儲餉﹐厚募親軍﹐將以親徵﹔事旋罷。

是月﹐尙可喜自江西瞷廣東。至梅嶺﹐髙進庫先至枯樹屯﹐焚之﹔降將柯永盛以六騎達廣東﹐軍四百皆奔迸還﹐曰﹕『南雄﹐卽日可下也』。進庫索其賄﹐不應﹔攻亦罷。肇慶大震﹐使羅成耀戍南雄以備之。成耀止於韶州﹐不敢進﹔可喜屯中寨。

堵允錫自如梧州招其軍﹐稍稍集﹔期忠貞營不至﹐允錫鬱鬱卒。遺疏請恢復﹐永曆帝不省﹔多命廣東﹑四川總督巡撫﹐而視湖廣總督如具文。忠貞營自廣東﹐西走黔﹑川﹝詳「遺亂」﹞。

十一月﹐王永祚等敗績於永州。張同敞急使楊國棟趨全州衛廣西﹐有徳解去。一靑走嚴關﹐軍士采菽而食。

十二月﹐郝尙久自潮州乞降於尙可喜﹐導入庾關。除夕﹐趨南雄。

李建捷自信丰還﹐入肇慶﹔封安肅伯﹐使助守廣東﹝建捷﹐亦成棟養子也﹞。

順治七年﹝永曆四年﹞春正月朔﹐尙可喜陷南雄﹔守將江起然遁﹐副將楊伋三十餘人皆被殺。可喜使班志富趨韶州﹐羅成耀盡棄輜重遁﹔將走髙州﹐緣道劫掠﹐奪及餉金﹐且謀取肇慶降。永曆帝使李元允數其棄地失律罪﹐卽席斬之。總兵吳六奇以韶州降﹔可喜兵東及於潮州。

潮州固有流賊﹐張達﹑蘇利皆是也。紹武立﹐皆降﹔爲總兵。又降於李成棟﹔成棟使車重任往鎭之﹐凶虐無禮。知縣嶽桂以事撻其卒﹐重任怒﹐僞爲山賊﹐執桂及守道李光坦﹑知府淩犀渠﹐皆殺之。成棟使郝尙久代之﹐殺重任﹔而虐如故。殺掠所至﹐兵賊不別﹐惠﹑潮﹑嘉應至於南澳咸被其禍﹐民無所訴。朱成功自福建來攻﹐破惠州﹔擊張達於美濠﹐走之。成功去﹐達等復糾眾掠。旣而皆降於可喜﹐官都督總兵而不去發﹐殺奪自如﹔可喜羈縻之。

夏國祥聞廣東狀﹐日促永曆帝西行﹔李元允曰﹕『百官皆去﹐將以空城予敵耶﹖上自西來﹐今更西歸。獨廣東一塊土﹐臣父立功﹑隕命皆以此。若上念東土﹐畱臣肇慶﹐與杜永和共守廣聲勢﹐則臣之職也』。永曆帝手詔﹐以元允督諸軍﹔擢馬吉翔兵部尙書﹐共守肇慶。使劉遠生﹑金堡諭諸鎭﹐督杜永和出師。永和在廣州﹐聞梅嶺失﹐卽與三司江槱等遁入舟。李元允檄責之﹐不應。月餘兵不至﹐乃復入。可喜使降將許爾顯﹑江定國以舟師趣淸遠﹔自與耿繼茂徐行至廣州﹐無一卒拒﹐乃圍廣州。爾顯入水南﹐永和告急﹔命馬吉翔﹑陳邦傅援之﹐止於肇慶不進。羅守誠謀叛﹐元允計殺之。

二月﹐尙可喜攻廣州﹐總兵吳文獻以舟師營東門及南門﹐可喜不敢逼。張月﹑李建捷屢擊之西南驛﹐建捷戰尢力﹐多所斬獲﹔捷書往來不絕。可喜彊市糴於廣州龍眼洞人﹐炮拒之﹔許爾顯怒﹐屠之﹐凡五百戶。鄕民懼﹐可喜乃得糴。總兵鄒文光以偵敵死。降人李士璉導可喜兵陷惠州﹔已及總兵黃應傑﹑知府林宗京執趙王由棪及郡王十三人以獻﹐皆被殺。江右宗室止其地者﹐士璉盡殺之而有其孥賄。

曹志建將劉成玉肆掠及丁憂總督魯可藻舟﹐焦璉討之﹔志建怒﹐兩軍幾斗。瞿式耜曰﹕『今天子蒙塵﹐彊敵西逼﹔忘大仇而修小怨﹐其謂之何』﹗志建乃杖殺玉﹔主將嫌釋﹐而軍士益水火。孔有徳攻之﹐志建奔灌陽﹐潰兵闌入恭城﹑陽朔﹔瞿式耜犒之﹐乃止。式耜以桂林瘠薄﹐正賦苦不足﹔請募兵屯田﹐格不行。陳邦傅﹑郝永忠又掠之。焦璉請分軍一守全州﹑一出戰﹐餘眾屯田﹔趙印選梗其議﹐且忌璉軍﹐整日構之。式耜不得已﹐使守平樂﹔馴至於亡。

夏五月﹐李元允自肇慶入朝還﹐以兵救廣州﹐遂入守﹔降將張大奎至﹐立斬之。廣州兩面皆拒水﹐舟師守之﹔西山之麓﹐柵而爲木城﹐又重溝之﹐海潮以達。可喜不能逼﹐暑雨鬱蒸﹐弓弦膠解﹐將退師。而陳邦傅將馬寶﹑馬維興攻淸遠者皆敗﹐馬吉翔不敢進﹐何吾騶受命督三水軍亦不進﹐淸遠參將酈文龍﹑東莞總兵張道瀛﹑參將張善﹑南雄副將覃養志皆叛降﹔可喜以兵陷三水。髙必正再受命援廣州﹔陳邦傅惡之﹐又惡李元允﹐使姚春登結土司以自固﹐因擊必正。必正俄去﹝詳「遺亂」﹞。

朱成功擊蘇利於潮州﹐亦不克。

張月﹑李元允猶疾戰﹐嘗大破可喜軍﹐獲其戰艦逾三百﹑貲械無算。杜永和運矢石﹐陳金銀﹑緞玉於城上勵士卒﹐故相持不失。

大學士王化澄等聞警無一策﹐萬翔﹑魯可藻等惟思結諸鎭﹝見「黨禍」﹞﹐乃封永和諸人侯伯以慰之﹔又晉焦璉宣國公﹑胡一靑衛國公﹑曹志建保國公﹐而置敗績喪地者罪於不問。瞿式耜以兵定南寧﹐化澄等反惡之﹐並及張同敞﹝詳「黨禍」﹞﹔先後以於元煜﹑來嗣敏督廣西軍。元煜至﹐以女妻王永祚子﹐使戴己﹔促趙印選等無受督師令。式耜﹑同敞疏解兵柄﹐亦不報。印選復奪元煜女﹐永祚忿﹐將攻之﹔胡一靑寢其事。印選又與一靑爭總統﹐大哄﹔一靑軍出防。印選居桂林恣酒色﹐一靑銜之。

秋﹐瞿式耜遺書大學士嚴起恆曰﹕『東疆危矣﹗天下事殆不可爲。吾與公徒以一死塞責﹐何面目以對天下士』﹖起恆奉書而泣。

九月﹐孔有徳入灌陽﹐曹志建奔恭城﹔焦璉曰﹕『灌陽﹐潯﹑賀﹑柳﹑梧之障也』﹗親往救之﹔資以馬仗﹐視其軍立﹐乃還。有徳軍益前﹐馬進忠戰﹐敗績﹔再戰於瓜裏﹐又敗﹐走城步山中﹔桂林大震。有徳益兵攻廣西﹐民苦抄掠者爭導之﹔胡一靑﹑趙印選﹑王永祚皆先遁﹐全州復沒。

十月﹐降寇蘇利陷惠來﹐朱成功入南澳。

瞿式耜使其孫文昌告急行在﹐莫或爲計。集諸鎭議搜劫以懸賞﹐亦莫應﹔惟以忠義激將士。馬進忠戰於西延﹐敗績﹐走貴州。諸將相顧不一救﹐於元煜亦不問。焦璉將以兵守桂林﹐趙印選惡之﹔乃以總統令止璉曰﹕『平樂失﹐誰執其咎』﹖璉不得出。

十一月﹐尙可喜﹑耿仲明圍廣州久不去。其城𨿽堅﹐水師總兵梁淸標叛﹐出降﹔降將吳六奇更爲可喜招徐安﹐降之。可喜因大治水師﹔永和懼﹐陰乞師於蘇利﹐不應。張月等猶擊敗可喜軍﹐燒其鐵甲去﹔又以炮碎可喜及耿繼茂案﹐二人方共食﹐幸不死。可喜以兵攻西門﹐月以大炮擊之﹐殺其兵千人。西城守將範承恩﹐故皂隸﹔杜永和以「艸包」呼之。承恩大恨﹐陰約降﹔夜決炮臺水涸﹐可喜兵塡淖進﹐遂焚木城﹐移其炮以內擊。永和﹑建捷突圍出﹐及張月﹑殷之榮﹑吳文獻以舟師走廉﹑瓊﹔建捷旋入朝於南寧。可喜屠廣州﹐孑遺無畱﹔逸出城者﹐擠之海中。馬寶攻淸遠垂破﹐聞之遁。陳邦傅亦遁﹔遂掠藤州﹐燒民捨千椽﹐走南寧。可喜使班志富及降將徐成功等以兵西﹔降將郭虎略肇慶﹐馬吉翔先遁﹐李元允走南寧﹐守將馬裕昆降。

是月﹐孔有徳自全州陷興安﹐直攻桂林。胡一靑﹑王永祚托徵餉﹐走榕江﹑再走甘棠渡﹐遂入桂林。焦璉在平樂﹐猝不能至﹔榕江上下無一壁﹐式耜無如何。有徳從容濟﹐至於嚴關﹐復無一卒﹔有徳長驅入桂林。瞿式耜使趙印選出戰﹐不應﹔再促之﹐則盡室行。王永祚迎降﹐胡一靑﹑楊國棟﹑蒲纓遁﹐諸軍大潰﹔燒掠內外﹐煙焰障天﹐而城守無一卒。張同敞適自靈川至﹐式耜畱﹔共死。明日﹐有徳陷桂林﹐靖江王﹑楊國棟﹑馬養麟皆降。

十一月﹐胡一靑﹑趙印選走賓州﹐再走南寧﹐兩廣省治皆沒。

十二月﹝永曆閏十一月﹞﹐永曆帝以張孝起巡撫南寧﹑兼髙﹑雷﹑廉﹑瓊四府軍門。宣國公焦璉在平樂﹐謀恢復﹔故畱守瞿式耜僕奉其遺書至﹐勉使爲力。璉遂三分其軍攻全州﹑永州﹑沅州﹐皆不勝﹔及勒克徳渾自灌陽至﹐璉以軍防梧州。徵西將軍朱旻如守平樂﹐髙必正走貴州﹝詳「遺亂」﹞。

朱成功以舟師援廣東﹐不克而歸﹝詳前﹞。

順治八年﹝永曆四年冬十二月。自二月後﹐爲永曆五年﹞春二月﹐徐成功﹑髙進庫攻髙州﹐至於盱口﹐李明忠自潰。進庫追至電白﹔遂攻海丰﹐都督薛進拒守﹐死。

有徳自桂林陷梧州﹐焦璉走潯州﹔有徳使馬蛟麟陷柳州。

三月﹐徐成功﹑髙進庫陷髙州﹐巡道郭光祖﹑吳人龍﹑知縣文振義﹑副將王邦友皆納降。

孔有徳兵陷象州﹑馬平﹑雒容﹑柳城﹑融縣﹑懷遠﹑蒼梧﹑岑溪﹑北流﹑懷集。

李元允憤孫可望狀﹐請出靈川﹐收兵雷﹑廉﹐奉帝入海﹔許之。疏請移蹕於防城﹔不許。元允遂行﹐招兵攻廣東。

夏五月﹐永曆帝命朱天麟經略左﹑右﹝江﹞土司﹝詳後﹞。

六月﹐降將李棲鳳陷和平﹑興寧﹑龍川﹑惠來﹑遵化﹑海澄諸縣。

秋九月﹐孔有徳兵益東﹐陳邦傅及子禹玉陰約降﹔誘焦璉殺之﹐挈其首及諸文武以潯州郡縣降﹐且爲有徳攻平樂。焦璉部猶未知﹐有徳乘之﹐平樂遂沒。又爲有徳襲破白常燦於淸遠﹝詳「義旅」﹞。武宣﹑郁林之間皆沒﹐有徳兵地接粵東。

冬十月﹐孔有徳使綫國安﹑降將馬雄趨賓州﹐徇上﹑下江地。

十二月﹐綫國安陷賓州。降將南一魁﹑張國柱入南寧﹐永曆帝已先去﹝詳「奔亡」﹞﹐趙印選﹑胡一靑走思南。有徳陷太平﹐印選走欽州﹑一靑入思明山中。

順治九年﹝永曆六年﹞春正月﹐耿繼茂入廉州﹐總兵蔡奎降。

二月﹐孔有徳使綫國安﹑馬雄及降將全節守南寧﹑慶遠﹑梧州﹐自以七百騎入池河﹐窺貴州。諸將曹志建在賀縣﹑馬寶在陽朔﹑胡一靑在山寨﹐各無可爲。

夏四月﹐徐成功﹑耿繼茂入雷州﹐遂入廉州﹐分掠靈山﹑欽州。趙印選遁﹐旋降﹔李元允﹑李建捷皆被執。繼茂等逼瓊州﹐杜永和以其眾數萬降﹔廣東盡沒。

秋七月﹐李定國使馮雙禮分兵攻全州﹐自自武岡督諸軍入廣西。在道﹐復分軍爲兩道﹐使其部西勝營總兵張勝﹑鐵騎營總兵郭有名自西延﹑大沽間道趨嚴關。在道聞其部捷驛湖﹐慮全州兵救桂林﹐下令捲旗倍道疾進﹐無攻城﹐直襲桂林。至則馮雙禮已克全州﹐出與合﹔張勝﹑郭有名亦擊降將孫龍於嚴關﹐走之。孔有徳自桂林悉兵至﹐炮聲夕作﹐諸軍欲赴之﹔定國曰﹕『無庸』。偵之﹐果夥軍﹐有徳置之以約全州兵者。以定國軍已入關﹐有徳兵卻陣於關內。明日大戰﹐定國蓐食麾軍驅象出鋒﹔甫交﹐象反走﹐定國大怒﹐斬禦者﹐親執巨刀奮力陷陣。諸軍爭搏敵﹐象亦突陣﹐呼聲震地﹔天大雷雨﹐定國兵躪而入。有徳大潰﹐死者無藝﹔追至大榕江﹐有徳遁桂林。定國急追之﹐信宿卽至﹔壘其北山﹐俯瞷城中。有徳出﹐定國兵射之﹐中其腦﹐不死﹔還其居﹐茫無策。馬進忠復招王允成降﹐有徳自燒死。子庭訓幼﹐其妻付諸婢曰﹕『脫免﹐使爲僧』。旋亦被殺。有徳以毛文龍部首亂登﹑萊﹐叛明渡海﹐得「天佑兵」之號﹔比入湖南﹑廣西﹐殺明宗室不可紀。自是死﹐裔亦絕。

定國入桂林﹐遣使告捷。其人晝夜易騎馳﹐比至暈絕﹐蘇而以告﹔上下駭抃﹐永曆帝爲之大宴三日。定國械陳邦傅及其子禹玉至貴州﹐數以迫脇乘輿﹑誘殺焦璉罪﹔褫革以徇﹐傳屍安隆。降將董英﹑袁道先﹑曾盛﹑祖祕希﹑孔承先﹑孫龍﹑孫廷世﹐皆伏誅。聞全節遁梧州﹐尙可喜使降將彊世爵以舟師巨炮援之﹔乃自間道襲其城。節合綫國安﹑馬雄來拒﹔定國悉銳圍之﹐節遁﹐雄﹑國安走封川﹐定國克梧州。進攻柳州﹐克之﹔潯州亦下。遂攻平樂﹐克之。於是宗室朱盛濃﹑丰城侯李茂先﹑總兵龔遂在富川山寨﹐胡一靑及義寧伯龍韜﹑總兵楊武在永福﹑陽朔﹐皆以兵應﹔慶遠﹑思南﹑南寧﹑太平諸府皆下﹐廣西全復。

定國趨湖南﹝詳前﹞。永曆帝封定國爲西寧王﹑馮雙禮興國侯。以陳經猷爲經略尙書﹐守桂林﹔將軍王應龍等助之。

九月﹐馬寶復連州﹐斬降將茅生蕙﹔郭虎救之不及。張月執李明忠叛降於尙可喜。

綫國安﹑全節乘李定國入湖南﹐乞師尙可喜﹐助以舟師﹐遂覆梧州。未幾﹐全節﹑馬雄陷潯州。

冬十二月﹐綫國安入藤縣﹔又攻平樂﹐陷之。賀縣亦沒。

順治十年﹝永曆七年﹞春二月﹐李定國走廣西﹝詳李孫之兵」﹞。

尙可喜再以兵陷廉州。綫國安敗胡一靑於賓州﹐全節入象州﹐合攻桂林﹔陳經猷不能禦﹐桂林復沒。一靑﹑龍韜﹑楊武走。

三月﹐李定國自梧州攻廣東﹝互見前及「李孫之兵」﹐復開建﹑順慶﹔遂攻肇慶﹐連營北山。別將入四會﹑廣寧﹐至於三水。於是宋國相自岑溪出﹐掠羅定﹑東安﹑西寧﹔朱成功入新會﹑順徳諸海口﹐至於九江村﹐期會定國﹔淸遠山寨亦聲導定國渡河走從化﹐以襲廣州。

夏四月﹐李定國圍肇慶﹐潰其堞凡三面﹔又穴北城攻之﹐爲土囊﹑木柵﹑藤牌拒槍矢。許爾顯塹城中而守之﹐月餘不能下。尙可喜畏之﹐且慮定國自木棉渡合郝尙久兵﹐則北走之徑絕﹔使耿繼茂以重兵扼三水。爾顯旋鑿東門﹐焚其隧﹔定國兵多死﹐退軍五里。爾顯復潛奪龍頂岡﹐以鉤槍弋定國兵徇於城下﹔定國引而西。

郝尙久屯潮州﹐隙於班志富﹑郭虎﹔可喜使劉伯祿往代之。尙久遂執降人薛信辰復爲明﹐與故南京禮部侍郎黃錦﹑襄陽知府鄒鎏﹑參議梁應龍奉永曆正朔﹐自稱新泰伯﹔壘於金城山巓極髙固﹐鑿井深百尺﹐容萬人﹐大集糧糗﹑兵械爲久計。旁攻揭陽﹑大埔諸縣﹔惟潮陽﹑惠來﹑鎭平爲吳六奇所守﹐不能入。尙可喜﹑耿繼茂﹑吳六奇﹑蘇利﹑許龍合圖之﹐諸縣復沒﹐惟守一城。

胡一靑﹐楊武合兵圍桂林﹐敗績﹔死者千人。

閏六月﹐李定國攻肇慶﹐與尙可喜戰於四合江﹐不勝﹔還屯柳州。周金湯復遂溪。

秋七月﹐李定國自懷集攻廣東﹐步騎四萬﹔復化州﹑吳川﹑石城﹐以施尙義守之。

又取賀縣﹑樂平﹐西攻桂林。時省垣𨿽沒﹐山寨義兵十百起﹐陳經猷﹑王應龍亦故在﹔聞定國至﹐皆響應。綫國安固守﹔定國攻之七晝夜﹐不能克。將爲鰲翻﹐驍將王國仁入視﹐爇死隧中﹔援兵復將至﹐乃解圍還柳州。孫可望來攻﹐定國大敗之﹝詳「李孫之兵」﹞。

九月﹐郝尙久在潮州圍未解﹐而酷信誣說﹔其下王安邦知必敗﹐夜導外兵入。尙久將走金城山﹐攻者突至﹐門不及合﹔尙久投井死。朱成功將陳六禦至廣東援之﹐不及﹝詳前﹞。

冬十月﹐尙可喜兵陷吳川﹑石城。

順治十一年﹝永曆八年﹞春正月﹐孫可望使馮雙禮以步騎萬人逼柳州﹐定國攻廣東以避之。雙禮攻桂林﹐不克。

二月﹐李定國至髙州﹐張月復出降﹐尙可喜懼甚﹔耿繼茂移其軍入福建﹐可喜益懼。

夏四月﹐李定國入廉州﹐取雷州﹔使趙延生徇羅定﹑新興﹑石城﹑電白﹑陽春﹑陽江諸縣﹐下之。

六月﹐李定國遣兵攻梧州﹐不克。

秋七月﹐陳武起兵復臨髙﹑昌化﹝詳「義旅」﹞﹐張國柱敗之。李定國取恩平﹐前鋒至肇慶﹐謀大舉﹔將以郴﹑桂之軍出韶州﹐江﹑楚之軍入嶺上﹐約朱成功取潮州。可喜不敢出﹐惟使郭虎及降將杜豹﹑田雲龍守新會﹑髙明。凡三日﹐定國兵至﹐可喜再使降將吳進功入新會以助守﹔定國以舟師扼江門﹐爲炮臺於陸以斷之。可喜使降將劉秉功以水陸兵至﹐李定國少卻﹔秉功乃得入。定國分兵攻髙明﹐穴地入之﹔垂克﹐而可喜之軍至﹐望定國軍﹐遽退。定國自追之﹐以精銳五百急躡可喜﹐期必得﹔遇伏而敗﹐失總兵武君禧﹑王天才十六人。可喜以兵還廣州。

是月﹐尙可喜部兵陷平遠。

九月﹐李定國猝以兵入髙明﹐執郭虎﹔獲杜豹而殺之。

冬十月﹐李定國合兵圍新會﹐環屯珊洲﹑金利﹑富灣﹑羅漳諸隘﹐勢大振﹐兵鋒及廣州。新會食絕﹐至於萍木皆罄﹔許爾顯﹑吳進功猶死守。定國先約朱成功取南京﹔至是﹐林察至﹐定國已退據新會之險以自守。

十二月﹐尙可喜﹑耿仲明﹑珠瑪喇以兵援新會﹐定國擊之珊洲陷伏﹐力戰乃出﹔副將梁大勛戰死。明日﹐定國陣山巓﹐下列象炮﹔珠瑪喇以索倫勁騎斗﹐定國自部鐵騎四千橫衝之。珠瑪喇不退﹐降將盛登科﹑尙立智襲據其西山﹐定國陣動﹐降將連得成﹑田雲龍﹑栗養志等以步卒進﹐定國之象驚於炮﹐走。可喜縱擊﹐定國大敗﹐亡十三象﹑馬三千﹑士卒四萬﹔得脫者半。定國遂檄髙州﹑髙明守兵皆會於郁林﹐並諸廝養籍爲兵﹐復得萬人﹐自興新南﹔可喜追之不及。總兵孫繼昌走土司﹐定國使吳三省等以象一﹑步騎千追及之﹐遂引兵攻肇慶。

順治十二年﹝永曆九年﹞春正月﹐李定國至興業﹔尙可喜追之﹐定國失象一。至於橫州﹐鰲拜﹑塔賴以滿洲﹑蒙古兵大至﹐定國甚敗﹐老營皆失﹐余象二﹑馬二百八十。至於橫江﹐燒其橋走。可喜躡之﹐定國以千人走賓州。於是廣東之羅定﹑肇慶﹑髙﹑雷﹑廉五府州十有八縣及廣西之平樂﹑慶遠﹑太平﹑思南﹑潯州﹑郁林﹑橫州﹑北流﹑興業﹑容縣﹑岑溪先後沒﹐諸將閻維經﹑趙延生﹑施尙義各棄地走﹐馬寶叛附於孫可望﹐王允成﹑張士祿再出降﹐中書楊琳俊﹑白長﹑王之臣三十餘人皆降。綫國安亦自象州﹑武宣至﹐合兵羅定州﹐至於界化土司而還。定國入南寧以守。聞湖南警﹐使李先芳等自容縣救之﹔拒於馬雄﹐不克進。遂攻平樂﹐不克而還。

秋七月﹐徐成功﹑許爾顯城揭陽﹐畏朱成功之至也﹝凡成功攻廣東事﹐皆見前﹞。

陳奇策﹑馮士驑猶居雷﹑廉海中﹐擊降將蓋一鵬﹑劉良卿﹐斬之。總兵龍韜駐柳州﹐聲結定國。

冬十二月﹐宗室朱盛濃屯富川﹐降將於時耀攻之﹐盡破兩都九團百九十餘寨﹐死者無藝。

順治十三年﹝永曆十年﹞春正月﹐李定國大敗孫可望於田州﹐遂入安隆﹝詳後﹞。

三月﹐永曆帝入滇﹐安龍復沒。

七月﹐龍韜敗沒於柳州。

冬十二月﹐李定國復以兵取安隆及南寧﹑橫州。

順治十五年﹝永曆十二年﹞春﹐馬雄陷橫州。時卓布泰與四川﹑湖南兵三路趨雲南﹐先攻融縣﹐陷之﹔降龔遂於懷集﹐諸將胡一靑﹑龍韜﹑楊武奔貴州。

夏四月﹐卓布泰下羅城﹑天河﹑河池﹑南丹﹑那地﹑撫寧漢土地。

秋﹐卓布泰取荔波﹑獨山州漢土地﹔引其兵西﹐無拒者﹐遂軍於羅顏渡。總兵吳子聖盡沈公私舟﹐扼險守。泗城土司岑繼祿導其兵自間道入﹐子聖駭遁﹔卓布泰卽所沈舟濟。總兵周文疆棄南寧﹐奔田州﹔卓布泰入南寧。追之﹐文疆以田州降。卓布泰遂自黃艸壩入。

順治十六年﹝永曆十三年﹞夏五月﹐李棲鳳盡平南寧﹑太平﹑思恩境﹐姬玿﹑陳奇軍及江夏﹑王某皆降。

順治十七年﹐尙可喜使招虎賁將軍王興於文村﹐不屈死﹔執總兵周金湯。鄧耀走交趾﹝詳「義旅」﹞﹐李常榮降﹐兩廣盡沒。

昔者尉陀自大﹐延歷三世﹔碙山匿迹﹐聯且二君。蓋棄西北而至東南﹐粵其尾閭乎﹗永曆踐位﹐方諸南漢﹐名正一時﹑地復不少﹔靖江﹑紹武比於驅除﹐至於彥舟數奔﹑李全眺首。此時帝有銅馬之稱﹑國擅府海之富﹐籌劃轉輸﹐則蠻鄕多其寶玉﹔料問士馬﹐則熊耳積其甲兵。勢必鼓舞親徵﹐決策軍事﹔分道湘﹑閩﹐擢拔賢豪。加以健士摧鋒﹑儒帥復守﹐師出全州﹐則閣道狀其形勢﹔地盡南海﹐則五羊固其隍池。乃廣州爲輔車之依﹐而吉翔不能救﹔肇慶爲先王之國﹐而永曆不能居。何況於元煜﹑杜永和節鉞之寄﹐則犬矢金杯﹐莫諭其失﹔趙印選﹑焦璉爪牙之任﹐則右朱左李﹐殆於同府。曩使東師得帥﹑平樂能來﹐作修之之滑臺﹑變郭公之壁壘﹐天南半壁﹐寧不少延耶﹗武岡猝攻﹑新會屢逼﹐平陽負馬革之屍﹑海角斷平安之火﹔而臨桂輒沒﹐橫江大崩。則滇師之銳﹐未逾文昌之兵﹔經猷之才﹐豈比稼軒之一。孤注作勢﹐內訌又聞﹔運固丁乎陽九﹑國亦尖入牛角矣﹗若乃邦傅﹑承允﹐並以惡死﹔元允﹑建捷﹐獨以忠名。至於峒寨徵兵﹑山海列寇﹐忠者志殉乎君國﹑頑徒貙生於封狼﹔競長一時﹐殊迹千古爾﹗然而桂海宵沈﹑滇云夕散﹐匿宜中於海外﹑執九江於朝堂﹔災者覆之﹐其固然歟﹗

續明紀事本末卷之十一

四川之亂

崇禎十七年夏四月﹐參將曾英在忠州﹐賊張獻忠攻之。英以水師逆擊﹐焚其舟百艘﹐賊死千計﹔遂屯忠州。賊亦屯忠州之葫蘆壩。英得黔﹑滇餉金數十萬﹐大募士卒﹐旬日十萬﹐拔其豪余仲﹑李占春﹑於大海﹑張天相爲稗將﹔刁化龍以士兵助之﹐壘於塗山。

五月﹐宏光帝命趙光遠鎭四川。時光遠屯陽平關﹐趙榮貴屯梁山﹐都司王祥在遵義﹐總兵屠龍在納溪﹐及侯天錫﹑馬應試﹑余朝宗﹑楊賡﹑莫宗文各擁兵立。賊攻梁山﹐榮貴望風遁。曾英次江口戰﹐敗績﹐退軍五里﹐至於望江關。賊斫其頰﹐英殺數人跳而免。

六月﹐晉趙光遠提督四川。光遠已降賊﹐龍文光卻守﹐餘眾二萬人。

秋七月﹐賊黨朱朝臣犯保寧。家居主事郭獻珂召故將張成擊之杜勝集﹐大破之﹔斬朝臣。

八月﹐命楊鶚總督川﹑湖等處軍務。先是﹐總督樊一蘅受莊烈帝命﹐總川﹑陜軍﹔分巡道馬幹以賊陷成都﹐撫按皆死﹐幹遂自爲巡撫﹕然皆不能定賊。乃命大學士王應熊爲督師兵部尙書﹐總督川﹑廣﹑云﹑貴軍務﹐賜劍﹐便宜行事﹔命兵部侍郎兪思恂﹑提學道王芝瑞輯兵食﹐巡道劉鱗左右之。思恂旋卒。

冬﹐王應熊承制治蜀軍﹔旋言重慶﹑成都二府小民敲骨吸髓﹐所供七﹑八十萬並歸於賊。僉事張一甲言張獻忠自夔門入忠﹑萬﹐北則李自成逼漢中﹐廣元﹑昭化以南已降賊﹔巴﹑通之際﹐又爲諸賊所掠。時獻賊僭號於成都﹐屠戮郡縣無虛日﹔馬科﹑劉進忠輩分附闖﹑獻﹐姚﹑黃賊又布於川西。姚﹑黃者﹐漢中土賊姚天動﹑黃龍長之﹔趙榮貴擒其黨一斗麻代王等﹐天動等穴蓬州﹑儀隴﹑南部間﹐眾數十萬﹐以人爲食。久之﹐分十三家營﹕袁韜爲首﹐其次呼九思﹑馬潮﹑王昌﹑陳林﹑王友進﹑王興﹑楊正宗﹑張顯﹑劉惟靈﹑白蛟龍﹑楊炳英﹑李世傑﹐流劫及保寧﹐殺戮所及﹐千里爲墟。已更相貳﹐十三家目多非舊﹐而作賊如故。酆城﹑金簡間﹐別有胡明道﹑姚玉麟等皆作賊﹔有土暴子者﹐屠戮不異於賊﹐民尢畏之。朝廷兵力不能及﹐惟遵義得完。王應熊﹑樊一蘅止其地﹐因以命之。巡按禦史米壽圖奉命擇能任監司者與偕行﹐亦至。乃發喪﹐大舉傳檄討賊。朱化龍擊賊龍鸛山﹐大破之﹔追至成都﹐互戰屢月﹐還守大山關。復以勁卒敗賊﹐復榮經縣﹔俄陷於賊。化龍軍小山關﹐賀珍往來興﹑漢之間。

十二月﹐召楊鶚還﹔命何騰蛟以原官總督川﹑陜﹑云﹑貴軍務﹐使賈聯登爲四川總兵官。

宏光元年春正月﹐賀珍擊賊黨於廣元﹐敗績。時川北兵數﹐不能及賊之少半。劉道貞﹑朱化龍擊賊於小山關﹐大敗。道貞攻邛州﹐不克﹝詳「義旅」﹞。

二月﹐賀珍以兵趨漢中﹐賊黨馬科拒之﹔珍不克﹐科踞保寧如故。曾英取鹽於遂寧﹐以食其軍。

三月﹐王應熊疏﹕『四川北接鄖陽﹑西次彜陵﹐南自建昌道雲南﹐東南自遵義道貴州。今賊踞成都﹐蜀無人迹。闖賊劫保寧﹑順慶之民﹐而爲獻賊所驅。宜令川陜總督復保寧﹐臣合黔﹑滇之力批其虛。廣西﹑鄖陽許臣節制﹐則緩急可以呼應』。從之﹔以應熊節制云﹑貴﹑湖廣﹑廣西﹑鄖陽﹑偏沅巡撫。應熊以曾英兵無律﹐多劫紳賈﹔不重其秩。劾馬幹淫掠﹔詔逮幹﹐以耿廷籙代。值沙定洲亂﹐廷籙不果行﹝詳「黔滇之亂」﹞。何騰蛟亦不克至﹝詳前﹞﹐幹爲巡撫如故。

都司楊展自賊中泳出至於嘉定﹐乘間入犍爲﹐殺僞令﹔進攻嘉定﹐遺民開城納之。其地險阻而近賊﹐展工撫馭﹐遠近歸之。羅徽堡千總廖佐及楊世泰起兵峨嵋﹐余登皞勝賊於眉州﹐朱化龍及同知詹天顏復龍安﹑茂州﹝詳「義旅」﹞。樊一蘅亦至﹐乃共起舊將甘良臣爲總統﹐副以侯天錫﹑馬應試﹑屠龍﹑余朝宗﹐凡三萬人﹐攻敍州。楊﹑屠軍幹溪﹐馬應試夜濟﹔及旦﹐展軍亦濟。賊方敗應試軍﹐展斷其橋﹐賊大驚遁﹔展﹑應試逐北﹐生獲二千﹑溺死過半。其酋張化龍遁去﹐遂入敍州﹔一蘅犒軍江上。賊黨馮雙禮再攻敍州﹐陷之。展使蘇寶以猓兵擊之﹐自攻其白塔山屯。半濟而令﹕『今日必死戰』﹔盡沈其舟。使張勝﹑余朝宗攻山左﹐曹章﹑郭崇烈攻山右﹐姚之楨﹑李朝貴軍其後﹐自當其前。曹章先登﹐之楨敗而更勝﹔賊大潰遁。蘇寶戰雙禮而敗﹐展以勝軍至﹐又破之﹔逐北三十里﹐再復敍州守之。賊黨孫可望眾又至﹐一蘅軍江上﹐相持一月﹔糧盡﹐退屯藺州。展軍屯江津﹐賊易楊展﹐謂『重慶不可失』﹐使二萬賊水陸攻合州﹐屯於多功城﹔別以精銳道佛圖關﹐將夾擊馬幹軍。曾英﹑劉麟長救之﹐使遺民下涪州避賊﹔使於大海拒水軍﹑張天相陣於陸﹐戒勿戰﹐自以精卒五百往擊多功賊﹐大敗之。卽其幟萆山出賊後﹐大破之亭候。賊怒﹐坑降卒三千於大儀﹔英遂屯重慶。賊又截朱化龍及僉事蔡肱明於羊子嶺﹐化龍以蕃騎數百直衝之﹐賊大潰﹐屍蔽山谷﹔別將復敗賊於摩泥滴水。又其時範文光在洪縣﹐詹天顏在松潘﹐權演在廣元﹐譚洪﹑譚詣﹑譚文在夔州﹐皆舉城邑奉徵調。宣慰使馬京﹑守備楊起泰又大破賊於觀川﹐文光亦使黎武勛擊艾能奇走之﹝詳「義旅」﹞。於是四川之民﹐大殺賊官﹔或刺於庭﹑或付諸水火。凡賊所設守牧令﹐判死者無算。惟雅州知州王國臣固通賊﹐至是與下南道胡寅隙﹐將執寅畀諸賊﹔寅走﹐國臣遂降賊。

夏五月﹐王應熊檄楊展入遵義﹐及侯天錫﹑張熊攻永寧﹐克之﹔軍於魚腹闕。

秋七月﹐楊展大破賊梁一訓於納溪﹐溺死數萬。鎭安千總周鼎昌被圍﹐賊聚諸舟鎖困之﹔鼎昌斷其索﹐賊大敗走。孟喬芳擊姚﹑黃賊﹐屢破之﹔袁韜走川南。

八月﹐甘良臣﹑余從奎﹑楊展以千舟擊賊於蔡壩﹐不勝。越五日﹐又敗﹔賊追之納溪﹐士卒皆入舟﹐余從奎走江津﹐良臣﹑展以數百人入永寧。賊陷樂用寨﹐奢香之故穴也﹔羅從文以兵五千拒囤守。孫可望圍之屢月﹐不能克﹔乃誘之降﹐盡坑之。良臣﹑展聞之﹐退於懷仁。賊躡之懷仁﹐土城不能守﹐軍於小山關﹔賊又陷之﹐良臣﹑展居山中﹐殺馬而食。良臣及王祥謀自籌中走遵義﹐曹章曰﹕『我棄大營入遵義﹐大軍若退﹐進退棘矣﹗曷自間道入江津乎』﹖祥及良臣不從﹐遂走遵義﹔展﹑章及向成功﹑黃國美竊出賊後﹐渡合江歸。

九月﹐李巽徳在西充﹐奉隆武帝號﹔降將嚴自明敗之﹐張定邦降。賀珍以兵攻陽平關﹐自明復拒之﹔孟喬芳使自明等以諸降軍爭興安﹑漢中及川東北。

冬﹐賀珍﹑孫守法自漢中攻長安﹐不克而還﹝詳「義旅」﹞。馬科自保寧攻漢中﹐賀珍大敗之。

十一月﹐郝孟旅在雅州佯爲賊﹐上川南道﹔陰聚兵卒﹐將通使於曹勛﹐不果。程鳳翔招之﹐孟旅遂殺賊將﹐以雅州復爲明﹔奉範文光﹑曹勛主軍事。諸軍反﹐大掠之。孟旅自以兵復黎州﹔進攻邛州﹐不克。尋敗死於花溪﹝孟旅﹐綿州諸生也﹞。

十二月﹐賊復攻敍州﹔至東關﹐楊展欲攻之﹐前鋒洶而潰。賊陷敍州﹐追展至瀘溪﹔展謂諸將﹕『不戰﹐則賊益進』。伏兵深箐以待之。賊不敢入﹐展還屯永寧﹐招兵餉士﹐大修戰守之具。

曾英自涪州趨江津﹐合劉麟長﹑刁化龍之兵進。知賊將殷承祚在順慶有降志﹐使人招之﹔爲賊所得﹐殊其耳﹑目﹑手各一﹐縱之還。承祚以順慶降﹐英使焦應瑞﹑馮有慶守之。

時大順﹑峨邊間復罹胡鑾等禍﹐遂有裏兵﹑皇兵之名﹐民不聊生。

順治三年﹝隆武二年。是年永曆卽位﹞春正月﹐樊一蘅遣使入福州朝賀﹔隆武帝使賜王應熊璽書﹐便宜行事。應熊復犍爲﹐督諸將取川南。

劉體純等自襄陽轉掠入歸州﹑彜陵﹐至於巴東﹔阻川東以自守﹝詳前﹞。

三月﹐楊展﹑馬應試攻川南地﹐盡定之﹔嘉定﹑眉州﹑雅州﹑邛州屬邑緩復。賈聯登﹑楊維棟攻資州﹑簡州﹐復之。侯天錫﹑髙明佐復瀘州。曾英使於大海﹑李占春守忠州﹑涪州。樊一蘅移軍納溪﹐居中調度﹔王應熊亦出遵義﹐會一蘅於瀘溪﹐檄顧忠﹑張天貴﹑侯天錫﹑馬應試﹑莫宗文連兵敍州﹑犍爲間﹐謀進取。楊展擊賊於彭山﹐大敗之﹐焚其千艘﹔輜重﹑金寶沈於江﹐展使取之﹐以益軍實﹐彊富冠諸鎭。曾英﹑王祥合謀趨成都。

夏六月﹐武大定敗績於興安﹐走入川。

秋七月﹐賊棄成都走﹐攻賈聯登於中江﹐陷之﹔進攻順慶﹐焦應瑞﹑馮有慶負其勇﹐曰﹕『賊不足懼也』﹗比及至﹐守三日而城陷﹐死者五十萬。

徐孫彥自蜀還福京﹐具言王應熊﹑樊一蘅﹑李幹徳﹑馬幹及米壽圖﹑劉麟長﹑萬年策﹑鄭逢元﹑劉泌﹑範文光﹑牟道行﹑田華國﹑莫宗文﹑曾英﹑賈聯登﹑譚宜狀﹐且言賊屠川民﹐慘酷無似。隆武帝涕泣久之。

是月﹐王應熊﹑樊一蘅以曾英﹑王祥趨成都﹔諸將皆至﹐盡復屬邑﹐至於成都。街衢雜木成拱﹐野行百里﹐不見行人﹔眾謂殘破不可居﹐曹勛﹑楊展獨屯守。勛居成都﹐展督其兵亟追賊﹐至於漢川﹐不及﹔封遺骨而識之曰﹕『憐爾白骨之慘﹐用加黃壤之封』。師還﹐苦遺民不得食﹐使百輩如滇﹑楚告糴﹐先後得米數百萬﹐自鄕老﹑博士﹑弟子具贍之。予耕者以牛谷﹐釋甲而田﹔欲從軍者﹐乃隸尺籍。百工雜流﹐各以藝食﹔貧無告者廩之﹐民大悅。是秋﹐展地大熟﹐軍食益饒。

時豪格﹑吳三桂入漢中﹐賀珍戰敗於雞頭關﹐走川南﹔嚴自明招賊李旺降﹐又擒賊張黑子。

冬十二月﹐豪格兵入順慶﹐賊黨劉進忠降。指示雅布蘭射殺﹐賊部兵百三十屯皆潰﹐遂取保寧。孫可望及諸賊皆南奔﹐將至重慶。曾英所屯水陸成市﹐嘗請屯田於王應熊﹐不可﹔及可望至﹐英死﹝詳「李孫之兵」﹞。余仲復叛﹐燒其營走。一時訛潰﹐崩聲如雷﹐官軍﹑男婦殘溺萬計。於大海﹑李占春以餘卒二千走涪州﹐仲及李定﹑王祥遁綦江﹐旋走貴州。賊入綦江﹑陷重慶而居之﹐王應熊走畢節。至余督撫樊一蘅已衰老﹐諸將又不受其命﹔馬幹果銳﹐然不能束兵﹐惟侈招募。川北尢殘破﹐軍食必自東南出﹐亦無濟之者﹔幹徳尙縱橫﹐卒致敗。壽圖移撫貴州﹐麟長以下號令亦不一。英死﹐武帥推楊展。王祥亦著﹐然材武不若展。譚誼﹑譚洪﹑譚文行止介兵賊﹐不足恃。豪格使鐸尼﹑準塔﹑吳三桂﹑孟喬芳﹑李國翰及降將盧光祖分擊﹐賊遂入龍安﹑松潘﹑維州﹑保元﹑順慶諸郡邑﹐至於遂寧。呼九思﹑馬潮走死﹔袁韜走夔州﹐人競呼爲賊。王名臣在順慶﹐降將柏永馥﹑馬化豹﹑左勷復陷之。孟喬芳圍茂州﹐朱化鐸固守。

鐸尼﹑準塔﹑三桂至成都﹐楊展屯嘉定﹑曹勛還雅州。鐸尼入成都﹐設三司以下官﹐以降賊人梁一訓等爲之﹔遺民千數百人而已。進攻嘉定﹐楊展拒之﹔凡五日﹐鐸尼軍不能勝﹐遂趨重慶。

順治四年﹝永曆元年﹞春正月﹐程源言於朱容藩﹕『川中之兵數十萬﹐若公督東北﹑我督西南﹐蜀賊不足平也』﹗容藩疏薦源經略三省﹐永曆帝從之﹔亦命容藩督川東。容藩覬入相﹐蹴所親給事中唐成疏﹕『容藩﹑源擁戴之臣﹐不可出』。永曆帝怒﹐欲殺之﹔容藩賄太監龐天壽﹐祈免於太后﹐帝不得已赦之。容藩走四川。

孟喬芳圍茂州﹐城中食盡﹐啖人﹔男子肉一斤值七錢﹑婦女八錢﹐並枯骨亦屑而食之。化龍力竭﹐降﹔尋合趙榮貴﹐以龍安﹑階州復爲明。

孫可望毀重慶城而遁至遵義﹔王祥走永寧。吳三桂窺重慶﹐巡撫馬幹趨內江拒之﹔或曰﹕『內江當敵﹐曷可往』﹖幹不可﹔力戰死﹐重慶再失。巡按瞿永及賈聯登﹑侯天錫﹑鄧九韶﹑王廷獻先後降﹔天錫且使人招王應熊降﹐應熊斬之。鐸尼兵趨遵義。

姚﹑黃賊在夔州﹐糧絕幾三月﹔遮於官軍﹐不得南。鄧希明劫副將胡云鳳室於江中﹐其妾赴水死﹔云鳳將復仇﹐招姚﹑黃賊自萬縣之小溪口濟﹐賊遂及南岸。

三月﹐賀珍之入川也﹐亦求渡夔江﹔程正典拒之。同知李習達以宗室徳陽王在夔州﹐欲輔之﹐潛具小舟使珍濟﹐亦屯於江南。鐸尼﹑吳三桂兵至遵義﹐孫可望已入黔﹝詳「孫李之兵」﹞。三桂陷遵義﹔以王祥在永寧﹐圍之。祥頗善守﹐羣賊畏之﹔其妻尙祖饒智略。三桂不能克。

夏五月﹐李赤心自巫山入川﹔譚詣以水師禦之江﹐潰。賀珍亦畏赤心至﹐復渡江北﹐屯於下關城。赤心遂陷建始縣。

鐸尼兵自遵義東入﹐榮昌﹑富順﹑內江﹑資陽﹑達州﹑夔州﹑忠州﹑萬縣多沒。袁韜遁山中﹐逡巡走彭武﹑掠婺州﹔李占春﹑於大海亦遁。鐸尼去﹐占春﹑大海復以其眾入夔州守之。

秋七月﹐容藩至川﹐自稱楚世子﹔王光興不知而奉之。光興﹐光泰之弟也。以其部往來楚﹑蜀﹔謂容藩爲眞﹐移檄於大海﹑李占春共戴之。鐸尼兵至萬縣﹐容藩使大海﹑占春逆擊之﹔輕舟四出﹐炮火紛鳴。滿洲及降兵皆大駭﹐爭上岸走﹔占春乘之﹐殺傷大半﹐乃自達州小徑走保寧。李幹徳旣說袁韜降﹔是役也﹐韜以其兵入佛圖關。

八月﹐王祥自永明入赤水﹐招諸降潰及賊之散敗者﹐得兵數萬﹔擊吳三桂﹐大敗之。皮熊兵亦將至﹐侯天錫以永寧復爲明。三桂懼﹐殺降將賈聯登數十人﹐遂及諸軍棄城走。王祥入遵義﹐撫諭郡邑及綦江﹑內川﹐皆下。遵義地阻而饒﹐四川避寇者多依之﹐戶口充實﹔祥居之﹐貢獻不少缺。妻亦致獻於中宮﹐恭謹勝諸將。侯天錫﹑李開藻擊三桂別部於瀘州﹐亦大敗之﹔復馬湖。

九月﹐王祥使告糴於皮熊﹐熊不應﹔且謂祥詗己﹐奪其金。祥怒﹐自以兵出遵義圍之三日而還。已而屢戰﹐大敗﹔祥上疏自理﹐詔和解之﹐乃共盟於馬江﹝詳「黔滇之亂」﹞。梁應奇﹑辜朝泰先後至行在﹐盛稱祥材武﹐一時信之。

十月﹐楊展攻柏永馥於重慶﹐大敗之﹔再戰﹐又大勝。永馥棄城遁﹐展復重慶。李幹徳亦自涪州至﹐諸將共戴之﹐遂居重慶。袁韜狂悖﹐幹徳獨愛之﹐使居於山坪。朱容藩旣得王光興﹑於大海﹑李占春兵﹐又得譚文﹑譚洪﹑譚詣及呼九思﹑陳林之遺﹐至重慶﹐遂謀叛。諷幹徳﹐使推戴﹔幹徳陽不知﹐容藩銜之。

十一月日長至﹐諸將賀。袁韜與朱容藩同拜舞﹐容藩怒﹐李占春亦不平﹔容藩卽使占春襲韜軍﹐且殺幹徳。幹徳知星气﹐咄咄稱變﹐夜走山中。占春襲韜軍不得入﹐又失幹徳﹐大驚﹔執其一妾﹑一女去。韜聞之謂幹徳已死﹐大哭﹔已知猶在﹐集兵與占春斗﹐連日不解。占春走涪﹔韜亦糧絕﹐掠遺民以自給﹐遂不能戰。容藩走忠州﹐移書錢邦芑兩解之﹔占春亦歸幹徳孥。於是韜﹑大定屯重慶﹐占春屯涪州之西平壩﹐於大海屯忠州之花淩河相比附。容藩不得志於幹徳﹐乃鑄「錦江侯印」予王祥﹐使擊韜﹔祥從之﹐以兵出遵義。

十二月﹐楊展使楊榮芳﹑李一進﹑陳應宗﹑黃國美趨成都。吳三桂等兵屯資陽﹑簡州者全盛﹐萬璟搦擊之﹐大敗﹔其眾連戰﹐皆捷。展兵長驅至成都﹐梁一訓驅遺民數千走至綿州﹐盡殺之﹔於是成都之民盡矣。展復成都。王名臣﹑馮啟以兵攻順慶﹐守者棄城遁﹔趙榮貴在保寧﹐復會武大定於廣元。三桂聞之﹐棄保寧﹐走漢中﹔全川皆復。錢邦芑以告﹐言定九州島﹑百三十餘縣。永曆帝受羣臣賀﹔分命李幹徳﹑楊喬然﹑江爾文總制﹐巡撫四川。樊一蘅再至江上﹐以諸將之捷告。王祥擊袁韜於重慶﹐三戰皆不勝。

順治五年﹝永曆二年﹞春正月﹐晉樊一蘅太子太傅﹑戶兵二部尙書﹐擢錢邦芑巡撫﹐以詹天顏巡撫川北﹔封趙榮貴定隨侯﹑楊展華陽伯﹑王祥綦江伯﹐諸將進秩有差。

譚洪再攻武大定﹑趙榮貴於保寧﹐王名臣﹑李開藻復謀攻洪﹔開藻旋死。

容藩以江幹有天字城﹐易曰「天子」爲己懺﹔始稱楚王﹑又稱吳王﹐自是遂反﹐自爲監國天下兵馬副元帥﹐鑄印佩之。以忠州爲大定府﹐建行臺。承制封拜﹐以張京爲吏部尙書﹑程正典爲戶部尙書﹑胡平表爲禮部尙書﹑劉道開爲祭酒。京降流賊﹐敗走大寧﹐首勸容藩稱號﹔正典起家夔州府﹐而富於財﹔平表嗜進﹕故用之。以朱運玖等爲巡撫﹐大封王光興諸人爲侯伯。然性刻忌﹐盡殺宗室之寓於夔者。楊喬然令無爲禍首﹔堵允錫尋至﹐責以大義﹐不聽。錢邦芑劾其罪﹐傳檄討之。王祥謁容藩﹐坐甫定﹐李占春亦至﹔祥思並其軍﹐親搏占春﹐拘諸軍。占春脫走﹐祥無所得﹔又乏食﹐殺馬而哺。至於四月﹐還遵義。於大海謔﹐容藩亦無如何。惟譚洪﹑譚文﹑譚誼堅從之。

二月﹐降將李國英以譚洪隙﹐攻保寧﹔先敗洪兵﹐保寧復沒。

三月﹐李國英水陸攻順慶﹐王名臣走﹔順慶亦沒。國英擊馬超﹑邢十萬於潼川﹑綿州。

是月﹐王應熊卒於畢節衛。詔進呂大器少保﹐督西南諸軍事﹔賜劍﹐便宜行事。

閏四月﹝明五月﹞﹐總兵胡敬以潼州﹑劉惟明以綿州﹑達州降於李國英。

秋﹐楊乘渠敗績於渠縣﹐棄城走﹔袁宗第等亦敗還。王祥在遵義﹐復與皮熊隙。趙榮貴在文縣﹐降將南一魁攻之﹐榮貴棄城走。

八月﹐容藩大封石柱﹑酉陽諸土司爲伯﹑掛印將軍﹔蠻貊廝養皆巍秩﹐附者益眾。邦芑寓書堵允錫合討之。允錫督馬進忠以舟師入蜀﹔容藩曰﹕『聖駕播遷﹐聊假名號壓川眾耳』。允錫呵之曰﹕『自作賊﹐乃能服逆乎﹖果不懼﹐錢公東下﹑我截其後﹐誰與爾作賊者』﹖督師大學士呂大器亦至涪州﹐李占春來謁﹔大器爲言『天子無恙﹐容藩僭竊﹐當死』﹗值容藩以牌至﹐大器笑曰﹕『天下兵馬副元帥﹐非親王﹑太子不敢稱﹔天子在上﹐國何以監﹖此決反矣。若受其官﹐必坐罪』。占春悟﹐首以兵攻天字城﹔李幹徳亦檄諸將討之。容藩走夔州﹐使譚洪﹑譚詣攻石柱﹔李占春擊之﹐大器督諸軍進。容藩眾散敗﹐盡遁入云陽山中﹔窮搜兩日﹐土人執以獻﹐斬之。

冬十月﹐堵允錫遣使招李赤心於夔州﹐入湖南﹝詳前及「自成遺亂」﹞。

皮熊復以兵攻遵義﹐至烏江﹐爲祥所潰。洪雅鎭將湯國聘與義兵將熊振生斗﹐洪﹑雅之間無寧處。諸將甘良臣在嶽池﹐朱化龍在茂州﹐曹勛在雅州﹑榮經﹐楊展在嘉定﹐侯天錫在永寧﹐馬應試在瀘溪﹐賀珍在安縣﹐武大定在彰明﹑石泉﹐於大海在云陽﹐李占春在涪州﹐趙榮貴在龍安﹐譚詣在巫山﹐譚文在萬縣﹐譚洪在天字城﹐王光興在巴﹑巫間﹐莫能相下。起於盜賊者﹐胡明道在酆都﹐姚玉傳在金城﹐袁韜在重慶﹐其黨在蓬州﹑儀隴﹑南部﹐黨守素﹑劉體純﹑袁宗第﹑李本榮﹑李赤心在巫﹑施﹑巴﹑渠﹑開﹑達間﹐所謂西山賊也﹝詳「遺亂」﹞。袁韜𨿽降﹐其黨更增王有進﹑景果勒﹑張顯宗諸部分踞夔州東西岸﹐殺掠不可紀。益以潰兵﹑亂賊﹑土暴子及叛奴殺主﹑寨民自斗者﹐日必屠戮。重以奇荒﹐雅州﹑大渡﹑越雋間斗米二十金﹐嘉定三十﹐成都﹑重慶凡五十﹔吳三桂在保寧﹐運米陜西﹐斗米六十金。率惟食人﹐父子﹑夫婦皆相啖﹔猰犬嚙人﹐頓成獰獸。虎豹魑魅﹐白日形現﹔發牀穿屋﹐無或畏避。遂有旬日之間﹐一縣之民無遺孑者。敍州之民入深山﹐艸衣木食﹐徧體生毛﹔見人迅走﹐以爲流賊復至。如是十餘年﹐成都𨿽復﹐樞臣疆吏無或之任﹔樊一蘅名督師﹑李幹徳居其官如故。楊喬然﹑江爾文又先後至﹐又以命朱天麟﹔皆分署官吏﹑檄鎭將﹐號令棼然。一蘅所制﹐敍州一郡而止。

順治六年﹝永曆三年﹞春正月﹐李廷明攻劍州﹐未克﹔豪格兵攻龍安﹐趙榮貴戰於百峪口﹐敗績。呂大器按諸軍還﹐謂監軍陳計長曰﹕『楊展志大而疏﹐袁韜﹑武大定忍而好殺﹐王祥庸懦﹔川事豈可爲乎』﹖祥時以兵脇諸土司爲三十六營﹐勢頗盛﹔然非將眾才。展足於軍食﹐什邡以西﹑敍州以南皆奉其令﹔性復忠勇﹐亦故坦易。大定較韜善亦嗜殺。大器俄卒。

夏四月﹐孫可望以秦王檄至四川﹐楊展疏劾之﹔且謀以兵入滇討可望。尋攻保寧﹐爲吳三桂所拒﹔不勝而還。

秋八月﹐李幹徳襲殺楊展﹐破其軍。王祥之勝於烏江也﹝詳「黔滇之亂」﹞﹐展子璟新在樂英﹐爲所執﹔旣而釋之﹐展由是怨祥。皮熊使約展攻祥﹐展不可。而使璟新以諸將兵略川地﹐皆不受命﹔璟新怒﹐至納溪執馬應試殺之。至永寧﹐侯天錫固守﹔攻之不克。祥以兵援天錫﹐一日大霧﹐祥兵猝出﹐璟新大敗歸。李幹徳亦忌展﹐而袒袁﹑武﹔諸將賊韜﹐幹徳輒拒之。以其乏食﹐說展使及兩人爲兄弟﹐資以兵糒﹐乃徙韜健爲﹑大定靑神﹐展從之。然頗善李占春﹐於韜﹑大定所求多不厭。幹徳怒﹐使殺展而分其蓄。值展往壽韜﹐置酒髙會﹐展從長刀甲士百五人﹐韜酬之﹔入夜﹐執展囚之別室。展乞爲僧﹐韜將許之﹔幹徳曰﹕『縱之易﹐搏之難』。韜遂殺展﹔其妻切諫﹐不從。展死﹐韜妻亦自縊。韜攻嘉定﹐展部奉其妻陳氏及璟新守。久之﹐饑﹔城破﹐璟新以三百騎突圍去。展妻指韜而罵曰﹕『爾窮來歸﹐我何負於爾﹖今狗彘也』﹗韜又殺之。李占春爲展復仇﹐不勝走﹔曹勛善展而無如何。樊一蘅切責李幹徳﹐問展死狀曰﹕『嘉定﹑峨眉間二三遺黎不與敵者﹐楊將軍力也。背施棄好﹐取人杯酒之間﹐天下其謂我何』﹖幹徳哂之﹐而以喪師失地文展罪。然展勇績冠川中﹐東西之兵以爲長城﹔展死﹐川事益壞。王祥在遵義﹐亦忿﹔將申韜罪。韜亦欲取祥遵義﹐遂與戰﹐久而不決。祥兵烏合﹐又乏食﹐保其境內而肆掠鄰封。是月﹐以兵掠貴州﹝詳「黔滇之亂」﹞。

冬﹐永曆帝晉王祥忠國公﹐將以禦滇﹔然不足用。

濟爾哈朗擊郝永忠﹐大敗之﹔遂自貴州取川之烏撒軍民府﹝詳「遺亂」﹞。盧光祖陷鄰水﹑大烏諸縣﹐總兵朱洪徳﹑陳三臺降﹔李國英亦使降將陳惇陷安縣﹑使曹光明陷彰明﹐奪曲山關﹔遂入石泉﹐殺知縣謝光祖。

順治七年﹝永曆四年﹞春﹐總兵馬壽攻川北﹐李國英使降將曹純忠等擊敗之。國英及降將張勇擊川北﹐諸軍與諸流賊﹑土寇並稱捷。

楊展將葛佐明在九溪﹐爲訟冤擊袁韜﹑武大定﹔不能定。劉體純等大掠重慶去。

秋九月﹐孫可望攻遵義﹐王祥屯烏江以拒之。可望使降賊總兵溫某僞求和﹔祥舊隸溫戲﹐至是踞見之﹐斥可望爲賊。溫怒﹐蹴可望急攻之。其黨賀九儀至永寧﹐侯天錫再降之﹔而誑祥曰﹕『將以二十萬眾渡江夾擊子』。祥懼﹐召諸將謀。李定國慨然曰﹕『二﹑三年操刀同室﹐𨿽捷﹐恥也。今攻賊望﹐勝則取西南﹐敗不失爲忠義鬼﹐復何疑乎』﹗不聽。將自眞安入武﹑彭間﹐據險自守﹔因結李占春﹑於大海﹐使其牙將以財賄先。其客諫之﹐比之董卓﹑公孫瓚﹔祥不能決。可望急攻之﹐祥夜走﹐部卒七﹑八萬及張光璧﹑馬進忠諸將皆降。祥所遣將﹐已先盜其金去﹔祥餘百騎﹐顧而哭。追者至﹐馬蹶﹐自刎死。樊一蘅知不可爲﹐謝事入山﹐鬱鬱病﹐遂不起。孫可望復假訟楊展冤﹐使王自奇入川南。劉文秀﹑白文選前自金沙江濟﹐逾大﹑小相公嶺﹐絕大渡河﹐連陷建昌﹑越雋﹑黎州﹑榮經﹐至於雅州。範文光自楊展死﹐忿入山﹐不視事﹔劉道貞亦卒。曹勛孤立﹐無能爲。文秀突至﹐執勛置軍中﹔殺土司華亭等﹝詳「義旅」﹞﹐屯於天生橋。

十二月﹐髙必正﹐李來亨之眾入川東﹝詳「遺亂」﹞。

是年﹐袁韜盡括嘉定﹑敍﹑眉田。占民婦﹔有夫甫死﹐卽彊贅之。

順治八年春正月﹝永曆四年十二月。自二月後﹐爲永曆五年﹞﹐文安之以廣西日蹙﹑雲南又踞於孫可望﹐冀川中諸將或可用﹔自請督師﹐獎王室。許之。加安之太保尙書﹐總督川﹑湖軍務﹔賜劍﹐便宜行事。封十三家營及譚文﹑譚洪﹑譚誼皆公侯。孫可望阻之﹐不克行﹝詳「李孫之兵」﹞。

冬十二月﹐劉文秀使王自奇攻嘉定﹐袁韜﹑武大定力拒之﹔自奇僞敗﹐韜等六勝﹐輕之。劉文秀自成都出其軍前夾攻之﹐韜﹑大定亟還﹔自奇又至﹐韜﹑大定敗績﹐皆被擒﹐遂降。

李幹徳走威﹑茂﹐中道被掠﹔比至﹐土人執之﹐致諸白文選。幹徳以父死西充﹐謂其弟曰﹕『吾不可以再辱』﹗入水死。蜀人惡其殺楊展也﹐曰﹕親見展入其舟云。

文秀兵益東﹐譚洪﹑譚詣﹑譚文降。其將盧名臣至涪州﹐使招李占春﹔曰﹕『殺吾父﹝占春﹐曾英養子﹞﹑幽吾君﹐是禽獸也』﹗拒之羣豬寺﹐敗績﹔固守涪州七日而潰。於大海在忠州聞之﹐引其兵出夔門﹐將北降﹔占春以遺民從﹐眾怨之。占春憤呼妻子痛飲﹐夜半走華山爲道士﹔眾皆降於劉名臣﹐曾英遺眾遂盡。後三年﹐占春以故入武昌﹔有欲官之者﹐卒不受。總制楊喬然依占春以居﹔占春去﹐文秀招之﹐乞返裏﹐許之。文秀使李廷芳守成都﹑劉正國守雅州﹑白文選守嘉定﹔至余郡縣﹐除守吏﹑屯士卒﹐或仍其降職使居之﹐己還雲南。

是月﹐李國英攻眉州﹐總兵向成功以部五千守石佛棧﹐國英陷其柵﹔成功中流矢死﹐國英陷眉州﹝成功﹐楊展部將也﹞。是月﹐髙必正﹑李來亨自瀘水東渡殺掠﹐至於嘉定﹑眉州﹐據川東以自給﹝詳「遺亂」﹞。

順治九年﹝永曆六年﹞春正月﹐吳三桂自保寧攻成都﹐降將戴郁等先﹔李廷芳戰敗﹐成都遂失﹐廷芳被殺。

二月﹐吳三桂等兵東﹐白文選棄城走﹐總兵李明廷﹑金養時被殺。李國英攻龍安﹑茂州及於松潘﹑漳臘。

三月﹐吳三桂等至嘉定﹐王復臣棄城走﹔劉正國挾曹勛走敍州。三桂入佛圖關﹐遂陷重慶。其城依山﹐卽巓岫累石爲堞﹐尢綰川江水陸。所走諸將不守險勢﹐遂失。

永曆帝惟日促可望出師﹐使者惇迫﹔可望知不出無以壓人意﹐乃使劉文秀﹑白文選﹑王復臣再以步騎六萬﹐分道敍州﹑重慶﹑成都﹐圖四川。

夏四月﹐吳三桂至敍州﹔王復臣﹑白文選以劉文秀兵未至﹐棄城走永寧。提學道任佩弦以城降。

六月﹐吳三桂陷石泉。

秋七月﹐劉文秀至敍州﹐治軍嚴整﹔蜀人聞之﹐所在響應。擊盧光祖兵﹐破之﹐執南一魁﹔遂入敍州。三桂急使降將白廣恩﹑白含貞禦文選﹔自當文秀﹐戰於山下。三桂大敗﹐文秀圍之數重﹐自辰至午不得出﹔三桂急親騎突圍﹐乃得走至綿州。白文選亦大敗廣恩﹑含貞軍﹐兩人皆被擒。三桂懼甚﹐文秀追至﹐三桂遂棄綿州﹐走保寧﹔喪軍資﹑士馬數十萬﹐皆不顧。曰﹕『生平未見此惡賊』。成都﹑潼﹑綿文武降人亦皆遁﹐文秀軍大獲復諸郡邑﹐鼓行追之如不及﹔王復臣言﹕『軍驕矣﹐三桂勁敵不可忽也』﹗不聽。

九月﹐樊一蘅在山中﹐聞範文光﹑詹天顏皆沒﹐亦卒。

冬十月﹐文秀追三桂至保寧﹐王復臣請不圍城﹐但以遊兵斷餉道﹐三桂必不能守﹔圍則兵分﹐分兵則力弱。文秀輕三桂曰﹕『何怯也』﹗使張光璧軍其西﹑復臣軍其北。其地阻水﹐復臣又爭之﹔亦不聽。光璧﹐卽流賊黑殺神﹔勇而輕敵。三桂遙望之曰﹕『是可襲也』。以精騎搗其軍﹐果驚潰﹔轉赴復臣屯﹐眾大亂。復臣欲出﹐阻於水﹔三桂擊之﹐復臣曰﹕『大丈夫不能生擒名王﹐豈可爲敵所辱』﹗自刎死。文秀圍解走﹐三桂不敢追﹔曰﹕『如復臣言﹐吾軍燼矣』﹗斂其兵還漢中。文秀以兵戍成都﹑連昌﹑雅州﹑黎州﹑瀘州﹑敍州。白文選使總兵杜子香守重慶﹐與譚文﹑譚詣﹑譚洪及十三家營相結。文安之自畢節入川東。

順治十年﹝永曆七年﹞秋七月﹐趙文貴在安龍﹐執巡道孫允幹降﹔總兵胥榮明等亦降。

順治十二年﹝永曆九年﹞春二月﹐劉文秀入川南﹐大徵士卒﹔制舟楫﹐將以東出。尋自湖北敗還。

李國英上取四川狀﹐請使吳三桂﹑李國翰以重兵屯保寧﹐先取成都﹔因其肥沃﹐且屯且守。次取重慶﹐以顧門戶﹔然後順流而東取夔門﹐通荊﹑襄之道﹐撤黔﹑滇之防。從之。

順治十三年﹝永曆十年﹞夏四月﹐四川總督魏勇以兵攻順慶﹐降將霍光先擊敗之。

冬十月﹐夔州巡撫鄧希明﹑總兵張志凱叛﹐出降。希明因亂屯田開縣﹐入覲安隆﹔擢撫夔州。自是出降。

順治十四年﹝永曆十一年﹞冬十一月﹐田國興﹑黃世鑑﹑鄧昌基及孫可望將趙世超在巴東者﹐皆出降。

十二月﹐總兵譚新傳降。

順治十五年﹝永曆十二年﹞春二月﹐洛托﹑洪承疇出湖南﹐卓布泰軍及綫國安出廣西﹐吳三桂﹑墨爾根﹑李國翰出四川﹐三路趨云﹑貴。李定國聞之﹐使劉正國﹑楊武守四川之三陂及紅關。

三月﹐吳三桂出漢中﹐歷沔縣﹑寧羌﹐順流下至保寧﹔途中所見﹐一二煙火。比自西充至順慶﹐刊山伐木﹐行無人徑者千有餘裏。至於合州﹐杜子香以輕舟哨江上﹐三桂跨馬揮軍濟﹔子香大駭﹐棄重慶遁。三桂偕墨爾根自銅壁﹑梁山入軍重慶﹐使降將陳廷俊守之。招總制楊喬然﹐將官之﹔喬然仰藥死。時成都﹑建昌﹑敍州﹑馬湖﹑嘉定﹑雅州﹑黎州及資﹑簡﹑藺諸州猶爲明﹐賀珍﹑王光興﹑譚洪﹑譚誼﹑譚文﹑向希堯﹑楊秉允﹑徐邦定與十三家營在歸州﹑巴縣﹑大昌﹑大寧﹑萬縣﹑施州﹑巫山﹑忠﹑夔﹑達間者兵且數十萬﹐各不能救。三桂亦不顧﹐惟使嚴自明助廷俊守重慶﹔自以兵進次黃葛江﹐爲浮橋以濟。溽暑蒸燻﹐軍士多疾。明日﹐濟綦江﹐歷滴澑﹑三坡﹑石壺﹐皆峭壁重崖﹐一夫可守﹔李定國不及備。

夏四月﹐三桂次梓橦﹐總兵郭李愛等降。是月晦﹐陷遵義﹔劉正國﹑楊武望風潰。三桂降兵五千﹑得糧三萬石﹐遂入貴州﹔尋還屯遵義﹝詳後﹞。四川所屬酉陽宣慰使冉奇鑣﹑藺州宣慰使奢保受皆降。

秋七月﹐文安之聞滇急﹐急督十三家營攻重慶﹔師由水道進﹐襲三桂後。嚴自明力守﹐安之再以兵攻重慶。李國英攻川南郡邑在忠﹑萬間者﹐多破敗之。

順治十六年﹝永曆十三年﹞春正月﹐文安之再以兵攻重慶﹐譚洪﹑譚誼固不悅﹔譚文行至合江﹐誼殺文﹐洪助之。安之將率十三家營討殺文者﹐誼卽赴李國英軍降﹐洪亦降。安之憤恨﹐遘疾卒。

二月﹝明閏正月﹞﹐雅州將髙承恩聞永曆帝已西行﹐獨不降﹔斂其部及諸土司兵以拒守。凡五月﹐其弟承裔殺之。

閏三月﹝明三月﹞﹐狄三品﹑馮雙禮自金沙江潰入四川之建昌衛﹐吳三桂招之﹐且使誘川中諸將﹔三品執馮雙禮降。白文選將王安亦自建昌以其金印降﹐延長伯朱養息﹑總兵龍贊陽﹑吳宗彥以嘉定州城降。

六月﹐三桂兵至馬湖﹑敍州﹐提督陳希賢降﹔杜子香﹑陳進賢以成都省治降﹐總兵趙友鄢﹑禦史龐之泳﹑主事賀奇及烏撒土司安童聖皆降。時三桂等自雲南返取四川﹐所過崩潰﹐曾不血刃。嚴自明在永寧﹐亦招楊國明﹑武國用等降﹔忠州副將陳世凱亦降。

降臣髙明瞻又盡定川西北地。惟朱化龍在茂州固守﹐不肯降﹔尋城破﹐死。

冬十月﹐髙承裔以邛﹑眉﹑雅﹑黎﹑資﹑簡州降﹔王友進亦降。而川南之地﹐尢躪於降將李應林等。復有抹臉賊﹐剜人面﹔蓋妖黨也。

順治十七年﹝永曆十四年﹞秋八月﹐髙承裔以雅州復爲明﹔李國英攻之。

順治十八年﹝永曆十五年﹞夏四月﹐李國英攻承裔於竹山關﹐承裔走黎州﹔又敗﹐匿於篁中被執﹐死。

十三家營在川﹑湖邊者﹐當文安之卒﹐卽僉都禦史毛壽登奉之﹔其掠耕種如故習。尋入夔州府。

康熙元年夏四月﹐故石泉王朱聿■﹝金粵﹞復以兵攻馬湖﹐入敍州﹔旋沒﹝詳「義旅」﹞。賀珍已卒﹐其部賀明全﹑李進忠﹑王繼祖﹑崔光一八十餘人及兵數萬降﹔賀道寧﹑譚文貴亦降。

十三家營攻巫山﹐尋棄夔州走﹝詳「遺亂」﹞。

康熙二年﹐王光興及巡撫蔣尙膺等以其敕印降。

冬十二月﹐故明東安王朱盛蒗被執於川東﹝詳「義旅」﹞。

明年﹐毛壽登及其眾降。李國英及諸軍攻茅麓山﹐李來亨自焚死。四川皆靖﹝十三家營均詳「遺亂」﹞。

夫曹操殊絕智計﹐猶苦天獄之行﹔武鄕開濟炎劉﹐而遺八陣之迹。自來談川疆者﹐不在劍閣﹐而在漢中﹔不惟兩川﹐而兼忠﹑涪﹑云﹑萬也。明之晚葉﹐長安西傾﹑成都內戮。開江無使﹐誰舁山後之舟﹖閣道不焚﹐已斷關東之驛。蠶叢𨿽險﹐豈可恃乎﹗王應熊﹑樊一蘅因地治兵﹐呂大器﹑文安之才略非拙﹔然而寄命虎口之中﹑受命敗軍之際。言乎帥﹐則登壇秉節﹑號令紛拿﹔言乎將﹐則跋扈跳梁﹐兼並尢著﹔言乎兵﹐則土寇叛眾﹐風起瓜分﹔言乎賊﹐則臥榻蕭墻﹐星羅棋布。而又可望﹑文秀﹐假名而來﹔漢中﹑保寧﹐關弓而待。矧又蓬蒿徧地﹐骸子相煎﹔澤潞無煙火者十年﹐斗米易黃金者累鎰﹗斯卽將伏波﹑相忠武﹐起錦江而問中原﹐殆亦落落難合耶﹗且夫殘破之餘﹐社𨿽墟而樞不可弛﹔紛紜之會﹐兵𨿽急而農不可荒。以故揚展之略﹐在興屯田﹐推食遺孑﹔國英之策﹐後圖重慶﹐先扼成都。永言時事﹐豈或無徵哉﹗當夫赭寇縱橫﹐武昌蕩覆﹔公私掃地﹐烽火頻更。胡氏潤芝屏遷省之謀﹑定楚都之節﹐招兵訓農﹑通商惠工﹐東建吳﹑皖之瓴﹐西取湘﹑川之積﹐卒使三路銘功﹐淩煙媲烈。持衡挈領﹐捨此奚圖﹖惜乎﹗明之臣子﹐莫識此也。至於珥海旋師﹑烏撒自潰﹔蜀江再問﹐東川悉降。江南立信﹐寸土無存﹔端平關外﹐往事更烈。瞿塘灩預﹐弔羅汨而無魂﹔劍閣崢嶸﹐嘆劉禪之失國。虢以巖亡六﹐且不祀而已。若夫重慶地盡髑髏﹑成都木皆成拱﹑永昌杳無人迹﹑敍州民作毛人﹐鴟鶚毀室﹑■﹝豸契﹞■﹝犭兪﹞食人﹐天毒岷蜀﹐何其酷耶﹗

續明紀事本末卷之十二

黔滇之亂

崇禎十七年春﹐貴州何兆仰作亂﹐官軍討平之。

秋﹐宏光帝命楊鶚總督川﹑湖﹑云﹑貴﹑廣西軍務。

冬十二月﹐宏光帝命募兵於雲南。

宏光元年秋八月﹐雲南土司吾必魁反。時成都告陷﹐雲南震動﹔共議守金沙江﹐增土司鹽稅以助餉。必魁遂反﹐屠楚雄﹐旁掠武定﹑祿丰﹔鎭守雲南黔國公沐天波使石屏土司龍在田﹑寧州土司祿從命﹑鶴慶土司沙定洲討之。初﹐土司普民升反﹐其妻萬氏實使之﹔民升斃﹐萬氏自妻於定洲﹐教其眾攻擊如民升﹐故定洲兵冠滇中。受命甫出﹐在田﹑從命已合擊必魁﹐大敗之﹔盡復諸邑﹐圍之楚雄。

冬十一月﹐龍在田﹑祿從命克楚雄﹐必魁伏誅﹐黨羽皆淨﹔攺土歸流﹐檄定洲兵歸。姦人余錫朋﹑饒希之逋天波金巨萬﹐不能償﹔繩其富於定洲﹐使取之。乃徑抵省城﹐結都司阮詠嘉﹑張國用﹑袁士宏伏兵雲南城中﹔三人﹐亦固土司也。

十二月﹐定洲僞入辭﹐遽擊天波於座﹔天波倉卒自竇逸﹐母陳氏﹑妻焦氏走城北自焚死。土司祿永命方以兵擊定洲﹐天波已西走﹐從官周鼎止之﹐被殺﹔永命之軍潰。定洲踞沐氏邸﹐執巡撫以下官﹐求世鎭﹔使沐天澤誣其兄反﹐定洲討平之。馳執家居大學士王錫衮至﹐使作奏爲之請。萬氏在阿迷聞狀﹐駭曰﹕『此滅族計』。馳入雲南﹐將刃定洲以贖﹔比至﹐羨其烜赫﹐更爲夫婦如初。定洲盡輦沐氏珍寶入其峒﹐環異千萬﹔滇中大亂。

順治三年﹝隆武二年。是年永曆帝立於粵﹞春正月﹐天波至楚雄﹐金滄副使楊畏知曰﹕『公在此﹐賊必力攻﹐城不可守﹔不如至永昌﹐畱畏知守此。賊西﹐則慮楚雄議其後﹔畱﹐則畏公來。是我牽其首尾也』﹖天波走永昌。定洲兵追之至﹐畏知陽款之﹔定洲自至﹐則拒不納。定洲知被紿﹐恐失天波﹔僞及畏知盟。使其黨王朔﹑李日芳越而前﹐陷武定﹑攻大理﹐叛回應之。朔屠大理﹐死者七千﹔更陷通海﹐屠蒙化。畏知以其間﹐淸野繕城﹐檄兵討賊﹐景東﹑姚安皆響應﹔龍在田﹑祿從命﹑玉克猷兵亦起。定洲不敢問永昌﹐還圍楚雄。隆武帝始得撫按疏﹐謂天波果反﹐盡削其職。俄﹐中使某自至滇﹐乃得其故﹔復天沐官。定洲圍楚雄久﹐縱巨炮﹐煙■﹝冖八卓﹐上中下﹞畏知﹐喜謂必死。煙去﹐畏知端坐如故﹐則大駭﹐以爲神。畏知伺間出擊﹐殺傷頗甚。定洲解圍走﹐還掠迆東﹔攻龍在田於石屏﹐不克。破寧州﹐入峨嶍﹐玉克猷走死﹔在田亦棄其州走。賊自計無慮﹐再以兵圍楚雄﹔眾至數十萬。楚雄世襲指揮使王承憲任城守﹐遂帥那鑰兵出擊﹐賊眾披靡。俄而亦敗﹔定州分其眾爲七十二營環城肉薄以攻之﹐卒不勝﹐乃溝而困之。畏知誓守﹔隆武帝擢畏知左副都禦史﹐總督云﹑貴軍務。

順治四年﹝永曆元年﹞春正月﹐孫可望自遵義走烏江﹐將入黔。總兵皮熊使其將楊吉軍江南﹐山水湍急﹐謂賊不能渡﹔劉文秀泳而登﹐吉軍駭潰。可望使賊伐竹木爲橋﹐一夕濟﹐直趨貴州﹔皮熊遽遁入都勻。布政司張曜請於巡撫米壽圖﹐亟以民兵守﹔籌圖不聽﹐走偏橋。按察司唐勛走定番﹑副使曾益走安平﹐居民斬關遁﹔凡二日﹐賊猶未至。諸苗及種家聞之﹐乘機入掠。貴陽完善﹑風景擅勝﹐種苗飽掠遁。又數日﹐賊始至﹔曜督家丁以守。

二月﹐孫可望陷貴陽﹐縱兵四掠﹐搜及箐洞﹑靑巖﹑龍裏﹑髙堡之墟﹐至於威淸﹑平壩﹑安順﹐千里爲墟。旋屠貴州及諸邑﹐男婦幾盡﹔幸不死者﹐率去耳﹑抉鼻﹑斷腕﹐無或全體。遂陷鎭寧﹐屠之﹔又屠南安﹑普安及諸邑。又陷定番﹐居之。進陷永寧﹐盤江天險皆失﹐黔西州縣望風潰。可望謀入滇﹐取沐氏積﹔聞沙定洲亂﹐擊幾呼失﹐下令急行。

三月﹐皮熊瞷可望去﹐以兵入平越﹑貴陽﹔總督範礦入居之﹐屬邑皆復。川﹑湖﹑兩廣敗軍至者﹐皆隸其戲﹐眾遂一萬。苗賊藍工反﹐陷湄潭﹑黃平﹐圍平越﹔熊使張才竜擊走之。

是月﹐可望掠入滇﹐雲南不知其爲賊﹐昕夕盼之滅定洲﹐龍在田且使往乞師。沙定洲聞之﹐解楚雄圍﹐來爭戰於革泥關大敗﹐走阿迷﹔使其黨李阿楚守臨安。可望追定洲至蛇花口﹐又大破之﹔定洲據佴革以拒﹐相持二月。可望趨交水﹐屠之﹔使李定國攻臨安。

夏﹐可望至曲靖﹐禦史羅國瓛督眾守。三日城破﹐可望屠之。定國穴臨安﹐崩其城﹔阿楚自燒死﹐定國屠臨安﹐死者七萬八千。可望自陸良﹑宜良趨省垣﹐城中已執阮詠嘉﹑袁士宏送楚雄殺之。巡撫吳起元郊迎﹐可望入﹐盡殺定洲所署吏﹐車裂余錫朋等。進陷南寧﹐屠沾益﹑入廣通﹐破姚州﹑武定﹑師宗﹐至於祿丰。楊畏知逆戰於啟明橋﹐敗績﹔赴水不及﹐可望誘之降。與折箭﹐約三事﹝詳「殉節」﹞﹔從之。乃與入楚雄﹐使招沐天波於永昌﹐索守吏印。天波使其子顯忠赴可望軍﹐請得居永昌﹐可望佯許之﹐且盡返沐氏貲。而使劉文秀攻大理﹐陷之﹔龍在田﹑許名臣皆降。又陷鶴慶及麗江﹐將圖永昌﹔文秀自雜顯忠之僕中﹐奪鐵索橋﹐遂疾驅﹐執天波於永昌城上。以復仇﹐誘天波降﹐使檄未附諸郡邑﹔雲南二百年惟奉沐國公﹐聞其降﹐無不解體。可望歸﹐以天波爲門官﹔尋復之。定國在臨安﹐將襲定洲於阿迷﹔聞晉寧義師起﹐盡驅臨安子女渡河西攻﹐破之﹝詳「義旅」﹞。進屠川江﹑威寧﹑呈貢﹑富民﹑歸化﹐死者數十萬。於是迆西八府﹐以楊畏知得全﹔迆東殺掠﹐殆與蜀同。可望踞雲南。

定州踞佴革竜﹐與萬氏分險守﹔使其黨湯嘉﹑陳新命踞山壘﹐相距數十里爲犄角。

秋八月﹐降將劉承允使陳友龍陷黎平﹐執何騰蛟眷屬去。

九月﹐王祥自遵義攻貴州﹐三日而去﹔皮熊追之至烏江﹐互戰不已。祥大敗﹐熊兵深入﹔兩人皆上疏自理﹐永曆使和解﹐乃盟於烏江﹝互見前﹞。孔有徳自黎平而還。

順治五年﹝永曆二年﹞春正月﹐命大理評事朱宿垣諭雲南土司勤王﹔宿垣所至﹐諭以大義﹐土司皆感激。命總兵皮勛以兵守平溪。

二月﹐綫國安掠思南﹑石阡﹔使降將田起鳳攻平溪﹐陷之。崇陽王某合苗兵十萬攻黎平﹐敗歿。

是月﹐郝永忠潰入黎平間﹝詳「遺亂」﹞。

夏﹐陳友龍以黎平復爲明﹝詳「荊襄之亂」﹞﹐遂復鎭遠﹑淸溪。

秋七月﹐李定國圍沙定洲於阿迷。一日﹐聞其宴湯家賓寨﹐猝攻之﹐四山樹木盡斷其路。相持三月﹐定洲請降﹔遂械之﹐及萬氏還雲南﹐褫革以徇。及沙氏親族數百人﹐盡殺之。

冬﹐皮熊復以兵攻王祥至於烏江﹐爲祥所潰﹔貴州郡邑頗沒於祥。

郝永忠猝攻陳友龍軍於黎平﹐盡殺之﹔友龍單騎走﹐訴諸朝﹐不之問。惟慰諭之﹐使收兵復楚西。

順治六年﹝永曆三年﹞春﹐呂大器自川入思南﹔以諸將不奉命﹐行次都勻﹐鬱鬱而卒。

夏﹐陳友龍出楚西﹐招其故部﹐軍勢復立﹔郝永忠誘而磔之﹝詳「遺亂」﹞。友龍驍銳﹐南北交戰不少衄﹐諸將無與儷。永忠必殺之﹐永曆帝亦不問。

孔有徳以兵入永寧﹐胡一靑棄城走。

可望遣使求封於安龍。時可望踞全滇﹐任僎等導之﹐以朝命攝其偶﹐故有是請﹝詳「李孫之兵」﹞。

五月﹐雲南鐵索橋營義兵起﹐孫可望屠之﹔橫戮諸郡﹐迆東八府復被慘刈﹐至於麗江皆不得免。

王祥兵掠貴州﹐眾議使淸威道黃應運撫之。應運居安順拒孫可望﹐賊瞷其去﹐急使李定國入據之。應運還﹐與定國盟而止。白文選自間道掠靑巖﹑白納﹑燕樓諸峒﹐盡破之﹔安順益殘破。

冬十月﹐封皮熊爲匡國公﹔與王祥同受命﹐皆以備滇。

是月﹐濟爾哈朗自湖南攻黎平﹐郝永忠望風遁。濟爾哈朗追之﹐永忠大敗﹐走入川﹝詳「遺亂」﹞。

順治七年﹝永曆四年﹞秋九月﹐孫可望復以兵趨貴州﹐範礦降之。可望入貴陽﹐執巡撫郭承汾﹔陷平越﹐執淸威道黃應運。皮熊已走淸浪衛﹐追執之。貴州全沒﹐可望居貴陽。張光璧﹑馬進忠﹑胡一靑﹑蒲纓軍皆附之﹐分屯雲南﹑貴州。

冬﹐髙必正等入貴州﹔孫可望擊之﹐必正等走﹝詳「遺亂」﹞。

順治八年﹝永曆五年﹞春正月﹐文安之被執於都勻﹝詳「李孫之兵」﹞。

順治九年﹝永曆六年﹞春三月﹐李定國趨黎平。夏四月﹐復黎平﹐斬降將郝效忠於四望所﹐遂入湖南。

是歲﹐孫可望殺諸宗室在貴州者盡。

順治十一年﹝永曆八年﹞夏﹐劉文秀至貴州﹐可望力與結﹔賜旗﹑奠爵。使自四川攻湖廣。

五月﹐劉文秀按諸軍。

秋七月﹐劉文秀爲自平越軍於大樓。

順治十二年﹝永曆九年﹞夏五月﹐劉文秀敗績於湖南﹐還貴州﹔使守雲南﹝詳前﹞。

順治十三年﹝永曆十年﹞春三月﹐李定國奉永曆帝入雲南﹐孫可望踞貴陽。

順治十四年﹝永曆十一年﹞秋八月﹐孫可望反。以兵攻雲南﹐李定國大破之﹝詳「李孫之兵」﹞。

冬十月﹐孫可望棄貴州﹐降於洪承疇﹔且請取雲南。承疇自疏請大舉滅明﹐從之。

劉文秀在貴陽﹐方合精銳﹐日夕訓練成勁旅。李定國召之還﹐日第諸將功﹐分鎭黔﹑滇﹔兵將不相識﹝詳「李孫之兵」﹞。

太監龐天壽奉西洋天主教剌羅帕以象兵。

順治十五年﹝永曆十二年﹞夏四月﹐叛將關有才﹑王自奇復以永昌反。二人𨿽降列爵﹐卒不樂。定國自攻之﹐窮追至騰越﹐執而殺之。

時洛托出湖南﹑吳三桂出漢中﹑卓布泰出廣西﹐三路趨貴州。洛托至貴州之鎭遠府﹐守者先潰湄潭甕﹐安之軍次第遁。馬進忠直棄偏橋﹐走貴陽﹔洛托乘之﹐徇太平﹑都勻﹑石阡﹑思南州﹐皆下。所經天險﹐重關峻嶺﹑石徑尖斜﹐大雨兼旬﹐淖深三尺﹐士卒攜杖曳馬行﹐腫足墮孕﹔滿洲軍言前此未之歷苦。明總兵羅大順﹑馮天裕﹑盧正友等皆望風走﹐州縣衛所直空城﹐間呼救亦罔應。洛托平行至貴陽﹐馬進忠又遁﹔文武居人斬關走。洛托入貴陽﹐獲米萬石﹐不足食﹔洪承疇勒諸土司苗民納明年賦﹐使士卒躬挽運﹐仍弗給。乃分諸軍於天柱﹑會同以就食﹔且徇諸支郡﹐盡下之。吳三桂至梓橦﹐郭李愛等先後降﹔於是四合以北無或守。三桂自新站渡烏江﹐逐楊武於開州之倒流水﹔總兵朱守合降﹐開州遂沒。三桂使招水西諸土宣慰使﹐安坤等降﹔總兵王興﹑王者臣等亦降。三桂犒以甲冑﹑名馬﹑金玉﹐以誘諸將。

秋七月丙申朔﹐永曆帝命李定國爲大元帥﹐救貴州﹐屯於炎遮河。或曰﹕『宜奪獨石關﹐一夫之險也』。不聽。使馮雙禮扼雞公背﹐瞷貴陽﹔張光璧扼黃艸壩東路。白文選以軍四萬出天生橋﹐距鎭遠數十里﹐將以綴吳三桂﹔且使馬寶屯可渡河助之。定國自軍鐵索橋﹐期復貴州。及東路急﹐復移軍黃艸壩﹐與張光璧合。雞公背絕險﹐糧道艱難﹐𨿽瞷貴陽不易守﹔黃艸壩孤懸滇﹑粵。識者憂之。

十月﹐鐸尼至貴陽代洛托﹐吳三桂自遵義馳六百里會之平越之楊老堡﹐定師期。鐸尼發貴陽﹐畱洛托﹑洪承疇治軍餉﹔自督三路兵南。先是﹐吳三桂還遵義﹐卓布泰遲未至﹔惟洛托居貴陽﹐孤軍乏食﹐定國不卽進。至是﹐三桂趨畢節﹑卓布泰出平浪﹑鐸尼發貴陽﹐三路所逼﹐州縣皆沒。

十一月﹐白文選在七星巖﹐壁於關外之天生橋﹔叢箐峭壁﹐下帶飛湍﹐而實無橋。三桂不能渡﹐厚賂鄕導出土司境﹐反擊關背﹔文選驚潰﹐走可渡河。馬寶已先遁﹐乃焚其橋﹐走沾益州。卓布泰自獨山州追總兵吳子聖至津梁﹐部將某戰死。定國聞之﹐自以兵三萬倍道至﹔進踰獨石關﹐戰於炎遮河﹐殺傷頗甚。明日﹐悉眾壓卓布泰軍﹐風北至﹐炮火遺艸間﹐野燒濟之﹐須臾益四熾﹐煙焰漲天﹔卓布泰軍乘而射﹐定國驚懼﹐棄屯保盤江﹐卓布泰陷普安州。馮雙禮在雞公背絕頂乏食﹐聞敗﹐亦棄險遁﹔諸將競潰不相顧。鐸尼追之﹐至鐵索橋﹐定國燒以走。洪承疇使張勇作浮梁﹐終畢濟﹔貴州之地盡沒。

鐸尼以三路軍入曲靖﹐知府蓋世祿降﹔李定國微服入滇都﹐勸永曆帝棄滇出幸。白文選自松嶺衛遁﹐李定國將守羅炎﹑涼水井者亦遁。永曆帝棄滇都走﹐時十二月丁丑望也﹝詳「永曆奔亡」﹞。

順治十六年﹝永曆十三年﹞春正月﹐永曆帝至永平。越二日﹐入大理﹔畱李定國守之﹐西走永昌﹝詳「奔亡」﹞。

是日﹐鐸尼軍入滇都﹐吳三桂﹑卓布泰從﹔衛國公胡一靑﹑光祿少卿黃復生﹑提督劉之扶﹑總兵許大元﹑王宗臣﹑王有徳﹑副將朱文彩﹑朱文盛﹑土司龍世榮皆降。

閏正月﹐永曆帝走騰越﹐決計入緬﹝詳「奔亡」﹞﹔中原土地﹐棄置盡矣。鐸尼使尙善﹑吳三桂西追之﹐連陷羅平﹐次嵩明鎭。辛丑﹐入普洱﹐追至瀾滄江。定國使人燒其橋﹐三桂筏以濟﹔至永昌﹐無人。丙子﹐至大理﹔白文選﹑張光璧﹑陳勝屯於玉龍關﹑丁當山﹐皆不守。文選走鎭康﹐遂出木邦土司。總兵呂三桂被殺﹐張光璧降。尙善﹑吳三桂濟怒江﹐甚敗於磨盤山﹝詳後﹞。聞李定國去﹐旋兵西南。時入滇之兵﹐殺掠無忌﹔比三桂等出邊﹐土司﹑苗寨亦被掠﹐至執土婦﹑苗女以侑飲。軍鋒所過﹐土地蕭然。至是﹐徇蒙化﹑騰越﹐逾南甸﹑入孟甸﹐盡迆西之界而還。

閏三月﹐尙善﹑吳三桂下姚安諸府。東閣大學士張佐宸﹑尙書孫順﹑侍郎萬年策﹑少卿劉泌﹑兵科胡顯﹑翰林劉茞百五十九人先後降﹔景東土知府陶斗降﹐蒙化﹑麗江﹑東川﹑鎭雄諸土司皆降。三桂使張勇屯普洱﹐備定國﹔自還雲南。大學士扶綱﹑侍郎尹三聘﹑淮國公馬寶數十人皆乞降。總兵賀九儀﹑李成爵﹑祁自貴﹑馬得鳴分居沅江﹑順寧﹑雲龍邊外﹐及李定國﹑白文選之眾猶爲明﹝詳「李孫之兵」﹞。

冬十月﹐李定國承制加雲南諸土司爵﹐使爲明﹔或觀望﹐或首之吳三桂。惟沅江土司那嵩受命﹐且密致諸土司﹐遂及故將朱養思﹑髙應鳳﹑許名臣﹑龍贊揚復爲明。三桂攻之﹐嵩拒守不肯下。

十一月﹐三桂陷沅江﹐屠之﹝詳「義旅」﹞。

順治十七年﹝永曆十四年﹞﹐馬乃土司龍兆佐復爲明﹐三桂使降將馬寶﹑髙起隆﹑趙良棟攻之。大學士方端之﹑穎國公楊武先後降﹐徳陽王至浚亦自交趾之髙平降。

順治十八年﹝永曆十五年﹞春正月﹐吳三桂以書招祁三升於戶臘﹐降之。陷馬乃﹐諸土司先通永曆帝及觀望者皆降。惟李定國﹑白文選軍居滇之邊外﹐吳三省等流孟定﹑耿馬間。三桂使降將何進忠﹑沈應時出騰越至孟卯攻定國﹐以瘴發止。

秋九月﹐吳三桂再出滇﹐將至緬甸﹔駐軍待之。

冬十一月﹐白文選降。

十二月﹐吳三桂以永曆帝入滇邊﹝詳「永曆奔亡」﹞。

康熙元年春三月﹐永曆帝還滇。

夏四月戊申﹐吳三桂弒永曆帝於滇。

六月﹐李定國卒於景綫。故明遺兵無或在﹐雲南始定﹝互詳「永曆奔芒」及「李孫之兵」﹞。

諺有之﹕『貴州無天理﹐十里作五里』﹔史有之﹕『五月渡瀘﹐深入不毛』。豈不曰梁州之域﹐峭壁叢峯﹑淫霖積淖﹐比於天獄﹔不但羊腸矣。中原鼎沸﹐邊省池魚。貴陽東視﹐遂起假道之途﹔洱海西傾﹐豈意女戎之禍。橫屍億倍﹐歷劫星移﹔嗚呼﹗酷矣。尢可惜者﹐吳起元﹑範礦仗節封疆﹑傾心盜賊﹔黃巢至而班迎﹑契丹來而入覲。王靈不及﹐臣節都非﹔須眉在躬﹑金夫遽事﹕「廉恥」二字﹐掃地盡矣﹗李﹑孫旣隙﹐交水大崩﹔譬若摶沙﹐亦將合璧。乃鴟鴞垂翅﹐而藥師之計已成﹔茅土分功﹐而火濟之徒已入。禍福之機﹐影響有捷。然而承疇﹑可望﹐罪可貰耶﹖若夫永曆君臣﹐跨帶兩省﹔見兵多於十萬﹐固國大有山豁。乃不思劍閣西封﹑安龍東顧﹗行間將帥﹐多是九公之流﹔天子璽書﹐不下五華之殿。乃知諸葛之略﹐曰講武治戎﹔費褘之籌﹐曰保民治國﹗今玆並失﹐翹足而亡矣。洎乎三路視師﹐一軍先至﹔所拔皆空城﹑所行皆絕地。又不劍履奮興﹑雀鼠羅掘﹐效石勒之合圍﹑作王淸之力斗﹔望風黔蜀﹐歸獄關王。豈髙平按轡﹐不由世宗之躬﹔舉勢張旗﹐必待宰臣之至乎﹖至於楊老會期﹑雞公自潰﹕金槍野燒﹐助昆陽雷雨之師﹔天生一軍﹐卽鄧艾陰平之策﹗信乎﹗天時地利﹐不若人謀﹔而亳社殷遺﹐罔邀神聽矣。然而滇都驟棄﹐緬甸親行﹔一人僨事﹐百辟糊心。盍亦思徐偃海上﹐𨿽無骨而能�﹔宋世碙山﹐數四廣而更立乎﹗則夫走交趾﹑召鍼羅﹐合延平以圖存﹐若晉寧之故轍﹔彼善於此﹐則亦有之。惜乎﹐其不用也﹗昆明再來﹐立錐無地。反首茇捨﹐語大夫以徒言﹔麥秀禾油﹐泣狡童之弗祀﹗天南懺應﹐沙州不行。吁﹗可痛哉。

續明紀事本末卷之十三

永曆奔亡

順治三年﹝隆武二年﹞冬十月﹐桂王卽位於肇慶。王諱由榔﹐桂王常瀛子﹑安仁王由■﹝木愛﹞弟也。安仁王卒﹐王嗣封。隆武帝賢之﹐曰﹕『王神宗嫡孫﹐朕無子﹐後當屬之』。汀州變聞﹐巡撫瞿式耜曰﹕『朝廷裂矣﹐曷可一日無君』﹖說廣東總督丁魁楚以下﹐共立王於梧州﹔太后王氏辭曰﹕『諸臣何患無君﹐吾兒仁弱﹐願更擇也』。固請﹐許之﹔遂行。是月丙戌﹐監國於肇慶﹐卽府署爲行宮。頒詔楚﹑滇﹑黔﹑蜀。擢丁魁楚等秩有差。封吳繼嗣爲錦衣指揮使。王之奔粵西也﹐經道州﹐吏不之納﹐且索賄﹔繼嗣夫婦以肩輿奉王及太后﹐王失金冊﹑繼嗣亦亡其印。及亨嘉敗﹝見前﹞﹐繼嗣獲冊以獻﹐故擢職。俄﹐金聲桓陷贛州﹐云並南安覆之﹔行在大震。

十一月癸丑朔﹐太監王坤倡奉監國幸梧州﹐丁魁楚和之。瞿式耜言﹕『宜爲祖宗雪恥﹐奮大勇以招遠近。若外棄門戶﹑內構蕭墻﹐國何以立』﹖不聽﹔遂行﹐羣臣星散。旋偵其誤﹐乃止。召尙書李用楫﹑禦史陳源責之﹐皆服罪。

陳邦彥亦至﹔蘇觀生以別立紹武於廣州﹐使邦彥來。邦彥言﹕『宜還肇慶﹐正大位以正人心。令或不然﹐粵東郡十﹑我制其七﹐割其三俾紹武﹐使代受兵﹐不亦可乎』﹖瞿式耜且來迎。甲寅﹐返肇慶﹔使靖江伯嚴起恆衛三宮居桂林。

丁魁楚言﹕『不卽位﹐無以壓人心﹑號令天下』。從之。庚申﹐監國桂王卽皇帝位於肇慶﹐攺元永曆﹐大赦天下。是日﹐五色云見﹐大烏五色止廳事﹐咸謂中興可卜。

十二月﹐林佳鼎敗績於三水﹐行在大震﹐將復幸梧州。呂大器請畱守﹐且東入韶州。俄聞廣東沒﹐瞿式耜請壁峽口﹐誓師督戰。王坤謂危甚﹐不可從。式耜待命不得﹐輕舟夜至﹐曰﹕『我軍見至三水﹐上下扼制﹐可以無憂﹔成棟不足慮』。不聽。式耜請自守肇慶﹐朱容藩不可﹔乃以朱治■﹝目簡﹞總督兩廣。丁酉旦﹐謝恩者盈門﹔忽肩輿出﹐傳他幸﹐城中大潰。式耜部署五日始發﹐則永曆帝益西矣。

順治四年﹝永曆元年﹞春正月癸卯朔﹐永曆帝在梧江﹐免朝賀。

戊午﹐李成棟至肇慶﹐朱治■﹝目簡﹞棄城走。永曆帝溯府江行﹐略無兵衛﹔梧州知府陸世廉募挽舟者進。俄﹐成棟兵蹴梧州﹐永曆帝走平樂。丁魁楚已入蘇聘說﹐陰約降﹔而裝其舟四十﹐走岑溪。王化澄攜大學士印走潯州﹐李允茂﹑晏日曙走博白。太僕寺卿田芳等不及從﹐隨扈惟瞿式耜一人。

癸亥﹐永曆帝自平樂如桂林。會李成棟還兵救廣州﹝詳前﹞﹐故得達。至﹐遣使勞何騰蛟於湖南﹐命以兵入衛。瞿式耜分諭諸將曰﹕『粵西山川上游﹐兵士云屯。南寧﹑太平出滇﹐柳州﹑慶遠通黔﹐左﹑右江四十五洞﹐土狼標勇詟國家威徳三百年﹐足資內備。播遷三﹑四﹐何以示民』﹗

成棟兵復西出﹐王坤益議幸湖廣。瞿式耜言﹕『半年之間﹐播遷三﹑四﹐何以示民﹖且皇上在粵則粵存﹐去粵則粵亡﹔我退步則人進步﹐我退速則人進速。皇上縱不計社稷﹐獨不爲容身計乎』﹖又言﹕『楚不可往﹑粵不可棄﹐海內祗此一隅﹐以全盛視粵西則小﹐以粵西言恢復則甚大。若棄而不取﹐愚者亦知拱手而送』。已會有言寶慶﹑常徳﹑衡州﹑長沙地無所屬﹐方以智以告﹔永曆帝決幸之。式耜不能奪﹐請畱桂林﹔許之。已更議﹐挾式耜行。式耜曰﹕『奉命守土﹐當以死殉』﹗乃命爲文淵閣大學士﹑吏兵二部尙書﹐畱守桂林﹔以焦璉軍隸之。故式耜獨畱。

武岡鎭將劉承允朝於桂林﹐屯於全州﹔王坤信之﹐更勸永曆帝依其軍。永曆帝從之。丙戌﹐如全州﹐卽岷王府爲行宮﹔遂爲所制﹝詳「黨禍」﹞。張光璧以不得援剿將軍命﹐惡承允﹔遽以軍攻全州。承允拒之﹐日以犯駕﹑別駕相詬﹐厲斗不已﹔永曆帝和解之。

夏四月﹐李成棟兵逼全州﹔承允懼﹐劫永曆帝幸武岡州。從臣毛壽登﹑萬六吉﹑吳徳藻﹑劉湘客請還桂林﹐永曆帝褫四人職﹐且將杖之﹝詳「黨禍」﹞。瞿式耜疏略言﹕『郊祀畢卽行﹐將臨幸桂林乎﹖抑武岡﹑辰﹑沅乎﹖以恢復言﹐不獨粵西無可移﹔卽粵東不復﹐亦宜暫蹕全州也』。承允誣式耜將以帝款敵﹐促卽行。張光璧聞之﹐伏兵城外﹐謀劫帝﹔承允嚴兵殿﹐光璧不敢動。將至武岡州﹐承允宣言桂林已沒﹐式耜且降敵﹔永曆帝頗信之。

五月﹐永曆帝至武岡州﹐定居之﹔攺爲奉天府。使馬吉翔﹑龐天壽奉三宮蹕荊南。及瞿式耜大捷於桂林﹝詳前﹞﹐疏請還蹕。且言﹕『自皇上西行百有六日﹐凡遇敵二﹝李成棟﹑孔有徳﹞﹑兵變一﹐惟矢一死﹐亦遂不懼。臣所恃爲皇上﹐皇上蹕全州﹐猶有見日﹔今幸武岡﹐臣復何望』﹗永曆帝制於承允﹐不能從。

秋七月﹐瞿式耜再請幸桂林﹔且言﹕『興陵近在﹐曾不得一盂飯﹐親奠松楸﹔於心忍乎』﹖不報。

八月﹐孔有徳兵逼武岡。皇太后刺血書﹐詔總兵侯性軍入衛﹔謝復榮以五百人先﹐未至﹐承允已約有徳執永曆帝降。其部陳友龍扼之石羊渡﹐有徳不能濟。承允劫友龍降﹔又使其黨守四門祕偵報﹐無或以狀告。通山王蘊舒入白帝﹕『敵在三十里外』。乃大駭﹐急召承允至﹐則大言﹕『誰爲此者﹖方捷紫陽渡﹐行復寶慶府』。出遇蘊舒﹐毒毆之。永曆帝不之信﹐使中官覘之﹐則束載迎降矣。上下駭懼﹐大學士吳炳請自古泥入柳州。辛卯﹐有徳兵抵城北﹐守者盡潰﹐一時鼎沸。永曆帝用人言﹐自西賢山中小徑出。

至二水渡﹐距有徳兵可三里﹔甫濠﹝﹖﹞而橋絕﹐長公主﹑皇幼子皆失。永曆帝徒武三十里﹐體重行遲﹐又不得食﹔天復大雨﹐困憊不可狀。妃嬪內侍﹐各無人色。值侯性至﹐以小轎奉永曆帝入舟﹐儲備供帳﹔且以兵遮峽口﹐而奉永曆帝及三宮行﹐道古泥。聞謝復榮力戰死﹐哭而卹其家﹐乃行。明日﹐次通道縣﹐取徑蠻中如柳州。

九月己亥﹐永曆帝次靖州。居一日﹐將西行﹔策亂兵必自全州﹑灌陽至﹐乃間出慶遠﹐以舟蹕三宮。亂兵又至﹐摽掠無度﹔從官欲散﹐馬吉翔力挽之。永曆帝固愞懦﹐務避敵﹐棄地弗顧﹔王坤等圖自免﹐聞警輒促行﹐不復爲計。亦幸承允說不行﹐又得復榮以死拒﹐乃得免﹝詳前及「殉節」﹞。

川﹑楚諸將不知永曆帝耗﹐堵允錫等將立榮王﹔預書熊開元﹐位以元輔。開元言﹕『今日在戰守﹐不在立君﹔若一參差﹐唐﹑魯之轍可鑑』﹗張同敞﹑錢邦芑﹑鄭逢元﹑楊喬然皆力爭﹐乃止。皮熊在貴州﹐亦謂永曆帝已沒﹐將奉宗室某監國。值永曆帝次淸遠縣﹐遣使諭之﹐止。

冬十月﹐永曆帝次沙泥潭。何騰蛟以兵入衛﹐大學士嚴起恆亦自萬屯至。土司上金刀﹑民間獻雞黍﹐皆慰勞之。瞿式耜使賫書至﹐請還象州﹔言『不可更移﹕黔荒遠﹐忠義渙人心﹔三百年土地﹐僅存一隅。請還蹕號召﹐以粵兵復江﹑贛﹐楚師復荊﹑武』。且言粵西山川﹑形勝﹑人心皆可恃。不聽﹔止於柳州。式耜聞之﹐增餱糧﹑勵士卒﹐再請還蹕﹔不從。惟曰﹕『西陲根本﹐先生力守﹗他日再造﹐功績多矣』。式耜又言﹕『柳州獞猺雜處﹐地瘠民貧﹔慶遠壤鄰黔﹑粵﹐南寧地逼交夷﹕皆不可以行幸。邇來將士以桂林爲杓樞﹐臣僚以桂林爲會極﹐江﹑楚民情以桂林爲拯救﹔何騰蛟﹑盧鼎﹑焦璉分防駐汛﹐必無可虞』。永曆帝卒不聽。

有譚鳴珂者﹐土司也﹔其父以淫掠誅。鳴珂誣訴﹐永曆帝竟不辧﹐使統舊部。是月﹐鳴珂假復仇名﹐攻柳州大掠﹐矢及禦幄。永曆帝出走﹐值陳禹玉兵至﹐復次象州止焉。

十二月﹐李成棟兵薄潯州。永曆帝大懼﹐將走南寧﹐爲亂兵所阻﹔羣臣皆微服行。瞿式耜疏再至﹐力言十八灘之險﹐不可行﹔廣西可恃。乃分王化澄﹑吳貞毓﹑龐天壽護三宮如南寧﹔至﹐卽道署爲行宮。惡少逼視﹐語無狀﹔執赴有司﹐竟以訛免。後藏空敕數十﹐蓋永曆帝賜之俾緩急調兵食﹔王化澄﹑王維恭竊之以販鬻﹐入土司金數百﹐卽除宣慰使﹐漢夷嘩然。永曆帝獨與馬吉翔趨桂林﹐舟淺﹐吉翔親挽之以助力。永曆帝以爲忠﹐至於泣下。

十二月己巳﹐永曆帝至桂林。以瞿式耜功髙﹐慰勞倍至﹔賜坐於殿上﹐比之裴度﹑諸葛亮。時桂林新破﹐途鮮行人﹔薪米騰貴﹐營市商廛﹐度日如歲。

順治五年﹝永曆二年﹞春正月﹐永曆帝在桂林。以朝臣星散﹐免朝賀二月﹐郝永忠兵猝至﹐議西幸。瞿式耜言﹕『督師無警報﹐必無慮。播遷不已﹐其何以守』﹗左右爭勸行﹐式耜言﹕『無已﹐俟騰蛟至﹔果勢迫﹐正宜親徵。天威咫尺﹐激厲將士﹐背城借一﹐勝負尙未可知﹔若以走爲策﹐則桂危﹑柳豈不危﹖今日敵至桂林﹐明日不可至南寧﹑太平乎』﹖反復開導﹐卒不聽﹔且曰﹕『卿不過欲朕死社稷耳』。式耜泣下﹐嚴起恆請再議。夜漏三下﹐永忠兵毀宮門入﹐劫帝衾中﹐裸擁出城﹐置禦舟去﹔遂大掠。永曆宵行﹔明日﹐至平樂。以城破﹐不可居﹔且三宮在南寧﹐赴之。布袍竹轎﹐舉枝濡足而行。

三月乙巳﹐永曆帝入南寧﹔從者嚴起恆﹑尙書蕭瑜﹑席珍十餘人。永曆帝將入土司﹐蕭瑜陳十不可﹔乃止。田州果化諸土司皆來朝。苦用乏﹐懸示賣官於二十土司﹐販夫﹑樂戶皆注籍。重以陳邦傅﹑趙臺之亂﹐人心益悸。安南賊莫﹑黎二部入犯﹐旋走去。

俄﹐桂林大捷﹐畱守瞿式耜疏告﹐且言蠻鄕不可居﹔檄所司驅潰兵﹑儲供帳﹐請還桂林。不聽。式耜之事永曆也﹐五鼓入朝﹐事畢而退﹔尙方未食﹑亦不食﹐如孝子之事親。旣畱守﹐問起居﹑求反蹕﹐比於宗澤之請還汴。永曆帝知之不能用。

夏四月﹐永曆帝在南寧。畱守瞿式耜以經筵無講官﹐爲「八箴」以進﹔永曆帝嘉之。

閏四月﹐李成棟復爲明﹔使洪天擢等入朝﹐請蹕廣東。瞿式耜疏請蹕桂林﹔言『興陵兩載隔陷風塵﹐成棟遣使修葺﹐巍然天壽。慕天之忱﹐非有可慮﹔然爵賞大權一歸成棟﹐朝廷徒擁虛位﹐非治理也。滇﹑楚列兵百萬﹐何騰蛟翹首威靈﹔車駕旣東﹐將土疑謂皇上實棄之﹐成棟亦有邀駕之嫌。請一使東諸侯瞻仰聖容﹐責使恢復﹔此上策也』。且使蔡之俊﹑蒙正發言﹕『粵東未復﹐皇上宜住粵西以謀楚﹑粵﹔江﹑廣反正﹐宜蹕桂林以謀荊﹑楚。事機所在﹐毫釐千里』。吳貞毓獨信李成棟﹐力請行﹔式耜疏皆不省。

六月甲辰﹐發南寧。永曆帝及三宮皆溯邕江行﹐飛湍迅速。兩日至潯州﹐會後宮有疾者﹐爲止數日。陳邦傅面責永曆帝﹕『丁亥二月微臣父子﹐何有今日﹖皇上負恩﹑趙臺負義﹐彼且不隨扈﹐何足畱守﹖至今皇上無復爲臣下作奴才』﹗永曆帝不能答。更索餉﹐使部卒毆主事王諸死﹔環尙書蕭瑜﹑顧之俊舟而詈﹐又縱掠之﹐兩人憤欲死。且請世鎭廣西如沐氏﹔朱天麟不可。邦傅使胡執恭言﹕將擲其冊印﹑尙方劍於天麟舟﹐邀必得。卒不與﹔中書舍人張立光納其賄﹐代以「居」字。邦傅遂創欽札﹑用禦寶﹐鬻文武﹔聲供扈從賞賚﹐皆入於己﹕尙書﹑總兵百金卽得﹐都司﹑知縣無有過問。耕童﹑樵叟﹐聯翩赴職。給事中吳其雷劾立光﹐何騰蛟﹑瞿式耜﹑魯可藻﹑曹志建及吳徳藻等交章劾﹔「世鎭」之說乃止。卽潯州府署爲行宮﹐截永曆帝居之。李成棟使其將羅成耀來迎﹐甲士三千﹐水陸警衛﹔疏言﹕『天下者﹐太祖之天下。陛下中興﹐宜親總六師﹔豈可偏安粵西﹐使豪傑解體﹖此臣至計﹐非冀邀駕也』﹗邦傅畏之﹐不敢畱﹔乃更迫促詈怒無狀。眾懼而行。

秋七月甲子朔﹐永曆帝至梧州。謁興陵﹐進次雞籠山﹐泊端州。自梧至斯數百里﹐舳艫銜接﹐旌旗炫空﹐一時罕覯。又言慶雲現蹕口﹑海中黃龍見﹐呂宋獻方物﹑歐羅巴人進圖懺﹔永曆帝大悅。成棟亦喜﹐親帥將士築沙堤爲蹕路﹐將攺兩廣軍門署爲行宮。瞿式耜終以成棟爲慮﹐上疏力爭﹔朝士重違成棟意﹐乃議肇慶本封地﹐且居兩廣中﹐請移蹕。式耜又使劉遠生說成棟﹐廣東近敵﹐修葺勞費﹔成棟乃止。永曆帝如肇慶。

八月癸巳﹐永曆帝至肇慶。李成棟率百官郊迎﹐手奉乘輿入行宮﹔賜之袍帶﹑尙方劍﹐撫其背曰﹕『惟恃卿力』﹗封爲大將軍﹐養子皆授顯職。成棟言式耜擁戴元臣﹐不宜在外。永曆帝召式耜入﹔式耜願畱桂林﹐終不行。永曆帝定居於肇慶。

冬十月﹐瞿式耜再請幸桂林。時湖南四捷﹐式耜因疏﹕『天下大事在楚而不在粵﹐今衡﹑永恢復﹐粵西之背益固﹔江圍未解﹐粵東之齒尙寒。成棟宜奉皇上去危就安﹐畢力以圖贛州﹔楚師得皇上親臨﹐勇气亦將百倍』。不從。

十一月﹐瞿式耜疏﹕『何騰蛟謀攻長沙﹐請還桂林﹐爲出楚之計』。不納。

順治六年﹝永曆三年﹞春正月庚申朔﹐永曆帝在肇慶。大風﹑雷雨電﹐免朝賀。

二月﹐何騰蛟在湘潭﹑金聲桓在南昌﹑李成棟在信丰﹐皆死﹔行在大震。或冒雨走﹔馬吉翔怵西幸﹐給事中金堡力爭之﹐不聽。杜永和請幸其軍﹐永曆帝畏之﹐使劉遠生往諭﹕還言『上遂西行﹐則付廣東於度外。宜奉三宮蹕梧州﹐車駕少畱﹐號召遠近』。從之。贈騰蛟湘中王﹐賜謚「忠烈」﹔李成棟寧夏王﹑金聲桓南昌王。設壇祭之。

時宮禁湫隘﹐妃禦不備﹔宮膳日限四十金﹐賞賚亦取之。永曆帝復厚賜告捷者﹐輒命予十金﹔司禮監吳國祥等以爲苦。輸貢之金﹐惟梧州及金花銀充上用﹔夏國祥等復恣蝕。禦營十﹐則龐天壽自餉之。營設總兵一﹑副總兵二﹑參將四﹑官頭二﹑卒一﹐凡十人爲一營﹔合十營﹐凡官九十﹑兵十人而已。欲稍增募﹐無所出。後族王惟恭等飾梨園﹐竟夕演燕無虛日。吏部選守吏﹐惟務納賄。兵部臨警﹐無偵探﹔一切視馬吉翔等指。

冬十月﹐永曆帝下詔親徵﹔從大學士嚴起恆之請也。俄罷。

順治七年﹝永曆四年﹞春正月己卯朔﹐永曆帝在肇慶。越五日乙未﹐聞南雄陷﹐行在大震。永曆帝問策於羣臣﹐且議西行﹔皆曰﹕『車駕不宜輕出』。金堡﹑彭佺尢力爭﹐不聽。瞿式耜急疏﹕『粵東水多於山﹐鐵騎難合。自成棟來歸﹐上下守輯﹐土宇財富十倍粵西﹔衣甲﹑糗糧﹑材官﹑士卒﹐可戰可守。肇慶﹑韶州相距千里﹐彊弩乘城﹑堅壘自守﹐亦可待勤王之師。「傳」曰「我能往﹐寇亦能往」。以天下之大﹐止此一隅﹐退尺失尺﹑退寸失寸﹔今朝聞警而夕登舟﹐不知欲退於何地』﹗馬吉翔趣棄肇慶走﹐從之。辛酉﹐式耜疏再至﹐永曆帝已登舟行。上下奔潰﹐尙書晏淸﹑吏科丁時魁挾貲皆被劫。永曆帝走梧州﹐定安伯馬寶以軍扈﹐軍容甚肅。

二月甲辰朔﹐永曆帝次梧州。時三至矣﹐百官請蒞行臺﹔永曆帝難之﹐以舟爲宮殿。陳邦傅使其將茅憲來入衛﹔焦璉討亂將劉成玉﹐帥師東下﹐亦護蹕焉。

夏五月﹐髙必正來朝﹔以其兵五千爲護衛。

秋八月望﹐永曆帝在梧州﹐與三宮置酒﹑陳簫鼓﹔嚴起恆手書「水殿」榜以進。中夜﹐馬寶敗書至﹐羣臣不樂而罷。

冬十月己未﹐永曆帝聞兩廣陷﹐瞿式耜﹑張同敞皆沒﹔遂棄梧州走。從官奔潰﹐將自藤江趨南寧。陳邦傅先自廣東遁﹐飛帆追至﹐將劫駕﹔值永曆帝舟衝雨去﹐不及﹐乃劫鹵簿及從官之在後者﹐妻子皆不保。員外郎潘觀俊被殺﹐人心駭潰。王化澄﹑晏淸等皆棄永曆帝走﹐或入北流﹑或繞容縣行﹔惟吳貞毓﹑嚴起恆﹑李元允﹑馬吉翔追從。至潯江﹐將入城﹐遇亂卒焚掠﹐火光竟天﹔不敢入。冒大雨﹐倉猝入南寧﹔百官稍集﹐皆餓凍無色﹐括行囊及馬吉翔所獻可四千金分給之。趙臺已棄南寧走土司﹐化澄及戶部尙書董天閱且降於孔有徳﹔永曆帝以張孝起巡撫南寧。李元允以所部護蹕。

順治八年﹝永曆四年十二月。自二月爲永曆五年﹞春二月﹝永曆五年春正月﹞﹐永曆帝在南寧﹐免朝賀。

時警報少息﹐從臣多自間道至。俄聞柳州沒﹐永曆帝懼﹐走田州﹔尋還南寧。孫可望以兵入南寧﹐殺嚴起恆等﹝詳後﹞。

夏五月﹐孫可望請蹕於雲南﹐詔羣臣議。禦史王光庭﹑徐極請之欽州﹐依李元允﹔不勝﹐則航海。或言鄭成功雄於閩﹐請依之﹔或曰南寧僻壤﹐可居。馬吉翔﹑龐天壽皆結孫可望﹐力請入滇﹔朱天麟言﹕『元允殘敗﹐不足恃。雲南山川險阻﹐雄師百萬﹐適楚﹑控川﹔宜急往﹐以堅可望志』。吳貞毓聞趙延生言可望悖逆狀﹐力陳不可。永曆帝固不樂就可望﹐乃出天麟經略土司。李元允請出海﹐永曆帝憚險遠。諸臣以兩江瘴厲秋甚於夏﹐請俟霜降而後議行﹔遂並南安之行亦不決。

秋九月﹐陳邦傅以潯州降。永曆帝大懼﹐倉猝走南寧府。

冬十月辛亥朔﹐永曆帝次新寧縣。

十二月﹐趙印選棄南寧走﹐行在大震﹔馬吉翔請急行。永曆帝固舟居﹐乃溯流取小徑入土司﹐抵瀨湍﹔胡一靑﹑趙印選以兵殿。至﹐曰追騎相距僅百里﹐上下駭懼﹐多潰去。羣臣請遵陸﹐乃棄龍舟﹑重器走。已次羅江土司境﹐距追騎才一捨。會日晡﹐孔有徳﹑尙可喜兵引去﹐乃略定。將入廣南﹐羣臣畏瘴﹐請少止﹔乃徐行歷下﹑雷歸﹑順州土司﹐諸蠻供給頗備﹐並餉從官。會孫可望使狄三品﹑陳國寶﹑髙文貴以兵至﹐致書羣臣﹐當蹕安隆﹔從之。時歲盡矣﹐遂次龍英州。

順治九年﹝永曆六年﹞春正月癸酉朔﹐永曆帝在龍英州。明日﹐遂行。乙亥﹐次皈朝。甲申﹐次富川。乙酉﹐次沙斗。丙戌﹐次西洋江。丁亥﹐次寶月關。戊子﹐次廣南。可望再使王愛秀至﹐疏言﹕『廣南鄰交趾﹐慮叵測﹔安隆綰黔﹑滇﹐請居之』。遂劫永曆帝行。丁酉﹐發廣南﹔是日次童卜。戊戌﹐次曬利。己亥﹐次鼎貴。庚子﹐次加蒲。辛丑﹐次那羊。壬寅﹐次侄堂。

二月戊甲﹐永曆帝至安隆。地固苗疆﹐宮室卑薄﹐服禦粗惡﹔可望定大官及羣臣歲廩米百石﹑銀八千兩。曩稱城郭完固﹑行宮修葺﹑糧糗充裕﹐皆僞說﹔然無如何。其黨彈射直入宮門﹐文吏呵殿不避禁禦。範應旭知府事﹐尢希可望指﹐至稱皇帝一員﹑後一口﹔無狀若此。可望屢謀弒永曆帝﹐憚於靈異不敢動。予以鑾衛﹐則猝病不能起﹔堅辭之﹐立愈。可望曰﹕『是尙有歷數耶』﹗嘗疏﹕『人言臣挾天子令諸侯﹐今天子且不能令﹐臣更何挾﹑令何人乎』﹖狂悖若此。馬吉翔等猶戴之。尋起太常卿吳之俊﹐促可望及李定國﹑劉文秀出師復廣西﹑四川﹑湖南﹑湖北。

夏六月﹐張光璧﹑馬進忠入朝﹔封光璧爲沅國公﹑進忠鄂國公。

冬十一月﹐永曆帝在安隆府﹔塗薄自蔽﹐日食脫粟﹐益困。可望愈橫﹐其黨方於宣勸稱帝﹔可望期劫永曆帝入黔乃爲之。及久蹕安隆﹐其黨任僎﹑於宣等更勸進﹔乃設內閣等官﹝詳「李孫之兵」﹞﹐永曆帝不能問﹐議召李定國之兵入衛﹝詳「李孫之兵」﹞。坤寧宮常在郭氏有罪﹐誅之。

順治十年﹝永曆七年﹞春正月﹐永曆帝在安隆﹔尋攺爲安籠府﹐蓋可望爲之。

夏六月﹐永曆帝再使召李定國﹝詳「黨禍」及「李孫之兵」﹞。

順治十一年﹝永曆八年﹞春正月﹐永曆帝在安隆。尋攺雲南府爲云興府及沅州﹑辰州﹝沅﹑辰二州詳前﹞。

十一月﹐試士於安隆﹐凡釋褐四十人。

三月﹐孫可望殺吳貞毓十八人﹐受禪之議熄。人謂永曆帝未及難﹐蓋十八人爲之云﹝詳「永曆黨禍」﹞。再使蕭尹賫血詔命李定國迎蹕。

冬十一月﹐攺安隆爲安龍府﹐升都康﹑萬安﹑平安﹑龍安諸州皆爲府。

順治十二年﹝永曆九年﹞春正月﹐永曆帝在安龍府。

順治十三年﹝永曆十年﹞﹐永曆帝在安龍府。

二月﹐李定國以兵入衛。未至安龍﹐孫可望已使白文選劫永曆帝入黔﹔太妃聞之哭﹐闔宮慟哭﹐文選亦惻然﹐盡以可望之謀告。請遲行﹐以待定國﹔而以夫馬不及備﹐使可望心腹葉應潢先歸。及定國至﹐言﹕『南寧危迫﹔雲南沃野千里﹐宜取之爲根本』。

三月﹐定國﹑文選合軍出安南衛﹐間道抵曲靖。劉文秀陽與王尙禮﹑王自奇謀﹐陰以數騎迓永曆帝於龍馬驛﹐奉之入城。

是月﹐永曆帝入雲南﹐卽可望第爲行宮﹝實五華﹞﹔攺雲南府爲滇都。封李定國爲晉王﹑劉文秀蜀王﹑白文選鞏昌王﹐擢任有差。文選受封後﹐還貴州﹔可望欲與定國戰﹐文選止之﹝詳「李孫之兵」﹞。可望再使入雲南。

順治十四年﹝永曆十年﹞春正月﹐永曆帝在滇都。

九月﹐孫可望反﹔攻滇都﹐李定國大敗之。可望棄貴州降﹝詳「李孫之兵」﹞。

順治十五年﹝永曆十二年﹞春正月﹐永曆帝在滇都。

秋八月﹐以鄧凱爲隨扈總兵官﹐守大明門。尋褒凱曰﹕『忠義老成﹐其扈東宮乎』﹗賜白金百﹑杯斝各一﹔蓋聞鐸尼兵逼﹐將出幸也。

冬十二月﹐李定國敗績於炎遮河﹐請出幸﹔通政司任國璽力言『滇城堅﹐昆明雞公水陸可恃﹐請死守﹔而以永昌﹑建昌軍合擊之﹐可無慮。西南外域﹐何可往乎』﹖定國是其言﹐永曆帝不聽。定國顧事重不敢執﹐乃曰﹕『前途尙寬﹐捲土重來﹐亦或未晚』。明日﹐更集羣賢議﹔陳建﹑祁三升舉劉文秀遺疏﹐請幸建昌﹔太僕寺卿辜延泰亦如之﹐且陳開荒屯練狀。金公趾執不可﹔定國曰﹕『建昌蕞爾﹐何可容十萬人﹔不如之楚雄﹐入山峒。烏裏﹑車角諸蠻無所統﹐今我臨之﹐必無所拒。安蹕於內而設禦於外﹐勝則雲南復爲我﹔不勝﹐則走交趾﹐召鍼羅諸舟航海入廈門﹐與延平王合』。或曰﹕『敵逾黃艸壩﹐偏沅﹑廣南路皆絕﹔且我新敗喪﹐豈能禦之』﹗沐天波請自大理達緬甸﹕『其地沃野﹐糗糧可資﹔邊外窮荒﹐無窮追理。待其少定﹐踞大理兩關猶可以爲』。蒙段﹑馬吉翔等是之。定國不敢爭而泣﹐請畱太子督師﹐牽制緬甸﹔永曆帝不忍。定國知無濟﹐謂天波曰﹕『公其努力﹐無後悔而憶予言也』﹗不聽。

丁丑﹐永曆帝棄滇都走。李定國以大軍殿﹐文武羣臣男婦從者數十萬。艾承嗣﹑狄三品將劫永曆帝及定國降﹐伏驍騎於古寺中﹔定國嚴軍西﹐承嗣不敢動﹐永曆帝得行。日不三十里﹐崎嶇甚。兵士鮮食﹐爭抄掠﹔所在遁匿﹐供獻匱﹐諸臣多不能前。時歲暮矣。

順治十六年﹝永曆十三年﹞春正月癸巳朔﹐永曆帝次永平。乙未﹐至大理﹔使李定國畱守之﹐己益西。丙申﹐至永昌﹔下詔罪己。李定國以白文選任畱守﹐乃追扈﹐是日亦至﹔始識滇都之沒﹐上疏請罪﹐永曆帝不許。

二月﹝永曆閏正月﹞丁丑﹐李定國使其將孫元雅﹑靳統武以兵扈永曆帝﹐自永昌走騰越﹔沐天波﹑馬吉翔從﹐文武四百餘人。己卯﹐至騰越。馬吉翔﹑李國泰挾重貲慮被劫﹐促行不已﹔永曆帝惟所指﹐諸臣無敢異。壬午﹐永曆帝棄騰越走。迨夜﹐入南甸。凡行二日﹐猶未知定國敗﹝詳「李孫之兵」﹞。方野次﹐統軍楊武驟至﹐言定國自磨盤遁﹐追騎將至。接淅而行﹐昏夜盤■﹝足辟﹞山谷中幾數十里﹔及明﹐距故處一望耳。武伺永曆帝去﹐卽大掠﹐公私盡失﹔元雅掠尢酷﹐至於宮人及從人妻女不獲保﹐後至者悉俘去。惟吉翔等貲無恙﹐統武亦自去。

永曆帝顧從者皆離叛﹐決計入緬甸。丁亥﹐至鐵壁關﹐卽緬境﹔蓋至此而明地盡矣。永曆帝復西行﹔戊子﹐濟曩木河。庚寅﹐次銅壁關。緬酋使來稱臣致貢﹐而請從者無佩兵﹔馬吉翔許之。眾共諫曰﹕『猛虎之畏百獸者﹐爪牙也﹔今棄之以啟戎心乎』﹗不聽。是月晦﹐永曆帝至蠻暮﹔其酋思綿緲迎入城﹐供帳頗備。沐天波﹑王維恭﹑李崇貴請奉太子入關﹐自茶山出鶴慶﹐節度諸軍爲聲援﹔後以太子幼﹐不可。

三月﹝明二月﹞壬辰﹐永曆帝至金沙江。緬以四舟進﹐永曆帝乘舟一﹐後及太子共一舟﹐龐天壽﹑馬吉翔各踞其一﹔太后不得渡﹐怒曰﹕『並我不顧﹐可謂人乎』﹖吉翔等乃奉以行。從官不得舟﹐令自計。丁酉啟行﹐從者千四百七十八人﹐自買舟者六百六十四人﹔故岷王世子及總兵潘世榮﹑內監江國泰九百人﹑馬千匹別自陸行﹐出間道﹐期會於緬。

時李定國自磨盤出﹐卽使訊行在﹔告曰﹕『西行去騰越且百里﹐在茶山﹑緬甸間矣』。定國乃別行就白文選於木邦﹐議不合﹔走緬甸﹐與行在聲息不相聞。文選渡潞江求永曆帝於阿瓦﹐不得而罷﹝詳「李孫之兵」﹞。

己酉﹐永曆帝至井梗。緬辭宮室未修﹐止不進﹔距白文選兵六十里﹐無知者。蓋自永曆帝出﹐君臣上下皆以緬爲幹餱﹔然緬非眞戴明﹐其眾頑叵﹐非沿邊土司猶知名分之比。俄﹐緬邀大臣渡河議﹐馬雄飛﹑鄔昌期往﹐其酋不親出﹐而詰敕寶視神宗時小﹔沐天波舉所佩「鎭南將軍印」勘之﹐乃止。緬惟時遣通事相傳語﹐昌期等不以爲藐﹔兩人又不學﹐緬詢神宗事不能對﹐緬人哂之。吳三桂聞永曆帝已走緬﹐卽檄之曰﹕『速縛之來﹔不然﹐將屠爾阿瓦』。緬大懼﹐將弒逆﹔憚於外兵﹐不遽動。又慮非眞永曆帝﹐執之反爲笑。故以冊寶爲言﹐且示未嘗受明恩﹔永曆帝瞀不知。

閏三月﹝明三月﹞﹐沐天波﹑蒲纓﹑王啟隆邀馬吉翔於大樹下﹐曰﹕『緬酋事我不如前﹐急走孟艮就李定國﹐庶可存乎』﹗吉翔不可。曰﹕『果若是﹐不復能共事。將以三宮畀卿等』。乃止。陸行諸臣不知井梗狀﹐竟抵阿瓦﹔緬謂圖之也﹐以兵圍之。潘世榮降﹐通政司朱蘊金等皆被殺﹔余竄之遠方﹐或掠爲奴。久之﹐無存者﹐惟岷王子及溫如珍等八十餘人走暹羅﹝詳「殉節」﹞。當永曆帝出滇時﹐公私數十萬人﹔及永昌﹐余從官婦寺四千餘人﹔及蠻暮﹐乃千四百餘人﹔至是﹐乃數百人。

夏四月﹐咸陽侯祁三升來迎﹐距者梗數十里﹔諸潰軍亦集。緬懼﹐請止。天波曰﹕『此我君臣出險時也﹐請婉辭。緬外挾三升﹐彼不敢異』。馬吉翔務徇緬﹐敕兵自散。任國璽﹑鄧凱請奉敕如三升軍﹐馬吉翔不可﹔別使丁調鼎﹑楊生芳往曰﹕『朕已航海﹐軍善自計』。三升奉敕慟哭去。馬吉翔與緬酋敕﹕『後有官兵﹐一切殺之』。而進調鼎﹑生芳官﹐嘉其能止迎扈兵也。

五月乙丑﹐緬遣其都官以龍舟鼓吹來迎。永曆帝發井梗﹐歷新街﹑老官屯。丁卯﹐至阿瓦﹔止於河外﹐不入城。阿瓦者﹐緬酋之所居也﹔亦不來謁。戊辰﹐永曆帝捨舟行五﹑六十里﹐次者梗﹔卽鷓鴣城﹐界金沙﹑大盈兩江間﹐地險而饒。其酋爲竹城﹑茅屋以居帝﹐蓋慮三桂及明諸將撓滅之。又見三升以敕退﹐疑永曆帝令猶行﹐益畏忌﹔故居之內地﹐陽致禮而於數十里外環兵圍之﹐音耗斷絕。永曆帝不知﹔羣臣幸得地延殘喘﹐自構竹木﹐結宇相環。緬婦來市者雜沓﹐諸臣短衣﹑蹤足與諧謔﹐或席地呼盧﹑縱酒﹔緬人笑之。其譯者云﹕『曩不去兵﹐緬猶敬畏﹔今已矣。其盡廢中國禮﹐異日不知所終也』。任國璽請設官任巡衛﹔諸臣不省﹐無復遜荒之慮。

秋八月望﹐緬俗爲中秋節﹔大會諸蠻﹐招沐天波以誇之﹐且索賀。永曆帝欲結緬﹐使天波往﹔至則劫使椎跣﹐且跪拜之。天波歸﹐泣曰﹕『我爲皇上﹐諸臣其罪我乎』﹖事聞﹐給事中楊在及任國璽劾之﹔不報。永曆帝得足疾﹐呻吟甚。馬吉翔﹑李國泰共當國﹐略不顧﹔召優人黎應祥演慶中秋劇。應祥曰﹕『行宮密邇﹐聖體不安﹔且此何時而爲此乎』﹖死不奉命。吉翔痛鞭之。

九月﹐緬人進新谷﹐令賜從官﹔吉翔惟私其所親。鄧凱詈諸朝﹐吉翔旗鼓吳承爵僕之﹐折一足﹔及咒水禍作﹐凱幸以免。

冬十月戊子朔﹐頒大明歷於緬甸﹔從鄧凱請也。

順治十七年﹝永曆帝十四年﹞春正月﹐永曆帝在者梗。

秋七月﹐白文選濟錫箔江﹐擊緬兵於瑞羊﹐大破之。進圍阿瓦之新城﹐索車駕﹑假覲道﹐期必得﹔垂破矣。緬人懼﹐復招沐天波﹐固辭不行﹔其酋請以冠帶往。至﹐遇之有加禮。歸言﹕『緬人請敕止文選軍』。馬吉翔卽使人往﹔文選不奉詔﹐曰﹕『祁將軍來言已航海﹐若前事眞﹐此必僞矣﹔若不然﹐航海之後﹐何自而來﹖蠻人不足信也』。使者依違去。文選旦夕盼敕不可得﹐望其城痛哭去。定國亦募緬人賫疏至﹐略言﹕『臣先後奏疏踰三十﹔今駐緬境﹐請約地得迎駕』﹗諸臣夢夢無或謀﹐使者遲﹔久之﹐定國引去。

永曆帝自罹楊武﹑孫元雅之禍﹐乘輿蕩盡﹔惟餘金銀盆﹑碗各一﹐輿人又竊之遁。羣臣窶者﹐饑寒不免﹐或三日不舉火。馬吉翔﹑李國泰共以語激永曆帝﹐永曆帝怒﹐擲「皇帝寶」使碎之給從臣﹔太監李國用叩首﹐言『死不敢奉此詔』。吉翔﹑國泰竟鑿之。然吉翔﹑國泰皆厚資﹐飲博達旦。嘗飲王惟恭家﹐酗酒肆詈﹐聲達禦前﹔永曆帝責之曰﹕『縱無君臣之分﹐何不自愛』﹗竟不懼。蒲纓張賭肆﹐日夕呼盧﹔命毀其居。王惟恭與太監楊榮﹑某博而拳毆﹐聲澈於外﹔永曆帝使諭之不止﹐使錦衣衛毀其居一角﹐兩人亦不懼。

吳三桂嘗問自全之策於洪承疇﹔曰﹕『滇中不可一日使無事也』。乃疏言﹕『李定國﹑白文選假名擁戴﹐患在門戶﹔土司反復﹐患在肘腋﹔投誠將士豈無懸念﹐患在腠理。且滇土瘠﹐非翦渠魁﹐必貽後患』。從之。於是愛星阿等以兵進﹐且令土司入緬示師期﹐誘其生執永曆帝﹔分遣降將馬寧及何進忠﹑沈應時趣騰越﹑過隴川﹐期會於孟卯。

順治十八年﹝永曆十五年﹞春正月﹐永曆帝在者梗。白文選再使緬人賫書至﹐言﹕『臣不敢深入﹐慮致變』﹔欲其扈從出爲上策。『何諸臣泄泄﹐不以爲意乎﹖請速定計』﹗永曆帝惟下璽書慰勞之。文選日督眾作浮橋﹑偵路徑﹐爲迎蹕計﹔距行在三十里。馬吉翔不欲永曆帝出﹐文選亦不知﹔大敗緬兵﹐遂渡錫箔江﹐緬終不出永曆帝。定國﹑文選進至大金沙江﹐諭緬人以假道入覲﹐猶不克﹝詳「李孫之兵」﹞。

夏五月﹐緬人以兵故﹐日咎其酋﹔酋曰﹕『賊禍我﹐帝不禍我』。眾不聽。會其弟莽猛自景邁至﹐大出金帛勞緬眾。吳三桂檄又至﹐使獻永曆帝。其酋曰﹕『因人之危而爲之利﹐不義﹔不如全之』。眾益怒﹐莽猛因之執而沈諸江﹐自立爲緬王。使來告﹐且索金賀﹐詞不遜﹔羣臣不能對﹐緬人怫然去。

秋七月﹐緬使招從臣飲咒水﹔曰﹕『今後令諸人自市易﹐我豈能久供哉』﹗諸人不欲往﹔馬吉翔﹑李國泰曰﹕『蠻俗尙鬼﹐是必從之』﹔盡劫以行。至則﹐緬人圍諸幙﹐次第以出﹔出以三十人縛一人﹐殺之無或免。永曆帝聞之﹐及後將自盡﹔鄧凱及內官言﹕『固當死﹐如太后何。請少待』﹗俄﹐緬兵入搜及寢室﹐宮嬪﹑命婦死者累百。永曆帝及太后以下聚小室中﹐所餘鄧凱及宮眷二十有五人﹐緬移之沐天波室﹐供饌悉絕﹔寺僧以粗糲進﹐因悉諸臣死狀﹐痛哭久之。已緬潔衣衾﹑什物﹐奉永曆帝還故居﹐詭詞以白﹔永曆帝頷之。是役也﹐吳三桂實誘緬執永曆帝以獻﹐使人往來無虛日﹔緬猶畏帝從官多﹐故先殺之。

秋九月﹐愛星阿﹑吳三桂以兵五萬出南甸﹐降將馬寶﹑王輔臣﹑馬寧等兵二萬出姚關﹐合諸土司兵及炊汲餘丁萬趣緬甸﹐再使緬執送永曆帝﹔否則﹐以兵臨其城。

十月丙午朔﹐三桂至奮挽坡﹐距阿瓦六十里。緬以金貝文降﹐請駐師於錫箔﹔別以百人壁鳩蘭﹐自以永曆帝獻。時白文選降﹐李定國在景綫不及救。永曆帝知不免﹐使人與三桂書曰﹕『將軍新朝勛臣﹑舊朝之重鎭也﹐世膺爵秩﹐封藩外疆。烈皇帝於將軍﹐可謂厚矣﹗國家不造﹐闖賊肆惡﹐覆我京城﹑滅我社稷﹑逼我先帝﹑戮我人民。將軍志興楚國﹐飲泣秦庭﹔縞素誓師﹐提兵問罪﹕當日之本衷﹐固未泯也。柰何遂憑大國﹑狐假虎威﹐外施復仇之名﹑陰作新朝之佐﹖逆賊旣誅﹐而南方土宇非復先朝有矣﹗諸臣不忍宗社之顚覆﹐迎立南陽﹔枕席未安﹐干戈猝至。宏光殄滅﹑隆武被誅﹐僕於此時﹐幾不樂生﹐猶暇爲社稷計乎﹗諸臣彊之再三﹐謬承先緒。自是以來﹐楚地盡失﹑粵東偕亡﹐驚竄流連﹐不可復數。猶賴李定國迎我貴州﹑接我南安﹐自謂與人無患﹑與世無爭矣。而將軍忘君父之大徳﹑圖開創之丰功﹐提師入滇﹐覆我巢穴﹔由是僕渡荒漠﹐聊借緬人固吾圉耳。山遙水長﹐言笑誰歡﹖祗益悲矣。旣失山河﹐苟全微息﹔亦自息矣。乃將軍不避險阻﹐請命遠來﹔提數十萬之眾﹐窮追逆旅﹕何其視天下之不廣哉﹗豈天覆地載之中﹐獨不容僕一人乎﹖抑封王錫爵之後﹐猶欲殲僕以要功乎﹖旣毀我室﹐又取我子﹔讀「鴟鴞」之章﹐能不慘然心惻乎﹖將軍猶是世祿之裔﹐卽不爲僕憐﹐獨不念先帝乎﹖卽不念先帝﹐獨不念二祖﹑列宗乎﹖獨不念己之祖若父乎﹖不知「大淸」何恩﹑何徳於將軍﹐僕又何仇﹑何怨於將軍也﹗將軍自以爲智﹐適成其愚﹔自以爲厚﹐適成其薄﹗千載而下﹐史有傳﹑書有載﹐當以將軍爲何如人也﹗僕今日兵衰力弱﹐■﹝煢﹐去冖﹞■﹝煢﹐去冖﹞之命懸於將軍之手矣。如必欲僕首領﹐則𨿽粉骨碎身所不敢辭。若其轉禍爲福﹐或以遐方寸土仍存三恪﹐更非敢望﹔苟得與太平艸木同沾雨露於聖朝﹐縱有億萬之眾﹐亦當付之將軍矣』。三桂得書﹐不顧。永曆帝猶語鄧凱曰﹕『太后病矣﹐未卜得歸骨於故里﹖馬寶﹑白文選未封王﹐我負之﹔黔﹑滇之民﹐兵躪之﹐不知何狀』﹖其仁而無斷猶如此。

戊申﹐緬稱『李定國兵至﹐將禦之於此﹐請他適』﹗遽舁座行﹐合宮慟哭。繼以肩輿﹐奉太后﹑中宮從﹔余逼徒步。行五里﹐次江口。時曛黑矣﹐叛將髙得捷負永曆帝登舟﹔叩之曰﹕『平西王前鋒某也』。永曆帝默然。至三桂營﹐南面坐達旦﹔將佐入見者﹐跪拜猶如禮。頃三桂入﹐長揖不拜﹔永曆帝問爲誰﹖噤不能對。不覺自跪﹔三跪﹐乃以名應。永曆帝切責之良久﹐嘆曰﹕『朕本北人﹐欲還見十二陵﹔爾能任乎』﹖對曰﹕『能』。麾使者出。三桂不能興﹐其下掖之去﹐汗出沾背﹔自此不復見。明日﹐鄧凱匐匍入﹐曰﹕『事至此﹐皇上宜行大烈﹐使老臣獲死所』﹗永曆帝慮傷太后﹐且曰﹕『洪承疇﹑吳三桂皆受國恩﹐未必毒我母子』。不從。

甲寅﹐三桂擁永曆帝行﹐供帳華腆﹐宮眷皆騎從﹔蓋生致之以獻俘也。

康熙元年春正月乙亥朔﹐永曆帝猶在吳三桂軍。

三月﹐吳三桂以永曆帝至雲南﹐居之故都督府﹐嚴兵以衛。民有呼迎者﹐泫然卻之。其下有見永曆帝儀表者﹐陰結滿洲及漢官謀擁立﹔事泄﹐皆被殺。

夏四月﹐吳三桂請獻俘﹐不許﹔遂縛永曆帝於篦子坡﹐絞弒之﹐及太子﹑皇侄。太子將死﹐罵曰﹕『逆賊吳三桂﹗我國家何負於爾﹐我父子何負於爾﹖而爲此乎』﹗是日﹐大風霾晦﹐雷電交作﹐兵民雨泣。三桂皆焚其骨﹐揚之。逼兩宮北上﹐次黃茆驛﹐軨鐸相望﹐而禁不得語﹔各以手示﹐同時自扼死。鄧凱去爲僧。

天不祚明﹐安仁早世﹗永曆帝仁柔之質﹐太后知之﹔瞿式耜﹑呂大器翼戴不遑救臣節也。豈年鈞徳卜﹐可議廷和之疏﹔抑失徳彰著﹐已似赧王之迹歟﹗然帝卽中材﹐果思奮志﹐張虛聲之勢﹐則次平江以誓之﹔作六師之气﹐則固太原而守之。矧此殘疆﹐枕戈不暇乎﹖乃班行甫綴﹐宮車驟行﹔非承麟之受賀登陴﹑奉天之攻車增塹也。先去民望﹐何其速哉至是﹗厥後三下梧州﹑兩入南寧﹐冒雨潯江之濱﹑徒步武岡之域﹔𨿽宋髙泥馬﹑湯陰寒桃﹐未憊於是。李元允﹑瞿式耜輾轉執言﹐至謂『縱不思及社稷﹐當爲身謀』﹔言盡於此﹐蔑以加矣。而帝不從﹐甘於■﹝足辟﹞憊﹔𨿽曰桂林之軍變起倉猝﹑承允之罪豈復容誅﹐然三水之阨﹑肇慶之隍﹐曷爲而不守﹔親徵之請﹑禦營之卒﹐曷爲而不籌乎﹖以此責人﹐慮孔﹑尙﹑馬﹑龐﹐亦不受過也。夫羽林在前﹑屬車從後﹐除道警蹕而出者﹐無事之貴也﹔固守榮陽﹑縱觀梟騎﹐萬乘親在行間者﹐能事之主也。卽輕率如齊侯﹑數奔如守緒﹐必其重臣﹑戰將﹑地利﹑兵威﹐或無可執詞﹑或燃及眉睫﹔豈謂相距千里﹐掉首棄之﹐有類庶民避仇亡命﹖帝則勸駕之言易入﹑斷鞅之諫不行﹐臨安遠蹕﹐空陳宗澤之言﹔庚申北行﹐勿卹宰臣之議﹗至於滇池駐蹕﹑安隆奉迎﹐地縱偏偶﹐歲且更始﹔猶不思碇海誓師﹐飛鳶計守。金冊擲於蠻疆﹑黃幄飄於瘴雨﹐無鄩灌之燼可收﹐乃起漫之行是踵。漢髙柏人聞名而不馳﹐光武邯鄲鳴鼓而卻坐﹔此時四海無家﹑一城莫守﹐將以求立﹐豈不難歟﹖然莊烈自殉於天壽﹑寧靖飄泊於海中﹐遠法近師﹐乃非無策﹔況勝負之未可知﹑鍼盤之猶可招乎﹗乃東隅之失﹐直無能斷大事之人﹔驃國之跧﹐反似棫林遷延之計﹕前固憋於輕脫﹐後更死以濡遲。至於三升痛哭於泛海﹑文選雪涕於鷓鴣﹐明鑑忠而化碧徒然﹐國璽疏而充耳罔識﹗固以貂璫煬蔽﹑遊棍橫行﹐然太阿倒持﹐誰實屍此﹖及觀其移書叛逆﹐本末自攄﹔乃知帝之見解﹐惟欲與世無爭﹐保全微息耳。豈知難測者﹐事也﹔不同者﹐勢也﹗諸葛未顧﹐則苟全性命﹔及天下三分﹑益州疲憊﹐而猶抗斥偏安﹐躬自北代。蓋死灰懼燃﹑睡榻防臥﹐自古英雄﹐勢不兩立﹔且三代興亡﹐勿俾逸種﹐亦較然也。矧卽野井是唁﹑太上奉名﹐而餼牽之竭誰供﹖果蠃之非類我﹗生譏龜玆之王﹐死作蠻夷之鬼﹔苟或深思﹐不可終日矣。■﹝亻涀﹞■﹝亻涀﹞偭偭﹐斯何爲乎﹗悲夫﹗三百年付托輿圖﹐一旦拱手﹔祖宗櫛沐﹑臣子敝屣﹐疆臣抗禦﹑天子倡行。加以朋黨中朝﹑跋扈外鎭﹐敝﹞■﹝徙﹐足代彳﹞江蜀﹔爵賞寇仇﹐幹斷弗伸﹐國祚自覆。山遙水遠﹐言笑誰驩﹖旣足自悲﹐更用祈乞﹗叔寶無心﹑姜維難輔﹐帝之始末﹐千古赧已。𨿽或興「悲龍逝﹐有目斯瞻桂廠﹔仍延綿﹐歷百歲而槁葬」之說﹐厥址何存﹖幼子使攜﹐餘生何往﹖句容一脈﹐至帝斬焉。「詩」曰『日蹙國百里』。「傳」曰『亡也忽』。然可痛已﹐可鑑已﹗

續明紀事本末卷之十四

永曆黨禍

順治三年﹝隆武二年﹞冬十一月﹐永曆帝卽位於肇慶。以丁魁楚爲東閣大學士兼戎政尙書﹑呂大器爲東閣大學士兼兵部尙書﹔瞿式耜以大學士兼吏部右侍郎。將以李永茂爲東閣大學士﹐永茂以居憂辭。王化澄﹑晏日曙﹑湯來賀﹑董天閎﹑朱治■﹝目簡﹞﹑方以智﹑程源等各以翼戴功﹐進擢有差。

以王坤爲司禮監秉筆。坤驕恣壞法﹐事宏光帝不攺轍﹔入閩不用。自是入朝﹐永曆帝謂坤熟故事﹐使典今職﹐遂通權賄。以內批﹐擢周鼎瀚爲給事中﹐以馬吉翔﹑郭承昊﹑嚴永從爲錦衣衛使。吉翔﹐京師遊棍﹐夤緣爲參將﹔丁魁楚使奏捷於福州還﹐便佞得永曆旨﹐使掌絲綸房司票事﹐與太監龐天壽﹑王坤皆幸用。又以朱容藩掌宗人府。容藩不齒於楚宗﹐又降賊僞稱世子﹐賊將立之﹔已知其僞﹐走粵東。丁魁楚任薦之﹐故有是命。俄﹐命蕭琦爲兵部尙書﹑晏日曙爲工部尙書﹑周光夏爲都禦史。蕭琦爲瞿式耜所取士﹐後卒召亂﹝詳「自成遺亂」﹞。

十二月﹐內批以王化澄爲督師﹐代林佳鼎。瞿式耜疏﹕『內批用人﹐宏光獘政﹐非美事』。不聽﹔且進化澄兵部尙書。化澄以巡按禦史驟督兩廣﹐入爲兵部侍郎﹐掌中樞印﹔自是以墨敕升尙書﹐人以爲異。王坤益亂政﹐恣意顚倒﹔皆用內批授官﹐諍之者並不聽。

起復李永茂爲東閣大學士﹔以未除喪﹐專知經筵﹐不入直。永茂薦所知十五人﹐劉湘客與焉。王坤先啟封視﹐不悅﹔朱十四人﹐更黜湘客。永茂怫然曰﹕『薦人非私﹔斥湘客﹐卽斥茂也』。卽日解舟去。瞿式耜疏﹕『大臣論薦﹐司禮竊去取﹐何以服眾』﹖坤亦疏薦人望數十人﹔式耜言﹕『司禮抑人非﹐薦人尢非』。吏科都給事中劉鼒直劾坤﹐永曆帝怒﹐奪鼒官﹔式耜力持之﹐乃已。尋以檢討方以智爲中允﹔攺湘客編修﹐進講經筵。坤不悅﹔又疑鼒疏爲方以智所艸﹐恨之。禦史童琳劾周光夏越資題授﹐紊臺規﹔永曆帝怒﹐下琳廷杖。式耜言新政未布﹐乃杖言官﹐不可﹔乃止。

順治四年﹝永曆元年﹞春正月﹐永曆帝在梧州。丁魁楚遁去﹐旋出降。王化澄等各遁去﹔從者惟吳炳﹑方以智﹑朱天麟﹑吳貞毓﹑給事中唐澄﹑禦史程源﹑中書吳其雷﹑洪士彭及馬吉翔﹑龐天壽數人。

二月﹐召前禮部尙書文安之﹑前大學士王錫兗入閣﹐命周堪賡爲戶部尙書﹑郭郁賢爲兵部尙書﹐皆不至。以劉遠生爲刑部尙書﹑方以智爲東閣大學士。以智知不可爲﹐棄官去。時朝政淩亂﹐惟瞿式耜設守禦﹑說諸鎭﹑抑權閹﹑招俊哲﹔疏薦人望可達行在者﹐請官之。於是丁時魁以言事擢給事中﹑王夫之以學行擢行人。

亦擢故知州金堡爲給事中。堡疏得失曰﹕『朝政獨卑﹐勛封無等。罪鎭久縱﹐中旨頻傳﹔內廷貪墨﹐言路調停。義兵摧折﹐奉使非人』。言皆切中。大意『今日之患﹐莫大於閫外不知有朝廷﹐朝廷復以匪人持政柄。郝永忠殺掠武﹑靖﹐陳邦傅無功列爵﹐宜誅﹔馬吉翔扈從﹐已酬錦衣﹐毋使撓政。不然﹐臣不知所從也』。李成棟在廣東聞之曰﹕『朝廷尙有此人乎』﹗吉翔怒甚﹐以詞激兩宮﹔永曆帝亦怒﹐使朱天麟責堡。羣臣更狂之。堡又疏時勢﹕『於閩言﹐朱成功忠而果﹐宜使通浙﹐且制東粵﹔於吳言﹐財富之區﹐義烈所倡﹐至今未盡﹔於湖南言﹐曹志建﹑趙印選宜出茶陵﹐以合豫章之師﹔於湖北言﹐馬進忠﹑張光璧宜爲三路直走武昌﹐何騰蛟居中節制﹔於蜀言﹐譚文等宜易地立功』。馬吉翔等銜刺骨。侍郎嚴起恆以分巡道入謁﹐永曆帝異之﹔語兵事﹐對甚悉﹐受今職。瞿式耜謂其委隨甚﹐而推朱天麟﹑金堡以告禦史劉湘客。及永曆怒堡﹐天麟亦言堡使湘客結己攻馬吉翔﹔惟嚴起恆救之﹐堡得免。陳邦傅亦疏劾堡﹐其勢橫甚。

劉承允受命鎭寶慶﹝事在去年﹞不行﹐而驕恣甚﹔屯軍武岡。給事中劉堯珍過與語不合﹐拳毆之﹔錦衣指揮張同敞﹑禦史傅作霖責之。丙戌﹐永曆帝至全州﹐承允入朝﹐無臣禮﹔禦史瞿鳴丰劾之。承允遭都禦史楊喬然於道﹐叱曰﹕『若作臺長﹐任人妄言﹐何用於爾』﹖喬然與爭﹐承允揮拳競﹔冠裳毀裂﹐猶不止。眾謂此武臣態﹐置不問。前四川巡撫毛芝瑞力遏承允﹐幾被害﹔走廣東。承允亦惡王坤甚﹐逐之﹔坤懼而匿。面詈周鼎瀚仰閹鼻息﹐時更多之。旋晉爵安國公。

瞿式耜自請畱守﹔詔拜文淵閣大學士兼吏﹑兵二部尙書﹐畱守桂林。亦封陳邦傅爲恩平侯﹝互見前﹞﹐而以吳炳兼東閣大學士。

夏四月﹐劉承允請封郭承昊﹑馬吉翔﹑嚴永從皆伯爵。三人與承允爲表裏﹐故請之。朝臣媚承允者﹐騰章揚頌至不可極﹐所欲無不從。毛壽登獨斥之曰﹕『金吾無矢石功﹐不可』。吉翔疑其疏艸自劉湘客﹔其黨周鼎瀚爲蜚語﹕『將有如董卓﹑李■﹝傕﹐氵代亻﹞事』。承允方忿﹐壽登等復請返桂林﹔承允益忿﹐逼永曆帝杖壽登﹑湘客﹐跪吳徳藻﹑萬六吉於午門。諸臣伏地請﹐乃止﹔仍落職。太常寺卿潘應斗度不能與承允抗﹐棄官去﹔其弟主事潘星﹑中書舍人管裘嗣﹑鄒統魯先後潔其身以老。

五月﹐以周鼎瀚爲大學士﹐與劉承允同入直。武臣平章事﹐開國後罕其人﹔永曆帝特行之﹐承允益恣。

程源自楚入貴州﹐僞稱侍郎﹑總督三省﹐累贓巨萬﹔爲巡按禦史錢邦芑所劾。永曆帝怒﹐削職逮問﹔源走去﹐旋復出。

陳邦傅在南寧遇敵不敢戰﹐惟擁兵毒民﹔且橫恣無臣禮。瞿式耜﹑嚴起恆使其部茅憲﹑胡執恭陰掣之﹐得不犯上﹔故邦傅尢忌之。四方幸進者阻於起恆不得逞﹐皆夤緣馬吉翔及太監夏國祥以中旨用。張同敞﹑劉季礦皆自辭去。

秋八月﹐以嚴起恆爲東閣大學士。劉承允將執永曆帝降﹐不果﹔遂以奉天降。永曆帝倉卒走﹐馬吉翔等從﹐頗著力﹝詳「奔亡」中﹞。劉湘客等止桂林。

冬十二月﹐永曆帝入桂林。龐天壽固奉命徵兵桂林﹐至是來迎。嘉其供帳﹐使掌司禮監﹔又命與吳貞毓﹑王化澄﹑嚴起恆﹑瞿式耜同入直﹐枉直不能別。幸柳﹑象時﹐睹從臣崩潰﹐惟馬吉翔一人掌閫事﹐大權悉爲握﹔旣至桂林﹐益用事。瞿式耜疏請攬朝政﹑明賞罰﹑親正人﹔不從。

順治五年﹝永曆二年﹞春正月丁酉朔﹐以朝臣星散﹐免朝賀。

三月﹐永曆帝如南寧。以嚴起恆﹑王化澄入閣辦事﹐起恆兼吏部尙書﹔從者惟蕭琦及科臣許兆棠﹑吳其雷﹑尹三聘﹑洪玉鼎﹑洪士彭及馬吉翔﹑龐天壽等。周鼎瀚以附劉承允﹐先劾於言官﹔瞿式耜擬票持大體﹐謂鼎瀚宜乞免。鼎瀚不肯去﹐惟請假。至是﹐式耜復論之﹔鼎瀚遂罷。式耜𨿽居外爲畱守﹐朝事有缺﹐必疏論之﹔嘗言『臣與皇上﹐患難相隨﹑休戚是共。一切大政﹐當得與聞。朝議可否﹐四方之則。本亂未治﹐末之有也』。

朱天麟講學居平山﹐以今職召﹐不赴﹔疏請親徵﹐倡率諸將。永曆帝命爲禮部尙書﹑東閣大學士﹐天麟不至﹔請如左﹑右江召募﹐不許﹔乃入直。或謂天麟之入﹐以厚采木﹐內監得之﹝﹖﹞。又營其弟天鳳爲給事中﹐子日生禦史﹑月生中書。其性躁進﹔化澄庸懦﹐皆非可相。天麟亦頗通陳邦傅﹐其子禹玉負迎駕功﹐欲得南寧﹔邦傅在潯州﹐請世守廣西如沐氏。瞿式耜疏﹕『宇內剝削﹐惟粵西一隅﹐爲皇上駐蹕。楚﹑滇數萬之師﹐取食桂林﹔輒思獨擁﹐豈老臣所知乎』﹗論者以爲黨﹝陳禹玉事﹐互見前﹞。

夏四月﹝明閏三月﹞﹐李成棟以廣東復爲明﹐遣其下洪天擢﹑潘曾緯﹑李綺赴行在。時趙臺﹑陳禹玉爭南寧﹐人心惶遽﹔聞成棟反正﹐益驚懼。天擢等力陳成棟志﹐乃安。詔進天擢﹑綺及潘曾緯﹑袁彭年官。彭年旣降爲布政司﹐成棟反正復與謀﹐故官之。粵東諸臣爭迎駕﹐成棟盡遮之﹔惟降臣耿獻忠巡撫梧州﹐得通款。

閏四月﹐李成棟再使沈源渭來迎駕﹐徧賄羣臣﹔朱天麟﹑王化澄﹑馬吉翔皆勸永曆帝東。擢源渭爲禦史。瞿式耜慮爲成棟制﹐將復如劉承允﹑陳邦傅﹔疏爭之﹐使者絡繹﹝詳見前﹞。馬吉翔惡式耜﹐力請依成棟。楚師解體﹐式耜再使蔡之俊﹑蒙正發至﹐不聽﹔畱兩人內用。而成棟將杜永和適來朝﹐與正發爭禦前﹐稱欲殺之﹔給事中歐陽霖疏劾﹐永曆帝令勿問。朝臣出爭出﹝﹖﹞。

晏淸自田州至﹐以爲吏部尙書。命兵科張鳳翼兼修撰﹐以張佐宸爲文選司﹑扶綱爲考功司﹑董云驤爲行人﹑潘觀駿爲職方郎中﹑王緒爲戶部主事﹐張起孝﹑王者友﹑朱士鯤以原官待選。臣僚濟濟﹐黨禍亦基此。

六月﹐封陳邦傅爲慶國公﹐屯潯州﹔設官徵賦﹐惟所令。趙臺薦自邦傅﹐及邦傅謀世鎭廣西﹐劾於瞿式耜等﹔臺亦詆之﹐且絕其婚。邦傅宣言必殺臺﹐面責永曆帝『縱兩衙交構於本爵﹐無加恩﹔臺旣負義﹐反予優容。且南寧臣轄﹐更立巡撫爲何』﹖永曆帝面赤﹐不能答。邦傅銳欲有廣西﹐扼於朱天麟而止﹝詳前﹞。

秋八月﹐封李成棟爲翼明大將軍﹐養子元允以錦衣指揮掌絲綸房。成棟忮瞿式耜﹐請使入相﹔從之﹝詳前﹞。式耜不可﹔疏辭骸骨﹐亦不許。使仍守桂林。以降臣袁彭年爲左都禦史﹐獎其助成棟反正也。

以曹燁爲兵部尙書﹑耿獻忠爲工部尙書﹑洪天擢爲吏部侍郎﹑潘曾緯爲大理寺卿﹑毛毓祥爲通政司﹑李綺爲廣東提學道﹐朝臣略備﹔然事無巨細﹐皆決於李成棟及元允。上下尸素而各自爲黨﹕嚴起恆﹑朱天麟﹑王化澄﹑堵允錫﹑吳貞毓﹑晏淸﹑吳其雷﹑洪士彭﹑雷夏﹑洪玉鼎﹑尹三聘﹑許兆進﹑張孝起從患難﹑蔑降臣爲一黨﹐曹燁﹑耿獻忠﹑洪天擢﹑袁彭年﹑潘曾緯﹑毛毓祥﹑李綺矜歸附﹑淩朝士爲一黨﹐刑部尙書吳憬﹑副都禦史劉湘客﹑光祿寺卿陸世廉﹑太僕寺卿馬光儀﹑吏科給時中丁時魁﹑戶科給事中蒙正發﹑兵科給事中金堡﹑李用楫﹑郎中徐世儀﹑施召徵皆自諸路赴行在爲一黨﹐翰林學士陳世傑﹑太僕寺卿楊邦瀚﹑光祿寺卿王應華﹑給事中李貞﹑禦史髙賚明﹑郎中吳以連﹑唐元楫皆粵東人﹑官本州島爲一黨。已爲吳﹑楚兩黨﹕吳黨以朱天麟﹑王化澄﹑吳貞毓﹑朱用楫﹑張孝起﹑萬翺﹑程源﹑郭之琦主之﹐皆內援馬吉翔﹑外倚陳邦傅﹔楚黨以金堡﹑劉湘客﹑丁時魁﹑蒙正發﹑袁彭年主之﹐皆外聯瞿式耜﹑內恃李成棟。邦傅之鎭廣西也﹐王化澄實諾之。馬吉翔又使舉七郡賦無屬於畱守﹐將以死式耜﹔式耜及李成棟皆劾之。邦傅恃吉翔﹐迄不懼﹔朝士無恥者媚吉翔無不至。成棟﹑元允方握政﹐彭年恃之﹐賣官入貨門如市。已除之人﹐無地可授﹐故非成棟札﹐莫之官﹔彭年益熾。

瞿式耜請開經筵﹐以劉湘客爲講官﹑黃運奇副之。湘客擅文墨﹐故式耜薦之﹔然多智。袁彭年等知不及﹐舉動必咨之。時魁富而嗜利﹐復剛狠﹔並其黨亦惡之。正發惟阿陳邦傅﹐始降謂人不知﹐其部潯州﹑南寧﹑慶遠﹑太平四府民未薙發﹐益以是鳴忠績﹔李成棟尢惡之﹐科道爭糾劾。彭年等亦謀去吉翔﹑邦傅﹐獨攬政令。金堡疏八事﹐劾邦傅十可斬罪﹐旁及王化澄﹑嚴起恆﹑馬吉翔﹑龐天壽。吉翔亦懼﹐請罷諸務﹐化澄﹑起恆並乞去﹔朱天麟請止之。堡及時魁劾不已﹐太后使語朱天麟﹕『武岡之難﹐吉翔有功』。使票責堡等﹔天麟亦解之。袁彭年﹑丁時魁怒不息。永曆帝知羣臣水火甚﹐使入太廟盟﹐而怒如故。民爲虎邱假山圖﹐以元允賈氏子也﹔而以正發爲喉﹑湘客爲皮﹑金堡爲虎牙﹐並及瞿式耜。然式耜迎蹕疏關大計﹐亦未隙於成棟﹔成棟言廠衛不可贊機密﹐言亦是。馬吉翔大忮﹐故外合元允而中間之。堡頗淸持﹐才資衣食於時魁﹑湘客﹐至餘一物無所取﹔李元允折節事之。

秋九月﹐復召何吾騶﹑黃仕俊爲大學士。

冬十月﹐李成棟使元允將卒三千入宿衛﹐爲禁旅。佟養甲悔其陰降﹐使人賫表北﹔元允以白﹐請以養甲充興陵時祭使﹐使陳純來殺之白沙洲﹐及其黨劉顯允。詔元允署吏部尙書﹐威勢益熾。時文武競進﹐投牒通政司者日千計﹔皆假迎鑾扈蹕名﹐或冒白身爲原任。朝謁之時﹐章服錯亂﹐同官至不爲禮﹔亦不言供職及守禦事﹐惟乞升遷﹑封誥。閣臣及文選亦虛名﹐票擬惟署「著議」字。惟李用楫三薦辜朝薦﹐竟不報﹔以李成棟薄其請陷廣東也。何吾騶始降於李成棟﹐署其門曰「修史」﹐人咸笑之﹔而李元允奉爲師﹐因說成棟薦之。成棟將入朝﹐馬吉翔懼﹐構蜚語「將有朱溫﹑董卓事」﹔上下駭懼﹐使鴻臚寺卿吳侯往止之。元允陰以其狀告﹐成棟太息止。眾知其誣﹐而蔽於馬吉翔。吳其雷特疏言﹕『匪徒猥進﹐賄賂公行。請淸文武﹐以肅朝綱﹔厲廉恥﹐以別人品。請凡三朝﹑四朝﹑五朝﹑六朝之人各建功勛﹐以昭靖獻』。李元允﹑袁彭年含刺骨﹐其雷走桂林。有賈士奇者﹐楚黨也﹔憤施召徵不之揖﹐詈而毆之。嚴起恆議親徵﹐以劉遠生協理戎政﹑金堡爲監軍。馬吉翔懼﹐使夏國祥告太后﹐寢之﹔且言瞿式耜﹑嚴起恆皆姦黨﹐不若王化澄憂君國。故式耜﹑起恆言多不用。

十二月﹐封李元允爲南陽伯﹑馬吉翔爲文安侯。

順治六年﹝永曆三年﹞春正月﹐李成棟忌宣明伯王承恩得人心﹐又怒彭鳴京爲之用﹔田辟有眾數千亦依之﹐則益忮。是月﹐遇承恩於英徳﹔佯醉﹐卽席殺之。永曆帝特命朱由藝爲大學士﹐成棟怒非己意﹐誣系獄中殺之。

陳邦傅忿金堡﹐疏言﹕『朝廷三年顚沛﹐卽次少安﹐何爲紛紛若是﹖堡旣劾臣無軍﹐請使監軍﹐睹臣鐵騎十萬』﹗且誣堡官臨淸時降賊。朱天麟見其疏﹐笑曰﹕『堡善罵人﹐人亦罵之』。卽假「辛苦賊中來」詩﹐言『堡所來﹐朕亦未悉。邦傅請監其軍﹐其議之』﹗天麟始亦重堡﹐及堡與彭年劾朱誼僞敕事涉天麟﹐天麟怒﹔由是有隙。票出﹐堡大恨﹔丁時魁曰﹕『此刺成棟及我也』。糾科道十六人詣閣詆競﹐喧鬧不已﹔盡棄官印﹐白衣走出。永曆帝戰懼﹐茶傾於衣﹔詢其故﹐亟取天麟票已之﹐使李元允諭諸臣供職。天麟辭去﹐慰畱再四﹐不可﹔陛辭而泣。永曆帝亦泣﹐曰﹕『卿去﹐朕益孤矣』﹗時魁等論不已﹐並朱天鳳﹑日生﹑月生皆去之。以何吾騶﹑黃仕俊爲大學士﹐入閣辦事。行人司方亨祚﹑太僕寺丞張尙﹑都察院經歷林有聲伏闕﹐言『吾騶貪黷﹐不可相』。皆奪職。當票出時﹐時魁並疑嚴起恆﹐將毆之﹔值休沐﹐故天麟獨受禍。尋如桂林﹐禮於瞿式耜﹔而使其子結諸將使戴己﹐議者薄之﹐更如南寧。及何騰蛟敗﹐楚師大潰﹐舉人劉惟賢徒步謁闕﹐請獨任嚴起恆。諸將聞之喜﹐馬吉翔等尼之﹐聞者解體。

二月﹐李成棟敗死於信丰。吳貞毓等合疏﹕『尊朝廷﹑抑奔競﹐歸大權於上』。永曆帝以語袁彭年﹐彭年對不遜﹔永曆帝責之﹐則肆言『曩以鐵騎三千鼓行西上﹐君臣安在』﹖永曆帝泣下﹐舉朝駭懼。張述載伏闕上疏劾其罪﹐彭年气阻。洪天擢以與李用楫隙﹐自求去。

太僕寺卿賀全業遊上林﹐永曆帝從授讀﹔卽位﹐擢今職。劾彭年黨議論乖方﹑陳邦傅跋扈無狀﹔彭年﹑元允將毆之﹐全業走髙明﹐使錦衣衛捕至﹐桎梏徧體。夏國祥以師傅故﹐善視之﹐且以聞。眾議斥職﹐彭年不可﹔永曆帝諭永不用﹐乃出之。全業如桂林。

夏四月﹐孫可望來請封﹔金堡抗疏爭﹐朝議是之。陳邦傅思假可望力逐髙必正﹑李元允﹑瞿式耜而殺金堡﹐徑使封之﹔且爲之賂朝貴﹐王化澄等皆受之﹐曰﹕『拒之﹐恐犯順』。嚴起恆獨不可﹐化澄爲調停。夏國祥尢狡褻﹐日與馬吉翔等壞朝事﹝可望事﹐詳「李孫之兵」﹞。

六月﹐袁彭年母死﹐言受恩厚﹐請不居喪﹔李元允亦爲請。太后命考不守制於祖宗﹐爲何代事﹖彭年猶徘徊月餘乃去﹐竟免於五虎之禍。

永曆帝命嚴起恆﹑劉湘客如梧州撫忠貞營﹐堵允錫自賀縣至﹐起恆﹑湘客與俱還。時方畏李赤心﹔值允錫至﹐則大喜﹐郊迎之。允錫惡元允﹐欲去之﹐結馬吉翔以爲援。丁時魁劾之﹔金堡亦劾其喪師失地罪﹐且面責其結赤心﹑宴孫可望使於七星巖曰﹕『滇與忠貞﹐皆國仇也。君何眤之』﹖允錫失色﹔旣而曰﹕『我勞苦邊事﹐如君言﹐竟無功矣』。堡曰﹕『勞則有﹐然功於何有』﹖交惡益甚。或謂元允﹕『允錫將以忠貞營淸君側』。元允亦言﹕『我曹在北﹐彼不敢至﹔今以廣東反正﹐來何爲乎』﹖朝士之惡五虎者更構之。允錫乃移書瞿式耜﹐稱奉密敕﹐使共誅元允﹔式耜知敕僞﹐曰﹕『吾輩不克爲封疆計﹐而爲人臯牢﹐非社稷之福也』。乃止。永曆帝聞之﹐頗不直允錫﹐使求敕於式耜﹔式耜焚之而以告。猶以允錫得忠貞營心﹐使督師梧州﹐節制諸營﹝詳前﹞﹔賜之龍旗﹑旌節﹑尙方寶劍﹑白金五千。甫踰闕﹐元允盡攫之﹔允錫所得布繪龍旗而已。乞餉﹐又不予。

陳邦傅納女於髙必正﹐使攻桂林﹔瞿式耜請分餉之﹐乃止。

會晏淸﹑黃運奇爲郭之琦等所劾罷。之琦由杜永和進﹐怙其勢﹐將殺運奇﹔王化澄止之。化澄尋亦惡於丁時魁﹔其人也﹐實夤緣於王坤。馬吉翔﹑金堡屢糾之﹐化澄若無事。

冬十月﹐何吾騶﹑王化澄罷。吾騶旣與袁彭年互攻訐﹐專結夏國祥﹔及爲堡所劾﹐不自安﹐引疾去。化澄在經筵﹐堡面斥其罪﹔化澄怒﹐自裂其冠去。坤﹑吉翔﹑天壽恣弄權﹐永曆帝略不問。復召朱天麟﹐辭﹔言『國勢累卵﹐朝野同危﹔而言者不顧﹐專以瑣屑掉首而爭﹐侈爲遺直。今而後﹐請無以四方無利害者執爲重故﹐使皇上獨憂社稷』。蓋謂堡也。於是起恆獨相﹐朝士惟笙歌﹑賄賂是尙﹐或訛爲捷報以自娛。尙書吳景﹑通政司毛毓祥知必敗﹐景掛冠於朝門去﹑毓祥自劾愚憊去。時魁等時連逐宰相﹐勢益橫。湘客頻入閣窺票擬﹐參疏未至﹐卽以意指揮﹔不從﹐則禍﹐或卽毆詈。秉筆者皆爲副本俟攺削﹔閣臣苦之﹐乃建議請帝坐文華殿面擬旨﹐乃少息。

冬十一月﹐堵允錫在潯州﹔以與廷臣水火﹐忿成疾。遺疏言﹕『臣請兵﹐曰無丰其翼﹔請餉﹐曰無與號召。致臣如窮山之獨夫﹐坐視孔棘而不能救。臣死之後﹐乞任老臣圖興復﹔如以李元允﹑劉湘客﹑丁時魁﹑蒙正發﹑袁彭年爲腹心﹐則成敗可虞矣』﹗遂卒。詔贈中極殿大學士﹑太傅兼太子太師﹐封潯國公﹐謚「文襄」。允錫托其遺腹於部將﹐竟負其指。孫可望之入粵也﹐執而鞭之﹔曰﹕『堵制臺何如人﹐若敢爲此』﹖遺嗣得無恙。

魯可藻請錄遺賢﹐時楊廷樞已死﹐召張自烈爲檢討﹐沈壽民﹑劉城爲給事中﹐杜如蘭﹑金光豸爲禮兵部郎中﹐張之升﹑金光閔爲行人﹐多不能至。

順治七年﹝永曆四年﹞春正月﹐永曆帝謂李成棟死國事﹐封元允南陽伯﹔力辭﹐不許﹐僅受車騎將軍印﹐上疏仍稱原官。以庾關陷﹐召諸臣入﹐問策且議走廣西﹔羣臣皆諫﹐金堡及彭佺言尢力。馬吉翔固惡李元允﹐謀借是奉帝走梧州﹐依陳邦傅﹐逐嚴起恆及金堡﹔因蹴夏國祥奉太后先行﹐上遂登舟。元允入﹐自請畱守﹐伏地痛哭﹔言『上自西來仍西去﹐元允不敢畱﹐恐宵人譖臣有異心。一朝不戒﹐生劫入舟。至今思之﹐猶負芒刺』。蓋堵允錫僞敕中語也。又言『皇上若猶念東土﹐臣願畱督肇慶﹐與杜永和犄角﹔此臣之職也』。乃手詔以元允畱守肇慶﹐督理諸軍。袁彭年聞之﹐自請以墨絰監元允軍﹔許之。出金堡﹐使諭諸將士。馬吉翔猶慮權歸李元允﹐自請督師救廣州﹔以爲兵部尙書﹐屯於三水﹐不敢進。

黃士俊年八十餘矣﹐永曆帝謂其老罷之。再使召朱天麟﹐疏﹕『百爾隙爭﹐盡壞實事。昔宋髙南渡﹐猶有退步﹔今何地也﹐皇上宜奮然自將﹐使諸臣盡擐甲冑﹐臣亦抽峒丁﹑擇土勇﹑募水手﹐經略嶺北﹑湖南。若僅以票擬爲本﹐則政本安在乎』﹗

二月﹐李元允畱肇慶。邦傅入衛﹐楚黨勢失。髙必正亦至﹐使援廣州。吳貞毓﹑郭之琦﹑萬翺﹑程源﹑李用楫﹑張孝起﹑李日煒﹑朱士鯤﹑朱統鑰﹑王命來﹑陳光允﹑彭佺合疏劾袁彭年﹑丁時魁﹑蒙正發﹑劉湘客等把持朝政﹑朋黨行私十大罪﹔源且於禦舟側﹐摘金堡駁呂爾玙疏中語﹝有昌宗﹑仁傑語﹞﹐大聲述之﹐謂誣蔑故太后。永曆帝尢惡之﹐李元允請以反正功﹐免袁彭年﹔諸人並劾之。丁亥﹐下堡﹑湘客﹑正發於獄﹐馬吉翔司其讞。王夫之﹑管嗣裘說嚴起恆﹕『國事如此﹐柰天下何』﹗且責起恆不力救。起恆請入對於舟中﹐不許﹔率羣臣跪沙際請﹐亦不許。吉翔固熟廠衛事﹐讞時陳刑古廟﹐五毒畢至。夾堡折足﹐堡大呼二祖﹑列宗﹔餘者並乞哀﹐供贓數十萬。堡極貧﹐亦坐四萬。獄上﹐堡﹑時魁謫戍﹐湘客﹑正發追贓贖配。時魁已遁﹐不獲讞﹔又免彭年罪﹐不問﹔惟堡﹑正發﹑湘客獨被禍。瞿式耜上疏爭其事﹐又請緩堡刑﹔略言﹕『中興之初﹐元气未復﹔詔獄追贓﹐乃魏忠賢以殺楊﹑左﹐不可法』。永曆帝言堡罪重﹐且頒敕布四人罪狀於天下﹔式耜封還﹐言『法者天下之公﹐何以蜚語飲章﹐橫加考察﹐開天下之疑。且四人得罪﹐各有本末﹔臣在政府不言﹐恐失遠人之望』﹗先後凡七疏﹐不聽。張同敞亦以爲言﹐詔斥之。堡固峭甚﹐又忿內臣不法﹑外臣違制﹐欲永曆帝用髙皇帝法部署一切﹔且言『馬士英不相﹐則左良玉安得而稱兵﹖劉承允不將﹐則張光璧何由而稱戈』﹖及爭棄肇慶﹐則曰『東西將士﹐恃乘輿威靈﹐效死戰守﹔乘輿一動﹐人心必搖﹐兩省必不能守﹐且國家更有何地可適﹖陳邦傅非社稷之臣﹐忠貞營敗亡之餘﹐必不可恃﹔後必侮之』。時不能用。其駁呂爾玙詞失倫﹐然非敢誣太后﹐累於李元允及禍。而永曆帝怒堡甚﹐至密詔都督張鳳鳴必殺之﹔比獄上﹐猶詔竄金齒。諸將焦璉﹑胡一靑﹑馬進忠﹑馬寶﹑楊國棟﹑曹志建皆請釋之﹐並不聽。總兵胡執恭子劾瞿式耜詞極醜詆﹐帝不爲辯。

夏四月﹐考選朝官﹐轉朱士鯤吏科給事中﹑董云驤禦史﹑潘觀駿職方主事。云驤謝恩隕舟中﹐觀駿以不冠降職。

嚴起恆罷。起恆遇事持平﹐與馬吉翔無所忤﹔丁時魁等力詆之。五人得罪﹐起恆救甚力。吳貞毓甚惡之﹐又惡式耜﹐謀以魯可藻代之。王化澄在位時﹐尢惡起恆﹐將使胡執恭﹑孫可望殺之﹔故以馬吉翔掌中樞﹐夏國祥﹑龐天壽﹑王坤皆用事﹐並比之。於是﹐貞毓﹑吉翔等合詞請召化澄復入閣。給事中雷得復劾起恆大罪二十有奇﹐比之嚴嵩﹔永曆帝不悅﹐奪其職。起恆求去﹐王夫之等以疏爭﹐永曆帝固畱之﹔起恆因謝病﹐七疏不報﹐放舟竟去。萬翺等請逮治﹐不許。

五月﹐命陳邦傅援廣東﹐不應﹔惟日撓瞿式耜境﹐殺掠如寇盜﹐式耜無如何。

髙必正入朝﹐吳貞毓說之曰﹕『五虎之罪﹐主者起恆。公入淸側﹐數語決矣』。編修錢秉鐙曰﹕『五人排起恆﹐彼反救之﹔此長者﹐柰何此云乎』﹖必正遂不直貞毓。入見﹐言起恆虛公可任﹐金堡罰重﹔且請手敕親邀之。乃詔起恆復入閣。俄﹐陳邦傅﹑李元允皆來朝﹐永曆帝及太后召必正﹑邦傅﹑元允同入對。元允伏地請死﹐曰﹕『金堡非臣私人﹐向以封疆故﹐不敢言﹔今請罪』﹗永曆帝曰﹕『卿大忠義﹐朕不疑卿』。元允終言『朝臣以己爲金堡黨﹐故於四人之獄﹐獨賜臣敕書﹐令安心任事』。太后遽言﹕『若無以堡爲正人﹐彼嘗誣若反』。元允請其據﹐永曆帝不能答。元允復有言﹐太后以請封孫可望爲堡罪﹔乃不敢言。髙必正掖之出﹐復面責王化澄徇私植黨。化澄申訴﹐幾不成語﹔永曆帝爲解之。一日﹐忽召廷臣問﹕『金堡何如人』﹖眾莫敢對﹔再問﹐卒莫對。明日﹐錢秉鐙疏﹕『昨侍班行﹐惡堡者皆在﹐卒無應者﹔則堡之爲人可知』。且臚其刑廢狀﹐乞量移。乃攺戍淸浪衛﹔以阻兵﹐不行。髙必正贐金五百﹐亦不受。馬寶先自徳慶至﹐親爲裹創﹐故堡不死﹐遂之桂林。瞿式耜請爲書記﹐不可﹔曰﹕『朝廷罪人﹐烏可佐相公﹗且事已去矣﹐豈愛死哉』﹗爲僧以終。

元允還廣東﹐將使髙必正與偕﹔吳貞毓復尼之。張孝起﹑李用楫及禦史廖永亨復互訐﹐太后忿﹐至令無納科道疏﹔永曆帝慮言路絕﹐令分別進。乃詔﹕『中書科非軍國大事﹐疏勿陳』﹗孝起孤峻﹐不伍流俗。髙必正與劉湘客皆陜人﹐疾孝起﹐湘客至詈之於朝﹔永曆帝不能禁﹐惟和解之。必正還軍﹐陳邦傅嗔其不附己﹐潛兵襲之﹔必正求援於瞿式耜。永曆帝聞之﹐下詔使和睦﹔不聽。

魯可藻當復肇慶時﹐自稱總督﹔瞿式耜劾之。及居憂不守制﹐式耜再疏劾去﹐失職久之。萬翺亦久爲五虎抑。至是﹐進翺掌兵部事﹐起復可藻爲兵部侍郎。及吳貞毓皆思結援於各鎭﹐乃封曹志建﹑胡一靑﹑焦璉皆國公。貞毓務排瞿式耜﹐與馬吉翔謀﹐先後以於元煜﹑萬年策﹑吳春芳﹑鄭古愛﹑來嗣敏出督江﹑楚﹑粵西諸軍事﹐撓式耜權。粵西遂沒﹝詳前﹞。

六月﹐故祭酒文安之以國勢益危﹐慨然救之﹔謁帝於梧州﹐命入閣辦事。時嚴起恆爲首輔﹐王化澄﹑朱天麟次之﹔起恆被扼於黨人﹐隨班朝賀﹐不得展。安之至﹐起恆讓之﹐自處其下。

秋八月﹐孫可望求眞封秦王﹔嚴起恆持不可。王化澄﹑朱天麟﹑萬翺﹑徐極皆請封之﹐起恆難焉﹔文安之﹑郭之奇是起恆。楊鼎和至﹐力爭不可﹔起恆以爲兵部尙書。又以劉堯珍代萬翺﹐化澄﹑天麟議遂格。

冬十一月﹐瞿式耜沒於桂林。陳邦傅遁﹐李元允走行在﹔曹燁﹑李綺﹑耿獻忠﹑丁時魁皆復降。永曆帝倉卒走。陳邦傅殺郎中潘觀駿﹐逼郎中許玉鳳﹑董英入水死﹐修舊怨也。王化澄棄永曆帝﹐走容縣。

十二月﹐王化澄﹑黃士俊﹑董天閎皆出降。袁彭年居佛山鎭﹐納寡婦﹐得厚貲。聞廣州沒﹐獻金七百於尙可喜﹐求以通判用﹔且泣言降非己意。可喜揮之。於是兩黨皆盡﹐惟嚴起恆﹑吳貞毓﹑馬吉翔諸人從。以趙臺走土司﹐命張孝起爲副都禦史﹐巡撫南寧兼髙﹑雷﹑廉﹑瓊四府軍門云。

順治八年﹝永曆五年﹞春二月﹐永曆帝在南寧。兵烽稍止﹐朝臣復出。吳貞毓卒惡嚴起恆﹐或勸之去﹔曰﹕『吾不能捨上去﹐死於賊﹑死於姦雄﹐惟天命耳』。

閏三月﹝明二月﹞﹐嚴起恆被殺於孫可望﹝詳「殉節」及「李孫之兵」﹞。

夏五月﹐朱天麟力請幸雲南﹐依孫可望﹔永曆帝不可。乃出之使經略左﹑右江土司﹐爲勤王之助。

秋九月﹐陳邦傅叛﹐出降。

冬十月﹐李元允疏迎永曆帝駐防城﹐不許。

順治九年﹝永曆六年﹞春正月﹐孫可望劫永曆帝如安龍。馬吉翔爲兵部尙書﹐司戎政營﹔龐天壽掌勇衛營。俱諂事孫可望﹐謀逼永曆帝禪位。吳貞毓於蹕瀨湍時﹐請暫止﹐系人望﹐大忤馬吉翔﹔其黨冷孟飪及吳家炫﹑方祚亨交劾之。永曆帝持不下。天壽﹑吉翔招孟飪計曰﹕『此徒費筆墨﹐今惟啟秦王﹐令舉中外事歸戎政﹑勇衛營﹐貞毓等烏能爲﹗然後受禪﹐奉上爲太上皇﹐則富貴永久矣』。孟飪極稱善﹐使門生郭璘說主事胡士瑞戴可望﹔士瑞叱之。使郎中古其品爲受禪圖﹔其品裂其帛﹐抵之地。吉翔怒﹐陰告可望﹐使速謀﹔可望使其黨張虎至﹐令朝政盡歸戎政﹑勇衛營﹐杖殺古其品。於是士瑞及給事中徐極﹑員外郎林靑陽﹑蔡演﹑主事張鐫謂﹕『吉翔﹑天壽欲稱臣可望﹐事殆不測﹔吾輩不言﹐負國深矣』。連章發其姦﹐疏三上﹔永曆帝乃知之﹐大怒﹐將窮治之。兩人急求救﹐太后遽命釋之﹐各還職。

夏五月﹐李元允被執至廣州。

秋八月﹐朱天麟卒。永曆帝奔南寧﹐天麟力疾追扈﹔四月至廣南﹐永曆帝已入於安隆所。天麟止西阪村﹐病劇不能行。至是﹐卒。天麟固不悅金堡及嚴起恆﹑吳貞毓又其所取士﹐人疑梧州之獄﹐天麟遙使之﹔故吳霖﹑程源﹑郭之琦﹑許玉鳳攻擊不已。又使余熂通孫可望﹐使並楊展﹑皮熊軍﹐或未必云。

冬﹐永曆帝在安隆。逼於孫可望﹐危甚﹝見前﹞﹔顧內侍全爲國﹑張福祿曰﹕『可望無臣禮﹐吉翔﹑天壽爲耳目﹐禍必及。朕欲密召李定國﹐若能爲乎』﹖兩人皆受命﹔且言﹕『玆事重﹐非中官所能任。外廷之臣徐極﹑張鐫﹑蔡演﹑林靑陽﹑王朝瑞固彈劾吉翔﹐可任也』。使告之﹐皆許諾﹔乃密語吳貞毓﹐貞毓曰﹕『主上憂危﹐是臣子報國之日。顧諸君子孰能行乎』﹖林靑陽請往﹔乃使員外蔣幹昌爲敕書﹑主事朱東旦書之﹑福祿鈐禦寶﹐密付靑陽。

十二月﹐林靑陽自間道至定國軍。定國奉詔泣﹐許奉迎﹔以兄事可望﹐久未敢發﹝詳「李孫之兵」﹞。

順治十年﹝永曆七年﹞夏六月﹐永曆帝語吳貞毓﹕『林靑陽久不至﹐宜使促之』﹗周官涕泣請行﹐都督鄭元允曰﹕『吉翔在﹐必先去之』。乃使吉翔祭興陵及太妃墓於梧州﹑南寧﹐官乃行。靑陽已還次南寧﹐總兵常榮款之﹔靑陽慮羈滯﹐使親信劉吉先入告。永曆帝喜﹐擢靑陽給事中﹔爲「屏藩親臣」印﹐使吉畀靑陽﹐命再往。靑陽至廉州﹐與周官遇﹔偕至髙州賜定國﹐定國拜受。吉翔聞有使至定國軍﹐使人覘之﹔值主事劉議新還自定國軍﹐遇吉翔於南寧﹐謂其必與謀﹔以兩使之狀告。吉翔駭絕﹐使弟雄飛極貲賂提塘王愛秀入黔告變﹔可望並疑吉翔﹐使鄭國入南寧覘之﹐而捕林靑陽。

冬十二月﹐永曆帝以左右皆吉翔黨﹐勢孤﹔乃假考選名﹐授蔣元昌﹑李開元檢討﹐張鐫給事中﹐李頎﹑胡士瑞禦史及林鍾﹑蔡演﹑徐極﹑朱東旦﹑趙賡禹﹑易士佳﹑任斗墟各進秩﹐皆與密敕者。龐天壽﹑馬雄飛大懼﹐語其黨蔣禦曦﹑朱徳亮﹑郭璘﹑蒲纓曰﹕『凡我仇類﹐並躋淸華』。方謀陷之﹐而吉翔發林靑陽﹑周官狀。於是林鍾﹑趙賡禹﹑蔡演﹑徐極﹑張鐫﹑李頎﹑胡士瑞直劾馬吉翔欺君賣國狀﹐龐天壽與表裏罪。章未下﹐天壽﹑雄飛皆先遁入黔﹐愬諸孫可望﹔可望使鄭國械吉翔至安隆﹐與羣臣質。

順治十一年﹝永曆八年﹞春三月﹐鄭國﹑吉翔至安隆﹐貞毓僞不知﹔國怒﹐挾入文華殿﹐索主謀者。永曆帝謂﹕『必盜敕者爲之』。國怒目出。貞毓知事敗﹐大言『國事由宰相﹐我召定國﹐何有於諸臣』﹖國及龐天壽械郭元允﹑林鍾﹑蔡演﹑李元開﹑徐極﹑張鐫﹑胡士瑞﹑朱東旦﹑李頎﹑蔣幹昌﹑趙賡禹﹑朱議昹﹑任斗墟﹑易士佳﹑許紹亮﹑陳瑞麟而出。捕全爲國﹑張福祿﹐兩人求救於太后﹐天壽徑執之坤寧宮外﹐並執劉衡。兩宮略詰之﹐天壽瞠目呵怒﹐無臣禮。又大風霾﹐中外駭懼。獨其黨冷孟飪﹑朱企鋘﹑蒲纓﹑宋徳亮﹑鄭璘負得色﹐迫永曆帝言主者﹔永曆帝不勝憤﹐言『汝等橫逼﹐朕知爲誰』﹗悲憤而入。明日﹐國訊諸臣。以貞毓大臣不對簿﹐執其妻父裴廷模﹐叱使跪﹔廷模言﹕『我五品大夫﹐何跪爾』﹗亂棒擊之﹐兩臂幾折﹐卒不承。以次拷鐫等﹐不勝痛苦﹐皆呼二祖﹑列宗。時已暮﹐風震雷怒﹐獄卒亦懼﹔國益嚴刑。於是蔡演厲聲曰﹕『今日便承此獄﹐見臣子報國之心』。演承﹐眾皆承。國問皇上知否﹖演大聲言﹕『未經執奏』。乃釋馬吉翔﹐系羣臣於獄﹔以欺君誤國矯詔爲罪﹐報可望。可望疏請永曆帝親裁之﹔永曆帝不勝憤﹐下諸臣議。吏部侍郎張佐宸及蒲纓﹑宋徳亮﹑朱企鋘﹑冷孟飪﹑蔣禦曦謂國曰﹕『是應盡死﹗畱其一﹐必爲患』。佐宸﹑禦曦共爲詔﹐略言﹕『罪臣吳貞毓等包藏禍心﹐內外連結﹐盜寶矯敕﹐擅行封賞﹐貽禍封疆﹔賴祖宗之靈﹐姦謀發露。隨命審問﹐除賜輔臣吳貞毓死﹐其張鐫﹑張福祿﹑全爲國等同謀不法﹐無分首從﹐宜使伏誅。朕以頻年患難﹐扈從乏人﹔故禦下寬﹐至於姦回自用﹐盜出掖廷。朕徳不明﹐深用自責﹔諸臣亦宜各自洗滌。吉翔等復官任事如故』。可望復釋許紹亮﹐杖劉議新﹑劉衡而免之﹔陳瑞麟廷杖﹐遣戍﹝瑞麟﹐佐宸同鄕人也﹞。紹亮將出﹐慟哭欲止。吳貞毓言﹕『天不盡死﹐我輩何戀戀爲』﹗天壽﹑吉翔並疑中宮預其謀﹐使儀制司上故事﹐欲廢立﹔後涕泣訴﹐乃免。

三月﹐吳貞毓死﹐磔張福祿﹑張鐫﹔殺諸臣於市﹕爲中軍都督府左都督歙縣鄭允元﹑大理寺丞湖廣林鍾﹑太僕寺少卿袁州趙賡禹﹑翰林院檢討晉江蔣幹昌﹑善化李元開﹑吏科給事中贛州徐極﹑江西道禦史錢塘周允吉﹑廣西道禦史南昌朱議昹﹑福建道禦史進賢胡士瑞﹑兵部郎中四川朱東旦﹑工部郎中九江蔡演﹑內閣中書廬陵易士佳﹑吏部員外郎直誥敕房事鄞縣任斗墟﹑禦史宜興李頎及內臣全爲國十八人﹔皆爲詩大罵。及就刑﹐顏色不變。國尸之三日﹐面如生。乃合瘞於安隆北闕之馬場﹔所謂「十八公」也。林靑陽亦逮至﹐被殺﹔惟周官走免。可望受禪之議亦絕。

順治十三年﹝永曆十年﹞春二月﹐李定國奉永曆帝入雲南。使靳統武執馬吉翔至﹐將殺之﹔吉翔媚統武﹐緩其死。定國客金維新間過統武﹐吉翔媚尢力﹔因譽諸定國﹐使來見﹐望塵卽拜﹐言『見顏色﹐死且不朽』。定國武人﹐大悅之。永曆帝以定國客金維新爲行在吏部侍郎﹑龔名爲行在兵部侍郎。吉翔曰﹕『晉王功髙﹐兩公實提挈之。今封王爵﹐兩公亦宜上賞。使吉翔得親皇上﹐當爲言之』。兩人喜﹐言諸定國﹐使薦之﹔永曆帝不得已﹐使入閣。吉翔挾定國以邀上﹐又假寵賚邀定國﹐不一月盡握中外權﹔引其黨張佐宸﹑扶綱攝尙書大學士。定國﹑文秀不時過吉翔﹔髙績﹑鄔昌期疏﹕『二王功髙望重﹐不宜往權貴門﹐恐滋姦獘﹐蹈可望轍』。定國﹑文秀慍不朝﹔吉翔激永曆帝﹐杖兩人各百五十﹐除其名。維新走告定國﹐不宜殺諫臣﹔乃入救﹐復其官。周官﹑裴廷楷﹑許紹亮﹑金簡復交章劾吉翔﹔已結定國﹐無如何。扶綱等媚之不遺力。

三月﹐眞除扶綱爲東閣大學士﹑張佐宸爲吏部尙書﹑王應龍爲工部尙書。時以佐宸貌劣爲判官﹑扶綱爲小鬼。

順治十四年﹝永曆十一年﹞冬十一月﹐李定國率文武諸臣請表安隆十八忠臣﹐從之﹝詳「殉節」﹞。

順治十五年﹝永曆十二年﹞春正月﹐以錢邦芑掌都察院事﹐以程源爲兵部尙書。邦芑始終不屈於可望﹑源則可望所親信﹐然交水之功﹐兩人最著﹔故用之。馬吉翔忮甚﹔源甫入﹐卽發吉翔姦。吉翔蹴言者劾源臣可望﹐非純臣﹔源憤﹐杜門不出。邦芑𨿽掌院﹐金維新爲左都禦史位其上﹐邦芑鬱鬱朝請而已。

夏﹐髙績及郎中金簡疏兵事﹐將杖之而免﹝詳「李孫之兵」﹞。

順治十六年﹝永曆十三年﹞春二月﹐緬請使諭白文選軍﹔鄧凱﹑任國璽請行﹐將招之以奉迎。馬吉翔慮兩人暴其惡﹐私與緬曰﹕『兩人無家室﹐去必不返』。緬遂請攺使。其後文選及定國諸軍屢至不能達﹐皆坐任吉翔等。

沐天波與蒲纓﹑王起隆集樹下﹐謀奉永曆帝出緬﹔以告吉翔﹐請渡戶臘﹑烏撒以就定國。吉翔言﹕『若此﹐不復能與官家事﹔將以三宮畀公等』。乃止。張佐宸﹑扶綱及諸附馬﹑龐者先後多入降。

順治十七年﹝永曆十四年﹞﹐永曆帝在緬甸。馬吉翔獨當國﹐龐天壽﹑李國泰掌司禮監相表裏。矯詔付緬酋﹐從官﹑軍士後至者皆殺之。慮李定國﹑白文選至﹐己不得逞專﹔令永曆帝止兵示從緬﹐其實自便。定國等以疏來﹐無多寡﹐皆不報。使其婿潘國璜操緬語﹐誑永曆帝以某某兵將至﹐不宜行﹔實禁止之﹐將遂居緬。日與蒲纓﹑國泰狼狽﹐請以鄔昌期掌六科﹑烏撒知府王祖望爲禮部侍郎﹐賣國納賄﹐一切如故。尙書鄧士廉老而懦﹐專供吉翔指﹐且希入閣。

三月﹐大學士方端之等皆出降。

秋九月﹐太常博士鄧居詔陳時勢﹐言極懇切﹔且劾任國璽。國璽辧﹐亦劾居詔。永曆帝將質之﹐吉翔﹑國泰共止帝﹐所言亦不用。

順治十八年﹝永曆十五年﹞春三月﹐錦衣指揮趙明鑑謀奉太子出險﹐且殺馬吉翔﹑李國泰絕後患﹔事泄﹐吉翔坐以結盟投緬﹐及沐天波僕李某﹑王起隆僕何愛十七人皆殺之。

夏五月﹐太子進講﹐任國璽輯宋末諸姦事以進﹔吉翔切齒。永曆帝閱未竟﹐吉翔竊去之。國璽又言﹕『今勢如累卵﹐不思出險﹐而托言進講。夫進講﹐惟科道侍耳。軍國重事﹐則沐天波﹑王維恭若爾人議之﹔豈吉翔﹑國泰所得私哉』﹗典璽李重貴亦言之﹕『自古人君壞自吾輩﹐幼而侍讀﹐惟導以嬉﹔卽位後﹐必不明道』。蓋爲國泰言之。兩人略不懼﹐吉翔尢橫。日及國泰﹑蒲纓﹑雄飛﹑楊在酗酒肆惡﹔事無巨細﹐不先啟不能行。無恥者更附進﹐永曆帝如坐嘯。吉翔恨國璽﹐卽使爲出險策﹔國璽忿言﹕『能入緬﹐乃以鉗言者之口乎』﹖於是王祖望﹑鄧居詔各疏劾。有內官某言﹕『若卽千本﹐亦無益』。蓋知吉翔等狀與帝之闇云。雄飛亦貪甚﹐請托居間無少惜。

未幾﹐緬令諸人飲咒水﹐吉翔劫眾行﹔旣而皆死﹐吉翔﹑雄飛﹑蒲纓﹑國泰﹑天壽及其黨亦死。吉翔死﹐其女哭之曰﹕『我父不知作何等事﹐今已死﹐人猶罵之』。

昔者東林燼﹐北都亡﹔逆案翻﹐南朝滅﹕冰山日裂﹑滄海橫流﹐固明事也。永曆崎嶇天末﹐沿踏舊習。王坤﹑馬吉翔﹑李國泰獵錦衣﹑司票擬﹐結邦傅﹑挾承允﹐周鼎瀚等先後援之﹔自古小人倚勢乘威﹐不相矛而卽相酬﹐非內媚而卽外賂。以視髙歡在鄴﹐寄洛下於子如﹔軍容亂唐﹐擁北軍之健士﹕𨿽復少殊﹐居然尾大矣。馴至杖禦史﹑辭經筵﹐朋黨之勢﹐如水遭風﹑木繼長﹐朝局𨿽異而往勢不更﹐鎭撫𨿽亡而萌蘗更起。豈非明代世有匪臣﹐熹廟更恣廠衛﹐蘊畜蒸結﹐斬刈斯難﹔遺謀之獘﹐蓋不在天﹑不在人而在耳濡目染也﹗粵東來臣﹐疏附益眾﹐於是劉湘客﹑金堡﹑袁彭年﹑丁時魁﹑蒙正發黨楚﹐吳貞毓﹑王化澄﹑朱天麟﹑郭之琦主吳﹐奮拳詆口﹐諜舌盈廷﹔擲印棄官﹐無賴斯狀。參疏必副本﹑宰相可橫誅﹐髙洋「狗腳」之詈﹑國忠私注之權﹐寧必踰此﹗信丰驟死﹐辱國甚於聲桓﹑廣州圍於可喜﹔元允𨿽在﹐已若腐雛。梧州再奔﹐相距益遠﹐乃遂起五人之獄﹕戍金堡﹑遣時魁﹑追湘客﹑贖正發﹐杖逮如詔獄﹑煆煉幾湯周﹔豈亦積忿累年﹐投袂抵隙耶﹖夫畏南陽之眾﹐遂貰彭年﹔挑兩宮之怒﹐必死道隱﹔情惟譎懦﹐獄豈持平而已﹖流賊悍將﹐譏用法之過涼﹔閏位餘光﹐摧國脈而更促。何況遷怒長城﹐祗率胸臆﹐時勢可知﹔相煎復急﹐將毋程洛﹑蘇蜀固有前車﹐不分正譎乎﹖然是役也﹐前則品流雜而道气微﹐後則瓦裂成而磯激甚。平心而論﹐得失相同﹔而城墟社亡﹐勢必至此。乃知閩嶠﹑浙中﹐艱貞翼戴﹐勝此遠矣。肇慶請畱﹐受禪必斥﹐將使天柱之威﹐不能移北魏﹔王善之卒﹐卒扼夫南燻。而乃流矢中﹐趙立亡﹔衣帶泄﹐董承族。各用有成﹐遂若易轍。夫君以此始﹐亦必以﹝此﹞終。批根而談﹐貞毓之罪﹐在死瞿﹑嚴﹔元允之辜﹐在豢四虎。錯鑄不成﹐百身豈贖乎﹗然以千古艱難之死﹐而得自武臣﹔以同聲蹈徳之仁﹐而必爭旣往。爲善者懼﹐亦頗不樂與人也。以故簪履依然﹐塤篪抗節﹔流連百世﹐不能異焉。且瞿式耜﹑嚴起恆﹑張孝起之流﹐夫其悃愫﹐豈不共明﹖朱天麟﹑王化澄﹑馬吉翔﹑龐天壽﹐夫其庸惡﹐豈不立瞭﹖用之﹐則金石益堅﹔鋤之﹐一廷尉之力耳。陳邦傅﹑劉承允𨿽亦握兵﹐冷孟飪﹑張佐宸𨿽亦狡惡﹐然使桂林相依﹐則挾主無孟徳﹔智勇天錫﹐則獲法無沙門。帝則詐僞也而喜之﹑熒惑也而從之﹑積弱也而聽之﹐小孝也而徇之﹐卒致東漢莫誅乎甫﹑讓﹐南宋殆死於汪﹑黃。其故爲何﹖則以險阻嘗而不知畱心於情僞﹑天性懦而不能發奮以自雄。信乎﹗子輿氏曰﹕『舉不能先﹑退不能遠﹐爲天下之大僇矣』。悲夫﹗陽九之世﹐必有蠹臣﹔垂滅之邦﹐必皆孱主。簡文之風神憔悴﹑唐宗之泣下沾袍以及甘陵黨部之狀﹑甘露滻水之形﹐永言前事﹐流慟惟殷。反復勝朝﹐居然一轍﹐豈不劇哉﹗若夫全業抗言﹐吏不袒右﹔國璽憂憤﹐乃緝遺編。比之申屠獨立漢末﹑秀夫進講舟中﹐品徳或殊﹐孤孽自抱已然。而永曆一生﹐畏敵則如虎﹑見惡則非鸇﹐司禮﹑錦衣﹐甫國而卽設﹔午門廷杖﹐橫用而不疑﹕將毋怒於布者移於室﹐柔則茹而剛則吐乎﹕夫亦自促其祚爾﹗

續明紀事本末卷之十五

諸方義旅

順天諸生孫大壯起兵城北﹐得丁壯千人復仇﹔被執﹐曰﹕『我非祁八黨﹐不必問﹔其亟還我太子』﹗腰斬而死。

諸生孫繁祉起兵昌平。繁祉旣捐貲倡眾﹐葬崇禎帝及周後於故陵﹔聞張瑊兵至﹐與推官王延受﹑舉人楊茂春倡義殺賊﹐縛僞官誅之。尋沒﹝瑊以所部兵入遵化﹐殺僞知州黃定。其後死﹑降不可考﹞。

諸生郭珩﹑王拱辰起兵肥鄕。珩﹑拱辰及同志十餘人起兵事泄﹐爲賊將張汝行所殺﹐諸人名字多逸。有諸生某﹐亦肥鄕人﹔別自起兵﹐亦被殺。

諸生殷淵起兵於雞澤。賊檄諸生應試﹐或勸使行﹔曰﹕『好頭顱聊寄頸上耳﹐賊必不可見也』。及北都陷﹐與其兄嶽﹑諸生黃恭佑發喪起兵﹔事泄﹐淵被殺於廣平之廣羊山。

諸生王延善﹑舉人孫奇逢﹑諸生惲日初及某某起兵於雄縣。延善帥子余恪﹑余佑與馬魯﹑邊文祺傳檄起兵﹐克容縣﹑新城﹑雄縣﹐斬賊僞官。豪格兵至﹐延善拒戰﹐及余恪皆敗死﹔日初走入閩﹐奇逢入蘇門山以終。某某失其名。

義民某某起兵滄州。皆以陳正揆言﹐殺賊所署官﹐獲其印十八﹔俄敗沒。

義民某某起兵天津。遇滿洲兵﹐敗沒。

諸生張彪及某某起兵涿州。地居最衝﹐扼障南北﹐亦至煩雜﹐事策易泄。彪值京師之變﹐卽糾眾起兵﹔爲賊所覺﹐彪遂以死。某某者﹐亦起兵﹐後於彪﹔滿洲兵擊滅之。定州民亦忿僞令董一陽暴虐﹐執殺之。

時直隸行都司治多殺僞官﹐復爲明﹔裏居﹑世族逸不可考﹐起兵之狀亦淪墮。是以略誌之。

諸生劉孔和起兵長山。孔和﹐故相鴻訓之子也﹔負文武才。聞京師陷﹐散財結兵﹐得數千人屯長白山﹔殺僞令﹐引眾南下。劉澤淸使人說之﹐因與合﹔憤其無道﹐數誚責之。俄﹐澤淸以詩示﹐坐客競譽之﹐孔和不語﹔因問之﹐則大言『國家舉淮東千里相付﹐不發一矢﹔工詩何爲﹖況不然乎』﹗澤淸怒﹐罷酒﹐坐客皆懼。孔和徐步出﹐澤淸使力士二十人追之舟中﹐拉殺之。朝命孔和爲副總兵﹔制下﹐死三日矣。

貢生馬元騄﹑諸生謝陛起兵徳州。僞防禦使關傑苛虐﹐爲截指斷筋之刑﹐逃者焚其宅﹔又囚宗室故香河知縣朱師欽。元騄﹑陛不勝忿﹐一呼眾應﹔執傑及僞州牧吳徽文﹐殺之。推師欽爲濟王﹐移告遠近﹔兗州﹑靑州﹑登州﹑萊州皆響應。史可法請急濟之﹐不應。又訛陛爲故相謝升﹐優加寵錫。升及禦史盧世■﹝傕﹐氵代亻﹞𨿽附之起兵﹐及阿濟格軍至﹐升﹑世■﹝傕﹐氵代亻﹞開門降﹔陛及元騄則走死。

太常少卿傅鍾秀﹑主事單崇起兵於髙密。鍾秀聞北都陷﹐號泣一夕﹐須髮皆白。與崇謀起兵﹐爲賊所執﹐不屈而死。子稟初﹐以身翼父﹐死。

衡王某﹑玉田王世子某起兵靑州。王帥諸生驅殺僞官﹐請使內附南都﹔不報。豪格兵至﹐王不知所終。玉田王子亦敗死。義士某某起兵於兗州﹐殺僞官﹐附衡王﹐共復爲明。南都不之應﹐遂以敗沒。義士某某起兵於登州﹐蓋聞衡王起﹐殺僞官以附之。俄而皆沒。義士某某起兵於萊州﹐亦殺僞官以爲明。尋爲豪格所破。時兗﹑靑﹑登﹑萊之間義兵屢起﹐其風剛健﹐士亦可用﹔宏光帝一切置不問。巡撫王燮﹑登萊總兵黃蜚皆提空名以蒞任﹐又不能至﹔諸郡坐沒﹐並諸起兵之人事迹﹑裏居﹑姓字皆湮失。

富民祁八起兵於鳳阿營﹝山東治也﹞。八旣起兵﹐自稱將軍﹔以諸生楊鳳鳴爲謀主﹑張三爲前鋒。植二大旗﹐聲救崇禎太子。兵至﹐張三大呼『速出太子﹔不然﹐無遺種』。兵斫之﹐三呼『燃炮』聲未絕﹐而首墜。八﹑鳳鳴皆被殺。

原任遊擊髙桂﹑義士許來春起兵泰安州。時賊將爲「兵來兵妻﹑兵去民妻」語﹐又捕掠紳士趙某。桂﹑來春奮袂起﹐以百餘人執僞防禦使及從賊十許人﹐皆殺之。僞將郭升自兗州來攻﹔城陷﹐桂及來春皆死之。

兵部職方司郎中淩駉起兵於臨淸州﹐僅三百人﹐殺僞防禦使王皇極﹔傳檄山東﹐與謝陛相犄角。土寨歸之﹐進克濟寧。馳疏南京﹐請通南北﹐收輯山東﹐屯舟師於廟灣﹐以援登﹑萊之義旅﹔詔駉巡撫山東。及楊方興等兵將至﹐輒請『便宜通好北庭﹐名爲西伐﹐實作東防。臣之忍苦支持﹐以臨淸畿南樞紐﹐他日收拾之本也。與其竭力守淮﹐無若竭力守此』。不聽。駉所得地﹐半躪於土寇。未幾﹐攺駉巡撫河南﹝詳「殉節」﹞。

都司李允和起兵於濟寧州﹐殺僞官劉浚﹑尹宗衡﹑張問行﹑傅龍九人﹔囚降臣原任兗西道王世英﹐獻俘南京。尋敗沒。

回民楊科亦起於濟寧﹐殺僞鎭道﹐自爲總兵﹔請以刑部右侍郎潘士良爲總河﹐不報。科旋爲朱繼宗所殺。

義士李化鯨﹑李名驤﹑張學允起兵於曹縣﹐復爲明﹔人多附之。遂及故宗室王某﹐以兵破曹縣﹑定陶﹑東明﹑城武諸邑。阿濟格使擊之﹐皆死。

義士某某起兵於楡次﹑太谷﹑定襄﹑忻州﹐皆逐僞官﹐據城自守。賊黨劉芳宇攻之﹐屠太谷﹑楡次﹔俘定襄民還太原﹐降賊總兵陳永福盡殺之。忻州﹑祁州禍尢烈﹐以志乘不詳﹐惜之。

故將劉遷起兵於雁門﹐略其關﹐據之﹔連取代州﹑五臺﹑繁峙﹑靜樂﹑交城。降將

姜瓖復以大同叛﹐諸思爲明者爭起應之。遷與萬練出淸源﹑徐溝﹐分道攻太原。降臣祝世昌屢擊之﹐遷敗﹐走黃香寨﹔寨破﹐死之。

故都督萬練起兵於偏關﹐攻寧武﹑保徳﹑苛嵐﹐皆下之。進攻太原﹐爲祝世昌所擊﹔練自焚死﹐其將劉淸等殉焉。

故巡按禦史李虞夔起兵平陸﹐與白璋﹑張萬全破平陽﹑蒲州﹑解州﹐西指潼關﹑東應姜瓖於大同﹐山西大震。及萬練﹑劉遷﹑王應彊敗﹐孟喬芳來攻﹐璋及萬全禦之﹐敗績﹔死者六千﹐平陽﹑蒲﹑解皆沒。滿達海又破平陸寨﹐虞夔子宏投崖死。虞夔走陜西﹐其婿匿之﹔旋被執﹐死。

山陰王朱鼎濟起兵於毛壩關﹐以單一涵爲帥。降將張天福攻之﹐鼎濟被執﹔及其監軍王守基﹑參將張文秀﹑遊擊單昌祉﹑李之運八十餘人皆死。一涵投崖死。

副總兵孫守法起兵興安。闖賊陷陜西﹐守法棄妻子入終南山﹐誓恢復。或曰﹕『君亡國破﹐復何效乎』﹖守法慷慨言﹐與王光恩攻興安﹐拔之﹔及平利﹑白河﹑上津﹐大敗賊黨路應標於鄖陽。及阿濟格兵入陜西﹐守法復入終南山﹐奉漢中王某開邸五郎﹔馳檄西安﹑漢中﹑鳳翔﹑平涼﹑延安﹑慶陽﹐使賀珍以三千人復鳳翔。守法攻西安﹐鄠﹑﹑郿縣﹑涇陽﹑三原﹑臨潼﹑澄城﹑白水次第降﹐軍聲大振﹔武大定﹑劉文炳﹑賀宏器﹑郭金鑄皆應之。孟喬芳懼﹐檄山西兵自救﹐王知禮殲之。喬芳以邊兵自守﹐守法攻之﹐步騎萬人﹔平陽人曹三俊﹑王英﹑師可宗謀以城應﹐寧夏﹑甘肅諸義兵亦來附。隆武帝聞之喜﹐遣使封可法以伯爵。俄﹐三俊等事泄﹐死。和洛輝以救兵至﹐賀珍﹑胡開化言﹕『我兵少﹐攻城又不拔﹔何以能戰』﹖乃解圍﹐守法還五郎。喬芳進攻之興安﹐賀珍﹑劉二虎﹑胡向宸戰死﹔賀宏器爲降將張勇﹑劉復元所執﹐死。守法亦敗於椒溝平尺峯靑嘴﹐屯於石子城。尋入石鱉﹐復及髙績等攻寧州﹐克之﹔再拔興安州﹐屯於喬麥山。喬芳誘之入伏中﹐守法揮鞭力殺百餘人﹐乃死。

守法死﹐其弟守全復結川﹑湖諸將﹐屯於太陽山。降將趙光瑞等合圍之﹐其部翹新寧﹑趙定國﹑謝天奇﹑王萬爵皆死﹐守全亦沒。

舉人姚翀霄起兵於合陽﹐遣使結孫守法。孟喬芳以兵攻沒之。

千總康姬命起兵於其汛﹐及衛天明皆助孫可法。孟喬芳攻之﹐姬命守張果老堡﹔堡破﹐姬命死之。

諸生王知禮﹑李世仁起兵於朝邑﹐殺守吏以應孫守法。孟喬芳呼救於山西﹐兵將至﹐知禮使人僞操羊酒迎之﹐盡殺其卒。尋俱破滅。

總兵賀珍起兵漢中﹐屢與闖﹑獻諸賊角。又拒孟喬芳兵﹐與賀宏器﹑李明賢結﹔兩人亦起兵者。俄﹐敗於雞頭關﹐又敗於階州﹑成州﹔宏器﹑明賢皆戰死。珍嘗及李遙等攻蒲州﹑同州﹐皆下之﹔進掠紫泉諸邑﹐與孫守法攻西安。旣而敗於濠泗﹐南入鄖陽﹐結石梁山眾﹐及穆天相﹑王國賢﹑朱國珍﹑李世英﹑李應全窺興安﹐爲降將任珍敗於白土關。珍入竹溪﹐依山立寨﹔任珍來攻﹐國珍﹑世英以戰死。珍及天相攻竹山不勝﹐遇伏於黃泥溝﹔應全被擒。石梁旋沒﹐國賢亦死。珍屯川北﹐渡涪而南﹔以李赤心至﹐復屯川北﹐與川中諸鎭錯﹐其眾數萬。已而病卒。天相匿山谷﹐爲其黨兪尙志所殺﹐以其首降。

諸將劉文炳﹑郭金鎭﹑黃英﹑焦容﹑仇容皆起兵應武大定於固原﹔旣而皆沒。大定𨿽與賀珍齊名﹐授伯爵﹔忍而好殺﹐入川後比於袁韜﹐降於孫可望﹐斥之。

參將王永彊起兵於延安﹐盡下同官﹑綏徳﹑臨漳﹐執降臣王永忠﹑靖邊道夏時賢﹐皆殺之。進窺西安﹐降臣李國翰敗永彊兵﹐降將李思忠又敗之﹔蒲城﹑延安﹑綏徳先後沒。藍基等叛降﹐永彊敗死。

都司劉登樓﹑任一貴起兵於楡林﹐東應王永彊﹐盡下楡林十八營堡。吳三桂使南一魁來攻﹐登樓守楊方坪﹐戰敗﹔其部將楊虎被殺。又陷鎭靖堡﹐一貴奔定邊﹐入謝汝貴軍﹔楡林東西堡寨皆沒﹐登樓爲降將劉名芳所殺。定邊破﹐一貴亦被殺。

貢生溫元春﹑諸生杜桂枝﹑金章﹑王汝盤﹑監生郭梁起兵於安定。元春諸人聞京師陷﹐各散家財倡義﹔皆殉節死。

義士謝汝貴起兵於定邊﹐亦應王永彊﹔而與劉登樓﹑任一貴相結。一貴來奔﹐汝貴與共守。南一魁圍之﹐齊進才叛﹐殺汝貴以降。其部戴治民諸人﹐皆被執死﹝汝貴官階不可考﹞。

又花馬池人周四及寧夏神木﹑靖邊皆起義兵﹐東結孫守法﹑王永彊﹑賀珍﹑武大定等。邊隅文獻尢苦無徵﹐故其狀不可考。

回人丁國棟﹑米喇印起兵蘭州﹐奉延長王朱識■﹝金穿﹞復爲明﹔遂下岷州﹑洮州﹑河州﹐至於鞏昌。孟喬芳使降將趙光瑞﹑馬寧趨鞏昌﹐喇印﹑國棟與戰廣武坡﹐敗績﹔解圍﹐屯內官營。喬芳分兵追之﹐使張勇攻馬韓山﹑光瑞攻梅川﹔喇印軍又敗﹐丁光射被擒。喬芳兵趣內官﹐岷﹑洮﹑河三州皆敗﹔喇印等退守蘭州。喬芳與額色攻之﹐國棟﹑喇印稱受撫﹔甫二月﹐復攻甘州陷之﹐執降臣巡撫張文衡﹑西寧道林維道﹑參議張鴻翼﹑總兵劉良臣﹑副將毛鑌﹑潘云鵬﹐皆殺之。喬芳與傅喀禪﹑羅畢太及降將齊升等合攻之不能下﹐乃作重圍﹐深溝髙壘以困之﹔國棟﹑喇印固守。旣而食盡﹐潰圍走﹔喬芳追之﹐喇印至水泉被殺。國棟再結纏首之回王倫泰等攻肅州﹐陷之﹔大掠武威﹑張掖﹑酒泉地。張勇﹑馬寧攻肅州﹐陷之﹔國棟﹑倫泰皆被執﹐死。延長王被執於馬家坪﹐死。

總兵官劉洪起起兵南陽。洪起當流賊亂﹐卽與弟洪道﹑洪勛﹑洪禮結寨自守﹐屢創賊。夜使人入賊屯﹐取其馬﹔賊憚之﹐呼爲「劉扁頭」。自成餌以將軍印﹐不受﹔及李際遇等降自成﹐洪起獨不可。畱洪超﹑洪道守營﹐己則一日夜走七百里﹐求救於左良玉﹔棘入於足﹐皆不知。又破老■﹝犭回﹞■﹝犭回﹞於西平﹐復汝州﹔土寇皆歸之﹐眾幾十萬。縛自成黨金有章﹑鄧璉﹐磔於市﹔盧九徳以聞。旋入杞縣﹐大破賊﹔巡按陳潛夫請畀以掛印總兵﹐不聽﹝見前﹞。及多鐸兵益南﹐始命以總兵官﹐提督河南﹔已無及矣。洪起旋敗於平頭寨﹐和洛輝急攻之﹐洪起中流矢卒﹔南都沒數月矣。中州義旅﹐惟洪起始終不二云。

甘肅巡撫楊汝經起兵林縣。汝經之官次林縣﹐聞北都陷﹐帥壯士討殺僞官﹐爲賊所害。旣而﹐盛時隆及申吉﹑白維屏﹑遊擊黃承國﹑都司李定國﹑馬國楨﹑歸徳知府桑開第﹑舉人丁魁南﹑郭曠﹑余正聲皆以兵擒僞管河同知陳奇等﹝見前﹞。撫按以告﹐南都惟議守江﹐略不之重﹔虛徇故事﹐除撫按文武官。又使越其傑等敗之﹝見前﹞。時隆等後事不可考。

義士某起兵於長葛﹐執僞官﹐復爲明。副將劉鉉等以告﹕『中州固多堡寨﹐陳潛夫用之﹐郡邑多復。李自成聞之懼﹐使其黨僞制將軍李巖往鎭之﹔已而殺巖﹐己亦旋敗﹐遁入陜﹐無或據河南意。小袁子輩擾俶河北﹐非巨眾﹔得重兵﹑賢帥蒞之﹐中州坐定﹔並河北三府以障開封﹑洛陽者﹐何不可圖﹗君臣玩愒﹐史可法又不能立進。諸堡寨豪𨿽封爵受官﹐徧列南北﹔豪格等至則迎降﹐或於降後更應童子試﹐覓舉求官﹐歸旗籍。抗身死事者﹐捨劉洪起﹑楊汝經﹐反寂寂也』。

兵部尙書史可法起兵南都﹐時四月戊午朔也。可法與戶部尙書髙宏圖﹑工部尙書程注﹑都察院左都禦史張愼言﹑兵部侍郎呂大器﹑翰林院侍讀姜曰廣﹑太常寺卿何瑞徵﹑鴻臚寺卿朱之澄﹑太常寺丞姚思孝﹑給事中羅萬象﹑河南道禦史郭維經﹑山東道禦史陳良弼﹑廣東道禦史周元泰﹑山西道禦史米壽圖﹑陜西道禦史王孫蕃﹑四川道禦史朱國昌﹐誓告天地﹐馳檄勤王﹔略言『譬以同舟之誼﹐但凡千八百國﹐疇非王臣﹖揆諸卹緯之心﹐不至二十四城﹐決無勇子』﹗可法督師至浦口﹐聞北都陷﹐痛哭觸柱﹐流血至踵。議急趨決戰﹐諸臣請先立君﹐乃還﹔諸人亦多抗節者。

副將錢國華﹑諸生謝琢起兵溧陽﹐將取餉於富者﹔琢不可﹐毀家應之﹐不繼而潰。被執﹐使自贖﹔曰﹕『我大明諸生﹐豈以貨活哉』﹖乃飲刃死。國華遙奉瑞昌王爲主﹔兵敗﹐至對埠被殺。

樂安王誼石﹑瑞昌王誼泐起兵句容﹐分屯溧陽﹑金壇諸鄕。義民楊三貴﹑王明生﹑謝宏之﹑姜云甫皆誓眾起﹐王使結之﹔遂合兵三路﹐襲江寧。居民萬華徳﹑郭世威五十餘人將與合﹐爲姦僧泄其計﹔洪承疇盡捕斬之。誼石兵至﹐勁騎突之﹔追至攝山﹐死者甚眾。王走鎭江﹐馬得功迹之五條巷﹐及其經略韋爾韜﹑總兵楊貴﹑謝含章皆死。王弟誼臣及瑞昌王部趙正走宿松﹐被獲﹔承疇復殺之。樂安王亦死。

何成吾﹑何鳴吾者﹐兄弟也﹔家句容。張家玉言之隆武帝﹐以爲奇才﹐乃心明室﹔且其居逼近京邑﹐可以觀隙。使諸生戴明恩授成吾爲總兵﹑鳴吾副將﹐與金聲相犄角﹐取南京。降敕從吾曰﹕『兵行無妄殺﹗有發爲順民﹐無發爲難民。此十字﹐切識之』。故句容知縣宗室朱議潀固識於隆武帝﹐敕議潀曰﹕『朕自許忠孝﹐爲法受過﹔今爲祖宗復仇﹐有進無退。宗卿﹐朕猶子行也﹔其克悉朕心﹐出險亨屯﹐助朕以助祖宗。於乎﹗欽哉﹐髙廟亦孚佑爾於無窮』。議潀﹑成吾等結七十二村﹐聚眾八千。卒散沒。

義士某某起兵於淮安。巡撫路振飛用之﹐緣淮上下數十里﹐旌旗鉦鼓日夕相望﹔潰兵不敢逼。俄﹐振飛以喪去﹐田仰代之﹔義兵多叛。劉澤淸穴淮安﹐復盡散之﹔收其驍悍者入己軍﹐反以恣亂。故淮安義旅無聞矣。

都司官酆某﹑諸生司石盤起兵於鹽城﹐被執至淮安﹐挺立不跪。酆欲脫石盤﹐曰﹕『此儒生﹐吾彊之爲書記耳』。石盤呼曰﹕『公何悖乎﹗吾實首事﹐柰何諱之』﹖下獄六十餘日﹐狂歌痛飲﹐詈不絕口﹔與酆皆死。

義士王翹林﹑繆鼎吉﹑鼎言起兵於淮上。時宗室新昌王居雲臺﹐翹林奉之﹔攻鹽城﹑興化﹐拔之。鼎吉與其弟鼎言以眾應﹐驍銳甚。攻兵至﹐鼎言持長矛掠陣﹐殺傷甚眾﹔被叢射死。鼎吉復攻城﹐屢斬獲﹔兵攻其壘﹐不能動﹐轉戰旣久﹐饑而被執。或愛其勇﹐欲降之﹐不可﹔乃死。監國魯王贈參將。王及翹林被執死。

益王宗人某起兵於廟灣。宗人失其名﹐奉隆武帝以號召﹐自稱督帥史可法﹐有舟數百﹐乘間攻淮安﹔至車橋﹐庫禮及降臣楊聲遠敗之。進攻廟灣﹐宗人兵潰﹐其將周文山與入海。已夜襲淮安﹐入其城﹐爲庫禮所拒﹐敗去﹔久之﹐乃沒。宗室朱■﹝山上仍下﹞未知所屬﹐爲聲遠所獲﹔及其子■﹝木上﹝鹵﹐夊代×﹞下﹞﹐皆死之。

諸生張明聖起兵於興化。與其事者﹐十有四人﹐皆同志也﹔事敗﹐死之。

義士趙雲起兵於如臯﹐戰於■﹝氵義﹞河洋莊﹐皆敗﹔云遂死之。

故督師幕客厲昭伯起兵於無爲州。昭伯入大學士史可法幕﹐貌又類甚﹔督師亡﹐昭伯得走﹐募亡命數百人﹐破無爲州及巢縣。旣而兵敗被執﹐死之。

杜陽王某起兵於和州﹑廬州間。洪承疇使吳兆勝攻之﹐王被殺。

石城王統錡﹑兵部尙書周損﹑安慶知府傅夢鼎﹑潛山典史傅謙之起兵飛旗寨﹝六安治也﹞。王旣起兵﹐損自閩還﹐遂及從子羽儀以卒數百﹑馬千匹至。夢鼎當安慶沒﹐走潛山﹐卽起兵於皖澗﹔聞王立﹐以眾會之。謙之亦至﹐鄱陽諸生桂蟾又自淮安至﹔故公安貢生某亦至﹐所謂義堂和尙也。相與戴王圖恢復。洪承疇聞之﹐使降將馬化豹﹑卜從善分道攻之﹔統錡戰敗死﹐諸人亦敗沒。

樊山王常■﹝巛上水下﹞起兵英山。王﹐樊山王翊■﹝低﹐金代亻﹞子也。張獻忠陷襄陽﹐王得免。至是﹐還蘄州﹐與英山男子王六姐同起兵於斗方砦﹔外接潛山﹑太湖司空砦﹐眾築壘居之。承疇使馬進忠攻之﹐王及石應璧五人皆被執﹔承疇盡殺之。

故洧川知縣王■﹝火鼎﹞起兵於六安州。■﹝火鼎﹞及曹允昌起兵破廬州﹐不守﹔與侯應龍﹑張容圖﹑楊國士諸軍攻霍山不下﹐西入楚境﹐用兵蘄﹑黃之間﹐其鋒甚銳。隆武﹑永曆皆嘉之﹐自知縣晉至兵部尙書﹐總督鳳陽義旅﹔攻於潛山﹑戰於太湖﹐殺傷必相當。轉斗五年﹐始被執﹔俘至江寧﹐不屈而死。蓋義師之最久者。

義士馮宏圖﹑侯應龍﹑張容圖﹑楊國士起兵於霍山。宏圖倡言史可法實未死﹐眾信之﹔集兵數千﹐攻英山﹑霍山﹑六安﹐皆下之。尋爲吳兆勝所破﹐宏圖死之。應龍糾眾及萬﹐鑄「義勝將軍」印佩之﹔合王■﹝火鼎﹞軍攻英山不克﹐返取舒城﹑潛江。復自劉家園攻獅子寨及南關﹐拔之﹔屯於管家渡﹐又屯於將軍寨。承疇以兵攻之﹐寨破﹔及容圖﹑國士皆被執﹐死。

無爲吳光寧﹑巢縣葉士章﹑和州戴移孝各謀內應。事泄﹐光寧﹑士章皆死﹝移孝事詳下﹞。

時英山﹑霍山﹑舒城﹑潛山﹑太湖﹑鳳陽及於河南之光固﹑湖北之羅田﹐義師堡寨不勝數。其著者﹐浮山﹑張山﹑橫山﹑飛旗山﹑女兒山等寨凡四十八所﹐是以有洞主﹑寨主之名﹔惜其事不盡詳。及張煌言入長江﹐廬﹑和﹑滁﹑六安之間義兵堡寨猶不忘明﹔故使魏耕入英﹑霍圖糾集﹐距南都亡十年矣。故皖北義師﹐埒於江﹑浙也。

義士徐淮起兵當塗﹐屯於山中。聞吳漢超在華陽﹐往爲部署。攻句容諸縣﹐皆下之。後敗沒。

舉人吳應箕起兵池州。應箕素義憤﹔聞義兵起﹐書其壁﹕『韓亡子房奮﹐帝秦魯連恥』﹗大募士卒﹐攻縣城﹐不克。同事者亡去﹐應箕獨以計復建徳﹑東流﹐與徽州應﹔金聲承制﹐以爲池州推官﹐監紀軍務。及聲敗﹐應箕方治兵泥灣﹐飛檄詆醜洪承疇﹔以兵擊之﹐走山中。被獲﹐輒居上座﹔眾亦義之﹐不加害。將戮於市﹐曰﹕『此非死所』。至松林﹐曰﹕『可矣』。小卒擬以刀﹐叱曰﹕『吾頭豈汝可斷耶』﹖顧降將黃某曰﹕『以此煩公﹔無去吾冠﹐將以就先人於地下也』。被刑處﹐血漬不衰﹔首入國門﹐三日如生。

故知州龐昌允起兵靑陽。昌允﹐四川西充人﹔南京沒﹐棄官隱九華﹐與邑人孫象壯謀起兵。事泄﹐被執﹔至五溪橋﹐扃戶臥。明日呼之﹐則已死矣。

時東流﹑石埭﹑建徳間義兵極眾﹐尋俱敗死。

諸生吳源長﹑都司方明起兵廣徳州。源長以太學生舉兵梭子山﹐民人裘君量等破家資之﹐攻拔廣徳﹔至湖州戰敗﹐俱死。明﹐故屯田都司﹐與吳興豪傑起兵﹐據廣徳州。宗室朱盛濃自金陵至﹐明戴之﹐號召遠近﹔連破孝丰﹑臨安﹑寧國諸邑﹐軍聲大振。隆武帝進盛濃王爵﹐擢方明等職。張天祿自徽州至﹐明不能禦﹐走浙江﹔王之將佐悉敗死。有潘文煥者﹐匿王茅山﹔久之﹐爲曲喜正所泄﹐王被執﹐死。逮及文煥﹐顧喜正曰﹕『我死何足惜﹗然王一日在﹐人心猶未散。鼠子敗吾事』﹗奮起批之。其子哭﹐文煥曰﹕『我死忠﹑汝死孝﹐傳之後世﹐有述焉﹔不然﹐一老氓耳』。械至南京﹐洪承疇欲降之﹐不可﹔乃殺之。其女聞之﹐亦不食死。明還長興﹐爲郭虎所執﹔殺之。

諸生吳漢超﹑故職方主事尹民興﹑諸生趙浣初及某起兵涇縣。浣初﹐涇人。漢超﹐當北都亡﹐卽與其友湯廷鉉起兵赴難。宏光帝立﹐乃止。及南都沒﹐慨然曰﹕『天下事遂已乎』﹖謀守寧國﹐無應者﹔乃入涇﹐與民興軍相合。洪承疇兵攻之﹐民興多謀﹑漢超善戰﹐炮矢所及﹐殺傷甚眾﹔攻者謂其役不下於江陰。旣而城破﹐浣初被殺﹐民興走入閩。漢超入華陽山﹐合邱徳祖﹑麻三衡潰卒以守。當塗徐淮耳其名﹐往爲部署﹐攻句容﹑溧水及溧陽﹑太平﹐皆下。漢超曰﹕『我兵少﹐聚而城守﹐其何以戰﹖宜四出以誤之。此伍員所以疲楚也』。以故攻城皆不守。已襲寧國﹐緣城夜入﹐爲降臣王家梁所潰﹔漢超走免。執俘詢之﹐乃知主兵爲漢超。以兵圍其室﹐曰﹕『不出則族』﹗漢超已去﹐懼執其母﹐挺身入﹔曰﹕『首事者﹐我也。何不殺爲』﹗臨刑﹐不屈膝﹔剖其腹﹐膽長三寸。妻戚氏及妾痛之﹐隕樓而死。諸生某失其名﹐復以兵攻涇縣﹐不克而死。

髙安王常淇﹑故山東巡撫邱徳祖﹑舉人錢文龍﹑諸生麻三衡﹑沈壽蕘﹑吳太平等起兵寧國。江於東﹑許文玠奉王攻婺源﹐屯於小坑﹐爲攻兵所擊﹔王入嚴杭山﹐卜從善攻之﹐王及於東﹑文玠皆被執﹐洪承疇斬之。徳祖﹐四川人﹔避亂皖南。聞金聲起義﹐及錢文龍﹑麻三衡﹑沈壽蕘以兵應。徳祖軍華陽嶺﹑三衡屯稽亭﹐約諸部顏苗﹑王一蘅﹑金經﹑萬日吉攻郡城﹝皆起兵者也﹞﹐不克﹔壽蕘戰死。徳祖保寨守﹐卜從善破之﹔執徳祖及其子送南京﹐洪承疇皆磔之。事聞﹐贈太子太師﹑吏部尙書。三衡攻詩酒﹑習武技﹐每戰摧鋒﹐匹馬舞刀﹐當者辟易。以眾寡不敵﹐被執﹔賦絕命詩﹐死。其六家者﹐諸生吳太平﹑阮恆﹑阮善長﹑劉鼎甲﹑胡天球﹑馮百家﹔並三衡軍﹐所謂七家軍也。亦皆敗死。

右都禦史金聲﹑主事江天乙﹑推官溫璜起兵徽州。聲聞池州沒﹐偕其門生江天乙﹐以閏六月朔﹐奉太祖髙皇帝像﹐集士民痛哭起兵﹔謂天乙曰﹕『徽州險阻﹐獨績溪平坦﹐當孔道﹔宜嚴守』。乃以重兵扼叢山關﹐自當之﹔其六嶺﹐守以十三副將﹐諸生項遠﹑洪士魁等助之。推官溫璜當官吏潰散﹐嘆曰﹕『城無主﹐民且自屠』。盡攝其印﹐集士民慰諭之。及聲起﹐轉餉不絕﹐涇縣﹑寧國皆響應。聲使通表閩中﹐隆武帝授聲右都禦史﹑兵部侍郎﹐總督南直軍務﹔天乙贊畫軍事。聲布明詔﹐號召遠近。拔旌徳﹑寧國﹐守之。洪承疇使葉臣﹑張天祿來攻﹐聲禦之關外﹔大小十三戰﹐殺傷相當。時上下江義師數十萬﹐陸師整者惟聲及江陰閻應元。旣而糧匱﹐寧國義軍亦盡。天祿以兵綴聲﹐別購土人自新嶺間道入﹔守者遂潰。聲保績溪﹐相持數月。降臣黃澍僞稱援兵至﹐聲以其冠發如故﹐納之﹔澍遂執聲去﹐天乙從之。聲曰﹕『爾有祖母﹐可無死』﹗天乙曰﹕『安有同起而不同死者乎』﹗拜其家廟﹐呼於途曰﹕『我金翰林參軍也』。聲至南京﹐館之有加禮。聲呼洪承疇曰﹕『豈有受恩如爾而忍降者』﹗天乙朗誦莊烈帝祭文以辱之。多鐸絕重聲﹐承疇承其旨﹐諷使爲僧﹔聲曰﹕『何以爲忠臣』﹗承疇曰﹕『火性未除』。乃殺之。臨刑﹐復使人與耳語。天乙大呼曰﹕『流芳百世﹑遺臭萬年﹐此一息也』﹗刑者怒﹐斷其舌﹔罵益厲﹐遂死。聲弟經及總兵範雲龍守旌徳﹐亦死。聲之死也﹐僅截其喉﹔僧海明斂其屍﹐守者呵之﹐不爲動﹐卒載之歸。賈客蕭倫﹐閩人也﹔泣曰﹕『此棺惡﹐不足以奉公』﹔以所藏百金之棺攺斂之。於是天乙之弟江孟卿﹑吳國楨﹑陳際遇﹑萬全﹑余元英﹑陳有英皆死。璜守徽州府﹐黃澍復誘其眾叛之。璜走村捨﹐刃其長女﹔語妻茅氏偕死。茅取幼子匿之﹐乃振衣臥﹐璜刃其喉﹔俄曰﹕『未也』。再刃乃絕。璜刃不殊﹐絕粒五日﹐以手自抉其創死。

黃賡者﹐州之武解元也﹔運鐵鞭重數十斤。率鄕民十九戰﹐皆捷。嘗被圍﹐鞭折﹐策馬馬跪﹔賡怒﹐殺馬步斗﹐殺一人以出。後爲僧。

崇陽王某﹑諸生項遠﹑洪士魁﹑副將羅騰蛟﹑閔士英﹑洪以玉起兵於歙縣。崇陽攻歙城不克﹐及閔士英﹑鄭鴻遠皆被執﹐死。遠四人﹐亦先後死。

同知林佳鼎起兵婺源。與金聲不合﹐別屬黃道周。後死粵難。

義士趙立言起兵休寧。戰敗﹐以餘軍棲山中﹐約李國楹共取江山。元日﹐立言以三百人入江山城﹔國楹失期不至﹐江西兵至﹐立言獨戰殺數十人﹐馬蹶墮水死。其子楨恨國楹﹐將往手刃之﹔被執而死。

總兵李某﹑諸生顧杲﹑張文龍﹑布衣王謀﹑故曹州知州巢之梁及朱某起兵常州﹐諸生吳福之﹑任邃源﹑徐安遠與李應。邃源出入義兵間﹐嘆曰﹕『盡兒戲者』﹗然不肯去。李及洪承疇部戰﹐累三月乃潰﹐自刎以死。福之書其襟曰﹕『我生不辰﹐罹此兵燹﹔從李勤王﹐誓死不二。再舉再克﹐全軍失利﹔公旣成仁﹐我亦取義。不揣小子﹐敢附斯義』。自沈於湖死。福之﹐吳鍾巒之子也﹔鍾巒從王舟山﹐福之抗節江上﹐蓋一門忠義云。邃源被執﹐不跪﹔語溧陽令曰﹕『若非明臣乎﹖見我不愧而辱我乎﹗請速死』。遂殺之。安遠﹐武進人﹔亦不屈死。妻楊氏﹑妾蕙香殉之。諸生顧杲﹐無錫人﹔實故光祿寺卿憲成之猶子﹐又爲「畱都防亂揭」者也。方起兵﹐姦人王如玉﹑顧君起方抱民冊降﹐杲見﹐使執之﹔二人急反﹐呼砂山人曰﹕『此賊也﹐速殺之』﹗杲倉卒不得明﹐遂死。砂山人大悔﹐立祠祀之。張龍文﹐亦郡人﹔亦起兵謀取州城﹐敗死。王謀﹐亦郡人﹔精卜筮。謀起兵﹐筮之不吉﹔再筮﹐益凶﹐投其蓍出。呼兵攻州城﹐以葦火之﹐垂克矣﹔守者曰﹕『此鄕團耳』。斬一人首﹐擲空中﹔鄕兵皆潰。謀被執﹐自稱「前鋒」﹔嚴鞫之﹐則大罵﹐下獄。久之﹐獄囚盡逸﹐謀獨不去﹐遂死之。梁﹐亦郡人﹔歸裏起兵﹐父子皆死。朱某亦死。

中書舍人盧象觀起兵宜興。象觀起甲科﹔武健﹐有材力。南都沒﹐遇宗室王盛瀝於西湖﹐相持入於忠肅公廟慟哭起兵。還居茅山﹐句容﹑溧水之間皆響應﹔以故將陳坦公爲帥。進攻宜興﹐獨以三十騎入﹔坦公大驚﹐馳救之。象觀方被圍曲巷中﹐額中二矢﹐搏鬥甚急﹔坦公大呼﹐掖之出﹐乘以己馬﹐步斗以拒追者。止於橋上﹐連殺數人﹐眾莫敢逼﹔繞道襲之﹐坦公戰死。

象觀復合樂安王攻江寧。有朱君兆者﹐奇士也﹔語象觀曰﹕『金陵城大難攻﹐守者又四屯﹐我軍危矣﹔請入城結內應﹐以火爲期』。使僧往定約﹔僧告洪承疇﹐舉火誑之。象觀軍至神策門﹐騎兵突出﹐義兵敗績﹔象觀﹑盛瀝匿水竇中免。還至宜興﹐收散軍﹐稍稍振﹔攻溧陽﹐不克。王就方明於廣徳州。象觀入太湖依王期升﹔曰﹕『宜興不足爲﹐不若取湖州』。及葛麟敗﹐象觀斷維曰﹕『誓死於此』。攻者旣逼﹐象觀起拜其卒曰﹕『吾兄弟受恩無以報﹐空煩公等﹐死有餘責』。遽躍入水。其眾援之﹔曰﹕『愛我者﹐不如成我義也』。因自沈。總兵毛重泰等皆死。

象觀兄象升﹐戰死眞定﹔弟象晉﹐以國變﹐去爲僧。從弟象同及諸子侄﹐先後死者以百計。蓋合門殉國矣。

典史陳明遇﹑主簿閻應元﹑諸生許大用﹑黃毓祺等起兵江陰。降人方某來知江陰縣﹐促民去發﹔大用呼於明倫堂﹕『頭可斷﹐發不可去』﹗相與設太祖位﹐慟哭起兵﹐遠近相應﹔執方囚之﹐殺降將陳端之。推明遇城守﹑邵康公爲將﹑黃明制弓弩﹔赦陳端之子﹐使作火藥。降盜王良以眾至﹐盡殺之。降將李成棟至﹐康公戰卻﹐鄕兵遂潰﹔召砂兵擊之﹐亦潰。

明遇乃舉應元曰﹕『閻公智勇﹐我不如也』。馳騎迎之。應元與約曰﹕『今日之事﹐非有所彊。若聽吾令﹐則可﹔不然﹐不能』。則皆諾﹐以家丁四十人入。問餉﹐有徽人陳璧請獻三萬六千金﹔問軍實﹐曰﹕『兵備所制者固在』。發之﹐得大炮佛狼機及鉛彈千﹑火藥三百甕。乃葺闉堞﹐分門守。居恆人一堞﹐攻則倍之。戶舉一丁任戰守﹐婦女細弱饋之﹐日夕而代。十堞一小旗﹐銃一﹔百堞一大旗﹐銃﹑磚石﹑瓦木如數積。使瞽者壞墻署以供用﹐置飯檠中以禦風﹐熟油與屙以投敵。使號於城曰﹕『輸不必金﹐芻栗﹑鍋焦皆可也﹔人不可叛﹐身家﹑忠義在是也』。成棟登君山﹐飛矢雨射﹔守者戴釜笠以禦之﹔兵擁牛皮棺船至﹐炮石碎之。夜縋壯士﹐順風縱火﹐鼓噪助之﹔成棟兵自相踐﹐乃作長圍錮之。當是時﹐滿洲兵所過無不下﹐惟江陰善守﹐攻者憚之。明遇﹑應元亦竭力﹐入夜自巡徼﹐人寂無聲﹐隳者貫其耳。墻壞於炮﹔則維鐵門實泥石於棺就築之﹔朝崩而夕就。嘗出新意﹐作鐵椎系長繩以外擊﹐及數十步。間投木銃﹐誘之來取﹔機發﹐皆射死。矢盡﹐束槁於堞﹐金鼓震之﹔成棟兵競出射﹐乃得數十萬矢。有將勇甚﹐披甲持矛毀堞上﹔守者無計。一小兒教刺其目﹐斬之﹔求其屍﹐不許﹔設醮祀之。紅箭衣者六人出拜跪﹐盡炮殺之。俗訛爲三王八將也。

降將劉良佐亦至﹐招應元降﹔叱曰﹕『我蟣虱官﹐猶不忘國。若厚受朝廷恩﹐而反戈逼﹐有人心乎』﹖良佐不能對。射書入城﹐諸生王華報之曰﹕『江陰﹐禮讓之邦也﹔豈好亂乎﹗今請以蘇﹑杭爲率﹔蘇﹑杭不下﹐𨿽百萬臨城﹐不能苟免也』。及松江破﹐成棟逼黃蜚﹑吳志葵來招降﹔應元叱曰﹕『若不斬將搴旗﹐死亦晚矣﹗何喋喋爲』﹖應元令嚴﹐犯者不少貸﹔賞必逾格。有傷者﹐自爲裹之﹔死則酬酒哭。明遇寬厚﹐毀家紓難﹔尢善撫循﹐往往流涕相勞苦。故𨿽危﹐而人樂死。然攻兵益集﹐而江陰無或援﹐人亦知亡矣。

八月望﹐給諸人錢﹐分曹攜酒就堞飲。許大用爲樂府「五更曲」﹐曼聲歌之﹐聞者泣下。俄﹐博托軍至﹐發巨炮﹐崩城數十丈﹔守者遂潰。明遇力戰﹐被殺﹔手握刀﹐植立不僕。家眾皆自焚死。應元巷戰﹐所過披靡﹐奪門以出﹔投於河﹐陸正先拯之﹐被執。劉良佐持之泣﹐應元曰﹕『死爾﹗何泣爲』﹖擁見博托﹐亦不屈﹔夜殺之棲霞寺﹝或曰自殺於顧振東所﹞。正先亦死。

訓導潘文先家居﹐城陷而死。馮厚惇及妻妹﹐皆死。主事沈鼎科﹐盡室死。中書舍人戚勛及妻子媳女﹐北面再拜﹐自縊死。武進舉人夏維新﹑諸生王華﹑呂九韶數十人﹐自刎死。周徳﹐先數日驅妻子自焚死。許大用﹐亦盡室自焚死。諸生薛某﹐繼周之子也﹔亦死。博托屠江陰﹐死者數萬﹐無一降者。

貢生黃毓祺﹑弟毓礽﹑門生徐趨方起兵行塘﹐與城中應﹔城破﹐亡去。監國魯王以毓祺爲兵部尙書﹔隆武帝以爲浙﹑直軍門﹐得署官屬。毓祺僞爲卜者﹐與常熟武舉許應達﹑通州薛繼周偕居﹔人見來者禮之如大帥﹐則疑甚。又使徐摩以巡撫印檄責錢謙益﹐使輸金﹔謙益不予。江純一謂﹕『摩必厚獲歸﹐發之當大得』。遂以告﹐應達﹑繼周皆被殺﹔所謂故敕之獄也。毓祺索筆書﹕『道重君親﹐教先忠孝﹔逃禪已久﹐豈有宦情﹖義憤激中﹐不能自已』﹗又爲「小遊仙艸」﹐語多譏刺。將刑﹐門生邵大臨以告﹔命取襲衣自斂﹐趺坐而死。大臨亦去爲黃冠。

是役也﹐士民多死﹐謙益哀賄刑官﹐免。趨尋瞷城無備﹐復帥王春等十四人來襲。被執﹐見知縣劉景倬不跪﹐叱爲降臣﹔景倬好語之﹐復斥其罪曰﹕『汝以進士官兩司﹐降而爲令﹐猶曰不得已﹔天壤甚寬﹐何至含羞苟活﹑貽玷靑史哉』﹖明年﹐戮死﹔十四人亦死。

毓祺子大湛﹑大洪﹐當毓祺遠匿時﹐兄弟爭死﹐各配隸功臣家﹔眾以金贖之﹐教授以終。

有歸姜者﹐不知何許人﹔入城﹐自擲死。周相公者﹐通州諸生也﹔與毓祺同執至南京﹐死。

隆武帝聞之﹐語人曰﹕『我子孫遇江陰人﹐𨿽三尺童子﹐亦當加敬也』。

諸生王聖風﹑徐珩起兵於吳縣。北都甫陷﹐聖風﹑珩相率起兵。宏光嗣立﹐下詔禁艸澤勤王﹐聖風等皆罷。

貢生朱集璜﹑參將陳宏勛﹑遊擊孫志伊﹑知縣楊永言﹑舉人周寶瑜﹑貢生陳大任﹑諸生吳其沆﹑陶瑊﹑歸莊﹑顧炎武起兵昆山。典史閻茂才降﹐集璜及寶瑜﹑瑊﹑大任斬之﹐迎故總兵王佐才爲帥。馬唎希恩格圍攻之﹐佐才死﹝詳下﹞﹔集璜被執﹐大罵﹐與門生孫道民﹑張謙抗節死。寶瑜及妻及諸子朝礦﹑礦妻王氏﹐皆不屈死。大任首倡迎佐才﹐捐己室爲帥府﹔事敗﹐及妻張氏﹑子思翰皆死。瑊居雞鳴塘﹐率鄕兵入援不及﹐自縊死。

宏勛﹑志伊﹑永年﹑其沆﹑莊﹑炎武﹐各以壯士數百人傳檄起兵﹐別奉故撫王永祚主軍事﹐而與集璜兵相應。宏勛以舟師戰﹐志伊陣死﹐宏勛後亦死﹔永言去爲僧﹐卒於雲南﹔其沆戰死﹐莊亦爲僧。炎武得脫﹐以母在不死。其母實以貞烈荷旌表﹐曰﹕『吾𨿽婦人﹐受國恩矣』。卒死之﹐而戒子孫毋事二姓﹔故炎武終身不肯仕。

其以守禦死者﹐蘇達道﹑莊萬桂﹑陸世鑰﹑陸云將﹑歸之甲﹑周復培﹑陸彥衝﹑徐名洛﹑徐溵﹑王其中﹑吳行貞十餘人。彥衝以代父死﹔沈憲徵﹑朱國試以救母死。而故將王揚者﹐年七十矣﹔奮兵死鬥﹐力竭而死。貢生陶某方以鄕兵至﹔聞城破﹐曰﹕『集璜死矣﹐吾後之乎』﹗歸而自縊。編修朱天麟亦起兵﹐後爲永曆帝相﹔皆昆山人也。

總兵王佐才起兵福山﹐值朱集璜請爲帥﹐入守昆山。李成棟來攻﹐佐才使孫志伊擊之﹐力戰而死。成棟以炮裂西門入﹐佐才令啟門縱居人出﹐冠帶坐堂上﹔兵至﹐死之﹐闔室皆殉。

中山王徐宏基起兵吳江。宏基與立福王而嫉馬士英﹐避地吳江袁士奇家﹔使其子襲爵。南都沒﹐眾勸匡復﹔樹旗召募﹐得數千人。以索餉故﹐陸醇儒憤之﹐結潰將田勝嘉攻士奇室﹐盡殺之﹔弘基奪門出。將走分湖之葉氏﹐葉氏縛之舁醇儒﹐攢槊殺之。子文爵﹐年十五﹔登屋四射﹐連殺三人﹐乃死。勝嘉更嫉袁氏﹑徐氏及縉紳之避兵者﹐沈其屍於湖。永曆中﹐賜宏基謚「壯武」。

從子仁壽與起兵﹐後從魯王﹐封定江伯﹐扈王入海。尋從張名振攻崇明﹐戰死。

左通政司候峒曾﹑進士黃淳耀﹑義士許士龍起兵嘉定。李成棟入嘉定﹐大肆淫掠﹐逼人去發。士龍首困其孥於新涇﹐斬其部梁得勝﹐獲級八十四﹔龍亦戰死。成棟泣且懼﹐夜不敢寢﹔使其弟以驍騎四十告急於婁東﹐鄕兵截之倉橋鎭﹐殺幾盡。其脫歸者泣曰﹕『吾徒髙鎭之健卒也﹗何物嘉定人﹖殺我副將六﹗幾日無救﹐生路絕矣』。然鄕兵皆烏合﹐成棟騎卒射之﹐潰。成棟攻羅店鎭﹐陷之。城中少年﹐亦殺降校須徵明。

淳耀方謀起義兵﹐聞之﹐曰﹕『今同騎虎﹐無主必亂』。使迎峒曾入﹐分門設守﹐以原任儒學霍達知縣事。兵餉皆缺﹐徒以忠義相磨激﹔東至吳淞﹑西及太倉﹐皆響應。成棟大修攻具﹐淳耀﹑峒曾乞師於吳志葵。守備蔡喬以羸卒至﹐淳耀疑之﹐弗納﹔明日﹐戰盡潰﹐惟喬特健﹐挺身決鬥﹐被圍數重﹐義兵徐福援之﹐皆死。淳耀﹑峒曾望之泣﹐亟發巨炮殺二人。成棟焚新涇﹑破婁塘﹐通道太倉。淳耀﹑峒曾會鄕兵於磚橋﹐眾至十萬﹐擁逼有聲﹐眾知非策。成棟分擊之﹐自相踐踏。諸生杭文若馳之﹐殺數人﹐死。諸生徐文蔚﹐亦力戰死﹐鄕兵盡潰。成棟檄降﹐不聽﹔惟運磚石誓城守。炮矢雨擊﹐不少避。成棟爲鰲翻﹐諸生馬調元卻之。已陽攻東關﹐而斬水門入﹐亦爲守者所拒。大雨城潰﹐以木支之。明日益潰﹐守者立霖中﹐目且浥﹐乃稍稍去。諸生諭之不止﹐成棟兵遂入。峒曾巷戰﹐眾擁之去﹔嘆曰﹕『城亡與亡﹐痛罔此民耳』﹗揮其子元祿﹑元洪走。兩人固首謀起兵者﹐不從﹔叱之﹐乃慟哭﹐相抱入水死。峒曾自溺﹐使人按之。成棟兵至﹐斬其首﹐懸之﹔須髮皆潰﹐生气猶赫。諸生金某匿而葬之。淳耀聞城破﹐語其弟淵耀曰﹕『吾了紗帽事』。淵耀曰﹕『吾亦了秀才事』。與縊寺中﹔題曰﹕『讀書寡益﹐學道無成﹔耿耿不寐﹐此心而已』。

舉人張錫眉﹐預書於裙曰﹕『我生不辰﹐僑寓玆裏﹔路遠宗親﹐渺隔同气。城亡與亡﹐死亦爲義。後之君子﹐不我遐棄』﹗驅家人﹐同溺死。教諭龔用圓與其兄用廣﹑弟用厚曰﹕『祖宗淸白﹐歷三世矣。今日圖存﹐何面目見於地下』﹖相攜溺死。鄕紳李廉﹑貢生王雲程﹑諸生馬調元﹑唐全昌﹑夏云蛟﹐皆死。唐培﹐率鄕兵巷戰死。朱霞﹐被創死。唐景耀﹐大書白牌諭李成棟﹐被磔死。

成棟屠嘉定。尋以降將徐元吉言﹐欲再屠之﹔義民劉敖﹑王襄椎牛起誓﹐不反顧﹐殺驍將於薛市門。成棟夜襲﹐破之。義民孫小溪守南橋﹐父子皆死。諸生朱宗恂﹐以護發﹐梟示於東門。婁復文被縛﹐並妻子及娣及外甥皆死。

諸生王湛起兵太倉。湛﹐故大姓﹔聞剃髮令﹐語其兄淳曰﹕『誓與存亡可也』。招里人﹐陳說大義﹐至於泣下﹔眾曰﹕『公將若何』﹖湛曰﹕『守吏劫吾民﹐以兵逐之﹐無不破者』。少年從之數百人﹐湛及魏虎臣﹑蔡仲昭督攻城﹔守者曰﹕『此烏合』。炮擊之﹐眾皆伏。昭曰﹕『知兵者禁城中舉火﹐斷內應』。相持數日﹐湛復攻之﹐呼噪欲上。及半饑疲﹐解衣少憩﹔騎兵突出﹐遂大潰。湛兄淳赴水死﹐湛斫一騎﹐未及。虎臣﹑仲昭皆死。

諸生項志寧及某某起兵常熟。推原任知州嚴栻任城守﹔俄﹐總兵何沂奉宗室王某至﹐栻卽遁去。成棟兵至﹐沂亦遁去。某某猶力戰於華蕩﹐親事矢石﹐卒敗盡﹔志寧方食餅﹐墮地扼吭而死。

吏部郎中錢棅起兵於震澤。棅﹐大學士士升子也﹔屠象美起兵﹐棅毀家犒其士。象美死﹐棅復集兵起。李成棟來攻﹐棅與戰﹐親身搏鬥﹐退至震澤之東。兵反戰﹐射中棅喉﹐墜水死。

同時死者﹐前遼東守備項嘉謨及妾﹑二子﹐赴天星河死。諸生張翃振﹐衣冠南面而坐﹐大罵死。錢應鐙﹐堅不去發死。錢澄之妻方氏﹐抱幼女自沈死。

松江知府陳亨﹑禮部侍郎徐人龍﹑主事雷演祚起兵松江。北都急﹐南京諸臣議勤王﹐人龍卽傳檄起兵。宏光帝立﹐禁諸義旅。人龍乃罷﹐演祚亦以詔罷﹔演祚且死於馬﹑阮﹝見前﹞。亨聞赧帝立﹐卽議兵食﹑募士卒﹐使之入衛﹔亦以詔罷。

故兩廣總督沈猶龍起兵華亭。時蘇﹑常潰﹐吳志葵走太湖﹐黃蜚與合。招撫令至﹐世襲指揮常某降﹐大括財物﹔郡人殺之﹐推猶龍起兵。乃與中書舍人李待問﹑故羅源知縣章簡募兵城守﹐結蜚﹑志葵於春申浦。潮落風烈﹐火矢射之﹐數百艘力燼﹐舉人傅凝之死之﹔遂圍城。降人董廷對將內應﹐郡人磔之。勒克徳渾使其軍僞張黃蜚幟﹐猶龍納之﹔遽露辮髮﹐守者驚潰﹐猶龍中流矢死。待問守東門﹑簡守南門﹐皆死。

教諭眭永明題詩明倫堂﹐自縊死。尙寶寺丞徐念祖及妻張氏﹑陸氏﹐皆自縊死。諸生戴泓﹐赴水死。衣工陸厚元﹐積薪與妻及子女皆自焚死。

給事中陳子龍﹑主事夏允彜起兵於其鄕。子龍聞北都急﹐與中書舍人宋徵璧召募勤王。宏光帝立﹐子龍勸親徵。以水師不足恃﹐與松江知縣錢世貴﹑在籍主事何剛﹑舉人徐孚遠﹑李素﹑廩生張密分司措餉﹑召募﹐得沙船二十有五﹑材官水卒千餘人﹔又使中書舍人董庭﹑都司李時舉﹑諸生唐侯爲火藥甲裳﹔馳疏以告。及朝事日非﹐抗疏求去。

松江旣陷﹐允彜徘徊鄕邑﹐欲有爲。先投書安撫使﹐言金立張邦昌﹑劉豫及元官東南者之狀﹐請以淮爲界存明祀﹐歲輸金幣﹔不報。子龍設太祖髙皇帝像﹐慷慨誓師﹐自稱監軍﹔允彜與合。聞吳志葵在太湖﹐往結之﹔使以舟師取蘇州。以子龍及巡撫王爾瑞﹑兵備道李向中聯浙東並力守﹐別約張士儀﹑荊本徹於海口﹐合句容﹑溧水﹑溧陽﹑宜興兵攻南京。馳檄九江﹑江北諸降將﹐使反正﹔期克蘇州﹐則大舉。志葵攻盤門﹐敗績﹔其眾欲散﹐允彜拜之﹐乃少止。

旣而盡潰﹐子龍以祖母故﹐匿山中。允彜走免﹔有勸入閩中者﹐曰﹕『我昔吏閩﹐八郡戴我﹔往圖再舉﹐善矣。然一不當﹐遁而求生﹐何以信後﹖不如死也』。聞黃道周﹑徐汧皆死﹐欲自縊。兄使爲僧﹔曰﹕『是求活耳』。作絕命詞﹐自沈﹔屍浮而出﹐衣帶弗濡。越三日﹐監國魯王以翰林學士詔至﹐則旣斂矣﹔使者哭而去。

子龍尋及戴之雋﹑楊廷樞說吳兆勝使反正﹔事泄﹐諸生夏之旭奔告子龍﹐使走嘉定﹐匿於侯岐曾家。已之顧咸正所﹔捕者知之﹐以兵圍咸正家﹐執子龍去﹐亦執岐曾。子龍入水死﹐猶戮其屍。其祖母及母﹐自沈死。其子五歲﹐亦坐死。

廷樞入鄧尉山中﹐以遙應監國魯王於海中﹐授翰林兼兵科給事中﹔亦被執。有欲生之者﹐使去發﹔曰﹕『斫頭事小﹐薙發事大也』﹗乃擁出﹗廷樞題書血衣及詩二章與其孤﹐首曰﹕『蘇州有明遺士楊廷樞』云云。臨刑曰﹕『生爲大明人』﹐刑者急斬之﹔首墮而呼曰﹕『死爲大明鬼』。聞者駭愕。妻費氏﹑女觀慧適張氏﹐皆先死。之雋被逮﹐慨然曰﹕『吾素慕文信國之爲人』﹗慷慨而死。

之旭﹐允彜兄也﹔自縊於文廟顏子旁。咸正及子天逵﹑天遴﹐皆被逮﹔責洪承疇曰﹕『汝知洪承疇﹑史可法存乎﹑死乎』﹖父子皆被殺。允彜子完淳﹐年十二﹔擬庾信「大哀賦」﹐詞藻橫逸。時方拜疏通海中﹐以子龍故﹐下獄﹔賦絕命詩遺母及婦。臨刑﹐神色不變﹔年才十八云。岐曾﹐峒曾弟﹔徐爾谷﹐石麒之子﹔錢柟﹐棅之從兄﹕皆與斯役者。並被執﹐無撓詞死。爾谷妻孫氏﹑柟妻徐氏﹐殉之。岐曾二子及妻﹑妾皆死﹔其僕兪兒﹑朱三﹑鮑超﹑陸二﹑李愛五人﹐亦死。蓋合門殉義云。之雋及中書殷之輅﹑張寬十餘人﹐亦以是獄死。

指揮侯承祖﹑總兵李君禧﹑諸生熊飛遠起兵金山。承祖聞松江兵起﹐往請之﹔吳志葵忮之﹐恚曰﹕『郡城由總兵﹐承祖自與金山存亡耳』。歸﹐集眾守。及志葵敗﹐或以兵來攻﹐承祖坐陴間﹐親當矢石﹔緣而上者手刃之﹐屢進屢卻﹐卒不能克。及江陰破﹐李成棟來攻﹐以小舟累城下﹐蟻附而登﹔姦人應之﹐遂破。承祖以親兵巷戰﹐身中四十矢﹔至於眾盡﹐乃被執﹐大罵成棟而死。當巷戰時﹐其子世祿斗尢銳。旣被執﹐或說之降﹔曰﹕『吾家世食祿二百八十年﹐今日不當以死報國乎』﹖至文廟前﹐曰﹕『吾死所』。望先師再拜﹐飲刃死。

飛遠兄弟負膂力﹐聚眾應吳易。以重午會飲﹐爲攻者所襲﹐其將羅騰蛟力戰死。明日﹐飛遠襲金山﹔與城中義民約﹐墨其鼻爲識。飛遠先戰敗而走﹐內應者不知﹔旣死﹐鼻猶堊云。

君禧亦起兵於金山衛﹐不克。入閩﹐官至總兵﹐以兵屯臺州之海門。監國魯王以君禧夙將﹐使偕張廷綬共守之。廷綬讓君禧﹐凡署銜﹐必使居己右﹔君禧謂己爲客將﹐事必咨廷綬而後行。博托兵至﹐君禧語廷綬偕死﹐廷綬從之﹔君禧散其軍﹐袍笏坐營門﹐與廷綬皆被執。諭降不屈﹐殺之。

把總吳之蕃起兵江東。江東﹐在金山間。之蕃以父死流賊﹐自謂忠孝之門﹔聞百戶某降﹐曰﹕『奴婢皆世職﹐何易降也。大明兵至﹐當寸磔』。以八月起兵。降將諭嘉猷聞之﹐懼﹔激怒其部﹐使力戰﹐首燔其舟。之蕃眾潰﹐乃慟哭曰﹕『我父子死﹐職也。

然殫心力﹐僅得起兵﹔不戰而潰﹐死不瞑矣』﹗援槍突斗﹐姦民汪三擠之河﹐乃被執﹐困辱無狀。之蕃不屈﹐嘉猷罵之﹔之蕃笑曰﹕『奴婢自爲得福﹐懼滅門不久矣』。顧降者徐元吉曰﹕『我父子忠節﹐汝逆賊﹗敢面目向我』。元吉以穢塞其口﹔大罵而死。

諸生陸世鑰﹑副總兵魯之玙﹑遊擊韋武韜﹑諸生朱旦﹑徐雲龍起兵太湖。世鑰﹐以資雄裏中﹔南都陷﹐卽募兵保鄕裏。之玙﹐以舟入太瑚﹐世鑰與結﹔吳易諸人皆從之。進攻蘇州﹐城中才千騎﹔降臣李延齡﹑王國寶屯學宮﹐登塔以望外師。之玙兵斬關入﹐行里許﹐不見敵﹐因俘掠﹔延齡揮騎突擊之﹐前鋒崩潰﹐爭奪門出﹔伏兵夾擊﹐死者千計﹐之玙及勇士韋志斌﹑徐伯含三百人皆戰死。世鑰走入湖﹐憤義軍多焚敓﹐獨出其財以餉士﹔有掠一錢者斬﹐軍號嚴謐。及易敗﹐世鑰走爲僧。武韜與之玙偕起兵﹐卒以戰死。

旦聞吳志葵敗﹐憤然曰﹕『吾祖昔忠於建文帝﹐今我舉義死﹐亦生也』。拜其母﹐走湖中﹔說黃蜚不應。馳書志葵﹐亦不應。乃偕徐雲龍起兵太湖之西山﹐突入胥門﹔王國寶騎斷之﹐雲龍斬甲走﹔旦及徐君達﹑僧項缸﹑景嗤皆力戰死。

太僕寺卿吳易﹑舉人孫兆奎﹑諸生華京﹑趙汝珪﹑周天捨等起兵長白蕩。吳江縣丞

朱國治迎降﹐諸生吳鑑欲誅之﹐徒手無所得遂。入縣庭﹐痛詈之。國治執送蘇州﹐訊所使﹔曰﹕『孔子﹑孟子﹑睢陽﹑平原也』。殺於胥門。易聞而悲之﹐率眾殺國治﹐俾鑑父以祭。遂起兵﹐僅周天捨等三十人﹔七日﹐乃三百人﹐爲舟三十。京﹑汝珪兵亦起﹐易合之﹐可千餘人。擊巨盜沈鐇﹐降之﹔得其兵千七百人﹐爲七十艘﹐屯於長白蕩。諸生沈士徵固爲漁舟千﹐匿湖中自徵卒﹔其弟舍人自炳﹑諸生自炯統之﹐易與之合。而吳江孫兆奎亦散財募士﹐旬日得三千人﹔或說之曰﹕『江南恃水戰﹐今湖山皆失而妄圖乎』﹖兆奎曰﹕『我豈不知﹔顧有明養士三百年﹐一旦至此﹐我欲殉之鼓士气耳』。卒起師﹐與易合。大盜李九成掠蘇﹑松﹐易﹑兆奎斬之﹔得舟千﹐脫婦女無算。隆武帝以易爲兵部右侍郎﹐總督江南軍事﹔尋進易尙書﹐封忠義伯。監國魯王復授易長興伯﹐亦晉兆奎職。攻兵至﹐兆奎以火槍勝之。遺書結黃蜚﹐而蜚已覆。於是江寧以南﹑錢塘以北義師數十起﹐惟易﹑兆奎軍久在﹐蓋兩軍精整也。

降將李遇春兵大至﹐易徧拜諸軍﹐使僞爲田者﹐艤舟湖畔﹔夜半猝起﹐長戈刺之﹐兵應手死﹐遇春遁去。己入吳江﹐殺降令﹔吳兆勝追之﹐已在湖中矣。兆勝再至﹐易伏兵葦中﹐而散舟湖心以誘之﹔攻者駛逐﹐則四走。俄而盡合﹐炮矢雨擊﹐兆勝棄舟走﹔易軍水陸逐之﹐殺獲千計﹐兆勝大沮。已率二千人至﹐兆奎又敗之﹔易爲槁人以誘射﹐度其矢盡﹐銳注之﹐奪舟二十﹐勝又大潰。博托﹑李成棟擁軍至﹐盡塡港■﹝氵義﹞斷易走﹐軍中大震。有使兆奎遁者﹔曰﹕『今四圍盡敵﹐走亦奚之﹖事之不濟﹐我將橫屍水上﹐豈伏竄海洋求活乎』﹗大雨數日﹐弓弦解膠﹐火藥亦濕。博托使諸軍急攻之﹐王國寶先捕諸生王伯時及文震孟子殺之﹐絕易應﹔且陰使人入易軍。易督軍力戰﹐自辰至申﹔國寶所使者反戈鬥﹐易遂大潰﹐墮於水。其從子見之﹐系諸舵以走﹔已而出之﹐未死也。問眾幾何﹖曰﹕『餘百人』。曰﹕『速反攻﹐必勝之』﹗復斬成棟卒﹐大得輜重而還。戰方急﹐易父承緒﹑妻沈氏及女皆入水死﹔華京﹑趙汝珪﹑沈自炳﹑沈自炯皆戰死。易部將茹略文手殺數十人﹐兵刃其首僕﹔少蘇﹐捧之以走﹐廟祝療之愈。略文始從徐雲龍破長興﹐屢戰有功。易請爲總兵﹐卒從軍於麻湖﹝詳後﹞﹐力戰死。周志韜衝圍出﹐收眾自保﹔魯王以爲參將。久之兵敗﹐赴水死。兆奎戰敗﹐視妻女皆死﹐乃走﹔遂被執。至江寧﹐問洪承疇﹕『有經略死松山﹐先帝躬爲文祭之﹔今一耶﹑二耶』﹖承疇曰﹕『咄﹗汝自了事耳』。使速殺之。

易居湖中久之﹐吳江人周瑞復起兵屯於四保匯﹔吳兆勝攻之﹐大敗﹐死者七﹑八百﹔軍聲大振﹐遣使迎易。未幾而敗﹐易﹑瑞如嘉善﹐將謀諸孫璋﹐猝被執於艸橋門﹐兩人皆死。易子復以潰眾徇嘉善﹐被執送杭州﹐死。孫璋父子亦死。平敵將軍張士鳳﹐大學士國維子也﹔亦坐易事死。

諸生朱某起兵南潯。﹝某﹞﹐朱國楨之孫也﹔聞吳易死﹐更以兵起南潯﹔有眾數千﹐出沒吳淞﹑泖澱間。後轉戰白龍橋﹐被執﹐不屈死。其友取其屍﹐楮而封其喉斂之。國楨妻見之﹐一痛而絕﹔已晝夜哭﹐腸斷以死。時南都亡六年矣﹐蘇﹑松義旅皆盡﹐朱猶仗節焉。

義士吳景亶﹑中書舍人葛麟起兵西山。景亶﹐吳人﹔及王期升先麟起﹐奉通城王盛瀝克長興﹔麟亦佐吳志葵軍﹐克靑浦。志葵被執﹐餘卒共奉麟就期升軍。未幾﹐盧象觀至﹐曰﹕『宜興不足圖也』。乃分路取湖州。期升以派餉苛虐﹐居人怨敓﹔導吳兆勝攻之﹐期升遁去。象觀被圍急﹐麟望火光亟往救﹔或止之﹐麟曰﹕『臨難不救﹐如同盟何』﹖以三舟衝而進。攻兵皆曰﹕『肥而長者﹐葛中書也』。聚射之﹐麟揮其矛﹐聲若風﹐矢悉入水﹔乃更以火攻﹐舟焦﹐麟自沈死。前鋒毛重泰亦死。麟有文武才﹐累於期升而敗﹐人重惜之。時太湖義師特眾﹐麟及吳易最知名。其它主事楊謨﹑倪曼倩﹑監軍道朱世昌﹑安撫使許耕奇﹑徐道明﹑同知吳任蘭﹑通判馮時敏﹑評事馮一鷺及徐孚遠﹑周毓祥﹑殳茂環﹑王紹鯤﹑沈泮﹑武臣鎭南伯金公玉﹑總兵陳槐﹑沈茂﹑汪欲徳﹑王元震﹑史宏弼﹑田希成﹑毛濟宇﹑徐雲從﹑副將旅子昭﹑徐大定﹑曹辰﹑沈君晦﹑參將李世忠﹐皆不屈死。

主事荊本徹﹑總兵張士儀﹑都禦史沈廷揚起兵崇明﹝地在海中﹞。南都甫沒﹐知縣卽遁。本徹等卽起﹐稱四會營﹔奉義陽王爲主。江南義旅﹐此爲最先。李成棟來攻﹐本徹拒之﹔總兵李守庫戰死﹐徐君美被擒。成棟圍之急﹐監軍道王修臣叛降﹔城遂破。本徹﹑廷揚皆入浙﹐屯於小沙。江上潰﹐本徹走舟山﹔黃斌卿忌其軍善﹐射殺之﹐及其子元相百口俱盡。廷揚受監國魯王令﹐典軍事。及吳兆勝謀爲明﹐遣使來結﹔廷揚躍然曰﹕『此機不可失也』。與張名振﹑馮京第﹑徐孚遠﹑張煌言共應之。廷揚部舟百進﹐將先取崇明﹔比至﹐颶風大作﹐追兵又至﹐名振等雜火卒去﹝見「浙海遺兵」﹞。廷揚轉斗四晝夜﹐抵福山﹑次鹿苑﹐風又大作﹐廷揚舟膠不能去﹔嘆曰﹕『豈天意耶﹗然死無名』。呼遊騎曰﹕『吾都禦史也』。及南京﹐洪承疇欲生之﹔廷揚曰﹕『經略死松山久矣﹐安在有其人』﹖再使周亮工說之﹐廷揚曰﹕『毋多言﹗今日非死﹐不足以塞責』。遂及猶子元泰﹑贊畫主事沈始元﹑總兵蔡徳﹑遊擊蔡耀﹑戴啟﹑施榮﹑劉金城﹑翁彪﹑朱斌﹑林樹﹑守備畢定義﹑陳邦定及其從子申﹐皆死。廷揚妾張氏奔視含斂﹐哀動行路﹔歸﹐卽縊死。廷揚親軍六百﹐斬於蘇之婁門﹔每殺一人﹐顧曰﹕『降否』﹖比至於盡﹐無一應者﹔人比諸出橫之士。舟山人聞之﹐哭聲如雷﹔卽地祠之。士儀﹐故史可法部﹔與貢五常﹑張鵬翼各屯兵於崇明﹐與本徹相依輔。後亦敗死。

翰林屠象美﹑諸生鄭宗彜起兵嘉興。嘉興民不去其發﹐殺降令胡之臣。聞象美謀起兵﹐奉以爲主﹔故將陳梧總軍事。吏部尙書徐石麒曰﹕『我大臣也﹐城亡與亡』。馳赴之﹐然並文臣不知兵。降將某以百騎至﹐梧使副將朱大定擊之三塔寺﹔兵出其後﹐義師遂敗。水軍旋敗於麻雀墩﹐他諸義軍不得主名者亦敗於油車﹑又敗於石灰橋﹐象美爲亂民所殺。宗彜大呼於市﹐復得千人﹐守峽石﹔眾畏派餉﹐導攻兵破之。梧走平湖。宗彜蹈海死﹔妻卜氏﹑妾衣朱﹑衣紫者皆縊死﹔弟官錡﹐力戰死。導兵者亦被屠。石麒方出城召募﹐聞事急﹐曰﹕『吾大臣﹐不可以野死』。縋而上﹔老僕徐成先﹐徐錦叱其蔑主。石麒朝服縊﹔僧愛實藏其屍櫃中﹐旬乃斂﹐顏色如生。成﹑錦及祖敏﹑李升皆殉之。

禦史馮京第﹑諸生嚴啟隆﹑戴重及王元震起兵湖州。京第戰敗﹐走依黃斌卿﹐勸取浙江﹐不聽。以日本彊﹐思說之﹔至長崎﹐譬諭再四﹐不從。乃歸﹐爲文志之。尋赴王翊軍﹐以杜嶴險﹐壘之﹔令嚴﹐無或抄掠者﹐號馮家軍﹐與翊齊名。翊敗﹐京第匿民間。及翊再至﹐再就之。大蘭陷﹐京第居灌頂﹔王升叛﹐執之送寧波。諭降不從﹐死之。

重﹐和州人﹐僑寓潘國璸所﹔啟隆蹴起兵﹐乃相與計﹐自爲一軍。及王元震等盟於後林﹐與錢棣等胥會於象江﹔富人董心葵餉以數十萬金。重將使韓繹祖出長興﹑廣徳﹐取太平﹔黃蜚出京口﹐襲南京﹔己出後林﹐與江東義旅合。李成棟攻之﹐元震以鳥槍兵戰﹐少斬獲。俄大風﹐舟幟皆拔。重慟謂元震曰﹕『天若此﹐復何望乎』﹗將再舉﹐成棟兵已至﹔三射之﹐皆不中。元震掉小舟戰﹐重﹑啟隆繼之。俄﹐被矢洞腹﹐按之而走﹔啟隆亦創﹐乃皆走。元震被執﹐至死不舉主兵者名﹔故啟隆等得免。重創裂不死﹐歸和州﹐以僧自免。聞四方義旅破﹐輒悲惋﹔遂絕食死。元震卒抗節死。

總兵茅瀚起兵於歸安。江上潰﹐義兵掠而食﹐民呼爲「白頭兵」。瀚及汪涵以五百人從黃宗羲入寧波山中﹐圖後舉﹔屯於錫杖寺﹐宗羲戒勿妄動。山中人苦輸饟﹐夜燒其寺﹔瀚及汪涵皆死﹐五百人無免者﹝或曰瀚﹑涵以縱掠死﹐或謂偵者實襲之﹔蓋以焚寺爲實云﹞。

遊擊趙毅起兵於平湖。毅起布衣﹐攜數人仗劍從江上軍﹐材武健絕。居恆有百足虫隨之﹐𨿽遠必至﹔故呼爲「趙百足」。旣起兵﹐擢今職。已而出戰﹐飛炮去其首猶不僕﹔策馬縱劍﹐力斗不止。當者駭愕﹐爲少卻﹔毅單騎逐及數里﹐馬蹶而墮﹐乃僕地死。

有吳伯訥者﹐裏居﹑官職不能定﹔江上師起﹐助軍教戰於倉頭﹐不知所終。

副將姚志卓﹑參將方元章﹑士人金有鑑﹑前臨淸知州金堡及韓繹祖﹑徐昌明起兵長興。志卓﹑元章共起兵﹐以錢塘人張起芳爲將﹔攻下余杭﹐守分水﹐復昌化﹐與江東之軍遙相應。金堡入閩奏其功﹐隆武帝封志卓爲仁武伯。旣而余杭陷﹐志卓走於潛﹐元章戰死。明年﹐志卓以兵攻江山﹐不克﹔進屯括蒼山中。旋出懷玉﹐其兄志元被執﹔曰﹕『卓已降﹐主軍事者我也』。被殺。志卓得脫﹐依詹兆恆於江西﹔與破永丰﹐往來無定。嗣以兵會張煌言於定海﹐從戰於崇明沙﹐大破諸降軍﹔又從入長江﹐力攻崇明﹐臨陣被殺。起芬被執至杭州﹐懸之樹間﹐射殺之﹔素不知書﹐忽爲句曰﹕『頭能歷鐵身方顯﹐死不封泥骨亦香』。

有鑑饒膂力﹐率里人許升﹑沈磊﹑金艷色﹑沈士宏奉通城王盛澄起兵﹐自爲總兵。進攻湖州﹐克之﹔屯軍旬日﹐得士萬人。進攻長興﹐不克。吏員王士麟以兵會之﹐士麟亦起兵者。再攻再敗﹐士麟戰死。有鑑戰呂山﹐王使金拱宇﹑毛蜚卿兵二千往助之﹐又使總兵賈應龍﹑楊象觀﹑吳永泰﹑參將金筠鹿兵皆與合﹐復大敗。至梅溪﹐聞王弟盛滌被圍急﹐有鑑單騎突援之﹔身中七矢﹐遂以健卒數人走宜興山中﹐與岑元泰扼寨守。三擊﹐攻兵勝之﹔已攻長興﹐有鑑﹑元泰俱陷陣死。

繹祖聚眾千人﹐亦奉通城王﹔會戴重於湖中。已而敗沒。

有徐昌明者﹐初入盧象觀軍中﹔象觀敗﹐奔四安山中。聞有鑑至﹐引兵會之﹔死於長興之西門。

都察院左都禦史劉宗周起兵紹興。京師陷﹐宗周徒步荷戈詣杭州﹐以發喪討賊責巡撫黃鳴駿﹔曰﹕『哀詔未至』。宗周勃然曰﹕『變出非常﹐公專閫﹐不泣血枕戈﹐而以靜鎭飾退避耶』﹖明日﹐復趣之﹔曰﹕『必哀詔至﹐乃可以發喪』。宗周曰﹕『此時﹐何從有哀詔』﹗問師期﹖曰﹕『甲杖未備』。宗周曰﹕『是烏可爲』﹗乃與朱大典﹑章正宸﹑熊汝霖召集義旅﹔將發﹐而宏光帝以官召之﹐大典﹑正宸﹑汝霖各授官。值馬﹑阮爲政﹐宗周抗疏不納﹐遂歸。

及南都陷﹐宗周與祁彪佳﹑熊汝霖再起兵﹐謀以羅木營守獨松﹐奉潞王爲主。潞王決計降﹐固請不許﹔宗周乃東。及紹興破﹐彪佳死﹐痛哭之曰﹕『北都之變﹐可以死﹑可以無死﹔冀中興也。南都之變﹐可以無死﹔帝自棄國﹐有繼起者也。今往矣﹐老臣不死﹐將何俟乎﹗若曰身不在位﹐不當與土亡乎﹖此江萬里所以死也』。出拜祖墓﹐躍西洋港﹔舟人出之。絕粒十三日﹐不死﹔其後勺水不入者又十三日﹐與門人問答如平時。卒以餓死。

故知府於穎﹑諸生祁鳴孫﹑總兵萬良﹑沈羽箙﹑副將劉穆﹑諸生李桐及劉翼明﹑褚九如起兵山陰。先使徐允升募師金華﹑夏四敷募舟於海口﹔值髙起潛以部至﹐畱之不可﹐得其將余應元千餘人。再使指揮朱壽宜﹑朱兆憲出募兵。值王之仁﹑鄭遵謙使來﹐引軍會之﹐城中驩叫。前副將劉穆兵五百﹐參將郭維翰﹑都司金佑﹑守備許耀祖合兵亦五百﹐前指揮武經國兵六百﹐前太僕卿方煒﹑職方主事來集之兵亦至﹐諸人皆起兵者。遂徇蕭山﹐執降令陳瀛及招撫使﹐鳴鼓誓師﹐大集於都亭。卽夕趨固陵﹐諸生莊敬則以百舟迓﹔滿洲兵在西岸者不及知﹐穎麾其軍進。武生沈振東導之﹐盡獲西舟歸﹔錢塘乃可守。使蕭山民團五百人﹐佐以郎文明﹑任朝晉﹑張洪兆軍﹐劃江以守。浙中義旅𨿽盛﹐非穎首扼江﹑奪敵舟﹐紹興之眾無以立﹔故穎功在諸人上。其後屢與博托﹑勒克徳渾﹑張存仁兵戰﹐移於漁浦﹑應乎長興。而其時以方國安﹑王之仁爲正軍﹐孫嘉績﹑熊汝霖﹑章正宸﹑鄭遵謙﹑錢肅樂﹑沈光文爲義兵﹔陳潛夫﹑黃宗羲諸人別自爲軍。兵餉交訌﹐穎力劑之。之仁惡甚﹐嘗劍擬之。尋使屯三江口﹐連疏告急﹐不得﹔乞休者三﹐亦不許。方國安遁﹐穎欲扈從而無舟﹐乃黃冠還京口﹐卒。

諸生祁鴻孫亦起兵於山陰。鴻孫﹐彪佳之從子也。江東師起﹐鴻孫屯江上﹔彪佳子理孫﹑班孫竭貲餉之﹐與黃宗羲世忠營相結。事敗﹐鴻孫走死。

孫萬良﹑沈羽箙亦山陰籍﹐起兵與江上之役。萬良尢能軍﹐復余杭﹑攻徳淸﹐將自海寧繞道攻杭州﹐不克﹔部將徐達龍戰死。萬良守徳淸﹐勒克徳渾兵圍之﹐萬良告急﹔監國魯王方檄兵拒隆武帝﹐熊汝霖﹑張鵬翼﹑孫奭皆請救萬良﹐不聽。俄﹐江上潰﹐萬良﹑羽箙皆抗節死。

穆亦起兵於山陰。﹝穆﹞修偉工騎﹐善大刀﹐家貧﹔愛士寬而有義。史可法重之﹐擢今職。南都敗﹐歸裏﹔與鄭遵謙﹑於穎謀恢復。聞方國安自寧國﹑廣徳掠入浙﹐身往撫之。募軍五百﹐爲監國守潭頭﹔封威北伯﹐受王之仁節度。子肇績﹐以遊擊從。次子肇勷﹐尢驍勇﹐善槍槊﹔江上之戰﹐騎於淸風嶺刺殺數百人。矢盡﹐控弦作聲﹐皆反走。後騎益集﹐發矢射之﹐不僕﹔績三號之不上﹐則已死矣﹐諸軍奪气。穆得其屍﹐抽矢出鏃至斗許﹔乃歸葬之。同死者﹐王尢賢﹑陸建夔﹑印玉及壯士﹑掾吏數十人。監國航海﹐穆一夕暴卒﹐目不瞑﹔肇績率諸弟跪﹐刺腹爲「盡忠報國」字﹐目乃瞑。

故應天巡撫祁彪佳亦謀起兵﹐無應之者。及紹興陷﹐博托幣禮之﹔彪佳紿其孥﹕『當入城辭﹐或得允行』。至寓園﹐飲其友所﹔夜書其幾曰﹕『棺寄蕺山﹐可斂我』。投梅花閣水中﹐端坐死。

諸生李桐遣其子文昹﹐從江上軍。及紹興沒﹐哭曰﹕『吾必死矣』﹗遂卒。文昹及弟文昱葬父訖﹐墨絰赴海上。舟山之役﹐扈監國出﹐皆溺死。

劉翼明名光世﹐亦山陰人﹔佐王翊起兵。初入山﹐過褚九如﹐與語達旦﹔九如已起兵﹐乃盡舉而屬之﹐曰﹕『劉將軍勇無敵﹐第聽約束﹐必有功』。翼明得展﹐統其千人屯嵊縣之東坑。及陳天樞拔新昌傷﹐翼明使無死﹐自入城計軍事。義兵始憚戰﹐翼明鼓舞訓練﹐不旬月遂精健。一日平旦﹐衝攻兵壘進﹐眾訝其行列異疇昔﹔知劉大刀在﹐遂自潰。居恆以威信感士卒﹐無或敢一入民捨者﹔將去﹐民競挽之曰﹕『他將至﹐吾輩必困矣』﹗金礪﹑田雄等大舉攻大嵐﹐王翊以西事付翼明﹐將自東陽﹑義烏合金華﹑衢州﹑嚴州豪傑﹐順流趨錢塘。而九如從弟名素先盡劫翊餉金降﹐眾心遂潰。翼明間行﹐得亡去。九如逃入天臺爲道士﹐气結而死。

裨將陳國寶起兵於山中。父事劉翼明﹐旦夕侍臥內﹔戰則﹐率其屬齊致死。嘗就糧於王朝先﹐有彊刈其麥者﹐朝先使來詰﹔語不合﹐國寶抽刀前曰﹕『誰謂我公盜麥者﹖國寶請當之。平西無待人禮﹐豈能國乎』﹖使者遁。及師潰﹐翼明先使國寶行﹔國寶泣揮淚。翼明登山送之﹐見國寶行數里﹐猶數數顧也。及王翊死﹐國寶不能忍﹐復以數十人起﹔被執﹐死之。

威武將軍王善長起兵於會稽山。善長有絕力﹐爲鄭遵謙將﹔及敗﹐歸裏。王翊﹑陳天樞起﹐善長亦糾驍勇數百人往來山海之間﹐戰輒陷陣。田雄等避之﹐遣使誘降﹔善長曰﹕『吾謀興復﹐豈以建義博一官哉』﹖舟山破﹐義師盡﹐善長爲人所捕﹔拳僕數十人﹐卒自就獄。誑守者曰﹕『吾數月人﹐山中有金﹐當共醉飽』。陰使壞艸舟於稽山門﹐而醉典獄卒﹐縛之﹔呼眾先出﹐己殿之﹐乘城投艸舟﹐航海走去。追騎四出﹐不能及。

遂從張名振軍﹐戰於崇明﹐復大捷﹔旋卒。

諸生鄭遵謙﹑禦史章正宸﹑諸生沈光文﹑舉人張煌言及章欽臣﹑陳天樞﹑王化龍起兵於會稽。遵謙聞杭州沒﹐決志起兵﹔父之尹屢止之﹐不可。與劉翼明等會於水神廟﹐眾皆哭﹔遂殺招撫使及降人張愫﹑彭萬里﹐取庫兵以給士﹐通表魯王。浙東義旅﹐遵謙實首倡之。當起事時﹐遵謙戎服坐堂上﹐召吏部尙書商周祚以下皆皂衣自角門入﹔遵謙立﹐與語及起兵事﹐咸悸服﹐莫敢正視。士民聚轅門﹐呼鄭將軍﹔『有受重祿﹑持二議者﹐斬之』。禡旗而起。孫嘉績﹑熊汝霖使亦至﹐與於穎納沈振東策﹐盡驅西岸舟東。紹興以立﹐授興義將軍﹐屯軍小亹﹔苦不知兵﹐方國安﹑王之仁又困之﹐又不得食。及江上潰﹐之尹死之﹔遵謙以貲重入於海﹐晉興義侯。鄭彩之殺熊汝霖也﹐遵謙忿形於色。彩使吳輝誘遵謙執之﹔曰﹕『汝鄭之廝養﹐無害我志』﹗乞雞黍奠汝霖畢﹐入海死。妾金氏﹐束槁像彩﹐每饋﹐哭斬之﹔亦自沈死。

正宸與劉宗周起兵﹐以宏光帝召﹐之官﹐屢抗疏爭大計﹔阨於馬﹑阮﹐不能用。及紹興沒﹐正宸在籍復起兵﹐所謂「六家軍」也。江上潰﹐正宸去爲僧。

光文起兵﹐授太常博士。師潰﹐崎嶇海上﹐浮入長垣﹐再與瑯江諸軍事﹐擢工部郎中。魯王敗入浙﹐光文不及扈﹔聞粵中立﹐乃之肇慶﹐授太僕寺少卿。尋自潮陽入金門﹐或以書幣招之降﹔光文焚書﹐返其幣。及朱成功入臺灣﹐光文依之﹔歷經及■﹝臧上土下﹞凡三世﹐爲詩文狀臺灣特詳。及臺灣降﹐光文已爲僧﹔姚啟聖重禮之﹐尋卒。

張煌言﹐鄞縣人。錢肅樂師起﹐煌言卽至。肅樂喜而泣﹐使之天臺迎魯王﹔授行人﹐知制誥﹐屢有建白。江上師潰﹐將走舟山﹐與富平將軍張名振遇﹔遂從之﹐扈監國。降人某執煌言父﹐使招之﹔煌言復書﹕『請有子如李通﹐勿爲徐庶﹔異日必爲趙苞以自贖』。父亦曰﹕『毋以我爲念』﹗煌言知朱成功不樂事監國﹐語名振旋浙江。尋及名振攻崇明﹐被執﹔有百夫長導入海。又從戰黃巖﹐滿洲軍射之﹔煌言以數騎突圍出﹐遂躬習騎射。值浙東義師起﹐煌言大會諸軍於駝峯﹔及蕩胡伯阮進奉監國至﹐曹從龍部忽大掠走﹐煌言乃舉其軍屯平岡。兵𨿽少﹐精整與王翊﹑李長祥齊。﹝與﹞王虎﹑王勛等爲犄角﹐兩人亦起兵者。尋以其兵授劉翼明﹑陳天樞﹐自以親兵入朝於舟山﹔屢請以重兵屯定關。其父已卒﹐降臣﹝王﹞天錫及田雄馳書使解兵﹔煌言峻罵之。比舟山沒﹐及名振扈監國入金門﹔成功重之﹐故王得無恙。煌言自以兵破崇明﹐軍三入長江﹐皆與名振功匹。舟山再破﹐監國從臣無遺旅﹐煌言以孤軍流寄閩﹑浙﹔成功部曲多暴之﹐煌言接之以忠信。阮美軍或相犯﹔曰﹕『我大臣﹐寧與麾下競曲直哉』﹗由是睦於鄭。張名振卒﹐煌言總其軍﹔遣使如滇通表貢﹐永曆帝以爲兵部左侍郎兼翰林院學士。郎廷佐招之﹐煌言覆書﹐稱「遼陽世冑郎君」﹔略言﹕『指畫利鈍﹐庸夫聽之而變色﹐貞士則不然。

所爭者﹐天經地義﹔所爲者﹐國卹家仇﹔所期者﹐豪傑事功﹑聖賢學問也﹗故膻雪自甘﹐卒以成事﹔自古以來﹐何可勝道。僕於將略固非所長﹐祗以讀書知義﹐左袒一呼﹐甲楯山立﹐遂不惜憑履風濤﹐縱橫鋒鏑﹐迄今餘一紀矣﹔同仇漸廣﹐晚節彌堅。陳兵海隅﹐祗爲乘時。今兩粵失守﹐三楚露布﹑八閩羽書﹐奚啻雷霆飛翰。僕起而匡扶帝室﹑克復神州﹐此忠臣﹑義士得志之秋也。卽不然﹐謝良平之竹帛﹑拾黃綺之衣冠﹐一死靡他﹐豈諛詞浮說所能動其心哉﹗譬如虎僕戒塗﹑雁奴守夜﹐旣受其役﹐而忘其衰﹔在執事固無足怪﹐僕聞之﹐怒髮衝冠矣』。且招廷佐﹐使之降。永曆帝使命煌言以兵部尙書﹐總督浙﹑直軍務。有彊其妻子招之者﹔煌言不啟書﹐趣焚之。旋入臺﹑溫﹑寧波﹑鎭江。卒乃大舉﹐泊觀音門﹐儀徵﹑六合降。煌言以書抵朱成功五軍使張英曰﹕『兵尙神速﹐水道遲滯﹐非策』﹗急趨蕪湖﹐爲成功遮上游﹐連下太平四府﹑三州﹑二十四縣﹔兵不及萬﹑舟不及百﹐惟以先聲忠義相號召。軍法嚴整﹐共呼「張爺」﹔卒有彊取一錢者﹐卽斬之。所拔城﹐先謁至聖﹔坐明倫堂﹐集故官長﹐行黜陟。父老望其衣冠﹐多泣下。江﹑楚﹑魯﹑衛豪傑之士﹐多詣軍門受約束。方部軍攻九江﹐而朱成功之師潰。煌言自寧國聞之﹐急就蕪湖﹐思扼守﹔而太平守將叛﹐煌言斬之﹐復其城。值鐸尼軍至﹝詳「浙海」﹞﹐乃自皖北入江南﹔走嚴﹑溫﹐達於海壖。人傳張兵部得生還﹐皆悲喜﹐鳴螺招軍。告敗於滇﹐且引咎﹔永曆帝手敕慰問﹐加煌言兵部尙書東閣大學士。諸生羅子木進說朱成功於鎭江﹔已謁煌言﹐以家國之難﹐慟哭告。邀煌言再大舉﹔煌言謂﹕『力弱﹐成功之不我忌﹐徒以我弱﹐爲禦定關﹑通中原耳﹔故置我不圖。且其眾無愛民心﹐至必荼毒。子姑待之』﹗子木遂事煌言。及浙江遷界﹐煌言屯田於南嶴﹐仍不足食。成功入臺灣﹐煌言苦爭之﹐不聽﹔又使吳鉏間行入湖北﹝詳「兩湖之亂」﹞。及成功卒﹐煌言嘆曰﹕『吾無望矣』﹗浙中再招之﹔煌言復書﹕『僕所以百折不回者﹐上扶國社﹑下衛桑梓。十餘年間﹐海上之民敲骨吸髓﹐可爲重息﹔重以遷徙﹑迫以流離﹐哀我人斯﹐亦旣勞止。今若盡復沿海之民﹐舉其賦以俾我﹐當與執事約﹐別求生聚教訓於十洲﹑三島之間。則是朱崖𨿽棄﹐休息依然﹔朝鮮自存﹐艱貞如故。但使殘黎朝還故土﹐不佞卽夕掛髙帆﹐必不重困此一方民也』。又曰﹕『執事新朝佐命﹑僕明室孤臣﹐區區之忱﹐言盡於此』。已聞浙中遺臣將奉魯王復監國﹐則大喜﹔上啟勸進﹐勉鄭經以三矢﹐卒不就。時王在金門貧乏甚﹐煌言歲時供億不少懈﹐王賴以存。及啟至﹐王悲慟﹐遣使入浙勞煌言於其軍﹔相與流涕﹐以鄭氏嗛王﹐慮以兵入朝爲所忌﹐然共知其爲魯王軍也。俄﹐王薨。煌言抑鬱甚﹐以其軍徘徊諸島間﹔攻福建﹑浙江互勝負﹐然勢益弱。又年餘﹐知不可爲﹐盡散部曲﹔獨與羅子木﹑王居敬﹑楊冠玉及將卒﹑舟子數人﹐結茅於南田之懸嶴。時閩﹑粵義旅幾無存﹐獨煌言在。趙廷臣亟購之﹐系其妻子於獄﹐降將張傑募煌言校爲僧普陀以伺之。值煌言將某出糴米﹐校故與狎﹔猝以兵迫之﹐其將不肯言﹐憤赴水死﹐殺其從者盡。乃知煌言處﹐夜襲之。懸嶴在海中﹐荒寂無人﹔惟其南有■﹝氵義﹞通舟楫﹐北則峭壁。煌言居其間﹐蓄雙猿伺動靜﹔敵舟在十里外﹐則猿鳴樹﹐得爲備。至是被執﹐及羅子木﹑葉云﹑王發﹑楊冠玉擁至寧波﹔方巾葛衣﹐觀者如堵。傑舉酒相屬﹐曰﹕『遲公久矣』﹗煌言曰﹕『父死不能葬﹑國亡不能救﹐我罪大矣』。至杭州﹐供帳丰備。縱耆舊將校往謁﹐有索書者亦樂應﹔然不食飲甌水而已。發寧波時﹐再拜曰﹕『某不肖﹐辜鄕父老二十年之望』。登舟危坐。夜半有唱「蘇武牧羊曲」者﹐披衣扣舷以和之﹔且勞以酒曰﹕『爾亦有心人。然吾志已定﹐爾無慮』﹗叩之﹐則防卒史丙也。渡泉塘﹐舟中得一箋曰﹕『此行莫作黃冠客﹐靜聽先主正气歌』﹗笑曰﹕『此王炎午後身』。廷臣說之降﹔正色曰﹕『此何必言﹐祈速死而已』﹗將刑﹐過鳳凰山﹐曰﹕『大好山色』﹗索筆爲絕命詞曰﹕『義幟縱橫二十年﹐豈知閏位在於闐﹗桐江空系嚴光鼎﹐震澤難回範蠡船。生比鴻毛猶負國﹐死畱碧血欲支天。忠貞自是人臣事﹐何必千秋靑史傳』﹗『國亡家破欲何之﹖西子湖頭有我師﹕日月雙懸於氏墓﹐乾坤半壁嶽家祠。慚將赤手分三席﹐特爲丹心借一枝。他日素車東浙至﹐怒濤豈必盡鴟夷』﹗『何事孤臣竟忘機﹐魯戈不復挽斜暉。到來晚節慚松柏﹐此去淸風笑蕨薇。雙鬢難容五嶽往﹐一帆猶向十洲歸。疊山遲死文山早﹐靑史他年任是非』。至於弼教坊﹐復口占﹕『我年四十五﹐恰逢九月七﹔大廈已不支﹐成仁萬事畢』﹗刑時﹐挺立不跪﹐刀折爲兩﹔咸異之。遺民萬斯大等葬之南屏山。妻子先拘鎭江﹐煌言使力士引之﹐出其子﹔曰﹕『母可偕乎﹖獨我往﹐母必死矣』。拜謝力士。至是﹐先煌言三日死。或憫煌言﹐語置妾﹔則曰﹕『妻子如是﹐何忍言之﹔且成敗未料﹐多累何爲』﹗馬信以陳函輝女奉之﹔曰﹕『忠臣之裔﹐何可辱乎﹖且義不再娶』。厚遣而歸之。病不飲藥﹐大洋中能自運舵。每嘆曰﹕『沿海脂膏盡矣﹐戰而勝則進取﹐敗卽入海畢吾事』。與葉振名論人物曰﹕『紹興死義者眾﹐吾慕之﹑愧之』﹗卒踐其言。當煌言入海時﹐被風止荒島﹐絕食﹔夢金甲神語曰﹕『贈君以千歲鹿﹐遲十九年而歸』。俄﹐果得蒼鹿﹐食一臠﹐竟日不復饑。比糴舟未返﹐筮之大凶﹔徘徊假寐﹐復夢金甲神呼。居敬告之﹐言未卒而被執﹐蓋十有九年云。所著「奇零艸」﹑「冰槎集」﹑「北徵錄」﹑「采薇吟」﹐藏於史丙。或購之﹐曰﹕『公之眞迹﹐日夕焚香拜之﹐安可市乎』﹗振名望祭煌言於越王嶺﹐操文六千五百言。其身系浙軍如此﹐「明史」不爲之立傳﹐識者議之。羅綸﹐字子木﹔以字行。朱成功至鎭江﹐子木往觀變﹔謁煌言於儀徵﹐一見器之。使諭檄大江南北﹐欲遂畱之﹔曰﹕『親在﹐未可以許』。叔父羅蘊章﹐爲成功左鎭﹔乃入其軍。不數日﹐成功敗而東。子木見大■﹝舟宗﹞至焦山﹐輕舟赴之﹔大呼而登﹐曰﹕『公竭十年之力﹐而辜天下之望乎』﹗成功不答。子木大慟曰﹕『兵勢尙彊﹐柰何自挫﹖彼勝而惰﹐更攻之﹐必入南都﹔失此不舉﹐豈可爲乎』﹖持成功手﹐頓足哭。成功使扶去。乃急入鎭江﹐奉父隨蘊章至溫州。如廈門﹐以成功不足恃﹐奉父北行﹔至三山﹐遇追兵至。斗﹐墮水。比拯出﹐父已被執﹔思以奇計救之﹐不得﹐嘔血瀕死。煌言以立功報仇語之﹐遂事煌言。請邀成功北出﹔煌言謂﹕『必不來』。子木曰﹕『以書促之何如』﹖煌言曰﹕『可』。遂自作書﹐成功不報。居煌言軍﹐多直言﹐左右皆忌之﹔子木不爲動﹐佐煌言屯田南山。及煌言軍桃花山﹐賓從多散﹐子木朝夕敬護之不懈。被執﹐次煌言﹐席地坐而不跪。常進功言﹕『海中知我名否』﹖則大笑曰﹕『但識張司馬。不識爾』﹗煌言責廷臣﹐子木抗聲曰﹕『先後死耳﹐何必言』﹗煌言絕食﹔子木言﹕『丈夫死忠義﹐聽其所至可也』。飲啖如故。亦死弼教坊。冠玉﹐鄞州人﹔被執不屈﹐大聲曰﹕『我亦不跪者也』。廷臣以其年少﹐將脫之﹔固請從死。居敬﹐煌言之門人﹔以計去爲僧。云﹑發官守備﹐皆面煌言跪而死。故校以誘致煌言﹐功授千戶﹔值巡海﹐遇煌言舊將憤其害主﹐突刺殺之。有煌言同年生應試被黜﹐咄咄若迷﹔曰﹕『彼作何等事﹐而我若此』﹗其志節可風有如此﹝附錄二詩曰﹕『揶揄一息尙圖存﹐吞炭﹑吞氈可共論。復望臣靡興夏祀﹐祗憑帝眷答湯孫。衣冠猶帶雲霞色﹐旌旆仍畱日月痕。贏得孤臣同碩果﹐也畱正气在乾坤』。『不堪百折播孤臣﹐一望蒼茫九死身。獨挽龍髯空問鼎﹐姑畱螳臂彊當輪。謀同曹社非無鬼﹐哭向秦廷那有人﹗可是紅羊剛換劫﹐黃雲白葉未曾春』﹞。

章欽臣﹐官都司﹔先爲孫嘉績將﹐別司火器。江上潰﹐欽臣散其軍﹐亡命去。山寨師起﹐欽臣復糾眾起﹐稱侢山軍。事敗被執﹐死之。妻金氏﹐沒入旗﹔將行﹐大罵不屈﹐磔之。刑者爲褻語﹐罵益戾﹔甫絕﹐而刑者以暴死。

陳天樞﹐與髙宜卿等同起兵﹐居平岡﹐兵少而精﹔張煌言﹑李長祥皆依之。時義軍多主王翊﹐天樞獨自爲部﹐翊亦敬之如兄弟。田雄來攻﹐陳虎侯以鳥銃斃其兵一﹐餘皆上﹔馬陷於淖﹐盤旋不得出﹔皆下﹐頓首乞命﹐獲級八十。天樞與役焉。亟道劉翼明於王翊﹐卒得其助。常進功至﹐天樞夜襲之﹐先撓其馬﹔馬驚眾亂﹐因縱擊之﹐進功僅以身免。後爲敵兵所遮﹐鬥死門中。其兄元禮﹐亦死之﹝一曰﹕天樞破新昌﹐爲火藥所爇﹔促翼明曰﹕『急入城﹐無以我爲念』。月餘﹐以創死﹞。

王化龍亦起兵於會稽。兵敗而死。

章憲者﹐爲總兵﹔江上潰﹐憲歸﹐散其部。其妻余氏﹐會稽人也﹔諫曰﹕『散易聚難﹐今監國在海﹐令詔至﹐其何以應』﹖不聽。旣而被執﹐降人劉桓許以官﹐使招山寨﹐憲不應﹔氏大呼曰﹕『死卽死耳﹐無二心。妾願從君子』。獄成﹐以氏少﹐將免之以獻﹔氏不可﹐命同戮﹐則欣然先。磔憲以怵之﹐氏瞑而誦佛﹔刑卒以刀嬲之﹐不受辱﹐乃肢解之。明日﹐卒見氏至﹐曰﹕『死吾分﹐柰何辱我﹖我得取爾矣』﹗椎其胸死。

寧靖王朱述桂起兵江上﹐有眾一旅﹐晉封長陽王。聞其兄固在﹐且封遼王﹐乃辭爵﹔請以長陽畀兄子。隆武帝不許﹐攺封寧靖。使督方國安諸軍﹔知不可復爲﹐退居紹興。及江上潰﹐走海寧﹔覓漁舟出石浦﹐偕監國魯王之舟山﹐從入廈門。鄭彩攻福州﹐王監其軍。及永曆帝立﹐自南澳入揭陽﹐趨賀行在﹔永曆帝使還﹐督鄭鴻逵軍。明年﹐詔王督朱成功﹑鄭鴻逵軍﹐屯揭陽﹔尋還廈門﹐移金門。

及成功定臺灣﹐王首東。成功卒﹐經設永曆帝位﹐奏事於前﹐王左侍立。然王已老﹐墾田竹滬以自食﹐且供賦役。耿精忠反﹐王意動﹐躬乘舟入﹔覘勢知不可爲﹐返臺灣﹐杜門謝客。惟大雩一出禱﹐徒步往還﹐弗避也。

臺灣危﹐日夕憂慮﹔而曰﹕『脫不守﹐我以身殉耳』。及克塽降﹐故監國世子桓及瀘溪王慈爌﹑巴東王江﹑樂安王俊﹑舒城王著﹑奉南王熺及益王宗室鎬皆從之。王嘆曰﹕『是吾歸報髙皇之日也』﹗以其印授克塽﹐使宮人自適﹔妾袁氏﹑王氏﹑及侍姬三人請先死。明日﹐葬五棺於前山﹐使校尉出己櫬﹐著翼善冠﹑龍袍﹑玉帶﹐設賓禮於庭﹐北面再拜二祖﹑列宗﹔士民入拜者﹐無少長皆答拜。乃就縊﹐曰﹕『吾去矣』。遂絕。扶而下之﹐容色不變。與袁妃合葬於長明裏﹐時明亡四十年矣。王旣起兵﹐且爲有明殉軍之殿。

給事中熊汝霖﹑九江僉事孫嘉績﹑給事中林對時及邵秉節﹑陳相才﹑諸生呂成京﹑沈之泰﹑邵應斗﹑郡一梓起兵余姚。降令某苦役民﹐見嘉績皆泣﹔曰﹕『逃諸』﹖皆對曰﹕『死也』。曰﹕『吾聞江東義兵起﹐公等又壯士﹐曷應之﹗卽不勝﹐猶緩須臾死』。手刃其令﹐以三百人起。林時對等皆以兵起﹐以汝霖知軍﹐從之。劉宗周將死﹐以兵屬汝霖﹐曰﹕『雨殷豈愆期哉』﹖明日﹐汝霖以兵至﹔哭宗周柩而行。遂合嘉績軍﹐西至臨平﹐殺務官﹝﹖﹞﹐屯於五坑﹔敗佟國器﹐焚其舟。至於海寧﹐語父老曰﹕『國破君亡﹐獨三百年恩澤不可棄也』﹗泣而拜於軍門者﹐以萬計。乃列部伍﹑分汛地﹐使兪元良司軍佽﹑姜國臣知戰事﹐稱「熊家軍」﹔戰最力。部將盧充﹑史標及其從子茂芳﹐皆著績。隆武帝詔至﹐眾紛擾﹔汝霖止之﹐且曰﹕『直取嘉興﹐勝於阻江以戰』。監國魯王手詔美之﹐王之仁﹑方國安部亦憚其義。未幾﹐以爭餉﹐汝霖﹑嘉績軍多乏食。請檄石浦﹑舟山軍出海口﹐使姚志卓爭長興﹔不聽。方國安又敗﹐義師气折。汝霖乞師於張鵬翼﹐與陳萬良合戰﹐少斬獲。江上師潰﹐嘉績方治兵於海﹔聞之急還﹐監國已去。嘉績攜其圖籍﹑印綬﹐絕江走﹔至中洋﹐悉舉而沈之。次於舟山﹐疽發背﹐卒。將死﹐語子延齡﹕『苟知王所在﹐其急從之』﹗延齡歷官至尙書大學士。

汝霖從王海中﹐爲東閣大學士。會兵瑯琦﹐與諸戰役。降將王進四人擁軍立﹐鄭彩攻之﹐皆膺陴曰﹕『吾儕明人﹐豈能無意﹗顧彩非將才﹐得熊督師來﹐當立降』。汝霖聞之﹐肩輿自出﹔皆曰﹕『是也』。則皆降﹐得兵數萬﹐分隸諸將。陳萬良﹑沈羽箙之起也﹐屯於塘棲﹑臨平間。汝霖欲因之以北﹐使﹝張﹞行龍招之﹔萬良受書﹐泣曰﹕『久望熊督師﹐無以自達。今乃知江東識吾輩矣』﹗其感人如此。及監國自閩還﹐鄭彩尢橫﹔汝霖每抑之。定遠伯周瑞惡於彩﹐汝霖擬票右瑞。彩怒﹐又忌汝霖軍精整﹔又與鄭遵謙爭洋舶﹐恐義軍或襲之。值汝霖休沐﹐家人以除夕與遵謙孥相問遺﹔其部李茂曰﹕『熊﹑鄭相結﹐必禍公』。彩夜縛汝霖及其子﹐投之海﹔子卽彩婿也﹐亦不顧。又殺遵謙﹐人心駭懼。後彩死﹐人謂汝霖﹑遵謙實殺之。

應斗﹐與朱伯玉同仕於穎﹐後以敗死﹝或訛爲一梓降﹐非也﹞。

一梓亦起兵屯江上。師潰﹐卻守四明山﹔有眾萬人﹐銳甚。田雄等相戒毋犯邵木林﹝則其字也﹞。後戰敗被執﹐嘆曰﹕『毋壞我网巾﹐將以見先人於地下』。傳至上虞﹐將磔之﹔仰首大罵﹐卒不跪。刳其臂脛﹐乃僕﹔猶呼髙皇帝及關漢壽亭侯焉。一梓膽勇冠軍﹐旣死﹐義軍奪气。梓兄一桂﹑一槐﹑弟一楠﹑一棟﹐皆戰死云

時對﹑秉節﹑相才﹑之泰﹐俟考。

諸生石仲芳起兵於蕭山﹐稱「石家軍」。浙東山寨若陳天樞﹑王化龍﹑金湯﹑兪國望及袁應彪﹑吳奎明﹐𨿽不若王翊﹑張煌言之精整﹐然固以義起﹔仲芳一旅與之比。伯玉始從於穎司兵餉﹐嗣與劉翼明﹑陳虎侯軍。仲芳敗死﹐伯玉亡去。伯玉﹐朱姓也。

監察禦史李長祥起兵上虞。南都覆﹐長祥卽起兵﹑督餉而西。七條沙軍潰﹐長祥斂其部屯東山。時義師各抄掠﹐長祥及王翊﹑張煌言軍獨否﹔且耕﹑且食﹐井裏宴然。華夏來結長祥﹔曰﹕『會稽諸城並有心腹﹐欲得海師以助耳』。夏以爲難恃﹐長祥以眾望故﹐使促黃斌卿於舟山。夏爲語曰﹕『由斯至海口﹐有蛟關兵可六百﹐大蘭兵千﹔至鄞江﹐有管江兵可三千﹐大皎兵四百﹐陳天龍﹑陳仲策兵及千﹔至慈溪﹐有馮家楨兵可五百﹔至姚江﹐有平岡兵可三百﹔渡曹娥﹐有侢山兵可二千﹔渡蕭山﹐有石仲芳兵千。以此長驅﹐何憂於無助』﹖斌卿奮拳向曰﹕『苟諸軍不至﹐當饗子肝』。譬說再四﹐卒不肯出。楊文琦再至﹐請伺隙襲之﹔猶不可。馮京第力請﹐乃諾。長祥因約大蘭諸義軍定寧波﹑下余姚﹐會師曹娥﹐以趣西陵。眾推長祥爲盟主﹐刻期將發。謝三賓誓覆義師﹐傾貲購募﹐得祥帛書以告張存仁﹐使慈溪兵襲大蘭﹑常進功攻管江﹑姚江兵攻東山﹔長祥前鋒章有功力戰死﹐長祥師潰。其部汪匯及十二人陰受存仁指﹐縛長祥﹔旣發﹐十二人忽曰﹕『柰何殺忠臣』﹗各折刃矢遁﹐匯追之不及。長祥入紹興﹐以事急﹐依王朝先於奉化﹔資其扉糧﹐復合眾於夏蓋山。渡海﹐龍起洋中﹐震雷水立﹐長祥色不變﹐且炮擊之。尋自健跳朝監國﹐加兵部左侍郎﹔請合朝先軍屯海口﹐許之。張名振殺朝先﹐長祥走免。舟山破﹐亡命江﹑淮間﹔陳錦得之﹐拘於江寧﹐卒遁去。

諸生黃宗羲起兵黃竹浦。所糾宗族子弟數百人﹐隨軍江上﹐稱「世忠營」﹔擢監察禦史。陳梧兵掠余姚﹐知州王正中斬之﹔眾議罷正中﹐宗羲爭之。又語之仁曰﹕『何不沈舟力戰﹐道赭山﹐以取浙西﹖今日鳴船鼓攻其有備﹐是自守也。蕞爾邑﹐使供千萬人食﹔卽無一矢至﹐又可守乎』﹖又曰﹕『崇明者﹐江海之門戶也。曷援之﹐以分江上之勢』﹖眾弗聽。惟熊汝霖韙其說﹐遂獲捷﹔汝霖盡軍三千付宗羲。正中者﹐之仁之從子也﹔自奮忠義﹐與共將汝霖軍。以故他義兵不得食﹐宗羲獨免。查繼佐軍亂﹐宗羲定之﹐與出浮山﹔太僕寺鄕陳潛夫﹑尙寶寺卿朱大定及吳乃武皆來會﹐遂自海寧東入海鹽﹐通道太湖。諸義旅將自乍浦取崇徳﹐與孫奭爲應﹔以勒克徳渾﹑張存仁嚴備﹐止。江上師潰﹐宗羲以軍入寧波﹐猶五百人﹔微服求監國。而戒士卒無樵采﹐眾不從﹔山民焚其寺。宗羲無所歸﹐赴監國於海﹔以王翊最忠﹐請優其職﹐張名振不之善。值武將恣橫﹐熊汝霖﹑錢肅樂﹑劉中藻皆困於鄭彩﹐宗羲又失兵﹐惟與吳鍾巒講學舟中。聞其母被籍﹐嘆曰﹕『吾不能爲姜伯約矣』﹗鍾巒送之﹐鳴咽濤中而歸。

明年再赴詔﹐與兵部侍郎馮京第共監澄波將軍阮美軍﹔乞師日本﹐至長崎﹐不獲而歸。聞金礪等軍大出﹐陰告舟山﹐使爲備。及義師盡﹐宗羲奉母以終。宗羲研理學﹐與陜西李中孚﹑北直孫奇逢爲三大儒﹔又與奇逢皆舉兵。其乞歸﹐以母在也。其學術﹐爲姚江之別派﹔兼工經訓﹑算數。明末畸人傑士﹐東南爲多﹔學行尢以黃道周﹑顧炎武及宗羲爲精博云。

弟宗炎﹐學行與兄埒。錢塘之役﹐竭貲起兵。已使丁壯前驅﹑婦女饋餉﹐步謁監國於蒿壩。宗羲出海﹐炎畱龕山。事敗﹐走寧波﹐爲馮京第結義旅﹔被縛﹐以救免。復及京第故部謀再舉﹐被捕﹐亦竟免﹔隱於白雲山以終。

進士兪元良﹑大姓查繼佐﹑沈寀﹑陸名時﹑朱大定﹑吳乃武起兵海寧。熊汝霖以數百人襲海寧﹐士民迎之﹔將令一人長其地﹐皆莫應。元良慨然曰﹕『此非公一人事﹐元良敢自後』﹖遂以監軍攝縣事。張存仁兵至﹐眾潰﹔元良再復之﹐與陳萬策﹑沈羽箙屯塘棲。劉翼明巡諸軍曰﹕『陳將軍勇而有義﹐兪將軍文而有禮』﹝陳謂天樞﹑兪卽元良也﹞。已而事急﹐孫奭等請救之﹔監國魯王不聽。元良以無助﹐死。其兄元禮﹐亦同死。繼佐五人﹐俱敗死。

義士孫奭起兵於崇徳﹐將應江上軍﹐西趨杭州﹔又請救兪元良﹕皆不果。兵敗而死。

諸生董志寧﹑陸宇■﹝火鼎﹞﹑張夢錫﹑華夏﹑李文纘﹑毛聚奎﹑王家勤﹑杜懋俊﹑杜兆苮﹑施邦炌﹑魏耕﹑沈調倫﹑徐孚遠﹑範兆芝﹑戴爾惠起兵寧波。志寧以浙西事急﹐語諸紳起兵﹐皆狂之﹔惟錢肅樂韙焉。及會稽﹑余姚之兵起﹐志寧奉書就肅樂盟﹔而六狂生之名起。謝三賓蹴王之仁速殺之﹔之仁已納肅樂言﹐出三賓書﹐叱斬之。三賓走免﹐復陰聚兵叛。志寧發其狀﹝見「浙海遺兵」﹞﹐三賓不敢動﹔更結戚畹﹐得進用。家勤聞之﹐棄官歸。江上旣潰﹐三賓出降﹔盡以志寧之謀告。志寧走舟山﹐尋還﹔收義軍貲糧﹐不戒而集。舟山破﹐自刎而死。妾羅氏﹐殉之。子士駿﹑士驤幼﹔比長﹐皆入海﹐從張煌言。僕周文﹐縞素終身。

華夏從戰牛頭灣﹐親犯矢石。江上潰﹐慟哭而歸。及監國攻福建﹐滿洲士卒及諸降眾在浙江者﹐多檄去﹔李長祥﹑王翊復爲明。志寧謀以其軍攻寧波﹐己爲之應﹔別使王翊趨紹興﹐則浙江可復。夏爲之走長祥軍﹐與定計﹔又躬自海寧入舟山﹐說黃斌卿﹐使大舉﹐將以申其志。斌卿不可﹐譬諭再四﹐卒不從﹔及斌卿許諾﹐則事已爲謝三賓所發。兵隸急捕之﹐夏爲所執﹔自寧波訊掠﹐逮入杭﹐每詢同謀者﹐則呼髙皇帝以下對。降人蔡瓊枝思奪三賓室﹐反使引之﹔夏鄙﹐不之從。臨刑﹐或尢之﹔夏曰﹕『事成吾不置汝﹑事敗汝不置我﹐理也』。首旣決﹐有白光沖天去。妻陸氏﹐自縊死。

李文纘從錢肅樂最早﹐又走舟山﹐思入閩。還與夏同被執﹐幾死獄中﹐賦詠不絕﹔卒以夏未之供﹐得免。且曰﹝﹖﹞﹕『文纘一才弱書生﹐乃彊貞若此』。以對簿時斬斬然也。

夢錫﹐亦佐肅樂起兵者。江上潰﹐屯於大皎山﹔兵少而勁。時稱張煌言爲「大張軍」﹐夢錫爲「小張軍」。習於武技﹐視華夏﹑董志寧僅操書檄者尢健。煌言入海﹐猶以五百人守。攻者圍之﹐夢錫揮長矛鬥﹐殺傷過當﹐力盡而死﹔五百人從之﹐呼之降﹐或無應。惟三人突圍出﹐明日有斂夢錫屍者﹐則三人也。

家勤﹐亦同起兵。師潰﹐再與志寧等謀翻城應﹔事泄﹐被捕訊之﹐瞠目不一語。謝三賓將活之﹐家勤曰﹕『吾豈望覆巢之卵』﹗遂死。

宇■﹝火鼎﹞﹐亦佐肅樂起兵﹐進官至按察副使﹐監江上軍。師潰﹐遁迹不出。已復謀舉兵﹐被執﹔出獄﹐不入其寓死。

毛聚奎與起兵﹐參瓜裏軍幕﹐專司餉事。紹興破﹐奔走之間屢遭捕捉﹐卒得免。六狂生得老死者﹐聚奎一人而已。

懋俊因說其叔兆苮結砦捍寇。聞邦炌以私財募士﹐集眾三千刻期起﹐以賣炭趙翁有兵術﹐傾身奉之﹐使人約馮京第爲助。值王家勤至﹐謝三賓以告﹐邏者迹之﹔邦炌梟其首﹐使死士衛家勤入海求助﹐己鳴鼓守。常進功等力攻之﹐懋俊據險斗﹐矢石如雨﹔閱三日﹐死亡略盡﹐猶以家丁戰。頭目中矢如蝟﹐倚壁而死﹐屍固不僕。邦炌縱火焚其壘﹐拔刀自刎﹔曰﹕『吾不負此也』﹗兆炌被執﹐刃其首十二﹐乃墜。人謂之管江三烈。俊兄元懋聞江上潰﹐自沈不死﹐爲僧以卒。元初走死深山。

魏耕以起兵亡去﹐妻子系﹐獄不顧也。久之事解﹐閉戶爲詩﹐而陰召朱成功﹐使北出。及成功入長江﹐眾共知爲耕謀﹔又導張煌言自英﹑霍走歸浙。已亦被捕﹐不屈而死。耕之未死﹐其友錢纘曾賂吏以重金﹐得解。有孔孟文者﹐來自成功軍﹐求賂纘曾﹔不足﹐則以耕蠟書告。耕死﹐纘曾亦被執。番禺屈大均﹐不可一世﹔猶心折耕﹐爲詩曰﹕『生平梁雪竇﹐是我最知音﹔一自斯人死﹐三年不鼓琴』。耕自稱雪竇山人云。

調倫﹐亦起兵山中﹐遣使迎王江與共事﹐聞者爭以壺漿至。兵敗﹐被殺。

孚遠﹑兆芝居柴樓﹐尢近舟山。輸財貢賦﹐以資監國﹔濱海誓節者多依之。兆芝旋死。孚遠自南都沒﹐卽誓存其發。與子龍﹑夏允彜謀勤王不克﹐入於太湖﹔爲兵所迫﹐妻姚氏﹑子度遼皆死。孚遠間入浙﹐與兆芝同事。柴樓潰﹐孚遠入閩﹔知天興府﹐斷獄平允。張肯堂出師﹐加孚遠兵科給事中﹐與偕。及隆武帝沒﹐監國魯王返浙江﹐孚遠從之。張名振北伐﹐颶風覆舟﹐孚遠以後次﹐得免。舟山破﹐從王廈門﹔朱成功禮之爲上賓。永曆帝加成功爵﹐亦拜孚遠副都禦史。偕使入覲﹐風飄入交趾﹐要以臣禮見﹔不可﹐返廈門。及廈門破﹐爲吳六奇所匿﹐完發而死。嘗與允彜﹑子龍共言志﹐允彜曰﹕『吾安於無用﹐守其不奪而已』。子龍曰﹕『吾無闇公之才﹐而志過彜仲』。孚遠慨然流涕曰﹕『百折不回﹐死而後已』﹗後皆如其言。

戴爾惠﹐寧波布衣也。肅樂倡義時﹐大會城隍廟﹔爾惠一麾手﹐從者三四千﹐遂舉義。以戰功﹐封義武將軍。江上潰﹐遁歸。其後山寨義師起﹐爾惠復與事﹔一門皆死。

刑部員外郎錢肅樂﹑太常寺卿莊元宸﹑推官楊瑤仲起兵鄞縣。肅樂聞寧波降﹐慟哭絕粒以誓死。聞六狂生起兵﹐赴之﹔大集紳庶﹐陳說忠義。降人朱之葵﹑孔聞語亦至﹐肅樂碎其刺﹐眾驩振。駱國挺﹑戴爾惠遽呼戴之﹐乃入府署﹐封府庫﹑收管鑰﹐墨絰視師。約王之仁與守﹐張成義﹑髙泰﹑楊瑤仲等皆從。通表魯王﹐請居紹興﹔又曰﹕『浙西義師競起﹐蘇﹑松﹑嘉﹑湖兵寨數百﹐杭州孤懸耳﹐請出海道以窺三吳』﹗不許。旣而軍乏不得食﹐上十亡疏﹔爲方國安﹑客鳳儀等所忌﹐移軍海澨。江上潰﹐入閩中﹔延平又陷﹐避居福淸﹐拾靑茅枯薯以食。聞監國駐瑯江﹐遂入覲﹔請破格招士﹐編卒伍﹐選驍健。以書說塗登華﹐下福寧﹔約六狂生取浙東﹐不克。時鄭彩橫甚﹐肅樂艤禦舟側﹐票擬竟﹐則牽去﹐讀書匡坐﹔彩猶嫉之﹐肅樂忿嘔血。聞連江復陷﹐以首觸牀而卒。肅樂嘗夢手捧日漸上﹐俄復昏小﹐卒墮袖旁﹔蓋監國矣。卒六年﹐故相葉向髙﹑孫進晟葬黃蘗山中。其弟數人﹐並從起兵。季弟諸生肅圖從監國入閩﹐擢禦史﹔還結義勇﹐又從舟山。五弟肅範﹐官監紀﹔從浮海﹐大學士劉中藻招之﹐擢給事中。福安陷﹐望百辟山嘆曰﹕『此宋少帝入海處也』﹗賦絕命詞﹐縊死。其僕張貴﹐殉之。七弟肅遴﹐以諸生授主事。監國入舟山﹑張名振入長江﹐皆間道從。舟山再沒﹐肅遴亡命﹔又從張煌言入長江﹐兵敗相失。一夕﹐嘔血數斗﹐大呼不絕死。妻鮑氏﹐爲女僧。九弟肅典﹐爲推官﹔舟山將沒﹐渡海告警﹐爲追騎迫﹐使兄肅遴急走免。已被執﹐不屈而死。肅樂婦翁董光遠﹐罄其家助肅樂起兵﹐授主事﹐與軍事。及肅樂入海﹐光遠自縊死。肅樂子兆恭﹐亦走舟山死。

元宸旣定寧波﹐乃以翠山之眾迎監國﹐擢今職﹔上疏力言時政。及江上潰﹐走深山中﹐朝夕哭﹔一日數徙﹐山中人不之識。忽老婦識之﹐嘆曰﹕『是晦迹未深也』﹗旣而疽發﹐命無藥。門生林奕隆誦「大還」詞三﹐頷之而卒。國挺旣戴肅樂﹐又破家餉義旅﹐幾爲謝三賓所殺﹔得脫﹐貧困以死。

瑤仲兄弟共從戎於江上。事敗﹐兄弟﹑姨姒凡六人皆抗節死。

大學士沈荃宸﹑故慈溪知縣王玉藻﹑諸生王翊﹑王江﹑徐啟睿﹑章成義﹑孫悅及楊某起兵慈溪。荃宸﹐與熊汝霖﹑孫嘉績﹑錢肅樂會兵迎監國。江上潰﹐棄家從王﹐次長垣﹐入舟山﹔又從王泛海﹐入廈門﹐還金門。尋復入浙﹐艤舟日南山﹐遭風沒於海。當從亡時﹐其父家居﹐人屢齕之﹔卒以彊直﹐不能害。荃宸每思父﹐輒誦詩﹐吟罷痛哭﹔聞者哀之。

玉藻起兵﹐進禦史給事中。遇事邁往﹐諸將惡之﹔曰﹕『是將刃及我矣』﹗固請入朝﹐又以持正爲人嫉﹐屢求罷。浙東沒﹐玉藻投於池﹐家人出之﹔入剡溪山中。後歸江都﹐其故里也﹔終身不易衣﹑去發。一夕﹐作絕命詞﹐擲筆而死。門人熊亦方從左右﹐朝夕悲歌﹐入而癲死。逾年﹐職方楊某復被殺﹐亦起兵者也。

翊少孤﹐不善治生﹔弟翃﹐以耕讀助之。然饒智略﹐與江同募兵防江﹐遣使肅貢。江上潰﹐翊走﹔邏者囚翃以招之。翃及幕士﹑諸生皆不屈死﹔翊泣曰﹕『是眞不負吾家也』。說黃斌卿襲寧波﹐與華夏等翻城應﹔事泄﹐翊不署名得免。與江結寨四明山﹐破上虞﹐殺降令﹐戰勝而息。兵夜襲之﹐翊棄城走。旋再破之﹐得縣印。張存仁使攻之﹐自淸賢嶺入﹔翊合諸軍屯丁山﹐猝被襲﹐死者四百。有孫悅者﹐亦起兵﹔聞警來救﹐翊免﹐而悅以戰死﹐直立不僕。翊招散亡復振﹐與馮京第屯杜嶴﹔降者導兵襲破之﹐邵一梓力戰死。翊以四百人依兪國望於天臺﹔謂諸將曰﹕『此團練罪﹔兵𨿽勁﹐非團民導﹐無能爲』。乃擊殺諸導者。緣道收兵﹐得萬人﹐實八千﹔任戰者三千。至大蘭山﹐語父老曰﹕『前者橫擾﹐今我不然。倘念故國﹐其許我乎』﹖遂稱大蘭洞主﹔禮致劉穆﹑劉翼明﹑褚九如﹑沈調倫﹑鄒小南﹑毛明山﹐說馮京第乞師日本﹐分道天津﹑南京﹐己由山中應之。設五司﹑五營﹔五營主兵﹐翊統之﹔五司主餉﹐江任之。江工計會﹐履畝定稅﹐盡取寧波賦﹐不事抄掠﹔翊明決﹐賞罰皆歸之﹐寧波訟獄皆赴愬。列城晝閉﹐隸不敢之鄕﹐降官守令反與講解。九如用法嚴而能屈己﹔戰士傷﹐乘以己騎﹐躬爲執轡﹐得人死力。調倫﹐爲沈國模從子﹔小南﹐書生﹕皆故家子﹐用義气相膠結。明山﹐敢死搴旗﹐議論亦侃侃﹔軍中稱「金剛」。是以屢戰勝﹐資糧﹑扉屨民競輸之﹐而以致諸。舟山監國之能立﹐則姚志卓在天目﹐翊﹑江在四明故也。尋自上虞徇奉化﹐值吳明奎敗﹐追騎至河泊﹔江猝遇之﹐大戰而勝。使朝舟山﹐授翊禦史﹑江主事﹔黃宗羲謂其薄。於時張煌言在平岡﹑李長祥在上虞﹑章欽臣在南鎭﹐皆兵少不如翊﹔他諸義旅率抄掠﹐精嚴又不如江﹐絲粒不病民。劉翼明嘗按諸義軍曰﹕『兪將軍文而有禮﹐陳將軍勇而知義﹔然不若王公寬厚﹐有大將才』。又曰﹕『惜王公起後時﹔若以此軍戰江上﹐豈不拔杭州哉』﹗翊朝健跳﹐自禦史進僉都﹔再朝於舟山﹐擢侍郎﹑晉尙書。張存仁等謀曰﹕『此皆失職者也﹔招以官﹐可立解』。舉人嚴我公卽爲誥身﹑印綬﹐請任招撫﹔柏襄甫等降之。將入舟山﹐道翊軍﹔都督黃申道曰﹕『我公計動山海人心﹐不可使達行在』。執其使﹐烹食之﹔曰﹕『敢受招者視此』﹗我公遁去。翊合兪國望﹑陳天樞破新昌﹐拔虎山。金礪﹑田雄懼﹐曰﹕『不討山寨﹐無以戢其內』。再掠山民爲導﹐自奉化﹑余姚分道入﹔大肆淫殺﹐旗幕三十里。翊知不敵﹐議棄大蘭﹔使劉翼明等自東陽﹑義烏攻衢﹑嚴﹔己之海口大治舟師﹐期入崇明﹐合圍杭州。會褚素先叛﹐諸將皆散﹔乃以兵航海。

及舟山急﹐復請入內地招軍﹔參軍蔣士銓從之。比至﹐將佐皆盡﹐彷徨寨內﹔父老勸之奉化。夜有大星墜地﹐野烏皆驚﹔眾憂之。明日至北溪﹐爲姦民所執﹔題詩奉化驛。士銓先被殺﹔比死﹐無撓詞﹐爲絕命詞以自道。翊聞﹐爲文祭之。在道﹐日整治冠鬢﹔曰﹕『使識漢官儀也』。陳錦訊之﹐翊席地坐﹔曰﹕『無多談﹐成敗利鈍皆天也』。降將劉之協射其肩﹑田雄射其頰﹑金礪射其脇﹐餘眾忿其屢拒斗﹐叢射之如貫木﹐不少動﹔截其耳額﹐猶挺然﹔斧斷其首﹐乃死。時年三十六。從將二﹕一石必正﹐揚州人﹔一明知﹐余姚人。掠使跪﹐不可﹔則面翊而跪﹐皆死。見者泣下﹔曰﹕『王公忠義﹐乃其從人亦義士也』。陸宇■﹝火鼎﹞﹑江漢﹑毛明山竊其元藏之﹔後爲宇■﹝火鼎﹞弟所見﹐泣曰﹕『此王尙書首也』﹗束蒲爲身而葬之。遺一女﹐入武臣家爲婢﹔憐其忠裔﹐撫之如己出。有劉某求委禽﹐女不可﹔突出其劍﹐自刎死。蓋女固字黃宗羲子﹐誓不二也。

江在杜嶴﹐時人稱東西軍﹐翊西而江東。因地養兵﹐且致遺老諸臣以資斧相號召。故杜嶴一軍甲他寨﹐歷官右副都禦史。大蘭之潰﹐江遁﹔以母爲兵執﹐爲僧以見。及母死﹐江僞與妻離﹐已攜之走金門﹐朝監國。張名振請以爲監軍﹐與入長江﹔至燕子磯﹐望祭孝陵﹐題詩壁上﹐慟哭而返。名振卒﹐沈調倫再起兵﹐遣使迎江﹔山民聞之﹐迎者屬路。攻者慮其復犄角爲舟山障﹐急擊之﹔調倫戰死﹐江中流矢卒。小南爲僧於金山。

啟睿爲縣諸生﹐負材任气。以國故﹐已爲僧﹔聞錢肅樂兵起﹐破關而出﹐從眾入其軍。監國魯王以爲錦衣指揮﹐不受﹔自稱「白衣參軍」。時江上軍多觀望﹐啟睿獨卽麾下百餘人﹐諭以大義﹐提劍渡江﹐直薄西岸。滿洲軍謂遊騎﹐使一裨將禦之﹔啟睿奮劍直出﹐掩殺過半。城中舉銳師爲長圍以攻之﹐被執﹔諭降﹐大罵﹐乃殺之。

成義出劉戢山門﹔起兵後﹐躬與戰事。兵敗行遁﹐不知所終。

諸將吳奎明﹑袁應彪﹑汪涵起兵於奉化。奎明爲田雄等所敗﹐追至河泊﹐死﹔應彪亦死。

涵奉黃宗羲屯山中﹐居人焚錫杖寺﹔涵斗烈焰中得出﹐嘆曰﹕『所圖不遂﹐命也。不死﹐且致辱』。還斗而死。

武生兪國望及金湯起兵新昌。國望﹐長者﹔有眾及萬。工鳥銃﹐敗田雄兵於山中﹐雄眾畏之。累功﹐封新昌伯。一日﹐戰﹐中流矢﹐僕叢篁中﹔追騎千餘過之﹐無覺者。王翊能軍﹐嘗往依之。又及王翊﹑陳天樞兵復新昌﹐北越余姚﹐拔滸山﹐斷寧波﹑紹興之道。裨將某持尺書道王翊軍﹐不候令﹐止﹔劉翼明杖而遣之。詰旦﹐國望親來謝。其文而有禮乃如此。卒以敗死。

金湯與同起﹐別爲營壘﹔事多逸﹐然亦死矣。

吏部尙書張國維起兵義烏。國維聞北都陷﹐星夜走入浙﹐因起兵﹐得卒三千。至鎭江﹐宏光帝立﹔入朝﹐與史可法北伐﹐爲馬士英所齕﹐歸。至是復起﹐與陳函輝﹑朱之普﹑柯夏卿謁魯王於臺州﹐奉以監國﹔以爲太傅﹑大學士尙書﹐賜劍﹐督師江上。以派餉騷虐﹐捐其產署券﹐約以土著養不逃之兵﹔富者獲產而兵食足﹐人情大悅。又言『必聯諸將之心爲一心﹐然後視諸人之功罪爲一人之功罪』﹔王嘉嘆。戰於江上﹐屢捷。隆武帝詔至﹐急行至紹興止之。及方國安遁﹐諸軍皆潰﹐惟王之仁在﹔國維議檄兵五千與之守。之仁曰﹕『孤軍難立﹐有舟可入海﹔公宜自計』。乃整旅追從王﹐至黃石巖﹐聞已航海﹔而己無舟不能渡﹐遂返義烏謀再舉。

監國聞之﹐使畱守東陽﹑義烏﹑武義﹑永康故起兵時所分地﹔遂屯陷坑。俄﹐義烏沒﹐眾勸入山﹔曰﹕『誤國者﹐文山﹑疊山也』﹗至七里寺﹐召守令吳滋曰﹕『使知吾死所』。爲絕命詞三章﹔有『時去仍爲朱氏鬼﹐精靈常傍孝陵墳』之句。語其僕曰﹕『毋使太夫人知。東陽將士因我而死﹐其舁吾屍詣各門謝之』。冠帶入水死。及城陷﹐兵入其門﹐多泣拜者。蓋濟寧人向饑﹐國維爲粥以活之。或躪其柩旁﹐夜見國維絳袍﹑白須坐﹐甲兵燈火嚴衛之﹔乃亟拜。

子世鳳﹐官將軍﹔以吳易事死。次子世鵰﹐被執﹔居民數萬遮張存仁兩泣求免﹐乃得釋。

兵部尙書朱史大典﹑禦史傅巖﹑主事王之拭起兵金華。大典甫受督師命﹐而宏光帝被執﹔乃返金華﹐練兵誓守。方國安潰入浙﹐思甘心於大典﹐縱掠金華﹐圍之三月﹐近城四十里無復煙火。值於穎檄之去﹐乃得解。監國魯王在臺州﹐大典使其孫玨勸進﹔己與張國維軍金華﹐熊汝霖﹑孫嘉績屯紹興﹐錢肅樂守寧波﹐爲江東三府。進大學士﹐以金華﹑蘭溪﹑湯溪﹑浦江隸之。浙中文武方拒隆武帝﹐大典孤立其間﹐建行宮以待臨幸﹔而與浙東諸將亦相應。隆武帝以舊誼﹐徵爲大學士﹐虛席待之。大典曰﹕『錢塘扼要﹐吾去誰司餉者﹗且唇亡齒寒﹐閩中亦不可守』。卒不行。監國魯王使與張鵬翼專備閩﹐大典亦不從﹔屢疏請隆武帝幸衢州。方國安之圍金華也﹐有使以子媳出避者﹔曰﹕『是爲民望也』。以是一軍無叛志。及錢塘潰﹐招撫使至﹐大典殺之以死守。阮大鋮從博托來攻﹐殺傷過當﹐城中勢益急。禦史傅巖﹐義烏甲族也﹔旣與大典同起兵﹐顧事急﹐請集其眾以爲援﹐夜縋而出。總兵吳邦浚﹑何武爲大典守﹔兩人驍勇﹐有智計。博托不能下﹐大鋮恨金華人﹐檄逐之。瞷西城新築﹐使博托以大炮攻之﹐守者亦拒以火藥﹔已而墻裂﹐兵乘之入。大典使妾及女先死﹐子萬化猶巷戰﹐其妻章氏已先死。邦浚慮火藥多必資敵﹐將焚之﹔大典示之以火繩﹐曰﹕『此吾志也』。與坐庫中﹐何武及賓客從者二十餘人。俄報公子死﹐急舉火﹐震聲如雷﹐皆灰燼矣。外兵亦駭絕﹐徧求其屍﹐卒不得。浙東死事之烈﹐未有如大典﹑邦浚﹑武者。邦浚妻傅氏﹐曰﹕『事急毋顧我﹐惟一死耳』。城破﹐散金婢僕﹐皆走﹔緋衣縊死。

傅巖將死﹐子齡熙年十四﹐以身翼之﹔兵刃其頤。仲子齡發趨救﹐矢洞胸僕﹔旣蘇﹐見父弟死﹐手抉其瘡死。惟長子齡文在外﹐得不死﹔奉母歸杭州﹐終身囚垢。

之拭﹐甲申殉難王章之子也。監國使以墨絰爲車駕主事﹐知鄞縣。章初亦知鄞縣﹐監國爲制詞曰﹕『以汝父之遺愛﹐望厥子之世忠』﹗之拭泣受命。已見江上事不可爲﹐辭。入閩﹐隆武帝復命爲車駕司。閩將敗﹐復還鄞。大典起金華﹐招之﹔之拭爲之練兵於義烏。金華之陷﹐之拭得走之山中﹐謀再舉﹔被執而死。蓋父子死義云。

中書陳世亨及鄧藩理起兵溫州。以一旅復瑞安﹔援兵不及﹐被執而死﹝或曰藩理乃鄧藩之理事官﹐非其名云﹞。

禦史陳潛夫起兵臨海。潛夫當南都未立﹐卽傳檄討賊。嗣坐謁童妃﹐爲宏光帝下之獄。南都亡﹐謁監國魯王﹔加大理寺卿兼禦史﹐監浙西軍。潛夫自招三百人﹐與諸軍屯江上﹐求餉不得﹔錢肅樂言﹕『潛夫破家爲國﹐今聽其軍皆餓死乎』﹖卒不得。方國安遁﹐潛夫走從監國於紹興不及﹔至小赭村﹐語其妻孟氏曰﹕『勉之﹗吾爲忠臣﹐爾爲節烈婦』﹗曰﹕『是吾心也』。櫛發易衣服﹐及潛夫共拜祖父像﹐已拜父母﹐及弟相攜至化龍橋入水死﹐年三十七歲。

有朱輝者﹐爲討賊檄文﹐詞尢激烈云。

臺紹道傅雲龍﹑前晉江知縣陳函輝﹑武生張廷綬起兵於臺州。雲龍結臺州知州關繼瑨﹑通判楊體元﹑推官張明弼﹑知州宋騰熊﹝一作蛟﹞傳檄起兵﹐宏光帝詔止之。函輝聞京師陷﹐慟哭﹔刑牲誓眾﹐倡義起兵。傳布檄文﹐詞尢激烈。亦以詔罷。浙東師起﹐函輝與宋之普等謁王臺州﹐勸進。值國維來迎﹐乃扈從至紹興。王旣監國﹐擢函輝禮部右侍郎﹐﹝晉﹞兵﹑禮二部尙書。紹興陷﹐從監國航海。已而慟哭﹐入雲峯山作絕命詞數章﹐入水死。

廷綬以武學生從錢肅樂通兵法﹐善挽彊﹔以驍勇﹐署總統。函輝起兵﹐以會推屬兵廷綬﹐擢都督僉事。還屯溫州之海門﹐李唐禧亦至﹔兩人相讓﹐交甚密。博托兵入閩﹐唐禧謂廷綬曰﹕『君當俟陳公消息﹔然兵已逼﹐不如死也』﹗廷綬曰﹕『諾』。散其士卒﹐袍笏坐營門﹔諭降不屈﹐皆死之。眷屬之從軍者皆死﹐無或存。

浙江義師極眾﹐大小六百餘起。孤村﹑遠堡﹐亦建義旗﹔資糧扉屨遙濟海中﹐莫之或吝。舟山監國一載有餘﹐蓋諸山寨保障之力。諸軍潰死﹐舟山亦亡﹔姓氏﹑事迹湮沒十九。可傳者或不得其詳﹐類識之。

有若張振﹑全美閒等奔走山海間被囚﹔美閒仰天呼曰﹕『吾不可辱』﹗夜卽暴卒。

魯珣爲夏敷使﹐被執入獄死。

髙宇泰﹐斗樞之子也﹔從肅樂起兵。監國重其人﹐比之江東喬木。江上潰﹐斗樞亦自陜遁歸﹔父子同預海上事﹐首被逮。其後兩捕之﹐皆得免。

陳虎侯等﹐屢及田雄﹑馬得功戰。

倪懋楷﹑倪懋禧同起兵江上﹐事敗歸﹐以不去其發﹐執下獄﹔其母使人飲之酒﹐醉而剃之。旣醒﹐痛哭欲自裁﹔眾共止之﹐乃已。

陳倉軍於髙橋墩﹐金魁﹑謝旗牌屯於五十都及馮家楨﹑沈爾緒﹑方嶴諸生何兆龍﹑永嘉武舉林夢龍﹐更以潰敗抗節死。

又有翻城之獄﹐則屠獻宸﹑董徳欽﹑楊文琦諸人實爲之。獻宸等因參江上軍﹐師潰﹐走寧波。值史可法部陳天龍﹑陳天策以兵止其家﹐獻宸陰說之﹔二人曰﹕『閣部垂沒﹐囑無負盟。城下有警﹐當縛兵備官以獻』。出可法遺牒於衣領中以示。乃及華夏﹑王家勤﹑楊文琦盟﹐義士欽浩罄貲助之。夏﹑家勤爲約諸道軍﹐獻宸卽慮謝三賓爲禍﹔果爲所詰。天龍﹑天策方勒兵﹐值諸道並潰﹐家勤被執於海口﹐獻宸﹑欽浩亦被執。文琦見弟皆在外﹐或勸之走﹔曰﹕『吾以義起﹐臨難不赴﹐且將陷吾父﹔然偕死無益﹐諸弟曷入閩也』﹗文瓚不可﹐乃使文球走﹔文瓚﹑文琦皆就執。訊之日﹐大陳刑具以悚之。文琦再言文瓚不與謀﹐請釋之以事父﹔三賓卒構殺之。於是家勤﹑文瓚﹑文琦﹑獻宸﹑徳欽皆死﹝家勤死見前﹞。文琦嘗力說黃斌卿爲勉至桃渚事﹐還被執。文瓚以舉人官禦史﹐力言閩﹑浙之勢不宜分﹔爭開讀者咈之。文瓚躬入閩﹐爲言宜合浙爲同仇﹐不可以爭端隙﹔隆武帝然之。命掌貴州道﹐巡守延平﹑建寧之三關。仙霞陷﹐隆武帝如汀州﹐乃返裏爲翻城之舉。將刑﹐大呼髙皇帝不絕口。文瓚妻張氏﹐名如玉﹔工詞翰。葬文瓚身首訖﹐衣其故衣﹐題絕命詞﹐縊。文琦妻沈氏﹐曰﹕『姒烈矣﹗吾將後之』。亦縊。夏妻陸氏﹐絕粒七日﹔或勸以姑在﹐乃一食。已聞徙諸人孥﹐托其子於林時躍﹐自縊死。獻宸妻張氏﹐爲絕命詞﹐死。文球就劉中藻於福寧﹐參幕府﹔城破﹐球死之。文琮亦與難﹐走去﹔張煌言命聯絡浙中諸義士﹐自是往來不絕。已爲降卒首其將﹐引趙彪以攻浙﹝彪亦海中義將也﹞。遂被逮﹔曰﹕『吾固雁行中漏网也﹔可死矣』﹗賦詩曰﹕『憑誰瘞我孤山上﹐魄是梅花鶴是魂』。扼喉而卒。人稱楊氏四忠。欽浩﹐南海諸生﹔寓於浙﹐通貢舟山﹐疏吳中義士南昌知縣劉曙等凡十三人。降臣王國寶逮曙至﹐不跪﹔曰﹕『反乎』﹖曰﹕『然﹗惜未成耳。然曙固不識浩也』。械至金陵﹐與顧咸正﹑夏完淳等縱橫詩酒﹔已而皆死。

有朱金芝者﹐亦浙人。從黃道周遊﹐得其「易」學。甲申之變﹐金芝在北爲僧以歸﹐往來英﹑霍諸寨及太湖軍中﹐躬與謀﹐戰幾死者數矣。已知不可爲﹐返裏﹔被捕﹐襆被亡去。或云客何騰蛟幕﹐與殉節﹔或云入滇﹐崎嶇扈從死﹔或言爲黃冠於鄖陽。

他莫能及矣。

副總兵洪日升﹑給事中利瓦伊樾﹑僉都禦史李光泰起兵江西。日升聞北都陷﹐卽與揭重熙起兵勤王。至南都﹐重熙以憂歸﹝重熙事詳後及「江西之兵」﹞﹐日升亦罷。

維越﹑光泰皆起兵勤王﹐亦以詔罷。

義士蔡觀光﹑劉斯嵊﹑林亮﹑觀國楨起兵南昌。觀光爲孔徹元客﹔徹元死﹐觀光憤之﹐起兵南昌。事泄﹐以其眾走鄱陽﹐被執而死。

斯嵊起梓溪﹐亮﹑國楨及丁家塘師皆應南昌﹔譚泰擊殺之。

義士郭賢操﹑諸生桂登魁﹑胡戒登起兵徳安。遂克建昌﹐爲降將髙長子所執﹔釋勿殺。明年﹐復聚眾起兵﹔金聲桓使環其室焚之﹐賢操先走去。及聲桓復爲明﹐賢操投袂起事﹔敗﹐見殺。仲子良錫﹑從子良銓﹐以攻建昌﹐中流矢死﹔叔子良鐸﹐從鳥兵營戰死。登魁﹑戒登皆死﹐登魁妾胡氏殉之。

諸生李含初起兵瑯山。含初值九江沒﹐卽傾家起兵﹐破徳化﹑瑞安﹐人情震撼﹐無敢助者。其部王拐子私款於降將余世忠﹐因襲破之﹔含初敗死。與死者﹐諸生李映陽﹑武生唐扉﹑鄧士鳳﹑熊九鼎及宗某﹝人稱宗麻子云﹞。

故汜水知縣胡定海﹑義士董某﹑揭新起兵於徳興。定海之官有惠政﹔旣罷貧甚﹐授徒於徳興。董氏﹐亦義俠也﹔破家起兵﹐定海爲之結諸鄕寨。張天祿次婺源﹐定海以兵絕其前。婺源陷﹐復擊之﹐殺所置吏。天祿攻之﹐定海徒步乞師於黃道周。比歸海口﹐已被圍﹐力戰而敗﹐被殺﹔首誅﹐而屍不僕。

揭新亦起兵﹐居址不可考﹔與之同死。董后死於粵。

諸生吳江起兵於星子。江聞金聲桓復爲明﹐起兵應之。譚泰破九江﹐江部兵期再舉﹔其部已通款於泰譚﹐執江獻之﹐不屈而死。

諸生金志達﹑僧了悟起兵九江。集眾萬餘﹐屯於鄱陽﹑彭澤間﹔取東流﹑建徳﹐又戰於池州。尋敗死。

撫州僉事曾益﹑吏部主事曾應亨﹑郎中郭應銓﹑禦史揭重熙﹑故將王益八﹑舉人王秉幹﹑諸生湯仲發起兵臨川。益聞江西急﹐卽親與李含初同謀起兵﹐蓋最早矣。應亨起兵應益王﹐眾潰走臨川﹑汀﹑贛之間。及永寧﹑羅川兩王起﹐寓書應亨爲東道﹔應亨喜﹐募兵數百相犄角﹐且走書諸大姓。一日﹐方設會﹐王得仁偵知之﹐陰自祝家渡至﹔應亨卒不支﹐走石室。其從弟謂應亨實賈禍﹐指穴出之﹔遂及長子筠﹐皆被執。得仁揖應亨曰﹕『公﹐義士也。時不可爲﹐宜就功名』。不應﹔撻之數十﹐亦不應。懸諸樹而射之﹐已復爲婉言﹔終不應。得仁曰﹕『此鐵石人也』。乃殺之。當被執時﹐語筠曰﹕『一日千秋﹐毋自負也』﹗筠曰﹕『諾』。大罵得仁﹐支解而死。宗族而死者二十餘人﹑親故義士三百餘人﹔邑裏爲墟。然應亨起兵﹐先使弟應和奉父走﹐故不及難。應和聞兄死﹐曰﹕『父爲忠臣﹑子爲孝子﹐亦復何恨』﹗奉父之福州﹐福州失﹔之肇慶﹐肇慶又沒。拜辭其父﹐入井而死。應亨叔椷﹐先以蒲圻知縣死﹔伯益﹐爲貴州僉事﹐死。人稱曾氏五節云。

應銓﹐維經之子也﹔與弟應衡﹑應煌共舉兵﹐大小十餘戰﹐斬獲頗甚。隆武帝擢應銓﹑應衡皆至郎中﹐應煌戶部主事。及維經視師贛州﹐應銓屯龍泉爲犄角﹔金聲桓來攻﹐應銓設伏敗其眾。部將劉文煜叛﹐以城應﹔應銓兄弟皆被執去﹐﹝應銓﹞奮擲巖下不得死。劉一鵬誘之降﹐不可﹔扼吭死。衡至吉安﹐一鵬飲以酒﹐碎其碗而罵﹔鑿齒﹑斷臂死。應煌見董學成﹐唾罵之﹔抽腸死。

重熙集徐祖綬﹑萬民望﹑王宏等起兵﹐戰敗﹔劾去。後拜督師之命﹐轉戰諸路﹔久之乃死﹝詳「江西之亂」及「殉節」﹞。

益八以戰死﹔秉幹﹑仲發皆議舉兵﹐事泄而死﹐其刑尢酷。仲發﹐顯祖之孫也。

義士陳宗勉起兵南丰。久之﹐敗死。

益王由本﹑江西布政司夏萬亨﹑分巡道王養正﹑知府王棫﹑推官劉允浩﹑通判胡縝諸生鄧思銘﹑義民孔徹元﹑孔徹哲起兵建昌。南昌已沒﹐眾謀拒守。棫曰﹕『事急矣﹗國無主﹐不可以集眾』。乃奉王爲主。王亦思起事﹐苦不知兵﹐年又少﹐乃委軍事於羅川﹑永寧二王與艾命新等出號召。得劉琦﹑楊獨龍﹑僧丹竹等三十六人爲三十六將﹐兵凡七﹑八千人﹐爲三十六營﹔移書歃血﹐軍勢頗振。又以便宜﹐畱雲南入援總兵趙印選軍助戰﹔富民王某﹑謝某竭貲助之。事甫立﹐而﹝王﹞得仁馳至。有保寧王者﹐稱自河南至﹐知兵﹔眾信之。及戰﹐從陣後以火矢射眾兵﹐諸軍皆潰﹔疑得仁之間矣。王奔寧都之佛旗堂﹐後死於閩。永寧走寧都﹐萬亨諸人皆被執。允浩督眾巷戰﹐亦被執。金聲桓以萬亨能得民﹐將降之徇郡邑﹔勸受命﹐萬亨書絕命詞以見志。聲桓不之殺﹐械至武昌﹐死。王棫被執﹐亦送武昌﹐死。萬亨妻顧氏﹑子婦陸氏及其女孫﹐皆入井死﹔僕從殉者十餘人。養正妻張氏﹐絕粒九日死。建昌人哀之﹐合萬亨﹑養正﹑棫﹑允浩之柩葬之沌砦河側。劉琦﹑楊獨龍諸人亦多死。惟丹竹絕健﹐復從揭重熙攻撫州﹐刃及得仁之面。重熙敗﹐丹竹亦病﹐聲桓使九騎縛之﹔丹竹奮起﹐呼所部十餘人出伏﹐自居酒肆﹔騎不知﹐卽丹竹詢之﹐立殺二人﹐其七人走遇伏﹐獲其二﹐追之﹐又獲其二。及聲桓攻廣信﹐丹竹以長槍﹑火矢逐之﹐而陰杙水中﹔聲桓舟遁﹐復罣於杙﹐遂大敗之。後以精銳邀擊滿洲軍之入閩者﹐首蹶而死﹝命新﹑南英詳下﹞。

思銘﹐故儀賓﹔北都陷﹐卽說益王曰﹕『身兼臣子﹐坐視宗社傾覆﹐盍可忍乎』﹖王大感動。銘卽聯諸生﹐稱庠兵﹐請於有司﹔則曰﹕『庠可兵耶』﹖置弗應。眾遂散。及王棫等起﹐思銘入其幕。城破﹐棫被執。聲桓憤其詈也﹐縛諸竿而射之﹔每一矢至﹐輒呼『未中』。及六矢﹐思銘大吼曰﹕『經時而不能殺我﹐技何劣也』﹗遂死。

元﹑哲家富﹐與客蔡觀光誓起兵。及譚泰圍南昌﹐哲以眾援之﹔不克而潰。已傳徳安﹑瑞昌間有奉隆武宗人而起者﹐徹元入城﹐逐守吏應之﹔已而寂然﹐其黨執以獻。兄弟皆死﹐部曲盡散。

永寧王慈炎﹑瑞昌王統鑑﹑知州張述載﹑貢生魏一桂起兵瀘溪。永寧以益王敗﹐入廣東連子洞。旋竭其貲﹐招蕭升﹑閻總﹑張安四營﹐皆猺寇也。升方夢日墜其門而王至﹐益樂戴之﹔禮部侍郎王廷垣﹑知州揭重熙﹑舉人艾命新﹑諸生楊師古及羅川王皆從之。復建昌﹐乘勝拔撫州﹔降臣鄢鼎實等皆遁走。進拔進賢﹐饒﹑信﹐撫﹑建之間望風相應。隆武帝手書存問﹐使鄭彩因王以復南昌﹔彩置不顧。金聲桓兵四掠﹐王率孤軍以戰﹐親冒矢石。降寇謝志良等皆願受王命﹔顧監軍張家玉﹐執其手曰﹕『誓同生死』﹗英義之槪﹐爲明季諸藩冠。值其部與羅川王部競﹐羅川王死之。王退撫州﹐王得仁攻之急。張家玉上王功﹐請若漢制﹐以魯益東海﹔詔南昌克復﹐必晉親王。及鄭彩棄廣信遁﹐湖東危甚﹐張家玉南募兵﹔聲桓急攻撫州﹐王登陴守。凡三月﹐吉安又破﹔隆武帝使傅冠以兵援江西﹐次瀘溪而潰。撫州援絕﹐王突圍走建昌﹔王得仁急追之﹐遂遇害。都司汪一貴﹑守備杜有聲諸人皆從王起兵﹐先後俱死。

統鑑旣起兵﹐授王來捌﹑盛名世皆總兵﹐郭應銓﹑郭應衡主事﹐分屯東鄕﹑吉水﹑龍南諸寨。湯執中﹑劉一鵬攻之﹐來捌等死﹐王亦殉。

魏一桂以貢生起兵﹐執降令李光送鄭彩磔之。故知州張述載亦起兵﹐相與戰守﹐敗金聲桓於密渾﹔王得仁使盡族瀘溪丁﹑傅﹑魏三姓。一桂棄妻子走福建﹐襲將樂﹐破之﹔與永西﹑徳化﹑興安諸藩王攻建昌﹐亦破之。金聲桓圍建昌﹐一桂堅守﹔凡五月﹐始破。一桂與諸王俱死﹐惟興安得免。時宗室子孫多起兵﹐宗派﹑封爵﹑時日及起兵郡邑頗難考﹔永西﹑徳化﹑興安之起亦然。附列於此。

羅川王某﹑舉人艾命新﹑禦史艾南英起兵貴東。南英工爲文﹐尢精於選核﹔與陳際泰等齊名﹐稱幾社﹐風動天下。王先及兩人奉益王號召吏士﹔益王敗﹐及永寧王走寧都﹐又與入廣東﹐復入江西。南英攻撫州﹐屯於進賢﹔以糧匱﹐退軍許灣﹐招兵貴東安仁﹐可二萬。及永寧至撫州﹐王以兵會﹐定計取南昌。俄﹐永寧部與王軍斗﹐王親出止之﹐中流矢卒。命新﹐南英之叔也﹔同起兵﹐奉王與金聲桓﹑黃道周相應。羅川亡﹐命新旋死。南英入閩﹐陳十可憂疏﹔授主事﹐尋攺禦史。汀州變聞﹐南英死之。

副將傅潛龍起兵東鄕。隆武帝詔至﹐及其舊部參將黃騰﹑都司文而武﹑守備劉勝率眾襲東鄕﹐破之。屢與王得仁戰﹐敗死。

督師大學士余應柱起兵都昌。金聲桓復爲明﹐應柱散財起兵﹐以舟師援南昌﹐敗於落星湖。已復謂眾曰﹕『吾年六十四﹐官尊祿厚﹔所不了者﹐欠先帝一死耳』。後以兵救吳江﹐楊捷以步騎猝迫之﹔與子臨顯及中軍帥師﹐皆死之。

宗室由■﹝木產﹞起兵饒州。由■﹝木產﹞﹐金華王屬也﹔爲洪承疇所滅。及其屬常遊﹑常洮﹑常涫皆死。

都司趙祖﹑參謀舒奇謀起兵余幹。敗死。

義士徐孝伯起兵湖東。往來各郡﹐又會傅鼎銓於徐博。旣而敗死。

都司徐徳﹑守備洪士邦起兵於安仁。亦敗死。

義士倪大顯起兵樂平。大顯及弟大恢﹑大登﹐皆以勇力聞﹐尙書周損以幣致之。損敗﹐從黃道周﹔道周敗﹐從曹大鎬。及王得仁大發兵屠樂平﹐軍中聞其勇﹐爭欲得之。有僧長八尺餘﹐下馬來搏﹔顯斫其腦﹐應手死。已度不支﹐遂自刎。大登﹑大恢亦被殺。

大理寺丞詹兆恆﹑東湖副使胡奇偉﹑前知唐縣胡夢泰﹑進士徐時敏及楊文﹑李克升起兵於廣信。兆恆起玉山﹔隆武帝立﹐兆恆表賀﹐晉兵部侍郎。夢泰與同起﹐傾家募士﹔亦授給事中。奇偉亦起兵﹐守廣信府。金聲桓來攻﹐兆恆告急﹐黃道周使監軍禦史周定礽﹑員外郎萬文英援之﹔定礽旋拜巡撫廣信之命﹐文英分守鉛山。鄭彩旣遁﹝詳前﹞﹐定礽﹑文英猶固守﹔擊聲桓兵﹐敗之。文英尋及主事唐倜出戰﹐倜陷陣死。熊開元以倜知兵﹐自諸生薦授主事﹐使募兵數百出關﹐應文英。倜死﹐鉛山亦陷﹔文英盡室沈於湖。夢泰﹑定礽在廣信﹐力守數月﹔城破﹐夢泰夫婦自縊死﹑奇偉自刎死﹐定礽亦死。兆恆走玉山﹐聚眾千人﹐依險自保﹔往來江西﹑閩﹑浙﹐聲桓不能制。尋攻開化﹐擊降將李榮兵﹔兆恆親身搏鬥﹐誓死不移。從兵盡潰﹐中流矢死。

時敏﹑文﹑克升同起廣信之九仙山。永曆帝已走南寧﹐江西義兵亦欲盡﹔時敏等猶爲明﹐永曆帝封爲眞定侯。寨破﹐皆死。

副將黃英﹑義士諶延椿﹑胡親民﹑劉紹新起兵瑞州。英及都司敖髙﹑參將姜性誓眾於瑞州之雞公嶺﹑崇山諸處﹐王得仁攻之﹐英等皆沒。

廷椿﹑親民﹑詔新亦死於起兵。

舉人諶志明﹑故分宜知縣魯國琦﹑前懷寧﹝知﹞縣聶棟及其子炬武﹑解元王東平﹑舉人利瓦伊楨﹑黃楧﹑晏揚勛﹑貢生任汲﹑淩洪﹑黃國彥起兵於上髙。志明﹑國琦﹑棟﹑東平﹑維楨﹑楧﹑揚勛﹐所謂七家軍也。志明以兵東會陳泰來進攻撫州﹐王得仁猝至﹐志明沒於陣。東平﹑楧相繼以敗﹐死﹔維楨不知所終﹐或曰自焚死﹔揚勛﹑棟皆爲僧。

國彥亦奉泰來復上髙﹐殺其知縣某﹔取新昌﹑寧州﹑圍瑞州﹐不克﹔攻萬載﹐取之。尋敗沒。

汲﹑洪亦起兵奉泰來﹔泰來死﹐兩人不知所終。

右都禦史陳泰來起兵新昌。泰來聞益王起兵﹐將赴之。其姻戴國士及同裏按察使漆嘉祉僞止之曰﹕『公受隆武帝命﹐督江西義軍矣。今復從王﹐將奉以事閩﹐則王不可﹔將兩事之﹐是二心也。公捐身家以教忠也﹐示人以二﹐人誰諒之』﹗乃止。及金聲桓陷新昌﹐國士降爲聲桓用﹐使招泰來﹔泰來恨曰﹕『吾乃爲賊誤﹗均國事也﹐閩與益何殊』﹖復捐貲募士起﹐曹志明等皆奉之﹔遂復上髙﹑新昌﹑寧州﹐執國士妻子殺之。進圍瑞州﹐不克﹔取萬載﹐使其子正儀等他出從義旅。及聲桓兵再至新昌﹐守者叛出降﹔泰來走界埠﹐志明等自上髙會之﹐進攻撫州。王得仁猝攻之﹐泰來走黃氏祠﹐自刎死。

監軍許文龍﹑曾嗣宗起兵寧州。金聲桓招文龍不應﹐以兵逐降吏﹐屯於奉鄕。嗣宗在寧州﹐聲桓攻陷之﹐嗣宗死﹔進圍奉鄕﹐文龍固守。凡三月﹐食盡﹔退軍界首﹐食又盡。乃被執死。

監察禦史徐伯昌﹑兵部員外郎彭焜﹑金簡臣起兵寧都。伯昌受命督江西義旅﹐自新城﹑廣昌至於寧都﹐起兵克之。善戰能守﹐以書生挫銳師﹐被圍經年而不能破。揭重熙﹑傅鼎銓外﹐城守久者惟寧都爲最。及城陷﹐大書於壁曰﹕『讀聖賢書﹐但知守經死﹐不知達權生』。自縊而死。其子先以伯昌命﹐匿妻山中﹔返而同死。

焜以諸生起兵﹐從楊廷麟﹔擢今職。廷麟敗﹐以幼子屬之。及寧都急﹐焜飲親故酒﹐曰﹕『此城破﹐我義不辱﹔行與諸公訣矣﹗且我與楊公共事﹐宜死﹔徒以其孤在。今已長﹐必無絕忠臣嗣者』。揖諸人而托之。素衣冠﹐燒燭於庭﹔呼妻李氏冠帔出﹐北面再拜﹐分就東西偏縊。

簡臣﹐至李定國入江西時﹐猶以兵屯寧都。明年﹐敗死。

有彭順慶者﹐亦居於寧都﹔劉武元招之﹐不從。旋被殺﹝詳「江西之亂」﹞。

義士陳其綸起兵於大相山﹝瑞金治也﹞。揭﹑傅諸軍沒﹐其綸無內救﹐遙附朱成功於福建。降將胡有聲攻之﹐走寧都之天心寨﹔被執﹐死。

總兵陳輝﹑汪碩畫﹑副將汪洋﹑監紀知州廖汝健起兵貴溪﹐會胡奇偉攻廣信。碩畫﹐故袁繼咸將﹔受其遺命輾轉江西﹐不肯降。尋以戰死。輝等亦沒。

義民王寵﹑鄒文鼎起兵吉水。寵偕劉同升起﹐以部兵不戢去﹔往來臨江﹑吉安﹑撫州﹑贛州之間﹐金聲桓不能禦。一日爲獲﹐詭乞降﹔夜半﹐殺守者﹐搴聲桓旗走。過新淦至峽江﹐降令某以爲聲桓至也﹐亟以冠服謁﹔遽殺之﹐破其城走。急書其旗曰「追剿王寵」﹐呼噪而走。旣遠﹐聲桓兵始知之。及聲桓復爲明﹐徧招之不得﹔蓋入山死矣。

舊撫將鄧武泰起兵峽江。武泰屯峽江﹐始終不降。義師起﹐遂以兵應。尋戰死。

翰林院檢討傅鼎銓﹑職方主事鄔見正起兵於宜黃。鼎銓聞福州破﹐乞兵於寧都之田宗海﹐不應﹔自集鄕兵﹐復宜黃﹑樂安﹐復與揭重熙往來江西﹝詳「江西之亂」﹞。久之﹐被執﹔使降﹐不可。令以書招重熙﹐亦不可。在獄閱月﹐賦詩不輟﹔有「浴佛詩」傳於世。或欲去其發﹔曰﹕『畱此與首偕』。將死﹐人爲之泣。鼎銓志气如平時﹐聞角聲﹐曰﹕『可行矣﹗我不任縛』。平行至順化門﹐南向再拜﹔刑者請跪﹐曰﹕『吾自被擒﹐誰屈吾膝者』﹗刑者淚下而顫右手﹐殺之。鼎銓以北都陷﹐受賊命﹐嘗求死以自雪﹔置木主﹐書年空其日月﹐蓋誓志久矣。

見正合鼎銓﹐每事必咨之。鼎銓沒﹐見正走吉安﹐與劉季礦圖復湖南﹔仍故衣冠﹐匿村塾。爲人所訐﹔捕至﹐請自刃死。吏誚之﹐則大罵﹔不食﹐死獄中。

都督宋獻忠起兵樂安﹐授今職。四家軍𨿽盡破﹐獻忠等猶爲明。戰敗而死。

都督陳文魁起兵﹐其地﹝﹖﹞。後於南丰被執死。

節婦劉淑英﹐廬陵王靄妻也﹔父鐸﹐以揚州太守﹐死璫難。淑英十八而寡﹐剖股以療其姑。北都陷﹐卽矢報國﹔集家僮百﹐四出召募﹐遂成一軍。後赴張光璧於永新﹐奇其才﹐欲妻之﹔淑英不可﹐因奪其部。淑英憤卒。

義士李陳玉起兵於信丰。侍郎劉士楨使其子稚升來與俱。旣而敗死。

工部左侍郎劉士楨起兵於龍泉。破泰和﹑廬陵。吉安再沒﹐士楨使長子肇履入閩乞師﹔次子稚升從李陳玉於信丰﹐爲贛州援。贛破﹐士楨走南田。金聲桓復爲明﹐士楨再使肇履募義兵﹐從劉一鵬圍贛州﹔令稚升入南雄﹐結粵軍。聲桓敗﹐譚泰攻之﹐士楨走龍泉﹔吏索之急﹐絕食而卒。稚升後戰死於長橋鋪。

編修楊廷麟﹑修撰劉同升﹑鄕官王其■﹝穴上弘下﹞﹑劉明保﹑趙日諏起兵贛州。北都陷﹐廷麟搶地哭﹐與同升起兵勤王﹔授左庶子。宗室統■﹝金類﹞誣劾姜曰廣及廷麟﹐謂謀不軌﹔乃散軍。俄﹐金聲桓陷江西﹐列郡驟沒﹔惟贛州懸嶺上﹐其勢亦岌。廷麟﹑同升及巡撫李允茂大集紳士於明倫堂﹐起兵守。廷麟開忠誠社﹐其■﹝穴上弘下﹞﹑明保﹑日諏各以家丁裹糧從。四方至者且三萬人﹐復招壯丁四萬﹑畱廣東兵數千及中書張同敞所徵雲南總兵趙印選﹑胡一靑兵四千﹐大享於城西﹐誓師恢復。聲桓陷泰和﹐廷麟﹑同升乘其驕﹐以兵復萬安諸縣﹝詳「江西之亂」﹞﹔使張安攻撫州。屢疏行在﹐請臨幸﹔略言『偏安海甸非計。贛居上游﹐不易仰攻﹔且左楚﹐右浙﹑閩﹐背爲粵東﹐控制三面﹐兵甲精利。六飛臨幸﹐使四方豪傑知朝廷有恢復大計也』。隆武帝悅﹔鄭芝龍尼之﹐不及行。及樟樹敗﹐與萬元吉共城守。俄﹐被詔將行﹐聞吉安警﹐陳兵郊外﹔馳疏言援吉安﹑防贛州之計。吉安陷﹐聲桓乘勝攻贛州﹔廷麟以新軍及廣西軍潰﹐乃入城守﹐軍聲頗振。城破﹐廷麟猶督鄕兵力戰﹔已知不可爲﹐散其眾﹐脫身入淸水塘自沈死。降將賈熊見之﹐嘆曰﹕『此眞忠臣也』﹗倉卒無棺﹐軿四門瘞之東關之外。同升子季礦從父起兵﹐授待詔﹔後死。湖南總兵鄧凱﹐城破得免﹔後從亡於緬甸﹝詳後﹞。江西自左夢庚降﹐義兵起者旬月輒敗﹐惟廷鱗起贛州﹐堅守二年﹔易子析骸﹐人無叛志。隆武帝嘉之﹐錫名「忠誠府」。四方聞者﹐靡不義之。

又宗室由植別爲義兵﹐擁立於贛州﹔而主兵者之名不可考。降將馬國棟攻破之﹐由植及擁立者皆死。布衣陸繼望﹑陸洪基及南城某亦以起兵死﹐而實事不可詳。其從黃道周﹑揭重熙諸人者﹐復不勝計。南昌再破﹐其勢較折﹔而廷麟子弟在湖中者﹐至永曆帝入緬甸猶有存者。久之而後盡。

貢生齊巽﹑中書張份﹑僧不空起兵於閩州。巽及份﹑不空陰以眾起﹐大學士曹學佺資之千金﹔眾遂立殺懸招撫榜者。錢肅樂聞之﹐爲詩以自慰。降人黃璂密語博托曰﹕『急取福州﹐此類必散』。眾果駭潰﹐人共惜之。

大學士朱繼祚﹑舉人曾世兗起兵莆田。繼祚從隆武帝至汀州﹐奔還。聞監國魯王在閩安﹐聚眾起兵﹔與同安伯楊耿攻興化﹐克之。旣而城陷﹐被執﹔爲訣命詞﹐自縊。將死﹐復爲楹聯以自誓。

世兗破家起兵﹐從繼祚克興化。事敗﹐走廈門﹐憂憤以卒。

義士李長蛟起兵延平。延平居萬山中﹐將軍寨尢峭險。博托兵趨福州﹐長蛟等奉徳化王慈燁居之﹐取大田諸邑。攻者至﹐扼於山勢﹐不能克﹔相持歷歲。陳錦使於對山壘土齊寨而炮擊之﹐長蛟諸人力戰死。王被執﹐死﹔宗室王侯死者極眾。始謂其險可依﹐共保之也。錦又嗜殺﹐幾屠刈矣。

建寧知縣蔣芬﹑鄖西王常潮及應天麟﹑毛明卿﹑李尙賢﹑範恩印起兵建寧。芬知建陽﹐聞莊烈帝崩﹐卽誓眾起兵﹔捐資俸﹑儲火藥﹐募勇士劉鐵臂﹑朱千斤等﹐三請勤王。其詞曰﹕『幸而邀天之眷﹐迅掃狂氛﹐社稷之福﹔否則﹐斷頸抉腹﹐一瞑而萬世不視﹐以酬國家三百年養士之報﹐亦無負芬三十年讀書之心』﹗識者壯之。南都諸臣無措意﹐芬不得行。後擢芬參政﹐與朱繼祚共守興化。兵入﹐緋衣坐堂上﹐死。

天麟聞黃道周出江西﹐首以兵從﹔於是員外郎中書舍人魏棨斌﹑推官洪京榜﹑賴繼謹﹑諸生陳雄飛﹑應士英﹑王加封﹑仲成治﹑髙萬榮﹑劉醇﹑商應椿﹑蔡春溶﹑林克佐﹑黃子淵﹑黃子靜﹑黃堡﹑曹璋各起兵﹐合數千人從道周。及敗﹐諸人並歿。其給京榜札﹐以風﹑云﹑雷﹑雨﹑虎﹑豹﹑熊﹑驪﹑龍﹑象爲名。故京榜所統﹐名「象」字營。朱書其末曰﹕『東山雨雪﹐眷其在懷﹔板屋溫如﹐何能不思』云云。

常潮落魄入閩﹐虎與臥於僧寺。僧奇之﹐與入古田。降人髙簡肆虐於建寧﹐眾叛之﹔遂奉王。鄕官陳某復以虛實告﹐遂以王祁爲左軍﹑李文垣爲右軍﹐率兵萬人及竹溪王屯東峯。降將於應鵠來攻﹐設伏大敗之﹔進攻建寧﹐王祁以計突入之﹝詳「閩海遺兵」﹞﹐車裂簡於市。遂入松溪﹐知州張朝國不降﹐斬之﹔屬邑皆附。馬得功來攻﹐自潰去﹔屯於浦城。王以兵復將樂﹐促浦城﹐將扼仙霞關﹐不克﹔復順昌。得功陷松溪﹐知州戴應選被殺﹔死者千人。王復使曾明遠﹑葉和﹑陳士良出甌寧﹑政和﹐攻松溪﹐復敗得功。自浦城圍建寧﹐自三月至四月﹐守禦百計﹐間出戰﹐勝負亦相當。得功掘黃華山﹐以巨炮墮西門﹐梯而上﹔眾皆呼曰﹕『休矣﹗休矣』﹗王合宮自焚死。祁以功封鄖國公﹔揮兵巷戰﹐不勝﹐自焚死。得功縱殺﹐火三日夜不息﹔屍气聞數百里。

閱二年﹐故將毛明卿復起兵﹐戰於嚴關﹐獨持狼筅奮力死鬥﹔且以兵攻閩﹑浙間。

尙賢﹑恩印亦起兵奉永曆帝號﹐往來甌寧﹑浦城﹑建陽﹑建寧﹑松溪。久之並沒。

宗室統錩起兵光澤﹐頻掠福建﹑江西﹑廣東境。使林惠﹑徐化﹑朱寅攻安溪﹐郎廷相敗之﹔招其部陳龍﹑施建宇﹑蔡淑﹐皆叛降。廷相復使淑僞還﹐爲內應﹔遂攻之﹐馮珩﹑朱議潛等執王以獻﹐廷相殺之。

義士林質起兵復徳化﹐再攻建寧﹔降將蔡應科逆戰﹐質敗被執﹐死之。

舉人陳希友起兵長樂﹐累官給事中﹔從監國魯王入於海。鄭彩殺熊汝霖﹐上下駭畏莫敢言﹔希友獨疏劾之﹐不納。知必爲彩所忌﹐上印爲僧。

兵部右侍郎林汝翥﹑吏部員外郎林垐起兵福淸。垐解官募兵千人﹐扼於鄭氏﹐鬱鬱甚。至汀州﹐倉卒不及救﹐慟哭而返﹔匿山中﹐爲一棺書曰「大明孤臣之柩」。聞監國魯王至﹐郡邑起兵擁之爲主﹔拜其父曰﹕『兒當死久矣。作令城不守﹐當死﹔扈帝事不終﹐當死。今更苟延﹐恐遺父母辱』﹗徒步荷戈﹐與汝翥夾攻福淸﹔身雜伍卒。然鄕民不習戰﹐馬得功以勁騎衝之﹐皆驚潰。垐獨以所部戰﹐身被數創﹐猶不止﹔流矢中喉﹐乃卒。

汝翥受命總督義師﹔福淸之役﹐亦被執。除夕﹐飲金屑死。記室葉子器﹐先被執﹐使作書招垐﹔垐書絕命詞與之﹐被殺死。

義士林永聚起兵於永春州。隆武帝𨿽沒﹐汀﹑漳﹑福﹑建﹑邵﹑延之間義師數起﹐永春尢甚﹔結寨三百有奇﹐皆爲馬得功所破﹝志乘不詳﹐湮沒殆盡﹞。及朱成功北出永春﹐義兵復起﹔可知者﹐惟永聚耳。有眾數千﹐襲破州城﹔李率泰攻之﹐永聚敗死。金衢巡撫劉中藻﹑故蘇松道李向中起兵福寧。中藻返自浙﹐朱大典薦之﹐召對稱旨﹐命撫金﹑衢。中藻取薴獠﹑靑獠諸種人﹐練爲兵。隆武帝沒﹐中藻走括蒼山中﹐以兵攻慶元縣﹐守之。旋以眾歸監國﹔攻福寧﹑長樂﹐皆克之﹐降故將塗登華﹐進尙書大學士。治軍有律﹐語富人佐軍食﹐士卒樂之﹔遂見嫉於鄭彩。監國使沈荃宸解之﹐彩不聽﹔縱兵掠其地。爲得功乘之來攻﹐中藻善守﹐殺傷四﹑五千﹔相持閱七月﹐城中食盡。中藻知必陷﹐冠帶坐堂上﹐爲文自祭﹐屑金飲死。子諸生恩沛被執﹐囚浦城。聞中藻死﹐曰﹕『父死節﹐子可不繼乎』﹗亦死。兵科給事中錢肅範﹝詳前﹞﹑舉人連邦琪﹑繆士坰﹑方徳新﹑郭邦雍﹑陳翰迅﹑幕友歐寧﹑呂天寵﹑部將盧某﹑董世南﹑張先數百人皆死。

向中起兵雒容山中﹐藻招之﹔監國以向中爲侍郎﹐巡撫福寧﹐且監中藻軍﹐以其部屯沙埕。中藻以忠義激士气﹐所戰輒勝﹔其部眾頗不戢﹐向中以法戢之。馬得功圍福寧﹐向中兵少不能救﹔率塗覺華及襄武伯章義軍﹐扈監國入浙江。取健跳﹑舟山﹐晉尙書﹐掌都察院。以鄭彩橫甚﹐嘆曰﹕『此何天子﹑何節度乎』﹖值其父卒﹐監國使以墨絰視事。及舟山破﹐曰﹕『先帝以治行擢向中﹐向中不死難﹔華亭之役﹐不與沈﹑夏諸公死﹔福寧之役﹐不與劉公死﹕偸生七載﹐希得報先帝。今已矣﹗父死在殯﹑母老在堂﹐向中可無死﹔然不死則辱﹗我死﹐當投我於海中以見志』﹗墨絰詣陳錦﹔曰﹕『召君不至﹐捕何至也』﹖則曰﹕『招恐諭降﹐捕就死者』。翔步而出。明日﹐被殺。

招討大將軍朱成功起兵海上。傳三世﹐至克塽降﹝詳「閩海遺兵」﹞﹔部眾猶多入海者。

儒士洪有楨﹑楊淶起兵漳浦。有楨工書﹐名溢海外﹐賈舶爭市之。忽以俠士數百起嘉禾裏﹐據漳浦﹐盡殺文武諸降人﹔監國嘉之﹐卽以爲令。未幾﹐城陷被執﹔瞑目大罵不絕﹐磔之。懸首髙竿﹐數日不變。一卒投之水中﹐夜叫號﹐若有擊之者﹔乃羅拜而瘞之。

淶亦以起兵﹐不屈死。

在籍禦史沈佺期﹑光祿寺卿林橋升﹑戶部主事郭符甲﹑推官諸葛斌起兵泉州。符甲家居﹐與佺期等誓眾起兵﹐親身督戰﹔徧體皆創﹐斗猶不止。或斷其首﹐乃僕﹕暴屍七日﹐面如生。鄕人義而葬之。佺期後沒於臺灣。

橋升及佺期﹑符甲共會監國圍漳州﹐斌約楊義爲內應。某夕﹐守者移義於他門﹐斌不知而往﹐一軍盡沒。斌﹑義皆死。

郭必昌子顯﹐亦謀內應。事泄﹐一門十三人皆死。

義士林忠起兵於南安。居於雙溪﹐與陳奇﹑陳已相應。馬得功攻雙溪﹐奇﹑已以鄭師來援﹐兩人皆死。忠走入海﹐往來閩﹑浙者八年有奇。及鄭師再入﹐忠更破徳化﹑大田守之。宜永貴等來攻﹐不克﹔久之﹐乃沒。

僉都禦史田辟起兵入衛﹔錦衣王之臣奉隆武帝命閱其軍﹐誣以冒餉﹐逮下獄。然兵皆實籍﹐餉亦己資﹐官未之給也。已而遇赦﹐擁眾楚﹑粵山谷間﹐崎嶇不屈。久之乃敗﹐抗節死﹝辟起兵﹑殉難非一地﹐而始於閩﹐故系之﹞。

聞之閩中義旅﹐數抵江﹑浙﹐其期更遠﹔諸人而外﹐匿山林﹑走海島至於屢歲者﹐殆不勝計數。然無紀著﹐皆湮逸。惟周之夔亦起兵﹐人以其黨阮大鋮﹐薄之。

職方主事周師文起兵興國山中。金聲桓復爲明﹐師文應之﹔劉季礦表授今職。復入耒陽﹐軍中身先士卒。何騰蛟不之喜﹐乃之酃縣遇蓋遇時﹐使復吉安。遇時欲降﹐師文涕泣﹐以大義止之。遇時怒﹐竟被殺。

舉人郭金召起兵湖潭。金召貌奇偉﹐議論風生。流賊陷湖南﹐請於何騰蛟﹐練鄕兵以守。已知不可爲﹐絕口時事。騰蛟兩薦之﹐卒不起。臨終題其碣﹐曰「遺民郭金召墓」。

監軍禦史余鯤﹑主事李春甲起兵復寶慶﹐值何騰蛟下長沙﹐遂依之。騰蛟死﹐鯤﹑春甲重繭入桂林。桂林破﹐走入山野﹐不食死。

諸生邱式■﹝耒予﹞起兵黔陽。式■﹝耒予﹞倡團練﹐禦賊徐步。詣行在上疏﹐授待詔﹔招撫諸鎭將﹐會李若符軍。被執過沅州﹐褒衣大帶﹐見徐勇不屈﹔勇致之武昌﹐不殺。式■﹝耒予﹞誓死﹐爲文自祭﹔云以汨羅之水﹑首陽之薇﹐致祭於邱君之神。遂被殺。及北京赦使至﹐已無及矣。黔陽破﹐若符亦死。

貴溪王常彪起兵永寧。貴溪﹐榮藩裔也﹔榮王死﹐王與總兵項登華擁其餘眾﹐招兵苗中。出攻沅州﹐降將綫瑨擊之﹐敗績﹔綫國安復來攻﹐王固守。未幾城破﹐王及登華﹑吳尙應皆戰死﹔苗兵死者萬人。

榮王由楨起兵辰州。俄﹐敗死﹔貴溪王統其眾。

有遂平王者﹐亦起兵死﹝以時日﹑居地不能確﹐附之﹞。

義士謝照﹑龍尙可起兵耒陽。屢與孔有徳兵角﹐卒敗沒。

監紀推官聞大成起兵酃縣。大成甫起兵﹐遽爲兵執﹔在獄慷慨悲歌。臨刑﹐神色不動﹐觀者雪涕﹔大成曰﹕『無勞諸公痛我﹐我亦痛諸公之生也』﹗

文淵閣大學士總督五省義師唐誠起兵永州。誠受父紹堯遺命﹐及兄誼毀家起兵﹐助瞿式耜守桂林﹐擢今職﹔與騰蛟相犄角。湘潭破﹐誼奉母居龍虎關﹐誠入肇慶。馬蛟麟執其母入粵﹐誠號泣上印綬﹐自囚贖母﹔蛟麟禮而釋之。或以其名入簿牘﹐作詩曰﹕『無如世相拂﹐此誼不忍絕』﹗入秦人山以終。其弟訪﹐官庶吉士﹐知制誥﹔亦奉命入楚﹐聯絡諸鎭。知不可爲﹐痛哭爲僧﹐稱「食苦和尙」。

崇陽王起兵苗中。入苗地﹐散金帛﹑敕印號召﹔土司﹑苗民翕然奉之。出攻黎平﹐陳友龍擊之﹐王被執﹐死﹔連營皆潰。

興化土司某﹐獨擁奉國將軍暉奎入其寨﹐以兵千人誓守。友龍復攻之﹐王及土司皆死。

湖南當黔﹑桂之衝﹐兵賊所萃。戊子之間﹐義師大起﹐湘州人士多預其謀﹔事後被逮者﹐三百有奇。湘陰陳之宣等其著者﹐其它率不可考。寶慶﹑武岡﹑辰﹑永﹑沅﹑靖之墟又鄰苗寨﹐漢民﹑苗族憤起義者亦十百計。一屠於郝永忠﹐再破於屯齊及諸戰守死者。文獻無徵﹐益不能詳矣。

大學士陳子壯﹑舉人杜璜﹑邑紳李星一起兵廣州。子壯聞蘇觀生更立紹武﹐止之不可﹐退居九江村﹔永曆帝以爲東閣大學士兼兵部尙書﹐總督福建﹑江西﹑湖廣軍務。未行﹐而廣州陷。久之起兵﹐多番鬼﹑蛋戶民﹐稱善戰。陳邦彥使來結﹐故知州梁若衡﹑指揮楊可觀﹑楊景曄亦招花山盜三千人約內應﹐期以七夕宵入廣州。子壯喜﹐先二日發。可觀聞之﹐曰﹕『死矣﹗可柰何。謀必泄』。語未畢﹐被執﹐使舉其同人﹔怒曰﹕『今日斫頭終﹐不圖緩死殺天下英雄』。佟養甲殺之。子壯走五羊驛﹐邦彥後至﹐曰﹕『公無再誤。今成棟必至﹐我伏葦中﹐公以靑白旗爲識﹐以大艦陣於西﹔合擊之﹐必大克』。成棟還至禺珠州﹐伏起﹐燒其舟﹔成棟驚卻西﹐邦彥逐之。昏黑﹐子壯兵望帆檣若櫛﹐謂皆成棟軍﹐陣動﹔子壯令未徧﹐後軍已走。成棟乘勝擊之﹐子壯大潰﹐走九江﹔其子上庸戰死。值禦史麥而炫來迎﹐子壯從之。成棟使降盜鄭昌爲導﹐破髙明﹐執子壯送廣州﹔養甲曰﹕『不極刑﹐無以栗眾』。召降臣何吾騶﹑王士俊﹑李覺斯﹑黃應華數十人﹐列坐觀殺子壯。衣以赭衣﹐舁歷四門﹐子壯不可﹔刃之數十﹐大呼髙皇帝﹑烈皇帝不絕口。養甲以木丸塞之﹐坐而磔諸臺訖﹐舉酒屬吾騶等曰﹕『畏乎』﹖皆曰﹕『畏﹔不敢異』。復析子壯骸﹐投之四野。子壯母朱氏﹐自縊死。及養甲降﹐永曆帝贈子壯太師﹑番禺侯﹐謚「文忠」﹔卽以養甲爲祭諭使﹐養甲愧欲死。養甲後爲李元允所殺﹔將死﹐恍惚見子壯射之云。仲子士圖被獲﹐家童伯卿請磔己贖主孤﹐乃免﹔後以中書統舊部居於山﹐久之乃燼。

星一﹑璜攻肇慶﹐敗死。

巡撫張家玉﹑舉人韓如璜﹑大姓陳文豹﹑林洊﹑朱四維﹑指揮譚某起兵東莞。家玉以侍讀監鄭彩軍﹔彩遁﹐家玉入新城﹐與知州李翺力戰。隆武帝大怒曰﹕『統將入關﹐令文臣陷陣﹐何以自解』﹖玉乞骸﹐曰﹕『得從七旬王父母﹑五旬父母﹐死不恨』。優詔答之。尋以右僉都禦史﹐巡撫廣信﹔乃募軍潮﹑惠間﹐說山賊數萬﹐皆下之。將赴贛州﹐而汀州陷。值到窖﹝東莞治州﹞何不凡﹑黃子元使迎﹐家玉遂居之。林如玉兵亦起﹐家玉與共攻東莞﹐克之﹔籍降臣李覺斯家以犒士。甫三日﹐成棟兵至﹔如璜戰死﹐到窖亦破。家玉祖母陳氏﹑母黎氏﹑妹石寶入水死﹔妻劉氏被執﹐斷體死。家玉彷徨無所止﹐而文豹以西鄕兵來迎。文豹者﹐大豪也﹔與故南海指揮安宏猷﹑訓導張治﹑舉人張恂﹑尹斌皆起兵入東莞﹐殺典史張元鼎﹐遣使迎家玉﹐期與合。乘勝復新安﹐屯於赤岡﹔屢及成棟軍戰﹐殺傷相當。及成棟兵大至﹐文豹及宏猷皆戰死﹐治﹑恂自縊死。文豹死﹐靈爽殊異。未幾﹐爭廟之。其後釐祀典﹐文豹廟獨存﹔比於江陰之閻﹑陳﹐閩之朱成功諸人矣。家玉走鐵岡﹐覺斯子因覆其族﹐墟落皆盡﹔家玉慟哭過之。緣途召集﹐得姚金之﹑陳殼子三千人取龍門諸邑而卻走﹝詳前﹞。家玉有奇气﹐少好劍術﹔多結豪傑士。北都陷﹐被執﹐不殺﹔乃僞爲文諛賊﹐乘間南走。至畱都﹐馬士英惡其出周鳳翔門﹐羅織之﹐削籍﹔居浙江﹐與蘇觀生同扈隆武帝入閩﹐擢官。以鄭芝龍不可恃﹐請出關效死﹔遂令入江西﹐解撫州圍﹐戰守於新城﹐稱能軍。故蹶而復起﹐所至奉之。至是﹐更募萬餘軍﹐爲龍﹑虎﹑犀﹑象四名。攻增城﹐破之。成棟使閆可義﹑杜永和以馬步來攻﹐家玉三分其軍﹐倚溪崖以自固。大戰十日﹐力竭被困﹐諸將潰圍出﹔家玉嘆曰﹕『矢盡炮竭﹐欲戰無具﹔將傷卒盡﹐欲戰無人。烏用徘徊島嶼﹐以頸血濺敵人哉』﹖徧拜諸將﹐投野塘死。兵戮其屍﹐送首於養甲﹔值諸降臣觀殺陳子壯﹐李覺斯恨家玉﹐離坐請視﹐曰﹕『無爲所欺』﹗養甲曰﹕『此貌淸正﹐固是義士﹔必家玉也』。卒年三十三。永曆帝悲悼﹐贈少保大學士﹐封增城侯﹔父兆龍固在﹐卽以爵之。從弟有光﹑有恆及鄧棟材﹑韓如璜﹑楊如遠十餘人皆從死。

洊爲家玉師﹐與同謀起兵﹔臨刑﹐爲詩曰﹕『獨憐一片忠精骨﹐不死沙場死法場』﹗

四維﹐諸生﹔譚官指揮﹐逸其名。陳子壯圍廣州﹐四維﹑譚自上游起兵應之﹐斷飛來寺山口﹐攻下三水﹔子壯奏授主事﹐譚亦進秩。子壯死﹐四維守淸遠﹔城陷而死。

諸生阮大年﹑李子俶﹑鄕紳黃春榮﹑黃奇策﹑義士王興﹝此別一王興﹞起兵新會。大年聞莊烈帝崩﹐哭於崖山楊太后廟﹐聚海舟四百﹐將發。子俶亦以國變﹐書「大行皇帝位」於家廟﹐哭之曰﹕『生爲明人﹐死爲明鬼可乎』﹗旬日得五百人﹐又降海盜於昆侖可千餘人﹐毀家具艦﹔聞大年在崖山﹐赴之﹐相抱慟哭。宏光帝立﹐攜其眾自海道入衛﹔颶風大作﹐飄沒過半。甫至崇明而南都覆﹐從者亦潰﹐乃還。及黎遂球在贛州﹐兩人赴之﹐曰﹕『從公覓一死耳』﹗城陷﹐兩人力戰死。

春榮﹑興得兵萬餘﹐李成棟使招之﹐春榮斬以徇﹔尋敗死﹐興亦死。

奇策﹐亦新會人﹔起兵而死﹝或謂卽春榮云﹞。

虎賁將軍王興起兵文村。興以勛臣裔起兵﹔唐王聿■﹝金粵﹞脫出於廣州至﹐興奉之甚謹。文村在萬山中﹐一綫鳥道﹐人不能入﹔興軍守之﹐且耕且拒﹐李成棟﹑佟養甲無如何。

成棟爲明﹐王及興奉表於肇慶﹔廣東再陷﹐興仍故屯歷十餘年。尙可喜屢招之﹐不聽。旣而食盡﹐又聞永曆帝訃﹐乃邀可喜客金光至﹐飲之﹔揮涕曰﹕『吾受明恩二百八十餘年矣﹗天不之祚。然興豈能爲降將軍乎』﹖語次﹐一人突入﹐則故侍郎王應華也。相見於邑不成聲。飲三日﹐語光曰﹕『所以邀子來者﹐明吾不背故主之忱耳』。命五子出拜﹐撚須裂眥而呼曰﹕『興不能回天﹐命也』﹗盡召其妻﹑妾登樓﹐手發連珠炮自焚死﹔王亦服腦子死。光以其五子出﹐其部走入海者猶過半。

義士陳耀﹑林賢舉﹑蘇來﹑劉子葵起兵惠州。進攻廣州﹐不克而還。尋以敗死﹐蘇來亦死。子葵敗爲僧﹐復謁永曆帝於肇慶﹐使知龍州﹔扼其門使黃應傑等﹐不得叛﹝﹖﹞。有讒之者﹐卽日棄官去﹔後入於廈門。

義士賴其肖起兵潮州。降將文貴﹑陳虎﹑余成隆來攻﹐其肖斬之。未幾﹐敗死。

又某寨民起義﹐奉宗室趙王某。李成棟來攻﹐王卽祝發遙光寺。會陳子壯啟至﹐成棟執王縊殺之。

總兵霍師達起兵胥江。迎陳子壯爲軍主﹐又合陳邦彥軍三水。李成棟來攻﹐師達以火舟出柵戰。成棟敗走﹐追之﹔風忽反﹐舟掛於柵﹐師達戰死。

大姓陳順簡起兵韶州。敗死。

義士賴熊起兵建陽。復其城﹐尋敗沒。

義民某某起兵光山廠。地在湘﹑粵之交﹐自英徳之滄光廠逆流而上﹐爲陽山﹑爲連州﹑爲連山縣﹐達於湖廣﹔深邃險峭。人工於銃﹐背發之無不中。弋陽王某避亂其中﹐土人戴之。李成棟屢攻﹐不能入。反正後﹐使洪士鵬往﹐亦不得入。宣忠伯王承恩自請往﹐遇王陽山﹔眾共畱之﹐不得出。其將彭鳴京﹑鍾某﹑羅某願以其部隨承恩出﹐圖自效﹔亦不果。

指揮白常燦起兵淸遠。奉陳邦彥﹐守之。矢盡援絕﹐常燦力戰死﹝或曰﹕常燦卽白榮﹐守淸遠。陳邦傅眾至﹐衣服皆明制﹔常燦不知而迎之。已知其降﹐大怒﹐呼其名而詈之不絕口﹐遂死亂刃之下。淸遠屢被攻﹐榮與常燦疑兩人﹐俟考﹞。

給事中陳邦彥﹑大姓崔良檟﹝一作良先﹞起兵髙州。邦彥爲蘇觀生使桂林﹐夜二鼓﹐永曆帝召入舟﹐太妃垂簾西向坐﹐丁魁楚侍﹔語以觀生立君事﹐邦彥謝不知﹐且請急返肇慶系人心。永曆帝悅﹐授給事中﹔使還諭旨。聞彭耀死﹐入髙明山中。李成棟陷廣州﹐邦彥在山中晝夜哭﹔曰﹕『禁旅弱﹐南寧又遠﹔獨以奇兵襲廣州﹐此孫臏所以救趙也』。聞萬元吉部余龍在甘竹灘﹐潰卒赴之﹐至二萬人﹔使攻廣州﹐己督髙明軍來會。移書張家玉曰﹕『桂林累卵﹐得牽制之﹐使無西逞﹐則潯﹑平之間可以安輯﹔是致力於此﹑收效於彼也』。家玉然之。李成棟急還救﹐聲攻甘竹﹔龍卒內震﹐各引還。已使其門生馬應芳會龍攻順徳﹐取之。未幾﹐敗﹔應芳赴水死。龍戰於黃連江﹐舟師三百皆被焚﹔龍亦走。邦彥棄髙明﹐攻龍門而守之。佟養甲得降人﹐知攻廣州策出邦彥﹔掩執其子妾﹐使招之。報曰﹕『妾辱之﹑子殺之﹐身爲忠臣﹐義不顧妻子』。養甲壯其節﹔會李星一等兵又起﹐乃殺之。邦彥使約陳子壯伏禺珠州擊成棟敗之﹐子壯敗而走﹔邦彥收其軍攻廣州﹐城中揭楊可觀﹑楊景曄首示之﹐皆內應者也。邦彥哭而祭﹐退軍三水。霍師達﹑白常燦﹑麥而炫各使以城邑奉邦彥﹐曰﹕『淸遠﹐廣州咽喉也』。引其軍赴之﹐橫江樹柵絕嶺北道。成棟水陸二萬眾攻之﹐師達首戰﹐邦彥逐北﹔風返﹐成棟乘之﹐師達死﹐邦彥眾大潰。成棟攻之﹐邦彥及諸生朱學熙固守十日﹐不拔﹔穴城轟之﹐藥發而陷。邦彥自起兵﹐日或一食﹑夜則坐寐﹐與士卒共甘苦﹔故其兵銳﹐常分援諸將。至是﹐以數人巷戰。肩被刃三﹐不死﹔走朱氏園﹐見學熙先縊死﹐哭拜之。將入水﹐兵鉤出之﹔與總兵曾天奇同被執﹐養甲磔之。談笑就刑﹐神色不變﹔爲絕命歌曰﹕『天造兮多艱﹗臣也江之滸。書生談兵﹐時哉不我與﹗我後兮何之﹖我躬兮獨苦。崖山多忠魂﹐先後照千古』﹗旣死﹐其肝猶躍起﹐直擊監刑者之面﹔其人怖﹐立死。天奇亦死﹐良檟死於髙州。

湖南巡道黃公輔起兵入新會及新寧。張家玉思用之﹐旣而敗死。

禦史麥而炫起兵髙明。迎陳子壯﹐以故主事朱實蓮攝縣事。城破﹐實蓮戰死。而炫被執至廣州﹐不屈﹔被磔而死。

漳平伯周金湯起兵於雷﹑廉州。金湯自滇至廣東﹐聚兵雷﹑廉海中﹔龍門鄧耀﹑王興之將王懋徳及李玉﹑黃確﹑鄭球皆結之。爲尙可喜所敗﹐懋徳﹑玉﹑確﹑球皆敗死﹔金湯被執﹐死。

總兵黃海如起兵雷州。殺知府趙最﹑推官李宣國以守。使結朱成功攻廣州﹐不克死。

推官張孝起起兵廉州﹐人多應之。爲李成棟所敗﹐妻妾入海死﹔羈孝起於軍中。成棟再降﹐孝起得脫走。永曆帝徵之﹐自給事中擢撫南寧及髙﹑雷﹑廉﹑瓊四府。四州沒﹐孝起走龍門島﹐絕粒七日死。

總兵鄧耀起兵於龍門﹐圖恢復﹔周金湯結之。金湯敗﹐可喜急攻龍門﹐耀出搏戰﹐大敗﹔走交趾﹐交人擊其部﹐死者被海。耀走廣西﹐入土司﹔被縛而死。

有蕭圖隆者﹐旣降﹐復與洪彪﹑周祥﹑勞來﹑陳啟新攻恩平﹑開平﹑陽春﹑陽江諸山寨﹐爲尙可喜所擊﹔圖隆赴海死﹐彪等被殺。

分巡道陳武起兵瓊州。拔臨髙﹑昌化﹐黎人響應﹐儋﹑崖道絕。髙進庫告急﹐尙可喜使張國柱擊滅之。

其諸別部英六吉﹑劉良機﹑張興龍﹑揭結﹑陳志良並起兵﹐據山險以守。志良戰尢銳﹐尙可喜屢攻之﹐不能克。已知不敵﹐使其部薙發﹐免屠戮﹔已盡其室自焚死。部卒多走入海﹐不從其命。六吉諸部亦入於海。

廣西巡撫方震儒起兵桂林。震儒聞宏光帝立﹐卽遣兵入衛。俄受代去﹐兵以潰還。

宗室﹝封爵﹑宗派遺﹞朱盛濃起兵富川﹐及丰城侯李茂先屯黔﹑廣﹑楚交界之山中﹐招致猺獞﹐攻拔郡邑﹐與李定國遙相應。綫國安擊之﹐寨多破﹔其弟盛添臨陣死。明年﹐茂先敗績於融縣﹐死之。盛濃輾轉兵間﹐爲期最久﹔自粵入川。至康熙元年﹐始被獲﹔抗節而死。

貢生何復圖起兵楚﹑粵間﹐結寨自固﹐以衛堵允錫。爲曹志建所攻﹐被磔死。

廣西自李成棟﹑曹志建﹑陳邦傅﹑李赤心﹑郝永忠﹑孔有徳﹑孫可望交躪不已﹐忠節之志錯出其間。桂林旣亡﹐率猶據守。故定國再至﹐義兵四起﹐數且累百﹐爭復爲明。卒以邊徼無徵﹐失之。

舉人賈鍾斗﹑諸生劉士愷﹑龍明新起兵仁壽。先後拒戰﹔城陷﹐皆力戰死。

義士雷應奇起兵井研。聞賊至﹐曰﹕『柰何郡州無一殺賊者』﹗糾義勇拒於髙境關﹔返至桑園﹐力殺叛賊﹐死。

給事中吳宇英起兵新都。賊授宇英以禦史﹐不從﹔盡散其財﹐募兵三千入神仙洞﹐以待勤王。劉文秀圍之三月﹐食盡﹐盡室自縊﹔義兵皆死。

遊擊曾英起兵重慶。英爲陳士奇所制﹐屯白帝﹐兵不及千。進次涪州﹐大募士卒。值貢金十萬至﹐英曰﹕『此進必資賊﹐不如畱之』。旬日﹐得眾十萬﹐遂大振。旣而敗死﹝見前﹞。

分巡道劉長麟起兵涪州。曾英邀之﹐與擊劉文秀﹑白文選﹐大敗之。及英敗﹐長麟亦死。

時兵部侍郎侯思恂﹑提學道王芝瑞亦先後起兵﹐思恂旋卒。

諸生董克治起兵合州。擊賊不勝﹐保其峒不下。賊誘以官﹐不從。經一月﹐賊以火燻峒﹐凡三千人無肯降者﹔時比諸田橫云。

義民蔣士鉉起兵永川。集眾二百﹐守州城。戰於東門﹐被執﹔瞠目大呼曰﹕『速殺我﹐不降也』﹗賊磔之。

鄕紳刁化龍起兵江津。獻賊招之﹐不聽。旣而敗死。

順慶道葉可緒﹑知府史覲宸及李從彥﹑歐永祚起兵順慶﹐圖恢復。覲宸爲賊所執﹐大罵而死。可緒等亦歿。

諸生樊明善起兵南充。明善聞北都破﹐喪服詣巡按龍文光曰﹕『鼎湖今逝﹐臣子不共戴天。公聞變三日矣﹐乃無所爲耶』﹖文光深謝之。明善自集兵﹐禦賊而死。

郎中李含乙起兵廣安。含乙方居憂﹐賊陷其邑﹐募兵數千克之。其黨馬元利來攻﹐方戰﹐被執。邑人王樹從含乙爲裨將﹐已潰圍出﹐慮含乙被獲﹐反戈殺數十人﹐與俱。不屈死。

諸生熊兆桂﹑李師武﹑魚嘉鵬起兵敍州。兆桂首舉義﹐師武附之。被擒﹐曰﹕『天運至此﹐任爾戮我』﹗賊褫其革冒鼓﹐懸諸城。

嘉鵬爲僞官拷訊﹐厲聲曰﹕『自我爲之﹐恨不斬逆獻耳』。與師武皆被磔死。

進士王啟歲起兵安嶽。得萬餘人﹐戰死於陣。

石泉王聿鏘起兵敍州﹑馬湖間﹝聿鏘作聿鋡﹐似誤﹞﹐克其城﹐土夷服從﹔李國英爲徙鎭重慶以備之。其死也﹐距永曆帝已亡後﹔蓋義兵之殿矣。

巡撫馬幹起兵達州。賊陷重慶﹐謂官軍不足懼﹐以少眾守之。幹起攻賊﹐敗走﹔遂復重慶。後死於難﹝見前﹞。

副將朱化龍﹑通判萬文相起兵龍安。克茂州﹐與詹天顏守之。獻賊毒四川﹐屠戮無寧宇﹔惟龍﹑茂間以化龍諸人屢創賊﹐禍少戢。已與天顏復龍安府﹐斬賊將王運行﹔擢化龍總兵官﹐屯茂州。李國英攻之屢年﹐不克。及川中諸將降潰﹐化龍猶固守。已而城破﹐被執﹔不屈死。其馬見之﹐亦悲鳴躑躅而死。

同知詹天顏起兵松潘﹐與朱化龍相結。松潘之間不大被賊者﹐天顏之力也。尋及化龍復龍安府﹐擢撫其地。及李國英攻石泉﹐天顏力戰﹐被執死。

長沙知州髙明起兵建昌衛。劉文秀再至﹐明拒之焦家屯﹔敗﹐自焚死。

戶部員外郎範文光﹑舉人劉道貞﹑蘆山舉人程鳳翔﹑雅州諸生傅元修﹑傅元覽﹑張士麟﹑唐默﹑鍾之俊﹑胡大生﹑溫其仁﹑溫其信起兵雅州。文光及鳳翔等奉鎭國將軍平■﹝木鼎﹞爲蜀王﹐推黎州參將曹勛爲副總兵﹐己監其軍﹐與劉道貞相結。及楊展死﹐文光憤入山。劉文秀入雅州﹐文光賦詩一章﹐仰藥死﹔鳳翔等多敗沒。道貞自邛州走雅黎﹐與曹勛起兵﹔賊至﹐擊之小山關﹐大敗之﹐斬首千級。賊還據邛州﹐道貞使其子揆度攻之。賊搜道貞妻王氏﹐環手械頸﹐使招揆度﹔大罵不從﹐賊支解之﹐遺骼皆盡。揆度亦沒於陣。而沈道已南不被兵。

諸生葉大賓爲賊脇爲令﹐乃卽與紳士密檄賊分守浦江﹑大邑﹔已矯賊令殺其酋﹐帥州民萬餘奪西門去﹐亦奇士也。

通判王懋烈起兵松陽。俄而敗﹐舉室死之。

參將曹勛起兵黎州。居數日﹐宗室平■﹝木鼎﹞至﹐勛及範文光﹑程鳳翔等共奉之。賊黨來攻﹐勛大敗之。其後屢創賊﹝見前﹞﹐範文光字其境曰「忠孝路」﹔復偕諸將攻川南。及楊展死﹐勛失勢﹐遂被執。

武進士楊展起兵犍爲。展負材武﹐與曹勛共守成都﹔兵少不足用。城陷﹐賊縛之﹔未殺﹐展斷其索﹐躍入江泳遊而下。至嘉定﹐賊已攺州爲府﹐使其黨守之。乃復至犍爲起兵。其後名大著﹐川中諸將恃若長城。時共推曾英爲上將﹔然英軍律﹑材武皆不及展。獻賊棄成都﹐亦隱畏展﹔獨李幹徳惡之﹐使殺展﹐急攻嘉定而沒其貲﹐蜀事益裂。

指揮王萬春起兵瀘州衛。萬春憤多降賊者﹐以屯兵數百拒戰﹔被執﹐合門死之。

貢生黎應大起兵夾江。應大潛結鄕鄰﹐倡義恢復。事泄﹐賊支解之。子照斗﹑照達﹑照鸞﹐皆死之。

千總周鼎昌起兵鎭安。爲木城﹐以拒賊﹔劉文秀爲橋於靑衣之夾江以圍之。鼎昌潛斷之﹐沈其士卒甚眾。文秀走還﹐鼎昌蹙之南岸﹐斬獲無算。文秀出不意﹐覆之。

千總廖佐﹝峨眉人﹞﹑楊世泰起兵羅徽堡﹝峨眉治也﹞。佐﹑世泰以堡兵﹑義勇千人入峨眉守之﹐與楊展相應。已而敗死。

義民余登皞起兵眉州。賊將狄三品驅民於道姑庵原田壩盡殺之﹐凡五千有奇。皞裂衣爲旗﹐集遺民柵於醴泉河﹔賊至﹐眾以耰鋤﹑白棓殺之。賊走東館﹐皞使僞獻酒米﹐賊納之﹔夜半襲之﹐內外夾擊﹐復斬數百級﹐遂名「鐵勝營」﹐起兵者多歸之。相持二年﹐賊不能勝。後爲向成功所殺﹔成功亦爲吳三桂所破﹝見前﹞。川中義旅異他省﹐往往自賊﹔故楊展死於袁韜﹑花漢鬥於湯國聘﹑登皞覆於成功﹐蓋無能節制之者。

宗室朱盛濃兵巴東。輾轉數四﹐後入於小尖寨。寨破﹐被執而死。

諸生余飛起兵花溪。地枕飛仙關﹐靑衣水又阻之。飛伏谷中﹐使誘劉文秀入﹔伏發﹐不得出﹐斬級三千。及文秀再入川﹐屯於天生城﹔飛攻之﹐單騎被圍﹐力殺數人死。

中江﹑射洪之民聞賊至﹐結砦阻守﹐賊不能破。使人僞爲藩王子某至﹐民競戴之﹔賊兵突至﹐其人內應﹐民寨皆破。以不得其主名者﹐附志之。

總兵王祥起兵於遵義﹝於蜀爲枝附﹞。祥以九子隘官起﹐出師綦江﹐聲望並曾英﹔王應熊尢任之。後死。

僧晞容起兵於豹子峒。晞容﹐七寶寺僧也。賊攻豹子峒﹐晞容曰﹕『峒中數十萬生靈﹐可坐視死乎』﹖糾義勇五百﹐身先衝賊﹐大敗之﹔圍解。相持久之﹐復殺賊千餘。一日賊突至﹐遂爲所殺。

六番招討楊之明起兵天全。與宗室禦史朱統■﹝金尹﹞﹑舉人鄭廷爵擊賊雅州之飛仙關﹐兵敗被殺。廷爵收兵再戰﹐沒於陣。統■﹝金尹﹞劾丁啟睿疏﹐膾炙人口。卒起兵死。

宣慰使馬京﹑土千戶李華宇起兵於黎州。賊惟懼土司難服﹐鑄金印四出招誘。京年才十六﹐擲印不降﹔僞將苗甲至﹐京及弟亭密攻之﹐擒其黨數千人﹐殺以禡旗。遂討獻賊﹐使白翠寰招富莊頭人姜﹑黃﹑柰﹑李﹑張﹑包﹑蔡七姓助之。華宇時八十矣﹐亦以土司起兵﹐卽七姓眾將之。而海崇堡指揮丁應選﹑寧越營守備楊起泰固受巡道胡恆檄﹐以兵入援﹔聞恆死﹐遂與京﹑華宇合﹐凡兵萬人。與賊大戰於雅州之龍觀川﹐殺數千人﹐擒僞總兵方甲。賊不敢逼﹐沈﹑黎之間不被兵者數年。及劉文秀再入川﹐京先卒﹐亭猶死守﹔被執﹐不屈而死。華宇苦戰﹐賊擒而磔之。應選老矣﹐亦沒於陣﹔並七姓頭人無一降者。

總督李若星起兵云﹑貴。若星聞北都�﹐使胡一靑﹑趙印選兵入衛﹔宏光帝立止之﹐曰﹕『果至常徳﹐卽隸何騰蛟』。命下﹐而一靑﹑印選已入江西矣。若星旋受代﹐後以尙書死滇難﹝或曰死武岡州﹞。

鄕官顧人龍起兵定番。孫可望入﹐人龍率土兵拒戰殺賊。

知州吳子麒起兵新寧。可望至﹐子麒謂在籍主事劉綰﹑楊元瀛曰﹕『吾儕﹐明老臣也﹔坐視賊黨屠戮鄕戮﹐何以見先帝』﹗因起兵扼賊要路﹐敗之。嗣賊益眾﹐爲所擒﹔各不屈死。

舉人段伯美﹑諸生余繼善﹑耿希哲起兵晉寧。推昆陽人程師孔爲軍師。李定國攻之﹐師孔遽遁﹔伯美﹑繼善兄弟知弗敵﹐自刎死。

知州夏訓祖起兵呈貢。俄﹐敗死﹔祖訓蓋與伯美等共事者。

知縣周柔彊起兵江川。拒李定國於撫仙湖﹐敗績﹔死之﹐一軍皆燼。

舉人席上珍﹑金世鼎﹑晉寧知州何思大起兵於姚安。賊至﹐上珍謂思大﹑世鼎曰﹕『城尙可守﹐曷起兵拒之』﹗各散家財﹐募士二萬爲固守計。事未竟﹐而賊張虎至﹐一戰而敗﹔世鼎自殺。上珍﹑思大被執至昆明﹐可望呵之﹔上珍厲聲曰﹕『我大明忠臣﹐肯爲若屈耶』﹗罵不絕口。可望褫其革﹐自頂及踝﹐罵聲猶隱隱也。思大亦合室死。

時雲南義兵大起﹐孫可望﹑李定國解鶴慶之圍﹐爭昆明﹑呈貢﹑晉寧﹑歸化間﹐富民死者無藝。忠義之士﹐悉爲所燼。

守備張倫起兵於鐵索營。可望屠之﹐倫亦死。

土知府那嵩起兵於沅江。那氏世襲土知府﹐嵩亦循法﹐聚書千卷﹐甲於滇中。永曆帝過其地﹐嵩帥子熹出謁﹐供帳卑謹﹔筵列金銀飲器﹐宴畢以獻。曰﹕『此行上供少﹐聊供乏耳』。及李定國在緬﹐以敕印召土司﹐無或應﹔嵩與故將髙應鳳起兵﹐傳檄遠近﹐總兵許名臣﹑土司龍贊陽皆與臺﹐將偕定國攻緬甸﹐迎永曆帝。吳三桂攻之﹐嵩戰不勝﹐入城守。遣使告急於定國﹐定國將救之﹐爲孟艮土司所擊。三桂掘濠困之踰月﹐應鳳戰死﹐嵩盡室登樓縱火自焚。土民皆巷戰死﹐沅江如洗矣。

土司龍吉兆﹑龍吉佐起兵於馬乃。馬寶等攻之﹐兆﹑佐誓死守七十餘日﹐柵破被執。吳三桂問何爲反﹖兩人曰﹕『我受國恩三百年﹐仗義而死﹐何爲反』﹗又曰﹕『獨不畏死耶』﹖曰﹕『我兩人以忠義死﹐不愈於爾不忠﹑不孝而生乎』﹖同聲大罵。三桂怒﹐截其舌而殺之。以其地爲普安州。道人梅某與尹士表﹑張琦謀興復﹐假沐罕忠書﹐使寧州土司祿昌賢起兵﹔事泄﹐皆死。罕忠﹐沐天波子也﹔將死﹐語妻龍氏曰﹕『吾且不測﹐汝妊脫生子﹐可無絕先人嗣』﹗使內官滕九徳﹑僕白君愛匿之滕飛熊所﹐龍氏得代不死。其後新興土司王耀祖等兵起﹐知龍氏生子曰新保﹐檄告諸蠻﹐以滇邊土司續﹐重沐氏也。及敗﹐匿新保﹔三桂弋殺之。耀祖等多死。

而水西安坤亦總兵﹐皮熊聳之起雲﹝存以待考﹞。

續明紀事本末卷之十六

東南殉節

僉都禦史左懋第聞將遣使臣﹐自以母喪在北﹐請行﹔陳洪範﹑馬紹瑜副之。行次北京﹐以衰絰入﹔或訝之﹐曰﹕『國喪也﹔且有母喪』。又爭待使臣禮﹐乃館之鴻臚寺。剛林責朝見﹔曰﹕『未謁梓宮﹐不敢見』。時剛林猶未悉中朝事﹐洪承疇教之﹔懋第與之反復辧論﹐聲色俱厲﹐剛林亦心折。索國書﹐不予﹔以金幣及謁陵物見之。使參謀陳用極請期﹐不許﹔乃帥將士哭臨三日。多爾衮重其節﹐使還﹔以陳洪範謀﹐復自滄州執懋第還﹐拘諸太醫院。承疇﹑李建泰等往責之﹐不屈。

明年﹐從將劉英﹑曹遜﹑金鑣逾垣入﹐懋第爲遺疏使鑣還奏﹐則金陵沒矣﹔遜曰﹕『如何』﹖懋第曰﹕『天命若此﹐復何言』﹗絕粒七日﹐痛哭誓死。

值使懋第等皆去發﹐懋第與陳用極﹑遊擊王斌﹑王廷翰﹑張良佐及守備劉統皆不可﹔副將艾大選﹑傅浚首從令﹐懋第執大選杖殺之。浚懼﹐爲蜚語﹔遂下懋第獄。再令去發﹐大呼不可。多爾衮責其立君﹑用兵﹑抗禮﹑匿國書﹑殺總兵罪﹐懋第辯侃侃。多爾衮以詢諸降臣﹐陳名夏請殺之﹔懋第曰﹕『若先朝會元﹐何面目在此』﹗又責金之俊曰﹕『汝乃無恥』﹗遂殺之﹔神气自若﹐南向四拜曰﹕『臣事大明之心盡矣』﹗爲絕命詞曰﹕『漠漠黃沙少騎過﹐片雲南下意如何﹖寸丹冷魄銷將盡﹐蕩作寒煙總不磨』。端坐受戮﹐刑者泣下。死時大風晝晦﹐捲市棚入雲際。趙開心啟救﹐懋第已死。

用極﹑一斌﹑廷翰﹑良佐﹑統皆抗節死﹝懋第死於北﹐以自南京往者故列之﹞。統卽所稱「藍面將軍」也﹐驍勇冠羣而靑面云。

治中蕭協中與髙桂﹑許來春﹐共守泰安州。城陷﹐協中入井死。同死者﹐舉人徐柟﹐罵賊城上死﹔生員王徳昌﹐巷戰死﹔匡國鉉﹐溺井死﹔房伯龍﹑黃應瑞﹑蕭獻吉﹑楊應薦脫﹝﹖﹞﹑曾隆﹑趙聖文﹐先後不屈死﹔布衣馮魁軒﹐闔門自焚死。

海丰教諭厲必中﹐日照人也。聞京師陷﹐不食死。

長山農者鞠鳴秋﹐聞莊烈帝變﹐大慟﹔自縊死。時霸州鄕民猶演劇﹐人之相去如此。

國子監博士沈迅及弟迓居萊陽﹐負武技﹐結砦自保﹐捕諸土寇略盡。滿洲軍攻之﹐合門皆死。

廣靈知縣阮泰家居洛陽﹐聞京師陷﹐衣冠望闕拜﹐不食死﹔妻朱氏從之。

歸徳通判張崇垣聞變﹐以身殉。

商城知縣張國光聞變﹐北向而拜﹐自縊死。

儀封知縣陳三益聞僞使至﹐同官勸出迎﹐碎所佩印﹐不屈死。

信陽布衣嶽光奇聞變﹐躍入井中死。

輝縣農者牛億富﹑方蕓﹐聞莊烈帝崩﹐走百泉﹐躍入水中死。

及多鐸兵南﹐巡按禦史淩駉以數百人入滿家集。或招之降﹐斬之﹔欲自裁﹐眾共持之﹔使其將以遺疏﹑誥敕還南京﹐投其印於井中。俄聞豪格令﹐必生致淩禦史﹐否且屠歸徳﹔嘆曰﹕『與其慷慨殃民﹐曷若從容就義乎』﹗與從子潤生入其軍。豪格雅重駉﹐酌酒勸飲﹐辭﹔執學道蔡鳳﹑監軍道吳瑞斬階下。駉知其意﹐曰﹕『吾早辦一死來矣』﹗乃送之館﹐贈以大帽﹑貂裘﹑革舄﹔並不受。夜與潤生縊﹐遺書豪格曰﹕『世受國恩﹐濟之以死。願將軍無負初心﹐永惇鄰好。大江以南﹐不必進規﹔否則﹐揚子江頭淩禦史﹐卽錢塘伍相國也』。豪格殮之。

徐州諸生王養心聞北都陷﹐絕粒七日死。

分防徐﹑沛遊擊朱賢﹐盡職死。

邳州諸生陸臺輔忿劉澤淸張飲﹐衰絰入見﹐責之曰﹕『國破君亡﹐乃若此乎』﹗王燮使引去。視其倉粟曰﹕『盡此死』。明年粟盡﹐再拜自縊死。石樓寺僧斂之畢﹐亦死。

總兵侯方巖獨以其部援泗州﹐力戰而死﹔一軍盡沒。

贛楡都司王有年﹑守備某﹐以禦北兵力戰死。

鹽城諸生李朝才聞莊烈帝崩﹐不食死。

督師太傅兵部尙書建極殿大學士史可法﹐在軍暑不張蓋﹑夜不解衣﹑食不重味。四十無子﹐夫人欲爲之置妾﹔太息曰﹕『王事方殷﹐敢爲兒女計』﹖開府揚州﹔除夕﹐遣文牒夜半索酒■﹝酉肴﹞肉分盡﹐乃取鹽豉下之。思先帝泣﹐憑幾而寐﹐詰旦未寤﹔知府任民育曰﹕『相公此臥不易也』。命仍擊四鼓。親料文牘﹐從者諫﹐婉謝之。覆多爾衮書﹐義炳星日。

及自白洋河還﹐諸鎭皆叛﹐惟總兵劉肇基應檄至。過髙郵﹐不見妻子。請戰不從﹔乃分守北門﹐炮殺攻兵頗眾。副總兵莊子固有眾七百自歸徳馳三晝夜至﹐一軍皆刺「赤心報國」字﹔可法督之﹐守揚州。爲書﹐辭母妻及伯叔兄弟。呼部將史大威曰﹕『我無子﹐汝爲我嗣﹐以奉吾母。我不負國﹐汝無負我﹗死當葬我髙皇帝側﹔其或不能﹐梅花嶺其可也』。固守揚州﹐以西北門險﹐自當之。苦城堙隘﹐屬板民房﹐便登降。語諸幕佐﹐使之行﹐故應廷吉等多自便。多鐸日轟城﹐墻堞皆摧﹔可法猶誓守。忽傳黃蜚救兵至﹐又訛爲黃得功軍﹐乃陷。論者謂可法棄白洋河﹐一夕返揚州﹐天長﹑六合並不守﹐揚州自削。然可法之出﹐一撓於馬﹑阮﹐再掣於諸鎭﹐卒敗於左良玉之叛。倉卒濟江﹐勢無可爲﹐宜其敗也。莊子固﹑許瑾﹝瑾﹐官副將﹞擁可法及小東門﹐瑾中流矢死﹐子固以其軍力戰死。可法大呼曰﹕『我督師也』﹗遂被獲。擁見多鐸﹐勸之降﹔厲聲曰﹕『吾意早決﹐與城俱亡』。乃殺之。

肇基以四百人巷戰﹐殺傷千計﹔力竭而死。副將乙邦才﹐驍勇善戰﹔城破﹐自刎死。中軍旗鼓馬應魁﹐每戰披白甲﹐文曰「赤心報國」﹔亦巷戰死。員外郎何剛﹐以水師隸可法﹔馬士英惡之﹐出知遵義府。可法垂涕曰﹕『子出﹐吾誰倚』﹗剛亦泣﹐誓相依。

及多鐸兵南﹐剛以軍入揚州﹔可法曰﹕『危矣﹗不如出號召以圖後』。剛嘆曰﹕『天命已去﹐誰復應者﹖剛爲君則死之﹐爲知己則死之﹗濡忍無成﹐非智士也』。城破﹐以弓弦自經死。庶吉士吳爾塤﹐斷指遺父曰﹕『盡家財以畀軍﹔身不歸﹐指可葬也』。從守揚州﹐入井而死。幕客盧渭﹐率諸生上疏﹐請毋以可法出督師﹔有『秦檜在內﹑李綱在外』語。又與歸昭輩同居禮賢館﹐量授官職﹔分守鈔關﹐自沈於河。揚州知府任民育緋衣坐堂上﹐被殺﹔血漬礎石﹐至今不滅。江都知縣周志畏旣受代﹐繼者羅伏龍甫三日﹐兩人皆死。惟可法屍不可得﹐多鐸爲招魂葬之梅花嶺。大威歸山西﹐歲時一省視之。至余﹝鹽﹞運使揚振熙﹑僉事黃鋐﹑同知王纘爵﹑曲從直﹑知縣吳道正﹑縣丞王志端﹑訓導李自明及督師衛允文﹑在籍侍郎張伯鯨﹑中書舍人陳爊﹑舉人伯允﹝卽爊子﹞﹑幕客胡如恆﹑顧其龍﹑龔之厚﹑陸睆﹑唐經世﹝其十二人不得其名﹞﹑諸生髙學纘﹑王繡﹑王續﹑陳某﹝今其地呼陳秀才墳云﹞及宋祥遠夫婦﹑韓默曁妻蕭氏﹑子彥超及汪應坤﹑張映發﹑劉慶遠﹑王廷佩﹑佩弟廷瑜﹑廷璉﹑史大相﹑史大儒﹑金飈﹑呂家齊﹑饒余﹑汪自盤﹐皆死﹔武臣副將婁挺﹑汪雲龍﹑李豫﹑參將陶國柱﹑馮國用﹑陳光玉﹑李隆﹑徐純仁﹑遊擊李大中﹑孫開宗﹑龔臣﹑都司姚懷隆﹑解學曾﹑指揮髙一麟﹑武生戴之藩﹑義民張有徳﹑馮應昌﹑陳天拔﹑陸愈﹑舟子徐某及可法之僕史書與諸婦女﹐死者不可勝紀。

如臯布衣許徳溥聞揚州陷﹐刺其臂曰﹕『生爲明人﹐死爲明鬼』。遂抗節死﹔妻朱氏殉之。

和州諸生張秉純﹑徐正夫﹐聞北都陷﹐秉純絕食死﹑正夫自縊死。

含山諸生張不二﹐號泣絕粒死。又諸生某亦死。

安徽巡撫張亮﹐爲左夢庚所執﹐挾以行﹔乘間赴水死。參將孟振邦﹑同知王心詔﹐皆不屈死。

懷寧胡土恂遇害﹐二子丹寅﹑紹虞悲憤不食死。

桐城諸生周日曜﹐絕粒九日死。

故濟南僉事劉世芳﹐英山人﹔聞莊烈帝崩﹐痛哭嘔血死。

鎭江知府某﹑丹徒令某﹑推官某﹑參將徐永春﹐皆死。其後侍郎葉廷秀以隆武帝歿﹐去爲僧﹔卒以憂死。

光祿寺監管自修﹐江寧人﹔聞賊陷北都﹐冠服肅拜絕粒死。

右參議王若之流寓金陵﹐聞京師陷﹐北向長號不食死。

欽天監挈壺正陳於階知不可爲﹐自縊於署﹔時多鐸軍猶未濟也。

故寧國知縣錢敬忠三上疏論時事﹐馬士英格之﹐遂歸﹔自稱崇禎遺臣﹐臥病不出。明年﹐多鐸兵濟﹐仰藥死孝陵衛。

董啟明﹐官爵﹑姓字皆未詳﹔以北都陷﹐自經死。

及宏光帝去﹐戶部郎中劉成治見趙之龍入封府庫﹐奮毆之﹔之龍走免。已聞多鐸呼人降﹐曰﹕『國家養士三百年﹐無一忠義報朝廷邪』﹖題其壁曰﹕『鐘山之气﹐赫赫洋洋﹔歸於帝側﹐保此冠裳』。自縊而死。

禮部主事黃端伯﹐或勸之走﹔曰﹕『臨難毋苟免﹐我豈以僧活者』﹗爲一帖與多鐸﹐曰「大明忠臣某」。多鐸招之﹐不至。撻其妾以誘之﹐不顧﹔曰﹕『殺耳﹐我必不謁也』。乃執之。問宏光帝﹑馬士英狀﹐皆賢之。下獄﹐爲「明夷錄」。多鐸曰﹕『文山終不負宋也』﹗乃殺之。刑者左手刃﹐忽自顫﹔右之﹐亦然。端伯曰﹕『吾心不死耳﹐曷刺吾心』﹗乃死。一僕拱立於其側﹐揮之不去﹔亦死。

主事吳嘉允奉使出﹔卻還﹐謁方孝孺祠曰﹕『令後世知我與先生同志』。自縊死。

中書舍人劉廷祥曰﹕『固知國祚必移﹐不謂若是之速』﹗以書與子﹐善事祖母。吏部主事路天閒約同謁文廟死﹐天閒跪而逸﹔廷祥曰﹕『吾不負師友也』﹗投武定橋死。

又吏部尙書吳應瑞﹑刑部尙書髙倬﹑光祿寺卿葛徵奇﹑戶部郎中徐有聲﹑郎中劉萬春﹑劉光弼﹑國子監丞陳正龍﹑國子生吳可箕﹑武臣孝陵參將杜學伸﹑武舉黃金璽﹑布衣陳士達﹑小奄某﹑申佳允之僕某﹑武定橋輿人某﹑百川橋乞者某﹐皆死。乞者且爲詩題橋柱﹐蓋非常人也。

而東甌王十三世孫湯南金﹐聞永曆帝入緬後﹐絕食死。

開平王裔常元亮﹐至永曆帝已亡﹐猶訣妻子﹑告墳墓﹐航海說朱成功使大舉﹔行至舟山﹐不得渡﹐發憤蹈海死。

金壇縣諸生王崇圖﹑王榮圖﹑王明髙﹐俱以王明徹死。布衣王汝紹亦死。

六合未被兵﹐諸生馬純甫獨礪節死﹔自題橋柱曰﹕『與死乃心﹐寧死乃身﹔一時迂事﹐千古完人』。

祁門舉人馬嘉﹐聞烈帝崩﹐自縊死﹝金璽謀募兵守南都未成而死﹐故列「死節」﹞。

故定海知縣孫茂華﹐南陵人﹔聞北都陷﹐自縊死。

布衣陳公輔﹐貴池人﹔聞莊烈帝崩﹐痛哭自縊死。

銅陵知縣胡鯤化﹑典史胡國瑨﹑訓導張緬﹐皆勵節死。

東流知縣陳九萬﹐城破死之。而都司董四明﹐則先死南都云。

吏部尙書張愼言乞罷﹐賚銀幣﹑誥蔭。愼言表辭﹐曰﹕『先帝山陵未卜﹐而臣祖父先受絲綸﹔靑宮皇子安在﹖而臣子﹝孫﹞妄叨恩蔭﹗況風塵不定﹐驅逐虎豹﹔回首長陵松楸﹑禾黍﹐諸臣何以爲心而侈論乎』﹖及陛辭﹐宏光帝曰﹕『晉疆未復﹐卿已無家﹔沿途僑寓﹐待召可也』。愼言止池州﹐孤孫來侍﹐曰﹕『祖孫相聚足矣』。國亡後﹐抑鬱甚﹔疽發於背﹐命無藥﹐卒。年六十九。

興安州同覃天明致仕歸太平﹐聞變﹐不食死。及左夢庚陷太平﹐訓導王徳明攜妻妾入水死。

靖國公黃得功抗節死﹔夫人翁氏﹐盡沈其軍貲於江﹐赴水死。其家合葬之方山。總兵翁之琪入水死。

督師大學士黃道周雅見重於隆武帝﹐鄭芝龍嫉之。道周旣出師及芋源﹐賦詩自勵。請餉不得﹔隆武帝知之﹐賜以禦札。號召之下﹐更得百人。有譖其通外藩者﹐隆武帝不信﹔馳使告。道周疏言﹕『臣田無一畝﹑居無一椽﹔幸以是見憫於主上﹐然不能見憫於豺狼。行年六十﹐獨持一片血腸﹐爲髙皇帝﹑列宗與天下黎獻相對於白日。一月之內﹐四疏乞師。凡諸子弟慕義勤王﹐𨿽天性使然﹐亦恐臣孤只耳﹔每一相見﹐涕泗淪漣。溽暑未收﹐毒水四下﹔建寧以還﹐渴而道飲﹐病者八九。一日下操﹔十隊之士﹐半呼不起﹐遂損健將陳伯輿。念其射力盡於盂水﹐四顧環堵﹐何能不哀﹗今復稍平﹐遂勸出關。此亦臣子顧曾受朝廷之眷乎﹗而攄積若此。在廷之臣不共膽薪﹐而望影射沙﹐此何爲者』﹖帝手札慰諭之。遂出分水關。

寧化諸生李世熊上書道周﹐極言孤軍無助﹐徒以一身欲爲王翦﹑呂尙所不能﹐殆必不可。道周不聽﹔以其軍歷廣信﹑衢州﹐復合數千人至徽州。俄﹐樂平陷﹐廣信士夫迓道周還﹔義不反顧。

至婺源﹐戰敗﹔部將陳嗣聖死之。道周以馬十匹﹑兵三百人進﹔張天祿猝至﹐道周分部力戰。參將髙萬榮請登山憑髙以視﹔方移師﹐黃澍以邑人習水勢﹐導天祿兵自間道出。飛矢雨迸﹐軍士皆潰﹐道周被執﹔天祿追之至於祁門江灣街口﹐一軍皆燼。遂致道周於南京﹐博托重之﹔洪承疇等承其指使﹐說道周且去發。道周曰﹕『若從薙發國來﹐故薙其發﹔若從穿心國來﹐將穿心耶』﹖承疇請見﹐叱之曰﹕『承疇死久矣』﹗卒不見。從容著述﹔或求作字﹐無不應。

通判蔡春榮﹑賴繼瑾皆以門生﹑幕客同被獲。春榮爲家書﹐道周題其函畔曰﹕『蹈仁而死﹐履險如夷﹔有隕自天﹐捨命不渝』。書賴繼瑾函曰﹕『綱常萬古﹐性命千秋﹔天地知我﹐家人何憂』﹖臨刑﹐書絕命詞衣帶間。至東華門﹐曰﹕『此近髙皇帝陵﹐可死矣』﹗南面再拜﹐端坐受戮。隆武帝聞之慟哭﹐贈文明伯﹐謚「忠烈」。道周精「易」理﹐自知死難而必爲。

同死之者﹐蔡春榮﹑賴繼瑾﹑趙士超﹑毛玉潔﹑訓導吳士繡﹑總兵曾徳﹑黃輝先﹑副將蔡璋﹑龍勝﹑陳華﹑陳勝﹑陳辰﹑遊擊畢志忠諸人﹐皆抗節焉。而太僕卿劉振之﹑姚奇允﹑分巡道彭士望﹑監生塗仲吉﹑諸生何瑞圖﹑呂叔倫﹐皆道周門生也﹔先後並死節云。

常州諸生文乘及其叔震亨﹐並不去發死。

石生某﹐逸其名﹔投西廟池中死。

諸生顧所受﹐作捲堂文﹐復爲詩﹐自縊於學宮﹔遇救﹐復入泮池死。

董元哲﹐痛哭死。

賣扇者某﹐亦入池中死。

文城壩賣柴人﹐聞安撫使至﹐棄其柴及舟﹐入水死。

無錫諸生嚴紹賢﹐聞變彷徨太息﹐題壁上﹔及其妾縊死。

孫源文破家﹐刺血疏醮先帝﹐慟哭咯血﹐賦詩悲憤。其友詢後事﹐曰﹕『家受特恩﹐死﹑吾分也。不及其它』。

員外郎華允誠屏居墓所﹐距南都亡已四年﹐堅不去發。逮至江寧﹐滿洲﹑漢人多爲言﹔允誠直立舉手曰﹕『二祖列宗﹐允誠發不可去也』﹗賦絕命詩﹐被殺死。從孫學濂與被執﹐將宥之﹐不可﹔亦死。僕薛誠聞允誠被執﹐痛哭不食﹐先一日死。訃至﹐僕宋孝號泣觸柱死。

武進諸生許某﹐被執﹐見降臣王國寶﹐毅然曰﹕『生無他志﹐但不忘明耳。今日之事﹐得含笑而去﹐不願含淚而歸也』。解南京﹐殺之。

宜興故巡道髙作霖﹐去爲僧。

丹陽諸生王介休﹐死焉。

吳縣髯叟某﹐樵於洞庭山中﹔聞莊烈帝崩﹐自投震澤湖死。

長洲督學僉事周大啟﹐不食死。

諸生王家�﹑顧維寰﹐俱以莊烈帝崩﹐死。

原任少詹事徐汧題其襟曰﹕『汧乎﹗而忘三月十九日乎』﹖及蘇州降﹐慨然太息。朱徽使入死於郡﹐汧曰﹕『我尙有家乎』﹖作書戒其子舉人枋﹐自投新塘死﹔曰﹕『畱此不去發﹑不屈膝之身﹐以見先人於地下』。其僕某﹐老矣﹔汧死﹐僕亦死。及斂汧﹐哭臨者千計。有衣諸生服者馳而至﹐卽躍入劍池中死﹔共憐其義﹐偕汧葬之﹐卒不知爲誰也。

元妙觀鬻面者夫婦﹑蓄鴉叟薛某﹐皆死。

常熟知縣王■﹝金燮﹞及符道煥﹐偕死。

諸生徐嶧﹐衣冠入泮池死﹔題其壁曰﹕『不欲立名垂後世﹐但求靖節答先朝』。

布衣屈坦之﹑祝舜齡﹐俱以北都之變﹐自經死。

諸生蕭某妻﹐被掠至蠡口﹔見同列受污﹐大罵﹕『人何得偶狗彘』﹗兵縛諸桅﹐支解之﹐且食其心。眾皆曰﹕『此烈婦也』。潛瘞其一體。

太倉呂琦云﹐以救父死。

諸生計翼明﹐自縊死。

徐守質以母病﹐不肯去﹔兵至﹐母及妹入井死。守質曰﹕『吾不辱身』。踞井罵而死。其友馮知十﹐亦諸生﹔見之而憤﹐力與兵鬥﹐叢射之死。

諸生殷獻臣﹐號哭死。

華亭教諭睦永明﹑諸生載泓﹑在籍尙寶寺丞徐念祖及妻張氏﹑妾李氏﹐皆死。衣工陸厚及妻﹐自焚死。

嘉定訓導劉芳遠﹐以莊烈帝崩﹐整衣冠北向而拜﹐坐於明倫堂自刎死。

上海裏居按察副使顧回縉﹐以北都陷﹐不食死。

金山衛世襲指揮使廖承祖將往松江助義兵﹐吳志葵不可﹔承祖曰﹕『我自與金山存亡耳』。與子世祿亟治兵。及被攻﹐承祖躬當矢彈﹔攻者上﹐手刃墮之﹐屢進屢卻。及李成棟兵來助﹐姦人內應﹐乃陷。父子巷戰﹐承祖身受四十矢﹐罵成棟不絕口﹐死。世

祿被執﹐使降﹔曰﹕『食祿二百八十年﹐不當一死報國乎』﹗行及文廟﹐曰﹕『五死所也』。再拜而死﹝承祖爲廖永忠裔﹐謂侯姓者非﹞。

參謀黃銘丹﹐從沈廷揚募兵崇明﹐且詢魯王。聞廷揚入舟山﹐撫膺曰﹕『事不可爲矣』﹗南向痛哭﹐赴海死﹔妻施氏從之。銘丹﹐故崇明諸生。當流賊覆鳳陽﹑焚祖陵﹐憤訣妻子﹐誓必滅賊﹔因獻平寇策於當事﹐史可法引之爲參謀。及廷揚以光祿駐淮安﹐銘丹謁之﹐曰﹕『丹在史公處無可見﹐願假一旅自效』。因使募兵崇明。甫次浙江而監國去﹐銘丹遂死。

及朱成功攻崇明﹐定南伯徐仁壽力戰死。

原任通政司陸培﹐居杭州。兵至﹐培將死﹐或止之﹐培曰﹕『需者事之賊﹐不見北都某某乎』﹖妻固防之。培紿之他﹐乃自縊﹔或救之蘇﹐大恨。上書辭母﹔揖二僕﹐受以玦﹐曰﹕『宜成我志』﹗坐而縊死。

錢塘知縣顧咸建﹐大學士鼎臣之孫也。聞張秉貞議降﹐力爭不可﹔秉貞竟以潞王降﹐而使咸建往犒師。還﹐取諸丁種戶籍盡焚之﹐走。被執﹐殺於六月﹐蠅不集其首者旬日。

臨安知縣唐自彩﹐固得民﹔嘆曰﹕『無食無兵﹐守之苦父老耳﹔然我豈可仕二姓乎』﹖走之山中。新令誣其通魯監國﹐執之。自彩及妾皆不屈死。從子階豫﹐自彩揮之走﹐不可﹔亦死。

主事王道焜謂子均曰﹕『北都不死﹐將有爲也﹔今何望哉』﹗自縊而死。

訓導過俊明﹐已棄官﹔復值丁祭﹐冠帶執笏與諸生往﹐曰﹕『官不爲﹐祭不可缺也』。被執﹐大罵死。

在籍通政司陳繼新﹐袖石赴中洋死。

編修徐復儀﹐從魯監國於浙東﹔事敗奔歸﹐別父母妻子﹐入山中。聞兵至﹐扼喉死。詰旦﹐父奔至﹐曰﹕『兒得死所矣』。目乃瞑。

諸生方天眷﹐衣冠自刎死。

諸生諸復﹐幅巾詣羅木營死。

諸生陳世仁妻錢氏及世仁姊陳氏匿富春山中﹐兵逼之﹐錢及三歲兒赴水死﹔陳被擁使騎﹐六扶六自顚﹐兵怒殺之﹐斷其體爲三。

諸生蕭某妻﹐不受污﹐支解死。

潮州司理李毓新﹐居嘉興﹔兵至﹐被殺。次子禎先﹐抱父屍而死。

訓導陸世鉉﹐平湖人﹔甲申變聞﹐大慟絕粒死。

大學士髙宏圖﹐流寓紹興。聞南都陷﹐日惟一食祈死。劉宗周等謀立潞王﹐宏圖曰﹕『天之喪明若穡夫﹐徒苦江東父老﹗吾籌之熟矣』。托其子於門人﹐絕粒死。時博托以書幣招劉宗周等﹐宏圖與焉。使至﹐宏圖已卒﹔遂致參貂於殯宮﹐太息去。

舉人髙岱聞城陷﹐不食。呼子朗與訣﹐朗跪請先﹐遂奔偁江﹔兄澄追之﹐曰﹕『汝當奉事』。朗曰﹕『死與養孰難﹖子爲其難者』。躍入水﹔舟人持之﹐噬其臂﹔已自水出﹐整巾於首而沒。岱曰﹕『是能先我』。遂絕粒死。

舉人葉汝蘅﹐出居桐塢。岱送之﹐曰﹕『君殆隱乎』﹖曰﹕『非也。我無城守責﹐死於墓耳』。與妻王氏赴水死。或救王得蘇﹐明日復死。

布衣倪文徵﹐讀書諸曁間﹐不試﹑不娶。聞變﹐市大甓二﹐運祖墓﹔語人曰﹕『吾明人﹐今不死﹐非明鬼矣』。攜書端坐其中﹐使合之﹔曰﹕『度吾瞑﹐則瘞吾』。竟日聞誦聲﹐呼之不答﹔逮夕而絕﹐遂葬之。

布衣朱煒僞爲出﹐而書其幾曰﹕『志不可奪』。家人見之﹐曰﹕『是必死矣』﹗詢諸人﹐知其拜墓入水而死。父號之曰﹕『兵且至﹐將守汝以死乎﹖抑棄汝』﹖屍踴而出﹐角巾卓立﹔引之並岸﹐亦不僕。時年二十四。

諸生方炯﹑朱端﹐亦會稽人﹔並死。

章有功﹐會稽農也﹔應募敢戰﹐以指揮爲前鋒。華夏謀泄﹐攻者益急。有功所將五百人﹐每戰必勝﹔卒以眾寡不敵﹐被執。拉脇抉齒﹐大罵死。

義士兪禹機妻沈氏及其女﹐皆入龍華潭死﹔兵亦呼爲節婦﹑烈女云。

而三先生尢著。三先生﹐皆山陰人。其一﹐諸生王毓蓍。聞不逞者議犒師﹐大書於門曰﹕『不降者﹐王毓蓍也』。眾陰去之。聞劉宗周兵起﹐喜﹔數日不就﹐以書抵之曰﹕『願先生早死﹐勿令王炎午笑人』﹗宗周不食已十日﹐得書傷悼﹐曰﹕『吾講學十五年﹐僅得此人』﹗毓蓍榜所作「憤時致命文」於廟﹐投柳橋下死。布衣潘集聞兵至﹐誓必死﹔或詫之曰﹕『汝布衣﹐何爲此』﹖曰﹕『建州之難﹐吾王父母皆死﹔三往奔喪﹐不得其骨。今復爲之﹐何以見先人於地下』﹖與王毓蓍以文相惡﹔聞其死﹐呼而祭之﹐袖石投河死。周卜年﹐亦布衣。聞兩人死﹐曰﹕『二人死﹐不見卜年﹐死不後也』﹗薙發令迫﹐曰﹕『吾尙可以存乎』﹗碎所佩曰﹕『寧爲玉碎﹐毋爲瓦全』。作五歌遺弟﹔著白衣冠﹐哭而過市﹐躍入海死。越日﹐妻尋之﹐溯江號泣﹔屍逆上﹐兀然而止。就視之﹐蓋卜年也﹔面如生﹐冠履亦不失。是日越東義師起﹔詔授毓蓍翰林院待詔﹐集﹑卜年教諭﹑訓導。越人感其義﹐私謚毓蓍「正義」先生﹑集「成義」先生﹑卜年「全義」先生。

諸生許�﹐徧體書「莊烈帝」﹐自縊死。

諸生何光衛妻余氏及其女適唐氏者﹐皆以兵逼﹐入水死。時稱雙烈。

故大同總兵汪登瑞﹐余姚人也﹔聞變﹐絕粒死。

中書沈之泰﹐亦余姚人﹔通表舟山。被執﹐吏將活之﹔曰﹕『死﹐吾夙志也』。在獄賦詩。賣藥傭某受其徳﹐爲納飲食。先一日﹐泣告曰﹕『吾爲公任死事』。乞其屍而葬之。妻吳氏家居﹐聞太息聲﹐則訃至矣。將收之﹐曰﹕『吾吏部子婦﹐不可辱也』。自經死。

諸生晏一洪﹐余姚人﹔諸生楊守程﹑楊雲門﹐蕭山人﹔皆死。

諸生傅日炯﹐諸曁人﹔與叔平公曰﹕『吾輩當死﹐然固有母﹐宜詢之』。平公母不許﹐日炯母許之﹔乃徧別所親﹐赴池死。

舉人祝淵﹐海寧人﹔葬母山中。聞變﹐促竣工﹔歸而設祭畢﹐遂死。

興國公王之仁﹐當諸軍潰﹐所部獨不動。張國維欲與守﹐之仁泣曰﹕『誤國者﹐方國安也。今彊敵數萬﹐何能守﹖公宜速行』﹗載其妻妾﹑二子﹑幼女﹑諸孫沈之蛟門﹔奉敕命北面再拜﹐亦沈之。獨至松江﹐峨冠登陸﹐袍笏儼然﹐眾疑其降也﹔傳之南京﹐語洪承疇曰﹕『身爲大帥﹐不欲暝死洪濤中﹐當畢於明處』。承疇使去發﹐不從﹔大罵曰﹕『先帝設十三壇祭汝﹐殆祭狗乎』﹗遂被殺。

兵部尙書余煌聞江上潰﹐有議城守者﹔嘆曰﹕『數萬軍不能戰﹐乃以老弱守﹐是聚肉耳』。亟開諸門縱民走。已賦絕命詩﹐投入水﹔舟人拯之﹐居二日﹐復入深水死。

禮部尙書王恩任﹐當監國時﹐抗疏「官亂﹑民亂﹑兵亂禍」。遂乞休﹐不許﹔曰﹕『虞不臘矣』﹗兵至﹐不食死。

禮部侍郎陳函輝﹐徒步從監國失道﹐重繭山中。八月﹐始至於臺州﹐監國已入海﹔哭入雲峯山﹐作絕命詞﹐自制祭文﹑埋骨記。遺其友曰﹕『季札之劍﹑孝標之書﹐皆諸先生事。令念忠義﹐存我遺孤﹑藏我遺文﹗所謂「埋血三年﹑化碧地下」者﹐必有以報也』。遂縊而死。

太僕寺卿陳潛夫及妻孟氏﹑妾孟氏﹐聯臂於河死。

在籍通政司左參議吳從魯﹐野服入山﹐置棺焉﹔曰﹕『有迹我者﹐卽合之』。俄被疾﹐櫛沐入棺死。

禦史何洪仁﹐爲僧於桃源。

吏科給事中莊元宸﹐痛哭發病死。

詹事邵之詹﹐悲憤疽發死。

致仕太常卿李山﹐絕粒死。

主事葉汝■﹝艸恆﹞﹐謂其妻曰﹕『我則必死﹐子將如何』﹖曰﹕『偕之』。遂同溺死。

主事謝震龍被執﹐曰﹕『汝非兩榜人也』﹖曰﹕『正惟非兩榜﹐天子使我壓汝曹耳』。慘刑而死。

故山西僉事鄭之尹﹐入水死。

諸生沈齊賢﹑於大昭﹑於大曦﹑僕文周﹑楊守程﹑翁徳宏﹑張杉﹐先後死。義士王明誥﹑王介休﹐亦死。

都督同知張國紀﹐力請誅馬士英﹐不果﹔江上潰﹐不食死。

七十五﹐沈姓也。駐於楡靑嶺﹐殺降將一人。兵合攻之﹐揮狼筅力斗﹐當之輒靡﹔大驚曰﹕『好蠻子﹗更得十數人﹐江東非可有矣』。戰渴﹐赴澗飲﹔墮水死。張鋸匠﹐以大斧翼七十五﹐力竭而死。

鍾皂隸﹐持黃斌卿檄諭諸寨﹐被執不屈﹔曰﹕『輕則殺﹐重則剮﹐法不當杖也』。遂磔而死。輿人某﹐亦抗節死。

諸生趙景麟﹐鄞縣人﹔寓居紹興。聞江上潰﹐整巾服﹐懷所作文拜文廟﹐自沈於泮池。

諸生趙天生﹐亦鄞縣人﹔有節槪。江上兵潰﹐題其幾曰﹕『書生不律難驅敵﹐何處秦庭可借兵﹖祗有東津橋下水﹐西流直接汨羅淸』。走城東﹐躍入水﹔漁者拯之﹐舁歸﹐不語不食。家人共爲計﹐匿之太白山中。天生亦病﹐使食不可﹔乃僞曰『侍郎李長祥入紹興』﹑或曰『黃斌卿自舟山至』﹑或曰『張名振大捷於石浦』﹑或曰『寧波義旅且入慈溪』﹕凡若此者﹐卽喜進食。閱半年﹐說漸窮﹐天生病亦少愈。間出山中﹐詢樵者﹔以明亡告﹐且示以發則旣剃矣。天生大痛而踣﹐遂絕粒死。

布衣趙槤﹐亦鄞人﹔聞變咄咄。聞剃髮﹐閉戶酌而飲﹐摩其頂曰﹕『彼曲局者﹐烏可使兵我』﹗炙炭牀下﹐復縱酒﹐披重裘臥。時方酷暑﹐俄頃煠死。

諸生婁文明﹐象山人。舟山被陷﹐痛哭不已。俄具衣冠﹐別親友﹔走之海濱﹐端坐沙上﹐潮至而死。越數日屍復至﹐顏色如生。

楊某﹐字圓石﹔以不薙發﹐被執入獄。與李文纘分賦「雁」字詩﹐一月成軸。卒以瘐死。

陳從之﹐監熊汝霖軍。事敗﹐入寧波萬山中﹐冠服皆明制。邵以貫﹑黃宗會遇之﹐曰﹕『宗會自甲申三月﹐無日不淚也』。宗會俄卒﹔以貫爲僧﹐其妾亦爲尼。

定海千戶陳應鯤﹐聞京師陷﹐自縊而死。

大學士張肯堂﹐奉命守舟山。先一日﹐尙書吳鍾巒亦至﹐相與爲絕命詞。城破﹐肯堂蟒玉南向﹐命家眾曰﹕『無爲人辱』﹗視妾方﹑周﹑姜﹑畢及冢子妻沈氏﹑女孫茂漪先後死﹐婢婦從者又十九人﹔乃呼其孫茂滋曰﹕『汝可不死』。甫引絕﹐人告蘇儀部縊於廡﹔呼酒酬之曰﹕『君少待』﹗引繯而卒。儀部者﹐其門人蘇兆人也。肯堂指其雪交亭爲止水﹐兆人對曰﹕『公死﹐某必不生』。至是﹐果死。肯堂中軍林志燦﹑林桂將以茂滋出﹐遇兵於門﹔燦﹑桂及守備吳士俊﹑僕張俊﹑顧歡皆格鬥死。茂滋走脫。部將茹應元亦受肯堂命護其孫﹐乃先爲僧於普陀﹔明日入城﹐請於陳錦﹐葬肯堂。爲庵於墓﹐終其身。

同時死者﹐尙書吳鍾巒﹐慷慨謂人曰﹕『髙忠憲﹑李仲逵﹑馬君常死國難﹐吾皆弔以詩﹔門生錢希聲﹑吾子福之﹐其死也﹐亦以詩哭之。今老矣﹗不卽死﹐一旦被疾﹐何以見先帝』﹖入舟山﹐別肯堂曰﹕『前途待公』。乃之文廟﹐奉先師栗主﹐自焚死。兵部侍郎李向中﹐問人『幾日不食死』﹖曰﹕『七日』。曰﹕『何緩也﹗我死﹐宜投我於海以志恨』。陳錦招之﹐不往﹔捕之﹐衰絰而至。門何故﹖曰﹕『招諭﹐降﹔捕﹐就死耳』。翔武就戮。長子善毓殉之。吏部侍郎朱永佑﹐病不能起﹔執使去發﹐曰﹕『苟可薙﹐何待於今日』﹗斫其脇死。僕負其屍出﹐血淋漉﹔哭曰﹕『公好潔﹐今無知耶』﹖血卽止。通政司鄭遵儉﹐遵謙之弟也﹔合門死。監軍禦史梁隆吉﹐亦合門死。吏部主事林瑛﹑其妻陳氏﹐分梁縊死。李開國﹑楊鼎臣皆盡其室入井死﹐二人亦死。戶部主事江用楫﹑禮部主事董元﹑張家璧﹑兵部郎中朱養時﹑主事朱萬年﹑顧珍﹑李開國﹑工部主事顧宗堯﹑營繕所正戴仲明﹑中書顧芬﹑陳所學﹑江中泛﹑翁健﹑顧行﹑禦史董廣生﹐皆死。太醫院副使章有期﹐率羣醫自焚死。副使馬世昌﹐盡室死。參謀顧明楫﹐自刎死。陳聚奎亦死。推官錢肅典﹐肅樂弟也﹔被執死。其兄肅遴﹐亡命昆山﹐怏怏不得志﹔一夕嘔血﹐大呼不絕死﹐年三十。妻鮑氏﹐去爲尼。武臣臨淮王裔李錫祚﹐奮力救阮進﹐戰死。李錫貢巷戰馬蹶﹐被執至寧波死。蕩胡伯阮進﹐力戰傷面﹐入水死﹝或言入水被執﹐使招城降﹐矢死不可﹔遂被殺﹞。左都督張名揚﹑錦衣指揮王朝相﹐護監國妃入井而後死。安洋將軍劉世勛﹑錦衣衛李向榮﹐皆死。總兵焦文玉﹐巷戰力竭死。妻張氏葬之畢﹐自刎死。總兵馬泰﹑副將畢登云﹑杜芳﹑夏霖﹑解榮﹑朱超光﹑沈云﹑曹維周﹑韓紹琦﹑夏時霖﹑張聖治﹑薛三冑﹑任則治﹑薛自齡﹑皆以民兵巷戰死。楊復葵﹐爲其部劫降﹐自投於水死。其家三十餘人﹐皆死。諸生張名甲﹐名振兄也﹔奉其栗主自焚死。顧楫﹐名振之幕客﹔入太廟﹐題詩壁上死。名振母範氏﹑妻馬氏﹑妾某氏及其幼弟名揚妻某氏﹑顧楫妻某氏凡數十人﹐皆死。寄寓諸生林瑛﹐福建人﹔及妻皆死。朱錫齡﹐上海人﹔被執死。內官劉潮等﹐並死。陳世瑞母﹐婺也。編紝其衣﹐曰﹕『吾寡數十年﹐不可使人見吾體』。城破﹐入井死。瑞芝﹝﹖﹞自入外﹐亦縊死。馬呈圖﹑馬貢圖﹐名振之妻之猶子也﹔亦死。舟山之烈﹐埒於嘉定﹑江陰。魯世子﹐爲義士申毅護之去﹐不知所終。

是月﹐大學士沈荃宸艤舟日南山﹔久乃知其以溺死﹝或曰張名振使覆之﹐非也﹞。

及舟山再陷﹐英毅伯阮駿﹑總制陳六禦﹑總兵張宏徳力戰﹐各自刎死。誠意伯劉永錫﹐赴水死﹔卽所謂郁離公子也。總兵張晉爵﹐力竭自刎死。太常寺卿陳九徵﹑副使兪師範﹐並被執不屈死。

禦史沈履祥﹐督餉臺州﹔兵至﹐走山中﹐不降死。得其元於桑間﹐紈而葬之。

總兵趙牧﹐負絕力﹔從永佑於閩。鄭芝龍降﹐永佑說牧曰﹕『足下往見﹐稱欲降彼﹐必相近﹔因擊殺之﹐成名千古」。牧欣然去﹐屢謁不得通。還與參謀林舞鑰守海口﹐履戰皆勝。卒以眾寡不敵﹐與舞鑰皆戰死。

臨淮王裔李東升﹐南都陷﹐入臺州﹐爲僧於山中。聞監國入海﹐賦詩痛哭﹐發狂而死。

盤山關守將盧若驥固守﹐屢攻不下﹔降將某爲導﹐乃陷。副將周茂先戰死﹐若驥走入於舟山。

嚴州守將張季熊﹐鵬翼之弟也。戰敗入村中﹐追者索之﹔突而出﹐大吼以前﹐曰﹕『大丈夫肯避敵耶』﹗手刃數十人。援絕﹐躍升屋﹐飛瓦四擊﹔已拔靴刀自刺死。屍立﹐三日不僕﹔人稱「張氏三忠」﹝「三忠」見下﹞。

忻城伯顧勛﹐亦合門死。

都督蔣若來﹐當金華陷﹐巷戰經日﹐力竭自刎﹔妻子皆死。

訓導潘大成父子﹐死。

武進鄭邠館於朱大典所﹐亦死﹝大典死見前﹞。

家居同知葉向榮﹐投村崖死。

總兵官張鵬翼守衢州﹐博托屢次之不能下。副將秦應科叛內應﹐鵬翼及弟鵬飛力戰﹐被執不屈﹐皆死。

禦史王景亮﹐自縊死。

知府伍好古﹐縊死。

推官鄭巖光﹐縊死。

總兵吳伯凱﹑總兵項斯鳴﹑都督徐洪■﹝王彥﹞﹐亦死。

江山知縣方召﹐聞金華屠﹐曰﹕『吾義不可生﹔然不可以一人累城眾』。趣民皆去﹐封其印綬﹐冠帶入井死。

侍郎楊文驄與劉孔昭受命援衢州﹔未至﹐遇博托兵﹐孔昭遁去﹐文驄及監紀主事孫臨並被獲。臨刑﹐大言不屈死。文驄及妾葛﹐亦死﹝文驄交馬﹑阮﹐其被獲﹐以盛輜重不得脫。以能死﹐附之﹞。

太僕寺少卿王瑞柟﹐當溫州沒﹐走入山中。明年生日﹐祠家廟燕親故﹐入室縊死。

永嘉諸生鄒之琦﹐甫至卽死。

瑞安諸生鄒欽堯﹐聞難﹐沈永寧江死。

樂淸諸生葉向髙﹐披髮振鐸﹐狂語市中﹔所誦惟「洪武聖訓」。上丁釋菜﹐倚柱詈降吏﹔鞭至流血﹐卒不去﹐亦無他詞﹐惟呼「太祖」而已。下獄吟詠自若﹔有『未嘗蒲酒心先醉﹐不浴蘭湯骨亦香』之句。卒飲藥死。

浦江諸生張君正﹐自縊於明倫堂。

其後朱成功將劉猷徵餉臺州﹐攻者追之﹐及溫境﹐舟膠不能行﹐力戰而死﹐一軍殲焉。

新建諸生殷國楨﹐走福京﹐乞敕印聯絡義士。遂說王得仁反正﹐與胡澹﹑陳大生﹑黎士廣﹑林亮四出聯絡。譚泰圍南昌﹐國楨走寧州乞師﹔聲桓將鄧東陽已叛﹐爲所執。送之譚泰﹐不屈而死。

及南昌陷﹐大學士姜曰廣賦絕命祠六章﹐投偰家園池死。從之死者﹐二十餘人。

參將傅鼎幹﹐值安仁陷﹐死。

余幹知縣楊時秀﹐抗節死。

副將黃英﹑都司敖髙﹑參將晏性﹐皆死於常山。

弋陽王府鎭國中尉朱統鎙中特用榜﹐以難死﹝時日﹐行狀不能詳﹞。

巡撫周定礽旣死於廣信﹐員外郎戴伍雋亦死之。同知胡甲桂被執﹐幽於別室﹐諭降不從﹔自縊而死。監紀推官李士奇﹑推官王爾幹﹐皆死。貴溪舉人畢士貞﹐同守廣信﹔將入水死﹐家人拯之﹐至五里橋﹐望拜祖墓﹐觸其柱死。至余總兵姜其衢﹑參將謝良材﹑王之樞﹑遊擊胡佩﹑胡梅輝﹑都司黃國治﹑劉芳伯﹑守備陳壽﹑陳傑﹐皆死﹝死事日期及服官之地皆待考﹐類附之﹞。

舉人楊鎭湘﹐鄕人也﹔及其子文淑並以詩名。寓居廣信之間﹐爲金聲桓所逼﹐父子皆死。

南康通判吳錫玉﹐追賊深入﹐踰二十里﹐距河而陣。錫玉射其渠﹐中之﹔拔之而嗅曰﹕『未傅毒也』。反攻錫玉。錫玉怒﹐單騎突斗﹐鞭數賊死﹔乃被害﹐其死尢烈。

宋本忠﹐南康典史也。殉難時日不可考﹐附之。

東湖守備黃克善﹐擊流賊閻﹑羅﹑宋三家於龜磁﹔馬蹶﹐被執。將死﹐捋其須曰﹕『無使血染我也』﹝「克善」一作「克嘉」。或以克善爲都昌知縣﹐俟考﹞。

九江總督袁繼咸說左良玉軍未定﹐而良玉死。及阿濟格兵追至﹐繼咸使其眾返鎭﹐又不聽﹔乃以孤舟入蒲葦中﹐遺書部將汪碩畫﹑鄧林奇毋效夢庚狀。二人聞之﹐遣使來迎。夢庚紿繼咸將還九江﹐至於湖口﹐猝執之﹔使偕降﹐繼咸不可﹐爲銘自誓﹔亦不敢害。拘至大勝關﹐繼咸以文山自命。及南京見多鐸﹐不拜﹔設宴﹐不飲﹐亦不言。夜起自縊﹔監紀兪有灝覺而解之。多鐸北﹐繼咸於道再縊﹐不死﹔絕粒七日﹐亦不死。至良鄕﹐再縊﹔再被解入北京﹐館之內院﹔剛林勸之﹐且曰﹕『朝廷嘗爲明討賊』。繼咸詰『宏光帝安在』﹖剛林數其失。繼咸曰﹕『臣子不敢知君父過』。乃邏守之。幅巾兀坐﹐讀書不輟。明年六月﹐與宏光帝及太子皆被殺。將死﹐曰﹕『吾得所矣』。時年四十九。鄕人收其骨﹐歸袁州。林奇以繼咸被執﹐卽死﹔碩畫死義旅﹝詳見前﹞。

當左良玉軍入九江﹐民忿其淫掠﹐殺之﹔兵大嘩﹐吏索首事者。徳化人孫大華曰﹕『吾何惜一死乎』﹖挺身就戮﹔眾得免。及夢庚叛﹐九江監紀同知郭之麟不從﹐夢庚殺之。推官餘士偉直入左軍大罵﹐已慟哭死。及夢庚降﹐九江衛經歷彭永春曰﹕『官𨿽卑﹐義不可失』。大書官秩於壁﹔衣冠朝拜﹐率子女六人自焚死。指揮僉事徐可行﹐聞董四明死﹐曰﹕『武臣亦人哉』﹗入告其母﹔曰﹕『吾家何不若是』﹗自入井死。可行妻鄒氏﹑子婦陳氏﹐殉之。可行大書「世受國恩﹐合門殉節」﹔走望京門﹐北面再拜而縊。四明﹐官都司﹔登城射賊﹐殺數十人﹐乃自刎於城樓。妻史氏﹑妾張氏及其二子皆先入水死。家居通判傅宏祖﹐亦死。諸生李獨明﹐徳化人﹔入府學泮池死。諸生李金昌﹐戀母柩不去﹔城破﹐入陽明祠縊死。妻孫氏殉之。諸生李鴻﹐負母走﹐冒刃死。湖口陷﹐主簿成啟不屈死。

刑科給事中陳六韜﹐抗疏下獄﹐赦歸南昌。聞國變﹐衰絰北拜﹐自縊死。

監察禦史王興允﹐謫歸新城。聞北都變﹐及子士和拒戶縊。妻於氏﹐亦縊死。

及金聲桓陷江西﹐新城知縣李翺方出戰﹐王得仁兵已自他道入。翺知不守﹐立馬呼曰﹕『我新城知縣也』。兵執之。送建昌﹐不脆﹔飲之酒﹐擲杯於地﹐遂死。

諸生楊應泰﹐聞里人斂貲饋聲桓﹐作詩痛哭﹔旣而曰﹕『一身當之﹐不相累也』。其弟居久壯之。兵至﹐兩人刃而出﹐殺數人﹔皆被縛死。屍立不僕﹐兩手猶作擊刺狀。

典史李本忠﹐殉難時日不可詳﹔附之。

臨漳知縣梁希阜﹐龍泉人也。未之任﹐而京師陷﹐痛哭不食死﹝或曰希阜浙之龍泉人也﹔俟考﹞。

撫州知府髙飛聲﹐使人以印綬歸福京﹐自任城守死。知縣髙聲和﹐亦死。訓導桂有煃﹐自縊死。

監察禦史熊化﹐淸江人﹔屢徵不起。有語以仕者﹐曰﹕『吾先朝禦史﹐老且病﹐安能折腰求活乎』﹖置腦子於懷曰﹕『急則服之』。有迫欲見者﹔作絕命詞﹐食腦子﹐不死。家人守之﹐則曰﹕『管仲﹑魏徵﹐非人乎﹖我將往』。伺間入園池﹐家眾亟拯之﹔長跪以請曰﹕『我志定﹐使我不死﹐徒苦我耳』﹗閉門自縊。

萬安知縣梁於埃﹐城陷被執﹐囚之南昌五旬有奇。聲桓欲官之﹔曰﹕『死者形立﹑官者神沒﹐吾豈以形易神者』﹖作絕命詞﹐死。

袁州知府李時興﹐攖城固守﹔已知不敵﹐自縊而死。僕某亦死。

兵部侍郎左副都禦史﹑江廣總督萬元吉守贛州﹐旣斬其妾﹔未幾﹐其子欲縋城走﹐元吉又斬之﹐人稱「精忠」。城陷﹐部將擁之去﹔曰﹕『爲我謝贛人﹔使合城塗炭者﹐我也』。赴江而死。吏部尙書郭維經入嵯峨寺﹐自焚死。太常寺卿彭期生﹐冠帶自經死。禦史姚奇允﹐自縊於文廟。給事中楊文薦晝夜守﹐下及婦女皆感動﹐有死無二。城垂破﹐文薦病不能興﹔執送南昌﹐絕粒死。職方主事周瑚﹐不屈被磔死。兵科給事中萬發祥﹑吏部主事龔芬﹑戶部主事林琦﹑兵部主事王其■﹝穴上弘下﹞偕其兄其窿﹑黎遂球及其弟遂珙﹑柳昂霄﹑魯嗣宗﹝一作曾嗣宗﹞﹑錢謙亨﹑中書舍人袁從鶚﹑劉孟鞫﹑劉應試﹑署贛州知府吳國球﹑監紀通判郭寧登﹑通判王明汲﹑知贛縣林逢春﹑訓導胡董明﹑徐必進﹐皆死。

裏居可紀者﹐廣東提學副使明溯中﹐偕其兄述中不屈死。前河南知縣盧觀象﹐盡室入井死。推官胡縝﹝據「通鑑」附編列此﹞﹐亦死。前馬平知縣謝纘﹑子允繡﹑從子允斗﹐自縊死。通判塗君鼎及妻熊氏﹑次子宏裕﹑三子宏佑﹑子婦熊氏﹑李氏﹑婢呂瑞香﹐俱入井死。周世光攜其幼孫入水死。

流寓可紀者﹐兵部主事於斯昌﹑中書龍震﹐皆不降死。推官吳世安﹐扶病登陴﹐炮丸穿膊死。通判唐周慈﹐從元吉入水死。

士民可紀者﹐舉人馬芝﹑劉日佺及妻李氏﹑子良竑﹑良翔及其從子弟婦﹐皆死。貢生楊萬言及其妻子﹑諸生董纘卿及子麟兆﹑正宸﹑正朝﹑楊麗天夫婦﹐皆死。郭必昌及妻範氏﹐哭三晝夜死。馮復京及妻張氏﹑徐孝儀及其母周氏﹑妾鍾氏﹑子婦郭氏並其兩孫﹐皆死。金之傑巷戰力屈﹐挈其妻入水死。袁汝健﹑莊某﹐盡室自焚死。王統﹑王純﹐縊文廟死。周葵﹑陳君猷﹐自焚死。

諸生廬陵段之璋﹑新諭蕭瑛﹑零陵周慈﹑寧都楊燧﹐皆以流寓死。

武臣副將馬觀鵬﹐方乞歸﹔顧事急﹐請堅守﹐力戰而死。妻譚氏﹐未婚﹔矢節。參將朱永盛﹐亦死。參將陳烈﹐數力戰﹐眾以其弟降﹐疑之﹔烈益奮鬥。及見執﹐不屈﹔顧贛人曰﹕『今日知我無二心也』。遂就戮。都督僉事劉天駟﹑衛千戶徐餘慶﹑孫經世﹑緯世﹑紘世﹑監紀軍務聶邦晟﹑妻劉氏﹑子士燫﹑士煐﹐皆死。

微而著者﹐布衣楊文炎﹑鄕約謝明登及妻楊氏﹑子佛生﹐入井死。書工趙廷瑞﹑織人熊國本﹐皆死。國本以走忠誠社被執﹐降令某曰﹕『爾織人﹐何知義』﹖國本曰﹕『織人不知義﹐舉人固爲不義耶』﹖蓋以刺令云。

兵部主事尹詔﹐上疏忤時相﹐譴歸石城﹔聞北都陷﹐不食而死。

監察禦史徐伯倡﹐以隆武帝命﹐總督諸軍。自新城﹑廣昌拔寧都﹐守之經年﹐死拒。城陷﹐大書於壁﹕『但知守經﹐不知有權』。自縊而死。

湖東道姚文生﹐值李成棟自潰於信丰﹐爲亂兵所害。

兵部尙書曹學佺﹐畱守福京。方詣鼓山決休咎﹐甫拜﹐一繩自前墜﹔攜歸﹐而書其壁曰﹕『生時一枝筆﹐死後一條繩』。衣冠自縊死。

兵科給事郭符甲﹐體被數創死。

懷遠侯鄧文昌﹐寧河王愈之裔也﹔受命與曾櫻畱守。博托至﹐櫻走廈門﹔文昌慷慨自誓。其妻且先死﹐文昌自呃其吭死。年止十九﹐妻中山王達之女孫也。閩人哀之﹐葬之城北芙蓉嶺下。

知閩縣陳其禮﹐被執不屈死。子玉龍﹑子婦吳氏﹑婿徐應儀及男女十五人﹐皆死。

給事中熊緯﹐自福州扈行在﹔道聞汀州急﹐奔走之。遇博托兵﹐死。

都督僉事胡上琛﹐自汀州急﹐走歸福京﹔語家人曰﹕『我世臣﹐義不可活』。其以毒艸至﹐妻劉氏請偕。上琛喜﹐冠帶與死。

遊擊張兆鳳﹑守備李國英﹐皆死。

裏居及流寓者﹐主事劉之謙﹑中書舍人鄭羽儀﹑前處州知府汪宗明及其子載﹑前懷遠知縣江振鵬及子白龍﹑懷龍﹑前建陽知縣崔攀龍﹑贛州教諭黃廷柱﹑進士吳煌﹑舉人陳鼎﹑林說﹑林曾賓﹑林化﹑熊卓震﹑貢生元綸﹑齊巽﹑廩生張璇光﹑武舉人趙子京﹑布衣趙宗人﹑江豫﹑江復﹑李上林﹑陳揚言﹑趙卯﹐皆抗節死。

有徐英者﹐習賈﹔折節讀書。城陷﹐哭曹學佺屍﹐噴血數升﹔不食而死。

永福陷﹐給事中鄔正畿入水死。禦史林逢經﹐自縊死。

長樂陷﹐在籍禦史王恩及﹐飲毒死﹔妻李氏及子﹐殉之。

給事中林媚﹑知府劉永祚﹑知縣郁廷諫﹑總兵顧世臣﹐以興化陷﹐皆死。

大學士蔣徳璟﹐知鄭芝龍無出兵志﹐自請巡關﹐相機督戰。至則朽甲敝兵﹐知不可爲﹔遂謝病歸。博托逼泉州﹐徳璟已絕粒死。

巡撫吳聞禮﹐自請守分水關。兵敗﹐走山寺﹐或勸之降﹔曰﹕『豈有堂堂巡撫畏死者乎』﹗復率鄕兵力戰死。

同安破﹐都督同知傅起耀合室死。

漳南道傅雲龍﹑知府金麗澤﹑知縣塗世名﹐皆死。麗澤不知其籍﹐知漳州﹐廉靜有爲﹔討叛賊廖淡修等﹐平之。博托兵至﹐與雲龍﹑世名同日死。世名使其子常吉走﹔曰﹕『父在焉往』﹖遂俱死。僕黃錫﹑黃祥﹑王亨﹑蔣三﹐殉之。漳人素徳世名﹐醵金返其櫬﹔言之有泣下者。其里人乃訛言世名固未死﹔其甥出其募金疏﹐皆鈐以漳州府印﹐字兼滿洲﹑漢文﹐朱色爛然﹔訛乃止。

詔安知縣田樹﹐拒賊死﹔時日情狀不可考。把總張天成以赴援漳州﹐力戰死﹔時日亦難考﹐附之。

又﹐漳浦始陷﹐楊履園遺其門客書﹐爲所首﹔吏責之曰﹕『少年醉酒矣﹐而妄言乎』﹖履園曰﹕『吾故侯之孫﹐未免有情﹐實不醉也﹔得死爲幸』。乃殺之。年才二十四。

明年﹐諸生李大載﹐以私謁孝陵﹐被執死。

漳浦再陷﹐知縣洪有文死之。

兵部尙書揭重熙被執至崇安﹐令語之降﹔叱曰﹕『小子讀書﹐不識綱常爲何物耶』﹖抵建寧﹐降臣某與有舊﹐俯揖不敢視﹔重熙戟手罵。在獄日﹐與門人慷慨賦詩﹐振衣冠拜髙皇帝﹐祈速死。比死﹐雙瞳如生。僕戴貴﹑戴鳳﹐殉之。重熙知兵﹐精調度﹔其部𨿽摽掠﹐及死﹐人無不惜之。

先是﹐巡撫楊文忠被執於崇安﹐亦抗節死。

兵備道倪懋熹在建寧﹐固有標兵千﹐鄭芝龍盡檄去之﹔懋熹出俸金募軍守。博托兵至﹐力戰不支﹐一軍盡沒﹐懋熹死之﹔從者十有七人。

提學道毛協恭﹐方以按試至。聞變痛哭﹐溺不得死﹔乃轉徙泉州﹑建寧間﹐將力疾趨崇安。爲博托兵所執﹔厲聲曰﹕『若亦知毛提學乎﹖何必言』﹗乃被殺。妻周氏及其子女﹐躍水死。僕鄒良﹑王大節﹐亦死。

建寧再陷﹐主事朱喬秀死之﹔文公之裔也。

大學士黃鳴駿在浦城﹐兵至﹐不屈被殺。

給事中鄭爲虹方巡關﹐聞警亟返﹐已不可守﹔縱士民走。有議降者﹐爲虹不可﹔獨坐城中。執見博托﹐嘉其節﹔使去發﹐爲虹曰﹕『負國不忠﹑辱先不孝﹐忠孝俱失﹐我何生爲﹔寧以速死﹐發不可薙』﹗明日﹐責輸金﹔曰﹕『淸白吏﹐何處得一錢』。浦城人欲代輸之﹔爲虹曰﹕『民窮財盡﹐豈可爲乎』﹗以刃築之﹐噀血而罵﹔使牽出﹐大呼而起﹐奪刃自刺不殊﹐乃被殺。僕陳龍﹐殉之。

給事中黃大鵬被執至龍遊﹐眾皆伏﹐大鵬紅袍﹑紗帽植立於庭中。叩之﹐曰﹕『黃大鵬也』。使跪﹐卽大罵﹔斷其舌﹐噀血詈之。浦城人與爲虹共祠之。

同時﹐故巡撫揚廷淸及李暄﹐皆死。浦城訓導王兆熊﹐入山寺中﹐不食死。劉景瑗﹐入泮池死。都督洪祖烈﹑千戶張萬明及其子都司翔鸞﹐皆死。

松溪陷﹐遺民眞照時等死﹐劉萬�亦死。

延平知府王士和﹐避亂入關﹐授司務。陳時政得失數千言﹐隆武帝嘉之﹐刊之以賜諸臣。召士和入對﹐擢主事﹔未逾月﹐知延平府。博托將至﹐士和召父老至﹐曰﹕『吾𨿽一月郡守﹐當與城亡﹔若宜速去﹐無使數萬生靈皆死也』。眾泣﹐士和亦泣。入語其友﹕『吾以書生擢二千石﹔不死﹐人且謂主上不知人』。或勸之止﹐士和曰﹕『君子愛人以徳﹐姑息何爲』﹖從容正衣冠﹐縊死。延平之民﹐醵金斂之。

大學士傅冠﹐罷職居汪應龍家﹔其所取士也。應龍誑冠曰﹕『江隨言公於李成棟﹐必生得公』。冠曰﹕『死報國耳』。遽自縊﹔應龍抱之曰﹕『若此﹐如汪氏百口何』﹗舁致成棟。冠夜起入水﹐守者覺之。至石羊關﹐搶首欲死﹐復被阻。因於道中石馬﹐書被執及拘苦狀﹔且托骸骨於汀州之士人。過周之藩墓﹐泣拜題詩而去。比見成棟﹐禮之如上賓﹔使去發﹐曰﹕『自古有禿首宰相乎』﹖成棟曰﹕『公發已鮮﹐略加鈹剃﹐掩眾目耳』。冠大言﹕『若知吾鄕有文山乎﹖蓋斷頭宰相也』。成棟入廣東﹐其部李發待之如初。忽一日﹐曰﹕『將收公矣』﹗欣然而起﹐南面謝無狀﹔又北向﹐拜父母。索筆爲詩﹐引頸就刃。無肯害之者﹐賞之亦不應﹔獨知府某家丁出殺冠。晝遽晦﹐悲風裂屋﹔汀人流涕。其僕葬之周之藩墓旁﹔首猶在市﹐恆於匣中發白光﹐示夢於獄卒。已﹐其子奉骸骨歸﹐乃合葬﹔竟體作黃金色。故衣二﹐棄墓旁﹔風雨經年﹐色並不變﹐人呼「相公衣」。君子謂冠短於才﹐而淸操至節﹐令人太息焉。

福淸伯周之藩﹐護蹕汀州﹔五鼓﹐猶聞帝及後語。俄﹐努山將馬五奔而至﹐大呼肆殺。之藩挺身曰﹕『我卽隆武皇帝也』。羣射之﹐之藩奮鬥﹐手殺數十人﹔矢中其喉﹐乃死。百戶閔時守麗正門力戰﹐洞於矢而死。給事中熊緯﹐督二十餘人力鬥死。宮嬪某氏﹐以身翼隆武帝﹐奮力掣救﹔兵亂刃之﹐死。暴屍旬日﹐玉色瑩然。於是曲陽王盛渡﹑西河王盛■﹝氵全﹞﹑松滋王演漢﹑西城王通簡﹐皆死。禦史王國瀚及其子﹐死。郎中賴垓﹐亦死。諸生朱玨﹐朱大典孫也﹐有文武才﹐少年負望﹔亦赴水死。

尙書姜一洪﹐徒步追蹕至木榔庵﹔聞變﹐痛哭曰﹕『萬里間關﹐從朱氏也。今何望矣』﹗赴江而死。

汀州衛人陳若水﹐亦以追扈﹔力竭﹐死。

主事楊衍期﹐以追扈不及﹐去爲僧﹔子諸生來機﹐亦爲僧。故兵部侍郎葉廷秀﹑故南京吏部主事成勇﹐皆以汀州變故﹐去爲僧。故桐城知縣張利民﹐亦爲僧。

其先﹐贛州賊犯汀之古田鎭﹐巡撫張肯堂使把總林深﹑鄭雄﹑傅云麟以五百人援之。雄﹑深故健將﹐誓破賊﹐摧鋒直進。至觀音鋪﹐遇伏﹔左山右澗﹐將捨其巓﹐則峭不可上。裹創力戰﹐賊燎山﹐飛走皆絕。雄﹑深戰歿﹐士卒死者三百十二人﹔惟云麟免。然是役也﹐賊亦懼官兵健﹐乃走歸﹔汀州獲全。

職方主事李魯﹐當甲申變後﹐上書張肯堂﹐言鄕兵慮卽爲內寇﹐宜使紳富結義者築砦自守﹔從之。南都亡﹐屏居福圓山中。曾櫻薦之﹐上疏數千言﹐皆切直﹔籌兵事﹐尢多中。隆武帝嘉之。劾鄭芝龍盡撤守關兵﹔且言人情泮渙去國﹐當如避焚﹐別格任人以共大計。隆武帝以其斥芝龍﹐持未下。會上杭有寇警﹐魯言宜重兵駐汀州﹐聯絡閩﹑廣﹔擢職方主事﹐兼程赴之。謂周之藩曰﹕『駕且至﹐而上杭圍不解﹐柰何』﹖投檄賊壘﹐單騎說其酋張曰﹕『富貴至矣』﹗賊愕﹐魯曰﹕『天子旦夕之粵東﹐爾以其眾爲扈衛﹐則禁旅矣﹔恩賞當出他人上。粵東又富﹐因之食國祿﹑佩將印﹐豈非幸事乎』﹖眾諾﹐部勒之﹔乃入城﹐舉屯練。有丁甲者﹐棄其父而爲他人子﹐獨非魯﹔魯罵之。俄﹐汀州陷﹐魯痛哭入山中。丁甲復僞言『拒令者誅﹐豈以李宦數莖發而易一城之命乎』﹖眾惑之﹐執以獻。魯曰﹕『我自行志﹐何與若事﹗豈人人浴穢﹐不令我獨潔乎』﹖椎心大哭﹐血淚迸出﹔久之不續﹐扼吭死矣。上杭人始悔之。

吳士楫﹐亦上杭人。將從軍於海上﹐爲人所發﹐被執死。

畫网巾者﹐姓氏﹑裏居不可知。往來邵武﹑光澤山中﹐仍明冠服。降將池鳳鳴執之﹔知無他﹐摘其网巾﹐縱使去。乃使二僕畫巾於其額。及張自盛被擒﹐並俘之﹔畫网巾者痛責﹐王之綱殺其二僕以懼之。僕被捽﹐罵﹔且曰﹕『死﹐亦宜禮拜网巾者前』。欣然受戮。网巾者亦受戮於杉津。

大學士劉中藻﹐固守福安。城陷﹐被執。除夕﹐飲金屑死。部將盧某﹑董世上﹑張先﹐皆死。舉人連邦琪﹑繆士坰﹑方徳新﹑貢生郭維雍﹑陳瀚﹑幕友呂天貺﹐皆死之。中藻子諸生恩沛﹐被羈於浦城﹔曰﹕『父死節﹐子可不繼志乎』﹖亦死。督師顏昌儒﹑侍郎趙士冕﹑守備崔雋及其姻吳維城﹐皆死於永春州。

隆武帝又褒黃土隘死事之臣元體忠﹑李徳凡八人﹐其六人名氏不可知﹔附志之。

大學士曾櫻﹐居廈門。將陷﹐家人勸入舟﹔曰﹕『此一塊淸靜土也﹐吾死之』。自縊而死。門人陳泰﹑阮文錫謀葬之﹔泰痛哭曰﹕『有吾在﹐子無然也。子出不返﹐則老父倚閭望﹔吾孤身﹐死則死耳。子孝於親﹑吾力於師﹐不亦可乎』﹖匍匐負櫻屍走三十里﹐赴其家眾而殯之。遂不食三日﹐死之。錫後爲僧。

中提督崇明伯甘輝之被執也﹐見余新跪﹐輝怒﹔蹴之曰﹕『我頭可斷﹐志不可屈也』﹗戟手罵不絕﹐遂遇害。諸將潘庚鍾﹑萬禮十數人皆死。

諸生王寅生﹑夏志宏﹑徐三峯﹐皆迎阮春雷軍﹐又爲之檄下天長縣。及鄭師敗﹐寅生走鄕莊﹐酣飲悲歌﹐殺其妻子﹐短甲艸履﹐持槍突騎走﹔追者莫及﹐不知所終。

張進亦鄭將﹐封忠匡伯。郭義﹑蔡祿叛入降﹐劫進﹔進佯許﹐稱疾不出。部將呂溫入泣曰﹕『進﹐海濱匹夫耳。受先帝恩封伯爵﹐藩主又委以土地之寄﹔失守已不容誅﹐況屈膝於人乎』﹗溫曰﹕『曷圖之』﹖進曰﹕『二賊用志深謀﹐泄則愈禍﹐爲丈夫羞』。曰﹕『然則亡諸』﹖進曰﹕『惟爾義俠﹐吾布火藥於庭﹔使召兩賊入﹐以火焚之﹐吾與偕死』。祿﹑義入﹐心動﹐不復進﹔進曰﹕『天也﹗吾盡職耳』。冠帶揮從人出﹐自焚死。

其諸護發抗節及以僧自匿者﹐有若倪俊明﹑張若化﹑林蘭友﹑許瑾﹑林英﹑盧若膺﹑郭貞一﹑沈佺期﹑諸葛倬﹑許吉燝﹑黃維璟﹑林其昌﹑王忠孝﹑張正聲﹑陸昆亨﹑姚翼明﹑程應鐇﹑陳瑞龍﹑萬年英﹑謝元抃﹑任潁眉﹑齊價人﹑洪七峯﹑駱亦至﹑吳亦庵﹑劉玉龍﹑張瀛﹑葉後詔﹑塗伯業﹑李茂春﹑黃驤陛﹑黃寅陛﹐皆最著﹔而葉啟■﹝丷上豕下﹞生﹞﹑張灝﹐皆於臺灣亡後﹐旋卒﹝沈光文見前﹞。陳駿音以鄭亡﹐更遁廣東之韓江﹐卒。諸人𨿽不死﹐其心實爲明﹔故書之﹝凡書爲僧者準此﹞。

呈貢知縣黃卷﹐家鍾祥。聞北京陷﹐北向長號﹐不食死。

糧儲道參議王喬棟﹐治興國州。左良玉棄武昌走﹐闖賊驟至﹔城陷﹐喬棟死之。

蘄水教諭鄒允孝﹐爲左兵所執﹐亦大罵死。

布政司參議劉佐﹑荊州僉事邱魁璞﹐皆遇兵死。

黃州諸生夏大武﹐爲獻賊所執﹐彊官之﹔見其所爲﹐嘆曰﹕『何可無博浪一擊』﹗或告賊﹐立磔死。其家五十餘人皆死。

湖廣總督洪淯鰲﹐負奇材。郝永忠等降﹐淯鰲說何騰蛟曰﹕『兵之異賊者﹐以畏法也。今摽掠﹐是猶賊耳』。眾瞋之﹔騰蛟曰﹕『此殆非百里才』﹖請於永曆帝﹐擢禦史﹐監諸軍。騰蛟卒﹐黔﹑滇道梗﹐淯鰲偕諸軍入西山﹐屯田固守。久之﹐聞永曆帝在安隆﹐間道上疏﹔言十三鎭公忠﹐今扼險觀隙﹔命總督諸軍。其後諸營降潰盡﹐或勸之降﹐不從﹔曰﹕『師亡與亡』。被執﹐不屈。臨刑之日﹐神色不變﹔眾忿之﹐投其屍於三峽中。

長沙知府周二南﹐請以千人偵賊於湘陰﹐指揮兪一鵬與偕。郝永忠拒射之﹐一軍皆死。

參謀吳愉被執﹐不屈死。子寧訥﹐痛父死﹐徒步號泣烈日中﹐覓其骸以歸﹔遂不食死。

舉人龍孔蒸﹐嘗拒獻賊令﹐不死﹔奉母避山中。黃朝宣掠之﹐與其友洪業嘉皆死。

及何騰蛟歿﹐長沙知縣鄭龍彩去爲僧。長沙僉事趙廷璧及妻古氏﹑子燝﹑子婦馬氏﹐皆自縊死。

督師大學士何騰蛟在湘潭﹐惟親軍數十及馬蛟麟從。徐勇以驍騎五十倍道至﹐馬蛟麟遁走。騰蛟知不免﹐危坐室中﹔勇率其眾人﹐拜之。勇﹐故騰蛟部將也﹔因勸之降﹐不可﹐執之去﹐復優禮之﹔騰蛟卒不動﹐曰﹕『何惜一劍乎』﹖勇以其幼子﹑家眾在武昌﹝劉承允執以獻﹞﹐使取之﹐將以動騰蛟﹔往返再旬﹐騰蛟已絕粒至七日﹐不得死﹔勇嘆曰﹕『此忠義大臣﹐早全之可也』。遂被殺。將死﹐語僧某曰﹕『取一粒水飲我﹔是水自衡州來﹐猶君恩也』。騰蛟所居﹐井固無魚﹔騰蛟生﹐魚忽盈井﹐並皆五色。及騰蛟死﹐井魚亦空。

副總兵楊進喜﹐素驍勇。聞蛟麟遁﹐方理髮﹐大叫曰﹕『朝廷不惜爵祿養我輩﹐其意謂何﹖矧從何公而棄之乎』﹗約發不及﹐操刀以出﹐求騰蛟﹔七出七入﹐最後矢中其喉﹐自投橋下死。

副總兵吳學植﹐以長沙陷﹐屯軍湘﹑邵間﹐進攻湘鄕。格鬥四﹑五日﹐被執﹔令去發﹐不可。羅錦繡鞫之﹐學植立而呼曰﹕『大明天下垂三百年﹐若生中土誰豢養﹖父母葬誰家土﹖乃械義士乎』﹖因大叫﹐眥盡裂﹔引頭觸柱﹐流血被面﹐被殺於黃鵠磯。武昌民哭之。

總兵滿大壯﹐從章纊軍新墻﹐力戰有功。王進才棄湘陰走﹐大壯不能支﹐走長沙﹔尋入湘潭。及孔有徳逼衡州﹐大壯使求救不得﹐以餘兵力戰﹐士卒死略盡。乃告纊曰﹕『公且去﹐爲重來計。大壯爲公力拒﹐不復見矣』。隻身殿後﹐殺數十人﹔騎踣而死。

衡陽諸生夏汝弼﹐見天下亂﹐或歌﹑或笑﹔有語及時事者﹐反閉目不一應。湖南旣沒﹐挈其家入九嶷﹐絕粒死。

總兵馬某﹐從李定國戰蒸水﹐陣死。

兵部右侍郎劉季礦﹐贛州殉難劉同升次子也。率所部入酃縣﹐守之。有盜來降﹐帥攻樂昌﹔盜肆掠﹐季礦止之﹐反爲所害。

永州諸生鄧光遠﹐不屈死﹝時﹑狀不能詳﹞。

龍虎關陷﹐總兵項明髙﹑姚得仁死之。推官唐誼被執﹐使招其兄誠﹔大罵而死。誼故禦史召堯子﹐以忤魏忠賢下獄者也。

大學士吳炳﹐奉命護世子走城步。城陷﹐被執﹐不食﹔自縊於湘山寺。

兵部尙書傅作霖在武岡﹐語劉承允以死守。聞其降﹐勃然大罵曰﹕『始以汝爲人﹔乃挾天子作威福﹐致乘輿蒙塵﹐罪不容於死。今復降﹐狗彘所不若也』﹗承允不顧。孔有徳將至﹐作霖冠帶坐上﹔承允及偏沅巡撫傅上瑞更勸之﹐作霖嚼舌出血噀其面。有徳使解之﹐且曰﹕『尙書欲何爲』﹖曰﹕『我欲死耳』。羈之數月﹐卒不剃髮﹐乃殺之。尙可喜葬之山中﹐祠焉。作霖妾鄭﹐有殊色﹔被執至橋﹐躍水中死。

主事侯時暐被執﹐植立不薙發﹔被殺死。

及武岡再陷﹐奉天總督劉祿﹑監軍禦史毛養澄皆死之。

故貴州巡撫米壽圖﹐在沅州死之。

巡按禦史熊興麟﹐在黔陽與主事李芳先同被執﹐送常徳。芳先邀與遁﹔曰﹕『吾已神遊武陵之刃矣』﹗再呼之﹐遂酣寢﹔芳先走。興麟至常徳﹐孔有徳勸降﹔興麟曰﹕『吾與李職方共被執﹐可走而不走﹐將死於靑天白日中﹔豈於汝求合哉』﹖遂死。

提學道周﹐逸其名﹔與興麟同不屈﹐死。唐山人爲九宮山詩以弔之。

巡撫黃祖順﹑總兵林國瑞﹐守郴州。城陷﹐被執死。其再陷也﹐巡撫朱俊臣忿諸將不力戰﹐單騎陷陣死。

中書邵履正﹑侍詔潘哲﹐以永興破﹐皆死。堵正明在永興督兵巷戰﹐一門皆死。

巡撫鄭古愛稱敏練﹐再拒孔有徳於燕子窩﹐躬自督戰﹔遂死於陣﹝或曰古愛在軍中﹐陰蹴諸將相構隙﹐卒壞軍事﹔以死事存之﹞。

副總兵惠延年﹐隸曹志建﹐誓報國﹔志建惡之。孔有徳兵至﹐延年力戰於鎭峽關內。或勸之降﹔曰﹕『我日夕說曹公以忠義﹐而令罵我反虜乎』﹖自辰至午﹐殺傷相當。有徳兵退﹐延年追之﹔曰﹕『不與此致命﹐反死仇人﹐非智也』。蓋知志建不之容﹐遂以單騎深入死。

參將謝復榮﹑總兵王景熙﹐皆隸於侯性。靖州事急﹐永曆帝及太后血書召性入衛﹐性使復榮及景熙先。劉承允追至﹐復榮使馬吉翔扈從急馳﹐自與景熙斷後﹐據王家堡奮力死鬥﹐殺傷甚眾。承允眾不能追﹐復榮﹑景熙力竭死﹐所部五百人殲焉。是役也﹐微二人﹐永曆帝必被禍。故其所系﹐爲湖南冠。

臨武知縣李瑋興﹐居官有惠政。張纊以衡州陷﹐邀與行﹔泣曰﹕『期以頭頸血濺此城土耳』。督士民固守。時偏沅六十餘州縣皆望風潰﹐惟臨武固守。凡五晝夜﹐攻兵僞退﹐瑋興追之﹔伏發﹐被執。孔有徳使降﹐瑋興大罵曰﹕『我男子也﹐讀聖賢書﹐豈若輩所能誘』﹗有徳置之獄。瑋興無妻子﹐惟從一蒼頭﹐自請入獄。瑋興日偕副使聞大成唱和﹐大成亦被執不屈者也。及將死﹐南向而拜﹐謂大成曰﹕『吾與公畢事矣』。瑋興死﹐大成亦死。蒼頭請從死﹐刑者不可﹔遂奪其刀殺害瑋興者而死。

湖南被兵寇殺戮﹐類西北﹔死事之人﹐多不勝志。又若夏汝弼﹑唐端易﹑劉惟贊﹑陳玉鼎﹑陽鎭﹑周士儀﹑章有謨﹐𨿽未及死﹐以遺民稱。而故行人王夫之﹐學術與顧炎武﹑黃宗羲埒﹔轉徙兵間﹐卒竄身於猺峒﹐完發以終﹐人尢罕儷。又女子某﹝或謂長沙人﹞﹐自溺﹔於衣帶中得詩﹐其七曰﹕『寄語雙親休眷戀﹐入江猶是女兒身』。其八曰﹕『簪纓𨿽愧奇男子﹐猶勝王朝共事臣』。一時重之。

大學士蘇觀生﹐方從紹武視國學﹐倉猝徵兵不及﹐自縊而死。

太僕寺卿霍子衡語其子曰﹕『「禮」云「臨難毋苟免」﹐汝知之乎』﹖皆曰『惟令』。乃書「大明忠臣義士當死」字於壁﹐朝服北面拜﹐又拜其家廟﹐入井死。妻黃氏﹐從之﹔伯子應蘭妻梁氏及其女﹑仲子應荃妻徐氏﹑叔子應芷妻區氏﹐次第從之。小婢某﹐亦死之。惟其三孫存焉。

祭酒梁朝宗﹐亦縊死。

通政司梁萬爵曰﹕『此志士�節之秋也』。入水死。

給事中彭耀﹐先期爲觀生枉殺死﹝閆可義或曰戰死﹑或曰病死﹐俟考﹞。

故新城知縣廖漢祿﹐居龍門﹔見粵東地盡失﹐以幼子二托其父﹐自縊而死。新城人祠之。

盧爵﹐朱成功將也﹔守惠來。城陷﹐戰死。知縣汪匯﹐自刎死。

知縣李信﹐守和平﹔城陷﹐死。

故潮州推官顧人龍及子選﹐禦楊際云於陣﹔選墜地﹐文龍救之﹐皆死。

大理寺卿毛鳳池﹐當肇慶沒﹐李成棟迹獲之。或勸之仕﹔曰﹕『吾仕﹐家子何忍辱祖父』﹗力辭不獲﹐絕粒而死。

河源裏之役﹐項時魁等亦死。

吳川陷﹐總兵陳彜典﹑陳其策皆死。

廉州陷﹐守道王道光被執﹐不屈死。

南陽侯李元允﹐當陳邦傅亂﹐獨以所部護永曆帝﹔且請身之南海﹐招故部圖恢復﹐屢敗不挫。至欽州﹐爲士兵王勝堂所執。械至廣州﹐亂梃交下﹔笑曰﹕『鼎鑊不懼﹐何有於梃』﹗尙可喜使招杜永和﹔曰﹕『杜將軍繕兵窮海﹐差有丈夫气﹔乃招之降耶』﹖可喜義之﹐使客說之降﹔泣曰﹕『我帥府一養子﹐爵五等﹐擁禁旅﹔又被執﹐惟一死耳』。卒不屈。已聞永和降﹐哭之三日﹔孔有徳怒﹐殺而投之江。

建捷亦成棟義子﹐封伯爵﹔已登舟﹐聞元允被執﹐還救之﹐不肯去。亦被執﹐與之俱死。部將李朝用﹐亦死。

禦史鄭封﹐奉命之廣西。聞京師陷﹐與子錫庚遁山中﹔封不食死﹐錫庚及合門殉之。

畱守大學士瞿式耜撫桂林時﹐安仁王曰﹕『居安可寄社稷﹑臨難不辱大節﹐惟瞿公耳』。將卒﹐召式耜入﹐謂永曆帝曰﹕『國家事﹐一聽先生』。及諸軍潰﹐式耜危服坐署中﹔胡一靑至﹐曰﹕『公且從某行』。式耜曰﹕『從汝﹐何若從畱守死』﹗舉杯飲之﹔一靑馳去。尙書張同敞至﹐曰﹕『我死不孤矣』﹗致遠將軍戚良勛以三騎至﹐跪而請曰﹕『公元老﹐系國安危﹔一出桂林﹐猶可以號召』。式耜曰﹕『忍死四年﹐此誼爲何』﹗家人以二子請﹐式耜言﹕『負天子﹐尙及兒女乎﹖去﹗無亂我志』。詰旦﹐孔有徳兵至﹐望式耜緋衣南面﹐疑爲神﹔旣而突入﹐曰﹕『待汝一夕矣』。與偕行﹐見有徳。有徳坐之以胡牀﹐式耜曰﹕『我不慣此』。有徳言﹕『滿洲之軍因闖賊至﹐經營五年﹐天下一統﹔公守一城捍天下﹐能事已見﹐何必空擲此身』﹖式耜責之以大義。有徳別館之﹐禮之如上賓。使降臣王三元﹑彭爌百端說之﹐卒不應﹔且曰﹕『公何自苦﹐便可爲僧』。式耜曰﹕『僧者﹐降臣之別字也』。三元﹑爌感喟不復言。式耜與同敞日賦詩﹐名「浩气吟」﹔凡八章﹐自敍之。陰使其僕召焦璉﹐極言有徳兵寡﹐速攻桂林﹔且曰﹕『中興至計﹐無以爲我爲念』。降臣魏元翼﹐故墨吏﹔式耜﹑同敞劾之﹐元翼藏忿。布卒邏守﹐獲其書﹔乃被殺。爲絕命詩於壁曰﹕『三百年來恩澤久﹐頭絲猶帶滿天香』。肅衣冠南向再拜﹐乃就刃。天大雷電﹐空中震擊者三。越三日﹐門人姚端﹑楊藝往斂之﹔身首不殊﹐顏色如故。撫之﹐目忽左右視﹔藝曰﹕『次公來耶﹐長公失所耶』﹖時式耜子元錥已次永安矣。目猶視﹐端曰﹕『我知師心矣﹗天子已幸南寧﹐師徒雲集﹐焦侯無恙』。乃瞑。衣冠淺葬之風洞山﹐端與僧淸凝廬其旁。

同時靖江王世子﹝失其名﹞﹑長史李某﹐縊於宮。光祿少卿汪皞﹑錦衣指揮楊芳齡﹐皆死。坐營將軍徐髙﹐爲式耜賫表赴行在﹐道阻﹐匿陽朔山中﹔被獲﹐與式耜同日死。旗鼓陳希賢﹑家丁陳某﹐殉焉。

總督楚師兵部尙書張同敞﹐聞桂林急﹐馳至﹐不入門﹔問式耜『將何爲』﹖曰﹕『封疆之臣﹐死事而已』。同敞曰﹕『某將爲後圖﹐公有命﹐敢不從』﹗止而與飲。明日被執﹐有徳使之跪﹔大罵曰﹕『汝爲我毛姻家僕﹐時捉溺器﹔誰跪汝』﹗有徳侈言爲大聖人後﹐敢辱我﹖同敞詈其妄。有徳怒甚﹐自批其頰﹔旁卒競以刃築之。式耜曰﹕『張司馬﹐國之大臣﹐與我同死﹔安得無禮』﹗乃衣冠﹐別拘之﹐與式耜聲相聞。有徳使說式耜者﹐反復辯詰﹔且曰﹕『豈有天朝大臣而降者』﹗同敞不與語﹐惟肆罵之﹔暇與式耜賦詩。有徳忿﹐使折其臂﹔乃口占﹐式耜書之。同敞有文武材﹐戰輒躍馬先﹔諸將或奔﹐同敞植立不少移﹐因之復勝。駐軍東安﹑零陵間﹐大小百陣﹐未嘗衄挫。被囚後﹐得詩三十餘﹔自序﹐而題其末曰『明柱國少師﹑兵部尙書﹑前詹事府詹事﹑翰林院侍讀學士﹑江陵文忠公嫡孫「囚中艸」』。其絕作曰﹕『一月悲歌待此時﹐成仁取義有誰知﹗衣冠不攺生前制﹐名姓空畱死後詩。破碎河山休葬骨﹐顚連君父未舒眉。魂兮懶指歸鄕路﹐直往諸陵拜舊碑』。將出﹐曰﹕『快哉行也』﹗探懷中﹐出舊白网巾服之﹔曰﹕『爲先帝服﹐將往謁先帝也』。見者泣下。刑時﹐首墜於地﹐三躍而前﹔人皆辟易。俄﹐大雷電。卒有割食其心者﹐有徳斬之。金堡時爲僧﹐上書請葬兩人﹔許之。同敞無子﹐葬時﹐女及婿適至﹔人謂忠義之報。永曆帝聞之﹐痛悼不食者累日﹐招魂祭奠。式耜已封爵﹐更贈同敞江陵伯。所著詩文四十餘卷﹐皆沒。惟「囚中艸」達行在﹐永曆帝覽而悲焉﹔下部梓行﹐題曰「禦覽傷心吟」。

主事陳純采﹐奉命作陵於桂林。城陷﹐或使走﹔曰﹕『吾守陵寢﹐以待君父。死且未敢﹐而況行乎』﹖爲僧﹐居陵下卒。

方以智﹑嚴煒﹑錢秉鐙皆爲僧﹐監察禦史賀奇亦爲僧。中書舍人管嗣裘﹐入巖洞﹑衣敝絮﹐與獞猺雜處﹐皆義而食之﹐不知所終。

總兵某某﹝凡二人﹞﹐守嚴關﹔及興安城陷﹐及副將﹑參將﹑遊擊以下四百餘人皆抗節死。白虎關陷﹐副將陳勝﹑彭昌﹑髙勝﹑談玉﹐力戰死﹝嚴關未守﹐而死至四百﹔疑類虛估。然抗節者必不少﹐𨿽無徵不敢異也﹞。

中書舍人周震﹐當武岡危急﹐卽聚諸文武誓神前以死守﹐條告事宜﹔詔擢爲監軍禦史。及全州再警﹐震力爭不肯降﹔眾怒﹐殺之。守備孟泰仰藥死﹐妻子皆自殺。

灌陽陷﹐知縣李遇升死之。

主事姚端之﹐贛州殉難允奇之子也。柳州陷﹐端之死之。

義寧伯龍韜﹐以兵出柳州﹐被執﹐不屈死。其時﹐巡撫柳慶右僉都禦史龍之虯實死焉﹐其妻亦死。

總兵羅天受﹑掌有文﹐被殺於象州。

徵西將軍朱旻如﹐在平樂府膺城固守。旣而不支﹐南向再拜﹐殺其妻子﹐自刎死。

及樂平再陷﹐總兵彭俊死之。

湖南副使陳象明﹐大戰於梧州之榕樹潭﹔陳邦傅棄之走﹐象明猶不止。已﹐入水死。蒼梧陷﹐知縣巫知衡持故印不肯獻﹔曰﹕『朝廷以此畀我﹐當以身殉』。再三諭之﹐卒不從﹔乃殺之。是役也﹐廣西巡撫以下官皆降﹐惟象明客官﹑知衡卑秩爲梧州死。

及藤縣陷﹐總兵羅超死之。

督師尙書堵允錫﹐舟次潯州﹐忿諸將不用命﹐恚甚﹔疾革﹐夜中索紙筆艸遺疏﹐自題其像。擲筆﹐謂左右曰﹕『吾荷國恩﹐不能免冑趨斗﹐死於牀第﹐誠有餘恨﹗曷若葬此江魚﹐洗滌腸胃』。奮起欲自沈﹐從者力持之。是夕卒。

宣國公焦璉﹐當獻賊入楚系永曆帝於道州﹐璉夜逾城﹐破械出之。永曆帝不能行﹐焦璉負以登城﹐手短兵躍而下﹔永曆帝是以免。及破亨嘉﹑守桂林﹑攻全州﹐摧鋒陷陣﹐冠諸將。生平敢戰恥走﹐身先士卒﹔性尢純篤。諸將爭假便宜﹐署守令﹐乞官其私人至於按撫﹐永曆帝皆從之﹔又縱兵殺掠﹐或更私鬥。璉獨循循守國法﹐部兵嚴整﹐無或擾人薪木者﹔與諸將俱尙讓不伐。惡陳邦傅不與偕﹐而陰戒士卒無構隙。曹志建歷詆諸將﹐獨敬璉﹔畱守瞿式耜尢重之。然苦糧匱﹐部卒不及萬﹔又惡於趙印選﹑郝永忠等。邦傅旣約降﹐璉方軍武宣﹑潯州間﹐未之知﹔邦傅思並執璉﹐乃托姻故﹐誘璉至﹐引至密室﹐迫使降。璉憤極﹐四顧不得出﹐拔佩刀自刎死﹔邦傅持其首以降。君子惜之﹐謂如楊展之於蜀云。及李定國入桂林﹐乃戮邦傅而申雪璉。

大學士嚴起恆﹐遇事持平。再入爲宰相﹐乃力拒封孫可望﹔朝貴皆納其賄﹐惟起恆皎然。可望忿﹐使賀九儀格殺之﹔江流又速﹐眾不能救。越數日﹐虎負其屍出﹐乃攺葬之﹔九儀等亦驚悸﹐土人因呼爲「虎墳」云。

時給事中劉光珍﹑吳霖﹑張述載﹑都禦史楊鼎和在昆侖關﹐可望使人追殺之﹔皆阻封者也。又殺禦史某於邕江﹐以當金堡。及南寧陷﹐參將杜紀死焉。

橫州知州鄭云錦﹐被執﹐馬上長吟。至肇慶﹐下獄﹔爲「從西山義士遊」詩。絕粒七日不死﹐乃復食。在獄三年﹐共勸去發﹕曰﹕『誓死久矣﹗畱一日發﹐卽戴一日之君恩﹔爲一日囚﹐卽爲明一日之臣子』。就刑之日﹐飲酒言笑如平時﹔聞者嗟異。

光澤王儼鐵﹑大學士郭之琦﹑總兵楊祥﹐以雲南陷﹐避入交趾﹐交人不納﹔傳至廣西﹐不屈被殺。之琦絕命詩有「血比萇弘新化碧﹐魂歸望帝祗啼鵑﹔曾無尺土�髙厚﹐惟有孤舟照簡編」之句。祥﹐武人﹐不知書﹔而以大義自許。臨刑神色不變﹐望西叩首﹐危坐受刑﹔觀者泣下。

廣西在明爲邊徼﹐瞿式耜用之支拄屢年。殉節抗義者﹐至於苗峒異域﹐往往而然﹔然無多徵者﹐逸已。

四川巡撫龍文光﹐方拜命聞警﹐卽自崇慶馳而至。城破﹐投浣花溪死。

前巡按禦史劉之渤﹐陜人也﹔賊謂爲同鄕﹐將官之。之渤罵不屈﹐賊縛之端禮門﹐攢射之﹔之渤大呼﹕『寧多一剮﹐少殺一民』。賊取其屍磔之。

按察副使張繼孟﹐被幽於大慈寺﹔獻賊僭號﹐欲用之。與妻賈氏﹐皆不屈死。

兵備副使陳其赤﹑僉事張孔教﹐皆死。孔教死﹐其子匿不告﹔逾二年﹐其母孔氏始知之﹐責其子曰﹕『使我不早從而父』﹗立抉其喉死。

建昌兵備僉事劉士斗﹐見賊及之渤語﹐大呼曰﹕『此賊也﹐公不可屈』﹗獻賊摔之﹐士斗反顧如前語﹔盡室皆死。

同知方相堯﹐亦死於萬里橋。

成都知縣吳繼善﹐或曰死﹑或曰降賊﹔其家眾三十六人﹐則皆死。

華陽知縣王云祚﹐亦拘於大慈寺﹐絕粒不死﹔賊食之﹐躍起曰﹕『我將食汝肉﹐乃食粟耶』﹗遂死。

明經趙鴻儀子進士趙昱﹑邱之芳子諸生福祖﹐皆死。

諸生劉繼臯﹐不應試﹐大罵自刎死。

王某妻熊氏﹐罵賊死。

蜀王至澍﹑宗室王至淥﹑澍妃邱氏﹑宮人素馨﹐入井死。宗人某兄弟妻皆李氏﹐皆入江死。長史鄭安民﹐亦死。

在籍工部主事李如蕙﹐罵賊死。

大理寺正王秉幹﹐合室死。

順天府治中莊祖同﹑致仕按察使莊祖誥﹐皆死。

故宣化同知王履亨﹐入江死。

故東流知縣幹曰貞﹐以磚擊賊﹐死。

故彭澤知縣張於廉曁妻鍾氏及其女孫﹐皆死。

監生季資生及妻董氏﹐以流寓死。

武臣最著者﹐總兵劉佳允偕巡撫龍文光﹐入浣花溪死。總兵劉鎭藩出戰﹐赴水死﹝或謂鎭藩卽佳允﹐俟考﹞。總兵張奏功﹑指揮馬震﹑張卜昌﹑羅大爵﹑阮士奇﹑參將徐明蛟﹑都司僉書李之珍﹐皆以陷陣及巷戰死。

新都知縣包洪策﹐懸印於堂﹐率妻子去﹔民反執之以媚賊﹐遂罵賊死。

■﹝畢阝﹞縣主簿趙嘉煒﹐奉檄決江堰還﹐遇賊射之﹐入水死。

舉人江騰龍﹑諸生劉繼臯﹑費經世﹑董宏芳﹐各不受賊召﹐死。

彭縣陷﹐諸生祝丕傳負其母以逃。賊追之﹐乞以身代﹐不許﹔遂大罵﹐同死。諸生劉昌祚﹐不屈死。魯某﹝失其名﹐人呼爲魯城隍﹞﹐被執至成都﹐大罵﹔割其舌﹐噀血罵﹔被磔死。徐復端﹐入水死。

婦女劉時雨妻黃氏﹑趙甲妻宮氏及其數女﹐皆縊死。

崇慶陷﹐知州王勵精朝服北面拜﹐且書「孔曰成仁」語於其壁﹐登樓縛刃﹐而實火藥於其下﹔俄﹐賊騎渡﹐發藥焚樓﹐刃觸其胸死。所書字﹐風雨不滅。後二十年﹐州人祠之﹐壁乃頹﹔人嘆異之。

新津陷﹐貢生王深長及妻徐氏﹐皆死。諸生藍燦﹐不屈死﹔其妻袁氏﹐自縊。

漢州陷﹐諸生陳雲鵬死之。江禹澤妻陶氏及其子婦張氏﹐皆罵賊不屈死。又張氏婦﹐聞警自紉其衣﹐入井死。數日出之﹐顏色如生。

綿竹貢生楊國柱痛父死﹐誓守縣城。及陷﹐率居人數萬巷戰﹐力竭﹐罵賊死。典史卜大經﹐死。其僕某﹐亦死。故戶部郎中刁化神﹐賊在重慶以書招之﹐不至而死。孝子王守爵﹐見其母縊﹐斂之畢﹐亦縊死。諸生陶修吉及妻龐氏﹑顧天澤及妻畱氏﹑楊元吉妻蕭氏﹐皆以節死。文士峯妻刁氏有美色﹐賊逼之﹐罵愈厲﹔支解死。王宗道妻袁氏﹐亦拒賊死。綿竹之烈﹐比於江陰﹑舟山焉。

什邡陷﹐貢生李愛芳二女皆適宗室子﹐聞賊搜宗人﹐姊妹相謂曰﹕『夫死安歸』﹖聯袂入江死。顧存志妻賈氏﹑子婦某氏﹐縱火而縊其中死。

新蘩諸生費經世﹐賊欲官之﹐堅辭﹔被殺。

資陽陷﹐諸生劉宏芳﹐抗節死。知縣賀允選之從人十有七﹐則皆死。

仁壽知縣劉三策﹑顧繩古﹐皆不屈死。貢生顧鼎鉉﹐死。諸生劉士愷﹐拒戰死之。陳應新﹑左灼及灼妻閔氏﹐皆死。辜氏女未嫁﹐自刎死。

內江陷﹐教諭姚思孝不屈死。

綿州陷﹐關南道劉宇揚妻李氏﹑侍郎劉宇烈妻張氏﹑大學士劉宇亮妻宋氏﹐相語曰﹕『昔者吾姑懼盜辱之﹐死﹔吾儕使受辱﹐何以見姑於地下』﹗皆縊死。宇亮子裔盛﹐降賊爲其官﹔其妻王氏曰﹕『爾可作賊官﹐吾不可作賊官婦也』。縊而死。

重慶知州何﹝逸其名﹞﹐賊索其印﹐民迫予之﹔紿以作冊竣﹐親獻焉。乃集家眾與痛飲﹐大書壁上﹕『爲臣死忠﹑爲子死孝﹐而今而後﹐庶幾無愧』。盡室焚死。及重慶再陷﹐李興徳死之。

永州陷﹐舉人梁士騏不受僞職﹐死。

銅梁陷﹐知縣顧旦被執﹐不屈死。

巴縣縣丞譚文應及子懋徳﹐入井死。

何教授﹐逸其名﹔城陷﹐夫婦並縊死。

綦江翁某妻康氏﹐爲賊所獲﹐不屈死。

羅氏年十四﹐入水死。

南部知縣鄭夢眉城守﹐不屈死。

廣元諸生李猶龍﹐不屈死。

昭化諸生賈允昌母李氏﹑任芣之母吳氏﹐皆罵賊死。

巴州諸生楊某妻李氏﹐罵賊死。

通江童子執於賊﹐使僞言官軍畢至﹐將以突其城。童子乃大呼曰﹕『賊至矣』﹗賊怒﹐殺之。通江獲全﹔知縣李存性爲文祭之。

王廷輔妻閻氏﹐被執觸樹不死﹐更罵賊﹐死﹔烏環其屍焉。

劍州諸生王才啟﹐抗賊死。

諸生李一鴻妻﹐罵賊﹐剮其腹死。

貢生張公選女﹐罵賊﹐刃其胸死。

梓橦陷﹐諸生蒲光香妻趙氏﹐躍入江中死。魏元康妻趙氏﹐亦死。

順慶柏谷口之陷﹐宗室王朱釜森死之。南充武生陳懷西戰敗﹐被執﹐誘使降﹔曰﹕『寧爲明室武生﹐不作逆賊元老』。賊怒﹐殺而竿其首。其子見之﹐哀慟而死。諸生馬孫鸞見之﹐大罵﹔刈舌而死。

西充陷﹐在籍禦史李完不屈死。諸生樊明善﹐亦死。有杜氏者﹐避亂張村溝﹔遇賊﹐斷臂死。舉人陳某女﹑諸生張某女﹐皆罵賊死。

賊掠營山﹐諸生王光生戰於北關﹐被執不屈﹔及泉應厚﹑泉應化﹑李爲聰﹑冉良富皆不屈死。

儀隴陷﹐賊追知縣李時開將及矣。王爾讀者﹐邑人﹔王臯之僕也。奮身出禦﹐爲賊所殺﹔時開得脫。諸生席雙楠﹑劉義國﹑楊正道﹐先後死。

嶽池陷﹐劉氏婦拒賊而死。

大竹武生王蘋﹐聞賊入川﹐語父曰﹕『食國家水土﹐力不能報﹐死命可也』。賊至﹐其父拔刀殺數賊﹐力竭而死。蘋亦被擒﹐罵不絕口死。

鄰水陷﹐總兵甘一爵力戰死。

敍州在籍湖廣布政司尹伸﹐居山中﹐被執﹔大罵求死。賊重其名﹐生致之井研﹔罵益厲﹐乃殺之。宏光帝方起伸太常寺卿﹐而伸已死。伸妻邵氏﹑妾夏氏﹑子婦楊氏﹐殉之。

敍南指揮曾應昌﹐分守白水江﹔賊圍成都﹐戰死。舉人周元孝﹑諸生劉苞﹑晏正賓﹑王應世﹑郭大勛﹑李合中﹑梁爲憲﹑余智及智妻楊氏﹐皆死﹔大勛且合門死。舟人某﹐居周壩。賊使之渡﹐不應﹔問其舟﹐亦不應﹔脇以刃﹐奮而拳之﹐遂死。總督樊一蘅妻李氏﹑妾夏氏﹑兵部侍郎劉之綸妻楊氏﹐皆以罵賊故﹐或裂屍死﹑或懸發於屋而後支解之﹑或割其乳死。

慶符陷﹐諸生何察死之。義民張祖同﹐亦縊死。

筠連陷﹐蘇亮妻某氏﹐墜崖死。

珙縣陷﹐故江陵知縣向科死之。陳某女三姑﹐入水死。

興文陷﹐知縣艾吾鼎抗節死。

隆昌陷﹐諸生劉玆抗賊﹐被殺。妻盧氏抱其屍哭﹐遂罵賊死。廩生範玙妻胡氏﹐母女皆死。

大寧知縣髙日臨﹐聞賊至﹐乞援於成都﹐不報﹔被執﹐大罵﹐賊磔死之。

萬縣貢生吳獻棐﹐賊彊之爲參軍﹐不從﹔斷臂死。子之英﹐亦被磔死。

龍安知縣羅應選﹐盡室死。

諸生果道濟及妻楊氏﹐不屈死。

松潘守將湯名揚﹐拒賊死。

知縣劉鵬舉﹐城陷﹐罵賊﹐盡室十餘人皆死﹝或謂鵬舉知松陽﹐俟考﹞。

建昌督糧道盧懋鼎﹐被執不屈﹐死。

及劉文秀再至﹐故長沙知縣髙明集民誓守﹐屯於焦家營。其勢不敵﹐曰﹕『我受朝廷官﹐可從賊乎』﹖盡室焚死。

越雋指揮王自敏﹐戰死。妻周氏語所親唐氏曰﹕『等死耳﹐他日恐遲』﹗闔門自焚死。

王﹑何﹑宋﹑唐四女皆字而未嫁者﹐各自焚死。

川南巡撫範文光﹐入山中﹔聞雅州陷﹐賦詩一章﹐仰藥死。

榮經知縣黃儒福﹐巷戰不已﹔爲劉文秀所執﹐磔死。

廬山知縣金鼎祚﹐闔門抗節死。

嘉定知州朱儀誓守﹐賊蟻附攻之﹔束蒿灌脂以投﹐賊多縻死。城陷復完者再﹔賊怒﹐攻益急﹐食與矢皆盡。儀謂其子﹕『大義無過君親﹐不可屈也』﹗其妻胡氏奮然曰﹕『臣死﹐忠也﹔子死﹐孝也。吾獨不能死節乎』﹖舉簪自刺其喉死。儀朝服﹐北面拜﹐及命錫﹝﹖﹞自焚死。

諸生郭大年被殺﹐其妻楊氏自城上躍入江死。

諸生帥正邦母馮氏有色﹐袁韜彊納之﹔以簪刺心死。

嘉定再陷﹐巡撫李幹徳盡室入水死﹐而民不哀﹝詳前﹞。

洪雅陷﹐諸生祝籛之子婦楊氏﹑二陳氏﹑王氏及女祝氏﹐遇賊山中﹐爲所劫﹔六人拜父母﹐俱入水死。

犍爲舉人周正﹐賊彊官之﹐不從﹔殺之。子成儒及其少弟入賊軍中抱其屍哭﹐賊並殺之。

陳天啟夫婦抗賊死。二女爲賊彊輿去﹐皆抗聲不屈﹔曰﹕『吾姊妹皆陳氏女﹐將與父母死﹐必不玷鄕裏』。及賊壘﹐睹父母屍﹐躍身撞石大罵﹔賊並殺之。

賊索諸生應省試﹐彭大用及妻任氏﹑張廷機及妻梅氏﹐皆不屈死。

榮縣知縣秦民陽﹐被執不屈﹐叢射之﹐死。

犍爲貢生周正選﹐亦拒賊﹐死。

潼川知州陳君寵﹐賊幽之五顯祠﹔賦詩云﹕『未能誅鼠輩﹐死亦等鴻毛』。又曰﹕『吏民休惜我﹐已視死如歸』。遂縊死。

舉人李永蓁﹐稱病臥﹔舁之成都﹐張目不言。賊殺之。

廩生李錦中﹐僞官將試之﹐閉戶自縊死。

進士李某妻吳氏﹑舉人黃某妻張氏﹑歐某妻黃氏﹑貢生楊某妻朱氏﹐皆不屈死。

安嶽陷﹐在籍兵備副使竇可進罵賊﹐褫其革死。

中江陷﹐教諭單之賓死之。

遂寧諸生羅璋﹐奉母避山中﹔賊圍之﹐大戰殺數人﹐母得脫﹐璋遇害。

蓬溪家居主事譚文化﹐賊招之不屈﹐死。譚某妻陳氏﹐賊欲污之﹔大罵不從﹐死。

樂至陷﹐楊某妾荊娘﹐不屈死。

彭山知縣何天衢﹑監軍道盧安世﹐俱不屈死。

川南道胡恆﹐駐邛州﹔聞賊至﹐使幕客汪光瀚出徵兵。未至﹐城陷﹐恆及其子之驊皆戰死﹔妻樊氏﹑妾成氏﹑馮氏﹑之驊妾周氏﹑僕京兒﹑弩來﹑婢女二人﹐皆死。惟之驊妻朱氏及幼子峨生得脫。

邛州知州徐孔徒﹐被執﹐欲使降﹔不屈﹐死之。

蒲江知縣朱蘊羅﹐城破﹐以眾巷戰﹔久之﹐盡室死。

瀘州知州蘇瓊﹐盡節死。

原任澤州知州韓洪鼎﹑原任推官韓大賓﹐皆州人也。城陷﹐並不屈死。

諸生方旭﹑方伯元﹑曾薦祚﹑鍾子英﹐皆被掠﹔旭見諸生泣求於賊﹐叱之曰﹕『丈夫死卽死耳﹐乞憐何爲』﹗賊支解之。伯元亦罵賊死﹐薦祚入水死﹐子英及妻赴江死。

慶符張祖周﹐自縊死。

納溪生員閔翼聖妻王氏﹐被劫﹐縊死。生員易衍禹妻王氏﹐並不受污﹔投崖死。

威茂道羅銘鼎拒守﹔城陷﹐罵賊死。妻段氏攜三子兆鶴﹑兆柱﹑兆昌同入水死。

汶川貢生髙仲選及其子女﹐皆死之。

東鄕知縣趙徳麟城守﹔賊穴地入﹐徳麟入井死。其家十七人﹐皆死。

貢生冉璘及其子﹐不屈死。母楊氏﹑妻向氏及其家人﹐盡室焚死。

墊江知縣歐陽東昌﹐城破死之。

監軍道王文錦﹐當譚文死﹐與張耀﹑林起諸人猶軍於忠﹑涪間﹐號爲明。尋俱敗死。

梁山副舉人髙宗舟﹐以家丁二十餘人巷戰死。

綦江伯王祥妻尙祖﹐聞變﹐沐浴盛妝﹐望闕叩拜﹐又拜其夫死所﹐乃縊﹔未絕﹐以手招左右曰﹕『繯急﹐不得死』﹗寬之乃死。

貴州布政司張耀﹐聞巡撫米壽圖遁﹐自帥家丁以守。城陷﹐被執﹔賊以其秦人也﹐曰﹕『降當爲相』。耀怒詈之。執其妾媵以怵﹐曰﹕『降則免』。耀罵益厲﹐賊殺之﹐及其家十三人。

貴陽再陷﹐巡撫郭承汾被執﹔笑曰﹕『頭可斷﹐膝不可屈也』。與黃應運皆死。

大學士楊畏知見賀九儀凶狀﹐痛哭自劾﹐請入朝﹔永曆帝以爲東閣大學士。可望怒﹐使鄭國執之。永曆帝將執國﹐畏知曰﹕『猛獸當人則止﹔若得止其逆﹐臣焉避之』﹗永曆帝手賜以「忠貞直諒」印﹐揮涕送之。畏知泣對曰﹕『苟存社稷﹐死生以之。伏望陛下擴淸天地﹑正位兩京﹐臣卽瞑目』。至貴陽﹐下獄﹔士民數萬雨泣以請﹐乃使養疾於黑神廟。汪僎﹑龔彜諂事可望﹐畏知戟手罵﹔兩人構之。可望呼畏知曰﹕『使汝何爲﹐反作宰相』﹖畏知曰﹕『爲大明宰相﹐不愈於從賊而生乎』﹗可望使杖之﹔畏知除冠擲可望面曰﹕『誰敢辱大臣』﹗乃被殺。楚雄人祠之。

及博托陷貴陽﹐執巡撫冷孟飪﹐使去發﹔乃肆罵死﹝孟飪黨於馬吉翔﹐以能死附之﹞。

按察使唐勛走定番﹐艾能奇踵至﹐勛以兵誓守﹐屢大創之。能奇中藥箭﹐幾死﹔乃謬語﹕『我無他求﹐與我鬥酒卽去耳』﹗退軍二十里﹐眾謂其怯。一夕突至﹐勛遂死。

定番知州陳新策﹑都司陳徵﹐亦死。

威遠守備陶世顯﹐血戰死於陣。鄕官顧人龍﹐率眾固守﹐殺賊甚眾﹔城陷﹐冠帶登陴罵賊﹐死。

平番諸生陳則從﹐城陷﹐不食死。

知州曾異撰﹑任永寧與其客江津進士陳玉成﹑貢生龍茂勛計曰﹕『州踞盤江﹐控扼滇﹑黔﹐天險也﹔棄之不守﹐豈臣誼乎』﹖集眾登陴。城陷﹐盡室自焚死﹔玉成﹑茂勛入火死。

淸威道黃應運被執﹐賊厲聲責之曰﹕『爾許茅土於安西﹐便應奉我以九五﹗何不蹈舞爲』﹖應運言﹕『爾不當供獻於天子乎﹖我與若同僚﹐何拜爲』﹖可望曰﹕『我自帝有餘力』。應運曰﹕『如是則叛賊﹐王臣寧拜賊乎』﹖可望怒﹐下之獄﹔猶惜其才﹐使護衛某再三諭之降。應運罵益厲﹐可望言﹕『若輩求死﹐當不使善死』。縛應運及郭應汾﹑姚總兵﹑劉總兵﹝二人名逸﹞置之地﹐縱惡馬數十踏殺之。又籍其家﹐而屍六人於門﹐怖不順者。平虜將軍許藎臣爲嘆息不已﹔賂其護衛張言之可望﹐乃葬之毛家庵﹐平列六忠冢﹐遂去。

郎中譚先哲﹑參議石聲和﹑聲和子諸生嘉言﹐當平壩衛陷﹐盡室死。

副使曾益守安平﹐集眾死拒。城陷﹐盡室死之。

總兵吳尙慮及副將某凡三人﹐守平溪。城陷﹐皆死之。

總兵蕭曠﹐以諸生爲劉承允坐營參將。何騰蛟奏授總兵官﹐守黎平﹔頻樹戰功﹐忠謹尢異於諸將。承允降﹐使陳友龍招之﹐不至﹔友龍攻之﹐短兵相接﹐力竭﹐曠自刎死。

安龍十八公﹝詳前﹞﹐不死於戰而死於賊者也。及孫可望遁﹐朝議﹕追贈吳貞毓少師兼太子太師﹑吏部尙書﹑中極殿大學士﹐謚「文忠」﹐蔭一子錦衣衛僉事﹔鄭允元武安侯﹐謚「武簡」﹔張鐫﹑徐極侍郎﹐林鍾﹑蔡演大理寺卿﹐蔣幹昌﹑李元開﹑趙賡禹侍讀學士﹐周允吉﹑朱議２﹑胡士瑞﹑李頎副都禦史﹐易士佳﹑任斗墟太常少卿﹐朱東旦太僕少卿﹐各蔭一子入監讀書﹔張福祿﹑全爲國弟侄一人錦衣衛指揮僉事。遣使諭祭曰﹕『卿等乾坤正气﹑社稷忠臣﹐早傾捧日之忱﹐共效旋天之力。詎意梟獍橫行﹐頓忘君父。安龍之血﹐終當化碧九原﹔汗簡之書﹐各自流芳千古。今移蹕滇云﹐鵷鸞駢列﹔回思卿等簪履趨朝﹐杳不可見。夫獨何心﹐能不悲哉』﹗尋使通政司尹三聘如安隆﹐立廟植碑﹐題曰「十八先生成仁處」。

林靑陽亦被執至安隆﹐死之。

匡國公皮熊﹐被執走水西安氏﹐年八十矣。聞永曆帝被執﹐絕粒七日不死﹔吳三桂執之﹐背立不跪。積十三日不食﹐始瘖﹔越日而絕﹐仍戮其屍。

熊之女夫趙默﹐亦被執﹔令具供﹐索紙書絕命詞﹐乃殺之﹝或曰﹕默與安坤同舉兵云﹞。

大學士王錫衮裏居﹐爲沙定洲執至雲南行省中﹐使爲己乞鎭雲南如沐氏﹔先馳疏而後告之。錫衮大恨﹐上章於帝祈死。數日卒。

裏居知府陳爰謀﹐不屈死。

沐府從官周鼎聞亂﹐說天波曰﹕『定洲叛耳﹐非全省亂﹐請畱討賊』﹗時土司祿永命兵固在﹐天波不從﹔且疑鼎爲間﹐殺之﹐冤莫白。

天波將髙謙自以援剿不及﹐盡室焚死。

僉都禦史朱壽琳奉永曆帝命﹐募兵雲南。值孫可望至﹐知不敵﹐說無淫掠。誘之降﹐不從﹔羈之他所﹐更誘以官﹐卒不肯從。從容題詩於壁﹐可望殺之。

及永曆帝棄雲南走﹐昆明諸生薛大觀嘆息曰﹕『不能背城一戰﹐君臣同死﹔顧走蠻邦苟活耶』﹗謂其子之瀚曰﹕『吾不惜七尺軀﹐爲天下明大義。汝其勉之』﹗之瀚曰﹕『父死忠﹐子當死孝』。大觀曰﹕『爾有母在』。其母適聞之﹐謂之瀚妻曰﹕『彼父子忠孝﹐吾兩人不能死節義乎』﹖大觀曰﹕『爾能死﹐善甚』﹗偕赴城北黑龍潭死﹔侍女﹑幼子亦死。明日﹐諸屍聯袂出﹐婢抱幼子於懷如故。大觀次女已適人﹐避兵山中﹔同日赴火死。

都禦史錢邦芑﹑太常寺卿文煥﹑兵部主事賀奇﹐各去爲道士﹑爲僧。

及吳三桂執永曆帝返雲南﹐故戶部尙書龔彜﹐孫可望黨也﹔乃具酒殽求入謁﹐守者拒之。彜曰﹕『此吾君也﹗君臣之誼﹐南北皆同。且我祗一謁﹐何以拒爲』﹖三桂許之。彜入﹐布幾筵﹑奉卮酒﹐永曆帝不能飲。彜伏地泣﹐起而勸進﹔爲勉進三爵。彜則且哭﹑且拜﹐數數不已﹔遂觸柱死。

三桂在滇﹐滿洲﹑漢人有睹永曆帝儀表者﹐陰謀推戴﹔事泄﹐皆死﹝名姓俟考﹞。

至於屬邑﹐則富民在籍知縣陳昌裔﹐以不受賊官﹐被杖死。貢生李印方及妻子﹐自縊死。其友王朝賀往掩之訖﹐自經死。晉寧知州冷陽春﹐抗節死。呈貢之陷﹐知縣夏祖訓﹐死之。楊林所女子丁氏﹐吳三桂兵淫掠及其地﹐丁不屈死。而大理寺丞林鍾泰﹑雲南守備徐日舜先死之﹝守備一作參將﹞。曲靖指揮王承憲﹐爲楊畏知前鋒﹐擊普民升等皆有功﹔沙賊來攻﹐守備悉具﹐畏知深賴之。及定洲再至﹐承憲出戰﹔方大勝﹐忽中流矢死。其弟承瑨﹑土司那鑰﹐皆力戰死﹔一軍盡沒。土司祿從命﹑祿永命﹐皆忠謹﹐奉調卽行。定洲攻寧州﹐永命固守﹔城破﹐自刎死。孫可望至﹐禦史羅國瓛方按部至其地﹐與知府焦潤生皆被執﹔可望要之降﹐不屈。攜至昆明﹐自焚死﹔潤生亦不屈死。曲靖推官署道事夏虞衍﹐遺書國瓛﹐約共討賊﹔事泄﹐盡室死。中書舍人朱斗垣奉敕賜白文選﹐至於曲靖﹐遇賊張虎襲雲南﹐猝執之﹔不屈而死。南寧知縣陳六奇﹐不屈﹐被殺於東門。指揮邵元齡守陸良﹐亦不屈死。禦史耿廷籙受命按四川﹐而蜀已歿﹐裏居臨安之河西﹔及李定國至﹐廷籙入水死。其妻楊氏﹐被執﹐不屈死。給事中廖履亨﹐自縊死。其屬寧州知州朱家梁﹐罵賊死。都司沐天運﹐被執﹐不屈死。土司祿從命﹐力戰不勝﹐自殺死。通海典史單國祚﹐衣冠坐堂上罵賊﹐被殺﹔印猶在握。縣民葬之諸葛山下。

武定府參將張其勛﹐固守月餘﹔城陷﹐衣冠望北拜﹐自毒而死。同知楊於陸﹐亦死。

師宗都司徐道興署縣事﹔聞賊至﹐集軍民曰﹕『力寡軍單﹐不能抗賊﹔吾死分也﹐若等可去』﹗眾請偕﹔則厲聲曰﹕『封疆之臣﹐死在封疆﹔吾將安往』﹗眾雨泣辭。道興所攜祗一僕﹐出俸金二﹐曰﹕『一賜汝﹐一斂我』。僕大痛請殉﹔曰﹕『汝死﹐誰斂吾』﹖僕泣從之。未幾賊至﹐逼使迎其酋﹔大罵﹐擲杯擊之。遂被殺。

大理府指揮陳禎﹐城陷巷戰﹐手殺數人﹐死。守備陳海﹐亦死。千戶楊昌印﹑王象幹﹑鮑洪﹐盡室死。千戶關維翰及其子大忠﹐皆死。百戶黃恩基﹐力戰死﹝陳海﹐一作海瀾﹞。

太和知縣王世傑﹐佐上官誓守﹐死於城上。教授段見錦﹑經歷楊明盛及其子一甲及司獄魏崇治﹑故永昌知府蕭時顯﹐皆死。舉人髙拱樞﹐入池死。楊士俊﹐盡室自焚死。諸生尹夢旗﹑尹符﹑馮大成﹐倡義助守﹐罵賊而死。楊憲﹐盡室自焚死。楊愻﹐死而復蘇﹔其妻則死。人稱太和節義爲盛云。

趙州學正遷戶部主事劉之謙﹐廷標之子也﹔以父死﹐授官。被執﹐主者索賄﹔之謙曰﹕『父子二十年苦節﹐飲滇南杯水耳』。使之去發﹔曰﹕『禿頭翁﹐可見吾父乎』﹖炮烙而死。而思恩知府董邦昌﹑昆山知縣楊承言﹑臨安通判劉之蘭﹐皆死焉。

楚雄府舉人杜天禎﹑不屈死。

廣東知州張朝綱及妻馮氏﹐皆縊死。子耀﹐亦諸生﹔慟絕而蘇。旣葬其親﹐自縊而死。

永昌推官王運開攝分巡道事﹑通判劉廷標攝永昌府事﹐方以兵守瀾滄江﹔沐天波已降﹐可望以印綬責兩人﹐堅不予。士民請降﹐二人卽使去﹔曰﹕『眾情若此﹐吾輩惟以死自請耳』。逮夕﹐廷標縊﹔運開曰﹕『吾老宜先之﹐乃先我耶』﹗沐浴賦詩﹐亦縊而死。可望重兩人﹐求其後﹔或以運開弟運閎告﹐使聘之。至潞江﹐謂其僕曰﹕『吾兄弟可異趣乎﹖若收吾骨﹐葬吾兄之旁』﹗躍入江死。

蒙化知縣陳於宸﹐不屈死。麻哈土司龍兆春﹐亦死。

至於邊徼﹐則總兵王國勛﹐戰普湖死。總兵某﹐戰死於玉龍關。磨盤之戰﹐總兵竇民望力斗﹔自卯至午﹐短兵鏖突﹐浴血不已。火槍洞脇﹐奮戰如故﹔持刀潰圍走數里﹐血湧而死。王璽﹐亦力戰死。錦衣趙明鑑﹐以被害死﹝詳前﹞。

白文選降﹐永曆帝妃某氏在其軍中﹐文選祗奉之。至是﹐以發自縊死。

松滋王某﹐從永曆帝入緬﹔脇於馬吉翔﹐飲咒水﹐緬人殺之。及吏部侍郎楊士廉﹑禮部侍郎楊在﹑兵部侍郎金簡﹑光祿寺少卿髙勛﹑禦史鄔昌期﹑裴廷楷﹑任國璽﹑陳純采﹐皆死。滇國公沐天波將軍王升﹑魏豹﹑王盛隆﹐奮力擊﹐死亦倍酷。至余鄧居詔﹑王祖望﹑楊生芳﹑郭璘﹑潘璜﹑齊運巽﹑王自京﹑安朝柱﹑陳謙﹑王啟隆﹑龔勛﹑吳承爵﹑張宗伯﹑任子信﹑張拱樞﹑劉相﹑宋宗宰﹑宋國柱﹑劉廣寅﹑丁調鼎﹐皆死。

緬復以兵圍永曆帝所﹐索人殺之﹔逸入後宮者﹐亦搜殺盡。故宗室吉安王慈煃﹑總兵姚文相﹑黃華宇﹑熊相賢﹑趙明鐸﹑馬寶之﹑二差官﹝一李姓﹑一逸﹞及王大雄﹑王國相﹑吳承允﹑朱文魁﹑鄭文速﹑李際白﹑淩雲﹑尹秩﹑尹襄﹑朱議添﹑嚴麻子及千總吳某﹐昏死。內官﹐則李茂芳﹑楊宗華﹑楊彊益﹑沈猶龍﹑陳國遠﹑李崇貴﹑周某﹑盧某﹑曹某﹑楊某﹐亦死。而陳徳遠等十八人﹐以縊死。命婦殉者﹐吉安王妃﹑松滋王妃﹑貴人楊氏﹑劉氏。沐天波妻夏氏固侍妾﹐兩經大亂不辱﹐爲女僧﹔天波重其節﹐使典家政。比縊死十日﹐乃斂﹔烏雀不敢進。其後沐罕忠事發﹐侍婢夏蓮自請代罕忠妻龍氏死。王啟隆妻吳氏方縊﹐太監李從龍見而救之﹔吳氏曰﹕『爾與吾夫厚﹐宜促我死﹔乃救吾乎』﹖卒縊而死。其妾亦死。齊環之妻﹐自抱其子入水死。吳承爵妻﹐先縊其子女而後死。姜承徳妻楊氏﹐亦死。

別有數百人棲小洲﹐四圍皆水﹔緬謂潮至立死﹐竟不然。後入滇邊名桂廠﹐稱朱家云。

通政司朱蘊金等﹐固與永曆帝分道﹐期會於緬﹔比至阿瓦﹐緬人圍以兵﹐潘世榮降﹐蘊金及都司姜承徳自縊死。總兵髙升﹑千戶謝安祚﹑向鼎忠﹑範存禮﹑季勝﹑劉興隆﹑段忠﹐皆被殺﹔復竄其餘於遠方﹐無或存者。

又有吏部左侍郎王錫﹑浙江司主事鄭延爵﹐則先死於滇焉。

續明紀事本末卷之十七

李孫之兵

順治三年﹝隆武二年。是年桂王立﹞冬十二月﹐張獻忠殺掠西充﹑鹽亭間。豪格﹑吳三桂至漢中﹐賊黨劉進忠降﹔導其兵急馳千五百里﹐乘霧登保寧之鳳凰山。值獻忠親出﹐進忠指語雅布蘭曰﹕『此獻賊也』。雅布蘭一矢中其額﹐獻忠顚伏積薪中﹔曳斬之。羣賊不知﹐班列如故。俄﹐塵埃漲天﹐則滿洲兵逼其壘矣﹔賊大崩。豪格兵乘之﹐收其人畜﹑軍佽﹐入保寧。

賊黨孫可望﹑李定國﹑劉文秀﹑艾能奇潰而南﹐王尙禮﹑白文選﹑馮雙禮﹑王復臣等從。道無所掠﹐殺馬而食﹐至於鞭舄皆食之﹔後乃食人﹐饑僕者立割盡。七日至渠河﹐眾猶數十萬。總兵曾英使千兵偵之﹐遇賊潰。越二日﹐賊至江上不得濟﹐多下馬臥。或說曾英以奇兵涉江突擊之﹐疲賊可盡﹔英不可﹐曰﹕『此死賊﹐劃江阻之﹐彼必饑盡』。文秀望隔江軍民輻輳﹐營壘皆縱飲﹐無嚴備﹔曰﹕『吾儕不爨十日矣﹐不若冒死進﹔得一舟﹐則可以生』。裸而銜刀亂流以泳﹐其黨徐湖等五人從之。至朝天門﹐隨波而沒﹔英卒皆笑之。文秀突起﹐牽一舟走﹔可望等羅拜﹐卽與百人沿江突擊。英以巨艦繞攻之﹐彀弓桅下﹔王尙禮射之中胸﹐墮水死。賊更掠舟濟﹔余仲燒營走﹐水陸兵潰﹐崩聲如雷。賊攫人畜﹑輜重﹑芻粟無算﹐遂陷重慶府。僞相汪兆麟亦至﹐獻忠心腹也﹔定國﹑能奇先以隆武帝詔曰﹕『獻忠所害﹐非君父也﹔若降﹐許免死』。心動﹐至是問計於兆麟。兆麟不知﹐使作賊。能奇怒罵之﹐立射其目﹔定國縱刃之﹐踐爲泥。居數日﹐燒重慶﹐夷其城﹔分獻賊親兵殺掠而南。將入滇﹐取道遵義。越望日﹐至綦江﹐眾志攜。可望僞稱獻賊婢生子﹐當共事之﹔眾皆喜。其黨張成功﹑王十萬﹑小關索不奉令﹐小關索夜遁﹔可望杖成功﹑十萬﹐乃定。越六日﹐賊婢乃生女﹐且已斃。

順治四年﹝永曆元年﹞春正月﹐賊棄綦江走。十日至遵義﹐陽禁殺掠﹐四徵芻糧。止於桃園洞﹐奉僞後啟而後行。俄聞吳三桂兵將至﹐懼﹔共執僞後燒殺之。殺掠至烏江﹐乘楊吉潰﹐遂爲橋濟﹐直越貴陽。眾方議守﹐聞烏江潰﹐則皆走﹑或出降。越二日﹐可望等至﹔大肆淫掠。三日乃招撫﹐又數日復出掠。自靑崖﹑龍裏﹑髙堡至於威淸﹑平壩﹑安興諸處﹐男婦老弱皆屠死﹔幸而免者﹐並去其手鼻﹐千里蕭然。方謀入滇﹐聞沙定洲亂﹐乃屠貴陽﹐疾趨雲南。至於曲靖﹐遇內監孫興祖以隆武帝令徵沙兵﹝卽定洲兵﹞﹔可望曰﹕『朝廷不知其事﹐若徵之﹐是獎亂也﹔不如討之』。興祖以爲然﹐乃共去僞號﹐傳檄爲明。

夏四月﹐可望等入雲南﹔聲言討賊﹐其各安堵﹗與定國﹑文秀﹑能奇皆復姓﹔四人皆陜產﹐獻忠養爲子﹐僞封可望平東將軍﹑定國安西將軍﹑文秀撫南將軍﹑能奇定北將軍﹐使姓張。至是﹐乃復姓。可望長而狡﹐三人皆下之。自恥其名﹐攺今稱﹝故名可旺﹞。遂自稱東王﹐定國﹑文秀﹑能奇亦卽故王號﹔封其黨王尙禮以下公侯伯有差。將設六部翰林﹐畏人議﹐卒爲之。以降賊在籍禦史任僎爲禮﹑兵二部尙書﹐範礦爲吏部尙書﹐吳兆義爲戶部尙書﹐龔彜爲刑部尙書﹐萬年策爲工部尙書﹔尋以陳源代年策。建四王府﹔毀昆明﹑呈貢二城爲之﹔辟教場於城南﹐毀民居以萬計。僎猶媚賊﹐議尊可望爲國主﹔可望生子﹐請如皇太子禮。爲定制﹕以干支紀年﹐盡廢閣部﹑科道官﹔盡易印文爲八疊﹐更鑄印冊﹑錢文。括民田﹑井鹽官四而民六之﹐收郡縣技藝者皆入營。屢促可望稱帝。彜起家進士﹐阿可望指﹐陳十事﹐請租外增賦﹑賦內增馬。楊畏知﹑沐天波皆憤之﹐其黨亦多不之服﹔滇民更失望﹐曰﹕『除虎進狼﹐此之謂矣』。可望爲儀衛﹐將列之則病﹔已卽止﹐曰﹕『是尙有天命耶』﹗皮熊﹑王祥皆疏言『今入滇者﹐皆獻賊之孽﹔朝廷無爲所愚』。瞿式耜在桂林﹐聞而憂之。

順治五年﹝永曆二年﹞春﹐孫可望據雲南﹐以定國﹑文秀﹑能奇皆等夷﹐思一之。顧兵弱﹐定國﹑能奇尢彊﹐使心腹王尙禮說之﹔能奇許諾﹐定國﹑文秀皆聽命。

夏四月朔﹐羣賊大陳於教場﹐將上可望大元帥號﹔定國先至﹐其下揚旗鳴炮如故習。可望怒而走﹐文秀婉解之﹔王尙禮請責旗鼓以贖罪﹐皆不聽。定國怒與詬﹐可望益憤曰﹕『欲長我者﹐必杖定國百』。定國競甚﹐可望遽去﹔白文選曳止之﹐曰﹕『今若此﹐皆散。請勉受責』。共按定國杖之半﹐祈免乃止﹔羣賊駭懼。於是可望自稱大元帥﹐使定國攻沙定洲以自贖﹔軍伍賞罰﹐必咨可望而後行。夜﹐可望詣定國﹐親撫之﹐憾卒不釋﹔可望亦患之。聞李赤心降﹐爵上公﹔亦思以朝命壓其眾。僞慨然曰﹕『我輩躍馬二十年﹐破壞天下﹐卒無寸土﹔而滿洲收其利﹐甚無謂也。我將挈天下還之明耳』。楊畏知力聳之。四川巡按錢邦芑貽書可望﹐重復千言﹐皆說之降。可望語其使曰﹕『苟王我﹐我以全滇歸於明』。邦芑復書﹕『本朝異姓無王封』﹔而裒其事以告。

順治六年﹝永曆三年﹞夏四月﹐孫可望使楊畏知﹑龔彜以南金三十兩﹑琥珀四﹑馬四匹赴行在求封王﹔表稱『先秦王蕩平中土﹐不謂自成犯順﹐玉步旋移。孤守滇南﹐恪遵先志﹔王繩父爵﹐國繼先秦』﹗且聲言不得封﹐卽擁兵至。王化澄﹑袁彭年﹐馬吉翔﹑龐天壽等請從之﹐嚴起恆執不可。金堡尢力爭﹔疏七上﹐曰﹕『不封﹐則可望反爲南顧憂似也。然使恭順﹐𨿽不王﹐可也﹔如其不可﹐王之﹐徒益其志。他日進王而求﹐何以應之﹖或謂「難禁其自王」。顧王則誰能禁之﹔今乞寵命﹐則我有權矣。或謂「可望以全滇至﹐其功可王」。然金聲桓﹑李成棟且不敢王﹐今封可望﹐何以對兩人』﹖因言『韓信﹑趙佗﹑李光弼﹑郭子儀﹑嶽飛﹑韓世忠﹑徐達﹑常遇春及金忠之王﹐勢並不同﹔今惟在諸將能恢復﹐恢復旣定﹐𨿽不王之可﹔不然﹐陛下徒隳祖制﹐以解諸將之體﹗可望王后﹐更有不忍言者』。疏入﹐眾是之。楊畏知疏爭﹕『柰何以一腐儒失大計』﹗宗室朱議浘更劾堡﹔畏知曰﹕『朱君亦誤﹐給事之爭﹐使可望知有人﹐不亦可乎』﹖議不決。畏知曰﹕『可望借長李﹑劉輩﹐必不得已﹔俾以上公﹐而侯定國以下可矣』。從之。乃封可望景國公﹐易名朝宗﹔定國﹑文秀皆侯爵。擢畏知尙書﹑彜侍郎﹐使偕趙昱賫冊往。

五月﹐孫可望使李定國陷安順﹐淸威道黃應選亟還語定國﹕『何不以尺一告﹖天子方攬豪傑﹐某當奉管鑰於將軍﹐毋不王不霸﹐令人謂盜賊』﹗定國色平﹔應選更言『將軍負武略而不得一地﹐名又不正﹔故人睨之。若藉三百年天子﹐輔以義從﹐天下無敵﹔他日分茅﹐與開平﹑中山比烈。捨此不圖﹐非雄略也』。定國言﹕『當與平東議之』。應選言﹕『平東遠﹐當先與公盟﹐矢不二心』。定國從之。可望滋不悅。堵允錫亦思結可望﹐宴畏知﹑彜於七星巖。

陳邦傅以地逼於孫可望﹐懼爲所噬﹔其部胡執恭曰﹕『君固受制藏空敕﹐今可望不得王﹐我若封之﹐彼必悅﹔卽其兵殺瞿式耜﹑金堡﹑李赤心﹐其可也』。邦傅然之。矯制鑄印﹐封可望「監國秦王﹑九錫節制天下兵馬大元帥」﹔亦封定國等。使執恭賫以往﹐可望大喜﹐郊迎十里﹐拜舞受命。亦頗聞朝議﹐私叩執恭﹔則曰﹕『此太后意﹐外廷不知』。可望逆其僞﹐然亦假之以脇眾。定國等不從﹐可望勸之﹔艾能奇言﹕『我自王﹐何待封』﹗定國曰﹕『不然﹗我無尺寸功﹐敢受朝廷恩』﹗卒不受。廷臣聞之﹐交章劾邦傅。堵允錫言﹕『可望尙請封﹐不如予之﹐使執執恭以伸法﹔不然﹐是驅之變也』。嚴起恆﹑吳貞毓﹑楊鼎和﹑劉修﹑吳霖﹑張述載皆不可。允錫密疏﹕『廷臣執不王異姓﹐正論也﹔然不爲今日計﹖可望乃逆獻養子﹐凡此滔天之惡與有力焉。今姑取其歸正﹐冀收其用﹔安可泥常法﹗且可望已自稱「東平王」﹐降而爲公﹐彼必不受﹔因而爲逆﹐如天下何﹖臣思開國功臣徐達﹑常遇春稱六王﹐皆進封﹔宜量封可望以「一字」。卽敕申明舊制﹐示破格而勉以中山﹑開平其可也』。從之。而趙昱已行在道﹐謂『「景國」命﹐可望必不受』。乃與允錫謀之。

秋七月﹐堵允錫以所藏空敕矯制封可望「平遼王」﹐亦封定國等﹔使昱及畏知﹑龔彜賫冊往。可望駭曰﹕『我已封「秦」』﹗畏知曰﹕『僞也』﹗執恭亦曰﹕『畏知僞﹔所封實「景國公」﹐印敕故在』。可望怒﹐並下之獄。李定國謂趙昱敕眞﹐將往受﹔可望怒﹐定國乃止。拘昱館捨﹐陰縱之﹔昱走南寧。可望下檄諸鎭﹐以「秦王大元帥」自稱制﹐諸軍曰「行在」﹐所設六部官亦如之。又名其護衛曰「駕前軍」﹐自稱曰「不谷」﹔文書下行曰「令旨」﹐上行曰「啟」。稱定國﹑文秀﹑能奇曰「弟安西」﹑「弟撫南」﹑「弟鎭北」。始爲廟﹐太祖中﹑張獻忠左﹑可望祖父右焉。又獨爲獻忠立太子廟﹐四時致祭。楊展首疏劾之曰﹕『臣辟艸茹荼﹐爲陛下收蜀﹑圖黔。可望檄忽至﹐舉陛下土地﹑甲兵並隸之。臣誓不共賊俱生久矣﹐無難斬使焚檄﹑出兵烏蒙以爭之。顧可望挾敕至﹐若果然﹐臣不敢異。然此後﹐非陛下臣矣。在朝之臣﹐誰實爲此﹖若令不出朝廷﹐則可望僞耳。臣願首戎行﹐與諸將共討之』。疏至﹐上下不知所爲。瞿式耜﹑金堡亦劾可望大逆不道﹔式耜且請戮執恭以正辱國之罪。時不能用。可望使李定國入黔﹐要總督範礦﹑巡撫郭承汾盟於龍裏。永曆帝不能問﹐惟封皮熊﹑王祥以備之。

順治七年﹝永曆四年﹞秋八月﹐孫可望使以玉帶﹑名馬﹑黃金萬兩﹑銀十萬兩求眞封﹐且問故﹔別以白金四萬饋朝貴。永曆帝始知趙昱狀。馬吉翔等利其賄﹐請封可望「澄江王」﹔使者言非「秦」不敢復命。嚴起恆執前議﹐且請卻其貢﹔文安之﹑郭之奇主之﹐王化澄﹑朱天麟等不可。會髙必正入朝﹐語使者﹕『本朝無異姓王﹐我破壞天下﹐逼死先帝﹐蒙恩赦宥﹔然公爵爾。張氏竊據一隅﹐敢冀王爵﹗今與我同報國﹐去賊號﹔無欺朝廷弱﹐我兩家士馬足相當也』﹗使者懼而去。必正寓書於可望﹐詞意嚴正﹔可望不顧﹐言不眞封﹐當趨行在。嚴起恆言﹕『可望無禮﹐誰能止之﹗然彼方資爵於我﹐敢效李自成乎』﹖可望知朝廷無封意﹐益忿。

會艾能奇死﹐馮雙禮主其軍﹔可望誘之爲心腹﹐其勢益彊。皮熊畏之﹐使李之華往求盟﹔可望以書責熊﹕『擁士卒﹐可戰可守﹐而罔知邦本﹐日煩徵派。黔中爲出兵之途﹐豈無救災之心以爲假道與﹖且黔﹑滇皆朝廷地﹐畱守畱兵﹑綢繆糧糗﹐惟冀與行在通聲息﹔若祗一盟爲燕雀處堂之計﹐則非不谷所望於君子也』﹗熊得書益懼﹐走淸浪衛。

九月﹐孫可望犯貴州﹐使白文選先。郭承汾以書責之曰﹕『牛耳之血未幹﹐北門之師已至。君父可欺﹐天地神明必不可昧』﹐可望不顧。旣至﹐範礦率屬文武郊迎之。使白文選追執皮熊於淸浪﹐旣而釋之﹔貴州皆入於可望。攺布政司署爲行宮﹐圖繪山川日月﹐自爲錢幣曰「興朝定寶」。勒諸文武繳札敕﹐凡監軍﹑督餉﹑部卿﹑僉憲及總制﹑參遊皆革之﹔無敢或拒。川﹑廣潰將走貴州者﹐並爲所脇。可望驟增兵數十萬﹐使劉文秀﹑白文選﹑王自奇分道取四川。

冬十二月﹐遣編修劉茞如貴州﹐眞封可望爲「冀王」。時兩廣皆陷﹑南寧危急﹐永曆帝將取兵於可望﹐故遣之。至平越﹐不得進﹔久之﹐乃還。楊畏知謂可望﹕『「秦」﹑「冀」相等﹐僞何如眞』﹗不聽。定國請以畏知終其事﹐乃使畏知如南寧。

順治八年﹝永曆五年﹞春正月﹝永曆帝十二月。至二月後﹐爲永曆五年﹞﹐孫可望邀文安之於都勻﹔凡數月﹐安之乘間走。將入南寧﹐孫可望坐以罪﹐戍之畢節衛。

閏二月﹐孫可望使賀九儀入南寧﹐索阻封者﹔直入嚴起恆舟﹐攘臂呼詬。起恆言﹕『朝廷恩賞自有在。今若此﹐何也』﹖九儀格殺之﹐又殺楊鼎和等﹔人心駭異。可望又殺楊畏知﹐定國﹑文秀皆切齒。

夏五月﹐孫可望疏請入滇﹔眾議不可。朱天麟力請﹐乃出之。

冬﹐孔有徳兵逼南寧﹐馬吉翔﹑龐天壽堅請赴可望。永曆帝終不可﹔可望忿甚。

十一月﹐坤寧常在郭良璞以宮隘居於外﹐可望私人張應科私之。永曆帝殺良璞﹐賜巴東王及其妃死。可望不得已﹐杖應科。

十二月﹐孫可望使狄三品等入南寧﹐劫永曆帝行﹔眾不能拒。

順治九年﹝永曆六年﹞春正月﹐永曆帝次廣南。孫可望復使王愛秀至﹐言『廣南鄰交趾﹐夷情叵測。惟安龍爲三省會﹐城郭完固﹑行宮修葺﹑糧糗完備﹐朝發夕至﹔請卽居之』。蓋陰慮永曆帝果入滇﹐或爲李定國等所戴﹔故拘之安龍﹐若曹操﹑髙歡之故智。其言城郭﹑宮室狀﹐亦盡僞。

二月﹐孫可望定歲供﹐上用金八千兩﹑米六百石﹐從官皆取給﹔永曆帝忍之。尋使太常寺卿吳之俊以璽書促可望出師﹐詔旨疊至﹔可望不得已﹐與馬進忠等分道出。

李定國自滅沙定洲﹐兵彊﹔在滇日夕練士卒﹐得兵三萬﹐衣甲皆備。可望惡之而不能制。自是馳書於可望曰﹕『願立戰功以報職』。可望乃疏﹕使劉文秀入蜀﹐討虜將軍王復臣副之﹐凡兵六萬﹐以拒吳三桂﹐分出敍州﹑成都﹝時文秀已行﹞﹔使李定國自貴州出﹑入廣西﹐徵虜將軍馮雙禮副之﹐凡兵八萬﹐攻孔有徳。且請封定國﹑文秀皆公爵﹐余秩有差。從之。馮雙禮﹐可望之心腹﹔使副定國﹐實以監之。定國出鎭遠﹑入湖南﹑克桂林﹐自夏曆秋﹐兵甲精最﹐所至莫當。且方誓報國﹐戰輒親陣﹐以故克捷﹔居恆肅士卒﹐一無所犯。招兵部尙書劉遠生﹑中書舍人管嗣惠﹑主事朱昌時於山中﹐圖興復。酒酣﹐謂遠生曰﹕『曹操﹑司馬懿有戡亂才﹐躞蹀百戰﹐扶弱主以垂名﹐易耳。顧以此博笑罵﹐猶持黃金易死鐵﹐至愚者不爲﹐而曹﹑馬爲之』。可望聞捷﹐喜且懼﹔亟使封定國爲郡王﹐兼行營都督招討使﹔封雙禮爲侯。定國曰﹕『以王封王可乎』﹖不受。永曆帝使封定國西寧王﹐亦封文秀平南王。

禦史李如月疏劾孫可望罪同操﹑莽﹐請加陳邦傅惡謚以警之。永曆帝持其疏不下﹐而責如月『謚以褒忠﹐無加惡理。小臣言亂制﹐廷杖﹑除名』。將以解之。可望使其黨跪如月於朝門﹐如月忿罵﹐殺之﹔殊體褫革﹐懸之市中。永曆帝不能問。可望之駕前軍更忮定國﹐曰﹕『北兵本易擊﹐獨吾儕不一當』。馮雙禮謂『桂林所獲﹐惟孔有徳金冊﹑金印﹑人參﹑倉庫財物﹐估計及萬金﹐其餘盡沒於定國軍﹐富彊必難制』﹗諸往來者又增構之﹐兩人隙益起。定國自湖南東問江西﹝詳前﹞﹐委州縣﹑擁金帛﹐陳戰事率徑達安龍﹔或使馬進忠及從官之在軍中者以告﹐不盡關白孫可望。可望謀親出湖南以攻之﹐聞封「西寧」之使至﹐邀之曰﹕『孤今以師出楚﹐當會安西大慶宴﹐奉皇上敕書寵定國。子無行』﹗定國竟不得拜命。

冬十月﹐劉文秀大敗於保寧。可望僞旨﹐責其拒良諫﹑損大將當死﹔援復諸城功﹐落職閒住﹐盡奪其兵。文秀以數十人還雲南﹐諸將怒罰重。

十一月﹐李定國次衡州。孫可望至沅州﹐使白文選陷辰州﹔尼堪救之﹐定國謀覆之蒸水。雙禮陰以其謀告可望﹐卽檄雙禮還﹐將以死定國﹔不死﹐亦坐以敗軍罪。戰之夜﹐雙禮不告定國走﹔及旦﹐定國訝其兵不至﹐使騎偵之﹐已西去。定國大驚﹐收兵走﹔已謀出間道取長沙﹝見前﹞。可望檄之﹐晝夜七至﹔不得已﹐還武岡。

馬吉翔更謀受禪﹐移明祚於孫可望﹐號後明。惟定國遇永曆帝誕﹐率諸將朝拜如禮﹔冬至亦如之。且言『文武官非「秦」授者﹐旣拜皇上﹐毋復拜秦王』。偵者以告﹐可望益怒。尋取宗室之寓黔者盡殺之﹐凡數百人。卜於聖水﹐將自帝﹐不許﹔炮擊之。

是月﹐永曆帝使林靑陽以密敕徵定國軍入南寧。

十二月晦﹐林靑陽以敕至定國軍。定國感激﹐許勤王。初﹐蜀人金公趾在定國軍﹐日爲說裨官﹐因斥可望爲卓﹑操﹐而期定國以諸葛。定國大感動﹐曰﹕『臥龍天人不敢望﹐關﹑張﹑伯約不敢不勉』。是以與可望左。及靑陽以詔書至﹐詞旨哀愴﹔定國捧之﹐流涕頓首受命曰﹕『臣一日不死﹐忍令陛下久幽辱﹖幸稍忍之﹗臣事可望𨿽有年﹐寧負友﹑必不負君』﹗致書吳貞毓曰﹕『粵東未定﹐進退維谷。機事必密﹐責在先生』。若預知有「十八公」之禍者。

順治十年﹝永曆七年。是歲魯王去監國號﹐朱成功稱隆武九年﹞春二月﹐孫可望使召李定國會沅州。人曰﹕『此云夢之遊也』。定國不知﹐行次紫洋渡﹐龔彜使告曰﹕『必無來﹐來則必死』。定國大驚﹐遽東走﹐爲橋渡湘水。可望兵追至而橋絕﹐定國止永明。遂自龍虎關走平樂﹐涕泣謂其下曰﹕『不幸少陷軍中﹐備嘗險阻﹔思立尺寸功扶帝室﹐垂名不朽。今甫斬一王﹑奏大捷﹐猜忌四起。且我與撫南共起雲南﹐撫南一敗﹐遽遭廢棄﹐我敗必更甚之﹗妻子並在雲南﹐我走豈得已哉』﹗諸將�之﹐亦有以軍從者。居數日﹐嘆曰﹕『本圖戮力﹐共報朝廷。今若此﹐能成功耶』﹖將還桂林﹔聞已陷﹐止於柳州。

三月﹐孫可望聞李定國去﹐自以兵四萬出靖州討之。猝遇屯齊於周家坡﹐敗績﹝詳前﹞。是役也﹐可望以隙於李定國﹐慮諸將圖己﹐不敢嚴令。諸軍亦以「駕前軍」故﹐不與並﹐遂至於敗。可望還貴州。

夏六月﹐永曆帝再使周官徵定國軍。

秋八月﹐孫可望聞定國還柳州﹐使馮雙禮襲之。定國燒糧誘之入﹐雙禮追之﹐定國伏發﹐殺其眾殆盡﹔生獲雙禮﹐釋之。雙禮遂附於定國﹐可望憾益急。然畏其擁兵﹐不敢動﹔厚其妻子﹐定國亦知之。可望在黔﹐其黨媚之無不至。

八月﹐孫可望自爲國主於貴州。以文安之爲大學士﹔安之逃之。以陳源等爲六部尙書﹐以鄭廷元爲僉都禦史﹑錢邦芑爲通政司﹑方於宣爲翰林。於宣爲設起居注﹐稱獻忠爲太祖﹐揚頌功徳﹔詆斥莊烈帝。時謂帝星明井分﹐可望將一統﹔且言永曆左右惟吳貞毓﹑川黔之間惟錢邦芑﹐曷誅之﹖可望易貞毓﹔而邦芑有人望﹐乃逼之官。邦芑拒不受﹐遂爲僧﹔可望使任僎誘之﹐邦芑誚以詩。可望怒﹐使鄒秉誥執之。永曆左右張佐辰﹑馬吉翔爭附於可望﹐永曆帝危甚。

順治十一月﹝永曆八年﹞春正月﹐孫可望黨共請撫李定國﹐南寧總兵朱養恩言尢切﹔可望終不可。乃起劉文秀爲大招討使﹐督軍東出﹔文秀辭﹐可望彊之。尋自出單騎按辰﹑沅軍﹐觀險隘﹑勞軍吏﹔十日而還。

三月﹐孫可望殺吳貞毓十八人。張佐辰等擬旨﹐言『封拜者皆爲身謀﹔催秦王力任安攘﹐畀予一人﹐漸有成緒﹐朕實賴之』。錢邦芑亦執至﹔可望以安隆之故﹐人情洶洶﹐乃止。

夏四月﹐孫可望疏﹕『皇上正法諸臣﹐李定國失律不誅﹐復盜寶封之﹐是賞罪也。且軍伍賞罰﹐皆臣主之。此楊畏知所已言﹐何容背自朝廷乎』﹖又言﹕『南寧危而卒安﹐不可謂非賀九儀等之力。使幸防城﹐且與李元允偕死﹐臣非無位號﹔旣滅沙定洲﹐亦非無兵地。卽秦王之命﹐初意豈及此哉﹗顧皇上臥薪嘗膽﹐無忘湍瀨之危﹔如以安龍僻陋﹐欲移外地﹐當供夫馬錢糧護送﹐不敢阻截﹐以蒙要挾之名』。詞气悍悖。永曆帝再以血書徵定國入。定國亦以可望憾之﹐亟將來襲﹐謀他出﹔使約朱成功會師廣東﹐攻雷﹑廉。遂取羅定諸州。

順治十二年﹝永曆九年﹞春二月﹐李定國自髙州入南寧。

夏五月﹐劉文秀自常徳敗績﹐走貴州﹔可望使與王尙禮守雲南。

順治十三年﹝永曆十年﹞春正月﹐李定國屯南寧﹐軍衰。孫可望使王自明﹑關有才襲之﹐定國計無所出﹔其下金維興﹑趙延生曰﹕『彼眾𨿽多﹐皆我舊部。若自南寧山路出不意擊之﹐彼必驚潰。然後以兵衛安隆﹐則美名厚實﹐我實兼之』。定國從其言﹐集兵萬人﹐使靳統武﹑髙文貴將以從﹔躬自南寧小徑行五日﹐至田州﹐出自明軍後。又僞張滿洲旗伏﹐而以正兵猝衝之﹔四山鼓噪﹐旗色錯出。自明﹑有才棄軍走﹔定國邀之﹐力戰乃得遁。降其士卒三千人﹐遂赴安隆。

二月﹐李定國將至於安隆﹔孫可望急使白文選劫永曆帝行﹐心腹葉應璜監其軍。文選嘗說於錢邦芑曰﹕『叛逆惡號﹑忠義美名﹐其圖之﹗且大丈夫﹐可久陷身於不義乎』﹖文選感動。旣與王祥盟烏江﹐復爲孫可望陷遵義﹐逼祥死﹔及見邦芑﹐愧汗不能仰視。邦芑曰﹕『非公賣人﹐人賣公耳』。因爲言永曆帝在安龍之辱﹐泣數行下。文選折箭﹐誓殺可望。及出州敗﹐可望策定國必入安隆﹐使文選以兵先。文選至﹐盡以其謀告﹔且曰﹕『姑遲行﹐俟西府』。越三日﹐定國至﹐永曆帝使文選逆之﹐慰勞倍至﹔定計適滇。明日遂行﹐至曲靖。守滇者﹐劉文秀﹑王尙禮﹑王自奇﹑賀九儀﹑張虎兵數萬。文秀固不直可望﹐聞永曆帝至﹐陽集尙禮等分門守﹐陰以數騎迓定國﹔言﹕『我輩以董卓待可望﹐所慮卓去而操至』。定國折箭誓﹐因偕之雲南﹔沐天波出迎於馬龍驛﹐尙禮等勉從之。永曆帝入滇﹐卽可望第爲行宮﹔晉封定國晉王﹑文秀蜀王﹑白文選鞏昌公﹐並封王尙禮保國公﹑王自奇夔國公﹑賀九儀保康侯﹑張虎醇化伯﹑艾能奇子承業以鎭國將軍攝延安王。尙禮以下皆可望黨﹐以擁兵故﹐封之。定國將靳統武﹑髙文貴﹑竇民望﹐亦晉爵有差。加沐天波爲柱國少師﹔以金維興爲行在吏部侍郎兼左都禦史﹑龔銘爲行在兵部侍郎﹝兩人皆定國客﹞。命馬吉翔入閣辦事﹐則以媚定國得之。又命龔彜爲戶部侍郎﹑雷躍龍入閣辦事。彜言受可望恩且十年﹐不肯受﹔舉朝嘩詬﹕『若以進士官司道﹐可望入﹐首迎降﹔忘明朝三百年之恩﹐而不忍可望十年之恩乎』﹖彜不爲恥。躍龍當崇禎時官至吏部左侍郎﹐降於李自成﹐復爲可望宰相﹔托言來朝﹐遂命入閣﹐人皆議之。永曆帝欲以撫可望﹐故用之。而除光祿寺少卿髙績﹑禦史鄔昌期名﹐以劾定國﹑吉翔也﹔尋復之。使白文選如貴州撫可望﹐可望言必殺定國﹔文選謂『天子在彼﹐和爲宜』。可望以天子在滇不敢亂﹐乃使文選道雲南。

順治十四年﹝永曆十一年﹞春﹐白文選至自滇﹐謂李定國曰﹕『諸人擁兵在輦轂﹐非便。曷假和議遣之﹔張虎其尢﹐曷先焉』﹖廷臣方務撫孫可望﹐爭是之。方於宣謂可望﹕『上在滇﹐定國輔之﹐人心漸屬﹔宜急正大統﹐其事自定』。可望日夜謀犯闕。

夏五月﹐永曆帝使歸孫可望妻子以安之﹔令張虎行。曰﹕『若秦﹑晉協和﹐卿之功也﹔歸當公爵』。拔所禦金簪賜之﹐曰﹕『以此爲信﹐見簪如見朕也』。虎出﹐卽約王尙禮爲內應﹔尙禮諾之﹐且促之行。

六月﹐虎至貴州﹔言『永曆帝端拱﹐政皆自定國出。所信金維興﹑龔銘﹑靳統武﹑髙文貴數人﹐眾無固志』。上所佩伯印﹐明不敢貳﹔且曰﹕『使告文選者﹐已爲所用矣』。又出所賜簪﹐謂永曆帝使剌可望﹐將酬以「兩字」王。可望大憤。方於宣言﹕『不煩兵﹐永曆帝及定國皆授首』。策祕不聞﹐遙見於宣叩首﹐可望頷之。出則大言﹕『今歲入滇﹐許相我矣』﹗可望反已決﹐又得妻子無所顧﹔以乏餉遲之。永曆帝再使白文選往慰﹐可望奪其兵﹐幽之軍中。使其黨朱運久入滇﹐黃蓋大轎﹐無或臣禮。其名和晉﹐實使尙禮﹑自奇爲內應。錢邦芑久爲可望拘諸大興寺﹐聞變憂之。陳源等陰爲永曆帝計﹐每以微詞激諸將﹔武人無避忌﹐酒酣輒罵可望﹕『剝一賊皮﹐更張一賊皮耶』﹗邦芑因語源﹑馬寶﹑馬進忠﹑馬維興皆舊臣﹐白文選亦必不相負﹔藉玆取可望易耳』。源及鄭逢元詣馬寶結密約﹐且告文選﹔從容謂可望﹕『玆事重使功﹐不如使過﹔請以文選統諸軍﹐寶等助言』。可望釋文選以爲大總統﹑馬寶爲前鋒﹐畱馮雙禮守貴陽﹔列兵十四萬以出。

秋八月朔﹐孫可望舉兵反。越望日﹐濟盤江﹔滇都大震。王尙禮陰爲應。王自奇先以醉殺定國將﹐自楚雄叛﹔陷永昌﹐據之。聲息不相聞。

九月﹐孫可望至交水﹐環屯三十六營﹐首尾數十里。文秀謀走安南﹐定國欲自沅江入土司﹔兩日議不決。越望日夜﹐白文選以其軍入曲靖﹐單騎馳至都﹔曰﹕『必速戰』﹗諸將皆諾﹕『遲則敗矣』。定國未決﹐文選誓『負皇上者﹐死萬矢。今日之事﹐我先陷陣』。卽馳而騎。乃下詔盡削可望官爵﹐使李定國﹑劉文秀帥祁三升﹑胡一靑﹑吳子金﹑賀九儀﹑李本髙討之。馬吉翔固黨於可望﹐至是請視師﹐許之。

可望聞文選去﹐將還貴州﹔馬寶慮事泄﹐大言﹕『文選去畱不足重』。張勝諂賊曰﹕『卽我一人﹐可以擒定國﹔何必去』﹗可望大悅﹔且語勝曰﹕『定國旣出﹐滇都必虛﹔其與張虎﹑馬寶﹑武大定以精騎自尋甸襲之』﹗寶卽使人告定國﹐且曰﹕『必來日戰﹔不然﹐不及』﹗定國驚﹐夜告諸將﹕『明日盡出﹐夾三岔河軍』。馬維興等陰相約﹐陣而不戰。定國盡銳突而前﹐李本髙馬蹶死。定國懼欲退﹐文選怒曰﹕『張勝已襲雲南﹔若我軍退﹐賊以鐵騎躪之﹐爲肉糜矣。進死於戰﹐不愈退死馬足乎』﹖部其騎奔維興。維興不發矢﹐開陣逆之﹔與攻可望後。袁韜從之﹐合兵四擊﹐可望陣亂。定國麾而進﹐將士大呼解甲迎晉王。可望駭曰﹕『皆反矣』﹗倉猝遁。定國﹑文秀踵擊之﹐賊大潰。定國曰﹕『張勝至滇都﹐王尙禮必應﹐我將救之』。使文秀﹑文選﹑楊武追可望﹔曰﹕『必獲之』﹗自反雲南﹐勝已將薄城﹐王尙禮爲內應。沐天波請卽召之﹐及龔彜﹑張重任﹔惟尙禮三召乃至﹐款之朝中。勝至﹐尙禮軍無主﹐不敢動。勝見金馬碧雞坊告捷旗﹐大駭﹔掠而走。定國遇之渾水塘﹐其眾死突﹐幾不支﹔馬寶縱大炮背擊之﹐勝獨走﹐寶及大定降。勝至沾益州﹐其部吳承爵縛之﹔駭曰﹕『汝乃叛我』﹖承爵言﹕『汝叛天子﹐乃責我乎』﹗並其黨趙勝皆伏誅。尙禮自縊死。可望奔普定﹐馬進忠閉不納﹐且炮擊之﹔或曰﹕『此國主』。進忠謬言『可望以十六萬人出﹔今若此﹐必他賊』。可望急走去。

冬十月﹐可望入貴州﹔使馮雙禮守威淸隘﹐約追者至﹐鳴三炮。劉文秀至普安﹐遲疑不敢進﹔雙禮欲沒可望貲﹐遽鳴炮以紿之。可望盡棄其蓄及婦女﹐獨與妻子出貴陽﹐走偏橋﹑鎭遠﹑平溪﹑沅州﹐皆不納﹔惟靖州道吳逢聖迎之。逢聖固胥吏﹐專諂可望﹐擢今職﹔共知勢去﹐使其黨程萬里赴洪承疇降。白文選追至﹐可望夜走﹔至沙子嶺﹐楊武復截之﹐劫奪殆盡﹐可望僅以逢聖﹑陳傑﹑劉天瑞百餘人狼狽入長沙。承疇送之北京﹐濟度﹑張懸錫郊迎之﹔封義王。就問滇事﹐遂議舉兵。

文秀旋師﹐張虎以殘兵遁﹔文秀獲之﹐詰以上賜簪有何行刺語﹐虎不能對。執送滇都禦門﹐告廟而磔之﹔可望諸將皆歸命。永曆帝大封白文選鞏昌王﹐馮雙禮慶陽王﹐馬進忠漢陽王﹐馬寶﹑賀九儀﹑馬維興皆公爵﹔擢錢邦芑秩。

十一月﹐詔卹安隆殉臣及陣亡將士﹐通賜謚蔭。謂『範礦兩及定國盟﹐且曰「逾盟若何」﹖定國曰「可望明則輔之﹑叛則殺之﹐無難也」』。時礦已卒﹐予謚祭之。降詔大赦﹔惟狄三品﹑王會﹑張光翠以助逆﹐及陳源﹑鄭逢元降秩有差。朱運久等各遁去。馬吉翔﹑張佐辰﹑扶綱﹐尋復任。方於宣爲提學﹐以勸進表試士﹔聞可望敗﹐馳書邦芑嘲之。

定國使賫詔及己書結朱成功﹐期明年會於南都﹔西約王光興﹑李來亨﹕號令四出﹐將大舉。來亨等不之應。

劉文秀在貴陽練兵三萬﹐定國忮之﹔召之還﹐文秀鬱鬱甚。

順治十五年﹝永曆十二年﹞春二月﹐洛托﹑卓布泰﹑吳三桂三路趨滇都。叛人孫可望請從軍﹐不許﹔乃多爲書招其故部。定國方以可望去無慮﹐大校將佐及從賊者之功罪﹐爲分兵地﹔武備頗弛。

夏四月﹐王自奇﹑關有才復以永昌反。二人當可望敗﹐定國折箭召之降﹔卒不自安﹐遂復叛。定國怒﹐親討之﹔極於邊徼﹐執而殺之。而洛托兵及貴州﹐定國急還救﹐已不及。先是﹐中書舍人髙績﹑通政司金簡次第言﹕『內患𨿽除﹐外憂方棘﹔伺我者﹐頓刃以待兩虎之斃。而我酣歌漏舟之中﹑痛飲焚屋之下﹐豈能旦夕﹖諸生老於兵﹐胡泄沓若此』﹗定國忿﹐訴必杖兩人﹐諸臣爭未決﹔而貴州﹑四川﹑廣西三路敗書至﹐乃引咎。

是月﹐劉文秀卒。文秀每屏人語﹕『晉王拒虎進狼﹐必敗』。疾亟﹐上疏言﹕『我朝國事﹐可以預知。臣精兵三萬在黎﹑雅之間﹐窖金三十萬﹔臣將郝承裔知之。果值倉猝﹐妻備盤匜以待﹑子操羈靮以從﹔以十三家營出營河﹑洛﹐庶幾轉敗爲功也』。

妖人賈自明倡言上帝以某日助兵﹐爲木偶數百皆及丈﹐執幡幢﹐爲行陣。定國感之。四方促師者﹐輒云「有待」。久之無驗﹐斬之﹔戒期而出。

秋七月丙申朔﹐以定國爲招討大元帥﹐登壇受鉞﹔於古命將禮無不備。定國分兵阨險阻﹝見前﹞。

冬十二月﹐李定國敗績於炎遮河﹐倉猝護蹕走。艾承業謀執之﹐不克﹔自以其部降。定國諸將以永曆帝及主帥去﹐彷徨無定指。禦前總兵馬寶誘於吳三桂﹐首以其部降﹔狄三品亦被誘﹐執馮雙禮並其金印赴軍前降。白文選將王安自建昌入雲南﹐奉其敕印﹑金章降。於是馬維興﹑髙啟隆﹑楊威﹑劉侢﹑塔興策﹑王國璽﹑吳子金﹑吳子香﹑李如碧十餘人先後降。

順治十六年﹝永曆十三年﹞春正月﹐李定國至大理﹐請畱守﹔許之。白文選至﹐列陣下關﹐其眾萬餘﹔定國以數百騎赴之。文選憤涕﹐叱曰﹕『人主畀全城﹑全國於王﹐今若此﹐誰執其咎』﹖定國南向拜﹐請以身贖。文選曰﹕『王何人﹐可死於敵乎﹗行矣﹐我守此耳』。定國乃追扈至永昌﹐還鉞待罪﹔永曆帝曰﹕『是國之禍﹐王何罪焉』。

不許。

二月﹝明閏正月﹞﹐尙善﹑吳三桂出雲南﹐追定國將王國勛於普洱﹐至於玉龍關﹔白文選﹑張光璧﹑陳勝戰﹐皆敗﹔文選並其鞏昌王金印皆失之。追兵至瀾滄江﹐文選自沙木河走右甸﹔尋入鎭康﹐走木邦。

李定國聞之﹐使其將靳統武以兵四千扈永曆帝入騰越﹐自以兵渡潞江。諸潰卒亦少集﹐得兵萬人﹔軍於磨盤山﹐曲徑叢簀﹐西南第一隘也。定國策尙善﹑吳三桂窮追必不戒﹔萆山扼隘﹐爲木柵數重﹐設三伏於其前﹕泰安伯竇民望爲初伏﹑廣昌侯髙文貴爲二伏﹑總兵王璽爲三伏﹐每伏兵二千﹐期敵遇二伏﹐乃鳴炮﹐首尾夾擊之。尙善﹑吳三桂逐白文選渡瀾滄﹑絕潞江﹐追奔數百里無一敵﹐謂定國必遠走。至磨盤﹐亂伍登山﹐踰二伏者萬二千人。大理少卿盧桂生忽叛﹐赴尙善軍降﹐盡泄其狀﹐則大驚﹔急使兵皆棄騎退﹐且以炮擊伏兵﹐定國兵多死。民望不得已﹐亦舉炮出﹐浴血以斗﹔王璽馳山巓下救之。定國坐山上﹐訝信炮誤﹐知計泄﹐憤甚﹔揮軍齊進﹐短兵接。自辰至酉﹐死傷被地﹐殺尙善﹑吳三桂軍都統以下數十人。尙善卻屯三十里﹐不敢進。民望﹑璽亦戰死﹝見前﹞﹐士卒死於伏者三之一﹑死於戰者亦三之一﹐諸將猶阨險守。定國慮軍孤﹐中夜而走。比出山﹐問永曆帝安在﹖眾曰﹕『西行已百里﹐在茶山﹑緬甸間矣』。憮然曰﹕『君臣皆死﹐無益也』﹗獨以其兵行。至是﹐與永曆帝相失。諸將聞之﹐乃迸散﹔賀九儀走龍江﹐李成爵走麗江邊徼﹐李成碧﹑廖魚﹑祁自貴﹑馬徳鳴並諸部流連永昌諸邊外。

定國自沾化使髙允臣結緬甸﹐爲所殺。聞白文選在木邦﹐就與議﹕『上入緬﹐我兵深入﹐禍恐不測。此復無險阨﹐我將擇地屯士卒圖恢復』。文選以永曆帝左右無衛﹐請往捍之﹔議不合。定國引其軍踰孟定﹑耿馬﹐入於緬甸﹔潰兵續至﹐勢少振。文選自間道濟隴川﹑潞江﹐踵求行在不得﹐謂已入阿瓦﹔以兵陷之﹐相距六十里﹐永曆帝不知。文選不得已﹐還。

二月﹐李定國軍緬甸﹔咸陽侯祁三升﹑孟津伯魏勇自雲南至。定朔將軍吳三省當磨盤之敗﹐護定國妻子赴其軍﹔遇吳子聖等誘之降﹐三省陽諾之﹐乘間走潞江﹐將合於定國﹐棄其營落妻子不顧。值定國如孟定﹐不能進﹔三升有歉於定國﹐別走龍川﹐入戶獵﹐且誘魏勇與之偕至。值三省至﹐復誘之行。定國至孟定﹐賀九儀兵亦至﹐張國用﹑趙得勝部從之﹔定國以自隸﹐得兵萬人。

夏﹐李定國以封爵誥冊授諸土司﹐使爲明﹔惟沅江土知府那嵩受其總督命﹐爲結內地諸土司﹐略有從者。

秋﹐李定國軍孟定。孟艮女土官懼定國入其境﹐集夷兵以拒﹔定國攻之。

冬十月朔﹐李定國軍孟艮城﹐土官走。地多魚稻﹐定國居之﹔使諸土目耕田輸賦如內地。亦虞諸土司疑貳﹐不敢出。時那嵩起兵﹐吳三桂圍之﹐嵩使求救於定國﹔以攻孟艮故﹐不能救。

十一月﹐白文選自木邦合師於定國軍。

十二月﹐文選移軍於孟凜。

順治十七年﹝永曆十四年﹞春正月﹐李定國軍孟艮。先後爲疏三十六﹐募土人以進﹐多不得達﹔其達者﹐馬吉翔復尼之。永曆帝及朝臣莫之計。最後﹐定國請示進退﹔吉翔卒不答。

二月﹐白文選駐孟凜。求永曆帝耗不得﹐引還南甸﹐得兵萬人。

三月﹐李定國將楊武叛﹐入降。賀九儀妻子在雲南﹐吳三桂使爲血書招之﹔儀將降﹐定國杖殺之。亦杖殺金維興﹐惡其誘於三桂也。九儀部何起龍以其眾﹐自蔓谷河降。

總兵唐宗堯者﹐定國使屯於磨艿﹐招納降附。宗堯叛﹐令將士赴孟艮者盡入己部﹔殺奪商賈﹐取其貨轉市孟艮﹐弋倍利。故滇中事﹐定國略無聞﹔西距阿瓦亦遠﹐惟日夕練兵覬恢復。

夏四月﹐白文選移軍於景綫。

秋七月﹐白文選以兵屯江北﹐假道於緬﹐求入覲﹔不許。文選濟江﹐攻阿瓦。阿瓦有二城﹐緬酋居新城。永曆帝於故城之者梗﹔聞文選兵殺掠﹐使沐天波以敕止之。天波歸﹐乃知定國﹑文選等迎駕疏先後三﹑四十。馬吉翔不顧﹐亟與緬敕令文選無進兵。緬又曰﹕『老皇帝至﹐我極盡賓主禮﹔何來一野王子﹐反蹂我地﹐豈謂我無人耶』﹖文選亦不受敕﹝見前﹞﹐曰﹕『蠻人不足信也』。急攻新城。垂克﹐緬紿以三日降﹔文選爲退軍十里﹐緬急繕備。文選怒﹐再攻之﹐不能克﹔且以炮擊其軍﹐師人多死。文選盼永曆帝旨不得﹐乃望鷓鴣城痛哭去﹝卽阿瓦﹞。初﹐文選在南甸距孟艮二千里﹐聲息不相聞。及攻阿瓦還﹐知定國所在﹐先馳書責以大義及擅殺賀九儀﹐引軍赴之。緬亦知文選必復至﹐益修戰備。

秋九月﹐李定國自孟艮引兵出﹐道遇文選﹔曰﹕『不聽吾言﹐果致緬怒。今在內者危﹐若之何』﹖文選不能對。乃定計合攻緬﹕定國自孟艮出西道﹑文選自木邦出東道﹐期會於桐塢。趙得勝﹑張國用還﹐隸白文選。

吳三桂旣疏請兵滅明﹐遂檄緬甸會兵於孟卯。值白文選攻阿瓦﹐其使畱不行。比將反﹐緬聞李定國將攻之﹐請先爲之攻定國﹔三桂許之。

順治十八年﹝永曆十五年﹞﹐白文選再疏迎蹕﹐不獲。

吳三桂使何進忠﹑沈應祥攻定國﹐至於孟卯﹐瘴發而還。

定國以兵攻緬﹐糧乏頗死亡﹔以江幹多材木可爲舟﹐將分軍迎永曆帝﹐而自攻新城。靳統武慮分兵弱﹐請並力攻新城﹐許之。遂與文選盟﹐刑牲歃血﹐誓必克緬。其地三面海﹐陸徑一綫﹐緬更斷之﹔拔其豪邊牙鮓﹑邊牙鮓﹐以兵十五萬來拒。定國使再諭意﹐不應﹔爲木城更遞以進﹐遂逼定國營。大出其兵戰﹐巨象爲先﹐佐以槍炮﹔橫亙二十餘里﹐呼聲震天。定國﹑文選眾不當其十一﹐且無兵﹔手長刀﹑白棓以進。始合﹐少卻﹔其花象進尢銳﹐定國親執刀當象前﹐一揮墜其鼻﹐羣象皆奔。急督眾進﹐文選以兵橫攻之﹐殺傷無算﹔陣遇邊牙■﹝魚果﹞﹐斬之﹐緬兵大潰。邊牙鮓走大林中﹐鳴鼓竟夕﹔詰旦﹐無一卒。定國﹑文選軍渡錫箔江進﹐謀渡大金沙江。

惟祁三升在戶臘﹐聞賀九儀死﹐心益漓﹔魏勇卒﹐三升並獲其兵﹔吳三桂復招之﹐三升乃並勇軍及總兵劉芝林﹑王有功﹑鄧魁文皆入降。吳三省知不可爲﹐亦僞降。

三月﹐李定國軍次大金沙江。再使諭緬假道﹐徵象馬糧道﹐皆不應﹔而曰﹕『汝主在﹐猶殺掠﹔送之出﹐更何如﹖若欲攻城﹐亦惟汝﹗堅守一﹑二年﹐我無所損﹔水土不服﹐汝將自死』。定國度緬人不可諭﹐軍於桐■﹝土白﹞﹐距阿瓦八十里﹔文選軍象寨﹐距阿瓦百二十里。緬盡燒其舟﹐爲木城沿江阨守﹐炮械彌目。其父老曰﹕『自此而北爲鬼窟山﹐有大蕉林可以筏濟。旣濟﹐其上爲大居江地﹐饒林木﹔居人數百戶燒礦冶鐵﹐舟可立具』。定國從之﹐使都督丁仲柳﹑副將董朝用﹑王三元傍大居設廠制舟。緬偵之﹐以奇兵撓廠﹔仲柳棄舟走﹐緬盡燒之。定國忿﹐散兵四掠﹐爲坐困計。緬亦饑﹐食及皮甲。定國諜知﹐再使送永曆帝出﹐則無患。緬復誑定國退兵而後從之﹔文選勸定國斂軍俟。

厲疫驟起﹐將士家屬死者相繼﹔部將某又自燒橋遁。定國不得已﹐旋師。或言﹕『緬瘴夏秋益甚﹐且千里無煙﹐孟艮亦未可至﹔去此百里爲擺沙古﹐地髙涼﹑產魚稻﹐曷往諸』﹖從之。行未幾﹐大山亙前﹐卽渺賴也。登峯而望﹐盡其西南大海矣﹔遂屯焉。

秋八月﹐李定國﹑白文選復以兵攻緬﹔及於桐■﹝土白﹞﹐巨舟十六風壞其五﹝或曰緬鑿沈之﹞﹐急退師黑門坎。迨夕﹐趙得勝﹑張國用遽擁文選走﹐曰﹕『王無爲賀九儀之續』﹗定國聞之﹐使其子興嗣追文選﹐曰﹕『彼速亦速﹑彼遲亦遲﹐毋過迫之』﹗歷三日﹐至鐵門限﹔國﹑勝等議﹕『興嗣躡我﹐不戰不能行』。升山據險﹐矢石交下﹔興嗣怒﹐欲擊之。定國馳至﹐大慟曰﹕『文選拂吾算﹐彊欲入緬﹐誤大計﹔今復叛﹐使汝追之﹐冀其返﹐猶可與共濟。今若此﹐其心死矣﹗每憶昔年共事者惟文選在﹐何忍自斗﹗吾遂吾志耳』。旋軍孟艮﹐餘士卒才三千。

吳三省𨿽降﹐非其志﹔會三桂檄三升軍移騰越﹐三省突以兵走孟定﹑趨孟艮﹐至於磨犄。知定國往攻緬﹐不能進﹔得唐宗堯諸罪狀﹐且欲降﹐遂殺之。以兵弱﹐流連孟定﹑耿馬之間。白文選適至﹐見三省﹐不言而涕﹔已曰﹕『吾負皇上及晉王』。三省知有變﹐乃言雲南降者多不得所﹐人心益思明﹐故己徒步至。徽人江公福又以朱成功約舉兵表至﹐文選乃止﹔得勝等意亦攺。文選屯錫箔﹐使總兵蘇某出木邦﹐會定國進兵﹔月餘不得報。

八月﹐李定國自孟艮軍蠻暮。三桂﹑愛星阿將分道出﹐先使張國柱阨南甸以備之。

冬十一月﹐白文選在錫箔。方徵兵土司﹐聞三桂出﹐使馮恩覘之﹔爲所獲﹐盡泄軍實。三桂使髙得節襲之﹐日夜馳三百里﹐至江濱﹔文選駭憚﹐毀橋走茶山。三桂趨緬甸﹐慮文選窺木邦﹐使諸降將祁三升﹑髙啟隆﹑馬寧﹑馬寶﹑馬維興﹑沈應時急迫之。至﹐將戰﹔部眾皆挺刃起﹐文選竟不敢令。獨計馬寶與相善﹐招之﹔寶遂單騎說以兵萬﹑象馬數千降。

十二月﹐定國移軍於景綫。

康熙元年春正月﹐李定國屯景綫。聞永曆帝被執﹐憤懣絕﹔曰﹕『勢旣不敵﹐退無爲﹔若之何』﹖乃傍雲南邊境伺動靜。

夏四月﹐李定國屯軍於猛臘﹐猶爲明。初﹐永曆帝入緬﹐從臣分散﹐馬九功入古剌﹑髙如珍入暹邏﹐絕爲所愛﹐以女妻之﹔如珍姊又爲定國妃﹐間道通殷勤﹐謀連兵攻緬甸﹐復其仇。定國乃使江國泰約暹邏﹑九功約古剌﹐且乞師於車裏﹐皆如約﹔九功又自古剌招潰卒三千﹐致書定國克期犄角。將發﹐一營盡疫﹔定國爲表詞祝天﹐陳己反正﹐悉心爲明﹕『若祚未絕﹐請無災疫﹐裨力出滇﹐以救故主﹔若統數絕﹐乞死定國﹐無害軍民』﹗

六月﹐定國生辰﹐疾作。永曆帝及太子訃又至﹐■﹝足辟﹞痛呼號﹐自擲於地。不食三日﹐疾益篤。越數日﹐招討大元帥晉王李定國卒。將死﹐語子興嗣及靳統武曰﹕『寧死荒徼﹐無降也』。定國卒﹐統武及馬嘶良奉興嗣嗣王位。葬定國於景綫﹐靑艸不生﹔蠻人過之﹐必頂禮。未幾﹐統武死﹑嘶良入降。興嗣徘徊無所倚﹐嘶良誘之﹐乃與劉文秀子皆入降﹐授都統。暹邏﹑古剌之師﹐失望而返。

蘇子曰﹕『亡國之禍﹐一爲亂民』。斯言也﹐蓋有別焉。昔者﹐下江王常之績﹑錦帆甘寧之徒﹐李績無賴﹐卒佐天策﹔翟進就降﹐並死河北。茫茫艸澤﹐時起英雄﹗孫可望以助惡之躬﹐擁殘敗之眾﹔襲據黔﹑滇﹐覬作皇帝。朱溫兼四鎭節度﹑侯景稱宇宙將軍﹐結襪弗慕﹐大筆受諛。乃更殺朝士﹑戕宗室﹐躬行悖逆﹐濁亂天紀﹔親將銳卒﹐眈眈然側其目而視之﹐彼昏不知﹐掃境瀆武。交水大崩﹐十萬盡潰﹔沙子鼠竄﹐一身僅存。𨿽裂土茅﹐幸保首領﹔然而傳聞異辭﹐上公黜奪﹐百世之下快於心爾。李定國並趨角逐﹐志趣迥異﹔入黔之初傾心﹐局外之言結盟﹐淸威之役﹐鬩墻未亂﹐志已爲明。艸竊喬遷﹐頓如翻手﹔碧雞一捷﹐迸力窮追。鳴鐘擊鼓﹐以討亂略之人﹔使滇云之蹕﹐煎雪大恥﹖集兵累萬﹐拓地千里﹔則師武臣﹐力非小補也﹗夷考其事﹐以勢則孫彊﹑以智則最狡﹐定國木彊﹐亦少戇矣﹔而揮轡振落﹐去之裕如。蓋用兵之道﹐逞武力必順人心。故邦芑之說﹐卒效於當時﹔伯約之志﹐遂行於蠻貊。平易正直﹐若是其偉也。夫人知可望釁於爭長﹐不知敗於無君﹔定國隱忍於前﹐卒收名於後。卽貴陽之師﹑永昌之役﹐「春秋」責備賢者無辭。然大理叩首﹑者梗奉迎﹐其志則明志也﹔■﹝足辟﹞踴祈亡﹑荒徼戒叛﹐其忠非愚忠也。卒之﹐媲烈於思明﹑偕亡於蒼水﹐磊磊落落﹐掀白日而樹大節﹐豈非振臂不顧﹐足愧首鼠者耶﹗宜乎墓木𨿽移﹐比如靑冢﹔而「晉乘」﹑「楚書」﹐共以爲明殿也。若夫永曆竭蹶東南殆十五載﹐遺臣死士﹐綿結簡書﹔尢賴附降﹐支搘天末。豈河西賊帥﹐乃破秀容﹔海上蛋人﹐本非循種乎﹖蓋年世卜衰﹑莞苻勢熾﹐亡國之轍﹐大變其圖矣。而馬九功﹑江國泰亦哭包胥於秦辟﹑勝三寶於西洋也已。

續明紀事本末卷之十八

自成遺亂

宏光元年夏﹐李自成據武昌。其黨李錦﹑髙一功﹑田見秀﹑劉宗敏﹑張鼐﹑谷英﹑劉芳亮﹑劉芳宇﹑劉禮純﹑袁宗第﹑任繼榮﹑吳汝美﹑劉汝魁﹑辛思忠﹑楊忠彥﹑劉希堯﹑郝搖旗﹑黨守素﹑馬超﹑邢十萬﹑藺養成﹑牛萬才﹑王進才﹑白旺及諸逆黨凡四十八部﹑兵數十萬從﹐歷五十日。攺江夏爲瑞符縣﹐大起宮殿﹐鑄「永昌」錢﹐相與謀道宣﹑歙﹐取南京﹔曰﹕『西北𨿽不定﹐東南詎再失之』﹗將發﹐陰霾四塞﹐烈風暴雨﹐旗槍或盡折。乃議入湖南﹐合張獻忠﹔而使劉希堯等犯楚﹑豫﹐辛思忠等躪湖廣。當陽﹑遷安﹑承天﹑荊門﹑襄陽﹑宜城﹑鄧州﹑荊門間﹐皆賊眾。俄棄湖北﹐以其眾自金牛堡﹑威寧﹑蒲圻﹑通城至於九宮山﹐使其下先發﹐自以二十騎趣山巓。已復呵止二十騎﹐只騎以升。鄕民鋤殺之﹐從騎皆盡。以龍衣﹑眇一目﹐疑爲自成﹔馳告湖廣總督何騰蛟。騰蛟疏聞﹐隆武帝大喜﹐備禮告廟。初﹐宏光帝詔﹕得自成者世上公﹐祿萬石﹐比中山王。騰蛟疏至﹐隆武帝將酬之﹔禦史郭維經力爭﹐乃寢。

其黨李錦等知自成爲鄕民鋤﹐怒盡﹐屠其眾﹔葬自成以帝禮。牛佺﹑任繼榮﹑劉體純共推李錦﹑髙一功主軍事﹐奉僞後髙氏而事之﹝一功﹐卽髙弟也﹞。遂走湖南。

阿濟格軍在江北﹐聞之﹐渡江追擊﹔發自成屍﹐朽莫辧。獲其從父趙侯﹑襄侯﹐斬劉宗敏﹑任繼榮。荊﹑沔﹑襄﹑漢山村堡險之賊﹐尙可喜等擊定之。江以北﹐差少賊。又取諸從賊宗族﹐悉殺之。

錦﹑一功自澧州至洞庭﹐馬進忠懼而走。錦踞洞庭﹐窺長沙﹔牛金星﹑牛佺﹑宋企郊﹑宋獻策皆遁去﹐竟不死。

監國魯王策自成死﹐其黨必亂﹔加馬吉翔都督同知﹐賫策詔之﹐皆不受。未幾﹐劉體純﹑郝搖旗以錦不足事﹐將乞降於何騰蛟﹔驟入湘陰﹐長沙危急。

秋九月﹐偏沅巡撫傅上瑞以賊逼﹐勸何騰蛟出避。騰蛟曰﹕『死於賊﹑死於左一也﹐奚避焉』﹗知府齊二南又死城中﹐益懼。騰蛟獨用章纊議﹐使常大鵬等再招之﹔飲於教場﹐不一語。賊駭異﹐叩之﹐乃出其書云﹕『苟入朝﹐永保富貴』。體純﹑搖旗喜過望﹐各以數騎入謁。騰蛟撫之﹐又使張光璧以三萬人射旗■﹝土蓋﹞拂天示之以武﹐兩人皆從令﹔招其黨袁宗第﹑藺養成於長沙﹐王進才﹑塔天寶﹑牛勇於新墻﹐騰蛟增兵數十萬。錦﹑一功聞之﹐亦欲降﹔進逼常徳﹐馳書督撫﹐聲稱會獵湖南。堵允錫決計招之。初﹐宏光帝爲納粟例﹐允錫最奉行﹐大得米栗﹔乃語錦使曰﹕『食可得也。若降﹐與爾共之﹔否則﹐守三日﹐若皆餓死矣』。騰蛟猶疑錦等不可赦﹔允錫言『人臣之利﹐苟利社稷﹐專之可也。今我弱﹐賊之餘者皆百戰﹐食之足用』。騰蛟許之。允錫使人諭錦等﹐自以數騎歷常徳﹑澧州至艸坪﹐賊徒皆駭﹔未至三十里﹐止空堡中。俄賊大至﹐從者皆泣﹐允錫不爲動﹔賊擁之入屯﹐稱詔犒師﹐錫髙氏冠服﹐錦﹑一功蟒玉﹑金銀﹑酒器﹐因曰﹕『國家三百年厚澤﹐若以烏合滅之﹐又不能守﹐徒受逆賊名﹐何益﹖若遂攺行﹐富貴功名當與共之』。聲情昂激。錦大喜﹐率眾羅拜。允錫止其軍﹐爲縱言赤眉﹑馬殷﹑楊欽﹑王佐事﹐皆首肯。筵間侑酒者猶故宮人﹔允錫見之﹐悲不自勝。明日﹐賊妻髙氏出拜﹔曰﹕『堵公﹐天人也。洗若賊名』。且曰﹕『若欲作賊﹐則無論﹔旣許國﹐當愛民﹐受節制』。錦等唯唯。出見秦﹑晉﹑燕﹑齊﹑豫﹑楚士民俘執萬計﹐以允錫令﹐皆釋之。錦飾美女五﹐獻允錫﹔其一﹐某藩王女也。允錫盡禮遣之。錦招其黨田見秀﹑劉汝魁皆來降。允錫﹑騰蛟合疏告﹐各不言功﹔使從官傅作霖賫而往。騰蛟卒慮錦難制﹐間過其營﹐請見髙氏﹔再拜﹐執禮恭甚。髙氏大悅﹐戒錦毋負何﹑堵兩公。

十一月﹐傅作霖至福州。隆武帝下其議﹐蔣徳璟﹑路振飛﹑林增志言﹕『自成罪不赦﹐其黨助惡﹐宜萬磔﹔貸以不死﹐厚已甚﹐況封爵乎』﹖張家玉﹑蔡之俊爭不可﹐言『無使轉合於敵』。錢邦芑言﹕『以空名得三十萬眾﹐免生靈禍﹔宜權許之』。乃以騰蛟爲東閣大學士﹑兵部尙書﹐封定興伯﹐總督楚師﹔允錫爲兵部右侍郎﹑僉都禦史﹐總制髙氏軍﹐易爲「忠貞營」。授錦右軍﹐易名赤心﹔一功左軍﹐易名必正﹕位皆列侯。錫髙氏珠冠﹑錦服﹑「貞義夫人」。再使張同敞往撫之。有司爲立坊﹐題以「淑贊中興」云。然隆武帝終疑自成未卽死﹐下詔詢問﹕騰蛟再疏辭爵﹐因言『九宮之役﹐賊黨劉飛騎馳呼「李皇帝死」﹐合營痛哭﹔其事蓋實』。傅上瑞說騰蛟﹐卽諸兵賊分鎭湘湖﹐爲畫守計﹔乃疏請以李赤心﹐郝永忠﹝搖旗易名﹞﹑袁宗第﹑牛萬才及黃朝宣等爲十三家營﹐田見秀﹑塔天寶等附之。兵多餉匱﹐按畝增稅至數十萬猶不給﹐民怨騷然。賊黨白旺先刺於王體忠﹐谷英等多死﹐宗第諸部亦不多於他賊。惟赤心屯公安﹑枝江間﹐綿亙幾百里﹐殺掠而食﹔性又桀驁﹐疏稱自成爲先帝﹑髙氏爲太后。當事優容之。

十二月﹐劉體純﹑黨守素北掠荊﹑楚﹐至於襄陽﹔及徐元啟戰三日﹐不勝﹐走入川。

順治三年﹝隆武二年﹞春正月﹐何騰蛟以郝永忠﹑張光璧軍戰於湘陰﹑藤溪﹐皆大捷﹔請授永忠爲將軍。

允錫在澧州﹐使荊南道髙如燕促忠貞營出﹐連破常徳﹑松滋﹐渡江燒荊門﹑彜陵﹐直攻荊州﹔大小神器﹐霆擊不絕。凡六晝夜﹐卒不下。赤心令城破﹐畱其三尺者﹐一營皆死﹔聞者益死守。眾請決漢江灌之﹐允錫畏魚民﹐不可。諸將固請﹐乃令備鋤鐝。

二月﹐勒克徳渾以滿洲兵救荊州﹔居民導之﹐驍騎三路冒霧入。賊方食﹐大駭而潰。前鋒覺羅郎球等縱擊之﹐赤心大敗﹔緣途拒擊﹐復大潰﹐棄甲杖﹑駝馬無算。勒克徳渾使巴布泰等窮追之﹐歷安遠﹑南漳﹑喜峯﹑關玉嶺而西。張鼐﹑李佑﹑吳汝義以其眾三千降﹐允錫﹑赤心走澧州。訛傳赤心死﹐勒克徳渾乃引還。

夏四月﹐劉體純等掠樊城﹑襄陽﹐北至興安﹑西入漢中。南還﹐入歸彜及巴東﹐踞險而居。王進才﹑郝永忠從何騰蛟。

秋八月﹐隆武帝在汀州。何騰蛟勤王師張光璧﹑郝永忠以精騎五千迎蹕﹐自郴州出龍泉﹐至桂陽州﹔以其勢險﹐欲居之。民不之納﹐永忠殺故羅平知縣夏九虞﹐遂屠桂陽﹐流血平衢﹐嬰稚皆盡。閩中無救﹐隆武帝遂沒﹔騰蛟不能問。永忠尋自桂陽出﹐遇尙可喜軍於長寧﹐大懼﹐殺掠走道州。

順治四年﹝永曆元年﹞春二月﹐騰蛟部與王進才軍哄。明日﹐進才請謝﹐且請以親軍入衛。諸鎭皆潰﹝見前﹞。

三月﹐王進才以督師走﹐長沙遂沒﹝見前﹞。

夏四月﹐孔有徳等以兵自荊州﹑長沙西﹐堵允錫走永定。李赤心﹑髙必正爲追者所逼﹐械馬皆失﹔徒步走施州衛﹐數日不得食。居無幾﹐潰眾稍集﹐聲言就食於湘﹑粵。郝永忠合盧鼎部﹐大掠於永州。

六月﹐髙必正兵入武岡。劉承允懼﹐促永曆帝以堵允錫爲督師﹐賜劍﹐使帥忠貞營規辰州﹔赤心言艸坪之敗﹐旗械並失﹐搜集一年始堪出。郝永忠至鳳翔鋪﹐鰲拜擊敗之。

秋八月﹐李幹徳在重慶﹐馬超﹑邢十萬自遂寧﹑保寧附之。袁宗第﹑黨守素﹑劉體純分掠達州﹑鄖陽諸邑﹐與賀珍﹑武大定結。永曆帝以樊一衡總督川﹑陜﹐宗第及其黨王光興﹑王友進﹑塔天寶﹑馬翔云﹑李復榮皆來附﹔其後遂別爲十三家營。孟喬芳等以還攻山﹑陜﹐不能問。

冬十月﹐郝永忠走桂林﹐肆殺掠。憤焦璉軍不與亂﹐將擊之﹔又惡諸民團﹐盡破水西十八砦﹐屠戮無藝。何騰蛟急馳至﹐瞿式耜力調劑﹔以全州﹑興安﹑靈川屯其軍﹐始少息。永忠固盜賊﹐偶不俘殺則不樂。有蕭琦者﹐瞿式耜門生也﹔媚永忠﹐倡言陳邦傅將劫其蓄於桂林。永忠大怒﹐夜督兵出﹔在道﹐則言『桂林完好﹐瞿式耜家亦富﹔曷取之』﹖永忠大喜﹐僞稱孔有徳兵陷靈川﹐己軍甚敗﹐將入衛﹔兼程而進。全州遂沒。

十二月﹐堵允錫﹑李赤心等拔衡州﹐趨長沙﹝見前﹞。

順治五年﹝永曆二年﹞二月﹐郝永忠至桂林﹐巡撫於光拒不納﹔蕭琦誑瞿式耜﹐納之。夜漏三下﹐永忠以兵反﹔直入行宮﹐劫永曆帝衾中﹐拽置舟。遂大掠﹐捶殺太常寺卿黃元泰等﹐從官家口皆不保。市民不勝忿﹐呼黨拒擊﹔永忠盡殺之。瞿式耜方出﹐永忠以十餘人遮之﹐躪其冠服﹐居堂皆徧﹐式耜至裸坐。焦璉請以兵擊殺之﹐式耜不可。永忠走黎平間﹐尋猝攻陳友龍軍﹐盡殺之。

三月﹐降將惠應詔﹑李國英攻蓬溪﹐馬超﹑邢十萬拒之﹐敗績﹔又敗於瀘溪。國英﹑應詔更襲之﹐兩人兵盡潰﹔獲其黨呂濟民﹑石君球。

時劉體純據忠州﹐黨守素窟萬縣﹐袁宗第﹑楊秉允據竹山﹑房山﹑渠縣﹑鄰水﹐超﹑十萬赴之。

六月﹐堵允錫使馬進忠攻常徳﹐克之﹔連下諸邑。忠貞營亦攻荊門諸郡﹐至於宜城﹐兵勢大振。永曆帝使晉李赤心等皆公爵。

冬十月﹐永曆帝使朱誼泐促楚師何騰蛟﹑堵允錫議分軍﹐以忠貞營隸允錫。允錫亦苦馬進忠等不爲用﹐思任赤心。使鄭古愛招之﹐不至﹔自往促之。赤心等以荊州殘破﹐不得食﹔又畏滿洲兵逼。聞允錫至﹐則大喜﹔盡其眾自夔州分道濟﹐以常徳完富﹐欲居之。馬進忠焚之走﹐不遺一堵。王進才﹑張光璧﹑牛萬才聞之﹐一時哄掠﹐湖南復亂。赤心至常徳﹐忿其城空﹐掠而走。途次﹐營將皆畏赤心虐﹐競燒屯走﹔新復州縣﹐爲之一空。騰蛟急使慰進才等﹔允錫亦以標兵督忠貞營趨長沙﹐敗綫國安軍。王進才來合﹐遂屠益陽﹑湘潭﹐陷湘鄕﹑衡山。至於長沙﹐徐勇固守﹔遺民畏屠﹐益助勇。赤心等爲云梯﹑穴地以攻之﹐皆被卻﹔又以舟師絕江口﹐相持屢月﹐卒不能克。

允錫受命救江西﹐乃使赤心屯長沙﹑必正駐湘陰﹐分兵茶陵﹑郴州間﹔自以兵如吉安。時何﹑堵以細故隙﹐騰蛟曰﹕『忠貞營在湘潭﹐功有所屬﹔當使進才輩與釋憾』。允錫言﹕『封疆之臣﹐罪且難贖﹔而言功乎』﹖二人頗不和。李赤心聞孔有徳等兵將至﹐懼欲走﹔諸將共畏之﹐曰﹕『赤心所過必淫掠﹐曷棄衡州﹐各保其地』﹗曹志建首以部走﹐牛萬才﹑張光翠和之﹐分掠衡州﹑寶慶間﹐橫屍被野﹐千里無煙。赤心南掠入桂陽﹐至於茶陵。騰蛟不知﹐自往邀之﹔部卒六千皆畏赤心﹐不肯從。騰蛟忿﹐獨與馬蛟麟及吏卒三十餘人行。郝永忠屠武岡﹑靖遠間﹐諸堡寨死者無藝。

時赤心部𨿽眾﹐喪敗之餘﹐精銳殆盡﹔續附者多非秦產﹐巨酋唐啟原﹑戈邁等久不著﹐唐通﹑白廣恩諸將皆北降﹔於是降附者亦不健﹐兵數視自成入京師時十三﹑四云。

順治六年﹝永曆三年﹞春正月﹐何騰蛟至湘潭﹔李赤心已走﹐遂被執﹐死。允錫方自攸縣達吉安﹐聞變﹐急還守衡州。

二月﹐濟爾哈朗﹑孔有徳以兵入茶陵。李赤心大懼﹐殺掠而走﹐歷郴州﹑永州西。濟爾哈朗追擊之﹐至於永興﹔其眾愈懼﹐連營崩潰﹐死亡無藝。時謂永興之捷﹐與山海關皆第一。

赤心自宜章﹑桂東直入道州﹐犯桂林﹔永曆帝大懼﹐急使嚴起恆﹑劉湘客馳撫之。至﹐赤心已走橫州及賓州。髙必正謝罪﹐欲屯潯州﹔不得已﹐從之。陳邦傅結必正﹐將使劫永曆帝﹔必正惡之﹐不許﹐而奪其器。邦傅由此怨必正。

夏四月﹐劉體純等掠西鄕﹐至於平利﹔尼堪大敗之﹐體純遁。

陳友龍將出寶慶﹐郝永忠委罪何騰蛟﹐裒其僕妾﹑馬仗還之﹐輕騎至友龍軍請罪﹔遂相往還。瀕行﹐忽捽友龍於席﹐磔殺之﹔盡屠其眾走。聞者益駭憤。

五月﹐李赤心入梧州﹐殺掠藤縣﹑郁林間﹐兵猶數十萬。永曆帝使兵部侍郎程峋往止﹐赤心不可﹔僞言孔有徳等兵已逼﹐己將入衛﹐使峋護其帑幣先至界口。守將楊祥炮殺峋﹐盡攫其資﹔赤心馳至﹐祥已遁。赤心兵至徳慶﹐稱淸君側﹔行在大懼。值嚴起恆以堵允錫至﹐朝議允錫得忠貞營心﹐使撫之﹔委罪楊宏遠﹐殺之﹝或曰﹕峋惡於元允﹐故使祥殺之﹞。金堡責允錫結赤心及宴孫可望使﹐曰﹕『滇與「忠貞」﹐皆國仇也﹔厥罪滔天﹐公柰何獨與之』﹗允錫失色。由是大惡李元允黨﹐欲激赤心去之﹔不果﹝見前﹞。乃使允錫督師梧州﹐節制「忠貞」諸營﹔允錫疏求餉﹐元允不予。所賜旌節﹑尙方劍﹐皆不得。卒以忠貞營故﹐封爲光化伯﹔允錫疏辭﹐乃賜四代誥敕以榮之。允錫屯梧州﹐部兵稍稍集﹔期赤心等出﹐卒不至。自入其軍詰之﹐赤心無北出意﹔蓋甚畏滿洲軍。且語允錫以髙州﹑雷州休其兵﹔允錫不可。別部劉世俊﹑劉國昌願出攻湖南﹐赤心亦不許。俄﹐劉芳宇﹑劉希堯皆與赤心隙﹐自以其眾掠梧州﹑賀縣﹑四會﹑廣寧﹐至於宜章﹔人尢殛之﹐呼爲白氈賊。諸將拒之﹐芳宇等無所止﹐遂赴孔有徳降。赤心兵﹐散處潯州﹑賓州﹑橫州﹑南寧間。

秋七月﹐李赤心病死於南寧﹔養子來亨領其眾﹐髙必正主之。其黨嶽侯某死﹑淮侯劉國昌出懷集死﹔袁宗第等南掠寶慶﹐北走常徳﹑澧州﹐渡江掠荊州﹑歸州﹔王進才等走沅州﹑貴﹑益間﹔牛萬才至湘西﹐掠新化﹑淑浦﹐旋降於孔有徳﹔辛思忠﹑楊忠彥﹑劉汝魁或降﹑或死。

白爾撒圖攻劉體純於烏撒﹐敗之﹔又敗之楊老洞。郝永忠在黎平﹐宜爾都攻之﹐永忠大掠走﹔追至永州﹐永忠反斗﹐復大敗。與體純等走﹐窟於施﹑夔間。

冬十二月﹐堵允錫以躬迎忠貞營﹐次潯州卒。

順治七年﹝永曆四年﹞春二月﹐命必正援髙州。

夏四月﹐髙必正﹑黨守素入朝﹐詔廷臣郊迎四十里﹐且以牛酒犒之。必正大悅﹐疏請『身爲諸將﹐先盡其兵隸職方﹑賦歸戶部﹐汰老弱﹑分戰汛﹑第功罪﹐事尙可爲﹕不然﹐皇上將求一卒之用而不得』﹔且議奉永曆帝親徵。時不能用。吳貞毓說必正殺嚴起恆﹐必正不可﹔又責孫可望使者﹐騰書與之。及還﹐陳邦傅以兵襲其軍。必正使求援於桂林﹐永曆帝不能制﹔惟下詔使邦傅與之和。必正援廣東﹐使李來亨徵諸土司兵﹔邦傅復擊之﹐斗者旬日﹐居民蕩盡。來亨憤而西﹐仍居南寧﹑橫濱間﹔久之﹐食盡。

冬﹐孔有徳兵逼潯州﹐髙必正﹑李來亨入慶遠﹐走貴州。孫可望邀之﹐互戰旬日﹐必正不勝﹔與來亨西濟﹐自黎州入川南﹐分掠嘉定﹑眉州﹐東入施﹑巫﹐耕屯自給。川中舊將王光興﹑譚洪等附之﹔所謂西山賊也。俄﹐必正卒﹐來亨總其軍。

郝永忠出房山﹑竹山至於南漳﹐野掠而食﹐轉徙無恆。

順治八年﹝永曆五年﹞春正月﹐命文安之總督川﹑湖諸軍。加十三營爵﹐遂封王光興﹑李來亨﹑劉體純﹑袁宗第﹑黨守素﹑王友進﹑塔天寶﹑馬翔云﹑賀珍﹑李復榮皆公侯﹐其餘世職有差﹔鑄冊印﹑賚銀幣﹐使安之賫而往。安之被執於孫可望﹝詳前﹞﹐冊印盡失。來亨尋分掠四川﹑湖北之邊境﹐遂據九連坪﹐大起帥府﹔招士民與集處﹐且耕且■﹝兌刂﹞。房﹑竹﹑夔﹑萬﹑忠﹑涪之間﹐焚掠無寧宇。

順治十四年﹝永曆十一年﹞﹐文安之自黔走川東招徠撫慰﹐諸將翕然奉之。李定國使來亨等同出師﹐不應。

順治十五年﹝永曆十二年﹞﹐劉體純穴忠州﹐李來亨﹑郝永忠穴歸州﹐塔天寶﹑馬翔云穴施州﹐袁宗第﹑黨守素穴萬縣﹑夔州﹐楊秉允穴達州﹐聚皆數萬﹔及賀珍﹑王友進﹑李復榮等猶錯立。劉文秀之入川也﹐兵𨿽東﹐不能及。吳三桂居漢中﹑保寧﹐以爲此楚寇﹐己弗與﹔諸賊𨿽通滇蜀經略﹑巡撫及諸文武銜命者﹐或潛行﹑或徑至﹐然十三家酋長多更替。及吳三桂攻貴州﹐悉置弗顧﹔惟使降將嚴自明扼重慶﹐拒之。

秋七月﹐文安之聞吳三桂陷遵義﹐急督李來亨及十三家營水陸攻重慶﹐圖牽制。嚴自明固守﹐降將陳廷俊自保寧來援﹔安之督軍力戰五晝夜﹐不能勝﹐乃引還。

順治十六年﹝永曆十三年﹞春正月﹐文安之再以十三家營攻重慶﹔次合江﹐卒﹝見前﹞。未幾﹐楊秉允﹑徐邦道眾多潰﹐惟來亨等叢屯於川東﹐攻掠鄖陽﹑歸﹑巴諸郡邑。嘗與劉體純﹑郝永忠自竹山攻襄陽﹐陷之。尋棄去﹐壘於巫山﹑巴東之間﹐假明故號以自立﹔僉都禦史毛壽登﹑湖廣督洪育鰲先後督其軍。

順治十八年﹝永曆十五年﹞冬﹐張煌言使吳鉏以帛書入西山結十三家營﹐將以救滇﹔李來亨等無能爲。

康熙元年﹐賀珍﹑袁宗第踞大昌之玉山及荊州之興山水筒梁﹐郝永忠眾猶數萬。

秋七月﹐陜西﹑四川﹑湖北軍合攻來亨等於西山﹔時以諸邊地久不靖﹐故謀之。諸軍駐萬縣﹐賊棄夔州走。

康熙二年﹐降將於大海﹑髙守貴﹑穆生輝自間道奪羊耳關﹐來亨焚天昌縣遁﹐屯於茶園坪。諸將攀藤上﹐袁宗第走巴東﹔追至巫山﹐克其城。李國英謂巫山地下而勢狹﹐能制賊﹔重軍屯之。董學禮以湖廣軍攻李家店﹐擒其黨宋段等﹔來亨及馬騰霄﹑黨守素皆遁居於雙龍觀及黑堊巖﹑白堊巖。諸軍又擊之﹐來亨等奔七連坪。張自成擊郝永忠於白玉坪﹐亦破之。國英攻大昌﹐袁宗第夜遁﹐馮起鳳﹑黃守庫降。來亨復以大霧圍諸軍於山中﹐董學禮夾擊之﹐斬首七百﹔且招王光興﹑蔣尙膺﹐降之。來亨又使人去其發﹐雜負販者入營中﹔己督眾至。張長庚方出戰﹐壘中火發﹐揭旗呼應﹔長庚大潰﹐走四川。湖廣軍亦敗於郝永忠。眾議來亨等伏鄖陽﹑襄陽諸山中﹐將與圖海﹑穆圖瑪之師大舉攻之﹔李國英請以荊州軍入巴東﹑歸州﹑遠安﹑興安﹐鄖陽兵入房山﹑竹山﹐四川軍入夔州﹑建始﹑巫山﹑大寧﹑大昌諸山路。來亨黨及郝永忠﹑劉體純﹑袁宗第﹑黨守素﹑塔天寶﹑馬翔云攻遠安﹐號四十萬﹑實不及十萬﹔又攻巫山﹐陳世凱拒卻之﹐杜敏復勝之周家坡﹐來亨等走。富夷蟾﹑李國英分道入﹐來亨戰敗﹔郝永忠﹑黨守素援之﹐來亨以藤牌長刀軍力戰﹐復大敗﹔遂拔天地寨﹐體純自縊死﹐郝永忠﹑袁宗第遁黃艸坪﹐追斬之。又圍譚家砦﹐斬其黨李嗣名等。未幾﹐來亨獨乘隙入遠安﹐殺守備﹑千﹑把﹔復棄城去。

康熙三年﹐黨守素﹑馬翔云﹑塔天寶等皆出降﹐郝永忠部馬進玉亦降﹔惟李來亨據茅山麓﹐不降。穆圖瑪﹑圖海﹑李國英環攻之﹐來亨及鄭蛟麟等大小數十戰﹐皆不勝。其黨欲降﹐來亨不可﹔因內訌﹐來亨窮迫﹐盡焚其室自縊死。

李自成之死也﹐元武帝像獰貌﹐闍黎說並無取。蓋闖固賊流﹐亦少詭詐。乃若徒眾非用威迫﹐卽以利趨﹐棄燕入楚﹐精銳盡喪。飄風急雨﹐天更棄之﹔殷遺周旅﹐人共謀之。𨿽竭黠材﹐何以能立﹗況於賊徒﹐白頭無運。單騎叱登﹐藉手鋤棘﹔黃巢縊死林內﹐盧循甘作水仙﹕鬼伯瞷之﹐促自送死﹐非過怪也。夫自成擾俶宇內可二十年﹐方其焰盛﹐萬金不能購﹑十道不能誅﹔及其將燼﹐屍分骨礫﹐突如其然。豈非寰宇快心﹐古今創見乎﹖然而伍員鞭楚﹐忿不生誅﹔夫差呼庭﹐尙知不戴。丙歜申池之謀﹑王頒飲灰之痛﹐君父之仇﹐寧容漏网﹑假手鬼神乎﹗而有明臣子﹐檄詔不逮於晉﹑秦﹐旗鼓不震於鄖﹑襄﹐縱彼揚忽東南﹐再謀諸夏﹔無君髙元﹐等罪而已矣。騰蛟﹑允錫總戚湖幹﹐同心合力﹔長沙分攝之權﹑洞庭馳射之卒﹐左軍四將﹑堵粟千鍾﹐合算兼籌﹐致非不逮。果遂電激風馳﹑枕戈待旦﹐湘﹑嶽有偪陽之郭﹐湖山張下瀨之師﹐賊𨿽百萬﹐三日餓死﹔堅壁以摧白起﹑與糧以戲佛貍﹐兵術之妙﹐不在寡眾之間也。昔陸遜譏先祖曰﹕『兵法﹐包山林﹑阻原隰而軍者﹐其眾必敗』。而如曾氏國藩之策石達開也﹐亦曰『擁十數萬眾﹐日食米三千石﹐其何以久』﹖果爾﹐褫亭輿屍﹑寶慶遁走﹐君子惜其時人無遠識也。卽不然﹐趙立貫頰於軍中﹑伏波裹屍以馬革﹐城亡與亡﹐古今通義﹐誰謂謀人軍﹐師敗不必死乎﹖柰何結牝雞之力﹐抗揖讓以悅之﹔危豺虎之暴﹐疏帝後而容之﹔蔑順逆之義﹐先自我而啟之﹔分茅土之貴﹐快作賊而有之﹖盜鈴而掩耳﹐卵翼而速飛﹔使先帝有知﹐神其痌乎﹗夫赤眉亂漢﹐貸以不死﹔尙讓獻首﹐乃弛刑誅。莊嚴爲卿﹐議者責備肅帝﹔溫韜還鎭﹐史臣共斥莊宗﹕然猶非罪極於滔天﹑貙生於封狼者也。且考其時﹐兵之立績固鮮﹐賊之僨國尢深﹕有如常﹑武焚■﹝兌刂﹞﹐郴﹑桂掠屠﹔近躪桂林﹐遠揚巴﹑楚。允錫用之而無功﹐騰蛟邀之而遂死。一時故君碩弼﹑沃野堅城﹐爲誰瓦裂﹐坐痛身亡﹖而蚩蚩之氓百萬流血﹐又何罪也﹗南詔已墟﹑中原大定﹐蠢玆遺孽﹐梗然負隅。楚歌屢合﹐鄭幕未烏﹔準分飛﹐鯨魚乃戮﹗蓋其始以甌脫匿之﹑以擾攘容之﹐其繼以險阻遲之﹑以羈縻待之﹕勝國餘禍﹐以是閏爾﹗而或以來亨究非闖出﹐且爲明殉﹔廁弁李壇﹐當少諒爾。然而弒君者固當滅及其族﹐憫死者亦知罪不能逃乎﹖定國﹑元允﹐夫豈比歟﹗

