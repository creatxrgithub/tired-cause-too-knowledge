元史紀事本末陳邦瞻

欽定四庫全書

史部三

元史紀事本末

紀事本末類

提要

﹝臣﹞等謹案元史紀事本末四卷明陳邦瞻撰凡列目二十有七其律令之定一條下注一補字則歸安臧懋修所增也明修元史僅八月而成書潦艸殊甚後商輅等撰續綱目不能旁徵博采於元事亦多不詳此書采掇不出二書之外故未能及宋史紀事之賅博又於元明間事皆以爲應入明國史於徐達破大都順帝駐應昌諸事皆略而不書夫元初艸創之迹邦瞻旣列於宋編又以燕京不守元帝北䢐爲當入明史是一代興廢之大綱皆沒而不著揆以史例未見其然至至正二十六年韓林兒之死乃廖永忠沈之瓜步洪武中寧王權作通鑑博論已明著其事不過以太祖嘗奉其年號嫌於項羽義帝之事歸其獄於永忠耳邦瞻更諱之書卒尢爲曲筆庫庫特穆爾自順帝北遷之後尙爲元盡力屢用兵以圖興復故太祖稱王巴拜眞男子以爲勝常遇春後秦王樉妃卽納其女邦瞻乃以爲不知所終亦不免於失實特是元代推步之法科舉學校之制以及漕運河渠諸大政措置極詳邦瞻於此數端紀載頗爲明晰其它治亂之迹亦尙能撮舉大槪攬其指要固未嘗不可以資考鏡也

乾隆四十六年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

元史紀事本末卷一

﹝明﹞陳邦瞻撰

江南羣盜之平

世祖至元十七年十二月漳州民陳桂龍兵起福建都元帥旺紮勒圖等擊走之桂龍及其兄子陳弔眼有眾數萬屯髙安砦據之朝廷命旺紮勒圖及副帥髙興討之時建寧賊黃華勢尢倡獗旺紮勒圖先引兵壓其境華驚懼乞降旺紮勒圖奏以華爲副元帥凡軍行悉以咨之桂龍等乘髙爲險人莫敢進興命人挾束薪進至半山棄薪走如是六日誘其矢石皆盡乃爇薪焚山斬首二萬級桂龍遁走入畬洞

十九年夏四月陳桂龍降初桂龍旣遁陳弔眼猶擁眾連五十餘砦未下髙興等擊斬之桂龍等遂帥其黨來降詔流桂龍於邊地十二月獲福州叛賊林天成戮於市

二十年三月廣州新會林桂方趙良鈐等擁眾萬餘號羅平國稱延康年號擒之九月象山縣海賊尢宗祖等聚眾剽掠海上哈喇臺等招降之凡九千五百九十二人海道以寧冬十月建寧路總管黃華復反聚眾十萬號頭陀軍稱宋祥興年號破崇安浦城諸縣復攻建寧詔史弼等引兵急擊之華敗走自焚餘黨悉潰

二十一年二月漳州盜起邕州賓州梧州韶州衡州民黃大成等相延爲亂命湖南宣慰使色勒敏將兵討之詔遷宋宗室及大臣之仕者於內地時荊湖閩廣之間兵興無寧歲有言宋宗室居江南欲反者遣使捕之宿衛士諤爾根薩裏曰江南初下民疑未附宋宗室反不聞郡縣言而信一人浮言捕擊之恐人人自危矣帝悟召使者還故有是詔十一月江西行省參知政事云丹宻實擒獲海盜黎徳及招降餘黨百三十三人卽其地誅黎徳以狥以徳弟黎浩及僞招討吳興等檻送京師

二十二年二月廣東宣慰使云丹宻實討潮惠二州盜郭逢貴等四十五寨降民萬餘戶軍三千六百一十人請將所獲逢貴等入覲面陳事宜詔許之秋七月至京師言山寨降者百五十餘所帝問戰而後降耶招之卽降耶對曰其首拒敵者臣已磔之矣是皆招降者也因言前大兵後未嘗撫治其民州縣官復無至者故盜賊各據土地互相攻殺人民漸耗今宜擇良吏往治從之二十三年春正月西州趙和尙自稱宋福王子廣王以誑民謀作亂伏誅八月婺州永康縣民陳巽四等謀反伏誅十一月詔議弭盜僧格伊蘇特穆爾言江南歸附十年盜賊迄今未淸宜降旨立限招捕而以安集責州縣之吏其不能者黜之葉季言臣在漳州十年詳知其事大抵軍官嗜利與賊通者尢難弭息宜令各處鎭守軍官例以三年轉徙庶革斯獘帝皆從之詔江西行省平章呼圖克特穆爾督捕廣東等處盜賊

二十五年夏四月廣東民董賢舉浙江民楊鎭龍柳世英循州民鍾明亮各擁眾萬餘相繼起兵皆稱大老明亮勢尢猖蹶詔遣江西行省丞相蒙固岱行樞宻院副使云丹宻實發四省兵討之明亮屢降復叛旣而福建按察使王惲上疏言福建郡縣五十餘處連山距海實邊徼要區由平宋以來官吏殘虐故愚民往往嘯聚朝廷遣兵討之復致蹂踐甚非一視同仁之意況福建歸附之民戶幾百萬黃華之變十去四五今明亮之勢又烈於華其可以尋常艸竊視之乎宜選精兵明號令以計取之不然禍未已也禦史大夫伊嚕勒亦言江南盜起凡四百餘處宜選將討之帝曰云丹宻實屢以捷聞蒙固岱已往卿毋以爲慮

二十六年夏四月禁江南民挾弓矢犯者籍以爲兵五月明亮率眾萬八千五百七十三人來降六月云丹宻實請以降賊明亮爲循州知州宋士賢爲梅州判官丘應祥等十八人爲縣尹巡尉帝不允令明亮應祥並赴都冬十月云丹宻實以丘應祥董賢舉歸於京師丙戌明亮復反以眾萬人冦梅州江羅等以八千人冦漳州又韶雄諸賊二十餘處皆舉兵應之聲勢張甚詔云丹宻實復與福建江西省合兵討之且諭旨云丹宻實鍾明亮旣降朕令汝遣赴闕而汝玩常不發致有是變自今降賊其卽遣之是月婺州賊葉萬五以眾萬人冦武義縣殺千戶一人江淮省平章布琳濟達將兵討之十一月漳州賊陳機察等八千人冦龍巖執千戶張武義與楓林賊合福建行省兵大破之陳機察邱大老張順等以其黨降行省請斬之以警眾事下樞宻院議範文虎曰賊固當斬然旣降乃殺之何以示信宜並遣赴闕從之

二十七年春正月江西賊華大老黃大老等掠樂昌諸郡行樞宻院討平之三月建昌賊邱元等稱大老集眾千餘人掠南丰諸郡太平縣賊葉大五集眾百餘人寇寧國皆擒斬之五月云丹宻實與江西行省管如徳合兵討明亮降詔縛至闕下如徳畱明亮等不遣明亮復率眾寇贑州六月徽州績溪賊胡發饒必成杭州賊唐珎建平賊王靜照蕪湖賊徐汝安孫惟俊等皆伏誅十一月江淮行省平章布琳濟達言福建盜賊已平惟浙東一地道極邊惡賊所巢穴初巴延等於各路置軍鎭戍蓋視地之輕重而爲多寡後爲蒙固岱更易其法今宜復還三萬戶分戍之揚州建康鎭江三城跨據大江人民繁會宜置萬戶府七杭州行省諸司府庫所在宜置萬戶府四瀕海沿江要害二十二所宜增置戰艦分兵閱習水戰之法從之是月興化路仙遊賊朱三十五冦靑山處州靑田賊劉甲乙等集眾萬餘人冦溫州平陽

二十八年秋七月遣哈克傘總兵討平江南盜賊

二十九年春正月詔江南避亂者令復業九月治書侍禦史裴居安言云丹宻實遇盜起不卽加兵盜去乃延誅平民詔臺院遣官雜問之

三十年二月江西行院云丹宻實言江南豪右多庇匿盜賊宜誅爲首者余徙內縣從之

成宗元貞二年冬十月贛州民劉六十聚眾至萬餘建立名號朝廷遣將討之多觀望不進賊勢益盛江南行省左丞董士選請自往進至興國距其營百里命將校分兵守地悉置激亂之人於法復誅姦民之爲囊槖者於是民爭出自效不數日六十就擒餘黨悉散事平士選遣使奏聞但請黜贓吏數人而已略不及破賊事時稱其不伐

北邊諸王之亂【納延海都都勒�】

世祖至元二十四年夏四月諸王納延反納延烈祖第五子伯勒格特之曽孫伊蘇布哈之孫廣寧王卓多之次子也始納延遣使徵東道兵帝諭諸王羅壘特穆爾毋輒發或吿納延反帝遣巴延往覘之巴延多載衣裘入其境輒以與驛人旣至納延謀執之巴延覺與其從者趨出分三道逸去驛人以得衣裘故爭獻健馬遂得脫馳還白狀至是納延反時西北諸王多欲從之帝以爲憂宿衛使阿實克布哈曰此莫若先撫安諸王乃行天討則叛者勢自孤矣帝曰善爾試爲朕行之乃北說諸王納延曰大王聞納延反耶曰聞之曰大王知納延已遣使自歸耶曰不知也曰聞大王等皆欲爲納延外應今納延旣自歸矣是獨大王與主上抗耳大王何不往見上自陳爲萬全計納延許之於是諸王之謀乃解帝遂議親討之五月遣額森傳旨諭北京等處宣慰司凡隸納延所部者禁其往來毋淂乘馬持弓矢時將校多納延部人或其親暱立馬相向語輒釋仗不戰帝患之浙西道儒學提舉葉李密啟曰兵貴奇不貴眾臨敵當以計取彼旣親暱誰肯盡力徒費陛下糧餉四方轉輸之勞臣請令漢軍列前少戰而聮大軍斷其後以示死鬭彼嘗玩我必不設備我以大眾踣之無不勝矣帝然之乃詔左丞李庭等將漢軍用漢法以戰六月帝至實喇圖嚕之地納延黨金嘉努塔布臺擁眾號十萬進逼乘輿帝親麾諸軍圍之納延堅壁不出司農卿特爾格曰彼眾我寡當以疑退之於是帝張蓋據胡牀特爾格進酒塔布臺按兵不敢進李庭曰彼夜當遁耳乃引壯士千餘人抱火炮夜入其陳炮發果自潰散帝曰何以知之庭曰塔布臺兵𨿽多然無紀律見車駕駐此而不戰必疑有大軍繼之是以知其必遁遂命庭將漢軍伊實特穆爾將蒙古軍並進納延敗走追執之秋七月納延黨諸王齊都爾犯咸平遼東宣慰使托爾楚遣使馳驛以聞帝命領軍一萬與皇子阿雅噶齊同力備禦之時女眞碩達勒達官民皆與納延連結托爾楚棄妻子與麾下十二騎直抵建州距咸平千五百里與納延黨達春巴圖魯等合戰兩中流矢繼知其黨特爾格徹爾等欲襲皇子乃以千餘人扈從渡遼水身與納延兵接戰轉鬭而前射其酋特爾格岱中其口鏃出於項墮馬死遂軍懿州懿州老幼千餘人焚香羅拜道旁泣曰非宣慰公吾屬無遺種矣托爾楚曰今日之事上賴皇帝洪福下賴將士之力吾何功焉又追納延餘黨北至金山戰捷帝嘉其功賜明珠虎符充蒙古軍萬戶

二十五年春正月諸王海都犯邊海都者太宗之孫哈沙大王之子也世居北方自定宗以來日尋干戈至元初卽有叛意廷議欲伐之帝曰朕以宗室之情惟當懷之以徳其擇謹宻足任大事者往使焉左右以平陽馬步攺達嚕噶齊特裏克對遂召見特裏克應對稱旨帝嘉其辧慧曰此事非此人不可然必先詣巴圖蒙克特黙王所相與計事而後行使二人副之特裏克旣奉命欲直造海都境視其虛實然後議於諸王副者持不可特裏克曰親承密旨違則當誅副者懼而從之旣至海都日召宗親宴飲將伺其隙謀害之特裏克厲聲斥之曰且食毋令語言脫口相摭爲罪海都愕然曰直哉酒半特裏克求衣爲歡海都嘉其雄辧將解與之其妃止之以皮服三襲付之因語其屬曰爲使者當如是矣厚贈以行乃至巴圖蒙克特黙王所具吿之故王曰祖宗有訓叛者人得誅之如通好不從舉師以行天罰我卽外應剿絕何有特裏克還悉以事聞因言曰海都兵繁而鋭不宜速戰來則堅壘待之去則勿追自守旣固卽無虞矣帝深然之勅所受海都皮服全飾以金凡朝會宜服以表示焉是歲詔封皇子諾木罕爲北平王率諸王兵鎭守而以安圖行省院事旣而海都叛帝大閱兵將討之先命戶部尙書錫巴爾使海都諭令罷兵置驛來朝錫巴爾至海都傳旨海都聽命旣退軍置驛而丞相安圖軍先已克和爾和特黙王部曲盡獲其輜重海都懼將逃謂錫巴爾曰我不難殺汝念我父嘗受書於汝歸以安圖之事聞非我罪也錫巴爾以聞帝曰汝言是也尋命爲中書右丞議政事妻以宗王女布琳章公主明年復使諭海都且曰茍不從我能諸王蕃衛兵乎海都辭以畏死不敢至是復冦邊巴圖約蘇圖迎擊死之夏四月詔皇孫特穆爾行邊納延餘黨和爾果斯及哈坦等尙攻掠邊郡未下詔皇孫特穆爾北撫諸軍進討之都指揮圖圖爾哈擊敗和爾果斯章伊拉衮還至哈拉衮山夜渡格哷勒復擊敗哈坦軍盡得遼左諸部置東路萬戶府

二十六年二月哈坦兵冦壺盧口開元路治中烏雲雅勒呼格戰連破之六月庚申諸王柰曼岱敗哈坦兵於托果爾河辛巳海都犯邊圖圖爾哈從皇孫晉王徵之抵杭海嶺敵先據險諸軍失利惟圖圖爾哈以其軍直前鏖戰翼晉王而出追騎大至乃選精鋭設伏以待之冦不敢逼海都兵至和林宣慰使奇卜同知柰曼岱副使巴噶塔喇皆反應之劉哈喇巴圖爾乘間逃歸秋七月帝自將討海都至北邊召見圖圖爾哈慰諭之曰昔太祖與臣下同患難者飲班珠爾河之水以記功今日之事何愧昔人卿其勉之

二十七年二月哈坦冦遼東海陽五月冦開元平章政事哲爾特穆爾帥師戰於烏法大破之

二十九年冬十月諸王穆爾特穆爾附海都以叛詔巴延討之至額森呼圖克嶺已爲穆爾特穆爾所據矢下如雨巴延先登陷陳諸軍望風爭奮大破之穆爾特穆爾挺身走命蘇克特們徳爾等追之巴延軍還夜至布色圖卒遇伏兵巴延堅壁不動黎明遂引去巴延輕騎追至巴奇爾會蘇克特們徳爾等亦至乃夾擊之斬首二千餘級軍中獲諜者錫都欲殺之巴延不許厚賜之遣賫書諭穆爾特穆爾以禍福穆爾特穆爾得書感泣率其眾來降

三十年三月括諸路馬時以海都入冦詔羣臣議所以爲備從樞宻李廷言復括天下馬凡得十一萬匹六月詔皇孫特穆爾撫軍北邊召巴延還以伊實特穆爾代之時有譖巴延久居北邊與海都通好因仍保守無尺寸之獲者詔受皇孫特穆爾以皇太子寶撫其軍以太傅伊實特穆爾輔行召巴延居大同以俟後命伊實特穆爾未至三驛海都兵復至巴延遣人語伊實特穆爾曰公姑止待我剪此冦而來未晚也遂與海都兵交且戰且卻凡七日諸將以爲怯憤曰果懼戰何不授軍於太傅巴延曰海都懸軍涉吾地邀之則遁誘其深入一戰可擒也諸君必欲速戰若失海都誰執其咎諸將曰請任之卽還軍擊敗之海都果脫去乃召伊實特穆爾至軍中授以印而行

成宗大徳元年冬十月奇徹都指揮使成格勒攻破巴林之地還擊海都軍敗走之巴林之地時爲海都所據成格勒帥師於金山進攻之其將達朗臺阻達嚕噶河而軍伐木柵岸以自庇士皆下馬跪坐持弓矢以待成格勒奮師馳擊大破之盡得其人馬廬帳還次阿嚕河與海都援將巴拜遇成格勒麾軍渡河蹙之巴拜敗走僅以身免十二月駙馬齊爾濟蘇遇冦敗沒是歲秋諸王將帥共議備邊事咸曰敵往歲不冬出且可休兵於境奇爾濟蘇特嚴兵待之冬敵果大至奇爾濟蘇三戰三克乘勝逐北馬躓爲敵所執誘使降不屈又欲妻以女奇爾濟蘇毅然曰我天子壻也非天子命而可再娶乎竟不屈死焉

三年十二月命兄子哈尙鎭漠北哈尙帝兄達爾瑪巴拉之長子帝以寧逺王庫庫楚總兵北邊怠於備禦命哈尙卽軍中代之

四年八月哈尙與海都軍戰於呼巴哩之地敗之

五年九月海都與都勒斡諸部大舉入冦哈尙躬督成格勒等五軍合擊大破之阿實克射都勒斡中膝號遁去海都不得志引還旋亦死七年秋七月都勒斡遣使降都勒斡旣敗聚其屬及海都之子謀遣使請命使至伊徹察喇會諸王將帥議曰都勒斡乞降事當待命於上然往返再閱月恐失事機乃使馬烏赫哩往報之旣遣始以聞帝嘉之詔愼飭軍士安置驛傳以俟自是諸王叛者相率來歸

武宗至大元年十二月伊徹察喇進攻徹伯爾諸部平之伊徹察喇言諸王之在邊境者素無悛過之心儻諸部合謀必爲國患請撫安都勒斡之子科綽及處諸部來歸者於金山之陽遣軍屯田山北脫彼有謀吾已據其腹心矣帝稱善趣軍進攻之徹伯爾等果欲奔科綽不納遂相率來降漠北悉平

三年三月賜諸王徹伯爾幣帛初世祖以海都叛詔積其分地五戶絲爲幣帛俟其來降賜之至是其子徹伯爾來歸尙書省臣請以賜之帝曰世祖謀慮深逺若是待諸王朝會班賞旣畢卿等備述其故然後與之使彼知愧

髙麗之臣

世祖至元十七年始置驛站於髙麗初太祖十一年契丹人祿格領眾九萬餘竄入髙麗拔江東城據之太祖遣哈齊濟紮蘭等領兵往其國助攻滅祿格諭令歲輸貢賦髙麗尋進方物謝十六年諭以伐女眞事始奉表陳賀屢遣使至其國會使者爲盜所殺遂絕太宗三年命薩裏臺帥兵攻之國人洪福源迎降薩裏臺使福源抵王京招其主王■﹝日育攵﹞■﹝日育攵﹞遣其弟侹請和許之置京府縣達嚕噶齊七十二人監之遂班師四年■﹝日育攵﹞盡殺朝廷所置官以叛復遣薩裏臺以兵往至王京南攻其處仁城中流矢卒軍還■﹝日育攵﹞亦上表謝罪自後叛服不常憲宗八年凡四命將徵之拔其城十有四憲宗末■﹝日育攵﹞遣其世子倎入朝至帝中統元年■﹝日育攵﹞卒命倎歸國封爲髙麗國王以兵衛送之仍赦其境內二年倎更名植遣世子愖奉表以聞五年植自入朝至元三年帝欲通好日本諭髙麗與日本鄰國宜爲鄕導五年植遣其弟淐入朝帝以植欺罔淐至面數其事切責之特遣使詔諭植責令供軍實造戰艦助攻宋及日本植復遣其臣來朝六年植上表奏誅權臣金俊等復遣世子愖入朝愖至奏本國臣下擅廢植立其弟安慶公淐事詔遣鄂爾多斯布哈李諤等至其國詳問之尋詔授愖特進上柱國率兵三千赴國難帝以植淐廢置出其臣林衍所爲詔植淐衍等同詣闕面陳情實先遣兵壓境不至卽以時進討未幾髙麗統領崔坦等以林衍作亂挈西京五十餘城人附詔樞密院議徵髙麗事初馬亨以爲髙麗者本箕子所封之地漢晉皆爲郡縣今𨿽來朝其心難測莫若嚴兵假道以取日本爲名乘勢可襲其國定爲郡縣馬希驥亦言今髙麗乃古新羅百濟髙句麗三國並而爲一大抵藩鎭權分則易制諸侯彊盛則難臣驗彼州城軍民多寡離而爲二分治其國使權侔勢等自相維持則徐議良圖亦易爲區處議皆未決會使者至其國植受詔復位旋親朝京師七年以髙麗西京內屬攺東寧府畫慈悲嶺爲界蒙固圖爲安撫使佩虎符率兵戍其西境仍詔諭髙麗僚屬軍民以討林衍之故時植復入朝朝廷遣軍送植就國勅將帥嚴戒兵士勿令有所侵犯會林衍死衍黨復立承化侯爲王竄入珍島大軍進至王京西闗城遣人収系衍妻子植入居舊京是年復詔植送使者通好日本八年諸將大破珍島賊平之十年植屢言國小地狹比歲荒歉其生劵軍乞駐東京詔令營北京界仍勅東京路運米二萬石賑之十一年植卒世子愖襲爵攺名睶尙皇女和塔拉奇爾黙色十四年徵東元帥府上言髙麗侍中金方慶陰養死士匿鎧仗器械造戰艦積糧餉謀作亂捕方慶等按驗得實已流諸海島然髙麗親附民心未安可發徵日本還卒二千七百人置長吏屯忠淸全羅諸處鎭撫其民且令士卒備牛畜耒耜爲屯田計從之

十九年睶上言日本冦其邊海郡邑燒居室掠子女而去請發庫哩特穆爾麾下蒙古軍五百人戍金州從之二十年立徵東行中書省以髙麗國王睶與安塔哈共事

二十八年髙麗饑詔給米一十萬斛賑之

成宗大徳元年封髙麗國王昛爲逸壽王【睶前攺名】以世子謜爲髙麗王從所請也

二年中書省臣奏謜有罪當廢復以其父昛爲王

三年昛遣使入貢丞相等言昛在國僭擬不法謜年少妄殺無辜乞降詔戒飭從之會哈克傘使髙麗還言昛不能服其眾朝廷宜遣官共理之遂復立徵東行省命庫哩濟蘇爲髙麗行省平章事

五年復罷行省官是年昛卒子謜復立謜死子燾嗣燾死弟暠嗣

日本用兵

世祖至元十七年五月召範文虎議徵日本日本古倭奴國在東海之東先是至元一年以髙麗人趙彛等言日本國可通擇可使者三年八月命兵部侍郎赫徳給虎符充國信使禮部侍郎殷弘副之持國書使日本書曰大蒙古皇帝奉書日本國王朕惟自古小國之君境土相接尙務講信修睦況我祖宗受天明命奄有區夏遐方異域畏威懷徳者不可悉數朕卽位初以髙麗無辜之民久瘁鋒鏑卽令罷兵還其疆域髙麗君臣感戴來朝歡若父子計王君臣亦已知之髙麗朕東藩也日本密邇髙麗開國以來亦時通中國至於朕躬而無一乘之使以通和好尙恐王國知之未審故特遣使布告朕志冀自今以往通問結好以相親睦赫徳等道由髙麗髙麗國王王植以帝命遣其臣宋君裴金贊等道詔使往日本不至而還四年六月帝謂王植以辭爲解令去使徒還復遣赫徳等至髙麗諭植委以日本事以必得其要領爲期植以爲海道險阻不可辱天使九月遣其臣潘阜等持書往日本畱六月亦不得其要領而歸五年九月命赫徳復持書往至對馬島日本拒而不納執其塔二郎彌二郎二人而還六年六月命髙麗送還執者俾中書省牒其國亦不報十二月又命祕書監趙良弼往良弼將行乞定與其王相見之儀廷議與其國上下之分未定無禮數可言帝從之七年十二月詔諭髙麗國王植送弼期必達八年六月日本通事曹介升等上言髙麗迂路導引國使外有快捷方式儻得便風半日可達若使臣去則不敢同往若大軍進徵則願爲鄕導帝曰如此則當思之九月髙麗王植遣其通事徐稱導良弼至日本日本始遣彌四郎者入朝帝宴勞遣之九年二月良弼遣書狀官張鐸言去歲九月與日本彌四郎等至其大宰府西守護所守者云曩爲髙麗所紿屢言上國來伐豈期皇帝好生惡殺先遣行人下示璽書然王京去此尙逺願先遣人從奉使回報良弼乃遣鐸同其使二十六人至京師求見帝疑其國主使之云守護所者詐也詔問姚樞許衡等皆曰誠如聖算彼懼我加兵故發此輩伺吾彊弱耳宜示之寛仁且不宜聽其入見從之是月髙麗王植復以書諭日本令必通好大朝竟不報十年六月良弼復往使至大宰府而還十一年三月命經略使錫都察球爾等以千料舟巴圖魯輕疾舟汲水三舟各三百載士卒一萬五千期以七月徵日本冬十月入其國敗之而官軍不整又矢盡惟虜掠四境而還十二年二月遣禮部侍郎杜世忠等往使復致書亦不報十四年日本遣商人持金來易銅錢許之十七年二月日本殺國信使杜世忠等徵東元帥錫都察球爾請自帥帥往徵日本廷議姑少緩之至是月帝召範文虎議徵日本方略旋詔括前願從軍者及張世傑潰軍往徵日本九月發兵十萬命範文虎將之賜右丞察球爾所將徵日本新附軍鈔及甲十二月髙麗國王睶率兵萬人戰船九百艘徵日本詔給察球爾等戰具髙麗鎧甲戰襖諭諸將兵道髙麗毋擾其民

十八年春正月召日本行省右丞相阿勒哈右丞範文虎等赴闕授方略二月諸將陛辭帝勅曰始因彼國使來故朝廷亦遣使往彼畱我使不還故使卿輩爲此行朕聞漢人言取人家國欲得百姓若盡殺其人徒得地何用更有一事慮卿等不和耳假若彼國使至與卿輩有所議當同心恊謀如出一口答之六月阿勒哈卒詔以左丞安塔哈代之八月範文虎等喪師遁還上言初至日本欲攻大宰府暴風破舟猶欲議戰萬戶厲徳彪招討王國佐等不聽節制輒逃去本省戰餘軍還合浦散遣還鄕裏未幾敗卒於閶歸言官軍六月入海七月至平壺島移五龍山八月一日風破舟五日文虎等諸將各自擇堅好船乘之棄士卒十餘萬於山下眾議推張百戶者爲主帥方伐木作舟欲還七日日本人來戰盡死餘二三萬爲其虜去九月至八角島盡殺蒙古髙麗漢人謂親附軍爲唐人不殺而奴之閶輩是也蓋行省官議事不相下故皆棄軍歸久之莫靑吳萬五者亦逃還是役也十萬之眾得還者三人而已十一月勅髙麗國金州等處置鎭邊萬戶府以控制日本髙麗國王請完海濱城防日本不允十二月罷日本行中書省

二十年春正月發五衛軍二萬人徵日本詔糴糧於察罕諾爾以給軍匠三月命安塔哈爲日本行省丞相與徹爾特穆爾劉二巴圖魯大募兵造舟伐日本中丞崔彧言江南相繼盜起皆緣募水手造海船民不聊生日本之役宜姑止之江南四省應辦軍需宜量民力勿彊以土產所無凡給物價及民者必以實召募水手當從所欲伺民之气稍蘓我之力粗備二三年復東徵未晚不從

二十一年春正月遣王積翁賫詔使日本取道慶元航海帝以其俗尙佛命補陀僧如智同往舟人有不願行者共謀殺積翁

二十二年十一月敕漕江淮米百萬石泛海貯於髙麗之合浦仍令東京及髙麗各貯米十萬石備徵日本期諸軍於明年三月以次而發會於合浦是月復赦囚徒黥其面及招宋時販私鹽軍習海道者爲水工以徵日本

二十三年春正月詔罷徵日本以方議伐安南故也先是立徵東行省敕各處造海舶集漕船募水手貯糧餉有司徵斂大爲姦利吏部尙書劉宣上言近議再興日本之兵此役不息安危所系近用索多議伐占城哈雅言徵交址三數年間吏民大擾盜賊蝟興且交址小邦親王提兵深入無功反殪大將況日本海洋萬里非二國比萬一不利援兵安能飛渡耶帝納其言遂下詔罷徵日本

成宗大徳元年江浙省臣伊遜岱爾乞用兵日本帝曰今非其時朕徐思之

三年遣僧寧一山加妙慈弘濟太師附商舶往使日本日本竟不至

八年夏四月置千戶所戍定海以防歲至倭船

十年夏四月倭商有慶等抵慶元貿易以金鎧甲爲獻命江浙行省備之

占城安南用兵

世祖至元十九年六月詔發軍討占城初朝廷以占城旣附遣索多就其國立省撫治之王子補的負固弗率凡使臣經其國者皆被執帝怒決意進討發淮浙福建湖廣軍五千海船百艘戰船二千五百命索多將之以行

二十年春正月索多攻占城破之入其國王子遁入山谷後遣其臣寶脫禿花陽求歸順以欵師復潛殺所入使臣皇甫傑等百餘人索多等久之方覺其詐乃遣兵攻之轉戰至木城下阻隘不敢進賊軍旁截歸路軍殊死戰得出索多等遂謀引還

二十一年二月命安塔哈發兵萬五千人船二百艘徵占城船不足命江西省益之秋七月詔鎭南王托歡徵占城與左丞李恆往會索多兵俱進復以安南通謀占城令軍行假道於其國且徵其糧餉以給軍十二月托歡軍次安南安南王陳日烜言其國至占城水陸非便遣兵分道拒守境上

二十二年五月托歡軍擊陳日烜敗走之遂入其城而還日烜遣兵來追索多李恆戰死初托歡屢移書日烜欲假道竟不納益修兵船爲迎敵計托歡乘間縛栰爲橋渡富良江北與日烜大戰破之日烜遁走不知所之其弟益稷率其屬來降托歡聚諸將議交人拒敵官軍𨿽數敗散然增兵轉盛官軍疾疫死傷亦眾占城竟不可達乃謀引兵還交兵追襲之李恆中毒矢至思明卒索多軍與托歡相去二百餘里托歡軍還索多猶未知之亟趨其營交人邀於幹滿江力戰而死秋七月樞宻院言鎭南王所統徵交址兵久戰力疲請發蒙古軍千人漢軍新附四千人取鎭南王節制以徵安南帝從之復以唐古特爲荊湖行省左丞唐古特請放徵安南軍還家休息詔從鎭南王處之

二十三年春正月詔以陳益稷自拔來歸封爲安南國王仍命鎭南王托歡左丞相阿爾哈雅平定具國以兵納益稷時湖南宣慰司上言連歲徵日本及用兵占城百姓罷獘轉輸賦役煩重貧民鬻子應役舉動之間利害非一且安南已嘗遣使納表稱藩若從其請以蘇民力計之上也無已則宜寛百姓之賦積糧餉繕甲兵俟來歲天時稍利然後大舉未晚會吏部尙書劉宣亦言之帝是其請命還軍居益稷於鄂州

二十四年春正月復詔托歡督右丞程鵬飛參知政事樊楫等進擊安南鵬飛與楫等分兵三道水陸並進凡十七戰皆捷遂深入其境安南王日烜棄城走於海

二十五年二月托歡復遣兵追陳日烜於海不知所之右丞相阿巴齊曰賊棄巢穴逺遁意待吾敝而乘之將士皆北人春夏之交瘴癘將作賊弗就擒饋餉且盡吾不能持久矣時日烜復遣使請降以疑師諸將信其說久之不降擁眾據海口阿巴齊率眾攻之將士多被疫不能進諸蠻復叛所得險阨皆失守遂謀引還日烜復集散兵三十萬守禦東闗遏托歡歸路諸軍且戰且行日數十合賊據險竊發毒矢將士裏瘡以戰樊楫阿巴齊皆死前軍齊都爾奮勇乘之交人小卻托歡由間道趨還日烜尋遣使入朝貢金人以贖已罪帝以托歡無功而還令出鎭揚州終身不許入覲

二十八年冬十月遣禮部尙書張立道使安南徵其王入朝初托歡等旣還帝怒安南不已欲再伐之會日烜死子日燇襲位博果宻曰彼山海小夷以天威臨之寧不震懼獸窮則噬勢使之然今若遣使諭之彼宜無不奉命遂以立道嘗使安南有功復使往徵其王入朝

二十九年九月復遣吏部尙書梁曾編修陳孚使安南徵其王入朝時以張立道旣還日燇不至故特詔往徵之

三十年八月安南遣使入貢詔安置於江陵復議舉兵伐之初梁曾等至安南其國有三門日燇欲迎詔自旁門入曾貽書責之往復者三卒從中行且諷之入朝日燇不從遣其臣陶子奇偕曾來貢曾進所與日燇辧論書帝大悅解衣賜之廷臣以日燇終不入朝遂拘陶子奇於江陵命劉國傑與諸王伊勒吉岱等整兵聚糧復議伐之十二月平章政事伊克黙色史弼髙興等以徵安南無功而還各杖而恥之仍沒其家貲三之一三十一年五月罷安南兵釋其使歸國時帝崩皇孫特穆爾卽位故有是詔

西南夷用兵【緬八百媳婦金齒】

世祖至元十九年二月議徵緬國先是至元八年大理善闡等路宣慰司遣奇塔特因使緬國招其王內附緬使價博詣京師帝復遣使詔諭之十四年雲南省臣言緬王無降心去使不返勢須用兵帝未許已而雲南都元帥尼雅斯拉鼎率兵入緬界稍稍招降其眾以天熱還師至是上言緬國形勝盡在臣目中可擊帝悅遂以塔布爲右丞伊蘇徳濟爲參政命諸王桑阿克達爾督諸軍復往擊之

二十年十一月桑阿克達爾等分道攻緬拔江頭城令都元帥袁世安戍之復遣使詔諭緬王不應議以建都大公城乃其巢穴遂水陸進兵攻拔之

二十一年春正月建都王烏蒙金齒西南夷十二部俱降初諸國爲緬所制欲降不果至是因緬城旣拔遂皆來降夏四月呼圖克特穆爾徵緬之師爲賊衝潰詔發思播田楊二家軍助之

二十四年春正月緬始平乃定歲貢方物

二十九年八月遣蒙果勒黙色以軍徵八百媳婦國

成宗元貞二年十二月立徹爾軍民總管府雲南行省臣言大徹爾地與八百媳婦犬牙相錯今大徹爾胡念已降小徹爾復占扼地利多相殺掠胡念遣其弟胡倫乞別置一司擇通習蠻夷情狀者爲之帥招其來附以爲進討之地從之

大徳四年五月徵緬初緬人僧哥倫作亂緬王執其兄阿散哥也尋釋之阿散哥也乃率其黨囚王於豕牢因弒之王次子奔愬京師詔遣色辰額哷等率行省兵二千人討之十二月遣雲南行省左丞劉深將兵擊八百媳婦旺紮勒因劉深之言勸帝曰世祖以神武一海內功蓋萬世今陛下嗣大歷服未有成功以彰休烈西南夷有八百媳婦未奉正朔請往徵之哈喇哈遜曰山嶠小夷遼絕萬里可諭之使來不必逺厪兵力不聴竟發兵二萬命深及哈喇岱等將之以往禦史中丞董士遐亦言不當輕信一人妄言而寘百萬生靈於死地帝變色曰事已成卿勿復言麾之出

五年夏四月調雲南軍徵八百媳婦五月雲南土官宋隆濟叛時劉深等取道順元逺冒煙瘴未戰士卒死者已十七八驅民轉餉溪谷之間一夫負粟八斗率數人佐之數十日乃達死者亦數十萬人中外騷然而深復令雲南調民供饋及脇求水西土官之妻蛇節金三千兩馬三千匹隆濟因紿其眾曰官軍徵發爾等將悉剪髮黥面爲兵身死行陣妻子爲虜眾惑其言遂叛六月宋隆濟率苖狫紫江諸蠻四千人攻楊黃寨殺掠甚眾隆濟進攻貴州知州張懷徳力戰敗死遂圍劉深於窮谷中梁王庫庫兵救之賊眾稍卻八月遣色辰額哷等兵伐金齒諸蠻時徵緬師還爲金齒所遮士多戰死金齒地連八百媳婦諸蠻相效不輸稅賦賊殺官吏故皆徵之九月誅髙慶察罕布哈免色辰額哷爲庻人初色辰額哷等兵攻阿散哥也不克引還言賊降在朝夕慶等受其賂首唱爲還計是以無功詔遣官鞠之得色辰額哷以下將校受賂狀詔誅慶及察罕布哈色辰額哷等遇赦削奪官爵爲庶人十一月遣劉國傑率師討宋隆濟及蛇節時劉深兵敗帝始悔不用哈喇哈遜及董士選之言乃遣劉國傑及楊賽音布哈等率四川雲南湖廣兵分道進討諸蠻別敕梁王提兵應之軍中機務一聴國傑處分

六年春正月宋隆濟屢攻貴州不解劉深等糧盡道梗不通遂引兵還隆濟復率眾邀之輜重委棄士卒殺傷殆盡南臺禦史中丞陳天祥上書諫曰八百媳婦乃荒裔小夷取之不足以爲利不取不足以爲害而劉深欺上罔下逺勤大眾經過八番縱橫自恣中途變生所在皆叛旣不制亂反爲亂眾所制食盡計窮倉皇退走喪師十八九棄地千餘里朝廷再發四省之兵使劉二巴圖總督以圖収復湖南湖北大發運糧丁夫眾至二十餘萬況當農時驅此愁苦之人往回數千里中何事不有比文從政敗卒言西南諸夷皆重山復嶺陡澗深林其窄隘處僅容一人一騎上如登天下如入井賊若乘險邀擊我軍𨿽眾無施或諸蠻逺阻險隘以老我師進不得前旁無所掠將不戰自困矣且自徵伐倭國占城�緬諸夷以來近三十年未嘗有尺土一民之益計其所費可勝言哉去歲西徵及今此舉何以異之乞早正深罪乃下明詔招諭彼必自相歸順不須逺勞王師與小醜爭一朝之勝負也爲今之計宜駐兵近境多市軍糧內安外固漸次服之此王者之師萬全之利也茍謂業已如此欲罷不能亦當詳審成敗算定而行彼諸蠻皆烏合之眾必無久能同心捍我之理但急之則相救緩之則相疑以計使之互相讎怨待彼有隙可乘徐命諸軍數道俱進服從者懷之以仁抗敵者威之以武恩威兼濟功乃可成若復捨恩任威深蹈覆轍恐他日之患有甚於今日者也不報二月罷劉深等官時烏撒烏蒙東川芒部及武定威楚普安諸蠻因蛇節之亂皆以供輸煩勞爲辭乘釁起兵攻掠州縣焚燒堡砦遣伊蘇岱爾等將兵會國傑討之時國傑方討順元蠻不及來會伊蘇岱爾等率師分道並進次第平之

七年三月以徵八百媳婦喪師誅劉深笞哈喇岱鄭佑罷雲南徵緬分省時有司會赦議釋劉深罪哈喇哈遜曰徼名首釁喪師辱國非常罪比不誅無以謝天下遂誅之夏四月劉國傑敗宋隆濟蛇節於墨特川平之初國傑師出播州境與賊遇戰失利乃令軍士人持一盾而釘其上俟陣合卽棄盾佯走賊果逐之馬遇盾皆僕國傑鼔噪趨之賊大敗旣而餘寇復合要戰國傑不應數日命楊賽音布哈分兵先進大軍繼之賊兵潰乘勝逐北千里殺獲無算遂破之於墨特川蛇節降誅之隆濟遁去尋爲兄子宋阿重執之來獻伏誅餘黨相繼平

成宗至大二年十一月八百媳婦及大小徹裏諸蠻作亂詔遣雲南右丞色濟固爾威往招諭之比至爲賊所賂復肆攻掠遂以敗還

阿哈瑪特僧格之姦

世祖至元十七年十二月平章政事阿哈瑪特奏理算江淮錢榖誣行省平章阿勒巴右丞雅克特穆爾左丞崔斌殺之阿哈瑪特回紇人以言利有寵於帝中統三年始立左右部分統庶務以阿哈瑪特領其事仍兼諸路轉運使專理財賦阿哈瑪特欲每事得專奏聞不闗白中書時張文謙居政府力言分制財用古有是理中書不預則天子親蒞之乎乃止明年阿哈瑪特以河南鈞徐等州俱有鐵冶請興鼓鑄之利乃括戶三千興煽之歲輸鐵一百三萬七十斤至元元年又以太原民煮小鹽越境販賣民貪其價廉競買食之解鹽以故不售歲入課銀止七千五百兩請歲增五千兩無問諸色兵民均出其賦帝以阿哈瑪特爲有能因罷左右部歸中書超拜阿哈瑪特平章事六年新立憲臺阿哈瑪特慮其發已姦因言於帝曰庶務責成各路錢榖付之轉運必繩治之事何由辦請罷禦史臺及諸道提刑司廉希憲曰立臺察內則紏劾姦邪外則察視非常訪求民瘼裨益國政無大於此者如阿哈瑪特所言必使上下專恣貪暴公行然後事可集耶阿哈瑪特語塞乃止時帝急爲富國計見阿哈瑪特行事時有成績又屢與史天澤爭辧天澤常詘帝由是益奇其才專委任之所言無不從阿哈瑪特益橫初制銓選吏部定擬資品呈尙書省尙書咨中書然後聞阿哈瑪特擢用私人不由部擬不咨中書安圖以爲言帝問阿哈瑪特阿哈瑪特言事無大小皆委之臣臣所用之人臣宜自擇安圖因請自今惟重刑及遷上路總管始屬之臣余並付阿哈瑪特帝從之阿哈瑪特復請復位條畫下諸路括戶口增太原鹽課以千錠爲常額十五年復奏立江西榷茶運司及諸路轉運鹽使司宣課提舉司宣課司官吏多至五百餘人崔斌上言江南官冗杭州地大民眾阿哈瑪特溺於私愛以任其不肖子瑪蘇庫且阿哈瑪特先自陳免其子弟之任今乃身爲平章而子若侄或爲參政或爲尙書或領將作監會同館一門悉處要津有虧公道帝是斌言命黜之然終不以爲阿哈瑪特罪旣而淮西宣慰使昂吉爾入朝亦以官冗爲言於是詔江西省並入福建罷榷茶營田司歸本道宣慰司罷漕運司歸行省至是崔斌遷爲江淮行省左丞阿哈瑪特憤其害已乃奏理算江淮行省錢榖誣構斌與阿勒巴等盜官糧四十萬及擅易命官八百餘員命都事劉正等往按獄弗具復遣參政張澍等雜治之竟致斌等於死斌有文學達政術副阿爾哈雅取荊湖廣海屢建大功多所全活太子聞殺斌方食投箸惻然遣使止之不及天下寃之

十八年閏八月括江南戶口稅課時京兆等路歳課自一萬九千已增至五萬四千錠阿哈瑪特猶以爲未實欲核之上察其非而止

十九年三月益都千戶王著殺阿哈瑪特於闕下著因人心憤怨阿哈瑪特宻鑄大銅錘與妖人髙和尙謀擊殺之時皇太子從帝如上都而阿哈瑪特畱守京師著以太子素惡其姦乃遣二西僧至中書詐稱皇太子還都作佛事省中疑之時髙觿張九思皆宿衛宮中詰之倉皇失對遂執之訊問不伏及午著復矯太子令俾樞宻副使張易發兵夜會東宮易不察遽以兵往觿問果何爲易附耳曰太子來誅左相也旣而省中遣使出迎悉爲僞太子所殺奪其馬入建徳門夜二鼔至東宮前立馬呼省官至前責阿哈瑪特數語著卽牽去以所袖銅錘碎其腦立斃繼呼郝禎至殺之囚右丞相張惠於是觽九思開門大呼曰此賊也叱衛士急捕之畱守布惇持挺擊立馬者墜他眾奔潰多就擒髙和尙逃去惟著挺身請囚時帝在察罕諾爾聞之卽遣和爾果斯等歸討爲亂者獲髙和尙於髙梁河與王著張易皆棄市著臨刑大呼曰王著爲天下除害今死矣異日必有爲我書其事者復以張易從著爲亂將傳首四方張九思曰易應變不審則有之坐以與謀則過矣乞免傳首從之王惲曰著激於義捐一身爲天下除害事旣露不去自縛詣司敗以至臨命气不少挫視死如歸誠殺身成名死而不悔者也律以春秋誅亂臣賊子之法不以義與之可乎四月詔戮阿哈瑪特屍遂窮治其黨阿哈瑪特旣死帝猶不深知其姦及詢樞宻副使博囉乃盡得其罪惡始大怒曰王著殺之誠是也命發塜剖其棺戮屍於通玄門外縱犬食之四民聚觀稱快籍其家得櫝藏二人皮問之其妾云每咒詛時置神坐於上又以帛二幅畫甲騎圍守幄殿兵皆張弦挺刄內向狀涉不軌遂並誅其子庫克新等四人尋令中書悉罷黜其黨與凡汰其中省部者七百十四人罷其濫設官府二百餘所又以郝禎耿仁黨惡尢甚命剖禎棺戮其屍下耿仁於獄誅之初阿哈瑪特欲誣殺秦長卿劉仲澤伊克莽多卜丹三人兵部尙書張雄飛力持不可阿哈瑪特使人啖之曰誠能殺此三人當處以參政雄飛曰殺人以求大官不能爲也阿哈瑪特怒出爲澧州安撫使畏遷禦史中丞行禦史臺事阿哈瑪特恐其子庫克新爲江淮右丞不爲所容攺陜西按察使未行阿哈瑪特死召拜參知政事庫克新被逮勑廷臣雜問庫克新曆指宰執曰汝嘗受我家錢何得問我雄飛曰我曾受否曰公獨無雄飛曰如是則我當問汝矣遂伏辜

二十一年十一月以安圖爲右丞相盧世榮爲右丞史樞爲左丞薩勒迪黙色廉希恕並參知政事初阿哈瑪特專政世榮以賄進爲江西榷茶運使以罪廢阿哈瑪特死朝臣諱言利無以副上意者總制院使僧格薦世榮才能富國召問稱旨令與中書廷辧所欲行右丞相和爾果斯等皆以議不合罷去故安圖復爲右丞相而以世榮爲右丞史樞等皆世榮所薦也世榮旣入中書卽日奉詔理鈔法之獘自謂其生財有法用其法當賦倍增而民不擾翰林學士董文用謂之曰此錢取於右丞家耶取之民耶取於右丞家則吾不知若取於民則有說矣牧羊者歲嘗兩剪其毛今牧人日剪以獻主者固悅其得毛之多然羊無以避寒熱旣死且盡毛又可得乎民財有限右丞將盡取之得無有日剪其毛之患乎世榮不能對禦史中丞崔彧亦極言世榮不可相帝大怒下彧吏欲置之法尋罷之鈔法者中統二年王文統請造中統元寶交鈔自十文至二貫文凡十等不限年月諸路通行賦稅並聽収受名交鈔法

二十二年二月立規措所初盧世榮言天下歲課鈔九十萬餘以臣經畫之不取於民可增三百萬事未行而中外已非議請與臺院面議上前行之帝曰不必如此卿但言之世榮乃言自王文統後鈔法虛獘已久宜括銅鑄錢並制綾劵與鈔參行泉杭二州宜立市舶轉運司給民錢令商販諸畨官取其息七民取其三各路𨿽設常平倉名存實廢宜取權豪所擅鐵冶鑄器鬻之以其息儲粟平糶則可均物價而獲厚利民間酒課大輕宜官給鈔行古榷酤法仍禁民私酤米一石取鈔十貫可得二十倍國家以兵得天下不藉饋糧惟資羊馬宜於上都隆興諸路買幣帛易羊馬選蒙古人牧之歲収其皮毛筋角酥酪之用以十之二與牧者而馬以備軍興羊以充賜予帝皆善而行之至是請立規措所所司官吏以善賈爲之帝曰此何職世榮曰規畫錢榖耳從之又言天下能規運錢榖者爲阿哈瑪特所用今悉以爲污濫出之臣欲擇而用之懼有言臣私有罪者帝曰何必計此第用其可用者於是擢用甚眾三月立眞定等路宣慰司兼都轉運司領課程事盧世榮請於眞定濟南太原甘肅江西江淮湖廣等處立宣慰司兼都轉運司以治課程仍嚴立條例禁諸司不得沮撓檢察以宣徳王好禮並爲浙西宣慰使帝曰宣徳人多言其惡世榮言彼自陳能歲辦鈔七十餘萬錠是以用之四月監察禦史陳天祥劾中書右丞盧世榮罪惡世榮居中書數月恃委任之專肆無忌憚眇視丞相左司郎中周戭因議事微有可否誣以沮詔旨入奏令杖一百斬之朝廷震懾無敢言者至是天祥上疏言世榮始爲江西榷茶轉運使屢犯贓罪動數萬計今竟不悛狂悖尢甚𨿽居丞轄實專大政恣行苛刻大肆誅求欲以一歲之期致十年之積考其行事不副所言始言能令鈔法如舊鈔今愈虛始言能令百物自賤物今愈貴始言不取於民能令課程增三百萬錠今乃迫脇諸路官司虛增其數凡若所爲動爲民擾脫不早有更張須其自敗正猶蠧𨿽自除本病深矣疏聞詔丞相以下雜問其罪今世榮天祥皆赴上都於是禦史中丞阿拉克特穆爾等以世榮所招罪狀上奏世榮對於帝前一一欵服詔安圖與諸省臣議世榮所行當罷者罷之當更者更之其所用人實無罪者朕自裁決九月罷榷酤初民間酒聴自造米一石官取鈔一貫盧世榮以官鈔五萬錠立榷酤法米一石取鈔十貫增舊十倍至是罷之聴民自造十一月盧世榮伏誅世榮初以言利進太子意深非之曰財非天降安能歲取盈乎僧格素主世榮聞太子言默然不敢救至是世榮竟以誅死時帝春秋髙南臺禦史有上書請內禪者臺臣匿其章不敢聞而阿哈瑪特之黨特濟格克實克等請収百司吏案鉤考天下錢榖欲因以發之都事尙文曰是欲上危太子下陷大臣其謀姦矣遂語禦史大夫及丞相先入言之以奪其謀帝震怒曰汝等無罪耶丞相進曰臣等無所逃罪但此輩名載刑書而爲此舉實搖動人心耳太子聞之竟以憂懼殂

二十三年秋七月免左丞相翁吉喇特平章政事阿必實克官從總制使院僧格之言也僧格爲人狡黠豪橫好言財利帝深喜之盧世榮誅遂有大任之意嘗令具省臣姓名以進帝曰安圖郭佑楊居寛等並仍前職翁吉喇特等其別議仍選可代者以聞遂罷之自是廷中有所建置人才進退僧格咸與聞焉

二十四年閏二月復置尙書省以僧格特穆爾並爲平章政事諤爾根薩裏爲右丞葉李爲左丞馬紹參知政事時敏珠爾多卜丹言自制國用使司攺尙書省頗有成效今仍分兩省爲宜詔從之安圖諫曰臣力不能回天但乞不用僧格別選賢者猶或不至虐民誤國不聴三月行至元鈔僧格以交鈔及中統元寶行之旣久物重鈔輕遂建議更造至元鈔行之自一貫至五十文凡十有一等每一貫文視中統鈔五貫文十一月以僧格爲尙書右丞相諤爾根薩裏平章政事葉李爲右丞馬紹爲左丞初僧格奉詔檢核中書省虧欠鈔六十餘錠參知政事楊居寛微自辧以爲實掌銓選錢糧非所專僧格怒令左右掌其頰遂與郭佑皆引服事聞帝令丞相安圖共議之曰此曹狡猾無令他日得以脇問誣服爲詞由是佑居寛皆坐棄市籍其家人咸寃之時有江寧縣達嚕噶齊吳徳者憤言尙書今日鉤考中書不遺餘力他日復爲中書鉤考爾獨不死耶或以吿僧格亟捕徳殺之未幾帝問翰林諸臣言以丞相領尙書省事漢唐有此制否咸曰有之而左丞葉李遽言前省臣所不能者僧格舉能行之宜以爲丞相遂授僧格尙書右丞相進李右丞

二十二年冬十月遣使鉤考諸路錢榖初僧格摘委六部鉤考百司倉庫財榖復以爲不專其任遂置徵理司以主之時理算之計行入倉庫司錢榖者無不破產及當更代人皆棄家避之僧格又言湖廣錢榖已責償於平章約蘇穆爾他省欺盜者必多請以參知政事錫都等十二人理算江淮江西福建四川甘肅安西六省耗失之數給兵以衛其行詔皆從之十一月立僧格徳政碑時天下騷然而江淮尢甚讒佞之徒方且諷請立石爲僧格頌徳帝曰民欲立則立之仍告僧格使之喜也碑成樹之省前題曰王公輔政之碑時董文用爲禦史中丞獨不附僧格使人諷文用頌已功徳不答又自謂文用曰百官皆具食丞相府矣亦不答會朔方軍興而徵求愈急文用曰民急矣外難未除而內傷其根本丞相宜思之因持郡國所上盜賊之目謂之曰百姓非不欲安樂急法暴斂至此禦史臺所以救時政之不及丞相當有以助之不當抑之也僧格愈恨之日摭臺事譛於帝言文用戇傲沮法欲罪之帝曰彼禦史職也何罪之有

二十六年十二月紹興路總管府判官白絜矩言宋宗室居江南非便宜悉遷京師僧格以聞擢絜矩爲尙書省舍人遣詣江南發兼並戶偕宋宗室至京師旣而江淮行省言江南之民方患增課料民括馬之苦今此舉必致人心揺動宜且止從之時僧格專政法令苛急四方騷動程巨夫入朝上疏曰臣聞天子之職莫大於擇相宰相之職莫大於進賢茍不以進賢爲急而惟以殖貨爲心非爲上爲徳爲下爲民之意也昔漢文帝以決獄及錢榖問丞相周勃勃不能對陳平進曰陛下問決獄責廷尉問錢榖責治粟內史宰相上理陰陽下遂萬物之宜外鎭撫四夷內親附百姓觀其所言可以知宰相之職矣今權姦用事立尙書鉤考錢榖以剝割生民爲務所委任者率皆貪饕邀利之人江南盜賊竊發良以此也臣竊以爲宜淸尙書之政損行省之權罷言利之官行卹民之事於國爲便僧格大怒羈畱京師不遣奏請殺之凡六奏帝不許

二十七年八月朔日食地大震武平尢甚九月武平地復大震地陷黒沙水湧出壞官署四百八十間民居不可勝計壓溺死傷者數十萬人帝深憂之時駐蹕龍虎臺遣阿哩衮薩裏召集賢翰林兩院官詢致災之由議者畏僧格但泛引經傳五行災異之言莫敢指切時政時僧格遣錫都王巨濟等理算天下錢榖已徵者赦百萬未徵者尙數千萬民不聊生自殺者相屬逃山林者則發兵捕之於是集賢直學士趙孟俯因阿哩衮薩裏入奏於帝謂須下詔蠲除庶幾天變可弭帝從之詔艸已具僧格怒曰此必非帝意孟俯曰凡錢榖未徵者其人死亡已盡何所從取非及時除免之他日言事者倘以失陷錢榖數千萬歸咎尙書省豈不爲丞相深累耶僧格悟遂赦天下民賴稍蘇

二十八年春正月僧格及鄂爾根薩裏等以罪免先是帝嘗以葉李畱夢炎優劣問趙孟俯孟俯對曰夢炎臣父執其人重厚篤於自信好謀能斷有大臣器葉李所讀之書臣皆讀之其所知所能臣皆知之能之帝曰汝以夢炎賢於李耶夢炎在宋爲狀元位至丞相當賈似道誤國罔上夢炎阿附取容李布衣乃伏闕上書是賢於夢炎也孟俯退謂奉禦徹爾曰上論賈似道誤國責畱夢炎不言僧格罪甚於似道而我等不言他日何以辭其責然我疏逺之臣言必不聴侍臣中讀書知義理慷慨有大節又爲上所親信無踰公者夫捐一日之命爲萬姓除殘賊仁者之事也公必勉之時帝畋漷北徹爾乘間入言之詞語激烈帝怒謂其詆毀大臣命衛士批其頰血湧口鼻委頓地上少間復呼而問之辧愈力曰臣與僧格無讎所以力數其罪而不顧身者正爲國家計耳茍畏聖怒而不言則姦臣何時除民害何時息帝大悟召博果宻問之對曰僧格壅蔽聰明紊亂朝政有言者卽誣殺之今百姓失業盜賊蜂起召亂在朝夕非亟誅之恐爲陛下憂時廷臣言者益眾遂詔臺省相與辧駁之僧格詞屈帝曰僧格爲惡始終四年臺臣豈不知之知而不言當得何罪禦史杜思敬曰奪官追俸惟上所裁遂斥罷臺臣之久任者免僧格等官命徹爾帥衛士三百人籍僧格家得珍寶如內藏之半阿哩衮薩裏以連坐亦籍其貲二月罷徵理司詔下之日百姓相慶而各路鉤考猶未盡罷旣而禦史言鉤考錢榖自中統至今餘三十年更阿哈瑪特僧格當國設法已極而其黨公取賄賂民不能堪不如罷之便詔從之仍命取旨逋負錢榖文牘聚置一室非上命而竊視者罪之初僧格欲殺楊居寛郭佑刑部尙書博果宻爭之不得僧格深忌之謂其妻曰他日籍我者必此人也因其退食責以不入曹治事欲加之罪遂以疾免至是帝欲用爲相謂之曰朕過聴僧格致天下不安今𨿽悔之已無及朕識卿幼時使學從政欲備今日之用博果宻曰朝廷勲舊齒爵居臣右者尙多今不次用臣無以服眾帝曰然則孰可曰太子詹事旺紮勒可向者籍阿哈瑪特家其賂遺近臣皆有簿籍惟無旺紮勒名又嘗言僧格爲相必敗國事今果如其言是以知其可也乃拜旺紮勒右丞相博果宻平章政事三月僕僧格輔政碑初帝命翰林學士閻復撰文復至是已攺廉訪使亦坐免夏四月中書省臣敏珠爾丹崔彧言僧格當國四年中外百官鮮不以賄而得者昆弟故舊親族皆授要官美地惟以欺蔽九重朘削百姓爲事宜令兩省嚴加考核凡入其黨者並除名爲民從之湖廣平章政事約蘇穆爾者僧格妻黨也尢爲不法逮至京師籍其家貲黃金至四千兩遂詔下僧格獄復系約蘇穆爾還湖廣誅之初約蘇穆爾因人言湖廣初附時郡縣長吏及吏胥富人比屋斂銀將輸之官銀已具而事中止卽下令責民自實使者旁午隨地置獄株連蔓引備極慘酷民以拷掠瘐死者載道所獲不貲約蘇穆爾悉掩有之使至永州判官烏克遜宛曲以利害曉之卒無所擾旣見鉤考日急天下騷動嘆曰民不堪命矣卽日上計行省約蘇穆爾怒曰郡國錢糧無不增羨永州何獨不然此直孫府判倚其才辧慢我亟拘系之欲寘於死至是因僧格敗始得釋秋七月揚州路學正李淦上言葉李本一黥徒方受上知卽以舉僧格爲第一事致以非罪誅貶大臣遣使四出鉤考錢榖民怨而盜發天怒而地震水災薦至人皆知僧格用羣小之罪而不知葉李妄舉僧格之罪宜斬葉李以謝天下召淦詣京師置對淦至而李卒除淦江陰路教授以旌直言給還行臺禦史周祚妻子祚嘗劾僧格流祚於噶達蘇妻子家貲入官至是還之是月僧格伏誅

二十九年三月誅僧格黨尼雅斯拉鼎等初僧格旣敗尼雅斯拉鼎摩哩錫都王巨濟等俱逮下獄至是禦史臺言其黨比僧格恣爲不法理算江南錢榖極其酷虐民嫁妻賣女殃及親鄰維揚錢塘受禍最慘無辜死者五百餘人天下之人莫不思食其肉今三人旣已伏辜乞誅之以謝天下帝以錫都長於理財欲釋之博果宻力爭不可日中凡七奏卒並誅之時敏珠爾多卜丹請復立尙書省專領右三部博果宻曰阿哈瑪特僧格相繼誤國身誅家滅前鑑未逺柰何又欲效之乎事遂寢五月中書省臣言妄人馮子振嘗爲詩譽僧格及僧格敗卽告詞臣撰碑引諭失當國史院編修陳孚發其姦狀帝曰詞臣何罪必以譽僧格爲罪則在廷諸臣誰不譽之朕亦嘗譽之矣是月詔以楊居寛郭佑死非其罪給還其身貲

成宗元順元年五月省臣阿哈瑪特僧格怙勢賣官不別賢否選法壞乃詔敏珠爾多卜丹與何榮祖等釐正之

元史紀事本末卷二

科舉學校之制

世祖至元二十一年十一月詔議立科舉法不果行元自太宗下中原用耶律楚材議命朝臣歷諸路考試以論及經義詞賦分爲三科作三日程專治一科能兼者聴得東平楊英等若干人皆一時名士而廷議或以爲非便事復中止至元初丞相史天澤學士王鶚屢請帝以科舉取士詔令中書議定程序又請依前代立國學選蒙古人諸職官子孫百人敎習俟其藝成然後試用皆未及施行至是丞相和爾果斯與畱夢炎等復言天下習儒者少而由刀筆吏得官者多帝曰將若之何對曰惟貢舉取士爲便凡蒙古之士及儒吏陰陽醫術皆令試舉則用心爲學矣帝可其奏繼而許衡亦議學校科舉之法罷詩賦重經學定爲新制會和爾果斯罷事遂止

二十四年閏二月初置國子監以耶律有尙爲祭酒初太宗設總敎國子監之官至元初以許衡爲祭酒而侍臣子弟就學者才十餘人衡旣去敎益廢而學捨未建師生寓居民捨國子司業耶律有尙屢以爲言始立國子監設監官增廣弟子員遂以有尙爲祭酒設江南各路儒學提舉司時江南諸縣各置敎諭二人又用廷臣議諸道各置提舉司設提舉儒學二人統諸路府州縣學祭祀錢糧之事未幾復從僧格等言鉤考江南學田所入羨余貯集賢院以給有才藝之士

二十六年秋八月始置回回國子學

二十七年春正月勅從臣子弟入國子學立興文署掌經籍版及江南學田錢榖

二十八年春正月令江南諸路學及各縣學內設立小學選老成之士教之其它先儒過化之地名賢經行之所與好事家出錢粟贍學者並立爲書院凡師儒之命於朝廷者曰敎授路府上中州置之命於禮部及行省及宣慰司者曰學正山長學錄敎諭路州縣及書院置之

成宗元貞元年三月增置蒙古學政以肅政廉訪司領之秋七月詔申飭中外有儒吏兼通者各路舉之廉訪司每道歲貢二人省臺立法考試中程者用之所貢不公罪其舉者

大徳八年增蒙古國子生三百員選宿衛大臣子弟充之

武宗至大元年召吳澄爲國子監丞先是許衡爲祭酒學者興起久之漸失其舊澄至諸生以次授業日昃退燕居之室執經問難者接踵而至澄各因其材質反復訓誨之

四年夏四月勅國子監師儒之職才才徳者不拘品級選用初帝命李孟領國子學諭之曰國學人材所自出卿宜數課諸生勉其徳業又嘗諭省臣曰昔世祖注意國學如博果宻等皆蒙古人而敎以成材朕今親定國子生爲三百人仍增陪堂生二十人通一經者以次補伴讀著爲式至是孟等言方今進用儒者而老成日以凋謝四方儒士有成材者請擢任國學翰林祕書太常或儒學提舉等職俾學者有所激勸帝從之

仁宗皇慶元年二月以吳澄爲司業澄用宋程顥學校奏疏胡瑗六學教法朱熹學校貢舉私議約之爲教法四條一曰經學二曰行實三曰文藝四曰治事未及行又嘗爲學者言朱子於道問學之功居多而陸子靜以尊徳性爲主問學不本於徳性則其獘必偏於言語訓釋之末故學必以徳性爲本庶幾得之議者遂以澄爲陛氏之學非許氏尊信朱子本意然亦莫知朱陸之爲如何也澄一夕謝去諸生有不謁告而從之南者俄拜集賢直學士以疾不赴

二年冬十月中書省臣上言科舉事世祖朝屢嘗命下成宗武宗尋亦有旨今不以聞恐或有沮其事者夫取士之法經學實修已治人之道詞賦乃摛章繪句之學自隋唐以來取人專尙詞賦故士習浮華今臣等所擬將律賦省題詩小賦皆不用專立徳行習經科以此取士庶可得人帝然之十一月下詔曰惟我祖宗以神武定天下世祖皇帝設官分職徵用儒雅崇學校爲育材之地議科舉爲取士之方規模弘逺矣朕以眇躬獲承丕祚繼志術事祖訓是式若稽三代以來取士各有科目要其本末舉人宜以徳行爲首試藝則以經術爲先詞章次之浮華過實朕所不取爰命中書參酌古今定其條制其以皇慶三年八月天下郡縣興其賢者能者充試有司次年二月會試京師中選者朕將親策焉科場每三歲一次開試舉人從本貫官司於諸色戶內推舉年及二十五以上鄕黨稱其孝弟朋友服其信義經明行修之士以次惇遣其或狥私濫舉並應舉而不舉者監察禦史肅政廉訪司體察究治考試程序蒙古色目人第一場經問五條大學論語孟子中庸內設問用朱氏章句集注其義理精明文詞典雅者爲中選第二場策一道以時務出題限五百字以上漢人南人第一場明經經疑二問大學論語孟子中庸內出題並用朱氏章句集注復以已意結之限三百字以上經義一道各治一經詩以朱氏爲主尙書以蔡氏爲主周易以程氏朱氏爲主已上三經兼用古注疏春秋許用三傳及胡氏傳禮記用古注疏限五百字以上不拘格第二場古賦詔誥章表內科一道古賦詔誥用古體章表四六參用古體第三場策一道經史時務內出題不矜浮藻惟務直述限一千字以上蒙古色目人願試漢人南人科目中選者加一等注授蒙古色目人作一榜漢人南人作一榜第一名賜進士及第從六品第二名以下及第二甲皆正七品三甲皆正八品兩榜並同時朝廷方以科舉取士說者謂治平可立致集賢修撰虞集獨謂當治其源因會議學校乃上議曰師道立則善人多學校者士之所受敎以至於成徳達材者也今天下學官猥以資格授彊加之諸生之上而名之曰師耳有司弗信之生徒弗信之於學校無益也如此而望師道之立可乎下州小邑之士無所見聞父兄所以導其子弟初無必爲學問之實意師友之遊從亦莫辧其邪正然則所謂賢材者非自天降地出安有可望之理哉爲今之計莫若使守令求經明行修成徳者身師尊之至誠懇惻以求之其徳化之及庶乎有所觀感也其次則求夫操履方正而不爲詭異駭俗者確守先儒經義師說而不敢妄爲奇論者眾所敬服而非鄕願之徒者延致之日諷誦其書使學者習之入耳著心以正其本則他日亦當有所發也其次則取鄕貢至京師罷歸者其議論文藝猶足以聳動其人非若泛泛莫知根抵者矣延佑七年十二月復以齊履謙爲國子司業初履謙與吳澄俱在國學旣罷去學制稍廢至是復以履謙爲司業乃酌舊制議立升齋積分之法每季考其學行以次第升旣升上齋踰再歲始與私試辭理俱優者一分辭平理優者爲半分歲終積至八分者爲髙等禮部集賢歲選六人以貢帝從其議

二年三月廷試進士賜呼都克托裏張起巖等及第出身有差夏四月賜進士恩榮宴於翰林院又賜會試下第舉人七十以上從七品流官致仕六十以上府州敎授余並授山長學正

泰定帝泰定二年閏正月詔以近歲公卿大夫子弟與凡民之子入學者眾其學官及生員五十餘人已給廩膳者二十七人外助教一人生員二十四人廩膳並令給之學之建置在於國都凡百司庶府所設譯吏皆從本學取以充之

順帝元統二年三月詔科舉取士國子學積分學校官選有徳行學問之人以充

至元元年十一月詔罷科舉初徹爾特穆爾爲江浙平章會科舉驛請考官供張甚盛心不能平及復入中書省首議罷科舉及論學校莊田租可給宿衛士衣糧動當國者以發其機又欲損太廟四祭爲一於是禦史呂思誠等列其罪狀不報而思誠出爲廣西僉事時罷科舉詔已書而未用璽參政許有壬爭之丞相巴延怒曰汝風臺臣言徹爾特穆爾耶有壬曰太師擢徹爾特穆爾在中書禦史三十人不畏太師而聴有壬豈有壬權重於太師耶巴延意稍解有壬乃曰科舉若罷天下才人觖望巴延曰舉子多以贓敗有壬曰科舉未行時臺中贓無算豈盡出於舉子巴延曰舉子中可任用者惟參政耳有壬曰若張伯誠馬伯庸輩皆可任大事如歐陽玄之文章亦豈易及巴延曰科舉𨿽罷士之欲求美衣美食者自能向學有壬曰爲士者初不事衣食巴延曰科舉取人實妨選法有壬曰今通事知印等天下凡三千三百餘名今歲自四月至九月白身補官受宣者亦且七十三人而科舉一歲僅三十餘人科舉於選法果相妨乎否也巴延不聽翊日宣詔特令有壬爲班首以折辱之有壬懼禍不敢辭治書侍禦史布哈誚有壬曰參政可謂過橋拆橋者矣有壬以爲大恥移疾不出六年十二月詔復行科舉時科舉旣輟翰林學士承旨庫庫從容言曰古昔取人才以濟世用必由科舉何可廢也帝納其言復詔行之國子監積分生員三年一次依科舉例入會試中者取一十八名初世祖下雲南以賽音迪延齊爲行省平章政事時雲南俗無禮儀男女往往自相配合親死則火之不爲喪祭子弟莫知讀書者賽音迪延齊始教民跪拜之節婚姻行媒死者爲之棺槨奠祭創建孔子廟明倫堂購經史置學田其後賽音迪延齊子庫克新相繼爲行省右丞復請下雲南諸路徧立孔子廟選經學之士爲之教官而文風始興元世學校之盛逺被遐荒亦自昔所未有云

史臣曰元初太宗始得中原輒用耶律楚材言以科舉選士世祖旣定天下王鶚獻計許衡立法事未果行至仁宗延佑間始斟酌舊制而行之取士以徳行爲本試藝以經術爲先士褎然舉首應上所求者皆彬彬輩出矣然當時仕進有多岐銓衡無定制其出身於學校者有國子監學有蒙古字學回回國學有醫學有陰陽學其策名於薦舉者有遺逸有茂異有求言有進書有童子其出於宿衛勲臣之家者待以不次其用於宣徽中政之屬者重爲內官又蔭敍有循常之格而超擢有選用之科由直省侍儀等入官者亦名淸望以倉庾賦稅任事者例視冗職捕盜者以功敍入粟者以貲進至於工匠皆入班資而輿隸亦躋流品諸王公主寵以投下俾之保任逺夷外徼授以長官俾之世襲凡若此類殆所謂吏道雜而多端與矧夫儒有歲貢之名吏有補任之法曰椽吏令史曰書寫銓寫曰書吏典吏所設之名未易枚舉曰省臺院部曰路府州縣所入之途難以指計𨿽名卿大夫亦往往由是躋要階受顯爵而刀筆下吏遂至竊權勢舞文法矣故其銓選之備考核之精曰隨朝外任曰省選部選曰文官武官曰考數曰資格一毫不可越而或援例或借資或優升或回降其縱情破律以公濟私非至明者不能察焉是皆文繁吏獘之所致也

郊議

成宗大徳六年三月合祭昊天上帝皇地祗五方帝於南郊遣左丞相哈喇哈遜行事先是國俗代有拜天之禮衣冠器用皆從其初憲宗二年秋始以衮冕拜天於日月山其冬又用孔氏子孫元措議合祭昊天后土始大合樂作牌位以太祖睿宗配世祖中統二年夏親徵北方躬祀天於舊檀州之西北灑馬潼以爲禮皇族外不得與盡如國俗至元十二年冬以受尊號遣使豫告天地下太常檢討唐宋金舊儀於國陽麗正門東南七里築臺設昊天上帝皇地祗位二行一獻禮自後國有大典禮皆卽南郊告謝焉十三年夏以下江南遣使告天地中書下太常議定儀物以聞制曰其以國禮行事三十一年帝卽位夏始爲壇於都城南七里遣司徒諤都岱率百官爲大行皇帝請謚南郊爲吿天請謚之始至是年三月乃合祭昊天皇地祗五方帝於南郊遣左丞相哈喇哈遜攝事是爲攝事天地之始

九年二月復定郊祀禮丞相哈喇哈遜等言祈天保民之事有天子親祀者三曰天曰祖宗曰社稷今宗廟社稷歲時攝官行事祭天國之大事也陛下𨿽未及親祀宜如宗廟社稷遣官攝祭歲用冬至有司豫備儀物至期以聞制下翰林集賢太常禮官皆會中書集議議曰周禮冬至圜丘惟祀昊天上帝至西漢元始間始合祭天地歷東漢至宋千有餘年分祭合祭迄無定論時旣不同禮樂亦異王莽之制何足法也今當循唐虞三代之典惟祀昊天上帝其方丘祭地之禮續議以聞又按周禮壇壝三成近代增四成以廣天文從祀之位今宜去其一成以合陽奇之數毎成髙八尺一寸以合干之九九壇設丙巳之地以就陽位又古者器用陶匏席用槁稭以祀天唐宋而後禮樂玉帛日益繁縟宋金多循唐禮今欲修嚴非倉卒所能備舉宜取唐制損益而行之旣而太常復議尊祖配天之儀省臣曰自古漢人有天下率尊祖以配天今宗廟已有時享郊祭止天爲宜中丞何瑋曰嚴父配天不易之制也不從是歲郊祀配位遂省

武宗至大二年冬十月復議郊祀禮尙書省臣及太常禮官言郊祀者國之大禮今南郊之禮已行而未備北郊之禮尙未舉行今年冬至南郊請以太祖聖武皇帝配享明年夏至北郊以世祖皇帝配帝皆是之

三年春正月議北郊從祀朝日夕月禮博士李之紹蔣汝礪議曰按方丘之禮夏以五月商以六月周以夏至其丘在國之北禮神之玉以黃琮牲用黃犢幣用黃繒配以後稷其方壇之制漢去都城四里爲壇四陛唐去宮城北十四里爲方壇北角三成宋至徽宗始定爲再成歷代制𨿽不同然無出於三成之式今擬取坤數用六之議去都城北六里於壬地選善地於中爲方壇三成四陛外爲三壝仍依古制於外壝之外治四面稍低下以應澤中之制宮室墻垣器皿色並用黃其神州地祗以下從祀自漢以來歷代制度不一至唐始因隋制以嶽鎭海瀆山林川澤邱陵墳衍原隰各從其方從祀今盍參酌舉行九月太常禮院復下博士檢討儀物是年十一月有事於南郊以太祖配五方帝日月星辰從祀仁宗延佑元年夏四月太常寺復請立北郊帝不從北郊之議遂輟

英宗至治二年九月韶議南郊祀事中書平章瑪魯禦史中丞曹立禮部尙書張埜學士蔡文淵袁桷鄧文原太常禮儀院使王緯田天澤博士劉致等會都堂議一曰年分按前代多三年一祀天子卽位已及三年常有旨欽依二曰神位周禮大宗伯以禋祀祀昊天上帝冬至圜丘所祀天皇大帝也又蒼璧禮天注云此禮天以冬至謂天皇大帝也在北極謂之北辰又云北辰天皇耀魄寶也又名旲天上帝又名太一帝君以其尊大故有數名今按晉書天文志中宮鉤陳中一星曰天皇大帝其神耀魄寶周禮所祀天神正言昊天上帝鄭氏以星經推之乃謂卽天皇大帝然漢魏以來名號亦復不一漢初曰上帝曰太一曰皇天上帝魏曰皇皇帝天梁曰天皇大帝惟西晉曰昊天上帝與周禮合唐宋以來壇上旣設昊天上帝第一等復有天皇大帝其五大帝與太一天一等皆不經見本朝大徳元年中書圓議止依周禮祀昊天上帝至大三年圓議五帝從享依前代通祭三曰配位孝經曰孝莫大於嚴父嚴父莫大於配天又曰郊祀后稷以配天此郊之所以有配也漢唐已下莫不皆然至大三年冬十月三日奉旨十一月冬至合祭南郊太祖皇帝配圓議取旨四曰告配禮器曰魯人將有事於上帝必先有事於頖宮注告后稷也告之者將以配天也告用牛一宋會要於致齋二日宿廟告配凡遣官犧尊豆籩行一獻禮至大三年十一月冬至日以質明行事初獻攝太尉同太常禮儀院官詣太廟奏告圓議取旨五曰大裘冕周禮司裘掌爲大裘以共王祀天之服鄭司農云黑羊裘服以祀天尙質也弁師掌王之五冕注冕服有六而言五者大裘之冕蓋無旒不聯數也禮記郊特牲曰郊之祭也迎長日之至也祭之日王被衮以象天戴冕十有二旒則天數也陸佃曰禮不盛服不充蓋服大裘以衮襲之也謂冬祀服大裘被之以衮開元及開寶通禮鸞駕出宮服衮冕至大次質明攺服大裘冕而出次宋會要紹興十三年車駕自廟赴靑城服通天冠絳紗袍祀日服大裘衮冕圎議用衮冕取旨六曰匏爵郊特牲曰郊之祭也器用陶匏以象天地之性也注謂陶瓦器匏用酌獻酒開元禮開寶禮皆有匏爵大徳九年正配位用匏爵有坫圓議正位用匏配位飲福用玉爵取旨七曰戒誓唐通典引禮經祭前期十日親戒百官及族人太宰緫戒羣官唐前祀七日宋會要十日纂要太尉南向司徒亞終獻一品二品從祀北向行事官以次北向禮直官以誓文授之太尉讀今天子親行大禮止令禮直扄管勾讀誓文圓議令管勾代太尉讀誓刑部尙書蒞之八曰散齋致齋禮經前期十日唐宋金皆七日散齋四日致齋三日國朝親祀太廟七日散齋四日於別殿致齋三日於大明殿圓議依前七日九曰藉神席郊特牲曰莞簟之安而蒲越槀鞂之尙按蒲越槀鞂藉神席也漢舊儀髙帝配天紺席祭天用六彩綺席六重成帝卽位丞相衡禦史大夫譚以爲天地尙質宜皆勿修詔從焉唐麟徳二年詔曰自處以厚奉天以薄攺用裀褥上帝以蒼其餘各視其方色宋以褥加席上禮官以爲非禮元丰元年奉旨不設國朝大徳九年正位槀鞂配位蒲越冒以靑繒至大三年加靑綾褥靑錦方圓議合依至大三年於席上設褥各依方位十曰特牲郊特牲曰郊特牲而社稷太牢又曰天地之牛角繭栗秦用驑駒漢文帝五帝共一牲武帝三年一祀用大牢光武采元始故事天地共犢隋上帝配帝用犢二唐開元用牛宋正位用蒼犢一配位太牢一本朝大徳九年蒼犢二羊豕各九至大三年馬純色肥腯一牲正副一鹿一十八野豬一十八羊一十八圓議依舊儀神位配位用犢外仍用馬其餘並依舊日已行典禮十一曰香鼎大祭有三始煙爲歆神始宗廟則■﹝火芮﹞蕭裸鬯所謂臭陽達於墻屋者也後世焚香蓋本乎此而非禮經之正至大三年用陶瓦香鼎五十神座香鼎香盒案各一圓議依舊儀十二曰割牲周禮司士凡祭祀帥其屬而割牲羞爼豆又諸子大祭祀正六牲之體禮運云腥其爼熟其殽體其犬豕牛羊注云腥其爼謂豚解而腥之爲七體也熟其殽謂體解而爓之爲二十一體也體其犬豕牛羊謂分別骨肉之貴賤以爲眾爼也七體謂脊兩肩兩拍兩髀二十一體謂肩臂臑膞骼正脊脡脊橫脊正脇短脇代脇並腸三胃三拒肺一祭肺三也宋元丰三年詳定禮文所言古者祭祀用牲有豚解有體解豚解則爲七以薦腥體解則爲二十一以薦熟蓋犬豕牛羊分別骨肉貴賤其解之爲體則均也皇朝馬牛羊豕鹿並依至大三年割牲用國禮圓議依舊儀十二曰大次小次周禮掌次王旅上帝張氈按唐通典前祀三日尙捨直長施大次於外壝東門之內道北南向宋會要前祀三日儀鸞司帥其屬設大次於外壝東門之內道北南向小次於午階之東西向曲禮曰踐阼臨祭祀正義曰阼主階也天子祭祀履主階行事故云踐阼宋元丰詳定禮文所言周禮宗廟無設小次之文古者人君臨位於阼階蓋阼階者東階也惟人主得位主階行事今國朝太廟儀注大次小次皆在西蓋國家尙右以西爲尊也圓議依祀廟儀注續具末議一曰禮神玉周禮太宗伯以禋祀祀昊天上帝注禋之言煙也周人尙臭煙气之臭聞者積柴實牲體焉或有玉帛正義曰或有玉帛或不用玉帛皆不定之辭也崔氏雲天子自奉玉帛牲體於柴上引詩圭璧旣卒是燔牲玉也蓋卒者終也謂禮神旣終當藏之也正經卽無燔玉明證漢武帝祠太乙胙餘皆燔之無玉晉燔牲幣無玉唐宋乃有之顯慶中許敬宗等修舊禮乃云郊天之有四圭猶宗廟之有圭瓉也並事畢収藏不在燔列宋政和禮制局言古祭祀無不用玉周官典瑞掌玉器之藏蓋事已則藏焉有事則出而復用未嘗有燔瘞之文今後大祀禮神之玉時出而用無得燔瘞從之蓋燔者取其煙气之臭聞玉旣無煙又且無气祭之日但當奠於神座旣卒事則収藏之二曰飲福特牲饋食禮曰屍九飯親嘏主人少牢饋食禮屍十一飯屍嘏主人嘏長也大也行禮至此神明已饗盛禮俱成故膺受長大之福於祭之末也自漢以來人君一獻才畢而受嘏唐開元禮太尉未升堂而皇帝飲福宋元丰三年攺從亞終獻旣行禮皇帝飲福受胙國朝至治元年親祀廟儀注亦用一獻畢飲福三曰升煙禋之言煙也升煙所以報陽也祀天之有禋柴猶祭地之瘞血宗廟之裸鬯歷代以來或先燔而後祭或先祭而後燔皆爲未允祭之日樂六變而燔牲首牲首亦陽也祭終以爵酒饌物及牲體燎於壇天子望燎柴用栢四曰儀注禮經出於秦火之後殘闕脫漏所存無幾至漢諸儒各執所見後人所宗惟鄭康成王子廱而二家自相矛盾唐開元禮杜佑通典五禮略完至宋開寶禮並會要與郊廟奉祠禮文中間講明始備金國大率依唐宋制度聖朝四海一家禮樂之興政在今日況天子親行大禮所用儀注必合講求大徳九年中書集議合行禮儀依唐制

至治元年已有祀廟儀注宜取大徳九年至大三年並令次新儀與唐制參酌增損修之侍儀司編排鹵簿太史院具報星位分獻官員數及行禮並諸執事官合依至大三年儀制亞終獻官取旨是歲太皇太后崩有旨冬至南郊祀事可權止

文宗至順元年冬十月辛酉帝始服大裘衮冕親祀昊天上帝於南郊以太祖配蓋自世祖混一六合至是凡七世南郊親祀之禮始克舉行焉

廟祀之制

世祖至元十七年十二月甲午始遷太祖以下神主於太廟國俗祖宗祭享之禮割牲奠馬潼以蒙古巫祝致辭帝卽位之元年設神主於中書省用登歌樂遣筆且齊致祭焉筆且齊譯言典書記者二年從中書署奉遷神主於聖安寺之瑞像殿四年詔建太廟於燕京至元元年冬奉安神主於太廟初定太廟七室之制皇祖皇祖妣第一室皇伯考伯妣第二室皇考皇妣第三室皇伯考伯妣第四室皇伯考伯妣第五室皇兄皇后第六室皇兄皇后第七室凡室以西爲上以次而東二年冬享於太廟尊皇祖爲太祖三年秋始作八室神主設祏室丞相安圖巴延言祖宗世數尊謚廟號配享功臣增祀四世各廟神主七祀神位法服祭器等事皆宜以時定乃命平章政事趙璧等集議制謚及廟號定爲八室烈祖神元皇帝皇曾祖妣宣懿皇后第一室太祖聖武皇帝皇祖妣光獻皇后第二室太宗英文皇帝皇伯妣昭慈皇后第三室皇伯卓沁皇伯妣巴圖徹爾黙色第四室皇伯考察罕臺皇伯妣伊蘇婁第五室皇考睿宗景襄皇帝皇妣莊聖皇后第六室定宗簡平皇帝欽淑皇后第七室憲宗桓肅皇帝貞節皇后第八室是年奉安神主於祏室歲用冬祀如初禮四年初定一歲十二月薦新時物六年冬時享畢復命國師僧薦佛事於太廟七晝夜始造木質金表牌位十有六設大榻金椅奉安祏室前爲太廟薦佛事之始十三年攺作金主太祖主題曰成吉思皇帝睿宗題曰太上皇伊克諾延皇后皆題名諱十四年秋詔建太廟於大都博士言古者廟制率都宮別殿西漢亦各立廟東都以中興崇儉故七室同堂後世遂不能革非禮遂以古今廟制畫圖貼說以聞至是始告遷於太廟命承旨和爾果斯太常卿塔爾楚托果斯等以祏室內栗主八位並日月山板位聖安寺木主俱遷奉太祖睿宗二室金主於新廟奉安遂大享焉撤舊廟毀之

十八年春博士李時衍等言歷代廟制俱各不同欲尊祖宗當從都宮別殿之制欲崇儉約當從同堂異室之制尙書段諾海及太常禮官奏曰始議七廟除正殿寢殿正門東西門已建外東西六廟不須更造余依太常寺新圖建之遂爲前廟後寢廟分七室

二十一年三月太廟正殿成奉安神主

三十年冬十月袝明孝太子主於廟先是皇太子珍戩卒太常博士議曰前代太子薨梁武帝謚統曰昭明齊武帝謚長懋曰文惠唐憲宗謚寧曰惠昭金世宗謚允恭曰宣孝又建別廟以奉神主準中祀從之遂謚曰明孝太子作主用金至是袝於太廟後追尊帝號廟號裕宗

成宗大徳元年制享太廟增用馬

十一年武宗卽位追尊皇考爲皇帝廟號順宗太祖室居中睿宗西第一室世祖西第二室裕宗西第三室順宗東第一室成宗東第二室

武宗至大二年正月以受尊號恭謝太廟爲親祀之始十二月親享太廟奉玉冊玉寶加上太祖聖武皇帝尊謚曰法天啟運光獻皇后曰翼聖睿宗景襄皇帝曰仁聖莊聖皇后曰顯懿其舊制金表神主以櫝貯兩旁自是主皆範金作之如金表之制

英宗至治元年正月始以四孟月時享親祀太廟先是延佑七年冬十月帝命太常禮官與中書翰林集賢等議親祀禮制曰此追逺報本之道也無以朕勞而有所損焉其一遵典禮十一月帝躬謝太廟備法駕服衮冕以行禮至仁宗室輒欷歔流涕左右莫不感動至是遂行四孟親享之禮謂羣臣曰朕纉承祖宗丕緒夙夜祗栗無以報稱歲惟四祀使人代之不能致如在之誠實所未安自今以始歲必親祀以終朕身五月中書省臣禮官上言前代廟式多寡不同晉則兄弟同爲一室正室增爲十四間東西各一間唐九廟後增爲十一室宋增室至十八東西夾室各一間以藏祧主今太廟𨿽分八室然兄弟爲世止六世而已世祖所建前廟後寢往歲寢殿災請以今殿爲寢作前殿十五間中三間通爲一室以奉太祖神主余以次爲室庶幾情文得宜從之三年六月議定太廟夾室時以太廟夾室未有定制詔臺院禮官定議博士議曰按爾雅曰室有東西廂曰廟注夾室前堂同禮曰西夾南向注曰西廂夾室此東西夾室之正文也賈公彥曰室有東西廂曰廟其夾皆在序是則夾者猶今耳房之類也然其制度則未之聞東晉太廟正室一十六間東西儲各一間共十有八所謂儲者非夾室歟唐貞觀故事遷廟之主藏於夾室西壁南北三間又宋哲宗亦嘗於東夾室奉安後𨿽增建一室其夾室仍舊是唐宋夾室與諸室制度無大異也五帝不相沿樂三王不相襲禮今廟制皆不合古權宜一時宜取今廟一十五間南北六間東西二間凖唐南北三間之制壘至棟爲三間壁以紅泥以凖東西序南向爲門如今室戶之制虛前以凖廂所謂夾室前堂也𨿽未盡合於古於今事爲宜從之

泰定帝泰定元年正月奉安仁宗及慈聖皇后神主先是盜入太廟盜仁宗及後金主命重作至是奉安太常禮官以失守議罪有差四月更定太廟室次初博士劉致建議周制天子七廟三昭三穆昭處於東穆處於西所以別父子親疎之序而使不亂也國朝取唐宋之制定爲九世遂以舊廟八室而爲六世昭穆不分父子並坐不合禮經新廟之制一十五間東西二間爲夾室太祖室旣居中則唐宋之制不可依惟當以昭穆列之父爲昭子爲穆則睿宗當居太祖之東爲昭之第一世世祖居西爲穆之第一世裕宗居東爲昭之第二世兄弟共爲一世則成宗順宗顯宗三室皆當居西爲穆之第二世武宗仁宗二室皆當居東爲昭之第三世昭之後居左穆之後居右西以左爲上東以右爲上也如此則昭穆分明秩然有序不違禮經可爲萬世法若以累朝定制依室次於新廟遷安則顯宗躋順宗之上順宗躋成宗之上以禮言之春秋閔公無子庶兄僖公代立其子文公遂躋僖公於閔公上史稱逆祀及定公正其序書曰從祀先公然僖公猶是有位之君尙不可居故君之上況未嘗正位者乎國家𨿽曰以右爲尊然古人所尙或左或右初無定制古人右社稷而左祖宗國家宗廟亦居東方豈有建宗廟之方位旣依禮經而宗廟之昭穆反不應禮經乎至是中書省臣以致議上言太廟太祖皇帝居中南向睿宗世祖裕宗以次祔西室順宗成宗武宗仁宗以次祔東室今議者言國家建太廟遵古制古尙左今尊者居右爲少屈非所以示後世太祖居中南向睿宗宜袝左一室世祖祔右一室裕宗祔睿宗室之左顯宗順宗成宗兄弟也以次祔世祖室之右武宗仁宗亦兄弟也以次祔裕宗室之左英宗祔成宗室之右臣等以其議近是謹繪室次爲圖以獻惟陛下裁擇從之

文宗天歷元年詔毀顯宗室

順帝元統二年十月始議以珍格皇后配饗武宗時議三朝皇后升祔未決巴延以問太常博士逯魯曾曰先帝朝旣以珍格皇后無子不爲立主今所當立者明宗母邪文宗母邪對曰珍格皇后自在武宗朝已膺寶冊則文明二母皆妾今以無子之故不得立主而以妾母爲正是爲臣而廢先君之後爲子而追封先父之妾於禮不可昔燕王慕容垂卽位追廢其母后而立其生母爲後以配享先王爲萬世笑豈宜復蹈其失乎集賢學士陳顥素疾魯曾乃曰唐太宗冊曹王王明之母爲後是亦二後也奚爲不可魯曾曰堯之母爲帝嚳庶妃堯立爲帝未聞冊以爲後而配嚳皇上爲大元天子不法堯舜而法唐太宗邪眾服其議巴延亦是之遂以珍格皇后配武宗後

至元六年詔毀文宗室

至正三年冬十月親祀太廟帝行禮至寧宗室問曰朕寧宗兄也理當拜否太常博士劉聞對曰寧宗𨿽弟其爲帝時陛下爲臣春秋時魯僖公閔公兄也閔公先爲君宗廟之祭未聞僖公不拜陛下當拜乃下拜按元世宗廟之事本末因革大槪如此凡大祭祀尢貴馬潼將有事勑太僕司挏馬官奉尙飲者革囊盛送焉其馬牲旣與三牲同登於爼而割奠之饌復與籩豆俱設將奠牲盤酹馬潼則蒙古大祝詣第一座呼帝後神諱以致祭年月日數牲齋品物致其祝語以次詣列室亦如之禮畢則以割奠之餘撒於南欞星門外名曰拋撒茶飯蓋以國禮行事尢其所重云

律令之定【補】

世祖至元二十八年夏五月頒行至元新格元初未有法守百司斷理獄訟循用金律頗傷嚴刻右丞何榮祖家世業吏習於律令乃以公規治民禦盜理財等十事緝爲一書名曰至元新格上之帝命刻板頒行使百司遵守旣而王暉上政事書首言議憲章以一政體曰法者輔治之具一日闕則不可君操於上永作成憲吏承於下遵爲定式民曉其法易避而難犯若周之三典漢之九章是也今國家有天下六十餘年小大之法尙無定議內而憲臺天子之執法外而亷司州郡之法吏是皆司理之官而無所守之法猶有醫而無藥也至平刑議斷旋施爲理未免有酌量準擬之差彼此輕重之異臣愚謂宜將累朝聖訓與中統迄今條格通行議擬參而用之與百姓更始如是則法無二門輕重適當吏安所守民知所避而天下治矣帝曰善

成宗大徳三年春二月命何榮祖更定律令榮祖上書言臣所定者三十餘條一條有該三四事者帝曰古今異宜不必相沿但取宜於今者召元老大臣聚聽之未及頒行而榮祖卒旣而鄭介夫上言律者至公大定之制也臯陶作士明於五刑穆王訓書罰屬三千綱舉目張井然不紊故百官奉法各知所守而不敢踰百姓視法各知所避而不敢犯自三代而下國家立政必以刑書爲先歷觀古今未有無法而能一朝居者也今天下所奉以行者有例可援無法可守官吏因得以並緣爲欺如甲乙互訟甲有力則援此之例乙有力則援彼之例甲乙之力俱到則無所可否遷調歲月名曰撒放使天下黔首蚩蚩然狼顧鹿駭無所持循始之所犯不知終之所斷是陷之以刑也欲彊其無犯得乎內而省部外而郡守抄寫格例至數十冊遇事而難決則檢尋舊例或中無所載則旋行議擬是百官莫知所守也民間自以耳目所得之勑旨條令雜采類編刋行成帙曰斷例條章曰仕民要覽各家収置一本以爲凖繩試閱二十年間之例校之三十年前半不可用矣更以十年間之例校之二十年前又半不可行矣是百姓莫知所避也孔子曰刑罰不中則民無所措手足今者號令不常有同兒戲或一年二年前後不同或綸音初降隨卽泯沒遂致民間有一緊二慢三休之謡上無道揆下無法守不聞如是可以立國者京都爲四方取則之地法且不行況四方之外乎如往年禁酒而私醞者比屋有之酒益薄價益髙而民益困又如禁牛而私宰者愈多輦轂之下十家而八又如姦盜殺人必不可赦而毎歲放圖嚕木以此人心輕於犯法又如婚姻聘財明有官庶髙下折鈔之例而今之嫁女者重要財錢品官富人或索七十錠市庶之家不下二三十錠更要表裏頭面羊酒等物與估賣軀口無異又如買賣田宅舊有先親後鄰之例而今民業多歸勢要𨿽親與鄰不得占執告到官府無力與辧業在豪家終爲所有推此數端天下槪可知矣今有司每視刑名爲重而婚田錢債略不省察殊不知百姓負寃上無所訴是開官吏受贓之路也審囚決獄官每臨郡邑惟具成案行故事出斷一二便爲盡職不知大辟以下刑名公事甚不少也路縣官吏未飽其欲每聞上司官至則將囚徒保候審錄旣畢仍復収禁此皆無法之獘也又兼衙門紛雜事不歸一十羊九牧莫之適從普天率土皆爲王民豈可家自爲政人自爲國今正宮位下自立中政院匠人自隸金玉府校尉自歸拱衛司軍人自屬樞宻院諸王位下自有宗正府內史府僧則宣政院道則道敎所又有宣徽院徽政院都護府白雲宗所管戶計諸司頭目布滿天下各自管領不相統攝凡有公訟並須約會或事涉三四衙門動是半年虛調文移不得一會或指日對問則各司所管互相隠庇至一年二年事無杜絕遂至於彊淩弱眾暴寡貴抑賤無法之獘莫此爲甚昔先帝時嘗命修律未及成書近議大徳律所任非人訛舛尢多今宜於臺閣省部內選擇通經術明治體練達時宜者酌以古今之律文參以先帝建元以來制勑命令采以南北風土之宜修爲一代令典使有司有所遵守生民知所畏避國有常科吏無敢侮永爲定制子孫萬世之利也諸色衙門投下頭目除管領錢糧造作外無問大小詞訟俱涉約會者並令有司歸問庶使政歸一體獄無久淹可謂成物之簡能太平之要道矣

仁宗皇慶元年三月詔以格例條畫有闗於風紀者類集成書名曰風憲紀綱

英宗至治二年十一月禦史李端言世祖以來所定制度宜著爲令使吏不得爲姦治獄者有所遵守從之

三年二月命完顏納丹曹伯啟等纂集累朝格例而損益之凡爲條三千五百三十有九名曰大元通制頒行天下其書之大綱有三一曰詔制二曰條格三曰斷例凡詔制爲條九十有四條格爲條一千一百五十有二斷例爲條七百十有七其五刑之目凡七十至五十七謂之笞刑凡六十七至一百七謂之杖刑其徒法年數杖數相附麗爲加減鹽徒盜賊旣決而又鐐之流則南人遷於遼陽迆北之地北人遷於南方湖廣之鄕死刑則有斬而無絞惡逆之極者又有淩遲處死之法焉伯啟又言五刑者刑異五等今黥杖徒役於千里之外百無一生還者是一人身被五刑非五刑各底於一人也法當攺丞相𨿽是之卒不果行

運漕【河渠海運】

世祖至元十七年二月浚通州運河

十九年十二月始海運初朝廷糧運仰給江南者或自浙西涉江入淮由黃河逆流至中灤陸運至淇門入禦河以至京師又或自利津河或由膠萊河入海勞費無成初宋季有海盜朱淸者嘗爲富家庸殺人亡命入海島與其徒張瑄乘舟抄掠海上備知海道曲折尋就招爲防海義民巴顏平宋時遣淸等載宋庫藏諸物從海道入京師授金符千戶二人遂言海運可通乃命總管羅璧曁瑄等造平底船六十艘運糧四萬六千餘石由海道入京然創行海洋沿山求■﹝山奧﹞風信失時逾年始至朝廷未知其利仍通舊運立京畿江淮都漕運司二各置分司以督綱運

二十年復海運是年用王積翁議令阿巴齊等廣開新河然新河候潮以行船多損壞民亦苦之而蒙固岱言海運之舟悉至於是罷新河復事海運立萬戶府二以朱淸爲中萬戶張瑄爲千戶蒙固岱爲萬戶府達嚕噶齊未幾又分新河軍士水手及船於揚州平灤兩處運糧命三省造船二千艘於濟州河運糧蓋猶未專於海道也

二十四年始立行泉府司專掌海運增置萬戶府二總爲四府是歲遂罷東平河運糧

二十五年內外分置漕運司二令在外者於河西務置司領接海運二

十六年開會通河從壽張縣尹韓仲暉等言開河以通運道起項城縣安山渠西南由壽張西北至東昌又西北至臨淸引汶水以達禦河長二百五十餘里中建閘三十有一以時畜泄河成渠官張禮孫等言開魏博之渠通江淮之運古所未聞詔賜名會通河

丘浚曰臣按會通河之名始見於此然當時河道初開岸狹水淺不能負重每歲之運不過數十萬石非若海運之多也是故終元之世海運不罷國初會通河故道猶在今濟寧在城閘洪武三年曉諭往來船隻不許擠塞碑石故在北岸可考也二十四年河決原武漫過安山湖而會通河遂淤往來者悉由陸以至徳州下河我太宗皇帝肇造北京永樂初運糧由江入淮由淮入黃河運至陽武發山西河南二處丁夫由陸運至衛輝下禦河水運至北京厥後濟寧州同知潘叔正因州夫遞運之難請開會通舊河朝廷命工部尙書宋禮發丁夫十餘萬疏鑿以復故道又命刑部侍郎金純自汴城北金龍口開黃河故道分水下達魚臺縣塌場口以益漕河十年宋尙書請從會通河通運十三年始罷海運而專事河運矣明年平江伯陳瑄又請浚淮安安莊閘一帶沙河自淮以北沿河立淺鋪築牽路樹柳木穿井泉自是漕法通便百年於玆矣臣惟運東南粟以實京師在漢唐宋皆然然漢唐都闗中宋都汴梁所漕之河皆因天地自然之勢中間𨿽或少假人力然非若會通一河前代所未有而元人始剏爲之非有所因也元人爲之而未大成用之而未得其大利至國朝益修理而擴大之前元所運歲僅數十萬而今日極盛之數則踰四百萬焉蓋十倍之矣昔宋人論汴水以爲大禹疏鑿隋煬開浚終爲宋人之用以爲上天之意嗚呼夏至隋隋至宋中經朝代非一謂天意顓在宋臣不敢知若夫元之爲此河河成而不盡以通漕蓋天假元人之力以爲我朝用其意豈不彰彰然明矣哉

二十七年五月省臣馬之貞言霖雨崩岸河道淤淺宜加修浚奏撥放罷輸運站戶三千專供其役仍俾采伐木石等以充用歲委都水監一官巡視且督工易閘以石而視所緩急爲先後從之

二十八年並海運四府爲都漕運府一從朱淸張瑄之請也止令淸瑄二人掌之其屬有千戶百戶等官分爲各翼以督歲運

二十九年開通惠河以郭守敬領都水監事初守敬言水利十有一事其一欲導昌平縣白浮村神山泉過雙塔楡河引一畝玉泉諸水入城匯於積水潭復東折而南入舊河每十里置一閘以時畜泄帝稱善復置都水監命守敬領之丞相以下皆親操畚鍤爲之倡置閘之處往往於地中得舊時磚木人服其識逾年畢工自是免都民陸挽之勞公私便之帝自上都還過積水渾見舳艫蔽水大悅賜名曰通惠

丘浚曰臣按通州陸挽至都城僅五十里耳而元人所開之河總長一百六十四里其間置閘壩凡二十處所費蓋亦不貲況今廢墜已久慶丰以東諸閘𨿽存然河流淤淺通運頗難且積水潭卽今海子在都城中禁城之北漕舟旣集無停泊之所而又分流入大內然後南出其啟閉蓄泄非外人所得專者言者往往建請欲復元人舊規然亦未覩其果便利也

成宗大徳五年以畿內歲饑增明年海運糧爲百二十萬石

八年增海運米爲百四十五萬石

十年中書省奏常歲海漕糧百四十五萬石今江浙歲儉不能如數請仍舊例湖廣江西輸五十萬石並由海道達京師從之

武宗至大四年遣官至江浙議海運事時江東寧國池饒建康等處運糧率令海船從揚子江逆流而上江水湍急又多石磯石走沙漲糧船俱壞歲歲有之又湖廣江西之糧運至眞州泊入海船船大底小亦非江水所宜於是以嘉興松江秋糧並江淮江浙財賦府歲辦悉充運海漕之利蓋至是博矣先是江浙省臣言曩者朱淸張瑄海漕米歲四五十萬至百十萬時船多糧少顧直均平比歲賦斂橫出漕戶困乏逃亡者有之今歲運三百萬漕舟不足遣人於浙東福建等處和雇百姓騷動本省左丞沙布迪音言其弟哈齊勒及瑪哈木丹徳爾澉浦楊家等皆有舟且深知漕事乞以爲海道運糧都漕萬戶府官各以己力輸運官糧萬戶千戶並如軍官例承襲寛卹漕戶增給雇直庻有成效尙書省以聞請以瑪哈木丹徳爾爲遙授右丞海外諸畨宣慰使都元帥領海道運糧都漕運萬戶府事設千戶所十每所設達嚕噶齊千戶等官俱從之

仁宗延佑二年二月省臣言江南行省起運諸物由會通河以達於都多踰期不至詰其故皆言始開河時止許行百五十料船近來權勢之人並富商大賈貪嗜貨利造三四百料或五百料船於此河行駕以致阻滯往來舟楫今宜於沽頭臨淸二處各置小石閘一禁約二百料以上之舩不許入河違者罪之

順帝至正二年春正月開京師金口河時中書參議博囉特穆爾都水傅佐建言起自通州南髙麗莊一百十餘里創開新河一道深五丈廣十五丈放西山金口水東流合禦河接引海運至大都城內輸納是時托克托爲中書右丞相奏行之廷臣多言其不可托克托排羣議務在必行左丞許有壬因條陳其利害言成宗大徳二年渾河水發爲民害大都路都水監將金口下閉閘板五年間渾河水勢浩大郭太史恐衝沒田薛二村南北二城又將金口以上河身用砂石雜土盡行堵閉文宗至順初因都水監郭道壽言金口引水通京城至通州其利無窮令工部官並河道提舉司及耆老相視皆言水由二城中多窒礙又盧溝河自橋至合流處從來未曾有漁舟上下此卽不可行船之明驗也且通州去京城四十里盧溝止二十里若可行船當時何不於盧溝立馬頭百事近便卻於四十里外通州爲之又西山水勢髙峻亡金時在都城之北流入曠野縱有衝決爲害亦輕今則在都城西南與昔不同此水性本湍急若加以夏秋霖潦漲溢則不敢必其無虞宗廟社稷之所在豈容僥幸於萬一乎又地形髙下懸絕若不作閘必致走水淺澀若作閘以節之則沙泥渾濁必致淤塞每年每月專人淘洗是終無窮盡之時也且郭太史作通惠河時何不用此水而逺取白浮之水引入都城以供閘壩之用蓋白浮之水澄淸而此水渾濁不可用也此議方興傳聞於外萬口一辭以爲不可若謂爲成大功者不謀於眾人言不足聽則是商鞅王安石之法當今不宜有此議上托克托終不納興工四閱月而畢起閘放金口水流湍勢急沙泥壅塞船不可行而開挑之際毀民廬舍墳塋夫丁死傷甚眾又費用不貲卒以無功旣而禦史糾劾建言者博囉特穆爾傅佐俱伏誅是年令江浙行省及中正院財賦總管府撥賜諸人寺觀之糧盡數起運僅得二百六十萬石及汝頴倡亂湖廣江右相繼陷沒而方國珍張士誠竊據浙東西之地貢賦不供海運之舟不至京師

至正十九年遣巴延特穆爾徵海運於江浙詔張士誠輸粟方國珍具舟二賊互相猜疑巴延特穆爾與行省丞相多方開諭之始從命得粟十有一萬石後三年復遣官往徵拒命不與初海運之道自平江劉家港入海經揚州路通州海門縣黃連沙頭萬里長灘開洋沿山隩而行抵淮安路鹽城縣歷西海州海寧府東海縣宻州膠州界月餘始抵成山計其水程自上海至楊村馬頭凡一萬三千三百五十里後朱淸張瑄等言其路險惡復開生道自劉家港開洋至撐腳沙轉沙觜至三沙洋子江過大洪又過萬里長灘放大洋至靑水洋又經黒水洋過成山過劉島至芝罘放萊州大洋抵界河口其道差爲徑直最後殷明略又開新道從劉家港入海至崇明州三沙放洋向東行入黑水大洋取成山轉西至劉家島又至登州沙門島於萊州大洋入界河當舟行風信有時自浙西至京師不過旬日而已視前二道爲最便云然風濤不測糧船漂溺者無歲無之間亦有船壞而棄其米者然視漕河之費則其所得蓋多矣歲運之數至元二十年四萬六千五十石至者四萬二千一百七十二石二十一年二十九萬五百石至者二十七萬五千六百一十石二十二年一十萬石至者九萬七百七十一石二十三年五十七萬八千五百二十石至者四十三萬三千九百五十石二十四年三十萬石至者二十九萬七千五百四十六石二十五年四十萬石至者三十九萬七千六百五十五石二十六年九十三萬五千石至者九十一萬九千九百四十三石二十七年一百九十五萬五千石至者一百五十一萬二千八百五十六石二十八年二百五十三萬七千二百五十石至者二百二十八萬一千六百一十五石二十九年一百四十萬七千四百石至者一百三十六萬一千五百一十三石三十年九十萬八千石至者八十八萬七千五百九十一石三十一年五十一萬四千五百三十三石至者五十萬三千五百三十四石元貞元年三十四萬五百石二年三十四萬五百石至者三十三萬七千二十六石大徳元年六十五萬八千三百石至者六十四萬八千一百三十六石二年七十四萬二千七百五十一石至者七十萬五千九百五十四石三年七十九萬四千五百石四年七十九萬五千五百石至者七十八萬八千九百一十八石五年七十九萬六千五百二十八石至者七十六萬九千六百五十石六年一百三十八萬三千八百八十三石至者一百三十二萬九千一百四十八石七年一百六十五萬九千四百九十一石至者一百六十二萬八千五百八石八年一百六十七萬二千九百九石至者一百六十六萬三千三百一十三石九年一百八十四萬三千三石至者一百七十九萬五千三百四十七石十年一百八十萬八千一百九十九石至者一百七十九萬七千七十八石十一年一百六十六萬五千四百二十二石至者一百六十四萬四千六百七十九石至大元年一百二十四萬一百四十八石至者一百二十萬二千五百三石二年二百四十六萬四千二百四石至者二百三十八萬六千三百石三年二百九十二萬六千五百三十二石至者二百七十一萬六千九百十三石四年二百八十七萬三千二百一十二石至者二百七十七萬三千二百六十六石皇慶元年二百八萬三千五百五石至者二百六萬七千六百七十二石二年二百三十一萬七千二百二十八石至者二百一十五萬八千六百八十五石延佑元年二百四十萬三千二百六十四石至者二百三十五萬六千六百六石二年二百四十三萬五千六百八十五石至者二百四十二萬二千五百五石三年二百四十五萬八千五百一十四石至者二百四十三萬七千七百四十一石四年二百三十七萬五千三百四十五石至者二百三十六萬八千一百一十九石五年二百五十五萬二千七百一十四石至者二百五十四萬三千六百一十一石六年三百二萬一千五百八十五石至者二百九十八萬六千一十七石七年三百二十六萬四千六石至者三百二十四萬七千九百二十八石至治元年三百二十六萬八千七百六十五石至者三百二十三萬八千七百六十五石二年三百二十五萬一千一百四十石至者三百二十四萬六千四百八十三石三年二百八十一萬一千七百八十六石至者二百七十九萬八千六百一十三石泰定元年二百八萬七千二百三十一石至者二百七萬七千二百七十八石二年二百六十七萬一千一百八十四石至者二百六十三萬七千五十一石三年三百三十七萬五千七百八十四石至者三百三十五萬一千三百六十二石四年三百一十五萬二千八百二十石至者三百一十三萬七千五百三十二石天歷元年三百二十五萬五千二百二十石至者三百二十一萬五千四百二十四石二年三百五十二萬二千一百六十三石至者三百三十四萬三百六石

史臣曰元都於燕去江南極逺而百司庶府之繁衛士編民之眾無不仰給於江南自巴延獻海運之策而江南之粟分爲春夏二運蓋至於京師者歲多至三百萬餘石民無挽輸之勞國有儲畜之富豈非一代良法與丘浚曰臣按海運之法自秦已有之而唐人亦轉東吳稉稻以給幽燕然以給邊方之用而已用之以足國則始於元焉史稱當舟行風信有時自浙西至京師不過旬日而已𨿽有風濤漂溺之虞然視河漕之費所得蓋多故終元之世海運不廢我朝洪武三十年海運糧七十萬石給遼東軍餉永樂初海運七十萬石至北京至十三年會通河通利始罷海運臣考元史食貨志論海運有云民無挽輸之勞國有儲畜之富以爲一代良法又雲海運視河漕之數所得蓋多作元史者皆國初史臣其人皆生長勝國時習見海運之利所言非無徵者臣竊以爲自古漕運所從之道有三曰陸曰河曰海河漕視陸運之費省什三四海運視陸運之費省什七八蓋河漕𨿽免陸行而人挽如故海運𨿽有漂溺之患而省牽率之勞較其利害蓋亦相當今漕河通利歳運充積固無資於海運也然善謀國者恆於未事之先而爲意外之慮今於國家無事之秋尋元人海運故道別通海運一路與河漕並行江西湖廣江東之粟照舊河運而以浙西東瀕海一帶由海道運使人習知海道一日漕渠少有滯塞此不來而彼來是亦思患預防之先計也

治河【窮河源附】

世祖至元三十三年十月河決開封祥符陳畱杞太康通許鄢陵扶溝洧川尉氏陽武延津中牟原武睦州十五處調民夫二十餘萬分築堤防

二十五年五月河決汴梁太康通許杞三縣陳潁二州皆被其害

成宗元貞元年七月河決■﹝木巳﹞縣蒲口先是河決汴梁發丁夫三萬塞之至是蒲口復決乃命廉訪使尙文相度形勢爲久利之策文言長河萬里西來其勢湍猛至盟津而下地平土疏移徙不常失禹故道爲中國患不知幾千百年矣自古治河處得其當則用力少而患遲事失其宜則用力多而患速此不易之定論也今陳畱抵睢東西百有餘裏南岸舊河口十一已塞者二自涸者六通川者三岸髙於水計六七尺或四五尺北岸故堤其水比田髙三四尺或髙下等大槪南髙於北約八九尺則堤安得不壞水安得不北也蒲口今決千有餘步迅疾東行得河舊瀆二百里至歸徳橫堤之下復合正流或彊湮遏上決下潰功不可成揆今之計河西郡縣宜順水性逺築長垣以禦泛濫歸徳徐邳民避衝潰聽從安便被患之家量於河南退灘地內給付頃畝以爲永業異時河決他所者亦如之亦一時救患之良策也蒲口不塞便時河朔郡縣及山東憲部爭言不塞則河北桑田盡化魚鱉之區塞之便帝從之是後蒲口復決障塞之役無歲無之而水北入河復故道竟如文言

二年七月汴梁等處大雨河決漂歸徳數縣田廬禾稼詔免田租一年遣尙書諾海禦史劉賡等塞之自蒲口首事凡築七十六所

大徳十年正月發河南民十萬築河防

武宗至大二年七月河決歸徳又決封丘

仁宗皇慶二年六月河決陳亳雎三州開封陳畱等縣沒民田廬

泰定帝泰定二年二月以河水屢決立行都水監於汴梁仿古法備捍仍命瀕河州縣正官皆兼知河防事五月河溢汴梁七月河決陽武漂民居萬二千五百餘家尋復壞樂利堤發丁夫六萬四千人築之三年四月修夏津陽武河堤三十三所役丁夫七千五百人

順帝至元元年十二月河決封丘

至正四年正月河決曹州發丁夫萬五千八百修築之是月河又決汴梁五月大霖雨黃河溢平地水二丈決白茅堤金堤曹濮濟兗皆被災十月議修黃河淮河堤堰

五年七月河決濟陰

八年二月立行都水監於鄆城以賈魯爲大監魯修河道察地形備得要害爲圖上二策其一議修築北堤以制橫潰則用工省其二議疏塞並舉挽河東行使復故道其工數倍會魯遷中書右司郎中不果行

九年正月立山東河南等處行都水監專治河患五月白茅河東注沛縣遂成巨浸

十一年四月開黃河故道初黃河決丞相托克托集羣臣廷議言人人殊賈魯復申前議以爲必塞北河疏南河使復故道役不大興害不能已於是遣工部尙書成遵與大司農圖嚕行視河議其疏塞之方以聞遵等自濟濮汴梁大名行數千里掘井以量地之髙下測岸以究水之淺深博采輿論以爲河之故道斷不可復且曰山東連歲饑饉民不聊生若聚二十萬眾於此地恐他日之憂又有重於河患者時托克托先入賈魯之言聞遵等議怒曰汝謂民將反耶自辰至酉論辧終莫能入明日執政謂遵曰修河之役丞相意已定且有人任其責公勿多言幸爲兩可之議遵曰腕可斷議不可易遂出遵爲河間鹽運使詔開黃河故道命賈魯以工部尙書充河防使發河南北兵民十七萬自黃陵岡南達白茅放於黃固哈濟等口又自黃陵西至楊淸村合於故道凡二百八十里自其興功凡五閱月諸埽堤成河復故道超授魯集賢大學士賜金帶銀幣詔賜托克托世襲達爾罕之號以淮安路爲其食邑命立河平碑其諸都水監有司官皆以功遷賞有差先是河南北童謡云石人一隻眼挑動黃河天下反及魯治河果於黃陵岡得石人一眼而汝頴之兵起時命翰林學士承旨歐陽玄制河平碑旣成玄又自以爲司馬遷班固記河渠溝洫僅載治水之道不言其方使後世任事者無所考信乃從魯訪問方略及詢過客質吏牘作至正河防記欲使來世罹河患者按而求之其言曰治河一也有疏有浚有塞三者異焉釃河之流因而導之謂之疏去河之淤因而深之謂之浚抑河之暴因而扼之謂之塞疏浚之別有四曰生地曰故道曰河身曰減水河生地有直有紆因直而鑿之可就故道故道有髙有卑髙者平之以趍卑髙卑相就則髙不壅卑不瀦慮夫壅生潰瀦生堙也河身者水𨿽通行身有廣狹狹難受水水溢悍故狹者以計辟之廣難爲岸岸善崩故廣者以計禦之減水河者水放曠則以制其狂水隳突則以殺其怒治堤一也有剏築修築補築之名有刺水堤有截河堤有護岸堤有縷水堤有石船堤治埽一也有岸埽水埽有龍尾欄頭馬頭等埽其爲埽臺及掃捲牽制薶掛之法有用土用石用鐵用艸用木用杙用絙之方塞河一也有缺口有豁口有龍口缺口者已成川豁口者舊常爲水所豁水退則口下於堤水漲則溢出於口龍口者水之所會自新河入故道之潨也此外不能悉書因其用功之次第而就述於其下焉其浚故道深廣不等通長二百八十里百五十四步而彊功始自白茅長百八十二里繼自黃陵岡至南白茅辟生地十里口初受廣百八十步深二丈有二尺已下停廣百步髙下不等相折深二丈及泉曰停曰折者用古算法因此推彼知其勢之低昻相凖折而取勻停也南白茅至劉莊村接入故道十里通折墾廣八十步深九尺劉莊至専固百有二里二百八十步通折停廣六十步深五尺專固至黃固墾生地八裏面廣百步底廣九十步髙下相折深丈有五尺黃固至哈濟口長五十一里八十步相折停廣墾六十步深五尺乃治凹裏減水河通長九十八里百五十四步凹裏減水河口生地長三里四十步面廣六十步底廣四十步深一丈四尺自凹裏生地以下舊河身至張贊店長八十二里五十四步上三十六里墾廣二十步深五尺中三十五里墾廣二十八步深五尺下十里二百四十步墾廣二十六步深五尺張贊店至楊靑村接入故道墾生地十有三里六十步面廣六十步底廣四十步深一丈四尺其塞專固缺口修堤三重並補築凹裏減水河南岸豁口通長二十里三百十有七步其剏築河口前第一重西堤南北長三百三十步面廣二十五步底廣三十三步樹置椿橛實以土牛艸葦雜稍相兼髙丈有三尺堤前置龍尾大埽言龍尾者伐大樹連稍系之堤旁隨水上下以破囓岸浪者也築第二重正堤並補兩端舊堤通長十有一里三百步缺口正堤長四里兩堤相接舊堤置樁堵閉河身長百四十五步用土牛艸葦稍土相兼修築底廣三十步修髙二丈其岸上土工修築者長三里二百十有五步有奇髙廣不等通髙一丈五尺補築舊堤者長七里三百步表裏倍薄七步增卑六尺計髙一丈築第三重東後堤並接修舊堤髙廣不等通長八里補築凹裏減水河南岸豁口四處置樁木艸土相兼長四十七步於是塞黃陵全河水中及岸上修堤長三十六里百三十六步其修大堤刺水者二長十有四里七十步其西復作大堤刺水者一長十有二里百三十步內剏築岸上土堤西北起李八宅西堤東南至舊河岸長十里百五十步顚廣四步趾廣三之髙丈有五尺仍築舊河岸至入水堤長四百二十步趾廣三十步顚殺其六之一接修入水西岸掃堤並行作西掃者夏人水工徵自靈武作東掃者漢人水工徵自近畿其法以竹絡實以小石每埽不等以蒲葦綿腰索徑寸許者從鋪廣可一二十步長可二三十步又以曳埽索綯徑三寸或四寸長二百餘尺者衡鋪之相間復以竹葦麻檾大繂長三百尺者爲管心索就系綿腰索之端於其上以艸數千束多至萬餘勻布厚鋪於綿腰索之上槀而納之丁夫數千以足踏實推捲稍髙卽以水工二人立其上而嚙於眾眾聲力舉用小大推梯推捲成埽髙下長短不等大者髙二丈小者不下丈餘又用大索或五爲接索轉致河濱選健丁操管心索順埽以立踏或掛之臺中鐵貓大橛之上以漸縋之下水埽後掘地爲渠陷管心索渠中以散艸厚覆築之以土覆其上復以土牛雜艸小埽稍土多寡厚薄先後隨宜修疊爲埽臺務使牽制上下縝密堅壯互爲掎角埽不動揺日力不足火以繼之積累旣畢復施前法卷埽以厭先下之埽量水淺深制埽厚薄疊之多至四埽而止兩埽之間置竹絡髙二丈或三丈圍四丈五尺實以小石土牛旣滿系以竹纜其兩旁並埽宻下大樁就以竹絡上大竹腰索系於樁上東西兩埽及其中竹絡之上以艸土等物築爲埽臺約長五十步或百步再下埽卽以竹索或麻索長八百尺或五百尺者一二雜廁其餘管心索之間俟歸入水之後其餘管心索如前薶掛隨以管心長索逺置五七十步之外或鐵貓或大樁曳而系之通管束累日所下之埽再以艸土等物通修成堤又以龍尾大埽宻掛於護堤大樁分折水勢其堤長二百七十步北廣四十二步中廣五十五步南廣四十二步自顚至趾通髙三丈八尺其截河大堤髙廣不等長十有九里百七十七步其在黃陵北岸者長十里四十一步築岸上土堤西北起東西故堤東南至河口長七里九十七步顚廣六步趾倍之而彊二步髙丈有五尺接修入水施土牛小埽稍艸雜土多寡厚薄隨宜修疊及下竹絡安大樁系龍尾埽如前兩堤法惟修疊埽臺增用白闌小石並埽上及前遊修埽堤一長百餘步直抵龍口稍北欄頭三埽並行埽大堤廣與刺水二堤不同通前列四埽間以管結成一大堤長二百八十步北廣百一十步其顚至水面髙丈有五尺水面至澤腹髙二丈五尺通髙三丈五尺中流廣八十步其顚至水面髙丈有五尺水面至澤腹髙五丈五尺通髙七丈並剏築縷水橫堤一東起北截河大堤西底西刺水大堤又一堤東起中刺水大堤西抵西刺水大堤通長二里四十三步亦顚廣四步趾三之髙丈有二尺修黃陵南岸長九里百六十步內剏岸上堤東北起新補白茅故堤西南至舊河口髙廣不等長八里二百五十步乃入水作石船大堤蓋由是秋八月二十九日乙巳道故河流先所修北岸西中刺水及截河三堤猶短約水尙少力未足恃決河勢大南北廣四百餘步中流深三丈餘益以秋漲水多故河十之八兩河爭流近故河口水刷岸北行洄漩湍激難以下埽且埽行或遲恐水盡湧入決河因淤故河前功遂隳魯乃精思障水入故河之方以九月七日癸丑逆流排大船二十七艘前後連以大桅或長樁用大麻索竹絙絞縛綴爲方舟又用大麻索竹絙用船身繳繞上下令牢不可破乃以鐵貓於上流硾之水中又以竹絙絕長七八百尺者系兩岸大橛上每絙或硾二舟或三舟使不得下船腹略鋪散艸滿貯小石以合子板釘合之復以埽宻布合子板上或二重或三重以大麻索縛之急復縛橫木三道於桅皆頭以索維之用竹編笆夾以艸石立之桅前約長丈餘名曰水簾桅復以木榰拄使簾不偃僕然後選水工便捷者每船各二人執斧鑿立船首尾岸上搥皷爲號皷鳴一時齊鑿須臾舟穴水入並沈遏決河水怒溢故河水暴增卽重更水簾令後復布小歸土牛白闌長稍雜以艸土以物隨宜塡垜以繼之石船下詣實地出水基趾漸髙復捲大埽以壓之前船勢略定尋用前法沈餘船以竟後功昬曉百刻役夫分番甚勞無少間斷船堤之後艸埽三道並舉中置竹絡盛石並埽置樁系纜四埽及絡一如修北截水堤之法第以中流水深數丈用物之多施功之大數倍他堤船堤距北岸才三四十步勢迫東河流峻若自天降深淺叵測於是先卷下大埽約髙二丈者或四或五始出水面修至河口一二十步用工尢難薄龍口喧豗猛疾勢撼埽基陷裂欹傾俄逺故所觀者股栗眾議騰沸以爲難合然勢不容已魯神色不動機解捷出進官吏工徒十餘萬人日加奬諭辭旨懇至眾皆感激赴功十一月十一日丁巳龍口遂合決河絕流故道復通又於堤前通捲欄頭埽各一道多者或三或四前埽出水管心大索繋前埽硾後欄頭埽之後後埽管心大索亦系小埽硾前欄頭埽之前後先羈縻以錮其勢又於所交索上及兩埽之間壓以土石白闌土牛艸土相半厚薄多寡相勢措置埽堤之後自南岸復修一堤抵已閉之龍口長二百七十步船堤四道用農家場圃之具曰轆軸者穴石立木如比櫛薶前埽之旁每步置一轆軸以橫木貫其後又穴石以徑二寸餘麻索貫之系橫木上宻掛龍尾大埽使夏秋■﹝氵棄﹞水冬春淩■﹝渒﹞不得肆力於岸此堤接北岸截河大堤長二百七十步南廣百二十步顚至水面髙丈有七尺水面至澤腹髙四丈二尺中流廣八十步顚至水髙丈有五尺水面至澤腹髙五丈五尺通髙七丈四尺南岸護堤埽一道通長百三十步南岸護岸馬頭埽三道通長九十五步修築北岸堤防髙廣不等通長二百五十四里七十一步白茅河口至板城補築舊堤長二十五里二百八十五步曹州板城至英賢村等處髙廣不等長一百三十三里二百步稍岡至錫山縣增倍舊堤長八十五里二十步歸徳府哈濟口至徐州路三百餘里修完缺口一百七處髙廣不等積修計二里二百五十六步亦思刺店縷水月堤髙廣不等長六里三十步其用物之凡樁木大者二萬七千楡栁雜稍六十六萬六千帶稍連根株者三千八百槁桔蒲葦雜艸以束計者七百一十三萬五千有奇竹竿六十二萬五千葦席十有七萬二千小石二千艘繩索小大不等五萬七千所沈大船百有二十鐵纜三十有二鐵貓三百三十有四竹篾以斤計者十有五萬硾石三千塊鐵鉆萬四千二百有奇大釘三萬三千二百三十有二其餘若木龍蠶椽木麥楷扶樁鐵乂鐵弔枝麻搭火鉤汲水貯水等具皆有成數官吏俸給軍民衣糧工錢醫藥祭祀賑卹驛置馬乘及運竹木沈船渡船下樁等工鐵石竹木繩索等匠傭貲兼以和買民地爲河並應用雜物等價通計中統鈔百八十四萬五千六百三十六錠有奇魯嘗有言水工之功視土工之功爲難中流之功視河濱之功爲難決河口視中流又難北岸之功視南岸爲難用物之效艸𨿽至柔柔能狎水水漬之生泥泥與艸並力重如碇然維持夾輔纜索之功實多蓋由魯習知何事故其功之所就如此玄之言曰是役也朝廷不惜重費不吝髙爵爲民辟害托克托能體上意不憚焦勞不卹浮議爲國拯民魯能竭其心思智計之巧乘其精神膽气之壯不惜劬瘁不畏譏評以報君相知人之明宜悉書之使職史氏者有所考證也

史臣曰議者往往謂天下之亂皆由賈魯治河之役勞民動眾之所致殊不知元之所以亡者紀綱廢弛風俗偸薄其致亂之階非一朝一夕之故使魯不興是役天下之亂詎無從而起乎

二十六年二月黃河北徙先是河決小流口達於淸河壞民居傷禾稼至是復北徙自東明曹濮下及濟寧民皆被害

河源古無所見禹貢導河止自積石漢使張騫持節道西域度玉門見二水交流發蔥嶺趍於闐匯鹽澤伏流千里至積石而再出唐薛元鼎使吐蕃訪河源得之於穆穆哩山然皆歷歲月涉艱難而其所得不過如此世之論河源者又皆推本二家其說怪迂總其實皆非本眞意者漢唐之時地方未盡臣服而道未盡通故其所往每迂回艱阻不能直抵其處而究其極也元有天下薄海內外人迹所及皆置驛傳使驛往來如行國中至元十七年命都實爲招討使佩金虎符往求河源都實旣受命是歲至河州州之東六十里有寧河驛驛西南六十里有山曰殺馬闗林麓穹隘舉足浸髙行一日至巓西去愈髙四閱月始抵河源是冬還報並圖其城傳位置以聞其後翰林學士潘昻霄從都實之弟庫庫楚得其說撰爲河源志臨川朱思本又從巴爾濟蘇家得帝師所藏梵字圖書而以華文譯之與昻霄所志互有詳略今取二家之書考定其說有不同者附注於下按河源在土蕃朶甘斯西鄙有泉百餘泓洳散渙弗可逼視方可七八十里履髙山下瞰燦若列星以故名鄂端諾爾鄂端譯言星宿也【思本曰河源在中國西南直四川馬湖蠻部之正西三千餘里雲南麗江宣撫司之西北二千五百餘里帝師薩斯嘉地之西南二千餘里水從地湧出如井其井百餘東北流百餘里匯爲大澤曰鄂端諾爾】羣流奔輳近五七里匯二巨澤名爲鄂楞諾爾自西而東連屬吞噬行一日迆邐東騖成川號齊必勒河又二三日水西南來名伊爾齊與齊必勒河合又三四日水南來名呼蘭又水東南來名伊拉齊合流入齊必勒其流浸大始名黃河然水猶淸人可涉【思本曰呼蘭河源出自南山其地大山峻嶺綿亙千里水流五百餘里出伊爾齊河伊爾齊河源亦出自南山西北流五百餘里始與黃河合】又一二日岐爲八九股名伊遜鄂羅木譯言九度通廣五七里可度馬又四五日水渾濁土人抱革囊騎過之聚落紏木斡象舟傳髦革以濟僅容兩人自是兩山峽東廣可一里二里或半里其深叵測朶甘斯東北有大雪山名伊拉瑪博囉其山最髙譯言騰格哩哈達卽昆侖也山腹至頂皆雪冬夏不消土人言逺年成冰時六月見之自八九股水至昆侖行二十日【思本曰自渾水東北流二百餘里與和囉海圖河合和囉海圖河源自南山水正北偏西流八百餘里與黃河合又東北流一百餘里過瑪拉噶之地又正北流一百餘里乃折而西北流二百餘里又折而正北流一百餘里又折而東流過昆侖山下畨名伊拉瑪博囉其山髙峻非常山麓綿亙五百餘里河隨山足東流過薩斯嘉庫濟克特地】河行昆侖南半日又四五日至地名庫濟及克特二地相屬又一處地名哈喇伯勒齊爾四達之衝也多寇盜有官兵鎭之近北二日河水過之【思本曰河過克特與伊實巴沁河合伊實巴沁今河源自鐵豹嶺之北正北流凡五百餘里而與黃河合】昆侖以西人簡少多處山南山皆不穹峻水亦散漫獸有髦牛野馬狼麅■﹝羊京﹞羊之類其東山益髙地亦漸下岸狹隘有狐可跳躍而越之處行五六日有水西南來名納琳哈喇譯言細黃河也【思本曰哈喇河自白狗嶺之北水西北流五百餘里與黃河合】又兩日水南來名奇爾穆蘇二水合流入河【思本曰自哈喇河與黃河合正共流二百餘里過鄂勒博站又西北流經昆侖之北二百餘里與奇爾穆蘇河合奇爾穆蘇河源自威成之西北岷山之北水北流卽古當州境正北流四百餘里折而西北流五百餘里與黃河合】河水北行轉西流過昆侖北一向東北流約行半月至貴徳州地名必齊勒始有州治官府州隸吐蕃等處宣慰司司治河州又四五日至積石州卽禹貢積石五日至河州安鄕闗一日至達魯坑東北行一日洮河水南來入河【思本曰自奇爾穆蘇河與黃河合又西北流與彭贊河合彭贊河源自彭贊山之西北水正西流七百餘里過紮薩克逹實與黃河合折而西北流三百餘里又折而東北流過西寧州貴徳州馬嶺凡八百餘里與邈水合邈水源自淸唐宿軍谷正東流五百餘里過阿勒巴站與黃河合又東北流過土橋站古積石州來羌城廓州溝米站界羌城凡五百餘里過河州與頁彭河合頁彭河源自西傾山之北水東北流凡五百餘里與黃河合又東北流一百餘里過塔布城銀川站與湟水浩亹河合湟水源自祈連山下正東流一千餘里注浩亹河浩亹河源自刪丹州之南山山下水東南流一百餘里注湟水然後與黃河合又東北流一百餘里與洮河合洮河源自羊撒嶺北東北流過臨洮府凡八百餘里與黃河合】又一日至蘭州過北卜渡至鳴沙河過應吉裏州正東行至寧夏府南東行卽東勝州隸大同路自發源至漢地南北澗溪細流傍貫莫知紀極山皆艸石至積石方林木暢茂世言河九折彼地有二折蓋奇爾穆蘇及貴徳州必齊勒也【思本曰自洮水與黃河合又東北流過達勒達地凡八百餘里過丰州西受降城折而正東流過達勒達地古天徳軍中受降城東受降城凡七百餘里折而正南流過大同路云內州東勝州與黒河合黑河源自漢陽嶺之南水正西流凡五百餘里與黃河合又正南流過保徳州葭州及興州境又過臨州凡一千餘里與察納河合察納河源自古宥州東南流過陜西省綏徳州凡七百餘里與黃河合又南流三百里與延安河源自陜西蘆子闗亂山中南流三百餘里過延安府折而正東流三百里與黃河合又南流三百里與汾河合汾河源自河東朔武州之南亂山中西南流過管州冀寧路汾州霍州晉寧路綘州又西流至龍門凡一千二百餘里始與黃河合又南流二百里過河中府過潼闗與太華大山綿亙水勢不可復南乃折而東流大槪河源東北流所歷皆西畨地至蘭州凡四千五百餘里始入中國又東北流過達勒達地凡二千五百餘里始入河東境內又南流至河中凡一千八百餘里通計九千餘里】

官制之定

世祖中統元年四月初定官制初太祖特穆津起自朔土統有其眾部落野處諸事艸創設官甚簡以斷事官爲至重之任位三公上丞相謂之大筆且齊掌兵柄則左右萬戶而已後以西域漸定始置達嚕噶齊於各城監治之達嚕噶齊華言掌印官也及取中原太宗諤格徳依始立十路宣課司選儒臣用之金人來歸者因其故官若行省若元帥則以行省元帥授之世祖卽位始大新制作乃命劉秉忠許衡酌古今之宜定內外官制其總政務者曰中書省秉兵柄者曰樞宻院司黜陟者曰禦史臺體統旣立其次在內者則有寺有監有衛有府在外者則有行省有行臺有宣慰司有廉訪司其牧民者則曰路曰府曰州曰縣官有常職位有常員食有常祿其長則蒙古人爲之而漢人南人貳焉於是一代之制始備五月立十路宣撫司置宣撫使並副使

至元七年春正月立尙書省初議三省並建侍禦史髙鳴上言曰臣聞三省設自近古其法由中書出政移門下議不合則有駁正或封還詔書議合則還移中書中書移尙書尙書乃下六部郡國方今天下大於古而事益繁取決一省猶曰有壅況三省乎且多置官者求免失政也但使賢俊萃於一堂聯署參決自免失政豈必別官異坐而後無失政乎故曰政貴得人不貴得官不如一省便帝深然之

九年春正月罷尙書省

十五年秋七月詔定武官承襲之制凡有功升秩者原職令他有功者居之不得令子侄復代陣亡者始得襲病死者降一等把總百戶老死者不襲著爲令

十九年十二月詔禦史臺得自選其屬初禦史惟用漢人至是崔彧請參取蒙古人用之又言臺察之選止申中書寧無偏黨之獘今宜令本臺得自選任旣而江淮省臣有欲專恣而忌臺察之言者上議欲以行臺隸行省詔廷臣雜議兵部尙書董文用曰禦史臺譬之臥虎𨿽未噬人人猶畏其虎也今虛名僅存而紀綱猶不振更加抑之則風采薾然無復可望此不可行也從之

二十年六月增給官吏俸初詔定官吏贓罪法自五十貫以上皆決杖除名不敍百貫以上者死崔彧謂今百官月俸不能副贍養之資難責以廉勤之操宜更議增庶官月俸所增俸鈔惟賦之於民官吏不貪民必受惠其有以貪抵罪又復何辭遂詔內外官吏俸以十分爲差增給五分

三十三年秋七月詔中書省銓定省院臺部官屬自中書令左右丞相而下各有定員仍諭安圖曰中書省朕當親擇其餘諸司並從中書增減安圖曰比聞聖意欲倚近侍爲耳目如臣所行非法從其舉奏今近臣乃伺隙援引非類曰某居某官某居某職以所署奏目付中書施行銓選之法自有定制其尢無事例者臣嘗廢格不行慮其黨有短臣者帝曰卿言良是後若此者其勿行之

三十年春正月汰冗官先是趙天麟上策曰臣聞設計張网莫如淸簡建官置吏切戒繁多夫爵者官之尊也階者官之次也品者官之序也職者官之掌也位者官之居也祿者官之給也吏者官之佐也𨿽則事非位立而不辦亦有事因位多而益生此聖王所以貴寡不貴眾欲靜不欲動也唐虞稽古建官惟百夏商官倍亦克用乂周卿分職各率其屬厥後職員愈多而治愈不及古矣是以漢光廢四百縣而下民業定隋文廢五百部而天下政行皆以官不用多而在乎得賢政不在煩而貴乎省事也今國家立制自王及國王郡王國公以下爲爵自特進崇進至將軍大夫校尉郎爲階自正一至從九爲品掌典當行爲職各職所居爲位各位養廉之資爲祿各司贊佐行文之史爲吏其制亦已詳矣然而文武二等分部中外本欲圖寧而似乎難寧也臣伏見京師不急之司院無用之署局及隨朝臺省院部以下諸有司官吏可兼不兼可並不並亦已有之矣畿外行省隨省諸有司宣慰廉訪等司路府州縣倉庫局監等諸衙門及各衙門內官吏亦有冗者矣武臣萬戶所管不滿萬人千戶所管不滿千人之類亦已有之矣臣竊以冗官之大獘有三一曰選法之獘二曰政事之獘三曰軍民之獘夫文武官吏員數旣多當考滿之時近春秋之選資格之簿擾攘紛紜保薦之文交錯旁午有司行文猶且未暇奚暇顧孰果有才孰果有徳而考校之也哉旣不遑考校則取凖於籍文薦書之所陳布者矣於是雜流之人進貨賄之竇開遂致員多闕少無如之何經營者早得遷除養髙者坐淹歲月此選法之獘也夫文武官吏員數旣多有當決之事而不決有當行之事而不行問其職則曰我此職也問其施爲則曰僚屬非一豈我之所能獨主混齊竽而難辧受王命而自安及乎朝廷聞之遂立稽違期限之罰不亦甚歟此政事之獘也夫國家用人路廣浮濫得升使之臨蒞在下必不能敷宣政化如是則刻剝之苦役使之煩爲害良多此軍民之獘也三獘不絕而徒立法以防之不知法立而懼法之人姦欺之計亦益生矣伏望陛下察此三獘凡京師不急之司院無用之局署及天下諸衙門可罷者悉罷之凡行省隨省諸有司宣慰廉訪等司路府州縣等一切諸衙門及萬戶千戶所管不及數之類可並者悉並之凡省臺院部以下有諸司之官吏及天下諸衙門之官吏可減者悉減之然後以愼名器之法擇人而用之又以考幽明之法順理而考之則典選者易見其人易程其效而選法淸矣臨政者事有所歸職有所主而政績成矣在下者省於煩役免於苦刻而民業定矣民者天下之本民業定而天下不太平者未之有也上嘉納之於是省內外官府二百五十五所官六百六十九員

尙書省之復

武宗至大二年八月復置尙書省以奇塔特布濟克爲右丞相托克托爲左丞相三寶努約希爲平章政事本巴爲右丞孟克特穆爾爲左丞王羆參知政事初帝從托克托嘉琿帕哈哩鼎言欲復置尙書省分理財用禦史臺臣言至元中阿哈瑪特僧格相繼立尙書省綜理財用事敗並入中書今四方地震水災歲仍不登百姓重困又復立之則必增置有司濫設官吏殆非益民之事且綜理財用在人爲之若止命中書未見不可帝曰卿言良是此二人者願任其事姑聽其行焉至是約希又與本巴言其事帝命與塔斯布哈集議本巴言政事得失皆前日中書省臣所爲今欲舉正彼懼有累孰願行者臣請乞舊事從中書新政從尙書其尙書省官請以奇塔特布濟克托克托等爲之帝並從其議塔斯布哈言此大事遽爾更張乞與諸老臣更議之帝不從三寶努言尙書省旣立更新庶政變易鈔法用官六十四員其中宿衛之士有之品秩未至者有之未歷仕者有之此皆素習於事旣已任之乞勿拘例授以宣敕仍攺各行中書省爲行尙書省以尙書條畫頒示天下敢有沮撓者罪之九月帝從約希言鈔法大壞乃攺造至大銀鈔凡十三等每一兩準至元鈔五貫白銀一兩黃金一錢隨路立平凖行用庫買賣金銀倒換緡鈔或民間絲綿布帛赴庫回易依驗時估給價隨處路府州縣設立常平倉以權物價丰年収糴粟麥米榖值靑黃不接之時比附時估減價出糴以遏沸湧金銀私相買賣及海舶興販金銀銅錢絲棉布帛下海者並禁之尙書省言古者設官分職各有攸司方今地大民眾事益繁冗若使省臣總挈綱領庶官各盡厥職其事豈有不治頃歲省務壅塞朝夕惟署押文案事皆廢弛天災民困職此之由自今以始省部一切皆令從宜處置大事或須上請得旨卽行用成至治上順天道下安民心又言國家地廣民眾古所未有累朝格例前後不一執法之吏輕重任意請自太祖以來所行政令九千餘條刪除繁冗使歸於一編爲定制並從之時又立資國院於大都山東河南遼陽江淮湖廣四川立泉貨監六產銅之地設提舉司十九鑄錢曰至大通寶者準至大錢十文與歷代錢通用其當五當三折二並以舊數用之旣而禦史言至大銀鈔始行品目繁多民猶未悟而又兼行銅錢慮有相妨今民間拘収銅器甚急民殊不便乞與省臣詳議不報尙書省上言三宮內降之旨曩中書奏請勿行臣等謂宜仍舊行之儻於大事有害則復奏請中書之務乞以盡歸臣等至元二十四年凡宣敕亦以尙書省掌之今臣議乞從尙書省任人而以宣敕省官委中書從之

三年六月詔尙書省右丞相托克托左丞相三寶努盡總百司庶務三寶努言省部官不肯恪勤署事敕自今晨集暮退茍或怠弛不必以聞便宜罪之其到任者或一再月辭以病者杖罷不敍

四年正月帝崩皇太子罷尙書省托克托三寶努約希本巴王羆等皆伏誅初皇太子以托克托等變亂舊章流毒百姓凡誤國欲悉按誅之延慶使楊多爾濟諫曰爲政而首尙殺非帝王治也太子感其言特誅其尢者旣而禦史言托克托等旣正典刑而黨附之徒布在列司若博囉孟克特穆爾庫哩濟蘇烏瑪喇等姦貪害政今中書方欲用爲各省平章參政等官宜加罷黜遂流孟克等於海南尋復以行尙書省爲行中書省有司百務復歸中書四月罷行至大銀鈔銅錢資國院及各處泉貨監提舉司俱罷應尙書省已發各處至大鈔本及至大銅鈔截日封貯民間行使者赴行用庫倒換楊多爾濟曰法有便否不當視立法之人爲廢置銅錢與楮幣相權而用古之道也何可遽廢耶言𨿽不用時論是之

陳邦瞻曰元世尙書省之設凡三阿哈瑪特僧格托克托三人相終始初皆以言利當人主意尙書省蓋專爲理財用設也中書何不可理財而必別設一省與之並哉由元世任用勲舊諸人皆新進若與之同官勢必出其下不可得志惟別立尙書省而中書之權遂奪權奪而諸勲舊束手擁虛位矣此阿哈瑪特諸人之謀也

元史紀事本末卷三

諸儒出處學問之槪

世祖至元十八年三月許衡卒衡自辭國子祭酒歸懷孟至是病革家人祀先衡曰吾一日未死敢不躬祀扶而起奠獻如儀旣徹家人餕怡怡如也已而卒年七十三懷人無貴賤少長皆哭於其門四方學士大夫聞訃皆爲位而哭衡嘗語其子曰我平生爲虛名所累竟不能辭官死後愼勿請謚勿立碑但書許某之墓四字使子孫識其處足矣後贈司徒封魏國公謚文正虞集曰南北未一許衡先得朱子之書伏讀而深信之持其說以事世祖儒者之道不廢衡實啟之【衡學問始末與姚樞竇黙趙復等出處俱附見宋編】

十九年十二月徵處士劉因因字夢吉容城人天資絕人日記數千言過目成誦初爲經學究訓詁注釋之說嘆曰聖人精義殆不止此及得周邵程朱之書一見卽曰我固謂當有是也及論其學之所長曰邵至大也周至精也程至正也朱子極其大盡其精而貫之以正也愛諸葛孔明靜以修身之語表所居曰靜修至是以博果宻薦詔徵之擢右贊善大夫尋以繼母老辭歸俸給一無所受後復以集賢學士徵因上宰相書力辭帝聞之曰古有所謂不召之臣其斯人之徒歟遂不彊三十年卒於家

成宗大徳七年夏四月蘭溪處士金履祥卒履祥字吉父幼敏睿及長從學同郡王栢及何基之門基則學於黃幹而幹則親得朱熹之傳者宋將亡遂絕意進取屏居金華山中訓迪後學諄切無倦及何基王栢之喪履祥率其同門之士以義制服觀者始知師弟之系於彛倫也履祥嘗謂司馬文正公作資治通鑑劉恕爲外紀以記前事不本於經而信百家之說是非謬於聖人不足以傳信乃用邵氏皇極經世歷胡氏皇王大紀之例損益折衷一以尙書爲主下及詩禮春秋旁采舊史諸子表年系事斷自唐堯以下接於通鑑之前勒爲一書名曰通鑑前編以授門人許謙曰二帝三王之盛其微言懿行宜後王所當法戰國申商之術其苛法亂政亦後王所當戒則是編不可以不著也謙嘗序其論孟考證曰聖賢之心盡在四書而四書之義備於朱子顧其立言詞約意廣讀者咸得其粗而不能悉究其義或以一偏之致自異而初不知未離其範圍世之詆訾貿亂務爲新奇者其獘正在此耳此金先生考証之所由作也始餘三四讀自以爲了然已而不能無惑久若有得覺其意初不與己異愈久而所得愈深與已意合者亦大異於初矣童而習之白首不知其要領者何限其可以易心求之哉當時以基之淸介純實似尹和靖栢之髙明剛正似謝上蔡履祥則親得之二氏而並克於己者也居仁山之下學者稱爲仁山先生

十二年十二月徵處士蕭■﹝奭斗﹞爲太子諭徳■﹝奭斗﹞字惟斗陜西奉元人初出爲府吏與上官語不合卽引退讀書南山者三十年不求進取博極羣書及門受業者甚眾鄕人有暮行遇盜詭曰我蕭先生也盜驚愕釋去世祖時辟爲陜西儒學提舉不赴後累授集賢直學士國子司業攺集賢侍讀學士俱不赴至是徵拜太子右諭徳扶病至京師入覲東宮書酒誥爲獻以朝廷時尙酒故也尋以病請解職或問之則曰禮東宮東面師傅西面此禮今可行乎俄擢集賢直學士國子祭酒依前右諭徳固辭而歸卒謚貞敏同時有韓擇字從善侯均字伯仁同恕字寛甫恕弟子第五居仁字士安皆奉元人以學行名振闗中學者宗之

文宗天歷二年春正月贈緱山處士杜瑛爲翰林院學士謚文獻瑛字文�其先霸州信安人至瑛遂避地河南緱山中搜訪諸書盡讀之世祖中統初詔徵爲懷孟提舉學校官不赴杜門著書優遊道藝以終其身所著書曰春秋地裏原委十卷語孟旁通八卷皇極引用八卷皇極疑事四卷極學十卷律呂律曆禮樂雜誌三十卷文集十卷其於律則究其始研其義長短淸濁周徑積實各以類分取經史之說以實之而折衷其是非其於歷則謂造歷者皆從十一月甲子朔夜半冬至爲歷元獨邵子以爲天開於子取日甲月子星甲辰子爲元會運世之數無朔虛無閏餘率以三百六十爲歲而天地之盈虛百物之消長不能出乎其中矣論閉物開物則曰開於已閉於戊五天之中也六地之中也戊巳月之中星也又分卦配之紀年金之大定庚寅交小過之初六國朝之甲寅三月二十有三日寅時交小過之九四其說多先儒所未發云

至順三年六月吳澄卒澄字幼淸撫州崇仁人自幼用力聖賢之學嘗著說曰道之大原出於天神聖繼之堯舜而上道之元也堯舜而下其亨也洙泗鄒魯其利也濓洛闗閩其貞也分而言之上古則羲皇其元堯舜其亨禹湯其利文武周公其貞乎中古之統仲尼其元顏曽其亨子思其利孟子其貞乎近古之統周子其元程張其亨也朱子其利也孰爲今日之貞乎未之有也然則可以終無所歸哉具早以斯文自任如此宋末舉進士不第隠居布水谷讀書著述遂不復出至元中召至京師欲官之以母老辭歸朝廷命有司卽其家錄所著書置於國子監除江西儒學副提舉以疾去尋爲翰林學士泰定間謝病歸士大夫皆迎請執業而四方之士不憚數千里躡履負笈來學山中者常不下千數百人少暇卽著書至將終猶不置也於易書詩春秋禮記各有纂言盡破傳注穿鑿以發其蘊條歸紀敍精明簡潔卓然成一家言作學基學統二篇使人知學之本與爲學之序尢有得於邵堯夫陸子靜之學校定皇極經世書又校正老子莊子太玄經樂律及八陣圖郭璞葬書初澄所居艸屋數間程巨夫題曰艸廬故學者稱之爲艸廬先生卒年八十五有大星墜其捨東北贈臨川郡公謚文正

順帝元統二年夏四月休寧處士陳櫟卒櫟字壽翁少有異質宋亡科舉廢櫟慨然發憤致力於聖賢之學以朱熹氏爲宗延佑初詔科舉取士櫟不欲就試有司彊之試中選遂不赴禮部教授於家不出門戶者數十年所居堂曰定宇學者稱爲定宇先生至是卒年八十三揭徯斯志其墓與吳澄並稱曰澄居通都大邑又數登用於朝天下學者四面而歸之故其道逺而章尊而明櫟居萬山間與木石居而足迹未嘗出鄕裏故其學必待其書之行天下乃能知之及其行也亦莫之禦是可謂豪傑之士矣世以爲知言櫟同郡胡一桂胡炳一桂字庭芳婺源人初徳興沈貴寶受易於董夢程夢程受朱熹之易於黃幹一桂父方平及從貴寶夢程學嘗著易學啟蒙通釋一桂之學出於方平得朱熹氏源委之正所著書有周易本義附錄纂疏本義啟蒙翼傳朱子詩傳附錄纂疏並行於世學者稱雙湖先生炳字仲虎亦以易名家作易本義通釋而於朱熹所著四書用力尢深余幹饒魯之學本出於朱熹而其爲說多與熹抵牾炳文深正其非作四書通凡詞異而理同者合而一之辭同而指異者析而辧之往往發其未盡之蘊東南學者因其所自號稱雲峯先生

至正三年冬十月金華處士許謙卒謙字益之父觥宋淳佑七年進士謙少孤甫能言母陶授以孝經論語入耳輙不忘旣長遭國亡而家亦破自力於學借書於人以四部分讀之所涉向博而有疑無所從質聞鄕先生金履祥深明道學之要遂委已而學焉履祥告之曰吾儒之學理一而分殊理不患其不一所難者分殊耳又曰聖人之道中而已矣謙由是致其辧於分之殊而要其歸於理之一毎事毎物求夫中者而用之蓋自其登金氏之門卽以聖賢之學爲已任師弟子間口授指畫盡得其相傳之奧履祥沒謙益加充闡自得者爲多於書無所不觀窮探聖微有不可通卽不敢彊於儒先之說所未安者亦不敢茍同也謙學於天文地理典章制度食貨刑法字學音韻醫經數術靡不該貫一事一物可爲博聞多識之助者必謹志之而異端之說必洞究其蘊奧其教學者以立性人倫爲本以開明心術變化气質爲先以爲己爲立心之要以分別義利爲處事之制至誠諄切內外殫盡爲學者師四十年部使者數列其行義於朝郡舉茂才又舉遺逸以應詔皆固辭江淛鄕闈嘗請持文衡亦辭不就所著述甚眾尢深於易嘗謂伏羲之經廣大悉備文王周公孔子之詞乃其傳注六爻之義特發凡舉例耳學者稱爲白雲先生後謚文懿

王褘曰堯舜禹湯文武周公相傳之道至孔子乃集其大成宋周程氏者作復續斯道之統而道南之學由楊時氏一再傳爲羅從彥氏李侗氏至朱熹氏又集其大成者也然孔門羣弟子惟曾氏之傳得其宗曽氏以其所傳傳之子思子思以傳之孟子一出於正焉朱氏之徒亦眾矣得其宗者惟黃幹氏幹傳何基氏基傳王栢氏栢之傳爲履祥爲謙其授受之淵源如禦一車以行大逵如執一鑰以節眾音推原統緒必以四氏爲朱學之正適亦何其一出於正粹然如此也程氏之道至朱氏而始明朱氏之道至金氏許氏而益著使百年以來學者有所宗鄕不爲異說所遷而道術必出於一可謂有功於斯道者矣大抵儒者之功莫大於爲經經者斯道之所載焉者也有功於經卽其所以有功於道也金氏許氏之爲經其爲力至矣其於斯道謂之有功非耶

五年十二月資州處士黃澤卒澤字楚望生有異質自少以明經學道爲志好爲苦思久之如有所見作顏淵仰髙鉆堅論大徳中江西行省聞其名授江州景星書院山長旣久又爲山長於洪州東湖書院受學者益眾秩滿卽歸閉門授徒不復言仕嘗以爲去聖久逺經籍殘闕傳注家率多傅會近世儒者又各以才識求之故議論𨿽多而經旨愈晦必積誠研精有所悟入然後可以窺見聖人之本眞旣乃盡悟經傳之旨自言毎於幽閒寂寞顚沛流離疾病無聊之際得之及其久也則豁然無不貫通於是六經傳注之失未決之疑凡數十年苦思而未通者皆渙然冰釋作十翼舉要三傳義例翼經罪言吳澄嘗觀其書以爲平生所見明經士未有能及之者謂人曰能言距楊墨者聖人之徒也楚望眞其人乎然澤雅自愼重未嘗輕與人言李泂使過九江請北面爲弟子授一經且將經紀其家澤謝之曰以君之才何經不可明然亦不過筆授其義而已若余則於艱苦之餘乃能有見吾非邵子不敢以二十年林下期君也泂嘆息而去或問澤自閟如此寧無不傳之懼澤曰吾道興廢上闗天運豈區區人力所致門人惟新安趙汸爲髙弟得其春秋之學爲多

郭守敬授時歷

世祖至元十七年十一月甲子行授時歷先是至元初劉秉忠言大明歷自遼金承用二百餘年浸以後天宜在所立攺未及用其議而秉忠沒至十三年江南略平天下混一上思其言遂議攺修新曆立局以庀事詔郭守敬與王恂率南北日官分掌測驗而張文謙張易領其事前中書左丞許衡亦參預焉守敬乃言歷之本在於測驗而測驗之器莫先於儀表今司天渾儀宋皇佑中汴京所造與此處天度不符比量南北二極差約四度表石年深亦復欹側宜盡考其失更置之及擇髙塏之所造木爲重棚創簡儀髙表用相比覆又以爲天樞附極而動昔人嘗展管望之未得其的作候極儀極辰旣得天體斯正作渾天象象𨿽形佀莫適所用作玲瓏儀以表之矩方測天之正圓莫如以圓求圓作仰儀古有經緯結而不動攺之作立運儀日有中道月有九行合而作證理儀表髙景虛其象非眞作景符月𨿽有明測景則難作窺凡歷法之驗在於交會作日食月食儀天有赤道輪以當之兩極低昂標以指之作星晷定時儀其器凡十有三又作正方按九表懸正儀凡四等爲四方行測者所用又作仰規覆矩圖異方渾蓋圖月出入永短圖凡五等與上諸儀互相參考十六年攺局爲太史院以恂爲太史令守敬同知太史院事乃進所造儀表式於榻前指陳理致一一周悉自朝及夕上不爲倦因奏唐開元間僧一行令南宮說測景天下其可考者今十三處今疆宇比唐尢廣必多方測驗而後日月交會分數時刻之不同晝夜長短之不同日月星辰去天髙下之不同可得周知上可其奏乃置監候官十四人分道而出先從南北取直立表以測景南海北極出地二十五度夏至景在表南長一尺一寸六分晝五十六刻夜四十四刻衡嶽北極出地二十五度夏至日在表端無影晝五十六刻夜四十四刻嶽臺北極出地三十五度夏至景長一尺四寸八分晝六十刻夜四十刻和林北極出地四十五度夏至景長三尺二寸四分晝六十四刻夜三十六刻鐵勒北極出地五十五度夏至景長五尺一分晝七十刻夜三十刻北海北極出地六十五度夏至景長六尺七寸八分晝八十二刻夜一十八刻繼又測驗上都北極出地四十三度少北京北極出地四十二度彊益都北極出地三十七度少登州北極出地三十八度少髙麗北極出地三十五度少西京北極出地四十度少太原北極出地三十八度少安西府北極出地三十四度半彊興元北極出地三十三度半彊成都北極出地三十一度半彊西涼州北極出地四十度彊東平北極出地三十五度太大名北極出地三十六度南京北極出地三十四度太彊陽成北極出地三十四度太弱揚州北極出地三十三度鄂州北極出地三十一度半吉州北極出地二十三度半雷州北極出地二十度太璚州北極出地十九度太十七年新曆成守敬與諸太史同上奏曰帝王之事莫重於歷自黃帝迎日推策帝堯以閏月定四時成歲舜在璇璣玉衡以齊七政爰及三代歷無定法周秦之間閏餘乖次至漢造三統歷百三十年而是非始定東漢造四分曆七十餘年而儀式方備又百三十一年鐂洪造乾象歷始悟月行有遲疾又百八十年姜岌造三紀甲子歷始悟以月食衡檢月宿度所在又五十七年何承天造元嘉歷始悟以朔望及弦皆定大小餘又六十五年祖衝之造大明歷始悟太陽有歲差之數極星去不動處一度余又五十二年張子信始悟日月交道有表裏五星有遲疾畱逆又三十三年鐂焯造皇極歷始悟日行有盈縮又三十五年傅仁均造戊寅元歷頗采舊儀始用定朔又四十六年李淳風造麟徳歷以古歷章蔀元首分度不齊始爲總法用進朔以避晦晨月見又六十三年僧一行造大衍歷始以朔有四大三小定九服交食之異又九十四年徐昻造宣明歷始悟日食有气刻時三差又二百三十六年姚舜輔造紀元歷始悟食甚泛余差數以上計千一百八十二年曆經七十攺其創法者十三家自是又百七十四年惟我聖朝統一六合肇造區夏専命臣等攺治新曆臣等用創造簡儀髙表憑測到實數所考正者凡七事一曰冬至自丙子年立冬後依每日測到晷影逐日取對冬至前後日差同者爲準得丁丑年冬至在戊戌日夜半後八刻半又定丁丑夏至得在庚子日夜半後七十刻又定戊寅冬至在癸卯日夜半後三十三刻己卯冬至在戊申日夜半後五十七刻半庚辰冬至在癸丑日夜半後八十一刻半凡減大明歷十八刻逺近相符前後應準二曰歲餘自鐂宋大明歷以來凡測景驗气得冬至時刻眞數者有六用以相距各得其時合用歲餘今考定四年相符不差仍自宋大明壬寅年距至今日八百一十年毎歲合得三百六十五日二十四刻二十五分其二十五分爲今歷歲餘合用之數三曰日躔用至元丁丑四月丁丑望月食旣推求日躔得冬至日躔赤道箕宿十度黃道箕九度有畸仍憑每日測到太陽躔度或憑星測月或憑月測日或徑憑星度測日立術準算起自丁丑正月至乙卯十二月凡三年共得一百三十四事皆躔於箕與月食相符四曰月離自丁丑至今每日測到逐時太陰行度推算變從黃道求入轉極遲極疾並平行處前後凡十三轉計五十一事內除不的者外有三十事得大明歷入轉後天又因考驗交食加大明歷三十刻與天道合五曰入交自丁丑五月以來憑每日測到太陰去極度數比擬黃道去極度得月道交於黃道共得八事仍依日食法度推求皆有食分得入交時刻與大明歷所差不多六曰二十八宿距度蓋自漢太初以來距度不同互有損益大明歷則於度下余分附以太半少皆私意牽就未嘗實測其數今新儀皆細刻周天度分每度爲三十六分以距綫代管窺宿度余分並依實測不以私意牽就七曰日出入晝夜刻大明歷日出入晝夜刻皆據汴京爲準其刻數與大都不同今更以本方北極出地髙下黃道出入內外度立法推求每日日出入晝夜刻得夏至極長日出寅正二刻日入戌初二刻晝六十二刻夜三十八刻冬至極短日出辰初二刻日入申正二刻晝三十八刻夜六十二刻永爲定式所創法者凡五事一曰太陽盈縮用四正定气立爲升降限依立招差求得毎日行分初未極差積度比古爲密二曰月分遲疾古歷皆用二十八限今以萬分日之八百二十分爲一限凡折爲三百三十六限依垜疊格差求得轉分進退其遲疾度數逐時不同蓋前所未有三曰黃赤道差舊法以一百一度相滅相乘今依算術勾股弧矢方圓斜直所容求到度率積差差率與天道實爲脗合四曰黃赤道內外度據累年實測內外極度二十三度九十分以圓容方直矢接勾股爲法求每日去極與所測相符五曰白道交周舊法黃道推變白道以斜求斜今用立渾比量得月與赤道正交距春秋二正黃赤道正交一十四度六十六分擬以爲法推逐月毎交二十八宿度分於理爲盡是歲有詔頒行新曆賜名授時於是歷𨿽已頒而推步之式立成之數猶未有成書會太史卒守敬乃比次篇類整齊分秒裁爲推步七卷立成二卷歷議擬稿三卷轉神選擇二卷上中下三歷注式十二卷二十二年升太史令遂奏上其書又爲時侯箋注二卷修攺源流一卷儀象法式二卷二至晷景考二十卷五行細行考四十卷古今交食考一卷新測二十八捨雜坐諸星八宿去極一卷新測無名諸星一卷月離考一卷並藏之官古歷天周與歲周小餘同於日度四分之一漢魏以來漸覺不齊而破分之論起守敬乃用百年爲率小餘之下增損各一以之上推往古下驗方來無不脗合乃積年日法演積分換之說皆所不用其所爲歷測驗旣精設法詳具今且九十年無分毫差者舊儀悉多蔽礙且距齒有度刻而無細分以管望星漸外則所見漸展尢難取的守敬所爲儀但用天常赤道四遊三環三距設四遊於赤道之上而附直距於四遊之外與雙環兩間同結環距端測日月星則以兩綫相望取其正中所當之刻之度之分之秒至爲切密八尺之表夏至景長尺有五寸千里爲差一寸其說見於周官周髀唐一行𨿽嘗疑之而未之有攺守敬乃爲表比古制加五倍上施橫梁毎日中以符竅夾測橫梁之景折取中數視舊法但取表端之景者加審矣

佛教之崇

世祖至元十九年帝師額琳沁死達爾瑪巴拉實哩嗣初土番人帕克斯巴者相傳自其祖多爾濟以其法佐國主霸西域十餘世帕克斯巴生七歲誦經數十萬言能約通其大義國人號之聖童年十五謁帝於潛邸與語大悅日見親幸中統元年帝卽位尊爲國師授玉印命制蒙古新字字成上之其字僅千餘其母凡四十有一其相闗紐而成字者則有韻闗之法其以二合三合四合而成字者則有語韻之法而大要則以諧聲爲宗至元六年詔頒行天下凡璽書頒降並用蒙古新字各以其國字副之遂升號帕克斯巴曰大寶法王十一年請告西還乃以其弟額琳沁嗣焉十六年帕克斯巴死詔贈皇天之下一人之上宣文輔治大聖至徳普覺眞智佑國如意大寶法王西天佛子大元帝師自額琳沁嗣凡六歲至是死復以達爾瑪巴拉實哩嗣立自是每帝師一人死必自西域取一人爲嗣終元世無攺焉

文宗天歷二年帝師輩年札克策喇實至上命朝廷一品以下咸郊迎大臣俯伏進觴帝師不爲動惟國子祭酒富珠哩翀舉觴立進曰帝師釋迦之徒天下僧人師也予孔子之徒天下儒人師也請各不爲禮帝師笑而而起舉觴卒飲眾爲之栗然按元自太祖起朔方時已崇尙釋教及得西域世祖以其地廣且險逺俗獷好鬥思有以柔服其人乃郡縣土番之地設官分職盡領之於帝師乃立宣政院其爲使位居第二者必以僧爲之帥臣以下亦僧俗並用軍民盡屬統理於是帝師之命與詔勑並行西土百年之間朝廷所以敬禮而尊信之者無所不用其至𨿽帝后妃主皆因受戒而爲之膜拜正衙朝會百官班列而帝師亦或専席於坐隅且每帝卽位之始降詔褒護必勑章佩監絡珠爲字以賜蓋其重之如此其未至而迎之則中書大臣馳驛累百騎以往所過供億送迎比至京師則勑大府假法駕半仗以爲前導詔省臺院官以及百司庶府並服銀鼠濟遜用每歲二月八日迎佛威儀往迓且命禮部尙書郎中専督迎接及其卒而歸葬舍利又命百官出郭祭饑大徳九年専遣平章政事特穆爾乘傳護送賻金五百兩銀千兩幣帛萬疋鈔三千錠皇慶二年加至賻金五千兩銀一萬五千兩錦綺雜彩共一萬七千疋𨿽其昆弟子姓之往來有司亦供億無乏泰定間以帝師弟恭噶伊實戩將至詔中書持羊酒郊勞而其兄索諾木藏布遂尙公主封白蘭王賜金印給圓符其弟子之號司徒司空國公佩金玉印章者前後相望爲其徒者怙勢恣睢日新月盛气焰燻灼延於四方爲害不可勝言有嘉木揚喇勒智者世祖用爲江南釋教總統發掘故宋趙氏諸陵之在錢塘紹興者及其大臣塜墓凡一百十所戕殺平民四人受人獻美女寶物無算且攘奪盜取財物計金一千七百兩銀六千八百兩玉帶九玉器大小百一十有一雜寶貝百五十有二大珠五十兩鈔一十一萬六千二百錠田二萬三千畝私庇平民不輸公賦者二萬三千戶他所藏匿未露者不論也又至大元年上都開元寺西僧彊市民薪民訴諸畱守李璧璧方詢問其由僧已率其黨持白挺突入公府隔案引璧髮捽諸地捶朴交下拽之以歸閉諸空室久乃得脫奔訴於朝遇赦以免二年復有僧龔柯等十八人與諸王哈喇巴爾妃呼圖克齊徳濟爭道挺妃墮車歐之且有犯上等語事聞詔釋不問而宣政院臣方奏取旨凡民歐西僧者截其手詈之者斷其舌時仁宗居東宮聞之亟奏寢其令泰定二年西臺禦史李昌言嘗經平涼府靜會定西等州見西番僧佩金字圖符絡繹道途馳騎累百傳捨至不能容則假館民捨因迫逐男子奸污女婦奉元一路自正月至七月往返者百八十五次用馬至八百四十餘匹較之諸王行省之使十多六七驛戶無所控訴臺憲莫得誰何且國家之制圓符本爲邊防警報之虞僧人何事而輒佩之乞更正僧人給驛法且令臺憲得以糾察不報必嚕匝納實哩之誅也有司籍之得其人畜土田金銀貨貝錢幣邸捨書畫器玩以及婦人七寶裝具價直巨萬萬云若歲時祝釐禱祠之常號稱好事者其目尢不一有曰辰類阿索勒華言慶贊也有曰斯滿拉華言藥師壇也有曰綽克絅華言護城也有曰多爾沁華言大施食也有曰多爾濟埓克多爾華言美妙金剛回遮施食也有曰齊爾多克巴華言回遮也有曰隆科爾華言風輪也有曰贊多爾華言作施食也有曰楚多爾華言出水濟六道也有曰當喇克多爾華言回遮施食也有曰登多爾華言常川施食也有曰坐靜有曰嚕綽華言師子吼道場也又有曰雅滿達噶華言黒獄帝主也有曰吹思絅多爾瑪華言護江神施食也有曰齊特古朗絅華言自受主戒也又有曰辰類坐靜有曰尼古察坐靜華言袐密坐靜也有曰札木揚華言文殊菩薩也有曰衮布多爾華言至尊大黒神回遮施食也有曰赫巴匝爾華言大喜樂也有曰璸匝雅華言無量壽也有曰都克噶爾華言白傘蓋咒也有曰班匝喇克察華言五護陀羅尼經也有曰阿斯達薩達實哩華言八十頌般若經也有曰薩斯納總華言大理天神咒也有曰科爾羅普爾普總華言大輪金剛咒也有曰策巴克黙特總華言無量壽經也有曰斯羅克巴華言最勝王經也有曰薩思納總華言護神咒也有曰納木卓木總華言懷相金剛也有曰卜嚕卜巴華言咒法也又有作攃攃者以泥作小浮屠也又有作多爾康者其作多爾康或一所二所以至七所作攃攃者或十萬二十萬以至三十萬又嘗造浮屠二百一十有六實以七寶珠玉半置海畔半置水中以鎭海災延佑四年宣徽使會毎歲內廷佛事所供其費以斤數者用麫四十三萬九千五百油七萬九千酥二萬一千八百七十蜜二萬七千三百自至元三十年間醮祠佛事之日僅百有二大徳七年再立功徳司遂增至五百有餘僧徒貪利無已交結近侍欺昧奏請布施莽齋所需非一歲費千萬較之大徳不知幾倍又每歲必因好事奏釋輕重囚徒以爲福利𨿽大臣如阿里閫帥如必實哷勒莫不假是以逭其誅宣政院參議李良弼受賕鬻官直以帝師之言縱之其餘殺人之盜作姦之徒寅緣幸免者多至或取空名宣勑以爲布施而任其人可謂濫矣凡此皆有闗乎一代之治體者故今備著焉若夫天下寺院之領於內外宣政院曰禪曰教曰律則固各守其業惟所謂白雲宗白蓮宗者亦或頗通奸利云

武仁授受之際

成宗大徳三年十二月命懷寧王哈尙出鎭漠北哈尙帝兄達爾瑪巴拉之長子母曰鴻吉哩氏同母弟曰阿裕爾巴裏巴特喇

九年六月立子徳壽爲皇太子十月帝不豫皇后秉政詔出阿裕爾巴裏巴特喇與其母鴻吉哩氏出居懷州十二月太子徳壽卒十年十二月阿裕爾巴裏巴特喇至懷州所過郡縣供帳華侈悉令撤去嚴飭扈從毋擾於民民皆感悅

十一年正月丙辰朔帝大漸免朝賀癸酉崩於玉徳殿皇后布爾罕以已嘗謀出阿裕爾巴裏巴特喇及其母居懷州至是恐其兄哈尙立必報前怨乃命召安西王入京師欲立之左丞相阿固臺平章賽音迪延齊瑪克新巴延及諸王穆爾特穆爾陰左右之謀斷哈尙歸路奉皇后垂簾聴政立安西王輔之於是阿固臺以祔廟及攝位事集廷臣議太常卿田忠良博士張升曰制祔廟必書嗣皇帝名今將何書禦史中丞何瑋亦執不可阿固臺變色曰制自天降耶公等不畏死敢沮大事瑋曰死畏不義耳茍死於義何畏議遂寢時右丞相哈喇遜收百司符印封府庫稱疾守宿掖門內旨日數至皆不聴眾欲害之未敢發懷寧王適遣喀喇托克托計事京師哈喇哈孫令亟還報復遣使南迎阿裕爾巴裏巴特喇於懷州使至阿裕巴爾巴裏巴特喇疑未行其傅李孟曰支子不嗣世祖之典訓也今宮車晏駕大太子逺在萬里殿下當急還宮庭以安人心阿裕爾巴裏巴特喇乃奉其母行先遣孟趨哈喇哈遜覘之適後使問疾哈喇哈遜所孟入長揖引其手診之眾謂孟醫也竟不疑旣而知安西之變有日還報曰事急矣不可不早圖之阿裕爾巴裏巴特喇曰當以卜決之孟召卜者謂曰大事待爾而決第云其吉及入筮果吉孟曰筮不違人是謂大同阿裕爾巴裏巴特喇喜振袖而起眾翼之登騎諸司皆步從至漳河值大風雪田叟有以盂粥進者近侍卻不受阿裕爾巴裏巴特喇曰漢光武嘗爲冦兵所迫食豆粥大丈夫不備嘗艱難罔知稼穡以致驕惰命取食之賜叟綾一匹慰遣之二月辛亥阿裕爾巴裏巴特喇至大都與母鴻吉哩氏入內哭盡哀復出舊邸安西之黨見阿裕爾巴裏巴特喇旣至遂謀以三月三日僞賀其生辰因以舉事哈喇遜聞之夜遣人啟阿裕爾巴裏巴特喇曰懷寧王逺不能猝至恐變生不測當先事而發阿裕爾巴裏巴特喇復遣都萬戶囊嘉特詣諸王圖喇定計囊嘉特力贊之乃先二日三月丙寅率衛士入內稱懷寧王遣使召安西計事至卽並諸王穆爾特穆爾執之鞫問詞服械送上都收阿固臺巴圖瑪克新賽音迪延齊巴延等誅之諸王庫庫楚雅克呼都克進曰今罪人斯得太子實世祖之孫宜早正大位阿裕爾巴裏巴特喇曰王何爲出此言也彼姦人潛結宮闈亂我家法故誅之豈欲作威福以覬望神器耶懷寧王吾兄也宜正大位已遣使奉璽北迎之矣遂自監國與哈喇哈遜日夜居禁中以備變俾李孟參知政事孟損益庶務裁抑僥幸羣小多不樂旣而曰執政大臣當自天子親用今鑾輿在道孟未見顏色誠不敢冒大任固辭弗許遂逃去不知所之五月乙丑懷寧王哈尙至大都初哈尙聞帝崩自阿勒坦山至和琳諸王勲戚合詞勸進王曰吾母及弟在大都俟宗戚畢會議之阿裕爾巴裏巴特喇旣平內難其母鴻吉哩妃惑於日者言欲哈尙讓位於阿裕爾巴裏巴特喇海桑聞之語喀喇托克托曰我捍邊陲十年又胤次居長王命之言茫昧難信設我卽位後所行上合天心下副民望則𨿽一日之短亦足埀名萬年何可以陰陽家言而乖祖宗之托哉此殆用事之臣檀權専殺恐他日或治其罪故爲是姦謀耳汝爲我往察事機疾歸報我乃親帥大軍由西道諸王鄂爾和由中道成格勒由東道各以勁卒一萬從而徘徊不進托克托馳至大都入道哈尙言妃愕然曰修短之說𨿽出術家爲太子周思逺慮乃我深愛今貪憝已除宗王大臣議已定太子不速來何爲汝所致言殆有讒間汝歸爲我彌縫之而趣其來先是妃以哈尙不至復遣阿實克布哈迎之備道安西謀變始末及大弟監國與諸王羣臣推戴之意至是托克托繼往行至中道哈尙輿中望見之趣使同載托克托具述妃言懷寧王大感悟至是至上都卽以阿實克布哈爲平章政事遣還報兩宮阿裕爾巴裏巴特喇卽侍其母來會於上都廢皇后巴約特氏居東安殺之誅安西王阿南達及諸王穆爾特穆爾甲申懷寧王卽位詔曰昔我太祖皇帝以武功定天下世祖皇帝以文徳洽海內列聖相承丕衍無疆之祚朕自先朝肅將天威撫軍朔方殆將十年親禦甲冑力戰卻敵者屢矣方諸蕃內附邊事以寧遽聞宮車晏駕乃有宗室諸王貴戚元勲相與定策於和林咸以朕爲世祖曽孫之嫡裕宗正泒之傳以功以賢宜膺大寶朕謙讓未遑至於再三還至上都宗親大臣復請於朕間者姦臣乘隙謀爲不軌賴祖宗之靈母弟阿裕爾巴裏巴特喇稟命太后恭行天罰內難旣平神器不可久虛宗祧不可乏嗣合詞勸進誠意益堅朕勉狥輿情於五月二十八日卽皇帝位任大守重若渉淵冰屬嗣服之云初其與民更始可大赦天下追尊考曰順宗皇帝尊母鴻吉哩氏爲皇太后加哈喇哈遜爲逹爾罕並太傅阿實克布哈太尉以塔海罕爲丞相成格勒奇塔特布濟克穆爾布哈並平章事六月立弟阿裕爾巴裏巴特喇爲皇太子受金寶七月封圖喇爲越王左遷右丞相哈喇哈遜爲和琳左丞相初皇太子入定內難阿固臺有勇力人莫能近圖喇實手縛之以功封越王哈喇哈遜力爭以爲舊制非親王不得加一字之封圖喇疎屬豈可以一日之功廢萬世之制帝不聴圖喇因譛於帝曰安西謀幹大統時丞相亦嘗署其牘由是罷爲和琳行省左丞相武宗至大二年八月置太子右衛率府命右丞相托克托禦史大夫布琳尼惇領府事取河南蒙古軍萬人隸之詹事王約曰左衛率府舊制有之今置右府何爲諸公深思之不可以累儲宮也太子又命取安西兵器給宿衛士約謂詹事旺紮勒曰詹事移文千里取兵器人必驚疑主上聞之柰何旺札勒愧曰實慮不及此家令薛居言陜西分地五事命往理之約不爲署行語之曰太子潛龍也當勿用之時爲飛龍之事可乎遂止太子喜諭羣下曰事未經王彥博者勿啟一日約方啟事二宧官侍側太子問曰自古宧官壞人家國有諸對曰宧官善惡皆有之但恐處置失宜耳太子深然其言

三年正月徵李孟入見以爲平章政事同知樞密院事初孟旣逃去有譖於帝者曰內難初定時孟嘗勸皇太子自取帝弗之信一日太子侍宴忽戚然攺容帝曰吾弟何不樂太子從容起謝曰賴天地祖宗神靈神器有歸然成今日母子兄弟之歡者李道復之功居多適思之不自知其變於色也帝卽命捜訪之得於許昌陘山召見謂宰臣曰此皇祖妣命爲朕賓師者宜速任之至是乃授中書平章事集賢大學士同知樞密院事

四年正月癸酉朔帝不豫免朝賀庚辰帝崩於玉徳殿三月庚寅皇太子卽位詔曰惟昔先帝事皇太后撫朕眇躬孝友天至由朕得托順考遺體重以母弟之嫡加有削平內難之功於其踐祚曽未踰月授以皇太子寶領中書令樞密院百揆機務聴所總裁於今五年先帝奄棄天下勲戚元老咸謂大寶之承旣有成命非與前聖賓天而始徵集宗親議所宜立者比當稽周漢晉唐故事正位宸極朕以國卹方新誠有未忍是用經時今則上奉皇太后勉進之命下狥諸王勸戴之勤三月十八日於大都大明殿卽皇帝位可大赦天下初帝在東宮宦者李邦寧乘間言於武宗曰陛下富於春秋皇子漸長父作子述古之道也未聞有子而立弟者武宗不悅曰朕志已定汝自往東宮言之邦寧慚懼而退及帝卽位左右咸請誅之帝曰帝王歷數自有天命其言何足介懷加邦寧開府儀同三司

特們徳爾之姦

武宗至大三年雲南行省左丞相特們徳爾擅離職赴闕尙書省奏奉旨詰問尋以皇太后旨赦之

仁宗皇慶元年三月中書右丞相特們徳爾以病免先是武宗崩帝在東宮以丞相三寶努等變亂舊章誅之用旺札勒及李孟爲中書平章政事鋭欲更張政事而皇太后在興聖宮已有旨召特們徳爾爲中書右丞相踰月帝卽位因遂相之及幸上都命特們徳爾居守大都至是以病去職

延佑元年九月復以特們徳爾爲中書右丞相時右丞相哈克傘自言非世勲族姓不可獨當國因舉特們徳爾自代遂拜開府儀同三司錄軍國重事居數月復進右丞相以哈克傘爲左丞相特們徳爾奏言往時富民往諸蕃商販率獲厚利蕃貨日重請遣官置綱以徵其貸私往者沒官又請預買山東河間運使來歲鹽引及各冶鐵貨以足用又江南田糧𨿽嘗經理多未核實可始自江浙以及江東西宜先事嚴限格令田主自實仍禁勢豪毋得沮撓帝皆從之尋遣使者分行各省括田增稅苛急煩擾江右爲甚明年■﹝章頁﹞民蔡五九作亂南方騷動詔罷其事五九尋伏誅

三年三月中書平章政事張珪罷時帝如上都皇太后以張珪嘗劾特們徳爾不可使爲太師召珪切責杖之珪創甚輿歸時珪子景元宿衛左右以父病篤辭還帝驚問故殊不懌遣使賜珪酒進拜大司徒遂謝病歸

四年六月特們徳爾罷以哈克傘爲右丞相特們徳爾之再入相恃勢貪虐凶穢滋甚中外切齒羣臣不知所爲平章政事蕭拜珠稍牽制之中丞楊多爾濟慨然以糾正其罪爲己任上都富民張弼殺人系獄特們徳爾使家奴脇畱守賀勝使出之勝不可多爾濟亷得特們徳爾受弼賂巨萬萬乃與拜珠及勝奏之而內外禦史凡四十餘人共劾其桀黠姦貪欺上罔下占據晉王田及衛兵牧地竊食郊廟供祀馬受諸王人等珍玉之賄動以萬計誤國之罪又在阿哈瑪特僧格上四方憤嫉咸願車裂斬首以快人心奏上帝震怒特們徳爾懼逃匿太后宮多爾濟持之益急太后召多爾濟責之帝不忍傷太后意但罷其相位而遷多爾濟爲集賢學士

六年四月特們徳爾復起爲太子太師中丞趙世延論其不法數十事並內外臺劾其不可輔導東宮者又四十餘人帝以太后故皆不聴

七年正月帝崩太后以特們徳爾爲中書右丞相二月殺平章蕭拜珠禦史中丞楊多爾濟特們徳爾旣相以二人嘗攻其姦惡必欲報之遂以太后旨召二人至徽政院與徽政使實勒們禦史大夫圖圖爾布哈雜問之罪以違太后旨多爾濟曰中丞之職恨不及斬汝以謝天下果違太后旨爾豈有今日耶特們徳爾又引同時禦史二人證其罪多爾濟唾之曰汝等備員風憲爲是狗彘事耶坐者皆慚俯首特們徳爾卽起入奏未幾傳旨執二人載諸國門外殺之並籍其家是日風沙晦冥都人洶洶道路相視以目後欲奪多爾濟妻劉氏與人劉剪髮毀容自誓乃免時特們徳爾日思報復讎怨誅戮不已左丞張思明謂曰山陵甫畢新君未立丞相恣行殺戮人皆謂陰有不臣之心萬一諸王駙馬疑而不至柰何不可不熟慮也眾皆危之特們徳爾稍悟曰非左丞言幾誤吾事三月太子卽位特們徳爾進開府儀同三司上柱國太師左遷前中書平章李孟爲集賢侍講學士特們徳爾以孟初不附已欲因其不就陰中之孟拜命欣然帝謂特們徳爾子巴爾濟蘇曰爾輩謂孟不肯爲是官今如何由是無敢言五月殺上都畱守賀巴延特們徳爾怨巴延嘗發張弼之獄乃奏其便服迎詔爲不敬殺之籍其家八月下四川平章政事趙世延獄初世延旣解中丞出爲四川平章特們徳爾猶以世延劾其姦誣怨之不已屬其黨誘世延從弟索約爾哈呼誣告之逮世延置對旣遇赦猶鍜煉成獄請置極典並究省臺諸臣帝不允謂近侍曰頃特們徳爾必欲置趙世延於死地朕素聞其忠良故毎奏不納左右咸稱萬歲英宗至治二年八月特們徳爾死特們徳爾自復相以來恃其權寵乘間肆毒睚眥之私無有不報帝覺其所譖毀者皆先帝舊人滋不悅其所爲乃任左丞相拜珠委以心腹由是特們徳爾漸見疎外因稱疾不出及聞拜珠奉旨往立其祖安圖碑於範陽將復蒞省事入朝至內帝聞其來遣人止之遂怏怏而死

三年五月監察禦史蓋繼元宋翼言特們徳爾姦貪負國生逃顯戮死有餘辜乃命毀所立碑並追奪官爵籍沒其家

晉邸之立

英宗至治三年八月禦史大夫達實弒帝於南坡及右丞相拜珠初特們徳爾旣奪爵籍產達實等以姦黨不自安帝在上都夜寐不寜命作佛事拜珠以國用不足諫止之旣而懼誅者復陰誘羣僧言國當有厄非作佛事大赦無以禳之拜珠叱曰爾輩不過圖得金帛而已又欲庇而罪耶姦黨聞之益懼乃生異謀至是帝自上都南還駐蹕南坡是夕達實與知樞密院事額森鐵穆爾諸王諳達布哈等謀逆以達實所領阿蘇衛兵爲外應達實先與前平章政事齊勤特穆爾殺右丞相拜珠而達實直犯禁幄手弒帝於臥所時年二十一帝性剛明嘗以地震避殿徹樂減膳近臣有稱觴賀者叱曰朕方修徳不暇汝爲大臣不能匡輔反爲諂耶拜珠進曰咎在臣等宜求賢自代帝曰無多遜朕之過也嘗謂宰執曰中書選人署事旬日禦史臺卽攺除之臺除者中書亦然今山林儒逸良多卿等不能盡心求訪惟以親戚故舊更相引用耶其明斷多類此然以果於刑戮姦黨畏誅遂構大變云諸王諳達布哈及額森特穆爾奉璽綬迎晉王伊蘇特穆爾於北邊伊蘇特穆爾者裕宗之孫晉王噶瑪拉長子也襲封晉王仍鎭北邊初王府內史都爾蘇得幸於王嘗偵伺朝廷事機以其子哈克傘事丞相拜珠得入宿衛久之哈克傘知達實欲傾害拜珠遂脫歸是年三月宣徽使塔坦來王邸爲都爾蘇言主上將不利於晉王由此二人深相要結八月二日達實密遣烏魯斯來告曰我與哈克傘額森特穆爾實達爾謀已定事成推立王爲皇帝又以告都爾蘇曰汝與瑪蘇庫知之勿令舒瑪爾節得聞也於是王命�烏魯斯遣布琳黙色赴上都以密謀告變未至帝遇弒於是諸王諳達布哈及額森特穆爾奉皇帝璽綬來迎九月晉王卽皇帝位於龍居河大赦天下以額森特穆爾爲右丞相都爾蘇爲中書平章政事達實知樞密院事時諸王瑪努勒言於帝曰不誅元凶則陛下善名不著天下後世何由而知陛下心帝深然之十月遣使至大都以卽位告天地宗廟社稷誅逆賊額森特穆爾旺紮勒圖們等於行在所以舒瑪爾節爲中書右丞相寜珠爲禦史大夫遣入京師收達實及其黨齊勤特穆爾等悉誅之戮其子孫籍沒家產爲特們徳爾子索諾木議逺流張珪曰索諾木從逆賊親斫丞相拜珠臂乃欲活之耶十一月帝至大都十二月禦史臺經歷多爾濟巴勒禦史徹爾達罕烏徳美額森呼圖克並坐黨達實免官於是監察禦史趙成慶等言特們徳爾在先朝包蔵禍心離間親藩誅戮大臣使先帝孤立卒罹大禍其子索諾木親與逆謀久逃天憲乞正其罪以快元元之心伊喇圖圖爾哈布薩惇皆達實之黨不宜寛宥遂並伏誅流諸王伊埒特穆爾於雲南諳達布哈於海南吹布哈於尼嚕罕博囉烏魯斯布哈於海島並坐與達實逆謀時舒瑪爾節等言南坡之變諸王瑪努勒逃匿潛邸願效死力且請誅戮元凶上契宸衷嘗蒙奬諭今臣等議宗戚之中能自拔逆黨盡忠朝廷者惟有瑪努勒請加封賞以示激勸遂以泰寧縣三千戶封瑪努勒爲泰寧王議討逆功以都爾蘇爲左丞相寧珠索多並加光祿大夫賜舒瑪爾節等金有差詔攺明年元爲泰定

三帝之立【明宗文宗順帝】

仁宗延佑二年十二月立武宗子和實拉爲周王出鎭雲南初武宗旣立帝爲太子後丞相三寶努復勸立和實拉召喀喇托克托言之托克托曰太弟定宗社居東宮已久兄弟權侄世世相承孰敢紊其序乎三寶努曰今日兄已授弟異日能保叔授其侄乎托克托曰在我不可渝彼失其信天實鑑之至是議立太子特們徳爾欲固位取寵乃請立皇子碩迪巴拉又與太后幸臣實勒們譛和實拉於兩宮遂封爲周王遣出鎭雲南

三年三月置周王常侍府官屬以圖古勒鄂爾多尙嘉努博囉嘉琿等爲之十一月周王和實拉次延安其臣圖古勒尙嘉努及武宗舊臣喇實沙卜丹哈巴爾圖等皆來會嘉琿謀曰天下者我武宗之天下也王之出鎭本非上意由左右讒構致然請以其故白行省俾聞之朝廷庶可杜塞離間不然事變叵測遂與數騎馳去先是阿斯罕爲太師特們徳爾奪其位出之爲陜西行省丞相及嘉琿等至卽與平章政事塔齊爾行臺禦史大夫圖嚕卜中丞托歡悉發闗中兵分道自河中府入已而塔齊爾托歡襲殺阿斯罕嘉琿於河中和實拉遂西行至北邊金山西北請王察克臺等聞和實拉至咸率眾來附和實拉至其部與定約束毎歳冬居紮延夏居阿嚕噶克察山春則命從者耕於野泥十餘年間邊境寜謐

英宗至治元年五月遷武宗第二子圖卜特穆爾於瓊州時右丞相特們徳爾懷私固寵構釁骨肉諸王大臣莫不自危中政使約爾珠告托歡徹爾等交通親王於是徙圖卜特穆爾居海南因禁日者毋交通諸王駙馬掌陰陽五科者毋泄占候

泰定帝泰定元年正月召圖卜特穆爾於瓊州十月封圖卜特穆爾爲懷王居建康致和元年是年九月文宗卽位攺元天歷三月徙懷王圖卜特穆爾於江陵七月帝崩於上都年三十六葬起輦谷稱爲泰定帝

王禕曰武宗以兄弟相及約繼世子孫疊居大位而仁宗惑於憸言不守宿諾傳位英宗仍使武宗二子明宗文宗出居於外及英宗遇弒而明宗在北文宗在南晉邸乘間入繼大綂或謂晉邸非所宜立𨿽然晉王於世祖孫也於次爲長𨿽守藩服嘗有盟書今而國統之弗繼則求所當立者舎晉王之系將誰屬耶然則謂晉邸非所宜立者亦過也舊傳英宗之弒晉邸與聞之故其歿不舉請謚升祔之典明其爲賊也然考之實錄皆不得其實傳聞之謬烏可信哉

初帝由晉邸立而和實拉兄弟以武宗子播越南北人心念之僉樞密院事雅克特穆爾自以身受武宗寵拔之恩謀欲立其二子乘帝有疾與諸王滿都等陰圖其事至是帝崩皇后皇太子遣使詣大都命平章政事額卜徳哷勒收掌百司印章及諭安百姓八月甲午百官集興聖宮雅克特穆爾率阿拉克特穆爾博囉齊等十七人兵皆露刃號於眾曰武宗皇帝有子二人天下正統當歸之敢有不順者死遂手縳平章額卜徳哷勒巴延徹爾分命勇士執中書左丞托多參政王士熙參議托克托吳秉道侍禦史特黙格丘世傑太子詹事丞王桓等皆下獄雅克特穆爾與西安王喇特納實哩共守內庭推前湖廣行省左丞相拜布哈爲中書左丞相詹事達實哈雅爲中書平章蘇蘇爲左丞王布琳濟達爲樞密副使與中書右丞趙世延等分典庶務調兵守禦關隘徵諸衛兵屯京師下郡縣造兵器出府庫犒軍士雅克特穆爾直宿禁中達旦不寐一夕再徙人莫知其處是時周王和實拉逺在沙漠猝未能至慮生他變乃遣前河南參政明埒克棟阿迎懷王圖卜特穆爾於江陵密以意諭河南行省平章巴延令簡兵以備扈從且令達實特穆爾矯爲南使言懷王已次近郊使民無驚疑己亥明埒克棟阿至汴梁與巴延合謀執行省臣皆下之獄癸卯巴延殺平章奇嚕及右丞拜特穆爾是日明埒棟阿等至江陵甲辰懷王發江陵遣使召鎭南威順髙昌諸王來會執湖廣行省左丞瑪哈謀送京師以博索代之河南行省出府庫金銀鈔錠分給官吏將士又命有司造乘輿供張儀仗等物平章巴延勒兵以俟參政圖卜臺獨曰今蒙古軍與宿衛之士俱在上都而令特黙齊軍守諸隘吾恐此事之不可成也是夜圖卜臺將手刃殺巴延巴延覺遂拔劍殺圖卜臺而奪其所部軍器馬匹丁未雅克特穆爾遣其弟薩惇守居庸關子騰吉斯屯古北口戊申雅克特穆爾又令柰曼臺矯爲使者北來言周王亦整兵南行聞者皆悅懷王命巴延爲河南行省左丞相遣博囉等將兵守潼闗己酉丞相都爾蘇殺諸王滿都於上都滿都時與阿穆爾臺宗正札爾固齊庫庫楚平章瑪魯集賢學士烏魯斯布哈太常禮儀院使哈克齊等十八人同附雅克特穆爾事覺被殺庚戌懷王至汴梁巴延等扈從北行以前翰林學士鄂博哈雅爲河南行省平章事辛亥以雅克特穆爾知樞密院事壬子托克托穆爾帥其軍自上都來歸卽命守古北口癸丑上都諸王以兵分道攻大都乙夘托克托穆爾及上都諸王實喇平章柰曼臺詹事奇徹戰於宜興斬奇徹於陣禽柰曼臺送京師戮之實喇敗走丁巳懷王入京師居大內以明埒克棟阿庫庫臺蘇蘇並爲平章政事曹立爲右丞巴延爲禦史大夫趙世延爲禦史中丞髙昌王特穆爾布哈知樞密院事己未上都梁王旺沁右丞相達實特穆爾太尉布哈平章政事瑪魯禦史大夫寜珠等兵次楡林隆鎭衛指揮海哈謀附上都坐棄市是月道拉實立泰定帝子喇實晉巴爲帝於上都年九歳攺元天順九月庚申朔雅克特穆爾督師居庸關遣薩惇以兵襲上都兵於楡林擊敗之追至懷來而還隆鎭衛指揮烏徳美以兵襲上都諸王穆爾特穆爾特黙齊於陀羅臺執之歸於京師壬戌懷王遣使祭五嶽四瀆命蘇蘇宣諭中外曰昔在世祖以及列聖臨禦咸命中書省綱維百司總裁庶政凡錢榖銓選刑罰興造罔不司之自今除樞密院禦史臺其餘諸司及左右近侍敢有隔越中書奏請者以違制論監察禦史其糾言之賜上都將士來歸者鈔各有差召雅克特穆爾赴闕上都諸王額森特穆爾等自遼東以兵入遷民鎭丁夘雅克特穆爾率請王大臣請懷王早正大位以安天下王以兄周王和實拉在漠北欲虛位俟之雅克特穆爾曰人心向背之機間不容髮一或失之噬臍無及王曰必不得已當明吾志播告天下己巳上都諸王呼喇臺等引兵入崞州遣薩惇拒遼東兵於薊州東流沙河敖拉守居庸關以伊蘇岱爾知行樞密院事將兵行視太行諸關西擊河中潼闗軍辛未殺額卜徳哷勒流托多王士熙巴延徹爾托歡等於逺州並籍其家壬申懷王卽皇帝位於大都詔曰洪惟我太祖皇帝混一海宇爰立定制以一統緒宗親各受分地勿敢妄生覬覦此不易之成規萬世所共守者也世祖之後成宗武宗仁宗英宗以公天下之心以次相傳宗王貴戚咸遵祖訓至於晉邸具有盟書願守藩服而與賊臣達實額森特穆爾等潛通陰謀冒幹寶位使英宗不幸罹於大故朕兄弟播越南北備歷艱險臨禦之事豈獲與聞朕以叔父之故順承惟謹於今六年災異疊見權臣都爾蘇額卜徳哷勒等專權自用疎逺勲舊廢棄忠良變亂祖宗法度空府庫以私其黨類大行上賓利於立幼顯操國柄用成其姦宗王大臣以宗社之重綂緒之正協謀推戴屬於眇躬朕以菲徳宜俟大兄固讓再三百僚耆老以爲神器不可以久虛天下不可以無主周王遼隔朔漠民庶遑遑已及三月誠懇迫切朕姑從其請謹俟大兄之至以遂朕固讓之心已於致和元年九月十三日卽皇帝位於大明殿其以致和元年爲天歷元年可大赦天下於戲朕豈有意於天下哉重念祖宗開創之艱恐隳大業是以勉徇輿情尙萊爾中外文武臣僚協心相與輯寜億兆以成治功咨爾多方體予至意癸酉封雅克特穆爾爲太平王乙亥上都旺沁兵襲破居庸關將士皆潰雅克特穆爾還軍次楡河帝出齊化門視師丁丑雅克特穆爾來見曰乘輿一出民心必驚軍旅之事臣請以身任之帝卽日還宮戊寅雅克特穆爾與旺沁前軍戰於楡河敗之追奔紅橋北其樞密副使阿拉克特穆爾指揮使呼圖克特穆爾復以兵會旺沁來戰又敗之辛巳雅克特穆爾與上都軍大戰於白浮之野敗之明日大霧旺沁等遁昆山收集散亡復來戰雅克特穆爾列陣白浮西敵不敢犯至夜薩惇托克托穆爾前後夾攻敗走之追及於昌平北斬首數千級降者萬餘人帝遣使諭雅克特穆爾曰丞相毎臨陣躬冒矢石脫有不虞柰何自今第以大將旗鼓督戰可也雅克特穆爾對曰凡戰臣必以身先之敢後者論以軍法若委之諸將萬一失利悔將何及乙酉上都兵入古北口將士皆潰其知樞密院事凖臺以兵掠石槽雅克特穆爾先遣薩惇倍道趣石槽掩其不備擊之自將大軍繼其後轉戰四十餘里至牛頭山擒駙馬博囉特穆爾政事蒙古達實特穆爾等殺之將校降者萬人餘軍奔竄夜遣薩惇出古北口逐之托克托穆爾與遼東兵戰薊州南殺獲無算丁亥遼東軍抵京城雅克特穆爾引兵拒之令京城召募壯丁乘城拒守戊子上都諸王呼喇臺等兵入紫荊關將士皆潰陜西行臺禦史大夫額森特穆爾兵從大慶關渡河擒河中府官殺之萬戶徹爾特穆爾軍潰而遁河東官吏皆棄城走十月己丑雅克特穆爾引兵至通州擊遼東軍敗之遣托克托穆爾將兵四千西援紫荊關癸巳上都諸王呼喇臺遊兵進逼南城雅克特穆爾及湯翟王太平國王多羅臺等戰於檀子山之棗林殺太平死者蔽野餘皆宵遁乙未雅克特穆爾等帥軍循北山而西趣良鄕時諸將與呼喇臺阿拉克特穆爾等戰於盧溝橋聲言雅克特穆爾大軍至敵兵皆遁丙申中書省臣言上都諸王大臣不思祖宗成憲惑於都爾蘇之言輒以兵犯京畿賴陛下神武旺沁遂致潰亡生擒諸王博囉特穆爾及諸用事臣蒙古達實等旣已明正典刑宜傳首四方以示眾從之戊戌諸將追阿拉克特穆爾等至紫荊關獲之送京師皆棄市己亥特們徳爾軍復入古北口雅克特穆爾引兵禦之大戰於檀州南敗之特們徳爾走還遼東辛丑齊王伊埒特穆爾蒙古元帥布哈等以兵圍上都道拉實等奉皇帝璽出降梁王旺沁遁遼王托克托爲齊王伊埓特穆爾所殺遂收上都諸王符印喇實晉巴不知所終

丘浚曰泰定帝乃裕宗之嫡孫噶瑪拉之長子於屬爲宗子非不當立也英宗爲達實所弒諸王迎立之初不與其謀武宗二子次𨿽當立然旣爲英宗所據則非其有矣泰定初立之年卽立喇實晉巴爲太子至是五年名分已定圖卜特穆爾遣兵攻之以致於死他史不明言其所以致死之由然所以致之死地者圖卜特穆爾也律以春秋趙盾之法非弒而何

丁未陜西兵至鞏昌縣黒石渡遂據虎牢復入武關庚戌帝禦興聖殿諸王大臣奉上皇帝寶分遣使者檄行省內郡罷兵甲寅元帥伊遜代爾執湘寜王巴拉實哩送京師初巴拉實哩及趙王滿濟勒罕諸王呼喇臺承上都之命各起所部兵南侵冀寕還次馬邑至是被執十一月辛酉額森鼐兵至武安額森特穆爾以軍降甲子陜西兵進逼汴梁聞朝廷傳檄罷兵乃解去甲戌遷泰定後翁吉喇特氏於安東州庚辰遣使奉迎周王和實拉於漠北癸未都爾蘇旺沁茂穆蘇寜珠薩勒迪黙色額森特穆爾等俱棄市十二月甲寅復遣治書侍禦史薩勒迪等迎周王時諸王皆勸周王南遷京師周王遂發北邊諸王察克臺元帥圖烈納等咸帥師扈行舊臣博囉尙嘉努哈瑪爾圖皆從至金山嶺北命博囉如京師

二年正月庚申遣前翰林學士承旨布達實哩北還周王行在所仍命太府太監實喇卜奉金帛以往乙丑復遣中書左丞伊埒特穆爾迎周王壬午周王遣博囉至京師乙酉薩勒迪等見周王於行幄勸進丙戌周王卽皇帝位於和寜之北遣薩勒廸還京師命之曰朕弟曩嘗觀書史邇者得無廢乎聽政之暇宜親賢士大夫講論史籍以知古今治亂得失卿等至京師當以朕意諭之舊臣及兩宮之人聞北使至皆歡呼曰吾天子眞自北來矣爭先迎謁所至成聚二月辛夘立妃鴻吉哩氏爲皇后辛丑追尊周王母伊奇哩氏母唐古氏並爲皇后辛亥帝勑羣臣曰薩勒迪還言大兄已卽皇帝位凡二月二十一日以前除官者速與制勑後凡銓選其詣大兄行在以聞三月辛酉帝遣雅克特穆爾奉皇帝寶於行在所四月癸巳雅克特穆爾見於行在所行在嘉其功拜爲太師復諭之曰凡京師百官朕弟所用者並仍舊其諭以朕意雅克特穆爾因奏陛下君臨萬方國家大事所系者中書省臣樞密院禦史臺而已宜擇人居之遂以武宗舊人哈瑪爾圖爲中書平章政事拜特穆爾知樞密院事博囉爲禦史大夫甲午立行樞密院命昭武王知院事和斯賽音特穆爾瑪努勒同知院事是日宴諸王大臣於行殿因諭臺臣曰太祖有訓美色名馬人皆悅之然方寸一有系累卽能壞名敗徳卿等居風紀之司亦嘗念及此乎世祖初立禦史臺首命塔齊爾博克逹濟二人協司其政天下國家譬如一人之身中書則右手也樞密則左手也左右手有疾治之以良醫省院闕失不以禦史臺治之可乎凡諸王百司違法越禮一聴舉劾風紀重則貪墨懼猶斧斤重則入木深其勢然也朕有闕失卿等亦宜以聞朕不爾責癸夘行在遣使立帝爲皇太子己未皇太子遣翰林學士承旨阿拉克特穆爾覲於行在乙亥行在勑大都省臣鑄皇太子寶時求故太子寶不知所在乃命更鑄之丁丑皇太子發京師北迎行在六月丁亥行在次琨都楞鄂布爾遣近侍拜布哈至京師庚戌皇太子次於上都之六十店辛亥行在次哈喇哈納圖詔諭中書省臣凡國家錢榖銓選諸大政事先啟皇太子然後以聞八月乙酉行在次於翁果察圖丙戌皇太子入見是日行在宴皇太子及王大臣於行殿庚寅帝暴崩於行在皇太子入臨哭盡哀雅克特穆爾以行在皇后之命奉皇帝寶授於皇太子

胡粹中曰聞之故老言雅克特穆爾奉上璽綬明宗從官有不爲之禮者雅克特穆爾且怒且懼旣而帝暴崩雅克特穆爾聞哭聲卽奔入帳中取寶璽扶文宗上馬南馳本史乃言皇太子入哭盡哀雅克特穆爾以皇后命奉皇帝寶授於太子其說不合豈當時忌諱有不敢明言者歟

癸巳皇太子至上都己亥皇太子復卽位於上都大赦天下以巴延爲左丞相奇徹臺阿爾斯蘭哈雅趙世延並爲平章政事達哩爲右丞鄂允趙世安並參知政事達實特穆爾知樞密院特穆爾布哈特穆爾圗並禦史大夫九月丁巳帝還大都十月丙申上大行皇帝尊謚廟號明宗

至順元年三月封皇子喇特納逹喇爲燕王四月皇后鴻吉哩氏殺明宗皇后班布爾實五月廢明宗子托歡特穆爾時帝將立其子喇特納逹喇爲皇太子乃以托歡特穆爾乳母夫言明宗在日素謂太子非其子黜之江南驛召翰林學士阿拉克特穆爾奎文閣大學士和塔拉都哩黙色書其事於托卜齊雅又召虞集使書詔播告中外十二月立燕王喇逹納逹喇爲皇太子

二年正月皇太子喇特納逹喇卒八月詔太子古嚕逹喇出居於雅克特穆爾家十一月詔養雅克特穆爾之子塔喇海爲子

三年八月帝崩於上都廟號文宗十月庚子鄜王伊埒哲伯卽皇帝位鄜王明宗第二子也帝始崩時雅克特穆爾請皇后立皇子雅克特穆爾後不從命立鄜王時年甫七歳百司庶務咸啟皇后取進止十一月戊寅尊皇后爲皇太后壬辰鄜王薨廟號寜宗皇太后遣右丞奇爾濟蘇迎托歡特穆爾於靜江初托歡特穆爾旣廢徙髙麗使居大靑島後又徙靜江至是鄜王薨雅克特穆爾復請立雅克托果斯皇太后曰吾子尙幼托歡特穆爾在廣西今年十三矣且明宗長子於理當立乃遣奇爾濟蘇往迎之

三年六月順帝元統元年三月雅克特穆爾死雅克特穆爾自秉權以來肆行無忌一宴或宰十三馬取泰定後爲夫人前後尙宗室女四十人有交禮三日遽遣歸者後房充斥不能盡識一日宴趙世延宅男女列坐見座隅一婦甚麗意欲與俱歸顧左右曰此爲誰對曰太師家人也自後荒淫日甚體羸溺血而死六月己巳托歡特穆爾卽皇帝位於上都初帝自廣西迎至百官具鹵簿迎於良鄕雅克特穆爾旣見並馬徐行具陳迎立之意帝畏之一無所答雅克特穆爾疑其意不可測故至京久不得立適太史亦言其立則天下亂用是議未能決遷延者數月至是雅克特穆爾死皇太后乃與大臣定議立之且約後當傳於雅克托果斯若武宗仁宗故事七月立雅克特穆爾女巴約特氏爲皇后八月奎章閣侍書學士虞集謝病歸帝之將立也召諸老臣赴上都議集亦預焉中丞馬祖常使人告集曰禦史有言矣蓋以文帝嘗命集書詔言帝非明宗子故祖常以此諷集使去集乃謝病歸集旣去侍臣有以舊詔言者帝不懌曰此我家事豈由彼書生耶不問

後至元元年六月左丞相騰吉斯伏誅遂殺皇后巴約特氏騰吉斯雅克特穆爾子也時右丞相巴延獨秉政騰吉斯忿曰天下本我家天下巴延何人而位吾上遂與其叔父句容郡王達蘭達哩潛蓄異心謀立諸王鴻和特穆爾帝數召達蘭達哩不至郯王蘇蘇勒圖發其謀騰吉斯伏兵東郊率勇士突入宮巴延及旺紮勒特穆爾等掩捕獲之並殺其弟塔喇海時塔喇海走匿皇後座下後蔽以衣左右曳出斬之血濺後衣巴延使人並執後後呼帝曰陛下救我帝曰汝兄弟爲逆豈能相救乃遷後出宮巴延殺之於開平民舎鴻和特穆爾亦自殺詔曰曩者文宗皇帝以雅克特穆爾嘗有勞伐父子兄弟顯列朝廷而輒造事釁出朕逺方文皇尋悟其妄有旨傳次於朕雅克特穆爾貪利幼弱復立朕弟伊埒哲伯不幸崩殂今丞相巴延追奉遺詔迎朕於南旣至大都雅克特穆爾猶懷兩端遷延數月天殞厥躬巴延等同辭翊戴乃正宸極後薩惇達哩騰吉斯等相襲用事交通宗王鴻和特穆爾圖危社稷阿齊雅齊亦嘗與謀賴巴延等以次掩捕明正其罪元凶構難貽我皇太后震驚朕用兢愓永惟皇太后後其所生之子一以至公爲心親挈大寶界余兄弟迹其定策兩朝功徳隆盛近古罕比𨿽嘗奉上尊號揆之朕心猶爲未盡已命大臣特議加禮巴延爲武宗捍禦北邊翊戴文皇玆又克淸大憝明勑國憲爰賜達爾罕之號至於子孫世世永賴可大赦天下八月尊皇太后爲太皇太后

六年六月詔廢文宗廟主遷太皇太后鴻吉哩氏於東安州安置放雅克托果斯於髙麗詔曰昔武帝升遐太后惑於憸慝俾皇考出封雲南英宗遇害我皇考以武宗之嫡逺居沙漠親王大臣同心翊戴於時以地近先迎文宗暫總機務繼知天理人倫所在假讓位之名以寶璽來上皇考推誠不疑卽立爲皇太子文宗當躬迓之際乃與其臣伊埒布哈額哩葉明埒克棟阿等謀爲不軌使我皇考飲恨上賓歸而再禦宸極又私圖傳子乃構邪言嫁禍於布爾錫皇后謂朕非明宗之子遂俾出居遐陬內懷愧嫌則殺額哩葉以杜口上天不佑遂降殞罰叔嬸布達實哩怙其勢熖不立明考之冢嗣而立朕幼稚之弟伊埓哲伯奄復不年諸王大臣以賢以長扶朕踐祚賴天之靈權姦屏黜永惟鞠育罔極之恩忍忘不共戴天之義其命太常撤去圖卜特穆爾在廟之主布達實哩削去太皇太后之號徙東安州安置雅克托果斯放諸髙麗當時賊臣伊埒布哈額哩葉已死其以明埒克棟阿等明正典刑時監察禦史崔敬言文皇獲不軌之愆已撤廟祀叔母有階禍之罪亦削鴻名盡孝正名斯亦足矣惟念皇弟雅克托果斯年方在幼罹此播遷天理人情有所不忍方明皇上賓皇弟方在𦇤褓未有知識義當矜憫伏望陛下迎歸太后母子以盡骨肉之義不報未幾太后殂於東安州雅克托果斯遇害於中道

元史紀事本末卷四

托克托之貶【哈瑪爾附】

順帝至元六年二月黜中書大丞相巴延爲河南行省左丞相巴延旣誅騰吉斯獨秉國鈞遂專權自恣變亂成憲虐害天下漸有異謀帝患之巴延欲以所養弟之子托克托宿衛偵帝起居懼涉物議乃以知樞要汪嘉努翰林學士承旨實喇卜同侍禁近實屬意托克托托克托政令日修衛士拱聽約束巴延自領諸衛精兵以揚珠布哈爲屏蔽導從之盛塡溢街衢而帝儀衛反落落如晨星勢熖薫灼天下之人知有巴延而已托克托深憂之私請於父瑪札爾臺曰伯父驕縱已甚萬一天子震怒則吾族赤矣曷若於未敗圖之其父亦以爲然托克托復質於師吳直方直方曰大義滅親大夫但知忠於國耳余復何顧焉一日見帝乘間自陳忘家徇國之意帝猶未之信時帝前後左右皆巴延之黨獨沙克嘉巴勒阿嚕爲帝腹心乃遣二人與托克托遊日以忠義之言相與往復論辧益悉其心靡他遂聞於帝帝始信之無疑及巴延構陷剡王徹辰圖奏賜死帝未允輙殺之又擅貶宣讓威順二王帝不勝其怒決意逐之一日泣語托克托托克托亦泣下歸復與直方謀直方曰此大事議論之際左右爲誰曰阿嚕及托克托穆爾直方曰子之伯父挾震主之威此輩茍利富貴其語一泄則主危身戮矣托克托乃延二人於家置酒張樂晝夜不令出遂與沙克嘉巴勒等謀欲候巴延入朝擒之戒衛士嚴宮門出入螭坳皆爲置兵巴延見之大驚召托克托責之對曰天子所居防禦不得不爾然遂疑托克托亦增兵自衛至是巴延以所領衛兵請帝出田托克托勸帝稱疾不往巴延固請乃命太子雅克托郭斯出次柳林托克托遂與阿嚕等合謀悉拘京城門鑰命所親信列布城門下是夜奉帝居玉徳殿召省院大臣先後入見出午門聽命夜二鼓遣集賽伊克察喇率三十騎扺營中取太子入城又召楊瑀範匯入艸詔數巴延罪狀出爲河南行省左丞相命平章事珠爾噶岱賫赴栁林黎明巴延遣騎士至城下問故托克托倨城上宣言有旨黜丞相一人諸從官皆無罪可各還本衛巴延奏乞陛辭不許道出眞定父老奉觴酒以進巴延曰爾曾見有子殺父事乎對曰不曾見子殺父惟聞有臣弒君巴延俛首有慚色以瑪札爾臺爲太師右丞相托克托知樞密院詔托克托之外諸侯王不得懸帶弓箭及環刀輙入內府十月瑪札爾臺辭右丞相仍爲太師以托克托爲中書右丞相托克托旣秉政悉更巴延所行復科舉取士行太廟四時祭雪剡王之寃召還宣讓威順二王禁減鹽額蠲負逋開經筵中外翕然稱賢相焉至

正三年十二月以伯勒齊爾布哈爲左丞相

四年五月托克托罷以阿嚕圖爲中書右丞相托克托固辭相位帝問誰可代者以阿嚕圖對遂召用之封托克托爲鄭王

七年六月詔免太師瑪札爾臺官安置於西寧時阿嚕圖罷伯勒齊爾布哈爲右丞相以宿憾譛瑪札爾臺故有是詔托克托力請與父俱行時相欲傾之因有告變者復移於西域察蘇之地禦史大夫額琳沁巴勒曰托克托父子無大過柰何迫之於險遂召還甘肅瑪札爾尋卒

九年七月復以托克托爲中書右丞相初瑪札爾臺卒左丞相太平請令托克托歸葬左右以爲難太平固請托克托得還及拜太傅托克托不知太平之有徳於己也因汝中栢讒間成隙欲中傷之是時中書參政孔思立等皆一時名人太平所拔用者悉誣以罪黜去太平旣罷又誣劾之托克托母聞之謂托克托兄弟曰太平何害於汝而欲去之汝兄弟若違吾言非吾子也遂止太平故吏田復勸之自裁太平曰吾無罪當聽於天若自殺則誠有歉矣遂還奉元杜門不出

十二年八月托克托自請出師伐徐州賊李二詔許之兵部尙書穆爾瑪哈穆特等言大臣天子之股肱中書庶政之根本不可一日離乞畱托克托以弼亮天工庶內外有兼治之宜不報遂詔托克托以達爾罕太傅右丞相分省於外總制諸路軍馬凡爵賞誅殺悉聽便宜從事托克托尋破賊於徐州卽軍中加拜太師趣還朝先是托克托弟額森特穆爾出師討劉福通駐沙河軍夜潰西臺禦史範文劉希曾等劾其喪師辱國托克托庇之詔不問中臺禦史周伯琦阿附托克托劾文等越分幹譽乃左遷西臺禦史大夫多爾濟巴勒爲湖廣平章而盡出文等由是人不敢言事汝中栢等復言於托克托曰不殺多爾濟巴勒丞相終不安乃命給軍餉總兵者希指數侵辱之不爲動托克托復遣助教旺紮勒至軍中諷使害之旺紮勒至謂人曰平章國家耆勲舊徳吾茍害之人將不食吾余矣多爾濟巴勒竟卒於黃州

十三年正月以哈瑪爾爲中書平章政事先是托克托西行也伯勒齊爾布哈爲相以宿怨每欲中傷之賴哈瑪爾在上前營護得免伯勒齊爾布哈又與太平韓嘉納克圖們岱爾等十人結爲兄弟及托克托復相謫太平陜西出伯勒齊爾布哈般陽圖們岱爾四川右丞誣以罪追至中途殺之而深徳哈瑪爾復召用至是拜平章

十四年九月托克托總制諸軍出討髙郵賊張士誠尋破賊於髙郵城外十二月詔削托克托官爵安置淮安以臺哈布哈等代總其軍初托克托之再相信用汝中栢由左司郎中參議中書省平章以下見其議事莫敢異同惟哈瑪爾以有徳於托克托不爲之下汝中栢因譛之托克托攺爲宣政院使哈瑪爾深銜之至是嗾禦史袁賽音布哈等劾托克托出師三月略無寸功傾國家之財以爲己用半朝廷之官以爲己隨其弟禦史大夫額森特穆爾庸材鄙器玷污淸臺紀綱之政不修貪淫之心益著章三上詔以托克托老師費財已逾三月坐視冦盜恬不爲意削去官爵淮安安置額森特穆爾安置寧夏以臺哈布哈伊克察喇蘇蘇代將其兵詔至軍中龔伯遂曰將在軍君命有所不受且丞相出師時嘗受密旨一意進討可也詔書且勿開開則大事去矣托克托曰天子詔我而我不從是我與天子抗也君臣之義何在旣受詔卽出名甲名馬分賜諸將俾各帥所部以聽伊克察喇等節制客省副使哈喇岱曰丞相此行我輩必死他人之手今日寧死丞相前遂拔刀自刎而死

十五年三月竄托克托於雲南初安置托克托於淮安旣又移置額齊訥路至是臺臣尢論其謫輕故再徙雲南之鎭西其弟額森特穆爾徙四川碉門長子哈喇章肅州次子三寶努蘭州仍籍其家產十二月哈瑪爾矯詔殺托克托於雲南托克托旣貶雲南行次大理騰衝知府髙惠欲以女事之托克托曰吾罪人也安敢念及此巽詞拒絕惠銜之至是再徙阿恰齊之地惠發軍圍之哈瑪爾又矯詔遣使賜之鴆遂卒年四十二史臣曰托克托始終不失臣節惟惑於羣小急復私怨君子病焉哈瑪爾者喀喇人與其弟蘇蘇備宿衛帝深寵眷之而哈瑪爾有口才尢爲帝所嬖幸累遷官殿中侍禦史帝每卽內殿與哈瑪爾以雙陸爲戲一日哈瑪爾服新衣侍側帝方啜茶卽噀茶於其衣哈瑪爾視帝曰天子固當如是耶帝一笑而已其被愛幸無與爲比太平爲左丞相深惡之與禦史大夫韓嘉納克謀出哈瑪爾諷監察禦史沃哷海壽列其惡劾奏之其小罪則受宣讓王等駝馬諸物其大者則設帳禦幄後無君臣禮又恃以提調徽寧寺爲名出入托果斯皇后宮闈無間犯分之罪尢大徽寧寺者主托果斯皇后錢糧而托果斯皇后帝庻母也章再上帝僅奪哈瑪爾蘇蘇官爵居之艸地而太平等三人俱罷頃之復以托果斯皇后言奪海壽官禁錮之謫太平居陜西加韓嘉納克贓罪杖流尼嚕罕以死哈瑪爾復用初哈瑪爾嘗進西天僧以運气術媚帝帝習爲之號延徹爾法延徹爾華言大喜樂也哈瑪爾之妹婿集賢學士圖嚕特穆爾故有寵於帝與婁達實巴朗達爾瑪濟達巴勒斡爾密等俱號伊納克圖嚕特穆爾性姦狡帝愛之亦薦西番僧且琳沁於帝且琳沁善祕密法謂帝曰陛下𨿽尊居萬乘富有四海不過保有見世而已人生幾何當受此祕密大喜樂禪定帝又習之其法亦名雙修曰延徹爾曰祕密皆房中術也帝乃詔以西天僧爲司徒西番僧爲太元國師其徒皆取良家女或四人或三人奉之謂之供養於是帝日從事於其法廣取婦女惟淫戲是樂又選采女爲十六天魔舞每宮中讚佛則按舞奏樂宮官受祕密戒者得入余不與又爲龍舟自後宮至前宮山下海子內遊戲八郎者帝諸弟與其所謂伊納克者皆在帝前相與褻狎甚至男女裸處號所出室曰色濟克烏格依華言事事無礙也君臣宣淫而羣僧出入禁中無所禁止醜聲著聞𨿽市井之人亦惡聞之皇太子年日長尢深疾圖嚕特穆爾等所爲然欲去之未能也哈瑪爾旣譛殺托克托遂拜中書左丞相蘇蘇亦由知樞密院拜禦史大夫由是國家大柄盡歸其兄弟二人矣哈瑪爾旣相自以前所進番僧爲恥告其父圖嚕曰我兄弟位居宰輔宜導人主以正今圖嚕特穆爾專媚上以淫褻天下士大夫必譏笑我我將除之且上日趨昏暗皇太子年長聰明過人不若立以爲帝而奉上爲太上皇其妹聞之歸告其夫圖嚕特穆爾恐皇太子爲帝則已必誅卽以聞於帝然不敢斥言淫褻事苐曰哈瑪爾謂陛下年老故耳帝大驚曰朕頭未白齒未落遽謂我爲老耶帝卽與圖嚕特穆爾謀去哈瑪爾蘇蘇計已定圖嚕特穆爾走匿尼寺中明日帝遣使傳旨哈瑪爾蘇蘇毋入朝禦史大夫吹斯絅因奏劾其罪帝猶不忍右丞相鼎珠等論奏不已始詔哈瑪爾惠州安置蘇蘇肇州安置臨行俱杖死仍籍其家

小明王之立

順帝至正十一年五月頴州妖人劉福通蕭縣李二兵起先是四方羣盜蜂起有司不能制及發丁夫開河民心益愁怨思亂有韓山童者欒城人自其祖父以白蓮會燒香惑眾謫徙永平至山童倡言天下大亂彌勒佛下生河南及江淮愚民翕然信之福通與杜遵道羅文素盛文郁王顯忠韓咬兒復鼓妖言言山童實宋徽宗八世孫當爲中國主福通等乃刑白馬黒牛誓告天地遂同起兵以紅巾爲號縣官捕之急山童就擒其妻楊氏及其子韓林兒逃之武安惟福通黨盛不可制朝廷乃命同知樞密院圖沁以兵擊之福通旣破潁州遂據朱臯攻羅山上蔡眞陽確山諸縣尋犯武陽葉縣陷汝寧府及光息二州眾至十萬李二號芝麻李亦以燒香聚眾與其黨趙均用彭早住攻陷徐州據之九月劉福通兵勢日盛右丞相托克托乃奏以其弟禦史大夫額森特穆爾知樞密院事及衛王庫齊格爾總帥諸衛軍十餘萬討之復上蔡擒其黨韓咬兒誅之

十二年二月定逺郭子興見汝潁兵起列郡騷動遂與其黨孫徳崖等舉兵自稱元帥攻拔濠州據之徹爾布哈率兵欲復濠城憚不敢進惟日掠良民指稱爲盜以邀賞由是人皆洶洶不安訛言日甚三月額森特穆爾軍潰於沙河時額森特穆爾駐軍沙河軍中夜驚盡棄軍械北奔汴梁收散卒退屯朱仙鎭朝廷以額森特穆爾不知兵遣平章曼濟代之九月右丞相托克托自出軍至徐州攻其西門賊出戰奮擊破之芝麻李遁去趙均用彭早住走濠州追擒其將數十人遂屠其城尋召托克托還朝

十五年二月劉福通自碭山夾河迎韓林兒至立爲皇帝又號小明王建都亳州國號宋攺元龍鳯以其母楊氏爲皇太后杜遵道盛文郁爲丞相劉福通羅文素爲平章劉六知樞密院事拆太淸宮材建宮闕福通疾遵道專權命甲士撾殺之遂自爲丞相十一月達實巴圖爾進擊劉福通戰於長葛大敗將士皆奔潰至中牟收散卒屯聚會劉哈喇引兵來援大破福通兵復駐汴梁十二月達實巴圖爾大破劉福通於太康遂圍亳州小明王遁安丰

十七年二月劉福通遣其黨毛貴陷膠州倪文俊陷陜州李武崔徳等破商州攻武闗直趨長安分掠同華諸州三輔震恐俄爲察罕特穆爾所敗乃退六月劉福通攻汴梁其兵分三道闗先生破頭潘馮長舅沙劉二趨晉兾白不信大刀敖李喜喜趨闗中毛貴據山東其勢大振十二月太尉達實巴圖爾卒於軍時劉福通攻陷曹濮大名衛輝諸路達實巴圖爾引兵擊之詔遣知樞密院事達爾瑪實哩來援分兵於雷澤濮州以禦福通達爾瑪實哩戰沒諸軍大潰達實巴圖爾退駐石村朝廷疑其玩冦失機使者趣戰相踵敵覘知之詐爲達實巴圖爾通好書遺諸路使者果得之以進達實巴圖爾聞之憂憤死

十八年五月劉福通攻汴梁守將珠展出走福通入據其城乃自安丰迎其主韓林兒居之以爲都秋七月懷慶路守將周全叛附於劉福通時察罕特穆爾駐軍洛陽遣拜特穆爾以兵守盌子城周全來戰拜特穆爾爲其所殺遂盡驅懷慶民入汴梁福通遣全攻洛陽守將登城以大義責全全愧謝退兵福通殺之

十九年八月察罕特穆爾克汴梁劉福通復以其主韓林兒走據安丰二

十三年二月張士誠將呂珍入安丰殺劉福通據其城

二十六年十二月小明王韓林兒卒

察罕特穆爾克復之功

順帝至正十二年十二月以察罕特穆爾爲汝寧府達嚕噶齊先是汝潁盜起江淮諸郡皆殘破朝廷徵兵致討卒無成功潁州沈邱人察罕特穆爾奮起義兵沈邱子弟願從者數百人與羅山李思齊同設奇計襲破羅山事聞朝廷授察罕特穆爾汝寧府達嚕噶齊思齊知府事於是所在義士俱將兵來會得萬人自成一軍屯沈邱數與賊戰輙克捷

十五年汝潁賊勢滋盛由汴以南陷鄧許嵩洛等州察罕特穆爾引其兵轉戰而北遂戍虎牢以遏鋒賊乃北渡孟津焚掠至覃懷河北震動察罕特穆爾進戰大敗之餘黨立柵河洲殱之無遺類河北遂定朝廷奇其功除中書刑部侍郎苗軍以滎陽叛察罕特穆爾夜襲之虜其眾遂營中牟已而淮右賊眾三十萬掠汴以西來搗中牟營察罕特穆爾結陣待之以死生利害諭士卒士卒賈勇決死戰無不以一當百會大風揚沙自率猛士鼓噪從中起奮擊賊中堅賊勢披靡不能支棄旗鼓遁走追殺十餘里斬首無算軍勢大振

十六年汝潁賊李武崔徳等陷陜州遂斷殽函勢欲趨秦晉知樞密院事達實巴圖爾方節制河南軍調察罕特穆爾及李思齊往攻之察罕特穆爾卽鼓行而西夜拔殽陵立柵交口陜城堅賊轉南山粟給食固守攻之猝不可拔察罕特穆爾乃焚馬矢營中如炊煙狀以疑賊而夜提兵抜靈寶城賊始覺不敢動渡河掠安邑察罕特穆爾追襲以鐵騎■﹝戚﹞之賊回扼下陽赴水死者甚眾賊勢窮遁去以功加河北行樞密院事

十七年劉福通遣其黨毛貴陷膠州倪文俊陷陜州李武等破商州攻武闗遂直趨長安掠同華諸州三輔震恐其時行臺豫王喇特納錫哩及省院官皆洶懼計無所出侍禦史王思誠曰察罕特穆爾之名賊素畏之宜遣使求援此上策也守將恐其軋已論久不決思誠曰吾兵弱朝夕失守咎將安歸乃移書察罕特穆爾曰河南陜西二省互爲唇齒陜西危則河南豈能獨安察罕特穆爾新復陜州得書大喜遂提輕兵五千與李思齊倍道赴援遇賊轉戰殺掠無算賊遂潰捷聞朝廷以察罕特穆爾爲陜西行省左丞未幾賊自巴蜀陷秦隴據鞏昌遂窺鳯翔察罕特穆爾卽先分兵入守鳯翔城而遣諜者誘賊圍鳯翔察罕特穆爾自將鐵騎晝夜馳二百里赴之分軍張左右翼掩擊城中軍亦開門鼓噪而岀內外合擊呼聲動天地賊大亂自相踐蹂斬首數萬級餘黨皆遁闗中遂定

十八年賊毛貴等陷山東遂分道犯京畿朝廷徵諸道兵入衛詔察罕特穆爾以兵屯涿州察罕特穆爾卽畱兵戍淸湫義谷屯潼闗塞南山口以備他盜而自將鋭卒赴召時曹濮賊方分道踰太行焚上黨掠晉冀陷雲中鴈門上郡烽火數千里復大掠南還察罕特穆爾先遣兵伏南山阻隘自勒重兵屯聞喜絳陽賊果出南山縱伏兵橫擊之賊皆棄輜重走山谷遂分兵屯澤州塞碗子城屯上黨塞吾兒谷屯幷州塞井陘口以杜太行諸道賊屢至守將數血戰擊卻之河東遂定進陜西行省右丞兼行臺侍禦史同知河南行樞密院事於是朝廷乃詔察罕特穆爾守禦闗陜晉冀撫鎭漢沔荊襄便宜行事察罕特穆爾益務練兵訓農以平定四方爲己責是年劉福通陷汴梁造宮闕易正朔號召羣盜自巴蜀荊楚江淮齊魯遼西至甘肅所在兵起勢相聯結察罕特穆爾乃北塞太行南守鞏洛自將中軍軍沔池將謀取汴會叛將周全以賊軍攻洛陽察罕特穆爾以奇兵出宜陽破之進陜西行臺平章政事仍兼同知行樞密院事

十九年察罕特穆爾以大軍次虎牢先發遊騎南道出汴南略歸亳陳蔡北道出汴東戰船浮於梁水陸並下略曹南據黃陵渡乃大發秦兵出函谷過虎牢晉兵出太行踰黃河俱會汴城下首奪其外城察罕特穆爾自將鐵騎屯杏花營諸將環城而壘賊屢出戰輙敗遂嬰城以守乃夜伏兵城南旦日遣苗軍跳梁者略城而東賊傾城出追伏兵鼓噪起邀擊敗之又令弱卒立柵外城以餌賊賊出爭之佯走薄城西因縱鐵騎突擊悉擒其眾賊由是不敢復出自五月至八月諜知城中計窮食且盡乃與諸將闗思孝等議各分門而攻至夜將士賈勇登城斬闗入遂抜之劉福通挾其僞主從數百騎岀東門遁去捷聞進河南平章政事兼樞密陜西行臺禦史中丞詔告天下先是中原亂江南海漕不復通京師屢告饑至是河南旣定檄書達江浙海漕乃復至

二十一年察罕特穆爾克山東先是察罕特穆爾旣定河南乃以兵分鎭闗陜荊襄河洛江淮而重兵屯太行營壘旌旗相望數千里乃日修車船繕兵甲務農積榖訓練士卒謀大舉以復山東至是諜知山東羣盜自相攻殺而濟寧田丰亦降於賊六月察罕特穆爾乃輿疾自陜扺洛大會諸將與議師期發幷州軍出井陘遼沁軍出邯鄲澤潞軍出磁州懷衛軍出白馬及汴洛軍水陸俱下分道並進而自率鐵騎建大將旗鼓渡孟津踰覃懷鼓行而東復冠州東昌八月師至鹽河遣其子庫庫特穆爾及諸將以精兵五萬搗東平與東平賊遇兩戰皆敗之斬首萬餘級直抵其城下察罕特穆爾以田丰據山東久軍民服之乃遣書諭以順逆之理丰及王士誠皆降遂克東平濟寧時大軍猶未渡羣賊皆聚於濟南而出兵齊河禹城拒戰察罕特穆爾分遣奇兵取間道出賊後南略泰安逼益都北徇濟陽章邱中循濵海郡邑乃自率大軍渡河與賊將戰於分齊大敗之進逼濟南城而齊河禹城俱來降南道諸將亦報捷再敗益都兵於好石橋東至海濵郡邑皆聞風送欵攻圍濟南三月城乃下詔拜中書平章政事知河南山東行樞密院事陜西行臺中丞如故察罕特穆爾遂進兵圍益都環城列營凡數十大治攻具百道並進賊悉力拒守復掘重塹築長圍遏南洋河以灌城中仍分守要害收輯流亡郡縣戶口再歸職方號令煥然

二十一年察罕特穆爾爲田丰所殺時山東俱平獨益都孤城猶未下六月田丰王士誠陰結賊復圖叛丰之降也察罕特穆爾推誠待之不疑數獨入其帳中丰旣謀變乃請察罕特穆爾行觀營壘眾以爲不可往察罕特穆爾曰吾推心待人安得人人而防之左右請以力士從又不許乃從輕騎十有一人行至王信營又至丰營遂爲王士誠所刺先是有白气如索長五百餘丈起危宿掃太微垣太史奏山東當大水帝曰不然山東必失一良將卽馳詔戒察罕特穆爾勿輕舉未至而已及於難詔贈潁川王謚忠襄命其子庫庫特穆爾爲平章政事兼知山東河南行樞密院事代總其兵庫庫特穆爾旣襲父職身率將士誓必復讎而賊城守益堅乃遣壯士穴地通道以入十一月遂拔其城執賊首陳猱頭等二百餘人取田丰王士誠之心以祭其父餘黨皆就誅復遣兵取莒州山東�平

東南喪亂

順帝至正八年十一月臺州黃巖民方國珍兵起初國珍與蔡亂頭等相讎殺遂入海爲亂刼掠漕運詔江浙參政多爾濟巴勒討捕之追至福州國珍知事危焚舟將遁我兵自相驚潰多爾濟巴勒遂被執國珍迫其上招降之狀朝廷從之授國珍兄弟以官將治多爾濟巴勒之罪樞密參議歸暘曰將之失利其罪固當然所部皆北方步騎不習水戰是驅之死地耳宜募海濱之民習水利者擒之今國珍遣人請降決不當從國珍已敗我王師又拘我王臣力屈而來非眞降也必討之以令四方時朝廷方事姑息卒從其請國珍兄弟不肯赴勢益猖獗

十一年六月方國珍兄弟入海燒掠沿海州郡朝廷遣江浙行省左丞博囉特穆爾往擊之兵至大閭洋國珍夜率勁卒縱火鼓噪官軍不戰皆潰赴水死者過半博囉特穆爾被執反爲國珍飾詞上聞朝廷復遣達實特穆爾等至黃巖招國珍國珍兄弟皆登岸羅拜退止民間紹興總管臺哈布哈欲命壯士襲殺之達實特穆爾曰我受詔招降公等欲擅命耶乃止仍檄臺哈布哈至海濱散其徒眾授國珍兄弟官有差十月蘄州人徐壽輝等兵起攻陷蘄水縣及黃州路壽輝自稱皇帝國號天完攺元治平以鄒普勝爲太師攻陷饒州執魏中立陷信州執於大本二人不屈並死之

十二年正月徐壽輝兵陷漢陽遂陷武昌行省丞相威順王科綽布哈等棄城走壽輝兵復陷安陸府知府綽羅戰不勝死之攻沔陽推官兪述祖戰敗被執不屈壽輝怒支觧之二月徐壽輝兵攻九江右丞博囉特穆爾方駐兵於江聞風宵遁總管李黼檄鄕落聚木石於險處遏其歸路黃梅主簿伊遜特穆爾願出擊賊黼與之出戰大敗賊兵殺獲二萬餘人黼曰賊不利於陸必以舟薄我乃令以長木數千冒鐡椎於杪暗植沿岸水中賊舟數千艘順流鼓噪而至遇木樁不得動黼發火箭射之焚溺無算時東際淮甸西自荊湖守臣往往棄城遁獨黼守孤城中外援絕而賊勢益熾進兵薄城分省平章托卜堅布哈自北門出走黼引兵登埤賊已焚西門張弩射之轉攻東門黼急往救城已破賊兵入矣猶與之巷戰力不能敵乃揮劍叱之曰殺我無殺百姓賊刺之墮馬與兄冕子秉昭俱死州民聞之哭聲震地具棺塟之時冕居潁亦死於賊事聞贈黼隴西公謚文忠三月臺州路達嚕噶齊臺哈布哈與方國珍戰於澄江死之時朝廷方徵徐州命江浙募舟師北守大江國珍懷疑復劫其黨入海臺哈布哈遣義士王大用往諭國珍拘畱不遣而令其黨陳仲達往來議降臺哈布哈具舟張受降旗乘潮下澄江觸沙不行垂與國珍遇呼仲達申前議仲達目動气索臺哈布哈覺其心異手斬之卽前搏賊船奮擊之賊羣至欲抱持入其船臺哈布哈嗔目叱之奪刀殺賊賊攢槊刺之中頸死猶植立不僕投其屍海中事聞追贈魏國公謚忠介七月徐壽輝遣項普略引兵掠徽饒諸州遂犯昱嶺闗攻杭州城城中猝無備參政樊執敬遽上馬率眾出中途與賊遇乃奮力斫賊中鎗而死時董搏霄従江浙平章嘉琿徵安丰乘勝攻濠州會朝廷命移軍援江南遂渡江至徳淸而杭州已陷嘉琿問計摶霄曰賊見杭城子女玉帛必縦欲不暇爲備宜急攻之若退保湖州使賊乘鋭出京口則江南不可爲矣嘉琿猶豫未決諸將亦難其行搏霄曰公江浙相君方面旣陷而及今不取誰任其咎復拔劍顧諸將曰相君在此敢有慢令者斬遂進兵薄杭州賊迎敵麾壯士突前諸軍相繼夾擊凡七戰追殺至淸河坊賊奔接待寺塞其門而焚之賊皆死遂復杭州已而余杭武康徳淸亦次第平搏霄亦受代去徽饒賊復自昱嶺闗冦於濳行省乃假摶霄爲參政復提兵討之搏霄卽日引兵扼新溪追殺至於潛復其縣又復昱嶺闗賊兵復大至陷千秋闗摶霄按軍不動伏兵城下授以火礟約曰見旗動卽發已而視賊稍懈進兵擊之伏兵見旗動盡發遂奪千秋闗賊復攻獨松百丈幽嶺三闗搏霄先以兵守要路分三道會兵搗賊巢乘勝復安吉尋克廣徳賊復犯徽州有道士能作十二里霧搏霄伏兵擊之已而妖霧開伏兵皆起賊大潰斬首數萬級徽州復平九月以余闕爲淮西宣慰副使守安慶時冦兵日盛闕扺官十日而賊至拒卻之乃集有司諸將議屯田戰守策環境築堡砦選精甲外捍而耕稼於中浚湟增陴隍外環以大防深塹三重南引江水注之環植木爲柵城上四面起飛樓表裏完固俄升都元帥廣西苗軍五萬從元帥阿爾斯蘭沿江下抵廬州闕移文謂苗蠻不當使窺中國詔阿爾斯蘭引還苖兵有暴於境者卽收戮之凜凜莫敢犯時羣盜環布四外闕居其中左提右挈屹爲江淮一保障十一月江西行省平章政事桑節擊趙普勝戰於湖口兵敗死之桑節初爲南臺禦史大夫執政惡之出爲湖廣平章至是移江西桑節馳赴任比至江東復有詔令守江州時江州已陷趙普勝周驢等據池陽太平諸郡號百萬桑節募兵得三千人趨銅陵克之擒驢奪其船六百艘軍聲大振遂復池州分兵攻石埭諸縣進據淸水灣又大破之賊久圍安慶聞風燒營遁去遂進復湖口縣克江州畱兵守之命王惟恭樹柵小孤山桑節自據番陽口綴江西要衝以圖恢復日久援不至賊乘大艦來攻編葦篾塞上下流火之桑節率兵力戰眾死且盡桑節獨堅坐不動中流矢而僕賊素聞其名不忍害舁至密室乃蘇羅拜饋食桑節叱之七日乃自力而起北向再拜曰臣力竭矣遂絕桑節河西人楚斯結之子

十三年五月泰州白駒場亭民張士誠及其弟士徳士信起兵陷泰州淮南行省遣知府李齊招降被畱久之賊酋自相戕始縱齊來歸士誠尋殺參政趙璉陷興化縣行省以左丞偰哲篤鎭髙郵出齊守甓社湖會數賊呼噪入城省憲官皆遁齊還城門已閉士誠遂據髙郵稱誠王國號大周建元天佑已而有詔赦之使至不得入賊紿言請李知府來乃受命行省彊齊往至則下齊於獄齊𨿽辧說百端而士誠本無降意士誠呼齊使跪齊叱曰吾膝如鐵豈爲賊屈士誠怒使拽倒椎碎其膝而咼之時論大科三魁若李黼臺哈布哈及齊皆不負科名云十月以方國珍兄弟爲各路治中不受先是遣江浙左丞托裏特穆爾及南臺侍禦史尊達實哩復招諭國珍旣而二人報國珍已降乞授以五品流官令納其船散遣徒眾遂以國珍爲徽州路治中國章廣徳路治中國英信州路治中國珍等疑懼不受命仍擁船千艘據海道阻絕糧運復遣江浙右丞阿哩衮實克等率兵討之十二月江浙行省布延特穆爾及西寧王雅克哈尙等合軍討徐壽輝於蘄水壽輝敗走獲其官屬四百人初徐壽輝將王善旣陷羅源遂攻福州連江縣巡檢劉浚募壯士與其子健數與力戰浚中箭墜馬健下馬掖之俱被執浚罵賊而死健亦以死拒賊善義而釋之使瘞父屍健歸請帥府兵以復讎弗聽因盡散家貲結死士百人詐爲工商流丐入賊中半夜發火大噪賊驚擾自相殺健手斬殺其父者幷擒善獻於帥府事聞贈浚行省檢校授健古田令

十四年六月張士誠冦楊州達實特穆爾兵敗諸軍皆潰士誠冦陷盱■﹝目臺﹞及泗州

十五年春正月徐壽輝遣其將倪文俊復破沔陽威順王科綽布哈令其子報恩努等同元帥阿爾斯蘭水陸並進討之至漢川水淺文俊用火篾燒船兵遂敗報恩努被殺三月徐壽輝兵破襄陽五月倪文俊自沔陽復破中興路元帥多爾濟巴勒戰死

十六年正月倪文俊建都於漢陽迎徐壽輝據之未幾復陷常徳澧州諸路二月張士誠陷平江路據之攺爲隆平府遂陷湖州松江常州諸路初或傳士誠有降意朝廷遣烏瑪喇孫撝持詔往諭之士誠拘之一室迫使降撝詬斥不絕及士誠徙平江撝與士誠部將張茂先者謀遣人約鎭南王刻日進兵復髙郵事泄被害三月方國珍復降命爲海道漕運萬戶其兄國璋爲衢州路總管七月張士誠遣兵破杭州江浙丞相達實特穆爾遁平章尊逹實哩力戰死先是達實特穆爾兵屢敗議者以爲苗軍可用遂自寶慶招土官楊旺紮勒至淮南殺賊以功屢官江浙行省參政至是士誠兵破杭州達實特穆爾兵入富陽旺紮勒乃自嘉興引苗軍及萬戶普賢努擊敗士誠兵復其城達實特穆爾乃還然苗軍素無紀律肆爲鈔掠所過蕩然無遺達實特穆爾方倚旺紮勒爲重莫敢禁遏旺紮勒益恣凡事皆決於旺紮勒達實特穆爾僅署成案而已是年淮安城陷亷訪使楮布哈死之楮布哈居羣盜間守淮安者五年大小數百戰糧盡食艸木螺蛤魚蛙烏燕及靴皮鞍韂革廂弓之筋俱盡撤屋爲薪人皆露處城陷布哈猶據西門力斗中傷見執爲賊所臠子巴噶亦死

十七年八月張士誠侵嘉興楊旺紮勒敗之士誠乃以書約降旺紮勒欲納之達實特穆爾以其反復不可信不許旺紮勒固勸乃承制假江浙亷訪使周伯琦行省參政至平江招諭之士誠始要王爵不許又請爲三公旺紮勒亦力爲之請達實特穆爾幸其降遂授士誠太尉其弟士徳淮南平章士信同知樞密院事其黨皆授官有差於是朝廷以招安士誠爲達實特穆爾之功加太尉九月徐壽輝將陳友諒殺倪文俊並其軍自稱平章

十八年正月陳友諒破安慶淮南行省左丞余闕死之先是余闕固守安慶倚小孤山爲藩蔽命義兵元帥胡巴延統水軍戍守友諒自上流引軍直搗山下巴延與戰四日夜不勝奔還賊追薄城下闕遣兵扼之俄而饒冦攻西門友諒兵乘東門旣登城闕揀死士奮擊敗之敵兵恚甚乃幷軍樹柵起飛樓來攻闕分兵捍敵晝夜不得息至是池州趙普勝軍東門友諒軍西門饒兵軍南門闕徒步提戈爲士卒先分遣部將督三門之兵自以孤軍血戰斬首無算而闕亦被十餘創日中城陷火起闕知不可爲乃引刀自剄墮淸水塘中死妻蔣氏及妾伊伯耶律氏子徳臣女安安甥福童亦皆赴井死同時死者守臣韓建一家被害居民誓不從賊焚死者以千計其知名者萬戶李宗可紀守仁陳斌金承宗經歷段桂芳都事特穆爾布哈千戶盧廷玉葛延齡邱巹許元琰奏差烏徳美百戶黃寅孫安慶推官黃圖嚕岱經歷楊恆知事余中懷寧縣尹陳巨濟事聞贈闕平章政事追封豳國公謚忠宣四月陳友諒破龍興時和尼齊以左丞守洪都舊帥多通任其將章巴延布哈雅克布哈捍城頗有功和尼齊疾而撓之城陷和尼齊出走多通奔撫州謀舉兵爲追者所殺友諒盡陷江西諸路

十九年六月陳友諒遣其黨王奉國冦信州巴延布哈徳濟自衢往援破走其兵時鎭南王子大聖努屯兵城中開門出迎巴延布哈登城四顧誓以破賊自許後數日賊又來攻遂分兵爲三出城奮擊斬首數千級復大破之友諒弟友徳植木柵攻城益急又遣使來說降巴延布哈徳濟曰汝來誘我耶我頭可斷足不可移乃數其罪而斬之由是日夜鏖戰糧竭矢盡而气不衰城中食艸苗茶紙括靴底掘鼠羅雀殺老弱以食巴延布哈屢出兵破賊奉國遂穴地道晝夜攻之不息踰旬城遂陷巴延布哈徳濟與大聖努及部將哈喇丹蔡誠蔣廣皆戰死初巴延布哈徳濟之赴援也入白其母鮮於氏曰兒今不得事母矣母曰爾爲忠臣吾亦何憾因命子額森布哈奉其母間道入閩以江東亷訪司印送行臺而提兵向信鮮於氏太常典簿樞之女十二月陳友諒徙其主徐壽輝都江州自稱漢王初徐壽輝�友諒破龍興欲徙都之友諒忌其來不利於已不從至是壽輝引兵發漢陽南下江州友諒陽出迎而伏兵於城西俟壽輝旣入門閉伏發盡殺其部曲惟存壽輝以江州爲都居之遂自稱漢王立王府置官屬事權盡歸友諒壽輝惟擁虛位而已

二十年五月陳友諒弒其主徐壽輝先是友諒率舟師犯太平挾壽輝以行太平旣陷急謀僣竊乃於采石舟中佯使人詣壽輝前白事令壯士持鐵撾自後擊之碎其首壽輝死友諒遂於采石五通廟爲行殿稱皇帝國號漢攺元大義仍以鄒普勝爲太師張必先爲丞相羣下立江岸艸次行禮值天雨至略無儀節

二十三年九月張士誠自稱吳王士誠𨿽降而城池甲兵錢榖皆自據如故又素忌楊旺紮勒欲圖之而達實特穆爾亦厭旺紮勒驕肆不可制乃陰與定計舉兵圍之旺紮勒及其弟巴延皆自殺士誠遂遣兵據杭城朝廷因以其弟士信爲江浙行省平章事方面大權悉歸張氏達實特穆爾徒擁虛名而已至是士誠乃令其部屬自頌功徳求王爵朝廷未許士誠遂自立爲吳王卽平江治宮室官屬達實特穆爾飲藥死是年陳友諒與明兵戰敗中流矢死國亡士誠二十七年始滅方國珍亦降於明

諸帥之爭【博囉庫庫李思齊張良弼】

順帝至正十九年三月詔博囉特穆爾移鎭大同博囉特穆爾者達實巴圖爾之子也從父討劉福通等屢立戰功父沒命爲河南行省平章政事代總其眾擊福通於衛輝走之遂屯眞定復自武安由彭城邀截沙劉等敗之引兵攻拔曹州至是朝廷命博囉特穆爾移鎭大同以爲京師捍蔽復置大都督兵農司分十道専督屯田以博囉特穆爾領之

二十年八月詔博囉特穆爾守石嶺闗以北察罕特穆爾守石嶺闗以南初山西晉冀之地皆察罕特穆爾所平定而博囉特穆爾兵駐大同欲並據晉冀遂相讎隙故有是詔九月博囉特穆爾復調兵自石嶺闗直抵晉冀圍其城三日退屯交城察罕特穆爾發兵拒之朝廷遣使諭令講和未幾復命以晉冀畀博囉特穆爾察罕特穆爾不從遣部將算卓等來爭交戰於東勝州等處朝廷爲再遣使諭解二人始各還鎭

二十一年冬十月博囉特穆爾復進屯眞定時察罕特穆爾被害子庫庫特穆爾代其任博囉特穆爾結張良弼欲復圖晉冀引兵侵庫庫特穆爾分地遂據眞定路

二十二年六月博囉特穆爾遣珠展襲據陜西時陜西行省右丞達實特穆爾與行臺有隙恐陜西爲庫庫所有陰結博囉請珠展入城刼禦史大夫旺紮勒特穆爾印復拘畱之庫庫遣部將摩該合李思齊兵攻之珠占遂降

二十三年十二月禦史大夫婁達實罷安置東勝州婁達實逃匿博囉軍中時帝在位久皇太子春秋日盛軍國之事皆其所臨決皇后奇氏乃謀內禪太子而使宦者色布哈諭意於丞相太平太平不答遂罷去吹斯絅爲丞相帝益厭政布哈乘間用事與吹斯絅相表裏四方警報皆抑不聞中外憂憤宣政院事托歡與之同惡爲國大蠧於是監察禦史也先特穆爾孟額森布哈傅公讓等乃劾奏色布哈托歡姦邪當屏黜禦史大夫婁達實以其事聞皇太子執不下而皇后庇之尢固禦史皆坐左遷治書侍禦史陳祖仁連上皇太子書切諫之而臺臣大小皆辭職皇太子乃爲言於帝令二人姑辭退而祖仁言猶不已又上帝書言二人亂階禍本今不芟除後必不利侍禦史李國鳳亦上書爭之由是帝大怒國鳳祖仁等亦皆左遷時婁達實執其事頗力皇太子因惡之而皇后又譛之於內帝以婁達實母舅故封爲雍王遣歸國已而復以色布哈爲崇政院使婁達實至大同遂畱博囉特穆爾軍中皇太子屢索之不遣

二十四年三月詔削博囉特穆爾官爵時皇太子方倚庫庫特穆爾爲外援而怨博囉特穆爾匿婁達實不遣吹斯絅包布哈遂誣博囉特穆爾與婁達實等謀不軌詔削其官使解兵柄歸四川博囉拒命不受夏四月詔庫庫特穆爾討博囉博囉知詔命調遣皆吹斯絅所爲遂令托卜堅特穆爾舉兵向闕托卜堅兵入居庸闗知院伊蘇詹事布埒齊迎戰不利皇太子率侍衛兵出光熙門東走古北口趨興松托卜堅兵至淸河列營時京師無備城中大震令百官吏卒分守京城使達勒達國師至其軍問故托卜堅以必得吹斯絅包布哈爲對詔慰觧之不聽乃執吹斯絅包布哈二人畀之遂復博囉官爵總兵事托卜堅率兵自建徳門入覲帝於延春閣慟哭請罪帝宴賚之加博囉太保仍守禦大同托卜堅爲中書平章政事五月皇太子出奔至嚕爾嶺詔追及之令還宮皇太子恚怒不已遂命庫庫特穆爾調兵分道以討博囉其東道以白算卓領兵三萬守禦京師中道以摩該珠展領兵四萬西道以闗保領兵五萬合擊之闗保等進逼大同博囉畱兵守大同而自率兵與托卜堅婁達實復大舉向闕六月白算卓以兵至京師秋七月博囉前鋒入居庸闗皇太子親率兵禦於淸河軍士皆無鬥志太子馳還都城白算卓引兵入平則門遂扈從太子由雄霸河間取道走冀寧博囉進軍駐健徳門外與托卜堅婁達實入見帝博囉欲追襲皇太子婁達實止之帝以博囉爲中書左丞相尋進右丞相節制天下軍馬洛違實爲平章政事托卜堅特穆爾爲禦史大夫

二十五年三月皇太子下令庫庫特穆爾軍中討博囉特穆爾博囉聞之遂出二皇后奇氏幽於諸色總管府頃之逼後還宮取印章僞爲後書召太子復逼後出而幽之遣托卜堅特穆爾率眾攻上都之附太子者調伊蘇南禦庫庫特穆爾兵伊蘇次良鄕不進謀之於眾皆以博囉悖逆中外同憤遂勒兵歸永平遣人西連庫庫特穆爾東連遼陽諸王共討博囉軍聲大振博囉患之遣驍將姚巴延布哈出拒至通州河溢營虹橋以待伊蘇出其不意襲破之擒斬姚巴延博囉大怒自將出通州三日大雨而還時後亦數納美女於博囉至百日始還宮秋七月博囉特穆爾伏誅博囉先嘗以疑殺其將保安旣又失姚巴延鬱鬱不樂乃日與婁達實等飲宴荒淫無度又酗酒殺人喜怒不測威順王之子華善忿其無君數言於帝受密旨與徐士本謀結勇士上都曼濟諾海拜達勒等陰圖刺殺之至是托卜堅特穆爾遣使上告徵上都之捷博囉入奏行至延春閣下拜達勒自眾中奮出斫之中其腦死婁達實趨出擁博囉家屬北遁詔盡殺其部黨托卜堅引輕兵走巴爾斯之地朝廷遣使函博囉首往冀寧召太子還京師九月庫庫特穆爾扈從太子至京師詔以庫庫爲中書左丞相知樞密院事太子之奔太原也欲用唐肅宗故事自立庫庫特穆爾與布哷齊等不從及還京師皇后奇氏傳旨令庫庫特穆爾以重兵擁太子入城欲脇帝禪之位庫庫特穆爾知其意比至京師三十里卽散遣其軍由是皇太子心銜之十月樞密副使觀音努獲婁達實誅之托卜堅特穆爾尋亦被誅閏月封庫庫特穆爾爲河南王還視師是時中原無事而江淮川蜀皆已陷沒皇太子屢請躬出督師徵討帝難之乃詔封庫庫河南王代之親徵總制闗陜晉冀山東諸道幷迆南一應軍馬便宜行事庫庫特穆爾於是分省自隨官屬之盛等於朝廷

二十六年二月庫庫特穆爾移軍懷慶未幾又移彰徳調度各處軍馬

二十七年李思齊張良弼圗嚕卜自會於含元殿推李思齊爲盟主同拒庫庫特穆爾初李思齊與察罕特穆爾同起義師齒位相等夷及是庫庫特穆爾代總其兵思齊心不能平而張良弼首拒命孔興圖嚕卜等亦皆以功自恃各請別爲一軍不相屬庫庫特穆爾遣闗保珪林齊以兵西攻良弼於鹿臺而思齊遂與良弼合兵連不能解庫庫特穆爾始受命南徵反退居彰徳惟思用兵陜西由是朝廷始疑其有異志秋七月詔皇太子總制天下軍馬詔略曰曩者障塞決河本以拯民昏墊豈期妖盜橫造訛言簧鼓愚頑塗炭郡邑殆徧海內玆逾一紀故察罕特穆爾仗義興師獻功敵愾汛掃汴洛克平淸濟其子庫庫特穆爾克繼先志用成駿功皇太子阿裕爾實哩達喇計安宗社屢請出師朕以國本至重遂授庫庫特穆爾總戎重寄俾代其行李思齊張良弼等各懷異見構兵不已以致盜賊愈熾深遺朕憂詢諸眾謀咸謂皇太子宜遵舊典總帥天下兵馬其庫庫特穆爾自潼闗以東肅淸江淮李思齊自鳯翔以西與侯布延達實進取川蜀少保圖嚕及張良弼孔興圖嚕卜共取襄樊詔書到日悉宜洗心滌慮共濟時艱朝廷屢促庫庫特穆爾出師江淮庫庫僅遣其弟托音特穆爾及摩該往山東而與張良弼構兵不已詔下和講之庫庫戕殺使臣跋扈之迹漸張朝廷疑之故有是詔冬十月詔罷庫庫特穆爾兵柄初詔書𨿽下皇太子亦竟止而不行而分兵之命庫庫特穆爾終捍拒不肯受於是摩該闗保等皆叛庫庫特穆爾闗保自察罕特穆爾起兵以來卽爲將勇冠諸軍功最髙而摩該善論兵尢爲察罕特穆爾所信任及是兩人見庫庫特穆爾有不臣之心故皆叛之列其罪狀閒於朝舉兵共攻之而皇太子用實喇達哩■﹝土答﹞喇實克巴延特穆爾李國鳯等計立撫軍院總制天下軍馬專備庫庫特穆爾以摩該能倡大義賜號忠義功臣落庫庫特穆爾太傅中書左丞相依前河南王以汝州爲食邑與弟托音特穆爾同居河南府從行官屬悉令還朝諸軍在帳前者白算卓珪林齊領之在河南者李克彜領之在山東者伊蘇領之在山西者實喇達哩領之在河北者摩該領之庫庫特穆爾旣聞詔卽退軍還澤州詔又命圖嚕與李思齊張良弼孔興圖嚕卜率兵東向以正天討明年朝廷命左丞孫景逸分省太原闗保以兵爲之守庫庫特穆爾卽遣兵據太原盡殺朝廷所置官皇太子乃命魏賽音布哈及闗保皆以兵與思齊良弼諸軍夾攻澤州又下詔削奪庫庫特穆爾爵邑令諸軍共誅之庫庫特穆爾乃退守平陽而闗保遂據澤潞二州以與摩該合時李思齊張良弼孔興圖嚕卜等與庫庫特穆爾相持旣久明兵時已及河南思齊等乃遣使詣庫庫特穆爾告以出師非本心遂解兵大掠西歸獨摩該復攻平陽當是時庫庫特穆爾气稍沮而闗保摩該勢甚振數請戰庫庫特穆爾不應或師出卽復退一日諜知摩該分軍掠祁縣卽夜出師薄其營擊之大敗其眾摩該闗保皆就擒朝廷聞之遽罷撫軍院而■﹝土答﹞喇實克巴延特穆爾李國鳯等以誤國皆受誅旣而庫庫特穆爾上疏自陳其情朝廷復下詔滌其前非時聞明兵已定山東及河洛中原俱不守帝乃下詔復命庫庫特穆爾仍前河南王中書左丞相以兵南下伊蘇兵趨山東圖嚕出潼闗李思齊出七盤金商圖復汴洛未幾伊蘇兵潰思齊兵亦未嘗出庫庫特穆爾又自平陽退守太原不敢復南向事已不可爲矣已而明兵迫京師帝北奔國遂以亡及明兵至太原庫庫特穆爾卽棄城遁領其餘軍西奔於甘肅後不知所終

元史紀事本末卷四

