

卷第二

曹操平張魯取漢中。

漢獻帝初平二年﹐益州牧劉焉遣張魯襲漢中。

劉焉在益州陰圖異計﹐沛人張魯自祖父陵以來﹐爲五斗米道居於蜀。焉乃以魯爲督義司馬﹐掩殺漢中太守蘇固﹐斷絕斜谷關﹐殺害漢使。建安五年﹐劉璋襲父焉位﹐魯以璋暗懦﹐不復承順。襲別部司馬張修﹐殺之而並其眾﹐魯遂據漢中﹐與璋爲敵。

建安二十年﹐曹操擊張魯﹐自武都入氐﹐氐人塞道﹐遣張郃﹑朱靈攻破之。武都今階州同谷﹑武興等地﹐舊有白馬氏據之。

操自陳倉出散關﹐至河池﹐屠氐王寶茂眾萬餘人。

秋七月﹐操至陽平﹐魯遣其弟衛等據陽平關。操遣將夜襲破之﹐魯潰奔巴中﹐操遂入南鄭。軍自武都山行千里﹐升降險阻﹐操於是大饗軍士。七月至陽平﹐魯使弟衛與將楊昂等據陽平關﹐橫山築城十餘里攻之。操乘險夜襲﹐大破之。魯潰奔巴中﹐操入南鄭盡得府庫珍寶。周地圖記曰「褒谷西北有古陽平關﹐其地在今梁州褒城縣西北也。」又按寰宇記﹕「褒城縣有漢陽關﹐在縣西北﹐漢時所立也。先主破夏侯淵於其地。」水經又注云「白馬城亦名溝口﹐又陽平關在今西縣﹐西縣乃古沔陽﹐去褒城縣七十里﹐邑名遷徙未可知也。郡縣誌因謂曹操﹑昭烈﹑孔明皆嘗至關下未嘗越關﹐則誤矣。今大安東五里亦有陽平關﹐頗險要﹐然非舊迹也。

十二月﹐操畱夏侯淵﹑張郃守漢中。

操之畱淵﹑郃也﹐以雞肋示﹐外人莫查。主簿楊修曰「雞肋﹐棄之如可惜﹐食之無所得也。」

論曰「曹操芟夷羣雄﹐僞定一時﹐再入漢中而不能下﹐殆彊弩之末﹐非眞不可向也﹐抑天畱以遺昭烈﹑孔明﹐使萬世之三綱賴以不泯耶。」

昭烈君臣由江道入蜀。

建安十六年﹐昭烈自荊州將數萬人入蜀﹐至江州由墊江謁涪。

昭烈帝在荊州﹐三顧諸葛亮於艸廬﹐問以計策。亮曰「荊州北據漢﹑沔﹐利盡南海﹐東連吳會﹐西通巴﹑蜀﹐此用武之國﹐而其主不能守﹐此殆天所以資將軍﹐將軍豈有意乎﹖益州險塞﹐沃野千里﹐天府之土﹐髙祖因之以成帝業。劉璋闇弱﹐張魯在北﹐民殷國富而不知存卹﹐智能之士思得明君。將軍旣帝室之冑﹐信義著於四海﹐總攬英雄﹐思賢如渴﹐若跨有荊﹑益﹐保其巖阻﹐西和諸戎﹐南撫夷越﹐外結好孫權﹐內修政理﹔天下有變﹐則命一上將將荊州之軍以向宛﹑洛﹐將軍身率益州之眾出於秦川﹐百姓孰敢不簞食壺漿以迎將軍者乎﹖誠如是﹐則霸業可成﹐漢室可興矣。」昭烈旣破曹操﹐張松說璋﹐遣法正迎昭烈於荊州。法正陰勸昭烈取益州﹐昭烈疑未決﹐龐統復贊之。昭烈乃畱諸葛亮守荊州﹐以趙雲領畱營司馬﹐昭烈將步卒數萬人入益州﹐自江州北由墊江謁涪。去成都三百六十里﹐璋率步騎三萬人往會之﹐歡飲百餘日。按昭烈自今重慶府入合州﹐江涉上水至涪﹐卽今綿竹。唐乾符暗王助綿州富樂山碑云昭烈入蜀﹐劉璋延之此山﹐望見蜀之富盛﹐飲酒樂甚﹐故得名。

璋推昭烈爲大司馬﹐使擊張魯昭烈至葭萌。璋增昭烈兵﹐厚加資給﹐使擊張魯。又令督白水兵。璋還成都﹐昭烈北到葭萌未卽討魯。白水軍﹐按後漢史注﹕「公孫述將侯丹開白水關。」城西南有水關﹐葭萌在今利州。昭烈自葭萌襲蜀﹐進據涪城。劉璋斬張松﹐昭烈大怒﹐召白水軍督楊懷﹑髙沛責以無禮﹐斬之。勒兵徑至關頭﹐並其兵﹐遂據涪城。涪城今綿竹。

建安十八年﹐昭烈圍雒城。雒城今雒縣。

建安十九年﹐諸葛亮畱關羽守荊州﹐遂與張飛﹑趙雲涇流克巴東。至江州﹐破巴郡太守嚴顏﹐生獲之。分遣趙雲從外水定江陽犍爲﹐飛定巴西徳陽。

法正與劉璋書曰「今張益徳數萬之眾﹐已定巴東﹐入犍爲界﹐分平資中﹑徳陽﹐三邈道侵﹐將何以禦之﹖又魚復與關頭實爲益州福禍之門﹐今二門悉開﹐數道並進﹐已入心腹﹐愚以爲可圖變化﹐以保尊門。」秦滅巴﹐置巴郡﹐治江州。江州﹐縣名。今重慶府巴縣是也。劉焉分巴郡爲二﹕墊江已上爲巴西﹐治安漢﹐今果州﹔墊江已下爲巴東﹐治江州。墊江﹐今合州是也﹔江陽﹐今瀘州﹔犍爲﹐今資榮嘉眉等地。徳陽﹐今遂寧府。趙雲自外水至瀘州﹐分定資中﹑嘉眉等地﹐張飛自重慶入合州﹐定遂寧﹑果州等地。而又法正稱益徳入犍爲界﹐分平資中﹑徳陽。此正在雒城﹐與劉璋書未能遙度於千里之外者。飛自墊江上﹐未嘗入犍爲﹑資中也。

昭烈進圍成都﹐劉璋出降。

雒城潰﹐進圍成都。諸葛亮﹑張飛﹑趙雲引兵來會﹐馬超自武都密書請降﹐昭烈令引兵屯城北﹐城中震怖﹐圍城數十日﹐璋遂出降。

吳蜀分荊州。

建安二十年﹐關羽屯江陵﹐吳孫權遣諸葛瑾求荊州諸郡﹐昭烈不許。呂蒙取長沙﹑桂陽﹑兩郡﹐零陵太守郝普固守。

權令諸葛瑾求荊州諸郡﹐昭烈不許﹐曰「吾方圖涼州﹐涼州定﹐乃盡以荊州相與耳。」權曰「此假而不反﹐欲以虛辭引歲者也。」遂置長沙﹑零陵﹑桂陽三郡長吏﹐關羽盡逐之。權遣呂蒙督兵二萬﹐以取三郡。長沙﹑桂陽皆望風歸服﹐惟零陵太守郝普城守不降。長沙在今潭州﹐零陵在今永州﹐桂陽在今彬州。

昭烈至公安﹐遣關羽至益陽爭三郡。吳孫權進住陸口﹐魯肅屯益陽以拒關羽。郝普以城降呂蒙。

權遣書召呂蒙急捨零陵﹐還助魯肅﹐蒙得書祕之。夜召諸將﹐授以方略﹐晨當攻零陵。遣客語郝普﹐曰昭烈在漢中﹐關羽在南郡﹐無外援可恃。普懼出降﹐蒙卽日引軍赴益陽。公安在今江陵府﹐陸口在今鄂州蒲忻縣﹐寰宇記有孫權城。益陽在今潭州益陽縣﹐寰宇記云有魯肅城。常徳府沅江縣有關羽屯兵之處﹐名曰關羽﹐沅江亦益陽縣境內﹐魯肅﹑關羽會語於此。

昭烈求和於吳﹐遂分荊州﹐以湘水爲界﹐長沙﹑江夏﹑桂陽以東屬吳﹐南郡﹑零陵﹑武陵以西屬漢。昭烈聞曹操攻漢中﹐遣使通好於權﹐遂中分荊州。江夏在今鄂州﹐南郡在今江陵府﹐武陵今常徳府。

論曰「荊州首吳尾蜀﹐據腹心之會﹐合二長以向中原﹐可以。跨有荊益﹐保其嚴阻﹐次也。若中分而與吳共有之﹐則吳可以攻而蜀不可以守﹐公孫述之困於夷陵是已。惜哉﹗昭烈君臣奮興之晚﹐而三分天下僅有區區一隅也。」

昭烈取漢中。

建安二十一年﹐張飛大破張郃於宕渠。

曹操旣定漢中﹐畱夏侯淵﹑張郃守之。黃權言於昭烈曰「若失漢中﹐則三巴不振﹐此爲割蜀之股臂也。」操使張郃督諸軍徇三巴﹐欲徙其民於漢中﹐進軍宕渠﹐巴西太守張飛與郃相拒五十餘日﹐飛襲擊宕郃﹐大破之﹐郃走還南鄭。

建安二十二年﹐昭烈率諸將進軍漢中﹐遣張飛﹑馬超﹑吳蘭等屯下辯。曹操遣曹洪拒之。

法正說昭烈曰「曹操一舉而降張魯﹐定漢中﹐不因此勢以圖巴﹑蜀﹐必有內憂故耳。今舉眾取漢中必可克之。之日﹐廣農積谷﹐觀釁伺隙﹐上可以傾覆寇敵﹐中可以廣拓境土﹐下可以固守要害。此不可失也。」昭烈從之。下辯﹐今成州同谷縣。

建安二十三年﹐魏曹洪及吳蘭戰於固山﹐蘭戰死之。

洪將擊吳蘭﹐張飛屯固山聲言欲斷軍後。眾議狐疑﹐曹休曰「賊實斷道者﹐當伏兵潛行。今乃先張聲勢﹐此其不能也﹐明亦。宜及其未集﹐促擊蘭﹐蘭破則飛自走矣。」洪從之﹐進兵破蘭﹐殺之。張飛﹑馬超走。固山未詳。

昭烈屯陽平關。

夏侯淵﹑張郃﹑徐晃等與之相拒。昭烈遣陳式等絕馬鳴閣道﹐徐晃擊破之。張郃屯廣石﹐昭烈攻之﹐不能克。急書發益州兵﹐諸葛亮以問楊洪﹐洪曰「漢中益州咽喉﹐存亡之機會﹐若無漢中則無蜀矣﹐此家門之禍也﹐男子當戰﹐女子當運﹐發兵何疑﹖」馬鳴閣﹐寰宇記曰在今利州昭化縣。按蜀志﹐曹操曰此閣乃過漢之平陰﹐咽喉之要據﹐恐非昭化也。廣石﹐陽平縣西有廣石關。

建安二十四年﹐昭烈自陽平破夏侯淵於定軍山﹐斬淵首。

昭烈與夏侯淵相拒逾年﹐昭烈自陽平南渡沔水﹐緣山稍前營於定軍興勢。淵引兵爭之﹐法正曰可擊矣﹐遂使黃忠登髙鼓譟攻斬淵及趙顒。張郃引軍還陽平。明日﹐昭烈欲渡漢水攻郃﹐諸將以眾寡不敵﹐依水爲陳以拒之。郭淮謂郃曰「不如遠水爲陳﹐引而致之﹐半濟而後擊之﹐可破也。」旣陳﹐昭烈疑﹐不渡﹐淮遂固守。定軍山在今興元府西縣﹐興勢﹐在今陽府興道縣有興勢山。

三月﹐曹操自長安出斜谷﹐至漢中。趙雲破其軍於漢水。

操自長安出軍遮要以臨漢。昭烈曰「曹操𨿽來﹐無能爲也﹐我必有漢川矣。」乃斂眾拒險﹐終不交鋒。操運米北山下﹐黃忠引兵欲取之﹐過期不還。趙雲將數十騎出營視之﹐值操揚兵大出﹐云猝與相遇﹐遂前突其陳﹐且斗且卻﹐魏兵散而復合﹐追至營下﹐云入營﹐更大開門﹐偃旗息鼓。魏兵疑云有伏兵﹐引去。云雷鼓震天﹐惟以勁弩於後射公軍﹐魏兵驚駭﹐自相蹂踐﹐墮漢水中死者甚多。明旦﹐昭烈自來至云營圍視昨戰處﹐曰「子龍一身都是膽也。」遮要﹐興元記云曹操城在縣西北十七里斜谷口遮要置軍處。

夏五月﹐操與諸軍還長安。操後嘗語人曰「南鄭直爲天獄﹐中斜穀道爲五百里石穴耳。」

昭烈遣孟達從秭歸北攻房陵﹐下之。遣劉封乘沔水﹐與達會攻上庸﹐太守申耽舉郡降。以耽爲領上庸太守﹐耽弟儀爲西城太守。定漢中地。秭歸今規州﹐房陵﹑上庸﹑西城皆今金州地。卽漢地理誌漢中諸郡也。

秋七月﹐昭烈卽漢中王位於沔陽﹐以魏延領漢中太守。

關羽失荊州。

建安二十四年﹐關羽自江陵攻樊﹐大破於禁﹑龐徳於漢水。

關羽使糜芳守江陵﹐傅士仁守公安。自率眾攻曹仁於樊﹐仁使於禁﹑龐徳等屯樊北。八月﹐大霖雨﹐漢水溢平地數丈﹐於禁等七軍皆沒。禁等登髙避水﹐羽乘大舡就攻之﹐禁遂降﹐殺龐徳。樊城在今襄陽府。

羽圍樊城。羽急攻樊城﹐城得水﹐往往崩壞﹐眾皆失色。滿寵謂曹仁曰「今若遁去﹐洪河以南﹐非復國家有也﹔君宜待之。」乃沈白馬爲盟﹐同心固守。羽乘舡臨城﹐立圍數重﹐外內斷絕﹐羽又遣別將圍呂常於襄陽。荊州刺史胡修﹐南陽太守傅方皆降於羽。羽威震華夏﹐操議徙都以避其銳。呂蒙襲江陵﹐取之。關羽退走﹐死於章鄕﹐孫權遂定荊州。呂蒙屯陸口﹐勸孫權取羽全據長江。蒙遂稱疾篤﹐權徼蒙至蕪湖﹐陰與圖記﹐遣陸遜代蒙屯陸口。遜深自謙抑﹐爲盡忠自托之意於羽。羽意大安﹐稍撤兵以赴樊。羽得於禁等人馬數萬﹐糧食乏絕﹐擅取權湘關米。權聞之遂發兵襲羽﹐以呂蒙爲大督﹐孫權上書曹操﹐請討羽自效。羽聞之﹐猶豫不能去﹐會傅方﹑胡修皆死﹐羽遂撤樊城之圍。呂蒙至尋陽﹐關羽所置江陵守糜芳﹑公安守傅士仁皆降。蒙入江陵﹐撫其將士﹐封府庫以待權至。羽聞南郡破﹐卽走南還。權至江陵﹐荊州將史皆依附﹐獨治中從事潘濬獨稱疾不見﹐權輿致之。卽遣濬平武陵﹐斬其從事樊佃。以陸遜領宜都太守。關羽西保麥城﹐權命朱然斷其徑路﹐獲羽及其子關平於章鄕﹐斬之﹐遂定荊州。蕪湖今太平州﹐尋陽今江州﹐武陵今鼎州﹐宜都今浹州﹐宜都縣﹐麥城﹐西荊州記云麥城東有驢城﹐西有磨城﹐伍子胥造此二城攻麥城。俗諺云「東驢西磨﹐麥自破。」章鄕在漳水上﹐水經﹕「漳水出臨沮縣東荊州﹐又東過章鄕。」南荊州記云卽交城﹐古老相傳﹐楚昭王所築。並在今荊門軍當陽縣。

蜀失漢中三郡。

蜀漢章武元年﹐孟達以上庸降魏。

將軍孟達屯上庸與劉封不協﹐封侵淩之。達率部曲四千餘家來降。魏主丕合房陵﹑上庸﹑西城三郡爲新城﹐以達領新城太守﹐委以西南之任。行軍長史劉曄曰「達有苟得之心而恃才好術﹐新城與孫劉交接﹐若有變態﹐爲國生患。」達與夏侯尙等共襲劉封﹐上庸太守申旣判封降魏﹐封破走還成都﹐丞相亮勸昭烈除之﹐遂賜封死。後達入城登白嘆曰「劉封﹑申旣據千里金城而失之呼﹖」上庸﹑西城今金州縣﹐房陵今房州。

昭烈攻荊州不利。

章武元年﹐昭烈自率諸軍擊孫權﹐張飛自閬中會江州。飛將張達﹑範彊殺飛以奔孫權。

章武三年﹐昭烈至秭歸﹐遣黃權督江北諸軍。昭烈屯於夷道猇亭。

昭烈自秭歸將進擊吳﹐黃權諫曰「吳人悍戰﹐又水軍順流﹐進易退難﹐請爲先驅以當敵。」昭烈不從。以權爲鎭﹝徵﹞北將軍﹐自率諸將自江南緣山截嶺﹐軍於夷道猇亭。吳將皆余迎擊之﹐陸遜曰「蜀軍緣山行軍﹐勢不得展﹐自當罷於木石之間﹐徐制其獘矣。」漢人自狼山通武陵﹐使馬良以金銀賜五溪諸蠻夷﹐授以官爵。猇亭在今峽州夷陵縣﹐蹤迹夷滅﹐已不可考。狼山在今峽州長陽縣﹐武陵今常徳府。

昭烈敗績於猇亭。

漢人自巫峽建平連營至夷陵界﹐立數十屯﹐以馮習﹑張南爲前部督。自正月與吳相拒﹐至六月不決。陸遜上疏於孫權曰「夷陵要害﹐國之關艱﹐𨿽爲易得﹐亦復易失﹐失之非徒損一郡之地﹐荊州可憂。今敵師捨舡就步﹐處處結營﹐察其布置﹐必無它變。」諸將先進攻一營﹐不利。遜曰吾以曉破之之術。乃敕各持一把茅﹐以火攻拔之。通率諸軍同時俱攻﹐斬張南﹑馮習等首﹐破其四十餘營。昭烈升馬鞍山﹐陳兵自繞﹐遜督促諸軍四面蹙之﹐死者萬數。昭烈夜遁﹐驛人自擔﹐燒鐃鎧斷後﹐僅得入白帝城。傅彤爲後殿﹐死之﹐馬良亦死於五溪。黃權在江北﹐率其眾降魏。建平在今歸州﹐馬鞍山在猇亭﹐夷陵志云夷陵要害﹐南有石鼻﹑馬鞍﹑猇亭。寰宇記云今歸州巴東縣有石門山﹐山有石徑﹐深若重門﹐劉主爲陸遜所破﹐燒鎧斷道﹐然後得免。

論曰「關雲長以萬人之敵﹐弘護荊州﹐昭烈君臣以爲長城﹐而輕躁寡謀﹐墜呂蒙之詭計。昭烈勇於一決﹐以爭荊州﹐君臣於是俱失之矣﹗或謂﹕是後也﹐昭烈不自將﹐而孔明長嘯以下荊州﹐則何如﹖曰﹕非孔明之志也。孔明固謂孫權可以爲援而不可圖之。又謂國賊曹操非孫權﹐又謂法孝直在﹐必能諫止上此行﹐孔明蓋亦難之矣。曰﹕然則荊州遂可置之度外乎﹖曰﹕向使雲長自江陵出襄陽﹐而益徳﹑黃權有一人焉﹐爲居守之計。則固可震撼中原﹐而無後顧之憂矣。雲長旣死﹐𨿽孔明亦未如之何也。」

巴西太守閻芝遣馬忠將五千人至永安。

章武三年﹐諸葛亮至永安﹐昭烈崩於永安。永安今夔州奉節縣。

卷第三

漢諸葛忠武侯北伐

蜀漢建興五年﹐丞相諸葛亮出屯漢中﹐營沔北陽平石馬。陽平﹐沔之北。石馬﹐或云陽平關北有白馬山﹐石當作白字之誤也。

建興六年﹐丞相亮出師攻祁山。天水﹑南安﹑安定皆降。

亮與羣下謀之。丞相司馬魏延請假精兵五千﹐負糧五千﹐直從褒中出﹐循秦嶺而東﹐當子午而北﹐不過十日可以到長安。公從斜口來亦足以達。亮以爲此詭計﹐不如安從坦道﹐可以平取隴右﹐不用延擠。亮揚言由斜谷取郿﹐使趙雲﹑鄧芝爲疑軍據箕谷。亮身率大軍攻祁山。戎陣整齊﹐號令明肅﹐於是天水﹑南安﹑安定皆判應亮﹐關中響震。祁山在西和州長道縣東﹐寰宇記云上有城﹐極嚴固﹐開山圖云。祁山九州之名阻﹐天下之奇峻。又雲南岈北岈﹐萬有餘家。諸葛亮表云﹕祁山縣去沮五百里有人萬戶。沮﹐在今沔州天水南安進秦州地。安定﹐今涇州地。三郡卽隴右也。郿今風翔府郿縣。箕谷今風翔府寶雞縣。子午谷﹐王莽所通﹐從杜陵直絕南山徑到漢中﹐從今洋州路。

魏遣將張郃拒亮。馬謖與郃戰於街亭。謖違亮節度﹐舉措煩擾﹐捨水上山﹐不下據城。張郃絕其汲道﹐擊﹐大破之。亮乃拔西縣千餘家﹐還漢中。收謖﹐下獄殺之。趙雲﹑鄧芝亦敗於箕口﹐天水三郡復入於魏。街亭﹐今秦州隴城縣有街泉亭﹐卽馬謖所敗之地也。寰宇記又南鄭﹐載之誤矣。西縣﹐隴西郡有西縣。今興元府有諸葛亮城﹐樂史云亮拔隴西千餘家﹐築城以處之。

冬﹐丞相亮出散關﹐圍陳倉﹐不克師還。魏將王雙追亮﹐亮破其師﹐斬之。

亮上言曰「漢賊不兩立﹐王業不偏安。以先帝之明﹐固知臣伐賊﹐才弱敵彊。然不伐賊﹐王業亦亡。惟坐而待亡﹐孰與伐之﹖今民窮兵疲﹐而事不可息﹔事不可息﹐則住與行﹐勞費正等。臣鞠躬盡瘁﹐死而後已﹔至於成敗利鈍﹐非臣之明所能逆睹也。」魏使郝昭守陳倉﹐亮不能克﹐糧盡引去。

散關今大散關。陳倉﹐今鳳翔寶雞縣城是也。寰宇記云陳倉有二城相連﹐上城是秦文公築﹐下城郝昭築。

八年﹐丞相亮攻武都﹑陰平二郡﹐拔之。

亮遣其將陳戒攻武都﹑陰平二郡。郭淮引兵救之。亮自出至建威﹐淮退﹐遂拔二郡以歸。曹操嘗徙武都氐五萬餘落於秦州。故丞相亮得以取其地。建威﹐水經注﹕漢水又西﹐建安川入焉﹐導原建威西北。鳳州圖經云﹕梁泉縣有武侯城﹐又有思計臺在城南﹐武侯登臺籌畫﹐因以爲名。華陽國誌武都郡治下辯﹐今成州﹐一名武街﹐有故道縣。河池卽鳳州也。蓋武侯所必爭也。陰平今文龍等州。

丞相亮徙府營於南山原上築漢城﹐於沔陽築樂城於城固。昭烈卽位於沔陽﹐故漢中治沔陽﹐今西縣是也。以沔陽爲漢城﹐成固爲樂城﹐通鑑所書據常璩華陽國誌。寰宇記云西縣有樂城在山上﹐周三十里﹐亮築以防邊﹐當考。

魏使司馬懿由西城﹐張郃由子午﹐曹眞由斜谷來攻。丞相亮次於成固赤阪。

會天大雨﹐棧道斷絕﹐眞等皆還。西城﹐今金州。子午在萬年縣。斜谷﹐今鳳翔。成固﹐在興元府。

建興九年春﹐丞相亮出軍圍祁山﹐始以木牛運。魏司馬懿﹑張郃救祁山。夏六月﹐師還﹐郃追至靑封﹐破之﹐郃中箭死。

亮分兵畱攻祁山﹐自逆司馬懿於上邽。郭淮等徼亮﹐亮破之﹐因大芟刈其麥﹐與懿遇於上邽之東﹐懿斂軍依險﹐兵不得交。亮引還﹐懿等尋亮於鹵城﹐亮歸至。又登山掘營﹐不肯戰。賈詡﹑魏平數請戰﹐因曰「公畏蜀如虎﹐柰天下笑何﹗」懿病之﹐乃使張郃向亮。亮使魏延等逆戰﹐魏兵大敗﹐漢人獲甲首三千﹐懿還保營。六月﹐亮以糧盡退兵﹐司馬懿遣張郃追之。郃進至木門﹐與亮戰﹐蜀人乘髙布伏﹐弓弩亂髮﹐飛矢中郃右膝而卒。

上邽﹑鹵城皆在今秦州。靑封﹐通鑑云在今木門﹐未詳。

建興十年﹐亮休士勸農於黃沙﹐作流馬運黃沙。

寰宇記雲漢水之東﹐黃沙水注之﹐水側有黃沙屯﹐亮所開也。今興元府有黃沙倉。

建興十一年﹐丞相亮使諸軍運米集斜谷﹐伐魏。夏四月至郿﹐軍屯於渭水之南﹐屯五丈原。

司馬懿引軍渡渭﹐背水而壘以拒之。謂諸將曰「亮若出武功﹐依山而東﹐誠爲可憂。上五丈原﹐諸將無事矣。」亮果屯五丈原。郭淮言於懿曰「亮必爭北原﹐若跨渭登原﹐運兵北向﹐隔絕隴道﹐搖蕩民夷﹐非我之利也。」乃使淮屯北原。漢兵大至﹐淮逆擊卻之。亮以前者數出﹐皆以糧運不繼使已志不伸。乃分兵屯田﹐爲以駐之基。耕者雜於渭濱居民之間﹐百姓安堵﹐軍無私焉。

五丈原在武功故縣﹐今在鳳翔府郿城。注水經云積石原在渭水北﹐卽郭淮所據北原也。

八月﹐丞相亮薨於渭南。

亮數挑戰﹐懿不敢出﹐亮遣遺巾幗。懿患之﹐上表請戰﹐魏主睿使辛毗杖節爲軍師﹐以制之。

亮謂其下曰「彼本無戰情﹐所以固請戰者﹐示武於其眾耳。將在軍﹐君命有所不受﹐苟能制吾﹐豈千里而請戰耶﹗」相持百餘日﹐亮疾病密授楊儀﹑費禕等退師節度。亮薨﹐﹐年五十四﹐遺令墓定軍山﹐不封不樹﹐莫知所在。

張宣公曰﹕三代衰﹐五伯起﹐而功名之說盈。天下謀圖者﹐不復知正誼明道之爲貴。三老﹑董公獨得宏綱﹐以告漢髙帝﹐惜髙帝未能盡其用也。武侯當漢祚之季﹐乃能執其機而用之。其言「漢賊不兩立﹐臣鞠躬盡力﹐死而後已﹐至於成敗利鈍﹐非臣之明所能逆睹。」嗚呼﹗此夏少康四十年經管宗祀﹐而率以配天之本心也。昭烈名義旣正﹐好賢之意又篤﹐安得不以身許之﹖侯恢復規模﹐先務爲根本之計﹐務農訓兵﹐內治國事。國事旣定﹐北向致討﹐軍旅將發﹐拜表納忠﹐尢爲切至﹐侯之慮深而遠矣﹗侯之規模﹐至使耕者雜於渭儐﹐軍無私焉。興圖之復已在目中﹐不幸薨謝﹐匪大數然歟﹖或謂魏延之策惜侯不用﹐不知天將昌漢﹐以侯舉措﹐掃禽亂賊直餘事耳﹗行險僥幸非侯志也。

蜀漢將蔣琬﹑費禕保蜀。

後主延熙元年﹐大將軍蔣琬出屯漢中。

丞相亮之薨至是五年。

延熙五年﹐將軍姜維自漢中還屯涪縣。

延熙六年﹐大司馬蔣綰自漢中還住涪﹐以王平督漢中。

先是﹐蔣琬以丞相亮數出秦川﹐糧運之絕﹐迄無成功。乃多作舟舡﹐欲乘漢﹑沔東下襲魏興﹑上庸。會疾連動﹐未時得行。漢人或以爲事有不捷﹐還路甚難﹐非長策也。後主遣費禕﹑姜維等諭指。琬乃言「魏跨帶九州﹐未易速得如志﹐且當分裂蠶食﹐摧其支黨。嘗議以涼州﹐胡塞之要﹐進退有資﹐且羌﹑胡思漢如渴。宜以維爲涼州刺史﹐若維徵行﹐銜制河右﹐臣當帥軍爲維後繼。今涪水陸四通﹐惟急是應﹐若東北有虞﹐赴之不難。」維遂徙屯﹐琬自漢中還住涪。疾益甚﹐以漢中太守王平督漢中。吳步騭﹑朱然亦上疏於吳王曰「自蜀還者﹐咸言蜀欲背盟於魏交通。蔣琬守漢中﹐聞司馬懿南向﹐不出兵乘虛以掎角之。反委漢中還近成都﹐事已彰灼﹐無所復疑﹐宜爲之備。」

魏以西城爲魏興﹐郡在今金州。上庸在今房州。涪在今綿州。

論曰「蔣琬委去南鄭﹐稱疾屯涪﹐無復遠撂。非但不足於攻﹐且不足於守﹐然則所謂乘漢﹑沔以復漢中﹑保涼州﹐而後氐羌﹐殆虛語耳。蜀之不競﹐琬之罪也﹗

延熙七年﹐魏大將軍曹爽由駱谷向漢中﹐將軍王平拒興勢。遣大將軍費禕往赴救。魏師退﹐禕還成都。

爽西至長安﹐發卒十萬餘人﹐興玄自駱谷入漢中。漢中守兵不滿三萬﹐諸將皆恐﹐欲守城不出﹐以待涪兵。王平曰「漢中去涪﹐垂千里。賊若得關﹐便爲深禍。今宜先遣劉敏處興勢﹐平爲後拒﹐若賊分向黃金﹐平率千人下自臨之。比爾間﹐涪軍以至﹐此上計也。」遂帥前領處興勢﹐多張旗幟﹐彌亙百餘里﹐遣大將軍費禕督諸軍救漢中。爽兵踞興勢﹐不得進。涪兵及費禕兵繼至﹐遂引退。禕進據三嶺以截爽﹐爽爭險苦戰﹐僅乃得過﹐失亡甚眾﹐關中爲之虛耗。

駱谷在鳳翔府監屋縣西南一百二十里﹐寰宇記云漢魏舊道也。興勢﹐今洋州興道縣有興勢山。駱谷入洋州﹐上屈曲八十里﹐下屈曲八十四盤。黃金戊在縣西北﹐張魯所築﹐水陸艱險﹐以黃金水得名。三嶺﹐關名﹐在翦嶺關南南陽嶺北。

延熙八年﹐大將軍費禕至漢中﹐行圍守。

延熙九年﹐費禕還成都﹐大司馬蔣琬卒。

延熙十年﹐雍涼羌胡叛降漢﹐姜維將兵出隴右以應之。

延熙十一年﹐大將軍費禕出漢中。

延熙十二年﹐衛將軍姜維出攻雍州﹐不克而還。

維至雍州﹐依麹山築二城﹐使句安﹑李韶等守之。魏郭淮﹑陳泰禦之﹐泰曰「麹城𨿽固﹐去蜀險遠﹐當須運糧﹐可不血刃而拔其地也。」乃使泰率徐質﹑鄧艾進兵圍麹城﹐斷其運道及城外流水。安等挑戰﹐不許﹐將士困窘﹐分糧聚雪以引日月。維引兵救之﹐出自牛頭山﹐與泰相對。泰曰「兵法貴在不戰而屈人之兵﹐今絕牛頭﹐維無反道﹐則我之禽也。」遣使白淮﹐使淮趣牛頭截其還路﹐淮從之。進軍洮水﹐維懼﹐遁走﹐安等孤絕﹐遂降。鄧艾畱屯白水北﹐維遣其將廖化自白水南向艾結營﹐艾謂諸將曰姜維必自夜襲取洮城。洮城在水北﹐去艾屯六十里﹐艾卽夜潛軍徑到﹐維果來渡﹐而艾先至據城﹐得以不敗﹐漢軍遂還。

延熙十三年﹐姜維復入西平﹐不克。

延熙十四年﹐大司馬費禕出屯漢壽。

昭烈攺葭萌爲漢壽。

延熙十四年﹐盜殺大司馬禕於漢壽。

姜維出師隴右

延熙十六年﹐姜維出師圍狄道。

姜維自以練西方風俗﹐兼負其才武﹐欲誘諸羌﹑胡以爲羽翼﹐謂自隴以西可斷而有也。每欲興軍大舉﹐費禕常裁制不從。及禕死﹐維得行其志﹐乃將數萬人圍狄道﹐司馬師使郭淮﹑陳泰拒之﹐維糧盡退還。

陳壽蜀書云維圍南安。狄道﹐今熙渭州。南安﹐今鄲州。

延熙十六年﹐姜維出師隴西﹐拔狄道﹑河間﹑臨洮三縣民於綿竹繁縣。

狄道長李簡密書請降於漢﹐六月﹐姜維出隴西﹐自狄道進﹐拔河間﹑臨洮。徐質與維戰﹐殺將軍張嶷﹐漢兵乃還。

狄道今熙州渭州。臨洮今澠州所治臨潭縣。河間當作河關﹐今西寧州龍支縣。

延熙十八年﹐姜維出師至狄道﹐與魏將王經戰﹐大破之。經退保狄道城﹐維駐兵鐘提﹐維將數萬人至抱罕﹐趨狄道﹐魏陳泰敕其將王經進屯狄道。須泰軍到東西合勢。泰進軍陳倉﹐經所統諸軍於故關與漢人戰﹐不利。經輒渡洮水與維戰於洮西﹐大敗﹐以萬餘人還保狄道城﹐維進圍之。鄧艾與陳泰並力拒維﹐泰謂諸將曰「姜維提兵深入﹐當挫其銳气。王經與戰﹐使賊得計。經旣破走﹐維若東向﹐據櫟陽積谷之實﹐放兵收降﹐招納羌﹑胡﹐東爭關﹑隴﹐傳檄四郡﹐此我之所惡也。而維以乘勝之兵﹐挫峻城之下﹐孤軍遠僑﹐糧谷不繼﹐是我破賊之時也。」遂進軍度髙城嶺﹐潛行﹐夜至狄道東南髙山上﹐多舉烽火﹐鳴鼓角。維不意救兵卒至﹐緣山急攻﹐泰與交戰﹐維遁走﹐退駐鐘提。

抱罕﹐今河州。洮水源出西羌中﹐北至抱罕﹐東入河。狄道﹐今熙渭坊州地。鐘提在古狄道縣。

延熙十九年﹐姜維出師攻祁山﹐趣上邽﹐鄧艾與戰﹐敗績。

姜維在鐘提﹐鄧艾曰﹕」洮西之敗﹐非小失也。今彼以船行﹐吾以陸軍﹐勞逸不同。狄道﹑隴西﹑南安﹑祁山﹐各當有守﹐彼專爲一﹐我分爲四。從南安﹑隴西﹐因食羌谷﹐若趣祁山﹐熟麥千頃﹐爲之外倉。賊有黠計﹐其來必矣。」維率眾出祁山﹐聞艾已有備﹐乃回從董亭趣南安﹐艾據武城山以拒之。維與艾爭險﹐不克﹐其夜﹐渡渭東行﹐緣山趣上邽﹐艾與戰於段谷﹐大破之。

祁山在今長道縣﹐渭水出﹐在今隴州﹑渭州之間。段谷水﹐出秦州淸水縣東山下。

延熙二十年﹐姜維出駱谷﹐次於芒水。

維聞魏分關中兵以赴淮南﹐欲乘虛向秦州﹐率數萬人出駱谷﹐至沈嶺。時長城積谷甚多﹐鄧艾進兵據之以拒維﹐維壁於芒水﹐數挑戰﹐艾不應。

沈嶺﹐寰宇記云姜維嶺在縣南五十里。長城在華城華陰縣秦晉分界處。芒水﹐注水經云出南芒谷。

景耀二年﹐督漢中胡濟屯漢壽﹐將軍王含守樂城﹐護軍蔣斌守漢城。

初﹐先主畱魏延鎭漢中﹐實兵諸圍以禦敵。及姜維用事﹐建議以爲錯守諸圍﹐適可禦敵﹐不獲大利。不若斂兵聚谷﹐退就漢﹑樂二城﹐聽敵入平﹐重關鎭守以捍之。敵攻關不克﹐千里運糧﹐自然疲乏。引退之日﹐然後諸城並力搏之﹐此殄敵之術也。後主從之。

漢城在沔陽﹐今西縣。樂城在成固﹐今洋州。杜佑《通典》云「洋州郡之西鄕﹑興道﹑洋源皆爲漢成固舊城﹐今非故境矣。」漢壽在利州。

論云「蜀之門戶﹐漢中而已。漢中之險在漢﹐魏則陽平而已。武侯之用蜀也﹐固陽平之圍守﹐而分二城﹐以嚴前後之防。其守也﹐使之不可窺而後﹔其攻也﹐使之不能禦﹐此敵所以畏之如虎也。今姜維之退屯漢壽也﹐撤漢中之備﹐而爲行險僥幸之計。則根本先擾矣﹗異時鐘會長驅而入﹐漢中曾無一人之守﹐而敵已欣然得志。初不必鄧艾之出江油﹐而蜀已不支﹐不待知者而後能見﹐嗚呼﹗姜維亡蜀也殆哉﹗」

景耀五年﹐姜維出師洮陽﹐與鄧艾戰﹐敗於侯和。維退住沓中。

侯和﹐城名﹐其後符秦使王撫守侯和。

鄧艾﹑鐘會取蜀。

後主景耀六年﹐魏遣鄧艾﹑鐘會等伐蜀﹐取之。

魏大興徒眾﹐命鄧艾﹑鐘會﹑諸葛緒等數道並攻。姜維先表後主﹕「聞鐘會治兵關中﹐欲規進取﹐宜宜遣張翼﹑廖化督諸軍分護陽安關口及陰平之橋頭以防。」漢主不聽。鄧艾自狄道趣甘松﹑沓中以連綴姜維﹔雍州刺史諸葛緒督三萬人自祁山趣武街橋頭﹐以絕維歸路﹔鐘會統十餘萬眾分從斜谷﹑子午谷趣漢中。漢人聞魏兵至﹐乃遣廖化將兵謁陽安關口爲諸圍外助﹐敕諸圍皆不得戰﹐退保漢﹑樂二城﹐城中各有兵五千人﹐翼﹑厥筆至陰平﹐聞諸葛緒將向建威﹐故住待之。鐘會率諸軍平行至漢中﹐鐘會使李輔圍王捨於樂城﹐荀愷圍蔣斌於漢城﹐會徑過﹐西趣陽安口﹐遣人祭諸葛亮墓。鐘會聞關口已下﹐長驅而前﹐鄧艾遣天水太守王欣直攻姜維營﹐維聞鐘會諸軍已入漢中﹐引兵還﹐欣等追躡於彊川口﹐大戰﹐維敗走。遂還至陰平﹐合集士眾﹐欲赴關城﹐未到﹐聞其已破﹐退趣白水﹐遇廖化﹑張翼﹑董厥等﹐合兵守劍閣以拒會。維列營守險﹐會攻之不能克﹐糧道險遠﹐軍食乏﹐欲引還﹐鄧艾上言「賊已摧折﹐宜逐乘之﹐若從陰平由邪徑﹐經漢徳﹑陽亭趣涪﹐出劍閣四百里﹐去成都三百餘里﹐奇兵衝其腹心﹐出其不意﹐劍閣之守必還赴涪﹐則會方軌進﹐劍閣之軍不還﹐則應涪之兵寡矣。」還自陰平﹐行無人之地七百餘里﹐鑿山通道﹐造作橋閣﹐山道谷深﹐至爲艱險﹐又糧運將匱﹐瀕於危殆。艾以氈自裹﹐推轉而下。將士皆攀木緣崖﹐魚貫而進。先登至江由﹐蜀守將馬邈降﹐諸葛瞻督諸軍拒艾﹐自涪亭住﹐不進。艾遂長驅而前﹐擊破瞻前鋒﹐瞻退駐綿竹以待艾﹐遂與子尙俱死之。譙周勸後主出降﹐後主從其計。北地王諶哭於昭烈之廟﹐先殺其妻子﹐而後自殺。後主又遣使諭姜維使降﹐鐘會維降﹐將士以刃擊石。

陽安關口卽陽平關。陰平橋頭卽今文州橋頭﹐在白水上﹐水經注雲白水東北經橋頭。甘松﹐城名﹐在秦州﹐其後乞伏國仁升以爲郡﹐今廢松中是也。沓中近甘松﹐其後王澄自孱陵欲奔沓中。

