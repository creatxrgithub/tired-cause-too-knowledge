固山貝子平定三郡紀略周聲炣周兆霖

制固山貝子福喇塔碑文惟稽占選建﹐懿親作屏﹐王室罔不在外以著成勞。故魯公誓於淮徐﹐召穆師於江漢﹐咸書典策﹐足紀功宗。爾福喇塔乃輔國公偏俄之子﹐念系宗室﹐俾仍父封﹔嗣加特恩﹐超列貝子。屬閩越未靖﹐師旅䢐徵﹐簡佐戎行﹐克揚我武。電掃鯨鯢之眾﹐風行騶駱之餘。乃禮未舉於勞遠﹐躬遽捐於盡瘁。朕惟生勤王事﹐歿有寵章﹐矧於宗室之賢﹐尢切榮哀之誼。爰旌殊績以易厥名﹐特賜謚曰「惠獻」。於戲﹗惟慈愛有除殘之美﹐惟睿哲有制勝之能。往勒貞瑉﹐光予屬籍。

寧海將軍謚惠獻固山貝子功徳碑蓋聞元老壯猷﹐方叔建維城之略﹔宗邦作誓﹐魯公整淮水之師。故緯武經文﹐更有碑沈水底﹔而輕裘緩帶﹐定知淚灑山頭。非徒幕府功成﹐宣之鐃吹﹔太常淪定﹐鑄以鼎鐘也。我﹝皇﹞淸寧海將軍謚惠獻固山貝子宗室福公殿下﹐玉牒仙源﹐金枝帝冑。鐘白山綠水之間气﹐混漾銀潢﹔受彤弓旅矢之榮封﹐輝煌寶冊。弦開似月﹐必逢貫虱以稱奇﹔劍淬成花﹐恆爲刳犀而耀彩。乃者八閩有耿逆之變﹐兩浙受殃及之危。姦將潛通﹐妄營竄鼠﹔羣陰肆狡﹐謬效連雞。蔓恐難圖﹐波將﹝潛﹞及。南天關隘﹐已破甌﹑閩﹔全浙藩籬﹐竟侵臺﹑處。倏王師之直下﹐俄宗子之遄徵。躬在行間﹐厄諸境上。保赤城而卻敵﹐已殲宋萬於軍中﹔追綠嶂而熸師﹐復擊楊幺於水涘。移軍溫郡﹐民欣時雨之來蘇﹔﹝奏﹞捷上塘﹐賊苦迅雷之難掩。由是隨山而得路﹐復連筏以渡江。嶺號太平﹐遂駐西山壁壘﹔寺名護國﹐應爲東道祗林。秉鉞以指揮﹐龍戶﹝共﹞蛟門並壯﹔登壇而號令﹐江氛﹝與﹞嶺祲全消。斬將搴旗﹐背水而鸛鵝俱陣﹔追奔逐北﹐通宵則艸木皆兵。固已三軍羆虎﹐無不壯其猷﹔而一隊虫沙﹐自此驚落膽矣。遂使閩﹑浙全收﹐括﹑甌再造。新花細艸﹐兵气爲日月之光﹔剩水殘山﹐故壘護風雲之色。蓋力支大廈﹐總天家之籌畫居多﹔手障狂瀾﹐實閫外之勤勞最著也。𨿽廷議已加隆典﹐國史亦著崇勛。但身沐深恩﹐淺曲﹝南﹞溟而卑華嶽﹔目﹝心﹞親偉伐﹐仰北斗以拜福星。風土謳吟﹐徒成稗史﹔月明嘯詠﹐久仰山頭。昔年辛苦之鄕﹐魂應戀此﹔是日兜率之宇﹐神之格恩。旣蒙靈位之重新﹐應得丰功之載紀。僉呈上請﹐勒石垂芳。才等承乏名都﹐瞻依盛烈。耳聞目睹﹐久傳故老之言﹔心銘口碑﹐難逆輿情之請。於今爲烈﹐則當時之功業實屬非常﹔歷久彌彰﹐而此日之表揚正以傳信。因卽僉同之公論﹐鐫爲不朽之貞瑉。庶勛猷與日月爭光﹐俎豆與山河俱永矣。時乾隆歲在庚申孟秋之吉﹐浙江溫州鎭總兵官黃有才﹑浙江分巡溫處道副使吳士端﹑溫州府知府楊士鑑﹑永嘉縣知縣何樹萼﹑溫州府學教授陸汝欽﹑溫州府屬紳土陳王綬等公立﹐永嘉縣學生員蔡宏勛書丹。

寧海將軍固山貝子宗室福公平定三郡紀略康熙十三年甲寅閩變﹐溫州僻處海隅﹐二月聞警﹐三月方知耿逆謀反﹐已有賊據分水關。沿海居民婦稚入城避難者不絕。巡道陳公丹赤﹑知縣馬公琾諭各里正﹐於城上垛口設立挨牌一面﹐猛棍十條﹐限十日完備﹐以防賊寇。四月﹐平陽遊擊司定猷招賊過海﹐縛總兵蔡朝佐以獻﹐城陷。僞都督曾養性﹑吳長春﹑僞將軍朱飛熊等盤踞平陽﹐卽發兵攻瑞安。城守吳三畏堅守不屈﹐大小十餘戰﹐屢請救兵﹐無應。溫鎭祖宏勛有家人髙姓者﹐人稱「割稻髙」﹐結盟數十餘人﹐潛與賊通。寄書與賊云「郡城旣已歸順﹐取瑞安易如反掌。何不渡飛雲江﹐逾桐嶺﹐進屯西山﹖」賊遂依議。宏勛素知遊擊魏萬侯忠直﹐五月二十八日﹐知眾賊俱已過嶺﹐故﹝假﹞遣萬侯與副將楊春芳迎敵。萬侯至慈湖﹐與其子棟俱戰沒﹔春芳聞萬侯死﹐退歸郡城﹔賊遂進屯西山。宏勛潛圖異謀﹐六月朔﹐集文武官於大觀亭﹐諸悍卒悉露刃曰「今日議軍機大事﹐不許帶人上山﹗」巡道陳知有變﹐抗聲指一人曰「此是我所親信者﹐隨我上山﹗」各步行至亭序坐。宏勛指西山賊營﹐謂陳道曰「敵兵甚盛﹐有何髙策﹖」陳應曰「賊兵臨城﹐非戰則守﹐目下戰爲上策。」割稻髙遽拔刃刺之﹐跟役亦被害。馬知縣大罵曰「這就反了﹗」髙亦刺殺之。髙自刺陳道後﹐忽僕地﹐身如捆縛﹐口叫「陳大老爺饒命」而死。時宏勛迎賊進城﹐劫庫取糧。馬公侄穎姿﹑家人張亦寶俱死之﹐子逸姿尙幼﹐家人抱出﹐適遇樂淸諸生李謙受﹐卽托於受﹐受復托永嘉諸生潘賡抱養。此二人皆馬公門生也。時闔城驚懼﹐哭聲相接﹐惟恐屠城。俄﹝而﹞賊眾四出安民﹐傳諭居民剪辮﹐照常開店﹐空店則暫借兵丁居住。僞都督曾養性住南門外蟾湖林家﹐以防不測。三日後方進城﹐頒發僞示﹐號令百姓。加宏勛爲安遠將軍﹐以平陽副將李宮墻攺授參政﹐兼理督學事。又命賊黨吳旗鼓在郡城關帝廟徵比錢糧。除正額外﹐派富戶餉銀自數十兩至百兩﹑千兩﹐餉﹝交﹞多者許給僞札。徵比時﹐鞭箠亂下﹐痛哭之聲徧聞里巷。時賊眾甚多﹐恐糧餉不給﹐又追比民家銅器﹐毀寺觀銅鐘﹐開僞局鑄錢﹐號「裕民通寶」﹕小錢作一分﹑二分﹐中錢作一錢﹑五錢﹐大錢作一兩﹐散給各賊使用。又鑄大炮﹐俱鑄曾養性姓名於上﹐今七門城上猶存可驗。又制連環木馬﹐以防馬衝。又將竹尾曬漧﹐制造火箭﹐以備燒寨。聚眾十萬。八月﹐遣吳長春﹑朱飛熊攻樂淸縣﹐城守蘇木代死之。長春﹑飛熊攻黃巖﹑臺州。曾養性自守溫郡﹐糧餉粗足﹐經數月﹐黃巖﹑臺州俱無捷音。賊聚議﹕以處州系溫州上流﹐已有鄭上朝﹑連登云等守住﹐是上流不足畏也﹔東界海﹐南通閩﹐是東南不足畏也﹔惟西山逼近溫城﹐幸北隔大江﹐大兵亦難飛渡﹐是西北不足畏也﹔定議於春間提眾赴黃巖助戰。加宏勛爲定東伯﹐擢孫可徳等爲親軍都尉﹐協守郡邑。十四年乙卯春﹐交戰數次﹐不能取勝﹔至夏炎熱﹐又不敢攻﹐曠日持久﹐餉復不敷。賊設計懸示﹐假稱郡城有富戶數千人助餉﹐不日卽到。遂發插羽文書到溫郡交僞道李公墻﹐照依火牌上姓名數十餘人連夜押解軍前問話。當時﹐被解之家不知何事﹐意度必死。及到賊寨﹐養性大開營門﹐親自迎接。云「諸位餉銀已交﹐決無冉徵之理。但目下餉已匱乏﹐有『樂輸簿』一本﹐多寡悉聽塡寫。」塡畢﹐設席款待﹐眾始辭退。卽傳賊眾會議攻城﹐許城破日﹐將民間財物分賞三軍﹐賊皆樂從。八月初旬﹐朱飛熊請從水路帶兵攻臺州﹐吳長春請從陸路帶兵攻黃巖﹐曾養性從後助戰﹐自謂必勝。時康親王奉命帶領旗兵討逆﹐至杭州﹐與貝子分路徵剿。王由衢州救閩﹐貝子救護溫﹑臺。自錢塘江飛渡紹興進發﹐一路轉戰而前﹐遂斬僞都督吳長春於黃巖﹐僞將軍朱飛熊水戰中彈死。貝子乘勝連復數縣。八月初八日﹐曾養性從水路逃回溫州﹐獲江心寺僧體印夾帶楊春芳書一封﹐卽將春芳及萬侯次子桂並體印磔於市。賊兵從陸路奔逃﹐貝子統兵追躡﹐於十九日乘勝復樂淸。用溫州府學生員夏聲字君周爲向導﹐發兵從楠溪沿山至靑田﹐渡江抵溫。賊由上塘抵禦﹐貝子預於綠嶂地方之寶勝寺伏甲以待。九月初三日﹐大兵佯退至綠嶂﹐賊尾追中伏截殺﹐賊首尾不相顧﹐溺死及殺傷者無算﹐賊勢大潰。養性聞報﹐急於西關﹑南門城外掘濠河﹐拆民房﹐造木城﹑石城﹐爲久守計。大兵乃由上塘﹑楠溪間道而行﹐道路崎嶇﹐貝子親自牽馬步行﹐值風雨驟至﹐帳房未到﹐與士卒同在雨中相爲勞苦。遂發兵攻取靑田﹐越和嶺至威寧灘﹐編簰爲欲渡之勢。處州石帆﹑楊梅崗等賊望風俱逃。時賊船自郡江至靑田港﹐鱗次櫛比。貝子令喬千總帶領甲士數百﹐在下馮山鳴鼓搖旗﹐作安營之狀。賊暸望﹐以爲不復進兵﹐而大兵已潛由溪口過平堰灘﹐從白溪一路逾天長嶺﹐直至郡西山﹐屯營於君子峯上。前軍屯札萬丈平山﹐貝子常到此﹐直登山巓﹐相度形勢﹐視郡城陳如指掌。卽令各旗安營﹐日用大炮攻城。賊兵驚擾﹐被傷者眾。時當十月﹐晚禾大熟﹐百姓逃匿深山﹐無人收割。貝子卽命夏聲往諭﹐裏民逃匿者相繼出。夏聲復用永嘉生員林文綸﹑周聲煜﹑侯醇等助理﹐分勸百姓收割﹐並令往營盤貿易﹐因此往來日多。半月餘﹐甌浦嶺北面蓋造店屋﹐自嶺平至觀音堂﹐商賈俱集。貝子每日遣人巡視﹐如有彊買者以軍法從事﹐眾皆悅服。賊偵知夏聲計劃﹐密遣細作捕捉﹐夏聲多方躬避﹐且幸各百姓保護﹐僅得身免。大兵屯駐日久﹐貝子正圖進兵﹐詎賊於康熙十五年丙辰二月十七夜﹐將所制火箭分與各賊﹐於西山相近之暘嶴﹑淨嶼寺諸山下埋伏﹐於二更時分潛師出三角門﹐水陸齊犯吾師﹐投火燒著各處營盤。貝子卽授兵於誇蘭大﹑舟毋布﹑陳世凱等出戰﹐用大炮打沈賊船﹐死傷甚眾。山上火光沖天﹐黑夜如晝。貝子登髙瞭望﹐見賊掠奪各營所有﹐就用誘敵﹐令被燒下營移踞上營﹐謹守要隘﹐各整鞍馬﹐飽食候令。逾時天明﹐傳令兵馬齊出。貝子親督大軍下山殺賊﹐賊兵因無隊伍﹐大敗﹐屍橫徧野。追至將軍橋﹑灰橋等處﹐扼其歸路﹐賊不能過﹐盡墮水中﹐水爲不流﹐斬首二萬餘﹐活擒賊將無數。吳旗鼓全家俱沒﹐曾養性墜馬﹐浮水逃入郡城﹐堅守不出。貝子因下令收軍。命造冊﹐上軍前敍功。所獲甲冑器械﹐鋪設山頭﹐以示威武。衣服等物﹐分賞綠旗。數日後﹐貝子親臨護國寺﹐過壠﹝至﹞芝紫峯﹐見將軍橋﹑新橋﹑姑娘莊一帶大河內屍首塡溢﹐不覺流淚。語諸將曰「此等皆朝廷赤子。我奉命救民﹐今殺傷在此﹐能不心慘﹖」至護國寺坐定﹐貝子曰「我一路想來﹐終覺不忍。諸屍首作何處置﹖」時隨徵總兵陳世凱﹑巡道姚啟聖﹑知府王國泰﹑知縣鄭廷俊在旁﹐領一老人徐應龍來見﹐云「此人收拾骸骨﹐已有數百。」貝子卽發賞一封﹐謂老人曰「做此好事﹐必須擇人助理﹐事成後﹐當請給官職。」復謂諸將曰「賊今退入城中﹐心膽俱裂﹐城池唾手可破。但溫州百姓久遭荼毒﹐當體皇上好生之心﹐不得妄殺﹐以傷天和。」眾皆曰「此王之陰功﹐甌民之大幸也」。至五月﹐天气炎熱﹐不能進兵﹐貝子欲撤兵暫回處州休養﹐秋涼再舉。適康親王咨請會閩徵剿﹐但營內有大小炮三四十位﹐押解甚難﹐貝子悉心籌畫﹐命逐隊運炮﹐陸續啟行。每隊設諜報一人﹐以便前後策應。大隊至天長嶺﹐賊聚於毛垟坡對面山﹐我師以伏兵破之。行近靈福﹐賊又於袋頭山攔截﹐貝子遂向靈福﹑西州安營。次日﹐諜報賊船滿港﹐勢甚猖獗。繼知養性自大敗後﹐兵已十去八九﹐此處賊船皆自瑞安﹑平陽調到。諸將請戰﹐貝子曰「爲將之道﹐必動出萬全﹐方能取勝。賊所持﹝恃﹞者惟炮﹐今吾師於髙處安營﹐已可無慮﹔稍遲數日﹐伺其隙而攻之﹐庶幾有濟。」時大炮已過三十餘位﹐九位尙在橫山﹑五鳳樓山麓。貝子因令各隊選取壯丁﹐於夜靜時潛運大炮至五鳳樓山﹐安山腰者四﹐安山腳者五。天微明﹐各炮齊放﹐賊船不及逃避﹐時潮正長﹐復退不去﹐連放炮數次﹐船皆粉碎。我兵疾趨港口攻擊﹐殺傷無數﹐屍首隨潮蔽港而下﹐蓋比西山之戰尢烈云。貝子因士卒辛苦﹐休養數日。從平堰過灘﹐六月下旬才至處州﹐駐節城內。探知養性自袋頭山再敗後﹐上下離心﹐威令不行﹐眾賊四散﹐養性獨守孤城﹐已有歸順之意。百姓盼望大兵速至﹐以解倒懸。貝子遂於八月十八日自處州進發﹐從溫鎭陳世凱之議﹐先攻石塘嶺﹐卽遣陳世凱進兵﹐自率步騎繼發。二更至雙嶺張村門﹐伐木取路﹐五鼓已抵賊營﹐賊猝不及備﹐各相奔命。大兵連破九寨﹐遂過石塘。賊眾復聚﹐貝子親督指揮﹐追奔逐北﹐至嶺下﹐乘勢渡河﹐奮勇追擊﹐燒賊營七﹐破賊柵二十八﹐斬獲不可勝計。僞都督連登云等竄去﹐遂復云和等縣﹐而溫﹑臺﹑處三郡遺孽盡滅。由龍泉振旅入閩﹐耿逆驚懼投首﹐養性在甌聞報﹐亦剃髮歸順﹐十月朔回閩。及滇﹑閩平﹐以反叛伏誅。是役也﹐總兵陳世凱﹑巡道姚啟聖﹑知府王國泰﹑知縣鄭廷俊等﹐轉餉籌兵﹐撫卹流離﹐至是始入城理事。復於西山造普同塔二﹐仍著徐應龍收埋骸骨﹐此皆遵貝子之命也。甌人士始議建地藏王庵一所﹐並供奉貝子祿位﹐因廟宇湫隘﹐以護國寺曾經貝子駐兵﹐山谷幽靜﹐遂建祠供奉焉。聲炣於康熙十四年乙卯八月寓居十七都內親潘瀾生家。九月﹐大兵經過﹐適遇正藍旗武子阿瑪挈之同行。十五年五月﹐一路隨徵﹐六月至處州﹐七月﹐炣因染病遣歸故里。當日撫剿之事﹐皆親見親聞﹐謹錄始末以見貝子之勘亂削平﹐奠我東甌﹐其威武仁慈有如此。溫州府學生員周聲炣﹝記昆本「記」後有「乾隆初年﹐制臺徳公按甌﹐查問平定耿逆事實﹐鮮有知之者。先生以此冊進﹐大加獎賞﹐復旌以額曰﹕『海邦文獻』。今卽其舊稿﹐付之剞劂﹐以便刷印流傳云爾。昆山書院識」。﹞

後記《平定耿逆事略》﹐七世祖慕峯公所手記也。按《家譜》﹐公諱聲炣﹐府學生員。康熙十三年﹐溫﹑臺﹑處三郡遭閩藩之變﹐固山貝子福公平定之。公時年未冠﹐輒命筆紀其事。乾隆五年庚申﹐總督簡親王徳公閱兵至甌﹐索其先祖貝子平定事迹﹐時觀察吳公﹑郡侯金公卽以是捲進﹐制府大喜﹐稱爲良史才﹐聘以金帛﹐攺容接見。公時年已八十﹐卽手書「海邦文獻」字額及「斑衣拜舞添耆壽﹔鳩杖從容樂暮年」楹聯贈之。又按《事略》﹐公於康熙十四年乙卯八月﹐寓居十七都內親潘瀾生家﹔九月大兵經過﹐適遇正藍旗武子阿瑪挈之同行﹐十五年五月至七月一路隨徵。當日剿撫之事皆親見親聞﹐則是編誠爲實錄也。初刊於乾隆六年﹐再刊於道光四年﹐板近已無存。霖恐久而印本漸亡﹐先人紀載之迹旣歸銷沒﹐貝子之功烈遂無以流傳於世﹐故重爲鐫刻﹐以垂諸不朽云。道光二十六年四月﹐十三世孫兆霖謹識。

