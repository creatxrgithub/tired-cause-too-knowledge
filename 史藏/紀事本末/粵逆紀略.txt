粵逆紀略佚名著

說明﹕《粵逆紀略》﹐佚名著﹐據南京圖書館藏抄本輯。此書抄本一卷﹐並合訂有關太平天國資料多種爲一冊﹐未著撰人姓名。玆刪去其他資料﹐輯錄《粵逆紀略》入本編內。

壬子冬﹐粵匪猖獗﹐揚言南下﹐總督陸建瀛奉旨會剿﹐起行後﹐巡撫楊文定移節江寧﹐會同布政使祁宿藻曁道府各員倡行保衛﹐招募鄕勇﹐仿道光二十二年九城水龍局法﹐稍爲變通﹕以各鋪寺觀爲公所﹐考試鄕勇之有技藝者﹐分散各鋪﹐每夜分班梭巡數次﹐所以防土匪﹑察姦細也。嗣因賊氛日熾﹐復增募五千人﹐以二十五人爲一隊﹐原議以一文生領之﹐每名給銀一錢﹐領首加倍。於是有舉人某等具稟願領數百人者﹐於眾領首之外稱爲總領﹐薪水之需則視所領人數而加增焉。此例一開﹐復有非舉人而爲之者﹐然猶文士也﹐更有庶民而爲之者。閉城後復增募五千人﹐合前所募共計萬人﹐登陴守禦﹐薪水各名加銀一錢﹐管領加倍。其時市價銀一兩易錢一千八百文﹐是鄕勇每日所得之錢﹐除己身食用外﹐余尙可養活家口﹐人心頗覺奮勉。無如天气寒冷﹐兼之苦雨淒風﹐晴爽之日絕少﹐𨿽官兵亦漸解體﹐而鄕勇之疲憊更不可問矣。欽差大臣陸建瀛之赴楚也﹐於壬子十二月十五日起身﹐逡巡畏縮﹐不敢前進﹐正月初始過安慶。其時賊已破武昌﹐警報疊至﹐人心皇皇﹐然猶恃陸建瀛全師在外﹐楊文定等運籌於內﹐且九江以下尙隔皖省﹐賊兵料不至驟及江寧﹐初不料制軍遁回金陵也﹐楊撫憲遽返姑蘇也﹐更不料賊兵已飛渡長江也。二十三日﹐制軍欲復往采石防堵﹐遇賊而還﹐猶祕不發﹐並諭居民毋徙﹐賊已退回黃州。嗚呼﹐百萬生靈之命誤於此矣。二十七日午後﹐都司張攀龍飛騎告急﹐始知十七日安慶失守﹐賊至東梁山﹐眾軍潰敗﹐於是將軍祥厚諭閉各處城門。松江提督福珠隆阿駐紮雨花岡﹐聞賊至甚恐﹐因奉制軍調﹐卽率兵進城﹐所遺火藥槍炮不計其數﹐原擬徐運入城﹐不意二十八日城未敢啟也﹐三更時火光燭天﹐有探馬報云賊由江寧鎭而來。二十九日﹐各官帶兵勇登陴﹐賊以計將金身佛像衣之彩衣﹐抱以爲誘敵計﹐致令城上疑關帝顯聖﹐居民遂焚香感謝也。是夜祁方伯卒於官署。三十日以臨城房屋半藏逆匪﹐乃密使幹兵五人縋而下﹐放火延燒附近房屋。賊半避雨花崗上﹐半避長幹塔內﹐放火之兵皆得升賞。各憲又令居民備水缸﹐以防火患。晚間明燈守夜﹐民皆如約﹐每日獲姦細數人。此城中之大略也。南城外之有筲行也﹐畜驢千餘頭﹐其托業以資生者不下千餘人﹐皆鄕民之有膂力者。賊至筲行﹐攫取其驢﹐筲行鳴鑼集眾﹐而與之角﹐苦無兵器﹐以扁擔叉揚代之﹐格鬥之下﹐𨿽不爲賊殺﹐而究不能勝賊﹐因至城下傳語城上兵丁云「賊不過二三百人﹐我等但得利刃數百柄﹐益以官兵數百人﹐以爲聲援﹐賊𨿽彊﹐可一鼓而殲焉。」時兵丁奉大憲令﹐不敢開城接戰﹐且昏夜之間恐中賊計﹐乃屢喚而弗應。賊以燈籠系驢頸上﹐俾往來樹林間﹐城上人疑爲賊伏兵﹐益不敢信筲行人語﹐因開炮擊之﹐賊皆俯首伏地﹐其中炮死者皆筲行人﹐其未死者急乘間逃去﹐延至天明﹐督兵者見城下積屍累累﹐且傳言獲勝仗矣。自是賊兵大隊接踵而至﹐安營紮寨﹐放膽攻城矣。湖南有掘煤人者最凶狠﹐凡掘地道皆用此輩。儀風門外有天后宮﹐掘煤賊卽於此潛掘地道﹐而城上人弗覺也。初十日大霧﹐天未明﹐賊於城下地道中開炮﹐城塌數丈﹐然不致洞通也。城上復開紅衣大炮一具﹐城又震塌數丈﹐賊因乘霧登城﹐數百人而已﹐兵勇擊之﹐殆將淨盡﹐詎意兵勇爭下城獻功﹐以致城上空虛﹐午後賊復以云梯登城﹐兵勇俱潰﹐副將沈鼐持刀大呼曰「速殺賊﹐有敢逃者斬。」手刃數賊﹐遂遇害。此破城之大略也。紫禁城者﹐乃前明故宮也﹐八旗駐防居之。賊破大城後﹐率眾攻圍﹐旗兵槍炮兼施﹐三逐至淮淸橋﹐傷賊數千人。忽賊匪楊秀淸傳令準旗人拜降﹐因而旗兵漸懈﹐會城上火藥被焚﹐賊遂乘虛入﹐將軍率眾巷戰﹐自寅至申﹐旗兵幾無孑遺﹐將軍及都統俱戰死﹐時十一日事也。後三四日﹐賊脇旗婦呼於門曰「汝等婦人能以金銀獻者﹐免死。」於是藏匿之旗婦爭出財帛以求生路﹐賊受財帛﹐驅之出漢西﹑聚寶各門﹐盡於橋上殺之﹐棄屍河內﹐水爲之不流﹐嗚呼﹐痛哉﹗初賊破駐防城時﹐旗人逃出者數百人﹐至東鄕等處﹐賊乃出僞示﹐有擒得旗人者﹐賞銀五兩之說﹐遂有擒以獻賊者﹐鄕民亦愚也哉。﹝下略﹞城破後﹐賊至人家搜擄者﹐紮紅巾﹑操白刃﹐帶土匪數人直入內室﹐劈箱開櫃﹐無處不搜﹐見華服則取之﹐次者分給土匪﹐不合意者棄置滿地﹐金銀財帛攫取無遺。此往彼來﹐一日數起﹐甚至米鹽油炭𨿽微不棄﹐見大屋則踞住﹐見小屋則拆毀﹐凡有家產者無不淨盡矣。賊遇廟宇悉謂之妖﹐無不焚毀。姑就金陵言﹐城外則白雲寺﹑靈谷寺﹑蔣侯廟﹑髙座寺﹑天界寺﹑雨花臺亭﹑長幹塔﹑呂祖閣﹑天后宮﹑靜海寺﹐城內則鷲峯寺﹑朝天宮﹑十廟等處﹐此猶其最著者﹐至無名寺觀則指不勝屈﹐間遇神像無不斫棄。噫﹐天降大劫﹐豈神亦難逃耶﹗賊不知文學﹐𨿽孔孟之書亦毀。噫﹐此文字之劫也。賊旣踞城﹐乃徧貼僞示﹐勒令百姓三日拜降﹐不從者殺。時拜降者至僞師帥處﹐人給一木牌﹐上寫姓名﹐黃布兩塊﹐一印某軍﹐一印聖兵﹐以二十五人爲一隊﹐賊以僞兩司馬主之。四隊則統以卒長。凡脇作聖兵者﹐不準穿長衣套褲﹐亦不準在家居住﹐僞卒長另踞民房居之﹐名曰新兄弟館。凡十五歲以下及六十歲以上者爲牌尾﹐牌尾則司炊﹑尋菜﹑削竹﹑覓薪。其在賊營者﹐並令日交鐵五十斤﹐夜則守土城﹐打更鼓﹐稍息卽橫施鞭撻。年壯者爲牌面﹐每日四更卽起﹐至晚無息肩﹐時或拆房屋﹐或築土城﹐以及掘濠﹑擡炮等事﹐而力之彊弱不計焉。通文者則派爲書記﹐幼孩則以爲子。僞館或六七日一搬﹐或五六日一搬﹐甚有間日一搬者。早晚用茶三鐘﹐飯菜各三碗﹐誦賊所造經數句﹐曰拜天父﹐稍不虔敬﹐卽指爲慢﹐而杖責之。此男館之大略也。城破數日﹐賊船連檣而下者甚多﹐卽沿途所掠之婦女也。賊擄婦女亦以二十五人爲一隊﹐隊有司馬。四隊有卒長﹐卒長皆以粵﹑楚賊婆爲之。賊婆俱赤足﹐衣華服﹐系金玉等鐲﹐動則琳瑯有聲。旣逐壯勇歸館後﹐爰聚婦女而居之﹐曰新姊妹館。遷移無定﹐殆有甚於男館者﹐自東而西﹐白南而北﹐鞭撲交下﹐嬰孩拋棄滿地﹐歸館乃不準穿裙及褶衣﹐又勒令放足。每人日給米二合﹐煮粥食之﹐而役令繁多﹐挑磚﹑擡瓦﹑運米﹑割麥﹑尋柴﹑掘濠﹐刻無寧處﹕迨七月間﹐忽令各館中背誦所造經咒﹐其不能者﹐悉杖責之﹐毒虐如此。此女館之大略也。三月間﹐逆匪韋昌暉﹝輝﹞諭老民以二十五人爲一館﹐司事四條﹕看守魚塘﹐收拾字紙﹐打掃街道﹐掩埋枯骨。時老民以事尙輕﹐借可藏身﹐於是有三千餘人﹐詎意點名驗看後﹐卽以一人爲司馬﹐逐日聽令﹐擡鹽﹑背稻等事皆不能免。迨七月間﹐又選年稍彊壯者﹐充當賊兵。此老民之大略也。賊居處服食﹐窮奢極欲﹐逆首洪秀全據督憲署﹝賊謂之天王府﹞﹐拆毀附近民房﹐築城掘濠﹐以固其居﹐門戶墻壁皆以黃塗之﹑餘如楊秀淸始據將軍署﹐後移黃泥岡何宅﹝賊謂之東王府﹐韋昌暉﹝輝﹞始據西轅門李宅﹐後移中正街李宅﹝賊渭之北王府﹞﹐石達開始據淸溪里巷胡宅﹐後移侯府劉宅﹝賊渭之翼王府﹞﹐其僭越俱不減洪逆也。凡各僞王皆以婦人供奉﹐聞楊逆主批僞本者亦一婦人﹐名伏嘉祥﹐廣西人﹐謂之爲女簿書。隨園有琉璃屏﹐楊取之命工制爲牀﹐又鑄金爲溺器﹑嗚呼﹐是何小醜﹐而暴殄若此。賊拘集城中幼童八十人盡行閹割﹐充當太監﹐其保全活命者三人而已﹐余俱殞命﹐嗚呼痛哉。賊設詔書衙﹐令通文者就試﹐聽候錄取﹐其考試題目皆僞書中字句﹐取中則勒帶行李到館歇宿﹐並令出城擡米﹐就試者大半散去﹐余僅六十餘人﹐以爲擡米外無苦差矣﹐乃忽傳僞令﹐威逼上船充當賊兵﹐一時文人無可如何﹐含淚而去﹐自是無就試者。僞鉛碼衙﹐鑄炮子之所也。賊以錫爲炮子﹐沿戶搜取﹐凡工品錫器無不淨盡矣。僞典硝衙﹐屯火藥之所也。賊缺火藥﹐乃拆堅厚墻垣﹐取陳石灰熬之﹐於是民房多被拆者。僞典鐵衙﹐掌爲賊治兵器﹐凡鐵之事皆屬之。僞旗幟衙﹐掌爲賊制旗幟。凡各僞王皆方﹐自僞丞相以下皆尖﹐亦有尺寸之度。僞功臣衙﹝又名能人館﹞﹐賊被傷者居之﹐皆有醫爲之調理。僞巡查衙﹐掌巡察之事。賊於五月間令男館各設門牌﹐不時巡查﹐多一人則殺之﹐其狠殆有甚於別衙者。僞拯危衙﹐主水師之事。僞典馬衙﹐主爲逆首司乘騎。賊謂洪逆牧馬者曰典聖馬﹐餘如楊逆則曰東馬﹐韋逆則曰北馬﹐他皆類此。僞典輿衙﹐主爲逆首肩輿﹐其稱謂亦如典馬。賊在城中﹐僞王皆乘黃轎﹐餘如僞丞相尙乘輿﹐以下則不準。僞典樂衙﹐主奏樂之事﹐賊每飯必用樂﹐行則輿前亦用之﹐其實所用者不過十番類耳。僞結彩衙﹐主結彩之事﹐賊入城後﹐卽於綢緞鋪搜括錦繡懸結彩球﹐其事皆此衙掌之。八月間﹐又進逆首龍燈﹐令幼童執之﹐以爲儀衛。噫﹐此非媚賊而何。僞通贊衙﹑僞引贊衙﹐俱掌僞朝儀。僞簿書衙﹐主批僞本。僞承宣衙﹐主宣僞詔。僞參護衙﹐主護衛之事。僞疏附衙﹐主遞文之事。僞左史衙﹑僞右史衙﹐俱掌紀載之事。僞國醫衙﹐主爲逆首醫疾。初賊以教匪起事﹐故逆首楊秀淸自署銜曰「禾乃師贖病主」。聞其每晨蒞僞朝﹐必先傳國醫診脈﹐其意謂天下疾病皆彼一人贖之。欲以此愚黔首﹐而黔首卽爲所愚﹐哀哉。又聞每人僞王府看疾﹐其賊婦坐簾幕內不言病由﹐僅出手令診﹐多或至十餘人﹐診訖﹐令回館擬方﹐方上書第一診﹐二診﹐其餘以此類推﹐初不知是方或爲誰何也。僞內醫衙﹐主爲各僞官及各軍醫疾。僞聖庫衙﹐賊收藏之所也。賊制凡諸賊擄掠皆歸逆首積之一大宅中﹐謂之聖庫。噫﹐民脂民膏盡於此矣。僞聖糧衙﹐賊屯谷之所也。城破後﹐丰備﹑復成等倉旣爲賊據﹐而比戶搜括﹐不遺升斗。又於運漕﹑廬江﹑無爲州等處劫取糧米﹐搬運入城﹐其出入皆歸此衙掌之。僞舂人衙﹐主舂米之事。凡各僞王食米﹐皆此衙供之。僞鐫刻衙﹐主爲賊刻僞書。賊造書有「天條書」﹑「幼學詩」﹑「三字經」﹑「太平禮制」﹑「太平軍目」等名目﹐其詞旨無不妄誕絕倫。而尢爲悖謬者﹐曆書爲最﹐單月三十一日﹐雙月三十日﹐二十四節皆歸朔望。滅絕天時﹐忍心害理有如此者。僞詔命衙﹐主爲賊寫僞示。僞買賣衙﹐主采買之事。三月間﹐楊逆忽傳令﹐買鳳凰﹑獅子﹑老虎﹑象等若干﹐其狂妄亦可哂矣。僞金靴衙﹐主爲賊制靴鞋。凡各僞王皆黃靴﹐僭用龍。僞梳篦衙﹐主爲賊制梳篦。僞縫衣衙﹐主縫衣之事。賊見長衣卽剪之使短﹐𨿽佳者弗惜也。至於各僞王之裝則皆黃衣﹐俱僭用龍﹐亦屬之於縫衣﹐故又謂之典袍。僞國帽衙﹐主制帽之事。凡僞王風帽俱黃色﹐僭用龍。其餘僞官風帽﹐俱紅心黃邊﹐邊之闊窄亦有等差﹐至賊兵則但準紮巾﹐不準戴冠矣。僞繡錦衙﹐主彩畫之事。僞宰夫衙﹐主宰割之事。凡擄掠之牲畜皆屬之。僞漿人衙﹐主制醬。僞醯人衙﹐主制醯。僞油鹽衙﹐主爲賊掌油鹽。僞茶心衙﹐主爲賊制茶食。僞鑄錢衙﹐賊鑄錢之所也。其文陽面曰天國﹐陰面曰聖寶﹐約重一兩至五錢不等。自四月至八月﹐鑄成若干﹐交僞聖庫掌之。然所鑄天字皆作大字﹐亦可異也。僞典金衙﹐掌爲賊鑄金器。凡金之事皆屬之。僞玉器衙﹐掌玉器。賊初不知重玉﹐後乃置此﹐則媚賊者爲之也。僞風琴衙﹐掌鐘錶。賊初不重鐘錶﹐此衙亦後置焉。僞典織衙﹐主機匠之事。城內居民欲保家者﹐進絲經於僞侍衛鐘芳禮處﹐領辦機子數張﹐爲之織緞﹐領辦者初以爲得計﹐於是竟有萬餘人。至四月間﹐忽調三千人往僞王府挑磚。五月下旬﹐竟將挑磚者驅出充兵。六月初﹐復調三千人聲言往打江西﹐其於各行亦然。總之賊性無常﹐始不過寓兵於機匠耳﹐自是而後機匠亦漸散矣。僞典牢衙﹐賊拘罪人之所也。賊酷虐異常﹐𨿽逆首有令﹐不準妄殺﹐而鍛煉周納﹐鞭笞動至千百﹐狼虎之性終難攺也。城內有開設茶館者﹐貼一條寫「分文不取」﹐以應往來歇坐﹐久之﹐漸與賊熟﹐或有給以錢米者﹐於是未投館之人藏於此者甚多﹐後則不準開矣。城內菜園皆被賊據﹐插一木牌﹐上寫某僞官栽種﹐民人不得擅取等語﹐令園戶看管﹐每日交菜若干﹐於是亦有藉以容身者。城內有豆腐店者﹐於僞衙領黃豆若干﹐逐日按交豆腐﹐始尙安靜﹐繼則差徭不息矣。楊逆傳令女館各進臭虫斗餘﹐無者以干菜代之﹐其詭異殊不可解。賊每有慶賀事﹐其僞官等率備金銀首飾﹑錦繡玩器﹑牲畜食物等件﹐以桌擡之﹐每擡用四人﹐名曰進貢。僞官等皆衣紅袍﹑戴黃風帽﹑撐洋傘﹐鳴鑼乘馬﹐擁護而行。又聞十月間﹐楊逆逆種生日﹐僞府內以紅呢布地﹐會大雨﹐諸賊來賀者﹐僅供一踐而已。是日﹐諸賊各賞葫蘆式銀牌一面﹐輕重不等﹐上鐫「幼主萬壽」四字。賊船多自擄掠來﹐四月十九日﹐儀風門外有粵匪在湖南船搜括金帛﹐湖南人不服﹐粵匪卽殺水手數人﹐湖南人鳴鑼集眾竟有數萬人﹐至僞買賣宰夫衙船﹐毀其旗幟﹐聲言水手各散﹐粵匪見人愈積愈多﹐乃紛紛進城。是日石逆於午後出城撫慰﹐而水手堅欲以粵人相償﹐候至數日﹐石逆略無處置。於是船之散去者百餘號﹐皆帶火器而投大營矣。官兵自二月下旬至江南﹐屢戰屢勝。四月間﹐復破七橋甕營﹐是營眞賊本少﹐所居者皆江南被脇民耳﹐潛至營與兵約破營日﹐官軍五更至﹐則濠上已有浮橋矣。於是內外相應﹐殺賊數百人﹐此地遂爲都司張國梁駐紮矣。三山營﹐長江之險隘也。舊有楚南炮船停泊﹐兵頗弗戢﹐後向軍門榮子繼雄駐營於玆﹐令稍肅。四月杪﹐賊兵突出燒營數座﹐繼雄遽遁回湖北﹐及向榮發兵往救已無濟矣﹐大兵旋復紮營﹐越數日賊復攻擊﹐炮船不勝﹐傷三百人﹐兵又潰﹐於是地方始獲安靜。五月初十日﹐官兵破神策門營﹐前隊已入城矣﹐詎楚兵破營後﹐擄掠輜重﹐不能相繼﹐以致前軍遽引退﹐得而復失﹐惜戰。六月初七日夜﹐賊潛出神策門﹐直撲大營﹐兵勇不覺﹐幸有旗人某奔赴大營告急﹐於是始整兵出迎。賊至﹐我兵槍炮兼施﹐賊不能進﹐溺濠者不計其數﹐乃退。報信旗人遂得升賞﹐自是大營日夜提防矣。七月初二日﹐賊焚棲霞寺。初﹐難民居姚坊門髙廟﹐後移於棲霞寺。寺之毀也﹐因難民登最髙峯納涼﹐賊舟泊江中見之﹐疑爲兵﹐遂焚之﹐難民死者數十人。噫﹐此非天數也耶。五月杪﹐賊貼僞示﹐令湖南北女館俱食粥﹐惟廣西女館準食飯﹐於是楚人皆異心﹐乃結盟相約爲大兵內應﹐詎謀泄﹐死者數百人。此賊之自相殘也。難民之有技藝者﹐率爲鄕勇。七月初八日﹐欲襲水西門﹐鄕勇已至江東橋﹐而官兵不進﹐後爲賊所覺﹐從漢西門抄出擊之﹐鄕勇遂退。八月十二日﹐楊逆傳令﹐凡各館書手﹐均於貢院考試﹐不從者加以鞭撲。是日卽以僞書命題﹐不拘各體﹐於是皆寫百餘字以塞責。次日又令再試﹐仍以僞書命題﹐限五百字﹐六韻詩五首。僞官亦有應試者﹐約三百人。數日發榜﹐有一﹑二﹑三甲名目﹐狀元﹑榜眼﹑探花俱金陵人。十月又試三日﹐規模與前相類。八月十九日﹐楊逆生日﹐醫生祝壽者﹐各賞朱履一雙﹐且令逐日皆穿。龍鳳翴﹐望江人也﹐爲賊畫策﹐上書數千言﹐大約勸其勿浪戰﹐嬰城固守﹐以老我師﹐分股出掠﹐以牽我勢﹐用安慶爲門戶﹐以窺江西。書上﹐授僞承宣職。嗚呼﹐悖謬若此﹐眞狗彘之不若矣。同時附賊者仍有沈鯤﹑鄭之僑及葉四等。葉系廣東人﹐發遣至吾郡者﹐其附賊固不足怪﹐至沈﹑鄭皆金陵人﹐且沈系把總﹐鄭系文生﹐而亦如此喪心﹐良可異也。八月二十七日﹐賊船復溯流上﹐有賊陸行護之﹐至大勝關與官兵遇﹐兵遽遁﹐惟六合壯勇與之戰﹐以眾寡不敵﹐敗﹐亦引去。於是賊遂焚三叉河民房﹐賊船直揚帆而過矣。賊制﹕洪逆稱萬歲﹐楊逆稱九千歲﹐韋逆稱六千歲﹐石逆稱五千歲。洪逆稱旨﹐楊逆稱金批﹐韋逆稱寶批﹐石逆稱貴批。洪逆侍從者稱侍臣﹐各僞王侍從者稱僕射﹐各僞官侍從者稱官使。至牌刀手僞王府則曰參護﹐自僞丞相至指揮則曰將使﹐以下則曰虎使﹑豹使。各書記﹐僞王府則曰簿書﹐自僞丞相至指揮﹐則曰書使﹐以下則曰文史﹑辦史。賊於城上設更樓七十二座﹐僞侍衛每日稽查﹐彼此互相考核﹐如甲到一處更樓﹐卽問乙曾到否﹔乙到更樓詢問﹐亦如之。問後開單呈楊逆處﹐核其勤惰﹐而加賞罰焉。賊謂人死爲升天﹐令人相賀。噫﹐吉凶反常﹐亦怪事也。賊於九﹑十月間忽傳僞令﹐城內不準埋屍﹐設掩骨衙﹐有死人則令女館擡至城外埋之﹐城內難婦多藉此逃出﹐於是屍價湧貴﹐一屍有值至四五金者。賊於九月內設守卡官六人﹐專司稽查貨物。結營上河者曰提頭關官﹐下關者曰提中關官﹐觀音門者曰提下關官。城內有妙相庵﹐賊謂之翼花園﹐以本庵僧及陳某爲典花官。附郭一帶有假充官兵者﹐行路之人皆被搜擄。九月間始議連村之法﹐以戶出一人﹐日夜巡查﹐有警則鳴鑼爲號﹐不至者罰之﹐於是假兵少安戢矣。十月﹐大營巨炮鑄成﹐示稱六萬斤。僞天王府築天臺﹐髙三丈﹐寬四丈﹐四圍結彩﹐以爲拜天父之所。門外一橋名「金橋」門前一坊﹐僭書「太平一統」四字。大營因糧餉未充﹐三月未發兵餉﹐十一月二十一日﹐兵勇忽哄﹐將糧臺焚掠一空﹐大帥聞之急親出撫慰﹐事遂定。當此時也﹐使賊乘機而出﹐則大營幾不可保﹔乃兵哄而賊不知﹐未始非天幸也。十二月初﹐僞天王府火﹐楊逆令將僞侍衛各杖數百﹐以其不救火也。善橋有四十八社者﹐協助官兵﹐十二月初四日﹐大營撥兵數十名﹐與之攻水西門。詎未遇賊匪﹐兵已先遁﹐於是鄕民亦散。賊因出朝陽門﹐直撲大營﹐大營開巨炮擊之﹐賊傷數百名﹐遂退。揚州敗回之賊﹐欲於上方門等處結營。我兵將以前營與之爭﹐向軍門榮遽令止之﹐僅令以中營衝擊﹐賊見我兵已出﹐果潛軍出洪武﹑朝陽各門﹐以劫大營﹐幸前營未動﹐遂與之戰﹐賊大敗而回。

