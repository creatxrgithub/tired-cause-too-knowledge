《避寇紀略》﹐程畹著﹐據淸光緒十二年刻本輯。

程畹﹐江蘇儀徵縣人﹐是一个蒙館塾師﹑這部資料﹐記太平天國癸好三年﹑丙辰六年克儀徵和戊午八年攻破江北大營時逃避事。有些地方﹐可備稽考﹐如記癸好三年十一月﹐太平軍從揚州﹑儀徵撤退後事說﹕「賊旣退﹐亂民冒賊者焚掠尢甚﹐予家毀。凡數百年祖宗貽畱之物﹐及一花﹑一本﹑一書﹑一畫平時所愛玩者﹐靡不灰燼。惟大門竈未動。予有句云『賊已去時民盡盜﹐城方復後我無家』﹐傷已﹗」可與《咸同廣陵吏稿》記揚州繁華系太平軍撤退後﹐毀滅於淸軍的焚掠互證。嗚呼﹗餘生晚矣﹐生十二年而值夷亂﹐幼無所知﹐惟耳林文忠公之名﹐倚爲萬里長城﹐直督某首創撫議﹐林遂得罪去。夷乃大肆﹐沿海邊江州縣罔不糜爛。入蘇之役﹐歲在壬寅﹐江督爲牛鑑﹐六月夷船入圌山關﹐鎭江破﹐儀徵濱江﹐當揚鎭之衝詟焉。十二日警甚﹐家君攜予夜走妙山﹐同行者黃丈忘其名﹑李丈養初﹐徹夜微行﹐惟見江心火光及四野守望而已﹑十三日黎明至趙氏莊﹐轉徙至王氏莊。薄暮﹐家大母﹑家母﹑適余氏姑﹑姊若妹肩輿至。村居兩旬﹐和約成﹐夷船退﹐而余亦反故宅﹐鄰里交慶﹐重睹升平﹐豈知爲亂之初生哉。林文忠之督廣也﹐廣人用命﹐旣以譴去﹐勇散爲盜﹐且狃兵事﹐黠者如洪秀全﹑楊秀淸輩﹐假天主教萌芽其間﹐歷有年所。成皇帝之季年﹐錢尉石官儀徵﹐卽言廣西變爲萑苻﹐大吏鄭祖琛佞佛縱盜﹐久蘊必亂﹐邑人聞之﹐亦不措意。辛亥科場﹐洪逆已著﹐江寧羣見僞示﹐不知從來。時江督陸建瀛﹐方以攺鹽河漕舊章爲急﹐暴戾恣睢﹐罔卹民隱﹐兩江兩湖失業者數百萬人。顯皇帝見粵匪之熾﹐特命林則徐爲欽差大臣剿賊﹐文武參佐半起廢僚。林久病家居﹐聞命立起﹐馳至潯州。賊羣計曰「林大人不可與戰﹐至卽降耳。」林倏病故﹐中外失望﹐蓋已知生民之劫方大盛而不可挽矣。壬子賊勢大熾﹐由廣西入湖南﹐欽差賽尙阿不能禦﹐遂圍長沙﹐突嶽州﹐破武昌﹐走漢陽﹐失業之民﹐起而和之﹐賊勢愈大。向使鹽不攺章﹐民安生業﹐兩湖諸商﹐必能不吝重貲﹐募勇以禦寇也。一旦借寇兵﹐賫盜糧﹐是誰之咎哉。陸建瀛聞賊且東下﹐奏請派兵迎剿﹐以寬己責﹐顯皇帝洞其姦﹐卽命陸建瀛迎剿。斯時也﹐儀邑大震﹐街談巷議﹐惟寇之云。勝朝紀亂各書﹐雜陳於市﹐目妓爲長頭髮﹐目惡子曰天王。而鄕間松林紅頭虫嚙葉幾盡﹐地生毛﹐天雨人面豆﹐日薄無光﹐好事者侈言之﹐欣欣得意﹐一似人危而己獨安也者。癸丑正月﹐陸建瀛棄軍於九江﹐一晝夜逃回江寧。賊旋踵至﹐圍攻十日。二月初十日城陷﹐將軍忠勇公祥厚﹐上元令劉武烈公同纓死最烈﹐陸不知所終。儀人聞變﹐富室爭徙。予館厲惕齋丈家﹐學生出走﹐束手歸來﹐生計茫然﹐寇不來而已坐困矣。省城甫破﹐向忠武公榮率張忠武公國梁諸軍來援﹐上流郡縣悉復。議者謂再堅守數日﹐前有堅城﹐後有重兵﹐賊進退維谷﹐當可殄滅﹐東南大禍﹐或不至是。賊踞江寧﹐分犯揚鎭。揚民某建議﹐效前此款夷以款賊﹐安堵如故。十九日賊入揚州﹐背約大掠。二十日入儀徵﹐其頭目黃先生名得勝﹐楚人陷賊者﹐年甫冠﹐愷悌多知﹐按行邑中﹐禁止焚掠﹐不率者殺無赦﹐邑人徳之。自予之解館歸也﹐卽爲死計﹐不能走﹐且不知走﹐走塡溝壑﹐飽盜賊﹐死無名﹐不如死義。時大父母已沒﹐父母及姑五六十老人﹐姊若妹長成未嫁﹐妻徐氏歸予家未合巹﹐日縱酒讀書﹐慷慨引義﹐幾不知生何樂﹐死何悲。寇至之日﹐自分引決﹐繯已結矣﹐劉月樵舅氏代貰屋﹐紹先外兄拉同走﹐舊僕黃慶助束裝﹐倉皇從之。家口自北門出﹐寇已自南門入﹐間不容髮﹐時尙未知黃先生何如人也。出城三里至孔家營﹐艸屋二間﹐聊避風雨﹐衣物一無所攜﹐恐誨盜也。初彊暴四出﹐令以站枷斃之﹐及是時稍靖﹐而鄕勇潰遁者﹐恃黃先生嚴馭其下﹐刃傷一人﹐羣賊因謀報復﹐邑人大恐﹐黃解之乃定。黃故思反正﹐時琦文勤公已圍揚州﹐密招之﹐黃請殺賊自效﹐事泄見殺﹐邑人失助愈恐。三月初八日夜半﹐挈眷走十二里岔之張莊﹐始悉厲丈移居劉廣營﹐焦在髙家﹐相去五里﹐往候因畱館焉。少長庭幃﹐驟離膝下﹐如嬰失乳﹐殆難爲情。已而聞張忠武捷江寧﹐溫壯勇捷六合﹐毛三元捷揚州﹐時復大喜。儀徵亦奉旨分馬步兩軍防守﹐馬軍西安副都統長春統之﹐步軍固原參將張某統之﹐分駐北門外。初﹐二月間賊盛兵單﹐馮景尼督兵過境﹐都令恐挑釁﹐賂使速行﹐馮故遲遲行﹐有「城南過賊﹐城北過兵」之謠。至是賊舟揚帆江中﹐登岸者始少。天溽暑﹐屋湫隘﹐人多病。六月初旬移家回城。七月二十六日行合巹禮﹐聞警﹐次日警甚﹐又次日警愈甚﹐又次日下鄕進館﹐吳生國彥以避地勸。八月初三日回城﹐初四日仍移眷張莊﹐而予回館﹐蓋新婚不四夕云。九月天寒﹐野曠多風﹐家人又回城﹐予作客亦稍慣矣。毛三元之屢捷也﹐瓜揚中絕﹐賊謀以木筏運糧﹐又扼於我海鰍船﹐遂謀道儀徵﹐與瓜州之賊夾攻毛營之駐三汊河者。十月下旬﹐長春卒﹐新將哲某至﹐令頗肅。十一月初三日﹐賊由邑西登岸﹐哲都統親督兵迎剿﹐殺賊甚夥﹐寡眾不敵﹐且騎兵陷淖﹐哲戰死﹐賊遂犯城。縣令都啟森﹑遊擊明福﹑守備姬祥林﹐惟姬殺一賊﹐官遁城陷。馬步兩營相持三日乃潰﹐張參將自縊。時軍無宿糧﹐士卒市食﹐賊至民散﹐無所得食故敗也。夫哲之力戰﹐張之自戕﹐邑之父老曾不能悉其名字﹐身膏原野與艸木同腐﹐豈不痛哉。賊初犯城﹐予臥館中未起﹐聞槍炮聲﹐以爲操也。俄有奔而告者﹐曰「城破矣。」予大慟無淚﹐木不知人﹐急出偵探﹐至十二里岔﹐突見家君大喜﹐詢知家口未出又大悲。申刻又有奔而告者﹐曰「賊退矣。」且疑且幸。戌刻募二健步回城﹐云低天黑﹐四無人行。距城里許﹐聞營中柝聲。至城門洞開無人﹐集屍縱橫﹐犬聲如豹。至裏門﹐默計曰「扣扉不應﹐殆矣。」門甫扣﹐應焉﹐相見大喜。詢知賊以營在﹐未掠人家。予度來日必再至﹐急謀出走。時妹臥病﹐姑年老﹐均不良於行﹐姑欲止﹐予謂﹕「止則均止﹐不然行也。」乃以二健步舁妹﹐而予扶姑行﹐姊與妻扶家母行。姑踉蹌至北門欲僕﹐賴趙姓代募二人舁以行﹐至離城五里之孟家營﹐天方曉﹐而賊果又入城矣。初四日暫移眷於劉廣營厲寓﹐賊仍至申刻退。初五日募夫八名入城取什物﹐傍晚俟賊歸壘﹐乃入﹐家仍無恙﹐梯以人﹐惟急需者是求﹐不計值也。夜行無燭﹐疊遇潰勇幾殆﹐四鼓抵鄕。初六日營潰﹐賊遂踞城矣。予是日移居陳起財家。是役也﹐賴厲氏﹑吳氏以濟。賊之犯邑也﹐告急揚州大營﹐不救。賊旋進犯三汊河﹐與瓜州之賊相呼應。大營幸毛三元敗﹐揚州之賊可走﹐故不救。三元川人﹐老將得士民心﹐士力戰﹐民送糧﹐八戰皆捷。其用兵持重不浪戰﹐槍炮度可中賊乃發﹐穩擊死守。賊旣無如之何﹐乃犯施家橋營壘﹐合城賊遁之瓜州﹐儀徵之賊亦退。賊旣退﹐亂民冒賊者焚掠尢甚﹐予家毀。凡數百年祖宗貽畱之物﹐及一花﹑一木﹑一書﹑一畫平時所愛玩者﹐靡不灰燼。惟大門竈未動﹐予有句云「賊已去時民盡盜﹐城方復後我無家」﹐傷已。甲寅村居益慣﹐館距家半里﹐𨿽不家食﹐而定省甚便﹐心迹安穩。暇則與厲小石步麥隴秧畦賦詩自適﹐村居八載﹐惟此爲優。時賊已分竄山東﹑直隸﹑湖北等省﹐鄕先達湖督吳文節公﹑臨淸守張寄琴先生殉難﹐死有重於泰山﹐鄕裏韙之。間與惕丈論古﹐一方僭逆﹐四海每聞風而起﹐內地變亂﹐外夷每乘間而發﹐今幸不然。豈知回﹑撚﹑西夷交哄於後哉。又謂平賊之人不知誰屬。豈知曾爵相已於是歲起義湘南﹐將星彪炳﹐平賊者早與作賊者並世而生哉。十一月館人移居沈莊﹐距予寓十餘里﹐定省蓋稍疏云。乙卯正月進館﹐母與姊俱染危﹝疒登﹞﹐聞信奔回﹐姊已先沒﹐母醫治獲痊。然傭書爲口食計﹐不能親視湯藥﹐數日一歸﹐歸無半日畱﹐私心悼恨。九月予又大病﹐小愈卽進館﹐友朋寥落﹐惟何述庭﹑厲云舫去館里許﹐時復相見﹐稍慰羈愁而已。丙辰賊勢又熾﹐時江南北駐三大帥﹕提督向忠武公榮圍江寧﹐蘇撫忠烈公吉爾杭阿圍鎭江﹐將軍托明阿圍瓜州。賊欲解鎭江之圍﹐吉與張忠武扼之髙資。繼乃犯六合﹐張來援﹐不克逞。又犯瓜州長圍﹐大營潰﹐時三月初旬也。犯揚州﹐知府世焜死之。二十四日犯儀徵﹐防守之營亦潰﹐賊掠於野。癸丑之歲城陷﹐賊不掠野﹐老弱無所戕﹐婦女無所犯﹐邑人狃之﹐至是咸被巨創﹐惟西北鄕以邊六合免。二十五日平明﹐家君由家至館﹐以予屬館人﹐謂家必碎。予急欲一歸﹐歸途無南行者。初行心急气促﹐如不能勝﹐至三四里後﹐不知足何以前行也。行十里抵寓﹐妻妹已於前夕偕居停主人陳氏婦女遁﹐母姑憚行﹐欲以死守﹐惇迫再四﹐扶持而行。行三里與妻妹遇﹐又行五里宿費姓莊。二十六日賊氛益逼﹐與陳起財謀再徙﹐雇車二輛輦母姑。車夫潁亳人﹐計無復之﹐姑與爲緣。一韓姓願而婉﹐其一人險而狠﹐彊索錢至倍﹐韓姓爲之解紛﹐陰感之不能忘﹐人以地限﹐特虛語耳。行十五里﹐止竇姓莊﹐主人賢甚﹐莊鄰謝家集﹐潰走之李鎭在焉。兵散各莊﹐日殺行人威眾。予與兵分屋而居﹐必恆惴惴﹐以好語慰勞﹐乃頗相安。未幾﹐賊又將至﹐兵走民嘩﹐予又與起財謀﹐因竇氏以徙﹐行五里宿霍姓莊。次日賊卽至謝家集﹐旌旗蔽捺山而下﹐居人大恐﹐又與起財謀北徙。起財兄弟荷擔先行﹐起財母若妻挈家母及妻妹行﹐予扶余氏姑行略後數十武。途中人畜如蟻﹐姑尢困憊﹐屢欲顚僕﹐沒賊大至﹐不死鋒刃﹐必死踐踏﹐危哉。倉猝之際﹐不知東西﹐折而左﹐又折而右﹐約行七八里﹐至天長界王姓莊﹐其實官道不過三四里耳。王姓莊無他族﹐主人名士泰家出走﹐惟翁媼在。起財兄弟先至止欲宿﹐時流民多擾﹐王姓拒之。予扶老少踵至﹐王媼迎﹐詫曰「此豈可露宿者耶﹖」延入﹐慰勞交至﹐且曰「有屋可居﹐有米可炊﹐有柴叮爨﹐勿憂也。」予感不暇謝﹐自愧無因得此﹐然他無所往﹐計亦良得﹐止宿其家。並述起財能共患難非擾人者﹐因亦畱起財住。少定﹐李松喬師卽館其旁髙莊﹐親來問視。閱五十餘日﹐賊退﹐仍回起財家。別時王氏翁媼泣下﹐童稚牽衣﹐黃犬二遠送三里許﹐麾諭之乃回。嗚呼﹗安樂之侶﹐患難弗親﹐一飯猶難﹐何況東道﹐乃竟得之素不識面之人﹐宜何如報稱。厥後天﹑六失守﹐地當賊衝﹐風聞王姓業已淪沒﹐何天不佑善人耶﹖抑予所撫心內愧者也。是役也﹐得陳氏兄弟娣姒之力居多﹐鄕民黠者﹐乘人之危﹐主佃不免。起財旣免予以難﹐而於予家一絲一粟﹐槪弗染指﹐迨予遠徙﹐猶全什物於劫奪之餘以歸予﹐是可風也。起財素貧﹐亂後日裕﹐目瞽復明﹐又不可謂非天之報施善人爲不爽也。予旣歸﹐家君亦至自苗頭鎭﹐闔室欣然。惟憂大旱﹐米珠薪桂﹐雜食菽麥。時館人已遠徙東臺矣。家君向課童子數人﹐日與爲伍﹐間之銅山訪吳問山﹑家湛華﹐之城訪劉玉生﹑王仲眞﹐之周莊訪何述庭﹐同坐愁城﹐欷歔欲絕。賊之破揚州大營而歸也﹐卽戕吉忠烈於髙資﹐鎭江大營潰。未幾﹐江寧城賊與援賊夾攻向營﹐向營亦潰﹐退守丹陽。向俄卒﹐賴張忠武屢捷﹐賊亦內變﹐楊秀淸﹑韋昌輝﹑石達開疊相屠。而張忠武仍進取江寧。九月﹐予欲之東臺訪惕丈﹐步之揚州﹐過仙女廟﹐泰州船小人多﹐風雨間作﹐靑蚨六百﹐直達前津。旣晤惕丈﹐與訂來歲館約﹐附舟回儀卒歲。丁巳正月﹐大病幾殆。二月之東臺進館﹐凶歲之餘﹐餓莩載道﹐安土且爾﹐家鄕可知。三月﹐妹於歸張氏。六月歲試﹐學使爲李小湖廷尉﹐首拔食餼﹐考畢仍赴館。十一月瓜鎭收復﹐人懷歸志﹐予遂回儀奉親﹐惕丈與吳生揮淚別。過召伯湖﹐車行九十里抵寓。車夫惠姓亦潁亳人也﹐獰猙可畏﹐予以意气相感﹐遂吐腹心﹐有古俠士風﹐此與韓姓車夫有相類者﹐非予以誠動之﹐可相恃耶﹐行路之難如此。戊午館張功喬丈家﹐課其二侄﹐張承沅兄弟來附讀。館距寓三里﹐便於定省。時亳撚大熾﹐尢著者張樂行﹑龔得樹﹑李昭壽﹐均附粵匪﹐粵匪亦大熾。江北主兵者曰徳興阿﹐已由瓜州移師江浦。八月﹐賊大至﹐徳營敗走﹐賊連陷江浦﹑浦口﹐圍六合﹐六合震於大營之潰﹐團勇亦敗。溫壯勇城守嚴密﹐賊酋四眼狗計曰「六合難下﹐不如先取天長﹑儀揚﹐斷其羽翼乃可下。」因鼓行﹐數十萬人﹐百道俱進﹐塵埃漲天﹐凡天﹑六﹑儀﹑揚之山巓水涯﹐茂林幽谷﹐無不畢至﹐而於邊六合之地尢酷。邑人方幸六合之未破也﹐以爲可不走﹐又狃於前此走西北鄕獲全也﹐以爲可循故轍走。予思賊從瓜州來﹐倚江爲固﹐掠野勢不遠﹐不過至捺山而止。今自六合來﹐入山旣深﹐賊徒又眾﹐且無所畏﹐惟東走公道橋﹐急則過湖遁下河﹐或萬一免。告功喬丈﹐大然之﹐遂資以修羊﹐而張先往公道橋。二十六日﹐難民呼號﹐賊已犯境。將遠徙﹐老弱不可無車﹐家君急命予之公道橋﹐與功喬丈謀。道宣家灣﹐大車諄諄然﹐狂喜尾之﹐則張承沅自公道橋迎其眷屬者也。因與偕行﹐護車之僕曰張丙﹐有幹材﹐予善視之﹐因大感激﹐卽爲雇車﹐廉甚﹐且顧車夫王乙曰「若家有屋﹐若明日卽備兩車﹐迎程先生家口居之若何﹖」王乙遲疑﹐予曰「予不以富累人﹐亦不以貧累人也。」王乙乃諾。予遂不訪功喬丈而宿王乙家。次日馳車歸﹐家人久無生望﹐見予以爲從天而下。是夕火光燭天﹐人聲鼎沸﹐半夜束裝﹐焚香告祖宗曰「設不免者﹐餒始此矣。」二十八日﹐黎明登車﹐行九十里至公道橋之三檀莊﹐行未十里寇已糜至﹐道途所經皆爲賊藪。夫張丙﹑王乙獲臧賤人﹐與予又皆無一面識﹐而遭逢極巧﹐意气交孚﹐豈非天哉﹐豈非天哉﹗至三檀莊之明日﹐天長﹑揚州賊已滿布﹐居人震動﹐流民奔走。莊距鎭七里﹐之鎭探望﹐遇功喬丈﹑李仙枰師已登舟﹐見予徘徊岸側﹐呼與同行﹐代雇一舟。急歸攜家口﹐戌刻至河幹﹐舟已爲勢家奪去﹐欲渡不能﹐欲歸不得耳。而目之者﹐惟彗星竟天﹐野哭震地而已。於時借人家一宿﹐又遇病狂者大詬﹐徹夜不能交睫。家君曰「父子俱困無爲也﹐盍擇一人至東臺索舊逋﹐存宗祀。」予請父行﹐予仍攜家人同走。天明泣別﹐回王乙家﹐喘未定﹐鄰人呼曰「賊至矣﹗」則皆走不知所往。王乙亦走﹐且勸予攜家同走﹐至河幹待渡﹐宿野人家﹐食粥一盂﹐勞以錢不受﹐曰「命在朝夕﹐安用錢爲﹖」人心之善﹐人事之迫﹐於此可想。次日至葛家集旁王乙之姻張姓家。予自避寇﹐常得野人憐﹐惟張白眼視予。住數日﹐一日數驚﹐仍歸王乙家。午後鄰人又大呼奔走﹐已而寂無一人﹐予與母計﹐走無已﹐且不達﹐不如死義。坐深塘側﹐惟俟賊至﹐心轉坦然。得句云「人到窮途淡死生」﹐蓋紀實云。俄王乙蹤至﹐曰「賊退矣。」乃歸。蓋是日掠左右前後村落幾徧﹐惟所居幸免﹐時九月初七日也。事少定﹐訪問親故﹐無貴無賤﹐無富無貧﹐遇賊者十之九﹐其且被害或自戕。尢慘者家湛華於數日前遇於道﹐猶以馬借予乘十里﹐而身執縶﹐相與商生死﹐湛華甚決絕﹐乃果以罵賊死。而王仲眞亦陷賊不出﹐生死聚散﹐只爭呼吸﹐不躬親之﹐復誰信哉。無何﹐張忠武來援﹐羣賊奔竄﹐然江河阻隔﹐六合已於二十日陷沒﹐儀﹑揚𨿽肅淸﹐而生機盡矣。住三檀莊一月。廿九日﹐家君至自東臺﹐定計遠徙﹐將行﹐卜筄於武廟。筄辭曰「祖宗積徳幾多年﹐源遠流長理自然。更守操持無倦怠﹐天將還汝舊靑氈。」心竊喜﹐疑信半之。十月朔﹐舉家登舟。初五日抵東臺﹐館功喬丈寓數月。己未至乙丑館介休宋愼修家。丙寅至戊辰館句容梅漢章家。東臺者﹐先大父聽橋公舊遊所也﹐舊徳猶存﹐東人士幸不以流民待﹐從遊日眾﹐饘粥可資﹑己未﹑甲子﹑丁卯三戰不售﹐俄貢成均﹐靑氈還汝不虛矣。慨自戊午越境﹐迄金陵克復首逆伏誅之歲﹐六易寒暑。中間更金陵大營之潰﹐張忠武扼於重臣﹐戰沒丹陽﹐江督何桂淸遠遁上海﹐東南淪陷﹐中原震動﹐西夷內逼﹐顯廟北狩﹐淮揚岌岌僅存。紅巾退踞天﹑六﹐進犯揚州﹐視儀徵如傳捨。官兵扼河以守儀﹑揚各鄕﹐利則戰場﹐鈍則甌脫﹐居民荒田不耕者﹐恆數百里。賊至以江洲爲命﹐稍後不脫﹐𨿽老嫗無不淫污致死﹐𨿽乞丐無不拷掠求金﹐不遂則裹以棉﹐浸以油﹐而投於火。賊以厚毒速亡﹐如是者數歲﹐歲三四至﹐遺黎幾盡。幸湘鄕曾爵相統師東下﹐介弟威毅伯及左﹑李﹑楊﹑彭﹑鮑諸軍﹐水陸克捷﹐都將軍保障江北﹐天﹑六投誠﹐邑人始蘇。予回籍省墓﹐雞犬無聲﹐豺狼晝嗥﹐居民爲述前事﹐聞而色變。脫非見機之早﹐尙能如癸丑之出城卽免﹐丙辰之過捺山卽免﹐戊午之至公道橋卽免哉。夫予避寇僅三次﹐合之不過百日﹐瀕於死者不過十日﹐家未陷賊窟﹐身未辱賊手﹐猶縷述之不能盡﹐熟思之不能忘﹐況日與死伍之十百於予者乎﹗大功告成﹐東南底定﹐黃童成立﹐白髮安然﹐是不能不感天地之恩﹐祖宗之徳﹐而愧小人之徳薄能鮮﹐無以致此也。𨿽然﹐天下大矣﹐世故多矣。苗逆殄滅﹐斬艸復生﹐百戰之餘﹐忠邸覆沒。聚重兵於西北﹐撚滅而回亦將平。無論滄海橫流﹐處處不安﹐虎口餘生﹐蓋棺方定﹐而西北數省之生靈﹐則固日在湯火中﹐一如予前日所遭﹐又不僅如予前日所遭也。況邪說橫流﹐交於中國﹐幾榻之側﹐有如虎臥﹐稍有人心者安乎哉﹖然而七政之合璧連珠何如也﹐廟謨之安內攘外何如也﹐諸公之武諱文經何如也﹐而杞人何憂也。同治己巳秋儀徵蘭畦程畹述。

