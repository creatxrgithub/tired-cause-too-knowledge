

《四庫全書滇考》

﹝淸﹞馮蘇撰

欽定四庫全書

史部三

滇考

紀事本末類

提要

臣等謹案滇考二卷國朝馮蘇撰蘇字再來臨海人順治戊戌進士官至刑部侍郎是書乃康熙元年蘇爲永昌府推官時作凢一切山川人物物產皆削不載惟自莊蹻通滇至明末國初撮其沿革之舊迹治亂之大端仿紀事本末之體標題記述爲三十七篇每事皆首尾完具端緒分明在輿記之中又爲別體非采綴瑣聞條理不相統貫者比其中建文遁迹一篇𨿽不免沿致身錄之說至其徵麓川三宣六慰鎭守太監議開金沙江諸篇皆視史傳爲詳且著書之時距今僅百餘年所言形勢往往足以資考證愈於標題名勝徒供登臨吟詠者多矣

乾隆四十五年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●滇考序

學而不眀於治亂之故無貴乎其學也仕而不察於治亂之由無貴乎其仕也頋學在端其本源而仕必鏡乎往事知往所以治卽知今所以致治矣知往所以亂卽知今所以彌亂矣滇固昔所稱易亂而難治者也我國家勞百萬師以取之特畱藩旗設行臺大臣以理之內而三使司外而分四道十鎭一十八郡以交制之其不鄙棄逺人欲與同享太平之盛之意甚厚官此土者頋勿能考人情土俗所宜登斯民於袵席揆諸學古入官之義不有恧乎予小子承乏理金齒三稔矣幸得免覆餗平反之暇思進觀前代之事迹而載籍缺然年來往還滇洱間殘編斷簡以次購集大抵乘苦於繁而寡要稗失於怪而不經因不揣固陋舉其事之最著者分題彚輯爲三十有七篇名之曰滇考自戰國迄明其間治亂之數釐然備陳於是知滇非難治也予之以鄭純張翕賽典赤諸人欲無治不可得也非易亂也予之以張虔陀劉深陳典諸人欲無亂不可得也非易亂而難治也予之以陳立楊竦韋仁壽諸人欲無轉亂以爲治不可得也傳曰學者效也又曰仕而優則學此予滇考一書之所爲作乎若夫山川之融結人物之生聚仙眞佛子之出沒則向者乘與稗備之非予所能盡收也予所考者爲仕而學者考也又曰在端其本源何也操之以亷潔行之以仁恕無往而不得治焉不必考亦可也旹康熈四年歲次乙巳仲春中浣永昌軍民府推官天臺馮蘇書

●欽定四庫全書

滇考卷上

刑部侍郎馮蘇撰

楚莊蹻王滇

滇在三代不見於經傳按其地之可考者帝顓頊生於若水水經注雲若水南經雲南郡之遂久縣卽今之金沙江也禹道黑水至於三危入於南海梁州水入南海者惟瀾滄江元史張立道使交址並黑水跨雲南以至其國今雲龍州有三崇山一名三危瀾滄經其麓其地有黑水祠焉逸周書獻令曰西南產裏百濮以象齒短狗爲獻產裏卽今車裏西南有百國目爲百濮武王東徵髳人濮人與焉楚語曰叔熊逃難於濮今姚安楚雄間有濮落蠻定逺名髳州順寜稱古濮地是滇之通中國久矣然山川名號與世移易滇國之稱自楚莊蹻始莊蹻者楚莊王之苖裔也當頃襄王時爲將從沅水伐夜郎至且蘭■﹝木豕﹞船於岸而步戰旣滅夜郎以且蘭有■﹝木豕﹞船牂牁處乃攺其名爲牂牁牂牁地多雨潦俗好巫鬼禁忌寡畜生又無蠶桑故其民最貧蹻引兵至滇池池周回三百里源深廣而末更淺狹有似倒流故謂之滇其旁地平敞多出鸚鵡孔雀有鹽池田漁之饒金銀畜產之富可數千里蹻以兵威略定滇地使部將小卜分兵收滇西諸蠻欲歸報會秦擊奪楚巴黔中郡道塞不通因還滇築苴蘭城居之以聲敎誘服諸夷夷人皆悅共推蹻爲君長蹻變服從其俗以王之及秦並天下使常■﹝晏欠﹞略通五尺道西南諸國頗置吏莊氏仍世王滇至漢武帝時滇王常羌蹻之後也蹻墓在南廣縣晉時爲五苓蠻所發刺史王遜欲誅蠻以此爲罪而討滅之然則蹻之有功於滇而爲人所屍祝非一日矣故予紀滇事斷自蹻始云

漢通西南夷置郡縣

西南夷在蜀郡徼外夜郎國東接交址西有滇國北有卭都國各立君長其人皆椎結耕田有邑聚外有巂昆眀西極同師東北至楪楡地方數千里皆編髮隨畜遷徙毋常處毋君長自巂東北又有莋都冉■﹝馬龍﹞白馬三國亦有君長漢初皆棄不通巴蜀民或竊出故徼商賈取其莋馬僰僮髦牛以此巴蜀殷富武帝建元六年大行王恢擊東越因兵威使番陽令唐蒙風指曉南越南越食蒙蜀蒟醬蒙問所從來曰道西北牂牁蒙歸至長安問蜀賈人賈人曰蜀出蒟醬多持竊出市夜郎夜郎者臨牂牁江江廣百餘步足以行船南越以財物役屬夜郎西至同師然亦不能任使也蒙乃上書曰南越地東西萬餘里名爲外臣寔一州主也今以長沙豫章往水道多絕難行竊聞夜郎所有精兵可得十餘萬浮船牂牁江出其不意此制越一奇也誠以漢之疆巴蜀之饒通夜郎道爲置吏易甚帝許之乃拜蒙爲中郎將將三千人食重萬餘人從巴筰闗入遂見夜郎侯多同蒙厚賜諭以威徳約爲置吏使其子爲令夜郎旁小邑皆貪漢繒帛以爲道險終不能有乃且聽蒙約還報以爲犍爲郡發巴蜀卒數萬人治道自僰道詣牂牁江卒多物故有逃亡者用軍興法誅之巴蜀民大驚恐帝因使司馬相如責蒙等因諭告巴蜀民以非上意及還而卭莋之君長聞南夷與漢通得賞賜多多欲求內附比南夷武帝問相如相如因亦言西彜卭莋近蜀可置郡帝乃拜相如爲中郎將建節及副使王然於等乘傳因巴蜀吏幣物以賂西彜卭莋冉駹斯楡之君皆請爲臣妾除邊闗闗益斥西至沫若水南至牂牁爲徼通靈闗道橋孫水因置一都尉十餘縣屬蜀當是時蜀四郡通西南夷道戍轉相饟數歳士罷饑離濕死者甚眾西南夷又數反帝患之使公孫宏往視還對盛毀西南夷無所用帝不聽及築朔方以據河始聽宏言罷西夷獨置南夷夜郎兩縣一都尉稍令犍爲自保就專力城朔方元狩元年博望侯張騫使大夏歸言居大夏時見蜀布卭竹杖使問所從來曰從東南身毒國身毒國有蜀物此去蜀不逺今使大夏從羌中險誠通蜀身毒國道便近無害帝悅令因蜀犍爲發間使王然於栢始昌呂越人等十餘軰間出西南夷指求身毒國始至滇滇王常羌乃畱爲求道四歳餘皆閒巂昆眀莫能達滇王與漢使者言曰漢孰與我大及夜郎侯亦然以道不通故各自爲一州主不知漢廣大使者還因盛言滇大國足事親附武帝注意焉以昆明數阻漢使謀伐之聞其地有滇池於長安西南作池象之以習水戰因名昆眀池云元鼎五年南越相呂嘉反漢使馳義侯因巴蜀罪人發南夷兵下牂牁江會樓船伏波二將軍擊南越且蘭君恐逺行旁國擄其老弱乃與眾反殺使者及犍爲太守眀年南越平馳義侯所發巴蜀罪人八校尉俱未下牂牁卽引還遣中郎將郭昌衛廣將擊且蘭誅之及其旁國卭君莋侯遂平南夷爲牂牁郡夜郎侯懼遂入朝夜郎侯卽前多同也範史稱初夜郎有女子浣於遁水有三節大竹流入足間聞其中有號聲剖竹得一男歸而養之及長有才武自立爲夜郎侯以竹爲姓旣降漢武帝賜以王印後竟殺之夷僚咸以竹王非血气所生甚重之求爲立後牂牁太守吳霸以聞漢乃封其三子爲侯死配食其父南中志云今夜郎縣有竹王三郎祠是也漢旣定夜郎冉■﹝馬龍﹞白馬皆震恐請臣置吏乃以卭都爲越嶲郡莋都爲沈黎郡冉■﹝馬龍﹞爲汶山郡白馬爲武都郡使王然於以破越及誅南夷兵威風諭滇王入朝滇王有眾數萬人其旁東北有勞浸靡莫皆同姓相扶未肯聽元封元年郎中司馬遷奉使西徵巴蜀以南略卭莋昆明還報命二年發巴蜀兵擊滅勞浸靡莫以兵臨滇滇始首善以故弗誅舉國降請置吏入朝於是以爲益州郡割牂牁越嶲各數縣配之賜滇王王印復長其民其後歳遣使者十餘軰出求通大夏仍閉嶲昆明爲所殺奪幣物六年赦京師亡命遣拔胡將軍郭昌將擊之無功罷後復遣使竟不得通此漢武帝經理西南夷之大略也通黔爲伐南越而八校尉終未下牂牁通滇爲指求身毒國而卒閉嶲昆眀得無勞而罔功哉今以地形考之黔水惟盤江最大或言卽古牂牁其江由滇阿迷羅雄過廣南泗城田州三土司出粵自廣南以上皆﨑嶇不通舟楫乃欲於此浮船制越蒙之術疎矣嶲卽越嶲郡今爲建昌衛地麗江有通安州漢初置縣曰定莋屬越嶲郡至唐稱昆眀意卽所謂閉嶲昆眀者乎滇會城首邑今亦名昆眀則以漢象滇池鑿昆明池於長安故名之非史所謂昆眀也身毒國唐書以爲卽天竺國去京師九千六百里居蔥嶺南幅員三萬里分東西南北中五天竺東南兩天竺俱瀕海東與扶南林邑接北距雪山圜抱如璧釋元奘常至其地貞觀十五年遣使上書太宗使梁懷璥持節往其王尸羅逸多驚問國人曰自古亦有摩訶震旦使者至吾國乎皆曰無有然則其言有蜀布卭竹杖亦謬矣地旣不與滇嶲接徒糜爛六郡之民命以從事於無益爲可惜也𨿽然漢武𨿽好大喜功疲罷中國卒能使荒服邊夷千載而下長被聲敎其徳及生民亦逺矣其所置六郡沈黎汶山後皆並於蜀郡武都北屬涼部惟越嶲之靑蛉遂久今屬姚安定莋今屬麗江爲滇北境牂牁之宛溫平彜今屬曲靖■﹝田句﹞町今屬臨安爲滇東境餘皆黔蜀之地而玆並詳之者楚之定滇由牂牁漢之入滇由越嶲非二郡道且中絕故於其事必記焉若益州郡領縣二十有四則皆滇地也其可考者滇池今首邑兪元今澄江連然今安寜味縣今曲靖弄棟今姚安楪楡今大理雲南卽大理之雲南縣武帝元封時以彩雲見南中因以爲名蜀漢卽其地置雲南郡至元始移雲南行省於中慶路眀因之稱雲南府則古益州郡治非漢所謂雲南也不韋今永昌漢武帝定南越徙呂嘉子孫居之以嘉爲呂不韋後故名不韋以彰其先人之惡至後漢哀牢夷內附更置永昌郡割益州郡之六縣以屬之

金馬碧雞之神

漢宣帝五鳯三年有方士盛言益州金馬碧雞之神可禱祀而致乃遣諫議大夫王褒持節往求之金馬碧雞二山名在滇池左右顏師古云金形似馬碧形似雞元人張道宗紀古滇說云周宣王時天竺摩耶提國阿育王生三子長曰福邦次曰宏徳次曰至徳三子俱健勇因父有神驥爭欲得之王莫能決乃命左右曰將我神驥縱馳而去有能追獲者主之縱驥東奔季子先至滇之東山得之因以金馬名其山長子次至西山有碧鳯集山上滇人呼鳯爲雞因名山爲碧雞次子後至北野各畱屯不回阿育王憂思遣舅氏神明以兵迎之爲哀牢夷所阻遂居滇各主其山死而爲神王褒旣受命是時蠻叛道不通乃就蜀巴郡醮祭移文頌之其詞曰持節使王褒謹拜南崖敬移金精神馬縹碧之雞處南之荒深溪回谷非土之鄕歸徠歸徠漢徳無疆廣乎唐虞澤配三皇黃龍見兮白虎仁歸徠歸徠可以爲倫歸兮翔兮何事南荒也褒還未至道病卒上惜之今成都亦有金馬碧雞山相傳卽褒醮祭處後漢地裏志又載靑蛉縣禺同山有金馬碧雞光景時時出見人多見之其地蓋在越嶲郡未知孰是

■﹝田句﹞町侯

■﹝田句﹞町漢牂牁郡屬縣有侯未詳所始昭帝始元元年益州牂牁夷反大將軍霍光白帝遣水衡校尉呂破胡發蜀郡犍爲奔命萬餘人擊破之四年復反復遣破胡破胡頓兵不敢進蠻遂殺益州太守乘勝與破胡戰士敗死者四千餘人五年遣軍正王平與大鴻臚田廣明並進廣眀風■﹝田句﹞町侯毋波共引大兵入滇斬捕五萬餘級上聞喜曰毋波率其邑長人民擊反者有功其立毋波爲■﹝田句﹞町王大鴻臚廣眀賜爵闗內侯食三萬戶至成帝河平二年夜郎王興與■﹝田句﹞町王禹漏臥侯兪舉兵相攻牂牁太守請發兵議者以爲道逺不可擊乃遣大中大夫張匡持節和解興等不從命刻木象漢吏射之杜欽說大將軍王鳯宜因其惡未成疑漢未加誅陰勅旁守尉練士馬大司農調榖積要害處選任職太守往以秋涼時入誅其王侯尢不軌者如已成形然後戰師則萬姓被害鳯從欽說薦陳立爲牂牁太守立前爲連然長不韋令蠻畏之及至牂牁諭告夜郎王興猶不從乃遣吏數人出行縣至興國且同亭召興興將數千人往至亭從諸邑君入見立數責興斷其頭出曉士眾皆釋兵降於是■﹝田句﹞町王禹漏臥侯兪皆震恐入粟千斛牛羊勞吏士立還郡興妻父翁指與子邪務收餘眾迫脇旁二十二邑復反阨險爲壘立使奇兵絕其饟道縱反間以誘其眾都尉萬年獨進敗走立營立叱戲下令格之都尉還復戰立引兵救之時天大旱立攻絕其水道蠻夷共斬翁指首出降威震南裔徵詣京師賜爵左庶長後由巴郡徙天水太守入爲左曹衛將軍護軍都尉至哀帝時王莽竊柄諷益州太守令塞外蠻自稱越裳氏重譯獻白雉一黑雉二於是羣臣盛陳莽功徳比周公眀年黃支國獻犀牛越嶲郡亦上奏黃龍逰江中皆歸徳於莽卒移漢祚建國四年更制諸侯王皆稱公四夷僣王號者更爲侯貶■﹝田句﹞町王邯爲侯邯怨恨牂牁大尹周欽詐殺邯邯弟承又攻殺欽州郡擊之不能勝三邊怨擾盡反其後■﹝田句﹞町侯不復見於史傳

益州諸新郡吏績

西漢吏治宣帝時爲盛而益州諸新郡設在徼外循良之績不多槪見至元帝時王陽王尊前後刺益州行部至卭郲九折阪注稱卭郲在蜀嚴道縣亦未至滇也滇爲禹貢梁州裔境周合梁於雍漢武帝開地斥境兼夏周之制攺雍曰涼攺梁曰益新置十三部刺史益州刺史轄郡九曰巴曰蜀曰漢中廣漢犍爲武都越嶲牂牁而益州郡與焉是時刺史所轄北自漢中南兼今蜀滇黔三省益州郡太守所治則止滇境也益州郡置於元封二年而職官志元封五年初置部刺史是郡先立而州名因之成帝綏和元年更名州刺史爲牧哀帝建平二年復爲刺史元壽二年復爲牧王莽因之攺益州爲庸部益州郡爲就新越嶲爲集嶲牂牁爲同亭郡太守爲大尹自■﹝田句﹞町叛後就新郡蠻棟蠶若豆等起兵攻殺大尹程隆集嶲姑復蠻大牟亦叛莽遣平蠻將軍馮茂發巴蜀犍爲吏士以擊之出入三年疾疫死者十七賦斂取足於民巴蜀騷動莽徵茂還誅之更遣寜始將軍亷丹與庸部牧史熊大發天水隴西騎士廣漢巴蜀犍爲吏民十萬人轉輸合二十萬人擊之始至頗斬首數千其後軍糧不給士卒饑疫連年不能克而還以廣漢文齊爲就新大尹齊以文徳化導修障塞起陂池墾田二千餘頃降集蠻夷甚得其和此南中循良之首也同時集嶲大尹枚根用卭人任貴爲軍侯更始二年諸郡多殺牧守起兵貴亦率種人攻殺根自立爲卭榖王降於公孫述述欲並招文齊齊守險不與通述拘其妻子許以封侯齊終不屈聞光武卽位乃間道遣使自聞牂牁大姓龍傳尹董氏與郡功曹謝暹亦保境土爲漢自番禺江出奉貢光武嘉之並加褒賞蜀平徵文齊爲鎭逺將軍封成義侯道病卒詔爲起祠堂郡人立廟祠之建武十四年任貴亦遣使由越嶲上三年計卽以貴爲越嶲太守授印綬十八年益州夷帥棟蠶與始復楪楡弄棟連然建伶昆明諸種皆叛殺長吏益州太守繁勝戰敗退保朱提十九年遣武威將軍劉尙等發廣漢犍爲蜀郡兵及朱提夷合一萬三千人擊之路由越嶲太守任貴疑尙旣定亂威法必行已不得自放縱卽聚兵起營臺招呼諸君長多釀毒蘆酒欲先以勞軍因襲擊尙尙覺分兵掩貴誅之徙其家屬於成都遂渡瀘水入益州界羣蠻聞兵至皆棄壘奔走尙獲其羸弱榖畜二十年進兵與棟蠶等連戰數月皆大破之眀年正月追至不韋斬棟蠶帥凡首鹵七千餘人得生口五千七百人馬三千匹牛羊三萬餘頭諸蠻悉平哀牢國王賢栗等率種人詣越嶲太守鄭鴻求內屬光武受之封賢栗等爲君長事詳哀牢傳眀帝永平元年姑復夷復叛益州刺史發兵討破之斬其渠帥傳首京師十二年置永昌郡十七年楪楡等六處貢獻白狼王唐菆作詩三章頌漢功徳益州刺史朱黼譯奏之白狼今麗江地也章帝元和中蜀郡王追爲益州太守政化尢異有神馬四匹出滇池中甘露降白烏見始興起學校漸遷其俗巴郡張翕爲越嶲太守政化淸平在郡十七年卒夷人愛慕如喪父母蘇祈叟二百餘人賫牛羊送喪至翕本縣安漢起墳祭祀詔書嘉美爲立祠堂安帝元初三年徼外夷犬羊等八種慕義內屬時太平旣久使傳往來賦斂繁數蠻眾不堪四年冬捲夷犬牛種封離等反冦遂久殺縣令眀年益州永昌及蜀郡旄牛等夷皆叛應者遂十餘萬帝遣中郎將尹就發蜀漢兵討之就不戢士卒所過虐害益州人諺曰冦來尙可尹來殺我與蠻戰敗封離等乘勝破二十餘縣殺長吏燔燒邑郭剽掠百姓骸骨委積千里無人帝徵就還令以兵付益州刺史張喬選將吏堪能從事者喬知楊竦膽略乃遣竦將兵至楪楡賊黨甚盛竦兵少先以詔書告示三郡徵求武士重其購賞乃進軍與封離等戰大破之斬首三萬級獲生口千五百人資財四千餘萬悉以賞軍士有功者封離等惶恐斬其同謀渠帥詣竦乞降竦厚加慰納旬日之間三十六部悉來降附竦因奏長吏姦猾侵擾者九十餘人皆減死州中論功未及上會竦病創卒張喬深痛惜之乃刻石勒銘圖畫其像祀之天子念張翕有遺愛以其子湍代爲越嶲太守蠻人歡喜迎於道路曰郎君儀貌類我府君後湍頗失眾心有欲叛者諸彜耆叟相曉語曰當爲先府君故遂以得安順桓間廣漢馮灝守越嶲政化亦多異績靈帝熹平五年諸蠻叛執益州太守雍陟遣禦史中丞朱龜討之不能克朝議以爲郡在邊外勞師逺役不如棄之太尉椽巴郡李顒建策討伐乃拜顒爲太守與刺史龎芝發板楯蠻擊破平之還得雍陟顒卒復叛廣漢景毅爲太守討定之毅初至益郡米斛萬錢迨其後漸減至數十云右益州越嶲牂牁三郡𨿽置自前漢而吏治之美在後漢爲多自文齊以下皆能保境安民轉亂爲治是知防邊有良牧勝於虎臣逺矣若乃枚根程隆繁勝雍陟𨿽所遭之不偶亦必其自有以取之耳善夫楊竦之定南中也舉劾貪吏九十餘人若竦者豈獨禦侮之材誠深眀於制治之本矣國家得若文齊張翕王追軰分守諸郡以竦爲益州刺史省察其上西南𨿽百年無亂不難也

哀牢國內附

後漢楊終子山受詔爲哀牢夷傳範蔚宗采之入後漢書其說近怪今滇中所傳南詔野史及通紀古滇說諸書益加誕妄間自相背謬焉按野史載白古記云三皇之後西天摩竭國阿育王第三子■﹝白票﹞苴低娶欠蒙虧爲妻生低蒙苴苴生九子名九隆氏長子阿輔漢十六國之祖次子蒙苴兼吐畨之祖三子蒙苴諾漢人之祖四子蒙苴酬東蠻之祖五子蒙苴篤生十二子五賢七聖蒙氏之祖六子蒙苴托居師子國七子蒙苴林交址之祖八子蒙苴頌白崖張樂進求之祖九子蒙苴■﹝門外放內﹞白夷之祖此九隆氏之名號族屬也通紀及古滇說不載阿育王事惟曰其先有蒙迦獨妻摩黎羌名沙壹居哀牢山捕漁爲生後死哀牢山水中不獲其屍沙壹往哭見一木浮觸而來旁邊漂沈婦坐木上平穩不動遂常浣絮其上若有感因懷姙生九子復產一子一日行往池邊見沈木化爲龍忽語曰若爲我生子今何在九子見龍驚走獨小子不去背龍而坐龍因舐之喚其名曰習農樂母見之乃鳥語謂背爲九謂坐爲隆因名曰九隆習農樂後有神異諸兄見其爲父所舐而與名又有神異遂推以爲王主哀牢山下又有奴波息者夫妻生十女子習農樂兄弟皆娶之漸相滋長種人皆刻畫其身象龍文衣著尾此沙壹之事與漢史所載無異近世楊愼滇載記諸葛元聲滇史皆記之謝在杭滇略訛沙壹爲沙壺非也漢史無蒙迦獨摩黎羌習農樂等名古滇說爲元人張道宗所撰其說似起於蒙詔至謂習農樂後受張樂進求讓位則以細奴邏事合爲一人按張樂進求唐時位大首領而哀牢於漢建武中內附九隆爲哀牢所自出則習農樂當在周秦之間何至唐時尙存與張樂進求相讓是古滇說一書誕妄不足爲信也又稱阿育王三子並舅神明將歸爲哀牢夷所阻因居滇與莊蹻兵及諸彜雜處其後有仁果時居白崖號白子國滇略稱阿育王奉佛敎惡殺不茹葷腥日食白飯人稱爲白飯王次子封於蒼洱之間傳世至仁果時以慈信治國國人戴之漢元狩間天子惡滇王常羌有漢孰與我大之語以爲不遜使張騫以玉印冊仁果時爲滇王子孫世守家法不尙染采不殺生因號白國傳至十五世孫龍佑那蜀漢諸葛亮封之故地賜姓張氏卽張樂進求之祖也司馬遷班固範蔚宗傳西南夷至詳不聞有白國張騫本傳亦不載至滇則是仁果時爲滇王亦傅會也野史滇載記皆載仁果時事且指爲九隆八族四世孫夫白國哀牢國旣同出九隆是族兄弟也古滇說阿育王子欲歸爲哀牢所阻是又仇敵也諸書自相矛盾往往如此總之南詔僣竊已久後務爲神異之說美其祖宗沙壹事彷佛吞■﹝鳥乚﹞■﹝夕卪﹞履大人迹阿育王事彷佛五帝皆祖軒轅夫三代以上儒者闕疑況此蠻荒逺事傳聞異詞存之可也欲從而定其是非何翅說夢哉予至永昌爲哀牢故地詳考其始末要以正史爲據焉九隆旣死世世相嗣乃分置小王散在溪谷絕俗荒外山川阻深生人以來未嘗交通中國名號不可得而數至於禁髙乃可記知禁髙死子汲嗣汲死子建非嗣建非死子哀牢嗣哀牢死子桑藕嗣桑藕死子栁承嗣栁承子栁貌栁貌子扈賢栗建武二十三年賢栗遣兵乘箄船南下江漢擊附塞彜鹿茤鹿茤人弱爲所擒獲於是疾雷風雨水爲逆流翻湧二百餘里箄船沈沒哀牢之眾溺死者數千人賢栗憤甚復益兵遣其兄弟六王將萬人以攻鹿茤鹿茤王悉力與戰殺其六王哀牢耆老共埋六王虎復出食之賢栗惶恐謂耆老曰我曹入邊塞自古有之今攻鹿茤輙被天誅中國其有聖帝乎遂率種人戶二千七百七十口萬七千六百五十九於建武二十七年詣越嶲太守鄭鴻求內屬帝乃封賢栗等爲君長自此歳來朝貢永平十二年哀牢王栁貌遣子率種人六萬口內屬其稱邑王者七十七人顯宗以其地置哀牢博南二縣割益州郡西部不韋嶲唐比蘇楪楡邪龍雲南等六縣合爲永昌郡治不韋去洛陽七千里通道博南行者苦之歌曰漢徳廣開不賓度博南越蘭津渡瀾滄爲他人哀牢人皆穿鼻儋耳其渠帥自謂王者耳皆下肩三寸庶人則至肩而已先是西部都尉鄭純爲政淸潔化行蠻貊君長感慕皆獻土珍頌徳美天子嘉之以爲永昌太守純益勵淸操毫毛不犯與諸彜人約歳輸布貫頭衣一領鹽一斛以爲常賦蠻俗安之純自爲都尉及太守凡十年卒官常璩南中志稱其蠻漢歌詠表薦無數上自三司下及鄕士無不嘆賞焉建初元年哀牢王類牢與守令忿爭遂反太守王尋奔楪楡哀牢三千餘人攻博南燔廬舍章帝募發越嶲益州永昌彜漢九千人討之明年春邪龍縣昆明彜鹵承等應募率種人與諸郡兵擊類牢於博南大破斬之傳首洛陽封鹵承爲破鹵旁邑侯賜帛萬疋永元六年郡徼外惇忍乙王慕延慕義遣使譯獻犀牛大象九年徼外蠻及撣國王雍由調重譯奉國珍寶和帝賜金印紫綬小君長皆加印綬錢帛永初元年徼外僬僥種彜陸類等三千餘口舉種內屬獻象牙水牛封牛永寜元年撣國王雍由調復遣使詣闕朝賀獻樂及幻人能變化吐火自支解易牛馬頭又善跳丸數乃至千自言我海西人海西卽大秦也明年元會安帝作樂於庭封雍由調爲漢大都尉賜印綬金銀彩繒各有差撣國東觀記作檀國大秦國名婺軒在檀國西南地方數千里王無常人簡立賢者國中災異及風雨不時輙廢而更立放黜不怨其人民大類中國土多珍寶疑皆今緬甸以外地其去哀牢逺矣史稱哀牢土地沃美出金銀光珠水精璢璃蚌珠孔翠犀象之屬以其地連徼外不必皆郡產也不肖者緣爲姦利本初建和間梁冀擅權永昌太守劉安世鑄黃金爲蛇以獻冀益州刺史種暠發其姦不果獻冀恨暠因以他事陷之李固上疏伸理太后赦暠免官行永昌以黃蛇輸官冀從大司農杜喬借觀不與由是見忤竟以他事誣喬固殺之而漢治遂衰黨錮禍起熹平五年閏月永昌太守曹鸞上書訟理黨人靈帝怒檻車徵送槐裏獄拷掠死其事不在滇以其官永昌也故因考哀牢事並志之合之前篇而南中治亂與漢業之盛衰可槪見矣

諸葛武鄕侯南徵

漢靈帝復置州牧以劉焉爲益州而南中諸郡別立庲降都督以統之劉先主定成都鄧方以朱提太守領庲降都督方輕財果毅夷漢服其威信又聞益州太守董和在官淸約與蠻夷從事務推誠心南土愛而信之徵爲掌軍中郎將初和在郡時兪元人李恢爲郡督郵其姑夫爨習爲建伶令有違犯之事恢坐免官和以習方土大姓寢而不許後復貢恢於蜀未至值先主自葭萌還托名郡使北詣綿竹先主嘉之遣至漢中交好馬超超遂從命成都旣定先主領益州牧以恢爲功曺書佐主簿遷別駕從事章武元年鄧方卒先主與恢議代方者恢對曰人之才能各有長短明主在上則臣下盡情是以先零之役趙充國曰莫若老臣臣竊不自揆惟陛下察之先主笑曰孤之本意已在卿矣遂以恢爲庲降都督領交州刺史駐平夷縣三年先主崩南方騷動益州郡耆帥雍闓恩信頗著部下蠻孟獲有勇略闓恃之驕黠滋甚先是越嶲夷率髙定遣軍圍新道縣犍爲太守李嚴馳救賊皆破走嚴聞雍闓跋扈貽書曉諭之前後六紙闓皆不省但答一紙曰蓋聞天無二日土無二王今天下鼎立正朔有三是以逺人惶惑不知所歸也其桀慢如此益州從事常頎行部至牂牁聞郡丞朱褒有異志收郡主簿考訊殺之褒怒因攻殺頎誣以謀反闓亦殺益州太守成昻以通孫權而托云昻病卒漢復命張裔爲太守闓見裔來私與孟獲謀假鬼敎曰張府君如瓠壺外𨿽澤而內實麄殺之不足縛與吳於是執裔送吳闓欲扇誘諸蠻恐其不服使獲詭說夷叟曰官欲得烏狗三百膺盡黑蟎腦三斛劉木構三丈者三千枚汝能得否夷信爲然遂從叛越嶲髙定牂牁朱褒皆應之吳遙署闓爲永昌太守永昌在益州西道路隔絕而郡太守方攺易功曹不韋人呂凱與府丞蜀郡王伉率厲士民閉境拒守闓不能進移檄招之凱答檄明切勸其攺圖闓終不聽屢攻永昌賴凱與伉恩威素著爲郡中所信服故闓不得入建興元年丞相武鄕侯諸葛亮領益州牧以新遭大喪未便加兵先遣鄧芝聘吳通好並請前太守張裔裔歸仍以爲參軍領益州治中從事二年務農殖榖閉闗息民三年春三月丞相亮率眾南徵後主親餞於郊詔賜金鈇鉞一具曲蓋一前後葆羽鼓吹各一部虎賁六十人丞相臨發謂參軍馬謖曰𨿽同謀之歷年今可更悉良規謖曰南中恃其險逺不服久矣今日破之明日復反耳今公方圖傾國北伐以事彊賊彼窺吾勢內虛其叛必速若殄遺類以除後患旣非仁者又不可倉卒也夫用兵之道攻心爲上攻城爲下心戰爲上兵戰爲下願公服其心而已丞相深然之大軍由越嶲入遣門下督馬忠爲牂牁太守平朱褒而李恢由平彜縣案道向益州郡諸縣大相紏合圍恢軍於昆明時恢眾少敵倍又未得大軍信息紿謂南人曰官軍糧盡退還吾久斥鄕裏乃今得旋不能復北欲還與汝等同計謀南人信之圍稍怠督兵出擊大破之追至盤江東接牂牁與丞相大軍聲勢相連矣牂牁酋帥火濟亦率其羅鬼諸部爲漢兵刋山通道聚糧以供軍丞相悅封爲羅甸國王贊助以平諸蠻大軍旣定越嶲所在戰捷雍闓已爲髙定部曲所殺孟獲收闓餘眾以拒漢五月丞相渡瀘水師至白崖聞孟獲爲蠻漢所服募生致之旣擒獲使縱觀營陣之間問曰此軍何如獲對曰向不知虛實故敗今蒙賜觀營陣若止如此卽易勝耳丞相笑而縱之使更戰獲引所部至銀坑坑名■﹝犭豪﹞豬洞在鄧賧東下有龍潭石壁數千仞非人力可到丞相進師攻破再擒之復縱使去其洞蠻感不殺之恩於潭壁上爲龍形及日月星辰人馬揮霍之象以記徳獲縱後退保佛光寨拒險堅壁漢兵不得入乃潛師由漾濞川而北遇毒泉得藥苗解之進至寨後獲驚以爲神遂又擒獲丞相因駐師點蒼山之麓登覽形勝縱獲北徙浪渠浪渠有山虎形常出爲祟丞相祭禱令眾斷其山爲三已而進兵遇獲一鼓擒之未至遣人傳語曰吾無面見爾仍縱令去於渠內祭斬虎之鋒曰祭鋒臺又就東山澗上石壁爲摩崖碑以示後人獲因南走慶甸甸本名百濮獲之宗■﹝尙阝﹞在焉丞相追之道險逺無餉幾困幸髳州夷蠻從睒北運蕎菽至慶甸人謀曰諸葛丞相仁徳逺被屢擒獲不殺獲尙欲叛亂逆天不祥於是開壁納我軍獲又就擒丞相曰此親戚叛之也復縱去獲欲入哀牢紏合諸蠻而慶甸旣下永昌道通大兵俱渡江與呂凱等會樹旗臺按八門休兵養士命人敎打牛以代力耕彜眾感悅孟獲計窮復入驃國驅象獸以戰漢兵預備獅虢狀蒙之用火攻象皆反奔丞相駐兵怒江之滸六擒孟獲獲至縱無所投攜重賂入緬彜木鹿等國借安都魯兵皆藤帽藤甲不畏刀劍漢兵與戰少卻見眾夷渡江以甲弁爲筏丞相曰吾得破敵之術矣利於水者必不利於火乃誘入山谷中舉火焚之蠻無噍類焉擒獲至猶遣去獲止叩首曰丞相天威也南人不復反矣乃於普坎立南徵碑紀績班師抵永昌斷九隆山脈以泄王气回駐白崖立鐵柱鎭諸蠻與擔曰碑若僕蠻爲漢奴又遣別將略定朱提等地丞相在南中勸彜築城堡務農桑諸彜感慕徳化皆自山林徙居平壤南中旣平攺益州郡爲建寜分建寜永昌置雲南郡又分建寜牂牁置興古郡並越嶲朱提共爲七郡皆卽其渠帥而用之或以爲言丞相曰吾籌此熟畱外人則當畱兵兵畱無所食一不易也蠻新破傷父兄死喪若畱外人而無兵必成禍患二不易也又蠻有廢殺之罪自嫌釁重畱外人終不能信三不易也今吾欲不畱兵不運糧而紀綱粗定彜漢相安故爾遂收孟獲與建寜釁習朱提孟琰等俱爲官屬習官領軍琰官至輔漢將軍獲禦史中丞念呂凱王伉之功表聞於朝曰永昌郡吏呂凱府丞王伉等執忠絕域十有餘年雍闓髙定偪其東北而凱等守義不與交通臣不意永昌風俗惇直乃爾以凱爲雲南太守封陽遷亭侯會爲叛夷所害子祥嗣而王伉亦封亭侯爲永昌太守李恢功尢多封漢興亭侯加安漢將軍後軍還南夷復叛恢身往撲討鉏盡惡類徙其豪帥於成都賦出叟濮耕牛戰馬金銀犀革充繼軍實於時費用不乏建興七年以交州屬吳解恢刺史更領建寜太守馬忠在牂牁承朱褒叛亂之後撫育卹理甚有威惠八年召爲丞相參軍九年武陽人張翼爲庲降都督綏南中郎將翼持法嚴不得殊俗之歡心十一年耆帥劉冑背叛翼舉兵討之未能克時李恢已卒丞相以馬忠爲都督代翼且徵翼還部下咸謂翼宜便馳騎卽罪翼曰不然吾以蠻夷蠢動不稱職故還然代人未至吾方臨戰場當運糧積榖爲滅賊資豈可以黜退故廢公家之務乎仍統攝不懈代到乃發馬忠卒因其資督牙門將張嶷等進剿斬劉冑平南事訖牂牁興古獠種復反忠令嶷討招降二十餘人傳詣漢中加忠監軍奮威將軍封博陽亭侯領庲降都督如故移治味縣居民彜之間丞相聞張翼事而善之以爲前軍都督丞相卒復追論前功賜爵闗內侯延禧三年以張嶷爲越嶲郡太守郡自髙定叛後叟夷數反殺太守龔祿焦璜是後太守不敢之任離郡八百餘里住安定縣久失土地擁虛名而已嶷之郡以恩信誘諸蠻北徼捉馬驍勁不承節度嶷與都督馬忠謀親自往討生縛其帥魏狼縱往招徠蠻盡降服以功封闗內侯嶷又誅斯都帥李承求以正簒殺之罪戳定莋帥豪狼以奪鹽鐵之利殺蘇祈邑君冬逢而宥其妻使勸諭旄牛以通成都之舊道後主加嶷撫戎將軍領郡如故嶷守越嶲十五年邦邑安穆屢乞求還乃徵詣成都夷民扶轂涕泣隨之朝貢者數百人與馬忠俱以功名終諸蠻爲立廟四時水旱輒祀之世以是稱諸葛丞相善用人焉又漢壽亭侯少子闗索亦以從丞相徵南中至今祠祀不絕而前史失紀其事惜哉景熙中永昌郡夷獠恃險不賓以庲降副都督霍弋領太守率偏師討之斬其豪帥破壊邑落郡界寜靜遷監軍翊軍將軍領建寜太守漢亡歸晉仍爲庲降都督與呂凱後俱世以功名顯於南中焉

晉寜州刺史

漢時南中諸新郡俱領於益州刺史後以地逺別置庲降都督晉武帝泰始七年始分益州之建寜興古雲南永昌四郡爲寜州以鮮於嬰爲刺史太康三年罷寜州入益州立南夷校尉以護之以天水李毅爲校尉持節統兵鎭南中監五十八部彜族惠帝大安元年建寜朱提郡守杜俊雍約撫禦乖方大姓毛詵李叡李猛等叛校尉李毅討平之二年以永昌從事孫辯請復立寜州卽以李毅領刺史並轄牂牁越嶲朱提三郡又分建寜以西七縣別立益州郡是歳毛詵復叛奉建寜太守馬恢爲刺史李毅收恢殺之光照元年寜州諸蠻攻圍州城毅臥病不能督戰上疏請救會晉室多故終不得達毅卒眾無主擁毅女秀領軍事秀眀達有父風奬勵戰士嬰城固守糧盡炙鼠拔艸食之伺蠻稍怠輒出掩擊孤城獲全及毅子劉自洛來州眾更奉劉爲主遣治中毛孟詣京師求刺史久不見省孟泣曰君亾親喪幽閉窮城萬里欣哀不垂憫救旣慚包胥無哭秦之感又愧梁妻無崩城之念存不若亾乞賜臣死朝廷憫之乃以魏興王遜爲南夷校尉寜州刺史徙劉爲朱提太守遜與孟俱行道遇冦賊踰年乃至外逼李雄內有夷冦吏士散沒城邑邱墟遜披荒糾厲收聚離散專仗威刑鞭撻殊俗前未到州遙舉董聨爲秀才建寜功曺周悅謂聫非才不卞版檄遜旣到收悅殺之悅弟潛謀殺遜以前建寜太守趙混子濤代爲刺史事覺並誅之又誅豪右不奉法度者數十家徵伐諸夷以五苓蠻爲首會已欵服未有致罪因蠻發夜郎莊王墓遂以爲罪而討滅之並諸惡獠俘獲千計獲馬及牛羊數萬餘於是莫不振服威行寜土遣子澄奉表於元帝帝嘉之累加散騎常侍安南將軍假節校尉刺史如故賜爵褒中郡公遜以地勢形便上分牂牁爲平夷郡分朱提爲南廣郡分建寜爲夜郎郡分永昌爲梁水郡又攺益州郡爲晉寜郡事皆施行太興四年建寜太守孟才以驕暴無恩郡民王淸危郎逐出之眀帝太寜元年李雄使其將李驤任回冦越嶲之臺登將軍司馬玫死之先是越嶲太守李釗爲雄所執自蜀逃歸遜復以釗守越嶲李驤等攻釗釗自南秦縣與漢嘉太守王載共拒之戰於溫水釗敗績載遂以二郡附雄彜王衝歸及朱提雷照建寜爨畺等皆降惟寜州不附雄怒復使李驤渡瀘水冦寜州遜使將軍姚崇與興古太守爨琛距之戰於堂狼大破驤等崇追至瀘水透水死者千餘人崇以道逺不敢渡水遜以崇不窮追也怒囚羣帥執崇鞭之怒甚髮上衝冠冠爲之裂夜中卒遜在州十四年州人以遺愛立遜中子堅行州府事詔以堅爲南夷校尉寜州刺史謚遜曰壯二年冬梁水太守爨亮晉寜太守李過叛降於李雄三年徵南大將軍陶侃懼堅不能抗對蜀人表以零陵太守尹奉爲寜州刺史徵堅還成帝咸和二年寜州秀才龎遺起義兵攻李雄將任回李謙等雄遣其將羅恆費黒救之刺史尹奉遣禆將姚嶽朱提太守楊述援遺戰於臺登嶽等敗績術死之八年李雄復遣李壽攻朱提以費黑卭攀爲先鋒又遣任回徵木落分寜州之援刺史尹奉及建寜太守霍彪並降之李雄遂盡有南中之地惟牂牁謝恕勵眾保境不爲雄用官至撫夷中郎將加寜州刺史與平夷傅寶亦仕晉爲尙書郎號南中人傑咸康四年李壽據蜀分寜州之興古永昌雲南朱提越嶲河陽六郡爲漢州晉亦遙分牂牁夜郎朱提越嶲四郡置安州八年復罷安州並寜州以越嶲還屬益州然其地仍爲賊據穆帝永和三年桓溫破蜀南中始復歸晉咸安二年沒於苻秦太元八年復爲晉有地旣險絕叛服不常𨿽中朝除授都督每列寜益之號皆止遙相羈縻而已

隋史萬歳平爨翫

自南北分爭寜州道絕爨習爨琛之後以方土大姓自爲君長宋元嘉十九年晉寜太守爨松子舉兵反寜州刺史徐循討平之其後爨龍顏仕宋爲龍驤將軍封卭都侯爨云仕魏爲驃騎大將軍封同樂郡侯梁大同三年武陵王紀爲益州都督開建寜越嶲貢獻方物十倍前人其後以彭城徐文盛爲持節督寜州刺史羣蠻不識教義貪欲財賄劫竊相尋前後刺史莫能制文盛推心撫慰示以威徳彜人感之太淸二年因侯景之亂召募數萬人來赴元帝嘉之以爲散騎常侍督軍東討土人爨瓉遂據有牂牁興古等郡朝廷不得已授瓉寜州刺史瓉死子震翫分統其眾周閔帝時隋文帝爲相國以將軍梁睿代王謙爲益州總管謙反睿帥步騎二十萬討平之威震西川蠻獠歸附惟南寜爨震恃逺不賓睿乃上疏請因平蜀士眾略定南寜計彼熟蠻租調足供兵馬都督杜神敬昔曽使彼具所諳練並送於朝疏入未報睿復請曰寜州與交廣相接路乃非遙伐陳之日復是一機決謂須取文帝深納之以方謀內禪人心未安故未之許迨開皇初爨翫遣使朝貢命韋世衝以兵戍之置恭州協州昆州以爨翫爲昆州刺史明年翫叛乃遣太平公左領軍史萬歲爲行軍總管帥眾南徵從越嶲進兵經馬湖畨山自蜻蛉川過弄棟次小勃弄大勃弄至於南中賊前後屯據要害萬歲皆擊破之行數百里見諸葛武侯紀功碑銘其背曰萬歳之後勝我者過此遂命左右僕其碑下復有字史萬歲復立吾碑萬歲惶恐再拜重扶其碑立之進渡西彌河入渠濫川破其三十餘部諸彜大懼遣人請降獻明珠徑寸於是勒石頌美隋徳萬歲請以爨翫入朝文帝許之將發翫疑不欲行復以金寶賂萬歲萬歲乃捨翫而還蜀王秀在益州知其事遣使往索萬歲聞之悉以所得沈於江索無所得論功晉位柱國督晉王府軍事眀年爨翫復反蜀王秀奏萬歲受賂縱賊致生邊患上令窮之事皆驗罪當死上數之萬歲曰臣畱翫者恐其州有變畱以鎭撫臣還至瀘水詔書方到由是不將入朝實不受賂上以萬歲心有欺隱顧左右將斬萬歲懼而服罪頓首請命左僕射髙熲右衛大將軍元旻等進曰史萬歲勇略過人每行軍未嘗不身先士卒𨿽古名將未能過也上意少解罪止除名而翫懼見討更入朝卒爲文帝所戳子宏達等俱沒入爲奴夫以史萬歲之雄武連破諸彜自以爲功過諸葛矣然而幾罹刀俎爲天下恥笑何哉貪賂無厭與淡泊眀志者異也同時安定梁毘爲西寜州刺史在州十七年蠻酋以金來饋毘受置座側對之慟哭曰此物饑不可食寒不可衣汝等以此相滅不可勝數今將此來欲殺我耶悉舉以還之於是諸蠻感悟遂不相攻文帝聞而善之徵爲散騎常侍由此觀之人之賢不肖懸殊豈在他與貪與不貪二者而已

唐初經理滇中

隋唐之間南蠻久不通中國各自爲酋長建寜以東有東爨烏蠻西爨白蠻又其東有東謝蠻南謝蠻東謝之南有西趙蠻皆在牂牁興古之間其西爲昆彌卽漢之昆眀以西彌河爲境在蜻蛉弄棟之外名號不一有徒莫抵蠻儉望蠻白水西洱蠻洱河之西有永昌蠻在越嶲者有松外諸蠻其酋帥楊氏張氏蒙氏各居一方不相統轄唐髙祖武徳元年釋爨翫之子爨宏達歸爲昆州刺史益州刺史段綸因遣使兪大施至南寜治共範川招諭其部落而兩爨始定矣三年牂牁謝龍羽來朝其後復遣使至以其地爲牂州拜龍羽爲刺史而謝趙諸蠻漸向風矣四年嶲州治中吉宏緯通南寜諭昆彌使內附因遣使朝貢歲與牂牁使俱來而西彌河一帶始復通中國矣然諸彜𨿽附朝廷遣使撫之類貪縱不法失逺人心髙祖聞蜀郡司法韋仁壽寛厚有識度乃以爲檢校南寜州都督寄治越嶲仁壽旣受命將兵五百人至西彌河周曆數千里宣播帝治蠻夷望風歸附仁壽承制立七州十五縣各以其豪帥爲牧宰威令簡嚴人人安悅仁壽將還諸酋長泣畱之仁壽以池壁未立爲解諸酋卽相率爲築城立廨捨仁壽乃告以實曰吾奉詔第撫循庸敢擅畱此諸酋悲啼祖行各遣子弟隨貢方物上大悅仁壽請徙治南寜州假兵遂撫定詔可勅益州刺史竇軌給兵護送軌疾其功訹言山獠方叛未可以逺略歲餘仁壽卒功用不成時建寜酋長張樂進求遣使隨仁壽入朝因以進求爲首領大將軍貞觀初又以爨歸王爲南寜大姓彜眾所服遂用之使代仁壽爲南寜州都督居石城閱三年東謝蠻謝元深南謝蠻謝彊皆來朝西趙蠻趙摩索亦爲黔州豪帥田康所諷率所部萬餘戶內附因以東謝地爲應州南謝地爲莊州西趙地爲明州皆卽授其酋帥爲刺史繪王會圖以示後人至貞觀二十年嶲州大都督劉伯英上言松外諸蠻暫服亟叛請擊之上從其言眀年使右武衛將軍王建方發蜀十二州兵進討松外諸蠻其酋帥雙捨拒戰敗走殺獲十餘萬羣蠻震駭走保山谷建方遣使詣西彌河諭其帥楊威等歸附者七十餘城戶十萬九千署其首領蒙和等爲縣令復遣奇嶽自嶲州道千五百里掩西彌河蠻帥楊盛大駭欲遁去使者好語約降乃遣首領十人納欵軍門建方振旅而還於是西彌河大首領楊棟東彌河大首領楊斂松外首領蒙羽等俱請入朝授官職二十三年復遣將擊西爨蠻開蜻蛉弄棟爲縣其西徒莫抵蠻儉望蠻皆來內附以其地置傍望監求邱五州隸郎州都督此唐初髙祖太宗次第經理諸蠻之大略也旣而太宗崩髙宗嗣位蜻蛉弄棟之西白水蠻與大小勃弄蠻酋頗相誘爲亂都督任懷玉招之不從乃以左領軍將軍趙孝祖爲郎州道行軍總管同懷玉討之至羅仵山其酋禿摩蒲與大鬼主都千以眾塞箐口孝祖大破之棄城追至周近水大酋儉彌幹鬼主董朴瀕水爲柵以輕騎逆戰孝祖擊斬彌幹禿摩蒲等會大雪蠻凍皸死亾略盡孝祖請因屢捷之師隨便西討大小勃弄諸蠻詔許之眀年孝祖兵西入小勃弄酋長歿盛屯白旗城率萬騎戰敗斬之進至大勃弄酋帥楊承顚嬰城固守麾軍進攻執承顚余屯皆降始攺雲南縣爲匡州領勃弄匡川二縣是年罷郎州都督更隸戎州永徽四年張樂進求讓位於蒙詔細奴邏五年西彌蠻蒙儉和捨誘其黨諾沒弄楊虔栁等七部皆反以李義爲姚州道總管率兵討之斬諾沒弄楊虔栁等蒙和等遁復集餘眾令犍將誇幹率之轉戰義等復誅誇幹乘勝逐北斬首七十餘級獲馬五千匹和捨力屈面縛請降蒙儉亦聽招撫語詳駱賓王露布六年蒙詔細奴邏遣子羅炎入朝因以奴邏爲巍州刺史賜錦袍至顯慶元年羅炎復入朝謝錫命西彌河楊棟等聞蒙詔見寵於唐因與顯和蠻酋長王羅祁郎昆黎盤四州酋長王伽衝俱率所部內附麟徳元年置姚州都督府於昆明之弄棟川自隋以來南寜西寜各設刺史而於嶲州戎州設都督以經理之然去蠻尙逺武陵縣主簿石子仁建言姚州在永昌之北越嶲之南地有崇山修谷平疇廣川東有金沙江之利西接雲南州之勝南距威楚北瞰點蒼最爲險要請置都督每年募五百人握兵鎭守玆地以治楪楡彌河諸蠻則羣蠻不敢橫而中國長有金寶鹽布之利矣上從其言故置府焉總章二年置祿州望州又析昆眀之地爲殷州總州惇州以安輯諸蠻其後又置盤麻等四十一州皆以首領爲刺史咸亨三年永昌蠻叛殺姚州長史李孝讓辛文協行軍總管梁積壽討平之南寜州爨歸王亦襲殺東爨首領蓋聘及其子蓋啟儀鳯二年吐番始通西彌蠻先是劍南募兵於戎州西南築安戎城以斷吐番通蠻之路至是吐番以生羌爲向導攻陷其城以兵據之由是西彌諸蠻皆降於吐番調露二年永昌蠻復叛命李義復總師討之敗績郎將劉惠戰死於是廢姚州武太后垂拱四年復置姚州未幾參軍李漆爲蠻所殺天授元年遣禦史壽春裴懷古安集西南蠻延載元年永昌蠻酋董期帥部落二萬戶內附神功二年蜀州刺史張柬之請罷姚州不報睿宗景龍元年吐番及姚州蠻寇邊以鐵絙跨漾濞二水爲橋以通西彌蠻築城戍之擊討使唐九徵受命自嶲入永昌累戰皆捷盡刋其城壘毀絙焚橋命管記閭邱均勒石於劍川俘其魁帥以還而爵賞久淹論者惜之自是而後唐於南中無勝師矣按滇本瘠土前史咸言其地有金銀丹漆牛馬鹽布之利故歷代英主爭盡心焉究之歲入未足以供設官置兵之費動耗內地數百萬金錢以益之而嘗不免於亂則亦何資於此哉善矣夫張蜀州之請罷之也其略曰姚州古哀牢之舊國絕域荒外山髙水深自生人以來洎於後代不與中國交通前漢唐蒙開夜郎滇笮而哀牢不附至光武季年始請內屬漢置永昌郡以統理之乃收其鹽布氈罽之稅以利中土其國西通大秦南通交址奇珍異寶進貢歲時不闕先主據有巴蜀嘗以甲兵不充及備死諸葛亮五月渡瀘收其金銀鹽布以益軍儲使張伯岐選其勁卒勇兵以增武備故蜀志稱自亮南徵而國以富饒甲兵充足由此言之則前代置郡其利頗深今金銀鹽布之稅不供珍奇之貢不入戈戟之用不實於戎行寶貨之資不輸於大國而空竭府庫驅率平人受役蠻夷肝腦塗地臣竊爲國家惜之姚府所置之官旣無安邊靜冦之心又無諸葛亮且縱且擒之技惟知詭謀狡算恣情割剝貪饕劫略積以爲常扇動酋渠遺成朋黨折支謟笑取媚蠻夷拜跪趍伏無復慚恥提攜子弟嘯引凶愚聚會蒲博一擲累萬劍南逋逃中原亡命有二千餘戶見散在彼州專事掠奪國家設官分職以化俗防姦無恥無厭狼籍至此今不問彜夏負罪並深見道路劫殺不能禁止臣恐一朝驚擾爲禍轉大伏乞省罷使隸嶲府歲時朝覲同之畨國瀘南諸鎭亦皆可廢於瀘北置闗百姓自非奉使入畨不許交通往來增嶲府兵選擇淸良宰牧統之爲便當時不能用後卒爲南詔所據屢戕唐師焉

南詔始興

南詔蒙氏細奴邏者九隆五族牟苴篤三十六世孫也其父龍迦獨世居哀牢山因避難與子自哀牢同至蒙認耕於巍山之麓細奴邏數有神異孳牧繁息部眾日盛時張樂進求爲雲南大首領因祭鐵柱鐵柱者諸葛武侯所立也歳久剝泐進求重鑄之旣成合酋長九人祭天於柱細奴邏與焉有鳥五色集於柱上久之飛憇細奴邏左肩眾以爲異戒勿驚寢食惟謹十八日鳥乃去於是眾心歸細奴邏進求遜位焉細奴邏不敢當相讓至再因拔刀砍石曰我當爲主劍入此石遂入石三寸乃受眾推立爲主今蒙化府北二十五里有盟石是也始築城隴圩圖山上周圍四百餘丈稱蒙社詔時滇西稱詔者非一而蒙社在諸詔之南故又曰南詔其時有郭郡矣者爲武臣波羅旁者爲文臣又有楊波逺者號神明大士騎靑牛能知鹽泉開諸鹽井國以富實細奴邏立二年遣子羅晟炎入朝髙宗納之封爲巍州刺史賜錦袍眀年復遣羅晟炎入朝謝錫命至上元元年細奴邏死子羅晟炎嗣恭儉能治國武后垂拱五年朝京師賜金帶錦袍歸國睿宗景云元年節度使李知古擊姚嶲蠻旣降又請築城列置州縣加賦一倍因誅其豪嶲掠子女爲奴婢羅晟炎因眾亂引吐番攻知古殺之大極元年羅晟炎死子炎合嗣未幾死弟晟邏皮嗣始立孔子廟於國中立差法收商稅築拓東龜城元宗初姚嶲諸蠻屢叛殺都督而晟羅皮猶奉正朔遣張建成入覲受浮圖像並佛書以歸請大唐匠恭韜徽義等至國建崇聖宏聖等寺並浮圖以鎭水患開元十五年死子皮羅閣嗣使淸平官張羅皮從嶲州都督張審素擊諸蠻破之拔昆眀及鹽城以功封羅皮爲永昌郡都督兵威旣振思並吞諸夷因謀於張建成賂劍南節度使王昱請合六詔爲一許之遂並有五詔更連陷遼川永昌石鼓沙追賧龍佉賧等處之地二十五年與禦史嚴正誨謀擊吐番自統軍打石橋城令子閣羅鳯攻石和子旣而又與中使王承訓同破劍川蠻彌河蠻眀年入朝封越國公特進開府儀同三司賜名歸義子閣羅鳯亦爲左金吾衛大將軍尋拜特進都知兵馬大將前後兩賜璽書馳遣中人冊爲雲南王賜錦袍金鈿帶乃以蒙社都會未勝築太和城於蒼山洱水之間徙居之立上下二闗曰龍首龍尾天寶初越嶲都督竹靈倩置府東爨通安南因開步頭築安寜城賦役繁重羣蠻震騷於是南寜州都督爨歸王昆眀刺史爨祺求州爨守懿■﹝忄累﹞山大鬼主爨彥昌南寜大鬼主爨崇道等攻殺竹靈倩並築城使者破安寜事聞唐遣中使孫希荘禦史韓洽都督李宓等委爨歸義討之歸義遣大將段儉魏與李宓等赴安寜爨歸王及崇道等懼率兄弟千餘人泥首謝罪赦之李宓欲乘此以威東爨激崇道殺日進及歸王東爨諸蠻並起驚怨曰歸王崇道叔也日進崇道弟也信讒殺親天地不容各欲興師問罪歸王妻阿奼烏蠻女也走父部乞兵遣使請歸義求殺夫者歸義爲請於朝仍以歸王子守隅爲南寜州都督歸義以女妻之又以一女妻崇道子輔朝以和解而崇道守隅仍相攻討不置阿奼請歸義爲興師乃協同諸爨逐崇道走黎州遂擄其族並輔朝收還其女崇道尋被殺於是諸爨日弱南詔益彊其西緬暹邏大秦其南交址八百眞臘占城老撾諸國皆歲進奇珍天寶四載遣孫鳯迦異入宿衛授鴻臚少卿賜樂一部七年蒙歸義死子閣羅鳯嗣八年詔特進何履光率十道兵定南詔境取安寜城及鹽井遣中使黎敬義持冊封閣羅鳯爲雲南王以其子鳯迦異爲鴻臚上卿兼陽瓜州刺史都知兵馬大將軍自細奴邏至此凡五世俱奉唐正朔閣羅鳯立三年始攺元立國號曰大蒙又五世世隆始僭稱皇帝細奴邏僞稱奇嘉王號髙祖羅晟炎號興宗晟羅皮稱威成王號太宗惟皮羅閣失號謚南詔野史卽稱歸義王云

並六詔爲一

六詔之稱尙矣予初至滇求其始末與竊據之處無知之者旣而觀野史得皮羅閣建松眀樓誘五詔同至祭祖因舉火焚死事且曰今滇中六月二十四日居民爇炬相照稱星回節此其由來也夫南蠻以詐殺其同姓爭土地此固苖獠常事何以人至今效之隨又聞皮羅閣爲此計時人無知者惟鄧睒詔妻慈善勸其夫毋行夫不從慈善以鐵釧約夫臂旣而果被焚死各詔屍莫能辧慈善以鐵釧故得其夫屍歸塟皮羅閣聞其賢智欲娶之慈善佯諾俟塟夫百日乃嫁葬畢遂閉城自固曰某非忘夫事讎者南詔圍之三月食盡盛衣冠自塟於座竟以餓死南詔旌其城曰徳源城嗟乎介之推死而至今有寒食屈靈均死而至今有競渡不忘忠義也玆星回節慈善足以當之矣慈善一稱寜北妃徳源城今在鄧川治東諸志皆載之然皮羅閣之並五詔又不止以松眀樓也五詔者一曰浪穹詔蠻丰時據之一曰施浪詔蠻施望欠據之與鄧睒詔蠻丰咩所據俱在大理北是爲三浪其西北曰摩些詔一名越析卽今麗江府地蠻波衝所據地甚廣東南百五十里石壁上有色斑斕類花馬因又號爲花馬國又其北爲蒙嶲詔蠻嶲輔首據之古越嶲地今爲四川行都司五詔皆在蒙社詔之北故蒙詔稱南詔焉又有時旁詔矣川羅識詔不在六詔之數皆哀牢雜種九十九部之後自相吞並而爲八又並而爲六也各受唐爵爲諸州刺史而屬於姚州都督府受劍南節度使節制南詔漸彊皮羅閣承父志欲並吞五詔與張建成謀之建成曰蒙嶲越析逺隔異壤欲越三浪而取之勢難且二詔彊大未易服宜先假通好後引彊兵力攻三詔三詔歸我二詔不足平矣又曰六詔同爲唐臣非請於朝頓廢之懼見討今劍南節度使王昱好利厚賂以寶貨必爲我請然後動兵無不濟也乃令人賫金寶厚賂王昱密求合六詔爲一朝廷許之皮羅閣旣得朝命先密遣人說二詔蒙嶲詔嶲輔首死無子弟佉陽照立佉陽照死子照厚立其地聨吐番嘗慮鹵侵之而南詔方以破吐番受賞於是以子厚羅質南詔皮羅閣又遣人至越析講好越析地廣兵彊素爲南詔畏忌而波衝妻美而滛豪酋張尋求烝之爲波衝所覺尋求懼誅遂與其妻謀殺波衝南詔使歸陳其事皮羅閣曰此弒逆大故朝廷當自討之無庸吾力卽以聞之王昱且曰請節度至姚州召而誅之一夫力耳昱用其策嚴兵抵姚召尋求至鎭數其罪殺之部落無長昱已入南詔賂且念其獻謀功卽以磨些地界畀之南詔不費一矢坐得花馬國波衝兄子於贈憤奪其國力不能爭乃持故王所寶鐸鞘東北渡河邑於龍佉河才百里號雙捨使部酋楊墮居河東北治兵欲復故土皮羅閣攻之於贈樹壁攻不能克建成曰此窮冦也今當有三浪姑緩之乃還兵取浪穹浪穹邆睒相去十五里及咩羅皮移邆川治大釐城與浪穹逺隔洱水皮羅閣恐其救浪穹以好言慰之咩羅皮惑之不來援浪穹詔丰時死子羅鐸立羅鐸死子鐸羅望立爲浪穹刺史南詔兵至與戰不勝挈其部退保遷義督羅魯城更稱劍浪詔南詔遂有浪穹之地還兵乘咩羅皮不備以輕鋭掩襲大釐咩羅皮率其部復入鄧睒據鐘山之險令人約浪穹施浪之眾合兵以拒南詔此時施浪勢孤弱又令族人施各皮據石和城互爲羽翼而皮羅閣始出兵時先令子閣羅鳯別引精騎攻鹵施各皮施望欠孤立故欲與咩羅皮合然邆睒浪穹喪敗餘燼南詔大兵臨之三浪望風瓦解南詔席捲邆睒咩羅皮走保野共川而死其子皮羅邆於川東築城十里自固施望欠旣敗南詔以兵脇降其部望欠不敢歸蒙次和村將攜其族屬北走吐番又恐爲追者所及乃以族走永昌獻愛女以乞和許之望欠走蘭江溺死其弟施望幹走吐番吐番立爲詔納之劍川與鐸羅望等雜居眾尙數萬皮羅閣破四詔惟蒙嶲尙未加兵已而王照原喪眀子又質於南詔國中無主部下將別立宗屬南詔謀曰王瞽更立彊眀不易圖矣不若歸其子因令人隨往乘便圖之於是遣兵送原羅還國眾遂立之居數月送往兵士劫殺照原南詔遣兵應之遂據有越嶲並鹵原羅以歸自南詔並有蒙嶲土地開辟與吐番接壤乃使白蠻戍黎溪焉皮羅閣𨿽滅五詔猶恐遺孽尙存將遺後患於是建松眀爲樓誘而焚之而浪穹之鐸羅望鄧睒之皮羅邆施浪之施望幹與蒙嶲之羅原皆爲火燼矣惟越析於贈逺不與會後閣羅鳯往擊楊墮破之於贈投瀘水死獲其鐸鞘以歸鐸鞘者狀如殘瓣有孔旁達出麗水餙以金所擊無不洞彜人寶重月以血祭之五詔旣滅其後嗣散居劍順之間者貞元中南詔北伐俱擄之徙永昌此南詔謀並六詔之始末也予旣感慈善妃事且恨王昱以封疆大臣貪賄賂飬南詔之惡卒以亾唐也著其事另爲一篇

南詔叛殺張虔陀李宓等

國家疆場之禍大率不始於一日其先必有以養之其旣必有以激之而禍乃至不可救甚矣小人之悞國也南詔至開元天寶間已成尾大不掉之勢然而嫌隙未開彼猶重於發難夫以一隅之眾抗天朝之大彼有所憚而不敢發亦情也邊疆之人茍能待之以禮撫之以恩裁之以義則亦不難使常爲我用乃無賴小人不審勢度力橫肆侵暴辱之以不能堪逼之以不得已使彼得有詞於下而逞於一決我復無力以制之一戰不利彼將曰上國之人固如是其不足畏而疆場之禍深矣嗚乎此張虔陀李宓之罪所當次王昱而同服上刑者也李宓初爲雲南太守後以都督同南詔討諸爨旣以計激爨崇道殺爨歸王爨暹等惡南詔解其難奏南詔諸不法狀節度使郭虛已解之張虔陀亦雲南太守貪淫矯詐故事蠻酋謁都督必率其妻子與俱閣羅鳯旣立率妻妾過虔陀虔陀皆私之又多所徵求不應輒使人辱罵由是怨憤日深閣羅鳯陰修城堡習馬練兵結好吐番以圖大逞於麼些九睒之地置鐵橋跨金沙江以通往來張虔陀知南詔謀唐亦於飽煙蘿山之南築一城以保禦不測天寶九載虔陀奏南詔將叛遣劍南節度使鮮於仲通出南溪路大將軍李暉從會同路安南都督王知進從步頭路討之閣羅鳯馳表陳虔陀六罪云吐番是漢積仇遂與陰謀擬共滅我一也誠節王之庶弟以其不忠不孝貶在長沙而被奏歸擬令間我二也崇道蔑盟構逆罪合誅夷而卻收錄與宿欲令仇我三也應與我惡者並授官榮與我好者咸遭抑曲務在下我四也築城收質繕甲練兵密欲襲我五也重科白直倍稅軍糧徵求無度務欲獘我六也書上眀皇意稍解使中官賈奇俊詳復奇俊入虔陀賂是虔陀閣羅鳯怒因遣大將王毗雙羅恃等揚兵送檄問虔陀罪是冬發兵攻姚州虔陀戰不勝飲酖卒遂陷姚州都督府城中人皆移置別所空其城及小彜州凡三十二閣羅鳯忿旣泄又就安寜城使王克昭再申巳寃克昭不允因攻安寜將陷聞鮮於仲通大軍已出戎嶲進次曲靖意頗懼遣首領與雲南錄事參軍姜如芝賫狀告仲通曰蚌鷸交守恐爲漁父所擒乞居存見亾在得思失幸容自新願還所據復置府城仲通不聽進薄白崖漸逼江口閣羅鳯猶遣使再三陳乞且曰今吐番大兵壓境若不許當歸命吐番雲南之地非唐有也仲通怒囚其使密遣將王天運遶出點蒼山後欲腹背交攻閣羅鳯遣子鳯伽異大將叚儉魏迎山後師自統大兵戰於洱河適吐番救至與南詔兵合擊唐師大敗仲通僅以身免王天運亦爲叚儉魏所殺死者六萬人因遣次子鐸傅舊大酋望趙佺鄧楊傅磨許及子弟十六人賫金寶赴吐番告捷吐番喜命宰相綺祥葉樂冊閣羅鳯爲東帝給金印授鳯伽異大瑟瑟告身都知兵馬大將稱兄弟之國號贊普鍾猶言王弟也閣羅鳯遂以贊普鍾紀年僣號大蒙國以叚儉魏爲淸平官賜名忠國卽唐天寶十一載也鮮於仲通旣敗徵還以楊國忠領劍南節度使調天下兵徵雲南十二載命漢中郡太守司空襲禮內使賈奇俊率師復置姚州以賈瓘爲都督南詔使其將洪光乘及吐番論綺裏徐同圍姚州復陷之擒賈瓘十三載劍南畱後李宓等率十道兵討南詔眾凡十萬輦餉者不計涉海而疫死者相踵閣羅鳯密遣將絕其糧道誘宓深入至太和堅壁不戰宓糧盡欲引還適吐番論綺裏徐兵至內外夾擊宓沈江死軍悉潰前後死者二十餘萬人閣羅鳯曰生𨿽禍之始死乃怨之終今天子致討兵士何辜乃收亡將等尸祭而葬之今趙州有萬人塜焉十四載南詔復使洪光乘與杜羅盛叚附克等奉淸平官趙佺鄧統兵從昆眀路與吐番相綺祥葉樂節度使尙棟贊等陷越嶲會同軍肅宗至徳元載復置越嶲以楊廷琎爲都督兼固臺登吐番使人謂閣羅鳯曰不蚤除恐成枝蔓羅鳯遣子鳯伽異以重兵駐瀘水上會大軍將楊傅磨牟等與吐番軍將欺急歷如數道齊入復陷越嶲上元三年冬閣羅鳯降尋傅驃諸國尋傅國疇壤沃饒人物殷湊南通渤海西近大秦閣羅鳯刋木通道直扺其國以威武諭降之並下驃國始於漾共置謀統部與淸平官楊佑等引兵東伐侵硪碌取和子城又取雞和城置石鼔縣於沙卻地置俗富郡取澄江爲河陽郡閣羅鳯登覧昆州見安寜雄鎭爲諸爨要衝山對碧雞波還碣石鹽池鞅掌利及牂歡城邑綿延勢連戎僰山河可以作藩屏川陸可以飬人民後二年命子鳯伽異於昆州置拓東城以鎭撫東爨又置安寜縣以蘇閉阿裒治之還兵太和城又遣楊佑撫治長州郡車氏枳磑等蠻佑於各地建城堡周回相望數十里蠻民甚敬畏之封佑爲長州郡公又取曲州靖州置石城郡遣昆州城使楊牟利以兵脇西爨徙戶二十餘萬於永昌城東爨以言語不通多散居林谷得不徙代宗大歷元年更築羊苴咩城於太和之北名大理立徳化碑於太和城淸平官鄭回撰文使敍已背唐歸番非得已之故且曰我上世世奉中國累封賞後嗣容歸之若唐使者至可指碑澡祓吾罪也四年攺元長壽又十年死僞謚神武子鳯伽異先死孫異牟尋嗣追謚鳯伽異爲悼惠王閣羅鳯父子𨿽兩戕王師觀其屢次陳乞收葬亾師終掲石碑以眀已叛唐之故斯其心亦可哀矣倘得良節度使若韋仁壽韋臯軰撫而用之難何自生史稱楊國忠當國喜立邊功故李宓等阿迎其意後𨿽摧敗猶以捷聞卒之宓與虔陀絕命蠻境國忠亦不免馬嵬之誅小人悞國國未亾而身先隕矣彼貪賄飬亂之王昱徵吐番不利亦卒貶嶺南以死嗟乎戕身名壊國事貪與淫之爲害各如彼頋可不畏哉頋可不謹哉

異牟尋復歸唐

異牟尋爲人有智數善撫其眾頗知書其臣鄭回者唐西瀘令閣羅鳯陷嶲州得之重其惇儒號蠻利俾敎子弟得捶榜國中無不憚鳯伽異異牟尋皆師事焉尋以大歷十四年嗣立吐番冊爲日東王攺元見龍悉眾二十萬入冦與吐番並力一趍茂州踰汶川擾灌口一趍扶文掠方維白壩一侵黎雅冦卭崍闗令其下曰爲我取蜀爲東府工技悉送邏娑城歳賦一縑於是進陷城聚人卒走山徳宗發禁兵四千人使神策都將李晟將之發邠隴範陽兵五千使鳯翔節度使朱泚金吾衛大將軍曲環將之以救蜀東川出軍自江油趨白壩與山南兵合大敗吐番與南詔眾斬首六千級生禽與顚踣厓峭且十萬吐番怒殺誘導使來者異牟尋始懼興元初遷居羊苴咩城築袤十五里攺國號曰大理攺元上元封境內山川爲五嶽四瀆中嶽點蒼山東嶽絳雲露山南嶽蒙樂山西嶽髙黎共山北嶽玉龍山四瀆一曰黒惠江一曰瀾滄江一曰金沙江一曰潞江並建祠及三皇廟春秋致祭設官分職立把國事八人曰坦綽曰布燮曰久贊曰酋望曰正酋望曰員外酋望曰大將軍曰員外立九爽分理曰幕爽主兵曰宗爽主戶籍曰慈爽主禮曰罰爽主刑曰勸爽主官人曰厥爽主工作曰萬爽主財用曰引爽主客曰禾爽主商賈皆淸平官酋望大將軍兼之又立三托曰乞托主馬曰祿托主牛曰巨托主廩大府主將曰演習副曰演覽中府主將曰繕裔副曰繕覧下府主將曰澹酋副曰澹覧小府主將曰幕撝副曰幕覧府有陀酋陀西卽管記判官之類王自稱曰元謂其下曰昶王后曰信麼妃曰進武外有六節度曰弄棟今姚安地曰永昌曰銀生今景東鎭沅曰劍川曰麗水曰柘東令安寜昆陽之間上元中鳯伽異築城於此有二都督曰會川曰通海治民者有十■﹝貝僉﹞一曰雲南■﹝貝僉﹞一曰白崖■﹝貝僉﹞又曰勃弄■﹝貝僉﹞一品澹■﹝貝僉﹞一邆川■﹝貝僉﹞一蒙捨■﹝貝僉﹞一大釐■﹝貝僉﹞又曰史■﹝貝僉﹞一苴咩■﹝貝僉﹞又曰楊■﹝貝僉﹞一蒙秦■﹝貝僉﹞一矣和■﹝貝僉﹞一趙川■﹝貝僉﹞人丁壯者皆爲戰卒王之親兵曰朱弩佉苴佉苴韋帶也兵百人置羅苴子統一人羅苴子戴朱鞮鍪負犀革銅盾而跣走險如飛自當長以降系金佉苴尙絳紫有功加錦又有功加金波羅民兵出以望苴蠻先驅以淸平子弟爲羽儀長八人淸平官見王不得佩劍惟羽儀長佩之凡田五畆曰雙上官授田四十雙以是爲差農無貴賤皆耕不徭役人歲輸米二斗是時南詔之境東至於銅柱鐵橋蟠桃玉楡東南至於交址南至於驃國木落山西至於太石西北至於吐番北至於神川東北至於黔巫縱橫數千里國富兵彊每爲吐番所役責賦重數悉奪其險立營堠歲索兵助防異牟尋苦之鄭回因乘便說曰吾國兵彊不下於吐番而反爲役屬此自斃也中國有禮義少求責非若吐番惏利無極也今棄之復歸唐無逺戍勞利莫大此異牟尋善之稍謀內附然未敢發會李泌亦勸徳宗招雲南以斷吐番右臂徳宗乃使韋臯爲劍南節度使臯撫諸蠻有威惠東蠻頗得異牟尋語白於臯臯乃遣諜者遺南詔書吐番覺之遣兵二萬屯會川以塞雲南趍蜀之路又索大臣子爲質異牟尋愈怨貞元五年乃決策歸唐與酋長定計遣使趙莫羅眉由西川楊大和堅由黔中東蠻鬼主驃旁且由安南凡三軰異道同趍成都遺臯帛書曰異牟尋世爲唐臣曩緣張虔陀志在吞侮中使者至不爲澄雪舉部惶窘得生異計鮮於仲通比年舉兵故自新無繇代祖棄背吐番斯孤背約神川都督論訥舌使浪人利羅式眩惑部姓發兵無時今十二年此一忍也天禍蕃延降釁蕭墻太子弟兄流竄近臣橫污皆尙結贊陰計以行屠害平日功臣無一二在訥舌等皆冊封王小國奏請不令上達此二忍也又遣訥舌逼城於鄙獘邑不堪利羅式私取重賞部落皆驚此三忍也又利羅式罵使者曰滅子之將非我其誰子所富當爲我有此四忍也今吐番委利羅式甲士六十侍衛因知懷惡不謬此一難忍也吐番陰毒野心輒懷摶噬有如偸生寔污辱先人辜負部落此二難忍也往退渾王爲吐番所害孤遺受欺西山女王見奪其位拓跋首領並蒙誅刈僕固志忠身亦喪亾毎慮一朝亦被此禍此三難忍也往朝廷降使招撫情心無二詔函信節皆送蕃廷𨿽知中夏至仁業爲蕃臣吞聲無訴此四難忍也曽祖有寵先帝後嗣率蒙襲王人知禮樂本唐風化吐番詐紿百情懷惡相戚異牟尋願竭誠自新歸欵天子請加戍劍南西山涇源等州安西鎭守揚兵四臨委回鶻諸國所在侵掠使吐番勢分力散不能爲疆此西南隅不煩天兵可以立功云且贈臯黃金丹砂臯護送使者至京師使者奏異牟尋請歸天子爲唐藩輔獻金示順革丹赤心也徳宗嘉之賜以詔書命臯遣諜往視臯令其屬崔佐時至羊苴咩城時吐蕃使者多在陰戒佐時衣牂牁使者服以入佐時曰我乃唐使者安得從小彜服異牟尋夜迎之設位陳燎佐時卽宣天子意異牟尋內畏吐蕃頋左右失色流涕再拜受命使其子閣勸及淸平官與佐時盟點蒼山載書四一藏神祠石室一沈西洱水一置祖廟一以進天子鄭回見佐時多所指導故佐時探得其情乃請牟尋攻吐番使者殺之刻金契以獻遣曺長叚南羅趙迦寛隨佐時入朝畱二旬有六日而歸閣勸賦詩以餞之於是南詔復爲唐臣初吐番與回鶻戰殺傷甚乃調南詔萬人異牟尋欲襲吐番陽示寡弱請以三千人行不許益至五千乃許之卽自將數萬踵後晝夜行大破吐番於神川遂斷鐡橋溺死以萬計俘其五王取鐵橋等十六城乃遣弟湊羅棟淸平官尹仇寛等二十七人又獻地圖方物又上吐番所封日東王金印去吐番所立帝號請復號南詔帝賜賚有加拜仇寛左散騎常侍封湊羅棟爲髙溪郡王明年夏六月冊異牟尋爲南詔王以祠部郎中袁滋持節領使成都少尹龎頎副之崔佐時爲判官俱文珍爲宣慰使劉幽巖爲判官賜銀窠黃金印文曰貞元冊南詔王印由石門趨雲南滋至太和城異牟尋遣兄蒙細羅勿等以良馬六十迎之金鍐玉珂兵振鐸夾路陳異牟尋金甲蒙虎皮執雙鐸鞘執矛千人衛大象十二引於前騎軍徒軍以次列詰旦受冊異牟尋率官屬北面立宣慰使東向冊使南向乃讀詔冊相者引異牟尋去位跽授冊印稽首再拜又授賜服備物退曰開元天寶中曽祖及祖皆蒙冊襲王自此五十年貞元皇帝洗痕錄功復賜爵命子子孫孫永爲唐臣因大會其下享使者出銀手脫馬頭盤二謂滋曰此天寶時先君以鴻臚少卿宿衛皇帝所賜也有笛工歌女皆垂白示滋曰此先君歸國時皇帝賜樂部龜玆音聲二列今喪亾略盡惟二人故在耳酒行異牟尋奉觴滋前滋受觴曰南詔當深思祖考成業抱忠竭誠永爲西南藩屏使後嗣有以不絕也異牟尋拜曰敢不承使者所命滋還復遣淸平官尹輔酋等七人謝天子獻鐸鞘浪創郁刃生金瑟瑟牛黃琥珀氎紡絲象犀越賧統倫馬朝廷賜賚甚厚各授官有差十一年驃國王雍羌亦遣使同南詔使獻其國樂凡二十二曲與樂工三十五人其曲皆演梵音一低一昂未嘗不相對凡五譯而至成都韋臯復譜次其聲作南詔奉聖樂奏之詔封雍羌爲彌臣國王七月異牟尋攻吐番復取昆明城以食鹽池又破施蠻順蠻並鹵其王置白崖城因定麼些蠻隸昆山西爨故地破芒蠻掠弄棟蠻漢裳蠻以實雲南東北開北方賧徙洱河白蠻羅落磨些冬門尋丁哦昌七種蠻以實其地九月獻馬六十匹十二年異牟尋取越賧置軟化府十四年遣酋望大將軍任邱各等賀正兼獻方物十五年謀擊吐番以邆川寜北等城當冦路乃峭山深塹修戰備帝許出兵助力又請以大臣子弟質於臯臯辭固請乃盡捨成都咸遣就學且言昆明嶲州與吐番接不先加兵爲所脇反爲我患請臯圖之時唐兵比歲屯京西朔方大峙糧欲南北並攻取故地然南方轉饟稽期兵不悉集是夏蕃麥不熟疫癘仍興贊普死新君立臯揣蕃未敢動乃勸異牟尋緩舉萬全愈於速而無功今境上兵十倍往歲且行營皆在嶲州扼西瀘吐蕃路昆眀可以無虞異牟尋請期它年吐番大臣以歲在辰兵宜出謀襲南詔閣眾治道將以十月圍嶲州軍屯昆眀凡八萬皆命一歲糧贊普以舅攘鄀羅爲都統遣尙乞力欺徐濫鑠屯西貢川異牟尋與臯相聞臯命部將武免率弩士三千赴之亢榮朝以萬人屯黎州韋良金以二萬五千人屯嶲州約南詔有急皆進軍過俄凖添城者南詔供饋吐番引眾五萬自曩貢川分二軍攻雲南一軍自諾濟城攻嶲州異牟尋畏東蠻磨些難測懼爲吐番鄕導欲先擊之臯報嶲州實往來道扞蔽數州蕃百計窺之故嚴兵以守屯壁相望糧械處處有之東蠻庸敢懷二乎異牟尋乃檄東磨些諸蠻內糧城中不者悉燒之吐番顒城將楊萬波約降事泄吐番以兵五千守臯將擊破之萬波與籠官拔顒城以來徙其人二千於宿川臯將扶忠義又取末恭城俘擊牛羊千計贊普大將旣煎讓律以兵距卜貢川一捨而屯國師馬定徳率眾落出降西貢節度監軍野多輸煎者贊普乞立贊養子當從先贊普殉亦詣忠義降於是番气衰軍不振欺徐濫鑠至鐵橋南詔毒其水人多死乃徙納川壁而待是年蕃霜雪早兵無功還期以眀年苦唐詔犄角亦不敢圖南詔臯令免按兵嶲州節級鎭守𨿽南詔境亦所在屯戍吐番懲野戰數北乃屯三瀘水遣論莽熱誘瀕瀘諸蠻復城悉攝悉攝吐番險要也蠻酋潛導南詔與臯部將杜毗羅䢐擊十七年春夜絕瀘破蕃屯斬五百級蕃保鹿危山毘羅伏以待又戰蕃大奔於時康黒衣大食等兵及吐蕃大酋皆降獲甲二萬首又合鬼主破蕃於瀘西吐番君長共計不得嶲州患未艾常謂南詔爲兩頭蠻以挾唐爲輕重也會蕃薦饑方葬贊普調斂煩至是大料兵率三戶出一卒蕃法爲大調集又聞唐兵三萬入南詔乃大懼兵戍納川故洪諾濟臘聿賫五城欲悉師出西山劍山收嶲州以絕南詔臯卽上言京右諸屯宜眀斥堠蚤斂田邠隴焚萊可困蕃入臯遣將邢毗以兵萬人屯南北路趙昱萬人戍黎雅州異牟尋謂臯曰蕃聲取嶲州實窺雲南請武免督軍進羊苴咩若蕃不出者請以來年二月深入時蕃兵三萬攻鹽州帝以蕃多詐疑繼以大軍詔臯深鈔賊鄙分其勢臯表賊精鎧多置南屯今向鹽夏非全軍欲掠河曲黨項畜產耳俄聞蕃破麟州臯督諸將分道出或自西山或由平彜或下隴陀和石門或經神川納川與南詔會是時回鶻太原邠寜涇原軍獵其北劍南東川山南兵震其東鳯翔軍當其西蜀南詔深入克城七焚堢百五十所斬首萬級生擒論莽熱獻於朝獲鎧械十五萬圍昆眀維州不能克乃班師振武靈武兵破鹵二萬涇原鳯翔軍敗吐番原州惟南詔攻其腹心俘獲最多帝遣中人尹偕慰異牟尋而吐番盛屯昆眀神川納川自守異牟尋比年獻方物天子禮之十九年正月旦上禦含元殿受南詔朝賀以其使楊模龍武爲試太僕少卿韋臯亦以招南詔破吐番功進檢校司徒兼中書令封南康郡王帝制紀功碑賜之憲宗元和三年異牟尋卒帝聞爲廢朝三日遣太常卿武少儀持節弔祭冊其子尋閣勸爲南詔王賜元和新印其國人私謚異牟尋曰孝桓上尋閣勸尊號曰驃信帝攺元應道以善闡爲東京太和爲西京四年死僞謚孝惠王子勸龍晟甫十三歲多狎小人旣冠益淫肆嗣位十年爲其下王嵯巓所弒而異牟尋之業始衰

王嵯巓入冦

王嵯巓南詔弄棟節度使一名蒙苴顚唐永貞元年勸龍晟嗣立攺元龍興淫肆不道十年王嵯巓因民怨弒之僞謚幽王立其弟勸利晟恐唐見討去帝號求和唐爲廢朝遣少府少監李銑爲冊立弔祭使勸利晟立攺元全義賜王嵯巓姓蒙氏號大容華言大兄也任淸平官決國事是時黃洞蠻屢叛邕管間連歲被兵嵯巓乘釁遂東冦安南然朝貢每歲不絕穆宗長慶三年始賜印是年勸利晟死於東京僞謚靖王子丰佑嗣丰佑矯敢善用其下慕中國始不連父名唐書謂佑乃利晟弟野史滇載記皆謂利晟子仍連父名稱晟丰佑焉穆宗使京兆少尹韋審規持節冊立丰佑遣洪成酋趙龍些楊定奇入謝文宗太和三年與王嵯巓謀入冦以蜀卒爲鄕導十一月襲破嶲戎二州又陷卭州遂北抵成都成都自韋臯結好南詔四十年無蠻儆兵備懈弛節度使杜元頴不卹士卒士多流入蠻境蠻衣食之盡得蜀之虛實以故長驅無能禦者惟蜀將尹偃率眾數萬保卭崍闗聞蠻冦至恃勇出闗逐蠻數里伏發馬倒中數十創而死蠻入成都止西郛十日慰賚居民市不擾肆將還乃取諸經籍掠子女工技數萬引而南人懼自殺者不勝計救兵至嵯巓身自殿至大渡河謂蜀人曰此南吾土也爾去國當哭聽爾哭別故鄕眾皆號慟赴水死者十二三餘皆被掠歸自是南詔工技文織與中國侔矣十二月東川節度使郭釗爲書責嵯巓背盟朝廷亦遣將董重質率大兵南伐嵯巓懼因復書郭釗歸罪杜元頴以修好焉眀年丰佑上表自陳兼疏杜元頴之罪已復遣使入朝朝議移李徳裕爲西川節度使徳裕旣至議韋臯傾內資結蠻好示以戰陣文法啟戎資盜其策非是今非痛革不能刷一方恥乃建籌邊樓按南道山川險要與蠻相入者圖之左西道與吐番接者圖之右其部落眾寡饋運逺邇曲折咸具召習邊事者與之指畫商定凡二邊情僞盡知之又料擇伏瘴舊獠與州兵之任戰者奏遣獰耄什三四士無敢怨又請甲人於安定弓人河中弩人浙西由是蜀之器械皆犀鋭率戶二百取一人使習戰貸勿事緩則農急則戰謂之雄邊子弟總十一軍築伏義城以制大渡淸溪闗之阻作禦侮城以控榮經犄角之勢作柔逺城以扼西山吐番復卭崍闗徙嶲州治臺登以奪蠻險又轉卭雅粟以佐內粟陽山之運十月爲漕始不涉炎月輦夫得免瘴毒自徳裕爲劍南完殘奮怯皆有條次於是二邊寢懼南詔請還所俘掠四千人五年又遣使貢方物六年南詔掠驃國民三千徙之拓東文宗開成四年五年武宗會昌二年俱遣使來朝六年復冦安南節度使裴元裕死之自徳裕經理西川蠻不敢窺蜀遂專力東方安南日苦兵革矣宣宗大中十年南詔於東京建五華樓以會西南彜十六大國君長樓方廣五里髙百尺上可容萬人又樹碑金馬山以記方物十二年安南經略使李琢苛墨自私以斗鹽易一牛彜人不堪結南詔將叚酋遷陷安南都護府號白衣沒命軍南詔發朱弩佉苴一千助守然朝貢猶歲至十三年丰佑死於東京佑在位三十六年攺元二曰保和天啟僞謚昭成王子世隆嗣南詔野史稱王嵯巓弒丰佑而簒位叚宗榜救緬回誘誅之立世隆滇史載簒位被誅者楊苴顚也然唐書古滇說滇載紀皆不載丰佑被弒事姑缺之南詔至丰佑王嵯巓而蠻益輕中國矣杜元頴不卹士卒蜀民被擄李琢苛墨自私安南遂陷然則豈蠻之能輕中國哉自取之耳李徳裕爲劍南其事不在滇而予詳志之以見有善於治國之人蠻夷自不得逞其長技也乃在廷方朋黨相傾以至於敗唐宣宗曰去河北賊易去朝中朋黨難玆於南詔亦云

世隆僭號

世隆以唐宣宗大中十三年立攺元建極先是世隆父丰佑遣使朝貢利賜與從者多杜悰自西川入朝表無多納蠻傔丰佑怒卽謾言索質子已而佑死是年宣宗亦崩懿宗遣內臣告哀世隆初立凶狠悖慢謂我國亦有喪朝廷不弔問詔書乃賜故王於是以艸具進使者而遣還朝廷以世隆名犯廟諱復無朝貢不告國喪亦絕冊立弔祭使世隆遂僣號稱皇帝攺國號大禮攺西京曰中都善闡東京曰上都冦播州陷之咸通元年陷武州安南都護李鄠棄州走以王寛代之二年攻邕管經略使李宏源兵少不能拒奔蠻州南詔亦引去詔殿中監叚文楚爲經略使數攺條約眾不悅以胡懷玉代之九月又冦嶲州時杜悰爲相方議遣使弔祭宣撫並詔驃信以名嫌冊命未可舉必易名乃得封命左司郎中孟穆持節往會隆陷嶲州遂止不行三年以蔡襲爲安南都護時七綰洞首領李由獨附蠻王寛不能制故以襲代之襲發諸道兵二萬屯守南詔憺畏不敢出左庶子蔡京經制嶺南忌襲功乃言南方自無虞武夫幸功多聚兵耗饋運請還戍兵惜財用襲執不可願畱五千兵累表不報卽極陳南詔伺隙久有十必死狀朝廷不省也拜京西道節度使京褊忮貪克峻條令爲炮燻刳斮法下愁毒爲軍中所逐走藤州矯制作攻討使印召鄕兵北道軍攻邕州不克眾潰貶死崖州以桂管觀察使鄭愚代節度南詔攻交州進略安南襲請救發湖荊桂兵五千屯邕州詔襲按軍海門襲請濟師以山南東道兵千人赴之南詔將楊思僣麻光髙以兵六千薄城而屯四年正月攻益急襲錄異牟尋盟言系矢上射入其營不答俄而城陷襲合宗死者七十人幕府樊綽取襲印走渡江督荊南兵入東郛苦戰斬南詔二千級是夜蠻遂屠城殺鹵十五萬人有詔諸軍保嶺南更以秦州經略使髙駢爲安南督護南詔逼邕州鄭愚自陳非將才願更擇人會康承訓自義成來朝乃授嶺南西道節度使發荊襄洪鄂兵萬人從之承訓辭兵寡乃大興諸道兵五萬往六月置行交州於海門進爲都護府調山東兵萬人益戍以容管經略使張茵鎭之因命經略安南茵逗畱不敢進安南之陷將吏遺人多客伏溪洞詔所在招還捄卹之免安南賦二年分兵屯容藤披蠻勢五年南詔回掠嶲州以揺西南西川節度蕭鄴率屬蠻鬼主邀南詔大渡河敗之眀年復來攻會刺史諭士珍貪獪陰掠兩林東蠻口縛賣之以易蠻金蠻至開門降盡殺戍卒士珍遂臣於蠻安南久屯兩河鋭士死瘴毒者十七夏侯孜言張茵懦不足事請悉以兵授髙駢從之駢以選士五千渡江敗林邑兵於邕州擊南詔龍州屯楊思僣燒貲畜走世隆遣楊緝思助叚酋遷共守安南以範胒些爲安南都統趙諾眉爲扶邪都統七年六月駢次交州戰數勝士酣鬥斬其將張詮李溠龍舉眾萬人降拔波風三壁緝思出戰敗還走城士乘之超堞入斬酋遷胒些諾眉上首三萬級安南平初駢過江約監軍利瓦伊周繼進維周擁眾壁海門騈次峯州大破南詔收所獲贍軍維周忌之匿捷書不奏朝廷不知駢問百餘日詔問狀維周劾駢玩敵不進更命右武衛將軍王晏權往代駢而駢已拔安南斬酋遷等晏權方挾維周發海門檄駢北歸適駢遣王惠贊傳酋遷首京師見艟艫甚盛乃晏權等惠贊懼奪其書匿島中間闗至京師天子覧書禦宣政殿羣臣皆賀大赦天下進駢檢校刑部尙書仍鎭安南初世隆遣淸平官董成等十九人詣成都節度使李福將廷見之成請以敵國禮見福不許導譯五反日旰士倦議不決福怒命武士捽辱之械系於館俄而劉潼代福節度卽挺其系表縱歸有詔召成等至京師見別殿賜物良厚慰遣還國眀年世隆使楊酋慶等來謝釋囚且歸成都俘三千人先是李師望請析卭蜀嘉眉黎雅嶲七州爲定邊軍建節度制機事近且速廷議是之卽以師望爲節度使治卭州距成都才五捨嶲州最南去卭乃千里緩急首尾不相副而師望利專制諱不言裒積無厭私賄以百萬計又欲激蠻怒幸有功乃殺酋慶等旣而戍士怒將醢師望以逞會召還以竇滂代之滂沓冒尢不法誅責苛纎甚於師望時蠻役未興而定邊已困世隆怨殺其使十年乃入冦以軍綴淸溪闗密引眾伐木開道經雪岥盛夏卒凍死者三千人遂奄至沐浴川窺嘉州破屬蠻遂次沐源滂遣兗海兵五百往戰一軍盡覆世隆乃身自將督眾五萬侵嶲州攻淸溪闗屯將杜再榮絕大渡河走諸屯皆退保北涯蠻攻黎州詭服漢衣濟江襲犍爲破之裴回陵榮間焚廬舍掠糧畜薄嘉州刺史楊忞與南詔夾江而軍士攢射九日八夜蠻不得進陰自上游濟背擊王師殺忠武將顏慶師忞走嘉州陷明年正月攻杜再榮竇滂自勒兵戰世隆遣使者十軰請和滂信之語未半蠻桴爭岸噪而進滂不知所爲將自殺武寜將苗全緒止之殊死戰蠻稍卻滂乃遁全緒殿而行黎州陷人走匿山谷蠻掠金帛不勝負入自卭崍闗圍雅州遂擊卭州是冬滂棄州壁導江儲貲峙械皆亾失世隆進次眉州坦綽杜元忠日夜敎世隆取全蜀於是西川節度使盧耽召彭州刺史吳行魯共修守備遣其副王偃中人張思廣約和蠻疆之使南面拜然卒不見世隆而還蠻次新津耽復遣副譚奉祀好言申約蠻畱之耽畏援軍未集請降大使通好以紓其深入懿宗遣太僕卿支詳爲和蠻使蠻本無謀不能乘機會鼓行亟驅但蚍結蠅營忸鹵剽小利處處畱屯故蜀孺老得扶攜悉入成都闍裏皆滿戶所占地不得過一牀雨則冒箕盎自庇城中井爲竭則共飲摩訶池至爭捽溺死者澄筥沙取滴飲之死不能具棺卽共坎瘞之故瀘州刺史楊慶復爲耽治攻具選悍士三千號突將爲長刀巨撾斧分左右畨休日隸於軍士心侈欲鬭世隆紿耽請上介至軍議事耽遣節度副使栁盤往見坦綽杜元忠議和元忠言驃信見耽自議之請具車蓋葆翣以三百騎負幄幕來大言曰供帳隋蜀王廳事爲驃信行在耽不許仍馳去蠻稍前傳外郛於是遊奕使王晝督援兵三千屯毗橋竇滂亦以其軍自導江來將與大軍犄角然戰不甚力小不勝卽保廣漢自以失定邊覬成都陷得薄其罪會有詔斥徙軍遂無功耽部將李自孝者與刺史諭士珍善士珍臣蠻自孝陰與賊通乃說耽城下蒔葦稻瀦水頹城舉府不之覺蠻攻城自孝守陴樹麾以自表爲下所覺耽殺自孝以狥城左有民樓肆蠻俯射城中耽募勇士燒之二月蠻以云梁鵝車四面攻城中以巨索鉤系投膏炬車焚箱間蠻卒盡死耽遣李璹張察率突將戰城下俘斬二千級蠻撤民鄣落爲蓬籠如車軬下設枕木推而前不及城丈匿蠻其內以穴墉楊忞以罌貯糞瀋沷蠻蠻不能處注以鐵液蓬籠皆火然南詔負眾益治器械斧斤晝夜有聲將擊錦江樓眾失色耽遣將出三面苦戰始引卻蠻利夜晦輒薄城城上聞呼嘯眾齊奮施鐵籠千炬賊來不得隱支詳至遣諜與約好且謂耽毋多殺以速蠻和是時傳言救師至城中合噪開門士爭出迎軍南詔搏戰不解日入判官程克裕以北門兵二千乘之蠻乃走耽猶遺之書謝不得已交兵且請和士脫鎧迎支詳詳陳所賫植二旗署曰賜雲南幣物謂蠻使者曰天子詔雲南和解而兵薄成都柰何請退舍撤警以修好或勸詳蠻多詐毋入死地詳不行蠻復圍成都夜穿西北隅黎旦乃覺卽頹茭火於壖蠻皆死穴中以鐵絙曳云輣僕之燎作少選盡益固守是時帝遣東川節度使顏慶復爲大渡河制置劍南應接使兵次新都博野將曽元裕敗蠻兵斬二千級南詔騎數萬晨壓官軍以騁大將宋威以忠武兵戰斬首五千獲馬四百尾南詔退屯星宿山威進戍沱江世隆遣酋望楊定至支詳所請和詳曰今列城固守北軍望功歸語而主審自度耽遣鋭將趍蠻壁燒攻具殺二千人爲南詔所躡卻而潰蠻聞鳯翔山南軍且來乃迎戰毗橋不勝趍沱江爲伏士所擊又敗城中出突將夜火蠻營世隆坦綽身督戰後三日王師奪升僊梁蠻大敗夜燒亭傳乘火所向雨矢射王師威疏軍行向矢所發叢射之兩軍不能決各解去世隆知不敵夜撤營南奔至雙流江無梁計窮將赴水死或止之曰今北軍與成都兵合若來追我無類矣不如僞和以紓急不然死未晚乃來請三日梁成而濟卽斷梁按隊緩驅黎州刺史嚴師本收散卒保卭州世隆懼圍二日去蠻俘華民必劓耳鼻已縱之旣而居人刻木爲耳鼻者什人慶復之來眾以其弟慶師死於蠻必甘心及成都不破以已功輕乃按軍廣溪縱殘寇人人切齒初成都無隍塹乃敎耽浚隍廣三丈作戰棚於陴列左右屯營營列五區區卒五十蒔皂莢夾壕後三年合拱又爲大旝連弩自是南詔憚之世隆年少嗜殺戳親戚異已者皆斬兵出無寜歲諸國更讎忿屢覆眾國耗虛蜀之役男子十五以下悉發婦耕以餉軍十四年坦綽復冦蜀絙舟大渡河以濟爲刺史黃景復擊卻之眾循河而南夜桴上流夾攻瀕水諸屯景復敗走還黎州設伏以待蠻躡追之爲景復所敗歸至之羅谷會蠻踵來還攻大渡河僕旗息鼓請曰坦綽欲上書天子白寃事戍兵信之不戰橋成而濟黎州陷遂攻雅州擊定邊軍卒潰入卭州成都大震人亾入王壘闗士乘城坦綽遣使者王保成等四十人賫驃信書遺節度使牛叢欲假道入朝請憇蜀王故殿叢欲許之楊慶諫曰蠻無信彼禮屈辭甘詐我也請斬其使畱二人還書叢因責之曰詔王之祖六詔最小夷也天子錄其勤合六詔爲一俾附庸成都名之以國許子弟入太學使習華風今乃自絕王命且雀蛇犬馬猶能報徳王乃不如虫鳥乎比成都以武備未修故令爾突我疆場然毗橋沱江之敗積胔附城今吾有十萬眾捨其半未用以千人爲軍十軍爲部驍將主之凡部有彊弩二百鏄斧輔之勁弓二百越銀刀輔之長戈二百掇刀輔之短矛二百連錘輔之又軍四面面有鐵騎五百悉收芻薪米粟牛馬犬豕淸野待爾吾又能以旁騎略爾樵采我日出以一部與爾戰部別二番日中而代日昃一部至以夜屯月眀則戰黑則休夜半而代凡我兵五日一殺敵爾乃晝夜戰不十日懵且死矣州縣繕甲厲兵犄角相從皆蠻之深讎𨿽女子能齽齘薄賊況彊夫烈士哉爾祖嘗奴事西番爲爾仇家今頋臣之何恩讎之戾邪蜀王故殿先世之寶宮非邊彜所宜捨神怒人憤驃信且死所差王保成四十人送書並已囚系候軍前釁鼓今發遣鄼龍叚首遷二人持此報書是時叢猶火郊民室廬觀閣嚴兵爲固守計坦綽至新津而還回冦黔中經略使秦匡謀懼奔荊南會僖宗立遣金吾將軍韓重持節往使俄攻黎州黃景復擊走之僖宗乾符元年刼掠嶲雅間破黎州入卭崍闗掠成都成都閉三日蠻乃去詔徙太平軍髙駢領西川節度使移鎭成都駢乃奏蠻小醜勢易制而蜀道險館饟窮乏今左神策所發長武河東兵多用度繁廣且彼皆扼制羌戎不可以弛備詔乃罷長武等兵駢未至先以帛書軍號其上仍畫一符於郵亭遞之以壯軍聲蠻懲交址之敗望驛而遁至不淹月閱精騎五千遂蠻至大渡河奪鎧馬執酋長五千斬之收卭崍闗復取黎州南詔遁還駢召景復責大渡河之敗斬以狥戍望星淸溪等闗南詔懼遣使者詣駢結好而踵出兵寇邊駢斬其使初安南經略判官杜驤爲蠻所俘其妻李瑤宗室女也故世隆遣瑤還遞木夾遺騈使丐和解駢答以牒其略云雲南頃者求合六詔並爲一蕃與開道途得接卭蜀賜書習讀降使交歡禮待情深招延意厚片善旣知大恩合報忽窮兵黷武掠土侵疆再犯朗寜重陷交址兩俘卭蜀一劫黔巫淩犯不休貪殘轉甚昔交址都護不閒理兵朗寜元戎未解誅冦受以侵欺容其殘暴某比者親徵海裔克復龍編沈白衣沒命之眾如赤日消冰殺朱弩佉苴之軍若洪鑪熖雪其於勝負詔國洞知昨日來鎭西川移從汶水仗節單車大開城門放出人物固無疑阻直擬誅鋤不比從前師臣只務姑息前詔遣張棟成等揚言和好身才入境兵已繼來侵欺大國熒惑元戎戮僕之儀須依古典並已軍令處置詔國前後俘鹵約十萬人今獨送杜驤妻言是沒落杜驤守職本在安南城陷驅行故非沒落星霜半代桎梏幾年李氏偸生空令返國杜驤早歿不得還鄕今則訓練番兵指揮漢將鐵衣十萬甲馬五千邕交合從黔蜀齊進勲名須立國史永書且杜驤官銜李瑤門第不是親近但王室疎宗天枝逺派而已李氏並詔國木夾並差人押領進送朝廷故牒世隆得書大震先是成都府無羅郭蠻至遂成灰燼士民無久安之計駢畫地議築之慮畚鍤將施亭堠有警乃命門僧景仙入南詔宣言躬自巡邊凡九十三日樓櫓偹具旗斾竟不行自南詔叛使至其境世隆不肯拜駢以其俗尙浮屠法故遣景仙攝使往世隆與其下迎謁且拜乃定盟而還遣淸平官酋望趙宗政質子三十入朝乞盟請爲兄弟若舅甥詔拜景仙鴻臚卿檢校左散騎常侍駢結吐番爲間築戎州馬湖沐源川大渡河三城列屯拒險料壯卒爲平彜軍南詔气奪世隆恚發疽死於越嶲景淨寺僞謚景荘皇帝自世隆嗣立以來爲邊患殆二十年中國爲之虛耗然安南之陷以蔡京之忮克定邊軍之敗以李師望竇滂之貪庸召亂有由千古一轍也盧耽力保成都足稱墨守他則牛叢之書髙駢之牒讀之猶彊人意乃卒無能踰大渡河而南少雪國恥者君子以是嘆唐祚之將終也𨿽然南詔至世隆而戰將勁兵半盡於外其國亦漸衰矣

唐與南詔和親

唐末南詔屢爲邊冦皆邊帥不得其人有以啟之茍制之有道其順則役使之可也否則誅之可也卽力不能制嚴闗隘增戍卒絕不與通亦可也以堂堂天朝而欲與講舅甥之禮嗟乎此有唐所以不振也世隆死子隆舜嗣攺國號曰大封民國攺元貞眀承智大同自號大封人隆舜年少好畋獵酣逸衣絳紫錦罽鏤金帶國事顓決大臣乾符四年遣陀西段琷寶詣邕川節度使辛讜請修好詔使者答報未幾寇西川髙騈奏請與和親右諫議大夫栁韜吏部侍郎崔澹醜其事上言逺蠻叛逆乃因浮屠誘致又議和親垂笑後世駢職上將謀乖謬不可從遂寢蠻使者再入朝議和親而駢徙荊南持前請不置詔宰相鄭畋盧攜議之攜是駢議畋不可攜怒拂衣起袂罥硯墮地破之上聞之曰大臣相詬何以儀型四方皆賜罷辛讜遣幕府徐云虔攝使者往覘到善闡府見騎數十曳長矛擁絳服少年朱繒約髮典客伽陀酋孫慶曰此驃信也問天子起居下馬揖客取使者佩刀視之自解左右鈕以示乃除地剚三丈版命左右馳射每一人射隆舜駷馬逐以爲樂數十發止引客就幄云虔與驃信抗禮驃信不悅使人謂云虔曰貴牒欲驃信稱臣奉表貢方物驃信已遣人與唐約爲兄弟不則舅甥何表貢之有云虔曰驃信之先由大唐之命得合六詔爲一恩徳深厚中間乖隔小忿罪在邊鄙今驃信欲修舊好豈可違祖宗故事乎順祖考孝也事大國義也息戰爭仁也審名分禮也四者皆令徳也可不勉乎驃信聞此言乃設宴禮待侲子捧瓶盂四女子侍樂飲夜乃罷又遣問客春秋大義授以木夾遣還終不肯奉表稱貢是時駢徙節鎭海劾澹等沮議帝蒙弱不能曉下詔慰解西川節度使崔安潛上言蠻畜鳥獸心不識禮義安可以賤隸尙貴主失國家大體澹等議可用臣請慕義徵子率十戶一保願發山東鋭兵六千戍諸州比五年蠻可奴久之帝手詔問安潛和親事答曰雲南姚州譬一縣中國何資於彼而遣重使加厚禮彼且妄謂朝廷畏怯無能爲脫有他請陛下何以待之且天宗近屬不可下小蠻彜臣比移書不言舅甥黜所僭也有如蠻使者不復至當遣諜人伺其隙可以得志南詔知蜀彊故襲安南陷之都護曽衮奔邕府戍兵潰會西川節度使陳敬暄申和親議時盧攜復輔政與豆盧瑑皆厚駢乃譎說帝曰陛下初卽位遣韓重使南詔將官蜀畱蜀期年費不貲蠻不肯迎及駢節度西川招嗢末繕甲訓兵蠻彜震動遣趙宗政入獻見天子附驃信再拜云虔之使驃信答拜其於禮不爲少宣宗皇帝收三州七闗平江嶺以南至大中十四年內庫貲積如山戶部延資充滿故宰相敏中領西川庫錢至三百萬緡諸道亦然咸通以來蠻始叛命再入安南邕管一破黔州四盜西川遂圍盧耽召兵東方戍海門天下騷動十有五年賦輸不納京師者過半中藏空虛士死瘴癘燎骨傳灰人不念家亾命爲盜可爲痛心前年畱宗政等南方無虞及遣還彼猶冀望蒙法立三年比兵不出要防其蓄力以間我虞今朝廷府庫匱兵甲少牛叢有北兵七萬首尾奔衝不能救況安南客戍單寡涉冬寇禍可虞誠命使者臨報縱未稱臣且伐其謀外以縻服蠻彜內得蜀休息也帝謂然乃以宗室女爲安化長公主許婚拜嗣曺王龜年宗正少卿爲雲南使大理司直徐云虔副之內常侍劉光裕爲雲南內使霍承錫副之及還具言驃信誠欵以爲敬瑄功故進檢校司空賜一子官隆舜遣宰相趙隆眉楊奇混叚義宗朝行在迎公主髙駢自揚州上言三人者南詔心腹也宜止而鴆之蠻可圖也帝從之隆眉等皆死自是謀臣盡蠻益衰中和元年復遣使者來迎主獻珍怪氈罽百牀帝以方議公主車服爲解光啟二年又遣布燮楊奇肱來迎詔檢校國子祭酒張醮爲禮會五禮使徐云虔副之宗正少卿嗣虢王約爲婚使未行而黃巢平帝東還乃歸其使滇中諸書紀和親事俱言以宗室女妻之南詔野史載唐僖宗廣眀元年以安化公主和親光啟元年滇王遣楊奇肱送公主歸唐與唐史不合安化公主傳亦未載入滇事故斷從正史云昭宗幹寜四年隆舜以嬖昆侖女淫虐無道爲其臣楊登所殺僞謚宣武子舜化眞嗣亦遣使欵黎州上書修好唐欲報以詔書王建曰小彜不足以辱詔臣在西南彼何敢犯塞從之舜化眞立四年布燮鄭買嗣殺之奪其國追謚孝哀蒙氏自細奴邏至舜化眞傳十四世共二百四十七年世隆好殺隆舜多嬖寵臣下專政故不二世而國亾

鄭買嗣趙善政楊幹貞簒奪

唐亡中土易代者五分國者十而南詔之後亦適有鄭趙楊三姓纂奪之事豈弒逆大故上闗气運逺近宜同受之乎噫亦可異矣鄭買嗣者鄭回之後世爲淸平官及買嗣執政蒙隆舜多嬖幸淹畱善闡縱殺戮失下人心買嗣密令豎臣楊登弒之而立其子舜化眞買嗣廣布心腹與髙贊協謀盡除異已誘化眞歸中都化眞不知輕車西回入宮被逆時唐昭宗天復二年也買嗣自立攺國號曰大長和攺元安國追尊鄭回爲髙祖諸蠻三十七部心不服謀起兵問罪買嗣懼誅楊登以塞眾口然銀生部如景東鎭沅及金齒白蠻終不服從在位八年死僞謚威徳桓皇帝子仁旻嗣時後梁朱溫開平四年也乾化四年冬寇蜀黎州蜀主王建遣夔王宗範擊敗之俘斬數萬級後唐同光元年仁旻遣其弟淸容布燮歸仁慶侯鄭昭淳使於南漢致朱鬃白馬以求婚昭淳好學有文辭南漢主劉龑與之遊宴賦詩龑及羣臣皆不能逮遂以兄劉隱女增城公主妻仁旻三年後唐破蜀獲前王建所俘南詔蠻及故判官徐靄靄徐云虔侄也自言曾同云虔使雲南因遣送還所俘以招撫南詔仁旻不納是年服丹藥死凡立十五年攺元五曰天瑞景星安和貞佑初歷僞謚肅文子隆亶嗣攺元天應後唐天成元年嶲州山後蠻都鬼主李卑晚與大渡河南山前印州六姓都鬼主勿定摽抄皆受唐爵爲將軍眀年牂牁蠻亦遣使者宋朝化貢艸荳寇朱砂等物昆眀大鬼主羅殿王普露聲王各遣使附牂牁朝唐眀宗遣左金吾衛將軍馬昭逺爲入蠻國信使不能達而還是時隆亶幼弱其下東川節度使楊幹貞以朝見入東京毒殺之僞謚恭息幹貞欲自立畏鄭氏族多恐有變乃推侍中趙善政立之鄭氏三傳歷年二十有六而爲趙氏趙善政寜北佉逸塝人微時采薪山中午寢夢神爲具薪眀日復然途行天落石於前石裂有朱文曰善政爲天子幹貞弒主皆善政與謀且以石文之異因推立善政令盡殺鄭氏後買嗣舊臣髙氏等不平然畏幹貞皆變姓名自匿善政簒立攺國號曰大天興攺元尊聖天成三年有爲善政謀者曰幹貞以惡名歸人旋欲自利計甚狡也宜解其兵柄以漸除之不然禍必及善政以爲然幹貞聞之大怒擁兵入朝廢善政幽殺之僞謚惠康善政立甫十月而爲楊氏楊幹貞和村人母彌錄有殊色蒙隆舜私之有孕後適漁人楊氏生幹貞父捕魚貞在船見水中有人龍衣冠冕鳯鳥白光之祥呼父視之見是兒影大喜後遂滅趙攺國號曰大義寜攺元興聖後又攺大眀在位凡八年疑忌羣下誅戮不測貪虐無道中外咸怨通海節度使叚思平起兵討之幹貞不能禦出走永昌自縊死僞謚肅恭時後晉天福二年也

段氏大理國始末

段氏之先爲武威郡人唐天寶末段儉魏佐蒙氏有功賜名忠國擢淸平官六傳而生思平思平生有異兆及長智量不凡仕爲通海節度使楊幹貞簒立思平圖雪國憤深自韜晦幹貞忌之思平慮不免卜於秀山神祠往巴甸就其舅爨判自匿幹貞索捕甚急思平與買嗣舊臣髙氏暱髙方爲善巨守亦有志興復密遣人招思平思平與其弟思良軍師董伽羅走就之追者在後晝夜兼行至藥師寺避入計必死頃之追者去出視則門封蛛网矣至品甸波大村得奇戟又葉鏡湖有妖物夜出食人行旅不敢進思平持戟暮至見水際隱隱有光如疋練逼視之一馬伏不動收得之乃神驥也日行數百里追者莫能逮行山谷中餒甚摘野桃剖食之核膚有文曰靑昔思平怪之以語董伽羅對曰靑乃十二月昔乃二十一日今楊氏政亂吾當是日舉義乎遂至善巨與髙氏謀髙曰東方諸部聚之可得勝兵數萬人動以大義罔不濟矣遂往借兵東方黑爨三十七部皆助之會於石城眾十餘萬鼓行而西所向無敵師至河尾是夕思平夢人斬其首又夢玉瓶耳缺又夢鏡破懼不敢進董伽羅曰三夢皆吉進也公爲文夫夫去首爲天天子兆也玉瓶去耳爲王王者兆也鏡中有影如人有敵鏡破則無影無影則無敵也三夢皆吉進也思平乃決明旦引兵欲渡莫知所從見江尾一婦被瓔而浣者指曰人從我江尾馬從三沙矣爾國名大理從之得濟遂以後晉天福二年十二月二十一日入闗楊幹貞戰不勝率妻子走永昌欲入緬國以圖恢復思平追至萬箭樹自縊死親屬皆俘思平自立攺國號大理都羊苴咩城攺元文徳盡逐楊氏邪臣除苛令以董伽羅爲相國封髙氏爲嶽侯分治成紀巨橋等地封爨判爲巴甸侯祠秀山神加恩三十七部於是逺近歸心諸彜君長各來貢獻後晉開運二年卒在位八年僞謚太祖子思英素不肖思平在日常欲廢之以諸臣諫止將死謂弟思良曰吾子非承大業者爾其善續吾緒思良泣受命及思英立攺元文經淫戲愈甚董伽羅諫不聽乃與思良謀以先王命廢爲僧而立思良攺元至治在位六年以後周廣順元年死僞謚聖慈子思聰嗣攺元眀徳明年又攺廣徳時蜀王孟昶不理國事日務奢縱委任非人大理覘知之欲乘釁攻蜀髙侯不可言蒙詔彊盛時與吐番連兵尙不能侵奪巴蜀卒以黷武釀內變宗社不保今聞周主英眀削平僣亂孟蜀必爲所並吾國苐當修葺城堡練兵養民以觀時變何必勞師逺徵啟釁召禍思聰從其言不敢入犯在位十八年死傳子素順時宋太祖己正位中國王全斌受命平蜀欲因兵威取滇以圖進上太祖鑑唐之禍基於南詔以玉斧畫大渡河曰此外非吾所有也由是雲南不隸中國素順在位十七年攺元眀政好黃老恬淡無爲之敎於是道敎始盛黃冠徧滿國中然恭儉自持下人奉令守職國中稱爲賢眀太宗雍熙二年卒僞謚應道子素英嗣時雲南大旱素英爲民禱雨或言金輪寺有圓石如磨髙僧摩伽陀所遺天旱以石浸池天卽雷雨名曰濟旱石遂欲令人舁取嶽侯曰逺難致也因就都下黑龍潭以虎頭投之名曰攪龍以龍虎能致風雲也果得雨淳化五年李順亂蜀招安使雷有終遣辛怡顯使南詔時蜀順賊與南蠻結連爲寇朝廷覓能使滇者不可得乃詔募命官士庶通邊事者往黎嶲界招撫之故辛怡顯自薦請行至道元年始迄事而歸後作雲南錄獻之南寜酋長龍漢■﹝王堯﹞遣使率西南牂牁八番諸彜貢方物素英在位二十四年攺元五曰廣眀明應眀聖眀統眀治眞宗祥符二年卒僞謚昭眀子素亷嗣攺元啟眀素亷一子阿統性頑鈍不知禮義飲博好色宣淫於國中素亷嘗以爲憂乃與國相謀立其侄素隆爲嗣而廢阿統幽於別館穴地通飲食幹興元年素亷卒在位十四年僞謚宣肅侄素隆嗣攺元眀通阿統之廢也素亷之妻撫統子素眞素眞幼警敏識人意表阿統幽死祖母憐素眞不得立使人讓髙相髙相言於素隆素隆避位爲僧傳國素眞素隆在位五年亦無失徳後卒謚秉義仁宗天聖四年素眞立攺元正治在位十五年卒僞謚聖徳子早卒孫素興立攺元聖眀時仁宗慶曆元年也素興年幼好佚遊廣營宮室於東京築春登云津二堤分種黃白花其上有遶道金稜縈城銀稜之目每春月挾妓載酒自玉案三泉溯爲九曲流觴男女列坐鬭艸簮花以爲樂時有一花能遇歌則開遇舞則動素興愛之命美人盤髻爲飾因名素興花後又訛爲素馨云素興立五年徵斂苛急民不安生髙國相與諸大臣共廢之後死僞謚天眀思良之後無可立者乃更立思平之孫思亷思亷體貌魁傑徳量過人國中翕然曰此我祖餘慶也皇佑元年廣右儂智髙陷邕州攻梧州狄靑擊敗之謀入大理狄靑遣楊文廣等率勁兵追之至阿迷州合江口智髙已渡江不及而返智髙之遁也其母與二弟畱特磨道余靖乃令邕州守蕭注帥師潛往擒送闗下又募死士使大理以求智髙智髙孑身投蠻至和泥其酋盧豹等皆不及從蠻人疑之且虞其險詐鴆而殺之大理遂函其首以歸於京至是叚氏始與宋通時宋兵駐邕大理震動因遣髙護軍至曲靖以防不測而磨彌部酋蒙提居烏蠻要害地爲梗髙護軍因兵力取易陬籠城令人鎭守之思亷在位久攺元保安正安正徳保徳髙護軍死思亷於花樓前立髙國公輔政碑命僧子云撰文報其推戴之恩也在位三十一年避爲僧後謚孝徳號興宗禪位於子連義攺元上徳時神宗熙寜八年也思亷在位素慕中國嘗欲求通至是遣人入貢神宗以逺人向化不欲深拒然非舊典故大理使者不領於鴻臚別爲禮遣連義立六年爲其臣楊義貞所弒時元丰三年也義貞簒位凡四月嶽侯髙智升遣子升泰起東方兵討滅之而立連義之從子壽輝壽輝立攺元上眀以靖亂功加智升太保封徳侯子升泰善闡侯髙氏世執政柄威令盡出其手智升因權勢太盛自求退位乃令升泰代已爲相而自領善闡牧建宅於五華山下鑿井得泉以居自號淸侯又令工官伽宗築城於呈貢之西號伽宗城又以弟義勝治祿琫以髙福守易門以髙連慶治羅部以侄泰運守安寜於楚雄築外城號徳江城以封其侄子量成而巨橋皆世爲髙氏有一門之盛半於大理矣壽輝立二年逼於髙氏不自安避位爲僧更立思亷之孫正明攺元保定時神宗元丰五年也後又攺元建安天佑在位十二年性謹恪尙儉素哲宗紹聖元年亦避爲僧國人奉髙升泰立之是爲大中國攺元上治而叚氏中絕髙氏聚族威楚而定逺之外已近北邊髙氏嘗以爲患至是升泰命雲南些莫酋徙民三百戶於廣蓬穽升泰立二年將死謂其子泰眀曰叚氏不振國人推我我不得已從之今其子已長可還其故物爾後人勿效尢也升泰死泰眀遵父遺命復立叚正眀之弟正淳攺元天授是爲後理國以髙泰明爲相髙泰運爲柵主賞罰政令皆出其門國人稱爲髙國主波斯昆侖諸國來貢大理者皆先謁相國焉徽宗崇寜二年遣髙泰運入朝求經籍得六十九家以歸後乾道中南詔使者見廣南人言其國有五經廣注春秋後語三史家注張孟押韻集聖歷諸書皆泰運所求得也正淳又攺元眀開天政文安在位十二年避爲僧後卒僞謚中宗徽宗大觀二年子正嚴嗣攺元日新文治永嘉保天廣運正嚴勤於政事愛民用賢與國主髙量成謀遣使入廣南求內附觀察使黃璘奏聞許之政和六年遣進奉使天駟爽彥貴李紫琮副使坦綽李伯祥貢馬三百八十匹及麝香牛黃細氈碧圩山諸物又有樂人善幻戲卽大秦犛軒之遺名五花爨弄徽宗愛之使梨園優人學之以供歡宴賞賜不貲七年宋遣使冊叚和譽爲金紫光祿大夫檢校司空雲南節度使上柱國大理國王和譽疑卽正嚴也後因大理通貢有上書請於大渡河外置城邑以便互市詔問得失知黎州宇文嘗言太祖觀地圖畫大渡河爲境歷百五十年無患今於河外置城邑邊隙開非中國之福也乃止治黎州宣和中髙泰運爲相貽木夾於邊將駱魯瞻以求入貢髙宗紹興三年廣西奏大理國求入貢及售馬皆因中國多故不見許惟於黎嶲境內彜民私相貿易有司不禁焉五年廣西邕州置提舉司市馬於羅甸等彜六年廣西經略安撫司奏大理貢象馬詔護送行在優禮答之正嚴立四十年避位爲僧後卒僞謚憲宗紹興十七年子正興嗣攺元永貞大寶龍興盛眀建徳正興能守父遺緒髙量成佐之亦稱賢相未幾量成退居威楚然國有大事正興必遣問乃決量成在威楚能卹孤寡老幼風俗化之稱爲彜中君子正興立二十五年亦避爲僧後卒僞謚景宗孝宗乾道八年子智興嗣攺元利貞嘉會孝宗淳熈八年大理相髙護隆封其長子隆政爲姚府越嶲會川三郡演習智興使烏蠻阿■﹝歷阝﹞爲羅武部長其後裔孫法瓦浸盛並納洟暱共籠等地以其逺祖羅婺爲部名淳熈十二年智興奉佛建興寶寺君相皆篤信佛敎延僧入國朝夕梵咒不理國事於是國婦女悉赴僧捨受戒僧亦置室名火居僧智興在位二十九年卒僞謚宣宗寜宗慶元六年子智亷嗣攺元鳯歷元壽在位六年卒無子僞謚享天寜宗開禧元年弟智祥立攺元天開智祥喜怒不常恃才妄作多好奇怪常東泛螳螂川於洛陽山上鑿十六羅漢建法華寺山下田免租以供僧人安寜溫泉亦盛飾宮殿男女異室極爲華麗又以叚祖起於通海乃就秀山建啟祥宮令人守之理宗寶慶三年智祥攺元仁壽在位三十四年禪位於子祥興後卒僞謚神宗祥興以理宗嘉熈三年立攺元道隆初元太祖特穆津將南徵大理至鐵橋石門闗遇角端獸而還至是已滅金圖宋先謀取蜀宋余玠守重慶元不能入乃議由吐番出大理淳佑元年黎州守閻師古言大理請道黎雅入貢安撫使孟珙卻之使道邕廣四年蒙古兵出靈闗蜀人震恐大理遣將髙禾迎戰敗死會元主諤格徳依卒兵還宋遣使祭禾以其禦元也祥興在位十六年卒僞謚孝義子興智嗣攺元天定時宋淳佑十二年卽元憲宗元年也元復議南徵命太弟呼必賚分三道以宋寶佑元年十一月進薄大理興智及其相髙泰祥迎戰大敗興智奔善闡泰祥奔姚州被執諭之降不屈命斬於五華樓泰祥臨刑嘆曰叚運不回天使其然爲臣隕首吾事畢矣時白日當午忽雲起雷震太弟異之曰忠臣也禮葬之其妻叚氏抱少子瓊泣訴太弟指謂侍臣曰此忠臣之後善視之乃命世其官長子長壽在威楚內附卽以爲威楚萬戶寶佑二年太弟班師畱大將烏蘭哈達經略雲南攻善闡克之興智被執入朝赦以爲瑪哈羅嵯領諸蠻從徵交趾後又入朝未至卒元遣使諭祭追贈大理向義王賜物歸塟以其弟叚實爲總管卒與元相終始焉叚氏自叚思平至興智共二十二世皆僭稱皇帝有廟謚年號凡三百五十年而國亡宋史成於元托克托大理國傳寥寥無可表見豈爲其逺保一方徵伐聘問之所不及而略之與按自後唐以迄南宋中國相尋於干戈獨雲南一隅享太平者三百餘載其恩澤及人亦逺矣匪獨其主賢也卽髙氏之爲相如嶽侯之保境養民智升之討滅簒逆泰眀之復子眀辟泰祥之殺身成仁咸不媿爲世臣焉故詳紀其始末以補正史所未備

滇考卷上

●欽定四庫全書

滇考卷下

刑部侍郎馮蘇撰

元世祖平雲南

古有天下者皆最後始開滇惟元起西北其得雲南也在未有天下之先史稱元憲宗二年議徵西南彜烏蠻白蠻鬼蠻諸國乃命太弟呼必賚專徵以烏蘭哈達總督軍事秋七月丙午禡牙西行八月次臨洮遣額哷斯王君侯王鑑諭大理不果行三年九月次圖喇分三道以進大將烏蘭哈達率西道兵由晏當路諸王察罕伊兆爾率東道兵由白蠻太弟由中道乙巳至滿陀城畱輜重十月丙午過大渡河又經行山谷二千餘里至金沙江乘革囊及栰以渡摩沙蠻主迎降其地在大理北四百餘里十一月辛卯復遣額哷斯等使大理丁酉師至白蠻打郭寨其主將出降其侄堅壁拒守攻拔殺之不及其民庚子次三甸辛丑白蠻送欵十二月丙辰軍薄大理城大理國主段興智微弱國事皆決於相髙泰祥屢戰不勝時東路兵亦至皆登點蒼山視城中城中大懼泰祥徵兵三十七部有來援者皆爲元兵阻敗始與興智謀出避外郡圖興復興智奔善闡泰祥奔統矢命大將伊克及巴圖爾追之先是詞臣姚樞從徵至察遜諾爾因夜宴爲太弟言宋曹彬下江南不殺一人市不易肆明日太弟據鞍呼曰汝昨夕言曹彬不殺吾能爲之樞卽馬上賀曰聖人之心神明如此生民之幸有國之福也至是太弟以大理拒命將屠其城樞復與劉秉忠張文謙力諫曰拒命髙泰祥耳其民何罪太弟乃命樞裂帛爲旗書止殺之令分號於眾兵入大理人民安堵如無兵者太弟曰城破而我使不出計必死矣已未西道兵亦至命姚樞等捜訪圗籍乃得三使屍旣瘞命樞爲文祭之辛酉南出龍尾城次趙■﹝貝僉﹞癸亥獲髙泰祥於姚州欲官之不屈因斬之而用其子髙瓊髙長壽等眀年春太弟班師畱烏蘭哈達經略雲南地哈達率眾攻合刺章水城屠之前次羅部府大酋髙升集諸部兵拒戰又大破之進至善闡興智率眾固守城際滇池三面皆水旣險且堅哈達選驍勇以炮摧北門縱火攻之皆不克乃大震鼓鉦進而作作而止使不知所爲如是者七日伺其困乏夜五鼓遣子阿珠潛師躍入亂砍之遂大潰至昆澤段興智及其渠帥馬合刺昔皆降餘眾依阻山谷者分命禆將伊埒圖巴約特章等掩其左右圍旣合哈達與阿珠率善射者二百騎四面進擊又攻纎寨拔之至幹徳哥城哈達病委軍事於阿珠環城立炮以艸塡塹眾軍始集阿珠已率所部摶戰城上城遂破明年哈達又率師平烏蠻諸郡凡出師三年平大理五城八府四郡烏白等蠻三十七部兵威所加無不欵服歳丁巳元憲宗六年卽宋理宗之寶佑五年也烏蘭哈達以雲南平獻捷並請依漢故事以西南夷悉爲郡縣從之授哈達銀印加大元帥還鎭大理以劉時中爲宣撫使赦段興智使領諸蠻從哈達徵交趾屠其城經車裏所部悉降之於蠻部三十六路四十八甸皆設土官管轄以大理金齒都元帥府總之又三年太弟卽位是爲世祖至元元年爨蠻舍利畏者倡言蒙古處北吾等處南聲教所不及何以服從之時都元帥布呼丹又專制不善撫輯於是東方諸爨部並起應之眾至三十萬世祖聞變命總管信苴日與大將合兵討之眾皆解散惟舍利畏遁入巖箐未獲四年以皇子和克齊爲雲南王出鎭其地八年分大理三十七部爲南北中三路十年始置雲南行中書省於善闡以薩達克齊沙木斯廸音爲平章政事十一年命雲南宣慰司與都元帥府並聽行省平章節制置郡縣尹長選廉能者任之是年舍利畏伏誅十三年更定諸路名號攺善闡爲中慶路卽今會城也凡爲路三十有七府二屬府三州五十四縣四十七戶百二十八萬七千有奇而滇始復入中國版圗被教化矣

薩達克齊張立道父子政績

薩達克齊沙木斯廸音一名烏瑪喇回回人其國稱薩達克齊猶言貴族也宿衛元太祖以薩達克齊呼之而不名世祖時官至中書平章政事張立道字顯卿陳畱人年十七卽宿衛元世祖未嘗去左右至元四年皇子和克齊爲雲南王以立道爲王府文學立道勸王務農以厚民卽署立道勸農官兼領屯田事佩銀符尋與侍郎寗端甫使安南定歲貢之禮八年雲南都元帥布呼丹專制歳久忌和克齊來爲王設宴毒之賂王府官無泄其事立道聞之趨入閽人拒之立道怒與爭王聞其聲使人召立道入引其手使探口中肉已腐矣是夕王薨布呼丹遂據王座使人諷王妃索王印立道潛結義士得十三人約共討賊刺臂血和金屑飲之推一人走京師告變事頗露布呼丹乃囚立道大匠提舉張忠者燕人也於立道爲族兄結壯士夜刧諸獄出之共亡至土蕃界遇帝所遣禦史大夫博爾歡尙書拜特穆爾與告變人俱來遂與立道等還和克齊聞之密以金籝賂博爾歡於道祈勿究其事博爾歡遜詞謝之旣至按布呼丹及王府官嘗受賂者皆伏誅有旨召立道等入朝問王薨時狀帝聞立道言泣數行下歔欷久之曰汝等爲我家事甚勞苦今欲事朕乎事太子乎事安西王乎惟汝意所向立道等奏願畱事陛下於是賜立道金五十兩以旌其忠張忠等亦皆授官有差是年復使安南宣建國號詔立道並黒水跨雲南以至其國歳貢之禮遂定十年三月領大司農事中書以立道熟於雲南奏授大理等處巡行勸農使佩金符十一年世祖謂薩達克齊曰雲南朕嘗親臨比因委任失宜使逺人不安欲選謹厚者撫治之無如卿者薩達克齊拜受命退朝卽訪求知雲南地理者畫其山川城郭驛舍軍屯夷險逺近爲圖以進帝大悅令薩達克齊行省雲南統哈喇章鴨赤赤科金齒茶罕章諸蠻賜銀二萬五千兩鈔五百錠時宗王圖固勒方鎭雲南惑於左右之言以薩達克齊至必奪其權具甲兵以爲備薩達克齊聞之乃遣其子尼雅斯拉廸音先至王所請曰天子以雲南守者非人致諸國背叛故命臣來安集之且戒以至境當卽加撫循今未敢專願王遣一人來共議王聞遽罵其下曰吾幾爲汝軰所誤明日遣親臣二人至薩達克齊問以何禮見對曰吾等與尼雅斯拉廸音偕來視猶兄弟也請用子禮見皆以名馬爲贄拜跪甚恭觀者大駭乃設宴陳所賜金寶飲器酒罷盡以與之二人大喜過望明日來謝語之曰二君𨿽爲宗王親臣未有名爵不可以議國事欲各授君行省斷事官以未見王未敢擅授令一人還先稟王王大悅由是政令一聴薩達克齊所爲十二年奏雲南諸夷未附者尙多今擬宣慰司兼行元帥府事並聽行省節制又奏哈喇章雲南壤地均也而州縣皆以萬戶千戶主之宜攺置令長並從之十三年以所攺雲南郡縣上聞先是雲南有昆明池環五百餘里夏潦暴至必冒城郭張立道爲勸農使求水所自出役丁夫二千人泄之得壌地萬餘頃皆爲艮田爨僰之人𨿽知蠶桑而未得其法立道始教之飼養收利十倍於舊諸山蠻慕之相率來降收其地悉爲郡縣薩達克齊表言於朝有旨進官以褒之十五年除立道中慶路總管佩虎符雲南未知尊孔子祀王逸少爲先師立道言於薩達克齊首建孔子廟置學捨擇蜀士之賢者爲弟子師歳時率諸生行釋菜禮由是人習禮讓矣民俗以貝代錢初行鈔法不便薩達克齊請仍其舊患山路險逺盜賊出沒爲行者病相地置鎭毎鎭設土酋吏一人百夫長一人往來者或值刧掠則罪及之而道俗以寧五月詔烏蒙路立驛治道聽薩達克齊節制有土吏怨薩達克齊不已用者至京誣其專僣帝曰薩達克齊憂國愛民朕洞知之此輩何敢相誣卽命械送薩達克齊治之旣至脫其械且諭之曰若未知上以便宜命我耳今不汝罪且命汝以官能竭忠自贖乎皆叩謝曰誓以死報時交趾叛服不常湖廣省發兵屢徵不利薩達克齊遣人諭以逆順禍福且約爲兄弟交趾王大喜親至雲南薩達克齊郊迎待以賓禮遂乞永爲藩臣蘿盤甸叛往徵之有憂色從者問故薩達克齊曰吾非憂出徵也憂汝曺冒鋒鏑不幸以無辜而死又憂汝曺刧掠平民使不聊生及民叛則又從而徵之耳師次蘿盤城三日不降諸將請攻之薩達克齊不可遣使以理諭之蘿盤主曰謹奉命越三日又不降諸將奮勇請進兵薩達克齊又不可俄而將卒有乘城進攻者薩達克齊大怒遽鳴金止之召萬戶叱責之曰天子命我安撫雲南未嘗命以殺戮也無主將命而擅攻於軍法當誅命左右縛之諸將叩首請俟城下之日從事蘿盤主聞之曰平章寛仁如此吾拒命不祥乃舉國出降將卒亦釋不誅由是西南諸彜翕然欵附酋長毎來見例有所獻納薩達克齊悉分賜從官或以給貧民秋毫無所私爲酒食勞酋長制衣冠襪履易其卉服艸履酋皆感悅薩達克齊居雲南六年至元十六年卒年六十九百姓巷哭葬鄯闡北門交趾王遣使者十二人齊絰爲文致祭其辭有生我育我慈父慈母之語使者號泣震野帝思薩達克齊之功詔雲南省臣盡守薩達克齊成規不得輒攺薩達克齊五子長卽尼雅斯拉廸音初爲雲南路宣慰使都元帥後攺帥大理十七年將大理軍抵金齒蒲縹曲蠟緬國界內招忙木巨木禿等寨三百籍戶十一萬餘定賦租立站逓軍還獻馴象授雲南行中書省左丞尋遷右丞建言三事其一謂雲南省規措所造金薄貿易病民宜罷其一謂雲南宣慰司已奏罷而元帥府尙存行省旣兼領軍民元帥府亦在所當罷其一謂雲南官員子弟入質達官當遣余宜罷俱從之是年張立道入朝力請於帝以雲南王子額森特穆爾襲王爵遂命立道爲臨安廣西道宣撫兼管軍招討使仍佩虎符陛辭賜以弓矢衣服鞍馬始赴任會禾泥路大首領必思反扇動諸蠻夷亟發兵討之拔其城邑鼓行而前狥金齒甸七十城越麻甸抵可蒲皆下之有遺以馴象金鳯異物者悉獻諸朝二十二年又籍兩江儂士貴岑從毅利瓦伊屏所部戶二十五萬有奇以其籍歸有司遷軍民宣撫使復創廟學於建水路書淸白之訓於公廨以警貪墨風化大行入朝值權臣用事遂退散地二十七年安南國復拒命討之失利帝怒欲再發兵丞相旺紮勒平章布呼宻言蠻夷小邦不足以勞中國張立道嘗再使安南有功今復使往宜無不奉命帝召至香殿諭之曰小國不恭今遣汝往諭朕意宜盡乃心立道對曰君父之命𨿽蹈水火不敢辭臣愚恐不足專任乞重臣一人與俱臣爲之副帝曰卿朕腹心臣使一人居卿上必敗卿謀遂授禮部尙書佩三珠虎符賜衣段金鞍弓矢以行至安南界謂郊勞者曰語爾世子當出郭迎詔日燇乃率其屬焚香伏謁道左旣抵府日燇拜跪聽詔如禮立道傳上命數其罪爲書曉之日燇曰比三世辱公使公大國之卿小國之師也何以教我立道曰昔鎭南王奉詞致討汝非能勝之也由其不用向導率眾深入不見一人遲疑而還曽未出險風雨驟至弓矢盡壞眾不戰而自潰天子亦旣知之汝所恃者山海之險瘴癘之惡耳且雲南與嶺南之人習俗同而技力等今發而用之繼以北方之勁卒汝復能抗哉汝戰不利不過遁入海中島夷乘釁必來冦抄汝汝食少不能支必爲彼屈汝爲其臣孰若爲天子臣乎今海上諸彛歳貢於汝者亦畏我大國之爾與也聖天子有徳於汝甚厚前年之師殊非上意邊將讒汝爾汝曽不悟不能遣一介之使謝罪請命輙稱兵抗拒逐我使人以怒我大國之師今禍且至矣惟世子計之日燇拜且泣曰公言良是爲我計者皆不知出此前日之戰救死而已寧不知懼天子知公來必能活我北面再拜誓死不敢忘天子之徳遂迎立道入出奇寶爲賄立道一無所受但要日燇入朝日燇曰貪生畏死人之常情誠有詔貸以不死臣將何辭乃先遣其臣阮代之何惟巖等隨立道上表謝罪修歳貢之禮如初且言所以願朝之意廷臣有害其功者以爲必先朝而後赦日燇懼卒不敢至議者惜之三十年皇曽孫松山封梁王出鎭雲南大徳二年廷議求舊臣可爲梁王輔行者立道遂以陜西行臺侍禦史拜雲南行省參政視事期月卒於官立道凡三使安南官雲南最久甚得土人之心爲之立祠鄯闡城與薩達克齊祠至今血食焉時尼雅斯拉廸音已卒於陜西行省平章其弟呼遜復由陜西行臺攺雲南行省右丞旣至條諸不便民事於宗王請更張之王不可呼遜與左丞劉正馳還京師有旨令宗王恊力施行由是一切病民之政悉革而新之豪民規避繇役往往投充王府宿衛有司不勝供給呼遜按朝廷元額所無者悉籍爲民去其宿衛三分之二馬龍州酋謀叛陰與外賊通持所受宣敕納賊以示信事覺宗王爲左右所蔽將釋不問呼遜與劉正反復研鞠姦狀盡得竟斬之軍糧支給地理逺近不同吏夤緣爲姦呼遜籍軍戶姓名及倉廩處所爲更畨支給吏姦始除先是呼遜父薩達克齊爲平章時建孔子廟撥田五頃以供祭祀薩達克齊卒田爲大徳寺所有呼遜按廟學舊籍奪歸之乃復下諸郡邑徧立廟學選文學之士爲之教官文風大興王府畜馬繁多悉縱之郊敗民禾稼而牧人又在民家宿食室無寧居呼遜度地置艸場構屋數千間使爲牧所民得以安廣南酋沙奴素彊悍宋時嘗賜以金印至元諸部悉平獨此尙梗化呼遜遣使誘至待以禮畱數月不遣酋請還呼遜曰汝欲還可納印來酋不得已納之因置酒宴勞令偕印入覲帝大悅大徳五年緬國主負固不臣呼遜遣人諭之曰我老薩達克齊平章子也惟先訓是遵凡官府於汝國所不便事當一切爲汝更之緬國主聞之遂與使者偕來獻白象一且曰此象古來所未有今聖徳所致敢效方物旣入帝賜緬國主以世子之號烏蠻等租賦歳發軍徵索乃集呼遜以利害榜諭諸蠻不遣一卒而租賦咸足俄有爲飛語及符讖以惑宗王者呼遜引劉正宻爲奏馳報朝廷遣使臨問凡造言者悉誅之呼遜偕使者還覲後卒於江西行省平章贈雍國公謚忠簡其父沙木斯廸音贈咸陽王謚忠恵兄尼雅斯拉廸音贈延安王謚忠憲世爲元名臣張立道子元亦官雲南行省左右司郎中

元徵緬與八百媳婦國

緬國不載於前史唐書驃國傳在永昌南二千里今緬自永昌西南行四日至騰越州又十五日至其國之江頭城又十日至太公城又八日至馬來城又五日至安正國城又五日至蒲甘緬王城所謂緬中五城也計程已三千餘矣南詔野史載勸龍晟時師子國攻緬遣段榜秀救之破師子國兵得緬舍利以歸其後遂服屬於南詔宋熈寧間隨大理入貢名始聞於中國元世祖至元八年大理鄯闡等路宣慰司都元帥府遣奇塔特托音等使緬國招諭其王內附四月奇塔特托音等導其使價博來以聞十年二月遣勘馬拉薩哩奇塔特托音等復持詔諭之曰間者奇塔特托音導王國使價博詣京師且言欲觀吾大國舍利朕矜憫逺來卽使來使覲見又令縱觀舍利益詢其所以來知王有內附意國𨿽云逺一視同仁今再遣勘馬拉薩哩等往諭王國誠能謹事大之禮遣子弟若貴近臣來以彰我國家無外之義用惇永好時乃之休至若用兵夫誰所好王其思之十二年四月建寧路安撫使賀天爵言得金齒頭目阿郭之言曰奇塔特托音之使緬乃故父阿必所指也至元九年三月緬王恨父阿必故領兵數萬來侵執父去不得已厚獻其國始得釋回因知緬遣阿的八等九人至乃候視國家動靜也今白衣頭目是阿郭親戚與緬爲鄰嘗謂入緬有三道一由天部馬一由驃甸一由阿郭地界俱會緬之江頭城又阿郭親戚阿提犯在緬掌五甸戶各萬餘欲內附願先招阿提犯及金齒之未降者以爲引導雲南省因言緬王無降心去使必不返六月樞密院以聞十一月雲南省報遣金齒千額總管阿禾探得國使達緬俱安十四年緬以阿禾內附怨之攻其地遣蒲甘大將釋多羅伯級寇金齒欲立砦騰越永昌之間時大理路蒙古千戶呼圖克大理路總管信苴日揔把千戶多羅托海奉命伐永昌之西騰越蒲驃阿昌金齒未降部族駐札南甸阿禾告急呼圖克等晝夜行與緬軍遇一河邊其眾約四五萬象八百馬萬匹呼圖克等軍僅七百人緬人前乘馬次象次步卒象披甲背負戰樓兩旁挾大竹筩置短槍數十於其中乘象者取以撃刺呼圖克下令賊眾我寡當先衝河北軍親率二百八十一騎爲一隊信苴日旁河爲一隊多羅托海依山爲一隊戰良久賊敗信苴日追之三里抵寨門旋濘而退南面賊萬餘繞出官軍後信苴日馳報呼圖克復列爲三陣進至河岸撃之又敗追破其十七砦逐北至窄山口賊及象馬自相蹂死者盈三巨溝日暮呼圖克中傷遂收兵明日追之至千額不及而還捕擄甚眾軍中以一帽或兩靴一氈衣易一生口其脫者又爲阿禾阿昌邀殺歸者無幾十月雲南省遣都元帥尼雅斯拉廸音率蒙古爨僰摩些軍三千餘人徵緬至江頭城招降其磨欲等三百餘砦以天熱還師十七年二月尼雅斯拉廸音等請益兵徵緬帝以問丞相多羅托海對曰陛下初命發哈喇章及四川士卒六萬人今尼雅斯拉廸音止欲得萬人耳宜從之帝卽命樞密議選將出師十九年命諸王桑阿克達爾同右丞泰布參政伊克徳濟將兵徵緬詔雲南行省發四川兵萬人命雅爾哈領之參政阿爾斯蘭督糧餉招討使齊喇先驅二十年九月大軍發中慶十月至南甸太卜由羅必甸進軍十一月桑阿克達爾命伊克徳濟取道於阿昔江達鎭西阿禾江造舟二百下流至江頭城斷緬人水路自將一軍從驃甸徑抵其國與泰布會進攻江頭城拔之獲其銳卒萬人守之圖上其地形及攻守之略先遣使諭降勔酋不聽據太公城以拒大軍復遣僧諭以禍福反爲所害遂督軍水陸俱進撃破之建都金齒等城皆降各分兵戍守置邦牙宣慰司於蒲甘城遂振旅還遣使進緬珍珠珊瑚異彩及七寶束帶雲南行省進破江頭城所得童男女八千人並銀器幣二十二年緬王遣其鹽井大官阿必立相至太公城納欵乞言於朝廷許其悔過然後差大官赴闕朝廷遣齊喇使其國二十三年置徵緬都元帥府官俾圖們岱爲都元帥總之雲南王使右丞阿爾斯蘭至永昌與徵緬府官會差軍五百人護送招緬使齊喇至太公城二十四年正月至忙乃甸緬王爲其庶子不速速古裏所執囚於昔裏怯答刺之地又害其嫡子三人二月齊喇自忙乃甸登舟還畱元送軍五百人於彼雲南省請今秋進討不聽旣而雲南王與諸王進徵蒲甘喪師七千緬始平命王率齊喇總兵三千屯鎭驃國設方略招徠其黨定歳貢方物後齊喇入朝世祖詢以緬國始末擢正議大夫行中書省事佩金符頒詔於緬緬王的立普哇拿阿廸提牙稽顙謝遣其子信合八的奉表入朝請歳輸銀二千五百兩帛千疋馴象二十糧萬石詔封爲緬王賜銀印子爲緬國世子賜以虎符大徳三年三月緬復遣其世子入謝自陳部民爲金齒殺掠率皆貧乏以致上供金幣不能如期輸納帝憫之止命間歳貢象仍賜衣遣還四年四月遣使進白象五月緬王爲其弟阿散哥也等所殺其子窟麻刺哥撒八逃詣京師令孟古圖嚕黙色率師問罪蠻賊與八百媳婦國通其勢張甚孟古圖嚕黙色請益兵又命薩察固勒等將兵萬二千人徵之仍令諸王庫庫節制其軍六月立窟麻刺哥撒八爲緬王賜以銀印秋七月緬賊阿撒哥也弟者蘇等九十一人各奉方物入朝自言殺主之罪始罷徵緬兵而左丞劉深又有徵八百媳婦之議八百媳婦國在緬東出永昌姚關五十程至其地古未通中國成宗初立左丞劉深倡議世祖以神武一海內今上嗣歷未有武功而八百媳婦國助緬爲逆因請徵之右丞相旺紮勒以聞左丞相哈喇哈遜禦史中丞董士選諫不聽五年春命深及哈喇岱等將兵往給軍鈔九萬二千錠又給雲南行省兵自願出徵者人貝子六十索立徵八百媳婦萬戶府二置萬戶四員兵旣出取道順元逺冒煙瘴士卒多死驅民轉餉溪谷之間一夫負粟八斗率數十人佐之數十日乃達死者又數十萬人中外騷然而深復脇求水西土婦蛇節金三千兩馬三千匹土官宋隆濟因苗民之怨紿其眾曰官軍徵發汝等將悉剪髮黥面爲兵身死行陣妻子爲俘眾惑其言遂叛破楊黃寨進攻貴州知州張懷徳力戰死因圍劉深於窮谷中梁王庫庫率兵救之賊眾少解事聞帝始悔不用哈喇哈遜董士選之言乃遣劉國傑楊賽音布哈等分道進討劉國傑女貞人本姓烏庫哩後入中州攺今姓號劉二巴圖華言敢勇士也至元中以歷戰功授湖廣行省平章政事楊賽音布哈初名漢英其始祖楊端唐季應募復播州世守其地爲安撫使父邦憲歸元授平章政事追封播國公謚恵敏漢英生五歳而父卒隨母田氏入見世祖賜今名襲職歷升侍衛親軍都指揮使至是奉命國傑率湖廣兵賽音布哈率四川兵入別敇梁王以雲南兵接應六年劉深等以糧盡不能至八百媳婦國而還宋隆濟蛇節率眾邀撃輜重委棄士卒殺傷殆盡禦史中丞陳天祥上書請正深罪下詔招諭諸蠻不報三月罷深等官收其符劵後會赦當免哈喇哈遜曰徼名首釁喪師辱國不誅深無以謝天下遂伏誅時烏撒烏蒙東川芒部及武定威楚普安諸蠻因蛇節之亂皆以供輸煩勞爲辭乘釁起兵攻掠州縣復詔伊蘇塔爾蒙古岱等將兵會劉國傑討之賊兵勁利且多健馬官軍戰不利國傑令軍人持一盾布釘其上俟陣合棄盾佯走賊來追馬遇盾皆僕國傑鼓噪趣之賊大敗旣而余冦復合要戰國傑不應數日度其气衰一鼔破走之追戰數千里楊賽音布哈出播境連與賊遇破之前駐蹉泥賊騎猝至賽音布哈奮撃先進大軍隨之賊遂潰乘勝逐北殺獲不可勝計遂降阿苴下笮籠望塵送欵者相續七年正月進屯暮窩四月會戰於墨特川復大破之蛇節降隆濟遁去遂誅蛇節八年春雲南順元同知宣撫宋阿重生獲隆濟來獻斬之升阿重爲宣慰使緬與八百皆西廂小夷緬定而復叛終於議貢八百媳婦國未得過而問焉而水西之亂作矣楚蜀合兵經年始定大徳中撤裏路總管寒賽亦爲元江判官度宗顯所誣遣兵討之失利而還都元帥蘇哷勒往諭以大義寒賽感悟遂偹珍貢請增差賦置驛傳並以黃金采女遺蘇哷勒一無所受蠻酋嘆曰入我境而不爲金婦所餌者元帥一人而已嗟乎邊庭有廉吏賢於十萬師逺矣

雲南諸王

元之以親王鎭雲南自和克齊始也和克齊世祖第五子舍利畏之亂念非親賢不能靖一方或以荒服難之帝曰朕固樂其風土向非歷數在躬將於彼請分器焉乃以至元四年八月丁丑封和克齊爲雲南王出鎭大理鄯闡茶■﹝罒幹﹞章赤禿哥兒金齒等處金鍍銀印駝鈕復置大理等處行六部以庫庫岱爲尙書兼王傅柴禎尙書兼府尉寗源侍郎兼司馬重其任也未幾攺賜金印五年受命與安南國王討占城眞臘八年爲元帥布呼丹所弒庫庫岱與謀事覺俱伏誅代鎭雲南者爲宗王托呼嚕和克齊有子額森特穆爾從徵在緬十七年以張立道言遣蒙古岱迎歸襲封爲雲南王金印駝鈕十九年諸王桑阿克達爾率兵徵緬二十年詔自今凡雲南大辟仍須待報蓋前此生殺皆在外得自專矣二十二年詔事不議於雲南王額森特穆爾者毋輒行二十五年命雲南王移鎭大理二十七年復以皇孫噶瑪拉爲梁王鎭雲南金印獸鈕蓋一方二王焉噶瑪拉世祖太子珍戩子也珍戩先世祖卒後謚裕宗生子三長噶瑪拉後謚顯宗次達爾瑪巴拉後謚順宗三特穆爾後謚成宗噶瑪拉爲梁王三年攺封晉王鎭北邊以其子松山鎭雲南授梁王印至元三十一年世祖崩成宗嗣位以雲南歳貢馬二千五百匹給梁王數太多命量減之大徳三年賜雲南王額森特穆爾及所部鈔三萬八千錠九年詔梁王勿與雲南行省事賜鈔千錠十年賜復如之時梁王蓋松山也徵緬與八百媳婦之役又有梁王庫庫者諸王世系中不載豈卽松山乎十一年進封雲南王額森特穆爾爲營王是歳成宗崩太子徳壽先卒無子順宗次子阿裕爾巴裏巴特喇入定內亂迎兄懷寧王哈尙於北立之是爲武宗武宗至大二年梁王在雲南有瘋疾以世祖第七子西平王敖拉齊之孫羅丹爲雲南王賜金印及金銀有差四年九月給婁達實部屬馬價一萬二千錠武宗崩阿裕爾巴裏巴特喇嗣位是爲仁宗武宗有子二長和實拉次圖卜特穆爾初約仁宗後仍傳位和實拉延佑二年仁宗惑於特們徳爾之言立其子碩廸巴拉爲太子而封和實拉爲周王出鎭雲南置常侍府等官賜鈔四十萬錠是年雲南王婁達實朝於京師四年諸王托克托駐雲南擾害軍民以鄂爾和代之七年仁宗崩太子碩廸巴拉卽位是爲英宗徙封周王於漠北復以晉王噶瑪拉之孫旺沁爲雲南王金鍍銀印龜鈕是時噶瑪拉已死子額森特穆爾嗣爲晉王至治三年英宗被弒諸臣迎立之是爲泰定帝治簒逆罪流諸王伊埒特穆爾於雲南進封王禪爲梁王金印獸鈕食邑益陽州仍以其子特穆爾布哈襲封雲南王又封周王弟圖卜特穆爾爲懷王食邑端州三年召伊埓特穆爾嗣齊王給金印謀粘路土官賽丘羅招諭八百媳婦蠻來降銀沙羅土官散怯遮殺賽丘羅勅雲南王遣人諭之四年十一月召雲南王赴上都明年七月泰定崩大臣雅克特穆爾迎懷王入大都立之上都旺沁等立泰定子喇實晉巴爲帝舉兵入討俱爲雅克特穆爾所殺懷王又迎其兄和實拉於漠北至和寧卽位是爲明宗未幾暴崩懷王復代之是爲文宗是時雲南諸王達實巴哈圖卜沁巴哈及平章瑪蘇庫等聚眾五萬數丞相額森吉納專擅十罪將殺之額森吉納遁走八畨達實布哈等僞署參知政事等官乃詔豫王喇特納實哩鎭雲南賜其衛士鈔萬錠仍許每歳豫給衣廩是天歷二年十一月事也明年攺元至順正月丁卯諸王圖沁及萬戶博勒呼阿禾等叛攻中慶路陷之殺廉訪司官執左丞實都等廹令署諸文牘二月攻陷仁徳府至馬龍州調八畨元帥旺紮勒率兵禦之博勒呼引兵西攻威楚威楚城無武備官吏皆驚匿獨知事董文彥不去被擒令降文彥怒曰汝食君祿不思報恩逆天殄民恨不殺汝乃從汝反耶罵不絕口眾怒截其耳令啖文彥嚼血肉噴賊面遂遇害又攻陷晉寧州南至臨安石屏鎭將朱寶乘間率驍騎五十餘人夜至宣慰司掩襲収所奪符印以歸退據異龍湖之和龍島賊合眾來攻戰艦三百艘眾懼欲降千戶亨佑曰我等戰亦死降亦死當以死報國有言降者斬眾皆踴躍賊舟將至發炮擊之連碎數十艘斬首三百級圍經七旬糧盡富民王帑出粟千餘石給眾會救至得免圖沁自立爲雲南王博勒呼爲丞相阿哈呼喇呼等爲平章五月博勒呼檄召烏蒙土官祿余襲殺烏撒宣慰司官吏於是羅羅斯諸蠻望風迎降其勢大振四川行省調重慶五路萬戶以兵救雲南軍至境値羅羅斯蠻萬餘人遂遇害千戶祝天祥等引餘眾遁回事聞調江浙河南江西兵一萬命諸王都實特穆爾及樞密判官洪浹將之與湖廣行省平章托歡會兵討雲南立雲南行樞密院以徹爾特穆爾知院事特黙齊嘉琿爲同知副使發朶甘斯朶斯麻及鞏昌等處軍萬三千人付之徹爾治兵有紀律所過秋毫無犯親率大兵同鎭西王綽斯本等由四川進特黙齊嘉琿則從豫王喇特納實哩由八畨進七月羅羅斯土官撒加伯合烏蒙蠻兵攻建昌雲南右丞伊埓特穆爾統兵拒賊斬首四百級蜀軍亦敗撒加伯於盧古驛撒加伯謀建昌守兵不多而北兵來必由棧道乃與阿柄土官阿刺等以兵八千燒毀之又遣把事曺通潛結西畨聚大兵於大渡河進寇建昌此時王師尙未入滇彛眾一時並舉四川行省官莫敢抗敵但令萬戶周戡統碉門軍並成都諸屯兵一千七百人抵羅羅斯界以控扼諸蠻又遣萬戶昝定逺同卭部知州馬伯合戡等從便進討八月伊埒兵屯建昌密遣入覘賊把守要隘執曺通斬之自此蠻兵不敢通於西畨冬十月烏蒙祿余乘勢欲寇順元以阻東路之兵徹爾遣使趣四川雲南兵進討十一月四川平章塔爾楚引兵由永寧左丞博囉引兵由靑山諸部並進陳兵周泥驛及祿余等戰殺蠻兵三百餘人祿餘眾潰遂奪其關隘以通順元諸軍是月羅羅斯撒加伯烏撒阿答等合諸蠻復攻建昌伊埒等追戰於木托山下敗之斬首五百餘級姚安路土官子阿海率州人禦賊俘馘甚眾二年正月權仁徳府官曲木紏集義兵敗博勒呼於馬龍州殺其弟巴延又戰於金馬山獲博勒呼及其弟巴延徹爾其黨拜布哈等十餘人誅之餘賊皆潰惟祿余猶據金沙江二月鎭西武靖王綽斯本豫王喇特納實哩等兩路合兵討雲南時賊勢已漸衰因與伊埒倍道兼進遂奪金沙江大兵與阿禾軍遇戰敗之賊兵猶結寨安寧州再戰又敗之擒阿禾誅之大兵將抵中慶賊兵拒戰於伽橋古壁中伊埒右頰中流矢洞耳後拔矢復戰遂大捷収復行省諸軍皆會駐於城中分兵進捕殘賊於嵩明州豫王與鎭西王擒賊首及諸將校悉誅之磔其屍以狥雲南平惟祿余懼罪竄伏諸臣請降詔赦之九月祿余復寇順元路雲南行省都事諾海奉詔往諭授以參政祿余拒不受俄而賊大至海因力戰及晚烏撒兵入順元境左丞特穆爾布哈禦賊諾海復就陣宣前詔遂爲賊害海居官忠勤善辭令人共惜之時圖沁弟必喇托歡托實挾阿禾餘黨千餘人竄伏靖江海中據險兵不易上都元帥奇喇爲云梯登山破其柵殺賊五百餘人於是必喇托歡托實舉家赴海死祿余亦遁去夫博勒呼阿禾挾宗王之勢誘動諸蠻陷烏撒圍建昌幾於燎原矣不二年而遂撲滅何哉足固不可以加首上下分定故也南中𨿽險逺易於爲亂然敢於過大渡河憑陵上國者自南詔世隆王嵯顚以來亦不數見卒皆以敗歸終不能並有蜀後之人坐井自大妄思僭竊適足以自取滅亾耳至順三年二月祿餘言於四川行省乞降並請攺附四川詔諸大臣議之是歳文宗崩立明宗之子鄜王是爲寧宗逾月崩又迎其庶兄托歡特穆爾立之是爲元順帝至正中梁王巴咱爾斡爾宻一稱博囉以宗室鎭雲南世系莫考元亡後仍阻險自守明太祖屢遣使招諭不從洪武十四年冬頴國公傅友徳等南伐梁王兵敗走滇池島中友徳等入雲南梁王聞之謂其右丞曰我宗室無降理有死以報國耳先縊其妃自飲藥不死投滇池水中舉家從之俱死焉會天下歸明已久無表章之者余謂揆以余闕之義則博囉不失爲忠臣百世論定蓋有待於今日云

十一總管

大理段興智降元其弟信苴日爲總管屢立戰功傳載元史後嗣承之凡十有一人具詳滇載記中名氏世次間不符正史按元史成於明洪武二年其時雲南未平段氏後代宜未及考究至信苴日父子當必載在冊書非有誣也傳曰信苴日僰人也姓段氏其先爲大理國王世祖平大理段興智與其季父信苴福入覲詔賜金符歸國丙辰獻地圖請悉平諸部並條奏治民立賦之法憲宗大喜賜興智名瑪哈羅嵯命悉主諸蠻以信苴福領其軍興智遂委國任其弟信苴日自與信苴福率僰爨軍導大將烏蘭哈達討平諸郡之未附者攻降交趾入朝在道卒中統二年信苴日入朝世祖復賜虎符詔領大理鄯闡威楚統矢會川建昌騰越等城各萬戶以下皆受其節制至元元年舍利畏叛鄯闡屯守官不能禦遣使告急信苴日率眾進討大敗之於威楚復遣將破賊於統矢其秋舍利畏以眾十萬謀攻大理詔都元帥額森與信苴日討之師至安寧遇舍利畏擊破走之遂復鄯闡定新興進攻石城皆下爨部平三年入覲賜金銀衣服鞍勒兵器十一年薩達克齊更定諸路名號以信苴日爲大理總管未幾舍利畏復叛信苴日遣石買等詭爲商旅執贄往見挺矛撞殺之及其黨一人梟首於市行省以聞復賜金一錠及金織紋衣十三年緬國擁象騎數萬掠金齒南甸欲襲大理信苴日與萬戶呼圖克領騎兵千人禦之以功授大理蒙化等處宣撫使十八年與其子阿慶復入覲帝嘉其忠勤進大理威楚金齒等處宣慰使都元帥畱阿慶宿衛東宮陛辭復拜爲雲南諸路行中書省參知政事十九年詔同右丞拜達勒迎雲南徵緬之師行至金齒以疾卒信苴日治大理凡二十三年子阿慶襲爵累授鎭國上將軍大理金齒等處宣慰使都元帥佩金虎符滇載記段興智弟乃段實無所謂信苴福信苴日者豈實與日音之訛乎載記稱段實死子忠嗣忠死子慶嗣又稱忠從伐西林破會川通鄯闡平休林武定緬甸之役皆有功授金齒宣慰兼掌軍民萬戶府慶爲宣武將軍尙公主入朝歸授行省參政而元史不載段忠事並存之以俟稽古者慶死弟正嗣正死慶子隆嗣隆死子俊嗣天歷元年授行省平章俊死族弟義嗣初授蒙化知州以平叛賊容禾功升參政義死隆子光嗣時梁王以元宗室鎭鄯闡與段氏分域構隙至大二年梁王破光兵光將髙蓬守羅那關梁王密遣人招之不從陰賂蓬庖人刺蓬以其首獻王更戮庖人以自解至正元年玉案山產小赤犬羣吠徧野又雨鐵民捨山石皆穿人物値之多斃四年光死弟功嗣初亦爲蒙化知州十二年襲總管二十三年明玉珍自楚入蜀以紅巾爲號自將三萬人攻雲南梁王奔威楚求救於功功謀於員外楊淵海卜之吉乃進兵呂合敗紅巾於關灘江殺獲千餘級紅巾収合余衂再戰殺段氏驍酋鐵萬戶乘勝屯古田寺段氏夜火其寺紅巾軍亂死者什七八追至回蹬關大敗之功在陣中得玉珍母寄其子書云爾徵南務得之不得輕還軍少糧乏我當挽致功與楊淵海謀效其書迹易之曰中國兵來急爾宜蚤歸因募能入紅巾營者有小卒陳恵請行玉珍得書恐國中有變又新失利遂急收軍回功追之至七星關大勝而還梁王深徳功以女阿結妻之爲奏授雲南平章曲意奉之功遂畱鄯闡其原妻髙氏寄樂府促之始歸大理旣而復東行其臣楊智張希喬阻之不聽至鄯闡或讒之梁王曰段平章復來有吞金馬咽碧雞之心矣盍蚤圖之梁王始疑平章密召阿主命之曰親莫若父母寶莫若社稷功今志不滅我不已脫無彼猶有他平章不失富貴也今付汝以孔雀膽一具乘便可毒殪之主潸然不敢受命夜寂人定私語平章曰我父忌阿奴願與阿奴西歸因出毒具示之功不信曰我有功爾家我趾自蹶傷爾父尙當爲我褁之爾何誑我至此三諫之終不聽明日梁王邀功東寺演梵至通濟橋馬逸因令畨將格殺之阿■﹝衤蓋﹞主聞變失聲哭曰昨暝燭下才講與阿奴雲南施宗施秀煙花殞身今日果然阿奴𨿽死不負信黃泉也欲自盡梁王防衛備至主愁憤作詩曰吾家住在雁門深一片閒雲到滇海心懸明月照靑天靑天不語今三載欲隨明月到蒼山悞我一生踏裏彩吐嚕吐嚕段阿奴施宗施秀同奴歹云片波潾不見人押不蘆花顏色攺肉屏獨坐細思量西山鐵立霜瀟灑踏裏彩被也吐嚕無知也押不蘆邊地起死回生艸名肉屏槖駝也語𨿽不雅馴以節故傳焉平章旣死梁王愛楊淵海之才欲收爲已用淵海亦不屈題詩於壁仰藥而死梁王厚卹之令隨平章槥歸葬大理大理舊臣仍奉功子段寶事之梁王遣使刺之凡七攻大理不克乃講和奏升寶爲雲南左丞未幾明玉珍復侵鄯闡梁王遣叔特穆爾達哈兵大理時寶已長答書云殺虎子而還餵其虎母分狙栗而自詐其狙公假途滅虢獻璧吞虞金印玉書乃爲釣魚之香餌繡閨淑女自設掩雉之羅网況平章旣亾弟兄罄絕今止遺一獒一奴奴可再贅華黎氏獒又可配阿結妃如此事諾我必借大兵如其不可待金馬山換作點蒼山昆明池攺作西洱河時兵來矣時寶姊僧奴亦志不忘復讎將適建昌阿黎氏出手刺繡文旗以與寶曰我自束髮聞母稱父寃恨非男子不能報此旗所以識也今歸夫家收合東兵飛檄西洱汝急應兵會鄯闡夫段功一戰而勝矜功怙寵自蹈禍機宜無足道者乃其妻與臣之從一而終旣如彼子與女之立志復讎復如此蓋亦有可稱者焉其後明太祖定蜀寶遣其叔段眞自會川奉表歸欵明亦有書報之時有妖巫女歌曰莫道君爲山海主山海笑諧諧國中花謝千萬朶別有明主來寶數日病死子明嗣洪武十四年遣使授明宣慰使未幾死叔世權國事明年頴川侯等兵破鄯闡師至威楚段世遣使致書請依唐宋故事奉正朔修歳貢友徳不從答書令速降世怒再上書陳利害詞旨桀驁書大抵皆言蒼洱兩關之險難以兵取友徳惡其悖慢春三月師薄大理夜遣別將緣點蒼山巓繞出下關之背先樹旗幟遲明段兵驚潰明師斬關入擒段世及段寶二孫苴仁苴義送金陵上面諭曰爾祖寶曾有降表朕不忍廢賜苴仁名歸仁授雁門衛鎭撫苴義名歸義授永昌衛鎭撫余頭目悉伏誅予至永昌過大官小官廟問其名云卽苴仁苴義也段氏據大理三百五十年興智失國信苴日復爲總管傳至段明今其子孫尙有襲州正佐者髙泰祥之後亦至今世爲姚安郡丞孰謂天之報施不可信哉

明三將軍定雲南

明洪武元年元順帝北遁三年殂於應昌太子代立以宣光紀年梁王巴咱爾斡爾宻據雲南猶延元朔洪武四年四川平五年遣翰林院待制王禕持詔諭之梁王遲延不決禕陳說利害王心然之館禕於別室會元嗣君遣侍郎托克托由西畨至滇索餉欲連兵恢復覘知其事促梁王殺禕以絕二心禕遂以六年十二月遇害七年遣故元威順王子巴拜諭梁王八年梁王遣鐵知院等使漠北爲徐達所獲解京明太祖釋之又使湖廣參政吳云與之偕至雲南諭降及境鐵知院等謀逼云攺服入云不從復見殺十四年秋九月壬午命頴川侯傅友徳爲徵南將軍永昌侯藍玉爲左副將軍西平侯沐英爲右副將軍率師三十萬徵雲南列侯曺震王弼金朝興都督郭英張銓等俱從上親諭之曰元孽自恃險逺殺害使臣在所必討取之之計當自永寧先遣驍將別率一軍向烏撒大軍自辰沅入普定分據要害乃進兵曲靖此地滇之咽喉彼必並力以抗我師審察形勢出奇制勝正在於此旣下曲靖三將軍以一人提兵向烏撒應永寧之師大軍直搗雲南會城旣定分兵徑趨大理其餘部落可不煩兵而下也師行親餞於龍江丁未至湖廣分遣郭英等率眾五萬由四川永寕向烏撒大軍由辰沅趨貴州十二月攻普定普安俱下之進抵曲靖梁王遣司徒平章達爾瑪將兵十萬屯曲靖沐英曰彼謂我師疲於深入未有虞心若倍道疾趨出其不意破之必矣友徳然之未至數里忽大霧四塞遂至白石江頃之霧霽達爾瑪望見大驚友徳卽欲濟師英曰我軍逺來形勢旣露固宜速戰然亟濟恐爲所扼乃整師臨流勢若欲渡達爾瑪悉精銳扼江岸英別遣數千人從下流潛濟出其後鳴金鼓樹旗幟達爾瑪急撒眾禦之陣動英乃拔劍督師濟江破其前軍敵气索退數里而陣明師畢濟友徳麾兵進薄之矢石雨發聲動天地敵眾披靡遂大敗生擒達爾瑪俘其眾數萬悉撫而遣之蠻人皆喜曲靖旣定畱兵守之友徳自將北攻烏撒以應永寧之兵分遣藍玉沐英率師西趨雲南癸酉玉等至板橋梁王棄城走雲南省右丞觀音保以城降玉等整眾入城收符信圖籍撫定其民秋毫無所犯自出師至是僅百日梁王在晉寧州忽納砦赴滇池死之傅友徳自曲靖趨烏撒郭英等已出永寧攻赤水河守兵破之元右丞實保斂眾拒守友徳大軍至實保遁遂城烏撒版築方具實保引諸蠻復集友徳督兵奮撃大破之斬首三千級得七星關以通畢節進至可渡河於是東川烏蒙芒部望風歸附分遣諸將進取臨安各路十五年正月辛巳威楚路平章閻鼐瑪貝參政徹爾布哈等赴曺震營降壬午曲靖宣慰司樞密同知怯烈該等及中慶武定澄江三路達嚕噶齊等官俱赴藍玉沐英營降甲午遣使諭傅友徳等曰雲南已克區畫布置尙煩計慮前已置貴州都指揮使司然離雲南逺必另置司以統諸軍旣有土有民又必置布政使司及府州縣以治之烏撒烏蒙東川芒部建昌之地更宜約束渠長畱兵守禦禁民勿挾兵刃至如靄翠等不盡服之𨿽有雲南亦難守也遂置雲南都指揮使司以都督謝熊馮誠署司事二月置雲南布政司以汝南侯梅思祖平章潘原明署司事張紞等爲參政參議等官攺中慶各路爲雲南等府閏二月靄翠至京賜衣帽及鈔遣還靄翠者水西宣慰安氏之祖也大理段世致書友徳請依唐宋故事奉正朔爲外臣友徳諭令速降世自恃逺險無降意連以書來詞旨桀鷔友徳怒於是藍玉沐英等進兵至品甸段世以兵五萬扼下關玉等遣王弼率兵出洱水之東趨上關爲犄角勢自率眾抵下關造攻具夜半遣都督胡海由石門間道遶出點蒼山後攀木援巖立旗幟遲明大軍望之踴躍讙嘩敵眾驚亂英先驅渡河水沒馬腹將士隨之遂斬關而入山上軍亦下腹背夾攻段兵大潰進拔大理城獲段世及段寶二孫乃分兵取鶴慶略麗江破石關下金齒於是車裏麼些和泥平緬等處相率歸附雲南平三月藍玉遣兵攻拔三營萬戶砦北攻建昌故元平章伊埒特穆爾降更定雲南所屬府二十有二州六十有三縣五十有四遣使以故元威順王之子巴拜及梁王家屬三百一十八人送京師且請以要害量宜設衛戍守元季田土多爲豪右隠占歳用不足宜以今年所徵糧並故官院寺入官田租與土官供輸鹽商中納戍兵屯田所入並給之悉報可仍置雲南鹽課司以益軍實夏四月烏撒東川芒部復叛友徳移檄沐英合兵進討六月置大渡河守禦千戶所命吳中率兵守之造舟以通往來仍諭安陸侯吳復平涼侯費聚會徵東川諸蠻秋七月沐英自大理還軍與傅友徳進攻烏撒大敗其眾斬首三萬級獲馬牛羊萬計餘眾遁去捕撃悉平之乃以烏撒烏蒙芒部等府地近四川奏隸四川布政司八月遣使諭友徳等曰得報知永昌侯駐建昌大軍已破烏撒次第捜捕林箐諸蠻山髙道隘愼勿輕動聞諸蠻多逃入靄翠境可諭令縛送軍前其關索嶺非古道古道又在西北可以大軍蹂之開此道以接普定卽芒部渠長可盡獲其熟圖之已復遣使諭曰雲南士卒旣艱食不宜分屯止於赤水畢節七星關各置一衛黑張之南瓦店之北中置一衛則道路可無礙靄翠之地必用十萬眾乃可定也此其大槪耳萬里之外將軍便宜自處置時友徳等方分兵攻未服諸蠻土酋楊苴等謂城守虛弱遂相煽叛糾眾二十萬合三十六營兵攻城時城中乏食士卒多病守將馮誠國用子也與謝熊嬰城固守備樓櫓戰具多置彊弓弩於城上射賊伺賊怠輒出奇兵撃之賊不能破遂圍城爲久困計沐英在烏撒聞報馳回至曲靖先遣人報城中爲賊所得紿之曰總兵官領大軍三十萬至矣賊驚恐拔營遁至安寧羅次邵甸晉寧大禖江川等處據險樹柵英至與馮誠等合兵剿捕斬首六萬餘級生擒四千餘人諸部復定十六年二月送故元右丞觀音保參政徹爾布哈及段氏等一百六十人至京各賜其家衣服以觀音保爲金齒指揮使賜姓名李觀以段寶二孫段苴仁苴義爲永昌雁門二衛鎭撫以寶在時曽有降表也先是沐英自大理回故元布延圖復叛據佛光砦先不花陷鄧川髙生圍雲南縣金齒土官髙大恵並也先虎都構麓川彛入寇屠永昌友徳自七星關回兵率郭英等西討破佛光砦布延圖自焚死遂過金沙江攻北勝府下之擒髙生並略鄧川進平麗江平津等州蠻民降者數十萬戶髙大恵逃爲白人所殺因置大理指揮使司以周能守之麓川之外有緬國八百媳婦國皆內附於是遣耿炳文諭傅友徳藍玉等班師畱沐英鎭雲南別命列侯王志仇成張龍分赴尋甸各府繕城池立屯堡安輯其人民十七年四月進封傅友徳頴國公藍玉仇成世襲陳桓胡海郭英張翼皆爲侯八月麓川思倫法遣使獻方物上元所授平緬宣慰司印十月以曺震開建昌新道向眉州各置驛徙中土大姓以實雲南十八年東蘭州韋富及廣南特磨道復亂沐英討平之永昌李觀亦討段酋平之十二月思倫法反寇景東馮誠撃之失利十九年二月雲南臻洞西浦擺金擺榜諸蠻叛復命傅友徳率師討平之並討平越蠻麻哈楊孟等九月沐英請廣置屯田從之二十年五月諭沐英勿遣使往平緬葺壘固守以待之英自楚雄至景東每百里置營率兵屯種以防蠻寇已復命曺震率四川精兵與陳桓葉升等分駐各府立營屯種候徵討二十一年春思倫法入寇結砦於摩沙勒沐英遣都指揮寗正撃破之斬首一千五百餘三月思倫法悉其眾號三十萬戰象百餘復寇定邊以報摩沙勒之役英選三萬騎晝夜兼行凡十五日抵賊營遣都督馮誠先出輕騎三百挑之賊以萬人驅象三十餘逆戰指揮張因率騎卒五千餘人爲前鋒其渠跨巨象直前諸軍注矢連發矢中象左膝及脇象僕地渠長走追射殺之諸軍噪而前殺賊數百人獲一象而還英喜曰賊不足平也乃下令軍中置火銃神機箭爲三行列陣中俟象進則前行銃箭俱發不退則次行繼之又不退則三行繼之詰旦分軍爲三隊馮誠領其前寗正領其左都指揮湯昭領其右將士皆鼓勇而進賊悉眾出營結陣以待其渠帥把事招綱等皆乘象象披甲背負戰樓若欄楯懸竹筒於兩傍置短槊其中以備撃刺陣旣交羣象突而前諸軍撃之矢石俱發聲震山谷象皆股栗走指揮張因千戶張榮祖率騎士乘之直搗其柵遂縱火焚其寨煙熖張天還復以兵邀撃之殺傷甚眾賊黨有昔刺者亦驍勇復率眾殊死戰左師少卻英登髙望之命左右取其帥之首來左帥遙見一人拔刀飛騎而下率眾更進英督戰益急不移時賊眾大敗斬首三千級俘萬餘人生獲象三十有七餘皆被矢如蝟死渠帥刁斯郎理各中百餘矢斃象背上餘賊潰英率師追襲之賊連日不得食死者相枕藉思倫法遁去六月東川蠻復叛命傅友徳爲徵南將軍沐英陳桓爲左右副將軍曺震葉升爲左右參將討之九月越州土目阿資叛阿資本苦麻部蠻也沐英諭降之至是叛傅友徳等將兵至平彛以山勢險峭遷其山民於早上村畱兵立柵其上阿資寇普安焚刼府治友徳進撃之斬其渠滿已靑二十二年春阿資倚崕壁爲營友徳以精兵促之蠻眾皆緣壁攀崕墜死者不可數計生擒一千三百餘阿資遁還越州自恃萬山之險官軍不能至沐英使寗正從友徳合撃大敗之斬其火頭弄宗等五十餘人因請置馬龍越州二衛扼其衝要分兵追捕之阿資窮蹙降曺震葉升等領兵分討東川諸蠻亦悉平是年冬思倫法遣招綱等來言逆叛之謀皆其下刁廝郎等所爲以象馬白金入貢自洪武十四年遣將出師至是凡九年而滇始大定沐英畱守友徳凡三至迨二十五年建昌降將伊埒特穆爾反藍玉復自罕東移師與瞿能等討誅之建昌自滇入蜀之通津也三將軍平雲南功不在漢郭昌劉尙下而曺震陳桓費聚葉升等次之卒之玉以謀逆誅友徳亦不良死震等先後坐逆黨俱不保首領其得終有茅土者西平侯而下數人耳嗚呼報功之典何如哉

沐氏世裔

沐黔寧昭靖王英鳯陽定逺人明太祖初起英以童穉謁見上養以爲子累功加昭勇將軍洪武元年徵福建擒陳友定賜復本姓三年升都督僉事四年轉同知十年同徵畨部有功封西平侯食祿二千五百石賜鐵劵十一年拜徵西將軍徵西畨降元萬戶靑沙津等平地數千里十三年徵和林元國托和齊和卓全部皆降明年出古北口平四郡還京拜徵南右副將軍同傅友徳藍玉徵雲南不十旬雲南底定十六年詔友徳等班師畱英鎭守二十二年朝京師宴於奉天殿賜金銀楮帛以萬計建宅鳯陽居十日遣還鎭上送之曰汝在朕無西南之憂矣是年冬周王橚出鎭雲南未幾召回徙封岷王於雲南二十五年六月丁卯西平侯英卒年四十七滇人言是時胡藍之獄株及諸勲臣至多英自知不免一日使至賜英刀繩藥酒三物英出迎於南城外卽仰藥死世相傳爲哭懿文太子致嘔血云櫬至京上啟棺慟哭追封黔寧王謚武靖英五子其一早卒長春次晟次昻少子昕尙太宗公主屢掌南京都督府事春嗣侯以才武稱二十八年越州土酋阿資復叛春討誅之三十年麓川蠻刁幹孟逐其宣慰思倫倫至京訴詔春討之擒刁幹孟三十一年春卒謚恵襄無子弟晟嗣晟字景茂少凝重端愨寡言笑慍喜不形於色而質頴敏讀書彊記明太祖愛之甫冠卽授後軍都督僉事進左都督旣嗣侯代鎭雲南與岷王不相能上貽書王謂晟少孤不練事毋深責之吾當別勅晟然卒以他故移王封武岡而晟鎭自如永樂初太宗疑建文帝匿晟所使使詗察無狀乃止車裏宣慰刁暹答叛執威逺州知州晟諭以禍福暹答懼還州官入貢謝罪八百土酋入寇晟出次蒙自蠻遁去督兵窮追斬其酋以徇上賜壐書奬勞四年以左副將軍同新城侯張輔分道伐安南先是安南國王陳日焜爲其臣黎季■﹝利上厈下﹞所殺季■﹝利上厈下﹞上表竄姓名詐稱陳氏絕嗣求署國事踰年日焜之孫陳天平至京愬實上遣使詰問季卑詞表請天平還國上遣廣西都督黃中等送天平歸季■﹝利上厈下﹞伏兵殺天平中等引還上怒故遣將分道出師晟奉命由野蒲伐山通道先驅入安南奪猛烈棚華關隘築堡駐師以造舟分遣諸將出宣光江口舁舟夜至洮水溯流力戰連舟爲浮橋濟富良江與大軍會合攻多邦城柵破之遂搗東西都及盤灘等處所至如破竹賊不能支黎季■﹝利上厈下﹞父子走海上追至日南奇羅海口悉就擒械送京師安南平得郡四十八縣百八十六戶三百十二萬五千九百還朝進封黔國公食祿三千石賜誥劵子孫世襲再宴於便殿還鎭雲南是年冬安南陳氏故臣簡定復反命晟爲將軍討之不利於是英國公輔復受命出與晟合討獲定等檻送京師伏誅簡定所立陳季擴尙未平晟畱討不能下輔復至與晟同破賊於愛子江追至老撾三關執季擴並其妻子以歸受恩賚如輔富州土官沈弦經抗化晟受命赴討諭以禍福弦經歸命是時汝南王徙居大理凡十載以母薨召歸晟終太宗之世恩寵無間仁宗立召入宴勞賜金幣加太傅宣英二帝嗣位賞亦如之正統三年麓川思任反侵略騰衝南甸晟受命致討意在撫諭都督方政爲先鋒破平景■﹝罒幹﹞等寨斬首三千餘級獲象二十餘乘勝深入遇伏力戰死詔問失事狀晟旋師楚雄嘆曰𨿽偏將違令吾總帥安所辭咎飲藥卒追贈定逺王謚忠敬五月以沐昻爲左都督掛晟印充總兵率諸將徵麓川昻率師由千崖南甸至隴把破其關寨五年晟子斌襲封黔國公是年秋廣南維摩師宗沙人儂人作亂都督昻平之明年王驥蔣貴等徵麓川昻以功遷左都督十年夏六月昻卒追封定邊伯謚武襄命沐斌代鎭景泰元年冬斌卒贈太傅謚榮康子琮幼以侄璘爲都督同知鎭雲南天順元年璘卒又以璘弟瓉代之成化元年琮旣冠入朝襲封黔國公三年還鎭正尋甸廣西土官之罪請設流治屢平諸蠻以功晉太子太傳賜勅褒奬宏治九年卒謚武僖無子以都督同知瓉之孫都指揮使誠之子昆嗣朝議謂昆爲西平侯裔孫當從侯爵而守臣爭之謂南人知有黔國公不知有西平侯也侯之恐爲所輕昆十四歳以公代鎭發兵平龜山竹箐蠻諭定孟養孟密之爭寨者又合川貴二鎭兵平宋魯亂再擒師宗州賊張長受南安亂酋那代三賜壐書奬諭再益歳祿百石加太子太傅正徳十六年卒贈太師謚莊襄子紹勛嗣嘉靖十六年卒謚敏靖子朝輔嗣嘉靖二十六年卒謚恭僖兩公皆加太子太傅贈太傅朝輔二子融鞏皆甫襲而殤弟朝弼當嗣虐其嫂且錮之不使還南京於是上疏相訐久之始得襲其淫惡益甚且旅拒王命隆慶六年詔削其爵以子昌祚嗣而朝弼復欲殺其子逮至京錮於南京之故第以幽死萬曆十三年平嶽鳯論功加昌祚太子太保二十四年乞休子叡代鎭二十九年以平順大土酋功晉叡右都督三十五年武定尋甸諸酋反圍省城昌祚因論奏叡與巡撫陳用賓俱被逮起昌祚原官屢進少傅兼太子太傅天啟四年十二月卒明年孫啟元襲狂悖無道屢與撫按構難崇禎三年暴卒子天波襲是時中原多故惟雲南一隅自保其后土逆沙定洲作亂陷省城天波遁永昌流寇孫可望李定國乘機入雲南襲執天波脇之號召土司擁主抗命順治十六年大兵至天波從遁緬甸爲所殺沐氏自黔寧王英至天波凡二王一侯一伯九國公四都督明開國功臣傳世最盛且久者惟徐沐二氏夫中山行事人人能言之予讀滇志稱黔寧在鎭十年墾田九十七萬畆招撫攜貳民始知有生定逺記人之善忘人之過蠻夷幹法不忍加誅用兵行師非遇有罪不輕戮一人然則其世保滇南爵上公非幸也宜也武僖而後多雍容好翰墨間不免驕佚顧諸蠻習其威徳猶樂爲用至天波流離異域不屈以死亦無愧其祖宗矣

建文遁迹

按明紀靖難兵破南京建文帝以被火聞實得太祖遺命薙髮從水關出自蜀入滇常往來廣西貴州諸寺中正統庚申出思恩語寺僧道實當事不敢隠以聞於朝迎入大內以壽終常賦詩云牢落西南四十秋蕭蕭白髮已盈頭乾坤有恨家何在江漢無情水自流長樂宮中雲气散朝元閣下雨聲收新蒲細栁年年緑野老吞聲哭未休天下傳誦之予至滇求其遺迹則今武定府獅子山龍隠庵中其像與詩俱存云父老又言初至滇遊城中五華寺坐盤石上良久寺僧馳報沐晟晟密使人覘知之延至家居數日送赴武定山中語𨿽無徵王弇州作昭靖傳亦言成祖嘗疑建文帝匿晟所使人詗之則此固非滇人之私言也萬曆末年致身錄與從亾日記出所紀帝至滇年月歷歷可考以爲帝初出卽欲至滇依西平侯史彬止之曰大家勢盛耳目眾多況新主意尙未釋能無見告帝遂往來吳楚間永樂元年春正月十三日至雲南永嘉寺道人程濟僧應能應賢從應賢松陽禦史葉希賢應能杞縣王府教授楊應能也皆以名與太祖所遺度牒合而薙髮相從者程濟精於術數嘗預報靖難兵必起下獄後以編修監盛庸軍夜祭紀功碑得硾去姓名免於株及者也二年正月帝離雲南由重慶襄陽入吳遊天臺雁蕩比冬而返四年夏至沐晟家畱旬日遂結茅白龍山六年夏白龍庵災程濟出募七年春復東行八年回庵遇工部尙書嚴震直於雲南道中震直自縊驛亭未幾史彬程亨郭節至庵訪帝進方物已而棄庵他出九年春有司毀庵夏至浪穹別建庵名大喜十年春應能卒是夏應賢卒另納弟子曰應慧十三年秋遊衡山冬還庵十五年冬復至衡十六年還十八年入蜀十九年還自粵東二十年避囂於庵東四十里名淥泉二十一年入楚遂東逰吳越由寧波泛海洪熙元年夏從閩粵還山宣徳二年春移居鶴慶是秋滇亂因入蜀三年至漢中四年夏還六年赴陜西至延安還蜀七年入楚至杭州吳山復逰天臺八年秋還滇十年至粵西正統元年還居浪穹二年逰峨眉冬還滇三年復至粵西程濟屢勸還滇不聴濟筮之復不吉三年有同寓僧楊應祥者詣思恩土知州岑瑛所自稱是帝因被執同解北者十二人而帝亦與焉訊非是應祥伏誅戍其黨帝老矣不欲逺行因自白其實使內監吳亮驗之果是亮自縊帝入宮程濟聞之曰臣事畢矣回滇焚庵散其徒帝在宮以壽終葬西山不封不樹右致身錄與日記所載至詳述其略如此近年朱彛尊上史館書中力辧其僞予在滇求帝蹤迹於浪穹鶴慶無知之者卽所謂白龍庵亦未詳其處豈卽今龍隠庵乎而錄與日記又不載帝常至武定獅子山何也要之建文帝不死於火出亾在外諸書言之甚明當永樂時禁令苛切而不聞有告之以取寵者謂非有賢者相從以擁護之不能然矣至欲確指其姓名則當時已自沒其迹今世逺人亡復何由徵信哉友人顧輿山岱守武定並爲程濟等置主配帝於龍隠庵亦善善從長之意云

徵麓川

麓川一名百彛自漢以來叛服靡常元中統初始內附至元十三年分置各路以大理金齒都元帥統之有所督則委官以往冬去春還至正初麓川路思可法數有事於鄰境諸路以狀聞命河南參政賈惇熙討之以瘴起還師戊子再命達實巴圖爾討之亦不克引還可法遂乘勝並吞諸路猶懼朝廷再舉伐之遣其子滿散入朝以輸情欵元寢而不問麓川之彊始此思可法死其子昭並嗣立爲宣撫八年傳子臺徧一年而昭並之弟昭省殺臺徧而自立踰年盜殺昭省其弟思瓦代立明初負固不服洪武壬戌其部屬答魯方刁斯郎殺思瓦法而立其侄思倫倫卽滿散之子也明年陷永昌屠其城執指揮王眞西平侯沐英遣部校郭均美往諭倫內附放王眞還朝廷推柔逺之恩置麓川宣慰司以倫爲宣慰使丙寅復寇景東明年部屬刁斯郎入犯定邊縣沐英大破之始懼而欵服後爲其下刁幹孟所逐奔訴京師使沐春何福等將兵送之何福擒幹孟思倫乃得還永樂十五年設四夷館其在西南者百彛與緬居二焉思倫死子思行立思行死子思暗立宣徳中與木邦相讎殺因而失官攺孟養宣慰司以刁氏代之正統初刁玉賓弱不能輯諸夷思倫法次子思任雄黠善用兵每言其先世大誤豈有奴與主並之理遂擁眾麓川略取孟養地刁玉賓奔永昌死無嗣正統三年侵孟定灣甸南甸潞江等處大肆殺掠尋攻陷騰衝衛雲南震動事聞遣刑部主事楊寧往諭之不服四年春正月命黔國公沐晟率左都督方政右都督沐昻討之太監吳誠曺吉祥監軍兵至金齒思任遣其將緬簡斷江立柵而守師不得渡初思任未叛時刁玉賓常遣詣晟晟兒畜之至是晟遣指揮車琳等諭之降思任佯許諾晟信之無渡江意楊寧曰不可兵未加稱降此詐也懼有後悔晟不從檄寧督餉金齒賊將緬簡數挑戰政怒造舟六十艘欲渡江晟不可政不勝憤夜獨率其麾下渡江撃緬簡追至景■﹝罒幹﹞寨破其賊柵斬首三千餘級獲象三十餘政與其子瑛部將顧勇等乘勝深入逼思任上江頃之伏四發政求救晟怒其違節制渡江不遣久之以少兵往時兵疲食盡政知晟不力援乃謂子瑛曰汝急歸以全吾宗祀吾死分也瑛牽裾不釋政舉刀欲砍之曰吾爲將受命討賊非死莫報汝何爲瑛乃登舟還政復策馬突陣賊爲披靡忽馬躓路塹爲賊攢刺而死顧勇等一軍皆沒晟聞敗會春暮瘴發燒江上積聚還師金齒事聞贈政威逺伯謚忠毅遣使至雲南諭祭仍詔祠於金齒勇等四人皆從祀晟至楚雄飲藥卒思任犯景東孟定殺大候知州刁奉漢等破孟賴諸寨降孟連等長官司五月以沐昻爲左都督徵南將軍右都督吳亮爲副將軍馬翔張榮爲左右參將進討思任昻上潞江之捷升賞有差五年春二月沐昻討麓川軍抵隴把去賊巢甚近張榮先令都指揮盧鉞撃賊大敗榮棄符驗軍器遁昻等不能救師還勅責沐昻等畱昻鎭守吳亮馬翔俱逮下理秋七月思任屯孟羅大掠據者章硬寨沐昻率都指揮方瑛柳英等進克之賊宵遁威逺州土知州刁蓋■﹝罒幹﹞戰威江亦敗之已而思任遣流目陶孟忙怕等入貢禮部議減其饗賚上曰彼來𨿽緩我師而朕不逆詐遂賚而不宴賜勅諭之六年春正月命定西伯蔣貴爲徵蠻將軍總兵討麓川以太監曺吉祥監軍兵部尙書王驥提督軍務侍郎徐晞督軍餉初思任貢使至刑部侍郎何文淵上言宜寛其天討大學士楊士奇是之英國公張輔謂思任世職六十餘年屢抗王師釋此不誅恐示弱小彛非策上從之遂命貴驥先赴雲南復以副總兵李安參將宮聚領川貴兵副總兵劉聚參將冉保領南京湖廣兵大發兵十五萬轉餉半天下驥薦太僕寺少卿李蕡郎中侯琎楊寧主事蔣琳等爲參謀陛辭賜驥貴等金兜鍪細鎧弓矢蟒衣以行侍讀劉球上疏言麓川荒逺偏隅卽叛服不足爲中國輕重而托歡額森並吞諸部侵擾邊境議者釋大憂攻小寇捨門庭之近圖邊徼之逺非計之得也請罷麓川兵專備西北不報蓋王振專政欲示威荒服也五月驥等至雲南會賊方困大侯州驥遣將冒暑赴援破之斬首數百級獲其象馬大軍進至金齒分爲三道十一月初五日俱會上江夾攻三日不下驥令縱火焚柵因督眾乘之斬首數萬級賊眾敗走保南甸之沙木籠山爲連環七寨驥麾兵深入攻其中寨各哨俱奮大破之賊勢窮廹死者八萬餘十二月王驥等直搗巢穴山周三十里柵堅塹廣其東南依江壁立以三千人探之賊象陣伏泥溝突起敗之賊又自永毛摩尼寨至馬鞍山伺我後令都指揮方瑛以六千人攻拔之而右參將冉保從東路合木邦車裏大侯之兵先後斬三千三百九十餘級於是進攻麓川積薪焚其柵思任乘舟走緬獲其妻妾象馬寶玉無算子思機潛匿孟養移兵討之捷聞召驥等還會維摩州蠻韋郎羅作亂自稱廣新王驥遣指揮萬瑊撃之郎羅懼逃入安南驥檄示禍福安南人斬其首來獻七年春驥等至京上宴於奉天門論功封驥靖逺伯進封蔣貴定西侯並賜誥券世襲侯琎楊寧俱轉侍郎余授官升職者四百餘人旣而雲南報思任在緬冬十月復命貴驥等督諸軍往取之八年春驥率師至金齒遣使檄緬縛思任父子至軍前仍進兵騰衝分遣沭昻侯琎等率東路兵徑搗麓川以陳儀領前鋒三千開南牙山斷賊走路使言緬願獻思任欲以重臣往取驥難之郭登請行由金沙江入緬緬酋卜刺浪來會頗驕蹇登折之緬气阻乃叩頭聽命十二月登回其國相緬刺札以思任載樓船來獻時有嫉登功者乃議畱守沙壩刺札至貢章不見登遲疑不敢獻驥謂貴曰此紿我過江則絕我歸路也陳儀又自詫知天文以爲熒惑犯輿鬼緬可伐驥乃密令蔣貴率師匝江而下大戰一晝夜焚其舟數百艘刺札竟持任思去貴子雄追之兵敗自刎東路兵克孟養諸寨思機亦潛竄獲其妻子象馬而已驥還仍以捷聞王振庇之上慰勞如前加驥貴歳祿各三百石命楊寧參贊雲南軍務十年冬雲南千戶王政奉勅幣諭緬甸許以孟養之地易思任卜刺浪喜以思任及其屬三十二人付政思任不食垂死政遂斬首函獻京師因以卜刺浪長子銀起莽爲孟養宣撫而思任二子思機思卜尙潛居其地起莽不能有也十一年春攺麓川爲隴川設宣撫司於隴把以舊夷目恭項爲宣撫降勅赦思機等罪令其來朝不至更命黔國公沐斌侍郎侯琎調緬甸木邦兵討之至金沙江遣人招諭機疑懼不肯來緬木兵亦不肯渡江遂引還十三年復議徵麓川王驥以原官總督軍務授宮聚平蠻將軍印率張軏田禮方瑛等統漢土兵一十二萬至雲南檄木邦兵從徵緬甸兵備船南甸千崕隴川兵備糧食十二月大兵抵金沙江賊柵西岸以拒驥令構浮梁亙千數百尺麾兵悉渡一鼓破之賊斂眾保鬼窟山立三大塞驥乘勝而進攻皆拔之又破芒崕山各寨踰孟養至孟那而還諸酋皆震怖謂自古漢人無至此者然思機思卜竟失所在夷眾復立思任幼子思洪爲主以狀來言緬不能撫其人民願立思氏永當差發時兵力已疲因許之礱石金沙江與洪誓曰石爛江枯汝乃得渡遂班師是時會川府訓導詹英劾驥玩法怙終損兵失利死有餘辜昆明鄕官禦史張淑亦劾驥師行無術玩寇殃民等事十四年二月勅召驥還至貴州値諸苖倡亂道塞不通人皆畱驥爲通道驥曰吾徵麓川非奉命殺苖也去之卒爲苖寇所截宮聚敗歿詔驥代總聚兵還京調侯琎提督貴州軍務會土木告變王振死驥賞不行景泰初侯琎以平諸蠻功轉兵部尙書五年緬執思機送京獻俘誅之自此孟養與緬爲世仇數相攻殺嘉靖初孟養思倫糾木邦宣慰罕烈撃緬擄其宣慰莽紀歳後莾瑞體復彊並孟養而有之思氏遂衰

三宣六慰

自麓川平後永昌徼外土司有三宣六慰云三宣者一曰南甸在騰越南半个山下其山北寒南熱相傳爲漢夷分界元置南甸路明初攺府又攺州正統八年其酋刁氏以徵麓川功升宣撫司一曰幹崕在南甸南舊名幹賴賧元置鎭西路明初攺府尋攺幹崕長官司亦以徵麓川功升宣撫司土酋刁氏副使刁思丙居盞達同知劉氏居蠻灑經歷廖氏居雷弄知事管氏居猛語皆自幹崕分也一曰隴川卽麓川故地在幹崕西有諸葛武侯寄箭山正統十一年設以恭項爲宣撫後攺多氏萬曆中分隴川副使多恭居遮放同知多掩居猛卯各據所分地受部符又其東北分孟定府地爲耿馬宣撫司其南有蠻漠猛宻二宣撫司稍北近內接潞江有芒市長官司元時爲芒施路明置府攺長官司今亦稱宣撫皆升置在後不得與三宣之數焉六慰在三宣外明初有十宣慰司後止存其六一曰緬甸一曰孟養孟養元時爲云逺路在諸司之西又曰迆西與緬甸皆自洪武時置其相攻滅詳麓川事中一曰八百大甸卽元八百媳婦國世傳其酋有妻八百分居一寨故名洪武二十四年來貢始置宣慰司嘉靖間爲緬所兼其酋刁氏避居景綫緬以弟莽應龍守景邁城今久爲緬有矣一曰車裏在八百東卽古產裏湯時以短狗象齒爲獻周公賜指南車歸故名曰車裏元兀良臺戍交趾經其地降之至元中置徹裏路明攺車裏軍民府尋升宣慰司永樂中入寇後懼而謝罪萬曆十一年明伐緬其酋刁糯猛使貢象實陰附於緬兄居大車裏應緬使弟居小車裏應漢使焉一曰木邦相傳爲蜀漢木鹿王之後其地視諸司爲稍近內元置總管府明初攺宣慰司從徵緬甸麓川俱有功益地頗廣後與緬相仇殺萬曆三十三年陷於緬緬以猛密思禮領之一曰老撾在八百之東車裏之南與交趾接壤於諸彛爲最逺自雲南行六十八日始至其地或謂卽古越裳氏也周以後不通中國永樂初入貢置宣慰司成化十五年安南來侵殺其宣慰訴於朝降勅切責安南萬曆中其西鄙纜掌亦爲緬所破六慰𨿽俱爲永昌徼外夷然車裏老撾其東已與臨元接稍內又有孟艮孟定府威逺州孟璉鈕兀二長官司皆在元江景東順寧境外其附屬順寧者有三猛曰猛緬曰猛撒曰猛猛更西與永昌相錯有灣甸鎭康二土州其極西則茶山裏麻近爲野人所殺掠無噍類矣大抵三宣以內境日分分則弱六慰以外地日並並則彊今之在雲南南壤忘設官之舊儼然自爲一國者西緬甸東交趾而已

鎭守太監

雲南之有監守太監自宣徳十年始是時英宗初立閹宦弄權始命內官張達鎭守雲南麓川之役吳誠曺吉祥同在軍其後正統時則郝寧成化則錢能覃平正徳時則崔安張倫梁裕史泰而金騰亦有鎭守太監如王舉孫敍崔和吉慶劉玉張誠等與參將並駐稱二鎭焉大率皆掊克土司淩虐紳士而貪殘之狀尢莫甚於錢能成化十二年能私遣其麾下郭英往安南假朝命求夜明珠等寶凡朝廷使安南皆道廣西未有自雲南者於是安南人駭遣使入問欲因啟途縱之還遣一酋率兵尾其後至蓮花灘英紿其酋請先入白守關者遂脫歸其酋駐兵不去雲南大震邊吏戒嚴事頗聞於京大學士商輅請舉剛正有爲知識超卓大臣一員巡撫雲南乃攺南京戶部左侍郎王恕爲左副都禦史撫滇恕至檄按察司劉釪捕英英懼投井死沒其寶物入官其黨械送京師誅之又疏能貪虐於朝先是能鎭雲南久漸謀不軌造紙甲極堅利至百兩一副者殆千領弓刀在公私者必擇而蔵之二樓或以告恕將先收其兵甲而後聞能覺盡焚之使所幸厚賂大學士萬安兵部尙書王越因亦誣奏恕並下二疏於都察院恕在滇閱月疏二十上直聲動天下時錢能有錦背鸚鵡能言造一金籠嵌以絕品珠石號八寶籠欲以進上恕聞借觀之啟籠縱去能怨恕益深廣以金寶賂當路謀急去恕未幾有旨召恕還恕去能益肆虐榜死人不計而癩翁檳榔王二事載在滇志世爭傳爲笑柄焉其時有副使陳麒亦以骨鯁數與能相抗卒坐削籍他如張璞之忤梁裕唐龍之劾崔和俱以不畏勢焰稱良禦史嘉靖元年巡撫何孟春請罷金齒二鎭攺設府治而金騰之鎭守革九年雲南右少監劉福安爲都給事張潤所劾降三級巡按毛鳯韶連疏請罷鎭大學士張璁亦以爲言而雲南之鎭守亦革萬曆中內監楊榮復以督理礦務至幾開邊釁竟爲亂軍所撃死內監之貽害良非獨一時云

緬甸入寇

緬甸在元時已彊明初役屬於麓川洪武二十六年緬酋南速來朝二十七年六月始置緬甸宣慰司以其長普刺浪爲宣慰賜鈔錠羅綺各有差二十九年遣使來告思倫侵境事上命行人錢古訓李思聰賫詔諭之思倫懼請罪永樂元年十月緬甸那羅塔遣使來貢詔定平緬木邦孟養緬甸八百車裏老撾大古喇底馬撒靖定十宣慰司三年四月緬甸來貢九月始給各宣慰金牌信符批文底簿命中官楊瑄往諭之七月那羅塔謝恩入貢四年緬甸與孟養刁木旦讎殺勅行人張洪持節往諭那羅塔遣使乞宥許之十五年建緬甸館宣徳五年六月麓川思任及緬甸莽得喇各遣使上言木邦■﹝罒幹﹞門占據其地命黔國公沐晟內官云仙諭之退地正統初麓川思任遁緬許緬以孟養之地緬酋卜刺浪乃獻思任並其妻子敗徒板蹇等語詳麓川事中宏治元年緬甸來貢且言交趾侵其地二年遣編修劉戩諭交趾罷兵嘉靖初孟養思倫糾木邦■﹝罒幹﹞烈撃緬破之殺其宣慰莽紀歳遂瓜分其國緬人赴闕訴六年命永昌知府嚴時泰等往勘思倫夜縱彛兵鼓噪焚驛舍時泰等僅以身免時值安鳯之亂不遑問外事也莽紀歳有子生於雪中其體有光滿室因名瑞體紀歳爲孟養所殺瑞體奔洞吾母家洞吾酋養爲己子旣長與養母通養父死因有其地洞吾之南有古喇一名擺古地濵南海與佛郎機諸國鄰兄弟爭立瑞體和解之俱徳瑞體割馬革地奉焉受其約束號爲噠喇噠喇華言公道主人也瑞體舉眾絕其糧道兄弟排來等俱死遂並有其地又得緬僧佐以異術樹海崗七十自衛諸蠻畏服尊爲金鏤白象主時猛密酋思漢子思奔思糯相爭奔訴於瑞體瑞體殺奔僞立思漢次子思琢假途於琢以掠孟養卽畱彛目卓吉守之未幾卓吉爲奔壻猛乃酋別混所殺瑞體破猛乃執別混三十九年總兵沐朝弼巡撫遊居敬上言瑞體侵軼鄰境當預防內侵時兵書楊愽知緬事悉覆如題議自是滇始於蠻哈設兵冬春防緬隆慶元年藩司差指揮陳應繡千戶潘應爵買象於猛密其酋思哲送二弁於瑞體時瑞體方侵車裏以茨棘錮之後勝回乃遣還二年木邦土捨■﹝罒幹﹞拔遣使告襲職有索賂者以兵備遲疑對彛使歸報拔拔怒與弟罕章集兵截旅途經年不令漢人通後乏鹽求於瑞體瑞體饋海鹽五千簦拔感緬而恚中國遂攜金寶象馬詣瑞體致謝瑞體見拔歡甚贈以寶帶緬鐸白象罽錦珍寶香藥甚多遂約爲父子時有官府只愛一張紙打失地方二千里之謠云潞江安撫綫貴聞拔邀緬恵不貲亦投瑞體日泄中國虛實教以吞鄰內侵瑞體割兩岡地與之因遣使召隴川多士寕士寧知順逆乃宣天朝威徳聚米爲堆百餘譬中國幅員之廣如雲南其百一也緬所轄特千一耳幸弗妄動瑞體念頗■﹝穴上浸下﹞士寧歸遇貴於江滸責其負國啟釁抵隴川值指揮方謐率兵戍蠻哈士寧語謐曰亦知瑞體之策否上策交罕拔繇木邦衝順蒙走滄洱中策出木邦背順蒙趨老姚施甸可唾手取永騰蠻哈區區之隘可恃以拒緬乎謐黙然後士寧爲養子嶽鳯所毒死子多忠幼千崕宣撫刀怕舉者與罕拔𨿽親而有隙怕舉死罕拔言於瑞體請襲千崕隴川無主必聞風歸附拔願爲前驅瑞體卜於緬僧欲從之其子應裏悍而多智謂瑞體曰隴川千崕𨿽無主路逺難取迆西思个地廣兵彊爲我世讎每欲乘我出襲我倘我兵逺事隴川彼以重兵順流南下被禍非細莫如稍助拔兵聴其自取千崕則成敗不在我瑞體然之借拔兵一萬令取千隴自率兵侵迆西屢爲思个所敗个亦退保猛倫相持不決隴川嶽鳯見其主幼陰欲據其地乃賷重賄投拜瑞體爲父導之內侵瑞體因調緬兵萬餘爲疑兵出入於緬甸迆西疆上牽制思个復檄罕拔兵會隴川嶽鳯亦集兵數千屯麓川東岸聲言捍緬實治牛酒爲迎犒計蠻莫頭目思哲亦迎降緬瑞體納爲義子萬曆元年緬兵至隴川多士寧妻罕氏木邦女也力不能支懷印信攜二子多忠多孝二女及侄罕朝光潛奔永昌當事不能救惟令罕氏歸隴川鳯見罕氏歸遣書紿罕拔謂罕氏攜朝光往永昌者爲爭汝官耳鳯請爲汝除罕氏朝光以去禍根拔甚喜遄令罕章罕難等率緬兵五千夜襲隴川罕氏攜二女走田中爲賊斷右臂而死朝光亦被殺二女沒於緬多氏族屬殘滅殆盡印爲鳯得鳯遂受緬鐸據隴川三年僞爲錦囊象函書貝葉緬文稱西南金樓白象主莽噠喇弄王書報天皇帝中多狎侮之辭皆鳯所爲也鳯又與拔哲定盟必執思渾下猛密奉瑞體以拒中國瑞體遣子應裏喇鮪率眾二十萬分戍隴幹間罕拔恃緬勢召幹崕刁怕舉弟怕文曰汝嫂我妹也吾欲妻汝並汝兄宣撫皆爲汝襲可據幹崕以臣緬怕文挾二子奔詣同知薛衛守備李騰霄言拔欲怕文背漢事緬娶嫂滅侄無天理怕文世受國恩願與戰次日方戰罕拔以緬兵大至怕文潰奔永昌侄怕宣寄食潞江衛騰霄等退守羅卜思莊拔取幹崕印令罕氏收掌且與緬鐸令其臣緬又召盞達副使刁思官雷弄經歷廖元相俱給以貝葉符令佐罕氏守幹崕以防中國金騰兵備副使許天琦憤諸彛附緬遣指揮侯度持檄招諭至迆西頭目思个從違未決乃刻木二一書天皇帝號一書莽瑞體號率眾拜之乃卜則天皇帝者卓立幾上莽瑞體者傾墜於地由是決意向中國瑞體惡其倡諸彛內甸且世讎也大發兵攻之思个告急適天琦己卒署事副使羅汝芳知其事厚犒來使更給空頭札付約事成官以世襲令先回以待援復陰募慣入緬商人錫之金繒令往緬地黙探其山川道理兵馬糧儲又檄近緬諸彛說其向漢依期援迆西久之諜者至盡得緬情乃檄調漢土兵馬赴援師至騰越思个聞援兵將至甚喜潛令頭目烏祿刺送領兵萬餘於阿瓦地絕緬糧道督大兵伏於戛撒誘緬兵入截其歸路而坐困之請令援兵自隴川邀其後迆西兵衝其前又令水兵開江中石閘以衝潰緬舟計定緬兵果入戛撒思个堅壁不與戰伏兵塞險隘絕糧運以俟中國援兵至首尾共撃之久之緬兵困饑甚以撮金易合米始屠象馬旣剝樹皮掘艸根軍中疫作死者山積瑞體懼請與思个和思个不許復遣使速援兵時近緬諸彛如景邁猛鞏諸酋密受汝芳檄者各調勁卒俟期共撃無何有入賀行者恐爲兵興阻移書同事合文止援汝芳不聽彼知汝芳意銳仍合掲於巡撫以兵興禍連語怵之巡撫王凝馳檄止汝芳汝芳接檄嘆恨曰敗乃公事矣兵不得發思个困緬月餘力已疲望援兵不至逺近怏怏嶽鳯知之乃集隴川彛兵二千兼程援緬導之繇間道遁去迆西知緬走率眾追之且追且殺緬兵大敗生還者十不一二此萬曆四年十二月事也一時士民以此爲大失機會云五年陳直指文燧按滇得邊報銳意上請經理然與時見相抵牾事亦寢六年遣使將迆西所俘瑞體兵象侑以金幣諸物還瑞體使回緬不稱謝七年永昌千戶辛鳯奉使買象於猛密其酋思混執鳯並軍伴送擺古瑞體方修佛事遣使持梹榔葉緬文送鳯回是年瑞體復率兵象侵迆西報戛撒之怨中國無援思个敗奔騰越中途爲奴郎都等執送瑞體不屈遇害瑞體遂盡據迆西目民奔永昌稍安置於內地焉八年巡撫饒仁侃遣舌人李阿烏諭緬甸阿烏至擺古見瑞體道皇帝威徳不侵緬地瑞體唯唯又語以蔣定西王靖逺徵麓川事瑞體不語阿烏又言罕嶽假緬王擾漢地瑞體佯應曰我不知也居旬日趣阿烏還十年嶽鳯領緬兵襲破幹崕土婦罕氏降於緬莽瑞體死子應裏嗣嶽鳯執遮放頭目刁落恩送應裏又嗾應裏殺罕拔拔有子名進忠應裏欲並其地遣弟應龍伐之拔孽子罕鳯降應裏與耿馬舍人罕虔謀擒進忠共率兵從應龍以灣甸州景宗眞爲鄕導追進忠進忠倉皇挈妻子絕喳哩江奔內地兵象從者不十一餘悉俘於緬應龍躡進忠遂入姚關十一年正月朔焚掠施甸剖孕婦以卜男寇永昌女寇順寧腹破得女乃攻順寧二月破猛淋寨防守指揮吳繼勛千戶初維垣皆死之是冬應裏又攻盞達副使刁思廷求救不應糧盡城破妻子族屬盡爲所擄幹崕刁怕庚雷弄廖元伯南甸刁落憲盞達刁思定皆陷於緬巡撫劉世曾巡按董裕會疏請兵將以南京坐營中軍劉綎爲騰越逰撃移武靖參將鄧子龍爲永昌參將各提募兵五千赴援副以土兵應裏亦西會緬甸孟養猛密蠻莫隴川兵於猛夘東會車裏八百孟艮木邦兵於猛炎復並眾入犯姚關子龍爲壘靜待大破之於攀枝花地斬宗眞計擒罕虔父子等劉綎率兵出隴川猛密直抵阿瓦阿瓦頭目莽灼瑞體族弟也糾猛密思忠蠻莫思順詣綎請降應裏聞之起兵破灼灼內奔行至曩朴寨病死先是灼有白象一能決勝敗不爽每出兵咸問之瑞體常借以自隨至應裏假象不歸且欲害灼灼心寒因綎招之故降及灼死應裏以子乃篤攺名思斗莽肘者守阿瓦初綎破隴川以嶽鳯有心計厚結之以招諸彛許不死故猛哈思化迆西思威木邦罕鳯等俱殺緬使詣綎降進忠亦集其餘眾來奔諸夷畏綎望風內附者踵至當事不知日促綎擒嶽鳯綎不得已執鳯及其子曩烏等俘解京師猛密思忠懼復率錫波思奇投應裏諸彛多復叛當事惟以得鳯與罕虔爲功不復問緬也迆西思威旣內附其屬部有密堵送速二城久爲緬據威提兵復取之十四年應裏徵二城兵不應怒攻破之以多曩長散鐸率兵屯守十五年思威糾思化思順各土兵又求助以復二城逰撃劉天俸令募兵五百往助之緬見以爲漢兵大至驚潰威乘勝殺緬千餘人並二城之從緬者陣斬緬目多曩長遂復二城金騰兵備李材上其事下蘓直指鄼覆核時在陣多土兵不知取級旣而復往則已腐濫遂以冒功復奏逮材天俸俱下獄論者寃之十六年十月思順亦投緬朝命以思忠等歸義升忠猛密宣撫思化猛哈同知思順蠻莫安撫如邊城所議也比符信至而思忠思順等已復投緬乃以忠母罕烘順母罕送各代子領該司印九月應裏攻猛密罕烘不能拒率其孫思禮從子思仁奔猛廣而猛密失猛哈思化復進奔蠻莫據之罕送率其子思華奔騰越時有問罪思化之議巡撫蕭彥密令撫彜同知漆文昌撫化文昌單騎入化壘化稽顙聴命且云奴有助迆西殺緬賊功今無所歸願寄食於蠻莫從之十七年迆西思威死其支子思明子思逺進象及方物朝廷令逺爲孟養酋長十八年應裏報密堵送速之怨進兵孟養遂破孟拱逺與子思昏奔盞西應裏僞署堵罕於孟養甕罕於猛拱十一月緬破猛廣罕烘思禮與思忠妻甘綫姑奔隴川思仁奔雅益猛廣亦失十九年應裏率猛別阿瓦糾堵罕甕罕兵象圍蠻莫思化告急時鄧子龍方聽勘奉檄率兵至卜羅思莊緬退去化復還蠻莫六月應裏遣使等母海弄查賫貝葉緬文來求通鎭巡給榜文送緬使歸二十年思仁叛投緬仁烝嫂甘綫姑因欲得之時綫姑隨罕烘思禮寓隴川仁自雅益率兵象犯隴川欲擄綫姑隴川宣撫多思順有備弗克逞懼中國問罪乃同丙測奔緬應裏僞立仁於猛密當事者移置罕烘思禮於芒市六月應裏遣使擺綫由迆裏賫貝葉緬鐸招隴川千崕南甸諸土司當道給緬使文告令之還九月應裏令阿瓦迆西犯蠻莫思化等奔等練山參將鄧子龍提兵營等練緬兵屯遮遨子龍發兵撃之大戰於控哈斬首百餘級把總李朝嶽順戰死緬退屯沙洲我兵無船不能進相持彌月緬尋退去二十一年應裏以允墨守蠻莫墨乃糾猛拱堵罕孟養甕罕猛密思仁兵號三十萬象百隻以普坎雍罕直郎三鷙酋率眾擁送允墨據蠻莫思化敗走墨等立九大營深溝髙壘爲久駐計仍分道內犯一入遮放芒市一入臘撒蠻顙一入杉木籠並出隴川多思順不敵奔猛夘二十二年春巡撫陳用賓出駐永昌聞賊大入等練隴川乃分部以參將王一麟奪等練中軍盧承爵出雷哈都指揮錢中選張先聲出蠻哈守備張先蔭出打綫一麟撃其前承爵中選撃其左右賊狡甚始以羸兵數人飲馬江幹而浴之前鋒者撃而俘焉以捷聞居數日又以一象馬數匹來官兵又撃而俘之義以捷聞緬兵退走遂復蠻莫官兵以賊爲易與鼔行而前不知賊兵潛伏營於崕箐乘官兵過半賊眾湧出官兵被截時寧州目把者義領兵在前失道陷泥中爲賊所殺後二營相繼退奔監軍同知姚允升收殘軍用百金買諜者晝伏夜行望等練諸山火光不息知賊已焚巢退去因稱勝而還是役也緬取道隴川猛夘多俺實導之多思順怨俺乃糾思化並芒市多泰等撃俺殺俺子多荒十二月俺糾思仁丙測由猛夘襲遮放官兵戰卻之斬級百餘巡撫陳用賓以緬數入犯築八關於騰衝之邊曰萬仞曰神護曰巨石曰銅壁曰鐵壁曰虎踞曰天馬曰漢龍每四關設一守備戍之又募習彜路者得閩人黃龔使暹羅使與得楞內外夾撃緬多俺自遮放敗還不復歸猛夘投木邦負嵎於曩義山殺天馬漢龍二關工役督工漆文昌計授木邦罕欽令擒之謀頗露俺欲奔擺古欽追及於雷聳並其子多烘多曩斬之緬因俺死頗寢寇我東路云二十四年二月築平麓城於猛夘大興屯田是時邊事旁午餉費不貲轉輸米石運價至十金而值不與焉諸郡邑不支故陳用賓鋭意興屯三宣之內屬彜徭賦所出余田無多惟猛夘古麓川地阡陌膏腴多俺旣死無主乃議以營兵任屯非營兵而願屯者聴二年小成免其賦三年大成始十一而賦之十月緬督思仁丙測等寇蠻莫思化求救參將吳顯宗遣兵撃走之斬丙測二十六年正月車裏老撾刀舊猛怕猛等慕義入貢六月耿馬罕們灣甸景從眞鎭康刀悶抧盞達刀思權等亦修貢事十二月孟養思轟棄緬來歸進象只方物二十七年緬撃思轟檄各土司赴救緬潰歸二十九年蠻莫思化子思正乘多思順之喪襲隴川擄其妻罕氏明年阿瓦雍罕攻思正木邦罕拔子罕■﹝衤蓋﹞率兵從之正奔騰越當事者殺正以止兵三十一年雍罕罕■﹝衤蓋﹞俱遣使欵貢自此邊境少康而緬酋莾應裏連年爲暹羅得楞所攻長子莾機撾見殺擺古殘破亦不復內犯矣

武尋諸府攺設流官始末

明定雲南置藩臬郡縣吏賦役學校一與中土等復慮彜情反側有司遷轉不常莫能得其要領仍以土官世守之正統而後見於志乘者土知府則景東陶氏蒙化左氏麗江木氏順寧猛氏永寧阿氏廣西昻氏滇沅刁氏元江那氏尋甸安氏武定阿氏土同知則姚安髙氏廣南儂氏土知州則安寧董氏鄧川阿氏雲龍段氏北勝髙氏寧州祿氏沾益安氏路南秦氏羅雄海氏寶山蘭州俱羅氏富州沈氏土知縣則嶍峨祿氏雲南楊氏元謀吾氏以及長官司曁佐貳首領雜職各官實繁有徒焉皆治以漢法與徼外諸司止遙相羈縻者有間矣然積久而驕或撫循失道致釀變亂如尋甸武定順寧諸酋其革除始末有可考者成化十四年尋甸安晟死兄弟爭襲廣西昻貴虐其民巡撫王恕與黔國公沐琮奏罷之攺設流官知府宏治十七年增設寧州流官知州正徳初武定阿英襲知府攺姓鳯氏交通劉瑾以賄升右參政仍理府事擁眾入省欲於布政司堂上任不許乃就司儀門上任而去自是潛畜異謀日益橫暴尋死子朝明應襲火頭吾孟才列其惡狀以告署元謀縣典吏談章章以告巡按禦史唐應龍奏請依照鶴慶等府例攺設流官朝明聞之載金寶二十萬賂寵臣錢寧寧囑巡撫欲仍令朝明襲職龍持不可設流事竟中止嘉靖六年尋甸知府馬性魯因徵糧繋馬頭安銓妻於獄裸撻之銓遂叛掠嵩明等處進攻尋甸分守參政黃昭道兵備副使周奎督兵與戰敗績遂陷尋甸執知府雲南鎭巡調各土司兵赴討令武定酋鳯朝文以兵千餘守廠江朝文朝明弟也素與銓通銓妻又鳯氏明年春朝文自廠口擁兵叛還攻武定陷之殺同知袁俸知州秦■﹝糹建﹞等官十三人遂與銓連兵二萬於會城西北門外焚軍民房屋雲南大震事聞命兵部尙書伍文定自京師出徵未至按察使徐瓉議調各土司兵與衛軍恊力剿撫朝文等戰不勝欲奔東川沾益州營長輔佑追獲斬之安銓亦爲兵夫阿志所獲五月文定至雲南奉旨處置未盡事宜數月乃還三十年元江那鑑殺侄奪印聚掠郡邑巡撫石簡督兵往討鑑詐降請官撫諭簡命左布政使徐樾往爲所殺巡按趙炳然以狀聞奪石簡官切責黔國公沭朝弼令戴罪殺賊贈徐樾光祿寺卿賜祭葬三十二年巡撫鮑象賢奉旨討元江那鑑自殺遂革其官收印信令臨安指揮往署之三十六年易門縣彜李向陽與土縣丞王一心等作亂稱混天大王以普文爲軍師構黨七千人分布四掠一心復與武定阿倫通阿倫者鳯朝文養子也朝文旣誅其妾瞿氏撫幼子守土盡軄後子死子妻索林復署府事而瞿氏有外行忌其婦阿倫潛謀奪嫡挾貲赴京納級指揮使名鳯繼祖揚稱已襲武定知府輿馬冠帶以歸土人附之遂逐索林巡撫敖宗慶奏請討之阿倫潛奔四川會裏州招集亾命誘索林與講好殺其總管鄭竑等七十人出富民羅次界抄掠又分遣東川營長阿科等兵攻曲靖尋甸諸府時敖宗慶已罷新撫呂光洵以工部左侍郎奉命至四十四年先討易門賊李向陽誅之復調各土司兵分路剿武定移檄黔蜀巡撫舉兵接應遂破諸蠻阿倫北遁兵備僉事張澤追之被執逼令致書鎭巡乞招撫澤不從潛使人達光洵速進剿竟被殺贈光祿寺少卿九月光洵自率師追阿倫至會裏州斬之並誅王一心等隆慶元年光洵請攺設武定流官知府置守禦所立學校從之二年武定鳯歷復作亂伏誅三年增設鄧川流官知州萬曆元年鐵索箐力■﹝此上夕下﹞彜叛巡撫鄒應龍同黔國公沭昌祚討之七十二村悉平二年二月移兵東徵臨安王弄山牳獛等彜八月徵蕎甸等彜皆平之立營戍守東迆六郡乃安十三年羅雄州土酋者繼榮叛巡撫劉世曾討誅之初土知州者浚悅營長之婦殺其夫而奪之踰年生繼榮有異質兩耳垂肩左手過膝十四歳卽欲殺其父浚不忍置法假爲延師幽之別室仇父益深隆慶時浚年老無嗣乃釋之遂借婦家勢力據州逐父父訴之當事不得巳迎歸陽爲尊禮亦幽囚之辛巳調徵緬繼榮懼父作難授意目把弒其父及歸官鞠其事繼榮據險不出但云身在外父死不知而已弒父後並囚其母烝父妾虐部彜多滛民間女侵占鄰土不輸站馬拘繋官役益無忌憚從徵時與沾益土婦安素儀合兵遂與姦密誘之招壻往來蓋兩州兵力擅滇東可依藉爲逆也越州土捨海現圖寡嫂資氏有姿色繼榮每出先頓兵其家縱滛樂數夕方去知州越應奎憤甚白兵備謀於資氏牀幃間擒繼榮謀泄脫走乃招集亾命煉習妖法修築束龍石城令部兵四出攻刼師宗維摩等州撫鎭遣將分兵四路撃破之斬獲四千餘酋繼榮潛遁外父隆有義家有義慮禍及己密約官兵追捕斬之其妻大小隆氏及七姓家奴復於十四年九月倡亂據州治執知州驛丞大肆猖獗巡撫檄越州守備張先聲掩誅之始攺州爲羅平調曲靖中左所爲定雄所附州守禦十九年丁苴白攺彜普應春等叛巡撫吳定檄參將鄧子龍討平之其地居臨安新化南安間素爲盜藪因請設新安縣並攺新化州隸臨安二十五年順寧猛廷瑞與兄思賢相攻殺大候州奉學廷瑞妻父也興兵助之巡撫陳用賓疏請徵剿遣參將吳顯忠將兵至順寧廷瑞困急乞降巡道李先著令擒奉學自贖廷瑞乘間遁入觀音山勢復振顯忠再集兵攻之誅奉學執廷瑞送軍門因攺設順寧流官知府攺大候州爲云州設流官知州並坐李先著以受賄縱賊下獄死人多寃之二十八年矣堵十三寨莽亢等復叛再討平之順大始定三十五年武定酋阿克有馬頭四十八人鄭舉獨稱豪有力且富於財知府陳典以廉訪收禁之舉以兼金置魚腹中饋典獲免已而復收之如是者再四舉惡其無厭乃與酋阿克等攻破府城殺指揮金守仁千戶王應爵等男婦四百五十餘人時陳典以入賀在會城舉等擁推官白明通以兵隨其後直抵會城進公移請以冠帶印信給阿克賊從北門外遶西南而東分道四掠沿村鎭市焚刼一空老穉不及避者殺之壯者鹵而歸圍城三日不去以印縋與之始拔營歸攻元謀和曲諸城未一月陷一府三州四縣賊兵所加勢如破竹時尋甸彜目大理保楊禮亦屢被官司責辱遂結連彜目招補阿白者色及彜婦海衝等叛攻破嵩明署印知事李性先棄印逃吏目常宗孝學正龍旌死之賊進逼楊林都司汪如淵率土兵赴救賊退歸攻尋甸殺指揮諸藩裕等巡按禦史周懋相候代駐曲靖調沾益安紹慶土兵檄同知孫臺監督自嵩明追賊尋甸屢戰俱捷三十六年春三司官亦分道追賊而鄭舉等已西攻祿丰破之知縣蘇夢暘力戰死六月諸路兵至撃賊斬其家屬十一人阿克鄭舉等逃東川官兵追至東川境上土司祿哲縛阿克鄭舉獻軍前左布政彭應時復擒其黨鄭文鄭宗舜參政楊俊臣率廣南儂兵亦撃敗海衝等得嵩明州各印信副使羅希益同都司江如淵督安紹慶兵斬楊禮男楊成俘妻妾四口逰撃段扆擒楊禮妾及子三人兩路賊俱平惟武定府印竟失所在旣而治失事狀巡撫都禦史陳用賓黔國公沭叡參將張名世武定知府陳典推官白明通元謀知縣毛文彩俱逮訊自正徳至萬曆內彜之變數起而武定居其三𨿽蠻酋橫暴亦由我有以致之內而劉瑾錢寧受賄相庇外而馬性魯陳典輩以貪暴激成之至猛廷瑞之事世尢稱其寃嘗見夢於黔撫被甲如神人曰吾爲陳巡撫寃死訴帝得請歸過此欲見中丞云逾月而用賓被逮用賓撫滇十七年經理緬事頗爲盡力但喜功多殺吳顯忠迎合其意陷李先著於獄𨿽以功得晉爵卒之身塡囹圄爲天下笑亦何益哉四十二年巡按毛堪奏辧李先著寃不報是年雲龍州段進忠以殺土官段嘉龍罪被誅巡撫周嘉謨請攺設流官知州裁革五井提舉以鹽課並歸之他如安寧路南元謀以及麗屬寶蘭二土州俱未詳所由革元謀後有吾必奎者以武功著天啟中作亂被誅其事另載於後云

珍貢

雲南古不毛地也且舟車不通商賈罕至人有百金之業便爲素封貧者至不保朝暮卽其土所產或反不如他處易求者而世多膠於金鏤作貢之說動以滇爲金穴寶山不肖有司因而張威勢以索之彜性輕生每極於勢無復之輒起爲亂後人不知其故謂滇難治嗟乎豈滇眞難治也漢鄭純毫毛不染而哀牢化隋梁毗對饋金慟哭而諸彜感悟遂不相攻元舒嚕傑不爲金婦所餌而車裏嘆服彼皆非三代以上之人猶能以廉勵俗若此柰何末世上作而下效之明三百年叛者十數起推其由來多因黷貨予故於內外彜蠢動之後復載珍貢一篇夫亦曰知所以亂之由則知所以治之之道矣語云金生麗水今麗江其地也江滸沙泥金■﹝麥失﹞雜之貧民淘而煆焉日僅分文售蜀佑轉諸四方永平山中亦有金沙色赤而利更微明初歳貢金二千兩官償價銀一萬一千四百有奇皆蜀賈有力者先期受值走四逺裒入之然金少價髙率賠其三之一間有窮極而逃者因舉殷實土著以當金戶寶石琥珀等珍皆責其供辦產盡則更舉一家萬曆十八年又增金三千歳共貢五千兩公私益困末年始減二千天啟水烏之亂奉旨暫停事平再進銀礦約有二十三所皆置場委官以徵其課又銅礦十九所鉛礦四所萬曆二十年命內監楊榮至滇督理礦稅榮又使千戶張國臣赴京上疏請開寶井於猛密先是寶石之取盛於成化然止在京購買嘉靖丁亥始遣官至滇歳動布政司及永昌府銀八千散之民間民間鬻男販婦不充所值因而逃亡其後六慰變亂猛密寶井已爲緬所據國臣又倡此議巡撫陳用賓懼開邊禍連疏陳諫始仍舊例然猶每歳布政司獻寶石三百六十兩有奇礦金四百兩礦銀一萬兩稅監楊榮竟以貪酷激變於三十四年正月八日爲衛軍所殺舉火焚公署闔府百餘人俱死焉琥珀出孟養山中價不甚昻而蠻漢阻絕商賈難通萬曆二十二年奉旨責輸二百餘觔徧派滇西諸郡𨿽不通緬者亦行責買時惟騰衝庫內舊貯二十餘觔悉送上供他郡無以應命捜括士民有卽舉首多以破家亦竟不能完數也點蒼屏石產大理府𨿽不在外彜然采艱運逺亦以累民嘉靖十八九年曽奉取用二年之外始得至京至三十七年取方三尺五寸者六塊自本年六月至十一月止行三百里運至普淜因重不能前進四十年又行取五十塊髙六七尺不等巡撫蔣宗魯抗疏諫止然當時取辦尢不論何項石紋至萬曆二十一年爲兩宮鋪地詔取鳯凰石百餘求之益艱供役者十死八九惟髙不過三四尺人猶以爲蔣公之力焉右志乘所載皆止行之自上者耳其它長吏之饋遺權要之悉索不可勝計民窮思亂亦孰能禁之哉

議開金沙江

金沙江源出吐蕃界至共龍川犛牛石下南流漸廣故名犛水後因訛爲麗水雲東經巨津寶山二州三面臨麗江府又東經鶴慶受樣共江諸水又東經北勝受桑園龍潭程海諸水又東經姚安受蜻蛉弄棟龍蛟諸水又東經楚雄定逺受龍川江諸水又東經武定北受元謀西溪滇池螳螂川羅次富民諸水又東經東川濟慮部過烏龍山受尋甸牛欄江谷壁川齒化溪諸水又東經烏蒙南又東經馬湖府受尼溪大汶小汶諸水又東至敍州府合大江此南中西北之險蒙氏僭稱北瀆者也正統間靖逺伯王驥曽議開浚未果至嘉靖初巡撫都禦史黃衷復議開工役垂具爲武定土酋鳯朝文所梗會衷卽升任事遂寢其後巡撫汪文盛亦委官踏勘而朝文妻瞿氏爲女土官又從而阻撓之巡按毛鳯韶知其事分巡洱海時復上議云雲南有水路直抵四川馬湖府初以遐僻爲土人所據我國家郡縣其地同於華夏然貢獻之物摃官使之行李軍民商賈之往來擔負千里筋力已疲而土官土舎因見道路阻絕每懷異志及今國勢彊勝不行開通將來之悔不敢謂無也本道訪據武定府掲稱本府有迆東水路自雲南海口至安寧羅次富民只舊你革達吉普渡河安革法於土色出東川大江邊至阿納木姑共一十三站內土色有疊水又迆西水路自雲南陸路至富民武定虛仁環洲凡五站至金沙江巡檢司下船至罵刺母白馬口粲刺則五曲革直勒則卓刺除魯圭寧抄答甸沙吉撒麻村亦至土色大江阿納木姑凡一十四站內卓刺沙吉有疊水又據金沙江土巡檢稟宏治正徳間馬湖府安監生放杉木嘉靖十七年王萬安亦放杉木俱五板大船經過中惟虎跳天生橋亦十分不爲險阻又據姜驛驛丞稟每見販木客人結成簰筏自本司江流六日卽抵馬湖等情各到道爲照前項水道武定迆東極爲快捷方式但訪得河內間有蠻尖石兩邊崕石生合成橋水從石縫流下未委虛的若迆西金沙江則水面洪闊四時橫流客商通販前後不絕中間𨿽有虎跳二灘然皆沙石易鑿此斷然可通而無疑者也合無先將東西二道各委能幹官帶領匠役鄕導沿河踏勘直至馬湖中間要見舟楫無礙者幾處危石可鑿者幾處幾丈幾尺如有絕險人力難施者或作兩截盤運沿河陸路可通者幾處不通而應合開辟者幾處幾里幾十步及沿江有無人煙稀密堪立驛逓哨堡等項各計合用功力人匠若干錢糧若干勘估明白畫圖造冊回報然後擬議奏請開通不獨一時一方之利實國家久安長治之計云適值地方多事議竟不行隆慶初鳯酋誅滅巡撫陳大賓復爲題請而議者多甲乙之詞大抵謂金沙之道一通則商賈競於舟而憚於陸算緡之利告竭於程畨之八府而九驛之途鞠爲茂艸矣至天啟中安酋倡亂貴陽道阻頗議開通按察使莊祖誨謂自巡檢司開由白馬口歷普隆紅巖石刺鮓至廣翅塘皆祿勸州地其下有三灘水溢沒石乃可放舟涸則躋岸纜空舟以行又歷直勒村罵刺土色皆合禮州地其下有雞心石石如堆者三累江中舟者相水勢緩急可行又歷踏照亂得頭峽刺鮓至粉壁灘甚駛皆東川地又歷驛馬河新灘至虎跳灘陰溝洞皆巧家地虎跳湍瀉陡石不可容舟陰溝二山頹集水行山腹中皆從陸過灘易舟而下又歷大小流灘爲蠻彜司地又歷黃郎木鋪貴溪寨業灘至南江口爲烏蒙府地始安流自廣翅塘至南江木商行之可十日又至文溪鐵索江邊數灘歷麻栁灣教化巖爲馬湖府地又歷泄灘蓮花三灘會溪石角灘至敍州府其說甚明晰然此時明運將終救敗不暇竟莫能開通也續禹功所未至以疏西南朝宗之水道是所望於全盛之世矣

滇南科目

滇自南詔竊據風化阻絕大理國頗設科取士皆以僧道讀儒書者充之至元皇慶中以學士李孟奏開科三年一試天下共取三百人雲南每榜止五人蒙古二名塞目二名漢人一名如王楫李敬仁段天祥李天佑李郁等史載其名云明洪武三年開科天下共取五百人是時雲南未入版圖六年停科十七年更頒定程序始增建雲南學校二十二年始選貢送監就應天府鄕試以人才尙未充也至永樂九年詔雲南布政司取士是歳八月舉生儒洪誠等二十八人誠與楊春皆舉進士九月復試貢生取趙誠等二十一人此有明科目之始也是後三歳一舉或五十餘人或三十餘人多寡不等洪熙元年定額十名宣徳四年貴州附試取十一人明年增額四名雲南十名貴州五名正統八年共增五名十二年又增五名皆滇三黔二景泰立詔雲貴科舉不拘額數元年取至三十六人四年至五十五人七年又定額三十名成化三年增至四十名十年又增五名宏治中貴州士子以赴試雲南道險逺不便屢言於大宗伯張升求於貴州開科升不允止奉詔雲南鄕試錄攺稱雲貴鄕試錄而已八年黔撫臣復以爲言亦不允再增科額五名正徳五年又增五名則滇四而黔一也嘉靖十四年始詔貴州布政司開科歳取士二十五人雲南四十人萬曆中漸增至四十七人天啟元年巡撫沈儆炌又請增三名以足五十之數中間人才疊出如雲南府則有若副都禦史李公純贈光祿少卿毛公玉兵部左侍郎孫淸湣公繼魯吏部尙書嚴恭肅公淸鴻臚卿劉公文徵兵部尙書傅忠壯公宗龍總督侍郎贈尙書楊公繩武禦史趙公譔或以功名顯或以直節著而安寧楊文襄公一淸相業軍功尢爲有明第一其在外郡若大理之楊憲副南金楊內翰仕云李太守元陽趙考功汝濓李禦史東臨安之張禦史西銘包尙書見捷永昌之張侍郎志淳與其子舉人含憲副合曲靖之張憲副璁澄江之楊郡丞以成蒙化之雷侍禦應龍鶴慶之趙長史徳宏彭都禦史富諸公皆以經濟文章節義有名於時其它起髙第登仕籍祀鄕賢者尢不可更■﹝亻業﹞數永昌王宏祚以明鄕薦入本朝歷官戶兵刑三部尙書是時雲南爲孫李竊據甲午丁酉咸有所舉己亥歸版圖辛丒補行鄕試歳以爲常趙士麟等七人前後成進士夫滇與閩粵皆開自漢武帝其時盛覽張叔已從司馬長卿學賦受經後此若尹珍許叔之文學隗叔通之孝行皆著名於益州耆舊水經注諸書迨蒙段盜竊阻聲教者五百餘年故其人文不獲與東南競勝元始混一有明科目班班可見者若此嘗觀周漢以前江南之人或曰蠻荊或曰山越至於今科名之盛幾駕兗豫而上之亦安知後之滇黔不猶今之吳楚哉是在世之司文教者

水烏之變

貴州水西宣慰司與四川烏撒土府皆安姓萬曆中播州楊應龍反水西安疆臣奉調赴討奪落蒙關有功被賞播州平攺設遵義府至天啟元年永寧宣撫使奢崇明與子奢寅復作亂陷遵義冬十月遂圍成都左布政使朱爕元城守敗之二年春圍解擢爕元爲巡撫遵義復而再陷先是安疆臣死弟堯臣襲至是堯臣亦死妻奢社輝永寧女也生子安位幼土目安邦彥挾之反四十八馬頭皆應之兩省羽書交至徵兵於雲南巡撫沈儆炌調闔省土兵於曲靖以副使黃似華監紀分道赴援都司楊明廷將三千人援蜀烏撒土酋安效良先與邦彥通陷烏撒衛殺指揮管良相明廷兵至畢節效良伏兵阻截明廷戰敗死之參將尹啟易等奔回沾益水西賊圍普定安南兩衛都司李天常率兵四千救之賊將羅應奎僞降誘至疊水鋪伏發全軍沒報至雲南大震沾益土婦設科及土目補鮓柰科李賢期曲等俱叛沾益倘塘松林炎方交水白水六站堡俱不守並陷平彜衛殺官吏武定彜目張世臣糾小東川彜賊千餘攻陷他頗補知二堡沈儆炌以便宜起參將李思忠督兵守武定添設武尋逰撃倘甸守備其沾平喬甸守備俱攺逰撃張世臣攻武定思忠與戰大敗之世臣遁東川土酋祿千鍾復反與沾撒土賊合攻嵩明知州王育徳率軍民固守儆炌便宜起參將袁善督守備金爲貴土司沙源等馳救撃走之沙源者安南土長官司也先是萬曆三十八年源以王弄土人斬賊有功襲本司阿氏副長官舊職四十八年建水州土酋刀春琪構引交趾入犯攻破五邦等地源率眾堵截勝之斬交趾僞封勝智侯阮文美等三人因復畀以安南司地令阻截交趾至是與寧州祿永命阿迷普明聲石屏龍在田武定吾必奎等俱以巡撫檄調率土兵從徵力戰皆有功而源爲最未幾交岡犯竜左哨源歸救復破走之以功升宣撫使沾益土婦設科等入陸涼州境焚刼各鄕知州郭俊義戰敗被殺參將尹啟易守備李加培周嘉映自交水督兵進沾益安效良率水烏賊至沾拒戰官兵陷沒加培嘉映俱戰死七月亦佐營長安應龍引賊補鮓等陷亦佐縣八月攻越州衛九月圍羅平州水西賊宋萬化據龍瑞安邦彥自統羣苗圍貴陽自春至冬援兵俱阻龍裏不得進總兵楊愈懋推官郭象幹戰江門白杵營死之巡撫李橒巡按史永安等恊力守禦十一月新撫王三善至平越集諸路兵分道前進十二月抵新添力戰破賊五日入龍瑞安邦彥退屯龍洞官兵乘勝奮撃大敗之是時黔省被圍幾十月城旦夕破王三善親冒矢石以二萬人破賊十萬抵城下官民歡呼相慶唘門迎入城三善曰賊兵不逺軍心未定吾不可卽安遂營於南門外未幾湖南廣西四川兵大集殘破之後糧糗不支遂議深入分屯陸廣鴨池間三年正月安邦彥攻陸廣官軍失利退屯威淸王三善收兵入城夏四月安邦彥復糾宋萬化等來攻三善遣兵邀撃於龍裏定畨靑巖等處屢捷擒宋萬化諸蠻多降邦彥退守陸廣鴨池諸要道當時川撫朱爕元亦屢敗奢崇明兵遵義永寧俱收復五月川兵發永寧連克紅崕天臺二寨遂破藺州焚其巢穴奢崇明父子計窮因入水西投邦彥自黔蜀之亂雲南道阻已三年烏程閔洪學由福建左布政擢滇撫取道廣南入滇分遣漢土官兵攻羅平復之捕獲安應龍妻子應龍走沾益官兵東出援黔解安南衛之圍斬首三百餘級收復新興普安等城亦資孔等站又遣吾必奎收復炎方松林沾益倘塘四站東北兩路俱通賊首設科李賢張世臣等已誅檄烏撒安效良擒獻安應龍以自贖效良持兩端見水西勢衰陽爲恭順遂以應龍首及烏撒衛各印來獻勞其使而歸之四年正月黔撫王三善爲逆黨陳其愚所詐被害於大方道中先是三善屢破賊深入水西奢社輝安位焚舊巢竄火灼堡安邦彥逃入織金川兵亦進龍場擒奢崇明妻安氏等安位母子遣漢把劉光祚赴鎭逺總督楊述中乞降述中許之令擒奢崇明及其子奢寅以贖罪王三善駐大方久安邦彥遣其黨陳其愚詐降三善信之多與謀軍事其愚悉以報邦彥至是三善由大方回貴州其愚隨之忽報山後有賊三善駐馬回視其愚故縱轡衝三善墜地三善知其變呼持印者先行卽拔刀自刎諸苗蜂擁至取其首而去副將秦民屏亦被殺事聞楊述中回籍聴勘以川撫朱爕元代之陳其愚後爲巡按傅宗龍所誅宗龍昆明人與爕元俱以戰功顯秋七月總兵魯欽劉超等敗於織金賊勢復熾烏撒安效良前遣獻印使回至曲靖爲盜所殺效良遂以爲辭糾合邦彥崇明等共爲三十九營以五年二月直抵沾益副總兵袁善土宣撫使沙源等力戰五日夜卻之五月復至南攻馬龍袁善等督兵大戰復敗之賊由尋甸遁回假道東川東川奉巡撫檄以木塞路不與通有阿遣馬頭竜戈資者爲之鄕導從山路遁歸烏撒事平重犒東川購獲竜戈資誅之六年春水西苗老虎阿引等殺奢寅來降二月安邦彥復寇貴州魯欽戰敗死巡撫王瑊巡按傅宗龍遣都司張云鵬拒戰於趙官堡敗賊總督朱爕元以父喪歸加偏沅巡撫閔夢得爲楚蜀粵滇黔五省總督七年參將楊明輝奉命宣諭安位令獻首惡爲安邦彥所殺崇禎元年復起朱爕元督五省兵討賊初爕元議討水西之策宜使滇兵出沾益遏安效良應援而別布天生橋尋甸等處以絕其走路蜀兵臨畢節扼其交通四裔之道而別出龍場巖後以奪其險黔兵由普定渡思臘河徑趨巢穴而陸廣鴨池分搗其虛粵兵出泗城策應大軍由遵義鼓行而前尋以憂去未及用閔夢得代之亦以貴州抵大方路險賊惟恃畢節一道外通用兵宜從永寧始自永寧而普市而摩泥而赤水百五十里皆坦途赤水有城可守結營於此漸進漸逼四十里爲白巖六十里爲層臺又六十里爲畢節畢節至大方不及六十里賊必並力來禦以重兵扼其四走路然後遵義貴陽克期並進賊可盡矣亦不果行至爕元再任乃檄滇兵下烏撒蜀兵出永寧畢節扼其各路要害而親統大師駐陸廣逼大方八月奢崇明自稱大梁王安邦彥自稱四裔大長老其下歹費阿鮓等各號元帥悉力趨永寧先犯赤水爕元授意守將許成名佯敗引之深入度賊已抵永寧分遣林兆鼎從三岔入王國禎從陸廣入劉養鯤從遵義入邦彥分兵四應力不支羅乾象復以奇兵繞出其背急撃之崇明邦彥皆被創漢兵斬其首獻爕元騰檄安位許其來歸位惶恐不敢出爕元督諸將屯據要隘四面疊攻日馳騁百餘里或斬樵牧或焚積聚暮還歸屯賊不能測凡百餘日得首功萬餘生口數萬每獲鄕導輒發窖粟就食賊饑甚遂降爕元與約四事一貶爵一削水外六目之地一獻殺王巡撫者首一開畢節等驛路位皆俯首聴命因疏請撫定焉十年安位死子幼乃分其地以授渠長俾力分而易制爕元前後在西南二十餘年諸蠻畏服三省亂而復治至今人頌其功不衰云

普吾沙亂滇

普明聲阿迷州土人也初爲馬者哨哨頭水烏之亂與沙源吾必奎等俱奉調率兵破賊有功旣而京營禦史傅宗龍受命按黔間道由建昌回滇募兵赴任知明聲勇黠所部土兵亦彊特請隨行滇撫閔洪學入奏嘗言自明聲東行滇土司兵益弱其爲時所重如此明聲在黔屢破水西賊眾會宗龍以內艱歸水西隨就撫明聲亦回得授阿迷土知州日益驕蹇崇禎五年巡按趙洪範至臨安明聲率兵迓之戈甲旗幟列數里洪範惡之貽書撫軍王伉謂其養癰伉亦習聞明聲不法遂列奏請檄調黔蜀兵會討焉是年冬三省漢土兵俱集以黔鎭商士傑掌兵政伉自出臨安督糧右布政使周士昌監軍撃明聲敗之進圍阿迷明聲使其下僞約降陰使人以重賄誘吾必奎曰君不聞狐死兔悲之言乎阿迷平兵行及元謀矣旣而官軍與賊戰必奎賣陣先走官軍大敗事聞大司馬熊明遇以起釁爲伉罪遂與洪範俱被逮士昌歿於陣明聲𨿽戰勝仍巧詞乞撫當道懲前事不復致討總督朱爕元自黔至以兵威撫定焉相傳廣西郡守張繼孟奉委撫明聲思以計殺之每稱明聲才武且有功不以摧毀以致變亂皆有司之過也明聲聞之喜一日繼孟將謁兵備道於臨安先誡其下必取途阿迷見明聲將至故熟睡輿中其下不得請醒而問所次已踰其境數里矣佯怒責其從行者且曰我有事須急至臨郡往返恐後期可沿途置騎俟我我今回見普公遂盡屏輿蓋先行獨與從者馳數騎趨阿迷明聲先已有人偵繼孟聞其言益大喜出迎謁語甚歡方持茶餉客繼孟戲曰嘗聞南中土司善藥人我不敢飲明聲驚遽指天誓曰方徳公無以報何有此公果疑明聲請先飲竟易盞飲之不知繼孟執茶時已預蔵毒藥手中置茶內矣明聲畱治饌辭以有事謁兵備急俟回當痛飲明聲已聞其途中言信以爲實因別去繼孟卽疾馳易數馬卽夕達臨安明聲藥發始覺命其黨率兵追之不能及予理永昌永昌孝廉方一鑑往時曽爲阿迷守親爲予述其事而石屏塗玉輅昆明虞虞山咸謂明聲實以淫縱得疾死非中藥云明聲死其妻萬氏江右寄籍人女也狡而滛據其眾役使諸小彜選部下壯而美者更畨入侍沙源諸子定海定洲如琦等皆與之私旣久覺無以服人乃招定海爲贅婿已復嫌其朴陋而定洲少年白哲更竊殺定海而贅定洲其子普服逺心恥之與萬氏分寨而居後服逺以病死定洲遂兼有安南阿迷之眾並近彜地愈廣南至交岡甲申張獻忠陷蜀雲南震恐使參將李大贄率兵防金沙江吾必奎者其先爲元謀土知縣久絕不嗣矣至必奎以戰功得官仍居故地自阿迷賣陣後桀驁日甚大勢貪墨屢以事侵之乙酉八月必奎聚眾反連陷武定祿丰楚雄諸郡縣黔國公沐天波檄各土司兵會剿十月官軍與土官祿永命龍在田等撃敗必奎擒之永命寧州土知州在田石屏州土人也俱以水烏之亂有戰功在田歷級副將崇禎十一年奉調至襄陽隸總理熊文燦軍前撃流賊革裏眼射塌天子雙溝敗之以是知名張獻忠等受撫榖城頗與之密旣而獻忠叛文燦獲罪在田亦罷歸元謀之役與永命俱在行十一月沙定洲兵亦至時必奎已伏誅定洲猶畱城外不肯歸會姦人饒希之餘鍚朋等逋騙天波金寶無以償以貿易往來各土司營中誇天波家饒富定洲心動陰結都司阮韻嘉張國用袁士宏等爲內應以十二月朔入城辭行天波以家忌未出見定洲入門大呼其下蜂起焚刼天波由小竇出西城時祿永命在省方巷戰拒賊從官周鼎止天波畱討賊天波疑鼎見誘殺之遂走楚雄其母陳氏妻焦氏亦走城北普吉村之金井巷當夜舉火自焚死定洲因盡得沭氏所有盤踞省城刼巡撫吳兆元爲題請代天波鎭滇又至祿丰執家居大學士王錫衮置貢院脇之與兆元傳檄各郡縣龍在田在安寧與祿永命等各引所部歸萬氏在阿迷聞變驚曰吾家當爲此賊敗矣謀至省執定洲以投誠旣至見定洲气焰赫然資用饒洽更喜過望夫婦坐八人輿持刺與撫按往來欣然自得也沭天波至楚雄定洲率眾追之是時楚雄新爲吾必奎所破金滄道副使楊畏知奉調監軍至楚楚人畱之畏知遂駐楚聞定洲西出與天波計守禦之具未集曰公在楚賊以全力聚攻城必破公不如西走永昌使楚得爲備賊卽西追恐楚塞其後畱攻楚又恐公從西來首尾牽制上策也天波從之定洲至楚雄城閉不得入爲畏知所紿遂去遣其黨王朔李日芳等分攻大理蒙化陷之屠殺以萬計畏知乘間徹城外居民盡入城淸四野築隍陴檄調漢土兵馬郡縣多遙應之其明年丙戌定洲恐畏知截其歸路又聞迆東祿永命龍在田等各自守因不敢至永昌撤兵回竭力攻楚雄楚雄守具旣集屢攻不能下一日畏知坐城樓賊發巨礟撃之煙焰所指正罩畏知賊相慶謂必死須臾煙散畏知端坐如故惟撃去左幘耳因驚嘆以爲神畏知視賊懈輒出奇兵奮撃前後所殺甚夥至夏賊稍稍引去東攻石屏石屏守亦堅復回攻寧州破之永命死至嶍峨土官王克猷走死於路龍在田在石屏懼與其黨許明臣竄大理定洲旣定迆東復引而西攻楚雄分兵爲七十二營每七營各爲一大營統之環城圪濠爲久困計畏知守益堅終不能入又明年丁亥張獻忠被誅於西充其義男孫可望等率殘兵由遵義入黔龍在田使人告變且勸其至滇可望因詐稱黔國焦夫人弟率兵來復仇雲南初苦沙亂皆延頸望其來不知爲賊也三月可望等至滇定洲解楚雄之圍率眾禦於革泥關大敗遁歸阿迷可望破曲靖及交水俱屠之遂由陸涼宜良入省宜良知縣方興佐率眾持羊酒迎可望賊喜不入城至省巡撫吳兆元等迎於郊巡按羅國瓛在曲靖被執不從帶至省自焚於署前通判朱壽琳以僉都禦史奉差募兵於滇亦不屈從容賦絕命詩被殺可望等因盡據城池官署布列以居法禁苛切百姓失業流離視昔較甚矣旣而分遣李定國狥迆東諸郡可望自率兵西出楊畏知禦於啟明橋兵敗被執可望聞其名不殺誘降之曰吾今已不爲賊當與爾共扶明耳畏知曰果爾當從吾三事一不用獻忠爲號二不殺百姓三不擄婦女可望皆許之卽折箭對誓迆西得免屠戮畏知之力也可望至大理龍在田許名臣迎降之復以書諭沐天波如與畏知言天波遣子報命永昌通判劉廷標上杭人推官王運開夾江人俱不屈自縊死可望分兵入麗江悉取其數代所畜厚待天波子陰使劉文秀隨之疾馳度蘭津橋至永昌會天波與鄕官龔彜等於北城樓遂攜之同楊畏知等俱至省姚安舉人席上珍拒賊見執至省被磔甚慘李定國至臨安臨安爲定洲部目李阿楚駐守拒戰甚力定國穴地道置炮炮發而城陷阿楚赴火死兵猶巷戰定國怒執城中紳衿兵民盡戮之於城外白場所殺七萬八千餘人而陣亡與自焚自縊者不與焉初意遂襲阿迷蒙自取定洲聞晉寧有變因盡掠臨安子女而回過河西在籍巡撫都禦史耿廷籙赴水死其妻楊氏被執亦不屈見殺至晉寧圍之屠其城並屠昆陽呈貢歸化所殺又數十萬人先是昆陽有孔師程者以從軍得官糾合晉寧各城人拒賊定國旣至師程入舟遁去晉寧知州石阡冷陽春呈貢知縣嘉興夏祖訓俱死之定國又盡殺臨安被獲婦女於路亦千餘人江川知縣周柔彊不迎定國率眾屯於撫仙湖中之孤山定國旣至省使人出撃盡殱之蓋迆東屠戮之慘幾與蜀省同而迆西獨免宜楚雄人至今屍祝楊畏知不衰也然城亡與亡大節不奪如冷陽春諸人亦何可多得哉可望定國旣俱回省經營土木毀南城民居萬間築演武場城內置四王府磚石毀呈貢昆陽二城爲之可望文秀定國與艾能奇皆僭稱王在籍禦史任僎等又倡議尊可望爲國主可望遂置六部等官以僎兼吏禮二部尙書鑄興朝通寶錢括近省田地及鹽井之利俱以官四民六分收取各郡縣工技悉歸營伍以備軍資可望饒機智旣據有全滇益自尊大而其黨猶儕視之李定國尢崛彊每事相阻忤明年戊子可望與劉文秀等議縛定國於演武場聲其罪杖之百旣復相與抱持而哭命定國取沙定洲以贖罪定國心憾之念相推奉已久無能與抗也初定洲歸屯兵洱革竜與萬氏分險自守其下湯嘉賓陳長命等各據一山立營相去數十里爲犄角之勢私通交址借其援以固諸蠻心一日偶集於嘉賓營定國偵得之率兵遽至圍以木城困守三閱月絕其水源諸蠻懼出降者相續遂械定洲等數百人回省剝其皮於是沐天波具衣冠謝雪祖宗母弟妻子之讎滇人之被沙毒者亦咸以爲快焉

滇考卷下

