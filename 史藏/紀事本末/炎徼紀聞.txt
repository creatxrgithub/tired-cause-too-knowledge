

炎徼紀聞

明田汝成

●序

余承乏管藩臬者十餘年﹐而宦履所經﹐半涉炎徼。炎徼之政﹐少催科獄訟之擾。其卒然隳突驚心駭目者多夷情﹐而夷情之尢掣肘者﹐在乎土酋獷悍﹐抗敗王略﹐效尢習惡﹐逆節比起﹐法令格閡而不行。駸駸乎尾大不掉之患﹐𨿽欲羈靡﹐漸不可得以治理。論之中原易﹐而遠方難。近之可憂﹐未若遠之可憂也。故先王愼擇遠方之吏。若谷永守郁林﹐而烏滸內屬﹔李靖撫嶺南﹐而遠夷悅服。若我朝沐黔寧王鎭雲南﹐而滇酋按堵﹔黃忠宣公治安南﹐而交人不忍遽叛﹐皆由此選也。今之仕者﹐樂中原而厭遠方﹐一閱除書有遠方之命﹐旣索然沮喪﹐無復用世之志。秉鈞者因而循之遠方之吏﹐半出遷謫之科﹐不然則朴懦無援者也。夫遷謫者﹐抱憤躁之懷﹔朴懦者﹐無統禦之略﹐措鈍器於盤錯之交﹐難乎其解矣。譬諸一身﹐中原心腹也﹐遠方四肢也。四肢有疾﹐而委之庸醫﹐善攝生者固如是乎﹖故遠方之吏﹐非廉不足以彰威﹐非信不足以立約﹐非才識不足以排難解紛﹐非久任不足以諳土俗練兵機也。自余涉炎徼﹐而所聞若干事﹐皆起於撫綏闕狀﹐賞罰無章。不肖者以墨守敗績﹐賢者以避嫌徼名﹐二者殊轍而同敝﹐卒致干戈相尋﹐蔓然茶毒﹐下竭生民之膏血﹐上貽廷議之軫憂﹐良可嘆也。間述所聞﹐著爲此書﹐凡一十四篇。大方伯希齋陳公見而喜之曰「其事核﹐其言詳﹐不虛美﹐不隱惡是可梓而行也。」且再三彊余序諸首簡﹐以宣著作之本指。夫公之有取於是書者﹐豈直以文字之華哉﹗無乃以其有關於政紀也。況公行有節鉞之賜﹐萬一開府南陲﹐展是書而覽之﹐則鑑昔愼今之餘﹐或少裨於幕議云耳。是爲序。

嘉靖三十九年夏五月

●卷一

○岑猛

岑猛者﹐廣西田州府土官也。自敍漢武陰侯岑彭﹐後宋元間世爲安撫總管等官。洪武初岑伯顏以田州歸附﹐髙皇帝嘉之﹐爲立府治﹐使世襲知府﹐三傳而溥爲知府。溥二子﹐長猇﹑次猛。

弘治六年九月﹐猇以失愛弒溥江中﹐土目黃驥﹑李蠻發兵誅猇。旣而驥﹑蠻有隙﹐驥以猛奔梧州﹐督府奏猛襲溥官﹐納之田州。兵備副使汪溥慮蠻方命﹐乃檄思恩知府岑浚以兵衛猛。浚方豪舉行兩江﹐驥遂賂浚脇猛分地畀驥。始兵往﹐猛不得已而從之。比至田州﹐李蠻拒不納驥﹐復以猛奔思恩十一年。都禦史鄧廷贊檄浚歸猛﹐浚不從﹐尋遣副總兵歐盤﹑布政使程廷珙以兵徵之﹐浚始釋猛﹐督府納之田州﹐與浚構釁﹐不可居解。是年七月﹐浚入田州殺李蠻。十五年十月﹐浚陷田州﹐猛走免﹐浚僞以族子洪守田州。十八年都禦史潘蕃等疏浚罪狀﹐詔發湖兵一萬討浚﹐浚敗死族誅﹐攺流官知府﹐降猛福建平海所千戶。

正徳初﹐猛賂太臨劉瑾﹐矯詔以猛爲田州府同知。猛撫輯遺民﹐兵威復振﹐稍稍侵旁郡。自廣復冀﹐軍功序遷﹐知府爲重﹐乃言督府徵調願先鋒。而督府﹑旗校至田州者﹐猛率厚賂結謹﹐譽猛者藉甚。會江西華林峒賊反﹐都禦史陳金檄猛從徵﹐猛兵沿途剽掠﹐民皆徙村避之﹐爲之謠曰「華林賊來亦得土﹐兵來死不測。黃狐跳梁白狐立﹐十家九家邏柴棘。」頃之賊平﹐金疏猛功伐﹐稍遷指揮同知。猛授官非始願﹐怨望驕蹇﹐而督府旗校又不得攫賂如曩時﹐於是浸潤毀猛。而猛復恃其兵力淩轢諸土官﹐平生睚眥﹐怒必報當而後已。或言猛蓄不軌﹐都禦史盛應期持此惴猛冀墨其貲﹐猛顧發舒出不遜語﹐應期恚恨﹐疏猛旦暮必反狀﹐請徵之﹐未報。應期去位﹐而都禦史姚鏌代之。鏌雅和猛無反心﹐欲不舉﹐而鏌子洡亦以書諫請勿徵。時巡按禦史謝汝儀與鏌有隙。故事﹕禦史謁督府從掖門入。汝儀直入儀門﹐鏌眴從官卻之﹐汝儀大怒﹐廉得洡書﹐誣洡納猛萬金﹐鏌皇恐乃再疏請徵猛。詔曰﹕可。

嘉靖五年四月﹐鏌偕總兵官朱麒等發兵八萬﹐以都指揮沈希儀﹑張經﹑李璋﹑張佑﹑程鑑等五將軍統之﹐分道並進。猛謂其部下曰「岑氏世荷天朝﹐有罪可乞憐免也。兵至毋交鋒。」乃裂白書狀陳軍門﹐言蟣虱小臣﹐非有他意﹐惟天官察之。鏌不聽﹐督兵益急。猛長子邦彥守工堯隘﹐沈希儀擊斬之﹐諸軍繼入。猛懼謀出奔﹐而歸順州知州岑璋﹐猛婦翁也。其女少愛屏居﹐璋欲借此報猛﹐乃甘言誘猛走歸﹐順鴆殺之﹐斬首歸官軍﹐諸在《璋傳》。先是猛三子邦彥敗死﹐邦佐出沒其族武靖州知州邦相亡不復﹐而邦彥側室子芝褓匿民間﹐鏌見岑氏單弱﹐計田州可遂滅﹐乃陳狀疏請流官治田州﹐上從之。

未幾﹐田州土目盧蘇糾思恩土目王受等挾邦相反﹐兩江皆震﹐會禦史汝儀滿去﹐禦史石金代之。金黨汝儀﹐而左布政使嚴紘﹑僉事張邦信又素不爲鏌所喜。紘遂倡言猛實不死﹐歸順僞以肖猛者當之。又言有自右江來者﹐聞思恩已陷﹐岑猛糾交趾叛臣莫登庸反矣﹐省城旦暮不保﹐靖江諸宗室洶洶﹐流言有挈家奔避者。金遂劾鏌罔上寡謀﹐攘夷無策圖﹐田州不可得﹐並思恩而失之。上大怒﹐以璽書切責﹐鏌落職。而吏部侍郎桂萼言提督兩廣非新建伯王守仁不可。上從之﹐敕守仁兼兵部尙書總制兩廣﹑江﹑湖四省軍務。時守仁家居﹐鏌守代未去﹐欲徵兵平田州自贖﹐乃檄兩廣三司議軍事。而張邦信分巡蒼梧﹐欲陰壞其事﹐紿郵吏發檄﹐東西交竄之。頃之﹐兩廣三司皆以檄非是白事﹐鏌大怒﹐疑左右胥椽所誤也。呼曰「吾事敗矣。」竟鬱鬱守代。

六年十一月﹐守仁至蒼梧。時諸夷聞守仁先聲﹐皆股栗聽命﹐而守仁顧益韜晦﹐見田州已張﹐岑氏不可遂滅﹐乃以明年七月至南寧﹐使人約降蘇﹑受﹐蘇﹑受許諾﹐而以精兵二千自衛﹐至南寧投見有日矣。而守仁所愛指揮王佐門客岑伯髙﹐雅知守仁無殺蘇﹑受意﹐使人言蘇﹑受須納萬金丐命。蘇受大悔﹐恚言督府誑我﹐且倉猝安得萬金﹐必欲萬金有反而已。守仁有侍兒年十四矣﹐知佐等謀﹐夜入帳中告守仁﹐守仁大驚﹐達旦不寐﹐使人言蘇﹑受毋信讒言﹐我必不殺若等也。蘇﹑受疑懼未決﹐言來見時必陳兵衛﹐守仁許之。蘇﹑受復言軍門左右祗候﹐須盡易以田州人﹐不易卽不來見。守仁不得已又許之。蘇﹑受入軍門﹐兵衛充斥郡人﹐大恐。守仁數之﹐論杖一百﹐蘇﹑受不免甲而受杖﹐杖人又田州人也。諸夷皆驚﹐莫測守仁意指。守仁乃疏言思田構禍﹐荼毒兩省已逾二年﹐兵力盡於哨守﹐民脂竭於轉輸﹐官吏罷於奔走﹐地方臲杌如破壞之舟﹐漂泊風浪﹐覆溺在目﹐不待智者而知之﹐必欲窮兵雪憤以殲一隅。未論不克﹐縱使克之﹐患且不守﹐況田州外捍交趾﹐內屏各郡﹐深山絕峪﹐猺獠盤踞﹐盡誅其人﹐異日𨿽欲攺土爲流﹐誰爲編戶﹖非惟自撤其藩籬﹐而拓土開疆心以資鄰敵﹐非計之得也。今岑氏世效邊邊﹐猛獨詿誤觸法﹐𨿽未伏誅﹐聞已病死。臣謂治田州非岑氏不可﹐請降田州爲州治官﹐其子邦相爲判官﹐以順夷情。分設土巡檢以盧蘇等爲之﹐以殺其勢。添設田寧府統以流官﹐知府以總其權。又言文臣如左布政使林富宜爲巡撫﹐武臣如都指揮同知張佑宜爲總兵。上皆嘉納﹐從之。

守仁旣罷田州之後﹐遂移兵率盧蘇等攻八寨﹐賊破之﹐復上言盛稱蘇﹑受等功伐。時兵部侍郎張璁及桂萼等﹐已浸淫毀守仁處田州非是﹐上頗疑焉。會守仁薨﹐而都禦史林富代爲提督。富奏言田州疆理險厄﹐外屏南蠻﹐若攺設流官﹐則邊防之守我獨當之。弘治間岑浚絕後﹐攺設流官﹐二十年來叛者數起﹐縻費財力不可勝言﹐田寧之事爲鑑不遠﹐思恩是也。臣議以爲田州宜降州治﹐不必再設府治﹐以騷遠夷。朝議許之。乃以岑邦相爲判官﹐以張佑充副總兵鎭守其地。敕曰「滿三年乃代。」時邦相才十五﹑六﹐佑兒子畜之。而盧蘇自矜﹐興復岑氏有功﹐專制生殺威行﹐部中號曰「布伯」。布伯者﹐猶華言主管也。邦相擁虛位而已﹐遂與盧蘇有隙。

十一年二月﹐佑任滿﹐將詣督府求代意﹐已與邦相有父子恩﹐餞贐必腆北行。邦相治具供帳僅值二百金﹐佑大怒﹐潛語盧蘇﹐盧蘇曰「仔誠無狀﹐主公何不庭撻之﹖」佑言慮變﹐盧蘇曰「老奴在﹐何敢也﹖」明日﹐佑遂以他事下撻邦相﹐盧蘇陽頓首請免﹐邦相知非由衷也﹐愈益恚恨蘇﹐蘇遂與佑比而批格邦相。時邦彥之子芝髫齔矣﹐佑摉得之﹐育之別寶﹐邦相時時欲購殺之﹐會佑不果代﹐畱鎭得免。是年十一月﹐督府以西山之役﹐檄佑從徵﹐佑遂置芝衣篋以行﹐而邦相復供帳﹐甘言謝佑﹐行毒酒中。旣罷而邦相覺﹐芝亡追捕弗及﹐佑以芝奔梧州﹐都禦史陶諧亦兒子畜芝﹐時時召飲食。明年二月﹐佑毒發死。

十三年六月﹐盧蘇遣其黨黃對刺邦相弗克﹐邦相遂與土目羅玉﹑戴慶謀伐盧蘇﹐盧蘇覺之﹐稱疾不出。會其妻生日﹐諸士目率妻子來賀﹐遂入問疾﹐蘇伏甲寢中。諸士目曰「布伯何疾苦﹐幸彊飯自愛。」蘇曰「賴公等之靈﹐疾苦何足卹﹐惟旦夕首領不保耳﹗」諸士目曰「布伯何故出此言﹐一州人誰不延頸願爲布伯死者﹖」蘇曰「噫﹗安敢望州人也﹐但得公等同心﹐緩須臾死足矣。」諸土目覺蘇言非是﹐皆應曰「誰敢不同心者﹖」蘇因指羅玉﹑戴慶謂諸土目曰「公等𨿽同心﹐如二豎何」言訖而甲興執玉﹑慶座中斬之﹐因劫諸土目曰「主人之不徳﹐公等所知也。孺子芝實岑氏嫡裔﹐不於此時樹立﹐後難圖矣。」諸土目皆懼﹐頓首曰「敢不惟命。」蘇曰「須公等畱妻子爲貢。」卽日﹐以甲士千人劫諸土目偕攻邦相﹐執而囚之。九月盧蘇弒邦相﹐焚其屍﹐行賂都禦史諧﹐言邦相病死無後﹐芝當敍立﹐謹率州人合辭以請。諧遂縱芝歸田州﹐寢其事不問。於是猛仲子邦佐爭立﹐而鎭安府土捨岑眞﹑寶﹑泗城州土捨岑瓛﹑東蘭州土捨韋起﹑云那地州土捨羅廷鳳等咸憤盧蘇以僕殺主也。合兵助邦佐攻田州﹐入之殺掠萬人﹐盧蘇僅以身免。而歸順州土捨岑瓛﹐蘇婿也。蘇急求救於瓛﹐瓛遂乘虛搗鎭安﹐眞﹑寶聞之引兵去﹐盧蘇追躡擊之﹐眞﹑寶大敗﹐精兵死者八千人﹐兩江大駭。諧乃遣人諭眞﹑寶等曰「邦相實病死﹐何與盧蘇﹖而爾等自相魚肉何也﹖」會諧已憂去﹐都禦史潘旦﹑蔡經相繼代之﹐咸不欲反諧前議﹐將以邦相病死聞﹐且曰「田州肄孽遞起﹐黎民塗炭﹐府藏空虛﹐假令朝廷復以盧蘇故問罪興師﹐嶺右之禍安可敉也﹖」於是副使蕭晚﹑左參議陳大珊當勘議曰「盧蘇敗略稱亂﹐弒主戕民﹐罪惡通天﹐安可蓋也﹖今日之事第當直敍以聞﹐乞令立功自贖﹐不及徵討足矣。」督府不聽﹐遂言邦相不孝﹐奪其母贍田﹐虐部下﹐盧蘇因眾怨而殺之﹐朝議果置蘇不問。於是兩江土官咸拊膺嘆曰「殺人不抵﹐弒主無刑﹐吾輩手足腎腸皆懸僕妾矣。」

十七年藤峽之役﹐兩江土官咸集﹐而盧蘇以其子鳳以兵從屬指揮王良輔部下。軍興﹑蘇﹑鳳故逗畱不進﹐且紿良輔軍於他所﹐而父子自爲一軍﹐多縱賊逸去。良輔以狀白監軍副使翁萬達﹐萬達密與副總兵張經及汝成謀曰「峽賊𨿽當誅﹐不過殺人剽貨耳﹗盧蘇之罪十倍峽賊﹐釋此不誅而首誅峽賊﹐何異捨豺狼而責貍鼠也﹖吾欲與公等倡義斬之﹐何如﹖」經﹑汝成曰「僕等抱心久矣。與公協謀幸甚﹐然爲之柰何﹖」萬達曰「向武州土捨黃仲金者﹐盧蘇之宿黨也。近聞有恨於盧蘇而黨於岑芝﹐召而圖之無不可者。」經等曰「然。」乃召仲金語故。仲金叩頭曰「小人抱心久矣。若得軍門主張﹐當斬此賊於萬眾之中﹐令其軍帖然不動。」經等遂與歃血爲盟而隱之﹐乃爲書暴蘇罪亂狀﹐言於督府曰「田州頭目盧蘇﹐黨逆猛構亂﹐荼毒兩江。猛誅﹐蘇復結王受﹐稱兵再謀不軌﹐迫逐守臣﹐攻陷旁郡。姚中丞討之而未終﹐王新建撫之而有待。豈期新建尋故﹐大憝逋誅﹖海內腕扼。蘇獸心益肆﹐悔艾罔聞﹐敢以睚眥之仇弒其主邦相。往時諸夷猶知主僕名分﹐忌不敢。於今則滅裂綱常﹐厲階爲梗。玆者藤峽之役﹐分道進攻﹐紫荊諸巢實其吭背﹐須得銳甲乃可成功。初以蘇懲創之餘﹐必盡死力﹐分隸首隊﹐企有悛心。不意豺狼之資傲狠如故﹐藐視軍令﹐違限五晨﹐及至屯軍左次﹐便地賣路縱賊﹐幾敗膚功。若不殲此老姦﹐則兩江土官誰肯用命﹖況倡義發難﹐寔自其心腹黃仲金爲之﹐非其第所能彊迫也。仲金識事體﹐聽其言有奇气﹐內訌外掎﹐萬萬無慮。不然彼亦豈肯蔑身家而履奇禍﹐輕然諾以仇黨與哉﹗事出有名﹐機不可再﹐惟明公圖之。」都禦史經閱書大駭﹐報曰「今日之事﹐受命徵峽賊﹐不聞取盧蘇﹐何監軍之多事也﹖」卽日遣旗牌星馳營中坐鎭﹐於是機事頗泄﹐而盧蘇夜遁。萬達頓足嘆曰「惜哉愚也。悔不先發後聞耳﹗」

論曰「嗚呼﹗予涉廣西﹐聞父老言田州事﹐未嘗不三嘆馭夷之失策也。國家以土官治南蠻﹐蓋周人疆以戎索之意。自韓襄毅公之後﹐而軍門號令漸已不張﹐要皆自取。岑猛倚彊跋扈﹐罪誠有之﹐誅其君而弔其民﹐誰曰不可﹖應期始以私望﹐當猛大逆﹐何以服其心也﹖盧蘇倡亂﹐抗敗王師﹐𨿽大議不宥﹐新建伯受鉞專徵﹐總制四省﹐撲殺此獠直拉朽耳﹗而顧以姑息訖事﹐何哉﹖副使翁萬達曰﹕『新建伯之將薨也﹐予適侍側﹐言田州事非我本心﹐後世誰諒我者﹖』而參將餘恩亦言田州乃陽明公未竟之功。然岑猛實伏誅而疏言病死﹐蘇受大憝漏网﹐而盛稱其功﹐此何解也﹖迨乎盧蘇再叛弒主﹐犯諸酋之怒﹐當是時諧肯以一札詰之﹐正名問罪﹐可不遺只鏃費斗糧﹐而此獠齏粉矣。蔽姦罔上﹐失諸夷心﹐彼其人寧復顧國家大體哉﹗若夫紘金﹑汝儀﹑邦信﹐讒妒參合﹐誣人以逞直苛妎﹐淺夫不足責矣。予又聞員外郎吳鼎曰﹕『新建伯之起用思﹑田也﹐蓋桂萼之力居多。』云萼自以遭時際主﹐致位輔宰﹐非立奇功不足賈重後世。會安南有亂﹐冀可傳檄取之﹐乃陰以意指授守仁﹐若專爲思﹑田出者﹐使密探安南要領﹐而守仁竟忤萼指﹐直於奏尾稍稍及之﹐萼遂恚恨。會守仁物故﹐而以他事發怒﹐詘勛名。嗚呼﹗使其誠然譎祕﹐又何如也﹖」

○岑璋

岑璋者﹐歸順州土官也。多智略﹐善養士。兵寇右江時﹐岑猛以不法獲譴﹐督府奏猛反狀﹐請令諸土官能擒馘猛者﹐賜千金﹐秩一級﹐畀其半地﹐黨助者連誅之。敕曰「可。」

旣而都禦史姚鏌將舉兵﹐慮璋以婦翁黨猛﹐召都指揮沈希儀問計﹐希儀雅知璋女失寵﹐恨猛有隙﹐乃對曰「願主公按兵旬日﹐當探領要以復也。」鏌許諾。希儀旣出﹐而部下千戶趙臣者雅善璋﹐希儀召趙臣問計曰「吾欲役璋以破猛﹐若何﹖」臣對曰「璋多智而持疑﹐誠直語之必不信﹐可以計遣﹐難以力役也。」希儀曰「計將安出﹖」臣曰「鎭安﹑歸順世仇也。公使人歸順則鎭安疑﹐使人鎭安則歸順疑。公若遣臣徵兵鎭安﹐璋必邀臣詢所以﹐臣以死漏泄端倪可動也。」希儀曰「善。」乃帖臣徵兵鎭安﹐而臣枉道詣璋所。璋見臣來﹐喜迓曰「久不見趙君﹐亦肯念我來耶﹖」臣故默然﹐若不豫色者。璋曰「趙君嗔乎﹖」臣曰「肺腑之交﹐契闊之想﹐安所嗔也﹖」稍語須臾﹐嘆息而起﹐璋疑之。明日璋置酒款臣﹐臣兪益默然。璋曰「怪哉趙君﹐軍門過督我耶﹖」臣曰「不然。」璋曰「豈璋受侮﹐鄰仇將逮勘耶﹖」臣曰「不然。」璋乃挽臣臥室跪叩之﹐臣潛然泣下﹐璋亦泣下曰「嗟乎趙君﹐璋今日死卽死耳﹐君何忍祕厄我﹖」臣乃言曰「與君異口駢心﹐有急不敢不告﹐今日非君死卽我死矣。」璋曰「何故﹖」臣曰「軍門奉旨徵田州﹐謂君以婦翁黨猛﹐將檄鎭安兵襲君﹐我不言君必死矣。我言之﹐而君驟發敗機事﹐我必死。是以泣耳﹗」璋大驚﹐頓首曰「今日非趙君我且赤族矣。」遂彊臣稱病畱傳捨﹐而亟遣人馳希儀所﹐備陳猛反狀。恐波及﹐願設計自效。希儀許之﹐遂以白鏌。鏌大喜﹐不復疑璋﹐而專意攻猛。勒兵五道﹐以都指揮沈希儀﹑李璋﹑張佑﹑程鑑﹑張經等將之﹐而參政胡堯元等分道督進﹐猛子邦彥守工堯隘﹐璋遣兵千人助邦彥曰「聞天兵至﹐將以姻黨誅我。今日義同死﹐不忍坐什﹐此皆精兵可當一面者。」邦彥欣納之。璋復遣人潛告希儀曰「謹以千人內應矣。皆寸帛綴裾裹鏖戰﹐時當報示﹐幸天兵擇捨之。」希儀許諾。

時田州兵殊死守戰﹐諸將軍莫利當隘者。希儀獨引兵當之﹐約戰三合﹐希儀以奇兵千餘騎﹐間道繞隘側﹐旗幟閃閃而不覿。歸順兵大呼曰「敗矣﹐敗矣﹐天兵間道入矣。」田州兵驚潰。希儀麾兵乘之風披﹐斬首數千級﹐邦彥死焉。猛聞敗欲自經﹐而璋先已築別館僻隈﹐美女嬌童牲谷咸備。至是使人詣猛曰「事急矣﹐願主君走歸順三四夕﹐再抵交南﹐再圖興復未晚也。」時猛倉皇不知所度﹐遂挺身佩印從璋使走歸順﹐璋陽泣而迎之﹐奉之別館。猛旣入處﹐左右無一田州人﹐耳目塗塞﹐而璋日詭猛曰「天兵退矣。」又曰「天兵聞君走交南﹐不敢輒犯﹐請事軍門矣。」猛聊喜慰。而胡堯元等嫉希儀獨破隘攘功﹐以萬人搗歸順﹐璋先覺之﹐遣人持百牛千醞迎軍三十里曰「天兵遠勞﹐謹饋犒飲﹐每牛加牿﹐系之一■﹝木昂﹞﹐侑列十醞。」堯元等怪璋暇整﹐而諸軍得犒喜﹐遂屯不進。璋復構茅舍千間﹐一夕而訖﹐諸軍安之。璋乃綸巾氅服﹐雜佩上首﹐揮塵尾逍遙﹐詣諸將叩首曰「死罪﹐死罪。昨猛敗將﹐越歸順走交南﹐璋邀擊之。猛目集流矢南去﹐不知所往﹐急之恐糾逆虜反。幸緩五日﹐當摉致也。」堯元等許之。璋還﹐詭猛曰「天兵已退﹐非陳奏不白﹐請君裁之。」猛曰「固所願也﹐安得屬艸者﹖」璋曰「易易耳。」令人爲猛艸奏﹐促猛出印實封之。璋旣知猛印所在﹐乃設酒賀猛﹐鼓樂殷作﹐酒中以錦衣二襲﹑鴆飲一甌獻猛曰「天兵索君甚急﹐不能庇覆﹐請自便﹐無波及也。」猛大怒呼曰「竟墮老姦矣。」遂仰鴆死。璋斬其首﹐並府印函之﹐間道馳詣軍門﹐度已到乃斬他囚首﹐貫猛屍舁擲諸軍。諸軍囂攘支解爭擊﹐殺十餘人﹐飈馳軍門﹐則猛首已梟一日矣。諸將大恚恨﹐遂浸淫毀璋。而布致使嚴紘等復害鏌陰壞其事﹐倡言猛實不死﹐死者道士錢一眞也。禦史石金遂劾鏌落職﹐而希儀等俱不論功。璋大恨﹐遜職於子瓛﹐而黃冠學辟穀矣。

論曰「岑猛之伏誅也﹐岑璋掎之﹐趙臣啟之﹐沈希儀主之﹐而功皆不錄﹐何以勸後來也﹖兩廣威令浸不行於士官﹐什九類此。書生無遠略﹐有司惜小贄﹐急則倉皇漫許﹐已則避泥食言﹐瑣瑣戚戚﹐與讒參嫉腆負不顧﹐彼其人寧惜軍國重輕哉﹗」

○趙楷李寰

趙楷者﹐廣西龍州土官族子也。其先趙帖堅﹐洪武初以萬戶府歸附﹐攺知州﹐六傳而至趙源。源妻岑氏田州知府岑鏞女也﹐負其家勢﹐專制部中。源死無子﹐而庶兄溥有二子﹐長相﹑次楷。州人推相當立﹐楷妒之﹐謂岑氏曰「主何不自爲地﹖相誠立﹐則州非主有也。何不購乳子而擁之﹖以主家之靈﹐誰敢異議者﹖是主世世有龍州也。」岑深然之﹐遂以立僕韋隊之子。璋詭云遺腹﹐鞠之外家﹐而岑之兄子猛方熾﹐乃遣府目韋好以兵三千納璋。龍州弗克﹐楷遂奏言「璋實源子當立﹐爲相所篡。」事下督府﹐而楷﹑璋通賂﹐上下莫敢主相者。

正徳十三年﹐有錦衣兩舍人﹐以別務至左江﹐張聲甚侈。楷言於猛曰「公主欲納璋﹐非朝命無以率眾﹐今幸兩京差來邊﹐民莫知何者﹖借勢而圖之﹐蔑不濟矣。」猛大喜﹐遂行千金。兩舍人詭云有制﹐以僞檄調鎭安﹑果化﹑向武﹑養利﹑上林等土兵二萬人﹐送璋入龍州。左江大震﹐相挈印奔況村。猛遂縱兵掠殺﹐州人死者二千餘。先是﹐相二子長燧﹑次寶﹐相枝拇﹐寶亦枝拇﹐相絕愛之﹐曰「肖我當立。」猛乃以寶去髡爲奴。都禦史楊旦﹑總兵官朱麒以變聞﹐而猛賂通都督錢寧﹐得旨寢不問。

嘉靖元年相死﹐州人立燧。五年猛伏誅。七年楷弒燧﹐州人立其族弟暖。時新建伯王守仁提督兩廣﹐幕客岑伯﹐髙者幸用事﹐楷行賂伯髙﹐言暖異姓﹐非趙氏裔﹐當立者楷也。守仁惑之﹐遣上思州知州黃熊兆核之﹐熊北黨伯髙﹐言楷誠當立﹐以州印畀楷﹐楷遂弒暖大亂。州人恚恨曰「禍我家者﹐天官也。」而州目黃安﹑黎容等潛往田州購寶﹐寶時爲奴楊布家﹐年十三矣。安﹑容等行百金購得之﹐言之督府﹐都禦史林富謂總兵官鸞曰「趙楷誠逆節﹐顧其勢已張﹐急奪之必反。」乃令楷攝職十年﹐俟寶長讓之。楷復時時謀殺寶。富憂之﹐爲寶召諭楷曰「職終非汝有也﹐苦心無益﹐吾將令趙寶以厚利償汝爲富家翁﹐不猶愈於爲官乎﹖」楷不聽。

會寶納楷﹐幸門客李談計說楷。一日談﹑楷語歡甚﹐謂楷曰「卿相與富翁孰樂也﹖」楷曰「卿相樂耳﹗富翁安可方也﹖」談曰「不然﹐卿相佐理萬機﹐兢業昕夕﹐一不稱旨﹐則斥戮隨之。乃富翁連田服賈﹐以規羨溢﹐袒紈襦綺﹐歌舞盈庭﹐耳不聞稼穡之艱難﹐心不關案牘之糾轕﹐以此方之﹐孰憂孰樂﹖」楷笑曰「如君言則富翁反樂矣。」談因曰「人生行樂耳﹗何以官爲﹖土官家法﹐主公所知也。舉箸防毒﹐卽枕慮刺出﹐非甲冑不行入﹐非扃鍵不居。賓從無促席之娛﹐媵妾無更衣之侍﹐怵怵惕惕如逃空谷﹐一有戒心﹐牀夜五徒。若此者不如牧豎﹐猶得抱犢擁芻﹐齁鼾達曙。」楷曰「君知其一﹐未知其二。深居遠害﹐𨿽虎豹亦有之。故千金之子必重垣﹐三家之市必復戶﹐不爲病也。乃我土官雜襲夷風﹐脫略王法﹐徵兵不待符檄之合﹐慮囚煩律例之讞﹐盻睞則蔀屋生輝﹐揮霍而壯士失色﹐若此者何談卿相矧於富翁﹐故不若爲官也。」談曰「不然。主知其二﹐未知其三。主家簪纓而禪者九世矣﹐保首領者幾人也﹖向爲農夫以沒齒﹐安有殺戮之憂哉﹗語曰﹕『厲憐王﹐夫厲惡疾也。』而猶憐王者﹐誠憫生而惕禍也。」楷知談靡切已也﹐不懌而罷﹐談亦逃去。

他日督府復以前令諭楷﹐楷計寶弱易與﹐且趙宗單﹐寶死官必及己﹐不如易厚利而徐圖之兩得。乃陽應曰「願以官還寶也。」督府大喜﹐令寶以五千金謝楷﹐益以腴田三十一村。楷旣得田﹐愈富厚。招諸姦猾﹐自翼復求韋璋之子應育之﹐令往來寶所。應美姿容﹐自喜寶妻通焉。動息必以告楷﹐楷乃爲應奏。應源孫也﹐宗亂二世不得立。事下督府﹐都禦史蔡經猶豫不敢決﹐而寶日荒惶。嘗宮姣男子王良以爲宦者﹐楷召良激之曰「汝絕代人也。畿甸之民忍殘其身以干進者﹐欲藉勢官家徼富貴耳﹗汝安所圖哉﹖藏頭閨闥與猜豕無異﹐曾不若騰馬累牛之適也。」良曰「恨不剔腎報之。」楷曰「誠欲報耶﹖吾爲若主何如﹖」良曰「幸甚。」楷乃糾州目鄧瑀﹑李旭﹑林盛等謀伐寶﹐州人怨寶莫爲言。十六年九月﹐楷遂以千人伐寶。州人怨寶莫爲言。十六年九月﹐楷遂以千人伐寶。夜及寢門﹐呼良曰「至矣﹐至矣。」良聞楷聲﹐開門納楷﹐執寶寢所﹐斬之。截枝拇﹐及以寶妻去變聞。會安南莫登庸篡主自立﹐朝議徵之﹐登庸笑曰「中國土官比比弒逆﹐數十年無能正法者﹐而獨慮及我﹐何哉﹖」

頃之﹐憑祥叛酋李寰比周於楷﹐都禦史蔡經憂之﹐屬副使翁萬達及汝成曰「願二君戢定也。」萬達謂汝成曰「此賊非計擒﹐禍且不測。」時汝成塡撫藤峽﹐萬達獨行郡﹐至南寧故沈滯不爲理﹐州人大嘩。萬達曰「趙氏之族殫矣﹐非楷莫立者﹐顧負罪不丐我﹐故遲之耳﹗」楷聞之頗慰。萬達乃遣人謂楷曰「楷誠以三十一村贖罪﹐我當貸之﹐且以官畀。」楷益喜﹐萬達愈厚與之﹐時時稱楷智勇冠軍﹐卽南徵可當一面。楷遂統精兵千人詣萬達﹐言事且以三十一村地圖來獻﹐萬達畱語旬日﹐楷浸慰弛不爲備﹐部兵多以乏糧遣歸者。萬達召楷及鄧瑀等人見﹐伏壯士劫之曰「汝輩滔天罪不得活命盡今日矣。宜自爲計﹐楷死官必及汶子﹐可爲書諭汝黨勿亂也。」楷皇恐頓首曰「門祚衰薄﹐喪亂頻仍﹐官府悉以罪楷何也﹖楷誠死﹐而官府食言﹐官不及楷子﹐柰何﹖」萬達曰「食言者有如此日呼血而與之盟﹖」楷乃流涕頭搶地曰「楷知罪矣。」爲書諭其黨曰「業已如此﹐亂無益也。可善撫我子﹐以存趙氏。」萬達旣得書﹐卽日杖楷等斃之﹐以楷書諭其州人。時楷子匡時生四年矣﹐會汝成立之﹐一州悉定﹐乃以十三村還龍州﹐十八村立縣治附太平府郭焉。

李寰者﹐廣西憑祥州土官庶子也。其先李升﹐洪武十八年以憑祥峒歸附﹐授巡檢。永樂二年攺縣治﹐以升知縣事。其後部落蕃衍﹐當郊上鎭南關﹐爲左江要害。成化八年攻州治﹐以升孫廣寧知州事。廣寧十子寰﹐其季也。廣寧死﹐諸子爭立﹐亂三四年竟以其孫珠嗣。嘉靖十年死。族弟珍﹑玨爭立﹐珍挈印奔況州﹐況州土捨黃泰以其姊黃孟妻之﹐玨遂擅攝州事。

十四年州目李淸﹑李滿﹑趙琪﹑蘇寄枝等謀納珍﹐說思明府土捨黃朝曰「李珍仁信君子也﹐失守宗祧﹐越在艸莽﹐若以君之靈得復入奉烝嘗﹐願以全州服事﹐備下屬也。」黃朝喜﹐遂約黃泰以兵七百人納珍憑祥﹐奪其印﹐玨奔罄柳。久之﹐南海浪人歐紹賢﹑周縉客憑祥﹐說李珍曰「州故省屬視思明伯仲也﹐今屬思明則父子矣﹐竊爲公恥之。」珍遂悔約不屬思明﹐蘇寄枝﹑李滿爭之不得﹐遂有隙﹐而陰比黃朝。朝有外婦子時芳長矣﹐詭云廣寧孫也﹐父璉爭立﹐時避居思明生。朝以千人納時芳﹐憑祥弗克﹐而李珍日荒淫無度﹐醉卽手辦人﹐州人患之。寰謀廢立﹐而珍妻黃孟亦以失寵孤憤﹐寰通焉。

十七年三月﹐寰謂歐紹賢﹑周縉曰「李珍不道﹐賊虐部民﹐吾欲修眾怨舉大事而難﹐黃泰柰何﹖」紹賢等曰「黃泰疑不助也。試爲主公緩頰探之。」往見黃泰曰「南海之濱﹐有不禮其妻而淫於他妻者﹐其妻之父兄聞而弗怒也﹐可謂仁恕大度人矣。」泰曰「是惡足稱也。不禮其女﹐是不有其父也﹔不禮其姊﹐是不有其兄弟也。若者忍之﹐是不自有其先人也。辱先之人謂之不孝是垢夫也﹐而惡足稱也。」紹賢等歸謂寰曰﹕主公無慮黃泰不助珍也。」寰遂約李滿﹑蘇寄枝將爲亂﹐患趙琪掌外甲也。以兵劫琪曰「吾欲云云﹐不從者族死。」琪不得已與之盟而隱之。紹賢等曰「未也﹐舉大事而無內應﹐譬之啟鑰無簧﹐難以入矣。」寰曰「善。」而李珍之妾菂玖者有淫行﹐寰乃遣刺客趙應僞爲珍謂菂玖曰「主君聞子有私人﹐遣我夜伺子。」菂玖皇恐曰「柰何﹖」趙應曰「不如亡也。主君猜忌久矣﹐不亡必死。」菂玖頓首曰「幸公生之。」應許諾。寰復遣人謂黃孟曰「今夜十郎將卽﹐子排闥無驚。」黃孟許之﹐以酒灌珍沈醉﹐乙夜趙應竊的玖穴垣亡。頃之﹐蘇寄枝巡徼僞驚﹐呼曰「閨竇何豁也﹖」黃孟驚起開門﹐而寰等擁兵入﹐執珍寢所斬之。李淸聞亂﹐呼趙琪以外甲入救﹐琪匿不至。寰遂持黃孟並坐部兵發庫藏爭財﹐亂擊殺者數十人。明日寰置酒髙會﹐召李淸﹐淸不得已赴之﹐臨觴竊嘆。寰私於歐紹賢曰「是夫腹誹者﹐就座中擊殺之。」會安南逆臣莫登庸反﹐因厚賂寰爲向導曰「急緩纖巨﹐告家變聞。」都禦史蔡經大駭﹐屬副使翁萬達圖之。萬達曰「是未可以力取也。此賊擁彊兵當險隘﹐外連反虜﹐急之且爲邊患﹐不若因而用之﹐相機以取也。」乃遣人諭寰曰「天子將有事於南夷﹐邊圉之臣有用命者﹐尊官可立取也。」寰遂自薦曰「願效力。」萬達益厚與之。又遣人諭黃泰曰「人言李珍之死﹐倡亂者汝也﹐獄必首汝。」泰大驚﹐辯白。萬達曰「無多言﹐能擒李寰﹐心事乃白耳﹗」泰謹諾。八月遣指揮錢希賢徵兵泰所﹐部勒若行邊者﹐至憑祥襲之﹐擒李寰﹑李滿﹑蘇寄枝等論死﹐卽日榜其黨曰「罪止寰等數人﹐𨿽父子不及也。」一州帖然。已而李玨﹑李時芳復爭立﹐汝成以分守至左江﹐會萬達鞫之﹐而時芳倚黃朝通賂上下﹐皆云當立﹐姦民農球等復控督府言時芳眞李璉子﹐廣寧孫也。萬達﹑汝成立判白之﹐乃論時芳死﹐黜玨而立李琪之子佛嗣珍。

論曰「廣西﹐古羈靡之域也。明興﹐諸酋納款者因而與之﹐俾掌其土夷索以藩﹐父子繼﹐兄弟及﹐比封建之遺焉。疏節闊目﹐恢而不弛﹐宇約束於假借。洪武﹑永樂﹐皇稜大抗﹐四隩旣同﹐時掣鯨鯢寡懲眾誡﹐莫不重足疊迹以待徵令。弘治以前﹐恬熙世際﹐詳內略外﹐諸酋稍稍越法﹐然繼及之典甲令具昭下乞上﹐兪無怵異議。正徳中﹐權姦橫訌﹐太閽棄之﹐紀綱闌渙﹐邊機幕議非賕不行﹐開府監司﹐因以爲利﹐啟夷狄輕侮。嘉靖以來﹐察察汶汶罔上﹐遂私墨者以章賂敗﹐類賢者以避嫌徼名﹐承勘展轉﹐往往摘疵文﹐致牽其前人﹐以沮請寄﹐淹畱歲月。諸酋多以白衣署職﹐恩威並爽﹐徵兵禦宄﹐又以甘言誘之。罷役論功﹐靦然食約﹐致彼觖望﹐長傲誨悔﹐此其魁尢迨乎﹖逆節滋蔓﹐僵屍蹀血﹐莫敢艸薙﹐徒以文移按驗叱吒相淩﹐安可弭也﹖龍﹑憑之變﹐皆以繼及未明﹐嫡孽爭立﹐姁興不誅﹐多歷年所﹐揮霍塞隈﹐貽屬國觀哂幹鑠仁夫﹐刳其兩雄﹐市不徙隧。笑言設伏﹐翦削禍本﹐賢於林會之師﹐功深而不襮。其所經略黽勉﹐則予與有聞焉。嘗與仁夫極論獘源﹐白之主者﹐作捨道謀悅﹐而不繹賢墨殘■﹝車丸﹞﹐二者一居可騰嘆哉﹗

○黃■﹝王宏﹞

黃■﹝王宏﹞者﹐思明府夷酋也。上世皆土官﹐弟■﹝王岡﹞以世嫡爲思明府知府。正統中﹐■﹝王宏﹞以捍禦功授丘溫衛指揮﹐累遷廣西都指揮使﹐守潯州者八年﹐威振境內。景泰二年八月﹐■﹝王岡﹞之嫡子銶怨不得襲﹐■﹝王宏﹞以計授之﹐聚兵五千﹐圍府執■﹝王岡﹞及兄鈞等弒之。已而又圖奪嫡﹐乃盡發銶罪﹐使其子灝陽聞於官﹐若欲爲■﹝王岡﹞伸理者。巡撫刑部侍郎李棠﹑總兵都督僉事武毅廉鞫實之﹐■﹝王宏﹞坐罪當死。時純皇帝在東宮﹐景皇帝有子曰見濟﹐■﹝王宏﹞遣人入京﹐先賂用事者﹐乃具奏請﹐立見濟爲皇太子﹐景皇帝大悅﹐命禮部會廷臣議。大學士陳循力主之﹐將復疏署名﹐吏部尙書王翺有難色﹐循持筆作半跪彊之﹐翺不得已亦署名上﹐如所請。於是﹐憲宗出就沂邸﹐大臣皆進官﹐行賞有差。翺得賜元寶﹐頓首扣案﹐嘆曰「此朝廷何等大事﹐乃出一蠻夷耶﹖吾儕愧死矣。」■﹝王宏﹞蒙大赦﹐原免復職賜誥命﹐極其褒獎﹐進都督充參將﹐勢焰燻灼﹐人多趨其門。棠致仕未幾﹐見濟薨﹐謚懷湣太子﹐英皇復辟﹐憲宗復位東宮﹐時■﹝王宏﹞山死。命發棺鞭其屍。

論曰「至今人言易儲事﹐謂肅湣公捲舌而不諫﹐殆有罪焉。而其子孫作家狀﹐亦云景皇帝大漸時﹐肅湣艸疏請復辟﹐欲上而不果﹐是殆爲其祖父文過﹐語正不當爾也﹐肅湣豈其懵耶﹖所見或有一道焉﹐第陳循因夷酋之議而承以爲功﹐肅湣不爲開陳大體何也﹖其後鐘禦史同章儀制綸﹑廖少卿莊相繼請復儲被杖瀕死﹐■﹝王宏﹞之遺禍可勝誅哉﹗」

●卷二

○斷滕峽

斷藤峽舊名太藤峽﹐云其江發源柳慶﹐東繞潯州﹐碕矗磯排﹐灘瀧洶濞﹐兩岸萬山盤礡六百餘里。西北聯武宣縣﹐迆邐而東﹐綿絡象州﹑永安﹑修仁﹑荔浦﹑平樂諸州縣﹐截以府江西南﹐接貴縣依左江而下﹐包桂平帶平南抵藤縣﹐浸淫蒼梧。大抵藤峽面勢以桂平大宣鄕崇姜裏爲前庭﹐象州東鄕﹑武宣北鄕爲後戶﹐而右貴縣之龍山﹑左藤縣之五屯﹐若兩臂也。峽以北巢峒屋列﹐不可殫名。而西蘿綠﹑東紫荊﹑後根姜﹑老鼠白面﹑橫石寺塘﹑桂州崖﹑仙女關﹑九層樓尢極險厄﹐入者緣木攀蘿﹐往往迷徑而返。峽以南山稍廉瘠﹐而牛腸﹑大岵﹑大寺﹑白銀﹑大灣諸村亦皆倚江立寨﹐四塞難通。自紫荊折而稍東﹐爲茶山﹐爲力山﹐力山之險三倍藤峽。又折而東北爲永安﹐又東爲朦朧三峒﹐荔浦之境也。自紫荊折而東北爲沙田﹐爲林峒﹐迆北折而稍西爲羅運﹐羅運之險又倍力山﹐其後爲長洲﹑象州﹑修仁之境也。自紫荊折而南爲鵬化﹐爲大同﹑平南之境也。又折而東爲五屯﹐藤縣之境也。萬山之中﹐猺蠻盤據﹐各有宗黨﹐而藍胡侯盤四姓爲之渠魁﹐山多縵土﹐沃而敏樹﹐諸猺皆側耕危獲﹐不服租庸。茶山羅運之隩﹐谺門巃嵸﹐沈云晝結﹐懸蹬回繞﹐絕壁臨溪﹐手挽足移﹐十步九折﹐其幽崖奧谷是生狑人雕題髙結﹐狀若猩狒散育莽中﹐不室而處﹐饑則拾橡薯﹐射狐鼠﹐雜蜂蠆蟻蚔﹐卉衣血食﹐言語侏■﹝亻離﹞﹐𨿽四姓諸猺亦莫能重譯也。諸猺憨悍難曉﹐好殺輕生﹐憚見官府﹐往往通向化猺﹐老結城市豪彊﹐號曰招主﹐自稱曰耕丁。招主復結官府左右爲之耳目﹐漏世緩急﹐朝發夕聞。大抵自藤峽徑府江約三百餘里﹐以力山爲中界﹐諸賊往往相通﹐互爲死黨。力山之人善以毒藥傅弩矢﹐中者立斃﹐故能東助府江﹐西援藤峽。藤峽之巓立而環眺﹐則遠近數百里間若可舉趾﹐故軍旅所集﹐盱睫而知﹐急則狶竄林中不可疏捕。廣西之諺云「■﹝米上皿下﹞有一斗米﹐莫沂藤峽水。囊有一陌錢﹐莫上府江船。」

景泰中猺酋侯大狗等作亂﹐嘯聚萬人﹐攻墮郡縣﹐戕執吏民﹐而修仁﹑荔浦﹑平樂﹑力山諸猺爲之響應﹐其勢益張﹐守臣皇恐﹐率以甘言噢之﹐賊愈驕縱。變聞﹐會京師有也先之戒未遑也。天順中﹐詔召捕得大狗者賜千金﹐爵一級﹐竟不可得。久之﹐郁林﹑博白﹑新會﹑信宜﹑興安﹑馬平﹑來賓鯨鯢風起﹐所至兵墟﹐兩廣三司皆戴罪﹐守官莫保朝夕。

憲皇帝卽位﹐集廷臣問計﹐兵部尙書王竑言「峽賊稱亂﹐其始皆由守臣失策﹐以招撫爲功﹐長其桀驁﹐譬諸驕子﹐愈惜愈啼﹐非流血撻之﹐其狂不止。竊見浙江左參政韓雍﹐謀勇拔萃﹐文武全材﹐求之廷寮﹐罕與倫比﹐陛下誠以討賊屬之斯人﹐可逭南顧。」上然之。乃以雍爲左僉都禦史﹐以都督同知趙輔爲徵夷將軍﹐右都督和勇爲遊擊將軍﹐太監盧康﹑陳宜監視軍務﹐督餉則戶部右侍郎薛遠﹐紀功則監察禦史劉慶﹑汪霖。而閫外之事一以屬雍。敕曰「將士有功者﹐得自署使﹐三司官而下不用命者自治之﹐朕不中制也。」

成化元年六月﹐雍偕諸將會南京議進取﹐僉曰「兩廣殘破﹐盜賊峯屯﹐璧之烈火燎原﹐無復緩急﹐宜分兵四出﹐隨在撲之。候其團結﹐乃可圍困耳。」雍曰「不然。是扇禍也。大藤峽爲廣西腹心之患﹐捨此不圖﹐而分兵四出﹐賊必擁而漫流﹐流賊愈多﹐郡縣愈破。諺所謂救火焉而噓之者也﹐莫若並力西向搗其腹心。元惡旣殲﹐余必投刃而解矣。」諸將曰「誠如公言。」乃以官軍三萬人兼程而進。七月至全州﹐會陽峒西廷﹐苗賊爲梗﹐討滅之戮失機﹐指揮李瑛等四人將士股栗。九月至桂林﹐召諸將按圖而議曰「修仁﹑荔浦﹐藤峽之羽翼也。羽翼不翦﹐則腹心之患難除。」乃以永順﹑保靖及兩江土兵十六萬人﹐五路並進﹐窮追至力山﹐諸賊大敗﹐生擒一千二百餘人﹐斬首七千三百餘級。

十一月至潯州﹐延父老問計﹐皆曰「大藤峽天險之窟也﹐密菁重巖﹐人不旋踵﹐三時癉癘不可久居。某等生長一方﹐莫得要領。今歲兵聲久振﹐賊備益堅﹐莫若屯兵四圍﹐且耕且守﹐待其自斃耳。」雍曰「不然。峽山遼闊﹐峽路紛披﹐輪囷六百里間﹐安可圍也﹖屯兵日久﹐彼銳我衰﹐睥睨之姦﹐患起衝突﹐兵法有之。先人有奪人之志﹐乘勝之謂也。今我軍新破府江﹐勇气十倍﹐峽賊聞之﹐亦以褫魄﹐不若因而乘之﹐可立破也。」乃以六萬八千人爲右軍﹐以總兵歐信﹑左參將孫麒﹑髙端﹑都指揮夏正﹑葛宗﹑蔭指揮王瑛等將之﹐自象州﹑武宣分爲五道攻其北﹔以九萬二千人爲左軍﹐以都指揮白全﹑楊玙﹑張剛﹑王玘﹑彭倫﹑夏鑑﹑柴政﹑指揮唐雄等將之﹐由桂平﹑平南分爲八道攻其南﹔以左參將孫振﹑指揮程文章﹑千戶李慶等巡守左江及龍山五屯﹐截其奔路﹐雍與趙輔﹑和勇開府髙振嶺以督諸軍。雍復令總兵歐信等曰「山北旣破﹐便可提兵深入﹐夾攻桂州﹑橫石諸崖。」令都指揮夏正曰「林峒﹑沙田﹐府江間道也。宜越古眉雙髻諸山伏兵林峒﹐扼其東奔。」諸將敬諾。十二月朔﹐諸道並發﹐腹背夾攻﹐連破石門﹑道袍﹑屋廈﹑紫荊﹑竹踏﹑良胸﹑古營﹑牛腸﹑大岵等寨﹐賊皆遁入桂州﹑橫石﹑寺塘﹑九層樓﹐據險立柵以抗我師。雍麾死士以大斧刊木開道﹐兩軍齊登﹐發火箭焚其營柵﹐而都指揮夏正復自林峒來援﹐賊大驚潰﹐生擒侯大狗等七百八十餘人﹐斬首三千二百餘級。

明年正月﹐旣望班師﹐招其流冗千餘人﹐編爲民戶。先是峽中有大藤如斗﹐延亙兩崖﹐諸蠻蟻渡若徒杠然﹐故以名峽。至是斬之﹐攺斷藤峽也。捷聞﹐上大喜﹐賞賚有差。雍乃上言「臣聞猺獞之性﹐喜縱而惡法﹐驚悸之後易動而難安。今渠率僅已翦除﹐肄孽尙遺千數﹐頃𨿽革面﹐終包野心﹐驟然設以流官﹐律以王法﹐恐致判渙再起讙嘩。竊見上隆州﹐土知州岑鐸先因祖母奏其盜嫂謀兄﹐奉旨推鞫﹐在禁五載﹐竟無證佐。臣愚以爲鳥獸之族﹐豈識彜倫曖昧之言﹖訐自中冓。卽使文傳成獄﹐亦且稱屈有詞。聞其人驍勇冠軍﹐正可宣力荒徼。陛下若宥其宿眚﹐被以特恩﹐俾以故職﹐攺隸潯州爲諸猺之長﹐撫安流冗﹐墾開菑畬。彼且畏法懷恩﹐力圖稱報﹐因俗而治﹐庶可永寧。夫大盜之始﹐必由一二魁姦越志萌亂﹐迨乎滋蔓不翦﹐遂至橫行﹐故制盜於初發﹐一謀士而有餘﹐治道於旣張﹐疲萬人而不足。是以摘盜之隱而禁盜之萌﹐莫如巡檢﹐但各處巡檢類以流官﹐不辯土音﹐不諳地理﹐汾諜遷轉﹐終難責成。臣部下土人李升﹑陸善政﹑胡扶淸﹑任眞二﹑陸明貴﹑零扶寨等﹐皆久參行伍亦效勤勞﹐至於土俗人情尢善陳說﹐若量授一職﹐必能保障此方。況峽江百里中有三灘﹐上曰勒馬﹐下曰獻俘﹐中曰碧灘﹐盜賊充斥皆宜設立控制。而貴縣龍山﹐藤峽之右臂也。武宣縣東鄕﹐藤峽之北戶也。控制之司尢不可少。臣愚以爲宜移周衝巡檢司於勒馬﹐移靖寧巡檢司於獻俘﹐移恩隆巡檢司於碧灘﹐與館驛同堡﹐而東鄕龍山亦各添設巡檢司﹐使上下應援﹐往來邏遏。仍以李升等各授副巡檢職事﹐分署諸司﹐協助流官﹐因俗防守。至於藤縣五屯﹐藤峽之左臂也﹐實生獞人與猺異黨。洪武初﹐猺首單福親率其黨八百人願充戎伍﹐髙皇帝嘉之﹐以福爲正千戶﹐使率其屬編隸桂林。福旣物故﹐而部曲散亡﹐潛歸故窟﹐生齒日夥﹐今且三千。先此藤峽之役﹐臣遣千戶李慶招之﹐諸獞莫敢提刃應援。臣以爲南蠻之俗﹐憚見流官﹐兼懷舊穴。曩者遠驅省界﹐所以脫籍逃亡。若比照遷江屯所就﹐於本土開設千戶衙門﹐因俗統治﹐以李慶爲之酋帥﹐以福孫仲瑛爲之吏目﹐築城分哨﹐以控東隅﹐而黃丹﹑白馮﹑蒙江十二磯有警﹐皆其責任。如此則防禦稍周﹐峽賊必斂。」疏入﹐上皆嘉納行之。乃設武靖州於潯州﹐以岑鐸知州事﹐而五屯千戶所及諸巡檢司皆如雍議也。自是民有寧宇者三十餘年。

正徳間遺孽漸蔓﹐而峽以南尢甚﹐橫江禦人。都禦史陳金曰「諸蠻所嗜者魚鹽耳﹐可委而啖也。」乃令商船渡峽者以大小課魚鹽。諸蠻就水滸受去﹐江道稍疏﹐金遂自以爲功﹐疏其事請名曰永通峽。詔從之。未幾﹐諸蠻緣此徵商無算﹐稍不愜卽掠殺之﹐必賂求乃免。於是潯人爲之語曰「昔永通今求通﹐求不獲葬江中。誰其和首﹖噫﹗陳公。」

嘉靖五年﹐新建伯王守仁以田寧之役振旅潯州﹐父老言狀﹐守仁以二萬人剿之﹐斬首六百級。自是峽南稍平﹐而峽以北遞起。武靖州知州岑邦佐實曲蔽之賊﹐益恣肆。其酋侯勝海居弩灘爲亂﹐而武靖頭目黃貴﹑韋香與勝海有隙﹐且利其田廬﹐乃言指揮使潘翰臣曰「貴等力能撲殺此獠。」翰臣素佻闥寡謀﹐遽喜曰「任若等爲之。」

十六年五月﹐貴﹑香乃誘勝海市中刺之﹐其弟公丁噪眾城下﹐殺廂民二人﹐去僉事鄔閱﹐左參將孫繼武詣都禦史潘旦言狀﹐請徵之。右參將沈希儀在座﹐諫曰「猾賊未易取也。須開春江漲﹐以數千人從武宣順流撲之。」繼武恚恨﹐謂閱曰「是夫戔戔攘功者。」閱然之。遂選潯州﹐以千人溯流擊弩灘﹐賊皆遁去﹐斬一病夫而還。閱乃張言賊已斂迹﹐請立堡戍其地﹐旦從之。希儀復言賊未滅﹐威不張﹐立堡難守非便。旦不聽。六月堡成﹐閱命黃貴﹑韋香以兵三百人守之。約日侯氏田廬﹐仍擇處不禁。於是諸猺大憤﹐而岑邦佐亦忌貴﹑香等擅利﹐復慫恿之﹐公丁遂鳩其黨二千人﹐夜寇堡﹐戊兵死者二百餘人﹐貴﹑香僅以身免。變聞﹐旦愧怒曰「果如沈子所料矣。」巡按禦史諸演疏其事﹐請討之。詔曰「可。」已而﹐閱﹑繼武皆落職﹐會旦亦去﹐右侍郎蔡經代之。

十七年正月﹐集諸司問計曰「諸君度峽賊須兵幾何﹖」副總兵張經曰「不過萬人。」蔡公曰「往歲七山之賦也﹐亦已少矣。」沈希儀曰「欲翦滅此﹐非八萬人不可。」蔡公曰「往歲西山之賦也﹐不旣多乎﹖」副使翁萬達曰「二君之論皆是也。竊聞之兵法有侵有伐﹐而兩廣軍政有剿有徵。襲而取之曰剿﹐明以攻之曰徵。由張君言則剿也﹐由沈君言則徵也。𨿽然﹐今日之舉賊備我久矣﹐剿之無得從沈君便。」蔡公然之。會有安南之議未遑也。已而公丁等益橫放艸竊﹐潯人苦之。萬達言狀﹐督府乃議亟舉﹐而巡按禦史鄒堯臣贊畫甚力﹐遂會安遠侯柳眴以軍事屬萬達旦曰「苟得渠魁﹐則余可略取也。」百戶許雄者﹐素通猺爲盜﹐萬達廉其迹以死劫之曰「能擒公丁乃貸。」雄皇恐頓首﹐願效力自贖。萬達故言公丁誠輸款良猺也﹐爲仇家誣構乃捕系訟﹐公丁者數人責以起釁。公丁果遣人列冤狀﹐萬達陽許白之﹐又畀雄百金﹐子貸諸猺﹐因以本業捐公丁。公丁大喜﹐惟雄所使。會萬達按支郡﹐而汝成守左江﹐萬達以計屬汝成﹐汝成敬諾﹐復召雄申飭之。雄乃詒公丁曰「若爲潯人指名久矣﹐吾爲若危之。分守公新到﹐何不自陳言寇堡事﹐他猺所爲也﹖」公丁信之隨雄來見﹐復列冤狀。汝成曰「聞之誠冤也。」慰而遣之。眴廂民被殺者家出毆公丁﹐一時皆哄﹐遊徼連逮入獄﹐亟遣雄諭其黨曰「寇堡事公丁言他猺爲之﹐須鞫實﹐乃坐若等。誠爲公丁冤﹐官府且釋之﹐不然當共棄之以自救﹐無以一公丁爲禍本也。」諸蠻唯唯懾服﹐咸願棄公丁﹐無一嘩者。遂檻至軍門﹐磔於市。汝成乃言督府首惡已擒﹐黨與按堵﹐機會可襲﹐無如此時。開春雨水綿密﹐崖蹬窄滑﹐瘴癘鬱蒸﹐非兵興之利也。況消息一振﹐魚散鳥驚﹐𨿽有銳騎犀兵用將焉及﹖督府然之。會沈希儀病在告﹐遂以副總兵經將左軍﹐副使萬達監之﹐會於南寧。而指揮王良補朱升﹑淩浦﹑柳浦﹑周維新﹑孫文繡屬焉。以都指揮僉事髙幹將右軍﹐副使梁廷振監之﹐會於賓州﹐而指揮馬文傑﹑王俊﹑戚振﹑吳同章屬焉。紀功則副使蕭晚﹐督餉則汝成曁右參政林士元。已而副總兵經謂萬達曰「首惡已俘﹐餘黨褫魄﹐王者之師﹐示威而已。請以少兵剿之﹐何如﹖」萬達曰「不可。賊驚遁久矣﹐剿之無功﹐秪樹怨耳﹗何威之示也﹖」經曰「自古徵蠻﹐未有大得志而返者﹐君今欲殲之耶﹖殲之不得必且招之﹐招之不若容之﹐以爲徳也。」萬達曰「不然。戮不顯則威不揚﹐威不揚則人心不懾﹐人心不懾𨿽厚施不爲徳也。」經曰「紫荊賊數也。譬之蜂窠﹐振觸卽糜沸﹐姑捨之何如﹖」萬達曰「不可。紫荊不遏則賊遁﹐府江安可捨也﹖」經持論益急﹐督府惑之。汝成乃言曰「妄聞幕議藤峽之役﹐將以猝剿舉之﹐不識果否﹖竊謂猝剿之策大非今玆所宜。夫出其不意﹐攻其無備﹐掩襲而取﹐庶可成功。乃者消息浸疏﹐而軍事未集﹐諸蠻自度不免﹐疑栗益深﹐必且峙糗罙巢以備伏匿。而桂州崖﹑九層樓諸所﹐尢爲隩塞。紫荊山﹑沙田﹑林峒間道﹐又與府江相通﹐若非大會兩軍﹐側入窮摉﹐恐無所得。況猝剿一失﹐必損軍威﹐愈至猖狂﹐益招玩侮﹐他日一方之禍﹐更有可憂。夫遙度不可以制軍﹐惜費不足以成事﹐成不佞籌諏於此審矣﹗願明公熟察之。」督府乃下三司會議﹐左布政使祝續﹑按察使陸銓﹑都指揮同知餘恩等咸是萬達﹑汝成﹐遂一如所議云。時十八年正月也。

萬達旣部勒諸軍﹐復言督府曰「峽以南固劇賊也。第今兵力不可並及﹐姑緩之以俟後議。」督府從之﹐乃以二月丁未兩軍齊發。左軍則王良輔以六千五百人﹐由牛渚灣越武靖攻紫荊﹑大衝﹑根姜﹑老鼠諸巢﹔朱升以七千五百人﹐由三等村渡蓼水攻二驢﹑石門﹑石塘﹑大安﹑黃泥嶺諸巢﹐柳浦以八千人﹐由白沙灣攻道袍﹑大井﹑李儀﹑洪泥﹑梅嶺諸巢﹔淩溥以五千人﹐由白沙灣攻大昂﹑屋廈﹑小梅嶺諸巢﹔周維新以七千八百人﹐由白沙灣攻藤衝﹑竹埠﹑胡塘﹑綠水沖諸巢﹐孫文繡以八百人攻滕峽﹐逆流與諸軍夾攻大坑巢。右軍則馬文傑以六千二百人由武宣過六廟﹐從流而下﹐攻碧灘﹑綠水諸巢﹔王俊以五千人由武宣入山﹐而東攻羅淥﹑上峒﹔戚振以四千二百人攻羅淥﹑中峒﹔吳同章以八百人攻羅淥﹑下峒。南北夾擊﹐賊大窘﹐遂擁眾奔林峒而東﹐王良輔以兵邀擊之﹐中斷復西奔﹐諸軍鏖斬千二百級。捕得生口言官兵來時﹐酋老約避敵﹐毋結巢。成化間結巢桂州崖﹑九層樓﹐官兵圍困﹐破時無孑遺者。今直漫走星散﹐官兵逐我必疲﹐曠日思歸且費饋餉﹐退必速。今東奔者已入羅運山矣。經﹑萬達遂移兵攻羅運﹐檄右軍抵長洲﹐沿江而東﹐繞出其背。賊乃刊巨木塞隘﹐徑道布蒺藜﹑菇簽﹐懸石樹杪﹐急則絕之﹐走阪如丸伏機弩﹐毒鏢戟莽中﹐觸者應聲而斃。我軍皆以計發奪之﹐斬首百級﹐賊愈大窘。會右軍迷失道愆期者三日﹐田州土官盧蘇復受賊賂﹐斂軍縱之﹐賊遂漫匿山中﹐險不可躡。捕得生口言祖父居羅運者八世矣﹐未聞官兵之涉玆土也﹔又言自此東去府江可二百里云。會平南縣小田羅應古陶古思諸猺弗靖﹐經﹑萬達復移兵剿之﹐斬首五十七級。先是諸賊亦有依結良民而匿其妻子牛馬者﹐時部將獻策欲摉捕之。萬達曰「不可。殲餘孽而擾良民﹐兵家謬計﹐吾且將畱此以耀示諸猺﹐使知良民之利﹐益堅其向化之心也。」乃以三月庚寅班師﹐凡四十五日而畢役﹐招其餘黨三百二十人降之﹐而江南胡姓諸猺投順者千人﹐藤峽悉平。

萬達﹑汝成相與獻議於督府曰「嘗聞乘威而布法則法易流﹐因法而行仁則仁易浹﹐然立法貴於愼始﹐更俗在乎隨時。竊嘗細酌夷情﹐博諏眾議﹐欲圖善後之策大略有七﹕一曰編保甲以處新民。夫苗猺之亂萌於怙險撫綏之策﹐首在遷居。若非別裏分疆鏟其故宇﹐終爲負固﹐難以革心。宜令江北一帶西自碧灘東運林峒﹐皆南渡蓼水墾作便田﹐江南一帶東起蒲竹西繞河源﹐亦托處平原遠皆山麓。又各限以界石勒以訓辭﹐若布之有幅﹐而獸之有圈﹐使勿逾易。但此等新民方就繩檢﹐如放豚憚於胃絡﹐野鹿駭於牢籠﹐故假借過寬則獷虣之性仍在﹐約束太驟則簡野之俗弗堪。按之故牘﹐曾有準入狼家﹐或附編民戶者﹐意非不美也。但入狼則土首蠶食﹐編民則廂裏漁侵﹐揆此二端皆非善政。宜做古人保甲之法﹐使十家爲甲﹐甲有總﹔五甲爲保﹐保有長﹐各就族類擇其稍有恆業能通漢音者爲之﹐每月每保各以總甲一人出官應役﹐講解夷情﹐周而復始﹐姑勿屬之有司﹐暫從分守道管攝﹐使之習見化理﹐馴變蠻風﹐仍先討口科糧﹐不必履畝課入。大約三十取一﹐歲令保長徵催別貯一倉﹐以便會稽。授廛之初量給種子﹐五年之後稍派徭差﹐至此始附縣官﹐俾之撫字近郊之地曁於通都﹐各立墟市﹐招致諸猺賈易貨物﹐一月二舉﹐委官董治﹐使無貪攘﹔二曰立營堡以通江道。夫藤峽東西一百六十四里﹐上抵柳慶﹐下委潯梧﹐蓋諸郡咽喉也。曩者江介諸猺憑據利地厚﹐其徒黨裒凶鞠頑官司﹐一切因循爲苟且姑息之。法掊掣商賈瓦器﹑魚鹽﹐公爲賫給﹐如以賂貽名曰常例﹐以致狼貪無厭﹐驕焰益張﹐白晝橫江殺人﹐剽貨舟楫﹐孔道隔閡不通﹐譬之聚膻而卻蟻﹐安可得也﹖近年不得已乃建營堡戍以目兵﹐然主客之形非偶﹐虛實之勢相懸﹐威弛而士不揚﹐法疏而守不固﹐反招寇侮﹐益重民艱﹐是非立堡之過也﹐顧其時未可耳。若以此爲覆轍﹐而遂疑立堡之法﹐或不可行﹐是懲噎而廢良也。今羣凶已翦﹐殘黨歸降﹐威振法行﹐宜與更始。況虛市旣立﹐賈易旣通﹐則夷落之間百貨流布。不必賂賊求通﹐示弱誨侮。但弩灘﹑浪灘兩處猺人旣徒平地﹐其遼曠舊穴恐有客賊棄之﹐而賓旅往來不爲哨護﹐或有萬一之警﹐鑑昔愼今﹐一勞永逸。則宜革豢寇之例﹐杜賈禍之媒﹐兩處灘碕各立營堡﹐戎以官兵﹐置籍分符﹐嚴律明紀﹐使部曲聯屬﹐彼此應援﹐遊艘往來﹐且防且守。近堡之地量遷向化良猺環居﹐內外易田而食﹐則客賊難藏﹔三曰設督備以控上游。藤峽首尾分隸兩江﹐武宣右江屬邑也﹐實據上流﹐非左江部轄﹐法號稍疏﹐府衛公移猶多掣肘﹐所以彼此攜隔﹐應援爲難除﹐潯州原有領哨指揮﹐不必更設﹐宜設督備指揮一員於武宣駐紮﹐專管峽江﹐悉聽左江守巡參將提調﹐量於右江衛所摘調官軍﹐及以那地州目兵五百名相兼戍捕﹐約以遊艘四十分布兩堡﹐及督備領哨官統之﹐使客商船﹐下水則武宣督備官遣兵防護﹐直抵潯州。上水則潯州領哨官遣兵防護﹐直抵武宣﹐各給符牌﹐以便稽考﹔四曰攺州治以建屯所。昔韓公討平藤峽﹐以碧灘盜賊充斥﹐乃築營堡﹐開設州治﹐奏攺岑鐸部兵二千來任州事。尋復移置崇姜﹑大宣二里之間﹐爲蓼水北岸﹐乃紫荊﹑竹踏﹑梅嶺﹑大衝諸山要路也。地廣土沃﹐袤連大同﹑鵬化﹐可以控制諸蠻﹐藩衛郡治。其後岑鐸死﹐子玘無嗣﹐部兵漸散。正徳十六年軍門議以岑猛次子邦佐繼之﹐止以部兵五十人爰居玆土﹐暴虐其民以縱嗜欲﹐旋因父猛作亂削職﹐徙閩民以爲快。嘉靖七年新建伯以田州之役﹐但欲完其族姓以安反側﹐疏宥邦佐還知本州島。邦佐復任以來﹐怗惡不攺﹐益肆凶殘﹐玘類﹐咥人毒於猛虎﹐部民無罪而赤族者無慮數百﹐以致離心逃散﹐靡有子存﹐誅求無所﹐又占管狼家以爲部落。夫三具狼家未有州治之前﹐官府招致護民耕守﹐原與該州無干﹐邦佐乃寅緣提調之名﹐積威鈐制﹐浚剝萬端﹐奪其田而賣之﹐如彼私產﹐此何解也﹖且貪圖江南吉大裏良村可以獵利窩姦﹐恣意馳蕩﹐遠離信地﹐擇便而居﹐城郭空虛﹐兵防不設﹐弛津渡賊﹐納賄分贓﹐頃以睚眥之怒﹐慫嗾諸猺﹐攻墮營壘﹐目兵死者二百餘人﹐數其罪狀擢發難紀。竊惟先年設州之意實因山險賊多﹐寥闊難守﹐故畀其地而資其兵以爲民衛﹐比與國初土官納款受命者不同。今岑氏部落病不堪命﹐盡已逃亡﹐則兵不足資矣。乃徒擁我地﹐譬之贅疣﹐已爲不可。況占管非所統率之狼兵而吞並﹐其有以資淫虐﹐是本以衛民而反以害民﹐本以禦賊而反以通賊﹐焉可宥也﹖昔韓公以五屯地方盜賊盤據﹐比照遷江事體﹐設立屯所﹐就以其酋覃仲瑛爲吏目﹐以獞民爲士兵﹐以其地稅爲月糧﹐以供軍食﹐潯梧諸郡賴以藩屏。但五屯千戶所屯軍四百八十餘名﹐本朝國初編隸桂林衛﹐食糧人數所以議給月糧﹐若遷江千戶所則止有士名﹐原無月糧。今宜以武靖州亦比遷江事例﹐攺爲武靖屯田千戶所﹐推選賢能軍職掌管﹐就以平南﹑桂平﹑貴縣三縣狼家屬之提調﹐編爲保長﹑保甲﹐且耕且守﹐辦納稅糧。仍以邦佐之子爲史目﹐協同管理。其左江參將每歲秋冬之際﹐移鎭本州島﹐申令督察﹐平南所屬大同﹑鵬化二里﹐疆土遼曠﹐猺獞雜處﹐積年稱亂﹐控禦爲難。議者欲於此地創立屯所﹐是亦久安之策。但武靖旣已攺設﹐則固可以遙制此方﹐不必再議。又惟武靖州治見有城池﹐不煩財力﹐集狼爲伍﹐不費軍儲。況軍官不職可以更置﹐異於土官控要而制遠﹐弭盜以安民﹐是力省於遷江五屯而功倍之﹐實地方永利也﹔五曰淸狼田以正疆界。天順﹑成化間﹐左江盜起﹐黎首潰亡﹐遺棄田土鞫爲墟莽。其後興師剿平﹐民盡復業﹐而殘凶漏网尙肆憑陵﹐諸民苦之﹐告欲借兵自衛﹐官司議允招取歸徳﹑思恩等處狼家﹐徙潯護守﹐就以絕戶田土給之﹐納糧免差。年代漸久﹐生黨日繁﹐引類招朋﹐雜居民裏﹐有司因循稽考無法﹐原額之外各狼私置亦混狼田﹐姦猾吏民又以逃亡產業招狼住種﹐或將見戶田稅詭寄狼名﹐影射差役。土官岑邦佐又占奪而擅賣之﹐所以民田日削﹐民差日重﹐非當時立法意也。宜選廉幹官員專理其事﹐淸查冊額﹐履畝丈糧﹐立石四隅﹔或以樹木溪澗爲之疆界。刊榜曉示﹐以防變更。備書一冊﹐每米一石﹐甲首則科米五斗﹐均徭則編米五斗﹐冊內狼丁但有物故傳之子孫﹐而原招姓名永不更攺。自置私田及承佃絕業﹐原非冊內開載者﹐遇造黃冊﹐俱附注本甲名爲畸零狼戶﹐與民一體糧差﹐不許推除別甲。其見在狼丁編爲保長﹑保甲﹐屬之武靖千戶所管束調遣﹐十年一造冊籍﹐以便淸查﹐庶田糧不虧﹐兵伍可足﹔六曰處款兵以愼邊防。左江潯州﹑南寧二府民款﹐總凡二千三百六十八名﹐使其編僉有法﹐選擇得人﹐足爲民衛﹐愼固邊防。舊規民款十年一編﹐每名計該四十丁石﹐正貼朋當﹐每月科銀陸錢﹐間有姦豪正戶掊克貼戶之資﹐轉雇替役﹐類多老弱﹐而親當者又止照依丁糧多寡以爲起止。近或三五日而更﹐遠或一二月而去﹐武藝不諳﹐膂力不剛﹐而士宦豪彊往往挾勢占用﹐逞姦曠役﹐有司官員罷暗者不能淸查革獘﹐貪婪者又輒欺公賣姦﹐反以此輩影替祗候。夫隸季入其直﹐以克囊橐。竊惟款兵身役﹐親當雇當皆爲未便﹐獨徵銀雇募﹐選取驍勇之人﹐乃濟實用。但原編銀數按月徵收﹐窮民或有弗堪。今正貼丁石編僉已定﹐難以更攺﹐姑且量減每石每月徵銀伍錢﹐在官以充雇直﹐將來編審每名以六十丁石爲率﹐每月科銀陸錢﹐徵收雇募﹐庶省民足兵之意皆在其中。所募之人不論土著﹑寄居﹑民狼﹑猺獞﹐必求精銳間曉武藝者充之﹐除量畱有司守護城庫外﹐今各自認五人爲伍﹐五伍爲隊﹐隊有甲﹔四隊爲哨﹐哨有長﹔四哨爲營﹐營有官﹐官無定員﹐隨時而設。隊甲則推選才力稍優者爲之﹐哨長則推選才力最優者爲之。官得以制哨長﹐哨長得以制隊甲﹐隊甲得以制伍眾。各伍間敢有違犯紀律者﹐二人以上連坐﹐同伍五人以上連坐﹐同隊每五人給牌一面﹐備列同隊二十五人姓名﹐使之連絡習熟﹐爲之五符。每隊各置牌二面﹐編立字號﹐一付隊甲﹐一收分巡道﹐謂之隊符﹔每哨各置牌二面﹐編立字號﹐一付哨長﹐一收分巡道謂之哨符。每歲秋冬團集操練﹐或有警調發截殺﹐及戍守營堡卽發符取之﹐庶分數素定﹐軍政修舉﹔七曰榷商稅以資公費。峽江旣通﹐營堡旣立﹐凡修理城壘哨船﹐犒賞官軍新民甲長諸所貲費﹐若一一取之庫藏﹐恐有不給。舊規﹐峽江上水商船大者納鹽七包﹐次五包﹐又次三包﹐各重九十斤﹔下水商船大者納瓦器九百一十三件﹐折銀一錢八分﹐次六百四十六件﹐折銀一錢五分﹐又次四百五十六件﹐折銀一錢二分﹐原屬潯州衛收貯轉給各猺﹐名爲埠頭常例。今旣議革給徭之獘﹐則所得商稅宜如前徵之﹐以備公用。但鹽堆日久必有折耗﹐而變賣展轉益滋獘端﹐宜照梧州商稅則例﹐每包折銀叄錢以便出納。」議成。督府從之﹐捷聞﹐上甚喜。詔曰「峽賊負固久矣。今就剿滅江山滌淸朕心嘉之。」安遠侯珣加太子太保﹐歲增祿米三十石﹔右侍郎經進左侍郎兼右副都禦史﹐加俸一級﹐各賞銀六十兩﹐紵絲八表裏。副總兵經銀五十兩﹐紵絲六表裏﹔副使萬達﹑參議汝成各銀四十兩﹐紵絲四表裏﹔參政士元﹑副使廷振﹑署都指揮僉事干各銀四十兩﹐紵絲二表裏。經等俱進秩一級。禦吏堯臣﹑副使晚各銀二十兩﹐參將希儀銀一十五兩﹐指揮王良輔而下升賞有差。

論曰「自予涉嶺右﹐按圖牒詢父老﹐躬覽山川﹐然後稍稍知破賊之略也。大抵藤峽府江相爲表裏﹐然治藤峽宜速﹐而府江宜緩。速則賊無所逃﹐緩則可得要領。蓋藤峽前阻重江﹐後臨大野﹐面勢𨿽迂﹐猶可邏遏﹐所慮者東奔耳﹗然南紫荊﹑北羅運各有間道可以夾攻﹐扼此一隅而三面迫蹙﹐譬之釜魚安所逃也﹖故曰宜速至於府江。上起陽朔﹐下抵蒼梧﹐遼繞三百餘里﹐萬山參錯﹐曲徑盤云﹐艸樹淒迷﹐疑若禾麥﹐暴客跠伏土﹐著者少﹐而外乘者多﹐奄忽往來捷若鬼魅﹐一有警急﹐卽狼竄鹿跳﹐無復蹤迹。故欲治府江﹐則恭城﹑平樂﹑懷集﹑賀縣﹑修仁﹑荔浦﹑永安五屯﹐茶力二山之間﹐皆宜一歲之前﹐屯兵積粟﹐以能者主之﹐熟其向導﹐探其塞易﹐擾其耕耘﹐賊必且驚且拒營巢負險﹐然後益以外兵諸道並入﹐環而供之﹐庶可滅也。若欲以旬月之間﹐懸軍深入﹐賊必漫走﹐莫可窮摉﹐縱使刊木於山﹐伐石於江﹐亦涉迂疏﹐非長策也。故曰宜緩。𨿽然諸蠻縱而惡法﹐憨而易欺﹐衛所之官世掌其土﹐與廂市大家倚法豪舉丁剝﹐而戶漁之食租衣稅視爲私人﹐危言千方﹐不使一控公門陳情白事﹐得其利則爲之掩慝埋姦﹐透引剽掠﹐一不當意則宜露宿惡﹐傳以醜詞﹐聳動官府。稍不加察﹐或單軍輕舉﹐失重損威﹐釀成大禍﹐此則兩江通獘也。昔人有言在內曰姦﹐在外曰宄﹐禦宄以徳﹐禦姦以刑﹐治內詳而治外略﹐數寇之策斯其首端乎﹖至於調發土官﹐往往方命不受節制﹐賊未及平而所過良民已遭荼毒﹐爲時通患﹐大抵皆吾輩取之也。其獘有二﹕一曰無才﹐二曰納賄。蓋土官軍官聯姻一體﹐而督府左右尢爲腹心﹐世世藉賴﹐故提督守巡孤立﹐頻徙分隔﹐而情疏易於欺慢﹐寡謀怯膽﹐則相與構浮言﹐設險械﹐嚇以跋扈﹐令我蝟縮﹐莫敢誰何﹖若有罅可投﹐卽誘以甘聲﹐蹈以珍貨﹐一受結納﹐則視我奴僕耳﹗無復忌憚。是以軍令不張﹐國法不信﹐積弱之獘非一日矣。故邊方之官﹐非有爲不足以戢亂﹐非有守不足以服人﹐又非久任不足以諳土俗也。誠得其人而任之﹐寬其約束﹐優以寵榮﹐卽考滿不代﹐庶土酋帖服﹐邊患稍寧耳﹗」

●卷三

○奢香

奢香者﹐貴州宣慰使靄翠之妻也。靄翠之先火濟者﹐蜀漢時左丞相亮刊山通道﹐擒孟獲有功﹐封羅甸國王。唐阿佩﹑宋普貴﹑元阿畫﹐皆以歷代開國時納土襲爵﹐居水西﹐號大鬼主。靄翠仕元四川行省左丞兼順元宣慰使。洪武四年與其同知宋欽歸附﹐髙皇帝嘉之﹐以靄翠爲貴州宣慰使﹐欽爲宣慰同知﹐得各統所部﹐而藹翠兵獨彊盛﹐分四十八部﹐每部以大頭目領之。時都督馬燁鎭守貴州﹐以殺戮懾羅夷﹐羅夷畏之﹐號馬閻王。靄翠死﹐奢香代立。燁欲盡滅諸羅郡縣之﹐會奢香有小罪當勘﹐燁械致奢香裸撻之﹐欲以激怒諸羅爲兵釁。諸羅果勃勃欲反。時宋欽亦死﹐其妻劉氏多智﹐謂奢香部羅曰「無曄﹐吾爲汝欣天子﹐天子不聽反未晚也。」諸羅乃已﹐劉氏遂飈馳見太祖白事。太祖召訊之﹐劉氏對曰「羅夷服義﹐貢馬七﹑八年﹐非有罪﹐馬都督無故騷屑﹐恐一旦糜沸﹐反謂妾等不戢﹐敢昧死以聞。」太祖然之。還宮以語髙後﹐且曰「朕固知馬燁忠潔無他腸﹐第何惜借一人以安一隅也。」命髙後召劉氏宮中﹐訊之曰「汝能爲我召奢香乎﹖」劉氏曰「能。」能折簡奢香﹐令速入見。奢香遂與其子婦奢助飈馳見太祖﹐自陳世家守土功及馬燁罪狀。太祖曰「汝等誠苦馬都督乎﹖吾將爲汝除之。然汝何以報我﹖」奢香叩頭曰「若蒙聖恩﹐當令子孫世世戢羅夷不敢生事。」太祖曰「此汝常職﹐何言報也﹖」奢香曰「貴州東北間道可入蜀﹐梗塞久矣。願爲陛下刊山開驛傳﹐以供往來。」太祖許之。乃召燁入朝議事。燁初不知所以﹐旣出境乃知之。大恨曰「孰謂馬閻王﹖乃爲二妮子坑耶﹗悔不根薙赭爲血海也。」旣入見﹐太祖數其罪狀﹐燁一無所答﹐第曰「臣自分梟首久矣。」太祖怒立斬之﹐以其頭示奢香曰「吾爲汝忍心除害矣。」奢香等叩頭謝。乃封奢香「順徳夫人」﹐劉氏「明徳夫人」。髙後賜宴謹身殿﹐遣歸賞賚甚厚﹐命所過有司皆陳兵耀之。奢香旣歸﹐以威徳宣諭羅夷﹐羅夷皆帖然懾服。奢香乃開赤水﹑烏撒道以通烏蒙﹐立龍場九驛﹐馬匹廩餼世世辦也。

論曰「馬燁功勛史不槪見﹐貴州人獨能談之。嘗築會誠﹐磚厚五寸許﹐一不中程卽殺作者﹐令堵夷自窯所達城所﹐駢立而接運﹐終日無敢跛倚廳事﹐以合抱木爲之﹐至今無傾﹐永樂初有顧晟者守貴州﹐修燁故事﹐諸羅畏之﹐號曰老虎。然晟以靖難功眷任特厚﹐不疑所行。噫﹗燁殆數奇不幸矣。」

○安貴榮

安貴榮者﹐靄翠之孫也。奢香死﹐靄翠之弟安勻立﹐子孫遂以安爲姓﹐世驕蹇不受節制。卽聽調從徵﹐非徼厚賞不赴﹐所過村落殺掠無噍類者﹐諸羅亦獷悍眇官軍﹐嘗睥睨省城曰「是直用水西擅衫疊塞耳﹗」貴榮多智略善兵﹐以從徵香鑪山加貴州布政司參政﹐猶怏怏薄之﹐乃奏乞減龍場諸驛以償其功﹐事下督府勘議。時兵部主事王守仁以建言譴謫龍場驛丞﹐貴榮甚敬禮之﹐守仁乃貽書貴榮曰「減驛事非罪人所敢與聞﹐承使君厚愛﹐因使者至偶問及之﹐不謂其遂達諸左右也。悚息悚息﹐然已承見﹐詢則又不可默。凡朝廷制度定自祖宗﹐後世守之﹐不敢以擅攺﹐攺在朝廷﹐且謂之變亂﹐況諸侯乎﹖縱朝廷不見罪﹐有司者將執法以繩之。使君必且無益﹐縱遂幸免於一時﹐或五六年﹐或八九年﹐𨿽遠至二三十年矣﹐當事者猶得持典章而議其後﹐若是則使君何利焉﹖使君之先﹐自漢唐以來千幾百年﹐土地人民未之或攺﹐所以長久若此者﹐以能世守天子禮法﹐竭忠盡力﹐不敢分寸有所違越。故天子亦不得逾禮法﹐無故而加諸忠良之臣。不然使君之土地人民富且盛矣﹐朝廷悉取而郡縣之﹐其誰以爲不可﹖夫驛可減也﹐亦可增也﹐驛可攺也﹐宣慰司亦可革也。由此言之﹐殆甚有害﹐使君其未之思耶﹖所云奏功升賞事﹐意亦如此。夫戔刂除寇盜以撫綏平良亦守土常職﹐今縷舉以要賞﹐則朝廷平日之恩寵祿位﹐顧將何爲﹖使君爲參政也﹐非設官之舊﹐今又於進不已﹐是無低極也﹐眾必不堪。夫宣慰守土之官﹐故得以世有其上地人民。若參政則流官矣﹐東西南北惟天子所使﹐朝廷下方尺之徼﹐委使君以一職﹐或閩或蜀﹐其敢弗行乎﹖則方命之誅﹐不旋踵而至﹐捧檄從事千百年之土地人民﹐非復使君有矣。由此言之﹐𨿽今日之參政﹐使君將恐辭去之不速﹐又可求進乎﹖凡此以利害言揆之於義﹐反之於心﹐使君必自有不安者。夫拂心違義而行﹐眾所不與﹐鬼神所不嘉也。承問及不敢不以正對﹐幸亮察。」旣而驛竟不減。

宋氏部羅阿賈﹑阿札等叛人言貴榮嗾之﹐而督府檄兵安家﹐輒違約不至。守仁復貽貴榮書曰「阿賈﹑阿札等畔﹐宋氏爲地方患﹐傳者謂使君使之﹐此言出妒婦之口﹐然阿賈等自言使君賞錫之以氈刀﹐遺之以弓弩﹐𨿽無其心﹐不幸乃有其迹矣。始三堂兩司得是說﹐卽欲聞之於朝。旣而以使君平日忠實之故﹐未必有是﹐且信且疑﹐姑令使君討賊。苟遂出軍剿撲﹐則傳聞皆妄﹐何可以濫及忠良﹐其或坐觀逗𨖻﹐徐議可否﹐亦未爲晚。故且隱忍其議﹐所以待使君者甚厚。旣而文移三至﹐使君始出﹐眾論紛紛﹐疑者將信﹐喧騰之際適會左右來獻阿麻之首﹐偏師出解洪邊之圍﹐郡公又復徐徐又三月餘矣。使君稱疾歸臥﹐諸軍以次潛回其間分屯寨堡者不聞。擒斬以宣國威﹐惟增剽掠以重民怨﹐眾情愈益不平﹐而使君之民罔所知識﹐方揚言於人﹐謂宋氏之難當使宋氏自平﹐安氏何與﹖而反爲之。役我安氏﹐連地千里﹐擁眾四十八萬﹐深坑絕坉﹐飛鳥不能越﹐猿猱不能攀縱﹐遂髙坐不爲宋氏出一卒﹐人亦莫如我何﹖斯言已稍稍傳播﹐不知三堂兩司已嘗聞之否﹐使君誠久臥不出﹐安氏之禍必自斯言始矣。使君與宋氏同守土﹐而使君爲之長﹐地方變亂皆守士者之罪﹐使君能獨委之宋氏乎﹖夫連地千里﹐孰與中土之一大郡﹖擁眾四十八萬﹐孰與中土之一都司﹖深坑絕坉﹐安氏有之。然如安氏者﹐環四面而居以百數也。今播州有楊愛﹐愷黎有楊友﹐酉陽﹑保靖有彭世麒等人﹐謂斯言苟聞於朝﹐朝廷下片紙於楊愛諸人﹐使各自爲戰﹐兵分安氏之所有﹐蓋朝令而夕﹐無安氏矣﹗深坑絕坉何所用其險﹖使君可無寒心乎﹖且安氏之職﹐四十八支更疊而爲﹐今使君獨傳者三世﹐而羣支莫敢爭﹐以朝廷之命也。苟有可乘之釁﹐孰不欲起而代之乎﹖然則揚此言於外以速安氏之禍者﹐殆漁人之討蕭墻之憂未可測也。使君宜速出軍平定反側﹐破眾讒之口﹐息多端之議﹐弭方興之變﹐絕難測之禍﹐補已往之愆﹐要將來之福。某非爲人作說客者﹐使君幸熟思之﹗」貴榮死﹐子萬鈞立﹐淫酗嗜殺﹐其下怨之。一日集督府﹐督府來衙候於外次﹐忽有賊刃萬鈞頭去﹐一城哄然﹐督府索賊竟不得﹐亂五六年不定。其弟萬銓廉知土目烏掛所弒也﹐撲殺之﹐並其從者百餘人﹐遂自立﹐收其嫂爲妻。督府置不能理﹐而萬銓恣橫尢甚。

論曰「安氏有貴州千餘年矣﹐豈其先世有大功徳子諸蠻哉﹗何其祚之綿求也﹖羅鬼憨而戀生﹐與諸夷異卽暴虐不怨﹐其它彊族不得代有之﹐故不易姓。令𨿽授官給印﹐直名羈之﹐不能令也。恣殺戮服食僭儗﹐自專無上﹐彼何歉於南面稱孤者哉﹗貴州武備單弱﹐徵剿必賴水西﹐長彼桀傲﹐萬一衝決﹐則雲南非所有也。」

○田琛

田琛者﹐故思州宣慰使也。自宋元來世有思州﹐宗族蕃衍。自敍出自關中﹐蓋漢髙帝從齊諸田關中﹐而巴蜀關中近地﹐遂蔓延於此。今婺川縣有齊地圖﹐猶稱齊田云。諺曰「思﹑播田﹑楊﹐兩廣岑﹑黃。」言大姓也。吳元年﹐田仁智納土歸附﹐詔立思州宣慰司﹐以仁智爲宣慰使。其族人田茂安者﹐據沿河婺川以獻僞夏明玉珍。洪武五年﹐明玉珍敗﹐茂安乃降﹐立爲思南宣慰使。琛﹐仁智子也﹐嗣立﹐與茂安之子宗鼎爭砂坑﹐日尋以兵。宗鼎復禁其民不得從華風﹐瓦屋樹秔秫﹐子弟不得讀書﹐民大疾苦。永樂初﹐遣行人蔣廷瓚往勘之﹐琛自言願見上白事﹐廷瓚遂以入覲。琛言思南故思州地﹐當歸思州。上曰「思南叛歸僞夏時﹐何不徑取屬汝耶﹖畫土分疆是朝廷事﹐汝安得擅有之﹖」琛復訐宗鼎諸不法事。上曰「過惡在彼﹐汝何與焉﹖第安分守士﹐再犯吾磔汝矣。」琛叩頭受諭而還﹐與宗鼎構殺如故。十一年十一月﹐上乃遣旗校數人潛入二司﹐執琛宗鼎去﹐城中無聞知者。頃之﹐忽一官開黃榜﹐諭諸夷曰「首惡旣擒﹐余無所問。」於是諸夷帖然。琛﹑宗鼎至京師咸斬之。乃諭兵部尙書印全忠等曰「思南﹑思州之民苦田氏久矣﹐其滅之以爲府治。」遂建布政司貴州﹐以廷瓚爲左布政使。時廷瓚以爲行在工部侍郎矣。

論曰「二宣慰之就擒也﹐神謀睿策亦已周矣。發單軺﹐持尺札﹐入夷落桑陰﹐未徙而縛其兩雄﹐市不易肆﹐何其善哉﹗乃今翦滅艸竊直眇小耳﹗符檄紛紜﹐張皇漏泄﹐蓋承平狃縱﹐賞罰不章﹐上不圖危﹐而下不習武也。」

○楊輝

楊輝者﹐播州宣慰使也。始祖鏗元時爲安撫使﹐洪武初納款授宣慰使﹐三傳而輝襲之﹐怙富負險﹐代恣豪舉。輝二子﹐長友﹑次愛。友庶而長﹐輝以妾故特嬖之﹐屢欲奪嫡﹐而安撫宋韜﹑長官毛釗等不從﹐曰「楊氏家法立嗣以嫡不以長﹐主公柰何紊之﹐以啟亂階﹖」輝不得已乃嗣愛﹐而嬖友之心終不解。幸客張淵日慫恿之﹐因說輝曰「主公欲貴孟主﹐而戚戚以仲主爲仇﹐卽使奪彼以與此﹐不過轉移故物耳﹗且貽口實於後人﹐何不別爲孟主地雙﹐貴而朋立﹖是使孟主創業而傳世也。」輝曰「爲之柰何﹖」淵曰「夭霸諸苗﹐主公部境也。山箐險遠﹐憨而易淩﹐誣之曰賊﹐而請兵討之﹐歸功孟主﹐因請立官分治﹐則事爲有名矣。」輝大喜﹐乃召容山長官韓宣﹑重安長官張通計之﹐將以疏請。宣曰「夭霸諸苗﹐力耕服役﹐皆順民也。柰何以賊誣之﹖」輝大怒﹐立杖殺宣﹐通皇恐股栗叩頭曰「諸苗誠賊也。」乃從輝署名﹐疏言苗亂﹐請兵討之﹐部議報可﹐乃命都禦史張瓚將兵討之﹐諸苗被戮者千餘人。輝﹑通賂於瓚﹐瓚乃盛陳友功﹐且曰「友謀勇冠軍﹐手刃七馘﹐城設安撫司於安寧﹐以友爲安撫使﹐則諸苗不復反矣。」時友年才十三耳。部議信之﹐乃立司授官﹐一如所請。旣而爛土諸苗賫果等忽夭霸以無辜受戮也﹐時時攻安寧。瓚又疏請築城衛之﹐費糧數十萬。

十九年輝死﹐愛修怨子淵﹐淵屢謀殺愛不克。

二十一年冊章﹐諸苗寇安寧﹐四川右參政謝士元﹑副史翟廷蕙﹑都指揮楊綱以兵往過播州﹐詣愛家﹐置酒交會。翌日視學﹐適州民賽社﹐士元等因坐學宮觀之﹐愛復攜酒以往。訓導楊禮者﹐介士也﹐艴然諫曰「視學而觀社﹐提兵而樂酒﹐略等威而款下屬﹐竊爲明公恥之。」士元等大慚而起﹐淵自知不容於愛﹐乃嗾友誣愛通苗﹐越境爲亂。報之貴州守臣﹐而致書舉人路義﹐令通賂上下。安撫宋韜獲之以報愛﹐愛乃易書於義﹐僞以人往﹐義信之。詣貴州守臣陳愛反狀﹐守臣不聽曰「播州非我轄也。」義復書於友﹐信非奏聞不可。愛得書以報四川守臣﹐友淵﹑大懼﹐乃誣疏愛嘗言夢騎龍登天﹐上帝謂我曰「南方帝子也。」又嘗立嵩呼門金水橋以擬宮禁。廷議大駭﹐乃命刑部侍郎何喬新﹑錦衣指揮劉綱﹐會四川都禦史﹑禦史等官鞫之﹐淵以妖言坐死﹐士元等落職﹐義削籍﹐友﹑愛皆論死﹐贖免之。友削官竄保寧﹐無何友黨篡友以歸﹐與愛仇殺不已﹐而友子張﹑愛孫相尢酷毒。

嘉靖七年﹐兵部尙書胡世寧議謂張黨與已成﹐若不因而撫之﹐恐遂流禍﹐請立安撫司於凱裏﹐屬治貴州﹐以張爲安撫使﹐而相宣慰﹐屬治四川如故。然其仇固自若也。諺云「骨肉臠醢﹐參商播凱。」

論曰「播凱之亂﹐其初不過楊輝奪嫡之私耳﹗一妄夷酋上書誣人以逞﹐兵部不核實而遽爾興師﹐非徇情何以有此﹖張瓚欺君曲法﹐造禍百年﹐蔓延邊徼。其後展轉調停﹐不過分疆別省耳﹗貸禍首而不究﹐何以服諸夷哉﹗」

○阿溪

阿溪者﹐貴州淸平衛部苗也﹐桀驁多智﹐雄視諸苗。有養子曰阿剌﹐膂力絕倫﹐被甲三襲﹐運二丈矛﹐躍地而起輒三五丈。兩人謀勇相資﹐橫行夷落﹐推爲渠魁。近苗之弱者﹐歲分畜產而倍課其入﹐旅人經其境者﹐輒誘他苗劫之。官司探捕必謁溪淸計﹐溪則要我重賄﹐期爲剿之﹐乃捕遠苗之悍者﹐誣之爲賊以應命。於是遠苗亦復憚而投之﹐以爲寨主﹐鎭守內臣監軍總帥率有歲賂﹐益恣肆無忌﹐時時訌官苗﹐以收鷸蚌之利。

弘治間﹐都禦史孔鏞巡撫貴州﹐廉得其狀﹐詢之監軍總帥﹐皆爲溪解。鏞知不可與共事﹐乃自往淸平訪部曲之良者﹐得指揮王通﹐優禮之﹐扣以時事。通亹條答﹐而獨不及溪。鏞曰「吾聞此中事惟阿溪爲大﹐若祕而不言﹐何也﹖」通不對。再扣之﹐仍默然。鏞曰「吾所以異待若者﹐謂能辦大事﹐非行輩等也。今若此固庸人耳。」通曰「言之而公事辦﹐則一方受福﹐而愚言有益﹐否則公將損威﹐而小人且赤族矣。」鏞笑曰「何用弗辦而過慮若此也﹖」通始慷慨陳列根枝。鏞曰「阿溪所任何人﹐而能通賂上官﹖」通曰「彼獨藉指揮王曾﹑總旗陳瑞﹐公必先劫此兩人乃可舉耳。」鏞曰「諾。」通謝去。翌日﹐將校廷參﹐鏞曰「欲得一巡官﹐若等來前﹐吾自選之。」乃指曾曰「庶幾可者﹖」將校旣出﹐鏞謂曾曰「汝何與賊通﹖」曾驚辯不已。鏞曰「阿溪歲賂上官﹐汝爲向導﹐辯而不服﹐吾且斬汝矣。」曾叩頭不敢言。鏞曰「吾欲取阿溪﹐計將安出﹖」曾因陳溪﹑刺謀勇狀﹐且曰「更得一官同事乃可。」鏞曰「汝自舉之。」曾曰「無如陳總旗也。」鏞曰「可。與偕來少選。」曾偕瑞入見﹐鏞訊之亦若訊曾者﹐瑞屢顧曾﹐曾曰「勿諱也。吾與若事公已悉知﹐苐當盡力以報公。」瑞亦言難狀。鏞曰「而苐誘之出寨﹐吾自有以取之。」瑞敬諾而出。苗俗喜鬥牛﹐瑞乃牽牛置中道﹐伏壯士百人於牛傍叢薄間﹐乃入寨見溪。溪曰「何久不來﹖」瑞曰「都堂新到﹐故不及來見公耳。」溪曰「都堂何如﹖」瑞曰「怯懦無能爲也。」溪曰「聞渠在廣東時﹐殺賊有名﹐何爲無能﹖」瑞曰「同姓者﹐非其人也。」溪曰「賂之何如﹖」瑞曰「公姑徐徐﹐何以遽捨重貨﹖」溪遂酌瑞縱談鬥牛事。瑞曰「適見道中牛﹐恢然巨象也﹐未審校公家牛何如﹖」溪曰「寧有是乎﹖我當買之。」瑞曰「販牛者似非土人﹐恐難彊之人寨。」溪曰「苐往觀之。」顧阿剌同行。瑞曰「須牽公家牛往鬥之﹐優劣可決也。」溪曰「然。」苗俗信鬼﹐動息必卜。溪因卽坐以雞卜﹐不吉﹐又言夜夢大网披身﹐出恐不利。瑞曰「夢网得魚﹐牛必屬公矣。」遂牽牛聯騎而出至牛所﹐觀而喜之。兩牛方作斗狀﹐忽報巡官至矣。瑞曰「公知之乎﹖乃王指揮耳。」溪笑曰「老王何幸﹐而得此榮差﹐俟其至﹐我當嘲之。」瑞曰「巡官行寨﹐君當往迎﹐況故人也。」溪﹑剌將策騎往。瑞曰「公等請去佩刀﹐恐新官見刀以爲不利﹐是求好反惡也。」溪﹑剌咸去刀見曾﹐曾勵聲詰溪﹑剌曰「上司按部﹐何不掃廨捨具供帳﹐而洋洋至此何爲﹖」溪﹑剌猶謂戲語﹐漫拒之。曾大怒曰「謂不能擒若等耶﹖」溪﹑剌猶笑傲﹐曾大呼伏兵起叢薄間﹐擒溪﹑剌﹐剌手摶﹐傷者數十人﹐竟系之馳貴州見鏞﹐磔於市﹐一境始寧。

論曰「溪﹑剌𨿽姦雄﹐不過艸竊鼠子耳﹗而上下張皇﹐功歸督府。當時方面之臣﹐提兵而巡守者﹐尙得謂有人哉﹗其事瑣碎﹐不足錄錄之﹐殆有深意焉﹗慮邊事而無謀﹐𨿽小亦敗矣。余聞孔公嶺南守郡時﹐苗賊擁眾圍城﹐公計不可敵﹐顧開門單騎詣虜營﹐諭以禍福﹐再宿而還﹐夷人驚服﹐終公任無敢犯境者。溪﹑剌事固其微者也。」

○阿向

阿向者﹐都勻府部苗也。嘉靖十六年與土官王仲武爭田構殺﹐仲武出奔﹐阿向隨據凱口囤爲亂囤﹐圍十餘里﹐髙四十丈﹐四壁斗絕﹐獨一徑尺許曲折而登﹐上有天池﹐𨿽旱不竭﹐積糧可支五年。變聞﹐都禦史陳克宅﹑都督僉事楊仁調水西兵剿之。宣慰使安萬銓素驕抗不法﹐邀重賞以行﹐提兵萬餘屯囤下相持三月﹐仰視絕壁無可爲計者。獨東北隅有巨樹斜科偃蹇半壁間﹐然去地二十丈許﹐萬銓令軍中曰「能爲猿猱上絕壁者與千金。」有兩壯士出應命﹐乃鍛鐵鉤傅手足爲指爪﹐人腰四徽一劍﹐約至樹憩足﹐卽垂徽下引人﹐人帶銃炮﹐緣徽而起﹐候雨霽夜昏黑不辯咫尺時﹐爬緣而上﹐第微聞剌剌聲﹐俄若崩石﹐則一人墜地﹐骸骨泥爛矣。俄而長徽下垂﹐始知一人已據樹﹐乃遣兵四人緣徽蹲樹間﹐壯士應命者復由樹間爬緣而上。至囤頂﹐適爲賊巡徼者鳴鑼而至﹐壯士伏艸間﹐俟其近﹐揮劍斬之﹐鳴鑼代爲巡徼者﹐賊恬然不覺也。垂徽下引樹間人﹐樹間人復引下人﹐累累而起至囤者可二三十人﹐便舉火發銃炮大呼曰「天兵上囤矣。」賊眾驚起﹐昏黑中自相格殺﹐死者數千人﹐奪徑奔下﹐失足墜崖死者又千人。黎明水西軍蟻附上囤。克宅令軍中曰「賊非斗格而擅殺﹐及黎明後殺者﹐功俱不錄。」自是一軍解體﹐相與賣路走﹐賊阿向始共其黨二百人免﹐囤營一空﹐焚其積聚﹐乃班師﹐而以三百官兵戍囤。

月餘阿向復糾爛土黑苗襲囤﹐盡殺官兵。克宅欲勒兵剿之﹐時汝成以按察僉事飭兵思石﹐聞之乃獻書於克宅曰「凱口餘孽復肆猖狂﹐竊料今日賊勢與昔殊科﹐攻伐之策亦當異。應往者一二梟獍﹐負其窟穴﹐艸竊爲姦者﹐皆內儲餱韝外翼黨與﹐包藏十有餘年﹐乃敢陸梁以延歲月。今者諸賊以亡命之餘﹐憂在溝壑﹐冒萬死一生之計﹐讙呼而起﹐非有旁寨渠酋通諜結納﹐擁羣丑以張應援也。守彈丸之地﹐跧伏其中﹐無異甕缶褓升斗之糧﹐躡尺五之道﹐束腓而登﹐無異哺鷇﹐非素有紅粟朽貫積之倉庾﹐廣畜大豕肥牛以資擊剝也。失此二者爲必敗之形﹐而欲攝枵腹張空弮﹐睥目而前﹐以膺貔虎﹐是曰刀鋸之魂﹐不足慮也。然竊聞之首禍﹐一招而合者三四百人﹐課其十日之糧﹐亦不下三四十石﹐費亦厚矣。而逾旬不餒者﹐無乃有間道捷徑偸輸潛挽以給其中者﹐不然何所恃以爲生也﹖夫蠻陬夷落之地﹐事異中原﹐譬之禦寇於洞房﹐委巷之中搏擊無所爲力﹐故徵蠻之略皆廣列伏候﹐扼險而趣髙﹐四塞以困之﹐謂之得地。若我遜其險﹐而彼乘其髙﹐順逆彊弱之勢已懸倍蓰。是以諸賊𨿽微﹐亦未可以蓐食屠翦也。惟在據其要害﹐斷其芻粟之塗﹐重管密柵﹐勤其開覘﹐嚴壁而居﹐勿與角利﹐使彼進無所棄﹐退無所逸﹐遠不過一月﹐而羸疲之屍槁磔麾下矣。若夫我軍旣固﹐彼勢益孤﹐食竭道窮﹐必致奔突﹐則潰圍之戰不可不鏖也。相持旣久﹐觀望無端﹐我忽而衰﹐彼窮而銳﹐或晨昏惰臥﹐刁鬥失鳴﹐則劫營之虞不可不備也。防禦旣周﹐姦謀益窮﹐必甘辭納款以丐殘息。目前𨿽可妥帖﹐他日必復萌生﹐則招撫之說不可從也。膚見宵人狃於詭道﹐欲出其不意以徼一獲﹐彼旣鑑於前車﹐我復襲其故轍﹐不惟徒費﹐抑恐損威﹐則偸囤之策不可不距也。玆數者雄略必有成算﹐而疏腐之識敢郊區區者﹐休戚同情不敢避越俎之嫌也。至於事平之後﹐經畫猶煩。夫凱口𨿽微﹐亦牂牁之巨厄也。崇山密箐﹐磴道迫脇﹐兵不得橫■﹝釒舌﹞﹐人不得並躅﹐乃遣一二眇小之官﹐提數百不練之卒星散其間﹐豈能持久﹖往者鑪山之變亦甚縱橫﹐辛蒙前列刊木鑿竇﹐夷其險棘﹐開屯設所﹐經營數年始得寧謐。則今日凱口之議﹐似不當出鑪山之下也。士官王仲武始以綿弱失其疆場﹐頃蒙上官之力以保宗祧﹐𨿽百口捐軀猶難報稱﹐乃今哄然而稱逆者﹐固其部落之遺也。旣不能宣布徳化﹐俾彼投戈﹐又不能率其左右心腹之雄先鋒效力﹐是爲失職之臣﹐與叛逆無異。若復仍其名位﹐錫之土田﹐是右姦而獎亂也。竊論此人當褫爵削籍﹐移其族屬編之氓伍﹐開設縣治衛以軍屯﹐若川勢有不行﹐法姑稍假﹐亦當暴其罪過﹐聲諸市闤﹐重加懲罰﹐庶威振恩覃﹐協人心而伸國法也。」

克宅閱書不省﹐集三司問計﹐參將李宗佑曰「是未可以猝破也。曩賊負固久矣﹐屢招屢叛﹐狃以爲常﹐故渠魁無必死之心﹐黨與有求生之望﹐觀隙掩取﹐以計勝非力克也。乃今懲於剉衄之餘﹐憤噪而集﹐垂殊死以待我。我軍新罷﹐負擔未弛﹐勞勩未舒﹐彊馳而起之﹐气鼓不作﹐以棄死之虜﹐乘彊使之﹐軍難以濟矣。」克宅笑曰「君何怯也﹖吾將策一騎勒千人﹐五日而取之。」宗佑曰「公言何易﹖公獨不聞窮寇者勿逼乎﹖一盜橫戈於市﹐卽萬人辟易﹐非一盜能偶萬人也。必死與有生非偶也﹐故利有所不角﹐敗有所不乘﹐知彼知己﹐百戰不毀﹐乃今彼我不偶矣。故曰﹕『是未可以卒破也。』」克宅曰「兵貴拙速﹐不貴巧遲﹐故避實搗虛乘勝者馳﹐挫銳者披﹐譬之破竹有餘刃矣。緩之﹐賊且完壁﹐儲餉益難爲功。」宗佑曰「不然。兵法有之﹐好謀而成﹐攻敵無曠。故將不可驕﹐而勝不可狃也。蒲騷之役卒狃﹐莫敖定陶之師竟驕﹐武信公欲以破竹之勢方之乎﹖吾以爲未若彊弩之未不可穿魯縞也。」克宅艴然曰「李君一何管蒯我也﹖」乃彊檄宗佑﹐宗佑不得已以軍往﹐賊果殊死禦我軍﹐我軍敗績﹐賊遂擁宗佑去。克宅大懼﹐以千金賂賊﹐贖宗佑出之。事聞﹐克宅落職。敕安萬銓剿之﹐萬銓乃招阿向許以不死﹐責王仲武均其田﹐而亂始息。

論曰「軍旅之交﹐披敵乘勝﹐將無紀律﹐貪功以逞﹐縱其逸徳﹐則玉石俱焚。然第以戒攻城邑剿村堡者言耳。猾賊結巢據險以抗王師﹐此其中寧復有良民哉﹗首惡未擒而禁殺逸賊﹐自貽伊戚﹐驕憤駢集﹐愎諫興師﹐損威辱國。書生不諳軍法往往如此。嗟乎﹗將者民之司命﹐存亡判於呼吸之間﹐每一發兵﹐頭須爲白﹐安得斯人而與之談哉﹖」

●卷四

○雲南

雲南古梁州裔境也﹐在大寓西南﹐百夷叢集。其巨族曰僰人﹐曰爨人﹐曰麼■﹝此上夕下﹞﹐曰禿老﹐曰■﹝此上夕下﹞門﹐曰蒲人﹐曰和泥蠻﹐曰白夷﹐曰上獠﹐曰羅舞﹐曰撤麼都﹐曰摩察﹐曰濃人﹐曰山後人﹐曰哀牢人﹐曰蛾昌蠻﹐曰解蠻﹐曰魁羅蠻﹐曰傳尋蠻﹐各有部落﹐莫考所起。其後哀牢夷有婦人名沙壹﹐居牢山捕魚﹐水中觸沈木有感而妊﹐產子九人﹐是爲九隆。其後子孫繁衍﹐分爲九族﹐散處山谷﹐遂爲巨姓。

楚項襄王使將軍莊驕﹐略巴﹑黔﹝蹻﹞以西至滇池﹐可數千里﹐以兵威定之。會秦擊楚大亂﹐蹻遂以眾王滇。至漢武帝時﹐滇王請降﹐置益州郡﹐而哀牢夷不附。後漢光武二十七年﹐渠酋腎粟求內屬奉朝貢。明帝永平中﹐渠酋柳貌率眾內附﹐以其地爲哀牢﹑博南二縣﹐今之永昌府是也。自是哀牢始通中國﹐行者苦之﹐歌曰「漢徳廣開不賓﹐度博南越蘭津﹐度瀾滄爲他人。」自後或服或叛﹐莫考其世。部中有仁果時者﹐九隆八族之四世孫也﹐彊大居昆彌川﹐號太白子國﹐傳十七世至龍佑那。蜀漢建興三年﹐諸葛亮南徵﹐平益州﹐封龍佑那爲酋長﹐賜姓張氏﹐諸夷慕武侯之徳﹐漸出山林﹐徙平地。傳十七世至長樂進求而遜位於蒙氏﹐蒙氏始興曰細奴邏﹐九隆五族之三十六世孫也。

唐髙宗永徽四年﹐代張氏自立國號﹐封民稱蒙捨詔﹐詔王號也。其族據地稱詔者五﹐而蒙捨獨居諸詔之南﹐故曰南詔﹐傳三世至皮羅閣。玄宗開元十六年﹐皮羅閣以兵滅五詔﹐盡有雲南之地﹐尋爲中國被吐藩開■﹝氵弓且﹞蠻有功﹐冊封雲南王﹐遂築太和城徙居之。天寶五年﹐遣其孫鳳伽異入朝﹐授鴻臚寺少卿﹐賜樂一部﹐自是南詔始有中國之樂。

皮羅閣死﹐子閣羅鳳嗣。時楊國忠以鮮於仲通爲劍南節度使﹐仲通褊急﹐失諸夷心。故事﹐南詔常與妻子俱謁都督﹐過雲南。太守張虔陀私之﹐多所求丐﹐閣羅鳳不應﹐虔陀陰表其罪。閣羅鳳怒﹐攻殺虔陀﹐破姚州﹐鮮於仲通將兵八萬討之﹐次曲靖。閣羅鳳遣使謝罪﹐願還俘掠﹐城姚州。仲通不聽﹐閣羅鳳遣其將段儉魏逆戰西洱河﹐唐兵大敗﹐死者六萬人﹐仲通僅以身免。閣羅鳳遂臣於吐藩﹐揭碑國門明叛唐﹐非得已也。時楊國忠當國﹐乃調天下兵命李密徵之。天寶十三載﹐閣羅鳳誘密兵深入至太和城﹐堅壁不戰﹐唐兵糧盡﹐饑疫死者什七八﹐密引還﹐閣羅鳳追擊之﹐全軍皆沒。楊國忠隱其敗﹐更以捷聞﹐益發中國兵﹐竟不能克。前後死者二十萬人﹐自是南詔與中國絕。會安祿山反﹐閣羅鳳因之﹐略傍小國﹐自廣攺元長壽。

閣羅鳳死﹐孫異牟尋立。淸平官鄭回者﹐唐故西瀘令也﹐降於南詔﹐以中國法教異牟尋﹐乃僭立五嶽四瀆﹐攺九爽三托之官﹐王自稱曰元﹐猶言朕也﹔稱其臣曰昶﹐猶言卿也。官之大者曰淸平官﹐以決國事﹐猶唐之宰相也。時吐蕃入寇﹐常以雲南兵爲先鋒﹐又重賦斂奪﹐其疆隘﹐南詔苦之﹐鄭回因說異牟尋復歸唐﹐異牟尋然之。會西川節度使韋臯遣人招異牟尋﹐遂謝絕吐蕃﹐復臣於唐。徳宗貞元十年﹐遣使賜南詔金印﹐異牟尋北面跪受之﹐宴使者出玄宗所賜笛工歌女曰「先帝所賜龜玆﹐惟二人在耳﹗」頃之﹐吐蕃與回鶻戰﹐調南詔萬人﹐異牟尋陽以三千人應之﹐而自將萬人踵襲吐蕃﹐大破之﹐遂斷鐵橋﹐韋臯復出兵助南詔。吐蕃苦唐詔掎角﹐竟不能報。四傳至丰佑﹐入寇成都﹐取諸經籍﹐大掠子女工技數萬人去﹐自是南詔工技文職與中國垺矣。丰佑死﹐子世隆立﹐僭稱皇帝﹐國號大禮﹐屢寇西川陷交趾﹐兵威大振。僖宗乾符二年﹐髙駢鎭西川﹐以兵擊敗之﹐世隆始服。蓋前後爲邊患者二十年﹐中國爲之虛耗。世隆死﹐子隆舜嗣﹐唐以安化長公主妻之﹐一傳舜子化眞﹐而爲布燮鄭買所弒。鄭買者﹐鄭回七世孫也。篡蒙氏自立國號「太長和」﹐三傳至鄭隆亶﹐而爲東川節度使楊於貞所擊殺﹐立其淸平官趙善政代之﹐國號「大天興」。未幾﹐於貞廢善政﹐自立國號大義寧。

石晉天福元年﹐通海節度使段思平以兵討於貞﹐滅之。段思平者﹐段儉魏之六世孫也。生有異兆。於貞之亂﹐思平逃匿﹐摘野桃食之核﹐有文曰「靑昔」。思平折之曰「靑乃十二月﹐昔乃二十一日。今楊氏政亂﹐吾當以此日舉兵乎﹖」遂鳩黑爨等三十七部討之。是夜﹐思平夢人斬其首﹐又夢玉瓶耳缺﹐又夢鏡破﹐懼不敢進。其軍師董伽羅解之曰「公爲丈夫﹐去首爲天﹐玉瓶去耳爲王﹐鏡中有影如人有敵﹐破則無影﹐無影則無敵矣。三夢皆吉兆也。」思平乃決。天福二年十二月二十一日滅楊氏而有其位﹐國號大理﹐死僞謚太祖皇帝。

四傳至思聰﹐爲宋太祖建隆三年。王全斌旣平蜀﹐欲因兵威取雲南﹐以圖進﹐太祖鑑唐之禍基於南詔﹐以玉斧畫大渡河曰「此外非吾有也。」自是雲南遂不通中國﹐而段氏得以睨臨僰爨以長世矣。大渡河者﹐今四川黎州是也。段氏七傳至思廉﹐爲其臣楊義貞所弒﹐嶽侯髙智升以兵討義貞﹐滅之﹐復立段氏之裔﹐正淳爲帝﹐賞罰政令皆出髙氏﹐段氏擁虛位而已。宋紹聖間﹐正淳遣使入貢﹐求經籍得六十九家﹐自是雲南多文學之士矣。又十傳至興智﹐而爲元世祖所滅﹐仍以其裔段實爲大理總管﹐尋授宣慰使。

至元五年以皇子忽哥赤爲梁王﹐都善闡﹐今之雲南府是也。至大徳間﹐中原版蕩﹐梁王與段氏有隙。至正二十三年﹐明玉珍僭號於蜀﹐將紅巾三萬攻雲南﹐梁王走威楚﹐諸部悉亂﹐大理宣慰使段功以兵擊明玉珍﹐敗之。梁王深徳段功﹐以女阿■﹝衤蓋﹞主妻之﹐奏授功雲南省平章。功自是威望大著﹐而梁王曲意承奉﹐以故功戀戀不肯歸國。其大理夫人髙氏寄樂府一章﹐促之曰「風捲殘云﹐九宵冉冉。逐龍池無偶﹐水雲一片綠。寂寞倚幃屏﹐春雨紛紛促﹐蜀錦半閒鴛鴦﹐獨自宿好。語我將軍﹐只恐樂極悲生冤鬼哭。」功得書旣歸﹐已而復往善闡。梁人私語梁王曰「段郎復來﹐將吞金馬咽碧雞矣。」梁王疑之﹐密召阿■﹝衤蓋﹞主付孔雀膽一枚﹐令乘便毒殺功﹐主不忍﹐夜私與功曰「我父忌阿奴﹐願與阿奴西歸。」因出毒具示之。功曰「我有大造於爾家﹐爾父待我甚厚﹐何得有此﹖」主再三言﹐終不聽。明日梁王邀功東寺演梵﹐令番將格死之。主聞變﹐失聲哭曰「阿奴不聽吾言﹐果有今日。阿奴𨿽死﹐奴不負信黃泉也。」欲自盡﹐梁王守者萬方。主愁憤作詩曰「吾家住在雁門深﹐一片閒雲到滇海。心懸明月照靑天﹐靑天不語今三載。欲隨明月到蒼山﹐誤我一生踏裏彩。吐噌吐噌段阿奴。施宗施秀同奴歹。云片波粼不見人﹐押不蘆花顏色攺。肉屏獨坐細思量﹐西山鐵立霜瀟灑」。而功之子寶奴﹑僧奴恆不忘復仇。僧奴將適建昌﹐華黎氏出手刺繡文旗以與寶曰「我自束髮聞父冤恨﹐非男子不能報﹐此旗所以識也。」

是年髙皇帝卽位金陵﹐攺元洪武﹐而梁王尙據善闡﹐與元主相通﹐復奏舉寶爲雲南左丞。未幾﹐明玉珍復侵善闡﹐梁王借兵大理﹐寶答書曰「殺虎子而還餵其虎母﹐分狙栗而自詐其狙﹐公假途滅猇獻璧吞虞﹐金印玉書爲釣魚之香餌﹐繡閨淑女設掩雉之网羅。平章已亡﹐兄弟罄絕﹐止遺一獒一奴﹐奴再贅華黎氏﹐獒又可配阿■﹝衤蓋﹞妃。如此事諾﹐我必借兵﹐如其不然﹐待移金馬山爲點蒼山﹐昆明池爲西洱池時來矣。」梁王見之﹐恨寶入骨。寶聞髙皇帝龍興﹐奉表歸款﹐上降詔答尉之。寶尋卒﹐子明以洪武十四年繼爲宣慰使。

壬戌春﹐上遣潁川侯傅友徳﹑西平侯沐英將兵破善闡﹐梁王把都鴆死﹐段明懼﹐乃馳書友徳等﹐其略曰「大理乃唐交綏之外國﹐善闡實宋斧畫之餘邦地﹐莫能酬中國之郡邑﹐民莫能列中國之營屯﹐徵之而徒勞甲兵﹐寬之而海納鱗介。乞依唐宋故事﹐頒降雲南玉印一顆﹐《大統歷》一本﹐律令一部﹐比年小貢﹐三年大貢﹐則君臣之間兩無猜疑﹐上下之分各安勞逸。」友徳﹑英怒﹐撻辱其使﹐諭令速降明。再上書﹐其略曰「善闡危如登天﹐大理險倍投海﹐計如漢武習戰﹐僅置益州﹐莫能全土。雄若世祖﹐駐蹕只緣善闡﹐分裂余區。自古以講和爲上﹐全師爲奇。大國旣有其兵﹐小國亦有其備﹐迨乎糧盡馬死﹐將獨兵離爲天下笑。」書後附以詩﹐有「方今天下平猶易﹐自古雲南守獨難」之句。友徳等大怒﹐督兵並進﹐明兵大敗﹐擒俘京師﹐雲南悉定﹐分置府縣比之中州矣。

凡哀牢夷自仁果時立國﹐傳世三十有四。蒙氏自細奴邏立國﹐稱王九世﹐稱帝四世﹐歷年二百五十。鄭氏自買立國﹐傳三世﹐歷年二十有六。趙氏﹑楊氏俱不逾年。段氏自思平立國﹐傳世二十有二﹐歷年三百一十有五﹐又段實爲宣慰使﹐傳十世而我朝混一。

論曰「嗟乎﹗雲南在古﹐荒服聲教弗漸﹐自唐及宋則偃然僭竊﹐睥睨巴蜀。元𨿽開省設官﹐而疆圉瓜裂﹐以羈麼畜之。迨乎我朝幅員混一﹐僰爨羅甸﹐咸籍版圖﹐可謂盛矣。第其疆域厄塞﹐華夷雜居﹐時恬則蟻聚蜂屯﹐有事則狼跳虎啖﹐蓋負險使然也。雲南臨安﹑大理永昌﹑鶴慶﹑楚雄﹐頗號沃壤。元江臨安﹐南通交趾﹑金齒﹑騰衝﹐西擁諸甸﹑瀾滄﹐聯絡﹑永寧﹑麗江﹑曲靖﹐迆北而東﹐彈壓鳥集﹐四境領要﹐指掌可規矣。諸夷之魁﹐則元江﹑武定﹑景東﹑麗江﹑姚安﹑北勝﹑鄧川﹑沾益﹐並以兵力稱雄﹐向背靡一。蓋自麓川伏法﹐而滇境稍寧。惟尋甸一帶﹐兵衛漸疏﹐諸羅跋扈﹐木邦孟密恃其險遠﹐至今不聞悔禍﹐咎在撫綏闕伏﹐處置乖方﹐莫可敉矣。至於滇南北上﹐必假道貴州﹐萬一衝決﹐何以越之﹖聞滇池有徑可達馬湖﹑武定﹐可達建昌﹐川陸具存﹐而榛塞莫啟﹐刊山通道之策所宜亟講也。」

○孟密孟養

孟密者﹐木邦宣慰司部落也。木邦自國初納款授官﹐與八百緬甸車裏﹐孟養諸酋競彊鼎立﹐而孟密有寶井﹐爲木邦利府陶猛司歪領之。陶猛者﹐猶華言頭目也。宣慰使罕楪以其女曩罕弄妻司歪。罕楪死﹐孫罕■﹝穴上乞下﹞立﹐嗜酒好殺﹐曩罕弄遂以孟密叛﹐然猶未敢公侵木邦也。

成化初﹐南寧伯毛勝守雲南﹐墨孟密寶石﹐許得自貢﹐不關木邦。太監錢能尢婪﹐索無厭。曩罕弄遂怙勢縱橫﹐略地自廣。十六年﹐太監王舉索寶石﹐孟密﹑曩罕弄罵不與﹐舉遂疏孟密叛木邦﹐請徵之﹐曩罕弄大懼。時大學士萬安幸用事﹐而周賓五者江西人也。逋歸孟密﹐謂曩罕弄曰「無憂﹐萬閣老貪﹐聞天下又得權結納昭徳宮﹐與萬皇親最厚﹐若遣人賫重寶投之﹐不止不徵﹐且必授官比木邦矣。」曩罕弄從之﹐遣人多賫金寶投安﹐安許之。召職方郎中劉大夏啖以美﹐遷俾往撫處。大夏辭曰「某愚懦不任使。」安遂舉都禦史程宗往﹐以意授宗﹐宗唯唯至雲南。時巡撫都禦史吳誠﹐宗同年也﹐言不可﹐宗大怒曰「萬公甚嗛﹐汝敢復忤之﹖」誠憂憊不知所爲﹐發疾卒。宗乃率鎭守及三司往撫孟密﹐冀曩罕弄出。迓會曩罕弄所遣安使歸﹐已悉安意旨﹐益踞傲不見宗﹐且曰「我見都堂須坐講。」宗許之。復曰「我不得遠涉﹐須都堂過自就我。」宗不得已至南牙山就見曩罕弄﹐坐定互講良久﹐曩罕弄曰「我孟密之於水邦﹐猶大象之孕小象也。今小象長成﹐軀倍大象矣。寧能復納大象腹中乎﹖」宗曰「然。」遂以所略木邦地畀之﹐爲設安撫司﹐以司歪子孫世襲其職。木邦人訴辯宗﹐宗輒笞辱之曰「朝廷畫土分封﹐汝寧得專耶﹖」狀聞﹐萬安大喜﹐遂以宗巡撫雲南﹐尋遷刑部尙書。曩罕弄旣立﹐遂盡奪木邦之地﹐罕■﹝穴上乞下﹞奔孟止。由是孟養諸番大不平﹐遣大陶孟倫索提兵衛罕■﹝穴上乞下﹞﹐聲言必滅孟密。會敬皇帝卽位﹐安﹑宗斥罷﹐按察副使林俊復稍稍割孟密地還木邦﹐曩罕弄懼不敢逆命﹐遂與木邦並立﹐世仇殺矣。

孟養故宣慰使司也。正統初﹐宣慰使刀賓玉昏懦不能撫輯諸夷﹐部下貴姓酋長思仁﹐遂擁眾麓川叛孟養﹐略取其地﹐刀賓玉奔永昌死﹐無子。思仁益張﹐遂屠騰衝據潞江﹐自稱曰法。法﹐夷王號也。事聞﹐睿皇帝命黔國公沐晟﹑左都督方政﹑右都督沐昂往徵之﹐師次潞江﹐思仁遣其將緬檢江守﹐我軍不得渡。先是刀賓玉嘗遣思仁質晟府﹐晟兒子畜之﹐乃遣使諭降思仁。思仁陽許諾﹐以故晟無渡江意。緬檢數挑戰益急﹐政不勝憤﹐欲攻之﹐晟不許。政遂獨率麾下﹐夜半渡江﹐擊緬檢走之﹐乘勝逼思仁上江。頃之﹐夷兵烏集﹐政以旗牌取救於晟﹐晟不遣曰「渡江非我使也。」左右力諫﹐晟乃以少兵往﹐復逗𨖻。政知晟無援意﹐遂遣其子瑛過江。還曰「汝急歸﹐吾死今日矣。」瑛叩首泣﹐請同歸。政拔劍叱之曰「無多言﹐將官死分也。」遂策馬馳夷﹐兵馬質夷兵﹐攢刺爲泥﹐一軍皆沒﹐無孑還者。晟聞敗﹐遂燒江上積餉﹐披氈裘雜眾奔永昌。布政使應履平﹑按察使賴巽以狀聞。上遣使者問罪﹐晟自知不免﹐乃遣人語使者曰「吾主將也。失律喪師﹐不敢移罪他﹐乞無問。」遂以冷水啖酥餅﹐發病卒。時廷臣皆以麓川稱叛以來﹐國家芻糧之費百巨萬﹐士馬死者無慮數萬﹐宜放棄徼外以蘇吏民。上猶豫未決。太監王振方寵幸用事﹐力勸上徵之。上乃遣兵部尙書王驥﹑定西伯蔣貴﹐益發湖廣﹑四川﹑廣西﹑貴州及京營軍一十二萬往擊﹐思仁敗之。思仁走緬甸﹐驥遂割思仁所略孟養地畀緬甸求思仁﹐緬甸斬思仁﹐縛其子思機歸﹐驥送京師斬之﹐緬甸以其子銀起莽居守孟養。頃之﹐麓川夷復擁思仁少子思祿攻銀起莽﹐敗之﹐復有孟養之地。驥等慮師老﹐餉道益艱﹐賊終不殄滅﹐遂約思祿﹐許得部勒諸夷﹐居守孟養如故。復與立石﹐畫金沙江爲界。誓曰「石爛江枯﹐爾乃得渡。」思祿懼﹐聽命﹐乃班師﹐以捷聞。論功﹐以王振從子一授錦衣衛指揮僉事﹐驥封靖遠伯﹐貴進安西侯﹐以死事功贈政威遠伯謚忠毅﹐晟定遠王謚忠敬。晟﹑政之敗在四年﹐驥徵始九年﹐訖十三年乃罷。思祿𨿽無官﹐其豪僭夷中﹐無異王者。

成化中﹐太監錢能鎭守雲南﹐大墨於諸夷﹐思祿乃以祖母綠帶及諸珍物餌能﹐能召見設飲食﹐親與相對﹐思祿稍稍縱橫。

弘治初﹐詔以金牌信符給徼外士酋﹐時孟養宣慰司廢除久矣。兵部偶忘之﹐以舊號領給思祿﹐遂以牌符號召諸夷曰「天朝復官﹐立我諸夷信之。」遂略取旁小邑自廣。會孟密叛木邦事久不平﹐參政毛科者素輕脫﹐以平孟密自任﹐或言須孟養兵乃可。科遂檄兵思祿﹐思祿輕科﹐欲不與﹐則憤孟密叛木邦﹐得官與之則見弱﹐乃以嬴兵數千應科攻孟密。孟密笑曰「毛官人欲以孟養殺我﹐我姑以一命兌之。」遂介馬來衝﹐孟養兵原無鬥志﹐大敗。孟密設伏邀擊﹐殲什七八﹐科僅以身免。思祿大怒﹐遂違誓渡金沙江攻孟密﹐取蠻莫等十七寨。時都禦史金獻民巡撫雲南﹐聞變欲劾科﹐科以計解﹐尋稍謫貴州按察司副使。思祿旣違誓渡江﹐遂不可制。大學士謝遷﹐科同鄕也。科復挾遷勢幹獻民﹐獻民復奏舉科曰「臣聞使功不如使過﹐撫治孟養非科不可。」朝議許之﹐復以科爲雲南按察副使﹐科遂勸獻民請兵大舉﹐上不許。會思祿亦遣人奏言「絕域小醜﹐本無叛情﹐第爲鄰惡詿誤以干天法﹐願入蠻莫十七寨贖罪。得比米魯﹐乞以一子爲土官﹐復宣慰如故。」大學士劉健欲許之﹐以爲思祿有官猶可制﹐卽無官其僭自若也。不如因而官之。遷復以科故﹐勸劉公弗許﹐思祿遂據孟養自立。

論曰「孟密﹑孟養之亂﹐譬諸蔓艸﹐樹以中官﹐而灌以閣輔﹐日益滋長﹐𨿽欲芟刈﹐不可得矣。麓川之役﹐舉朝皆以爲非﹐謂王振專權逞忿﹐而李文達公亦言麓川初叛﹐不委晟而遣別將﹐遂至喪師﹐此皆失實﹐潞江致敗﹐晟實罪魁。第朝議以晟元勛之裔﹐辟土安南有功﹐復畏法引慝自殞﹐得蒙贈謚﹐亦已幸矣。思仁抗王師殲大將﹐釋而不誅﹐辱國益甚。振之罪惡通天﹐若主徵麓川﹐義正言順﹐不可非也。三原王公撰忠敬王廟碑﹐其言亦與文達略同﹐溢美文過﹐爲家狀所蒙﹐第未知國史所傳竟何稽也﹖」

○蠻夷

苗人﹐古三苗之裔也。自長沙沅辰以南盡夜郎之境﹐往往有之。與氐夷混雜﹐通曰南蠻。其種甚夥﹐散處山間﹐聚而成村者曰寨﹐其人有名無姓﹐有族屬無君長。近省界者爲熟苗﹐輸租服役﹐稍同良�﹐年則官司籍其戶口息耗﹐登於天府不與是籍者謂之生苗。生苗多而熟苗寡﹐其俗各以其黨自相沿襲。大抵懻忮猜疑﹐絕禮讓而昧彜倫﹐惟利所在﹐不顧廉恥。喜則人﹐怒則獸﹐睚眥之隙遂至殺人﹐被殺之家舉族爲仇﹐必報當而後已。否則親戚亦斷﹐斷助之卽有剄不誨。諺云「苗家仇﹐九世休。」言其不可居解也。其人魋﹐結跕躧﹐陟巖穴﹐躐荊棘﹐捷如麖﹐麞﹐斑衣左袵﹐或無衿袷﹐窮以納首﹐別作兩袂﹐急則去之﹐插雞尾於顚﹐負蘭抱弩﹐遇便輒鹵掠﹐狶突箐中﹐不可疏捕。未娶者以銀環飾耳﹐號曰馬郎﹐婚則脫之。婦人雜海猙■﹝貝巴﹞﹑銅鈴﹑藥珠﹐結纓絡爲飾。處子行歌於野﹐以誘馬郎﹐淆淫不禁。仲春刻木爲馬﹐祭以牛酒﹐老人並馬箕踞﹐未婚男女吹蘆笙以和歌﹐淫詞謔浪﹐謂之跳月。中意者﹐男負女去﹐論妍媸爲聘﹐貲嬴﹝贏﹞縮貧﹐而逋者遞歲索之﹐卽發種種﹐長子孫不貸也。飲食惡艸﹐以蕎灰和秫粥釀爲臭沈﹐以魚肉雜物投之曰醢﹐蛆蚋叢嘬以爲珍﹐具矜富羨者則曰蓄醢桶幾世矣。歲時召親戚撾銅鼓鬥牛於野﹐刲其負者祭而食之﹐大臠若掌﹐以牛角授子孫曰某祖某父食牛。凡幾要約﹐無文書﹐刊寸木判以爲信﹐爭訟不入官府﹐卽入亦不得以律例科之。推其屬之公正善言語者﹐號曰行頭﹐以講曲直﹐行頭以一事爲一籌﹐多至百籌者。每舉一籌數之曰「某事云云﹐汝負於某。」其人服則收之。又舉一籌數之曰「某事云云﹐汝淩於某。」其人不服則置之。計所置多寡以報所爲講者曰「某事某事其人不服。」所爲講者曰然則已﹔不然﹐則又往講如前﹐必兩人咸服乃決。若所收籌多﹐而度其人不能償者﹐則勸所爲講者擲一籌與天﹐一與地﹐一與和事之老﹐然後約其餘者﹐責負者償之﹐以牛馬爲算。凡殺人﹐而報殺過當者算亦如之。言語侏■﹝亻離﹞甚者﹐重譯乃解。與其曹耦善厚者曰同年﹐同年之好逾於親串﹐與漢人善者亦曰同年。稱其酋長曰茫﹐稱人曰歹﹐自稱亦曰歹﹐猶晉之言咱﹐吳之言儂也。不知正朔以鼠焉﹐記子午言日亦如之。歲首以冬三月﹐冬尙其一曰開年。占卜以雞骨推之﹐視其璺以斷吉凶﹐或折茅爲兆。病不服藥﹐禱鬼而已﹐不愈則曰鬼所嫉也﹐棄之不顧。謂其巫曰鬼師﹐死喪無服﹐或葬或不葬。

大抵諸苗之俗﹐婚姻略同而喪祭異。善爲蠱毒﹐蠱無形而毒有物﹐中之皆能殺人。或言蠱有神﹐熠耀若月﹐以昏暮流人家爲崇。以其日作蠱﹐浹辰而出之﹐以中生人則已﹐無生人則主人﹐以其身服蠱﹐解而哇之﹐否則神將蔓殃於其室﹐其在金築者﹐有克孟牯羊二種﹐擇懸崖鑿竅而居﹐不設茵第﹐構竹梯上下﹐髙者百仞。耕不挽犁﹐以錢鎛發土﹐耰而不耘。男女躧笙而偶﹐免乳而歸其聘財。親死不哭﹐笑舞浩唱﹐謂之鬧屍。明年聞杜鵑聲﹐則比屋號泣曰鳥﹐猶歲至親不復矣。在獨山爲九名九姓苗﹐䢐詐而饕﹐詖以元日爲把﹐忌■﹝度攵﹞門不出﹐二七而解﹐犯之者以爲不祥。烏羅著可以三月一日爲忌﹐二十五日而解。在平樂爲紫姜苗﹐嗜殺尢甚﹐得仇人卽生啖其肉﹐夫死其妻嫁而後葬曰喪有主矣。在白納爲賣爺苗﹐其俗賤老而貴少﹐父老則栧而鬻之。在葛彰﹑葛商爲短裙苗﹐以花布一幅橫掩及骭。在牂牁之間爲八番子﹐其俗勞女而逸男﹐以虎馬日爲市﹐夜臥必圍鑪厝火﹐不施衾枕﹐燕會擊長腰鼓爲樂﹐以十月望日爲歲首﹐葬不擇日﹐以夜靜出之﹐云不忍使其親知也。在陳蒙爛土爲黑苗﹐又爲天苗﹐緝木葉以爲上服﹐女子甫十歲﹐卽構竹樓野外處之﹐以號淫者﹐人死不葬﹐以藤蔓束之樹間而已﹐此皆苗俗之大略也。蓋諸苗所居必深山僻谷﹐生而不見外事﹐故其俗不移﹔無公家更賦之給﹐故其民情﹔縵土無彊﹐果蓏虫蟻食物常足﹐故皆啙窳偸生而亡積聚﹔不通文字﹐絕先生禮義之教﹐故枝柱淫佚﹐與鳥獸同歸﹐亦可憫也。

羅羅本盧鹿﹐而訛爲今稱。有二種﹐居水西十二營寧谷馬場漕溪者爲黑羅羅﹐亦曰烏蠻﹔居慕役者爲白羅羅﹐亦曰白蠻。風俗略同﹐而黑者爲大姓羅﹐俗尙鬼﹐故又曰羅鬼。蜀漢時有火濟者﹐從丞相亮破孟獲有功﹐封羅甸國王﹐卽今宣慰使安氏遠祖也。自羅甸東西﹐若自杞﹑夜郎﹑牂牁則以國名﹐若特磨白衣九道則以道名﹐皆羅羅之種也。羅羅之俗愚而戀﹐主卽虐之﹐赤族猶舉其子姓﹐若妻妾戴之不以爲仇。故自火濟至今千有餘年﹐世長其土﹐勒四十八部﹐部之長曰頭目。其人深目長身﹐黑而白齒﹐椎結跣蹻﹐荷氈戴笠而行﹐腰束葦索﹐左肩拖羊皮一方﹐佩長刀箭箙。富者以金釧約臂﹐悍而喜斗﹐修習攻擊﹐雄上气力﹐寬則以漁獵山伐爲業﹐急則屠戮相尋﹐故其兵常爲諸苗冠。諺雲「水西羅鬼﹐斷頭掉尾。」言其相應若率然也。亦有文字類蒙古書者。坐無幾席﹐與人食﹐飯一盤﹐水一盂﹐七一枚抄飯﹐哺許摶之。若凡以七躍口食已﹐必滌臄刷齒以爲潔﹐作酒盎而不縮﹐以蘆管啐飲之。男子則薙髭而畱髯﹐婦人束髮纏以靑帶﹐烝報旁通﹐靦不恧也。父死收其後母﹐兄弟死則妻其妻﹐新婦見舅姑不拜﹐裸而進盥謂之奉堂﹐男女居室不類中華﹐潛合如奔狼﹐而多疑忌相賊也。白羅羅之俗略同﹐而飲食惡艸﹐盛無杯盤﹐爨以三足釜﹐灼毛齰血﹐無論鼠雀蚳蝝蠕動之物﹐攫而燔之﹐攢食若彘。不通文字﹐結繩刻木爲信。女子以善淫名者﹐則人爭娶之以爲美也。人死以牛馬革裹而焚之﹐居普定者爲阿和。俗同白羅﹐以販茶爲業。

犵狫一曰犵獠﹐其種有五﹐蓬頭赤腳﹐矯而善奔﹐輕命而死黨﹐觸之則麋沸而起。得人片肉卮酒﹐卽捐軀與之﹐蹈奔湯火。以布一幅橫圍腰間﹐傍無襞積﹐謂之桶裙﹐男女同制。花布者爲花犵狫﹐紅布者爲紅犵狫﹐各有簇屬﹐不通婚姻﹐殮死有棺而不葬﹐置之崖穴間﹐髙者絕地千尺﹐或臨大河﹐不施蔽蓋﹐以木主若圭羅樹其側﹐號曰家親﹐殿在平伐者爲打牙。犵狫栗悍尢甚﹐善斂百物之毒以染箭﹐辦當人立死﹐觸其气者亦死。父母死﹐則子婦各折其二齒投之棺中﹐云以贈永訣也。在新添者爲翦頭﹐犵狫男女畜發寸許﹐人死則積薪焚之。又有豬屎犵狫者﹐喜不潔﹐與犬豕同牢﹐身面經年不靧﹐得獸卽咋食如狼。

狇狫其俗與犵狫略同﹐掘地爲鑪﹐厝火環臥﹐不施被席﹐以牛衣籍之。死則男女羣家俯屍而痊之﹐云爲死者避壓也。

■﹝犭羊﹞獚一曰楊黃﹐其種亦夥﹐石阡﹑施秉﹑龍裏﹑龍泉﹑提溪﹑萬山之界往往有之﹐生理苟且﹐荊壁四立而不塗門﹐戶不扃﹐出則以泥封之。男子計口而耕﹐婦人度身而織﹐暇則挾刀操笱柳﹐以漁獵爲業。元宵﹑端午架秋千羣戲﹐遂以淫奔把﹐忌以三月之朔。父母之死則焚其衣服﹐殉以牛馬﹐云若贈鬼者然。

狆家椎■﹝髟上截下﹞躧屩﹐不通文字﹐好爲樓居﹐飲食匙而不匕﹐衣裳靑色﹐婦人以靑帛蒙髽﹐若冒絮之狀﹐長裙細績﹐多者二十餘幅﹐拖腰以彩布一方﹐若綬仍以靑衣襲之。在室奔而不禁﹐嫁則絕之。喪食尙魚蝦而禁禽獸之肉﹐葬以傘蓋墓﹐期年發而火之﹐祭以枯魚。以十二月爲歲首﹐俗尙銅鼓﹐中空無底﹐時時擊以爲娛﹐土人或掘地得鼓自譸﹐張言諸葛武侯所藏者﹐富家爭購﹐卽百牛不吝也。

宋家﹑蔡家蓋中國之裔也。相傳春秋時﹐楚子往往蠶食宋﹑蔡﹐俘其人民放之南徼﹐遂流爲夷。二氏風俗略同﹐而宋家稍雅﹐通漢語﹐或識文字﹐勤於耕織﹐男子帽而長衫﹐婦人笄而短裋。將嫁男家遣人往迎﹐女家則率親戚楚迎者﹐謂之奪親﹐旣歸旦則進盥於姑舅﹐夕則燂湯請洗﹐三日而罷。喪葬飯疏﹐飲水二十一日﹐封而識之﹐若馬鬣者。蔡家在底寨者﹐與宋家同俗﹐故世世連婚。在養龍坑者﹐無異苗人﹐男女吹木葉而索偶﹐人死不哭﹐繞屍而歌﹐謂之唱齋。

龍家蓋徙笮■﹝馬龍﹞氏之裔﹐訛爲今稱。其種有四﹐在康佐者獨蕃﹐恣睢懷諼﹐難與約束。好依深林薦莽之間﹐狙伺圉奪﹐爭惻鼠竄﹐貪而善仇﹐常以杯羨爲人奔命﹐責逋負秒忽不能第忍。近溪者﹐善人尾灑擉魚鱉﹐猾若■﹝虫鳥﹞獺﹐尾灑者猶華言水下也。男子束髮而不冠﹐婦人斑衣以五色﹐藥珠爲飾﹐貧者以薏苡代之。春時立木於野﹐謂之鬼竿﹐男女仔旋躍而擇對﹐旣奔則女氏之黨以牛馬贖之﹐方通媒妁﹐醜者終身無所取售。人死以杵擊椎塘和歌﹐哭椎塘者曰也﹐舁之幽巖﹐祕而無識﹐以七月七日祭其先塋。

龍家與狆家同俗﹐而衣尙白﹐喪服則易之以靑。婦人緇布作冠若馬鐙加髻﹐以笄束之。在寧谷﹑西堡之間者﹐多張﹑劉﹑趙三姓。一曰大頭龍家﹐男子以牛馬鬃尾雜發而盤之﹐若蓋以尖笠覆之﹔一曰狗耳龍家﹐婦人辮髮螺結上指﹐若狗耳之狀﹐亦曰小頭龍家﹐其俗與康佐同。

冉家邛笮﹐冉氏之裔﹐今酋陽烏羅部落之長多冉姓者。一曰冉家蠻﹐詬之曰南客子。其俗散處於沿河佑溪﹑婺川之間﹐跋扈不譓﹐尙武而善獵﹐得獸必祭而後啖之。地有沙坑﹐深者十五六者﹐昏黑不辧咫尺﹐土人以皮帽懸燈而入﹐鑿崖石而采之。白色若礬﹐謂之砂汞﹐其良者若芙蓉﹐箭簇簌簌迸落﹐如橊房之解也。碎末以燒汞爲生﹐謂之新紅﹐民間貿易用之﹐比錢楮焉。坑中往往得敗船朽木﹐莫測所自。朱汞有毒﹐气能殺人﹐采砂汞滿三年者多死﹐人言飲丹井者壽。又言術士能凝汞成銀﹐煉砂成金﹐服之可以飛升。此者幻妄﹐乃今采者﹐累累橫死無算也。仙壽之說安所憑哉﹖僰人漢爲■﹝牜疌﹞爲郡﹐唐爲於矢部﹐盡南詔之東鄙也。古者有罪﹐流之西方曰僰﹐言使逼寄於夷也。其人善事佛﹐男女手數珠﹐持番咒祈禱輒驗﹐多有削髮爲僧者﹐號曰提奢。稍淳而易治﹐聲音風俗與南詔略同﹐謂虎曰金波羅。

峒人一曰峒蠻﹐散處於牂牁﹑舞溪之界﹐在辰沅者尢多。言語侏■﹝亻離﹞﹐尙仇而喜殺﹐惰於耕作。男子科頭徒跣﹐或趿木履﹐以鏢弩自隨﹐暇則吹蘆笙木葉﹐彈二弦琵琶﹐臂鷹逐犬爲樂。婦人短裙長褲﹐後垂刺繡一方﹐若綬胸亦如之。以銀若銅錫爲錢﹐編次繞身爲飾﹐富羨者以金環綴耳﹐累累若貫珠也。溽暑男女羣浴於河﹐冬月以茅花爲絮﹐男女仔拋球相謔﹐偶意者奔之﹐謂之偸香。飲食不食鹽醬﹐人死以尺帛裹頭爲服。爭訟不入官府﹐以其長論決之﹐號曰鄕公。

猺人古八蠻之種也。五溪以南﹐窮極嶺海﹐迆連巴蜀皆有之。椎結斑衣﹐兒時燒鐵﹐石烙其跟﹐跖以油臘﹐沁之重趼。若鞹兒始生﹐秤之以鐵﹐如其重漬以毒水。及長鍛而爲刀﹐終身用之﹐試刀必斬牛﹐仰刀牛項﹐以肩負刀﹐一負而殊者良刀也。婦人黥面爲花卉﹑蜻蛚﹑蝴蝶之狀﹐蹋歌而偶奔者﹐人巖峒插柳﹐辟人嫁則荷傘懸艸履一兩從入夫家﹐示行色也。采竹木爲屋﹐綢繆而不斷﹐繩樞篳竇﹐覆以菁茅。樹畜粟豆羊牛﹐雜以爲餉﹐不足以山伐獵獸而續之﹐燔爨艸具﹐毛血淋漓﹐𨿽富者亦惟多釀酒﹐時時沈酗爲樂﹐且不知世有珍羞之和﹐黼黻之華也。山田瘠埆﹐十歲五饑﹐急則隳突漢界﹐持短槍控大弩毒矢﹐攻剽墟落﹐踉蹌篁薄中﹐飄忽往來﹐不可蹤迹。拒敵則比耦而前﹐執槍者前﹐卻不常以衛弩﹐執弩者口銜刀而手射人﹐矢盡便投弩挾刀與槍俱奮。山中多杉板﹑滑石﹑膽礬﹑茴香﹑艸果﹑檳榔諸藥物﹐時時竊出市博魚鹽。又多散地﹐肥而多稼﹐四方亡命若避徭賦者﹐此爲逋藪﹐淆雜夷中爲之通行囊橐鄕導﹐分受鹵獲。結黨旣夥﹐則公墮城堡劫官寺﹐故廣之東西歲苦兵事。諺云「比年小徵﹐三年大徵。」然亦廑矣。史氏盤瓠之說﹐𨿽恍幻難稽﹐然猺人多盤姓者﹐或訛而爲盤﹐云猺獞𨿽異族而信鬼畏誓﹐大略相同。在唐虞謂之要服﹐蓋以信義要質而已。秦時與板楣蠻盟曰「秦犯夷輸黃龍二雙﹐夷犯秦輸淸酒一鐘。」夷人安之。宋時範成大帥廣西時﹐令諸猺團長納狀云「某等旣克山職﹐今當鈐束家丁﹐男行持棒﹐女行把麻﹐任從出入。上有太陽﹐下有地宿﹐翻背者生男成驢﹐生女成豬﹐舉家絕滅﹐不得對好。翻非偸寒送暖﹐上山同路﹐下水同船﹐男兒帶刀﹐一點一齊﹐同殺盜賊。不用此款者﹐並依山例。」山例者殺戮也。自是帥事二年﹐諸猺無及省界者。

獞人五嶺以南皆有之﹐與猺雜處﹐風俗略同﹐而生理一切陋簡。冬編鵝毛雜木葉爲衣﹐搏飯掬水而食﹐居室茅緝而不塗﹐衡板爲閣﹐上以棲止﹐下畜牛羊豬犬謂之麻欄。善爲毒矢﹐射人物中者焦沸若灸﹐肌骨立盡﹐𨿽猺人亦重畏之﹐不敢忤視。又善爲蠱毒﹐五月五日聚百蠱於一器﹐令自啖食﹐存者畱之﹐持以中人﹐無不死者。又爲飛蠱﹐一曰挑生﹐一曰金蠶﹐皆鬼屬而毒人﹐事之可以驟富﹐害人者類於飲食﹐內之令人心腹絞痛﹐面目靑黃﹐吐水而脈沈﹐色黑豆脹而皮脫﹐嚼之不腥﹐易以白礬﹐其甘若餳﹐治之以歸魂散﹑雄朱。凡在胸鬲則服升麻吐之﹐在腹則服郁金下之。聚而成村者爲峒﹐推其酋長曰峒官﹐峒官之家婚姻以豪汰相髙﹐婿來就親﹐女家於五里外結艸屋與居﹐謂之入寮。兩家各以鼓樂迎男女至寮﹐盛兵爲備﹐小有言則兵刃相接﹐成婚後妻之媵婢迕意﹐婿卽手殺之。自入寮能多殺媵婢則妻黨畏之﹐否則謂之懦。半年而後歸﹐夫家人遠出﹐而歸者止於三十里外﹐家遣巫提竹籃迓之﹐脫歸人帖身衣貯之籃﹐以前導還家﹐言爲行人收魂歸也。親始死被髮持瓶﹐慟哭水濱﹐擲銅錢紙錢於水﹐汲歸浴屍謂之買水﹐否則鄰里以爲不孝。

獠人古稱天竺﹑咳首﹑僬僥﹑跛踵﹑穿胸﹑儋耳﹑狗軹﹑旁脊﹐謂之八蠻。其支而尢異者﹐則有飛頭﹑鑿齒﹑鼻飲﹑花面﹑白衫﹑赤■﹝礻昆﹞之屬。今嶺表左右及海外諸國在在有之﹐而儋耳交趾遂以名郡。其俗各以其黨沿習不一﹐好依深山積木以居﹐名曰幹欄﹐以射生爲活﹐雜食虫豸﹐以鼠子未毳者啖以崖蜜﹐嚼之跳躍﹐喞喞有聲﹐號曰蜜喞﹐以爲珍具。無叛籍部勒﹐每村推其長有智者役屬之﹐號曰郎火。父死子繼﹐余稱提陀﹐提陀者猶華言百姓也。歲首則郎火以玉杯十二貯水﹐隨辰位布而禱焉﹐經夕集眾往觀﹐若寅有水而卯涸﹐則知正月雨二月旱。余俗大略與猺獞同﹐而好殺尢甚。父子有隙﹐手刃者先之﹐若殺其父走避於外﹐得一狗以謝母﹐然後敢歸﹐母得狗謝不復嫌恨報仇相擊﹐必食其肉而臥其皮﹐所殺之人美須髯者﹐■﹝皮刂﹞其面而籠之竹木﹐鼓噪而祭之以徼福利。

黎人塢蠻也﹐今爲瓊﹑崖﹑儋﹑萬﹑四州治。黎有生熟二種﹐生黎有名無姓﹐不受約束﹐孰黎慕化服役﹐稍同編氓﹐多符王二姓。其地有五母山﹐山之中皆黎族盤據﹐聚而成村者曰峒﹐峒各有主。父死子繼﹐夫亡妻及﹐男子文身推結﹐挾刀控弩﹐婦人戴蒻笠﹐斕衣有裙而無褲。春時笄女戲秋千以誘散仔﹐攜手蹋歌名曰作劇﹐女伴互施鍼筆涅兩臉爲虫蛾﹑花卉﹐名曰繡面。以色絲和吉貝雜織爲錦﹐釀酒多雜橊花﹐地產水沈﹑龍涎﹑犀象﹑翡翠﹑珠璣異物﹐親死不哭﹐啖生牛肉以表哀痛﹐葬則舁襯而行前﹐以雞子擲地不破卽爲吉穴也。客至未識者﹐主人穴隙窺之﹐客儼然矜莊﹐始遣奴布席﹐客坐移時﹐主人乃出﹐不交一言﹐少選置酒﹐先以惡艸具進客﹐食不疑乃喜﹐更嘉有款曲。卽親串交會不脫兵仗﹐三爵後請各弛備﹐然終不離酒所﹐譬欬爲忤﹐便握刀相戕﹐時時剽掠省界爲害也。

蛋人瀕海而居﹐以舟爲宅﹐或編蓬水滸謂之水欄﹐以漁釣爲業﹐辯水色以知龍居﹐故又曰龍人善汆﹐水采珠螺﹐以繩引石﹐縋人而下﹐手一刀以拒蛟龍之觸﹐得珠螺則以刀擊其繩﹐舟人疾引而出之﹐稍遲則气絕矣。

馬人本林邑蠻﹐相傳隨馬援北還﹐散處南海。其人深目猳喙﹐以采藤捕蠣爲業﹐或曰盧循遺種也﹐故又曰盧亭云。

論曰「嗚呼﹗諸蠻之俗醜惡不足錄﹐錄之亦有深意焉。堪輿乍分函夏之地﹐黎首蠢蠢﹐與鳥獸無異﹐五帝三王賢聖遁作獎掖以仁義﹐陶鎔以禮樂﹐而匡弼以刑罰﹐然後人知衣冠之華﹐飲食之美。而彜倫之重﹐其在四裔﹐魑魍之與遊﹐豺狼之與居﹐仁義禮樂之教﹐刑罰之政曾未目睹﹐猶之函夏之初﹐何怪其俗之醜惡也﹖夫風气人文相依﹐周轉振古以還﹐四隅之地西北爲首﹐東北次之﹐東南又次之﹐西南其最後者也。周初封箕子於朝鮮卽爲嘉域﹐而淮徐之區擯爲戎狄﹐太伯端委以治吳﹐猶不革裸發文身之習。秦漢開百粵﹐而武帝以閩夷叛亂﹐徙其民於江淮間空其地﹐其時固薦奔狐兔之墟也﹐乃今聲華文物與中州等矣。武帝遣唐蒙通夜郎﹐閉於昆明。元始拓土﹐然直羈縻之而已。我朝龍興始列郡縣﹐而西洋海國亦皆賓貢﹐蓋气化漸開則人文漸被﹐若旋風之披拂﹐首西北而終西南者之明驗也。焉知百世之後﹐涢僰之地不有聲華文物如閩廣之交者乎﹖又焉知八百車裏緬甸諸夷不有列郡縣置官吏之日乎﹖」

