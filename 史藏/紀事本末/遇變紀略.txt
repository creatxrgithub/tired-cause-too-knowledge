遇變紀略

遇變紀略甲申紀變錄甲申忠佞紀事滄洲紀事北使紀略袁督師斬毛文龍始末

遇變紀略

聾道人述

崇禎癸未秋﹐予煢然艸土﹐拙守無所事。時左帥叛兵甫戢﹝左良玉將移兵就食江寧﹞﹐江路稍通。掌道塗公印海﹝名必宏﹐南昌人﹞﹐以記室來召﹔不可辭﹐挾蒯緱北上。十月晦渡淮﹐聞潼關失守﹐督師孫傳廷全軍覆沒﹐闖賊乘勢入陷西安。十一月二十一日﹐抵京﹔當事諸大臣泄泄自若也。

二十八日﹐見晉撫蔡云怡所投揭及手書﹐始知賊兵猖獗可慮﹐我逍遙作好之眾莫能禦﹐竟於臘月中旬蹴冰而濟﹐大河南北盡蹂躪無遺矣。新推豫撫任浚觀望不前﹐舊撫秦所式以鐫級不候代﹐徑繳敕印去。巡按禦史蘇京按河北﹐爲賊縛去請降。蒲﹑汾﹑澤﹑潞一帶賊牌所到﹐望風迎款。新督余應桂領兵南去﹐以避賊鋒。賊攻太原月餘﹐巡撫蔡懋徳固守﹐外援不至。甲申二月二日﹐力竭城陷殉難﹐一時官僚甚多遇害。塘報到京﹐輔臣李建泰自請督師辦賊。是日﹐輔臣陳演﹑蔣徳璟準致仕。羽書旁午﹐聲言賊兵四十萬刻日來京城。帝召集諸大臣問計﹐大司馬張縉彥建議調邊兵入援﹐司農以兵餉莫措爲憂。於是﹐遣內臣傳諭諸勛戚出資助餉﹐大臣承旨亦各率屬捐助有差。五日間﹐凡三召對。督輔李建泰自保定馳奏﹐請乘輿南遷。總憲李邦華﹑少詹項煜等請太子南行。帝皆不許﹐悉曰﹕國家豈遂至此﹗因泣下﹐諸臣亦泣下。塗公歸寓語予故﹐時以科員光時亨﹝桐城人﹐從賊﹞持議參駁﹐遂無敢復請者。然吾鄕戒裝出都者﹐軫相接也。予以塗公朝夕方飲冰﹐僅十歲幼子依膝下﹔捨去非義﹐躊躇不敢行。

二月二十五日﹐賊圍眞定。

二十七日﹐知府邱茂韋以城降﹐亂兵戕殺保督徐標。

三月初一日﹐昌平兵變。

初二日﹐賊破宣府。李建泰駐師保定﹐賊至遂降。報至京﹐科道等官及勛衛內臣﹐俱令分守九門。

初四日﹐召對百官。遣襄城伯李國楨操練京營兵守城﹐加總兵左良玉﹑黃得功﹑唐通﹑吳三桂伯爵﹐劉澤淸﹑鄭芝龍並世襲都督。時唐通自薊鎭調至﹐上命通點京營三萬兵出城迎敵。賊未至﹐而通先使人以書納降。

十四日﹐起復內臣曹化淳等出鎭。

十五日﹐報居庸關破。

十六日﹐李國楨上言﹕守城軍羸弱﹐不用命。卽日令內侍皆上城。是日﹐昌平破﹐巡撫何謙隻身脫走。予夜語塗公﹐崩解勢成﹐京城必不守。公猶不信。次早﹐促予往前門劉完白緞鋪措貸三百金﹐以爲儲糧助餉之備。是日﹐賊兵已至城下焚掠﹐城上亦急施放火炮﹐震聲不絕。比予從東門返﹐則市中男女往來走如騖﹐競傳賊軍門宋孩﹝卽宋獻策﹞克定十九日破賊﹑二十四日登極。及申刻﹐前門亦鍵﹐人不得出入矣。

十八日早﹐於宅門揭一黃帖云﹕西城禦史黃﹝或姓熊﹞世懿受我大順金牌若干面﹐約兵到獻城云云。從者欲聞之﹔予謂此必姦細所爲﹐置之勿問可也。

十九日﹐吾鄕劉光祿坐守東華門﹐是夜五鼓返寓﹐遣使密語塗公曰﹕皇上並中宮﹑太子﹐三鼓以輕騎逸去。塗公晨起﹐彷徨覓居於南昌內館旁側幽僻處﹐置三如夫人及幼子﹔謂予曰﹕子可偕吾兒往﹐吾亦當去此。予應之曰﹕吾止此無害﹐公第自爲計。少頃﹐多騎馳市衢﹐自西而東﹐塵起沙揚﹐則賊兵已入矣。才扃閉宅門﹐聞長班傳呼順兵入城﹐諭城中官民無惶遽﹐仍復官者官﹑民者民。無何﹐市民導賊兵索馬﹐馬廏悉空。隨報禦史王章爲賊所殺﹐總憲李邦華﹑副憲施邦耀﹑戶部尙書倪元潞﹑掌科吳甘來﹑韓林﹑馬世奇俱投繯自盡。塗公顧予曰﹕何如﹖予曰﹕以義﹐食祿者死固當。公曰﹕死不惜﹐此呶呶者安以置﹗蓋指內人及子。且謂﹕熊吏部﹑朱刑科俱無捐軀意。予曰﹕然則從眾耳。然心怦怦﹐泣下不可禁﹐因轉身入內。扣宅門者洶洶﹐公遂越短垣去﹐祗畱蒼頭二人與予俱。薄暮﹐則多騎入室矣。兩蒼頭始急檢笥中黃白﹐移貯之。入室者問予何許人﹖是何官宅﹖予具以實告。戒予勿他往。爲首者與予款語﹐且故作好言﹕奴輩私若財﹐第予言令還爾。及旦﹐而兩蒼頭所藏白鏹﹐彊半入其橐中﹐予戒倉頭勿復言。亡何﹐李自成已入大內﹐﹝不﹞見帝蹤迹﹐令諸將南追。先入室者竟去﹐別易一人來﹐益梟健﹔姓孫﹐裕州人﹐僞權將軍之偏裨也﹝權將軍劉姓﹐宗敏名﹞。兩蒼頭遂檢宅中所遺﹐又移至他所。至二十一日﹐盡爲小卒搜攫去。城中逐戶用黃紙書大順永昌牌位祀奉﹐人以黃紙書順民二字插鬢邊﹐然後出市行。是日﹐知帝與太監王承恩並縊於煤山﹐遺有血詔一紙﹔皇后屍亦在宮中舁去﹐俱停於東華門側棚內﹐羣臣無一往臨者。行道之人﹐無不隕涕。賊出示限三日內文武大小官員俱自出投牒﹐照舊擢用﹔隱匿不出者﹐罪。

二十三日﹐文武約三﹑四千人俱褻服持牒候見僞丞相牛金星﹐葡伏中道﹔牛則席地坐﹐逐名點閱人材丰偉及知名者﹐選七十餘人發吏部錄用﹐予鄕吏部熊文舉﹑太僕李元鼎﹑葉初春咸與焉。不用者﹐每名著二兵弓刀押出﹐飛奔至僞國公劉府營房內。達旦﹐囚服齊集唱名﹐又分散。戈﹑李二將軍嚴刑拷訊﹐追贓充餉﹔多者數萬﹐少者數千。塗公賴熊吏部推引得用﹐然尙羈營房內二晝夜。予鄕如劉光祿﹑李春坊﹑朱刑科﹑羅庶常俱以剪髮忤賊意﹐遂不免三木囊頭矣。大抵賊酷虐﹐諸刑備具而夾棒最厲﹐務以得資稱意而止。一時夾死者若干人﹐不死而完贓者若干人。塗公𨿽獲免﹐未受夾﹐亦助餉三百金。吾鄕水部李光傅﹐當日夾死。禦史馮垣登﹑部屬鄒逢吉﹑張世溶俱夾傷﹐完贓後死。劉光祿﹑朱刑科﹑羅蔗常等皆備極痛楚﹐贓完後釋放。其與僞吏部宋企郊﹑禮政府鞏焴稍有因緣者﹐𨿽受刑﹐輸銀後﹐亦漸次錄用。是時﹐各官私宅皆賊兵盤踞﹐孫賊踞塗公宅﹐領十五﹑六人﹐半爲宣﹑大諸處掠來﹐其雄桀數人﹐或稱走山虎﹑或稱立地龍﹐皆有混號。孫賊朝夕必要予飲啖﹐予仍坐臥一室﹐亦莫有侮予者。中店熊某爲予言﹕東城趙旗鼓門首殺數十人﹐或斫首﹑或支解﹐手足異處﹐尙有活動者。予寓宅在刑部街﹐密邇僞都督劉所﹔𨿽室中藏盡爲取去﹐至淫奪斬殺之事則猶未見也。是日﹐周鍾﹑王孫蕙等俱上表獻諛。周表云﹕『比堯舜而多武功﹐邁湯武而無漸徳。獨夫授首﹐四海歸心』。王表云﹕『燕北旣歸﹐已拱河山而膺籙。江南一下﹐尙羅子女以承恩』。俱大爲牛金星稱賞﹐得授美官。而楊枝起獻下江南策云﹕『伏念臣汝成﹐衰殘無力﹐願爲放牧之牛﹔摩頂無知﹐甘效識途之馬』。人皆鄙之。間出探視﹐則本街少詹項煜﹑通議宋學顯宅俱已扃鑰其門﹐或曰大理﹑或曰驗馬。塗公亦歸南昌旁小寓﹐予往候之﹔甫行數十步﹐則馳騎從後來﹐猝不及避﹐蹶地傷足﹐幾爲馬踏死。自是﹐不敢出衢途一步矣。

二十四日﹐賊押勛衛官武職二百餘員﹐斬於平則門外。予與諸賊談星說數﹐滑稽揣摩﹐多中其竅。彼此傳聞﹐頃刻求推者輩相屬﹔多寡不等﹐咸有遺贈。過午﹐則取所得金錢﹐令蒼頭沽酒而飲﹐飲而醉﹐醉而歌。賊兵多不識字﹑不審音﹐予𨿽歌嘯﹐亦不解爲何義。

二十六日﹐僞禮政府出示勸賊登極﹐僞國公劉廷獻率百官褻衣午門叩請﹐不允。

二十七日﹐賊押太子﹐驀移皇后梓宮出城﹐百官並不與聞。

二十九日﹐賊聞平西伯吳三桂請大兵十萬入關復仇﹐因令吳三桂父襄作書招降﹐不從﹔遂禁襄及其家口於獄。

四月初一日﹐各官復勸進﹐不允﹔僞禮政已攺定朝儀及官職名號﹐士大夫相接相呼﹐體制刊刻成書。先是﹐賊入秦﹑晉﹐孝廉﹑子矜悉行考試授官﹔旬內﹐都下諸生求試者比比。初三日﹐於順天府出題考試﹐次日揭榜﹐取中者送吏部司擢用。予以星卜爲僞都督劉物色﹐悉予履歷﹐慫恿赴考﹐欲以禮府從事相處。予謝以聾聵不能官﹐兼母制未闋﹐不敢﹑且不忍。旣又令其記室王某要予再四﹐予固辭謝之。劉某知予無意仕宦﹐始不之彊。

初四日﹐各官又勸進﹔不允。

初六日﹐陳演﹑梁兆陽等又率百官具表勸進﹐始有允意。

初十日﹐牛相會同禮政出示﹕定於是月十七日登極﹐各官先期習禮三日。新鑄國寶﹐文曰「繼天立極」﹔天字上一層居中﹐下一層並列繼立極三字。連日李賊與諸將不出﹐俱在大內盤庫﹐將金銀器皿盡營銷毀﹐千兩一錠﹔各賊將追完縉紳富室贓銀解進﹐亦如之。凡在京大小官員俱引領李賊正位﹐宥罪加恩。

十一日﹐驟聞邊報緊急﹐吳三桂請大兵殺入山海關﹔賊眾惶恐不知所爲﹐百官遂太失望。先是﹐僞都督劉以李賊不允登極﹐東邊有警﹐召予筮之﹐得坤之剝。予曰﹕坤﹐地道﹑臣道﹐宜其不急爲君也。爻詞﹕龍戰於野﹐其血元黃。恰當今日之事﹐兵宜不解。彖辭曰﹕西南得朋﹐東北喪朋﹔果師出東邊﹐宜愼之﹗又謂予曰﹕我主夜夢宮門懸一趙字﹐主何祥﹖咸云有趙姓者起而爭之﹔是否﹖予曰﹕唯唯﹑否否。愚意﹕趙字從走﹑從小月。小月﹐二十九日小盡也。意者﹐戰我不勝﹐以是日退走乎﹗予蓋知賊之必敗而西﹐而詭詞以動之也。劉亦默會予意。至十二日﹐李自成以諸將推諉不前﹐於是點兵十萬﹐親往關門迎戰﹔畱牛相居守。是夜﹐將大臣陳演﹑魏藻徳﹑邱瑜及勛戚朱純臣等六十餘名駢斬東華門外。

十三日﹐李賊令兵從齊化門出﹐將太子及永﹑定二王擁之馬前去。百官拜送於門外﹐城中所畱賊兵不過十之四。數日後﹐有在城娶婦者﹐有挾重資而逃者﹔卽東去賊兵﹐亦有脫回者。

十九日﹐賊與大兵戰於永平之沙河馹﹐大敗﹐殺死無算。

二十日﹐又敗。賊傳令京城拆屋﹐頃刻間彰義門內民房盡毀。

連日又敗數陣﹐李賊怒甚﹐遂斬吳襄﹐懸首示三桂﹔三桂大慟﹐揮涕切齒﹐誓掃賊矣。本街王指揮宅內﹐有兵黃姓﹐自言河南宜陽儒家子﹐失身賊中﹔至是﹐以中途受笞先還﹐爲予備細言﹕官兵甚銳﹐賊還﹐必西走﹐當先爲脫禍計。是時﹐塗公以直指使巡南城﹐已移家都察院﹐距予不甚遠。予往語之﹐不信。城中哄傳三桂領兵殺入﹐擁太子卽位﹔人情洶洶﹐如沸如羹。

二十五日﹐予囑蒼頭守室﹐暫往東城偵之﹔見車馬馱載宮中錦帛﹐紛紛從東華門出。黃姓兵來爲予言﹕賊旦暮入城﹐將西去。予亟爲塗公言。公仍不信﹐曰﹕今晨同列見牛相﹐面詢以西去事﹔牛相大詫﹐謂是語從何而來﹗主歸﹐且登寶位﹔勿輕信訛言也。

二十六日薄暮﹐敗兵皆歸﹔寓予宅者十六﹑七騎﹐止存其九﹐猶有帶重創者。

二十七日﹐李賊亦入城。是夜﹐有數賊升都察院屋﹐而塗公室中人有投繯而救蘇者。

二十八日午﹐予往就塗公。市民語予曰﹕賊兵搶刑部衙門﹐書吏妻女投井者無算﹐眢井爲之滿﹔院門皆內扃﹐不敢啟。少頃﹐門啟而入﹐予語塗公。公謂明晨立極﹐百官且入賀﹐當得實。

二十九日﹐李賊登極後﹐卽敕諸將士備行裝。予視宅內﹐兵已羣然束載秣馬矣﹔趣予從之走﹐否則﹐急趨他所﹐屋且火。仰瞻屋梁﹐將己椅桌層架接椽﹐以燥葦實之。予急走衙門﹐涕泣道之。塗公曰﹕勿懼﹐已約熊吏部討兵部信票﹔出城去﹐當無阻格。是夜﹐止塗公所﹐五鼓﹐賊發大隊出齊化門去﹐猶畱賊兵萬餘守九門﹐內外縱火﹕各賊兵寓宅火盡發﹐烈焰衝天﹐予劍佩﹑書囊悉付燼毀矣。先是﹐熊吏部典試陜西﹐門下士多陷賊中﹔至是﹐挈吏部偕去。及城門﹐不得出﹐吏部復折而回。塗公以是不敢出﹐又恐吳平西入城討僞﹐無敢畱。傍晚﹐火稍息﹐偵者來言﹕平西逐賊而南﹐城門毀。塗公聽書吏某言﹐可西避。是夜﹐熊吏部及直指使龔鼎孳俱集塗公所﹐各攜眷屬及本衙書吏家口共百餘人﹐衣服器皿俱棄之﹐止帶細軟隨身﹔男婦各持拄杖一﹐以五月朔平明出都察院衙門﹐市民已遵三桂令﹐各頭裹白巾爲帝掛孝。自貫城坊至徳勝門﹐各街巷口盡將木石壘塞﹔四長班導前而行﹐或僅畱隙﹐才容一人﹐或用大石板橫闌﹐行者從上越。初﹐吏部用一蹇駝載行囊﹐至是亦捨去。及出平則門﹐日已向西﹐城中扶老挈幼西奔者絡繹不絕。三公皆短襖敝褲雜儔伍中﹐予亦從水火夫乞得一敝衣﹐被服而走。諸內人各幅絹蒙首﹐寬舄短衣﹐狼狽疾趨。獨龔直指夫人美而艷﹐卽舊院顧湄生也﹐恆俯拾塵土自污。於是有掖而行者﹐有倦而憩地者﹐有顚躓不能行﹑使人負而趨者。半日危途﹐艱辛萬狀﹔行二十里許﹐望見一梵剎﹐甍宇嵯峨﹐額曰「摩訶庵」﹔諸女眷莫能前﹐因止而求息焉。主僧辭不便﹐於庵旁覓得一空捨﹔從僧假鍋市米﹐支土坯作竈﹐炊粥療饑。夜則席地爲榻﹔房屋堂廡無門壁立﹐予仰臥檐下﹐星辰炯炯﹐不成寐。次日﹐傳土寇猖獗﹐前途狠於豺虎﹐停止不敢進。向晚﹐聞大兵已入京﹐四出追捕逸賊﹐諸先生慌甚。黎明﹐與內人避之危樓﹐尋又從園林僻莽處﹔數晝夜不得晷刻停。至初四日﹐諸從人以久居近地不便﹐謀取道西往。會虛車數乘向西發﹐寺僧謂三先生可命載也。諸內人覓輿不得﹐則各以柳筐坐其中﹐使兩人舁之﹔而予亦斂鼻息﹐坐車上。計出寺門﹐已向暝矣。路徑崎嶇﹐車卼■﹝兀臯﹞如舟歷波濤﹔比更時﹐約行十五里許﹐星斗在天﹐岡隴閴寂。甫顧僕趣行﹐則綠林一嘯﹐阻道不前。予俛首睨視﹐見四騎奄至﹐匿影旁逸。腰間尙爲塗公彊纏五十金一錠﹐己囊約有三十金﹔斜走里許﹐猶慮賊或踵而至﹐因以白鏹穴土中﹐身倚林莽坐﹐仰視星夜色已分﹐亟趨孔道﹐見三先生與諸內人﹑僕從等咸席地號嘆﹐亡金且遭楚。予竊謂獨有天幸﹐呼一人前往取所穴﹐則惘然無應者。因獨往迷向﹐旣曙發﹐始知已歧。馳數里問土人﹐夜來數車已被掠。復東﹐隨尋至前所﹐己囊金已爲刈麥人掇去。而大錠穴中兀然﹐佯爲被盜傷足者﹐跛蹩攜回﹐奉還塗公﹐公喜過望﹔予則腰纏悉化烏有矣。是日午節﹐塗公諸人向午俱未飯﹔予亦心煩意亂﹐吸井泉而已。平則門外迆西一帶﹐遊騎雜沓﹐而土豪混列其中。塗公及諸內人俱坐後園大杏樹井邊﹐奴子借釜炊飯﹔至碗箸不給﹐共以手摶食。予與諸人﹐饑則持錢逐村店就食﹐亦鮮飽。午後﹐不知誰何﹐導一騎入﹐諸人惶駭無措。騎彊牽一婢子令去﹐婢子投井中﹐騎尙盤桓審視﹔塗公跪而進之金﹐始去。公至是始泣﹐以幼子托予。予慰公曰﹕此時殞命﹐無爲也。且往問城中耗﹐復來爲若計。遂入城﹐至劉完白所﹐則攝政王已大張告示﹐與諸朝紳蕩滌前濊。亟返報﹐會朱刑科亦走長班王某持札要公還。次日﹐遂偕熊﹑龔二人挈眷入城。塗公與熊公並捨南昌內館﹐龔他往。

初八日﹐攝政王下薙發令。三日內﹐官發盡薙。是時﹐予從劉完白於樂平會館旅食。塗公蒼頭某拉予南去﹐予畏天暑不能﹐渠遂扮乞丐而獨往。時仲夏﹐早夜仍苦寒。予身衣短袷﹐衣囊盡失。前曾以衣衾數事寄族弟應曜﹐兼委十數金爲制葛服﹔至是﹐以被掠爲言﹐絲縷不復還矣。李賊被平西追至定州﹐大敗﹐帶敗殘人馬西奔。平西還京﹐朝紳並勸攝政王正位。王曰﹕國家自有家法﹐非爾等所知。自是﹐無敢復言者。設施新政﹐無非解网弛禁﹐期與臣民更始﹔故朝野一時歡然服從﹐如大旱之得時雨也。數日後﹐吾鄕李太僕﹑李春坊﹑朱刑科﹑熊吏部﹑羅庶常及塗公並予官如故。但以中城處滿兵﹐諸縉紳徙家順城門外﹐予驚魂始定。

是月中旬﹐長安市上仍復冠蓋如故矣。賢明側席﹐車乘翹翹﹔搜求遺逸﹐振拔沈淪﹐隨允提學禦史曹溶之請﹐羈旅寒微皆得邀恩食祿。熊史部與塗公推轂及予﹐予謝不敏﹔徙倚都下﹐凡兩閱月。同鄕劉玉爲銜新命﹐牧武定﹔七月旣望﹐予遂從之而東。塗公餞予於郊外﹐驪歌一闋﹐黯然銷魂。自是﹐遂不復問長安馬足矣。

甲中秋朔﹐南州聾道人述於無隸公廨。

甲申紀變錄

京口艸莽臣錢邦芑輯錄

崇禎甲申三月十七日﹐賊兵圍城﹐內外炮聲不絕﹔外多內少﹔外震而烈。

十八日﹐大雨﹐守城軍民皆無固志。

十九日辰時﹐皇上手自撞鐘集百官﹐無一至者。少頃﹐賊兵入彰義門。皇上登煤山﹐見賊勢昌熾﹐知事不可爲﹐遂入寧壽宮。皇后遂自縊﹔袁宮人亦自縊﹐繩斷墮地﹐皇上自以劍斷其頭。時長公主年十五矣﹐號泣在側﹐皇上欲殺之﹐手不能舉﹔久之﹐砍二刀﹐悶絕於地。皇上乃自縊。

二十日﹐李賊入宮﹐不見皇上﹐遂出示有得我皇上者﹐賞銀萬兩﹑封伯爵。又出示云﹕凡文武官員俱於二十一日行朝見禮﹐願回籍者聽其自便﹐願順服者量才擢用﹔如抗違不出﹐罪加大辟﹐藏匿之家一並連坐。遂得皇子於民間﹐命之跪﹔皇子怒﹐曰﹕我豈爲若屈耶﹗賊問﹕汝父何在﹖曰﹕死於寧壽宮矣。賊又問﹕汝家何以失天下﹖曰﹕以用賊臣周延儒故爾。賊笑曰﹕汝也明白。皇子又問曰﹕何不速速殺我﹗賊曰﹕汝無罪﹐我豈妄殺﹗皇子曰﹕如聽我一言﹐第一不可驚我祖宗陵寢﹐第二速以禮殯葬父皇﹑母后﹐第三不可殺我百姓。皇子又曰﹕文武百官最無情義﹐明日決來朝賀矣。賊唯唯俱應。至明日。朝賀僞主者一千三百餘人﹔賊向之嘆曰﹕此輩無義如此﹐天下安得不亂﹗於是﹐始動殺僇之念。

二十二日﹐忽見板門舁二屍﹐送至魏國坊下﹔皇上蓬頭跣足﹐上下皆白棉綢衣﹐胸前書數行雲﹕朕不徳﹐以致失國﹐羞著衮冕見祖宗於地下。又傳聞宮中禦案有遺詔云﹕朕卽位十七年﹐五經��﹐日切憂懼﹔不意任用匪人﹐致有今日。統大兵者﹐在外當協民心﹐以固國本﹔愼之﹗愼之﹗是日﹐在京大小官員從東華門入朝拜賀﹐禦座上不見有人﹐但見靑衣小帽一人﹔傳呼賀畢﹐眾官請殯先帝﹐見靑衣人傳一朱批云﹕帝禮葬﹑王禮祭﹐二皇子待以杞﹑宋之禮。眾官又求並以帝祭﹔少頃﹐靑衣人傳語云﹕準了。殿上呼名﹐首呼魏藻徳﹔三呼不應﹐卽命速拿。俄頃﹐以繩系至﹐命送刑官拷打。眾官人物偉丰及知名者﹐俱畱用。其素有貪名而富實者﹐俱發刑官夾打索銀。賊眾中有理刑官二人劉國公﹑曾都尉——又有內官降賊者自宮中出﹐皆云﹕李賊𨿽爲首﹐然總有二十餘人俱抗衡不相下﹐凡事皆眾主謀也。入宮之後﹐集諸宮女美者﹐每賊首分得三十人。賊初入城﹐不甚殺僇﹔數日後﹐肆屠戮﹐奸淫擄掠﹐無所不至矣﹔諸降賊者妻妾俱不能免﹐始怨悔欲逃。賊兵入城者四十萬﹐擄掠淫婦女甚虐﹐安福胡同一夜婦女死者三百七十餘人。死難諸臣家眷﹐賊兵絕不敢犯。至於降賊受官者﹐諸賊將審問長班﹐如招稱本官藏匿金銀﹐便卽鎖去﹐拷打不休。每賊將一人﹐領長班五十名﹐緝治官名之藏匿者。長班一名﹐每日限訪事二件。名曰公刺。北路凡受僞官府縣官﹐遇賊兵過﹐每先搜民間婦女供應﹔稍或不足﹐卽以刀背亂打﹐本官苦不可言。美者攜去﹔惡者棄下﹐仍命本官畱以待後來者。秀才祈見宋企郊﹐叱曰﹕朝賀大典﹐安用若輩﹗速歸讀書﹐候新天子考試後揀用。數日後﹐果然考試﹐首題「天與之」﹐次題「若大旱之望云霓也」。李賊拘銀匠數千人﹐凡擄掠金銀及贓輸者俱鎔成大磚﹐以騾馬駝回陜西。大約賊之意中欲住關西﹐刻刻思歸故土﹔故京城外土寇橫行﹐李賊絕不去禁。李賊宋軍師﹐身長不滿三尺﹐其形如鬼﹐占驗甚精。相傳未破時﹐占十八日大雨﹐十九日辰時破城﹔若辰時不破﹐卽日全軍俱返﹐且待六年後再來破之。十九日辰時﹐賊以二人乘雲梯上城﹐滿城紛紛逃竄。寧遠總兵定西伯吳三桂擁兵不至﹐賊挾其父手書招之﹔三桂得書不發﹐八拜謝父﹐咬斷中指﹑扯裂家書﹐隨約王永吉借淸兵十萬以圖恢復。是時﹐梓宮殯東長安門外﹐凡從逆官往拜者﹐賊亦不禁﹔然至者甚少。有僧二人在旁誦經。眾賊各肆擄掠﹐全無紀律﹔李賊或禁之﹐輒嘩曰﹕皇帝讓汝做去﹐金銀﹑婦女亦不與我耶﹖

二十八日﹐諸候選官見僞尙書宋企郊﹐求選授衙門任事。企郊曰﹕諸公職銜俱前朝所授﹐新主另有一番規模﹐恐不能盡依舊例。諸人力懇一體選授﹔企郊曰﹕諸公何不解事﹗新天子禦極﹐自當另用一番人﹔前已考試﹐不過慰眾人之心耳。以予爲汝諸人謀﹐不如歸去爲上。諸人旣絕望﹐於是以漸逃歸。李賊以四千人守山海關﹐爲王永吉﹑吳三桂斬殺殆盡﹔餘者逃回。朝官多懼﹐下令四月十二日親徵。又傳李賊爲風雷震傷﹐降賊朝官多被震死。孫傳庭以兵搗陜西賊巢﹐殺戮幾盡。淸兵大入﹐李賊屢戰屢敗﹐後不知所終。

甲申忠佞紀事

錢邦芑記

一曰殉節之臣﹐旌忠也。守城禦賊砍死者﹐則有王章。投井而死者﹐則有範景文。投禦河而死者﹐則有金鉉。衣冠坐堂上仰藥死者﹐則有李邦華。自縊死者﹐則有倪元璐﹑施邦曜﹑許直﹑吳甘來﹑吳麟徵﹑周鳳翔。同妻縊死者﹐則有汪偉。同妾縊死者﹐則有馬世奇。同妻妾縊死者﹐則有劉理順。同父子﹑夫妻﹑姑媳縊死者﹐則有孟兆祥﹑章明。全家死者﹐則有成��﹕此皆京職也。其在外任而死者得三人焉﹐曰朱之馮﹑衛景瑗﹑周遇吉﹔而戚勛之中全家自焚者得四家焉﹐曰劉皇親﹑鞏駙馬﹑王皇親﹑惠安伯﹕眞可謂與國同休戚者矣。

二曰遁迹之臣﹐美明哲也。君子不輕責人以死﹐死亦誠難﹔第能不投款﹑不報名﹐比迹緇黃﹑埋名樵牧﹐庶幾有不忘故主之思焉﹐共得十一人焉﹕曰汪惟效﹑周亮工﹑鄭三陽﹑曾櫻﹑曹鼎臣﹑宮偉鏐﹑施■﹝火豦﹞﹑史夏隆﹑王都﹑蔣臣﹑楊爾銘等。

三曰受刑之臣﹐志辱也。禮云﹕士可殺﹐不可辱。衣冠搒掠﹐君子恥之。最不可解者﹐首得四相焉。生爲上柱國﹐就不能拚一死﹐意欲何爲﹗其夾而不死者﹐方嶽貢也﹔夾而死者﹐邱瑜﹑魏藻徳﹑陳演也。其它若李遇知﹑沈惟炳﹑陳必謙﹑衛允文﹑楊昌祚﹑林增志﹑李士淳﹑吳邦臣﹑金之俊﹑吳泰來﹑張忻﹑張端﹑陳純徳﹑馮恆登﹑張嗚駿﹑彭登歷﹑方以智﹑宋之繩﹑劉廷琮﹑王某﹑劉若宜﹑鄒逢吉﹑朱芾煌﹑秦汧﹑潘同春﹑李逢申﹑吳履中﹑朱徽﹑謝於宣﹑彭管﹑龔懋熙﹑張元輔﹑劉中藻﹑聶一心﹑衛貞固﹑趙士錦﹑沈自章﹑吳孳昌﹑申濟芳﹑鄭楚勛﹐或夾而死﹐或夾不死。總之﹐備極荼毒﹐囚虜爲伍﹐辱至此極矣﹔尙可赧顏人世耶﹗尢可惜者﹐楊元錫一人﹐十三歲登科﹐十四歲登甲﹐人以爲仙佛再世﹔乃亦包羞忍恥至此﹗至於張家玉﹐業已罵賊不絕口矣﹐綁出要剮﹐遽爾回心﹔爲烈不終﹐君子惜之﹗

四曰受職之臣﹐志污也。讀吾朝之詩書﹑服吾朝之冠帶﹑受吾朝之封蔭﹐一旦反顏﹐竄名賊籍﹐靦面何施﹗如何瑞徵﹐教習庶吉士﹔劉昌﹑薛所蘊﹐皆祭酒。共有願用金二萬求爲國子監者﹐韓四維。侍郎三人﹕葉初春﹐刑部﹔楊觀光﹐禮部﹔梁兆揚﹐兵部。都禦史一人﹐髙翔漢。編修三人﹕楊廷鑑﹑髙邇儼﹑陳名夏。簡討二人﹕周鍾﹑朱積﹔鍾則執筆艸詔者也。照原官爲庶吉士者四人﹕劉余謨﹑何允文﹑史可程﹑王自超。原系庶吉士﹐攺選外任者十一人﹕趙玉森﹑姚文然﹑劉肇國﹑白允謙﹑傅學禹﹑趙穎﹑張元錫﹑梁淸標﹑成克鞏﹑李化麟﹑李長祥﹔惟魏學濂𨿽攺外任﹐仍畱京用爲戶部司務。大理卿一人﹕吳家周。太常丞一人﹕項煜。諫議二人﹕光時亨﹑裴希度。吏部郎中四人﹕楊枝起﹐文選﹔郭萬象﹐考功﹔侯佐﹐驗封﹔熊文舉﹐稽勛。驗馬寺一人﹕宋學顯。直指一人﹕龔鼎孳。運使一人﹕王孫蕙。助教二人﹕繆沅﹑錢位坤。若柳寅東﹑髙來鳳﹑耿章光﹑孫襄﹑方允昌﹑朱國壽﹑許作梅﹑程光貞﹑周蘭﹑郭充﹑姬琨﹑陳聯璧﹑李春先﹑吳道新﹑徐有聲﹑李逢申﹐俱爲部屬。又蘇京﹑戴明說﹑孫承澤﹑林銘球﹑李際期﹑周壽期﹝壽期一作壽明﹞﹑歸起光﹐俱爲防禦使。姜金允﹑張之奇﹑劉世芳﹑施鳳議﹑劉廷議﹑顧芬﹐俱選知府。湯有慶﹑翁元益﹑時敏﹑徐敬時﹑黃國琦﹑呂兆龍﹑王顯﹑董復﹑黃昌允﹑熊世懿﹑劉有瀾﹑傅振鐸﹑胡顯﹑秦汧﹑黃繼祖﹑吳達﹑張琦﹐俱選爲知縣用。其它已掛選而不知何衙門者﹐則有王永鰲﹑王正志﹑郝晉﹑趙京仕﹑黨崇雅﹑侯恂﹑張應麟﹑李元鼎﹑賀武盛。其官之大小不同﹐而總之皆事僞朝爲僞官。查得大明會典﹕凡從逆諸臣﹐父母流三千里﹐妻子沒入功臣家爲奴﹐田產﹑宅屋皆沒入官。立振乾綱﹐大加天討﹐是在新天子矣。

滄洲紀事

程正揆記

甲申歲﹐予以璽丞奉詔南京湔除。

三月初六日﹐陛辭﹐抵通。

二十四日﹐至滄洲。內監髙某重兵駐防﹐城守戒嚴。次日五鼓﹐傳大府宵遁﹐兵皆鳥獸散。予便服入城探之﹐無市亦無人﹔鄕紳家皆摘去門額﹐商賈爭以泥塞其閭。至州署﹐知州羅爌長跪而號曰﹕大事去矣。十九日京外城潰﹐內城定不保﹐內監旣夜半潛去。今早有本州島大秀才王某某等七﹑八人來彊索州印去﹐云往迎順朝矣。爌惟待死。因與予撫膺大哭﹐各珍重以別。有滄州同年賈永迪﹐訪之已沒﹔子四人皆丈夫﹐感慨時事。予以奉詔逗畱爲非禮﹐持不可﹔是夜遂行。見南來小船﹐云徳州以上皆順兵﹐差船某官劫﹑某官擄﹔舟子懼不前。家人相視而啼﹐至有投水者。子女凡七人﹐皆十歲以下﹔男婦二十餘人﹐痛哭不欲生。予曰﹕哭無益﹐聞賊殺官不擄商。若我在﹐若輩必死。可擇四僕以家眷子女分托之﹐詐爲客裝﹐各覓小船前後載之﹐可免於難。我從此以一身亡﹐汝輩不必問所向也。凡簪珥器具﹐悉毀之﹔衣服艷色﹐裂而毀之﹔公服帶笏之類﹐悉付舟工。再命檢小敝衣數件﹔於易舟時﹐各掛篷桅間爲信﹐以便認識。是日未舉火﹐日晡方進粥數匙。少假寐﹐四更月起﹐予潛出﹐呼馬夫程貴登岸﹔詭云探賊﹐遂偕亡﹐惟攜碎銀二兩錢五百文。是日﹐匿古廟中。

嗣後﹐日行成三十里﹑四五十里。數日﹐至徳州。詢知已有新令﹐查究逃官﹐借端搜索﹔若近關廂﹑成投旅店﹐便執報官矣。予自此但野宿﹐連日步行﹐足跛村落中又不得飲食。

一日﹐至茶棚﹐困憊不能興﹐僧以粥二具餐。予夜宿柵下。次日﹐行里許﹐有鄕人負米歸者﹐老病不勝任﹔予命貴代肩。行二十里﹐鄕人授予二面餅﹐食之有起色。晚至四女寺﹐坐樹陰下﹐忽聞舟中有楚音者﹔訊之﹐乃年家王士譽﹐新升潮州守。相見驚異﹐問計將安出﹖予告以捕捉明官事﹐君宜從陸兼程。王首肯﹐贈路費十金﹔予止索錢一串﹐遂別﹐仍臥樹下。

一日﹐至鄭家口。聚族數千戶﹐環以土垣﹐止一穴﹐髙三尺許﹔予入焉。有老者﹐方巾布袍﹔倚杖見予窶態﹐問乞乎﹖予曰﹕謂之乞亦可。老人曰﹕當是讀書人不遇時者。引人館坐﹐乃是學究先生﹐授董子數輩。案頭見孤臣孽子章刻文一首﹐乃予舊稿﹐爲之感慨。老人曰﹕知文耶﹖予指案牘曰﹕此少時所作。老人驚起﹐曰﹕卽程君矣﹗予曰﹕非也。程與予同里人﹐蓋攘以成名耳。老人曰﹕敝地有蘇氏兄弟﹐文學好客﹐當報之。命童子疾馳去。少頃﹐蘇至﹐遂邀去莊所。莊形若設險備寇者﹐就其外館﹐執禮甚恭。予亦不諱姓名﹔具饌﹐予與僕此日方飽肉食。蘇偉丈夫﹐彷佛豪俠气﹐云俗多盜﹐有姦宄十數輩﹐夜無寧宇﹐乘亂搶劫﹐勢愈橫﹔鄕村之深溝髙壘﹐爲若輩設也。惟敝莊能與之敵﹐不敢犯。因屈指某日被圍﹑某日打仗若干次矣﹐並出所備火器鎗棒。莊丁之猛勇肥長者十餘人﹐立階下。云此善射﹑此善拳﹑此能飛戟刺人於陣﹑此能躍數丈墻獲賊於野﹐口若不盡其技。而階下人眉目手足各躍躍欲動﹐以示可用。予大爲壯之﹐謂蘇曰﹕君殆範﹑韓之流亞也。蘇謝不敏。予宿其家﹐夜分談不輟﹐敍述患難眷屬流離。蘇矍然曰﹕某𨿽不才﹐願爲知己者用。君旣以王命不可畱﹐當速去﹔作手字數行付某﹐俟寶眷至﹐當畱與老母同住。君去後﹐但有北行人﹐問鄭莊在﹐君室自無恙。若蘇氏宅化爲平地﹐某合家百餘口並君室總付一燼﹐勿貽君羞。予感其言﹐拜而謝曰﹕古義俠不足道也﹔敬受教。蘇兄弟二人﹐長之祥﹑次之中﹐武城縣庠生。

一日。至故城﹐傳言僞官布滿州邑﹐盤劫行人。多遭毒手﹔不敢前。夜靜月明﹐始發。三更許﹐黑林中見一人牽驢出﹐因隨之。問何往﹖答曰﹕閘上有糧船數十號﹐以築壩不可前﹐南客覓車騎起旱﹔予往售此驢耳。先是﹐撫寧侯朱國弼﹑忻城伯趙之龍﹐先帝特旨召對﹐命朱總督漕務﹑趙守禦南京﹐各賜禦監馬百匹。朱已星趨往淮﹐趙從潞河發﹐意必忻城也。因假其驢乘之﹐疾馳十里許﹐抵舟所﹐天明矣。舟大小約百餘﹐亙一﹑二里﹔人馬雜沓﹐男女束裝﹐趨者﹑臥者﹑病而噓﹑仰而號者﹐多無生气。予無從見忻城﹐賣驢人亦不知所向。又有車七八十輛﹐空載相半。推車人飲食若流﹐予就買米糕啖之﹐因問車夫裝載何處﹖曰﹕至宿遷。途中無虞耶﹖曰﹕但得錢耳﹐豈管地遠。久之﹐見一舟﹐前架大炮一門﹐旁有壯丁數人﹐軍裝者指揮數四﹐乃趙忻城所居也。詣後艙﹐趙與其婿及撫寧子﹑客二人偕見予﹐但哽咽言株守無了日﹐臨關築壩不能渡﹐惟有車行一策。予曰﹕殆非萬全。能依愚見﹐不獨免難﹐且有奇功。趙喜﹐趣言之。予曰﹕賜馬尙全否﹖曰﹕然。兵丁幾何﹖曰﹕百五十人。各船水手幾何﹖曰﹕近千人。予曰﹕賊大頭目皆往北京﹐惟濟南有鎭守﹐皆山東新降將。臨淸僞官防禦使一人﹑知州一人﹑守備一人﹐子可與我三十騎﹐今晚馳臨﹐待五更奪門入﹐擒獲僞官。若炮響﹐事濟矣。子卽帶七十騎至﹐招撫百姓﹐爲恢復計。然後雇船抵臨﹐以千人掘數丈之壩﹐頃刻可通﹔兼程二晝夜達濟寧下水﹐再索小船輕便者載家屬先行。我與君號召山東義勇﹐可成一旅城守﹐以待淮泗史道陵﹑馬瑤艸聲息相應﹐事有可圖。況君奉敕﹐誰敢不從﹖世臣休戚﹐在此一舉﹔豈不勝鼠竄萬倍耶﹖趙吐舌曰﹕此等事﹐子饒爲之﹐弟無此膽。蓋趙本紈褲﹐不知兵。予作色詈曰﹕眞懦夫也﹗遂告別。後車行數日卽遇賊﹐婦女﹑玉帛盡驅入濟南﹔兵馬俱降﹐趙僅以身逃。傷哉﹗河上無安身處﹐臨淸又不可住﹐反故城已暮﹐詣野舟宿。晨興﹐有北來船﹐予問水路安靜否﹖客言前數日頗寧﹐後有賊兵搜檢﹐親見陳侍郎益吾家眷夾拷垂死﹐後跳入水﹔又徧索程翰林﹝卽予舊銜﹞家眷﹐想亦遇害矣。予聞膽裂﹐沿河探信。行二十里許﹐忽聞吼聲若雷﹐林木爲動。望之﹐見西北角白雲崒起﹐寬廣百丈﹐若天際五老奇峯﹐層巒嶽峙歷歷可數﹐從東南來如步。漸近﹐悉成紅紫﹐光若五彩琉璃﹐屏障中有形似神鳥戈戟狀。又近﹐變黑气橫蔽﹐天日俱隱﹔砂炮隨之﹐不能開目。予伏土坡下﹐白晝頓晦﹔耳邊但聞鈴鐸聲﹐雨電雷雹悉下。少頃過盡﹐河舟篷桅及居房瓦木皆爲一空﹐云有飛墮數十里外。又聞一婦吹過河﹐小童吹至二里始定者。蓋風異也﹐或者殺气自北而南耳。

行二日﹐見船﹐有敝衣﹐乃向所識爲記者﹐泊對岸﹔命貴招之﹐果然。因入舟﹐止見家屬之半。僕具述分別時﹐止覓二小舟載之﹔行至老君堂﹐忽遇三﹑四賊﹐舟中人悉赴水逃﹐惟妾三人匿板下﹑二子二女坐艙中。賊登舟﹐便執舟婦﹐問程翰林何在﹖婦對非是﹐不知。以刀加頸欲砍之﹔婦曰﹕豈有攬官載無人口行李者乎﹖賊周視無所有﹐覓火喫煙方去。蓋賊拷問予親戚之僕得實而來﹐向使舉手啟板或兒啼叫﹐卽無噍類。幸而獲免﹐天乎人與﹗當夜得脫﹐卽星馳至此﹔彼一舟不知去向。予且喜得全半屬。是夜﹐宿篷上。舟人私語其婦﹐意欲首官﹐希給賞。婦遽止之曰﹕何爲送人一家性命﹖不可壞心﹗夫語塞。予聞﹐卽捨舟潛行。至徳州境﹐訪向施茶僧捨。僧具言徳僞知州暴殘非人類﹕鄕紳富戶皆追贓助餉﹐視其家貲﹐十欲得七﹔不應者輒截人手指殆盡﹐又割其筋。閉門逃匿者﹐以火燎之﹐大家立燼﹔四散兵丁﹐於要路恣行擄掠。君行恐不能免﹐我當著一弟子同伴﹐謬稱爲貧僧親故。予賴得全。後徳州義兵起﹐執僞州審之﹐竟不識一字﹐口供系紅旗手﹐押解山西生員赴本州島任﹔生員以盤費百兩相贈﹐遂代往焉。徳人臠而食之﹐亦駭異也。至泊頭﹐又遇家眷後船﹔乃復至滄﹐投賈氏。賴賈作居停﹐權息旦夕﹔𨿽有僞官﹐頗與地方相安。

後有威武將軍白駒﹐以督漕突至﹐馬步百餘﹐傳令取娼婦百口﹔防禦大索不滿百﹐以良家女及新寡充數。又令﹕夜不收。向舊巡撫王梅和公弼家索歌妓﹐王無以應﹔將軍大怒﹐淩辱不堪。因出示﹕軍民有被鄕宦害﹐許告發﹔意蓋在王也。於是﹐羣小以報復詐嚇爲事﹐滄城鼎沸。賈大郎曾以馬易同學生屋一間﹔同學素無賴﹐來語大郎云﹕汝使鄕宦勢﹐以羸馬奪我華居﹐宜補善價﹗否則﹐訴之將軍。賈兄弟弗應﹐無賴子忿然曰﹕汝藏匿明官程某﹐罪當族﹔我往首。遂攘袂去。賈兄弟大恐﹐請予匿地窖中。予不可﹔欲行﹐乃索方巾色衣以往。賈曰﹕亡命奚用此﹖予曰﹕仇人知變服已久﹐必不向衣冠中物色﹔所謂反客爲主者也。遂出城﹐四望無路﹐因思古語云「避暑須向湯鑊裏﹑避難亦須向兵火中」﹐於是詣將軍營所。會審王巡撫﹐見將軍長髯赤腳﹐踞胡牀上﹔王靑袍坐其左。予不得出﹐賂其旗鼓﹐方得釋。將軍五更拔營起﹔予復歸賈﹐相見如再生。復與賈計曰﹕出首人𨿽不及行﹐然隙已成矣﹐僞官尙在﹐終非了局。不若挺身出﹐往拜僞官﹔豈有旣出見而尙稱逃官者乎﹖賈稱善。防禦﹑鹽運﹑知州俱山西人﹐因持刺往。防禦迎於館﹐訝曰﹕初聞有求多先生者﹐誤程爲陳。今見尊刺﹐乃私淑已久﹔房稿熟讀﹐尙記憶可誦。幾得罪﹗意若恨相見晚。又敍官實非本意﹐語多感愴。旋答拜。州與鹽運如之。滄人競傳予與防禦爲素交。身𨿽苟安﹐念世受國恩﹐身蒙主眷﹐不能殉難﹐又每見廟額碑石皆削去崇禎字﹐恨痛骨髓。有山東參將王楨﹑遊擊劉孔和者﹐將馬步兵五﹑六百赴京投順﹐過滄——楨﹐淄陽人﹐曾以報仇殺人於市﹐自詣官請死﹐成獄﹔同年王厈爲淄令﹐予告以故﹐釋之。孔和乃長山相公次子﹐有通家誼。因見予﹐予欲借彼以備不時﹐因謂二將曰﹕聞賊破京後﹐文武皆幽囚追餉﹐多畢命者。此行不異蛾之投火﹐曷若畱此﹐進退裕如。劉然之﹐遂住滄十里外。又紹興人陳捷﹐原領兵二百人守備滄城﹐降賊﹔負義气﹐饒勇略。每與余談時事﹐輒作不平語。予一日往說陳曰﹕聞吳平西入關﹐闖王將各路兵俱調赴永平﹔乘隙南走﹐可還故土﹐君意如何﹖陳曰﹕某志此已久﹐不敢告君。昨遣人覓得海船﹐旬日可到淮﹔備車二輛﹐爲君家眷計。君可詭言入京﹐走天津間道﹐旦夕可揚帆也。予曰﹕𨿽然﹐與其托命風波﹐徒飽魚腹﹔何若做一番轟烈事業﹐傳名萬古。陳曰﹕予武夫﹐不知大計﹐惟命。予曰﹕我從臨淸來﹐沿河一帶所設官皆書生彊逼來者﹐無能爲守﹔兵亦烏合眾。今滄州僞官不過五﹑六人﹐兵皆君標下﹔我兩家親信勇力之士可得二十人﹐又有王﹑劉二將爲聲應。一舉擒賊﹐出其不意﹐可以成功﹔勤王而北﹐豈非第一義舉乎﹗陳忻然受教。遂與訂盟。生員王立賢者﹐固所爲大秀才其一也﹝﹖﹞。與予交﹐每誇賫印迎降事爲首功。予造其庭﹐王曰﹕北行何時﹖予曰﹕且欲南﹐何暇北哉﹗王驚問再三﹐予故囁嚅不語。曰﹕與君且閒步從容言之。因執手出城﹔與陳寓相近﹐坐諸野﹐爲班荊語。問王曰﹕知平西乎﹖曰﹕知之。彼安能敵順朝哉﹗予曰﹕否否。闖已大敗﹐平西擁護太子南徵﹐不日到滄駐兵﹐已有票下陳守備查各官職名。王愕然﹐不能語。予曰﹕何不往守備處看票耶﹗遂拉至陳寓﹐予謬語曰﹕昨所問王立賢﹐卽是此兄。挾印投賊﹐不止一人﹔若查報平西﹐望爲保全﹗陳會意﹐佯怒﹔王遂跪﹐乞饒命﹐云俟吳平西至﹐情願縛僞官以獻。予曰﹕君起﹐當告之。已有太子密旨擒各處僞官﹐大兵卽日臨城矣。拏賊時﹐汝大呼「奉有詔旨﹐殺賊不殺民﹐百姓各自生理﹐不得驚恐」﹔卽是汝功。否則﹐先斬汝首。王連聲諾﹐不敢違。因以二丁守之。予與捷私約﹐明日初一日屬官例入道署參見﹐帶心腹家丁十人當堂擒之﹐卽請龍亭至察院開詔可也。議定﹐返賈宅﹐遣家人數輩出助陳。又預書告示二張﹐一曉諭剿賊安民﹐不許驚動﹔一傳文武軍民人等俱易孝服﹐詣龍亭爲先皇帝﹑皇后發喪頒詔。是夜﹐賈氏伯仲集賓客﹐談笑達旦。忽報道前鼓噪矣﹔又報城閉不啟矣﹔座客悉奔。少頃﹐王立賢大呼排闥入﹐曰﹕賊已盡擒矣﹗請予行。時城內喧聲四起﹐隨予者若蜂蟻﹐街市塡塞﹐或從屋上行。油油然至道門﹐諸僞官已鎖械揭之竿矣。予出袖中二示懸之﹐人心始定。入道署﹐卽檄王楨﹑劉孔和各帶馬步兵五十人入城﹐余俱紮營關外聽令。鄕紳﹑舉貢十餘人﹐揖於後堂。予曰﹕今日之事﹐實屬義舉﹐諸君有異議乎﹖眾齊聲稱快曰﹕誓無二心。予曰﹕此祖宗之靈﹑社稷之福﹐諸君子大忠﹑大孝也。且退﹐俟龍亭至﹐當縞衣旅進如朝禮。行禮畢﹐方再議守禦。眾諾而出。是日﹐設禦座於堂上﹐諸生贊禮﹐喝文武官﹑進士﹑舉﹑貢﹑監﹑生員等﹑裏老﹑庶民進﹐分東西班立兩墀下﹐行五拜三叩頭禮。予服衰絰﹐立禦座東首﹐展先所領湔除詔書﹐以璽向外﹐意擬詔辭開讀曰﹕具官臣某﹐奉皇帝遺詔﹑太子敕諭﹐闖賊李自成悖天行逆﹐淩逼君後﹑毒虐臣民﹐宗社震驚﹐神人忿怒。平西伯吳三桂奮勇大戰﹐賊覆全軍﹔乘勝追奔﹐行殲餘孽。玆敕爾尙寶司卿程正揆以某銜統領王禎等各路兵馬前來會剿﹐仍招練鄕勇﹐恢復幾輔﹐擒斬僞官﹔戮力勤王﹐以奏膚凱。鄕宦士庶﹐咸赦除旣往之罪﹔赴義者錄﹐從逆者誅。務在靖亂安民﹐勿縱﹑勿擾﹐欽哉﹗特諭。宣畢下階﹐亦行禮如前﹐呼萬歲者三﹔羣臣亦三呼。予舉哀大哭﹐羣臣亦大哭。自署以內及街市盡滄之人﹐皆伏地﹐哭聲徹云表﹐眞可寒天地﹑泣鬼神矣。嗚呼痛哉﹗此五月初一日事。隨命王楨等客兵守關﹑各衙役守城。舊州守羅爌仍理州事﹐封長蘆運司庫﹐並追繳僞印訖。予歸賈宅﹐以王立賢等四士人各付朱檄﹐分往興濟﹑東光﹑淸縣﹑獻縣四處諭彼處士民書吏﹐卽擒僞官解軍前者﹐以功論。如隱匿縱逃﹐發兵屠剿。是夜﹐官皆就縛。初三日夜﹐俱逮至滄﹐斬之。

初六日﹐聞賊大敗﹐焚宮室西遁﹐傳太子入平西營。又數日﹐忽聞攝政王剃頭告示﹐人心復驚懼。久之﹐旋得免剃令。

予以旣經鼎革﹐戰守靡施﹔且詔命在身﹐當圖竣事。欲行﹐滄人不彊畱。蓋予在滄城守匝月﹐未嘗派一餉﹑戮一人﹑動一官庫﹐兵民頗徳之。予於二十八日啟行﹐抵臨淸﹐與眷屬會。先是﹐老君堂之厄﹐踉蹌南竄﹐賊徧河上﹐舟子尙未忘情﹐時側目焉。至臨淸壩﹐塞不能行。二更時﹐家人偶往岸﹐忽舟子大呼曰﹕將軍令﹐凡婦女擄入官﹔汝輩速逃命。悉驅入水﹐幾溺﹔遂搖舟去。子女不能攜﹐啼不休﹔恐爲賊覺﹐皆棄置亂石中﹐婦輩往土墻內匿。僕反失舟﹐大驚無所措。徐聞啼哭聲﹐始得所在﹐借寓舊交徽人範監生家。予至臨﹐亦假館於此。癸未進士淩駉﹐以起義駐臨﹔聞予至﹐如獲右臂﹐謂曰﹕西北已矣﹐東南尙可爲﹗淸源乃漕運咽喉﹐有標兵勇悍可用﹔予當此一面﹐君當往濟南招集諸郡義丁﹐可成一旅。我兩人如左右手﹐不能脫然付理亂於不聞也。予曰﹕度力識時﹐河以北非我有也。一木之支﹐徒費心力﹔不若渡河議大事﹐尙有萬全。旬日後﹐募馬兵百二十人﹑步兵八十人南發。

七月﹐過淮上。八月﹐至南京﹐仍宣詔旨湔除訖﹐具疏聞滄州事﹐繳僞印﹑僞符共十七件。王楨等下部優敍﹔惟劉孔和與劉澤淸通譜交善﹐澤淸招飲夜醉﹐論詩不合﹐遂被殺﹐惜哉﹗

野史氏鄒漪曰﹕端伯先生以奉詔閒曹而倡復仇義舉﹐斬十八員從逆賊首﹑奠四十日抱恫皇靈﹔忠孝慷慨﹐固不待言矣。而予讀其滄州紀事﹐纚纚千言﹐層折流連﹐情事如畫。於其餐風宿露﹐見先生之履險全身﹔於其易服分舟﹐見先生之知幾通變﹔於其用賊攻賊﹐見先生之智深勇沈﹔於其宿北渡南﹐見先生之識時觀變。然則先生殆文武全才﹐上馬殺賊﹑下馬賦詩﹐而非可僅以繡虎雕龍目之也。至若舟人之婦﹐一言而弭殺機﹔蘇氏之子﹐傾蓋而多俠气﹔與夫茶亭之僧﹑居停之賈氏伯仲﹐尢爲可嘉﹐遠過忻城輩萬萬矣。北使紀略

陳洪範撰

闖寇肆虐﹐逼犯北京﹔先帝賓天﹐宗社淪喪。洪範世受國恩﹐邇年廢居海濱﹐驚聞異變﹐泣憤同仇﹔徒跣至鎭江﹐史閣部招同過江﹐議安將士。忽接禮部札付﹐奉旨召對﹔始知爲吳三桂借兵破賊﹐顧大宗伯薦往北使。蒙皇上面命﹐謹對﹕國事多艱﹐惟命所之﹐義不敢辭。但使事甚重﹐非武臣可以專任﹔必得文臣同往。部議﹕兵部侍郎左懋第﹑太僕寺卿馬紹愉偕行﹐以銀十萬兩﹑金一千兩﹑緞絹一萬疋爲酬�之儀。因以祭告祖陵﹐奠安先帝後﹐封吳三桂爲薊國公。本鎭恐�情甚�﹐事難遙度﹔就中機宜﹐必奉廟算可以奉行。具疏上請﹐復蒙皇上召對親切﹐羣臣廷議僉同。

七月十八日﹐銀幣甫齊﹐始得開舟。行至瓜儀﹐原請借用各鎭馬騾﹐鮮有應者﹔箱鞘繁重﹐苦不能前。至淸江浦﹐雇騾市馬不足馱運﹐分畱緞絹從河汛舟﹐劉東平﹑田淮撫各發兵二百餘名護送。

十五日﹐渡黃河。

二十一日﹐至宿遷﹐忽接�使唐起龍等六人賫攝政王書與本鎭﹐事涉嫌疑﹐不敢遽進﹔當卽具疏奏聞。念已奉使在道﹐難以中阻﹐與左﹑馬二使酌議前行。

二十五日﹐至馬蘭屯﹐爲沂﹑滕之衝。時值土寇劫屯﹐聞本鎭至﹐半夜遁去。次日﹐委標下游擊孫國柱執本鎭與尢部院諭牌招撫﹐仍畱國柱在本屯﹐團練鄕勇﹐卽有土寇千人就撫爲兵﹔八寨俱散﹐一方獲全。

九月初一﹐至望冢貢家樓﹐遇土寇千人﹐劫馱打仗﹔護行將士追殺數十人﹐寇退﹐箱鞘無恙。

初五日﹐至濟寧州。�官不許近城棲宿﹐放炮吶喊﹐有欲出打仗狀。夜宿五里鋪﹐次晨移駐二十里鋪﹐以待水運緞幣﹔四日不至﹐差參將王茂才沿河催運。自渡河來﹐村落凋殘﹐巷無居人。將士裹糧﹐露宿濟寧﹔以士民爲�用﹐槪不納兵。

初九日﹐將借護兵將發之南回﹐沿途另雇土著鄕兵護行。至汶上縣。�官總河楊方興統兵相遇﹐本鎭告以通好之意。彼言謀國要看大勢﹐我國兵彊﹐如要和好﹐須多運漕糧來﹐我們好說話﹐只是儞南官要我攝政王早收一統之業耳。本鎭對以逆闖未滅﹐正當南北同心﹔降官說話﹐如何輕聽得。

十五日晚﹐臨淸有舊錦衣駱養性——�用爲天津督撫﹐遣兵來迎。

十八日﹐至徳州。有�官巡撫山東方大猷告示云﹕奉攝政王令旨﹐陳洪範經過地方﹐有司不必敬他﹐著自備盤費。陳洪範﹑左懋第﹑馬紹愉止許百人進京朝見﹐其餘俱畱置靜海。祖澤溥所帶多人﹐俱許入京等語。味其語意﹐目中已無使命。次早﹐傳告示之傍﹐有匿名一示云「我乃俯僂而循﹐汝猶正立而面﹔原非不令而行﹐何怪見賢而嫚」四語。殊可駭異﹗疑爲地方無賴借端中傷使臣也。及有報稱目擊誰寫貼者﹐惟揭示存照而已。復聞�官知州將匿名示句抄報至北﹐攝政王令馮銓解說「此語乃是罵王」﹔王益滋不悅矣。至滄州﹐本鎭與左部院商確相見之禮如何﹔若執不見﹐當日面承召對﹐天語丁寧﹐恐無以通好濟國事。因集馬太僕﹑梅主事各參謀共議﹐僉云﹕時勢異殊﹐但濟國事﹐不妨稍從委曲。再四躊躇未協。次日﹐左部院出首輔主議廷臣覆疏二通以示本鎭﹐始知閣議中以屈膝爲辱命﹐尊天朝體﹔議論乃定。因悉議中以關外甌脫與之﹐許歲幣不得過十萬﹔覆疏中「有酬而非款」等語。此由閣議時第知吳三桂借名逐寇﹐不知踞都攺號。��如此﹐諒難受我�索﹔使臣惟有不屈共矢矣。

二十六日﹐駱養性親到靜海縣﹐將三使臣所帶官丁止許百人進京﹐余盡安置靜海古寺中﹐以�官守之。養性𨿽奉旨﹐語言之際﹐似尙不忘故國。諜者偵知以報﹔攝政王怒﹐疑養性﹐削職逮問。且京城內外訪察甚嚴﹐有南人潛通消息者﹐輒執以聞。陷北諸臣﹐咸杜門噤舌﹐不敢接見南人﹔而甘心降�者﹐惟言絕通好﹑殺使臣﹑下江南﹐以取容悅。山東僭踞﹐皆王永鰲﹑方大猷爲政﹐聞其屢疏極言不可和狀。嗣王永鰲﹐其裨將縛之轅門﹔羣唾其面﹐爭臠割之﹕足以昭降�之報。

二十九日﹐至河西務。聞主已入都﹐擇十月初一日登位﹐不便遽前﹔差官王廷翰﹑生員王言假以副將聯名帖送內院。馮銓見帖寫侍生﹐厲聲曰﹕入國問禁﹐何無攝政王啟﹐輒敢持帖來見我﹗王言曰﹕夫使奉本朝皇帝之命﹐致謝淸朝。大使行過濟寧﹐已艸一啟﹐欲先達攝政王﹔及抵徳州﹐見有「不必敬他」之說﹐因此中輟。今差官此來﹐正是問禁。馮銓語塞﹐而厲稍平。徐曰﹕不收汝帖﹐可卽進京來見。

初五日﹐至張家灣。因貽攝政王啟﹐大意言爲國以禮﹐三使奉禦書﹑禮幣而至﹐禮宜遣官郊迎﹐豈有呼之卽入之禮﹗復艸一書與內院諸臣。王言至內院﹐兩見洪承疇似有不安之色﹐含涕欲墮﹔謝升時而�帽﹑時而南冠﹐默然忸怩﹔馮銓則惟其所言﹐岸然自志。內院首剛陵榜什問﹕何以不徑進來﹖王言告以禦書不可輕褻﹔若不差官去迎﹐使臣寧死不敢前進。

初十日﹐差禮部官又奇庫迎至張家灣。祖澤溥差原同參將辛自修二人至灣說﹐攝政王見啟﹐意頗善。其父祖大壽傳言﹕少有機會﹐無不效力。暗遣人相聞三桂。三桂傳言﹕淸朝法令甚嚴﹐恐致嫌疑﹐不敢出見。令所親來致意﹐終身不忍一矢相加遺。三桂旋西出剿賊。

十二日﹐鼓吹前導﹐捧禦書從正陽門入城﹐使臣隨之﹔左部院素服﹑素帷﹐�將使臣及官兵人等送至鴻臚寺居住。�欲以禦書送至禮部﹐捧書者卻足不敢前﹔時已天晚﹐因亦迎入寺中。關防甚嚴﹐內外不許舉火﹐俱�傳送﹐官丁饑寒殊苦。

十三日﹐有禮部官數人至寺﹐問南來諸公有何事至我國﹖三使應之曰﹕我朝新天子問貴國借兵破賊﹐復爲先帝發喪成服﹔令我等賫禦書﹑銀幣﹐前來致謝。官云﹕有書可付吾們。應之曰﹕禦書禮宜送入貴朝﹐不宜輕投儞部。官云﹕凡進貢文書﹐俱到禮部轉啟。應之曰﹕天朝禦書﹐何得以他國文書比。官云﹕說是禦書﹐吾們也不收罷。作色而去。�以謝禮爲貢﹑以天朝禦書同於他國貢文﹐以故禦書不敢輕與。

十四日﹐剛陵榜什率十餘人俱夷服﹑佩刀直登寺堂。剛陵踞椅上坐﹐諸人坐他右氈上。通事指他左氈曰﹕你們坐此﹗左部院正顏曰﹕我們中國人﹐不比儞們坐地慣﹔快取椅來。遂取椅三﹐與剛陵相對而坐。通事車令﹐卽剛陵之弟﹔其人狡黠舌辧﹐通夷﹑夏語。曰﹕我國發兵爲你們破賊報仇﹐江南不發一兵﹐突立皇帝﹐這是何說﹖三人曰﹕今上乃神宗皇帝嫡孫﹐夙有聖徳﹔先帝旣喪﹐倫序相應立之﹐誰曰不宜﹖曰﹕崇禎帝可有遺詔杏﹖三人曰﹕先帝變出不測﹐安有遺詔﹖南都聞先帝之變﹐會今上至淮﹐天與人歸﹐臣民擁戴﹐告立於髙皇帝之廟﹐安事遺詔﹗曰﹕崇禎帝死時﹐你南京臣子不來救援﹔今日忽立新皇帝﹖應之曰﹕北京失守﹐事出不測。南北地隔三千餘里﹐諸臣聞變﹐整練兵馬﹐正欲北來剿賊﹔傳聞貴國巳發兵逐賊﹐以故不便前來﹐恐疑與貴國爲敵。特令我等來謝﹐相約殺賊耳。曰﹕你們向在何處﹖今日卻來多話。左曰﹕先帝遭變時﹐我正在上江催兵﹔陳總兵﹑馬太僕尙在林下。曰﹕汝催兵曾殺得流賊否﹖左曰﹕我是催兵剿張獻忠﹐闖賊也未曾敢犯上江。曰﹕汝服孝服﹐便是忠臣麼﹖本鎭應之曰﹕左部院是母喪﹐不是國服。曰﹕毋多言﹐我們已發大兵下江南。左曰﹕江南尙大﹐兵馬甚多﹔莫便小覷了﹗�聞「江南尙大」之言﹐覺有不悅。本鎭應之曰﹕我等原爲攝政王發兵破賊﹑又爲先帝發喪成服﹐皇帝命我等賫禦書﹑銀幣數千里遠來﹐原是通好致謝﹔何得以兵勢恐嚇﹖果要用兵﹐豈能阻你。但以禮來﹐反以兵往﹔不是攝政王起初發兵破賊之意。況江南水鄕﹐�騎能保其必勝乎﹖剛陵不答﹐徑起而出。

十五日﹐內院官率戶部官來收銀幣。對之曰﹕銀幣是送你們的﹐正該收去。將銀鞘十萬﹑金一千兩先付﹐蟒緞二千六百疋﹑余緞絹尙在後運也。私計吳三桂旣不出拜詔﹐則萬金可以無與﹔�見十萬外尙有餘鞘﹐輒起攘奪。告之曰﹕銀一萬兩﹑緞二千疋﹐是賞吳三桂的﹔旣到此地﹐你們亦收去轉付。諸人撫掌踴躍﹐負馱而去。目擊�情﹐事勢難爲﹔密修寸楮﹐令都司車鎭遠逾垣而出﹐馳報史﹑馬二輔﹐早飭備禦。嗣聞西寇勢急﹐連日八王子領兵出彰義門往西剿賊。過此數日﹐封鎖寺門﹐杳無消息。令人密探﹐聞攝政王問內院諸人﹕南來使臣如何處他﹖十王子曰﹕殺了他罷。攝政搖手。馮銓曰﹕剃了他發﹐拘畱在此。攝政不答。洪承疇曰﹕兩國相爭﹐不斬來使﹔難爲他們﹐下次無人敢來了﹗攝政曰﹕老洪言是。遂有放回之意矣。

二十日﹐車令送祖溥澤同來參將辛自修﹑姜琦等八人至寺稱﹕祖錦衣﹐他父親畱他不去了﹔同來官丁送在這邊﹐同回南去。辛自修言祖錦衣十六日被逼令剃頭﹐痛哭一日夜。自言奉命同來﹐圖成好回南﹔今爲所苦﹐至死不忘國家等語。

二十六日﹐剛陵至寺﹐說你們明早卽行﹐我已遣兵押送至濟寧﹔就去報儞江南﹐我要發兵南來。三使云﹕奉命而來﹐一爲致謝貴國﹐一爲祭告陵寢﹐一爲議葬先帝﹔尙要往昌平祭告�。曰﹕我朝已替你們哭過了﹑祭過了﹑葬過了﹐你們哭甚麼﹖祭甚麼﹖葬甚麼﹖先帝活時﹐賊來不發兵﹔先帝死後﹐擁兵不討賊﹔先帝不受你們江南不忠之臣的祭。本鎭應之曰﹕果不容我們攺葬﹐願畱銀二千兩﹐煩貴國委官督工如何﹖曰﹕吾國盡有錢糧﹐不須你們﹔已葬了﹐不必攺葬。出檄一通﹐當堂朗讀﹔三使坐而聽之﹐隨粘寺壁。大約以不救援先帝爲罪一﹐擅立皇帝爲罪二﹐各鎭擁兵虐民爲罪三﹔旦夕發兵討罪等語。左曰﹕今上賢序俱應﹐何爲擅立﹖曰﹕前已說過了﹐不必再言。本鎭曰﹕原爲講好而來﹐今竟講不得好耶﹖曰﹕來講﹐河上可講﹑江上可講﹐隨地可講。本鎭曰﹕流賊在西﹐猖獗未滅﹔貴國又發兵而南﹐恐非貴國之利﹗曰﹕你們去﹐不要管吾﹗

二十七日早﹐�官二帶兵三百﹐立促出京﹔督押隨營安歇﹐不許一人前後﹑一人近語。

二十九日﹐至河西務。仰望諸陵﹐近在咫尺﹐不得一謁祭告﹐哀痛不禁﹔卽在河西務整備祭品﹐設位遙祭﹐文武將士皆痛哭失聲。

初一日﹐至天津。遇後運緞絹﹐有�差戶部主事一員押之而北。

初四日﹐行過滄州十里﹐忽見�官車令帶兵四五十騎追左﹑馬二使復回北京。本鎭曰﹕三人同來同歸﹐柰何復畱二人﹖官曰﹕畱二位暫當住住﹐你可速回南去傳報﹐報我大兵就來。�兵逼二使而北﹐擁本鎭南而不許敍別。左部院惟於馬首曰﹕我以身許國﹐不得顧家﹔致意我朝當事諸公﹐速防河﹑防江﹗本鎭此時同出獨歸﹐肝腸欲裂矣。或傳�使王之佐﹑魏之屏等三人使南﹐王之佐畱之不回﹔初一日﹐魏之屏北歸至京﹐有他言﹐故來追去。總之﹐����變幻莫測也。

十五日﹐行至濟寧。途遇王之佐﹐因托其善爲我辭﹐早還二使。

十六日﹐北兵押過濟寧二十里而回。途中知宿遷之失﹐急從徐州渡。開�發兵三股﹐北來及各處調合諸營約有數萬﹐暫在濟寧養馬﹐便欲南侵。又聞調取麗舟數千﹐從海而南﹔防河﹑防江戰守之具﹐所當急爲有備者也。

洪範勞苦備嘗﹐奉使無效。自維衰朽﹐稍免斧鉞﹐決計乞閒。惟是往返情事﹐逐日筆記﹐一字不敢虛僞。其諸人至寺嫚語﹐尙多難以詳述。姑記大略如此﹐聽髙明垂鑑焉。謹記。

袁督師斬毛文龍始末

李淸撰

崇禎二年己已五月二十二日﹐遼東督師袁崇煥牌仰旗鼓司查東江官兵在淸江者給賞。隨登岸﹐輕騎。標下各官當有龍武右營都司金鼎卿帶船二十八隻接應﹐俱列坐觴酒。

二十四日﹐賞東江官兵每員行糧二斗﹐登岸試放佛郎機大炮﹐遠者相去五﹑六里﹐近者相去三﹑四里。登嶺之顚﹐極目指畫形勢﹐云可議屯也。

二十五日午時分﹐東北風起。自北汛江開洋﹐歷大王山﹐風轉。是夜大霧﹐諸船在大洋行一夜。次早﹐收泊中島。

二十六日﹐齊泊雙島。

二十七日﹐南風極大﹐未開船﹐見本島白骨暴露。各戶口賫發﹐立散諸將領。有登州海防左營遊擊尹繼阿叩見﹐蒙調兵船四十八隻到來。

二十八日午時﹐風順開船。歷松木島﹑小黑山﹑大黑山﹑豬島﹑蛇島﹑蝦蟆島諸處﹐遂泊島山﹔此處離旅順陸路十八里﹑水路四十里。旅順遊擊毛永義叩見﹐登島嶺﹐謁龍王廟﹔督師向眾云﹕國初中山王﹑開平王諸君始戰於鄱陽湖采石磯﹐再戰於沙漠北平﹔水戰勝﹐馬步戰亦勝﹐故得驅逐胡元﹐以成一統。今水營止以紅船自守﹐豈驅騎入水戰乎﹖本部院若復河東﹐不以水汛艸艸了事﹐且並用之於陸地﹔各將毋得虛冒。賜各將酒飯。快船稟報毛帥已到﹐未見。

六月初一日﹐毛帥見﹔上下交拜。毛帥親進禮帖三封﹑小飯三桌。傳入船去﹐毛帥側坐茶敍﹔旣敍﹐小飯﹔面與毛帥敍云﹕遼東海外﹐只本部院與貴鎭二人﹐務必同心共濟﹐方可結局。本部院歷險至此﹐欲相商爲進取計。軍國大事﹐在此一舉﹔本部院有个良方﹐不知患者肯服此藥否﹖毛帥曰﹕文龍在海外八年﹐也有許多功績﹔只因小人之言﹐致錢糧缺少﹑又無器械馬匹﹐不曾遂得心願。若一二應付﹐要幫助成功﹐也不爲難。辭回﹐傳免謝﹔分付船上不便﹐借島崖毛帥賬房待酒。督師屈體推誠密語﹐毛帥略無難色。二更後﹐方散。

初二日﹐毛帥請袁督師登島﹐相見禮畢﹐東江將官請毛帥又各夷丁叩見﹐討馬夷丁每名給銀一兩﹑米一石﹑布一疋。隨上席﹐毛帥親丁帶刀環遶。袁督師比退﹐與毛帥密語﹔三更方散。

初三日﹐督師差官謝酒。毛帥又設席相請﹐督師便服登島。又密敍至晚﹐方有傲狀﹔毛帥有不悅意態。酒散﹐袁傳副將汪翥入話﹐敍至五更方出。

初四日﹐賜東江兵三千五百七十五名﹐賞官銀每員三五兩不等﹑賞兵銀每名數錢。又將帶來銀十萬交卸東江官﹐明日傳齊。旗鼓王副將行文毛帥﹔自後旅順東行毛帥印信﹑西行督師印信。又行文傳諭恢復鎭江﹑旅順﹐俱著遵依。

初五日﹐傳各兵登崖楞圍﹐較射領賞。毛帥見﹐稟問老爺於何日起身﹖督師云﹕寧遠重地﹐本部院來日便行。今邀貴鎭盤桓﹐觀兵較射。毛帥欣從。督師云﹕明日不能踵辭﹔國家海外重寄﹐合受本部院一拜。拜畢﹐隨登島山。謝參將暗傳號令﹐各營兵四面楞圍﹔毛帥隨行﹐官百餘員俱繞在圍內﹐其兵丁截在外。督師問東江各官姓名﹐俱應姓毛。毛帥云﹕這多是敝戶的小孫。督師云﹕你們那里多姓毛﹐是出不得幾个這樣好漢﹐俱人人可用。我寧遠官有許多俸﹑兵有許多糧﹐尙然不足飽暖。念你們海外勞苦﹐每人只得米一斛﹔甚至家有幾口﹐俱分食此米。言念及此﹐情實痛酸﹗你們受我本部院一拜﹐當爲國家出力﹐自後不愁無餉。各官感泣﹐叩首再四隨行。問毛帥云﹕本部院節制四鎭﹐嚴淸海禁﹐實恐天津﹑登萊受心腹之患。今請設東江餉部﹐錢糧由寧遠送至﹐東江亦便。昨與貴鎭相商﹐必欲解銀自往登萊糶買﹐又必移鎭﹔定營制分旅順東西節制﹐並設道核稽國家所費。查兵馬錢糧﹐俱不見允﹔終不然﹐只管混帳﹐國家費許多錢糧﹐要這東江何用﹖本部院披肝瀝膽﹐與你說了三日﹐只道你回頭是岸﹐也還不遲。那曉得你狼子野心﹐總是一片欺誑到底。你目中無本部院猶可﹐方今聖天子英武天縱﹐國法豈容得你﹗語畢﹐西向叩請王命﹐著人將毛文龍拿下﹐剝去衣冠。文龍尙有抗拒意﹐督師又責曰﹕你道本部院是个書生﹐本部院卻是一个將首。你這毛文龍﹐欺君罔上﹐冒兵克餉﹐屠戮遼民﹐殘破髙麗﹐騷擾登萊﹐騙害各商﹐擄掠民船﹐變人姓名﹐淫人子女﹕這是你該死罪案。今日殺了你﹐本部院若不能恢復遼東﹐願試尙方以償你命。又宣言東江各官曰﹕毛文龍這樣罪惡﹐你們說他該殺不該殺﹖若本部院屈殺了他﹐你們就上來殺我。眾將官相對失色﹐叩頭哀告。文龍語塞﹐但云﹕文龍有罪﹐自知該死﹐求督師老爺開恩。督師云﹕你不知國法久了﹐若不殺你﹐這一塊土非皇上所有﹗遂西向叩請尙方寶劍﹐令水營都司趙一枝﹑何麟圖監斬。旗牌官張國柄執著尙方劍斬毛文龍首級於帳前﹐卽分付將頭付他親人﹐備棺木殮安葬圍外。是時﹐兵丁洶洶﹐見我兵嚴整﹐勢不能犯。督師又喚東江各官來見﹐諭曰﹕本部院今日只斬毛文龍一人以安海外兵民﹐還是殺人安人。你各將照舊供職﹐各復本姓﹐爲國報效﹔罪不及你﹐不必憂疑。又分付將東江兵二萬八千分爲四協﹐殺其父﹑用其子﹐以毛承祿管一協兵﹐以旗鼓徐敷奏管一協兵﹔還有二協﹐東江眾官保遊擊劉興祚﹑副將陳繼盛二員管之。又分付東江官兵久被毛帥剝削﹐將帶來銀十萬賞各島兵﹐一員各賞銀三兩﹐名爲張賞功。東江旗鼓馮有時將見在官兵一千八百員共賞銀五千四百兩﹐以張信賞必伐之意。其餘四協﹐照例給賞。又諭馮旗鼓速差人往旅順宣諭﹐又諭將毛帥印繳來﹔東江事務權著陳繼盛代管﹐俟一協能建大功﹐卽將此印題授。諭畢離島登舟﹐發牌一面曉諭安撫各島軍民﹐票行登州遊擊尹繼阿速備艦船二十隻候用。又用文龍子毛承先安撫後﹐所欠商銀﹐著辦償還。髮小帖云﹕戶部委官陳越禮授守備﹐督運各島糧餉﹔又發犒賞四協紮付。又差官查島中冤獄﹐並擄來客商船隻﹐俱卽查報商人洪秀等十名訖。至夜﹐請徽州朱相公拂纓上船敍坐﹐一更方散。

初六日﹐命備酒席﹐督師親詣文龍棺前拜祭云﹕昨日我奉皇上命斬你﹐是朝廷法﹔今日祭你﹐是本部院情。遂下淚﹐各官將俱下淚感嘆。

初七日﹐登山試炮試演。

初八日﹐差中軍官往皮島取劍並符驗。

初九日﹐往旅順。官軍迎接布置畢。

初十日晚﹐開船。

十一日﹐抵寧遠。是夜風大。

十二日早﹐過江進城畢。

