會匪紀略孫衣言撰金錢會匪起於咸豐八年。有賣筆者金華周兆榮﹐流寓靑田﹐粗識字﹐能卜卦﹐取妻於靑田小溪﹐以妖術教人喫菜。入其教者﹐出錢二百五十﹐投沸湯中煮﹐焚以符咒﹐取湯飲之﹐刀棒不能傷﹐謂之「銅錢壯」﹐聚於永嘉靑田之山中。是時粵賊已陷處州﹐村民懼引寇﹐一夕糾眾掩之﹐毀其巢。而靑田令亦名捕兆榮甚急﹐兆榮遂走溫州﹐流轉至平陽錢倉鎭﹐易名曰周榮。趙起者﹐錢倉埠役﹐設店以寓客﹐嘗以結盟拜會﹐聚諸惡少年。旣而周榮至﹐復謀聚眾斂錢﹐自云得金錢七於山中﹐後當貴。於是與姦民朱秀三﹑謝公達﹑繆元﹑張元﹑孔廣珍﹑劉汝鳳等八人﹐合謀爲金錢會﹐而先誘錢倉汛外委朱鳴邦使入會﹐依托錢倉山廟神以惑眾。入會者﹐納錢五百於會首﹐則詣廟神﹐誓無負約﹔人給大銅錢一枚﹑紅帖條約一紙﹐無少長老幼皆相呼曰兄弟。其錢文曰「金錢義記」。其帖分八卦﹐卦以三千人起﹐數至五六千人﹐以張聲勢。又自言賊渠白老三者﹐平陽人﹐陰授以號令﹐入會者無賊禍。於是從者日眾﹐平陽商賈﹑富民至以賄購僞錢。平陽縣知縣惟本不能制﹐亦不敢言賊狀。其明年﹐黨漸眾﹐瑞安金穀山﹑小篁竹等處姦民皆附之。金穀山﹑小篁竹者﹐瑞安江上流﹐去城六十里﹐民多業椎埋。趙起謀結爲己用﹐令其黨謝秀球持大錢數千以來﹐生員潘英﹑林景瀾﹑鄭日芳﹐姦民黃孔標﹑林福瑞﹑黃梅宇等皆入會﹐益四出誘脇﹐漸蔓延瑞安西北鄕。於是予弟鏘鳴方以翰林侍讀奉命在籍團練﹐睹亂萌﹐乃言之署巡道志勛﹑署知府黃惟誥﹐謂粵賊在括﹐而姦民嘯聚﹐啟寇心﹔且內亂起﹐益無以捍賊﹐宜及初起痛懲之﹐可無煩兵力。而道府以爲地方官無言賊者﹐殊不爲意。銅匠王秀錦者﹐故會黨﹐爲趙起散僞錢﹐頗獲利﹔乃益自鑄錢﹐散之平陽東鄕。趙起惡其攘利也﹐倡言屏之。而平陽貢生程殿英亦與秀錦合謀散錢。其子方系平陽獄﹐殿英謀篡取之﹐翟惟本懼。朱鳴邦以語趙起。趙起方與秀錦﹑殿英隙﹐且欲假官以立威﹐遂糾黨數千人入平陽城﹐捕殿英﹐燒其屋。秀錦乃自首於官﹐願出會。趙起之入平陽城也﹐旗幟甚盛﹐起與其黨朱秀三﹑謝公達握劍指揮﹐入則踞坐試士院。平陽人大駭﹐而惟本甚徳之﹐重犒以去。於是勢益張﹐民犯法卽投入會﹐益斂民財﹐置器械。自平陽城循江以南至南北港﹐循河以東至瑞安﹐多通賊。時咸豐十年也。趙起之入平陽城﹐平陽人有言之道府者﹐道府頗以爲疑。其明年二月﹐起黨有馮阿三者潛入郡被獲﹐搜得各城門鑰。道府懼﹐以詰惟本。惟本自以首先召賊﹐益諱賊﹐遂謂馮阿三﹐秀錦黨也﹐無與趙起事。會姦人某者謀調停爲兩利﹐議假賊以團練名﹐言之惟本﹐謂賊願攺會爲練。惟本喜﹐言之道府﹐道府以爲然﹐使縣給牒爲團練。於是起豎旗平陽城南﹐逼平陽知縣翟惟本﹑平陽副將王顯龍共祭旗。民以爲官皆從賊也﹐爭受賊僞錢。而道府謂賊眞爲練﹐不復言辦賊﹐賊益不可制。鏘鳴復力爭之道府曰「趙起﹑周榮等﹐人人知其爲賊﹐正其爲賊乃可辦。今妄謂之團練﹐使賊有所藉以脇民﹐而民反無辭以抗賊﹐是官驅民從賊也﹐禍且不救。且團練者﹐各團其鄕﹐今賊方遣黨四出﹐播僞錢﹐結營弁﹑衙役及郡邑小人﹐其意果何爲﹖而官謂之團練﹐此淮南北覆轍也﹐不可不深思。」而道府先入惟本言﹐謂賊當漸解。是時王壯湣公有齡來撫浙﹐鏘鳴復寓書陳之王公。王公以詰道府﹐而道府果言賊已攺團練。王公知其僞﹐責悉獻僞錢乃聽爲練。道府噤不敢復言﹐而賊之散僞錢益甚。鏘鳴謂官不可恃﹐乃謀益治團務﹐逐鄕以爲團。凡入團者無入會﹐冀漸披賊黨。瑞安民稍稍出會求入團。貢生陳安瀾者﹐林洋﹝垟﹞富民也﹐方受縣牒團江南岸。而林洋﹝垟﹞姦民金子蓉﹑郭巷姦民陳丙式等皆會黨﹐不利林洋﹝垟﹞團練﹐遂仇陳安瀾﹐糾其黨﹐拔團練旗﹐樹賊幟。安瀾訴之郡﹐郡遣縣丞羅惇樛往偵﹐獲匪黨鄭步髙以歸。趙起聞之怒﹐糾其黨二千餘人聚錢倉。平陽民告變於翟惟本﹑王顯龍﹐請詰以所爲﹔惟本﹑顯龍皆不省。安瀾亦請於郡縣﹐求得官兵助民團﹐郡縣亦不省。賊遂以六月二十六日劫林洋﹝垟﹞﹐焚陳氏及謝氏賊數千人﹐建旗鼓往來平陽城﹐惟本﹑顯龍不敢問﹐亦不實言狀。陳安瀾旣被焚﹐訴其事於郡﹐鏘鳴復力言之道府。於是總兵葉炳忠議撥溫州營兵四百﹑瑞安營兵一百往剿賊﹔而瑞安姦人沈渙瀾者故通賊﹐受賊旨沮之。副將趙振昌謂趙起眾甚盛﹐且已爲團練矣。胡用兵﹖復爲賊黨造私書﹐痛詆團練﹐因幕客某以達惟誥﹐又因振昌以達炳忠﹐益爲賊遊說。巡道志勛與惟誥﹑炳忠本畏賊﹐得此書﹐益謂趙起眞不反﹐反以咎團練﹐遂不復言撥兵。七月四日﹐郡檄前永嘉令髙梁材赴平陽察林洋﹝垟﹞事。梁材先詣鏘鳴問計﹐鏘鳴告以無他計﹐但幸以實聞。梁材至平陽﹐惟本招趙起等來﹐置酒﹐梁材﹑惟本與賊飲甚歡。及返瑞安﹐遂爲撫議﹐謂趙起願出金子蓉等以易步髙﹐而與官約無得深罪子蓉。子蓉等延不出﹐而趙起復焚雷瀆溫氏。溫氏﹐平陽大姓﹐丁壯數千人﹐所居漁塘﹑雷瀆﹐逼錢倉﹐而誓不入會。生員溫和鈞﹑和鏘亦皆受牒爲團長。賊恨甚﹐至是襲焚溫氏屋。和鈞﹑和鏘來告急﹐鏘鳴乃挈以赴郡﹐與俱見道府﹐具言賊屢焚劫﹐不治將益肆。然賊烏合﹐初起無槍炮﹐但得官兵數百助民團﹐可一擊散﹔而道府皆以兵力不及辭。刑部主事黃體立復力請之惟誥﹐惟誥亦辭﹐且曰「殺人放火﹐報復之常﹐禍皆由團練﹐無與郡縣事﹗」而賊黨蔡惟屏者﹐方在郡偵﹐具以告賊﹐賊益橫。八月九日﹐髙梁材復自郡至瑞安。志勛﹑黃惟誥議撫﹐而趙起已約期大舉﹐樹帥字旗錢倉江上。陳安瀾等益懼﹐乃謀自以團練擊賊﹐傾貲募臺州船三十艘﹐令武舉遊飛鵬督以行﹐而與溫氏團約水陸夾攻賊。十六日﹐臺州船航海薄錢倉。時賊方晝夜鳴鼓舉事﹐見臺船至﹐倉猝四散。船上勇爭上岸﹐焚賊屋。趙起與其黨奔錢倉山﹐麾旗以集眾﹐眾不應。起懼﹐謀自盡﹐其黨有止之者。而溫氏團誤師期﹐稍稍逸去。先是﹐遊飛鵬旣以臺船行﹐又密募閩勇二百由陸攻錢倉。髙梁材及永嘉令陳寶善以道府意陰沮之﹐故水師無援。然賊方謂官兵至﹐懼甚﹐其黨或納僞錢以求免﹔旣而知臺船非官意﹐乃復聚。臺船旣退﹐賊知雷瀆夾攻之謀﹐遂以十九日攻雷瀆﹐溫和鈞與其父儒業﹑妻陳氏皆死之。而先一日﹐平陽民獲賊諜﹐搜得賊書二函﹐其一約江西各鄕賊攻平陽﹐其一約金穀山﹑小篁竹各鄕賊攻瑞安﹐而官未之知也。瑞安舉人葉寶衡等復奔郡告變﹐言之至痛哭﹐而知府惟誥怒謂瑞安人好事﹐仍不省。府吏有通賊者﹐復以語賊﹐賊喜。髙梁材往來議撫久無成﹐憤甚﹐遂與瑞安令孫傑謀以激變坐陳氏﹐言之道府﹐且謂瑞安團董曾鴻昌﹑朱鼐等妄言剿賊﹐梗撫議。瑞安人怒﹐相率詣縣署﹐詰梁材與賊飲酒求和狀﹐梁材匿不敢出﹐而賊已有所聞﹐反益急。二十日﹐金穀山賊首潘英等率其黨千餘人焚予安義堡屋。先是﹐瑞安人聞賊約攻城﹐知必先及予﹐言於孫傑﹑趙振昌﹐謂賊禍及孫氏﹐則郡縣皆不能無事﹔而賊無火器﹐團練亦無火器﹐宜速撥槍炮手護孫氏。及是﹐余復告急於縣令﹐請速撥兵助民團﹐而趙振昌復不省。及予家被焚﹐賊果謀乘勝攻瑞安﹐以雨甚散去﹐瑞安始戒嚴。而髙梁材猶在瑞言撫﹐猶言趙起事止劫村莊﹐非聚眾謀逆﹐且自辯無納趙起賄﹐揭示於縣門。瑞安人大嘩﹐梁材卽日去。又三日﹐賊首朱秀三率黨薄平陽﹐焚城外遊氏﹑余氏屋﹐連劫諸富民﹔翟惟本猶不報。瑞安人復告急道府﹐道府亦不省。於是縣丞趙榮興﹑訓導戴咸弼復赴郡乞援師﹐而瑞安城守者獲賊諜五人於百總楊世勛家。蓋世勛久通賊﹐而五人者謀焚藥局爲內應﹐遂並世勛系之獄。其明日﹐賊首蔡華率黨據嶼頭﹐盡統隔江之賊逼瑞城。而知府黃惟誥猶持撫議﹐以二十七日抵瑞安﹐爲好語出示以招賊﹐不知賊已約期攻郡也。二十八日﹐平陽賊首趙起﹐瑞安賊首潘英﹑蔡華等率其黨二千餘人分道犯郡城﹐由三角門入。入則先犯試院﹐殺捐輸委員前麗水典吏許象賢﹔署永嘉場大使王恩溥走以免﹐失永嘉場印﹔入道署﹐殺一人﹐巡道志勛與其妻子走以免﹐失道印﹔入府署﹐殺數人﹐惟誥叔父某死焉﹐失府印﹔入縣署﹐知縣陳寶善先出免﹐殺數人﹐寶善叔父某亦死焉。賊遂分黨焚南門民居﹐大掠城中。總兵葉炳忠聞變﹐召其鄕人臺勇入禦賊﹐髙梁材亦召其鄕人廣勇入禦賊﹐槍斃賊數人。而賊皆揭竿持梃﹐聞炮聲卽驚潰﹐奪小南門出。賊之約攻郡城也﹐瑞安人先知之﹐以告惟誥﹐惟誥怒。告孫傑﹐孫傑飛書告於郡。郡城人知賊期者亦言之志勛﹐志勛笑曰「此自與團練斗﹐何與我事﹖且賊豈敢攻我城者﹗」二十六日夜半﹐瑞安告變書至﹐志勛猶挾數妓縱飲﹐飲已醉﹐不啟封﹔總兵得書﹐則已寢矣。二十七日城門甫開﹐而賊擁以入﹐至道署。志勛猶未起﹐聞殺人聲﹐始驚﹐跣以出﹐見賊卽返走﹐逾墻以逃﹐出東門﹐呼小舟渡江﹐匿江心寺﹔復逃至樂淸﹐匿樂淸城中。而是日賊已飽掠去。賊之攻郡城也﹐分遣二千人以窺瑞安﹐至橫山﹐聞城上炮聲﹐乃亦間走趨郡。比至郡南門﹐而先至者已敗去﹐城外團練槍斃執旗賊二人﹐遂亦潰去。而瑞安守城者聞橫山有賊蹤﹐相率請於惟誥求擊賊﹐惟誥笑不應。瑞民怒。擁惟誥至明倫堂﹐責玩賊欲何爲﹖惟誥厲聲曰「趙起等好百姓也﹐無妄言﹗」方中食﹐復就孫傑飲酒﹐而郡城警報至﹐且聞家中人被戕﹐失印信﹐乃大驚﹐自拊其膺以哭。瑞安人恨甚﹐爭詣署求見知府﹐知府匿不出。賊旣破郡城﹐而道府自以先諱賊﹐益不敢言賊狀﹐盡諉其咎於團練﹐謂賊因報復搶入城﹐印信被劫﹑被殺者皆不報﹐典史許象賢死亦不報也。二十九日﹐瑞安復獲賊諜一人﹐鞫之﹐則曰自郡來﹐其黨數人﹐先匿楊世勛家。世勛守北門﹐期賊至則開門﹐事成以代趙振昌。出前獲五人﹐並鞫之﹐語皆同﹐遂與世勛皆磔死。而是夜賊果犯瑞安﹐以內應絕﹐不敢近。明日﹐把總杜之才逾城遁﹐與世勛同守城者也。賊破郡城﹐一日去。永嘉令陳寶善知賊易與﹐卽返郡。而志勛匿樂淸三日不出﹐乃遣人求得之﹐逆以歸。然猶不敢言剿賊﹐趣民輸財治城守﹔瑞安令孫傑﹑副將趙振昌亦閉門圖自固。而賊以破郡城﹐頗惶懼﹐日夜相驚以官兵。旣偵官無出兵意﹐於是瑞安賊復以九月初三日出桐嶺﹐焚婁橋民居。明日復犯郡城﹐勇目徐文久﹑千總陳國泰逆擊之﹐乃退。是日﹐翟惟本復遣平陽人來議撫﹐而趙起已遣其黨取平陽營炮以去。瑞安城東並河諸鄕亦通賊。初六﹑初七日﹝﹑﹞﹐惟本連書來議撫﹐又約瑞安人至江南岸議。而是日賊分黨據南岸﹐瑞﹑平道梗。瑞安人以賊之日逼也﹐乃復請於道府﹐願自雇船勇爲禦賊計﹐會總督亦責溫州官玩賊﹐於是勇目於濟淸﹑陳錦瀾﹑陶保登﹑管士拱等千餘人至。十八日﹐千總孫純良率兵勇及城中義團攻南岸賊﹐純良不敢上岸﹐義團遂亦敗。十九日﹐千總沈作霖復率兵勇攻南岸賊﹐擊敗賊黨杜之才。二十三日﹐兵勇義團復攻南岸賊﹐於濟淸縛八十老人與一童子歸﹐孫令遣還﹐俾持諭解散﹐賊殺之。二十六日﹐瑞人所雇廣艇至瑞安江﹐巡道志勛與前永嘉令髙梁材﹑前瑞安令孫源皆來。於是知府黃惟誥在瑞安二十餘日矣。惟誥在瑞名辦賊﹐然猶冀以撫爲諱飾﹐言剿者輒爲所沮。瑞民知之﹐姑羈之城中﹐不復與計議﹐又時諷以署中被賊事。惟誥窘甚﹐思脫去而無計。會廣艇有先至者﹐民訛言巡道督兵來﹐惟誥乃詭言往迎﹐且計事。瑞民亦謂巡道來﹐則惟誥不足畱也﹐縱之去。惟誥去六日﹐志勛始至。而志勛亦惡言剿賊﹐以總督嚴檄﹐懼得罪﹐又聞賊所招海盜船已入江﹐不得已來瑞督戰。永嘉令陳寶善猶移書怵孫令﹐冀卒撫﹐而平陽賊已分黨破福鼎矣。志勛𨿽以廣勇來督戰﹐而恇怯畏賊﹔廣勇亦索輕志勛﹐無鬥志﹐日索餉。志勛屢渡江擊賊﹐輒敗。賊有乘大峃船至焦石者﹐城西團練擊走之﹐而志勛反不知。志勛以屢戰不利﹐謂廣勇需重犒﹐令知縣孫傑索城中富民財。傑以怒團長曾鴻昌﹐責鴻昌資數倍。城中人皆謂鴻昌冤﹐於是益怨志勛。而翟惟本復遣平陽士人來議撫﹐瑞人以爲志勛實召之﹐益怒。旣而管士拱﹑陶保登等以臺船渡江擊賊﹐志勛所督廣艇又不至﹐臺船亦怨。而生員張家珍倡義於湖石﹐以湖石團練數擊破賊。張家珍者﹐家貧無藉﹐然負气好義﹐有膽略。賊初起﹐密遣其黨招之﹐家珍大罵不從。賊謀殺家珍﹐家珍乃與所親林有森﹑謝學本等謀討賊﹐倡團於湖石營﹐前廩生髙王風等應之﹐於是大峃﹑孫山各村義民數千人皆從家珍﹐以十月十六日﹝﹞殺賊祭旗﹐連戰皆勝。乃遣其弟崇新與有森﹑學本間走靑田﹐達永嘉﹐請於知府黃惟誥﹑知縣孫傑﹐求撥槍手夾攻賊以分賊勢﹐守令皆不報。家珍遂獨往來自擊賊﹐殺賊數千人。賊謀西犯泰順﹐家珍遏之不得過﹐於是賊始不能傾巢出﹐而蔡華等據江南岸者勢亦孤。巡道志勛在瑞安二十日﹐未能少創賊。廣勇以索餉屢嘩﹐而臺勇又以廣勇屢誤﹐怒﹐於是勇目陶保登等相率去﹐瑞安城中守益單。而張家珍以二十四日﹝﹞戰死﹐其弟崇新代領之﹐復督以擊賊。賊聞瑞安守已撤﹐而張家珍死﹐湖石團練不足畏﹐乃聚眾平陽江口﹐復召海盜約期攻瑞安。瑞安令孫傑復告急於郡﹐郡不應。而賊果於二十五日由嶼頭渡江﹐薄焦石﹐海盜船亦揚帆抵西門﹐以巨炮攻城﹐城上亦以巨炮擊壞其一船。是夜﹐賊船盡聚橫山下。明日﹐賊自橫山來攻城﹐焚城北民居。明日﹐賊首趙起據城東龍山﹐分道來攻城﹐焚西門外民居﹐船盜亦上岸焚南門外民居﹐復分黨焚東門外民居。城三面煙焰漲天﹐城中大震。已而西城大炮不火而發﹐斃賊百餘人﹐賊始去。明日﹐賊復於城外遙縱火。是夜﹐城上嘩言小東門守者或通賊﹐乃以王國寶守東門﹐尋獲放火者三人殺之。明日﹐賊於龍山架巨炮以攻城。龍山府視全城﹐炮自上而下﹐聲如霹靂﹐飛彈如雨﹐皆從民家屋上過。副將趙振昌泣語守者﹐謀降賊﹐守者厲聲叱之﹐乃不復敢言。賊分道來撲城﹐復於城北新埭頭水淺處架橋以渡﹔城上炮斃十餘人﹐乃遁去。西城上亦炮斃賊無數。十一月初一日﹐城中富民各出谷﹐舂三日糧以給守陴者。自初守城﹐城中按戶具飯送上城﹐日四餐。城中人﹐無論士民﹐十六歲以上皆持械上城。城上見賊卽擂鼓﹐鼓聲作則陴間人皆滿。街巷民家戶皆懸一燈﹐婦女憑戶察姦人﹐夜明如晝。及是﹐貧民家家得米﹐守益堅。明日﹐賊列炮城東湧泉巷以攻城﹐又築炮臺於城北﹐又窺新埭頭﹔城上炮擊之﹐皆走。明日﹐龍山賊炮擊傷城上團丁數人﹐而其炮忽連炸﹐自斃數賊。其在城西﹐開炮者自燒其藥桶﹐又斃數賊。是夜﹐賊以船載薪﹐謀焚各水門﹐守者運石以塡門﹐覆濕苫於石上﹐又運水上城以備之。賊不來﹐而城中嘩言■■■通賊﹐爭求殺■■■■■■匿以免。明日賊分黨斷三都嶺﹐永﹑瑞道梗。賊伏城外破屋中﹐以擡炮擊城﹐墻隙瓦縫中﹐往往鉛彈飛出﹐從人左右穿而過﹐或裂褲墮帽﹐而不傷一人。賊旣退﹐城中民逾城出﹐盡燒城外殘屋﹐於是賊始無所藏。明日﹐閩師統領記名道張啟煊前軍至穗峯﹝丰﹞﹐離瑞安三十里。是日﹐賊攻城益急。賊撲城東洞橋﹐城上炮擊走之。又撲弔橋邊石牌樓下﹐以擡炮仰擊城﹐其藥桶忽自火起﹐城上嘩笑聲如雷。賊又潛伏西門外﹐夜半舁梯以緣城。梯重﹐舁者自相呼﹐守城兵覺﹐鳴鼓警眾﹐則一梯已倚城。急以鳥槍擊之﹐斃數人梯下﹐復以大小炮三面擊之﹐賊皆棄梯遁。兵丁陳鎭濤躍而下﹐斬一首﹐復上城。遲明﹐守城人出城取所棄梯﹐梯髙於城二尺﹐寬八尺﹐可五人並登﹐眾爲之愕然。東門外亦委數梯於道﹐眾取而毀之。於是賊攻城九晝夜﹐輒敗去。是日﹐悉銳攻城﹐期必破﹐又大敗去﹐賊知城不可得矣。賊之南焚福鼎也﹐閩督撫亦懼﹐乃檄福建記名道張啟煊自金華回救永嘉﹐前陜安鎭總兵秦如虎出福鼎﹐閩安協副將吳鴻源以水師航海援瑞安。水師甫出洋﹐風壞其船﹐不能來。而如虎以十月某日抵福鼎﹐啟煊以十月十九日抵溫州﹐新巡道亦由樂淸抵郡﹕皆奉督撫令剿滅賊。予弟鏘鳴謂事始可爲﹐乃復就啟煊謀討賊。而啟煊所部新挫於東陽﹐軍械缺﹐在郡二十日不能行。鏘鳴謀於永嘉富民﹐假錢四千緡以資啟煊﹐啟煊乃令益造炮船。至是軍械始完﹐而郡復雇臺﹑廣勇約剿賊。參將池惟屏以樂淸兵五百﹑勇目孫贊淸及予子詒谷以臺勇二百﹑先抵穗峯﹝丰﹞爲前鋒﹐前永嘉令髙梁材亦督廣艇行。初六日﹐廣艇駛入飛雲江。賊首趙起在龍山望見廣艇檣帆﹐卽率賊黨由城西竄去﹐蔡華繼走﹐城外諸賊黨聞風皆潰去。城東北諸鄕聞官兵至城外﹐賊走﹐則皆起殺賊﹐皆粉其眉以爲號﹐沿河數十里殺賊無算。賊首朱秀三走死於董田﹐生縛賊五百人送縣城﹐殺之城東小教場﹐皆破其腹而斬之﹐小教場賊屍如山﹐血流入河﹐水皆赤。賊或從東山走渡江﹐廣艇復擊沈其二船。賊自攻城被擊斃及是日被殺死溺水死者約五千人﹐而其死黨所謂兌字號者﹐皆平陽江西悍賊﹐被殺尢眾﹐於是賊精銳盡矣。明日﹐池惟屏等兵勇皆入城。十六日﹐張啟煊以閩軍至﹐駐軍於龍山。新瑞安令黃宗貴亦入城。十九日﹝﹞﹐賊復窺城西嶼頭。賊有渡江來者﹐兵勇擊走之﹐斬一首﹐則僧也。繼復擒一禿者﹐鞫之﹐則賊以趙起令﹐皆剃髮。起敗﹐而懼其黨散﹐故詐而髡之﹐自是賊益無以自脫矣。二十一日﹐北岸賊由廿四都逾嶺擾二都﹑三都﹐團練擊走之。是日﹐南岸賊亦謀渡江﹐團練截之不敢渡。平陽令翟惟本復遣前縣丞黃紹奎﹑訓導欽陛良來瑞安爲趙起求撫﹔而賊首繆元以十二月一日盡取平陽營槍炮送錢倉﹐並執副將王顯龍﹑都司方某以去﹐益遣其黨守平陽。十二月十二日﹐海盜擄前巡道志勛於三盤海口﹐志勛投水死﹐經歷陳徳元從之亦死。志勛旣褫職﹐寄居城外民家﹐郡人頗誚讓之﹐不自安﹐乃謀航海去﹔而海盜知其橐中裝﹐故及於難。徳元者﹐志勛門生﹐嘗與姦人爲遊說者也。閩師炮船成﹐十五日張啟煊謀進剿金穀山﹐遂令團練守龍山﹐而別調廩生吳一勤以一都團練﹐予子詒谷以廿五都團練先行會剿祇陀山賊。十六日﹐一勤﹑詒谷焚只陀﹐賊皆西走。啟煊進軍﹐次澄頭﹐而總兵秦如虎兵克水北溪。十八日﹐啟煊破賊於桐乾﹐二十日啟煊破賊於碧山﹐二十三日啟煊水軍焚沙洲賊巢﹐於是金穀山賊勢益孤。而蔡華謀移踞仙降﹐以通金穀山﹑沙垟﹐仙降民拒之﹐遂以二十四日焚仙降。啟煊遣水軍追擊賊﹐賊西走﹐而城中兵亦乘虛襲嶼頭﹐蔡華遂遁去。二十九日﹐秦如虎兵至蕭江渡﹐盡焚瀕江一帶諸賊巢﹐生擒賊首謝公達。如虎兵連戰破平陽賊﹐乃嚴檄詰平陽文武責獻趙起等。是文武惶遽不知所爲﹐於是翟惟本因■■■重賂啟煊以求解﹐王顯龍亦遣人爲趙起乞反正。啟煊卻惟本賂﹐而僞許趙起降﹐責令速來營。同治元年正月一日﹐顯龍復遣人約送趙起。明日﹐顯龍以趙起出平陽城﹐行十里﹐而聞秦如虎兵至﹐趙起竟逸去。或曰﹕惟本﹑顯龍懼泄通賊狀﹐陰縱之也。瑞安賊首蔡華亦由山路逸﹐將走靑田投粵賊。至永嘉界﹐村民獲以送郡﹐磔之﹐並磔其弟廩生蔡岑。初三日﹐秦如虎兵收復平陽。初四日﹐張啟煊兵破金穀山﹐生縛賊首潘英﹐送縣磔之﹐會匪平。於是啟煊回軍澄頭﹐如虎駐軍平陽﹐各搜捕餘匪﹐責各鄕捆送賊渠﹐復殺賊數百人﹐其協從者貸不問。自會匪起﹐以咸豐十一年八月陷郡城﹐同治元年正月盡滅﹐凡六閱月。平陽賊首朱秀三﹑謝公達﹑劉汝鳳﹑孔廣珍皆先被獲誅﹐趙起逸出從粵賊﹐復逸至玉環﹐被獲﹐磔死。瑞安賊首潘英﹑潘國榮﹑黃孔標﹑林景瀾﹑林福瑞﹑黃梅宇皆被獲誅。蔡華逸出﹐亦被獲磔死。其未獲者﹐平陽周榮﹑張元﹑繆元﹑蔡煥﹐瑞安謝秀球﹑鄭日芳等十餘人。而翟惟本﹑李鳴邦﹑孫傑﹑趙振昌﹐以總督左宗棠疏請治罪﹐孫傑﹑趙振昌已前死﹐翟惟本﹑李﹝朱﹞鳴本﹝邦﹞皆從重發往新疆﹐充當苦差﹐黃惟誥竟得免。會匪旣平﹐越一月﹐粵賊始犯溫州。吳鴻源水師抵瑞安﹐遂與啟煊﹑如虎共平粵賊云。《會匪紀略》書後會匪亂後﹐予嘗欲識其始末﹐久不遑暇。旣而得黃漱蘭洗馬所爲《錢虜爰書》者﹐自咸豐十年賊初起﹐至明年春閩師平賊﹐逐日記事﹐言之詳直不諱﹐因綜其大要﹐參以所聞﹐爲《紀略》一篇﹐使愚民可以爲戒﹐而後之仕我郡者﹐亦有所取鑑焉。因系之以論曰﹕嗚呼﹗監司守令豈可不愼擇其人哉﹖苟非其人﹐因循釀禍﹐可以詒誤天下﹔而禍起旋滅﹐僅僅塗炭一方﹐猶其幸焉者矣。我溫州民气𨿽曰朴野﹐然實畏法而敬官﹐平時見州縣役纓帽下鄕﹐卽竊觀私語﹐所至家具食飲如款尊客﹐婦女偵伺藏匿﹐有所要緊﹐唯唯如命﹐𨿽名在庠校﹐或低首受吏胥訶斥。一狀入﹐則官與吏擇肥食之﹐必饜飽而後止。固民之極可憐者﹐豈如閩之漳﹑泉﹐皖之鳳﹑潁﹐藐法好亂者哉。咸豐七八年間﹐粵賊旣縱橫浙東西﹐而州縣挾羣小人﹐困之以捐輸﹐民間始怨﹐然亦未嘗敢與官抗也。會匪之亂﹐實自客民周榮者倡之。周榮之聚靑田永嘉山中﹐瑞安前莊鄕民有入其黨者﹐口語藉藉﹐勢頗張。瑞令傅斯懌甫有所聞﹐卽以兵掩之﹐焚首匪居﹐其黨遂散。及其在錢倉﹐以卜卦言命惑民﹐復與趙起等假粵賊聲勢﹐謂入會得免禍﹐而平陽鄕民爲身家計者﹐遂爲所誘。然非翟惟本之庸﹐則一紙嚴明告示﹐可以訶而散之﹐其極至於遣散數十健隸以往﹐皆坐而就縛矣。平陽人𨿽間入會﹐而實深懼其累﹐其訴之令長而欲得官之一怒者﹐無日無之。自翟惟本一切不問﹐而民始折而從賊。然非道府之庸﹐唯唯本言是聽﹐其禍亦未能遂成也。蓋自會匪之起﹐其始入平陽燒民居﹐匪黨非不自危﹔惟本重犒之以幸其去﹐而賊始知官之可玩矣。其後馮阿三之被獲﹐匪黨益懼﹔惟本爲之諱飾﹐復假以團練名﹐道府亦不復問﹐而賊始知道府之亦可欺矣。至於焚林洋﹝垟﹞陳氏﹐則顯與團練爲難﹐以謂守令必怒﹐其懼尢甚﹔瑞﹑平兩令不敢一詣視﹐府委員往﹐復與賊飲酒議和﹐而賊益知官之不肯用兵矣。其後陳氏自募臺船攻錢倉﹐賊黨訛言官兵且至﹐紛紛獻錢求免。官誠以兵繼之﹐其勢猶可散也。至於閩勇之援﹐爲官所沮﹐而雷瀆﹑漁塘之被焚﹐官復置之不問﹐而賊乃眞知官兵之不能一戰﹐而反計決矣。當其始﹐端人正士有地方之憂者﹐非不苦口言之﹐至於痛哭流涕。而一時官府隱與數會﹐非衰老昏眊﹐卽少年巧滑。昏眊者畏事﹐巧滑者揣摩昏眊之意指而成之﹐而郡邑一二姦人樂爲賊用者﹐陰結官之左右﹐虛疑恐喝﹐使民之情不得一達於官﹐而官之情無不盡輸於賊﹐於是郡城首被其焚﹐平陽遂爲所據﹐福鼎繼破﹐瑞安見圍。使非烏合無志之徒﹐飽掠遽去﹐則括賊可以順流而下矣。非張家珍團練橫梗賊中﹐則泰順不可守﹐而閩之東境危矣。非瑞安民誓死固守﹐則瑞城破﹐而郡城且聞風瓦解矣。非閩師水陸來援﹐使此賊更延兩月以俟粵賊之至﹐則溫州之事不可問矣。嗚呼﹗洪秀全之禍﹐前後十年﹐蹂躪半天下﹐廣西一二大吏諱賊者釀成之也。然則會匪之僅僅爲禍於溫州一隅﹐豈非所謂大幸也哉﹗夫溫州之民非不可治之民也﹐秀者小黠而野者大愚耳﹐豈眞喜犯上而狃作亂者哉﹖會匪之初起﹐周榮﹑趙起輩七八人耳﹔其旣熾﹐潘英﹑蔡華等數十人耳。使非此昏眊﹑巧滑之官﹐但得如傅斯懌者﹐及萌枿而折之﹐不殺一人可也﹔卽稍熾而謀之﹐殺十餘人亦可也。深諱固護﹐顚倒錯戾﹐至於破郡城﹐突閩領﹐用兵半年﹐殺人幾萬﹐僅乃無事﹐而夷傷殘破﹐一府元气爲之苶然矣。然則豈獨良民之死爲官所陷﹐卽會匪黨與其死於戰﹑死於被獲誅者﹐豈非官實誤之哉﹖嗚呼﹗罔民之罪﹐官蓋十倍於亂民矣。我願督撫大吏﹐憫溫僻遠﹐爲之愼擇循良。而官我郡者﹐永永以此爲戒﹕淸心而寡欲﹐束吏而親民﹐無恣睢自快﹐使善良之气不得伸﹔無姑息偸安﹐使桀黠之徒有所恃﹔嚴邪正之辧﹐謹治亂之變﹐溫𨿽百年無事可也﹐豈非吾民之福也哉﹗又書《會匪紀略》後同治二年﹐衣言備兵淮上﹐駐壽州。六月﹐有言前刑部主事孫家泰殉壽州事者。衣言喟然太息曰﹕嗚呼危哉﹗幸矣﹗予兄弟之不爲家泰之續也。始苗沛霖自號團練﹐據鳳臺之下蔡﹐陰懷逆志。欽差大臣勝保欲假以拒撚﹐而沛霖意殊不可測。孫家泰治壽州團練﹐獨訟言爲賊﹐與之抗。及沛霖率黨逼壽州﹐家泰與官兵閉城拒守。沛霖遣數巨撚入城﹐約官不得殺﹐家泰因眾怒殺之。而先是官誤用降撚徐季壯守城﹐沛霖遂以攻季壯爲名﹐破壽州。入城﹐則稽首於帥前﹐自言爲官破撚﹐索重犒﹐索家泰父子殺之﹐又索家泰所用蒙時中﹐官以時中畀沛霖﹐亦見殺。嗚呼﹗予兄弟之欲急剿會匪﹐卽家泰之志也。而予兄弟得免於禍﹐非所謂幸者哉﹖嘻亦危矣﹗𨿽然﹐沛霖之初起﹐未嘗一日自居於賊也﹐𨿽擁眾自重﹐而亦時爲官用。當時督師大臣﹐嘗屢言其功﹐而朝廷且命爲川北道﹐加布政使銜矣﹐則固儼然官也。而其眾整以彊﹐皖之兵力實亦未有以制﹐則羈縻而用之猶有說也。家泰策沛霖之必反﹐爭欲治之﹐團練以抗﹐以除地方之患﹐不復自顧其身家﹐可謂義士。而沛霖旣破壽州﹐則力足以傾覆皖北﹐官之禍方在旦夕﹐其勢不能復庇家泰﹐其索時中勢亦不能復與之爭﹐故濡忍目前﹐以求解於倉卒之際﹐其情猶可原也。然沛霖卒反﹐反不數月卽誅死。使其初起之時﹐勝保等卽能正其罪而討之﹐皖之禍何至於此﹖然則﹐賊固不可以玩﹐而不正其爲賊﹐賊亦不可以治也。及沛霖旣滅﹐朝廷乃知家泰父子之冤與時中之爲官所誤﹐下詔昭雪﹐贈卹有加﹐而死者不可復生矣。嗚呼﹗自古豪傑之士﹐爲國家深思遠慮﹐不得稍行其志﹐而反以身殉之者﹐往往如此﹐豈不可悲也哉。夫苗沛霖﹐皖北之悍賊也。至如周榮﹑趙起﹐則眞無賴姦民耳。其始起﹐卽以立會通賊爲名﹐焚劫平陽﹐潛伏郡城﹐反迹亦昭昭矣。及焚予居﹐八日卽襲郡城﹐殺官吏﹐劫印信﹐官且身罹其禍矣﹔而道府上賊狀﹐猶謂之團練﹐猶謂之報復。夫焚予居﹐謂之報復可也﹐破郡城則所報復者誰耶﹖道﹑府﹑縣令﹐於賊可謂有恩矣﹔殺其父兄﹐劫其印信﹐則所報復者誰耶﹖至於福鼎之焚﹐軼及鄰省﹐則所報復者又誰耶﹖諱飾以釀亂﹐亂旣成﹐則益諱飾以求自脫﹐此不肖道府之故智也。使賊勢遂熾不可撲滅﹐如苗沛霖之倔彊一方﹐則孫家泰﹑蒙時中之故事﹐又不肖道府之所優爲也。閩督撫水陸之援﹐賊之不久卽滅﹐予兄弟亦幸而免耳﹐然可不謂危甚乎哉﹖嗚呼﹗人臣受國厚恩﹐爲地方生靈之計﹐固不能有所瞻顧依違﹐以求自便。而禍亂者﹐時之所常有也。吾願爲長吏者﹐不幸而當其變﹐則惟及早圖之﹐無以因循遷就﹐貽誤斯民﹐爲不肖道府之所爲也。衣言初至安慶﹐湘鄕相國詢及溫州之亂﹐衣言爲備述之。相國喟然曰「京朝官在籍治事﹐𨿽微末如典史亦與爲難﹐故團練不可爲也。」湘鄕始亦奉命團練﹐其後倡義旅自爲一軍以辦賊而後成功。嗚呼﹗此則衣言兄弟之所不及者矣。

