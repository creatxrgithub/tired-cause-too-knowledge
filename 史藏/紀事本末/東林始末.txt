《東林始末》﹝明﹞蔣平階撰

●東林始末

萬曆二十一年二月﹐京察竣﹔三月己未﹐刑科給事中劉道隆論吏部稽勛司員外郎虞淳熙﹑兵部職方司郎中楊於庭﹐臺省交謫﹔而吏部曲爲解﹐僅議一職方主事袁黃非禮。上責吏部回奏﹐尙書孫鑨言﹕『淳熙﹐臣鄕人﹔安貧好學﹐非有先容之助。於庭﹐任西事有功﹐尙書南星亦言之﹐臣不忍以功爲罪。且旣命議覆﹐自有異同﹐惟各原其心﹐求歸於當。若知其無罪﹐以科道之言而去之﹐眛心欺君﹐臣不能爲』。上以不引罪﹐奪俸三月﹔考功郎中趙南星鐫三秩﹐調外﹔淳熙等並罷。劉道隆以不指名﹐亦奪俸。鑨乞休﹐不許。鑨復奏曰﹕『人臣之罪﹐莫大於專權﹔國家之禍﹐莫烈於朋黨。夫權者﹐人主之操柄﹔人臣所司﹐謂之職掌。吏部以用人爲職﹐進退去畱屬焉﹔然必請旨而後行﹐則權固有在﹐不可得專也。今以畱二庶僚爲專權﹐則無往非專矣﹗以畱二京職爲結黨﹐則無往非黨矣﹗臣任使不效﹐徒潔身而去﹐俾專權結黨之說﹐終不明於世﹐將來者且以臣爲口實﹐又大罪也。因請乞骸骨歸』。先是﹐內計去畱﹐先白閣臣﹐鑨及南星力矯之﹐王錫爵不悅。鑨旣被譴﹐都察院左僉都禦史王汝訓﹑通政使魏允貞﹑大理寺少卿曾幹亨﹑禮部郎中於孔兼﹑員外郎陳秦來﹑主事顧允成﹑張納陛﹑賈巖﹑國子助教薛敷教俱論救﹐禮部郎中何喬遠﹑主事洪啟睿復合疏言之。孔兼﹑允成﹑敷教俱謫外。甲子﹐禮部員外郎陳泰來疏曰﹕『臣通籍十七年﹐四歷京察部權﹐自髙拱﹑張居正以來﹐尙書惟張瀚﹑嚴淸﹑選郎惟孫鑨﹑陳有年頗能自立﹐余則唯唯吶吶﹐濫觴於楊巍﹐而掃地於劉希孟﹑謝廷釆。今復借拾遺熒惑聖怒﹐卽去時之故智。將來必挈權以阿閣臣﹐而後爲不專權﹔必植黨以附閣臣﹐而後爲不結黨』。上怒﹐降泰來。癸未﹐左都禦史李世達請宥泰來等﹐不聽﹔南星﹑淳熙﹑於庭﹑黃各削籍。四月辛丑﹐吏部尙書孫鑨罷。

九月﹐吏部右侍郎趙用賢罷。先是﹐用賢爲檢討﹐生女三月﹐中書舍人吳之佳約以幣。及用賢諫張居正奪情削籍﹐之佳爲禦史﹐過吳門﹐用賢往餞﹐不爲禮﹐因反幣﹔終字女蔣氏﹐之佳子鎭亦他娶﹐不相及也。用賢負气節﹐素不爲王錫爵所善﹐鎭訟之﹔罷用賢﹐之佳亦降。戶部郎中楊應宿議趙用賢絕婚非是﹐行人髙攀龍申救﹐得罪諸臣﹐語侵閣臣﹐指應宿爲諂諛。應宿遂訐攀龍﹐並及吏部文選郎劉四科﹑趙南星﹑顧憲成等﹔錫爵封應宿疏上。閏十一月甲午﹐行人髙攀龍上言﹕『大臣則孫鑨﹑李世達﹑趙用賢去﹔小臣則趙南星﹑陳泰來﹐顧允成﹑薛敷教﹑張納陛﹑於孔兼﹑賈巖斥﹔近李楨﹑曾幹亨復乞歸﹐選司孟化鯉又削籍矣。中外不曰輔臣不附己﹐則曰近時不利用正人﹔果謂出於聖怒﹐則諸臣自化鯉而外﹐未見忤旨﹐何以皆至罷斥也﹗皇上有去邪之果斷﹐而左右反得行其媚嫉之私﹔皇上有容言之盛心﹐而臣下反遺以拒諫之誚﹕爲聖徳累不小』。丙申﹐都察院左都禦史孫丕揚核楊應宿激而鏝罵﹑髙攀龍疏而易言。命降應宿湖廣按察司經歷﹑攀龍揭陽縣典史﹔仍諭建言諸臣﹕『事事艱難﹐不求理財足兵實政﹐乃誣造是非﹗部院公論所出﹐今後務持平核實』。

二十二年五月丁亥﹐吏部推閣臣王家屏﹑沈鯉﹑陳有年﹑沈一貫﹑左都禦史孫丕揚﹑吏部右侍郎鄧以贊﹑少詹事馮琦﹐不允。初﹐閣臣王家屏以諫冊儲﹐罷歸。至是﹐上諭有「不拘資品堪任閣臣」語。吏部遂以家屏等名上。上覽不懌﹐下旨詰責﹐以宰相奉特簡﹐不得專擅。吏部尙書陳有年爭之﹐以爲冢宰﹑總憲廷推﹐自有故事。王家屏爲相有名﹐若宰相不廷推﹐將來恐開快捷方式﹔因乞骸骨。上命馳驛還籍﹐以孫丕揚代之。辛卯﹐以沈一貫﹑陳於陛爲禮部尙書兼東閣大學士﹐直文淵閣。調文選郎中顧憲成﹑給事中盧明陬﹑逯中立先後疏救﹔上益怒﹐憲成削籍﹐謫明陬﹑中立按察司知事。甲午﹐禮部郎中何喬遠奏救憲成﹐謫廣西布政司經歷。先是﹐國本論起﹐言者皆以早建元良爲請。政府惟王家屏與言者合﹐力請不允﹐放歸。申時行﹑王錫爵皆婉轉調護﹐而心亦以言者爲多事。錫爵嘗語憲成曰﹕『當今所最怪者﹐廟堂之是非﹐天下必欲反之』。憲成曰﹕『吾見天下之是非﹐廟堂必欲反之耳』﹗遂不合。然時行性寬平﹐所斥必旋加拔擢。一貫旣入相﹐以才自許﹐不爲人下。憲成旣謫歸﹐講學於東林﹐故楊時書院也。孫丕揚﹑鄒元標﹑趙南星之流﹐蹇諤自負﹐與政府每相持。附一貫者﹐科道亦有人。而憲成講學﹐天下趨之﹔一貫持權求勝﹐受黜者身去而名益髙。此東林浙黨所自始也。其後更相傾軋﹐垂五十年。

二十三年秋七月己卯﹐巡按直隸禦史趙文炳劾吏部文選郎中蔣時馨幸進鬻爵﹐下廷議﹔尙書孫丕揚代時馨辧。丙戌﹐時馨削籍。時馨貪黷﹐初知新諭﹐調嘉魚﹐遷南京大理寺評事﹔故爲敝衣冠﹐從鄒元標講學。歷考功﹑文選二司。及被劾﹐請廷質﹐且曰﹕『戎政兵左侍郎沈思孝庇浙江海道丁此呂﹐避察不得﹐又求少宰﹐不得﹔遂同諭徳劉應秋﹑大理右少卿江柬之等詆李三才授趙文炳冀陷太宰而代之』。上怒其瀆辧。甲午�逮故浙江海道副使丁此呂。蔣時馨旣斥﹐孫丕揚爲釁由此呂﹐沈思孝以此呂建言不宜察﹔丕揚遂上此呂訪單﹕貪婪贓迹﹐𨿽建言無幸脫理。命逮下嶽。對簿之日﹐承服朱砂牀具等累累﹐丕揚遂與思孝交惡矣。八月﹐沈思孝言孫丕揚庇屬負國﹐丕揚乞休﹔不允。十一月丁丑﹐工部員外郎嶽元聲言﹕『言官攻言官﹑大臣攻大臣﹐不若俱罷之』。

二十四年八月癸亥﹐大學士張位乞罷﹐不許。時吏部尙書孫丕揚乞休疏二十上﹐言權官坐謀﹐鷹犬效力﹐義難再畱﹔以位黨丁此呂﹑沈思孝也。上責丕揚無大臣體﹐宜協恭﹐毋相抵牾。閏八月﹐吏部尙書孫丕揚﹑右都禦史兼兵部侍郎沈思孝罷。

二十七年五月丁已﹐以光綠寺卿李三才爲都察院右僉都禦史﹐巡撫鳳陽。

二十九年九月戊午﹐禮部尙書兼翰林院學士沈鯉﹑朱賡兼東閣大學士﹐直文淵閣。時廷推九人﹐上已點朱國祚﹑馮琦﹔而沈一貫密揭二臣年未及艾﹐曷少需之﹐先爰立老成者。賡得入。鯉先任禮部﹐與申時行左﹐請告﹐上不許﹔吏科都給事中陳與郊因疏劾鯉﹐鯉求去益力。上私語曰﹕『沈尙書不曉我意』﹔遂有是命。

三十一年夏四月﹐楚王華奎與宗人華越等相訐﹐章下禮部。初﹐楚恭王隆慶初廢疾薨﹐遺腹宮人胡氏孿生子華奎﹑華璧﹔或云內官郭綸以族人如綍奴產子壽兒及弟如言妾子尢金梅所出﹐並入宮﹐長爲華奎﹑次華璧。儀賓汪若泉嘗訐奏﹐事下撫按﹔王妃堅持之﹐乃寢。華奎旣嗣楚﹐華璧封宣化王。華越素彊禦﹐忤王。越妻又如言女﹐知其詳﹐越遂盟宗人二十九人入奏﹕『楚先王風痺不能禦內﹐乃令宮婢胡氏詐爲身﹔臨褥時﹐抱妃兄王如言子爲華奎﹑又抱妃族王如綍舍人王玉子爲華璧﹐皆出於妻恭人王氏口。王氏如言女﹐故知之。二孽皆不宜冒爵』。章入﹐通政司沈子木持未上。六月﹐楚王劾宗人疏亦至﹐事下部。禮部右侍郎郭正域曰﹕『王奏華越事易竟﹔華越奏王非恭王子﹐亂皇家世系事難竟。楚王襲封二十年﹐何至今始發﹐而又發於女子骨肉之間﹖王論華越一人﹐而二十九人同攻王﹐果有眞見出眞情否﹖王假則華越當別論﹐王眞則華越罪不勝誅』。沈一貫以親王不當勘﹐但當體訪。正域曰﹕『正域江夏人﹐一有偏徇﹐禍且不測。非勘則楚王迹不白﹐各宗罪不定﹔王迹勘﹐各宗罪不勘﹐人於何服』﹖時正域右宗人﹐而輔臣沈鯉又右正域﹔戶部尙書趙世卿﹐倉場尙書謝傑﹐祭酒黃汝良皆謂王非假﹐一時閣部互相齟齬﹐給事中姚文蔚劾郭正域故王護衛中人﹐修怨謀陷王﹔都察院左都禦史溫純劾禦史於永淸﹑給事姚文蔚﹐刺及沈一貫。九月己已﹐刑科都給事中楊應文﹑給事中錢夢臯各劾郭正域﹑夢臯並及次輔沈鯉﹐俱不報。上卒以王爲眞﹐而正域罷去。尋楚府東英王安烼﹑武岡王華增﹑江夏王華暄等請復勘假王﹐不聽。時票楚事皆朱賡﹐二沈引嫌不出。

十一月﹐妖書事起﹐沈一貫疑郭正域爲之﹐錢夢臯遂直指正域﹐且及輔臣沈鯉。陜西道禦史康丕揚將例轉﹐內監賈忠貞語丕揚﹐乘妖書可免﹐丕揚遂起而佐之﹐後歸獄皦生光﹐得解。

三十三年春正月﹐考察京官。時主察當屬吏部左侍郎楊時喬﹐輔臣沈一貫憚其方嚴﹐請以兵部尙書蕭大亨主筆。疏上﹐上以時喬廉直﹐竟屬之。時喬與都禦史溫純力持公道﹐疏上﹐畱中。三月辛已﹐吏部趨計疏﹐中旨『畱被察給事中錢夢臯﹐禦史錢一鯨等復論京察科道不稱職者甚眾﹐豈皆不肖﹔必有私意﹐朕不得無疑』﹝﹖﹞。蓋以一貫私人被詰責也。時喬﹑純言﹕『察處科道﹕萬曆二十一年﹐科七人﹑道七人﹔二十七年﹐科五人﹐道九人。今議處科四人﹑道七人﹑皆參眾矢公﹐而聖諭嚴切。臣等無狀﹐宜罷』。上不問。南京總督糧儲尙書王基以拾遺自辧﹐上特畱之。夏四月﹐刑科給事中錢夢臯復論楚事﹐請削前侍郎郭正域籍﹔弁言左都禦史溫純黨庇工科給事中鍾兆斗例轉﹐亦誣奏純﹔純乞休。大理少卿徐宗浚﹑吏科都給事中侯慶遠﹑禦史孔貞一等皆論夢臯違禁妄辧﹐吏部左侍郎楊時喬亦言之﹔俱不報。五月﹐候補職方郎中劉元珍劾沈一貫徧置私人﹐蒙上箝下﹔錢夢臯妄奏求容﹐士林不齒。一貫﹑夢臯皆疏辧﹐夢臯謂元珍爲溫純鷹犬﹔降一級﹐調極邊。六月﹐吏部員外郎賀燦然言﹕被察科道與溫純皆當去。南京吏科給事中陳良訓﹑禦史蕭如松﹑朱吾弼各論王基﹑錢夢臯﹑鍾兆斗必不可畱﹔沈一貫結近侍﹐陽施陰設。秋七月﹐兵部主事龐時雍直攻沈一貫欺罔誤國﹔於是﹐太子﹝�﹞保都察院左都禦史溫純致仕﹐錢夢臯﹑鍾兆斗各避疾﹐京察始得奏。尋謫賀燦然﹑龐時雍﹐奪朱吾弼俸﹐拾遺南京戶部尙書王基免。時有布衣在一貫坐﹐夢臯戲之曰﹕『昔之山人﹐山中之人﹔今之山人﹐山外之人』。布衣應聲曰﹕『昔之給事﹐給黃門事﹔今之給事﹐給相門事』。識者噱之。

三十四年夏六月﹐吏科給事中陳良訓﹑禦史孫居相劾沈一貫姦貪﹐大學士沈一貫﹑沈鯉並致仕。一貫連歲乞休﹐疏八十上﹐始允。鯉居位四載﹐嘗列天戒民窮十事﹐書之於牌﹐每入閣﹐則拜祝之。或讒鯉爲咀咒﹐上命取觀之﹔曰﹕『此非咀咒語也』。妖書事起﹐危甚﹐賴上知其心﹐得無恙。及放歸﹐得旨不如一貫之優﹐各賜金幣﹐鯉半之。出都日﹐猶有讒其衣紅袍閱邊者﹐中官陳矩爲解乃已。孫居相奪歲俸﹐陳良訓鐫三級﹑調外。

三十五年五月﹐以禮部左侍郎李延機﹑南京禮部右侍郎葉向髙爲禮部尙書兼東閣大學士﹐直文淵閣﹔又諭朱賡召舊輔王錫爵。時顧憲成移書向髙言﹕近日輔相以模稜爲工﹐賢否混淆﹔引張禹湖廣爲戒。延機故出沈一貫門﹐人多疑之。給事中王元翰﹑胡忻﹑曹於汴﹑宋一韓﹑禦史陳宗契等交章劾延機﹔廷機故淸介﹐而攻之者詆爲輦金奧援﹐禦史葉永盛極辧之。延機伏闕辭﹐不允﹔上下旨切責元翰等。

秋七月﹐總督漕運李三才請補大僚﹐選科道﹐用廢棄。其論廢棄曰﹕『諸臣祗以議論意見一觸當路﹐永棄不收﹐總之於皇上無忤。今乃假主威以錮諸臣﹐又借忤主之名以飾主過﹐負國負君﹐莫此爲甚』﹗參政姜士昌賫表入京﹐奏別遺姦﹑錄遺逸﹔遺姦指王錫爵﹑沈一貫﹑朱賡。又曰﹕『古今稱廉相﹐必稱唐楊綰﹑杜黃裳﹔然二賢皆推賢好士﹐惟恐不及﹐而王安石用之驅逐諸賢﹐竟以禍宋』。時李廷機有淸名﹐故士昌規及之﹔賡﹑廷機上疏辧﹐降士昌廣西僉事。禦史宋燾論救﹐謫平安州判﹐加謫士昌興安典史。

三十六年五月﹐禮部主事鄭振先劾輔臣朱賡﹑李廷機大罪十有二﹐指一貫﹑賡﹑廷機爲過去﹑現在﹑未來三身﹐布置接受﹐從風而靡。上以其誣詆﹐謫普安州判。

九月﹐先是王錫爵辭召﹐手疏言﹕『皇上於章奏一槪畱中﹐特鄙棄之如禽鳥之音﹐不以入耳﹔然下以此愈囂。臣謂君父至尊﹐必自立於無過之地。請幡然降旨﹐盡除關稅﹐召還內差﹔散內庫之有餘﹐濟邊儲之不足。天下必歡呼踴躍﹐以頌聖徳。畱中章疏亦自有緩急﹐如推補九卿以吏部﹑都察院爲先﹐庶官以科道爲急。科道考選久停﹐與其故裁抑﹐畱不肖以塞賢者之塗﹔孰若稍疏通﹐簡新進以決舊日之壅。此今日攬權上策也』。時疏甚密﹐而都禦史李三才鉤得之﹐泄言於眾﹐謂錫爵以臺省爲禽獸。於是﹐南京戶科給事中段然首論錫爵與朱賡密揭擅權亂政﹐不報。起孫丕揚太子少保吏部尙書。

十月壬戌﹐起吏部文選郎中顧憲成爲南京光祿少卿﹐辭不至。丙寅﹐工科給事中何士晉劾錦衣衛左都督王之楨爲輔臣爪牙心腹﹐極宜顯斥﹔禮科給事中張鳳彩﹑刑科給事中蕭近髙﹑給事中張國儒交章糾王錫爵﹑朱賡﹐國儒言臺省五十餘人共糾朱賡姦狀﹐而尙書趙世卿典媚之。俱不報。

十一月壬子﹐朱賡卒於官。賡性淳謹﹐同鄕沈一貫當國﹐善調護﹐故妖書﹑楚獄﹐其禍不蔓。賡卒﹐廷機當首揆﹐言路益攻之。廷機決計不出﹐葉向髙獨相﹐而攻廷機者未已也﹔遂移居演象所之眞武廟。乞放凡五年﹐至萬曆四十年始得請﹐寒暑閉門﹐無履迹。

三十七年春二月丙寅﹐禦史鄭繼芳劾工科右給事中王元翰貪婪不法﹔元翰亦奏辧繼芳爲王錫爵﹑申時行吐气。初﹐給事中王召徽善湯賓尹﹐營入閣甚急﹔嘗語元翰曰﹕『公語言妙天下﹐卽一札揚湯君﹐湯君且爲公死﹐世間如湯君可恃也』。元翰辭焉。紹徽銜之﹐因嗾繼芳摭元翰。

夏四月﹐吏科糾擅去諸臣。初﹐工科給事中孫善繼拜疏竟去﹐劉道隆繼之﹐王元翰﹑顧天峻﹑李騰芳﹑陳治則各先後去﹔命削善繼籍﹑道隆等各降秩。時南北科道互相攻訊﹐至不可問。戶科給事劉文炳請召鄒元標﹐不報。

十二月乙丑﹐工部主事邵輔忠論總督漕運李三才結黨徧天下﹐前圖枚卜﹑今圖總憲﹔四嶽薦鯀﹑漢臣諛莽﹐天下之大可憂也。時三才需次內臺﹐輔忠首劾之﹐繼以禦史徐兆魁﹔三才奏辧。工科給事中馬從龍﹑禦史董兆舒﹑彭端吾﹑南京工科給事中金在衡交章爲三才辧﹐俱不報。三才負才名﹐初爲山東藩臯有聲﹐民歌思之﹔撫淮十年﹐方稅璫橫甚﹐獨能捕其爪牙﹐以尺箠斃大盜。三才多取多與﹐收采物情﹐用財如流水﹔顧憲成之左右譽言日至﹐憲成信之﹐亦爲遊揚。三才嘗宴憲成﹐止蔬三﹑四色﹔厥明﹐盛陳百味。憲成訝而問之﹐三才曰﹕『此偶然耳﹗咋偶乏﹐卽寥寥﹔今偶有﹐故羅列』。憲成以此不疑其綺靡。至是﹐挾縱橫之術與言者爲難﹐公論絀之。

三十八年五月壬子﹐吏部主事王三善乞勘李三才﹐不報。前吏部郎中顧憲成遺書葉向髙﹐謂『三才至廉至淡謨﹐勤學力行﹐爲古醇儒﹐當行勘以服諸臣心』。時給事中金士衡﹑段然力保三才﹔給事中劉時俊﹑兵部郎中錢釆爭之﹐紛如聚訟。

三十九年二月戊子﹐總督漕運李三才免。

三月﹐吏部尙書孫丕揚糾禦史金明時倡言要挾逃察﹐命下都察院議處。初﹐明時巡關﹐劾寶坻知縣王淑汴——吏部右侍郎王圖子也。及臨京察﹐知不免﹐遂先發攻王圖﹔禦史史記事論之﹐明時奏辧。主事秦聚奎言﹕『明時論王圖在去年十二月﹐丕揚論明時在今考察一日﹐而卒之明時撓察之疏杳於無聞。大臣結黨欺君﹐天下大勢趨附秦人﹔今之丕揚﹐非復昔之丕揚矣』﹗於是吏科都給事中曹於汴﹑禦史湯兆京﹑喬允升俱以撓察論聚奎﹐丕揚奏參聚奎﹐並以湯賓尹等七人訪單送內閣﹐閣臣葉向髙疏如丕揚指﹔金明時以不謹免﹐尋以辧疏犯禦諱削籍。四月庚辰﹐計疏下﹐命秦聚奎閒住﹐南京國子監祭酒湯賓尹﹑郎中張嘉言﹑主事徐大化﹑禦史劉國縉﹑王紹徽﹑喬應甲﹑嶽和聲降調有差。五月﹐給事中朱一桂﹑禦史徐兆魁疏稱﹕『顧憲成講學東林﹐遙執朝政﹐結淮撫李三才傾動一時﹔孫丕揚﹑湯兆京﹑丁元薦角勝附和﹐京察盡歸黨人』。不報。翰林院修撰韓敬疾去。敬先師事湯賓尹﹐在禮闈越房拔爲第一。敬有時名而好縱橫之學﹑恣色貨之好。時攻賓尹﹐因及敬。

四十年二月癸未﹐吏部尙書孫丕揚掛冠﹐出都。

四十一年二月辛丑﹐禦史劉延元劾光祿寺少卿於玉立依附東林﹐風波翻覆﹐宜顯斥。不報。十月﹐禮科給事中元詩教言﹕『今日之爭﹐始於開戶﹔門戶始於東林﹐東林倡於顧憲成﹐刑部郎中於玉立附焉。憲成自賢﹑玉立自姦﹐賢姦各還其人﹐而奔競招搖﹐羽翼置之言路﹑爪牙列在諸曹﹐關通大內﹐操縱朝權。顧憲成而在﹐寧願見之哉』﹗末刺及葉向髙﹐向髙奏辧。

四十二年八月癸卯﹐大學士葉向髙致仕。十一月﹐禦史劉廷元參李三才占廠盜皇木﹐結交內侍起官﹔禦史劉光復﹑給事中宮應震等交章論之。命給事中吳亮嗣往勘﹐亮嗣報其實﹔下三才舍人於理。三才尋削籍。

四十五年三月京察﹐革刑部主事王之寀職爲民﹐竇子偁﹑陸大受皆被斥。時葉向髙旣去﹐方從哲獨相﹐庸庸無所短長。吏部尙書鄭繼之主察﹐徐紹吉﹑韓浚佐之。之寀初爭挺擊﹐爲韓浚所糾﹐部處坐以貪污。子偁﹑大受有淸操﹐持論與之寀合﹐亦被逐。時上於奏疏俱畱中﹐無所處分﹔惟言路一糾﹐其人自罷去﹐不待旨也。於是臺省之勢﹐積重不返﹐有齊﹑楚﹑浙三方鼎峙之名。齊爲元詩教﹑韓浚﹑周永春﹐楚爲宮應震﹑吳亮嗣﹔浙爲劉廷元﹑姚宗文﹐勢張甚﹔湯賓尹輩陰爲之主。賓尹才名而淫污﹐辛亥京察被斥﹔至是典竣﹐韓浚以問鄕人給事中張華東﹐華東曰﹕『王之寀論甚正﹐何爲重處之』﹖浚驚愕不語。

四十六年十二月﹐主事鄒之麟奪職閒住。之麟負才名﹐附給事中元詩教﹑韓浚﹐求轉吏部不得﹐遂訐奏詩教﹑浚﹐又擅離任﹐被斥。

四十七年十二月﹐會推閣員﹐禮部左侍郎何宗彥以吏科給事中張延登不署名﹐不得預﹔禦史薛敷教﹑蕭毅中﹑左光斗﹑李徵儀﹑倪應春﹑彭際遇﹑張新詔等交章惜之。而禮科都給事中元詩教﹑兵科薛鳳翔又屢駁﹐具如延登指﹔各歸責於輔臣元從哲﹐從哲奏辧。俱不報。先是﹐國本之論起﹐廟堂益相水火。上頗厭惡之﹐斥逐相繼﹔持論者益堅﹐乃一切置之髙閣。方從哲獨相七年﹐上喜其無能而安之﹔山東趙煥爲冢宰﹐詩教又從哲門人﹐故其勢尢張。已而鄒之麟倡言﹕張鳳翔爲選君﹐必以年例處姚宗文﹑劉廷元﹔齊﹑浙遂離。之麟旣被黜﹐其友夏嘉遇﹑魏光國﹑尹嘉賓﹑鍾惺皆有才名﹐俱攺用﹔而嘉遇素潔淸﹐亦與眾共擯。趙興邦爲兵垣﹐仍入禮闈﹔之麟﹑嘉遇遂糾之﹐並及詩教。言路合疏糾嘉遇﹐興邦遽升京卿﹔禦史唐世濟助嘉遇攻興邦﹐而元﹑趙之勢衰。時廷議所喧持者惟禁道學一事﹐吏治﹑邊防俱置不理。

泰昌元年﹝卽萬曆四十八年也﹞八月己酉﹐起鄒元標爲大理寺卿。科臣惠世揚上言﹕『君子小人之進退﹐關系國家之治亂。然小人不退﹐則君子不進』﹔吏部尙書周嘉謨奏列建言得罪諸臣王徳完等三十三人﹐於是﹑王徳完﹑孟養浩﹑鍾羽正﹑滿朝薦等悉起部寺諸官。

壬戌﹐以侍讀學士劉一憬﹑韓爌爲禮部尙書兼東閣大學士﹐直文淵閣﹔仍諭內閣﹕特召舊輔葉向髙。初﹐光宗踐祚﹐逾月崩﹐未及用向髙等﹔熹宗旣卽位﹐乃遣行人徵之。

十一月﹐結事中惠世揚遇災陳言﹐因參大學士孫如遊薦髙攀龍﹑劉宗周﹑孫居相﹑劉策﹑王之寀﹑陸大受等。

十二月﹐大學士方從哲致仕。從哲以紅丸﹑移宮二案﹐臺省交章論之﹔至是﹐歸。

天啟元年春正月﹐兵科給事中楊漣予告回籍。漣以移宮一案﹐禦史賈繼春侵之﹐漣因乞歸。禦史馬逢臯上言﹕『楊漣何罪﹖無罪卽功。功在安社稷﹐罪在攻大璫﹔罪璫未誅﹐而發璫罪者先作楚囚﹐君子退﹑則小人進矣』﹗二月﹐禦史周宗建上言﹕『國家之治亂﹐由於議論之公私。皇祖戊申以後﹑沈一貫未敗之時﹐在朝者豈無君子﹖而一雜以小人﹐則沈鯉可逐﹑郭正域可芟﹑察典可壞﹐大獄可興﹔時則有錢夢臯﹑康丕揚爲之首。庚戌﹑辛亥之交﹐在朝者豈無君子﹖而一雜以小人﹐則大貪之淮撫可保﹑極險之銓佐可阿﹑直節可摧﹑淸流可放﹔時則有史記事﹑徐縉芳等爲之首。壬子﹑癸丑之交﹐在朝者豈無君子﹖而一雜以小人﹐則學差可擯﹑考選可排﹑吏兵之諸事可日試以爲嘗﹑考察之把持可一綱以無阱﹔時則有元詩教﹑趙興邦爲之首﹕有如今日三咨並下﹐君子進庸矣。而臣竊爲先事之慮者﹐以用人言之﹕如所引董應舉﹑髙攀龍﹑史孟麟﹑李邦華﹑熊明遇﹑魏雲中等二十餘人﹐類皆磊落奇才。如必借此相引﹐積橫之貪邪﹐亦思梯架於月旦﹔窮凶之醜類﹐尙畱春夢於余灰。將朝廷大公之盛舉﹐翻作臣下市徳之私緣﹕臣之所謂不得不慮也。以移宮言之﹕如方震孺﹑毛士龍等十有餘章﹐闡發旣明。在科臣﹐楊漣潔志遠嫌﹐不難聽召用於他日﹔臺臣﹐賈繼春質心愛主﹐何妨付定論於國人﹗若復侈談羽翼﹑追憶幾筵﹐欲掃疑端﹐愈僧滋蔓﹕又臣之所謂不得不慮也。臣請約言之﹕銓除在眞品﹐毋容夾雜以同升﹔朝論在輿評﹐毋輕出言以佐斗﹕國家要以邊事爲首務﹐毋自起室內之戈﹗今日終以君徳爲大本﹐毋徒爲將順之節』﹗

三月﹐起劉宗周禮都主事﹑王之寀刑部主事﹑髙攀龍光祿寺丞。

八月﹐給奉聖夫人客氏地。以陵工成﹐命敍錄魏進忠﹔禦史王心一﹑馬鳴起﹑吏科給事侯震暘﹑倪思輝﹑朱欽相等先後糾之﹐降調有差。

二年春正月﹐起吏部郎中趙南星爲太常寺卿。

三月﹐禮科惠世揚疏參輔臣沈漼借募兵之名爲護身之術﹐陰使其黨晏日華潛入大內誘劉朝等練兵﹐再見江彬之事﹔外戚鄭養性厚募死士﹐有違祖制。不聽。禦史侯震暘亦以劾漼﹐調外。六月﹐刑部尙書王紀奏劾『輔臣沈漼巧能移人主之視聽﹑力足倒天下之是非﹐交結權黨﹑誅鋤臣士﹔黃臺瓜詞已賦﹐同文館獄將興』。又曰﹕『臣指其蔡京﹐而漼不肯受﹔試取惠世揚﹑周朝瑞﹑魏大中﹑董羽宸等疏一一讀之﹐則京之爲京﹐隱括於此矣』﹗上以煩言責之。漼尋予告回藉﹐紀革職爲民。

八月﹐以楊漣爲太常寺少卿。

兵科給事朱童蒙疏劾都禦史鄒元標﹑副都禦史周從吾建壇講學﹑醵金立院之非。標等上疏自理﹐上優詔答之。工科給事郭與治復劾內有「比擬妖賊」諸語﹐上責其狂悖﹐奪俸。於是元標﹑從吾五疏乞休﹔元標卽移家出城﹐遂予告馳驛去。翰林修撰文震孟上言勤政講學之實﹐畱中﹔庶吉士鄭鄤疏促之﹐俱降調。太僕少卿滿朝薦上言﹕『國事顚倒』﹐成於陛下者十之一﹑二﹐成於當事大臣者十之八﹑九』。疏入﹐除籍爲民。

十一月﹐以趙南星爲都察院左都禦史。

十二月﹐以顧秉謙﹑魏廣微爲大學士﹐入閣辦事。

三年二月﹐奪禦史周宗建俸。南京禦史徐世業劾宗建保舉熊廷弼﹐宗建疏辧﹐詞連郭鞏﹐有『結交宮闈﹑獻媚進忠』之語﹔中旨切責。

冬十月﹐以楊漣爲右僉都禦史﹐協理院事。

四年二月﹐推南京吏部尙書鄒元標﹐中旨以衰老罷之。

夏四月﹐吏都尙書趙南星上言﹕『吏部四司﹐惟稽勛司一人﹐余司皆二人﹔以稽勛事寡也。然今日之稽勛皆儲爲文選﹑考功之用﹐宜就近推補司官﹐不拘資格﹐一省不妨二人』。引陸光祖調吏部呂坤﹑黃克念等同邑同司之例爲言﹐上從之。於是南星調職方司﹑郎中鄒維璉爲稽勛﹐主外察。維璉與原任主事吳羽文皆江西人。羽文遂拘舊事求去﹐維璉亦不敢履任﹔刑科傅櫆疏侵之﹐羽文求去益堅﹐維璉亦上疏力辭。櫆復疏以僉都禦史左光斗﹑吏科都給事魏大中交通故內監王安﹑中書汪文言﹔詔下言於獄﹐嚴訊之。光斗上疏自理﹐大略爲﹕『櫆之意不利於稽勛有鄒維璉﹑銓司有程國祥﹑吏垣有魏大中﹐故欲一网去之』﹔且指其冒東廠理刑傅繼教爲兄弟﹐布置窟穴。大中亦上疏辧﹔得旨﹕命大中赴任供職。禦史袁化中﹑給事中甄淑相繼爲光斗辧。大學士葉向髙請骸骨﹐疏曰﹕『臣十八疏乞歸﹐皇上謂時艱主憂﹐臣卽去何安﹗顧臣罪戾多矣﹐卽如科臣傅櫆所論汪文言﹐實臣具題。左光斗﹑魏大中之善文言﹐尙屬暖昧﹔而臣之用文言﹐則事迹甚明。臣取罪之故﹐當聽公論﹔不敢妄辧﹐以滋紛紜。耿耿愚忠﹐竊謂言官之訐奏﹐釁不可開﹔駕帖之拏人﹐漸不可長。惟皇上罪臣一人而稍寬其它﹐於以釋宮府之嫌﹑消縉紳之禍』。上慰諭畱之。已而大中旣蒞任﹐復傳旨詰責﹕大中﹑櫆情事未明﹐何得赴任﹖櫆乃上言明旨不宜二三﹐中旨恐開旁竊﹑糾近臣以自解。

七月﹐大學士葉向髙予告回藉。向髙再入相﹐政移忠賢﹔同事者更希意阿旨﹐向髙動卽掣肘。楊璉二十四罪疏上﹐忠賢恨刺骨﹔禦史林汝翥忤璫﹐羣璫圍向髙第索之。向髙知時不可爲﹐發憤決去﹔疏三十三上﹐後得請。

左都禦史髙攀龍糾劾貪污﹐禦史崔呈秀落職回籍。呈秀巡按淮陽﹐有狼藉聲﹔吏科都給事魏大中發其饋遺﹐攀龍因考察劾罷之。已而﹐呈秀以魏璫義子起用。

冬十月朔﹐有事太廟﹐輔臣魏廣微不至﹔魏大中糾其無禮﹐指稱惟奢安不拜正朔。廣微深銜之﹐上疏自辧。禦史李應升復疏糾之﹐謂廣微不可見乃父於地下﹔廣微見疏恚甚。廣微父﹐魏允貞也﹔嘗爲諫官﹐得罪閣臣去。降吏科都給事魏大中﹑吏都員外夏嘉遇﹑禦史陳九疇三級﹐調外。吏部尙書趙南星﹑左都禦史髙攀龍乞罷﹐許之﹔給事中沈惟炳疏救不允﹐亦調外。時推山西巡撫﹐南星以太常卿謝應祥沈靜有爲﹐欲以處之﹐言於員外夏嘉遇。嘉遇述其意於湖南道禦史袁化中﹐化中深然之。及化中途逢大中﹐告以故﹕先是﹐應祥令嘉善﹐大中知其才守﹐遂會推焉。陳九疇有私恨﹐遂言應祥昏耄﹐大中以門墻私之﹔互相奏辧。有旨會勘﹔吏部坐臺臣論人失實上﹐中旨以朋比切責之﹐降大中等。於是南星﹑攀龍皆引罪去﹔大學士韓爌力救﹐不聽﹐引疾歸。已而刑部尙書喬允升﹑吏部侍郎陳於庭﹑都禦史楊漣﹑左光斗﹑太常卿謝應祥﹑部屬張光前﹑鄒維璉﹑科道袁化中﹑許譽卿等一時盡黜﹐部署皆空。戶科給事中陶崇道上言﹕『諸臣各執成見﹐不無異同﹔尢望皇上盡入陶鎔﹐化其畛域。而天語頻煩﹐責以朋比﹔彼此之互異旣章﹐水火之情形立見。虞廷黜陟﹐不過賢姦﹔唐﹐宋末流﹐可爲殷鑑』﹗疏入﹐降調。

十二月﹐起徐兆魁爲吏部左侍郎﹐朱童蒙﹑郭允厚﹑李春煜太僕寺少卿﹐徐大化﹑呂云鵬﹑孫傑大理寺寺丞﹐霍維華﹑郭與治﹑楊維垣等皆科道。以禦史梁夢環追論﹐復逮汪文言。自是羅織靡已﹐楊漣﹑魏大中相繼斃於獄。禦史蕃疏劾輔臣朱國禎。時韓礦旣去﹐魏廣微未得爲首輔﹐嗾蕃劾之。

五年秋八月﹐禦史張訥請廢天下書院﹐殺熊廷弼。初﹐楊﹑左事起﹐以移宮爲案﹔但屬楊﹑左﹐與顧大章等無與也。已復攺爲封疆﹔周朝瑞曾疏薦廷弼﹐而顧大章與楊維垣相疏辧﹐與楊﹑左又無與也。乃以封疆牽入移宮﹐於是一网盡矣。

七年八月﹐上崩﹐無嗣﹐遺命以信王入繼大統。誅魏忠賢﹑客氏﹐其黨相繼伏法。

冬十月﹐吏科都給事中陳爾翼上言﹕『東林餘孽徧布長安﹐每欲因事起釁﹐憂不在小﹔乞敕下廠衛嚴緝禁之』。上曰﹕『羣臣流品﹐先帝澄汰已分。朕初禦極﹐嘉與士大夫臻平康之理﹐毋事揣靡形影﹐以滋爭競』﹗

十一月﹐戶部員外王守履劾崔呈秀薦舊輔韓爌﹔上以韓爌淸忠有執﹐下所司知之。

崇禎元年春正月﹐翰林院編修倪元璐上言﹕『臣入都﹐邸抄凡攻崔﹑魏者﹐必引東林爲並案﹐一則曰「邪黨」﹑再則曰「邪黨」﹔夫崔﹑魏而旣「邪黨」矣﹐向之劾忠賢﹑論呈秀者﹐又邪黨乎﹖虛中言之﹐東林則亦天下之才藪也。其所宗主者﹐大都秉淸挺之標﹐而或繩人過刻﹔樹髙明之幟﹐而或持論太深。此之謂非中行則可﹐謂之非狂狷則不可。且天下之議論﹐寧涉假借而必不可不歸於名義﹔士人之行已﹐寧任矯激而必不可不準諸廉隅。自以假借矯激深咎前人﹐而彪虎之徒公然毀裂廉隅﹐背叛名教矣﹗連篇頌徳﹐匝地生祠。夫頌徳不已﹐必將勸進﹔生祠不已﹐必且嵩呼。而人猶寬之曰「無可柰何」。嗟乎﹗充一無可柰何之心﹐又將何所不至哉﹗議者能以忠厚之心曲厚此輩﹐而獨持已甚之論苛責吾徒﹐亦所謂悖理者矣﹗今大獄之後﹐湯火僅存﹐恩綸酌用。乃任事諸臣猶以「道學封疆」四字持爲鐵案﹐深院報復﹔臣竊以爲過計也。水落石出﹐正人相見。旣屬崔﹑魏之異已﹐卽可化牛﹑李爲同心。況年來借東林以媚崔﹑魏者﹐其人自敗﹐不須東林報復﹔若其不附崔﹑魏又能攻而去之者﹐其人旣已喬嶽矣﹐𨿽百東林烏能報復哉﹗臣所謂方隅未化也』。與楊維垣互出疏相往復﹐上是其言。時元璐屢言事﹐大學士來宗道常曰﹕『渠何事多言﹖吾詞林故事惟香茗耳』﹗時謂宗道淸客宰相。

五月﹐禦史袁宏勛劾大學士劉鴻訓﹕『一入黃扉﹐揚揚自得﹔悏旬之閒﹐革職閒住無虛日。其最可異者﹐楊所修﹑賈繼春﹑楊維垣夾攻表裏之姦﹐有功無罪﹔而誅鋤禁錮﹐自三臣始。且軍國大事未暇平章﹐惟亟毀「要典」﹐謂水火元黃﹐是書爲祟。今毀矣﹐水火元黃息耶﹖戰耶﹖未毀以前﹐崔﹑魏借之以空善類﹔旣毀以後﹐鴻訓又借之以殛忠良以暴易暴﹐長此安窮』﹗鎭撫司僉書張道浚亦訐攻鴻訓﹔工科給事中顏繼祖爭之﹐且言道浚出位亂政﹐非重創不止﹐禦史史範﹑髙捷相繼彈鴻訓﹐鴻訓尋以事罷歸。

十一月庚申﹐會推閣員吏部侍郎成基命﹑禮部侍郎錢謙益等。禮部尙書溫體仁訐謙益天啟初主試浙江﹐賄中錢千秋﹐不宜枚卜。上召廷臣及體仁﹑謙益於文華殿﹐質辧良久。上曰﹕『禮仁所參神姦結黨﹐誰也』﹖曰﹕『謙益黨與甚眾﹐臣不敢盡言﹔卽枚卜之典﹐俱自謙益主持』。吏部給事中章允儒曰﹕『體仁資淺望輕﹐如糾謙益﹐欲自先於枚卜也』﹗體仁曰﹕『前猶冷局﹔今枚卜相事大﹐不得不爲皇上愼用人耳』﹗允儒曰﹕『朋黨之說﹐小人以陷君子﹐先朝可鑑』﹗上叱之﹔下錦衣衛嶽﹐削籍。禮部以錢千秋試卷呈﹐上責謙益﹐引罪而出。旋回籍﹐除名爲民﹔下千秋於刑部。周延儒曰﹕『自來會推﹐會議皆故事﹐僅一﹑二人主持﹐余無所言﹔卽言出而禍隨之矣』﹗上大稱善﹐遂停枚卜﹐卒用延儒。延儒力援體仁﹐明年亦入政府。初﹐延儒以召對稱旨。至是枚卜﹐謙益必欲得之﹐而慮以延儒同推﹐勢必用延儒﹐遂力扼止之﹔不知上果意在延儒﹐不推適滋上疑耳。於是黨同之疑﹐中於上者深﹔體仁發難而延儒助之﹐謙益不知也。忽蒙召對﹐謙益自爲枚卜定於此日﹔及入見﹐方知有體仁疏。體仁與謙益廷辧﹐體仁言如湧泉﹐而謙益出不意﹐頗屈。

二年春正月﹐定逆案﹐召廷臣於文華殿。先是﹐禦史毛九華劾禮部尙書溫體仁有媚璫詩刊本﹔上問體仁﹐體仁謂出自錢謙益手。禦史任贊化參體仁疏﹐其語褻﹔上不懌﹐謫贊化於外。禦史吳甡言﹕『因溫體仁前削章允儒﹐降房可壯﹑瞿式耜﹐今又斥任贊化﹐班行無色﹔乞召還言官』。不聽。

三年五月﹐左諭徳文震孟上言﹕『呂純如羅織諸賢﹐今藉奧援﹐思借邊才起用。吏部尙書王永光假竊威柄﹐年例變亂祖制﹐考選擯斥淸才』。疏入﹐命指實具奏。永光有淸執﹐東林以其異己﹐給事中張國維﹑禦史毛羽健等交劾之﹔俱不問。至是﹐震孟再糾之。

四年春正月﹐翰林院編修黃道周疏救錢龍錫﹐調外。初﹐定魏﹑崔逆案﹐輔臣錢龍錫主之。袁崇煥之獄﹐禦史史範力謀借崇煥以報龍錫﹐因龍錫以羅及諸臣﹐周延儒﹑溫體仁主之﹐欲發自兵部﹐而尙書梁廷棟不敢任﹔又上英察﹐不能遽起大獄也。道周疏上﹐延儒意稍解。時大學士韓礦亦被劾﹐歸。

二月﹐給事中葛應斗糾禦史袁宏勛﹑錦衣衛都督同知張道浚通賂竊權﹐命下理。宏勛受參將胡宗明﹑主事趙建極賄﹐囑於兵部尙書梁廷棟﹑吏部尙書王永光﹐宏勛﹑道浚皆永光所任也﹐俱論戍。刑科給事中吳執禦論永光誨貪崇墨﹐永光罷。

五月﹐釋故大學士錢龍錫獄﹐戍定海衛。龍錫出獄﹐周延儒卽過之﹐極言上怒甚﹐挽回殊難﹔龍錫深徳之。未幾﹐溫體仁至﹐龍錫因述延儒語﹔體仁曰﹕『上固不甚怒也』。於是﹐聞者謂體仁質直而延儒僞﹐亦體仁之巧於擠延儒也。嘉善錢士升爲龍錫門生﹐聞體仁語﹐頗多之而輕延儒﹔體仁遂與相結。

五年春正月﹐刑科給事中吳執禦奏薦黃克纘﹑劉宗周等﹐禦史吳彥芳奏薦李瑾﹑李邦華等。上以其朋比悉之﹐下彥芳﹑執禦於理﹔坐上書不以實律﹐杖爲城旦。

六年三月﹐刑科都給事陳贊化劾大學士周延儒招權納賄﹑遊客李元功借勢威人﹕『延儒嘗語去輔李標事云「上先允放﹐余封還原疏﹐上卽攺畱﹐頗有回天之力。今上﹐羲皇上人也」。此是何語﹖豈徒小人之輕泄乎﹗至指借停刑以罔賄利﹐此固通國所共聞也』。且引刑科給事李世祺爲證﹐世祺亦奏延儒有此言。不問。戶科給事中朱文煥亦劾延儒重荷國恩﹐毫無補救。六月﹐大學士周延儒罷。始﹐溫體仁與延儒深相結納﹐延儒力援之以進。至是﹐體仁將奪其位﹐太監王坤疏攻延儒﹐體仁無一語相助﹔於是﹐陳贊化屢糾延儒﹐卽「羲皇上人」一語窮究不已。體仁知上意﹐凡與延儒爲難者必陰助之﹐而助延儒者皆詘﹔延儒放歸。

七年三月﹐召大學士何如寵入朝﹔在道屢引疾﹐不許。刑科結事中黃紹傑奏言﹕『從來君子小人不能並立﹐如寵徘回贍顧﹐則次輔溫體仁當知所自處矣﹗自體仁爲相﹐水旱洊臻﹐盜賊滿路﹔燮理固如是乎﹖秉政旣久﹐窺旨必熟。中外諸臣承奉其意﹐用一人則曰「此與體仁不合也」﹐行一事則曰「此體仁所不樂也」。凡此﹐皆召變之由。乞命體仁引咎辭位﹐以回天心﹑慰民望』。上責其率妄﹐調外。

八月甲戌﹐召廷臣於平臺﹐問誰堪冢宰﹑總憲者﹖令各給條對。吏部左侍郎張捷曰﹕『臣之所舉﹔與眾不同』。上許之。勛戚在殿西室﹐文臣在殿東室。捷旁皇四顧﹐大學士王應熊目屬之﹔諸臣覺其異﹐及問所薦﹐則前兵部呂純如也。時諸臣或舉鄭三俊﹐勛戚亦如之。或舉唐世濟﹐捷曰﹕『總憲世濟可﹐冢宰非純如不可』。俄入奏﹐力言純如之長。諸臣以純如列逆案﹐不可﹔刑科給事中姜應甲言之尢力﹐捷失色。上問溫體仁﹐對曰﹕『謝升可』。上是之。應熊故善用延儒﹐而純如又與延儒善者﹐故體仁陰持之。給事中範淑泰﹑吳其來交章劾王應熊﹑張捷同謀黨附﹐計翻逆案。乙亥﹐召南京吏部尙書謝升爲吏部尙書﹐以唐世濟爲左都禦史。

八年夏八月﹐刑部主事吳江﹑給事中何楷﹑宋學顯﹑禦史張纘曾各劾大學士溫體仁﹐並及王應熊。初﹐流盜陷中都﹐巡撫揚一鵬﹑巡按吳振纓被劾﹔而振纓﹐體仁鄕人﹐曲庇之。時何吾騶亦與應熊不合﹐錢士升力劑其間﹐得解。

秋七月﹐進少詹事文震孟爲禮部左侍郎兼東閣大學士。震孟講「春秋」稱旨﹐旣而以疾告﹐不允。溫體仁語之曰﹕『行相君矣﹐何避也』﹗至是﹐出特簡﹐入政府。

十一月﹐大學士何吾騶﹑文震孟罷。初﹐吾騶﹑震孟在直﹐欲以工科給事許譽卿補南京太常卿﹔溫體仁與吏部尙書謝升難之﹐升遂疏糾譽卿。震孟自恃特簡﹐於體仁無所依附﹐嘗與體仁論庶吉士鄭鄤當遷除﹐大拂體仁意。至是﹐票升疏﹐止欲奪譽卿俸﹔體仁不肯﹐震孟作色擲筆曰﹕『卽削籍無害』﹗體仁夕揭上﹐而吾騶﹑震孟朝罷矣。譽卿擊璫有直聲﹐沈淪諫垣﹐十年不調﹔至是﹐削籍。震孟有時望﹐入相僅三月﹔而齟齬同官﹐不竟其用。逮庶吉土鄭鄤。鄤繼母﹐大學士吳宗達女弟也﹔鄤薄於宗達﹐宗達嘗揭其杖母﹑蒸女。震孟旣忤體仁﹐體仁並忽鄭鄤﹐卽以宗達所揭入告﹐下獄。

九年二月﹐吏部尙書謝升疏救陳子壯﹐不聽。先是﹐子壯以論宗秩事下獄。巡按蘇松常鎭禦史王一鵬奏薦周延儒等﹐以濫及廢籍﹐責之。

夏四月﹐大學士錢士升罷。初﹐溫體仁深結士升﹔其入相也﹐體仁凡有所爲﹐必力皆體推之。如用家冢謝升﹑總憲唐世濟﹐皆體仁意而士升成之。體仁逐文震孟﹐頗引士升爲主﹐士升亦助體仁。至是﹐體仁並欲去士升。因福建右衛經歷吳鯤化訐奏士升弟士晉﹐卽擬嚴旨﹐仍囑林焊毋泄言﹐欲借弟以逐其兄也﹔士升遂引歸。

五月﹐逮滋陽知縣成徳﹐下錦衣嶽。徳性剛激﹐出前大學士文震孟之門﹔至是﹐連章攻溫體仁﹐凡十上﹐盡發其姦狀。母張氏伺體仁輿出﹐輒道詬之。徳移獄刑部﹐戍延綏。

秋七月﹐國子祭酒倪元璐免。元璐與同邑左庶子丁進不合﹐嗾誠意伯劉孔昭訐奏也。

十一月﹐下左都禦史唐世濟於獄。世濟以邊才薦故兵部尙書霍維華﹔上謂維華逆案﹐世濟蒙蔽﹐下刑部獄。明年正月﹐霍維華戍歿。

十年春正月﹐常熟章從儒訐奏前禮部右侍郎錢謙益﹑科臣瞿式耜。疏上﹐溫體仁修部逮之﹐下刑部獄﹐幾殆。謙益嘗作故太監王安祠記﹔曹化淳出王安門﹐憤其冤﹐發從儒陰謀﹐立枷死﹔謙益等尋得釋。

二月﹐逮巡按山西禦史張孫振。初﹐提學僉事袁繼咸守官奉公﹐自書卷外無長物﹐孫振貪穢不職﹐誣奏之﹐貢士衛周祚等訟其冤﹐命並孫振逮訊。

三月﹐陸文聲陳風俗之獘﹐皆原於士子﹔太倉庶吉士張溥﹑前臨川知縣張釆倡復社﹐以亂天下。命南直提學禦史倪元洪核奏﹐元洪因極言文聲之妄﹔上責其蒙飾﹐降光祿寺錄事。溥﹑釆爲古學以相砥礪﹐天下靡然鄕風﹐不爲政府所悅﹔故朝論多苛及之。時蘇州推官周之夔亦訐奏溥等樹黨挾持。

夏四月﹐兵科給事中宋學顯﹑貴州道禦史張盛美俱例轉湖廣河南參議。撫寧侯朱國弼劾溫體仁私左都禦史唐世濟逐學顯﹑盛美﹐上不聽。又劾體仁受霍維華賂﹐令唐世濟發端﹔上慰諭體仁﹐奪國弼侯爵﹐世濟亦戍邊。

六月﹐大學士溫體仁引疾免﹐賜金幣﹐遣行人吳本泰護歸﹐體仁在事﹐諸臣攻者無虛日﹐體仁與舉朝爲仇﹐其庇私黨﹑排異己﹐未嘗有迹﹔但因事圖之﹐使若發自上者﹐而主柄陰爲所假。上竟不之疑。

八月﹐以薛國觀爲禮部左侍郎兼東閣大學士。

十月﹐定東宮官﹐屬右諭徳項煜﹑編修楊廷麟讓左諭徳黃道周。閣臣以道周意見偏﹐上疏有「不如鄭鄤」之語﹐寢之。刑科給事中馮元飆言﹕『道周忠足以動聖鑑﹐而不能得執政之心﹔恐天下後世有以議閣臣之得失也』。不聽。已而道周疏劾楊嗣昌奪情﹐謫外。

十一年八月﹐南京戶科給事張焜芳論前巡鹽兩淮禦史史範侵帑三十餘萬﹐命逮範下刑部。先是﹐巡鹽禦史張錫命憂去﹐遺課二十一萬﹔範攝事﹐盡入其家。檢討楊士聰攻之﹐範諉錫槖命。時錫命卒﹐子沆奏辧﹔大學士錢士升擬旨罪範﹐王應熊曰﹕『史太僕大有才﹐未易攫也』。擬上﹐上果不聽。至是﹐範復奏辧﹐又發張焜芳朋黨狀﹐焜芳奪官。

十二年六月﹐以左懋第﹑袁愷﹑陰潤﹑藺剛中﹑範士髦爲給事中﹐詹時雨﹑李近右﹑汪承詔﹑張緒論﹑楊四重爲試監察禦史﹐吳昌時等並各部主事。昌時首選吏部疏上﹐上自手定先後﹐示不測﹔昌時謂薛國觀所爲﹐恨之。

八月﹐庶故吉士鄭鄤磔於市。先是﹐中書舍人許曦訐奏鄤不孝瀆倫﹐與溫體仁疏合﹔法司定罪擬辟﹐上命加等。鄤初選庶吉士﹐有直諫聲﹐文震孟﹑黃道周皆與之遊。當時欲借鄤以傾震孟﹑道周﹐讞駁逾重﹔而鄤居鄕多不法﹐遂罹慘禍。

十三年夏四月﹐巡撫江西右僉都禦史解學龍薦舉布政司都事黃道周﹔上以道周黨邪亂政﹑學龍徇私﹐俱逮下理﹐廷杖論戍。戶部主事葉廷秀請寬之﹐並杖削籍。監生塗仲吉上言﹕『黃道周通籍二十載﹐半居墳廬﹐稽古著書﹔一生學力﹐止知君親。𨿽言嘗過戇﹐而志實忠純。今喘息僅存﹐猶讀書不倦。此臣不爲道周惜﹐而爲皇上天下萬世惜也。昔唐太宗恨魏徵之面折﹐至欲殺而終不果﹔漢武帝惡汲黯之直諫﹐𨿽遠出而實優容。皇上欲遠法堯﹑舜﹐柰何出漢﹑唐主下﹖斷不宜以黨人輕議學行才品之臣也』﹗通政司格之不上。仲吉並劾通政使施邦曜遏抑言路﹐再救道周﹔上怒﹐下獄杖之﹐論戍。

六月﹐大學士薛國觀免。初﹐國觀以溫體仁援﹐得入閣。同官六人皆罷﹐獨國觀秉政至首輔﹐上頗向用之。至是﹐因擬諭失旨﹐下五府九卿議處﹐致仕。刑科給事中袁愷再疏劾之﹐言國觀納賄有據﹐並及尙書傅永淳﹑侍郎蔡弈琛等﹔遂下鎭撫司訊。初﹐上召國觀﹐語及朝士婪賄﹐對曰﹕『使廠衛得人﹐朝士何敢黷貨』﹗東廠太監王化民在側﹐汗出浹背﹔於是專偵其陰事﹐以及於敗。國觀旣削籍﹐吏部尙書傅永淳﹑南京吏部尙書朱繼祚並免﹐下左副都禦史葉有聲於獄﹐以通賄國觀也。時株連頗眾。十二月﹐國觀奏辧﹐不聽﹔命入京卽訊。十四年春正月﹐故大學士薛國觀奏辧刑科給事中袁愷誣劾出於禮部主事吳昌時之意。上不聽。

﹝十四年﹞夏四月﹐召前大學士周延儒﹑張至發﹑賀逢聖入﹔至發辭不出﹐逢聖不久以病歸。初﹐延儒旣罷﹐丹陽監生賀順﹑虞城侯氏共斂金屬太監曹化淳等營復相。至是﹐得召用﹔主事吳昌時之力居多﹐延儒徳之。

六月﹐故刑部右侍郎蔡弈琛在系上言﹕『去夏六月﹐同邑諸生倪襄贄於庶吉士張溥之門﹐歸語知縣丁煌﹐誇溥大力﹐可立致人禍福﹔因言及臣旦夕必逮。未幾﹐而王陛彥果劾臣矣。一里居庶常﹐結黨招權﹐陰握黜陟之柄﹐豈不異哉』﹗上令丁煌指證﹐下倪襄於嶽。旣而弈琛亦劾張溥﹐並及故禮部侍郎錢謙益。

八月辛亥﹐故大學士薛國觀賜死﹐誅中書舍人王陛彥﹐各籍其家。初﹐國觀以王陛彥通賂免官﹐命伺其邸﹔則王陛彥至﹐執下獄。陛彥爲吳昌時甥﹐臨刑呼曰﹕『此舅氏所作﹔我若有言﹐卽累名教矣』﹗時國觀事發於東廠﹐僉云昌時實啟其機。

十二月甲子﹐戍黃道周﹑解學龍。初﹐刑部尙書劉澤深擬道周瘴戍﹐再奏不允﹔因上言﹕『道周之罪﹐前兩疏已嚴矣﹐至此惟有論死。死生之際﹐臣不敢不愼也。自來論死諸臣﹐非封疆則貪酷﹐未有以建言誅者。今以此加道周﹐道周無封疆﹑貪酷之失﹐而有建言蒙戮之名﹔於道周得矣﹐非我皇上覆載之量也﹗且皇上所疑者黨耳﹐黨者見諸行事﹐周道具疏空言。一﹑二臣工始未嘗不相與也﹐今且短之﹐繼而斥之﹔烏有所謂黨﹐而煩朝廷之大法耶﹗去年行刑時﹐忽奉旨停免﹔今皇上豈有積恨於道周﹖萬一轉圜動念﹐而臣已論定﹐噬臍何及﹖敢仍以原擬上』。上從之。

十五年夏四月﹐宥馬士英﹐起兵部左侍郎兼右僉都禦史﹐提督鳳陽。士英初撫宣大﹐以總監王坤論罪﹔至是﹐故太常少卿阮大鋮爲營救﹐得起用。

八月﹐召還黃道周﹐仍任少詹事。時周延儒承上眷最深﹐凡上怒莫能回﹐延儒能談言微中。先是﹐道周在獄﹐人謂必不可救﹐延儒以微詞解之﹐得減放﹔至是﹐上偶言及嶽飛事﹐嘆曰﹕『安得將如嶽飛者而用之』﹗延儒曰﹕『嶽飛自是名將﹐然其破金人事﹐史或多溢辭﹔卽如黃道周之爲人﹐傳之史冊﹐不免曰「其不用也﹐天下惜之」』。上默然。甫還宮﹐卽傳旨復官。

十六年三月﹐攺禮部儀制主事吳昌時爲吏部文選主事﹐署郎中事。昌時好結納﹐通司禮太監王化民等﹐欲轉銓司﹔吏部尙書鄭三俊嘗以問鄕人徐石麒﹐答曰﹕『君子也』。三俊遂薦於上。蓋石麒畏昌時機深﹐故譽之﹐而三俊不知。例轉給事中範士髦等四人﹑禦史陳藎等六人。故事﹕例轉科一﹑道二﹐文選主事吳昌時特廣其數﹐意脇臺省爲驅除地也。夏四月﹐河南道禦史祁彪佳劾吳昌時紊制弄權﹐山東道禦史徐殿臣﹑賀登選各疏參之。

五月﹐吏部尙書鄭三俊以薦吳昌時引咎罷﹐大學士周延儒放歸。給事中郝絅復劾吏部郎中吳昌時﹑禮部郎中周仲璉竊權附勢﹐納賄行私﹔內閣票擬機密﹐每事先知。總之﹐延儒天下之罪人﹐而昌時﹑仲璉又延儒之罪人。禦史蔣拱宸﹑何綸交劾之。七月乙卯﹐上自訊昌時於中左門﹐拷掠至折脛乃止。徵延儒聽勘﹔延儒先薦大學士王應熊﹐途中密語﹐令先抵京﹔上遣緹騎趨延儒入﹐偵知之﹔罷應熊。尋誅昌時﹐賜延儒死。初﹐延儒再召﹐時庶吉士張溥﹑馬世奇以公論感動之﹐故其所舉措﹐盡反前事﹔向之所排﹐更援而進之。上亦虛己以聽。溥旣歿﹐世奇遠權勢﹐不入都。延儒左右皆昌時輩﹐以至於敗。

