粵匪犯湖南紀略佚名著粵匪自四月入楚﹐廿五日撲道州。提督餘萬淸斂兵先逃﹐署牧王揆一棄城走。時大气炎熱﹐賊遂全股據道州歇伏養兵﹐旁擾江華﹐知縣劉興桓自縊死。破永明﹐知縣常建逃﹐時永﹑衡方駐重兵﹐賊恐挫其鋒﹐繞小道而進。六月廿六日﹐賊分兵取嘉禾﹐知縣走避。七月初三日破桂陽﹐署牧李敬治禦賊陣亡。初七日破郴州﹐署牧孫恩保棄印走﹐大憲誤以盡節奏聞。賊令股屯踞郴州﹐收永﹑桂﹑郴﹑衡之齋匪遊民﹐其眾遂多。賊遣僞西王率左營二軍三千餘人來撲長沙。過永興﹐知縣溫徳宣死之。先是安仁有齋匪李書辦嚴拿不獲﹐至是導賊於十三日破安仁﹐知縣走避。十九日抵攸﹐知縣郭世間先數日走﹐賊至﹐城空無人焉。署醴陵拔貢知縣栗國善亦聞風早避至省﹐賊至醴陵﹐醴亦無人﹐緣此文報中絕﹐賊行五六百里無一兵一勇與之面者。賊之出道州也﹐綏靖鎭和春統領兵一萬五千追擊﹐率相去百十里不敢近﹐行則尾之。賊全股屯郴﹐和春督兵圍城﹐而僞西王以數千賊衝出紛擾﹐不顧我兵之襲其後。河北鎭王家琳以重兵堵安仁﹐聽賊過而不顧。賊𨿽剽悍﹐亦官兵退縮有以成之耳。其餘州縣悉無兵勇﹐守令之逃亦莫可如何。自七月廿七日賊抵南城外二十里之涸井鋪﹐於時省城兵力單薄﹐城垣抽段補修﹐自天心閣抵白鶴觀﹐未及興工而賊至﹑未至時﹐提督鮑起豹令焚近城房屋及拆去髙屋。羅蘇翁子子﹝孜孜﹞爲義惜屋太多﹐又有陳堯翁以書院己屋在外﹐唐蔭重以租房捐﹐已私相附和﹐遂置城河不開﹐而倡修外土城之舉。自大桂橋河邊上繞妙髙峯﹐轉迎龍橋老潭﹐抵天心閣﹐工未半而賊至。妙髙峯爲近城髙嶺﹐擬紮大兵﹐堯翁執無寓人於室之意﹐遂不果。七月二十日﹐外城廂居民紛紛逃避。蘇翁朱示並不關城﹐毋得驚惶﹐城外人半恃以無恐。及賊驟至﹐逃者產物盡失﹐畱者半爲賊用。廿八日辰刻﹐賊抵石馬鋪﹐離城十里。守石馬鋪者陜兵二千﹐廿六日到鋪。營盤未開﹐賊至驟戰﹐又失於據險。賊旁繞出官兵後﹐以大炮轟擊﹐陜兵大潰。陜安鎭福誠﹑潼關協尹培立死之﹐陣亡官兵六百餘人。當陜兵未敗﹐瀏勇五百﹐紛然逃散。其方敗也﹐守金盆嶺者沅州副將朱瀚見﹖﹝塵﹞土大起﹐弁兵請賈勇前救﹐朱瀚偃旗閉壘﹐惟恐賊知。陜兵無援﹐是以大敗。迨廿八日亥刻朱瀚渡河﹐逃至三汊磯。城外無兵﹐賊遂大進。廿九日巳刻﹐至醴陵坡﹐離城十數箭﹐方倉卒關南門﹐下令發火。蘇翁正勘土城﹐聞信由大西門入。賊旋卽救火﹐下住民房﹐上踞妙髙峯﹐並力攻城。自廿九日至初四初五等日﹐晝夜攻撲。槍炮火箭如密雨流星﹐城門倒破﹐萬分危急。城內除垛口外﹐遊兵無幾。初二初三等日﹐令川勇數百縋城出敵﹐殺賊無多。自醴陵坡至西湖橋﹐戕居民無算。賊踞馬雲莊履升典及近城各屋﹐穴墻出炮﹐城上受傷﹔而我兵箭炮不能入賊墻﹐賊膽益肆﹐官民惶恐無措。初六初七日以後﹐苗兵鎭﹝早﹞兵及和春大兵漸次雲集﹐聲威稍壯。十五日向提軍到﹐移僞國吳三桂紅衣炮三座及三等炮大炮四座﹐在南城施放﹐賊攻稍緩。八月十五日﹐逆首僞太平王大股自郴州起身﹐十五日破茶陵﹐署知縣劉旭被執。廿二日至廿八日陸續全到﹐悉踞南城外我未成之土城﹐賊少加修築﹐自裏仁坡斜繞抵殷家衝﹐連營十里。我兵亦到﹐近賊巢紮營鎖圍。由天心閣口公坡墳﹑楊家田隴繞黃土嶺太乙寺後抵河邊﹐十四十五里連營疊帳﹐賊不敢出擾害。九月初七賊糧盡﹐遂由猴子石結湖橋渡河﹐擾勒江河﹑洋湖﹑龍飛塘﹑平塘一帶﹐大掠穀米。且分賊駐紮﹐以爲犄角勢。我兵亦分軍相持。故自九月初至十月中﹐攻撲益緩﹐不足懼矣。八月中與賊接仗﹐小有斬獲。江岷樵帶楚勇四百紮賊近處﹐打仗受傷﹐可謂勇夫。八月廿五日一仗﹐殺賊頗多。九月初二日﹐賊衝營攻瀏陽門﹐我兵接仗﹐槍斃數百﹐生擒十七名。九月初八日﹐洞井鋪接仗﹐殺賊數百﹐生擒二百餘名。十二日至十五日﹐連次開仗﹐斬獲頗眾﹐我兵亦有傷亡。十九日﹐賊攻水陸洲。我兵一千三百餘人﹐先得勝仗﹐追至上洲。不意賊分兵抄出我尾﹐截爲兩段。兵紛紛逃至河邊溺死﹐及陣亡河南兵六七百名﹐官弁死者四十七人﹐大損軍威。自是以至十月﹐相持不戰。其餘開仗日期﹐或我兵出而彼仗﹐或追及賊墻不能進而止。賊無計可施﹐惟以開挖地道爲事。計數十日之間﹐至十數處﹐或被我開溝截斷﹐或競由內透出﹐以火藥擊退﹐或土崩不成﹐或遇水而止﹐其成計者惟三處。九月廿九日申刻﹐正南門城樓右側﹐賊地道火藥轟陷城墻七丈有餘﹐賊蜂擁奔進。鎭﹝早﹞遊兵奮勇堵殺﹐斬長髮賊十五名﹐擊傷賊兵無數﹐登時撐修﹐得以不害。城陷之時﹐其聲震天。無賴子以破城倡言﹐通城鼎沸﹐有號泣者﹐旋知無事方息。十月初二日午刻﹐賊復轟奔﹝崩﹞月城垛口﹐自缺口攻城﹐我兵又斬賊目曾自新及長髮二名。十月十八日卯刻﹐天大風雨﹐賊復轟陷南城八九丈﹐大隊齊進。鎭﹝早﹞兵﹑金川屯兵﹑辰勇等奮力堵殺﹐賊不能進。我兵狃於前勝窮追﹐賊伏兵炮發﹐驟不及避﹐遂傷我兵百四十九名﹐陣亡十二名﹐壓斃十餘名﹐此三次危險之大槪也。賊久撲無功﹐十九日﹐先驅婦女行﹐亥刻全軍由河西起身竄寧鄕﹐長沙圍解。大兵追殺﹐生擒二百五十餘名﹐殺斃無算。賊破寧鄕﹐知縣齊徳五先走。遂破益陽﹐守令陳應臺亦走。益陽人香花迎僞太平王﹐賊遂不擾民。向提軍於廿三日追及之於蘭溪﹐三日連戰﹐彼此不利。廿六日﹐賊分前隊由堤路抵湘陰對河之林子口﹐劫船登岸。廿九全股俱至。半由磊﹝壘﹞石過湖﹐陸路撲嶽州﹐半由水道。初三日﹐僞裝向提軍兵﹐賺開嶽州城﹐不血刃而城。嶽州爲軍餉停駐轉運之所﹐自七月以來﹐湖北防堵將軍臺湧﹑提督博勒恭武兵悉在焉。賊自長沙逃竄時﹐將軍畏懼﹐以退保省城爲詞先走。賊將至嶽州﹐博提軍退出嶽州三十里紮營﹐以至南省未多派兵。風聞劫去餉銀十數萬﹐未知的數﹐而此舉之錯﹐咎將誰歸﹗賊此時紛紛下擾北省。有自賊中出者供稱﹕賊決計北竄﹐有遂擾河南之說﹐有由江南進擾之說。詞𨿽不確﹐而賊掠人以助軍勢﹐愈流愈多。官兵畏縮﹐剿洗誠不易易。賊初廣西長髮不過三千餘名﹐程制軍如不風聞退省﹐偕賽相親駐永明﹐鎖圍道州﹐亦尙可剿。失此不圖﹐事機去矣。其後踞郴﹐裹脇人多。和春憚戰﹐亦不盡力。及至長沙而上﹐四府土匪附洪者數萬人。長沙九月十九日大敗之後﹐相持一月﹐緣賽相亦經逮治﹐諸軍藉口待欽差。而所謂大臣者﹐八月十八日自梧州起身﹐十月初一日到衡州。衡離湘潭只二百里﹐十一日到湘潭紮住﹐又不到省。如使親臨督戰﹐將河路亦加鎖圍﹐賊出擾則擊﹐賊逃竄亦擊﹐不及一月半餓死長沙﹐此又機會之大可惜者。自今以往﹐𨿽使堵剿嚴密﹐總屬空談。四提十四鎭兵勇六萬有餘﹐每月需餉近百萬﹐辜負皇上之恩﹐不惜生民之苦﹐此深山野人亦爲之太息也。長沙城外﹐自北門轉朝宗驛﹑徳潤繞南門神廟﹐房鋪悉燒無存。賊去後復將碧湘街﹑醴陵坡下抵河畔﹐南抵大桂橋屋焚之﹐片瓦不畱﹐惟城南書院存空架﹐嶽麓書院被賊焚燒無餘。近城五里﹐小屋大廈一炬而空。舉目荒涼﹐難以言諭。往醴陵之東路﹐先被賊掠衣服穀米後﹐大兵到時﹐內有所招潮勇﹐尢爲不法。大路左右數里﹐無婦不姦﹐無物不掠﹐拆屋以爲薪﹐數十里爲之一空﹐流毒太多。大憲現擬撤退﹐而悍不聽調﹐與官兵民團相仇殺。時在寧鄕相殺﹐約殺潮勇數百名。刻下禍萌已發﹐又不知如何結局也。賊不甚淫殺﹐惟與官兵爲仇﹐目之爲妖。遇衙門幕丁書役﹐及有頂帽皂靴之人﹐不問卽殺。其遇工賈平民﹐亦不肆虐。所過之境﹐令人辦飯一頓。土匪取衣物牲畜﹐長髮頗謹飭。有婦女人家﹐不準進房﹐授受不親。賊令最嚴密﹐故民不怨。逆首洪秀全﹐廣東人﹐己卯生﹐行坐綠呢轎﹐所居婦女圍之﹐自號太平天徳王。其下王﹕僞東王楊秀淸﹑僞西王蕭朝貴﹑僞南王馮雲山﹑僞北王韋政﹑僞翼王石達開。僞西王城外接仗爲我炮所傷﹐的系身死。現將楊秀淸最狡獪。洪秀全頗知文墨﹐所造天條書以敬天爲第一義。自孔聖不加毀滅外﹐其餘諸神槪目爲邪。遇神則斬﹐遇廟則燒。敬天之外又有耶蘇﹐尊爲皇兄﹐殆天主教之流亞歟。所造曆書以三十一日爲一月。別有儀制書﹐紀其法度。其訓土匪以七日一次﹐教以用兵之法﹐謂之聽講。土匪之初入也﹐以銅盆水沃面抹胸﹐授紅巾號衣﹐念咒廿四句﹐謂之拜相。拜過相者﹐其髮辮後必有火烙印﹐以此蠱民﹐故附洪者多閔不畏死。戰兵約有二萬﹐婦女老弱者及遊手無事亦有一二萬﹐長髮十之一二。賊最好用分截之法﹐陣號老鴉。四散漫立﹐槍炮不能多傷。我兵稍聚﹐賊旗一動﹐變爲盤蛇﹐便團團圍住矣。賊槍炮不足畏﹐善用刀矛﹐此我兵所短也。現惟苗兵鎭﹝早﹞兵接仗﹐不致大敗﹐以詭詐勝故耳。賊僞王皆以黃綾裹面﹐冬夏不攺﹐恐人識之。僞職皆黃巾﹐賊兵皆紅巾。客在城聽賊供﹐睹賊戰﹐復詢逃難出者﹐知之較詳﹐故縷述大槪如此。長沙之不失也﹐實有天幸。城內各街查詢甚密﹐姦細不容﹔鄕間立團﹐土匪亦不敢起事。黃冕領帑鑄炮﹐侵吞無算﹔汪笏生總局領頭﹐議敍頻邀﹔陳三胡子﹑唐蔭重﹐下逮無名之文田﹐亦可因此起家。「爛羊頭﹑關內侯」﹐斗筲之人﹐又奚怪哉﹗文武官之可人者﹐潘木君待兵以恩﹐鐘子賓監司辦事結實﹐向提軍奮勇直前﹐惟少謀略﹔鄧紹良副將矯捷善戰﹐惜職太卑﹐才難不其然乎﹗

