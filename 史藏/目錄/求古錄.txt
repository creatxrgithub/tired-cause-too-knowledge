

欽定四庫全書

史部十四

求古錄

目錄類二【金石之屬】提要

【臣】等謹案求古錄一卷

國朝顧炎武撰炎武有左傳杜解補正已著錄炎武性好逺遊足迹幾徧天下搜金石之文手自抄纂凡已見方誌者不錄現有拓本者不錄近代文集尙存者不錄上自漢曹全碑下至明健文霍山碑共得五十五種毎刻必載全文蓋用洪適釋之例仍皆志其地理攷其建立之由古字篆一一注釋其中官職年月多可與正史相參如茶荼準準張弡等字亦可以補正字書之訛炎武別有金石文字記但載跋尾不若此編之詳明也惟曹全碑題中平二年十月丙辰造以後漢書考之靈帝本紀是年十月有庚寅距丙辰前二十六日天文志是年十月有癸亥距丙辰後七日其間不得有丙辰頗疑是碑之僞據潛硏堂金石文跋尾以長歷推之始知是年十月丙申朔丙辰爲月之二十一日癸亥爲月之二十八日實無庚寅倂證以譙敏碑稱中平二年三月九日戊寅靈帝本紀及五行志並稱中平三年五月壬辰晦干支日數一一相符乃本紀之誤非碑之僞炎武猶未及詳辧是則考証之偶疏耳乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

求古錄原序

予自少時卽好求訪古人金石之文而猶不甚解及讀歐陽公集古錄乃知其事多與史書相證明可以補闕正譌殆不但詞翰之工而已比二十年間周遊天下所至名山巨鎭祠廟伽藍之迹無不搜尋登危峯探窈壑捫落石履荒榛伐頽垣畚朽壌其可讀者必手自抄錄得一文爲前人所未見者輒喜而不寐念古人遺刻且日逺日湮後之人未必如予卽如予而數十百年之後又當磨滅防許又歐陽趙氏二錄僅有其目而不著其文良以卷帙浩繁難以盡載而好古之君子不無遺憾乃取篋中所得重爲刪正去其大半擇可傳者錄之以貽諸後人其髙文大篇已見於方誌者不錄碑刻之摹拓而傳於世者不錄近代詞人之作多有文集者不錄在乎闡幽表微備史乘之遺存前古之制然以布衣之賤出無僕馬往往懷毫防墨躑躅於山林猿鳥之間而北方之人鮮能識字其或限於聞見窘於日力而山髙水深爲登涉之所不及者卽所至之地亦豈無掛漏又望後人之同此好者繼我而錄之也昆山顧炎武序

求古錄原序

欽定四庫全書

求古錄

昆山顧炎武撰唐景云二年勅

景云二年六月二十三日皇帝敬慿太淸觀道士楊太希於名山所燒香供養惟靈蘊祕凝眞含幽綜妙類髙旻之亭育同覆載之陶鈞蓄泄煙雲蔽虧日月五枝標秀八桂流芳翠嶺萬防靑溪千刃【古仞刃兩字通用魏橫海將軍呂君碑仞字作刃】蜺裳戾止恆爲碧落之庭鶴駕來遊卽是玉京之域百祥覃於逺邇五福被於黎元往帝所以馳心前王由其載想朕恭膺寶位嗣守昌圖恐百姓之不寜慮八方之未泰式陳香薦用表深寔冀明靈降玆休祉所願從今己後浹防常安朕躬男女六姻永保如山之壽國朝官寮萬姓同符擊壌之歡魚鳥遂性於飛沈夷狄歸心於邊徼實希靈鑑用副翹誠今因鏈師遣此不悉右唐岱嶽觀碑文之一泰山之東南麓王母池有唐岱嶽觀今存茅屋三楹土人稱爲老君堂其前有碑二髙八尺許上施石蓋合而束之其字每面作四五層每層文一首或二首皆唐時建醮造像之記周環讀之得顯慶六年一首儀鳳三年一首天授二年一首萬嵗通天二年一首聖歷元年一首久視二年一首長安元年一首四年二首神龍元年一首景龍元年一首三年一首景云二年二首開元八年一首大歷七年一首建中元年一首其空處又有唐代人題名書法不一東側面有詩一首其下題名西側面題名亦有詩一首中二側面皆無字唐碑存於防山者惟此及宗泰山銘蘇頲東封朝覲頌二文皆磨厓刻於山上而此碑在山下以小而雙束故不僕書非名筆故摹拓者少而獨完至今因嘆唐時六帝一後修齋建醮凡二十許共此二碑亦異乎近代之每嵗一碑以勞人而災石者矣但不知趙徳甫金石錄何以不收恐古人碑記失傳者正多耳碑下爲積土所壅予來遊數四最後募人發地二尺下而觀之乃得其全文而此敕文辭藻斐然固予之所亟錄而傳者也其記及詩及題名各載其一

景龍三年記

大唐景龍三年嵗次己酉三月戊午朔十九日景子奉勅令虢州龍興觀主杜太素蒲州丹崖觀監齋呂皓仙京景龍觀大徳曹正一等三人於此泰山岱嶽觀建金籙大齋報賽前恩追濟兗等州大徳四十九人七日七夜轉經行道設河圖大醮更祈後福以申告請七日之中遂呈四瑞白鶴騰輝拂霞莊而矯色黃雲覆彩映巖穴以通光絲雨飛禎家示九年之蓄烏曦抱戴壽延千載之君紀時日於靑郊勒奇工於翠琰夾紵像一鋪十一事二聖本命鎭彩修造

右唐岱嶽觀碑文之一唐諱丙攺丙爲景二聖中宗及韋後也

博城縣令詩

早春陪勅使麻先生祭嶽守博城縣令馬【闕】

我皇盛文物道化�埊先鞭撻走神鬼玉帛禮山川忽下州使來遊紫洞前靑羊得處所白鶴【闕】時年防懇飛龍記昭彰化鳥篇【闕】風半山水【闕】气緫雲煙光抱升中�霞明五色�山橫翠微外室在緑潭邊緹幕灰��焚林火欲然�光著艸樹春色換山泉伊水來何�嵩巖去幾千山疑小�下是防神仙葉令乘鳬入浮丘駕鶴旋麻姑幾�嵗三見海成田

右在岱嶽觀碑東側面其文剝蝕不全久視二年記所稱神都靑元觀主麻慈力卽其人也武后遣之至觀修醮神都卽東都故有伊水嵩巖之句

又按碑凡大周年者天作�地作埊人作聖作�年作�月作�亦作日作�授作�初作�惟字無可考疑是應字凡數字作壹貳叄肆捌玖等字皆武后所攺及自制字其�歷年記有云設金籙寶齋河圖大醮桼�桼古七字太經攡曰運諸桼政棿曰棿擬之二桼方言曰吳有桼娥之臺是也後人不知妄於左傍添鑿三淺而大又稍偏知非一筆唐碑書七字亦有作漆者後又省筆作防冊府元龜載唐宗先天二年三月癸巳詔制勅表狀書奏牋牒年月等數作一十二十三十四十字是知前此皆王圓題名借壹貳等字矣不知其始於何年也

淄州刺史王圓山人王昌宇大歷十四年二月廿七日同登泰嶽時眞君道士卜皓然萬嵗道士郭紫微各攜荼藥相候於廻馬嶺同【闕】於王母池登臨之興無所不至

右唐岱嶽觀碑題名之一此碑有開元十九年二十年建中元年貞元十四年題名都督兗州諸軍事任要行博城縣丞公孫杲二詩俱不工不錄此碑前文從右方起後詩並題名或從右方起或從左方起每層髙下多寡參錯不一以文意筆法求之乃可辧其起訖凡唐人紀遊題名皆就舊碑之陰及兩旁書之前人已題後人卽於空處揷入大小髙下俱無定凖宋初亦然自大中祥符以後題名者乃別求一石刻書字體始得舒縱亦不與舊又相亂然石小易於搬取故題名愈多而存者愈少今之溝渠碾磨之間皆是物矣此碑西側面又有宋政和甲午題名一條

又按荼荈之荼與荼苦之荼本是一字古時未分麻韻荼荈字亦只讀爲徒東漢以下乃音宅加反而加字音居何反猶在歌戈韻梁以下始有今音可見唐時字體尙未變爾雅檟苦荼廣韻九麻中有荼字又有茶字注曰俗是也又任要題名曰貞元十四年正月十一日立春祭嶽遂登太平頂宿其年十二月廿一日立春再來致祭荼宴於玆曰荼宴者蓋唐時祭畢猶不用酒今不然矣

宋董元康題名

長淸董元康權宰奉髙挈家遊瑤池館觀元功弟題字愴然久之政和四年七月二十一日質贄侍行

右小石刻在岱嶽觀予旣錄唐碑往還數四道士謂予曰昨發地得石刻二請觀之其文亦可采同附焉下題因此

盛勛題名

政和戊戌仲夏二十九日被防決獄恭謁祠下飰此轉運判官盛勛公達題男志修侍行

右小石刻在岱嶽觀戊戌乃政和八年其年十一月己酉朔攺元重和曰決獄者讞而決之古無仲夏斬決之事也

宋眞宗廣生帝君讚

若夫典治喬嶽表正靈祗司生發於東方仿聰明於上帝宜乎名冠仙籍徳被蒸民饗祀典於蕭薌鏤徽稱於金石者也屬以防修封禮恭答神庥薦顯號以致誠述斯文而頌美讚曰

節彼岱宗奠玆東土生育之地靈仙之府爰有髙眞允司明命至神不測防誠斯應茂實克昭儲祥是繄式奉嘉名用伸精意

大中祥符元年十月二十七日禦書院奉勅模勒刻石右碑在泰山南麓靑帝觀中宋眞宗禦制廣生帝君讚並序其文及篆額皆禦書靑帝卽禮記月令所謂其帝太皥而史記封禪書秦宣公作宻畤於渭南祭靑帝者也夫帝者一而已矣易傳曰帝出乎震齊乎巽相見乎離致役乎坤說言乎兌戰乎乾勞乎坎成言乎艮是周流於四時八卦之中而其爲帝者一也家語載孔子之言曰丘也問諸老耼曰天有五行水火金木土分時化育以成萬物其神謂之五帝古之王者易代而攺號取法五行五行更王終始相生亦象其義故其生爲明王者死而配五行是以太皥配木炎帝配火黃帝配土少皥配金顓頊配水於是有五天帝五人帝之說漢儒因之遂立感生帝之名謂帝王者先祖皆感太微五帝之精以生鄭康成述春秋緯說蒼帝靈威仰赤帝赤熛怒黃帝含樞紐白帝白招拒黒帝葉光紀則王子雍諸儒所排駮而後世𨿽存五帝之祀亦不遵用其名者也豈若易傳之言簡而當哉若眞宗之事又所不足論云

加靑帝懿號詔

勅中書門下名嶽配天乃眾山之推長盛徳在木實品物之資生惟眞宰之斯存蓋靈篇之攸紀靑帝眞君職司煦育道葉沖虛贊化於髙明庇羣生於溥率眞祠夙建方誌可徵屬嚴駕以時巡爰祕封之成禮式瞻神館冀篤防休祗舉典章載揚懿美奉徽名而昭薦旌徳於無方用表欽崇永綏福祉宜尊懿號曰靑帝廣生帝君觀宇特加修飾故玆詔示想宜知悉

大中祥符元年十月二十五日下

禦祝文

大中祥符元年嵗次戊申十一月戊午朔四日辛酉崇文廣武聖明仁孝皇帝謹遣尙書兵部員外郎邵告於靑帝廣生帝君伏以峻功不宰誕彰陰隲之仁神化無方實主發生之宇惟髙眞之攸館奠喬嶽之靈區屬以祗奉元符躬陳大報仰繄景貺克舉上儀式昭【闕】之稱以表欽崇之禮合申致告用逹防誠謹告

右共一碑前刻序讚大字後刻詔祝文字稍小

升元觀牒

尙書省牒準泰寜軍奉符縣升元觀【右第一行】

泰寜軍狀據兗州儀曹椽兼兵曹婁寅亮狀稱契勘兗州奉符縣泰山之下有古洞天周三十里名曰三宮空洞之天載石圖經是實卽目宮觀並無名額卻有建封院一所逼連嶽廟之後殿屋完偹田產頗多隻一村僧占據住持任從民間安攢丘墓穢惡不蠲深慮觸凟眞仙不便欲乞偹申朝廷攺爲道觀州司看詳本院委合攺充前件洞天道觀伏候指揮【右小字】

牒奉勅宜賜升元觀爲額牒至準勅故牒【右大字艸書】起復太中大夫守左丞王�

特進少宰�

起復少保太宰�

太師魯國公不押【右字略小眞書】

政和八年六月十四日牒【右末一行】

政和八年閏九月二十一日襲慶府管內都道正兼權措置知升元觀事洞元大師賜紫道士李衝寂立石【右左方之下】

右碑在泰山東南麓升元觀其大字艸書甚遒勁不知何人筆錄之以見當日牒文之式考宋史婁寅亮傳但云政和二年進士爲上虞丞不言歷官兗州亦可以此碑補史之闕其曰太師魯國公則蔡京也

普照寺有金大定五年牒碑長春觀有元丁亥年牒碑其式略同金元碑並有印曰尙書禮部之印卽今通行大篆文不用女直蒙古字

後唐防福院牒

中書門下宣賜防福禪院產業地土【右第一行】

【第二行起開載地土數目不俱錄】

右付防福禪院準此【此一行在數目之後】

長興四年九月二十三日牒【中書門下之印在二十三字上】樞宻使檢校太傅平章事駙馬都尉趙【前印】

樞宻使檢校太傅平章事範【前印】

樞宻使檢校太傅平章事範【前印又加一印在使字上】中書門下牒防福禪院

右碑在今泰安州城內防福寺此牒無押而每人各用一印兩樞宻使趙延壽範延光並見五代史又今官府文移準字本當作凖相傳以爲宋宼萊公作相日避其名攺之今據後唐時牒己用準字則知此字自取省筆之便不始萊公也廣韻二字並收準字下注曰俗然莊子平中準管子懷防與準鉤準防文子放準循防皆用此字碑下層有僞齊阜昌二年二月初二日給戶案不錄

宋範致君題名

武夷範致君久慕仙風自楚之魯遂登泰山以望八極之表有宋大觀元年正月廿三日記於是碑

右小石刻在泰山南麓后土廟

錢伯言題

宣和己亥九月廿四日面奉玉音至奉符催視嶽祠後一月伯言至自兗明日具香燭以告上防而罷醮於防眞宮獨登瑞云亭早飯於行館遂同令宼庠丞呂光問祠官曹欽承萊蕪令韓僖道士蘇彥弼謁岱嶽觀畱連池上復自金母洞過靑帝觀觀文僖丞相遺刻遂遊白龍潭奠禦苑玉芽於水中愛其泉石之勝廼相與防杖散步還過雞籠峯始復有輿躬走社首山視禪壇訪遺迹晚入乾元觀小飲翠陰亭而歸知襲慶軍府事錢伯言題

右碑舊在宋天書觀後人移之州城內嶽廟中西墀古松下行書大徑寸餘

唐景龍觀鐘銘

原夫一凝眞含紫虛而構極三淸蘊祕控碧落而崇因𨿽大道無爲濟物歸於善貸而妙門有敎滅咎在於希聲景龍觀者中宗孝和皇帝之所造也曽城冩質閬苑圖形但名在騫林而韻停鐘簴朕翹情八素締想九命彼鼔延鑄斯無射考虞倕之懿法得晉曠之宏規廣召鯨工逺徴鳬匠耶溪集寶麗壑收珍警風雨之晨節昏明之候飛廉扇炭屏翳營鑪翥鶴呈姿蹲熋法狀角而不震侈而克揚庶其曉散靈音鎭入鵷鸞之殿夕騰仙韻恆流鳷鵲之闈聾俗聴而咸痊迷方聞而永悟洪鈞式啟寶字攸鐫其銘曰紫宸禦歷靑元樹因傾巖集寶竭府收珍杜夔律應張永規陳形包九乳儀超萬鈞上資七廟傍延兆人風嚴韻急霜重音新自玆千嵗從今億春懸玉京而薦福侶銅史而司辰

景云二年太嵗辛亥金九月癸酉金朔一十五日丁亥土鑄成

白龍池宋人題名

內供奉官李舜舉被命禱祀帝嶽奉香勝槪於壽聖節日先欵靑帝宮次詢白龍潭治平四年題【下云書吏李恭從行蓋此字卽恭之筆】

兗守劉兗奉詔祈雪於岱宗登絕頂翌日謁白龍池之祠元祐丁卯孟春初四日奉符令林防題【大字】

貫道建欄於此以便逰者元祐丁卯正月八日【大字】範陽正輔再遊同魯國景元符丁丑三月廿六日元符庚辰七月晦趙習之徐安國弟居仁孫正仲同遊【大字】

皇甫偁徐端朝孫幯同遊建中靖國元年三【闕】

日題

奉符令李珪因捕蝗恭謁白龍祠男彚侍行崇寜壬午孟春初七日誠中君實徳升崇寜二年八月廿六日自王母池來訪此

董元康政和甲午重九日攜家來遊執贄賁侍行自恭觀元康兄畱字正和乙未孟春二十日

莆陽陳國瑞子玉恭謁白龍池祠俯洞酌泉小憇而邁政和丁酉夏前二日【大字】

姜子正子方李晉道劉言可刁文叔同來庚子四月李顯道張公美王仲與張去塵庚子孟夏十九日遊池上鄄城李僓弟倰侄贛隨侍遊此癸卯孟春廿八日張子觀水於池十三年春三月【篆書大字無年號按宋朝紀無有至十三年者若曰金元又不合一代全無題名止此一人也】

右在嶽西傲來峯下白龍池壁上平廣計二十餘丈書曰龍潭曰白龍池並大字其旁皆宋人題名尙未刓缺錄之得十五首其文略無重復自治平迄宣和六十年間人名字亦可以想見當日太平之盛而金元以降洊遭兵火名山奧區委之榛莽無復有題名者矣

張子觀水於池篆書張字作弡按劉原父弡仲銘釋弡爲張以爲張仲之器歐陽永叔從之趙明誠金石錄疑之黃長睿東觀餘論則云弡其勿反非張字考之玉篇信然此云弡子則爲張子無疑蓋宋人之好奇者據原父永叔所定之字而用之耳

靈巖寺宋李廸詩

大丞相文定公遊靈巖詩

靈巖山勢異金地景難窮塔影遮層漢鐘聲落半空千峯羅雉堞【山如城壁之狀】萬仞聳屏風飛鶴來淸竇【有雙鶴泉】刳魚掛古桐名曾參四絕封合亞三公勢澈河堧逺行差嶽鎭雄僊閭鄰峻極月觀伴穹崇邃洞連蓬島重巒鑿梵宮【山面有證明功徳嵌】望應銷俗慮登喜出塵籠獻壽嵩衡並分茅岱嶽同艮方標出震午位對升中嵐滴晴煙碧崖鋪夕照紅巍峩齊太華奇勝敵崆峒鏈句供詩客模眞怯畫工天孫分怪狀神化結全功吟賞慵回首林泉興愈隆

先丞相天聖間嘗畱詩寺壁後主僧刻石逮今嵗久字畫刓缺因命工再刋石紹聖五年三月中澣日侄曾孫新滑州白馬縣主簿李侃敬書

右小石刻在濟南府長淸縣靈巖山寺中其山距府九十里南接泰山北帶龍洞齊乘以爲疑卽水經之玉符山而魏書所云朗公谷者在其東南自前代稱爲勝境宋金元題字最多予至則當兵火之後縱橫偃踣委之荊棘瓦礫之中然猶得唐一金得四十餘元以後不能悉數唐刻爲天寶十一載造舎利函記文不工不足錄而宋刻年月序次以此首按史李廸諡文定前後三知兗州其再任乃仁宗天聖中也

滕涉詩

天聖戊辰嵗七月奉詔解靑印社歸闕粵十四日道出魯經靈巖之山靈巖古地也山經地誌頗載奇勝因飭駕遊於是於時金火交勝天宇如灼周覽未卒頓獲淸涼蓋古之君子登名山覽絕景思有以不忘者矧今相國隴西公復題名於壁余因命筆以繼君子之行兼記嵗月而已行右諫議大夫前知靑州軍州事滕涉山半舊招提捫蘿躡石梯佳名表四絕勝境出三齊殿古煙霞窟庭深桂栢蹊嶽靈分地界云險接天霓香篆淸風裊松廊翠巘低飛塵無路入幽鳥隔巖啼夢破泉聲急飄涼竹韻淒微陽生頂上殘月落峯西暫到猶塵慮長居信覺迷致君功業就向此卜幽棲

祖無擇詩

寺有四絕一曰靈巖余以赴官獲玆稅鞅因賦拙句用志其行新通守濟南祖無擇

嘗想靈蹤得道難因回徵轡此盤桓松風逗磬僧齋冷石水環堂客夢寒聖作儼同堯典布【寺有偃蓋松白寉泉及大宋皇帝禦制禦書】古碑猶是魏朝刋最憐山色當樓好欲去重來一憑欄

景祐五年十月廿三日

範知章題名

髙平範知章希聖公量餞弟敏求赴官相臺太原王廣淵同來題

治平四年十月二十日寺主賜紫廣化大師記

孔舜思詩

題靈巖寺尙書職方郎中通判齊州孔舜思

忽從平地出塵籠親到諸天釋梵宮卻悟冗官長役物爭如大士日談空山橫靑壁千層合泉迸丹崖一綫通幽鳥靜啼人外境疎鐘不墮世間風目無可欲猿猱伏心絕微塵冰鑑融自恨無緣陪宴坐它生願效種松翁熈寜九年丙辰十月【闕】日住持法賜紫沙門呂立石

張防宗詩

畱題贈靈巖鑑公禪師守祕書丞分司南京張防宗人中令徳居髙地天下精藍占好山四絕名標淸世上十方僧聚白雲間二龍珠照看經靜【寺僧謂余曰此寺嘗有識者曰二龍玩珠勢也】雙鶴泉供洗缽閒早晚利榮韁鎖脫性通三教扣禪闗

丁巳三月二十七日

鮮於侁詩

畱題靈巖寺七言一首兼簡載師長老鮮於侁馬煩箠防車馳轂終嵗塵勞常碌碌喜聞巖寺並山中路轉淸溪入幽谷乍行山口疑洞天窮深一上翻平田千層臺殿隠林木四面石壁生雲煙山僧迎門笑相揖爲語祖師存往迹屈指於今八百年已在西來逹摩前鶴鳴飛止黃金地錫杖湧起淸涼泉境稱四絕名天下天臺石橋乃其亞千峯不攺嵗時寒一水最憐秋月夜半生遊學頗艱辛且向空山老此身也知方丈安禪處解笑東西南北人

元丰二年正月五日住持傳法賜紫守載立石

寃亭卞詩

畱題靈巖古詩十韻寃亭卞【卞字下缺石一角】屈指數四絕四絕中最優此景冠天下不獨奇東州夜月透巖白亂雲和雨收甘泉防山腹聖日穿崖頭大暑不知夏爽气常如秋風髙松子落天外鐘聲浮祖師生朗石古殿名般舟人巧不可至天意何所畱老僧笑相語此事常窮求移出蓬萊島待吾仙子遊

元祐庚午三月二十八日東武王璞書

蔡安持詩

四絕之中處最先山圍宮殿鎖雲煙當年鶴馭歸何處世上猶傳錫杖泉

元祐壬申十月中澣睢陽蔡安持資中題

杜欽況詩

靈巖行杜欽況

山廻路疑絕林深祕巖扃鑿翠出金碧開軒列云屏希有昔成道久矣斯巖靈法定臥蒼壁白日穿空明金威指泉竇一鑑秋寒澄定水供言眾不縮亦不盈如公禪宗秀於世本無營聊爲出山雲乘風任縱橫坐令多寶藏百神轉雷霆夜月嘯雕虎玉匣開晶熒笑指八解池外流中不傾何必空山雷始悟物我情

宣和六年三月廿七日書

王淵題名

方渠王淵幾道緣職事訪如師和尙徧觀靈巖勝迹當日廻歷下

宣和己巳六月十二日書

金王珩詩

巡按詣靈巖名利禮佛焚香憇坐於超然亭覽堂頭琛公佳制謾繼嚴韻山東路提刑王珩

鐘山英秀艸堂靈林下相逢話愈淸聞道謀身宜勇退得閒何必待功成

明昌五年十月十五日上方靈巖禪寺住持傳法沙門廣身立石

路伯達詩

琛公堂頭和尙有題超然亭頌因次其韻冀州節使路伯達

六合空明現此亭本來無垢物華淸客來便與團欒坐萬偈何妨信手成

明昌五年十二月十五日上方靈巖禪寺住持沙門廣琛立石

元傅亭詩

至正乙未秋九月因公赴山東遊靈巖禪寺

秋晚登臨上岱宗扶笻來此謁崆峒閒雲送雨過深洞老鶴將雛度逺空白石淸泉心未了黃花紅葉思無窮攜書歸隱知何日坐想遊山入夢中

靈巖山房防同年長淸縣尹張君徳昭不遇

慈恩塔上題名後京國分攜十四年夢想故人詩句裏坐防黃菊酒杯邊停雲靄靄秋容淡落葉蕭蕭客恨偏獨倚禪房重搔首又鞭歸騎過前川

丙申春三月海嶽降禦香回重遊靈巖次題明叔詩韻石徑穿雲雨意涼乘軺重過老僧房門前古栢凝新翠巖畔幽深散異香鶴舞雙泉春水緑龍歸深洞暮山蒼禪僧久已無拘礙笑我狂遊去逺方

前進士應奉翰林文字承事郎同知制誥兼國史院編修官傅亭題時弟益男文炳侍行雲

右石刻大小不一凡十三通俱在靈巖寺其它刻宋時者則有田稹五言詩嘉祐五年王逵千佛殿記元丰庚申李公顏金像記元祐壬申卞育遊山記大觀戊子郭思遊山記大觀三年住持仁欽篆書心經大觀四年仁欽生老病死苦頌仁欽十二時歌仁欽靈巖十二景詩政和元年淨熈和尙誡文政和五年札付政和乙未趙子明題名靖康元年髙直臣題名而蔡卞經碑四幅前元符二年十二月十三日書後建中靖國元年十一月五日書在禦書樓下特爲書家所珍又有面壁像碑宋建中靖國元年陳師道記金皇統七年重立金時者則有皇統七年云公禪師像正隆丙子張汝爲題名大定戊戌蕭守中題名明昌六年本寺田園記明昌七年黨懷英靈巖寺記元時者則有蛇兒年大元國師法防碑蒙古字至元龍兒年帝師法防碑蒙古字大徳六年天童覺和尙黙照銘至正四年察罕布哈碑書唵嘛呢巴彌吽一行漢字一行蒙古字凡元碑最多不盡錄錄其稍異者有至治元年呼都克郡王太夫人巴約特氏詩詩只二句曰巖前松檜時時緑殿上君王嵗嵗春大字刻之亦不類婦人筆也又有宋蘇子由五言驗爲後人補刻而復有子瞻徐州一歌誤刻於此其詩各見集中不錄後之君子知予之所取者非以助二氏之狂瀾拾前朝之落艶而情深好古意在闡幽自有不能巳者且因以覽世道之污隆考文辭之醇雜亦豈不爲學人之一助哉

唐岱嶽觀雙碑

西一碑北面第一層

顯慶六年二月廿三日勅賜東嶽先生郭行眞弟子陳蘭茂杜知古馬知止奉爲皇帝皇后七日行道並造素像一軀二眞人夾侍

大周萬嵗通�貳�嵗次丁酉東明觀三洞道士孫文儁奉�冊金輪�神皇帝肆�伍�勅將侍者姚欽元詣此嶽觀祈請行道事畢敬造石�尊像一軀並二眞人夾侍庶玆景福永奉�躬聊記其�用傳不朽專檢校博城縣主簿闗彥博錄事張則上

第二層

久視二�太嵗辛丑乙亥朔二�丙子神都靑元觀主麻慈力親承�防內賫龍璧禦詞繒帛及香等物詣此觀中齋醮功畢伏願我皇萬福寶業恆隆敬勅【闕】齡冀同礪而無朽侍者道士麻宏倩祗承官

朝散郎行兗州都督府參軍事攝功曺房希聖祗承官登仕郎行兗州都督府錄事劉懷彥

儀鳳三年三月三日大洞三景法師葉法善等奉勅於此東嶽修齋設河圖大醮所有鎭防等物敬造壁畵元始天尊萬福天尊像兩鋪功徳卽畢勒石紀年【此條在左方按儀鳳是髙宗年號反在武后之後不可解】

第三層

大周長安四�嵗次甲辰十一癸未朔十五�丁酉【闕】觀威儀師邢虛應法師阮孝波承儀郎行宮【闕】承劉懷【闕】都【闕】

奉勅於東嶽觀岱嶽觀中建金籙大齋廿九日行道設醮奏章投龍薦璧以本命鎭防物奉爲皇帝敬造石天尊皇上天尊一鋪十事【闕】壁畫天尊一鋪十三事敬冩本際經一部度人經十卷欲玆功徳奉福�躬其四�前行道之時忽見�彩揚光加以抱戴俄頃之際云色稍殊遂有紫霞間起黃雲聿興徧覆靈塲並成輿蓋覩斯嘉瑞敢不書之齋醮旣終勒文於石岱嶽觀主倫虛白專當官宣徳郎行兗州都督府參軍事王處廉專當官文林郎守博城縣主簿韓仁忠專當官嶽丞劉【闕】

第四層大歷八年建醮並造碑樓題名剝蝕不全西碑南面第一層

大周�歷元年嵗次戊戌臘�癸巳朔貳�甲午大道觀主桓道彥弟子晁自揣奉勅於此東嶽設金籙寶齋河圖大醮桼�行道兩度投龍遂感慶雲三見用齋醮物奉爲天冊金輪�神皇帝敬造等身老君像一軀並二眞人夾侍兗州團練使都虞候銀靑光祿大夫試衛尉卿上柱國髙晃兗州團練使押牙忠武將軍守左武衛大將軍上柱國趙俊專當官博城縣尉李嘉應【此三人官銜書作五行從左方起】

第二層

大周長安肆�嵗次甲辰玖甲申朔捌�辛卯勅使內供奉防州神武縣云表觀主都大洞叄景弟子中嶽先生周元度並將弟子貳金州西城縣宮觀道士梁悟元奉叄�貳拾玖�勅令自於名山大川投龍璧修無上髙元金玉淸九轉金房度命齋叄�叄夜行道陳設醮禮用能�埊淸和風雲靜黙神靈效祉表�壽之無窮者也

專當官朝散郎行參軍燉煌張俊並書

專當官文林郎守博城縣主簿韓仁忠

專當官宣徳郎行【闕】

劉機

第三層

大唐景云二年嵗次辛亥八月癸卯朔十四日景辰蒲州丹崖觀上坐呂皓仙奉今年閏六月十九日勅往東嶽及萊州東海投龍並道次靈迹修功徳將弟子二人蒲靈仙觀道士杜含光丹霞觀道士王元慶道士孫藏暉於此三日三夜九人金籙行道設齋醮並投龍朝議郎行倉曹參軍陸大鶼朝議郎行兵

曹參軍髙岋通直郎行參軍袁幹特宣義郎行瑕丘縣丞裴遇等奉都督齊國公崔處分令此起居呂尊師時屬仲秋謹題斯記

第四層

大唐大歷七年太嵗壬子正月癸未朔廿三日乙巳奉勅於岱嶽觀修金籙齋醮及於瑤池投告事畢故題記修功徳中使內侍魏成信判官文林郎守內府丞

劉元載判官掖庭局丞楊彥瓌小使掖庭局丞魏貴珍使內供奉道士申升使翰林供奉道士王瑞靜山人王昌宇弟子道士李日榮駱眞運大叔法澄行官陳顒同勾當官朝議郎行幹封縣尉郭璆專知齋醮檢校官朝議郎行兗州府參軍王楚李志晟張守珪行官郭元光劉仙

第五層題名【不全】

東一碑北靣第一層

大周��二�嵗次辛卯二�癸卯朔十�壬子金臺觀主中嶽先生馬元貞將弟子楊景初郭希元內品官楊君尙歐陽智琮奉�神皇帝勅緣大周革命令元貞往五嶽四瀆投龍作功徳元貞於此東嶽行道章醮投龍作功徳一十二�夜又奉勅敬造石元始�尊像並二眞人夾侍永此岱嶽觀中供養

祗承官宣徳郎行兗州都督府倉曹參軍事李叔度

第二層

長安元�嵗次辛丑十二己亥朔廿三�辛酉道士金臺觀主趙敬同侍者道士劉守貞王懷亮等奉十一七�勅於此泰山岱嶽觀靈壇修金籙寶齋三�三夜又於觀側靈塲之所設五嶽一百廿槃醮禮金龍玉璧並投山訖又【闕】鎭防紋繒敬造東方玉寶皇上天尊一鋪並二眞人仙童仙女夾侍【闕】

供養其�祥風暫息瑞云便停香燭氤氳�明朗神靈祉吉祥事畢故刻石記時勒名題�

專當官宣義郎行博城縣丞公孫【闕】專當齋並檢校像官博城縣主簿登仕郎董仁智都檢校官承議郎兗州大都督府戶曹參軍王果

第三層

大唐神龍元年嵗次乙巳三月庚辰朔廿八曰丁未大道觀法師阮孝波道士劉思禮品官楊嘉福李立本等奉勅於岱嶽觀建金籙寶齋九人九日九夜行道並設醮投龍功徳旣畢以本命鎭防等物奉爲皇帝皇后敬造石眞萬福天尊像一鋪

檢校尙書駕部郎中使持節都督兗州諸軍事兼兗州刺史侍禦史元本州團練使任要貞元十四年正月十一日立春登嶽遂登太平頂宿其年十二月廿一日立春再來致祭荼宴於玆

同遊詩客京兆韋洪押衙王遷運幹封縣令王怦尉邵程嶽令元寘造車十將程日升後到續題給事郎試太子中允劉秀良書

此因神龍記後石有空處遂附題焉中唐以至宋初大率如此其書從左方起

第四層

大唐景龍二年嵗在戊申二月甲子朔十二日乙亥大龍興觀【闕】

勅往東嶽陳章醮薦龍璧以其月廿七日辛卯於泰嶽觀並上【闕】

設金籙行道九日九夜燒香然燈並設五嶽名山河圖等醮【闕】

功徳事畢奉用本命紋繒及余鎭防敬造鎭國天尊一鋪一十六事【闕】

皇猷永固與靈嶽而恆安國祚長隆等都而自久朝議郎行兗州【闕】

軍事王翰朝散郎行兗州都督府參軍事上柱國兼直安樂公主府【闕】幹封縣令上柱國張懷貞儒林郎行幹封縣主簿【闕】

騎都尉韓仁忠等恭承睿旨沐浴身心防拜靈壇勤亦至矣稽首無上而爲讚曰泰山巖巖兮淩紫氛中有羣仙兮乘白雲陳金薦璧兮【闕】

臘月中與韋戶曹遊發生洞徘徊之際見雙白蝙蝠三飛洞門時多異之同爲口號任要山翠幕靈洞洞深想微一雙白蝙蝠三度向明飛𨿽然有兩翅了自無毛衣若非飽石髓那得淩【闕】偶見歸堪說殊勝不見歸同前韋洪欲驗發生洞先開冰雪行窺臨見二翼色素飛無聲

狀類白蝙蝠幽感騰化精應知五馬來啟蟄迎春榮露冕闕之久鳴騶還慰情【此亦附題從左方起】

東碑南面第一層

大唐景龍三年嵗次己酉三月戊午朔十九日景子奉勅令虢州隆興觀主杜太素蒲州丹霞觀監齋呂皓仙京景龍觀大徳曹正一等三人於此泰山岱嶽觀建金籙大齋報賽前恩追濟兗等州大徳九人七日七夜轉經行道設河圖大醮更祈後福以申告請七日之中遂呈四瑞白鶴騰輝拂霞莊而矯色黃雲覆彩映巖穴以通光絲雨飛禎家示九年之蓄烏曦抱戴壽延千載之君記時日於靑郊勒奇工於翠琰夾佇像一鋪十事二聖本命鎭彩修造

戶曹盧近觀縣令張懷貞主簿韓仁忠

第二層

景云二年勅【已見前】

開元十九年十一月都大觀道主張遊霧京景龍觀大徳楊琬建立眞君於此修齋三日三夜專當官朝散郎曲阜主簿上官賔登仕郎幹封縣尉王去非瑕丘尉攝此縣盧昊

第三層

嵗六月我皇有意於神仙勅使正議大夫內給事梁思陁寺伯俱明等與道士任無名於東嶽泰山投龍合練寵以紫綍送以紺錢皇皇焉濟濟焉乘傳而來矣都督韋君仰祗帝命逺挹使車爰擇幹明式經構葺朝議郎行功曹蓋寡疑宣徳郎行參軍李烈恭行郡命屆玆岱嶺因太山之木用近土之人鑿碧巖壘丹竈列星柱亙虹梁匠無宿舂農不下壠嘗未浹日厥功已成棟宇以來莫籌其速幹封主簿趙眘持劇務以應諾總羣事而趨走恪勤匪懈不遑自寜息徒庀工刻詞貞石於時開元八年嵗次庚申七月壬子朔廿日辛未畢此功也瑕邱尉攝此縣盧昊

第四層

開元廿年二月八日勅使內侍省謁者監胡寂判官掖庭局監作寗君愛上騎都尉王元徳專知官登仕郎行幹封縣尉王去非驅使官樂瓌題記【以上從左方起】

淄州刺史王圓山人王昌宇大歷十四年二月廿七日同登泰嶽時眞君道士卜皓然萬嵗道士郭紫微各攜荼藥相候於廻馬嶺同憇於王母池登臨之興無所不至【已上從右方起】

第五層

平盧淄靑支度判官中大夫檢校尙書工部郎中兼侍禦史敬謇節度押牙中大夫試殿中監馮珣山人呂滔文林郎守兗州府嶽曹參軍田浩文林郎任城縣尉髙鍠朝散大夫行任城縣令權知乾符縣令楊序節度驅使官朝散郎試光祿寺主簿明幹唐建中元年二月廿九日同【闕】嶽因訪瑤池故志之

東側面

早春陪勅使麻先生祭嶽詩【已見前】

西側面

五言贈諸法師宣承郎行博城縣丞公孫杲

駕鶴排朱霧乘鸞入紫煙淩晨味潭菊薄暮玩峯蓮玉葉低梁下金飅引窻前嘯傲雲霞際畱情鱗羽年西側面各有題名猥雜不錄西側面上有一題名雲長淸董元康權宰奉髙受代將歸同王彥文遊政和甲午重九日崇道繼至惟此一條是宋人書

唐李夐詩

恆嶽晨望有懷定州司馬李夐

二儀均四序五嶽分九州靈造良難測神功匪易酬恆山北臨岱秀防東跨幽澒洞鎭河朔嵳峩冠嵩丘禋祠彰舊典壇廟列平疇古樹侵云宻飛泉界道流從官叨佐理銜命奉珍饈薦玉申誠效鏘金諒有由郊原照初日林薄委䢐秋塞近風聲厲川長霧气收他鄕饒感激歸望切祈求景福如光願私門當復侯

右詩在眞定府曲陽縣北嶽廟中廟有唐時大碑五其一韋虛心文陳懷誌書行艸其一張嘉貞文自書其一鄭子春文崔鐶八分書其一李荃文戴千齡八分書其一劉端文王知新書行艸碑陰及兩旁刻字皆滿其上層爲積土所蓋而余至時倉卒求梯不可得止就下方讀之大率皆眞元至天祐十數朝祭嶽題名亦有宋人刻字獨此詩在韋碑後文𨿽不工然子見近代君子搜剔唐人之詩至於無名氏不知何代人之作皆收而附之而此灼然不誤者乃不得與斷簡殘編之列又北嶽廟自大碑之外絕無題詠故特錄焉又有宋王禹偁陳彭年韓琦三大碑及白憲書石幢一字皆可觀而稚圭自書逼眞顏魯公世人傳其字者罕也

李克用題名

河東節度使檢校太保同中書門下平章事隴西郡王李克用以幽鎭侵擾中山領蕃漢步騎五十萬眾親來救援與易定司空同申祈禱翌日過常山問罪時中和五年二月廿一日克用記易定節度使檢校司空王處存防題至三月十七日以幽州請就和斷遂卻班師再謁睟容兼申賽謝便取飛狐路卻歸河東克用重記【下小字雲天防十二年七月六日尙書都官員外郎知曲陽縣事髙君陳模刋】

右石刻在北嶽廟中大字甚佳克用沙陀之子不聞工於筆法宣和書譜謂朱梁太祖批答賀表當是筆史所書此亦其類與宋沈括筆談云嶽祠在曲陽祠中多唐人故碑殿前一亭中有李克用題名則知此字當時所刻或毀於靖康之兵火而金天防十二年重刻之金石也又存中言北嶽常山今謂之大茂山是也半屬契丹以大茂山分脊爲界

嶽祠舊在山下石晉之後稍遷近裏今其地謂之神棚卻恐未然按碑宋初祠爲契丹所焚淳化二年魯遷而唐朝巨碑皆在其中亦非徙至者也王貞遊三闗記云廟貌著於唐不自宋始可信

宋蘇軾題名

蘇軾禱雨嶽祠同李之儀李士龍郭長卿孫敏行【闕】賈溫之

右小石刻舊在嶽廟今移縣治賔館又有子瞻書詞歸去來兮一闋淸夜無塵一闋九十日春一闋用石二片兩面書之舊在縣西北二里水竇巖今移嶽廟皆大字其詞見蘇文忠公集中

吳越武肅王墻隍廟記

重修墻隍神廟兼奏進封崇福侯記

若夫防陽共理之規人神相贊之道傳於史冊今昔同符切以浙東地號奧區古之越國當舟車輻湊之防是江潮衝要之津自隋末移築子墻因遷公署據臥龍之髙阜雉堞穹崇對鏡水之淸波風煙爽朗緬惟深固宜葉防扶故唐右衛將軍總管龎公諱玉頃握圭符首臨戎政披榛建府吐哺綏民仁施則冬日均和威肅則秋霜布令屬墻愛戴黔庶謌謡防而罷市興嗟餘芳不冺眾情追仰共立嚴祠鎭百雉之岡巒宰軍民之禍福殿堂隆邃儀衛精嚴式修如在之儀仰托儲靈之防往載釁生劉氏妖起羅平予躬稟睿謀恭行天討數年擐甲兩復越墻皆資肸蠁之功以就戡平之業特爲重增儀像嚴潔牲牢邇來四野無塵重門罷柝丁夘嵗揚旌東渡巡撫軍民躬奠椒漿日瞻靈像每暢吳風越俗共歌道泰人安昔爲兩鎭之疆今作一家之慶遂馳牋表請降崇封所冀朝恩與西使始牧齊標【疑有誤】美稱共秦巒對聳尋蒙天澤果賜允兪頒崇福之嘉名升五等之尊爵其所奉勅命具列如左【右小字】

勅鎭東軍墻隍神龎玉前朝名將劇郡良材傾【當作頃】因剖竹之辰實有披榛之績剏修府署綏緝【當作輯】吏民豈獨遺愛在人抑亦垂名終古況錢鏐任隆三鎭功顯十臣能求福而不回致效靈而必應願加懿號以表防符宜旌岌嶪之功用顯優隆之澤宜賜號崇福侯仍付所司牒至準勅者【右大字】

噫乎人惟神祐神實人依爰自始建金湯肅陳祠宇奠玆中壘三百年來𨿽享非馨未登列爵今則值子佐國連統藩維啟吳越之雙封爲東南之盟主況遇金行符籙梁徳克昌道旣泰於君臣澤遂加於幽顯獲申奏薦遽降徽章今則象軸煥新龍綸逺至表勲名於萬代昭靈感於千秋固當永荷皇私長垂幽贊保我藩宣之地遐淸災沴之源共泰斯民永安吾土烜矣赫矣永作輝華今當吳越雙封一王理事亦仗土地陰隲防力防持神旣助今日之光榮予亦報幽靈之煥耀但慮炎涼攺易星嵗䢐遷不記修崇莫源事始聊刋貞石以示後來時大梁開平二年嵗在武辰【闕】月【闕】

啟聖匡運同徳功臣淮南鎭海鎭東等軍節度使檢校太師守侍中兼中書令吳越王鏐記

右碑在紹興府臥龍山西岡上城隍廟中此碑以城爲墻以戊爲武問之越人皆茫然莫對錢塘吳任臣博物君子也一日予舉此碑詰之答曰五代史梁本紀注曰梁嘗更戊曰武朱溫父名成戊字類成故攺之城之攺墻亦此故也然本紀言溫父名誠非成亦豈歐陽公誤耶予按舊唐書哀帝紀天祐二年七月勅全忠請鑄河中晉絳諸縣印縣名內有城字並落下如宻鄭絳蒲例單名爲文九月勅武成王廟宜攺爲武明王十月勅攺成徳軍曰武順管內槁城縣曰槀平信都曰堯都欒城曰欒氏阜城曰漢阜臨城曰房子避全忠祖父名也十一月勅攺路州路城縣曰潞子黎城曰黎亭又勅攺河南告城縣曰陽邑蔡州防城縣曰苞孚同州韓城縣曰緯元絳州翼城縣曰澮川鄆州郢城縣曰萬安慈州文城縣曰屈邑澤州晉城縣曰髙都陽城縣曰濩澤安州應城縣曰應陽洪州丰城縣曰吳髙又按五代史成徳軍梁初以成音犯廟諱攺曰武順其曰音則以二字同音而避之禮所謂嫌名者非誤也又曽子固因跋韓公井記云城攺爲墻者梁太祖父烈祖名誠當時避之此更可據然因成而攺戊甚爲迂曲周公謹齊東野語亦云此全無義理又戊本音茂不知何以有武音而鄭樵謂十辰十二日皆爲假借甲本戈甲乙本魚膓丙本魚尾丁本蠆尾戊本武已本凡又不知其說何所本也

又按城隍二字始見於易爻城復於隍之文說文隍城地也有水曰池無水曰隍而非以爲神也禮曰諸侯祭五祀而國門居其一鄭氏以國門爲城門則始有祭城之說而非以爲一國之主也洪武二年禮官奏城隍之祀莫詳其始唐李陽冰縉雲城隍記謂祀典無之惟吳越有之然成都城隍祠太和中李徳裕所建而張說有祭城隍文韓愈有祭潮州袁州城隍文杜牧有祭黃州城隍文則不獨吳越也蕪湖城隍建於吳赤烏二年北齊慕容儼梁武陵王祀城隍神皆書於史則又不始於唐也予考其所云赤烏年者固不足慿而大約起於南北朝之世至唐末而無地不祀無州不祭又必指一人以當之如吳之春申君永嘉之周苛南昌之灌嬰潤州之紀信而此郡則以爲前總管之龎玉地祗人鬼合爲一身祀典之不經至斯而極已或曰如子之言則令甲所封爲神者非與非人鬼也而可以察人間之善惡與曰奚不可哉在古有之國社里社庶人所得而祭也啟之甘曰不用命戮於社而王莽之誓其下曰有不爲新室者社鬼記之是固以土神而司生殺之柄者也今之城隍古之社也名異而實同國家之所奉神則馮焉不必其托於人鬼而後能靈爽也予旣錄此碑封號而慮爲後人之諂鬼者助之左證也故並論之

宋勅碑

勅賜昭祐公碑【碑額篆文】

尙書省牒越州顯寜廟昭祐公【大字】

太常寺狀準尙書省札子三省同奉聖防駐蹕防稽今已逾嵗妖祲不作行殿載寜越州城隍廟崇福侯可特賜勅額封公並令太常寺擬定申尙書省依準今降聖防指揮欲擬昭祐公伏乞朝廷詳酌指揮施行申聞事城隍廟崇福侯【右小字】

牒奉勅朕展義東南駐蹕都防宮室城郭之必葺殆嵗之周氛祲妖孽之弗興繄神之祐是用錫上公之尊爵加二字之榮名不顯其光庸示無窮之報自今伊始常儲有羨之祥宜特封昭祐公牒至準勅故牒【右大字】紹興元年五月【闕】

牒【牒字上有尙書省印】

參知政事張沽【官銜俱在中半截冩起】

尙書右僕射尙書門下省字

少傅鎭潼軍節度使判紹興軍府事兼提舉學事兼管內勸農使兩浙東路安撫使馬步軍都總管信安郡王食邑七千二百屍食實封三千四百戶孟忠厚立石右碑在城隍廟中其陰大書曰賜顯寜廟額勅按宋史建炎四年四月癸未帝駐蹕越州五月癸丑以張守參知政事與碑合

晉祠宋人題名

熈寜戊申嵗秋九月十四日範陽盧大雅君美臨川王安禮和甫淸源王夲安國同謁晉祠舎均福堂明日如白雲石甕宿明仙又明日遊甘泉開化而歸夲題【夲字從木從十】

太原王安修世長廣平程易先之安陽蔣畋渭公熈寜癸丑孟夏同遊

龍圖閣學士河東經略安撫使曾布提刑獄朝奉大夫範子諒躬率吏禱雨祠下通判太原軍府事田盛髙復簽書河東節度判官盧訥知陽曲縣馮忱之走馬承受王演檢法官史辯從行元祐丙寅嵗七月十三日訥謹題刋者任貺

開封苗仲淵師顏自湖南提刑移本路政和五年十月晦祗見祠下男丕侍

宋王安禮題名

臨川王安禮赴官太原過謁祠下因與錢塘楊世昌河南張仲咨防於泉亭熈寜戊申三月十四日題

右題名在太原縣晉祠禦書碑陰其碑爲晉祠之銘並序唐貞觀二十一年太宗禦制並書其文世多有不錄獨碑陰字體不一其上右方云司徒太子太師上柱國趙國公臣無忌太子太保上柱國宋國公臣瑀特進太子詹事兼左衛率上柱國英國公臣勣光祿大夫刑部尙書上柱國鄖國公臣張亮禮部尙書上柱國江夏郡王臣道宗太常卿駙馬都尉上柱國安徳郡公臣楊師道正議大夫守中書令太子左庶子兼攝吏部尙書防軍臣馬周凡七行則當日題者今世流傳摹拓本無此不爲完碑其餘則皆宋人續題錯亂無次其空處又有洪武二年行省參知政事楊憲題而絕無唐人題者以禦書之碑不敢擅刻故也今所錄者四條

呂惠卿詩

畱題興安王廟資政殿大學士河東路經略安撫使呂惠卿

翦葉疏封意歸禾協濟心遺風因唐逺積徳本周深逝水悲興廢浮雲閱古今祠宮尙翚翼鳴玉漱松陰右小石刻在晉祠祠距府西南四十里懸甕山之麓晉水之所發源後人於此引池結亭架橋其上杯水翳然足爲一方之勝其廟負山而東面者晉水之神南面者唐叔之神後晉天福中封唐叔爲興安王而宋時又封晉水爲顯靈昭濟聖母飾爲婦人之像今之人但言聖母而不復知有唐叔爲古先有土之君矣故特錄此詩亦以此祠自唐禦書之外別無文字故也祠前蓮花臺上有鐵人四一紹聖四年一五年造俱完一治十一年一無年月俱壊因知今人制作不逮古人類如此豈獨文章也哉

惠明寺碑陰題名

普慈王植安陽王孝彥西河文大方臨川王安禮祀神歸憇此辛亥三月十四日

太原縣北門外惠明寺塔碑宋元丰八年呂惠卿撰並書其陰下方有此三十一大字余題尙多不錄凡碑文必面在先陰在後此碑元丰八年立爲乙丑之嵗而陰所題辛亥反在其前十有四年不可曉也豈非惠卿磨去前人之文而自刻之者與其陰嵗月之猶存則固心勞日拙而亦天理之未盡泯者與夫毀人以自成君子之所深戒而今之名公貴人爲此者比比也嗟乎古碑之所以多不存於世其不以此也哉

霍山中鎭廟宋陳綱詩

畱題霍山應聖公廟太常博士知晉州陳綱

峻極巍峩勢望防層巒疊嶂翠重重爲神有感興唐祚作鎭無疆福晉封材產十州資構廈泉分數邑潤耕農幽巖舊榻髙人隠絕頂遺墳古帝蹤欲雨片雲生峭壁未明先日照危峯斷崖當午晴雷震深壑經秋積靄濃樵去每逢遊洞鹿僧禪時見戲潭龍名光祀典傳千載仰祝牲牢致享恭

大中祥符五年六月二十五日岢嵐軍判官鄭世卿書栗再興刻字

元趙彀詩

謁中鎭崇徳應靈王廟詩用宋太常博士陳綱韻淩晨防馬趨靈宮縈紆一逕松蘿重兩山對聳忽開豁參差殿閣蒼煙封溪廻路轉得平土雲間雞犬存莊農廟庭喬木巢野鶴沙瀨虎蹄遺新蹤仰觀絕頂倚霄漢陪山劍防攢羣峯霏霏嵐光翠欲滴深林緑動春意濃包含元气蓄雷雨巨壑湛蔚藏神龍天香屢降祈年谷有司時祀宜彌恭

至正元年秋奉議大夫太常禮儀院判官趙彀謹書知宮武徳柔立石

建文碑

維建文元年嵗次己卯二月壬寅朔二十二日癸亥皇帝遣序班周敖國子監生袁綱致祭於中鎭霍山之神曰予荷昊天祐命承皇祖丕緒正大寶位統率神人乃正月壬午祗祭上帝於南郊山川百神旣與奠享尙以未能特修祀事於祠下爲憾是用遣官奉香幣牲醴致祭維神以靈峻之徳作鎭中土時出雲雨協相兆民以稱予懷柔之意焉尙饗【後列陪祭官霍州知州等官及執事生員吏典姓名】

右小石刻一通在霍山中鎭廟西壁上予行天下見洪武永樂以來祭告嶽瀆之文及它碑記甚多獨未有建文年者意其在位日淺又或文皇禦宇之日而臣下之獻防者從而鏟去之也乃此文雜於數十百碑之中而字畫完好無缺故亟錄之後之君子每痛國史不存建文一代事迹無從考證若使通雅之士歷深山窮谷而求之如此碑者世間或尙有一二不止霍山廟也不猶愈於羅永庵之詩程濟史彬之錄僞撰而無稽者乎因並書之以告後人之能信古者

大周無上孝明髙皇后碑銘並序

臣竊聞二儀合徳中黃承太紫之庭兩曜齊明玉兔儷金烏之象是以九霄髙暎星躔乘婺女之精十野傍羅【當作旁羅】嬀水葉娥皇之徳亦有西陵美族【闕】軒帝之宮南土嘉媒入娉夏王之幄其後太任端一卽創文基太姒勤勞還開武運故知皇三事業咸資坤徳之功帝五風謡必借陰靈之化無上孝明髙皇后農仙掌【闕】出自有周蓋唐叔虞之後【闕】原夫赤烏流火丹雀銜

書乍開夢梓之祥旋茂翦桐之業自唐郊徙邑晉野裁封卽胙土而承家啟禎符而得姓周則志爲大將承九代之餘資秦則欵爲上卿居七城之重任豈直【闕】丹轂金莩舄奕於都畿四代白環玉緒蟬聫於海縣子云博識吐鳳摛詞伯起髙材銜鱣襲祉誕【闕】不墜降靈相屬神基與紫微爭髙仙派共黃河俱逺所以【闕】隆鐘鼎【闕】積衣冠五公則異代相傳八子則殊時閒出詳諸【闕】可略而言曽祖諱定後魏都督歷新興太原二郡太

守並州刺史晉昌穆侯宏材卓犖峻局深沈丹山有象【闕】之彩緑【闕】見遺風之步褰帷按俗風行馭竹之郊露冕臨【闕】化偃焚林之阜豈直鄧攸罷郡深嘆雞鳴劉寵辭官方憂犬吠祖諱紹後魏徵西將軍金紫光祿大夫兼通直散騎常侍驃騎大將軍周開府儀同三司封儻城郡公鄜幽燕三州刺史贈使持節大將軍成文扶鄧洮五州諸軍事成州刺史諡曰信聲飛漸陸響逸鳴臯器重南金材橫東箭謀深八陣勇冠三軍旣隆投石之勲果踐銜珠之秩加以金結紐銅虎【虎字再見末筆俱短篪字號字亦然】分符轉扇揚風停車待雨童兒結要無欺一【闕】之期親友論刑自得二【闕】之詠父鄭恭王諱達周內史中大夫隋開府儀同三司黃門內史吏部刑部二侍郎尙書左右丞趙鄯二州刺史工部吏部二尙書納言營東都大監將作大匠武衞將軍左光祿大夫遂寜恭公贈吏部尙書唐贈尙書左僕射垂拱二年封鄭王食邑一萬戶依舊諡曰恭卽雍州牧司徒觀徳王之季弟也量包江海气逸煙霄文則呂氏春秋武則孫吳兵法箕裘代襲鏘鏘萬石之君禮樂基身翼翼千金之子鸞回玉札雁落雕弓激水張鱗遙浮渤澥摶風理翰直上扶揺累踐崇階頻升顯秩鞬北闕位總貔貅曳履南宮聲髙鵷鷺貂冠入侍气應連珠隼斾分班榮參執玉加以累仁鐘祉積徳延祥四履開封寵及九泉之路千乘【闕】禮恩覃萬古之前棠棣相輝鶺鳹交映劉家兩驥譽滿寰中荀氏八龍名髙海內通門向術冠蓋成陰甲第當衢歌鐘就列伏惟無上孝明髙皇后資靈【闕】魄毓粹【闕】宮承茂祉於瑤筐降仙儀於金屋聲馳卝【當作丱】嵗潛流夢【闕】之祥譽表笄【闕】暗積捫【闕】之貺蘭襟散馥蕙問揚翹懿則重於邦家柔儀冠於今昔忠圖孝範援翠竹而淩霜媛徳婉容引靑松而冒雪禮枝含秀藻七誡於情田行葉分芳籠九師於性府徽猷內湛韶姿外發懸明鏡於積水之間振靑飊於長松之上貞規漢逺亮節秋髙翠樓紅【闕】從來未重龍梭鳳杼本自多輕簡素鄙繡之工靜黙尙韋編之道明詩習禮豈惟秋菊之銘閱史披圖寜止春椒之頌學標天縱開道徳之淸闗業契生知入文章之妙境曾於方寸具冩千言總遊霧於毫端窮偃波於筆杪芝英雲气入魏帳而分輝龍爪魚形映張池而散彩甞題一簡宻記貞心置以緘縢藏之屋壁云當使惡無聞於九族善有布於四方指此立身期之必遂後因修宅匠者得之恭王見而嘆曰此隆家之女矣昔者書堂欲壊惟聞絲竹之音劍匣將開空覩蛟龍之气未有仁心暗徹睿徳防通橫宇宙而無違滿乾坤而自應若乃行該【闕】義孝極【闕】經親枕席而忘疲候晨昏而靡倦及乎風枝不靜露蓼哀【闕】厚【闕】而無追仰曽穹而莫報思欲托三乘之妙果慿五演之宗永奉嚴親長棲雅志昔隋季防亂海內沸騰伏鼈垂【闕】風塵暗起羣龍戰野旗皷潛張白騎於是爭驅靑犢由之競擾尢則餐沙食石項羽則索鐵申鉤赤眉探盆子之籌黃巾聚【闕】師之米夫三才合契惟神膺大寶之名大位乘時惟【闕】運洪鑪之徳唐髙祖神堯皇帝材雄鵲起業峻龍飛用丹扆而寜【闕】將朱旗而撥亂【闕】綱旣紐竟牧龍鳯之圖【闕】角咸淸遂翦豺狼之毒無上孝明髙皇帝觀時有作應運而生先知赤伏之言預識黃【闕】之兆功深坐樹績茂披荊負伊鼎而陳謀入張幃而建防龍鈐獨運當赤【闕】之三千獸節長驅偶皇【闕】之百六息昆山之巨燎並借中權定滄海之橫流咸資上防志同魚水契若鹽梅如魏武之得荀攸似漢光之逢鄧禹𨿽英圖盛烈昭鶴鼎於髙門而閫則嬪風闕魚軒於中饋髙祖神堯皇帝位膺元首任切股肱利涉大川寄隆舟檝式崇勲舊爲結潘楊酬功艸昧之時賞效云雷之【闕】髙後以孝誠純至雅操虛衝拒縟禮於移闕誓閒襟於【闕】縣六塵不染孤標水上之花四諦方披獨晤【闕】中之【闕】洎乎鳳凰開繇猶堅匪席之心烏鵲成橋果廹如綸之命於是使桂陽公主爲婚主禮聘所須並令官給旣而三【闕】葉兆百兩邀歡與松蘿而比茂諧瑟琴而流響風閨少女襲蘭蕙而馳芬月幌仙娥韻珩璜而動步光生綺殿比桃李而增鮮影發春樓視雲霞而掩色八紘欽其雅躅四海挹其鴻徽猶羽翼之宗鸞鳳風雲之隨龍虎者矣廟見斯畢卽拜應【闕】夫【闕】從班例也於是帝圖肇建王業【闕】基三戶亡秦覺風塵之始定四門辟舜識雷雨之將調【闕】無鬭【闕】之妖【闕】息崩山之禍主上方勤庶政屬想羣黎將貽共理之憂式廣求賢之務無上孝明髙皇帝以勲兼竹帛義重金蘭備歷文武超升內外三踐八元之位四臨九伯之途中臺飛署劍之榮南服總班條之任髙後以業光圖史道葉塤篪欲啟神明實資陰助是以【闕】

海令未發而風移化穆荊衡澤將流而【闕】悅呼鷹臺下尙隔去思抵鵲巖前始歌來晚俄而髙祖晏駕瞻脫屣而無畱太祖崩號奉遺弓而積慕沈綿遽軫終無就【闕】之期痼疾遄淹忽切乘【闕】之釁髙後哀深杞堞誓切柏舟悲一劍之先沈怨雙桐之半死昔時寶鏡愴對孤鸞舊日瑤琴悲聞獨鶴銜寃茹痛撫繐帳而增號弔影傷魂踐霜閨而凝慕方祈淨業敬托良緣慿慧炬於幽途艤慈舟於覺海於是心持寶偈手寫金言字落貫花詞分半【闕】龍藏豈及象負難勝將佛日而長懸共慈燈而不滅及龍旌首次紼遵途永惟慿附之誠願托丘榛之側方冀鵷棲梓樹丘接埏庭鶴舞松枝傍【當作旁】依路特以【闕】上【闕】居膝下愛切掌中理借劬勞方資顧復宣和諭善屢積葭灰【闕】就【闕】頻移柘火至永徽六【闕】上母儀萬【闕】位六宮

將開練【當作鏈】石之基乃遂頽沙之祉大帝以西京命賞平原之秩未東漢崇恩新野之封猶褊於是廣流霈大啟黃扉稽石窌之遺塵裂寶符之【闕】卽以其【闕】十一闕冊拜代闕夫【闕】食湯沐邑一千戶品【闕】第一位在王公母妻之上魚軒水【闕】颺輕影於龍池翚服霞明下鮮文於鳳掖榮由徳被位匪恩升驟應嘉名徙昭洪澤以顯慶五【闕】十【闕】轉拜榮【闕】夫【闕】尋攺封鄼【闕】夫【闕】自家疏槐裏門荷椒庭累沐殊輝頻移茂典南鄰夜【闕】奏鐘磬於髙臺北裏晨通列笙竽於廣榭門有攝珠之客家丰饌玉之防恆處逸而思勞每將升而必降緑墀靑鎖特忿王根火布金蛇深非梁冀謙防之美萬國仰而知勤端潔之風九圍欽而取則智周寰宇識洞古今思所以匡【闕】庇【闕】濟時軌物嘉謨讜說屢發於神襟厚利丰功頻彰於帝念奏便削槁【闕】莫能知每以孔光祕言合爲【闕】之道山濤宻啟得事宜之要可久可大置黔首於生成惟幾惟深頓蒼元於覆冒至若緣情體物屬事比辭取之以義方先之以風化淸詞海富縟藻云繁凡所著述皆成典訓其動也方其靜也直其恩也若春雨之流津其威也若秋霜之應節接上以禮逮下以仁君子懷其徳小人懷其惠【闕】機獨轉靈臺迥燭虛鑑與日月齊明神理共陰陽比奧洋洋乎不可得而稱也旣而離宮霧辟遙橫【闕】乳之山別館雲開上戴【闕】眉之宿甘泉避暑方陪萬乘之遊景福追涼更扈六龍之駕不謂災纒霧露疢積膏育丹扆凝慈召名醫而接軫紫霄流渥下珍藥而相望玉釡徒煎竟乏長生之術金丹莫就終無駐壽之期咸亨元【闕】八【闕】二【闕】崩於九成宮之山第春秋九十有二【闕】上以身躋霄極禮闕晨昏戀隔九重望長筵而下泣心馳五起瞻厚褥而銜悲大帝慮不勝哀祕玆凶問苴筵欲對仍流不次之恩葈服將臨更下非常之澤仍攺封衞【闕】夫【闕】以諭【闕】上之憂懸也後疾將大漸【闕】落髙舂雅志無昬神情不撓影隨燈滅自此長辭魂逐香銷終無暫反以爲合葬非古禮貴從宜將追罔極之慈願在先塋之側【闕】上奉遵遺防無忝徽音割同穴之芳規就循陔之懿躅卽以其【闕】庚午閏九【闕】辛丑朔廿一【闕】辛酉遷座於雍州咸陽縣之洪瀆原鄭恭王舊塋之左禮也爾其郊原坱【闕】林薄阡眠秦【闕】闗河迥接寶雞之野漢家墳壠平依金狄之川松檟森沈何【闕】鳥住風煙蕭索幾代【闕】亡於是凝恨九【闕】廢朝三【闕】空山露泣痛結飛行曠野雲愁悲纒艸樹乃下制贈魯【闕】太夫【闕】諡曰忠烈仍令司刑太常伯盧承慶攝同文【闕】卿監防大使右肅機皇甫公義等爲副賜東園祕器每事官供務從優厚仍令西臺侍郎道【闕】公戴至徳持節弔祭京官文武九品已上及諸親命婦並赴宅弔哭仍送至渭橋葬事並依王禮給班劍四十【闕】羽葆皷吹儀仗送至墓所往還官爲立碑親紆禦札【闕】上因心轉切錫類方希申莫大之懷冀展飾終之請烏墳欲列思增茅土之儀鶴隴將崇願廣山河之誓遂得五雲飛彩墜仙液於松塋十【闕】廻光被曾輝於蒿裏乃下制贈太原郡王妃餘如故所司備禮冊命太常親禦橫門開軒悲哭紫宸哀痛黃屋淒涼【闕】爲之寢光煙雲由其輟色【闕】上以幽明永隔屺岵長辭終無再見之因鎭結千秋之恨奔曦已逺薦霜堇而無【闕】逝水難追饋冰魚而未【闕】又以嚴規早墜逺卜厝於鄕墳慈防重傾近陪親於京壠陵塋隔長懸兩【闕】之悲闗塞遙分每切百身之痛遂命大使備法物自昊陵迎魂歸於順陵焉遊冠逺降墜舄遙遷方移沛邑之魂更啟橋山之域白雲朝起乍伴龍輴明【闕】宵懸時低衛文明元【闕】上臨朝其年九【闕】追尊先妃曰魏王妃食邑一萬戶實封加滿五千戶攺咸陽園寢曰順義陵大名【闕】啟奧壌【闕】分古樹捎云近對黑龍之水荒墳映【闕】傍【當作旁】鄰丹鳳之城徽號旣崇園陵【闕】廣屬以圖書河洛負鳳銜窻闥方圓雲攢霧矯合宮重屋旣布政而嚴禋玉輦金輿且巡河而拜洛永昌元年追尊先妃曰忠孝太后旣而謳歌允集獄訟知歸【闕】垂革命之符【闕】湧受終之籙元珪錫禹還逢揖譲之【闕】黒玉歸商卽啟休明之運九莖仙艸依漢殿而抽芳五色祥雲繞軒營而布彩下從民望上應天心乘寶位於通三建瑤圖於得一黃琮蒼璧祀地郊天復廟重檐宗文祖武鴻名肇創光鳳閫於幽泉茂禮將加飾鸞闈於長夜【闕】元【闕】追尊曰孝明髙皇后陵曰順陵復以祥分貝葉瑞演龍花金容開十【闕】之圖玉相告三空之防龍軒黯黯俄爲兜率之宮鳳闕岧岧忽似須彌之座金輪旣轉玉鏡方懸式詮無上之文【闕】顯崇親之義長壽二【闕】後位之上又加無上兩字尋又下制攺順陵曰望鳳臺東京故事西漢遺塵封樹空存追崇未廣豈若宸襟鎭結長懷露序之哀睿念恆纒水積霜旻之慕遙瞻鳳野式建嘉名逺望鶉郊長懸美稱且夫功成翼贊尙畫雲臺勣擅勲庸猶題麟閣況乎倪【闕】茂徳貫【闕】殊禎垂母則於寰區導嬪風於邦甸豈可使炎涼暗積陵谷潛移惟栽舞鶴之松不刻盤龍之石【闕】上凝懷萬化長想千齡恐【闕】軸之西廻懼二闗之北轉方圖琬琰式降絲綸永嗟仙鶴之歌用固靈之卜微【闕】攀輝【闕】樹沐潤【闕】潢榮忝緑車職兼靑史奉先追逺恆積慕於丹誠相質披文忽承恩於紫誥是用恭抽弱思敬述洪猷屑瓦徒勤生金媿妙揮毫奪魄陳萬一而寜窮伏紙驚魂辭再三而不獲逡巡拜首乃作詞云

邈矣上古悠哉厥【闕】廻紫府【闕】轉黃輿陰陽蕩薄【闕】居諸靈負防寶鳳銜書【其一】大位旣陳三才乃立帝

皇郁起后妃更襲蛟電遙凝虹【闕】下入渭涘疏派塗山是葺【其二】明明髙後奕奕輝光白環代郁丹轂家昌靈基嶽峻曽派河長捫【闕】集祉浴【闕】開祥【其三】爰自生育早彰尊貴【闕】出【闕】流靑龍翠气金屋是貯玉衣方萃燕卵非奇雞珠寜異【其四】芝蘭吐葉桃李開花黃雲白气夜【闕】朝霞賢明自負仁孝無加曾霄降藥祕篋飛沙【其五】聰晤【闕】資惠才神與河漢靈匹瀟湘帝女筆動鸞廻弦調鶴儛滌想金【闕】心寶聚【其六】仙容婉婉艷質峩峩【闕】妃恥出【闕】媛羞過椒花入頌柳絮縈歌詞峯秀嶽學海馳波【其七】魴鯉成詩鳳凰開兆琴瑟旣合室家斯紹兩鶴齊飛雙龍並繞徳行方肅言容是【闕其八】九圍母則六合嬪風恩畱海內化被區中銀鐶曉上金闕

祥開梓闕位冠椒宮【其九】習禮明詩披圖閱史漢朝馬鄧周【闕】姙【當作任】姒陰化聿宣坤儀【闕】理貫【闕】騰瑞驚雷送祉【其十】髙舂忽墜上壽俄褰【當作騫】金丹不熟玉釡徒煎黃泉九【闕】白【闕】三【闕】六宮恨積萬【闕】哀纒【其一十一】寂寞丘隴淒涼原隰畢【闕】難追終【闕】靡及薤露晨【闕】

急伏紙銜悲揮毫灑泣怨【闕】賢之同盡感昏明之遞襲紀盛徳於丰碑冀神猷兮永立【其一十二】

長安二【闕】嵗次壬寅金【闕】己巳木朔五【闕】癸酉金【闕】建

右武后革命時所立順陵碑首曰大周無上孝明髙皇后碑銘並序特進太子賔客監修國史上柱國梁王武三思奉勅撰太子左奉裕率兼檢校安北大都防相王旦奉勅書

唐顏眞卿蔡州書

眞卿奉命來此事期未竟止緣忠勤無有旋意然中心恨恨始終不攺遊於波濤宜得斯報千百年間察眞卿心者見此一事知我是行亦足達於時命耳人心無路見時事只天知

右唐顏魯公書一通並畫像有題於書之上像之下者曰觀此筆迹不顯嵗月以事實攷之蓋使李希烈時也希烈以建中元年陷汝州盧杞建議遣公奉使至正元元年八月丙戌公不幸遇害困躓賊庭者逾二十年刃加於頸而色不變度無還期誓不易節蓋書此以自表云重旣摹公之像於蒲繪而祠之又訪得此石本狀貌老矣公以干元元年自同徙蒲至奉使時垂三十年气節不衰而狀貌非昔也乃刻石而寘之祠室俾觀者有考焉靖康元年七月壬申朝散郎祕閣修撰知同州軍州事唐重書

唐褒封四子敕

勅門下昊穹眷命烈祖降靈休昭之儀存乎記典莊子列子文子庚桑子列在眞仙體玆虛白師元之聖敎大道於人寰觀其微言究極精義比夫諸子諒絕等夷其莊子宜依舊號曰南華眞人列子號曰沖虛眞人文子號曰通眞人庚桑子號曰洞靈眞人其四子所著書並隨號稱爲眞經宣布中外咸使聞知

天寶元年二月廿日

宋頒於莊子牒

中書門下【闕】牒【闕】

莊子並釋文

牒奉勅莊叟言理歸於沖漠郭象爲注義造於精微旣廣風實資至治朕仰崇大道俯勸烝民言念此書盛行於世尙多踳駮已命校讎將永煥於縑緗宜特滋於雕篆牒至準敕故牒

景徳三年八月五日

右諫議大夫參知政事趙

兵部侍郎參知政事馮

工部尙書平章事王

唐李肇國史補曰天寶中天下屢言聖祖見因以四子列學官故有僞爲庚桑子者其辭鄙俚非聖賢書

劉汾詩

談宻授函闗吏萬古終南一艸樓陵谷依然人世換冷煙叢栢臥靑牛劉汾

右說經臺之左有碑前爲老子函谷度闗圖元大徳庚子刻後爲希聲堂碑八分書延祐二年朱象先撰而此詩則在碑之左旁亦八分書不著年月詳其風致當爲元人之作艸樓之前傳有老子系牛栢後人琢二石牛置其下故末句云然

永壽王詩

隠隠樓臺云外重一溪活水過仙宮上師已化靑牛老萬木驚秋墜晚風

正徳己夘仲秋下旬九日予聖上準奏容浴溫泉便道樓觀旣出乃登說經臺但見白鶴飛空蒼松夾道予喜不勝又覩欽差鎭陜劉內輔公佳制不揣僣鄙彊和一絕以發一時之興耳永壽王題並書【後有印文曰永壽王章】

漢曹全碑

君諱全字景完惇煌效谷人也其先蓋周之冑武王秉幹之機剪伐殷商旣定爾勲福祿攸同封弟叔振鐸於曹國因氏焉秦漢之際曹參夾輔王室世宗廓土斥境子孫遷於雍州之郊分止右扶風或在安定或處武都或家隴西或居燉煌枝分葉布所在爲雄君髙祖父敏舉孝廉武威長史巴郡朐忍令張掖居延都尉曾祖父述孝廉謁者金城長史夏陽令蜀郡西部都尉祖父鳳孝廉張掖屬國都尉丞右扶風隃麋侯相金城西部都尉北地太守父琫少貫名州郡不幸早世是以位不副徳君童齔好學甄極毖緯無文不綜賢孝之性根生於心收養季祖母供事繼母先意承志存亡之敬禮無遺闕是以鄕人爲之諺曰重親致歡曹景完易世載徳不隕其名及其從政淸擬夷齊直慕史魚歷郡右職上計掾史仍辟涼州常爲治中別駕紀綱萬里朱紫不謬出典諸郡彈枉糾邪貪暴洗心同僚服徳逺近憚威建寕二年舉孝廉除郎中拜西域戊部司馬時疏勒國王和徳弒父簒位不供職貢君興師徵討有吮膿之仁分醪之惠攻城野謀若湧泉威牟諸賁和徳面歸死還師振旅諸國禮遺且二百萬悉以簿官遷右扶風槐裏令遭同產弟憂棄官續遇禁罔潛隠家巷七年光和六年復舉孝廉七年三月除郎中拜酒泉祿福長訞賊張角起兵幽冀兗豫荊同時並動而縣民郭家等復造逆亂燔燒城寺萬民騷擾人懷不安三郡告急羽檄仍至於時聖主諮諏羣僚咸曰君哉轉拜郃陽令收合餘燼芟夷殘迸絕其本根遴訪故老商量儁艾王敞王畢等卹民之要存慰髙年撫育鰥寡以家錢糴米粟賜癃盲大女挑婓等合匕首藥神明膏親至離亭部吏王宰程橫等賦與有疾者咸蒙瘳快惠政之流甚於置郵百姓𦇤負反者如雲戢治廧屋市肆列陳風雨時節嵗獲丰年農夫織婦百工戴恩縣前以河平元年遭白茅谷水災害退於戌亥之間興造城郭是後舊姓及修身之士官位不登君乃閔縉紳之徒不濟開南寺門承望華嶽鄕明而治庶使學者李儒欒規程寅等各獲人爵之報廓廣聴事官舎廷曹廊閣升降揖譲朝覲之階費不出民役不幹時門下掾王敞錄事掾王畢主簿王歷戶曹掾秦尙功曹史王顓等嘉慕奚斯考甫之美乃共刋石紀功其辭曰

懿明後徳義章貢王庭徵鬼方威布列安殊荒還師旅臨槐裏感孔懷赴防紀嗟逆賊燔城市特受命理殘圯芟不臣寜黔首繕官寺開南門闕嵳峩望華山鄕明治惠沾渥吏樂政人給足君髙升極鼎足

中平二年十月丙辰造

宋神宗詩

賜彥博【彥字上用禦書之寶】

四紀忠勞著三朝聞望隆享玆難老祉報在不言功富矣勲彌大居焉貌甚衝西都舊士女白首瞻公

文潞公記

禦賜詩記

元丰三年季秋皇帝行大饗之禮於明堂臣方守魏被召侍祠大禮慶成後四日特蒙制恩進位太尉保釐洛郊臣犬馬之年七十有五前此累年章十數上以求致仕聖慈俯憐舊物曲念老臣皆未之許今復優進公位俾守別都自顧衰殘非敢充當俯伏辭遜至於再三訖不獲命乃以閏月二十三日陛辭翌日出都仍賜宴於瓊林苑悉以二府大臣押伴旣又臨遣中使內出寶器俾釂天醴以極魚藻之樂及賜禦詩以寵其行臣伏思防厚恩荷殊渥自近世逮本朝來未有其比則有弼臣惇奉詔作序事義詳矣臣𨿽窮極語言不能盡意惟知負戴天地生成之徳感極而繼之以泣防惟陛下聰明睿智煥乎有文帝庸作歌光紹前典伏自臨禦以來十有四載而英韶之韻云漢之章百執願聞萬物思覩者久矣曾未之得夫何老臣首防天賜至榮至幸超絕等倫始在都門則已布傳於宮省尋抵洛宅又得珍示於吏民是用圖金刻石以永其傳將與日月齊明天地同久復使臣之子子孫孫相繼率

勵保之守之亦克永世至於老臣爲不朽矣元丰四年正月三日河東節度管內觀察處置等使守太尉開府儀同三司行太原尹判河南府事西京畱守司公事兼畿內勸農使上柱國潞國公食邑二萬三千六百屍食實封一萬一百戶臣文彥博謹記

金王庭筠詩

帝遣名山防此邦千家瑟瑟嵌西窻山僧乞與山前地招客先開四十雙【四十字作卌四畆爲雙輟耕錄】掛鏡臺西掛玉龍半山飛雪舞天風寒云直上三千尺人道髙歡避暑宮

王母祠東古佛堂人傳棟宇自隋唐年深寺廢無僧住滿谷西風栗葉黃

手拄一條靑玉杖眞成日掛百錢遊夕陽欲下山更好深林無人不可畱

右在汾州府學宮凡四通其未云黃華老人王庭筠行艸四詩刻石於汾之學宮者殆五百年矣嵗久石泐字畫漫漶嘉靖乙丑之秋分守左參政余姚宋公嶽省覽咨惜令州守王大經同知趙崇儒別礱石四靣以新安儒生程本模勒判官楊守公經理刻成仍增置一庭貯之庭筠書號稱墨妙幾廢之餘逢此翻繕煥若神明頓還舊觀矣郡人孔天允記

志云黃華老人王庭筠字子瑞金大定十六年進士官至翰林修撰嘗買田林慮讀書黃華山寺因自號焉父遵古爲汾州觀察使判官省親至此行書詩石二面史稱書法學米元章端雅過之

司馬公祠堂詩

司馬晉州待制哀辭太常博士通判延州軍州事馬端

志古流難合談髙道自明風波直恩分【公爲郡牧倅當曽之遷也人以公始嘗堅辭其辟當自爲辧公惻然謝曰今日正宜從其行也卒不以辧識者韙之】鍼石盡交情【公與人交必盡規諌始若不勝其言退則惇義彌篤】譲節蒙知厚【公在鳳翔日被召知諫院公力辭之自是深簡上心焉】華班絕綺榮【公生平特立至爲侍從皆出宸選】賤生懷感遇當路假晶熒【端辱公以八使慰薦遂蒙攺官】累次靑油幕【端在益昌及岐下皆預賔席】中閒白玉京吏文容議緩【端在幕府每奉公議特被優假】邦事卹言輕【戊寅年端輙奏疏論事公時在京師嘗見憫孤直】自此嗟流梗何期苦見兵【是嵗別公出宰郾城明年移倅邊郡】塞垣心易動漳浦信彌驚【今春得三堂信知公屬疾】玉蘂悲無驗金臺望忽傾嵗防云慘淡天迥淚縱橫世有眞忠亮今亡至直淸舊僚知葬日投此弔佳城嘉祐元年十月三十日著作佐郎管勾河東路機宜文字雷憲書

右小石刻在夏縣司馬公祠堂西館中

謁司馬溫國公墓詩【並序】

予到官之五日拜司馬溫國文正公墓顧瞻良久而有是詩寔至元攺元閏十二月旣望也洞羊後學範庸頓首書

蒼蒼中條山悠悠涑河水哲人生其間而有司馬氏山水秀且明桑梓故鄕裏宋朝入相時天下聞之喜通鑑一編書名分盡乎禮天地大是非以禮爲綱紀大哉君臣道逆順合條理遂令千載下驚懼良有以禹都鳴條岡丘墳峙髙壘大儒世臣家何處孫與子我時來瞻拜昆仲沒荊杞考古詢寺僧懷賢心未已黨人僕其碑今日果誰恥杏花防趺異事入靑史細讀東坡銘文章剰襃美廻首悲風來商聲振林起

大元至元四年四月九日餘慶禪院尊宿僧行選立石

右小石刻與馬端詩同嵌一壁

求古錄

