

欽定四庫全書

史部十四

金石史

目錄類二【金石之屬】提要

【臣】等謹案金石史二卷明郭宗昌撰宗昌字允伯華州人平生喜談金石之文所居沚園在白崖湖上常搆一亭柱礎墄皆有欵識銘贊手書自刻之凡三十年而迄不成蓋迂僻好異之士也與同時盩厔趙崡皆以搜剔古刻爲事崡著石墨鐫華宗昌亦著此書而所載止五十種僅及趙書五分之一上卷起周迄隋唐下卷唐碑二十餘而已宋絳州夫子廟記一篇間雜其中殆仿原本集古目錄不序時代之例歟其論石鼓文主董逌廣川書跋之說據左傳定爲成王所作已爲好異又謂以石爲鼓無所取義石又不類鼔形攺爲岐陽石古文則乖僻更甚矣其論嶧山碑一條引唐封演謂其石爲曹操所排倒而云拓跋燾又排倒之何一石而兩遭踣云云考封演聞見記云秦始皇刻石李斯小篆後魏太武帝登山使人排倒之無曹操排倒之語殆宗昌所見之本或偶脫太字因誤讀爲魏武帝遂謬云兩次排倒其援引疏舛亦不足據然宗昌與趙崡均以論書爲主不甚考究史事無足爲怪觀其論衡嶽碑比干墓銅盤銘季禮碑天發神防碑碧落碑諸條皆灼指其僞頗爲近理其論懷仁集聖教序勝於定武蘭亭蓋出於鄕曲之私自矜其闗中之所有不爲定論故後來孫承澤深不滿之然承澤作庚子銷夏記其論列諸碑實多取此書之語則固不盡廢宗昌說也惟其好爲大言冀以駭俗則眀季山人譎誕取名之慣技置之不問可矣乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

吾華郭伯先生以間出之才遭不偶之數余方之郭有道欽其道而惜其遇也先生生與予父同齡忘年友余誼最篤把酒論文常繼日夜甲申亂後失家余索居東村而先生在郭南幽篁中同患相卹接見尢密卽豺狼冰雪不爲阻是以知先生無過餘者先生明以析理精以博物制器天巧書法精善議論淹通著述淵奧談藝之家取爲折衷至於秉禮正俗士大夫多宗之可謂賢矣辛卯仲冬餘別入都壬辰初夏聞先生歿痛哭數日夜歸弔於家哭於墓卽問遺書其家小阮能藏之惟金石史亡矣益深於慟甲午又入都從民部張爾惟飲言及金石史之亡也而張公曰吾能存之亟觀之乃習見本也嘻是生伯也且喜且悲八月八日手錄二十八功竟人亡業顯不朽在是讀是書者毋謂是書足以盡伯卽余之序是書亦不能極言伯而是書亦可以知伯矣甲午十月十一日劉澤溥序

欽定四庫全書

金石史卷一

明郭宗昌撰

周岐陽石古文

岐陽石古文有謂爲周宣王獵碣者惟董程二氏以左傳成有岐陽之搜証之皆鑿鑿有據其略云考之書天子大搜防諸侯施命令非嘗事也史不得無書若宣王搜岐卽周史失之列國不得並逸胡後世無聞焉則爲成王信矣其言眞如嶽峙不可復撼第廣川有其學有其識有其辯而無其筆故不勝葛藤糾纒確論反晦耳鄭樵謂爲秦惠文後及歐陽三疑皆瞽說迷謬不足與辯韋應物謂爲文王之鼔宣王刻詩眞如少君古彊之徒曽目覩其事也何物又有馬子卿者以爲宇文周時作一似無目者益大可笑如此樵又爲石鼔者立碑之漸千載名言至謂以石爲鼔繇其土地之所出則非也古人制作尙象不爲虛器豈止以地之所出苟且不法耶觀九州貢物攷工制器無一不窮極奧渺以石爲鼔何所取則乎今石在太學聖廟防門左右寶防無人冬輒篝火撫搨燬剝日甚余曽手摩其文與鼔形了不似其堅類玉故能久存就石形之自然少加雕琢旋轉刻文行字或七或六少華山前石之堅潤者與此無異想當時因有佳石卽刻置搜所而已第文無不典字無不雅民休王遊自相寶愛此三代有道之長也非如後世竭力徵石造天無極刻龍繡螭築藩置守妄意垂逺然不一轉盼旋離野火能得鬼神呵防至今哉悲夫余旣潢成而題曰周岐陽石古文斷以成王時物而不以鼓名足刋古今之謬

夏衡嶽贗碑

相傳禹衡嶽字七十七在密雲峯楊用修得之張僉憲云宋嘉定中何致子一遊南嶽脫其文刻於嶽麓用修又刻於滇楊時喬又刻於棲霞用修又謂韓愈劉禹錫朱熹張栻諸人求之不得已得之爲奇幸仰止諸賢冀是恐非紛紜聚訟獵以爲奇余於是喟然嘆曰嗚呼是何異逺隔絕域而泣其先也善乎王元美之言也曰銘詞未諧聖經類周冢穆天子傳語防哉防哉

又

禹碑余不能隨人悲笑已辯其附防因又攷其文與唐小說無異因並載於後禹碑文曰承帝曰咨翼輔佐卿洲渚與登鳥獸之門參身洪流而明發爾興久旅忘家宿嶽麓庭智營形折心罔弗辰往求平定華嶽泰衡宗防事裒勞余伸禋郁塞昏徙南瀆衍亨衣制食萬國其寧竄舞永奔凡七十七字此豈虞唐語耶唐大歷中有人獨至鳳凰臺見一男子獨與一婦相和而歌聲徹雲際歌罷其人廹視乃二獸一類豬而體特髙蔚有文彩一類龍而小徧體純黃色其人驚走遇行者語其故共往寂無所見惟竹書一束在地取視竹策幾毀文不可辯惟首隸書地出梓桐僞失厥眾邪去立言灌平獲誦於古有文乍得斯人慈心勿用筆冠日輪三十二字其視禹碑何異觀此則益知其贗

周武王贗銅盤銘

銅盤銘曰左林右泉後岡前道萬世之寧玆焉是寶似非三代語第銘字頗類漢淮南王故宮所出古戈銘而輒謂武王封比干墓抑何據耶余故集金石古文彜器外斷自岐陽石始而不以鼔名他如衡嶽壇山比干季札墓題諸書皆妄自附防區區不能隨人悲笑而廣川書家張杜復謂陽冰初學嶧山碑後見季札墓字便變化開合如龍如虎勁利豪爽風行雨集陽冰遂從此得篆法抑又何也豈陽冰所見別爲眞書非今附防可笑者耶今觀陽冰遺迹亦竟不能超唐人而上之烏在其法所從得也

秦嶧山銘

余藏嶧山銘二種一爲宋淳化中鄭文寶刻之長安者一爲元人摹宋張仲文本刻之鄒縣者元刻不足言文寶刻者猶少存玉箸遺意斯篆不絕如綫此尙可意防知非李陽冰輩所能髣髴也唐封演謂其石曹操排倒嗟乎秦𨿽暴銘詞尙朴古近情眞實無飾有合聖人之意非如賊瞞荼戮忠良爲鬼爲蜮受禪勸進矯詐罔誣弋取漢鼎嘔穢千古而又何以踣其碑也又北魏拓跋燾登嶧山見其石亦使排倒何其一石而兩遭其踣豈踣後復豎之而又遇燾耶抑別爲一石耶始皇以力經營天下思欲威加萬世乃不一轉盼而爲人揶揄如此亦可鑑矣

又

此元人又摹宋張仲文本重刻之嶧縣者不知張本何如元摹定非其舊元劉之美一記益潦倒極可笑銘後方爲二世詔槪謂頌始皇功徳誤矣杜少陵云嶧山之碑野火焚棗木傳刻肥失眞又云書貴瘦硬方通神此刻轉瘦於闗中鄭刻而失眞益甚則書一瘦硬何渠便通神耶工部時已傳刻失眞況宋元乎可爲慨嘆

漢韓明府叔節修孔廟禮器碑

漢韓明府修孔子廟器碑才剝蝕十一字存者猶有鋒鎩文殊髙古尙可讀豈神物固有鬼神呵防耶其字畫之妙非筆非手古雅無前若得之神功弗由人造所謂星流電轉纎逾植髮尙未足形容也漢諸碑結體命意皆可髣髴獨此碑如河漢可望不可卽也韓明府名勑字叔節歐陽永叔謂書傳無以勑命名者秦制天子之命稱勑漢用秦法當時臣下豈敢以勑自名者是以勑爲敕也詳廣川書防第意有未明余更著之韓明府自名勑從力來聲音賚勞也亦作徠徠來答勤曰勞撫至曰勑示有節也故字叔節以勑爲敕僞也敕從攴束聲誡也攴小擊也又有束縛之義故爲敕命之敕又攴傍加束音策馬箠也束若讀刺又敕從攴束聲音其木別生也支持也與攴異四字易淆故詳著之然永叔謂人無名敕者亦屬臆說因記得一事余方謂石千年猶存當爲鬼神呵防有一憲使宦魯者余以此碑爲記憲使檄曲阜令致得數搨以印鈐手板報云曲阜諸生大閧石已薤粉矣取家藏者應命耳余深痛神迹永絕後死者不得與於斯文每一展玩撫幾興嘆後復有至自闕裏者謂石巋然無恙因出所搨視余嗚呼天下萬事無憑如此然亦足喜也

漢魯相史伯時供祀孔子廟碑

觀此碑與置卒史碑略同知漢制郡國守相奏章𨿽不得徑達天子猶得上書尙書府今益一切格忌不得行志所以古今不相及也魯相史晨當漢末季猶能上書享祀孔子至空府竭寺咸來觀禮合九百七十人亦盛矣哉今時何可得也分法復爾雅超逸可爲百代模楷亦非後世可及

漢魯相史伯時供祀孔子廟後碑

漢史伯時祀孔子有二碑前碑載晨姓氏爵裏於建寧元年四月十一日戊子到官乃以令日拜孔子卽修禋祀罷斂民錢後碑晨自出奉錢家谷以供禋祀於建寧二年三月癸卯朔七日上尙書時副言太傅太尉司徒司空大司農蓋古有大造司徒司空通而論之晨不以案食小節自忽必上之尙書請之天子亦賢矣

漢魯相乙瑛置孔子廟卒史碑

此漢相乙瑛上書司徒吳雄司空趙戒府請置孔廟百石卒史一人掌主禮器廟祀元嘉三年三月二十七日壬寅雄戒奏可雒陽宮如瑛言又詔選能奉先聖之禮爲宗所歸者當桓帝時雄戒諸人猶知崇聖如此初戒博學明經劾奏貪殘不避貴戚後與子堅定防不能終執本議卒致傾覆是非眞能崇聖者按史元嘉止二年碑稱三年三月者蓋是年五月始攺元永興耳章懷謂戒字志伯碑作意伯趙明誠疑避桓諱似矣碑卽今公移復爾雅簡質可讀書益髙古超逸魏才代漢便不能無小變六朝極矣極之而復故唐爲近古評者槪多別論是非深於分法者

漢華山碑

新丰郭香察書西嶽華山廟碑其結體運意乃是漢隸之壯偉者割篆未防時或肉勝一古一今遂爲隋唐作俑如山子諸字是也余家華下近百年前有客訪其石已毀此搨獨巋然如魯靈光並嶽色同來暎發幾席殘闕僅百二十餘字存者鋒芒銛利如新拱璧駟馬云何可尙碑建於延熹而謂以莽制東京無二名察書者監書也夫莽漢賊也當莽世已欲啖其肉瀦其宮不顧安有世祖正位二百年尙尊莽制不衰耶按莽孫宗坐罪死莽曰宗本名防宗以制作去二名今復名防宗是當莽世亦自有二名也況卽往牒一按二名不可勝紀則瞽說無據可笑也集古錄謂集靈宮不見他書惟載此碑董逌黃伯思廣引諸書駁之加詳夫以永叔蓋代之學缺漏如此誠爲可議然何關名義也則余於此烏容以無辯此搨舊藏墨莊樓云駒舉以歸余云駒博雅能詩善漢分法於余獨有臭味之雅余之寶此又不獨以物也

漢景君銘

漢故益州太守北海相景君銘隸書似聊以勒石非當時名手第小具一種拙朴之意且有八分遺則自是時代使然亦不爲佳也今人不習古反謂一出古人色色皆佳了無軒輊不知三代彜器古雅奇絕千載無匹而野鑄鼎彜非不古色蒼然而花文欵識粗鹵不足觀者多矣矧漢代乎余藏漢碑數種後之所收不可知據吾目覩當以韓勑修禮器碑爲第一嘗評其用筆結體元妙入微當得之神功弗由人造或爲此銘時代前於禮器碑古質似勝按此石建於漢順帝漢安二年靑龍在惇牂禮器碑建於桓帝二年涒灘𨿽經三帝僅十五年耳何時代之足云王元美賞鑑前無古人亦云隸法古雅然當其時正以未雅耳孔廟碑結體古逸兼有分法反謂非其至者皆所未解至謂益州部當言刺史不當言太守額曰銘辭曰誄亦屬未妥東京作者往往如是自是名言因附著之額字小篆去秦幾日更相絕千里餘得漢朔方守右第三銅虎符銀錯小篆又絕類秦碑字何也想書碑旣非名手額篆亦爾耶

漢司隸校尉魯忠惠峻碑

魯忠惠名峻字仲嚴山陽昌邑人治魯詩嚴氏春秋舉孝廉除郎中謁者河內太守丞辟司徒司空府舉髙第禦史東郡頓丘令九江太守拜議郎太尉長史禦史中丞司隸校尉遭母憂自乞拜議郎服竟還拜屯騎校尉以病遜位熹平元年卒門生於商等二百三十人諡曰忠惠公碑已剝蝕不可讀見集古錄書分法峭峻古雅第小開魏人堂室然自是漢格鄭樵氏謂出蔡中郎何據明誠疑之固是余意私諡起於春秋漢末尙節義故尙不廢苻秦旣已非古猶諡及隱逸唐朝臣尙加山林之號激貪厲競豈曰罔俾令典三品京朝摸牀結舌循敍考終皆得美諡外吏卽品亞六卿徳牟夷惠非際時防竟以格置夫錄勞則外瘁於內崇體則抔土長掩防大則沒無虞悼此義人勞卿所以扼腕太息也乃知私諡所當復古嗚呼今安得此門生故吏乎

漢曹景完碑

此碑曹景完前爲郃陽令門下掾王敞諸人於中平二年刋石紀功立也據史建寧元年疏勒王於獵中爲其季父和徳所殺自立爲王三年涼州刺史孟陀遣從事任涉將燉煌兵與戊巳司馬曹寛西域長史張晏將焉耆玆車師前後部合三萬餘人討疏勒攻楨中四十日不下引去碑稱疏勒國王弒父簒位又稱全以西域戊部司馬討疏勒攻城野戰謀若湧泉威牟諸賁和徳面歸死皆與史異然和徳旣弒父簒位碑不當稱王史謂曹寛當以碑爲正史止光和六年碑稱七年三月者蓋其年十一月始攺元中平紀元以年紀事以月無足異者碑萬曆間始出於郃陽此方出最初搨也止一因字半闕其餘鋒鋩銛利不損絲髮因見漢人不獨攻玉之妙渾然天成琢字亦毫無刀痕以余生平所見漢隸當以孔廟禮器碑爲第一神奇渾璞譬之詩則西京此則丰贍髙華建安諸子比之書禮器則季直表此則蘭亭敍自髭聖一評謂鐘古而不今長而逾制心慕手追惟逸少一人王遂踞鐘上余目不識書自謂頗窺漢人三昧弇州識洞千古以方整瘦勁寡情爲漢法是柳誠懸輩可盡晉法也碑陰自伯祺正孝才五十二人外五人名字不當是書石時闕略非剝蝕也書法簡質艸艸不經意又別爲一體益知漢人結體命意錯綜變化不衫不履非後人可及

漢太山都尉孔宙碑

漢太山都尉孔宙融父也史作伷趙明誠歐陽永叔王元美皆謂卒以延熹四年元美又謂四年都尉廢三年長子褒坐融匿張儉抵罪時融年十六宙卒時僅九歲按建寧二年張儉舉奏侯覧誣儉鉤黨刋章討捕時融年十七非十六也又按碑宙以延熹六年正月乙未卒甚明三公皆史家張杜謂四年何也又案融建安十三年卒年五十六則是永興元年癸巳生至延熹六年癸卯融正十一歲非九歲也夫以文舉望系漢鼎橫遭賊瞞毒荼海內痛盡其卒年史不應浪書至云融年十三喪父史亦矛楯當以卒年及碑爲正其書尙存分法且結體古逸殊不易造元美少之是胸中爲曹氏諸碑所據漢魏咫尺便墮千里文亦典則獨怪文舉十歲謁元禮令問蔚起而碑詞不載古人眞朴乃爾在後世不知何如譽借也因記得一事有父以子訟忿恚致歿哭死之文尙欲譽生何耶嗚呼異哉

漢孔季將碑陰

孔宙碑陰載門生故吏等名楊用修金石古文謂四十二人而余收自張云至王政反六十二人何也洪丞相適隸釋謂親受業曰弟子傳授曰門生未冠曰門童掾屬曰故吏占籍曰故民似鑿鑿可據漢碑陰字多潦倒此獨超逸古雅非魏人可及金石錄謂捕巡可補姓苑不載弇州謂今皆失之當由偶未收得碑陰實未嘗失也余收有古人名印其姓氏奇異者甚夥皆可補姓苑之遺固不獨一捕巡也

吳天發碑

吳天發碑人皆懾於怪誕始不能無疑久則信不揣源本寸木岑樓蹄涔滄溟矣余直以爲牛腹書耳彼秦漢之迹所不論上之岐陽石三代彜器其文非不奇古皆爾雅典則何曽爲牛鬼蛇神耶所謂彜器者如彜常之必不可紊作如是器必作如是絲髮罔逾此古昔足尙也吳不前於漢秦三代也古疏昭然可鏡何遽迷源忘本爲怪誕所懾黃長睿書家張湯是窮穴得鼠者亦稱之何也趙明誠以爲妖其知言哉古篆定當以岐陽石爲第一其岣嶁壇山比干季札諸題皆轉相附防斷不可信洞然心目亦無足致疑也

司馬氏以魏爲正統已春秋之義紫陽氏正之庶人心死而復生第有未盡漢獻帝三十年是爲己亥明年攺元延康是爲庚子是年十月曹丕簒漢紫陽當於黃初書僭不當削去延康年號獻帝於庚子攺元南面而臨天下者一載卽曹氏父子梟謀發號施令無不挾之以出北面臣事之者亦一載稱號顧可除之耶義不可除則是三十一年矣始庚午終庚子明年辛丑正昭烈章武接統之年安得謂魏晉授受相接耶若論紀載以延康正月至十月將紀之漢乎紀之魏乎黷亂不經名不正言不順正非所以爲紀載也吳壬寅僭號𨿽後魏三年庚子爲晉所滅與魏相終始尙後亡僭國非統又不當論僭號之先後也余故列吳碑於前

魏勸進碑

勸進表或謂是鐘繇書又謂梁鵠書皆未有據視封孔羨碑𨿽無其矯飾屈彊亦無漢人雍雍超逸古雅之致阿瞞才弋漢鼎書法頓分時代人槪以漢隸目之謬矣當時華歆與管幼安齊名表首列歆則其寵冠羣姦一時得意千載薉唾視遼海滄涼何如九京有知寧無汗顏

魏受禪碑

昔人稱受禪碑王朗文梁鵠書鐘繇刻石爲三絕碑顏魯公又謂繇書皆不知何據豈亦張稚圭夢語耶書法同勸進𨿽小逺漢人雍雍雅度衫履自飾亦復矯矯昔莽簒漢匈奴猶感漢恩不拜新室印至操碑稱南單於諸國皆服或出矯詐若果爾則操姦更出莽上

魏封孔羨祀孔子碑

昔人以莽操懿徳並論而阿瞞神謀鬼算弋取漢鼎假義立名毒炎燔天不啻過之子丕濟惡父子兄弟間至不忍言矧他人哉讀白馬王詩益慘痛千古此春秋必誅尙欲矯祀孔子耶書法方削寡情矯彊未適視漢隸雍穆之度不啻千里書之所自可以知風謂書一藝云乎哉余嘗編詩謂曹氏父子間遽分漢魏操應殿漢不當冠魏又不當防帝號也今於書亦然

後魏魯郡太守張君頌

張猛龍碑是龍爲魯郡太守郡人頌其功徳者也其文無足言者其書律以晉法𨿽少蘊借而結體錯綜之妙使以劑唐足脫一代方整之累歐陽諸公便可入山陰之室矣然此碑卻落崄峻又未證晉果何也當曰筆與歐顏異也至若蘓黃少變又入別趣書道之難如此然知者鮮矣猛龍字神按呼骨切日出气也其名字險怪不雅馴六朝濫觴於詩亦爾殆不特書也

後魏兗州刺史李仲璇修孔子廟碑

李仲璇東魏世家當中原云擾知尊孔子能修繕廟庭先是宮牛阻崄又能以威惠歸伏史稱所歷並著淸勤是且具有文武焉碑不著書者姓名猶存古意𨿽筆力勁駿如偏面驕嘶又如殊俗揖讓江式書表云皇魏承百王之季世易風移文字攺變篆形錯謬隸體失眞俗學鄙習復加虛造以意爲疑炫惑於時不獨正其偏傍正爲此等書發耳唐景龍觀鐘銘源出於此少劑以馴雅便勝

後周華嶽碑

余嘗過金天祠輒縱觀前代碑版漢碑無一存者獨後周華嶽碑如魯靈光巋然古栢下余手摩其文制作精雅洞達若鑑爲萬紐於瑾文趙文淵隸書於瑾嘗著碑頌數十萬言此文殊無可觀文淵爲周書學博士書迹雅爲當時所重宇文泰時命刋定六體至江陵書景福寺碑梁主稱之又以題榜功增封邑除郡守不可謂不遇也而碑字盡偭古法淺陋鄙野一見欲嘔而名動一時何耶竇臮述書賦云文深孝逸獨慕前蹤至師子敬如欲登龍有宋齊之面貌無孔簿之心胸臮避唐諱故文淵作文深當時謂文深師右軍孝逸師大令平梁后王褒入國舉朝貴冑皆師褒獨兩人負二王法二王不作古隸文淵豈獨工行艸楷則固不閒於分法耶江式論書法云皇魏承百王之季紹五運之緒世易風移文字攺變篆形謬錯隸體失眞俗學鄙習復加虛造以意爲疑惑於時此論其形象防意耳況結體乎乃知唐隸𨿽涉丰艷結體猶爲復古然文淵隸體險俗不入格豈所謂俗學鄙習惑於時者耶嗚呼作者不賞賞者不作殊爲恨恨余故表而出之示耳食者

隋智永千字文

永禪師眞艸千字文趙宋時刻於關中頗極精工無復遺恨楷則已登山陰正覺如入定僧貌類死人自爾神遊變化艸如苦行頭陀行動坐臥不失戒律而時出一字忽復入俗何也斯陀含名往來而實無往來乃知聲聞初果尙不易證也宋楊大年云敕員外散騎侍郎周興嗣次韻敕本梁字傳寫謬爾當時帝王命令尙未稱敕至唐顯慶中始云不經鳳閣鸞臺不得稱敕敕名始此不知此特髙宗故實楊何以遂槪往代耶如梁蕭子云啟云臣子云奉敕使臣寫千字文此何以稱焉且自漢而下稱敕不暇臚舉止如唐太宗九成宮醴泉銘稱奉敕撰奉敕書不一而足皆在髙宗前而楊瞽說固不足瓣第以董逌亦宗楊說謂爲謬字何也況敕梁二字絕不類安得誤書宋人解經不得輒妄加攺竄肆爲曲說此特其小小者耳

唐孔子廟堂碑

唐書法以歐虞並稱然張懷瓘謂歐若狂將深入時或不利虞若行人妙選罕有失詞又虞剛柔內含歐筋骨外露君子藏器以虞爲優固當至謂秀嶺危峯處處間起則非也歐虞固可並稱今只存一廟堂碑已經五代翻刻丰神尙爾暎發初刻更不知何如耶貞觀四年碑成進禦賜以右將軍防稽內史印逸少所佩當時已爲文皇所重如此況今日乎

唐懷仁集王逸少書聖教序

書苑云唐文皇制聖教序時都城諸釋諉福寺懷仁集右軍書勒石累年方就逸少劇迹咸萃其中按貞觀二十二年髙宗在春宮述聖記至髙宗咸亨三年始建碑已二十八年矣則碑非文皇刻也豈懷仁集書乎貞觀間至咸亨始勒石耶黃長睿謂所見右軍遺帖與碑字纎微克肖今右軍遺迹日亡眼中更無此覩所存止有此石又復就淪慨念神蹤可勝逺想長睿又謂於時翰林侍書輩多學此書了無髙韻遂有院本體之目一時學士大夫多不賞玩蓋學弗能至自俗碑字未嘗俗也乃知惟其有之是以似之苟於中無有南越北轅去之愈逺因記余曽題一舊本云聖教如靑防仙闕可望不可至乃知翰林侍書輩正如李少君設機殿屋𨿽懸足淩雲繡帶飄颺容色娟秀於仙姝何與長睿千古知言彊欲學而至乎恨不能起之九原相視抵掌一笑也

又

王右軍書登無上神品今古瑯瑯固不必更論若聖教序右軍石刻中第一較定武蘭亭諸刻相絕千里而今碑在長安人人可搨賤易貴難故人莫知寶不知眞足模楷百代稱山陰嫡嗣也夫以文皇宏文之主聖睿傍啟兼精臨池佳兒又粗能繼之一時摩搨之工宜靡有及此者且當時右軍殘楮纎墨盡入天府從眞迹中搨出摩刻手亦復精絕稱山陰嫡嗣豈虛哉按此右軍之迹流傳人間詎止千萬傳搨失眞肉眼莫辧遂使他刻乃敢狡然奪嫡而此只爲搨工日夕糊口計擊撲之聲曉夜不斷行復剝落盡矣慨念神蹤莫可柰何聊自解曰逸少之惠何渠止蕺山老媼也

又

集王聖教序與古詩十九首如靑防仙闕可望不可至評者謂偏傍湊合大小展縮此固集書所不免以此病之耶此搨爲季安氏家藏百餘年前物也𨿽經斷闕鋒鎩猶存今關中得數十年前者如獲半璧補其闕斷輒冒連城肉眼視此反爲揶揄周鼎康觚能不於邑特命家童淩偃依松談閣制式潢成帙歸之季安其善寶之勿視肉眼

又

集書非始於聖教序如章帝千文諸迹皆集書不過僅入能品獨懷仁當文皇宏文之景運値右軍眞迹囷萃乃能湊合展縮遂入神解豈天地精英之气不欲遽冺耶眞足模楷百代蘭亭淳化大觀皆逺出其下而觀者不知譯義止見碑後有潤色字遂謂一經懷仁手再爲於志寧許敬宗來濟薛元超李義府等潤色不無失眞良可笑也余故備載譯義於此爲此書雪謗按唐宰相銜帶譯經潤文使至宋不攺顯慶元年奘法師在大慈恩寺譯梵經薛元超李義府問古來譯義師答苻堅曇摩瞿譯中書侍郎趙整執筆姚興時鳩摩羅什譯安城侯姚嵩執筆貞觀波羅頗那譯左僕射令郡王孝恭太子詹事杜正倫太府蕭景等監閱敕曰奘所翻經論旣新文義頗宜令太子太傅尙書左僕射燕國公於志寧中書令來濟禮部尙書許敬宗黃門侍郎薛元超侍郎李義府杜正倫看閱隨事潤色之觀此豈惟於右軍眞迹無損於以見古重釋典乃爾故載之世人未竟釋典一語輒妄加貶駁是目不覩罪案而決人獄也

又

此未斷舊本也是武關構皮紙堅柔相得虛和受墨秦產也簾紋如織隃麋如漆嵗久入理第多補字爲拈出無致蘭亭訟端其福寺福字闕以蒼生罪而還福福字補晉右將軍將字以將日月而無窮將字補然則大教然字以然而天地然字補晦影歸眞眞字以受眞教於上賢眞字補智通無累通字以通神甸通字補非蓮性自潔非字以習俗而是非非字補桂質本貞貞字以幼懷貞敏貞字補將日月而無窮日字誤以卽說咒曰曰字補斯福遐敷斯字以以爲斯記斯字補皇帝在春宮皇字以我皇福臻皇字補赴感應身感字以感懇誠感字補重昏之夜重字以誠重勞輕重字補火宅之朝火字以火宅之幹焰火字補幽闇而恆明而字以日月而恆明而字補忽見來書忽字以忽得來書忽字補度一切苦苦字以除一切苦苦字補無意識界無無名第二無字以亦無無明下無字補苦集滅道滅字誤以不增不減減字補共割補十八字一一指次頗極然犀至於斷文三十三反無一闕者亦奇矣余生平所見舊搨數十本惟仲宗王孫先世所藏爲第一餘曽爲一防已二十餘年矣猶憶其鋒鎩此本髣髴勝之仲宗伯仲子十皆精硏博古千秋自命結社靑門分余半席苟非斯道冠蓋不入故鑑賞斯精

金石史卷一

欽定四庫全書

金石史卷二

明郭宗昌撰

唐大雅集王右軍書吳將軍碑

此碑破碎已無碑形余手摹其文止餘一二十字文已不可讀尙存福寺僧大雅集右軍書爲大將軍吳文立又有開元九年字若神鬼呵防並姓名年代無一殘闕亦奇矣碑字極類聖教序第大雅懷仁已分人天何能較優劣耶此石萬曆間王文學堯惠遊其西安府隍中見之亟語郡守移置頖宮余聞吾家有道碑遭一儒生布氊其下嘯賞良久一夕失所在迹之無蹤今刻惡道匿迹訖無傳之者與城土灰何異堯惠自我得之不私諸己使右軍遺迹亡而復存賢矣哉

唐九成宮醴泉銘

趙子固謂率更化度醴泉爲楷法第一餘謂唐楷第一耳顧化度已毀醴泉非舊先正奉八十年前於先外祖確山公請得一本百年前物也公姓東氏閥閱甲關中圖籍之癖卽斷墨殘楮珍笥不棄故古碑版最富餘志學之年卽酷好之萬曆間托趙常吉鑑定潢差稱善本鋒鎩猶存剝蝕儉瘦於意未盡後過渭南宗伯元象先生出示一本云朱汝修物也餘一見擊節吒異宗伯舉酒謂余朱趙賞鑑收藏聲溢都門每過輒出共賞皆拍案絕叫天下第一本也汝修物故遺書防亡以三十千得之舍人子偶坐客謬指剝蝕宗伯輒以大白浮之餘生平所見數十本皆出此本下昔人云記書每似憶良朋余於法書亦云往來胸臆二十年間頗得數本別有識最後得此本僅闕十四字壯偉瓌奇頓還舊觀精韌界縷猶存眞北宋物也昔人所稱艸裏驚蛇雲間電發森森若武庫矛防者釐然可見視宗伯本不啻奕奕過之矣憶昔子函著石墨鑴華見一善本便鼔掌絕叫四座色飛一日語余曽見一善本竟入淛中輒爲扼腕垂二十年始獲此本恨不能聚諸公一堂舉酒拍案絕叫也客或嘲余寧渠昭陵蘭亭敬仁像贊篤好乃爾因解曰余不云乎唐楷第一耳又當趣大白浮之客皆大噱

又

人知信本變晉法不知用筆結體多從古隸中出故小歐陽遂作批法𨿽今隸之變亦家學有自觀宋搨醴泉銘首行如宮字左防作竪筆正鋒一畫而微轉便有韻度是漢分法也今撫搨日久碑字漸減細瘦失眞遂成一防筆意了不可防故古搨足尙也

唐道因禪師碑

古迹吾不得而見之矣今之摸搨失眞又了無足觀惟有古碑版耳率更碑版尙有數種而蘭臺止存一道因法師碑蘭臺父子齊名號大小歐陽率更楷法源出古隸故骨气洞達結體獨異居唐楷書第一小歐陽早孤購求父書不惜重貲力學不倦能窺源本故輒作批法家學相承非剏造也

唐贈太師魯國孔宣公碑

此爲唐髙宗封泰山還過曲阜祀孔子贈太師所立碑也敕崔行功撰孫師範書時天下大權胥歸中宮天子拱手中外謂之二聖是非眞能尊孔子者行功纂述𨿽頗博雅詳縟有乖厥體善乎太史公之贊孔子也曰髙山仰止景行行止𨿽不得至然心切向往之自天子王侯中國言六藝者折衷孔子可謂至聖矣師範隸書瘦硬而方削寡情是魏以後法非漢法也反不如開元後之風流蘊借也

唐述聖頌

碑在華陰西嶽廟一道院余每過輒徘徊其下爲達奚珣撰序呂向撰頌並書是頌其宗所建華嶽碑也今碑已燬尙存塊石巋然如山頌稱其光洞納不可復見至云嶷若斷山眞成碑防又云羣神離立負其下彷佛猶存尙餘兩字徑數寸甚奇偉飛動恍如龍翔鳳舞昔向曽以美人賦諫幾死張說爲請卽拜補闕賜銀章朱紱不可謂不遇也建碑時帝侈心旣萌且謂嶽神來迎頌不可以諷何也碑字結體類登善聖教骨气少孫峭爽過之所以不及耳評者謂歐鐘相雜旣不類筆端流潤而微傷挑反謂筋骨榦枯又何也

唐華嶽精享碑

此刻之後周碑陰者蘓頲承宗命禱雨有應而建也主簿咸廙撰禦史劉升書何其當開元間隸體絕無丰艷妖冶之習猶存古意耶第得漢支不得體得漢象不得意卽起漢人於九原能不鼔掌李休光名額俱粗野可笑

唐褚書同州倅防聖教序

同州禇書聖教序記與慈恩大小略同而同州饒骨慈恩饒韻如出兩手而同州又有墜石驚電之勢後雲龍朔三年癸亥六月二十三日建大唐褚遂良書在同州倅防復不稱臣又與慈恩異公永徽元年庚戌出爲同州刺史三年還朝六年貶潭州顯慶二年貶愛州三年戊午卒於貶所至龍朔癸亥卒已六年矣安得復以書事豈二碑皆非手書上石公沒同人不勝故鄕之思復摹刻官所實紀所建歲月初不計其存亡其兩地字迹不同者摹手異耳昔人臨蘭亭出歐陽率更故楷法勝出褚河南故行法勝此必習褚者摹慈恩習歐者摹同州故各自具一气骨風韻也𨿽愧具眼竊憶張湯窮鼠何渠逾此元美先生於此致疑恨不能起九原而語之

唐褚書鴈塔聖教序記

禇河南楷書聖教序記關中有二種一在同州倅防一在長安慈恩寺在慈恩者序記自爲二碑嵌鴈塔門東西兩旁致令辟甚精余嘗手摹其文筆法如輕雲纎阿若無若有所謂瑤臺靑瑣窗暎春林嬋姢美女不勝羅綺信然序後云永徽四年癸丑十二月十日建尙書右僕射上柱國河南郡開國公臣褚遂良書此自同州召還後筆稱臣者以禦制文非奉敕書也

唐王淸源忠嗣碑

淸源碑元載撰王縉書淸源不獨忠勇敢戰其策石堡料祿山皆深謀早見非一將之識也獨爲林甫所惡陰使誣告明皇不察論死非哥舒翰以官爵贖罪幾至不免然猶貶死史稱工於謀國拙於身圖其然哉元載淸源女夫也其筆力庸冗固爾不言林甫排陷何也縉書法蒼老𨿽藏鋒斂態而復開宋人率直門戶史稱忠嗣華州鄭人碑稱華陰人碑竪州城西三十里赤水道南又南髙原卽其塜也余猶及布氈其下頗極穹窿追琢之妙非今人可及側刻水獸尢奇異怪偉益令人逺想唐人畫迹不覺色飛萬曆間渭南崔令君邦亮忽移置城縣之西道北不知何故

唐少林寺碑

此碑上方刻太宗爲秦王時徵王世充移寺主及軍民檄也首宗八分書七大字謂太宗文皇帝禦書以文皇天授卽無論羽書交馳無暇手楷今觀其用筆懁佻凡近旣不類文皇筆且世民二字獨大而又行艸一見便奇偉不羣眞如李密見秦王時狀始知檄必出記室而秦王自書名耳不然何獨別作行艸與檄字不類耶豈宗欲昭先迹偶誤羣臣墨墨訖無正之乎檄文下方卽少林寺碑崔防撰並書王元美謂懿公少負文筆號霹靂手此防父琰之事琰之爲同州司戶參軍甚少不主曹務刺史李崇義內輕之積案數百讓使趣斷琰之命吏連紙進筆爲省決一日都盡與奪當理詞筆勁妙崇義驚曰子何自晦成我過耶由是名動一州號霹靂手子防仕至吏部尙書曽諫止造玉眞金仙觀當時稱長於敷陳碑復繁蕪書頗得褚河南之勁俊而無窅暎春林之致

唐嵩陽觀碑

嵩陽觀碑是徐浩分書李林甫述其道士孫太衝爲明皇煉丹至九轉而作頌者也在昔如秦皇漢武皆希心仙術然徐市三千畏誅不歸文成五利終至大戮而明皇尙爲太衝起觀立碑終始不悟當由林甫姦佞蠱之耳林甫不足言侍中分法簡穆不墮明皇丰艷之習是當以筆諫而復爲書碑亦遇之不幸也評者謂子敬元常異代同友孔氏升堂得門窺牖過矣

唐段行琛碑

唐段行琛字行琛忠烈秀實父也行琛卒於天寶九載碑建於大歷十四年已越三十年矣時忠烈四鎭北庭涇原鄭潁諸州節度使開府儀同三司禦史大夫張掖郡王故始立石光昭其考張增書碑李同系篆額不著撰文姓名似亦太艸艸矣碑在汧陽忠烈故里尙完好可讀碑稱夫人樂平狄氏下壽初登先時永逝門子祥頴仲子秀成季子同頴則忠烈同母兄弟四人可補史傳之闕增書疎縱不入格歐虞風軌掃地矣唐書行楷八分皆遠超六代惟此碑隤然自放則近啟宋元矣

唐周公祠靈泉碑

鳳翔府岐山縣鳳棲鄕周公祠舊有泉水久竭大中間泉忽躍出崔觀察珙奏狀亦水旱恆事耳宣宗手詔褒嘉猶見下霽而史尙以無復仁恩察察爲明短之今世何可得也碑勒奏及手詔謝表筆气蕭散有褚河南意後書年月及銜復似栁如出兩手

唐景龍觀鐘銘

景龍觀唐中宗所起睿宗復爲煉銅鑄鐘而銘之中宗是醒寐不知昏曉者睿以臨淄幸登天位當淸濁二儀再世牝晨淫薉天地不思反政而復察東宮幾成太平之亂亦是側耳不聞雷霆者何事鐘耶今在西安鐘樓余曽手摹其文睿宗禦制銘書復古雅拙朴在唐以上是楷法兼篆分者惜姓名未著其源出自興和年李仲璇修孔子廟碑劑之以雅故勝余收金石文數百種除彜器欵識惟此爲金耳

唐柳尙書公綽武侯祠碑

諸葛武侯祠記裴晉公度柳尙書公綽在武相元衡幕中時撰書公綽於公權兄也米元章評其勝弟然無復蘊借風流𨿽極揮灑視誠懸擫宻雅致不及與老顚糾糾雄傑格力知有合也然柳正米偏又唐宋之別也碑尙完好如新豈忠武之靈鬼神呵防耶惜碑不能寫其遊龍神變莫測之妙而卒復歸之正昔人謂忠武如龍無可比擬余謂惟太史公文右軍書似之恨不得爲之碑寫其神變令觀者稱快也

唐碧落碑

絳州碧落碑尙書故實謂陳惟玉書髙祖子韓王元嘉四男爲先妃所制洛中紀異錄謂李諶爲母房太妃追薦像成忽二道士來自謂天下能篆撰者李聽所爲則扄戶三日乃開化二白鴿飛去篆文宛然像背矣王元美謂此𨿽誕妄然李陽冰覽之七日而不忍去習之十二年不成其妙如此豈惟玉輩小子所辯乎識之以俟知者余謂篆書三代尙矣下訖秦絕矣世傳三代遺迹皆屬贗作獨岐陽石古文彞器欵識爲眞卽字畫不必盡識而古雅無前望而可辯此碑獨以怪異奧人以不可解所以有扄戶化鴿之說而防畫形像結體命意雜亂不理其髙處不能遠追上古下者已墮近代惡趣如村學究教小兒角險凡俗可厭定爲惟玉輩書無疑唐人於八分尙不能造極況古篆乎後人懾於傳聞之異然莫辧遂不敢輕加評駁不知李陽冰之慕習非爲盲瞽定屬謬傳曷足據爲斷案耶釋文𨿽非至者反不失唐人气格但作字潦倒未稱此石無足深論獨恨不能起元美於九原而與之上下其議爲之惘惘今天尊像字不存乃是別刻之石以應搨者元美本正是別刻碑名碧落李肇謂碧落觀也李漢謂終於碧落字今其文完善可讀非終於碧落而開元間始攺名龍興寺初實名碧落觀也則肇說有據

唐代國公主碑

代國長公主睿宗第四女也名華字花婉以開元二十二年六月二十九日薨下嫁鄭萬鈞碑稱摴蒲奕碁盡得微妙箜篌阮咸隔簾隨手有若天授𨿽述其心靈聰敏實乖詩人無非之儀唐主多驕恣罔終良有以也碑字極得褚河南楷法因見唐代宏文之治源本流發非如今世杜撰可笑也

唐涼國公主碑

涼國碑爲宗分書蘓頲撰書法遒逸勻適少遜孝經縂脫盡六朝之習者公主睿宗第六女名防字華莊元美謂碑爲華莊史作花莊而不言名子函石墨鐫華直以字爲名二公似俱未見其碑也余當從叔兄至奉先遊唐諸陵犯暑造極羣山北峙萬峯連亙一目無際竟不辯何者爲陵也歸而得數碑此石臥艸間字迹完好如新於時恨楮墨不具後遣工搨得已爲土人擊僕損半恐一經采訪官使或搨不勝誅求故也公主初封仙源嫁薛稷子伯陽坐父稷流嶺表自稷復攺今封復嫁溫彥博曽孫防碑自不得不諱伯陽而史不當逸防也

唐實際寺隆闡禪師懷惲碑

懷惲南陽人姓張氏唐髙宗見夢辟至親授朱紱不受敕祝髮西明寺永昌元年敕徵主實際寺今碑置西安府學都敬謂碑無書撰人姓名王元美謂僧懷惲撰書今碑云弟子思莊敬想淸徽勒玆琰大足元年十月二十二日神遷春秋六十有二神龍元年敕贈隆闡大法師天寶二年癸未建碑則二公俱似未竟讀其碑也蓋緣碑首有懷惲及書四字元美遂誤耳余攷京兆府章敬寺又有懷惲者諡大覺禪師泉州同安人謝姓元和初憲宗召居上寺元和十二年十二月二十二日示滅建塔灞水曰大寶相塔碑所謂懷惲書者豈卽大覺耶何以又稱及書耶按天寶癸未至元和十二年丁酉已七十五年卽大覺滿百歲計至天寶建碑之年才二十五歲豈自以生晚故云及書幾幸及之耶書復老健不類少年且大覺以宗防著而不以書名有謂惲名後人增刻者余手摹其文絕無痕迹可辯不知何也書復勁駿仿聖教無一筆不似而評者又謂婉媚纒繞無晉人之致皆所未解

唐圭峯禪師碑

圭峯禪師碑裴公美休撰並書柳誠懸篆柳書名噪一時視公美固在鴈行裴博綜教相通徹祖心手書藏經五百函序諸疏論固是宰官禪那其父中明肅越州觀察使又建龍興大佛殿先是越州沙門曇彥同許詢造塔未就詢亡彥師可一百二十歲猶存嶽陽王將撫越彥曰元度來也時詢亡已三十餘年弟子疑其耄忽嶽陽果至以志公密示先造彥彥遙召曰許元度來何暮昔日浮圖今如故嶽陽曰弟子蕭詧何呼許元度彥曰未達宿命拉入室席地以三昧力加被嶽陽忽悟前身造塔事宛若目前因重新二塔眾以殿事請彥曰吾緣力未至二百年後以待非衣刻石記之及裴至期應不爽遂爲建塔觀此則裴公再世皈依宿因故碑能爲其家言復無精詣何也

唐不空禪師碑

不空梵名阿目佉防折羅華言不空金剛止行二名略也碑爲嚴郢撰徐浩楷書浩字季海越州人肅宗召授中書舍人官至太子少師帝喜其書法寵絕一時其父嶠之善書以法授浩論者謂如怒猊抉石渴驥奔泉袁昻又謂如南岡士大夫徒尙風範不免寒乞今觀碑字饒骨力而乏規度不堪與王謝門中子弟周旋謂近大令結體甚莊重而復謂寒乞何也不空得縂持門靈異甚多故不獨伏泉澄海數事如値大旱京兆尹蕭昕請致雨空咒畵龍投曲江白龍尺許振鱗出水亙天昕鞭馬疾驅奔及十步暴雨驟至比至永崇裏已決渠矣宗嘗召述士羅公遠同至便殿校功力殿石瑩滑師借逺如意遽激羅再三取之不得上起不空曰三郎勿取此影耳因舉手示羅如意又西蕃宼西涼詔不空入誦仁王密語神兵見於殿庭西涼果奏東北雲霧中見神兵鼔噪蕃部有金色鼠皆咋絕弓城幻幻光明王怒睨蕃師大奔帝敕諸道城樓置天王像此其始也又邙山有虵頭若丘陵見不空乞度遂欲陷河雒快所居不空授戒說法且曰昔以瞠深受此苦報今復忿恨吾力何及當思吾言此身自捨旬月遂死澗中不空多祕密法當時甚著碑荒落不稱余所見尙多遺忘故少爲筆削附載於此

唐祕塔碑

祕塔爲大達法師建在長樂南原今移西安府學裴休撰柳公權書公美固是宰官禪那文於禪理無能闡發獨述其寵遇人主傾動貴眾何也誠懸書𨿽與歐虞禇顏並稱猶在鴈行而米元章評書自負具眼紕漏顚倒一似無目者其云歐如新瘥病人顏色憔悴舉動辛苦虞如學術休糧道士神淸體疲禇如熟戰禦馬舉動隨意別有驕色顏如項羽按劍樊噲排突硬弩欲張鐵柱特立昻然有不可犯之色柳如深山得道士修養已成神气淸健無一塵俗嗚呼此何異囈語耶余謂柳如趙王惇劍垂冠曼胡之纓短後之衣瞠目而語難顏如龍泉太阿登髙臨深巍巍翼翼褚如公孫盛年舞劍器波瀾蔚跂玉貌錦衣歐虞法圎法方則固是諸侯之劍也若夫見影不見光其在晉法乎

唐大智禪師碑

史惟則書𨿽濃鬱而縝密暢適筋骨不乏所以肉不病肥書述稱古今折衷大小應變甚合律以漢法又當別論槪以此棄之則所謂思如泉而吐鳳筆似海以吞鯨者又何處生活嚴挺之文亦序述有體

唐楚金禪師碑

余嘗與人論詩有右髙華左沈實者余曰否否何渠以天漢廢洪河第所辧者格耳一不入格卽墮惡趣此論可通於書吳通微楚金禪師碑輕圓婉暢有類髙華試以平原倔彊較之當復取此又所不解豈快士偶快快筆耶

藏眞律公帖

素師藏眞律公三帖是宋遊師雄刻之關中者故極工無復遺恨其書飛動遒逸天眞爛然比之聖母多筋少肉故勝孫防禮云偶然欲書一合也此豈亦偶然落筆者耶或謂遊絲連綿筆非也所謂遊絲筆者都無輕重斷續離合折旋之妙若意斷而筆連𨿽右軍絕少大令往往不乏安得槪以遊絲病之似非

宋綘州夫子廟碑

綘州夫子廟記集王逸少書搨刻手俱精雅視懷仁集聖教序𨿽相絕千里然猶不失邯鄲之步第中忽雜以一二艸書杜撰不入格宋人傖父之態居然畢露矣豈其欲踞右軍上耶宋人多不自量往往乃爾

唐李元諒懋功昭徳碑

李元諒本安息安氏少養宦官駱奉先冒姓駱名元光鷙敢有謀防朱泚之亂能鎭定華州華人感之於其將移鎭隴右行軍司馬董叔經請之天子立碑而張蒙撰述作頌所謂昭徳懋功皆實錄也韓秀弼分書勁駿瘦雅不減擇木當兵戈云擾碑復琢磨精工窿然巋然不爲苟就亦足占中興之兆元光以功封武康郡王諡莊威李元諒賜姓名也萬曆初碑臥廢署艸間人多薉其上永昌石公元麟來守華州移置郡衙

金石史卷二

