《四庫全書古刻叢鈔》

﹝明﹞陶宗儀編

欽定四庫全書

史部十四

古刻叢鈔

目錄類二

金石之屬

提要

臣等謹案古刻叢鈔一卷明陶宗儀編宗儀有國風尊經已著錄是編前後無序跋所鈔碑刻凡七十二種漢一後漢二晉一宋三梁三隋一唐四十九南唐一北宋二南宋一無年月者六皆全錄其文以原額爲題無所考辧亦無先後次序蓋隨得隨抄非著書也然所載諸碑傳於世者甚罕惟漢建平郫縣刻石見於隸續漢隸字源唐薛王府典軍李無慮墓志見於金石錄其餘如宋之臨澧侯劉襲墓志梁之永陽敬太妃王氏墓志唐之汝南公主墓志尉州刺史馬紓墓志多與史傳相發明又載唐人曹汾等別東林寺徐浩題寶林寺及謁禹廟釋元孚與王謨遊天臺詩共七首亦自來錄唐詩者所未及古人著作托金石以垂於後然金石有時而銷泐其幸而存者不貴存目貴錄其文而後可傳於無窮故洪適隸釋隸續較金石集古諸錄更爲有資於考證是書摭拾佚文首尾完具非惟補金石家之缺漏卽讀史談藝亦均爲有所禆矣

乾隆四十六年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

欽定四庫全書

古刻叢鈔

﹝明﹞陶宗儀編

大唐故陪戎校尉崔府君墓志銘【並序闕撰人名】

君諱相淸河人也神農之苖冑太公之胤緒原夫魚吞呂釣應同載以歸周龍躍崔津表嘉名以誕慶曽祖懷隋任鄭州司馬祖■﹝囗外公內﹞父觀隋任豪州錄事參軍或六條布政揚至徳以宣風或千里輔仁翊公平以闡化君髙門華緒間代淸姿猗桐吸日月之光松柏挺風霜之節方冀南山錫壽永駐頺齡何期北帝遊魂先悲過隙嗚呼哀哉以開元十年二月廿一日終於私第春秋六十有八夫人丁氏蘇氏李氏並母儀婉順婦徳蕙和移鄰之慶早彰舉案之驩夙備庶期千月壽保百齡冀椿鶴而齊年奄菌蝣而等謝越開元十年三月八日合袝於村西北二里平原禮也左滎澤右成臯峨峨飛嶠鎭其前滔滔黃河灌其後嗟乎玉樹雙埋金聲兩絕白日杳而三千歳黃泉深而幾萬重悲風起而松柏哀冷露泫而蓬蒿泣嗣子待賔等瞻天靡訴叩地無追長縈銜索之悲永結飧茶之苦銘曰

東光不駐西影彌催崐山玉碎蘭苑香摧玄霄易掩白日難開母儀夙備婦徳早彰匣中劍折鏡裏鸞亡乾坤載合琴瑟重張森森翠柏騷騷白楊千秋播馥萬代流芳

大唐故忠武將軍行薛王府典軍上柱國平棘縣開國男李府君墓志銘【並序賈彥璇撰】

君諱無慮字忠眷隴西人也昔月貫於昴咎繇誕而邁徳气感流星伯陽生而啟聖惟彼降瑞因玆命氏曽祖貴隋太中大夫延州刺史涼國公皇朝封隴西公任切分憂寵加芳理朱旗映日皂蓋生風屬隋室道喪我唐天啟疇庸錫壤俾崇舊勲封以隴西昭其業也祖斌皇朝銀靑光錄大夫隰吉二州刺史襲封隴西公﹝闕﹞髙﹝闕﹞禦下以寛洗幘淸心不言而理襲封本郡昭其祚也父﹝闕﹞道皇金紫光祿大夫汾州刺史股肱之郡公輔之材克著政﹝闕﹞尢﹝闕﹞人望遷鎭軍大將軍左驍衛大將軍上柱國襲封隴西郡公武庫森森縱橫矛戟智囊﹝闕﹞風雲煥乎鉤陳設在蘭錡乃祖乃父自公自侯昭其貴也君衣冠奕世禮樂﹝闕﹞賢慶靄炳靈光昭茂大君有命人衛天和階﹝闕﹞呈祥仲由負三軍之勇燕頷標異班超封萬里之侯弱冠於淸邊軍立功授遊擊將軍左衛長上明略經濟雄心英果克淸妖孽飲至天庭師出以臧功宜上賞朱紱斯曜可不偉歟無何轉授鄜州章州府右果毅時關內按察使彊﹝闕﹞以君幹蠱奏攝會州司馬又攺授同州洪泉府左果毅仍令長上一貴一賤喜慍不形於色或出或處寵辱無戒於懷位﹝闕﹞題輿﹝闕﹞申龐統名參都尉﹝闕﹞屈曽洪有敕差充﹝闕﹞野軍副使舉不失徳勤衣告勞展充國之務農輟揚雄之執戟軍儲是給﹝闕﹞馬賴焉尋爲太原節度使李皓奏授薛王府典軍蔽扞雄城趨侍﹝闕﹞每入招賢之觀時陪樂﹝闕﹞之遊習習雄風和而扇物粲粲﹝闕﹞寵而益﹝闕﹞靑春始華玄夜祕景歳不我與天奪其運以開元十七年五月七日終於靜恭私第春秋六十有二以其年六月十一日歸葬於萬年歳縣神禾舊原陪光塋禮也嗚呼哀哉賢王端憂故人啜泣垂天之翼必■﹝釒煞﹞於紫霄經國之材俄辭於白日遂使瑤林瓊樹瘞松艸於佳城龍章鳳姿沒風煙於﹝闕﹞嗣子﹝闕﹞庭等孝履增感攀號無訴恭陳道事俾刋丰石銘曰

公侯之子兮累代其昌河嶽之秀兮爲龍爲光克岐克嶷兮發言有章立功立事兮厥政其芳天何爲兮連罹其殃哲人痿兮爲代所傷飛旐翩翻兮出帝鄕素車逶遲兮西龍岡閉以大隧墐於便房勒勲鐘鼎畫像旗常日黯黯兮愁欲暮風蕭蕭兮悲白楊

唐故江南西道觀察判官監察禦史裏行太原王公墓志銘【並序許志雍撰】

公諱叔雅字元宏太原祁人也其先食采於祁因邑命氏軒蓋蟬聨奕葉﹝闕﹞茂忠貞孝友更不絕書素風懿範繼華紹烈誠有國之柱石爲令族之領袖三代祖祐周驃騎大將軍開府儀同三司光祿卿隋拜司空兼中書令謚曰忠烈忠烈生皇朝比部郎中資州刺史師感公之髙祖也資州生朝請大夫澤王府司馬淸源縣開國男守節公之曽祖也淸源生渝州刺史贈懷州刺史﹝闕﹞一公之王父也懷州生金紫光祿大夫試祕書監兼禦史中丞衢州刺史贈揚府大都督諱承俊公之先考也以中書之勲烈比部之令望淸源之宏茂懷州之懿徳中丞之雄邁世濟其美慶鐘後昆公卽中丞第四子也弱不好弄幼而能文一見不忘有類王充之敏五行俱下不慚應奉之才爲善孜孜小心翼翼恭敬以奉上篤愛以臨下接士必盡其材修已不疵於物繇是鄕裏挹其仁朋友伏其義時祕書郎嚴維有盛名於代𨿽以公年幼交契老成若蔡邕才重拔王粲於弱齡李膺望崇嘆孔融於稚齒嘉其至性惇重機﹝闕﹞深邃每器而厚之時攜幼弟適郢乃賦詩以贈云萬里天連水孤舟弟與兄時屬而和者連郡繼邑染簡飛翰期月不息繇是聲華藉甚於公卿開郡舉進士才及京師動目屈指傾蓋結轍爲禮部侍郎劉太眞深見知遇再舉而登甲科浹辰之間名振寰宇俄爲山南東道嗣曹王臯辟爲從事丁太夫人憂服闋調補右衛率府兵曹參軍環衛望髙以優賢也未幾爲嶺南連帥韋公丹舉列上分表遷左金吾衛兵曺參軍蓮府才雄軍門瞻重每下徐孺之榻獨奪陳琳之筆屬本使節制東川府幕遂散邀公獨行奏遷廷尉評兼監察禦史府公再遷慈晉俄領江西復隨鎭拜監察禦史裏行以南康﹝闕﹞牧假行刺史事盡閭裏之情袪疲苶之疾人得歸厚吏不敢欺歳月之間﹝闕﹞增﹝闕﹞復﹝闕﹞臨川﹝闕﹞南郡之理仁風所被淸議攸彰無何寢疾經時沈痼以元和四年正月七日告終於洪州南昌縣之官舍春秋五十有五嗚呼哀哉以公之孝可以動神明以公之忠可以﹝闕﹞社稷以公之徳可以反澆漓以公之仁可以厚風俗有一於此卽爲全人況其﹝闕﹞者乎柰何天不與善奪﹝闕﹞重器民不幸歟時不幸歟夫人河東薛氏故禮部侍郎﹝闕﹞元女族謂淸門家稱令室以﹝闕﹞謙睦中外以端﹝闕﹞奉﹝闕﹞公以伉儷之重加於人一等如賔之敬禮若常林居家有恆情如顧涕由是時論多之有一男一女男曰髙陽女曰吳婆皆在孩幼哭無常聲公𨿽臨郡佐幕以淸潔自約祿俸所入皆均親愛故不勝其貧轜車旣還亦無以葬於時﹝闕﹞南西道連帥禦史大夫章公丹以公賔四府始終如一感嘆追舊情均支屬賻貲百金加以將校護喪聞者壯其髙義以其年十月十三日歸窆京兆府咸陽縣之延陵鄕袝先塋禮也此志雍親同懿屬義比斷金見記斯文衘哀永嘆銘曰

汪汪王公徳門之秀儒宗賢士茂族華冑忠爲信臣義稱良友器逾瑚璉人推領袖何備其能不丰其壽嗚呼哀哉歳月云邁言歸鎬京綿歷舊遊想象襟情倏已終古閉於佳城蒼莽日落蕭颯風驚寒原故里丹旐新塋嗚呼哀哉盛徳無窮傳今與昔閟於玄壤斵玆眞石陵谷是遷令問不易泣下連洏气塡胸臆嗚呼哀哉

唐故銀靑光祿大夫使持節蔚州諸軍事行蔚州刺史兼禦史中丞馬公墓志銘【並序楊倞撰】

公諱紓字無畏扶風平陵人曽祖行琰嬀州刺史祖於龍平州刺史父寔右驍騎將軍禦史中丞並有功幽蘭書勲竹帛公卽中丞苐廿五子幼有奇節性惟聰悟見古名將勲業之事未嘗不廢書發憤沈吟久之﹝闕﹞寄河朔志蕃王室欲變風俗期乎坦夷遂委質戎府累遷魏大將自天寶末安史爲亂𨿽克剿﹝闕﹞翻恣驕凶以故將帥帶州連郡蕃貢罕至而魏博諸田相繼立元和中上以文徳武功定叛亂𨿽魏帥詐順尋亦如舊大和初滄帥李全略死子同捷盜襲其位光皇震怒徴兵討之魏帥以封壤連接潛相應援時中書令裴公掌兵柄謀撓魏事公以才辧爲戎帥率知每有奏請獨當其任遂申宻款於裴公天子嘉之乃大張皇威深述聖旨開向國之福戒覆巢之厄帥立歸誠未幾王師大捷而同捷就戮萬夫解甲兩河肅淸皆公始謀之力天子以公忠果可任大事拜左武衛將軍後出爲寧州刺史在郡有聞堂帖赴闕拜右領軍大將軍至開成中博陵更師丞相進﹝闕﹞取可繼作者以蔚爲﹝闕﹞鄰﹝闕﹞易遷就乃拜公蔚州刺史兼禦史中丞洎中謝文宗皇帝臨軒嘆賞面許重事以遣之旣收安遷公綏戎以徳撫下以恩野無南牧之虞俗講東裏之禮三年去任執轅遮道者﹝闕﹞路蔚人思公令徳日﹝闕﹞聞於廉帥廉帥聞於朝廷又拜蔚州刺史﹝闕﹞疾﹝闕﹞尋西河上聞之惻然候疾愈方授以大柄神不庇善以會昌四年三月十日終於所寄之第享年五十六嗚呼才長壽促志逺途窮﹝闕﹞廣所以爲有識所嘆公兩娶裴氏張氏皆名族生一男二女男補太廟齋郎娶徐氏次女適裴氏長女在室卽以其年七月十日歸窆於關中少陵原袝其先塋合光妃之墓禮也銘曰

皇道熙熙天寶末盜弄干戈正猖獗滄師死兮有餘枿魏爲親鄰志相活河海橫流馬公遏溟盜亟誅天被闊忠義克彰遂聞達天子臨軒嘆賢傑將委邊陲﹝闕﹞勲烈將分竹符後﹝闕﹞鉞所理蘇息無饑渇才有餘兮悲未豁長衢方騁椎﹖﹖﹖﹖彼蒼者天何謁謁嗚呼馬君道消歇中壽未登神奄絕惟有雄名流不竭

大唐故太白禪師塔銘【並序胡的撰】

禪師法號觀宗得姓畱氏東陽人也世積貞隱玄泯不耀初母夫人夢吉祥天女引行摩利上宮而娠太白焉﹝闕﹞有善護懷刃不薫不腥肌窕爲澤藏珠川媚蘊玉方流至寶處而殊倫至人出而體別異香襲乎𦇤褓重顏淸於冰雪太字進誘偏聫佛經滋味筵之但甘道素年至十二懇求出家如哀者欲淚不可遏也昔太字逾邁寧辭父去香煙頓騰擺落羈組乃登秦望山禮善惠禪師求無上法一見奇秀如會宿心舊從門階新我堂室服勤左右道務精微初受楞伽思益等經便入禪宗性海然彼波瀾祕藏不習而了其功文字有窮生知莫際囊缽衣裓遐求戒珠便往南嶽禮﹝闕﹞空禪師稽首論心演通祕奧菩提樹上汝得新枝師於座前詎量髙下祖師傳教南北一十二人今牛頭山中禪師是最後者逺將啟暴研復眞言以心印心以法印法法且無別心寧有差夫人善無修頓了無入二際情淨佛何間然禪師貌出常倫挺秀八尺時牛頭法眾欲近萬人無礙辧才﹝闕﹞瞻仰彼土緣盡思歸太白上方務安靜也不遊京國遠名利也扃不開楗示無畏也常有兩虎依臥庵前伭目輕步馴於家畜西境之內不聞暴聲我蘊大慈力感羣物諸毒皆善豈惟獸焉山𨿽髙深不能隱其大徳逺近禮謁如川之流故明州刺史王公術故明州刺史李公岑故劍南東川節度行軍司馬檢校戶部郎中任公侗故明州刺史盧公雪前後昏駭騎云根稽求上法饑渇無量實往貲歸每有異香聞者非一嗚呼孰謂法梁將壊般若舟沈光和四年八月十五夜跏趺化滅享齡七十九僧臘卅九以其年十月一日權閉於太白峯南先意也州尊邑尹祭奠交衢緇素齊道幢幡翳野慈云聚而還散定水咽而更流猿鳥悲吟聲慘風雨物感如此人哀可知抵元和乙未歳建層龕邇於多寶佛塔依法像也門人﹝闕﹞每法常道眞明徹惠見光獻玄微淸瑗玄悟等皆承師教戒定慧雙修恐劫大重愈嵐風碎嶽請銘大徳於無朽文曰如來示滅教畱袐法言說非傳淸淨卽合大鏡陽照山空響答【其一】眞乘無相妙覺無形三界上界前生下生丹虧魄隱冰津流淸共之香塔徒傷有情

唐故馮府君墓志銘【並序闕撰人名】

府君諱倫字寰周長樂人也曽祖思祖琰父璋俱養性邱園髙尙不仕府君卽璋第二子幼而簡約長而宏雅恬然自處不趨世利禮則凝重器宇沈深𨿽榮之與辱不能動其色忘言得意忻忻如也輕財重義博識多能理性內融徽猷外發男公造立身恭謹色養兢兢二女令淑有聞各娉他室嗚呼斯人不保遐壽少乖攝衛伏枕彌旬藥術無徴奄隨風燭以大和十年八月一日終於私第享年七十府君殄也陰雲暗慘鳥雀悲鳴至理玄微天何可問男女迷謬叩地號天閭巷傷聞爲之慜然夫人陳氏蓬首灰心沆哀骨立徒想瓊田之艸無復返魂之香以其年十月十五日葬於江夏長樂鄕射亭裏之原禮也北背黃鶴之嶺南瞻八﹝闕﹞之峯恐年代侵疏川原變易克石記事永將不易辭曰

日月至明尙有盈缺丘山至壯尙有崩裂感彼馮君隨波生滅時惟孟冬祈祈悲風凝陰蔽野苦霧霾空敬勒斯志千載無窮

大唐故汝南公主墓志銘【並序闕撰人名】

公主諱字隴西狄道人皇帝之第三女也天潢疏潤圎折浮夜光之采若木分暉禯華照朝陽之色故能聰穎外發閒明內映訓範生知尙觀箴於女史言容成則猶習禮於公宮至於怡色就養佩帉晨省敬愛兼極左右無方加以學殫綈素藝兼鞶紩令問芳猷儀形閨閫某年某月有詔封汝南郡公主錫重圭瑞禮崇湯沭車服徽章事優前典屬九地絕維四星潛曜毀瘠載形哀號過禮繭纊不襲堛酪無玆灰琯亟移陵塋浸逺𨿽容服外變而沈憂內結不勝孺慕之哀遂滅傷生之性天道祐仁義其冥漠以合貞觀十年十一月丁亥朔十六日

故祭酒崔十八文綽常與冠章賀拔惎皆以鑑閱相尋每稱伏膺虞書多所歷年自會昌以來時睹斯帖因致其眞隸有加頃年崔丈每送余弟兄下第東歸必云此去獲見汝南帖其何減於升第耶所惜者闕其銘文耳咸通二年春於存神室輟獻於凝良足澀愛也幾玄﹝闕﹞虞書世所傳者孔廟記耳此帖遂可抗行河東薛紹彭題

唐故處士潁川陳氏公墓志銘【並序李乂撰】

陳公諱韞字韜光西漢太邱長寔之逺裔也曽祖晏祖﹝闕﹞先父澄偕髙蹈不仕浪迹人寰以處黙爲輪輿以軒冕爲桎梏教垂嗣胤徳冠我公作隱遁股肱爲﹝闕﹞山浚峭峻義方而屬不間宏心計而﹝闕﹞資給丰饒﹝闕﹞用身安降年有永故春秋七十有八矣所宜溢斯上壽﹝闕﹞有中庸誰謂劍沒延津珠貽淮水以唐開成三年二月二十七日寢疾於江﹝闕﹞縣之私室﹝闕﹞年四月七日歸袝於順化裏黃﹝闕﹞塋禮也夫人譙郡曹氏先公三祀而卒子﹝闕﹞立瘠綿頓幾不勝哀服勤經營面垢﹝闕﹞有禮號慟而行路無聊仁孝光﹝闕﹞以﹝闕﹞父﹝闕﹞二﹝闕﹞滎陽潘氏婦儀母道自彼抑揚豈不性﹝闕﹞沿﹝闕﹞有自於戲言猶在耳昔容已緘哀﹝闕﹞臨岐誰無怨﹝闕﹞又以曽蔭徳宇忝識前修實錄道芳刻於貞石銘曰

﹝闕﹞徳門所嗣兮退藏是先名與身孰親兮道在保全福壽所資兮天降永年遺芳不替而蒸蒸又﹝闕﹞兮﹝闕﹞前

大唐扶風馬氏墓志銘【並序闕撰人名】

廿三娘馬氏名奼扶風人也故侍中太原尹子曽王父故太子諭徳兼兵部郎中子之王父故鄂州州從事子之先父也子生於珥貂之家育在紈綺之室笄年廿歳灼如蕣英期偶適耀﹝闕﹞我後嗣何華而不實祉福不臨以元和八年七月三日洪水忽來浸隘夏汭合郭爲患顧比﹝闕﹞遂假官航以虞﹝闕﹞

江夏縣緣果道場七層磚塔下舍利銘記【闕撰人名】

﹝闕﹞設大齋﹝闕﹞朝爰洎遐邇設使芬盡方﹝闕﹞忘議善乃爲銘曰

茫茫宇宙悠悠世間九地衘海四﹝闕﹞山三塗有獄五道無關﹝闕﹞識﹝闕﹞循還至聖何像嶷爾惔怕示現無方迦維垂迹等救燒﹝闕﹞息眾榷城椎輪火宅八十化盡天人喪師撫膺雨涙香水﹝闕﹞八國均持機緣靡隔靈祥俟時坊墳式建層表臨空非因﹝闕﹞金盤仰露寶鐸揺風山移川徙徽業興隆

唐故寧逺將軍守左金吾衛大將軍隴西李公墓志銘【並序李藝撰】

夫爲淳源支流一泒後楫先軓者蓋紐宗子相襲焉由是士﹝闕﹞時望扄扇和風昔附﹝闕﹞獨於前聞也公諱宗卿字同系臨汝郡人曽祖蘭州刺史曰﹝闕﹞州龍遊縣﹝闕﹞瑱考朝議郎泗州虹縣尉援本以惇序﹝闕﹞時衣冠及位公道亮取時宏性測初勵躬祗廙克事﹝闕﹞難濟國操節侔搢拖義爲紳常以顯﹝闕﹞隱﹝闕﹞進會於道並泰則何宦而﹝闕﹞自董武崇階總兵﹝闕﹞門﹝闕﹞宗族處朝襄交在位隙伺內薦冀乎﹝闕﹞公植其風忽遺其命也時貞元十三年歳次﹝闕﹞夏口官舍嗚呼春秋六十有二夫人汲郡康氏毀躬﹝闕﹞長子徳方次子直方宏方季子幼方等主奠號天哀﹝闕﹞河南元氏先公之淪次女十六娘已許於天水趙氏幼女十﹝闕﹞茹泣貫心﹝闕﹞於﹝闕﹞月十一日權﹝闕﹞禮也於戱修幹挺空而見摧君子不幸於﹝闕﹞生誠藝通忝殊眷孟伯之子恭命爲詞

杳杳邃气﹝闕﹞顧巖作度﹝闕﹞【其一】噫云夢奠倏嘆頺﹝闕﹞代﹝闕﹞馳﹝闕﹞彰【其二】曙興神輦告赴原塋卻負﹝闕﹞哀﹝闕﹞至情【其三】

﹝闕﹞妃墓志銘【尙書右僕射太子詹事臣勉奉敕撰】

永陽太太妃王氏瑯琊臨沂人也其先周靈王之後自秦漢逮於晉宋世載光﹝闕﹞羽儀相屬旣以備於前志故可得而略焉祖粹給事黃門侍郎父儼左將軍司馬尋陽內史並見稱時輩太妃體中和﹝闕﹞宗之烈蹈此溫恭表玆淑愼孝敬資於冥發仁愛﹝闕﹞於自然至乎四教六訓之閒工言貞婉之徳無待﹝闕﹞該備故景行著於中﹝闕﹞淑問顯乎言歸作嬪盛徳實光輔佐﹝闕﹞勤及早世嫠居遺孤載藐提攜撫育逮乎成﹝闕﹞洽劬勞必盡曽不移忘用能緝睦於中外﹝闕﹞節曹妃之敬讓方之蔑如也皇業有造殷﹝闕﹞纂嗣蕃號式顯迺拜爲太妃策曰維天﹝闕﹞帝遣宗室員外散騎侍郎持節兼散騎﹝闕﹞爲國太妃曰於戱惟爾茂徳內湛﹝闕﹞用式遵舊典載章徽服往欽哉肅玆休烈可不愼歟﹝闕﹞約居千乘﹝闕﹞厚旣而恭王不永禮從﹝闕﹞年髙事重志气方隆宜永綏福履而奄奪﹝闕﹞一月九日己卯薨於第春秋五十有﹝闕﹞摧切割不能自勝便﹝闕﹞可給東園﹝闕﹞辰式宏茂典又詔曰故永陽太太妃﹝闕﹞式盛母儀卽逺戒期悲懷抽割可詳典故﹝闕﹞八日戊戌祔瘞於瑯耶臨沂縣長千里黃鵠山用宣風﹝闕﹞銘曰

淸瀾悠邈其儀﹝闕﹞世祀猗歟罔匱於昭不已誕資仁淑作嬪君子幽閒表﹝闕﹞處薄秉黙居衝參差采芼揜映言工鑑昭彤管識懋休風凝芬載湛芳﹝闕﹞徙捨爲訓止閭成則曹號母儀豈伊婦徳穆玆閨閫形於邦國龍飛集運禮數攸鐘憲章盛典車服有容泰而愈約貴則彌恭蕃祉方茂纂嗣克重巾帚差池朝夕﹝闕﹞事𨿽曰任傳永請斯備是惟仁姑厥徳奇庇恂恂濟濟蘭芬﹝闕﹞光陰易晚祺福難畱閨儀罷映褕華奄收奠遷朱邸駕指行楸芳﹝闕﹞是勒大﹝闕﹞方攸

前陳伏波將軍驃騎府咨議參軍陳府君墓志序【周彪撰】

君諱詡字孟和潁川許昌人也鴻基浚序有虞之苗若夫姚墟誕聖嬀汭降神四門穆穆八表光禪啇均不嗣周智胡公封建於陳因﹝闕﹞命氏鴻﹝闕﹞方榮書魏冊微壬季﹝闕﹞先賢自下蟬聨並﹝闕﹞言史祖僧亮神情淡逺素气髙奇齊﹝闕﹞父﹝闕﹞風儀峻整雅有﹝闕﹞至前梁儀同君幼而聰敏長﹝闕﹞九部懸梁刺服手不釋書天才俊拔思若有﹝闕﹞包之筆江淹用之﹝闕﹞王充五行俱下都﹝闕﹞重起家爲嶽陽王雍州西曹轉府記﹝闕﹞都督衛州東徵王師失律軍潰陷陳同旅﹝闕﹞督陳王曇頊初秉朝政虐於國威縱情好﹝闕﹞於刑所附啟自陳蒙答貰死漏刃獲生俄而釋禁﹝闕﹞波將軍俄遷驃騎府咨議﹝闕﹞國云亡總管秦王招﹝闕﹞厚過辭者還鄕第二息孝﹝闕﹞昆季男女久違膝下忽奉﹝闕﹞如從天落相率﹝闕﹞日膳常珍則﹝闕﹞九﹝闕﹞何曽百品﹝闕﹞也同畢卓之﹝闕﹞放﹝闕﹞遣有識假歸眞所制﹝闕﹞秦始之髙墳是王孫之﹝闕﹞葬乃遺命送終惟令儉薄不許立銘開皇二十九年九月二十四日卒於檀溪裏時年七十六五男五女男則孝悌著聞居喪過禮女則柔和顯稱婉娩聽從以其﹝闕﹞十二月丙辰朔十八日癸酉歸葬髙陽鄕

碑陰

君第二叔爽字寶明州祭酒從事

第三叔子暢字彥舒法曹從事

第五叔彥﹖字祥敷梁鎭北府法曹參軍使持節驃騎大將軍開府儀同三司﹝闕﹞江﹝闕﹞

第二弟﹝闕﹞字仲厚

第三弟﹝闕﹞字季辧﹝闕﹞孝騫所生李夫人

長息孝柴早亡第二息孝騫字裕閔

第三息君卿字﹝闕﹞苐四息曜﹝闕﹞

第五息五敏字稚文第六息思岵字幼集

長女禮閨適梁故儀同郭仲方息元預

第二女藏閨適陽平郡守大都西門忠息瑱

第三女敏閨第四女四閨

第五女善才

君妻瑯瑯諸葛氏

宋張氏墓志【闕撰人名】

宋故臨渭縣侯湘東太守張府君諱濟夫人邱氏諱靜姬第三女推兒春秋卅有一亡於偏憂元徽元年十月甲辰十七日庚申權假窀穸於四鄕逺葉蘭飛浚源璇漯履順甲辰含章抄﹝闕﹞選史圖容循詩範節皎鏡冬泉優柔春蕙﹝闕﹞北﹝闕﹞行營東慚藝﹝闕﹞昧慶善窅翳壽仁泣血霣性團憂殱身罷景方旦摧華載春壠木已藹墓艸行陳朱火幾爓玄夜無晨

唐徐氏山口碣石題刻【徐浩撰】

至徳二年上在鳳翔應制扈從﹝闕﹞中書門下﹝闕﹞上各贈父祖一人官﹝闕﹞任中書舍人兼尙書右丞集賢殿學士正月二十八日制贈公尙書吏部侍郎及上還京廣徳元年八月二十一日制復贈公嗣子故銀靑光祿大夫洺州刺史上柱國嶠之左散騎常侍洺州府君歷典趙衢豫吉湖洺六州開元二十四年薨葬於洛陽石橋東北十里浩自吏部侍郎貶明州別駕歸鄕拜掃換山口碣石題此額篆

唐故東莞臧君夫人周氏墓志銘【張師素撰】

夫人姓周氏其族望本乎汝南今爲陽羨中江里人也祖莊父俊皆不尙名宦抗迹邱園孝弟謙恭仁行昭著夫人淑愼貞賢溫柔令範自禮歸臧氏之室而琴瑟葉和遵孟氏之風規有班家之令譽嗚呼玄穹降禍大夢忽臻未偕知命之年奄促泉臺之痛以元和十三年歳在戊戌三月四日終於義興平西裏之私第享齡四十有四亦以其月甲申廿六日己酉安厝於中江血瀆東北之平原周氏祖業之圓地蓋從龜筮也有子曰奉言始童丱有女二人長未及笄俱號訴之無依憾慈容之永隔恐桑田變易陵谷傾頺故勒紀貞石乃爲銘云

雙劍光芒兮嗟一沈鳳歸杳冥兮鸞孤吟撫稚子兮淚盈襟悲壠樹兮愁雲深

唐朝請大夫試絳州長史上柱國趙郡李君故夫人京兆杜氏墓志銘【闕撰人名】

夫人諱瓊字瓊本京兆杜陵人後因家邢州遂爲邢之堯山人焉曽祖知愼皇將仕郎守冀州南宮縣尉祖昌運皇守忻州定襄府左果毅上柱國父西巖皇朝散大夫試左武衛長史夫人長史之叔女也笄年歸於李君明正淸劭輔以材能落落焉有賢傑之操門﹝闕﹞李君隨牒襄陽夫人亦來漢上宣猷與夫人別業接連得敍宗族日漸月深情同密親始子隨進士貢路出漢濵時寓夫人裏第稅駕之後徒馭如歸開顏拂﹝闕﹞主禮甚渥李君賢厚少事以儒書自適門內之治實夫人主之其奉夫也以敬其訓子也以義其睦親也以誠其接下也以徳吹惠布明家政煥然舉如是言𨿽賢丈夫何以過也嗚呼材智方逺光景不借以大和五年十二月三十日薨於襄州旌孝裏之私第春秋六十五明年十月十一日安厝於襄陽縣習他鄕之西把裏夫人生二女二男長女適太原王儀次女適扶風馬寧長男徳玄次男徳章徳玄幼奉擇鄰之訓明經擢第釋褐隨縣尉徳章休休然亦以詩禮充業今則泣血崩心若無所容先逺有期托予志徳濡毫寫悲不羞不能銘曰

杜氏之先陶唐同源逺泒揺漾爲傑爲賢夫人體之令範昭然身同朝露門閉幽泉

徳本寺碑陰【闕撰人名】

晉杜氏集解春秋其有關於魯史者附爲後序今建莊之始卽居士徐君導之置也以徐君有善亦剞之於石也君世居寺之後石橋橋路多墊溺乃議於鄰之左立君曰榮謂開通道路儒釋共緒欲展其利必無其迹況爲鄕邑往返之大利哉大和六年春自前石橋趣後石橋達於所止凡一百四十五步涿淩雲之石鎭積虛之土條堅質以界道較繩墨爲地面功成也有若梅天澍雨同落澗而驟傾臘雪凝冰等髙岡而益固則智起二人迹垂永躅

嬪吳氏墓銘【胡季良撰】

﹝闕﹞標於史冊關雎著於詩首卽﹝闕﹞一貫也安君令嬪渤海吳氏﹝闕﹞儒奉道爲鄕閭之令望以夫人﹝闕﹞女長爲孝婦﹝闕﹞於嚴母令之也吉人爲善惟日不足以大和九年﹝闕﹞五日終於烏程縣苕臨鄕之私第年五十有三比盛年則非夭折﹝闕﹞痛靑春卽以其年五月二十八日﹝闕﹞霅水鄕仁王寺之西安君感其﹝闕﹞遵蒸祀買石志徳紀之﹝闕﹞子曰師敏承﹝闕﹞保終於禮也君﹝闕﹞文以﹝闕﹞詞曰

仁王山兮寺西園孤墳寂寂兮閇﹝闕﹞婦徳兮黯黯孤魂平生義﹝闕﹞石志言

唐故越州衙前總管杜府君墓志銘【山陰沙門東乂撰】

府君諱﹝闕﹞其先﹝闕﹞乎﹝闕﹞詩曽祖﹝闕﹞祖珍名宦不敍欲略故也府君气宇英明風神雄大﹝闕﹞門之緒且時從﹝闕﹞傑﹝闕﹞展伏波早世天命﹝闕﹞賢良所嗟太和三年三月二十六日私第而故享齡六十以其年四月二十四日卜﹝闕﹞於山陰承務鄕九里村馬﹝闕﹞之地宅兆之禮也夫人李氏元和十二年四月二日先夫而終內則令範可傳女史今合袝墳塋蓋琴瑟榮枯嗣子師素弓裘克繼泣血茹﹝闕﹞哀號事喪岵瞻屺瞻﹝闕﹞雷在﹝闕﹞風悲拱木月﹝闕﹞佳城恐山谷遷變勒銘萬古詞曰

府君之生林﹝闕﹞祿位文武猗歟令名天命何欺遽違人世喪親怙恃窀穸俄﹝闕﹞哀孤孝子荼毒肝腸奉柩扶護合葬龍岡松柏新栽風光萬古佳城異代刻石泉戶

唐王府君墓志銘

戴仁而處抱義而行者卽瑯琊王府君公諱仕倫字文迥其先晉右軍十﹝闕﹞代孫也曽祖璆皇祖思皇考良忠貞不仕公春秋五十有七以大和九年六月二十二日終於曁陽之私第嗣子宗志次子劉老稚年荼毒泣血絕漿以當年八月二十九日葬於故朱夫人之同塋所也山連藥王之岡地﹝闕﹞建興之壠且離城郭不逾一里去人煙十步有餘焉恐山川遷變乃刋石爲銘

賢哉哲人抑抑秩秩無嗜輕恌好求之質云何積善而遘斯疾悲古靑松哀辭白日萬古千秋於焉永吉

唐故鳳光寺俊禪和上之墓銘【闕撰人名】

和上諱常俊俗姓張氏淸河人也皇祖莊皇考李卽李之第二子丱歳出家年齡七十僧夏冊奄自會昌元年五月十五日示疾歿卽以其月廿六日遷柩於常州無錫縣太平鄕﹝闕﹞村東一里官河西八十步張宗祖墓中卜其宅兆庚首而安厝之禮也有門人文則玄通伯昌俗兄秀侄令客等悲痛哀摧涕淚交結恐陵谷遷攺桑田變移塋域無徴乃刋磚而爲志銘曰

禪宗內緼法印心﹝闕﹞棄浮生歸乎寂滅

唐故許氏夫人祈氏墓志【李師聖撰】

夫人字芳太原人也先伊耆氏之冑封爵列位皆附舊史故隱顯不言因逺祖居毗陵今爲毗陵人也祖觀父升並髙尙雲林獨立不懼積慶儲趾是生夫人夫人卽升之長女也年始初笄歸於許氏輔佐君子協和中外其儀可範其徳可大貞順模於九族婉娩美於當代嗚呼上天而假其徳不假其永世之壽是足可悲以貞元廿年七月三日寢疾卒於﹝闕﹞孝鄕唐昌裏之私第春秋五十有二以貞元廿一年孟春月三日安厝於震澤裏之原禮也夫人生二子長仲宣次仲康並哀疚悚心窮號泣血懼山谷之遷變乃勒刻石而爲銘

振振夫人有徳有操積爲善慶自己所蹈彼蒼何偏而不斯報﹝闕﹞吉永閇荒﹝闕﹞二子泣血罔極昊天慮日月之﹝闕﹞遷乃刻銘於墓前

唐賈水部墓志額

﹝圖略﹞

唐故朗州武陵縣令博陵瞿府君墓志銘【闕撰人名】

府君諱令圭其先本博陵越人也蓋帝嚳之末裔﹝闕﹞晉永嘉二年遷於南楚曽祖詮皇長沙縣令大父﹝闕﹞軍考日智皇國子助教纂承儒業﹝闕﹞向二百年﹝闕﹞夫人南陽張氏世傳冠蓋奕葉簪纓府君則國子監助教第二子幼而孤夫﹝闕﹞弟更相誨訓未嘗住師﹝闕﹞業成各登﹝闕﹞第府君以﹝闕﹞解褐曹州葉氏縣﹝闕﹞仕標﹝闕﹞邑闕元年遷硤刑長﹝闕﹞百里稱賢頌﹝闕﹞大歷﹝闕﹞安州云夢守節奉法猾吏秉心貞元授朗州武陵去獸逾﹝闕﹞逋亡﹝闕﹞從官四任﹝闕﹞政大夫以﹝闕﹞字人﹝闕﹞稱其善公庭訟息﹝闕﹞館﹝闕﹞愼始令終府﹝闕﹞武陵記秩廿八載守道﹝闕﹞仕何圖皇天不弔降此哀禍嗚呼玄﹝闕﹞何昧﹝闕﹞材賢時貞元十二年龍集﹝闕﹞子三月遘疾七月庚寅﹝闕﹞於﹝闕﹞縣私第夫人廣平程氏令淑有聞威儀紃紐敬事﹝闕﹞先始﹝闕﹞以大歷年先府君而終府君享年七十有八有子三人長曰倗官至左衛兵曹參軍次子任鄂州武昌府尉少曰佋﹝闕﹞州縣尉孤子倗等﹝闕﹞荼涙血號訴聞天視庭戶而蕭條睹空堂而寂寞長幼孤露一門無恃以其年十月四日遇靑﹝闕﹞之吉歸袝於鄂州江夏縣長樂鄕順化裏黃鶴西山之原禮也孤子倗散﹝闕﹞亂﹝闕﹞號泣請銘謹以爲志銘曰

於戲﹝闕﹞著則【其一】積善於家肅穆淸華【其二】克儉克勤榮祿﹝闕﹞親【其三】四從歷一門承蔭【其四】天道何昧降斯災害【其五】神道胡欺遘此禍【其六】冀﹝闕﹞眉壽皇天不祐【其七】庭闈蕭索﹝闕﹞蒼【其十】

康王神道碑

﹝圖略﹞

墓刻

惟晉元康二年太歳在子承開造斯穾窕丙戶﹝闕﹞出西左參師圖合宮啇是位龜筮易﹝闕﹞咸﹝闕﹞同吾■﹝釒丰﹞爵除殞邪惡奔走千祿百福永施後焉

漢永初討羌檄

永初二年六月丁未朔二十日丙寅得車騎將軍幕府文書上郡屬國都尉二千石守丞廷義縣令三水十月丁未到府受印綬發矢討畔羌急急如律令

右宣和中陜右人發地得木簡一甕字皆章艸朽敗不可詮次惟此檄完中貴人梁師成得之嘗以入石永幾梁卒石簡俱亡故見者殊鮮吳思道親睹梁簡故賦其祕古堂云異錦於囊更妙好中有玉奩藏漢艸榮次新吳出也得其橅本以示余按章艸今在世益少惟急就章見在並諸帖所傳耳然急就轉橅失眞愈逺官帖章帝皇象索靖等書與張蕓叟所珍鷂爵賦又率是贗作黃長睿已嘗辧於東觀餘論然則此檄當爲今章艸家第一也米元章淮鱗帖捲內稱章艸乃章奏之章今考之旣用於檄則理容槪施於章奏豈小學流家由古以降日趨於簡便故大篆變小篆小篆變隸比其久也復以隸爲繁則章奏文移悉以章艸從事亦自然之勢故𨿽曰艸而隸筆仍存良由去未逺故也右軍作艸猶是其典刑故不務爲冗筆逮張旭懷素輩出則此法掃地矣但檄言討羌歳月與史不合此史誤無疑黃長睿已詳辧不復述乾道庚寅孟秋中休命工鋟版因識其後陽羨張駒書

石佛識

齊永明二年甲子太歳甲子四月廿日弟子紀徳眞爲亡弟僧惠敬造釋迦石像追往悼心泣深反愛願僧惠齊神離苦永與福會七世亡靈同生淨土見在眷屬長保吉﹝闕﹞家門雍睦子孫昌熾願願果遂享善無窮﹝闕﹞使蜀於涪陵喪思寺就穎法師造

井識

﹝圖略﹞

題名

張公洞璧記

楊漢公陶揆長慶四年六月二十六日

又

東坡居士自黃適汝艤舟亭下半月矣江山之樂傾想平生時與﹝闕﹞徳﹝闕﹞元丰七年七月十四日蘇子瞻題

又

前檢校戶部郎中兼興元少尹攝禦史中丞賜紫金魚袋楊漢公

嶺南觀察推官試祕書省校書郎鄭薫

又

臨川王旁登於佛﹝闕﹞

﹝圖略﹞

題詩

去東林

峯頭不住起孤煙池上相畱有白蓮塵网分明知束縛要須騎馬別雲泉

會昌三年七月十三日袐書省正字曹汾題

此詩在曇玼碑陰塵土昏塞無知之者至和三年春二月陳國袁陟來遊山徧扶奇迹始發其晦東林詩多矣未有如此篇之意完而美者因題以永之汾開成四年崔蠡下進士後爲中書舎人戶部侍郎忠武軍節度使實丞相確之弟也

又

題山泉云可致淸川廣難量利物功涓流此山下誰識去無窮

大和九年

京路馬駸駸塵勞日向深蒙泉聊息駕可以洗君心

寶歷二年四月沈傳師

又

五言寶林寺作會稽公徐浩

玆山昔飛來逺自瑯耶臺孤岫龜形在深泉鱘井開越王屢登陟何相傳詞才塔廟崇其顚規模稱壯哉禪室淸溽潤髙閣無恢炱照曜珠吐月鏗轟鐘隱雷揆余久纓弁末路遭邅回一棄滄海曲六年稽嶺隈逝川惜東駛馳景憐西頺腰帶愁疾減容顏衰悴摧賴居玆寺中法士多瑰能洗心聽經論禮足蠲凶災永願依勝侶淸江乘度杯

謁禹廟一首

畎澮敷四海川源滌九州﹝闕﹞玄圭錫乃建洪疇鼎革固天啟運興匪人謀肇﹝闕﹞宅土﹝闕﹞永庇昏﹝闕﹞山足靈廟在﹝闕﹞前淸鏡流象筵陳玉帛容衛﹝闕﹞戈矛探穴圖書朽卑宮堂殿修梅梁今不壞松柘古仍畱負責故鄕近朅來申爼羞爲魚知造化﹝闕﹞仰徽猷不復問夏樂惟餘秦楚幽婆娑非舞羽鏜﹖﹖異鳴球盛徳吾無間髙功誰與儔災涯破山慝祚聖擁神休出谷鶯初語空山猿獨愁春暉生艸樹柳色曘汀洲恩貸題輿重榮殊衣錦遊宦情同械系生理任桴浮地極臨滄海天遙過鬥牛精誠如可諒他日寄冥摉

二詩舊以一石反復刻之爲好事者持歸京師今在宣獻宋公家僕領浙東從次道得刻本命華史摹傳畱寘郡齋然亦不能盡得其眞熙寧己酉秋七月辛未精思堂西軒題

王濛帖

濛死罪諸葛僕射之弟以情料之當非至困者欲斂其時吏無一在者便以下官箋答之濛死罪

鐘繇帖

戎路兼行履險冒寒臣以無任不獲扈從仚佇懸情無有寧捨傅方反復胡修背恩天道禍淫不終厥命

古刻

﹝圖略﹞

建平五年六月郫五官■﹝蝝﹐亻代虫﹞範功平史石工■﹝擊﹐去手﹞徒要本長廿五文賈二百五千

東漢刻石

﹝圖略﹞

﹝闕﹞

唐故陸氏劉夫人墓志銘【並序闕撰人名】

夫人彭城郡人也父峯皆詞林學趨官迹立笄年禮聘適於陸門盥帨雞鳴嚴勤婦節大期俄屆嗚呼於大中九年七月﹝闕﹞日寢疾終於華亭邑內之私室也芳年四有七以其十一月一日葬於縣東三里買宋氏地之新塋禮也有子三人長度次夫師﹝闕﹞師𨿽以幼童哀訴過禮恐代異時移故刋貞石銘曰

夫人劉氏簪纓之女節婦義夫早聞令譽隙光西邁逝水東流佳城一閉萬古千秋

題名

昔漢丞相蕭何邀淮陰公韓信至此山

又

前溧水縣令鄭宗道開成三年六月罷官上州禮辭回遊此十一日記

又

朝散大夫守成都少尹上柱國李拜

大中十一年十二月十三日獨遊司顥

掌書記試大理評事盧知猷觀察推官試太常寺協律郎徐彥﹝闕﹞安撫巡官試祕書省校書郎崔蔚攝觀察巡官前鄕貢進士薛邁

咸通四年九月三日同謁先師

詩刻

元自五十年前遊天臺宿建公院登華項攀琪樹觀石橋之險絕緬懷昔遊因爲絕句

上都左街保壽寺文章應制

天生石月架空虛樹綴龍髯子貫珠五十年前已攀折建公曽到上方無

奉和【並書王謨撰】

華亭髙峯接太虛承攀琪樹賦垂珠當時惟有建公在老宿如今一半無

唐大中九年歲次乙亥八月丁丑六日壬午重題以紀他年之事

故天水姜夫人志銘

大唐故駙馬都尉天水姜慶初女適故殿中侍禦史劉元質享年七十三於開成三年十月一日終於鄂州私第以其年十二月二十一日權厝黃鶴山南原禮也懼陵谷之多變故爲斯銘用紀悠久之祀

志蓋題云新平公主女姜夫人墓

古刻叢鈔

