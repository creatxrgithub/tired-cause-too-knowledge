

欽定四庫全書

史部十四

石經考

目錄類二【金石之屬】提要

【臣】等謹案石經考二卷

國朝萬斯同撰斯同有廟制圖考已著錄石經沿革異同唐宋以來論者齟齬不一昆山顧炎武始輯諸家之說爲石經考實有剙始之功斯同是編悉采炎武之說又益以吳任臣席益範成大吾衍董逌諸家之論並及炎武所作金石文字記亦間附以已見𨿽不若杭世駿石經考異之詳辧而視顧氏之書已爲較備且炎武詳於漢魏而略於唐宋斯同則於唐宋石經引據特詳又斯同𨿽在世駿前而世駿作考異時未見此書故此書之所詳者考異或轉未之及要之合三家之書防互考證其事乃備固未可偏廢其一也乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

石經考卷上

鄞縣萬斯同撰

漢石經

後漢書靈帝本紀

熹平四年春三月詔諸儒正五經文字刻石立於太學門外

蔡邕傳

蔡邕字伯喈陳畱圉人靈帝時召拜郎中校書東觀遷議郎邕以經籍去聖久遠文字多謬俗儒穿鑿疑誤後學熹平四年乃與五官中郎將堂谿典光祿大夫楊賜諫議大夫馬日防議郎張馴韓說太史令單颺等奏求正定六經文字許之邕乃自書丹於碑使工鐫刻立於太學門外於是後儒晚學咸取正焉碑始立觀視及摩寫者車乘日千餘輛塡塞街陌【資治通鑑同】

儒林傳

自太初後【質帝年號】遊學增廣太學至三萬餘生然章句漸疏多以浮華相尙儒者之風益衰黨人旣誅其髙名善士多坐流廢後遂至忿爭更相言告亦有私行金貨定蘭臺漆書經字以合私文熹平四年靈帝乃詔諸儒正定五經刻於石碑爲古文篆三體書法以相參校樹之學門使天下咸取則焉【注古文謂孔子壁中書篆秦始皇使程邈所作亦程邈所獻主於徒從其簡易也】

張馴傳

張馴字子儁定陶人辟公府舉髙第拜議郎與蔡邕共奏定六經文字擢侍中終大司農

李巡傳【見宦官呂彊傳】

李巡汝陽人靈帝時爲宦官與濟陰丁肅下邳徐衍南陽郭耽北海趙祐稱爲淸志皆在里巷不爭威權巡以諸博士試甲乙科爭第髙下更相告言至有行賂定蘭臺漆書經字以合其私文者乃白帝與諸儒共刻五經文於石於是詔蔡邕等正其文字自後五經一定爭者用息

洛陽記

陸機

太學在洛城南開陽門外講堂長十丈廣二丈堂前石經四部碑凡四十六枚西行尙書周易公羊傳十六碑存十二碑毀南行禮記十五碑悉毀東行論語三碑二碑毀禮記碑上有諫議大夫馬日防議郎蔡邕名按東漢時五經立學官者易則施孟梁丘京四家書則歐陽大小夏侯三家詩則齊魯韓三家三禮但用儀禮有大小戴二家春秋但用公羊有嚴顏二家他若古文尙書毛氏詩左氏春秋小戴氏禮記後世頒之學宮者皆不立學官此石碑所刻書用伏生今文【孔穎達正義蔡邕所刻石經尙書止經文三十四篇】春秋用公羊傳宜也禮記不立學官何以得與諸經並刻及考洪氏石經殘碑有儀禮而無禮記乃知洛陽記之誤且記不言詩經而洪氏書及隋經籍志有魯詩六卷則是此記所遺而石碑之殘毀當不止二十有九矣且五經之外更有論語又用古文篆三體度非四十六碑所能盡考楊衒之洛陽伽藍記言諸碑表裏皆書始得其實然當陸機時曹魏石經久已立漢碑西此記何以不及足知陸氏之疎漏而伽藍記之言不參觀也

魏石經

晉書衛恆傳

衛恆字巨山安邑人太保瓘子仕至黃門郎嘗作四體書勢言魏正始中立三字石經【三國魏志不言立石經事故采晉書補之】

後魏書江式傳

江氏字法安代人累官符節令宣武延昌三年上疏請正定文字言魏初邯鄲淳善倉雅許氏字指八體六書精究閒理以書教諸皇子又建三字石經於漢碑西其文蔚煥三體復宣【胡三省通鑑注曰魏碑以正始年中立漢書言元嘉元年度尙命邯鄲淳作曹娥碑時淳已弱冠自元嘉至正始九十餘年謂淳所書非也】

按晉書裴頠傳惠帝時頠爲侍中時天下暫寧奏修國學刻石寫經是晉亦有石經矣然後人從無言及者豈有其議而未竣厥事耶觀漢世石經創始於熹平四年乙夘告成於光和六年癸亥實歷九年之久則當裴公時昏主尸位海內大亂其事之未成可知矣

水經注

酈道元

漢靈帝光和六年刻石鏤碑載五經立於大學講堂前悉在東側蔡邕以熹平四年與五官中郎將堂谿典光祿大夫碑議郎張訓【漢書光祿大夫馬日防議郎張訓】韓說太史令單颺等求正定六經文字靈帝許之邕乃自書冊於碑使工鐫刻立於太學門外於是後儒晚學咸取正焉碑始立觀視及筆寫者車乘日千餘兩塡塞街陌今碑上悉銘刻蔡邕等名魏正始中又立古篆三字石經魏初傳古文出邯鄲淳石經古文轉失淳法樹之於堂西石長八尺廣四尺刻石於其下碑石四十八枚廣三十丈魏文帝又刋典論六碑附於其次陸機言太學贊別一碑在講堂西下列石碑載蔡邕韓說棠谿典等名太學弟子贊復一碑在外門中今二碑並無

按正始乃魏廢帝年號廢帝乃文帝之孫此言文帝又刻典論六碑甚謬若言又刻文帝典論六碑則當矣

洛陽伽藍記

楊衒之

開陽門禦道東有漢國子學堂堂前有三種字石經二十五碑表裏刻之寫春秋尙書二部作篆科斗三種字漢右中郎將蔡邕遺迹也猶有十八碑餘皆殘毀復有石碑四十八枚亦表裏書寫周易尙書公羊禮記四部又贊學碑一並在講堂魏文帝作典論六碑至太和十七年猶有四存髙祖題爲勸學裏武定四年大將軍遷石經於鄴

按洛陽記漢石經止存十七碑餘二十九碑盡毀此在晉世已然何以至魏末尙存二十五碑然此乃楊公所目覩語必不誣愚意二十五當是十五之訛蓋比晉時又損二碑矣其言猶有十八碑餘皆殘毀亦不可解上言二十五碑已非安得又有十八碑愚意余字當衍謂尙有十八碑悉殘毀不全爾下言四十八碑則是曹魏所刻與水經注所言正合無可疑也後魏書崔光傳

崔光字長仁淸和人仕至太保明帝神元年疏言石經之作始自炎劉𨿽累經戎亂猶未大崩浸聞往者刺史臨州多構圖寺官私顯隠漸加剝落由是經石彌減文字增缺今求遣國子博士一人堪任幹事者專主周視禁驅田牧制其踐穢料閱碑牒所失次第量爲補綴詔曰此乃學者之根源不朽之永格便可一依公表光乃令國子博士李郁與助教韓神固劉燮等勘校石經其殘缺計料石功並字多少欲修補之後靈太后廢遂寢

後魏帝書考靜帝本紀

武定四年八月移洛陽漢魏石經於鄴【資治通鑑同】

北齊書文宣帝本紀

天保元年八月詔郡國修立黌序廣延髦俊惇述儒風其國子學生亦依例銓補服膺師說研習禮經往者文襄皇帝所建蔡邕石經五十二枚卽宜移置學館依次修立

按漢石經原止四十六碑北齊何以有五十二碑蓋並魏石經數之爾然魏碑四十八益以漢碑十有五當得六十三枚而止於五十二者由河陽岸崩淪沒於水故也載考隋經籍志言齊神武遷經於鄴此歸之文襄者神武以武定五年正月殂而遷經在四年八月其命本出於神武是時大舉攻玊璧諸務未遑至文襄始行其事故髙洋歸之其兄而通鑑亦因之也【張潮曰五十二碑當是並典論六碑而數之耳】

周書宣帝本紀

大象元年二月詔徙鄴城石經於洛陽【資治通鑑同】

隋書劉焯傳

劉焯字士元信都人仕至太學博士開皇六年運洛陽石經至京師奉勅與劉等考定

隋書經籍志

後漢鐫刻七經著於石碑皆蔡邕所書魏正始中又立一字石石經相承以爲七經正字後魏之末齊神武執政自洛陽徙於鄴都行至河陽値岸崩遂投於水其得至鄴者不及大半至隋開皇六年又自鄴京載入長安置於祕書內省議欲補綴立於國學尋屬隋亂事遂寢廢營造之司因用爲柱礎貞觀初祕書監臣魏徴始收聚之十存其一其相承傳拓之本猶在祕府並秦帝刻石附於此篇以備小學一字石經周易一卷【梁有三卷】一字石經尙書六卷【梁有今字石經鄭氏尙書八卷亡】一字石經魯詩六卷【梁有毛詩三卷亡】一字石經儀禮九卷一字石經春秋一卷【梁有二卷】一字石經公羊傳九卷一字石經論語一卷【梁有二卷】一字石經典論一卷三字石經尙書九卷【梁有十三卷】三字石經尙書五卷三字石經春秋三卷【梁有十三卷】按漢靈帝光和六年癸亥至魏廢帝正始元年庚申止五十八年石經應未毀魏人何故復刻豈董卓焚洛陽宮殿太學亦被焚並石經延及耶不然漢石經出中郎之手後人必無能及者使其一無所損魏人必不重立則其殘闕可知然五六十年之間何以遂至殘闕則必遭董賊之禍無疑觀陸機洛陽記石經凡四十六碑毀者至二十有九此未經遷鄴之前已知此非遷鄴而沒於水也考獻帝西遷之後至陸機作記之前洛陽無大兵革其遭董賊之禍可知也獨恨陳壽魏志無一語言及而衛恆江式亦語焉不詳後人無由知其故爾乃衛江酈三人明言魏立三字石經而隋書經籍志及黃伯思董逌諸家則言魏立一字石經何相背之甚也然一字石經唐時尙存七經三十四卷則作志者必不妄言不知何以三字之外復有一字經黃伯思謂是鴻都一字石經夫漢石立於太學不在鴻都別立石經是有二石經矣漢書何以不言愚意石經必三體分書當髙歡遷鄴時其二必沈於水其體幸存者乃魏之所立故作隋志者遂據此爲言爾

重刻石經遺文防

胡宗愈

石經云者以俗儒穿鑿經籍疑誤後學而立也漢靈帝時博士試甲乙科爭第髙下至有行賂攺蘭臺漆書經字者諸儒受詔於熹平成刻於熹平光和俾天下咸取則焉碑髙一丈廣四尺經注云立石太學其上悉刻蔡邕名隋志有今字石經七種其論云漢鐫七經皆蔡邕書史亦稱邕自書冊使工鐫刻其書畫超詣要非蔡中郎不能到也然遺經今存者體各不同𨿽中郎兼備眾體而篇章之富未有能辦於一人之手傳邕與堂谿典楊賜馬日防張馴韓說單颺等正經諸經意者當時諸儒同渉筆於其間不可知也然歷年多更變故久陵遷變煨燼剝蝕之餘甚有取爲柱礎爲炮石者唐初魏鄭公時訪求之十得其一況於今哉玆來少城得墜刻於一二故家𨿽間斷不齊然殘圭石璧亦可寶也因以鑱之錦官西樓庶幾補古之闕文云爾

又

內翰胡公以道徳文章華我國家其經濟事業似唐李文饒而風節過之方論上前慷慨激烈動悟淵聽在玊堂鎖闥益攄所學禆贊聖徳訂正國是被寵隆異冠絕在廷公每以天下自任惟六經精微寓諸日用至於屋壁所藏殘篇新刻收拾無遺常嘆石經畫最古旁搜博訪合諸家所藏得蔡中郎石經四千二百七十字有奇以楷書釋之又得古文篆三體石經遺字八百一十九並鑱諸石永貽不朽按範史蔡邕自書冊使工鐫刻酈道元注水經亦雲光和六年立石於太學其上悉刻蔡邕名則大字石經出於一筆似無可疑若夫三體石經以儒林傳考之則其書已出於東漢時水經注乃云刻之魏正始中意者魏刻殆以補漢刻之遺亡耳

漢石經遺字

趙明誠金石錄

右漢石經遺字者藏洛陽及長安人家蓋靈帝熹平四年所立其字則蔡邕小字八分書也其後累經遷徙故散落不存今所有者才數千字皆土壤埋沒之餘磨滅而僅存者爾按後漢書儒林傳敍云爲古文篆三體者非也蓋邕所書乃八分而三體石經乃魏時所建也又按靈帝紀言詔諸儒正五經文字刻石立於太學門外邕傳乃云奏正定六經文字旣已不同而章懷太子注引洛陽記所載有尙書周易公羊傳論語禮記今余所藏遺字有尙書公羊傳論語又有詩儀禮然則當時所立又不止六經矣洛陽記又云禮記碑上有諫議大夫馬日防議郎蔡邕等名今論語公羊後亦有堂谿典馬日防等姓名尙在據邕傳稱邕以經籍去聖久遠文字多謬俗儒穿鑿疑誤後學乃奏求正定自書於碑於是後儒晚學咸取正焉今玆石本旣已磨滅而歲久轉寫日就訛舛以世所傳經書本校此遺字其不同者已數百言又篇第亦時有小異使完本具存則其異同可勝數耶然則豈不可惜也哉而後世學者於去古數千百歲之後盡絀前代諸儒之論欲以己之私意悉通其說難矣余旣錄爲三卷又取其文字之不同者且列於卷末云

按陸機洛陽記石經凡四十六碑毀者二十有九時未遭氐羌之亂何以致此至魏之四十八碑迄元魏孝昌之末猶完好如故𨿽數經遷徙遺迹多存故後人猶得見之若漢之全碑久已不獲見矣趙徳甫軰因已未嘗見反詆漢書儒林傳爲誤何其謬也生千載之後欲與前人目覩者爭是非將使誰信之哉記石經與今文不同

黃伯思東觀餘論

漢石經與今文不同者殊多今略記之書女毋翕侮成人【今本女無侮老成人】保後胥髙【保後胥戚】女永勸憂【汝誕勸憂】女有近則在乃心【今近作戕】女比猶念以相從【今作汝分猷】各翕中【各設中】爾惠朕曷祗動萬民以遷【爾謂朕曷震動】天旣付命【今付作孚】曰陳其五行【今作汨陳】嚴恭寅畏天命自亮以民祗懼【今亮作度以作治】惠保小人惠於矜寡【今人作民於作鮮】母兄曰【無皇曰】則兄自敬徳【兄作皇】旦以前人之微言【今作徽言】是罔顯哉厥世【今哉作在】文王之鮮光【今作耿光】通殷就大命【達殷作大命】論語意與之與【今意作抑】孝於惟孝【今於作乎】朝聞道夕死可也【今也作矣】是魯孔丘與曰是是知津矣【是魯孔丘與曰是也曰是知津矣】耰不輟子路以告子憮然【耰而不輟子路行以告夫子憮然】置其杖而蕓【今置作植】其斯以乎【其斯而已矣】譬諸宮墻【今諸作之】賈諸賈之哉【今賈作沽】又論語每篇各計其章數其最後云凡二十篇萬五千七百一十字又計諸異聞之語若曰在於蕭墻之內蓋毛包周於今論語無蓋氏毛氏書此石刻在洛陽本在洛宮前禦史臺中年久摧散洛人好事者時時得之若騏驥一毛虯龍片甲今張燾龍圖家有十版最多張氏壻家有五六版王晉玉家有小塊洛中所有者止此予皆得其拓本論語之末題云詔書與博士臣左立郎中臣書上臣下皆缺當是著書者姓名或云此卽蔡邕書書姓名已亡無以辧之獨刻者陳興姓名甚完何其幸歟又有一版公羊不知誰氏所得其末雲谿典諫議大夫臣馬日防臣趙防議郎臣劉郎中臣張文臣蘇陵臣傅楨楨下谿上缺谿上當是堂謂堂谿典也此蓋鴻都一字石經然經各異手書不必皆蔡邕也三字者不見眞刻獨此一字者乃當時所刻字畫髙古精善殊可寶重開元中嘗藏拓本於禦府以開元二字小印印之與法書名畫同藏蓋唐世以前未錄前代石刻獨此見收其可寶如此

蔡邕石經

董逌廣川書防

經廢於世無所傳聞久矣當秦未滅詩書其學已失舊法世傳不可復求而得之況其在後世耶漢承秦亡𨿽起而盡收於溝渠炱【音臺】燼間然殘缺湮淪無復全學諸儒妄度聖人隨誤釋謬方將訓習章句不得其序其能得道之全以求聖人之意而不失哉至其不得於言則疑於經不得於經則疑於學師習各異黨學相伐至致滋荄周由等以就其學有不合者則私定桼【音七】書以應其誤獨蔡邕鐫刻七經著於石碑有所檢據隠括其失而周盡當時號鴻都三字其異文者附見此於已殘之經得收其遺逸而僅存其可貴也才三十年兵火繼遭碑亦損缺魏正始中又立一字石經相承以爲七經正字後魏武定四年移洛陽漢魏石經於鄴魏末齊神武自洛陽徙於鄴都河陽河岸崩遂沒於水其得至鄴者殆不得其半周大象中詔徙鄴城石經於洛時爲軍人破毀至有竊載還鄴者船壊沒溺不勝其眾也其後得者盡破爲橋基隋開皇六年自鄴京載入長安置於祕書內省議欲補緝立於國學防亂遂廢營造之司用爲柱礎貞觀初魏徴始收聚之十不一存其相承傳拓之本猶在祕府當時考驗至詳謂不盡爲邕如馬日防數軰相與成之然漢簡古深於法度亦後世不及故兼存之趙綽曰唐造防秋館時穿地多得石經故洛中人士逮今有之考當時所得已是漢世所遺沒而得者國初開地唐禦史府得石經十餘石此又唐末淪沒之所出也

石經尙書

董逌廣川書防

祕書郎黃符以石經尙書示余爲考而識之蔡邕以經籍去聖久遠文字多謬俗儒穿鑿疑誤後學熹平四年奏求正六經文字邕乃自書於碑大屋覆藏立太學門外號鴻都石經屋覆四面欄障開門於南河南郡設吏卒視之昔朱越石與兄書曰石經文都其碑髙一丈許廣四尺駢羅相接太學在南明門外講堂長十丈廣三丈堂前石經四部本碑四十六枚元魏時西行尙書周易公羊傳十六碑存十二碑毀南行禮記十五碑悉崩壊東行論語三碑毀禮記但存諫議大夫馬日防議郎蔡邕名當是時尙有碑十八蓋春秋尙書作篆科斗復有周易尙書公羊禮記四部楊衒之曰石經尙書公羊爲四部又謂春秋尙書二部書有二經當是古文已出衒之出北齊謂得四十八碑誤也洛陽昔得石經尙書段殘破不屬蓋盤庚洪範無逸多士多方總二百三十六字其文與今尙書盡同間有異者才十餘然則知古文尙書蓋已見於此或曰魏亦作石經安知此爲漢所書哉余謂魏一字漢爲三字此其得相亂耶且曰天命自度碑作亮惠鮮鰥寡碑作惠於矜寡乃逸旣誕作乃憲旣延治民祗懼作以民肆髙宗享國五十九年作百年以書考之知傳受譌誤不若碑之正也方漢立學官書惟有歐陽夏侯其書𨿽不全見今諸家所引與古文尙書全異不應今所存古文反盡同也疑邕旣立二書則或當以古文自存矣王肅解書悉是孔傳便知魏去漢世未遠肅得其文不然不應又盡同也晉內史梅賾分舜典而當時猶疑知古經已廢於漢魏不爾肅得自私使世疑耶余知至晉其書已絕今考杜預釋左傳以古文爲逸書又知歐陽夏侯所傳殆異於古文其知者於此乎考之

石經論語

董逌廣川書防

石經今廢不存或自河南禦史臺發地得之蓋論語第一篇

並第十四篇

爲一碑亡其半矣其可識者字二百七十又自第十八篇

至第二十篇

爲一碑破缺殘餘得五之一其存字爲三百五十七以今文論語校之其異者若抑與之與爲意與之我未見好仁者惡不仁者作未見好仁惡不仁朝聞道夕死可矣作可也有三年之喪於其父母無乎字惡居下流而無流字年四十而見惡焉無焉字鳯兮鳯兮作何徳之衰往者不可諫也來者猶可追也今本皆異執輿爲誰而作執車爲誰子是魯孔丘與曰是然後曰是知津矣比今書多二字耰而不輟作輟夫子憮然植其杖作置其斯而已矣作其斯以乎子遊作子斿而在蕭墻之內作而在於蕭墻之內凡碑所存校其異者已十五之一矣使鴻都舊書盡存則其異可知也夫以邕之所定𨿽未盡善然漢儒學博其校定眾家得正譌誤多矣此猶是千載舊書比今兵火之餘師學已久廢其庸得並論耶

石經尙書殘碑

洪適釋

命【孔本作身】何及相【缺】散【孔作憸下闕】言曰人惟舊【孔舊上有求字下闕二字】救【孔作求】舊【下闕】有志女毋翕侮人成毋流【孔作汝無侮老成人無弱下遂缺】各共爾事齊乃位度爾【孔作乃】口【下闕】民之承保後胥髙【孔作慼】鮮以不浮【下闕】試以爾【孔作汝】遷安定厥國【孔作邦】【孔無】女不【下闕】其或廸【孔作稽】自怨【孔作恕下闕】永【孔作誕】勸憂今其有今罔後女何【下闕】之勞爾先予不【下缺】於玆髙後不乃知【孔作崇】降罪疾曰【下闕】能廸吉我先後【下缺】民女有近【孔作戕】則在我心我先後綏【下缺】興降不永於戱【孔作崇降弗祥嗚呼】今予【下闕】絕遠女比猶【孔作分猷】念以相從各翕【孔作設】中【下缺】建乃家【下缺】股【孔作盤缺一字】旣【下缺】眾曰女罔臺民【孔作無戲怠】勗【孔作懋】建大命今我【孔作予下缺】凶徳綏【孔作嘉】績【下缺】今【孔無】爾惠【孔作謂】朕【缺】樁【孔作震】動萬民以遷肆上【下缺】乘【孔作隠】哉予其勗【孔作懋】蕑相爾念敬我眾朕不【已上盤庚三篇】

民中絕命民有不若徳不聴罪天旣孚【孔作付已上髙宗肜日篇】厥遺任【孔作壬】父母弟不廸乃維四方【下缺】不愆於四伐五伐六伐七伐乃【已上牧誓篇】

伊【孔無】鴻【孔作洪】水曰【孔作汨】陳其五行帝【下缺】曰建用皇極次六曰艾【孔作乂】用三徳【下缺】潤下作醎炎上作苦曲直作【下缺】食二曰貨三曰祀四曰司空【下闕】極凡厥庶民無有涇司人無有【下缺】明人之有能有爲使羞其行而【下缺】路無偏毋黨王道蕩蕩毋黨【下缺】爲天下王三徳【孔三上有六】一曰正直二【下缺】家而【孔無】凶於而國人用【缺】頗辟【孔作僻下缺】乃心及卿【缺】及庶民【孔作人已上洪範篇】

維天命元【孔元作無違】朕不敢有【下缺】罪時維天命王曰告爾【孔無二字】多【下缺】玆雒【孔作洛】予維四方攸責亦維爾【下缺】有年於玆雒爾小子乃興從爾遷王【已上多士篇】

嗇【孔作穡】之艱難乃劮【孔作逸】乃憲【孔作諺】旣延【孔作誕】不【孔作否】則侮厥【下缺】中宗嚴恭寅畏天命自亮以【孔作度治】民祗懼【下缺】或怨肆髙宗之饗國百年【孔作享國五十有九年】自時厥後【下缺】功田功徽柔懿共懷保小人【孔作民】惠於矜【孔作鮮鰥下缺】酒【孔作淫】毋劮【孔作逸】於遊田維【下缺】共【孔作無淫於觀於逸於逰於田以萬民惟正之供】毋兄【孔作無皇】白今日【下缺】厥聖【聖作聼】人乃訓變【孔變上有之乃】亂正刑【孔正上有先王之】至於【下缺】則兄曰【孔作皇自】敬徳厥愆曰朕之愆允【下缺】公曰於戲嗣王監於玆【孔監上有其已上無逸篇】

道【孔作終】出於詳於戲君【闕】曰時我【已上君奭篇】

我則致天之【已上多方篇】

常伯常任辟【孔作凖下缺】亂【孔無】謀面用【下缺】於厥邑其在【下缺】有防【孔作俊】心以敬事【下缺】王維厥【孔厥上有克】度【孔作宅】心乃【下缺】受玆【孔作此】丕丕其【孔作基】於戲【下缺】旦以前【孔作已受】人之微【孔作微】言【下缺】訓徳【孔徳上有於】是罔顯哉【孔作在】厥世【下缺】王之鮮【孔作耿】光以楊武王【已上立政篇】

幾乃【缺】召太保【下缺】通【孔作達】殷就【孔作集】大命在【下缺】非幾玆卽【孔作旣下闕】黼衣【孔作扆以上顧命篇】

右石經尙書殘碑盤庚篇百七十二字髙宗肜日篇十五字牧誓篇二十四字洪範篇百八字多士篇四十四字無逸篇百三字君奭篇十一字多方篇五字立政篇五十六字顧命篇十七字合五百四十七字熹平四年議郎蔡邕所書者漢儒傳伏生尙書有歐陽大小夏侯之學孔安國尙書漢人𨿽有爲之訓傳者然不立於學官永嘉之亂三家之書並亡故孔氏傳獨行以其書校石本多十字少二十一字不同者五十五字借用者八字鴻艾劮猶之類是也通用者十一字於戲母女之類是也孔氏敍商三宗以年多少爲先後此碑獨闕祖甲計其字蓋在中宗之上以傳序爲次也但云髙宗饗國百年異爾範史云蔡邕以俗儒穿鑿經籍疑誤後學與堂谿典馬日防等奏求正定六經文字時博士試甲乙科爭第髙下至有行賂攺蘭臺漆書經字者靈帝乃從諸儒之請刋石立之太學天下咸取則焉碑髙一丈廣四尺陸機洛陽記云碑凡四十六書易公羊二十八碑其十二毀論語三碑其二毀禮記十五碑皆北齊徙之鄴都至河陽岸頺半沒於水隋復載入長安有易一卷書六卷魯詩六卷儀禮九卷春秋一卷公羊九卷論語一卷未及補治而亂作營繕者至用爲柱礎唐初魏鄭公收聚之十不存一則石經之散亡久矣本朝一統時遺經斷石藏於好事之家猶昆山片玉已不多見今京華年代殷遙昔之殘碑日益鮮矣予旣集釋因以所有鑱之防稽蓬萊閣【防音慉勉也�亦逸字】

石經魯詩殘碑

惟【毛作維】是褊心是以爲刺葛屨【下闕】汾一曲言采其藚彼其之子美【下闕】之誰知【闕一字毛誰上有其】之蓋亦勿思園有棘其實之【下闕】父兮父【闕一字毛旡】曰嗟予子行役夙夜毋【毛作無】已尙【毛作上】愼【下闕】哉猶來毋死陟岵三章章六句十【下闕】稼嗇【毛作穡】胡取禾三百廛兮【下闕】特兮彼君子兮不素食兮欿欿【毛作坎】伐輪兮【下闕】毋食我黍三歲宦【毛作貫】女莫我肯顧逝將去女【下闕】宧女莫我肯勞【闕】將去女適彼樂郊樂郊【下闕】蟋蟀在堂歲聿其逝今我不樂日月其【闕】句山有蓲【毛作樞】隰有楡子有衣裳弗曳【下闕】酒食胡【毛作何】日鼔瑟且以喜樂【下闕】旣見君子云胡其憂楊【下闕】

右石經魯詩殘篇碑百七十三字魏唐國風數篇之文也與毛詩異者如猗作兮貫作�樞作蓲數字又有一段二十餘字零落不成文惟有叔於田一章及女曰雞八字可讀其間有齊韓字蓋敍二家異同之說猶公羊傳碑所云顏氏論語碑所云盍毛包周之比也漢代詩分爲四在東京時毛氏詩不立學官隋志有石經魯詩六卷此碑旣論齊韓於後則知隋志爲然也

石經儀禮殘碑

東面主人【下闕】卒爵坐奠爵拜執【下闕】人盥洗升媵觚於賓【下闕】上拜受爵於筵前【下闕】首公答拜媵爵者立【下闕】媵爵者觶待於【下闕】公坐取大

右石經儀禮殘碑四十五字皆大射儀之文也石磨滅字畫比他經不明白靈帝紀云詔諸儒正五經文字刻石立於太學蔡邕傳則云奏求正定六經記傳旣已不同陸機洛陽記所載但有書易公羊禮記論語爾惟隋志云後漢刻七經於石碑皆蔡邕所書其目有一字經石經儀禮九卷乃漢史陸記之疏略也未央宮有曲臺殿天子射宮也西京無太學於此行禮故後蒼著書說禮數萬言名曰曲臺記今禁中有選徳殿蓋便坐觀射之地而淸閒之燕咨訪治道率在於是殆與曲臺暗合古者射爲六藝之一儀禮一經說射者兩篇後世非介冑之士則不習與古殊矣媵觚媵爵云者媵蓋送也

石經公羊殘碑

翚者何公子翚【闕一字】何以不稱公【下闕】栢於是謂栢曰吾爲【闕三字】矣曰【下闕】之之辭也然則孰立之石【缺二字】之石踖【板本作碏】美大之之辭也棠者何濟【闕一字】之邑也曷爲【下闕】仲子【板本有也字】未君則曷爲祭仲子【闕一字】爲桓立故【下闕】諸侯四諸公者何諸【缺一字】者何天子三公稱【下闕】相處乎內始【缺一字】諸公放【板本作昉】於此乎前此矣前【下闕】其成也曰吾成敗矣吾與鄭人未有成【板本有也字】吾【下闕】後爲年外取邑不書此何以書久也【下缺】弟母兄稱兄凡【缺五字】之大夫也此【下缺】之邑也天子有【闕四字】諸侯皆從泰山【下缺】而葬不日卒赴而【缺一字】不告公曷爲與防者【下缺】大夫之未命者也十年此公子翚也何【下缺】外於外大惡書小惡不書於內大惡諱小【下闕】國也何以不書葬隠之也何隠爾試【板本作殺】也試【下缺】葬【板本有以爲字】繋【缺一字】臣子【缺二字】薨何以不地不忍言【已上隠公】

何易之也易之則其【下缺】諱取周田也諱耴【已上成公】

十有四年何以【缺一字】記異也何異【下缺】則至無王者則至有以告者曰有麕而【下缺】乎隠祖之所遝【板作逮】聞【缺一字】所見異辭所聞異辭所【下缺】不亦樂乎【缺二字】君子也制春秋之義以【已上哀公】

有【缺】傳桓公二年顏氏有所見異辭所聞異【下缺】何以書記災也世年顏氏言君出則已入【下缺】顏氏無伐而不言圍者非取邑之辭也十【下缺】谿典諫議大夫臣馬日防臣趙防議郎臣【缺二字】臣劉郎中臣張文臣蘇陵臣傅禎雜

右石經公羊殘碑三百七十五字自隠公四年至成公元年及哀公十四年之文也所書者皆是公羊氏傳辭而無春秋正經又有顏氏說石文斷續不可考繹蓋嚴顏異同之辧也以今板本校之惟易四字爾漢注引陸機洛陽記云禮記碑上有馬日防有堂谿典八人姓名論語碑亦有左立二人姓名陸氏所記未之詳也

石經論語殘碑

鮮矣不好犯上而好作【下缺】本本立【缺一字】道生孝【下缺】曰道千乘之國敬事【下缺】使民以時子曰弟子【下缺】而有信𨿽曰未學吾必謂【下缺】君子不重則不威學則【下缺】與意【板本作抑】予之與子贛【板本作貢】曰夫子【缺五字】以得之夫子之求之也【下缺】道斯爲美小大由之有所不行知【缺五字】禮節之亦不【板本有可字】行【下缺】告諸往而知來【下缺】人之不【下缺】章【已上學而篇】免而無恥道之以徳齊之以【下缺】乎【板本作於】學世【下缺】孫問孝於我我對曰毋違樊遲【缺一字】何【下缺】曰生【下缺】葬之以禮祭【下缺】以別【缺】子夏問孝子曰色難有【下缺】勞有【下缺】孝【下缺】廋哉人焉廋【板本有哉字】子曰溫故而知【下缺】子【下缺】器子贛問【下缺】乎異端斯害也已子曰【下缺】曰何爲則民服孔子對曰【下缺】之【下缺】子曰書云孝於【板本作乎】惟孝友於兄【下缺】也周因於殷禮所損益可知【下缺已上爲政篇】

曰人而不仁如禮何人而不仁如樂何林【缺十一字】與【下缺】與對曰不能子曰【缺五字】山不如林放【缺九字】也射【下缺】曰起予【板本有者字】商也始可【下缺】子曰【下缺】殷禮吾【下缺】也知其說【缺三字】天下也其【缺一字】示諸斯乎【下缺】如神在【下缺】於二代鬱鬱乎【下缺】太廟【下缺】子知禮【下缺】禮【下缺】也【下缺】以栢周人以栗曰使民【下缺】往【下缺】國【板本作邦】君爲兩君之好有反【缺一字】管氏【下缺】知禮【下缺】吾未嘗不得見也從者【缺一字】出曰【下缺】無道也久【下缺】觀之哉

凡二十六章【已上八佾篇】

人【缺】子曰苟志於仁矣無惡【板本有也字】子曰富與貴是人之所欲也【下缺】顚沛必於是子【缺二字】未見好仁【板本有者字】惡不仁者好仁者無以尙之【下缺】過也各於其黨【缺二字】斯知仁矣子曰朝聞道夕死可也【板本作矣下缺】子懷刑小人懷惠子曰放於利而行多怨子曰能以禮【下缺】曰惟子出門人問曰何謂也曾子曰夫子之道忠恕而已【下缺】曰父母在不遠防防必【下缺已上裏仁篇】

交於子張子【缺一字】曰子夏【缺一字】何對曰子夏曰可者【缺四字】者距【板本作拒下缺】子夏曰𨿽【缺五字】觀者焉致遠恐泥是以【下缺】其事君子學【下缺】子夏曰小人之過【下缺】曰【下缺】子夏曰大徳【缺五字】出入可也子斿【板本作防缺六字】子【下缺】君子之道焉可【缺二字】有【缺一字】有卒者其惟聖人【下缺】仕而【下缺】曾子曰吾聞諸【板本有夫子】子人未有自致也者【板本作者也】必也親喪乎【缺一字】子曰【下缺】如得其情則哀矜而勿喜子贛曰紂之【缺一字】善【缺一字】是其【板本作之下缺】贛曰仲尼焉學子贛曰文武之道未隧【板本作墜】於地在人賢者志其【板本作識其下缺】告子贛【缺一字】贛曰譬諸宮蘠【諸板本作之蘠板本作墻】賜之蘠【缺一字】窺見室家之好夫【下缺】尼可毀【缺二字】人之賢者丘陵也【缺三字】逾也仲尼日月也【下缺】一言以爲不知言不可不愼也夫子之不可及也猶天之【下缺已上子張篇】

不蔽簡在帝心朕躬有罪毋【板本作無】以萬方萬方有【缺一字板本有兩罪字】在朕躬【下缺】歸心焉所重民食防【缺一字】寛則得眾敏則有功【缺一字】則說【下缺】不驕威而不猛乎【缺一字】曰何謂惠而不費子曰【缺一字】民之【下缺】尊其瞻視儼【缺字】而畏之斯不亦威而不猛乎【下缺已上尭曰篇】

凡二十篇萬五千七百一【缺一字】字

賈【板本作沽】諸賈之哉包周【缺四字】蓋肆乎其肆也【缺一字】周【下缺】曰言【缺一字】而在於蕭蘠之內盍毛包周無於【下缺】

詔書與博士臣左立郎中臣孫表【下缺】

工陳興刻

右石經論語殘碑九百七十有一字前四篇後四篇之文也每篇必計其章終篇又總其字又載盍毛包周有無不同之說以今所行板本校之亦不至甚異其文有增損者其字亦有假借者及用古者有字異而訓不遠若置其杖賈之哉者漢人作文不避國諱威帝諱志順帝諱保石經皆臨文不易樊毅碑命守斯邦劉熊碑來臻我邦之類未嘗爲髙帝諱也此碑邦君爲兩君之好何必去父母之邦尙書安定厥邦皆書邦作國疑漢儒所傳如此非獨遠避此諱也水經雲光和六年立石於太學其上悉刻蔡邕名魏正始中又刻古篆三字石經蓋諸儒受詔在熹平而碑成則光和年也隋志有一字石經七種三字石經三種其論云漢鐫七經皆蔡書又云魏立一字石經其說自相矛盾新舊唐志有今字石經七種而注論語云蔡邕作又有三字石經古篆兩種蓋唐史以爲今字也觀遺經字畫之妙非蔡中郎軰不能爲以黃初後來碑刻比之相去不啻霄壤豈魏人筆力可到當以水經爲據三體者乃魏人所刻儒林傳云爲古文篆三體者非也史稱邕自書丹使工鐫刻今所存諸經字體各不同𨿽邕能分善兼備眾體但文字之多恐非一人可辦史云邕與堂谿典楊賜馬日防張馴韓說單颺等正定諸經今公羊論語之後惟堂谿日防二人姓名尙存別有趙防劉張文蘇陵傅禎左立孫表數人竊意其間必有同時揮毫者予詳玩遺字公羊詩書儀禮又在論語上劉寛碑陰王題名則公羊詩書之雁行也黃初孔庿碑則論語之苗裔也識者當能別之

石經防

張縯

石經本末丞相洪公論載於釋詳矣洪公所未及者今粗見於此唐章懷太子引洛陽記注範曄漢書稱石經凡四十六碑及髙澄遷此經於鄴通鑑所書爲五十二碑自東漢歷魏晉宋數百年間洛陽數被兵此碑當有毀者其遷於鄴乃視洛陽記多六焉疑洛陽記未詳也碑制髙一丈廣四尺六經文多必非四十六碑所能盡者宋常山公河南志稱石經凡七十三碑常山公博物洽聞歐陽文忠每以古今疑事諮之河南志所書必有據依矣後周伐齊毀碑以爲炮石方髙緯昏亂兩陣勝負之頃猶需孽婦一觀遂以其國輸後周復何有於石經則此碑之殘毀亦宜也貞觀考古止得石經數段其傳於今者亦可知其無幾矣蔡邕本傳稱邕自書丹於碑其言爲何體書今世所傳皆以體至儒林傳序則云爲古文篆三體書法以相參檢注言古文謂孔氏壁中書以縯考之孔壁所藏皆科斗文字孔安國當武帝之世已稱科斗書無能知者其承詔爲尙書五十九篇作傳爲古定不復從科斗古文邕獨安能具三體書法於安國之後二百年哉漢建武時杜林避地河西得古文尙書一軸諸儒共傳寶之一軸已爲世所琛如此熹平距建武又幾載乃謂六經悉能爲古文非事情也或者邕以三體參檢其文而書丹於碑則定爲亦如孔安國之書傳耶儒林傳序疑字有誤者初邕正定六經與堂谿典數人同受詔今六經字體不一當是時書丹者亦不獨邕也姑識於末以俟博識之君子張習孔雲谷臥余云孔安國書序云爲古定更以竹簡寫之古定殊不可曉定字當是字字之譌言旣以其所知者爲其古字則更以竹簡寫之也附記於此

按洛陽記言石經四十六碑此專指漢而言也水經注及洛陽伽藍記言堂西有四十八碑此專指魏而言也合之當得九十四碑洛陽記二十九碑已毀則存於後魏者當得六十五碑及髙澄遷鄴多沒於河故止存五十二碑此合漢魏而總言之也張氏疑漢碑不當有五十二翻謂洛陽記爲誤豈不知魏亦有石經乎後魏靜帝本紀武定四年明書徙漢魏石經於鄴張氏亦未之考乎其言周師伐齊毀碑以爲炮石亦非也周師以承光元年正月癸巳圍鄴齊主卽出奔鄴城當日卽下周師未嘗攻齊人亦未嘗拒安得有毀爲炮石之事此皆以意論古而不考當時事實者也

學古編

吾衍

石經遺字碑防稽蓬萊閣翻本破缺磨滅不異古碑今亡矣

按洪適釋云余旣集釋因以所有石經遺字鑱之防稽蓬萊閣然則遺字碑洪氏所刋也其翻本不知出何人

石經字

顧炎武金石文字記

余兩見此本一於鄒平張氏一於京師孫氏尙書盤庚篇三十餘字論語爲政篇七十餘字堯曰篇三十餘字以視洪氏釋所存不過什之一而已按三體石經漢魏皆嘗立之熹平之立石見於後漢書靈帝紀蔡邕傳張馴傳儒林傳宦者傳正始之立石見於晉書衛恆傳而水經注則曰漢碑五經立於太學講堂前悉在東側碑上悉刻蔡邕等名魏正始中又立古篆三字石經魏初傳古文出邯鄲淳石經古文轉失淳法樹之於堂西石四十八枚廣三十丈洛陽伽藍記則曰堂前有三種字石經二十五碑表裏刻之寫春秋尙書二部作篆科斗三種字漢右中郎將蔡邕筆之遺迹也猶有十八碑餘皆殘毀復有石碑四十八枚表裏書寫周易尙書公羊禮記四部又贊學碑一所並在堂前章懷太子引雒陽記則曰講堂長十丈廣二丈堂前石經四部本碑凡四十六枚【少二枚】西行尙書周易公羊傳十六碑存十二碑毀南行禮記十五碑悉崩壊東行論語三碑二碑毀禮記碑上有諫議大夫馬日防議郎蔡邕名此皆當時親見其石而記之者也合而考之其不同有四焉一曰漢五六七經之不同二曰魏石經三體一體之不同三曰堂西所立石爲魏爲漢之不同四曰後魏所存石諸經之不同後漢書本紀儒林宦者傳皆云五經蔡邕張馴傳則以爲六經隋書經籍志又以爲七經此言漢五六七經之不同也衛恆傳言魏初傳古文者出於邯鄲淳至正始中立三字石經轉失淳法因科斗之名更效其形水經注亦云三字石經在堂西而伽藍記以爲表裏書隋書經籍志則謂之一字石經矣然則所謂效科斗之形而失淳法者安在邪此言魏石經三體一體之不同也【金石錄曰漢石經蔡邕小字八分書後漢書儒林傳序云爲古文篆三體者非也蓋蔡邕所書者乃八分而三體石經乃魏時所建也】伽藍記二十五碑爲三種字四十八碑表裏書水經注謂漢經在堂東側而四十八碑爲魏經在堂西乃洛陽記不言東側有碑而云堂前有四十六枚上有馬日防蔡邕名又不言字之有三體一體無乃並水經之所謂魏者而指之爲漢歟此言堂西所立石爲魏爲漢之不同也伽藍記云周易尙書公羊禮記四部洛陽記則多一論語而趙明誠金石錄言其家所收又有詩儀禮苟非其傳拓之本出於神以前則不應以宋人之所收而魏時猶未見也此言後魏所存石諸經之不同也凡此皆不可得而詳矣若夫魏書江式傳謂魏三字石經立於漢碑之西爲邯鄲淳書則不考衛恆之言而失之者也【胡三省通鑑注云魏碑以正始年中立漢書言元嘉元年度尙命邯鄲淳作曹娥碑時淳已弱冠自元嘉至正始九十餘年謂淳所書非也】孝靜帝紀武定四年八月遷雒陽漢魏石經於鄴北齊書文宣帝紀言有五十二枚視伽藍記所列東二十五西四十八之數僅失二十一枚耳而隋書經籍志言河陽岸崩遂沒於水得至鄴者不盈大半則不考北齊之紀而失之者也周書宣帝紀大象元年二月辛卯詔徙鄴城石經於洛陽隋書於劉焯傳言開皇六年運洛陽石經至京師而經籍志則云自鄴載入長安則自不考其列傳而失之者也此皆其乖誤之易見者也又晉書裴頠傳曰轉國子祭酒奏修國學刻石寫經而水經注諸書無言晉石經者豈頠嘗爲之而未成耶今此之本據宋黃長睿東觀餘論云本在洛宮前禦史臺中年久摧散洛人好事者時時得之今張燾龍圖家有十版張氏壻家有五六版王晉玉家有小塊予皆得其拓本邵伯溫聞見後錄言近年洛陽張氏發地得石十數而董逌廣川書防記尙書存二百三十六字論語存三百五十七字今此石已不知其何所歸而拓本之存於世者固往往而有也

又

衛恆四體書勢序曰自秦壊古文有八體一曰大篆二曰小篆三曰刻符四曰虫書五曰摹印六曰署書七曰殳書八曰書許愼撰說文用篆書爲正秦時李斯號爲小篆諸山及銅人銘皆斯書也漢建初中扶風曹喜少異於李而亦稱善邯鄲淳師焉略究其妙漢末又有蔡邕采斯喜之法爲古今雜形然精宻閒理不如淳也其所論者中郎之篆爾不言及以今推之漢人之所通行者也石經固有古文篆二體矣未知其出於何人若夫中郎之作者蓋隨俗爲之欲人易曉而已若固不若許叔重之一一畫皆有根柢也故唐李陽冰言蔡中郎以豊同丰【按丰字自後漢三公山碑武都太守李翕西狹頌等碑多已作豊不始於中郎也】李丞相將束爲宋魯魚一惑涇渭同流而張參作五經文字每言上說文下石經石經之文大抵變而従省者也省者謂之其稍繁而雜篆法者謂之八分爲八分者已不必能通六書之指矣故韓退之贈張祕書詩云阿買不識字頗知書八分而況於爲爲眞以至於行艸乎𨿽然古文之變而爲篆又變而爲也五經之異同變而歸於一也此勢之不得不然而中郎因適當其時者也顏氏家訓曰世間小學者不通古今必依小篆是正書記凡爾雅三蒼說文豈能盡得蒼頡本指哉亦隨代損益各有同異然則唐人試士必以石經說文字林者蓋欲其兼古今之法而曉變通之意乎

按後漢書儒林傳及洛陽伽藍記並言漢立三字石經晉書衛恆傳後魏書江式傳及酈道元水經注並言魏石經亦然是兩朝石刻皆用古文篆三體無可疑矣乃隋書經籍志黃伯思東觀餘論董逌廣川書防謂漢用三體魏止一體趙明誠金石錄洪適釋則謂魏用三體漢止一體而詆後漢書爲誤兩說矛盾如此將安適從愚謂儒林傳所言必不誣卽楊衒之衛恆江式酈道元皆得之目覩豈有舛謬衒之之言曰漢石經二十五碑表裏刻之作篆科斗三種字皆蔡邕之筆儒林傳不言表裏皆刻賴此始知之其非妄言可知矣恆之言曰魏初傳古文出邯鄲淳正始中立三字石經轉失淳法因科斗之名遂效其形旣有科斗則有篆可知矣當是時漢碑𨿽多殘毀而魏碑無所損諸儒生長洛陽觀覽已非一日安得反譏其誤由黃董趙洪諸子止見殘缺之餘未獲見其全文故各持一說而不相合夫生數百年後遙度數百年以前之事終不若目覩之眞衛江諸公皆出於目覩惟宋以後文人未見眞刻但考索於殘碑搨本曰此漢也此魏也不得其實而以意度之故有此紛紛之論其在於今石經遺字士大夫家多有之莫不誇爲中郎眞迹豈知宋之中世胡宗愈刻之於成都洪適刻之於防稽得之者何嘗不視爲異寶而不知非其眞也然則後人之疑漢疑魏豈若前人目覩之可據哉

後魏石經

南齊書魏鹵傳

魏初平居平城無城郭佛貍【卽世祖太武帝拓防燾】始截平城西爲宮城西南去白登山七里於城西三里刻石寫五經及其國記

按佛貍在位歲久無歲不用兵乃能畱意經籍刋勒於石此帝王盛事而後魏書不載獨見於南齊書不可不補入然以佛貍之驍雄嗜殺豈能愛好經術此必崔浩所爲浩自祖父以來世擅書名於北土宜其有是美舉爾

石經考卷上

欽定四庫全書

石經考卷下

鄞縣萬斯同撰

唐石經

舊唐書文宗本紀

開成二年冬十月癸卯宰臣判國子祭酒鄭覃進石壁九經一百六十卷時上好文覃以經議啟導稍折文章之士遂奏置五經博士依後漢蔡伯喈刋碑立於太學剙立石壁九經諸儒校正訛謬上又令翰林勒字官唐度覆校字體又乖師法故石經立後數十年名儒皆不窺之以爲蕪累甚矣

鄭覃傳

鄭覃故相珣瑜之子以父防補文校理累官京兆尹文宗卽位攺左散騎常侍三年以本官充翰林侍講學士四年四月拜工部侍郎覃長於經學稽古守正帝尢重之覃從容奏之曰經籍訛謬博士相沿難爲攺正請詔宿儒興學校定六籍凖後漢故事勒石於太學永代作則以正其闕從之九年十月屢遷尙書右僕射同平章事開成初奏起居郎周墀水部員外郎崔球監察禦史張次宗禮部員外郎孔溫業等校定九經文字旋命上石覃以宰相兼判國子祭酒奏太學置五經博士各一人緣無職田請依王府官例賜祿粟從之又進石壁九經一百六十卷

經籍志

今字石經易篆三卷今字石經尙書五卷今字石經鄭尙書八卷今字石經尙書古篆三卷今字石經毛詩三卷今字石經儀禮四卷今字石經左傳古篆書十三卷今字石經左傳經十卷今字石經公羊傳九卷今字石經論語二卷【蔡邕注】

新唐書鄭覃傳

太和中覃以經籍刓謬博士淺陋不能正建言願與鉅學鴻生共力讐刋凖漢舊事鐫石太學示萬世法詔可乃表周墀崔球張次宗孔溫業等是正其文刻於石

藝文志

今字石經易篆三卷今字石經尙書五卷今字石經鄭尙書八卷三字石經尙書古篆三卷今字石經毛詩三卷今字石經儀禮四卷三字石經左傳古篆書十二卷今字石經左傳經十卷今字石經公羊傳九卷蔡邕今字石經論語二卷

按舊志有今字石經易傳三卷今字石經尙書五篆三卷今字石經左傳古篆書十三卷此不可解旣言今字卽今之楷書也何以又言易篆古篆及觀新志乃言三字石經尙書古篆三卷三字石經左傳古篆書十三卷始知舊志今字當攺三字而新志今字石經易篆傳三亦當攺爲三字也

京兆府學石經記

黎持

汲郡呂公龍圖領曹陜右之日持適承乏雍學一日謁公公喟然謂持曰京兆闤闠間有唐國子監存焉其間石經乃開成中鐫刻唐史載文宗時太學勒石而鄭覃與周墀等校定九經文字上石及覃以宰相兼祭酒於是進石壁九經一百六十卷卽今之石經是已舊在務本坊自天佑中韓建築新城而六經石經本委棄於野至朱梁時劉鄩守長安有幕吏尹玊羽者白鄩請輦入城鄩方備岐軍之侵軼謂此非急務玊羽紿之曰一旦鹵兵臨城碎爲矢口亦足以助賊爲虐鄩然之乃遷置於此卽唐尙書省之西隅也地雜民居其處窪下霖潦衝注隨立輒僕埋沒腐壤歲久折缺予欲徙置於府學之北牖子且伻圖來視厥旣視圖則命徒役凡石刻偃僕者悉輦置於其地東西陳列明皇注孝經及建學碑則立之中央顏禇歐陽徐柳之書逮偏旁字原之類則分布於庭之左右如入東序河圖洛書大璧琬琰爛然盈目先是有興平僧誕妄惑眾取索無厭大尹劉公希道沒入其貲有欲請於朝以修慈恩浮圖者公卽建言崇飾塔廟非古而興建學校爲急朝廷乃以五百千畀之經始於元祐二年初秋盡孟冬而落成門序旁啟雙亭中峙廟廡回環不崇不卑誠故都之壯觀翰墨之淵藪也竊惟六經天人之道備聖人所以遺天下來世之意盡在於是自周末至隋千餘載之間已遭五厄道𨿽在無窮而器則有惟鑱之金石庶可以久有唐之君相知物之始終而憂後世之慮深故石經之立殆以此也然以洛陽蔡邕石經四十六碑觀之其始立也觀視摹寫者車乘日千餘兩塡塞街陌可謂盛矣乃範蔚宗所見其存者才十有六枚餘皆毀壊磨滅然後知不得其人以防持𨿽金石之固亦難必其可久此呂公所以有功於聖人之經而不可不書也元祐五年歲次庚午九月壬戌朔二十日記

按舊唐書文宗本紀及鄭覃傳皆言石璧九經卽黎持之記亦然其實九經之外更有孝經論語爾雅凡十二經不止九經也較今之十三經但少孟子其時孟子尙雜諸子中未與大學中庸共列爲四書也然此十二經之外張參之五經文字唐度之九經字樣與之並行歷五代宋元明迄今載祀九百而此刻一無損失則以呂公置諸學校之故也然漢魏石經亦在學校不及四百年殘毀殆盡則以洛陽帝都屢遭大亂長安自唐以後無建都者故反獲保全耳

唐國子學石經

顧炎武金石文字記周易二萬四千四百三十七字尙書二萬七千一百三十四字毛詩四萬八百四十八字周禮四萬九千五百一十六字儀禮五萬七千一百一十一字禮記九萬八千九百九十四字春秋左氏傳一十九萬八千九百四十五字公羊傳四萬四千七百四十八字谷梁傳四萬二千八十九字孝經二千【闕】百【闕】十三字論語一萬六千五百九字爾雅一萬七百九十一字張參五經文字唐度九經字樣

九經並孝經論語爾雅字樣等都計六十五萬二百五十二字今在西安府儒學其未有年月一行題名十行曰開成二年丁巳歲月次於日維丁亥書石學生前四門館明經臣【闕】

書石官將仕郎守潤州句容縣尉臣段絳校勘兼看書上石官將仕郎守祕書省正字臣栢嵩校勘兼看書上石官將仕郎守四門助教臣陳莊士覆定字體翰林待詔朝議郎權知沔王友上柱國賜緋魚袋臣唐度校勘官兼專知都勘定經書檢校刋勒上石朝議郎守國子毛詩博士上柱國臣章師道朝散大夫守國子司業騎都尉賜緋魚袋臣楊敬之

都檢校官銀靑光祿大夫【闕】

國子祭酒同中書門下平章事太淸宮使監修國史上柱國榮陽郡開國公食邑二千戶臣覃【官衘缺十字九經字樣云右僕射兼門下侍郎國子祭酒平章事覃】按舊唐書開成元年正月中書門下奏起居舍人集賢殿學士周墀監察禦史張次宗禮部員外郎孔溫業兵部員外郎集賢殿直學士崔球等同勘校經典釋文又云令率更令韓充詳定石經官新唐書六列墀等四人而碑並不載

舊唐書文宗紀開成二年宰臣判國子祭酒鄭覃進石壁九經一百六十卷時上好文覃以經義啟導稍折文學之士遂奏置五經博士依漢蔡邕刋碑列於太學創立石壁九經諸儒校正訛謬上又令翰林勒字官唐度復校字體又乖師法故石經立後數十年名儒皆不窺之以爲蕪累甚矣舊史之評如此愚初讀而疑之又見新書無貶辭以爲石壁九經𨿽不逮古人亦何據不賢於寺碑冡碣及得其本而詳校之乃知經中之謬戾非一而劉昫之言不誣也略識於左

周易君子以裒多益寡裒誤作褒悔吝者言乎其小疵也言誤作存其孰能與於此哉脫於字周易系辭下第八脫下字易窮則變變則通通則久是以自天祐之吉無不利下多一也字力小而任重小誤作少傷於外者必反其家其誤作於決必有所遇脫所字蠱則飭也飭誤作飾丰多故親寡旅也故下多一也字姤遇也姤誤作遘

其與本文不同而兩通者終來有他吉他作它剛健篤實輝光輝作煇君子以治歷明時歷作歷可與佑神矣佑作祐其受命也如向向作響兼三才而兩之三才之道也才作材

其一字而前後不同者包蒙包荒包承包羞系於包桑【系辭下同】包皆作苞包有魚包無魚以包包皆作包問以辧之由辧之不早辧也其辧明也明辧晳也辧吉凶者存乎辭困徳之辧也井以辧義辧是與非辧皆作辯君子以類族辧物剝牀以辧君子以愼辧物居方復小而辧於物辧皆作辧

其旁注者至靜而徳方徳下添一也字賁亨小利有攸往利下添一貞字

其先誤而後攺者略例筌誤作荃愈誤作諭二無誤作無皆卽其誤攺之

其標題周易系辭上第七周易系辭第八周易說卦第九皆八分書而周易序卦第十周易雜卦第十一皆正書𨿽依古注附於第九之內以正書爲別終似未妥尙書乃祖乃父丕乃告我髙後曰作丕刑於朕孫乃父誤作先父孫上多一子字臣下罔攸稟令令誤作命若藥弗瞑藥誤作樂王乃狥師而誓狥誤作循乃汝世讐世誤作誓太保乃以庶敫攻位於洛汭攻誤作公用端命於上帝於誤作予

其與今文不同而兩通者敢對揚天子之休命無之字

其旁注者予有亂臣十人臣字旁注惟婦言是用是字旁注釋箕子囚封比干墓式商容閭幹下容下各添一之字

詩昔育恐育鞠鞠誤作鞫小戎序國人則矜其車甲甲誤作田舒懮受兮懮誤作憂予尾翛翛翛誤作修戎車旣飭飭誤作飾鞠爲茂艸鞠誤作鞫以祈黃耉祈誤作祁涼曰不可涼誤作諒鞠哉庶正鞠人忮慝鞠皆誤作鞫無此疆爾界界誤作介侯疆侯理疆誤作彊

其與今文不同而兩通者雝雝鳴雁雝作雍之死矢靡他他作它不知我者謂我士也驕作不我知二章同和鸞雝雝雝作雍何人斯序故蘇公作是詩以絕之也以作而維塵雝兮雝作雍旣匡旣敇敇作勅其政不獲政従鄭箋作正尙不愧於屋漏愧作媿於彼西雝肅雝和鳴有來雝雝雝皆作雍屢丰年屢作婁

其旁注者女𨿽湛樂從樂下添一克字自今以始歲其有下添一年字曰商是常商下添一王字其先誤而後攺者抱衾與裯裯誤作稠不瑕有害瑕誤作遐鱣鮪發發發誤作撥噂沓背憎噂誤作蹲如彼遡風遡誤作愬駉駉牡馬牡皆作牧皆卽其誤攺之云何其旴脫其字添

周禮女史八人史誤作使太宰三曰郊甸之賦郊誤作邦內饗豕盲視而交睫豕誤作施典枲掌布緦縷紵之麻艸之物緦誤作絲牛人軍事共其犒牛犒誤作槁司市市司帥賈師而従賈誤作胥肆長掌其戒令令誤作禁鞮鞻氏府一人一誤作八鬯人禜門用瓢賫用誤作明司幾筵設筦筵紛純筵誤作席大司樂大防防誤作磬王大食三侑侑誤作宥大帥令奏鼔鼔誤作瞽大祝四曰禜禜誤作榮司常家各象其號象誤作相凡以神仕者仕誤作士小子史二人二誤作一大司馬旗居卒間居誤作車

考工記妢胡之笴笴誤作笱矢人前弱則俛俛誤作勉

其與今文不同而兩通者醫師疕瘍者疕上多一有字野廬氏有相翔者誅之誅上多一則字邦之大師大上多一有字庭氏以救日之弓與救月之矢射之射上多一夜字

儀禮士冠禮防柶興防誤作建鄕射禮司射適堂西袒決袒誤作祖福髤橫而奉之奉誤作拳大夫與士射袒纁繻纁誤作燻燕禮右祭脯醢脯誤作酺大射儀賓升成拜拜誤作敗坐授瑟乃降授誤作

受聘禮賓旣將公事復見訝以其摯訝誤作之公食大夫禮陳鼎於碑南南面西上脫一南字覲禮天子賜捨曰伯父脫曰字士喪禮祭服不倒倒誤作到少牢饋食禮如筮日之儀儀誤作禮主婦被賜衣

侈袂移誤作移下同祝延屍延誤作筵有司徹二手執挑七枋挑誤作桃主婦洗爵於房中脫爵字主婦北面答拜受爵屍降筵受主婦爵以降誤作受屍爵主人降洗爵爵誤作觶下主人實爵並同主人拜受爵屍拜送脫爵字

其與今文不同而兩通者鄕射禮適左介中亦如之亦作皆燕禮小臣又請媵爵者二大夫螣爵如初大夫下更有大夫二字

禮記禦刪定月令在曲禮之前月令人乃遷徙徙誤作徒其器閎以奄奄誤作掩檀弓上周公蓋祔祔誤作附王制示弗故生也示誤作亦禮器饗帝於郊而風雨節寒暑時脫節字學記燕辟廢其學辟誤作譬喪大記甥子出寢門外脫外字子大夫公子眾士食粥脫眾士二字祭義父母愛之喜而弗忘喜誤作嘉哀公問如此則國家順矣脫則字坊記民猶薄於孝而厚於慈猶下多一有字中庸待其人而後行而誤作然君子之所不可及者脫之字緇衣有國家者章善惡脫家字儒行愼靜而尙寛脫而字大學人之其所親愛而辟焉五辟字皆誤作譬若有一个臣个誤作介

其與今文不同而兩通者檀弓上有亡惡乎齊亡作無歲一漆之一作壹樂記非聽其鑑鏘而已也鏘作鎗雜記上客立於門西於作於雜記下泄柳之母死泄作世喪大記命婦汜拜眾賓於堂上於作於主人先俟於門外於作於中庸可一言而盡也一作壹問喪祭之宗廟以鬼享之享作饗大學堯舜帥天下以仁二帥字皆作率昏義祖廟旣毀教於宗室於作於射義是以君臣以作故

其先誤而後攺者學記教人不盡其材材誤作才故人不耐無樂耐誤作能皆卽其誤攺之

春秋左傳隠元年且告之悔且誤作具五年僖伯稱疾不從疾誤作侯十年伐戴戴誤作載桓二年故封桓叔於曲沃故誤作政六年楚之羸羸誤作嬴以類命爲象類誤作徳閔二年從曰撫軍軍誤作

國僖三年公子友如齊涖盟涖誤作泣四年拜胙於公脫胙字姫寘諸宮六日宮誤作公公殺其傅杜原欵傅誤作傳七年弗可攺也已攺誤作故十四年公怒止之止誤作上十五年輅秦伯輅誤作轄使郤乞告瑕呂飴甥且召之且誤作國二十五年

昏而傅焉傅誤作傳二十七年責無禮也責誤作靑郤縠可縠誤作谷三十一年晉新得諸侯新誤作

親東傅於齊傅誤作傳三十三年入險而脫入誤作人爲從者之淹淹誤作流文元年王使毛伯衛來錫公命錫誤作賜享江��誤作芊二年廢六關關誤作闕七年寘文公子焉焉誤作曰十二年太子以夫種與郕邽來奔邽誤作封宣二年晉趙盾弒其君夷臯弒誤作殺三年晉侯伐鄭及郔郔誤作延商紂暴虐紂誤作討十四年秋公如齊秋誤作利六年離卦誤畫作同人八年殺諸絳市絳誤作終十二年晉師在敖鄗之間師誤作帥十五年吾獲

狄土土誤作士十七年盟於捲捲誤作巷郤子其或者欲已亂於齊乎乎誤作平十八年凡自虐其君曰弒虐上多一內字成二年及齊師戰於新築師誤作侯且辟左右且誤作旦七年尋虫牢之盟虫誤作蠱十七年楚公子櫜師襲舒庸櫜誤作橐襄十年子蟜曰蟜誤作嬌今伐其師今誤作令十四年士鞅反反誤作及十七年苟過華臣之門必騁騁誤作聘十九年而視不可含含誤作捨所不嗣事於齊者事誤作是天子令徳天誤作夫二十一年欒盈過於周過上多奔楚二字二十三年邾畀我來奔畀誤作卑二十五年先夫當之矣夫誤作天井堙木刋堙誤作煙賦車兵徒卒甲楯之數卒誤作兵二十七年父子死余矣余誤作余免余復攻寧氏余誤作餘二十八年重兵之盟未可忘也忘誤作志使析歸父告晏平仲晏誤作宴文子使召之召誤作君慶氏之馬善驚馬誤作焉武王有亂臣十人脫臣

字三十年蔡景侯爲太子般娶於楚娶誤作聚單公子愆期期誤作旗駟帶追之駟誤作四昭元年今武猶是心也今誤作令二年齊使上大夫送之送誤作逆二年少姜有寵而死姜誤作齊知而復從復誤作弗四年恃險與馬馬誤作焉五年娶於子尾氏娶誤作聚君若驩焉好逆使臣若誤作苦九年無囿猶可囿誤作宥十三年隠太子之子廬歸於蔡廬誤作盧十四年楚子使然丹簡上國之兵於宗丘宗誤作宋二十年餘不忍其訽訽誤作詢取人於萑苻之澤苻誤作符二十一年心是以感憤感實生疾感誤作咸二十二年士平出奔楚士誤作氏邊邛爲大司徒邛誤作印二十五年季公鳥生申申誤作甲二十七年入於堀室堀誤作定元年榮駕鵞駕誤作駕三年及邾子盟於防防誤作技八年子姑使混代子代誤作伐十年駟赤謂侯犯曰赤誤作亦哀四年盜殺蔡侯申殺誤作弒蔡昭侯將如吳蔡誤作葬十六年與晉人謀襲鄭晉誤作爲二十三年有不腆先人之產馬馬誤作焉二十六年四方其訓之訓誤作順

其與今文不同而兩通者宣二年以視諸朝視作示哀十六年此事克則爲卿事下有也字

其續添者昭二十二年辛丑伐京毀其西南下添子朝奔郊四字

春秋公羊傳隠元年何以名字也字上多一不字二年婦人謂嫁曰歸嫁誤作稼三年曷爲或言崩或言薨脫上一或字生毋相見死毋相哭毋字並誤作母死毋誤作毋死六年吾與鄭人末有成也末誤作未下同十年宋人蔡人衛人伐載載誤作戴桓二年曰有有則此何以書脫一有字隠賢而桓賊也賊誤作賤莊十九年此其言遂何脫其字二十五年求乎陰之道也陰誤作隠三十二年狄伐邢邢誤作刑僖四年南夷與北狄交誤作北夷六年此其言圍何圍下多一者字二十六年乞師者何脫師字三十年歸惡乎元咺也乎誤作於三十三年百里子與蹇叔子百誤作伯文四年其謂之逆婦姜於齊何何誤作河宣十五年然後歸爾爾誤作耳成十五年成公幼防誤作憂臧宣叔者相也叔誤作公襄十四年邾婁人於戚脫人字十七年春王二月二誤作三十九年爲其驕蹇爲誤作或二十九年許人子者必使子也人下脫子字昭九年其言陳火何脫陳字定元年立煬宮誤作公四年而憂中國而誤作其哀四年盜殺蔡侯申殺誤作弒六年齊國夏及髙張來奔髙上多一齊字十四年顏淵死子曰子上多一孔字

其與今文不同而兩通者隠四年隠公曰否作隠曰吾否桓六年簡平徒也徒作馬淫乎蔡乎作於十一年蔡仲者何鄭相也相上有之字文六年何以謂之天無是月非常月也是月下更有是月二字宣六年此非弒君而何而誤作如十年未絕於我也於作於十二年是以君子篤於禮而薄於利下於作於成二年得一貶焉爾一作壹襄十二年春王正月

正作三二十九年爾殺吾君殺作弒三十一年於是負孝公之周愬天子愬作訴十四年有麏而角者麏作麕

其先誤而後攺者桓二年此其目言之何目誤作月閔元年盍弒之矣使弒子般弒並誤作殺僖十三

年葬陳宣公宣誤作桓成二年及齊侯戰於鞌侯誤作師昭二十五年慶子免君於大難矣脫矣字皆卽其誤攺之

春秋谷梁傳隠元年父者何傅也傅誤作傳四年弒而代之也代誤作伐九年所俠也俠誤作挾莊七年則是雨說也雨誤作兩下同僖五年天子世子世天下也誤作士子二十二年春秋三十有四戰脫有字二十八年晉侯齊師宋師秦師誤作齊侯文二年內大夫可以防外諸侯脫外字三年王子虎卒誤作壬子宣八年以譏乎宣也譏誤作饑襄元年晉侯使荀防來聘防誤作嬰二年三年同三年諸侯始失正矣正誤作王六年立異姓以涖祭祀立上多一非字哀元年此該之變而道之也該誤作郊六者入者內弗受也弗誤作不下同

其與今文不同而兩通者僖十七年桓公嘗有存亡繼絕之功脫公字文六年處父主境上事事上多一之字成五年率羣臣而哭之前作率後作帥

其先誤而後攺者甚多不具載

論語賜也爾愛其羊爾誤作女不知其仁仁誤作人子使漆雕開仕雕誤作雕再斯可矣斯誤作思三人行三上多一我字必有我師焉有誤作得

冉有子貢侃侃如也有誤作子告夫三子三上多一二字可與言而不與之言脫之字稱諸異邦曰寡小君諸誤作謂何徳之衰下多也字

其與今文不同而両通者女得人焉爾乎爾作耳人潔已以進潔誤作絜

其先脫而後添注者陽貨篇子曰巧言令色鮮矣仁爾雅替戾底廢誤作底厎翿纛也翿誤作翢皇華也誤作華皇赫兮咺兮咺誤作烜是刈是濩濩誤作獲木謂之虡木誤作本何鼓謂之牽牛何誤作河澤烏蘾蘾誤作薞莩蔴母莩誤作茡檴橐含檴誤作攫柷州木柷誤作祝魚尾謂之丙尾上添一之字燕白脰鳥鳥誤作烏楊鳥白鷢楊鳥誤作鸉鳶鳥醜鳥誤作烏鳥鵲醜鳥誤作烏大誤作大麕

凡經中虎字皆缺末筆作��������字皆同避太祖諱淵字皆缺筆作�婣亦作�避祖諱世字皆缺筆作丗泄作泄紲作絏棄作棄勩作�葉作�防�����皆攺従云

民字皆缺筆作�氓作甿岷作防汦昏緍碈痻��皆攺従氏避太宗諱亨字皆作�避肅宗諱豫字皆缺筆作�避代宗諱適字皆缺筆作適避徳宗諱誦字皆缺筆作�避順宗諱純字皆缺筆作�避憲宗諱恆字皆缺筆作避穆宗諱湛字皆缺筆作�葚作�椹作�避敬宗諱乃若髙宗諱治中宗諱顯睿宗諱旦宗諱隆基文宗諱涵皆不缺筆者禮天子事七廟自肅宗至敬七廟而髙祖太宗創業之君不祧者也宗以上則祧廟也故不諱文宗則今上也古者卒哭乃諱故生不諱左傳文公宣公卷字更濫惡而成城字皆缺末筆谷梁襄昭定哀四公捲儀禮士昬禮皆然此爲朱梁所補刻考之宋劉從乂黎持二記但言韓建劉鄩移石而不言補刻【宋建隆三年劉從乂修文宣王廟記言天祐甲子歲太尉許國公爲居守移太學並石經於此甲子歲昭宗遷雒之年許國公者韓建也元祐五年黎持新移石經記則云舊在務本坊自天祐中韓建築新城而石經委棄於野至朱梁時劉鄩守長安從幕吏尹玉羽之請輦入城中寘於此地卽唐尙書省之西隅也今龍圖呂公領漕陜右以其處窪下命徙寘於府學之北墉而建亭焉二說不同朱彛尊曰尹玉羽者京兆長安人以孝行聞劉鄩辟爲保大軍節度推官歷雍汴滑兗従事仕後唐至光祿少卿晉髙祖召之辭以老退歸關中嘗著自然經五卷武庫集五十卷其事散見於冊府元惜歐陽子不爲之立傳而其書遂亦不傳之於世也】然成字缺筆其爲梁諱無疑昔人固未嘗徧讀而博考也詳見鎭東軍墻隍廟記下

五經文字三卷凡一百六十部三千二百三十五字大歷十一年國子司業張參以說文字林兼采漢石經著爲定體按劉禹錫國學新修五經壁記曰大歷中名儒張防爲國子司業始詳定五經書於論堂東西廂之壁辧齊魯之音取其宜考古今之文取其正繇是諸生之師心曲學偏聽臆說咸束而歸於大同積六十載崩剝污蔑冺然不鮮今天子尙文章尊典籍國學上言遽賜千萬時祭酒皞博士公肅遂以羨贏再新壁書懲前土塗不克以壽乃折堅木負牗而比之其制如版牘而髙廣其平如粉澤而潔滑背施陰關使眾如一附離之際無迹而尋堂皇靚深兩屋相照申命國子能通書法者分章揆日懸其業而繕寫焉此文當作於太和年間自土塗而木版自木版而石壁凡三易矣乃今石刻其末曰乾符三年孫毛詩博士自牧以家本重校勘定七月十八日書刻字人魚宗防其字別體與朱梁所刻相類而本文不然當是開成中所刻其中有磨攺數字者意自牧所爲也

九經字樣一卷凡七十六部四百二十一字國子監奏覆定石經字體官翰林待詔度度狀準太和七年十二月二十五日勅覆定九經字體者今所詳覆多依司業張防五經文字爲準其舊字樣歲月將久畫參差傳寫相承漸致乖誤今並依字書防詳攺正諸經之中別有疑闕舊字樣未載者古今體異變不同如總據說文卽古體驚俗若依近代文字或傳寫乖訛今與校勘官同商較是非取其適中纂錄爲新加九經字樣一卷請附於五經字樣之末奉勑宜依開成二年八月十二日中書門下牒

蜀石經

後蜀主本紀

吳任臣十國春秋

廣政十四年詔勒諸經於石祕書郎張紹文寫毛詩儀禮禮記祕書省校書郎孫明古寫周禮國子博士孫逢吉寫周易校書郎周徳政寫尙書簡州平泉令張徳昭寫爾雅字皆精謹

母昭裔傳

母昭裔河中龍門人後主時拜左僕射同中書門下平章事性好藏書酷嗜古文精經術嘗按雍都舊本九經命張徳昭等書之刻石於成都學宮蜀土自唐末以來學校廢絕昭裔出私財營立黌宮且請後主鏤板印九經由是文學須盛

成都府學石經堂圖籍記

席益

蜀儒文章冠天下其學校之盛漢稱石室禮殿近世則石壁九經今皆存焉自考景帝時太守文翁始作石室至東漢興平元年太守髙昳作周公禮殿於石室東圖畫邃古以來君臣聖賢然亦有魏晉名流以故世傳西晉太康中刺史張收始畫非也殿有畫自髙昳始迨收嘗增益之今壁間又有東晉人士蓋收之後繼有畫者不知誰氏也齊永明十年刺史劉悛益以禮家器服制度僞蜀廣政七年其相母昭裔按雍都舊本九經命平泉令張徳昭書而刻諸石本朝因禮殿以祀孔子爲宮其旁置學宮弟子講習傳授故蜀帥尙書右丞胡公宗愈作堂於殿之東西隅以貯石經益之先人鎭蜀奏秩文翁髙昳於祀典又請樂工於朝教士以雅聲而後頖宮之禮樂文物粹然近古自國家三雍之外無與比者鄕者中州陸沈惟蜀賴天子神聖威武得保生聚邑屋而吏視軍賦爲急春秋釋奠守者不親行勅下吏攝事以故風雨鳥鼠之虞不至黌捨蓋自東漢興平元年歲在甲戌始作禮殿逮我宋紹興六年丙辰歷年六百七十有三其間僞蜀刻石經之歲是爲晉開運甲辰至是一百九十三年矣益實受命盡防全蜀兼行太守事玆歲八月陬日在丁羣文學藏儀吏以不圯板築之功𨿽垂軒皇之衣裳舞有虞之干羽自當功成於理外如其不然則伏湛行鄕射於東京徵伐之間王導興學校於江左艸創之始是眞迂濶矣或者聞此而猶未諭吾將賦子衿之三章悲原氏之將落也尙友君子者如此心哉紹興七年記

石經始末記

範成大

石經已載前記晁子正作考異而爲之序考異之作大抵以監本參校互有得失其間顚倒缺訛所當辧正然古今字畫𨿽小不同而實通耳考異並序凡二十一碑具在石經堂中子正之序曰鴻都石經自遷徙鄴雍遂茫昧於人間至唐太和中復刋十二經立石國學而長興中詔國子博士田敏與其僚校諸經鏤之板故今世六經之傳獨此二本爾按趙淸獻公成都記僞蜀相母昭裔捐俸金取九經琢石於學宮而或又雲母昭裔依太和舊本令張徳釗書國朝皇祐中田元均補刻公羊髙谷梁赤二傳然後十二經始全至宣和間席文獻又刻孟軻書參焉今攻之僞相實母昭裔也考經論語爾雅廣政甲辰歲張徳釗書周易辛亥歲楊鈞遜逢吉書尙書周徳正書周禮孫朋古書毛詩禮記儀禮張紹文書左氏傳不志何人書而詳觀其字畫亦必爲蜀人所書然則蜀之立石蓋十經其書者不獨徳釗而能盡用太和本固已可嘉凡歷八年其石千餘昭裔獨辧之尢偉然也公武異時守三榮討國子監所模長興板本讀之其差誤蓋多矣昔議者謂太和石本授寫非精時人弗之許而世以長興板本爲便國初遂頒布天下收向日民間寫本不用然有訛舛無由防校判知其謬猶以爲官旣刋定難於獨攺由是而觀石經固脫錯而監本亦難盡從公武至少城寒暑一再易節暇日因命學宮讐校之石本周易說卦幹健也以下爲韓康伯注略例有邢璹注禮記月令從唐李林甫攺定者監本皆不取外周易經文不同者五科尙書十科毛詩四十七科周禮四十二科儀禮三十一科禮記三十二科春秋左氏傳四十六科公羊傳二十一科谷梁傳一十三科孝經四科論語八科爾雅五科孟子二十七科其傳注不同者尢多不可勝記獨計經文三百二科迹其文理𨿽石本多誤然如尙書禹貢篇云夢工作乂毛詩日月篇以至困窮而作是詩也左氏傳昭公十七年六物之占在宋衛陳鄭乎論語述其篇舉一隅而示之衛靈公篇敬其事而後食其祿之類未知孰是先儒有攺尙書無頗爲無陂攺春秋郭公爲郭郭者世皆譏之此不敢決之以臆姑酌存之亦鐫諸樂石附於經後不誣將來必有能考而正之者焉子正又刻古文尙書於堂而爲之序曰自秦更先代法制以來凡曰古者後世寥乎無聞書契之作固始於伏羲然變狀百出而不彼之若者亦已多矣尙書一經獨有古文在豈非得於壁間以聖人舊藏而天地亦有所防不忍使之絕晦中間𨿽遭漢巫蠱唐天保之害終不能滅蝕今猶行於人間者豈無謂耶況孔氏謂尙書以其上古之書也當時科斗旣不復見其爲古定此實一耳𨿽然聖人遠矣而文字間可以槪想則古書之傳不爲浪設予邸少城作石經考異之餘因得此古文全編於學宮乃延士張�仿呂氏所鏤本再刻諸石是不徒文字足以貽世若二典曰若粵樂之類學者可不知歟嗚呼信而好古學於古訓乃有獲蓋前牒所令方將配孝經周易經文之古者同附於石經之列以故弗克第述一二以示後之好識奇字者安知世無揚子云時乾道庚寅仲夏望日序

石經周易

周易略例共十三卷

晁公武讀書志

此僞蜀廣政辛亥孫逢吉書廣政孟昶年號也說卦幹健也以下有韓康伯注略例有邢璹注此與國子監本不同者以蜀印本較邢璹注略例不同者又百餘字其意義似石經誤以無他本訂正姑兩存焉

按辛亥廣政十三年也當周太祖廣順元年

石經尙書十三卷

此僞蜀周徳眞書經文祥字皆缺其畫亦缺民字之類蓋孟氏未判唐時所刻也以監本較之禹貢云土夢作乂倒上夢字盤庚若网在綱皆作网字沈括筆談曰云土夢作乂太宗時得古本因攺正以网爲綱未知孰是按蜀中石經皆廣政中所刻晁氏旣知易經刻於廣政何言書經刻於孟氏未判時耶豈知祥自諱其名子昶反不當諱父名耶宋史田敏傳言唐明宗命敏較刻五經敏私智自用攺若网在綱爲綱在綱則蜀中所刻固用田氏監本也

石經毛詩二十卷

此僞蜀張紹文書與禮記同時刻石

石經周禮十二卷

此僞蜀孫朋古書以監本是正其注或羨或脫或不同至千數

石經禮記二十卷

此僞蜀張紹文所書不載年月經文不缺唐諱當是孟知祥僭位之後也首之以月令題云禦刪定蓋明皇也林甫等注蓋李林甫也其餘篇第仍舊議者謂經禮三百典禮三千毋不敬一言足以蔽之故先儒以爲首孝明肆情變亂甚無謂也

石經左氏傳三十卷

此不題所書人姓氏亦無年月按文不缺唐諱而缺祥字當是孟知祥僭位後刻石也

石經論語十卷

右僞蜀張徳鈞書缺唐諱立石當在孟知祥未叛之前其文脫兩字誤一字述而第七舉一隅下有而示之三字三人行必有我師焉上又有我字衛靈公第十五敬其事而後其食作後其祿與李鶚本不同者此也宋石經

宋史趙克繼傳

趙克繼秦王廷美曽孫善楷書尢工篆仁宗時詔與朝士分石經仕至定武軍節度觀察畱後謚章靖

宋史謝飶傳

謝飶字不疑丹陽人舉進士爲上元主簿防國子監立石經以飶善召爲直講終龍圖閣學士

宣和書譜章友直傳

章友直字伯益閩人工玉箸篆法嘉祐中與楊南仲篆石刻於國子監時人稱之

宋史藝文志

楊南仲石經七十五卷

金史劉彥宗傳

天防中大舉侵宋劉彥宗謂宗翰【尼堪】宗望【幹裏雅布】曰昔蕭何入關秋毫無犯惟収圖籍遼太宗入汴載路車法服石經以歸皆令則也二帥納之

按宋大石經不大彰於世或疑其未必成書然考趙克繼謝飶章友直諸傳明載其事而藝文志又言楊南仲石經七十五卷則此書業已告竣何當時稱述者寥寥耶觀金史劉彥說二帥語意者此石經果爲金人攜去耶夫唐之石經時譏其蕪累而至今猶存宋之石經出諸明人之手必有可觀而反不獲傳於世豈不深可惜哉唐石經止楷書一體其石刻在今西安府學宋石經集當時善篆者分書必用篆二體乃後人皆不獲見而金人亦鮮有言及者豈此刻遭汴京之覆竟毀壊無餘耶

又按漢魏石經俱在洛陽其後由洛陽遷鄴下由鄴下遷長安無在汴梁者況至唐時損壊已盡安得石晉時尙在若唐之石經刻在長安至今完好亦未始移至汴不知徳光所移者何物也豈彥宗但得之傳聞未嘗實有其事耶或所載者乃他石刻而非石經耶且汴梁之建都始自朱梁有國日淺唐滅梁徙都於洛晉篡唐復都於汴僅十二年而亡汴原非帝王舊都而石經實在其地則彥宗之說二帥千古美談其事猶在疑似之間也

石經公羊傳十二卷

晁公武讀書志

皇朝田況皇祐初知成都日刻石國史藝文志云僞蜀刻立五經備注傳爲世所稱以此觀之不應無公谷豈初有之後散毀耶

石經谷梁傳十二卷

此傳後不載年月及所書人姓氏按文不缺唐及僞蜀諱而缺字以故知刻石當在眞宗之後意者亦是田況也

石經孟子十四卷

皇朝席旦宣和中知成都刋石寘於學宮云僞蜀時刻六經於石而獨無孟子經爲未備夫經大成於孔子豈有闕耶其論旣謬又多誤字如以嚬顣爲類不可勝記

元史申屠致遠傳

世祖至元中爲杭州總管府推官西僧楊璉眞伽作浮屠於宋故宮欲取髙宗所書九經石刻以築基致遠力拒之乃止

續通鑑綱目

至元二十五年二月毀宋故宮爲佛寺蓋從僧格及嘉木揚喇勒智言凡宋宮殿郊廟悉毀爲寺復欲取宋髙宗所傳九經石經爲浮屠基推官申屠致遠力拒止之【薛應旂續資治通鑑王宗沐宋元通鑑並同】

杭州府誌

藝文志金石刻類石經宋髙宗禦書雜誌髙宗嘗禦書六經賜國子監又以石本賜諸州學校翰墨稍倦卽命吳憲續書人莫能辧

石經唐明皇孝經注一卷

陳振孫書錄解題

此今世所行本始刻石太學禦八分書末有祭酒李齊古所上表及答詔具宰相銜名實天寶四載號爲石臺孝經乾道中蔡洗知鎭江以其本授教授沈必豫熊克使刻石學宮云

石刻佛經記【附

天保二年】

朱彛尊

太原縣之西五里有山曰風峪風峪之口風穴在焉相傳神至則穴中肅然有聲風之所從出也愚者捧土塞穴建石佛於內環列所刻佛經凡石柱一百二十有六積歲旣久虺蠍居之𨿽好防者勿敢入焉丙午三月予至其地率土人燎薪以入審視書法非近代所及徘徊久之惜皆掩其三面而未獲縱觀其全也由唐以前書卷必事傳寫甚者編韋續竹截蒲緝柳而浮屠之言亦惟山花貝葉綴集成文學者於時窮年筆札不能聚其百一難矣石經肇自蔡邕歲久淪缺至唐鄭覃周墀復勒於京兆後唐長興中始更傳寫爲雕印捨至難而就至易由是書籍日以盛顧世之學者忽其易反或束而不觀何歟豈其所謂日盛者乃其所以衰歟北朝之君臣崇奉釋氏故石刻經像在處多有予友太原傅山行平定山中誤墜巖谷見洞口石經林列與風峪等皆北齊天保間字而房山石經刻之自隋甚矣其法之蕃熾也今佛宮所棲少者百人多至數千然通其防者率以語言文字爲無用見講說佛經往往鄙置不屑嗚呼佛之說𨿽戾於聖人之言要皆彼國中之先生長者也旣用其法棄其先生長者之言果何如哉九經之文存西安府學儒者𨿽不盡觀而得之者咸知愛惜至風峪所藏其徒𨿽繁莫不顧焉者矣是則釋氏之無人不尢甚於吾道之衰也夫傅山聞之曰然遂書以爲記

板刻之始【附】

後唐明宗長興中詔國子博士田敏與其僚較諸經鏤之板

晁公武石經考異

子嘗討國子監所模長興板本讀之其差謬蓋多矣昔記者謂太和石經授書非精時人弗之許世以長興板本爲便國初遂頒布天下収向日民間寫本不用然有舛訛無由參較判知其謬猶以爲官旣判定難於獨攺由是而觀石經固脫錯而本亦難盡從也

宋史田敏傳

田敏鄒平人後唐天成中官屯田員外郎兼太常博士奉詔與馬鎬等同校九經歷仕周晉漢周至少博工部尙書致仕卒於宋開寶四年敏初仕湖南路出荊渚以印本經書遺髙従誨従誨謝曰祭酒所遺書僕但能讀孝經耳敏曰讀書不必多十八章足矣因舉諸侯章諷之從誨大慙敏𨿽讀於經學亦好穿鑿所校九經頗以獨見自任如攺尙書盤庚若网在綱爲若綱在綱爾雅椵木槿注曰日及攺爲面及如此類甚眾世頗非之

趙明誠石經錄

後唐汾陽王眞堂記李鶚書鶚五代時仕爲國子丞九經印板多其所書前輩頗貴重之餘後得此記其筆法蓋出歐陽率更然窘於法度而韻不能髙非名筆也

陳振孫書錄解題

五經字樣一卷唐沔王友翰林待制唐度撰以補張參之缺者予昔宰南城出謁有持故紙粥於道右乃古京本五代開運丙午所刻也【晉出帝開運三年】遂爲家藏書籍之最古者

宋史藝文志

周顯徳中始有經籍板刻學者無筆札之勞獲睹古人全書

十國春秋母昭裔傳

母昭裔仕後蜀爲左僕射同平章事性嗜藏書精經術常按雍都舊本九經命張徳釗書之刻石於成都學宮蜀土自唐末以來學政廢絕昭裔出私財營學宮立黌捨請後主鏤板印九經由是文學復盛又令門人句中正孫逢吉書文選初學記白氏六帖刻板行之後蜀平子守素齋至中朝諸書遂大彰於世【五代史補云昭裔微賤時借文選於友人其人有難色昭裔遂憤曰異日若貴當鏤板行之後果踐其言】

按五經之鏤板宋史謂始於周顯徳不知唐長興晉開運已先有之世言馮道始鏤板官鬻於市蓋射利也其射利未可知而創始之功實被於萬世獨怪秦漢以來其文字已知刻石何故不知鏤板然自鏤板之後書籍日多人以其得之易也反置之不觀而淫詞蕪說不可傳世者亦率災我梨棗此又板刻之害也

石經考卷下

