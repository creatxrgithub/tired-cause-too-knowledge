直齋書錄

解題﹟提要《直齋書錄解題》二十二卷﹐宋陳振孫撰。振孫字伯玉﹐號直齋﹐安吉人。厲鶚《宋詩紀事》﹐稱其端平中仕爲浙西提舉﹐攺知嘉興府。考周密《癸辛雜識》「莆田陽氏子婦」一條﹐稱陳伯玉振孫﹐時以倅攝郡。又「陳周士」一條﹐稱周士﹐直齋侍郎振孫之長子。則振孫始仕州郡﹐終官侍郎﹐不止浙江提舉﹐鶚蓋考之未詳也。《癸辛雜識》又稱﹕「近年惟直齋陳氏書最多﹐蓋嘗仕於莆﹐傳錄夾漈鄭氏﹑方氏﹑林氏﹑吳氏舊書至五萬一千一百八十餘卷﹐且仿《讀書志》作解題﹐極其精詳」云云。則振孫此書﹐在宋末已爲世所重矣。其例以歷代典籍分爲五十三類﹐各詳其卷帙多少﹐撰人名氏﹐而品題其得失﹐故曰「解題」。𨿽不標經史子集之目﹐而核其所列﹐經之類凡十﹐史之類凡十六﹐子之類凡二十﹐集之類凡七﹐實仍不外乎四部之說也。馬端臨《經籍考》惟據此書及《讀書志》成編。然《讀書志》今有刻本﹐而此書久佚﹐僅《永樂大典》尙載其完帙。惟當時編輯潦艸﹐訛脫宏多﹐又卷帙割裂﹐全失其舊﹐謹詳加校訂﹐定爲二十二卷。方今聖天子稽古右文﹐蒐羅遺籍﹐列於四庫之中者﹐浩如煙海。此區區一家之書﹐誠不足以當萬一。然古書之不傳於今者﹐得藉是以求其崖略﹔其傳於今者﹐得藉是以辧其眞僞﹐核其異同。亦考証之所必資﹐不可廢也。原本間於解題之後附以隨齋批注。隨齋不知何許人。然補闕拾遺﹐於本書頗有所裨﹐今亦仍其舊焉。

直齋書錄解題﹟卷一○易類

△《周易注》六卷﹑《略例》一卷﹑《系辭注》三卷

魏尙書郎山陽王弼輔嗣注上﹑下《經》﹐撰《略例》。晉太常潁川韓康伯注《系辭》《說》《序》《雜卦》。自漢以來﹐言《易》者多溺於象占之學﹐至弼始一切掃去﹐暢以義理。於是天下後世宗之﹐余家盡廢。然王弼好老氏﹐魏﹑晉談玄﹐自弼輩倡之。《易》有聖人之道四焉﹐去三存一﹐於道闕矣。況其所謂辭者﹐又雜以異端之說乎﹗範寧謂其罪深於桀﹑紂﹐誠有以也。弼父業長緒﹐本王粲族兄凱之子﹐粲二子坐事誅﹐文帝以業嗣粲。弼死時年二十餘。

△《古易》十二卷

出翰林學士睢陽王洙原叔家。上﹑下《經》惟載《爻辭》﹐外《卦辭》一﹑《彖辭》二﹑《大象》三﹑《小象》四﹑《文言》五﹑上《系》六﹑下《系》七﹑《說卦》八﹑《序卦》九﹑《雜卦》十。葉石林以爲此卽《藝文志》所謂《古易》十二篇者也。案《隋唐志》皆無《古易》之目﹐當亦是後人依仿錄之爾。

△《周易古經》十二卷

丞相汲郡呂大防微仲所錄上﹑下《經》﹐並錄《爻辭》《彖》《象》﹐隨《經》分上下﹐共爲六卷﹐上﹑下《系辭》二卷﹐《文言》《說》《序》《雜卦》各一卷。

△《古周易》八卷

中書舍人淸丰晁說之以道所錄《卦爻》一﹑《彖》二﹑《象》三﹑《文言》四﹑《系辭》五﹑《說卦》六﹑《序卦》七﹑《雜卦》八。其說曰﹕以《彖》《象》《文言》雜入卦中自費氏始。孔穎達又謂輔嗣之意﹐《象》本釋《經》﹐宜相附近﹐分爻之《象辭》﹐各附逐爻。則費氏初變古制時﹐猶若今《乾》《坤》二卦各存舊本歟﹖古經始變於費氏﹐而卒大亂於王弼﹐柰何后之儒者﹐尢而效之。杜預分《左氏傳》於《經》﹐宋衷﹑範望散《太玄測》《贊》於八十一首之下﹐是其明比也。揆觀其初﹐乃如《古文尙書》﹐遷﹑固敍傳﹐揚雄《法言》敍篇云爾。卷首列名氏二十餘家﹐文字異同則散見於卦云。

△《古易》十二卷﹑《音訓》二卷

著作郎東萊呂祖謙伯恭所定。篇次與汲郡呂氏同﹐《音訓》則其門人王莘叟筆受。朱晦庵刻之於臨漳﹑會稽﹐益以程氏是正文字及晁氏說。其所著《本義》﹐據此本也。

△《古周易》十二卷

國子錄吳郡吳仁傑斗南所錄。以爻爲《系辭》﹐今之《系辭》爲《說卦》。其言《十翼》﹐謂《彖傳》《象傳》《系辭傳》上﹑下﹐《說卦》上﹑中﹑下﹐《文言》《序卦》《雜卦》﹐並上﹑下《經》爲十二篇。案漢世傳《易》者﹐施﹑孟﹑梁邱﹑京﹑費。費最晚出﹐不得立於學官。其學亡章句﹐惟以《彖》《象》《文言》等解上﹑下《經》。自劉向校中古文《易經》﹐諸家或脫「無咎悔亡」﹐惟費氏與古文同﹐東京名儒馬﹑鄭皆傳之。其後﹐諸家皆廢﹐而費學孤行﹐以至於今。其合《彖》《象》《文言》於《經》﹐蓋自康成﹑輔嗣以來﹐展轉相傳﹐學者遂不識古文本經。甚至今世考官命題﹐或連《彖》《象》《爻辭》爲一﹐對大義者﹐志得而已﹐往往穿鑿傅會﹐而《經》旨破碎極矣。凡此諸家所錄﹐𨿽頗有同異﹐大較《經》自爲《經》《傳》自爲《傳》﹐而於《傳》之中﹐《彖》《象》《文言》﹐亦各不相混。稍復古人之舊﹐均有補於學者﹐宜並存之。又有九江周燔所次﹐附見吳氏書篇末﹐今古文參用﹐視諸本爲無據。又有程迥可久《古易考》十二篇見後。

△《周易正義》十三卷

唐國子祭酒冀州孔穎達仲達撰。序云十四卷﹐《館閣書目》亦云。今本止十三卷。案《五經正義》﹐本唐貞觀中穎達與顏師古等受詔撰《五經義贊》﹐後攺爲《正義》﹐博士馬嘉運駁正其失。永徽二年﹐中書門下於志寧等考正增損﹐書始布下。其實非一手一足之力﹐世但稱「孔疏」爾。其說專釋一家注文爲正。

△《周易釋文》一卷

唐國子博士吳郡陸徳明撰。本名元朗﹐以字行。多援漢﹑魏以前諸家說﹐蓋唐初諸書皆在也。卦首注某宮﹑某世﹐用京房說。

△《歸藏》三卷

晉太尉參軍薛貞注。案《唐志》十三卷﹐司馬膺注。今惟存《初經》《本蓍》《齊母》三篇﹐錯謬不可讀﹐非古全書也。

△《子夏易傳》十卷

案《隋》《唐志》有《卜商傳》二卷﹐殘缺。陸徳明﹑李鼎祚亦時稱引。考《漢志》﹐初無此書。有孫坦者﹐爲《周易析蘊》﹐言此漢杜子夏也﹐未知何據。使其果然﹐何爲不見於《漢志》﹖其爲依托明矣。隋﹑唐時止二卷﹐已殘缺﹐今安得有十卷﹖且其經文﹐《彖》《象》《爻辭》相錯﹐正用王弼本。決非漢世書。以陸徳明所引求之今傳﹐則皆無之﹐豈惟非漢世書﹐亦非隋﹑唐所傳書矣。其文辭淺俚﹐非古人語﹐姑存之以備一家。案晁以道《傳易堂記》曰「古今咸謂子夏受於孔子而爲之傳。然太史公﹑劉向父子﹑班固皆不論著﹐唐劉子玄知其僞矣。書不傳於今﹐今號爲《子夏傳》者﹐《崇文總目》知其爲僞﹐而不知其所作之人﹐予知其爲唐張弧之《易》也。」晁之言云爾。張弧有《王道小疏》五卷﹐見《館閣書目》﹐云唐大理評事﹐亦不詳何時人。

△《京房易傳》三卷﹑《積算雜占條例》一卷

吳郁林太守吳郡陸績公紀注。京氏學廢絕久矣。所謂《章句》者﹐旣不復傳﹐而《占候》之存於世者僅若此﹐較之前志﹐什百之一二耳。今世術士所用世應﹑飛伏﹑遊魂﹑歸魂﹑納甲之說﹐皆出京氏。晁景迂嘗爲京氏學﹐用其傳爲《易》式云。或作四卷﹐而《條例》居其首。又有《參同契》《律曆志》﹐見陰陽家類﹐專言占候。

△《關子明易傳》一卷

後魏河東關朗子明撰。唐趙蕤注。《隋》《唐志》皆不錄。或云阮逸僞作也。

△《周易集解》十卷

唐著作郎李鼎祚集子夏﹑孟喜﹑京房﹑九家﹑《乾鑿度》﹑馬融﹑荀爽﹑鄭康成﹑劉表﹑何晏﹑王弼﹑宋衷﹑虞翻﹑陸績﹑王肅﹑幹寶﹑姚信﹑王廙﹑張璠﹑向秀﹑王凱衝﹑侯果﹑蜀才﹑翟玄﹑韓康伯﹑劉瓛﹑何妥﹑崔憬﹑沈麟士﹑盧氏﹑崔覲﹑孔穎達等諸家﹐凡隋﹑唐以前《易》家諸書逸不傳者﹐賴此猶見其一二﹐而所取於荀﹑虞者尢多。九家者﹐漢淮南王所聘明《易》者九人﹐苟爽嘗爲之集解。陸氏《釋文》所載《說卦》《逸象》﹐本於九家《易》。蜀才﹐範長生也﹐顏之推云。

△《元包》十卷

唐衛元嵩撰。祕書少監武功蘇源明傳﹐四門助教趙郡李江注。其書以八卦爲八篇首﹐而「一世」至「歸魂」各附其下。先《坤》﹐次《乾》﹐次《兌》《艮》《離》《坎》《巽》《震》。《坤》曰太陰﹐《乾》曰太陽﹐餘六子有孟﹑仲﹑少之目﹐每卦之下﹐各爲數語﹐用意僻怪﹐文意險澀﹐不可深曉也。

△《周易啟源》十卷

唐太子左諭徳蔡廣成撰。皆設爲問答之辭。其卷首題徳恆﹑徳言﹑徳庸﹑徳翰問者﹐不知何義也。

△《補闕周易正義略例疏》一卷

唐四門助教邢璹撰。案蜀本《略例》有璹所注﹐止有篇首釋「略例」二字﹐文與此同﹐餘皆不然。此本亦淺近無義理﹐姑存之。

△《周易窮微》一卷

稱王輔嗣。凡爲論五篇。《館閣書目》有王弼《易辧》一卷。其論《彖》﹑論《象》亦類《略例》﹐意卽此書也。又言弼著此書已亡﹐至晉得之﹐王羲之承詔錄藏於祕府﹐世莫得見﹐未知何所據而云。

△《周易物象釋疑》一卷

唐東陽助撰。《唐志》作「東鄕助」﹐《館閣書目》又云守江陵尹。東陽﹑東鄕﹐皆復姓也。其序言隨事義而取象﹐若以龍敍《乾》﹐以馬明《坤》。凡注﹑疏未釋者﹐標出爲此書。

△《周易舉正》三卷

唐蘇州司戶參軍郭京撰。自言得王弼﹑韓康伯手寫眞本﹐正其訛謬﹐凡一百三十五條。如《坤》初六象「履霜﹐陰始凝也」﹐多「堅冰」二字﹔《屯》六三象「以從禽也」﹐闕「何」字﹔《頤》「拂經」﹐當作「拂頤」﹔《坎》卦「習坎」上當有卦名之類﹐皆於義爲長。

△《易傳解說》一卷﹑《微旨》三卷

唐宰相吳郡陸希聲撰。案《唐志》有《易傳》二卷﹐《中興書目》作六卷﹐別出《微旨》三卷。今所謂《解說》者﹐上﹑下《經》共一冊﹐不分卷。有序言著《易傳》十篇﹐七篇以上解《易》義之淵微﹐八篇以下廣《易》道之旁行﹐今第爲六卷﹔又撰《易圖》《指說》《釋變》《微旨》各一卷﹐通爲十卷。其上﹑下《經》蓋第一﹑第二篇

﹐經文一句﹐傳亦一句﹐門人以爲難曉﹐故復爲之解。然則其全書十卷﹐不盡傳矣。家舊惟有《微旨》﹐續得《解說》一編﹐始知其詳。

△《周易口訣義》六卷

河南史之徵撰。不詳何代人﹐《三朝史誌》有其書﹐非唐則五代人也。避諱作「證」字。

△《易證墜簡》二卷

毗陵從事建溪範諤昌撰。天禧中人。序言任職毗陵﹐因事退閒。蓋嘗失官也。又言得於湓浦李處約﹐李得於廬山許堅。其上卷如郭京《舉正》﹐下卷辧《系辭》非孔子命名﹐止可謂之《贊》﹐系今《爻辭》乃可謂之《系辭》。又重定其次序。又有《補注》一篇﹐辧周﹑孔述作﹐與諸儒異﹐爲《乾》《坤》二傳。末有《四辭晷刻圖》一篇。《館閣書目》止一卷。又有《源流圖》一卷﹐言納甲﹑納音者﹐卽此下卷《補注》序中語也。世或言劉牧之學出於諤昌﹐而諤昌之學亦出種放﹐未知信否﹖晁以道﹑邵子文﹑朱子發皆云爾。

△《新注周易》十一卷﹑《卦徳統論》一卷﹑《略例》一卷﹑又《易數鉤隱圖》二卷

太常博士劉牧長民撰﹐黃黎獻爲之序。又爲《略例圖》﹐亦黎獻所序。又有三衢劉敏士刻於浙右庾司者﹐有歐陽公序﹐文淺俚﹐決非公作。其書三卷﹐與前本大同小異。案敏士序稱伯祖屯田郎中臨川先生志其墓﹐今觀志文所述﹐但言學《春秋》於孫復而已。當慶曆時﹐其《易》學盛行﹐不應略無一語及之﹐且黎獻之序稱字長民﹐而志稱字先之﹐其果一人耶﹐抑二人耶﹖

△《刪定易圖論》一卷

直講旴江李覯泰伯撰。蓋刪劉牧《易圖》而存之者三焉。《館閣書目》作六卷﹐十九篇。覯先著《易論》十九篇﹐皆見集中﹐與此自爲二書﹐當是合爲十九也。

△《易補注》十卷﹑又《王劉易辧》一卷

祕書丞宋咸貫之撰。咸嘗撰《易明》﹐凡一百九十三條﹐以正亡誤。及得郭京《舉正》於歐陽公﹐遂參驗爲《補注》。皇祐五年表上之。別有《易訓》﹐未見。《易辧》﹐凡二十篇。劉牧之學﹐大抵求異先儒﹐穿鑿破碎﹐故李﹑宋或刪之﹐或辧之。

△《周易言象外傳》十卷

翰林學士睢陽王洙原叔撰。其序言學《易》於處士趙期。論次舊義﹐附以新說﹐凡十二篇。以王弼《傳》爲「內」﹔摘其異者﹐表而正之﹐故曰「外」云。

△《周易析蘊》二卷

孫坦撰。其首言《子夏傳》辭不甚粹﹐或取《左氏傳》語証之。晚又得十八占﹐稱天子曰「縣官」﹐嘗疑漢杜子夏之學。及讀杜《傳》﹐見引《明夷對策》﹐疑始釋。然坦不知何人﹐《國史誌》及《中興書目》皆不著。

△《易筌》六卷

太常丞建安阮逸天隱撰。每爻各以一古事系之﹐頗多牽合。

△《周易意學》六卷

題齊魯後人陸秉撰。晁氏《讀書志》云﹕秉字端夫﹐舊名東﹐嘗通判蜀州。寶元二年上其書﹐有詔嘉獎。其說多異先儒﹐穿鑿無據。

△《周易口義》十三卷

直講海陵胡瑗翼之撰。新安王炎晦叔嘗問南軒曰「伊川令學者先看王輔嗣﹑胡翼之﹑王介甫三家﹐何也﹖」南軒曰「三家不論互體﹐故云爾。然雜物撰徳﹐具於中爻﹐互體未可廢也。」南軒之說𨿽如此﹐要之﹐程氏專治文義﹐不論象數。三家者﹐文義皆坦明﹐象數殆於掃除略盡﹐非特互體也。

△《周易解義》十卷

直講䢐徠石介守道撰。止解六十四卦﹐亦無大發明。晁景迂嘗謂﹕「守道說﹐孔子作《彖》《象》於六爻之前﹐《小象》系逐爻之下﹐惟《乾》悉屬之於後者﹐讓也。他人尙可責哉﹗」今觀此《解義》言王弼注《易》﹐欲人易見﹐使相附近﹐他卦皆然﹐惟《乾》不同者﹐欲存舊本而已﹐更無他說。不知景迂何以云爾也。案﹕宋咸《補注》首章﹐頗有此意﹐晁殆誤記也耶﹖

△《易童子問》三卷

參政廬陵歐陽永叔撰。設爲問答。其上﹑下卷專言《系辭》《文言》《說卦》而下皆非聖人所作。

△《易意蘊凡例總論》一卷

東海徐庸撰。皇祐中人。凡爲論九篇。《館閣書目》又有《卦變解》﹐未見。

△《周易義類》三卷

稱顧叔思撰﹐未詳何人。序言先儒論說甚眾﹐而其旨未嘗不同﹔卦爻或有不同﹐而辭意未嘗不一。各立標目﹐總而聚之。

△《易解》十四卷

尙書右丞皇甫泌撰。曰《述聞》﹐曰《隱訣》﹐曰《補解》﹐曰《精微》﹐曰《師說》﹐曰《明義》。其學得於常山抱犢山人﹐而莆陽遊中傳之。劉彜﹑錢藻皆爲之序。山人者﹐不知其名氏﹐蓋隱者也。泌嘗守海陵﹐治平以前人。

△《易解》十四卷

丞相荊公臨川王安石介甫撰。晁氏《讀書志》曰「介甫《三經義》皆頒學官﹐獨《易解》自謂少作未善﹐不專以取士。」

△《易說》三卷

丞相溫公涑水司馬光君實撰。雜說無詮次﹐未成書也。

△《東坡易傳》十卷

端明殿學士眉山蘇軾子瞻撰。蓋述其父洵之學也。

△《周易聖斷》七卷

諫議大夫閬中鮮於侁子駿撰。多辧王弼﹑劉牧之非。《乾》《坤》二卦﹐不解爻象﹐欲學者觀《彖》《象》《文言》而自得云。

△《伊川易解》六卷

崇政殿說書河南程頤正叔撰。止解六十四卦﹐不解《大傳》﹐而以《序卦》分置諸卦之首。蓋唐李鼎祚《集解》亦然。伊川平生著述惟《易傳》爲深﹐而亦不解《大傳》。

△《橫渠易說》三卷

崇文校書長安張載子厚撰。

△《乾生歸一圖》十卷

英州石汝礪撰。嘉祐元年序。取「乾」爲生生之本﹐萬物歸於一也。有論有圖﹐亦頗與劉牧辧﹐然或雜以釋﹑老之學。其所謂一者﹐自注云「一則靈寂。」其《玄首》篇論道﹐專以靈明無體無生爲主。又曰「因靈不動﹐而生寂體。」豈非異端之說乎﹖

△《易義海撮要》十卷

熙寧中蜀人房審權編《義海》﹐凡百卷。近時江都李衡彥平刪削﹐而益以東坡蘇氏﹑伊川程氏﹑漢上朱氏之說。若房氏百卷之書﹐則未之見也。衡﹐乾道中由侍禦史攺起居郎。《館閣續書目》云紹興監察禦史﹐誤矣。

△《易解》二卷

翰林學士錢塘沈括存中撰。所解甚略﹐不過數卦﹐而於《大小畜》《大小過》獨詳。

△《了翁易說》一卷

左司諫延平陳瓘了翁撰。晚年所著也。止解六十四卦﹐辭旨深晦。

△《葆光易解義》十卷

泉州教授莆田張弼舜元撰。紹聖中以章惇﹑黃裳等薦﹐賜號葆光處士。後又以爲福州司戶﹐本州教授。其學多言取象。

△《易講義》十卷

給事中遂昌龔原深之撰。嘉祐八年進士。初以經學爲王安石引用。元符後入黨籍。

此段當在《正易心法》之前。

△《正易心法》一卷

舊稱麻衣道者授希夷先生﹐崇寧間廬山隱者李潛得之﹐凡四十二章。蓋依托也。朱先生云﹐南康戴主簿師愈撰﹐乃《不喞■﹝口畱﹞底禪》《不喞■﹝口畱﹞底修養法》《日時法》。王炎曰﹐洛山李壽翁侍郎喜論《易》。炎嘗問侍郎﹕「在當塗板行《麻衣新說》如何﹖」李曰「程沙隨見囑。」炎曰「恐託名麻衣耳。以撲錢背面諭八卦陰陽純駁﹐此鄙說也。以泉雲雨爲陽水﹐以澤爲陰水﹐與夫子不合。」李曰「然。然亦有兩語佳。」炎曰「豈非學者當於羲皇心地上馳騁﹐不當於周﹑孔腳迹下盤旋耶﹖然此二語亦非也。無周﹑孔之辭﹐則羲皇心地﹐學者何從探之﹖」李無語。李名椿。

△《太極傳》六卷﹑《外傳》一卷﹑《因說》一卷

中書舍人晁說之以道撰。其學本之邵康節。自言學京氏《易》﹐紹聖間遇洛陽楊賢寶﹐得康節二《易圖》﹔又從其子伯溫得其遺編﹐始作《易傳》﹐名曰《商瞿傳》。兵火後失之。晚年復爲此書。又有《易元星紀譜》《易規》二書﹐見本集中。又有《傳易堂記》﹐述漢以來至本朝傳授甚詳。

△《易正誤》一卷

不知何人作。但稱其名曰敭﹐又稱元祐以來云云﹐則近世人也。據序爲書三篇﹐曰《正誤》﹐曰《脫簡》﹐曰《句讀》。今所存惟《正誤》一篇﹐大抵增益郭﹑範之說﹐故並附二書冊後。

△《梁谿易傳》九卷﹑《外篇》十卷

丞相昭武李綱伯紀撰。案序《內》《外篇》凡二十三卷。《內篇》訓釋上﹑下《經》《系辭》《說》《序》《雜卦》﹐並《總論》合十卷﹔《外篇釋象》七﹐《明變》一﹐《訓辭》二﹐《類占》一﹐《衍數》二﹐合十有三卷。今《內篇》闕《總論》《外篇》闕《訓辭》及《衍數》下卷﹐存者十卷。蓋罷相遷謫時所作。其書未行於世﹐館閣亦無之。莆田鄭寅子敬從忠定之曾孫得其家藏本﹐頃倅莆田日﹐借鄭本傳錄。今考《梁谿集》﹐紹興十三年所編﹐其《訓辭》二序已云有錄無書﹐則𨿽其家亦亡逸久矣。豈有其序而書實未成耶﹖其書於辭﹑變﹑象﹑占無不該貫﹐可謂博矣。

△《周易外義》三卷

不知何人作。載於《三朝史誌》﹐則其來亦久矣。大抵於《易》中所言及於制度﹑名物者﹐皆詳著之。於《易》之本旨﹐無所發明﹐故曰「外義」。

△《皇極經世》十二卷﹑《敍篇系述》二卷

處士河南邵雍堯夫撰。其學出於李之才挺之﹐之才受之穆修伯長﹐修受之種放明逸﹐放受之陳摶。蓋數學也。曰《元會運世》《以元經會》《以運經世》﹐自帝堯至於五代﹐天下離合﹐治亂興廢﹐得失邪正之迹﹐以天時而驗人事﹐以人事而驗天時﹐以陰陽剛柔窮聲音律呂﹐以窮萬物之數。末二卷論所以爲書之意﹐窮日月星辰﹑飛走動植之數﹐以窮天地萬物之理﹔述皇王帝霸之事﹐以明大中至正之道。書謂之《經世》﹐篇謂之《觀物》﹐凡六十二篇。其子伯溫爲之《敍系》﹐具載《先天》《後天》《變卦》《反對》諸圖﹐又爲《易學辧惑》一篇﹐敍傳授本末眞僞。然世之能明其學者﹐蓋鮮焉。雍謐康節。

△《觀物外篇》六卷

康節門人張■﹝山昬﹞子望記其平生之言﹐𨿽十才一二﹐而足以發明成書者爲多﹐故名《觀物外篇》。■﹝山昬﹞登進士第﹐仕爲太常寺主簿。

△《觀物內篇解》二卷

康節之子右奉直大夫伯溫子文撰。卽《經世書》之第十一﹑十二卷也。

△《廣川易學》二十四卷

中書舍人東平董逌彥遠撰。

△《吳園易解》十卷

祕閣修撰鄱陽張根知常撰。捲後有序﹑論五篇﹐《雜說》《泰論》各一篇。根自號吳園先生。

△《漢上易傳》十一卷﹑《叢說》一卷﹑《圖》三卷

翰林學士荊門朱震子發撰。紹興初在經筵表上﹐具述源流云「陳摶以《先天圖》傳種放﹐放傳穆修﹐修傳李之才﹐之才傳邵雍﹔放以《河圖》《洛書》傳李漑﹐漑傳許堅﹐堅傳範諤昌﹐諤昌傳劉牧﹔修以《太極圖》傳周惇頤﹐惇頤傳程顥﹑程頤。是時﹐張載講學於二程﹑邵雍之間﹐故雍著《皇極經世書》﹐牧陳天地五十有五數﹐惇頤作《通書》﹐程頤著《易傳》﹐載造《太和》《參兩》等篇。臣今以《易傳》爲宗﹐和會雍﹑載之論﹐上采漢﹑魏﹑吳﹑晉﹐下逮有唐及今﹐包括異同﹐庶幾道離而復合。」蓋其學專以王弼盡去舊說﹑雜以莊老﹑專尙文辭爲非是﹐故其於象數頗加詳焉。序稱九卷﹐蓋合《說》《序》《雜卦》爲一也。

△《周易窺余》十五卷

資政殿學士金華鄭剛中亨仲撰。不解《乾》《坤》二卦﹐獨自《屯》卦始。剛中嘗得罪秦檜﹐豈其於《乾》《坤》之義有所避耶﹖

△《周易疑難圖解》二十五卷

三山鄭東卿少梅撰。以六十四卦爲圖﹐外及《六位》《皇極》《先天》《卦气》等圖﹐各附以論說。末有《系辭解》。自言其學出於富沙丘先生﹐以爲《易》理皆在於畫中。於是日畫一卦﹐周而復始﹐久而後有所入。沙隨程迥可久曰「丘程字憲古﹐嘗有詩曰﹕『《易》理分明在畫中。』又曰﹕『不知畫意空箋注﹐何異丹靑在畫中。』其學傳之東卿云。」永嘉所刊本作二冊﹐不分卷﹐無《系辭解》。

△《易索》十三卷

知嶽州太和張汝明舜文撰。上﹑下《經》六卷﹐外《觀象》三﹐《觀變》《玩辭》《玩占》《叢說》各一。汝明﹐元祐壬申進士﹐大觀初爲禦史省郎。遊酢定夫志其墓。

△《易解義》十卷

題淩公弼撰。未詳何人。善解析文義﹐頗簡潔﹐有所發明。《館閣書目》有《集解》六卷﹐稱朝奉大夫淩唐佐撰﹐亦不著本末﹐豈卽其人耶﹖

徽猷閣待制新安淩唐佐字公弼﹐建炎初知應天府﹐以劉豫虛實書奏被殺。後其妻田氏以死狀聞﹐詔贈待制。

△《易小傳》六卷

丞相吳興沈該守約撰。專釋六爻﹐兼論變卦﹐多本《春秋左氏傳》占法。卦爲一論。又有《系辭補注》十餘則﹐附之卷末。

△《昭徳易詁訓傳》十八卷

敷文閣直學士淸丰晁公武子止撰。博采古今諸家﹐附以己聞﹔又考載籍行事﹐以明諸爻之變。其文義音讀之異者﹐列之逐條﹐曰《同異考》。乾道中上之。其議論精博﹐不主一家。然亦略於象數。晁氏居京師昭徳坊﹐故號「昭徳晁家」。衝之叔用﹐其父也。

△《先天易鈐》一卷

序稱牛師徳祖仁撰。未詳何人。蓋爲邵氏之學而專乎術數者也。

△《傳家易說》十一卷

衝晦處士河南郭雍頤正撰。自言其父忠孝﹐受學於程伊川。伊川示以《易》之《艮》﹐曰「艮﹐止也。學道之要無出於此。」自是方覺讀《易》有味。榜其室曰「兼山」。立身行道﹐皆自「止」始。兵興之初﹐先人舊學掃地﹐念欲補續其說﹐中心所知者「艮﹐止也」。潛稽《易》學﹐以述舊聞﹐用傳於家。忠孝字立之﹐名將樞密逵之子。自言得先天卦變於河陽陳安民子惠﹐其書出李挺之﹐由是頗通象數。仕爲永興軍路提刑﹐死於狄難﹐其書散逸。雍隱居陜州長陽山中。帥守屢薦﹐召之不至﹐由處士封頤正先生。其末﹐提舉趙善譽言於朝﹐遣官受所欲言﹐得其《傳家兵學》六卷以進﹐時淳熙丙午也。明年卒﹐年八十有四。又有《兼山遺學》六卷﹐見儒家類。余書皆未之見也。雍實範忠宣丞相外孫﹐又號白雲先生。案﹕頤正﹐本朝廷所賜先生號﹐而《館閣書目》以爲字頤正﹐恐誤。

△《讀易老人詳說》十卷

參政莊簡公上虞李光泰發撰。光忤秦檜﹐謫海外爲此書。光嘗學於劉元城﹐其初進頗由蔡氏﹐晚節所立﹐有過人者。

△《易傳拾遺》十卷

敷文閣直學士廬陵胡銓邦衡撰。銓謫新州作此書。大槪宗主程氏﹐而時出新意於《易傳》之外。李光泰發爲之序。其曰「拾遺」者﹐謙辭也。

△《逍遙公易解》八卷﹑《疑問》二卷

直學士院李椿年仲永撰。其門人鄱陽吳說之景傳所述﹐胡銓邦衡爲之序。《疑問》者﹐說之所錄﹐其問答之語也。

△《易傳》十一卷﹑《本義》十二卷﹑《易學啟蒙》一卷

煥章閣待制侍講新安朱熹晦庵撰。初爲《易傳》﹐用王弼本。復以呂氏《古易經》爲《本義》﹐其大旨略同﹐而加詳焉﹐首列九圖﹐末著《揲法大略》﹐兼義理﹑占象而言。《啟蒙》之目曰﹕《本圖書》《原卦畫》《明蓍筮》《考變占》﹐凡四篇。

△《周易變體》十六卷

吏部郎中京口都絜聖與撰。用蔡墨言《漧》六爻之例﹐專論之卦爲主。

△《系辭精義》二卷

呂祖謙集程氏諸家之說﹐程《傳》不及《系辭》故也。《館閣書目》以爲托祖謙之名。

△《大易粹言》十卷

知舒州溫陵曾穜獻之集二程﹑張載﹑遊酢﹑楊時及二郭之學爲一書。穜嘗受學於郭白雲。

△《易原》十卷

吏部尙書新安程大昌泰之撰。首論天地五十有五之數﹐參之《河圖》《洛書》大衍之異同﹐以爲此《易》之原也﹐以及卦變﹑揲法﹐皆有圖論﹐往往斷以己見﹐出先儒之外。

△《易本傳》三十三卷

隆山李舜臣子思撰。其自序以爲《易》起於畫﹐捨畫則無以見《易》。因畫論心﹐以中爲用。如捨本卦而論他卦﹐及某卦從某卦來者﹐皆所不取。洪邁景盧爲之作序。舜臣淳熙中宰饒之徳興﹐有惠政﹐民至今祠之。三子皆知名﹐顯於時。

△《沙隨易章句》十卷﹑《外編》一卷﹑《占法》一卷﹑《古易考》一卷

沙隨程迥可久撰。其論占法﹐雜記占事尢詳。迥嘗從玉泉諭樗子才學﹐登隆興癸未科﹐仕至邑宰。及與前輩名公交遊﹐多所見聞﹐故其論說頗有源流根據。《古易考》十二篇﹐闕《序》《雜卦》。

△《誠齋易傳》二十卷

寶謨閣學士廬陵楊萬里廷秀撰。其序以爲《易》者﹐聖人通變之書﹐惟中爲能中天下之不中﹔惟正爲能正天下之不正﹐中正立而萬變通。又言古未有字﹐八卦之畫卽字也。

△《周易經傳集解》三十六卷

兵部侍郎福淸林栗黃中撰。淳熙中表進。其書末捲爲《六十四卦立成圖》﹐言聖人以八卦重爲六十四﹐未聞以《復》《姤》《泰》《否》《臨》《遁》變爲六十四也﹐以辧邵堯夫﹑朱子發之說。其與朱侍講違言﹐以論《易》不合﹐爲朱公所辟也。

△《數學》一卷

雜錄像數諸圖說﹐不知何人所錄。

△《易說》二卷

潼川漕趙善譽徳廣撰。善譽﹐淳熙中嘗進《南北攻守類考》。及爲湖北提舉常平﹐陛辭﹐以《易說》進。每卦爲論一篇。

△《易辧》三卷﹑《淵源錄》三卷

右司郎中三山何萬一之撰。其爲《辧》三十三篇﹐大抵多與先儒異。《淵源錄》者﹐蓋其爲《易》解未成書﹐僅有《乾》《坤》二卦而已。萬﹐癸未進士髙第﹐受知阜陵﹐官至右司郎中﹐知漳州以沒。

△《易總說》二卷

端明殿學士永嘉戴溪肖望撰。每卦爲一篇。嘉定初﹐爲東宮端尹﹐作此以授景獻。

△《周易玩辭》十六卷

太府卿松陽項安世平甫撰。當慶元中得罪時論居江陵﹐杜門潛心﹐起居不出一室﹐送迎賓友未嘗逾閾。諸書皆有論說﹐而《易》爲全書。其自序以爲「讀程《易》三十年﹐此書無一字與之合﹐合則無用乎此書矣。世之君子以《易傳》之理觀吾書﹐則本末條貫無一不本於程氏者﹔以《易傳》之文觀吾書﹐則恐有『西河疑女』之誚」。大抵程氏一於言理﹐盡略象數﹐而此書未嘗偏廢﹔程氏於小象頗欠發明﹐而此書爻象尢貫通。蓋亦徧考諸家﹐斷以己意﹐精而博矣。

△《易裨傳》二卷﹑《外篇》一卷

祕書省正字檇李林至撰。凡三篇﹕曰《法象》﹐本之太極﹔曰《極數》﹐本之天地之數﹔曰《觀變》﹐本之揲蓍十八變。《外篇》則曰《反對》《世應》《互體》《納甲》《卦气》之類﹐凡八條。

△《述釋葉氏易說》一卷

吏部侍郎永嘉葉正則爲《習學記言》《易》居其首。門人建安袁聘儒席之述而釋焉。聘儒﹐紹熙癸丑進士。

△《易筆記》八卷﹑《總說》一卷

軍器少監新安王炎晦叔撰。嘗以上﹑下《經解》表進﹐作十卷。今但六卷﹐並《系辭》二卷爲八﹐闕《說卦》。於象數頗有發明。

△《易翼傳》二卷

吏部侍郎括蒼鄭汝諧舜舉撰。「翼」云者﹐所以爲程《傳》之輔也。大抵以程《傳》爲本﹐而附以己見之異。然汝諧立朝﹐多爲善類所不可﹐至互相排擊。

△《南塘易說》三卷

禮部尙書趙汝談履常撰。專辧《十翼》非夫子作。其說亦多自得之見。

△《西山復卦說》一卷

參政建安眞徳秀景元撰。

△《準齋易說》一卷

錢塘吳如愚撰。

直齋書錄解題﹟卷二○書類

△《尙書》十二卷﹑《尙書注》十三卷

漢諫議大夫魯國孔安國傳。初﹐伏生以《書》教授﹐財二十九篇﹐以《舜典》合於《堯典》《益稷》合於《臯陶謨》《盤庚》三篇合爲一﹐《康王之誥》合於《顧命》﹐實三十四篇。及安國考論魯壁所藏﹐始出《舜典》諸篇﹐又定其可知者﹐增多二十五篇﹐引序以冠諸篇之首﹐定爲五十八篇。𨿽作《傳》旣成﹐會巫蠱事作﹐不復以聞﹐故未嘗列於學官﹐世亦莫之見也。考之《儒林傳》﹐安國以《古文》授都尉朝﹐弟弟相承﹐以及塗惲﹑桑欽﹔至東都﹐則賈逵作訓﹐馬融﹑鄭康成作傳﹑注解﹐而逵父徽實受《書》於塗惲﹐逵傳父業﹐𨿽曰遠有源流﹐然而兩漢名儒皆未嘗實見孔氏《古文》也。豈惟兩漢﹐魏﹑晉猶然﹐凡杜徵南以前所注經傳﹐有援《大禹謨》《五子之歌》《胤徵》諸篇﹐皆云逸《書》﹐其援《泰誓》者則云今《泰誓》無此文﹐蓋伏生《書》亡《泰誓》《泰誓》後出。或云武帝末民有獻者﹐或云宣帝時﹐河南女子得之﹐所載白魚火烏之祥﹐實僞書也。然則馬﹑鄭所解﹐豈眞《古文》哉﹗故孔穎達謂賈﹑馬輩惟傳孔學三十三篇﹐卽伏生《書》也﹐亦未得爲孔學矣。穎達又云﹐王肅注《書》始似竊見孔《傳》﹐故於亂其紀綱﹐以爲太康時。皇甫謐得《古文尙書》於外弟梁柳﹐作《帝王世紀》往往載之。蓋自太保鄭衝授蘇愉﹐愉授梁柳﹐柳授臧曹﹐曹授梅賾﹐賾爲豫章內史﹐奏上其《書》﹐時已亡《舜典》一篇。至齊明帝時﹐有姚方興者﹐得於大航頭而獻之﹐隋開皇中搜索遺典﹐始得其篇。夫以孔注歷漢末無傳﹐晉初猶得存者﹐𨿽不列學官﹐而散在民間故耶﹖然終有可疑者﹐余嘗辧之。

△《書古經》四卷﹑《序》一卷

侍講朱熹晦庵所錄﹐分《經》與《序》﹐仍爲五十九篇﹐以存古也。

△《尙書正義》二十卷

唐孔穎達與博士王徳韶等共爲之。其序云﹕歐陽﹑夏侯二家之所說﹐蔡邕碑石刻之﹐《古文》安國所注﹐寢而不用﹐及魏﹑晉稍興﹐故馬﹑鄭諸儒莫睹其學﹐江左學者咸悉祖焉。隋初始流河朔﹐爲《正義》者蔡大寶﹑巢猗﹑費甝﹐顧彪﹐文義皆淺略﹐惟劉焯﹑劉炫最爲詳雅﹐然焯穿鑿煩雜﹐炫就而刪焉。𨿽稍省要﹐義更太略﹐詞又過華﹐未爲得也。

△《尙書釋文》一卷

唐陸徳明撰。其言伏生二十餘篇﹐卽馬﹑鄭所注是也﹐可證馬﹑鄭非見《古文》。又言梅賾所上亡《舜典》一篇﹐以王肅注頗類孔氏﹐故取王注﹐從「愼徽五典」以下爲《舜典》﹐以續孔《傳》。又言「若稽古」至「重華協於帝」十二字﹐是姚方興所上﹐孔氏《傅》本無﹐或此下更有「濬哲文明」至「乃命以位」總二十八字。

△《尙書大傳》四卷

漢濟南伏勝撰。大司農北海鄭康成注。凡八十有三篇。當是其徒歐陽﹑張生之徒雜記所聞﹐然亦未必當時本書也。印板元刂缺﹐合更求完善本。

△《汲冢周書》十卷

晉五經博士孔晁注。太康中﹐汲郡發魏安釐王冢所得竹簡書﹐此其一也。凡七十篇﹐《序》一篇在其末。今京口刊本﹐以《序》散在諸篇﹐蓋以仿孔安國《尙書》。相傳以爲孔子刪書所餘者﹐未必然也。文體與古書不類﹐似戰國後人依仿爲之者。

△《古三墳書》一卷

元丰中﹐毛漸正仲奉使京西﹐得之唐州民捨。其辭詭誕不經﹐蓋僞書也。《三墳》之名﹐惟見於《左氏》右尹子革之言。蓋自孔子定書﹐斷自唐﹑虞以下﹐前乎唐﹑虞﹐無徵不信﹐不復采取﹐於時固以影響不存﹐去之二千載﹐而其書忽出﹐何可信也﹖況皇謂之「墳」﹐帝謂之「典」﹐皆古史也﹐不當如毛所錄﹐其僞明甚。人之好奇﹐有如此其僻者﹗晁公武云張商英僞撰﹐以比李筌《陰符經》。

△《書義》十三卷

侍講臨川王雱元澤撰。其父安石序之曰「熙寧三年﹐臣安石以尙書入侍﹐遂與政。而子雱實嗣講事﹐有旨爲之說以進。八年﹐下其說太學頒焉。」雱蓋述其父之學﹐王氏《三經義》﹐此其一也。初﹐熙寧六年﹐命知制誥呂惠卿充修撰經義﹐以安石提舉修定。又以安石子雱﹑惠卿弟升卿爲修撰官。八年﹐安石復入相﹐新傳乃成﹐雱蓋主是經者也。王氏學獨行於世者六十年﹐科舉之士熟於此乃合程度。前輩謂如脫墼然﹐案其形模而出之爾。士習膠固﹐更喪亂乃已。

△《東坡書傳》十三卷

蘇軾撰。其於《胤徵》﹐以爲羲和貳於羿﹐而忠於夏﹔於《康王之誥》﹐以釋衰服冕爲非禮。曰予於《書》見聖人之所不取而猶存者有二。可謂卓然獨見於千載之後者。又言昭王南徵不復﹐穆王初無憤恥之意﹐哀痛惻怛之語﹔平王當傾覆禍敗之極﹐其書與平康之世無異﹐有以知周徳之衰﹐而東周之不復興也﹑嗚呼﹗其論偉矣。

△《二典義》一卷

尙書左丞山陰陸佃農師撰。爲王氏學﹐長於考訂。待制遊﹐其孫也。

△《石林書傳》十卷

尙書左丞吳郡葉夢得少蘊撰。博極羣書﹐彊記絕人。《書》與《春秋》之學﹐視諸儒最爲精詳。

△《書裨傳》十三卷

太常丞建安吳棫才老撰。首卷舉要曰《總說》﹐曰《書序》﹐曰《君辧》﹐曰《臣辧》﹐曰《考異》﹐曰《詁訓》﹐曰《差牙》﹐曰《孔傳》﹐凡八篇。考據詳博。

△《書辧訛》七卷

樞密院編修官莆田鄭樵漁仲撰。其目曰《糾謬》四﹐《闕疑》一﹐《復古》二。樵以遺逸召用﹐博物洽聞﹐然頗迂僻。居莆之夾漈。

△《陳博土書解》三十卷

禮部郎中永嘉陳鵬飛少南撰。秦檜子熺嘗從之遊。在禮部時﹐熺爲侍郎﹐文書不應令﹐鵬飛輒批還之。熺浸不平。鵬飛說書崇政殿﹐因論《春秋》母以子貴﹐言《公羊》說非是。檜怒﹐謫惠州以沒。今觀其書﹐紹興十三年所序﹐於《文侯之命》﹐其言驪山之禍﹐申侯啟之﹐平王感申侯之立己﹐而不知其徳之不足以償怨﹐鄭桓公友死於難﹐而武公復娶於申﹐君臣如此﹐而望其振國恥﹐難矣。嗚呼﹗其得罪於檜者﹐豈一端而已哉﹗

△《無垢尙書詳說》五十卷

禮部侍郎錢塘張九成子韶撰。無垢諸經解﹐大抵援引詳博﹐文義瀾翻﹐似乎少簡嚴﹐而務欲開廣後學之見聞﹐使不墮於淺狹﹐故讀之者亦往往有得焉。

△《書譜》二十卷

程大昌撰。本以解經﹐而不盡解﹐有所發明﹐則篇爲一論。

△《禹貢論》二卷﹑《圖》二卷

程大昌撰。凡論五十三篇﹐後論八篇﹐圖三十一。其於江﹑河﹑淮﹑漢﹑濟﹑黑﹑弱水七大川﹐以爲舊傳失實﹐皆辧証之﹑淳熙四年上進。宇宙廣矣﹐遠矣﹐上下數千載﹐幅員數萬里﹐身不親歷﹐耳目不親聞見﹐而欲決於一心﹐定於一說﹐烏保其皆無抵牾﹖然要爲卓然不詭隨傳注者也。

△《東萊書說》十卷

呂祖謙撰。其始爲之也﹐慮不克終篇﹐故自《秦誓》以上逆爲之說﹐然亦僅能至《洛誥》而止。世有別本全書者﹐其門人續成之﹐非東萊本書也。

△《晦庵書說》七卷

朱熹門人黃士毅集其師說之遺﹐以爲此書。晦庵於《書》一經獨無訓傳﹐每以爲錯簡脫文處多﹐不可彊通。呂伯恭《書解》不可彊通者﹐彊欲通之。嘗以語伯恭而未能攺也。又嘗疑孔安國《傳》恐是假﹐《書小序》決非孔門之舊﹐安國《序》決非西漢文章﹐至謂與《孔叢子》《文中子》相似﹐則豈以其書出於東晉之世故耶﹖非有絕識獨見﹐不能及此。至言今文多艱沚﹐古文多平易﹐伏生倍文暗誦﹐乃偏得其所難﹐而安國考定於科斗古書﹐錯亂磨滅之餘﹐反專得其所易﹐此誠有不可曉者。今惟《二典》《禹謨》《召誥》《洛誥》《金縢》有解﹐及「九江」﹑「彭蠡」「皇極」有辧﹐其他皆《文集》《語錄》中摘出。

△《尙書講義》三十卷

參政金壇張綱彥正撰。政和四年上捨及第﹐釋褐授承事郎﹐以三中首選﹐除太學官。其仕三朝﹐歷蔡京﹑王黼﹑秦檜三權臣﹐皆不爲之屈。紹興末乃預政﹐年八十四而終。此書爲學官時作。

△《拙齋書集解》五十八卷

校書郎三山林之奇少穎撰。從呂紫微本中居仁學﹐而太史祖謙則其門人也。初第﹐以樞密陳誠之薦徑入館﹐以末疾去而終。

△《書說》七卷

禮部尙書會稽黃度文叔撰。度篤學窮經﹐老而不倦。晚年制閫江淮﹐著述不輟﹐時得新意﹐往往晨夜叩書塾﹐爲友朋道之。

△《潔齋家塾書鈔》十卷

禮部侍郎鄴袁燮和叔號潔齋先生﹐其子喬崇謙錄其家庭所聞﹐至《君奭》而止。

△《袁氏家塾讀書記》二十三卷

題四明袁覺集。未詳何人。大略仿《呂氏讀詩記》集諸說﹐或述己意於後。當亦是潔齋之族耶﹖

△《尙書精義》六十卷

三山黃倫彜卿編次。或書坊所托。

△《梅教授書集解》三冊

不分卷。不著名﹐未詳何人。

△《柯山書解》十六卷

柯山夏元肅撰。集二孔﹑王﹑蘇﹑陳﹑林﹑程頤﹑張九成及諸儒之說﹐便於舉子。

△《書小傳》十八卷

新安王炎晦叔撰。

△《南塘書說》三卷

趙汝談撰。疑古文非眞者五條。朱文公嘗疑之而未若此之決也。然於伏生所傳諸篇亦多所掊擊抵排﹐則似過甚。

○詩類

△《毛詩》二十卷﹑《毛詩故訓傳》二十卷

漢河間王博士趙人毛公撰﹐後漢大司農鄭康成箋。漢初﹐齊﹑魯﹑韓三家並行﹐而毛氏後出﹐獨河間獻王好之﹐未得立。其後﹐三家皆廢﹐而毛獨傳﹐故曰「《毛詩》」。毛公者﹐有大毛公﹑小毛公。案後漢《儒林傳》稱毛萇傳《詩》﹐而孔氏《正義》據鄭《譜》云﹐魯人大毛公爲《詁訓傳》於其家﹐河間獻王得而獻之﹐以小毛公爲博士。則未知萇者大毛公歟﹖小毛公歟﹖鄭氏曰「箋」者﹐案《正義》云﹐鄭於諸《經》皆謂之注﹐獨此言「箋」者﹐《字林》云「箋﹐表也﹐識也。」鄭遵毛學﹐表明毛言﹐記識其事﹐故稱爲「箋」。又案《後漢傳》注引張華《博物志》﹐鄭注《毛詩》曰「箋」﹐不解此意。或云毛公曾爲北海相﹐鄭氏郡人﹐故以爲敬。𨿽未必由此﹐然漢﹑魏間達上之辭﹐皆謂之「賤」﹐則其爲敬明矣。其聞與毛異義者甚多﹐王肅蓋嘗述毛非鄭云。

△《詩風雅頌》四卷﹑《序》一卷

朱熹所錄。以爲《序》出後世﹐不當引冠篇首﹐故別錄爲一卷。

△《毛詩正義》四十卷

唐孔穎達與王徳韶等撰。專述毛﹑鄭之學﹐且備鄭《譜》於卷首﹐蓋亦增損劉焯﹑劉炫之疏而爲之也。晁氏《讀書志》云﹕自晉東遷﹐學有南北之異。南學簡約﹐得其英華﹔北學深博﹐窮其枝葉。至穎達《義疏》﹐始混南北以爲一。𨿽未必盡得聖人之意﹐而其形名度數亦已詳矣。自玆以後﹐郊社﹑宗廟﹑冠婚﹑喪祭﹐其儀法莫不本此。元丰以來﹐廢而不行﹐甚亡謂也。

△《毛詩釋文》二卷

唐陸徳明撰。

△《韓詩外傳》十卷

漢常山太搏燕韓嬰撰。案《藝文志》有《韓故》三十六卷﹐《內傳》四卷﹐《外傳》六巷﹐《韓說》四十一卷﹐今皆亡。所存惟《外傳》﹐而捲多於舊﹐蓋多記雜說﹐不專解《詩》。果當時本書否也﹖

「故」者﹐通其指義也﹐作詩非。

△《詩譜》三卷

漢鄭康成撰﹐歐陽修補亡。其序云﹕慶曆四年至絳州得之﹐有注而不見名氏。《譜序》自「周公致太平」已上皆亡之﹐取孔氏《正義》所載補足之﹐因爲之注。自此以下卽用舊注。考《春秋》《史記》﹐合以毛﹑鄭之說﹐補《譜》之亡者﹐於是其書復完。

△《毛詩鳥獸艸木虫魚疏》二卷

題吳郡庶子陸璣撰。案《館閣書目》稱吳中庶子烏程令﹐字元恪﹐吳郡人﹐據陸氏《釋文》也。其名從「玉」﹐固非晉之士衡﹐而其書引郭璞注《爾雅》﹐則當在郭之後﹐亦未必爲吳時人也。孔《疏》﹑呂《記》多引之。

△《詩折衷》二十卷

皇祐中莆田劉宇撰。凡毛﹑鄭異義﹐折衷從一。蓋仿唐陳嶽《三傳折衷論》之例﹐凡一百六十八篇。

△《詩本義》十六卷﹑《圖譜》附

歐陽修撰。先爲論﹐以辧毛﹑鄭之失﹐然後斷以己見。末二卷爲《一義解》《取捨義》《時世本末》二論﹑《豳魯序》三問﹐而補亡鄭《譜》及《詩圖總序》附於卷末。大意以爲毛﹑鄭之已善者皆不攺﹐不得已乃易之﹐非樂求異於先儒也。

△《新經詩義》三十卷

王安石撰。亦《三經義》之一也。皆雱訓其辭﹐而安石釋其義。

△《詩解集傳》二十卷

門下侍郎眉山蘇轍子由撰。於《序》止存其首一言﹐餘皆刪去。

△《詩學名物解》二十卷

知樞密院莆田蔡卞元度撰。卞﹐王介甫壻﹐故多用《字說》其目自《釋天》至《雜釋》凡十類﹐大略如《爾雅》﹐而瑣碎穿鑿﹐於經無補也。

△《詩物性門類》八卷

不著名氏﹐多取《說文》。今考之﹐蓋陸農師所作《埤雅》稿也﹐詳見《埤雅》。

△《廣川詩故》四十卷

董逌撰。其說兼取三家﹐不專毛﹑鄭﹐謂《魯詩》但見取於諸書﹐其言莫究﹐《齊詩》尙存可據﹐《韓詩》𨿽亡缺﹐猶可參考。案逌《藏書志》有《齊詩》六卷﹐今《館閣》無之。逌自言隋﹑唐亦已亡久矣﹐不知今所傳何所從來﹐或疑後世依托爲之。然則安得便以爲《齊詩》尙存也。然其所援引諸家文義與毛氏異者﹐亦足以廣見聞﹑續微絕云耳。

△《毛詩補音》十卷

吳棫撰。其說以爲《詩》韻無不葉者﹐如「來」之爲「釐」﹐「慶」之爲「羌」﹐「馬」之爲「姥」之類。《詩音》舊有九家﹐唐陸徳明始定爲《釋文》。《燕燕》以「南」韻「心」﹐沈重讀「南」作尼心切。徳明則謂古人韻緩﹐不煩攺字。《揚之水》以「沃」韻「樂」﹐徐邈讀「沃」郁縛切﹐徳明亦所不載。顏氏《紀謬正俗》以傅毅《郊祀賦》「禳」作而成切﹔張衡《東京賦》「激」作吉躍切。今之所作大略仿此﹐其援據精博﹐信而有證。朱晦翁注《楚辭》亦用棫例﹐皆葉其韻。棫又有《韻補》一書﹐不專爲《詩》作也。要之古人韻緩之說﹐最爲確論﹐不必一一攺字﹐詳見《韻補》。

△《夾漈詩傳》二十卷﹑《辧妄》六卷

鄭樵撰。《辧妄》者﹐專指毛﹑鄭之妄。謂《小序》非子夏所作﹐可也﹐盡削去之而以己意爲之《序》﹐可乎﹖樵之學𨿽自成一家﹐而其師心自是﹐殆孔子所謂不知而作者也。

△《毛詩詳解》三十六卷

長樂李樗迂仲撰。博取諸家說﹐訓釋名物文意﹐末用己意爲諭以斷之。樗﹐閩之名儒﹐於林少穎爲外兄。林﹐李出也。

△《詩集傳》二十卷﹑《詩序辧說》一卷

朱熹撰。以《大》《小序》自爲一編﹐而辯其是非。其序《呂氏讀詩記》﹐自謂少年淺陋之說﹐久而知其有所未安﹐或不免有所更定。今江西所刻晚年本﹐得於南康胡泳伯量﹐校之建安本﹐更定者幾什一云。

△《呂氏家塾讀詩記》三十二卷

呂祖謙撰。博采諸家﹐存其名氏﹐先列訓詁﹐後陳文義﹐翦裁貫穿﹐如出一手。已意有所發明﹐則別出之。《詩》學之詳正﹐未有逾於此書者也。然自《公劉》以後﹐編纂已備﹐而條例未竟﹐學者惜之。

△《岷隱續讀詩記》三卷

戴溪撰。其書出於呂氏之後﹐謂呂氏於字訓章已悉﹐而篇意未貫﹐故以《續記》爲名。其實自述己意﹐亦多不用《小序》。

△《黃氏詩說》三十卷

黃度撰。葉適正則爲之序。

△《毛詩前說》一卷

項安世撰。考定《風》《雅》篇次﹐而爲之說。其曰「前說」者﹐末年之論有少不同故也。

△《詩解》二十卷

陳鵬飛撰。不解《商》《魯》二頌﹐以爲《商頌》當闕﹐而《魯頌》可廢。

△《王氏詩總聞》三卷

不知名氏及時代。其自序言丁丑入吳﹐見謝君士燮﹔丙戌入蜀﹐見陳君彥深﹔庚寅再入蜀﹐見楊君左車。所稱甲子﹐不著年號。而謝﹑陳﹑楊三君﹐亦竟莫詳爲何人也。當俟知者問之。其書有《聞音》《聞訓》《聞章》《聞句》《聞字》《聞物》《聞用》《聞迹》《聞事》《聞人》凡十聞﹐每篇爲總聞﹐又有《聞風》《聞雅》《聞頌》等﹐其說多出新意﹐不循舊傳。

△《白石詩傳》二十卷

宗正少卿樂淸錢文子文季撰。所居白石巖﹐以爲號。

△《詩古音辧》一卷

從政郎信安鄭庠撰。

○禮類

△《古禮經》十七卷﹑《古禮注》十七卷

漢大司農北海鄭康成撰。相傳以爲髙堂生所傳者也。

△《古禮釋文》一卷

唐陸徳明撰。

△《古禮疏》五十卷

唐弘文館學士臨洛賈公彥等撰。初有齊黃慶﹑隋李孟悊二家行於世﹐公彥據以爲本而增損之。

△《古禮》十七卷﹑《釋文》一卷﹑《識誤》三卷

永嘉張淳忠甫所校﹐乾道中﹐太守章貢曾逮仲躬刻之。首有目錄一卷﹐載大﹑小戴﹑劉向篇第異同﹐以古監本﹑巾箱本﹑杭細本﹑嚴本校定﹐識其誤而爲之序﹐謂髙堂生所傳《士禮》爾﹐今此書兼有天子﹑諸侯﹑卿大夫禮﹐決非髙堂所傳﹐其篇數偶同﹐自陸徳明﹑賈公彥皆云然﹐不知何所據也。

△《古禮經傳通解》二十三卷﹑《集傳集注》十四卷

朱熹撰。以古十七篇爲主而取《大》《小戴禮》及他書傅所載系於禮者附入之。二十三卷已成書﹐缺《書數》一篇。其十四卷艸定未刪攺﹐曰《集傳集注》者﹐蓋此書初名也。其子在刻之南康﹐一切仍其舊云。

△《古禮經傳續通解》二十九卷

外府丞長樂黃榦直卿撰。榦﹐朱侍講之髙弟﹐以其子妻之。自號勉齋﹐因婦翁蔭入仕﹐爲吏亦以材稱。始晦庵著《禮書》﹐喪﹑祭二禮﹐未及論次﹐以屬榦續成之。然亦有未備者。

△《集釋古禮》十七卷﹑《釋宮》一卷﹑《綱目》一卷

廬陵李如圭寶之撰。淳熙癸丑進士。嘗爲福建撫幹。《釋宮》者﹐《經》所載堂室﹑門庭﹐今人所不曉者﹐一一釋之。

△《周禮》十二卷﹑《周禮注》十二卷

漢鄭康成撰。案《藝文志》《周官經》六篇﹐本注云「王莽時劉歆置博士」。顏師古曰「卽今之《周禮》也﹐亡其《冬官》﹐以《考工記》足之。」愚嘗疑《周禮》六典與《書周官》不同。司徒掌邦教﹐敷五典﹐擾兆民﹔司空掌邦土﹐居四民﹐時地利﹐二官各有攸司。蓋自唐﹑虞九官﹐禹﹑契所職﹐則己然矣。今《地官》於教事殊略﹐而田野﹑井牧﹑鄕遂﹑稼穡之事﹐殆皆司空職耳。《周官》初無邦事之名﹐今所謂事典者﹐未知定爲何事﹖書缺亡而以《考工記》足之﹐天下之事﹐止於百工而已耶﹖先儒固有疑於是書者﹐若林存孝以爲武帝知《周官》末世瀆亂不經之書﹐作十論七難以排棄之。何休亦以爲六國陰謀之書﹐甚者或謂劉歆附益以佐王莽者也。惟鄭康成博覽﹐以爲周公致太平之迹﹐故其學遂行於世。愚案此書多古文奇字﹐名物度數﹐可考不誣。其爲先秦古書似無可疑。愚所疑者﹐邦土﹑邦事灼然不同﹐其他繁碎駁雜﹐與夫劉歆﹑王安石一再用之而亂天下﹐猶未論也。康成之學﹐出於扶風馬融﹐而參取杜子春﹑鄭大夫﹑鄭司農之說。子春河南緱氏人﹐生漢末﹐至永平初尙在﹐年九十餘。鄭眾﹑賈達皆受業焉。大夫者﹐河南鄭興少贛也﹔司農者﹐鄭眾仲師﹐興之子也。融字季長。

△《周禮釋文》二卷

唐陸徳明撰。

△《周禮疏》五十卷

唐賈公彥撰。其序《周禮》廢興起於成帝劉歆﹐而成於鄭康成。又言鄭眾以爲《書周官》﹐卽此《周官也》﹐失之矣。《書》止一篇﹐《周禮》乃六篇﹐文異數萬﹐非《書》類﹐是則然矣。但《周禮》六官﹐實本於《周官》《周官》舉其凡﹐《周禮》詳其目﹐鄭眾之說﹐未得爲失。而其大可疑者﹐則邦土﹑邦事之不同也。《館閣書目》案《藝文志》謂之《周官經》﹐此《禮器》所謂經禮者是也。《志》有《周官經》六篇﹐《傳》四篇﹐但曰經傳云爾﹐乃便以爲經禮﹐尢爲可笑。《廣川藏書志》云公彥此《疏》﹐據陳邵《異同評》及沈重《義疏》爲之﹐二書並見《唐藝文志》﹐今不復存。

△《周禮新義》二十二卷

王安石撰。其序言「自周衰至今﹐歷載千數﹐而太平之遺迹﹐掃蕩殆盡﹐學者所見﹐無復全經。於是時﹐乃欲訓而發之﹐臣誠不自揆﹐知其難也。以訓而發之之爲難﹐又知夫立政造事﹐追而復之之爲尢難也。」新法誤國﹐於此可推其原矣。熙寧八年﹐詔頒之國子監﹐且置之義解之首。其解止於《秋官》﹐不及《考工記》。

△《周禮中義》八卷

祠部員外郎長樂劉彜執中撰。彜﹐諸經皆有《中義》。

△《周禮詳解》四十卷

王昭禹撰。未詳何人。近世爲舉子業者多用之﹐其學皆宗王氏新說。

△《周禮講義》四十九卷

林之奇撰。

△《周禮說》三卷

中書舍人永嘉陳傅良君舉撰。曰《格君心》《正朝綱》《均國勢》﹐各四篇。

△《周禮井田譜》二十卷

進士會稽夏休撰。紹興時表上之。淳熙中樓鑰刻之﹐永嘉陳止齋爲之序。休有《破禮記》二十卷﹐未見。

△《周禮丘乘圖說》一卷

項安世撰。

△《周禮說》五卷

黃度撰。不解《考工記》。葉水心序之。

△《周禮綱目》八卷﹑《摭說》一卷

紹興府教授括蒼林椅奇卿撰。嘉定初上之朝。

△《鶴山周禮折衷》二卷

樞密臨邛魏了翁華父之門人稅與權所錄。條列經文﹐附以傳注。鶴山或時有所發明﹐止於《天官》﹐餘皆未及也。

△《大戴禮》十三卷

漢信都王太傅梁戴徳延君﹑九江太守聖次君皆受《禮》於後蒼﹐所謂《大﹑小戴禮》者也。漢初以來﹐迄於劉向校定中書﹐諸家所記﹐殆數百篇。戴徳刪其煩重﹐爲八十五篇。聖又刪爲四十九篇。相傳如此。今小戴四十九篇行於世﹐而大戴之書所存止此。自《隋》《唐志》所載卷數﹐皆與今同。而篇第乃自三十九而下止於八十一﹐其前缺三十八篇﹐末缺四篇﹐所存當四十三﹐而於中又缺四篇﹐第七十二復出一篇﹐實存四十篇。意其缺者﹐卽聖所刪耶﹖然《哀公問》《投壺》二篇與今《禮記》文不異﹐他亦間有同者。《保傅傳》世言《賈誼書》所從出也。今考《禮詧篇》湯武﹑秦定取捨一則﹐盡出誼疏中﹐反若取誼語剿入其中者。《公符篇》全錄漢昭帝冠辭。則此書殆後人好事者采獲諸書爲之﹐故駁雜不經﹐決非戴徳本書也。題九江太守﹐乃戴聖所歷官﹐尢非是。

△《禮記》二十卷

卽所謂《小戴禮》也。凡四十九篇。漢儒輯錄前記﹐固非一家之言﹐大抵駁而不純。獨《大學》《中庸》爲孔氏之正傳﹐然初非專爲《禮》作也。唐魏徵嘗以《小戴禮》綜匯不倫﹐更作《類禮》二十篇﹐蓋有以也。

△《禮記注》二十卷

漢鄭康成撰。

△《禮記釋文》四卷

唐睦徳明撰。

△《禮記正義》七十卷

唐孔穎達等撰。舊有《義疏》行於世者﹐惟皇甫侃﹑熊安生二家。皇勝於熊﹐故據皇氏爲本﹐有不備則以熊氏補焉。

△《蕓閣禮記解》十六卷

祕書省正字京兆呂大臨與叔撰。案《館閣書目》作一卷﹐止有《表記》《冠》《昏》《鄕》《射》《燕》《聘義》《喪服四制》凡八篇﹐今又有《曲禮》上下﹑《中庸》《緇衣》《大學》《儒行》《深衣》《投壺》八篇。此晦庵朱氏所傳本﹐刻之臨漳射垛﹐書坊稱《蕓閣呂氏解》者﹐卽其書也。《續書目》始別載之。

△《禮記解》二十卷

新安方愨性夫撰。政和二年表進﹐自爲之序。以王氏父子獨無解義﹐乃取其所撰《三經義》及《字說》﹐申而明之﹐著爲此解﹐由是得上捨出身。其所解文義亦明白。

△《禮記解》七十卷

馬希孟彥醇撰。未詳何人﹐亦宗王氏。

△《中庸大學廣義》一卷

司馬光撰。

△《中庸大學說》各一卷﹑《少儀解》附

張九成撰。曲江本《中庸》六卷﹐《大學》二卷。

△《兼山中庸說》一卷

太中大夫河南郭忠孝立之撰。

△《中庸集解》二卷

會稽石■﹝惇上山下﹞子重集錄周惇頤﹑程顥﹑程頤﹑張載﹑呂大臨﹑謝良佐﹑遊酢﹑楊時﹑侯仲良﹑尹焞凡十家之說﹐晦翁爲之序。

△《大學章句》一卷﹑《或問》二卷﹑《中庸章句》一卷﹑《或問》二卷

朱熹撰。其說大略宗程氏﹐會眾說而折其中。又記所辧論取捨之意﹐別爲《或問》以附其後﹐皆自爲之序。至《大學》則頗補正其脫簡闕文。

△《中庸輯略》一卷

朱熹旣爲《章句》﹐復取石子重所集解﹐刪其繁亂﹐名以《輯略》。其取捨之意﹐則《或問》詳之。

△《曲禮口義》二卷

戴溪撰。

△《中庸說》一卷

項安世撰。

△《禮記集說》一百六十卷

直祕閣昆山衛湜正叔集諸家說﹐自注疏而下爲一書﹐各著其姓氏。寶慶二年表上之﹐由此寓直中祕。魏鶴山爲作序。

△《孔子閒居講義》一卷

龍圖閣學士慈溪楊簡敬仲撰。

△《三禮義宗》三十卷

梁國子博士淸河崔靈恩撰。凡一百四十九條﹐其說推本《三禮》﹐參取諸儒之論﹐博而覈矣。案本傳四十七卷﹐《中興書目》一百五十六篇﹐皆與今捲篇數不同。《書目》又云慶曆中髙陽許聞誨爲之序﹐家本亦無此序也。

△《三禮圖》二十卷

國子司業太常博士河南聶崇義撰。自周顯徳中受詔﹐至建隆二年奏之。蓋用舊圖六本參定﹐故題「集注」﹐詔國學圖於宣聖殿後北軒之屋壁﹐至道中攺作於論堂之上﹐以版代壁。判監李至爲之記。吾鄕郡庠安定胡先生所瓶論堂繪《三禮圖》﹐當是依仿京監。嘉熙戊戌風水﹐堂壞﹐今不存矣。

△《禮象》十五卷

陸佃撰。以攺舊圖之失﹐其尊﹑爵﹐彜﹑舟﹐皆取公卿家及祕府所藏古遺器﹐與聶圖大異。岷隱戴先生分教吾鄕﹐作閣齋館池上﹐畫此圖於壁﹐而以「禮象」名閣﹐與論堂《禮圖》相媲云。

△《禮書》一百五十卷

太常博士長樂陳祥道用之撰。論辯詳博﹐間以繪畫。於唐代諸儒之論﹐近世聶崇義之圖﹐或正其失﹐或補其闕。元佑中表上之。

△《夾漈鄕飲禮》七卷

鄭樵撰。

直齋書錄解題﹟卷三○春秋類

△《春秋經》一卷

每事爲一行﹐廣徳軍所刊﹐古監本也。

△《春秋經》一卷

朱熹所刻於臨漳四經之一。其於《春秋》獨無所論著﹐惟以《左氏》經文刻之。

△《春秋古經》一卷

禮部侍郎眉山李燾仁父所述。

△《春秋左氏傳》三十卷

自昔相傳以爲左丘明撰。其好惡與聖人同者也。而其末記晉知伯反喪於韓﹑魏﹐在獲麟後二十八年﹐去孔子沒亦二十六年﹐不應年少後亡如此。又﹐其書稱「虞不臘矣」﹑「見於嘗酎」及「秦庶長」﹐皆戰國後制﹐故疑非孔子所稱左丘明﹐別是一人爲史官者。其釋《經》義例﹐𨿽未盡當理﹐而具得當時事實﹐則非二傳之此也。

△《春秋公羊傳》十二卷

齊人公羊髙﹐稱受《經》於子夏﹐傳子至玄孫壽。當漢景帝時﹐壽乃與弟子齊胡母子都著於竹帛﹐及董仲舒亦傳之﹐《說題辭》云「傳我書者﹐公羊髙也。」此亦傅會之言﹐蓋鄭康成亦有《公羊》善讖之說﹐往往言讖文者多宗之。

△《春秋穀梁傳》十二卷

魯人穀梁赤﹐一名俶﹐字元始﹐亦稱子夏弟子。自荀卿﹑申公至蔡千秋﹑江翁凡五傳。宣帝好之﹐遂盛行於世。

△《春秋左氏經傳集解》三十卷

晉鎭南大將軍京兆杜預撰。其述作之意﹐序文詳之矣。專修丘明之《傳》以釋《經》。後世以爲左氏忠臣者也。其獘或棄《經》而信《傳》﹐於《傳》則忠矣﹐如《經》何﹖

△《春秋釋例》十五卷

杜預撰。預旣爲《集解》﹐別集諸例及地名﹑譜第﹑歷數﹐相與爲部﹐凡四十部。唐劉蕡爲之序。

△《春秋公羊傳解詁》十二卷

漢司空掾任城何休邵公撰。休爲太傅陳蕃屬。蕃敗﹐坐禁錮﹐作《解詁》﹐覃思不窺門十七年。又作《公羊墨守》《左氏膏肓》《穀梁廢疾》。黨禁解﹐拜議郎﹐終諫議大夫。其書多引讖緯﹐其所謂「黜周王魯」﹐「變周文從殷質」之類﹐《公羊》皆無明文。蓋爲其學者相承有此說也。三科九旨﹐詳其疏中。

△《春秋穀梁傳集解》十二卷

晉豫章太守順陽範寧武子撰。寧嘗謂王﹑何之罪﹐深於桀﹑紂﹐著論以排之。仕爲中書侍郎。其甥王國寶憚之﹐乃相驅扇﹐因求外補抵罪。會赦免。寧以爲《春秋》惟《穀梁氏》無善釋﹐故爲之注解。其序云升平之末﹐先君稅駕於吳﹐帥門生故吏﹑兄弟子侄研講六籍﹑《三傳》。蓋寧父汪爲徐﹑兗二州北伐失利﹐屏居吳郡時也。汪沒之後﹐始成此書。所集諸家之說﹐皆記姓名。其稱何休曰及鄭君釋之者﹐卽所謂《發墨守》《起廢疾》也﹔稱邵曰者﹐寧從弟也﹔稱泰曰﹑雍曰﹑凱曰者﹐其諸子也。汪﹐範晷之孫。晷在《良吏傳》。自晷至泰五世﹐皆顯於時。寧父子﹑祖孫同訓釋經傳﹐行於後世﹐可謂盛矣。泰之子蔚宗亦著《後漢書》﹐以不軌誅死﹐其家始亡。

△《三傳釋文》八卷

唐陸徳明撰。

△《春秋左氏傳正義》三十六卷

唐孔穎達等撰。自晉﹑宋傳杜學爲義疏者﹐有沈文阿﹑蘇寬﹑劉炫。沈氏義例粗可﹐經傳極疏﹔蘇氏不體本文﹐惟攻賈﹑服﹔劉炫好規杜失﹐此諸義疏猶有可觀。今據以爲本﹐其有疏漏﹐以沈氏補焉。

△《春秋公羊傳疏》三十卷

不著撰者名氏。《唐志》亦不載。《廣川藏書志》云世傳徐彥撰﹐不知何據。然亦不能知其定出何代﹐意其在貞元﹑長慶後也。景徳中﹐侍講刑昺校定傳之。

△《春秋穀梁傳疏》十二卷

唐國子四門助教楊士勛撰。

△《國語》二十一卷

自班固志《藝文》﹐有《國語》二十一篇﹐左丘明所著﹐至今與《春秋傳》並行﹐號爲《外傳》。今考二書﹐𨿽相出入﹐而事辭或多異同﹐文體亦不類﹐意必非出一人之手也。司馬子長云「左丘失明﹐厥有《國語》。」又似不知所謂。唐啖助赤嘗辧之。

啖助乃姓名。

△《國語》注二十一卷

吳尙書僕射侍中吳郡韋昭撰。采鄭眾﹑賈逵﹑虞翻﹑唐固合五家爲之注。昭字子正﹐事孫皓﹐以忤旨誅死。《吳志》避晉諱﹐作韋曜。

△《國語補音》三卷

丞相安陸宋庠公序撰。以先儒未有爲《國語》音者﹐近世傳舊《音》一卷﹐不著撰人名氏﹐蓋唐人也。簡陋不足名書﹐因而廣之。悉以陸徳明《釋文》爲主﹐陸所不載﹐則附益之。

△《春秋繁露》十七卷

漢膠西相廣川董仲舒撰。案《隋﹑唐》及《國史誌》捲皆十七﹐《崇文總目》凡八十二篇﹐《館閣書目》止十卷﹐萍鄕所刻亦財三十七篇。今乃樓攻鬼得潘景憲本﹐捲篇皆與前《志》合﹐然亦非當時本書也。先儒疑辧詳矣。其最可疑者﹐本傳載所著書百餘篇﹐《淸明》《竹林》《繁露》《玉杯》之屬﹐今總名曰《繁露》﹐而《玉杯》《竹林》則皆其篇名﹐此決非其本眞。況《通典》《禦覽》所引﹐皆今書所無者﹐尢可疑也。然古書存於世者希矣﹐姑以傳疑存之可也。又有寫本作十八卷﹐而但七十九篇。考其篇次皆合。但前本《楚莊王》在第一卷

首﹐而此本乃在卷末﹐別爲一卷。前本𨿽八十二篇﹐而闕文者三﹐實七十九篇也。

△《左氏膏肓》十卷

何休著《公羊墨守》等三書﹐鄭康成作《鍼膏肓》《起廢疾》《發墨守》以排之。休見之曰「康成入吾室﹐操吾戈﹐以伐我乎﹖」今其書多不存﹐惟範寧《穀梁集解》載休之說﹐而鄭君釋之﹐當是所謂《起廢疾》者。今此書並存二家之言﹐意亦後人所錄。《館閣書目》闕第七卷

﹐今本亦止闕宣公。而於第六卷

分文十六年以後爲第七卷

﹐當並合之。其十卷止於昭公﹐亦闕定﹑哀﹐固非全書也。而錯誤殆未可讀﹐未有他本可正。

△《汲冢師春》一卷

晉汲郡魏安釐王冢所得古簡。杜預得其《記年》﹐知爲魏國史記﹐以考證《春秋》。別有一卷﹐純集疏《左氏傳》卜筮事﹐上下次第及其文義皆與《左傳》同。名曰「師春」﹐似是鈔集者人名也。今此書首敍周及諸國世系﹐又論分野﹑律呂爲圖﹐又雜錄謐法﹑卦變﹐與杜預所言純集卜筮者不同﹐似非當時本書也。

△《春秋集傳纂例》十卷﹐《辧疑》七卷

唐給事中吳郡陸質伯淳撰。初﹐潤州丹陽主簿趙郡啖助叔佐明《春秋》﹐傳洋州刺史河東趙匡伯循。質從助及伯循傳其學。助考《三傳》﹐捨短取長﹐又集前賢注釋﹐補以己意﹐爲《集傳》《集注》。又撮其綱目﹐爲《統例》。助卒﹐質與其子異繕錄﹐以詣伯循﹐請損益焉。質隨而纂會之﹐大歷乙卯歲書成。質本名淳﹐避憲宗諱攺焉﹐故其書但題陸淳。助之學﹑以爲左氏敍事𨿽多﹐解意殊少。公谷傳《經》﹐密於左氏。至趙﹑陸則直謂左氏淺於公﹑谷﹐誣謬實繁﹐皆孔門後之門人。但公﹑穀守《經》﹐左氏通史﹐其體異爾。丘明夫子以前賢人﹐如史佚﹑遲任之流﹐焚書之後﹐學者見《傳》及《國語》﹐俱題左氏﹐遂引以爲丘明。且《左傳》《國語》文體不倫﹐敍事多乖﹐定非一人所爲也。蓋左氏廣集諸國之史﹐以解《春秋》﹐子弟門人見事迹多不入《傳》﹐或復不同﹐故各隨國編之﹐以廣異聞。自古豈止一丘明姓左乎﹖案漢儒以來﹐言《春秋》者﹐惟宗《三傳》《三傳》之外﹐能卓然有見於千載之後者﹐自啖氏始﹐不可沒也。《唐志》有質《集注》二十卷﹐今不存﹐然《纂例》《辧疑》中﹐大略具矣。又有《微旨》二卷﹐未見。質﹐梁陸澄七世孫﹐仕通顯﹐黨王叔文﹐侍憲宗東宮﹐會卒﹐不及貶。然則其與不通《春秋》之義者﹐相去無幾耳。

△《春秋折衷論》三十卷

唐江西觀察判官廬陵陳嶽撰。以《三傳》異義﹐折衷其是非﹐而斷於一。嶽﹐唐末十上春官﹐晚乃辟江西從事。

△《春秋加減》一卷

稱元和十三年國子監奉敕定﹐不著人名。校定偏旁及文多寡﹐若《五經文字》之類。此本作小冊﹐才十餘板。前有「睿思殿書籍印」﹐末稱「臣雩校正」。蓋承平時禁中書也﹐不知何爲流落在此。

△《春秋名號歸一圖》二卷

僞蜀馮繼先撰。凡《左傳》所載君臣名氏﹐字謐互見錯出﹐故爲此《圖》以一之。周一﹐魯二﹐齊三﹐晉四﹐楚五﹐鄭六﹐衛七﹐秦八﹐宋九﹐陳十﹐蔡十一﹐曹十二﹐吳十三﹐邾十四﹐杞十五﹐莒十六﹐滕十七﹐薛十八﹐許十九﹐雜小國二十。

△《春秋二十國年表》一卷

不知何人作。周而下﹐次以魯﹑蔡﹑曹﹑衛﹑滕﹑晉﹑鄭﹑齊﹑秦﹑楚﹑宋﹑杞﹑陳﹑吳﹑邾﹑莒﹑薛﹑小邾。按《館閣書目》有《年表》二卷﹐元丰中楊彥齡撰。自周之外﹐凡十三國﹐仍總計蠻夷戎狄之事。又按董氏《藏書志》《年表》無撰人。自周至吳﹑越凡十國﹐又有附庸諸國別爲表﹐凡徵伐﹑朝覲﹑會同皆書。今此表止記卽位及卒﹐皆非二家書也。

△《春秋尊王發微》十五卷

國子監直講平陽孫明復撰。明復居泰山之陽﹐以《春秋》教授﹐不惑傳注﹐不爲曲說﹐眞切簡易﹐明於諸侯大夫功罪﹐以考時之盛衰﹐而推見王道之治亂﹐得於經爲多。石介而下皆師事之。歐陽文忠爲作墓志﹐潁川常秩譏之曰「明復爲《春秋》﹐如商鞅之法。」謂其失於刻也。

△《春秋口義》五卷

胡翼之撰。至宣十二年而止。戴岷隱在湖學﹐嘗續之﹐不傳。

△《春秋傳》十卷﹑《權衡》十七卷﹑《意林》一卷﹑《說例》一卷。

集賢院學士淸江劉敞原父撰。始爲《權衡》以平三家之得失﹐然後集眾說﹐斷以己意﹐而爲之《傳》。《傳》所不盡者﹐見之《意林》。某《傳》用《公》《谷》文體。《說例》凡四十九條。

△《春秋經社要義》六卷

龍圖閣學士髙郵孫覺莘老撰。覺從胡安定遊﹐門弟子以千數﹐別其老成者爲經社﹐覺年最少﹐儼然居其間﹐眾皆推服。此殆其時所作也。

△《春秋經解》十五卷

孫覺撰。其自序言三家之說﹐《穀梁》最爲精深﹐且以爲本﹐雜取二傳及諸儒之說﹐長者從之﹔其所未安﹐則以所聞於安定先生者斷之。楊龜山爲之後序。海陵周茂振跋云﹕先君傳《春秋》於孫先生﹐嘗書王荊公初欲釋《春秋》以行於天下﹐而莘老之書已出﹐一見而忌之﹐自知不復能出其右﹐遂詆聖經而廢之曰﹐此「斷爛朝報」也﹐不列於學官﹐不用於貢舉云。

△《春秋皇綱論》五卷﹑《明例隱括圖》一卷

太常博士王哲撰。至和中人。《館閣書目》有《通義》十二卷﹐未見。

△《春秋會義》二十六卷

鄕貢進士江陽杜諤獻可撰。自《三傳》及啖﹑趙諸儒迄於孫氏經社﹐凡三十餘家﹐集而系之﹐時述以己意。有任貫者爲之序﹐嘉佑中人也。

△《春秋傳》二卷

程頤撰。略舉大義﹐不盡爲說。襄﹑昭後尢略。序文崇寧二年所作﹐蓋其晚年也。

△《左氏解》一卷

專辧左氏爲六國時人﹐其明驗十有一事。題王安石撰﹐實非也。

△《春秋邦典》二卷

唐旣濟潛亨撰。質肅之侄﹐自號眞淡翁﹐與其子矜問答而爲此書。鄒道卿爲之序。

△《左氏鼓吹》一卷

彭門吳元緒撰。

△《春秋集傳》十二卷

蘇轍撰。專本《左氏》﹐不得已乃取二傳﹑啖﹑趙。蓋以一時談經者不復信史﹐或失事實故也。

△《春秋傳》十二卷

劉絢質夫撰。二程門人﹐其師亟稱之。所解明正簡切。

△《春秋得法志例論》三十卷

蜀州晉原主簿遂寧馮正符信道撰。其父堯民希元爲鄕先生﹐正符三上禮部不第﹐教授梓﹑遂學十年﹐著此書及《詩》《易》《論語解》。蜀守何郯首以其《春秋論》上之。熙寧末﹐中丞鄧綰爲之﹐得召試﹐賜同進士出身。王安石亦待之厚。其書首辧王魯﹑素王之說﹐及杜預三體五例﹑何休三科九旨之怪妄穿鑿。皆正論也。

△《春秋後傳》二十卷﹑《補遺》一卷

陸佃撰。《補遺》者其子宰所作也。宰字元鈞﹐遊之父。

△《春秋列國諸臣傳》五十一卷

賢良眉山王當子思撰。元佑中復制科﹐嘗以蘇軾薦﹐試六論首選﹐廷對切直﹐或欲黜之﹐宣仁後曰「以直言取士﹐不可以直言棄。此仁宗故事也。」乃置下第﹐與堂除簿尉。所傳諸臣皆本《左氏》﹐有見於他書者﹐則附其末﹐系之以贊。諸贊論議純正﹐文辭簡古﹐於經傳亦多所發明。

△《春秋通訓》十六卷﹑《五禮例宗》十卷

直祕閣吳興張大亨嘉父撰。其自序言「少聞《春秋》於趙郡和仲先生。某初蓋嘗作《例宗》﹐論立例之大要矣。先生曰﹕『此書自有妙用﹐學者罕能領會﹐多求之繩約中﹐乃近法家者流﹐苛細繳繞﹐竟亦何用﹖惟丘明識其用﹐然不肯盡談﹐微見端兆﹐使學者自得之。』予從事斯語十有餘年﹐始得其彷佛。」《通訓》之作﹐所謂去例以求經略﹐微文而視大體者也。東坡一字和仲﹐所謂趙郡和仲﹐其東坡乎﹖然《例宗》考究﹐未爲詳洽。

△《春秋傳》十二卷﹑《考》三十卷﹑《讞》三十卷

葉夢得撰。各有序。其序《讞》曰「以《春秋》爲用法之君而已﹐聽之有不盡其辭﹐則欺民﹔有不盡其法﹐則欺君。凡啖﹑趙論三家之失﹐爲《辧疑》﹐劉氏廣啖﹑趙之遺﹐爲《權衡》﹐合二書﹐正其差誤而補其疏略﹐目之曰《讞》。」其序《考》曰「君子不難於攻人之失﹐而難於正已之是。必有得也﹐乃可知其失﹔必有是也﹐乃可斥其非。自其《讞》推之﹐知吾之所正爲不妄也﹐而後可以觀吾《考》﹔自其《考》推之﹐知吾之所擇爲不誣也﹐而後可以觀吾《傳》。」其序傳曰「左氏傳事不傳義﹐是以詳於史﹐而事未必實﹐以其不知《經》也。公﹑谷傳義不傳事﹐是以詳於《經》﹐而義未必當﹐以其不知史也。乃酌三家﹐求史與《經》。不得於事﹐則考於義﹔不得於義﹐則考於事﹐更相發明以作《傳》。」夢得自號石林居士﹐明敏絕人﹐藏書至多﹐博鑑彊記﹐故其爲書﹐辧訂考究﹐無不精詳。然其取何休之說﹐以十二公爲法天之大數﹐則所未可曉也。

△《春秋經解》十六卷﹑《本例例要》一卷

涪陵崔子方彥直撰。紹聖中罷《春秋》取士﹐子方三上書﹐乞復之﹐不報。遂不應進士舉。黃山谷稱之曰「六合有佳士﹐曰崔彥直。其人不遊諸公﹐然則其賢而有守可知矣。」其學辧《三傳》之是非﹐而專以日月爲例﹐則正蹈其失而不悟也。

△《春秋指南》二卷

張根知常撰。專以編年旁通該括諸國之事﹐如揩諸掌。又爲《解例》﹐亦用旁通法。其他《辧疑》《雜論》諸篇﹐略舉要義﹐多所發明。

△《春秋本旨》二十卷

知饒州丹陽洪興祖慶善撰。其序言「三代各立一王之法﹐其末皆有獘。《春秋》經世之大法﹐通萬世而亡獘。」又言「《春秋》本無例﹐學者因行事之迹以爲例﹐猶天本無度﹐歷者卽周天之數以爲度。」又言「屬辭比事﹐《春秋》教也。學者獨求於義﹐則其失迂而鑿﹔獨求於例﹐則其失拘而淺。」若此類多先儒所未發﹐其解經義﹐精而通矣。興祖嘗爲程瑀作《論語解序》。忤秦檜﹐貶韶州以死。

△《春秋傳》三十卷﹑《通例》一卷﹑《通旨》一卷

徽猷閣待制建安胡安國康侯撰。紹興中經筵所進也。事按《左氏》義﹐采《公》《穀》之精﹐大綱本《孟子》﹐而微旨多以程氏之說爲證。近世學《春秋》者皆宗之《通旨》者﹐所與其徒問答及其他議論條例﹐凡二百餘章﹐其子寧輯爲一書。

△《春秋正辭》二十卷﹑《通例》十五卷

知盱眙軍東平畢良史少董撰。良史爲東京畱守屬官。東京再陷﹐畱敵中三年﹐著此書。已而得歸﹐表上之。

△《息齋春秋集注》十四卷

禮部侍郎鄞髙閌抑崇撰。

△《夾漈春秋傳》十二卷﹑《考》一卷﹑《地名譜》十卷。

鄭樵撰。樵之學大抵工於考究﹐而義理多迂僻。

△《春秋經解》十二卷﹑《指要》二卷

知常州永嘉薛季宣士龍撰。《指要》列譜例於前﹐其序專言諸侯無史﹐天子有外史﹐掌四方之志﹐而職於周之太史。隱之時﹐始更周曆而爲魯史。季宣博學通儒﹐不事科舉。陳止齋師事之。季宣死當乾道九年﹐年四十九。其爲此書實紹興三十二年。蓋甫二十歲云。

△《春秋集傳》十五卷

監察禦史王葆彥光撰。朱翌新仲爲作序。葆﹐周益公之婦翁也。其說多用胡氏。

△《春秋集解》十二卷

呂祖謙撰。自三《傳》而下﹐集諸家之說﹐各記其名氏﹐然不過陸氏及兩孫氏﹑兩劉氏﹑蘇氏﹑程氏﹑許崧老﹑胡文定數家而已。大略如杜諤《會義》﹐而所擇頗精﹐卻無自己議論。

△《左傳類編》六卷

呂祖謙撰。分類內外傳事實﹑制度﹑論議凡十九門﹐首有綱領數則﹐兼采他書。

△《左氏國語類編》二卷

呂祖謙撰。與《左傳類編》略同。但不載綱領﹐止有十六門﹐又分《傳》與《國語》爲二。

△《左氏博議》二十卷

呂祖議撰。方授徒時所作。自敍曰﹕《春秋》經旨槪不敢僭議﹐而枝辭贅諭﹐則舉子所資課試也。

△《左氏說》三十卷

呂祖謙撰。於《左氏》一書多所發明﹐而不爲文﹐似一時講說﹐門人所鈔錄者。

△《春秋比事》二十卷

沈棐文伯撰。陳亮同父爲序曰「文伯名棐﹐湖州人﹐嘗爲婺之校官﹐以文辭稱﹐而不聞其以經稱也。」按湖有沈文伯名長卿﹐號審齋居士﹐爲常州倅﹐忤秦檜﹐貶化州﹐不名棐也。不知同父何以云然﹐豈別有名棐而字文伯者乎﹖然則非湖人也。

△《春秋經傳集解》三十三卷

林栗撰。其學專主《左氏》﹐而黜二傳﹐故爲《左氏傳解》﹐表上之。

△《止齋春秋後傳》十二卷﹑《左氏章指》三十卷

陳傅良撰。樓參政鑰大防爲之序。大略謂《左氏》存其所不書﹐以實其所書。《公羊》《穀梁》以其所書﹐推見其所不書。而《左氏》實錄矣。此《章指》之所以作。若其他發明多新說﹐序文略見之。

△《春秋經辧》十卷

廬陵蕭楚子荊撰。紹聖中﹐貢禮部不第。蔡京用事﹐與其徒馮澥書﹐言蔡將爲宋王莽﹐誓不復仕。死建炎中。自號三顧隱客﹐門人謚爲淸節先生。胡邦衡師事之﹐以《春秋》登甲科﹐歸拜牀下﹐楚告之曰「學者非但拾一第﹐身可殺﹐學不可辱﹐毋禍吾《春秋》乃佳。」邦衡志其墓。

△《春秋集善》十一卷

端明殿學士廬陵胡銓邦衡撰。銓旣事蕭楚爲《春秋》學﹐復學於胡文定公安國。南遷後作此書﹐張魏公浚爲之後序。

△《春秋考異》四卷

不著名氏。錄《三傳》經文之異者。

△《春秋類事始末》五卷

朝請大夫吳興章衝茂深撰。子厚之曾孫﹐葉少蘊之婿。

△《左氏發揮》六卷

臨川吳曾虎臣撰。取《左氏》所載事﹐時爲之論﹐若史評之類。

△《春秋直音》三卷

徳淸丞方淑智善撰。劉給事一止爲作序。以學者或不通音切﹐故於每字切腳之下﹐直注其音﹐蓋古文未有反切﹐爲音訓者皆如此﹐服虔﹑如淳﹑文穎輩﹐於《漢書音義》可見。

△《左傳約說》一卷﹑《百論》一卷

奉議郎新昌石朝英撰。又有《王道辧》一書﹐未板行﹐僅存其書於此編之末。其爲說平平﹐無甚髙論。

△《春秋分記》九十卷

邛州教授眉山程公說伯剛撰。以《春秋》經傳仿司馬遷書爲《年表》《世譜》《歷》《天文》《五行》《地理》《禮樂》《徵伐》《官制》諸書。自周﹑魯而下﹐及諸小國﹑夷狄皆匯次之。時有所論發明﹐成一家之學。公說積學苦志﹐早年登科﹐值逆曦亂﹐憂憤以死﹐年三十七。兄弟三人皆以科第進。今中書舍人公許﹐其季也。

△《春秋通說》十三卷

永嘉黃仲炎若晦撰。端平中﹐嘗進之於朝。

○孝經類

△《古文孝經》一卷

凡二十二章﹐比今文多《閨門》一章﹐餘三章分出。本亦出孔壁中。

△《孝經注》一卷

漢鄭康成撰。世傳秦火之後﹐河間人顏芝得《孝經》藏之﹐以獻河間王﹐今十八章是也。相承云康成作注﹐而鄭《志》目錄不載﹐故先儒並疑之。古文有孔安國《傳》﹐不行於世。劉炫爲作《稽疑》一篇﹐序所謂劉炫明安國之本﹐陸澄譏康成之注者也。及唐開元中﹐詔議孔﹑鄭二家﹐劉知幾以爲宜行孔廢鄭﹐諸儒非之﹐卒行鄭學。按《三朝志》﹐五代以來﹐孔﹑鄭注皆亡。周顯徳中﹐新羅獻別序《孝經》卽鄭注者﹐而《崇文總目》以爲咸平中日本國僧奝然所獻﹐未詳孰是。世少有其本。乾道中﹐熊克子復從袁樞機仲得之﹐刻於京口學宮﹐而孔《傳》不可復見。

△《禦注孝經》一卷

唐孝明皇帝撰並序。今世所行本也。始刻石太學﹐禦八分書﹐未有祭酒李齊古所上表及答詔﹐且具宰相等名銜﹐實天寶四載﹐號爲《石臺孝經》。乾道中﹐蔡洸知鎭江﹐以其本授教授沈必豫﹑熊克﹐使刻石學宮﹐云歐公《集古錄》無之﹐豈偶未之見耶﹖家有此刻﹐爲四大軸﹐以爲書閣之鎭。按《唐志》作《孝經制旨》。

△《孝經正義》三卷

翰林侍講學士濟陽邢昺叔明撰。明皇旣注《孝經》﹐元行衝爲之疏。咸平中﹐以諸說尙多﹐詔昺與直祕閣杜鎬等﹐據元氏本增損﹐定爲《正義》。四年上之。

△《古文孝經指解》一卷

司馬光撰。按《唐志孝經》二十七家﹐今溫公序言祕閣所藏﹐止有鄭氏﹑明皇及古文三家而已。古文有經無傳﹐以隸體寫之﹐而爲之《指解》。仁宗朝表上之。

△《古文孝經說》一卷

翰林學士成都範祖禹淳甫撰。元佑二年經筵所進。

△《孝經解》一卷

張九成撰。

△《孝經刊誤》一卷

朱熹撰。抱遺經於千載之後﹐而能卓然悟疑辧惑﹐非豪傑特起獨立之士﹐何以及此﹖後學所不敢仿效﹐而亦不敢擬議也。

△《孝經本旨》一卷

黃幹撰。凡諸經傳於言及孝者﹐輯錄之爲二十有四篇。

△《孝經說》一卷

項安世撰。

△《蒙齋孝經說》三卷

禮部尙書四明袁甫廣微爲鄱憲日﹐爲諸生說《孝經》﹐旁及諸子﹐諸生錄之以爲此編。

○語孟類

前志《孟子》本列於儒家﹐然趙岐固嘗以爲則象《論語》矣。自韓文公稱孔子傳之孟軻﹐軻死﹐不得其傳。天下學者咸曰孔﹑孟。孟子之書﹐固非荀﹑揚以降所可同日語也。今國家設科取士﹐《語》《孟》並列爲經﹐而程氏諸儒訓解二書常相表裏﹐故今合爲一類。

△《論語》十卷

漢有齊﹑魯及古文三家﹐今行於世者《魯論語》也。傳授本末﹐何晏序文備矣。

△《論語集解》十卷

魏尙書駙馬都尉南陽何晏平叔撰。

△《論語釋文》一卷

唐陸徳明撰。

△《論語注疏解經》十卷

邢昺撰。唐人止爲《五經》疏﹐而不及《孝經》《論語》﹐至昺始奉詔爲之。

△《孟子》十四卷

趙岐云名軻﹐字則未聞也。按《史記》字子輿﹐《孔叢子》作子車。

△《孟子章句》十四卷

後漢太僕京兆趙岐邠卿撰。本名嘉﹐字臺卿﹐避難攺名。

△《孟子音義》二卷

龍圖閣學士侍讀博平孫奭宗右撰。舊有張鎰﹑丁公著爲之音﹐俱未精當。奭方奉詔校定﹐撰集《正義》﹐遂討論音釋﹐疏其疑滯備其闕遺﹐旣成上之。

△《孟子正義》十四卷

孫奭撰。序言爲之注者﹐有趙岐﹑陸善經﹐其所訓說﹐𨿽小有異同﹐而共宗趙氏﹐今惟據趙注爲本。

△《論語筆解》二卷

唐韓愈退之﹑李翺習之撰。按《館閣書目》云祕書丞許勃爲之序﹐今本乃王存序。云得於錢塘汪充﹐而無許序。

△《東坡論語傳》十卷

蘇軾撰。

△《潁濱論語拾遺》一卷

蘇轍撰。於其兄之說﹐意有未安者。凡二十七章。

△《潁濱孟子解》一卷

蘇轍撰。其少年時所作﹐凡二十四章。

△《王氏論語解》十卷﹑《孟子解》五卷

廣陵王令逢原撰。令年二十八﹐終於布衣。所講《孟子》才盡二篇﹐其第三篇

盡二章而止。王荊公志其墓﹐不言其所著書。而晁氏《讀書志》云﹐令於《堯曰篇》解曰「四海不困窮﹐則天祿不永終矣。」王氏《新經書義》取之。

△《龜山論語解》十卷

工部侍郎延平楊時中立撰。

△《謝氏論語解》十卷

上蔡謝良佐顯道撰。

△《遊氏論語解》十卷

監察禦史建陽遊酢定夫撰。

△《尹氏論語解》十卷﹑《孟子解》十四卷

徽猷閣待制河南尹焞彥明撰。紹興中經筵所上。《孟子解》未成﹐不及上而卒。自龜山而下﹐皆程氏髙弟也。

△《論語釋言》十卷

葉夢得少蘊撰。

△《張氏論語解》二十卷﹑《孟子解》十四卷

張九成撰。

△《致堂論語詳說》二十卷

禮部侍郎建安胡寅明仲撰。文定之子也。

△《五峯論語指南》一卷

監南嶽廟胡宏仁仲撰。詳論黃祖舜﹑沈大廉之說。宏﹐文定之季子也。

△《竹西論語感發》十卷

中書舍人江都王居正撰。

△《論語探古》二十卷

畢良史撰。

△《論語續解》十卷﹑《考異說例》各一卷

吳棫撰。其所援引百家諸史傳﹐出入詳洽。所稱樂肇駁王﹑鄭之說﹐間取一二。肇﹐晉人。《隋》《唐志》載《論語釋》二卷﹐《駁》二卷。按董逌《藏書志》《釋》已亡﹐《駁》幸存。而《崇文總目》及諸藏書皆無有﹐棫蓋嘗見其書也。《館閣書目》亦不載。

△《玉泉論語學》十卷

工部郎官嚴陵諭樗子才撰。樗與沈元用﹑張子韶﹑淩彥文﹑樊茂實諸公厚善﹐爲館職﹐坐與張通書﹐得罪秦檜。玉山汪端明應辰﹐其婿也。

△《論語義》二卷

禮部侍郎章貢曾幾吉父撰。胡文定門人也。

△《南軒論語說》十卷﹑《孟子說》十七卷

侍講廣漢張栻敬夫撰。

△《語孟集義》三十四卷

朱熹撰。集二程﹑張氏及範祖禹﹑呂希哲﹑呂大臨﹑謝良佐﹑遊酢﹑楊時﹑侯仲良﹑周孚先凡十二家﹐初名「精義」﹐後刻於豫章郡學﹐始名「集義」。其所言「外自托於程氏﹐而竊其近似之言﹑以文異端之說」者﹐蓋指張無垢也。無垢與僧宗杲遊﹐故云爾。

△《論語集注》十卷﹑《孟子集注》十四卷

朱熹撰。大略本程氏學﹐通取注疏古今諸儒之說﹐間復斷以己見。晦翁生平講解﹐此爲第一﹐所謂毫髮無遺憾者矣。

△《論語或問》十卷﹑《孟子或問》十四卷

朱熹撰。《集注》旣成﹐復論次其取捨之所以然﹐別爲一書﹐而篇首述二書綱領﹐與讀書者之要法。其與《集注》實相表裏﹐學者所當並觀也。

△《石鼓論語答問》三卷﹑《孟子答問》三卷

戴溪撰。岷隱初仕衡嶽祠官﹐領石鼓書院山長﹐所與諸生講說者也。其說切近明白﹐故朱晦翁亦稱其近道。

△《論語通釋》十卷

黃幹撰。其書兼載《或問》﹐發明晦翁未盡之意。

△《論語意原》一卷

不知作者。

△《論語本旨》一卷

建昌軍教授永嘉姜得平撰。

△《論語大意》二十卷

海陵卞圜撰。

△《晦庵語類》二十七卷

蜀人以晦庵語錄類成編﹐處州教授東陽潘墀取其《論語》一類﹐增益其未備﹐刊於學宮。

△《論語紀蒙》六卷﹑《孟子紀蒙》十四卷

國子司業臨海陳耆卿壽老撰。水心葉適爲之序。耆卿﹐學於水心者也。嘗主麗水簿﹐當嘉定初年成此書。

○讖緯類

△《易緯》七卷

漢鄭康成注。其名曰《稽覽圖》《辧終備》《是類謀》《乾元序制記》《坤靈圖》。其間推陰陽卦﹐直至唐元和中﹐蓋後世術士所附益也。按七緯之名﹐無《乾元序制》。

△《易稽覽圖》三卷

與上《易緯》前三卷相出入﹐而詳略不同。

△《易通卦驗》二卷

鄭康成注。

△《易乾鑿度》二卷

亦鄭氏注。

△《乾坤鑿度》二卷

一作《巛鑿度》﹐題包羲氏先文﹐軒轅氏演籀﹐蒼頡修。晁氏《讀書志》云《崇文總目》無之﹐至元祐《田氏書目》始載﹐當是國朝人依托爲之。按《後漢書》「緯候之學」﹐注言「緯﹐七緯也﹔候﹐《尙書中候》也。」所謂《河洛》七緯者﹐《易緯稽覽圖》《乾鑿度》《坤靈圖》《通卦驗》《是類謀》《辧終備》也。《書緯璇璣鈐》《考靈曜》《帝命驗》《連期授》也。《詩緯推度災》《汜歷樞》《含神霧》也。《禮緯含文嘉》《稽命徵》《斗威儀》也。《樂緯動聲儀》《稽曜嘉》《葉圖徵》也。《孝經緯援神契》《鉤命決》也。《春秋》緯《演孔圖》《元命包》《文耀鉤》《運斗樞》《感精符》《合誠圖》《考異郵》《保乾圖》《漢含孳》《佐助期》《握誠圖》《潛潭巴》《說題辭》也。讖緯之說﹐起於哀﹑平﹑王莽之際﹐以此濟其篡逆﹐公孫述效之﹐而光武紹復舊物﹐乃亦以《赤伏符》自累﹐篤好而推崇之﹐甘與莽﹑述同志。於是佞臣陋士從風而扉﹐賈逵以此論《左氏》學﹐曹褒以此定漢禮﹐作《大予樂》。大儒如鄭康成﹐專以讖言經﹐何休又不足言矣。二百年間惟桓譚﹑張衡力非之﹐而不能回也。魏﹑晉以革命受終﹐莫不傅會符命﹐其源實出於此。隋﹑唐以來﹐其學浸微矣。考《唐志》猶存九部八十四卷﹐今其書皆亡。惟《易緯》僅存如此。及孔氏《正義》或時援引﹐先儒蓋嘗欲刪去之﹐以絕僞妄矣。使所謂七緯者皆存﹐猶學者所不道﹐況其殘缺不完﹐於僞之中又有僞者乎﹗姑存之以備凡目云爾。《唐志》數內有《論語緯》十卷﹐七緯無之。《太平禦覽》有《論語摘輔像撰考讖》者﹐意其是也。《禦覽》又有《書帝驗期》《禮稽命曜》《春秋命歷序》《孝經左右契》《威嬉拒》等﹐皆七緯所無﹐要皆不足深考。

○經解類

△《白虎通》十卷

漢尙書郎班固撰。章帝建初四年﹐詔諸儒會白虎觀﹐講議《五經》同異。五官中郎將魏應承制問﹐侍中淳於恭奏﹐帝親稱制臨決﹐作《白虎議奏》﹐蓋用宣帝石渠故事也。《石渠議奏》今不傳矣。《班固傳》稱作《白虎通徳論》﹐令固撰集其事云﹐凡四十四門。

△《經典釋文》三十卷

唐陸徳明撰。自《五經》《三傳》《古禮》之外﹐及《孝經》《論語》《爾雅》《莊》《老》﹐兼解文義﹐廣采諸家﹐不但音切也。或言陸吳人﹐多吳音﹐綜其實未必然。案前世《藝文志》列於經解類。《中興書目》始入之小學﹐非也。

△《五經文字》三卷

唐國子司業張參撰。大歷中刻石長安太學。

△《九經字樣》一卷

唐沔王友翰林待詔唐玄度撰。補張參之所不載﹐開成中上之。二書卻當在小學類﹐以其專爲經設﹐故亦附見於此。往宰南城出謁﹐有持故紙鬻於道者﹐得此書﹐乃古京本﹐五代開運丙午所刻也。遂爲家藏書籍之最古者。

△《演聖通論》六十卷

知制誥渤海胡旦周父撰。《易》十七﹐《書》七﹐《詩》十﹐《禮記》十六﹐《春秋》十﹐其第一卷

爲目錄。旦﹐太平興國三年進士第一人﹐恃才輕躁﹐累坐擯斥﹐晚尢黷貨﹐持吏短長﹐爲時論所薄﹐然其學亦博矣。

△《羣經音辧》七卷

丞相眞定賈昌朝子明撰。康定中侍講天章閣所上﹐凡五門﹐題曰「羣經」﹐亦不當在小學類。

△《七經小傳》三卷

劉敞撰。前世經學大抵祖述注疏﹐其以己意言經﹐著書行世﹐自敞倡之。惟《春秋》旣有成﹐《書》《詩》《三禮》《論語》見之《小傳》﹐又《公羊》《左氏》《國語》三則附焉﹐故曰「七經」。

△《河南經說》七卷

程頤撰。《系辭說》一﹑《書》一﹑《詩》二﹑《春秋》一﹑《論語》一﹑《攺定大學》一。程氏之學﹐《易傳》爲全書﹐余經具此。

△《龜山經說》八卷

楊時撰。《易》三﹐《詩》《春秋》《孟子》各一﹐末二卷則經筵講義也。

△《無垢鄕黨少儀咸有一徳論語孟子拾遺》共一卷

張九成撰。

△《六經圖》七卷

東嘉葉仲堪思文重編。案《館閣書目》有六卷﹐昌州布衣楊甲鼎卿所撰﹐撫州教授毛邦翰復增補之。《易》七十﹐今百三十﹔《書》五十五﹐今六十三﹔《詩》四十七﹐今同﹔《周禮》六十五﹐今六十一﹔《禮記》四十三﹐今六十二﹔《春秋》二十九﹐今七十二。然則仲堪蓋又以舊本增損攺定者耶﹖

福唐兪意掌教建安﹐同裏儒劉遊以楊鼎卿所編增益刊之﹐洪景盧作序。

△《麗澤論說集錄》十卷

呂祖謙門人所錄平日說經之語﹐末三卷則爲《史說》《雜說》。東萊於諸經﹐亦惟《讀詩記》及《書說》成書﹐而皆未終也。

△《畏齋經學》十二卷

宣教郎廣安遊桂元發撰﹐桂﹐隆興癸未進士﹐爲類試第二人。歷三郡學官﹐攺秩爲制置司機宜以沒。

△《項氏家說》十卷﹑《附錄》四卷

項安世撰。九經皆有論著﹐其第八卷

以後雜說文史政學。附錄《孝經》《中庸》《詩篇次》《丘乘圖》則各爲一書﹐重見諸類。

△《山堂疑問》一卷

起居郎簡池劉光祖徳修撰。慶元中謫居房陵﹐與其子講說諸經﹐因筆記之。以其所問於《詩》爲多﹐遂取《呂氏讀詩記》盡觀之﹐而釋以己意﹐附《疑問》之後。

△《六經正誤》六卷

柯山毛居正誼甫校監本經籍之誤所欲刊正者﹐魏鶴山爲之序而剔傳之。大抵多偏傍之疑似者也。

△《西山讀書記》三十九卷

眞徳秀景元撰。其書有甲﹑乙﹑丙﹑丁。甲言性理﹐中述治道﹐末言出處﹐大抵本經史格言﹐而述以己意。今但有甲三十七卷﹐丁二卷﹐乙﹑丙未見也。

△《六家謚法》二十卷

翰林學士判太常寺周沆等編。六家者﹐周公﹑《春秋》《廣謚》﹑沈約﹑賀琛﹑扈蒙也。今按﹕周公﹐卽《汲冢書》之《謚法解》﹔《春秋》﹐卽杜預《釋例》所載也﹔《廣謚》﹐不著名氏﹔沈約書一卷﹔賀琛書四卷﹔扈蒙書一卷﹐皆祖述古法而增廣之。琛字國寶﹐山陰人﹐梁尙書左丞。蒙字日用﹐幽州人﹐國初翰林學士。此書嘉祐末編集﹐英宗初始上。

△《嘉祐謚》三卷

太常禮院編纂眉山蘇洵明允撰。洵與編《六家謚法》﹐因博采諸書爲之﹐爲論四篇﹐以序其去取之意。

謚法與解經無預﹐而前志皆以入此類﹐今姑從之﹐其實合在《禮》注。

△《政和修定謚法》六卷

禮制局詳議官蔡攸等承詔修定。全書八十卷﹐大率祖六家之舊﹐爲《沿革統論》一卷﹐《參照》二十六卷﹐《看詳》三十五卷﹐《增立》十卷﹐合而修定六卷。今惟修定六卷存﹐而以《沿革》系之篇首。按《館閣書目》亦闕《參照》二十六卷。

△《鄭氏謚法》三卷

鄭樵撰。上卷《序》五篇﹐中卷《謚》三篇﹐下卷《後論》四篇。

○小學類

自劉歆以小學入《六藝略》﹐後世因之﹐以爲文字訓詁有關於經藝故也。至《唐志》所載《書品》《書斷》之類﹐亦廁其中﹐則龐矣。蓋其所論書法之工拙﹐正與射禦同科﹐今並削之﹐而列於雜藝類﹐不入經錄。

△《爾雅》三卷

晉弘農太守河東郭璞景純注。按《漢志爾雅》二十篇﹐今書惟十九篇。《志》初不著撰人名氏。璞序亦但稱興於中古﹐隆於漢氏而已。至陸氏《釋文》始謂《釋詁》爲周公所作﹐其說蓋本於魏張揖所上《廣雅表》﹐言「周公制禮以道天下﹐著《爾雅》一篇﹐以釋其義﹔今俗所傳三篇﹐或言仲尼所增﹐或言子夏所益﹐或言叔孫通所補﹐或言沛郡梁文所考﹐皆解家所說﹐先師口傳﹐疑莫能明也。」

△《爾雅釋文》一卷

唐陸徳明撰。

△《爾雅疏》十卷

邢昺等撰。其敍云「爲注者劉歆﹑樊光﹑李巡﹑孫炎﹐𨿽各名家﹐猶未詳備﹐惟郭景純最爲稱首。其爲義疏者﹐惟俗間有孫炎﹑髙璉﹐皆淺近。今奉敕校定﹐以景純爲主。」共其事者杜鎬而下八人。

△《小爾雅》一卷

《漢志》有此書﹐亦不著名氏。《唐志》有李軌解一卷﹐今《館閣書目》云孔鮒撰。蓋卽《孔叢子》第十一篇

也﹐曰《廣詁》《廣言》《廣訓》《廣義》《廣名》《廣服》《廣器》《廣物》《廣鳥》《廣獸》凡十章﹐又《廣量衡》爲十三章。當時好事者抄出別行。

△《急就章》一卷

漢黃門今史遊撰。唐祕書監顏師古注。其文多古語﹑古字﹑古韻﹐有足觀者。

△《方言》十四卷

漢黃門郎成都揚雄子云撰。晉郭璞注。首題《輶軒使者絕代語》﹐末載《答劉歆書》﹐具祥著書本末。其略云「天下上計﹑孝廉及內郡衛卒會者﹐雄常抱三寸弱翰﹐齋素油四尺﹐以問其異語﹐歸卽以鉛摘次之於槧。葛洪《西京雜記》言子云好事﹐常懷鉛提槧﹐從諸計訪殊方絕域之語。蓋本雄書所云也。

△《釋名》八卷

漢徵士北海劉熙成國撰。序云「名之於實﹐各有類義﹐百姓日稱﹐而不知其所以然之意﹐故撰天地﹑陰陽﹐四時﹑邦國﹑都鄙﹑車服﹑喪紀﹐下及民庶應用之器﹐卽物名以釋義。凡二十七篇。」

△《廣雅》十卷

魏博士張揖撰。凡不在《爾雅》者著於篇﹐仍用《爾雅》舊目。《館閣書目》云今逸﹐但存《音》三卷。今書十卷﹐而《音》附逐篇句下﹐不別行。《隋志》稱《博雅》﹐避逆煬名也。揖又有《埤蒼》《三蒼》《訓詁雜字》《古文字訓》凡四書﹐見《唐志》﹐今皆不傳。

《博雅》乃隋曹憲撰。憲因揖之說﹐附以音解﹐避煬帝名﹐更之以爲「博」焉。

△《爾雅新義》二十卷

陸佃撰。其於是書﹐用力勤矣。自序以爲𨿽使郭璞擁淸道﹐跂望塵躅可也。以愚觀之﹐大率不出王氏之學﹐與劉貢父所謂不徹姜食﹑三牛三鹿戲笑之語﹐殆無以大相過也。《書》云玩物喪志﹐斯其爲喪志也宏矣。頃在南城傳寫凡十八卷﹐其曾孫子遹刻於嚴州爲二十卷。

△《埤雅》二十卷

陸佃撰。曰《釋魚》《釋獸》﹐以及於《鳥》《虫》《馬》《艸》《木》﹐而終之以《釋天》﹐所以爲《爾雅》之輔也。此書本號「物性門類」﹐其初嘗以《釋魚》《釋木》二篇上之朝﹐編纂將就﹐而永裕上賓﹐不及再上﹐旣注《爾雅》﹐遂成此書。其於物性精詳﹐所援引甚博﹐而亦多用《字說》。

△《注爾雅》三卷

鄭樵撰。其言《爾雅》出自漢代箋注未行之前﹐蓋憑《詩》《書》以作﹐《爾雅》明則百家箋注皆可廢。《爾雅》﹐應釋者也﹐箋注﹐不應釋者也。言語﹑稱謂﹑宮室﹑器服﹑艸木﹑虫魚﹑鳥獸之所命不同﹐人所不能識者﹐故爲之訓釋。義理人之本有﹐無待注釋。注釋則人必生疑﹐反舍經之言﹐而泥注解之言。或者復捨注解之意﹐而泥己之意以爲經意。此其爲說𨿽偏﹐而論注釋之害﹐則名言也。

△《蜀爾雅》三卷

不著名氏﹑《館閣書目》案﹕李邯鄲云唐李商隱采蜀語爲之。當必有據。

△《說文解字》三十卷

漢太尉祭酒汝南許愼叔重撰。凡十四篇﹐並序目一篇﹐各分上下卷﹐凡五百四十部﹐九千三百五十三文﹐重一千一百六十三。雍熙中﹐右散騎常侍徐鉉奉詔校定。以唐李陽冰排斥許氏爲臆說﹐末有新定字義三條。其音切則以唐孫忄面《韻》爲定。

△《字林》五卷

晉■﹝巾弦﹞今呂忱撰。太乙山僧云勝注。案《隋》《唐志》皆七卷﹐《三朝國史誌》惟一卷﹐董氏《藏書志》三卷。其書集《說文》之漏略者凡五篇﹐然雜揉錯亂﹐未必完書也。

△《玉篇》三十卷

梁黃門侍郎吳興郡顧野王希馮撰。唐處士富春孫彊增加﹐大約本《說文》﹐以後漢反切音未備﹐但云「讀若某」﹐其反切皆後人所加﹐多疏朴脫誤。至梁時﹐四聲之學盛行﹐故此書不復用直音矣。其文字𨿽增多﹐然雅俗雜居﹐非若《說文》之精覈也。又以今文易篆字﹐易以舛訛。世人以篆體難通﹐今文易曉﹐故《說文》遂罕習。要當求其本源可也。

△《廣韻》五卷

隋陸法言口撰。開皇初﹐有劉臻等八人同詣法言﹐共爲撰集﹐長孫訥言爲之箋注。唐朝轉有增加。至開元中﹐陳州司法孫忄面著成《唐韻》﹐本朝陳彭年等重修﹐《中興書目》云不知作者。案《國史誌》有《重修廣韻》﹐題皇朝陳彭年等。《景祐集韻》亦稱眞宗今陳彭年﹑邱雍等因陸法言《韻》就爲刊益。今此書首載景徳﹑祥符敕牒﹐以《大宋重修廣韻》爲名﹐然則卽彭年所修也。

△《說文解字系傳》四十卷

南唐校書郎廣陵徐鍇楚金撰。爲《通釋》三十篇﹐《部敍》二篇﹐《通論》三篇﹐《祛妄》《類聚》《錯綜》《疑義》《系述》各一篇。鍇至集賢學士﹑右內史舍人﹐不及歸朝而卒。鍇與兄鉉齊名﹐或且過之。而鉉歸朝通顯﹐故名出鍇上。此書援引精博﹐小學家未有能及之者。

△《說文韻譜》十卷

徐鍇撰。又取《說文》以聲韻次之﹐便於檢討。鉉爲作序。

△《佩觽》三卷

國子《周易》博士洛陽郭忠恕恕先撰。「觽」者﹐所以解結也。忠恕嗜酒狂縱﹐數犯法忤物得罪﹐其死時頗異﹐世傳以尸解。

△《景祐集韻》十卷

直史館宋祁﹑鄭戩等修定﹐學士丁度﹑李淑典領。字訓皆本《說文》﹐余凡例詳見於序。《說文》所無﹐則引他書爲解。字五萬三千五百二十五﹐此舊增二萬七千三百三十一。

△《類篇》四十五卷

丁度等旣修《集韻》﹐奏言今添字多與顧野王《玉篇》不相參協﹐乞委修韻官別爲類篇﹐與集韻並行。自寶元迄治平乃成書﹐歷王洙﹑胡宿﹑範鎭﹑司馬光始上之﹐熙寧中頒行。凡十五篇﹐各分上﹑中﹑下﹐以《說文》爲本﹐而例有九云。

只十四篇﹐四十二卷。言稱十五篇﹐恐是目錄三卷亦與。

△《禮部韻略》五卷﹑《條式》—捲

雍熙殿中丞邱雍﹑景徳龍圖閣待制戚綸所定﹐景祐知制誥丁度重修﹐元祐太學博亡增補。其曰「略」者﹐舉子詩賦所常用﹐蓋字書聲韻之略也。

△《復古編》二卷

吳興道士張有謙中撰。有工篆書﹐專本許氏《說文》﹐一點畫不妄錯。林中書攄母《魏國夫人墓道碑》﹐有書之﹐「魏」字從「山」。攄以爲非﹐有曰「世俗以從『山』者爲『巍』﹐不從『山』者爲『魏』﹐非也。其實二字皆當從『山』﹐蓋一字而二音爾。《說文》所無。手可斷﹐字不可易也。」攄不能彊。晚著此書﹐專辧俗體之訛﹐手自書之。陳了齋爲之序。

△《韻補》五卷

吳棫撰。取古書自《易》《書》《詩》而下﹐以及本朝歐﹑蘇凡五十種﹐其聲韻與今不同者皆入焉。朱侍講多用其說於《詩傳》《楚辭注》﹐其爲書詳且博矣。又有《毛詩補音》一書﹐別見《詩》類﹐大歸亦若此。以愚考之﹐古今世殊﹐南北俗異﹐語言音聲﹐誠有不得盡合者。古之爲《詩》學者﹐多以諷誦﹐不專在竹帛﹐竹帛所傳不過文字﹐而聲音不可得而傳也。又﹐漢以前未有反切之學﹐許氏《說文》﹑鄭氏《箋注》但曰「讀若某」而已﹐其於後世四聲七音﹐又豈能盡合哉﹖反切之學﹐自西域入中國﹐至齊﹑梁間盛行﹐然後聲病之說詳焉。韻書肇於陸法言﹐於是有音同韻異﹐若《東》《冬》《鐘》《魚》《虞》《模》《庚》《耕》《淸》《靑》《登》《蒸》之類﹐斷斷乎不可以相雜﹐若此者豈惟古書未之有﹐漢﹑魏以前亦未之有也。陸徳明於《燕燕》詩﹐以「南」韻「心」﹐有讀「南」作尼心切者﹐陸以爲古人韻緩﹐不煩攺字。此誠名言。今之讀古書古韻者﹐但當隨其聲之葉而讀之。若「來」之爲「釐」﹐「慶」之爲「羌」﹐「馬」之爲「姥」﹐聲韻全別﹐不容不攺。其聲韻苟相近﹐可以葉讀﹐則何必攺字﹖如「燔」字必欲作汾沿反﹐「官」字必欲作俱員反﹐「天」字必欲作鐵因反之類﹐則贅矣。

△《字始連環》二卷

鄭樵撰。大略謂六書惟類聲之生無窮﹐音切之學﹐自西域流入中國﹐而古人取音制字﹐乃與《韻圖》吻合。

△《論梵書》一卷

鄭樵撰。

△《石鼓文考》三卷

鄭樵撰。其說以爲石鼓出於秦﹐其文有與秦斤﹑秦權合者。

樵以本文「函」﹑「毆」兩字﹐秦斤﹑秦權有之﹐遂以石鼓爲秦物﹐先文簡論而非之﹐其說甚博。

△《嘯堂集古錄》二卷

王俅子弁撰。李邴漢老序之﹐稱故人長孺之子﹐未詳何王氏也。皆錄古彜器款識﹐自商迄秦凡數百章﹐以今文釋之﹐疑者闕焉。

△《鍾鼎篆韻》一卷

不著名氏。案《館閣書目》此書有二家﹐其一七卷﹐其一一卷。七卷者﹐紹興中通直郎薛尙功所廣﹔一卷者﹐政和中主管衡州露仙觀王楚也。則未知此書之爲王楚否﹖尙功有《鍾鼎法帖》十卷﹐刻於江州。當是其《篆韻》之所本也。

△《前漢古字韻編》五卷

侍郎宣城陳天麟季陵撰。取《漢書》所用古字﹐以今韻編入之。

△《班馬字類》二卷

參政嘉禾婁機彥發撰。取二史所用古字及假借通用者﹐以韻類之。洪邁景盧作序。

△《漢隸字源》六卷

婁機撰。以世所存漢碑三百有九韻類其字﹐魏碑附焉者僅三十之一。首爲《碑目》一卷﹐每字先載經文﹐而以漢字著其下﹐一字數體者並列之。皆以《碑目》之次第﹐著其所從出。亦洪邁序。

序謂洪文惠公作五種書﹐《釋》《纘》《圖》《續》皆成﹐惟《韻》書未就﹐而婁忠簡繼爲之。

△《廣幹祿字書》五卷

婁機撰。唐顏元孫爲《幹祿字書》﹐其侄眞卿書之﹐刻石吳興﹐爲世所寶。辧正﹑通﹑俗三體﹐目以「幹祿」﹐謂舉子所資也。機熟於小學﹐嘉泰中教授資善堂﹐景獻時爲惠國公﹐數問字畫之異﹐因爲此書。續唐之舊﹐故仍「幹祿」之名。旣而悟其非所以施於朱邸也﹐則以「幹祿百福」之義傳會焉。

△《修校韻略》五卷

祕書省正字莆田劉孟容以《說文》《字林》《幹祿書》《五經文字》《九經字樣》《佩觽》《復古編》等書修校。

△《韻略分毫補注字譜》一卷

進士未陽秦昌朝撰。附前《韻略》之後﹐皆永嘉教授臨安錢厚所刻也。竊謂小學當論偏傍尙矣﹐許叔重以來諸書是也。韻以略稱﹐止施於禮部貢舉﹐本非小學全書﹐於此而校其偏傍﹐旣不足以盡天下之字﹐而欲使科舉士子盡用篆籀點畫於試卷﹐不幾於迂而可笑矣哉﹗進退皆無據﹐謂之贅可也。

△《附釋文互注韻略》五卷

以監本增注而釋之。

△《押韻釋疑》五卷

進士廬陵歐陽徳隆﹑易有開撰。凡字同義異﹑字異義同者皆辧之﹐尢便於場屋。

△《字通》一卷

彭山李從周肩吾撰。

△《切韻義》一卷﹑《纂要圖例》一卷

汴陽謝暉撰。紹興十年序。

直齋書錄解題﹟卷四○正史類

△《史記》一百三十卷

漢太史令夏陽司馬遷子長撰。宋南中郎參軍河東裴駰集注。案班固云「遷擄《左氏》《國語》﹐采《世本》《戰國策》﹐述《楚漢春秋》﹐接其後事﹐迄於大漢﹐斯以勤矣。十篇缺﹐有錄亡書。」張晏曰「遷沒之後﹐亡《景武紀》《禮樂兵書》《漢興將相年表》《三王世家》《日者》《龜策傳》《靳歙傅寬列傳》。元﹑成之間﹐褚先生補作《武紀》《三王世家》《日者》《龜策傳》。言辭鄙陋﹐非遷本意也。」顏師古曰「本無《兵書》﹐張說非也。」今案此十篇者﹐皆具在﹐褚所補《武紀》﹐全寫《封禪書》《三王世家》但述封拜策書﹐二列傳皆猥釀不足進﹐而其餘六篇﹐《景紀》最疏略﹐《禮》《樂書》謄荀子《禮論》﹑河間王《樂記》《傳靳列傳》與《漢書》同﹐而《將相年表》迄鴻嘉﹐則未知何人所補也。褚先生者﹐名少孫。裴駰卽注《三國誌》松之之子也。始﹐徐廣作《史記音義》﹐駰本之以成《集解》。竊嘗謂著書立言﹐述舊易﹐作古難。六藝之後﹐有四人焉﹕摭實而有文采者﹐左氏也﹔恁虛而有理致者﹐莊子也﹔屈原變《國風》《雅》《頌》而爲《離騷》﹔及子長易編年而爲紀傳﹐皆前未有其比﹐後可以爲法﹐非豪傑特起之士﹐其孰能之﹖

△《漢書》一百卷

漢尙書郎扶風班固孟堅撰。唐祕書監京兆顏師古注。本傳稱字籀﹐恐當名籀﹐而以字行也。固父彪叔皮﹐以司馬氏《史記》太初以後闕而不錄﹐故作《後傳》數十篇。固以所續未詳﹐探撰前紀﹐綴集所聞﹐以爲《漢書》。起髙祖﹐終孝平王莽之誅﹐二百三十年﹐爲春秋考紀﹑表﹑志﹑傳凡百篇。自永平受詔﹐至建初中乃成。案《班昭傳》云﹐八表並《天文志》未竟而卒。和帝詔昭就東觀藏書踵成之。今《中興書目》以爲章帝時﹐非也。固坐竇憲死永元初﹐不在章帝時。師古以太子承乾之命﹐總先儒注解﹐服虔﹑應劭而下二十餘人﹐刪繁補略﹐裁以己說﹐遂成一家。世號杜徵南﹑顏監爲左氏﹑班氏忠臣。

△《後漢書》九十卷

宋太子詹事順陽範蔚宗撰。唐章懷太子賢注。案《唐藝文志》﹐爲後漢史者﹐有謝承﹑薛瑩﹑司馬彪﹑劉義慶﹑華嶠﹑謝沈﹑袁山松七家﹐其前又有劉珍等《東觀記》﹐至蔚宗乃刪取眾書﹐爲一家之作。其自視甚不薄﹐謂諸傳﹑序﹑論﹐精意深旨﹐實天下之奇作。然頗有略取前人舊文者﹐注中亦著其所從出。至於論後有贊﹐尢自以爲傑思﹐殆無一字虛設。自今觀之﹐幾於贅矣。蔚宗父泰﹑祖寧皆爲時名臣﹐蔚宗乃以怨望反逆至於滅族﹐其與遷﹑固之人禍天刑不侔矣。然則豈作史之罪哉﹗十志未成而誅﹐爲謝儼蠟以覆車﹐故惟存紀﹑傳。賢﹐髙宗太子﹐招集諸儒庶子張大安﹑洗馬劉訥言等共爲之注。賢坐明崇儼得罪武后﹐廢死﹐大安﹑訥言亦流貶。

△《續後漢書》四十二卷

廬陵貢士蕭常撰。周益公序云「曹氏代漢﹐名禪實篡﹐特新莽之流亞。丕方登禪壇﹐自形舜﹑禹之言﹐固不敢欺其心矣。今隔千載﹐好惡豈復相沿﹖而蘇軾記王﹑彭之說﹐以爲途人談三國時事﹐兒童聽者﹐聞劉敗則顰蹙﹐聞曹敗則稱快﹐遂謂君子小人之澤﹐百世不斬﹐玆豈人力彊致也歟﹗陳壽身爲蜀人﹐徒以仕屢見黜﹐父又爲講葛亮所髡﹐於劉氏君臣不能無憾。著《三國誌》﹐以魏爲帝﹐而指漢爲蜀﹐與孫氏俱謂之主﹐設心已偏。故凡當時祭髙帝以下昭穆制度﹐皆略而弗書。方且乞米於人﹐欲爲佳傳﹐私意如此﹐史筆可知矣。其死未幾﹐習鑿齒作《漢晉春秋》﹐起漢光武﹐終晉湣帝﹐以蜀爲正﹐魏爲篡﹐謂漢亡僅一二年﹐則已爲晉﹐炎興之名﹐天實命之﹐是蓋公論也。然五十四卷﹐徒見於《唐藝文志》及本朝《太平禦覽》之目。逮仁宗時修《崇文總目》﹐其書已逸﹐或謂世亦有之﹐而未之見也。幸《晉史》載所著論﹐千三百餘言﹐大指昭然。劉知幾《史通》云﹐備王道﹐則曹逆而劉順。本朝歐陽修論正統而不黜魏﹐其賓客章望之著《明統論》非之﹐見於《國史》。近世張栻《經世紀年》直以先主上繼獻帝爲漢﹐而附魏﹑吳於下﹐皆是物也。今廬陵貢士蕭常潛心史學﹐謂古以班史爲《漢書》﹐範史爲《後漢書》﹐乃起昭烈章武元年辛丑﹐盡後主炎興元年癸未﹐爲《續後漢書》。旣正其名﹐復擇注文之善者並書之﹐積勤二十年﹐成帝紀﹑年表各二卷﹐列傳十八卷﹐《吳載紀》十一卷﹐《魏載紀》九卷﹐別爲《音義》四卷。惜乎﹐壽疏略於前﹐使不得追記英賢憲章於後﹐以釋裴松之之遺恨也。」

△《後漢志》三十卷

晉祕書監河內司馬彪紹統撰。梁剡今平原劉昭宣卿補注。蔚宗本書﹐《隋》《唐志》皆九十七卷。今書紀﹑傳共九十卷﹐蓋未嘗有志也。劉昭所注﹐乃司馬彪《續漢書》之八志爾﹐序文固云範志今闕﹐乃借舊志注以補之。其與範氏紀﹑傳自別爲一書。其後﹐紀﹑傳孤行﹐而志不顯。至本朝乾興初﹐判國子監孫奭始建議校勘﹐但云補亡補闕﹐而不著其爲彪書也。《館閣書目》乃直以百二十卷並稱蔚宗撰﹐益非是。今考章懷注所引稱《續漢志》者﹐文與今志同﹐信其爲彪書不疑。彪﹐晉宗室髙陽王睦之長子﹐多所著述﹐注《莊子》及《九州春秋》之類是也。

△《三國誌》六十五卷

晉治書侍禦史巴西陳壽承祚撰。宋中書侍郎河東裴松之世期注。壽書初成﹐時人稱其善敍事﹐張華尢善之。然乞米作佳傳﹐以私憾毀諸葛亮父子﹐難乎免物議矣。王通謂壽有志於史﹐依大義而黜異端﹐然要爲率略。松之在元嘉時﹐承詔爲之注﹐鳩集傳記﹐增廣異文。大抵本書固率略而注又繁蕪﹐要當會通裁定﹐以成一家﹐而未有奮然以爲己任者。丰祐間南丰呂南公銳意爲之﹐題其齋曰「衮斧」﹐書垂成而死﹐遂弗傳。又紹興間吳興鄭知幾維心嘗爲之﹐鄕裏前輩多稱其善﹐而書亦不傳。近永康陳亮亦頗有意焉﹐僅成論贊數篇﹐見集中﹐而書實未嘗修也。

△《晉書》一百三十卷

唐宰相房玄齡等修﹐題禦撰。案《唐藝文志》﹐爲《晉書》者﹐有王隱﹑虞預﹑臧榮緒﹑謝靈運﹑幹寶等諸家。太宗以爲未善﹐命玄齡修之。與其事者﹐褚遂良﹑許敬宗﹑令狐徳棻﹑李延壽﹑敬播﹑趙宏智等二十人。《宣武紀》《陸機王羲之傳論》﹐太宗自爲之﹐故稱「制曰」﹐而總題其書曰「禦撰」。其凡例則發於敬播云。

△《宋書》一百卷

齊太子家令吳興沈約休文撰。約永明中兼著作郎﹐被敕撰。本何承天﹑山謙之﹑蘇寶生撰﹐至徐愛勒爲一史﹐起義熙﹐迄大明﹐自永光以來闕而不錄。今新史始義熙﹐終昇明三年﹐本紀﹑列傳七十卷﹐志三十卷﹐獨闕《到彥之傳》。《館閣書目》謂其志兼載魏﹑晉﹐失於限斷。揆以班﹑馬史體﹐未足爲疵﹐至其所創《符瑞》一志﹐不經且無益﹐其贅甚矣。約後入梁爲僕射﹑侍中。

△《齊書》五十九卷

梁吳興太守蕭子顯景陽撰。本傳稱六十卷。子顯者﹐齊豫章王嶷之孫也。△《梁書》五十六卷唐弘文館學士京兆姚思廉撰。思廉名簡﹐以字行。

△《陳書》三十六卷

姚思廉撰。初﹐思廉父察嘗修梁﹑陳二史未成﹐以屬思廉。後受詔與魏徵共撰。思廉采謝炅﹑顧野王等諸書﹐綜括爲二史﹐以卒父業。

△《後魏書》一百三十卷

北齊中書令兼著作郎鉅鹿魏收伯起撰。始﹐魏初鄧彥海撰《代記》十餘卷﹐其後﹐崔浩典史爲編年體﹐李彪始分作紀﹑表﹑志﹑傳。收搜采遺亡﹐綴績後事﹐備一代史籍上之。時論言收著史不平﹐詔與諸家子孫共加論討﹐前後訴者百有餘人﹐眾口誼然﹐號爲「穢史」。僕射楊愔﹑髙徳正與收皆親﹐抑塞訴辭﹐遂不復論。今紀闕二卷﹐傳闕二十二卷﹐又三卷不全﹐志闕《天象》二卷。收旣以史招怨﹐齊亡之歲﹐竟遭發冢棄骨之禍。隋文帝命魏澹等更撰《魏書》九十二卷。以西魏爲正﹐東爲僞﹐義例簡要。《唐志》又有張太素《後魏書》一百卷﹐今皆不傳﹐而收書獨行。《中興書目》謂所闕《太宗紀》以澹書補之﹐闕志以太素書補之。二書旣亡﹐惟此紀﹑志獨存﹐不知何據。

△《北齊書》五十卷

唐中書舍人定武李百藥重規撰。百藥父徳林先已創紀﹑傳諸篇。百藥因父業﹐受詔成之。

△《後周書》五十卷

唐祕書監華原令狐徳棻撰。初﹐徳棻武徳中建言近代無正史。詔徳棻及諸臣論撰。歷年不能就﹐罷之。貞觀二年﹐復詔撰定。議者以魏有收﹑澹二家書爲已詳﹐惟五家史當立﹐徳棻與岑文本﹑崔仁師次周史﹐李百藥次齊史﹐姚思廉次梁﹑陳史﹐魏徵次隋史﹐房玄齡總監而修撰之。原自徳棻發之。

△《隋書》八十五卷

唐祕書監魏徵﹑顏師古等撰。其十志﹐髙宗時始成上﹐總梁﹑陳﹑齊﹑周之事﹐俗號「五代志」。

△《唐書》二百卷

五代晉宰相涿郡劉昫等撰。

△《新唐書》二百二十五卷

翰林學士廬陵歐陽修永叔﹑端明殿學士安陸宋祁子京撰。初﹐慶曆中詔王堯臣﹑張方平等刊修﹐久而未就。至和初﹐乃命修爲紀﹑志﹐祁爲列傳﹐範鎭﹑王疇﹑宋敏求﹑呂夏卿﹑劉義叟同編修﹐嘉祐五年上之。凡廢傳六十一﹐增傳三百三十一﹐志三﹐表四﹐故其進書上表曰「其事則增於前﹐其文則省於舊。」第賞增秩訓詞﹐劉敞原父所行﹐最爲古雅。曰「古之爲國者﹐法後王﹐爲其近於己﹐制度文物可觀故也。唐有天下且三百年﹐明君賢臣相與經營扶持之﹐其盛徳顯功﹑美政善謀固已多矣﹐而史官非其人﹐記述失序﹐使興壞成敗之迹﹐晦而不章﹐朕甚恨之。肆擇廷臣筆削舊書﹐勒成一家﹐具官歐陽修﹑宋祁創立統紀﹐裁成大體﹐範鎭﹑王疇﹑宋敏求等网羅遺逸﹐厥協異同。凡十有七年﹐大典乃立﹐閎富糖覈﹐度越諸子矣。校讎有功﹐朕將據古鑑今﹐以立時治﹐爲朕得法﹐其勞不可忘也。皆增秩一等﹐布其書於天下﹐使學者成觀焉。」舊例﹐修書止著官髙一人名銜。歐公曰「宋公於我爲前輩﹐且於此書用力久且深﹐何可沒也。」遂於紀﹑傳各著之。宋公感其退遜。今案舊史成於五代文气卑陋之時﹐紀次無法﹐詳略失中﹐論贊多用儷語﹐固不足傳世。而新書不出一手﹐亦未得爲全善。本紀用《春秋》例﹐削去詔令﹐𨿽太略猶不失簡古﹐至列傳用字多奇沚﹐殆類虯戶銑溪體﹐識者病之。歐公嘗臥聽《藩鎭傳序》曰「使筆力皆如此﹐亦未易及也。」然其《序》全用杜牧《罪言》﹐實無宋公一語。然則歐公殆不滿於宋﹐名銜之著﹐固惡夫爭名﹐抑亦以自表異耶﹖溫公《通鑑》多據舊史﹐而唐庚子西直謂《新唐書》敢亂道而不好﹐𨿽過甚﹐亦不爲亡謂也。劉元城亦謂事增文省﹐正新書之失處云。

文簡云﹐《進唐書表》自言其文減於前﹐其事多於舊﹐此正其所爲不逮遷﹑固者﹐顧以自衒何哉﹗《論語》記夫子與弟子問答﹐率不過數語﹐而季氏將伐顓臾﹐記所詰對甚詳﹐不如是不足以見體要﹐各造其極也。今唐史務爲省文﹐而拾取小說私記﹐則皆附著無棄﹐其有官品尊崇而不預治亂﹐又無善惡可垂鑑戒者悉聚﹐徒繁無補﹐殆與古作者不侔。始﹐唐史置局時﹐其同僚約日著舊史所無者三事﹐則固立於不善矣﹐獘必至於此。然其名臣關國治亂者﹐如裴度﹑陸蟄﹑魏徵傳﹐悉致其詳﹐則其有補亦不可掩。

△《五代史》一百五十卷

宰相薛居正子平撰。開寶中盧多遜﹑扈蒙﹑張澹﹑李昉等所修。居正蓋監修官也。

△《新五代史》七十四卷

歐陽修撰。其爲說曰「昔孔子作《春秋》﹐因亂世而立法﹔余爲本紀﹐以治法而正亂君。」發論必以「嗚呼」﹐曰「此亂世之書也。」諸臣止事一朝﹐曰某臣傳﹐其更事歷代者﹐曰雜傳﹐尢足以爲世訓。然不爲韓瞠眼立傳﹐識者有以見作史之難。案韓通之死﹐太祖猶未踐極也﹐其當在周臣傳明矣。惟王皡《唐余雜史》以入《忠義傳》云。

△《三朝國史》一百五十卷

景徳四年﹐詔王欽若﹑陳堯佐﹑趙安仁﹑晁迥﹑楊億等修太祖﹑太宗正史﹐王旦監修。祥符九年書成﹐凡爲紀六﹑志五十五﹑列傳五十九﹑目錄一﹐共一百一十卷。天聖四年﹐呂夷簡﹑夏竦﹑陳堯佐修眞宗正史﹐王曾提舉﹐八年上之。增紀爲十﹐志爲六十﹐傳爲八十。

△《兩朝國史》一百二十卷

熙寧十年﹐詔修仁宗﹑英宗正史﹐宋敏求﹑蘇頌﹑王存﹑黃履等編修﹐吳充提舉。元丰五年﹐王珪﹑李淸臣等上之。

△《四朝國史》三百五十卷

紹興二十八年置修國史院﹐修一朝正史。三十一年提舉陳康伯奏紀成﹐乞選日進呈。至乾道二年閏九月﹐始與《太上聖政》同上。淳熙五年﹐同修史李燾言修四朝正史﹐開院已十七年﹐乞責以近限。七年十月﹐修史王希呂奏志成﹐十二月進呈。至十三年﹐修史洪邁奏昨得旨限一年內修成列傳﹐今已成書﹐十一月與《會要》同進。蓋首尾三十年﹐所歷史官﹐不知其幾矣。

△《史記音義》二十卷

唐崇賢館學士劉伯莊撰。貞觀初﹐奉敕講授﹐采鄹誕生﹑徐廣及隋柳顧言《音義》爲此書。

△《史記索隱》三十卷

唐弘文館學士河內司馬貞撰。采摭異聞﹐釋文演注。末二卷爲《述贊》﹐爲《三皇本紀》。世號《小司馬史記》。

△《附索隱史記》一百三十卷

淳熙中廣漢張材介仲刊於桐川郡齋﹐削去褚少孫所續﹐而附以司馬貞《索隱》。其後﹐江陰耿秉直之復取所削者別刊之。

△《史記正義》三十卷

唐諸王侍讀張守節撰。開元二十四年作序。

△《三劉漢書標注》六卷

侍讀學士淸江劉敞原父﹑中書舍人劉攽貢父﹑端明殿學士劉奉世仲馮撰。奉世﹐敞之子也。又本題《公非先生刊誤》﹐其實一書。公非﹐貢父自號也。《漢書》自顏監之後﹐舉世宗之﹐未有異其說者﹐至劉氏兄弟始爲此書﹐多所辧正發明。

△《唐書直筆新例》四卷

修書官溫陵呂夏卿撰。紀﹑傳﹑志各一卷﹐摘舊史繁闕﹐又爲《新例須知》附於後﹐略舉名數如目錄之類。

△《唐書音訓》四卷

宣義郎汶上竇蘋叔野撰。

△《唐書糾繆》二十卷

朝請大夫知蜀州成都吳縝廷珍撰。其父師孟﹐顯於熙﹑丰。序言修書之時﹐其失有八﹐而糾摘其繆誤﹐爲二十門。侍讀胡宗愈言於朝﹐紹聖元年土之。世傳縝父以不得預修書﹐故爲此。

△《五代史纂誤》五卷

吳縝撰。宇文時中守吳興﹐以郡庠有二史板﹐遂取二書刻之﹐後皆取入國子監。初﹐郡人思溪王氏刻《藏經》有餘板﹐以刊二史置郡庠。中興﹐監書多闕﹐遂取其板以往﹐今監本是也。

△《唐書列傳辧證》二十卷

端明殿學士玉山汪應辰聖錫撰。專攻列傳﹐不及紀﹑志﹐以元祐名貿謂列傳記事﹐毀於鐫削﹐暗於藻繪﹐故隨事辧証之。

△《西漢決疑》五卷

國子司業宛邱王速致君撰。一曰《失實》﹐二日《引古》﹐三曰《異言》﹐四曰《雜證》﹐五日《注釋》。

△《西漢刊誤補遺》十七卷

國子博士吳仁傑斗南撰。補三劉之遺也。

○別史類

△《南史》八十卷﹑《北史》八十卷

唐崇賢館學士鄴李延壽撰。初﹐延壽父大師多識舊事﹐常以宋﹑齊﹑梁﹑陳﹐魏﹑齊﹑周﹑隋天下分隔﹐南謂北爲「索虜」﹐北謂南爲「島夷」﹐詳略訾美失傳﹐思所以攺正刊究﹐未成而沒。延壽追終先志﹐凡八代合二書﹐爲百八十篇。其書頗有條理﹐刪落釀辭﹐過本書遠甚。

△《髙氏小史》一百三十卷

唐殿中丞髙峻撰。本書六十卷﹐其子迥分爲一百二十。蓋鈔節歷代史也。司馬溫公嘗稱其書﹐使學者觀之。今案《國史誌》凡一百九卷﹐目錄一卷。《中興書目》一百二十卷﹐止於文宗。今本多十卷﹐直至唐末。峻﹐元和人﹐則其書當止於徳﹑順之間。迥之所序﹐但云分六十卷爲百二十﹐取其便易而已﹐初未嘗有所增加也。其止於文宗及唐末者﹐殆皆後人傳益之﹐非髙氏本書。此書舊有杭本﹐今本用厚紙裝夾面﹐寫多錯誤﹐俟求杭木校之。

△《唐余錄史》三十卷

直集賢院益都王皡子融撰。寶元二年上。是時惟有薛居正《五代舊史》﹐歐陽修書未出。此書有紀﹐有志﹐有傳﹐又博采諸家小說﹐仿裴松之《三國誌注》﹐附其下方﹐蓋五代別史也。其書列韓通於《忠義傳》﹐且表出本朝褒贈之典﹐《新舊史》皆不及此。《館閣書目》以入雜傳類﹐非是。皡﹐曾之弟﹐後以元吳反﹐乞以字爲名﹐仕至集賢院學士。

△《古史》六十卷

門下侍郎眉山蘇轍子由撰。因馬遷之舊﹐上觀《詩》《書》﹐下考《春秋》及秦﹑漢雜錄﹐爲七本紀﹐十六世家﹐三十七列傳。蓋漢世古文經未出﹐戰國諸子各自著書﹐或增損古事以自信其說﹐遷一切信之﹐甚者或采世俗相傳之語﹐以易古文舊說﹐故爲此史以正之。然其稱遷淺近而不學﹐疏略而多信﹐遷誠有可議者﹐而以爲不學淺近﹐則過矣。

△《東都事略》一百五十卷

承議郎知龍州眉山王偁季平撰。其書紀﹑傳﹑附錄略具體﹐但無志耳。附錄用《五代史》例也。淳熙中上其書﹐得直祕閣。其所紀太簡略﹐未得爲全善。

△《新唐書略》三十五卷

呂祖謙授徒﹐患《新史》難閱﹐摘要抹出﹐而門人鈔之。蓋節本之有倫理者也。

○編年類

△漢紀三十卷

漢侍中汝南荀悅仲豫撰。獻帝好典籍﹐常以班固《漢書》文繁難省﹐乃令悅依《左氏傳》體以爲漢紀﹐詔尙書給筆札﹐辭約事詳﹐論辧多美。其《自序》曰「立典有五志焉﹐曰達道義﹐章法式﹐通古今﹐著功勛﹐表賢能。」

△《後漢紀》三十卷

晉東陽太守陽夏袁宏彥伯撰。以《後漢書》煩穢雜亂﹐撰集爲此記。

△《晉春秋略》二十卷

唐祕書省正字杜延業撰。自王隱而下諸書及諸僭僞傳記﹐皆所詳究﹐而以蕭方等《三十國春秋》刪緝爲此書。《館閣書目》作「杜光業」。案《唐志》亦曰「延業」。考《新舊史》﹐他無所見﹐未詳何時人。

△《元經薛氏傳》十五卷

稱王通撰﹐薛收傳﹐阮逸補並注。案河汾王氏諸書﹐自《中說》之外﹐皆《唐藝文志》所無。其傳出阮逸﹐或云皆逸僞作也。今考唐神堯諱淵﹐其祖景皇﹐諱虎。故《晉書》戴淵﹑石虎﹐皆以字行。薛收唐人﹐於傳稱戴若思﹑石季龍宜也。《元經》作於隋世﹐而太興四年亦書曰「若思」﹐何哉﹖意逸之心勞日拙﹐自不能掩耶﹗此書始得於莆田﹐才三卷﹐止晉成帝。後從石林葉氏得全本﹐錄成之。

△《唐歷》四十卷

唐集賢學士河東柳芳仲敷撰。芳所輯《國史》﹐敍天寶後事不倫﹐及謫黔中﹐會髙力士同貶﹐因從之質開元﹑天寶禁中事本末﹐史已上送﹐不可追刊﹐乃用編年法作此書。起隋義寧元年﹐迄大歷十三年。

△《續唐歷》二十二卷

唐監修國史崔龜從元吉撰。起大歷十三年春﹐盡元和十五年﹐以續柳芳之書也。《藝文志》載韋澳﹑蔣偕﹑李荀﹑張彥遠﹑崔瑄等撰﹐實大中時。

△《大唐統紀》四十卷

唐江南西道觀察制官陳嶽撰。用荀﹑袁體﹐起武徳﹐盡長慶﹐爲一百卷。今止武后如意﹐非全書也。

△《通歷》十五卷

唐泉州別駕扶風馬總會元撰。書本十卷﹐止於隋代。今書直至五代﹐增五卷者﹐後人所續也。晁公武《志續通歷》十卷﹐孫光憲撰。太祖朝嘗詔毀其書。

△《唐年補錄》六十五卷

後晉起居郎史館修撰獲鹿賈緯撰。以武宗後無實錄﹐故爲此書﹐終唐末﹐其實補實錄之缺也。𨿽論次多缺誤﹐而事迹鹿存﹐亦有補於史氏。

△《五代通錄》六十五卷

宰相昭文館大學士大名範質文素撰。亦以實錄繁冗﹐節略而成此書。

△《帝王照略》一卷

唐洺州刺史劉軻撰。僞蜀馮鑑注﹐並續唐祚以後。《唐志》及《館閣書目》有《劉軻帝王歷數歌》一卷﹐疑卽此書也。

△《紀年通譜》十二卷

丞相宋庠公序撰。自漢文後元有年號之後﹐以甲子貫之﹐曰正﹑曰閏﹑曰僞﹑曰賊﹑曰蠻夷﹐以正爲主﹐而附列其左﹐號《統元》﹐爲十卷。其二卷曰《類元》﹐因文之同﹐各以匯別。慶曆中表上之。宣義郎畢仲荀續補一卷﹐止元符三年。

△《資治通鑑》二百九十四卷﹑《目錄》三十卷﹑《考異》三十卷

丞相溫公河內司馬光君實撰。初﹐光嘗約戰國至秦二世﹐如《左氏》體爲志八卷以進。英宗悅之﹐遂命論次歷代君臣事迹﹐起周威烈﹐迄乎五代﹐就祕閣置局。神宗禦制序﹐賜名《資治通鑑》。及補外﹐聽以書局自隨。元丰七年書成。上曰「賢於荀悅《漢紀》遠矣。」目錄仿《史記》年表﹐年經國緯﹐用劉羲叟長歷气朔﹐而撮新書精要散於其中。《考異》參諸家異同﹐正其謬誤﹐而歸於一。總三百五十卷。

△《通鑑舉要歷》八十卷

司馬光撰。《通鑑》旣成﹐尙患本書浩大難傾略﹐而目錄無首尾﹐晚著是書﹐以絕二累。其槁在晁說之以道家。紹興初﹐謝克家任伯得而上之。

△《累代歷年》二卷

司馬光撰。卽所謂《歷年圖》也。治平初所進﹐自威烈王至顯徳﹐本爲圖五卷﹐歷代皆有論。今本陳輝晦叔刻於章貢﹐爲方策以便觀覽﹐而自漢髙帝始。

△《百官公卿表》十五卷

司馬光撰。其序曰「朝廷所以鼓舞羣倫﹐緝熙庶續者﹐曰官﹑曰差遣﹑曰職而已。所謂『官』者﹐乃古之爵也﹔所謂『差遺』者﹐古之官也﹔所謂『職』者﹐古之加官也。自建隆以來﹐文官知雜禦史以上﹐武官閤門使以上﹐內臣押班以上﹐遷轉黜免存其實﹐以先後相次爲表。」本入職官類﹐以《稽古錄序》所謂「建隆接乎熙寧﹐臣又著之於《百官表》」﹐卽謂此書﹐蓋與《通鑑》相爲表裏﹐故著之於此。案晁氏《讀書志》有一百四十二卷﹐未詳。

△《稽古錄》二十卷

司馬光撰。其表云「由三晉開國﹐迄於顯徳之末造﹐臣旣具之於《歷年圖》﹔自六合爲宋﹐接於熙寧之元﹐臣又著之於《百官表》﹐乃威烈丁丑而上﹐伏羲書契以來﹐悉從論纂﹐皆有依憑。」蓋元祐初所上也。此書始刻於越﹐其後再刻於潭。越本《歷年圖》諸論聚見第十六卷

﹐蓋因圖之舊也﹔潭本諸論各系於國亡之時﹐故第十六卷

惟存總論。

△《通鑑釋文》二十卷

司諫司馬康公休撰。溫公之子也。

△《通鑑釋文》三十卷

左宣義郎眉山史炤見可撰﹐馮時行爲之序。今考之公休之書﹐大略同而加詳焉。蓋因其舊而附益之者也。

△《通鑑前例》一卷﹑《修書帖》一卷﹑《三十六條四圖》共一卷

司馬光記集修書凡例﹐諸帖則與書局官屬劉恕﹑範祖禹往來書簡也。其曾孫侍郎伋季思裒爲一編﹐又以《前例》分爲三十六條﹐而考其離合﹐稽其授受﹐推其甲子﹐括其卷帙﹐列爲四圖。

△《通鑑問疑》一卷

髙安劉羲仲壯輿纂集。其父道原與溫公往復相難者﹐亦附《修書帖》後。

△《通鑑外紀》十卷﹑《目錄》三卷

祕書丞髙安劉恕道原撰。司馬公修歷代君臣事迹﹐辟恕爲屬。嘗謂《史記》不及庖犧﹑神農﹐今歷代書不及威烈之前﹐欲爲《前紀》﹐而本朝爲《後紀》﹐將俟書成請於公。會道原病廢﹐絕意《後紀》﹐乃攺《前紀》爲《外紀》云。《通鑑》書成﹐恕已亡﹐範淳父奏恕於此書用力最多﹐援黃鑑﹑梅堯臣例官其子﹐且以書賜其家。道原父渙凝之﹐家廬山。歐陽公所爲賦《廬山髙》也。

△《疑年譜》一卷﹑《年略譜》一卷﹑《雜年號》附

劉恕撰。謂春秋起周平﹑魯隱﹐《史記》本紀自《軒轅》﹐列傳首《伯夷》﹐年表起共和。共和至魯隱﹐其間七十一年﹐卽與春秋相接矣。先儒庖犧﹑女媧﹐下逮三代﹐享國之歲﹐眾說不同﹐懼後人以疑事爲信書﹐穿鑿滋甚﹐故周厲王以前三千五百一十九年爲《疑年譜》﹐而共和以下至元祐壬申一千九百一十八年爲《年略譜》。大略不取正閏之說﹐而從實紀之。四夷及寇賊僭紀名號﹐附之於末。

△《唐史論斷》三卷

天章閣待制陽翟孫甫之翰撰。甫以《唐書》煩冗遺略﹐多失體法﹐乃修爲《唐史》﹐用編年體。自康定元年逮嘉祐元年﹐成七十五卷﹐爲論九十二首。甫沒﹐朝廷取其書畱禁中﹐其從子察錄以遺溫公﹐而世亦罕見。聞蜀有刻本﹐偶未得之﹐今惟諸論存焉。

△《編年通載》十五卷

集賢院學士建安章衡子平撰。編歷代帝系年號﹐始自唐﹑虞﹐迄於聖宋治平四年﹐總三千四百年。熙寧七年上之。其族父楶質夫爲之序。衡﹐嘉祐二年進士首選也。

△《唐鑑》十二卷

翰林學士成都範祖禹淳父撰。祖禹與修《通鑑》﹐分主唐史。元祐初上此書﹐考其治亂興廢之由﹐爲三百六篇。

△《紹運圖》一卷

諸葛深通甫撰。元祐中人﹐未詳爵裏。其書頗行於世俗。

△《歷代帝王年運詮要》十卷

左朝請大夫朱繪撰。紹興五年序﹐未詳何所人。

△《歷代紀年》十卷

濟北晁公邁伯咎撰。詠之之子也﹐嘗爲提舉常平使者。其自爲序﹐當紹興七年。

△《讀史管見》三十卷

禮部侍郎胡寅明仲撰。以《通鑑》事備而義少﹐故爲此書。議論宏偉嚴正﹐間有感於時事。其於熙﹑丰以來接於紹興權姦之禍﹐尢拳拳寓意焉。晦翁《綱目》亦多取之。

△《皇王大紀》八十卷

胡宏撰。述三王﹑五帝至周赧王。前二卷自盤古至帝罄﹐年不可考信﹐姑載其事而已。自堯以後﹐用《皇極經世》歷﹐起甲辰﹐始著年紀。博采經傳﹐時有論說﹐自成一家之言。然或取莊周寓言以爲實﹐及敍邃古之初﹐終於無徵不信云爾。

△《經世紀年》二卷

侍講廣漢張栻敬夫撰。用《皇極經世》譜編﹐有所發明則著之。其言邵氏以數推知去外丙﹑仲壬之年﹐乃合於《尙書》成湯旣沒太甲元年之說。今案孔氏《正義》正謂劉歆﹑班固不見古文﹐謬從《史記》﹐而章衡《通載》乃云以紀年推之外丙﹑仲壬合於歲次﹐《尙書》殘缺﹐而《正義》之說誤。蓋三代而上﹐帝王歷年遠而難考類如此﹐劉道原所謂疑年者也。然孟子亦有明文﹐不得云《史記》謬。

△《通鑑論篤》三卷

侍講廣漢張栻敬夫撰。取《通鑑》中言論之精確者﹐表而出之。多或全篇﹐少至一二語﹐去取甚嚴﹐可以見前輩讀書眼目之髙。

△《通鑑紀事本末》四十二卷

工部侍郎袁樞機仲撰。樞自太學官分教嚴陵爲此書。楊誠齋爲之序。

△《通鑑綱目》五十九卷

侍講新安朱熹元晦撰。始﹐司馬公《通鑑》有《目錄舉要》。其後﹐胡給事安國康侯又修爲《舉要補遺》。朱晦翁因別爲義例﹐表歲以首年﹐因年以著統﹐大書以提要﹐而分注以備言﹐自爲之序﹐乾道壬辰也。大書者爲綱﹐分注者爲目﹐綱如經﹐目如傳。此書嘗刻於溫陵﹐別其綱謂之提要﹐今板在監中。廬陵所刊則綱目並列﹐不復別也。

△《國紀》五十八卷

吏部侍郎睢陽徐度惇立撰。度﹐丞相處仁擇之之子也。其書詳略頗得中﹐而不大行於世。鄧學有魏邸舊書傳得之。

△《續通鑑長編》一百六十八卷

禮部侍郎眉山李燾仁父撰。長編云者﹐司馬公之爲《通鑑》也﹐先命其屬爲叢目﹐旣成﹐乃修長編﹐然後刪之以爲成書。唐長編六百卷﹐今《通鑑》惟八十卷爾。燾所上表自言未可謂之《通鑑》﹐止可謂之長編﹐故其書𨿽繁蕪而不嫌也。其卷數𨿽如此﹐而冊數至餘三百。蓋逐捲又自分子捲或至十餘。

△《續通鑑長編舉要》六十八卷

李燾撰。大略皆溫公舊規也。

△《九朝通略》一百六十八卷

起居郎建安熊克子復撰。

△《中興小歷》四十一卷

熊克撰。克之爲書﹐往往疏略多牴牾﹐不稱良史。

△《中興遺史》六十卷

從義郎趙甡之撰。慶元中上進。其書大抵記軍中事爲詳﹐而朝政則甚略﹐意必當時遊士往來邊陲﹑出入幕府者之所爲。及觀其記張浚攻濠州一段﹐自稱姓名曰閒府張鑑。然則此書鑑爲之﹖而甡之竊以爲己有也。或曰鑑卽甡之婦翁﹐未知信否﹖

△《丁未錄》二百卷

左修職郎昭武李丙撰。自治平丁未王安石初召用﹐迄於靖康童貫之誅﹐故以「丁未」名之。每事皆全載制詔章疏甚詳。

△《思陵大事記》三十六卷﹑《阜陵大事記》二卷

李燾撰。

△《建炎以來系年要錄》二百卷

工部侍郎陵陽李心傳微之撰。蓋與李巽巖《長編》相續﹐亦嘗自隆興後相繼爲之。會蜀亂散失﹐不可復得。

△《大事記》十二卷﹑《解題》十二卷﹑《通釋》一卷

著作郎東萊呂祖謙伯恭撰。自敬王三十九年以下﹐采《左氏傳》﹑歷代史﹑《皇極經世》《通鑑》《稽古錄》輯而廣之。𨿽上接獲麟﹐而書法則視太史公所錄﹐不盡用策書凡例。《解題》者略具本末﹐或附以己意﹐多所發明。《通釋》者﹐經典綱要﹐孔﹑孟格言﹐以及歷代名儒大議論。初﹐意欲起春秋﹐接於五代﹐僅及漢武徵和三年而止。東萊年方彊仕而得末疾﹐平生論著大抵經始而未及成﹐如《讓詩記》《書說》是已。是書之作﹐當淳熙七年﹐又二年而沒。使天假之年﹐所傳於世者﹐寧止是哉﹗

△《建隆編》一卷

陳傅良撰。蓋《長編》太祖一朝節略也。隨事考訂﹐並及累朝始末。慶元初﹐在經筵所上。

△《讀書譜》一卷

陳傅良撰。自伏羲迄春秋終﹐以《易》《書》《詩》《春秋》諸經考世代而附著之。共和而下始有年數。

△《紀年統紀論》一卷

永嘉朱黼文昭撰。黼從陳止齋學﹐嘗著《記年備遺》﹐起陶唐﹐終顯徳爲百卷。蓋亦本《通鑑》《稽古錄》﹐而擷其中論正統者爲《統紀論》。是編葉水心序之。

△《皇朝編年舉要》三十卷﹑《備要》二十卷

太學生莆田陳均平甫撰。均﹐丞相俊卿之從孫。端平初﹐有言於朝者﹐下福州取其書﹐由是得初品官。大抵依仿朱氏《通鑑綱目》。《舉要》者綱也﹐《備要》者目也。然去取無法﹐詳略失中﹐未爲善書。

△《續百官公卿表》十卷﹑《質疑》十卷

兵部尙書永嘉蔡幼學行之撰。續溫公舊書﹐起熙寧﹐至靖康。《質疑》者﹐考異也。

△《續稽古錄》一卷

祕書丞歷陽龔頤正養正撰。以續司馬光前錄﹐而序述繁釀。其記紹熙甲寅事﹐歸功於韓侂冑。頤正本名惇頤﹐避崇陵諱攺焉。嘗撰《元祐黨籍譜傳》得官。韓氏用事時﹐賜出身入館﹐非端士也。此書正以右韓也。

△《歷代帝王纂要譜括》二卷

余姚孫應符仲潛撰。蓋《紹運圖》之詳者也。

○起居注類

《唐志》起居注類﹐實錄﹑詔令皆附焉。今惟存《穆天子傳》及《唐創業起居注》二種﹐餘皆不存。故用《中興館閣書目》例﹐與實錄共爲一類﹐而別出詔令。

△《穆天子傳》六卷

晉武帝時汲冢所得書﹐其體制與起居注正同﹐郭璞爲之注。起居注者﹐自漢明徳馬皇后始﹐漢﹑魏以來因之。

△《唐創業起居注》五卷

唐工部尙書晉陽溫大雅彥弘撰。所載自起義至受禪凡三百五十七日。其述神堯不受九錫﹐反復之語甚詳。愚嘗書其後曰「新史」。稱除隋之亂比迹湯武﹐湯武未易比也﹐唐之受命正與漢髙帝等爾。其不受九錫﹐足以掃除魏﹑晉以來欺天罔人之態﹐而猶不免曰受隋禪者﹐乃以尊立代王之故﹐會不若以子嬰屬吏之爲明白洞達也。

△《唐髙祖實錄》二十卷

唐給事河東敬播撰。案《志》稱房玄齡監修﹐許敬宗刪攺。今本首題監修國史許敬宗奉敕定﹐而第十一卷

題司空房玄齡奉敕撰﹐不詳其故。

△《唐太宗實錄》四十卷

案《藝文志》有《今上實錄》二十卷﹐敬播等撰﹐房玄齡監修。又有長孫無忌《太宗實錄》四十卷。今本惟題中書令許敬宗奉敕撰。蓋敬宗當髙宗時用事﹐以私意竄攺國史。《中興書目》言之詳矣。但今本旣云許敬宗撰﹐而以爲恐止是玄齡﹑無忌所進﹐則不可考也。

△《唐髙宗後修實錄》十九卷

唐左散騎常侍彭城劉知幾子玄﹑恆王傅汴州吳兢撰。案《志》﹐令狐徳棻撰﹐止乾封。知幾續成之。故號「後修」。書本三十卷﹐今闕十一卷。

△《唐則天實錄》二十卷

吳兢撰。案《志》﹐魏元忠等撰﹐劉知幾﹑吳兢刪正。今惟題兢撰。武氏罪大惡極﹐固不應復入唐廟﹐而題主猶有「聖帝」之稱﹐至開元中﹐禮官有言﹐乃去之。武氏不應有實錄﹐猶正史之不應有本紀。皆沿襲《史》《漢》呂后例。惟沈旣濟之論爲正﹐而範氏《唐鑑》用之。《唐鑑》中宗嗣聖元年書至二十一年﹝案神龍元年﹞﹐黜武后光宅至長安並不用。

△《唐中宗實錄》二十卷

吳兢撰。

△《唐睿宗實錄》十卷

劉知幾撰。《志》有二錄﹐五卷者爲吳兢。今此十卷﹐當是知幾也。《館閣書目》亦別有五卷者。

△《唐玄宗實錄》一百卷

題元載撰。蓋左拾遺令狐峘所爲﹐而載以宰相監修也﹐史稱事多漏略﹐拙於取棄﹐不稱良史。峘﹐徳棻五世孫也。

△《唐肅宗實錄》三十卷

亦元載監修﹐不見史官姓名。

△《唐代宗實錄》四十卷

令狐峘撰。尢爲漏略﹐不立房琯傳﹐不載顏眞卿事迹。

△《唐建中實錄》十卷

唐史館修撰吳郡沈旣濟撰。其書止於建中二年十月﹐旣濟罷史官之日。

△《唐徳宗實錄》五十卷

稱裴垍撰。亦監修宰相也。案《志》﹐蔣乂﹑樊紳﹑林寶﹑韋處厚﹑獨孤郁撰。垍﹐字弘中﹐河東人。

△《唐順宗實錄》五卷

唐史館修撰韓愈撰。見愈《外集》。案《志》稱韓愈﹑沈傳師﹑宇文籍撰﹐李吉父監修。《新史》謂議者哄然不息﹐卒竄定無完篇﹐以閹官惡其書禁中事切直故也。

△《唐憲宗實錄》四十卷

題路隋撰。隋自長慶中與韋處厚同修撰﹐歷年久而未成﹐至文宗太和中﹐隋爲監修﹐乃上之。案《志》稱沈傳師﹑鄭澣﹑宇文籍﹑蔣系﹑李漢﹑陳夷行﹑蘇景裔撰﹐蓋前後史官也。又稱杜元穎﹑韋處厚﹑路隋監修﹐亦前後宰相也。

△《唐穆宗實錄》二十卷

亦路隋監修﹐史官則蘇景裔﹑王彥威﹑楊漢公﹑蘇滌﹑裴休也。

△《唐敬宗實錄》十卷

監修李讓夷﹐史官陳商﹑鄭亞。

△《唐文宗實錄》四十卷

監修魏謩﹐史官盧耽﹑蔣偕﹑王沨﹑盧告﹑牛叢也。

△《唐武宗實錄》三十卷

監修韋保衡。

△《宣宗實錄》三十卷

△《懿宗實錄》二十五卷

△《僖宗實錄》三十卷

△《昭宗實錄》三十卷

△《哀帝實錄》八卷

案﹕《唐志》惟有《武宗實錄》三十卷﹐其後皆未嘗修纂。更五代﹐《武錄》亦不存﹐《邯鄲書目》惟存一卷而已。五《錄》者﹐龍圖閣直學士常山宋敏求次道追述爲書。案《兩朝史誌》初爲一百卷﹐其後增益爲一百四十八卷。今案《懿錄》三十五卷﹐止有二十五卷﹐而始終皆備﹐非闕也。實一百四十三卷。《館閣書目》又言闕第九一卷

﹐今本亦不闕云。

△《後唐莊宗實錄》三十卷

監修趙鳳﹐史官張昭遠撰。天成四年上。

△《後唐明宗寶錄》三十卷

監修姚顗﹐史官張昭遠等撰。淸泰三年上。

△《後唐廢帝實錄》十七卷

張昭﹑尹拙﹑劉溫叟撰。案昭本傳撰梁均王﹑郢王﹑後唐湣帝﹑廢帝﹑漢隱帝《實錄》﹐惟梁二王年祀浸遠﹐事皆遺失﹐遂不修。餘三帝實錄皆藏史閣﹐周世宗時也。蓋昭木撰《周祖實錄》﹐以其歷試之迹﹐多在漢隱帝時﹐故請先修《隱錄》﹐因並及前代云。

△《晉髙祖實錄》三十卷

△《晉少帝實錄》二十卷

監修竇正固﹐史官賈緯﹑王伸﹑竇儼等撰。周廣順元年上。正固字體仁﹐同州人。相漢至周﹐罷歸洛陽﹐國初卒。

△《漢髙祖實錄》十七卷

監修蘇逢吉﹐史官賈緯等撰。乾祐二年上。書本十二卷﹐今缺末三卷。《中興書目》作十卷。

△《漢隱帝實錄》十五卷

張昭等撰。事已見前。

△《周太祖實錄》三十卷

張昭等撰。顯徳五年上。昭卽昭遠﹐字潛夫﹐濮上人。避漢祖諱﹐止稱昭。逮事本朝﹐爲吏部尙書。開寶四年卒。

△《周世宗實錄》四十卷

監修官晉陽王溥齊物﹐修撰範陽扈蒙日用撰。

△《太祖實錄》五十卷

監修國史肥鄕李沆太初﹐史官集賢院學士河南錢若水淡成等重修。初﹐淳化中﹐命李至﹑張洎等修太祖史未成﹐及咸平元年﹐《太祖實錄》成書﹐以太祖朝事多漏略﹐故再命若水修撰。二年書成﹐上之。卷首有沆《進書表》﹐敍前錄之失及新書刊修條目甚詳。同修者直館饒陽李宗諤昌武﹑東平梁顥太素﹑直集賢院河南趙安仁樂道。李燾云﹐世傳太祖自陳橋推戴馬上﹐約束諸將本太祖聖意﹐前錄無太宗叩馬之語﹐乃後錄所增也。前錄旣不傳﹐今不可考矣。李燾《長編》且載﹐而云舊錄所無﹐今從新錄。然則燾亦嘗見舊錄也耶﹖近聞士大夫家亦多有之﹐求之未獲也。

△《太宗實錄》八十卷

錢若水等以至道三年十一月受命﹐咸平元年八月上之。九月而畢﹐人難其速。同修撰者給事中濟陰柴成務寶臣﹑祕閣校理丹陽吳淑正儀﹑直集賢院建安楊億大年。案億《傳》﹐書凡八十篇﹐而億獨艸五十六卷。

△《眞宗實錄》一百五十卷

學士承旨肥鄕李維仲方﹑學士臨川晏殊同叔撰。乾興元年受詔﹐天聖二年﹐監修新諭王欽若定國上之。同修者侍講博平孫奭宗古﹑知制誥趙郡宋綬公垂﹑度支副使閬中陳堯佐舜元﹑校理眞定王舉正伯中﹑枝勘河南李淑獻臣。

△《仁宗實錄》二百卷

學士華陽王珪禹玉﹑範鎭景仁﹑知制誥常山宋敏求次道撰。嘉祐八年奉詔﹐歷治平至熙寧二年七月書成。宰臣韓琦提舉。

△《英宗實錄》三十卷

學士壽春呂公著晦叔﹑長社韓維持國﹑知制誥浦城吳充衝卿撰。熙寧元年正月奉詔﹐二年七月宰臣提舉曾公亮上之。

《英宗實錄》熙寧元年曾宣靖提舉﹐王荊公時已入翰林﹐請自爲之﹐兼實錄修撰﹐不置官屬。成書三十卷﹐出於一手。東坡先生嘗語劉壯輿羲仲云﹐此書詞簡而事備﹐文古而意明﹐爲國朝諸史之冠。晁氏《讀書志》云﹐熙寧元年正月﹐詔曾公亮提舉﹐呂公著﹑韓維修撰﹐孫覺﹑曾鞏檢討﹐三月﹐又以錢藻檢討﹐四月﹐又以王安石﹑吳充爲修撰。二年七月﹐書成上之。

△《神宗實錄》朱墨本二百卷

元祐中﹐兵部侍郎靑社趙彥若元考﹑著作郎成都範祖禹淳甫﹑豫章黃庭堅魯直撰。紹聖中﹐中書舍人莆田蔡卞元度﹑長樂林希子中等重修。其朱書系新修﹐黃字系刪去﹐墨字系舊文﹐其增攺刪易處則又有簽貼﹐前史官由是得罪。卞﹐王安石之壻﹐大抵以安石《日錄》爲主。陳瓘所謂尊私史而壓宗廟者也。

△《神宗實錄考異》二百卷

監修解梁趙鼎元鎭﹑史官成都範衝元長等撰。建炎初﹐有詔重修﹐紹興六年﹐先進呈五十卷﹐六年正月書成。《考異》者﹐備朱﹑墨﹑黃三書﹐而明著其去取之意也。闕百六十一至百七十一卷。初﹐蔡卞旣攺舊錄﹐每一卷成﹐納之禁中﹐蓋將盡泯其迹﹐而使新錄獨行。謂朱墨本者﹐世不可得而見也。及梁師成用事﹐自謂蘇氏遺體﹐頗招延元祐諸家子孫﹐若範溫﹑秦湛之流。師成在禁中見其書﹐爲諸人道之。諸人幸其書之出﹐因曰此不可不錄也﹑師成如其言。及敗﹐沒入。有得其書者﹐攜以渡江﹐遂傳於世。嗚呼﹐此可謂非天乎﹗

△《哲宗實錄》一百五十卷

監修趙鼎﹑史官範衝等重修。紹興四年三月﹐思陵嘗謂宰臣朱勝非等曰「神宗﹑哲宗史錄﹐事多失實﹐當別修定。範祖禹之子衝已有詔命﹐可趣來令兼史職。」衝至﹐以宗正少卿兼直史館。辭﹐不許。上謂勝非等曰「此事朕何敢私﹖頃歲昭慈誕辰﹐宮中置酒﹐從容語及前朝事﹐曰吾逮事宣仁﹐求之古今﹐母后之賢﹐未見其比﹐姦臣私憤誣謗﹐𨿽嘗下詔辧明﹐而史錄未經刪攺﹐豈足貽信後世﹖吾意在天之靈﹐不無望也。朕每念及此﹐惕然於懷﹐欲降一語﹐具載昭慈遺旨﹐庶使中外知朕修史之本意。」於是以聖語系之《哲錄》之末。

△《徽宗實錄》一百五十卷

監修宰相湯思退等上。自紹興七年詔修﹐十一年先成六十卷﹐至二十八年書成。修撰官歷年旣久﹐前後非一人。至乾道五年﹐祕書少監李燾請重修。淳熙四年成二百卷﹐《考異》百五十卷﹐《目錄》二十五卷。今百五十卷者﹐前本也。

△《欽宗實錄》四十卷

乾道四年修撰洪邁等進。

△《髙宗實錄》五百卷

慶元三年﹐修撰濟源傅伯壽景仁撰。初進二百八十卷﹐止紹興十六年。嘉泰二年﹐修撰建安袁說友起巖等又進二百二十卷﹐止三十二年。

△《孝宗實錄》五百卷

嘉泰二年﹐修撰傅伯壽等撰進。中興以來﹐兩朝五十餘載事迹﹐置院旣久﹐不以時成﹐涉筆之臣﹐乍遷忽徙﹐不可殫紀。及有詔趣進﹐則匆遽鈔錄﹐甚者一委吏手﹐卷帙猥多﹐而紀載無法﹐疏略牴牾﹐不復可稽據。故二《錄》此之前世﹐最爲缺典﹐觀者爲之太息。

直齋書錄解題﹟卷五○詔令類

△《西漢詔令》十二卷

吳郡林慮徳祖編。采括志傳﹐參之本紀﹐以示信安程俱致道。俱以世次先後各爲一卷﹐差比歲月﹐纂而成書﹐且爲之序。虙嘗試中詞學﹐爲開封府掾﹐尹以佞幸進﹐有所不樂﹐引疾納祿去﹐遂終於家。

△《東漢詔令》十一卷

宗正寺主簿鄞樓昉暘叔編。大抵用林氏舊體﹐自爲之序。帝王之制具在百篇﹐後世不可及矣。兩漢猶爲近古﹐愚未冠時﹐無書可觀﹐𨿽二史亦從人借。嘗於班《書》志﹑傳錄出諸詔﹐與紀中相附﹐以便覽閱。旣仕於越﹐乃得見林氏書﹐而樓氏書近出﹐其爲好古博雅﹐斯以勤矣。惟平﹑獻二朝﹐莽﹑操用事﹐如錫莽及廢伏后之類﹐皆當削去﹐莽時尢多也。

△《本朝大詔令》二百四十卷

寶謨閣直學士﹐豫章李大異伯珍刻於建寧﹐云紹興間宋宣獻家子孫所編纂也﹐而不著其名。始自國初﹐迄於宣﹑政﹐分門別類﹐凡目至爲詳也。

△《玉堂制艸》十卷

參政鉅野李邴漢老編。承平以前制誥。

△《中興玉堂制艸》六十四卷

同知樞密鄱陽洪遵景嚴編。起建炎﹐迄紹興末。

△《中興續玉堂制艸》三十卷

丞相益文忠公東裏周必大子充爲學士院時編進。始嘗進言﹐加上徳壽尊號﹐不以表而以議﹐且稱「嗣皇帝」爲非是﹐遂革之。今書以尊號表爲卷首﹐而增附《館職策問》於後。起隆興﹐迄淳熙攺元。自後未有續者。

△《綸言集》三十一卷

宇文粹中﹑虛中兄弟所編集。

△《中興綸言集》二十八卷

左司郎中莆田鄭寅子敬編。寅﹐知樞密院僑之子﹐靖重博洽﹐藏書數萬卷﹐於本朝典故尢熟。

○僞史類

△《淝上英雄小錄》二卷

信都鎬撰。所錄楊行密將吏有勛名者四十人﹐其二十四人皆淝上﹐余諸道人﹐又有僧﹑道﹑漁﹑樵之屬十人﹐錄其小事﹐故名「小錄」。

△《江淮異人錄》二卷

吳淑撰。所紀道流﹑俠客﹑術士之類﹐凡二十五人。

△《南唐烈祖開基志》十卷

南唐滁州刺史王顏撰。起天祐乙丑﹐止升元癸卯﹐合三十九年。

△《南唐烈祖實錄》十三卷

南唐史館修撰髙遠撰。闕第八﹑第十二卷

。遠又嘗爲《吳錄》二十卷。而徐鉉﹑鄭文寶皆云﹐開寶中﹐遠始緝升元以來事﹐書未成而疾﹐悉焚其艸﹐故事多遺落。

△《江南錄》十卷

給事中廣陵徐鉉鼎臣﹑光祿卿池陽湯悅徳川撰。二人皆唐舊臣﹐故太宗命之撰次。悅卽殷崇義﹐避宣祖諱及太宗舊名﹐並姓攺焉。

△《南唐近事》二卷

工部郎江南鄭文寶撰。序云三世四十年﹐起天福己酉﹐終開寶乙亥。然泛記雜事﹐實小說傳記之類耳。

△《江表誌》三卷

鄭文寶撰。序言徐鉉﹑湯悅所錄﹐事多遺落﹐無年可編。然前錄固爲簡略﹐而猶以年月紀事﹐今此書亦止雜記﹐如事實之類爾。《近事》稱太平興國二年丁丑﹐今稱庚戌者﹐大中祥符三年也。

△《南唐書》三十卷

陽羨馬令撰。序言其祖太博元康世家金陵﹐多知南唐故事﹐未及撰次﹐今纂先志而成之﹐實崇寧乙酉。其書略備紀傳體﹐而亦言徐鉉﹑湯悅之疏略云。

△《江南余載》二卷

不著姓名。序言徐鉉始奉詔爲《江南錄》﹐其後王舉﹑路振﹑陳彭年﹑楊億皆有書。大槪六家皆不足以史稱﹐而龍衮爲尢甚。熙寧八年﹐得鄭君所述於楚州﹐其事迹有六家所遺或小異者﹐刪落是正﹐取百九十五段﹐以類相從。鄭君者﹐莫知何人﹐豈卽文寶也耶﹖

△《新修南唐書》十五卷

寶謨閣待制山陰陸遊務觀撰。采獲諸書﹐頗有史法。

△《前蜀紀事》二卷

後蜀學士毛文錫平珪撰。起廣明庚子﹐盡天福甲子﹐凡二十五年。文錫﹐唐太僕卿龜範之子﹐十四登進士第﹐入蜀﹐仕建至判樞密院﹐隨衍入洛而卒。

△《後蜀紀事》二卷

直史館太常博士董淳撰。惟記孟昶事。

△《蜀檮杌》十卷

殿中侍禦史裏行新建張唐英次功撰。唐英自號黃松子﹐南英天覺之兄也。

△《吳越備史》九卷

吳越掌書記範垌﹑巡官林禹撰。按《中興書目》﹐其初十二卷﹐盡開寶三年﹐後又增三卷﹐至雍熙四年。今書止石晉開運﹐比初本尙闕三卷。

△《吳越備史遺事》五卷

全州觀察使錢儼撰。俶之弟也。其序言《備史》亦其所作﹐託名林﹑範﹐而遺名墜迹﹐殊聞異見﹐闕漏未盡者﹐復爲是編。時皇宋平南海之二年吳興西齋序。蓋開寶五年也。儼以三年代其兄偡刺湖州。

△《閩中實錄》十卷

周顯徳中﹐揚州永貞縣令蔣文惲記王審知父子及將吏﹑儒士﹑僧道事迹﹐末亦略及山川土物。

△《閩王列傳》一卷

祕書監晉江陳致雍撰。二世七主﹐通六十年。

△《閩王事迹》一卷

不知何人作。卷末稱光啟二年至天聖九年﹐一百三十八年。其所記頗詳。

△《三楚新錄》三卷

知貴州修仁縣周羽衝撰。上卷爲湖南馬殷﹐中卷爲武陵周行逢﹐下卷爲荊南髙季興。

△《湖南故事》十卷

不知作者。記馬氏至周行逢事。《館閣書目》作十三卷﹐蓋爲列傳十三篇﹐其實十卷也。文辭鄙甚。

△《五國故事》二卷

不知作者。記吳﹑蜀﹑閩﹑漢諸國事。

△《九國誌》五十一卷

右正言知制誥祁陽路振子發撰。九國者﹐謂吳﹑唐﹑二蜀﹑東南二漢﹑閩﹑楚﹑吳越﹐各爲世家﹑列傳﹐凡四十九卷。末二卷爲北楚﹐書髙季興事﹐張唐英所補撰也。

△《十國紀年》四十卷

劉恕撰。十國者﹐卽前九國之外﹐益以荊南﹐張唐英所謂北楚也。

△《天下大定錄》一卷

殿中丞通判桂州王舉撰。景祐間人。始髙季興﹐終劉繼元。其所記疏略﹐獨江南稍詳。書本十卷﹐今但爲一卷﹐恐非全書也。

△《陰山雜錄》十六卷

不著名氏。莆田鄭氏《書目》云趙志忠撰。志忠者﹐遼中書舍人﹐得罪於宗眞﹐挺身來歸。歐公《歸田錄》云﹐志忠本華人﹐自幼陷虜﹐爲人明敏﹐在虜中舉進士至顯官﹐歸國﹐能述虜中君臣世次﹑山川風物甚詳。今觀此書﹐可槪見矣。

△《燕北雜錄》五卷﹑《西徵寨地圖》附

思卿武珪記。嘉祐六年﹐宮苑使知雄州趙進於朝。珪自契丹逃歸﹐事見《國史傳》。

△《契丹錄》一卷

卽《陰山雜錄》之首卷也。

△《匈奴須知》一卷

歸明人田緯編次。錄契丹地理官制。

△《辧鴂錄》一卷

不著名氏。契丹譯語也。凡八篇。

△《虜廷須知》一卷

左藏庫副使知安肅軍陳昉撰﹕熙寧元年﹐集賢校理鄭穆爲之序﹐凡二十一條目。

△《西夏須知》一卷

內殿承制鄜延都監劉溫潤撰。凡十五條目。

△《金人亡遼錄》二卷

燕山史願撰。或稱《遼國遺事》。

△《松漠記聞》二卷

徽猷閣直學士鄱陽洪皓光弼撰。皓奉使畱敵中錄所聞雜事。

△《徵蒙記》一卷

金人明威將軍登州刺史李大諒撰。建炎巨寇之子﹐隨其父成降金者也﹔所記家人跳梁﹐自其全盛時﹐已不能制矣。

△《金國志》二卷

承奉郎張棣撰。淳熙中歸明人﹐記金國事頗詳。

△《金國志》一卷

不著名氏。似節略張棣書。其末又雜錄金國事宜﹐及海陵以後事。

△《金國節要》三卷

右從事郎兗人張匯東卿撰。宣和中隨父官保州﹐陷金十五年﹐至紹興十年歸朝。

△《僞楚錄》二卷

不著名氏。

△《僞齊錄》二卷

不著名氏。

△《金人南遷錄》一卷

稱僞著作郎張師顏撰。頃初見此書﹐疑非北人語﹐其間有曉然傅會者﹐或曰華嶽所爲也。近扣之汴人張總管翼﹐則云歲月皆牴牾不合﹐益證其妄。

○雜史類

△《越絕書》十六卷

無撰人名氏﹐相傳以爲子貢者﹐非也。其書雜記吳﹑越事﹐下及秦﹑漢﹐直至建武二十八年。蓋戰國後人所爲﹐而漢人又附益之耳。越絕之義曰「聖人發一隅﹐辯士宣其辭﹔聖文越於彼﹐辯士絕於此。」故題曰「越絕」。𨿽則云然﹐而終未可曉也。

越者﹐國之氏也﹔絕者﹐絕也﹐謂勾踐時也﹔絕者﹐絕也﹐絕惡反之於善。越專其功﹐故曰「越絕」﹐並見本書。文簡批編尾云﹕《越絕書》訛不可讀﹐如樂架之有啞鍾。漁父辭劍事﹐見於此書。

△《戰國策》三十卷

司馬遷《史記》所本﹐劉向所校者也。但無撰人名氏。後漢髙誘注。自東周至中山十二國﹐凡三十三篇。

△《鮑氏校定戰國策》十卷

尙書郎括蒼鮑彪注。以西周正統所在﹐易爲卷首。其注凡四易槁乃定。

△《九州春秋》九卷

晉司馬彪紹統撰。漢末州部之亂﹐司﹑冀﹑徐﹑兗﹑靑﹑荊﹑揚﹑梁﹑幽﹐凡盜賊僭叛皆紀之。

△《華陽國誌》二十卷

晉散騎常侍蜀郡常璩道將撰。志巴﹑蜀地理﹑風俗﹑人物及公孫述﹑劉焉﹑劉璋﹑先後主以及李特等事迹。末捲爲《序志》﹐云肇自開辟﹐終乎永和三年。

△《後魏國典》三十卷

唐太常少卿元行衝撰。行衝以系出拓跋﹐乃撰《魏典》三十篇﹐文約事詳﹐學者尙之。此本從莆田劉氏借錄﹐卷帙多寡不同﹐歲月首尾不具﹐殆類鈔節﹐似非全書。

△《大業雜記》十卷

唐著作郎杜寶撰。紀煬帝一代事。序言貞觀修史未盡實錄﹐故爲此書﹐以彌縫闕漏。

△《建康實錄》二十卷

唐許嵩撰。載吳﹑晉﹑宋﹑齊﹑梁﹑陳六朝都建康者﹐編年附傳﹐大略用實錄體。

△《行在河洛記》十卷

唐宰相尉氏劉仁軌正則撰。記李密﹑王世充事。末二卷記隋都城﹑宮殿﹑池苑。按《唐志》作《行年記》二十卷。

△《河洛春秋》二卷

唐洋州司功包諝撰。記安史之亂。

△《明皇雜錄》一卷

唐校書郎鄭處誨撰。雜記明皇時事。大中九年序。處誨﹐太和八年進士也。

△《開天傳信記》一卷

唐吏部員外郎鄭檗撰。雜記開元﹑天寶時事。

△《安祿山事迹》三卷

唐華陰尉姚汝龍撰。

△《開元升平源》一卷

唐史官吳兢撰。敍姚崇十事。

△《廬陵王傳》一卷

唐彭王傅會稽徐浩季海撰。敍狄仁傑五王事。

△《奉天錄》四卷

唐趙元一撰。起建中四年涇原叛命﹐終興元元年克復神都。

△《燕南記》三卷

唐恆州司戶魏郡谷況撰。專記成徳一鎭事。自建中二年至太和七年﹐起張孝忠﹐終王承元。古語有「燕南垂﹐趙北際」﹐今以其在燕之南﹐故名。然河北諸鎭連叛事迹﹐大略具矣。

△《建中河朔記》六卷

唐李公佐撰。序言與從弟正封讀國史至建中﹑貞元之際﹐序述河朔故事﹐未甚詳備﹐以舊聞於老僧智融及谷況《燕南記》所說略同﹐參錯會要﹐以補史闕。

△《邠志》三卷

唐殿中侍禦史淩準宗一撰。邠軍卽朔方軍也。此本從盱江晁氏借錄﹐其末題曰「文忠修《唐史》﹐求此書不獲﹐今得於忠憲範公之孫伯髙。其中尙多誤﹐當訪求正之。紹興乙丑晁公酇。」

△《涼國公平蔡錄》一卷

唐山南東道掌書記鄭澥蘊士撰。涼國公者﹐李愬也。

△《國史補》三卷

唐學士李肇撰。

△《大唐新語》十三卷

唐江都縣主簿劉肅撰。自武徳迄大歷﹐分類編纂﹐凡三十類。元和丁亥歲序。

△《太和野史》三卷

不著名氏。但稱大中戊辰陳郡袁濤序。自鄭注而下十七人﹐本共爲一軸「濤分之爲三卷。

△《太和摧凶記》一卷

文與上同﹐而不分卷﹐豈其初本耶﹖

△《野史甘露記》二卷

不著名氏。上卷記甘露之禍﹐下卷敍諸臣本末。

△《乙卯記》一卷

唐布衣李潛用撰。末又有吳郡李實者﹐述訓﹑注本謀附益之。乙卯者﹐太和九年也。

△《兩朝獻替記》三卷

唐宰相李徳裕文饒撰。敍文﹑武兩朝相位奏對事迹。

△《會昌伐叛記》一卷

李徳裕撰。記平澤潞事。

△《次柳氏舊聞》一卷

李徳裕撰。記柳芳所聞於髙力士者﹐凡十七條。上元中﹐芳謫黔中﹐力士徙巫州。芳從力士問禁中事。徳裕父吉甫從芳子冕聞之。

△《四夷朝貢錄》十卷

唐給事中渤海髙少逸撰。會昌中﹐宰相李徳裕以黠戛斯朝貢﹐莫知其國本原﹐詔爲此書。凡二百一十國﹐本二十卷﹐合之爲十卷。

△《東觀奏記》三卷

唐右補闕裴延裕膺余撰。記宣宗朝事﹐凡八十九條。

△《貞陵遺事》二卷﹑續一卷

唐中書舍人令狐澄撰。吏部侍郎柳玭續之。澄所記十七事﹐玭所續十四事。

△《咸通庚寅解圍錄》一卷

唐成都少尹張云景之撰。言南詔圍城扞禦事。

△《金鑾密記》三卷

唐翰林學士承旨京兆韓偓致堯撰。具述在翰苑時事﹐危疑艱險甚矣。昭宗屢欲相之﹐卒不果而貶﹐竟終於閩。非不幸也﹐不然與崔垂休輩駢肩就戮於朱溫之手矣。

△《廣陵妖亂志》三卷

唐晉陽鄭延晦撰。言髙駢﹑呂用之﹑畢師鐸等事。

△《汴水滔天錄》一卷

唐左拾遺王振撰。言朱溫篡逆事。

△《朱梁興創遺編》二十卷

梁宰相馮翊敬翔子振撰。自廣明巢賊之亂﹑朱溫事迹﹐迄於天祐弒逆﹐大書特書﹐不以爲愧也。其辭亦鄙俚。

△《莊宗召禍記》一卷

後唐中書舍人黃彬撰。

△《三朝見聞錄》八卷

不知作者。起乾符戊戌﹐至天祐末年﹐及莊宗中興﹐後唐﹑河東事迹。三朝者﹐僖﹑昭﹑莊也。其文直述多鄙俚。

△《大唐補記》三卷

南唐程匡柔撰。序言懿宗朝有焦璐者撰《年代紀》﹐述神堯﹐止宣宗。匡柔襲《三百年曆》﹐補足十九朝。起咸通戊子﹐止癸巳﹐附璐書中。乾符以後備存《補紀》。末有《後論》一篇﹐文辭𨿽拙﹐論議亦正。

△《賈氏備史》六卷

漢諫議大夫賈緯撰。敍石晉禍亂﹐每一事爲一詩系之。

△《晉太康平吳記》二卷

周兵部尙書張昭撰。世宗將討江南﹐昭采晉武平孫皓事迹﹐爲書上之。

△《晉朝陷蕃記》四卷

宰相大名範質文素撰﹐據莆田鄭氏《書目》云爾。本傳不載﹐故《館閣書目》云不知作者。未悉鄭氏何所據也。

△《五代補錄》五卷

尋陽陶嶽撰。每代爲一卷﹐凡一百七條。嶽﹐雍熙二年進士。

△《五代史闕文》一卷

翰林學士巨野王禹偁無之撰。

△《建隆遺事》一卷

王禹偁撰。其記陳橋驛前戒誓諸將事元出熙陵﹐而序文云近取《實錄》﹐入禁中親自筆削。然則此書之作﹐誠有謂也。《邵氏聞見錄》亦嘗表而出之﹐而或者亦辧此書之僞﹐是見於王明淸《揮麈錄》者﹐尢有據﹐當考。

△《甘陵伐叛記》一卷

題文升撰﹐不知何人。末有論﹐稱甘陵人蘇朔爲餘言其大父慶曆中陷賊﹐親見則初叛時事。按《中興書目》有《甘陵誅叛錄》﹐稱殿中丞王起撰。起時爲文彥博幕客。然則別自一書也。

△《涑水記聞》十卷

司馬光撰。此書行於世久矣﹐其間記呂文靖數事﹐呂氏子孫頗以爲諱﹐蓋嘗辧之以爲非溫公全書。而公之曾孫侍郎伋季思遂從而實之﹐上章乞毀板。識者以爲譏。

△《書壬戌事》一卷

不知何人作。其記永樂之事甚詳。

△《逸史》二十卷

丞相楊羨蔣芾子禮撰。其曾祖魏公之奇潁叔所記《逸史》﹐殆數百冊﹐兵火散失﹐捃摭遺槁﹐得六百六十事﹐爲十九門。淳熙攺元書成﹐爲之序。

△《林氏野史》八卷

同知樞密院長樂林希子中撰。希不得志於元祐﹐起從章惇﹐甘心下遷西掖﹐艸諸賢謫詞者也。而此書記熙寧﹑元丰以來事﹐頗平直﹐不類其所爲。或言此書作於元祐之前﹐其後時事旣變﹐希亦隨之﹐書藏不毀。久而時事復變﹐其孫懋於紹興中始序而行之耳。

△《元和錄》三卷

池州石埭縣尉維揚馬永明叟撰。自元和三年牛﹑李對策﹐以至大中十三年令狐綯罷相﹐唐朋黨本末具矣。永錫嘗著《唐職林》《實賓錄》等書﹐崇﹑觀﹑政和間人也。又有馬永卿大年者﹐從劉元城遊﹐大觀三年進士﹐當是其羣從。《館閣書目》以永錫爲唐人﹐大誤也。

△《邵氏辧誣》三卷

右奉直大夫河南邵伯溫子文撰。專辧紹聖羣小誣謗宣仁事本末。紹興中﹐其子待制溥上之。

△《邵氏聞見錄》二十卷

邵伯溫撰。多記國朝事。又有《後錄》三十卷﹐其子溥所作﹐不專紀事。在子錄小說類。

康節兩孫溥﹑博。嘗見川本《邵氏聞見後錄》﹐名博﹐今作溥﹐未知直齋何所據﹖恐博是。蓋刊本不應誤也。

△《國史後補》五

捲蔡絳撰。條﹐京之愛子。京末年事皆出條。條兄攸旣叛父﹐亦與絳不咸。此書大略爲其父自解﹐而滔天之惡﹐終有不能隱蓋者。其間所載宮闈禁密﹐非臣庶所得知﹐亦非臣庶所宜言﹐旣出絳筆﹐事遂傳世﹐殆非人力也。

△《北徵紀實》二卷

蔡絳撰。敍伐燕本末。歸罪童貫﹑蔡攸﹐亦欲爲京文飾﹐然京之罪不可掩也。

△《靖康要錄》五卷

不著撰人名氏。自欽廟潛邸﹐迄靖康元年十二月事。

△《朝野僉言》二卷

不著名氏。有序。建炎元年八月《系年錄》稱夏少曾﹐未詳何人。

△《靖康傳信錄》一卷

丞相李綱伯紀撰。丁未二月。

△《靖康奉使錄》一卷

鄭望之撰。

△《靖康拾遺錄》一卷

何烈撰。又名艸史。

△《孤臣泣血錄》三卷﹑《拾遺》一卷

丁特起撰。

△《裔夷謀夏錄》七卷

翰林學士新安汪藻彥章撰。

△《陷燕記》一卷

賈子莊撰。記燕山初陷事。子莊﹐不知其名﹐蔡靖客也。

△《南歸錄》一卷

直祕閣沈琯撰。亦記燕山事。

△《靖康錄》一卷

太學生朱邦基撰。

△《金人犯闕記》一卷

艸茅方冠撰。

△《汴都記》一卷

無名氏。

△《靖康遺錄》一卷

太學生沈良撰。

△《靖康野錄》一卷

無名氏。

△《避戎夜話》一卷

吳興石茂良太初撰。

△《靖康小史》一卷

不著名氏。其末稱名曰烈。卽何烈《艸史》也。

△《痛定錄》一卷

不著名氏。

△《悲喜記》一卷

圍城中人作書與所親曰中美知府者﹐具述喪亂本末﹐自稱名曰暘﹐皆不知何人也。

嘗見一書﹐名《皇旋陷虜記》﹐中間載祕書少監趙暘與姚太守書云云﹐𨿽無中美之稱﹐恐卽此書也。

△《建炎中興記》一卷

耿延禧撰。

△《建炎中興日曆》五卷

宰相新安汪伯彥廷俊撰。敍元帥開府至南都踐極。

△《呂忠穆答客問》一卷

宰相濟南呂頤浩元直撰。

△《呂忠穆勤王記》一卷

左宣教郎臧梓撰。記建炎復辟事。

△《渡江遭變錄》一卷

丞相上蔡朱勝非藏一撰。記苗﹑劉作難至復辟事。

△《建炎復辟記》一卷

無名氏。

△《建炎通問錄》一卷

宣教郎傅雱撰。建炎初﹐李丞相綱所進。

△《北狩聞見錄》一卷

幹當龍徳宮曹勛功顯撰。勛扈從北狩﹐以徽廟禦札﹐聞道走行在所﹐以建炎二年七月至南京。

△《北狩行錄》一卷

蔡鞗﹑王若衝撰。

△《戊申維揚錄》一卷

無名氏。

△《維揚過江錄》一卷

尙書左丞葉夢得少蘊撰。

△《己酉航海記》一卷

中書合人李正民撰。又名《建炎居邠記》。

△《建炎假道髙麗錄》一卷

楊應誠撰。取道遼東﹐奉使金虜﹐不達而還。

△《紹興講和錄》二卷

無名氏。

△《亂華編》三十三卷

知盱眙軍東平劉荀子卿編。其前有小序數語云「方敬塘割幽﹑燕遺契丹之日﹐孰知爲本朝造禍之原哉﹗逮王安石創新法爲辟國之謀﹐又孰知紹述者召禍之酷哉﹗」所集雜史﹑傳記近三十種。荀﹐忠肅丞相諸孫也。

△《元祐黨籍列傳譜述》一百卷

龔頤正撰。以諸臣本傳及志﹑狀﹑家傳﹑遺事之類集成之。其事迹微晦﹐史不可見者﹐則采拾諸書爲之補傳﹐凡三百九人﹐其闕者四人而已。淳熙中﹐史院取其書以修《四朝國史》。洪邁奏乞甄錄﹐補和州文學﹐後賜出身。詳見「編年類」。頤正﹐給事中原之曾孫也。

△《紹興正論》二卷

序稱瀟湘野夫﹐不著名氏。錄文武官不附和議及忤秦檜得罪者。

△《紹興正論小傳》二十卷

宗正寺主簿鄞樓昉暘叔撰。以《正論》中姓名﹐仿《元祐黨傳》爲之。

△《三朝北盟會編》二百五十卷

直祕閣淸江徐夢莘商老撰。輯諸書二百餘家﹐分上﹑中﹑下。上爲政﹑宣二十五卷﹐中爲靖康七十五卷﹐下爲炎﹑興百五十卷。

△《北盟集補》五十卷

夢莘以前書詮載不盡者五家﹐續編次於中﹑下二帙﹐以補其闕。靖康﹑炎﹑興各爲二十五卷。

△《中興十三處戰功錄》一卷

參政眉山李璧季章撰。中興以來﹐禦寇立功惟此十三處﹐編爲一書﹐所謂司勛藏其貳者也。開禧乙丑﹐北事將作﹐其書成。

△《建炎以來朝野雜記甲乙集》共四十卷

李心傳撰。上自帝系﹑帝徳﹑朝政﹑國典﹐下及見聞瑣碎﹐皆錄之。蓋南渡以後野史之最詳者。

△《西陲泰定錄》九十卷

李心傳撰。記吳曦叛逆以及削平本末﹐起嘉泰辛酉﹐迄嘉定辛未﹐爲三十七卷。其後蜀事益多﹐又增修至辛巳之冬﹐通爲九十卷。仍頗用太史公年表例﹐並記國家大政令﹑邊防大節目。首尾二十年。

○典故類

△《貞觀政要》十卷

唐吳兢撰。前題衛尉少卿兼修國史﹐按《新舊書》列傳﹐兢未嘗爲此官﹐而書亦不記歲月。但其首稱良相侍中安陽公﹑中書令河東公﹐亦未詳爲何人。《館閣書目》云神龍中所進﹐當考。

△《魏鄭公諫錄》五卷

唐尙書吏部郎中瑯邪王綝撰。綝﹐字方慶﹐以字行。相武后﹐其爲吏部當在髙宗時。《館閣書目》作王琳﹐誤也。所錄魏公進諫奏對之語﹐又名《魏文貞公故事》。

△《翰林盛事》一卷

唐剡尉常山張著處晦撰。紀儒臣盛事﹐自武徳中迄於天寶。首載張文成七登科者﹐卽著之祖也。

△《衣冠盛事》一卷

唐武功蘇特撰。

△《李司空論事》一卷

唐大中史官蔣偕錄。司空者﹐李絳深之﹐元和宰相也。

△《太和辧謗略》三卷

唐宰相李徳裕撰。初﹐憲宗命令狐楚等爲《元和辧謗略》十卷﹐錄周﹑秦﹑漢﹑魏迄隋忠賢罹讒謗事迹。徳裕等刪其繁蕪﹐益以唐事﹐裁成三卷﹐太和中上之。集賢學士裴潾爲之序。元和書今不存﹐《邯鄲書目》亦止有前五卷。

△《秦傳玉璽譜》一卷

題博陵崔逢修﹐協律郎嚴士元重修﹐河中少尹魏徳謨潤色。

△《國璽傳》一卷﹑《傳國璽記》一卷

《傳》﹐無名氏所記﹐止唐肅宗。《記》﹐稱嚴士元﹐與前大同小異。

△《玉璽雜記》一卷

徐景撰。乾元元年七月記。《唐志》有徐景《玉璽正錄》﹐卽此書也。

△《楚寶傳》一卷

杜確撰。肅宗乾元二年﹐楚州尼眞如獻寶事。

△《八寶記》一卷

無名氏。大觀二年。

△《唐文宗朝備問》一卷

不著名氏。雜錄唐朝典故。

△《通典》二百卷

唐宰相京兆杜佑君卿撰。采《五經》﹑羣史﹑歷代沿革廢置﹑羣士論議﹐迄於天寶﹐凡爲八門﹐曰《食貨》《選舉》《職官》《禮》《樂》《兵刑法》《州郡》《邊防》。貞元中表上之﹐李翰爲之序。初﹐劉秩爲《政典》三十五篇﹐佑以爲未盡﹐廣而成之。

△《續通典》二百卷

翰林學士承旨大名宋白太素等撰。咸平三年奉詔﹐四年九月書成。起唐至徳初﹐迄周顯徳末。王欽若言杜佑《通典》上下數千載﹐爲二百卷﹐而其中四十卷爲開元禮。今之所載二百餘年﹐亦如前書卷數﹐時論非其重復。

△《國朝通典》二百卷

不著名氏﹐或言魏鶴山所爲﹐似方艸創未成書也。凡通典﹑會要﹐前志及《館閣書目》皆列之類書。按通典載古今制度沿革﹐會要專述典故﹐非類書也。

△《唐會要》一百卷

司空平章事晉陽王溥齊物撰。初﹐唐徳宗時﹐蘇冕撰四十卷﹐武宗朝﹐崔鉉續四十卷﹐至是溥又采宣宗以降故事﹐共成百卷。建隆二年正月上之。按《唐志》蘇冕《會要》四十卷﹐《續會要》四十卷﹐楊紹復等撰﹐崔鉉監修。而《會要》稱杭州刺史蘇弁與兄冕纂國朝故事爲是書。弁聚書至二萬卷﹐次於集賢﹑蕓閣。弁字元容﹐武功人﹐武后宰相良嗣之從孫。冕仕爲京兆士曹﹐弁判度支﹐以腐粟給邊坐貶﹐冕亦廢。

△《五代會要》三十卷

王溥撰。

△《六朝國朝會要》三百卷

監修國史華陽王珪禹玉撰。始﹐仁宗命纂修﹐自建隆至慶曆四年﹐成八十五卷。熙寧三年﹐珪爲學上承旨乞續修至熙寧十年﹐總二十一類﹐八百五十五門﹐舊書亦略增損﹐爲三百卷。

△《政和重修國朝會要》百十卷

先是王禹玉監修﹐自建隆至熙寧﹐凡三百卷。崇寧中重修﹐僅成《吉禮》百十卷﹐政和進呈。餘四類﹐編治垂成﹐宣和庚子罷局﹐遂成散漫。紹興間﹐少蓬程俱申請就知桂州許中家借抄之。許中嘗與崇寧修書﹐故存此本﹐得以備中禁之采錄。今重修本題淮康軍節度使充禮制局詳議官蔡攸等奉敕重修。

△《續會要》三百卷

監修仙井虞允文並甫等上。自紹興十年編修﹐起元丰元年﹐迄靖康之末。乾道六年書成。

△《中興會要》二百卷

監修晉江梁克家叔子等上。乾道六年﹐旣進《續會要》﹐有旨自建炎元年續修﹐止紹興三十二年。九月成書。

△《國朝會要總類》五百八十八卷

李心傳所編﹐合三書爲一。刻於蜀中﹐其板今在國子監。

△《三朝寶訓》三十卷

翰林學士李淑等撰。天聖五年﹐監修國史靑社王曾孝先奏﹐乞用唐吳兢《貞觀政要》故事﹐取三朝聖語﹑政事及臣僚奏對不入正史者﹐別爲一書﹐與《國史》《實錄》並行。至十年書成﹐詔以「寶訓」爲名。其後進讀於邇英﹑延義。今《館閣書目》以爲二十卷﹐富弼所上者﹐非也﹐乃《政要》爾。

△《三朝訓鑑圖》十卷

學士李淑﹑楊偉等修纂。慶曆八年﹐偉初奉旨檢討三朝事迹﹐乞與淑共編﹐且乞制序。皇祐元年書成。頃在莆田﹐有售此書者﹐亟求觀之﹐則已爲好事者所得﹐蓋當時禦府刻本也。捲爲一冊﹐凡十事﹐事爲一圖﹐飾以靑赤。亟命工傳錄﹐凡字大小﹑行廣狹﹑設色規模﹐一切從其舊﹐斂衤任鋪觀﹐如生慶曆﹑皇祐間﹐目睹聖作明述之盛也。按《館閣書目》載此書云繪采皆闕﹐至《續書目》乃云得其全。未知果當時刻本乎﹐抑亦摹傳也﹖

△《三朝政要》二十卷

宰相河南富弼彥國撰。慶曆三年﹐弼爲樞副﹐上言選官置局﹐以三朝典故分門類聚﹐編成一書﹐以爲模範。命王洙﹑余靖﹑孫甫﹑歐陽修同共編纂﹐四年書成﹐名《太平故事》﹐凡九十六門﹐每事之後各釋其意。至紹興八年﹐右朝議大夫呂源得舊印本﹐刊正增廣﹐名《政要釋明策備》上之於朝。《館閣書目》指《政要》爲《寶訓》﹐非也。

△《兩朝寶訓》二十卷

禮部郎中長樂林希子中編進﹐用天聖故事也。元丰六年表上。

△《仁皇訓典》六卷

翰林侍講範祖禹撰。元祐八年經筵所上。凡三百十七條﹐大略亦用「寶訓」體。

△《歷代年號並宮殿等名》一卷

丞相饒陽李虻明叔在翰苑時所纂。

△《朝制要覽》五十卷

﹝屯﹞田郎中宋咸撰。此書傳於陸放翁氏﹐放翁書其後曰「先君會稽公晚歲喜觀﹐間爲子弟講論因革﹐率至夜分。」會稽公者﹐其父宰元鈞也。其書作於嘉祐中﹐皆國初故寶﹐觀之使人有感焉。

△《景徳會計錄》六卷

丞相吳郡丁謂謂之撰。時爲三司使。序言歲收兩京十七路帳籍四萬四百有七﹐日入疾徐事一千五百﹐文移倍之。仿李吉甫《國計簿》﹑賈耽《國要圖》﹐總其目得四十﹐列爲六卷﹐一《戶賦》﹐二《郡縣》﹐三《課入》﹐四《歲用》﹐五《祿食》﹐六《雜記》。大抵取景徳中一年爲準。

△《皇祐會計錄》六卷

樞密信都田況元均權三司使時所撰。仿景徳之舊﹐取一歲最中者爲準。又爲《儲運》一篇﹐以補其闕。

△《春明退朝錄》三卷

龍圖閣直學士常山宋敏求次道撰。所記多故實。其父宣獻公綬居第在春明坊﹐如晁氏稱昭徳也。

△《先朝政範》一卷

直集賢院䢐徠石介守道編進。自《任將》至《悔過》凡十二篇。

△《尊號錄》一卷

丞相安陸宋庠公序撰。大意以爲徽號誇詡非古﹐而我祖宗往往謙遜不居﹐猶願超然遠覽﹐盡屏前號。其愛君以徳者歟﹖至神宗遂卻不受﹐至於今行之。

△《輔弼名對》四十卷

天禧中前進士劉顏編。自漢迄五代爲四十門。

△《靑社賑濟錄》一卷

丞相富文忠公弼﹐靑州捄荒施行文牘也。

△《元丰問事錄》二卷

光祿寺丞李徳芻撰。徳芻﹐邯鄲李淑之子﹐元丰中爲詳定官制檢討文字﹐詔旨所問奏槁﹐錄爲此書。

△《官制局紀事》一卷

李徳芻奉旨編。錄置局以來命官等事。

△《中書備對》十卷

太常丞檢正戶房公事管城畢仲衍夷仲撰。凡一百二十五門﹐附五十八事。

△《呂申公掌記》一卷

丞相申國呂公著晦叔撰。在相位所記人材已用﹑未用名姓﹐及事當行﹑已行條目。

△《元祐榮觀集》五卷

左朝奉大夫權太學正汪浹撰。記元祐六年視學本末﹐並羣臣所上詩﹑賦﹑頌﹑表之類。張舜民蕓叟爲之序。

△《泰陵故事》二十卷

不著名氏。皆敍宣仁臨朝九年中制誥﹑表章﹑奏議之屬。

△《四明尊堯集》一卷

司諫延平陳瓘瑩中撰。專辧王安石《日錄》之誣僭不孫﹐與配食坐像之爲不恭。瓘初在諫省﹐未以安石爲非﹐合浦所著《尊堯集》猶回隱不直﹐末乃悔之﹐復爲此書。以謂蔡卞專用《日錄》以修《神宗實錄》﹐薄神考而厚安石﹐尊私史而壓宗廟﹐以是編類其語得六十五條﹐總而論之。坐此羈管臺州。

△《尊堯錄》八卷

延平羅從彥仲素撰。從彥師事楊時﹐而李侗又師從彥﹐所謂南劍三先生者也。從彥當靖康初﹐以爲本朝之禍﹐起於熙﹑丰不遵祖宗故事﹐故采四朝事爲此錄﹐及李沆﹑寇準﹑王旦﹑王曾﹑杜衍﹑韓琦﹑範仲淹﹑富弼﹑司馬光﹑程顥名輔巨儒十人言行﹐附於其後。末有《別錄》一卷﹐專載司馬光論王安石﹑陳瓘論蔡京奏疏﹐欲上之朝﹐不果。嘉定中﹐太守劉允濟得其書奏之﹐且爲版行。

△《本朝事實》三十卷

右承議郎李攸撰。

△《皇朝治迹統類》七十三卷

眉山彭百川叔融撰。略用袁樞《通鑑本末》條例﹐爲《前集》四十卷﹐中興後事爲《後集》三十三卷。

△《皇朝事類樞要》二百五十卷

蜀人張和卿編集。爲一百五十門。蓋舉子答策之具也。

△《東家雜記》二卷

右朝議大夫孔傳撰。歷代追崇先聖故事﹐及孔林古迹。傳﹐蓋先聖四十七世孫也。

△《長樂財賦志》十六卷

知漳州長樂何萬一之撰。往在鄞學﹐訪同官薛師雍子然﹐几案間有書一編﹐大略述三山一郡財計﹐而累朝詔令申明沿革甚詳。其書𨿽爲一郡設﹐於天下實相通。問所從得﹐薛曰「外舅陳止齋修《圖經》﹐欲以爲《財賦》一門﹐後緣卷帙多﹐不果入。」因借錄之﹐書無標目﹐以意命之曰《三山財計木末》。及來莆田﹐爲鄭寅子敬道之﹐鄭曰「家有何一之《長樂財賦志》﹐豈此耶﹖」復借觀之﹐良是。其間亦微有增損﹐末又有《安撫司》一卷。並鈔錄附益爲全書。

△《內治聖監》二十卷

起居舍人兼嘉王府贊讀淸江彭龜年子壽撰。取列聖修身齊家教子﹑訓齊宗室﹑防制外戚宦官執禦等事﹐以紹熙五年表上之。光宗稱善﹐且曰「祖宗家法最善﹐漢﹑唐所不及也。」

△《髙宗聖政艸》一卷

陸遊在隆興初奉詔修《髙宗聖政》﹐艸創凡例﹐多出其手﹐未成而去﹐私篋不敢畱槁。他日追記得此﹐錄之而書其後﹐凡二十條。

△《髙宗孝宗聖政編要》二十卷

《髙宗聖政》五十卷﹐《孝宗聖政》五十卷﹐乾道﹑淳熙中所修﹐皆有禦制序。此二帙﹐書坊鈔節以便舉子應用之儲者也。

△《孝宗聖政》十二卷

亦書坊鈔節﹐比前爲稍詳。

△《會稽和買事宜錄》七卷

浙東帥鄱陽洪邁景盧﹑提舉常平三山鄭湜補之集。初﹐承平時﹐預買令下﹐守越者無遠慮﹐凡一路州縣所不受之數﹐悉受之﹐故越之額特重﹐以匹計者十四萬六千九百﹐居浙東之半。人戶百計規免﹐皆詭爲第五等戶﹐而四等以上戶之害日益甚。於是有爲畝頭均科之說者﹐帥鄭丙少嘉﹑憲邱崇宗卿﹑張詔君卿頗主之﹐由淳熙十一年以後略施行﹐而議者多以創科五等戶爲不便。參政李彥穎秀叔﹑尙書王希呂仲行先後帥越皆言之﹐而王畫八事尢力。會光廟亦以爲貽貧弱之害﹐戶部尙書葉翥叔羽奏乞先減四萬四千餘匹﹐止以十萬爲額﹐而後議均敷。詔從之﹐仍令侍從集議﹐皆乞闕並詭挾。遂詔邁﹑湜措置﹐旣畢﹐以施行次第類成此書﹐時紹熙元年也。

△《劉忠肅救荒錄》五卷

王居仁撰﹐淳熙乙未﹐樞密劉珙共父帥江東救荒本末﹐嘉定乙亥眞景元刻之漕司﹐以配富鄭公《靑社》之編﹐而以劉公行狀﹑謚議附錄於後。

△《西漢會要》七十卷﹑《東漢會要》四十卷

武學博士淸江徐天麟仲祥撰。以二史所載漢家制度﹑典章﹐散於紀﹑傳﹑表﹑志者﹐仿唐以來「會要」體﹐分門編纂﹐其用力勤矣。其言範蔚宗《志》槁﹐爲謝儼蠟以覆車﹐劉昭因蔚宗遺緒注而補之。夫旣曰蠟以覆車﹐安得復有遺緒﹖蓋未考昭之所著﹐實司馬紹統《續漢書志》也。仲祥﹐乙丑進士﹐世有史學。其世父夢莘商老著《北盟會編》﹐父得之恩叔爲《左氏國紀》﹐兄筠孟堅作《漢官考》﹐皆行於世。

△《漢制叢錄》三十二卷

袁夢麟應祥撰。以《二漢》所記典故﹐分門編類﹐凡二十五門。

△《平陽會》四卷

通直郎知平陽縣汪季良子駟撰。平陽號難治﹐爲淛東「三陽」之冠﹐季良治有聲。乃以一邑財計﹐自兩稅而下﹐爲二十一篇﹐終於歲會﹐旁通沿革﹐本末大略備矣。又爲外篇五條﹐如砧基副本﹑催科檢放及書手除科敷之類﹐以爲此財用所從出也。季良﹐端明應辰之孫﹐佳士﹐且能吏也。得年不永﹐士論惜之。

△《唐昌計》二卷

知昌化縣趙希■﹝旡上土下﹞克家撰。

直齋書錄解題﹟卷六○職官類

△《漢官儀》一卷﹑《續補》一卷

後漢軍謀校尉汝南應邵仲遠撰。按《唐志》有《漢官》五卷﹐《漢官儀》十卷。今惟存此一卷﹐載三公官名及名姓﹑州裏而已。其全書亡矣﹐李埴季允嘗續補一卷。

△《漢官典儀》一卷﹑《續補》一卷

漢衛尉蔡質撰。雜記官制及上書謁見禮式。《隨志》有《漢官典職儀式》二卷。今存一卷﹐李埴亦補一卷。其續者皆出於史中采拾。

△《漢官舊儀》三卷

漢議郎東海衛宏敬仲撰。或云胡廣。按宏本傳作《漢舊儀》四篇﹐以載西京雜事﹐不名《漢官》。今此惟三卷﹐而又有《漢官》之目﹐未知果當時本書否﹖《唐志》亦無「官」字﹐舊在儀注類﹐以其載官制爲多﹐故著於此。

△《唐六典》三十卷

題禦撰﹐李林甫等奉敕注。按韋述《集賢記注》﹐開元十年﹐起居舍人陸堅被旨修《六典》﹐上手寫白麻紙凡六條﹐曰理﹑教﹑禮﹑政﹑刑﹑事典﹐令以類相從﹐撰錄以進。張說以其事委徐堅﹐思之歷年﹐未知所適。又委毋煚﹑余欽﹑韋述﹐始以令式入六司﹐象《周禮》六官之制﹐其沿革並入注﹐然用功艱難。其後﹐張九齡又以委苑咸﹐二十六年奏艸上。至今在書院﹐亦不行。今案《新書百官志》皆取此書﹐卽太宗貞觀六年所定官令也。《周官》六職視《周禮》六典﹐已有邦土﹑邦事之殊﹐不可考證﹐《唐志》內外官與周制迥然不同﹐而彊名「六典」可乎﹖善乎範太史祖禹之言曰「旣有太尉﹑司徒﹑司空﹐而又有尙書省﹐是政出於二也﹔旣有尙書省﹐而又有九寺﹐是政出於三也。」本朝裕陵好觀《六典》﹐元丰官制盡用之﹐中書造命﹐門下審覆﹐尙書奉行﹐機事往往畱滯﹐上意頗以爲悔云。

△《元和百司舉要》二卷

唐宰相趙郡李吉甫弘憲撰。首稱文班八十四司﹐四百六十員﹐武班二十六司﹐一百八十員﹐都計六百四十員。末稱在京文武官及府縣總三千七百九十九員。意者當時實數也。

△《具員故事》十卷

唐鳳閣舍人梁載言撰。以唐官具員附之歷代事迹。蓋後人《職林》《職官分紀》之類所從始也。或稱《職總聯珠》《崇文總目》又作《具員事迹》。《中興書目》惟有七卷﹐三卷闕。

△《官品纂要》十卷

唐樂安任戩撰。以官品令爲主﹐而階職﹑勛爵隨品具列﹐歷代沿革頗著其要。戩舉進士不第。爲此書當太和丁未。

△《禦史臺記》十二卷

唐殿中侍禦史南陽韓琬茂貞撰。自唐初迄開元五年﹐禦史姓名﹑行事及官制沿革﹐皆詳著之。第八卷

爲琬著傳﹐九卷以後爲右臺。右臺創於武后﹐廢於中宗﹐歲月蓋不久也。末有雜說五十七條。

△《卸史塞故事》三卷

唐朝集使洺州錄事參軍李結撰。

結本名構﹐避光堯禦諱。

△《禦史臺記》五卷

不知何人作。記本朝禦史臺事﹐至崇﹑觀間。

△《集賢注記》三卷

唐集賢院學士京兆韋述撰。敍置院始末﹑學士名氏及院中故事。

△《史館故事錄》三卷

不著名氏。凡爲六門﹐曰敍事﹑史例﹑編修﹑直筆﹑曲筆﹐而終之以雜錄。末稱皇朝廣順﹐則是周朝史官也。

△《翰林誌》一卷

唐學士李肇撰。

△《承旨學士院記》一卷

唐承旨河南元稹微之撰。專載承旨姓名﹐自貞元二十一年鄭絪﹐至元和十五年杜元穎﹐並稹爲十二人。末又有李徳裕﹑李紳﹑韋處厚三人。蓋後人所益也。

△《翰林學士記》一卷

唐侍講學士萬年韋處厚徳載撰。

△《翰林院故事》一卷

唐學士京兆韋執誼撰。

△《翰林學士院舊規》一卷

唐學士馮翊楊鉅文碩撰。雜記院中事例及文書格式﹐其祠祭﹑祝版﹑社稷﹑宗廟﹐上至天地﹐用「伏惟尙饗」﹐嶽﹑瀆而降只曰「尙饗」﹐此例今人皆莫之知﹐則施之尊卑無別矣。鉅﹐宰相收之子﹐其爲學士在昭宗時。

△《重修翰林壁記》一卷

唐學士丁居晦撰。開元二年也。所記姓名迄於咸通﹐而獨無天寶﹑大歷學士﹐爲不可曉。

△《金坡遺事》三卷

學士吳越錢惟演希聖撰。題名自建隆至天聖四年﹐凡四十七人﹔自開元而下合三百一十五人。其他典故﹐視前記詳矣。

△《別書金坡遺事》一卷

學士澶淵晁迥昭遠撰。因錢惟演寄示《遺事》﹐別書眞宗待遇恩禮三則於後。

△《翰苑雜記》一卷

學士饒陽李宗諤昌武撰。

△《續翰林誌》一卷﹑《次續志》一卷

學士承旨梓潼蘇易簡太筒撰。以續唐李肇之書。其子耆又以其父遭遇恩禮之盛﹐續於其後。

△《翰苑羣書》三卷

學士承旨鄱陽洪遵景嚴撰。自李肇而下十一家及年表﹑中興後題名共爲一書﹐而以其所錄遺事附其末﹐總爲三卷。遵後至簽樞﹐父皓﹑兄適﹑弟邁﹐四人入翰苑﹐可謂盛矣。

△《翰林遺事》一卷

洪遵撰。已見上錄諸書所未及者。

△《掖垣叢志》三卷

丞相安陸宋庠公序撰。時爲正字。

△《職林》二十卷

集賢院學士錢唐楊侃撰。咸平二年所序。有胡昉者﹐明道二年作後序﹐增益事實七百四十五條﹐而以新續標之。侃﹐端拱進士﹐晚爲知制誥﹐避眞宗舊諱﹐更名大雅。歐陽公其婿也﹐集中有墓志。

△《職官分紀》五十卷

富春孫逢吉彥同撰。大抵本《職林》而增廣之﹐其條例精密﹐事實詳備矣。秦少遊序之﹐元祐七年也。

△《官制》《學制》各一卷

司馬光撰。

△《唐職林》三十卷

石埭尉維揚馬永錫明叟撰。以《唐六典》爲主﹐而附以新史所載事實﹐頗采傳記歌詩之屬。政和乙未天臺左譽序。

△《朝集院須知》一卷

無名氏錄承平時京朝官得替回朝見禮式。

△《皇宋館閣錄》五卷

不著名氏所記﹐止於元祐。《中興館閣書目》云祕合校理宋匪躬撰﹔又云共八門﹐原十五卷﹐存十一卷。今本止五卷﹐不見門類﹐前三卷又混而爲一﹐意未必全書也。

△《蓬山誌》五卷

祕書少監劍川羅畸疇老撰。凡十五門﹐崇寧四年序。

△《麟臺故事》五卷

中書舍人信安程俱致道撰。中興之初﹐復置館職﹐俱爲少蓬﹐采摭舊聞﹐參考裁定條上。旣略施行﹐而爲書十有二篇以進。俱在承平時﹐凡三入省﹐故其見聞爲詳。

△《中興館閣錄》十卷﹑《續》十卷

祕書監天臺陳騤叔進撰。淳熙中﹐騤長蓬山﹐與同僚錄建炎以來事爲此書。李燾仁父爲之序。《續錄》者﹐後人因舊文增附之。

△《續史館故事》一卷

著作佐郎曲阿洪興祖慶善撰。記國朝史館事迹﹐以續舊編。

△《祖宗官制舊典》三卷

直龍圖閣東萊蔡惇元道撰。大略以爲元丰用官階寄祿﹐𨿽號正名﹐而流品混淆﹐爵位輕濫﹐故以祖宗舊典與新制參稽並考而論其得失。元道﹐文忠公參政齊之姪孫﹐而翰林學士延慶之子﹐渡江卒於涪陵。尹和靖焞嘗題其墓。

△《官制舊典正誤》一卷

無名氏。

△《國朝官制沿革》一卷

黃琮元禮撰。

△《職官記》一卷

大理少卿張縯季長撰。專載新舊遷轉之異﹐亦以寄祿爲未然也。以上三家皆附蔡氏書後。縯﹐蜀人﹐陸務觀與之厚善。

△《官制新典》十卷

熊克撰。其書以元丰新制爲主﹐而元祐之略加通變﹐崇﹑政之恣爲紛更﹐皆具列焉。

△《聖朝職略》二十卷

熊克撰。仿馬永錫《唐職林》﹐考其廢置因革﹐亦頗采故事﹐摘舊制誥中語附焉。其書猶艸創未成﹐蓋應用之具也。

△《宰輔拜罷錄》二十四卷

史館修撰範衝元長等撰。起建隆元年﹐止紹興六年。宰相自範質至張浚﹐執政自趙普至折彥質﹐各記除授年月﹑訓詞﹐亦略敍在位本末於後。

△《國朝相輔年表》一卷﹑《續》一卷

同知太常禮院開封陳繹和叔撰。自建隆庚申迄治平丙午。《續》自丁未迄紹興十四年﹐稱臣易記﹐而不著姓﹐當是李易也﹐時方自給事中奉祠﹐其曰「私題臣繹之次」者﹐其書蓋未必上﹐而私續之云爾。自後接於嘉定﹐則後人所益也。

△《職源》五十卷

大理司直金華王益之行甫撰。亦簡牘應用之書﹐而專以今日見行官制爲主。蓋中興以後﹐於舊制多所並省故也。

△《元輔表》一卷

龔頤正撰。專錄宰相﹐不及執政。

△《漢官考》六卷

知金州淸江徐筠孟堅撰。以《百官表》官制爲主﹐而紀﹑傳及注家所載﹐皆輯而錄之。

△《漢宮總錄》十卷

王益之撰。大較亦如前書。

△《縣法》一卷

北京畱守溫陵呂惠卿吉甫撰。曰法令﹑詞訟﹑刑獄﹑簿歷﹑催科﹑給納﹑災傷﹑盜賊﹑勸課﹑教化凡十門﹐爲縣之法﹐備於此矣。𨿽今古事殊﹐而大體不能越也。惠卿小人之雄﹐於材術固優﹐然法令居首﹐而教化乃居其末﹐不曰俗吏而謂之何哉﹗

△《縣務綱目》二十卷

贛陽劉鵬撰。凡四十四門﹐四百七十餘事。其說不止於作縣﹐而事關縣務者爲多焉。元符庚辰敍。

△《作邑自箴》十卷

李元弼持國撰。政和丁酉序。

△《中興百官題名》五十卷

監察禦史臨川何異同叔撰。首卷爲《宰輔拜罷錄》﹐余以次列之﹐刻板浙漕。其後以時增附。渡江之初﹐庶務艸創﹐諸司間有不可考者﹐多闕之。

△《齊齋臺諫論》二卷

尙書霅川倪思正父撰。嘉定初更化﹐矯韓氏用事之獘﹐於是爲論三篇﹐言爲之鷹犬者﹐罪在臺諫。已而﹐其獘自若也﹐則又爲續論六篇﹐言其情狀益精詳。凡爲臺諫之所以得﹐所以失者﹐至矣﹐盡矣。

△《金國官制》

虜雍僞大定年所頒。竊取唐及本朝舊制﹐以文其鮏羴之俗﹐馬非馬﹐驢非驢﹐龜玆王所謂騾者耶。

○禮注類

△《獨斷》二卷

漢議郎陳畱蔡邕伯喈撰。記漢世制度﹑禮文﹑車服及諸帝世次﹐而兼及前代禮樂。舒﹑臺二郡皆有刻本。向在莆田嘗錄李氏本﹐大略與二本同﹐而上下卷前後錯互﹐因並存之。

△《開元禮》一百五十卷

唐集賢院學士蕭嵩﹑王仲丘等撰。唐初有《貞觀》《顯慶禮》﹐儀注不同﹐而《顯慶》又出於許敬宗希旨傅會﹐不足施用。開元十四年「通事舍人王嵒請刪《禮記》舊文﹐而益以今事。張說以爲《禮記》不可攺易﹐宜折衷《貞觀》《顯慶》以爲唐禮。乃詔徐堅﹑李銳﹑施敬本撰述﹐蕭嵩﹑王仲丘繼之。書成﹐唐之五禮之文始備﹐於是遂以設科取士。《新史》《禮樂志》大略采摭著於篇。然唐初已降凶禮於五禮之末﹐至顯慶﹐遂削去《國卹》一篇。則敬宗諂諛諱惡鄙陋亡稽﹐卒不能正也。

△《開元禮百問》二卷

不著名氏。

△《大唐郊祀錄》十卷

唐太常禮院修撰王涇撰。考次歷代郊廟沿革之制﹐及其工歌祝號﹐而圖其壇屋陟降之序。貞元中上之。

△《禮閣新儀》三十卷

唐太常修撰京兆韋公肅撰。錄開元以後禮文損益﹐至元和十年。其一卷爲目錄。按《館閣書目》云卷數𨿽存﹐而書不全﹐又復差互重出。今本不爾﹐但目錄稍誤。

△《續曲臺禮》三十卷

唐太常博士太原王彥威撰。元和十三年﹐嘗獻《曲臺新禮》三十卷。至長慶中﹐又自元和之末次第編錄﹐下及公卿﹑士庶昏姻﹑喪祭之禮﹐並目錄爲三十卷﹐通前爲六十一卷。案此惟續書﹐而亦無目錄﹐全書則未之見也。《館閣書目》亦無之。文宗朝﹐彥威仕爲尙書節度使。

△《開元通禮》二百卷

禦史中丞洛陽劉溫叟永齡等撰。開寶四年五月﹐命溫叟及李昉﹑盧多遜﹑扈蒙﹑楊昭儉﹑賈黃中﹑和峴﹑陳諤以《開元禮》重加損益﹐以成此書。

△《太常新禮》四十卷

提舉編修賈昌朝子明等上。景祐四年﹐同知太常禮院浦城吳育春卿言本院所藏禮文故事未經刊修﹐請擇官參定。至慶曆四年始成。凡《通禮》所存﹐悉仍其舊。哀其異者﹐列之爲一百二十篇。編修官孫祖徳﹑李宥﹑張方平﹑呂公綽﹑曾公亮﹑王洙﹑孫瑜﹑余靖﹑刁約。

△《天聖鹵簿圖記》十卷

翰林學士常山宋綬公垂撰。始﹐太祖朝鹵簿以繡易畫﹐號「繡衣鹵簿」。眞宗時﹐王欽若爲《記》二卷﹐闕於繪事﹐弗可詳識。綬與馮元﹑孫奭受詔質正古義﹐傅以新制﹐車騎﹑人物﹑器服之品﹐皆繪其首者﹐名同飾異﹐亦別出焉。天聖六年十一月上之﹐其考訂援證﹐詳洽可稽。

△《大饗明堂記》二十卷﹑《紀要》二卷

宰相河汾文彥博寬夫等撰。國朝開創以來﹐三歲親郊﹐未嘗躬行大饗之禮。皇佑二年二月﹐詔以季秋擇日有事於明堂﹐而罷冬至郊祀。直龍圖閣王洙言﹐國家每歲大饗﹐止於南郊寓祭﹐不合典禮。古者明堂﹑宗廟﹑路寢同制﹐今大慶殿郎路寢也﹐九月親祀﹐當於大慶殿行禮。詔用其言。禮成﹐命彥博及次相宋庠﹑參預髙若訥編修爲《記》﹐上親制序文。已而彥博以簡牘繁多﹐別爲《紀要》。首載聖訓﹐欲以大慶爲明堂禮官之議﹐適與聖意合云。

△《元丰郊廟奉祀禮文》三十卷

崇文院校書楊完撰。初﹐元丰元年﹐詔以郊廟奉祀禮文訛舛﹐就太常寺置局﹐命陳襄﹑李淸臣﹑王存﹑黃履等詳定﹐完及何洵直﹑孫諤檢討。其後﹐本局乞令原檢討官楊完編類上進﹐至五年四月書成奏禦。

△《閤門儀制》十二卷

學士李淑等修定。皆朝廷禮式也。

△《政和五禮新儀》二百四十卷﹑《目錄》五卷

議禮局官知樞密院鄭居中﹑尙書白時中﹑慕容彥逢﹑學士彊淵明等撰。首卷祐陵禦制序文﹐次九卷《禦筆指揮》﹐次十卷《禦制冠禮》﹐餘二百二十卷﹐局官所修也。

△《政和五禮撮要》十五卷

紹興中﹐有範其姓者爲湖北漕﹐取品官﹑士庶冠昏﹑喪祭爲一編﹐刻板學宮﹐不著名。以《武昌志》考之﹐爲漕者有範正國﹑範寅秩﹐不知其爲誰也。

△《政和冠昏喪祭禮》十五卷

紹熙中﹐南康黃灝商伯爲禮官﹐請於《政和五禮》內掇取品官﹑庶人禮摹印頒之郡縣﹐從之。其實卽前十五卷書也。

△《訓俗書》一卷

許洞洞夫撰。述廟祭﹑冠笄之禮﹐而拜掃附於末。謝絳希深﹑王舉正皆有序跋。洞﹐淳化三年進士﹐希深之舅也。

△《孟氏家祭禮》一卷

唐詩侍禦史平昌孟銑撰。曰《正祭》《節詞》《薦新》《義例》﹐凡四篇。

△《徐氏家祭禮》一卷

唐左金吾衛倉曹參軍徐潤撰。

△《鄭氏祠享禮》一卷

唐侍禦史鄭正則撰。

△《範氏寢堂時饗禮》一卷

唐涇縣尉南陽範傳式﹑殿中侍禦史傅正修定。

△《賈氏家祭禮》一卷

唐武功縣尉賈頊撰。

△《新定寢祀禮》一卷

不知作者。《中興館閣書目》有此書﹐云前後有序﹐題太常博士陳致雍撰集。今此本亦前後有序﹐意其是也。致雍﹐晉江人﹐及仕本朝。

△《孫氏仲享儀》一卷

檢校左散騎常侍孫日用撰。周顯徳中博士﹐後仕本朝。開寶時作此書。

△《杜氏四時祭享禮》一卷

丞相山陰杜衍世昌撰。

△《韓氏古今家祭式》一卷

司徒兼侍中相臺韓琦稚圭撰。

△《橫渠張氏祭禮》一卷

張載子厚撰。末有呂大鈞和叔說教條附焉。

△《伊川程氏祭禮》一卷

程頤正叔撰。首載作主式。

△《呂氏家祭禮》一卷

丞相京兆呂大防微仲﹑正字大臨與叔撰。

△《範氏家祭禮》一卷

範祖禹淳甫撰。

△《溫公書儀》一卷

司馬光撰。前一卷爲表章﹑書啟式﹐余則冠昏﹑喪祭之禮詳焉。

△《居家雜禮》一卷

司馬光撰。

△《呂氏鄕約》一卷﹑《鄕儀》一卷

呂大鈞和叔撰。

△《髙氏送終禮》一卷

禮部侍郎髙閌抑崇撰。

△《四家禮範》五卷

張栻﹑朱熹所集司馬﹑程﹑張﹑呂氏諸家﹐而建安劉珙刻於金陵。

△《古今家祭禮》二十卷

朱熹集《通典》《會要》所載﹐以及唐﹑本朝諸家祭禮皆在焉。

△《朱氏家禮》一卷

朱熹撰。

△《十書類編》三卷

不知何人所集。十書者﹐管子《弟子職》﹑曹昭《女誡》﹑韓氏《家祭式》﹑司馬溫公《居家雜禮》﹑呂氏《鄕禮》﹑範氏《義莊規》﹑髙氏《送終禮》﹑髙登《修學門庭》﹑朱氏《重定鄕約社倉約束》也。𨿽不專爲禮﹐而禮居多﹐故附之於此。

△《廟儀》一卷

吏部侍郎趙粹中撰進。專爲太祖未正東鄕之位﹐乃裒董弅﹑王普﹑趙渙首議﹐與一時討論本末上之。時淳熙中也。

△《奉常雜錄》一卷﹑《樂章》一卷

無名氏。雜錄禮寺牲牢﹑樂舞﹑祝辭。其《樂章》則祠祭見行用者。

△《服飾變古元錄》三卷

唐翰林學士汝南袁郊之儀撰。郊﹐宰相滋之子。《唐志》作一卷。

△《古今服飾儀》一卷

題蜀人樊建。紹興癸酉序。

○時令類

前史時令之書﹐皆入「子部農家類」。今案諸書上自國家典禮﹐下及裏閭風俗悉載之﹐不專農事也。故《中興館閣書目》別爲一類﹐列之「史部」﹐是矣。今從之。

△《夏小正傳》四卷

漢戴徳傳﹐給事中山陰傅崧卿注。此書本在《大戴禮》﹐鄭康成注《禮運》「夏時」曰「夏四時之書也﹐其存者有《小正》。」後人於《大戴禮》鈔出別行。崧卿以正文與傳相雜﹐仿《左氏經傳》﹐列正文其前﹐而附以《傳》﹐且爲之注。

△《荊楚歲時記》六卷

梁吏部尙書宗懍撰。記荊楚風物故事。

△《錦帶》一卷

粱元帝撰。比事儷語﹐若法帖中《章艸》《月儀》之類也。

△《玉燭寶典》十二卷

隋著作郎博陵杜臺卿少山撰。以《月令》爲主﹐觸類而廣之﹐博采諸書﹐旁及時俗﹐月爲一卷﹐頗號詳洽。開皇中所上。

△《金穀園記》一卷

題李邕撰。《館閣書目》云唐中散大夫。按邕字泰和﹐江都人﹐至北海太守﹐世號李北海。其父善﹐注《文選》者也。中散大夫﹐唐文散階﹐本傳不載﹐不知《書目》別何所據﹖唐世不應有兩李邕也。

△《秦中歲時記》一卷

唐膳部郎中趙郡李綽撰。綽別未見﹐此據《中興書目》云爾。其序曰「緬思庚子之歲﹐洊周戊辰之年。」庚子﹐唐廣明元年﹔戊辰﹐梁開平二年也。又曰「偶記昔年皇居舊事﹐絕筆自嘆﹐橫襟出涕。」然則﹐唐之舊臣國亡之後﹐傷感疇昔﹐而爲此書也。按朱藏一《紺珠集》﹑曾端伯《類說》載此書﹐有杏園探花使﹑端午扇市﹑歲除儺公儺母及太和八年無名子詩數事﹐今皆無之﹐豈別一書乎﹖

△《咸鎬故事》一卷

唐韋愼微撰。其書與前大同小異﹐竟不知何人作也。卷末卻有鬼神大者號儺公母一語。案《館閣書目秦中歲時記》一名《咸鎬歲時記》。

△《千金月令》三卷

唐孫思邈撰。

△《韋氏月錄》一卷

唐右領軍衛兵曹韋行規撰。李翺爲之序。

△《歲華紀麗》七卷

唐韓鄂撰。采經﹑子﹑史傳歲時事類聚﹐而以儷語間之。

△《國朝時令集解》十二卷

左僕射眞定賈昌朝子明撰。唐因《禮記》《月令》舊文增損爲《禮記》首篇。天寶中攺名《時令》。景祐初﹐始命復《禮記》舊文﹐其唐之《時令》﹐別爲一篇﹐遂命禮院修書官丁度﹑李淑﹑宋祁﹑王洙﹑鄭戩及昌朝﹐約唐《時令》撰定爲《國朝時令》﹐以便宣讀。蓋自唐以來有明堂讀時令之禮也。及昌朝解相印治郡﹐五臣者皆已淪沒﹐乃采經﹑史諸書及祖宗詔令典式﹐爲之集解而上之。

△《歲時雜記》二卷

侍講東萊呂希哲原明撰。希哲﹐正獻公公著之子﹐號滎陽公。在歷陽時與子孫講誦﹐遇節日則休﹐學者雜記風俗之舊﹐然後團坐飲酒以爲樂﹐久而成編。承平舊事﹐猶有考焉。

直齋書錄解題﹟卷七○傳記類

△《古列女傳》九卷

漢護都水使者光祿大夫劉向子政撰。成帝時﹐趙氏姊弟起微賤﹐逾禮制。向以爲王教由內及外﹐故采取詩﹑書所載賢妃貞婦﹐興國顯家可法則及嬖孽亂亡者﹐序次爲八篇﹐以戒天子。其七篇﹐篇十五人﹐爲一百五人。第八篇

爲頌義。《隋》《唐志》及《崇文總目》皆十五卷﹐蓋以七篇分爲上下﹐並頌爲十五卷﹐而自陳嬰母以下十六人附入其中﹐或與向同時﹐或在向後者﹐皆好事者所益也。王回﹑曾鞏二序辧訂詳矣。鞏之言曰「後世自學問之士多徇於外物﹐而不安其守﹐其室家旣不見可法﹐故競於邪侈﹐豈獨無相成之道哉﹗士之苟於自恣﹐顧利冒恥而不知反己者﹐往往以家自累故也。故曰身不行道﹐不行於妻子。況於南鄕天下之主哉﹗」愚嘗三復其言而志之。向書傳於世鮮矣﹐惟此書獨全。其稱《詩﹟芣苡》《柏舟》《大車》之類﹐與今說《詩》者乖異﹐蓋齊﹑魯﹑韓之學﹐固不盡與毛氏同也。

△《東觀漢紀》十卷

漢謁者僕射劉珍﹑校書郎劉騊駼等撰。初﹐班固在顯宗朝嘗撰《世祖本紀》《功臣列傳》《載記》二十八篇。至永初中﹐珍﹑騊駼等著作東觀﹐撰集《漢紀》。其後﹐盧植﹑蔡邕﹑馬日磾等皆嘗補續。《唐藝文志》一百二十七卷。今所存惟吳漢﹑賈復﹑耿弇﹑寇恂﹑馮異﹑祭遵及景丹﹑蓋延九人列傳而已。其捲第凡十二﹐而闕第七﹑八二卷﹐未知果當時之遺否也﹖

△《髙士傳》十卷

晉徵士安定皇甫謐士安撰。序稱自堯至魏咸熙﹐二千四百餘載﹐得九十餘人。今自被衣至管寧惟八十七人。

△《黃帝內傳》一卷

序云篯鏗遊衡山得之石室﹐劉向校中祕書傳於世﹐誕妄不經﹐方士輩所托也。

△《飛燕外傳》一卷

稱漢河東都尉伶玄子於撰。自言與揚雄同時﹐而史無所見。或云僞書也。然通徳擁髻等事﹐文士多用之﹔而禍水滅火一語﹐司馬公載之《通鑑》矣。

△《西京雜記》六卷

晉句漏令丹陽葛洪稚川撰。其卷末言洪家有劉子駿書百卷﹐先父傳之。歆欲撰漢書﹐雜錄漢事﹐未及而亡。試以此記考校班固所作﹐殆是全取劉書﹐少有異同耳。固所不取不過二萬餘言﹐今鈔出爲二卷﹐以裨《漢書》之闕。所謂先父者﹐歆之於向也。而《館閣書目》以爲洪父傳之﹐非是。《唐藝文志》亦只二卷﹐今六卷者﹐後人分之也。按洪博聞深學﹐江左絕倫﹐所著書幾五百卷﹐本傳具載其目﹐不聞有此書。而向﹑歆父子亦不聞其嘗作史傳於世﹐使班固有所因述﹐亦不應全沒不著也。殆有可疑者﹐豈惟非向﹑歆所傳﹐亦未必洪之作也。

△《襄陽耆舊傳》五卷

晉榮陽太守襄陽習鑿齒彥威撰。

△《談藪》二卷

北齊祕書省正字北平陽玠松撰。事綜南北﹐時更八代。隋開皇中所述也。

△《梁四公記》一卷

唐張說撰。案《館閣書目》稱梁載言纂。《唐志》作盧詵﹐注云一作梁載言。《邯鄲書目》云載言得之臨淄田通﹐又云別本題張說﹐或爲盧詵。今按此書卷末所云田通事迹﹐信然﹐而首題張說﹐不可曉也。其所記多誕妄﹐而四公名姓尢怪異無稽﹐不足深辧。載言﹐上元二年進士也。

△《景龍文館記》八卷

唐修文館學士武甄平一撰。中宗初置學士以後館中雜事﹐及諸學士應制﹑倡和篇什雜文之屬。亦頗記中宗君臣宴褻無度﹐以及暴崩。其後三卷﹐爲諸學士傳。今闕二卷。平一﹐以字行。

△《狄梁公家傳》三卷

唐海州刺史江都李邕泰和撰。

△《髙力士外傳》一卷

唐大理司直郭湜撰。

△《北徵雜記》一卷

唐宰相趙憬撰。貞元四年﹐咸安公主下降回紇﹐憬副關播爲冊禮使﹐作此書紀行。

△《唐年小錄》八卷

唐戶部尙書扶風馬總會元撰。記唐以來雜事﹐分爲七門﹐末捲爲雜錄。舊有一本略甚﹐復得程文簡本傳之﹐始爲全書。

△《陵園記》一卷

唐宗正丞李﹝缺﹞撰。光化元年序。

△《鳳池歷》二卷

不著名氏。記長孫無忌歷官本末及家世子孫。按《唐志》馮宇《鳳池錄》五十卷﹐李淑《書目》惟存五卷。記宰相名次事迹﹐非此書。

△《鄴侯家傳》十卷

唐亳州刺史京兆李繁撰。繁﹐宰相泌之子。坐事下獄﹐知且死﹐恐先人功業泯滅﹐從吏求廢紙拙筆爲傳。按《中興書目》有柳玭後序﹐今無之。繁嘗爲通州﹐韓退之《送諸葛覺》詩所謂「鄴侯家多書﹐插架三萬軸」者也﹐其曰「行年餘五十﹐出守數已六﹔屢爲丞相言﹐𨿽懇不見錄」則韓公於繁亦拳拳矣。《新舊史》本傳稱繁無行﹐漏言裴延齡以誤陽城﹐師事梁肅而烝其室﹐殆非人類。然則韓公無乃溢美﹐而所述其父事﹐庸可盡信乎﹗

△《牛羊日曆》一卷

唐劉軻撰。牛﹐指僧孺﹔羊﹐謂虞卿漢公也﹐是不遜甚矣。

△《西南備邊錄》一卷

唐宰相李徳裕文饒撰。太和中鎭蜀所作。內州縣﹑城鎭﹑兵食之數﹐大略具矣。

△《異域歸忠傳》二卷

李徳裕撰。會昌二年﹐嗢沒斯內附。徳裕奉詔采秦﹑漢以來由絕域歸中國﹐以名節自著﹑功業始終者﹐凡三十人﹐爲之傳。

△《蠻書》十卷

唐安南宣慰使樊綽撰。記南詔事。咸通五年奏之。

△《閩川名士傳》一卷

唐崇文館校書郎黃璞所記人物﹐自薛令之而下﹐凡五十四人。

△《崔氏日錄》一卷

不著名氏。殘缺無始末。未有跋尾﹐不知何人﹐言此書出宋敏求家。考訂年月及所載人名姓甚詳。蓋廣明元年崔沆爲相﹐非其子弟卽其門人爲之。字畫淸麗﹐而其所記不過蒱飲﹑交通﹑評議﹐有以見唐末風俗之獘云。

△《開元天寶遺事》二卷

五代太子少保天水王仁裕徳輦撰。所記一百五十九條。

△《入洛記》一卷

王仁裕撰。仁裕仕前蜀。國亡入洛記行。

△《中朝故事》二卷

僞唐給事中尉遲偓撰。載唐末雜事。

△《燉煌新錄》一卷

有序稱天成四年沙州傳捨集﹐而不著名氏﹐蓋當時奉使者。敍張義潮本末及彼土風物甚詳。涼武昭王時有劉昞者﹐著《燉煌實錄》二十卷﹐故此號《新錄》。

△《唐末泛聞錄》一卷

題常山閻自若撰。記五代及諸僭僞事。其序自言乾徳中得於先人及舅氏聞見。且曰「傳者難驗﹐見者易憑﹐考之史策﹐不若詢之耆舊也。」然所記亦時有不同者﹐如李濤納命事﹐本謂張彥澤﹐今乃云謁周髙祖。未詳孰是。

△《楊妃外傳》一卷

直史館臨川樂史子正撰。

△《渚宮故事》五卷

後周太子校書郎余知古撰。載荊楚事﹐自鬻熊至唐末。本十卷﹐今止晉代﹐闕後五卷。

△《錦裏耆舊傳》八卷﹑《續傳》十卷

前應靈縣令平陽句延慶昌裔撰。開寶三年﹐祕書丞劉蔚知榮州得此傳。其詞蕪穢﹐請延慶修之﹐攺曰《成都理亂記》。天成之後﹐別加編次﹐起咸通九載﹐迄乾徳四年﹐百餘年蜀事﹐大略具矣。《續傳》蜀人張緒所撰﹐起乾徳乙丑﹐迄祥符己酉。自平蜀之後﹐朝廷命令﹑官僚姓名及政事因革﹐以至李順﹑王均﹑劉旴作亂之迹﹐皆略載之。知新繁縣太常博士張約爲之序。

△《平蜀實錄》一卷

左藏庫副使康延澤撰。平蜀之役﹐延澤以內染院使爲鳳州路馬軍都監。王全斌等旣得罪﹐延澤亦貶唐州團練使。按本傳載蜀軍二萬七千人﹐諸將慮其爲全師雄內應﹐欲盡殺之。延澤請簡老弱疾病七千人釋之﹐余以兵衛浮江而下﹐諸將不能用。此書敍述甚詳。《邯鄲書目》云不知作者。《館閣書目》亦然。考王元之所撰延澤墓志﹐知其所爲也。

△《秦王貢奉錄》二卷

樞密使吳越錢惟演希聖撰。記其父俶貢獻及錫賚之物。

△《家王故事》一卷

錢惟演撰。記其父遺事二十二事上之﹐以送史院。

△《戊申英政錄》一卷

婺州刺史錢儼撰。記其兄俶事迹。俶以戊申正月嗣位。

△《玉堂逢辰錄》二卷

錢惟演撰。其載祥符八年四月榮王宮火﹐一日二夜所焚屋宇二千餘間。左藏﹑內藏﹑香藥諸庫及祕閣﹑史館﹐香聞數十里。三館圖籍一時俱盡﹐大風或飄至汴水之南。惟演獻禮賢宅以處諸王。以此觀之﹐唐末﹑五代書籍之僅存者﹐又厄於此火﹐可爲太息也﹗

△《南部新書》十卷

翰林學士錢易希白撰。倧之子也。所記多唐遺事。

△《唐登科記》十五卷

丞相鄱陽洪適景伯編集。按《唐藝文志》有崔氏《顯慶登科記》五卷﹐姚康《科第錄》十六卷﹐李奕《登科記》二卷。崔氏書有趙儋序﹐而失崔名。所載至周顯徳﹐固非崔氏本書。而李奕書亦不存。洪忠宣得姚康書五卷於北方﹐而丞相又得別本起武徳終太和於毗陵錢氏﹐乃以三本輯爲一書﹐而用姚氏爲正。三書皆有序。姚字汝諧﹐南仲孫也﹐元和十五年進士。本書錄武徳至長慶爲十一卷。其曰十六卷者﹐亦後人所續。

△《五代登科記》一卷

不著名氏。前所謂崔氏書至周顯徳止者﹐殆卽此耶﹖館中有此書。洪丞相以國初卿相多在其中﹐故並傳之。

△《大宋登科記》三十二卷

洪適編﹐始﹐吳興郡學有鋟板﹐不分卷第﹐止述進士一科。適始放姚康錄制舉詞科﹐自建隆庚申迄紹興庚辰﹐二萬三千六百人有奇﹐爲二十一卷。自後皆續書之。

△《中興登科小錄》三卷﹑《姓類》一卷

通判徽州江都李椿撰。新安舊有《登料記》﹐但逐榜全錄姓名而已。椿家藏《小錄》﹐自建炎戊申至嘉熙戊戌﹐節取名字鄕貫及三代諱刊之後﹐以韻類其姓﹐凡一萬五千八百人有奇。太守吳興倪祖常子武刻之﹐以備前記之闕文。

△《乘軺錄》一卷

知制誥祁陽路振子發撰。祥符中使契丹﹐歸進此錄。

△《奉使別錄》一卷

丞相河南富弼彥國撰。慶曆使契丹﹐歸爲語錄以進﹐機宜事節則具於此錄。又一本有兩朝往來書附於末。

△《劉氏西行錄》一卷

直昭文館保塞劉渙仲章撰。按康定二年﹐朝廷議遣使通河西唃氏。渙以屯田郎知晉州﹐請行。以十月十九日出界﹐慶曆元年三月十日回秦州。此其行紀也。唃氏自此與中國通﹐而元昊始病於牽制矣。渙後擢刺史﹐歷典數州至畱後﹐以工部尙書致仕。

△《契丹講和記》一卷

不著名氏。載契丹初講和本末。末有慶曆增幣後北國誓書。

△《慶曆正旦國信語錄》一卷

余靖慶曆三年使遼所記。

△《熙寧正旦國信錄》一卷

天章閣待制竇卞熙寧八年使遼所記。

△《接伴送語錄》一卷

集賢校理沈季長熙寧九年接伴送遼使耶律運所記。

△《使遼見聞錄》二卷

尙書膳部郎中李罕撰。

△《奉使雞林志》三十卷

宣徳郎王云撰。崇寧元年﹐云以書狀從劉逵﹑吳栻使髙麗﹐歸而爲此書以進。自元丰創通髙麗以後事實﹐皆詳載之。

△《宣和使金錄》一卷

太常少卿安陸連南夫鵬舉弔祭阿骨打奉使所記。時宣和六年。

△《奉使雜錄》一卷

紹興十二年﹐何鑄使金所錄禮物﹑名銜﹑表章之屬。

△《館伴日錄》一卷

無名氏。紹興二十四年。

△《隆興奉使審議錄》一卷

左奉議郎雍希稷堯佐撰。隆興二年﹐編修官胡昉﹑閤門祇侯楊由義使金人軍前﹐審議海﹑泗﹑唐﹑鄧等事﹐不屈而歸。希稷﹐其禮物官也。所記抗辯應對之語﹐多出由義。

△《攬轡錄》一卷

參政吳郡範成大至能乾道六年使金所記聞見。

△《北行日錄》一卷

參政四明樓鑰大防﹐乾道己丑﹐待次溫州教授﹐以書狀官從其舅汪大猷仲嘉使金紀行。

△《乾道奉使錄》一卷

參政諸曁姚憲令則乾道壬辰使金日記。

△《奉使執禮錄》一卷

進士鄭儼撰。淳熙己酉中書舍人莆田鄭僑惠叔使金賀正﹐會其主雍病篤﹐欲令於閤門進國書﹐僑不可。已而雍殂﹐遂回。

△《使燕錄》一卷

尙書戶部郎龍遊余嶸景瞻撰。嘉定辛未﹐嶸使金賀生辰﹐會有韃寇﹐行至涿州定興縣而回。

△《李公談錄》一卷

翰林學士饒陽李宗諤昌武撰。記其父昉之言﹐凡三十七事。

△《丁晉公談錄》一卷

不知何人作。

△《賈公談錄》一卷

序言庚午銜命宋都﹐聞於補闕賈黃中﹐凡二十六條﹐而不著其名。別本題淸輝殿學士張洎。蓋洎自江南奉使也。庚午實開寶三年。黃中﹐晉開運中以七歲爲童子關頭﹐十六歲進士及第第三人。

△《王沂公筆錄》一卷

丞相沂公靑社王曾孝先撰。記開國以來雜事﹐凡三十六條。

△《沂公言行錄》一卷

天章閣待制王皡子融撰。沂公之弟也。前有葉淸臣序文﹐後有晏殊﹑杜杞答書。

△《王文正家錄》一卷

端明殿學士王素仲儀記其父旦言行遺事。

△《寇萊公遺事》一卷

不知何人作。

△《乖崖政行語錄》三卷

虞部員外郎成都李畋撰。述張忠定公詠治蜀政事及言行。

△《安定先生言行錄》二卷

雜錄胡瑗翼之事及告祠﹑志﹑表﹑祭文等。其間有《賢惠錄》《孝行錄》﹐蓋其父訥所爲也。《孝行錄》別見﹐《賢惠錄》記婦人之賢者。

△《曹武惠別傳》一卷

知石州曹偃撰。武惠曾孫也。

△《韓魏公家傳》十卷

不著名氏。當是其家所傳也。

△《韓忠獻遺事》一卷

羣牧判官錢塘彊至幾聖撰。至﹐魏公之客也。

△《魏公語錄》一卷

與《別錄》小異而實同。《別錄》分四卷﹐此總爲一編。先後次第亦不同﹐而末一則《別錄》所無﹐姑並存之。

△《魏公別錄》四卷

樞密大名王巖叟彥霖撰。亦魏公客。

△《杜祁公語錄》一卷

不知何人作。

△《文潞公私記》一卷

記至和請建儲及元丰褒賞事。

△《唐質肅遺事》一卷

無名氏。所記唐介子方事也。

△《韓莊敏遺事》一卷

祕書丞韓宗武文若撰。記其父丞相縝玉汝事。末亦雜記他事。宗武﹐卽少年遇洋客者也﹐年八十二乃卒。此編亦載其詩﹐云熙寧間得異疾﹐與神物遇。

△《範忠宣言行錄》二十卷

不著姓名﹐其家所錄也。

△《範太史遺事》一卷

翰林學士範衝元長記其父事。

△《傅獻簡佳話》一卷

不知何人作。記傅堯兪所談。

△《杜公談錄》一卷

雷澤杜師益等錄其父務滋之言。王廣淵作序。

△《道鄕語錄》一卷

不知作者。記鄒浩志完語。

△《丰淸敏遺事》一卷

給事中章貢李朴先之撰。記丰稷相之事﹐朱熹爲之後序。

△《宗忠簡遺事》三卷

不著名氏。錄畱守開封宗澤汝霖事。亦其家子孫所爲也。

△《呂忠穆家傳》一卷﹑《逢辰記》一卷﹑《遺事》一卷

記建炎丞相呂頤浩元直事。孫昭問刻之廣徳軍。

△《褒徳集》二卷﹑《易學辧惑》一卷

邵伯溫撰。錄其父誥命﹑謚議﹑行狀﹑墓志之屬。《辧惑》述傳授源流﹐辧鄭夬之妄。

△《呂氏家塾記》一卷

侍講呂希哲原明撰。

△《桐陰舊話》十卷

吏部尙書潁川韓元吉無咎撰。記其家世舊事﹐以京師第門有桐木故云。元吉﹐門下侍郎維之四世孫也。

△《熙寧日錄》四十卷

丞相王安石撰。本朝禍亂萌於此書﹐陳瓘所謂尊私史而壓宗廟者。其彊愎堅辯﹐足以熒惑主聽﹐鉗制人言。當其垂死﹐欲秉畀炎火﹐豈非其心亦有所愧悔歟﹗旣不克焚﹐流毒遺禍至今爲梗﹐悲夫﹗書本有八十卷﹐今止有其半。

△《溫公日記》一卷

司馬光熙寧在朝所記。凡朝廷政事﹑臣僚差除及前後奏對﹑上所宣諭之語﹐以及聞見雜事皆記之。起熙寧元年正月﹐至三年十月出知永興軍而止。

△《趙康靖日記》一卷

參政睢陽趙叔平所記治平乙巳﹑丙午間在政府事。

△《劉忠肅行年記》一卷

丞相東平劉摯莘老撰。

△《紹聖甲戌日錄》一卷﹑《元符庚辰日錄》一卷

丞相南丰曾布子宣撰。記在政府奏對施行及宮禁朝廷。

△《文昌雜錄》六卷

主客郎中南京龐元英懋賢撰。官制初行﹐元英爲郎﹐在省四年﹐記一時見聞及古今典故可觀覽。元英﹐丞相莊敏公籍之子。

△《聞見近錄》一卷

宗正丞三槐王鞏定國撰。

△《辧欺錄》一卷

韓忠彥記其父嘉祐末命事與文﹑富諸公辧。

△《回天錄》一卷

宣教郎秦湛處度撰。記呂好問圍城中事。好問除右丞﹐誥詞有「回天之力」語﹐故以名錄。後有好問謝其祖公著復官表及遺表。

△《盡忠補過錄》一卷

修職郎穆伯芻撰。記張孝純在僞齊時所上本朝書。

△《吳丞相手錄》一卷

吳敏元忠撰。記靖康初元事。

△《嶽飛事實》六卷﹑《辧誣》五卷

飛之孫珂撰。

△《丁卯實編》一卷

成忠郎李珙撰。誅曦之功﹐楊巨源爲多﹐安丙忌而殺之。珙爲作傳上之於朝﹐以昭其功﹐而伸其冤。

△《孔子編年》五卷

新安胡仔元任撰。其父待制舜陟命仔采摭經傳爲之。

△《諸葛武侯傳》一卷

侍講張栻撰。以陳壽作史私且陋﹐裒集他傳及裴松之所注爲此傳﹐而削去管樂自許一則。朱晦翁以爲不然﹐又爲後論﹐以達其意。謂其體正大而學未至﹐使得遊洙泗之門﹐所就不止此。

△《韓文公曆官記》一卷

新安張惇頤撰。頗疏略。其最誤者﹐序言擒吳元濟﹑出牛元翼爲一事﹐此大謬也。爲裴度行軍司馬﹐在憲宗元和時﹔奉使鎭州王庭湊﹐在穆宗長慶時。

△《歐公本末》四卷

呂祖謙編。蓋因觀《歐陽公集》﹐考其歷仕歲月﹑同官同朝之人﹐略著其事迹。而集中詩文亦隨時附見﹐非獨歐公本末﹐而時事﹑時賢之本末﹐亦大略可觀矣。故以入傳記類。

△《皇祐平蠻記》二卷

殿中丞馮炳撰。記儂智髙事。

△《孫威敏徵南錄》一卷

學士睢陽滕甫元發撰。言平南之功﹐皆本孫沔元規﹐狄靑之至﹐莫能出其右者。余靖歸美於靑﹐非實也。甫時通判潮州。

△《唃廝囉傳》一卷

不著作者。

△《陜西聚米圖經》五卷

閤門通事舍人雄州趙珣撰。珣父振﹐博州防禦使﹐久在西邊。珣訪得五路徼外山川道裏﹐康定二年爲此書。韓魏公經略言於朝﹐詔取其書﹐召見。執政呂許公﹑宋莒公言用兵以來﹐策士之言以千數﹐無如珣者。擢涇原都監﹐定川之敗死焉。珣勁特好學﹐恂恂類儒者﹐人皆惜之。

△《元丰平蠻錄》三卷

金部員外郎知鳳翔府家安國撰。記乞弟﹑韓存寶事。

△《元祐分疆錄》二卷

直龍圖閣京兆遊師雄景叔撰。元祐初﹐議棄西邊四寨﹐執政召師雄問之﹐對曰「先帝棄之可也﹐主上棄之則不可。且示弱夷狄﹐反益邊患。」爭之甚力﹐不聽﹐卒棄之。四寨者﹕葭蘆﹑米脂﹑浮屠﹑安疆也。夏人以事出望外﹐萌侵侮之心﹐連年犯順﹐皆如師雄所料。此書前三卷記當時論辧本末﹐後一卷行實﹐不知何人作也。是歲﹐師雄被命行邊﹐請以便宜行事。夏人與鬼章謀寇熙河。師雄說劉舜卿出師﹐種誼遂破洮州﹐擒鬼章以獻﹐其功偉矣。元祐諸老固欲休兵息民﹐師雄言旣不行﹐功復不賞﹐殆以專反熙﹑丰﹐失於偏滯﹐終成紹述之禍﹐亦有以也。師雄﹐治平二年進士。

△《靑唐錄》一卷

右班殿直李遠撰。元符中取邈川﹑靑唐﹐己而皆棄之。遠﹐紹聖武舉人﹐官鎭洮﹐奉檄軍前﹐記其經歷見聞之實﹐燦然可觀。

△《交趾事迹》十卷

知新州趙勰撰。

△《占城國錄》一卷

不著名氏。

△《雞林類事》三卷

不著名氏。

△《政和大理入貢錄》一卷

右迪功郎錢塘周邦撰。其祖穜爲集賢修撰知桂州時﹐歸明人黃璘招來大理國入貢﹐詔穜考究其眞僞。穜言僞妄不可憑﹐乞依熙寧故事支馬價發還。璘至京師﹐力主其事﹐穜落職奉祠。久而覺其詐﹐乃攺正。復職知廣州。

△《安南表狀》一卷

紹興二十五年李天祚進貢﹐自靖康二年以後﹐至是始通也。

△《邊和錄》五卷

承議郎河東陳伯疆撰。載胡世將承公宣撫川陜事。

△《建炎徳安守禦錄》三卷

郡丞東平劉荀子卿編次。建炎初﹐髙密陳規元則守徳安禦羣盜事迹功狀。規﹐後守順昌與劉錡共成卻敵之功者也﹐以樞密直學士知廬州而卒。

△《淮西從軍記》一卷

不著名氏。記紹興十年金人敗盟﹐淮西諸帥守禦事。

△《順昌破敵錄》一卷

不著名氏。記劉錡信叔守禦戰勝本末。

△《滕公守臺錄》一卷

不著名氏。睢陽滕膺子勤爲臺州戶曹﹐方臘之亂﹐仙層人呂師囊應之﹐攻城甚急。膺佐太守備禦﹐卒全一城﹐郡人徳之﹐至今廟食。行狀事實﹐聚見此編。膺後至直祕閣京西漕而終。

△《二楊歸朝錄》一卷

楊堯弼﹑楊載紹興八年所與達賚﹑烏珠書。時僞齊初廢也。末有探報金事數十條。

△《逆臣劉豫傳》一卷

楊堯弼等撰。二楊事迹當考。前錄題銜稱宣義郎﹑迪功郎﹐並爲大總管府官屬。此傳堯弼爲右從事郎﹐載爲右迪功郎。

△《許右丞行狀》一卷

吏部員外郎許忻撰。許公翰字崧老﹐襄邑人﹐爲尙書右丞。忻其弟也。

△《李忠定行狀》一卷

通判洪州李綸撰。其兄丞相綱伯紀事狀。葉適正則所作謚議附於後。

△《翟忠惠家傳》一卷

翟耆年伯壽述其父汝文公巽事實。忠惠者﹐私謚也。耆年實邢恕外孫。

△《艾軒家傳》一卷

莆田林成季述其季父工部侍郎光朝謙之事實。

△《夾漈家傳》一卷﹑所著書目附

莆田鄭翁歸述其父樵漁仲事迹。樵死時﹐翁歸年八歲﹐安貧不競﹐頃佐莆郡時猶識之。

△《葉丞相行狀》一卷

閣學廬陵楊萬里廷秀撰。丞相莆田葉顒子昂乾道丁亥冬雷罷相﹐至建寧而薨。

△《謝修撰行狀墓志》一卷

昭武謝師稷務本奉使閩部﹐有惠愛﹐沒而民祠之。《行狀》﹐里人黃適景聲撰﹐《墓志》﹐永嘉陳謙益之撰。其廟曰昭應。

△《朱侍講行狀》一卷

奉議郎三山黃幹直卿撰。其髙第弟子且子壻也。

△《紫陽年譜》三卷

朱侍講門人通判辰州昭武李方子公晦撰。

△《篤行事實》一卷

丞相趙汝愚子直編其父善應彥遠事狀﹐而羅願﹑朱熹所撰行狀﹑墓銘及諸賢哀詞﹐題跋之屬﹐萃爲一編。「篤行」者﹐陳福公題其墓云爾。呂太史跋語有云「處者易持﹐出者難工。」朱侍講取其意以爲銘﹐所以勉其子之意深矣。

△《趙丞相行實》一卷﹑《附錄》二卷

知靜江府趙崇憲履常編集。忠定長子也。其一時諸賢祭文﹑挽歌與嘉定更化之後昭雪誣枉﹑攺正史牒本末﹐皆見《附錄》。

△《趙忠定行狀》一卷﹑《謚議》一卷

知光州鄱陽柴中行與之撰。其《謚議》劉允濟全之﹑楊方子直所爲也。

△《倪文節言行錄》三卷﹑《遺奏志狀碑銘謚議》一卷

戶部郎中倪祖常子武輯其父尙書遺事。《行狀》﹐錫山蔣重珍良貴撰﹔《碑銘》﹐臨邛魏了翁華甫撰。

△《趙華文行狀》一卷

文林郎趙山李燔敬子撰。忠定之子﹐吏部崇憲履常也。

△《八朝名臣言行錄》二十四卷

侍講朱熹撰。以近代文集及傳記所載本朝名臣言行﹐掇取其要﹐輯爲此錄。前五朝五十五人﹐後三朝四十二人。

△《中興忠義錄》三卷

龔頤正撰。自建炎至紹興辛巳﹐上自李若水﹑劉韐貴臣﹑名士﹐下及一婦人﹑卒伍之微﹐皆錄之。

△《孝史》五十卷

太學博士新諭謝諤昌國撰集。曰君紀五﹑後徳一﹑宗表五﹑臣傳三十五﹑文類二﹑夷附一。諤後至禦史中丞﹐淳熙名臣﹐樂易君子也。

△《孝行錄》三卷

京兆胡訥撰。始得此書﹐不知訥何人也。所記多國初人﹐已而知其爲安定先生翼之之父﹐仕爲寧海節度推官。

△《古今孝悌錄》二十四卷

廬陵王紹珪唐卿撰。

△《廉吏傳》十卷

成都費樞伯樞撰。自春秋至唐﹐凡百十有四人。宣和乙巳爲序。

△《南陽先民傳》二十卷

題南陽王襄元祐癸酉歲序。所記鄧州人物自百里奚﹑直不疑而下至唐範傳正﹑韓翃﹐凡一百六十人。

△《典刑錄》十二卷

苕溪吳宏編。凡五十二門﹐大略於《言行錄》中鈔出。

△《近世厚徳錄》四卷

題百煉眞隱李元綱國紀編。沈濬道原爲作序。

△《救荒活民書》三卷

從政郎鄱陽董煟編進。煟﹐紹熙五年進士﹐嘗知瑞安縣。

△《仁和活民書》二卷

秀州司戶會稽丁銳集。

△《折獄龜鑑》三卷

承直郎開封鄭克武子撰。初﹐五代宰相和凝有《疑獄集》﹐其子水部郎和濛續爲三卷﹐六十七條。克因和氏之書分爲二十門推廣之﹐凡二百七十六條﹐三百九十五事。起鄭子產﹐迄於本朝。

△《明刑盡心錄》二卷

丁銳爲鄂州司理﹐又集此書。

△《好還集》一卷

秀水婁伯髙元龍編報應之事﹐爲十門。

△《先賢施仁濟世錄》一卷

奉化丞山陰諸葛興編。凡十門﹐皆本朝諸賢事實也。

△《莆陽人物志》三卷

知興化軍永嘉林紘文伯撰。以圖志不敍人物﹐故特爲是編。莆壤地褊小﹐而人物特盛。

△《臥遊錄》一卷

呂祖謙撰。晚歲病廢臥家﹐取史傳所載古今人境勝處錄之﹐而以宗少文臥遊之語﹐寘諸卷首。

△《上庠錄》十卷

光州助教呂榮義撰。雜記京師太學故事。

△《上庠後錄》十二卷

三山周士貴撰。記中興太學事﹐頗疏略。

△《昭明太子事實》二卷

知池州趙彥博富文編。昭明廟食於池﹐頗著靈響。元祐始賜額曰「文孝」。

△《祠山家世編年》一卷

詹仁澤﹑曾樵編輯廣徳橫山神張王事迹。

△《海神靈應錄》一卷

永嘉貢士陸維則撰。太守韓彥直子溫爲之序。初﹐元祐中太守直龍圖閣範峋夢海神曰「吾唐李徳裕也。」郡城東北隅﹐海仙壇之上有廟﹐初不知其爲何代人。峋明日往謁﹐其像卽夢中所見。自是多響應。然封爵訓詞惟曰「海神」而已。

△《鄂國金陀粹編》二十八卷﹑《續編》三十卷

嶽珂撰。

○法令類

△《律文》十二卷﹑《音義》一卷

自魏李悝﹑漢蕭何以來﹐更三國﹑六朝﹑隋﹑唐﹐因革損益備矣。本朝天聖中﹐孫奭等始撰《音義》﹐自名例至斷獄﹐歷代異名皆著之。

△《唐令》三十卷﹑《式》二十卷

唐開元中宋璟﹑蘇頲﹑盧從願等所刪定。考《藝文志》卷數同﹐更同光﹑天福校定﹐至本朝淳化中右贊善大夫潘憲﹑著作郎王泗校勘其篇目﹑條例﹐頗與今見行令式有不同者。

△《刑統》三十卷

判大理寺燕山竇儀可象詳定。初﹐範質旣相周﹐建議律條繁廣﹐輕重無據﹐特詔詳定﹐號《大周刑統》﹐凡二十一卷。至是重加詳定﹐建隆四年頒行。

△《紹興刑統申明》一卷

開寶以來累朝訂正與《刑統》並行者。

△《嘉祐驛令》三卷

三司使梁國張方平安道等修定。前一卷爲條貫敕﹐後二卷爲則例令。官吏﹑幫支﹑驛券﹑衛官﹑傔從之類﹐皆據此也。

△《慶元敕》十二卷﹑《令》五十卷﹑《格》三十卷﹑《式》三十卷﹑《目錄》一百二十二卷﹑《隨敕申明》十二卷﹐總二百五十六卷

丞相豫章京鏜仲遠等慶元四年表上。國朝自建隆以來﹐世有編敕﹐每更修定﹐號爲「新書」。中興至此﹐凡三修矣。其有續降指揮﹐謂之「後敕」﹐以待他時修入云。

△《紹興貢舉法》五十卷

丞相萬俟等紹興二十六年表上。

△《紹興監學法》二十六卷﹑《目錄》二十五卷﹑《申明》七卷﹑《對修釐正條法》四卷﹐共六十二卷

宰相秦檜等紹興十三年表上。

△《嘉泰條法事類》八十卷

宰相天臺謝深甫子肅等嘉泰二年表上。初﹐吏部七司有《條法總類》《淳熙新書》旣成﹐孝宗詔仿七司體分門修纂﹐別爲一書﹐以「事類」爲名﹐至是以《慶元新書》修定頒降。此書便於檢閱引用﹐惜乎不並及《刑統》也。

△《嘉定吏部條法總類》五十卷

嘉定中﹐以開禧重修《七司法》並《慶元海行法》《在京通用法》《大宗正司法》參定﹐凡攺正四百六十餘條。視淳熙《總類》增多十卷﹐七年二月頒行。

△《役法撮要》一百八十九卷

提舉編修宰相京鏜等慶元六年上。自紹興十七年正月以後﹐至慶元五年七月以前﹐爲五十五門﹐又八十二小門﹐門爲一卷外﹐爲參詳目錄等。捲𨿽多而文甚少。其書於州縣差役﹐極便於引用。

△《刑名斷例》十卷

不著名氏。以《刑統》《敕令》總爲一書﹐惜有未備也。

△《營造法式》三十四卷﹑《看詳》一卷

將作少監李誡編修。初﹐熙寧中﹐始詔修定﹐至元祐六年成書。紹聖四年命誡重修﹐元符三年上﹐崇寧二年頒印。前二卷爲《總釋》﹐其後曰《制度》﹑曰《功限》﹑曰《料例》﹑曰《圖樣》﹐而壕寨石作﹐大小木雕鏃鋸作﹐泥瓦﹑彩畫刷飾﹐又名分類﹐匠事備矣。

△《修城法式條約》二卷

判軍器監沈括﹑知監丞呂和卿等所修敵樓馬面團敵式樣﹐並申明條約。熙寧八年上。

△《宣和軍馬司敕》十三卷﹑《令》一卷

宣和所修。

△《金科類要》二卷

不著名氏。

△《元丰刑部敍法通用》一卷

末載《申明》﹐至紹興﹑淳熙以後。

直齋書錄解題﹟卷八○譜牒類

△《姓源韻譜》一卷

唐張九齡撰。依《春秋正典》﹑柳氏《萬姓錄》《世本圖》﹐捃摭諸書﹐纂爲此譜﹐分四聲以便尋閱。古者賜姓別之﹐黃帝之子得姓者十四人是也﹔後世賜姓合之﹐漢髙帝命婁敬﹑項伯爲劉氏是也。惟其別之也﹐則離析﹐故古者論姓氏﹐推其本同﹔惟其合之也﹐則亂﹐故後世論姓氏﹐識其本異。自五胡亂華﹐百宗蕩析﹐夷夏之裔與夫冠冕輿臺之子孫﹐混爲一區﹐不可遽知。此周﹑齊以來譜牒之學﹐所以貴於世也歟﹖

△《元和姓纂》十卷

唐太常博士三原林寶撰。元和中﹐朔方別帥天水閻某者﹐封邑太原以爲言。上謂宰相李吉甫曰「有司之誤﹐不可再也。宜使儒生條其源系﹐考其郡望﹐子孫職任﹐並總緝之。每加爵邑﹐則令閱視。」吉甫以命寶﹐二十旬而成。此書絕無善本﹐頃在莆田以數本參校﹐僅得七八﹐後又得蜀本校之﹐互有得失﹐然粗完整矣。

△《李氏皇室維城錄》一卷

屯田郎中李衢﹑沔王長史林贊修﹐止於僖宗。蓋昭宗時所錄也。

△《李氏房從譜》一卷

唐洛陽主簿李匡文撰。時爲圖譜官。

△《聖唐偕日譜》一卷

前賀州刺史李匡文撰。序言前守職圖籍日﹐撰《天潢源派譜統》﹐務在省略﹐直取相承一葉﹐旁附首分諸房。今特從聖唐以來列聖下諸王﹑公主﹐逐帝書出﹐號曰「偕日」﹐與日齊行之義也。匡文字濟翁﹐又有《資暇集》見於錄。

△《唐宰相甲族》一卷

唐韋述﹑蕭穎士等撰。自王方慶而下﹐十有四家。

△《唐相門甲族》《諸郡氏譜》共一卷

不著名氏。《甲族》八十六家﹐《氏譜》自京兆八姓而下﹐凡三百五十姓。

△《唐杜氏家譜》一卷

唐太子賓客杜信撰。

△《天下郡望氏族譜》一卷

唐李林甫等天寶八年所纂﹐並附五音於後。

△《姓苑》二卷

不著名氏。古有何承天《姓苑》。今此以李爲卷首﹐當是唐人所爲。

△《姓解》三卷

雁門邵思撰。以偏旁字類爲一百七十門﹐二千五百六十八氏。景祐二年序。

△《千姓編》一卷

不著名氏。末云嘉祐八年采眞子記。以《姓苑》《姓源》等書﹐撮取千姓﹐以四字爲句﹐每字爲一姓﹐題曰《千姓編》。三字亦三姓也。逐句文義亦頗相屬﹐殆《千字文》之比云。

△《陳郡袁氏譜》一卷

袁陟世弼錄。

△《陶氏家譜》一卷

懷州教授陶直夫錄。侃之後也。

△《帝王系譜》一卷

武夷吳逵公路撰。政和壬辰也。自漢迄周顯徳﹐每代略具數語。其論曹操迫脇君後﹐無復臣禮﹐逆節已顯。會其病死﹐故篡竊之惡﹐漏在身後。昔人謂其不敢危漢者﹐亦不核其情耳。此論與愚意吻合。

△《羣史姓纂韻譜》六卷

永福黃邦先宋顯撰。凡史傳所有姓氏皆有韻﹐類聚而著其所出。建炎元年﹐其兄邦俊宋英爲之序。

△《古今姓氏書辧證》四十卷

校書郎史館校勘臨川鄧名世元亞撰。其子椿年緒成之。

△《皇朝百族譜》四卷

長沙丁維臯撰。周益公爲之序。時紹興末也。僅得百二十有三家﹐其闕遺尙多﹐未有能續裒集者。

△《米氏譜》一卷

奉直大夫米憲錄。蓋國初勛臣米信之後。信五世爲芾元章﹐又三世爲憲。

○目錄類

△《唐藝文志》四卷

《新唐書》中錄出別行。監中有印本。

△《崇文總目》一卷

景祐初﹐學士王堯臣同聶冠卿﹑郭縝﹑呂公綽﹑王洙﹑歐陽修等撰定﹐凡六十六卷。諸儒皆有論議﹐歐公《文集》頗見數條﹐今此惟六十六卷之目耳。題云紹興攺定。

△《祕書省四庫闕書目》一卷

亦紹興攺定。其闕者﹐注「闕」字於逐書之下。

△《邯鄲書目》十卷

學士河南李淑獻臣撰﹐號《圖書十志》。皇祐己丑自作序以示子孫曰朋﹑圭﹑芻者﹐其子壽朋﹑復圭﹑徳芻也。

△《京兆金石錄》六卷

北平田槪纂。元丰五年王欽臣爲序﹐自爲後序。皆記京兆府縣古碑所在﹐覽之使人慨然。

△《集古錄跋尾》十卷

歐陽修撰。編述之意﹐序文詳之﹐世所共知﹐不復著。

△《集古目錄》二十卷

公子禮部郎官棐叔弼撰。公旣爲跋尾二百九十六篇﹐命棐撮其大要﹐別爲目錄﹐棐之序云爾。今考集中凡三百五十餘跋。

△《太宗禦制禦書目》一卷

玉宸殿所藏﹐兼有眞宗禦制序十四篇。又本稍多﹐而無序文。

△《眞宗禦制碑頌石本目錄》一卷

凡九十名件。乾興所刊板。

△《龍圖閣瑞物寶目》《六閣書籍圖畫目》共一卷

已上平江虎邱寺禦書閣有原頒降印本﹐傳寫得之。

△《羣書備檢》三卷

不知名氏。皆經﹑史﹑子﹑集目錄。

△《廣川藏書志》二十六卷

徽猷閣待制董逌彥遠撰。以其家藏書考其本末﹐而爲之論說﹐及於諸子而止。蓋其本意專爲經設也。

△《廣川書跋》十卷﹑《畫跋》五卷

董逌撰。

△《寶墨待訪錄》二卷

禮部員外郎米芾元章撰。記承平時故家所藏晉唐遺迹。

△《金石錄》三十卷

東武趙明誠徳甫撰其所藏二千卷。蓋仿歐陽《集古》﹐而數則倍之。本朝諸家蓄古器物款式﹐其考訂詳洽﹐如劉原父﹑呂與叔﹑黃長睿多矣﹐大抵好附會古人名字﹐如「丁」字﹐卽以爲祖丁﹔「舉」字﹐卽以爲伍舉﹔「方鼎」﹐卽以爲子產﹔「仲吉匜」﹐卽以爲偪姞之類。邃古以來﹐人之生世夥矣﹐而僅見於簡冊者幾何﹖器物之用於人亦夥矣﹐而僅存於今世者幾何﹖乃以其姓字﹑名物之偶同而實焉﹐余嘗竊笑之。惟其附會之過﹐並與其詳洽者﹐皆不足取信矣。惟此書跋尾獨不然﹐好古之通人也。明誠﹐宰相挺之之子。其妻易安居士李氏爲作後序﹐頗可觀。

△《考古圖》十卷

汲郡呂大臨與叔撰。其書作於元祐七年﹐所紀目禦府之外﹐凡三十六家所藏古器物﹐皆圖而錄之。

△《博古圖說》十一卷

祕書郎邵武黃伯思長睿撰。有序。凡諸器五十九品﹐其數五百二十七﹔印章十七品﹐其數二百四十五。案李丞相伯紀爲長睿志墓﹐言所著《古器說》四百二十六篇﹐悉載《博古圖》。今以《圖說》考之﹐固多出於伯思﹐亦有不盡然者。又其名物亦頗不同﹐錢﹑鑑二品至多﹐此所載二錢﹑二鑑而已。《博古》不載印章﹐而此印章最夥。蓋長睿沒於政和八年﹐其後修《博古圖》頗采用之﹐而亦有所刪攺云爾。其書大抵好傅古人名字﹐說已見前。

△《宣和博古圖》三十卷

宣和殿所藏古器物﹐圖其形制而記其名物﹐錄其款識。品有總說﹐以舉其凡。而物物考訂﹐則其目詳焉。然亦不無牽合也。

△《羣書會記》二十六卷

鄭樵撰。大略記世間所有之書﹐非必其家皆有之也。

△《夾漈書目》一卷﹑《圖書志》一卷

鄭樵記其平生所自著之書。《志》者﹐蓋述其著作之意也。

△《秦氏書目》一卷

濡須秦氏﹐元祐二年﹐有爲金部員外郎者﹐聞於朝﹐請以宅舍及文籍不許子孫分割。

△《藏六堂書目》一卷

莆田李氏云唐江王之後﹐有家藏誥命。其藏書自承平時。今浸以散逸矣。

△《吳氏書目》一卷

奉議郎漳浦吳與可權家藏。閩中不經兵火﹐故家文籍多完具﹐然地濕苦蠹損。

△《晁氏讀書志》二十卷

昭徳晁公武子止撰。其序言得南陽公書五十篋﹐合其家舊藏得二萬四千五百卷。其守榮州﹐日夕讎校﹐每終篇輒論其大指。時紹興二十一年也。其所發明有足觀者。南陽公未知何人﹐或云井度憲孟也。

△《遂初堂書目》一卷

錫山尢氏尙書袤延之﹐淳熙名臣﹐藏書至多﹐法書尢富。嘗燼於火﹐今其存亡幾矣。

△《中興館閣書目》三十卷

祕書監臨海陳騤叔進等撰。淳熙五年上之。中興以來庶事艸創﹐网羅遺逸﹐中祕所藏﹐視前世獨無歉焉﹐殆且過之。大凡著錄四萬四千四百八十六卷。蓋亦盛矣。其間考究疏謬﹐亦不免焉。

△《館閣續書目》三十卷

祕書丞吳郡張攀從龍等撰。嘉定十三年上。以淳熙後所得書﹐纂續前錄﹐艸率尢甚。凡一萬四千九百四十三卷。

△《隸釋》一十七卷﹑《隸續》二十一卷

丞相鄱陽洪適景伯撰。凡漢刻之存於世者﹐以今文寫之﹐而爲之釋。又爲之世代譜及物象圖碑﹐形式悉具之。魏初近古者亦附焉。年來北方舊刻不可復得﹐覽此猶可慨想。

△《法寶標目》十卷

戶部尙書三槐王右敏仲撰。以釋藏諸函隨其次第爲之目錄﹐而釋其因緣。凡佛會之先後﹐華譯之異同﹐皆具著之。右﹐旦之曾孫﹐入元祐黨籍。

△《鄭氏書目》七卷

莆田鄭寅子敬以所藏書爲七錄﹐曰經﹐曰史﹐曰子﹐曰藝﹐曰方技﹐曰文﹐曰類。寅﹐知樞密院僑之子﹐博文彊記﹐多識典故。端平初召爲都司﹐執法守正﹐出爲漳州以沒。

△《集古系時錄》十卷﹑《系地錄》十一卷

鄭樵撰。大抵因《集古》之舊﹐詳考其時與地而系之﹐二書相爲表裏。

△《寶刻叢編》二十卷

臨安書肆陳思者﹐以諸家集古書錄﹐用《九域志》京﹑府﹑州﹑縣系其名物﹐而昔人辧證審定之語﹐具著其下﹐其不詳所在﹐附末捲。

△《釋書品次錄》一卷

題唐僧從梵集。末有黎陽張翚跋﹐稱大定丁未。蓋北方板本也。

○地理類

△《山海經》十八卷

漢侍中奉車都尉臣秀所校祕書。秀﹐卽劉歆也。晉郭璞注。案《唐志》二十三卷﹐《音》二卷。今本錫山尢袤延之校定。世傳禹﹑益所作﹐其事見《吳越春秋》﹐曰「禹東巡﹐登南嶽﹐得金簡玉字﹐通水之理﹐遂行四瀆﹐與益共謀﹐所至使益疏而記之﹐名《山海經》。」此其爲說﹐恢誕不典。司馬遷曰「言九州山川﹐《尙書》近之矣。至《禹本紀》《山海經》所書怪物﹐余不敢言之也。」可謂名言﹐孰曰多愛乎﹗故尢跋明其爲非禹﹑伯翳所作﹐而以爲先秦古書無疑。然莫能名其爲何人也。洪慶善補注《楚辭》﹐引《山海經》《淮南子》以釋《天問》。而朱晦翁則曰「古今說《天問》者﹐皆本此二書﹐今以文意考之﹐疑此二書本皆緣解《天問》而作。」可以破千載之惑。古今相傳旣久﹐姑以冠地理書之錄。

△《水經》三卷﹑《水經注》四十卷

桑欽撰。後魏禦史中尉範陽酈道元善長注。桑欽﹐不知何人。《邯鄲書目》以爲漢人。晁公武曰成帝時人﹐當有所據。案《唐志》注或云郭璞撰。又杜氏《通典》案﹐《水經》﹐晉郭璞注﹐二卷。後魏酈道元注﹐四十卷。皆不詳所撰者名氏﹐亦不知何代之書。佑謂二子博贍﹐解釋固應精當。然其《經》云﹐濟水過壽張﹐則前漢壽良縣﹐光武更名﹔又東北過臨濟﹐則前漢狄縣﹐安帝更名﹔又雲菏水過湖陸﹐則前漢湖陵縣﹐章帝更名﹔又雲汾水過河東郡永安﹐則前漢彘縣﹐順帝更名﹐故知順帝以後纂序也。詳《水經》所作﹐殊爲詭誕﹐全無憑據。案《後漢郡國志》濟水﹐王莽末﹐因旱渠塞﹐不復截河南過﹐統順帝時所撰﹐都不詳悉﹐其餘可知。景純注解﹐又甚疏略﹐亦爲迂怪﹐以其僻書﹐人多不睹﹐謂其審正未之精也。

△《唐十道圖》一卷

唐宰相趙郡李吉甫宏憲撰。首載州縣總數﹑文武官員數﹑俸料。《唐志》云十卷﹐今不分卷。

△《元和郡縣誌》四十卷

李吉甫撰。自京兆至隴右﹐凡四十七鎭。篇首有圖﹐今不存。

△《唐十道四蕃志》十卷

唐太府少卿梁載言撰。其書廣記備言頗可觀。載言不見於史﹐又有《具員故事》﹐題「鳳閣舍人」﹐及《梁四公記》﹐亦云載言所錄。

△《太平寰宇記》二百卷

太常博士直史館宜黃樂史子正撰。起自河南﹐周於海外。當太宗朝上之。

△《元丰九域志》十卷

知制誥丹陽王存正仲﹑集賢校理南丰曾肇子開﹑官制所檢討邯鄲李徳芻等刪定﹐總二十三路﹑四京﹑十府﹑二百四十二州﹑三十七軍﹑四監﹑一千一百三十五縣。

△《輿地廣記》三十八卷

廬陵歐陽忞撰。政和中作﹐其前三卷以今之郡縣系於前代郡國之下。其序曰「以今州縣求於漢﹐則爲郡﹔以漢郡縣求於三代﹐則爲州。三代之九州﹐散而爲漢之六十餘郡﹐又分而爲今之三百餘州﹐𨿽或離或合不可討究﹐而吾胸中則已了然矣。」漢郡國一百三﹐今云六十餘郡﹐不可曉也。忞爲文忠族孫﹐行名皆連「心」字。

△《地理指掌圖》一卷

蜀人稅安禮撰。元符中欲上之朝﹐未及而卒。書肆所刊﹐皆不著名氏﹐亦頗闕不備。此蜀本有涪右任慥序﹐言之頗詳。

△《歷代疆域志》十卷

臨川布衣吳澥撰。

△《輿地紀勝》二百卷

知江寧縣金華王象之撰。蓋以諸郡圖經﹐節其要略﹐而山川景物﹑碑刻詩詠初無所遺﹐行在宮闕﹑官寺實冠其首﹐關河版圖之未復者﹐猶不與焉。眉山李說齋季允爲之序。

△《輿地圖》十六卷

王象之撰。《紀勝》逐州爲捲﹐《圖》逐路爲捲﹐其搜求亦勤矣。至西蜀諸郡尢詳。其兄觀之漕夔門時所得也。

△《皇朝方域志》二百卷

東陽布衣王希先撰。凡前代謂之《譜》﹐十六《譜》爲八十卷﹔本朝謂之《志》﹐爲一百二十卷。《譜》敍當時事實﹐而注以今之郡縣﹔《志》述今日疆理﹐而系於古之州國。古今參考﹐《譜》《志》互見﹐地理學之詳明者﹐無以過此矣。嘉熙二年上於朝﹐得永免文解。其父珨﹐本建寧人﹐己未進士﹐試詞科不中﹐頗該洽。希先述其遺稿﹐以成此書。

△《東京記》三卷

龍圖閣直學士宋敏求次道撰。上卷爲宮城﹐周五里﹐唐時宣武節度使治所﹐建隆三年廣城之北隅﹐用洛陽宮殿之制修之﹔中卷爲舊城﹐周二十一里一百五十步﹐唐汴州城也﹐號「闕城」﹐亦曰「裏城」﹔下卷爲新城﹐周四十八里二百三十三步﹐周世宗所築羅城也﹐號曰「國城」﹐又曰「外城」。三城之內宮殿﹑官府﹑坊巷﹑第宅﹑寺觀﹑營房次第記之。

△《河南志》二十卷

宋敏求撰。司馬溫公序之﹐時元丰六年﹐次道歿矣。

△《長安志》二十卷

宋敏求撰。趙彥若元考爲之序。二書凡例微不同﹐然漢﹑唐舊都遺事詳矣。△《關中記》一卷晉葛洪稚川撰。所載殊簡略。

△《三輔黃圖》二卷

不著名氏。案《唐志》一卷﹐今分上下卷。載秦﹑漢間宮室﹑苑囿甚詳﹐多引用應劭《漢書解》﹐而如淳﹑顏師古復引此書爲據﹐意漢﹑魏間人所作。然《中興書目》以爲《崇文總目》及《國史誌》不載﹐疑非本書也。程氏《雍錄》辧之尢悉。

△《長安圖記》一卷

丞相汲公呂大防知永興軍﹐以爲正長安故圖﹐著其說於上。今信安郡有此圖﹐而別錄其說爲一編。

△《雍錄》十卷

吏部尙書新安程大昌泰之撰。周﹑秦﹑漢﹑隋﹑唐五代皆都雍﹐故以名。錄《前史》及《黃圖》《宋志》異同﹐往往辧訂。其辧《黃圖》有唐縣名﹐且晉灼所引《黃圖》皆今書所無﹐蓋唐人續成之﹐非見漢事者。

△《洛陽伽藍記》五卷

後魏撫軍司馬楊衒之撰。專記洛陽城內外寺院。爾朱之亂﹐城郭邱墟﹐追述斯記。

△《洛陽名園記》一卷

禮部員外郎濟南李格非文叔撰。記開國以來卿公家園囿之盛﹐其末言天下治亂之候﹐在洛陽之盛衰﹔洛陽盛衰之候﹐在名園之興廢﹐使人感慨。格非以不肯與編元祐章奏﹐入黨籍。《國史文苑》有傳。世所謂易安居士淸照者﹐其女也。格非苦心爲文﹐而集不傳﹐館中亦無有﹐惟錫山尢氏有之。《文鑑》僅存此跋﹐蓋亦未嘗見其全集也。

△《鄴中記》一卷

不著名氏。記自魏而下﹐及僭僞都鄴者六家宮殿事迹。案《唐志》有《鄴都故事》二卷﹐肅﹑代時馬溫所作。今書多引之。

△《晉陽事迹雜記》十卷

唐河東節度使李璋纂。序言四十卷﹐《唐志》亦同﹐今刪爲十卷。蓋洽平中太原府所刻本也﹐從莆田李氏借錄。自南渡以來﹐關河阻絕﹐圖志泯亡﹐得見一二僅存者﹐猶足以發傷今思古之嘆。然唐並州治晉陽﹑太原二縣﹐國初克復﹐徙治陽曲﹐而墟其故。二縣後皆並省﹐則唐之故迹﹐皆不復存矣。

△《燕吳行役記》二卷

不著名氏。大中九年崔鉉鎭淮南﹐諸鎭畢賀﹐爲此記者﹐燕帥所遣僚佐﹐道中紀所經行郡縣道裏及事迹也。其曰我府張公者﹐時張允中方帥燕也。《唐志》稱張氏宣宗時人﹐失其名。「張」者﹐其帥之姓爾。未審何以知使者之亦爲張氏也。

△《江行錄》一卷

眞州教授句穎紹聖三年所序云﹐太守張公所修也。張不著名。自眞而上直抵荊南﹐自嶽而分﹐旁徵衡﹑永﹐自湖口而別﹐則東入鄱陽﹐南至廬陵﹐程期岸次﹑風雲占候﹑時日吉凶﹐與夫港派灘磧磯洑﹐莫不具載。江行者賴之。

△《臨安志》十五卷

府帥吳興周淙彥廣撰。首卷爲行在所﹐於宮闕殿閣全不記載﹐籍曰禁省嚴祕﹐不敢明著。其視宋次道《東京記》﹐何其大不侔。其他沿革﹐亦多疏略。然淙有才具﹐其尹京開湖浚河﹐皆有成緒。今城中河道通利﹐民戶爲腳船以濟行旅者﹐蓋自此始。

△《吳興統記》十卷

攝湖州長史左文質撰。分門別類﹐古事頗詳。序稱甲辰歲者﹐本朝景徳元年也。

△《吳興志》二十卷

樞密院編修郡人談鑰元時撰。嘉泰元年也。其爲書艸率﹐未得爲盡善。

△《蘇州圖經》六卷

翰林學士饒陽李宗諤昌武等撰。景徳四年﹐詔以四方郡縣所上圖經﹐刊修校定爲一千五百六十六卷。以大中祥符四年頒下﹐今皆散亡﹐館中僅存九十八卷。余家所有惟蘇﹑越﹑黃三州刻本耳。

△《吳郡圖經續記》三卷

祕書省正字郡人朱長文伯原撰。記祥符以後事﹐亦頗補前志之闕遺。長文﹐吳中名士﹐病廢不仕﹐自號樂圃﹐卒於元符元年。

△《吳地記》一卷

唐陸廣微撰。郡人也。多記古吳國事。唐未有秀州﹐天禧中始割嘉興縣置﹐故此記合二郡爲一。

△《吳郡誌》五十卷

參政郡人範成大至能撰。書始成未行﹐而石湖沒。有求附見某事而弗得者﹐嘩曰此非石湖筆也。太守不能決﹐藏其書學官。然周益公爲範墓碑﹐述所著書目有焉。及紹定初﹐桐川李壽朋儔老爲守﹐始取而刻之。而書止於紹熙﹐其後事實俾寮屬用褚少孫《史記》例補成之。趙南塘履常作序﹐訂其爲石湖書不疑。且謂郡士龔頤正﹑滕宬﹑周南皆嘗薦所聞於公者﹐而龔尢多。

△《鎭江志》三十卷

教授天臺盧憲子章撰。

△《新定志》八卷

郡守東平董弅令升撰。紹興己未也。淳熙甲辰﹐武義陳公亮重修。

△《嘉禾志》五卷﹑《故事》一卷

郡守毗陵張元成撰。爲書極艸艸。

△《毗陵志》十二卷

教授三山鄒補之撰。

△《越州圖經》九卷

李宗諤祥符所上也。未有祕閣校理李垂﹑邵煥修及覆修名銜。然則書成於眾手﹐而宗諤特提總其凡耳。

△《會稽志》二十卷

通判吳興施宿武子﹑郡人馮景中﹑陸子虛﹑朱鼐﹑王度等撰。陸放翁爲之序。首稱禹會諾侯﹐而以思陵巡狩﹐升府配之﹐气壯文雅﹐蓋奇作也。嘉泰辛酉﹐陸年已七十七矣。未幾﹐始落致仕爲史官﹐至八十五歲乃終。其筆力老而不衰﹐於此序見之。

△《會稽續志》八卷

梁國張淏撰。續記辛酉後事﹐而亦補前《志》之遺。前《志》無進士題名﹐此其尢不可遺者也。

△《赤城志》四十卷

國子司業郡人陳耆卿壽老撰。其前爲圖十有三。

△《赤城續志》八卷

郡人吳子良拾其所遺續載之。

△《赤城三志》四卷

郡人林表民逢吉撰。紹定己丑﹐水壤城﹐修治興築﹐本末詳焉。

△《四明誌》二十一卷

贛州錄事參軍廬陵羅璿修。時胡榘仲方尙書爲守﹐璿其鄕人也。

△《永嘉譜》二十四卷

禮部侍郎郡人曹叔遠器遠撰。曰《年譜》《地譜》《名譜》《人譜》。時紹熙三年﹐太守宛陵孫楙屬器遠裒集﹐創爲義例如此。器遠﹐庚戌進士﹐蓋初第時也。

△《永寧編》十五卷

待制郡人陳謙益之撰。漢分章安之東甌鄕爲永寧﹐今永嘉四邑是也﹐故以名編。時嘉定九年﹐畱元剛茂潛爲太守。

△《東陽志》十卷

樞密鄱陽洪遵景嚴撰。紹興二十四年爲通制時所作。

△《括蒼志》七卷

教授曾賁撰。乾道六年﹐太守四明樓璩叔韞序。鑰之父也。

△《括蒼志續》一卷

郡人陳百朋撰。

△《信安志》十六卷

教授衛玠撰。太守四明劉垕也。實嘉定己卯。

△《信安續志》二卷

教授葉汝明撰。太守四明袁甫廣微。紹定初也。

△《建康志》十卷

府帥史正志志道撰。時乾道五年。

△《建康續志》十卷

府帥吳琚層父以郡人朱舜庸所編銓次﹐與前《志》並行。時慶元六年。

△《六朝事迹》二卷﹑《南朝宮苑記》二卷

不知何人作。記六朝故都事迹頗詳。

△《姑孰志》五卷

教授長樂林桷子長撰。太守楊願原仲也。實淳熙五年。

△《新安誌》十卷

通判贛州郡人羅願撰。時淳熙二年﹐太守則趙不悔也。

△《秋浦志》八卷

太守南昌胡兆乾道八年修。

△《秋浦新志》十六卷

三山王伯大幼學以前志缺陋重修。時以庾節攝郡事﹐端平丙申也。

△《南康志》八卷

郡守朱端章撰。淳熙十二年。

△《桐汭新志》二十卷

教授錢塘趙子直撰。紹熙五年也。太守林棐序。

△《豫章職方乘》三卷﹑《後乘》十二卷

郡人洪芻駒父宣和己亥撰。乘﹐取晉《乘》爲名。《後乘》淳熙十一年太守程叔達序。

△《潯陽志》十二卷

迪功郎晁百揆元采撰。淳熙三年﹐太守開封曹訓爲之序。

△《宜春志》十卷

袁州敍授南城童宗說修。太守李觀民也。

△《盱江志》十卷﹑《續》十卷

郡守胡舜舉紹興戊寅俾郡人童宗說﹑黃敷忠爲之。《續志》﹐慶元五年三山陳岐修﹐亦郡守也。

△《富川志》六卷

軍學教授括蒼潘廷立撰。太守趙善宣﹐紹熙四年也。軍治永興﹐本富川縣﹐故名。

△《南安志》二十卷﹑《補遺》一卷

太守方崧卿﹑教授許開修。

△《廣陵志》十二卷

教授三山鄭少魏﹑江都尉會稽姚一謙撰。紹熙元年﹐太守鄭興裔也。

△《楚州圖經》二卷

教授霅川吳莘商卿撰。太守毗陵錢之望大受﹐時淳熙十三年。

△《永陽志》三十五卷

滁守林■﹝山票﹞命法曹龔維蕃修。

△《吳陵志》十卷

不著名氏。淳熙壬寅所修。後三年乙巳﹐太守錢塘萬鍾元亨屬僚佐參正而刻之。泰州在唐爲吳陵縣。

△《髙郵志》三卷﹑《續修》十卷

興化縣主簿孫祖義撰。郡守趙不慚刻之。淳熙四五年間也。其書在圖志中最爲疏略。嘉定中﹐守汪綱再修﹐稍詳定矣。

△《都梁志》八卷

郡守霍篪﹑教授周之瑞修。紹熙元年也。

△《續志》一卷

嘉泰壬戌郡守耿與義序。

△《合肥志》四卷

合肥主簿唐錡撰。郡守鄭興裔也。時淳熙十五年。

△《同安志》十卷

毗陵錢紳伸仲撰。宣和五年﹐太守曰曾元禮。未幾而有狄難。至紹興十三年﹐太守張彥聲始取而刻之。

△《歷陽志》十卷

郡守九華程九萬鵬飛﹑教授天臺黃宜達之撰。慶元元年。

△《黃州圖經》四卷﹑《附錄》一卷

李宗諤祥符所修《圖經》﹐亦頗有後人附益者。郡守李訦又以近事爲《附錄》焉。訦﹐參政邴漢老之子也。

△《齊安志》二十卷

郡守呂昭問俾教授厲居正重修。慶元己未也。

△《濠梁志》三卷

郡守永嘉張季樗撰。時嘉泰初元。

△《無爲志》三卷

教授宋宜之纂。太守柴瑾爲之序。

△《襄陽志》四十卷

郡守朐山髙夔命教授吳興劉宗﹑幕官上蔡任■﹝氵﹝山上乃下﹞編纂。爲書旣詳備﹐而刊刻亦精致﹐圖志之佳者。

△《襄沔記》三卷

唐吳從政撰。刪宗懍《荊楚歲時記》﹑盛宏之《荊州記》﹑鄒閎甫《楚國先賢傳》﹑習鑿齒《襄陽耆舊傳》﹑郭仲產《襄陽記》﹑鮑堅《南雍州記》集成此書﹐其紀囊﹑漢事迹詳矣。景龍中人﹐自號棲閒子。

△《房州圖志》三卷

郡守毗陵陳宇撰。

△《義陽志》八卷

郡守河內關良臣撰。紹熙二年也。信陽軍﹐唐申州﹐所謂申﹑光﹑蔡﹐吳元濟所據﹐竭天下之力以取之者。

△《長沙志》五十二卷

郡守趙善俊以紹熙二年命教授褚孝錫等七人撰。時陳止齋將漕﹐相與考訂商略﹐故序言當與《長樂志》並也。

△《續長沙志》十一卷

不著名氏。錄紹興以後事。

△《長沙土風碑》一卷

唐潭州刺史河南張謂撰。前有碑銘﹐後有《湘中記》﹐載事迹七十件。

△《衡州圖經》三卷

郡守三山孫徳輿行之撰。嘉定戊寅刻。

△《零陵志》十卷

郡守徐自明嘉定己卯重修。

△《舂陵圖志》十卷

教授臨江章穎茂憲撰。淳熙六年﹐太守趙汝誼。

△《九疑考古》二卷

道州崇道主簿吳致堯格甫撰。取《舂陵志》所紀﹐而爲詩以記之。宣和甲辰序。

△《淸湘志》六卷

郡守永嘉陳峴壽南俾教授林瀛修。

△《武昌志》三十卷

郡守括蒼王信成之命教授許中應等撰。

△《武昌土俗編》二卷

武昌令永嘉薛季宣撰。記一縣之事頗詳。紹興辛巳﹑壬午間也。其邑今爲壽昌軍。

△《鄖城志》十二卷

教授傅巖撰。慶元戊午﹐太守李楫。

△《嶽陽志甲》二卷﹑《乙》三卷

甲集建安馬子嚴莊父﹑乙集永嘉張聲道聲之所修﹐皆郡守也。

△《嶽陽風土記》一卷

宣徳郎監商稅務建安危致明晦叔撰。元符進士第二人﹐仕至次對﹐其在嶽﹐蓋謫官也。

△《辰州風土記》六卷

教授縉雲田渭伯淸撰。隆興二年﹐郡守徐彭年。

△《成都古今集記》三十卷

知府事信安趙抃閱道撰。淸獻自慶曆將漕之後﹐凡四入蜀﹐知蜀事爲詳﹐故成此書。熙寧七年也。

△《續成都古今集記》二十二卷

知府事王剛中居正撰。實紹興三十年。余嘗手寫《洛陽名園記》而題其後曰「晉王右軍聞成都有漢時講堂﹐秦時城池﹑門屋﹑樓觀﹐慨然遠想﹐欲一遊目。其與周益州帖﹐蓋數致意焉。近時呂太史有感於宗少文臥遊之語﹐凡昔人紀載人境之勝﹐錄爲一編。其奉祠亳社也﹐自以爲譙﹑沛眞源﹐恍然在目﹐而兗之太極﹑嵩之崇福﹑華之雲臺﹐皆將臥遊之。噫嘻﹗弧矢四方之志﹐髙人達士之懷﹐古今一也。顧南北分裂﹐蜀在境內﹐𨿽遠﹐患不往爾﹐往則至矣。亳﹑兗﹑嵩﹑華視蜀猶邇封也﹐欲往其可得乎﹖然則太史之情其可悲也已﹗余近得此記﹐手寫一通﹐與《東京記》《長安》《河南志》《夢華錄》諸書並藏﹐而時自覽焉。是亦臥遊之意云爾。於時歲在己丑﹐蜀故亡恙也。後七年而有虜禍﹐秦﹑漢故迹﹐焚蕩無遺﹐今其可見者﹐惟此二記耳。而板本亦不可復得矣。嗚呼﹐悲夫﹗」己丑﹐寶理宗紹定二年也。後七年﹐卽理宗端平三年丙申歲。是年﹐自九月二十九日夜﹐沔利部統兼關外四川安撫﹑知沔州曹友聞戰死之後﹐十二月﹐北兵入普州﹑順慶﹑潼川府﹐破成都﹐掠眉州﹐五十四州俱陷破﹐獨夔州一路及瀘﹑果﹑合數州僅存。友聞初以明經登丙戌科﹐綿谷縣尉。制置桂如淵擢爲天水教授﹐與田遂﹑陳瑀俱招忠義﹐官至員外郎。自乞換武﹐積官至眉州防禦使﹑左驍衛大將軍。朝廷贈龍圖學士﹑大中大夫﹐賜廟褒忠﹐謚曰節。所部皆精銳﹐虜畏之﹐目爲「短曹徧身膽」﹐時人稱之曰「元戎制勝世間有﹐教授提兵天下無。」是役也﹐北之主將統兵者﹐四太子並達海也。

△《蜀記》二卷

唐鄭暐撰。雜記蜀事﹑人物﹑古迹﹑寺觀之屬。未詳何人。

△《梁益記》十卷

著作佐郎益州知錄事參軍任弁撰。天禧四年自爲序。

△《長樂志》四十卷

府帥淸源梁克家叔子撰。淳熙九年序。時永嘉陳傅良君舉通判州事﹐大略皆出其手。

△《閩中記》十卷

唐林諝撰。本朝慶曆中有林世程者重修﹐其兄世矩作序。諝﹐郡人﹐養髙不仕﹐當大中時。世程﹐亦郡人也。其言永嘉之亂﹐中原仕族林﹑黃﹑陳﹑鄭四姓先入閩﹐可以證閩人皆稱光州固始之妄。

△《建安志》二十四卷﹑《續志》一卷

刪定官郡人林光撰。慶元四年﹐郡守永嘉張叔椿俾僚屬成之。《續志》﹐嘉定十二年府學士人所錄。

△《淸源志》七卷

通判州事永嘉戴溪肖望撰。時慶元己未﹐太守信安劉穎也。

△《延平志》十卷

郡守新安胡舜舉汝士與郡人廖拱﹑廖挺裒集﹐時紹興庚辰也。序言與《盱江志》並行﹐蓋其爲建昌守﹐亦嘗修圖志云。

△《淸漳新志》十卷

司理參軍方傑撰。嘉定六年﹐太守趙汝譡蹈中也。

△《鄞江志》八卷

郡守古靈陳昱日華俾昭武士人李臯爲之。時慶元戊午。郡有鄞江溪﹐故名。

△《莆陽志》十五卷

郡守趙彥勵懋訓﹐紹熙三年集郡士爲之。

△《武陽志》十卷

教授葛元騭撰。太守廖遲元達﹐乾道六年也。

△《晉江海物異名記》三卷

祕書監莆田陳致雍撰。致雍仕僞閩﹐南唐後歸朝。

△《廣州圖經》二卷

教授王中行撰。

△《南越志》七卷

宋武康令吳興沈懷遠撰。此五嶺諸書之最在前者也。懷遠﹐懷充之弟﹐見《宋書》。

△《番禺雜記》一卷

攝南海主簿鄭熊撰。國初人也。莆田借李氏本錄之。蓋承平時舊書﹐未有「河南少尹家藏」六字﹐不知何人也。

△《桂林志》一卷

靜江教授江文叔編。時乾道五年﹐張維爲帥。撰次疏略﹐刊刻艸率﹐亦不分卷次。

△《桂林風土記》一卷

唐融州刺史權知春州莫休符撰。昭宗光化二年也。

△《桂海虞衡志》二卷

府帥吳郡範成大至能撰。範自桂移蜀﹐道中追記昔遊。

△《髙涼志》七卷

教授莆田劉棠撰。太守春陵義太初﹐嘉泰壬戌也。

△《邕管雜記》一卷

庫部員外郎範旻撰。旻﹐國初宰相質之子。嶺南初平﹐旻知邕州﹐兼轉運使。

△《嶺外代答》十卷

永嘉周去非直夫撰。去非﹐癸未進士﹐至郡倅。所記皆廣西事。

△《南方艸木狀》一卷

晉襄陽太守嵇含撰。

△《黃巖志》十六卷

知縣永嘉蔡範蓮甫撰。嘉定甲申。

△《旌川志》八卷

知旌徳縣歷陽李瞻伯山撰。紹熙三年﹐謝昌國爲序。

△《涇川志》十三卷

知涇縣濡須王栐叔永撰。嘉定癸酉趙南塘序之。初﹐縣歲有水患﹐庚午冬﹐叔永攺卜於舊治之東二里﹐曰畱村。

△《新吳志》二卷

知泰新縣盱江張國均維之撰。新吳﹐縣舊名。嘉定甲戌。

△《樂淸志》十卷

縣令信安袁采君載撰。

△《修水志》十卷

分寧宰徐筠撰。

△《連川志》十卷

知連江縣豫章陶武克之撰。嘉定乙亥。

△《歷代宮殿名》一卷

翰林承旨李昉等纂。歷代及僭僞宮殿﹑門闕﹑樓觀﹑園苑﹑池館名﹐無不畢錄。

△《五嶽諸山記》一卷

無名氏。多鄙誕不經。

△《王屋山記》一卷

唐乾符三年道士李歸一撰。

△《華山記》一卷

不知名氏。

△《西湖古迹事實》一卷

錢塘進士傅牧撰。以楊蟠《百詠》增廣﹐共爲一百八十三首。紹興壬午序。

△《靑城山記》一卷

蜀道士杜光庭撰。

△《茅山記》一卷

嘉祐六年﹐句容令陳倩修。

△《幙阜山記》一卷

葛洪撰。其山在豫章。

△《豫章西山記》一卷

贊皇李上文撰。嘉祐丁酉歲。

△《王笥山記》一卷

唐道士令狐見堯撰。山在新淦。別本又有南唐及本朝事﹐後人所益也。

△《湘中山水記》三卷

晉耒陽羅含君章撰範陽盧拯注。其書頗及隋﹑唐以後事﹐則亦後人附益也。

△《天臺山記》一卷

唐道士徐靈府撰。元和中人也。余假守臨海﹐就使本道。嘉熙丙申十月﹐解郡符趨會稽治所﹐道過之﹐銳欲往遊﹐會大雪不果﹐攺轅由驛道。至今以爲恨。偶見此《記》﹐錄之以寄臥遊之意。

△《顧渚山記》一卷

唐陸羽鴻漸撰。鄕邦不貢茶久矣﹐遺迹未必存也。

△《廬山記》五卷

屯田員外郎嘉禾陳舜兪令舉撰。劉渙凝之﹑李常公擇皆爲之序。令舉熙寧中謫居所作。

△《續廬山記》四卷

南康守廣陵馬玕錄山中碑記之文﹐以續前錄。

△《九華拾遺》一卷

山居劉放至和二年自序曰「滕天章作《新錄》於前﹐沈太守撰《總錄》於後﹐博考傳聞﹐復得三十餘節。」

△《九華總錄》十八卷

邑人程太古撰。裒集諸家所記萃爲一編也。

△《武夷山記》一卷

杜光庭撰。

△《羅浮山記》一卷

廬陵郭之美撰。皇祐辛卯序。

△《霍山記》一卷

知循州林須撰。山在循州境內。

△《雁山行記》一卷

永嘉陳謙撰。嘉定己巳遊山﹐直至絕頂﹐得所謂「雁蕩」者﹐前人並未之識也。然繼其後者﹐亦未有聞焉。

△《廬阜紀遊》一卷

開封孫惟信季蕃撰。嘗大雪登山至絕頂﹐盡得其景物之詳﹐嘉定初年也。惟信能爲詩詞﹐善談謔。蓋嘗有官﹐棄去不仕﹐自號花翁﹐遊江湖間﹐人多愛之。

△《何氏山莊次序本末》一卷

尙書崇仁何異同叔撰。其別墅曰三山小隱。「三山」者﹐浮石山﹑巖石山﹑玲瓏山﹐其實一山也﹐周回數里﹐敍其景物次序爲此編。自號月湖﹐標韻淸絕﹐如神仙中人﹐膺髙壽而終。其山聞今蕪廢矣。

△《湘江論》一卷

太常博士潘洞撰。

△《海濤志》一卷

唐竇叔蒙撰。

△《太虛潮論》一卷

永泰縣令錢棲業述。末稱天祐六年。

△《海潮圖論》一卷

龍圖閣學士燕肅撰進。

△《潮說》一卷

知錢塘縣張君房撰。凡三篇。

△《西南備邊志》十二卷

嘉州進士鄧嘉猷撰。紹興末﹐犍爲有蠻擾邊。初﹐莫知其何種族也。已而﹐有能別識其爲虛恨蠻者。時蜀邊久無事﹐旣去而朝廷憂之﹐詔諸司經度。嘉猷取秦﹑漢以來訖於本朝﹐凡史傳所載蠻事﹐皆著於篇﹐時乾道中也。其爲《志》九﹐爲《圖》一。

△《北邊備對》六卷

程大昌撰。淳熙中進《禹貢圖》﹐孝廟因以北虜地裏爲問﹐對以虜無定居﹐無文史﹐不敢彊言。紹熙退居﹐追采自古中華﹑北狄樞紐相關者﹐條列其地而推言之﹐名曰「備對」。

△《南北攻守類考》六十三卷

監進奏院趙善譽撰進。以三國﹑六朝攻守之變﹐鑑古事以考今地﹐每事爲之圖。

△《六合掌運圖》一卷

不著名氏。凡爲四十圖﹐首列禹迹﹐次爲中興後南北三境﹐其後則諸邊關厄險要以及虜地疆界亦著之。

△《海外使程廣記》三卷

南唐如京使章僚撰。使髙麗所記海道及其國山川﹑事迹﹑物產甚詳。史虛白爲作序﹐稱己未十月﹐蓋本朝開國前一歲也。

△《大唐西域記》十二卷

唐三藏法師玄奘譯。大總持寺僧辯機撰。

△《南詔錄》三卷

唐嶺南節度巡官徐云虔撰。乾符中﹐邕州遣云虔使南詔所作。上卷記山川風俗﹐後二卷紀行及使事。

△《至道雲南錄》三卷

左侍禁知興化軍辛怡顯撰。李順之亂﹐餘黨有散入蠻中者﹐怡顯往招安之﹐繼賜蠻酋告敕而歸﹐遂爲此錄。天禧四年自序。或云此書妄也。余在莆田視壁記無怡顯名字﹐恐或然。

△《契丹疆宇圖》一卷

不著名氏。錄契丹諸夷地及中國所失地。

△《遼四京記》一卷

亦無名氏。曰東京﹑中京﹑上京﹑燕京。

△《髙麗圖經》四十卷

奉議郎徐兢明叔撰。宣和六年路允迪﹑傅墨卿使髙麗﹐兢爲之屬﹐歸上此書﹐物圖其形﹐事爲之說。今所刊不復有圖矣。兢﹐鉉之後。善篆書﹐亦能畫﹐嘗自題「保大騎省世家」﹑「宣和書學博士」﹐又自號自信居士。

△《諸蕃志》二卷

福建提舉市舶趙汝適記諸蕃國及物貨所出。

直齋書錄解題﹟卷九○儒家類

△《孔子家語》十卷

孔子二十二世孫猛所傳。魏散騎常侍王肅爲之注。肅辟鄭學﹐猛嘗受學於肅。肅從猛得此書﹐與肅所論多合﹐從而証之﹐遂行於世。云博士安國所得壁中書也﹐亦未必然。其間所載﹐多已見《左氏傳》《大戴禮》諸書云。肅﹐東海人﹐父朗。

△《曾子》二卷

凡十篇﹐具《大戴禮》﹐後人從其中錄出別行。慈溪楊簡注。

△《晏子春秋》十二卷

齊大夫平仲晏嬰撰。《漢志》八篇﹐但曰《晏子》。《隋》《唐》七卷﹐始號《晏子春秋》。今卷數不同﹐未知果本書否﹖

△《荀子》二十卷

楚蘭陵令趙國荀況撰。《漢志》作《孫卿子》﹐云齊稷下祭酒。其曰「孫」者﹐避宣帝諱也。至楊倞始攺爲荀卿。

△《荀子注》二十卷

唐大理評事楊倞注。案劉向序﹐校中書三百二十二篇﹐以校除復重二百九十篇﹐定著三十二篇。《隋志》爲十二卷。至倞始分爲二十卷而注釋之。淳熙中﹐錢佃耕道用元丰監本參校﹐刊之江西漕司﹐其同異著之篇末﹐凡二百二十六條﹐視他本最爲完善。

△《賈子》十一卷

漢長沙王太傅洛陽賈誼撰。《漢志》五十八篇﹐今書首載《過秦論》﹐末爲《弔湘賦》﹐餘皆錄《漢書》語﹐且略節誼本傳於第十一卷

中。其非《漢書》所有者﹐輒淺駁不足觀﹐決非誼本書也。

△《鹽鐵論》十卷

漢廬江太守丞汝南桓寬次公撰。本始元年﹐召問賢良﹑文學﹐對願罷鹽鐵﹑榷酤﹑均輸﹐與禦史大夫弘羊相詰難﹐於是止罷榷酤﹐而鹽鐵卒不變。故《昭紀贊》曰「議鹽鐵而罷榷酤」也。及宣帝時﹐寬推衍增廣著數萬言﹐凡六十篇﹐其末曰《雜論》班書取以爲論贊﹐其言桑大夫據當世﹐合時變﹐上權利之略﹐𨿽非正法﹐鉅儒宿學不能自解﹐博物通達之士也。嗚呼﹐世之小人何嘗無才﹗以《熙寧日錄》言之﹐王安石之辯﹐𨿽曰儒者﹐其實桑大夫之流也。霍光號知時務﹐與民更始﹐而鹽鐵之議﹐乃俾先朝首事之臣﹐與諸儒議論﹐反覆不厭﹐或是或非﹐一切付之公論﹐而或行或否﹐未嘗容心焉。以不學無術之人﹐而暗合乎《孟》《莊子》父臣父政之義。曾謂元祐諸賢﹐而慮不及此乎﹗

△《新序》十卷

漢護都水使者光祿大夫劉向子政撰。舜﹑禹以來迄於周﹐嘉言善行﹐往往在焉。其書最爲近古。

△《說苑》二十卷

劉向撰。序言臣向所校中書《說苑雜事》﹐除去與《新序》復重者﹐其餘淺薄不中義理﹐別集以爲百家後﹐今以類相從﹐更以造新事﹐凡二十篇﹐七百八十四章﹐號曰《說苑》﹐案《漢志》﹐劉向所序六十七篇﹐謂《新序》《說苑》《世說》《列女傳頌圖》也。今本南丰曾鞏序﹐言《崇文總目》存者五篇﹐從士大夫得十五篇﹐與舊爲二十篇。未知卽當時篇章否﹖《新苑》之名亦不同。

△《法言》十卷

漢黃門郎蜀揚雄子云撰。凡十三篇﹐篇各有序﹐本在卷末﹐如班固《敍傳》﹐然今本分冠篇首﹐自宋咸始也。

△《法言注》十三卷﹑《音義》一卷

晉尙書郎李軌宏範注。此本歷景祐﹑嘉祐﹑治平三降詔﹐更監學﹑館閣兩制校定﹐然後頒行。與建寧四注本不同。錢佃得舊監本刻之﹐與《孟》《荀》《文中子》爲四書。

△《太玄經》十卷

揚雄撰﹐五業主事章陵宋衷仲子解詁﹐吳郁林太守陸績公紀釋文﹐晉尙書郎範望叔明解贊。案《漢志》﹐揚雄所敍三十八篇﹐《太玄》十九。本傳三方﹑九州﹑二十七部﹑八十一家﹑七百二十九贊﹐分爲三卷﹐有《首》《衝》《錯》《測》《攡》《瑩》《數》《文》《掜》《圖》《告》十一篇﹐皆以解剝《玄》體﹐蓋與本經三卷﹐共爲十四。今《志》云十九﹐未詳。初﹐宋﹑陸二家各依舊本解釋﹐範望折中長短﹐或加新意﹐旣成此注﹐乃以《玄首》一篇﹐加經贊之上﹔《玄測》一篇﹐附《贊》之下﹐爲九篇﹐列爲四卷。《首測》一序﹐仍載之第一卷

之首。蓋猶王弼離合《古易》之類也。卷首有陸續《述玄》一篇。本傳尙有「二百四十三表」六字。

△《說玄》一篇

唐宰相河南王涯廣津撰。《明宗》《立例》《揲法》《占法》《辧首》凡五篇。

△《太玄釋文》一卷

相傳自侯芭﹑虞翻﹑宋衷﹑陸績互相增損﹐非後人所作也﹐吳祕嘗作《音義》。豈卽此耶﹖

△《太玄集注》六卷

司馬光撰。自宋衷而下四家之外﹐有直昭文館宋惟幹注﹐天水尉陳漸《演玄》﹐司封郎吳祕《音義》﹐通前凡七家。集取其說﹐斷以己意。

△《玄解》四卷﹑《玄歷》一卷

右丞襄陵許翰崧老撰。所解十一篇﹐通溫公注爲十卷﹐仿韓康伯注《系辭》合王弼爲全書之例也。大抵《玄首》如《彖》《贊》如《爻》《測》如《象》《文》如《文言》《攡》《瑩》《掜》《告》如《系辭》《數》如《說卦》《衝》如《序卦》《錯》如《雜卦》之類。其於《易》也﹐規規然擬之勤矣。《太玄歷》者﹐亦翰所傳﹐云溫公手錄﹐不著何人作。

△《申鑑》五卷

漢黃門侍郎潁川荀悅仲豫撰。獻帝頗好文學﹐政在曹氏﹐恭己而已。悅志在獻替﹐而謀無所用﹐乃作此書五篇奏之。其曰「教化之廢﹐推中人而墮於小人之域﹔教化之行﹐引中人而納於君子之塗」﹐古今名言也。

本傳止載《政體》一篇﹐有曰「前鑑旣明﹐後復申之」﹐故名。

△《中論》二卷

漢五官將文學北海徐幹偉長撰。《唐志》六卷﹐今本二十篇﹐有序而無名氏。蓋同時人所作。

△《孔叢子》七卷

孔氏子孫雜記其先世系言行之書也。《小爾雅》一篇﹐亦出於此。《中興書目》稱漢孔鮒撰﹐一名《盤盂》。案《孔光傳》﹐夫子八世孫鮒﹐魏相順之子﹐爲陳涉博士﹐死陳下﹐則固不得爲漢人。而其書紀鮒之沒﹐第七卷

號《連叢子》者﹐又記太常臧而下數世﹐迄於延光三年季彥之卒﹐則又安得以爲鮒撰。案《儒林傳》所載爲博士者﹐又曰孔甲﹐顏注曰「將名鮒﹐而字甲也。」今考此書稱子魚名鮒﹐陳人﹐或謂之子鮒﹐或稱孔甲﹐然則顏監未嘗見此書耶﹖《藝文志》有孔甲《盤盂》二十六篇﹐本注謂黃帝史﹐或曰夏帝孔甲﹐似皆非也。其書蓋田所學者﹐與孔鮒初不相涉也。《中興書目》乃曰「一名《盤盂》」﹐不知何據﹖豈以《漢志》所謂孔甲﹐卽陳王博士之孔甲邪﹖

△《帝範》一卷

唐太宗撰。凡十二篇﹐以賜髙宗。

△《中說》十卷

隋河汾王通仲淹撰。《唐志》五卷﹐今本第十卷

有《文中子》家世﹑《房魏論禮樂事》《書關子明事》及《王氏家書雜錄》。舊傳以此爲前後序﹐非也。

△《中說注》十卷

太常丞阮逸天隱撰。

△《中說注》十卷

正議大夫淄川龔鼎臣輔之撰。自甲至癸爲十卷﹐而所謂前後序者﹐在十卷之外﹐亦頗有所刪取。李格非跋云﹐龔自謂明道間得唐本於齊州李冠﹐比阮本攺正二百餘處。

△《潛虛》一卷

司馬光撰。言萬物皆祖於虛﹐《玄》以準《易》《虛》以準《玄》。

△《潛虛發微論》一卷

監察禦史張惇實撰。凡九篇。

△《周子通書》一卷﹑《太極圖說》一卷

廣東提刑舂陵周惇頤茂叔撰。

△《周子通書遺文遺事》一卷

侍講朱熹集次。刊於南康。

△《帝學》八卷

侍講成都範祖禹淳父元祐中編集﹐上自三皇五帝﹐迄於本朝神宗。凡聖學事實皆具焉。

△《正蒙書》十卷

崇文校書長安張載子厚撰。凡十九篇。範育呂大臨﹑蘇昞爲前後序﹐皆其門人也。又有待制胡安國所傳﹐編爲一卷﹐末有《行狀》一卷。

△《經學理窟》一卷

張載撰。

△《西銘集解》一卷

張載作《訂頑》《砭愚》二銘﹐後更曰《東》《西銘》﹐其《西銘》卽《訂頑》也。大抵發明理一分殊之旨。有趙師俠者﹐集呂大臨﹑胡安國﹑張九成﹑朱熹四家之說爲一編﹐刻之興化軍。

△《通書西銘集解》三卷

戶部侍郎新昌王夢龍慶翔所集。

△《河南師說》十卷

尙書潁川韓元吉無咎以《河南雅言》《伊川雜說》及諸家語錄﹐裏爲十卷﹐以尹和靖所編爲卷首。不若遺書之詳訂也。

△《山東野錄》七卷

殿中丞臨淄賈同公餗撰。本名罔﹐眞宗禦筆攺之。蓋祥符祀汾陰時﹐所放經明行修進士也。

△《程氏遺書》二十五卷﹑《附錄》一卷﹑《外書》十三卷

朱熹集錄二程門人李﹤籥頁﹥端亻自而下諸家所聞見問答之語﹐附錄行狀﹑哀詞﹑祭文之屬八篇。其《年譜》﹐朱公所撰述也。《外書》則又二十五篇之所遺者。

△《皇極經世書》十二卷

邵雍堯夫撰。其學出於李之才挺之﹐之才受之穆修伯長﹐修受之種放明逸﹐放受之陳摶。蓋數學也﹐曰《元會運世》《以元經會》《以運經世》﹐自帝堯至於五代﹐天下離合﹐治亂興廢﹐得失邪正之迹﹐以天時而驗人事﹐以陰陽剛柔窮聲音律呂﹐以窮萬物之數。末二卷論所以爲書之意﹐窮日月星辰﹑飛走動植之數﹐以盡天地萬物之理﹔述皇王帝霸之事﹐以明大中至正之道。書謂之《皇極經世》﹐篇謂之《觀物》﹐凡六十二篇。其子伯溫爲之敍系﹐具載《先天》《後天》《變卦》《反對》諸圖﹐又爲《易學辧惑》一篇﹐敍傳授本末眞僞。然世之能明其學者﹐蓋鮮焉。

△《觀物外篇》六卷

康節門人太常寺簿張崏子望記其言﹐𨿽十才一二﹐而足以發明成書。

△《觀物內篇》二卷

康節之子右奉直大夫伯溫撰。卽《經世書》之第十一﹑十二卷也。張氏曰「先生《觀物》有《內》《外篇》。《內篇》﹐先生所著之書也﹔《外篇》﹐門人所記先生之言也。《內篇》理深而數略﹐《外篇》數詳而理顯。學先天者﹐當自《外篇》始。」先生詩云「若無楊子天人學﹐安有莊周《內》《外篇》。」以此知《外篇》亦先生之文﹐門人蓋編集之耳。又曰「《皇極經世》者﹐康節之《易》﹐先天之嗣也。《觀物篇》立言廣大﹐措意精微如《系辭》﹐然稽之以理﹐旣無不通﹐參之以數﹐亦無不合。」

△《近思錄》十四卷

朱熹﹑呂祖謙取周﹑程之書關於大體而切於日用者六百十九條﹐取「切問近思」之義﹐以教後學。

△《元城語錄》三卷

右朝散郎維揚馬永卿大年撰。永卿初仕亳州永城主簿﹐從寓公劉安世器之學﹐記其所聞之語。

△《劉先生談錄》一卷

知秀州韓瓘徳全撰。瓘﹐億之曾孫﹐緬之孫。官二浙﹐道睢陽﹐往來必見劉元城﹐記其所談二十一則。

△《道護錄》一卷

胡珵徳輝所錄劉元城語﹐凡十九則。以上三書皆刻章貢﹐末又有邵伯溫﹑呂本中所記數事附焉。

△《庭闈稿錄》一卷

卽楊迥所錄﹐當政和八年﹐其父亡恙時也。

△《龜山別錄》二卷

不知何人所錄。

△《龜山語錄》五卷

延平陳淵幾叟﹑羅從彥仲素﹑建安胡大原伯逢所錄楊時中立語及其子迥稿。《錄》共四卷。末捲爲《附錄》《墓志》《遺事》﹐順昌廖徳明子晦所集也。

△《尹和靖語錄》四卷

馮忠恕﹑祈寬居之﹑呂堅中崇實所錄尹焞彥明語。

△《胡氏傳家錄》五卷

曾幾吉父﹑徐時動舜鄰﹑楊訓子中所記胡安國康侯問答之語﹐及其子寧和仲所錄家庭之訓。

△《無垢語錄》十四卷﹑《言行編》《遺文》共一卷

張九成子韶之甥於恕所編《心傳錄》﹐及其門人郎昱所記《日新錄》。近時徐鹿卿徳夫教授南安﹐復裒其言行﹐系以歲月﹐及遺文三十篇﹐附於末。

△《南軒語錄》十二卷

蔣邁所記張栻敬夫語。

△《晞顏錄》一卷

張栻取經傳中凡言及顏子者﹐錄爲一編。

△《晦庵語錄》四十六卷

著作佐郎陵陽李道傳貫之﹐裒晦翁門人廖徳明子晦而下三十二家﹐刻之九江。

△《晦庵續錄》四十六卷

李太史之弟樞密性傳成之﹐又得黃幹直卿而下四十一家﹐及前錄所無者並刻之﹐合貫之前錄﹐益見該備矣。

△《節孝先生語》一卷

江瑞禮季恭所錄山陽徐積仲車語。

△《童蒙訓》一卷

中書舍人東萊呂本中居仁撰。

△《師友雜誌》一卷﹑《雜說》一卷

呂本中撰。

△《胡子知言》一卷

五峯胡宏仁仲撰。文定公安國之季子﹐張南軒從之遊。

△《忘筌書》二卷

浦城潘植子醇撰。多言《易》﹐亦涉異端﹐凡五十一篇。此書載《鳴道集》爲九十二篇﹐附見者又十有三﹐而《館閣書目》又稱七十七篇﹐皆未詳。

△《諸儒鳴道集》七十二卷

不知何人所集涑水﹑濂溪﹑明道﹑伊川﹑橫渠﹑元城﹑上蔡﹑無垢以及江民表﹑劉子翚﹐潘子醇凡十一家﹐其去取不可曉。

△《兼山遺學》六卷

河南郭雍錄其父忠孝之遺書。前二卷爲《易蓍卦》﹐次爲《九圖》﹐又次《說春秋》﹐又次爲《性說》三篇﹐末捲問答雜說。忠孝父子世系﹑出處本末﹐詳見《易》類。

△《玉泉講學》一卷

沙隨程迥可久所記諭樗子才語。樗本末見《語孟》類。

△《周簡惠聖傳錄》一卷

參政荊溪周葵惇義撰。自堯﹑舜至孔﹑孟聖傳正統﹐爲絕句詩二十章﹐而各著其說﹐自爲一家﹐然無髙論。

△《小學書》四卷

朱熹所集古聖格言﹑至論以教學者﹐皆成童幼志進學之序也。《內篇》曰《立教》《明倫》《敬身》《稽古》《外篇》曰《嘉言》《善行》。

△《呂氏讀書記》七卷

呂祖謙撰。乾道癸巳淳熙乙未家居日閱之書﹐隨意手筆﹐或數字﹐或全篇。蓋偶有所感發﹐或以備遺忘者。

△《閫範》十卷

呂祖謙撰。集經﹑史﹑子﹑傳﹐發明人倫之道﹐見於父子﹑兄弟之間者爲一篇。時教授嚴州﹐張南軒守郡﹐實爲之序。

△《少儀外傳》二卷

呂祖謙撰。雜取經傳嘉言善行﹐切於立身應世者﹐皆博學切問之事也﹐而大要以謹厚爲本。

△《辧志錄》一卷

△《尊孟辧》七卷

建安余允文隱之撰。以司馬公有《疑孟》及李遘泰伯《常語》﹑鄭厚叔友《折衷》﹐皆有非孟之言﹐故辧之﹐爲五卷。後二卷則王充《論衡刺孟》及東坡《論語說》中與《孟子》異者﹐亦辧焉。

△《先聖大訓》六卷

龍圖閣學士慈溪楊簡敬仲撰。取《禮記》《家語》《左傳》《國語》而下諾害﹐凡稱孔子之言﹐皆類爲此編。然聖人之言﹐旨意未易識也。「喪欲速貧﹐死欲速朽」﹐自門弟子已不能知其有爲而言﹐況於百氏所記﹐其間淺陋依托﹐可勝道哉﹗多聞闕疑﹐庶乎其弗畔也。

△《已易》一卷

楊簡撰。

△《慈湖遺書》三卷

楊簡撰。前二卷雜說﹕末一卷遺文。慈湖之學﹐專主乎心之精神﹐是謂聖一﹐語其誨人惟欲發明本心而有所覺。然其稱學者之覺﹐亦頗輕於印可。蓋其用功偏於上達﹐受人之欺而不疑。竊嘗謂誠明一理﹐焉有誠而不明者乎﹖當淳熙中﹐象山陸九淵之學盛行於江西﹐朱侍講不然之。朱公於前輩不肯張無垢﹐於同流不肯陸象山﹐爲其本原未純故也。象山之後﹐一傳而慈湖﹐遂如此。甚矣﹐道之不明﹐賢知者過之也﹗

△《明倫集》十卷

髙安塗近止撰。取經傳言行之要﹐以孝爲本﹐推而廣之爲十篇。塗有子登科﹐得初品官致仕。

△《心經法語》一卷

參政建安眞徳秀希元撰。集聖賢論心格言。

△《三先生謐議》一卷

嘉定中﹐魏了翁華父爲潼川憲﹐奏請賜周﹑程謐。寶慶守李大謙集而刻之﹐並及諸郡祠堂記文。

△《言子》三卷

言偃﹐吳人﹐相傳所居在常熟縣。慶元間﹐邑宰孫應時季和始爲立祠﹐求朱晦翁爲記。近新昌王爚伯晦復裒《論語》諸書所載問答爲此書。邑中至今有言氏﹐亦買田教養之。

○道家類

△《老子道徳經》二卷

周柱下史李耳伯陽撰。昔人言謐曰「聃」﹐故世稱老聃。然「聃」之爲訓﹐耳漫無輪也﹐似不得爲謚。

△《禦注老子》二卷

徽宗皇帝禦制。

△《老子注》二卷

魏王弼撰。魏﹑晉之世﹐玄學盛行﹐弼之談玄﹐冠於流輩﹐故其注《易》﹐亦多玄義。晁說之以道曰「弼本深於《老子》﹐而《易》則未也。其於《易》多假諸《老子》之旨﹐而《老子》無資於《易》﹐其有餘不足之迹可見矣。」世所行《老子》﹐分《道徳經》爲上﹑下卷。此本《道徳經》且無章目﹐當是古本。

△《老子道徳論述要》二卷

司馬光撰。太史公曰老子著書言道徳之意。後人以其篇首之文名。上篇曰《道》﹐下篇曰《徳》。夫道徳連體﹐不可偏舉﹐合從本名。溫公之說如此。其不曰「經」而曰「論」﹐亦公新意也。

△《老子新解》二卷

蘇轍撰。東坡跋曰「使戰國有此書﹐則無商鞅﹑韓非﹔使漢初有此書﹐則孔老爲一﹔使晉﹑宋間有此書﹐則佛老不爲二。」

△《老子解》二卷

葉夢得撰。其說曰「孔子稱竊比於我老彭﹐孟子辟楊﹑墨﹐而不及老氏。老氏之書﹐孔﹑孟所不廢也。」所解生之徒十有三﹐死之徒十有三﹐以爲四肢九竅﹐本《韓非子解老》之說。

△《易老通言》十卷

程大昌撰。其序言名爲訓《老》﹐而實該《六經》﹐故曰《易老通言》《易》在而《六經》皆在矣。蓋以《易》爲《六經》之首也。

△《列子》八卷

鄭人列禦寇撰。穆公時人。

△《列子注》八卷

晉光祿勛張湛處度撰。

△《列子釋文》二卷

唐當塗縣丞殷敬順撰。

△《莊子》十卷

蒙漆園吏宋人莊周撰。案《史記》與齊宣﹑梁惠同時﹐則亦當與孟子相先後矣。

△《莊子注》十卷

晉太傅主簿河南郭象子玄撰。案本傳﹐向秀解義未竟而卒﹐頗有別本遷流﹐象竊以爲己注﹐乃自注《秋水》《至樂》二篇﹐又易《馬蹄》一篇﹐其餘點定文句而已。其後秀義別出﹐故今有向﹑郭二《莊》﹐其義一也。然向義今不傳﹐但時見陸氏《釋文》。

△《莊子音義》三卷

唐陸徳明撰。卽《經典釋文》二十六至二十八卷。

△《莊子疏》三十卷

唐道士西華法師陜郡成玄英子實撰。玄英隱東海﹐貞觀五年召至京師﹐永徽中流郁州﹐不知坐何事。《唐藝文志》云。

△《鬻子》一卷

鬻熊爲周文王師﹐封於楚﹐爲始祖。《漢志》云爾。書凡二十二篇﹐今書十五篇。陸佃農師所校。

△《鬻子注》一卷

唐鄭縣尉逢行珪撰。止十四篇﹐蓋中間以二章合而爲一﹐故視陸本又少一篇。此書甲乙篇次。皆不可曉﹐二本前後亦不同。姑兩存之。

△《關尹子》九卷

周關令尹喜﹐蓋與老子同時﹐啟老子著書言道徳者。案《漢志》有《關尹子》九篇﹐而《隋》《唐》及《國史誌》皆不著錄﹐意其書亡久矣。徐藏子禮得之於永嘉孫定﹐首載劉向校定序﹐篇末有葛洪後序。未知孫定從何傳授﹐殆皆依托也。序亦不類向文。

△《亢倉子》三卷

何粲注。首篇所載與《莊子﹟庚桑楚》同。「亢倉」者﹐「庚桑」聲之變也﹐其餘篇亦皆依托。唐柳子厚辧其非劉向﹐班固所錄﹐是矣。今《唐志》有王士元《亢倉子》二卷﹐注雲天寶元年﹐詔號《莊子》爲《南華眞經》《列子沖虛》《文子》《通玄》《亢倉子洞靈眞經》。然《亢倉子》求之不獲﹐襄陽處士王士元謂《莊子》作《庚桑子》﹑太史公《列子》作《亢倉子》﹐其實一也。乃取諸子文義類者補其亡。然則今之《亢倉》﹐士元爲之也。宗元唐人﹐豈偶不之知耶﹖

△《文子》十二卷

題默希子注。案《漢志》有《文子》九篇。老子弟子﹐與孔子同時﹐而稱周平王問﹐似依托者也。又案《史記貨殖傳》徐廣注﹕「計然﹐範蠡師﹐名鈃。」裴駰曰「計然﹐葵邱濮上人﹐姓辛氏﹐字文子。」默希子引以爲據。然自班固時已疑其依托﹐況又未必當時本書乎﹖至以文子爲計然之字﹐尢不可考信。柳子厚亦辧其爲駁書﹐而亦頗有取焉。默希子不著名氏﹐晁公武曰唐徐靈府自號也。

△《鶡冠子》三卷

陸佃解。案《漢志》﹐鶡冠子﹐楚人﹐居深山﹐以鶡爲冠。今書十九篇﹐韓吏部稱十有六篇﹐故陸謂非其全也。韓公頗道其書﹐至柳柳州則曰盡鄙淺言也﹐好事者僞爲其書﹐反用《鵩賦》以文飾之。其好惡不同如此。自今考之﹐柳說爲長。

△《抱朴子》二十卷

晉句漏令丹陽葛洪稚川撰。洪所著書﹐《內篇》言神仙黃白變化之事﹐《外篇》駁難通釋。此二十卷者﹐《內篇》也。《館閣書目》有《外篇》五十卷。

△《坐忘論》一卷

唐逸人河內司馬承禎子微撰。言坐忘安心之法凡七條﹐並《樞翼》一篇﹐以爲修道階次。其論與釋氏相出入。

△《天隱子》一卷

司馬子微作序﹐言不知其何許人﹐著書八篇﹐修煉形气﹐養和心靈﹐長生久視﹐無出此書。今觀其言﹐殆與《坐忘論》相表裏。豈「天隱」云者﹐托之別號歟﹖

△《玄眞子外篇》三卷

唐隱士金華張志和撰。《唐志玄眞子》十二卷﹐今才三卷﹐非全書也。旣曰《外篇》﹐則必有《內篇》矣。志和事迹﹐詳見余所集碑傳。

△《無能子》三卷

不著名氏。《唐志》雲光啟中隱民間﹐蓋其自序云爾。

△《莊子義》十卷

參政淸源呂惠卿吉父撰。元丰七年﹐先表進《內篇》﹐其餘蓋續成之。

△《莊子十論》一卷

題李士表撰。未詳何人。

直齋書錄解題﹟卷十○法家類

△《管子》二十四卷

齊相管夷吾撰。唐房玄齡注。案《漢志》《管子》八十六篇﹐列於道家。《隋》《唐志》著之法家之首。今篇數與《漢志》合﹐而捲視《隋》《唐》爲多。管子似非法家﹐而世皆稱管﹑商﹐豈以其操術用心之同故耶﹖然以爲道則不類。今從《隋》《唐志》。

△《商子》五卷

秦相衛公孫鞅撰。或稱商君者﹐其封邑也。《漢志》二十九篇。今二十六篇﹐又亡其一。

△《愼子》一卷

趙人愼到撰。《漢志》四十二篇﹐先於申韓稱之。《唐志》十卷﹐滕輔注。今麻沙刻本才五篇﹐固非全書也。案莊周﹑荀卿書皆稱田駢﹑愼到。到﹐趙人﹔駢﹐齊人﹐見於《史記》列傳。今《中興館閣書目》乃曰瀏陽人。瀏陽在今潭州﹐吳時始置縣﹐與趙南北了不相涉﹐蓋據書坊所稱﹐不知何謂也。《崇文總目》言三十七篇。

△韓子二十卷

韓諸公子韓非撰。《漢志》五十五篇﹐今同。所謂《孤憤》《說難》之屬﹐皆在焉。

○名家類

△《公孫龍子》三卷

趙人公孫龍爲白馬非馬﹑堅白之辧者也。其爲說淺陋迂僻﹐不知何以惑當時之聽。《漢志》十四篇﹐今書六篇。首敍孔穿事﹐文意重復。

△《鄧析子》二卷

鄭人鄧析。《左氏傳》鄭駟歂嗣子太叔爲政﹐殺鄧析﹐而用其竹刑﹐卽此人也。《列子》《荀子》以爲子產所殺﹐顏師古辧之矣。

△《尹文子》三卷

齊人尹文撰。《漢志》齊宣王時人﹐先公孫龍。今本稱仲長氏撰定﹐魏黃初末得於繆熙伯﹔又言與宋鈃﹑田駢同學於公孫龍﹐則不然也。龍書稱尹文乃借文對齊宣王語﹐以難孔穿﹐其人當在龍先。班《志》言之是矣。仲長氏﹐卽統也耶﹖熙伯名襲。

△《人物志》三卷

魏散騎常侍邯鄲劉劭孔才撰。梁儒林祭酒燉煌劉昺注。《梁史》無劉昺﹐《中興書目》云爾。晁氏云僞涼人。

△《廣人物志》十卷

唐鄕貢進士京兆杜周士撰。敍武徳至貞元選舉薦進人物事實﹐凡五十五科。

○墨家類

△《墨子》三卷

宋大夫墨翟撰。孟子所謂邪說詖行﹐與楊朱同科者也。韓吏部推尊氏﹐而《讀墨》一章﹐乃謂孔﹑墨相爲用﹐何哉﹖《漢志》七十一篇﹐《館閣書目》有十五卷六十一篇者﹐多訛脫﹐不相聯屬。又二本﹐止存十三篇者﹐當是此本也。方楊﹑墨之盛﹐獨一孟子訟言非之﹐諄諄焉惟恐不勝。今楊朱書不傳﹐《列子》僅存﹐其餘墨氏書傳於世者亦止於此。《孟子》越百世益光明﹐遂能上配孔氏﹐與《論語》並行﹐異端之學﹐安能抗吾道哉﹗

○縱橫家類

△《鬼穀子》三卷

戰國時﹐蘇秦﹑張儀所師事者﹐號鬼谷先生﹐其地在潁川陽城﹐名氏不傳於世。此書《漢志》亦無有﹐《隋》《唐志》始見之﹐《唐志》則直以爲蘇秦撰﹐不可考也。《隋志》有皇甫謐﹑樂一二家注﹐今本稱陶弘景注。

○農家類

農家者流﹐本於農稷之官﹐勤耕桑以足衣食。神農之言﹐許行學之﹐漢世野老之書﹐不傳於後﹐而《唐志》著錄﹐雜以歲時月令及相牛馬諸書﹐是猶薄有關於農者。至於錢譜﹑相貝﹑鷹鶴之屬﹐於農何與焉﹖今旣各從其類﹐而花果栽植之事﹐猶以農圃一體﹐附見於此﹐其實則浮末之病本者也。

△《齊民要術》十卷

後魏髙陽太守賈思勰撰。起自耕農﹐終於醯醢資生之業﹐靡不畢書﹐凡九十三篇。其曰「治生之道﹐不仕則農」﹐蓋名言也。

△《山居要術》三卷

稱王■﹝日攵﹞撰。《館閣書目》作王旻。皆莫知何時人也。

△《四時纂要》五卷

唐韓諤撰。𨿽曰歲時之書﹐然皆爲農事也。《蠶書》二卷孫光憲撰。光憲事迹﹐見小說類。

△《秦少遊蠶書》一卷

見少遊《淮海集》第六卷

。序略曰﹕予閒居﹐婦善蠶﹐從婦論蠶﹐作《蠶書》。考之《禹貢》﹐揚﹑梁﹑幽﹑雍不貢繭物﹐兗篚織文﹐徐篚玄緞縞﹐荊篚玄纁璣組﹐豫篚織纊﹐靑篚檿絲﹐皆繭物也。而桑土旣蠶﹐獨言於兗﹐然則九州蠶事﹐兗爲最乎﹖予遊濟﹑河之間﹐見蠶者豫事時作﹐一婦不蠶﹐此屋詈之。故知兗人可爲蠶師。今予所書﹐有與吳中蠶家不同者﹐皆得之兗人也。

△《禾譜》五卷

宣徳卽溫陵曾安止移忠撰。東坡所爲賦《秧馬歌》也。謂《禾譜》文旣溫雅﹐事亦詳實﹐惜其不譜農器﹐故以此歌附之。安止﹐熙寧進士﹐嘗爲彭澤令。右丞黃履安中志其墓。

△《農器譜》三卷﹑《續》二卷

未陽令曾之謹撰。安止之侄孫也。追述東坡作歌之意爲此編。周益公爲之序﹐陸務觀亦作詩題其後。

△《農書》三卷

稱西山隱居全眞子陳旉撰。未詳何人。其書曰《田》﹑曰《牛》﹑曰《蠶》。洪慶善爲之後序。

△《耕桑治生要備》二卷

左宣教卽通判橫州何先覺撰。紹興癸酉序。

△《耕織圖》一卷

於潛令鄞樓璹壽玉撰。攻愧參政之伯父也。

△《竹譜》一卷

武昌戴凱之慶預撰。皆四字語。

△《筍譜》一卷

僧贊寧撰。

△《夢溪忘懷錄》三卷

沈括存中撰。自稱夢溪丈人。括坐永樂事閒廢。晚歲乃以光祿卿分司卜居京口之夢溪﹐有水竹山林之適。少有《懷山錄》﹐可資居山之樂者﹐輒記之。自謂今可忘於懷矣﹐故名《忘懷錄》。

△《越中牡丹花品》二卷

僧仲休撰。其序言﹕越之所好尙惟牡丹﹐其絕麗者三十二種﹐始乎郡齋﹐豪家名族﹐梵宇道宮﹐池臺水榭﹐植之無間。來賞花者﹐不問親疏﹐謂之看花局。澤國此月多有輕雲微雨﹐謂之養花天。裏語曰﹐彈琴種花﹐陪酒陪歌。末稱丙戌歲八月十五日移花日序。丙戍者﹐當是雍熙三年也。越在國初繁富如此﹐殆不減洛中。今民貧至骨﹐種花之風遂絕。何今昔之異耶﹖其故有二﹕一者鏡湖爲田﹐歲多不登﹔二者和買土著﹐數倍常賦。勢不得不貧也。

△《牡丹譜》一卷

歐陽修撰。少年爲河南從事﹐目擊洛花之盛﹐遂爲此譜。蔡君謨書之﹐盛行於世。

△《冀王宮花品》一卷

題景祐元年滄州觀察使記。以五十種分爲三等九品﹐而「潛溪緋」﹑「平頭紫」居正一品﹐「姚黃」反居其次﹐不可曉也。

△《吳中花品》一卷

慶曆乙酉趙郡李英述。皆出洛陽花品之外者﹐以今日吳中論之﹐𨿽曰植花﹐未能如承平之盛也。

△《花譜》二卷

榮陽張峋子堅撰。以花有千葉﹑多葉﹐黃﹑紅﹑紫﹑白之別﹐類以爲譜﹐凡千葉五十八品﹐多葉六十二品﹐又以芍藥附其末。峋與其弟岷子望同登進士第。岷嘗從邵康節學。

△《牡丹芍藥花品》七卷

不著名氏。錄歐公及仲休等諸家《牡丹譜》﹑孔常甫《芍藥譜》﹐共爲一編。

△《洛陽貴尙錄》一卷

殿中丞新安丘濬道源撰。專爲牡丹作也。其書援引該博而迂怪不經。濬﹐天聖五年進士﹐通數知未來﹐壽八十一﹐及斂衣空﹐人以爲尸解。《新安誌》云爾。

△《芍藥譜》一卷

中書舍人淸江劉攽貢父撰。

△《芍藥圖序》一卷

待制新淦孔武仲常甫撰。

△《芍藥譜》一卷

知江都縣王觀通叟撰。三家皆述維揚所產花之盛。

△《荔枝譜》一卷

端明殿學士莆田蔡襄君謨撰﹐且書而刻之﹐與《牡丹記》並行。閩無佳石﹐以板刊﹐歲久地又濕﹐皆蠢朽﹐至今猶藏其家﹐而字多不完﹐可惜也。

△《荔枝故事》一卷

無名氏。

△《增城荔枝譜》一卷

亦無名氏。其序言福唐人﹐熙寧九年承乏增城﹐多植荔枝﹐蓋非嶠南之「火山」﹐實類吾鄕之「晚熟」。搜境內所出得百餘種﹐其初亦得閩中佳種植之﹐故爲是譜。

△《四時栽接花果圖》一卷

無名氏。

△《桐譜》一卷

銅陵逸民陳翥撰。皇祐元年序。

△《何首烏傳》一卷

初見唐《李翺集》﹐今後人增廣之耳。

△《海棠記》一卷

吳人沈立撰。

△《菊譜》一卷

彭城劉蒙撰。凡三十五品。

△《菊譜》一卷

史正志志道撰。孝廟朝爲發運使者也。

△《範村梅菊譜》二卷

範成大至能撰。有園在居第之側﹐號範村。

△《橘錄》三卷

知溫州延安韓彥直子溫撰。世忠長子也。

△《糖霜譜》一卷

逐寧王灼晦叔撰。言四方所產﹐遼寧爲冠。灼自號頤堂。

△《蟹譜》二卷

稱怪山傅肱子翼撰。嘉祐四年序。「怪山」者﹐越之飛來山也。

△《蟹略》四卷

髙似孫續古撰。

○雜家類

△《呂氏春秋》二十六卷

秦相呂不韋撰。後漢髙誘注。其書有十二紀﹑八覽﹑六論。十二紀者﹐卽今《禮記》之《月令》也。

△《淮南鴻烈解》二十一卷

漢淮南王安與賓客撰。後漢太尉許愼叔重注。案《唐志》又有髙誘注。今本旣題許愼記上﹐而詳序文則是髙誘﹐不可曉也。序言自誘之少﹐從同縣盧君受其句讀。盧君者﹐植也。與之同縣﹐則誘乃涿郡人。又言是建安十年辟司空掾﹐東郡濮陽令﹐十七年遷監河東。則誘乃漢末人﹐其出處略可見。

△《子華子》十卷

稱晉人程本﹐字子華﹐與孔子同時。考前世史誌及諸家書目﹐並無此書﹐蓋假託也。《館閣書目》辧之當矣。《家語》有孔子遇程子﹐傾蓋贈束帛之事。而《莊子》亦載子華子見昭僖侯一則﹐此其姓字之所從出。昭僖與孔子不同時也。《莊子》固寓言﹐而《家語》亦未可考信。班固《古今人表》亦無之。使果有其人﹐遇合於夫子﹐班固豈應見遺也﹖其文不古﹐然亦有可觀者﹐當出於近世能言之流﹐爲此以玩世爾。

△《論衡》三十卷

漢上虞王充仲任撰。肅宗時人。仕爲州從事治中。初著書八十五篇﹐釋物類同異﹐正時俗嫌疑。蔡邕﹑王朗初傳之時﹐以爲不見異人﹐當得異書。自今觀之﹐亦未見其奇也。

△《女誡》一卷

漢曹世叔妻班昭撰。固之妹也。俗號傳「《女孝經》」。

△《潛夫論》十卷

漢安定王符節信撰。

△《風俗通義》十卷

漢泰山太守汝南應劭仲遠撰。《唐志》二十卷。今惟存十卷﹐余略見庾仲容《子鈔》。

△《蔣子萬機論》二卷

魏太尉平河蔣濟子通撰。案《館閣書目》卷五十五篇。今惟十五篇﹐恐非全書也。

△《博物志》十卷

晉司空範陽張華茂先撰。多奇聞異事。華能辧龍鮓﹐識劍气﹐其學固然也。

△《古今注》三卷

晉太傅丞崔豹正熊撰。

△《孫子》十卷

題晉孫綽興公撰。恐依托。《唐志》及《中興書目》並無之。余從程文簡家借錄。

△《劉子》五卷

劉書孔昭撰。播州錄事參軍袁孝政爲序。凡五十五篇。案《唐志》十卷﹐劉勰撰。今序云畫傷已不遇﹐天下陵遲﹐播遷江表﹐故作此書。時人莫知﹐謂爲劉勰﹐或曰劉歆﹑劉孝標作﹐孝政之言云爾。終不知畫爲何代人。其書近出﹐傳記無稱﹐莫詳其始末﹐不知何以知其名畫而字孔昭也。

△《金樓子》十卷

梁元帝繹世誠爲湘東王時所述也。雜記古今聞見。末一卷爲自序。

△《瑞應圖》十卷

不著名氏。案《唐志》有孫柔之《瑞應圖記》﹑熊理《瑞應圖譜》各三卷﹐顧野王《符瑞圖》十卷﹐又《祥瑞圖》十卷。今此書名與孫﹑熊同﹐而卷數與顧合﹐意其野王書也。其間亦多援孫氏以爲注。《中興書目》有《符瑞圖》二卷﹐定著爲野王。又有《瑞應圖》十卷﹐稱不知作者﹐載天地瑞應諸物﹐以類分門。今書正爾﹐未知果野王否﹖又云或題王昌齡。至李淑《書目》﹐又直以爲孫柔之﹐其爲昌齡或不可知﹐而此書多引孫氏﹐則決非柔之矣。又恐李氏書別一家也。

△《子鈔》三十卷

梁尙書左丞潁川庚仲容子仲撰。所取諸子之書百有五家﹐其間頗有與今世見行書不同者﹐而亡者亦多矣。

△《意林》三卷

唐大理評事扶風馬總會元撰。以庚《鈔》增損裁擇爲此書。總後宦達﹐嘗副裴晉公平淮西者也。

△《顏氏家訓》七卷

北齊黃門侍郎瑯邪顏之推撰。古今家訓以此爲祖﹐而其書崇尙釋氏﹐故不列於儒家。

△《匡謬正俗》八卷

唐祕書監瑯邪顏籀師古撰。其子符璽郎揚庭永徽二年表上之。

△《刊謬正俗跋》八卷

莆田鄭樵撰。

△《理道要訣》十卷

唐宰相杜佑撰。凡三十三篇﹐皆設問答之辭。末二卷記古今異制﹐蓋於《通典》中撮要﹐以便人主觀覽。

△《造化權輿》六卷

唐丰王府法曹趙自勔撰。天寶七年表上。陸農師著《埤雅》頗采用之﹐其孫務觀嘗兩爲之跋。余求之久不獲﹐己亥歲從吳門天慶《道藏》中借錄。

△《祝融子兩同書》二卷

不著名氏。《中興書目》云唐吳筠撰。《唐﹟藝文志》同﹐但入小說類。又案《崇文總目》以爲羅隱撰﹐未詳。其書采孔﹑老爲內外十篇。祝融者﹐謂鬻子﹐爲諸子之首也。

△《刊誤》二卷

唐國子祭酒李涪撰。

△《資暇集》二卷

唐李匡文濟翁撰。

△《兼明書》二卷

唐國子太學博士丘光庭撰。

△《蘇氏演義》十卷

唐光啟進士武功蘇鶚徳祥撰。此數書者皆考究書傳﹐訂正名物﹐辧證訛謬﹐有益見聞。尢梁溪以家藏本刻之當塗。

△《事始》三卷

唐吳王諮議弘文館學士南陽劉存撰。

△《炙穀子》三卷

唐王睿撰。以《古今注》《二儀實錄》《樂府解題》等書﹐刪並爲一編。△《伸蒙子》三卷唐校書郎長樂林愼思虔中撰。

△《中華古今注》三卷

後唐太學博士馬縞撰。蓋推廣崔豹之書也。

△《格言》五卷

南唐中書侍郎北海韓熙載權叔言撰。

△《化書》六卷

南唐宰相盧陵宋齋邱子嵩撰。

△《物類相感志》一卷

僧贊寧撰。國初名釋也。

△《耄智余書》三卷

太子少保致仕澶淵晁迥徳遠撰。迥善養生﹐兼通釋﹑老書﹐年至八十四﹐子孫多聞人。

△《昭徳新編》一卷

晁迥撰。「昭徳」者﹐京師居第坊名也。晁氏子孫皆以爲稱。

△《聱隅子》二卷

蜀人黃晞撰。聱隅﹐其自號也。本朝仁宗時人。書名《歔欷瑣微論》﹐凡十篇。

△《宋景文筆記》一卷

翰林學士安陸宋祁子京撰。

△《近事會元》五卷

李上友撰。自唐武徳至周顯徳﹐雜事細務皆記之。

△《徽言》三卷

司馬光手鈔諸子書﹐題其末曰「余此書類舉人所鈔書﹐然舉人所鈔獵其辭﹐余所鈔核其意﹔舉人志科名﹐余志道徳。」其書「迂叟年六十八」﹐蓋公在相位時也。方機務塡委﹐且將屬疾﹐而好學不厭﹐克勤小物如此。所鈔自《國語》而下六書﹐其目三百一十有二﹐小楷端重﹐無一筆不謹﹐百世之下﹐使人肅然起敬。眞迹藏邵康節家﹐其諸孫遵守。漢嘉從邵氏借刻﹐攜其板歸越﹐今在其羣從述尊古家。

△《泣岐書》三卷

蜀人龍昌期撰。稱「上昭文相公」。有後序﹐言求薦進之意。

△《天保正名論》八卷

龍昌期撰。其學迂僻﹐事非周公﹐妄人也。

△《事物紀原》二十卷

不著名氏。《中興書目》十卷﹐開封髙承撰﹐元丰中人。凡二百七十事。今此書多十卷且數百事﹐當是後人廣之耳。

△《孔氏雜說》一卷

淸江孔平仲毅甫撰。

△《晁氏客語》一卷

晁說之以道撰。

△《廣川家學》三十卷

中書舍人董弅令升撰。述其父逌之學。

△《石林家訓》一卷

葉夢得少蘊撰。

△《石林過庭錄》二十七卷

葉夢得與諸子講說者﹐其中子模編輯之。

△《程氏廣訓》六卷

中書舍人三衢程俱致道撰。

△《藝苑雌黃》二十卷

建安嚴有翼撰。大抵辧正訛謬﹐故曰「雌黃」。其目﹕《子史》《傳注》《詩詞》《時序》《名數》《聲畫》《器用》《地理》《動植》《神怪》《雜事》﹐捲爲二十﹐條凡四百條﹐硯岡居士唐稷序之。有翼嘗分教泉﹑荊二郡。

△《緗素雜記》十卷

建安黃朝英士俊撰。有陳與者爲之序﹐言甲辰六試禮部不利﹐蓋政﹑宣中士子也。其書亦辧正名物﹐而學頗迂僻。言《詩》「芍藥」「握椒」之義﹐鄙褻不典。王氏之學﹐前輩以資戲笑﹐而朝英以爲得詩人深意﹐其識可見矣。

△《聖賢眼目》一卷

曲阿洪興祖慶善撰。摘取經﹑子數十條﹐以己見發明之。

△《義林》一卷

眉山程惇厚子山撰。其上世東坡外家也。子山爲人凶險﹐與眉守邵溥有隙﹐以匹絹爲匿名書﹐誣以罪狀﹐抵帥蕭振。振逮溥系獄鞫之。或教溥一切誣服﹐得不以鍛煉死獄。上朝議以匿名不當受﹐而制司非得旨不應擅逮系郡守﹐遂兩罷之。溥𨿽得弗問﹐而終無以自明﹐憤訴於天。子山之居極壯麗﹐一夕燼於火。後附秦檜至右史﹐後復得罪﹐譎知安遠縣以沒。

△《弟子職等五書》一卷

漳州教授張時舉以《管子弟子職》篇﹐班氏《女誡》﹐呂氏《鄕約》《鄕禮》﹐司馬氏《居家雜儀》合爲一編。

△《演蕃露》十四卷﹑《續》六卷

程大昌泰之撰。初在館中見《蕃露》書﹐以爲非﹐說見春秋類。又引《古今注》「冕旒綴玉下垂如繁露」﹐然蓋與《玉杯》《竹林》同爲託物名篇﹐可想見也。今日《演蕃露》﹐意古之《蕃露》與《爾雅》《釋名》《廣雅》《刊誤正俗》之類云爾。

△《考古編》十卷﹑《續編》十卷

程大昌撰。上自《詩》《書》﹐下及史傳﹐世俗雜事有可考見者﹐皆筆之。△《楚澤叢語》八卷右迪功郎李蓍吉先撰。不知何人作﹐其書專辟孟子。紹興中撰進。大意以爲王氏之學出於孟氏。然王氏信有罪矣﹐孟氏何與焉。此論殆得於晁景迂之微意。

△《容齋隨筆》《續筆》《三筆》《四筆》各十六卷﹑《五筆》十卷

翰林學士鄱陽洪邁景盧撰。每編皆有小序。《五筆》未成書。

△《續顏氏家訓》八卷

左朝請大夫李正公撰。皆用顏氏篇目而增廣之。

△《習學記言》五十卷

寶文閣學士龍泉葉適正則撰。自《六經》﹑諸史﹑子以及文鑑皆有論說﹐大抵務爲新奇﹑無所蹈襲。其文刻削精工﹐而義理未得爲純明正大也。自孔子之外﹐古今百家隨其淺深﹐咸有遺論﹐無得免者。而獨於近世所傳《子華子》篤信推崇之﹐以爲眞與孔子同時﹐可與《六經》並考﹐而不悟其爲僞也。且旣曰其書甚古﹐而文與今人相近﹐則亦知之矣。遠自《七略》﹐下及《隋》《唐》《國史》諸志﹑李邯鄲諸家書目皆未之有﹐豈不足以驗其非古﹐出於近世好事能文者之所爲﹐而反謂孟﹑荀以來無道之者﹐蓋望而棄之也。不亦惑乎﹗

△《準齋雜說》一卷

錢塘吳如愚撰。

△《灌畦暇語》一卷

不知作者﹐雜取史傳事﹐略述己意。

△《忘筌書》二卷

潘植子醇撰。新安所刻本凡八十二篇﹐與《館閣書目》《諸儒鳴道集》及余家寫本篇數皆不同。本已見儒家﹐而《館目》置之雜家者﹐以其多用釋﹑老之說故也。今亦別錄於此。

△《袁氏世範》三卷

樂淸令三衢袁采君載撰。

直齋書錄解題﹟卷十一○小說家類

△《神異經》一卷

稱東方朔撰。張茂先傳。

△《十洲記》一卷

亦稱東方朔撰。二書詭誕不經﹐皆假託也。《漢書》本傳敍朔之辭﹐末言劉向所錄朔書具是矣﹐世所傳他事皆非也。贊又言﹐朔之談諧﹐其事浮淺﹐行於眾庶﹐而後世好事者﹐因取奇言怪語附著之朔﹐故詳錄焉。史家欲祛妄惑﹐可謂陰矣。

△《洞冥記》四卷﹑《拾遺》一卷

東漢光祿大夫郭憲子橫撰。題《漢武別國洞冥記》﹐其《別錄》又於《禦覽》中鈔出﹐然則四卷亦非全書也。凡若是者﹐藏書之家備名數而已﹐無之不足爲損﹐有之不足爲益﹐況於詳略﹐尢非所計也。《唐志》入神仙家。

△《拾遺記》十卷

晉隴西王嘉子年撰。蕭綺序錄。

△《名山記》一卷

亦稱王子年﹐卽前之第十卷

。大抵皆詭誕。嘉﹐符秦時人﹐見《晉書藝術傳》。

△《殷蕓小說》十卷

宋殷蕓撰。《邯鄲書目》云或題劉餗﹐非也。今此書首題秦﹑漢﹑魏﹑晉﹑宋諸帝﹐注云齊殷蕓撰﹐非劉餗明矣。故其序事止宋初﹐蓋於諸史傳記中鈔集。或稱商蕓者﹐宣祖廟未祧時避諱也。

△《世說新語》三卷﹑《敍錄》二卷

宋臨川王劉義慶撰﹐梁劉峻孝標注。《敍錄》者﹐近世學士新安汪藻彥章所爲也﹐首爲《考異》﹐繼列人物世譜﹑姓氏異同﹐末記所引書目。按《唐志》作八卷﹐劉孝標續十卷﹐自余諸家所藏捲第多不同﹐《敍錄》詳之。此本董令升刻之嚴州﹐以爲晏元獻公手自校定﹐刪去重復者。

△《續齊諧記》一卷

梁奉朝請吳均撰。齊諧誌怪﹐本《莊子》語也。《唐志》又有東陽無疑《齊諧志》﹐今不傳。此書殆續之者歟﹖

△《北齊還冤志》二卷

顏之推撰。

△《古今同姓名錄》一卷

梁元帝撰。有陸善經者續之至五代時。

△《朝野僉載》一卷

唐司門郎中饒陽張鷟文成撰。其書本三十卷。此特其節略爾﹐別求之未獲。鷟自號「浮休子」。

△《補江總白猿傳》一卷

無名氏。歐陽紇者﹐詢之父也。詢貌類狝猿﹐蓋嘗與長孫無忌互相嘲謔矣。此傳遂因其嘲﹐廣之以實其事﹐託言江總﹐必無名子所爲也。

△《冥報記》二卷

唐吏部尙書京兆唐臨本徳撰。

△《劉餗小說》三卷

唐右補闕劉余鼎卿撰。

△《隋唐嘉話》一卷

劉餗撰。

△《博異志》一卷

稱谷神子﹐不知何人。所記初唐及中世事。

△《辧疑志》三卷

唐宣武行軍司馬吳郡陸長源撰。辧裏俗流傳之妄。

△《宣室志》十卷

唐吏部侍郎常山張讀聖用撰。「宣室」者﹐漢文帝間鬼神之處也。

△《封氏見聞記》二卷

唐吏部郎中封演撰。前紀典故﹐末及雜事﹐頗有可觀。

△《劉公佳話》一卷

唐江陵少尹韋絢文明撰。劉公﹐禹錫也。絢﹐執誼之子。

△《戎幕閒談》一卷

韋絢撰。爲西川巡官﹐記李文饒所談。

△《聞奇錄》一卷

不著名氏﹐當是唐末人。

△《柳常侍言旨》一卷

唐柳珵撰。「常侍」者﹐其世父芳也。凡六章﹐末有《劉幽求》及《上淸傳》。

△《幽閒鼓吹》一卷

唐張固撰。

△《知命錄》一卷

唐劉願撰。凡二十事。

△《前定錄》一卷

唐崇文館校書鍾輅撰。凡二十二事。別本又有《續錄》二十四事。

△《甘澤謠》一卷

唐刑部郎中袁郊撰。所記凡九條﹐咸通戊子自序﹐以其春雨澤應﹐故有甘澤成謠之語﹐遂以名其書。

△《乾■﹝月巽﹞子》三卷

唐溫庭筠飛卿撰。序言不爵不觥﹐非炰非炙﹐能悅諸心﹐聊甘眾口﹐庶乎乾■﹝月巽﹞之義。「■﹝月巽﹞」與「饌」同字﹐從肉﹐見《古禮經》。

△《尙書故寶》一卷

唐李綽撰。又各《尙書談錄》。首言寶護尙書河東張公三代相門﹐謂嘉貞﹑延賞﹑弘靖也。弘靖﹐盧龍失禦﹐貶賓客分司。綽﹐唐末人﹐未必及弘靖。弘靖之後文規﹑次宗﹑彥遠﹐皆不登入座﹐未詳所謂。《唐志》卽以爲廷賞﹐尢不然。

△《雜纂》一卷

唐李商隱義山撰。俚俗常談鄙事﹐可資戲笑﹐以類相從。今世所稱「殺風景」﹐蓋出於此。又有別本稍多﹐皆後人附益。

△《盧氏雜記》一卷

唐盧言撰。

△《杜陽雜編》三卷

唐武功蘇鶚徳祥撰。

△《酉陽雜俎》二十卷﹑續十卷

唐太常少卿臨淄段成式柯古撰。所記故多譎怪﹐其標目亦奇詭﹐如《天咫》《玉格》《壺史》《貝編》《屍穸》之類。成式﹐文昌之子。

△《盧陵官下記》二卷

段成式撰。爲吉州刺史時也。

△《唐闕史》三卷

唐髙彥休撰。自號參寥子﹐乾符中人。

△《北裏志》一卷

唐學士孫棨撰。載平康狹邪事。

△《玉泉筆端》三卷又別一卷

不著名氏。有序﹐中和三年作。末有跋云扶風李昭徳家藏之書也。卽故淮海相公孫。又稱黃巢陷洛之明年跋﹐亦不知何人。別一本號《玉泉子》﹐比此本少數條﹐而多五十二條。無序跋﹐錄其所多者爲一卷。

△《雲溪友議》十二卷

唐範攄撰。自稱五雲溪人﹐咸通時。《唐志》三卷。

△《傳奇》六卷

唐裴鉶撰。髙駢從事也。尹師魯初見範文正《嶽陽樓記》曰「傳奇體爾。」然文體隨時﹐要之理勝爲貴﹐文正豈可與傳奇同日語哉﹗蓋一時戲笑之談耳。《唐志》三卷﹐今六卷﹐皆後人以其卷帙多而分之也。

△《三水小牘》三卷

唐皇甫牧遵美撰。天祐中人。三水者﹐安定屬邑也。

△《醉鄕日月》三卷

唐皇甫松子奇撰。唐人飲酒令﹐此書詳載﹐然今人皆不能曉也。

△《異聞集》十卷

唐屯田員外郎陳翰撰。翰﹐唐末人﹐見《唐志》。而第七卷

所載王魁乃本朝事﹐當是後人剿入之耳。

△《卓異記》一卷

稱李翔撰。記當時君臣卓絕盛事。或雲長城陳翺。

△《大唐說纂》四卷

不著名氏。分門類事若《世說》。止有十二門﹐恐非全書。

△《摭言》十五卷

唐王定保撰。專記進士科名事。定保﹐光化三年進士﹐爲吳融子華婿﹐喪亂後入湖南﹐棄其妻弗顧﹐士論不齒。

△《廣摭言》十五卷

鄕貢進士何晦撰。其序言太歲癸酉下第於金陵鳳臺旅捨。癸酉者﹐開寶六年也。時江南猶未下﹐晦蓋其國人歟﹖

△《金華子新編》三卷大理司直劉崇達撰。五代時人。記大中以後雜事。

△《耳目記》一卷

無名氏。《邯鄲書目》云劉氏撰﹐未詳其名。記唐末以後事。

△《唐朝新纂》三卷

融州副使石文徳撰。

△《豪異祕纂》一卷

無名氏。所錄五事﹐其扶余國王一則﹐卽所謂虯須客者也。

△《紀聞譚》三卷

蜀潘遠撰。《館閣書目》按李淑作潘遺。今考《邯鄲書目》亦作潘遠﹐其曰「遺」者﹐本誤也。所記隋﹑唐遺事。

△《北夢瑣言》三十卷

黃州刺史陵井孫光憲孟文撰。載唐末﹑五代及諸國雜事。光憲仕荊南髙從誨﹐三世在幕府。「北夢」者﹐言在夢澤之北也。後隨繼衝入朝。有薦於太祖者﹐將用爲學士﹐未及而卒。光憲自號葆光子。

△《後史補》三卷

前進士髙若拙撰。

△《野人閒話》五卷

成都景煥撰。記孟蜀時事﹐乾徳三年序。

△《續野人閒話》二卷

不知作者。

△《開顏集》三卷

校書郎周文規撰。未知何時人。以《古笑林》多猥俗﹐乃於書史中鈔出可資談笑者﹐爲此編。

△《洛陽搢紳舊聞記》五卷

丞相曹國張齋賢師亮撰。所錄張全義治洛事甚詳也。

△《太平廣記》五百卷

太平興國二年﹐詔學士李昉﹑扈蒙等修《禦覽》﹐又取野史﹑傳記﹑故事﹑小說撰集﹐明年書成﹐名《太平廣記》。

△《祕閣閒談》五卷

起居舍人吳淑正儀撰。淑﹐丹陽人。

△《廣卓異記》二十卷

樂史子正撰。

△《談苑》十五卷

丞相宋庠公序所錄楊文公億言論。初﹐文公里人黃監從公遊﹐纂其異聞奇說﹐名《南陽談藪》。宋公刪其重復﹐分爲二十一門﹐攺曰《談苑》。

△《文會談叢》一卷

題華陽上官融撰。不知何人。天聖五年序。

△《國老閒談》二卷

稱夷門君玉撰。不著姓。

△《洞微志》三卷

學士錢易希白撰。

△《乘異記》三卷

南陽張君房撰。咸平癸卯序﹐取「晉之《乘》」之義也。君房又有《脞說》﹐家偶無之。晁公武《讀書志》以《脞說》爲張唐英君房撰。又言君房《著名臣傳》《蜀檮杌》《雲笈七簽》行於世。按君房﹐祥符﹑天禧以前人﹐楊大年攺閒忙令所謂「紫微失卻張君房」者﹐卽其人也。常爲禦史屬﹐坐鞫獄貶秩﹐因編修《七簽》得著作佐郎。《七簽》序自言君房蓋其名﹐非字也。唐英字次功﹐熙﹑丰間人﹐丞相商英天覺之兄﹐作《名臣傳》《蜀檮杌》者﹐與君房了不相涉﹐不知晁何以合爲一人也。其誤明矣。

△《補妒記》八卷

稱京兆王績編。不知何時人。古有宋虞之《妒記》等﹐今不傳﹐故補之。自商﹑周而下﹐迄於五代﹐史傳所有妒婦皆載之﹐末及神怪﹑雜說﹑文論等﹐最後有治妒二方﹐尢可笑也。

△《祖異志》十卷

信陵聶田撰。康定元年序。

△《括異志》十卷﹑後志十卷

襄國張師正撰。

△《郡閣雅言》二卷

贊善大夫潘若衝撰。

△《茅亭客話》十卷

江夏黃休復端本撰。所記多蜀事。別有《成都名畫記》。蓋蜀人也。

△《嘉祐雜誌》三卷

修起居注陳畱江休復鄰幾撰。

△《夢溪筆談》二十六卷

沈括存中撰。其序言退居絕過從﹐所與談者﹐惟筆硯而已。

△《苕川子所記三事》一卷

不知何人。三事者﹐勃窣姑﹑王立﹑林果毅﹐皆異事也。未有韓虫兒一事﹐是歐陽公所記﹐偶錄附此。

△《東齋記事》十卷

翰林學士蜀郡範鎭景仁撰。

△《該聞錄》十卷

成都李畋撰。張忠定公客也。熙寧中致仕歸﹐與門人賓客燕談﹐衮衮忘倦﹐門人請編錄之。又名《歸田錄》。

△《紀聞》一卷

集賢殿修撰李復圭審言撰。淑之子也。

△《東坡手澤》三卷

蘇軾撰。今俗本《大全集》中所謂《志林》者也。

△《艾子》一卷

相傳爲東坡作﹐未必然也。

△《龍川略誌》六卷﹑《別誌》四卷

蘇轍撰。龍川者﹐循州也。

△《玉壺淸話》十卷

僧文瑩撰。

△《張蕓叟雜說》一卷

吏部侍郎張舜民蕓叟撰。

△《畫墁集》一卷

張舜民撰。

△《洛遊子》一卷

題司馬光﹐非也。所稱樂全子﹑齊物子﹐亦莫知何人。

△《麈史》三卷

司農少卿安陸王得臣彥輔撰。嘉祐四年進士。其序稱政和乙未﹐行年八十﹐自號鳳臺子。蓋王昭素之後﹐王銍性之之伯父也。《揮麈錄》詳載。

△《蘇氏談訓》十卷

朝請大夫蘇象先撰。述其祖魏公頌子容遺訓。

△《續世說》三卷

孔平仲毅父撰。編宋至五代事﹐以續劉義慶之書也。

△《孫公談圃》三卷

臨江劉延世錄髙郵孫升君孚所談。升﹐元祐中書舍人﹐坐黨籍﹐謫汀州。

△《澠水燕談》十卷

齊國王辟之聖塗撰。澠﹐齊水名﹐《春秋傳》「有酒如澠」。辟之﹐治平四年進士。

△《烏臺詩話》十三卷

蜀人朋九萬錄東坡下禦史獄公案﹐附以初舉發章疏及謫官後表章﹑書啟﹑詩詞等。

△《碧雲騢》一卷

題梅堯臣撰。以廏馬爲書名﹐其說曰「世以旋毛爲醜﹐此以旋毛爲貴﹐𨿽貴矣﹐病可去乎﹖」其不遜如此﹐聖兪必不爾也。所記載十餘條﹐公卿多所毀訐﹐𨿽範文正亦所不免。或雲實魏泰所作﹐託之聖兪。王性之辧之甚詳﹐而《邵氏聞見後錄》乃不然之。

△《靑箱雜記》十卷

朝散郎吳處厚撰。知漢陽軍﹐箋注蔡確詩者也。後亦不顯。

△《師友閒談》一卷

李廌方叔撰。

△《劍溪野語》三卷

延平陳正敏撰。自號遁翁。別有《遁齋閒覽》十四卷﹐未見。

△《冷齋夜話》十卷

僧惠共撰。所言多誕妄。

△《墨客揮犀》十卷﹑續十卷

不知名氏。

△《搜神祕覽》三卷

京兆章炳文叔虎撰。

△《石林燕語》十卷

葉夢得少蘊撰。宣和五年所作也。

△《燕語考異》十卷

成都宇文紹奕撰。舊聞汪玉山嘗辯駁《燕語》之誤﹐而未之見也。

△《玉澗雜書》十卷

葉夢得撰。考其中所記﹐亦當在宣和時所作。玉澗者﹐石林山居澗水名也。△《嚴下放言》一卷葉夢得撰。休致後所作。

△《柏臺雜著》一卷

石公弼撰。雜記典故等事。公弼本名公輔﹐攺賜今名。爲禦史攻蔡京甚力﹐竟坐深文謫死。然本傳言其議論反覆﹐非純正者。

△《紺珠集》十二卷

朱勝非鈔諸家傳記﹑小說﹐視曾慥《類說》爲略。

△《類說》五十卷

太府卿溫陵曾慥端伯撰。所編傳記小說﹐古今凡二百六十餘種。

△《春渚紀聞》十卷

浦城何薳撰。自號寒靑老農。東坡所薦爲武學博士曰去非者﹐其父也。

△《曲洧舊聞》一卷﹑《雜書》一卷﹑《骫骳說》一卷

直祕閣新安朱弁少章撰。弁於晦庵爲從父﹐建炎丁未使金﹐畱十七年﹐旣歸而卒。《骫骳說》者﹐以續晁無咎《詞話》﹐而晁書未見。

△《南遊記舊》一卷

曾紆公衮撰。

△《翰墨叢紀》五卷

樞密睢陽滕康子濟撰。

△《鐵圍山叢談》五卷

蔡絳撰。謫郁林博白時所作。

△《萍洲可談》三卷

吳興朱彧無或撰。中書舍人服行中之子。宣和元年序。萍洲老圃﹐其自號也﹐在黃州﹐蓋其喬寓之地﹐事見《齊安志》。而「彧」作「或」﹐字無惑﹐未詳孰是。

△《硯岡筆志》一卷

唐稷撰。自號硯岡居士。

△《泊宅編》十卷

方勺仁聲撰。泊宅在烏程﹐相傳張志和泊舟浮家泛宅之所﹐勺買田卜築﹐號泊宅翁。本嚴瀨人。

△《卻掃編》三卷

吏部侍郎睢陽徐度惇立撰。

△《閒燕常談》三卷

董弅令升撰。取士相與談仁義於閒燕之義。

△《唐語林》八卷

長安王讜正甫撰。以唐小說五十家﹐仿《世說》分門三十五﹐又益十七﹐爲五十二門。《中興書目》十一卷﹐而闕《記事》以下十五門﹔又云一本八卷。今本亦止八卷﹐而門目皆不闕。

△《道山靑話》一卷

不知何人。跋語稱大父國史在館閣久﹐多識前輩﹐著《館祕錄》《曝書記》﹐與此而三﹐兵火散失。近得此書於會仲存家﹐末題朝奉大夫暐﹐亦不著姓。

△《復齋閒記》四卷

承議郎歷陽龔相聖任撰。待制原之孫﹐頤正之父也。

△《鄞川志》五卷

中書舍人龍舒朱翌新仲撰。寓居四明﹐故曰鄞川。

△《窗間紀聞》一卷

稱陳子兼撰﹐未知何人。雜論詩文經傳﹐亦間述所聞事。

△《枕中記》一卷

不著名氏。崇寧中人。所載多國初事。

△《姚氏殘語》一卷

剡姚寬令威撰。又名《西溪叢話》﹐已板行。

△《槁簡贅筆》二卷

承議郎章淵伯深撰。始得此書於程文簡氏﹐不知何人作﹐文簡題其後﹐以其中稱先丞相申公﹐知其爲章子厚子孫也。余又以其書考之﹐言先祖光祿﹐元祐三年省試﹐東坡知舉﹐擢爲第一﹐則又知其爲援之孫也。後以問諸章﹐始得其名字。其人博學有文﹐以場屋待士薄﹐如防寇盜﹐用蔭入仕﹐遂不就舉﹐居長興﹐故序稱若溪艸堂。淵自號懲窒子。序言錄爲五卷﹐今此惟分上下卷。

△《老學庵筆記》十卷

陸遊務觀撰。生識前輩﹐年登耄期﹐所記見聞﹐殊可觀也。

△《夷堅志》甲至癸二百卷﹑支甲至支癸一百卷﹑三甲至三癸一百卷﹑四甲四乙二十卷﹐大凡四百二十卷

翰林學士鄱陽洪邁景盧撰。稗官小說﹐昔人固有爲之者矣。遊戲筆端﹐資助談柄﹐猶賢乎已可也﹐未有卷帙如此其多者﹐不亦謬用其心也哉﹗且天壤間反常反物之事﹐惟其罕也﹐是以謂之怪。苟其多至於不勝載﹐則不得爲異矣。世傳徐鉉喜言怪﹐賓客之不能自通與失意而見斥絕者﹐皆詭言以求合。今邁亦然。晚歲急於成書﹐妄人多取《廣記》中舊事﹐攺竄首尾﹐別爲名字以投之﹐至有數卷者﹐亦不復刪潤﹐徑以入錄。𨿽敍事猥釀﹐屬辭鄙俚﹐不卹也。

△《睽車志》五卷

知興國軍歷陽郭彖次象撰。取《睽》上六「載鬼一車」之語。

△《經鋤堂雜誌》八卷

倪思正甫撰。

△《續釋常談》二十卷

祕書丞龔頤正養正撰。昔有《釋常談》一書﹐不著名氏﹐家藏亦缺此書﹐今故以續稱。凡常言俗語﹐皆注其所出。

△《北山記事》十二卷

戶部侍郎濡須王遘少愚撰。

△《雲麓漫鈔》二十卷﹑《續鈔》二卷

通判徽州趙彥衛景安撰。續二卷乃《中庸說》及《漢定安公補紀》也。彥衛﹐紹熙間宰烏程﹐有能名。

△《儆告》一卷

不著名氏。專敍報應。

△《夷堅志類編》三卷

四川總領陳昱日華取《夷堅志》中詩文﹑藥方類爲一編。

△《山齋愚見十書》一卷

稱灌圃耐得翁。不知何人。

△《桯史》十五卷

嶽珂撰。「桯史」者﹐猶言柱記也。

△《遊宦紀聞》十卷

鄱陽張士南光叔撰。

△《鼠璞》一卷

戴埴撰。

△《周盧注博物志》十卷﹑《盧氏注》六卷

晉張華撰。其書作奇聞異事。華能辧龍鮓﹐識劍气﹐其學固然也。

△《玄怪錄》十卷

唐牛僧孺撰。《唐志》十卷﹐又言李復言《續錄》五卷﹐《館閣書目》同。今但有十一卷﹐而無《續錄》。

△《瀟湘錄》十卷

唐校書郎李隱撰﹐《館閣書目》爾云。《唐志》作柳詳﹐未知《書目》何據也。

△《龍城錄》一卷

稱柳宗元撰。龍城謂柳州也。羅浮梅花夢事出其中。《唐志》無此書﹐蓋依託也。或云王銍性之作。

△《樹萱錄》一卷

不著名氏。序稱纂尙書滎陽公所談者﹐亦不知何人。又云普聖園丘之明年﹐「普聖」者﹐僖宗由普王踐位也。書𨿽見《唐志》﹐今亦未必本眞﹐或云劉燾無言所爲也。

△《云仙散錄》一卷

稱唐金城馮贄撰。天復元年敍。馮贄者﹐不知何人。自言取家世所蓄異書﹐撮其異說﹐而所引書名﹐皆古今所不聞﹔且其記事造語﹐如出一手﹐正如世俗所行東坡《杜詩注》之類。然則所謂馮贄者﹐及其所蓄書﹐皆子虛烏有也﹐亦可謂枉用其心者矣。

△《葆光錄》三卷

陳纂撰。自號襲明子。所載多吳越事﹐當是國初人。

△《稽神錄》六卷

南唐徐鉉撰。元本十卷。今無捲第﹐總作一卷﹐當是自他書中錄出者。

△《啟顏錄》八卷

不知作者。雜記詼諧調笑事。《唐志》有侯白《啟顏錄》十卷﹐未必是此書﹐然亦多有侯白語﹐但訛謬極多。

△《淸異錄》二卷

稱翰林學士陶谷撰。凡天文﹑地理﹑花木﹑飲食﹑器物﹐每事皆制爲異名新說。其爲書殆似《云仙散錄》﹐而語不類國初人﹐蓋假託也。

△《歸田錄》二卷

歐陽修撰。或言公爲此錄﹐未傳而序先出﹐裕陵索之﹐其中本載時事及所經歷見聞﹐不敢以進﹐旋爲此本﹐而初本竟不復出﹐未知信否﹖公自爲序﹐略曰「《歸田錄》者﹐朝廷之遺事﹐史官之所不記﹐與夫士大夫談笑之餘而可錄者﹐錄之以備閒居之覽也。」又曰「唐李肇《國史補》序云﹐言報應﹑敍鬼神﹑述夢卜﹑近怪異﹐悉去之﹔記事實﹑探物理﹑辧疑惑﹑示勸戒﹑采風俗﹑助談笑﹐則書之。余之所錄﹐大抵以肇爲法﹐而小異於肇者﹐不書人之過惡﹐以爲職非史官﹐而掩惡揚善﹐君子之志也。覽者詳之。」

△《歸田後錄》十卷

朝請郎盧江朱定國興仲撰。熙丰間人。竊取歐公舊錄之名﹐實不相關也。

△《淸夜錄》一卷

沈括撰。

△《續淸夜錄》一卷

王銍性之撰。

△《王原叔談錄》一卷

翰林學士南京王洙之子錄其父所言。

△《廷漏錄》一卷

不著名氏。其間稱伯父郇公﹐知其爲章得象之姪也。後題此書﹐疑章望之作﹐然未敢必。望之者﹐字表民﹐用郇公蔭入官﹐歐陽公爲作《字說》者也。以宰相嫌﹐遂不仕。錄中又記皇祐中與滕元發同試﹐滕首冠而己被黜﹐藉令非望之﹐亦當時場屋有聲者。章氏雋才固多也。

△《淸虛居士隨手雜錄》一卷

王鞏定國撰。待制素子﹐張安道之婿。

△《石渠錄》十一卷

校書郎昭武黃伯思長睿撰。

△《避暑錄話》二卷

葉夢得紹興五年所作。

△《臺省因話錄》一卷

兵部尙書新昌石公弼國佐撰。

△《思遠筆錄》一卷

翰林學士九江王寓撰。寓以靖康元年七月﹐以禮部尙書入翰苑﹐雜記當時聞見﹐凡二十七條。寓父易簡以布衣召爲說書﹐遂顯用。寓後拜左轄﹐使金辭行﹐謫散官嶺表﹐父子俱南下﹐沒於盜。

△《秀水閒居錄》三

捲丞相汝南朱勝非藏一撰。寓居宜春時作。秀水者﹐袁州水名也。

△《聞見後錄》二十卷

邵某撰。

△《侍兒小名錄》一卷﹑《續》一卷

序題朋谿居士而不著名氏。始洪炎玉父集爲此書﹐王銍性之﹑溫豫彥幾續補。今又因三家而增益之﹐且爲分類﹐其中多用古字。或云董彥遠家子弟所爲也。

△《紀談錄》十五卷

稱傳密居士﹐不著名氏。蓋晁公邁伯咎也。

△《賢異錄》一卷

亦無名氏。所記四事﹐其一曰鬼傳者﹐言王家子弟所遇﹐與世傳王子髙事大同小異﹐當是一事耳。

△《能攺齋漫錄》十三卷

太常寺主簿臨川吳曾虎臣撰。

△《揮麈錄》三卷﹑《後錄》十一卷﹑《第三錄》三卷﹑《餘話》一卷

朝請大夫汝陰王明淸仲言撰。明淸﹐銍之子﹐曾紆公衮之外孫。故家傳聞﹑前言往行多所憶。《後錄》﹐跋稱六卷﹐今多五卷。

△《投轄錄》一卷

王明淸撰。所記奇聞異事﹐客所樂聽﹐不待投轄而畱也。

△《吳船錄》一卷

範成大至能撰。自蜀帥東歸紀遊﹐取「門泊東吳萬里船」之語。

△《瑣碎錄》二十卷﹑《後錄》二十卷

溫革撰。陳昱增廣之。《後錄》者﹐書坊增益也。

△《監誡別錄》三卷

盧陡歐陽邦基壽卿撰。周益公﹑洪景盧有序跋。

△《樂善錄》十卷

蜀人李昌齡伯崇撰。以《南中勸戒錄》增廣之﹐多因果報應之事。

直齋書錄解題﹟卷十二○神仙類

△《列仙傳》二卷

漢劉向撰。凡七十二人。每傳有贊﹐似非向木書﹐西漢人文章不爾也。《館合書目》三卷六十二人。《崇文總目》作二卷七十二人﹐與此合。

△《周易參同契》三卷

後漢上虞魏伯陽撰。其書因《易》以言養生。後世言修煉者祖之。

△《參同契分章通眞義》三卷﹑《明鏡圖訣》一卷

眞一子彭曉秀川撰。蜀永康人也。序稱廣政丁未以《參同契》分十九章而爲之注﹐且爲圖八環﹐謂之《明鏡圖》。曩在麻姑山傳錄。其末有秀川傳。汪綱會稽所刻本﹐其前題祠部員外郎彭曉﹐蓋據祕閣本云爾。麻姑本附傳亦言仕蜀爲此官。

△《參同契考異》一卷

朱熹撰。以其詞韻皆古奧雅難通﹐讀者淺聞﹐妄輒更攺﹐比他書尢多舛誤﹐合諸本更相讎正﹐其諸同異﹐皆並存之。

△《金碧古文龍虎上經》一卷

不著名氏。麻姑所錄本無「金碧」字。

△《黃庭內景經》一卷﹑《外景經》一卷

務成子注。是南嶽魏夫人所受者﹐魏舒之女也。

△《眞誥》十卷

梁華陽隱居陶弘景撰。述揚羲﹑許邁﹑許玉斧遇仙眞傳受經文等事。

△《參同契解》一卷

題紫陽先生。不知何人。

△《內景中黃經》一卷

題九仙君撰﹐中黃眞人注。亦名《胎藏論》。

△《靈樞金鏡神景內經》十卷

稱扁鵲注。

△《上淸天地宮府圖經》二卷

唐司馬子微撰。

△《中誡經》一卷

稱黃帝﹑赤松子問答。蓋假托也。

△《幽傳福善論》一卷

唐孫思邈撰。

△《玄綱論》一卷

唐中嶽道士吳筠撰。

△《續仙傳》三卷

唐溧水令沈汾撰。或作「玢」。

△《道教靈驗記》二十卷

蜀道士杜光庭撰。

△《王氏神仙傳》一卷

杜光庭撰。當王氏有國時﹐爲此書以媚之。謂光庭有道﹐吾不信也。

△《西山羣仙會眞記》五卷

九江施肩吾希聖撰。唐有施肩吾﹐能詩﹐元和中進士也。而曾慥《集仙傳》稱呂嚴之後有施肩吾者﹐撰《會眞記》﹐蓋別是一人也。

△《鍾呂傳道記》三卷

施肩吾撰。敍鍾離權云房﹑呂嚴洞賓傳授論議。

△《養生眞訣》一卷

虞部員外郎耿肱撰。大中祥符時人。

△《雲笈七簽》一百二十四卷

集賢校理張君房撰。凡經法﹑符籙﹑修養﹑服食以及傳記﹐無不畢錄。祥符中﹐君房貶官﹐會推崇聖祖﹐朝廷以祕閣道書付杭州﹐俾戚綸等校正。王欽若薦君房專其事﹐銓次爲此書。頃於莆中傳錄﹐才二冊﹐蓋略本也。後於平江《天慶道藏》得其全﹐錄之。

△《靈樞道言發微》二卷

朝議大夫致仕傅燮撰進。專言火候。

△《金液還丹圖論》一卷

不著名氏。自稱元眞﹐蓋宣和中道流也。

△《悟眞篇集注》五卷

天臺張伯端平叔撰。一名用成。熙寧中遇異人於成都﹐所著五七言詩及《西江月》百篇﹐末捲爲禪宗歌頌﹐以謂學道之人不通性理﹐獨修金丹﹐則性命之道未全。有葉士表﹑袁公輔者﹐各爲之注。

△《還丹復命篇》一卷

毗陵僧道光撰。亦擬《悟眞》詩篇。靖康丙午序。

△《道樞》二十卷

曾慥端伯撰。慥自號至遊子﹐采諸家金丹﹑大藥﹑修煉﹑般運之術﹐爲百二十二篇。初無所發明﹐獨黜采禦之法﹐以爲殘生害道云。

△《集仙傳》十二卷

曾慥撰。自岑道願而下一百六十二人。

△《肘後三成篇》一卷

稱純陽子﹐謂呂洞賓也。其言《小成》七﹑《中成》六﹑《大成》五﹐皆導引﹑吐納﹐修煉之事。

△《日月玄樞篇》一卷

稱劉知古。唐明皇時綿州昌明縣令。

△《太白還丹篇》一卷

稱淸虛子太白山人。唐貞元時人。

△《太淸養生上下篇》二卷

稱赤松子寧先生。

△《上淸金碧篇》一卷

稱煙蘿子。

△《金虎鉛汞篇》一卷

稱元君。

△《鉛汞五行篇》一卷

稱探玄子。已上七種共爲一集。

△《王芝書》三卷

朝元子陳舉撰。上卷論五篇﹐中爲詩八十一首﹐下爲賦九道。

△《純陽眞人金丹訣》一卷

卽前所謂《三成篇》﹐微不同。

△《華陽眞人祕訣》一卷

稱施肩吾。

△《呂眞人血脈論》一卷

稱傅婁景先生。

△《遠山崔公人藥鏡》三卷

不知何人。

△《四象論》一卷

稱老子。

△《眞仙傳道集》一卷

△《參同契》三卷

卽魏伯陽書。題九華子編。

△《巨勝歌》一卷

道士柳衝用撰。

△《逍遙子通玄書》三卷

不知姓名﹐但曰逍遙子。

△《百章集》一卷稱魏伯陽。

△《許先生十二時歌》一卷

不知其名。

△《黃帝丹訣玉函祕文》一卷

文林郎蒲庚進。

△《呂公窯頭坯歌》一卷

以陶器爲諭也。

△《太上金碧經》一卷

題魏伯陽注。

△《金鏡九眞玉書》一卷

無名氏。

△《龍虎金液還丹通玄論》一卷

稱羅浮山蘇眞人撰。

△《金碧上經古文龍虎傳》

長白山人元陽子注。皆莫知何人。已上十八種共爲一集﹐其中有《龍牙頌》及《天隱子》﹐各已見釋氏﹑道家類。

△《羣仙珠玉集》一卷

其序曰「西華眞人以金丹﹑刀圭之訣傳張平叔﹐作《悟眞篇》﹐以傳石得之﹑薛遺光﹑陳泥丸﹐至白玉蟾。」玉蟾者﹐葛其姓﹐福之閩淸人。嘗得罪亡命﹐蓋姦妄流也。余宰南城﹐有寓公稱其人云「近嘗過此﹐識之否﹖」餘言「不識也。此輩何可使及吾門﹗」李士寧﹑張懷素之徒﹐皆殷監也﹐是以君子惡異端。

○釋氏類

△《金剛般若經》一卷

姚秦三藏鳩摩羅什譯。

△《石本金剛經》一卷

南唐保大五年壽春所刻。乾道中劉岑季髙再刻於建昌軍。不分三十二分﹐相傳以爲最善。

△《六譯金剛經》一卷

此經前後六譯﹐各有異同﹐有弘農楊皡者集爲此本。太和中﹐中貴人楊永和集右軍書﹐刻之興唐寺。

△《圓覺了義經》十卷

唐罽賓佛陀多羅譯。

△《華嚴經》八十一卷

唐於闐實叉難陀譯。

△《萬行首楞嚴經》十卷

唐天竺般刺密諦﹑烏長國彌迦釋迦譯語﹐宰相房融筆受。所謂譯經潤文者也。

△《維摩詰所說經》一卷

鳩摩羅什譯。

△《維摩經》一卷

蘇轍所書。

△《楞伽經》四卷

有宋﹑魏﹑唐三譯。宋譯四卷﹐唐譯七卷。正平張戒集注。蓋以三譯參校研究﹐得舊注本﹐莫知誰氏﹐頗有偸理﹐亦多可取﹐句讀遂明白。其八卷者﹐分上下也。

△《四十二章經》一卷

後漢竺法蘭譯。佛書到中國﹐此其首也﹐所謂「經來白馬寺者」。其後千經萬論﹐一大藏教乘﹐要不出於此。中國之士﹐往往取老﹑莊之遺說以附益之者多矣。

△《遺教經》一卷

佛涅槃時所說。唐碑本。以下三種同。

△《阿彌陁經》一卷

唐陳仁稜所書。刻於襄陽。

△《金剛經》一卷

唐武敏之所書。在長安。

△《金剛經》一卷

唐鄔彤所書。在吳興墨妙亭。

△《羅漢因果識見頌》一卷

天竺闍那多迦譯。首有範仲淹序﹐言宣撫河東﹐得於傳捨﹐《藏經》所末錄者。十六羅漢爲比丘摩挐羅等說。

△《六祖壇經》一卷

僧法海集。

△《宗門統要》十卷

建溪僧宗永集。

△《法藏碎金》十卷

太子少傅晁迥撰。

△《景祐天竺字源》七卷

僧惟淨等集進。以華梵封翻﹐有十二轉聲﹑三十四字母﹐各有齒﹑牙﹑舌﹑喉﹑唇五音。仁宗禦制序﹐鏤板頒行。吳郡虎丘寺有賜本如新﹐己亥借錄。

△《金園集》三卷

錢唐天竺僧遵式撰。

△《天竺別集》三卷

遵式撰。世所謂「式懺主」者也。

△《華嚴合論法相撮要》一卷

靑谷眞際禪師以唐李長者《通玄合論》﹐撮其要義﹐手稿爲圖。

△《僧寶傳》三十卷

僧惠洪撰。

△《林閒錄》十四卷

惠洪撰。

△《道院集要》三卷

戶部尙書三槐王右敏仲撰。以晁迥《法藏碎金》《耄智余書》刪重集粹﹐別爲此編。

△《禪宗頌古聯珠集》一卷

僧法應編。

△《嘉泰普燈錄》三十卷

僧正受編。三《錄》大抵與《傳燈》相出入﹐接續機緣語句前後一律﹐先儒所謂遁辭也。然本初自謂直指人心﹐不立文字。今四《燈》總一百二十卷﹐數千萬言﹐乃正不離文字耳。

△《雪峯廣錄》二卷

唐眞覺大師義存語。丞相王隨序之。隨及楊大年皆號參禪有得者也。

△《龍牙和尙頌》一卷

△《釋書品次錄》一卷

△《大慧語錄》四卷

僧宗杲語。其徒道謙所錄﹐張魏公序之。

○兵書類

△《六韜》六卷

武王﹑太公問答。其辭鄙俚﹐世俗依托也。

△《司馬法》一卷

齊司馬穰苴撰。

△《孫子》三卷

吳孫武撰。《漢志》八十一篇。魏武帝削其繁冗﹐定爲十三篇。世之言兵者﹐祖孫氏。然孫武事吳闔盧而不見於《左氏傳》﹐未知其果何時人也。

△《吳子》三卷

魏吳起撰。

△《尉繚子》五卷

六國時人。案﹕《漢志》雜家有二十九篇﹐兵形勢家又有三十一篇。今書二十三篇﹐未知果當時木書否。

△《黃石公三略》三卷

世傳張子房受書圯上老人﹐曰「濟北谷城山下得黃石卽我也。」故遂以黃石爲圯上老人。然皆傅會依托也。

△《黃石公素書》一卷

亦依托也。

△《李衛公問對》三卷

唐李靖對太宗。亦假託也。文辭淺鄙尢甚。今武舉以七書試士﹐謂之《武經》。其間《孫》《吳》《司馬法》或是古書﹐《三略》《尉繚子》亦有可疑﹐《六韜》《問封》僞妄明白﹐而立之學官﹐置師弟子伏而讀之﹐未有言其非者﹐何也﹖何薳《春渚紀聞》言﹐其父去非爲武學博士﹐受詔校七書﹐以《六韜》《問封》爲疑﹐白司業朱服。服言「此書行之已久﹐未易遽廢。」遂止。後爲徐州教授﹐與陳師道爲代﹐師道言聞之東坡﹐世所傳王通《元經》﹑關子明《易傳》及李靖《問對》皆阮逸僞撰﹐逸嘗以艸示奉常公云。奉常公者﹐老蘇也。

△《注孫子》二卷

唐中書舍人杜牧之撰。

△《閫外春秋》十卷

唐少室山布衣李筌撰。起周武王勝殷﹐止唐太宗擒竇建徳﹐明君良將﹑戰爭攻取之事。天寶二年上之。

△《風後握奇經》一卷

永嘉薛士龍季宣校定。自晉馬隆三百八十四字﹐《績圖》三百十五字﹐合標題七百字。又有馬隆讚﹑述﹐多所發明﹐並寫陳圖於後。馬隆本「奇」作「機」。

△《三略素書解》一卷

呂惠卿吉甫撰。

△《三朝經武聖略》十五卷

天章閣侍講王洙撰。寶元中上進。凡十七門。後五卷爲奏議。《中興書目》云十卷﹐李淑《書目》十五卷。今本與《邯鄲》卷數同。

△《武經總要》四十卷

天章閣待制曾公亮等撰。《制度》《故事》各十五卷﹐《邊防》《占候》各五卷。昭陵禦制序﹐慶曆四年也。

△《百將傳》十卷

淸河張預集進。凡百人。每傳必以《孫子兵法》斷之。

△《熙寧收復熙河陣法》三卷

觀文殿學士九江王韶子純撰。

△《武經龜鑑》二十卷

保平軍節度使王彥撰。隆興禦制序。其書以《孫子》十三篇爲主﹐而用歷代事証之。

△《渭南祕缺》一卷

昭武謝淵得之於瀘州。蓋武侯八陣圖法也。爲之注釋﹐而傳於世。

△《補漢兵制》一卷

錢文子撰。

△《陰符玄機》一卷

卽《陰符經》也。監察禦史新安朱安國注。此書本出於李筌﹐云得於驪山老姥﹐舊志皆列於道家。安國以爲兵書之祖。要之非古書也。

△《兩英兵制》一卷

建安王珨器之撰。

△《制勝方略》三十卷

修武郎楊肅徳欽撰。白《左氏傳》而下迄於陳﹑隋用兵事迹。慶元丁巳序。

△《漢兵編》二卷﹑《辧疑》—捲

姑蘇潘夢旂天錫撰。

○歷象類

△《周髀算經》二卷﹑《音義》一卷

題趙君卿注﹑甄鸞重述﹑李淳風等注釋。《周髀》者﹐蓋天之書也。稱周公受之商髙而以句股爲術﹐故曰《周髀》。《唐志》有趙嬰﹑甄鸞《注》各一卷﹐李淳風《釋》二卷。今日君卿者﹐豈嬰之字耶﹖《中興書目》又云君卿名爽﹐蓋本《崇文總目》。然皆莫詳時代。甄鸞者﹐後周司隸也。《音義》者﹐假承務郎李籍撰。

△《星簿讚歷》一卷

《唐志》稱《石氏星經簿讚》。《館閣書目》以其有徐﹑潁﹑婺﹑臺等州名﹐疑後人附益。今此書明言依甘﹑石﹑巫咸氏﹐則非專石申書也。

△《乙巳占》十卷

唐太史令岐陽李淳風撰。起算上元乙已﹐故以名焉。

△《玉曆通考經》三卷

李淳風撰。亦天文占也。《唐志》無之。

△《乾坤變異錄》一卷

不著名氏。雜占變異。凡十七篇。

△《古今通占》三十卷

唐嵩髙潛夫沛國武密撰。纂集黃帝﹑巫咸而下諸家及隋以前諸史《天文志》爲此書。《景祐乾象新書》間取其說﹐《中興館閣書目》作《古今通占鏡》﹐本《唐志》云爾。

△《景祐乾象新書》三十卷

司天春官正楊惟徳等撰。

△《大宋天文書》十五卷

不著名氏。《館閣書目》亦無之。意其爲太史局見今施用之書﹐蓋供報占驗﹐大抵出此。

△《天經》十九卷

同州進士王及甫撰進。

△《天象法要》二卷

丞相溫陵蘇頌子容撰。元祐三年新造渾天成﹐記其法要而圖其形象進之。

△《歷代星史》一卷

不著名氏。鈔集諸史《天文志》。

△《天文考異》二十五卷

昭武布衣鄒淮撰。大抵襲《景祐新書》之舊。淮後入太史局。

△《二十四气中星日月宿度》一卷

此書傳之程文簡家﹐云得於荊判局。荊名大聲﹐太史局官也。

△《天象義府》九卷

宜黃布衣應垕撰。其書考究精詳﹐論議新奇﹐而多穿鑿傅會。象垂於天﹐其曰某星主某事者﹐人實名之也。開辟之初﹐神聖在禦﹐地天之通未絕﹐其必有得於仰觀俯察之妙者﹐故曰「天垂象﹐聖人則之」﹐夫天豈諄諄然命之乎﹖如必一切巧爲之說﹐而以爲天意實然﹐則幾於矯誣矣。

△《官歷刻漏圖》一卷﹑《蓮花漏圖》一卷

太常博士王普伯照撰。

△《唐大衍歷議》十卷

唐僧一行作新曆﹐艸成而卒。詔張說與歷官陳元景等次爲《曆術》七篇﹑《略例》一篇﹑《歷議》十篇﹐《新史誌》略見之。「十議」者﹐一《歷本》﹑二《日度》﹑三《中气》﹑四《合朔》﹑五《卦候》﹑六《九道》﹑七《日晷》﹑八《分野》﹑九《五星》﹑十《日食》。大抵皆以考正古今得失也。《歷志》略取其要﹐著於篇者十有二﹐曰《歷本》﹐曰《中气》﹐曰《合朔》﹐曰《卦候》﹐曰《卦議》﹐曰《日度》﹐曰《九道》﹐曰《日食》﹐曰《五星》。蓋《歷議》之八篇﹐而分《卦候》爲二﹐故共爲九條。其《沒滅盈縮》《晷漏》《中星》三條﹐則皆取之《略例》﹐余《歷議日暑》《分野》二篇﹐則具之《天文志》。嘉定辛末﹐辭科用爲序題﹐有劉澹如者﹐嘗得其書﹐白詭必在選中。而考官但據史文﹐初不知此書尙存於世也。以其篇次與史文不合﹐黜之。要之﹐史官因此書以述《志》﹐考官因《史誌》以命題﹐當以此書爲本而參考《志》之所載﹐乃爲全善。

郭雍撰集《古歷通議》﹐論諸家歷云「一行作歷﹐上自劉洪之斗分﹑下及淳風之總法﹐前後五百餘年﹐諸家所得曆術精微之法﹐集其大成﹐以作《開元歷》。此其所以前無古人﹑後無來者﹐可謂盡善盡美矣。是以自寶應之後以迄於今﹐幾五百年皆宗之﹐而不能易。語以上古聖人之術則又有問矣。

△《崇天曆》一卷

司天夏官正權判監宋行古等撰。天聖二年上。學士晏殊序。國初有建隆《應天歷》﹐次有《乾元歷》《儀天歷》﹐詳見《三朝史誌》。太祖建隆《應天》﹐太宗太平興國《乾元》﹐眞宗咸平《儀天》﹐仁宗天聖《崇天》。

△《紀元歷》三卷﹑《立成》一卷

姚舜輔撰。崇寧五年成。自《崇天》之後﹐有《明天歷》﹑熙寧《奉元歷》﹑元祐《觀天歷》。至崇寧三年﹐舜輔造新曆﹐曰《占天》。未幾﹐蔡京又令舜輔更造﹐用帝受命之年﹑卽位之日﹐元起庚辰﹑日命己卯。上親制序﹐頒之天下﹐賜名《紀元》。本朝承平﹐諸歷略具正史誌﹐不見全書。此二歷近得之蜀人秦九韶道古﹐故存之。英宗治平《明天》﹐熙寧元年復《崇天》﹐熙寧七年《奉元》﹐哲宗元祐《觀天》﹐徽宗崇寧《紀元》。

△《統元歷》一卷

常州布衣陳得一更造﹐祕書少監朱震監視﹐紹興五年上。歷家不以爲工。髙宗紹興《統元》﹑二十二年以後用《紀元》。

△《會元歷》一卷

夏官正劉孝榮造﹐禮部尙書李瓛序。紹熙元年也。孝榮判太史局﹐凡造三厲﹐此其最後者﹐勝前遠矣。孝宗《乾道歷》《淳熙歷》﹐光宗紹熙《會元歷》。

△《統天歷》一卷

冬官正楊忠輔撰﹐承相京鏜表進。其《歷議》甚詳﹐至於星度﹐明言不曾測驗﹐無候簿可以立術﹐最爲不欺。紹熙五年也。其末有《神殺》一篇﹐流於陰陽拘忌﹐則爲俚俗。寧宗慶元《統天》。

△《開禧歷》三卷﹑《立成》一卷

大理評事鮑澣之撰進﹐時開禧三年。詔附《統天歷》推算。至今頒歷﹐用《統天》之名﹐而實用此歷。當時緣金人閏月與本朝不同﹐故於此歷加五刻。天道有常﹐而造術以就之﹐非也。大抵中興以來﹐𨿽屢攺歷﹐而日官淺鄙﹐不知歷象之本﹐但模襲前歷﹐而於气朔﹐皆一時遷就爾。

△《金大明歷》一卷

金大定十三年所爲也。其術疏淺﹐無足取。積年三億以上﹐其拙可知。然《統天》《開禧》攺歷﹐皆緣朝論以北歷得天爲疑﹐貴耳賤目﹐由來久矣﹐實不然也。

△《數術大略》九卷

魯郡秦九韶道古撰。前世算術﹐自《漢志》皆屬厲譜家。要之數居六藝之一﹐故今《解題》列之雜藝類﹐惟《周髀經》爲蓋天遺書﹐以爲歷象之冠。此書本名《數術》﹐而前二卷《大衍》《天時》二類於治歷測天爲詳﹐故亦置之於此。秦博學多能﹐尢邃歷法﹐凡近世諸歷﹐皆傅於秦。所言得失﹐亦悉著其語云。

○陰陽家類

自司馬氏論九流﹐其後劉歆《七略》﹑班固《藝文志》﹐皆著陰陽家。而「天文」﹑「厲諸」﹑「五行」﹑「卜筮」「形法」之屬﹐別爲《數術略》。其論陰陽家者流﹐蓋出於羲和之官﹐欽若昊天﹐歷象日月星辰。拘者爲之﹐則牽於禁忌﹐泥於小數。至其論數術﹐則又以爲羲和卜史之流。而所謂《司星子韋》三篇﹐不列於天文﹐而著之陰陽家之首。然則陰陽之與數術﹐亦未有以大異也。不知當時何以別之。豈此論其理﹐彼具其術耶﹖今《志》所載二十一家之書皆不存﹐無所考究﹐而《隋》《唐》以來子部﹐遂闕陰陽一家。至董逌《藏書志》﹐始以「星占」﹑「五行」書爲陰陽類。今稍增損之﹐以「時日」﹑「祿命」﹑「遁甲」等備陰陽一家之闕﹐而其他數術﹐各自爲類。

△《景祐遁甲玉函符應經》二卷

司天春官正楊惟徳撰。禦制序。

△《景祐太一福應集要》十卷

楊惟徳撰。禦制序。末題紹興元年嵩陽潛士魏郡劉箕。其積算自建炎三年己酉推之者﹐其所附益也。《九宮》《八門》﹐與《遁甲》相表裏。字多訛﹐未有他本可校。

△《陰陽二遁圖局》一卷並《雜訣》

△《三元立成圖局》二卷

△《遁甲八門機要》一卷

△《太一淘金歌》一卷

以上四種皆無名氏﹐得之盱江吳炎。

△《遁甲選時圖》二卷

紹興府所刻本﹐亦無名氏。

△《廣濟陰陽百忌歷》二卷

稱唐呂才撰。有序。案﹕才序陰陽書﹐其三篇見於本傳﹐曰《祿命》﹐曰《卜宅》﹐曰《葬》﹐盡掃世俗拘滯之論﹐安得復有此厲﹖本初固已假託﹐後人附益﹐尢不經。

△《三歷會同》十卷

不知作者。集《百忌》《總聖》《集正》三書。

△《萬曆會同》三卷

陳從古撰。以前書推廣之。書坊售利之具也。

△《彈冠必用》一卷

周渭撰。專爲宦遊擇日設。

△《三歷撮要》一卷

無名氏。又一本名《擇日撮要歷》﹐大略皆同。建安徐淸叟宜翁云﹐其尊人尙書公應龍所輯﹐不欲著名。

△《陰陽備用》十二卷

通判舒州新安胡舜申汝嘉撰。此書本爲地理形法﹐而諸家選時日法要皆在焉﹐故附於此。

△《珞琭子》一卷

此書祿命家以爲本經。其言鄙俚﹐閭巷賣卜之所爲也。

△《壺中賦》一卷

稱紫雲溪壺中子。莫知何人。

△《源髓歌》六卷﹑《後集》三卷

唐沈芝撰。《後集》妄也。

△《太一命訣》一卷

稱袁天綱。妄人假託。

△《五星命書》一卷

不著名氏。歌訣頗詳﹐然未必驗也。

△《五星三命指南》十四卷

亦不知名氏。大抵書坊售利﹐求俗師爲之。

△《聿斯歌》一卷

靑羅山布衣王希明撰。不知何人。

△《靈臺三十六歌》一卷

稱武平先生。亦不知何人。

△《五星六曜約法》一卷

△《洞微歌》一卷

△《紫宙經》一卷

以上三種皆無名氏。

△《四門經》一卷

唐待詔陳周輔撰。

△《靑羅立成歷》一卷

司天監朱奉奏。據其歷﹐「起貞元十年甲戌入歷﹐至今乾寧四年丁巳」﹐則是唐末人。

△《羅計二隱曜立成歷》一卷

稱大中大夫曹士蒍。亦莫知何人。但雲起元和元年入歷。

△《諸家五星書》一卷

雜錄五星祿命之說。前數家亦多在焉。

△《遁甲八門命訣》一卷

不知名氏。

△《信齋百中經》一卷

不著名氏。安慶府本。術士言最善。

△《怡齋百中經》一卷

東陽術士曹東野。自言今世言五星者﹐皆用唐《顯慶曆》歷法﹐更本朝﹐前後無慮十餘變﹔而《百中經》猶守舊曆﹐安得不差﹖於是用見行歷法推算。其說如此﹐未之能質也。

△《五行精紀》三十四卷

淸江鄕貢進士廖中撰。周益公爲之序。集諸家三命說。

△《三辰通載》三十四卷

嘉禾錢如璧編。集五星命術。

○卜筮類

△《易林》十六卷

漢小黃令梁焦延壽贛撰。又名《大易通變》。唐會昌丙寅越五雲溪王兪序。凡四千九十六卦﹐其辭假出於經史﹐其意雅通於神祇。蓋一卦可以變六十四也。舊見沙隨程迥所記﹐南渡諸人以《易林》筮國事﹐多奇驗。求之累年﹐寶慶丁亥始得之莆田。皆韻語古雅﹐頗類《左氏》所載《繇辭》。或時援引古事﹐間嘗筮之﹐亦驗。頗恨多脫誤。嘉熙庚子從湖守王寺丞侑借本兩相校﹐十得八九。其中亦多重復﹐或諸卦數爻共一繇﹐莫可考也。

△《易傳積算法維占條例》一卷

漢京房撰。詳已見《易》類。世所傳京氏遺學不過如此而已。今世卜者「世應」﹑「飛伏」﹑「納甲」之類﹐皆出京氏。

△《周易版詞》—捲

不知名氏。當是漢魏以前人所爲。其間官名﹐皆東京制也。

△《周易玄悟》一卷

題李淳風撰。

△《火珠林》一卷

無名氏。今賣卜者擲錢占卦﹐盡用此書。

△《揲蓍古法》一卷

開封鄭克武子撰。

△《蓍卦辧疑序》三卷

郭雍撰。自序略言﹕學者相傳﹐謂九爲老陽﹐七爲少陽﹐六爲老陰﹐八爲少陰。及觀乾爻稱九﹑坤爻稱六﹐則九﹑六爲陰陽﹐蓋無疑也。而六子皆稱九﹑六﹐不言七﹑八﹐則少陰少陽未有所據。及考乾坤之策﹐曰乾之策二百一十有六﹐坤之策百四十有四﹐六之一﹐則乾爻得三十六﹐坤爻得二十四﹐是則老陰老陽之數也。又考二篇之策﹐陽爻百九十有二﹐以三十六乘之﹐積六千九百十有二﹐陰爻百九十有二﹐以二十四乘之﹐積四千六百八﹐合之爲萬有一千五百二十﹐則二篇之策﹐亦皆老陰老陽之數也。而少陰少陽之數又無所見。再置陽爻百九十有二﹐以少陽二十八乘之﹐積五千三百七十六﹔再置陰爻百九十有二﹐以少陰三十二乘之﹐積六千一百四十四﹐合之亦爲萬有一千五百二十﹐以是知少陰少陽之數隱於老陰老陽之中。如是則七﹑九皆爲陽﹐六﹑八皆爲陰﹐其畫爲奇爲耦皆同。聖人畫卦﹐初未必以陰﹑陽﹑老﹑少爲異﹐然卜史之家欲取動爻之後卦﹐故分別老少之象﹐與聖人畫卦之道已不同矣。然七﹑九爲陽﹐六﹑八爲陰﹐蓋謂陰陽各有二道﹐與《說卦》言立天之道曰陰與陽﹐立地之道曰柔與剛﹐其義皆同。是道也﹐以聖人不明﹐載之《系辭》。後世紛紛﹐互相矛盾﹐至有大失聖人之意者。大率多主卜史之論﹐不知所謂策數﹐遂妄爲臆說也。

△《六壬翠羽歌》一卷

後唐長興中僧令岑撰。錯誤極多﹐未有他本可校。

△《京氏參同契律曆志》一卷

虞翻注。專言占象而不可盡通。字亦多誤﹐未有別本校。

△《京氏易式》一卷

晁說之以道撰。

△《六壬洞微賦》一卷

不知名氏。瞽卜劉松年所傳。

○形法類

△《八五經》一卷

序稱大將軍記室郭璞。後序言「余受郭公囊書數篇﹐此居一﹐公戒以祕之。丞相王公盡索余書﹐余以公言告之﹐得免。」末稱太興元年六月﹐蓋晉元帝時。王公﹐謂導也。然皆依托爾。其書爲相墓。作「八五」者﹐其五行八卦之謂歟。

△《狐首經》一卷

不著名氏。稱郭景純序。亦依托也。胡汝嘉始序而傳之。其文亦雅馴﹐言頗有理。《陰陽備用》中全載。

△《繽葬書》一卷

稱郭景純。鄙俗依托。

△《地理小》﹝原本缺﹞一卷

稱李淳風。亦未必然。

△《洞林照膽》一卷

範越鳳撰。又名《洞林別訣》。相傳爲縉雲人﹐家於將樂。

△《地理口訣》一卷

不知何人所集。曰楊筠松﹑曾楊乙﹑黃禪師﹑左仙﹑朱仙桃﹑範越鳳﹑劉公﹑賴太素﹑張師姑﹑王吉﹐凡十家。

△《楊公遺訣曜金歌》並《三十六象圖》一卷

錫卽筠松也。人號楊救貧。

△《神龍鬼砂》一卷

△《羅星妙論》一卷

皆不知作者。

△《九星賦》一卷

題範公。

△《龍髓經》一卷

△《疑龍經》一卷

△《辧龍經》一卷

△《龍髓別旨》一卷

△《九星祖局圖》一卷

△《五星龍祖》一卷

△《二十八禽星圖》一卷

以上七種皆無名氏。並前諸家﹐多吳炎錄以見遺。江西有風水之學﹐往往人能道之。

△《雜相書》一卷

凡二十三種。

△《成和子觀妙經》一卷

不著名氏。

△《希夷先生風鑑》一卷

逸人亳社陳搏圖南撰﹐劉康國注。《館閣書目》作《人偸風鑑》。

△《諸家相書》五卷

知莆田縣昭武黃唐毅夫撰集。

△《玉管神照》—捲

無名氏。

△《集馬相書》一卷

光祿少卿孫珪撰。

△《相鶴經》一卷

稱浮邱公撰。

△《相貝經》一卷

不知作者。

△《師曠禽經》一卷

稱張華注。

直齋書錄解題﹟卷十三○醫書類

△《黃帝內經素問》二十四卷

黃帝與歧伯問答。《三墳》之書無傳﹐尙矣﹐此固出於後世依託﹐要是醫書之祖也。唐太僕令王砯注﹐自號啟元予。案﹕《漢志》但有《黃帝內》《外經》﹐至《隋志》乃有《素問》之名﹐又有全元起《素問注》八卷。嘉祐中光祿卿林億﹑國子博士髙保衡承詔校定﹑補注﹐亦頗采元起之說附見其中﹐其爲篇八十有一。王砯者﹐寶應中人也。

△《難經》二卷

渤海秦越人撰﹐濟陽丁徳用補注。《漢志》亦但有《扁鵲內》《外經》而已。《隋志》始有《難經》《唐志》遂題云秦越人﹐皆不可考。徳用者﹐乃嘉祐中人也。序言太醫令呂廣重編此經﹐而楊元操復爲之注﹐覽者難明﹐故爲補之﹐且間爲之圖。八十一難﹐分爲十三篇﹐而首篇爲《診候》﹐最詳﹐凡二十四難。蓋脈學自扁鵲始也。「難」當作去聲讀。

△《脈訣機要》三卷

晉太醫令髙平王叔和撰。通眞子注並序﹐不著名氏﹐熙寧以後人也。

△《脈要新括》一卷

通眞子撰。以叔和《脈訣》有臲卼鄙俗處﹐疑非叔和作﹐以其不類故也。乃作歌百篇﹐案經爲注。又自言嘗爲《傷寒括要》六十篇﹐其書未之見。

△《傷寒論》十卷

漢長沙太守南陽張機仲景撰。建安中人。其文辭簡古奧雅。又名《傷寒卒病論》。凡一百一十二方。古今治傷寒者﹐未有能出其外也。

△《金匱要略》三卷

張仲景撰﹐王叔和集﹐林億等校正。此書王洙於館閣蠹簡中得之﹐曰《金匱玉函要略方》。上卷論傷寒﹐中論雜病﹐下載其方﹐並療婦人﹐乃錄而傳之。今書以逐方次於證侯之下﹐以便檢用。所論傷寒﹐文多節略﹐故但取《雜病》以下﹐止《服食禁忌》二十五篇二百六十二方﹐而仍其舊名。

△《中藏經》一卷

漢譙郡華陀元化撰。其序稱應靈洞主少室山鄧處中﹐自言爲華先生外孫﹐莫可考也。

△《巢氏病源論》五十卷

隋太醫博士巢元方等撰。大業六年也。惟論病證﹐不載方藥。今案《千金方》諸論﹐多本此書﹐業醫者可以參考。

△《聖濟經》十卷

政和禦制。辟廱學生昭武吳禔注。

△《醫門玉髓》一卷

不知作者。皆爲歌訣。論五臟六腑相傳之理。

△《醫經正本書》一卷

知進貿縣沙隨程迥可久撰。專論傷寒無傳染﹐以救薄俗骨肉相棄絕之敝。

△《醫說》十卷

新安張杲季明撰。

△《食治通說》一卷

東虢婁居中撰。臨安藥肆「金藥臼」者﹐有子登第﹐以恩得初品官。趙忠定丞相跋其後。書凡六篇。大要以爲食治則身治﹐此上工醫未病之一術也。

△《治病須知》一卷

不知名氏。事論外證﹐以用藥之次第爲不能脈者設也。

△《五運指掌賦圖》一卷

葉玠撰。

△《大觀本艸》三十一卷

唐愼微撰。不知何人。仁和縣尉艾晟作序﹐名曰《經史證類本艸》。案﹕《本艸》之名﹐始見《漢書平帝紀》《樓護傳》。舊經止一卷﹐藥三百六十五種。陶隱居增《名醫別錄》﹐亦三百六十五種﹐因注釋爲七卷。唐顯慶又增一百十四種﹐廣爲二十卷﹐謂之《唐本艸》。開寶中又益一百三十三種。蜀孟昶又嘗增益﹐謂之《蜀本艸》。及嘉祐中掌禹錫﹑林億等重加校正﹐更爲補注﹐以朱墨書爲之別﹐凡新舊藥一千八十二種﹐蓋亦備矣。今愼微頗復有所增益﹐而以墨蓋其名物之上﹐然亦殊不多也。

△《本艸衍義》十卷

通直郎寇宗奭撰。援引辧證﹐頗可觀采。

△《紹興校定本艸》二十二卷

醫官王繼先等奉詔撰。紹興二十九年上之﹐刻板修內司。每藥爲數語辧說﹐淺俚無髙論。

△《本艸節要》三卷﹑《明堂鍼灸經》二卷﹑《膏肓灸法》二卷

淸源莊綽季裕集。

△《肘後百一方》三卷

晉葛洪撰。梁陶隱居增補。本名《肘後救卒方》﹐率多易得之藥﹐凡八十六首﹐陶並七首﹐加二十二首﹐共爲一百一首。取佛書「人有四大﹐一大輒有一百一病」之義名之。

△《千金方》三十卷

唐處士京兆孫思邈撰。自爲之序﹐名曰《千金備急要方》。以爲人命至重﹐有貴千金﹐一方濟之﹐徳逾於此。其前類例數十條﹐林億等新纂。

△《千金翼方》三十卷

孫思邈撰《千餘方》旣成﹐恐其或遺也﹐又爲此以翼之。亦自爲序。其末兼及禁術。用之亦多驗。

△《外臺祕要方》四十卷

唐鄴郡太守王燾撰。自爲序﹐天寶十一載也。其書博采諸家方論﹐如《肘後》《千金》﹐世尙多有之﹔至於《小品》﹐深師崔氏﹑許仁則﹑張文仲之類﹐今無傳者﹐猶間見於此書。大凡醫書之行於世﹐皆仁廟朝所校定也。按《會要》﹕嘉祐二年﹐置校正醫書局於編修院﹐以直集賢院掌禹錫﹑林億校理﹐張洞校勘﹐蘇頌等並爲校正﹑後又命孫奇﹑髙保衡﹑孫兆同校正。每一書畢﹐卽奏上﹐億等皆爲之序﹐下國子監板行。並補注《本艸》﹑修《圖經》《千金翼方》《金匱要略》《傷寒論》﹐悉從摹印。天下皆知學古方書。嗚呼﹗聖朝仁民之意溥矣。

△《太平聖惠方》一百卷

太平興國七年﹐詔醫官使尙藥奉禦王懷隱等編集。禦制序文。淳化三年書成。

△《王氏博濟方》三卷

太原王衮撰。慶曆七年序。

△《藥準》一卷

潞公文彥博寬夫撰。所集方才四十首。以爲依《本艸》而用藥則有準﹐故以此四十方爲處方用藥之準也。

△《孫氏傳家祕寶方》三卷

尙藥奉禦太醫令孫用和集。其子殿中丞兆﹐父子皆以醫名﹐自昭陵時迄於熙丰﹐無能出其右者。元丰八年﹐兆弟宰爲河東漕﹐屬呂惠卿帥並﹐從宰得其書﹐序而刻之。兆自言爲思邈之後。晁氏《讀書志》作《孫尙祕寶方》﹐凡十卷。

△《靈苑方》二十卷

沈括存中撰。

△《蘇沈良方》十卷

蘇者東坡﹐沈卽存中也。不知何人所錄。其間「辧雞舌香」一段﹐言《靈苑》所辧﹐猶有未盡者。《館閣書目》別有《沈氏良方》十卷﹑《蘇沈良方》十五卷﹐而無《靈苑方》。

△《正俗方》一卷

知虔州長樂劉彜執中撰。以虔俗信巫﹐無醫藥﹐集此方以教之。

△《奉親養老書》一卷

泰州興化令陳直撰。元丰中人。

△《養生必用書》三卷

靈泉山初虞世和甫撰。紹聖丁丑序。

△《尊生要訣》二卷

卽初虞世《四時常用要方》。有盧山陳淮者﹐復附益焉。

△《寵氏家藏祕寶方》五卷

蘄水龐安時安常撰。安時以醫名世﹐所著書傳於世者﹐惟《傷寒論》而已。此書南城吳炎晦父錄以見遺。

△《傷寒微旨論》二卷

不著作者。序言元祐丙寅﹐必當時名醫也。其書頗有發明。

△《錢氏小兒藥證眞訣》三卷

太醫丞東平錢乙仲陽撰。宣教郎大梁閻季忠集。上卷言證﹐中卷敍嘗所治病﹐下卷爲方。季忠亦頗附以己說﹐且以劉斯立所作仲陽傳附於末﹐宣和元年也。

△《小兒班疹論》一卷

東平董汲及之撰。錢乙元祐癸酉題其末。

△《腳气治法》一卷

董汲撰。

△《指迷方》三卷

考城王貺子亨撰。吳丞相敏爲之序。貺爲南京名醫宋毅叔之婿。宣和中以醫得幸﹐至朝請大夫。

△《傷寒救俗方》一卷

寧海羅適正之尉桐城﹐民俗惑巫﹐不信藥。𨿽以藥施人﹐多愈﹐遂以方書召醫參校刻石﹐以救迷俗。紹興中有王世臣彥輔者﹐序之以傳。

△《南陽活人書》十八卷

朝奉郎直祕閣吳興朱肱翼中撰。以張仲景《傷寒方論》﹐各以類聚﹐爲之問答。本號《無求子傷寒百問方》﹐有武夷張藏作序﹐易此名。仲景﹐南陽人﹐而「活人」者﹐本華陀語也。肱﹐祕丞臨之子﹐中書舍人服之弟﹐亦登進士科。

△《九籥衛生方》三卷

宣和宗室忠州防禦使士紆撰。

△《治風方》一卷

張耒文潛所傳。凡三十二方。

△《小兒醫方妙選》三卷

成安大夫惠州團練使張渙撰。凡四百二十方。渙五世爲小兒醫﹐未嘗攺科。靖康元年自爲之序。

△《雞峯備急方》一卷

太醫局教授張銳撰。紹興三年爲序。太抵皆單方也。

△《產育保慶集》一卷

濮陽李師聖得《產論》二十一篇﹐有其說而無其書。醫學教授郭稽中以方附論諸之末﹐遂爲全書。近時括蒼陳言嘗評其得失於《三因方》﹐婺醫杜者又附益之﹐頗爲詳備。

△《本事方》十卷

維揚許叔微知可撰。紹興三年進士第六人。以藥餌陰功見於夢寐﹐事載《夷堅志》晚歲﹐取平生已試驗之方﹐並記其事實﹐以爲此書﹐取「《本事詩訶》」之例以名之。

△《傷寒歌》三卷

許叔微撰。凡百篇﹐皆本仲景法。又有《治法》八十一篇﹐及《仲景脈法三十六圖》《翼傷寒論》二卷﹐《辧類》五卷﹐皆未見。

△《指南方》二卷

蜀人史堪載之撰。凡三十一門﹐各有論。

△《楊氏方》二十卷

樞密楊倓子靖以家藏方一千一百十有一首刻之當塗﹐世多用之。

△《本艸單方》三十五卷

工部侍郎宛丘王俁碩父撰﹐取《本艸》諸藥條下所載單方﹐以門類編之﹐凡四千二百有六方。

△《何氏方》二卷

太常博士括蒼何偁徳揚撰。

△《洪氏方》一卷

鄱陽洪氏。

△《莫氏方》一卷

刑部郎中吳興莫伯虛致道刻《博濟方》於永嘉﹐而以其家藏《經驗方》附於後。

△《備急總效方》四十卷

知平江府溧陽李朝正撰。大抵皆單方也。

△《是齋百一選方》三十卷

山陰王璆孟玉撰。「百一」者﹐言其選之精也。

△《三因極一方》六卷

括蒼陳言無擇撰。「三因」者﹐內因﹑外因﹑不內外因。其說出《金匱要略》。其所述方論﹐往往皆古書也。

△《小兒保生方》三卷

左司郎姑孰李檉與幾撰。

△《傷寒要旨》二卷

李檉撰。列方於前而類證於後﹐皆不外仲景。

△《漢東王氏小兒方》三卷

不著名。

△《幼幼新書》五十卷

直龍圖閣知潭州劉昉方明撰。集刊未畢而死﹐除璹壽卿以漕躡郡﹐趣成之。

△《大衍方》十二卷

朝散大夫孫紹遠稽仲撰。凡藥當豫備者四十九種﹐故名「大衍」。所在易得者不與焉。諸方附於後。

△《海上方》一卷

不著名氏。括蒼刻木。《館閣書目》有此方﹐云乾道中知處州錢竽編。

△《集效方》一卷

南康守李觀民集。

△《胎產經驗方》一卷

陸子正撰集。

△《葉氏方》三卷

太社令延平葉大廉撰。

△《胡氏方》一卷

不著名。

△《傳信適用方》二卷

稱拙庵吳彥夔。淳熙庚子。

△《陳氏手集方》一卷

建安陳抃。

△《選奇方》十卷﹑《後集》十卷

靑田余綱堯舉撰。

△《傷寒瀉痢要方》一卷

直龍圖閣長樂陳孔碩膚仲撰。

△《湯氏嬰孩妙訣》二卷

東陽湯衡撰。衡之祖民望﹐精小兒醫。有子曰麟﹐登科。衡﹐麟之子﹐尢邃祖業﹐爲此書九十九篇。

△《太平惠民和劑局方》六卷

庫部郎中陳師文等校正。凡二十一門﹑二百九十七方﹐其後時有增補。

△《諸家名方》二卷

福建提舉司所刊市肆常貨而局方所未收者。

△《易簡方》一卷

永嘉王碩徳膚撰。增損方三十首﹐■﹝口父﹞咀藥三十品﹐市肆常貨圓子藥十種﹐以爲倉卒應用之備。其書盛行於世。

△《四時治要方》一卷

永嘉屠鵬時舉撰。專爲時疾瘧痢﹑吐瀉﹑傷寒之類﹐雜病不與焉。

△《治奇疾方》一卷

夏子益撰。凡三十八道﹐皆奇形怪證﹐世間所未見者。

△《傷寒證類要略》二卷﹑《玉鑑新書》二卷

汴人平堯卿撰。專爲傷寒而作。皆仲景之舊也﹐亦別未有發明。

△《瘡疹證治》一卷

金華謝天錫撰。

△《產寶諸方》一卷

不著名氏。集諸家方﹐而以《十二月產圓》冠之。

△《纂要備急諸方》一卷

不知何人集。皆倉卒危急所須樂及雜術也。

△《摘要方》一卷

《傷寒十勸》及《危證十病》﹐末載《托裏十補散方》。

△《劉涓子神仙遺論》十卷

東蜀刺史李頔錄。按《中興書目》引《崇文總目》云宋龔慶宣撰。劉涓子者﹐晉末人﹐於丹陽縣得《鬼遺方》一卷﹐皆治癰疽之法﹐慶宣得而次第之。今按﹕《唐志》有龔慶宣《劉涓子男方》十卷﹐未知卽此書否﹖捲或一板﹐或止數行。名爲十卷﹐實不多也。

△《衛濟寶書》一卷

稱東軒居士﹐不著名氏。治癰疽方也。

△《外科保安方》三卷

知興化軍亳社張允蹈家藏方。龔參政茂良﹑劉太史夙爲之序﹑跋。

△《五發方論》一卷

不知名氏。亦吳晦父所錄。

△《李氏集驗背疽方》一卷

泉江李迅嗣立撰。凡五十二條﹐其論議詳盡曲當。

直齋書錄解題﹟卷十四○音樂類

劉歆﹑班固𨿽以《禮》《樂》著之六藝略﹐要皆非孔氏之舊也﹐然《三禮》至今行於世﹐猶是先秦舊傳。而所謂《樂》六家者﹐影響不復存矣。竇公之《大司樂章》旣已見於《周禮》﹐河間獻王之《樂記》亦已錄於《小戴》﹐則古樂已不復有書。而前志相承﹐乃取樂府﹑教坊﹑琵琶﹑羯鼓之類﹐以充樂類﹐與聖經並列﹐不亦悖乎﹗晚得鄭子敬氏《書目》獨不然﹐其爲說曰﹕儀注﹑編年﹐各自爲類﹐不得附於《禮》《春秋》﹐則後之樂書﹐固不得列於六藝。今從之﹐而著於子錄雜藝之前。

△《樂府維錄》一卷

唐國子司業段安節撰。

△《琴說》一卷

唐工部尙書李勉撰。

△《琴書》三卷

唐待詔趙惟暕撰。稱前進士滁州全椒尉。

△《琴經》一卷

託名諸葛亮。淺俚之甚。

△《琴說》一卷

唐待詔薛易簡撰。衡州耒陽尉。

△《琴義》一卷

稱野人劉籍撰。

△《琴三訣》一卷

稱天臺白雲先生。

△《指訣》一卷

唐道士趙邪利撰。一名《彈琴古手法》。

△《琴操》一卷

不著名氏。《中興書目》云﹕晉廣陵守孔衍以琴調《周詩》五篇﹑古操﹑引共五十篇﹐述所以命題之意。今《周詩》篇同而操﹑引財二十一篇﹐似非全書也。

△《琴曲詞》一卷

不知作者。凡十一曲。辭皆鄙俚。

△《琴史》六卷

吳郡朱長文伯原撰。唐﹑虞以來迄於本朝﹐琴之人與事備矣。

△《制瑟法》一卷

不知何人撰。

△《大胡笳十九拍》一卷

題隴西董庭蘭撰﹐連劉商辭。又云祝家聲﹑沈家譜﹐不可曉也。

△《琴譜》八卷

鄞學魏邸舊書有之﹐己卯分教傳錄﹐亦益以他所得譜。

△《琴操譜》十五卷﹑調譜四卷

參政歷陽張嚴肖翁以善鼓琴聞一時﹐余從其子佖得此譜。

△《琴譜》十六卷

新昌石孝隆君大所錄。

△《羯鼓錄》一卷

唐婺州刺史南卓撰。

△《琵琶故事》一卷

段安節撰。

△《景祐樂府奏議》一卷

殿中丞致仕胡瑗翼之撰。

△《皇祐樂府奏議》一卷

胡瑗撰。

△《三聖樂書》一卷

宋祁子京撰。

△《景祐廣樂記》八十卷

翰林院侍講學士馮元等撰。闕八卷。景祐元年﹐判太常寺燕肅建言鍾律不調﹐欲以王朴《律準》更加考詳。詔宋祁與集賢校理李照共領其事﹐照言朴律太髙﹐比之古樂﹐約髙五律﹐遂欲攺定大樂﹐制管鑄鍾﹐並引校理聶冠卿爲檢討官﹐又詔元等修撰樂書﹐爲一代之典。三年七月﹐書成。然未幾﹐照樂廢不用。

△《皇祐新樂圖記》三卷

﹝屯﹞田員外郎阮逸﹑光祿寺丞胡瑗撰。凡十二篇﹐首載詔旨﹐次及律度量衡﹑鍾磬﹑鼓鼎﹑鸞刀﹐圖其形制﹐刊板頒之天下。虎丘寺有本﹐當時所頒藏之名山者也。其末志頒降歲月﹐實皇祐五年十二月二十一日﹐用蘇州觀察使印﹐長貳押字。余平生每見承平故物﹐未嘗不起敬﹐因錄藏之﹐一切依元本摹寫﹐不少異。

△《大樂演義》三卷

成都房審權撰。皇祐中宋祁﹑田況薦益州進士房庶曉音律﹐上其《樂書補亡》三卷。庶自言得古本《漢書》﹐云「度起於黃鍾之長﹐以子穀秬黍中者﹐一黍之起﹐積一千二百黍之廣﹐度之九十分﹐黃鍾之長﹐一爲一分」。今本脫「之起﹐積一千二百黍」八字。故前世累黍爲尺﹐以制律。是律生於尺﹐非尺生於律也。且「一爲一分」者﹐蓋九十分之一也﹐後世誤以一黍爲一分﹐非是。當以秬黍中者一千二百實管中﹐黍盡得九十分﹐爲黃鍾之長九寸﹐加一﹐以爲尺﹐則律定矣。惟範鎭是之。時胡璦﹑阮逸制樂﹐已有定議﹐遂格不行﹐詳見《國史律曆志》。審權﹐庶之子也﹐元丰四年爲此書﹐以述父之意。其後元祐初﹐範蜀公老矣﹐自爲新樂奏之於朝﹐蓋用其說云。

△《樂書》二百卷

祕書省正字三山陳陽晉之撰。建中靖國元年進之。爲《禮書》陳祥道者﹐其兄也。其書雅﹑俗﹑胡部音器﹑歌舞﹐下及優伶﹑雜戲﹐無不備載。博則博矣﹐未免於蕪穢也。賜紹聖元年制科﹐終禮部侍郎。

△《大晟樂書》二十卷

大中大夫開封劉炳子蒙撰。「大晟」者﹐本方士魏漢津妄出新意﹐以祐陵指節定尺律﹐傅會身爲度之說。炳爲大司樂﹐精爲緣飾。又有《圖譜》一卷。

△《隆韶導和集》一卷

保義郎大晟府案協律姚公立撰。以律呂﹑節气﹑陰陽爲說﹐凡四十九條。

○雜藝類

△《九鏡射經》一卷

唐檢校太子詹事韋韓撰。《制弓矢法》三篇﹐《射法》九篇。

△《射訣》一卷

韋韓撰。敍其學射之初﹐有張宗者授之訣﹐遼著於篇。

△《射評要略》一卷

稱李廣撰。固依托也﹐而亦鄙淺亡奇。

△《射訓》一卷

監察禦史張仲殷撰。《中興書目》云本朝人﹐果也﹐不應名犯廟諱。

△《射議》一卷

元城王越石仲寶撰。凡七條。

△《增廣射譜》七卷

淳熙中詔進士習射﹐書坊爲此以射利。末二卷爲盧宗邁《射法》﹐亦簡要可觀。

△《書品》七卷

梁度支尙書庾肩吾撰。

△《書評》一卷

梁侍中袁昂撰。

△《藥石論》一卷

唐昇州司馬張懷瓘撰。

△《六體論》一卷

△《書斷》三卷

△《書估》一卷

△《論書》一卷

以上四種亦皆張懷瓘撰。

△《翰林禁書》三卷

無名氏。

△《書後品》一卷

唐禦史中丞李嗣眞撰。

△《墨藪》一卷

不知何人所集。凡十八篇。又一本二十一篇。

△《古今法書苑》十卷

主客郎中臨淄周越撰。越與兄起皆有書名。起書未見﹐越書間有之﹐俗甚。

△《金壺記》一卷

僧適之撰。集書家故事。以二字爲題﹐而注所出於其下。凡三百餘條。

△《書史》一卷

禮部員外郎米芾元章撰。

△《祕閣法帖跋》一卷

米芾撰。

△《翰墨志》一卷

髙宗皇帝禦制。

△《法帖刊誤》二卷

黃伯思長睿撰。《淳化法帖》出於待詔王著去取。時祕府墨迹眞贗雜居﹐著不能辧也﹐但欲備晉﹑宋間名迹﹐遂至以江南人一手僞帖﹐竄入其間﹐鄙惡之甚。米南宮辧之﹐十已得七八﹐至長睿﹐益精詳矣。

△《籀史》二卷

翟耆年伯壽撰。裒諸家鐘鼎圖說爲一編﹐頗有考究。

△《續書譜》一卷

鄱陽姜夔堯章撰。

△《絳帖評》一卷

姜夔撰。

△《法帖要錄》十卷

唐大理卿河東張彥遠愛賓撰。彥遠﹐宏靖之孫。三世相門。其父文規嘗刺湖州﹐著《吳興雜錄》。

△《飛白敍錄》一卷

錢惟演希聖撰。天聖四年序進。

△《蘭亭博議》十五卷

淮海桑世昌澤卿撰。世昌居天臺﹐放翁陸氏諸甥也﹐博雅能詩。又嘗爲《西湖紀逸》﹐考林逋遺事甚詳。

△《蘭亭考》十二卷

卽前書。浙東庾司所刻﹐視初本頗有刪攺。初十五篇﹐今存十三篇﹐去其《集字篇》後人集《蘭亭》字作書帖﹑詩銘之類者﹐又《附見篇》兼及右軍他書迹﹐於《樂毅論》尢詳。其書始成﹐本名《博議》﹐髙內翰文虎炳如爲之序。及其刊也﹐其子似孫﹐主爲刪攺﹐去此二篇固當﹐而其他務從省文﹐多失事實﹐或戾本意。其最甚者﹐序文本亦條達可觀﹐亦竄攺無完篇﹐首末闕漏﹐文理斷續﹐於其父猶然﹐深可怪也。此書累十餘卷﹐不過爲晉人一遺帖﹐自是作無益﹐玩物喪志﹐本無足云。其中所錄諸家跋語﹐有昭然僞妄而不能辧者﹐未暇疏舉。

△《法書撮要》十卷

吳興蔡耑山父撰。以書家事實﹐分門條類﹐亦無所發明。淳熙中人﹐云紹聖禦史之孫﹐吾鄕不聞有此人也﹐當考。然其名耑而字山父﹐「耑」者﹐物之初生﹐從「屮」﹐不從「山」也。偏旁之未審﹐何取其爲法書﹖余於小學家黜書法於雜藝﹐有以也。

△《武岡法帖釋文》二十卷

劉次莊元祐中爲《官帖釋文》﹐刻石於臨江。而武岡又嘗傳刻絳州民潘氏帖。嘉定中﹐汪立中取劉本分入二十卷中。《官帖》所無者﹐增附之。

△《書苑菁華》二十卷

臨安書肆陳思者集。

△《齊梁畫目錄》一卷

唐竇蒙子泉錄。

△《古今畫人名》一卷

唐李嗣眞錄。

△《唐朝畫斷》一卷

唐翰林學士朱景玄撰。一名《唐朝名畫錄。》前有目錄﹐後有天聖三年商宗儒後序﹐與《畫斷》大同小異。

△《唐朝名畫錄》一卷

卽《畫斷》也。前有目錄﹐後有天聖三年商宗儒後序﹐與前本大同小異。

△《歷代名畫記》十卷

唐張彥遠撰。彥遠家世藏法書﹑名畫﹐收藏鑑識﹐自謂有一日之長。旣作《法書要錄》﹐又爲此《記》﹐且曰「有好事者傳餘二書﹐書畫之事畢矣。」

△《五代名畫記》

大梁劉道醇撰。嘉祐四年陳洵直序。

△《聖朝名畫評》一卷

劉道醇撰。

△《益州名畫錄》三卷

黃休復撰。中興書目以爲李略撰﹐而謂休復書今亡。

△《山水受筆法》一卷

唐沁水荊浩浩然撰。

△《圖畫見聞志》六卷

太原郭若虛撰。元丰中自序﹐稱大父司徒公﹐未知何人。郭氏在國初無顯人﹐但有郭承祐耳。其書欲繼張彥遠之後。

△《畫史》一卷

米芾撰。

△《徳隅堂畫品》一卷

李廌方叔撰。趙令時徳麟官襄陽﹐行橐中諸畫﹐方叔皆爲評品之。元符元年也。

△《林泉髙致集》一卷

直徽猷閣待制河陽郭思撰。其父熙﹐字淳夫﹐善畫。思﹐元丰五年進士。旣貴﹐追述其父遺迹﹑事實。待制許光疑爲之序。曰《畫訓》《畫意》《畫題》《畫訣》。而序又稱《詩歌》《贊記》《詔誥》《銘志》﹐今本闕。

△《廣川畫跋》五卷

董逌撰。

△《畫繼》十卷

鄧椿公壽撰。以繼郭若虛之後。張彥遠《記》止會昌元年﹐若虛《志》止熙寧七年﹐今書止乾道三年。

△《文房四譜》五卷

參政梓潼蘇易簡太簡撰。

△《歙硯圖譜》一卷

太子中捨知婺源縣唐積撰。治平丙午歲。

△《歙硯說》一卷﹑又《辧歙石說》一卷

皆不著名氏。

△《墨苑》三卷

趙郡李孝美伯揚撰。曰《圖》﹐曰《式》﹐曰《法》。元符中馬涓﹑李元膺爲之序。

△《硯史》一卷

米芾撰。

△《北海公硯錄》一卷

唐詢彥猷撰。專以靑州紅絲石爲貴。

△《閒堂雜記》四卷

不著名氏。述《文房四譜》﹐而首載唐氏《硯錄》。

△《硯箋》一卷

髙似孫撰。

△《續文房四譜》五卷

司農卿李洪秀穎撰。

△《算經》三卷

夏侯陽撰。大抵乘除法。《隋志》二卷﹔《唐志》一卷﹐甄鸞注。今本無注﹐元丰京監本。

△《算經》三卷

張丘建撰。有序﹐首言「算者不患乘除之爲難﹐而患分之爲難﹐是以序列諸分之本原﹐宣明約通之要法。」

△《應用算法》一卷

夷門叟郭京元丰三年序。稱平陽奇士蔣舜元撰。凡八篇﹐曰﹕《釋數》《田畝》《粟米》《端匹》《斤秤》《修築》《差分》《雜法》﹐總爲百五十七門。前《志》在歷算類。

△《香譜》一卷

不知名氏。

△《萱堂香譜》一卷

稱侯氏萱堂﹐而不著名。

△《香嚴三昧》一卷

不知名氏。

△《南蕃香錄》一卷

知泉州葉廷珪撰。

△《茶經》一卷

唐陸羽鴻漸撰。羽自號竟陵子﹐又號桑薴翁。

△《煎茶水記》一卷

唐涪州刺史張又新撰。本刑部侍郎劉伯芻稱水之與茶﹐宜者凡七等。又新復言得李季卿所筆錄陸鴻漸《水品》﹐凡二十。歐公《大明水記》嘗辧之﹐今亦載卷末。余足迹所至不廣﹐於《水品》僅嘗三四﹐若惠山泉甘美﹐置之第二不忝﹐特未知康王谷水何如爾。其次﹐吳淞第四橋水亦不惡。虎丘劍池殊未佳﹐而在第四﹐已不可曉。至於雪水﹐淸甘絕佳﹐而居其末﹐尢不可曉也。大抵水活而後宜茶﹐活而不淸潔猶不宜﹐故乳泉﹑石池﹑漫流者爲上﹐爲其活且潔也。若夫天一生水﹐烝爲雲雨﹐水之活且潔者﹐何以過此﹖余嘗用淨器承雨水﹐試以烹煎﹐不減雪水。故知又新之說妄也。

△《茶譜》一卷

後蜀毛文錫撰。

△《北苑茶錄》三卷

三司戶部判官丁謂謂之撰。咸平中進。

△《茶錄》二卷

右正言修起居注莆田蔡襄君謨撰。皇祐中進。

△《北苑拾遺》一卷

劉昇撰。慶曆元年序。

△《補茶經》一卷

知建州周絳撰。當大中祥符間。

△《東溪試茶錄》一卷

宋子安撰。

△《北苑總錄》十二卷

興化軍判官曾伉錄《茶經》諸書﹐而益以詩歌二首。

△《茶山節對》一卷

攝衢州長史蔡宗顏撰。

△《宣和北苑貢茶錄》一卷

建陽熊蕃叔茂撰。其子克又益寫其形制而傳之。

△《北苑別錄》一卷

趙汝礪撰。

△《品茶要錄》一卷

建安黃儒道父撰。元祐中東坡嘗跋其後。

△《酒譜》一卷

汶上竇蘋叔野撰。其人卽著《唐書音訓》者。

△《北山酒經》三卷

大隱翁撰。

△《鼎錄》一卷

梁中書侍郎虞荔纂。

△《古今刀劍錄》一卷

粱陶弘景撰。

△《泉志》十五卷

洪遵景伯撰。記歷代錢貨。

△《浸銅要略》一卷

張甲撰。稱徳興艸澤紹聖元年序。蓋膽水浸鐵成銅之始。甲﹐參政子公之祖。

△《冶金錄》一卷

泉司吏所爲也。

△《彈棋經》一卷

題張柬之撰。

△《五木經》一卷並圖例

唐李翺撰﹐元革注。蓋古樗蒱之戲也。

△《三象戲圖》一卷

汲陽成師仲編。

△《打馬格局》一卷

無名氏。

△《打馬圖式》一卷

鄭寅子敬撰。用五十馬。

△《打馬賦》一卷

易安李氏撰。用二十馬。以上三者﹐各不同。今世打馬﹐大約與古之樗蒱相類。

△《譜雙》十卷

洪遵集。此戲今人不復爲。

△《進士采選》一卷

趙明遠景昭撰。此元丰未攺官制時遷轉格例也。

△《希古集》一卷

括蒼何宗姚取投壺新舊式及馮氏《射法》爲一編。

△《忘憂淸樂集》一卷

棋待詔李逸民撰集。

△《通遠集》一卷

無名氏。視《淸樂》爲略。

△《象棋神機集》一卷

稱於陽葉茂卿撰。

△《約鰲圖》一卷

△《采珠格局》一卷

△《勸酒玉燭詩》一卷

皆無名氏。

△《捉臥甕人事數》一卷

李庭中撰。以上四種皆酒邊雅戲。

○類書類

△《語麗》十卷

梁湘東王功曹參軍朱澹遠撰。采摭書語之麗者﹐爲四十門。

△《修文殿禦覽》三百六十卷

北齊尙書左僕射範陽祖珽孝徵等撰。案《唐志》類書﹐在前者有《皇覽》《類苑》《華林徧略》等六家﹐今皆不存。則此書當爲古今類書之首。珽之行事﹐姦貪凶險﹐盜賊小人之尢無良者﹐言之則污口舌。而其所編集﹐乃獨至今傳於世。然珽嘗以他人所賣《徧略》質錢受杖。又嘗盜官《徧略》一部﹐坐獄論罪。今書毋乃亦盜《徧略》之舊﹐以爲己功耶﹖《徧略》者﹐梁徐僧權所爲也。又案《隋志》作《聖壽堂禦覽》﹐卷數同。聖壽者﹐實齊後主所居。

△《北堂書鈔》一百六十卷

唐祕書監余姚虞世南伯施撰。其書成於隋世。

△《藝文類聚》一百卷

唐弘文館學士長沙歐陽詢信本撰。

△《初學記》三十卷

唐集賢院學士長城徐堅元固撰。

△《六帖》三十卷

唐太子少傅太原白居易撰。《唐志》作《白氏經史事類》﹐一名《六帖》。《醉吟先生墓志》云﹕又著《事類集要》三十部﹐時人目爲《白氏六帖》。

△《金鑰》二卷

唐太學博士河內李商隱義山撰。分四部﹐曰《帝室》《職官》《歲時》《州府》。大略爲箋啟應用之備。

△《玉屑》十五卷

無名氏。

△《蒙求》三卷

唐李翰撰。本無義例﹐信手肆意雜襲成章﹐取其韻語易於訓誦而已。遂至舉世誦之﹐以爲小學發蒙之首﹐事有甚不可曉者。余家諸子在褓﹐未嘗令誦此也。△《戚苑纂要》十卷唐劉揚名撰。皆集內外宗族姻親故事。

△《戚苑英華》十卷

唐仙居令袁悅撰。唐志云重修﹐蓋因揚名之舊而廣之。

△《太平禦覽》一千卷

翰林學士李昉﹑扈蒙等撰。以前代《修文禦覽》《藝文類聚》《文思博要》及諸書參詳條次修纂。本號《太平總類》﹐太平興國二年受詔﹐八年書成﹐攺名《禦覽》。或言﹐國初古書多未亡﹐以《禦覽》所引用書名故也﹐其實不然﹐特因前諸家類書之舊爾。以《三朝國史》考之﹐館閣及禁中書總三萬六千餘卷﹐而《禦覽》所引書多不著錄﹐蓋可見矣。

△《鹿門家鈔詩詠》五十卷

鴻臚少卿襄陽皮文璨撰。以羣書分類事爲詩而注釋之。其祖舊休﹐有書名《鹿門家鈔》﹐故今述其名。

△《冊府元龜》一千卷

景徳二年命資政殿學士王欽若﹑知制誥楊憶修歷代君臣事迹﹐八年而成。總五十部﹐部有總序﹐一千一百四門﹐門有小序。賜名制序。所采正經史之外﹐惟取《戰國策》《國語》《韓詩外傳》《呂氏春秋》《管》《晏》《韓子》《孟子》《淮南子》及《修文殿禦覽》。每門具進﹐上親覽﹐摘其舛誤﹐多出手書﹐或詔對﹐揩示商略。

△《天和殿禦覽》四十卷

侍讀學士臨川晏殊等天聖中受詔﹐取《冊府元龜》﹐掇其要者﹐分類爲二百十五門。

△《類要》七十六卷

晏殊撰。曾鞏爲序。

△《事類賦》三十卷

校理丹陽吳淑正儀撰進並注。

△《韻類題選》一百卷

朝奉大夫知處州鄞袁轂容直撰。以韻類事纂集﹐頗精要。世所行《書林韻會》﹐蓋依仿而附益之者也。轂﹐嘉祐六年進士。東坡守杭時爲倅﹐「風月平分」之詞﹐爲轂作也。其後累世登科。絜齋燮﹐其四世孫也。

△《本朝蒙求》三卷

端明殿學士成都範鎭景仁撰。

△《十七史蒙求》一卷

題王先生。不著名氏。或云王令也。

△《書敍指南》二十卷

任廣撰。崇寧中人。皆經傳四字語﹐備尺牘應用者也。

△《實賓錄》三十卷﹑《後集》三十卷

髙郵馬永易明叟撰﹐蜀人句龍材校正﹐文彪增廣。其三十卷者﹐本書也。義取「名者實之賓」爲名。

△《史韻》四十九卷

嘉禾錢諷正初撰。附韻類事﹐頗便檢閱。

△《後六帖》三十卷

知撫州孔傳世文撰。以續白氏之後也。傳襲封衍聖公。

△《海錄碎事》三十三卷

知泉州建安葉廷珪撰。

△《皇朝事實類苑》二十六卷

知吉州江少虞撰。紹興中人。其書亦可入小說類。

△《兩漢蒙求》十卷

樞密吳興劉玨希範撰。紹聖中所序。

△《補注蒙求》八卷

徐子光撰。以李翰《蒙求》句爲之注。本句之外﹐兼及其人他事。

△《羣書類句》十四卷

三山葉鳳撰。以《羣書新語》增廣。自五字以至九字﹐爲七百五十一門﹐各以平仄聲爲偶對。

△《書林韻會》一百卷

無名氏。蜀書坊所刻﹐規模《韻類題選》而加詳焉。

△《幼學須知》五卷

余姚孫應符仲潛撰次。此書本書坊所爲﹐以教小學。應符從而增廣之。

△《兩漢博聞》二十卷

無名氏。或云楊侃。

△《班左誨蒙》三卷

程俱致道撰。

△《左氏摘奇》十三卷

給事中吳郡胡元質長文撰。

△《諸史提要》十五卷

參政吳越錢端禮處和撰。泛然鈔錄﹐無義類。

△《漢雋》十卷

括蒼林越撰。以《西漢書》﹐分類爲十五篇。皆句字之古雅者。「雋」者﹐取雋永之義也。

△《文選雙字類要》三卷

蘇易簡撰。摘取雙字﹐以類編集。

△《選腴》五卷

天臺王若撰。以五聲韻編集《文選》中字。淳熙元年序。

△《晉史屬辭》三卷

永嘉戴迅簡之撰。用《蒙求》體﹐以類晉事。元祐癸酉歲也。

△《觀史類編》六卷

呂祖謙撰。初輯此篇爲六門﹐曰「擇善」﹑曰「儆戒」﹑曰「閫範」﹑曰「治體」﹑曰「論議」﹑曰「處事」。而「閫範」最先成﹐旣別行﹐今惟五門﹐而「論議」分上﹑下卷。

△《帝王經世圖譜》十卷

著作佐郎金華唐仲友與正撰。凡天文﹑地理﹑禮樂﹑刑政﹑陰陽﹑度數﹑兵農﹑王霸﹐本之經典﹐兼采傳注﹐類聚羣分。凡百二十二篇。

△《經子法語》二十四卷

△《左傳法語》六卷

△《史記法語》十八卷

△《西漢法語》二十卷

△《後漢精語》十六卷

△《三國精語》六卷

△《晉書精語》五卷

△《南史精語》十卷

洪邁撰。自《博聞》《誨蒙》《漢雋》《摘奇》《提要》及此《法語》諸書﹐皆所以備遺忘。而洪氏多取句法﹐《漢雋》類例有倫﹐餘皆隨筆信意鈔錄者也。

△《遷史刪攺古書異辭》十二卷

倪思撰。以遷《史》多易經語﹐更簡嚴爲平易體﹐當然也。然易辭而失其義﹐書事而與經異者多﹐不可以無考﹐故爲是編。經之外與他書異者﹐亦並載焉。

△《馬班異辭》三十五卷

倪思撰。以班史仍《史記》之舊而多刪攺﹐大抵務趨簡嚴﹐然或刪而遺其事實﹐或攺而失其本意。因其異﹐則可以知其筆力之優劣﹐而又知作史述史之法矣。

△《杜詩六帖》十八卷

建安陳應行季陵撰。用《白氏》門類﹐編類杜詩語。

△《錦繡萬花谷》四十卷﹑《續》四十卷

序稱淳熙十五年作﹐而不著名氏。門類無倫理﹐序文亦拙。

△《趙氏家塾蒙求》二十五卷﹑《宗室蒙求》三卷

趙彥絟撰。

直齋書錄解題﹟卷十五○楚辭類

△《楚辭》十七卷

漢護都水使者光祿大夫劉向集﹐後漢校書郎南郡王逸叔師注﹐知饒州曲阿洪祖興慶善補注。逸之注𨿽未能盡善﹐而自淮南王安以下爲訓傳者今不復存﹐其目僅見於《隋》《唐志》﹐獨逸《注》幸而尙傳﹐興祖從而補之﹐於是訓詁名物詳矣。

△《離騷釋文》一卷

古本﹐無名氏。洪氏得之吳郡林虙徳祖。其篇次不與今本同。今本首《騷經》﹐次《九歌》《天問》《九章》《遠遊》《卜居》《漁父》《九辧》《招魂》《大招》《惜誓》《招隱》《七諫》《哀時命》《九懷》《九嘆》《九思》。《釋文》亦首《騷經》﹐次《九辧》﹐而後《九歌》《天問》《九章》《遠遊》《卜居》《漁父》《招隱士》《招魂》《九懷》《七諫》《九嘆》《哀時命》《惜誓》《大招》《九思》。洪氏按﹕王逸《九章注》云「皆解於《九辧》中」﹐則《釋文》篇第蓋舊本也﹐後人始以作者先後次序之耳。朱侍講按﹕天聖十年陳說之序以爲舊本篇第混並﹐乃考其人之先後﹐重定其篇第﹐然則今本說之所定也。余按﹕《楚辭》劉向所集﹐王逸所注﹐而《九嘆》《九思》亦列其中﹐蓋後人所益也歟。

△《楚辭考異》一卷

洪興祖撰。興祖少時從柳展如得東坡手校《楚辭》十卷﹐凡諸本異同﹐皆兩出之﹔後又得洪玉父而下本十四五家參校﹐遂爲定本。始補王逸《章句》之未備者﹔書成﹐又得姚廷輝本﹐作《考異》﹐附古本《釋文》之後﹐其末﹐又得歐陽永叔﹑孫莘老﹑蘇子容本於關子東﹑葉少協﹐校正以補《考異》之遺。洪於是書用力亦以勤矣。

△《重定楚辭》十六卷﹑《續楚辭》二十卷﹑《變離騷》二十卷

禮部郎中濟北晁補之無咎撰。去《九思》一篇入《續楚辭》﹐定著十六卷﹐篇次亦頗攺易﹐又不與陳說之本同。《續》《變》二篇皆《楚辭》流派﹐其曰「變」者﹐又以其類《離騷》而少變也。新序三篇述其意甚詳﹐然其去取之際﹐或有不可盡曉者。

△《楚辭贅說》四卷

右司郎宣城周紫芝少隱撰。嘗爲《哀湘累賦》﹐以反賈誼﹑揚雄之說﹔又爲此書﹐頗有發明。

△《楚辭集注》八卷﹑《辧證》二卷

侍講建安朱熹元晦撰。以王氏﹑洪氏注或迂滯而遠於事情﹐或迫切而害於義理﹐遂別爲之注。其訓詁文義之外﹐有當考訂者﹐則見於《辧證》﹐所以祛前注之蔽陋而明屈子微意於千載之下﹐忠魂義魄﹐頓有生气。其於《九歌》《九章》﹐尢爲明白痛快。至謂《山海經》《淮南子》殆因《天問》而著書﹐說者反取二書以證《天問》﹐可謂髙世絕識﹑毫髮無遺恨者矣。公爲此《注》在慶元退歸之時﹐序文所謂「放臣棄子﹑怨妻去婦」﹐蓋有感而託者也。其生平於六經皆有訓傳﹐而其殫見洽聞﹑發露不盡者﹐萃見於此書。嗚呼偉矣﹗其篇第視舊本益賈誼二賦而去《諫》《嘆》《懷》《思》。屈子所著二十五篇爲《離騷》﹐而宋玉以下則曰《續離騷》。其言「《七諫》以下辭意平緩﹑意不深切﹐如無所疾痛而彊爲呻吟者」﹐尢名言也。

△《楚辭後語》六卷

朱熹撰。凡五十二篇。以晁氏《續》《變》二書刊定﹐而去取則嚴而有意矣。

△《龍岡楚辭說》五卷

永嘉林應辰渭起撰。以《離騷》章分段釋爲二十段﹐《九歌》《九章》諸篇亦隨長短分之。其推屈子不死於汨羅﹐比諸浮海居夷之意﹐其說甚新而有理。以爲《離騷》一篇辭𨿽哀痛而意則宏放﹐與夫直情徑行﹑勇於踣河者﹐不可同日語﹔且其興寄髙遠﹐登昆侖﹑歷閬風﹑指西海﹑陟升皇﹐皆寓言也﹐世儒不以爲實﹐顧獨信其從彭咸葬魚腹以爲實者﹐何哉﹖然沈湘之事﹐傳自司馬遷﹐賈誼﹑揚雄﹐皆未嘗有異說﹐漢去戰國未遠﹐決非虛語也。

△《校定楚辭》十卷﹑《翼騷》一卷﹑《洛陽九詠》一卷

祕書郎昭武黃伯思長睿撰。其序言﹕屈宋諸騷﹐皆書楚語﹑作楚聲﹑紀楚地﹑名楚物﹐故可謂之「楚辭」。若「些」﹑「只」﹑「羌」﹑「誶」﹑「蹇」﹑「紛」﹑「侘」﹑「傺」者﹐楚語也﹔悲壯頓挫﹑或韻或否者﹐楚聲也﹔沅﹑湘﹑江﹑澧﹑修門﹑夏首者﹐楚地也﹔蘭﹑茝﹑荃﹑藥﹑蕙﹑若﹑芷﹑蘅者﹐楚物也。旣以諸家本校定﹐又以太史公《屈原傳》至陳說之序附以今序﹐別爲一卷﹐目以《翼騷》。《洛陽九詠者》﹐伯思所作也。

○總集類

△《文選》六十卷

粱昭明太子蕭統徳施撰。唐崇賢館學士江都李善注。北海太守邕之父也。

△《六臣文選》六十卷

唐工部侍郎呂延祚開元六年表上﹐號「五臣集注」。五臣者﹕常山尉呂延濟﹑都水使者劉承祖男良﹑處士張銑﹑呂向﹑李周翰也。以李善注惟引事﹐不說意義﹐故復爲此注﹐後人並與李善原注合爲一書﹐名「六臣注」。東坡謂五臣乃俚儒之荒陋者﹐反不及善﹐如謝瞻詩「苛慝暴三殤」﹐引「苛政猛於虎」﹐以父與夫爲殤﹐非是。然此說乃實本於善也。

李善注此句﹐但云「苛猶虐也」﹐初不及三殤。不審直齋之說何所本。

△《玉臺新詠》十卷

陳徐陵孝穆集。且爲作序。

△《古文苑》九卷

不知何人集。皆漢以來遺文﹐史傳及文選所無者。世傳孫洙巨源於佛寺經龕中得之﹐唐人所藏也。韓無谷類次爲九卷﹐刻之婺州。《中興》《書目》有孔逭《文苑》﹐非此書。孔逭晉人。本書百卷﹐惟存十九卷爾。又梁孝王忘憂館諸士之賦﹐據題尙欠《文鹿》《酒》《幾》三賦﹐家有《秦漢遺文》七賦﹐皆在常州﹐有板本。

△《古文章》十六卷

會稽石公輔編。與前書相出入而稍多﹐亦有史傳中鈔出者。首卷爲《武王丹書》﹐其末蔡琰《胡笳十八拍》也。《館閣書目》又有《漢魏文章》二卷﹐集宋玉以下文八十八首﹐未見。

△《西漢文類》四十卷

唐柳宗元之弟宗直嘗輯此書﹐宗元爲序﹐亦四十卷﹐《唐藝文志》有之﹐其書不傳。今書陶叔獻元之所編次。未詳何人。梅堯臣爲之序。

△《三國文類》四十卷

不知何人所集。

△《三謝詩》一卷

集謝靈運﹑惠連﹑玄暉。不知何人集。《中興書目》云唐庚子西。

△《謝氏蘭玉集》十卷

吳興汪聞集謝安而下子孫十六人詩三百餘篇。聞熙寧六年進士。序稱新天子卽位丙寅之歲﹐蓋元祐元年也。

△《梁詞人麗句》一卷

唐李商隱集梁明帝蕭巋而下十五人詩並鬼詩﹑童謠。

△《玉臺後集》十卷

唐李康成集。

△《篋中集》一卷

唐元結次山錄沈千運﹑趙微明﹑孟云卿﹑張彪﹑元季川﹑於逖﹑王李友七人詩二十四首﹐盡篋中所有次之。荊公《詩選》盡取不遺。唐中世詩髙古如此﹐今人乃專尙季末﹐亦異矣。《館閣書目》以爲結自作﹐入別集類﹐何其不審也﹗

△《國秀集》三卷

唐國子進士芮挺章撰。集李嶠至祖詠九十人詩二百二十首。天寶三載國子進士樓穎爲之序。

△《搜玉小集》一卷

自崔湜至崔融三十七人詩六十一首。

△《竇氏聯珠集》五卷

唐褚藏言所序竇氏兄弟五人詩。各有小序。曰國子祭酒常中行﹑國子司業牟貽周﹑容管經略羣丹列﹑婺州刺史庠冑卿﹑武昌節度使鞏友封。皆拾遺叔向之子也。五人者﹐惟羣以處士薦入諫省﹐庠以辟舉進﹐餘皆進士科。

△《唐禦覽詩》一卷

唐翰林學士令狐楚纂劉方平而下迄於梁凡三十人詩二百八十九首。一名《唐新詩》﹐又名《選進集》﹐又名《元和禦覽》。

△《河嶽英靈集》二卷

唐進士殷璠集常建等詩二百三十四首。

△《極玄集》一卷

唐姚合集王維至戴叔倫二十一人詩一百首。曰「此詩家射雕手也。」

《姚氏殘語》云「殷璠爲《河嶽英靈集》﹐不載杜甫詩﹔髙仲武爲《中興間气集》﹐不取李白詩﹔顧陶爲《唐詩類選》﹐如元﹑白﹑劉﹑柳﹑杜牧﹑李賀﹑張祐﹑趙嘏皆不收﹔姚合作《極玄集》﹐亦不收杜甫李白﹐彼必各有意也。

△《中興間气集》二卷

唐渤海髙仲武序。集至徳以後終於大歷錢起等二十六人詩一百三十二首。各有小傳﹐敍其大略﹐且拈提其警句﹐而議論文辭皆凡鄙。

△《唐類表》二十卷

不知集者。《館閣書目》有李吉甫所集五十卷﹐未之見也。

△《斷金集》一卷

唐令狐楚﹑李逢吉自爲進士以至宦達所與唱酬之詩。開成初裴夷直爲之序。

△《唐詩類選》二十卷

唐太子校書郎顧陶集。凡一千二百三十二首。自爲序﹐大中丙子歲也。陶﹐會昌四年進士。

△《漢上題襟集》三卷

唐段成式﹑溫庭筠﹑逢皓﹑余知古﹑韋蟾﹑徐商等倡和詩什﹑往來簡牘。蓋在襄陽時也。

△《松陵集》十卷

唐皮日休﹑陸龜蒙吳淞倡和詩也。

△《本事詩》一卷

唐司勛郎中孟啟集。

△《羣書麗藻》六十五卷

按﹕《三朝藝文志》一千卷﹐崔遵度編。《中興館閣書目》但有《目錄》五十卷﹐雲南唐司門員外郎崔遵度撰。以六例總括古今之文﹐一曰「六籍瓊華」﹐二曰「信使瑤英」﹐三曰「玉海九流」﹐四曰「集苑金鑾」﹐五曰「絳闕蕊珠」﹐六曰「鳳首龍編」。爲二百六十七門﹐總一萬三千八百首。今無目錄﹐合三本﹐共存此卷數。斷續訛缺﹐不復成書﹐當其傳寫時固已如此矣。其目止有四種﹐無「金鑾」﹑「蕊珠」二類﹐姑存之﹐以備闕文。按《江南余載》﹕遵度﹐靑州人﹐居金陵﹐髙尙不仕。《中興書目》云「司門郎」﹐未知何據也。

△《才調集》十卷

後蜀韋谷集唐人詩。

△《洞天集》五卷

漢王貞範集道家﹑神仙﹑隱逸詩篇。漢乾祐中也。

△《煙花集》五卷

蜀後主王衍集艷詩二百篇﹐且爲之序。

△《文苑英華》一千卷

太平興國七年﹐命學士李昉﹑扈蒙﹑徐鉉﹑宋白等閱前代文學﹐撮其精要﹐以類分之。續又命蘇易簡﹑王祜等。王雍熙三年﹐書成。

△《唐文粹》一百卷

兩浙轉運使合肥姚鉉寶臣撰。鉉﹐太平興國八年進士第三人﹐在杭州與知州薛映不協﹐映摭其罪狀數條﹐密以聞﹐當奪一官﹐特除名﹐貶連州文學。其自爲序稱吳興姚鉉者﹐蓋本郡望也。

△《集選目錄》二卷

丞相元獻公晏殊集。《中興館閣書目》以爲不知名者﹐誤也。大略欲續《文選》﹐故亦及於庾信﹑何遜﹑陰鏗諸人。而云唐人文者﹐亦非也。莆田李氏有此書﹐凡一百卷。力不暇傳﹐姑存其目。

△《唐百家詩選》二十卷

王安石以宋次道家所有唐人詩集選爲此編。世言李﹑杜﹑韓詩不與﹐爲有深意﹐其實不然。按此集非特不及此三家﹐而唐名人如王右丞﹑韋蘇州﹑元﹑白﹑劉﹑柳﹑孟東野﹑張文昌之倫﹐皆不在選。意荊公所選﹐特世所罕見﹐其顯然共知者﹐固不待選耶﹖抑宋次道家獨有此一百五集﹐據而擇之﹐他不復及耶﹖未可以臆斷也。

△《四家詩選》十卷

王安石所選杜﹑韓﹑歐﹑李詩。其置李於末而歐反在其上﹐或亦謂有所抑揚云。

△《唐僧詩》三卷

吳增法欽集唐僧三十四人詩二百餘篇。楊傑次公爲之序。

△《名臣贄種隱君書啟》一卷

祥符諸賢所與種放明逸書啟也。首篇張司空齊賢書﹐自敍平生出處甚詳﹐可以見國初名臣气象。

△《西昆酬唱集》二卷

景徳中館職楊億大年﹑錢惟演希聖﹑劉筠子儀唱和。凡二百四十七章。亦有賡屬者﹐共十五人。所謂「昆體」者﹐於此可見。億自爲序。

△《九僧詩》一卷

九僧者﹕希晝﹑保暹﹑文兆﹑行肇﹑簡長﹑惟鳳﹑惠崇﹑宇昭﹑懷古。凡一百七首。景徳元年﹐直昭文館陳克序﹐目之曰「琢玉工」﹐以對姚合「射雕手」。九人惟惠崇有別集。歐公《詩話》乃云其集已亡﹐惟記惠崇一人。今不復知有九僧者﹐未知何也。

九僧者﹐劍南希晝﹑金華保暹﹑南越文兆﹑天臺行肇﹑沃州簡長﹑靑城惟鳳﹑淮南惠崇﹑江東宇昭﹑峨嵋懷古。

△《寶刻叢章》三十卷

宋敏求次道以四方碑刻詩文﹐集爲此編。多有別集中所逸者。

△《樂府集》十卷﹑《題解》一卷

題劉次莊。《中興書目》直云次莊撰。取前代樂府﹐分類爲十九門﹐而各釋其命題之意。按﹕《唐志》樂類有《樂府歌詩》十卷者二﹐有吳兢《樂府古題要解》一卷。今此集所載﹐止於陳﹑隋人﹐則當是唐集之舊。而序文及其中頗及杜甫﹑韓愈﹑元﹑白諸人﹐意者次莊因舊而增廣之歟。然《館閣書目》又自有吳兢《題解》及別出《古樂府》十卷﹑《解題》一卷﹐未可考也。

△《樂府詩集》一百卷

太原郭茂倩集。凡古今號稱樂府者皆在焉。其爲門十有二。首尾皆無序文﹐《中興書目》亦不言其人。今按﹕茂倩﹐侍讀學士勸仲褒之孫﹐昭陵名臣也﹐本鄆州須城人﹐有子曰源中﹑源明。茂倩﹐源中之子也。但未詳其宮位所至。

△《和陶集》十卷

蘇氏兄弟追和。傅共注。

△《仕塗必用集》十卷

吳郡祝熙載序云陳君材夫所編。皆未詳何人。錄景徳以來人表﹑箋﹑雜文﹐亦有熙載所撰者﹐題爲祝著作﹐當是未攺官制前人也。

△《汝陰唱和集》一卷

元祐中蘇軾子瞻守潁﹐與簽判趙令畤徳麟﹑教授陳師道無己唱和。晁說之以道爲之序﹐李廌方叔後序。二序皆爲徳麟作也。

△《三家宮詞》三卷

唐王建﹑蜀花蕊夫人﹑本朝丞相王珪三人所著。

△《五家宮詞》五卷

石晉宰相和凝﹑本朝學士宋白﹑中大夫張公庠﹑直祕閣周彥質及王仲修﹐共五人。各百首。仲修當是王珪之子。

△《本朝百家詩選》一百卷

太府卿曾慥端伯編。官至太府卿。編此所以續荊公之《詩選》﹐而識鑑不髙﹐去取無法﹐爲小傳略無義類﹐議論亦凡鄙。陸放翁以比《中興間气集》﹐謂相甲乙﹐非虛語也。其言歐﹑王﹑蘇﹑黃不入選﹐以擬荊公不及李﹑杜﹑韓之意。荊公前《選》實不然﹐余固言之矣。

△《皇朝文鑑》一百五十卷

呂祖謙編。初﹐淳熙丁酉﹐孝廟因觀《文海》﹐下臨安府校正刊行﹐翰苑周必大夜直﹐宣引偶及之﹐因奏﹕「此書江佃類編﹐殊無倫理﹐書坊板行可耳﹐恐難傳後﹐莫若委館閣別加詮次。」遂以命祖謙。旣成﹐賜名《文鑑》﹐詔必大爲之序。時祖謙已得末疾﹐遂除直中祕﹐且賚銀絹各三百。中書舍人陵騤駁之﹐論皆不行。繼有近臣密啟﹐云其所取之詩﹐多言田裏疾苦﹐乃借舊作以刺今﹔又所載章疏﹐皆指祖宗過舉﹐尢非所宜。於是鋟板之議亦寢。周益公序旣成﹐封以遺呂一讀﹐命藏之。蓋亦未當乎呂之意也。張南軒以爲無補治道﹐何益後學﹖而朱晦庵晚歲嘗語學者曰「此書編次﹐篇篇有意﹐每卷首必取一大文字作壓捲﹐如賦取《五鳳樓》之類﹔其所載奏議﹐亦系一時政治大節﹐祖宗二百年規模與後來中變之意﹐盡在其中﹐非《選》《粹》此也。」

△《歷代確論》一百一卷

不知何人集。自三皇﹑五帝以及五代﹐凡有論述者﹐隨世代編次。

△《江西詩派》一百三十七卷﹑《續派》十三卷

自黃山谷而下三十五家﹐又曾紘﹑曾思父子詩。詳見詩集類。詩派之說本出於呂居仁﹐前輩多有異論﹐觀者當自得之。

△《輶軒集》一卷

鄱陽洪皓﹑歷陽張邵﹑新安朱弁使金得歸﹐道間唱酬。邵爲之序。

△《古今絕句》二卷

吳說傳朋所書杜子美﹑王介甫詩。師禮之子﹐王令逢原之外孫也。

△《玄眞子漁歌碑傳集錄》一卷

玄其子漁歌﹐世止傳誦其「西塞山前」一章而已。嘗得其一時倡和諸賢之辭各五章﹐及南卓﹑柳宗元所賦﹐通爲若干章。因以顏魯公《碑述》《唐書》本傳以至近世用其詞入樂府者﹐集爲一編﹐以備吳興故事。

△《艇齋師友尺牘》二卷

南丰曾季貍裘父之師友往復書簡。其子濰輯而刻之。自呂居仁﹑徐師川以降﹐下至淳熙﹑乾道諸賢咸在焉。裘父蕭然布衣﹐而名流敬愛之若此﹐足以知其人之賢﹐而亦以見當時風俗之美也。

△《膾炙集》一卷

朝請郎嚴煥刻於江陰。韓吏部而下雜文二十餘篇。

△《唐人絕句詩集》一百卷

洪邁景盧編。七言七十五卷﹐五言﹑六言二十五卷。各百首﹐凡萬﹐上之重華宮﹐可謂博矣。而多有本朝人詩在其中﹐如李九齡﹑郭震﹑滕白﹑王嵒﹑王初之屬。其尢不深考者﹐梁何仲言也。

△《唐絕句選》五卷

莆田柯夢得東海編。所選僅一百六十六首﹐去取甚嚴。然人之好惡﹐亦各隨所見耳。

△《唐絕句選》四卷

倉部郎中福淸林淸之直父以洪氏《絕句》鈔取其佳者。七言一千二百八十﹐五言百五十六﹐六言十五首。

△《考徳集》三卷

彊至所集韓魏公琦薨後時賢祭文﹑挽詩。

△《四家胡笳詞》一卷

蔡琰﹑劉商﹑王安石﹑李元白也。

△《選詩》七卷

文選中錄出別行。以人之時代爲次。

△《宏辭總類》四十一卷﹑《後集》三十五卷﹑《第三集》十卷﹑《第四集》九卷

起紹聖乙亥﹐迄嘉定戊辰。皆刻於建昌軍學。相傳紹興中太守陸時雍所刻前集也﹐餘皆後人續之。戊辰以後﹐時相不喜此科﹐主司務以艱僻之題困試者﹐縱有記憶不遺﹑文采可觀﹐輒復推求小疵﹐以故久無中選者。初﹐紹聖設科﹐但曰宏辭﹐不試制﹑誥﹐止於表﹑檄﹑露布﹑誡諭﹑箴﹑銘﹑頌﹑記﹑序九種﹐亦不用古題。及大觀﹐攺曰詞學兼茂。去誡諭及檄﹐而益以制﹑誥﹐亦爲九種四題﹐而二題以歷代故事。及紹興﹐始名博學宏辭﹐復益以誥﹑贊﹑檄﹐爲十一種﹐三日試六題﹐各一今一古﹐遂爲定制。

△《古文關鍵》二卷

呂祖謙所取韓﹑柳﹑歐﹑蘇﹑曾諸家文標抹注釋﹐以教初學。

△《迂齋古文標注》五卷

宗正寺簿四明樓昉暘叔撰。大略如呂氏《關鍵》﹐而所取自《史》《漢》而下至於本朝﹑篇目增多﹑發明尢精當﹐學者便之。

△《歷代奏議》十卷

呂祖謙集。

△《國朝名臣奏議》十卷

呂祖謙集。凡二百篇。

△《皇朝名臣奏議》一百五十卷

丞相沂國忠定公趙汝愚編進。時爲蜀帥。

△《續百家詩選》二十卷

三衢鄭景龍伯允集﹐以續曾慥前《選》。凡慥所遺及在慥後者皆取之。然其率略尢甚。

△《江湖集》九卷

臨安書坊所刻本。取中興以來江湖之士以詩馳譽者。而方惟深子通承平人物﹐晁公武子止嘗爲從官﹐乃亦在其中。其餘亦未免玉石蘭艾﹐混淆雜遝。然而士之不能自暴白於世者﹐或賴此以有傳。書坊巧爲射利﹐未可以責備也。

△《回文類聚》三卷

桑世昌澤卿集。以《璇璣圖》爲本初﹐而並及近世詩詞﹐且以至道禦制冠於篇首。

△《滁陽慶曆集》十卷﹑《後集》十卷

朝散郎滁人徐徽仲元集。斷自慶曆以來。曾肇子開紹聖中謫守﹐爲之序。其《後集》則吳玨﹑所續﹐宣和四年﹐唐恪欽叟序之。末及紹興﹐蓋又後人續入之爾。

△《吳興詩》一卷

熙寧中知湖州孫氏集﹐而不著名。以其時考之﹐孫覺莘老也。

△《吳興分類詩集》三十卷

霅川倪祖義子由編。大抵以孫氏所集大略而增廣之﹐且並及近時諸公之作。然亦病於太詳。祖義﹐齊齋之子﹐少聰俊﹐仕未達﹐得年五十以死。

△《會稽掇英集》二十卷﹑《續集》四十五卷

熙寧中郡守孔延之﹑程師孟相繼纂集。其《續集》則嘉定中汪綱俾郡人丁燧爲之。

△《潤州類集》十卷

監潤州倉曹曾旼彥和纂。始東漢﹐終南唐。

△《京口詩集》十卷﹑《續》二卷

鎭江教授熊克集開寶以來詩文。本二十卷﹐止刻其詩。續又得二卷﹐自南唐而上曾所遺者﹐補八十餘篇。

△《嘉禾詩集》一卷

不知集者。

△《永嘉集》三卷

亦不知何人集。

△《天臺集》二卷﹑《別編》一卷﹑《續集》三卷

初﹐李庚子長集本朝人詩爲二卷﹐未行﹐太守李兼孟達得之﹔又得郡士林師箴所輯前代之作﹐爲賦二﹑詩二百﹐乃以本朝人詩爲《續集》而並刻焉。《別編》則師箴之子表民所補也。

△《括蒼集》三卷﹑《後集》五卷﹑《別集》四卷﹑《續》一卷

郡人吳飛英﹑陳百朋相繼纂輯。

△《釣臺新集》六卷﹑《續集》十卷

郡人王旉集。續者郡守謝徳輿子上也。

△《長樂集》十四卷

福建提刑吳興兪向集。宣和三年序。

△《淸漳集》三十卷

通判漳州趙不敵編。

△《揚州詩集》二卷

教授馬希孟編。元丰四年秦觀作序。

△《宣城集》三卷

知宣州安平劉涇。元符三年序。

△《南州集》十卷

太平州教授林桷子長集。

△《南紀集》五卷﹑《後集》三卷

知漢陽軍於霆﹑教授施士衡編。其《後集》則教授鞏丰也。

△《相江集》三卷

不知何人集。「相江」者﹐韶州曲江別名。

△《艮嶽集》一卷

不知集者。其首則禦制記文也。

△《桃花源集》二卷﹑又二卷

紹聖丙子四明田孳序。淳熙庚子縣令趙彥琇重編﹐合爲一卷。下卷則淳熙以後所續。

△《庾樓紀述》三卷﹑《琵琶亭詩》一卷

不知集者。

△《東陽記詠》四卷

亦不知集者。

△《盤洲編》二卷

洪丞相適兄弟子侄所賦園池詩也。

△《瓊野錄》一卷

學士洪邁園池記述題詠。其曰「瓊野」者﹐從維揚得瓊花﹐植之而生﹐遂以名圃。

△《淸暉閣詩》一卷

史正志創閣於余陵﹐僚屬皆賦詩。

△《會稽紀詠》六卷

汪綱仲舉帥越﹐多所修創。嚴陵洪璞每事爲一絕﹐賡者四人﹐曰張氵旻﹑王栐﹑程震龍﹑馮大章。又有諸葛興爲古詩二十篇。

△《蕭秋詩集》一卷

玉山徐文卿斯遠作《蕭秋詩》﹐四言九章﹑章四句﹐趙蕃昌甫而下﹐和者十三人﹐紹熙辛亥也﹐趙汝談履常亦與焉。後三十三年﹐嘉定癸未﹐乃序而刻之。文卿晚第進士﹐未授官而死﹐有詩見《江湖集》。

△《唐山集》一卷﹑《後集》三卷

卞圜宋佽編。「唐山」者﹐臨安昌化縣也。

△《後典麗賦》四十卷

金華唐仲友與政編。仲友以辭賦稱於時。此集自唐末以及本朝盛時﹐名公所作皆在焉﹐止於紹興間。先有王戊集《典麗賦》九十三卷﹐故此名《後典麗賦》。王氏集未見。

△《指南賦箋》五十五卷﹑《指南賦經》八卷

皆書坊編集時文。止於紹熙以前。

△《指南論》十六卷。又本前後二集﹐四十六卷

淳熙以前時文。

△《擢犀策》一百九十六卷﹑《擢象策》一百六十八卷

擢犀者﹐元祐﹑宣﹑政以及建﹑紹初年時文也﹐《擢象》則紹興末。大抵科舉場屋之文﹐每降愈下﹐後生亦不復識前輩之舊作﹐姑存之以觀世變。

△《文章正宗》二十卷

參知政事眞徳秀希元撰。自序﹕「正宗」云者﹐以後世文詞之多變﹐欲學者識其源流之正也。自昔集錄文章﹐若杜預﹑摯虞諸家﹐往往湮沒不傳。今行於世者﹐惟梁《昭明文選》﹑姚鉉《文粹》而已。繇今視之﹐二書所錄﹐果得源流之正乎﹖故今所集﹐以明義理﹑切世用爲主﹐其體本乎古而旨近乎經者﹐然後取焉﹔否則﹐辭𨿽工亦不錄。其目凡四﹐曰「辭命」﹑曰「議論」﹑曰「敍事」﹑曰「詩賦」。去取甚嚴。

直齋書錄解題﹟卷十六○別集類上

△宋玉集一卷

楚大夫宋玉撰。《史記屈原傳》言「楚人宋玉﹑唐勒﹑景差之徒﹐蓋皆原之弟子也﹐而玉之辭賦獨傳﹐至以屈﹑宋並稱於後世﹐餘人皆莫能及。」

△《枚叔集》一卷

漢弘農都尉淮陰枚乘撰。叔其字也。《隋志》﹕「梁時有二卷﹐亡。」《唐志》復著錄。今本乃於《漢書》及《文選》諸書鈔出者。

△《董仲舒集》一卷

漢膠西相廣川董仲舒撰。

△《劉中壘集》五卷

漢中壘校尉劉向子政撰。前四卷﹐《封事》並見《漢書》《九嘆》見《楚辭》﹐末《請雨華山賦》見《古文苑》。

△《揚子雲集》五卷

漢黃門郎成都揚雄子云撰。大抵皆錄《漢書》及《古文苑》所載。

△《二十四箴》一卷

揚雄撰。今廣徳軍所刊本﹐校集中無《司空》《尙書》《博士》《太常》四箴。集中所有﹐皆據《古文苑》。而此四箴﹐或云崔駰﹐或云崔子玉﹐疑不能明也。

△《蔡中郎集》十卷

後漢左中郎將陳畱蔡邕伯喈撰。《唐志》二十卷﹐今本闕亡之外﹐才六十四篇。其間有稱建安年號及爲魏宗廟頌述者﹐非邕文也。卷末有天聖癸亥歐陽靜所書《辧證》甚詳﹐以爲好事者雜編他人之文相混﹐非本書。

△《陳思王集》二十卷

魏陳王曹植子建撰。卷數與前志合。其間亦有采取《禦覽》《書鈔》《類聚》諸書中所有者﹐意皆後人附益﹐然則亦非當時全書矣。其間或引摯虞《流別集》。此書國初已亡﹐猶是唐人舊傳也。

△《陳孔璋集》十卷

魏丞相軍謀掾廣陵陳琳孔璋撰。案《魏志》﹕文帝爲五官中郎將﹐及平原侯植﹐皆好文學﹐山陽王粲仲宣﹑北海徐幹偉長﹑廣陵陳琳孔璋﹑陳畱阮瑀元瑜﹑汝南應瑒徳璉﹑東平劉植公榦﹐並見友善。自邯鄲淳﹑繁欽﹑路粹﹑丁廙﹑楊修﹑荀綽等﹐亦有文采﹐而不在此七人之列﹐世所謂「建安七子」者也。但自王粲而下才六人﹐意子建亦在其間耶。而文帝《典論》則又以孔融居其首﹐並粲﹑琳等謂之七子﹐植不與焉。今諸家詩文散見於《文選》及諸類書。其以集傳者﹐仲宣﹑子建﹑孔璋三人而已。余家亦未有《仲宣集》。

△《阮步兵集》十卷

魏步兵校尉陳畱阮籍嗣宗撰。籍﹐瑀之子也。

△《嵇中散集》十卷

魏中散大夫譙嵇康叔夜撰。本姓奚﹐自會稽徙譙之銍縣嵇山﹐家其側﹐遂氏焉。取「稽」字之上﹐志其本也。所著文論六七萬言。今存於世者﹐僅如此。《唐志》猶有十五卷。

△《張司空集》三卷

晉司空範陽張華茂先撰。前二卷爲四言﹑五言詩﹐後一卷爲祭﹑祝﹑哀﹑誄等文。

△《陸士衡集》十卷

晉平原內史吳郡陸機士衡撰。

△《陸士龍集》十卷

晉淸河內史陸云士龍撰。太康平吳﹐二陸入洛﹐張茂先所謂「利獲二俊」者也。遜﹑抗之後﹐而有機﹑云﹐可謂代不乏人矣。然皆不免其身。才者身之累也﹐況居亂世乎﹗機好遊權門﹐抑又有以取之耶﹖

△《劉司空集》十卷

晉司空中山劉琨越石撰。前五卷差全可觀﹐後五卷闕誤﹐或一卷數行﹐或斷續不屬﹐殆類鈔節者﹐末捲《劉府君誄》尢多訛﹐未有別本可以是正。

△《陶靖節集》十卷

晉彭澤令潯陽陶潛淵明撰。或云淵明字元亮﹐大司馬侃曾孫﹐自號五柳先生﹐世稱靖節徵士。

△《陶靖節年譜》一卷﹑《年譜辧證》一卷﹑《雜記》一卷

吳郡吳仁傑斗南爲《年譜》﹐蜀人張縯季長辧証之﹐又雜記前賢論靖節語。此蜀本也﹐卷末有陽休之﹑宋庠序錄﹑私記﹐又有治平三年思悅題﹐稱「永嘉示以宋丞相刊定之本」。思悅者﹐不知何人也。

△《鮑參軍集》十卷

宋前軍行參軍東海鮑照明遠撰。世多雲鮑昭﹐以避唐武后諱也。沈約《宋書》﹑李延壽《南史》皆作鮑照。而《館閣書目》直以爲鮑昭﹐且云上黨人﹐非也。

△《謝宣城集》五卷

齊中書郎陳郡謝朓玄暉撰。集本十卷﹐樓炤知宣州﹐止以上五卷賦與詩刊之﹐下五卷皆當時應用之文﹐衰世之事。可采者已見本傳及《文選》。余視詩劣焉﹐無傳可也。

△《孔徳璋集》十卷

齊太子詹事山陰孔稚圭徳璋撰。《北山移文》﹐其所作也。

△《沈約集》十五卷﹑《別集》一卷﹑又九卷

梁特進吳興沈約休文撰。約有文集百卷﹐今所存惟此而已。十五卷者﹐前二卷爲賦﹐餘皆詩也。《別集》雜錄詩文﹐不分卷。九卷者﹐皆詔艸也。《館閣書目》但有此九卷及詩一卷﹐凡四十八首。

△《昭明太子集》五卷

梁太子蕭統徳施撰。

△《何仲言集》三卷

梁水部郎何遜仲言撰。本傳集八卷﹐《館閣書目》同。今所傳止此。

△《江文通集》十卷

梁散騎常侍江淹文通撰。

△《庾開府集》二十卷

周司憲中大夫南陽庾信子山撰。信﹐肩吾之子﹐仕梁及周。其在揚都﹐有集四十卷﹔及江陵﹐又有三卷﹐皆兵火不存。今集止自入魏以來所作﹐而《哀江南賦》實爲首冠。

△《稽聖賦》三卷

北齊黃門侍郎瑯邪顏之推撰。其孫師古注。蓋擬《天問》而作。《中興書目》稱李淳風注。

△《唐太宗集》三卷

唐太宗皇帝本集四十卷。《館閣書目》但有詩一卷六十九首而已。今此本第一卷

賦四篇﹑詩六十五首﹐後二卷爲碑銘﹑書詔之屬﹐而訛謬頗多。世所傳太宗之文見於石刻者﹐如《帝京篇》《秋日效庚信體詩》《三藏聖教序》﹐皆不在。又《晉書》紀﹑傳論﹐稱「制曰」者四﹐皆太宗禦制也。今獨載宣﹑武二紀論﹐而《陸機》《王羲之傳》論不預焉。《宣紀》論復重出﹐其他亦多有非太宗文者雜廁其中﹐非善本也。

△《東臯子》五卷

唐大樂丞太原王績無功撰。績﹐文中子王通仲淹之弟也。仕隋﹐爲正字﹐嗜酒簡放﹐不樂仕進。晚以大樂吏焦革善釀﹐求爲其丞﹐不問流品﹐亦阮嗣宗步兵之意也。革死﹐乃歸於所居﹐立杜康祠﹐爲文祭之﹐以焦革配。自號東臯子。其友呂才鳩訪遺文﹐編成五卷﹐爲之序。有《醉鄕記》傳於世。其後陸淳又爲後序。

△《盧照鄰集》十卷

唐新都尉範陽盧照鄰撰。以久病﹐自沈潁水。

△《駱賓王集》十卷

唐臨海丞義烏駱賓王撰。賓王后爲徐敬業傳檄天下﹐罪狀武后﹐所謂「一抔之土未乾﹐六尺之孤安在」者也。其首卷有魯國郗云卿序﹐言賓王光宅中廣陵亂伏誅﹐莫有收拾其文者﹐後有敕搜訪﹔云卿撰焉。又有蜀本﹐卷數亦同﹐而次序先後皆異。序文視前本加詳﹐而云廣陵起義不捷﹐因致遁逃﹐文集散失﹐中宗朝詔令搜訪。

△《陳拾遺集》十卷

唐右拾遺射洪陳子昂伯玉撰。黃門侍郎盧藏用爲之序。又有《別傳》系之卷末。子昂仕武后﹐旣不過﹐以父喪家居。縣令段簡貪暴﹐取貨弗厭﹐致之獄以死﹐年財四十二。子昂爲《明堂議》《神鳳頌》﹐納忠貢諛於孽後之朝﹐大節不足言矣。然其詩文在唐初實首起八代之衰者。韓退之《薦士詩》言「國朝盛文章﹐子昂始髙蹈」﹐非虛語也。盧序亦簡古淸壯﹐非唐初文人所及。

△《宋之問集》十卷

唐越州長史河汾宋之問延淸撰。

△《沈佺期集》十卷

唐中書舍人內黃沈佺期云卿撰。自沈約以來﹐始以音韻﹑對偶爲詩﹐至之問﹑佺期﹐益加靡麗。學者宗之﹐號爲沈宋。唐律蓋本於此。二人者皆以諂附二張進﹐景龍中俱爲修文館學士。佺期《回波詞》有所謂「齒錄牙緋」者﹐其爲人可知。之問尢反覆無行﹐卒以罪死。

△《張燕公集》三十卷

唐宰相範陽張說說之撰。一字道濟﹐與蘇頲號「燕許大手筆」。家未有《蘇許公集》。二人名相﹐而以文擅天下﹐盛矣哉。

△《曲江集》二十卷

唐宰相曲江張九齡子壽撰。曲江本有元祐中郡人鄧開序﹐自言得其文於公十世孫蒼梧守唐輔而刊之﹐於末附以中書舍人樊子彥所撰《行狀》﹑會稽公徐浩所撰《神道碑》及太常博士鄭宗珍《議謚文獻狀》。蜀本無之。

△《王右丞集》十卷

唐尙書右丞河中王維摩詰撰﹐建昌本與蜀本次序皆不同﹐大抵蜀刻唐六十家集多異於他處本﹐而此集編次尢無倫。維詩淸逸﹐追逼陶﹑謝。《輞川別墅圖畫》摹傳至今。嘗與裴迪同賦﹐各二十絕句。集中又有與迪書﹐略曰「夜登華子岡﹐輞水淪漣﹐與月上下。寒山遠火﹐明滅林外。深巷寒犬﹐吠聲如豹。村墟夜舂﹐復與疏鐘相間。此時獨坐﹐僮僕靜默﹐每思曩昔﹐攜手賦詩。當待春中﹐卉木蔓發。輕鰷出水﹐白鷗矯翼。露濕靑臯﹐麥雉朝雊。儻能從我遊乎﹖」余每讀之﹐使人有飄然獨往之興。迪詩亦佳﹐然他無聞於世﹐蓋亦髙人也。輞川在藍田縣西南二十里﹐本宋之問別圃﹐維後表爲淸源寺﹐終墓其西。

△《龍筋鳳髓判》十卷

唐司門員外郎陸澤張鷟文成撰。鷟﹐調露中進士﹐事迹見張薦傳。薦之祖也。唐以書判拔萃科選士﹐此集凡百題﹐自《省臺》《寺監》《百司》﹐下及《州縣》《類事》《屬辭》﹐蓋待選預備之具也。鷟自號浮休子。

△《李翰林集》三十卷

唐翰林供奉廣漢李白撰。《唐志》有《艸堂集》二十卷者﹐李陽冰所錄也。今案﹕陽冰序文但言十喪其九﹐而無卷數。又樂史序文稱《李翰林集》十卷﹐別收歌詩十卷﹐因校勘爲二十卷﹐又於館中得賦﹑序﹑表﹑書﹑贊﹑頌等﹐亦爲十卷﹐號曰《別集》。然則三十卷者﹐樂史所定也。家所藏本﹐不知何處本﹐前二十卷爲詩﹐後十卷爲雜著﹐首載陽冰﹑史及魏顥﹑曾鞏四序﹐李華﹑劉全白﹑範傳正﹑裴敬碑志﹐卷末又載《新史》本傳﹐而《姑孰十詠笑矣》《悲來》《艸書》三歌行亦附焉﹐復著東坡辧証之語﹐其本最爲完善。別有蜀刻大小二本﹐卷數亦同﹐而首卷專載碑﹑序﹐餘二十三卷歌詩﹐而雜著止六卷。有宋敏求後序﹐言舊集歌詩七百七十六篇﹐又得王溥及唐魏萬集本﹐因裒唐《類詩》諸編洎石刻所傳﹐廣之無慮千篇。以《別集》﹑雜著附其後。曾鞏蓋因宋本而次第之者也﹐以校舊藏本篇數﹐如其言﹐然則蜀本卽宋本也耶﹖末又有元丰中毛漸題﹐云「以宋公編類之勤﹐曾公考次之詳﹐而晏公又能鏤板以傳於世」﹐乃晏知止刻於蘇州者。然則蜀本蓋傳蘇本﹐而蘇本不復有矣。

△《杜工部集》二十卷

唐左拾遺檢校工部員外郎劍南節度參謀襄陽杜甫子美撰。王洙原叔裒中外書九十九卷﹐除其重復﹐定取千四百五篇﹐古詩三百九十九﹐近體千有六。起太平時﹐終湖南所作﹐視居行之次若歲時爲先後。別錄雜著爲二卷﹐合二十卷﹐寶元二年記﹐遂爲定本。王琪君玉嘉祐中刻之姑蘇﹐且爲後記。元稹《墓銘》亦附第二十卷

之末。又有遺文九篇﹐治平中太守裴集刊﹐附集外。蜀本大略同。而以遺文入正集中﹐則非其舊也。世言子美詩集大成﹐而無韻者幾不可讀。然開﹑天以前文體大略皆如此。若《三大禮賦》﹐辭气壯偉﹐又非唐初餘子所能及也。

△《校定杜工部集》二十二卷

祕書郎黃伯思長睿所校。旣正其差誤﹐參考歲月出處異同﹐古﹑律相間﹐凡一千四百十七首。雜著二十九首﹐別爲二卷。李丞相伯紀爲序之。

△《賈幼幾集》十卷

唐起居舍人河南賈至幼幾撰。《唐志》二十卷﹐別十五卷。李淑《書目》云﹕至集有三本﹐又有十卷者﹐有序。今本無序﹐《中興館閣》本亦同。

△《元次山集》十卷

唐容管經略使河南元結次山撰。蜀本但載自序﹐江州本以李商隱所作序冠其首。蜀本《拾遺》一卷﹐《中興頌》《五規》《二惡》之屬皆在焉。江本分置十卷。結自號漫叟。

△《顏魯公集》十五卷﹑《補遺》一卷﹑《附錄》一卷

唐太子太師京兆顏眞卿淸臣撰。之推五世孫﹐師古曾侄孫。案《館閣書目》﹕嘉祐中宋敏求惜其文不傳﹐乃集其刊於金石者﹐爲十五卷。今本序文﹐劉敞所作﹐乃云吳興沈侯編輯﹐而不著沈之名。劉元剛刻於永嘉﹐爲後序﹐則云「劉原父所序﹐卽宋次道集其刻於金石者也」﹐又不知何據﹖元剛復爲之《年譜》﹐益以《拾遺》一卷﹐多世所傳帖語﹐且以《行狀》《碑傳》爲附錄。魯公之裔孫裕﹐自五代時官溫州﹐與其弟倫祥。皆徙居永嘉樂淸。本朝世復其家﹐且時褒錄﹐其子孫亦有登科者。

△《蕭功曹集》十卷

唐揚州功曹參軍蕭穎士茂挺撰。門人柳並爲序。穎士﹐梁鄱陽王之裔﹐敏悟夙成﹐負才尙气﹐見惡於李林甫﹐其後卒不遇以死﹐壽亦不逮中年。

△《毛欽一集》二卷

唐荊州長林毛欽一撰。長林﹐荊門軍屬縣。欽一上諸公書自稱毛欽一﹐字傑。或時又以傑爲名。唐人以字行者多矣。自號云夢子。開元中人。

△《吳筠集》十卷

唐嵩陽觀道士華陰吳筠貞節撰。筠舉進士不中第﹐天寶初召至京師﹐爲道士﹐待詔翰林﹐爲髙力士所惡而斥﹐後入剡中天臺卒﹐弟子謚爲宗元先生。事見《隱逸傳》。傳稱筠所善孔巢父﹑李白﹐歌詩相甲乙。巢父詩未之見也。筠詩固不碌碌﹐豈能與太白相甲乙哉﹗

△《獨孤常州集》二十卷

唐常州刺史洛陽獨孤及至之撰。其門人梁肅編集﹐爲後序。而李舟爲序於篇首。且刻崔祐甫所爲《墓志》。其子曰郁字古風者﹐亦有名﹐韓退之志其墓。

△《髙常侍集》十卷

唐左散騎常侍渤海髙適達夫撰。適年五十始爲詩﹐卽工部子美所善也。豪傑之士﹐亦何所往而不能哉﹗

△《劉隨州集》十卷

唐隨州刺史宣城劉長卿文房撰。詩九卷﹐末一卷雜著數篇而已。建昌本十卷﹐別一卷爲雜著。長卿﹐開元二十一年進士。

△《劉虞部集》十卷

唐虞部郎中劉商子夏撰。武元衡爲之序。集中有《送弟歸懷州舊業序》言「髙祖當武徳經綸﹐勛在王府。」案﹕武徳功臣﹐有劉文靜﹑宏基﹑政會﹐史皆有傳。文靜之後誅絕﹐宏甚﹑政會傳﹐後無所考﹐未詳何人之後也。《胡笳十八拍》行於世。

△《戎昱集》五卷

唐虔州刺史扶風戎昱撰。其侄孫爲序言「弱冠謁杜甫於渚宮﹐一見禮遇。」集中有哭甫詩﹐世所傳「在家貧亦好」之句﹐昱詩也。

△《梁補闕集》二十卷

唐右補闕翰林學士安定梁肅敬之撰。崔恭爲之序﹐首稱其從釋氏﹐爲天臺大師元浩之弟子。今案《獨孤及集》後序﹐稱「門下生」﹐頗述師承之意。韓愈亦言其佐助陸相貢士﹐所與及第者﹐皆赫然有聞。然則梁固名儒善士也﹐而獨以爲師從釋氏者﹐何哉﹖

△《陸宣公集》二十二卷

唐宰相嘉興陸贄敬輿撰。權徳輿爲序﹐稱《制誥集》十三卷﹑《奏艸》七卷﹑《中書奏議》七卷。今所存者﹐《翰苑集》十卷﹑《榜子集》十二卷。序又稱別集文﹑賦﹑表﹑狀十五卷﹐今不傳。

△《權丞相集》五十卷

唐宰相略陽權徳輿載之撰。楊嗣復爲序。徳輿父臯﹐以不污祿山見《卓行傳》。其子璩﹐爲中書舍人﹐劾李訓傾覆﹐亦能世其家。性寬和﹐有大體﹐文亦純雅宏贍。三世名迹﹐可謂徳門矣﹗墓碑韓昌黎所爲也。序又言九年掌誥﹐自纂錄爲五十卷﹐不在此集內﹐今未之見。

△《裴晉公集》二卷

唐宰相河東裴度中立撰。

△《昌黎集》四十卷﹑《外集》十卷

唐吏部侍郎南陽韓愈退之撰。李漢序。漠﹐文公婿也。其言「辱知最厚且親﹐收拾遺文﹐無所失墜」者﹐性後之人僞妄﹐輒附益其中也。外有《注論語》十卷傳學者﹐《順宗實錄》五卷列於史官﹐不在集中。今《實錄》在《外集》。然則世所謂《外集》者﹐自《實錄》外皆僞妄﹐或韓公及其婿所刪去也。「南陽」者﹐唐東都之河陽﹐《春秋傳》「晉於是始啟南陽」者也。《新書》以爲鄧州﹐非是。方崧卿《年譜》辧之詳矣。

△《韓文公志》五卷

金堂樊汝霖澤之撰。汝霖嘗爲《韓集譜注》四十五卷﹐又集其碑志﹑祭文﹑序譜之屬爲一編﹐此是也。《譜注》未之見。汝霖﹐宣和六年進士﹐仕至瀘帥以卒﹐玉山汪端明志其墓。

△《昌黎集》四十卷﹑《外集》一卷﹑《附錄》五卷﹑《年譜》一卷﹑《舉正》十卷﹑《外鈔》八卷

《年譜》﹐洪興祖撰﹐莆田方崧卿增考﹐且撰《舉正》以校其同異﹐而刻之南安軍。《外集》但據嘉祐蜀本劉煜所錄二十五篇﹐而附以石刻聯句﹑詩文之遺見於他集者。及葛嶠刻柳文﹐則又以大庚丞韓郁所編注諸本號《外集》者﹐並考校疑誤﹐輯遺事﹐共爲《外鈔》刻之。

△《校定韓昌黎集》四十卷﹑《外集》十卷

晦庵朱侍講熹以方氏本校定。凡異同定歸於一﹐多所發明﹐有益後學。《外集》皆如舊本﹐獨用方本益大顚三書。愚案﹕方氏用力於此集勤矣﹐《外集》刪削甚嚴﹐而存此書以見其邀速常語﹐初無崇信之說﹐但欲明世間問答之僞﹐而不悟此書爲僞之尢也﹐蓋由歐陽公跋語之故。不知歐陽公自以《易大傳》之名與己意合﹐從而實之﹐此自通人之一蔽﹐東坡固嘗深辧之﹐然其謬妄﹐三尺童子所共識﹐不待坡公也。今朱公決以爲韓筆無疑﹐方氏未足責﹐晦翁識髙一世﹐而其所定者乃爾﹐殆不可解。今案《外鈔》第七卷

曰「疑誤」者﹐韓郁注云﹐潮州靈山寺所刻﹐末云吏部侍郎潮州刺史者﹐非也。退之自刑部侍郎貶潮﹐晚乃由兵部爲吏部﹐流俗但稱韓吏部爾。其書蓋國初所刻﹐故其謬如此。又潮本《韓集》不見有此書﹐使靈山舊有此刻﹐集時何不編入﹖可見此書妄也。然其妄甚白﹐亦不待此而明。

△《柳柳州集》四十五卷﹑《外集》二卷

唐禮部員外郎柳州刺史河東柳宗元子厚撰。劉禹錫作序﹐言編次其文爲三十二通﹐退之之志若祭文﹐附第一通之末。今世所行本皆四十五卷﹐又不附志文﹐非當時本也﹐或云沈元用所傳穆伯長本。

△《柳先生集》四十五卷﹑《外集》二卷﹑《別錄》一卷﹑《摭異》一卷﹑《音釋》一卷﹑《附錄》二卷﹑《事迹本末》一卷

方崧卿旣刻《韓集》於南安軍﹐其後﹐江陰葛嶠爲守﹐復刊《柳集》以配之。《別錄》而下﹐皆嶠所裒集也。《別錄》者﹐《龍城錄》及《法言注》五則。《龍城》近世人僞作。

△《重校添注柳文》四十五卷﹑《外集》二卷

姑蘇鄭定刊於嘉興。以諸家所注輯爲一編﹐曰《集注》﹐曰《補注》﹐曰章﹐曰孫﹐曰韓﹐曰張﹐曰董氏﹐而皆不著其名。其曰「重校」﹐曰「添注」﹐則其所附益也。

△《韓柳音辧》二卷

南劍州教授新安張惇頤撰。紹興八年進士也。

△《李元賓集》五卷

唐太子校書江東李觀元賓撰。觀與韓退之貞元八年同年進士。明年試博學宏詞﹐觀中其科﹐而愈不在選﹐《顏子不貳過論》﹐其年所試文也。又一年﹐觀年二十九﹐卒﹐愈爲之志銘。使觀不死﹐可量也哉﹗陸希聲得其文二十九篇﹐爲之序。慶曆中﹐章詧又得十四首於楚人趙昂﹐通爲五卷。

△《歐陽行周集》五卷

唐國子四門助教莆田歐陽詹行周撰。詹亦韓愈同年進士﹐故其集中各有《明水賦》。詹亦早死﹐愈爲之哀詞﹐尢拳拳焉。李翺作傳﹐而李集不載。其序﹐福建廉使李貽孫所爲也。詹之爲人﹐有《哀辭》可信矣﹐黃璞何人斯﹐乃有太原西髻之謗。好事者喜傳之﹐不信愈而信璞﹐異哉﹗「髙城已不見」之句﹐樂府此類多矣﹐不得以爲實也。然「髙城已不見」之詩﹐題云《途中寄太原所思》﹐蓋亦有以召其疑也。昔人以曖昧受謗﹐傳之千古﹐尙未能明﹐孰謂今人之行己而可不謹哉﹖

△《元氏長慶集》六十卷

唐宰相河南元稹微之撰。《中興書目》止四十八卷﹐又有《逸詩》二卷。稹嘗自匯其詩爲十體﹐其末爲艷詩﹐暈眉約鬢﹐匹配色澤﹐劇婦人之怪艷者。今世所傳《李娃》《鶯鶯》《夢遊春》《古決絕句》《贈雙文》《示楊瓊》諸詩﹐皆不見於六十卷中。意館中所謂「逸詩」者﹐卽其艷體者耶。稹初與白樂天齊名﹐文章相上下﹐出處亦不相悖。晚而欲速化﹐依奄宦得相﹐卒爲小人之歸﹐而居易終始全節。嗚呼﹗爲士者可以鑑矣﹗

△《白氏長慶集》七十一卷﹑《年譜》一卷﹑又《新譜》一卷

唐太子少傅太原白居易樂天撰。案﹕集後記稱前著《長慶集》五十卷﹐元微之爲序﹔《後集》二十卷﹐自爲序﹔今又《續後集》五卷﹐自爲記﹕前後七十五卷。時會昌五年也。《墓志》乃云「集前後七十卷」。當時預爲志﹐時未有《續後集》。今本七十一卷﹐蘇本﹑蜀本編次亦不同﹐蜀本又有《外集》一卷﹐往往皆非樂天自記之舊矣。《年譜》﹐維揚李璜徳劭所作﹐樓大防參政得之﹐以遺吳郡守李伯珍諫議刻之。余嘗病其疏略牴牾﹐且號爲《年譜》而不系年﹐乃別爲《新譜》﹐刊附集首。

△《白集年譜》一卷

知忠州漢嘉何友諒以居易舊治旣刊其《文集》﹐又作《年譜》﹐刊之集首。始余爲譜旣成﹐妹夫王栐叔永守忠錄寄之﹐則忠已有此《譜》﹐視余《譜》詳略互見﹐亦各有發明。其辧李崖州三絕非樂天作﹐及載晁子止之語﹐謂與楊虞卿爲姻家﹐與牛僧孺爲師生﹐而不陷牛李黨中﹐與余暗合﹐因並存之。詳見《新譜》末章。

△《劉賓客集》三十卷﹑《外集》十卷

唐檢校禮部尙書兼太子賓客中山劉禹錫夢得撰。集本四十卷﹐逸其十卷。常山宋次道裒輯其遺文﹐得詩四百七篇﹑雜文二十二篇﹐爲《外集》。然未必皆十卷所逸也。

△《李文公集》十卷

唐山南東道節度使李翺習之撰。蜀本分二十卷。集中無詩﹐獨有《戲贈》一篇﹐拙甚﹐決非其作也。然《韓集遠遊聯句》有習之一聯﹐云「前之詎灼灼﹐此去信悠悠」﹐亦殊不工。他無一語﹐意者於詩非所長而不作耶。習之爲文﹐源委於退之﹐可謂得其傳矣﹐但其才气不能及耳。

△《樊宗師集》一卷﹑《絳守園池記注》一卷

唐諫議大夫南陽樊宗師紹述撰。韓文公爲《墓志》﹐稱《魁紀公》三十卷﹐《樊子》三十卷﹐詩文千餘篇﹐今所存才數篇耳﹐讀之殆不可句。有王晟者﹐天聖中爲絳倅﹐取其《園池記》章解而句釋之﹐猶有不盡通者。孔子曰「辭達而已矣」﹐爲文而晦澀若此﹐其湮沒弗傳也宜哉。書以「魁紀公」名﹐異甚﹐文之不可句﹐當亦類是。

△《皇甫持正集》六卷

唐工部郎中新定皇甫湜持正撰。東都修《福先寺碑》三千字﹐一字索三縑。其輕傲不羈﹐非裴晉公鉅徳﹐殆不能容之也。今集才數十篇﹐《碑》不復存﹐意其多所亡逸。然湜之矜負如此﹐固不苟爲人作﹐人亦未必敢求之也。

△《林藻集》一卷

唐嶺南節度副使莆田林藻緯乾撰。藻﹐貞元七年進士﹐試《珠還合浦賦》﹐敍珠去來之意﹐人謂有神助焉。

△《林蘊集》一卷

唐邵州刺史林蘊復夢撰。藻之弟也﹐見《儒學傳》。蘊父披﹐蘇州別駕﹐有子九人﹐世號「九牧林氏」。其族至今衣冠詩禮﹐以蘊所爲父墓碑考之﹐其八子爲刺史﹑司馬﹐其一號處士。而披之父爲饒陽郡守﹐祖爲瀛州刺史﹐蓋亦盛矣。

△《沈下賢集》十二卷

唐福建團練副使吳興沈亞之下賢撰。元和十年進士﹐仕不出藩府。長慶中爲櫟陽尉﹐太和中謫掾郢州﹐皆集中可見者也。吳興者著郡望﹐其實長安人。

△《孟東野集》十卷

唐溧陽尉武康孟郊東野撰。惟末捲有書二篇﹑贊一篇﹐餘皆詩也。郊﹐貞元十二年進士。

△《呂衡州集》十卷

唐衡州刺史河中呂溫和叔撰。一字化光。劉禹錫爲序。溫本善韋執誼﹑王叔文﹐偶使絕域﹐得免在八司馬之數﹐而終以好利敗。與竇羣﹑羊士諤暱比﹐傾誣宰相李吉甫﹐謫死。屨校不懲﹐至於滅耳﹐此其所以爲小人歟。

△《會昌一品集》二十卷﹑《別集》十卷﹑《外集》四卷

唐宰相趙郡李徳裕文饒撰。《一品集》者﹐皆會昌在相位制誥﹑詔冊﹑表疏之類也﹔《別集》詩賦﹑雜著﹔《外集》則《窮愁志》也。徳裕自穆宗時已掌內外制﹐累踐方鎭﹐遂相文宗﹐平生著述詎止此﹐此外有《姑臧集》五卷而已﹐其不傳於世者亦多矣。《窮愁志》晚年遷謫後所作﹐凡四十九篇﹐其論精深﹐其詞峻潔﹐可見其英偉之气。《周秦行紀》一扁﹐奇章怨家所爲﹐而文饒遂信之爾。

△《李衛公備全集》五十卷﹑《年譜》一卷﹑《摭遺》一卷

此永嘉及蜀本三十四卷之外﹐有《姑臧集》五卷﹐《獻替記》《辧謗略》等諸書共十一卷。知鎭江府江陰耿秉直之所輯﹔並考次爲《年譜》《摭遺》。《姑臧集》者﹐兵部員外郎段令緯所集﹐前四卷皆西掖﹑北門制艸﹐末捲惟《黠憂斯朝貢圖》及歌詩數篇。其曰「姑臧」﹐未詳。衛公三爲浙西﹐出入十年﹐皆治京口﹐故秉直刻其集。若永嘉﹐則其事頗異。郡故有海神廟﹐本城北隅叢祠。元祐中太守範峋夢其神自言李姓﹐唐武宗時宰相﹐南遷以沒。寤而意其爲徳裕﹐訪得其祠﹐遂作新廟﹐且列上其事。自是日盛﹐賜廟額﹐封王爵。然衛公平生於溫﹐蓋邈乎不相及也﹐殊有不可曉者。

△《平泉雜文》一卷

卽《別集》第九﹑第十卷

。平泉山居所作詩﹑賦﹑記也。

△《樊川集》二十卷﹑《外集》一卷

唐中書舍人京兆杜牧牧之撰。牧﹐佑之孫。其甥裴延翰編而序之。《外集》皆詩也。又在天臺錄得集外詩一卷﹐別見詩集類﹐未知是否﹖牧才髙﹐俊邁不羈﹐其詩豪而艷﹐有气槪﹐非晚唐人所能及也。

△《李義山集》八卷﹑《樊南甲乙集》四十卷

唐太學博士河內李商隱義山撰。商隱﹐令狐楚客﹐開成二年進士﹐書判入等。從王茂元﹑鄭亞辟﹐二人皆李徳裕所善﹐坐此爲令狐綯所憾﹐竟坎■﹝土稟﹞以終。《甲乙集》者﹐皆表章﹑啟牒四六之文。旣不得志於時﹐歷佐藩府﹐自茂元﹑亞之外﹐又依盧弘正﹑柳仲郢﹐故其所作應用若此之多。商隱本爲古文﹐令狐楚長於章奏﹐遂以授商隱。然以近世四六觀之﹐當時以爲工﹐今未見其工也。

△《玉溪生集》三卷

李商隱自號。此集卽前卷中賦及雜著也。

△《孫樵集》十卷

唐職方郎中孫樵可之撰。自爲序。凡三十五篇﹐蓋其刪擇之餘也。樵﹐大中九年進士。東坡嘗曰「學韓愈而不至者爲皇甫湜﹐學湜而不至者爲孫焉樵。」

△《李甘文集》一卷

唐侍禦史李甘和鼎撰。甘欲壞鄭注麻﹐坐貶死。杜牧所爲賦詩者也。

△《薛逢四六集》一卷

唐祕書監河東薛逢陶臣撰。

△《敕語堂判集》一卷

唐宰相滎陽鄭畋臺文撰。

△《文泉子》十卷

唐中書舍人長沙劉蛻復愚撰。自爲序云「覃以九流之旨﹐配以不竭之義﹐曰泉。」有《文冢銘》﹐甚奇。蛻﹐大中四年進士。其爲西掖﹐在咸通時。

△《一鳴集》一卷

唐兵部詩郎虞鄕司空圖表聖撰圖見《卓行傳》﹐唐末髙人勝士也。蜀本但有雜著﹐無詩。自有詩十卷﹐別行。詩格尢非晚唐諸子所可望也。其論詩以「梅止於酸﹐鹽止於咸﹔鹹酸之外﹐醇美乏焉」﹐東坡嘗以爲名言。自號知非子﹐又曰耐辱居士。

△《文藪》十卷

唐太常博士襄陽皮日休襲美撰。日休﹐咸通八年進士。黃巢之難﹐陷賊中﹐爲「果頭三屈律」之讖﹐賊疑譏己發拳﹐遂見害。陸遊《筆記》以《皮光業碑》辧其不然。

△《笠澤叢書》四卷﹑《補遺》一卷

唐處士吳郡陸龜蒙魯望撰。爲甲﹑乙﹑丙﹑丁﹐詩文﹑雜編。政和中朱衮刊之吳江。末有四賦﹐用蜀本增入。

△《笠澤叢書蜀本》十七卷

元符中郫人樊開所序。龜蒙自號天隨子﹑甫裏先生﹑江湖散人。與皮日休善﹐有《松陵倡和集》﹐皆不在《文藪》《叢書》中。

△《羅江東甲乙集》十卷﹑《後集》五卷﹑《湘南集》三卷

唐鄕貢進士新城羅隱昭諫撰。隱舉進士不第﹐更辟諸鎭幕府﹐羅紹威待以從叔。晚依吳越﹐奏授給事中。《甲乙集》皆詩﹔《後集》有律賦數首﹔《湘南集》者﹐長沙幕中應用之文也。隱又有《淮海寓言》《讒書》等﹐求之未獲。《讒書》刊於新城縣。

△《投知小錄》三卷

唐神策判官陽秦韜玉中明撰。田令孜客。中和二年特賜及第。

△《鳳策聯華》三卷

唐虞部郎中淮南從事秋浦顧云垂象撰。多以擬古爲題﹐蓋行捲之文也。云﹐咸通十五年進士。

△《聱書》十卷

唐天復進士沈顏可鑄撰。傳師之孫﹐仕僞吳﹐順義中爲翰苑。名「聱」者﹐以元結聱叟自況也。其文骫骳﹐而自序之語﹐極其矜負。

△《李后主集》十卷

江南國主李煜重光撰。

△《田霖四六集》一卷

南唐田霖撰。

△《扈載集》十卷

後周翰林學士範陽扈載仲熙撰。少俊﹐早達﹐年三十六以死。其子蒙﹐顯於國初。

直齋書錄解題﹟卷十七○別集類中

△《趙韓王遺稿》十卷

丞相韓忠獻王範陽趙普則平撰。普開國元臣﹐不以文著﹐而《彗星》《班師》二疏﹐天下至今傳誦。末有劉昌言所撰《行狀》。案﹕《館閣書目》惟有《奏議》一卷﹐今麻沙書坊刊本﹐奏議止數篇﹐餘皆表狀之屬也。

△《徐常侍集》三十卷

左散騎常侍廣陵徐鉉鼎臣撰。其二十卷﹐仕江南所作﹔餘十卷﹐歸朝後所作也。所撰《李煜墓銘》﹐婉媺有體﹐《文鑑》取之。

△《咸平集》五十一卷

右諫議大夫漢嘉田錫表聖撰。太平興國三年進士第二人。範文正公志其墓。東坡序其奏議十篇﹐所謂憂治世而危明主者也。今首卷有奏議十二篇﹐卽東坡所序。錫之子孫亡顯者。端平初﹐南充遊似景仁爲成都漕﹐奏言朝廷方用端拱﹐咸平之舊紀元﹐而臣之部內乃有端拱﹑咸平之直臣﹐宜褒表之以示勸﹐願下有司議謚。博士徐淸叟直翁﹑考功黃朴誠甫議謚曰獻翼﹐云﹕今漢嘉田氏子孫﹐不知存亡﹐而文集板之在州者﹐亦毀於兵燼矣﹐可爲永慨﹗

△《廣平公集》一百卷

翰林學士文安公大名宋白太素撰。

△《柳仲塗集》十五卷

如京使大名柳開仲塗撰。開﹐開寶六年進士﹐歷知常﹑潤州﹐以殿中侍禦史換崇儀使﹐又歷八郡以卒。門人張景爲《行狀》及集序。本朝爲古文自開始﹐然其體艱澀。爲人忼慨﹐喜功名﹐急義。史亦稱其傲狠彊愎云。

△《穆參軍集》三卷

泰州司法參軍東平穆修伯長撰。修﹐祥符二年經明行修進士。仕不遇﹐困窮以死。師事陳摶﹐傳其《易》學﹐以授李之才﹐之才傳邵雍。而尹洙兄弟亦從之學古文﹐且傳其《春秋》學。或曰《太極圖》亦修所傳於陳摶﹑種放者。今其遺文傳世者僅如此。門人祖無擇爲之序。

△《江南小集》二卷

工部侍郎終南種放明逸撰。淳化中有李介者﹐序之於九江﹐故以爲名。《館閣書目》別有正集十卷﹐大略與此同。

△《小畜集》三十卷﹑《外集》二十卷

知制誥濟陽王禹偁元之撰。自爲之序﹐略曰﹕閱平生所爲文﹐類而第之﹐得三十卷。將名其集﹐以《易》筮之﹐遇《乾》之《小畜》﹐象曰「君子以懿文徳」﹐未能行其施﹐但可懿文而已。《外集》者﹐其曾孫汾裒輯遺文﹐得三百四十首。又有《承明集》十卷﹑《奏議集》三卷﹑《後集詩》三卷﹐未見。

△《乖崖集》十二卷﹑《附錄》一卷

極密直學士忠定公鄄城張詠復之撰。乖崖其自號也。錢希白爲《墓志》﹐韓魏公爲《神道碑》。近時郭森卿宰崇陽刻。此集舊本十卷﹐今增廣﹐並《語錄》爲十二卷。

△《武夷新集》二十卷﹑《別集》十二卷

翰林學士文公浦城楊億大年撰。案本傳﹕所著《括蒼》《武夷》《潁陰》《韓城》《退居》《汝陽》《蓬山》《冠鰲》等集﹐及《內外制》《刀筆》﹐共一百九十四卷。《館閣書目》猶有一百四十六卷。今所有者﹐惟此而已。《武夷新集》者﹐億初入翰苑﹐常景徳丙午﹐明年﹐條次十年詩筆而序之。《別集》者﹐祥符五年避讒﹐佯狂歸陽翟時所作也﹐《君可思賦》居其首﹐亦見本傳。余書疏皆作其弟倚酬答。倚亦景徳中進士。

△《中山刀筆集》三卷

翰林學士大名劉筠子儀撰。皆四六應用之文。筠與楊大年同時﹐號「楊劉」﹐詩號「西昆體」。別有《冊府應言集》十卷﹑《榮遇集》十二卷﹑《表奏》六卷﹑《淝川集》四卷﹐見《館閣書目》。

△《滑稽集》四卷

翰林學士吳越錢易希白撰。多譎諷之詞。淳化癸巳自序。

△《擁旄集》五卷﹑《伊川集》五卷

樞密使思公吳越錢惟演希聖撰。易﹐倧之子﹔惟演﹐俶之子也。惟演文集甚多﹐此特其二集爾﹐出鎭河陽﹑河南時所作也。全集未見。

△《臨川集》三十卷﹑《二府集》二十五卷﹑《年譜》一卷

丞相臨淄元獻公臨川晏殊同叔撰。其五世孫大正爲《年譜》﹐言﹕先元獻嘗自差次起儒館至學士﹐爲《臨川集》﹔起樞廷至宰席﹐爲《二府集》。今案本傳﹐有《文集》二百四十卷﹐《中興書目》亦九十四卷﹐今所刊止此爾。《臨川集》有自序。

△《夏文莊集》一百卷

樞密使鄭國文莊公九江夏竦子喬撰。竦父死王事﹐身中賢科﹐工爲文辭﹐復多材術﹐而不自愛重﹐甘心姦邪。聲伎之盛﹐冠於承平。夫婦反目﹐陰慝彰播。皆可爲世戒也。

△《呂文靖試卷》一卷

丞相許國文靖公壽春呂夷簡坦夫撰。咸平二年﹐壽州應舉﹐此其程文也。眞本藏範太史氏﹐前有《家狀》﹐大略與今同。其所習曰《春秋何論大義》。「何論」者﹐當是何晏《論語》也。其所問各十條﹐皆非深義﹐逐條所答﹐才數句﹐或止一言﹐或直稱未審。考官二人﹐花書其上﹐並批通不。又《禮行於郊賦》《建侯置守孰優論》。其所習又稱《雜文時務策》﹐則不復存。此可以見國初場屋事體﹐文法簡寬﹐士習淳茂﹐得人之盛﹐後世反不能及。文盛則實衰﹐世變蓋可觀矣。

△《範文正集》二十卷﹑《別集》四卷

參政文正公吳郡範仲淹希文撰。祥符八年進士曰朱說者﹐卽公也。幼孤﹐從其母適朱氏。其爲兗州推官﹐始復姓更名。

△《範文正尺牘》五卷

其家所傳。在正集之外。

△《安陽集》五十卷

丞相魏國忠獻公安陽韓琦稚圭撰。

△《文潞公集》四十卷﹑《補遺》一卷

丞相介休文彥博寬夫撰。

△《富文忠集》二十七卷

丞相韓國文忠公河南富弼彥國撰。《奉使錄》亦在其末。

△《武溪集》二十卷

集賢院學士襄公曲江余靖安道撰。

△《䢐徠集》二十卷

國子監直講魯國石介守道撰。集中有《南京夏尙書啟》及《夫子廟上梁文》﹐皆爲夏竦作。此介所謂「大姦之去如距斯脫」者也。豈當是時﹐竦之姦猶未著耶﹖陸子遹刻於新定﹐述其父放翁之言﹐曰「老蘇之文不能及」﹐然世自有公論也。歐公所以重介者﹐非緣其文也。

△《滄浪集》十五卷

集賢校理蘇舜欽子美撰。舜欽﹐易簡之孫﹐杜祁公衍之婿。坐進奏院用公錢會客﹐爲王拱辰輩所擠﹐坐以深文﹐廢逐而死。置園蘇州﹐爲滄浪亭﹐水竹之勝﹐冠於吳下﹐至今猶存。嘗答韓持國書﹐具見其意趣﹐本傳載之。歐陽公序其文﹐言﹕子美之齒少於予﹐而予學古文反在其後。同時得罪者﹐未幾復顯用﹐舜欽獨先沒﹐可哀也。

△《宛陵集》六十卷﹑《外集》十卷

都官員外郎國子監直講宣城梅堯臣聖兪撰。凡五十九卷爲詩﹐他文賦才一卷而已。謝景初所集﹐歐公爲之序。《外集》者﹐吳郡宋績臣所序﹐謂皆前集所不載。今考之首卷諸賦﹐已載前集﹐不可曉也。聖兪爲詩﹐古澹深遠﹐有盛名於一時。近世少有喜者﹐或加毀訾﹐惟陸務觀重之﹐此可爲知者道也。自世競宗江西﹐已看不入眼﹐況晚唐卑格方錮之時乎﹖杜少陵猶有竊議妄論者﹐其於宛陵何有﹖

△《尹子漸集》六卷

太常博士知懷州河南尹源子漸撰。待制家彥明﹐其孫也。

△《尹師魯集》二十二卷

直龍圖閣尹洙師魯撰。源之弟也。其父仲宣﹐明經入仕。父子皆歐陽公志其墓。洙與穆伯長同爲古文﹐範文正公爲作集序。歐公亦稱其文簡而有法。以剛直數仵時﹐卒以貶死。死時精明不亂﹐有過人者。

△《書判》一卷

尹洙撰。洙﹐天聖二年進士。後以安徳軍節推試書判拔萃科﹐中之。前十道是程文﹐余當爲擬捲。本朝惟餘安道亦中是科。集中有《判詞》二卷﹐《文鑑》亦載一二。又有王回判二道﹐而回不以此科進。余未有聞。

△《宋元憲集》四十四卷

丞相鄭國元憲公安陵宋庠公序撰。本名郊﹐字伯庠。天聖二年進士第一。後有忌者讒之﹐以姓符國號﹐名應郊天﹐仁宗命攺焉。忌者之力止此﹐後卒大用﹐爲名臣。

△《宋景文集》一百卷

翰林學士景文公宋祁子京撰。庠弟也。自布衣名動場屋﹐號二宋。天聖二年同登第﹐祁本首唱﹐章獻謂弟不可以先兄﹐以爲第十人﹐而庠遂魁天下。兄弟後皆貴顯。景文淸約莊重不逮其兄﹐以此不至公輔。所撰《唐書》列傳﹐不稱良史。景文《筆記》﹕「余於爲文似蘧瑗﹐年五十﹐知四十九年非﹔余年六十﹐始知五十九年非﹐其庶幾至於道乎﹗」每見舊所作文章﹐憎之必欲燒棄。梅堯臣喜曰「公之文進矣。」景文未第時﹐爲學於永陽僧捨﹐或問曰「君好讀何書﹖」答曰「余最好《大誥》。」故景文爲文謹嚴﹐至修《唐書》﹐其言艱﹐其思苦﹐蓋亦有所自歟。

△《六一居土集》一百五十二卷﹑《附錄》四卷﹑《年譜》一卷

參政文忠公廬陵歐陽修永叔撰。本朝初爲古文者﹐柳開﹑穆修﹐其後有二尹﹑二蘇兄弟。歐公本以辭賦擅名場屋﹐旣得韓文﹐刻意爲之。𨿽皆在諸公後﹐而獨出其上﹐遂爲一代文宗。其集偏行海內﹐而無善本﹐周益公解相印歸﹐用諸本編校﹐定爲此本﹐且爲之《年譜》。自《居士集》《外集》而下﹐至於《書簡集》﹐凡十﹐各刊之家塾。其子綸又以所得歐陽氏傳家本﹐乃公之子棐叔弼所編次者﹐屬益公舊客曾三異校正﹐益完善無遺恨矣。《居士集》﹐歐公手所定也。

△《李泰伯退居類稿》十二卷﹑《續稿》八卷﹑《常語》三卷﹑《周禮致太平論》十卷﹑《後集》六卷

太學說書南城李覯泰伯撰。其自序曰﹕天將壽我歟﹐所爲固未足也﹐不然﹐斯亦足以藉手見古人矣。《類稿》﹐慶曆所錄。《續稿》﹐皇祐所錄。《後集》則門人傅野編。泰伯不喜《孟子》《常語》專辧之。嘗舉茂材﹐不中。世傳閣試論題﹐有全不記所出者﹐曰﹕此必《孟子注》也。擲筆而出。

△《少微集》三十卷

職方員外郎會稽齊唐祖之撰。齊澣之後。天聖八年進士。兩應制科﹐皆爲首選﹐以切直報罷。居鑑湖東北﹐去城五里。名其山曰少微。其集﹐顧臨爲之序。

△《樂全先生集》四十卷﹑《玉堂集》二十卷

參政文定公南都張方平安道撰。初舉茂材異等﹐再舉賢良方正﹐皆中其科。識略過人﹐知蘇洵父子於布衣﹐惡王安石於考試進士之日﹐皆人所不能及也。壽至八十五﹐薨於元祐中。於當時最爲耆徳﹐然頗爲司馬溫公所不喜。

△《胡文恭集》七十卷

樞密副使文恭公晉陵胡宿武平撰。晉陵之胡﹐自文恭始大﹐其猶子宗愈仍執政﹐子孫爲侍從﹑九卿者以十數。紹興初﹐世將承公﹐亦其後也。至今猶名族。

△《臨川集》一百卷

丞相荊國文公臨川王安石介甫撰。後攺封舒王。方嘉祐以前﹐名重一世﹐迹其文學﹑論議﹑操守﹐使不至大位﹐則光明俊偉﹐不可瑕疵矣。老蘇曰「使斯人而不用也﹐則吾言爲過﹐而斯人有不遇之嘆。孰知其禍之至此哉﹗」何其知之明也。

△《王魏公集》二十卷

尙書左丞王安禮和甫撰。近時厚之順伯﹐其曾孫也。

△《王校理集》六十卷

祕閣校理王安國平甫撰。安國𨿽安石親弟﹐而意向頗不合﹐尢惡呂惠卿﹐卒爲所陷。坐鄭俠事﹐奪官歸田裏﹐亦會惠卿方叛安石故也。尋復之﹐命下而卒。

△《華陽集》一百卷

丞相岐國文恭公龍舒王珪禹玉撰。本成都人﹐故稱《華陽》。典內﹑外制十八年。集中多大典冊﹑詔令。其詩號「至寶丹」﹐以其好爲富貴語也。在相位無所建明﹐人目爲「三旨」﹕於上前曰取聖旨﹐曰領聖旨﹐退謂吏則曰已得旨。元丰末命﹐珪本無異論﹐亦緣其備首相﹐不能早發大議﹐依違遷延﹐以召讒賊﹐卒爲本朝大禍。需﹐事之賊也﹐豈不然哉﹗珪一身追貶﹐不足道也。

△《傳家集》一百卷

丞相溫國文正公涑水司馬光君實撰。生於光州﹐故名。今光州有集本。

△《丹淵集》四十卷

集賢校理潼川文同與可撰。東坡與之厚善﹐《墨君堂記》《篔簹竹記》皆爲同作也。司馬溫公稱其襟韻瀟灑﹐如晴雲秋月﹐塵埃不到﹐則其爲人可知矣。其爲湖州﹐蓋未至而卒。

△《蔡忠惠集》三十六卷

端明殿學士忠惠莆田蔡襄君謨撰。近世始刻於泉州。王十朋龜齡爲之序。余嘗官莆﹐至其居﹐去城三里。荔子號「玉堂紅」者﹐正在其處。矮屋欲壓頭﹐猶是當時舊物。歐公所撰《墓志》﹐石立堂下。眞迹及諸公書帖多有存者。京﹑卞同郡晚出﹐欲自附於名閥﹐自稱族弟﹐本傳云爾。襄孫佃﹐唱名第一﹐京時當國﹐以族孫引嫌﹐降第二﹐佃終身恨之。

△《元章簡玉堂集》二十卷

參政章簡公錢塘元絳厚之撰。絳之祖徳昭﹐相吳越。本姓危氏﹐臨川人。唐末危全諷﹐其伯父也。徳昭父曰仔倡﹐聚眾保鄕裏﹐兵敗﹐自臨川奔杭州﹐易姓元。至今建昌撫州邵武多危姓。絳能文辭﹐晚歲以王介甫薦入翰林﹐甚稱職﹐遂柄用。

△《呂正獻集》二十卷

丞相東萊呂公著晦叔撰。

△《劉狀元東歸集》十卷

大理評事鉛山劉煇之道撰。煇﹐嘉祐四年進士第一人﹐《堯舜性仁賦》﹐至今人所傳誦。始在場屋有聲﹐文體奇澀﹐歐公惡之﹐下第。及是在殿廬得其賦﹐大喜﹐旣唱名﹐乃煇也﹐公爲之愕然。蓋與前所試文如出二人手﹐可謂速化矣。仕止於郡幕﹐年三十六以卒。世傳煇旣黜於歐陽公﹐怨憤造謗﹐爲猥褻之詞。今觀楊傑志煇墓﹐稱其祖母死﹐𨿽有諸叔﹐援古誼以適孫解官承重服﹐又嘗買田數百畝﹐以聚其族而餉給之。蓋篤厚之士也。肯以一試之淹﹐而爲此儉薄之事哉﹖

△《古靈集》二十五卷

樞密直學士長樂陳襄述古撰。襄在經筵﹐薦司馬光而下三十三人﹐皆顯於時。紹興詔旨﹐布之天下。集序﹐李忠定綱作也。《年譜》載其世系﹐出陳夷行之弟夷實。自光州固始從王緒入閩﹐家於福州。考之《唐世系表》﹐有不合者。嘗怪閩之士族推本家世﹐輒言出自固始。光在唐爲下州﹐固始又其一縣﹐當時不聞顯人﹐安得衣冠望族如許﹖就令有之﹐王緒以壽春屠者爲盜﹐王潮從之爲部曲﹐轉鬥萬里﹐而後入閩﹐士大夫何緣隨逐不置﹖蓋嘗思之﹐王氏初建﹐國人不自保﹐謾言鄕人﹐幸其不殺﹐後世子孫承襲其說﹐世祀綿邀﹐並與其初而忘之爾﹐若陳氏尢不應云然。當永嘉之亂﹐林﹑黃﹑陳﹑鄭四姓先入閩﹐林諝爲《閩中記》﹐明著之矣﹐尙得以一時脫死賊手之說﹐守之而不變乎﹖

△《鄖溪集》五十卷

翰林學士安陸鄭獬毅夫撰。皇祐五年進士首選。坐知開封府不肯用案問新法﹐爲王安石所惡而出。廷試《圜丘象天賦》﹐時獬與滕甫俱有場屋聲﹐甫賦首曰「大禮必簡﹐圜丘自然」﹐自謂人莫能及。獬但倒一字﹐曰「禮大必簡﹐丘圜自然」﹐甫聞之大服﹐果居其次云。

△《廣陵集》二十卷

揚州布衣王令逢原撰。令少年有盛名﹐王介甫尢重之。年二十八而卒。其妻吳氏﹐安石夫人之女弟也﹐守志不嫁。一女遺孕﹐嫁吳師禮﹔其子曰說﹐所謂吳傳朋也。令之墓﹐安石銘之。後有劉發者爲之傳。吳氏之墓﹐其侄王云銘之﹐奉使死磁州者也。

△《公是集》七十五卷

侍讀學士新諭劉敞仲逯父撰。號公是先生。

△《彭城集》六十卷

中書舍人劉攽叔贛父撰。號公非先生。敝兄弟俊敏博洽﹐同登慶曆六年進士第。敞本首冠﹐以內兄王堯臣爲編排官引嫌﹐遂得第二人。仕早貴而不永年﹐年財五十。攽歷州縣二十年﹐晚乃遊館學﹐元祐中始掌外制。敞子奉世仲馮亦有名﹐官至執政﹐世稱三劉。

△《老蘇嘉祐集》十五卷

文安主簿編修禮書眉山蘇洵明允撰。洵初入京師﹐益帥張文定薦之歐陽公﹐世皆知之﹐而有雷簡夫者﹐爲雅守﹐以書薦之張﹑歐及韓魏公尢力。張之知洵由簡夫﹐世罕知之。雷之書文﹐亦慷慨偉麗可觀。

△《東坡集》四十卷﹑《後集》二十卷﹑《內制集》十卷﹑《外制集》三卷﹑《奏議》十五卷﹑《和陶集》四卷﹑《應詔集》十卷

端明殿學士文忠公蘇軾子瞻撰。一字和仲。自謫黃州﹐始號東坡居士。杭﹑蜀本同﹐杭無《應詔集》。

△《樂城集》五十卷﹑《後集》二十四卷﹑《第三集》十卷﹑《應詔集》十二卷

門下侍郎文定公蘇轍子由撰。一字同叔。欒城﹐眞定府縣也﹐蘇氏望趙郡﹐欒城元魏時屬趙郡﹐故云。曉居潁濱﹐自號潁濱遺老﹐故集或名。

△《三蘇年表》三卷

右奉議郎孫汝聽撰。汝聽當是蜀人﹐敍述甚詳。

△《東坡別集》四十六卷

坡之曾孫給事嶠季眞刊家集於建安﹐大略與杭本同。蓋杭本當坡公無恙時已行於世矣。麻沙書坊又有《大全集》﹐兼載《志林》《雜說》之類﹐亦雜以潁濱及小坡之文﹐且間有訛僞剿入者。有張某爲吉州﹐取建安本所遺盡刊之﹐而不加考訂﹐中載《應詔》《策論》﹐蓋建安本亦無《應詔集》也。

△《陳都官集》三十卷

都官員外郎嘉禾陳舜兪令舉撰。舜兪﹐慶曆六年進士﹐嘉祐四年制科。以言新法﹐謫官南康﹐與劉凝之騎牛遊廬山﹐詩畫皆傳於世。舜兪居湖秀境上﹐初從安定胡先生學。熙寧中六客﹐其一也。其墓在城南之蘇灣。子孫猶宅於烏鎭。

△《濂溪集》七卷

廣東提刑營道周惇頤茂叔撰。遺文才數篇﹐爲一卷﹐餘皆附錄也。本名惇實﹐避英宗舊名攺焉。其仕以舅鄭向任。晚年以疾求知南康軍﹐因家廬山﹐前有溪﹐取營道故居濂溪名之。二程所從學也。又本並《太極圖》爲一卷﹐《遺事》《行狀》附焉。

△《明道集》四卷﹑《遺文》一卷

監察禦史河南程顥伯淳撰。三司使羽之後也。其父曰向。顥之沒﹐文潞公題其墓曰明道先生。

△《伊川集》九卷

崇政殿說書程頤正叔撰。

△《河南程氏文集》十二卷

二程共爲一集。建寧所刻本。

△《元丰類稿》五十卷﹑《續》四十卷﹑《年譜》一卷

中書舍人南丰曾鞏子固撰。王震爲之序。《年譜》﹐朱熹所輯也。案﹕韓持國爲鞏《神道碑》﹐稱《類蒿》五十卷﹐《續》四十卷﹐《外集》十卷﹐本傳同之。及朱公爲《譜》時﹐《類蒿》之外﹐但有《別集》六卷。以爲散逸者五十卷﹐而《別集》所存其什一也。開禧乙丑建昌守趙汝礪﹑丞陳東得於其族孫濰者﹐校而刊之﹐因碑傳之舊﹐定著爲四十卷。然所謂《外集》者﹐又不知何當﹐則四十卷亦未必合其舊也。

△《曲阜集》四十卷﹑《奏議》十二卷﹑《西垣集》十二卷﹑《外制集》三卷﹑《內制集》五卷

翰林學士文昭公曾肇子開撰。肇﹐元祐中爲西掖﹐元符末再入﹐故別名《庚辰外制集》。肇制誥溫潤典雅﹐其艸兄布拜相制﹐汪玉山稱之﹐以爲得命次相之體。

△《王直講集》十五卷

天臺縣令南城王無咎補之撰。無咎﹐嘉祐二年進士﹐曾鞏之妹夫。從王安石遊最久﹐將用爲國子學官﹐未及而卒﹐爲之志墓。曾肇序其集云二十卷﹐今惟十五卷。

△《南陽集》二十卷

門下侍郎潁昌韓維持國撰。封南陽郡公﹐故以名集。沈晦元用﹐其外孫也。卷首載鮮於綽所述《行狀》﹐而晦跋其後。南澗元吉無咎﹐其四世孫。

△《無爲集》十五卷﹑《別集》十卷

禮部郎濡須楊傑次公撰。嘉祐四年進士。元祐中爲郎。傑善談禪﹐《別集》皆爲釋﹑老﹐而釋又居十之九。

△《淸江三孔集》四十卷

中書舍人新淦孔文仲經父﹑禮部侍郎武仲常父﹑戶部郎中平仲毅父撰。實先聖四十八世孫。嘉祐六年﹑八年﹑治平二年﹐連三科兄弟以次登第。文仲舉賢良﹐對策切直忤時﹐罷﹐舉官範鎭景仁因求致仕﹐而制科亦自此廢。武仲爲禮部第一人﹐中甲科。平仲亦嘗舉制科。其著述各數十篇﹐多散逸弗傳。今其存者﹐文仲才二卷﹑武仲十七卷﹑平仲二十一卷而已。慶元中濡須王■﹝辶蕭﹞少愚守臨江﹐裒輯刊行﹐而周益公必大爲之序。序略曰「遺文𨿽存一二於千百﹐然讀之者知其爲有徳之言﹐非雕篆之習也。昔黃太史頌當時人才﹐有曰『二蘇聯璧﹐三孔分鼎。』張丞相天覺﹐在元符中詆元祐詞臣﹐極其荒唐﹐謂兩蘇爲狂率﹐則剛直也﹐謂公兄弟配之﹐文行如何哉﹗」

△《西溪集》十卷

翰林學士錢塘沈遘文通撰。初以郊社齋郎舉進士第一﹐執政謂已宦者不應先多士﹐遂居其次。實皇祐元年﹐自是爲故事。文通吏事精明彊敏﹐爲杭州﹑開封府﹐皆有能名。從容閒暇﹐夙興治事﹐及午而畢。卒時年四十餘。其孫晦元用﹐宣和中亦魁天下。

△《長興集》四十一卷

翰林學士沈括存中撰。括於文通爲叔﹐而年少於文通﹐世傳文通常稱括叔。今《四朝史》本傳以爲從弟者﹐非也。文通之父扶﹐扶之父同﹐括之父曰周﹐皆以進士起家﹐官皆至太常少卿。王荊公志周與文通墓﹐及文通弟遼志其伯父振之墓可考。括坐永樂事貶。晚居京口﹐自號夢溪翁﹐自敍甚詳。

△《雲巢集》十卷

審官西院主簿沈遼歡達撰。遘親弟也。以兄任爲京官﹐坐法流貶﹐事見《揮麈錄》。自永徙池﹐築室齊山﹐號雲巢﹐竟不復起。以上三集刊於括蒼﹐號《三沈集》﹐其次序如此﹐蓋未之考也。

△《蘇魏公集》七十二卷

丞相魏國公溫陵蘇頌子容撰。紳之子也。紳在兩禁﹐人稱其險詖。而頌器局閎厚﹐未嘗與人較短長。其爲相在元祐末﹐大臣奏事﹐多稟宣仁﹐獨頌必再以白哲廟﹐其後免於遷謫﹐蓋上以爲識君臣之禮故也。年逾八十﹐薨於建中靖國之初。自艸遺表﹐卻醫屏藥﹐死生之際了然。集前﹑後序﹐汪藻﹑周必大撰。

△《傅獻簡集》七卷

中書侍郎獻簡公河陽傅堯兪欽之撰。

△《赤城集》十卷

兩浙提刑寧海羅適正之撰。治平二年進士。學於四明樓郁。爲吏健敏﹐頗爲蘇子瞻﹑劉貢父諸公所知。臺士有聞於世﹐自適始。

△《西塘集》二十卷

監安上門三山鄭俠介夫撰。治平四年甲科。小臣劘上。言人所不敢言﹐上爲之感動﹐略施行其言﹐不惟不怒而已。旣而競墮深譴﹐良由呂惠卿欲傾王安石﹐而俠與安國遊從厚善﹐遂起獄並陷之。俠旣得罪﹐新法遂不罷﹐而本朝之禍本成矣。小人勿用之戒﹐可不畏哉﹖安石親惠卿而疏俠﹐豈惟誤國﹐亦以危身。後之君子可以鑑矣﹗

△《範忠宣集》二十卷

丞相忠宣公吳郡範純仁堯夫撰。文正公之次子也。文正子四人﹐長純佑尢俊﹐有賢行﹐早年病廢以死﹐富文忠志其墓﹐近時禮部尙書之柔者﹐其四世孫也。次純禮﹑純粹﹐皆顯用﹐至大官。

△《劉忠肅集》四十卷

丞相忠肅公東光劉摯莘老撰。凡四舉於鄕﹐試禮部爲第一﹐登嘉祐四年甲科。劉元城爲集序﹐述其出處大槪。

△《畫墁集》一百卷

吏部侍郎邠國張舜民蕓叟撰。舜民初用於元祐。至元符末﹐爲諫議大夫。居職七日﹐所上事六十章。崇寧初﹐坐謝表言紹聖逐臣﹐有曰「脫禁錮者何止一千人﹐計水陸者不啻一萬里」﹐又曰「古先未之或聞﹐畢竟不知其罪」﹐以爲譏謗﹐坐貶。自號浮休居士。

△《淇水集》八十卷

門下侍郎大名李淸臣邦直撰。淸臣﹐韓魏公侄婿。治平二年中制科。歐陽公愛其文﹐以此蘇軾。其爲人亦寬博有度﹐而趨時嗜權利﹐首主紹述之論﹐意規宰相﹐亦卒不如其志。

△《範太史集》五十五卷

翰林學士成都範祖禹淳甫撰。

△《灌園集》三十卷

鄕貢進士呂南公次儒撰。熙寧初﹐試禮部不利﹐會以新經取士﹐遂罷舉﹐欲修《三國誌》﹐題其齋曰衮斧﹐書將成而死﹐其書亦不傳。元祐初﹐諸公欲薦進之﹐不及。

△《伐檀集》二卷

知康州豫章黃庶亞夫撰。自爲序。庭堅﹐其子也。世所傳「山魈水怪著薜荔」之詩﹐集中多此體。庭堅詩律﹐蓋有自來也。庶﹐慶曆二年進士。

△《豫章集》五十卷﹑《外集》十四卷

著作郎黃庭堅魯直撰。自號山穀道人。

△《豫章別集》二十卷

皆集中所遺者﹐如《承天塔記》《黃給事行狀》《毀璧》﹐其顯顯者也。諸孫■﹝田﹞子耕集而傳之。

△《宛丘集》七十卷﹑《年譜》一卷

起居舍人譙國張耒文潛撰。宛丘﹐陳州其所居也。蜀本七十五卷。

△《後山集》十四卷﹑《外集》六卷﹑《談叢》六卷﹑《理究》一卷﹑《詩話》一卷﹑《長短句》二卷

祕書省正字彭城陳師道無己撰。一字履常。蜀本但有詩文﹐合二十卷。案﹕魏衍作集序云離詩爲六卷﹐類文爲十四卷﹐今蜀本正如此。又言受其所遺甲﹑乙﹑丙稿﹐詩曰五七﹐文曰千百﹐今四明本如此。此本劉孝韙刊於臨川﹐云未見魏全本﹐仍其舊十四卷爲正集﹐蓋不知其所謂十四卷者﹐止於文﹐而詩不與也。《外集》詩二百餘篇﹑文三篇﹐皆正集所無。《談叢》《詩話》或謂非後山作。「後山」者﹐其自號也。

△《淮海集》四十卷﹑《後集》六卷﹑《長短句》三卷

祕書省正字髙郵秦觀少遊撰。一字太虛。觀才極俊﹐嘗應制舉﹐不得召。終以疏蕩不檢﹐見薄於世。後亦不免貶死。

△《雞肋集》七十卷

吏部員外郎鉅野晁補之無咎撰。

△《濟南集》二十卷

鄕貢進士華山李廌方叔撰。又號《月巖集》。東坡知貢舉﹐得試卷﹐以爲廌也﹐置之首選﹐已而不然﹐賦詩自咎﹐有「平生漫說古戰場﹐過眼方迷日五色」之句。後竟不第。

△《豫章集》四十四卷﹑《宛丘集》七十五卷﹑《後山集》二十卷﹑《淮海集》四十六卷﹑《濟北集》七十卷﹑《濟南集》二十卷

蜀刊本﹐號《蘇門六君子集》。

△《何博土備論》四卷

武學博士浦城何去非正通撰。去非以累舉對策稱旨﹐授左班殿直﹐教授武學﹐後以東坡薦﹐授承奉郎﹑司農寺丞﹐通判廬州。別有文集二十卷﹐未見。

△《呻吟集》一卷

原武邢居實惇夫撰。恕之長子。幼有俊才﹐名聲藉甚﹐一時前輩皆愛之。年十九而卒。宣仁之誣謗﹐恕爲之也。居實未死﹐或能當不義而爭萬一﹐有補於世道﹐是以諸賢尢痛惜焉。晁以道追爲其墓表﹐尢反覆致意。

△《姑溪集》五十卷﹑《後集》二十卷

朝請大夫趙郡李之儀端叔撰。嘗從東坡辟中山幕府﹐後代範忠宣作《遺表》﹐爲世傳誦。然坐是得罪﹐編置當塗﹐遂居焉。其弟之純﹐官至尙書。

△《大名集》四十卷

簽書樞密魏郡王巖叟彥霖撰。韓魏公客也。

△《錢塘韋先生集》十八卷

主客郎中錢塘韋驤子駿撰。驤﹐皇祐五年進士。元祐中﹐以近臣薦爲監司數路﹐知陰州﹐以左朝議大夫致仕。崇寧中乃卒。少以辭賦有聲場屋﹐王荊公喜其《借箸賦》﹐頗稱道之。陳師錫志其墓。

△《彊祠部集》四十卷

三司戶部判官余杭彊至幾聖撰。亦韓魏公客也﹐在幕府﹐表章﹑書記多出其手。曾南丰作集序﹐稱其文備古今體﹐兼人所長云。

△《節孝集》二十卷

楚州教授山陽徐積仲車撰。治平四年進士。以耳聵﹐不能仕。事其母極孝﹐行義純篤﹐古所謂卓行也。東坡謂其詩文怪而放﹐如玉川子政和中賜謚節孝處士。

△《樂靜集》三十卷

起居舍人巨野李昭玘成季撰。元丰二年甲科。所居有樂靜堂﹐故以名集。其侄邴漢老爲書其後。

△《學易集》二十卷

朝奉郎東平劉跂斯立撰。忠肅公摯之長子也﹐與其弟蹈同登元丰二年進士第。元祐初﹐以其父在言路﹐政府不得用。紹聖以後復坐黨家﹐連蹇終其身﹐晁景迂志其墓﹐比孫明復﹑石守道之徒。爲文無所不長﹐《宣防宮賦》《學易堂記》﹐世傳誦之。

△《田承君集》三卷

大宗正丞陽翟田畫承君撰。畫﹐樞密況之侄也﹐與鄒道鄕善﹐鄒之貶﹐畫曰﹕願毋以此舉自滿﹐士所當爲者﹐未止此也。

△《道鄕集》四十卷

吏部侍郎晉陵鄒浩志完撰。浩旣諫立劉后坐貶﹐徽宗初﹐召還對﹐上首及之﹐獎嘆再三﹐問﹕「諫艸安在﹖」曰「焚之矣。」分告陳瓘﹐瓘曰「禍其始此乎﹖異時姦臣妄出一緘﹐則不可辧矣。」蔡京素忌之﹐使其黨作僞疏。言劉后殺卓氏而奪其子﹐遂得罪。其在昭州﹐作靑詞告上帝﹐有「追省當時奏禦之三章﹐初無殺母取子之一字」云。

△《婆娑集》三十卷

右正言陽翟崔鶠徳符撰。鶠坐元符上書邪等﹐廢於家﹐治圃號婆娑。靖康初召爲諫官﹐力論馮澥之罪。忽得攣疾﹐不能行而卒。無子﹐其壻衛昂裒輯遺文。

△《潏水集》四十卷

集英殿修撰長安李復履中撰。元丰三年進士。博學有气節。其爲熙河漕﹐有旨造戰艦﹑戰車﹐復奏斥議者之謬妄﹐以爲兒戲。遂罷其役﹐時論韙之。

△《馬子才集》八卷

鎭南節度推官鄱陽馬存子才撰。元祐三年進士第四人。

△《崇福集》三十五卷﹑《四六集》十五卷

朝請郎晁詠之之道撰。景迂弟也﹐爲作集序﹑詠之初以蔭爲揚州法曹﹐未上﹐時東坡守揚﹐族兄無咎爲倅﹐以其文呈東坡。及至揚﹐詠之具參軍禮趨謁﹐坡走下庭﹐攜手以上﹐謂坐客曰「此奇才也。」紹聖元年登第﹐繼中詞科﹐坐元符邪等﹐罷廢。後奉崇福祠﹐故以名集。

△《陶山集》二十卷

尙書左丞山陰陸佃農師撰。

△《東堂集》六卷﹑《詩》四卷﹑《書簡》二卷﹑《樂府》二卷

祠部郎江山毛滂澤民撰。滂爲杭州法曹﹐以樂府詞有佳句﹐受知於東坡﹐遂有名。嘗知武康縣﹐縣有東堂﹐集所以名也。又嘗知秀州﹐修月波樓﹐爲之記。其詩文視樂府頗不逮。

△《溪堂集》二十卷

臨川謝逸無逸撰。

△《竹友集》十卷

臨川謝薖幼槃撰。逸從弟也。呂居仁題其後曰「逸詩似康樂﹐薖詩似玄暉。」

△《了齋集》四十二卷

司諫延平陳瓘瑩中撰。江應辰爲集序﹐以爲出死力攻權姦者﹐天下一人而已矣。非虛語也。

△《約論》十七卷

陳瓘撰。起戰國﹐至後漢安帝。蓋讀《通鑑》﹐隨事有所發明者也。

△《浮沚先生集》十六卷﹑《後集》三卷

祕書省正字永嘉周行己恭叔撰。十七入太學﹐有盛名。師事程伊川。元祐六年進士。爲博士太學﹐以親老歸﹐教授其鄕﹐再入爲館職﹐復出作縣。永嘉學問所從出也。鄕人至今稱周博士。集序﹐林越撰﹐言爲祕書郎﹐則不然。先祖妣﹐先生之第三女﹐先君子其自出也﹐故知其本末。所居謝池坊﹐有浮沚書院。

△《斜川集》十卷

通直郎蘇過叔黨撰。世號小坡。坐黨家不得仕進﹐終於通判中山府。晁以道志墓﹐稱其純孝。給事中嶠﹐其孫也。

△《九峯集》四十卷

太常少卿眉山蘇元老在廷撰。東坡從孫也。坡在海上﹐嘗有書往來。其罷奉常歸潁昌﹐正坐元祐邪說。未幾遼卒﹐年四十七。

△《淸眞集》二十四卷

徽猷閣待制錢塘周邦彥美成撰。元丰七年﹐進汴都賦﹐自諸生命爲太學正。邦彥博文多能﹐尢長於長短句﹐自度曲﹐其提舉大晟府亦由此。旣盛行於世﹐而他文未傳。嘉泰中﹐四明樓鑰始爲之序﹐而太守陳杞刊之﹐蓋其子孫家居於明故也。《汴都賦》已載文鑑。世傳賦初奏禦﹐詔李淸臣讀之﹐多古文奇字﹐淸臣誦之如素所習熟者﹐乃以偏傍取之爾。鑰爲音釋﹐附之卷末。

△《淸眞雜著》三卷

邦彥嘗爲溧水令﹐故邑有詞集。其後有好事者﹐取其在邑所作文記詩歌﹐並刻之。

△《寶晉集》十四卷

禮部員外郎襄陽米芾元章撰。其母閻氏﹐與宣仁後在藩時有舊﹐故以後恩補試銜入仕。其上世皆武官﹐蓋國初勛臣米信之後也﹐視芾爲五世孫。酷嗜古法書﹐家藏二王眞迹﹐故號寶晉齋﹐蓋由得謝東山﹑二王各一帖﹐遂刊置無爲﹐而名齋云。

△《玉池集》十二卷

考功郎湘陰鄧忠臣愼思撰。熙寧三年進士。坐元符黨﹐廢不用。言者論其議範忠宣謚過實﹐又坐罰銅。崇觀間卒。平生著述至多﹐嘗和杜詩全帙﹐又嘗獻《郊祀慶成賦》及原廟詩百韻﹐裕陵喜之﹐擢爲館職。今昔軼弗傳﹐所存一二而已。「玉池」﹐其所居山峯名。

△《橘林集》十六卷﹑《後集》十五卷

密州教授石■﹝矛上心下﹞敏若撰。崇寧壬午以同進士出身中詞科。其文雕琢怪奇﹐殊乏蘊藉。壓捲策問﹐言王金陵配饗先聖事﹐謂其「以百聖芻豢甘四海口﹐以六經河漢洗四海心﹐以九達夷路破四海迷﹐以萬金良藥起四海病。」讀之不覺大笑。其人與文皆不足道也。集僅二冊﹐而卷數如此﹐麻沙坊本往往皆然。

△《龍雲集》三十二卷﹑《附錄》一卷

著作佐郎廬陵劉弇偉明撰。元丰進士﹐紹聖詞科。曾慥《詩選》以比石敏若﹐非其倫也。「龍云」﹐安福縣鄕名﹐弇所居也。

△《唐子西集》二十卷

宗學博士眉山唐庚子西撰。張商英拜相﹐庚作內前行。後坐貶惠州﹐歸蜀而卒。其文長於論議﹐所著《名治》《存舊》《正友》《議賞》諸論﹐皆精確。

△《東觀餘論》二卷

祕書郎昭武黃伯思長睿撰。伯思﹐右丞黃履之孫﹐吳園張根之婿﹐於李忠定綱爲中外襟袂﹐故忠定志其墓。伯思元符庚辰進士﹐年四十而卒。好古博雅﹐喜神仙家言﹐自號雲林子﹐別字霄賓。有集一百卷。此書止《法帖刊》誤及序跋古書畫器物﹐故名《餘論》。

△《北湖集》十卷﹑《長短句》一卷

直祕閣知虢州富川吳則禮子副撰。其父中復﹐以孫抃薦爲禦史﹐不求識面臺官者也。中復弟幾復﹑嗣復﹑子立禮及嗣復子審禮﹐皆登科﹕有名譽。則禮以父澤入仕﹐晚居豫章﹐自號北湖居士。

△《劉左史集》四卷

起居郎永嘉劉安節元承撰。與從弟安上皆嘗事二程﹐同遊太學﹐號二劉。安節元符三年進士﹐爲察官左史﹐晚知宣州以沒。

△《箕潁集》二十卷

潁昌曹組元寵撰。組本與兄緯有聲太學﹐亦能詩文﹐而以滑稽下俚之詞行於世得名﹐良可惜也。謝克家任伯爲集序﹐其子勛跋其後﹐略見其出處。蓋宣和三年始登第﹐郊禮進《祥光賦》﹐有旨換武階﹐閣合職﹐詔中書召試﹐仍給事殿中﹐未幾而卒。然集中有《謝及第啟》﹐自序云「蚤預諸生﹐竟叨右列。」則未第之前﹐已在西班﹐未知何以也。曾慥《詩選》云﹕六舉不第﹐宣和中詔赴廷試﹐賜第。《啟》中所謂「特舉孱微﹐許從俊造」﹐慥之言良是。序跋不著其實爾。

△《梅文安集》十五卷

戶部尙書浦江梅執禮和勝撰。執禮死於靖康之禍﹐人固哀其不幸﹐而不知吳革﹑趙子昉之謀﹐執禮實主之。事旣泄﹐範瓊殺革﹐徐秉哲以子昉遺金﹐金知執禮預謀﹐以根括金銀爲罪﹐問誰爲長官﹐意在執禮也。安扶恐其坐之﹐進曰「皆長官也。」遂俱死。「文安」者﹐所封開國縣也。

△《李忠湣集》十二卷

吏部侍郎臨洺李若水淸卿撰。後二卷爲《附錄》。其死事時財三十五歲。本名若冰﹐以靖康出使﹐攺今名。詩文𨿽不多﹐而詩有風度﹐文有气槪﹐足以知其所存矣。

△《夷白堂小集》二十卷﹑《別集》三卷

考功員外郎括蒼鮑愼由欽止撰。元祐初以任子試吏部銓第一﹐復登六年進士乙科。甫脫選卽爲郎﹐然自是數坐累﹐官竟不進。其父粹始居吳﹐故葬於吳興。

△《淸溪集》十卷﹑《附錄》一卷

楚州教授臨川汪革信民撰。紹聖四年試禮部第一﹐遂登甲科。蔡京當國﹐召爲宗子博士﹐力辭不就。年財四十卒。呂原明志其墓﹐晁以道爲辭以哀之。革嘗有言曰「咬得菜根﹐則萬事可做。」誠名言也。

△《玉溪集》二十二卷

左司員外郎永嘉倪濤巨濟撰。其父始徙居廣徳。濤﹐大觀三年進士。燕山之役﹐誦言其非﹐以沮軍罷﹐謫衡州茶陵以死﹐年三十九。呂居仁志其墓﹐曾吉父爲作集序。

△《竹隱畸士集》四十卷

右文殿修撰韋城趙鼎臣承之撰。元祐甲科﹐紹聖宏詞。又自號葦溪翁。其孫綱立刊於復州。本百二十卷﹐刊止四十卷而代去﹐遂止。

△《傅忠肅集》三卷

待制濟源傅察公晦撰。堯兪從孫也。宣和七年﹐以吏部郎接伴金使。金人入寇﹐使人不來﹐爲敵驅去斡裏布﹐脇使拜﹐不屈見殺。

△《丁永州集》三卷

知永州吳興丁注葆光撰。元丰中余中榜進士。喜爲歌詞﹐世所傳《催雪無悶》及《重午慶淸朝》﹐皆有承平閒雅气象。有女適樂淸令富春李素見素﹐實先妣之大父母也。

△《石門文字禪》三十卷

僧髙安諭徳洪覺範撰。一作惠洪。其在釋門﹐得法於眞淨克文﹐而於士大夫﹐則與黨人皆厚善﹐誦習其文﹐得罪不悔。爲張商英﹑陳瓘﹑鄒浩尢盡力。其文俊偉﹐不類浮屠語。韓駒子蒼爲塔銘云爾。

直齋書錄解題﹟卷十八○別集類下

△《演山》集六十卷

端明殿學士延平黃裳冕仲撰。元丰二年進士第一人﹐貴顯於崇﹑觀﹐死於建炎﹐年八十有七。方三捨法初行﹐裳謂﹕「宜近不宜遠﹐宜少不宜老﹐宜富不宜貧﹐不如遵祖宗科舉之制。」世傳以爲口實。

△《景迂集》二十卷

徽猷閣待制晁說之以道撰。又本止刊前十卷。說之平生著述至多﹐兵火散逸。其孫子健裒其遺文﹐得十二卷﹐續廣之爲二十卷。別本刊前十卷而止者﹐不知何說也。劉跂斯立墓志﹐景迂所撰﹐見《學易集》後﹐而此集無之﹐計其逸者多矣。說之﹐元丰五年進士。元祐初﹐蘇文忠﹑範太史﹑曾文昭皆薦之。坐元祐邪等﹐廢棄﹐靖康末始爲從官。卒於建炎三年。慕司馬溫公爲人﹐自號景迂生。

△《龜山集》二十八卷

工部侍郎延平楊時中立撰。時及從明道﹐死當建炎四年﹐年八十有七﹐於程門最爲壽考。

△《梁谿集》一百二十卷

丞相忠定公昭武李綱伯紀撰。父夔﹐進士起家﹐至右文殿修撰﹐黃右丞履之甥也。綱娶吳園先生張根之女﹐亦右丞外孫。「梁谿」名集者﹐修撰葬錫山﹐忠定嘗廬墓云。

△《襄陵集》二十四卷

尙書右丞襄陵許翰崧老撰。元祐三年進士﹐靖康初入西府﹐建炎爲丞轄﹐與黃潛善輩不合而去。

△《後湖集》十卷

丹陽蘇庠養直撰。其父堅伯固﹐亦有詩名。庠以遺澤畀其子﹐而自放江湖間。東坡見其淸江曲﹐大愛之﹐由是得名。僧祖可正平號癩可者﹐其弟也。庠中子扶﹐亦工詩﹐有淸苦之節。庠﹐紳之後﹐頌之族。

△《初寮集》四十卷﹑《後集》十卷﹑《內外制》二十四卷

尙書左丞中山王安中履道撰。安中年十四薦於鄕﹐凡四舉乃登第。爲中司受旨﹐攻蔡京﹐京子攸入禁中﹐日夕泣涕﹐告於上﹐安中亟攺翰苑﹐事遂止。其自政府出守燕﹐京父子排之也。然安中之進﹐亦本由梁師成。始﹐東坡帥定武﹐安中未弱冠﹐猶及師事焉﹐未卒業而坡去。其後﹐晁以道爲無極令﹐安中旣第﹐修邑子禮用長箋自言以新學竊一第爲親榮﹐非其志也。以道曰「爲學當謹初﹐何患不遠到﹖」安中築室﹐榜曰「初寮」。其議論聞見﹐多得於以道﹐旣貴顯﹐遂諱晁學﹐但稱成州使君四丈﹐無復先生之號矣。甚哉﹗籍﹑湜不畔之難也。

△《劉給事集》五卷

給事中劉安上元禮撰。紹聖四年登第﹐歷臺諫﹑掖垣﹑瑣闥﹐以次對歷三郡而終。集中有《彈蔡京疏》。

△《橫塘集》三十卷

尙書右丞瑞安許景衡少伊撰。亦嘗從程氏學。建炎初爲執政﹐與黃﹑汪不合罷。建議渡江幸建康﹐言者以爲非是﹐及下還京之詔﹐景衡以憂卒於瓜洲。未幾﹐敵騎奄至淮揚﹐倉卒南渡。

△《章貢集》二十卷

祕書監章貢李朴先之撰。紹聖元年進士。坐言隆祐之賢﹐廢二十年﹐蔡京欲彊致之﹐不屈。靖康﹑建炎之間﹐半歲五遷﹐而病不能行以死。其教授西京國子監也﹐程伊川與之甚厚﹐然謂其太直﹐以洛中風波爲戒。朴笑曰「不意此言發於先生之口。」伊川爲之攺容愧謝﹐其風節可畏也。

△《歐陽修撰集》六卷

崇仁布衣贈祕閣修撰歐陽澈徳明撰。澈死時年三十一。環溪吳沆裒其詩爲《飄然集》三卷﹐而會稽胡衍晉遠取其所上三書﹐並刻之臨川倅廨。

△《空靑遺文》十卷

直寶文閣南丰曾紆公捲撰。紆﹐布之子﹐有異材。建中靖國初﹐布在相位﹐奉詔爲《景靈西宮碑》﹐紆之筆也。建炎﹑紹興之際﹐將漕江浙﹐入爲司農少卿﹐知信﹑衢州以卒。汪彥章志其墓﹐孫仲益序其文。王銍性之﹐其婿也。

△《石林總集》一百卷﹑《年譜》一卷

尙書左丞吳郡葉夢得少蘊撰。紹聖四年進士。崇觀間驟貴顯﹐三十一歲掌外制﹐次年遂入翰林。中廢﹐至建炎乃執政﹐然財數日而罷。平生所歷州鎭﹐皆有能聲。胡文定安國嘗以其蔡﹑潁﹑南京之政薦於朝﹐謂不當以宿累廢。晚兩帥金陵﹐當烏珠臨江﹐移三山平羣寇﹐其功不可沒也。秦檜秉政﹐欲令帥蜀﹐辭不行﹐忤檜意﹐以崇慶節度使致仕。其居在卞山﹐奇石森列﹐藏書數萬卷。旣沒﹐守者不謹﹐屋與書俱燼於火。「石林」二字﹐本出《楚辭》天問。

△《石林建康集》十卷

皆帥建康時詩文。其初﹐以所蒞官各爲一集﹐後其家編次﹐總而合之﹐此集其一也。

△《石林審是集》八卷

其門人盛光祖子紹所錄。亦已入總集。

△《浮溪集》六十卷

翰林學士婺源汪藻彥章撰。四六偶儷之文﹐起於齊﹑梁﹐歷隋﹑唐之世﹐表章﹑詔﹑誥多用之。然令狐楚﹑李商隱之流號爲能者﹐殊不工也。本朝楊﹑劉諸名公猶未變唐體﹐至歐﹑蘇﹐始以博學富文﹐爲大篇長句﹐敍事達意﹐無艱難牽彊之態﹐而王荊公尢深厚爾雅﹐儷語之工﹐昔所未有。紹聖後置詞科﹐習者益眾﹐格律精嚴﹐一字不苟措﹐若浮溪尢其集大成者也。

△《翟忠惠集》三十卷

參政丹陽翟汝文公巽撰。汝文制誥古雅﹐多用全句﹐气格渾厚﹐近世罕及。夫人邢氏﹐恕之女。居實﹐其弟也。長子耆年﹐實邢出﹐好古博文﹐髙尙不仕。忠惠者﹐私謚也。

△《鴻慶集》四十二卷

戶部尙書晉陵孫覿仲益撰。大觀三年進士﹐政和四年詞科。《代髙麗謝賜燕樂表》﹐膾炙人口。生元丰辛酉﹐卒乾道己丑﹐蓋年八十有九﹐可謂耆宿矣。而其平生出處﹐至不足道也。嘗提舉鴻慶宮﹐故以名集。

△《呂忠穆集》十五卷

丞相濟南呂頤浩元直撰。後三卷爲《燕魏錄》﹐雜記古今事。卷末言金人敗盟始末甚詳。

△《忠正徳文集》十卷

丞相聞喜趙鼎元鎭撰。四字﹐髙廟所賜宸翰中語也。

△《北山小集》四十卷

中書舍人信安程俱致道撰。俱父祖世科﹐而俱乃以外祖鄧潤甫蔭入仕﹐宣和中賜上捨出身﹐爲南宮舍人﹐紹興初入西掖。徐俯爲諫議大夫﹐封還詞頭﹐罷去。後以次對修史﹐病不能赴而卒。

△《陵陽集》五十卷

中書舍人仙井韓駒子蒼撰。自幼能詩﹐黃太史稱其超軼絕塵﹐蘇文定以此儲光羲。遊太學不第﹐政和初獻書召試﹐賜出身﹐後入西掖。坐蘇氏鄕黨曲學罷。

△《丹陽集》四十二卷﹑《後集》四十二卷

顯謨閣待制江陰葛勝仲魯卿撰。紹聖四年進士﹐元符三年詞科。洪慶善序其文﹐有所謂「絕郭天信﹑拒朱勔﹑慚盛章而怒李彥」者﹐蓋其平生出處之略也。再知湖州﹐後遂家焉。

△《尹和靖集》一卷﹑《附集》一卷

徽猷閣待制河南尹焞彥明撰。子漸之孫。年十九舉進士﹐策問欲誅元祐黨籍﹐不對而出﹐遂罷舉。靖康賜號和靖處士。敵陷洛陽﹐闔門遇害﹐死而復蘇﹐門人潛載以逃。客涪州﹐以範元長薦入經筵﹐擢列侍從。葬會稽山。

△《綦北海集》六十卷

翰林學士北海綦崈禮叔厚撰。工於四六。秦檜初罷相﹐崈禮當制﹐有禦筆詞頭藏其家。檜再相﹐下臺州追索﹐時崈禮已死﹐幸不及禍。

△《云龕艸堂後集》二十六卷

參政鉅野李邴漢老撰。明受之變﹐以兵部侍郎直學士院叱責凶渠﹐朝廷賴焉。旣復辟﹐首擢執政。周益公作神道碑﹐言《前》《後集》一百卷﹐今惟《後集》﹐蓋皆南渡後所作也。朱文公爲之序。漢老﹐樂靜右史之侄。五世祖濤﹐五代時宰相。石晉之亂﹐弟澣在翰林﹐陷於敵。及邴立節於建炎﹐而其弟鄴守會稽﹐亦隨金人北去﹐世以爲異。

△《龜谿集》十二卷

知樞密院忠敏吳興沈與求必先撰。建炎﹑紹興之間﹐歷三院﹑翰苑以至執政﹐嘗奏言王安石之罪﹐大者在於取楊雄﹑馮道﹐當時學者惟知有安石﹐喪亂之際﹐甘心從僞﹐無仗節死義之風﹐實安石倡之。此論前未之及也。紹興七年終於位。

△《胡忠獻集》六十卷

端明殿學士晉陵胡世將承公撰。文恭公宿之曾孫。以兵部侍郎爲川陜副宣﹐金人敗盟﹐繼吳玠之後﹐經畫守禦﹐以迄和議再成﹐分疆未定﹐死於河池。世將好古博雅﹐有《資古紹志錄》﹐仿《集古錄》﹐跋尾亦見集中。謚忠獻。

△《胡文定公武夷集》十五卷

給事中崇安胡安國康侯撰。紹聖四年進士第三人。仕四十年﹐實歷不及三載。著《春秋傳》﹐行於世。本喜爲文﹐後篤志於學﹐乃不復作。其辭召試﹐曰「少習藝文﹐不稱語妙。晚捐華藻﹐才取理明。旣覺昨非﹐更無餘習。」故其文集止此。

△《毗陵集》五十卷

參政文靖毗陵張守全眞撰。一字子固。崇寧進士﹑詞科。紹興執政﹐張魏公在相位﹐薦秦檜再用﹐守有力焉。一日﹐與魏公言「某誤公聽﹐今朝夕同班列﹐得款曲﹐其人似以曩者一跌爲戒﹐有患失心﹐宜自劾謝上。」魏公爲作墓志﹐著其語。

△《張章簡華陽集》四十卷

參政金壇張綱彥正撰。大觀中捨法﹐三中首選﹐釋褐承事郎﹐辟雍正﹐蓋專於新學者。紹興初﹐在瑣闥忤張俊求去﹐復與秦隙﹐遂引年。秦亡乃召用。乾道初﹐年八十四而終。自號華陽老人﹐「華陽」者﹐茅山也。

△《非有齋類槁》五十卷

給事中吳興劉一止行簡撰。宣和三年進士。居瑣闥僅百餘日﹐忤秦檜罷去﹐閒居十餘年﹐以次對致仕。檜死。被召﹐力辭﹐進雜學士而終﹐年八十二﹐實紹興庚辰。

△《竹西集》十卷﹑《西垣集》五卷

兵部侍郎維揚王居正剛中撰。宣和三年進士。紹興初入詞掖。西垣集者﹐制艸及繳章也。其篇目﹐凡繳章皆云「封還詞頭」﹐蓋其子孫編次者之失也﹐除授則有詞頭﹐政刑庶事﹐何詞頭之有﹖

△《張巨山集》三十卷

中書舍人光化張嵲巨山撰。嵲爲司勛郎官﹐金人再取河南﹐秦相惶恐﹐上章引伊尹「善無常主」及周任「不能者止」之文以自解﹕嵲之筆也。秦徳之﹐遂擢修注掌制﹐而其具槁倉卒﹐誤以伊尹告太甲爲告湯﹐及周任之言爲孔子自言﹐時密書省寓傳法寺﹐有書其門曰「周任爲孔聖﹐太甲作成湯」﹐秦疑諸館職爲之﹐多被逐。然嵲亦以答檜「三折肱」之語﹐謂其貳於己﹐無幾亦罷。

△《默成居士集》十五卷

中書舍人潘良貴子賤撰。一字義榮。剛介之士也。朱侍講序其集﹐略見其出處大致。

△《默堂集》二十二卷

宗正少卿延平陳淵知默撰。一字幾叟。了翁之侄孫﹐楊龜山門人﹐紹興初嘗爲諫官。

△《筠谿集》二十四卷

戶部侍郎連江李彌遜似之撰。大觀三年上捨第一﹐知冀州﹐能抗金敵﹐攝江東帥﹐與李忠定平周徳之亂。晚爲從官﹐沮和議﹐坐廢而終。

△《鄱陽集》十卷

徽獻閣直學士鄱陽洪皓光弼撰。皓奉使金國﹐守節不屈。旣歸﹐爲秦所忌﹐謫英州。死之日與秦適相先後。三子登詞科﹐俱貴顯。

△《東窗集》四十卷

中書舍人鄱陽張廣彥實撰。與呂居仁爲詩友﹐其在西掖﹐當紹興十一年。

△《雪谿集略》八卷

汝陰王銍性之撰。國初《周易》博士昭素之後也。其父莘樂道嘗從歐公學。銍爲曾紆婿﹐嘗撰《七朝國史》﹐紹興初﹐常同子正薦之﹐詔視秩史官﹐給札奏禦﹐會秦氏柄國中止﹐書竟不傳。其子明淸﹐著《揮麈錄》。

△《致堂斐然集》三十卷

禮部侍郎胡寅明仲撰。文定公長子也。本其兄子﹐初生棄不舉﹐文定於水盆內收育之。旣長﹐俾自絕於本生﹐不爲心喪﹐止服世父之服﹐寅遵行之。集中有《與秦丞相書》﹐言之甚詳。人倫之變﹐古今所未有也。寅﹐宣和初進士﹐紹興初已爲從官﹐不主和議﹐秦本與其父子有契分﹐竟謫新州。檜死北歸﹐沒於嶽州。

△《五峯集》五卷

右承務郎胡宏仁仲撰。文定季子。不出仕﹐篤意理學。南軒張栻﹐其門人也。別本不分卷。

△《竹軒雜著》十五卷

太常少卿永嘉林季仲懿成撰。以趙元鎭薦入朝﹐奏疏沮和議得罪。仲熊﹑叔豹﹑季貍﹐其弟也﹐皆知名。

△《北山集》三十卷

端陰殿學士金華鄭剛中亨仲撰。紹興二年進士亞魁。受知秦相﹐擢使川陜﹐後忤意﹐貶死封州。

△《澹庵集》七十八卷

端明殿學士忠簡廬陵胡銓邦衡撰。建炎甲科第五人。旣上書乞斬秦檜﹐謫嶺海﹐秦死得歸。孝宗卽位﹐始復官召用﹐又以沮再和之議得罪去。乾道中入爲丞郎﹐亦不容於時﹐奉祠﹐至淳熙七年乃終﹐年七十有九。

△《相山集》二十六卷

朝奉大夫濡須王之道彥猷撰。宣和六年﹐兄弟三人同登科。建炎寇亂﹐率眾保明避山﹐從之者皆得免。以功攺京官﹐沮和議得罪。晚乃歷麾節﹐其子藺被遇阜陵﹐貴顯。

△《韋齋小集》十二卷

吏部員外郎新安朱松喬年撰。侍講文公之父也。文公嘗言﹐韋齋先生自爲兒童時﹐出語已驚人﹐及去場屋﹐始致意爲詩文。其詩初亦不事雕飾﹐而天然秀發﹐格律閒暇﹐超然有出塵寰之趣。

△《關博士集》二十卷

太學博士錢塘關注子東撰。紹興五年進士。嘗爲湖州教授。自號香巖居士。

△《石月老人集》三十五卷

朝議大夫致仕鄱陽余安行勉仲撰。安行累舉不第。其子應求以童子登崇寧五年進士科﹐爲禦史﹐歷麾節﹐所至迎養其父﹐至九十六乃終。著書號《至言》﹐蓋純篤之士也。

△《王著作集》四卷

著作佐郎福淸王蘋信伯撰﹑從程門學﹐以趙忠簡薦﹐召對﹐賜出身。秦檜惡之﹐會其族子坐法﹐牽連文致﹐奪官以死。

△《屏山集》二十卷

通判興化軍崇安劉子翚彥衝撰。父韐﹐兄子羽。子翚以蔭入仕。年甫四十八而卒。朱文公﹐其門人也﹐嘗謂朱曰「吾少聞佛老之說﹐歸讀吾書﹐然後知吾道之大﹐體用之全如此。《於易》得入徳之門焉。作《復齋銘》《聖傳論》﹐可以見吾志矣。」

△《東溪集》十二卷

冪迪功郎漳浦髙登彥先撰。考試潮州﹐策問忤秦相﹐謫死。

△《繙經堂集》八卷

知盱眙軍東平畢良史少董撰。文簡公士安五世孫。嘗陷敵﹐有從之遊者﹐因爲圖﹐名《繙經》﹐寫其訪問紬繹之狀。

△《藥寮叢槁》二十卷

太常少卿上蔡謝伋景思撰。參政克家之子。

△《巖壑老人詩文》一卷

左朝請大夫洛陽朱惇儒希眞撰。初以遺逸召用﹐嘗爲館職。旣掛冠﹐秦檜之孫塤欲學爲詩﹐起希眞爲鴻臚少卿﹐將使教之﹐懼禍不敢辭。不久秦亡﹐物論少之。合有全集﹐未見。

△《鶴溪集》十二卷

辟雍博士靑田陳汝錫師予撰。紹聖四年進士﹐持節數路﹐帥越而卒。靑田登科人自汝錫始。希點子與﹐其孫也。

△《嶽武穆集》十卷

樞密副使鄴郡嶽飛鵬舉撰。飛功業偉矣﹐不必以集著也。世所傳誦其《賀和議成》一表﹐當亦是幕客所爲﹐而意則出於嶽也。

△《漢濱集》六十卷

參政襄陽王之望瞻叔撰。周益公爲集序。

△《玉山翰林詞艸》五卷

尙書玉山汪應辰聖錫撰。紹興五年進士首選。本名洋﹐禦筆攺賜。天材甚髙﹐而不喜爲文﹐謂不宜獘精神於無用﹐然每作輒過人。以天官兼翰苑近二年﹐所撰制詔溫雅典實﹐得王言體﹐朱晦翁稱爲近世第一。

△《太倉稊米集》七十卷

樞密編修宣城周紫芝少隱撰。自號竹坡居士。

△《白蘋集》四卷

右文林郎單父龐謙儒祐甫撰。莊敏公籍之曾孫。用季父恩仕﹐不遂而死﹐韓南澗志其墓。嘗客居吳興﹐故集名「白蘋」。

△《南澗甲乙槁》七十卷

吏部尙書潁川韓元吉無咎撰。門下侍郎維之玄孫。與其從兄元龍子云皆嘗試詞科不利。居廣信溪南﹐號南澗。

△《艇齋雜著》一卷

南丰曾季貍裘父撰。鞏之弟曰湘潭主簿宰﹐宰之孫曰大理司直晦之﹐季貍其子也。少從呂居仁﹑徐師川遊﹐嘗一試禮部不中﹐乾淳間名公多敬畏之﹐具見其子濰所集《師友尺牘》。此編蓋其議論古今之文﹐辭質而義正﹐可以得其人之大略。

△《溪園集》十卷

蘄春吳億大年撰。其父擇仁爲尙書。億仕至靜江倅﹐居余幹﹐有溪園佳勝。世傳其「樓雪初銷」詞﹐爲建康帥晁謙之作。

△《於湖集》四十卷

中書舍人歷陽張孝祥安國撰。甲戌冠多士﹐出思陵親擢﹐秦相孫塤遂居其下。秦忌惡之﹐以他事下其父子大理獄。明年秦亡﹐上旣素眷﹐不五年登法從。阜陵尢眷之。不幸不得年﹐死時財四十餘。上嘗有「用不盡」之歡。其文翰皆超逸天才也。

△《南軒集》三十卷

侍講廣漢張栻敬夫撰。魏忠獻公浚之長子。當孝宗朝﹐以任子不賜第入西掖者﹐韓元吉﹑劉孝韙﹐其入經筵則栻也。

△《王司業集》二十卷

國子司業宛丘王逨致君撰。建炎初﹐其家避亂﹐沿汴南下﹐逨年十一﹐偶小泊登岸﹐敵適至﹐亟解維不暇顧﹐遂失之。在金十年﹐間關得歸。其父﹐工部尙書俁也﹐旣歸﹐入太學﹐登癸未科﹐爲諫官﹑禦史﹐歷麾節﹐終於少司成。

△《浮山集》十六卷

左朝請大夫江都仲並彌性撰。紹興壬子進士。晚丞光祿寺﹐得知蘄州。並嘗倅湖﹐籍中有所盼﹐爲作生朝靑詞﹐好事者傳誦之﹐遂漏露﹐坐謫官﹐其訓詞略曰「爾爲瀆侮之詞﹐曾弗知畏天﹐其知畏吾法乎﹖」吾鄕前輩能道其事如此。

△《小醜集》十二卷﹑《續集》三卷

直祕閣眉山任盡言元受撰。元符諫官伯雨之孫﹐紹興從臣申先之子。乙卯甲科﹐仕爲太常寺主簿﹐終於閩憲。

△《拙齋集》二十二卷

校書郎侯官林之奇少穎撰。之奇學於呂本中﹐而太史祖謙學於之奇。其登第當紹興辛未﹐年已四十﹐未幾郎入館。方鄕用﹐而得末疾。

△《霜傑集》三十卷

徳興董穎仲達撰。紹興初人。從汪彥章﹑徐師川遊。彥章爲作序。

△《妙筆集》四十卷

中書舍人福淸林遹述中撰。元符三年甲科。苗﹑劉之變﹐在西掖不失節﹐思陵嘉之。終龍圖直學士。

△《貿阝峯眞隱漫錄》五十卷

丞相文惠公四明史浩直翁撰。

△《詅癡符》二十卷

禦史臨海李庚子長撰。「詅」之義﹐炫鬻也。市人鬻物於市﹐誇號之﹐曰「詅」。此三字本出《顏氏家訓》﹐以譏無才思而流布醜拙者﹐以名其集﹐示謙也。庚﹐乙丑進士﹐以湯鵬舉薦辟入臺﹐家藏書甚富。

△《梯雲集》二十五卷

中書舍人資川趙逵莊叔撰。辛未大魁。有气節。四十一歲卒。

△《海陵集》三十二卷

同知樞密院海陵周麟之茂振撰。乙丑進士﹐戊辰詞科。旣執政﹐被命使金亮﹐辭行得罪﹐去。

△《胡獻簡詞垣艸》四卷

禮部尙書會稽胡沂周伯撰。

△《介庵集》十卷

左司郎官趙彥端徳莊撰。乾淳間名士也。嘗宰余幹﹐趙忠定其邑人﹐初冠多士﹐徳莊在朝﹐往謁謝﹐徳莊語之曰「謹勿以一魁先置胸中。」可謂名言。

△《石湖集》一百三十六卷

參政吳郡範成大致能撰。初以起居郎使金﹐附奏受書事﹐抗金主於其殿陛間﹐歸而益被上眷﹐以至柄用。石湖在太湖之濱﹐姑蘇臺之下﹐去城十餘里。面湖爲堂﹐號鏡天閣﹐又一堂扁「石湖」二字﹐阜陵宸翰也。今日就荒毀﹐更數年﹐恐無復遺迹矣。頃一再過之﹐爲之慨然。

△《周益公集》二百卷﹑《年譜》一卷﹑《附錄》一卷

丞相益文忠公廬陵周必大子充撰。一字洪道。其家旣刊《六一集》﹐故此集編次一切視其凡目﹐其間有《奉詔錄》《親徵錄》《龍飛錄》《思陵錄》凡十一卷﹐以其多及時事﹐託言未刊﹐人莫之見。鄭子敬守吉﹐募工人印得之﹐余在莆田借錄爲全書﹐然猶漫其數十處。益公自號平園叟。

△《渭南集》三十卷﹑《劍南詩槁》《續槁》八十七卷

華文閣待制山陰陸遊務觀撰。左丞佃之孫。紹興末召對﹐賜出身。隆興初爲樞密院編修官﹐鄕用矣﹐坐漏泄省中語﹐阜陵以爲反復﹐斥遠之。後以夔倅入蜀﹐益自放肆﹐不護細行﹐自號放翁。在蜀九年乃歸。晚由嚴陵召爲南宮舍人。將內禪﹐益公薦直北門﹐上終不用。及韓氏用事﹐遊旣掛冠久矣﹐有幼子澤不逮﹐爲侂冑作《南園記》﹐起爲大蓬。以次對再致仕。嘉定庚午年八十六而終。遊才甚髙﹐幼爲曾吉父所賞識。詩爲中興之冠﹐他文亦佳﹐而詩最富﹐至萬餘篇﹐古今未有﹐故文與詩別行。「渭南」者﹐封渭南縣伯。

△《復齋制表》二卷

刑部侍郎王秬嘉叟撰。初寮安中之孫﹐紹興﹑乾道間名士也﹐陸放翁與之厚善。

△《盤洲集》八十卷

丞相文惠公鄱陽洪適景伯撰。忠宣之長子。方奉使時﹐文惠甫十三歲﹐後與其弟遵同中壬戌宏博科。本名造﹐後攺焉。又三年乙丑﹐弟邁繼之﹐世號三洪。其自淮東總領入爲太常少卿﹐一年而入右府﹐又半年而拜相﹐然在位僅三閱月﹐爲林安宅所攻而去。嘗一帥越﹐閒居十六年而終。

△《小隱集》七十卷

樞密文安公洪遵景嚴撰。其進用最先於兄弟﹐而得年不永﹐薨於淳熙元年。

△《野處類槁》一卷

二翰林學士文敏公洪邁景廬撰。其全集未見。

△《誠齋集》一百三十三卷

寶謨閣學士文節公廬陵楊萬里廷秀撰。當淳熙末爲大蓬﹐論思陵配饗不合﹐去。及韓侂冑用事﹐召之﹐卒不至。自次對遷至學士﹐聞開禧出師﹐不食而死。自作《江湖集》序曰「予少作有詩千餘篇﹐至紹興壬午皆焚之。」大槪江西體也。今所存曰《江湖集》者﹐蓋學後山及半山及唐人者也。

△《程文簡集》二十卷

吏部尙書新安程大昌泰之撰。每捲分上下﹐其實四十卷也。博學﹐長於考究﹐著述甚多﹐皆傳於世。

△《樵隱集》十五卷

信安毛大選平仲撰。禮部尙書友之子。負才傲世﹐仕止州倅。與尢遂初厚善﹐臨終以書別之﹐囑以志墓﹐延之旣爲銘﹐又序其集。

△《梁谿集》五十卷

禮部尙書錫山尢袤延之撰。家有遂初堂﹐藏書爲近世冠。

△《鄭景望集》三十卷

宗正少卿永嘉鄭伯熊景望撰。

△《歸愚翁集》二十六卷

秀州判官鄭伯英景元撰。近世永嘉學者推二鄭。伯熊﹐紹興乙丑進士﹐自隆興初爲館職﹑王府﹑東宮﹐官至少司成﹑宗正﹐鄕用矣﹐每小不合﹐輒乞去﹐卒於建寧守。伯英癸未甲科第四人﹐以親養﹐三十年不調﹐竟不出。二人皆豪傑之士也。

△《晦庵集》一百卷﹑《紫陽年譜》三卷

待制侍講文公新安朱熹元晦撰。《年譜》﹐昭武李方子公晦所述﹐其門人也。

△《習庵集》十二卷

戶部侍郎曾逮仲躬撰。文淸公幾之子。

△《東萊呂太史集》十五卷﹑《別集》十六卷﹑《外集》五卷﹑《附錄》三卷

著作郎東萊呂祖謙伯恭撰﹐其弟祖儉編錄。凡家範﹑尺牘之類﹐總之《別集》﹔策問﹑宏詞﹑程文之類﹐總之《外集》﹔年譜﹑遺事則見《附錄》。太史﹐曾文淸外孫﹐隆興癸未鎖廳甲科﹐宏詞亦入等。仕未達﹐得末疾﹐奉祠﹐年財四十五﹐卒於淳熙辛丑。平生著述皆略舉端緒﹐未有成書者﹐學者惜之。

△《大愚叟集》十一卷

太府寺丞呂祖儉子約撰。祖謙弟也。慶元初上封事﹐論救祭酒李祥﹐謫髙安以沒。寓居大愚寺﹐故以名集。

△《千巖擇槁》七卷﹑《外編》三卷﹑《續編》四卷

知峽州三山蕭徳藻東夫撰。嘗宰烏程﹐後遂家焉。楊誠齋序其集曰「近世詩人若範石湖之淸新﹐尢梁谿之平淡﹐陸放翁之敷腴﹐蕭千巖之工致﹐皆余所畏也。」

△《濟溪老人遺槁》一卷

通判明州濟源李迎彥將撰。永嘉周浮沚先生之婿﹐與先大父爲襟袂﹔集中有送先君子赴戊子秋試詩﹐首句「籍甚人言《易》已東」﹐蓋先君治《易》故也。集序周益公作。

△《沂庵集》四十卷

新津任淵子淵撰。紹興乙丑類試第一人﹐仕至潼川憲。嘗注山谷﹑後山詩﹐行於世。新津有天社山﹐故稱天社任淵。

△《方舟集》五十卷﹑《後集》二十卷

資陽李石知幾撰。石有盛名於蜀。少嘗客蘇符尙書家。紹興末爲學官﹐乾道中爲郎﹐歷麾節﹐皆以論罷。趙丞相雄﹐其鄕人也﹐素不善石﹐石以是晚益困﹐其自敍支云「宋魋﹑魯倉今猶古」也。

△《歸愚集》二十卷

吏部侍郎葛立方常之撰。勝仲之子﹐丞相邲之父也。以郎官攝西掖﹐忤秦相得罪。更化召用﹐言者又以爲附會沈該﹐罷去﹐遂不復起。

△《綺川集》十五卷

太常寺主簿歸安倪稱文舉撰。紹興八年進士。齊齋之父。

△《象山集》二十八卷﹑《外集》四卷

知荊門軍金谿陸九淵子靜撰。與其兄九齡子壽﹐乾淳聞名士也。象山在貴溪﹐結茅其上﹐與土友講學﹐山形如象﹐故名。

△《施正憲集》六十七卷﹑《外集》二卷

知樞密院廣信施師點聖與撰。其在政府六年﹐上眷未衰﹐慨然勇退引去不可回。識者壯其決。趙南塘汝談﹐其婿也﹐爲序其集而傳之。

△《適齋類槁》八卷

奉新袁去華定卿撰。紹興乙丑進士﹐攺官知石首縣而卒。善爲歌詞﹐嘗賦《長沙定王臺》﹐見稱於張安國﹐爲書之。

△《梅溪集》三十二卷﹑《續集》五卷

詹事樂淸王十朋龜齡撰。丁丑大魁﹐立朝剛正。劉珙作序。

△《酒隱集》三卷

宣州司理趙育去病撰。其父鼎臣承之﹐號竹隱畸士者也。

△《四六類槁》三十卷

起居郎建安熊克子復撰。皆四六應用之文也﹐亦無過人者。克以王丞相季海薦驟用。王時在樞府﹐趙溫叔當國﹐莫知其所從來﹐頗疑其由徑﹐沮之﹐而上意鄕之﹐不能回也。

△《拙庵雜著》三十卷﹑《外集》四卷

工部侍郎東平趙老渭師撰。門下侍郎野之侄。以婦翁歐陽懋待制澤入仕﹐從範石湖使金。虞丞相並父亦薦之﹐遂擢用知臨安。坐殿司招兵事﹐謫饒州。

△《雙溪集》二十卷

知郴州東陽曹冠宗臣撰。由捨選登甲科﹐世爲秦塤假手﹐奪官﹐再赴廷試﹐得初品。

△《止齋集》五十三卷

中書舍人永嘉陳傅良君舉撰。三山本五十卷。

△《水心集》二十八卷﹑《拾遺》一卷﹑《別集》十六卷

吏部侍郎永嘉葉適正則撰。淮東本無拾遺﹐編次亦不同。《外集》﹐前九卷爲制科進捲﹐後六卷號「外槁」﹐皆論時事﹐末捲號「後總」﹐專論買田贍兵。

△《丘文定集》十卷﹑《拾遺》一卷

樞密江陰丘崈宗卿撰。隆興癸未進士第三人。其文慷慨有气﹐而以吏能顯﹐故其文不彰。

△《趙忠定集》十五卷﹑《奏議》十五卷

丞相福公趙汝愚子直撰。別本總爲一集﹐亦三十卷。

△《龍川集》四十卷﹑《外集》四卷

永康陳亮同父撰。少入太學﹐嘗三上孝廟書﹐召詣政事堂﹐宰相無宏度﹐迄報罷。後以免舉爲癸丑進士第一﹐未祿而卒。所上書論本朝治體本末源流﹐一時諸賢未之及也。亮才甚髙而學駁﹐其與朱晦翁往返書﹐所謂「金銀銅鐵混爲一器」者可見矣。平生不能詩﹐《外集》皆長短句﹐極不工而自負﹐以爲經綸之意具在是﹐尢不可曉也。葉適。未遇時﹐亮獨先識之﹐後爲集序及跋皆含譏誚﹐識者以爲議。

△《軒山集》十卷

樞密使獻肅公濡須王藺謙仲撰。淳熙乙未﹐駕幸太學﹐藺爲武學諭﹐在班列中﹐人物偉然﹐上一見奇之﹐自是擢用﹐馴至執政。其在經帷﹐論官僚攀附而登輔佐者﹐挾數用術﹐道諛濟私﹐陳義凜然。嘉定以來﹐其子孫不敢求仕﹐亦不敢請謚﹐至端平乃得謚。

△《合齋集》十六卷

祕書少監永嘉王楠木叔撰。乾道丙戌進士。在永嘉諸老最爲先登。其容貌偉然﹐襟韻灑然﹐𨿽不以文自鳴﹐而諸老皆推敬之。

△《兼山集》四十卷

端明殿學士劍門黃裳文叔撰。在嘉邸最久﹐備盡忠益﹐甲寅禦極﹐未及大用﹐病不能朝﹐士論惜之。

△《攻愧集》一百二十卷

參政四明樓鑰大防撰。隆興癸未省試考作賦魁﹐以犯諱當黜﹐知舉洪文安遵奏收置末甲首。

△《齊齋甲槁》二十卷﹑《乙槁》十五卷﹑《翰林前槁》二十卷﹑《後槁》二卷﹑《掖垣詞艸》二十卷﹑《兼山論著》三十卷﹑《附益》五卷﹑《年譜》一卷

禮部尙書歸安倪思正父撰。丙戌進士﹐戊戌宏詞。受知阜陵﹐蚤登禁直。紹熙間遂位法從﹐立朝剛介不苟合。慶元﹑嘉定﹐屢召屢出﹐嘗言「與其爲有瑕執政﹐寧爲無瑕從官」﹐由是名重天下。端平初﹐詔以先朝遺直﹐得謚文節。

△《晦巖集》十二卷

密書丞鹽官沈淸臣正卿撰。嘗爲國子錄﹐有薦於朝﹐欲得召試﹐執政有發笑者曰「安有張子蓋女婿﹐而可爲館職者乎﹖」遂罷。欲爲奇節以蓋之﹐會王希呂爲諫官﹐上書力言其不可﹐孝宗大怒﹐時相虞允文惡沈介﹐下淸臣大理﹐風使引介﹐不從﹐謫封州。晚乃召用﹐勸孝宗力行三年喪﹐爲翊善嘉邸﹐以直諒稱。初從張無垢學﹐後居霅川。自嶺南歸﹐開門受徒﹐動以聖賢自命﹐效禪門入室規式﹐與其徒問答﹐下語不契﹐輒使再參﹐頗爲人所譏。

△《靜安作具》十四卷﹑《別集》十卷

淸江徐得之思叔撰。與其子筠孟堅同甲辰進士﹐次子天麟仲祥亦乙丑甲科。其家長於史學。

△《定齋集》四十卷

寶謨閣直學士蔡戡定夫撰。君謨四世孫﹐丙戌甲科。

△《東江集》十卷

丞相臨海謝深甫子肅撰。

△《小山雜著》八卷

知樞密院龍泉何潛自然撰。

△《慈谿甲槁》二十卷

寶謨閣直學士慈谿楊簡敬仲撰。

△《鈍齋集》六十卷

著作郎唐安楊濟濟道撰。淳熙五年進士。京鏜帥蜀﹐上巳出遨﹐濟爲樂語﹐首云「三月三日﹐豈無水邊麗人﹔一詠一觴﹐亦有山陰禊事。」又云「良辰美景﹐賞心樂事﹐四者難並﹔崇山峻嶺﹐修竹茂林﹐羣賢畢至。」一時傳誦。京爲相﹐召入館權郎﹐出知果州而終。

△《周氏山房集》二十卷﹑《後集》二十卷

祕書省正字吳郡周南南仲撰。南有聲學校﹐庚戌登甲科﹐而仕不偶﹐再入館﹐再罷﹐以殿廷所授文林郎終焉。

△《二松集》十八卷

廬陵王子俊才臣撰。周益公﹑楊誠齋客﹐以列薦補官入蜀﹐爲成都帥幕。

△《橫堂小集》十卷

右司郎中樞淸林桷子長撰。

△《潔齋集》二十六卷﹑《後集》十三卷

禮部侍郎四明袁燮和叔撰。

△《北山集略》十卷

直龍圖閣三山陳孔碩膚仲撰。全集未傳。

△《育徳堂外制集》八卷﹑《內制集》三卷

兵部尙書永嘉蔡幼學行之撰。成童穎異﹐從同郡陳傅良君舉學治《春秋》﹐年十七﹐試補上庠﹐首選﹐陳反出其下。明年﹐陳攺用賦﹐冠監舉而幼學爲經魁。又明年﹐省闈先多士﹐而傅良亦爲賦魁。一時師弟子雄視場屋﹐莫不歆艷。

△《止安齋集》十八卷

太府寺丞三山陳振震亭撰。

△《西山集》五十六卷

參政浦城眞徳秀希元撰。

△《平齋集》三十二卷

翰林學士於潛洪咨夔舜兪撰。

△《退庵集》十五卷

提轄文思院龍泉陳炳撰。

△《梅軒集》十二卷

奉化丞山陰諸葛興仁叟撰。

△《遁思遺槁》六卷﹑《事監韻語》三卷

永康呂皓子陽撰。「遁思」﹐其庵名﹐後溪劉光祖徳修爲作記。當淳熙中投匭救父兄之難﹐朝奏上﹐夕報「可」。一時非辜﹐盡得淸脫。其書辭甚偉﹐然非孝廟聖陰﹐安能照覆盆之下哉﹖

△《劉汝一進捲》十卷

諫議大夫吳興劉度汝一撰。度嘗應大科﹐此其所業也。策曰《傳言》﹑論曰《鑑古》﹐各二十五篇。

△《惟室兩漢論》一卷

吳郡陳長方齊之撰。紹興八年進士。

△《鼎論》三卷﹑《時議》一卷

三山何萬一之撰。隆興元年進士。仕爲都司﹐知漳州。

△《治述》十卷

從政郎鄭湜紹熙元年撰進。按﹕丙戌榜有三山鄭湜溥之﹐是年已爲祕書郎﹐面對札子﹐剴切通練﹐於今傳誦。此當別是一鄭湜耶。

△《廬山雜著》一卷

知南康軍錢聞詩撰。

△《閒靜治本論》五卷﹑《將論》五卷

知樞密院廣陵張巖肖翁撰。

△《閨秀集》二卷

建安徐氏撰。徐林稚山之從姑﹐祥符敕頭。奭之侄孫女﹐嫁括蒼祝璣﹐璣爲部使者。有子曰永之﹐嘗知滁州。

直齋書錄解題﹟卷十九○詩集類上

凡無他文而獨有詩﹐及𨿽有他文而詩集復獨行者﹐別爲一類。

△《阮步兵集》四卷

魏步兵校尉陳畱阮籍嗣宗撰。其題皆曰《詠懷》。首卷四言十三篇﹐餘皆五言﹐八十篇﹐通爲九十三篇。《文選》所收十七篇而已。

△《宋武帝集》一卷

孝武駿也。

△《梁簡文帝集》五卷

簡文帝綱也。今五卷皆詩﹐總二百四十四篇。

△《梁元帝詩》一卷

卽湘東王繹。

△《謝惠連集》一卷

宋司徒參軍謝惠連撰。本集五卷﹐今惟詩二十四首。惠連得名早﹐輕薄多尢累﹐故仕不顯﹐死時財三十七歲。

△《劉孝綽集》一卷

梁祕書監彭城劉孝綽撰。宋僕射勔之孫。本傳稱文集數十萬言﹐今所存止此。又言兄弟及羣從子侄﹐當時有七十人﹐並能屬文﹐近古未有。其三妹亦並有才學﹐適徐悱者﹐文尢淸拔﹐所謂劉三娘者也。今玉臺集中有悱妻詩。

△《柳吳興集》一卷

梁吳興太守河東柳惲文暢撰。僅有十八首。

△《徐孝穆集》一卷

陳太子太傅東海徐陵孝穆撰。本傳稱其文喪亂散失﹐存者二十卷。今惟詩五十餘篇。

△《江總集》一卷

陳尙書令考城江總總持撰。總在陳爲太子詹事﹐以宮禁爲長夜之飲。及後主卽位﹐當權任﹐日爲艷詩﹐君臣昏亂﹐以至亡國。入隋﹐爲上開府。《唐志集》三十卷﹐《中興書目》七卷﹐今惟存詩近百首云。

△《陰鏗集》一卷

陳散騎常侍南平陰鏗子堅撰。財三十餘篇。杜子美云「李侯有佳句﹐往往似陰鏗」﹐今考之﹐未見鏗之所以似太白者。太白固未易似也﹐子美云爾﹐殆必有說。

△《薛道衡集》一卷

隋內史詩郎河東薛道衡玄卿撰﹐詩凡十九篇。本集三十卷﹐所存止此。大抵隋以前文集存全者亡幾﹐多好事者於類書中鈔出﹐以備家數也。

△《杜必簡集》一卷

唐著作郎襄陽杜審言必簡撰。工部之祖也。唐初沈﹑宋以來﹐律詩始盛行﹐然未以平側失眼爲忌。審言詩𨿽不多﹐句律極嚴﹐無一失粘者﹐甫之家傳有自來矣。然遂欲衙官屈﹑宋﹐則不可也。

△《薛少保集》一卷

唐太子少保河東薛稷嗣通撰。稷﹐道衡曾孫﹐魏徵外孫。

△《喬知之集》一卷

唐右司郎喬知之撰。天授中爲酷吏所陷死。集中有《緣珠怨》﹐蓋其所由以致禍也。

△《孟襄陽集》三卷

唐進士孟浩然撰。宜城王士源序之。凡二百十八首﹐分爲七類﹐太常卿韋縚爲之重序。

△《崔顥集》一卷

唐司勛員外郎崔顥撰。開元十年進士。才俊無行﹐《黃鶴樓》詩盛傳於世。

△《祖詠集》一卷

唐祖詠撰。開元十二年進士。

△《崔國輔集》一卷

唐集賢直學士禮部員外郎崔國輔撰。開元十三年進士﹐應縣令舉﹐爲許昌令。天寶中加學士﹐後以王鉷近親坐貶。詩凡二十八首。臨海李氏本。後又得石林葉氏本﹐多六首。

△《綦毋潛集》一卷

唐待制集賢院南康綦毋潛孝通撰。南康﹐今贛州。

△《儲光羲集》五卷

唐監察禦史魯國儲光羲撰。與崔國輔﹑綦毋潛皆同年進士﹐天寶末任僞官﹐貶死。顧況爲集序。

△《常建集》一卷

唐盱眙尉常建撰。

△《王江寧集》一卷

唐籠標尉江寧王昌齡少伯撰。與常建俱開元十四年進士。二十二年選宏辭﹐超絕羣類。爲汜水尉﹐不護細行﹐貶籠標。世亂還裏﹐爲刺史閭丘曉所殺。爲詩緒密而思淸。

△《李頎集》一卷

唐李頎撰。開元二十三年進士。

△《崔曙集》一卷

唐崔曙撰。開元二十六年進士狀頭。

△《杜工部詩集注》三十六卷

蜀人郭加達所集九家注。世有稱東坡《杜詩故事》者﹐隨事造文﹐一一牽合﹐而皆不言其所自出。且其辭气首末若出一口﹐蓋妄人依托以欺亂流俗者﹐書坊輒剿入《集注》中﹐殊敗人意﹐此本獨削去之。福淸曾噩子肅刻板五羊漕司﹐最爲善本。

△《門類杜詩》二十五卷

稱東萊徐宅居仁編次﹐未詳何人。

△《類集詩史》三十卷

莆陽方醇道溫叟編。

△《王季友集》一卷

唐王季友撰。元結《篋中集》有季友詩二首﹐今此集有七篇﹐而《篋中》二首不在焉。杜詩所謂「酆城客子王季友」者﹐意卽其人耶。

△《陶翰集》一卷

唐禮部員外郎丹陽陶翰撰。開元十八年進士﹐次年鴻詞。

△秦隱君集一卷

唐處士秦系公緒撰。系自天寶間有詩名。藩鎭奏辟﹐皆不就。嘗隱越之剡﹐泉之南安﹐至貞元中﹐年八十餘﹐不知所終。此本南安所刻﹐余又嘗於宋次道《寶刻叢章》得其逸詩二首﹐書冊末。

△《岑嘉州集》八卷

唐嘉州刺史南陽岑參撰。文本之曾孫。天寶三載進士﹐爲補閥左史郎官﹐與杜甫唱和。

△《李嘉祐集》一卷

唐臺州刺史李嘉祐從一撰。天寶七載進士。亦號《臺閣集》。李肇稱其「水田飛白鷺﹐夏木囀黃鸝」之句﹐王維取之以爲七言﹐今按此集無之。

△《皇甫冉集》一卷

唐左補闕丹陽皇甫冉茂政撰。與其弟曾齊名。集有獨孤及序。

△《皇甫曾集》一卷

唐侍禦史皇甫曾孝常撰。天寶十二載進士。兄冉﹐後曾三載登第。

△《郎士元集》一卷

唐郢州刺史中山郎士元君冑撰。天寶十五載進士。寶應中選幾縣官﹐肅宗詔試中書﹐補渭南尉﹐歷拾遺﹑刺史。

△《包何集》一卷

唐起居舍人延陵包何幼鬧撰。何﹐融之子﹐與弟佶齊名。

△《包佶集》一卷

唐祕書監包佶撰。天寶六載進士﹐兄何后一年。

△《錢考功集》十卷

唐考功員外郎吳興錢起撰。天寶十載進士。世所傳《湘靈鼓瑟》詩斷句用鬼語者﹐卽其試作也。蜀本作《前》《後集》十三卷。

△《韓翃集》五卷

唐中書舍人韓翃君平撰。天寶十三載進士。以「春城飛花」之句受知徳宗。

△《顧況集》五卷

唐著作郎吳郡顧況逋翁撰。至徳二載進士。皇甫湜作序。湜嘗言吾自爲顧況作序﹐未嘗許他人。況在唐蓋爲人推重也。集本十五卷﹐今止五卷﹐不全。

△《嚴維集》一卷

唐祕書郎山陰嚴維正文撰。至徳二載辭藻宏麗科。

△《韋蘇州集》十卷

唐韋應物﹐京兆人﹐天寶時爲三衛﹐後作洛陽丞﹑京兆府功曹﹐知滁﹑江二州。召還﹐或媢其進媒孽之計﹐出爲蘇州刺史。詩律自沈﹑宋以後日益靡嫚﹐鎪章刻句﹐揣合浮切﹐𨿽音韻諧婉﹐屬對麗密﹐而閒雅平淡之气不存矣。獨應物之詩﹐馳驟建安以還﹐得其風格云。

△《耿湋集》二卷

唐右拾遺河東耿湋撰。寶應二年進士。《登科記》一作「緯」。

△《司空文明集》二卷

唐虞部郎中京兆司空曙文明撰。別本一卷﹐財數篇。

△《李端集》三卷

唐杭州司馬趙郡李端撰。大歷五年進士。

△《盧綸集》十卷

唐戶部郎中河東盧綸允言撰。綸與吉中孚﹑錢起﹑韓翃﹑司空曙﹑苗發﹑崔峒﹑耿湋﹑夏侯審﹑李端皆有詩名﹐號大歷十才子。

△《李益集》二卷

唐集賢學士右散騎常侍李益君虞撰。益﹐宰相揆之族子。大歷四年進士。歌詩與宗人賀齊名﹐《舊史》本傳稱其少有癡病﹐防閒妻妾過於苛酷﹐有「散灰扁戶」之說聞於時﹐故時謂妒癡爲李益疾。按﹕世傳《霍小玉傳》﹐所謂李十郎詩「開簾風動竹﹐疑是故人來」者﹐卽益也。《舊史》所載如此﹐豈小玉將死﹐訣絕之言果驗耶﹖抑好事者因其有此疾﹐遂爲此說以實之也﹖

△《孟東野集》一卷

唐溧陽尉孟郊東野撰。

△《朱放集》一卷

唐右拾遺吳郡朱放長通撰。按﹕《藝文志》云襄州人﹐隱居剡谿﹐貞元初召爲右拾遺不就。

△《朱灣集》一卷

唐永平從事朱灣撰。自號滄州﹐其爲從事﹐李勉辟之也。

△《面信陵集》一卷

唐望江令面信陵撰。貞元元年進士。

△《長孫佐輔集》一卷

唐長孫佐輔撰。按﹕《百家詩選》云徳宗時人﹐其弟公輔爲吉州刺史﹐往依焉﹐當必有所據也。其詩號《古調集》。

△《柳宗元詩》一卷

唐柳宗元撰。子厚詩在唐與王摩詰﹑韋應物相上下﹐頗有陶﹑謝風气﹐古律﹑絕句總一百四十五篇﹐在全集中不便於觀覽﹐因鈔出別行。

△《張籍集》三卷

唐國子司業張籍文昌撰。川本作五卷。

△《木鐸集》十二卷

張洎所編。錢公輔名《木鐸集》﹐與他本相出入﹐亦有他本所無者。

△《張司業集》八卷﹑《附錄》一卷

湯中季庸以諸本校定﹐且考訂其爲吳郡人。魏峻叔髙刻之平江﹐續又得《木鐸集》﹐凡他本所無者﹐皆附其末。

△《王建集》十卷

唐陜州司馬王建仲和撰。建長於樂府﹐與張籍相上下﹐大歷十年進士也。歷官昭應縣丞﹐太和中爲陜州司馬。尢長宮詞。

△《王建宮詞》一卷

卽集中第十卷

錄出別行。

△李長吉集一卷

唐奉禮郎李賀長吉撰。賀不壽﹐仕不顯﹐而世多喜言其人﹐此不復敍。

△《盧仝集》三卷

唐處士洛陽盧仝撰。自號玉川子。其詩古怪﹐而《女兒集》《小婦吟》《有所思》諸篇﹐輒嫵媚艷冶。其第三卷

號集外詩﹐凡十首。慶曆中有韓盈者爲之序。川本止前二卷。

△《劉叉集》二卷

唐處士劉叉撰。附見《新史韓愈傳》。不知何處人﹐但云「歸齊﹑魯﹐不知所終」而已。其《冰柱》《雪車》二詩﹐狂怪誠出盧仝右﹐然豈風人之謂哉﹖

△《楊少尹集》五卷

唐河南少尹楊巨源景山撰。按﹕韓退之有《送楊少尹序》﹐蓋自司業爲少尹。稱其都少尹者﹐乃其鄕裏也。《藝文志》乃云太和河中少尹﹐誤。第三卷

末二十餘篇﹐有目無詩。

△《武元衡集》一卷

唐宰相武元衡伯蒼撰。初用莆田李氏本傳錄﹐後以石林葉氏本校﹐益以六首﹐及李古甫唱酬六首。川本作二卷。

△《張碧歌詩集》一卷

唐張碧太碧撰。《藝文志》云貞元時人。集中有《覽貫休上人時》﹐或剿入之也。

△《陳羽集》一卷

唐東宮衛佐陳羽撰。貞元八年陸贄下第二人。

△《羊土諤集》一卷

唐詩禦史羊士諤撰。貞元元年進士。竇羣引爲禦史﹐共傾李吉甫者也。

△《鮑溶集》五卷

唐鮑溶撰。元和四年進士。

△《竇拾遺集》一卷

唐左拾遺扶風竇叔向撰。包何爲序。羣﹑常﹑牟﹑庠﹑鞏﹐皆其子也。

△《賈長江集》十卷

唐長江尉範陽賈島閬仙撰。韓退之有《送無本》詩﹐卽其人也。後返初服﹐舉進士不第﹐文宗時作飛謗﹐貶長江。會昌初以普州參軍卒。本傳所載如此。今遂寧刊本首載大中墨制云「比者禮部奏卿風狂﹐且養疾關外﹐今卻攜卷軸潛至京城﹐遇朕微行﹐聞卿諷詠﹐觀其志業﹐可謂屈人﹐是用顯我特恩﹐賜卿墨制﹐宜從短簿﹐別俟殊科。」與傳所稱誹謗不同。蓋宣宗好微行﹐小說載島應對忤旨﹐好事者撰此制以實之﹐安有微行而顯著訓詞者﹖首稱「奏卿風狂」﹐尢爲可笑﹐當以本傳爲正﹐本傳亦據《墓志》也。唐貴進士科﹐故《志》言責授長江﹐如溫飛卿亦謫方城尉﹐當時爲鄕貢進士不博上州刺史則簿尉﹐固宜謂之責授。若使今世進士得罪而責授簿尉﹐則惟恐責之不早耳。

△《姚少監集》十卷

唐祕書少監姚合撰。崇之曾孫也。元和十一年進士。嘗爲杭州刺史﹐開成末終祕書監。川本卷數同﹑編次異。

△《莊南傑集》一卷

唐進士莊南傑撰。與賈島同時。

△《李涉集》一卷

唐國子太學博士李涉撰。渤之弟也。

△《殷堯藩集》一卷

唐侍禦史殷堯藩撰。元和元年進士。

△《章孝標集》一卷

唐祕書省正字章孝標撰。元和十四年進士。

△《熊儒登集》一卷

唐西川從事熊儒登撰。元和中人。執易﹐其從侄也。

△《西川集》一卷

唐施肩吾撰。元和十五年進士。

△《雍裕之集》一卷

唐雍裕之撰。未詳何時人。

△《張南史集》一卷

唐試參軍範陽張南史季直撰。

△《王涯集》一卷

唐宰相王涯廣津撰。

△《袁不約集》一卷

唐袁不約還朴撰。長慶三年進士。其年試《麗龜賦》。

△《追昔遊編》三卷

唐宰相李紳公垂撰。皆平生歷官及遷謫所至﹐述懷紀遊之作也。余嘗書其後云「讀此編﹐見其飾智矜能﹐誇榮殉勢﹐益知子陵﹑元亮爲千古髙人。」

△《朱景玄集》一卷

唐太子諭徳朱景玄撰。

△《朱慶余集》一卷

唐朱可久慶余撰。以字行﹐受知於張籍﹐寶歷二年進士。

△《李義山集》三卷

唐太學博士李商隱義山撰。

△《溫飛卿集》七卷

唐方城尉溫庭筠飛卿撰。

△《張祜集》十卷

唐處士張祜承吉撰。

△《丁卯集》二卷

唐郢州刺史丹陽許渾用晦撰。太和五年進士。

△《李遠集》一卷

唐建州刺史李遠求古撰。

△《於鵠集》一卷

唐於鵠撰。與張籍同時﹐未詳其人。

△《薛瑩集》一卷

唐薛瑩撰﹐號《洞庭集》。文宗時人﹐集中多蜀詩﹐其曰「壬寅歲」者﹐在前則爲長慶四年﹐後則爲中和二年﹐未知定何年也。

△《薛逢集》一卷

唐祕書監薛逢陶臣撰。會昌元年進士。

△《諭鳧集》一卷

唐烏程尉諭鳧撰。開成五年進士。

△《潘咸集》一卷

唐潘咸撰。不知何人﹐與諭鳧同時﹐《藝文志》不載。

△《項斯集》一卷

唐丹徒尉江東項斯子遷撰。初受知於張籍水部﹐而楊敬之祭酒亦知之﹐有「逢人說項斯」之句。會昌四年進士。

△《渭南集》一卷

唐渭南尉趙嘏承祐撰。壓捲有「長笛一聲人倚樓」之句﹐當時稱爲「趙倚樓」。△《馬戴集》一卷唐馬戴虞臣撰。以上二人皆會昌五年進士。

△《薛許昌集》十卷

唐許昌節度使薛能撰。會昌六年進士。

△《李羣玉集》三卷

唐宏文校書澧陽李羣玉文山撰。裴休以處士薦。集後有《乞假歸別業》及《朝士送行》詩。

△《曹鄴集》一卷

唐洋州刺史曹鄴撰。大中四年進士。

△《津陽門詩》一卷

唐鄭嵎撰。大中五年進士。或作愚者﹐非也﹐愚嘗爲嶺南節度﹐好著錦半臂者﹐非此鄭嵎也。「津陽」者﹐華淸宮門名。

△《劉駕集》一卷

唐劉駕司南撰。大中六年進士。

△《李頻集》一卷

唐建州刺史新定李頻徳新撰。大中八年進士。姚合之婿也。

△《李端公集》一卷

唐詩禦史李郢楚望撰。大中十年進士。

△《儲嗣宗集》一卷

唐儲嗣宗撰。大中十三年進士。

△《司馬先輩集》一卷

唐司馬札撰。與儲嗣宗同時。

△《李廓集》一卷

唐武寧節度李廓撰。程之子也。

△《於濆集》一卷

唐於濆子漪撰。咸通二年進士。

△《李昌符集》一卷

唐膳部員外郎李昌符撰。咸通四年進士。

△《司空表聖集》十卷

唐兵部侍郎司空圖表聖撰。咸通十年進士。別有全集﹐此集皆詩也。其子永州刺史荷爲後記。

△《聶夷中集》一卷

唐華陰尉聶夷中撰。咸通十二年進士。

△《許棠集》一卷

唐宛陵許棠文化撰。亦咸通十二年進士。

△《林寬集》一卷

唐林寬撰。與李頻﹑許棠皆同時﹐集有送二人詩。

△《周繇集》一卷

唐周繇撰。咸通十三年進士。

△《無譏集》四卷

唐崔櫓撰。僖宗時人。

△《章碣集》一卷

唐章碣撰。亦僖宗時人。

△《髙蟾集》一卷

唐禦史中丞髙蟾撰。乾符三年進士。

△《崔塗集》一卷

唐崔塗禮山撰。光啟四年進士。

△《雲臺編》三卷

唐都官郎中宜春鄭谷守愚撰。光啟三年進士。

△《香奩集》二卷﹑《入內廷後詩集》一卷﹑《別集》三卷

唐翰林學士韓偓致光撰。

△《唐英集》三卷

唐翰林學士吳融子華撰。融與偓皆龍紀元年進士。

△《張蠙集》一卷

唐張蠙象文撰。乾寧二年進士。

△《靈溪集》七卷

唐校書郎上饒王貞白有道撰。乾寧二年進士。其集有自序﹐永丰人有藏之者﹐洪景盧得而刻之。詩𨿽多﹐在一時儕輩未爲工也。

△《翁承贊集》一卷

唐諫議大夫京兆翁承贊文堯撰。乾符二年進士。

△《褚載集》一卷

唐褚載厚之撰。

△《王轂集》一卷

唐王轂虛中撰。二人皆乾寧五年進士。

△《浣花集》一卷

蜀韋莊撰。唐乾寧元年進士也。

△《王駕集》一卷

唐彭城王駕大用撰。大順元年進士。自號守素先生。

△《諭坦之集》一

捲唐諭坦之撰。

△《張喬集》二卷

唐進士九華張喬撰。喬與許棠﹑張蠙﹑鄭谷﹑諭坦之等同時﹐號「十哲」。喬試京兆﹐《月中桂》詩擅場﹐傳於今﹐而《登科記》無名﹐蓋不中第也。

△《髙駢集》一卷

唐淮南節度使髙駢撰。

△《周賀集》一卷

唐周賀撰。嘗爲僧﹐名淸塞﹐後反初服。別本又號《淸塞集》。

△《李洞集》一卷

唐李洞撰。與張喬同時﹐稱「余杭明經」。潘熙載編。

△《曹唐集》一卷

唐桂林曹唐堯賓撰。有《大﹑小遊仙》詩。

△《來鵬集》一卷

唐豫章來鵬撰。咸通中舉進士不第。

△《任藩集》一卷

唐任藩撰。或作翻。客居天臺﹐有《宿帢幘山》絕句﹐爲人所稱。今城中巾子山也。

△《玄英集》十卷

唐處士新定方幹撰。

△《唐風集》三卷

唐九華山杜荀鶴撰。

△《詠史詩》三卷

唐邵陽胡曾撰。凡一百五十首。曾﹐咸通末爲漢南從事。

△《羅江東集》十卷

唐羅隱昭諫撰。

△《劉滄集》一卷

唐進士劉滄蘊靈撰。

△《羅鄴集》一卷

唐羅鄴撰。

△《曹松集》一卷

唐曹松夢徵撰。天復元年進士。別本與印本互有詳略﹐但別本《大遊仙》十三首﹐乃曹唐詩也。

△《比紅兒詩》一卷

唐鄜州從事羅虯撰。紅兒者﹐雕陰官妓杜也。

△《唐彥謙集》一卷

唐河中節度副使襄陽唐彥謙茂業撰。號鹿門先生。

△《秦韜玉集》一卷

唐秦韜玉撰。

△《東浮集》九卷

唐荊南崔道融撰。自稱「東甌散人乾寧乙卯永嘉山齋編成」﹐蓋避地於此。今缺第十卷

。

△《唐詩》三卷

崔道融撰。皆四言詩﹐述唐中世以前事實﹐事爲一篇﹐篇各有小序﹐凡六十九篇。

△《裴說集》一卷

唐裴說撰。天祐三年進士狀頭﹐唐蓋將亡矣。說後爲禮部員外郎﹐世傳其《寄邊衣》古詩甚麗﹐此集無之﹐僅有短律而已﹐非全集也。其詩有「避亂一身多」之句。

△《劉得仁集》一卷

唐進士劉得仁撰。公主之子﹐累舉不第而卒。

△《唐求集》一卷

唐唐求撰。與顧非熊同時﹐《藝文志》不載。

△《李山甫集》一卷

唐魏博從事李山甫撰。唐末進士不第。

△《邵謁集》一卷

唐國子生曲江邵謁撰。集後有胡賓王者爲之序﹐言其沒後﹐降巫賦詩﹐自稱「邵先輩」﹐殆若今世請大仙之類耶﹖

△《李推官披沙集》六卷

唐李咸用撰。其八世孫兼孟達居宛陵﹐亦能詩﹐嘗爲臺州﹐出其家集﹐求楊誠齋作序。

△《於武陵集》—捲

△《周濆集》一卷

△《陳光集》一卷

△《劉威集》一卷

以上皆唐人。於武陵﹐大中進士。余莫詳出處。濆集《藝文志》不載。

△《殷文珪集》一卷

唐殷文珪撰。乾寧五年進士。後仕南康。其子曰崇義﹐歸朝更姓名﹐卽湯悅也。

△《盧士衡集》一卷

後唐盧士衡撰。天成二年進士。

△《劉昭禹集》一卷

湖南天策府學士桂陽劉昭禹撰。

△《熊皦屠龍集》一卷

五代晉九華熊皦撰。後唐淸泰二年進士。集中多下第詩﹐蓋老於場屋者。

△《符蒙集》一卷

題符侍郎。同光三年進士也。同年四人﹐蒙初爲狀頭﹐覆試爲第四。

△《李建勛集》一卷

南唐宰相李建勛撰。

△《孟賓於集》一卷

五代進士孟賓於撰。仕湖南﹑江南。

△《廖匡圖集》一卷

湖南從事寥匡圖撰。

△《江爲集》一卷

五代建安江爲撰。爲王氏所誅﹐當漢乾祐中。

△《劉乙集》一卷

似唐末五代人。《藝文志》不載。其詩怪而不律﹐亦不工。

△《文丙集》一卷

稱布衣文丙﹐未詳何人。

△《蔣吉集》一卷

△《蘇拯集》一卷

△《王周集》一卷

皆未詳何人。

△《顧非熊集》一卷

唐盱眙主簿顧非熊撰。況之子﹐會昌五年進士。

△《吳興集》一卷

唐僧吳興謝皎然淸晝撰。康樂十世孫。顏魯公爲刺史﹐與之唱酬﹐其後刺史於頔爲作集序。所居龍興寺之西院﹐今天寧寺是也。又嘗居杼山寺。

△《靈一集》一卷

唐僧﹐與皇甫曾同時。

△《無可集》一卷

唐僧賈無可撰。島弟也。

△《禪月集》十卷

唐僧蘭溪貫休撰。姓姜氏﹐後入蜀。

△《白蓮集》十卷

唐僧齊己撰。長沙胡氏。

△《棲白集》一卷

△《修睦東林集》一卷

△《尙顏供奉集》一卷

皆唐僧。貫休而下﹐盡唐末人也。

△《薛濤集》一卷

唐成都妓女薛濤撰。字洪度﹐號薛校書﹐世傳奏授﹐恐無是理﹐殆一時州鎭褒借爲戲﹐如今世《白帖》借補之類耶。濤得年最長﹐至近八十。

△《李季蘭集》一卷

唐女冠﹐與劉長卿同時﹐相譏調之語見《中興間气集》。

△《魚玄機集》一卷

唐女冠。坐妒殺女婢抵死。余嘗言婦女從釋入道﹐有司不禁﹐亂禮法﹑敗風俗之尢者。

直齋書錄解題﹟卷二十○詩集類下

△《伍喬集》一卷

本江南進士﹐後歸朝。

△《李九齡集》一卷

洛陽李九齡撰。乾徳二年進士第三人。

△《巴東集》三卷

丞相萊國忠湣公下邽寇準平仲撰。初﹐以將作監丞知巴東縣﹐自擇其詩百餘首﹐且爲之序﹐今刻於巴東。

△《忠湣公集》三卷

河陽守範雍得寇公詩二百首﹐爲三卷﹐今刻板道州。

△《艸堂集》二卷

處士巨鹿魏野仲先撰。

△《巨鹿東觀集》十卷

野之子閒集其父詩四百篇﹐薛田爲之序。野旣沒﹐贈著作郎﹐故以「東觀」名集。

△《潘逍遙集》一卷

四門助教廣陵潘閬逍遙撰。嘗賜及第﹐後坐追奪﹐或云坐盧多遜黨﹐追捕變姓名﹐僧服入中條山﹐卒於泗州。又有嚴陵刻本同﹐少卷末三首。

△《東裏楊聘君集》一卷

處士鄭圃楊朴契元撰。太宗嘗召對﹐拜郎中不受﹐以其子爲長水尉。

△《滕工部集》一卷

滕白撰。篇首《寄陳摶》﹐知爲國初人。又有《右省懷山中》及《臺中寄朱從事》詩﹐則其揚歷淸要亦多矣。史傳亡所見﹐未有考也﹐後見《實錄》載﹐嘗以戶部判官爲南面前轉運使﹐坐軍糧損折免官。

△《王嵒集》一卷

王嵒撰。集中有《春日感懷上滕白郎中》﹐蓋亦國初人。又有「聖駕親徵河東」及有「甲午避寇﹐全家欲下荊南」之語﹐則是李順亂蜀之歲﹐嵒蓋蜀人也耶﹖

△《漁舟集》五卷

處士成都郭震希聲撰。自稱汾陽山人。李畋爲作集序。淳化四年忽作詩曰「朝出東門遊﹐東門好春色。靑靑原上艸﹐莫放徵馬食。」詣闕獻書﹐言蜀利病﹐未幾順賊已作矣。

△《王初歌詩集》一卷

王初撰。未詳何人。有《延平天慶觀》詩﹐當是祥符後人也。

△《書臺集》三卷

處士南隆朱有大有撰。自稱雲臺山人。天禧中王晦叔守蜀﹐以古風六十言遺之。「書臺」者﹐其所居坊名也。

△《甘棠集》一卷

知制誥上蔡孫僅鄰幾撰。咸平元年進士第一人﹐後其兄何一榜。嘗從何通判陜府﹐以所賦詩集而序之﹐首篇曰「甘棠思循吏」﹐故以名集。僅兄弟皆不壽﹐故不大顯。

△《錢希白歌詩》二卷

翰林學士吳越錢易希白撰。廢王倧之子。咸平二年進士第二人﹐景徳二年制科。初﹐錢氏歸國﹐羣從皆補官﹐獨易與兄昆不見錄﹐遂刻志讀書﹐皆第進士﹐昆至諫議大夫﹐易子彥遠﹑明逸又皆以賢良方正入等。宋興﹐父子兄弟制舉登科者﹐惟錢氏一門。易有集百五十卷﹐未見﹐家止有此及《滑稽集》四卷而已。

△《和靖集》三卷﹑《西湖紀逸》一卷

處士錢唐林逋君復撰。梅聖兪爲之序。《紀逸》者﹐近時桑世昌澤卿所輯遺文逸事也。

△《淸風集》一卷

職方員外郎鮑當撰。

△《石曼卿歌詩集》一卷

祕閣校理宋城石延年曼卿撰。自爲序﹐石介復爲作序。其仕以三舉進士﹐爲三班奉職﹐出處詳見歐陽公所作《墓志》。

△《呂文靖集》五卷

丞相許國文靖公壽春呂夷簡坦夫撰。文靖不以文鳴﹐而其詩淸潤和雅﹐未易及也。

△《藥名詩》一卷司

封郎中陳亞亞之撰。咸平五年進士。有集三卷﹐《藥名詩》特其一體爾。如「馬嘶曾到寺﹐犬吠乍行村」﹐「吏辭如賀日﹐民送似迎時」﹐皆佳句﹐不在此集也。

△《金陵覽古詩》三卷

虞部員外郎楊備撰。億之弟也。

△《李問集》一卷

國子博士廣陵李問舜兪撰。

△《晁君成集》十卷﹑《別集》一卷

新城令晁端友君成撰。東坡爲作序。補之﹐其子也。

△《擊壤集》二十卷

處士共城邵雍堯夫撰。自爲之序。始自共城徙河南﹐卒於熙寧十年﹐謚康節。△《臨川詩選》一卷汪藻彥章得《半山別集》﹐皆罷相後山居時老筆。過江失之﹐遂於《臨川集》錄出。又言有表﹑啟十餘篇﹐不存一字。

△《注荊公集》五十卷

參政眉山李璧季章撰。謫居臨川時所爲也。助之者曾極景建。魏鶴山爲作序。

△《注東坡集》四十二卷﹑《年譜》《目錄》各一卷

司諫吳興施元之徳初與吳郡顧景蕃共爲之。元之子宿從而推廣﹐且爲《年譜》﹐以傳於世。陸放翁爲作序﹐頗言注之難﹐蓋其一時事實﹐旣非親見﹐又無故老傳聞﹐有不能盡知者。噫﹐豈獨坡詩也哉﹗注杜詩者非不多﹐往往穿鑿傅會﹐皆臆決之過也。沈括先與坡同在館閣﹐後察訪兩浙﹐至杭﹐求坡近詩簽貼﹐以爲訕懟李定等﹐論詩置獄﹐實本於括云。

△《山谷集》三十卷﹑《外集》十一卷﹑《別集》二卷

黃庭堅魯直撰。江西所刻《詩派》﹐卽《豫章前》《後集》中詩也。《別集》者﹐慶元中莆田黃汝嘉增刻。

△《山谷編年詩集》三十卷﹑《年譜》二卷

山谷詩文﹐其甥洪氏兄弟所編﹐斷自進徳堂以後。今《外集》所載數卷﹐有晚年刪去者﹐故任子淵所注亦惟取《前集》而已。監丞黃■﹝田﹞子耕者﹐其諸孫也﹐旣會粹《別集》﹐復盡取其平生詩﹐以歲月次第編錄﹐且爲之《譜》﹐今刊板括蒼。靑城史容儀甫近注《外集》﹐「外集」者﹐謂山谷曾欲以「前」「後」仿《莊子》爲「內」﹑「外」也。

△《後山集》六卷﹑《外集》五卷

陳師道無己撰。亦於正集中錄出入《詩派》。江西宗派之說﹐出於呂本中居仁。前輩固有議其不然者矣。後山𨿽曰見豫章之詩﹐盡棄其學而學焉﹐然其造詣平澹﹐眞趣自然﹐實豫章之所缺也。

△《注黃山谷詩》二十卷﹑《注後山詩》六卷

新津任淵子淵注。鄱陽許尹爲序。大抵不獨注事而兼注意﹐用功爲深。二集皆取前集。陳詩以魏衍集記冠焉。

△《盧載雜歌詩》一卷

盧載厚元撰。集中有與胡則﹑錢惟演往來詩。

△《琴軒集》一卷

題南榮浪翁李有慶撰。與石昌言﹑任師中同時。卷末贈答十二絕﹐闕其六。其曰癸巳歲者﹐殆皇祐中耶﹖

△《元章簡玉堂集》十卷

參政元絳厚之撰。

△《劉景文集》一卷

左藏庫使知隰州劉季孫景文撰。環慶死事將平之子也。東坡嘗薦之。坡在杭﹐季孫寄詩﹐有「四海共知霜鬢滿﹐重陽曾插菊花無」之句﹐其詩慷慨有气﹐如其爲人。

△《廣諷味集》五卷

吏部侍郎南京王欽臣仲至撰。

△《海門集》八卷

渤海張重撰。有《上蘇子瞻內翰》詩﹐又有《與張伯玉遊鑑湖晚歸》詩。伯玉知越州當嘉祐末﹐而東坡爲翰苑在元祐間﹐重皆與同時﹐特未詳其人。

△《王岐公宮詞》一卷

王珪禹玉撰。

△《逸民鳴》一卷

盱江李樵撰。泰伯之侄孫。

△《湛推官集》一卷

長樂湛鴻季潛撰。紹聖初韓昌國序。

△《靑山集》三十卷

朝奉郎當塗郭祥正功父撰。初見賞於梅聖兪﹐後見知於王介甫﹐仕不達而卒。李端叔晚寓其鄕﹐祥正與之爭名﹐未嘗同堂語﹐至爲俚語以譏誚之﹐則其爲人不足道也。

△《方祕校集》十卷

莆田方惟深子通撰。其父屯田龜年葬吳﹐遂爲吳人。與朱伯原厚善﹐以女嫁伯原之子。嘗舉進士冠其鄕﹐不第﹐晚得興化軍助教﹐年八十三以卒。王荊公最愛其詩精詣警絕。始余得其詩二卷﹐乃其侄孫蕭山宰翺所編﹐後乃知莆中嘗刊板﹐爲十卷﹐且載程俱致道所作《墓志》於末。曾慥《詩選》直以爲姑蘇人者﹐誤也。《詩選》又言荊公愛其「春江渺渺」一絕﹐手書之﹐遂載《臨川集》。曾紆《南遊記舊》亦云﹐而其詩則「客帆收浦」者也。二詩皆不在今集中﹐豈以《臨川集》已收故耶﹖二本大略同﹐亦微有出入。

△《慶湖遺老集》九卷﹑《拾遺》二卷

朝奉郎共城賀鑄方回撰。自序言外監知章之後﹐且推本其初﹐出王子慶忌﹐以慶爲姓﹐居越之湖澤﹐今所謂鏡湖者﹐本慶湖也﹐避漢安帝及淸河王諱﹐攺爲賀氏﹐慶湖亦轉爲鏡﹐未知其說何所據也。其《東山樂府》﹐張文潛序之。鑄後居吳下﹐葉少蘊爲作傳﹐詳其出處﹐且言與米芾齊名﹐然鑄生皇祐壬辰﹐視米芾猶爲前輩也。

△《操縵集》五卷

周邦彥撰。亦有前集中所無者。

△《得全居士集》三卷

趙鼎元鎭撰。全集號《忠正徳文》。其曾孫璧別刊其詩﹐附以樂府。陸遊曰﹕忠簡謫朱崖﹐臨終自書銘旌曰「身騎箕尾歸天上﹐气作山河壯本朝。」嗚呼﹗可不謂偉人乎﹗

△《髙隱集》七卷

髙隱處士蘄春林敏功子仁撰。嘗以《春秋》預鄕薦不第。有詩文百卷﹐號《蒙山集》﹐兵火後不存。

△《無思集》四卷

林敏修子來撰。敏功之弟。

△《柯山集》二卷

齊安潘大臨邠老撰。所謂「滿城風雨近重陽」者也。

△《溪堂集》五卷﹑《補遺》二卷

臨川謝逸無逸撰。

△《竹友集》七卷

謝薖幼槃撰。逸之弟。

△《日涉園集》十卷

廬山李彭商老撰。公擇之從孫。

△《淸虛集》一卷

豫章洪朋龜父撰。

△《老圃集》一卷

諫議大夫洪芻駒父撰。

△《西渡集》一卷

中書舍人洪炎玉父撰。洪氏兄弟四人﹐其母黃魯直之妹﹐不淑﹐早世所爲賦《毀壁》者也。龜父舉進士不第﹐其季羽鴻父坐上書元符入籍終其身。芻﹑炎皆貴﹐而芻靖康失節貶廢﹐羽詩不傳。

△《陵陽集》四卷﹑《別集》二卷

韓駒子蒼撰。

△《還還集》二卷

直龍圖閣江陵髙荷子勉撰。

△《東湖集》三卷

樞密豫章徐俯師川撰。禧之子﹐亦魯直諸甥也﹐思陵以黃庭堅故召用之﹐丞相呂頤浩作書﹐具道上旨﹐而一時或言其由中人以進。其初除大坡也﹐程俱在西掖﹐繳奏不行﹐奉祠去﹐其然乎否耶﹖然俯在位﹐亦不聞有所建明也。

△《東萊集》二十卷﹑《外集》二卷

中書舍人呂本中居仁撰。希哲之孫﹐好問之子﹐而祖謙之伯祖也﹐撰《江西宗派》者。後人亦以其詩入派中。

△《具茨集》十卷

晁衝之叔用撰。衝之在羣從中亦有才華﹐而獨不第。紹聖以來﹐黨禍旣作﹐超然獨往﹐侍郎公武子止﹐蓋其子也。

△《靑溪集》一卷

臨川汪革信民撰。呂居仁序之。

△《倚松集》二卷

臨川饒節徳操撰。後爲僧﹐號如璧。

△《遠遊堂集》二卷

知江州蘄春夏倪均父撰。

△《歸叟集》一卷

開封王直方立之撰。其髙祖顯事晉邸﹐至樞密使。直方喜從蘇﹑黃諸名士遊﹐家有園池﹐娶宗女﹐爲假承奉郎﹐自號歸叟﹐年甫四十而死。

△《李希聲集》一卷

祕書丞李錞希聲撰。與徐師川﹑潘邠老同時。

△《楊信祖集》一卷

楊符信祖撰。未詳出處。

△《陳畱集》一卷

開封江端本子之撰。以上至林子仁﹐皆入《詩派》。

△《七里先生自然集》七卷

江端友子我撰。端本兄也﹐休復鄰幾之孫。其父懋相有遺澤﹐子我以遜端本。靖康初吳敏元中薦子我﹐召見賜出身﹐爲京官﹐後至太常少卿。

△《臨漢居士集》七卷

南丰曾紘伯容撰。其父阜子山﹐於子固爲從兄弟。

△《懷峴居士集》六卷

曾思顯道撰。紘之子也。阜嘗將漕湖南﹐後家襄陽。紘父子皆有官﹐而皆髙亢不仕。楊誠齋序其詩﹐以附《詩派》之後。

△《見南山集》二十卷

祕閣修撰吳興劉燾無言撰。

△《灊山集》三卷

中書舍人龍舒朱翌新仲撰。

△《曾文淸集》十五卷

禮部侍郎章貢曾幾吉父撰。本朝曾氏三望﹐最初溫陵宣靖公公亮明仲﹔次南丰舍人鞏子固兄弟﹐然其祖致堯起家﹐又在溫陵之先矣﹔其後則幾之族也﹐自贛徙河南﹐與其兄楙叔夏﹑開天遊皆嘗貳春楙至尙書﹐開沮和議得罪﹐並有名於世。又有長兄弼爲湖北提舉學士﹐渡江溺死。幾以其遺澤補官﹐銓試第一﹐賜上捨出身。淸江三孔之甥也。紹興末﹐幾已老﹐始擢用。乾道中年八十三以死﹐號茶山先生﹐其子逢﹑逮皆顯於時。

△《天臺集》十卷﹑《外集》四卷﹑《長短句》三卷

附臨海陳克子髙撰。李庚子長跋其後云﹐刪定﹐鄕人也﹐少時侍運判公貽序﹐宦學四方﹐曾慥《詩選》敍爲金陵人﹐蓋失其實。今考集中首末多在建康﹐且嘗就試焉﹐當是僑寓也。《詩選》又言不事科舉﹐以呂安老薦入幕府得官。按集有《聞榜》二絕﹐則嘗應舉矣。又有甲午歲所作詩云三十四﹐則其生當在元丰辛酉﹐得官入幕蓋已老矣。詩多情致﹐詞尢工。

△《簡齋集》十卷

參政洛陽陳與義去非撰。其先蓋蜀人﹐東坡所傳陳希亮公弼者﹐其曾祖也。崇﹑觀間尙王氏經學﹐風雅幾廢絕﹐而去非獨以詩鳴﹐中興後遂顯用。

△《西溪居士集》五卷

剡川姚寬令威撰。待制舜明廷輝之子。兄宏令聲爲刪定官﹐得罪秦檜﹐死大理獄。寬爲六部監門﹐逆亮入寇﹐寬言木徳所照﹐必無虞。言驗﹐將除郎﹐召對﹐得疾僕殿上卒。遂用其弟憲令則﹐後至執政。

△《集句詩》三卷

江陰葛次仲亞卿撰。勝仲之兄。兄弟皆爲大司成。

△《盧溪集》七卷

直敷文閣廬陵王庭珪民瞻撰。政和八年進士。仕不合棄去﹐隱居數十年﹐坐作詩送胡邦衡除名﹐徙辰州﹐年已七十矣。阜陵初政﹐召爲國子監主簿﹐九十餘乃終。寄祿才承奉郎﹐澤竟不及後。周益公在位﹐欲委曲成就之﹐卒不可。

△《韋齋小集》一卷

朱松喬年撰。

△《玉瀾集》一卷

朱橰逢年撰。韋齋之弟﹐晦庵之叔父也。嘗夢爲玉瀾堂之遊甚異﹐有詩紀之。

△《云壑隱居集》三卷

南城蔡楠堅老撰。宜和以前人﹐沒於乾道庚寅。曾公捲﹑呂居仁輩皆與之倡和。

△《陳正獻集》十卷

丞相福正獻公莆田陳俊卿應求撰。紹興八年進士第二人。乾淳聞名相﹐與虞並父異論去國。

△《靜泰堂集》十卷

參政莆田龔茂良實之撰。黃公度以莆人魁天下﹐陳正獻次之。故事﹕拜黃甲﹐推最老者一人﹐最少者一人。是歲茂良年最少﹐莆人以爲盛事。後參大政﹐相位久虛﹐實行相事﹐坐撻曾覿直省官忤阜陵意﹐用謝廓然賜出身入臺擊罷之﹐遂謫英州以沒。其風節凜凜﹐爲世名臣。

△《寓山集》三卷

吳興沈仲喆明遠撰。丞相該之侄。紹興五年進士﹐攺官爲江西運管。嘗爲《悲扇工》詩﹐忤魏良臣﹐陷以深文﹐奪三官﹐不得志以卒。

△《劍南詩槁》二十卷﹑《續槁》六十七卷

陸遊務觀撰。初爲嚴州﹐刻前集槁﹐止淳熙丁未。自戊申以及其終﹐當嘉定庚午﹐二十餘年爲詩益多﹐其幼子遹復守嚴州﹐續刻之。篇什之富以萬計﹐古所無也。

△《雪巢小集》二卷

東魯林憲景思撰。初寓吳興﹐從徐度惇立遊﹐後爲參政賀允中子忱孫婿﹐寓臨海。其人髙尙﹐詩淸澹﹐五言四韻古句尢佳﹐殆逼陶﹑謝。梁谿尢延之﹑誠齋楊廷秀皆爲之序﹐且爲《雪巢賦》及記。余爲南城﹐其子遊謁至邑﹐以家集見示﹐愛而錄之﹐及守天臺﹐則板行久矣﹐視所錄本稍多。然其暮年詩似不逮其初﹐往往以貧爲累﹐不能不衰索也。

△《王季夷北海集》二卷

北海王嵎季夷撰。紹淳間名士﹐寓居吳興﹐陸務觀與之厚善。三子甲﹑田﹑申皆登科。

△《易足居士自鳴集》十五卷

鄱陽章甫冠之撰。居吳下﹐自號轉庵﹐作易足堂﹐韓無咎爲之記。

△《屏山七者翁》十卷

從事郎崇安劉■﹝王畢﹞平父撰。子翚彥衝之子也。

△《玉雪小集》六卷﹑《外集》七卷

太常博士龍泉何偁徳揚撰。隆興初﹐在朝言和議﹐觸時相﹐去後遂不復召﹐歷麾節而卒。

△《雪山集》三卷

富川王質景文撰。質遊太學﹐治《詩》有聲﹐仕爲樞屬。嘗著《詩解》三十卷﹐未之見也。

△《景物類要詩》十卷

東陽曹冠宗臣撰。隨物爲題﹐類事成詩﹐凡二百餘篇。冠爲秦檜客﹐與其孫塤同登甲科。未幾秦亡﹐奪前名恩數﹐再赴廷試﹐仕至知郴州。

△《同庵集》一卷

吳興施士衡徳求撰。嘗試中教官﹐爲宣州簽幕﹐坐廢﹐𨿽牽復﹐仕竟不進。

△《楠山老人集》八卷

龍泉季相文成撰。

△《三逕老人碔砆集》十三卷

福建提舉常平昭武杜圯受言撰。胡憲原仲爲之序。其上世龍圖閣直學士鎬本常州無錫人﹐其孫天章閣待制■﹝木巳﹞﹐於圯爲曾祖。

△《谷城集》五卷

建安黃銖子厚撰。晦庵作序﹐極稱之。

△《松坡集》七卷﹑《樂府》一卷

丞相豫章京鏜仲遠撰。鏜使金執節﹐驟用。其在相位﹐當韓侂冑用事﹐無所立。

△《白石道人集》三卷

鄱陽姜夔堯章撰。千巖蕭東夫識之於年少客遊﹐以其兄之子妻之。石湖範至能尢愛其詩﹐楊誠齋亦愛之﹐嘗稱其《歲除舟行》十絕﹐以爲有裁云縫月之妙思﹐敲金戛玉之奇聲。夔頗解音律﹐進樂書免解。不第而卒。詞亦工。

△《轉庵集》一卷

閣門舍人永嘉潘檉徳久撰。

△《王祕監集》四卷

永嘉王楠木叔撰。

△《平庵悔槁》十五卷﹑《後編》六卷

太府卿松陽項安世平父撰。「悔槁」者﹐以語言得罪﹐悔不復爲也。自序當慶元丙辰﹐《後編》自丁巳終壬戌。

△《醒庵遺珠集》十卷

臨川兪國寶撰。淳熙前人。

△《東平集》二十七卷

鞏丰仲至撰。淳熙甲辰進士。

△《白石丁稿》一卷

三山黃景說巖老撰。淳熙辛丑進士。

△《復齋漫稿》二卷知臺州黃■﹝田﹞子耕撰。

△《梅山詩稿》六卷﹑《續稿》五卷

括蒼姜特立邦傑撰。以父死事得西班﹐累舉不第。晚爲閣職﹐春坊攀附﹐己酉龍飛﹐恩至節度使﹐周鹽公﹑畱衛公皆爲其所閒。特立詩亦粗佳﹐韓無咎﹑陸務觀皆愛之。本亦士人也﹐塗轍一異﹐儼然﹛執目﹜禦之態﹐豈其居使之然耶﹖

△《泠然齋集》十二卷

山陰蘇泂召叟撰。丞相子容四世孫﹐師徳仁仲之孫。

△《曾谹父詩詞》一卷

知臺州曾惇谹父撰。紆之子也﹐皆在臺時所作。

△《瓦全居士詩詞》二卷

太常博士寧海王澡身甫撰。初名津﹐字子知。

△《疏寮集》三卷

四明髙似孫續古撰。少有俊聲﹐登甲辰科﹐不自愛重﹐爲館職﹐上韓侂冑生日詩九首﹐皆暗用「錫」字﹐爲時淸議所不齒。晚知處州﹐貪酷尢甚。其讀書以隱僻爲博﹐其作文以怪澀爲奇﹐至有甚可笑者﹐就中詩猶可觀也。

△《徐照集》三卷

永嘉徐照道暉撰。自號山民。

道暉又字靈暉﹐致中又字靈淵﹐紫芝又字靈秀﹐翁捲又字靈舒﹐是爲「四靈」。水心爲選詩。

△《徐璣集》二卷

徐璣致中撰。

△《翁捲集》一卷

翁捲靈舒撰。

△《趙師秀集》二卷﹑別本《天樂堂集》一卷

趙師秀紫芝撰。四人者﹐號「永嘉四靈」﹐皆爲晚唐體者也。惟師秀嘗登科攺官﹐亦不顯。

△《李孟達集》一卷

宗正丞宣城李兼孟達撰。唐末李咸用《披沙集》者﹐卽其遠祖也。嘗知臺州﹐時稱善士。

△《柯東海集》十五卷

莆田柯夢得東海撰。嘗試春官不第。

△《山中集》一卷

莆田趙庚夫仲白撰。兩上春官不第﹐以取應得右選﹐不得志而沒。劉潛夫志其墓﹐擇其詩百篇﹐屬趙南塘序而傳之。

△《磬沼集》一卷

崇仁羅鑑正仲撰。樞密春伯之從弟。「磬沼」者爲池﹐因地曲折如磬然。

△《茅齋集》二卷

南城鄧繼祖撰。

△《梔林集》十卷

吳郡沈繼祖撰。慶元初有爲察官者﹐家富州﹐豈卽其人耶﹖人固不足道﹐詩亦無可觀者。

△《花翁集》一卷

開封孫惟信季蕃撰。在江湖中頗有標致﹐多見前輩﹐多聞舊事﹐善雅談﹐長短句尢工。嘗有官﹐棄去不仕。

△《惠崇集》十卷

淮南僧惠崇撰。與潘閬同時﹐在九僧之數﹐亦善畫。

△《天竺靈苑集》三卷﹑《采遺》一卷

錢塘僧遵式撰。所謂「式懺主」者也。

△《渚宮集》三卷

錢塘僧文瑩道溫撰。及識蘇子美﹐嘗題其詩後﹐欲挽致於歐陽永叔﹐而瑩辭不往﹐老於荊州之金鑾。鄭毅爲作序。

△《揀金集》一卷

螺江僧可尙撰。有送徐鉉詩﹐蓋國初人。

△《螺江集》一卷

僧有朋撰。號囷山禪師﹐族陳氏﹐閩帥巖六世孫。

△《參寥集》十二卷

僧道潛撰。唐人。舊有號參寥子者﹐用《莊子》語也。

△《物外集》三卷

僧徳洪覺範撰。

△《瀑泉集》十二卷

僧祖可正平撰。蘇養直之弟﹐有惡疾﹐號癩可。

△《眞隱集》三卷

僧善權巽中撰。靖安人。落魄嗜酒。

△《化庵湖海集》二卷

僧法具圖復撰。吳興人。

△《浯溪集》二十一卷

僧顯萬撰。洪景盧作序。前二卷爲賦﹐餘皆詩也。

△《女郎謝希孟集》二卷

閩人謝景山之妹﹐嫁陳安國﹐年三十三而死。其詩甚可觀﹐歐公爲之序﹐言有古淑女幽閒之風雅﹐非特婦人之言也。景山者﹐按歐陽《詩話》﹐言「謝伯初字景山﹐當天聖景祐間﹐以詩知名。余謫夷陵﹐景山方爲許州法曹﹐以長韻見寄﹐頗多佳句。仕不偶﹐困窮以卒﹐詩亦不見於世。」此序又言景山少以進士一舉甲科。考《登科記》﹐天聖二年甲科但有謝伯景﹐而謝伯初者乃在寶元元年。公謫夷陵﹐當景祐三年﹐景山已爲法曹﹐則非寶元登第者。名字差齲如此﹐未可考也。

△《處士女王安之集》一卷

簡池王亢子倉之女尙恭﹐字安之﹐年二十﹐未嫁而死﹐乾道戊子也。亢自志其墓。有任公鼐者﹐爲作集序﹐援歐公所序謝希孟爲比﹐而稱其詩不傳。今余家有之﹐任蓋未之見也。

△《英華集》三卷

李季萼死後爲鬼仙事﹐見《夷堅志縉雲人傳》。其集亦怪矣。

直齋書錄解題﹟卷二十一○歌詞類

△《花間集》十卷

蜀歐陽炯作序﹐稱衛尉少卿字宏基者所集﹐未詳何人。其詞自溫飛卿而下十八人﹐凡五百首﹐此近世倚聲塡詞之祖也。詩至晚唐﹑五季﹐气格卑陋﹐千人一律﹐而長短句獨精巧髙麗﹐後世莫及﹐此事之不可曉者﹐放翁陸務觀之言云爾。

△《南唐二主詞》一卷

中主李璟﹑後主李煜撰。卷首四闋﹐《應天長望遠行》各一﹑《浣溪沙》二﹐中主所作﹐重光嘗書之﹐墨迹在盱江晁氏﹐題云﹕先皇禦制歌詞。余嘗見之﹐於麥光紙上作撥鐙書﹐有晁景迂題字﹐今不知何在矣。餘詞皆重光作。

△《陽春錄》一卷

南唐馮延巳撰。髙郵崔公度伯易題其後﹐稱其家所藏最爲詳確﹐而《尊前》《花間》諸集﹐往往謬其姓氏﹐近傳歐陽永叔詞亦多有之﹐皆失其眞也。世言「風乍起」爲延巳所作﹐或云成幼文也。今此集無有﹐當是幼文作﹐長沙本以寘此集中﹐殆非也。

△《家宴集》五卷

序稱子起﹐失其姓氏。雍熙丙戌歲也。所集皆唐末五代人樂府﹐視《花間》不及也。末有《淸和樂》十八章﹐爲其可以侑觴﹐故名「家宴」也。

△《珠玉集》一卷

晏元獻公殊撰。其子幾道嘗言﹐先公爲詞﹐未嘗作婦人語﹐以今考之﹐信然。

△《張子野詞》一卷

都官郎中吳興張先子野撰。李常公擇爲六客堂﹐子野與焉。所賦詞卒章云「也應傍有老人星」﹐蓋以自謂﹐是時年八十餘矣。東坡倅杭﹐數與唱酬﹐聞其買妾﹐爲之賦詩﹐首末皆用張姓事。《吳興志》稱其晚年漁釣自適﹐至今號張釣魚灣﹐死葬並山下﹐在今多寶寺。

△《杜壽域詞》一卷

京兆杜安世壽域撰。未詳其人。詞亦不工。

△《六一詞》一卷

歐陽文忠公修撰。其間多有與《花間》《陽春》相混者﹐亦有鄙褻之語一二廁其中﹐當是仇人無名子所爲也。

△《樂章集》九卷

柳三變耆卿撰。景祐元年進士﹐官至屯田員外郎﹐世號柳屯田。初磨勘及格﹐昭陵以其浮薄罷之﹐後乃更名永。其詞格固不髙﹐而音律諧婉﹐語意妥帖﹐承平气象形容曲盡﹐尢工於羈旅行役。若其人則不足道也。

△《東坡詞》二卷

蘇文忠公軾撰。集中《戚氏》﹐敍穆天子﹑西王母事﹐世不知所謂﹐李端叔跋詳之。蓋在中山燕席間有歌此闋者﹐坐客言調美而詞不典﹐以請於公﹐公方觀《山海經》﹐卽敍其事爲題﹐使妓再歌之﹐隨其聲塡寫﹐歌竟篇就﹐才點定五六字而已。端叔時在幕府目擊﹐必不誣﹐或言非坡作﹐豈不見此跋耶﹖今坡詞多有刊去此篇者。

△《山谷詞》一卷

黃太史庭堅撰。

△《淮海集》一卷

秦觀撰。

△《晁無咎詞》一卷

晁補之撰。晁嘗云今代詞手惟秦七﹑黃九﹐他人不能及也。然二公之詞﹐亦自有不同者﹐若晁無咎佳者﹐固未多遜也。

△《後山詞》一卷

陳師道撰。

△《閒適集》一卷

晁端禮次膺撰。熙寧六年進士。兩爲縣令﹐忤上官﹐坐保甲事﹐中以危法廢徙﹐晚乃以承事郎爲大晟府協律﹐三閱月而卒。其從侄說之志其墓。

△《晁叔用詞》一卷

晁衝之撰。壓捲《漢宮春梅》詞行於世﹐或云李漢老作﹐非也。

△《小山集》一卷

晏幾道叔原撰。其詞在諸名勝中﹐獨可追逼《花間》﹐髙處或過之。其爲人𨿽縱弛不羈﹐而不苟求進﹐尙气磊落﹐未可貶也。

△《淸眞詞》二卷﹑《後集》一卷

周邦彥美成撰。多用唐人詩語隱括入律﹐渾然天成。長調尢善鋪敍﹐富艷精工﹐詞人之甲乙也。

△《東山寓聲樂府》三卷

賀鑄方回撰。以舊譜塡新詞而別爲名以易之﹐故曰「寓聲」。

△《東堂詞》一卷

毛滂澤民撰。本以「斷魂分付潮回去」見賞東坡得名﹐而他詞𨿽工﹐未有能及此者。

△《溪堂詞》一卷

謝逸無逸撰。

△《竹友詞》一卷

謝薖幼槃撰。

△《冠柳集》一卷

王觀通叟撰。號王逐客。世傳「霜瓦鴛鴦」﹐其作也。詞格不髙﹐以「冠柳」自名﹐則可見矣。

△《姑溪集》一卷

李之儀端叔撰。

△《聊復集》一卷

安定郡王趙令畤徳麟撰。

△《後湖詞》一卷

蘇庠養直撰。

△《大聲集》五卷

萬俟雅言撰。嘗遊上庠不第﹐後爲大晟府制撰。周美成﹑田不伐皆爲作序。

△《石林詞》一卷

葉夢得少蘊撰。

△《蘆川詞》一卷

三山張元幹仲宗撰。坐送胡邦衡詞得罪秦相者也。

△《赤城詞》一卷

陳克子髙撰。詞格頗髙麗﹐晏﹑周之流亞也。

△《簡齋詞》一卷

陳與義撰。

△《劉行簡詞》一卷

劉一止撰。嘗爲《曉行》詞盛傳於京師﹐號劉曉行。

△《順庵樂府》五卷

康與之伯可撰。與之父倬惟章詭誕不檢﹐事見《揮麈錄》。與之又甚焉﹐嘗挾吳下妓趙芷以遁。與蘇師徳仁仲有隙﹐遂與蘇玭訓直之獄。玭﹐仁仲之子﹐而常同子正之婿也。與之受知於子正﹐一朝背之﹐士論不齒。周南仲嘗爲作傳﹐道其實如此。世所傳康伯可詞鄙褻之甚﹐此集頗多佳語﹐陶定安世爲之序﹐王性之﹑蘇養直皆稱之﹐而其人不自愛如此﹐不足道也。

△《樵歌》一卷

朱惇儒希眞撰。

△《初寮詞》一卷

王安中撰。

△《丹陽詞》一卷

葛勝仲撰。

△《酒邊集》一卷

戶部侍郎向子諲伯恭撰。自號薌林。

△《漱玉集》一卷

易安居士李氏淸照撰。元祐名士格非文叔之女﹐嫁東武趙明誠徳甫。晚歲頗失節。別本分五卷。

△《得全詞》一卷

趙忠簡鼎元鎭撰。

△《焦尾集》一卷

韓元吉撰。

△《放翁詞》一卷

陸遊撰。

△《石湖詞》一卷

範成大撰。

△《友古詞》一卷

左中大夫莆田蔡伸伸道撰。自號友古居士。君謨之孫。

△《相山詞》一卷

王之道彥猷撰。

△《浩歌集》一卷

蔡楠堅老撰。

△《於湖詞》一卷

張孝祥安國撰。

△《稼軒詞》一卷

寶謨閣待制濟南辛棄疾幼安撰。信州本十二卷﹐捲視長沙爲多。金亮之殞﹐朝廷乘勝取四十郡﹐未幾班師﹐復棄數郡。京東義士耿京據東平府﹐遣掌書記辛棄疾赴行在﹐京後爲裨將張安國所殺﹐棄疾擒安國以歸﹐斬之﹐詳見《朝野雜記》。

△《可軒曲林》一卷

盱江黃人傑叔萬撰。

△《王武子詞》一卷

未詳其名字。

△《樂齋詞》一卷

向滈丰之撰。

△《鳳城詞》一卷

三山黃定泰之撰。乾道壬辰榜首。

△《竹坡詞》一卷

周紫芝撰。

△《介庵詞》一卷

趙彥端撰。

△《竹齋詞》一卷

吳興沈瀛子壽撰。

△《書丹詞》一卷

眉山程垓正伯撰。王稱季平爲作序。

△《燕喜集》一卷

曹冠宗臣撰。

△《退圃詞》一卷

鎭洮馬寧祖奉先撰。

△《省齋詩餘》一卷

衡陽廖行之天民撰。

△《克齋詞》一卷

苕溪沈端節約之撰。

△《敬齋詞》一卷

臨川吳鎰仲權撰。

△《逃禪集》一卷

淸江楊無咎補之撰。世所傳「江西墨楊」﹐卽其人也。

△《袁去華詞》一卷

豫章袁去華宣卿撰。

△《樵隱詞》一卷

毛幵平仲撰。

△《盧溪詞》一卷

王庭珪民瞻撰。

△《知稼翁集》一卷

考功郎官莆田黃公度師憲撰。紹興戊午大魁。坐與趙忠簡往來﹐得罪秦檜﹐流落嶺表。更化召對爲郎﹐未幾死﹐年財四十八。

△《呂聖求詞》一卷

檇李呂渭老聖求撰。宣和末人﹐嘗爲朝士。

△《退齋詞》一卷

長沙侯延慶季長撰。壓捲爲天寧節《萬年歡》﹐又有庚寅京師作《水調》﹐則大觀元年也。

△《金石遺音》一卷

石孝文次仲撰。

△《歸愚詞》一卷

葛立方常之撰。

△《信齋詞》一卷

葛剡謙問撰。

△《澗壑詞》一卷

雙井黃談子默撰。

△《懶窟詞》一卷

東武侯寘彥周撰。其曰母舅晁畱守者﹐謙之也。紹興中以直學士知建康。

△《王周士詞》一卷

長沙王以寧周士撰。

△《哄堂集》一卷

盧炳叔易撰。

△《定齋詩餘》一卷

三山林淳太衝撰。

△《漫堂集》一卷

丰城鄧元南秀撰。

△《養拙堂詞集》一卷

董鑑明仲撰。

△《坦庵長短句》一卷

趙師俠介之撰。

△《晦庵詞》一卷

李處全粹伯撰。淳熙中侍禦史。

△《近情集》一卷

鄱陽王大受仲可撰。

△《野逸堂詞》一卷

歷陽張孝忠正臣撰。

△《松坡詞》一卷

京鏜仲遠撰。

△《默軒詞》一卷

豫章劉徳秀仲洪撰。慶元中爲簽樞。

△《岫云詞》一卷

長沙鍾將之仲山撰。嘗爲編修官。

△《西樵語業》一卷

廬陵楊炎止濟翁撰。

△《雲谿樂府》四卷

魏子敬撰。未詳何處人。

△《西園鼓吹》二卷

徐得之思叔撰。

△《李東老詞》一卷

李叔獻東老撰。

△《東浦詞》一卷

韓玉溫甫撰。

△《季氏花萼集》五卷

廬陵李氏兄弟五人﹕洪子大﹑漳子淸﹑泳子永﹑洤子召﹑淛子秀﹐皆有官閥。

△《好庵遊戲》一卷

莆田方信孺孚若撰。開禧中使入金國﹐後至廣西漕。

△《鶴林詞》一卷

簡池劉光祖徳修撰。紹熙名臣﹐爲禦史﹑起居郎﹐晚以雜學士終。蜀之耆徳。有文集﹐未見。

△《笑笑詞集》一卷

臨江郭應祥承禧撰。嘉定間人。自《南唐二主詞》而下﹐皆長沙書坊所刻﹐號「百家詞」。其前數十家皆名公之作﹐其末亦多有濫吹者。市人射利﹐欲富其部帙﹐不暇擇也。

△《蕭閒集》六卷

蔡伯堅撰。靖之子陷金者。

△《吳彥髙詞》一卷

吳激彥髙撰。米元章之婿﹐亦陷金﹐二人皆貴顯。

△《白石詞》五卷

姜夔堯章撰。

△《西溪樂府》一卷

姚寬令威撰。

△《洮湖詞》一卷

金壇陳從古晞顏撰。

△《審齋詞》一卷

東平王千秋錫老撰。

△《海野詞》一卷

曾覿撰。孝宗潛邸人﹐怙寵依勢﹐世號「曾龍」者也。龍名大淵。

△《蓮社詞》一卷

張掄才甫撰。

△《梅溪詞》一卷

汴人史達祖邦卿撰。張約齋磁爲作序。不詳何人。

△《竹屋詞》一卷

髙觀國賓王撰。亦不詳何人。髙郵陳造並與史二家序之。

△《劉攺之詞》一卷

襄陽劉過攺之撰。

△《泠然齋詩餘》一卷

蘇泂召叟撰。

△《蒲江集》一卷

永嘉盧祖臯申之撰。

△《欵乃集》八卷

昭武嚴次山撰。「欵」音「曖」﹐「乃」如字﹐余嘗辧之甚詳。

△《花翁詞》一卷

孫惟信季蕃撰。

△《蕭閒詞》一卷

韓疁子耕撰。

△《注坡詞》二卷

仙谿傅幹撰。

△《注琴趣外篇》三卷

江陰曹鴻注葉石林詞。

△《注淸眞詞》二卷

曹杓季中注。自稱一壺居士。

△《樂府雅詞》三卷﹑《拾遺》二卷

曾慥編。

△《復雅歌詞》五十卷

題鮦陽居士序﹐不著姓名。末捲言宮詞音律頗詳﹐然多有調而無曲。

△《艸堂詩餘》二卷

△《類分樂章》二十卷

△《羣公詩餘前後編》二十二卷

△《五十大曲》十六卷

△《萬曲類編》十卷

皆書坊編集者。

△《陽春白雪》五卷

趙稡夫編。取《艸堂詩餘》所遺以及近人之詞。

直齋書錄解題﹟卷二十二○章奏類

凡無他文而獨有章奏﹐及𨿽有他文而章奏復獨行者﹐亦別爲一類。

△《漢名臣奏》一卷

△《陸宣公奏議》二十卷

唐宰相嘉興陸贄敬輿撰。又名《榜子集》。

△《令狐公表奏》十卷

唐宰相華原令狐楚愨士撰。楚長於應用﹐嘗以授李商隱。

△《苑文正公奏議》二卷

範仲淹撰。

△《諫垣存槁》三卷

韓琦撰。

△《富文忠札子》十六卷

富弼撰。平生歷官﹑辭免﹑陳情之文也。

△《從諫集》八卷

歐陽修撰。

△《南臺諫垣集》二卷

參政信安趙抃閱道撰。

△《範蜀公奏議》二卷

學士蜀忠文公成都範鎭景仁撰。

△《包孝肅奏議》十卷

樞密副使合肥包拯希仁撰。

△《呂獻可章奏》十六卷

禦史中丞呂晦獻可撰。

△《經緯集》十四卷

樞密副使會稽孫抃元規撰。

△《傅獻簡奏議》四卷

傅堯兪撰。

△《範忠宣彈事》五卷﹑《國論》五卷

範純仁撰。

△《範徳孺奏議》二十五卷

龍圖閣直學士範純粹徳孺撰。文正公三子﹐中子純禮彜叟至尙書右丞﹐純粹守邊有將才。文正嘗謂仁得其忠﹑禮得其靜﹑粹得其略。其長子純祐天成尢英悟﹐不幸病廢蚤世﹐富文忠深惜之﹐爲作墓志。

△《盡言集》十三卷

諫議大夫元城劉安世器之撰。

△《王明叟奏議》二卷

翰林學士海陵王覿明叟撰。坐黨籍謫臨江而卒。其在朝專論蘇﹑程朋黨之獘﹐以爲深患。

△《丁騭奏議》一卷

右正言毗陵丁騭撰。元祐中在諫垣。嘉祐二年進士也。

△《諫垣集》二卷

陳瓘撰。

△《閒樂奏議》一卷

殿中侍禦史建陽陳師錫伯修撰。熙寧九年第進士﹐裕陵素知其文行﹐擢爲第三人。蘇軾知湖州﹐師錫掌書記﹐軾下禦史獄﹐師錫篤賓友之義﹐安輯其家。軾入西掖﹐薦自代﹐明著其事。師錫在元丰已爲察官﹐坐論進士習律罷去﹐建中靖國再入﹐未幾又罷。

△《得得居土戇艸》一卷

正言眉山任伯雨徳翁撰。其論蔡卞﹑章惇欲廢宣仁尢切﹐故卞深恨之﹐故獨貶嶺外。

△《龔彥和奏議》一卷

殿中侍禦史河間龔夬彥和撰。以上四人皆建中靖國言事官﹐極論蔡京者也。

△《石林奏議》十五卷

葉夢得撰。

△《連寶學奏議》二卷

寶文閣學士安陸連南夫鵬舉撰。紹興初知饒州﹐扞禦有功。及和議成﹐南夫知泉州﹐上表略曰「不信亦信﹐其然豈然」﹐又曰「𨿽虞舜之十二州﹐昔皆吾有﹔然商於之六百里﹐當念爾欺」﹐由是得罪。

△《若溪奏議》一卷

資政長城劉班希範撰。嘗以同知三省樞密院扈從隆祐南幸。

△《毗陵公奏議》二十五

捲張守撰。

△《陳國佐奏議》十二卷

禮部侍郎赤城陳公輔國佐撰。政和三年上捨釋褐首選﹐紹興初爲諫官。

△《胡忠簡奏議》四卷

胡銓撰。

△《玉山表奏》一卷

汪應辰撰。

△《陳正獻奏議》二十卷﹑《表札》二十卷

陳俊卿撰。

△《龔實之奏槁》六卷

龔茂良撰。

△《南軒奏議》十卷

張栻撰。

△《胡獻簡奏議》八卷﹑《臺評》二卷

禮部尙書會稽胡沂撰。

△《梅溪奏議》三卷

太子詹事樂淸王十朋龜齡撰。

△《省齋歷官表奏》十二卷周必大撰。

△《軒山奏議》二卷

王藺撰。

△《北山戇議》一卷

戶部侍郎濡須王蘧少愚撰。藺之兄﹐開禧中諫用兵。

△《李祭酒奏議》一卷

國子祭酒錫山李祥元徳撰。慶元初論救趙忠定得罪者。

△《齊齋奏議》三十卷﹑《掖垣繳論》四卷﹑《銀臺章奏》五卷﹑《臺諫論》二卷﹑《昆命元龜說》一卷

倪思撰。

○文史類

△《文心雕龍》十卷

梁通事舍人東莞劉勰彥和撰。勰後爲沙門﹐名慧地。

△《文章緣起》一卷

梁太常卿樂安任昉彥升撰。但取秦﹑漢以來﹐不及《六經》。

△《詩品》三卷

梁記室參軍潁川鍾嶸仲偉撰。以古今作者爲三品而評之﹐上品十一人﹐中品三十九人﹑下品六十九人。

△《史通》二十卷

唐崇文館學士劉知幾子玄撰。《新史》以爲工訶古人﹐拙於用己﹐然爲書亦博矣。「史通」者﹐漢封司馬遷後爲史通子﹐而亦兼《白虎通》之義也。

△《史通析微》十卷

唐柳璨撰。譏評劉氏之失。

△《史例》三卷

唐右補闕劉餗鼎卿撰。知幾次子也。

△《賦門魚鑰》十五卷

進士馬稱撰。編集唐蔣防而下至本朝宋祁諸家律賦格訣。

△《詩格》一卷

題魏文帝﹐而所述詩或在沈約後﹐其爲假托明矣。

△《詩格》一卷﹑《詩中密旨》一卷

唐王昌齡撰。

△《評詩格》一卷

唐李嶠撰。嶠在昌齡之前﹐而引昌齡《詩格》八病﹐亦未然也。

△《二南密旨》一卷

唐賈島撰。凡十五門﹐恐亦依托。

△《文苑詩格》一卷

稱白氏﹐尢非也。

△《詩式》五卷﹑《詩議》一卷

唐僧皎然撰。以十九字括詩之體。

△《風騷指格》一卷

唐僧齊己撰。

△《詩格》一卷

沙門神或撰。

△《處囊訣》一卷

金華僧保暹撰。

△《流類手鑑》一卷

僧虛中撰。

△《詩評》一卷

桂林僧﹝原闕﹞淳撰。

△《擬皎然十九字》一卷

稱正字王元撰。不知何人。

△《炙轂子詩格》一卷

唐王叡撰。

△《詩格要律》一卷

進士王夢簡撰。

△《緣情手鑑詩格》一卷

題樵人李宏宣撰。未詳何人﹐當在五代前。

△《風騷要式》一卷

徐衍述。亦未詳何人。

△《琉璃堂墨客圖》一卷不

著名氏。

△《雅道機要》二卷

前卷不知何人﹐後卷稱徐寅撰。

△《金鍼詩格》一卷

白居易撰。

△《續金鍼格》一卷

梅堯臣撰。大抵皆假托也。

△《詩評》一卷

不知名氏。

△《禦選句圖》一卷

太宗皇帝所選楊徽之詩十聯﹐眞宗皇帝所選送劉琮詩八聯。

△《唐詩主客圖》一卷

唐張爲撰。所謂「主」者﹐白居易﹑孟云卿﹑李益﹑鮑溶﹑孟郊﹑武元衡﹐各有標目。余有升堂﹑及門﹑入室之殊﹐皆所謂「客」也。近世詩派之說殆出於此﹐要皆有未然者。

△《句圖》一卷

唐李洞撰。

△《文章玄妙》一卷

唐任藩撰。言作詩聲病﹑對偶之類。凡世所傳詩格﹐大率相似。余嘗書其末云「論詩而若此﹐豈復有詩矣。唐末詩格污下﹐其一時名人﹐著論傳後乃爾﹐欲求髙尙﹐豈可得哉﹖」

△《詩苑類格》三卷

李淑撰。

△《林和靖摘句圖》一卷

林逋詩句。

△《詩三話》一卷

無名氏。

△《詩話》一卷

歐陽修撰。

△《續詩話》一卷

司馬光撰。

△《楊氏筆苑句圖》一卷﹑《續》一卷

黃鑑編。蓋楊億大年之所嘗舉者。皆時賢佳句。《續》者﹐不知何人﹐亦大年所書唐人句也﹐所錄李義山﹑唐彥謙之句爲多。西昆體蓋出二家。

△《惠崇句圖》一卷

僧惠崇所作。

△《孔中丞句圖》一卷

「中丞」者﹐或是孔道輔耶﹖

△《雜句圖》一卷

不知何人所集。皆本朝人詩也。自魏文帝《詩格》而下二十七家已見《吟窗雜錄》。

△《吟窗雜錄》三十卷

莆田蔡傅撰。君謨之孫也。取諸家詩格﹑詩評之類集成之﹐又爲《吟譜》﹐凡魏﹑晉而下能詩之人﹐皆略具其本末﹐總爲此書。麻沙嘗有刻本﹐節略不全。

△《劉貢父詩話》一卷

劉攽撰。

△《後山詩話》二卷

陳師道撰。

△《潛溪詩眼》一卷

範溫元寶撰。祖禹之子。

△《石林詩話》一卷

葉夢得撰。

△《續詩話》一卷

無名氏。

△《許彥周詩話》一卷

襄邑許顗撰。

△《天廚禁臠》三卷

僧惠洪撰。

△《四六談麈》一卷

謝伋景思撰。

△《四六話》一卷

王銍性之撰。

△《韻語陽秋》二十卷

葛立方撰。

△《漁隱叢話》六十卷﹑《後集》四十卷

新安胡仔元任撰。待制舜陟之子﹐居湖州﹐自號苕溪漁隱。

△《■﹝鞏上石下﹞溪詩話》十卷

莆田黃徹常明撰。

△《續廣本事詩》五卷

聶奉先撰。𨿽曰廣孟啟之舊﹐其實集詩話耳。

△《山陰詩話》一卷

李兼孟達撰。

△《詩家老杜詩評》五卷﹑《續》一卷

莆田方深道集。

△《選詩句圖》一卷

髙似孫編。

△《杜詩發揮》一卷

金華社旃仲髙撰。

△《觀林詩話》一卷

楚東吳聿子書撰。未詳何人。

△《文說》一卷

南城包揚顯道錄朱侍講論文之語。

△《四六餘話》一卷

楊淵撰。未詳何人。視前二家爲泛雜。

△《艇齋詩話》一卷

曾季貍裘父撰。

△《賓朋宴話》三卷

太子中捨致仕貴溪丘昶孟陽撰。南唐進士﹐歸朝宰數邑。著此書十五篇﹐敍唐以來詩賦源流。天禧辛酉鄧賀爲序。

△《西淸詩話》三卷

題無爲子撰。或曰蔡絳使其客爲之也。

宣和間臣寮言其議論專以蘇軾﹑黃庭堅爲本。奉聖旨﹐蔡絳落職勒停﹐詳見《能攺齋漫錄》。

△《環溪詩話》一卷

臨川吳沆撰。

