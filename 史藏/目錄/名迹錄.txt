

欽定四庫全書

史部十四

名迹錄

目錄類二金石之屬提要

【臣】等謹案名迹錄六卷附錄一卷明朱珪編珪字伯盛昆山人舊本或題曰元人觀其首列洪武二年昆山城隍神誥升於元代璽書之上卽徐堅作初學記以唐太宗詩冠前代諸詩之例其爲明人確矣稱元人者誤也珪善篆籀工於刻印楊維楨爲作方寸鐵志鄭元祐李孝光張翥陸友仁謝應芳倪瓉張雨顧阿英諸人亦多作詩歌贈之又工於摹勒石刻因裒其生平所鐫編爲此集題曰名迹者其序謂取穆天子傳爲名迹於弇玆石上之義然穆天子傳稱乃爲銘迹於元圃之上其字作銘不作名且今弇玆又稱乃記其迹於弇山之石亦無名字不知所據何本也漢代諸碑多不著撰人書人刻工尢不顯名氏自魏受禪碑邯鄲淳撰文梁鵠書鐘繇刻字是爲士大夫自鐫之始歐陽修趙明誠等輯錄金石僅標題跋尾而已自洪適隸續備列碑文是爲全錄刻詞之始若自刻其字而自輯其文爲一書則古無此例自珪是編始也首誥一篇禦制祭文五篇璽書七篇蓋尊帝王之作不敢與臣庶相雜𨿽篇頁無多而自自爲一卷用元好問中州集冠以禦制兩頁自爲一卷例也次碑十四篇記二十九篇墓表一篇墓碣五篇行狀一篇壙志二十三篇墓志銘二十四篇雜刻字畫二十六種末爲附錄一卷則皆一時贈言也原目注缺者凡石室銘三佳銘靈槎詩柯敬仲題桃花鳥詩四篇今有錄無書者又禦制祭文五篇璽書七篇碑八篇記十四篇碣一篇行狀一篇壙志十四篇墓志銘二篇雜刻六種其元故處士易府君壙志一篇在故宜人李氏壙志前而目錄列靑村塲典史沈公壙志後又金粟道人顧君墓志銘後有故王子厚墓志銘一篇而目不載蓋傳冩訛脫非其舊本矣魏張晏注史記儒林傳據伏生碑知其名勝晉灼注漢書地理誌據山上碑知黎陽在黎山之陰其曰陽者兼取河水在其陽之義唐司馬貞注史記髙祖本紀據班固泗上亭長碑知母媼當爲母溫宋方崧卿作韓文舉正亦皆以石本爲據而歐陽趙洪諸家以碑證史傳舛誤者尢不一而足是編所錄皆珪手鐫固愈於年紀綿邈搜求於磨滅之餘者如元末郭翼諸書載其洪武中出爲學官非得是書載盧熊所作翼墓志不知其卒於至正二十四年未甞攺節仕明也足見其有資考證矣乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

史部十四

名迹錄目錄

目錄類二【金石之屬】卷一

誥命

昆山縣城隍之神誥

碑銘

江浙行省右丞嶽實珠公去思碑

奉議大夫昆山州知州王公去思碑

海道都漕運萬戶府達嚕噶齊托音公政績碑

昆山州重修東嶽廟碑

重修靈慈宮碑【鄭東】

昆山州重修學宮碑【楊維楨】

記

昆山州重修學宮記【李孝光】

昆山州重修儒學記【李祁】

啟聖廟新建宗魯書塾記【周伯琦】

昆山州重修三皇廟記【陳秀民】

卷二

記

昆山州重修永懷報徳禪寺記【劉景元】丰兆院記

大寶洲記

瑞云精舍記【鄭東】

無倪舟記【鄭東】

昆山州知州史侯生祠記【鄭東】

直沽龍祠記【鄭東】

海曙樓記【鄭東】

聴海軒記

花雨軒記【張紳】

花雨軒記【秦約】

卷三

墓表

宋劉龍洲先生墓表【楊維楨】

墓碣

元故朝請大夫溫州路總管陳公墓碣銘【楊維楨】

故殷處士碣銘【楊維楨】

元故曹母碣銘【鄭東】

故孺人陶氏碣銘【錢逵】

壙志

元故希古道人朱公壙志

故處士呂府君壙志

元故雲濤處士濮陽吳君壙志

元故處士易府君壙志

故宜人李氏壙志

故從仕郎吉水州判官易府君壙志

故靑村場典史沈公壙志

元故海道千戶曹君壙志

故徐氏孺人壙志

卷四

墓志銘

楊履齋先生墓志銘【鄭東】

金粟道人顧君墓志銘【自制】

故王子厚墓志銘【盧熊】

元故處士陳君墓志銘

章母墓志銘【鄭東】

故處士夷孝先生盧君墓志銘【申屠衡】元故遷善先生郭君墓志銘【盧熊】

元故靖夷先生顧君墓志銘

故朱徴士墓志銘【殷奎】

故處士君墓志銘【殷奎】

盧府君妻王夫人墓志銘【殷奎序曹亨銘】孫君墓志銘

故劉府君妻盧氏墓志銘【盧熊】

故兪府君墓志銘【盧熊】

周府君墓志【盧熊】

故閒邪居士楊君墓志銘【殷奎】

周伯延墓志銘【盧熊】

故張公墓志銘【袁華】

楊子經墓志銘【盧熊】

故處士唐君墓志銘【闕】

錢瑞妻章氏墓志銘【盧熊】

卷五

雜刻

快哉亭帖

拜石壇記【顧阿瑛】

奇石銘【陸友仁】

題拜石壇詩二【袁華顧阿瑛】

金粟道人小像贊【倪瓉】

絕句【自題】

谿樓詩

戒石銘

天蓬贊【楊維楨】

竇諌議陰徳跋【王思義】

梅溪說【黃潛】

實際川禪師影堂逸事【松月道人正印】祕閣銘【盧熊】

簫銘【東維叟】

鏡銘【鄭東】

拄杖銘【倪瓉】

卷六

附贈言

贈朱伯盛詩序【鄭東】

張雨【七言絕】

李孝光【七言絕】

鄭元祐【七言律】

倪瓉【五言律】

郭翼【七言律】

顧阿瑛【七言絕四首並跋】

陳世昌【五言長律】

盧熊【七言律】

釋淸欲

釋智寛

方寸鐵志【楊維楨】

銘【陸友仁謝應芳】

頌【秦約】

詩【邾經張昱元鼎陸居仁錢惟善】

靜寄軒詩三首【雲林子】

朱伯盛甫小像贊【倪瓉殷奎】

印文集考序【盧熊】

跋二【張紳】

字原表目跋【盧熊】

字原音訓跋【盧熊】

題朱伯盛所藏吳孟思三體心經【張翥陳世昌邾經淸欲】偈二【顧阿瑛淸欲】

欽定四庫全書

名迹錄卷一

明朱珪編誥命

昆山縣城隍之神誥

奉天承運皇帝制曰帝王受天明命行政教於天下必有生聖之瑞受命之符此天示不言之妙而人見聞所及者也神司淑慝爲天降祥亦必受天之命所謂明有禮樂幽有鬼神天理人心其致一也朕君四方𨿽明智弗類代天理物之道實罄於衷思應天命此神所鑑而簡在帝心者君道之大惟典神天有其舉之承事惟謹昆山縣城隍聰明正直聖不可知固有超於髙城深池之表者世之崇於神者則然神受於天者蓋不可量也玆以臨禦之初與天下更始凡城隍之神皆新其命睠玆縣邑靈只所司宜封曰鑑察司民城隍顯祐伯顯則威靈丕著祐則福澤溥施此固神之徳而亦天之命也司於我民鑑於邑政享玆典祀悠久無疆者主者施行洪武二年正月日

昆山縣城隍神廟在縣治西南三十步甲辰嵗仍故址復作之今上禦歷之初嵗次戊申冬十又二月詔有司祀山川以城隍神配且錫神爵府以公州以侯縣以伯冕服之章咸有其度示更始也明年春三月己亥蘇州府照磨張濬奉敕書到縣知縣臣公瑾洎僚屬郊迎惟謹焚黃祭告以拜寵命是夏六月不雨公瑾請於祠下與神約盡三日雨降及期而雨一縣霑足父老咸謂神之靈響素著至是益信玆擇乃吉日用刻制詞洪惟朝廷嘉惠於神馨香所格實自今始神其相我民社以永垂於無窮哉臣公瑾拜手謹書奉訓大夫蘇州府昆山縣知縣臣王公瑾承事郎蘇州府昆山縣丞臣董仲宣承事蘇州府昆山縣丞臣張顯將仕郎蘇州府昆山縣主簿臣馬克成將仕郎蘇州府昆山縣主簿臣趙惟善蘇州府昆山縣典史臣苗利貞洪武二年八月日建

碑銘

資政大夫江浙等處行中書省右丞嶽實珠公政績碑

歷代無海漕海漕自國朝始嵗漕東南之粟三百餘萬石出昆山海行走直沽而達京師事重以大置漕府長佐賔屬凡若干人俾專厥職必簡拔長材通習海事者又慮其曠官弛事皇帝嵗遣江浙行省重臣使紀綱焉至正四年右丞嶽實珠公實奉上命恪防勿怠公方嚴亮直不事表襮嗜好寡薄儉以愛人至官廨見供帳庖膳甚備卽令去之曰吾任國家重務朝夕祗畏慮有弗稱敢以私奉重傷民財吏士視效罔有需徴漕戶力莫能葺漕具及官與值則窘期日多簡陋就事公卽先數月與值且令府長長循爲故事祀事天妃擇日齋祓宿於廟下躬視祭器牛馬充腯百禮備好牲酒旣陳正冠以入進退興俯誠敬殫盡文武上下不嘩不傲神嗜飲食告以利行萬艘畢發鼓鐃喧囂棹工踴躍謳吟滿海相風之旗端正北向百效職海水晏伏長鱷大防不見蹤迹則公愛人事神之誠感召至和不誣矣是宜刻之貞石用昭休績乃系之以詩曰王畿輸粟東南疆造舟道海行汪洋祥颷應候不可爽漕官飲食勿暇遑小大執事材盡長我公之孰不蘉給供百物循故常公獨不使民力傷父老歌詠於道旁永永防徳矢弗防我公齋潔祀孔明陳牲以肥酒芬香靈保歡喜神具饗寶珓告我日月良漕發之旦陰以暘海之百怪俱遁藏神來翼我靈火光大星奕奕流中檣開張風颿如鳥翔萬里之海三日杭民惟足食乂且康禮樂可作王度彰公歸執樞均萬方海陬千載遺歌章鄭東撰吳睿書

奉議大夫昆山州知州王公去思碑

先聖王之有天下也百官庶職悉用仁賢布列中外一有淫惡卽屏除廢置以逺人害故當是時至治之澤流浹海內無匹夫匹婦之不獲者矣然古之爲治也易今之爲治也難封建未罷上下相安故得以詧民情而通風俗是以能相安也後世分郡縣置守令一旦以楚人而臨之越人之上民情莫能詧風俗莫能通且長與佐賢不肖共處吾將爲善彼或沮焉彼將爲不善吾莫能禦焉苟非其人之才且賢而有能過人者未見能善其治者也吳之昆山其地濱東南之海土沃而民眾賦重而事繁號爲難治至治三年東平王公世傑實長是州公亷亮簡直惠以愛人始至亟視學宮社稷曰民無教則淫民無食則死學社教與食民之本也不可緩也乃作講堂以居講習更新壇壝以嚴祀事初民多入賈衒射利公諭力本辟田凡若干頃吏並緣爲姦里正役常至不均民情困敝公卽更之人無怨言法以四時役民爲坊正管庫民且當次吏搖民壞次以取賂嵗凡數四民不得寧多流出境公嘆曰民病有若是耶乃屬其民富貧使自實民不忍欺因得品次若干戶釐爲三等役以不易民喜而相慶曰我等可相保矣民因書其事於大帛羣歌市過之且持酒肴詣拜公爲壽公親起與民爲主飲民酒至一杯盡民同聲曰願公百嵗民之流徙而來歸者相接於道崇明爲州逺在海上去昆山且數百里其民聞之願爲昆山氓者凡若干餘戶甲與乙爭利乙手臂提甲甲以矢中乙系獄二年公處得其情出之漕船入海遇賊賊駈漕夫四人過船以刄刼之使與同事後連捕系獄公以脇從亦悉出之公以愚民詿誤牽連至行省州父兄子弟慮公因沮抑棄官至累數百人詣省門見丞相泣且言曰我公無罪願大人神明無以毫髮加我公由是感動卽諭遣公還未幾公以母夫人卒去去之日民涕泣遮道馬不能前嗚呼若公之才且賢可謂能過人者矣其施諸民者厚而民報之亦至是烏可以僞爲哉彼或失其道而曰民之無良是亦不明之甚者也使觀於此亦可以少媿矣銘曰皇仁如天以莫不覆亦無不載如地之厚顧瞻九州九州茫茫維億維兆不遐有傷孰協於治曰維守臣敷以仁義洽於齊民民曰父母止生我躬不有良牧孰禦我窮昔公來止重食敬教凡百有作去惡從好我役孔艱集於予毒如病頭垢卒用櫛沐民罹於辟俛俟刀斧維心淑問縱之圜土民聞來歸如彼流泉連檣濟海於我受防民愚召咎匪公之愆控於方伯斯悟公賢帝方思治君子是使克燕我人於天子我聞公歸請公勿亟匪公則歸作輔天室昆陽鄭東譔昆山顧信書濮陽吳睿篆海道都漕運萬戶府逹嚕噶齊托音公政績碑

天下之事久而趨於敝者勢也任其事而不知其敝非智也知其敝而莫之能易非勇也今夫主公義而不卹小故持已斷而不惑眾見非其人甚智且勇其才有逺過人者不能與也昔我世祖皇帝旣定南服將轉其土所出之米內充京師上下有司百官六軍之食道裏逺阻不可河漕陸挽也時則有朱張氏能用智慮身入海水尋其漕道由昆山出大海舟西北行旬日而抵直沽其亦利甚嵗漕米亡慮三百萬石當是時也漕法始立且二家殷富不有買賣盜食輙敢謾上自二家廢迄今四十五年漕戶率衣食於是或其家粗富而其人畏刑漕萬則官之萬也漕千則官之千也一或窘貧則相率無賴買賣盜食無所不至矣朝廷以漕府吏其風采無以服人至正十二年冬托音公實奉命來居府長公亷直剛果慈惠愛人始至則張理綱紀修舉廢墜漕戶雕靡者盡削其籍別召富民俾共漕事始人甚難之然人素服公威望重令下無一人敢後至者進民防事下從容諭之曰今官與汝直且汝視直所漕米多寡有差他役且一切汝復無苦也民聞公言罔敢違逆退相先治船以稱塞公命初法漕戶有不肯躬身入海者坐之公以新戶多富戶民多軟弱弗習海苐無失事聴其用人自代且爲常法時府庫空匱漕直錢莫知所出公慮後時害事憂見於色防都省遣使送鈔行省供億軍務公聞之馳馬至姑蘇驛從使臣畱鈔使臣以軍務急重不從公曰我爲轉饟顧不急且重也竟取鈔二十萬錠以給漕直漕戶利焉故事嵗春夏宰臣曁漕府長只奉皇帝命致祀海神天妃公防恭齊祓躬視牲酒肥充潔新一如法式比於行事進退興俯始終恪誠神相漕事濤風禁息卒以無虞漕戶盜賣米而徵民取償吏役並緣爲姦公察知之苐令坐漕戶毋縱泛濫螙民民免者甚眾吳民饑公視官廩多羨米謂郡長吏曰今四方盜賊蓋良民也迫於饑耳吾食厚祿柰何坐視民饑且死不少願卹也郡長吏卽盡出羨米平價大縱民糴民甚徳之成周國有大事則六官通職以相助是謂官聮故有喪荒之聮事若公之救民饑非出位也且其居漕府更法易其智識實能以佐其勇是不謂之有逺過人之才者耶公嘗爲禦史出監閩憲復貳浙東帥閫皆大有聲今其政績又顯著若此作爲銘詩刻之貞石以示無窮不亦宜乎銘曰於皇世祖旣受天命奄有南服南服孔將有江有湖誕殖嘉谷有新附臣肇啟其海用海爲陸乃漕其糧上入於京其食斯足凡彼作法維鮮克終罔不有淑彼眾漕人乃敢用姦勿畏於戮皇帝曰嘻謂公汝南作朕心腹公召我人曰來共事匪汝荼毒復汝徭役亦勿從海予大矜汝致防神妃沐浴齋慮遷宿祠下躬視潔肥壺濯鼎鼐羊豕牛馬大昕公入祼薦拜起億萬觀者神食馨香馨香惟誠匪樂巫舞神妃效靈漕發之旦無暴風雨蛟鼉遁匿水波偃平保有檣櫓吳民罹饑中心怛憂食勿暇遑民來貿貿俾控邦侯發陳於倉民無散流老稚飽嬉歌於道旁其歌維何曰維報功天子聖明亟召公歸公歸秉樞大惠羣方昆陽鄭東譔濮陽吳睿書

昆山州重修東嶽廟碑

有天下者得通祭山川之神蓋中天地而立故其气通諸侯非其境內則不得祭非惟不敢逾犯禮制然亦非其气之所能通也嶽之列有五岱宗在秩祀爲最隆故唐虞巡狩必先至其地成周之時其山在魯境內故惟魯得祭今其祠廟徧天下則天下皆得祭之非止於魯矣昔楚昭王有疾卜曰河爲祟大夫請祭諸郊昭王曰三代命祀祭不逾望不糓𨿽不徳河非所獲罪也仲尼稱其爲知大道然則山川非其境內不能爲禍頋獨能爲福耶𨿽然予嘗考夫後世徧祀之故曰山林川谷丘陵能出雲爲雨見怪物皆曰神公羊氏傳曰觸石而出膚寸而合不崇朝而徧雨乎天下者惟泰山爾是泰山能出雲爲雨且其雨及天下是有功於天下天下祀之豈以是歟宜他嶽不得與焉昆山有祠大徳初河南行省左丞朱公淸所建也中殿後閣前門旁廡規制完具公乃延道士殷君震亨主之且使之甲乙以相承繼次金君修徳殷君元善楊君春澤迨今且六十年木之堅者日腐土之黏者日解丹雘之絢爛者日晦昧漫漶春澤乃謀於師曰祠廟之設實爲玆邦之人雨晦疾厲相近之地玆屋日就於壞不修將何以嚴祭祀乃與其師盡出所儲卽興工役邦人亦多輸錢以助未幾腐者以易解者以固而晦昧漫漶者以新時至正十二年壬辰嵗也初震亨又別作室於祠廟之東南曰靈寶進院今亦春澤主焉震亨字在山崇明西沙人徳業爲時所推重宜其傳世皆賢也余惟能福天下者岱宗之神也能建祠廟使神福於一州者朱公也能繼其功而勿墜者殷與楊之力也是可書已又爲之作爲歌章使州人歌以事神其詞曰岱宗巖巖位東方大哉兗鎭魯所望其色上與天蒼蒼蒼龍七星經中央發育萬物司靑陽夭厲不降降休祥大云時出冒八荒气闔爲雨辟爲黍稌濕燥丕穰穰民不饑餓逢屢康中非靈孰主張玆義明白非茫恭惟洪功浩莫量千古萬古天同長唐虞下曁明聖王代隆祀望彌昭彰秩逾四嶽禮非常西南北中讓莫當扶桑出日灼殿堂木蘭斲橑文杏梁幼牲角握弱匪彊黃流在卣臭馨香我卜而食時日良飈風倐忽神來享昭明在上何洋洋冕而靑紘帝衣裳山只川後序兩旁祝神指意孔臧天子萬嵗壽無疆敷錫四海名永慶昆陽鄭東譔濮陽吳睿書並篆額

重修靈慈宮碑

海之利天下其功用爲最大通舟楫濟阻逺遷貨資之重𨿽地之相逺若秦越無乘車禦馬之勞不逾旬日可坐而至矣然天下惟海爲至險況夫操不可恃之器而陵不可測之淵其遇卒然之變有非人力可得而禦者不有神之智力以相左右其能克濟哉我元運東南之米取道遼海繚繞萬里而達京圻其亦逺且艱矣惟海神天妃有功於國與民者甚大舟入大海汪洋之中上天下水四無畔涯彼以眇然之身談笑而往無少怖畏疑慮之心以神賴也當大風疾至海水盡立雷電交下天日盡暝同舟之人對面不辧顏色窮蹙危殆叫號於神神之檣火如大星眾叩頭再拜舉手相賀如得更生其禦災捍患者此神之得祠亦宜矣神夙昔著靈至宋元祐間有功朝廷始立祠於其地聖堆厥後靈迹日益顯赫凡東南並海郡縣悉皆置祠祀之防至國朝始錫祠額曰靈慈昆山周涇有靈慈宮大徳間朱公淸所建也因肇啟漕道出入海水屢承神休所以表著靈迹而爲祀禱之地當漕發之期省臣及漕府長佐必躬祠下得從以行且祗奉上命具六牲以嚴祀事春夏凡四至焉皇帝嵗遣使函香賁臨徳意優渥曰是宜宮祠修潔完好幽以事神明以祗待王命至正十三年春今漕府長托音公始至祠下仰見殿廡榱瓦雕丹堊蕭瑟大驚曰是𨿽主祠失人亦有司之過也乃出公帑鈔計凡七千五百緡俾新之主祠道士楊春澤用掌葺治州郡長佐及逺近富人皆相先出錢以佐役未幾舊屋皆完復以殿之東北爲殿以安神寢殿北爲樓以弭使節至是宮之規制始備矣初祠之立實道士殷震亨主之震亨卒乏人以浮屠攝焉後至元間主以道士張徳一公乃訪求道士之賢且才者將俾之舉廢修墜因得春澤且以春澤實震亨之後遂使之主是宮且定爲甲乙相繼無有變易而春澤之勤敏果能立事又足以彰公知人之明焉公盡心漕政彌滿周宻無有罅漏及其致力於神又復懇至且圖久長及神相漕事卒底於寧𨿽其昭答國家典禮之隆然亦出於敬誠感召之故神人相與其亦可信也夫旣記公事神之迹又作迎送神之歌使嵗時歌以祀神其詞曰海之水兮實大以長妃旦出兮無方夕歸來兮故鄕閟靈館兮莆之陽編貝戶兮珠房女窈窕兮在旁啾吹匏兮鼓簧飲且食兮樂康築遊宮兮婁滸敞髙堂兮防戶云爲車兮龍爲馬妃倐忽其來下薦廣牡兮丰黍伐大鐘兮賁鼔方洋洋兮翟舞聊逍遙兮容與載羞肴蒸人酒兮我妃孔樂旡不有兮髙濤山立大魚吼兮風吹旗防先後兮火流羣檣赤圓鬥兮舟人如林命妃手兮嗟我欲畱終不可久兮昆陽鄭東譔濮陽吳睿書並篆額

昆山州重修學宮碑

昆山在宋爲望縣學宮在縣治西南二百九十步元祐間縣令杜采之所徙建也國朝以生齒之庻陞州徙治所東倉至正丙申海冦毀東倉州復舊治所招還流逸民重立官寺及社稷之壇宓犧神農黃帝之廟至是遂大修孔子廟殿之址拓其舊三之一堂室門廡齋序直捨庫庾庖湢無不畢具又爲堂以祀鄕先賢鑿池論堂以制象設先聖先師繪從祀諸賢範祭器理大成樂又無不如法實今費侯爲州三年之所成也民之居者知有教士之歸者知有養又侯之仁民禮士一出於誠之所致也役始至正二十年夏四月竣事於冬十二月侯旣帥僚友將吏儒先生講捨菜禮先聖先師又遣職於校者具書幣狀顚末走百里外謁予文以志予方悼世變之劇州邑鞠爲艸棘者𨿽鄒魯地不免矧阻江要海與冦爭尺寸者哉訖能保障其所如金湯帡幪其居廬校室如按堵之故非其人之守將雄才健政有以濟其民者曷致是耶若侯者是已曰守令者民之師帥也侯非師帥之殊尢者乎抑聞侯治暇卽過黌宮與爲弟子師者辧討名理扶植綱常者切切然恐不及人於乎人之所以爲人國之所以爲國者綱常也敍此則治斁此則亂世降道防邪說暴行滿天下馴致三綱淪九法斁人類無以別禽獸然理出於天者未嘗一息而可滅予讀孟子書知先王之學校之教矣其言於戰國之君曰三代之學皆所以明人倫也時方崇功利薄仁義則又告之曰未有仁而遺其親義而後其君者推其效可使制梃以撻秦楚之堅甲利兵人心天理之足恃也如此詩曰旣作泮宮淮夷攸服是其效已又曰在泮獻馘在泮獻囚又知古之文武非兩岐也侯於是用武之秋不敢斯須防文教其不以是歟昔魯作泮宮國人有頌竊取其義而系之以詩云侯名復初字克明東平人贊其成者同知州事海陵梅英判官濟陽丁復初教授陶植提按控牘陳善都目沈繼祖謝安道也詩曰維吳支邑昆在北東東薄於海捍海作邦陵谷以變井邑以遷人民雞犬往而復還邑有庠序鞠爲艸莽治必有教復我黌宇展也費侯樂師克師文事武事匪曰兩岐在昔受成獻囚獻馘我教旣成我戰必克化民服敵孰負孰荷侯曰噫嘻豈不在我我部百里我心一家衣冠儼雅籩豆靜嘉天綱不斁國紀攸敍如子從父如弟子聴傅維昆有石維石有銘銘以著績聿觀厥成有元至正廿一年嵗次辛丑春正月上元日建訓陳增殷奎直學黃【缺】李詧學吏夏芑竹先仁奉訓大夫江西等處儒學提舉楊維禎譔將仕郎杭州路海寧州判官褚奐書並篆額

記

昆山州重修學宮記

教民者民從治民者民訟是以學校重三代之際學校徧天下記稱國有學遂有序黨有庠家有塾其大略可睹已予嘗考所謂校室之制則塾也卽其所以督教之意遂使田廬民氓皆盡躬行孝弟忠信之行其效美矣及秦棄詩書不用學校遂廢至漢孝武時始復興學由漢以下每一攺邑學輙隨而弛必久而後復我世祖皇帝初定天下卽使使東祠孔子復延致鴻儒大興禮樂文教之事民口爲儒家復其繇役每詔下條序學校於是聖道彰明教化純美天子坐致太平之功學校不廢也昆山故大縣頃以戶滿若干方陞爲州後徙治益東東倉今州是也旣遷有司作新學其制務侈於舊然來者弗察浸久浸弛至正四年春今守王侯士英來見其蕪陋弗治曰不教民無以爲治學廢教將安出夫國家隆學校所以樹教本也乃使修學宮上者棟宇下者步廡周垣靡不堅完又使士顧信相於論堂之北作新堂以爲子弟講業問辧之地守以時入學則居於是使論說所受於師者以察其進否又鑿兩池夾室之旁中植蓮花曰是周子之所愛而爲說以諭道者也因名堂益淸是嵗學成而予適至入其境民有負老持幼望其邑而歌問之而曰前日爲政者虐故去之日聞新守善養親又多善政是能養民者也吾故還耳余聞其言而嘆曰斯近於仁矣能使其民親逰於其校士之居校者稱侯之美曰仁而不僣徭役貞矣亷而不苛盜攘息矣勤而不煩艸萊辟矣予曰斯寛矣能使民遷善余嘗論之夫民易治耳道之仁而仁道之讓而讓設爲學校教使皆盡躬修孝弟忠信如古之制其效亦無不著觀侯之於學善矣又能以身先夫民民諭其仁若依父母誠稱國家之明制庶幾知教矣昔者魯修泮宮而魯頌作重民彛也余願竊取其義因爲詩以勸教民詩曰勾吳之東其縣維婁地大民夥陞取雄州州旣攺作民來如屬不教則悍乃作新學學誠教首吏闇勿察彌久而弛置若綿蕞守入伏謁顧瞻怵惕俄而大起棟隆且吉相作新堂使居誦更進弟子試爲禮頌守謂弟子力學自躬毋苦徵徭恣求良朋父兄圜觀歡喜忭舞執公之轡願之公所昔我避逃將子車下今於官進豆陳爼池水湜湜菡蓞其花錦紳縞帶容色灑如朂哉爾士有敬毋怠作室者誰守世傑氏李孝光譔

昆山州重修儒學記

昆山學校之難異於他郡有三故焉州之舊爲縣故學校視縣爲髙下縣旣陞州而學校尙仍舊規制卑狹不足以聳觀瞻興士類其故一也又今州治乃舊太倉地地瀕海荒落其後日漸生聚成市蕃漢閩廣雜處混居而土著者十無二三文學之士亦率自他邦來今之舊儒籍者數不滿十人蓋民非土著則所向無恆心士非土著則所習無恆業其故二也又今之職教者非盡得人經術之不明行藝之未備不能正身檢下而且徇私以縱其姦是以螙愈深而愈甚此學校之通患而昆山爲甚其故三也𨿽然事存乎政政存乎人其轉移作興之機亦存乎爲牧守者何如耳至正九年夏史侯文彬來爲守旣謁廟庭卽惕然思有以新之先是學贍空於計吏之手嵗所入無幾何入卽隨手支付無所儲儲亦無其所侯命先作倉庾爲屋者三翼其左右者二敞其前爲軒者一凡向時之侵漁窺覬冒占儒額者悉去之節浮費謹出納明號令而是嵗之所入者始全所儲者始有餘此侯之所以立其本也乃履殿西偏地復侵疆三畆有奇築而爲墻凡四十丈殿後地舊爲污池旦暮潮汐蕩激幾壞址乃募工輿土實污池疊石以防河岸而爲墻於其上此侯之所以廣其基也基址旣固乃建講堂堂之髙二丈三尺其入深五丈以楹數之者八其費出於州民陳允恭而凡畚築完甃之務則民之願輸力者聴蓋侯之徳惠政教足以動之故其樂於趨事如此若侯之自爲與資於學廩者則更建大成殿爲六楹髙五丈二尺深亦如之爲儀門二楹如殿其髙視殿不及二丈六尺其入深三丈門東西爲官防各四楹堂之東西爲齋以居生徒殿之東西爲廡以列從祀通爲屋二十有六先是從祀諸賢並圖於壁翳昧陊剝弗彰至是始攺爲塑像凡百有五人其門墻亭泮靡不完好始於至正十年之正月而以明年二月成此侯設施之次第也侯之綜理規畫不啻若家事非有公府劇務不得已者必日一至焉若朝夕程督則授之教官前鄕貢進士蔡君景行景行亦孜孜展力以相其成於是授業者有師執經有徒誦聲洋洋達於閭裏觀者易視聞者易聴而人心俗尙之變且權輿於此矣已而蔡君述其本末以來請爲記予前佐領江浙儒學所記學校多矣然因仍者易爲力攺創者難爲功今斯學內外髙深橫縱巍焉廓焉跨軼前代非力足以任重才足以立功者不及此𨿽然予嘗徴郡乘所載人物自晉二陸而下多名士然猶曰才華過實君子所不取如淸愼超卓仁義不污者率有其人至近代端拱迄咸淳科第相望爲鄰邑最其間又以大魁爲朝名卿抗防力詆權貴者淸節凜凜照映史冊爲閭裏重州治旣垂四十年商賈之集生齒之繁財殖之富皆有加於在昔而人才之見於世者猶有愧焉此其故可知矣今侯一舉而新之所以嘉惠士子者甚至爲士子者盍亦以侯之心爲心以聖賢之學爲學爲小學而必由乎灑掃應對進退之節必由乎禮樂射禦書數之文爲大學必由乎格物致知誠意正心以修其身必明乎治國平天下之務以達其用師以是爲教弟子以是爲學夫如是則徳成於已名揚於後時居則善其鄕以成禮讓之風出則廣其施以著之行事之實上以忠於國下以有光於前聞人夫豈非史侯之所望於諸君者哉史侯爲州所增廣創設不可殫記予獨舉其作新學校之功以爲州之士子勸無負侯之盛心云承務郎前浙江等處儒學副提舉李祁譔武略將軍建昌路縂管府判官胡布書並篆額

至正九年夏史侯文彬守昆山始新州校規州制也浙提舉李先生祁爲之記史侯去而碑未剏至至正廿二年春基分教是邦始奠祠而立焉太守偰侯實董成之嗚乎史侯建學功非一日而數年間始得刻石庸非政教有所闗系而史侯之勤終不可泯耶明年夏平江路昆山州儒學教授江南蔡基志

啟聖廟新建宗魯書塾記

宗魯書塾者松江上海之士民因孔氏之遺迹而作也遺迹者何孔子裔孫有仕於東南者僑居於此故名其地曰孔宅涇也涇之東十五里曰靑龍鎭靑龍又南六十餘里曰華亭此其地之所在也按圖經孔子二十二代孫仕漢爲太子少傅曰潛者避地防稽卄九代孫曰滔者仕梁爲海鹽令三十二代孫曰嗣哲者仕隋爲吳郡主簿三十四代孫曰恆者爲蘇州長史孔氏仕東南者非一人歷嵗滋久不可必其主名也舊訪其地有孔聖廟顏淵井宰我墩涇之北有浦曰叔梁浦立有叔梁廟後因追封又名曰啟聖王廟蓋孔氏久居其地或值世代分據阻絕思慕其鄕作家廟進祀故涇曰孔宅浦曰叔梁而井若墩皆以弟子名者實以擬夫東魯尊其所出而不防其所自也又傳孔聖廟嘗廢爲孔宅寺防定中廡下有異聲寺僧掘其地得舊時冠履等物土人益信其爲孔氏所居矣至正嵗戊子前延平路教授章顏靑龍人也家素饒財樂善尙義睹玆廢址名存實亡乃擇廟東隙地乘地爽塏而營治焉傭工市材載堂載構並建兩禮殿右祀啟聖王叔梁氏及夫人顏氏左祀宣聖及從祀四賢十哲兩廡列祀濓洛新安等傳道諸大儒象設尊嚴規制宏防南院門二北祠文昌講集有堂肄誦有齋東曰進徳西曰修業黌捨粗具兵難薦熾寢不遑理後十有二年嵗庚子興化馬玉麟尹上海訪知其故時章顏已死召其子弼輔諭之曰汝父搆是而中輟何居乃畀祿米以助不給弼輔割田六頃八十餘畆嵗租米爲石三百五十以資釋奠捨菜養士及器服百用之費於是走幣致前信州藍山書院山長劉鏞以主之設訓二人曰洪恕曰韓羽以教弟子員直學一人曰王黼以司出納漸有條序而馬代去海陵何緝爲尹申勅前規免章氏所捨田役以優其家松江倅顧逖亦遣功曺董工甓壇築垣以補完之有頃顧與何又皆罷去嵗癸夘秋維蘇宗瑞尹上海而【缺】張憲文爲丞天臺陳聚爲簿曁【缺】職黃佑胡紹忠協恭敷治振厲士風躬履書塾飭惟恪慮昧於永乃命山長劉鏞具因革匄文以刻石焉惟禮莫大於祀治莫先於教祀以致敬教以迪善能敬而善俗斯厚矣古者鄕師州長屬民讀法防射考其徳行道藝以糾戒其過惡祭樂祖於瞽宗以示不忘祀之與教其來尙矣聖人之教本於道道原於性性旡不善則道無不在教無不行也吾夫子生於叔世不得其位孜孜然修明經籍垂世立教使天下之人知有人倫而不淪於異類千萬世如一日則天地父母之徳家祀戶享未足以報也況是地也聖裔居之嘗建家廟矣事迹有徴廢而不興見者聞者寧恝然耶郡邑大夫士先後勸戒建置一新爼豆斯陳誦斯秩洋洋如在濟濟來防可謂知所務矣於以崇徳報功於以化民成俗其效豈淺淺者名曰宗魯以表其迹不亦宜乎昔子產不毀鄕校孔子仁之諸君子之興書塾得毋有以稱述之耶於乎道若大路然人病不由耳師弟子業於是者溯夫淵源之正而不污流是溺識夫體用之全而不邪徑是惑是則聖所望於後學邑大夫所望於俊乂者將羣遊於書塾涇浦者如周旋於闕裏沂雩之間自是吳多君子使人曰吳一變至於魯顧不休與至正癸夘冬中月旣望資善大夫江浙等處行中書省左丞周伯琦記並書篆

昆山州重修三皇廟記

稽古鴻荒之世人文未開蚩蚩之民與鳥獸爭一旦之命不有聖人出而立人極焉生人之類滅久矣毛茹而血飲也爲之庖廚巢居而穴處也爲之宮室畫卦以通神明之徳造契以代結防之政爲之耒耨以厚其生爲之醫藥以救其死造律曆垂衣裳以開萬世之治其有功於生民甚大廟焉而棟宇撓祀焉而籩豆缺豈教民報本之意哉昆山三皇廟自州治遷後日就隳廢至正十九年州治復還舊所大尉【缺】承制以安卿石君同知州事奠謁之初顧瞻太息退而謀諸知州費侯曰州事艸創百廢宜次第舉三皇建極之始今而廟宇崩摧神像暴露國家崇奉之意安在耶舉所宜先費侯是其議亟捐俸爲倡醫流義士翕然和之不數日得錢若干緡米若干石召匠度材以工給其役以吏董其事不數月殿宇之顚覆者隆然起兩廡星門之朽者翼然張階墀磚級之陊剝者整以宻象塑丹白之漫漶者煥以新傳所謂人存政舉者是也夫弛張系乎理不系乎時廢興由乎人不由乎數有爲者何施而不可也學有田若干蕩租若干冊籍迷失無所考石君又追究歸之學祭祀饘供之用於是乎不窘矣廟成而石君去費侯曰石君之善不可沒也徴予文記之予讀邵子經世書至皇帝王霸未嘗不廢書而嘆也皇以道化民霸以力服人世降俗漓古道茫昧昆山之長貳修舉廢墜而以三皇廟先焉其薄功利以尊道徳者耶其知報本而善教民者邪詩云有斐君子終不可諠兮後之人庶乎尙有考也費侯名復初字克明東平人石君字安卿西夏人陳秀民譔饒介書余詮篆額至正二十三年夏月日平江路昆山州知州偰斯同知州事郜肅州判丁克明提控按牘趙從周都目謝道醫學權教授王教授許規立名迹錄卷一

欽定四庫全書

名迹錄卷二

明朱珪編記

重修永懷報徳禪寺記

吳城之東百里內有屬州曰昆山州故治西偏有寺曰永懷其州之東濵海帶河墊下湫隘只林寺基亢爽明塏實經始之善規也按舊記寺建肇於宋政和間有僧義明闡法於斯聲動遐邇聞者樂施厥積旣羨乃作殿宇行人道川率邑人沈饒輙爲募四方之尊信象教者承以法堂翼以兩廡表以諸天之閣而寺之規制粗備至南渡建炎參政王公欲以此寺爲奉先之所遂請於朝因敇攺賜額爲永懷報徳禪寺越二百餘載日就靡夷凡規制之所存者惟大雄氏殿巍然丹堊漫漶將至廢弛爲住持者莫有爲起廢之圖而其眾往往散之四方逮皇元癸酉攺元之嵗浙西江東道廣教府移檄本郡以嶽雲望禪師領之旣至慨然曰吾爲釋氏徒居釋氏宮起廢之責顧不在我而誰歟先是寺之土田質貸久不能復倉廩虛罄而廢加甚師乃力自奮厲夙興夜寐銖積寸累毫髮略不以私口體奉由是稽質貸之嵗月恆以福報因果之說開諸人未能率化則出所積以贖之則質貸者歸虛罄者實然後度資計庸庀工鳩材外自三門兩廡庋經之藏撞鐘之樓圓通之殿水府之祠內曁法堂丈室與夫選佛之塲儲資之庫下及庖湢圊混寺之周圍隄防城墻一撤而新之閣之初建井植四楹今則耦四楹而廣植焉閣之左右後創二樓相照以弼之則翚蜚敞豁金碧燀烜而已俶工於乙亥之秋落成於乙酉之夏於是棟宇隆厚上下完固輪奐礱致之美燦然不失舊規四散之眾復集相與喜曰我等歷雲水見名山大剎之偉壯未嘗不內顧而興願念不圖今日見永懷之重新也遂合辭走武林屬余文以記之夫天下之事物無巨細惟誠可致仰慕佛氏之道防妙宏博天地所不能容聖智所不能窮其爲道勇猛精進心所趨者不退轉卒以成佛況寺之興乎且昔之屍此者豈不知廢之不興爲已病此乃誠不屬故坐視嵗月之遷而徒已焉今永懷之重興庸詎非望師一念之誠哉故樂然敷其梗槪而爲之記載諸石以壽其傳庶爲來者鑑毋隳厥緒焉可忽諸師諱道望臺之臨海人姓項氏世爲儒官得法於寶寧古林之嫡嗣嶽雲其號云至正七年七月旣望鄞劉景元記大中大夫祕書卿臺哈布哈書

丰兆院記

吾聞佛氏之於其道也必深造超詣盡得其師之說而後止故常去父母親戚斷割情戀不使外物騷亂其心腸二三其思慮則庶乎其有得矣然居不可以無宮室也饑不可以無菽粟也寒不可以無布帛也相生相養之道有終不得而廢矣故必有上棟下宇之制以卻風雨寒暑必有園田生產之利以備饑食寒衣夫旣足矣又不能無出入冦攘之防疾病死之變不可孑然而獨處也故又愼擇其人之慈良信願號爲師弟子結之以父子親戚之防使可以相保相賴必如是庶幾其可也昆山東廣教寺爲吳雄剎僧徒常二百人往往有以行業顯名當世者有曰法師者嘗出主杭之橫山寺明天臺氏之說其行業尢著法師度弟子二人曰道彌道行彌獨得其師乃別築室於寺之東姚苓裏名曰報恩精舍皇元至元間有司籍僧因陞爲院至大徳中屋爲風所折乃以田易廣孝寺東偏隙地而遷焉傳至允穹正因又能增益其業視昔有加矣因公性機警又嘗問學材榦足以立事常居廣孝耆舊興舉墜廢其功居多非惟能紹先業而已又慮其徒或忘前人創立之艱徴予記之今人有父子昆弟之屬家之所以成者由天倫之和而取賊敗者背是也況乎結至防將爲至戚其可以易道哉若然則庶乎始終相保相賴而無慮矣

大寶洲記

靜專者道之基亷退者福之原節儉者事之本古之賢知之士行髙當世不危其身不損其名百世之下有喜稱而樂誦之者豈有他道哉世之末能下技譸張巧變將持之以欺世而盜名其自視爲有餘貪墨而不止及其窮也亦可悲已故惟逰乎方外者其志堅定凡天下之可尊可貴可驚可喜不入於心故常超然而自遂焉泉禪師則其人也師自齠齔歸於佛長逰四方從鴻師先生盡得其說至詩書百家言亦無不通元統間教府選材僧而得住昆山報本寺未幾遂棄不居由是檀越尊姓衣冠上流至於賈工下俚之人向戀彌至凡所施與無所恡惜師勇於進修而服食寡薄𨿽古之枯槁巖穴者無以過之乃視其所贏卽寺之陰別爲屋若干楹邑人章景仁讀書好義與師相善又能以力相之屋成像佛於中且以待四方賢者之來也署之曰大寶洲乃謂東曰子儒氏而通於詞願有以記之夫物希有而難致者謂之寶珠玉吾知其爲貴土凷瓦礫吾知其爲賤小子之智奴之明也天地之間有至寶焉智者得之愚者失之矣是故寶得其寶者祥寶失其寶者殃曰慈儉不敢爲天下先老氏之寶也曰佛與法佛氏之寶也合佛與法而一之者僧也故僧亦寶也夫是寶也眾生非無佛非獨有眾生非欠佛非有餘故佛常欲與眾生公共而均有焉居之而弗施者謂之徒寶失之而不求者謂之棄寶吁佛亦悲之矣今夫是洲之大眾寶聚焉能入其中者行止坐臥常不離寶豈終有不獲者耶而爲頌曰其洲大無量中有眾寶聚非金銀琉璃珠玉諸珍等其寶悉見前罕有能見者如盲眼無視如坐暗室中人辧五種色疑惑不能知惟無障礙故而能見斯寶充滿於大洲無有非寶所若有諸善人因以求寶至皆生大歡喜悉能滿其心昆陽鄭東造濮陽吳睿書並篆額

瑞云精舍記

昆山東陸瑤裏曰瑞云精舍者宋咸淳間茜涇廣孝寺易公所作也裏有陸氏爲裏中著姓易公陸出也精舍之作以近族也按廣孝寺碑寺始建於唐咸通中唐末寺燬至宋太平興國中有髙僧子瓊道淸者從汳梁來至海上樂其地古且得石幢艸礫中識其爲故寺址也乃重作寺以居四方之來從者蓋易公之初祖也故今廣孝眂易公之徒猶宗子也其先師弟子之傳以次至易公始度弟子二人其一曰法明爲明之後者曰可才乃出分而至瑞云焉凡彼此衣鉢之儲土田之入由是始判然而爲二矣宋末精舍災皇元大徳間明才二公復作之視昔有加焉旣又作室寺之東序之北欲後人知其所自出也由才而下曰分祥淸潤淨元希孟從邑如以徳鄰智融若谷義深善權其傳皆以次文山孟公慮其世逺而法壞且忘前人之勤也是不可以無記謁文於予嗟夫世之享富貴有不能終其身或僅一再傳其子孫則已寒餓而亡滅者矣今佛眞相傳或歷三四百年而不墜者無他道也世人急富貴捐禮義故子孫常多愚而易敗佛氏往往能愼後而擇賢宜其能久也予觀諸瑞云若孟公鄰公皆出世而師表於天臺氏矣是不謂之能擇賢耶今又以賢而擇賢則其徒宜益有賢者矣其將相維於無窮哉昆陽鄭東造並書農楊希賢篆額

無倪舟記

客有誇其言於眾曰負一鐘之粟則用駝之力一半馬之力五人之力十矣今海上之舟絜其大則逾千弓計其力之任則逾千鐘用之入鉅海走汪洋一日趠幾千里而不謂之勞人駝牛馬彊日及百里弱半之汗出而力盡矣然則其爲器大爲功多莫若舟也客有在旁咥然笑之曰陋哉子之見也吾語子以大舟乎仰而制圓俯而制方昆崘坱圠莫極端倪日月星辰之行也山嶽河海之流峙也九州生聚之耕作飲食也羽之飛毛之走鱗介之潛伏也蠢焉而昆虫也植焉而艸與木也廓以居之力以持之是故愈久也而不憂其壞愈多也而不憂其隘其爲器也孰與其大其爲功也孰與其多客又有在旁啞然而笑曰子之言幾矣吾復語子以大舟乎其制也方寸及其廣也包乎太虛無有端倪彼仰而制圓俯而制方納之吾舟之內有餘容矣日月星辰使不失其行山嶽河海使不失其流峙九州生聚使不失其耕作飲食羽毛鱗介昆虫艸木使不失其飛走潛伏蠢植且百世之上吾溯其流而知其已往百世之下吾從其流而知其方來然則其爲器也孰與其大爲功也孰與其多二客憮然久之曰吾知舟之爲舟而不知天地之爲舟吾知天地之爲舟而不知大於天地之爲舟幸聞先生之言可以去吾蔽矣句吳白雲師署其居室曰無倪舟昆陽鄭東爲述三客者之辧作無倪舟記

昆山州知州史侯生祠記

佛氏以慈悲願汲汲拯救羣物爲務而不私卹其身其設心竭慮亦仁且厚矣自其法入中國上而萬乘之君下而公卿大夫至於庻人莫不愛防而尊信其說故能垂之千百年而勿墜也昆山茜涇廣孝寺建始於唐咸通間其僧員之盛比桉而連業同堂而合食者常二百餘人蓋吳郡之東名藍古剎也寺舊有田若干畆遇嵗不丰食廩輙告匱境上富人因捐田入寺日餉得以少裕焉至正七年朝廷以凡天下寺其買田非宋金時者令徭役與齊民等且昆山爲州徭役甚重以繁爲東南州縣之最𨿽多田鉅資之家一或失計卽糜爛破壞不可復支況僧素不習事孱弱畏怯而一旦加之重務有司又低昻失平絲粟之賦刻期逼迫故往往鬻田送官用脫刑責且小吏賤卒假威上人日持牒踵門足迹相接苟弗滿意欲卽造語生事巧發上怒動輙禍人至必待之如尊賔貴客𨿽一日數十人不敢忤一人焉由是寺力日就澌盡如病羸人僅僅骨立時廣孝之眾相顧無防壯者將散之四方老者立待於斃而已至正九年春朱方史公元來守昆公亷正敏亮恕惠愛人不立威任刑常近民而求其所惡欲閔閔焉若慈母得赤子於其懷也乃知僧之病役而廣孝獨甚焉惻然而愛防之甚至寺僧乃喜而相慶曰吾可免於散亡立斃之憂矣然公之防我若是其厚吾無以報公是心缺然矣宜肖象以祠公不惟使近佛而求畀以盛大之福且朝夕若親公顏面而敬且愛焉則亦庻幾可盡吾心乎乃相東序治室而愼祠焉寺之主僧乘謂東曰凡人之情於事久則怠怠則忘之矣願爲文刻之貞石將使吾徒懷公於無窮哉古之善爲治者能勿咈夫人之情則其政無不獲者矣故上者常任徳下者常任刑刑怨之淵也徳防之藪也前乎公爲昆山不知其幾人矣未聞有能祠之者由今觀之刑徳之應亦大相逺矣然則後乎公者又能以公之徳人者徳之其有不以祠公者祠之乎公有惠愛於人甚至昆山之民攟摭其治迹之實而載之石甚詳也玆故略焉昆陽鄭東造並書農楊希賢篆

直沽龍祠記

通州南五百里其地曰直沽有龍祠龍能著靈凡水行之人涉危蹈險莫不賴龍以爲命者且國家嵗漕東南之米三百萬石由海抵直沽而達京師於時海波晏伏雨風和平萬艘連連卒以無事亦莫不賴龍以爲安者則龍之於民亦有功哉記謂能禦大菑捍大患則祀之龍之有祀也固宜又曰山林川谷能出云爲風雨見怪物皆曰神龍實有焉則其有祠也又宜吳之昆山商者沈某海行而至直沽數數焉其出入海水船安楫牢未嘗有倉卒怖愕之變故其事神益防因覩祠宇撓壞像設露處過者狎焉其心勿寧且曰神之徳我人甚厚當其身危勢蹙叫號於神求哀而乞須之命將終身思報徳不敢背負及其旣寧而遽忘之我等小人眞少防哉乃度祠屋舊制歸擇材爲屋凡若干楹旣具越明年春舟載而植焉實至正五年也若某可謂能報神矣夫徳人而責報於人者非也防人徳而忘報人者亦非也今神不責報而人不忘報亦各盡其道而已且某亦商耳推是心而爲臣將不後其君爲子將不遺其親爲弟子將不倍其師世之稱君子防人厚徳其人一旦在患難則計較得喪不肯相顧者皆是也平居則曰彼商也今其見義反弗及之矣予故書之非惟使過客常負於神者讀予文內愧而汗下也昆陽鄭東造

海曙樓記

昆山之東北海上其地曰茜土壤衍平廣袤有美田深澤之利民居聮絡比宻如縣邑然吾友楊錬師居之予嘗往來錬師必久之而後去然獨恨其無髙山大陵可以防觀以宣暢湮郁之气𨿽日坐屋下安飲且食使人悵然不樂欲去求車蓋諸山以望句吳之墟太湖三江之水則百里外不能一日而往還也自予歸永嘉日有山水之樂然寂寞無人則思其冠服修好姿骨奇岸有如錬師者與之相從其間而不可得則又有不樂者焉且聞錬師治樓甚雄峻麗如仙者之居予憶錬師當秋淸暑退海月夕出馮軒而望思故人如餘者散在四方與之嘯詠其上而不可得亦將有不樂也今年春二月予來吳卽過錬師求樓登焉而我二人相顧一笑向所謂數者之不樂皆釋然矣仰觀其楣間之牓曰海曙錬師曰子試爲吾記之夫海之曙吾嘗習見焉夜過半日將出扶桑之旁陰气消斂陽光四達於是時起觀淸明之气而吾之在躬者益有驗焉況其居髙臨虛而先得之者耶吾將從錬師於是樓之上又聞方外之士服朝霞而能久視必有以私授我矣錬師名希賢字敬仁善爲歌章好鼔琴當世賢者樂與之遊雲今年實至正十一年月日昆陽鄭東造並書

聴海軒記

水之爲物也側出而上溢勇決而峻下觝厓而阻石而聲生焉然其聲也始而怒中而平及終匯而爲海也納乎至鉅蓄乎至深𨿽欲求其聲不可得矣是知水無聲水而有聲水不足於水也豈惟水哉至於人亦然今夫麼麼之人有一善焉而其色也矜有一能焉而其言也誇夫是二者生於不足也尋丈之瀑尺寸之湍也聖人仁義之懿道徳之丰藝能之通且習方退然而居天下莫能盡窺焉是故善觀水者必於海善觀人者必於聖人得其術矣句吳兪復初爲老子之言且博通羣典以求合於吾儒氏之防君婁江去海且近因名其軒曰聴海或人以問予曰海無聲奚用於聴予曰甚矣子之固也夫聴海者非以聲求海也將求海於無聲也求海於無聲則海之爲海也至足矣猶求聖人於無迹也求聖人於無迹則聖人之爲聖人至矣以聲而求海將以已之量而淺海也𨿽然吾嘗居海而觀海之變當陰气之將泄其聲卒然而生閧然而合茫然而莫知其所來頃焉大風應之與之相遇滉漭之中當是時予起而聴之聲塞天地將不能容犬下之聲未有大於海也及其卒然而平冺然而止茫然而莫知其所涯是知無聲者爲至足之藏有聲者爲至足之發吁至哉海也故惟聖人與海凖也且天下之耳同乎聴有精粗焉夫習於海而莫之詧者眾人也其聴粗也其智弗及也吁海哉海哉天下之善用其聴者日寡矣復初喜且請曰願有以記之遂爲記

花雨軒記

婁山曰玉峯峯之南隠君子居焉竹樹蒙翳町畦交午中爲軒兩楹北塞而南通春冬淸燠秋夏涼肅適體悅性居處宜矣君老謝事子姓長日坐軒奧楞嚴法華諸典次第龕閱旦日起沃盥瑯然誦讀𨿽甚劇勿間以爲常如是已十載余鄕人稱之曰善士邑大夫禮之曰信士士君子敬之曰貞士非善無以懲惡非信無以動物非貞無以處已君信其鄕先生哉予友盧先生志道友於君有年教其子孫知孝悌忠信皆循循雅飭長子復初克承君志所交多名士寓公甫弱冠先生長者樂與之言嘗介盧先生求予文發君隠徳予聞釋氏書善誘人予於釋氏非能知知君好之以獲休譽於鄕大夫士若之有得也必祕祕必神神必顯其講說處天能雨花坐中君講說是軒能然否耶他日造軒中必有能然者感君至哉始名曰花雨嵗庚戌二月卄五日齊郡張紳記

又

世有慕空寂以樂天賦之善而不越乎綱常倫理君子固當進之而不可槪以防方之外者並論也昆山王祐之甫避世藏宻朝夕繙誦內典以示無事乎奔趨無效乎刻畫淡焉泊焉內養外持𨿽藤葛紛防萬變日至吾則凝焉寂焉而已雲門山人張公士行過其軒居署曰花雨且爲文以表之而又介陸公載請予發其未發之防予聞金仙之教其髙深逺不可窺測故𨿽天地日月皆有成毀而其妙有實理則固未嘗毀也若其天雨寶花彌滿周匝於三千大千恆河沙數世界以顯神藏用豈特泥夫一室而已矣花之不根不柢不凋不謝無分乎春冬無間乎紅白又豈假乎造化滋培之力也耶祐之苟能有見則𨿽處幻境而不爲幻境所惑不徒繙誦而已乎金仙之道貴在直超無始洞悟本眞所謂不與生俱存不與死俱已者在是而不在彼花雨彊名不過神幻恍惚以驚駭耳目豈可塊坐執著而流觀哉予嘉其請遂因其命之意仍爲偈云其花非凡花漫空眾目花蘤類生成淩亂從天雨無根亦無柢香嫓芬陀香匪但闍崛城徧覆恆河界若人能了悟眼目鼻觀間觸類歘有得重啟光明藏結習悉掃除飛墮不著體言旣超出弗泥還弗迷燕坐動豪髮當作如是觀洪武四年龍集辛亥夏五月端陽日樵海老人淮海秦約造

名迹錄卷二﹤史部﹐目錄類﹐金石之屬﹐名迹錄﹥

欽定四庫全書

名迹錄卷三

明朱珪編墓表

宋龍洲先生劉公墓表

先生名過字攺之廬陵人宋以詩俠名湖海間陳亮陸遊辛棄疾世稱人豪皆折气岸與之交丞相周必大聞其人欲客之門下不就故人潘友文宰昆山縣延致先生先生雅志欲航海因抵縣畱宿焉先生卒縣主簿趙希楙以友文所賻錢三十萬緡買地馬鞍山以遂立祠東齋久而墓與祠俱廢更一百四十餘年爲至正十三年州人顧瑛秦約盧熊等聞之州州下其事徴諸圖籍正其厲域表大石其上題曰宋龍洲先生劉公之墓越六年寺僧盜葬其所今知州費侯復初令下僧遷骼復其墓且表樹焉遣客殷奎謁予求表墓詞予昔往來婁間屢詢其遺墓弗得今幸墓復予何辭於言或謂公一窮詩流且其詩又局於季宋陋習僅如五季羅昭諫爾何以表樹後人哉予曰不然取人以詞不若以節裁公嘗抗疏光宗請過宮屢與時宰陳恢復方略勇請甲兵謂中原可一戰而取不用去正類昭諫力勸錢尙父以春秋討賊之義義士爲之激立可以詞客少之乎吾以是復奎使歸告費侯刻石爲表大元至正卄一年冬十月五日奉訓大夫江西等處儒學提舉楊維楨撰將仕郎杭州路海寧州判官禇奐書

墓碣

元故朝請大夫溫州路總管陳公墓碣銘

陳氏出舜後胡公滿以國爲氏公之來裔莫詳譜牒世居昆者祖諱信亞中大夫同知浙東道宣慰司事輕車都尉追封潁川郡侯父諱允恭嘉議大夫平江路總管上輕車都尉追封潁川郡侯皆公推恩所覃也公儀表魁壘遇事沈宻而果決其開誠下士則洞見肝膽平居好古健遊覽嘗不逺千里登泰山日觀南上武當絕頂觀銅柱東航海謁普陀大士像皆若有所遇至正五年間詔下輸粟於邊者授官公以粟授於潛縣稅使遷晉江陞牛田司丞十五年淮兵南下幸仕者相鳴而起皆奊詬亡賴公獨逃禍民伍越三年間走京都挾粟數萬斛濟國餉大臣梯之見天子天子旌其義授宣武將軍同知韶州路總管府事未行明年薦授朝請大夫溫州路總管兼勸農防禦事又明年到郡郡方以民力捍城饑死者相枕藉城下公下令發廩及私帑計丁雇役民趨者如市城塹不日成前政督秋稅以家量收病民甚公亟易之閱三月政平頌作秋九月遽以疾終二十二年夏五月孫男經奉函骨航海歸是年八月十二日葬於馬鞍山先塋之左公諱志學字俊卿娶顧氏蔣氏並封潁川郡夫人子男三人長逢祥江陰州申港巡檢次逢吉江浙行樞院都事逢原水軍都府萬戶孫男九人孫女七人俱在穉逢祥衷衰來拜余門曰士附靑雲屬之王公大人而身後聲光著白不朽則必托一代之鉅手筆先子幸附靑雲有祿位不幸卒海邦數千里外不能如禮葬乃子孫罪又不得鉅手筆如先生壽吾存沒非重不幸歟幸哀而賜之銘予與公爲甲庚友者二十年辭不可遂爲銘曰貴與富不兩完窖金匱玉褐蓋棺仁人富不以私補吾國漕賑我以歲饑要銀艾佩銅虎爾兵爾農子聽父堡障立梁柱傾天不假以三年成孫防防齒未丁防防航海海砥平玉之龍气蔥蔥白鶴歸來語長松城郭徙井邑攺楊子作銘銘有在賜進士出身奉訓大夫前江西等處儒學提舉楊維楨撰盧熊書

元故殷處士碣銘

至正廿二年九月癸卯朔十有八日庚申吳郡殷奎葬其父雍逸處士之柩於昆山先塋之次旣葬樹碣墓道而請其師東維叟爲之銘處士名庠字君序其先華亭人居昆山者再世矣昆俗喜貨殖類蓄髙貲遺子孫處士哂曰貲多愚子孫且賈禍何用哉聖賢之學達可庇民物窮亦善一身敇其子奎不逺數百里從予遊一州皆笑以爲迂處士不爲變益市書築室使卒業予已喜處士之志果確而奎亦謙厚雅飭刻意古學予於是又喜處士之願克有遂也始處士少時卽以長子任家督弗及於學然其天質之美孝友忠信自有絕人者旣壯間觀古書傳求其人行事施諸家父性嚴處士事之竭力能得其歡心遇子弟恩意篤至周人急無所吝𨿽負之不校其葬親勿襲夷鬼俗委水火君子稱之故其歿也人多哭之哀處士享年五十有七士君子誄其行者私諡之曰雍逸處士曽祖萬采嘉興節制幹官王父澂父子湮皆抱徳不仕娶王氏宣政院宣使忠仁女子四人女二人孫男六人奎其冡子也殷氏三世有徳而無祿四世而昌意其在奎乎乃爲之銘以俟銘曰生不谷死不壽徳則富惟其不有以遺後會稽楊維楨撰丰城余詮書彭城錢逵篆額至正廿三年十一月九日甲戌男奎璧箕亢等立

元故曹母碣銘

維曹元達庶母吳年五十二歲防於賊而不得斂將窽墓納棺衣而葬焉乞銘於其友昆陽鄭東曰幸不沒母善且使後世不爲虛墓也於乎元達之志可悲也已母諱某家世業農居徽之休寧金竹村母幼鞠於嫡外家汪氏年十五從嫡歸於曹先生某先生卒母哭之防明時年二十有八至正十一年賊發汝潁南延江東饒徽間初賊逼徽境上家人欲負母出母曰君宜盡引去先人木主不可無守也且賊亦人耳顧我盲廢人何忍殺吾果幸得免十二年正月十七日賊又卒至家人倉皇四出賊以刃臨母曰能盡出篋藏可無死也母曰吾家世業儒苐存先人敝廬及多書耳余無有也賊怒竟殺母及其孫國賓親戚童婢同時死者三十三人賊退家人歸求遺屍眾骨橫地莫辧其爲母矣初母從嫡於曹能任治婦事而嫡不勞性不喜浮飾每服布綈猶以爲過曹先生卒其兄欲奪嫁之母指天日自誓無他生子二人曰天徳宜徳天徳卽元達也時皆尙防今其能讀書自立爲世儒皆素教之力也天徳娶孫氏生子二人曰泰安普安女二人宜徳出贅孫氏生子一人曰關住女五人又曰奎徳者天徳之兄嫡汪所出也生子二人曰國寶國定元達及冠時貧無以養負奇气裹糧吳楚之間從時名貴人遊時客髙郵間賊陷饒徽甚危急亟至杭遇阻不得往江淮反覆計之乃詣大官請身爲士卒由行間以往大官見天徳狀魁岸且出言甚文疑其爲間諜將殺之會有識元達者得救免由是竟不得歸明年賊破徽家殘母已亡於乎命也夫銘曰天髙髙勿可求降淑媛覆用仇竟死變子莫収薶衣冠垂千秋於乎是爲曹母之丘昆陽鄭東造濮陽吳睿書

故孺人陶氏碣銘

孺人諱安垕姓陶氏世爲蘇州人宋奉議郎諱璹之曽孫登仕郎諱伯柟之孫封從仕郎太平路繁昌縣君諱愈之仲女曽祖妣朱氏祖妣張氏妣宜人張氏也孺人生於至元十九年六月丁巳年二十有四而爲辰州路儒學正同郡錢君良傅之配端重有威識勤不妄用奉舅姑以禮承其夫以順訓飭子女以嚴事上撫下悉有章序晚年好誦佛書預爲送終之具纎悉畢備故其內外宗姻莫不稱其能洪武二年正月辛酉卒於昆山仲子述之家享年八十有八子男二人曰通曰述女一人曰惠柔適醫學提舉張元善孫男六人晉益復升觀恆女六人淑安淑賢淑惠淑貞壻曰嚴元裕徐天徳周文瑩張天瑞淑能淑仁未嫁曽孫男七人女一人是年三月丁酉祔於吳縣靈巗鄕黃山徐涇先塋學正君之墓至是學正君之亡已有三年矣學正君之猶子逵銘其壙石曰九十其壽康且年也有子有孫孫多曽也善積於身垂後昆也有信不信眎玆刻文也錢逵撰並書

壙志

元故希古道人朱公壙志

先考諱旭姓朱氏字子陽號次山一號希古道人世居揚州崇明之西沙裏至元丁亥遷於吳郡昆山之太倉曽祖諱禮妣陳氏祖諱智妣章氏陳氏考諱文淸資徳大夫大司農河南江北等處行中書省左丞妣邾氏先考性簡重識量宏逺孝以事親順以事長教子孫以義及鄕黨以惠處富貴淡如也大父左丞公以忠勇之姿委質戮力於宋革命之時首創海運勲業著於朝時大臣知先考之才聞於上至元癸巳降金符授忠顯校尉海道運糧千戶蒞官以公正上嘉其能賜以金緞秩滿不樂仕進退居田裏構園池樹藝花竹匾其室曰樂善日與賢士大夫遊鄕人死無殮者則買棺瘞之貧無以禦寒暑者則制帳並綿纊施之大徳辛丑秋七月風潮西沙飄蕩民廬死者八九而存者無以舉火先考運米千石往濟之有田數十頃歲少稔勿入其租吳郡三皇廟及妙觀鐘樓圯於風雨作而新之其樂施類如此先考性好學素尙儒雅博涉經史尢長於小楷篆章艸早歲從趙文敏公遊已有能書稱晚年深造晉唐筆法之妙家藏法書名畫古器皆神品至正元年辛巳八月二日丁未以疾卒於家屬纊不亂惟戒子孫曰吾死勿狥流俗用浮屠法惟事葬祭之禮足矣言訖而逝於乎痛哉先考生於至元十五年戊寅九月九日享年六十有四娶同郡虞氏子男四人長曰明徳娶顧氏次曰明善有疾未娶次曰希賢贅平氏次曰明達贅虞氏明徳明善虞出也女四人孫男四人長曰拜布哈從仕郎婺州路蘭谿州判官次曰兼善曰善慶曰觀善孫女十一人曽孫女三人明徳等忍死以是年九月八日癸丑葬於昆山賈岡原先塋之次日薄事嚴未暇幹銘當世大手筆姑敍歲月納諸壙云孫子朱明徳等泣血百拜謹志朝列大夫平江路昆山州知州兼勸農事孟鼐瑪岱塡諱

故處士呂府君壙志

先君諱徳茂字茂卿世系自西嶽得姓至東萊伯恭氏之後爲吳人永嘉李五峯先生嘗爲文序其譜曽祖考【缺】餘慶流祖蘊而未發父端號松巖初試昆山掾及授汳梁稻田提舉生先君女子五人先君年十四防親獨養於母讀書習吏事不煩責教彊志自立先世富有藏積時宋氏李氏姊長先君固讓獨取書數百卷曰是遺子孫足矣姊妺遺諸孤擇師教之資其嫁娶防死卹其家勿替父母防哀痛而不逾禮人益稱之皇慶二年徙州家婁水上田壤益以廣俄燬於災堂宇深斥大之尢爲宏逺事母終始致孝好施予爲友爲義緩急叩門如取水火歲大疫鄕鄰有至親不往過者先君軫其寒饑家至戶到多所全活晚年恬無仕進意常訓諸子曰吾少孤奮勵成家又有賦役日夜竭吾心思勞吾躬而至於斯歲廩之入可以供祭祀燕賓客鄕裏之老南閻北閭杖履可往來也若等服習文學學所以敬親親賢之道吾宗爲不墜矣於乎痛哉至正乙酉三月病痿痺疾凡禱祀醫餌不驗其年十一月一日終於家年五十三配唐氏子男五人曰誠次本文已娶恭尙幼長女年若干先卒壻茅世顯庶子信女某誠娶邵氏無子早防孫男二人又明年丁亥十月十七日葬惠安鄕古塘北岡之原遂遷祖松巖君祖妣楊爲昭穆相向以冡婦【缺】氏祔誠負大不孝未獲寸祿以飬越二年不克葬且事嚴未暇乞銘於當代儒先含哀忍死述其大者納諸壙孤子誠泣血百拜謹志前進士承事郎臺州路天臺縣尹兼勸農事楊維禎塡諱袁華書

元故雲濤處士濮陽吳君壙志

先人諱睿字孟思姓吳氏其先世爲開封人六世祖諱忠宋宣和間充殿前司統制官扈從髙宗南渡遂居於杭髙祖諱永昌左武大夫忠州防禦使曽大父諱佐宋承信郎充禦前東庫使臣大父諱淸宋成忠郎充殿前都指揮使帥僉父諱埴宋徳祐初以京官子弟恩例授迪功郎時年十四越歲餘宋主內附拘集近世子侄入都先祖亦在其列畱都下凡十年至元間回錢塘遂無意進取惟耽嗜法書古刻以自娯暮年號養素處士先祖生於宋景定辛酉歲五月七日以有元至正九年己丑歲十二月二日考終得年八十有九祖妣王氏先卒二十有六年得年五十有一同以至正十年庚寅歲二月十六日卜葬於湖州武康縣封禺山之原先祖凡有三男子而先人居長焉先人娶新城徐氏於至順二年壬申歲四月廿八日卒年三十有九先人自幼雅尙古文篆籀之學凡六書原委靡不究探志樂山水淸幽嘗自號爲雲濤防人不幸以至正十五年三月廿三日以疾卒於昆山之寓捨於乎痛哉先人生於大徳戊戌歲五月三日丑時至是得年五十有八子男一人名昭以是年四月二十八日甲申歸葬於武康縣封禺山祖塋之原於乎痛哉日薄未能乞銘於當代立言君子以傳不朽姑摭卒葬歲月納諸幽室孤哀子昭泣血謹志友生薊丘楊中塡諱

元故處士易府君壙志

府君諱思義字宜中其先吉安廬陵人祖諱斗元宋咸淳進士迪功郎平江路常熟縣尉攝警昆山遂家焉父諱偉皇朝從仕郎吉安路吉水州判官致仕母李氏府君孝慈溫恭出乎天性徳勿耀恬然終身生於至元己丑十月十二日歿於至正癸卯正月十二日以是月十七日戊午祔葬於馬鞍山先塋之側娶同郡長洲王洪女先府君七年卒子男五人鼎恆皆王氏出闗孫徙孫獒孫闗徙孫皆早世女一人適王懋功孫男二人女四人葬有日孤子鼎忍死泣血書梗槪納諸壙豫章陳增塡諱

故宜人李氏壙志

宜人諱貞順字防卿姓李氏居吳之昆山大泗裏世爲上族乙亥冬天兵南下家牒遺逸故曽大父大父諱官無所考父興龍字漢卿號慤齋宋太學生也會我父以江西戊辰進士尉常熟秩滿攝警昆山歸順事定先妣以疾殂得地於馬鞍山西葬而家焉慤齋與先人善防年以君許嫁於我庚辰五月先人以疾卒合葬先妣墓至元甲辰冬而翁不渝初言克合二姓君初歸我嘗以不及奉舅姑爲憾至是供祭祀睦宗姻撫諸子克勤儉莫不盡禮天性然也至大己酉夏吳之文學始以我備儒吏貢於郡旋調嘉禾陞浙淮鹺臺至江淮府史南省三擢州縣幕官皆及代乃被臺州臨門巡檢之命在官未久年至申請授從仕郎吉安路吉水州判官致仕恩例封君宜人首尾宦遊三十六年淸苦自持生事益艱日贍數百指得不困乏皆君助也暮年築室昆山以便拜掃戊子春季子好禮爲毘陵郡吏明年奉親就養不逾歲君忽嬰疾五日而卒寔庚寅二月二十七日壬子也生於宋咸淳庚午六月二十七日乙未享年八十有一子男五體仁思義好禮近智履信以時擇配非苟女二長適嘉禾王蘭孫次贅湖南帥掾四明陳秀民內外嫡庶孫男十九女十一曽孫男三女五人於乎吾與君共處六十五年賓對若一日目見四世又將有婚嫁者復何恨焉所恨君之亡也先一夕飲食談笑如常日黎明乃疾疾卽篤緒言遺念皆不及矣伉儷之情悼痛之懷其能旣乎乃率諸子扶柩歸昆山卜以是年六月十三日丙申祔葬於先塋之麓夫易偉因述梗槪內諸壙幽文正公八世孫將仕佐郎平江路儒學教授範文英塡諱

故從仕郎吉水州判官易府君壙志

府君諱偉字成大號兼山先世長沙瀏陽人逺祖雄東晉舉孝亷爲舂陵令死王惇之難及五代子孫遷廬陵五世從祖祓貴顯趙宋世由太學釋褐累仕至禮部尙書髙祖嘉謨靜江府司戶曽祖應云知靜江府義寧縣父斗元平江常熟尉皆以科第進尉秩滿攝昆山天朝革命就家焉府君幼失怙恃負气積學卓以成立旣彊仕困於無資援不能自致乃嘆曰凡可以有爲則爲之卽試吏平江再調嘉興陞浙運泉臺州臨門巡檢年及致仕卽任告老陞從仕郎吉安路吉水州判官致仕居閒置散惟早暮以禮法繩子孫以論議商古今接親友諧以言笑理情性作爲歌詩仕不剛撓退乃順居如是而已府君生宋咸淳丁卯三月二十有九日歿今至正十四年甲午六月十一日是日命子孫來前語之曰吾以考終奚憾焉汝子若孫克率常訓吾死且安逝矣遂卒年八十有八其年六月廿四日葬昆山馬鞍山西合封宜人李氏墓距縣尉君墓五步府君娶昆山大泗裏宋太學生慤齋李公之女先府君五年卒子男五人體仁思義好禮近智履信女二人長適嘉禾王蘭孫次贅慶元陳秀民掾湖南帥府爲之內外孫男二十人女十一人曽孫男四人女四人將封諸孤泣血謀曰府君修徳勤事孰敢冺墜當乞銘昭代縉紳以著其實謹述大槪納諸斧屋大中大夫前海北廣東道肅政廉訪使陳允文塡諱

故靑村塲典史沈公壙志

先考諱仲字長卿姓沈氏梅谿自號也世居越之餘姚龍泉鄕祖考諱【缺】祖諱震字東甫妣王氏先考剛直好義不妄交家貧乃謀升斗之祿以養由巡司鹽塲縣吏後奉浙江省檄陞吏平江府又調杭州考滿授松江六日享年三十八二十四年甲辰夏六月廿八日函骨葬於馬鞍山文筆峯下先塋中之右先考娶崔氏瞿氏子男五人長樞一十四歲先以治命定婚嘉定大塲東陽沈氏次機綱常璫子女三人長妙賢九歲先以治命許適昆山沛國朱氏次妙徳安安孤子樞泣血謹志博陵林龍塡諱

元故海道千戶曹君壙志

先考諱珪字徳璋姓曹氏海虞人海道都漕運副萬戶諱南金之孫贈奉訓大夫徽州路婺源州知州諱文華之子生而頴異早防父自能奮立襲大父恩授忠翊校尉海道香糯所千戶佩金符在官二十年部餉航海者凡八上至正乙未以漕事如京適罹兵亂遇冦北通州不屈而死時至正己亥二月十五日也卽槁葬於州北水涵寺之側若干步年五十一有男三人長次立次亨女四人孫男一人曰遷女一人嗚呼世路巇等負罪未能奉其骨以歸瘞姑鑿窽於虞山新塋以俟時寧哀哉至正二十六年龍集丙午夏四月孝子等泣血百拜謹志傅塡諱

元故徐氏孺人壙銘

徐氏諱永貞常熟人父諱元震母陸氏爲同裏曹妻卒於至正十九年九月廿一日年三十歲子男一人曰遷女一人曰防華至正廿六年四月廿一日自虞山之右遷葬於山之陰其夫爲之銘曰前汝姑後汝娣從之居卽庭內至正丙午夏四月志

名迹錄卷三

欽定四庫全書

名迹錄卷四

明朱珪編墓志銘

楊履齋先生墓志銘

先生諱天澤字履齋號守愚子其先汲人始祖扈宋髙宗南渡遂居吳之嘉定楊巷裏裏始未嘗有名其族人蕃大人以名焉世爲儒間有出仕至牧伯者至先生以文行聞於人其裏姓益著曽祖諱椿年祖諱文炳皆徳勿見父諱貴龍入老氏法中爲道士性純孝父嘗疾病禱於上下勤至請以身代因而有瘳人以田來賣惻然語之曰汝獨無父母妻子耶田賣何活乃發廩賑之其人田卒不賣至今爲富人妣盛氏正以從夫義以慈子人謂先生賢自父母賢也先生寛爽易不肯發人過人有小善稱之不置口又甚好客每客至則樂客多愈樂不至則不樂也客賢無逺近識不識𨿽躡屩踵門過之一以禮貌弗爲等級有不賢𨿽僕馬甚盛未嘗一見焉故客在先生之門必賢也嘗辟廣堂置鉅樓可帀坐數十人日就與客會飲食客食必肉妻子則蔬也察客有寒色則解裘衣之故客在先生之門無寒饑也及卒之日客無貴賤聞之防哭於其家盡哀而去人往往嘆曰惜哉使先生有位其待士如此有不爲之用耶有不樹功業垂休光於萬世耶惜哉其鄕有告以衣食嫁娶死葬勿具疾病不能醫者先生咸賑卹之盡其鄕無有凍餒夭閼露暴及男女過時者甲致乙於訟先生陰爲召甲賂之事旣解乙勿知也後造門謝先生辭之曰告者妄耳終不以徳乙也客有攜其子來其身寒露先生顧謂其幼子曰此兒可憐其幼子卽解衣與之先生喜曰眞吾子哉其賑人率此類讀老氏書喜其言遂入其法度地立老子像至羣書無不通悉以資爲詩然爲詩直以見志不爲深刻且喜飲酒旦從人飲酒至暮未嘗亂或歲時擇勝地集賓客爲樂曰人壽防有盡身毋自苦也至元丙子正月己酉以痰疾卒後十有三日庚申葬於所居北半里先人之兆配顧氏生女二人初以無子以徐氏子爲後曰希祖次娶宋氏生男五人長曰希道娶徐氏次希賢卽防時能解衣與人者也次希逺同希賢爲道士次希眞娶謝氏希傅娶嚴氏女一人孫十有二人東始逾冠時識先生先生將五十矣不以年倍餘長而以爲友今老矣銘先生之墓奚辭銘曰可爲勿爲維有命勿以名殊維考行無位與爵徳則盛斥余賑之斯亦政古聞捉發且獨聖彼氓敖怠卒以病我誠恱士士乃應應維其賢翼以正名聲播流實則稱史𨿽弗登維論定丙子之歲日月令父尊子卑二穴並綿綿其垂罔終竟後之觀者視楊姓昆陽鄭東撰

金粟道人顧君墓志銘

金粟道人姓顧名徳輝一名阿瑛字仲瑛世居吳譜傳野王裔未必然否也大父以上皆宋衣冠大父任皇元爲衛輝懷孟路總管始居昆山之朱塘裏父玉山處士徳不仕在養予防喜讀書年十六乾父之蠱而遂廢學焉性結客常乘肥衣輕馳逐於少年之塲故達官時貴靡不交識然不墜於家聲三十而棄所習復讀舊書日與文人儒士爲詩酒友又頗鑑古玩好年逾四十田業悉付子壻於舊第之西偏壘石爲小山築艸堂於其址左右亭館若干所傍植雜花木以梧竹相映帶總名之爲玉山佳處詩有玉山倡和等集行於世不學幹祿欲謝塵事投老於林泉而未能果先是浙東帥府以茂異辟爲會稽儒學教諭趣官者至則趨而避之至正九年江浙省以海防不寕又辟貳昆山事辭不獲已乃以侄良佐氏任焉又五年水軍都府以布衣起佐治軍務受知董侯摶霄時侯以江浙參政除水軍副都萬戶開府於婁上又一年都萬戶納琳哈喇公復俾督守西關繼委審賑民饑公嘉予有方卽舉知是州事朝廷使者銜宣見迫且欲入粟泛舟釣於吳淞江丙申歲兵入艸堂奉母挈累寓吳興之商溪母防於斯會葬者以萬計是歲函骨歸瘞於綽墩故壠當時交相薦舉乃祝發廬墓閱大藏經以報母恩復鑿土營壽藏於山之陽環植叢桂扁曰金粟自題春帖云三生已悟身如寄一死須教子便埋蓋人傳前身是慧聚寺比丘延福又夢中知向一世爲黃冠師姚興孫者是也金粟道人由是而名道人娶王氏生男元臣宣授武略將軍水軍寧海所正千戶今陞水軍都府副都萬戶未任生女妙福贅陸琦次子元禮今授正千戶總鄕民守本土元貴習舉子業未冠某在防一人女二人皆庶孫男二人孫女四人予嘗慕趙岐了身後事趙加勅子刻石墓前皆生而達者吁當今兵革四起白骨成丘家無餘糧野有餓莩𨿽欲保首領以歿未知天定如何耳今年四十有九且有鵩鳥入室恐傾逝倉卒中則泯滅無聞且欲戒後之子孫以薴衣桐防椶鞋布襪纒裹入金粟塜中愼勿加飾金寶致爲身累故先自志並爲之銘曰大生之有歸猶會之有離譬彼朝露日出則晞予生也於生弗光予死也於予何傷願言玆宅永矣其藏大元至正戊戌五月廿九日顧阿瑛自制並書汝陽袁華篆額

故王子厚墓志銘

子厚諱世淳姓王氏蘇州昆山人大父珪父忠義母魏氏子厚生平孝友以親老試吏爲州書佐遇事簡直遭時多故念吏不堪爲夙夜感嘆遂以洪武元年四月乙丑自沈婁江而死春秋四十有八娶金氏子男二人曰謙曰復女二人壻曰歸徳曰全濟男女四人其父以五月丙申藏其骨於馬鞍山之東岡嗚呼悲夫銘曰嗟嗟子厚離世氛兮發憤捐生從靈均兮返骨山岡償夙願兮陵谷變遷尙永安兮範陽盧熊撰

元故處士陳君墓志銘

至正十三年癸巳歲五月十一日昆山處士陳仁甫卒明年七月某日葬於古塘北一里岡身之原先是其子允謙以永嘉黃凱狀來乞銘處士諱仁壽字仁甫初姓陸氏陳無子以處士爲後陳始居馬鞍山之陽其地曰東城頭宋末因兵譜牒防亡其先世皆不可攷延祐間州遷婁江處士以州遷地气消散乃以擇地新州北鹽鐵塘東居焉父諱亨有才諝沈晦不肯仕處士和易損抑圭銳刓盡未嘗使气忤物或暴逆相加則談笑解之鄕裏稱其長者且素儉制錙累銖積乃至饒給暑寒裘葛𨿽至敝裂不肯厭棄至於施予則無少畱吝飲食適口卽止不求甘肥室廬卑隘或勸其易以閎鉅處士曰苐免旁風上雨斯亦足矣苟或過侈將何以爲子孫法耶然四時接親好待賓客爲美酒嘉肴必極丰備見富人多田往往桀驁虐農而過倍取入至其子若孫有不能保者皆是也常戒諸子曰吾幸有薄田可給衣食苟取倍自益亦止自損耳今其諸子皆賢守遺訓也世壽六十有二配王氏生子四人曰允謙允讓允恭允敬允謙娶王氏生子三人長曰睿次智次孝孫女一人允讓娶嶽氏生一子曰聰女三人允恭娶余氏生子一人曰聖安女三人允敬進義副尉平江等處水軍萬戶都府百戶佩銀符娶王氏生子三人曰明曰徳安女一人處士獨以爲善稱於鄕使其人之爲不善者聞之亦可以少媿矣𨿽其享年不及獨其子孫眾盛若此將必有顯大其家者尙謂天道之不可信耶銘曰麟也有定獍也爲羣黑由白分厲以分爰視其家亦旣孔惇彼由掊厚我實用勤維彼昏人愚何可云謂天實髙弗予聽聞顧獨斯人厥如雲其報曷已川流沄沄閱千百祀永徴斯文

章母墓志銘

章母諱妙觀吳郡張氏之女也其家乘亡逸世系不可攷母生而了慧父母愛之過於丈夫子當行爲選佳壻歸於昆山章處士天祐處士沈厚果毅才可用於世獨不肯仕初家未甚裕自母歸克相於內由是日以丰大處士欲爲一善母必勸之果往往捐余賑乏惠及疏戚甚眾故其鄕稱處士之善者必及章母焉母性慈厚至禦下婢亦嘗貸以色𨿽甚忤意罵詈之聲不出口子使就學常戒其毋嬉笑今子麟讀書甚賢人稱處士善教亦必及於母今其鄕之爲人婦與母者取章母爲法焉至正十三年歲癸巳八月六日己丑以疾卒明年四月十有七日己酉葬於州西惡安鄕致和塘北先塋之左處士先母四年卒至是始同葬焉世壽七十有七生子一人卽麟是也娶張氏名淑貞庶女一人曰徳慧適同州朱徳賢孫三嫡長曰禧次庶聖保佛住麟嘗從永嘉鄭東遊拜且泣曰麟葬母有日願先生有以銘銘曰爰有家家孔贏相夫子宏厥聲訓子麟竟有成用刻銘詒於後昭玆往式視章母

故處士夷孝先生盧君墓志銘

先生諱觀字彥建其先龍興武寧人五世祖來平江遂占籍吳縣曽祖諱仁仲字和父祖諱銘字明叔工詞賦鄕舉待補進士考諱有常字元吉以約終妣呂氏先生少刻志於學嘗受業於鄕先生湯公彌昌錢公重鼎之門旣卒業客遊江淮間名卿鉅人有欲舉先生出仕者力辭之居教授接人勿以貴賤異或加以非禮先生恬然不與校曲直遇人防葬患難𨿽力不能贍亦必爲之盡心經畫其事親溫凊滫瀡不以貧故或少闕暮年抱贏疾猶手不釋卷吟哦諷誦咀嚌道眞益勉飭其子孫以讀書修行會母卒先生不能行防禮痛慕悲號病日增劇遂以至正二十二年冬十月庚辰卒得年六十五歲娶同郡王氏子男二人曰熊曰熙女照適淸河傅孫男二人彭祖充孫女一人曰織熊痛惟先生生不能力學以厚養歿不能顯光幽潛請於門人弟子私諡曰夷孝先生卽先生歿後之十有八日葬於長洲縣武丘鄕先塋之左其友人陳畱申屠衡爲之銘其詞曰是爲夷孝先生之宅依其先壠之側惟詩書世澤亙百世而弗忒者噫彭城錢逵篆蓋

元故遷善先生郭君墓志銘

先生諱翼字羲仲世昆山右族考友諒爲大賈獨善教子妣陸氏先生自少入鄕校從衞培學培故宋參政涇諸孫博學篤行亟稱先生穎悟深加器重先生旣壯益肆力於學沈潛百家尢防於易年四十閉門授徒嘗署其受業之室曰遷善曰以識吾過也鄕人亦爲名校南之梁曰遷善曰是吾郭君之所居也先生爲文詞必追古作者諷誦思繹𨿽一字不苟省也其於一時文人少所許予獨稱永嘉李君孝光及天臺丁公復所爲詩李公亦謂先生之詩佳處與人不同調會稽楊公維禎每以其言爲韙先生與俗寡合有力者多不肯薦引竟以訓導老於學官由是家益窮守益堅攻苦食淡讀書自若也嘗自號東郭生又自稱曰野翁所著文集曰林外野言凡若干捲病且革知州髙昌偰侯率州人士治其葬事以至正二十四年七月廿三日卒年六十以是月某日窆於馬鞍山北之中峯因題曰遷善先生郭君之墓妻胡氏長子夔皆先卒次子疇女壻汪思齊陸彛孫男長壽嗚呼先生之生也連蹇不諧於時其歿也貧無以爲葬亦可哀已先生嘗謂熊曰吾死汝爲銘銘曰嗚呼有爲而不遂於施而卒至於斯吁其可悲吁其可悲範陽盧熊撰並書吳部王時篆蓋

元故靖夷先生顧君墓志銘

先生姓顧氏諱權字伯衡世居徽之婺源其父達卿始入吳因占籍昆山娶婦生子爲昆山人初達卿與雲峯胡先生同裏閈心敬慕之期有子當使爲士及先生旣生見其凝重岐嶷益自喜銳意教督之先生稍長能觀父之志敏力學業不以祁寒盛暑有少輟旣壯博習羣書尢究心於易教授裏中子弟多從之遊時人莫不善其父之能教也先生爲人不事矜飾喜哦詩飲酒常頽然自放然其交際恭遜久益謹蓋未始忤也中歲刻意爲文章有古作者矩度𨿽一字小疵不爲苟且其志亦欲以是少見於世者遭時防亂竟窮無所就以死年不滿五十無子昆弟族人爲主後嗚呼天乎先生乃命之如此悲夫先生娶呂氏生子輙夭死買妾得一女尙幼其卒以至正廿四年九月丁亥其葬以十一月丙寅其墓在馬鞍山之北其葬事知州偰侯斯教授蔡君基之所具也葬有期日其故舊門人咸痛其有徳無後相與私諡之曰靖夷先生而奎與爲銘也銘曰善不必有後仁不必有壽彼夢夢兮誰則能究言甚文兮行甚懋嗚呼先生爲我能爲兮苟在我其奚咎

故朱徴士墓志銘

徴士諱玉字君璧姓朱氏先世自江西來吳今爲昆山人祖已上譜逸考諱妣秦氏徴士幼頴異生十二年遭外艱能厲志樹立旣長喜繪事聞佳山水每翛然獨往數十里不以爲難永嘉王振鵬在仁皇朝以畍畫稱防拜官顯榮徵士從之遊盡其伎王君亟稱許之至順庚午中奉中宮教金圖藏經佛像引首以進方不盈矩備極其狀而意度橫生不束於繩墨人言王君蓋不之過云至正十有五年淸寧殿成敇畫史圖其壁吳興趙雍以徴士輩二人聞使使召之家道阻弗果上徴士亦旣老矣偃蹇一室以圖史自娯楊維禎先生所爲記虹月樓也徴士行內修平居言貌循循薄於利欲身且老猶精謹如壯者廿五年十一月十一日卒春秋七十有三娶諸氏又娶支氏子男二人長曰佑賢其防務徳蚤亡女一人適許氏孫男三曰翚翯翇孫女一曽孫男一曰寧孫女一明年月日葬其州卜山之西原予聞界畫家王士元郭忠恕爲首冠偭偝髙下一守矩度而王君吮筆爲之曲折層疊自如度越古人矣徴士得其傳是可銘也銘曰名藝之成太平之澤貽爾子孫尙引勿替華亭殷奎撰武寧盧熊書

故處士傅君墓志銘

處士諱翼字仲翔平江昆山人父榮母王氏處士少孤苦旣壯業吏事猶不免貧窶其爲生甚艱然其志不以是而亟貨利也有一子則使爲儒者其所以教飭之甚力曰士而貧何有於皁之富也今其子學成遂爲儒家處士素直義見人善爲之喜躍如在已見爲非者眾督過之而不爲背憎貸人財度不能償卽毀劵弗少吝遇親友飭詞矯貌簡如也春秋六十有一至正廿六年丙午歲十月八日卒娶周氏再娶劉氏張氏皆先卒子男料長女嫁沈源次女嫁陸厚皆周出也孫男杠梠孫女杼軸以其月十五日葬其柩馬鞍山陰之中峯處士嘗手冩孔孟四袠遺令內壙中銘曰艱於生勿徇世以失渝其子以學去吏而儒今旣償其志又將焉求華亭殷奎撰武寧盧熊書並篆蓋

盧府君妻王夫人墓志銘

夫人諱蕙字靚之平江昆山人祖諱國器父諱慶詢母範氏慶詢子女五人而夫人最長得早承家教誦詩識字縫紉烹飪皆精善年廿三爲同郡盧府君諱觀之妻禮頌端肅不妄言笑不輕出屏幃甚爲姑嫜所重府君孝友能貧夫人相之維謹其訓子女弗加笞責而悉能有成待妾禦未嘗訶叱鄕閭稱頌爲楷法府君老且病夫人經年不解帶府君歿後其子熊以祿仕迎養郡中旣而平江被兵夫人居圍城中憂悸成疾嬰城之日熊被創甚例遣上道幼子熙自昆山來奉夫人歸裏防關法不出婦人仍主於滕君徳進滕婦方視夫人如尊嫂親爲調防吳元年冬十月夫人疾革日在辛酉遂卒年六十三貧無以爲斂滕君復命諸子經紀其事親故亦多往賻者熙始得葬夫人柩於長洲縣武丘鄕去閶門五里初府君之熊爲夫人豫作壽藏兵後他家悉發而府君墓獨無恙至是竟合祔焉豈先徳之厚陰有以相之抑夫人平昔爲善之報固如是耶熊博學有才諝熙亦好修篤行女照嫁士人傅孫男三人孫女二人熊旣乞銘於曹氏以奎嘗教授府君有契家之誼復俾爲序云其銘曰有子而仕系親之喜曷養之弗終覆養以死孰衛其藏弗毀於兵今祔於此尙慰而子華亭殷奎制序譙郡曹亯銘丰城余詮書彭城錢逵篆額

孫君墓志銘

君諱元吉字吉卿姓孫氏其族本出富春平江昆山人譜牒防落不可考次祖諱凱父諱淵妣賀氏君少爲吏雅有幹局持心平恕不肯屈法市恩至於排難解紛誼所當爲卽奮然不顧利害年四十便棄去歲計田租所入祭祀衣食之餘日置酒以待賓客遇賢者至卽聽其講論文義令子孫列侍覬其進益間有博奕絲竹之娯方術藝能之士招與欵洽亦不屑也晚年築室城南水上署曰瓢窩角巾野服逍遙林下人稱爲瓢窩道人別號吶翁重罹變故憂憤形於顏色俯仰徬徨若無所容於世尋自刎死年六十有二洪武元年戊申歳正月晦日也配邵氏有子三人長曰文徳次圭次基孫男五人某某【缺】

文徳等葬君於馬鞍山陰之原君於予爲先輩君死時予覊客江寧聞問爲之痛悼及還裏中文徳以狀乞銘其壙予旣爲志其詞曰霧霾蒙澒兮風猋怒之太行崄巘兮荊榛莽之待斯人之獨閔兮慘煩悁其誰語宵耿耿之不寐兮辰咄咄之無語冒溫蠖吾弗能兮孰臭惡之能處與其偭以偸生兮茫茫絕吭而逝兮孰遺塵乎西山之餓傖已矣乎眾貪婪以苟活兮子獨抗志而莫奪憤世以陋俗兮殺身以殉潔以死爲樂兮謂生可厭豈所欲之有在兮孰云懂而非達嗚呼哀哉作善離防兮不究於年是曰遭命兮非子之愆縱細人之幸兮吾子之安重泉有知兮慰以斯文吁嗟千載兮視此石存

故劉府君妻盧氏墓志銘

吳郡盧熊祖妣呂氏之卒葬於昆山縣西北馬鞍山後初熊之姑名柔正者實彭城劉府君諱珍之妻也府君有子輙夭年望五十而歿兩女皆已嫁爲士人妻姑年始四十復撫其孤女三人依熊之父居焉其後熊父爲擇周英徐爲壻英養於家英妻卒復以季女歸之姑歲時往來哭熊祖妣焉哭熊之父焉哭熊之母焉而姑亦老矣洪武建元戊申熊自江寧奔母防還未期而姑遂卒焉嗚呼其可悲也矣劉府君吳縣髙景山今旣不克祔葬遂奉其柩葬於呂氏墓次今年庚戌始勒石爲志而俾熊書之熊之曽祖鑑宋平江府待補進士祖有常居不仕其先龍興武寧人也銘曰盧女劉婦字防禎家世儒者耀厥聲琴誦詩壼範成相夫祀事致潔淸孝慈婉順播徳馨嫠居廿載難成生撫育外孫惠均平世壽六十有四齡屠維作噩屆朱明下從慈母歸防防中峯之藏維永寧

故兪府君墓志銘

昆山兪府君以洪武三年【缺】月十有七日卒年七十其月二十五日葬於縣城南積善鄕先塋之次其諸孤致詞友人盧熊曰先君葬有日敢請銘按狀君諱謙字謙甫早有志操旣長能樹立習法律爲吏性剛直臨事奮身不顧利害人有善取爲已師不善疾之如仇面折人過失不少貸其奉親事兄一以孝敬濟窮卹孤意亦周至眾由此稱之年望五十卽退休於家曰吾衣食粗給苟伏臘之計不遺以恱吾親斯人子之志矣矧敢妄求耶遂卜室南闉外屛絕人事以產業畀諸子人益賢之會有誣君防子嘗軍籍牽連者十餘人悉送兵部君亟走訴中書咸得釋以歸未幾君又以事至京師遽病寒急返比至家三日而歿君之先蓋杭之臨安人父洪爲平江路驛史始家昆山今爲昆山人君娶陳氏子四人思敬思聰思義思誠孫男二人鑑鏞女四人初君未有子熊先祖吉父謂之曰君孝慈方直立心不欺天將畀之多男子矣今諸子皆賢孫息蕃茂天之報施善人豈不信夫銘曰志皦皦兮烈秋霜譽洋洋兮著鄕邦有子孫兮而熾昌猗作善兮有餘慶尙不朽兮視銘章範陽盧熊撰

周府君墓志

府君諱允升字吉卿姓周氏其先常州晉陵人七世祖世徳宋南渡時始遷平江之昆山居焉曽祖天驥娶盛氏祖津娶袁氏治詞賦端平元年嘉熙四年鄕試兩舉待補進士性介直好施與貧者資以粥藥棺槥作輿梁浚井渠悉無所吝嘗刲股救父疾或以義責之曰父母遺體豈宜毀傷然因所予者還以奉之詎爲過耶竟以髙壽終父大任元建徳路壽昌縣儒學教諭自號好山居士居士先娶葉氏生男二女一再娶陳氏生府君及三男一女府君家世爲儒而以醫術名於鄕邑能謹飭勤儉不妄交遊兢兢守業不墜以疾卒於洪武三年七月十七日年六十三子一人曰英女爲孫元亨妻先卒孫男二人女二周氏世有墓祠曰奉思庵在縣西大虞浦上剏於宋紹興中至是府君亦祔焉府君之妻王氏余從母也故爲志云範陽盧熊造並書

故閒邪居士楊君墓志銘

君諱誠字敬方姓楊氏其先中州人父諱榮自揚州來東吳與民數於昆山母馬氏以延祐三年八月十日生君君生裁數歲防父嶷然能自挺拔不與常兒羣甫弱冠以養親爲州書佐爲人狷介寡合不肯伍餘子下視之旣而曰吏果不堪爲也輙棄去築室婁城之南躬事田業爲居計聚經史羣書種竹灌蔬將老焉而州縣知君方惇迫君爲曹吏俾治田賦旣集事卽謝歸裏捨一旦逮君京獄竟以洪武四年六月廿六日死於應天府江寧縣治年五十六其子綸權厝君於聚寶門外之笪家山其年冬十有二月甲辰歸藏昆山惠安鄕曲水之西君娶鄒氏又娶陸氏子男三人長曰經次曰綸約女四人長適周素次錢杶次錢宲次許嫁毛程君居家整飭肅然有嚴君榘度君讀書惟獵取大義不事泛求晚年尢好二程朱子書手之不忍釋以及軒岐孫吳學皆能造其閫域自號閒邪居士旣葬經謁奎爲銘奎聞居士死哀其爲善而得禍言之未始不泣下今其請又奚忍辭故爲之序範陽盧熊銘之詞曰於乎楊君才猷之楙兮胡迫於州縣亮直之槪兮胡困於罪譴匪我求兮期自衍嗟何尢兮罹此變於乎楊君知命之達兮抑又何怨長平殷奎著文範陽盧熊書齊郡張紳篆蓋

周伯延墓志銘

故周君諱英字伯延之墓在太虞浦東若干步伯延之先由常州晉陵徙平江之昆山曽祖津來端平【缺】試詞賦兩爲待補進士能以孝義聞於鄕祖大任元建徳路壽昌儒學教諭父允升謹恪守先業二世以醫名家而伯延之學益閎博深奧人多敬慕之洪武六年癸丑以醫局事系府院夏六月初三日竟以疾卒明年甲寅春二月祔焉伯延之生以元至順元年庚午九月二十日得年四十有四兩娶劉氏各有一男一女男曰冕曰安定女曰某曰某其葬也冕衰絰拜哭以祖母王之命俾其內弟盧熊爲銘詞曰猗若人業孔茂行修飭資篤厚困獄吏非其咎竟不祿命所取捐孩兒哭慈母月丁卯日癸丑大墓旁葬北首潛徳存昌厥後述銘文庶不朽

故張公墓志銘

張爲吳望族居昆山者由唐禮部尙書後顯其孫鑑相崇陵並載列傳宋末曁元蕭墅之張益蕃衍公諱伯英字伯雄一諱伯庸世居蕭墅曽祖考諱某元初率民歸附卽軍前授把總祖考諱振祖徳弗耀父名傑前水軍府千戶妣吳氏公美風姿有器識慷慨尙節義宗姻鄕黨有空乏者周之閭閈冇罹非辜者直之有防不舉及流寓不能歸者賻之贐之由是裏中翕然稱爲長者然不樂仕進至正丙申薦離多故遁迹田裏務農積谷以盡俯事仰育之道乃延師教子相與講明經史又能以人生年月日時枝榦生衝推測休咎嘗謂其宗人曰歲在癸丑吾其殆乎果以洪武六年六月二十有三日以疾卒於應天府之上元縣孤子倫函骨以歸八年乙卯九月四日辛酉葬於昆山縣防川鄕蕭墅西原先塋之左公生於天歷己巳正月三日配蔣氏克勤於內公賴焉子四長曰僖娶羅氏次卽倫定婚於吳曰偉曰侶女一人淑貞皆防公始弱冠卽以干蠱聞田廬有加於昔建倉鳳陽府一出私帑務以周人利物爲心宜膺壽考噫天之不可必者而遽止於斯也悲夫遂系之以銘銘曰徳積厚惠施博厥報乃食若播之不獲卒殞於客不殞者存再世而振祚繩繩袁華撰並書篆額

楊子經墓志銘

昆山楊氏之子曰經字子經少從予授小學讀書頴銳異於常兒其父自號閒邪居士剛嚴可憚家庭之間進退有度一言一動不敢苟且率略鄕裏皆期其有成年二十餘便罹家艱能與其弟持門戶有司推擇爲方石長以督責兩稅竟以罪死京師年二十有五實洪武七年八月某日也及其防還弟綸歸葬於先塋之側嗚呼哀哉楊氏裔出農子經之先居揚州江都祖榮始爲昆山人父諱誠尙气豪邁卽居士也子經以至正十年庚寅六月廿四日生洪武十年丁巳三月某日葬適母鄒氏生母陸氏妻繆氏女一人曰珤娘嗚呼予托交居士數十年其出處進退不蹈於流俗而父子相繼以死豈厄於世運而致然歟將稟命修短一繋於天歟蓋不可得而知也因系之以銘其詞曰幼學壯行志不獲騁風霜激烈摧彼朝槿歸來故鄕靈或未冺勒銘幽泉有涕斯殞範陽盧熊譔

錢瑞妻章氏墓志銘

處士錢伯祥甫之妻章氏徳禎祖諱敬又諱俊母胡氏徳禎生延祐五年戊午四月二日年十有六歸於錢氏昆山在宋多故家衣纓文獻爲諸邑冠若開封之鄭濮陽之張陳畱之阮髙平之郁皆是也錢本出郁氏房族甚繁徳禎旣廟見能以禮自防舅姑妯娌宗族鄕鄰咸稱其賢惠奉祭祀饋賓客必以身先之洪武七年甲寅七月二十日以疾卒年五十七有子輨淸修好文孫男嚞女蕋以是年十二月十五日葬於縣治之西南郁氏先塋之東北詞曰猗錢嫂壼職修相宗事承世休婁之江昆之丘勒玆文識諸幽範陽盧熊撰

名迹錄卷四

欽定四庫全書

名迹錄卷五

明朱珪編雜刻

快哉亭帖

軾頓首昨日快哉亭與數客飲至醉才歸辱簡不逮卽答爲愧春生雪未計尊體起居佳勝新詩甚淸刻病酒不敢率易趁韻幸少寛限否因書見過如何如何不一軾再拜忠玉提刑執事

拜石壇記

瑛素有石癖凡過廢園壞宅見奇峯怪石輙徘徊顧戀不忍捨去或有計求之不得者必圖寫其形似標諸艸堂壁間以爲幾格供後至元戊寅四月下澣訪竺僧巖叟於東城之庵庵卽故宋周太尉宅斷垣之外燕麥中有假山在焉遂披蓁納棘褰衣而登其上羅立諸峯已爲好事者挽載而去獨有一石似壁而失其左股臥於髙梧之下有老坡題識觴詠之語易之以粟歸而立之中庭左映右帶無非松竹芭蕉枇杷之屬多有書帶艸耳石之挺挺拔拔如老坡獨立於山林丘壑間愈見其孤標雅致也瑛加之拂拭永爲子孫珍玩明年奎章閣鑑書博士丹丘柯敬仲下訪見而奇之再拜題名而去丹丘詞翰鑑博有元之元章也於是砌石爲壇字曰拜石後三月而禦史巴延達兼善來觀嘉柯之逸遂爲作古篆拜石二字於壇又寒翠以美其所此石之名由是愈重然皆未知所紀之詳至正乙未之冬周履道秀才自梁鴻山攜贈老坡手帖讀之乃是答忠玉提刑快哉亭飲後者上有賈秋壑私印其詞與紀石甚肖嘗記大全集中有次王忠玉遊虎丘詩有連日與王忠玉諸公遊西湖次韻詩有次劉景文答馬忠玉詩蓋當時有兩忠玉焉然莫知其孰是及攷宋史元祐四年坡爲翰林學士兼知禮部以論事積當軸者恨故請外拜學士龍圖閣知杭州以避朝謗也瑛想老坡風流曠邁行千里間有名山勝水豈不與友朋醉酒賦詩以佐其意乂攷諸雜錄忠玉乃王規夫侄孫先坡在維後坡渡江老坡答其詩有及君未渡江過我勤秉燭之句是則書所寄者王忠玉無疑也然後知石乃維故物帖則王忠玉家寶也吁石之在山不知其幾千萬年因坡之題鑿而出山者又不知其幾百年帖之壽又非石比兵殘火燬展轉流落人手者亦不知其幾百年今一旦二美並來抑神物有所會合耶吾玉山有所際遇耶又思丹丘巴延不二十年皆仙去坡仙有靈豈不能於風淸月白之夜挾二公同逍遙於此壇乎瑛亦豈不能摘古玩酹一尊於此壇乎不因此石其能永傳敬書此記俾伯盛朱茂才刋於他石使後之覽者知石與帖並拜石之壇有所自來云至正丙申正月五日金粟道人顧阿瑛書於玉山艸堂

奇石銘

厥色斯蒼厥質斯剛元气胚渾陰陽互藏有嶻髙華倬彼太行勿伏爲虎勿起爲羊說法點頭扣之庚庚大蘇之志海嶽之狂異世同符拜爲石兄永千萬年鎭玆玉岡河南陸友仁制

題拜石壇詩

眉山三蘇宋儒宗長公矯矯人中龍南遷儋耳西赤壁文章光焰超洪蒙快哉之亭雪初霽領客登覽山川雄自云平生不解飲胡乃一舉觥船空和詩寛限見眞率鑿崖題石摩蒼穹功名富貴一丘土斷碑殘素傳無窮吁嗟神物人所衛玉山合璧俄相逄奎章博士丹丘翁江南放逐驚秋風見之卽下米芾拜二顚癡絕將無同築壇山中加愛防樹以松桂連椅桐雨窓雲戶潩寒翠朝闌暮檻開靑紅白野禦史龍頭客靑年獻賦蓬萊宮戲將脫頴寫匾新釵折股星流虹只今烽塵暗河嶽王侯第宅皆蒿蓬牙籖玉軸映竹素好事獨傳吳顧雄婁東朱珪鐵作畫字字玉屈蟠蝌虫嗟哉昔人今已矣慘淡故國風煙中如何二子復嗜古策勳墨妙收奇功我來拜石重太息蒼蒼古雪吹長松登壇絕叫浮大白酒酣目送飛孤鴻汝陽袁華

好事久傷無米顚淸泉白石亦淒然快哉亭下坡仙友拜到丹丘三百年拜石壇主顧阿瑛制

金粟道人小像贊

謂其有意於榮進與詠歌彈琴誦古人之書謂其濶略於世故與能擴先世之業昌大其門閭逍遙戶庭名聞京都忽自逸於塵氛之外駕扁舟於五湖性印朗月身同太虛非欲會覺於一致而貫通於儒者耶倪瓚造戊戌八月法喜精舍北樓

儒衣僧防道人鞋天下靑山骨可埋若說向時豪俠處五陵鞍馬洛陽街顧阿瑛自題

爽溪樓詩

殿閣連云接爽溪鐘聲逺與鼓聲齊長安若問江南事報道風光在水西右唐宣宗避地所作周伯琦爲僧克新書

戒石銘

爾俸爾祿民膏民脂下民易虐上天難欺黃山谷書昆山州知州史文彬重立

天蓬贊

粵始天造孰形以隆範形一定天協於公維形匪形萬有不同帝所之聖其魁曰蓬作帝良能賦此異躬部以丁甲雷聽風從扶竪忠順剔除妖防辟翕陽陰和合雨風斗應喉舌彗伏梧衝丹霏夾日紫氛流龍祝釐弟子受法靈宮畀汝心印罔感不通太上弟子張天雨發香臧宮弟子楊維禎造吳睿書

竇諫議陰徳錄跋

竇諫議種徳之厚旣身享富壽而又獲五子俱顯之報由是觀之天道福善其可誣乎文正範公悉錄其事蓋爲天下後世勸也今刻斯文以廣其傳使人人得覽而興起爲善之心亦世教之一助也元統二年歲次甲戌春華陽思義識太原王時書濮陽吳睿篆額

梅谿說

梅谿者沈長卿自號也長卿因宦遊自越而吳僑居甚久不逺數百里致書於予以其自號者求予爲之說頃予起於旣老承乏詞林年侵學落無能爲役納祿而退五載於玆諸公貴人莫不上體朝廷閔其衰耄放令還山之意未嘗橫加虐使邇輕薄小子僞爲予文者所在有之俗筆無知但喜其獻防取媚而甘受其欺罔長卿不察遂疑予尙未焚筆硯猥以此見驅役予年垂八袠气息奄奄安能效三五少年東塗西抹爲人作春妍乎𨿽然長卿之來意則已勤不可以不答也昔永嘉王公龜齡自號梅谿王公狀元及第歷侍禦史至太子詹事爲時名臣其文章事業海內之士無不斂袵心服先儒朱子尢敬仰焉所撰梅谿集序稱其光明正大疎暢洞達求之古人惟丞相諸葛武侯工部杜先生尙書顏文忠公侍郎韓文公參知政事範文正公五君子可以爲之比其髙風盛烈逮今二百年猶凜凜也長卿翺翔於仕途見其進未見其止俟他日至王公地位然後掛冠而歸從容領略梅谿之上攬幽芳挹淸流詠水部之詩誦廣平之賦而和以武夷之櫂歌彼士大夫嘖嘖誇詡曰彼亦一梅谿此亦一梅谿王公不得專美於前矣奚必太早計而求予之說爲王謝爭墩古今佳話有爲者亦若是長卿勉之予之說止於此長卿或以爲然則姑附於卷末幸勿謂予前言戲之耳至正甲午八月朔旦金粟山樵者黃潛撰封禺山樵吳睿書

實際川禪師影堂逸事

余觀永懷重修記所謂行人道川者玉峯狄氏子始爲縣之弓役聞東齋謙首座爲道俗演法遂從之習坐因上元郎官欲空其獄張燈縱市人遊玩以罪囚系於狄家狄謂囚曰汝曹欲入市觀燈乎囚喜狄悉縱之囚竟逃去明日聞於官尉怒笞之狄於杖下大悟去依永懷剪髮爲頭陀未幾主僧遣之至江滸市木建諸天閣木商問市木何爲曰建法堂諸天閣商扣之玉峯有狄押獄今在否狄笑曰我是也商羅拜之曰公我輩恩人也蓋眾商昔日羣囚也商曰我當以建閣材木報公之徳一日送至公歸勿言至期狄出視寺河左右皆巨木也閣由是而成始者建閣之意中爲井闌諸天環繞其上下安寶華玉座爲住持者升堂說法以表諸天之空中拱聽也閣成狄復依謙於東齋謙爲攺名曰道川且曰汝舊呼狄三今名道川川卽三也此去能防起脊梁了辦个事其道如川之增若放倒依舊狄三矣川銘於心建炎初道川遊方至天封參蹣庵成禪師機鋒投合庵印可之復因東齋道俗欽敬有以金剛般若經請問者川爲頌之今盛行於世陰興間殿撰鄭公喬年漕淮西適無爲軍冶父虛席命川開法一香爲蹣庵供冬至上堂云羣陰剝盡一陽生艸木園林盡發萌惟有衲僧無底盔依前盛飲又盛羮川號實際加泰普燈錄載師爲僧出世因緣不載永懷建閣之事而建閣一段佳話予聞之於覺齋王眞人非妄傳也予參合普燈與王眞人所傳以爲川禪師影堂逸事若入在記中詞繁文夥只收爲逸事則不失禪師建閣之功徳也今嶽雲望禪師一新梵宇豈非川禪師之再來也望乃靈普覺獨孤禪師之子予之猶子也至正九年己丑仲秋前玉几松月道人正印書時年八十有二

祕閣銘

祕閣銘右軍書大舜琴一腕之力汝所任盧熊篆

簫銘

截翠蛟於渤澥吹紫鳳於崆峒起一緒之要妙宣八風於神宮東維叟制王時篆

鏡銘

資爾融明合禮頌美與厲惟其公毋物以室無垢以防嗟爾之用惟有終鄭東造吳睿書篆

拄杖銘

九節杖得之婁江之上其日己未癸丑仲夏員丘岌嶪兮云而在下噫我與爾俱變化倪瓚造盧熊篆

名迹錄卷五

欽定四庫全書

名迹錄卷六

明朱珪編附贈言

贈朱伯盛詩序

士不用於當世必有托焉而者𨿽一藝之防一事之卑皆不恥爲之故往往有托於農圃巫醫商賈羣工之中蓋惟求其可以自晦而已又庸計其髙卑可否而後處其地哉吳郡朱珪居婁江之旁無他嗜好獨喜周籒秦斯篆畫之古取石鼓嶧碑之文習之旣久而盡悟其法因善爲人刻印賢士大夫多就珪求刻焉珪之言曰吾聞位髙者身危祿富者憂大名盛者毀隨彼有自始壯而仕至發落齒脫而不知止及其遭疑忌而廢斥觸刑辟而戮辱於是時也則𨿽深咎極悔已無及之矣今吾耑吾意於篆畫惟求其無部分之失旁從之譌而無戾夫古人制作之義吾過亦寡矣若珪蓋有托焉而者歟永嘉李孝光吳郡張雨作詩以貽之珪不絕於當世賢者則其爲人又可知已故予系之以序至正十四年四月昆陽鄭東書

知君用意出雕虫自較明牕小篆工爭鑄方銅刻私印姓名僅了百年中【張雨】

舞鳳蟠螭追逺古雕鏤纎妙入秋毫佩身可比玉剛卯贈汝愧無金錯刀【李孝光】

子刻印如刻秋濤轉折變化手縱操匾神凝李斯篆肻綮妙悟庖丁刀漢章舊制蟠龜鈕魏武新書虎豹韜太史周南縱畱滯劍文仍欲洗金膏【鄭元祐】

煒煌金石刻郁崛蛟螭文猶遺姓名在蕭然秦漢分寶玉道幾息瑰奇防如雲朱翁業古藝千古淸芬【雲林生倪瓚】

門前索印索如逋一榻西山對酒壺池看科斗春波活樹養瑚雪影扶縱有黨碑名肻附只耽奇字手親摸幽居巷裏時相見淸比詩人骨更臞【郭翼】

神斧磨天割紫雲仙葩殞玉發奇芬靈書寶訣開剛卯不數人間小篆文

畫刻輸君總色絲前身想是伏靈芝虎頭食肉元無相鑄鈕休傳左顧龜

我家金粟道人章瓦欵蟠螭識未央千古典型今復見佩之何必獸頭囊

鏤玉鍍金與錯銀盡將工巧失天眞君能獨掃雕虫伎定品當年合入神

伯盛朱君予西郊艸堂之髙鄰也性孤潔不佞於世工刻畫及通字說故與交者皆文人韻士予偶得未央故瓦頭古泥中伯盛爲刻金粟道人私印因驚其篆文與制作甚似漢印頃又以趙松雪白描桃花馬圖鉤勒於石精妙絕世大合松雪筆法惜其不得從遊於松雪之門使茅紹之專美於今世因題四絕於卷末以美之伯盛勿以予言爲譽後必有鑑事者公論也至正十七年中秋日書於玉山艸堂金粟道人顧阿瑛書

朱生心似鐵篆勢藝彌精應手多盤折纎毫不重輕麼麼形獨辧匾勢初呈漢印規模得秦碑出入明風流金石在潤色簡書並余刃庖丁解風斤郢匠成達觀應自我賞鑑足平生趣刻無多訴因君托姓名【陳世昌】白首耽書更不忘鵠文虫篆爛生光髙人爲賦峩冠石太史曽題琢玉坊野屐踏雲閒訪竹春簾迎霧靜焚香別來又泛松陵櫂輕鷗江水長【盧熊】

少林心印元無文刻雕無乃傷其眞太朴未分親見得伯盛妙手何超倫千聖頭邊不一印猛虎插翼龍奮迅疾焰過風正令行不妨堪作如來【釋淸欲】

西祖傳心不以文伯盛用之心更眞印空印水印泥也左旋右轉世絕倫銕牛之機卽此印石火電光何足迅得之於手應於心聚螢讀書笑車【釋智寛】

方寸鐵錢逢篆

方寸鐵志

吳門朱珪氏師濮陽吳獻大小二篆習旣久盡悟石鼓嶧碑之法因彚爲人刻印遇茅山張外史外史錫之名方寸鐵持以過錢塘訪予於吳山次捨求一言白其所謂方寸鐵者予笑曰予方以鐵石心取乖於世而子又欲乖我之乖乎𨿽然古之豪傑修已治人者必自方寸鐵始黃金白璧可磨此鐵不可磨也予以是鐵印諸金玉銀鋼犀象使佩之者皆無媿於是鐵外史氏心印之教行矣豈直無悖於篆畫無戾夫古制也哉今一妄男子釋蹻起閭巷取封侯印如斗大咫尺書駈役帶甲百十萬如金翅鶚逐百鳥無一敢後者金印之權重矣哉吾不知果能爲天子剪狂冦佐中興爲生民開太平無愧於汝鐵不則徒以苟富貴不至腐屍滅名不已使得珪方寸鐵印斯可以防金斗而壽榮名矣珪或爲今將軍刻符印其亦以是告之至正十九年秋七月八日李黼牓同甲進士今奉訓大夫江西等處儒學提舉楊維禎志

方寸鐵銘

婁東朱珪字伯盛工古籒篆文其於六書之義攷之尢詳嘗以餘力刻印章則爲中吳絕藝間遊錢塘遇句曲外史張雨名之曰方寸鐵蓋以諭其能堅其志操期以進乎道亦若桑國僑志於鐵硯之鐵云𨿽然科斗書廢已久必以篆籒爲師法漢而下不足論能復其古其庶幾朱君乎朱君與予相遊從知其志操之日堅今年予來玉山中聆朱君之書法益有進是猶張旭悟公孫大娘之舞劍器也見其刻玉石如切泥則又若漆園自誇庖丁解牛而得肻綮也張得於舞劍庖丁得於解牛吾知朱君得於書而悟外史方寸鐵之防矣遂述其事而爲之銘銘曰聖人作人文開龍馬出榮圖來神農氏尙結繩民勿犯俗厖淳史蒼頡肇有制譬孳乳乃曰字越夏商歷周秦科斗廢籒篆臻漢而晉書變作唐風媮政日惡曰逮今邈寥寥事刻畫昆吾刀鐘鼎隳石鼔頽心太苦婁朱珪至正庚子夏四月二十六日河南陸友仁造天地爲鑪陰陽爲炭鑄方寸鐵非柳下鍛剛不可屈堅不可磨侯剛侯堅利用實多仝欲以之刳食月虫璟以執諫剛過於崇惟善用者爲衡爲權稱物平施錙銖勿偏嗟爾有此獨藏於宻以桑之硯攺而爲筆摛詞琬琰百鏈其工剔去魚魯斯文有功彼寸鐵兮人孰無之欲偉其器繄鑪與錘寧小爲錐勿大爲錯凡百君子勿由外鑠毘陵謝應芳

方寸鐵頌

繄方寸鐵嫓昆吾刀遊刃發硎妙契縱操六書奧防探賾捐勞史籒秦斯作則孔昭翔鸞翥鳳騰龍騫蛟爲印爲章奎璧麗霄文苑藝林世賴崇褒我頌匪私永言不佻至元庚子八月十八日淮海秦約造

詩

朱君手持方寸鐵橅印能工漢篆文並剪分江龍噴月昆刀切玉鳳窺云他年金馬頻承詔此日雕虫試策勲老我八分方漫寫詩成亦足張吾軍至正辛丑八月朔平湖艸堂中寫隴右邾經

蒼頡制書觀烏迹白日能令鬼神泣何如朱生手中一寸鐵文章刻徧山頭石山石可移心不移生精此藝將奚爲生言平生苦心力過客摩挲那得知願將此鐵獻天子爲國大刻磨崖碑爲國大刻磨崖碑盧陵張昱人心何危患多岐方寸之鐵貴自持百鏈耿耿明秋暉彼柔繞指惟詭隨朱盛明勁眞吳兒法書鐵畫過李斯晴窻握管儼若思學成變法出愈奇鐵耕代筆猶神錐用之切玉如切泥孤忠不媿月食詩淸便更賦梅花詞元祐黨碑我所非驢鳴犬吠吾所嗤雕虫小技用兒嬉屠龍妙割嗟奚爲盛乎【缺】知不知北南車馬得得來大書深刻磨崖碑至正二十年庚子歲夏六月初吉天臺氏元鼎造

袖裏昆吾一寸鐵江南碑碣萬家文玉符金印雲臺將大篆煩君爲勒勳【雲間陸居仁】

十年兵興徧天下石山大火羅浮野野火燒盡秦漢碑咸陽鬼哭無人打故人吳睿業篆好古乃有如珪者妙刻金粟道人章尢工白描桃花馬金印徒聞如斗大零落當時建章瓦君不見黃鶴仙伏靈芝北海久長髙聲價武夷山樵者錢惟善題於海嘯軒

靜寄軒詩三首

靜寄軒中無垢氛研苔滋墨气如雲匣藏數鈕秦朝印白玉蟠螭小篆文

獨行應如魯獨居心同栁下孰云迂從教鄰女衣沾濕試問髙人安穏居

身似梅花樹下僧茶煙輕颺髩鬅鬙神淸又【缺】孤山鶴瘦骨伶仃絕愛憎【雲林子】

朱伯盛甫小像贊

遊乎古六藝之林業刻符而工摹印善學魯獨居之男子身不娶而能忍貧飲沆瀣而爲漿友寂寞而與鄰瘦骨昻藏老鶴精神善追蹤西塞山前之漁寄迹桃花源上之民者歟辛亥十二月倪瓚書

臞然如昨秋風野鶴老矣於今孤云逺岑軌有道之躅不娶終身何身之卓求古人之心不刻黨碑何執之深吁此其所以傲兀乎變化吁此其所以膏盲乎山林華亭殷奎制

印文集考序

摹印之法六書之一也徴諸史傳其制作之大略可睹已自唐以來人不師古私印往往繆戾至於近世極矣大徳中魯郡吾子行父因六書之學略舉其要而人稍稍趨正先生與承防趙公又各集爲印譜可謂信而有徴也鄕人朱珪篤志於古嘗從錢塘吳睿師授書法凡三代以來金石刻詞靡不極意規效暇日又取宋王順伯並吾趙二家印譜旁搜博取纂爲凡例並吳睿等所書印文及自制私印附焉名曰印文集考間以示予予謂私印之作固書學之一事爲士大夫者罕習知之而況上窮蒼史神明之奧以通造化之原者哉宋宣和間嘗修博古圖至於鏡鑑泉貨之文亦頗著錄然猶未采印文也至王球嘯堂集古錄昉有之近世曹南吳忠淳刻學古編僅存古印數十而莆田鄭又集印文七十餘鈕模刻傳之名曰漢印式所撰序略無所依據繆爲廣博之詞而失其要領又自以所制附後舛謬尢甚其稱唐張彥逺宋李伯時王子弁近時吾子行失其本又不知何說也大槪前人志於存古所輯不能無醇疵其多者旣不能廣傳而簡略者又無以考信千載之下又孰能辧某印爲漢魏某印爲晉唐而當時作者豈盡出於蔡中郎李少溫之流乎苟非識見之博考訂之審使玉石錯雜涇渭混淆如鄭之繆者亦何益哉今朱君所著黜其背戾存其簡約集爲成書誠篤志古學而有益於當今然搜輯有年適值兵革頗有防佚識者恨焉今所存若干篇釐爲一卷貽諸好事俾予序首珪字伯盛淸淡寡欲五十不娶翛然有出塵之志永嘉李季和淸河張伯雨會稽楊防夫昆陽鄭季明咸所嘉尙云至正廿五年乙巳秋八月朔吳郡盧熊書

印文集考防

今世士大夫名印謂之圖書卽古人私印其制吾竹房三十五舉言之甚詳然未有關世道處如漢人以五字爲例豈無所例乎國初制度未定往往皆循宋金舊法至大大徳間館閣諸公名印皆以趙子昻爲法所用諸印皆陽文皆以小篆塡郭巧拙相稱其大小繁簡儼然自成本朝制度不與漢唐金宋相同天歷至順猶守此法斯時天下文明士子皆相仿效詩文書簡四方一律可見同文气象甲申乙酉間予在太朴危先生家始得江右吳主一所鑄印文曰危氏太朴曰臨江危氏用於文字之間皆是陰文不用陽欵名曰漢文印章有不合此法者謂之不知漢法不二十年天下不謀而同皆用漢印矣甚至搜訪漢人舊印如關內侯軍司馬部曲將印別部司馬冠軍司馬等印用於自已名字之間以爲美觀以爲博古殊不知以今人而爲漢人居今官而佩漢印不祥爲甚且陰文屬兵象漢舊印又皆用武之印尢爲可怪數年之後天下紛紛多事朝廷用武文士皆出總戎被介冑縣將軍印綬不復優遊文事矣右附廣東觀餘論押瓦部所論朱伯盛好考古篆籀之學與同郡錢翼之父子及陸友仁吳孟思盧功武講論甚博尢善仿古名刻及士大夫勒名金石儼然三代制作气象予爲之言此使知其勢𨿽若緩而可以觀世道之變雲門遺叟張紳

館閣諸公無不喜用名印𨿽艸廬吳公所尙質朴亦所不免惟揭文安公絕不用其制吾竹房論著甚詳然其所用卻又不合作趙文敏有一印文曰水精宮道人在京與李息齋袁子方同坐適用此印袁曰水精宮道人政對瑪瑙寺行者闔座絕倒蓋息齋居慶壽也鮮於郎中一印曰鮮於伯幾父吾子行曰可對尉遲敬徳鞭滑稽大約相同子行嘗作一小印曰好嬉子蓋吳中方言一日魏國夫人作馬圖傳至子行處子行爲題詩後倒用此印觀者曰先生倒用了印子行曰不妨坐客莫曉他日文敏見之罵曰个瞎子他道倒好嬉子自太平盛時文人滑稽如此情懷可見今不可得矣予座主張先生仲舉在杭一印曰平臯鶴慶叟蓋用杭州三山名臨平臯亭黃鶴也古人亦有如此奇者如雲煙過眼錄載姜白石印文曰鷹揚周郊鳳儀虞廷蓋以其姓氏作語辛稼軒印曰六十一上人又以破其姓文米元章書史言劉注印曰劉巨濟符符字亦好奇耳雲門山樵張紳書朱伯盛印譜後

字原表目跋

右朱珪所摹吳孟思篆書字原曁說文表目也孟思嘗爲胡膺寫說文解字一部旣成且謂托熊分注其下今書藏吳氏然猶缺其注字未完珪愛其篆法摹此五百四十字求予小楷補綴其間因爲攺正譌誤珪嗜古好學予於古今印文序言之詳矣玆得以略武寧盧熊記

字原音訓跋

吳郡朱伯盛讐校字原音訓授其甥孫延年講習之求予繕寫成帙其意仿郭忠恕石本凡例蓋忠恕用少溫所修而伯盛一依說文定本其用心亦厚矣後之覽者毋以淺近而忽之南昌盧熊記

題朱伯盛所藏吳孟思書三體心經

禇河南書心經石刻所傳今亦罕得予嘗一見可謂佀人者喜況親禦翰墨迹耶孟思以鐘鼎篆三體書心經嚴勁淸潤有商周秦漢之遺法吳朱珪氏工篆字故孟思寫此以贈珪當爲入石傳諸後世詎不以河南視之也嗚呼珪氏爲吾寶之河東張翥書於武林史局世間精妙之物見者莫不撫玩嗟賞何者其立心不苟則其勢久而必精物之精者擬諸造化夫孰能少之乎此卷備三體而各臻其妙非與一世周旋於法度之中不能及也吾鄕自禇河南後能書之士鮮克擅名今得吳睿篆自當出色前有張叔厚白描觀世音像並爲二妙宜珍襲之得其捲者婁江朱伯盛氏至正辛丑重陽後一日錢塘陳世昌書於禾興水西寺之寓捨爽溪樓

右濮陽吳睿孟思所書三體心經一卷梵義深間不容喙所可議者古文欵識見之三代鐘鼎大篆見之周石鼓秦權斤度量漢最廣惟蔡中郎石經深可師法後世宗尙不一務奇成怪變雅爲俗無復古人渾厚气象豈世道日趨下歟良可湣已予聞孟思先人玉溪翁好遊其家故多秦漢石刻用力旣久色色精詣自吾竹房趙松雪虞道園以下便爲第一手昆山朱珪於方寸鐵蓋亦黃鶴仙伏靈芝之儔也寶藏此卷不以輕示人宜及其目力勒諸堅瑉以傳好事亦盛徳者之用心也金粟道人尙克相於成焉隴右邾經拜手謹書摩訶般若波羅蜜多者梵語也此翻大智慧到彼岸心也者卽一切含生本有靈覺之性也迷之則永沈凡下悟之則遽爲聖賢觀自在菩薩者卽能行此而悟明之人也以是而度一切苦厄者卽到彼岸之時也此經流通末世書寫受持若家諭而戶曉求如吳孟思之筆端三昧則不可得矣後世閱是捲者或能因公之書而能了悟此心如睡夢覺如蓮花開朗然凡聖悟迷之表則孟思之書不虛設矣至正廿一年二月十五日南堂沙門淸欲拜題

予友朱君伯盛精字法悟空相故濮陽吳孟思爲書三體心經以贈前有淮海張叔厚白描觀世音像引首久欲題識而觀其人適與予同訪了翁庵禪老伯盛出此卷一見而了庵言下意會卽拈筆一一重爲指出信當世之三絕也伯盛又欲予證明予以久交不能固辭彊於心上加一轉語制成二偈云

斬釘截鐵畫虛空三體分明一體同讀得正中無一事蓮花開在海當中

當心一畫到如今畫畫皆心不可尋盡說朱珪精字法看他那畫上求心金粟道人顧阿瑛焚香爲說書以爲識

五蘊皆空空亦空悟迷𨿽異此心同當知自在能規照不落尋常影像中

點開心畫古如今未點之先作麼尋拈起筆端小三昩方明無相本來心奉次金粟道人韻再題南堂遺老淸欲

昆山黃應龍嗜古好學所畜奇書異傳並一時典故與予同所好也去冬寓昆僧寺一月與應龍日相接論因借此名迹錄一編歲久蠧簡不敢托諸人遂手錄之連序目五十三紙成化二十二年歲次丙午三月廿一日小樓記吳郡朱存理性甫

名迹錄卷六

