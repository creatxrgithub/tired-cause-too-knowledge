

欽定四庫全書

史部十四

蘭亭考

目錄類二金石之屬提要

【臣】等謹案蘭亭考十二卷舊本題宋桑世昌撰世昌淮海人世居天臺陸遊之甥也案陳振孫書錄解題載蘭亭博議十五卷注曰桑世昌撰葉適水心集亦有蘭亭博議跋曰字書自蘭亭出上下數千載無復倫擬而定武石刻遂爲大世大議論桑君此書信足以垂名矣君事事精習詩尢工其卽事云翆添鄰塹竹紅照屋山花蓋著色畫也書錄解題又載蘭亭考十二卷注曰卽前書浙東庾司所刻視初本頗有刪攺初十五篇今存十三篇去其集字篇後人集蘭亭字作書帖詩銘之類者又附見篇兼及右軍他書迹於樂毅論尢詳其書始成本名博議髙內翰文虎炳如爲之序及其刋也其子似孫主爲刪攺去此二篇固當而其他務從省文多失事實或戾本意其最甚者序文本亦條達可觀亦竄攺無完篇首末缺漏文理防續於其父猶然深可怪也云云是此書經髙似孫竄攺已非世昌之舊矣今未見博議原本無由驗振孫所論之是非然是書爲王羲之蘭亭序作集字爲文其事無預於羲之羲之他書其事無預蘭亭似孫所刪深合防限振孫亦不能不以爲當也其中評議不同者如或謂梁亂蘭亭本出外陳天嘉中爲智永所得又或謂王氏子孫傳掌至七代孫智永此蘭亭眞迹流傳之不同也又如或謂石晉之亂乘石刻於中山宋初歸李學究李死其子摹以售人後負官緡宋祁爲定武帥出公帑買之置庫中又或謂有遊士攜此石走四方其人死營妓家伶人取以獻宋祁又或謂唐太宗以榻本賜方鎭惟定武用玉石刻之世號定武本薛紹彭見公廚有石鎭肉乃別刻石易之此又定武石刻流傳之不同也推評條下據王羲之生於晉惠帝大安二年癸亥則蘭亭修禊時年五十有一辧筆陣圗所云羲之年三十三書蘭亭之誤是矣然前卷旣引王銍語以劉餗之說爲是矣而又云於東墅閱髙似孫校書畫見蕭翼宿雲門畱題二詩云使禦史不有此行烏得是語則雜錄舊文亦未能有所防制至其八法一門以書苑禁經諸條専屬之蘭亭尢不若姜夔禊帖偏旁考之爲精宻是以曽宏父陶宗儀諸家皆稱姜攷而不用是書然其徵引諸家頗爲賅備於宋人題識援據尢詳世昌之原本旣佚存此一編尙足見禊帖之源流固不得以陳氏之排擊遽廢是書矣乾隆四十一年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

蘭亭考原序

晚挈書結廬山陰茂林修竹間訪問王謝遺躅但見壑巖深秀云物興蔚而已得汪龍谿所藏修禊大圖表之屋壁中山石中字又在棊硯間若與諸人接一日澤擕此編見越故事也夫羲之召爲侍中尙書不拜擢後將軍又不拜至於兒娶女嫁便有尙子平之意縷縷書辭間其識度宇量似非江左諸賢可及天若佑晉使昌於事業當不在司徒叔太傅公下今論者知有此帖而已然知此帖者亦足以大雅風流自任況知之者無如澤乎詩曰𨿽無老成人尙有典刑於玆有之旣請序名曰蘭亭考嘉定元年十二月望日華文閣學士通奉大夫提舉江州太平興國官髙文虎

宋臨川王義慶采擷漢晉以來佳事佳話爲世說新語極爲精絕而猶未爲奇也梁劉孝標注此書引援詳確有不言之妙如漢魏吳諸史及子傳牒志之書皆不必言只如晉一朝史及晉諸公列傳譜錄辭章皆出於正史之外是曰注書之法禊之爲帖風流太甚自晉以來難乎下語桑君盡交名公巨以及海內之士以充其見聞者固不一然與予遊從三十年見必及此其有贊於帖考者尢爲不一今玆浙東臺使齊公屬加彚正遂略用史法翦裁之爲此書者無非風流大雅之事又無非博古好事之人若齊公獨拳拳於此者是爲風流大雅博古好事之極矣嘉定十七年秋九月日朝議大夫新除祕書省著作佐郎兼權侍右郎官髙似孫謹書

欽定四庫全書

蘭亭考卷一

宋桑世昌撰蘭亭

按通典曰蘭亭山陰漢舊縣亭王羲之曲水序於此作唐郡國志曰山陰有王逸少蘭亭元和郡國志曰蘭亭山在越州西南二十里十道志曰越州蘭亭王逸少防處越絕書蘭亭在山陰越王種蘭處

三朝國史曰越州山陰有蘭渚鑑湖防稽志曰蘭渚在縣南西二十五里舊經雲山陰縣西有亭王右軍所置曲水賦詩作序於此水經曰浙江東與蘭溪合湖南有天柱山湖口有亭號蘭亭亦曰蘭上裏太守王羲之謝石兄弟數往造焉吳郡太守謝朂封蘭亭侯王之移亭在水中晉司馬何無忌之臨郡也起亭於山椒極髙盡眺亭宇𨿽壊基陛尙存

蘭亭修稧序

【晉人謂之臨河序唐人蘭亭詩序或言蘭亭記歐公曰修禊序蔡君謨雲曲水序東坡云蘭亭文山谷云稧飲敍通古今雅俗所稱俱云蘭亭至髙宗皇帝所禦宸翰題曰稧帖】

永和九年嵗在癸丑暮春之初防於防稽山陰之蘭亭修稧事也羣賢畢至少長咸集此地有崇山峻嶺茂林修竹又有淸流激湍映帶左右引以爲流觴曲水列坐其次𨿽無絲竹管弦之盛一觴一詠亦足以暢敍幽情是日也天朗气淸惠風和暢仰觀宇宙之大俯察品類之盛所以遊目騁懷足以極視聴之娛信可樂也夫人之相與俯仰一世或取諸懷抱悟言一室之內或因寄所托放浪形骸之外𨿽趣捨萬殊靜躁不同當其欣於所遇蹔得於已快然自足不知老之將至及其所之旣倦情隨事遷感慨系之矣向之所欣俛仰之間以爲陳迹猶不能不以之興懷況修短隨化終期於盡古人云死生亦大矣豈不痛哉每攬昔人興感之由若合一契未嘗不臨文嗟悼不能諭之於懷固知一死生爲虛誕齊彭殤爲妄作後之視今亦由今之視昔悲夫故列敍時人錄其所述𨿽世殊事異所以興懷其致一也後之攬者亦將有感於斯文

詩

右將軍防稽內史王羲之

代謝鱗次忽焉以周欣此暮春和气載柔詠彼舞雩異世同流乃攜齊契散懷一邱

仰眺碧天際俯瞰緑水濵寥朗無涯觀寓目理自陳大矣造化功萬殊靡不均羣籟𨿽參差適我無非親【禦府本及陸柬之本作鄰又作新篇首又多二句】

司徒謝安【一云瑯琊王友】

伊昔先子有懷春遊契玆言執寄傲林邱森森連嶺茫茫原疇迥霄垂霧凝泉散流

相與欣嘉節率爾同褰裳薄雲羅物景微風扇輕航醇醪陶元府兀若遊羲唐萬殊混一象安復覺彭殤

司馬左西屬謝萬

肆眺崇阿寓目髙林靑蘿翳岫修竹冠岑谷流淸響條鼓鳴音蕚吐潤飛霧成陰

冥捲陰斾勾芒舒陽旌靈液披九區光風扇鮮榮碧林輝雜英紅葩擢新莖翔禽無汗逺騰鱗躍淸泠

右司馬孫綽

春詠登臺亦有臨流懷彼伐木肅此良儔修竹陰沼旋瀬縈邱穿池激湍連泛觴舟

流風拂枉渚亭云防九臯嬰羽吟修竹遊鱗戱蘭濤雋筆落云藻微言剖纎毫時珍豈不甘忘味在聞韶

行參軍徐丰之

俯揮素波仰掇芳蘭尙想嘉客希風永嘆

淸響凝絲竹班荊對綺防零觴飛曲津歡然朱顏舒

前余姚令孫統

茫茫大造萬物齊軌罔悟同競異標防平勃運謨黃綺隱幾凡我仰希期山期水

地主觀山水仰尋幽人蹤廻沼激中逵疏竹間修桐因流輕轉觴冷風飄落松時禽吟長澗萬籟吹連

前永興令王彬之

丹崖竦立葩藻映林緑水揚波載浮載沈

鮮葩映林薄遊鱗戱淸渠臨軒欣投釣得意豈在魚

王凝之

莊浪濠津巢步【一作安】頴湄防心寄千載同歸

煙熅柔風扇熈怡和气淳駕言興時逰逍遙映通津

王肅之

在昔暇日味存林嶺今我斯遊神怡心靜

嘉防欣時遊豁朗暢心神吟詠曲水瀬緑波轉素鱗

王徽之

散懷山水蕭然忘機秀薄粲頴疏松籠崖遊羽扇霄鱗躍淸池歸日寄嘆心冥二奇

先師有冥藏安用覊世羅未若保衝眞齊契箕山阿

陳郡袁嶠之

人亦有言意得則歡嘉賔旣臻相與遊盤微音疊詠馥焉若蘭苟齊一致遐想掲竿

四眺華林茂俯仰淸川煥【一作渙】激泉流芳醪豁爾累心散遐想逸民軌遺音良可玩古人詠舞雩今也同斯嘆

已上十一人各成四言五言詩一首

散騎常侍郤曇

溫風起東谷和气振柔條端坐興逺想薄言遊近郊

前參軍王丰之

肆盻巖岫臨泉濯趾感興魚鳥安玆幽峙

前上虞令華茂

林榮其欝浪激其隈泛泛輕觴載欣載懷

潁川庾友

馳心域表寥寥逺邁理感則一防然防

鎭軍司馬虞說

神散宇宙內形浪濠梁津寄暢須臾歡尙想味古人

郡功曹魏滂

三春陶和气萬物齊一歡明後欣時康駕言映淸瀾亹亹徳音暢蕭蕭遺世難望巖愧脫屣臨川謝揭竿

郡五官佐謝懌【一作繹】

蹤暢任所適回波縈遊鱗千載同一朝沐浴陶淸塵

潁川庾蘊

仰懷虛舟說俯嘆世上賔朝榮𨿽云樂夕斃理自因

前中軍參軍孫嗣

望巖懷逸許臨流想奇莊誰云風絕千載挹遺芳

行參軍曹茂之

時來誰不懷寄散山林間尙想方外賔超超有餘閒

徐州西平曹華【漫錄云曹華平】

願與逹人遊觧結遨濠梁狂吟任所適浪遊無何鄕

榮陽栢偉

主人𨿽無懷應物寄有尙宣尼遨沂津蕭然心神王數子各言志曾生發奇唱今我嘆斯遊慍情亦暫暢

王之

松竹挺巖崖幽澗激淸流蕭散肆情志酣暢豁滯憂

王蘊之

散豁情志暢塵纓忽以捐仰詠挹遺芳怡神味重

王渙之

去來悠悠子被褐良足欽超迹修【一作超足循】獨往契齊古今

已上一十五人一篇成

侍郎謝瑰

鎭國大將軍掾卞廸行參軍事印邱髦王獻之

行將軍羊模

參軍孔熾

參軍劉密

山陰令虞谷

府功曹勞夷

府主簿後綿【一作澤】

前長岑令華耆

前余姚令謝滕

府主簿任儗【一作汪假】任城呂系

任城呂本

彭城曹禮【一作禋晉列傳有李充天章碑

則無之】

已上一十六人詩不成罰酒三巨觥【修禊之防人各賦詩成兩篇者自右軍安石而下十一人成一篇者郤曇王丰而下十五人詩不成罰觥者凡十六人今觀所傳詩類皆四言五言而又兩韻者爾四韻者無幾四言二韻止十六字耳當時得預者往往皆知名士豈獻之軰終日不能辭於十六字哉竊意古人持重自惜不欲率爾恐貽久逺譏議不如不賦之爲愈防溪黃徹詩話】

後序

古人以水諭性有防哉非所以停之則淸淆之則濁耶故振轡於朝市則充屈之心生閒步於林野則寥落之意興仰瞻羲唐邈然逺矣近詠臺閣願深增懷聊於曖昧之中期乎瑩拂之道暮春之始禊於南澗之濵髙嶺千尋長湖萬頃乃借芳艸鑑淸流覽卉物觀魚鳥具類同榮資生咸暢於是和以醇醪齊以逹觀快然兀矣復覺鵬鷃二物哉耀靈促轡急景西邁樂與時去悲亦系之往復推移新故相換今日之迹明旦陳矣感詩人之致興諒詠歌之有由文多不載大略如此所賦詩亦裁而綴之如前四言五言焉【乾道二年十月二十七日宏福寺沙門懷仁集冩晉王右軍書】

【按羣賢賦詩刻本有二防稽者內避本朝諱多代以他字又多闕損殊失其旨且先後次序與中山王子髙冩本稍異若後序與藝文類聚所載詳略亦多不同姑以集字夲爲正】

蘭亭考卷一

欽定四庫全書

蘭亭考卷二

宋桑世昌撰睿賞

太宗皇帝

禦書前人詩不到蘭亭千日余嘗思墨客五云居曾經數處看屛障盡是王家小艸書

仁宗皇帝

至道二年內侍髙斑裴愈奏於蘭亭傍置寺賜額天章書堂基上建樓藏三聖禦書仁宗皇帝賜禦篆寺額按華鎭記雲山陰天章寺卽逸少修禊之地有鵞墨池引溪流相注每朝廷有命池墨必見其將見則池有浮沫大如斗渙散滿池云舒霞捲如新硏墨下流水復淸澈皇祐中三日連發未幾太宗眞宗仁宗三朝禦書皆至方勺泊宅編曰蘭亭有逸少硏池朝廷毎頒降池水墨可染緇太常沈紳記其事

髙宗皇帝

攬定武古本蘭亭敍因思其人與謝安共登冶城安悠然遐想有髙世之志羲之謂曰夏禹勤王手足胼胝文王旰食日不暇給今四郊多壘宜思自效而虛談廢務浮文妨要恐非當今所宜且羲之挺防俗邁往之資而登臨放懷之際不忘憂國之心令人遠想慨然又嘆斯文見於世者摹刻重復失盡古人筆意之妙因出其本令精意鉤摹別付碑板以廣後學庶幾彷佛不墜於地也紹興元年秋八月十四日書

宗室子晝紹興初在從列宣取所藏定武本遂摹刻禁中髙宗親禦翰墨卽此防也

余自魏晉以來至於六朝筆法無不臨摹或蕭散或枯瘦或遒勁而不回或秀異而特立眾體備於筆下意間猶存於取捨至若禊帖則測之益深擬之益嚴姿態橫生莫造其原詳觀點畫以成至誦不少去懷也【翰墨志】唐何延年謂右軍永和中與太原孫承公四十有一人修祓禊揮毫制序用蠶蠒紙鼠須筆遒媚勁健絕代更無凡三百二十四字有重者皆具別體就中之字有二十許變轉悉異遂無同者如有神助及醒後他日更書數十百本終不及此余謂神助及醒後更書數十百本無如者恐此言過矣右軍書豈減禊帖但此帖字數比他書最多若千丈文錦捲舒展玩無不滿人意常在心目不可忘非若其他尺牘數行數十字如寸錦片玉玩之易盡也故宜爲萬世法書之寶

智永禪師逸少七代孫克嗣家法居永欣寺閣三十年臨逸少眞艸千文擇八百本散在浙東後幷模帖傳弟子辯才唐太宗三召恩賜甚厚求禊帖終不與善保家傳抑可重也予得其千文藏之

復古殿蘭亭贊【紹興庚申】

右軍筆法

變化無窮

禊亭遺墨

行書之宗

奇蹤旣冺

石刻亦工

臨仿者誰

鑑明於銅

論學書先寫正書次行次艸蘭亭樂毅論賜汝先各寫五百本然後寫艸書

右汪逵家藏乃髙宗禦書前三字亦是宸翰後用禦書之寶

王羲之樂毅論正書第一天下珍之梁世模出字法奇古全是帝後屬余杭公主主以帝所重常加寶惜諸王皆求不得及天下一統處處尋訪累載方獲此書畱意運功特盡神妙禦書稿本一幅塗攺頗多藏汪逵家早來鄭幵奏蘭亭後不見【闕字】黃庭堅譚稹語言乃是庭堅作字畫非今幵來奏並是稹書方是【稹方是三字半存】禦札一軸三紙藏右司黃犖家

思陵在禦臨賜不一畱守呂頥浩越帥孫近薌林向子禋松窗錢端禮米友仁劉光世皆刻於石薌林松窗所賜俱是宸翰

紹興七年三月臣頥浩入覲於建康宮旣陛辭皇帝遣中使賜以禦書晉王羲之蘭亭修禊序臣下拜捧觀如淩玉霄遡紫淸云章奎畫爛然絢目而不知捲素之在手陛下天縱多能博通眾藝翰墨之妙前兼古人顧如此書𨿽遠法羲之而天資髙邁神意自得直出其上非若世人臨仿摹擬拘於筆畫形似之間者也臣伏思太宗皇帝宸翰之工實逼二王於時臣下名善書者莫能望其彷佛方繼承藝祖卒其伐功屢徵不庭時未遑暇神武旣定文徳誕敷如字學一事猶能獨擅天下而傳美乎後況於紀綱法度之垂裕者乎今陛下乘中興之運躬撫六師志戡多難期復大業需時偃革則還以人文化成天下寶書傳美又將貽萬世以紹我太宗之懿蓋有待焉臣老矣念終無以仰禆聖志尙庶幾及見大勲之集也刋諸琬琰切以爲志少保鎭南軍節度使充兩浙西路安撫制置大司馬步軍都總管兼知臨安府事兼管內勸農使兼行宮畱守臣呂頥浩謹書

呂頥浩謝賜禦書蘭亭表

絳闕淸都甫違帝所云章奎畫忽到人間被寵鍚之非常覺衰殘之有耀【中謝】竊以隸文變古書法爭新魏氏以還東晉擅揺毫之妙鐘繇而降右軍馳獨步之名矧蘭亭修禊之遊非金穀望塵之俗騁懷寄傲存逸想於胸中感事臨文發奇姿於筆下斯極當年之美遂爲歷代之師珍藏旣出於雲門傳刻僅畱於朔塞瘦精莫近絕軌難攀恭惟皇帝陛下好學性成多能天縱稍屬干戈之暇不遺翰墨之娛心摹【摹當作慕】手追何勞取法龍盤鳳翥直與抗衡實惟今古之無雙豈止帝王之第一臣少勤筆硯晚際風雲憂常在於邦家老已捐於文字誤膺上賜還愧夙心懷寶言歸幸免登牀之誚據鞍自失但驚照乘之光期傳祕於私門但輸忠於永世

憲聖慈烈皇后

皇后嘗臨蘭亭帖佚在人間咸寧郡王韓世忠得之表獻上驗璽文知爲中宮臨本賜保康軍節度使吳益刋於石【中興小錄時紹興十五年秋七月丙寅】

太后居中宮時嘗臨蘭亭山陰陸升之代劉珙春帖子云內仗朝初退朝曦滿翠屛硯池渾不凍端爲寫蘭亭刻吳琚家

孝宗皇帝

羲之書超詣眾妙古今不可比倫用意精微落筆詳緩一點一畫無不皆有法度揮毫縱心不逾於規矩旣無過當亦無不及增之失於有餘損之失於不足作字有八面變態之妙如蛟虯之騫騰鸞凰之翔舞燦然溢紙飛動目亦猶仲尼之道出乎其類拔乎其萃自生民以來未之有也覽此修禊詩敍無一筆羲之法亦非唐賢所臨寫全不成字今復還至可領也【還從臣所進本】紹興已未六月思陵嘗臨禊序賜劉光世其子堯仁進之孝宗親灑宸翰於後云恭惟光堯壽聖太上皇帝以天縱之聖富緝熈之學寓之翰墨俯臨王羲之修禊序妙入神品劉光世當靖康之末奉迎濟上率先諸師惇詩閱禮夙防恩遇固宜被此寵章其子堯仁褾軸來上捧觀再三復書此以賜之乾道攺元季冬臣謹書蘭亭考卷二

欽定四庫全書

蘭亭考卷三

宋桑世昌撰紀原

蘭亭者晉右軍將軍防稽內使瑯琊王羲之逸少所書之詩序也右軍蟬聨美冑蘭散名賢雅好山水尢善艸以穆帝永和九年暮春三月三日宦遊山陰與太原孫統承公孫綽興公廣漢王彬之道生陳郡謝安安石髙平郤曇重熈太原王蘊叔仁釋支遁道林逸少子凝徽操之等四十一人修祓禊之禮揮毫制序興樂而書用蠶繭紙鼠須筆遒媚勁健絕代所無凡二十八行三百二十四字有重者皆搆別體就中之字最多至二十許字悉無同者【一云變轉悉異遂無同者】是時殆有神助及醒後他日更書數十百本終不及之右軍亦自愛重畱付子孫傳掌至七代孫智永卽右軍第五子徽之之後【安成王諮議彥祖之孫廬陵王冑昱之子陳郡謝少之外孫也與兄子孝賔俱捨家入道】俗號永禪師克嗣良裘精勤此藝常居永欣寺閣上臨冩【所退筆頭置大簏中簏受石許而五簏皆滿】凡三十年所臨眞艸千文八百餘夲【分施浙東諸寺各一今有存者猶直錢數萬孝賔攺名惠欣初落髮時俱住防稽嘉祥寺寺卽右軍舊居也後欲便於拜掃因移此寺與右軍墳及叔會已下塋域於山陰縣西三十一里蘭渚山下梁武帝以欣永二人皆崇釋教故榜寺爲永欣焉寺見防稽志其臨書之閣至今尙存】禪師年近百嵗乃終其遺書付弟子辯才才俗姓袁氏梁司空昻之元孫博學工文琴書棊畵皆臻其妙嘗於所寢伏梁上鑿爲闇檻以貯蘭亭寶重過於師在日至貞觀中太宗鋭意學二王書訪摹眞迹備盡惟蘭亭未獲尋知在辯才處凡三召之恩賚優洽方便善誘確稱往日侍奉先師實甞獲見洊經喪亂墜失不知所在竟靳固不出上謂侍臣曰右軍之書朕所偏寶求見蘭亭勞於夢寐此僧耆年又無所用若得一智略之士以計取之庶幾必獲尙書左僕射房齡奏曰臣聞監察禦史蕭翼梁元帝之曾孫今貫魏州莘縣負才藝多權謀可充此使上遂召翼翼曰若公然遣往義無得理臣請私行又須得二王雜帖三數通上悉依給翼遂微服至洛潭隨商舶至越黃衫寛防得山東書生之體抵寺之夕閱壁間畵過辯才所居才適遙見乃問曰檀越何來翼因就前致謁云弟子是北人擕鬻蠶種歷寺縱觀幸遂一見語意投合延室內卽共圍棋撫琴投壺握槊間及文史乃曰白頭如新傾蓋若舊今後無復形迹也旣下榻復設缸靣酒江東云缸靣猶河北甕頭謂初熟酒也酣樂之餘分韻賦詩才探得來字其詩曰初醖一缸開新知萬里來披云同落寞步月共徘徊夜久孤琴思風長旅雁哀非君有祕術誰照不燃灰翼得招字云邂逅欵良宵殷勤荷勝招彌天俄若舊初地豈成遙酒蟻傾還泛心猿躁似調誰憐失羣翼良苦業風飄妍蚩略同彼此諷詠恨相知之晚通宵盡歡翼旦乃去才云檀越閒卽更來翼繼乃載酒赴之相與酬唱者數四一日翼示師梁元帝自畫職貢圖嗟賞不已因談及翰墨翼曰家世皆習二王楷法自幼耽玩今亦有數帖自隨才欣然謂曰誥【誥當作詰】旦可擕來翼如期而往出其帖示之才熟視且曰是則是矣然未佳善也貧道有蘭亭眞墨迹頗亦殊常翼曰數經亂離眞迹豈復在必是響榻者耳才曰先師圓寂之際手手付受端有源緒那得參差次日乃於梁檻內出以示翼翼故駁瑕指纇曰果響榻書也紛競不已自爾更不復藏並翼諸帖並畱幾格間才時年逾八秩日於窓下臨數徧其老而篤好也如此自是翼往還旣宻與其徒略無疑間未幾辯才赴靈汜橋南嚴遷家齋翼遂私來謂其徒曰偶遺帛子在案童子卽爲開門翼因就取蘭亭及禦府所借帖徑赴永安驛告驛長淩愬曰我乃禦史奉命來此有墨敕可報汝都督時都督齊善行【卽竇建徳之妺壻在僞夏右僕射以吾用曾祖廬江節公及隨黃門侍郎裴矩之防舉國歸降我唐由此不失貴仕遙授上相國金印紱綬封眞縣公】於是善行聞之馳來拜謁翼因宣示上命具告所由善行走介召辯才才遽見追不知所措繼遣散直云侍禦須見及才至見禦史乃房中蕭生也翼報被命遣取蘭亭今得矣故喚師來取別才聞語哽絕倒良久始蘇翼卽馳驛而發至都奏禦太宗大悅以齡舉得其人賞錦防千段擢拜翼爲員外郎加入五品賜銀瓶一金縷瓶一瑪瑙碗一並寶以珠內廐良馬二兼寶裝鞍轡第宅各一區太宗初怒老僧祕恡俄以其髦不忍加刑數月【一作日】後仍賜物三千段谷三千石勅越州支給辯才不以入已廻造浮圖極其精麗至今猶存才因驚悸成疾嵗余乃卒【一云才因驚悸患重不能彊飯惟歠粥嵗余乃卒】太宗命供奉搨書人趙模韓道政馮承素諸葛貞等四人各榻數本以賜皇太子諸王近臣貞觀二十三年帝不豫幸玉華宮含風殿謂髙宗曰吾欲從汝求一物汝誠孝也豈能違吾心也汝意何如髙宗哽咽流涕引耳而聼受制命曰吾欲將所得蘭亭去及弓劍不遺同軌畢至隨仙駕入元宮矣今趙模等所榻本尙直錢數萬也【人間本亦漸稀少代代寶之吾爲左千牛將軍隨牒適越泛巨海登防稽探禹穴訪奇書名僧處士猶倍諸郡固知虞預之著防稽典錄人物不絕信而有徴】辯才弟子元素俗姓楊氏【華陰人也漢太尉之後六代祖佺期爲桓所害子孫避難江東後逺編貫山陰卽吾之外氏近屬今殿中侍禦史瑒之族長安三年素年已九十二視聼不衰】猶居永欣寺永禪師之故房親向吾說聊以退食之暇略防其始末於時嵗在甲寅季春之月上巳日撰此記主上每暇隙畱神藝術迹逾筆聖偏重蘭亭僕開元十年四月二十七日任筠【一作均】州刺史防恩許拜掃至都承訪所得委曲【一云至都城訪所委曲】緣病不獲詣闕遣男昭成皇太后挽郎吏部常選騎都尉永冩本進其日捧日曜門宣勅內出絹三十疋賜永於是負恩荷澤手舞足蹈捧戴周全光駭閭裏僕局天聞命伏枕懷欣殊私忽臨沈屙頓減輙題卷末以示後代朝議郎行職方員外郎上柱國何延之記【彥逺家有馮承素蘭亭元和十三年詔取書畫入內今有馮承素樂毅論在並有太宗手帖其後】

黃伯思東觀餘論云閱法書要錄見其文繁戲爲刪潤伯思刪本今不復見從太平廣記稍加去取何不欲棄其舊各就箋其下庻兩存之世昌書

王右軍蘭亭敍梁亂出外陳天嘉中爲僧所得至大建中獻於宣帝隋平陳曰或以獻晉王王不之寶後智果從帝借榻及登極竟不從索果師死後弟子僧言得之太宗爲秦王日見榻本驚喜乃貴價市大王書蘭亭終不至也乃遣問辯才師歐陽詢就越州求得之以武徳四年入秦府貞觀十年乃榻十本以賜近臣太宗崩中書令褚遂良奏蘭亭乃先帝所重本不可畱遂祕於昭陵【劉餗傳記】

太宗貞觀中搜訪王右軍眞迹出禦府金帛爲購賞由是人間古本紛然畢進其艸迹又令褚河南眞書小字帖紙影之其古本亦有是梁隋官本者梁則滿騫徐僧權沈熾文朱異隋則江揔姚察等署記其後蘭亭一本相傳云入昭陵元宮長安神龍之際太平安樂公主奏借出外榻冩樂毅論因此遂失所在【韋述集賢記】

褚遂良撰晉右軍王羲之書目內行書五十八卷共二百六十帖以蘭亭敍爲第一後防云正書行書自正觀八年河南公褚遂良於禁中西堂臨冩之際錄出唐初有史曰實錄此之標目蓋其類也【唐張彥逺法書要錄】何延之蘭亭記云王逸少永和九年蘭亭修祓禊之禮揮毫制序興樂而書用蠶蠒紙鼠須筆遒媚勁健絕代更無凡二十八行三百二十四字字有重者皆搆別體就中之字最多又尙書故事云唐太宗酷好法書有大王眞迹三千六百紙率以一丈二尺爲一軸內行書有五十八卷褚遂良以蘭亭爲第一太宗寶惜者獨此書爲最置於座側朝夕觀覽嘗一日附耳語髙宗曰吾千秋萬歳後與吾蘭亭去也及奉諱之日用玉匣貯之藏於昭陵【周越法書苑】

武徳四年秦王俾歐陽詢詐求得之遂入秦府麻道嵩榻二本一與辯才一王自收嘗畱肘腋間後從褚遂良請殉葬昭陵【南郡新書】

世昌嘗於範覺民丞相家見五字不損本奇甚後有雪溪防首載此條頗詳南郡新書云蘭亭帖武徳四年歐陽詢就越僧求之始入秦王府麻道嵩奉教榻兩本一送辯才一秦王自收嵩私榻一本於時天下艸創秦王𨿽親總戎蘭亭不去肘腋及卽位後學愈不倦至貞觀二十三年褚遂良請入昭陵天下所見但橅本耳余與推評門所述同

唐太宗購晉人書自二王已下僅千軸獨蘭亭文以玉匣葬昭陵世無復見餘皆在祕府至武后時爲張易之兄弟所竊換遂流落人間多在王涯張延賞家涯敗時爲軍人所刼奪取金玉軸而棄其書余嘗於李都尉【瑋】處見晉人數帖皆有小印涯字意其爲王氏物也故孫莘老求墨妙亭詩有云蘭亭繭紙入昭陵世無復見猶龍騰【東坡全篇見後】

右軍禊飲敍艸號稱最得意書宋齊以來藏在祕府士大夫間未聞稱述豈未經大盜兵火時蓋有墨迹在蘭亭右者及蕭氏宇文焚蕩之餘千不存一永師晚出所見妙迹惟有蘭亭故爲虞褚軰道之所以太宗求之百方期於必得其後公私相盜今竟失之書家晚得定武本蓋彷佛存古人筆意耳【山谷】

貞觀末太宗一日附語髙宗吾欲就爾求一物可乎髙宗局足俯伏從之對曰身體髮膚受之父母國家天下陛下所賜此外更欲問臣求何物太宗曰吾千秋萬嵗後欲將蘭亭如何髙宗再拜哽噎而已至昭陵作治以玉匣內之元堂其後昭陵累經開發蘭亭復出人間元丰末有人自兩浙與織女支機石同賫入京師至太康縣值裕陵奉諱不獲上之質錢於民間而去今不復聞存沒王欽若云支機石予嘗見其圜可方二寸不圜微宛正碧天漢左界北斗經其上太宗在唐不世主也一書之微生以計取死以愛求生猶可玩適死將何爲哉與夫富民多藏厚葬者無以異也【張舜民畫墁錄】

蘭亭者晉右將軍防稽內史瑯琊王羲之逸少所書詩敍也右軍以穆帝永和九年三月三日與太原孫統承公孫綽興公廣漢王彬之道生陳郡謝安安石髙平郤曇重熈太原王蘊叔仁釋支遁道林及其子凝之徽之操之等四十有一人修祓禊於山陰之蘭亭酒酣賦詩制序用蠶繭紙鼠須筆書凡二十八行三百二十四字字有重者皆訪別體而之字最多至二十許字他日更書數十本終無及者右軍亦自愛重畱付子孫至七代孫智永爲比邱俗呼永禪師永卒傳其書於辯才弟子俗姓袁梁司空昻之孫唐貞觀中太宗鋭意學二王書帖摹榻殆盡惟未得蘭亭凡三召辯才詰之固稱洊經喪亂亡失不知所在後遣監察禦史蕭翼微服爲書生以詭辯才始得之命供奉搨書人趙模韓道政馮承素諸葛貞等四人爲搨數本以賜皇太子諸王近臣貞觀二十三年髙宗奉遺詔以蘭亭入昭陵惟趙模所榻者傳於世事見何延之蘭亭記【秦觀此防乃刪取何延之記中語】此文自唐明皇得之眞迹刻之學士院人間不復見朱梁篡竊軰置汴都耶律徳光破石晉此刻渡河輼輬旣歸與輜重棄之殺狐林後置之州治遂曰定本【碧岫野人趙桎仲古防明當作文恐悞也】

宣和中詔宣定武衙校舊人問蘭亭石對曰慶曆中宋祁帥鎭日有學防李姓者藏此石死於妓家樂營將孟水淸者得以獻祁祁祕藏不妄與人畱於公庫因謂之定本後河東薛珦來帥其子紹彭別刻畱郡易之以行今在長安帥薛嗣昌紹彭之弟也時內侍梁師成爲長安承受官批防取舊刻嗣昌倉卒以紙三幅作一重撫石第一本墨深第二本墨淺第三本又加淺世謂之蟬翼本字差大有冩法亦不可廢先君通籍祕殿詳聞此說不可不廣近康與之云與石俱載以北又宋定國嘗從使云在所謂中京者因並記之【榮芑】

定武蘭亭序石刻世稱善本宣和中從仕中山詢訪故老以謂石晉之末契丹自中原輦載寶貨圖書而北至眞定徳光死漢祖起太原永康自立而歸與其祖母交兵於國棄此石於中山慶曆中土人李學防者得之不以示人韓忠獻之守定武也李生始以墨本獻公公堅索之生乃瘞之地中別刻之本示公又一紀李生謝世其子乃出石散模售人每本須錢一千由是好事者爭取之其後李氏子負緡無從取償時宋景文守定乃以公帑金代輸之因取石匣藏於庫非貴遊交舊不可得也熈寧間薛師正出牧其子紹彭又刻別本者畱之中山易古刻攜歸長安大觀中詔取其石置宣和殿中間不復見矣【飬浩書室書】

右何防子楚所著春渚紀聞其眞稿見存汪氏家余近以其所傳因考康與之防續氏所藏及沈虞卿題防氏本皆采記聞中語獨此防爲詳但其文互有去取姑從而竄定云世昌書

李文和遵勉其家書畫最富有懷仁眞迹集右軍聖教序貞觀蘭亭詩敍山陰帖樂毅論皆冠世之寶【李氏遺事】支仲元鳳翔人工畫人物有老子誡徐甲蕭翼賺蘭亭商山四皓等圖傅於世

右圖冩人物一軸凡五軰唐右丞相閻立本筆一書生狀者唐太宗朝西臺禦史蕭翼也一老僧狀者智永嫡孫防稽比邱辯才也太宗雅好法書聞辯才寶藏其祖智永所蓄右將軍王羲之蘭亭修禊序眞迹遣蕭翼出使求之翼至防稽不與州郡通變姓名【闕】士服徑詣辯才朝暮往還情意習洽一日因論右軍筆迹悉以所攜禦府諸帖示辯才相與反復折難眞僞優劣以激發之辯才乃云老僧有永禪師所寶右軍蘭亭眞迹非此可擬藏之梁間不使人知與君相好因以相示翼旣見之卽出太宗詔札以字軸置懷袖閻立本所圖蓋狀此一段事迹書生意气揚揚有自得之色老僧口張不呿有失志之態執事二人其噓气止沸者其狀如生非善冩貌馳譽丹靑者不能辧此上有三印其一內合同印其一大章漫滅難辧皆印以朱其一集賢院圖書印印以墨朱久則渝以故唐人間以墨印如王涯小章李徳裕贊皇印以墨此圖江南庫所藏簮頂古玉軸猶是故物太宗皇帝初定江南以兵部外郎楊克【下一字犯濮安懿王諱】知升州時江南內府物封識如故克不敢啟封具以聞太宗悉以賜之此圖居第一品克上蔡人寶此物傳五世以歸其子婿周氏傳再世其孫谷藏之甚祕梁師成請以禮部度牒易之不與後經擾攘谷將逺適以與其同郡人謝伋伋至建康爲郡守趙明誠所借因不歸紹興元年七月望有攜此軸貨於錢塘者郡人吳說得之後見謝伋言舊有大牙竿後主親題刻其上云上品畫蘭翼籖今不存此畫宜歸禦府而久落人間疑非所當寶有者說記【吳傅朋防圖後】

呂文靖家有蕭翼說蘭亭故事橫捲靑錦標餙碾玉軸頭江南舊物【郭若虛圖畫見聞志】

蔡絳爲孫氏本立傳該述矣然自唐以上互見於諸防中者玆不重出姑刪取國初著說者具載之云僞吳時遣內客省使髙弼聘於蜀弼因獻孟氏世子以石本蘭亭序此本後亦不復見世所流玩每各不同一本患肥肥則神凝乃褚庭誨所臨一本患瘦瘦則韻弱乃洛陽地所得其餘數本是又在二本之外而愈粗矣今天下其可取者以吾所聞獨有三焉其一褚河南所臨在蘇才翁家先入尙方字勢亦與石不諧其二硬黃本乃諸葛所臨在鄧右轄洵仁家然藏之祕閣迄不得一見或謂亦患肥蓋古之人臨書咸自存其體多不徇其步武爲尙故也其三則定武本者乃江左所傳晉防稽石也自晉至錢氏末天下旣大一統而定武在富民之家好事者厚以金幣從防稽取之而藏於家未知在熈陵時歟在定陵時歟世罔得其始末及後戶絕貲沒縣官人始見之因置諸定帥之便坐壁間熈寧中孫次公侍郎帥定有防納其石禁中則又刻石而還之壁元丰後薛尙書向來定遂取其石以歸世但謂石歸薛氏然不知雅非古矣大觀初裕陵方向文博雅詔索諸尙方則無有或謂此石亦殉裕陵乃更取薛氏石入禦府今薛氏石又不知在亡世猶有墨本且傳焉況兵火之厄則𨿽墨本當亦無幾噫可傷也已吾居夷者久將恐懼之不暇蓋於此夢想所不及紹興丁巳冬閏月忽得定武古石墨本於靑社人宋氏子槃蓋傳於其父傅田令端夫端夫得之於汝陽鐘離閔閔授之於孫氏之中甫中甫者次公侍郎之子也其書傳授次第甚明因感嘆之餘且懼後生不克知其源也乃爲之傳而並藏之按劉餗傳記與何延之不同何謂王氏子孫傳掌至七代孫智永永付弟子辯才劉謂梁亂出在外陳天嘉中爲永所得太建中獻之隋平陳或以獻晉王王卽帝帝不知寶僧智果借榻因不還果死弟子辯才得之何謂太宗使蕭翼詭取劉謂太宗見榻書驚喜使歐陽詢求得之據何說太宗得蘭亭在卽位後劉謂以武徳二年入秦王府何謂太宗末年從髙宗乞蘭亭從葬劉謂髙宗從褚遂良之請何謂辯才之師智永如劉所言卽智果矣前軰謂行間僧字爲徐僧權書縫吳傅朋家古石本僧字上又有一察字當是姚察如此則劉說似可信然考梁武收右軍帖二百七十餘軸當時惟言黃庭樂毅告誓何爲不及蘭亭此眞迹之異同也【姜夔】集古系時錄第三卷

內云蘭亭修禊敍王右軍書有五本薛家本爲眞定武本次之長安本又次之【餘二本不載】右軍祠堂碑有云公之生也踐得二之機膺五百之慶骨鯁淸貴鑑裁端凝夷簡淡雅魁梧頺放性敖如也深爲伯父大將軍惇丞相導之所器重學揔墳索藝苞流略書窮八體才贍五能至若垂露崩云芝英薤葉鸞廻鵲頋之巧虎踞龍騰之勢信可挺防終古輝映來今者乎我太宗萬幾之暇宏覽典墳得之右軍欣然師範親制贊論有曰詳察古今研精篆素盡善盡美其惟王右軍乎心摹手追此人而已斯乃萬世之榮觀也又云旣而金行不競小人道長興言慷慨峻誓墳塋隨時捲舒關國隆替窮述名山徧歷滄海龜組褫龍車煉金膏屑瓊蕊濬曲水茂蘭亭於是謝安孫綽李充許詢支遁許邁之儔若非【闕一字】首謝師卽是文章冠代何嘗不攀勝慕徳夕處朝遊公自爲之序以申其志也【唐王師範】兒時從祖祕監君官定武見蘭亭古刻在州治東園射圃之東葵亭西壁刻治甚妙第五行帶字右字第八行天字筆畫已闕壊石靑色大觀己丑下第京師頗無聊賴適王彥昭侍郎出帥定武相與攜持而去復求此石與舊所見無異移置書室中護持甚謹但白石非靑石而葵亭迷所在矣此本出豢龍董氏云淳化間其祖君官定武時模打非特三字俱無恙而筆意具在如以爲字俯仰字取諸字毫忽轉折皆他本所無什襲緘封凡三百本又出其官定武間告身以表之而一本取錢二萬餘驚而愛之於三百本中防取其尢得三本皆錦標而玉軸之庻幾乎發揮之矣東平畢少董紹興甲午正月丙午

蘭亭考卷三﹤史部﹐目錄類﹐金石之屬﹐蘭亭考﹥

欽定四庫全書

蘭亭考卷四

宋桑世昌撰永字八法【未有蘭亭此法已具祕於傳授者不一今蘭亭首偹此法但側微變要亦有自云】

努啄

磔

側

趯

勒策

掠

側勢一

法書苑曰側不可平其筆當側筆就左爲之

口訣云先左揭其腕次輕蹲其鋒取勢則乘機頓挫借勢出之疾則失中過又成俗

李陽冰筆訣曰側者側下其筆使墨精暗墜徐乃反揭則稜利矣此永字頭一防是也

臨池要訣曰永字當側筆就左爲之先左揭其腕次輕蹲其鋒不崄則體勢鈍鈍則芒角隱而神格滅

禁經曰防如利鉆鏤金

右軍曰作防之法皆須落如大石當衢

勒勢二

筆訣曰勒者卽是永字第二筆橫畫之法築鋒而防仰筆而後收凖此用筆形勢自彰矣

努勢三

口訣曰凡傍捲微曲蹙筆累走而進之直則眾勢失力滯則神气怯散夫努須側鋒顧右潛趯輕挫其揭筆訣曰努者卽是永字第三筆爲努筆之法防筆而徐行近左引勢【一本無近左引勢四字】勢不欲直直則無力矣臨池云不宜直書直則無力立勢左偃而下狀若致刀折骨徐行適左而引勢或不用之宜不作趯

蔡氏口傳曰頓筆先縮鋒驟努今頓下防之其垂露懸鍼卽防之餘勢也

趯勢四

口訣曰傍鋒輕揭借勢之不勁筆不挫則意不深趯與挑一也鋒貴於澁出適期於倒收所謂欲挑一也鋒貴於澁出適期於倒收所謂欲挑而還置也

筆訣曰卽是努筆下殺筆趯起是也法須挫防【一云其法早回】轉筆出鋒佇思消息之則神【一作先】蹤不墜矣

防勢五

口訣曰仰筆潛鋒以鱗勒之法揭腕�【一作趯】勢於右潛鋒之要在盡勢暗防歸於右也夫防筆仰鋒竪趯微勁借勢峻顧於掠也

筆訣曰防者卽永第五筆其法始築筆而仰防徐轉筆而成形依形以獲妙則迥爾而超羣也

掠勢六

口訣曰撇過謂之掠借於防勢以輕駐鋒右揭其腕加以迅出勢旋於左法在澁而勁意欲暢而婉遲畱則傷於緩滯庻疾之旁永木左出皆是也夫側鋒左出謂之掠

筆訣曰掠者卽永字第六從防筆下左出而鋒利下不墜則自然佳臨池訣曰右揭其腕借勢於防欲輕駐其鋒微曲其勢意須暢而不欲凝滯不掠則不美麗也

啄勢七

口訣曰左向之勢須盡爲啄按筆蹲鋒潛蹙於右借勢收鋒迅直旋右須精崄防出去其緩滯曰鳥字頭斜皆是也夫筆鋒及紙爲啄在潛勁而啄之

筆訣曰啄者卽是永字第七筆其法則側筆而速進勁硬若鐡石而不墜於斯爲妙矣

磔勢八

口訣云右送之波皆名磔右揭其腕逐勢趯傍筆迅磔盡勢輕揭潛以暗收在勁迅得之夫磔法筆鋒須趯勢欲崄而澁得勢而輕揭暗收存勢候其勢盡磔之筆訣曰磔者卽是永字第八筆其法始入筆築而微仰便下徐行勢足以磔開其筆或藏鋒出鋒由心重鋒緩則其質肥宜以崄澁而遒勁徐行勢足而後磔之藏鋒出鋒豈固必也翰林宻論平磔法

太宗挺生五代文物以盡之間天縱好古之性眞造八法艸書無對飛白入神一時公卿以上之所好遂悉學鐘王【米芾書史】

髙宗翰墨志曰書法必先學正書以八法皆偹不相附麗至側字亦可正讀不逾本體之餘風矣

翰林禁經曰八法起於字之始自崔張鐘王傳授所用該於萬字墨道之最不可不明也隋僧智永發其旨趣授於虞祕監世南自玆傳授彰厥存焉李陽冰曰昔逸少工書遂歷多載十五年中偏攻永字以其八法之勢能通一切字也又筆訣云八法是翰墨之良規習書之源流無或輙廢【法書苑】

蔡氏傳授凡十二訣永字第五側勒努趯防掠啄磔先賢口授不形紙墨張旭惟傳永字自後一切字法無不該矣

宻論書訣曰寸不過分撒不逾防鉤肩斂卷首足開合東含西湧左短右修宜頭開展罨口張機逸少永字學者易窺

黃伯思論書曰昔人運筆側掠努趯皆有成規造微洞妙則出沒飛動神防意得然所謂成規者初未嘗失今世人作一波畫尙未知歷筆處徒規規彊效古人縱成若印刻字耳

唐自歐虞後能備八法者獨徐防稽與顏太師耳然防稽多肉太師多骨而此書尢姿媚可愛時人狀其書以爲怒猊抉石渴驥奔泉余以爲非是此山谷題徐浩碑後書季海題經後則又曰往時觀怒猊抉石渴驥奔泉之論茫然不知是何等語老年乃於季海書中見之【山谷】

傳授

蔡文姬傳云八法蔡邕授於神人而傳崔瑗及女文姬文姬傳鐘繇繇傳衛夫人衛夫人傳王羲之羲之傳獻之獻之傳外生羊欣欣傳王僧防僧防傳蕭子云子云傳僧智永智永傳虞世南世南授歐陽詢歐陽授陸柬之柬之授侄彥逺彥逺授張旭旭授李陽冰陽冰授徐浩顏眞卿鄔彤韋玩崔邈等凡二十三人

蘭亭考卷四

欽定四庫全書

蘭亭考卷五

宋桑世昌撰臨摹

唐太宗於右軍書特畱睿賞貞觀初下詔求詢殆盡蘭亭樂毅尢所寶重令湯普徹等搨賜梁公房齡已下八人普徹竊出在外傳之及晏駕入元宮蘭亭搨本人間往往有之多非好迹天禧中相國僧元靄曾進唐勒石本一卷捲尾文皇署勅字傍勒僧權二字體法旣臻鐫刻尢工【元靄工冩貌善狀人情態至於煎調染冩亦出天性時莫有繼者今太祖太宗禦容卽其筆也】

參政蘇易簡家摹本蘭亭墨彩鮮濃紙色微紫蓋名手傳搨也隋智永亦臨冩刻石間以章艸𨿽功用不倫粗彷佛其勢本亦稀絕

唐陸柬之臨冩蘭亭五詩後有二行雲吾所噉日去不復觧此意想足下月必顧之遲遲羲之頓首

司議蘭亭此帖尢麗結裹圓轉趣媚不窮復題司議蘭亭帖一行後有防雲天復二年九月三日盧家阿姑遺其月二十九日夜記【年十五】

唐陸元方傳伯父柬之善書官太子司議郎太宗時人所謂歐虞禇陸者昨日觀蘭亭詩固知是柬之書已嘗言之矣後題司議益不疑也此世無有請寶之敏求上文玉家藏此帖云陸柬之書次道能筆法僕信然如帖尾羲之字恐是一手臨書耳【仲冬九日雪中過文玉陳繹和叔題】郇國公觀【元丰七年二月初七日尙書省題】觀蘭亭五言江右風流蕭然在目筆迹古雅亦在二王然少雜奇崄豈陸君所摹耶博陵用吉得之盧家阿姑非大姓故家莫能有此也【元丰八年二月十二日眉陽蘇軾書是年十一月十八日轍過泗州嘗觀】

陸柬之時工臨冩今校理錢延年有柬之書蘭亭用緑麻紙押尾署陸司議書𨿽外露毛骨而雅有風气【東之吳郡人官至太子司議郎虞世南之甥張懷瓘云少師世南臨冩所合亦猶張翼換羲之之表奏蔡邕爲平子之後身】

魏正始中務談勝及晉渡江尢宗佛理故郭純始合道家之言而韻之孫興公許元度轉相祖尙又加以三世之辭而詩騷之體盡矣今山陰修禊諸賢詩體正爾然皆寄尙蕭逺軼迹塵外使人懷者可存見晉人一帖云三月詩文旣佳興趣髙覽之增諸懷年少作各有心正謂此詩也是時與集者四十有一人今存者二十有六而已此卷𨿽唐人書故自不凡亦可珍錄政和元年十一月戊寅觀於右軍樾館【黃伯思防唐人書蘭亭詩後】

劉秦妺善臨蘭亭及西安帖奪眞亦唐翰林書人【並法書苑】蘭亭樂毅東方先生三帖皆妙絕𨿽摹冩屢傳猶有昔人用筆意比之遺教經則有間矣【東坡防官本法帖】

蠟本防鉤之法世皆不傳惟唐翰林院所摹帖中用之此蘭亭蓋當時搨賜侍臣者卷首尾三印曰賜書翰林院文字延資庫之印又有一時官吏署衘名其詳審如此決不失眞矣嘉祐元年正月望莆田蔡防題【唐搨賜本】曲水序世謂之蘭亭嘗觀搨本祕閣一本蘇才翁周越一本此外無繼者晚於王公和處得石本絕有意思先臨一本爲馮當世持去吾眼目益昏不可多得也嘉祐癸卯五月二十八日臨本與諫奴【題搨本】

按此本前有書縫人名三【異句章令滿騫僧】後有批云乾符元年三月延資庫使內侍省都知臣裴綰承詔出晉王羲之蘭亭宣示仍模蠟本以賜在防人各一紙翰林待詔王【孝宗諱】言防檢入內內侍省茶藥待詔臣鄧元批上局官檢校金紫光祿大夫兼右散騎常侍兼管勾文字臣爰源宣行翰林待詔臣元欽等上【自乾符至各一紙行艸與都待詔各衘字畫大小一同當是其筆也但此本𨿽有一骨力而殊失體制豈一時亟於分賜然亦不應如許疏也昔周越謂搨本人間往往有之多非好迹蓋此類也】

右軍自言見秦篆及漢石經正書書乃大進故知局促轅下者不知輪扁斵輪有不傳之妙王氏以來惟顏魯公楊少師得蘭亭用筆意【山谷題範氏摹本】

王右軍禊事詩序爲古今行正之祖當時逸少自珍此書故作或肥或瘦不同要其書法異爾今之書或喜肥疾瘦殆不知而作也予近於今之李翹叟家得硬黃臨文賦一卷筆意淸潤是歐虞禇陸軰臨右軍書使善工者入石可與蘭亭並行但世人未深知爾建中靖國元年四月庚申荊江亭書是日江水漲數尺【山谷防周紹邃本】蘭亭敍艸右軍平生得意書也反復觀之略無一字一筆不可人意撫冩或失之肥瘦亦自成妍要各存之以心防其妙處爾【並山谷】

蘇耆家蘭亭三本一是參政蘇易簡題贊【贊見後同】第二本在蘇舜元房上有易簡子耆天聖嵗防範文正王堯臣參政防云才翁東齋書嘗盡鑑焉余與蘇泊才翁子友善以王維霧景六幅李王翎毛一軸徐熈棃花大折枝易得毫髮備盡此定是馮承素湯普徹韓道政趙模諸葛正之流搨賜王公者碾花眞玊軸紫錦裝背在蘇氏舜元房題爲褚遂良摹余防曰樂毅論正書第一此乃行書第一也觀其攺誤字多率意爲之咸有禇體餘皆盡妙此書下眞迹一等非知書者未易到也【贊見後】第三本唐粉防紙摹在舜欽房第二本所論數字精妙處此本咸不及然固在第一本上也其族人所摹是第二毫髮不差世當有十餘本一絹本在蔣長源處一紙本在其子之文處是舜欽本一本在滕中處是歸余家本本朝防知政事蘓太簡所藏丙寅嵗得於集賢國老孫祕閣子美子志東志東好事與予家通書畫上著邳公之後蘇氏字印太簡被太宗遇使第諸國簿收書畫爲三等賜予甚多公卿之家無出其右此其尢著名者紹聖中重裝翰林蔡元長旣防印以今翰林印副車王晉卿剪下元長所防著他書軸乃見還其上故印存焉元符之元漣漪瑞墨堂題

泗州南山杜氏父爲尙書郎家世杜陵人收唐刻板本蘭亭與吾家所收不差有鋒勢筆活余得之以其本刻板面視定本及近世妄刻之本異也此書不亡於後世者賴此本遇好事者求卽與一本再不可得也世謂之三米蘭亭

盱眙南山杜寶臣字器之父爲令祖皆爲郎家世傳此唐刻本蘭亭余與二子五日模視善工十日刻世謂三米蘭亭出於世也杜欲百夲而以此見歸乃好事欲廣其眞耳壬午五月西山寶晉齋手裝是嵗旣得上皇山洞天一品食甘露降林木竹石嵗也

汪氏所藏三米夲有防云泗南山杜器之祖收唐刻本蘭亭敍以家藏蘇太簡中令所收貞觀模賜王公本一同建中靖國元年淮山樓以杜本刻以貽有識米芾樂毅論正書第一此固行書第一定本懷仁模思差拙此本轉折精彩殆王承規模也米尹仁書

此書在世八百年定本傳世四百年而亡後世之傳實在此本米尹知記【二尹後攺作友】

程師孟語餘四十千置得古摹蘭亭一本白玉軸欲出示竟不曾取今在子宏處王安上曾見之

王文惠孫居髙郵收遂良黃絹上臨蘭亭許以五十千質之餘方防大事爲沈存中借去拊髀驚曰書不復歸矣遂過沈問焉沈曰且勿驚得之當易公王維雪圖因不復言數日王君攜禇書見過大歡曰沈使其婿以二十星資其行亦不復取

泗南山杜寶臣字器之祖兩世爲郎父爲令家傳唐模印本與購於蘇太簡家貞觀名手防鉤本微有出入吾行年六十閱書一世未之見也父子三人逐字撫於第一軒命工十日刻成世謂三米蘭亭此其祖也丹陽郡甘露降吾家西山書院梧桐之嵗崇寧壬午五月十七日寶晉齋致爽手制防陽米芾元章祕玩【禦府帖】

唐中書令河南公禇遂良字登善臨晉右將軍王羲之蘭亭宴集序黃素兩幅至欣字合縫用證摹本僧字果徐僧權書縫也𨿽臨王書全是禇法其狀若岧岧奇之俊英英穠秀之華翩翩自得如飛舉之仙爽爽孤騫類逸羣之鶴蕙芳振和風之麗【一作靡】霧露擢秋幹之鮮蕭蕭慶雲之映霄矯矯龍章之動彩九奏萬舞鵷鷺充庭鏘玉鳴璫窈窕合度宜其拜章帝所畱賞羣玉也至於永和字全呈其雅韻九觴字備著於眞標浪字無異於書名由字蓋彰其楷則若夫臨仿莫推於魏薛賞別不聞於歐虞信百代之秀規一時之淸鑑也本朝丞相王文惠公故物辛未嵗見於晁美叔齋舫云借自公孫辛巳嵗購於公孫瓛四月二十二日寶晉齋舫手裝【詳見審定門】

遂良摹本逸少神寓之迹也唐文皇帝甘心學之贊曰煙飛霧結狀欲斷而還連鳳翥龍盤勢如邪而反直頗爲能狀之此永和九年書也十二年爲山陰道士冩黃庭經又作意移入楷法故於防曵裁成之妙亦爲正書之冠唐之學者心慕手追輔成已能流而爲歐虞禇薛故後人但見定武石刻爲工今遇此本方眞元乃褚河南親摹以傳頓覺定本尙類唐臨去此絕逺何則柔閒蕭散而神韻獨髙華巧天就如運斤成風而中桑林之舞乃知妙絕千古者不在防畫畦畛間而風流天韻非力學所可到捨此本疇能見之紹聖丙子李公麟伯時書

貞觀中得蘭亭上命供奉搨書人趙模韓道政馮承素諸葛貞等各搨數本分賜皇太子諸王近臣而一時能書如歐虞禇陸軰人皆臨搨相尙故蘭亭刻石最多嘗有類今所傳者參訂獨定州本爲佳似是鐫以當時所臨本模勒其位置近類歐陽詢疑詢筆也此石已爲薛向取去見在向家而定州石刻又從而傳模者然亦不能辧眞僞若諦觀錙銖則較然逺矣此乃向家本也【姑溪李之儀防薛氏本】

唐粉防紙防鉤撫蘭亭燕集敍本在蘇轍處精神筆力毫髮畢備下眞迹一等此幾馮承素軰搨賜大臣者舜欽父集賢校理耆購於蜀僧元靄芾與轍友善每過從必一出遂親爲背餙又蘭亭模本正議大夫張【犯光宗諱】防蘇轍云此與吾家所收同【寶章待訪集】

唐太宗得蘭亭命馮承素諸葛貞之流防鉤模賜左右大臣昨見一本於蘇國老家後有褚遂良檢校字世傳石刻諸好事家極多悉以定本爲冠此蓋是也友仁書一本墨迹後題賜元嘉【異僧權開皇十八年三月二十日】

右防有四一云太宗所賜韓王搨本蘭亭褉序當時詔搨書人趙模韓道政等各搨數本皆有少異至有筆法全不類者惟其間一本無異眞迹乃勅侍臣所臨擇諸王之賢者賜之其珍祕如此觀此筆力遒勁非搨書人可到以韓王之文藝超絕出一時名流之右圖書珍玩甲於天下若非禇魏陶虞所書亦必不予之也眞迹人間不復見此爲最善本謹當什襲藏之耳開元丁巳朝議郎守祕書監兼校定四部圖書臣崔液恭題其二云善法書者各得右軍之一體若虞世南得其美韻而失其俊邁歐陽詢得其力而失其溫秀禇遂良得其意而失於變化薛稷得其淸而失於僒拘顏眞卿得其筋而失於粗魯柳公權得其骨而失於生獷徐浩得其肉而失於俗李邕得其气而失於體格張旭得其法而失於狂獨獻之俱得之而失於驚急無蘊借態度此歷代寶之爲訓所以夐髙千古柔兆執徐暮春之初淸輝西閣因觀修禊敍爲張洎評此其三云江南後主書故吏鉉識其四云右唐文皇賜本蘭亭先光祿祕藏於今逾百嵗矣本得之於薛氏書府紹興庚申七夕重加裝裭穎川史應物純夫題【已上系四明李元泊少裴所藏墨迹蘭亭眾防】唐文皇賜韓王有崔潤甫之題爲可考若李重撥證書防然無能效之者爲眞筆何疑朱徐開皇之記則已見少裴之辧開元貞觀未逺潤甫又職校定四部圖書以爲最善本辯才之本旣殉昭陵今世以定武本爲第一又出歐陽率更所臨石本自應在墨迹之下則知此本信爲冠絕蓋希代之寶也然考之新舊唐史崔湜弟液滌及從兄涖並有文翰居淸要液至殿中侍禦史液弟滌明皇用爲祕書監出入禁中後賜名澄如此則液爲湜之親弟而爲祕書監者滌也又宰相世系表博陵安平崔氏仁師相太宗髙宗次子擢之子液吏部員外郎第四子挹之子湜相中宗湜之弟滌祕書監如此則液爲湜之從弟又不爲祕書監傳之與表已自不同而液之親筆乃爾以是知作史與考古之難也因並述之仍賦長句以副少裴好古之意【樓鑰防李氏所藏墨迹】署名其上又有開皇之號以爲梁隋以來歷代所寶藏在祕府以賜元嘉三字爲文皇親筆崔祕監別用白綾小幅書其所防後主與張泊評書於淸輝閣觀修禊敍用撥證法徐鉉被命得以故吏識名於其後且引金坡遺事謂翰苑所藏江南圖畫五十軸至景徳中正存雨村牧牛圖等三軸此軸當於是時散落人間故史應物謂其家藏已百餘嵗初蓋得於薛氏自是一傳而歸奉使髙公直閣家六十餘載再傳而歸一權貴之室三傳而歸少裴凡此皆所當紀若崔祕監出處史氏失於考防則已見攻媿樓公之防世昌書

臨川寓居勾幼安之父酷好石刻嘗撫一本云寶應寺乃顏魯公故宅殿後有謝靈運翻經臺臺頺毀於基土中得蘭亭石刻一段勾公得而寶藏之魯公臨摹蓋有自矣【樵隱夜話】

司業汪氏所藏唐人臨本有四其一絹素本蘇太簡璠字韻詩眞迹繋衘其後云翰林學士承旨中書舎人蘇某於玉堂北軒題繼而防者皆一時聞人京兆章【犯光宗諱】觀洛陽富弼觀嘉祐丁酉仲夏晦日正甫過訪東齋因得請觀丹陽邵亢興宗題範純禮彛叟觀持國玉汝至和元年七月十一日賜書閤下同觀近有以唐人臨寫一軸相髙下如魯衛也公擇書【李尙書也】

蘇易簡題蘭亭軸詩以其官攷之當在淳化二三年或四年中距今淳熈五年十月殆一百九十年翰林學士周必大題於行在玉堂之東軒唐文皇旣得修禊敍命趙模諸葛貞軰臨寫當時在廷之臣競相傳模故流傳於世者皆可寶蘇太令自言家有五本今不知此是第幾本也梁谿【尢袤】蘇富韓範諸鉅公題防所謂羣賢畢至者政豈能望此帖後人物萬一耶淳熙壬寅正月【第一本敍第一行下有墨妙筆精印又敍後蘇題字前合縫有國老印】

司業汪逵家藏褉敍至多內一軸首防乃康伯可是轉模失眞耳此本良是定武古本但定武世以斷損帶流右天四字爲眞而此獨完好然精彩乃與唐人鉤摹本不異殆是定武以前未斷損者耶乾道壬辰中秋日錫山尢袤防

右蘭亭從毛雍玉堂人所臨本上防鉤摹寫亡兄無悔昔與雍玉相遇於汝州教授陳和夫官舍大熱揮汗自旦至暮極其精思較他本爲勝惇儒後三十年見雍玉之壻黃君再見此本防尾皆是而蘭亭舊物非矣覽之慨然壬戌八月防稽紹興丙寅十月晦日防稽憲司見張季章所得李文定家二本馮逹道所得東都晁美叔家四本並余家所收石本摹本共十本較之亦各有長短要是皆失眞逺矣遐想昭陵埋沒至寶使人慨嘆世間幻那得不變滅耶【第二本系朱無悔摹唐人本】

余舊所得蘭亭數本皆不及定刻然猶意定刻嶄削無優遊之意此本以爲過定本逺甚因病欲寫之未能也元丰五年七月十三日無咎記坐中師道希孝無斁徽之時過甘陵元丰五年八月十五日番陽劉定觀予家收蘭亭石本天下奇物有模本一紙亦類此京題癸亥六月旦【馮宣徽也】子淵熈寧初提舉京東常平時歐公守靑嘗出蘭亭石刻四本相示惟定刻最佳模者始見此本於北京元丰六年六月十九日王子淵題

右蘭亭洛陽楊景範所藏楊君多法書米元章最愛之與其子微之相繼死其妻李西臺孫子丘防也故得此書馮當世晁無咎諸公有防尾妙處頗勝石本朱希眞記紹興十六年十一月七日乙夜展閱時借得石本六並予家摹二石參較各有所長要之失眞逺矣昭陵埋沒可勝嘆耶時雨雪寒甚書於官舍和樂堂希眞六十六已爲請宮祠計欲歸老浙西【第三本】第四本無防語前有蘇氏朱印第一行下有墨妙筆精印中間合縫有許國後裔【謂蘇許公】又蘇氏印又內殿祕書之印末有向子固印又紹興二字禦寶

蘭亭爲王晉卿家物背有涯字小印是唐王涯多蓄古圖書遭難散失所見殆是耶【戴溪】

範文度摹本石刻有諸名人防云右軍蘭亭最者今世上有搨本祕閣一本蘇才翁一本周越一本猶有气象存焉今觀撫仿蓋得之矣嘉祐壬寅五月二十六日莆陽蔡襄防單閼厲陬壬戌晦涑水司馬光公實觀熈寧丙辰七月六日公著觀治平四年九月二十四日太原王珪史院題範君隱徳不耀以藝文稱於西州舊矣楹中得蘭亭摹本𨿽嵗久而筆畫如新體法秀整誠世學之家子孫寶之不墜也熈寧初元正月四日觀臨洺宋敏求淸源呂夏卿襄國陳薦河南陳繹熈寧辛亥九月一日寛夫題世傳蘭亭諸本惟定州石刻最善近聞此石已取入禁中不可復得則此本尢當貴重也蘇軾題轍同觀

右按此石刻本前有云上巳日蘭亭曲水敍晉右將軍王羲之文並書古本注崇山二字國者乎三字正文三百二十四字元無題目名衘今加之代郡範文度書歐公爲範作三防其二見前若云書𨿽列於六藝也蔡君謨以書名當世其稱範君者如此不爲誤矣滁山醉翁題【此刻旡之】溫公嘗字公實乃見於此云【此帖見藏新安汪書家帖後隋所錄附見下方尢裒邱崈王藺章良能黃疇若婁機並有曾觀題字】

熈寧丙辰七月六日呂公著觀絳覽範文度書眞本體法勁秀想見其人欽嘆愛玩不能自止元丰壬戌嵗仲冬二十日穎川韓絳子華題蘭亭品佳而後題小字勁秀可愛信古今之不乏人也維持國後三日題非知書者一觀【闕二字】範【闕一字】之書惟嘆服自失耳元丰乙丑嵗穎昌許公堂題

右得之餘襄亦爲範文度臨本著語者其六防已見前列此段則無之所謂寛夫者文潞公也用劍南西川節度使之印絳者韓康公也永者孫曼叔也世昌書祕閣三本唐人所臨其一題云唐人鉤摹蘭亭前後有五老小篆印三建昌李公擇記篆印一平原開國大方印四眞定府印一山房所藏蘭亭三於臨搨之間互有得失政和二年十月三日儀眞鑑逺題

夷曠家藏三本皆唐人所臨今世所未有然自有優劣此本當爲第一大觀元年二月初九日同錢遜叔觀於晁進道防事防化孫仲和父題

評書者以右軍字爲龍跳天門虎臥鳳闕孫志康謂山房所藏自有優劣此本其三友之管寧最怒之偉節歟遜叔唐人書世字必諱此獨否何耶豈隋末唐初善書者所臨邪何其神妙也後三百四十日借觀於無爲酒局直捨之方丈趙不佞張紘晏諶政和丙申六月二十五日同觀

一題云鐘離景伯本鐘離公序翰墨爲時所稱亦前軰中潛心不倦未易防及臨學蘭亭修禊序古勁有體今已難得好奇博識當知珍藏之也襄陽米友仁元暉獲觀

一題云唐模本太宗嗜右軍帖逮亡寢食此帖傳流本末世詳之甚詳彥逺云當時勅虞世南軰各臨十餘本分賜近屬後來諸公亦各臨書唐世爲多今所傳者悉此也觀之大校皆得之一二而體終不變各自成家有足驗者其遺法余美已足可驚後世區區有所不及者又況昭陵玉匣之迹哉不然以太宗之明尙附耳求之耶昔年侍先子官江東見吳瑛家禇遂良一本近定武石上柳公權一本憲守李球舊石一本此書皇祐中張侍中耆宅得之舊不著所書姓氏云亦康定間賜帖其運筆精審圓潤老熟略有虞法云白馬馮惟寅評後有空同子紀方篆印余家藏舊唐賢墨迹甚多自經兵火散失殆盡此誠予家之舊物也紹聖攺元十月晦日鄧襄題

嘗見唐人模蘭亭本於蘇才翁家體若淳重而淸麗似不及也元祐丁卯四月馮瑊題

張彥逺謂太宗問髙宗求蘭亭記其後髙宗果以玉匣納諸昭陵若然死者其眞有知哉熈寧乙卯南邠張舜民

蘭亭體類此者宜近眞考之於當時集書者乃可見薛紹彭題

洧嘗觀石本蘭亭愛晉賢之筆今又於思中處得見唐人所臨使予無恨矣熈寧八年十一月曝背大河之濵因書乃二十七日也

孫鰲抃才父元祐丁卯四月十二日觀於上黨馹捨後有劉氏書畫楚孫秀印二方印

洙獲觀汝南延雋嘗觀梁國虞王廷老伯曾覽號國楊康仲祥嘗閱守文安郡事馮文憲因閱此書於中和堂之北軒時嘉祐癸卯初伏日題後有文顯一篆印逸少蘭亭書臨仿之者頗多此本最佳李唐卿題劉師子明閱【自逸至閱作篆書】

太原文叔觀

華陽李大臨才元題

秦玠閱過丹陽邵亢嘗觀壬辰二月七日蘭亭無復眞本獨虞世南軰所臨散在天下然奇者蓋鮮獨蘇才翁家所收爲第一而葛蘊仲諶所藏一本次之與此本共爲三本無與比者仲諶之本今歸予矣時熈寧二年春二月四夕謝恍題

蒲津員蛻介山郭維基同觀

狄道李戭河東薛昌朝題

崔復元曾看上下有思中篆印二又有楚孫秀印一方篆

蘭亭之書逸少之絕筆也得見摹本固可愛重耳防稽鐘離公序題熈寧二年二月二十五日後有楚孫秀印一方篆印

薛昌樓景修乙卯孟春二十六日觀

蘭亭唐人所臨甚奇防稽錢穆觀

介觀甲寅六月二十九日

熈寧丙辰嵗四月番陽劉定觀

熈寧丙辰十月上旬杜陵崔弇觀後有楚孫秀印一方印

右軍眞本葬昭陵唐末之亂爲溫韜所發所藏書畫皆取其裝軸金玉而棄之於是魏晉以來諸賢墨迹遂流落於人間此本乃唐諸家所臨今亦罕得見也丁丑中秋榮老堂防

開封樊伯逵君錫彥和伯充大年永年應之漢輔深道崇寧元年閏六月四日廣慈觀

唐代能書者往往得晉人筆法於此可見矣紹興壬子夏四月二十九日魏佾記

近見唐人模本於曹忠靖家防云唐模本家藏久矣因重裝背延雋唐模本蘭亭世所無有當寶之敏求題王安上觀斯言信然

禊事文所收石本模本至七軸未始有同者然求其意可見其眞嘗於王仲儀家見一本亦云出於周氏其防畫微細瘦不若此書有精神也襄題

熈寧戊申吳中復嘗覽陟觀

潁川孫永丹陽卲亢觀【熈寧甲寅三月癸亥】

蘭亭本最多此本誠佳庚午九月二十六日蔣之奇蘭亭摹本似此者幾希矣仲求題

芾薛師雄南譙秦玠觀乙酉閏四月望日題

舊見蘭亭書鋒鋩者與所傳石本不類世多疑之嘗以唐人集右軍書校之則出鋒宜爲近眞蓋石本漫滅不類其初也辛未五月旦日薛紹彭書【曽孫復嘗以一本遺世昌故詳及其防云】余始得蔡君謨字二紙恨不見所防唐搨賜蘭亭本可稽始末越數年僚友石徳興見之愕然曰吾家有此二本而無蔡防乃遺余析而復防其有數耶紹興辛亥余守防稽刻之郡齋重陽前二日括蒼王信

黃伯思云世人多不曉臨摹之別臨謂以紙在古帖旁觀其形勢而學之若臨淵之臨故謂之臨摹謂以薄紙覆古帖上隨其細大而搨之若摹畫之摹故謂之摹又有以厚紙覆帖上就明牖景而摹之謂之響搨焉臨之與摹二者迥殊不可亂也筆誤云世之摹字者多爲筆勢牽制失其舊迹須橫摹之茫然不問其防畫惟舊迹是循然後盡其妙也

蘭亭考卷五﹤史部﹐目錄類﹐金石之屬﹐蘭亭考﹥

欽定四庫全書

蘭亭考卷六

宋桑世昌撰審定上

蘭亭修禊序世所傳本尢多而皆不同蓋唐數家所臨也其轉相傳模失眞彌逺然時時猶有可喜處豈其筆法或得其一二耶想其眞迹宜如何也哉世言眞本葬在昭陵唐末之亂昭陵爲溫韜所發其所藏書畫皆剔取其裝軸金王而棄之於是魏晉以來諸賢墨迹遂復流落於人間本朝太宗皇帝時仿摹所得集以爲十卷俾模傳之數以分賜近臣今公卿家所有法帖是也然獨蘭亭眞本亡矣故不得列於法帖以傳今予所得皆人家舊所藏者𨿽筆畫不同聊並列之以見其各有所得至於眞僞優劣覽者當其前一本流俗所傳不記其所得其二得於殿中丞王廣淵其三得於故相王沂公家又有別本在定州民家二家各自有石較其本纎毫不異故錄其四得於三司蔡給事君謨世所傳本不出乎此其或尙有所未傳更俟博采【歐陽文忠公集古錄】

眞本已入昭陵後世徒見此而已然此本最善日月逾逺當復闕壞後生所見愈微愈疏矣東坡外寄所托攺作因寄於今所欣攺作向之豈不哀哉攺作痛哉良可悲也攺作悲夫有感於斯攺作斯文凡塗兩字攺六字注四字曾不知老之將至誤作僧已爲陳迹誤作以亦猶今之視昔誤作由舊說此文字有重者皆訪別體而之字最多今此之字頗有同者又嘗見一本比此微加楷疑此起艸也然放曠自得不及此本逺矣子由自河朔持歸寶月大師惟簡請共本令左緜僧意祖摹刻於石軾書【題河朔本治平四年九月十五日】

蘭亭模本祕閣一本蘇才翁家一本周越一本有法度精神余不足觀也石本惟此書至佳淡墨稍肥字尢美健可愛或云出於河北李學究家今王公和所藏也蔡襄

蘭亭禊飲詩敍二本前一本是都下人家用定武舊石刻摹入木板者頗得筆意亦可玩也一本以門下蘇侍郎所藏唐人臨寫墨迹刻之成都者中有數字極瘦勁不凡東坡謂此本乃絕倫也然此本瘦字時有筆弱骨肉不相宜稱處竟是常山石刻優爾【爲張熈載書】

此蘭亭詩敍筆意淸峻和暢佳石刻也恨墨本者著墨沈太深失其微細筆畫耳余舊有淡墨數本頗見古人用筆起倒兒輩不解珍惜有乞書者輙與之今家書中幾一空也【防重刻定武天字不全本】

此本以定州蘭亭土中所得石摹入棠梨板者字𨿽肥骨肉相稱觀其筆意右軍淸眞風流气韻冠映一世可想見也今時論書者憎肥而喜瘦黨同而妬異曾不夢見右軍腳汗气豈可言用筆法耶元符三年四月甲辰涪翁題【棠梨板本】

紹聖元年六月上藍院南軒同程正輔觀唐本蘭亭𨿽姿媚不及定州石刻淸勁然亦自有勝處洛神賦余嘗疑非王令遺筆豈古本旣零落後人附托之耶周越少收斂筆勢亦可及此【防唐本】

褚庭誨所臨極肥而雒陽張景元斸地得闕石極瘦定武本則肥不剰肉瘦不露骨猶可想見其風三石刻皆有佳處不必寶已有而非他也【並山谷】

宗室叔盎收蘭亭差不及吾家本在舜欽本上因重背易其故背紙遂乏精彩然在都門最爲佳本王鞏見求余家印本曰此湯普徹所摹與贈王詵家摹本一同今甚思之欲得以自解耳錢塘關景仁收唐石本蘭亭佳於定本不及此板本也

右米氏祕玩天下法書第一唐太宗旣獲此書使起居郎褚遂良檢校馮承素韓道政趙模諸葛貞之流撫賜王公貴人見於張彥遠法書要錄此軸有蘇氏故題爲褚遂良撫觀其意易攺誤數字眞是褚法皆率意落筆所書余字皆勾塡淸潤有秀气轉折毫鋩備盡與眞無異非深知書者所不能到世俗所收或肥或瘦乃是工人所作正以此本爲定壬午閏六月大江濟川亭艤寶晉齋艎對紫金羣山迎【快風避暑九日手裝】

蘇耆家第二本少長字世傳眾本皆不及長字其中二筆相近末後捺筆鉤筆鋒眞至起筆處懷字內折筆折筆抹筆皆轉側褊而見鋒蹔字內斤字足字轉筆敗毫隨之於硏筆處敗毫直出其中世之摹本未嘗有也褚遂良所臨黃素至欣字合縫用證摹本僧字果徐僧權書縫也

蘭亭序第二本爲古今冠與余所獲蘇中令家貞觀名手模無少異防陽米芾

芾頓首再拜比得謝安帖李公炤家者作一替發笑不知何時得公一見又得唐刻本蘭亭絲髮不差遂用其本刻成今天下惟此本矣希一賞發論與公俱老矣自此願畱心書畫以了殘年餘事徒敝精神如何如何芾惶恐【並寶晉】

蘭亭修禊前序世傳隋僧智永臨寫後序唐僧懷仁素麻牋所書共成一軸永嘉太守待制程公見賞嘆刻之樂石與天下後世知有蘭亭筆法者共之虞褚輩多臨蘭亭而永師實右軍末裔頗能傳其家法故此書活動宛有廻鸞返鵠之意較之世間石本何啻九牛毛耶懷仁唐書僧號能集右軍書者首尾映帶誠爲尢物錢塘吳說

右蘭亭石刻得於周延雋仲章少卿之子【衍】仲章父安惠公【起】眞廟朝任樞宻副使同防萊公丁晉公執政立朝不阿爲晉所忌仲章與臨川王荊公厚善因表其墓安惠公弟【越】皆著書名大觀己丑先子守新安衍幕官安惠公所藏妙墨祕玩尙多存者蓋仲章能以翰墨世其家故衍守之不墜而蘭亭古本尢所珍惜以余酷愛久以見贈𨿽兵火艱難未始不相隨也子孫寶之曾伋彥思題

紹興癸酉七月五日大父【正國】調京師謁徐神翁至寶籙宮前逢道人持一瓢一軸求雋乃蘭亭序也後有貞觀小印歐陽文忠公孫文懿公【抃】趙康靖公【槪】胡文恭公【宿】在翰苑時題識道人笑曰欲易袍且陳蘭亭眞僞之辧歷歷有據以一褐酬之擕歸髙郵示秦太虛太虛驚嘆且防其後建炎南渡莫知存在【桑氏筆記】

陶隱居論逸少書云吳興以前諸迹未至絕倫凡好迹皆會稽時永和十許年中書又自誓墓後益自珍不復爲人書則蘭亭古今獨貴固宜今本在世非一結體亦異書家得褚庭誨所臨恨太肥洛人張景先得闕石本又恨太瘦惟定武本肥瘦得中今觀此軸丰而不余瘠而不窘不失筆意端可冠冕眾本也葛立方題【洪慶善本】

司業汪逵家藏禊序至多內一軸首防乃康伯可次有二防云此本金石之祕寶也宜十襲藏之紹興丙辰季夏十有一日觀於資善堂武陽朱震書曲水序

自薛氏易古石刻亂眞者多此本誠可寶也紹興六年十一月二十六日資善堂觀【衝侍讀範公也】又續瑾印章印防尾合縫有康伯可印

唐文皇初得此序命歐褚趙模馮承素韓道政諸葛貞等搨本以賜羣臣故傳於世數本歐陽公集古不錄定武本謂與王沂公家所刻不異自山谷嘉定武本以爲肥不剰肉瘦不露骨於是士大夫爭寶之其實或肥或瘦皆有佳處此本差肥而最有精神號唐古本或云在永興年若定武自有三本獨民間李氏本爲勝其餘用李本再刻益瘦細矣尢袤【汪氏藏本】

定武之說不一有李學究所藏見春渚記聞有孟水淸所獻見姚氏叢語又集古所錄四本其得於王文公家者與定武民間兩本分毫不異當時自有數本明矣今所見之種或闕或完而完本又有肥瘦之異世皆以定武目之筆法相去不逺皆是舊刻而薛氏所摹易偶是闕本或者遂以完闕辧先後而謂薛氏鑱去五字以自別未爲至論然校三本之優劣則肥而完者最得運筆意薛道祖籖題爲唐古本乃此本也尢爲可寶王厚之【淳熈戊戌五月甲寅】

自承平時中山石刻屢爲好事者負去如此本固已不易得況太行北嶽墮胡塵中已五十年乎撫捲太息陸遊

觀王順伯袁起巖論蘭亭序如尢延之著語猶未免有疑論余乃安敢復措說於其間但味務觀之言亦復慨然有楚囚之嘆耳朱熹

蘭亭刻石𨿽佳本皆不免有可恨此唐人響搨乃獨縱橫放肆不爲法度拘窘猶可想見繭紙故書之超軼絕塵也其後書乾符元年三月而觀者或以不與史合爲疑予按歐陽公集古錄率以石本證史家之誤此獨不可據以爲證乎陸遊

世傳唐文皇所愛蘭亭蓋艸稿也羲之醉中所書醒後屢作皆不及之詔十八學士摹寫又不知用何工本孰爲精到初本旣歸昭陵流落世間皆摹寫者今人多重定武本問其所分別不過以一二字爲證余過定武得二本一差肥似新刻者一謂舊本與人所取又不同余亦未能辧其是否近得唐搨賜侍臣本卷尾三印曰賜書翰林院文字延資庫之印備一時官吏銜名有蔡君謨防刋之郡齋甫畢而遊君少逵持所藏定武本余來見而喜旣不去手因並書之王信誠之所刻本第十及十一行內有異字十一十二行內有句章令滿騫字蘭亭序古今共寶之而入石者非一當以定武古本最勝徽猷閣直學士胡世將守豫章刋二本一出於錢氏貞觀石本一不言所出然俱不逮定武本也此本予得之江南眞定武古本方兵火蹂躪之餘世益難得尢爲可貴也淡巖老人書【紹興己未十一月三十日】

余嘗從觀所藏蘭亭二本相類一肥一瘦尢延之謂瘦者乃眞定武本而順伯則主肥者二公皆好古博雅其辧古刻之眞僞皆爲後軰所推今不同如此孰能決之此本乃類其瘦者順伯旣著語矣曷就延之而正焉以究其說陸九淵

蘭亭舊刻此本最勝而世貴定武本特因山谷之論爾余在中祕見唐人臨本皆肥以楊檉所藏薛道祖所題本驗之實唐古本也而近世以此爲定武則誤矣余凡見前軰所防定武本悉有依據不敢臆斷其湍流帶右天五字皆損後有見余所嘗見者當自識之難以筆舌辧也尢袤

舊見裏中人藏此本卷末有何子楚防語云石晉之亂契丹自中原輦國貨圖書至眞定徳光死漢祖起太原遂棄此石於山中慶曆中其石歸李學究李死其子始摹以售人後負官緡宋景文爲帥出公帑代輸取石匣藏庫中非交舊莫得見熈寧中薛師正爲守其子紹彭別刻本易歸長安大觀間詔取石龕置宣和殿丙午與岐陽石鼓俱載以北子楚余不熟其爲人而其說之詳如此恐或有所傳承也晚又得姚令升防範元卿郎中本云慶曆中宋景文爲定帥有遊子攜此石走四方最後死營妓家伶人孟水淸取以獻景文愛而不受畱之公帑元丰中薛師正爲帥始攜石去其長子畱僞本於郡鑱去湍流帶右天五字以爲驗令升之說如此顧與何君山不合未知孰是順伯出此本欲余著語余曰右軍落筆時眞有神助醒後更書數十本皆不及想其妙處𨿽右軍自不能形容余尙何言輙書所聞二說於後期與博聞君子共考訂之沈癸

紹興初遣中貴衛茂實交河南地界是時講好之初人使往來中都宮闕尙容觀瞻衛因與同事趙彥恬徧歷其間至一閤壁庋上有小匣徽皇禦筆題云眞定武蘭亭有本十軸遂置其匣袖之以歸使回各藏其一餘皆上之九重世昌嘗見其孫監丞言此

定武蘭亭序熈寧中薛師正爲帥其子紹彭竊歸洛陽斵損湍流帶右天數字以惑人宣和間歸禦府建炎初宗澤送之維金人焚維揚方不知所在此本未斵損乃舊日定武所招尢可貴重黃太史謂肥不剩肉瘦不露骨謂此帖也臨川王厚之防長興施氏本

唐太宗得右軍蘭亭序眞迹使趙模搨以十本賜方鎭惟定武用玉石刻之文宗朝舒元興作牡丹賦刻之碑陰事見墨藪【今墨藪無之】世號定武本薛似尙書之爲帥求之不得其猶子紹彭索公廚有石鎭肉乃刻牡丹賦於背者道祖別刻石以易之攜玉石歸長安宣和中詔取之乃連夜墨搨冀得多蓄流傳人間每疊三紙加氈墨焉故最下近石字肉爲眞在上二紙字畫愈細浙西都監楊伯時與薛氏孫爲工部郎經同爲曹氏壻得薛氏本題淸閟堂法書墨本最爲近古今亡之聞爲某人借去某人者死問其子不知所在淳熈甲辰春與伯時相遇於臨安得其厓略再見於京口復叩其詳云爾因錄所聞書之薛道祖【本後周勛】

去年使北還定武送伴以民間所藏書本見示正類此若郡所持售者又不及府治續刻本因書於後永嘉許及之【紹興甲寅九月望日】

必大與子中兄自少喜收法書前後得禊帖以十數共評遊氏所藏謂謝脫拘束而動容周旋以印印泥不無愜當筆意奕奕妙入神品蓋傳於今者惟定武瘦者最佳玆其一也周必大題【慶元丁巳臘月丁酉】

南華以副墨爲子洛誦爲孫予亦謂前賢筆迹眞者當祖之臨者宜孫之旣鐫之石又傳之摹本其屬猶近繼此益逺矣今定武蘭亭帖其去昭陵所得殆曾孫行耶予竊傷之昭陵蠒紙旣受發藏之辱定武堅瑉又遭兵燹之禍獨其曾孫得至衣冠禮樂之地而見貴於中華士大夫之筆復三嘆而爲之喜又聞定武珍其石恐碑上損之故摹本多淡且有二本其一頗瘠此豈淡而瘠者乎其骨相必肖其祖見者當黙識之豫章京堂題【慶元戊午長至日】

蘭亭修禊敍世固不乏特佳本則精神煥發意態橫生平生所閱亦多然如此本不過五六與宿得於蘇魏公家本爭雄長皆熈寧以前所拓山谷所謂肥不剩肉瘦不露骨正此帖也吳興施宿題【以上六防續得於祖武本後】

蘭亭葬昭陵眞迹不復出模勒豈無誤拓本徒彷佛能解此意然後可與語蘭亭也流俗不察獨取定武本爲眞妄矣予頃見唐刻本有二一是貞觀間石刻一是泗南山杜氏所藏板本崇寧初來老嘗模刻於寶晉齋爲三米蘭亭鋒勢筆法絕不類他本區區寶愛定武本者是不知有唐刻本也大抵墨迹與碑刻差謬豈止有千百里之逺粗能存其典型而已何必髙貲厚遺爭相搜訪苟或得之自謂獲眞本者是尢可笑也玩古主人蔡山父題【陶安世古本】

定武蘭亭石刻富春何子楚能道其詳唐日正本石晉末耶律徳光輦而歸棄之中山爲土人李學究所得韓魏公索之急李瘞諸地中而別刻以獻李死其子乃出之宋景文公始買寘公帑後爲薛紹彭換取至大觀間遂入宣和殿靖康中竟落北方故世傳定武者有二今宜中所藏兩卷此其善者也【容齋防定武本】

市馬以神駿爲主無論屈冀觀婦人以美爲主無論燕越書亦然順伯所藏修禊兩副本皆遒崒精麗凜乎其生意存不必深辧爲定武否也【同上防王順伯別本】

定武本自承平時已不易得況今日乎書學失其傳久矣楷法出蘭亭近世以書名家者返不知也贊皇李處全題【定武舊本】

蘭亭序右軍得意書唐虞世南軰皆嘗摹傳兵火之餘所有亡幾宜城太守趙公介然聞宗人明逺有舊藏者出而觀之謂眞虞永興本也命勒於石元勛不伐【趙明逺本紹興五年三月庚寅】

逸少蘭亭敍曾祖翰林所傳先王國中舊書實唐刻也元與樂毅論同捲今釐爲二宣和元年十二月魯郡守錢伯定遜叔記建炎二年五月二十八日丹陽郡齋雨中與李成季賞鑑刻參校六七字不同李成季賞鑑刻今附卷末蘭亭舊刻今不知所在傳於士大夫家者凡三本此最爲眞樂靜堂成季題【李公昭玘漢老伯父】頃在彭門見醫者田務本家蕭生取蘭亭圖風神蕭灑不類塵俗中物爲題其後云【見贊永云】田生以余賞之輙祕其畫然畫實奇手也適道【姓於】出蘭亭古帖見伯父舍人公【防其尾】謂所見三本此本最眞伯父蓄此帖當增九鼎之重矣適道其寶之勿輕以示人他日隨銀杯羽化當思僕言【致和丁酉五月朔云龕小隱書】此帖本濟北於氏舊物余頃防其後戒其勿輕以示人意謂於氏不能有也後十二年而當建炎二年餘自山陽來嘉禾道過丹徒帥守遜叔侍郎出以示余觀伯父手澤並舊題恍然如隔世其間得喪存沒事亦何限而余亦老矣且知於氏果不能有也感物化之無常悼嵗月之遷流爲之增慨十一月三日巨野李邴漢老書

比年石刻燔毀略盡此本獨有存疑有神佛防持韓駒丹陽蘇子美家所收褚遂良臨貞觀蘭亭正類錢氏

國中舊書與今世間所傳異矣【曾軒】蘭亭修禊敍眞迹陪葬昭陵世所傳摹刻皆唐人臨寫𨿽工拙不同要皆可觀此其一也紹興乙醜得之蔡直矢白下潯叟【此是王承可】蘇緯觀黃叔文觀王安國朱輶戊辰十月二十六日觀於五羊郡齋【此本今藏攻媿齋】

蘭亭考卷六

欽定四庫全書

蘭亭考卷七

宋桑世昌撰審定下

黃伯思法帖刋誤曰讀蘭亭者以不知老之將至旁一僧字爲作曾字按古蘭亭本二十八行至十四行間特闊者蓋接紙處與不知字適在此行之末梁舍人徐僧權於其旁著名謂之押縫梁禦府中法書率如此僧字下亡其權字世人殊不知此乃云僧者曾之誤因讀爲曾不知老之將至按晉史逸少傳及書錄第十卷

皆載此敍但云不知老之將至並無曾字益可是正

蘭亭帖無如定武本此本不失古意疑百餘年物朱翼舊藏蘭亭敍三本治平間蘇黃門自河朔持歸東坡

先生謂疑是起艸者後僧義祖摹刻石本其一也又定武石刻黃太史云肥不剩肉瘦不露骨者又唐貞觀中摹永禪師石本凡三也中原散亂皆失之渡江來得晉陵胡安定家薛氏定武摹本與今石刻大略相似而此字畫尢近東萊蔡安彊書

蘭亭石刻定武兩本以前後分眞僞此其最前者視諸本爲冠張澄題

蘭亭所傳智永與唐諸公臨摹者也而以定武本爲最襄陽張嵲巨山【紹興戊午八月二十六日】

古今書稱右軍爲首正書見曹娥碑妙絕超古與鐘元常抗衡三十年猶及識於河南王晉玉家黃庭經樂毅論若兩手行書見蘭亭敍髙風勝韻爲一代冠太宗褚遂良摹勒賜近臣此本蓋有苖裔耶洛陽李處權防【戊午中秋前三日已上姚偓本】

順伯好石刻成癖蘭亭善本收至三四未巳余家無一名帖顧心好之把玩不忍去手𨿽未若順伯之膏肓然疾在腠理矣所謂不治將深者耶四明樓鑰大防蘭亭敍逸少得意書後賢多臨寫石本數十以定武本爲勝石歸薛氏亂後便復難得熟閱悵然維揚朱【犯同光宗諱】儒題於前塘

米南宮謂蘭亭敍爲行書第一黃太史謂蘭亭敍摹寫或失之肥瘦要當以心防其妙處二公之論古今無以加也世所貴者定武本此定武本之最善者鄭伯肅恭老

定武蘭亭舊本在承平時已不易得薛師正之子紹彭刻他本易去而於舊石斵損數字以惑人後以石龕置宣和殿壁渡江以來士大夫家凡得此本悉指爲定武本不但肥瘦不同而精彩頓異其竹字托字宛轉處與夫字人字末筆意態橫生非他本可及比斵去本自不多見況未經薛氏所斵之本乎此本舊所拓尢可貴余見蘭亭敍多矣此特一二見耳尢袤延之題防王順伯第一本【淳熈丙午季夏望日】

唐文皇旣得修禊序命趙模韓道政諸葛貞馮承素搨賜諸王近臣虞褚歐陽各有臨迹至今不知幾本而獨貴定武刻順伯諸本皆佳顧以字肥而不刓者爲定武則與余所見特異楊檉伯時有薛道祖親籖題一本正肥云是唐古本平生所見前輩所防定武本皆有依據一畢少董家賜本一蔣丞相家米元章諸人防本一張文潛家王岐公防本最後見澄江呂氏舒王所防與此本無毫髮異其刓缺處正同益信山谷所謂肥不剩肉瘦不露骨者後有識者當賞予之言尢袤順伯第二本【淳熈四年仲春望日】

定武蘭亭敍凡三本其一李學究本傳爲陳僧法極字智永所撫薛道祖別刻本易以歸長安宣和間歸禦府前本是也其二字肥有鋒鍔道祖別刻畱定武與前本方駕人多誤爲舊本非也其三崇山字中斷字差瘦勁得於修城役夫後藏康惟章伯可家伯可云舊刻與岐陽石鼓俱載以北宋元功云嘗從使北聞在中京楊伯時云與薛氏爲姻家定武本以玉石刻舒元輿牡丹賦並記之聊廣異聞右北平榮芑題【淳熈十三年五月十三日】

舊聞薛師正帥定武得修禊敍石於殺胡林乞墨本者押至薛惡鼓聲刋別本以授之時已二刻其子紹彭又摹易元本以歸自是定武所刻凡二本政非舊物也今觀順伯所藏亦未敢以薛氏刋本爲證然在等輩實稱第一餘𨿽嗜此所蓄未敢自信當訪佳本求正於順伯建安袁說友防【淳熈戊戌二月望日】

慶曆中宋景公帥定武有舉子攜此石至郡死於營妓家樂營吏號河水淸者見而識之取獻景文景文喜甚不敢私有畱於公帑世謂之定本後薛道祖撫換以歸長安宣和中詔取舊石置睿思殿嘗以墨本分賜近臣時先君通籍殿中遂得此本間關兵火中迨今數十年祕藏不遂精神煥發豈有神佛防持耶榮芑書【榮次新所藏本淳熈三年八月二十三日】

曾大父得侍徽祖經帷獲賜書畫金石刻數十定武蘭亭其一也紹興辛巳金破歷陽書卷俱燼今見榮氏所寶不勝慨嘆龔【音同光宗諱】頥書【乾道辛卯正月十二日】

外兄王嘉叟處藏蘭亭序云初寮先生得於天上與此無異平時所見惟二本耳覃懷李耆俊題【淳熈丁酉立秋】熈寧末滕章敏帥定武大父以幕府從時蘭亭敍石刻畱郡齋世人未知貴也大父撫十餘本復十年薛師正分閫遂爲其子道祖易去天下翕然欲得而不可矣南渡以來僕家僅存一本深寶惜之未嘗妄以示人今觀榮次新所藏略無毫髮之異信可賞也汝陰王明淸識【乾道己丑暮春庚戌】

蘭亭得於薛氏最善薛與西京王參政家世爲婚姻所藏二百本伯父伯兄皆壻王氏崇觀間分二十本余得其一南渡以來所見𨿽多大抵皆晚故多剝缺然今亦未易得沈端節約之識【淳熈乙亥十月旣望】

修禊序唐人所摹最有典型者李學究得此石擕以遊四方而終於定武宋景文爲帥取而龕之郡齋遂以定武本著名於世熈寧中薛師正之子道祖摹刻僞本易取歸洛陽掩其迹而於擕去之石鑱損湍流帶右天數字以爲異其迹終不可掩宣和間竟歸天上其始末大略如此其獨冠於他本者山谷所謂肥不剰肉瘦不露骨蓋其彷佛矣此紙乃未歸薛氏時所摹尢爲可貴王厚之書【慶元丁巳下元日】

定武蘭亭爲薛師正之子紹彭易去宣和初其弟嗣昌獻於天上徽宗命龕置睿思東閣壁靖康亂獨此石棄不取髙宗駐蹕廣陵宗澤居守東都見之遣騎馳進未逾月復南防大駕幸浙失之紹興中向子固叔堅帥淮南宻旨令搜訪不獲其後叔堅遭臺評以謂窮窖藏掘地土蓋由此紹興壬子夏覓官修門與順伯言此世所未聞當識之所藏舊本之左斯碑紙乃越竹豈非維揚撫打者歟中元日汝陰王明淸題於寓捨芙蓉閣蘭亭敍肥不剰肉瘦不露骨如山谷語頗似定本但以越紙拓故多疑之今觀王仲言所聞殆幾是耶尢袤觀修禊帖李中甫用定武本刻於寧海官舍所貴定武本者以其鐫刻精好不失右軍筆意而已中甫新刻或病其不能皆備眾體故爲之解嘲曾槃樂道題

蘭亭以定武爲第一而定武復有二本眞刻爲薛氏藏去而以模本刻定武比於吳傅朋處見眞定武本略不與他本相侔此其次也襄潭張嵲巨山書【紹興丁卯孟夏十四日平仲必毛平仲此刻今在趙仁仲家】

世傳逸少書帖外惟有蘭亭禊飲序樂毅論黃庭遺教四本蘭亭樂毅論摹失眞遠矣而英姿逸韻雅有存者譬如忠臣義士瓌偉絕特之才𨿽放棄江海形骸憔悴而威儀詞令毅然不撓猶足以度越庸人無數也而黃庭遺教皆非逸少之迹歐陽文忠公以謂黃庭特後人緣山陰換鵞事附益所遺敎出於唐寫經手余始聞而疑焉及精考蘭亭樂毅然後知文忠之言爲不謬也【髙郵秦觀太虛題】

右淮海先生黃素上所書蘭亭序並題防集中不載眞迹今藏髙郵勾氏壽南家濟北晁子綺摹以入石因書絕句云少遊寫就蘭亭序逸少英姿殆昔人我祖同爲長公客每於翰墨契精神但太虛新書誤增一曾字入行間豈本於東坡耶

山陰以蘭亭重蘭亭以禊帖顯蘭亭故迹𨿽存而禊帖獨無善本因以定武古本刋諸石廣平李洪書【慶元庚申仲春旦日李又嘗刻一本在安慶府云得於故家】

歐兗公集古今石刻可謂博而精矣而定武蘭亭不見其可貴豈其時善本尙多更有出定武之右耶此本肥瘦纖穠皆得其所而法度森嚴典型具存眞定武舊刻也周紫芝題【紹興甲寅五月一日】

定武蘭亭余家所蓄數十本𨿽肥瘦勁弱不同而各有所長張頠書【楊伯時本慶元巳未四月】

余家有定武李氏所藏世稱善本因見此刻略無少異衛涇書【慶元己未仲夏七月】

硬黃旣不可得定帖獲其眞者亦希矣【淸閔堂】

山陰馮氏本防云熈寧二年三月四日時在瓦橋晁端彥美叔題次道書蘇易簡翰林所作一篇元丰元年閏正月晦日謁美叔因書之常山宋敏求元丰七年十月九日夜觀蘭亭見次道手墨令人慨慕端彥題

此本有晁美叔宋次道防爲可寶宋所書蘇公詩乃參政易簡題其家所藏唐人摹本絹素上書今藏太常博士汪逵季路家余嘗見之第二本與楊檉伯時所藏薛道祖親題正同以爲唐古本云尢袤題

蘭亭四本上還昔有唐刻妙甚兵火散失長懷惘惘得觀諸本頗覺神明還觀第一者奇絕不敢奪愛欲求第二者一本不審可否【音同光宗諱】儒再拜逵道機宜朝奉親友【逵道嘗任宗丞如復州諱至遊傳其子鋼字仲袤今在其孫詢之處】

姜夔藏本有四其一題云蘭亭乃是舊本今定州僞本略以十數亦各有好處然余輒能辧之黃庭堅周翰嘗觀【姜防云嘉泰壬戌十二序得於童道人山谷防乃少年書已得永和筆法周翰者文及甫之字今此本歸檢正黃犖家或云姜以他本聨此防耳】

汶陽閻孝忠資道元符戊寅秋七月晦日謁道濟聼琴畢覽蘭亭華陽王晉之【乙酉二月二十八日】此石今遂歸長安薛氏世所有者模搨而已葛次顏題【第二本姜防云紹聖三年六月一日因得秦璽攺元元符戊寅崇寧四年龍集乙酉是時定武舊刻猶在薛氏未歸禦府】

靖康後舊刻無幾余收八帖皆故家物字體筆法與損缺處校之只一石耳惟肥瘦不同耳流俗不識妙處但以其無皴剝古意豈能辧前代所摹石未漫滅時本哉單丙文書於漢江舟中【第三本紹熈壬子至後三日】

都下有董承旨者其先任定武藏禊帖甚富紹興中有中貴任道源欲盡買之不許後向方取去百本酬以僧牒時有堂後官髙良臣及臺史盧宗邁皆得之髙盧死出以轉售故吾得之皆熈丰以前舊拓本五字不損紙墨如新未經裝者末後向有一空行故存之亦驗定刻之一助【第四本嘉定二年長至日】

永和之刻歷代所寶前賢論訂當以東坡爲是正羲之蘭亭記自永嘉亂亡其石癸卯歲僕遊定武聞富人李氏得之府帥下敎則得墨本一二而已因授於尙書王公使勒於瑯琊之石以大觀者焉守永陽郡杜符卿題【甲辰秋重陽日】

近見馮逵道所藏蘭亭使人欲起拜畱觀百餘日乃歸之今又得觀孟逵本淸瘦勁拔亦其流亞也陸遊務觀【嘉泰二年重午日】

修禊序乃畱定武未歸薛氏本承平日已不易得況今日乎臨川王厚之【防髙續古本】

蘭亭以起艸本爲第一先公嘗言云末後空一行者是初得邵氏刻本有勲字圓印在空中又於姜堯章處見一本亦然司馬遵

康惟章官定武與宇文粹中蘓叔黨田元邈劉無言論蘭亭惟章云蘭亭各有佳處至於點畫相去毫釐以爲優劣此非具眼不能辧也乃出篋中所有百本云此皆得定武舊本非不佳顧皆在二刻後耳【惟章次子名復用此說防髙氏所藏本】

石刻如右軍臨鐘繇墓田帖長安範氏玉石褚河南靈寶經變相小楷祕閣開皇右軍諸帖與定武蘭亭則石工妙矣髙氏所藏蘭亭舊本嵗久斷爛僅可標軸而意韻態度邈焉髙古如晉宋間人物風流超逸後人皆不可及此本紙墨俱新而筆法備具精神气骨有跳天臥閣之雄觀之可喜可愕及與舊本並觀之則品格標韻似覺少低然皆佳本洛人康復【紹熈癸丑上元日】

龍乘雲气而上天鳳凰翺於千仭今見舊定本蘭亭其猶龍鳳耶陸遊【慶元丙辰二月十二日】

王逸少一不得意誓墓不出遂終其身子敬答殿榜之請辭意峻甚豈得世間有得喪禍福哉以此學二王書庶幾得之若不辧此𨿽家藏昭陵繭紙眞迹字字而講之筆筆而求之去蘭亭愈遠矣謂予不信有如大江陸遊

六一翁集古所錄本四而定刻才居其一米南宮所藏以唐本爲最優定刻次之物價豈有常哉存夫人而已【季兼蘭注輯錄小敍】

蔡山甫論蘭亭以古本爲右云區區寶愛定武本者是不知有唐刻本也此亦頗鍼流俗之膏肓鞏丰

淳熈壬寅上已飲禊會稽郡治之西園旣玩順伯所藏蘭亭敍兩軸知所謂世殊事異亦將有感於斯文者猶信及覽諸人防語又知不獨會禮爲聚訟也附書其後尢以發來者之一笑或者尢以牋奏功名語右軍是殆見其杜徳機耳晦翁

讀右軍牋奏見其錯綜機務使逢其時能發明功名著見於世矣蘭亭禊序蓋國風爰之倫千載而下乃獨以其書傳因見王順伯定武舊本重爲慨然陳傅良防【淳熈四年十月二十一日】

近世論蘭亭序感事興懷太悲蕭綂所不取與斜川詩縱情忘憂相去遠甚此似未識二人面目斜川詩與風雅同趣固當別論若逸少論議於晉人最爲根據觀其與商深源謝安石會稽王書可見舉世學方盛誰不能爲一死生齊彭殤之言顧獨以陳迹爲感慨死生爲可痛何也詩三百篇感思憂傷聖人不廢約之止乎禮義以不失性情之正此先王立人紀之大方也若夫遣情於事外忘趣於情表晉以之淪胥矣尙忍聞之哉東坡反蘭亭意爲赤壁賦其詞飄飄髙遠終近防莊之气象與學不相似逸少此文必有能辧之者【陳謙】此本所從得題識號淡巖老人者故右丞張徵也【見審定門】距今五六十年矣及郭由中乙丑米元暉丙寅歲月皆可次第余旣不能知書姑信其遠者則此帖貴矣【葉適防遊帖】

修禊敍是右軍得意處當落筆時自有神助醒後更寫十數本終莫能及此豈當以筆畫求哉山谷晚得定武本已僅能彷佛存筆意今距山谷又幾何時商確眞僞大似逐瑰摹寫肥瘦各自成姸當時存之於心會其妙處耳解賞此語許渠具一隻眼【羅防防】

岐簡獻王得稿書之妙專以晉右軍王羲之爲法以極其變化至蘭亭修禊序樂毅論又王所愛玩遺墨藏家廟者今𨿽僅存遊嘗獲觀皆奇麗超絕動心駭目王之孫不流以從官長東都侯懼書家不能盡見奇迹乃諏良工幷刻樂石置防稽郡齋而屬書其後陸遊

寶劍旣分識者知其必合凡物在天地間離而復合若有數焉余始得蔡君謨字二紙甚愛之恨不見所防唐搨賜蘭亭本及魯公與澄師大徳帖可稽其始末越數年僚友石徳興過余偶於卷軸中見之愕然良久曰吾家舊物卻有此二本而無蔡防乃取其遺余以足之相與賞異第不知何時析而爲二今玆復會其適然耶其默有數耶紹熈辛亥余守會稽因倂刋之郡齋爲此邦佳話云【王信】

蘭亭考卷七

欽定四庫全書

蘭亭考卷八

宋桑世昌撰推評

太平廣記載唐太宗遣蕭翼購蘭亭敍事蓋譎以出之輒嘆息曰蘭亭敍若是貴耶至使萬乘之主捐信於匹夫傳稱子貢詐而存魯髙誕而存鄭遺一言之細建二國之業猶不可以爲常以太宗之賢巍巍乎近古所無柰何溺小嗜好而輕喪其大哉晚多閒居頗屛世好猶於古人筆墨之遺愛而不能置顧甚於小年喜官爵遲暮營田宅者與前論異矣因誦白居易七徳歌曰功成理定何神速速在推心置人腹怨女三千放出宮死囚四百求歸獄復嘆曰太宗以一旅取天下惟信爾夫不吝三千女而放出宮自信也不約四百囚而來歸獄人信也晉捨原何足道哉全魯存鄭利重於譎也愛蘭亭敍事小於欺也其老而將傳至從其子求書從葬亦累矣累物均病於行若太宗不累者大累者小則世將曰此何足以論諸信不信之間士之行已亦若此而已然則此書𨿽以石刻傳可寶也崇寧丙戌前冬至五日東臯流憇洞李季良出之晁補之題記

陳正敏遁齋閒覽載其季父虛中語云右軍蘭亭記其文甚麗但天朗气淸自是秋景以此不入選而正敏又謂絲竹管亦重復豈未熟張禹傳耶漫錄謂承漢書誤是也【山樵夜話】

張彥遠法書要錄所載何延之蘭亭記敍云自右軍畱付子孫傳七代至永禪師付弟子辧才太宗至遣監察禦史蕭翼微服作書生以詭辧才始得之然劉餗傳記云蘭亭敍梁亂出於外陳天嘉中爲僧智永所得至太建中獻之宣帝隋平陳或以獻晉王卽煬帝也帝不知寶後僧智果借搨及登極竟不從索果師死弟子辧才得焉文皇爲秦王日見搨本驚喜乃貴價市大王書蘭亭終不至焉及知在辧才處使歐陽詢求得之以武徳二年入秦王府貞觀十五搨十本賜近臣帝崩中書令褚遂良奏蘭亭記先帝所重不可畱遂祕於昭陵焉劉餗父子世爲史官以討論爲己任於是正文字尢審則辧才之師智果非智永求蘭亭敍者歐陽詢非蕭翼也此事鄙妄僅同兒戲太宗始定天下威震萬國尫殘老僧敢靳一紙耶誠欲得之必不狹陋若此況在秦邸豈能詭遣臺臣亦猥信之何耶或云第十五行有僧字蓋時搨本至多惟此僧果所藏爲眞本故署僧字以別之或以爲曾不知老之將至非【王銍】

此防與範丞相家所藏首尾不同前一段已載紀原門後有云滕宗敏公元發嘗爲先子言帥定武日聞之故老慶曆中宋景文爲帥有士子擕此石遊走四方最後死於營妓家樂營吏孟水淸取以獻景文愛而不敢有也畱於公帑自是定武蘭亭傳天下幾四十年至元丰中薛師正樞宻爲帥擕去其子紹彭別撫僞本在郡然其親友猶於薛氏得舊本也大觀間其次子嗣昌始內之禦府金人之亂不知所在云建炎三年十一月朢汝陰王銍書

此防載嵗月次序頗定卻無或云以下語姑備錄云【世昌】

永和中王羲之修禊事於會稽山陰之蘭亭羣賢畢至少長咸集以謂𨿽無絲竹管之盛一觴一詠亦足以暢敍幽情則當時篇詠之傳可考也今觀謝安五言詩曰萬殊混一象安復覺彭殤而羲之敍乃以爲一死生爲虛誕齊彭殤爲妄作蓋反謝安一時之語而或者遂以爲未達此特未見當時羲之之詩耳其五言曰仰觀碧天際俯瞰緑水濵寥閴無涯觀寓目理自陳大矣造化功萬殊莫不均羣籟𨿽參差適我無非親此詩則豈未達者耶史載獻之常與兄徽之操之俱詣謝安二兄多言獻之寒溫而已旣出客問優劣安曰小者佳吉人之詞寡以其少言故知之今王氏父子昆季畢集而獻之之詩獨不成豈亦吉人之詞寡耶景祐中會稽太守蔣堂修永和故事嘗有詩【見詠贊門】蓋爲獻之等發也【葛常之立方】

晉右將軍書爲世所寶於今八百餘年其間以書法垂世者無慮數百千輩莫不敬而神之未有以一言竊議者可謂古今獨步矣修禊詩敍又其所自愛重付之子孫者則又可知獨不甚聞於宋齊間時尙未出也唐興文皇得之而後盛行於世論者言自唐以來以及我宋未有不可得乎此而稱名世之書者蓋萬世法書之所自出也此敍眞迹眞刻皆亡已久今所有者唐世撫搨所傳承平日惟定武號稱第一尙幸及見之歐陽文忠公集古有四未嘗盡得今𨿽有之亦莫能辧山谷嘗論褚河南所臨反丰肥因及洛下張景元龍圖所藏而云斸地所得者蓋築地則此石當爲杵碎因築得之中有納竅縱廣僅數寸大都不過三十餘字初號杵蘭其字輕瘦勁健與定武本不可髙下神气飛動尢覺天成識者云此眞褚河南所臨也自是易名褚蘭猶憶靜躁諸字妙處不能形容以此知昭陵所藏蓋可想見因思天下尢物昔人所謂百不爲多一不爲少雍意不然不可無一不可有二一或可保二則騰空而去矣書詁有言樂毅黃庭但得成篇足爲國寶況此序爲絕筆乎方知文忠千卷不無濫錄鄴侯三萬奚以多爲雍衰耄之年得再觀定武舊本於夷陵乃三嘆息而書其後淳熈辛丑歲仲秋日河南郭雍書【雍峽州人號衝晦先生字頥正】

王羲之蘭亭三日序其辭翰爲世所寶然議者以謂梁昭明太子不集此篇於選文者以其有天朗气淸之句或者以爲不然季春乃淸明之節朗亦明也於義未病予因讀楚詞云秋之爲气也天髙而气淸由是知昭明之所去取也又如所謂絲竹管之樂語衍而復玆皆逸少之累歟【王得臣塵史】

範季隨一日謁陵陽公坐間見文選一冊公指以相示曰古語云文選爛秀才半其間有多少事一客輒曰常聞人言王右軍蘭亭敍不入選蓋爲不合有絲竹管之語絲竹卽管也又天朗气淸不當於春時言公笑不答客退叩之公曰春多气昏是日天气淸朗故可如子美詩六月風日冷之義絲竹管四字乃班孟堅西漢中語梁以前古文不在選中者至多何特此敍耶安可便出議論【陵陽室中語】

世說王右軍得人以蘭亭集敍方金穀詩敍又以已敵石崇甚有欣色注曰王羲之臨河敍則是序亦名臨河劉孝標當有所據東坡云此許敬宗之言敬宗人奴也見季倫金多故以爲賢於右軍耳夫二十四友皆望塵之流豈足比方逸少耶東坡山陰陳迹詩彊把先生擬季倫

徐彥和送此卷云是右軍斫鱠圖余觀此搨上偃蹇者定不解書蘭亭敍也右軍在會稽時桓溫求側理紙庫中有五十萬盡付之計此風神必有巖壑之趣耳永思堂書【山谷題右軍斫鱠圖後】

謝安人物爲江左第一其爲政殊未可逸少意作書譏誚殆欲痛哭此可謂君子愛人以徳者以紙五十萬與桓溫何足道哉此乃史官之陋而魯直亦云爾何哉本傳又云蘭亭之會或以比金穀而以安石比季倫聞而喜甚蘭亭之會皆望塵友也季倫於逸少如防鳶之於鴻鵠尙不堪作奴而以自比決是晉宋間妄語史官許敬宗眞人奴也見季倫金多賢於逸少今魯直亦怪畫師不能得逸少髙韻豈不難哉【東坡防斫鱠圖】

徐師川云蘇端明嘗言魯直雜文專法蘭亭【後山談叢】米寶晉嘗有一帖與宗虞世恬之子太尉云先公墓志頃刻得筆不使粗細相間如蘭亭披之花云滿目乃非吏人書也此亦可以開示習蘭亭之蹊徑也【山樵夜話】右軍器宇詞翰三者俱優而曲水序中有樂極悲來嗟悼之意文選中王元長曲水詩序曲水敍不收豈昭明深於內學以羲之不達大觀之理故獨遺耶【晁氏】

寶晉題黃素黃庭經後有云逸少眞書惟此經與樂毅論太史箴告誓文累表也蘭亭洛神賦皆行書其他並艸書也艸書十行敵行書一字行書十行敵眞書一字耳【寶艸集】

蘭亭絲竹管或病其說歐陽公記眞州東園泛以畫舫之舟曾子固亦以爲疑

蘭亭集或以方金穀敍右軍甚喜此殊不可曉郗嘉喜人以已比苻堅殆同此病陳公廙居洛爲禊飲與客酬唱無愧山陰之敍者謂禮義無疏曠之比道藝當筆札之工誠不愧矣余觀逸少安石邁往不屑之韻豈但筆札之工公廙自云無愧蓋王謝之細耶韓安國不能賦罰酒三斗子敬詩不成亦飲三觥議者以是少之雕虫生遂有矜色彼豈謂一詩一賦足以盡豪傑之士哉【胡明仲防羅長卿所藏蘭亭詩】

羲之傳云初渡浙江便有終焉志會稽佳山水名士多居之謝安未仕時亦居焉孫綽李充許詢支遁與羲之同好嘗燕集山陰之蘭亭羊欣筆陣圖云羲之年三十三書蘭亭敍王師幹撰右軍祠堂碑云右軍自內史後峻誓墳塋捐棄龜組曲水蘭亭自爲之序黃長睿東觀餘論云永和十年右軍年三十八時已去會稽郡矣何延之蘭亭記云永和九年暮春宦遊山陰修禊禮所記右軍出處年嵗皆不同晉傳云羲之初渡浙江有終焉志會稽佳山水名士多居之嘗與同志燕集山陰之蘭亭爲之序以申其志信如列傳則蘭亭之遊乃右軍隱居之日也按通鑑云永和四年殷浩以江州刺史王羲之爲防軍八年王羲之遺殷浩書諫北伐十年以前會稽太守王述爲州刺史又晉傳羲之自防軍右將軍會稽內史實代王述及述刺揚州臨發一別而去後王述檢察防稽郡疲於簡對稱疾去郡於墓前自誓時永和十一年之三月也以此推之歲在癸丑爲永和九年其時爲會稽內史無可疑者晉傳旣脫略羊欣王師幹輩所記皆舛黃長睿號該洽嘗防右軍破羗帖云永和十二年去會稽郡已歲餘此語良是至東觀餘論則自相抵牾有不可解傳又言右軍壽五十有九按右軍生於惠帝大安二年癸亥沒於穆帝五年辛酉以此推之右軍蘭亭之遊時年五十有一當是時謝太傅隱居東山遂同此集碑署瑯琊王友謝安是也葛常之韻語云一死生爲虛誕齊彭殤爲妄作蓋用謝安一時之語或者又疑羲之傳爲會稽內史日與尙書僕射謝安書云按謝太傅以升平四年爲桓宣武司馬后十餘年始當國爲僕射而永和八年爲尙書僕射者謝尙也以尙爲安乃傳之誤【李兼】

蘭亭考卷八﹤史部﹐目錄類﹐金石之屬﹐蘭亭考﹥

欽定四庫全書

蘭亭考卷九

宋桑世昌撰法習

右軍之書代多稱習可據爲宗匠取立指歸豈惟會古通今亦乃情深調合至使摹搨日廣硏習歲滋先後著名多從散落歷代孤紹非其效歟試言其由略陳數意止如樂毅論黃庭經東方朔畫贊太師箴蘭亭集敍告誓文並代俗所傳眞得絕致者也寫樂毅則情多怫鬰書畫贊則意涉瓌奇黃庭經則怡懌虛無太師箴又縱橫奇折曁乎蘭亭興集思逸神超私門戒誓情拘意慘所謂涉樂方笑言哀已嘆豈惟注想流波將貽嘽喛之奏馳神睢渙方思藻繪之文𨿽其目撃道存尙或心迷議舛莫不彊名爲體共習分區豈知情動形言取會風騷之意陽舒陰慘本乎天地之心【孫過庭書譜】

褚遂良正行全法右軍洛都袁氏家遂良書帝京篇一卷體裁用筆竊效蘭亭【法書苑一本云今司徒王欽若】

山谷遊荊州得古本蘭亭愛玩不去手因悟古人用筆意作小楷日進曰他日當有知我者【山谷家傳有云公楷法姸媚自成一家余與此同】

東坡道人少日學蘭亭故其書姿媚似徐季海至酒酣放浪意忘工拙字特瘦勁乃似柳誠懸中歲喜學顏魯公楊風子書其合處不減李北海至於筆圓而韻勝挾以文章妙天下忠義冠日月之气本朝善書自當推爲第一數百年後必有知余此論者【東坡墨迹後】

王著臨蘭亭敍樂毅論補永禪師周散騎千字皆絕妙同時極善用筆使胸中有書數千卷不隨世碌碌則書不病韻自勝李西臺林和靜蓋美而病韻者王著勁而病韻者周越皆渠儂胸次之罪非學者不盡功也顏太史稱張長史𨿽姿性顚佚而書法極入規矩也故能以此終其身而名後世如京洛間人傳摹狂怪字不入右軍父子繩墨者皆非長史筆迹也蓋艸書法壞於亞棲也【周子發帖】

古人作蘭亭敍孔子廟堂碑皆作一淡墨本蓋見古人用筆廻腕餘勢若深墨本但得筆中意耳今人但見深墨本收書鋒鋩故以舊筆臨仿不知前輩書初亦有鋒鍔此不傳之妙也【淡墨硏鋒】

子瞻少時學蘭亭極遒媚中年以來筆墨重實李北海未足多也【東坡書】

今時學蘭亭者不師其筆意便作行勢正如羨西子捧心而不自悟其醜也余嘗觀漢時石刻篆隸頗得楷法後生若以余說學蘭亭當得之【元祐六年十月丙子阻風於蕪湖縣徑行到吉祥寺魯直題】

王氏書法以爲如錐畫沙如印印泥蓋言鋒藏筆中意在筆前爾承學之人更用蘭亭永字以字中眼目能使學家多拘忌成一種俗气要之右軍二言羣言之長也【防絳帖】

東坡云大字難於結宻而無間小字難於寛綽而有餘寛綽而有餘如東方朔畫像贊樂毅論蘭亭禊事詩序先秦古器科斗文字結宻而無間如焦山崩崖瘞鶴銘永州磨崖中興頌李斯嶧山刻秦始王及二世皇帝詔近臣兼二美如楊少師之正書行艸徐常侍之小篆此𨿽難爲俗學者言要歸畢竟如此如人時五色無主及其神澄气定靑黃皂白亦自粲然學書時時臨摹可得形似大要多取古書細看令入神乃到妙處惟用心不雜乃是入神要路已上山谷一本云東坡云云此確論也予嘗申之曰結宻無間瘞鶴銘近之寛綽而有餘蘭亭近之【已上山谷】

蘭亭考卷九

欽定四庫全書

蘭亭考卷十

宋桑世昌撰詠贊

羲之年三十三書蘭亭三十七書黃庭經書訖聞空中有語卿書感我而況人乎吾是天臺丈人【羊欣筆陣圖】二王書語中有蘭亭詩云悠悠大象運輪轉無停際陶化非吾匠去來非吾制宗統竟安在卽順理自泰有心未能悟適足纒利害未若任所遇逍遙良辰會【其一元章云王仲孜收蘭亭詩一卷悠悠大象運殆是一種分開】

三春啟羣品【一作迹】寄暢在所因仰眺碧天際俯磐緑水濵寥朗【一作閴】無厓觀寓目理自陳大矣造化功萬殊莫不均羣籟𨿽參差適我無非鄰【其二禦府本及陸東之本鄰作新又有作親字第一卷

此詩無前二句】

猗撫二三子莫匪髙所托造眞探根涉世若過客前識非所期虛室是爲宅遠想千載外何必謝曩昔相與無相與形骸自脫落【其三】

鑑明去塵垢止則鄙吝生體之固未易三殤解天刑方寸無停主矜伐將自平𨿽無絲與竹泉有淸聲𨿽無嘯與歌詠言有餘馨所樂在一朝寄之髙千齡合散固其常修短定無始造新不暫停一往不再起於今爲神奇信宿同塵滓誰能無此慨散之在推理言立同不朽河淸非所俟【其五法書要錄】

柳子厚邕州馬退山茅亭記曰蘭亭也不遭右軍則淸湍修竹蕪沒於空山矣

韓漳州報澈上人詩早歲京華聼越吟聞君江海分逾深他時若寫蘭亭會莫畫髙僧支道林

韓忠獻王帥定武喜得蘭亭石刻詩雲臺英正約尋芳會誰是山陰作序人又云欲繼永和修禊事愧無神筆走龍蛇又云欲學永和當日序愧無奇筆紹前蹤又云一觴一詠無絲管恰似蘭亭列坐時又云休論俛仰爲陳迹且學山陰祓禊杯又云會余俛仰皆陳迹不醉山陰定笑人

東坡墨妙亭詩蘭亭繭紙入昭陵世間遺迹猶龍騰顏公變法出新意細筋入骨如秋鷹

東坡和陶詩云再遊蘭亭默數永和考蘭亭之會自右軍謝安凡四十二人後大歷中朱廸吳渭吳筠等三十七人經蘭亭故池聨句賞有文辭會歡同癸丑年之句必用是事【姚令威西溪叢語】

華鎭會稽詠古詩墨妙風流亙古今等閒陳迹冠山陰耳聞貞觀求眞迹眼見天章照茂林鐡限僧房迹未移千通眞艸了無遺蘭亭墨妙何由見只說蕭郎奉使時【山中父老尙能說蕭翼事】

薛道祖詩東晉風流勝事多一時人物盡消磨不因醉本蘭亭在後世誰知舊永和【淸閟堂楊伯時本】

欒城山陰陳迹詩臥對郗人气已眞晚依邱壑更無倫不須復預淸言侶自是江東第一人【注云逸少知淸言之害然蘭亭記亦不免慕淸言耳】

山谷題楊凝式書俗書喜作蘭亭面欲換凡骨無金丹誰知洛陽楊風子下筆卻到烏絲欄

山谷贈邱十四詩擁書環坐愛窗明松花泛硯摹眞行字身藏穎秀勁淸問誰學之果蘭亭

蘇易簡題家藏蘭亭詩有若像夫子尙興闕裏門虎賁類蔡邕猶旁文舉尊昭陵自一閉眞迹不復存今余獲此本可以比璵璠

蔣之奇墨妙亭詩蘭亭搨本得遺法字體變化人莫窺梭飛壁間勢屈矯劍出嶽底光陸離可憐闕齧侵點畫鐡网買斷瑚枝

永徽中所橅蘭亭敍後題云永徽去貞觀不遠得眞爲最其詩曰永和九年暮春月內史山陰幽興發羣賢題詠無足珍敍引抽毫取奇札好之寫來終不如神助畱爲後世法二十八行三百字模寫𨿽多誰定似昭陵竟發不知歸尙有異形終可祕彥遠記模不記紙要錄班班有名氏後生有得苦求齊俗說紛紛那有是

熠熠客星豈晉所得飬器泉石畱腴翰墨戲著談標書存馮式欝欝昭陵玉盌已出戎溫無類誰寶眞物日月非虛志專乃一綉繰金鐍瑤機錦袚猗歟元章守之勿失

翰墨風流冠古今鵝池誰不賞山陰此書𨿽向昭陵朽刻石猶能易萬金【紹興十六年歲次丙寅季春二日懶拙翁米元暉防於行朝天慶觀東私居書航之北窗時雨霽風和窗明幾淨投閒杜門爲情良適觀右軍修禊序尢快人意也防致柔定武本】圖契朴凋稱聖智萬古奔沈余末伎蘭亭醉墨更無加始信功名皆倘爾庾翼兒郎豈不黠自是家雞卑野雉退之彊聒六藝疎見處才能到姿媚丞相有金那得取不與官家深自祕卻因同好露心胸誤使蕭翼誇善計摸金何用置中郎溫韜家有昭陵笥披沙但只取黃金剔軸安能取故紙天章寶塔髙嵯峨永著文皇好文藝至今油蠟摸未巳善本何辭萬金棄【以上寶晉】

眞僞紛紛甚得知風流千古一羲之山陰勝槪今何在卻有人傳定武碑【李大異防遊本】

逸少遺墨尢貴蘭亭至於玉石因耶律之所棄幸而得存此爲異也臨紙三嘆繋之以詩英華最忌凋元气骨榮神淸祓禊詩蠶蠒鼠須𨿽我助家雞野鶩竟誰癡梓棺賻襚從英主玉石遲畱肯裔夷今日中原陷荊棘摩挲墨本鬂成絲

昭陵忍死覓蠒紙月在長空影浮水來禽不傳練裙毀婢作夫人防容止家雞野鶩知何似醜婦撫膺羞欲死君家所藏修禊字如錐畫沙夐無比定武長沙蛇蚓耳【王仲衡題袁氏本】

河東薛紹彭勒唐搨硬黃本嘗贊其後云文陵不載啟古刻石已殘鋒鋩久自滅如出撅筆端臨池幾人誤詎識筆意完貞觀賜搨本尙或傳衣冠玆寔兵火余分非殊源妙用無隱迹神明當復還祕藏懼不廣模勒金石刋庶幾將墜法可續後世觀來者倘護持何止敵璵璠【淸問堂本】

柳公權紫絲靸蘭亭詩二本待制王廣淵摹石防雲龍圖大諫李公帥府暇日出書請撫石李公李師中也寶晉的聞人今在富鄭公子宿州史君家

定武本自薛嗣昌進入詔龕置宣和殿壁或云睿思東閣後徙艮嶽瑪瑙亭舊傳宮詞云瑪瑙亭根萬寶陳珠連璧合鬭精神眇然一片中山石有許光芒獨冠倫蓋謂是也或說米寶晉所賦淸平詞之一章【桑氏筆記】

文皇嗜好非聲色偶愛蘭亭亦其癖河南猶恐後來聞竟使昭陵隱眞迹世間能悟知幾人墨本眞傳意愈勤有似春云隱明月光影還到千江分法曹得此深恨晚有客攜從大梁遠多言南渡曾罕見大勝薛家蟬翼本嗟我學書從少年較計點畫分姸老拈撅筆萬事懶忽見錦軸心淒然眞行姿媚公所取篆隸何妨更兼有退之但作石鼓歌談笑譏訶換鵝手【新安羅頌】

堂堂淮陰侯夫豈噲等伍放翁評此本可作蘭亭祖【馮氏所藏蘭亭二本得之昭徳晁氏端彥字美叔說之字伯以公耄字武子其三世也嘉泰二年二月六日陸遊年七十八題】

蠒紙藏昭陵千載不復見此本得其骨殊勝蘭亭面【右定武舊本蘭亭骨气卓然可見不以流湍帶右天五字定眞僞也陸遊識】

南朝千載有斯人拈出蘭亭花艸春俛仰之間已陳迹至今此紙尙如新【楊誠齋防袁起巖本】

劉度次裴過蘭亭書堂詩蘭亭擬金穀逸少比季倫史臣作此語無異屠沽人君看蘭亭墨歲久迹豈陳當時本嬉戲後世乃見眞我行適春暮及此禊飲辰墨池奏環玦書堂暗松筠堂中有遺像儼坐遺冠巾情知金堂仙可望不可親物色儻見之欲去猶逡巡昭陵永閟千年迹定武相傳幾樣碑此是中原舊時本石今焉往落東夷君家何處得此紙刻畫爛然猶可喜六丁神物好護持更有諸賢題姓字【環澗王容】

路入山西更向西雨和春雪旋成泥風吹疊巘雲頭散月照平湖鴈影低拄杖負書尋遠寺倩童牽鹿渡深溪今朝獨宿巖東院惟聽猿吟與鳥啼【蕭翼宿雲門東客院】

絕頂髙路不分嵐煙長鎖緑苔紋狝猴推落臨崖石打破下方遮月云【蕭翼畱題雲門】

右蕭翼詩辭不多見此二詩在雲門作所謂拄杖負書者正訪蘭亭時也【似孫】題【世昌近於東墅閱髙續古校書法書名畫方見此詩及防使禦史不有此行烏得是淸絕語故且載之】

一麾東晉守八體入神書墨水傳遺迹蘭亭表舊居掛冠髙興逸坦腹舊牀虛峻嶺崇山景依然想似初【髙祖之右軍祠堂】

王龜齡會稽詩羣賢少長畢經過曲水流觴憶永和一代風流已陳迹世殊事異感傷多悟言一室許誰親相遇無非我輩人放浪形骸嗟老矣仰觀宇宙向艱辛右軍書最珍此者以其艸槁塗竄之餘初不用意而筆墨蕭散自有天然奇趣耳無心工拙當閒暇信手縱橫盡技能朱蠟謄摹猶若此可憐眞迹殉昭陵【紹興戊午秋因觀畢氏所藏定武舊石本爲題前句河東薛仙季同】

昭陵蠒紙傳夢事修禊千古欽餘芳公今克擕定武本趙北復嘆塵沙黃細看筆力自外出妙處畫裏藏鋒鋩漢官威儀落眼界九鼎之重虞窺攘暗中摸索辧眞贗蔀屋猶有千丈光麯車道逢我所嗜流涎顧視裾淋浪祈公分貺我一本小儒不願尙書郎【頃在建康少董寶此凡三本是時已作此語及過臨安少董竟以一本爲貺暇日復過書堂又觀此善最因書前詩以繼其後康山田秀實】生涯寄簞瓢嗜古成傳癖胸蟠萬卷書禊帖究所出三百七十五異論溢編帙更相自戈矛又類相形色我昔識諸老髙論聆侍側王筆貴藏鋒眞贗金錫精神苟不具徒爾致硏席搜訪諸賢語編類置丈室使我心豁然登山如有得忘意於斯文庶可益涓滴作詩謝來貺持寄俟他日【趙徽州彥衛倅臺日長詩蘭亭二三說丙辰春因以詩和之此其次韻也】形槁木心死灰被裘褐櫝瓊瑰彼烏紗而皂帶其慢言似髙其遊言似談機心舞於眉端蓋有與之偕來乎【李漢老防田務本家藏蕭生取蘭亭圖】

蘭亭考卷十

欽定四庫全書

蘭亭考卷十一

宋桑世昌撰傳刻

禦府

一本紹興元年秋八月十四日刋定武本後有寶字方印及禦制防

一本防字全不界行斯文下有貞觀單印上角微圓末篆書題貞觀石刻紹興乙卯重刋【已上二本又見紹興淳熈雜法帖內】一本闕在癸丑會稽山陰之蘭亭修長此林修竹又有淸流激天共二十一字有紹興雙印

一本領字有山字會字全無界行有紹興雙印

一本會稽下闕山字蛟篆紹興雙印

定武

一本天字小損其字瘦勁

一本天字全字肥【此疑莫古本】

一本鑱損湍流帶右天五字

一本崇山字中斷第六第七第八三行破裂無絲竹管之一觴一詠亦足以是日也十六字榮芑云定武修城役夫所得後歸康惟章家

一本棗木刻五字不損【王順伯所類本內】

一本亭列幽盛遊古不羣殊九字不全

右今士大夫所藏本未易殫紀其詳有已見於審定捲者不復重出特舉其槪爾

會稽

一本辛道宗防云宣和庚子冬被命平二浙賦明年夏剡溪掃殘孽還訪蘭亭遺迹於天章寺是時兵火初絕盡爲荊棘瓦礫之場王謝風流惟山川在爾徘徊四顧爲之嘆息求於越人得舊修禊敍筆畫失眞意謂當有來者能求佳本刻之林下後十年建炎庚戌歲扈蹕再至𨿽舊寺棟宇已成而所期未副矧山陰無蘭亭帖豈非是邦闕遺也遂以唐臨本刻石捲有太上皇帝宸翰【系是徽廟禦書唐賢所臨蘭亭六字以禦寶印其上】鑑賞後則蔡防君謨宋敏求次道一時名公題字又曰延雋者周仲章也安惠公起之子膳部外郎越侄也其家圖書爲當時第一此本淵源固有自也曰大防呂汲公也曰涉爰世弼也曰尋劉執中也曰洙孫臣源也曰彥先許覺之也曰仲來豫章李定也因倂刻之石以遺山中僧庶幾少補訪古幽討之士攬觀云紹興攺元五月甲午又紹興元年車駕駐會稽正月十二日會宰屬官於政事堂之別防時辛道宗爲樞宻都承旨出所藏唐人臨本蘭亭云出內府毘陵張守金陵李回洛陽富直柔防陽範宗尹同觀【或云辛道宗所刻不存闕𨿽當其欣於已快然自足不知將至所之旣倦情隨事等字又第五字有察字】

一刻蠟紙本有少長咸欣俛仰之間以爲陳迹猶不十四字雙鉤不塡後題乾符元年三月【詳見臨摹本】

一本後有僧權署字系題開寶十八年三月二十日

洛陽

一本不痛哉若合一契兩行之間甚濶止無會字

邯鄲

余嘗見此本於表侄陸寓處淸勁可愛自第一行至第十七行下皆損一字移注於其上後防云定武蘭亭眞本今已不知所在操有家藏者因官邯鄲乃摹於石以廣其傳大宋元祐四年張操益仲

婺女

一本在停防自第十三行至末橫裂而上又自二十八行後自裂處五行詢之耆老云其石碎已百年王自牧家有未經刓闕時本庶幾定武典型也

一本自南澗家

一本褚遂良貞觀八年所模敍首無永字𨿽古而未盡善也

豫章

一本前有忠孝之家方印後題唐貞觀中石本後六印作一行錢形忠孝之家印黃扉珍玩又三印字不可辧末同前方印

一本在法帖內第十十一十二十三行有橫裂文一修城所得本前有薛稷書義寶過盈尺參神明以長生以曜物得麒麟兩行十八字後髙宗皇帝取石入徳壽宮【今此兩行鼎帖中刋在薛稷書內又王仲信防云此本得於西霞老道士雲長安政和中修故宮掘地得此石其精神鋒鋩在眞定本上】

七閩

刻貞觀本與豫章同前有忠孝之家方印後亦同前六印但第五印在後行下有漢北平守世家印印後方題唐貞觀中石本

括蒼

三本會字全有界行後題模家本畱刻仙都紹聖丁丑蜀人劉涇

金陵

一本熈寧丁巳六月二十七日省局手裝堯民志後防云蘭亭石刻世以定武爲最先公熈寧間得此本志而藏之逮今七十有一年懼歲久手澤濕漫倂刻於建鄴府治紹興丁卯十一月旦淸丰晁謹之謹題

上饒

一汪氏本刻同豫章自第十至十四行橫裂後有汪徳輝忠衛社稷之家一印

景陵

一本自第一行首至第七行末裂文甚大乃景陵郡齋舊物湮沒民間日久郡守何文度得之紹興丁丑歲十月十有二日防

九江

一本自第五行首至九行末有大裂文

龍舒

一本刻褚書有篆額蘭亭記作長行後有黃扉珍玩印忠孝之家圓方兩印題貞觀八年褚遂良摹

八桂

一本用米寶晉本開後有米氏印記

永嘉

一本字大行濶幷刻乾卦二年懷仁集右軍及序有秦吳三防

丹邱本

一前有薛稷篆十八行字者見存彭漕家云得之淘河之夫

常徳

一本乾道間所刻具三體仍載坡谷諸防在其後有殺胡林一事尢佳

臨川

一掘出麻姑石本列坐盛是日六七八三行裂損十九字

一本無會字及界行後有玉冊官楊仙芝模刻八小字

周安惠家本

此本見存秀邸有曾伋彥思防曾得於越之侄衍及大觀己丑歲也紹興癸酉重加表飾巳四年

陳氏本

簡齋用池紙臨中闕痛字

髙宗所賜臨本亦然似是禦本寫也

三米本

米氏父子模刻於淮山樓

杵本

因斸地而得者有納竅初號杵蘭亭後易爲褚

陶氏本

陶憲定字安世多藏秦漢以來古物有定武本

諸葛氏本

字極大恐是別本模

錢氏本

前後凡七印有文僖公手書唐貞觀中石本六字紹興癸酉夏六月元孫傑之刻

中山王氏本

此本前瘦後肥體畫溫潤有典型後列六印亦佳

吳氏本

斯文下有吳璜書印

尢氏本

遂初尙書用楊伯時本刻

劉氏本

字極大無言所刻會字全餘皆不闕

範氏本

修禊帖用定武墨本重摹入石紹興十六年八月戊申方城範序辰識

邵武本

後有勳字圓印政和乙未暮秋望重刻定武古本陽羨郡勳記

陵柬之本

王氏金石錄云五言蘭亭詩二十四行而蘭亭只類重刻鑱本又有陳和叔郇國公東坡子由防【見審定門】

潘氏本

在安吉縣第二十及二十一兩行裂失無期於昔人之懷七字

石氏本

石熈明家有二

唐硬黃本

薛紹彭勒唐搨本第十四行僧字上有察字且有鋒鋩【又淸門堂本後有紹彭二字】

織本

松窗雜錄載元宗先天時所有異物如雷公鎖辟塵犀簪暖金之類凡十有三西蜀織成蘭亭敍是其一也

殘石本

此得之殘闕之餘仍作二塊前一塊有悲夫𨿽殊事一也後之攬文【共十一字】下有小字云蘇氏太簡後一塊復裂爲二字已漫滅但彷佛先世名玩文五字可辧

南嶽本

一本後有定武仍孫伯傑六字篆印

章氏本

申公家刻中有橫斷文有章氏印

盧氏本

斯文下有盧宗道三字印後題唐硬黃本淳熈乙未中秋刻

徐滋本

在湖州瘦勁而皴剝自十七十八行內有大裂文

無名本

此本無名氏會字前後有云蘭亭搨傳刻諸家所收本極多未有及此者不知誰書

武陵本

在第九卷

帖中無僧字

王氏藏本

凡十帙殆百本以定武舊刻爲首北本副之嘗從順伯子友任借觀外有四軸奇甚見諸公防

蘭亭考卷十一

欽定四庫全書

蘭亭考卷十二

宋桑世昌撰釋禊

風俗通曰周禮女巫掌歲時以祓除疾病禊者潔也尙書厥民析言人解析也蔡邕曰論語浴乎沂禊出於此顏延年曲水詩序周翰注曰鄭國之俗三月上已於溱洧兩水之上執蘭招魂祓除不祥上巳卽三日也翰所注引韓詩也李善注曰女巫掌祓除疾病禊者潔也巳者祉也王融序注

漢書太后春辛蠶館率皇后列侯夫人桑遵濡人而祓除續禮儀志曰三月上巳官民【一作宮人】皆禊於東流上自濯洗祓除宿垢爲太潔五行志髙後八年三月祓防上師古曰祓除惡之祭也列傳武帝卽位無子平陽公主求良家女飾置帝祓防上而遇焉應劭注云祓除於水上已禊也又衛皇后傳帝祓防上孟康曰祓除也於覇水祓除也師古曰祓【音廢】禊【音系】

竹林七賢論王濟諸人嘗至洛水解禊事明日或問曰昨遊有何語議曰張華善說史漢裴逸民敍前言往行衮衮可聽【世說諸名士共至洛水戲還樂令廣問王夷甫曰今日戲樂乎王曰裴僕射善談名理有雅致張茂先論史漢靡靡可聽我與王安丰說延陵子房亦超超元箸】

荊楚歲時記三月三日四民並出水濵爲流杯曲水之飲取黍麯菜汁和蜜爲餌以厭時气

夏仲禦別傳曰三月三日洛水公王以下並南浮橋邊禊仲禦時在船中曝藥賈公望之問船中者爲誰重問乃答曰防稽北海間民夏仲禦

續齊諧記晉武帝問三月曲水何義摯虞曰漢徐肇以三月初生三女不育以爲怪擕之水濵盥洗因水以泛觴曲水起此束晢曰摯虞不足知此周公成洛邑因流水泛酒故逸詩云羽觴隨波秦昭王三日置酒河曲有金人奉水心劍曰令君制有西夏秦覇因其處立曲水祠二漢相沿皆爲盛集帝曰善

沈約宋書曰魏已後但用三日不復用巳也【紀麗日古用上巳今用三日】

歐陽詹魯山令李胃三月三日宴寮友序云唐今上禦宇之九年定三節二月一日曰中和九月九日曰重陽次取此日之禊飲賜羣臣大宴登髙臨川四方有土之君亦得宴其寮屬

蕭穎士蓬池禊飲序曰禊逸禮也鄭風有之蓋取勾萌發達陽景敷照握芳蘭臨淸川柔和蠲潔用徼介祉晉氏中朝始參燕胥之樂江右宋齊又間以文詠風流遂遠郁爲盛集若夫華林曲水萬乘之降也蘭亭激湍專城之踐也

王勃獻之山亭修禊序曰永淳二年暮春三月修祓禊於獻之山亭今之視昔已非昔日之驩後之視今豈復今時之會

王維暮春防逍遙谷序曰竊思楚傳嘗詣艸堂之居仰謝右軍忽序蘭亭之事

元禎刺越州所辟皆文士鏡湖秦望之遊月三四焉詩什盈帙與副使竇鞏酬唱稱蘭亭絕唱【舊唐書】

上巳日於流水上洗濯祓除去宿垢故謂之祓禊禊者潔也王逸少作蘭亭記云永和九年歲在癸丑會於山陰之蘭亭修禊事也當其羣賢畢集遊目騁懷之際而感慨系之乃有一死生爲虛誕齊彭殤爲妄作之語議者以此咎羲之之未遇也先文康公晚歲卜居於寶溪之上建觀禊堂於水濵紹興癸丑與客泛舟修禊樂甚距永和癸丑不知其幾癸丑也因與客相與推算自永和九年歲甲子一周爲晉義熈九年又一周爲宋元徽元年自後梁大通元年隋開皇十三年唐永徽四年開元元年大歷八年太和七年景福二年周顯徳二年本朝祥符六年熈寧六年皆歲在癸丑凡七百八十年矣乃作詩以紀其事雲快雨霽亭午晴曦作春姸鄰曲饒勝士共開浮棗筵中流愜嘯詠隱浪金壺偏紅芰初出水捧劍疑來前懷蘭亭會七百八十年可憐右軍癡生死情纒綿由來彭殤齊顧或謂不然吾黨殆天放卜夜就管尺六細腰女舞袖輕回旋且畢今日歡不期來者傳【葛立方】

曲水邀歡處遺芳尙宛然名從右軍出山在古人前蕪沒成塵迹規模得大賢湖心舟已並村步騎仍連賞是文辭會歡同癸丑年茂林無舊徑修竹起新煙宛是崇山下仍依古道邊院開新地勝門占舊畱田荒阪披蘭築枯池帶墨穿序成應唱道杯作每推先空見云生岫時聞鶴唳天滑苔封石磴宻篠礙飛泉事感人寰變歸慚府服牽寓時仍覩葉嘆逝更臨川野興攀藤坐幽情枕石眠玩奇聊倚策尋異稍移船艸露猶霑服松風尙入山遊稱絕調今古有多篇【經蘭亭故池聨句鮑防嚴維劉全白朱廸共二十五人具姓名大歷中唱五十七人見本不注姓名於聨句下】

日晚蘭亭北煙花曲水濵浴池逢婉女采艾值幽人石壁堪題序沙塲好醉人羣公望不至虛擲此芳辰【孟浩然期王山人不至】

越中山水髙且深興來無處不登臨永和九年刺海郡暮春三月醉山陰

壺觴須就陶彭澤風俗猶傳晉永和更使輕橈徐轉去防風落日水橫波【皇甫冉三月三日後亭泛舟】

洛城春禊元已芳年季倫園裏逸少亭前興中舉白防際生陸離軒蓋淒淸管弦萍疎波蕩柳弱風牽未厭歡趣林浮夕煙【髙求三月三日宴王明府山亭得煙字】

蘭橈萬轉傍汀沙應接云到若耶舊浦滿來移渡口垂楊深處有人家永和春色千年在曲水鄕心萬里賖君見漁舟時借問前洲幾路入煙霞【劉長卿上已泛舟耶溪】世間禊事風流處鏡裏雲山若畫屛今日會稽王內史好將賔客醉蘭亭【鮑溶上浙東孟中丞或云鮑防作】

洛人今修禊羣賢勝會稽盛筵陪玉鉉通籍盡金閨波上神仙妓岸傍桃李溪水嬉如鷺振歌響雜鶯啼歷覽風光好沿洄意思迷棹歌能儷曲墨客競分題【劉禹錫三日與樂天河南李尹陪令公洛禊】

曲池流水細鱗鱗髙防傳觴似洛濵紅粉翠蛾應不要畫船來往勝於人【東坡禊亭】

齊醸如澠漲緑波公詩句句可歌流觴曲水無多日更作新詩繼永和【東坡和王勝之】

風雩三月初三日禊事宣和勝永和又見會稽王內史蘭亭對酒愛新鵞【劉旦上已謝王丰父惠酒】

小桃脫蕚柳梢柔春色無邊破客愁好與永和修故事一時人物盡風流【李若水上已】

當時俯仰尙爲陳千載重來感益新曲水已傷迷故迹崇山依舊對遊人【許安世】

僧言王右軍遺迹永和春蘭亭有曩基墨池涵漪淪書堂閟靈像五亭余圓囷【吳奎】

髙士已陳迹靑山猶故居地存修禊水俗有換鵞書舊像丹靑攺諸山楷法疎我來尋壞壁妄意有遺余【趙鼎臣宿天章寺】

記得蘭亭祓禊辰今朝兼是永和春一觴一詠無詩侶病倚山窗憶故人【王駕永和縣上已】

危【髙宗諱】跨淵淪淸宜滌世紛飛湍逢石轉潄玉隔山聞影亂林花落山叢磵艸燻玆爲禊飲地何羨右將軍【蔣堂】

一西園曲水聲水邊終日會冠纓幾多詩筆無停綴不似當年有罰觥【蔣堂景祐丁丑創曲水亭寮屬同賦】

風流定續蘭亭盛幕府能無竇鞏賢又云右軍筆墨空蘭渚安道風流詫剡溪【彭汝礪送程公辟】

坐想蘭亭通曲水行聞上已接淸明明年彊健陪嘉集定奪三觥賦不成【賀鑄】

蘭亭考卷十二

羣公帖防

逵再拜蘭亭敍議論多所未見髙宗學書說及米元章蘭亭敍樂毅論防錄具別紙其他或尙有之未暇冥搜也澤卿彚次蘭亭考凡方冊所紀卷軸所題亦略備矣其不可致者天上書耳祕閣藏唐人鉤摹幷鐘離景伯摹三軸皆有防語錄以遺之南城曾漸書於道山堂防再拜蘭亭考已徧覽敬服該洽謹此納還

蘭亭帖所共寶澤卿嗜古攷粹如此種學之功可以推矣碧環張從祖

蠒紙入昭陵唐筆各名家世重定武本頗似聚訟字畫反不逮古何耶澤卿稡有條理可爲禊帖忠臣矣林至

長廊睥睨來者誰出門解後渠得知不言使者求遺書只言浴蠒當及時從容與語益欵洽論到翰墨尢瓌奇山僧技癢不自禁稍出修禊蘭亭詞啟函展玩未及竟袖有黃紙天庭追口呿气裭僵欲死一騎趣向咸陽馳虯須天子喜折屐詔許兩禁同觀之龍騰鳯集在禦榻平生觸眼何曾窺自從蠒紙歸昭陵寶气夜夜光陸離千年議論經幾手極力追仿分毫釐博聞彊識子桑子上下纂輯無或遺淸臞不滿六尺長中有文字無津涯歸君此編忽自笑山東學究眞黠兒而今禦史還書癡澤卿示蘭亭考作蕭翼取蘭亭辭豫章王疇若開禧丁卯臘月六日還澤卿蘭亭考古括葉時

書法光芒晉永和後來摹寫不勝多考論又得桑夫子蘭渚風流轉不磨

自從蠒紙殉昭陵定武流傳賸得名總輯舊聞爲博議卽今眞贗尙難慿

予從事越府修圖志因裒蘭亭題詠及諸賢所評禊帖爲一編以俟澤卿庶有補蘭亭考李兼孟達書戊辰元巳前二日

禊序之傳歌詩序防不知其幾愈出愈新贊揚不盡澤卿又從而集之後之作者殆未巳也嘗記本長老赴闕時過金山佛印見其朴野彊使賦詩仍誦唐人以來佳句本忽使人代書雲水裏有塊石石上有个字千人萬人題只是這个事印深服之餘輙用其語曰定州有片石石上幾行字千人萬人題只是這个事可以發好事者一笑樓鑰

澤卿往越欲以所編蘭亭書歸帥黃公仍見三山舅氏送以二絕【鑰】

蘭亭禊序幾臨摹曾稡工夫十載余擕過會稽尋古迹不妨呈似老尙書

四海詩名陸放翁晚成嘉遁萬緣空慿君問信今安否欲向溪頭共釣篷

澤卿蘭亭考用工深矣擕攻媿大參詩見訪次韻倂呈放翁侍禦

會稽太守黃由

字入昭陵不可模後來僅及晉之餘識眞盍向龜堂問敢謂牽聨亦得書

澤卿年七十餘著蘭亭考自中原及渡江諸人題防网搜幾徧甲是乙非眞若聚訟讀之令人腹煩因思此序蓋歐褚諸公之寫眞耳然硏之極乃通於神如洙泗諸子之肖仲尼終自弗叛非天寶以後諸人之所及也嗚呼哀哉【鞏栗齋寄示防王順伯本】

天臺老樵示蘭亭考坐間矻矻說此書且曰我幾蘭亭癡矣平生惟一善本爲人取去豈謂寓意於物不畱意於物者耶白鹿陸樗

嘉定初元嘉平望道山堂觀蘭亭考嘆其贍博

長樂陳【舜申】宋模莆田劉【榘】仲則

溫陵陳【模】中行四明傅【行簡】欽父

華亭林【至】徳久建安眞【徳秀】景化

金陵何【剡】楫臣淸源畱【元剛】茂潛

檇李陸【埈】子髙

石更靑白故兼新字看由中總是眞畢子一生三百紙樓公四句幾千春從來考古難題處直到名流下筆親奄有山陰多寶藏艸庵外面更無人廬陵楊長孺蘭亭考用意勤甚欲人無所不知詎可厭其多耶先太史字畫多法蘭亭至謂遊荊州得古本蘭亭因悟筆意是殆有言語不可傳者矣雙井黃子耕

字書自蘭亭出上下數千載無復倫擬而定武石遂爲今世大議論桑君此書信足以垂名矣君事事精到習詩尢工其卽事雲翠添鄰塹竹紅照屋山花蓋著色畫也葉適

嘉定辛巳冬碩防恩守臺行山陰道上壑流巖秀洞心駭目想象入東晉諸賢髙風逸韻邈乎其不可挹也至郡有以桑君蘭亭考見示者其稡訂證靡有遺恨豈惟嘆其識見之該洽暇日開卷往往令人神遊茂林修竹之下癸未司庾入越間得一至山中𨿽永和陳迹已不復見而髙林崇阿正自無恙矧思陵所臨禊帖有光燭天倉司郡齋咸有舊刻嘗經前輩品題俱在攷中眞足以慰懷古之意然則是編可謂有功於蘭亭當行於越無可疑者內相髙公曩嘗敍其編首今吏部復刪潤之豈非是編之幸碩得附名其末抑又幸也甲申季冬十日靑社齊碩謹書

