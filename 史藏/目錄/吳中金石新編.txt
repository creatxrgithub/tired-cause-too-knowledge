

欽定四庫全書

史部十四

吳中金石新編

目錄類二【金石之屬】提要

【臣】等謹案吳中金石新編八卷明陳暐撰暐字耀卿河南人宏治中官蘇州通判與吳縣知縣鄺璠舉人浦應祥祝允明等采郡中石刻彚而錄之自校校官宇倉驛水利橋梁以及祠廟寺觀諸碑碣分類編輯區爲七目凡一百餘篇皆具載全文用朱珪名迹錄之例采輯金石文字者原主於搜剔幽考核舊聞故歐陽趙洪諸家惟主於搜求古刻是編以漢唐舊迹多見諸書獨取明初諸碑體例𨿽不免少隘然其所錄如濟農永農倉諸記則備陳積貯之經許浦湖川塘諸記亦具列防濬之要皆取其有闗郡中利獘者而於頌徳之文諛墓之作並削而不登其用意頗爲謹嚴且多有志乘文集所未載獨賴此以獲傳者亦頗足爲守土者考鏡之資以是作輿記外篇固未嘗無所禆益也乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

吳中金石新編卷一

明陳暐編學校

蘇州府重修孔子廟學碑【宋濓】

蒲圻魏公守姑蘇之明年鉏暴樹良徳綏化孚上下洽和百廢具興惟孔子廟學顚危弗治公顧瞻良久喟然而嘆曰皇帝大興文教詔頒明經六藝諸科嘉恵多士將以人文化成天下今獘陋至是非所以靈承帝意公卽捐俸爲倡惟興修是圖其僚屬與郡之人士驩然而趨功以廟言之穹殿修廊敞以櫺星之門以學言之倫堂中居兩廡相向挾以六齋以逹於前門至善之堂尊經之閣又巍然而聳其後向也棟橈級夷防昧而無輝今焉丹雘炳煥檐牙而翚飛已而泮池有梁采芹有亭先賢有祠亦皆次第就緒而公拜蜀省參政之命將之官有防還守姑蘇民大欣慶公復命補其墻墉四千八百尺有奇惟廟學之前乃吳江開之園局於封畛蹙廹殊甚至是從化盡以其地六百尺入於學宮始獲辟門於前用正地勢內歷洗馬來秀二池架梁以通往來外臨康莊左右有坊曰狀元曰晝錦其嘉名符契若有開必先者閣後之地奪於比鄰公察知其姦稽官書以爲證比鄰詞服其地乃歸又懼逺而或堙也遂圖廟學四疆勒石志之始事於洪武六年正月甲子訖功十一月較之承平舊觀或有過無不及焉公帥其屬執豆籩具脯醢以成功告觀者莫不嗟嘆自兵興以來學校所在蹂踐爲墟而姑蘇幸僅存非公之至防何不與之俱廢乎教授貢頴之旣宣力始終復使訓導張田請記其事以垂不朽惟蘇之有學實始於範文正公蓋公景祐初出守鄕郡遴擇南園請於朝而建焉爲其師者則安定胡文昭公也計當時人物固嘗盛矣數百載之下仰其聲光慕其風烈毎使人發不可企及之嘆自時厥後𨿽守有賢愚學之興廢靡常二公過化之地流風遺俗終未泯也況今遭逄有道之朝得良二千石爲之師帥豈徒然哉然公興學之志不下範公者也則夫坐臯比而談經藝者其必將取法於文昭乎明體適用之學吾知駸駸然向盛在家則孝於親出仕則忠於君而無負公作興之意苟不務知此摘英搴華而爲嘩世取寵之具非區區所敢聞請以是刻諸麗牲之碑蘇之人士庻防知自朂哉公名觀字杞山碑爲修學作前代興造各自有記皆不書系之以詩曰姑蘇之墟有川滮滮折趣南園匯來東流靈氛中啟煥爛弗收自非聖師疇恊其休昔有哲人出綰郡章乃構學宮乃建廟堂廟堂章章學宮將將衿佩洋洋來翺來翔盛衰相因揆理則然風摧雨蝕上漏旁穿矧丁囏虞烽火相連誰一舉臂持危扶顚大明當天九服攸同欃槍斂翳奎璧吐芒眷我魏公來蒞大邦屢形於言我敢怠遑旣率部封復登府僚分勞授事具乃教條曾不一期厥功孔昭化此朽腐欝爲岧嶤孰惇化原孰築教基孰牖民彛匪學曷爲我語蘇人公豈爾私耳目苟具必致其思思之如何法孝與忠二者無愧行將天通震澤有石其堅比銅史官勒辭用昭無終

蘇州府孔子廟學新建南門記【王彛】

惟蘇州學肇基於範文正公父子學之左別有廟而櫺星門南不十數步卽畫於鄰垣於是旁趨東偏以爲門而地勢鬰塞大弗稱蓋鄰垣之地廣袤若干畝在宋爲錢氏園及元而業更氏先後爲郡者屢欲拓之然不可以力得至正間郡守六十公乃以學廩之羨貿其地於開得其三之一曁入國朝前國子祭酒魏公以正學碩徳出守玆土政修令行大修廟學而宏博壯麗實逾舊貫未防開說公化盡以其地歸焉公因命教授貢頴之繪圖而經營之郡人士願出私錢以助乃通道自櫺星門以極於南城之塗凡若干丈故有洗馬池適當其前又有狀元晝錦兩坊適拱左右遂表文廟之道於洗馬池南而架梁以入其道南北之半故又有假山山之陰有池曰來秀其水自太湖入南城之池注之來秀自來秀南流則匯之洗馬而止其北流則歸學之泮池而止又卽來秀池南辟假山遺址爲門以正南面焉至是而廟也學也出入之道殊矣故入其門則循池之東以趨於廟出其門則折而西又折而北爲梁渠上者再以逹泮池之梁始趨於學示神人之不可雜也方廟學告成翰林侍講學士金華宋公旣爲之記頴之以爲此一役也範公所未得爲而魏公乃得爲之始終防三百年而廟學大備有不可不特書者爰以狀使彛記之彛也幸從公遊不敢固辭於是具書公建門之績與歸地始終俾刻焉至如孔子之道萬世遵行者孰不知之玆不敢勦說而瀆言之也門之新作在洪武六年正月甲子至十月丙申落成糜錢若干役工若干魏公名觀字杞山武昌蒲圻人世之學者皆稱之曰蒲圻先生云

蘇州府重修儒學記【胡像】

姑蘇東吳大郡也學宮又東吳之冠也五十年前余嘗至其處而周覽焉喜其地勢之廣衍而惜其堂宇卑俯有弗稱也時典教者對余徒有興嘆而已今年秋九月教授丰城何澄校藝還自閩述其郡守況侯伯律興作之勤求爲之記大成殿及兩廡作於正統丙辰明年作至善堂作後堂又明年作明倫堂作齋捨作射圃凡爲屋百間度材庀工載石陶甓與夫經費所需咸得變通之宜越三年而後成髙明壯觀夐超於昔丹碧輝映光彩聿新況侯之奉揚文治以淑邦人者於斯盛矣而師友之朝夕相從得以依乎廣居以安其息遊以移其气體者何其幸耶學宮之建久矣唐刺史李棲筠始增置學廬至宋景祐初範文正公典鄕郡嘆學政之廢因州人朱公綽之請上其事於朝得賜田五頃乃割錢氏南園之地以建焉初公得池於南園將徙居術者謂世出公卿公曰與其貴吾子孫於一家孰若吳士之多賢也遂以其地充學宮延師儒教育生徒而安定胡先生首居之嚴師資立教條經術治道明體適用之學表見當時實肇於玆而文正公之嘉恵斯文其用心不亦仁且廣乎今況侯協謀侍郎周公重爲興建蓋亦聞文正之風而興起者歟大抵國家以育賢爲致治之本賢者以務學爲致用之資而守令又所以承流宣化者也夫爲政者旣能盡其職矣而士君子之居業於斯者可不知所務乎必也息紛華功利之心盡以求夫聖賢之本領切磋磨礱之益無忽乎師友之講明由是以徳行尊顯則禮義興而風俗厚以經術進用則心術正而功業著矣況侯余鄕人也其善政旣已誦於吳人而斯舉尢爲知務故樂爲之書俾來者有所徴焉

重修蘇州府廟學記【金幼孜】

蘇爲東南都防學校人材實爲諸郡先昔宋景定間範文正公仲淹請於朝始建先聖廟學於吳蓋割錢氏南園之地而爲之者也荏苒三百餘禩薦歷兵燹屢興屢廢而比年以來其學捨文廟傾圯漸不可支永樂甲辰秋臨江陳孟浩來典教是郡顧而嘆曰學校風化之本乃不振若此其何以稱崇仰以作興士類適監察禦史李立按治吳中孟浩以其事白之乃力贊其成爲裒大家富室之有力者俾出金穀而恊助焉孟浩復與訓導馬壽錢紳韓陽各捐已俸以爲之倡於是鳩工庀材首新大成殿增飾塑像次新明倫堂旁飭齋廡室廬次及池橋亭檻階戺垣墉靡不繕完是役也工不勞民費不出官而巋然更新於一旦之頃往來者但視其成而不知其所以成也孟浩請予記其事予不敢辭則爲之言曰學所以明人倫人倫不可一日廢學校其可一日廢耶士遊於其間其理則仁義禮智其器則君臣父子夫婦長幼朋友其文則易詩書春秋禮樂若是者豈徒托之空言蓋欲明其道以充其性宻察於防防致謹於踐履積累以至乎浹洽擴充而極於廣大此則學之之要而所以成已成物者不外是矣吳素稱禮義之鄕宗工鉅儒後先相望它未暇論有若吾文正公之淸修博雅文章事業光明俊偉至今爲天下後世重士生於斯遊於斯必取法於公無於邪說無奪於利誘充其內以逹夫外它日出而臨民則思爲良吏立朝則思爲名臣眞履實踐以求無負於所學無愧於先逹則吾孟浩所以拳拳於斯文者豈空言而已哉因悉記其事並書其說如此俾歸而刻諸且以示後之典教事者尙思自勉以繼於無窮焉是爲記

蘇郡儒學興修記【徐有貞】

蘇爲郡甲天下而其儒學之規制亦甲乎天下是蓋有泰伯至徳之化子遊文學之風安定師法之傳在焉不徒財賦之彊衣冠之盛也學之建自有宋越有元至於我有明防五百載其間廢而復興毀而復修惟牧守之賢是賴其人在郡誌可攷已然近自正統景泰之際國家多故學寖以敝爰歷數政皆嘗有意興修而弗遂成化初元今巡撫都憲瓊防邢公之爲守也因荒圖丰革故圖新曾不期月百爲具諧於是教授南昌程君蘭司訓余幹張君憲山陰李君璞駱君巽協議以請於公公曰是吾志也乃相舊規有仍有攺而一新之若大成殿若防門櫺星門若尊經閣若明倫堂則皆仍而新之者也若先賢祠若防膳堂若四齋曁直廬若射圃若泮池之橋則皆攺而新之者也經始於丙戌之夏落成於丁亥之秋凡在學者防抃胥慶防邢公旣升而巴渝賈公來繼其政謂斯文盛事不可無記之者因率學職諸君來以爲請予郡人也而有子在學於學之興修亦同其慶焉乃進諸生而語之曰夫學之作興在乎君長化導在乎師儒而進修之功則在諸生之自勉焉爾凡爲學者所以學乎聖與賢也學乎聖與賢者蓋將希至乎聖與賢也希至乎聖與賢者而可苟哉其必也繇乎詩書六藝之文以通乎唐虞三代之道處焉進修焉而爲之徳業出焉施設焉而爲之政事堂堂焉表表焉以立乎天下若陸敬輿之於唐範希文之於宋庻防哉始而希賢終而希聖不惟其言惟其行不惟其名惟其實窮惟斯逹惟斯憂樂惟斯成乎已也惟斯成乎物也惟斯使世之論者謂吾蘇也郡甲天下之郡學甲天下之學人才甲天下之人才偉哉其有文獻之足徴也斯於作興化導之意爲無負矣

蘇州府重修儒學記【王直】

國家稽古定制建學立師以陶鑄天下之英才使各成一器而天子垂拱於上以收平治之功其義逺矣人生顓方其防也苟無禮義以漸摩之逮气充血盛欲竇潛開鮮不傷倫而敗度先賢之爲政者緩於刑戮而急於教養良有以也蘇爲東南大郡土沃民繁家衣冠而戶弦誦泰伯揖讓之風儼存然性頗輕脫間好爭訟亦有夫差之遺意焉苟非學校之教提撕警覺又何以矯其輕而歸諸厚哉學宮在郡治之南可一里許舊傳爲錢氏南園文正範公購得其地而創之歷年旣久𨿽屢經營繕卒未愜大方之觀今太守四明姚侯下車以來政化大行毅然以修舉廢墜爲已任視篆三日敬謁吾夫子之廟而拜之次及四配十哲兩廡諸賢見其神像欹側柱礎傾斜至有不蔽風日者慨然嘆曰爲郡者之責也亟欲一新因白巡撫都憲萬安劉公巡按侍禦南郡袁公咸韙其言或曰年嵗未丰人尙缺食驟興土木之工第恐事未成而憂先至也侯曰不然吾上不窺府藏之蓄下不庸科斂之財以義制事而身先之胡爲不可況此名邦寧無一二仗義者而副我乎於是首出俸資若干爲眾人勸旣而聞者四起爭先投刺惟恐居後因命訓導周謐以董之斧者鋸者髹者塗者不期年間厥功告成大成殿明倫堂兩廡四齋尊經閣至善毓賢二堂道山觀徳二亭櫺星門學門儀門罔不修治復防飾聖賢及歷代諸儒神像築杏壇一區立狀元解元二坊皆親書其扁撤文昌文正二祠移諸爽闓見者駭愕郡之耆艾私相謂曰吏不驚而民無擾何成功之若是也教授臨川黎擴與予有鄰郡之誼走書謁文以紀其事予自謝病南歸久疎筆硯固辭之而不可乃勉爲言唐虞之世比屋可封無他教之至也三代以降𨿽沿革不同其文獻猶有可觀者自秦罷侯置守爲吏者止知簿書敲朴而已尙何暇以歌靑衿采芹乎侯之此爲度越前人逺矣侯名堂字彥容由名進士拜冬官主事陞郎中出知廣信累著能聲因丁內艱蘇守告闕都憲崔公時巡撫江南毎難其人方防議京師聞侯服闋立請於天官冡宰而假之眾論稱屈崔公曰屈之者所以伸之也不遇盤錯利器何甄玆而果能稱其言而光闡之不趨眾向顯揚名教激厲風俗𨿽文翁造蜀豈是過哉吾知蘇之人材逝此必倍蓰矣他日棟明堂器淸廟楫大川必有勝其任者則侯之功豈可泯乎因書以告來者

修蘇州府儒學記【陸釴】

詩稱旣作泮宮春秋書丹桓公之楹夫泮宮實修之而云作者以見修廢之功擬於創制而一楹之丹孔子不遺者豈非以尊室在所當愛哉蘇州郡學自範文正公割南園地爲之而規模始著自後好義之士尋源索本往往歸重於玆故或爲之增置齋閣或爲之附益田租開建恢擴日新月盛而丰碑大刻紀載鋪張者亦不敢後焉其意豈不皆然哉國朝文治日興崇奬尢甚學宮之侈迨逾百楹生徒之眾亦克稱之教化之隆於玆見矣成化甲辰襄城張公邦鎭來按玆土視學之暇徘徊顧瞻見其規模𨿽宏而朽獘相繼棟宇𨿽完而凋落漸興以爲天下之事爲於其細者易爲於其大者難與其爲於其難孰若爲於其易於是審其輕重緩急之宜而圖起廢更新之意視其可易者易之可因者因之晦者飾之腐者剔之揺者築之經始於談咲之餘而陰益前人之功成永固之業信哲人之爲有見於防先哉學功告成而公以代去貳守毛公廷美實防其事覩成功之難嘆曰襄成公玆舉非徒上安神祀下悅眾心實所以詔我後人而興起後學也蓋君子所重人咸重之君子所忽人咸忽之公重於學校如此所以感發奮厲者已在於不言之表矣且其規畫財用出於散漫收贖之餘而選徒用人在三時閒曠之日事成而人不勞吾徒不知所重焉豈理也哉於是伐石走書幣詣余求文其上余時方負罪憂居謝不敢受而諸生皇甫信朱華道毛公意勤懇諄復累累不已余曰古人大功廢業又曰三年之喪對而不問孤豈敢爲毛公惜哉顧其情有未安而禮不敢違耳於是二生據余庭柱間相持者移日務於得請余乃重違毛公之命又感二生之專勤以爲若玆者將安所處乎古人爲邦君之命固有要絰而從事者吾敢取以爲口實可乎於是再拜而受之竊惟儲養樂育登崇俊良此上之所以寤寐而不防者然勢不能周悉而憲臣者耳目所司所以延訪而博求者也張公其知此者乎自余家居聞公修昆山學修太倉學又修郡學三學賴以完整而生徒有歸教學得所張公之功也異時歌菁莪而詠棫朴者非公其誰與歸公能舉職毛公能奉命不忘其艱是二公者皆所當書而復附余辭受之說者蓋其事闗風教余苟得所處則諸生將頷於余使其失焉必將以咎於余而余因得以自省豈不可乎故並書之爲記

蘇州府重建文廟記【吳寛】

蘇有學於城南實創於魏國範文正公更五百年來所以修葺而開拓者惟賢守是賴至於今日規模益壯天下之言學者莫能過之故四方賢士大夫之道郡中以一遊其地爲快然猶病文廟與學之弗稱也蓋其制作非特視學爲陋嵗久且敝爾乃成化壬辰鄱陽丘侯霽來知府事政旣克舉境內悉治嘆曰事神吾職也有如文廟敝陋孰任其過然吾未敢專也乃請於巡撫左副都禦史洛陽畢公公從之則計財度工擇日而從事始攺作大成殿於舊址之北而侵於西者二丈有奇復作櫺星門南與殿直以甲午三月興功功垂完而侯報政於京遂去任矣其年蠡吾劉侯瑀自監察禦史超擢來代政治益善視此舉非得已而前功所當繼也未防殿與門竟成旣而若兩廡若防門若神廚皆以次攺作崇庳廣陿悉合程度言言潭潭迥異舊觀而廟與學始稱矣他日知長洲縣劉君輝知吳縣文君貴曁教授林君智輩合言於寛以二侯之功不可泯者願記之以示後人嗟夫孔子之道大如天地與之相參髙如日月無得而逾萬世之下被其膏澤者區區土木所能報其功邪而人復爲此無亦盡所以尊崇之禮以免有司之過爾蓋比嵗儒臣建請有欲加以籩豆佾舞之數者下羣臣議議者亦謂此不足爲孔子輕重而朝廷竟從其請行於天下惟所以尊崇之者無所不致其極也詔下爲丙申之秋適吳縣丞陶節長洲縣典史劉慶皆嘗承命董役以功完告及丁祭之期籩豆旣陳佾舞斯列而棟宇深廣足以有容觀禮者美之𨿽然二侯之意豈徒爲是勞費以充郡中美觀者哉禮行於斯樂奏於斯致尊崇於斯固所以申其報本之私若夫瞻拜之頃廟貌尊嚴洋洋乎如在其上如在其左右豈無油然興其希賢希聖之心者乎易曰觀盥而不薦有孚顒若二侯之深意安知不出於此且是廟之作凡以事神也惟夫前後之相濟彼此之無嫌而一出乎公其功遂不至廢推此道以治民此民所以同歸於治也歟寛故學之諸生也於二侯無能爲役因諸君之請敢忘其淺陋而書之初學門在廟街之東凡出入於學者必渉街以行邱侯以神人之分當嚴也顧旁近多居民民旣諭其意皆樂徙去乃徙其門於櫺星之西更爲門於泮池之北以逹於廟然後廟左學右截然以正後有賢守以廟學爲事者其尙修之葺之以無隳其成功也哉

長洲縣學記【金瑉】

長洲蘇之負郭邑也自唐武后始割吳縣之北境爲邑而未有學嘗假浮圖氏之室以爲焉及元卽長洲驛舍建孔子廟甚隘弗稱後至元三年縣長元童擴充之廟學始備越三十八年歸於我朝間嘗葺之而新者復敝固其所也洪武六年知縣京口張翔躬率寮佐捐俸面諭羣士輸材木之朽者易壁之漫者圬由內曁外靡不用工前大成殿後明倫堂及中門左右廡傾者支闕者補敝壊已極不可支補則撤其舊而新之齋後曾置鑪亭各一所又剏公廨三間及學門於廟之右泮池駕梁圃構亭伍射置各得其所而墻垣之周巋然壯麗重繪兩廡七十二子諸儒像祀延陵季子以下先賢凡七人興學有祠以示有功於學者必報於是長洲之學旣完且美教諭周敏書來徴記余謂官之修學職分所當而能加意勤力若是蓋可尙已至是士之爲學其當加意勤力甚於官之修學可也苟官修其屋室而士不修其行業則防居於學者將何爲哉士之爲學𨿽不止乎是然乘是而勉勉勿怠異日學術大振端自今日學捨一新始俾見聞者莫不敬慕不其偉與此亦邑之職治教者之所望也

蘇州府長洲縣重建儒學記【夏時正】

學在郡城之艮隅創於前元至正中廼成化壬辰五月巡按監察禦史古趙鄭君銘提學監察禦史浮梁戴君行部至玆防郡守鄱陽丘侯霽始至展謁廟行學禮顧瞻庭宇湫隘弗稱嵗久將壓不治咸嘆曰是我輩責也將撤而新之侯任其事持以告巡撫右副都禦史古汴畢公亨因出公帑羨餘金爲相邑令餘金視職爲親恭勤夙夜主簿劉恩委命之嚴守惇厥役貲裕出公材貞且良百役具興羣工和防始工於是年八月迄工於明年五月左廟右學式如恆度正屋四柱兩序拱向棨防門列櫺星外辟廟之規也講肄有堂合食有所庖廩對峙燕私區別學之制也輪奐翚翼丹靑黝堊稱所宜有罔或不備落成之日鄭君率屬長貳師生釋菜禮容恪恭气象彌新黃白之叟衣冠之彥環望咨嗟知所感奮於是教諭陳裕與諸講下欣慶厥美謂宜有述乃具興作請丘侯記之侯惟不伐是崇遜出爲誼能示不能問道盲者手書絫幅惇勸生員王泰何天衢逺屬時正執筆自揆舊殖老益繁蕪敢請固辭二生曰此太守之意亦泰等師生意也可無辭乃作而言曰道原於天而委重於聖人聖人身備斯道而繼天立極君焉有堯舜禹湯文武斯道行於天下臣焉有臯契伊傅周召斯道行於其君運際亨嘉治隆熈洽不可尙矣吾夫子生於周末適丁衰否道可堯舜禹湯文武而天不君之徳可臯契伊傅周召而君不臣之然吾夫子之心未嘗一日忘天下也聘歷諸國轍環天下卒老而歸系定刪述傳諸弟子以詔方來天之道以明地之理以察人之極以立兩儀奠位萬物化成是以功云賢於堯舜恩云同乎罔極學以宗之萬世無違廟以祀之天下靡間惟蕩蕩巍巍固不以廟學而加隆污然而由學尊廟恆兆孚顒之化因廟表學式著毓才之重化理攸系不亦大哉因計玆學多歷年所衣繡分符幾何人也閱嵗月之如流樂因循而靡事果何心哉今諸君子於視政之初志惟本始式克從事恊心一徳不期月而有成固知風化急所先務其重道興賢端有徴矣維玆髦士有聖賢爲之依歸有師友資其講習有餼有居得以優防厭飫於詩書禮樂之域者可不知所自而自勉哉我國家列聖相承道徳致禮動必吾夫子之道是凖而必有夫子遺經是稽異端他道不得雜之亦旣邁越前代以還虞周雍熈泰和之盛矣其所以建千萬年無疆不防之丕基而有以資夫股肱耳目左右後先者正有望於後賢也維玆髦士幸際昌期窮經致用惟患無之弗患有之而弗庸惟患不能行知而不能行於窮經也奚爲易曰忠信所以進徳也修辭立其誠所以居業也見辭之必以其實也語曰志於道據於徳依於仁遊於藝知藝之當後於實踐也無徒富口耳美文華而亡實行惟孝弟忠信禮義亷恥之惇以無負國家作養之盛心無負諸君子重道興賢之至意維藩維翰爲柱爲石庻防臯契諸臣事業堯舜君民尙在諸髦士之自勉也若夫諸駿奔執事姓名工費材具數目則並載之其陰

直蘇州府吳縣儒學重建記【楊榮】

蘇爲東南望郡吳縣蘇之望邑也儒學爲一邑之望而或施教無所瞻仰不稱善爲政者得不究於心乎然興學盛事攺作大役也舉大役而使勞費一出於民其得無怨嗟之聲而克底完美者乎若夫知所究心事防完美而不動聲色得不難其人乎吳縣學舊在城西南隅賔興坊其地卑隘廟學皆簡陋旁逼軍營喧雜相接春夏水潦四集墻壁傾僕誦習常輟郡縣之長貳曁師生往往興慨欲遷攺之而未有能當其任者宣徳七年工部右侍郎廬陵周君忱奉命撫巡東吳諸郡偕知府豫章況君鐘同謁廟學見其不稱因恊謀更造之得隙地於縣治西南視舊學地廣四倍髙爽平曠眾咸謂宜況君具其事得請於朝二君復相與議曰是役不可重費吾民遂計郡之諸倉所積葦蓆得五十餘萬鬻米可五千餘石凡材石陶瓬之資匠作力役之需悉於是取給而一毫不幹於民復擇耆民王信董其事經始於宣徳九年冬十月訖工於明年夏五月以日計之二十三旬有奇成功速而人不知其勞享禮有殿講誦有堂藏書有閣宴休有亭以及門廡齋捨庖湢各以序列通爲屋以間計之二百三十有餘材用堅而人不知其費其旣成也父老嘆曰廟學不稱久矣一旦更新於數百年因循之後而不以病民蓆之積屢矣昔也不侵盜於吏胥則腐化爲埃塵今乃以之成一邑之偉望何其善也旣而教諭李讓等具其始末走書京師求予記惟學校王政之首教化之源也我國家列聖相承興學育材六七十年於玆矣校庠之盛振古未有是以弦誦之聲鬱鬱沨沨溢乎遐邇而賢才輩出禆贊鴻化後先相望亦莫不由良有司欽承徳意以振作之然其攺作有方若吳學之建者亦不易得也二君子信謂善於究心者矣來遊於斯者尙知力學求道篤志勵行期不負聖明造就作養之仁將必效用於時垂芳於後以爲斯學之光則二君子之用心亦必傳誦於無窮矣是爲記

吳縣修學記【吳寛】

蘇多屬縣惟吳之建最古縣皆有學惟吳學之遷爲近蓋學初偪於西城甚陋宣徳乙卯周文襄公巡撫吳中與知府況侯始遷於今升平橋東可謂美矣然人復以爲有可攺作者門偏而不直爾前令仍舊皆未暇及防監察禦史海陽吳君一貫巡【闕】

裏也於今以文獻稱天

下然其學宮𨿽舊而世敝未之收科目𨿽盛而世風未之振論者病焉先爲是邑者率惟簿書防計徵科之急而緩於學事成化攺元之秋澶淵甘侯實來令是邑卽詣學周爰顧瞻慨然以興修爲已任乃咨於學官及邑之賢者圖惟載度之而次第營爲之以明年春蕆事及秋而文廟禮殿洎左右廡櫺星防門像設祭器罔不畢具又明年春及秋乃修子遊之祠繼葺明倫之堂志道據徳之齋建育賢之門辟觀徳之圃架泮池之橋曁治師生之舎庫庾庖饔周垣坊表罔不畢飭蓋自經始至於落成載歷燠涼爲日三百有奇而廟學規制於是乎稱湖廣參政邑人錢君景寅以書來曰願有記於戲興學之舉甘侯惟能矣然吾於二三子尙有所諗焉夫上之爲教未嘗不欲其古若也下之爲學亦未嘗不欲其古若也考其成功卒未古之若者何哉豈其爲教與學之實與古異與其在上者不可詰而在下者猶可諉也古之士爲道徳不爲功名不爲富貴今則或惟富貴之爲而已爲乎道徳而功名在其中爲乎功名而富貴在其中爲乎富貴則出乎道徳功名之外矣安望其能古若哉夫言遊氏天下儒學之先哲而常熟之鄕先生也其於孔門以文學爲稱首而其言學必曰道曰本曰禮樂之原及其行事見於魯論漢記彰彰焉然則其爲學也豈徒文哉蓋子遊之學之道仲尼之學之道也仲尼之學之道堯舜禹湯文武周公之學之道也學惟其道𨿽窮而在下可樂也學非其道𨿽達而在上可恥也古如是今亦如是不如是不足以言學吾願與二三子省之由子遊以求乎仲尼由仲尼以求乎尭舜禹湯文武周公其於道也若溯流而求源也由一心而運之天下小試而爲弦歌之治大行而成禮樂之化庶幾哉其古若爾矣吾願與二三子勉之甘侯名澤字濟以名進士爲才禦史進憲副歷內外以言詘爲邑於斯其信復陞也有公道存焉其所資以圖成廟學者教諭樂安謝紘訓導嚴陵諸倫開封髙旦及邑義士錢昌劉效耆彥徐暘曾昂也

吳江縣重修廟學記【趙寛】

國朝之制縣必有學學必有廟天下皆然然有修飭者有荒陋者各視其地之文獻及作興之人何如耳學所以明人倫育英才欲其寛閒靜深以爲士君子進徳修業存心養性之地廟所以尊祀聖賢報本追逺欲其髙明嚴肅然後人望而敬有以興起夫景仰企慕之心吳江廟學自宋元有之正統中巡撫少司空吉水周文襄公始拓其基宇而攺剏之規模宏敞它邑莫及也歷嵗旣久日以頽廢治戊午春寛以刑部郎中奉使湖南便道鄕閭只謁先聖廟庭顧瞻宮墻周覽區宇輪焉奐焉鳥翼翚飛丹雘焜煌照映云日殿曰大成門曰列防曰櫺星祠曰鄕賢曰去思堂曰明倫齋曰日新曰時習以及神廚神庫膳堂射圃學官之居諸生肄業之舍倉庾庖湢之屬昔之卑庳者今則增以崇昔之毀敗者今則完而新昔之污漫者今則潔而明衿佩之士弦於斯誦於斯藏修息遊於斯皆得以安其居靜其慮大肆其力於詩書禮樂之塲而無喧囂之雜湫隘墊濕之憂予喜而問曰孰爲之哉何若斯之盛也眾咸曰此吾邑侯之嘉恵也吾侯下車首務斯文近日司宰牧者所未見也予因問繕工之始末曰侯以丙辰之冬來至任經始於明年暮春之初訖工於孟夏之終問經費之所出曰取材於官而役力於民民欣然趨之命陰陽訓術吳鈭惇匠事鈭公勤有幹略長於料理學諭髙君督視之尢加意焉故其成速而精予聞而嘉之侯之政豈不異哉侯以進士釋褐來宰邑視事之初錢谷獄訟案牘山積宜若不遑它務者廼能從容有餘以從事於教化之地其才力優於人逺矣世之好興事者厲民惡勞民者廢事今也有子來之樂而無疾首蹙額之怨此何以致之哉秉彛好徳人之同心矧吾邑故文獻者侯因民所欲而使之宜奔命之易也教化行而風俗美思樂之風作而棫朴之士興焉必自今日矣髙君與司訓林君陳君聞予言請書之將刻貞石詔來者予辭不獲遂書以歸之侯姓郭氏名郛字於蕃廣平肥鄕世家也亷明嚴肅逹於政體治邑一年而良法善事具可稱述不獨興學之美云

重建昆山縣儒學記【謝遷】

昆山縣學在城之西南本宋元以來故址國朝正統景泰間知縣吳昭者嘗攺建焉殿堂齋捨咸具歷嵗旣久頽敝滋甚有司者未之能新也成化癸卯今副都禦史襄城張公淮時以監察禦史節按歷玆邑見而嘆曰是而不爲將安爲乎適縣無長吏卽命府判沔陽邵福舂陵李智董其事鳩工市材購鄰地以拓其基創新易敝增隘就廣辧方正位期年而落成其重門大庭巍然學宮之前者曰大成殿殿之旁兩廡列焉堂有三曰明倫曰育賢曰退省齋有二曰居仁曰由義設門於退省堂之前曰自修築亭於射圃之上曰觀徳而凡鄕賢之祠師生之舍庖廩之次罔不完且美焉蓋爲屋以楹計者百三十有九垣以丈計者二百三十至於籩豆簠簋之屬亦考博古圖式參以今制更造二百四十餘器當時未有記其事者頃巡撫都禦史四明朱公瑄行部至昆周覽庠捨而嘆張公之功有不容泯焉無傳者於是知縣張侯鼒適以考績來京遂承朱公之命請予文以紀之予惟自古帝王之理天下莫不以求賢爲務然不先養士而能得賢者未之有也學校者士之所居以業其業者也語曰百工居肆以成其事無可居之地而能致力於學者鮮矣又焉得賢才以爲國家用有能作興學校如張公者厥功不已多乎昆山爲姑蘇鉅邑素稱文獻賢才輩出代不乏人載諸簡籍班班可考其尢著者理學如李衡志節如範成大勲業如衛涇皆一時之傑士生斯地向方樂學有由然矣矧又有爲之作興者哉固宜奮迅激昂十倍於尋常也然學之道柰何曰是不難知也今夫室必有扁勸戒存焉諸生藏修遊息朝斯暮斯顧其名而思其義接乎目而警乎心登明倫之堂則思吾之倫果能明矣乎入居仁由義之齋則思吾之仁果能居義果能由矣乎踵自修之門則惕然曰身其有未修耶憇觀徳之亭則瞿然曰徳其有未成耶動靜語黙不愧乎退省之私切磋琢磨不負乎育賢之意用是而日俛焉以古之聖賢與鄕之先逹自期待𨿽所至不能盡同要之皆實學也外此而爲學則非吾之所知也已予旣述其事之始末並以是爲諸士子勵云

嘉定縣重建儒學記【陳鑑】

爲治莫先於教非教則不知天地所以爲生之理人之所以爲人之道將淪於異端邪說之歸此先王特重民教而不敢後也三代以上無弗學之人無不學之地乃有可封之俗而無或媮之民降而叔世利波一興義源就塞沈酣於嗜欲顚防於譎詐而不自知其入於異類也故世之善爲治者必先於學學立而後禮義興禮義興而後民風厚民風旣厚覬夫世之大治得矣彼迂人俗吏謂非首務而慢視之豈先王建學教民之本心哉我朝法古爲治上自國都下及邊鄙莫不有學所以餘百年而禮義興行風恬俗美號稱大治良有以也吾蘇嘉定學自有宋創邑卽有之在邑治巽維有廟有廡有門與堂左通津右周行前慮釋氏之居混雅也壘土以障之由始建迄今而人材彚徵民風加厚非地之有學學之有教然乎歷嵗滋久不無毀陊天順攺元吉水龍侯晉由名進士才禦史以廷諍有忤出令玆邑下車謁廟卽以興修存念毎兢兢焉越三載政通人和於庚辰之嵗集邑之尙義士於學飲食之示以規恢之計眾欣然惟喏勇於必行遂相率聚材鳩工必良必勤若大成殿櫺星門齋廡則新之明倫堂直廬倉庖則葺之土山以增崇教官廨宇隘於路隅則市地以移置經始於是秋八月至明年辛巳季春落其成敞爽明塏規制宏麗欝然爲江南學校首稱介予友駕部副郎邑人範誠夫來京請記之夫天下之治不難而難於知所先天下之爲不難而難於無所擾知所先則協人望而不勞無所擾則不殫力而畢辦人徒知是邑之民見治於侯之速而不知繇乎禮義以興行人徒見廟學之興弗勞乎民而不知由乎禮義以倡率苟無其方則借耰取箒徳色誶語立見於父子間況令之與民上下懸絕如此哉民弗之從則無以遂計其規恢學弗之建又何以致興夫禮義哉欲求善治皆妄而已然則侯何以得此亦曰徳孚於人而民信之之謂也故凡教於玆學於玆遊歌於玆舉以侯之心爲心足於已無待於外處則可以善一鄕出則可以善天下所以爲生之理爲人之道昭然白之千百世而不泯教學於人其功用若是其大耶侯以勞績懋著進守大郡吾知他日持是以善天下亦不出此吾黨之士可不相與勉哉

崇明縣修廟學記【徐有貞】

成化紀元之六年崇明縣新修廟學成廼秋八月上丁旣釋奠於先師其教諭武平胡泰司訓余姚李君義宜陽王巖率諸生陸孟剛等具是始末來曰惟玆廟學之新寔今知縣事廣信汪君士逹之績也願有記今天下惟崇明新造邦其始本海湧之沙也沙積而土乂焉土乂而民聚焉民聚而官興焉然在唐爲遊徼之鎭在宋爲防鹽之塲時猶未入職方也乃自元及我朝始爲州於江外今爲縣蘇於畿內縣眎江外縣爲重矧殿國艮維鍵制海道其重眎諸赤縣又加焉故𨿽一邑而常宿重兵守之地之重則官守亦從而重然以沙塗之壤中海而居風濤之所齧蝕蛟龍之所齚齶靡有定時故自入職方以來僅二百年而城治之徙者三矣城治徙則學宮亦從而徙焉蓋地之勢北髙而南下故徙而益北至是垂六十年而民無昬墊之虞城守則可謂固矣而學宮則或成焉或毀焉成而毀也則易毀而成也則難城治任在守令得自爲也學校任在教宮而教官不得自爲爲之亦在守令爾然自洪武以來爲令於斯者歷數十政矣而其於城治於學校爲之而能成之者惟前令永平王允威及士逹爾蓋二君皆名進士也允威以才猷治行累遷郡守方伯至都憲自其去崇明後又更數政政厖事隳迨玆繇士逹振之士逹才猷治行與允威槪同而勞績加多其爲之成之不惟廟學而廟學其尢用心之至者也若大成殿若明倫堂曁兩齋則因其故而葺焉者若防門櫺星門曁學宮之門若兩廡則拓其故而造焉者若廟之神廚及牲牢之所若泮池及池上之橋則皆故所無而今鼎建焉者若諸生之號捨僅數楹今則益而廣焉至二十餘楹學宮之墻故卑且隤防無完堵今則擴而崇焉爲周垣至八百餘丈廟階之前隘且弗嚴今則辟而爲之衢道中衢立科第題名之牓而以禮門義路其左右焉規模斯壯气象斯新士之遊居者爲之興乎志趣往來者爲之聳動乎觀瞻斯已盛矣及其治事之餘時造學中相與課程諸生又延禮鄕賢翼而廸之凡可以防勤勵惰者罔弗盡其方此吾徒所以願記其績者也至若崇明之城故土壘也今則甓而堅矣社稷諸祀故荒壝也今則坦而肅矣縣治故無譙門則作之門海航無艦則作之艦涉川無梁則作之梁自部使者之署及屬官之廨無弗飭焉此又通邑之人所以願記其績者也予聞而嘉之夫邦新造則難乎治兵民雜處則難乎化於此而能治能化之餘其無難爾矣昔範忠宣公之知襄邑也自公宇學校至倉廩一新焉擇賢以教而時躬勸學者宋史美之至今有耀也士逹其聞忠宣之風而興起者歟使繼今日以往加懋而弗已則其功名事業豈惟儷美允威乎將匹休忠宣矣此予言所以爲士逹發也若夫講道之功成材之效則在諸爲師生者懋焉於是乎記

太倉州儒學記【祝允明】

初兵部尙書徐公晞言天下武衛無有司可附者得輙立學宮便詔從之正統戊午太倉衛士查用純以衛與鎭海二武守共一城請如制合建一學報可巡撫周文襄公忱董其成張內翰益沈處士魯紀其事治十年丁巳昉造州署正百度學制隨以更初守襄陽李侯爲之補缺飭獘又添辟仁恵齋事事維力他日學正甘君澤等請於侯委允明記之惟天下之治在君臣相遇其治之道一而古今用殊古之用人者二曰士曰民今之用人者二曰文曰武古之爲學也由明徳知類由誦由論政以及獄訟師旅之講習咸是出凡民之秀者業於是爲士逮入官則文武具矣隨用以成勣其民則官者教而用之故於時文武不角立甲冑無専官繇學校一地盡之矣後世裂而兩之苟手任五兵不必讀書爲從政然其後也勢終不可若是以班故復爲齊量挈束文得綜武武不得以獵文如官之分典也六而兵刑各其一刑者小兵兵者大刑是皆武道財萬幾一耳至鎭巡藩牧凡百官守孰可不執干戈以衛社稷若是者咸來自學校是竟不違先王之所以教也夫惟是所以教之地若術弗可異而文弗可以弗右聖人鏡機而操樞乃地術合於一右文焉勣庸以收始時無學士就邑校以興洎學設乃彌盛於是文學政業詰戎祥刑麗六官襄萬幾後先煒然有功稱得地與術校然著已今更一甲子而學還文制聖人右文意逾至則士也大奮興鋪閎勲巋鴻稱聖人意也應復奚若詩曰周𨿽舊邦其命維新其斯之謂歟愚小子竊幸列下士仰沐皇澤敢不是贊凡宮頖規度前纂有揭及陸大參容嘗疑所傳禮殿爲宋故與學址爲萬戶官第者當失實州誌述其說矣維更制之間所以仍舊貫作新民承聖人意以通吾君臣相遇之機者厥功在當道昔季路將以民社廢學而夫子惡之玆又何敢弗著綱維者都禦史朱公瑄彭公禮禦史方公志王公鼎劉公丙王公約袁公經郡太守曹公鳯及李侯端也參佐其務者州同知周君明丁君隆判官陳君璽龔君詔黃君譜而典教席者甘君及訓導林君垍鄒君紈李君相周君干云

科第題名記【徐有貞】

皇帝嗣大歷服之三年命監察禦史臣選提督南畿之學政錫之璽書以行臣選旣至乃勑知蘇州府事前禦史臣奭圖之曰明主之於學政意亦至矣惟是興王根本之地治教所先人才所出實宜加盛於天下璽書所諭教條謹已宣布惟中吳自有國百年來歷科所第之士防名天府亮采中朝熈績方嶽者於今爲盛然而題名之碑其猶未備非闕典歟爰考洪武初科以下至於今玆凡蘇之士之登賢科者得若干人並以年第先後次序其姓名而勒之石立於府庠明倫堂之中左臣選臣奭謂臣有貞宜爲之記惟夫科第之題名所以爲榮乎士亦所以勸乎士也天子題之於國學所以爲天下之士之榮之勸也部使者與守臣題之於郡學所以爲一方之士之榮之勸也然有爲榮勸乎一時者有爲榮勸乎百世者則系乎其人焉若漢之董仲舒公孫皆以賢良舉者也一則正誼明道一則曲學阿世唐之裴度皇甫鎛皆以進士舉者也一則忠以弼其君一則姦以蠱其君宋之司馬光王安石亦皆以進士舉者也一則以義治其國一則以利亂其國方夫舉也各當其時王廷顯天下其爲榮蓋等矣矧乎曲妨正姦媢忠利奪義時君惑之時人黨之且將以彼加此其爲勸亦未必知所適從也至於世之旣殊事之旣異公是公非旣有定論所在則其人之臧否誠僞乃始判然一以流芳一以遺臭一以傳美一以取譏一則爲科第之光一則爲科第之玷以此視彼奚啻薰蕕鳯鶚玊與石之相逺哉是故榮勸乎一時者不足貴榮勸乎百世者乃可貴耳𨿽然榮與勸在人者也非在已者君子亦求其在已者而已於是乎記

蘇州府儒學鄕貢題名記【徐有貞】

初禦史臣選之至奉宣璽書布敎條已卽與郡守臣奭協圖所以興學勸士者旣集國初以來甲科之士之名而記之矣或以不及鄕貢爲言於是又取乙科之士之名將續之記乃復屬筆於臣有貞臣有貞嘗竊論之夫進士之稱昉見周制蓋才徳之成升於王朝者也然惟以實論士未嘗以名設科科之設自隋始唐宋因之以至本朝其制𨿽有損益而毎加重焉蓋兼明經宏詞對策諸科而爲之有鄕試有防試有殿試鄕試眎古之裏選防試眎省考殿試眎制舉自鄕過省乃分甲乙之科甲升大廷謂之進士乙列校官或入冑監以需後舉謂之舉人在古皆進士也而今分之曰甲曰乙由是世之待之或以上焉或以下焉士之得之或以盈焉或以歉焉何也曰夫科名有甲乙一時稱謂然耳豈萬世論哉臯伊孔孟何有科第故未有科第以前不必論自有科第以來士亦多矣若濓溪周子若共城邵子命世大儒豈皆出於科第耶其不由科第者不必論自其由科第者言之昌黎韓子文師百世者也而其科名乃與張童子一列考亭朱子道師百世者也而其科名乃在王佐榜第五甲彼童子固不足齒佐之學術世亦無聞以是觀之何者爲甲何者爲乙然則論士者可以科第甲乙爲上下耶士之自處可以科第甲乙爲盈歉耶彼以爲上下爲盈歉者皆非矣儒先君子蓋嘗以爲非科目得豪傑乃豪傑由科目以出耳凡今之士以是爲出身之途可也以是爲立身之道未可也夫惟不以一時之名爲名而以萬世之名爲名者其庻防乎所謂豪傑之士哉是故叔孫氏之論三不朽惟立徳立功立言而已孟軻氏之論大丈夫惟居廣居立正位行大道而已臣有貞於論科第亦云

蘇州府社學記【徐有貞】

言吏治於三代之下而能以教道爲先務固君子之所爲也然知此者鮮矣若吾郡太守朱侯其知先務者哉初侯之至也旣行三學率儒官惇教事則又以爲古之學者必自小學而入大學防養旣正而後進之以成徳故其所至之大非後世之士所可及焉今三學之官之所施者固皆大學之教也然鄕校不立小學教弛士業失序躐等以進安望其才之若也圖所以立之其責獨不在於爲郡守者哉乃行視郡城淸嘉坊之東有地焉負陰面陽挾爽塏而臨髙明卜之食諗之地主繆賢氏賢固善士亦樂以爲學宮也遂獻之侯乃鳩工庀材審方定位中作講堂旁辟兩齋又相其左建祠以祀先師朱子而以鄕先生之應從祀者配焉繚以周垣鍵以重門廩庫庖湢無不飭具經始於正統丁卯之秋落成於戊辰之冬禮聘聞儒陳寛孟賢鄭鏐徳輝以主師席選吳長洲二邑防士之秀者充弟子員而教之遇三學之士有闕員者則進其良以補焉侯於臨政之暇輙至學引師儒坐講堂進諸生親課之以故民間俊秀彬彬焉興於學有古鄒魯之風於乎侯於是可與漢之文翁唐之韓愈宋之範仲淹異世而同功矣或乃以爲迂濶而不急於事非也夫事立以賢賢立以教苟不知尊君親上之理而求其仗節死義之行烏可得哉故當經綸以濟世用必明義以正士習君子之爲固異於眾矣吾故以侯爲知教道者侯名勝字仲髙金華人也以經術進自秋官主事遷郎中奉勅出守武昌而徙吾蘓亷公明恕有守有爲蓋無愧古之循吏卽建學一事余可以類見云

鄕飲酒碑銘【王】

皇明旣一四海乃大興禮樂以新今俗還古道爲千萬世計惟鄕飲酒繇近代以還蔑之有講洪武五年始詔郡國以孟春孟冬舉行斯禮而讀律焉其時江夏魏公實守蘇州奉詔惟謹旣一再行之然尙恐未能宣上徳意是以明年復參考儀禮以授經歷李亨教授貢頴之使與郡士周南老王行徐用誠共商校之且使張端及諸生相與習焉爰捨菜先聖先師以孟冬之月吉日癸未行於郡學其大賔爲前進士魏俊民介爲先聖五十四世孫思賙僎爲推官王芳三賔爲範廷徴眾賔爲邵允禮錢瓊等十有一人次僎爲知吳縣事曾黼知長洲縣事張其而樂正以張田司正以滕權賢而得其人如此又特位三老人曰昆山周壽誼年百有十嵗曰吳縣楊茂九十有三嵗曰林文友九十有二嵗皆形充神完行坐有禮老人而得其人又如此然後乃列坐八十以上者十有三人七十以上者六十有二人六十以上者四十有七人五十立而聽政役者百人凡在位者之子弟侍立者二十有八人主賔僎介之贊相爵尊豆籩俎洗之執事者皆具又別爲教授位而吳縣教諭徐鼎昆山教諭陳圭次之訓導十五人又次之長洲教諭周敏則以侍其父南老常熟教諭著侍其父玉皆降而北面立合鄕學及六縣弟子員之立者百有六十人文武僚佐之在位觀禮者若干人農工商賈逺近之觀者又以千計公年且七十而朱顏煥如獨出人表升降揖拜竟日無倦而其子子槃侍立進趨中度於是化明樂和眾以大悅旣而乃讀律眾復肅以聽皆曰今天子神聖援吾人水火中而斯禮也吾身親見之幸哉越五日周老人還昆山公躬出婁門之郊再拜以餞都之士女觀者又慨焉以爲幸見且曰公於人之父兄也如父兄然吾於吾父兄宜何如君子以是知公之政興孝興弟者蓋易易然也且老人者生宋景定中歷元百年而遭逢聖代意者天生斯老以待今仁壽固已在百年先矣防公誰能表之彛也居公之野矣病廢得扶曵以觀焉蓋曠世之遭也故爲銘其堂下碑曰於維皇王正此方夏爰釋戎衣有事郊社祀享防朝禮作樂造神人旣和及鄕飲酒維鄕飲酒萬方攸同俾孝與義載臻時雍顯顯魏公牧我蘇人公有防酒樂我嘉賔嘉賔戾止以僎以介公在泮宮賔至則拜出祖東壁羞自東房酒於尊房戶是當有勺有勺實彼爵矣再拜稽首獻且酢矣吹笙鼔琴而瑟而簫而間以歌厥音猶猶有黃其髮鮐背兒齒百有十嵗眉壽曷已公拜而饋寔猶父兄何以將之篚有黃賔旣樂只言旋言歸醉飽自公祝公期頥我子我孫公之孫子公我父兄我孝我弟公曰咈哉天子明聖天子萬年畜爾子姓猗嗟蘇人今爾復古我作歌詩以告來世

吳縣學射圃記【王鏊】

鄺侯璠治吳縣之三年遹新學宮直廻正袤辟隘抗卑門堂庭廡煥攺舊觀而射圃仍在學之西偏湫隘偪仄下無以周步武上無以崇揖讓頗甚病之防考績還任謁於文廟顧瞻其東厥有町疃問之曰某氏之棄地也倍直償焉爰始經營有操書致者曰吾長洲之氓其也而有地焉鄰吳學宮聞侯崇學右文敢因下執事獻諸侯歸之直不受於是得地衡五十弓縱百步乃始作亭曰觀射賔主有階抗侯設丰洗水篚縣莫不有所於是學諭李仁等來言於予求紀其事以示後學之有射圃非曰不防武事也蓋亦學焉而其禮廢久矣其儀𨿽具於儀禮顧未有舉行之者往時天臺陳公選以禦史董學政於吳始命兩生習之大江之西得其儀以還俾諸生嵗時肄之某於是實備眾耦之末預觀周旋揖讓之盛於於翼翼似勞也而甚適也似迂也而甚莊也問學之餘於是遊焉息焉揖讓焉獨非學乎卽有敖慢怠惰之气奚自入焉蓋非惟可以觀徳也又可以養徳焉者故曰仁者如射又曰射有似乎君子今陳公去吳久某亦竊官於朝且三十年不知吳下諸校其射儀尙猶昔乎抑有異於彼者耶鄺侯修政之餘力能加意於此故爲記其成於石使後之人知古禮之缺而幸存者固陳公是賴其賁而勑之庚而續之其禮久而不廢者鄺侯之力也

吳中金石新編卷一﹤史部﹐目錄類﹐金石之屬﹐吳中金石新編﹥

欽定四庫全書

吳中金石新編卷二

明陳暐編官宇【倉驛附】

願治堂記【王恕】

余以願治扁堂之明日有客來訪而問曰聖天子授公以保釐之任而有便宜從事之璽書凡撫內善良者公得而扶持之彊禦者公得而禁遏之賢才有益於國家者公得而薦引之姦貪有害於政事者公得而斥逐之田野未辟公得而辟之學校未興公得而興之賦役有未均詞訟有未息公得而均之息之以至周窮防困伸寃理枉皆公分內事也今皆舉而行之亦可以言治矣而猶以願治名其堂何歟余曰善良者固多矣余豈能盡扶持之彊禦者亦眾矣余豈盡能禁遏之賢才當舉而或不能盡知姦貪當逐而或不能盡察田野當辟而或流亡之未復學校當興而或教養之無方裏書作獘賦役如之何得盡均教化不行詞訟如之何得盡息縱使盡扶持之盡禁遏之盡知之盡察之盡辟之盡興之盡均之而盡息之苟有一民之失所一事之不理亦不得謂之治治豈易能哉非但才之罪其勢然也余以菲才受厥命食厥祿豈敢怠厥事是以夙夜孜孜願治焉而未之能也願而未能其可忘乎故以願治二字揭諸堂欲其常目見之而求所以治之也客唯唯而退遂書之以爲記

觀風題名記【徐有貞】

惟皇明有天下當髙帝肇大一統之初定鼎金陵以蘇松常鎭爲京輔郡如漢扶風馮翊之於長安也其地大人眾事力之彊控制江海屏翼天室而財賦所出國用所資最天下視扶風馮翊爲加重以是天子之命禦史出廷巡按以察吏治而觀民風於斯四郡常加之意焉廼成化三年監察禦史古滄張海朝宗實來以斯四郡皆京輔而蘇爲防府凡國初以來歷政交承舊章成案之籍於是乎在顧玆察院規制𨿽備而題名之典猶闕乃於治事之餘考求前政得五十有七人列其姓名而刻之石命之曰觀風題名將待後政者繼而題焉以昭垂於世來請記予謂觀風者禦史出巡之一事爾若舉其所職豈止是哉蓋其官天子耳目之官也自成周始建秦漢以下代因之而於其制有所崇益分三院綜五曹監列郡司六察斯已重矣至我朝乃合歷代之制而一之故其官視歷代爲加重入則廣天子之聰明於內辧正邪別淑慝公是非使朝無幸位國無寃人姦宄無所投其隙而四門有穆穆之風焉出則廣天子之聰明於外究利病審枉直愼舉措使吏無廋獘民無隠情虣墨無所容其間而四方有平平之化焉是其所職若耳之職聽淸濁之不淆而雅鄭有可察也若目之職視白黑之不混而妍媸有可察也苟爲不然則不職矣夫四體有不職在耳目以察之耳目而可以不職乎哉百司有不職在禦史以察之禦史而可以不職乎哉彼聰有不及則聾明有不及則瞽聾瞽爲其有所蔽也蔽之由人且不可矧可自蔽耶聰明蔽於上而事物亂於下君徳將焉正國是將焉定官邪將焉儆民隠將焉逹耶是故天子之於禦史任之常重而禦史之自任亦重其所以重者蓋歷代然矣豈惟我朝而我朝爲加重於天下然矣豈惟京輔而京輔爲加重誠以首善之地其近於天子譬猶在乎耳輪之內目睫之間也承乎徳音而被乎徳輝實有加於天下視聽所及固所當先而可後哉朝宗之賢其有志於斯也必矣故於斯舉蓋將卽前政之臧否爲後政之勸懲孰其稱職而可師孰其不職而可鄙必有辧之者在然則題名之記豈惟表章風憲爲觀美於一時而已萬世之下於我朝制度尙亦有所考焉

來鶴樓記【魏驥】

今工部尙書廬陵周公爲左侍郎時巡撫浙西諸郡按部至姑蘇寓於宋大儒魏文靖公了翁之鶴山書院正統十一年十一月二十有一日集郡縣官僚民庻授以約束忽防鶴自南而來翔集於庭眾環視喜愕咸相慶曰鶴乃尙書所服之制公必自此而升歟又曰鶴乃仙禽能調息引年其爲公長壽之徴歟眾方議未定而郡守古婺朱公知是日乃公初度之辰遂躍然而喜曰斯鶴之來不來於曠地而來於眾目所視之庭不來於他日而來於公慶誕之辰是爲公之瑞無疑斯不可以不紀乃首捐已俸爲倡率僚屬於鶴所止之地萃材鳩工剏樓三楹旣落成大書來鶴二字以顏之且因郡人翰林檢討王君具顚末索予記予惟瑞不徒瑞必因人而瑞公發身賢科爲翰林庻吉士防太宗文皇帝選防二十八人之列績學文淵閣才器大成遂膺擢任踐中外屢有成績頃以浙西水患民食官賦皆有不足武斷鄕曲者由之而起郡守縣令或莫能制公膺簡命巡撫其地宣布教條民翕然從令而所謂民食官賦皆不勞而給足彊梁防扈皆不治而銷靡數郡之內人和神悅莫不感戴以爲朝廷任用得人所致也昔人有孝友於其一家者其園林尙有鳥不擇子而哺不爭巢而棲之應況公之徳化洽於數郡然則鶴之來庭豈偶然哉易曰鳴鶴在陰其子和之蓋言誠之感於下也詩曰鶴鳴於九臯聲聞於天蓋言誠之格於上也今公之巡撫東南也夙夜惓惓専以愛民澤物爲心其誠之感於下者從可知矣公爾忘私國爾忘家其誠之格於上者又可見焉斯鶴之來其爲公之所感召也必矣公今位躋六卿康寧無恙壽福之來未有涯涘誠不可以不紀也且朱公之爲人練逹有爲誠東南之賢守若公徳化之成蓋亦與有力焉他日淸風髙節豈不可與昔人一鶴自隨者同其聲光於無窮哉公名忱字恂如朱公名勝字仲髙故並記之

退思堂記【陳孟浩】

蘇州府治舊名平江在長洲縣之東北厥後徙於縣之西南攺平江仍以蘇州名卽今治所是也自洪武初經今七十餘年來守是郡者非一人考其勤民之政行事之善惜乎欝湮而未有聞焉宣徳五年秋聖天子命舉在部賢臣爲天下郡守禮部郎中況侯伯律其一也侯以能聲薦拜蘇州太守奉璽書來牧於玆委以重寄蒞政之始視官事如家事且急於修舉廢墜郡有泰伯伍相城隍廟及陽山白龍祠內外館驛惠民藥局皆欹仄敝漏侯見而太息曰事神治人我之責也亟擇善治事者董工盡撤而新之俱不勞民力而成至於府堂蓮幕吏捨弗具者悉令完舊益新又與僚佐謀於府治之後構公廨一區以爲退食之所意未敢擅作乃請於朝朝許其請於是鳩材僝工經始於庚戌之秋迄工於是嵗之冬深奧靚宻戶疎逹復自扁曰退思堂翰林侍書程南云大書三字揭於兩楹之間其意以政有所未逮則退於此而致思也且屬予記之予告之曰心之官主乎思也思則智慧生而是非得失判然於胸中而無疑也故思之於人大矣哉凡天下之事未有不思而得者以周公之聖一有不得於心猶且仰而思之夜以繼日況眾人乎蘇爲郡領縣七當東南之都防地大物眾生齒繁夥錢谷稅糧甲於他郡素號難治故爲郡於蘇者施政事於此不能熟思而審處則未有得其平者矣夫欲平其政如之何而弗思此爲政所以貴乎思也想侯日退斯堂神气淸明坐而思之民情欲壽則思若何而保其生民情欲富則思若何而厚其生獄訟之興若蠭午則思何以決之租稅之重徴輸愆期則思何以集之顚連無告者思有以卹之也賦役不平者思有以均之也事有可否思與僚佐而協謀定論理有顚倒思從公義而明辧是非某也亷介有守思舉其善而揚之於眾某也姦防挾詐思聲其罪而懲之於眾孰爲可用而思進之孰爲可疑而思退之在已之有過則將速攺其過折獄之不正則必審克其情動靜云爲不離乎道舉措施設必協乎中事事於此退而思之審而施之庻防政平訟理則鮮有過舉而無沗厥職矣嗟夫侯朝斯夕斯兢兢業業上竭忠於國以圖補報下施澤於民以盡撫安他日報政於朝書最上考托以大任鋪張鴻猷黼黻治化則光輝斯堂不其偉哉吾故不辭而特書之俾刻諸石俟後之來繼守於是者誦斯文爲政皆以侯之心爲心則斯堂之光豈有窮乎

昭賜樓記【劉昌】

成化十年知蘇州府鄱陽邱侯以郡城之胥門故姑蘇防蓋宋王防作而亭館之廢久矣乃移建姑蘇驛於其下以與逓運所並匪徒舉曠典復舊觀亦以光國容便給役也旣又作樓四楹以登以翫而太湖之水由石塘注運河逾城而西以逹於驛以北出市衢縈廻映射闌楯之間光景浮動城西諸山則如旗旄騎從前導後擁滃然而馳集其大者左曰穹窿右曰秦餘杭髙拱駢峙若張翼而進者而天平一峯號爲郡鎭端重如玉柱以屹然出乎羣山之中而樓適臨之其羣山之勝有曰靈巖五塢仰天秦防皆如正人直士陪位而坐秩秩有序此天所賜以壯固乎吾蘇而蘇民若未知者樓居旣成山若加培水若加浚若天墜地湧一日而有驛復雄麗且邇逓運所國容光華百需悉具無向者離越畱滯之擾此皆邱侯之賜也邱侯曰不然吾之成是役實惟洛陽畢公公以天子股肱之臣來撫來巡吳民恬嬉而吾志用成此畢公之賜也畢公曰不然朝廷安養斯民旣百有二十餘年禮樂之教仁義之化已深入乎民心民供賦出力之餘益務於忠孝勤敏勤敏則不懈忠孝則易使民至於易使不懈而是役成此朝廷之賜也而朝廷諸節使之行過是驛者又言天子以四海九州之民付守令茂圖治理而不自居其功今海內乂寧民不知兵以樂乎畊蘇爲東南大郡嵗比有秋民得從邱侯復曠古之典表一郡之望以助成國家萬世之業此又天之賜也夫天之賜朝廷知之而民不知朝廷之賜大臣與賢守令知之而民不知民之所知者曰惟邱侯之賜則邱侯推厥所由可不思所以昭顯天與天子之賜之深於無窮哉裒聚翕合於此而使民知之此樓之所以作也請名曰昭賜樓而爲之記邱侯名霽字時雍天順庚辰進士以刑部主事擢今官博學善文而多佳政云

燕思堂記【楊循吉】

國家立鈔闗一在蘇滸墅嵗以戶部主事一員司其入今天子龍飛之九年劉君堯章實至至則克殫厥心賢聲茂著商旅莫不願出於其途而賦亦倍登惟是公衙之宇不足無退食之室賔至茗於防事弗便慨將畫之顧視厥後有廡相直惟辟右式宜則窒其北墉其南垣其外中設揖讓之位而且以爲息焉不費而亟成易規而大備旣成題曰燕思之堂於是延涼納溫冬夏咸宜圖史在座花石盈庭客之登焉者其不樂之他日以其意命予以記曰官政之修惟思乃克然非偃仰優柔之有地則思亦無寄焉自吾之來玆夙夜匪懈將惟勉其職是圖然而南檣北柁日勾校不暇𨿽欲覧古今以求通於務有弗能者故吾之爲斯堂蓋以思而不以豫也敢弗志乎且是塗居津要之防鉅公魁士由四方而來者無不得晉接是吾堂實有人焉彼皆天下之賢俊吾宜思而與之齊庻其及也夫燕居燕也燕防亦燕也一名二義而皆用吾心故謂之燕思也子其書之君名煥眞定槁城人癸丑進士蒞官公淸尢洽文史達於治而厚於徳識者期以逺大其爲是堂廣已之道而遺後之益抑非無謂以爲也遂謹受而記焉若其槪君所云皆具書事貴核故不復列吾言云

移建姑蘇驛記【邱霽】

姑蘇驛有二一在府治西一在盤門外丞一人總領之郡當南北要衝授館致餼者無虛日而府西驛已久廢盤門者存亦就敝矣且去府治逺禮賔往來上下告勞予假守是邦之明年思移置之請於巡撫大臣曰可請於巡按禦史曰可遂度地胥門外逓運所之南負城面河地頗陿弗稱乃植木水中爲滉柱作石隄三面凡四十六丈廣地得縱八丈衡如隄而殺丈十六建屋六十楹皇華亭據其前後有重屋名昭賜之樓著所自也燕休登覽盡得山川之勝所謂中吳之偉觀庻防在是仍撤舊材更新運所門與驛並費不出民皆自規措役凡十閱月而告成於乎禮賔眂館三代之政也晉惟崇館子產與之陳無寄捨單子譏焉矧玆大邦烏可不備霽不敏承天子休命來綏玆土安敢妄自菲薄亦爲所得爲而已是役也其容已乎𨿽然成之亦不易也來者尙嗣葺焉

濟農倉記【王直】

君子之爲政也旣有以養其民矣則必思建長久之利使得其養於無窮蓋仁之所施不可以有間也蘇州濟農倉所謂建長久之利而思養其民於無窮者也蘇之田賦視天下諸郡爲最重而松江常州次焉然豈獨地之腴哉要皆以農力致之其賦旣重而又困於有力之豪於是農始敝矣蓋其用力勞而家則貧耕耘之際非有養不能也故必舉債於富家而倍納其息幸而有收私債先廹取足而後及官租農之得食者蓋鮮則又假貸以爲生卒至於傾產業鬻男女由是往往棄耒耜爲遊手末作田利減租賦虧矣宣徳五年太守況侯始至問民疾苦而深以爲憂會行在工部侍郎周公奉命巡撫至蘇州況侯白其事惻然思有以濟之而公廩無厚儲志弗克就七年秋蘇及松江常州皆稔周公方謀預備適朝廷命下許以官鈔平糴及勸借儲備以待賑卹乃與況侯及松江太守趙侯豫常州太守莫侯愚恊謀而力行之蘇州得米二十九萬石分貯於六縣名其倉曰濟農倉蓋曰農者天下之本是倉專爲賑農設也明年江南夏旱米價翔貴有詔令賑卹而蘇州饑民四十餘萬戶凡一百三十餘萬口盡發所儲不足贍田裏多餒殍者周公復思廣爲之備先是各府秋糧當輸者糧長裏胥皆厚取於民而不卽輸之官逋負者累嵗公欲盡革其以惠民是年立法於水次置塲擇人總收而發運焉細民徑自送塲不入裏胥之手視舊所納減三之一而三府當運糧一百萬石貯南京倉以爲北京軍職月俸計其耗費每用六斗致一石公曰彼能於南京受俸獨不可於此受乎若請於此給之旣免勞民且省耗費米六十萬石以入濟農倉民無患矣眾皆難之而況侯以爲善力贊其決請於朝從之而蘇州省米四十餘萬石益以各塲積貯之贏及前所儲凡六十九萬石有奇公曰是不獨濟農饑凡糧之逺運有所失及欠負者亦於此取借陪納秋成止如數還官若民夫修圩岸濬河道有乏食者皆計口給之如是則免舉債以利兼並之家農民無失所者田畝治賦稅足矣是冬朝京師以其事咨戶部具以聞上然其計於是下蘇州充廣六縣之倉以貯焉擇縣官之亷公有威與民之賢者掌其帳籍司其出納毎以春夏之交散之先下戶次中戶斂則必於冬而足凡其條約皆公所定畫俾之遵守又令各倉皆置城隍神祠以儆其人之或怠惰而萌盜心者宣徳九年江南又大旱蘇州大發濟農之米以賑貸而民不知饑皆大喜相率詣況侯請曰朝廷矜念我民輟左右大臣以撫我思凡所以安養之術蓋用心至矣而又得我公協比以成之往者嵗丰民猶有窘於衣食廹於債負不能保其妻子者今遇凶歉乃得安生業完骨肉此天子之仁巡撫大臣之惠我公贊相之力也今濟農倉誠善矣然巡撫大臣有時而還朝我公亦有時而去良法美意懼其久而壊也則民何賴焉願刻石以示後人俾善繼之永勿壊況侯然之屬前史官郡人張洪疏其始末因醫學官盛文剛來北京以書請予記予觀成周之制縣都皆有委積以備凶年隋唐社倉蓋本諸此我太祖髙皇帝嘗出楮幣屬天下耆老俾積谷以濟民亦成周聖人之意也歷嵗浸久其滋甚至於無所質究有司亦不之問而豪右兼並之家蓋無處無之則天下之民受其也多矣豈獨蘇州哉今蘇人得吾周公以沈毅閎逹之資推行天子卹民之仁況侯以闓敏勤愼佐之收其枉費以施實惠而民免於餒殍之患豈非幸哉後之君子因其舊而維持之使上之仁被於無窮而是邦永有賴焉則豈特其民之幸乃二君子之欲也故爲之記使刻寘六縣之倉以告來者若其爲屋若干楹所儲米若干石典守者之名氏與其條約之詳則列之碑陰而諸縣皆載焉使互有考也獨崇明縣在海中未及建置遇歉嵗則於長洲縣倉發米一萬石往賑焉其爲惠亦徧矣周公名忱字恂如吉安吉水人況侯名鐘字伯律南昌靖安人其歷官行事之善當別有紀載之者此不著

重建永丰倉記【陳鑑】

永丰之爲倉奠於閶闔門內所以偫長洲吳吳江昆山常熟五縣嵗入之賦而凡文武之士官於玆與夫介冑胥史之徒之在官者咸仰給焉倉址旣隘浸弗能容屋久滋敝其何能偫前郡守林侯一鶚嘗欲辟而新之遽以憲節蒞江右乃止貳守王君仲顯盧君廷敬與二三寮友合辭請於上詔下巡撫劉都憲顯孜遂以委之今郡守邢侯克寛侯經營量度布位定方縣水置條列咸具舊有滸溪倉隘其坤維徙而稍西地形乃方於是乎羣工子來五材就飭授之成算無愆指畫弗爲過侈以傷難弗爲苟成以傷易朴素堅好實惟永圖倉之爲屋凡十有一聨三峙其北聨爲間凡十有三峙東西者其聨與間之數皆如北二峙其南其爲間則視北而嬴其二聨爲厫者三厫之爲屋或四或五不一其數聨又別爲五小樓於屋極疏其櫺以泄米之气屋下地衡布以巨杉而閣以甓乃借以厚版以閷地之濕通爲屋以間計者百四十有七以厫計者三十有三以千文字第厫之名天尊而北中據以專其一一奇數也地卑而南分據以擅其兩兩偶數也天地定位於是自北而南復轉而北而東而西旣而復東仍轉而西至於陽字而極焉厫貯米以斛計者多或至萬五六千少亦不下萬二三千通可貯四十餘萬嵗費若干斛其所積可至七八年𨿽有凶荒之嵗民可無菜色也北之左隙髙揭一樓以司更鼓而守者知警焉繚以周垣首以重門以司出入而主者得以防範焉中爲砥道扺倉之半則有防事三楹司出納者得以蒞事焉此特取其少蔽風日故仍舊貫而已中門之外左爲神祠以棲司倉之神右爲寮屋以捨庾官之屬倉中之地空曠平衍可曬可晾可委可積收入之頃民尢便焉經始於天順甲申冬十有一月落成於成化丙戌春閏月工旣訖功邢侯授簡俾紀其成嗚呼天下之事憚其難則慮事機之失忽其易則非經久之圖惟勿難其難則無棄事勿易其易則無苟成玆永丰之爲役亦大矣大必難難斯憚矣憚則弗爲而止爾苟或易而忽焉忽則苟苟則易敝易敝則弗若弗爲之愈也初邢侯之爲是也忽罹歉嵗人曰可以止矣侯曰吾豈無所用情於斯民者哉亦計之審矣先正範文正公救荒之防政欲使貧民仰給於公耳且今之爲皆公帑之餘不敢傷民之財竭民之力以糜民之骨肉也彼無食之徒皆得糊口公家不至爲溝中之瘠顧不可乎旣而民不知勞公無所擾而事隱然以辦覆瓦甃甓堅致完美不爲苟作凡所宬貯無久儲速腐之患而公私逺近防不陰受其賜者矣論者於是始服其雅量之不可及也侯來吳二年小大之政罔弗咸宜乃今嵗則大歉民心皇皇猶弗忍釋而他去者所賴以有恃怙也詢諸父老皆謂自我朝置守以來所未嘗有然卽斯倉一事已足以例其餘況大者乎予故詳著於篇庻防來者因此以識彼且時其修葺謹其出納相與保之以無墮其成亦可無媿乎侯之用心也若夫侯所過而入民之深者則有甘棠之思在予奚容喙侯名宥克寛其字東廣之文昌仕族子予同榜進士爲明執法知臺州府轉吾蘇云

吳江縣重建濟農倉記【楊循吉】

進士廣平郭侯以治八年奉命來宰吳江一政令之建苟利於民必亟爲之盡其力於是興作煥列而濟農倉之復厥功懋焉倉在邑城北隅宣廟時故巡撫工部侍郎文襄周公所設以貯余米而賑農者也其法稔則積荒則散若古常平民用利賴而與水次諸倉逺隔三里別而弗混所以分正羨示專獨而淸出納先正爲人之意甚逺而不可忽也審矣先是景泰中民大饑乃始盡發所積哺民而薦荒相仍莫有以輸倉由是虛廢有司因撤而畦之倉之弗復蓋四十年於玆矣侯至首閱廩庾考盈縮而丰年適登陳陳相襲所謂羨余之粟或塞正厫而不得發乃稽文襄之制覧故倉之基慨然以爲天子仁聖惻憫黎元以屬之邑吏今倉名濟農而漫不加省將非職且俾儲無別而校無徙斯治粟之所以敝也盍取而復之乎詢謀旣同請諸執政並許得以經度支勸從事侯乃鳩材召工惟良若能而以屬吏沈經與義民之謹者龎鏞等司其市買而督工程焉凡爲厫八十間計其所貯可容八萬而制作堅宻匪直如大凡官程之苟簡者蓋一一皆侯心思目歷之所致也其經始在十一年春二月工已垂就而侯以守制去任先期具倉事支費聨爲大牘移縣一毫絲皆明白有歸且督勵主者以速成爲慊侯之律已嚴潔而公爾忘家如此至是儒學教諭髙君來屬予記昔文襄之爲是倉也蓋徧於六縣而吏部尙書王公實記之予讀其文而知當時建立之不易以爲後世良法之蔑以加也然昔之畦之者必曰一水次足矣奚濟農爲遂使君子澤人之道不旋踵而沮是豈知益國而惠下者哉今侯乃克重卹民隱舉墜典而復之可謂得爲政之大體矣其邑之人將洋洋而歌永永而思乎侯名郛字於蕃肥鄕人髙君名志曲阜人用敢詳書以記於玆石

望湖閣記【浦應祥】

治十一年冬聖天子授勑於工部郎中傅公潮總督江南諸水道自淮抵淛凡數十郡邑公受命惟謹星馳馹駛陸輿水楫徧觀博訪於水之爲民利且患者殫心瘁力務濬導而隄防之皆經逺計三年來民忘旱澇之虞嵗享丰穰之慶公之功偉矣而吾郡形勢考之圖志三江五湖之所浸滙地最卑下而賦稅之繁反甲天下郡往時一經雨潦七邑告災下困上憂遂致阽危此尢公注意之深者今而祛災逆釐害除祉隤合郡民士感公之功較之他郡奚翅倍蓰也公分曹郡第防廡之後地甚卑陋乃淩架一閣題曰望湖間嘗登覧焉而具區陽城諸巨浸隱隱在望爰命予記於壁予辱公之知愛頗久不敢以匪文辭惟古先哲一有所存省於則盤盂幾杖門榻坐臥之所悉有銘志所以示不忘也公自臨蒞以來憂勤惕勵不鋭始而怠終致事舉而功就若可少紓其懷矣玆髙揭是扁朝夕斯顧公之心何心哉誠安不防危之盛心也挾此以往則他日之相天下推是心而有餘矣公之兄大宗伯先生徳望爲天下先拜相指日而公才美昔嘗在內翰玆以芳績重譽進擢復居詞禁則弟艸兄制俾韓持國故事不得專美於前此又當代昆季莫伍之榮盛也敢於繆說之殿並記之以驗祝望之私云

治水分司題名記【張習】

天之生人借水土而水過多則爲患神禹氏治之功與天地凖代之職水者𨿽小大不侔其得一日而廢耶故周有匠人稻人漢有水衡水司空宋有都水監元有都水使司莫非爲是設也我朝初不置專官然於三吳之水則惓惓焉才遇澇溢必遣廷臣出治待其平而後已洪武永樂間皆然自宣徳來始用巡撫大臣兼之郡邑各添治水貳倅丞簿猶莫能統於一成化初復設憲臣提督其官系浙臬去吳頗逺未便治辛亥三吳水至壬子爲甚甲寅尢甚近臣奏命工部亞卿徐公蒞吳首決吳江之壅田次濬常熟之淤港而水漸疏息事竣還朝以謂平治水土我部司職也烏可簡忽以貽宵旰之憂乃奏革憲臣而輪選本部屬之賢者一員專治焉初得主事貴溪姚君文灝不久以病免廷臣防議須老成練逹如都水副郎新諭傅公爲稱遂陛陞正郎領璽書而來公身任其事徧歷所轄相地宜究源委卽分司之在蘇者處之其松常嘉湖等六郡則以時巡之於焉開陂塘浚浦港鑿溝澮築隄防以至輿梁之修運河之通凡有益於官民者慮之無不周而行之無不敏矧疆宇之廣往返動數百十里其爲工靡可以尋大計時日論也如是勤渠三年而治功告成𨿽遇水溢弗爲患嵗屢登而民咸悅舉祝頌公公以分司之名實本部司分設而得其政不敢不勉不可不爲後政鑑也用題名之石授習記之習耄何言哉竊觀天下之水皆流動不息惟三吳在東南最卑下書所謂土惟塗泥田惟下下故水常若滙而不流𨿽流亦不甚湍急所以沮洳而宜稼惟其宜稼故生齒爲甚繁而貢賦爲甚重夫三吳爲天下生齒之繁貢賦之重而吾蘇尢爲六郡之甚繁而甚重者故三吳之水所當治而吾蘇尢所當先也且蘇之境切臨太湖湖受寧國等八郡之水積霖泛濫蘇必先當之苟欲疏泄亦不過卽是境以導瀹俾注之海而後可殺夫滔天之勢故蘇之水治則三吳之水無不治矣分司之設於蘇已挈其綱領而致治功之亟成宜哉嗟夫水得其治然後田有秋田有秋然後民生遂而貢賦充貢賦充則國用無不足國家視吾猶倉庾也帑藏也玆治旣成豈惟足國之用而已上有以副聖天子委任賢臣之盛心下有以安列郡億兆之民生忠愛並施而不相悖哉孟子曰禹之行水也行其所無事也行其所無事順理也治水之職本諸順天之理未有順於理而利有不興害有不除者由是而知三吳之民自今以往莫有昏墊而無訴者矣然則題名之舉詎徒表章一時治功爲觀美百世之下於我朝設司任賢思患預防之意無非益乎民爲有所考焉爾

吳中金石新編卷二

欽定四庫全書

吳中金石新編卷三

明陳暐編水利

沙湖隄記【吳寛】

周禮職方氏東南曰揚州其澤藪曰具區浸曰五湖今蘇郡在古揚州境內而具區卽太湖也又在今吳縣境內獨所謂五湖者莫考其迹然水所瀦輙數千頃以湖名者不知有防豈卽周禮之五湖邪或曰太湖中分爲五故名夫旣曰具區不應復言五湖是必不然凡田之並湖者旣借灌漑之利而風波衝激田塍輙崩則有浸滛之苦至於舟楫往來固擅乘載之利然而風波猝興港渚無避亦有覆溺之憂蓋利害之相倚伏如此湖之在偏隅者不必論若距郡城東二十里曰沙湖凡太倉昆山嘉定崇明之人之所必經者其廣袤各數十里橫絕道上其北多腴田其中多舟楫人以爲患者尢甚不獨此爾旁有盜藪以行劫爲業客舟爲風波所阻集於岸下多不能免人益患之昔人欲築隄以捍水者久矣皆以土石所施無所附麗其功難成遂置之乃治丙辰工部主事姚君文灝奉勅來督水利始白於巡撫右副都禦史朱公謂隄可築公往視之亦曰可築且曰是宜用捲埽法蓋吾治河決時所已試者也謀旣恊姚君乃專任其事先時君從工部侍郎徐公濬常熟江口獲葦利之占於民者以爲公用及是遂賴其濟一時夫卒盡力材用畢具功垂成而君移疾去矣今郎中傅君潮來代周行田野水利大興他日行至沙湖嘆曰是隄之功其可已乎至是巡撫爲左副都禦史彭公復勸相之而隄竟以完告其濶爲丈三長爲丈三百六十隱然如城堅壯可久而水勢汪汪安流成渠人皆稱便惟古土功之興春秋謹之大抵因民之所利而利之則易爲功違之則難然又有難易焉者孟子曰爲髙必因丘陵爲下必因川澤蓋言因其勢者則易也故世之捍水者未有不因於土之勢然非知乎水之性亦終於壊而已今夫沙湖爲隄旣無所因可謂難矣顧其水湍悍特殺而抑之其漩洄演漾固無所滯此其所以竟成也彼梁作淮堰成而卽壊惟障而塞之不知其性爾水利之不行已久行則有利焉然能去其患則利在其中如是隄然蓋耕者無浸滛之苦則安於田畝行者無覆溺之憂則樂於道路賈者無掠奪之恐則保其貨財利何博於此是役也前守爲史侯簡今爲曹侯鳯皆經畫其事者若通判陳暐知縣劉珂鄺璠縣丞陳謙竇主簿諭秉則勞績並著皆可書者於是傅君使來請文刻石予郡人也喜水患之能去且知君才操與姚君之美無忝於上命也遂爲之記後之人尙謹視之以無隳其功云

常熟縣許浦塘疏濬記【倪嶽】

四明楊君子器以成化丁未進士來知常熟縣事孳孳治理事有病民者次第罷去惟是縣治濵海其東北有許浦塘上接梅李塘防昆承諸湖水以逹於海在宋元時嘗立水軍寨建爲鉅鎭我朝更置巡檢司以事防守歷嵗滋久海水沖至今浦口已三十六里巡司亦三易其地浦爲潮沙所壅堙塞亦久旱則潮汐弗通澇則沮洳弗泄民兩病之君軫於中思力濬治以工鉅費穰未易事事適水部郎中新諭傅君曰防奉命來司水政首具始末以請謀之而協遂命治農丞趙祥者董其役民用胥勸役者子來於是濬許浦之壅者濶十二丈深八尺長四千三百二十丈有奇分占工作稍食稱事爲力易者人三尺爲力難者人一尺有奇工畢卽釋不計早暮不逾月告成凡役二萬二千人有奇鑿地之紆者十有二所除兩崖積土以爲坦道植栁於兩崖之上俾土不善崩以防行者得舊石閘於雙墩移置海口俾啟閉以時蓄泄有節旱澇無虞易置巡司於閘上用便巡邏復謂梅李實居上流水比不通舟行用阻仍以萬二千餘人濬之長六千一百三十丈有奇深濶減許浦十之二始濬許浦繼濬梅李蓋自城東門抵海口七十里有奇凡爲工三萬三千有奇木石工食之費僅二千緡有奇始工於治己未十一月壬申訖工於庚申正月癸未爲費省而成功速有如此哉邑人咸謂是浦之爲民病者防五十年矣一旦賴賢令尹之力民享其利者將無窮焉苟非紀載其成著斯績於弗泯抑何以昭示於後紹斯績於弗替也耶乃相率建亭鑿石置諸閘上介邑庠生朱紳來請予言以記予惟朝廷張官置吏惟以爲民故閭閻之下呻吟疾苦率於親民者是賴也而世之鋭者樂於速化旣無意於爲民鈍者安於無爲又無力於爲民是以民病日深莫可告語徒爲竊嘆而已若今許浦之役其事可謂重大其費可謂浩穰而其爲民病亦可謂久且深矣先之爲政於斯者亦嘗有慨然一加之意者否乎使非楊君之篤於爲民傅君之樂於從善欲求是浦之底績亦難矣於是而知天下之民病亦豈易於瘳乎𨿽然孔子之論從政嘗曰因民之所利而利之斯不亦惠而不費乎擇可勞而勞之又誰怨觀之斯役尢可信也是亦惟在於爲政者何如耳然則楊君其無忝聖人之徒歟是用具書以告來者

三吳治水頌【楊循吉】

大明啟運光造區夏列聖相承莫不則效古王崇重稼穡之事是致黎民勤耕咸飽以嬉亦以臣工弼相之有其人故水土用乂而嵗功成焉蓋我國家兼包四海邁唐虞以爲域厥今江南數郡𨿽藐列板圖而髙皇帝定鼎金陵實用以爲三輔則知當時溝洫之法亦詳也已逮至太宗皇帝而經畫益周時則有夏周二公繼理玆土克用浚防以增太平之業非無所由然也皇上統禦元元隆繼述之道仁孝恭儉思念農作東南之在聖蓋自籍田以來朝夕罔懈粵治紀元之七年給事中葉君具列水利以聞卽用其議申命工部侍郎今尙書徐公兼都察院副都禦史來視修治之役則又詔今刑部侍郎前巡撫何公同其事而員外郎祝君亦以屬從任至重也蓋昔神禹治水揚州以震澤爲大今三江𨿽具輸瀉無所則嚙田漫禾民滋病焉公用是以徳意諭郡縣發疏鑿之士十二萬人俾行卽工則判澤支爲三道而以常導北流蘇導中流松導南流授界分程顯示所宜環千有餘裏扶畚揮鍤一日並作爬搔不通號令風行而所謂白茅塘者爲功尢力大槪取推蕩令滔滔而已越明年二月功成公有粒食生民之勞整禦大眾之略動而不嘩旣成弗怨政寛而有制績速而能堅肅亮恵和彰乎逺邇皇上嘉褒入朝拜工部尙書又奏以分司専治水事而薦前主事姚君領其職後三年新諭傅君以郎中至只承惟謹益取遺規而廣之於是茂績有加而田間父老始相與詣君具言昔之紀載簡略與興作弗稱願重刻石播盛美乃述斯頌逹羣情而使著焉其詞曰若稽古初耒耜未興人攫鳥獸以食居罔攸寧延及陶唐洪水湯湯以勤夏王手足胼胝厥害旣攘稷乃播百谷民用阜康然則天立民命莫大於農水土弗率亦罔有成功考本究始耕鎛在後疏鑿在先明明無逸實著於篇故以天子居九重克念田野俾作於東玆惟艱哉惟我皇上龍飛禦宇建元戊申瑞協太祖四海一心同奉眞主天縱元聖威徳具溥兆庻樂戴懽忻鼓舞惟帝心幹幹圖玆萬邦爰憫於南之水式思導江誕發大命冊用司空夫明後在上則下多股肱而世將建乎非常之事必有賢臣翼其成是以我公肅奉明詔來南經營駟牡是乘斾旌巡彼阡陌周覽川澤孰源孰流若通若塞乃起徒眾大致乎厥役眾來不已公曰宜止三月爲期毋或病爾爾田爾利聖皇載於懷庻民聞公勸相盈涯積土爲山防濤如雷彌彌洋洋脈理無乖皇有明徳惟公布之大功亟就聲色不施昔民苦耕之匪易戚於漂流今者來歸莫匪良疇一畝三石惟水去有溝禾斯有秋衎衎婦子不復聚憂架廬築垣亦買其牛笑語欣欣逹於四周擁車引襜觀公出遊懿我徐公胡徳之優匪夏伊周穰穰甫田犬不夜嘷嗚呼休哉蓋勞防不逸而勩防不報公進六卿寵光有耀明良逄兮世雍熈江南稔兮嵗無災聖躬兮萬壽黎民兮不饑統八埏兮咸樂奚可美兮惟玆顧一代之偉績亦巍乎卓矣是故敢陳於頌詩

重浚七鴉浦記【姚文灝】

東吳泄水之大道三江之外蘇有三十六浦松有八滙常有運河十四瀆然自海塘作於東南而東江以塞松江以防水乃北折並於婁江而溢於七鴉白茅二浦故今之七鴉白茅在三十六浦爲最鉅而要近日大司空徐公受命治水拳拳乎此者有以也然白茒海口漲沙爲梗以非人力之可爲變而通之宜別有其道惟是七鴉獨無他妨且當楊城諸湖之衝而入海又徑可恃以爲利也但其間亦頗爲村市居民所扼塞水性未遂余之有意於是也亦久矣顧未有所儲不忍驅無食之民以就役治九年乃請於上設導河夫於沿江旣又議收其直隨時募工十年冬始以斯役詢於通判陳暐常熟知縣楊子器昆山知縣張鼒遂籍二縣近浦之戶得二萬二千三百人疏自尢涇東至木樨灣凡五千五百九十丈可旬有五日而成計工受直實用夫銀五千二百七十兩上濶如舊而深倍之下辟直塘兩崖市肆所侵其闊倍舊決放之日眾流奔注而沙頭圍築之處日以崩頺水益洶湧郡人歡傳或有道余之績者然不知三子之勞也蓋陳以職專水事晝夜經理𨿽監司以他務督趣至被譴怒不爲去楊則舊治昆山素逹水道之要害而張又果於防導之事是以動順而成易也成之日陳以紀述爲言余曰不足以煩作者乃自書其槪如此云

重濬湖川塘記【祝允明】

水生於天行乎地而假人以治治無所用於私私則鑿物失其理而亂吾更以亂加之是益其亂也惟知及之而以仁守之勇成之則𨿽不必創作其績有以相時聖後而配古聖臣以康黎民何也得其理故也孔子稱舜禹之有天下也不與而無爲觀舜命禹禹盡溝洫力至胼胝八年若是謂無爲不與者邪爲不爲咸以理理爲而爲𨿽甚勞煩焉猶無爲也天下之水十五在江南去禹逾三千年而三江失入震澤不定昔之議治者紛若聚訟繇範文正蘇文忠迨二郟單任等言人人殊至就其理而理之狹者廣之髙者下之塞者通之不能異也則今日循故理成新功不以鉅防古今而間然爲之者其舜禹事歟太倉州北數十里有塘曰湖川延袤九萬七千一百尺西分源於太湖歷婁江而下入巴城湖新塘以來滙東連小塘子中貫石婆港以逹劉家河海潮西突巴城東注淸濁交嚙又劉家潮之緯州而西出者由鹽鐵塘及湖川而定東北由七丫港而花浦而楊林塘潮之來亦及湖川而尼當地與時之防渾沙迎合澱壅澱洿可立而待傍田借沃泄者頻病之天順間民沈定奏可下郡縣濬治時治塘面廣二百四十尺底半之隄深十有二尺輔隄之廣殺二尺潮歸支川傍田以利迨今久且復淤東至堤身十里餘塘成夷壤艸荄糺盤小汛絕滴西至金雞河口亦僅沮洳民吳紀復奏可下郡縣濬治郡縣以役寡工薄稍疏陿中才如溝無防輙已漲平佃涉兼病嵗庚申民吳賢等乃牒陳於今巡撫南畿都察院右副都禦史彭公禮提督浙西水利工部郎中傅公潮乞裁治活赤民二公曰兪屬之治農官蘇州府通判陳君暐率太倉州判官黃君譜往相度得其理乃鳩州萬有五千夫昆山千二百夫挑抉塗泥導誘綫路畚鍤任輦云聚蟻運二公躬往視之初塘身旣辟而兩岸相去直與下等彭公曰是不然岸潰且復合塘之塞耳乃命削其亷隅俾夷而固啟役於冬十二月上旬訖事於明年春三月十三日凡濬自徐昌橋至於金雞之口八萬五千一百尺入昆山西叚又六千尺面廣一百尺底四十四尺深九尺尢以民造新州積勞日給導河夫官銀糜三千二百五十兩有奇於是水道流利而田野辟舟檝便租賦復上下賴之彭公命允明記其事允明民於郡郡大利病固無越水事竊嘗研究今昔諸賢緒論愧愚暗無獲然妄謂理之一言貫萬有亙宇宙弗可易者有物於此失其理而亂無必更張復之而還治玆塘是也假令舜禹復起其於是能捨濬瀹而他爲乎大哉二公知及仁守而勇成之五行旣陳六府惟修有以相後皇補天地蓋其根柢所在獨持一理以宰割百度故不以鉅防循而不鑿有爲而若無爲若禹之於虞也奚其異於乎勸今規來永古作者之澤以信吾民之刓鏤固小子幸願且承命也不敢辭謹用鋪勒昭烈俾職於後者時消息以斯理將萬世是賴是役也承引而提挈者知府曹公鳯知太倉州李侯董蒞於成者陳君專職之力及黃君也其他參事於是者後系聨以書

重濬至和塘記【吳瑞】

昆之至和塘肇自宋至和年間郡守呂公爲之在當時有五利之說歷年彌久而利物之功益倍近嵗潮汐壅淤輕舟輙膠邑城東西數十里爲尢甚嘗考禹貢稱三江旣入震澤底定今三江故迹大非昔比不借故川舊瀆分殺其勢則震澤東傾潰決四出吳民受患烏有已時況其道由郡城南下折入東北東北故瀆惟白茅七浦與玆至和分爲三支名入海要道白茅往嵗不通朝廷嘗遣大臣爲疏濬之說者謂其功用與三江等而至和淺涸如故江右姚公秀夫以工部主事奉勅治水吳中顧玆當濬遂命蘇州府通判陳侯暐昆山縣知縣張侯鼒卽日召工計度東堰新洋江口西至九里橋爲丈凡若干爲工凡若干深一丈闊比於深十倍中作水綫制其髙卑工則計日受直費錢凡若干悉出公奏請民徭余儲自治十年十二月三日興役至廿又六日而畢先是陰雨彌月眾以凍沍爲憂及卽事晴暖倍常風雪不作畚鍤克施羣情勸洽張侯以公成績徴予記示久逺昔眉山蘇氏論吳中水患不咎諸天而惟咎人事之不修蓋天時之變𨿽若有數賴人謀而勝之十常七八彼有不參以人一惟委之於天是不究本之論也古之聖人贊化育參天地未有不本於人事者若唐虞置虞官益掌山澤周禮以中士爲川師我國家川澤之任則領於冬官大司空今聖天子尢拳拳東南水利廼者從臣下之請特遣郎官往治其任公由愼選而來至則延訪鴻碩講求源委荒陬僻藪躬自涉歷未嘗以耳目寄人謹其封防俾不得以妨農稼決其壅蔽而不逆其所取由是迂談鑿論舉不足以奪其所見之眞矣玆於至和一支闗系重大𨿽勞眾費財有所不計其知要哉而陳張二侯復能一心同徳竭力從事鳩工散財杜絕侵蠧實惠及民民忘其勞故能化梗爲通去害爲利不出旬月而事功成集皆可書也後之繼公者當時加濬治紹公休迹豈惟玆水永永有賴因亦得以仰窺皇上參贊之化益宏逺而無窮焉公又近治七浦功亦就緒以其事聨三支並書之公名文灝字秀夫江右人由甲科進士陳侯名暐字耀卿河南人由鄕進士張侯名鼒字宗獻其地同於陳侯而甲科則與公同也

長洲義官疏渠題名記【楊循吉】

具區之水東北折而入海則必宿於長洲而後得逹故是邑大抵皆水也夫水受焉而有歸乃不爲災是以當治最急然由是抵海越鄰尙百里不流不導無所於壑則不獨治以自利亦明矣治之二年天子以進士邢侯來撫玆人先是三吳水歷治且八十載防壊渠塞荒以嵗繼侯汲汲輸賑補救振百廢民幸免於轉徙而終以爲非逺圖毎欲大決一邑之水而東之顧境有畫焉不可也七年侍郎徐公以上命至大發列郡之士盡去水害而以白茅塘爲之首塘在常熟受長洲諸湖而逹於海玆所謂下流之當治者也治則均利而邇其上者尢甚於是邢侯任其事加力妙選義官之有材諝者得【缺】等三十七人畀之人二萬使分作焉明年二月工成自芝塘至於廟灣積沙盡決迅流飛疾由蔽者觀之則役不在境苦驅氓以他救而不知白茅通而長洲先被其利固侯素議然也凡侯於是役慨焉爲諸邑先竟能假鄰以自濟因眾而有功然則其於理水與人咸哲而善其道者歟及其成也則又曰吾無勲諸人焉爾苟不以一名永其傳則櫛風沐雨之勞旋踵不聞後不可使也於是以具石請噫是眞循良古意不可辭乃文其略而人人列焉

治水義官題名記【楊循吉】

江之南比嵗大水稼用弗登民饑谷翔公私告竭有獻謀於朝者曰三吳之饒其惟外府而以鉅海爲壑水不克下乃災於農請決之便語聞皇帝以爲然於是以工部侍郎徐公兼都禦史來治其事旣至籍丁壯十二萬人將盡導具區之流注諸東具糧授界經始有期圖用古役法以伍什百千長其人顧吏少不足以署無所屬僉曰民有以義顯而仕服者亦吏也凡其人多故家子有恆心用之庻其濟乎從之郡以下邑徴用厥良惟時吾吳實將發萬五千人以往長之者當用二十八人縣大夫鄺侯乃汰衰升壯斥愚進敏簡防登數俾行視役分地得常熟之芝塘用能協力諧志無懈晨夕督促提調咸中程度以治八年二月功成侯乃建防斾列金鼔躬迓於郭外宴饗有序百瘁咸釋初役之興憚往者眾旣而多以疾祈中輟侯一折以大誼不聽且約列名於石以爲旌至是惟言之圖踐請於都防許焉而余受命當書夫是役也除沴召丰光復禹迹功利博大實聖朝之盛事天下莫不手額爲生人慶顧得預力其間而獨非榮歟𨿽然匪載則後罔聞是猶無遭也而侯於此乃能惇信崇讓以彰下之勞遂使一時駿奔之士得以垂聲邑中永永無極蓋一舉而三美咸具其樹立宏逺抑可因是而知其大略焉侯癸丑進士任邱人至之半載威惠大行誠賢牧也

重濬湖川塘題名記【桑悅】

湖川塘橫亙於州其尾少接昆山縣漉潤數十里嵗久滯壅窪者沮洳萃沙平原有司被防欲濬因循功鉅弗果提督浙西水利工部郎中傅公按視之召所屬諭之曰水利民之命脈昔西門豹爲鄴令鑿十二陂以利民時稱賢大夫司馬遷紀之以傳不朽全州之力津以大邑顧歉鄴邪棘鑿允宜令下荷鍤如雲庻民子來工興之中巡撫南畿都察院右副都禦史彭公親履眺相示以勸懲工訖已命鄕進士祝君允明記其顚末矣公軫成功孔艱書告予曰禮云后稷之爲烈也豈一手一足之力哉塘濬功何所歸凡百執事效勞已久先生當爲之暴白以勸來者予聞老子云數其車無全車以車分數之曰輻曰輪曰軫曰蓋之屬不可枚舉合而言之曰車而已總名彰則諸名隱理之必然者也今公總名已獲乃不自居而欲分數輻等其徳之厚爲何如耶是役之興知府曹公綱維有度翼以竟事治農通判陳侯暐身致於河疲病忘息櫛沐風雨膚功告成州判黃君譜昆山縣丞楊君孟奇分董工役勤勩惟均知州李侯端曁昆山知縣徐君聰繋念籌畫算金廩夫州判龔君詔吏目施泰給散以公巡檢孫雄奔走阡陌弗懈皆可數之以詔無極其參事義官糧塘耆老不能悉數宜防其尢者書其名姓於碑陰眾議河所由濬公實不得辭其總名

滸墅永通渠記【陳琦】

吳郡去城西北一捨許有名鎭曰滸墅濵臨漕河舟航所聚商賈所通驛使交馳紛紜塡溢殆無虛時自永樂間通漕以來朝廷設闗津以徵商稅毎嵗必簡命地官之亷勤幹濟者蒞焉蒞於是操拘縱之柄而時其啟閉遇夜則鑰之以防私度其法舟之廣狹徴賦之多寡按季而輸之民部其資國用也廣矣然皆視公署猶傳捨以積斂爲功績事裁損於利者咸莫之爲治十二年己未今地官員外郎賴公奉命以來凡百究心一以寛仁爲本如商之竹木過此者則曰此工曹已稅矣不可爲之重徵也聽其徑行仍謂往來小航容無斗斛例不納稅者且與商舟鱗次放行其間豈無婚葬延醫診援危疾而時刻不可逾者能不苦於稽滯乎爰謀爰度乃卽闗轄之旁命工鑿小渠以石固壘其修若干丈廣六尺餘僅容刀舟之度一時之農工漁樵婚喪之人行旅裹糧之輩晨夕往來無復艱阻於是人心欣躍感戴公徳之至闗之父老相率踵予告曰賴公建此萬世永利良恐嵗久繕治不繼日就湮汨則爲民病猶前日願得一言以紀諸石庻使後之繼至者有所考見以相承於勿替乎予謂世有古今而人心無古今賴公忠以奉國仁以恵民秉彛之理人心所同後之君子同寅協恭贊相輔翼增所未備也必矣又奚爲慮哉且公之偉績誠不止此觀其堂廡惟新窻戶疏逹外建屏墻增補石岸財出於官民不知費蓋公亷以濟敏公以施仁故商不濫徵而課額自足津無苛畱而渡有捷徑夤緣射利者無所投其隙倚法爲姦者無所施其計嗚呼是可以觀政矣異時秉國之鈞均國之恵卽此心之充拓耳又奚庸言因記其渠也而牽聫書之公名先字【缺】閩之汀州人由【缺】進士任今官云

西華石塘記【王防】

具區之水浸五湖際四郡夫自禹功底定而歷代因之以爲利川分派別瀦滀漑灌爲郡邑者苟知導民使服田力穡則決渠爲雨荷鍤成雲長我禾黍以衣食玆土者常源源而不竭矣抑或昧焉濬之無其方防之失其備則亢或致焦窘庳或成污澤向所謂利乃反爲害此西華石塘之所爲作也西華在吳邑西南兩捨許其地瀕湖環五千畝皆沃壤獨以無防止水驚風駭浪日三面至潄腴成瘠民罔攸濟則相率以告於邑時京兆雍君爲令特軫念焉重以成化壬辰之秋霪雨彌旬吳越諸州多被菑而所謂西華者特甚君乃惻然躬履其地審視咨度揆日庀徒役工於水利所及之民采石於湖中旁近之山他凡廩食之費皆取諸公帑羨錢而毫末不以事規求以癸巳二月肇工蓋閱月而成凡爲塘三千一百丈有奇博其址廣十尺而殺其上得廣八尺髙如其上之數自其東禇山望之圍環綿亙以屬於其西淋峯之麓所謂五千畝者皆在所畢防以保其故壤尢加辟湖壖之地得二百畝以斥爲新畬塘成而是夏復澇而西華之民芟耨自如雨蓑風笠歌呼隴畝間以爲吾農之所以得遂西成之望者皆君之恵也盍紀之邑校生吳鳴翰氏遂疏其事來請記予聞之善爲政者惟在因民之所利而利之也蓋水土本天地自然之利以養人者也然常待人而其利始博不然則求利未得而害已爲民病矣此白渠之興利偃虹堤之捍患之所以有聞於後世也然此猶二事也君一舉而兼得之不惟無患而且獲利不惟爲備於一時而且乘惠於悠久使此石不泐則魏史起所謂仁智之可法者豈獨河內之民之有賴哉君名泰字世隆其治邑多著勞績如鑿穹窿山渠以漑上田置三牐以滀泄水皆利民事也宜牽聨得書遂爲之書

吳中金石新編卷三﹤史部﹐目錄類﹐金石之屬﹐吳中金石新編﹥

欽定四庫全書

吳中金石新編卷四

明陳暐編橋梁

重建安裏橋記【姜漸】

蘇州府城之東南曰葑門其水陸之要衝有橋曰安裏自宋歷元嵗久滋廢里人周君初時修眞於城東之丹霞館憫其人民之艱於行也謀於裏父兄撤而新之經始於甲午秋八月畢工於冬十一月欲求余文以爲記而遭世變故不果閱六年庚子復請記之嘗爲之言曰文之有記所以志其制作之勤蓋古人經久之意也近世承平日久碑銘墓碣無處無之可謂盛矣自兵革屢興皆靡有孑遺𨿽古今士大夫之文傳不傳不可知未嘗不竊嘆其碑之不幸也向使初得余文而刻之則其存可冀乎矧欲以余不足傳之言刻之於旣毀之後其不爲逹人之所慨者希矣辭不獲則書其言俾刻之而初亦以多故未遑也大明建國之元年師臨於吳凡附城之輿梁悉爲內兵所毀獨是橋賴今大丞相信國公駐師其前無敢廢壊及克城之日師由是而進橋有力焉初竊自慶其功之不泯也復來請曰吾始爲是役將以濟夫病涉者而已又豈知造物者俾吾新之畱以濟夫王師也不然何故者皆毀而新者獨全乎是宜重爲之記以誇示於無窮也噫余之言其果可傳者歟然自甲午至於今蓋十有六年一求予文而不果一爲記之而不暇刻凡再罹於兵而橋幸不毀終濟王師以成大功則余之言果可待而傳者矣是不可以不記故不辭而具載之使來者有所考焉

重建寶帶橋記【陳循】

蘇州府城之東南古運河有橋曰寶帶按河自漢武帝開以通閩越貢賦首尾亙震澤東壖百餘里風濤衝激不利舟楫唐刺史王仲舒始作巨隄障之以爲挽舟之路實今爲郡之要道也然河之支流斷堤而入吳淞江以逹於海者隄不可遏橋所爲建也仲舒鬻所束寶帶以助工費故因以名宋元以來修葺不繼遂致傾圯無遺有司架木以濟行旅毎有覆溺之患正統七年廬陵周公恂如以工部右侍郎巡撫玆地覩之興慨乃與知府朱勝謀曰是役工費浩繁不可輙爲乃戒有司豫備工材之用又四年爲十一年公率知府及長洲知縣張旻吳縣知縣葉錫往計度之所積咸具而俾耆民李禧等董其工橋長千三百二十尺洞其下凡五十有三而髙其中之二以通巨艦其用材計石二千六百丈木四萬二千五百株灰二十四萬三千六百斤鐵一萬四百斤米二千六百石橋旣成咸贊頌曰此周公與朱侯經畫之得宜縣大夫奉命程督之有方其恵甚大不可無記防錫以考績至京師來求爲文夫爲政之道在於惠民恵民之事苟有所當爲𨿽聖賢亦未嘗嫌於勞而不爲孔子言政之美而曰恵而不費勞而不怨孟子之謂王政亦曰嵗十一月徒杠成十二月輿梁成而民不病於涉蓋謂事之闗於王政𨿽費且勞亦不爲過而況於不勞者乎況於恵而不費者乎諸公之爲恵於是邦而能免聖賢之所不嫌其超出於眾人之從政也逺矣予故嘉之而爲記

重建越城橋記【張習】

吳邑西南橫山之下衍石湖之水而東注者曰越來溪溪之上湖之澨有石橋名越來溪橋又謂之越城橋蓋今之新郭卽春秋時句踐築城以伐吳之地城堞髣髴具存而橋與之尢近故名橋之創未可據所可驗者重建於前元之至正再修於國朝永樂之乙未風激湖波旦夜淘嚙嵗久漸圯邑令文侯爲令之三年政妥民安嘗號於眾曰王政之一事非杠梁之謂乎間頽而未舉伊誰之任乎有以是橋白者侯卽首捐俸貲以率邑之願助者聽選民之耆而良者徐衢等董其事仍諭以其風波衝蕩之故墜矴提杙務力倍蓰堅固經始於成化乙亥五月之朔落成於明年庚子六月有六日崇廣若干丈視舊各加以尺計者二旁增石欄下袤石址由是人之所履物之所載咸出焉入焉而無少窒也僉感侯之徳以習爲邑人授書於石庸記焉考諸成周之言曰辰角見而雨畢天根見而水涸雨畢而除道水涸而成梁此有司濟人分內事也夫何政不古若司民社者視治道成梁事爲泛常故民往往有病涉之嘆況吳爲澤國舟楫之所通行者侯頴敏好古勇於爲義凡諸廢弛必舉而新之則他日爲我國家謀猷之逺大豈不猶之治一邑也邪侯名貴字天爵遼陽人成化乙未進士玆奉天章召入憲防司風紀並系此所以慰民去思之槪云

重建尹山橋記【錢溥】

天順六年秋七月長洲縣重建尹山橋成其冬予使交南還縣耆老浦嗣昌迓予而請曰尹山距吳城東南十里許有土巋然起若覆笠而枕於運河之陽舊有石梁跨其上廢凡四十餘年有司憚其工鉅而費殷僅駕木爲梁旣髙且危毎風雨晨夜間商旅提擕樵蘇負荷而往返者不無奔僕跌溺之虞都憲萬安劉公巡撫東吳叢務旣飭大慰人望爰命郡守黃巖林侯曰是尹山爲民涉之病盍易木以石乎捐俸以倡之橋不逾年而底於成長凡二十二丈三尺髙四丈二尺而廣視其髙三分之一以石計四千五百五十以工計四千九百有奇堅致宏壯視昔有加先是滅渡寶帶二橋正統初大司空廬陵周公嘗命郡守況侯成之尹山𨿽同峙吳城之南獨遺之而未舉豈非有待二君子乎噫橋聿成於久廢之餘功甚難也劉公能廓先軰之宏規林侯存心愛物將有過於前守之爲者宜其同徳協謀成此有不難也願爲文志之以爲頌予曰事出於昔人之所難而成於今日之所易非恵而知爲政乎鄭子產春秋恵人也捐所乘輿以濟人於溱洧孟子譏之蓋謂政有大於此者諸葛武侯嘗謂濟世以大徳不以小恵至於治蜀而橋梁道路靡不繕理然則冬月成梁民自免於病涉矣何必市恵以徼名哉二君子可謂知爲政矣蘇人歌誦將逾於鄭輿人之頌推是徳於人人當不止於治吳也系以詩曰尹山有橋界於吳域石旣云隤木貽其戚都憲治吳大施厥徳命彼郡侯俾復以石過者思焉永其無斁

葑門塘攺造二橋記【吳寛】

吳城東爲長洲境其南曰葑門門之東有河河上下有塘塘之東曰梅裏涇又東曰金涇舊皆有木橋以通七區之人往來者嵗久傾圮人以爲患裏有義士盧珪廷玉者居常曰珪遺腹子也惟吾父母早世幼鞠於伯父以長年十七卽自樹立成家今幸有田廬而衣食不缺者豈珪之自能哉吾父母積徳之所遺也且聞吾父母嘗有意於義舉而不及爲使吾悋所積而不肯爲人不惟謂我愚而亦爲吾父母辱矣然吾𨿽常爲之顧無以及於眾也惟二橋人迹必由者是宜伐石攺造爲經久計乃召工市材擇日興功以治十年二月始造梅裏涇橋橋成里人僉名曰通濟明年十月再造金涇橋橋成僉以廷玉之功不可忘也則名曰盧家橋以紀之工部郎中張君守之與盧姻家也以其事當載於文來請且曰葑門有塘其長六七里居民稠宻而上塘尢盛塘以土築土旣善崩迨天雨更泥濘行者不便數年前廷玊嘗甃以石其費亦不少也乞附書之予嘗觀於今之人凡積之厚者性必悋故好積者早夜汲汲惟其家是圖自門以外與眾共者不肯植一木甃一甎者皆是久之其財與身同於澌盡而已不然遭不肖子孫敗之至於疏財者異於是然而家益盛身益康子孫又傳之久二者於人事若相反而天道則好還有不可誣者予識廷玊已久固知其爲人其治生也無悖入之貨其待人也有周急之心及視二橋使若他悋者不以爲意必至於大壊人將病涉矣至於泥途不治若無大害然行者有沾塗之苦僕跌之危亦仁人之所不忍也今廷玉不求於閭裏不煩於官府一旦捐數百金爲此義舉不謂之賢哉夫義舉人多爲之有好名而求人知者又有求福田利益如佛氏之徒者君子皆無取焉今廷玉念其父母所謂欲報之徳善繼其志者則又出於孝思不尢謂之賢哉廷玊常出粟助有司賑饑授承事郎平生義事尙多不能載予特因守之之請爲書此云

重建勝安橋記【夏璣】

蘇城西北虎丘山塘之半有橋曰勝安始於唐舊以木爲之至宋端平時里人金暹易以石梁迨我國朝積嵗傾圮不堪於行正統己未巡撫文襄周公郡守況公重建以廣舊制自成化以來累遭大水沖激日底於壊甚於往昔行者病之治己未耆民周懌郭鑑勸裏中義士蔣瓊陸榮爲首倡又舉壽聖住山僧圓智里人陸釗勸募朱繼等相爲出資以圖重建白其事於欽差總督河道水部正郎傅公曰此王政之一事乃吾責也又請於郡伯曹公公以爲宜時通府陳君長洲劉君吳邑鄺君貳尹竇君又後勸諭而奬導之由是瓊等遂經始於是年三月乙酉鳩工聚石財皆民助晨夕監督不憚勞苦匠氏效力而落成於夏六月癸未髙加三尺廣十有六尺翼以欄石行者始免病涉之勞勝安之西不二里許又有橋名範店者亦病於涉公復命糧長江仁老人朱恵等成之於時逺近靡不贊頌水部公之徳且謂不可無記乃築亭於橋左請予文以刻石垂於永久則瓊等體公之心可見矣橋成公厚勞之莫不踴躍聞風興起豈曰小補噫天下之道皆然遇水而不貫者非橋梁則患於徒涉也涉水者必橋梁以相濟也橋之濟物如此況以道兼濟天下者是蓋傅公相天下之志也民知向義而樂於爲善豈非善政之所致歟敬用刻石以爲義者之所勸云

重建渡水橋記【楊循吉】

東洞庭峙太湖中心厥惟吳邑之重鎭民居鱗次隨髙下結屋若古桃源耕田樹果殆無寸地隙人力作耐勤苦以儉朴爲事防陌經絡不下萬井其往來上城邑日憧憧然在途摩接無棄陰而晏處者是故道路之宜修急於通都弗可以荒逺視也具區港界二峯之間西五里曰莫釐峯東二里曰武峯其南北貫於太湖本具區也以其水恆出是故以爲號焉其流廣而且急隔越行旅爲必由之要津故有石梁曰渡水廢四十年矣里人慮其工鉅弗敢圖駕木以濟髙危凜凜毎風雨晨夕人之提攜負荷過者多恐怖兢業或僕而溺有之居武峯之下者有曰前賦長吳天禬謹願人也病人之厄慨然思作之邑令鄺侯美其志白之郡守史公公大善之遣吏奬勞曰汝必亟成乃績無終懈惟汝名侯亦曰汝成予其義汝天禬感勵益勉厥事舊石材惡弗可用盡棄之別購村之良者甃焉遂以治九年之九月告成凡長一十六丈髙二丈九尺東西爲石堤延袤又各四十餘丈其費金將百挺而不吝工部姚公方督水利事亦懿而旌之然後山之人大悅弗憂於雨弗惕於夜化艱虞爲坦途下視風濤不我能卽驩焉咨嗟以爲盛舉而今賦長吳恪周元鼎實其石以來願有書也余聞立政以澤人爲大澤而不費抑又善焉若夫利害非其獨有而欲使之傾財以濟眾非勸其孰能成之於此以見是役之舉𨿽營於下而實出乎上以二三執政之仁而成斯人之義皆永永不可刋已其能無述乎然天禬之爲是不遺其力而務廣其恵故又有餘績者三若遷傍涇之梁出之堤上而道不迂若作屋三楹其西以迓來往而客有息若浚其東之故井且亭之而暍者弗病皆其事也是宜得牽連而書余故弗敢略焉

吳縣康履橋記【楊循吉】

蘇環水而城其西曰閶門涇防者五奔流蹙束湍益急舟過輙恐由是前人鑿新河以避之而其上因有橋焉以航以塗水陸咸賴利艱在人邑政是觀先是壊且有年罔率靡興石脫防墜爲行者憂岌如也鄺侯任邱人也以名進士來令吳力官勤民百廢咸作至是得其宜修狀乃召裏之謹願有力者十人俾任其事咸以爲當民心開永利欣然共命則使良工伐美石易故以新實其中而飾其外非邇之圖惟久之謨而侯朝夕臨視具授以法增隆之凡二尺車馬孔宜大舟得通以其昔危今安克良於行因名之曰康履皆侯意也其經始以治八年十月僅百日工成父老咸曰自侯之來也彊革弱寧四境丰晏吾人之受康多矣今也又康吾橋其能無書乎蓋眾謀方合而經生朱臣以具石告夫橋仁舉也百冗充庭而能及於是則措心邑事宜無遺焉抑以知賢牧之在上才大而余功建義感而民力隨其澤人殆如是也是誠宜碑故述焉而以附十人者之名侯名璠字廷瑞有志康世者也玆邑其小試乎

冶長涇普濟石橋記【杜啟】

長洲縣屬裏有地名野塲涇其處居多大家欲重其地美其名也故易云冶長猶陳太史爲相川沈氏之思賢涇然也亦足以知其民之好事易與爲義矣涇逶迆若千里西首鵝湖巨浸南尾曹湖相值蓋眾水之瀦也郊原四出則爲常熟昆山無錫百里間貿易耕牧弔慶醫卜往返者之所必由故有木橋名曰普濟廢已久矣陸行不通若干年治之七年居民周方等欲創爲之募錢於眾得若干貫間歉錢不時集又慮藏之於私家非便白於郡而貯之官旣三年嵗稍稔請錢於官時典郡者他費之且半僅給餘錢甃成橋堵自是勸募不屬塹垻阻水不通舟行者又三年旣而都水郎中傅公奉勅來督三吳水利巡行至其地詢知橋事始末以爲於官與民有不得不舉者存歸召知縣劉侯與議之侯曰如命究厥費數以補給之尙未敷也公又出公帑若干緡俾之盡斥舊規乃礱巨石爲之命水利縣丞竇董之價充材備民樂趨之不兩月告成縱計一百五十尺衡一十六尺隆三十三尺上爲懸虹之勢中穹兩垂影飲河流下爲偃月之形洞空輪廓帆檣徑度直欄橫楯偉觀村落不誇攺名以便稱謂於是諸用事者請紀石以表公績嗚呼民以義舉而防廢於官閱歷數年公則興之侯乃承之始畢民志亦維艱哉固宜書之以示後者勸懲存焉作冶長涇普濟石橋記公名潮字曰防別號靜齋江右新諭人成化辛丑進士歷今官公勤亷恕於凡河道事畢盡心力以爲民利類此橋者尢多侯名珂湖廣興國人治丙辰進士初試縣爲政修整竇山西隰州人出身太學生奉事克謹余用事姓名列於陰

重修夾浦橋記【沈燾】

吳號澤國諸水防於具區流而爲三江以入於海水由地中行其最衝要者莫有甚於夾浦其地去郡城四十里在鮎魚口之下流眾流所經水勢迅疾舟楫不能橫截中流而渡南通閩浙北接淮實爲漕運孔道時或烈風甚雨篙人棹卒毎多告艱宋紹興初建爲石橋人皆稱便橋有五空因以五星爲名西納具區之水由吳淞以逹諸海奔流日夜靡有停息遂爲深淵人疑其下伏蛟龍我朝宣徳間一夕大風雨遂傾圮久未有復之者前巡撫工部侍郎文襄周公忱創爲浮橋以代之造船一十六艘鏁以鐵繩架爲浮橋上濟渡下通泄權宜無逾此制嵗久屢葺屢壊行者亦毎間阻邇者都察院右副都禦史涇徐公源與其弟南昌經歷君澄數過此切以爲憂適冬官正郎傅公潮奉勑治水廼具利害白之公臨視數四擬復建石梁謀於郡守曹君鳯仍集鄕人野老計之闊三十六丈深如五之一或又疑其成之難者乃命長洲尹劉君珂吳江尹孫君傑絡繹往返議皆如前公仰思切切有間曰得之矣無易前人成制吾但集材鼎新捐荒圖丰而已又令通判沈君溥陳君暐縣尹劉君澤復視之皆曰宜然遂增船四艘並舊凡二十選眞楠募良匠俾縣丞竇君諭君秉協董其事自浦南迆北其維之貫之之具悉倍於前斤之構之之工咸精於昔又衡於梁者加丰厚之木系於坼者盡鞏固之方步而履之有若平地俯而視之頓忘其險更置守者六人人有厚給寓有安居傍建屋數楹行而勞者有所憇治庚申季冬十九日橋成鄕人聚而觀之咸曰休哉不煩吾眾而漙其利而享其安其功豈小補哉爰徴文於燾刻石以昭不朽燾以爲知水道者事疏濬利徒涉者建橋梁橋梁建立實有礙於疏濬之勢疏濬川澤毎多略乎橋梁之舉二者將安處乎求其水道疏通而橋梁修舉並行不悖而彼此均利莫如浮橋其孰能與於此哉傳曰如智者亦行其所無事則智亦大矣是役也其庻防乎率由美政步武芳躅不倍乎疏濬之道而得乎博濟之術則其識量宏逺夫豈晚生末學所能窺哉因序其顚末俾後之人知所考云

饒稼橋記【莫旦】

橋以饒稼名志丰年也丰年所以爲生民立命也召丰年而立民命豈無自而然哉必有大徳大功以防煦於其間而人莫之知也橋在郡城西南二十里南周村之上跨越來溪之支流左右居民務於耕稼亦有以儒爲業者是以人無怠荒而俗多謹厚焉橋之創始不可考舊壘石爲堍上橫以木嵗久傾摧將有厲揭之患裏士盧綱欲葺之而未能也其子雍以文學受知於欽差提督水利工部郎中新諭傅公間以白焉公檄吳縣簿諭君秉詣視之君謀於大尹鄺侯璠給公錢重建而裏之好義者皆樂助乃悉以石爲之經始於治辛酉春三月四日落成於夏四月廿又八日遂爲溪山偉觀而行者便焉綱謂不可無述以詔後乃以羨財立亭於橋之北堍而以碑文見屬予惟王政以食爲首農事以時爲先農事失時而欲民食足也難矣此橋之所以以饒稼名歟抑於是而竊有感焉吳於元末干戈之際淪於僣據苦於虐政尙何饒稼之望哉幸而我聖祖龍飛爲中華主命將出師討張士誠空其巢穴遂以平吳爲畿輔重地今百四十餘年惟見黃童白叟熈熈然耕田鑿井以樂其樂孰知上之功徳所以防煦者如此則夫一橋𨿽小揭以饒稼豈不足以昭上賜而與民同樂也哉余家去橋不逺一望往來於斯習知農事今願與諸父老率其子弟從事於耒耜之間暇則誦詩書習禮義使父子慈孝兄弟友恭夫婦保守鄕裏雍睦興禮讓息爭訟自然和气薫蒸丰年可望而所謂業儒者亦將出膺時需以圖補報於盛時也夫然則是橋之建豈止免厲揭之憂而已哉公名潮字曰防今禮部尙書體齋公之弟以名進士累今官所至俱有成績橋梁若越溪若管瀆之數處俱爲重建非止是而已也謹記

重修垂虹橋記【錢溥】

成化十有七年嵗在辛丑暮春之初重修垂虹橋成橋舊名長橋在吳江縣治東三里許泄太湖所滀三郡六縣之水注三江以入於海書所謂三江旣入震澤底定是也然水無所泄必有震淩之患人失其濟恆多阻溺之虞則是橋也實據兩浙八閩之衝馹使檄逓者在焉南北興販者往焉蓋要地也橋袤千有餘尺下開七十二洞跨鯨波之闊聳鰲背之峻人行其上第見洞庭諸山出沒於煙霞縹緲間而東駛諸海日夜不少息眞勝境也歷嵗滋久崩隤日甚殆三之一行者病焉去年冬巡按禦史髙唐劉公魁過而見之召其治縣者修之工鉅費繁未易規復其邑有故義官屠晟之妻趙氏聞之撫其遺孤承宗嘆曰而父積鉅貲以貽汝兄弟今汝兄已歿汝安能獨保其所有邪命孫婿周禋告於縣曰幸毋黷於官毋擾於眾願自爲之庻揚夫名於不隕保幼孤於有成於是縣逹於公公且喜曰以一嫠婦若此非有烈丈夫志者不能宜令縣學官禮於其門奬勵之蘇衛指揮楊端董治之周禋則稟於趙以酬應之鳩材庀工籌議克合乃出白金千餘兩經始於其冬不三月遄復其舊煥然維新眾乃請於公願立石以紀述公曰吾聞春秋常事不書此修橋亦常事也奚容書獨以彼稱丈夫者多保利蔑義𨿽至死不悟而趙乃能之宜書以爲積而能散者之勸趙亦遣禋謝曰婦人無聞惟公巡我東吳威聲義聞自足感人而興起焉非有所爲而爲之也余乃嘆曰此𨿽一事而數善並焉公能使民以義而加夫勸人之禮趙能捨財取義而存夫保幼之仁況端與禋內外謀合上不負公之托下卒成趙之志皆得牽連書之使後之有事於斯橋者寧不視以爲勸乎詩曰諸水牙湊滙成具區霪潦泛溢東海是趨輦石爲梁橫亙天衢軒豁呈露罔測端倪垂虹中斷病涉艱虞繡衣使者不言自孚感玆孀婦善保其孤一揮千金惟新是圖坱圠興造廣袤範模龍翔虎伏玉砌錦鋪工甫三月雨霽虹舒勢控湖山秀敓堪輿檄奏書傳如履坦途如矢斯直曾不少迂勤召告成有永不磨

重建獬豸橋銘【有序吳洪】

吳江尹侯陳君秉鈞來蒞吾邑之三年政平而人愛悅邑衙之前有橋名州橋久圯行者病之侯乃以丰嵗勸眾有力者爲之民不勞而功倐成恵於民也實多其橋名未易也成化癸夘五月六日夜風雨交作侯二鼔就寢夢神人衣冠偉然揖而進曰子爲斯邑令一下車民無凍餒百廢具修是橋之建爲民千祀之利也但橋名當易也吾爲子告焉子嘗覧郡誌乎是邑儀門舊有亭名獬豸廢久而名存子以斯亭名名橋不亦美乎侯答曰獬豸乃神羊能觸邪古人取以爲禦史章服之飾是邑鴻碩顯榮之多將兆於玆也神人聞之大喜而去侯覺驚異筆其說以書來京囑余銘之餘邑人也知侯爲詳侯以鄕貢進士除是官有淸白操毅然有爲人不可幹志在爲民省力屢遇威權不少避侯之大節不可及矣士論偉之咸以逺大望侯也況今聖天子簡賢任使凡在郡邑有異能者悉詔補侍禦侯之建橋而神假夢如此固爲吾邑之禎侯之超遷將先符於玆乎神之靈不妄也今特爲銘以鑱諸石使後人知是橋之名由玆而立是橋之建由侯而始侯之澤玆邑將與橋同久矣肇工於成化【缺】年春【缺】月畢工於成化【缺】年【缺】

月侯名堯弼【缺】

銘曰猗歟吳江鉅於吳東陳侯之來憂民若恫室家胥悅嵗屢獲丰鑿鑿白石乃建飛虹民不告勞千夫率從神乃假夢話言從容有亭獬豸載郡誌中乃爲神羊一角如龍無邪不觸無佞不攻易此名橋足振儒風侯乃稽首禎兆是崇橋由此名沄沄朝宗乃期是邑俊髦烈轟致身執法接武登庸孤忠直節咸躋孤公我公超擢兆先此逢神之嘉恵亦防有窮

常熟縣新建迎春橋記【王宗鍚】

常熟縣治之東南路接昆山太倉爲縣通衢舊有橋以木爲之易於朽腐修理惟難自吾邑侯下車之明年政事已和卽興舉廢墜凡學校城隍廟以至諸司公廨東南濟農諸倉悉爲一新因念橋之頽圮行者病涉且慮木之不能久也乃易以堅石申請於今總理河道工部正郎傅公躍然曰此誠經久圖也卽命以行於是召匠計之仍命義民唐政侯佩瞿旭董理其事經始於治己未六月十五日落成於十一月二十八日未防橋卽巍然煥然如長虹駕空見者驚喜橋之麓多侯姓舊名爲侯家橋吾邑積嵗迎春皆從大東門地頗近北外有觀音堂甚卑隘不堪卽事考之節令春從東方來非北地所宜況官吏師生糧塘裏老以及通縣旄倪羣聚而觀地不容足邑侯因易以東門總收倉場卽事畢經行此橋其地寛其方正父老歡呼咸曰百年因襲之一洗而新之遂攺名迎春橋公又曰此盛事也不可無言以記其實邑侯與諸寮佐謂予染指卜商之學徴言志之竊惟鄭子產以乘輿濟人於溱洧孟子譏其恵而不知爲政若此橋之建舉之者邑侯也成之者傅公也二君子存公平正大之體而有紀綱法度之施所以集此數百年之事功不煦煦爲人鰓鰓爲惠利澤及人眞可書也它如福山唐墅小山湖橋皆常熟要津舊悉傾圮侯復次第鼎新均未有記亦缺典也玆並入記中以見侯之恵澤如水行地豈特一橋一事而已哉邑侯姓楊名子器浙之慈谿人以名進士起家授知昆山髙平常熟三縣方今應召而起大用有期傅公名潮江右新諭世家奉命東南大興水利功業未量若治農官趙祥縣丞張翰楊明主簿郝尙質董資皆能贊襄惟謹亦可書矣嗚呼後之視今亦猶今之視昔繼斯邑者尙當勿替引之是爲記

韓氏修造橋梁道路記【桑悅】

天下之事成於義而敗於利義之爲字一而已矣視之無形求之無迹頺宇遇之巍巍翼翼曲路得之平平直直城池傾圮有之則飾廩篋落寞值之則溢我爲則勇我戰則力大至爲臣死忠爲子死孝扶天綱立人極義其可少之耶是故事以義成不犯五刑物以義得不勞神力交以義結窶賤不絕甚矣哉天下不可無義也練川之婁溪有故家子韓君玞字良玊實魏國忠獻公之後平生讀書仗義年至六旬顧後無繼因慨然曰吾蓄之富聚之則利散之則義可不爲濟人計耶顧婁溪至邑橋梁俱有未修民或病渉邑侯靑城孫君璽以名進士宰本邑政通人和百廢具興玆橋心恐煩民尙未之及遂捐已資自韓涇新團涇譚涇周涇新漕涇袁家涇兪項涇莊涇孫涇爲橋者九俱以石易木足爲久逺計共費白金數百兩又造北門城隍橋及砌婁溪街三千丈皆垂成初橋旣成孫侯申文欽差工部郎中傅公潮大加嘆賞批答有云一毫不防慨世俗之可憎九橋連修覩斯人之獨異又曰與其厚之以幣孰若華之以文用旌尙義之賢並作守錢之戒令侯備防帳俾縣學教諭周成彰之以詞並侑以羊尊侯親下其廬鼔樂前導輿從塞塗光輝滿路里巷之士無不榮之夫橋之成道路之修使出於官所損不知防家所刑不知防人良玉以獨力成之於鄕之人前無損而後有益是豈易得也耶夫藏經有曰積財不施者自已無分五家子有分今良玉以五家之物爲萬民之利所得不旣多乎良玉素以乏嗣爲憂橋功之就卽產一佳兒名錫有符孫侯昔日奬諭之言他日見之成立而閱諸橋或期駟馬之過或詠靑龍之現必有待也予以文字爲職業因爲記其事卽可勒之於石以垂永久

長洲縣重建官瀆朱涇二橋記【都穆】

工部郎中新諭傅公以朝命蒞吳水利於玆三年凡政之可以利民而行逺者公悉心爲之罔憚勞瘁而州縣亦奉令惟謹莫之敢後公嘗謂橋梁者水利之首務惟長洲官瀆朱涇二橋在郡東北舊於縣實當要衝嵗久傾壊以爲此而弗修則行者病而水道壅非所以爲政也乃出在公之銀以爲之倡而縣民馬璘曹源等復樂助焉公命縣丞竇君専董斯役撤其舊而一新之經始於治庚申秋八月至辛酉春二月而工告完官瀆舊修十有五尋崇三尋有四尺廣減崇之二朱涇舊修八尋有四尺崇不及二尋廣減崇過半今視舊咸崇三尺廣倍之而洞其下者亦然事𨿽董於所司趨於小民而所以規畫之者大抵皆出乎公是故成之之易而其堅厚雄偉則又可以久逺而非利於一時者也穆嘗稽之郡誌橋梁之盛唐稱三百有五十以今視之其數蓋不止是但舊之司水利者皆州縣之佐官無專員其任弗隆往往墜廢自如而水旱疊患邇年以來蒞以廷臣由是其事始重而況忠勤諒直如公者哉是舉也官不知費民不告勞而徒者舟者莫不感嘆謂公之愛民如此而水道之通誠有借焉公之惠不其博哉竇君俾穆爲記將刻諸石示不忘公之功穆吳人也蓋嘗受公之知而目覩其事故敢執筆而記之公名潮字曰防由甲科進士典內翰而至今官政事文學與其兄大宗伯體齋先生齊名於時

吳郡溪瀆三橋記【陳霽】

吳郡橫山之麓震澤之濆廝流漑壤以通舟楫陸途四逹故多橋其東屬吳江爲越來溪春秋時越伐吳兵從之入故名南距澤水二百里爲越地玆實吳之故陲也橋曰溪橋溪之支流爲筆港修直如筆取象類也橋曰饒稼其南屬吳爲管瀆因以名橋襟山帶澤厥維要區饒稼舊爲木梁朽折且盡溪瀆皆石爲之圮甚墮石刺水中鉅石危欹嶪嶪欲崩徒者卻顧脇息趨而過舟行者望而憂之經其下驚悸凜汗回視皆相賀或不憚迂路繞出之蓋三橋之弗葺先後數年矣尙書工部都水郎中新諭傅公奉璽書督水利於三吳興廢疏滯鉅細覃舉旣二年行郡經澤中臨視玆土集耆老問狀曰是葺之晚其加崇乎然毋勞爾民下屬邑理其役發帑鳩工伐石聚材民爭趨之隄塹借作工用次舉繕危以安代木以石拓舊規新髙廣有加焉靡公私錢十有八萬役夫千人始作於治辛酉春三月成於其冬之十月綜其事者吳令鄺君璠判簿諭君秉吳江令劉君澤邑丞於君旺竣事諸吏民謀曰公惠民深矣玆一役也功倍而利博廢而克完亟而弗勞不有述也其奚考引公徳以詔於後廼相與來請爲列其事以書於石

吳邑重建永安諸橋記【浦應祥】

吳爲蘇之首邑而蘇實古都防覽周職方延連三江浸滙五湖其波流衝射爲濠爲塹爲溪爲瀆爲津港爲陂塘者難以數計苟可以通舟楫處必資橋梁以利涉焉故橋之爲數考之地誌城內官橋凡三百九十自其郭外言之則所謂徒杠輿梁者奚翅數倍也承平百年來多所傾圯行者病涉間有好義者欲修葺而作新之視上之人無有以勸相而倡率之遂至於廢墜而不舉良可惜也治己未工部郎中新諭傅公奉勑總督江南水利來蘇治水之餘令曰橋梁道路利於民者不細乃檄有司出公帑爲倡而民之好施樂助者聽一時要津孔道窮陬僻隅朱欄碧甃罔不聿新誠盛舉也玆者自胥門之西二十里許至木瀆爲橋者三曰永安永濟永福自木瀆之東南不數里許有塘曰福興爲橋者四咸是邑公爰咨邑令鄺侯璠勸農簿諭君秉躬董其役卑者崇之狹者廣之傾者完圯者固上可以通車輿下可以通巨艦信久逺之良圖而非直目前之美觀也其所以利於民者誠溥且博矣公蒞政三載將復明天子命鄕之民被公之利澤者胥謂予曰公之徳政施於他方者咸有名筆以記公之盛今公去爲明天子畱而不復至也則公之休美施及吾鄕者嵗月流邁能不有所遺亡乎吾軰敢礱礪堅瑉請執事文於上庸以樹於通衢以昭示於來者執事無靳焉予是其請遂不辭而書之橋凡有七其徒庸材用髙廣尋丈與夫施財丕作之裏民姓氏當別敍於碑陰故於此而略

歸普二涇通水建橋記【楊循吉】

蘇之郭惟西爲盛而吳實司之有水焉來自太湖引大濠而別注者南曰歸涇北流三里至途而止北曰普安涇南流亦三里至田而止中隔小溪涉不及膝村氓以資澣濯灌漑莫之能貫焉治辛酉胥門浮橋興邑令任邱鄺侯相水至斯嘆曰噫是固有別津而人不知也決途鑿田其克有濟乎於時巡按侍禦長沙袁公方只奉命孜孜治道郡侯汝寧曹公盡力民事尢惇惠愛侯具以請皆慨然許可侯乃集地之耆年而敏事者語以故咸曰玆川湮塞且數百年今故形具在龎眉之老思復其舊而不可得大夫有意吾儕其何幸則又諭田者俾售之果以地獻防日斵土庻民子來不旬月功告成凡用役一千開地四十丈而南壅之決於一日者不與焉沿流而行又隨在疏剔其遇地之侵官而屋其上者必斥無貸豪彊共命惟恐後伐樹祛蘊洞爲流波一望洋洋靡有阻遏於是鼔楫而過者無虛晷臨流而宇者競厥居黎庻相慶胥來聚觀若天造地設理固有定而適成乎今也方役之始侯欲廣渠容巨艦慮匪卑梁可納乃作十橋跨其上在北者首普安領其五曰昌祿壽安永福積善富民在南者首歸涇領其三曰通恵彰盛丰利七之用石三之用木率取隆顯壯於裏防朱闌緑波照映逺近級以備雨徒者便之然後鄕人以爲舟之出是有二美焉胥不能沮閶不能險是民志也乃謀伐石書偉功謂愚居與水邇宜不得辭愚惟物鬰則思通然必遭而後濟功成則不朽然必協而後克觀之斯渠昔否今亨脈於大川其不有遭乎上下一心以建厥勛其不謂協乎𨿽然由是以求執政之賢不可以不志【闕】

持法而憲體振惟郡侯公以廉【闕】

惟令侯承之以勤能潔修而邑【闕】

安

堵樂業熈熈乎無所不遂也【闕】

一時餘事

流澤布庥而亦垂之【闕】

而荷通物之任乘

建功之機旣【闕】

哉是以敢筆其詳以示於後世【闕】

吳中金石新編卷四﹤史部﹐目錄類﹐金石之屬﹐吳中金石新編﹥

欽定四庫全書

吳中金石新編卷五

明陳暐編祠廟

重修至徳廟記【周忱】

宣徳五年秋七月禮部郎中豫章況鐘伯律奉璽書擢守於蘇州視事之日吏以囚牘進見民之繋於獄者凡千餘人尙爭務勝交相訐訟有經十餘載而未決者伯律姑置弗問曰明日率郡之父老祗謁於吳泰伯廟見其堂宇傾僕垣墉頺圮吏民奉祀弗防乃喟然嘆曰民不見徳宜乎刑之不淸也是非郡守之先務乎卽日命工度材撤其舊而新之曰堂曰室曰門曰廡爲屋凡四十楹繚以周垣堅以甓甃不十日而告成復率父老潔牲醪祗祀於廟居人過客瞻望咨嗟於是獄之繋囚交相愧悔曰泰伯以天下讓民無得而稱焉吾輩所爭僅錐刀之末耳何重貽郡侯之羞乎皆相與俯伏庭下自服其辜不數日而獄以空虛告予時奉命巡撫於江南列郡至蘇州祗謁祠下父老以其事告且曰昔者狄梁公以冬官侍郎爲江南巡撫使毀吳楚淫祠千七百所而此廟則在所畱而不毀者去今千有餘年得吳郡侯葺而新之巡撫使之來又適當其時吳民觀感興起自今其無復爭競之風乎子乃登進其父老而告之曰方泰伯之奔吳也斷髮文身示不可立然荊蠻義之從而歸之千餘家遂端委以臨其民是欲辭富貴而富貴隨之及其後世夫差狃於必勝窮兵瀆武破越困齊欲霸中土卒之國亡身戮妻子爲虜是欲求富彊而失其富彊矣然則吳地數千年之富庻由泰伯之三讓有以致之也其鬭訟之成風者亦由夫差之好勝有以啟之也爾民欲爲泰伯之讓乎欲效夫差之爭乎一則廟食萬世一則貽譏千載其得與失必有能辧之者孔子曰能以禮讓爲國乎何有此予與太守期望於吾民之意父老曰善請以是爲記遂書於麗牲之石使四方之來謁者咸有所觀感而興起焉豈獨蘇州之民而已哉

重新至徳廟記【陳音】

自泰伯逃於吳民戴其徳以有國傳二十餘世而越始入吳吳人懷泰伯之徳不忍其竟弗祀也東漢吳郡守糜豹肇建至徳廟於閶門外以慰民懷歷六朝至隋而唐狄梁公巡撫江南盡毀諸淫祠而此廟特存五代時錢武肅王徙廟於城中有宋諸名公吏於吳者凡有禱輙應焉國朝宣徳間郡守況鐘伯律因舊廟修之凡爲屋四十楹閱嵗久復敝頃監察禦史張淮邦鎭奉朝命按吳祗謁廟下病其敝且隘也命有司撤而新之堂廡門垣之制𨿽仍乎舊而髙敞宏廓則視昔大有加矣於乎天生民有欲易爭爭在利與名耳利莫太於有天下泰伯以天下讓不欲自有其名此其所以爲至徳而孔子稱之後世𨿽微利輙爭爭輙自以爲是而加不美之名於人小者鬭訟以犯於有司大者興兵戈以糜爛其民是眞泰伯之罪人哉泰伯之後壽夢欲傳位季札亦猶太王欲立季歷之意也諸樊余祭夷昩不能如泰伯仲雍之讓吳於是乎不競闔廬夫差復好大喜爭竟召甬東之辱以底於亡嗚呼始以讓而興終以爭而亡民之鑑於是者尙宜愼所趨哉夫民之趨捨繋乎上上好防則墨者息上好直則佞者阻上好讓則爭者愧邦鎭厭吳民多爭訟特新至徳廟以重愧之可謂善斡旋民風而使之興讓哉邦鎭河南襄城人登己丑進士歷知山陽蕪湖二縣事皆務以徳化民今憲節至吳復有旌徳化俗之舉可謂尙徳君子矣廟功告成郡同知毛瑄推官樊廷選請予紀其事於石用書此以嘉邦鎭之績後之吏民其皆務尙徳息爭以仰視斯廟而無愧哉

吳相伍君廟碑【王鏊】

吳之先介在蠻夷不與中國通者十九世自巫臣教射禦而後知有武季子觀周樂而後知有文當是時吳漸進矣其後伍君來奔自楚以闔閭霸遂拔舒遂伐越遂滅徐入郢之舉楚國幾墟延及黃池遂冠帶以主夏盟其伐齊先晉爭衡上國𨿽非君心而其彊至此則君之力也吳之不終霸也人皆咎夫差之不能用君竊獨嘆闔閭之知君而不究其用也柏舉之戰春秋許其與憂中國而其責隨也必以周室爲請君之所仗可知矣使闔閭而究其用命君禁兵輯掠提壃籍戶歸之周室而已不與則此役也楚可滅周可興吳可彊於天下惜乎籍館返夷而事去矣先儒謂此闔閭羣臣之過非君意也夫豈獨非其意將必力諍而莫之聴也然吳自此遂通上國至於禮樂財賦甲於天下君實啟之故自春秋律之則以夷幹夏自今日論之則以夏變夷其有功於吳大矣微君吾其尙祝發文身乎忠孝天下大節也而君值其難其去楚孝也而所復者君其諫吳忠也而所忘者身方楚之以免父召死之可也諫吳不式去之可也而君以其邁往之气行之不惑義在親親重親重則死於親義在君君重君重則死於君世謂可以死不死不死將以有爲也可以無死而死死將以明道也君死而吳亦亡矣千載而下過其所謂吳東門凜凜尙有生气於乎豈非間世之人豪哉義气之在天地萬古不息也蓋嘗與日月山川雷電風雨流行磅礡於兩間其有所鐘則出爲雄渾奇傑之材以立蓋世非常之功爲臣死忠爲子死孝死也其不盡者復與日月爭光與天地無窮與風雨雷雷揮霍乎上下而況君之故邦也哉君之廟食於吳也久廟故在城之盤門庚子秋不戒於火明年夏髙唐劉公魁以監察禦史蒞吳首以忠孝風勵吳人出令新之蘇守蠡吾劉侯瑀奮曰余維守土其有不承鎭撫徐升主簿於通典史張灝偕力競勸期月廟成麗牲有石謂鏊當紀其事鏊謂事有闗乎綱常勢若逆而理順政有系乎風化事𨿽勞而民悅劉公其知政之體要矣古祀君有小海歌鏊爲詩以凖其辭曰天挺人豪遭時多虞挾弓貫矢去楚歸吳吳子曰嘻烈哉丈夫我其觀兵以信子志君拜稽首君父無二復父之仇虧君之義遵養俟時退耕於野唐蔡來歸楚有囊瓦瀆貨翫兵慿陵諸夏君曰可矣陳於柏舉一戰入之裒荊之旅旣以吳霸越遂可並賊嚭爲讒豢於行成不思自衛壊萬里城嗟嗟維君兩罹讒口楚旣幾亡吳亦旋沼君𨿽云亡耿有餘烈懸目吳門非以觀越越兵其來餘威可折君之義气橫乎兩間鞭叱風雷上下於天溥彼吳城君所完者君今去矣婘焉是舎曷不觀乎素車白馬出沒潮頭凜然如在吳人思君廟貌時新坎坎撃鼔以妥君神神入居之降康襲祉無水旱蝗天紮癘疵千萬斯年以食廟祀

重修陽山白龍祠記【金幼孜】

龍之爲靈著矣下上日星浮游海嶽感風雲霈惠澤變幻恍惚不可爲像則夫世之所稱神靈有逾於龍者哉宜其肇迹之地人益崇信廟食之久神愈彰應而祀典之盛累千百年爲不替焉距姑蘇郡城西二舎許曰陽山有白龍祠其神誕育之異相傳肇自晉隆安中而其靈顯感應莫盛於唐尢莫盛於宋元之間錫號崇祀後先相望逮我聖朝飭嚴祀事命有司春秋致祭著在令典乃宣徳五年禮部郎中況鐘伯律奉命來守是邦嵗夏秋之交闔郡大旱禾則盡槁伯律乃攄誠禱神已而大雨沾漑嵗以獲稔仲秋之月適當祀神先期望夕伯律齋宿公館夢神告以祠宇將傾丐卽修葺翌日以其故語諸僚佐咸嗟異之將事之旦天气澄明靈飈颯爽雲彩發祥蜿蜒焜燿至誠感孚神實降歆旣竣事伯律周覽祠下喟無以妥神靈宜乎神之預協夢徴吾儕忝蒞斯郡詎可不思攺創以答神休耶遂倡郡邑僚屬捐俸市材鳩工而重修之而民之好事樂助者益眾未幾棟宇赫奕廟貌一新旣相與落其成復謀勒貞石以貽永久伯律乃致書請余文記之惟禦災捍患神之功而事神治人守之職也白龍之神其肇迹之故余不能詳自廟食以來歷世滋久能霈澤敷惠以防蘇人所謂有禦災捍患之功者伯律出牧於玆天子嘗賜璽書委以重寄而能欽承徳意興利除和洽其政人以大治復以餘力修葺神祠徼玆福祉以惠其民可謂能盡事神治人之職矣二者皆不可不書也余故表著之以爲蘇人告且俾後之繼守於是者讀斯文尙求如伯律之舉於其政哉

重修範文正公忠烈廟記【王直】

正統八年十一月蘇州府重修範文正公忠烈廟成其十一世孫都察院照磨子易具事始末屬直爲之記蓋公蘇人也曽祖徐國公祖唐國公考周國公皆葬蘇之天平山公嘗請於朝攺天平山白雲庵爲白雲禪寺世度僧守焉作祠於寺之右以奉祀事至公之子孫又作祠於是祠之南以祀公然忠烈之名未有也宋自元昊反西鄙騷動師出無功仁宗乃命公經略公選將練兵築城寨墾屯田據其要害示以形勢招徠屬羌恩信大洽決策取橫山復靈武元昊勢屈乃請降西人仰公之徳服公之化皆爲公置生祠公薨相與哭於祠下者累日不絕宣和間宇文虛中爲慶帥言公忠於朝廷功烈顯於西土至今猶廟祀益防然廟未有額徽宗命以忠烈名之且爲題其榜凡廟之在西者皆易以新名然蘇猶未有也紹興以來西土皆防忠烈之廟越在異邦蘇之守今與其士大夫謀曰蘇公故郡也而天平山則公祠墳在焉公之精神必往來乎此乃更作新廟掲忠烈之榜於廟門由是蘇始有忠烈廟每嵗上已郡縣長吏率其屬致祭嵗久廟壊元至元乙酉嗣孫邦瑞士貴復新之末世兵亂燬焉逾八十年未有能復之者至是工部侍郎廬陵周公忱巡撫至於蘇而監察禦史壽光劉君甄武昌劉君仕昌錢塘鄭君顒皆以事蒞焉郡守李侯從智來防政事之暇語及玆廟因相與嘆曰公之徳業著於當時傳於天下後世不繋乎廟之有無也然表先正以儀來今使後生小子得聸其廟貌想其精忠偉烈而興企慕之心則廟亦不可無也乃各出貲俾吳縣令永嘉葉錫圗其成錫毅然以身任之殫心盡力規畫處置凡鄰邑之令佐皆以貲來助市良材命眾工爲堂前後各三間以奉公及三世先公像東西廂如其數以藏祭器而齋宿寓焉壯麗嚴整有加於昔中作石橋橋南左右爲碑亭前作大門榜曰勅賜範文正公忠烈廟經始於是年九月九日閱兩月而廟成直聞之士之能任天下之重者必以天下爲心心之欣戚主乎人而不私於已是以天下爲心者也以天下爲心則人庻乎有濟矣初公未顯時已欲任天下之重嘗曰士當先天下之憂而憂後天下之樂而樂夫憂人之憂而欲免其憂使人皆樂然後與之同其樂此豈小丈夫然哉孟子曰禹思天下有溺者猶已溺之稷思天下有饑者猶已饑之公之心猶是也故其徳業之盛不愧乎古人豈特著於西土也哉嗚呼士不以天下之重自任者多矣不以天下之重自任則其所存所行一主於爲己人之利害不少槪於其心而又悻悻然自以爲得功烈之卑無足怪也而所爲士者固當爲是邪然則公之孫興邦之人士及四方之來者拜公之廟慕公之功業必當師公之心充之以仁義而力行之於公其殆庻幾乎故爲之記而道愚之所聞使刻諸石告焉凡以貲來助者其姓氏皆載之碑陰

晉大將軍右司馬陸士龍祠記【徐有貞】

蘇長洲益地鄕厚生裏有祠祠晉大將軍右司馬陸士龍之神祠久廢近裏士沈隠君貞吉以已貲興之旣落成隠君具顚末徴予記之士龍云也云與其兄機士衡並生於吳而仕於晉以文章顯辟爲公府掾遷太子舎人出補浚儀令政稱神明去官百姓追思之爲立祠於社尋拜吳王晏郎中令一以忠誠輔導之云愛才好士多所貢逹嘗薦衛將軍舎人同郡張贍時論韙之入爲尙書郎侍禦史太子中舎人中書侍郎成都王穎表爲淸河內史穎將討齊王冏以云爲前鋒都督防冏誅轉大將軍右司馬因督糧過吳婁地見嵗祲以所督糧儲盡賑饑民忤成都王穎穎將殺之而孟玖素忿怨於云由是云遂遇害𨿽死一身能救萬民民感其徳名其塘曰濟民以衣冠葬楊城湖之濱人呼爲陸墓村立祠於相城市中至今民祠之不絕士龍家華亭華亭故吳郡古婁地也正今長洲東北維之壤所謂益地鄕厚生裏固其在焉矧陸氏自遜與抗爲將於吳有功徳遺其鄕國久矣士龍又以賑貸之祠之宜也古之享天下後世祀者必有大功徳被於人人思慕之而不忘其祀及乎逺蓋天地之妙萬物者神也神之爲之者气也是气也得其靈奇則爲偉人況云爲時名臣有文武長才故發而爲忠義之業及其遭禍之死人皆悼惜之感之深思之久祠之不廢豈非出於天理民彞之正也故記之以告來者知所自焉

範文正公祠堂重修記【張益】

肆惟我國家惇崇教化尊尙儒賢其於前代良臣誼弼功徳及人而廟祀於郡邑者必命守臣嚴祀事葺祠宇示勸之意不旣深乎顧在守臣之賢乃克視此爲重而盡心焉蘇郡實宋太師魏國文正範公桑梓之裏而其先隴義莊義宅義田義學咸在故公之祠堂久建於此事詳舊刻西江況侯伯律以奉政大夫禮部郎中奉勑來守玆郡政敷民安百廢並舉嘗有事於祠下顧瞻棟宇有圯撓者因喟然曰玆責在我弗急所圗曷稱上意卽請於朝用加修治於是卜日鳩工度材築基撤舊易新拓小以大爲祠堂前後各五楹後以奉公神像前置累朝碑刻東西有廊廡東祠宋郡守潛公咸淳中始建是祠者也堂東偏爲書院購用舊材尙堅好也院亦有堂前後各三楹揭以忠厚舊扁東西有廡齋宿閱牲以及庖湢莫不有所其西偏則範氏家廟嵗寒堂在焉子孫嵗祀公父子於其中外爲門屋三間亦仍以文正書院舊額揭之垣墉周繚規制宏壯視昔有加凡所用度一皆出粟之羨貯於官者經始於宣徳甲寅六月三日畢工於九月十日況侯謹率僚屬曁學官諸生合範氏子孫以落其成主奉元理及提管希賓爰與族人謀曰祠宇再新旣賴郡守盍礱石鐫辭用著不忘遂以屬余余忝爲公郡人於斯盛事在所當述故不敢辭以蕪陋惟公間气所生心與學術俱正毅然有爲於世柰何周旋中外政府方登讒慝已搆𨿽其才不盡展乃若功徳之及人者尙多節義足以厲俗進退綽綽非古之所謂大臣者何能與於此乎當時使能盡用必將成就大業以濟天下此蓋君子所深惜也然而公之自立於天地間者百世不泯祠當百世愈新況侯爲郡賢守克承上意亟致修治宜乎在郡多善政也詩云伐柯伐柯其則不逺斯之謂歟故余特爲之書

重建範文正公祠堂記【徐有貞】

宋有天下三百載視漢唐疆域之廣不及而人才之盛過之此宋之所以爲宋者也蓋自太祖而後十有五君君徳莫盛於仁宗前後輔政之臣幾百數十人人才亦莫盛於仁宗之朝就仁宗朝之人才論之蓋莫盛於範文正公公之爲人剛大淸純天資忠孝而爲學得聖賢之心庶乎所謂極髙明而道中庸者故其爲臣表裏一誠始終一正而文武經緯備焉公事仁宗自祕閣登諫垣出入侍從守郡帥邊多所渉歷而不得久處於朝及參大政方將拯時復古權幸間之曽不期月而去凡所建明旋亦更革公之所存十不施其四五然而勲業徳望之盛視彼久於其位者猶倍蓰焉使其久且盡施則宋之爲宋當不止是矣於乎甚矣直道之難行也有君如仁宗有臣如文正公其猶若此此有志於世者所深惜也公之同時名臣莫如韓魏公富鄭公魏公於公每事推重而鄭公因事感嘆至擬公於聖異時大儒莫如朱文公文公謂公傑出之才爲天下第一流而吳澂氏亦謂公爲百代殊絕人物之數公者豈無所見而言哉是以後之君子聞風而起者未嘗不稱公之爲盛也凡公所嘗過化之地皆有祠吳中公之故鄕而文正書院故義莊也其祀事自宋元國朝列於常典春秋享之而其祠宇因故嵗寒堂爲之屢毀屢葺規制未宏廼者今大司冦萬安劉公孜以都憲奉璽書巡撫南圻而臨是邦因謁公祠瞻顧興懷爰諮所司撤舊爲新辟而宏焉協議以贊其圗者前郡守黃巖林侯一鶚今郡守瓊臺邢侯克寛承命以董其功者吳邑主簿南昌李榮也於是公之十二世孫主奉祠事從規來以記請有貞聞之君子之於道也其有所立也必有所宗也求乎今而不足則尙友乎古之人所謂世異而道同者也今夫都憲公之巡撫於斯也猶文正之經制於陜右河東也兩郡侯之繼守於斯也亦猶文正之爲治於蘇潤饒越也事文正之事也心文正之心也是亦文正而已矣然則三君子之於公豈非所謂世異而道同者歟有貞於公幸爲鄕之後學固嘗寤寐乎公而思所企及者其能自己乎哉𨿽不文也願執筆焉附名於三君子之後以庻幾夫髙山景行之意云

新遷範文正公祠記【黎擴】

蘇州府學有宋大賢範文正公祠者蓋以公嘗典鄕郡割所得錢氏南園之地建學而立之也祠及公之子忠宣恭獻者以其復割南園之地益廣其基而入之也祠舊在大成殿之後入路迂曲落地陰潤每經一雨艸輙侵階以致朔望之晨行香掲防人迹罕至習爲故常今太守四明姚公堂治蘇之明年政通人和田谷大登乃嘆曰文正父子建學之功如此其大而其祠屋之地如此其僻可能報其功之萬一乎於是相址於二門之內泮池之南入道之右厥位面陽厥土燥剛鳩工築基卜日遷於其上棟楹梁桷之腐黒者易之蓋瓦級磚之破缺者補之增以藻飾繚以垣墻書以題扁中塑公像傍列子神儼然一家之气象也思昔範文正公爲當時第一流人物忠義滿朝廷功名滿天下事業滿邊陲在他邦異域者尙欲效其爲人況生於其鄕者乎凡育材於玆學者將以供君上致治之用也必目有所接則心有所動矣而我太守姚公旣遷公祠於玆而在學之士出入往來無有不在其目目旣有見心可得無動乎必思他日學成材就出爲時用以文正父子上義下利之心如此可不則而效之乎以文正出將入相之才如此可不企而及之乎以文正先憂後樂之志如此可不力而行之乎效慕於幼學之時致用於壯行之日俾蘇學之人才益盛而益者實由乎一遷祠之所致也然則姚公興學作人之功庸有旣乎用是勒玆於石以示來者

宋衛文節公祠堂碑【沈魯】

朝廷崇禮先賢累下詔所在有司以時修葺祠宇除墓道使人守防如法昆山縣儒學教諭臣劉衡訓導臣章經奏故宋太師秦國文節公衛涇生於是縣之石浦蚤負經世之學魁多士於淳熙甲辰登要樞參大政中外歷任四十年所言皆經國逺謀闗系世教爲甚重自文正範公後繼先憂後樂之志者此其人也方韓平原之勢熖燻灼毀譽舛迕今年朱元晦斥明年趙汝愚薨而僞學之禁日迫正士接迹逺引猶排擊無所容其身而惟重利祿輕行檢者附麗以成其私攘臂僥幸於一時而無以爲善後之計公以理亂安危之機間不容穟具疏利害請除之而侂冑師旦爲世大戮矣尢務搜賢才以立國長養振作以固不拔之基講求大計規恢逺圗而復見扼於彌逺之擅國卒無以售所言夙與元晦有契分至是乞召還而元晦已卒復移文新安梓行所注書又請爲右文殿修譔張栻賜謚於今三百年爲士者皆能言之而舊祠在馬鞍山荒涼揺落神弗寜妥民有以義起者爲徙置學宮之傍俾七世孫烚居守其墓在湖州者亦已蕪沒不治臣衡等稽諸禮典法施於民則祀之夫立朝正色不忘規諫名誼所在急於饑渇故能克殄凶憝成謀而不居其功志雪讐恥自奮以厲不剉之气其於君臣父子夫婦之大倫至言懇切惻怛忠厚而體國之誠根於天性鄕之先逹爲法後進如此而嵗事不修祀典有缺使士大夫何以爲風厲而世道無所取衷焉乞量爲定立時祭則象方來庶不負明詔崇禮之盛意上可其奏命禮部參酌儀注嵗時祀以牲奠帛爲三獻禮而祠墓彼此咸爲嚴禁約毋有所毀本部右侍郎葉盛與公同裏嘗集公遺事得其出處大節而世逺湮沒者不能具載知縣唐素主簿胡欽爲勸說協規之士買田數十畆以助修葺費而烚得永爲世業俾魯撰詞刻石以示逺於乎天之生才必資於世用用違其才則無以自見於世而論者謂南士懦緩不及北之剛毅慷慨多大略是以吳楚之國常不競於中原此非定論也金源氏之方興以回山倒海之力見屈於宗忠簡公之孤軍無援而斂戢不敢南下者累年李忠定公處區天下事規模措置再逾月而畢舉勍敵爲之震懾使二公終用而得盡其才將海內豪傑惕息聴命之不暇大功之成夫誰能居其右者而謂閩越南產迂儒僻士果無能爲耶金源旣衰北鄙多故宋𨿽偏安而才武雄略之士下扞牧圉者甚眾使公柄用而得與戮力必能集眾謀申警備厲鋭養威以作南士之气使無忘北鄕觀形勢而決事機進可以得志退不失乎自彊假以嵗月則大讐可復而宋室可興矣夫何髙材見疎寡謀自用而勤不相時舉天下於一擲卒之敗衂之餘沒世不振𨿽公之明見不爽悉如平時所料而才不盡用所可見者如此而已於乎天乎是曷故哉於其祀作歌以侑神歌曰山蒼蒼兮海茫茫懷故都兮天一方中原在逺兮不可望事往人異兮而我心徬徨嗟直行以自遂兮恥徇時而爲否臧苟校功資之得防兮夫孰畏乎名徳之弗昌云兮翺翔靈風肅兮來景光廩有食兮食有堂嵗事羞我兮我其來享時驟集而不可久兮吾將返飈輪於帝鄕

韓蘄王廟記【張習】

一人之忠義一代之忠義也千古之忠義也忠義本於心人同是心者同是好也烏有彼此久暫之異哉我朝列聖發徳音一則曰忠臣一則曰義士毎令臣下舉以褒崇之不以古今而間者恩至渥也曩蘇郡守鄱陽丘侯霽以宋名將忠武韓蘄王上聞謂王當靖康建炎間屢立戰功捍衛王室維時駐蹕臨安而三吳實在畿內民獲脫虎口而弗致肝腦塗地者惟王倚賴也王后薨葬於吳基存靈巖山西麓止剰一穹碑而荒涼殊甚𨿽有裔孫居其傍微若一綫時享恆闕據禮凡有勞以衛民者於法當祭矧民至今感之玆臣欲每嵗官爲一祭所以酬其勞而慰夫民用塞明詔惓惓激厲忠義之盛意敢請制曰可命大宗伯下有司以行事然而祭無常所或借山寺或在城結茇而祭如是者三十稔矣今太守新蔡曹侯鳯惻然於懷以爲事神報功吾民牧分內事也擬於王墓立廟以爲棲神常祭之所兼得灑掃松楸免爲貍兔艸莽之塲乃白於巡按侍禦安成劉公丙欣然允兪遂委郡貳守吳川林侯廷瓛董其事侯相攸得舒坦之地於冢南爲構正堂四楹奉神主前堂四楹列祭儀有寢以安庻職之齋宿有廡以處百工之庖宰繚以周垣辟以儀門甍枅丹堊孔曼且碩侯用心良宻矣經始於治戊午如月丁丑至仲秋之腓落其成於是郡之士庻靡不相慶幸以爲得順其所望也爰授習志諸石嘗諗王諱世忠字良臣陜右延安人也風骨偉岸目瞬如電蚤抱忠義見國步艱險卽躍然應募而起始攻夏城斬闗而入斷敵將首擲之埤下掃平南北羣盜旣而徽欽北狩髙宗渡南而趙氏偏安金源雄長神器殆非宋有王於是時以數千殘卒與金人四十萬眾小戰百餘大戰數十自黃天蕩剉之北遁誓蹙金人而滅之克復中原迎回二帝以竭其忠義志气而後已柰何主蔽姦相弗圗周漢之中興忘讐忍恥自甘瘡痍其生民棄捐其土地使智勇元勲置而弗用齟齬偃蹇徒老而斃所謂自壊爾萬里長城惜哉豈惟王之不幸實宋之不幸也吁以一人之身爲國家之用否而繋天下之安危可見忠義之在斯人與天地之元气相爲周流日月同其光明山川同其流峙艸木昆虫同其生息暢逹有不可掩焉者故前後大夫不私於吾郡而揚於大廷襮之天下聖天子於前代之忠義錫之寵光載之祀典俾三百年之隠伏煥然一新於今日由是垂衍千萬世而弗泯曠蕩之恩爲何如哉王之行實備載本傳習何人耶敢爾加喙然誠蘇之齊民同一感仰於王者故忘其膚譾謹述如右仍贅詩以道王之功頌朝之恩爲迎享送神三章當祭俾歌以侑爵云詩曰

延綏山川秀鐘於王英雄慷慨忠義滿腔出爲國家掃除秕穅挺身百戰劍弗剉鋩攙搶旣滅彊禦亦亡志矢北定以迎二王以克上京以復舊疆垂四百年汗靑有光

煌煌天朝褒揚元勲前代忠義命祀守臣廟建於墳秋嘗用伸牲牡廣腯豆籩旅陳淸酤黃流苾苾芬芬灌鬯逹泉燔蕭於旻八音和鳴百職駿奔肅肅恂恂致享厥神

神旣格思吉蠲饗饎赤駵朱軧矟防旄麾左右鞬櫜騶從導隨佩琚颯然可接令儀歆畢言旋抑何所之亦惟在玆體物不遺答我聖恩貽我民禧百嵗千秋式遵定規微顯感通允慰慕斯

周孝子廟之記【吳寛】

姑蘇城東南隅有周孝子廟廟始建於常熟在宋乾道間邑人周容奉母朱氏有至行人稱周孝子且勇於爲義見罹患難者拯救之恆恐後旣沒一日降於其家以已爲神告其母且曰兒願爲國效力以保防鄕閭後果如其言終嵗民無菑患遂相與廟事之其後淮南大疫云有往施紫蘇湯者全活甚眾淮人渡江酬之偶見廟貌始知爲神事傳民間凡病者禱訖汲井投紫蘇煎飲卽差旣七十餘年進士趙必鉘等因具其事又以除蝗驅虎救水旱捍冦盜等顯迹數條上於官朝廷特賜廟額曰靈惠實淳祐十二年二月也歷元至國朝秩於祀典縣長吏率僚屬嵗一祭之不廢若蘇城有廟嵗月已逺莫能考其創建之由豈常熟爲蘇屬邑蘇人亦冀其神靈波及郡中以事之歟而近自景泰甲戌嵗吳中大雪民饑而疫作相枕藉死禱者取水煎飲如法亦多獲生民益神之自是凡有所求爭趨廟下每旦庭廡如市顧其廟旣卑隘禱者益多至無所容足旁有王英者自其父謙以來再世守廟以精勤稱謀欲攺建而不敢專其事則與里正李忠周玘輩言於縣於府旣如所請且下帖文俾英專守勿懈於是募財於眾一時施予者踵接而蘇衛千戶陳俊等更割地以廣其址乃以成化九年十月興工又明年廟成廟故西向始易以南爽塏端整有堂有室有垣有門覆井有亭焚楮有罏以至象設器用亦無不備他日郡人嘗徳於神者相率言其事可記英遂礱石乞予書之自昔吳越多淫祀唐狄梁公按行江南悉防去之所不去者夏禹泰伯季札伍員四廟而已君子蓋深與乎斯舉然祭法謂法施於民以死勤事以勞定國能禦大菑能捍大患者則有祀今孝子爲人𨿽非若古人之法施於民也然使裏之悖逆者聞其風則愧而攺行𨿽非若古人之能禦大菑捍大患也然使裏之疾沴者感其靈則安而獲福廟而事之豈不宜哉噫梁公旣往吳俗益甚其尢可嘆者家自爲廟祀非其鬼人小有疾則指以爲祟往往殺羊豕以大享之其歌謳歡笑俯仰跪起類乎生人之燕而卜筮巫祝之徒假以獲利者皆是曽謂孝子肯享其祀乎而人亦敢以其祀祀孝子乎予嘉孝子有補於世教也有益於民命也有合於祀典也於廟之成不能已於記

來鶴樓合祠碑【彭韶】

姑蘇來鶴樓在鶴山書院內初蜀魏文靖公爲宋名儒登宰執後家平江元世立書院祠之置學官弟子員肄業其中國朝例罷生徒而書院猶存文靖公神主在焉永樂以來凡遣大臣行視水利禁治豪右巡撫地方皆居院以治事屢加修葺宣徳正統間巡撫尙書周文襄公往來居之最久將稀年時又到到之日適其誕辰有雙鶴來翔於庭眾咸異之旣去蘇守朱勝爲建來鶴樓於是院正堂之後遷置神主於上未幾公致仕歸而沒今三十餘年矣東南人念公功徳不置多立祠間寓僧寺獨蘇城無之況公之功於蘇尢大安可無也蓋公二十年間總核荒蕪田糧創立水次倉庾囤戶田甲義役傳馬官俸折徴余米存積凡糧運加減之則濟農斂散之宜種種便民者俱自公權輿而於蘇始焉至於淸理範氏義田經畫崇明塗蕩濬吳淞顧浦一帶水利建寶帶吳江等處橋堤太鎭衛學之肇造吳縣儒宮之攺遷似此之屬又皆於蘇專焉柰之何僅肖像學舎而不他有也書院𨿽爲鶴山而設來鶴則爲公建文靖公固可專祠文襄公亦可合祠也蓋文靖公之道學可法於後世而文襄公之事功最盛於吳中合祠於蘇不亦宜乎成化甲辰秋餘忝繼巡撫是邦處於書院瞻拜文靖公神主於樓中而環視樓下石刻皆頌美文襄公事然無其主意前人謂來鶴爲公而樓足以顯名於無窮惡用主爲噫此非所以敬賢尙功之禮且無以慰邦人之思也越明年夏詢知公功之詳於是令太守李廷美造公神主擇日奉置於樓與文靖公並偶余赴召未能成禮遂俾守卒事又繋辭於碑曰惟宋之季卭實有儒道徳問學與西山俱參樞開督萋其毀譽乃捲而懷卒家於吳爰曁似續顯揚是圗元乞立學比迹鵝湖師生濟濟以景賢模我明更制冗泛其祛依神之木尙仍於初鶴山有堂制使來居文襄戾止視民卒瘏晨夕在念如切肌膚公資明敏公性勤劬畫堂晝訪粉盤夜書待旦行之子惠我蘇荒疇招佃免爾負逋米石加耗五六平輸石四準直二十四銖料減賦長無俾侵漁謹權審量互収調區一孔一目不漏不疏里甲十年差次運夫環復而均貧富樂趨鱗鱗水次倉積山如京運漕兌贈加有餘乃置濟農以備不虞驛有給義役有須織造上供嵗派軍需胥此焉出別無科敷公簡儀衛徑造閻閭問民疾苦甔石何儲發廩賑之野無餓莩海縣流沙淤爲蕩塗經畫分授抵補坍租贍族義田先正之謨載淸付俾後畢哺乃遷吳學或剏或郛省元掄魁接武天衢吳淞顧浦泄彼太湖乃濬乃鑿民免其魚寶帶湖堤病渉﨑嶇乃甃乃築人走坦途二十餘年恩布仁舒非無凶嵗我有儲胥非無祁寒我有袴檽軍民給足逺邇歡娛間有煩言久而益孚雙鶴翔庭適公懸弧僉曰異哉玆其瑞乎眉壽之徴進祿之符鼎建來鶴樓於北隅公歸在朝首拜司徒辭掌邦土惟帝曰都南圻再撫敢忘捐軀臣年及矣幸賜懸車胡歸三載弔者在廬吳人思公至今不渝窮鄕屍祝防城曷無瞻彼鶴山來鶴相於徳業𨿽異防歸不殊百世之下兩其師諸

二卿祠堂記【夏時正】

國家仁愛小民在安之已矣亦旣屬之內外羣司而猶慮夫府州縣有不職則民有不安也乃時輟在廷大臣出巡撫焉維巡橅有地環數千里其地卽府州縣之地民卽府州縣之民巡撫髙臨府州縣之上凡軍務民情咸得便宜處置以振拯夫府州縣之所不逮發政施仁黜貪去暴簡修進良剔腐蠧補罅漏持欹傾燭幽隠凡可以嫗哺而袵席之者無所不致其極也以是上宣徳意下逹民情以是對揚天子休命慰答人民願望生則民愛戴之歌頌之去則思思不忘也沒則祠而屍祝焉不亦宜乎工部尙書周文襄公宣徳正統中以工侍巡撫南畿謂巡撫事在安靜不擾民自安矣大江迆南南畿若府州縣皆吾地也而蘇松常三府稅糧淵藪國家之所倚重人民物產官府百凡科率視他或相倍蓰或相千百又前此統紀不一徵斂無藝費出無經民病法苛田蕪逋租積數十盈萬民力竭矣足國云何故於三府尢注意焉下令置水次倉秋糧不許糧長私家収受一切詣倉抵石輸官起運存畱外之贏次名曰余米一嵗中若急副和買顧募徭役土木經營之類事起一時胥此焉出若馬艸夏稅軍需嵗造鹽鈔之類𨿽有常額亦此出焉外仍餘者耕補斂助歉儉賑貸卹孤養老均施溥被之也何公心計周宻如此至到也邪自是居安逃復愁化詠歌逋負有償宿蠧呈露志漁獵者無地售其巧善夤緣者無路投其技閭無胥之迹戶絕鞀柝之召雞豚蕃息麻糓被野嵗復連熟米鬥錢十七八文或十四五文稀曠僅有者乎如是十有七年還朝陞尙書復來又一年致仕歸民思之歌頌之猶洋洋也詩曰有斐君子終不可諠兮此之謂歟嗣公之賢則有南京吏部尙書崔莊敏公天順中以都察院副都禦史來其地前日周文襄公之地其民前日之民有其地有其民得其道得其心文襄公心在安民得其心斯得民矣民之愛戴之不猶愛戴文襄公乎崔公於文襄也無所於攺而持之特嚴然政由俗革偏滯頺靡整飭疏滌時措之宜乃相成以安民非相軋也是以貧厄在所惠鮮則均徭之法立財貨宜所愼出則漕運之費節鑿常鎭一帶運河免孟瀆下港逺渉風濤導吳松等江下流泄震澤苕霅夏秋泛溢獄有疑濫毎與平反昆山縣王阿隆充太倉衛軍死無子裏中揭黃冊丁盡戶絕報無勾矣它日其同姓亡賴子利阿隆有舊田廬衛且去其家近是不出家充軍月得食官廩乃用自誣爲阿隆近親先避軍移貫在它戶言於淸理軍伍禦史信之遂逮裏中論以隠匿坐充軍者二十四人而二十四人列狀訴伍禦史於崔公崔公閱其狀非不根且謂律罪人首實則連坐當末減又中更大赦全坐非律意乃移檄禦史愎不省崔公曰凡在吾巡撫皆吾民有不幸猶將隠之況充軍乎況二十四人乎竟直此二十四人一旦脫去軍幡然復歸於民逺近莫不大快慊禦史自後遇隠匿者猶與論減不充軍人謂由崔公有以覺悟之也在南畿凡五年還朝歷陞吏部尙書攺南京致仕歸當崔公昭雪二十四人時今浙江參政昆山陸公容之父封職方郎中公名在二十四人中參政公尙未升作雪寃頌頌崔公而職方公欲爲立生祠屬制令不可止而此心則縣縣往來不置也適慈谿楊侯子器以進士授知昆山勤愼有立志期月政通民悅繼養以教乃攷民風按地圗得境中淫祠與庵院私創者悉毀無遺畱而移其材爲公廨賓館郵傳申明旌善亭鄕賢祠社學修建需縣東去一舎而近太倉鎭海兩衛在焉有三官閣者亦在所當毀參政公言於楊侯周文襄公崔莊敏公嘉惠吾人吾人一日防其澤吾人一日甘棠之思也盍釋是屋不之毀攺以祠二公永副吾人勿翦勿伐之詠乎楊侯諾之乃獨水火其土木偶而綢繆其牖戶汛潔其醜穢正其唐塗飭其漶漫黯黟斥其非度者琢美木爲二公之主題曰工部尙書周文襄公之神南京吏部尙書崔莊敏公之神扁其屋之顏曰二卿祠堂而奉安之祀以少牢酒淸殽腆神之格思逺近來觀贊嘆悅懌謳吟而退於是參政公手述二公遺惠蘇人者之略來徴爲祠堂記辭不獲廼記之曰惟昔臯陶陳謨在知人在安民安民則惠黎民懷之二公恵在蘇民民懷之深也故於祠堂之建其悅之也亦深一誠相孚思之久而不忘者乎是舉也參政公實啟之而楊侯克成之因民心之不忘用以不忘二公是卽所以不忘乎民後之繼之知不忘乎民則必不忘二公則此祠堂之建有永其無斁乎周文襄公名忱吉水人崔莊敏公名恭廣宗人謹記宋太師鶴山先生文靖魏公祠堂碑【楊循吉】

治嵗己未之夏六月詔祀宋大儒鶴山先生文靖魏公於蘇從所請也先生本蜀之蒲江人蘇得祀者先朝賜第與其墓在焉於時中順大夫知蘇州府事河南曹侯實承上命卜以是年秋吉修事於書院惟謹旣而以爲先生遭遇明天子得發其道光於無窮徳意甚盛不可以弗志乃屬愚俾書之石愚按先生諱了翁字華父宋慶元五年進士官至資政殿大學士通奉大夫臨卭郡侯加贈太師進秦國公其曰鶴山先生者著書白鶴峯下學者所共稱也先生學以忠信篤敬爲工夫踐履旣茂用發而宏故能正色立朝則不附韓史立言垂範而羣經以明所謂有本者如是於是當宋之季宰相行僞禁法天下莫敢言道學先生以其所負者起而振之靡然從風士克返正然則程朱以來吾道嘗中微矣至於先生而又爲一始斯文之不墜地實有人焉不然抑莫知所紀極也由是言之厥功爲大而況有懿徳忠節炳炳乎哉是以皇上發綸音稽太常慨焉以列於禮典而不惜者蓋其報宜然也然先生去世且三百載澌融燼寒寂寥無聞而恩命優隆始自今日斯非直以爲君子私頌而已國家崇賢禮徳之大於此焉覩而亦世道之所系也歟侯蒞郡以正篤尙名教至是尢以風勵爲急加勤惓焉故不敢以淺陋辭顚末旣具又爲樂歌系其後將請用之獻爵云其辭曰奕奕兮新堂牲醴兮苾芳靈風穆兮綘帷揚皇有命兮神來肅將褒衣兮峩冠有懷兮明徳凜正直兮元气儼靜兮容色撃彼畫鼓兮吹參差蘭煙焚兮桂漿淋漓神具樂兮匪土之思徘徊國恩兮按云節而不以倐馳以祐治化兮萬年爲期

新建鄕社亭記【顧淸】

治甲寅任丘鄺侯爲吳縣令始至延見其邑人問邑之名徳若廢闕之當興舉者禮部主事致仕楊君循吉鄕貢進士史君經醫學訓科盛君俌及鄕之父老合辭而言曰故禮部尙書希顏楊先生博綜經史尙古力行在仁廟初以薦起家入翰林爲侍從若干年受知列聖預修纂三朝實錄大爲館閣諸公所敬禮拜郕王府長史陞禮部侍郎方大用公而公遽引年去景皇帝念公之賢進尙書爲官其一子爲吳縣簿其始終全節見於公自撰墓志少冢宰文莊葉公之日記甚核爲人淳厚而坦夷貞靜而直諒非聖賢之書不讀非義理之文不窺孝慈友悌薫於鄕黨考徳詢事無愧古人見於少師東裏楊公訓導陳君永之永之序述甚備蓋宣徳景泰之間士大夫稱厚徳者莫先焉而歿不數十年垣宇蕩析丘隴弗守𨿽學宮有祠春秋不廢而閭黨之間聲響殆絕邦人興哀謂徳鮮祐振而興之斯亦表俗明民之一事也侯聞而韙之其明年侯作康履之橋於城西至徳鄕旣成以贏材屬義官葉璋度地於其北得信心庵廢宇撤而平之構亭焉榜之曰鄕社取史君所刻白鹿洞規古靈諭俗文列置於左右而先生於其中乃告其人曰古鄕士大夫之賢者歿得祭於社吾其於是焉俎豆公何如皆曰善此吾之志也非侯其孰成之於是以日之良具酒脯殽酹於亭下而作歌曰惟吾有氓侯則喣之惟民之僻侯則矩之民徳是懷侯弗我違我甘我辛侯則具之孰新斯亭侯實我教孰嚴公祠俾我民效至徳之鄕康履之陌昔爲緇廬今也公宅褒徳正回示我民極勑爾婦子告爾鄰比侯爾父母公爾師資爾安弗師寜侯忍欺歌竟相與瞻戀徘徊如公復生有感泣者史君曰夫表先賢以勵民大義也興衰振微大惠也咸不可以無紀乃以其事走京師屬予書刻之貞石用告於後來者先生諱翥字仲舉鄺侯名璠字廷瑞與予同癸丑進士云

直道陳公祠記【沈燾】

成化二十三年九月今上初卽皇帝位詔天下諸司舉廢興墜凡名臣賢士墳墓所在卽時修理吾鄕直道陳公之墓增封加飾如制守臣又以公淸忠直節備載國志仍具禮奉公神位於郡學鄕賢祠嵗一修祀越治十年丁巳嫡孫冠以家無専祀懼乎有罰乃謀建祠堂數楹將以揭防妥靈謁於天官少宰吳先生先生題其額曰直道陳公祠復請記於燾以刻繋牲之石謹按公諱祚字永錫世家吳邑之南鄕曽祖翠山祖正父子敬能自樹立由南鄕徙居郡城甘節坊以貲雄裏中母顧氏有懿行生四子公居次自幼不羣篤學尙气節治春秋補郡庠生永樂五年以楷書選至京六年應天府鄕試中式七年中禮部防試九年殿試賜進士出身尋攺庻吉士入翰林明年上拔公河南布政司參議爲政持大體多惠愛於民十二年言事坐謫太和佃戶者十年洪熙初被薦復起宣宗皇帝卽位勑所司覆試之公皆擢第一除山西道監察禦史彈劾無所避權幸斂迹宣徳二年出按福建六年出按江西所至威望並著嘗以大學衍義勸上經筵講說上震怒勅提至京師並籍其家屬繋獄幾五年英宗皇帝嗣位復其官家屬盡赦之正統三年出按湖廣發遼王不法事上怒徴繋論死後以王罪廢見原攺雲南道六年巡視江上盜賊屏息商旅便之八年陞福建按察司僉事激揚有方一道淸肅十三年移疾家居久之乃具疏乞歸得報卽行囊無長物晚號退翁杜門簡出所著有小學辧惑夫公以淸才正學雅性忠義數以直言遭貶黜而志不少挫信爲吾鄕先望卒之後防恩詔登國志列賢祠宜也一時慕公之風而興起焉者遺像有贊入祠有牘石刻有志有表有記藏於家有有狀有錄與夫哀有詞挽有詩固足以發公之盛徳無容喙矣燾念自齠齔時聞鄕人誦公之言行毎爲之拊髀興嘆於冠之請敢不勉從是堂之作始於是年正月二十九日集材鳩工眾力齊事逾時棟宇翚飛靑堊炳煥其規制悉如五品之式中爲一龕以奉僉事公像又爲別室四龕以祀髙祖誠齋府君次曽祖卽僉事府君次大父教授府君次考存齋府君其曽祖之龕是將親盡不遷而爲陳氏之始祖也四月六日工告訖功冠乃備物具服率宗人祭之又垂顯刻以示久逺可謂孝矣因系之以詞其詞曰陳實舜後維世逺哉傳徳襲訓踵生多才山川效靈刄發於硎公直如矢爲世典刑三黜以言秉志不易朝奏暮疏功維社稷生榮死哀登志入祠宜建影堂維靈居之由髙及曽同堂異置若祖若考爰述爰繼時有明薦孝孫惟寅以延百祀無忝神明

石湖鄕賢祠記【莫旦】

石湖鄕賢祠祠石湖之鄕賢也始漁陽史君俊之爲吳縣也一日觀民風出郊至湖上見穹碑立艸莽中上有石湖二大字禦寶燦然詢之乃知宋孝宗賜範文穆公成大之宸翰也有亭曰禦書廢亦久矣君慨然太息乃出俸金而作新之一仍其舊旣落成而君遷秩以去今任丘鄺君璠以名進士來繼其職暇日與僚屬登亭四顧以爲山水滿前景物如畫殆與西湖略同惜不及西湖之有鄕賢祠耳今文穆亦鄕賢也豈不可卽是而祠之耶於是考諸郡誌詢之故老自文穆以來士之出於石湖者得二十三人或以科第發身或以材諝薦舉或以髙潔見重而其道徳功言皆足以師表百世而無間然者也遂凖式爲主序其時世先後書其爵諡姓名卽禦書碑後而奉安之題曰石湖鄕賢祠卽古者祭鄕先生於社之意也於是醫學正科邑人盛俌來請旦曰俌與君皆鄕賢子孫也史鄺二君作興之功如此事不可以無紀乃伐石爲碑而以紀文見屬竊惟石湖爲吾蘇勝景當吳縣吳江二邑之交山川淸淑之气鐘而爲人者豈止二十有三而已哉然二十三人者逺或數十世近或百餘年其骨已朽何以得後人之尊崇企慕如此哉夫然後知大丈夫之爲人生不徒生死不徒死所謂道徳功言師表百世足以美教化而厚風俗也不然彼丁謂亦石湖人也而眞宗亦有宸翰之賜以世則在諸賢之先以爵則位諸賢之上今乃不獲與諸賢之列者何哉後之人陟降仰瞻可以悠然思惕然懼而思齊內省之心自不能不感發而懲創矣大尹君表先哲以勵後進其功豈小補哉是爲記若夫諸賢之出處行實則載於石湖志云

重修山川壇記【浦應祥】

祀事國之重典也禮天子祭天地諸侯祭山川卿大夫祭五祀士庻人祭先祖名分各有攸系而其齋祓對越之誠敷逹精明之徳蓋不以大小而有異也然則祀事豈可苟忽乎哉吾蘇古名郡而封內山川在吳邑治辛酉春郡伯曹公將有事於玆而邑宰任丘鄺侯先事而往隨事整飭之餘復瞻顧揣度曰有事則爲謁欵之地過事則爲艸莽之區非所以敬鬼神崇國典亦非所以爲國經逺之圗也爰請命於公而增葺之公是其請用是量土地計徒庸開辟方隅補益坎防礱石而爲壇壝甃石而爲周垣幽深閴邃廣衍嚴潔齋宿有居庖翟有處髙其門域固其扄鑰丹堊輝映品植森郁望之而知重祀之所在也工畢合邑之士與夫知禮之氓咸曰侯之功施於位者溥矣然不能以悉書而備錄之也此而不記將何以昭侯之休嘉於永久哉胥命予文之以鑱於石予鄰侯之治辱侯之愛稔知侯之爲人侯以名進士出知是邑抱明敏便捷之才濟閎肆辯博之學而施之以寛嚴威惠之政六職克舉而發擿姦伏有若鑑燭誠所謂赫赫師尹也其於民隠凋瘵則又深於究理所謂豈弟君子侯實兼焉今六年於玆矣監司知侯之賢上疏而旌別其異能者凡三而侯益勤於政蓋其勵志堅操邁名而顧行者觀其所爲有足徴矣更於其平日政事之餘掉鞅藝塲遊刃詞林殆所謂有乎內而能飾乎外非焚梓毀璞者比也侯超擢有日此略記其名行之槪俟其它日負荷重任則其丰功偉績當有秉筆者爲之傳焉

祀鶴山先生魏文靖公記【吳寛】

治十一年四月蘇州府長洲縣民魏芳具疏奏臣十世祖了翁宋慶元五年進士累官至資政殿大學士參知政事贈太師秦國公謚文靖嘗講學於臨卭白鶴山下及謫居靖州建鶴山書院以居學者後在政府理宗親題書院扁以賜仍賜居第於蘇州以疾命就醫郡中及卒遂葬城西髙景山下後以居第爲書院而墳墓至今有碑在焉惟公立朝大節及講明道學之功當時與眞文忠公相上下故人以眞魏並稱國朝旣以文忠公從祀孔子而範文正公蘇人也亦有文正書院又以公有功於宋亦命守臣卽書院嵗時致祭顧獨遺公徒使書院巋然神位虛設實爲缺典玆幸遭際聖明崇儒重道屢降明詔表章先賢修舉廢墜如念公之功特賜秩之祀典豈惟爲魏氏之榮而已所以慰吳中士大夫之望者在是蓋芳之自陳如此事下禮部議以公平生具載史傳考論其功於法得祀宜勑守臣春秋舉行如範文正公故事覆奏從之芳感激乃謁予告曰聖朝盛典一旦光賁於斯文至矣幸載之文詞以示後世寛謝不能而其意益懇蓋公居第實在蘇城之南元至順初公之孫起欲以其地規爲書院言於侍臣以逹於上得以舊扁揭於堂楣而學士虞公且爲之記公之功至是始顯然觀記之所云一時尊崇之意𨿽若甚盛亦不過其子孫世奉祀事而已豈若今日由於禮官之所議出於君上之所從陳其牲醴奉其幣帛內出祝詞俾有司奠讀如儀有國朝之盛者公之功至是益顯豈前代之可擬哉抑公之仕宋當冦亂擾攘蹙於偏安之地忠言沮塞尼於權勢之人其事業旣不得大行於時獨其講學之迹見於所著九經要義周禮集說等書有不可泯者故𨿽百世之下學者猶有賴焉則夫論其功者祀之一郡果足以報之乎蓋國初王忠文公子充嘗著從祀孔子議其謂歷代儒先有功於聖道者至宋有周元公而程氏兄弟承之迨朱子集其大成中更學禁獨眞魏二公不背其學力以斯道爲己任其所著述皆黜異端崇正理質諸聖人而不謬足以纘諸子之緒以爲當列於從祀其言合於公道君子取之久之竟詔文忠公從祀如其議則公固不得而遺之也夫報功之典人當言之非一人所能私者則寛之記此豈亦私於公哉君子將亦有以取之

吳中金石新編卷五﹤史部﹐目錄類﹐金石之屬﹐吳中金石新編﹥

欽定四庫全書

吳中金石新編卷六

明陳暐編寺觀

虎丘雲巖禪寺修造記【楊士奇】

蘇長洲縣之西北不十里有山曰虎丘吳闔閭所葬處世傳旣葬有白虎之異故名岡阜盤欝泉石奇詭蓋有王珣及弟瑉之別墅咸和二年捐爲寺始東西二寺唐防昌中合爲一而名雲巖者則昉於宋大中祥符間載盧熊郡誌如此始淸順尊者主此寺至隆禪師而復振歷世變故寺屢壊輙屢有興之洪武甲戌寺復燬永樂初普眞主寺始作佛殿寺僧寶林重葺浮圗七級繼普眞者宗南作文殊殿十七年良玠繼宗南是年作庖庫作東廡明年作西廡作選佛場又明年作妙莊嚴閣三年落成蓋寺至良玠始復完所作閣之功最鉅凡三重崇一百尺有奇廣八十尺有奇深六十尺上奉三世佛及萬佛像中奉觀音大士及諸天像其材之費爲鈔三十餘萬貫金石彩繪之費六十餘萬貫又經營作天王殿以次成良玠杭之海昌人原石其字前僧錄闡教止庵其師也余聞諸刑部主事陳亢宗云原石嘗從亢宗遊遂因以求余記其成余聞虎丘據蘇之勝嵗時蘇人耆老壯少閒暇而出遊者必之於此士大夫宴餞賓客亦必之於此四方貴人名流之過蘇者必不以事而廢遊於此也然亦有興念夫王氏之嘗樂於此者乎當是時王氏父子兄弟寵祿隆盛光榮赫奕舉一世孰加也而能遺棄所樂輕若脫屣焉者豈獨以爲福利之資乎其亦審夫富貴之不可久處焉與子孫之未必世有者乎𨿽其智識趨向髙明正大不足以庻幾範希文之爲而無所系累乎外物視李文饒溺情役志下至於艸木之微者豈不超然過之也而自建寺以來今千餘年𨿽屢壊而屢興其飛甍傑構淩切云漢其與山川相輝煥稱名勝於東南愈久而不衰者固佛之道足以鼔動天下亦必其徒多得瑰瑋踔絕刻厲勤篤材智之人能張大其師之道以致夫多助之力也瑰瑋踔絕刻厲勤篤之人其用意也宏其立志也確有不爲爲之而孰禦其成哉嗟乎其若是也使就於世用有不立事建功而可以禆當時聞後世哉吾又以慨夫屢見之於彼而鮮遇於此也

蘇郡虎丘寺修塔記【張益】

虎丘寺有塔凡七級在絕頂故視他塔特髙始建於隋仁壽九年當其掘地築基得舎利一人聞空中奏樂井之吼者三日虎丘旣爲蘇之勝地而塔之靈異又若此其來遊者不但欲遂登覽之樂且以致崇信之心焉寺凡屢燬塔固無恙洪武乙亥僧舎不戒於火寺焚延及浮圗永樂初住持法寶重構殿宇而塔則專托寺僧寶林加葺之宣徳癸丑火復作於僧舎浮圗又及於災而加甚於昔焉住山定公南印慨然嘆曰是魔耶數乎不有廢也則何以興人能興其所廢無他在其志之所立何如耳乃罄衣資所有粗具材石旣而巡撫侍郎周公郡守況公聞南印之有爲也卽捐已俸首助之郡人爭以財物來施由是材非美者繩墨不加石非堅者礱琢不及經始於正統丁巳之春落成於戊午八月三日露盤初上白鶴數十廻旋塔頂久之乃去舎利之光連夕燭天旣閱月復有紅白之光自塔頂出橫亙北斗之下靈異薦彰眾目所覩謂尢盛於塔之初建時也南印又因餘財創構大雄殿丹碧交輝實與塔稱惟前塔之重建也始發心於南印而力之所成就者多出於周況二公之樂施力於此者又因南印梵行內學髙而且深有以動之也南印字味蘗南印號也蓋爲天界住持蒲室之孫朴庵之子禪自臨濟歷吳江之普濟湖之天聖蘇之承天住持今爲郡僧綱司都綱僧臘逾七袠矣嘗承召命較藏典於北京海印賜賚便蕃緇素致榮艶焉其徒永端斵石於寺求文以識其師重建是塔之由用示久逺予嘉南印有志於事而竟成也乃爲書之石云

勅賜藏經閣記【周忱】

欽惟我朝奄有萬邦聲教所覃地大且逺列聖相承廟謨疊出爰乃參用眞乘助宣皇度廣資福利昭薦國釐故凡神州赤縣必鼎建梵宇增飾莊嚴復有詔校修大藏經典至是事竣頒勅降經於天下寺之暴著者而蘇之虎丘雲巖禪寺與焉適忱叨防上命巡撫京畿賫勅防送藏典至於其寺當正統戊辰正月望日也主寺煚師因聚緇眾大啟寶函同音閱誦忱獲拜瞻何幸躬逢勝事見其縹帙之整彩曄而光騰奎畫之妙龍翔而鳯舞猗歟盛哉然則天章丈之重奚可不庋而珍藏所司以帑廩羨余度材庀工爲層屋五楹髙六十五尺廣九十七尺深如髙函以龕匱設供以几案雕繪金碧靡不堅完於是臣忱謹題曰勅賜藏經之閣閣後煚師復罄衣槖搆一軒以待往來休息又建香積堂伽藍殿海泉亭相峙殿塔之左右前後可謂得人矣旣而師狀附逺來江右蹐門求識其事於石餘已衰老獲乞骸骨歸田文思凋落曷足以應其求耶𨿽然師之勤篤惡能終拒抑予嘗與焉且春秋之法常事不書今天恩如此之被佛典如彼之全誠曠世盛典其可不書矣乎第慙拙訥無以昭示後來姑述梗槪以復之師嘗奉詔內廷校經名煚字照巖林隠其別號也故云

天平山白雲禪寺重興碑【姚廣孝】

天下佳山水固有矣必遇乎名公偉人以發其迹然後境益勝而名乃著也興壊理亂措諸事業必賴乎才能智謀有足爲者然後見其成效也山水𨿽佳微名公偉人以發其迹則境之蕪沒而名之昧昧者蓋多矣興壊理亂微才能智謀有足爲者必不能見其效也非惟不能見其效而反致於顚覆隕墜者往往亦多矣故山水事業顯隠成壊在乎其人若汲汲欲求遇於人而人不可必得者或數千百年之間不求而自得者何也蓋物之顯隠成壊闗乎气運屬乎時緣而致然爾豈在有意而爲之者哉天平山白雲禪寺剏於唐寶歷間至宋天聖寶諦大師來是山見寺之基構狹劣而不足容廣眾始開拓其塲地以成大剎慶曆中文正範公愛其泉石淸麗林園茂宻故奏請爲香火院忠宣公繼父之志遴主法席者謀諸蘇長公子瞻遂延致逺錄公始革律爲禪矣寺之住持非有徳有言者不足以當之故歷代皆名沙門也元末丙午天兵臨吳城寺毀於燹罄無所有但荒煙茂艸鞠爲狐虺之囿也洪武七年復庵圭師來領是寺復庵乃先住持士瞻標公之大弟子也戒行兼優操略並善故寺眾與文正公子孫謀曰起寺之廢者非復庵不可也於是相率耆彥禮請主之𨿽寺有恆產而賦役甚劇復庵夙夜酬應弗有勞苦況東序比丘智在左右羽翼支費撙羨以興厥功故大雄之殿方丈之室說法之堂棲禪之所山門廊廡庫庾庖湢鐘魚鼓版之設燻炬華之供廿年之間無不備具而未嘗持一防幹一人怳然成此大業若地設天造可謂能事畢矣噫天平泉石之淸麗甲於中吳文正公爲之主維故境益奇而名益振寺極其廢得復庵爲之中興而有以見其成效也以斯論之山水𨿽佳不遇乎名公偉人則境湮而名昧興壊理亂不賴乎才能智謀有足爲者必不能見其成效也審矣今復庵之中興是寺𨿽經營措集彌嵗弗寜略不見其囏難困苦之狀可謂才能智謀有足爲者矣今年秋以書來北平求予述以示其後予吳人也天平乃熟遊之地復庵與予友頗厚知寺之興始惟詳故弗讓而爲之書乃復繋之以詩曰天平之髙冠於吳山林木茂蒨雲泉潺湲巖巖龍門是爲闗雄虓旣伏夭狐寜攀勝妙境界佛剎是宜廼剏於唐寶諦載治堂構靚深緇徒所依偉乎範公朝請主維敬延柴石始習禪儀境益其勝名益其彰靡有碩徳莫據防牀歷代繼席皆匪尋常人境俱絕可抗大方粵嵗丙午天兵臨吳欻罹欝攸百毀一無錦繡林園化爲丘墟有來遊者無不長吁復庵圭師效其才能不廿年間眾廢具興比丘智在乃同厥心左右贊襄其力孔任棟宇蔚而丹碧爛然有物畢備一如其先濟濟眞侶安居彌堅寅夕禪修天子萬年

萬壽禪寺重構佛殿記【宋濂】

蘇之長洲東北二里萬壽報恩光孝禪寺在內焉初晉義熈中有沙門法愔自西域至中夏與慧逺法師結社廬山已而來蘇以念佛三昧化道有情蘇人翕然歸之爲建淨壽院梁時更名安國長壽二年又更名長壽尋燬於兵吳越錢氏有國中吳軍節度使錢文奉重作之又更名安國長壽禪院始易禪僧明彥主之宋大中祥符二年丁晉公謂奏攺爲萬壽崇寜二年始加崇寜於萬壽之上政和初又更名天寜紹興七年復詔更今額爲徽宗薦嚴之所元至正末天下大亂寺爲兵所燬羣僧散鞠爲椔翳之塲國朝洪武癸丑蒲圻魏觀來吳爲郡周視廢基蹙頞而言曰是剎之廢不得名浮圗不足以起之行中禪師仁公乃寂照和尙世嫡今住虎丘徳涵道融堪爲人天師且兼道儒家經史發爲文章嚴簡而有法內外之學雙至中興之責其在是乎遣使者致書幣凡三往而後應之視其寢室則牀第蔑如也稽其谷粟則盎無斗儲也訊其執役則僕無有也師泊然獨居若享萬鐘之祿者曽不幾何僧之散者復還逺近淸修士魚貫而來有饋食者有供三衣者有施黃白金者禪師曰可矣戒左右重構大雄殿五楹間鑿石於山市材於江陶瓦於郊工者奏技壯者獻力鞠明究曛不督而集四阿有嚴若翚斯飛丹雘絢爛人心目僝工於甲寅春二月至乙卯冬十月厥事告成禪師太息曰寺之凡建殿爲鉅殿旣成門廡堂室當易爲耳吾耄矣宜選春秋彊盛者繼之禪師乃退居松林蘭若輯舎合輿議延瑩中瓛公瑩中嘗請業禪師不復固辭乃走吳江水月廢剎輦致三世如來像妥奉殿中觀者起敬瓛公晝夜孳孳將次第成禪師之志復來請文以示後之人誠可謂賢也已嗚呼大千界中不離一念建治銷毀隨感而形昔也玆剎付之虐熖化樓觀而爲灰燼果誰使之哉此一念也翦翳剔荒變瓦礫而成梵宮又孰爲之哉亦一念也善惡之所繋其懸隔有如此者可不愼歟禪師起廢之功無讓於開基瓛公善繼之力必漸復於舊觀皆肇於一念之善者也法社緇衣之士來居於玆尙當擴而充之爲聲聞爲緣覺爲菩提薩埵𨿽曰等妙是覺亦可拾級而升無有出於此念之外者毋徒委爲有漏因果如忽之哉昔有唐僧貫休所畫十六羅漢像頗著靈異吳越時邵思寶等共建二石幢今猶存詩曰牽牛南斗姑胥墟義熈神僧建梵居相傳正受起凡夫以法籠絡爲周阹洿泥欲現金芙蕖盛衰相尋云捲舒嵗幾及千道如初飛樓湧殿薄太虛欝攸毒熖翻赤烏化爲灰燼無復余上叢棘下夫須白煙斜日寒隼呼虎丘尊者名浮屠見性炯若摩尼珠胸中藏書比石渠應聘而起三嘆吁食無糗糧衣無襦赤立何以興吾廬蕭然一榻結雙趺風聲沨沨撼州閭四方聞者魚貫趨布泉盈槖粟滿車稇載有若神鬼輸成此寶構只須臾龍礎承楹列碔砆榱題攢星塗以朱日月回薄气扶輿懾慳破執道力驅空中樓閣齊毘盧法筵誰嗣乃其徒利如幹將溫六瑚吳江有剎委平蕪尙畱像變金作膚妙莊嚴相湣且都輦致中座靑蓮敷直揭紅日升天衢大綱旣挈萬目攄三門夾序曁堂塗勢可馴致當不孤祗今勝槪夐然殊黒白駢首施拜膜鏜鞳如獲聞鐘魚有情弱質同巴且暮枯寜復論朝腴一念揺曵風中大雄慈憫猶已痡乃假塔廟作世模由外修內垢淨除事爲不落有與無空空色色皆眞如作銘者誰列仙儒鐫之靑瑤字縈紆後千百載期不渝

重修承天寺記【陳繼】

寺之剏於梁天監初曰重唐曰廣徳重宋曰承天后曰能仁元曰承天能仁國朝曰承天歷嵗旣深廢而復復而廢者累矣至元間南楚說公主之繼以雪明公二公先後爲大殿爲穹閣爲經鐘二樓及諸殿堂皆極宏麗而天下未有與之稱者也然未百年而剝陊傾敗者日甚其爲之主恬然視之莫能葺復者已越數輩長其教者恆慮不寜乃謀於眾曰東南大觀而振吾道以爲眾之所歸者惟在承天主席旣虛弗得其人將何所托僉曰南印定公其可爲南楚雪後者卽舉其住之公淡然若無所爲惟勤其道敕其行以善化人而已與之遊者薫其仁慈不爲殘忍浸其寛裕而黜隘陋茹其誠篤以謝浮薄迹其剛毅用變柔懦故人皆曰定公賢徳而足以翊吾善之爲者也鹹傾心向之公乃倡於眾曰吾欲使是寺而輪奐之若初也盡出其貲以集工材其樂施占事者源源而至始葺大閣爲佛萬數再葺經鐘二樓葺無量觀音二殿而新盤溝殿末理大殿爲四天王於三門畫五十三參於兩廡凡諸貌像而皆飾之旛幢供具處所宜有者無一不具金碧耀日輝煌映發入而睹之者恍然若不知其爲人境也其功盛哉然公之志猶未已也往時南楚雪皆爲宗門碩徳著聲湖海其相繼事以雄土木之功猶稱不易況公一身而復新其舊者哉前有作者後無繼之其傳不逺公可謂有功於二公者矣可謂不孤其所知者矣公溧陽人也姓李氏生六嵗聞長者誦佛書卽忻忻喜悅父母以其有宿故乃命出家於邑之興化寺持規就度而若素習者十七遊京師止天界日接諸老緒論釋然開悟旣而溯大江抵荊湘徧求佛祖陳迹盡謁有道以正其學久之超然而還止庵祥公與之語喜而謂曰子能爲吾宗嗣矣公始出世於吳江普濟轉湖之天聖人皆歸之起廢爲新其主承天能仁越十年言行如一日於乎公可謂傑然而不凡者與余記其事述其行以刻於石俾有勸於後來者從其寺之耆舊眾所請也以書數抵北京而恐予言與之後者藏主瑹荊石也

承天寺重建大雄殿記【吳寛】

蕭梁氏好佛其下化之一時佛寺江左爲盛然尢莫盛於吳中若承天亦吳中之特盛者相傳寺爲衛尉卿陸僧瓚故宅而捨以建者自梁以後廢輙興之至元至正間主僧南楚極力攺作而其制之壯偉精巧絕矣黃文獻公實爲記其事入國朝殆歷百年當正統癸亥之十月寺一夕大火蕩然無存又明年適朝廷頒大藏經至僧綱司都綱永端時兼住持特建堂九間以尊奉之其後僧徒相視莫敢復措手者蓋三十年於此今住持道澤謂寺不可終廢也然功宜自大雄殿始乃謀建之蓋承天固郡人之所瞻仰者也於時聞有是舉爭出錢粟來助其徒戒昌更刺指血書法華經誓成其事而助者益眾矣竟以成化甲午七月丙辰起功凡六年而功始完髙廣深闊一如舊制凡所象設亦無不備於是澤公領鄕薦來受都綱之命乞予書之其言曰寺之功甚鉅此未及其半吾當次第成之而未可必也幸先畀之文以記嗟夫大雄之建非以奉佛也乎佛之道吾不能知然嘗觀於其書務爲宏博廣大之說故學其道者每爲宏博廣大之事亦惟好於上者極其防持而不拘以法禁化於下者致其崇奉而不惜乎財力此其事之所以成也今夫官府學校所以出政令而資風化是故有益於上下者或病其敝且陋而有所爲焉費於公而罪戾至勞乎民而怨謗生繼之者視以爲戒故有終其任不易一木增一瓦者此其事之所以廢也則澤公之爲此舉固其才之長力之專以出乎其徒亦惟其爲彼而不爲此此其費若勞𨿽不可以數計卒能隨其用使致其才力以成乎所謂宏博廣大者而還郡中之舊觀也予故記之以示其後之人

報恩萬嵗賢首講寺釋迦文佛臥像碑銘【宋濂】

姑蘇報恩萬嵗賢首講寺乃吳赤烏初大帝爲乳母陳氏所建名曰通唐宗因其年攺作開元吳越錢武肅王爲之起廢掲以支硎山報恩寺舊額宋徽宗崇寜初加以萬嵗之號至佛日崧公來爲住持專講華嚴經疏尊爲賢首講寺寺有淳祐鉅閣七楹間下覆釋迦文佛滅度之像相傳自唐則有之州民攀慕徼福者殆無虛日元季僞吳張士誠據有其地惑五行家之言彊爲佛臥非吉徴更造立像民情焦然弗寜及僞吳亡徳巖法師俯徇羣情起主寺事不二三年易腐爲堅殿堂樓閣門廡寶塔之屬一一葺之煥焉如新已而嘆曰諸役幸粗完象可不復於古乎於是走告民間不分耄倪皆舉手加頟競輸貨泉以後爲媿法師乃戒摶土之功斵嘉木爲骨骼承以髙座塑臥像其上塗以五色覆以彩衾諸弟子涕淚悲泣環列前後摩耶佛母亦立其側悵然興哀惟曼殊普賢二大士神情閒曠超出死生之外用意精致形模宛然像長六十六尺髙一十二尺曼殊等像髙一十八尺經始於洪武十一年秋七月十五日明年夏五月十六日訖功糜錢五萬有奇用功六百有奇伻來俾濂記之嗚呼佛之法身猶如虛空本無去來何有生滅其示八相以覺羣迷不過降本垂迹俾同人法而已本則眞諦迹則俗諦眞俗混融皆不思議之事烏可以異觀哉況八萬四千無非度門觸類而入洪纎畢逹姑以入滅論之實具華嚴五教大防小乘𨿽除我執未逹性空但知實色故示之以湼槃非近於愚法聲聞教乎色法二相本無自性皆從緣生滅度之際斷緣歸空非近於大乘始教乎應身𨿽法亦屬幻有幻有旣滅眞空獨存眞空旣存幻有亦住二體互融了不相礙非近於大乘終教乎滅而非滅非滅而滅非滅而有旣滅而空空有雙泯理事交奪如如不動無卽無離非近於大乘頓教乎熈連河間居然唱滅靈山防上儼爾常存隨舉卽色隨舉卽空如示一身不起於座如化多身徧滿塵剎無量爲一一爲無量力用相収縱橫自在非近於一乘圓數乎諸有情眾若勝若劣來瞻靈像隨其機宜證入教位至於混極不翅親聞盧舎那演說圓滿修多羅之爲快法師此舉其於樹教基續慧命有功於法門甚大非特福澤被於一州而已抑濂聞昔人設像俱有所表則非苟然也如來中居表眾生大覺之心飲光勝尊在左表自利之行慶喜在右表利他之行曼殊乘師子表大智而降嗔也普賢騎象王表大行以制貪也他如劍斧兩神則表觀空擇法二智取義深逺使人目撃而道存故歷代襲之定爲常法而此湼槃之像柰何獨無所表乎濂因略舉雜華之說斷然謂五教之理咸具不然佛法徧在一切處果何言哉濓旣爲作是說殷勤遐仰復學主夜神以偈贊佛之語繋之於後法師名淨行徳巖其字也博通帝心雲華賢首淸涼定慧諸家書力振其宗於將墜之時一彈指間悉起諸廢其化導有緣以成法師之志者善長正宗二沙門也偈曰世雄大悲利羣物果後示權不思議旣由應身顯法身從體起用宣妙法人機旣得饒益故唱入滅度示化儀化儀有始而有終所以懲創懈怠者七寶牀中右脇臥慧日一朝竟西沒娑羅樹林皆變白諸天眾號雨天花四眾圍繞共悲哽妙香結樓奠金棺發三昧火而自焚各分舎利建塔廟如來𨿽入般湼槃畢竟終無湼槃者是知一性鎭常住不從變易有生滅倬哉賢首古伽藍三吳法防斯第一乃造湼槃微妙相因相攝入有情眾近遭紛更紊常制緇素煢然失怙依有大比丘起復古最先補苴詣樓閣一一莊嚴成妙境次令埏土肖靈像五色交纒廣博身州民瞻禮至灑泣如還故鄕逢故物此卽大乘正法門種種皆能濟羣品觀者毋以像觀像如觀雜華大經王字字化爲法焰云雲中化物皆現前一身示現無量身無量身中現一身令我悉除邪見网直濟難思解脫海行住坐臥皆見佛佛之智慧如虛空無性無生無所依大光明藏時時現與我無同亦無別從上所言眞實法眾生愼勿懷疑念

重建寶光賢首講寺碑【曽棨】

寶光寺在姑蘇長洲縣治之東北漢末林太守陸績捨宅爲之故至今寺門外有巨石曰林石者蓋以此也吳赤烏時郡守請頟於朝始賜名曰寶光仍命圓法師主之以爲十方講剎歷兩晉六朝隋唐以來廢而復興隳而復振者蓋嘗有之而寺之名迹固弗泯也迨元至正間佛殿兩廡三門講堂鐘樓經閣以洎眾屋靡不完具宏壯雄偉冠於一方可謂盛矣國朝洪武初開拓郡城始遷寺於跨塘橋西據婁齊二門之衝去舊趾才數百步而近其後有詔並叢林於是境內諸寺悉歸於此方其時郡副都綱湛源圓法師實居此以領教事乃以所授賢首一宗教觀與四方學徒講說究竟克闡厥宗暇日與文儒縉紳之流倡和其間而寶光之勝遂煥然於勾吳之域矣永樂攺元之初有楚蘭馨法師繼主於此將欲興造以復前代之規制而被召入京與修大典願弗之遂九年寺僧大禎大衍同心協力出其祖之遺資及傾已帑仍資檀施庀材鳩工剏建法堂聿新眾屋甫及三載遂告訖工輪奐重新金碧照耀眞桑門之盛事東南之偉觀也今年冬楚蘭以校讐藏典畱寓北京遂述寺之本末偕中書舎人王君和用來請予文記之惟佛氏之教入中土而四方禪林講剎星羅棋布不可勝數然求其若寶光之綿歷累代上下千有餘年而逾逺逾盛者蓋亦尠矣是𨿽佛氏之靈有以黙相陰佑於其間然亦豈非績之孝行夙著而其流風遺韻藹然被於其鄕者有不能以遂泯歟是可書也因並書俾刻諸石庻後之人得有所考且系以詩曰東南名郡粵爲姑蘇秀气所鐘湖山奧區巋彼寶光巍巍梵殿云昔陸績捨宅以建林之石名髙穹窿伊績之遺凜其淸風兵燹薦更有隆有替迨際天朝值玆盛世眾剎所歸蔚爲叢林曰有湛源克振圓音賢首之宗益暢厥防其徒如雲見聞悉喜迄於楚蘭志擴前規承詔在公弗見於爲繼此而興曰禎曰衍資帑克捐厥功以顯翼翼殿堂棟宇維新金碧煌煌有光璘霦暮鼓晨鐘旛幢杳靄如旃檀林若華藏海聖壽齊天佛道興隆勒石於斯以播無窮

重修報恩寺寶塔記【陳琦】

吳城之大剎最古而名著者惟報恩賢首講寺焉寺創於吳大帝赤烏初年而塔則肇於蕭梁時凡十一級屢墮刼灰至宋紹興間沙門大圓僅成九級卽今塔是也然歷嵗旣逺峻峙亭毒風摧雨撃易就隤毀過者興嗟治庚申今僧綱司副綱法津曽住是山請於吳邑宰鄺侯命僧徳壽鳩工修葺且戒諸人勿得撓其事未久徳壽示寂眾舉僧徳昊道完宗恩司之洎善士倪道完復相其役各協乃心不憚勞勩若見若聞悉生喜躍於是大姓割其財小夫奏其力銖積寸累總費萬餘緡經始於是年五月明年是月乃底於成易腐爲堅增新去舊珠頂光芒金繩交絡白蜃外飾丹梯上通像設妝嚴天神森衛欄楯旋繞層層如一風鐸之聲聞乎四境夜燈之焰燭乎半空顧不雄哉諸僧以興修之功不易皆邑侯外防之力不可無文刻諸貞瑉用昭永逺乃持其所述本末介士英陳先生謁文於予按佛氏之說釋迦說法於靈山多寶佛塔從地湧出爲作證明及其入滅畱舎利八斛四斗爲浮圗八萬四千徧滿娑婆利樂羣品此塔之所由興也若今之塔蘇文忠公曽施銅以藏舎利於中想卽八萬四千之一也我國家神道設教仁壽躋民而亦妙嚴寶乘無乃象教之功易感蠢愚之善心也哉玆塔之偉麗觀者起敬可以拄持佛法鞏固皇圗爲東南塔院之冠冕矣但今之學佛者或離乎眞或蔽乎物髙者爲名下者爲利餘波末流無所不至而佛法微矣徳昊輩必不若是其得意以了心者乎因其請記故序其事而警之且以告後之同志者嗣而葺之庻斯塔之不朽也

陽山大石巖雲泉庵記【吳寛】

吳城西山連延不絕曰陽山在稍北雄偉特甚其陰石巉然起如人負奇骨而傴者當嵚崟硊間有僧居在焉號雲泉庵成化間余與太僕少卿李貞伯吳興張子靜松陵史明古往遊自許市北轉入小溪舎舟從平田行仰見石勢欲墮舉足甚恐入門竹樹幽茂薜荔滿墻僧緣崖架木有小屋在石下益奇客喜而就宿聫爲長句明日太僕大書屋壁復題名石上而去後二十年予再還吳中則太僕以下相繼而逝自嘆不能獨遊而徒得沈啟南所作巨圗時取而玩之耳一日有僧謁問其名曰智韜則庵之主人也曰山居屬公題詠後遊者接踵而至大石之名暴著於時此皆詩人和篇也予旣爲書其末智韜復請曰庵未有爲記者更乞書之蓋山之有庵相傳爲宋珍防禪師所創其扁則銀靑光祿大夫齊國公徳剛所題然莫能攷其爲何人也石之大且奇者散列不一當時與客議此可亭此可堂且軒者尙多今嵗久其地如夢中事不能了了況予且老未知他日歸休再能遊否所幸主僧有開拓志來遊者或能成之當再爲書之刻崖石上

蘇州府妙觀重建彌羅寶閣記【胡濙】

正統五年秋八月望日兵科給事中郭璘禮部司務陳珪率道士張宗繼不逺數千里賫姑蘇道紀司都紀郭貴謙副都紀呂志淸疏狀謁予南宮徴記按狀蘇州府在城妙觀剏自晉朝名眞慶道院唐更名開元觀宋賜額天慶觀髙宗禦書金闕寥陽之閣揭於殿端光榮罕儷有簔衣何眞人寓居其中能愈人一切諸疾靈迹顯著孝宗召赴行在眷賚甚厚人咸傾向郡守陳峴命羽士募緣增崇修建雄冠諸郡寶祐景定間住持嚴守柔蔣處仁重加修飭施以欄楯元至元間黜天慶之號而攺今額道士嚴煥之張善淵復爲修理時左轄朱文淸大捐帑廩以相其役由是穹門邃廡奧殿巍閣傑出吳中元末至正間燬於兵燹迨今百有餘年殿堂廊廡漸次修建率皆完美惟彌羅寶閣工費浩繁久虛未建誠爲缺典宗繼乃募眾緣遂爲創始正統三年巡撫侍郎廬陵周公恂如郡守南昌況公伯律因嵗旱率耆老命都紀郭貴謙禱於其觀遂獲甘霖二公曁闔郡吏民咸欲修墜舉廢戮力同心侍郎郡守首捐俸貲以興復爲己任委都紀郭貴謙鳩材庀工貴謙先令化士尢眞張養正至鎭江市木栰從揚子江歸遇大風衝散化士仰天告曰買木蓋造彌羅寶閣供奉玉帝今木衝散不存斯閣莫能成就頃間風恬浪靜忽覩帝見於云端化士驚愕再拜至孟瀆河口木皆先集舉無漂遺眾咸駭嘆不勝忻感歸以白於貴謙轉白侍郎郡守罔不驚異悚敬二公爲之益力今年夏厥工告成復霤重檐金碧輝煥極其壯麗威儀像設嚴奉惟謹謂不可無以紀神明顯應之靈與夫侍郎郡守作興之績用垂示於久逺也予惟有虞肆類上帝成周禋祀昊天而道家者流制爲寶閣防奉玉帝實爲虞周同一尊事之禮今其閣旣成而請記於予又安得不深喜樂道而奬與其能乎是以爲之記而不辭俾歸勒諸貞瑉庻幾來者知所崇重而祗事於無窮焉

重建淸眞觀記【兪貞木】

錢塘黃孤山眞士蚤嵗喜道術方藥南遊閩越北上燕趙晚止蘇城蘇人嚴徳昭者抱痼疾因築室建淸眞壇奉北極武眞君冀遇醫愈疾聞眞士醫多著神驗求療治之而其疾隨愈乃捨壇以眞士主之於是募緣重剏建殿宇廣其廬舎眞士嘗爲崇安靈寶道士時其師潘雷鑑翁適自崇安來遂延之以開山焉三十八代天師爲題其額曰淸眞道院仍建丹房售藥以給伏臘計旣而翁與眞士皆髙年終其弟子永嘉陳君正孚與其徒陶君希仁又加修葺遂以狀聞於教大宗師乃移牒集賢院攺今額爲觀云粵自潘黃二師開山於元之皇慶間以甲乙住山於是希仁求嗣道者得三人焉曰程安道曰馮本原曰楊處靜及乙巳之嵗觀毀於火安道以售藥資粗剏未完丁未之嵗而安道又委蛻迄今洪武庚申本原與處靜同心協力重建大殿山門兩廡塑眞君與侍從像以明年九月訖功求予爲記夫老氏之學以淸淨爲宗其論谷神牝乃曰綿綿若存用之不勤則修煉之微防存焉至抱朴子著內外之篇陶隠居注本艸又皆發明藥石服食之祕然藥與道術相通修眞濟人其功一也孤山旣以醫鳴而蘇城之人無逺邇少長咸稱黃孤山道觀之藥之神自玆以往其諸弟子相傳𨿽無恆產而嵗積藥金有餘至本原處靜悉傾其槖中所有以新其觀宇可謂善於繼述者矣噫古之列仙𨿽與世和光然往往泯其迹今孤山乃能傳之後人俾守其業而本原處靜又能復興之而不墜且追繼開山之勞績念繼承之不可不任其事故又礱石刻文以示永逺是不特將以貽其後人抑亦有光於其教矣本原名寜髙年淸修退藏弗耀處靜名守中端慤守道闡教今爲道紀司副都紀云

福濟觀新建祠宇記【徐有貞】

蘇城之幹維有靈宇焉巋其山峙翼其翚飛傑出乎闤闠之中而超軼乎埃之表者所謂福濟觀也觀之創自宋淳熙初舊名巖天道院院有眞士陸道堅者嘗與省幹王大猷設雲水齋於此感防純陽呂仙翁授以神方大猷子孫至今傳以濟生元至大間繼道堅者葉竹居以申請得觀額竹居後王無僞鄒道安繼之所營爲嘗盛矣迨元之季國之初洊經兵燹數十年來無能繼者風摧雨剝旁侵中陊寖以敝敝於時臥云煉師郭君宗衡實來主之宗衡出自玉峯士族而學道冶城西山初師朝天提舉陳淵黙繼師長春眞人劉淵然得淸微靈寶淨明神霄諸法之傳遊居兩京侍祠行宮久之及領是觀顧而嘆曰主張是綱維是而使敝敝若是前乎吾者往矣後乎吾者誰歟然則吾其可以但已乎乃言於郡守況侯伯律首復觀地之侵敓於旁人者用其法爲人禬禳祈禜得佽助焉愼入約出鳩工庀材以漸經營中建天之殿爲祝釐所旁作翼宇二一以祠純陽及南五祖北七眞一以祠長春諸師自三門兩廡曁庫庾庖湢畢飭其法中所宜有者像設曁鼓鐘笙磬畢具又樊之樹之有池有島蔚然爲城市山林宗衡乃集其徒以言曰吾聞之吾師吾道之所寶者三慈也儉也淸淨也是吾教所宜然也今吾徒從事於斯其必寶吾之淸淨以養吾之眞寶吾之儉以養吾之身寶吾之慈以養吾之人庻乎其可爾吾又聞之儒之君子民生於三事之如一是世教所宜然也今吾徒出乎家而度乎世於君親莫之致力矣將惟師事是嗣而師復遷化如致力何惟是晨而香夕而燈致精誠以慰薦吾師若吾親之靈以祝吾君之釐事庶乎其可爾且吾之觀謂之福濟吾徒將何修而可以稱是名乎嘗試思之夫祝釐者蓋祈乎天以祐乎君將以一人之福而敷錫乎天下以福乎億兆之人者也其所濟可謂博矣盍亦修吾之淸淨致吾之精誠以從事於斯乎𨿽然吾慮乎後之繼吾事者之或怠且忘也願從君子乎圗之遂因余伯氏以請記余謂宗衡遊方之外者也而余遊方之內者也夫道不同不相爲謀余何以爲宗衡謀哉然以君子之道而處其中亦惟眎夫義理何如耳彼譸張爲幻者固余所弗與矣若其爲言幾乎義理者亦安得不與之也耶余於是乎爲宗衡記之

淸微道院三官閣碑【都穆】

姑蘇淸微道院在郡治西宋端平中建於法師余靈山至國朝永樂初而廢里人成普者募緣重建宣徳丁未妙觀道士王嗣先主之正統丁巳嗣先益廣其地建閣五楹奉所謂三官神者逾六十有五年爲治辛酉閣四檐傾壊風雨莫庇院之道士王源淸何惟榮募緣新之又謂斯院自端平至今歷年𨿽逺然未有文以記顚末乃來請於子將刻之石以示其後人予嘗考之漢有漢中人張陵與其子衡造符書於蜀之鳴鶴山制鬼卒祭酒等號分領部眾民有疾者俾書其氏名及謝罪之意一上之天著山上一薶之地一沈之水謂之天地水三官至衡之子魯而其術益盛則三官之名蓋昉於此後之道家創爲土木之像飾以冠服儼然南面以爲實有其神由是閭巷細民往往趨以祈福夫道家祖陵稱爲天師今若此無乃背其師之說乎𨿽然天下之事多出於襲而其襲之之久𨿽有智者莫能卒變勢則然也故今之爲道家者亦惟謹守其傳以事焚修求無墜而已矣是閣之壊殆非一日置而不修則無以祝聖釐聳人望非主之者之責乎源淸惟榮是舉其費頗巨而且當盛夏之日身親其事不憚勞苦可謂有功於院者矣因不辭而爲之記並系之以詩曰姑蘇爲邦多老氏宮有若淸微翹然其中由宋建今久歷年嵗莫爲之先後何以繼惟玆層閣穹傑洞明四檐翚飛勢淩紫雲神休是祈聖釐是祝朱檻一馮萬象森目風摧雨剝舊觀莫還爰有眞士植僕補刓煥焉聿新煌麗逾昔邦人來遊無不嘖嘖稽之道家其宗無爲曰淸曰微一而靡他矧玆閣者超乎物表八囪玲瓏纎埃莫擾聖凡同歸其患弗修人而昏盍愧羽流刻我斯文置閣之右庶幾後人永永其守

吳中金石新編卷六﹤史部﹐目錄類﹐金石之屬﹐吳中金石新編﹥

欽定四庫全書

吳中金石新編卷七

明陳暐編雜紀

文正書院記【祝顥】

書院在蘇城中吳縣西隅通衢之上祀宋大賢範公之祠也按範之先世自北徙南而居於吳公生於武寜官舎長仕中朝而薨於徐子孫奉其柩葬河南萬安山而祠於是者以公父母之邦且其地本範氏舊業公嘗經理作義莊以贍宗族者也當宋咸淳丙戌太守潛說友始請於朝立專祠祀公元末至正甲戌郡守吳秉彛又奏攺爲書院而以公之贈謚表其門閭舉其族之嫡嗣主奉祠事義莊田宅悉附天平山三太師墓所逮際昌朝大新禮制遂以書院登諸祀典春秋祭享郡之官屬師生與其族之子姓咸集祠下行禮著爲定規彰彰詳備可謂盛矣然自國初至今百有餘年而祠宇室堂日入於壊時𨿽修治而功費浩穣率未能完美如舊今主奉從規與其族人屢欲經營顧力弗逮所賴郡守劉侯爲之規畫又值嵗祲公私多故未克就緒適監察禦史劉公持節按臨爰自下車洞燭幽隠發姦摘伏而下無遁情洗寃滌滯而犴無畱獄且不翕翕希同矯矯務異數加延訪以革猜防故政不迷而廢墜畢舉於是郡守得以祠事白公公曰事神治民惇崇風化郡邑首務有或不然非憲體所當究乎夫事有經權時有可否貴在變通使無偏廢可也矧先賢祠宇風化所闗宜亟行之勿怠吾亦爲之處焉用是親詣祠中纎悉畢視黙運思酌量措置悉付長洲縣令劉輝典史張灝董之而責其成令亷愼老成謹於趨事曽未逾時凡祠之敝者一撤而新之言言赫赫加於舊觀邦之士庻來瞻來仰靡不驚嘆而莫究所繇蓋是圗也材給於上而官不加費力役於下而民不告勞神享其成而族賴以芘一舉而眾美悉具非善於謀敏於事而公於心者未易臻此眾方落成防監察禦史戴公巡歷至郡詣祠見之極加稱賞曰盛事也不可無紀於是令與主奉數過丘園以記爲請予惟文正公之髙風大節彌兩間而冠百世者登諸國史載諸郡乘而雜出於譜紛播於品題者不可勝書至今庸人孺子一聞公名皆知敬仰故其平生所至存有生祠沒有廟祀者不約而同於以見秉彛好徳之誠不以古今彼此而有間也況公父母之邦精神手澤所在則凡生於斯仕於斯者有不加之意乎是宜賢監司良守令之用情於是也第顥晚生末學淺見寡聞不能加毫末以光盛事爲歉然嘗聞之記者取記其事實信今傳後不失其眞乃可故敢原其始末略其彌文而爲之直書云侍禦公名魁字士元髙唐人戴公名仁字以徳句容人郡侯名瑀字汝器蠡吾人皆以進士歷顯榮所至有聲不系諸此不書

新修道山亭記【黎擴】

蘇爲南圻大郡其學制之雄麗池圃之幽防尢爲江南諸學之冠尊經閣西數步有小丘焉隆然而起髙約四五丈廣約畆有畸其趾三方浸以大池意其初必因鑿池累土而成殆有類乎道家所謂蓬萊方壺者故名之曰道山繞山上下羅植松栢雜木陰森聳干云蔽日登其巓可以盡得一城內外之景也國朝宣徳間南昌況公鐘受勑知蘇始作亭於上四隅之柱以石四面之以魫深廣各二十尺崇比廣而減四之一焉翼然奇偉之觀師生於勤學之隙得爲遊息之所後將三十年亭日就壊𨿽更數守咸莫介意幸而去年夏得四明姚公堂恭承上命來守是邦蒞學勸課之餘乃登斯亭俯仰低徊而嘆曰前人之迹可坐視其廢矧有益於師生紓勞釋瘁者乎於是捐已俸市羣材易腐以堅補缺以完加以藻繪題以華扁旣訖厥功煥乎其攺觀矣公與二三僚從登於其上第見天光云影相蕩於上下官府民居仙宮佛剎相簇於逺近至於吳山震澤之幽且迥者莫不盡在乎目睫間矣公欣然以謂眾曰是可樂也宜有以記之惟玆學初由宋大賢範文正公仲淹捨所得錢氏之地而建然文正之素志在於先後天下憂樂之言而我姚公生於數百載之下慕文正之風於數百載之前果諧所慕得典文正之鄕郡能不以其素志之言見諸實行而肯托之一空哉且前此數嵗水旱相仍饑饉薦臻蘇民之生鮮遂公𨿽欲修斯亭覽斯景以樂斯樂不可得也幸今聖天子在位斂福錫民年谷丰登民生大遂公安得不修於斯覽於斯以樂於斯乎且公之樂於斯者非獨一已之樂也蓋將以同乎斯民之樂也不過托斯亭以發之爾又何戾於文正之所言者耶嗚呼地因人顯名以事傳而今而後滁之丰樂岐之喜雨又不得專美於前也用是爲記以鑱諸石俾蘇之後人得有所考亦有所思云

長洲練氏義塾記【宋濂】

皇上建大號之八年以爲天下旣已安輯而化民善俗之道猶有未備乃下詔郡縣凡閭裏皆啟塾立師守令以時程督之於是𨿽窮鄕陋壤莫不有學吳郡長洲縣之尹山民居繁庶習俗嗜利久不知教有司偶遺不舉大姓練則成自謂其父文逹由睦來居嘗有志而未果今明詔如此而塾不時立恐非朝廷淑斯民意乃與弟箎謀夷土治材作堂三楹間以爲講習之所旁爲四室以供寢處庖湢延儒士髙平範煥爲師俾裏中子弟就學焉割田三十畆以食之始於洪武十一年正月越七月而後成具以其狀白於縣若郡郡許以爲宜遂乃遣書來請文紀成績古之爲治者其法𨿽詳然不越乎養與教而已養失其道則民貧教失其道則民暴貧則流而爲盜暴則去而爲邪二者皆亂之始也是以先王重之二十五家之閭必有左右塾塾必有師師必以仕而老於家者爲之故是時無不學之民無無塾之地無邪僻淫靡之俗刑法置而不用亂亡無所自而起其後彊大諸侯欲圗得志相與毀詩書六藝之籍使其教壊而不行然尙逾數百年而後絕一民不忍叛其上教之足以感人若是自秦以降無教者亡有教者存得其道者盛以延失其道者衰以促千載一軌也皇上奮然湣前代之欲使海內之民皆霑沐禮義大設學舎以教之此與先王之心何異則成非有化民之責乃能以淑其閭裏是圗豈非君子哉君子之所爲貴乎可法於世他日三吳巨族人人皆奉上設教之意以化其閭巷之民使咸知尙禮義恥犯法如成周時蓋將始於今乎姑刻其事以俟

大塲鎭重修義塾記【王直】

大塲鎭在嘉定縣東南六十里元有義塾邑士沈文輝所建中爲殿以祀先聖四配十哲侍焉其諸賢像則圗於兩廡之壁有堂有室以爲師弟子講肄之所其制一仿縣庠而差小割田千畆収其租以供祭祀飲膳之費謂之義塾蓋當時所賜名而趙文敏公題其榜揭文安公爲文勒之碑入國朝來田歸於有司師生無所仰給講肄遂廢迄今七十餘年殿堂門廡日入於壊防朝命下興社學民居有逺於郡縣學子弟無所受業者俾學於其中而大塲鎭當有所建置於是裏之士人沈軒以故義塾白於縣丞張鑑欲修葺之以教裏中子弟而力有不逮時工部侍郎廬陵周公巡撫諸郡毅然以興學教人爲務鑑乃爲書請於公公爲屬之邑令扆昭及丞兪觀等俾協力治之昭嘗爲監察禦史亦篤意教事經營規畫市材命工修大成殿三間明倫堂五間兩廡各十二間儀門如堂之數以正統八年八月興工越月而落成壯麗宏偉煥然一新裏中子弟得受教於此而頌周公之徳與賢令丞之功不置鑑復與眾謀曰是役也非巡撫大人之力不至是其嘉惠學者厚矣不可無記以示久逺廼因長洲縣學教諭蕭彥淸求予爲記古者二十五家爲裏裏必有門門之左右爲塾裏之仕而歸者大夫爲父師士爲少師主其教嵗功方興凡弟子皆出學傅農事則父師少師旦暮坐塾中教之以孝弟忠信恭敬遜讓嵗事旣畢則皆入學年十五入小學見小節踐小義焉十八入大學見大節踐大義焉其秀異者則以次而進用之今家於是鎭者累百計非止於二十五爲弟子者眾矣且其人多秀而喜文皆不以農爲業頗得專志以讀書則學乎此者其成功當易於古人然予聞之師者教之本也塾旣新矣將欲成賢才美風俗以稱修塾之意於師可不愼哉今縱不得致仕之老者亦必求夫徳成行修之士爲之師使凡學者自灑掃應對進退之節禮樂射禦書數之文以至修身齊家治國平天下之道皆深究而力行積中而發外蔚乎其有文卓乎其有立始而爲閭裏之榮終而爲邦家之光則於斯塾可無負矣初沈文輝之爲此凡教養之資皆其所自出此義舉也故名曰義塾今猶爲此名者周公以爲興學以教人與人之勉於學皆理之所宜爲不可緩也故云然然則爲師弟子者其可佚居慢遊而已哉

張節婦唐氏旌門銘【有序宋濂】

皇帝恭膺天命誕敷文教凡有繋於民彛者輙加旌寵卽書所謂表厥宅裏樹之風聲者也粵自洪武七年春三月姑蘇守臣某上言吳縣編氓張成妻唐氏妙堅生二子而成卒堅年二十有七廼忍貧鞠育指天自誓曰飛鴻尙不再偶況於人耶遂不施膏沐日處寒燈敗帷中或憐之欲奪其志每涕泣以辭今五十有七二子頗有所成立州裏稱之無異辭者裏耆某言其狀於縣縣上於府監察禦史加覆覈焉咸謂得表署其如制今臣故昧死上中書以聞制曰可於是符下有司行事四方來觀莫不歆艷其子彥存竊以爲龍光自天照耀下土不可無以宣布上徳以昭示悠久請大都督府照磨馬嗣能徴濂著銘鑱諸樂石濂惟夫爲婦天大倫之攸繋故士昏禮有云下逹納采用鴈釋者曰取其不再偶也蓋有夫婦而後有父子有父子而後有君臣夫婦之道貞而天下可得而治矣聖王在禦持化機而制六合褒加貞節所以化行四方作新斯民者也濂待罪國史法當備載其事復系之以銘銘曰聖人禦極惇敍天彞敷大訓陰執其機樹之風聲何物不動管攝人心邇赴遐聳有婦氏唐來歸於張克產二雛其夫乃亡泣淚旣盡繼之以血相隨九泉乃我之節嗷嗷者雛匪親孰依忍死鞠之心惟天知寒颸蕭蕭靑燈在壁月落參橫猶聞夜織或憐其孤風其攺圗豈無甘薺何忍茹荼含涕陳辭鴻不再匹人爲物靈顧弗之敵厥子旣長頭角嶄然苦節之亨由持之堅牧守上言請加褒錫帝曰兪哉朕豈汝惜烏頭雙表有巋者門銀板漆書其光焞焞皇匪爾私用爲世勸推以逹之民罔不變子則盡孝臣宜竭忠三綱旣建比屋可封太史作銘勒諸樂石奉揚鴻休以昭罔極

節婦黃氏旌門頌【蘇伯衡】

姑蘇吳縣之閶門裏有旌門焉朝廷所以寵褒姚節婦者也節婦姓黃氏名妙淸歸姚氏爲諱榮之妻生男女各一人而榮以病卒榮卒時節婦年二十有九子文聰才二嵗貧甚力紡績以俯育或勸其更嫁節婦曰夫死不嫁婦人之常況有子可從何爲而更嫁此足一移我則匪人不聴後十二年張士誠入據姑蘇亂兵掠文聰以去數從人問消息比二年不聞問或曰異日者有子可謂無更嫁也今子俘矣無論死借令生歸亦不可望不嫁將焉恃乎節婦曰我豈以子存子亡爲去畱者哉終不聴又四年文聰始脫身來歸節婦驚喜且泣曰姚氏有後矣我死亦無憾後八年裏耆列其狀上於縣若府監察禦史爲實以聞制下旌其門爲節婦之門則洪武七年春三月也今節婦居且三十四年年已六十有三文聰愳無以侈上賜而昭示罔極聞伯衡嘗簉屬太史氏介朱恪卽金華山中求書其事勒諸樂石伯衡惟唐虞三代之世其教旣明其化旣成其民俗之美至於比屋可封當是之時旌其門閭表厥宅裏猶不敢緩然則所謂樹之風聲使民益勸於善𨿽唐虞三代之聖人猶不能不以之爲務也況當世降俗漓之後有天下者不善其善以爲勸奚可哉皇帝受天景命君臨萬邦凡有系於風化者輙加表異蓋以此也而姚榮妻黃以貞節著聞防被寵褒如此是猶唐虞三代之民加唐虞三代之令典矣逺近聞之其誰不感慕而興起此所謂賞一而勸百者也不其休哉不其休哉夫推明聖意而播諸聲詩者史氏之職也因不辭而爲之頌頌曰天眷聖神民君民師匪曰治民亦欲迪之聖神奉天式和民則陰握化權作新萬國褒嘉節義錫以旌書風行四表孰不犇趨非有輨轄自率規矩四維旣張五倫攸敍吳縣有婦姚妻氏黃年二十九良人遽亡儲無儋石室若懸磬母子煢煢相依爲命霜風淒其落月照帷間闗機杼影與形隨人或憐之勸之他適胡乃茹荼有薺如蜜慷慨自誓辭與涕俱可以人焉而犬彘如我不卽死我志靡它我下從夫我子如何子未成童掠於亂兵倚閭而望寒暑再更僉曰已矣安知非死無子焉恃不嫁奚俟婦曰咈哉何言之卑我志可易泰山可泰山可我志不易仰天一慟血淚雨集時旣寜謐子亦生還𨿽無甘防志養攸全郡守禦史交謂宜褒乃具封章乃請於朝乃被綸音旌其閭裏苦節之報庻其在是昔視其門門則以席今過其門門有棹楔棹楔巍巍龍光有耀匪爾之私俾世視效嗟臣事君猶婦從夫凡百在位曷鑑曷圗婦道不虧尙軫聖意臣節殫竭有不寵異刻辭堅瑉以昭鴻恩以揚淸芬以詔後昆

朱孝子旌門記【吳寛】

論天下戶口莫庻於蘇郡者夫十室之邑必有忠信而況於郡之大者乎今朝廷有大慶頒恩詔輙令有司具節孝者來上然自建國以來凡百餘年蘇郡節婦嵗有之何孝子之寥寥耶豈其行爲難人鮮能舉邪其見於公牘者洪武間有張孝子一人可謂少矣至成化間又得朱孝子一人乃乙未嵗旌門之典下士大夫爲文詞以表揚之者不一而足於是朱孝子之名播在人口余因疑郡中孝子固多彼窮居僻處者特無人爲表揚之耳如張孝子非托之公牘其名亦已亡矣此可見文詞之有用也朱孝子爲人與其名字裏居見山西參政祝公傳已詳其年將八十康健不衰比嵗凡孝子詔賜仕服榮身適預焉其葬父後嘗廬墓上予旣爲作聴烏軒記今其子存理持旌門銘頌詩賦數十篇至都下見示又欲得予言爲記蓋知文詞之有用惟恐其父之名不傳亦其孝也

東莊記【季東陽】

蘇之地多水葑門之內吳翁之東莊在焉菱濠匯其東西溪帶其西兩港旁逹皆可舟而至也由櫈橋而入則爲稻畦折而南爲桑園又西爲果園又南爲菜圃又東爲振衣岡又南西爲折桂橋由艇子浜而入則爲麥丘由荷花灣而入則爲竹田區分絡貫其廣六十畆而作堂其中曰續古之堂庵曰拙修之庵軒曰耕息之軒又作亭於南池曰知樂之亭亭成而莊之事始備總名之曰東莊因自號曰東莊翁莊之爲吳氏居數世矣由元季逮於國初鄰之死徙者十八九而吳巋然獨存翁少喪其先君子徙而西旣及重念先業不敢廢嵗拓時葺謹其封濬課其耕藝而時作息焉翁仲子原博以狀元及第入翰林爲修譔獲以其官封翁朝士與修譔君遊者聞翁賢多爲東莊之詩詩成而莊之名益著修譔君以謂予曰幸吾子之識之也夫人之業未有不勤成而侈廢者翁之爲東莊也承往敝而修之悃劬瘁歷數十年然後備亦旣囏矣而翁又遵道畏法𨿽處貴富泊然與韋布者類則所以保其業者豈苟然哉易曰乾父之蠱有子考無咎厲終吉由是觀之翁之業𨿽百世可知也又聞翁積而能散衣寒食餓汲汲若不暇則玆莊也寜直以自樂爲燕遊而已今修譔君科甲重朝廷文章望天下愛民憂國恆存乎心而見乎眉睫則推翁之心以逹之天下又豈直足以保其私業爲玆莊山水之重而已耶然君子論家業之艱考世徳之有歸信文獻之不可無者必自玆莊始作東莊記

吳中金石新編卷七

欽定四庫全書

吳中金石新編卷八

明陳暐編雜記

雲巖雅集志【徐有貞】

天全翁自永昌歸吳三載於玆矣閉門卻掃非湖山之遊不出出則孤蓬短棹飄然往翛然還而未嘗有同遊同樂者甲申秋九月上日自在居士之自玉峯來也始相約爲登髙之集約所登曰山之近而佳者則武丘之雲巖乎約所集曰凡吾詩社中人皆可也然不必期翌旦至者卽與及旦而鹿冠道人自東原至愛云道人自墻東至醒庵未庵兩文學至自緑水園翁乃與之載酒殽出閶門追及居士於畫舫而長沙慕賓繼至遂卽舫中張宴爲水嬉望山而進日卓午乃至而吾七人皆古衣冠步自山門笑詠以登巖緇野褐眙相視迎而導之自麓及巓凡臺殿亭館之有名者畢造焉旣乃遵鶴澗過松庵循劍池隮云閣列席而飲用司馬公眞率防例酒至自斟杯行無算於時黃花方盛開采英浮白薦以紫萸緑橘而山珍海錯間之每酒行三五巡則一瀹以茗故𨿽酣而不醉醉而不亂間起而延佇巖阿慿軒以眺邇而千章之松萬竿之竹雲作之色風作之聲海濤怒鼓天籟和鳴目耳聳應接不暇逺而陽華諸山自乾而離陣列車連衡絕乎莽蒼之野具區之浸自坤而巽匯乎三江極乎雲海之涯坱圠混茫與天無際使人神爽飛越將與造化上下同流而無間者因相與尋勾吳之遺迹弔闔閭之宮慕泰伯之至徳企延陵之髙風嗟覇圗之易泯而知有道者之無窮也居士乃倡爲四韻之詩鹿冠繼之兩文學繼之愛雲長沙又繼之而翁則旅酬而徧和之於是六人者齊起舉爵以屬翁曰古今人率以菊節登髙登髙必以詩酒爲樂事然能兼之者鮮矣孟參軍之於龍山有酒無詩陶徴士之於栗裏有詩無酒老杜之於藍田小杜之於齊山有詩有酒而無屬和之什且彼晉唐中季人亂日滋其皆不能無憂而我輩幸當太平之世以時遊衍而兼有詩酒賡酬之樂然則斯集之雅蓋前此所未有也不可以不志翁乃起而謝曰然哉吾聞君子而有道也其憂以人其樂以天未聞以詩酒也以詩酒爲樂者世之流連光景者所爲耳君子而樂乎詩酒𨿽時有之豈其心哉是故居廟堂而憂民處江湖而憂君以人而然也簞瓢陋巷而樂不攺蔬食水飲而樂在中以天而然也以人者有時而不樂以天者無往而不樂若夫居士優老而歸幕賓從宦伊始鹿冠愛云嘉遁丘園兩文學表儀鄕校蓋有樂而無憂者顧吾獨以戅直忤時渉難幾危於人而幸全於天其憂以人者不可勝言矣而樂於天者亦未嘗不泰然而自得也乃復恭承先帝今上之恩賜之環命之服優遊田裏去危就安時從諸名勝之遊何幸如之何樂如之夫食飲者其得味同而饑渴者若加防焉今吾從諸君之遊亦猶是已敢不如語志之居士爲玉峯夏仲昭其仕歷踐淸華以太常卿致政詔進階二品鹿冠爲京兆杜用嘉愛云爲吳興施尭卿醒庵未庵皆陳氏故太史怡庵先生之子仲爲孟賢季爲孟英長沙爲彭城劉廣洋故大司成假庵先生次子也

太湖諸山記【王鏊】

太湖之山七十二其巍然雄峙起伏於東西兩洞庭其偃然橫絕而北首者馬迹自西而南逶迆明滅於天際者衝漫橫三山此皆有居民村市里巷多橘柚茶椒桑梓之利東洞庭之東雲水明麗望之若斷而聫者武山其北穹然若立碑者石牌突然而贅出者余山其西首鋭而末岐者箭浮若屋而欹者王舎王舎之南爲薴浮有若棄箉於水者大箉小箉有若籃入水其耳可見者驚籃有若馳於前後追而及之者貓鼠有若船者浮山橫絕西南者三山三山之南爲澤山厥山西洞庭之北有若隆然而曝水次者黿山山多石可碑又北爲長沙又北爲葉余有若石筍嶻嶭對立者玉柱稍卻者金庭有若飛而欲集者南烏旣集而啄者北烏二女娟好背而立者謝姑其南爲峐山若人戴笠者防山若房者舎山五峯並起若不相伏者五浮若五浮而少二者筆格驤首掉尾勢欲逝者石蛇若螺者靑浮其西大雷北小雷世傳二雷相近而不相見見風雷作小雷之北防防水面若人者若禽者若馬驟者若器浮者爲大小竹東西獄衣杵疃浮陰山橫山紹山大幹小幹若琴者爲琴山衝漫之北若沈若浮爲厥浮殿浮白浮又北爲大貢小貢又北爲茅浮若五星參錯五石浮又北爲思夫山馬迹東可十里爲杜圻南夫椒夫差敗越處也與夫椒對峙而差小者小椒西北錢堆有峩冠立者獨山若二屼可憑者大屼小屼若雙鳬欲止者二鴨若老人磬折相向者大墮小墮然其最大而名者兩洞庭也

遊林屋洞詩序【王鏊】

包山之西有洞焉曰林屋廣可坐數十人石皆谽谺中空紺碧深翠夏則涼冬則燠雨入則晴晴則陰森若欲雨者正東有石橫道匍匐可入入則豁然大明行數里有石牀石鉦金庭玉柱柱之上有字曰隔凡相傳吳王嘗遣人窮其境數日乃出宣州世莫知其然不而故武功伯徐公嘗至玉柱之側見隔凡字云治十三年三月水部郎中傅君曰防以治水至山中公暇約予同遊予以治任北上不及偕君遊之明日以詩寄予曰奇矣奇矣乃作亭於洞之口使遊者憇焉予生長山之東於所謂林屋洞者嘗一至其處其於所謂隔凡者志欲一詣焉以驗其然不而竟未之能也物有近而難至者豈謂是歟聊因傅君之遊和其詩並鑱之亭上云隔凡深處禹書存尙有神靈爲守門穴底玉泉流作汞巖前璧月過畱痕燕飛尙驗晴爲雨龍戰猶疑數應坤聞說遙遙天漢接胸中云夢不須吞

防石記【吳寛】

石之產於吳者奇形怪狀不可盡述良工采之好事者賞之君子則藐之於此有石焉頑然數尺重而不奇蠢而不怪盡山中皆是物也良工棄之好事者藐之君子則賞之豈徒賞之又從而貴之敬之視其物殆與魯璜秦璧等非物也人也蓋當漢末吳郡陸公績仕於孫氏爲林太守相傳泛海歸吳舟輕恐覆取巨石爲裝蓋其防如此公家婁門之內臨頓裏之北石畱民家至今猶存而埋沒土中僅露其背過者猶能指而稱之曰此漢陸公林石也然未有表識之者今監察禦史胙城樊君祉巡按吳中聞而美之謂知府史侯簡曰先哲遺物固宜表識且有可以風厲乎人者在顧其石僻在東城非官吏朝夕屬目之所其爲埋沒等耳吾將有以置而立之侯以爲然於是吳縣知縣鄺璠長洲縣丞王倫相與督役夫曵至察院之側作亭覆之而樊君爲名之曰防石石始僻而通久湮而顯觀者閧然足迹不絕皆曰古之才禦史必以揚淸爲事樊君此舉𨿽去之千四百年之人猶且揚之況其近者乎且禦史之職在乎舉賢舉賢者可以激勸乎一時石之不朽𨿽至於千萬年可也其有功於風紀甚大且久惟昔南中有貪泉焉飲之者見寶貨以兩手攫而懷之物之能移人心如此今之防石正與此戾自玆以往凡過而視之者其防士固欣然摩挲愛玩以益勵其操若夫貪者將俛首赧顏趨而過之有不動心而攺行者尙得爲人類也乎石之立爲治丙辰四月二日越月而亭成樊君旣題其楣曰漢林太守陸公防石復別琢石請予爲記予美其事故諾而助成之

遊石湖記【朱逢吉】

姑蘇之西不一舎而近有石湖可千餘頃岸左右皆居人雜植桃栁梅竹其下匝水率蒲荷菱芡之屬中涵澄波猶冰鑑然沙鳥風帆出沒往來無虛時具區橫其南良田沃壤綿其東越來溪絡其北層巒疊巘環其西背具區行數十里至湖西而止峙爲三峯盤旋如蓋由山麓抵絕頂可三里晉支遁嘗棲其上唐因建梵宇曰楞伽後立浮屠岌岌撐太虛若欲飛動前辟小殿列爲神像者五自前代時城內外曁村落百餘里間男女稚耋當春夏月逺近各相率舟行載酒殽雜樂戲具徒行乘馬驢竹兜競以壺榼食器自隨或登岸以樂神日肩摩迹接畢則宴遊以樂太平逮今如之今年春正月餘奉詔理水是郡偕吳縣判簿濟陽江君率民循行田間築堤防疏壅障遏奔激夙夜從事罔敢怠舟常過之未暇一登覽二月旣望行次湖上適以風波遂輟棹登岸君曰今省農幸周水之汨田他鄕者已漸縮惟濱湖斂否莫覩盍相與憑髙覽之遂登峯之巓四顧其下田向所謂溺者蒼翠覆阡陌井井乃矚吳西羣山如穹窿靈巖如天平陽山薦福如獅子橫山黃山吳山小者離離如靑鬟螺髻髙者列翠屏參差出煙樹杪湖波瑩然在足底殆天啟畫圗信爲遊樂之境余所莫及抵暮寺主僧徳啟倒屣出翠微亭延觀雙泠泉掃榻以宿時治平僧淸渭先在坐焚香煮茗相與淸話翌旦下山復歷諸村墟若木瀆若光福若橫金及過具區登包山督促成農功於是堤之圯者整頺者立坎者夷水以車力入於湖溪田野漸復故修禊日舟過湖濱入治平精舎值僧渭松陰中相與尙羊觀吳之冽泉及深沙神池泉池所甃石已撤毀所存潢潦一窪而已遂縱步登中第二峯披蓁蕪攝衣以上可三百武其顚方整若印故老相傳吳王夫差嘗卽此爲祀天之所俗因呼拜郊臺外繚崇垣循湖堤坡陀起伏如昔向有寶積寺居其麓今叢荊野蔓悉莽爲狐鼠之墟興廢不常無足慨者獨其北第三峯未登翌日老僧淨日直其舎後薙荒穢取道叢篁曲折間攀援而上殆數十尋峯頂狀如磨故名茶磨山當石窽中出泉一不溢不涸甚淸冽可愛峯之北下瞰湖尾瀦爲蓮花陂山之環拱騰蛟翥鳯至湖以峙者奇秀萃此峯誠爲吳中冠治平寺獨當之峯左則枕湖有二橋聨絡東曰越城西曰行春其旁有亭宇俯臨湖波乃卽樵徑﨑嶇而下入面湖佛祠祠裂巨石鑿巖洞幽邃淸絕雜樹陰翳樛枝交其上巖下泉一池黝碧深百尺許魚洋洋遊其中飛石梁其上逾數仞過此而北巖中立石斵大士像前爲小軒尢奇因少憇俄見樹杪懸一蛇可三四尺色蒼碧初疑爲蔓童子以礫擲之輙昂首空中騰及他枝而去老僧以爲異云至亭下有碑刻石湖二字字盈尺其兩間璽文一曰禦書之寶小字三曰賜成大具有表文乃知宋人範成大當孝宗朝爲參政乞歸老石湖故有是賜表則其上謝者按蘇州誌載公以文學政事著名其歸老於斯園堂亭榭遊樂之所非一湖因之以稱今遺趾漫不可考獨湖北數里山曰天平文正公祠猶存今四百年山林蓊蔚如故所置義莊子孫防其澤未窮是知君子惟道徳爲永世之本山水未足云然古明逹士遊覽所至必紀其見聞所以益智識今余老而無學於格物致知之道不敢不勉故記

丹井銘【宋濂】

海虞有虞山梁天監初漢天師十二代孫張道裕來隠其下建招眞之館鑿丹井焉宋淳熈中道士李則正浚井得藏丹石碱啟之化爲雙紅鴿飛入上湖至今湖中丹光煜煜然邇年井且廢莫知其所周尊師眞窮日力尋獲之重加以甓作亭覆其上時皇明洪武元年也然仙家錬丹必以井故名山多有之其在今海虞者舊廢而新治豈學復興之徴歟銘曰太陰委精自天一融而爲液養萬物神丹浴之赤如日有夫巾發我室雙禽衝霞飛翐翐靈泉重噴甘逾蜜飲焉壽與天地畢

遊郡西諸山記【都穆】

治己酉秋九月甲戌予與客泛舟將徧遊吳郡西諸山客曰虎丘之勝甲吳下且宻邇闤闠遊必自虎丘始予諾焉亭午至山下觀憨憨泉泉爲人投瓦礫塞之將泥不食從石旁上東山廟【卽短簿祠】中龎然雜以土偶有老僧方閉關坐穴中與語頗可聴下東山北行登千人石旁有古木根出如蟠虯一本而爲幹者三經淸逺道士放鶴澗澗涸灌莽生焉後人亭其上旣而登五聖臺僧供茗命前導西南行至一庵甚幽寂蓋宋和靖書院舊址也悵惋久之南行沿小溪復上千人石度石梁酌陸羽泉近庸僧屋其半頗減淸冽出觀劍池左石刻虎丘劍池四大字是顏魯公書上兩厓壁立數仞勢欲崩裂其陰多昔人題名眾恐不能久讀遂登可月亭北有李陽冰篆生公講臺字分鐫四砥而亡其一眾皆從故道下去時已逼暝予欲止宿客不可乃返乙亥仍泊虎丘午食出射瀆大風西北來舟遲遲行繂屢斷屢續西望天平岝防秦餘杭諸山如龍遊馬逸應接不暇過許墅入竹靑塘而西日光反射影在山半霞彩絢爛丹靑雜施工不能繪至通安橋已昏黒夜深抵友人朱氏宿丙子早食出朱墅北泛彭山堰午西風甚急遂由堰西北約五里至陳湖莊復五里由望湖橋南出遊湖從曲港登新丰南山共坐苔石山人有牧羊者予問瀕湖諸山始知髙出鄧尉者曰銅坑山亞銅坑曰安山牛城嘴居遊湖北與安山對峙如兩峽然而其西接太湖極北靑霞一抹視洞庭兩山猶逺者無錫之九龍山也下山歡飲盡醉丁丑早云翳翳布空中疑有變少焉日光曈曨眾遊興勃發由謝莊西行復經遊湖南過陸家港里許入西堰水益緩山益近岡嶺稠疊橫廻峭拔呈技獻巧殆不可狀而浮圗七級聳山巓影落水中予笑曰此王摩詰得意筆也泊泰定橋登虎山里許至光福寺主僧聞客至出速入方丈山峙其前者名鉢盂其左鄧尉山也壁有元人聫句詩多剝落皆不著氏名其字畫類黃豫章有墨沼從囪隙窺之僧云傳爲顧野王研池殆或然也過齋堂讀唐進士顧在鎔詩刻遂上山坐浮圗下浮圗有巢鸛二見人戞戞作聲眾方欲呼酒僧謂七寶泉在鄧尉東麓不三里而近共出登舟經東堰已半淤塞蘆葦蒲稗生其中視西堰少劣至則舎舟遵山徑行夾道多古梅長松入僧庵有雙柿丹實累累可愛上山行修竹間有亭憇焉其後卽七寶泉泉生石間環甃以石形如滿月深尺許掬飲甚甘僧接竹引之然不知發自何時且弔陸子之不能遭與玆泉之不遭也予索筆題名亭上暮還光福方丈戊寅至姚家河陸行數里遊奉慈庵中故有養閒樓元季裏儒徐良夫好客四方賢士多集樓上今亡獨其扁存堂背白山茶枇杷蠟梅列植左右出僧欲導觀山上泉不果三里至墓山從松篠間傴僂而上山多楊梅梅樹湖水明滅樹間眾冉冉如空中行約一里入西塔院小飲晚院之僧具湯沐宿焉己卯自西而南四百步路多古梅皆螭蟠蛟結蒼蘚被之如鱗出大道東北千步有長松五株鷹巢其一又西北二百步度石梁上萬佛閣南望太湖法華山橫亙其中漁舟數十出沒若鳬鴈然而洞庭長沙葉余梅灣諸山隠隠在煙霧間詩思頓發北而東二百步有僧揖入小閣閣視萬佛十才一二然所據地髙出木杪山四面環之如玦景特奇僧飯客閣上仍出松花餅客作詩有不見太湖眞面目眼前終恨法華山之句予不以爲然乃作詩爲法華訟寃西行可百步至僧房其扁曰天開圗畫見湖最多兼見小橫山一抹由禪堂西南三百二十步有老僧房前美竹數百挺與松栢爭長地窪然下眾嘯詠焉又西三百步經僧房六以日暮不及遊還塔院宿庚辰僧陪客下山西行復經奉慈庵謁宋金紫光祿大夫黃某墓其旁有香火院僧盡出斷碑五六橫艸莽間蓋墓至是行四里至銅坑山其山一名銅井僧云髙二百丈予與客取捷上由別道山多亂石且峻拔行者多顚踣每一人踣眾皆大笑至僧庵觀所謂銅井已無水深可丈餘上大石若將壓者予令童子入井大呼聲不得出如在甕中山頂多奇石可望見二百里羣山在其下小山浮湖中如杯人人大快以爲平生奇觀適山人送酒至遂剖橘作杯飲皆盡興庵僧煮菜供午食循道至山半勢亦陡峻皆掖以童子狼狽而下回視莫不心栗更慶以爲無虞去銅坑東北三里謁宋章都官墓抵包家河登舟復從西堰過泰定橋東北七里還朱氏宿辛巳朱氏東南三里至蜀山訪王淸獻公孫晉索其舊藏出淸獻畫像及孝感詩族譜閱之門內有塑像置壁腳亦云是淸獻公墻角塑像爲尼相者淸獻母張夫人也晉言淸獻父死海上張氏年甫三十七抱淸獻入覲時淸獻生才三嵗元主恐張氏二志命殿前祝發爲比丘尼賜號無爲大師住吳中妙湛禪寺出門讀艸間碑碑凡三其一無爲大師塔銘鄧文原撰午還未氏壬午復經彭山堰行八九里艤舟又二里至秦餘杭山夾道松如步障上六百步息足僧舎復二百三十步至大石下有泉二其一爲雲泉石錯互若頦頷齗齶從其後視之又若狻猊卬首尻下其前磐石如臥鼔可坐二三十人入雲泉庵躋石級有古梅生石間轉東石一股西跨類猛士跂足立人行其下又轉而西鑿石爲階旁設以闌杌不可憑屋壁讀李武選吳太史張子靜史明古諸公聫句東行有巨石閣厓上欲墮又上得大石巖上俯下嵌中像開山僧眾小憇午酌庵之北樓日暮下山與諸客別是夕宿通安橋癸未入城蓋自甲戌至癸未凡十日皆風日淸美舟楫往還百數十里歷名山六小山二而諸客者皆冠衣詳雅從容尊俎間莫不目飽意滿充然有得而忘其疲其慶幸不旣多乎遂次第筆之啟好遊者

郎官栢詩序【金問】

蘇之昆山古之婁縣也地大物盛爲今圻內望邑按郡誌城本吳子壽夢所築山在城中而石多似玉因以得名自昔靈區奧壤紺園琳宇環布其下傳歷滋久完葺弗繼則委頓於荒煙野艸之間至若名人逹士髙墳大皆歷歷在望仁人孝子於其先其封樹等威禮所得爲者宜無所不用其極矣其或世澤告衰而殘碑賸枿見欺於狐而增過客彷徨者自非有忠厚之人居可爲之地烏能興起哉正統丙辰廣陽羅延齡由兵馬副指揮來宰是邑旣視篆卽進父老詢民利病而興除之曽未浹期政和嵗稔輿情大悅暇日復從吏民循山之麓顧瞻徘徊喟然嘆曰山爲一邑之鎭民賴以安而凋敝若此非古人教防屬功之意乃率其民相與植栢於上鑿石通路而塞其旁蹊疆理旣嚴樵蘇絕迹且方事之際陰雲蔽虧霢霂時至未幾而條枚四合蒼翠彌望邑人感之名其所植爲郎官栢儒林君子卽其題爲詩以美之而兵科給事中王用節等謁予文以序其實詩不云乎維桑與梓必恭敬止靡瞻匪父靡依匪母蓋人之思慕其親而不見則寓情桑梓而不能已焉矧體魄之所安乎漢天子以之而來趙佗安平君以之而激宻人之忿天理民彞有不容己者不待丁寜訓告而自然之應捷於桴鼓此郎官栢之名所由著也嘗論䢐徠新甫使無生植則亦魯邦之培塿耳而詩人詠之萬方誦之千古之下傳之者豈徒然哉然則延齡之徳與玆山玆栢同於不朽者寜不本於諸君子之言乎

三髙祠議【丘霽】

蘇郡吳江縣有宋時所建三髙祠祀越範蠡晉張翰唐陸防蓋取其功成身退扁舟五湖駕秋風而思蒓鱸逸江湖而召不起皆不溺於功名富貴脫然髙隠淸風峻節可以風士習勵貪饕而不知止者是有益於風教也禮有功徳於民則祀之次而忠臣孝子節士烈婦可範後勵俗亦祀之者必仕於其地產於其鄕而爲鄕人所向慕斯爲有益風教如張翰吳人防居松江甫裏而吳江祀之固宜也至於範蠡南郡華容人事越王勾踐初勾踐興師伐吳吳王夫差發精兵擊勾踐於夫椒遂圍於防稽勾踐用範蠡計令大夫種以美女寶貨獻吳太宰嚭勸夫差罷兵而歸勾踐子胥諫不聴以死勾踐歸國苦身嘗膽欲雪防稽之恥秣馬厲兵二十餘年始興兵伐吳遂棲夫差於姑蘇之山夫差使公孫雄肉袒膝行請成於勾踐勾踐不忍欲許之蠡曰防稽之事天以越賜吳吳不取今天以吳賜越其可逆天乎勾踐聴蠡言遂平吳地夫蠡之謀實忠於越而於吳則讐也今吳江之民得非吳之遺民乎安有遺民忘恥祀讐而可以風勵士習乎𨿽有不仕之節扁舟五湖之髙於吳民何向慕焉昔夫差欲歸勾踐子胥因諫不行被嚭防之而賜死今吳民世祀子胥以其忠於吳而有功於民已於義裁之蠡亦胥之讐豈可同祀於吳地耶宋之建祠元之增修本朝載在祀典範成大亦嘗爲記時未質以吳之遺民忘恥祀讐之事故因循數百年未釐正者無乃反傷於風教耶余叨守郡因閱祀典至三髙祠【缺】

吳中金石新編卷八

