

欽定四庫全書

史部十四

法帖刋誤

目錄類二【金石之屬】提要

【臣】等謹案法帖刋誤二卷宋黃伯思撰伯思有東觀餘論已著錄初米芾取淳化閣帖一一評其眞僞多以意防制罕所考證伯思復取芾之所定重爲訂正以成此書前有大觀戊子自序稱芾疏略甚多或僞迹甚著而不覺者若李懷琳所作衛夫人書逸少闊別稍久帖之類有審其僞而譏評未當者若知伯英大令諸艸帖爲唐人書而不知乃書晉人帖語之類有譏評𨿽當主名昭然而不能辧者若以田疇字爲非李斯書而不知乃李陽冰明州碑中字之類有誤著其主名者若以晉人章艸諸葛亮傳中語遂以爲亮書之類其論多確其他亦指摘眞僞率有依據末有政和中王珍許翰二防據珍防乃伯思官洛中時觀珍家所藏閣帖作也其書本自爲一編故至今有別行之本諸家書目亦別著錄後其子防乃編入東觀餘論中耳湯垕畫鑑曰宋人賞鑑精妙無如米元章然此公天資極髙立論時有過處後有黃伯思長睿者出作法帖刋誤専攻米公之失僕從而辧析其詳作法帖正誤専指長睿之過今禾見垕書不知所正者何誤然垕亦空談鑑別而不以考證爲事者恐所正亦未必確也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

法帖刊誤卷上

宋黃伯思撰

淳化中內府旣博訪古遺迹時翰林侍書王著受詔緒正諸帖著𨿽號工艸然初不深書學又昧古今故祕閣法帖十防中璠瑉雜糅論次乖譌世多耳觀遂久莫辯故禮部郎米芾元章筆翰妙薦紳間在淮南幕府日嘗跋防尾作數百語頗有條流但槪舉其目疏略甚多故諸部中或僞迹甚著而不覺者若李懷琳所作衞夫人書逸少闊別稍久帖之類有𨿽審其僞而譏評未當者若知伯英大令諸艸帖爲唐人書而不知乃書晉人帖語之類有譏評𨿽當主名昭然而不能辯者若以田疇字爲非李斯書而不知乃李陽冰明州碑中字之類有誤著其主名者若以晉人章艸諸葛亮傳中語遂以爲亮書之類是也其餘舛午尙多書家責能書者備故僕扵元章慨然古語有之善書不鑑善鑑不書僕自幼觀古帖至多𨿽毫墨積習未至而心悟神解時有所得故作法帖刋誤凡論眞僞皆有據依使鐘王復生不易此評矣元章今已物故恨不示之後有髙識賞予知言大觀戊子嵗六月七日西都府院東齋序

第一帝王書

凡艸書分波磔者名章艸非此者但謂之艸猶古之生今正書故章艸當在艸書先然本無章名因漢建初中杜操伯度善此書章帝稱之故後世目焉今此卷首帖偶章艸便以爲章帝書誤矣然此書亦前代作但錄書者集成千字中語耳米徑以此辯之未中其病米云晉武書當是孝武非也僕案省啟帖與後譙王帖𨿽在疑錄似非一家書續帖中炎報帖頗與此茟法同炎晉武名非孝武也然皆後人依仿此帖末云故遣信還古者謂使爲信故逸少帖云信遂不取答眞誥云公至山下又遣一信見告謝宣城傳云荊州信去倚待陶隱居帖云明旦信還仍過取反凡言信者皆謂使人也近世猶有此語故虞永興帖云事已信人口具而今之流俗遂以遣書饋物爲信故謂之書信而謂前人之語亦然不復知魏晉以還所謂信者乃使之別名耳

阿史病轉差帖云晉宣帝亦未然

安軍破堈數朝三艸書筆勢糺繞若一其僞不疑僕幼時當觀世傳七賢書末有白字皆連名作七人所作了無小異𨿽當時筆法傳授或同然人書不同亦如面焉不應乃爾無別固疑其僞是時宿輩長者或謂不然後觀竇臮書賦始知七賢帖果李懷琳僞作此三帝艸書亦是類也

米云梁髙當是齊髙非也此帖末云蕭衍正梁武名梁武廟號髙祖此書目誤以祖爲帝耳

宋明帝帖云報休祐休範二家內人知祐晉平王也範桂陽王也宋史以休祐爲休祜蓋冊牘傳寫之訛當以祐爲是

弔江叔帖非唐文皇書案髙宗永隆元年七月丙申江王元祥薨卽此帖所謂江叔也髙宗多以國呼諸父如滕叔不須賜謂滕王元嬰猶以元祥爲江叔此正髙宗書也叔藝韞多材帖亦髙宗書中云聊以示藹謂魯王靈夔之子範陽王藹也靈夔亦髙宗叔史稱其篤學善艸此帖所謂叔藝韞多材慈深善誨藹夙奉趨庭之訓早擅臨池之工者以此後有答進枇杷並移營五橋南二帖皆髙宗書此數段並誤入太宗帖中

陳文帝謂宣帝我名子以伯汝冝以叔此卷陳永陽王伯智書誤錄在長沙王叔懷後又據陳史長沙王但有叔堅而無叔懷其晜亦無此名觀帖尾作名處疑是叔愼叔愼陳嶽陽王也蓋摹傳之變

第二漢魏吳晉人書

唐文皇右軍傳贊云伯英臨池之妙無復余蹤當是時逺購冥搜古帖畢出而禦府所蓄其冨無倫尙無伯英書後世豈可復得非特唐也晉世見者益寡故庾翼與右軍書云昔得伯英章艸十紙過江亡失常嘆妙迹永絕此卷章艸芝白一帖差近古亦疑先賢摹放也前知汝殊愁以下五帖米云皆張長史書信然但帖中有云數往虎丘祖希時面祖希張之字也之與大令同時虎丘地在江左當是長史書二王帖辭耳

崔子玉書云數附書知聞以解其憂唐人書也字亦非漢

尙書宣示鐘書眞迹本在王丞相導家導過江時藏衣帯中以遺逸少逸少以遺王修修死其毋以修平日所寶並入棺眞迹遂絕此本右軍所臨者

白騎遂帖乃王大令臨唐開元中在滑臺人家並逸少臨宣示帖藏之故誤錄在鐘部長風帖乃逸少早年書殊未變鐘體故亦誤寘此長風範母子等語二王帖間多有米云齊梁人書非也

皇象文武帖蓋冩漢東觀校書郎中髙彪送幽州督軍禦史第五永箴耳結字亦古史本云呂尙七十此云師尙七十史本云明其果毅此云昭其果毅蓋作史者避晉諱當以此爲是五將三門下當所地有九變丘陵山川人有計防六奇五間揔玆三事謀則咨詢無曰已能務在求賢淮陰之勇廣野是尊勿謂時險不正其身勿謂無人莫識已眞忘富遺貴福祿乃存枉道依合後無所觀先公髙莭永越可尊佩藏斯戒以厲終身時蔡邕軰並賦詩送永獨彪作此箴邕防甚美之以爲莫尙也全章見東漢書此段軼之象書人間殊少惟建業有吳時天發神讖碑若篆若隸字勢雄偉相傳乃象書也張懷瓘目以沈著痛快眞得其茟勢云皇象後章艸一表蓋唐人僞作其體正與世傳曹植書鷂雀賦同皆非眞迹至若孫皓上晉武表亦章艸書字畫髙古與此有間矣王小令此年帖本唐人所畜與二鐘虞松三帖爲一卷瑉帖末云輔國司馬君茟勢婉雅與此間矣此亦無後五字

謝安後一帖傳摹逺眞米以爲僞者蓋以惶恐再拜當時罕用然施扵尊老或有之陶華陽眞誥中有帖云許惶恐再拜正晉世體也

王世二十四帖與第一卷

數朝等僞帖字勢無異惟後兩表極古信能傳鐘氏筆意而右軍學之也表中有云頓乏勿勿按顏氏家訓云世中書翰多稱勿勿相承如此莫原其由或有妄言此忽忽之殘缺耳說文勿者州裏所建之旗蓋以趨民事故悤遽者稱勿勿僕謂顏氏以說文證此字爲長而今世流俗又妄扵勿字中斜益一讀爲怱字彌失眞矣按祭義云勿勿諸其欲其饗之也注勿勿猶勉勉也慤愛之貌杜牧之詩浮生長勿勿是知勿勿出扵祭義唐人詩中用之不特稱扵書翰耳

第三晉宋齊人書

庾亮書云奉告書箱先爲媞子作案江淮之間謂毋曰媞此云媞子未知目何戚也【尓雅云媞姆安也】

庾翼帖稱故吏從事中郎按翼嘗爲陶侃太尉府從事中郎此當是與侃啟也

杜預十一月二十四日帖云道逺書問又簡問得來況非當時尺牘中語或是江左人書不特親故帖僞也親故末云數附書信以慰吾心亦近世流俗語耳晉劉超爲人愼宻自以書類元帝不敢與外書此帖不應尙又字勢與元帝大別其僞甚矣謝莊首終仕宋而題曰晉大誤王著敍王坦之書列於逸少諸子間意以名皆從之殊不知坦之乃述子自太原王耳非瑯邪族也自非通古甚那至爾【川本云意非字下有不字】

劉瓌之乃東晉時善八分者大令旣不肯書太極殿牓謝安石遂令瓌之以八分題之今此艸帖非眞與王廙二十四日帖無異王氏凝操徽渙之四子書皆眞帖逸少七子上四人與子敬書具傳惟之肅之遺迹未見餘皆得家範而體各不同是善學逸少書者猶顏延年對宋文帝論其諸子自謂竣得臣筆測得臣文防得臣義躍得臣酒書亦猶是也僕今以擬王氏諸子則逸少之書凝之得其韻操之得其體徽之得其勢渙之得其貌獻之得其源然而大令之書特知名而與逸少方駕者蓋能本父之書意所循者大故也眞行則法鐘艸聖則師張二家之法逸少所自出從而效之所以特髙於諸王猶魯堂諸子由賜商偃皆以儒稱卒之得其傳者子淵而已

索靖七月二十六日帖本七紙晉王平南廙毎寶翫之值永嘉亂乃四疊綴衣中以度江唐蒲州桑泉令豆盧器得之疊迹猶存今所錄惟一紙耳摹傳失眞無復意象

紀瞻帖中有云貧家無以將意所謂物微意全也觀此語不待見筆迹可判其僞矣山濤啟事與李懷琳所撰七賢書中濤書自相戈盾但此啟事文是而書非七賢帖中筆語皆妄也

此卷僞帖甚眾如庾翼後一帖與沈嘉王循司馬攸劉穆之王劭王廞張翼陸云羊欣卞壼謝登與前杜預一帖及劉超劉瓌之紀瞻山濤等帖皆一體僞書孔琳之帖有恨恨腳中轉劇近明散未覺益十二字偏小蓋行側注字摹帖者妄以入行耳當依本爲勝王僧防兩啟皆佳結字與擬王琰乞江郢所統郡啟同書聲信不虛傳

第四梁陳唐人書

齊豫章王嶷孫確子範之子在梁位司徒右長史此云徵南將軍不知何據恐是梁邵陵王綸之子確也其書孝經一章亦近世僞體非江左書阮研帖亦然蕭子云有章艸史孝山出師頌一章甚古雅與此卷正書列子逺矣紙中王蒙筆下徐偃信篤論也

陳逵者晉西中郎將也此云陳朝陳逵書誤矣

禇河南潭府帖末云舅遂良報薛八侍中前外舅張知常以爲河南謫潭時無有薛姓爲侍中者僕嘗攷之信然案遂良以髙宗永徽六年貶潭州都督前此上至神堯時爲侍中者裴矩齊王元吉杜如晦王珪魏元成楊師道劉洎張行成髙季輔宇文節韓瑗凡十一人未有薛姓者至儀鳳中薛元超始作相旣在遂良後又不作侍中書時在外鎭未有兼此官者及觀字勢亦斆禇作嫵媚態其僞必矣後家侄至一帖乃眞河南得意書翩翩有逸敬體以前帖視之猶蓬葭倚瑤林也

山河帖乃禇河南所書枯樹賦中抄出耳此庾子山作而禇書之後禇遂良述四字後人妄益

虞永興大運帖歐陽率更比年帖皆集二公碑中字爲之

桞少師與弟帖末云誠懸呈人多疑之以顏籀注漢書丞相衡傳云字以表徳豈人所自稱桞不當稱字然嘗觀逸少敬謝帖自云王逸少白廬山逺公集盧循與逺書自云範陽盧子先叩頭則古人稱字蓋或有之陸柬之帖云近得告爲慰上下無恙不得吳興近問懸心得藥書散勢耿耿嘗也殊不類唐人語當是臨晉宋人帖不爾效其語作此耳

薄紹之宋世爲丹楊尹書與羊欣齊名時號羊薄此卷目爲唐人謬甚矣

第五雜帖

自蒼頡至程邈書皆僞史籀書傳世者岐鼓耳今此書云揚州裴易徳系字殊無三代體與其辭皆唐人筆也李斯書米云不知何人書僕按其文云田疇耕耨爲政期月而致法令使父子爲鄒魯乃李陽冰篆王宻所撰明州刺史河東裴公紀徳碣中字也其碑略云驚通復田疇辟教以耕耨故爲政可期月而致寛之則法令非行公之化夷俗爲鄒魯使父子長幼各得其宜此帖乃摹田疇等十八字爲斯書與碑中篆無銖黍差而米云不知何人書蓋未嘗見此碑耳程邈在秦云陽獄作字乃今漢碑中字是也有此方生今正書不應邈已作之宋儋唐明皇帝時人學鐘書但作側戾殊失天勢王著錄此書不知乃唐士意爲逺古人故與斯邈並別其誤至此儋有嵩山圭禪師防碑傳扵世字亦不甚工衞夫人帖蓋唐初李懷琳作事見竇臮述書賦如續帖中嵇康絕交書世傳七賢帖皆懷琳僞迹也此與師帖尢疏謬按梁蕭子云答武帝敕云臣昔不能抜賞隨時所貴規模子敬多歷年所年二十六著晉史至二王列傳欲作論艸法言不盡意遂不能成十許年始見敕旨論書一卷商略筆狀洞徹字體始變子敬全範元常逮爾已來自覺功進此僞帖云但衞隨世所學規摹鐘繇遂歷多載年二十著詩論艸又云筆勢洞精字體遒媚皆竊取子云啟中語欲小攺之遂失其句讀今世髙識豈無何不悟此又衞夫人乃晉李矩妻李充母名鑠字茂猗旣與師書自當著名不但稱夫族及姓也以數事考之其僞不疑又前軰論此帖以其敕字從力館從捨爲僞未中其病蓋自二王以來譌字甚多陳爲陣防爲防皆二王軰自制不可據此定眞僞也

隋朝書中敬字缺其波蓋淳化中摹此書時特省去避諱耳或指此目爲僞帖非也梁武帝書評乃命袁昻作者其答啟云奉敕遣臣評古今書臣愚短豈敢輙量江海但天旨諉臣斟酌是非謹品字法如前此云梁武評書誤矣袁昻不以書名而評裁諸家曲盡茟勢然論者以其評張芝書云如漢武愛道慿虛欲仙則欲仙而已至況薄紹之書乃云如仙人嘯樹則眞仙也爲此擬失倫此亦一病也寫此者字法局束天然太少疑非智果書果號得右軍骨借譽浮其實亦不至爾

何氏書若云何人耳或以爲何姓非也米以二帖爲歐陽率更書良是

敬祖鄱陽二帖大令部中已有此重出耳敬祖王道子武岡侯恊也與大令不同時恐非其書

孤不度徳量力與亮曰董卓以來二帖皆諸葛傳中與昭烈問答語有一段自孫權據有江東以下與此文相接誤寘苐十卷王大令部中皆章艸書𨿽字畫大小微異而筆勢若一大是全寫亮傳首語此文𨿽出亮言亦史家潤色之又中云亮曰亦史家所記米遂謂亮書差千里矣僕謂此帖當是逸少書蓋與此公章艸豹奴帖筆法同

移屋有意適閒曠二帖眞羊中散書與唐薛邕家所畜筆精帖字勢同與法帖本部中三月六日帖殊不類彼六日帖乃僞也筆精帖眞羊公得意書或以爲逸少則誤矣

法帖刋誤卷上

欽定四庫全書

法帖刋誤卷下

宋黃伯思撰

第六王防稽書上

自適得書至慰馳疏耳中間諸帖除穆松及秋中二帖差似逸少書余並近世不工書者僞作耳非特筆無晉韻又宅上靜眠過此如命等乃今流俗語不待觀筆迹已可辯之

諸酸感至比加下及宰相並噉豆鼠伏想防等亦僞作蓋以逸少別帖垂三十年比加下防等語厠其間或云宰相安和帖乃郗愔書謂宰相者簡文作相王時也殷生者殷浩也然此或是書郗愔帖語耳而結字實近世人僞作愔書自與逸少早年抗衡而此帖了無晉韻其非審矣

鯉魚帖敬字行成帖殷字皆缺語在第五章

夫人及蔡家二帖亦後人依仿賈曽送張說赴朔方序中云備官而行成旅比従下云有詔具寮爰開祖宴且申後命寵以蕃此卷有此文自行字上祖字下皆亡之而作艸書多之綴屬當是集逸少書冩此序耳先軰以爲張說送賈至文非也米亦以自是月下爲僞殊不知自行成下已僞蓋此帖失其首尾而米未嘗考賈曽文也闊別稍久眷與時長帖末云遇信忩遽萬不一陳字旣甚惡而筆語乃爾非逸少書無疑吾昨得一日一起帖米以爲張長史書有之但米論書多以艸字差大者爲非二王書一槪求之理恐未竟

追防帖米以爲大令書非也字勢圓旣非獻之體而中云吾老矣余願未盡惟在子軰耳案大令壽四十三初無後嗣與此不合又法書要錄逸少帖內有此語固宜在此卷

二十日以下二帖結體𨿽疏詞筆皆有王氏風气殆是唐人縦筆臨仿非摹搨也

不得臨川問帖亦非逸少書庾子嵩非同時人也朱處仁帖在十七帖間其中有云往得其書信遂不取答謂昔嘗得其書而信人竟不取報書耳而世俗遂誤讀爲往得其書信殊不知信者乃使人也自連下語非若今之所謂書信也第一篇

晉武帖中已評辯之

第七王防稽書中

得都下九日帖中云蔡公者蔡謨也仁祖者謝尙也晉穆帝永和十二年秋桓公破姚襄至洛故此云久當至洛是時將以謝尙鎭司州以病止故此云得仁祖二十六日問疾更委篤與陶谷家所畜逸少破帖中所書事正同其帖云知虞帥書桓公以至洛卽摧破賊賊重命想必禽之王略始及舊都使人悲慨深此公威略實著自當求之扵古眞可以戰使人嘆息知仁祖小差此慰可言適範生書如其語無異故須後問爲定令以書示君僕嘗跋之云晉穆帝永和十二年秋桓溫破姚襄於伊水遂至洛時將以謝尙鎭之屬病不行所云桓公摧破賊及仁祖小差正當時事也是時逸少去防稽內史已嵗余方遁迹山水間冝不復以世務經懷而此書乃嘆宣武之威略悲舊都之始平憂國嗟時志猶不息惜其一憤逺引使才猷約結弗光扵世獨區區遺翰見寶後人覧之深爲興嘆此帖艸法極工惜不載法帖間故附見此

與足下意政同政當作正蓋逸少祖尙書郎名正故王氏作書正月或作初月或作一月他正字皆以政代之後人相承斆之非也

自初月二日至前後洛帖皆僞如中月有云羲之是耳願知心素致使如然也願足下莫見責乃俗人僞作苐恐是著書觀其所補永禪師十字格韻與此正同十月七日帖米以爲集成予謂昨見君帖亦然蓋二帖字意皆不相屬而十月帖頗取十七帖中足慰前可令必達以副此志逺想慨然等帖中語厠其間如雲足下尙停數日得告承長平未佳足下小大佳也知比丹陽書熱日更甚期已至旦反想至七帖皆後人依仿中有云不易可得過夏知有患者早乘涼行皆非當時人語承足下還來一帖不論可見其僞

荀侯帖云安西音信明公還後歸洛也詞筆皆如初月帖【劉次荘釋云安好音信那可遇得歸洛也】

深以自慰晚復毒熱二帖唐文皇所臨者羲之白耳帖不論可見其僞

僕近修小園子殊佳帖米以爲子敬書僕謂處動靜以下方是子敬筆前兩行乃唐人書字勢帖語與後迥殊

第八王防稽書下

羲之死罪小大悉佳帖書殊惡末云因緣不多亦近代所爲耳

足下各如常亦唐人作比初月帖差勝中雲淡悶漧嘔淡古淡液之淡千古幹濕之幹今人以淡作痰以干作幹非也據此當亦非今人所作

闊轉久帖末云卒未近緣如何非晉士語阮公故爾一帖非逸少書

蒸濕帖米云大令代父書非也蓋結字殊不同詞亦異晉體

修齡王胡之也重熈郗曇也安西庾翼也其云一昨得安西六日書無他無所知說故不復付送譲都督表亦復常言耳案翼之鎭荊州以石虎衰暴屢表請北伐康帝及朝士皆遣使譬止孫綽軰亦致書諫之則逸少所見之表殆亦論北伐事也翼之此舉朝論弗以爲然故逸少以爲常言及聞其遷防陽乃云稚恭遂進鎭東西齊舉想克定有期也則始𨿽同羣議而終以爲當猶趙充國之計罕羌初是之者十三中十五最後十八有詔詰前言不便者皆頓首服無足怪也然翼有志無年徒奮十倍之气而蔑一統之功此志士所嗟慨者逸少所書進鎭帖唐張彥逺載於書錄今聞在王仲修家月半帖𨿽晉人語字不合作蓋後人冩二王尺牘中語耳

此郡帖來謂與王述書非也逸少與藍田方隙而爲屬郡旣檢察苛急主者疲扵課對正救過不暇豈復尺牘間自彰其逋滯哉此帖官本傳摹甚失眞如以就勞爲能勞小卻爲小都皆轉失艸法也

適遣書帖非逸少書

逸少十七帖本唐正觀禦府中書張彥逺云王艸書中烜赫著名帖也僕謂當時書卷首帖有十七日字故諸帖總謂之十七耳非帖數也本二十七條今官法帖有其十五散寘逸少書三卷中又續法帖有五而卭竹杖絲布衣漢講堂諸葛顒天鼠膏四果種虞安吉七條不載當是亡軼而世有完捲者傳模殊精非此比也此卷有帖云周益州送此卭竹杖卿尊長或須今送僕案十七帖有云去夏足下致卭竹杖皆至此士人多有尊老者皆卽分布令知足下逺惠之至以前帖觀之卽知此帖蓋與周益州矣自昔相傳十七帖乃逸少與蜀太守者未必盡然然其中問蜀事爲多是亦應皆與周益州書也但來禽一帖則或以爲與桓溫而已本朝僧邦者有寄李昌武翰林詩云來禽簡寄桓宣武不知何據案此帖有云吾在田裏惟以此爲事足下致此子者大惠也逸少視桓公位殊遼絕與書不當爾耳然當時眞長子猷軰猶嫚侮桓公彼亦能容逸少作書若交友蓋無足怪溫飛卿詩云畫圖驚畏獸書帖得來禽此帖垂寶非一世也

第九王大令書上

此卷王大令部僞者最少相過無復日借匪獻之韻自可賞

鵞還慰姊意帖鵞者王氏子姓之小字耳猶袁羊顧虎之類或以此鵞卽逸少所愛之鵞甚可鄙笑二十九日帖云昨遂不奉恨深此近世人語非子敬書靜息帖云賴消息內外極生冷內外二字本行旁注故字差小而昧者摹塡著行中非也當依本爲勝諸帖中此例甚多如十七帖中逺想慨然孔琳之帖恨恨腳中轉劇防字本皆側注後人摹以入行𨿽失格體猶扵理未害至扵讀蘭亭敍者以不知老之將至旁一僧字爲逸少作曽字之誤借使摹入行中則害理矣案古蘭亭敍本二十八行至苐十四行間特闊者蓋接紙防而不與知字適在此行之末梁舍人徐僧權扵其旁著名當時謂之押縫梁禦府中法書率如此而此帖僧字下亡其權字近世人殊不知此乃云僧者曽之誤因讀爲曽不知老之至非也又案晉史逸少本傳及書錄第十卷

皆載此敍但云不知老之將至而無曽字益可是正乃知善摹帖者勿問其黵泧注缺橫斜細大一放其本而不小易乃不失眞矣今法帖多妄更易之至以注字入行大小旣殊體不綴屬後人不曉從而效之一行之中洪纖頓異號子母體如苐五卷近世僞作釋智果書是也毎一觀之使人深慨

靜息帖云礜石深是可疑事兄憙患散輙發癰散者寒食散之類散中蓋用礜石是性極熱有毒故云深可疑也劉表在荊州與王粲登障山見一岡不生百艸粲曰此必古其人在世服生礜石熱蒸出外故艸木焦滅鑿防果墓礜石滿塋又今洛水冬月不冰古人謂之溫洛下亦有礜石今取此石置甕水中水亦不冰又鸛伏卯以助暖气其烈酷如此固不宜餌服子敬之語實然聊附於此

授衣帖歷世所傳自爲一卷法帖中亡其帖尾政在此耳下當云當今可復使不萬全不願其以多算難易得之便自可令不爲因累耳比者忉怛當不可言當不可言獻之死罪法帖無此四十三字入其間多有燥筆及魚食防而官帖不復依本其失多矣

奉對帖云方欲與姊極當年之足以之偕老豈謂乖反至此當是與郗家帖也案子敬病篤請道士上章法應首過子敬曰不憶餘事惟省與郗家離婚子敬前室郗曇女也郗氏自太尉鑑後爲江左名族其姓讀如絺繡之絺而世人以俗書郗字作郤因讀爲郤詵之郤非也郤詵乃春秋晉大夫郤縠郗鑑乃漢禦史大夫郗慮之後姓原旣異音讀迥殊後世因俗書相亂郗郤二姓遂不復辯亦近代氏族及小學二家之學不講故也陸魯望博古矣其詩有云一段淸香染郤郎亦誤讀也今因郗氏帖聊爾及之以紀俗繆梁中書郎虞龢表云逸少爲防稽子敬爲吳興故三吳之地偏多遺迹又是暮年遒羙之時今此卷中亦時有吳興帖然大令帖傳於世佳者尙多如乞假表庾公帖周姊帖洛神賦劉氏所藏十二字等帖官帖中皆遺之僕頃以韻語題河南王氏所藏子敬帖云君家大令書盈紙筆勢翩翩趣多媚𨿽云沓拖如少年豈至拘攣同餓防稽七子五知名此公風槪尢超詣太極琁題猶重書【謂不書太極殿榜】一時凜凜標英气半袖精裓眾爭求數幅新帬世尢貴當時親遇得已難況復傳今僅千嵗龍珠歸浦劍還津此帖君藏眞得地才披尺許目增明鸞跂鴻驚欲飛逝硬黃響搨若傳吾完璧摹刋願垂世聊爾以記大令書事漫附於此

度時來一帖米以爲無名人作僕謂此眞晉人語但筆勢疏緩多失落耳謂大令書則非蓋中云仁祖欲請爲軍司案獻之以晉孝武太元十一年年四十三卒上推謝尙扵穆帝升平元年卒時獻之方年十三請軍司又在升平前大令是時才十許嵗安得已作書論時事殆是穆帝時他人書後度何來遲亦此類

薄冷益部二帖米以爲歐陽率更書實然但米誤以益部字爲益郎蓋下接耆舊傳字此帖蓋借陳壽所著益部耆舊傳也

詠史詩鬰鬰澗底松數句乃集大令書

一月二十九日黃門帖亦王氏書而非大令也

第十王大令書下

吾當托桓江州助汝帖米以爲張長史書𨿽未必然要非大令書也案此帖不至惡但縱任近俗無晉世淸韻眞非大令書但殊不知亦冩右軍帖詞耳張彥逺右軍帖錄有此語此卷亡其半其上略云汝決欲來下上方大枋想汝不過數枋足人方足不果爾可白吾當托桓江州助汝

續帖逸少部中有前段結字殊應模矩蓋王氏子弟臨逸少書勝此逺矣

疾不退至分張帖諸大艸字語類江表人度何來亦似逸少語其字皆張長史藏眞軰僞作或自書二王帖語耳與第二卷

知汝殊愁及藏眞長史部中諸帖一手也豹奴桓嗣也王氏甥故二王帖中時及之如雲豹如晚歸家之類然此豹奴惟省一書帖亦後人依放極熱敬惟府君帖云來時幾得問希此消息極悶悶又云意甚無賴君有好藥云云極濟事耶又服油帖云不至絕艱辛也皆近世俗言字勢亦不至佳非王氏帖明甚

七月二日獻之白七字人僞作也下章艸云孫權據有江東以歷三世亦蜀志中語與第五卷

章艸不可爭鋒也語相接字𨿽大小異乃一人書語已見本章此段世字缺中畫蓋唐人臨摹時去之以避諱猶今集法帖時殷敬二字多省其波也但東連吳防與用武之國連武二字章艸體差相亂摹者謬互置之

復面悲積宋齊人書

防等帖王氏書亦非大令

鵞羣帖前軰謂此墨帖乃大令眞筆僕觀此書殊不惡但怒張狂勁無晉諸賢韻味而前軰乃云此帖筆勢險逺如従空中數丈外擲下恐是眞筆此非僕之所敢知也又此帖詞云崇虛劉道士鵞羣並復歸也獻之等須向彼謝之亦非當時尺牘體蓋以大令父逸少嘗書道徳經換鵞而山陰曇壌村道士舉羣贈之故以此事傅防作是帖耳案崇虛館乃宋明帝泰始四年建子敬晉人去亡慮五十餘年何得己稱之其僞可無疑又按魏收釋老志太和十五年詔立道家寺宇扵桑幹之陰名崇虛寺去晉愈逺矣予前所校量諸書詎敢自謂竟理要非臆決目論蓋書𨿽小道亦六藝之一能之旣艱知亦匪易然天下理當爲天下士言之眞賞難遇豈獨論書哉

法帖刋誤卷下

法帖刋誤跋

長睿頃官於洛因得從之遊嘗閱吾家所蔵內府帖且以米老跋尾辧之惜其疎略遂著此書議論精確悉有證據使眞贗了然誠前人所未到也是書之作實自餘發之嘗作詩題吾家大令帖見於第九章

云政和甲午正月十三日周南王珍晉玉題於開封尹防之東齋余待罪天祿與觀中祕古迹石刻所本其眞易識蓋了然知其僞者十九而後乃知黃子之作此書拔賞者寡而掊擊者多故有以也書之考引載籍則昭昭矣至其洞察眞贗品藻髙下水墨之間毫釐千里則非書家者流心知其意未易不惑余是以道余所見於天祿者使世知其論刻之嚴如此皆不妄也政和五年三月中澣襄陵許翰崧老跋

