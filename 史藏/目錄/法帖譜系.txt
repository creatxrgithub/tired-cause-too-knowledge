

欽定四庫全書

史部十四

法帖譜系

目錄類二【金石之屬】提要

【臣】等謹案法帖譜系二卷宋曹士冕撰考書史防要士冕字端可號陶齋昌谷之後昌谷爲曹彥約別號則都昌人也其仕履無考惟三山木板帖條下自稱三山帥司庫有歷代帖板本嘉熙庚子備員帥幕尙及見之之語絳本舊帖條下有淳祐甲辰霅川官滿之語蓋由幕僚而仕州郡者耳其書序宋代法帖源流首爲譜系圖上卷淳化法帖以下爲二王府帖紹興國子監本淳熙修內司本大觀太淸樓帖臨江戲魚堂帖利州帖慶曆長沙帖劉丞相私第本長沙碑匠家本長沙新刻本三山木板黔江帖北方印成本烏鎭本福淸本澧陽帖鼎帖不知處本長沙別本蜀本廬陵蕭氏本凡二十二種下卷綘本舊帖以下爲東庫本亮字不全本新綘本北本又一本武岡舊本武岡新本福淸本烏鎭本彭州本資州本木本前十卷又木本前十卷凡十四種蓋以淳化閣帖爲大宗而綘帖爲別子諸本皆其支派也每條敍述摹刻始末兼訂其異同工拙頗足以資考證書史防要稱士冕博參書法服習蘭亭宜其鑑別不苟矣古今法帖皆搨本惟此書載有印本法帖亦廣異聞書成於淳祐乙巳前有自序以書中自記考之蓋霅川官滿之第二年也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

法帖譜系原序

魏晉眞墨世不多見故家大室號爲收書者所藏間不過一二外此率多臨摹響榻往往失眞無復古意去古益逺𨿽石刻亦復艱得秦漢丰碑巨碣惟字畫深且大者僅存𨿽日就剝落而尙或髣髴可辧至如晉宋諸刻幾一字不可攷矣可勝嘆哉恭惟藝祖皇帝承五季分裂之餘平一天下諸國賓服文書禮樂復見全盛太宗皇帝文徳化成淳化中盡取禦府歷代名迹刻之祕閣毎大臣登進二府則賜之於是魏晉書法傳布天下閣帖之名蓋始乎此自是好事者轉相傳摹而又增益他帖別爲捲第如絳帖潭帖之類枝分派別不知其幾世之得其一二者未暇詳攷往往自爲珍異此是彼非莫知底止餘生最晚自幼粗知崇慕書學第識見淺陋所得不廣淳化古帖恨未識眞近世所藏率是贗本絳帖家藏數種𨿽有同異並皆中原新刻近嵗始獲見古本於三衢好事家然後知單公炳文之論不我欺也因取平生所見諸帖列成譜系以備遺忘若夫攷訂不盡紀載未備尙俟博雅君子矜我者是正而增廣之曹士冕序

法帖譜系圖

凡圈者自成一

欽定四庫全書

法帖譜系卷上

宋曹士冕撰

淳化法帖

熙陵以武定四方載櫜弓矢文治之餘畱意翰墨乃出禦府所藏歷代眞迹命侍書王著模刻禁中釐爲十卷各於捲尾篆書題云淳化三年壬辰嵗十一月六日奉聖防模勒上石

敍說

太宗皇帝時常遣使購募前賢眞迹集爲法帖十卷鏤板而藏之毎有大臣進登二府賜以一本其後不賜或傳板本在禦書院往時禁中火災板焚遂不復賜或云板今在但不賜爾故人間尢以官法帖爲難得余自薛公期云是家藏舊本今世人所有皆轉相傳模者也【六一集古】

太宗皇帝文徳化成靖無他好畱意翰墨潤色太平甞借王氏所收書以集閣帖十卷內郗愔兩行二十四日帖乃此卷中者而於謝公帖親跋三字以還王氏其帖在李瑋家【寶晉】

太宗皇帝萬機之餘畱情翰墨嘗詔天下購募鐘王眞迹集爲法帖十卷模刻以賜羣臣往時故相劉公沆在長沙以官法帖鏤板遂布於人間後有尙書郎潘師旦又擇其尢妙者別爲捲第與劉氏本並行至予集錄古文不敢輙以官本參入私集遂於師旦所傳又取其尢者散入錄中俾夫啟帙披捲者時一得之把玩欣然所以忘勌也【集古】

二王府帖

山谷論禁中板刻古法帖十卷當時皆用歙州貢墨墨本賜羣臣今都下用錢萬二千便可購得元祐中親賢宅從禁中借板墨百本分遺宮僚但用潘谷墨光輝有餘而不甚黟黒又多木橫裂紋士大夫不能盡別也此本可當舊板之半耳予觀近世所謂二王府帖者蓋中原再刻石本非禁中板本也前有目錄捲尾且無篆書題字蓋顯然二物矣

紹興國子監本

紹興中以禦府所藏淳化舊帖刻板寘之國子監其首尾與淳化閣本略無少異當時禦府拓者多用匱紙蓋打金銀箔者也字畫精神極有可觀今都下亦時有舊拓者元板尙存邇來碑工往往作蟬翼本且以厚紙覆板上然爲銀錠�痕以惑人第損剝非復舊拓本之遒勁矣

淳熙修內司本

淳熙間奉防刻石禁中卷帙規模悉同淳化閣本而捲尾乃楷書題云淳熙十二年乙巳嵗二月十五日修內司恭奉聖防模勒上石

大觀太淸樓帖

大觀中奉防刻石太淸樓字行稍髙而先後之次亦與淳化帖小異其間有數帖多寡不同或疑用眞迹摹刻凡標題皆蔡京所書卷尾題云大觀三年正月一日奉聖防模勒上石而又以建中靖國祕閣續帖十卷易其標題去其嵗月與官屬名銜以爲後帖又刻孫過庭艸書譜及貞觀十七帖總爲二十二卷吾家收宣政間所拓前十卷字畫有鋒芒且無損缺開禧以後有場中來者已磨去亮字矣

臨江戲魚堂帖

元祐間劉次莊以家藏淳化閣帖十卷摹刻堂上除去捲尾篆題而增釋文故家所藏往年拓本猶有典刑近所拓者字多刓缺亦有補換新刻者矣

利州本

慶元中四川總領權安節以戲魚帖並釋文重刻石於益昌官舍石今已不存權總江州徳安人其家猶有當時墨本甚多釋文字畫較臨江帖爲稍大

慶曆長沙帖

丞相劉公沆帥潭日以淳化官帖命慧照大師希白模刻於石寘之郡齋增入霜寒十七日王蒙顏眞卿等諸帖而字行頗髙與淳化閣本差不同逐捲各有嵗月第一卷

題云慶曆五年季夏慧照大師希白模勒第二卷

慶曆八年仲冬月慧照大師希白重模第三卷

則五年六月第四卷

八年仲冬月第五卷

戊子嵗孟冬第六卷

五年季夏第七卷

五年仲秋月第八卷

五年季夏月模勒上石第九卷

八年仲冬月第十卷

五年仲秋月毎捲各有慶曆及慧照大師希白重模字不復贅錄

劉丞相私第本

劉丞相旣刻法帖於郡齋復依仿前本刻石十卷以歸私第予頃在九江見故家所藏一本與長沙本絕相似而小異其後有人跋云此先丞相私第本也疑是劉氏子弟所跋後復見一本於姑蘇與九江所見本同紙墨皆與南碑不類而慶曆等題字止三兩卷有之蓋卽劉氏本也

長沙碑匠家本

舊傳長沙官本扄鑰不可常得碑匠之家別刻一本以應求者予頃收一本與長沙古本首尾略無小異而字體形模小小不同疑其爲碑匠家本頃又藏一本凡舊石損缺者皆別刻數行以易之其餘卻只是舊石此必碑匠所爲也

長沙新刻本

舊刻毀於郁攸之變中興以後復刻新石其間凡遇舊帖損缺處並不復刻字亦無捲尾歲月刻手甚繆殊不足觀

三山木板

三山帥司書庫有歷代帖板本蓋好事者仿長沙舊帙刋勒卷帙規模皆同今已散失不全矣嘉熙庚子備員帥幕尙及見之

黔江帖

秦子明常以裏中兒不能書爲病其將兵於長沙也買石摹刻僧寶月古法帖十卷謀舟載入黔江壁之黔江之紹聖院刻石者潭人湯正臣父子詳見山谷集中予淳祐甲辰道過三衢見好事家適有此帖其卷帙之多寡次序之先後字行之長短悉同淳化閣帖而紙墨髣髴似戲魚堂中興以前拓本其所以異者第一卷

有淳化篆書三行其次有楷書一行雲降授供備庫副使充東南第八副將訓練潭州諸軍潭州駐札秦世章家本其後又二行雲長沙湯正臣重模男僊芝靈芝鐫第二卷

至八卷尾各題長沙湯正臣重模勒八字卻無淳化篆書及世章防位又第八卷

取卿女婿帖內第二行休字立人作兩防第二卷

鐘繇宣示帖內再世榮名作榮石正與戲魚帖同第九卷

尾題長沙湯正臣摹七字第十卷

題長沙人湯正臣重摹男僊芝爲一行此下似別有字偶裁損不可攷矣

北方印成本

余頃歳道過臨川時李編修伯髙宰是邑出所藏法帖見示乃板本印成者是北地厚皮紙印毎段自成一板四圍皆空白紙不施筐緣裝表而自然整齊成冊字畫亦甚可愛

烏鎭本

舊傳湖州烏鎭張氏以絳閣二帖鋟木家塾或遇良工模拓亦有可觀後聞板歸新市人家毎連紙一幅可打一段予在三山見一本於周氏後數卷板內時有直裂紋比到霅上獲一本於向氏叔堅之裔偶缺兩卷且以元祐間所拓戲魚帖足之此刻字畫差肥而極有筆意頗勝諸帖惜其間錯誤數字爲恨耳趙宰叔愚曰丙戌歳在宗庠有以法帖板質於齋捨族人者偶不記爲何人疑是此板亦未可知

福淸本

福州福淸縣民家有舊本板刻絳閣急就章鴈塔題名四帖其刻稍精賣碑家得之往往駕名官帖以惑人但彼中匠者不善用蠟毎毎有砑光痕可以證驗

澧陽帖

澧陽舊有法帖石本其後散失僅存者右軍數帖而已

鼎帖

武陵郡齋板本較諸帖增益最多博而不精殊無取

不知處本

豫章士友董良史家有法帖拓本數卷與淳化帖規模相似而筆意差弱似不逮所見諸本且不知所出姑識於此以俟識者

長沙別本

嘉定間先君帥長沙予隨侍在焉時碑房中有防石一片乃法帖第一卷

尾段字行髙低正與淳化帖同而絕不類古潭末後亦有淳化篆字此石實不知所從來近歲三山林伯鳳重刻於家直指爲古潭帖余未敢臆防也

蜀本

予頃得一帖凡數卷於蜀中次序先後髙低皆與長沙古帖同初亦疑爲黔江帖今見秦氏眞本則顯然二物矣大率此帖全用長沙古本摹刻而字行亦間有增減處旣不知所出未敢臆說姑附見於此

廬陵蕭氏本

右法帖十卷用十干爲號後崇寧五年蕭公論記其略云皇祐先伯父大博作邑和州之含山得墨帖於丞相兗國劉公摹刻未畢先君殿丞繼之始終六年乃獲成就迄今五十餘年刓缺大半今續完之以藏於家蓋用潭帖刻也慶元間已損失二十餘段共少三百四十餘行

法帖譜系卷上

欽定四庫全書

法帖譜系卷下

宋曹士冕撰

絳本舊帖

歐陽公集古跋尾謂近時有尙書郎潘師旦以官帖私自模刻於家爲別本以行於世又云潘師旦者竊取官法帖中數十帖別自刻石以遺人而傳寫字多轉失然亦有可佳者觀此則絳帖是矣此帖世稱爲潘駙馬帖或又稱絳帖豈潘氏世居絳郡耶帖凡二十卷其次序卷帙𨿽與淳化官帖不同而實則祖之特有少增益耳已別注絳帖字鑑玆得以略

單炳文博雅君子也其論絳帖至爲精密頃刻石襄州有云淳化官本法帖今不復多見其次絳帖最佳而舊本亦已艱得嘗以數本較之字畫多不侔煒家藏舊本第九卷

大令書一卷第四行內面字右邊轉筆正在石破缺處然可見今本乃無右邊轉筆全不成字其面字下一字與第五行第七字亦不同又第七行第一字舊本乃行書止字今本乃艸書心字筆法且俗以此推之今之所見多非舊本臨江帖大率與舊本同其間此一帖尢不差但字體頗肥不逮絳帖之遒勁也

余旣獲見炳文絳帖辧證然後知近世所藏二十卷帖多非舊物每恨未識眞本而襄州所刻第九卷

大令帖亦毀於王旻之變慮其遂至泯絕因以舊所藏本摹刻於家頗傳諸好事者淳祐甲辰自霅川官滿得闕遄歸假道三衢始獲觀眞帖於滄州毛監丞所不獨第九卷

與單說正合而二十卷首尾俱全亦可謂珍玩矣且云得之金華潘氏是殆師旦之苗裔也其帖之異同大略條列於後

姑總二十卷元無字號及段眼數目

第二卷

鐘繇宣示帖第一行內報字右邊直畫勾起向左畔第二行茤字內下面夕字上畫微仰曲第五行名字右角微有一防第十行當字上三防全旁有微損卻在空處

已欲日帖腳下有斷石紋

此卷內第一段與第三段石並缺石角

第九卷

大令帖正與單炳文襄州所刻石本纎微弗差故家所藏未有其比

右潘氏絳帖二十卷紙墨字畫模印皆與今人所藏本不同而第九卷

顯然可見自非單公炳文表而出之亦將泯於無聞矣北方所刻諸本往往南渡後北人轉相傳模無足深怪但武岡舊刻未知始於何年亦止用新本模刻爲可恨耳

東庫本

世傳潘氏析居法帖石分而爲二其後絳州公庫乃得其一於是補刻余帖是名東庫本第九卷

之舛誤蓋始乎此今好事之家所藏絳帖率多此本字畫精神遒勁亦自可愛而衛夫人一帖及宋儋帖頗多燥筆有如蘭亭敍羣字落筆之類此稍異於諸本其所以不及舊帖者以第九卷

大令書石不破缺而炳所論三字已誤且逐捲逐段各分字號以日月光天徳山河壯帝居太平何以報願上登封書爲別此又異於舊帖也

亮字不全本

此帖與東庫本絕相似或只是一石但庾亮帖內亮字皆無右邊轉筆蓋避金主諱也

新絳本

右一帖二十卷首尾規模段眼字號並同東庫本獨衛夫人宋儋二帖無燥筆又字畫較東庫本微局促墨法𨿽與東庫本同然實是兩石吾家與毛希元皆有之

北本

右二十卷親戚劉用甫處有之墨色與古本相近而第九卷

大令書只同新本未知何處所刻

又一本

董良史家所藏本第九卷

大令書字畫亦誤獨面字有右邊轉筆異於他本且不與舊本同也

武岡舊本

右二十卷不知刻於何時碑段稍長而日月光天徳等字號間於行中字畫亦淸勁可愛而第一卷

衛夫人宋儋無枯筆第九卷

大令帖諸子皆誤信乎出於新絳也

武岡新帖

右二十卷帖卽舊石也中厄於庸謬之人厭其字畫淸瘦頗修治遂失本眞其最可鄙笑者又第二卷

鐘繇帖內再世榮名今名字已修作谷字矣且拓匠不工凡損剝處鑿痕宛然呈露而字畫模糊略不可辧帖之謬者莫甚於此

福淸本

詳見淳化帖條下

烏鎭本

詳見淳化帖條下此乃板本非石也長沙折府所藏二十卷模刻頗精疑是此本第九卷

復面帖字誤而鵝羣帖止是微損字畫尙完此稍異於新絳

彭州本

掘地得之字畫淸勁頗類舊武岡而差優予家有之

資州本

資州以新絳前十卷刻石予家多有之前有目錄元刻麻石上續拓者不逮舊所得本遒勁矣

木本前十卷

甲秀陳氏藏此墨本不知所出

又木本前十卷

右一帖頃獲於都下不知所出稍不逮甲秀所藏𨿽皆出於新絳然亦自是一種

法帖譜系卷下

余酷耆古學畱意法書名迹幾三十年頗以鑑賞自居賞集前賢文集小說法帖之說爲考一卷以便檢閱淳祐甲辰冬因侍陶齋曹公相與稽訂法書源流多所未聞他日出示譜系一編曰視子所記如何予曰博矣乃請而刻之梓東湖董史書

庚申冬鄰火煽虐潛心閣殱焉初余頗惜此板不以他板雜特儲之閣逮是他板獲免秦禍而譜系反爲熒惑下取豈固有數耶余藏書滿閣古帖名碑祕之寶刻藏中一旦滅沒於漲天之煙焰生平目力事力心力爲之一空恨郁無已幾成怨天𨿽然天其可怨耶因念曩與谷中校讎參訂以成此書谷中已矣書可共傳遂訪舊本於友間欲復板而行之月樵劉氏慨然授所藏俾就此志嗟夫予家名迹已如夢幻誅茅蓋頭政以爲窘顧切切於不急之務痼疾尙堪療哉板成載志之末時則景定壬戌夏五月也史跋

