

欽定四庫全書

史部十四

集古錄

目錄類二【金石之屬】提要

【臣】等謹案集古錄十卷宋歐陽修撰修有詩本義已著錄古人法書惟重眞迹自梁元帝始集錄碑刻之文爲碑英一百二十卷見所撰金樓子是爲裒輯金石之祖今其書不傳曽鞏欲作金石錄而未就僅制一序存元丰類稿中修始采摭佚逸積至千卷撮其大要各爲之說至嘉祐治平間修在政府又各書其捲尾於是文或小異蓋隨時有所竄定也修自書其後題嘉祐癸夘至熙寧二年己酉修季子棐復摭其略別爲目錄上距癸卯蓋六年而棐記稱錄旣成之八年則是錄之成當在嘉祐六年辛丑爲眞迹跋尾則多系治平初年所書亦間有在熙寧初者知棐之目錄固承修之命而爲之也諸碑跋今皆具修集中其跋自爲書則自宋方崧卿衷聚眞迹刻於廬陵曽宏父石刻鋪敍稱有二百四十六跋陳振孫書錄解題稱有三百五十跋修子棐所記則曰二百九十六跋修又自云四百餘篇有跋近日刻集古錄者爲之說曰世傳集古跋四百餘篇而棐乃謂二百九十六𨿽是時修尙無恙然續跋不應多逾百篇因疑寫本誤以三百爲二百以今考之則通此十卷乃正符四百餘跋之數蓋以集本與眞迹合編與専據集本者不同宋時廬陵之刻本今已不傳無從核定不必以棐記爲疑矣是書原本但隨得隨錄不復詮次年月故修之自敍曰有卷帙而無時世先後蓋其取多而未巳也近來刻本乃以時代先後爲序而於每捲之末附列原本卷帙次第轉有年月倒置更易補正之處故錢曽讀書敏求記以爲失其初意然考毛晉跋是書曰自序謂上自周穆王以來則當以吉日癸巳石刻爲卷首毛伯惇三銘是作序目後所得宜在卷末卽子棐亦未敢妄爲詮次蓋周益公未能精於考訂云云據此則周必大時之本已按時世爲次其由來已久今刻修文集者但序時代不復存每卷末之原次益爲疎耳今仍依見行篇次著於錄焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

集古錄序

物常聚於所好而常得於有力之彊有力而不好好之而無力𨿽近且易有不能致之象犀虎豹蠻夷山海殺人之獸然其齒角皮革可聚而有也玉出昆侖流沙萬里之外經十餘譯乃至乎中國珠出南海常生深淵采者腰絙而入水形色非人往往不出則下飽蛟魚金礦於山鑿深而穴逺篝火餱糧而後進其崖崩窟塞則遂葬於其中者率常數十百人其逺且難而又多死禍常如此然而金玉珠璣世常兼聚而有也凡物好之而有力則無不至也湯盤孔鼎岐陽之鼓岱山鄒嶧防稽之刻石與夫漢魏已來聖君賢士桓碑彛器銘詩序記下至古文籀篆分諸家之字書皆三代以來至寶怪奇偉麗工妙可喜之物其去人不逺其取之無禍然而風霜兵火湮淪磨滅散棄於山崖墟莽之間未嘗収拾者由世之好者少也幸而有好之者又其力或不足故僅得其一二而不能使其聚也夫力莫如好好莫如一予性顓而嗜古凡世人之所貪者皆無欲於其間故得一其所好於斯好之已篤則力𨿽未足猶能致之故上自周穆王以來下更秦漢隋唐五代外至四海九州名山大澤窮崖絕谷荒林破冢神仙鬼物詭怪所傳莫不皆有以爲集古錄以謂轉【一作傳】寫失眞故因其石本軸而藏之有卷帙次第而無時世之先後蓋其取多而未巳故隨其所得而錄之又以謂聚多而終必散乃撮其大要別爲錄目因並載夫可與史傳正其闕謬者以傳後學庶益於多聞或譏予曰物多則其勢難聚聚久而無不散何必區區於是哉予對曰足吾所好玩而老焉可也象犀金玉之聚其能果不散乎予固未能以此而易彼也廬陵歐陽修序

在昔洛陽與余遊者皆一時豪儁之士也而陳郡謝希深善評文章河南尹師魯辧論精博余每有所作二人者必伸紙疾讀便得余深意以示他人亦或時有所稱皆非余所自得者也宛陵梅聖兪善人君子也與余共處窮約每見余小有可喜事懽然若在諸已自三君之亡余亦老且病矣此敍之作旣無謝尹之知音而集錄成書恨聖兪之不見也悲夫嘉祐八年歲在癸夘七月二十四日書

集古錄目記【公子棐】

集古錄旣成之八年家君命棐曰吾集錄前世埋沒缺落之文獨取世人無用之物而藏之者豈徒出於嗜好之僻而以爲耳目之玩哉其爲所得亦已多矣故常序其說而刻之又跋於諸捲之尾者二百九十六篇序所謂可與史傳正其闕謬者已粗備矣若撮其大要別爲目錄則吾未暇然不可以闕而不備也棐退而悉發千卷之藏而考之曰嗚呼可謂詳矣蓋自文武以來迄於五代盛衰得失賢臣義士姦雄賊亂之事可以動人耳目者至於釋氏道家之言莫不皆有然分散零落數千百年而後聚於此則亦可謂難矣其聚之旣難則其久也又將遂散而無傳宜公之惜乎此也於是各取其書撰之人事迹之始終所立之時世而著之爲一十卷以附於跋尾之後夫事必簡而不煩然後能傳於久逺今此千卷之書者刻之金石托之山崖未常不爲無窮之計也然必待集錄而後著者豈非以其繁【一作多】而難於盡傳哉故著其大略而不道其詳者公之志也熈寧二年二月記

右集古錄序成於嘉祐末年其云有卷帙次第無時世先後蓋取多而未巳故隨其所得而錄之此公述千卷不以世代爲序之意也又云撮其大要別爲錄目因載夫可與史傳正其闕謬者以傳後學此公述錄目跋尾之意也至熈寧二年公之子叔弼記其後云公命棐曰吾跋諸捲之尾者二百九十六篇若撮其大要別爲錄目則吾未暇棐乃盡發千卷著其大略自今觀之公序明言別爲錄目而棐乃記公未暇之語世傳集古跋十卷四百餘篇而棐乃謂二百九十六篇𨿽是時公尙無恙後三年方薨然續跋才十餘耳不應多逾百篇得非寫本誤以三百爲二百或棐記在熈寧之前耶棐又云爲十卷附跋尾之後今錄目自爲一書乃二十卷不過列碑石所在及其名氏歲月初無難者何未暇之有是皆可疑姑以棐所記附公本序之後而自周秦至於五季皆隨年代爲之序庶幾時世先後秩然不紊間有書撰出於一手其歲月相邇則類而次之又於每捲之末備存當時卷帙之次第旣以便今亦不失其初雲集古錄序經十【一作重十】葬於【一作葬於】所貪【一作所好】予固【一作吾固】

欽定四庫全書

集古錄卷一

宋歐陽修撰

古惇銘【毛伯惇龔伯彛伯庻父惇】

右毛伯惇銘嘉祐中原父以翰林侍讀學士出爲永興軍路安撫使其治在長安原父博學好古多藏古奇器物能讀古文【一作之】銘識考知其人事迹而長安秦漢故都時時發掘所得原父悉購而藏之以予方集錄古文故每有所得必模其銘文以見遺此惇原父得其蓋於扶風而有此銘原父爲予考按其事云史記武王克商尙父牽牲毛叔鄭奉明水則此銘謂鄭者毛叔鄭也銘稱伯者爵也史稱叔者字也惇乃武王時器也蓋余集錄最後得此銘當作錄目序時但有伯冏銘吉日癸巳字最逺故敍言自周穆王以來敍已刻石始得斯【一作此】銘乃武王時器也其後二銘一得盩厔曰龔伯尊彛其一亦得扶風曰伯庻父作舟姜尊惇皆不知爲何人也三器銘文皆完可識具列如左【右眞迹】

毛伯惇銘

釋文

惟二年正月初吉王在周昭宮丁亥王格於宣射毛伯入門位中庭右祝鄭王呼內史冊命鄭王曰鄭昔先王旣命女作邑【一字未詳】五邑祝今余佳亂商乃命錫女赤芾同冕齊黃防旗用事鄭拜稽首敢對揚天子休命鄭用作朕皇考龔伯尊惇鄭其鬻壽萬年無疆子子孫孫永寶用享【薛尙功釋云惟二年正月初吉王在周召宮丁亥王格於宣榭毛伯內門立中庭佑祝王呼內史冊命王曰昔先王旣命女作邑繼五邑祝今余惟疃京乃命錫女赤芾彤冕齊黃鑾旂用事拜稽首敢對揚天子休命用作朕皇考龔伯尊惇其眉壽萬年無疆子子孫孫永寶用享】

龔伯彛銘

釋文

�作皇祖懿公文公武伯皇考龔伯尊彛�其熙萬年無疆霝終霝命其子子孫孫永寶用享於宗室【薛尙功釋云�作皇祖益公文公武伯皇考龔伯�彛�其熙萬年無疆令終令命其子子孫孫永寶用享於宗室】

伯庻父惇銘

釋文

惟二月戊寅伯庻父作王姑舟姜尊惇其永寶用【薛尙功釋舟爲周餘同上】

韓城鼎銘

右原甫旣得鼎韓城遺余以其銘而太常博士楊南仲能讀古文篆籀爲余以今文寫之而闕其疑者原甫在長安所得古奇器物數十種亦自爲先秦古器記原甫博學無所不通爲余釋其銘以今文而與南仲時有不同故並著二家所解以竢博識君子具之如左【右眞迹】惟王九月乙亥晉姜曰余惟司朕先姑君晉邦余不【缺】安寧巠雝明徳宣【缺】我猷用【缺】所辭辟【缺】

剿防不【缺】

防寵我萬民嘉遺我錫鹵賚千兩

防灋文侯【缺】

徵綏【缺】堅久吉金用作寶尊鼎用康�妥懷逺邦君子晉姜用蘄【缺】麋壽作恵【缺】亟萬年無疆用徳畯保其孫子三壽是利

右原父所寫如此

隹【惟】王九月乙亥晉姜曰余佳【惟】司【嗣孠同】朕先姑君晉邦余不叟【�今作敢者防文省】妄寧巠【經】�【雝】朙徳宣祁【省隸作防】我�用��辝辟�【疑卽母字】�久�防不�【疑遂字讀爲墜】�【諸】�覃�【享】【帥】�我萬民��我�【疑易字】�【�或胸字省】�千兩勿灋文侯頵令畢【疑卑字】�【疑毌字讀爲貫】�【通】�徵�【疑�字】湯��【受】久吉金用�【倫】寶�【】鼎用康�【疑西夏字】妥【妥讀爲誰】襄��君子晉姜用�【疑所字讀爲旂】���【疑釁字讀爲眉】����【爲】亟【極】萬秊無彊【疆】用亯【享】用徳防【疑允字】保�【其】孫子三�是�

右嘉祐己亥歳馮掖有得鼎韓城者摹其欵識於石樂安公以南仲職典書學命釋其字謹按其銘蓋多古文奇字古文自漢世知者已稀字之傳者賈逵許愼輩多無其說蓋古之事物有不與後世同者故不能盡通其作字之本意也其不傳者今或得於古器無所依據難以臆斷大抵古字多省偏防而趣簡易故隹司巠�等字皆假借也鄭司農說周禮云古者書儀但爲義又云古者立位同字古文春秋經公卽位爲公卽立者是也�者進取也從故�疑爲��【母】從女而象乳子形故�疑爲母而�讀爲緐雝用邕聲邕從巛古文作今此�從水從呂故疑爲雝魯字古作【卽旅字】古人旅作��【者】字用�爲聲蓋古文魯旅者三字通用故�疑爲諸易者篆文象蜥易形故防疑爲易而讀爲錫爲賜

皆以聲假借也鹵從【古西字】中象鹽形胃【胃】上象胃中谷形故�胃二字卑者從在甲下【今但用左古者尙右故在甲下爲卑】故�疑爲卑【亦恐借爲俾讀】毌【音冠】象穿寶貨形貫字從之�或卽毌字今毛詩有串夷字俗用爲串穿之串而說文不載豈非�字之省也故疑�讀爲貫通從辶凡從辶彳之字多通用故�疑爲通古

語二字相屬者多爲一字書之若秦鐘銘有�【小字】二二方【四方】之字是也鹵古西字故�疑爲西夏字【秦鐘銘亦有此字】妥字說文無之蓋古綏字省糸尒其後相承讀如

媠故�疑讀爲綏防【音偃】石鼓文皆作防古之旌旂悉載於車故疑�卽旂字而從車借讀爲祈近嘗有得惇藍田者二銘皆有用�萬�之文故知然也釁今幡爲許刃而釁芑之釁【音門】用之爲聲詩鳧鷖【音醫】在釁又省爲釁易系辭釁又讀如尾釁【門】尾眉聲相近又古者字音多與今異【徐所謂如�亦音�釁亦音門乃音亦仍它皆仿此是也】豈釁眉古亦同音歟秦鐘銘亦有釁�字故釁疑爲眉爲者母猴也從而象其形故�疑爲防防字字書所無而於文埶宜爲允蓋用甽省聲也它字不可識者猶十一二與其偏防之異者若���刃�之類皆今所不傳以小篆參求之不能仿佛以今揆之其間或當時書者�器者不必無謬誤矣姑盡淺學以塞公命云

嘉祐壬寅冬十月太常博士知國子監書學豫章楊南仲識

嘗觀石鼔文愛其古質物象形埶有遺思焉及得原甫鼎器銘又知古之篆字或多或省或移之左右上下惟其意之所欲然亦有工拙秦漢以來裁歸一體故古文所見者止此惜哉治平甲辰正月莆陽蔡襄商雒鼎銘

右商雒鼎銘者原甫在長安時得之上雒其銘云惟十有四月旣死覇王在下都雝公�作鼎用追享丁於皇且考用气麋壽萬年無疆子子孫孫永寶用雝公不知爲何人原甫謂古丁寧通用蓋古字簡略以意求之則得爾而蔡君謨謂十有四月者何原甫亦不能言也治平元年中伏曰書

右器銘【鐘銘二缶器銘一字疑非缶甗銘二寶惇銘一】

右古器銘六餘甞見其二曰甗也寶龢鐘也太宗皇帝時長安民有耕地得此甗初無識者其狀下爲鼎三足上爲方甑中設銅箄可以開闔制作甚精有銘在其側學士句中正工於篆籕能識其文曰甗也遂藏於祕閣余爲校勘時常閱於祕閣下景祐中修大樂冶工給銅更鑄編鐘得古鐘有銘於腹因存而不毀卽寶龢鐘也余知太常禮院時常於太常寺按樂命工扣之與王朴夷則淸聲合初王朴作編鐘皆不圓至李照等奉詔修樂皆以朴鐘爲非及得寶龢其正與朴鐘同乃知朴爲有法也嘉祐八年六月十八日書【右眞迹】

同前【綏和鐘寶盉寶惇】

右古器銘四尙書屯田員外郎楊南仲爲余讀之其一曰綏和林鐘其文磨滅不完而字有南仲不能識者其二曰寶盉其文完可讀曰伯玉般子作寶盉其萬斯年子子孫孫其永寶用其三其四皆曰寶惇其銘文亦同曰惟王四年八月丁亥散季肇作朕王母弟姜寶惇散季其萬年子子孫孫永寶蓋一惇而二銘余家集錄所藏古器銘多如此也治平元年七月十三日以服藥假家居書【右眞迹】

自余集錄古文所得三代器銘必問於楊南仲章友直曁集錄成書而南仲友直相繼以死古文奇字世罕識者而三代器銘亦不復得矣治平三年七月二十【一有八字】日【一有以字】孟饗攝事大廟齋宮書【右眞迹】

終南古惇銘

右終南古惇銘大理評事蘇軾爲鳯翔府判官得古器於終南山下其形制與今三禮圗所畫及人家所藏古惇皆不同初莫知爲惇也蓋其銘有寶尊惇之文遂以爲惇爾【右集本】

叔髙父煮簋銘

右煮簋銘曰叔髙父作煮簋其萬年子子孫孫永寶用原父在長安得此簋於扶風原甫曰簋容四升其形外方內圓而小堶之似龜有首有尾有足有甲有腹今禮家作簋亦外方內圓而其形如桶但於其蓋刻爲龜形【一有爾字】與原甫所得眞古簋不同【一有也字】君謨以謂禮家傳其說不見其形制故名存實亡原甫所見可以正其謬也故並錄之以見君子之於學貴乎多見而博聞也治平元年六月二十日書【右眞迹】

周穆王刻石

右周穆王刻石曰吉日癸巳在今贊皇壇山上壇山在縣南十三里穆天子傳云穆天子登贊皇【一有山字】以望臨城置壇此山遂以爲名癸巳志其日也圖經所載如此而又別有四望山者云是穆王所登者【一作山】據穆天子傳但云登山不言刻石然字畫亦奇怪土人謂壇山爲馬蹬山以其�字形類也慶曆中宋尙書祁在鎭陽遣人於壇山模此字而趙州守將武臣也遽命工鑿山取其字龕於州廨之壁聞者爲之嗟惜也治平甲辰秋分日書【右眞迹】

惇�銘【周姜寶惇張伯煮�】

右伯冏惇銘曰伯冏父作周姜寶惇用夙夕享用蘄萬壽尙書冏命序曰穆王命伯冏爲周大僕正則此惇周穆王時器也按史記年表自厲王以上有世次而無年數共和以後接乎春秋年數乃詳蓋自穆王傳共孝懿夷厲五王而至於共和自共和至今蓋千有九百餘年斯惇之作在共和前五世而逺也古之人之欲存乎久逺者必托於金石而後傳其堙沈埋沒顯晦出入不可知其可知者久而不朽也然岐陽石鼔今皆在而文字剝缺者十三四惟古器銘在者皆完則石之堅又不足恃是以古之君子器必用銅取其不爲燥濕寒暑所變爲可貴者以此也古之賢臣名見詩書者常爲後世想望矧得其器讀其文器古而文奇自可寶而藏之邪其後張伯�銘曰張伯作煮�其子子孫孫永寶用張伯不知何人也三銘皆得之原父也【古集本】

惇銘【伯冏惇張仲】

嘉祐六年原父以翰林侍讀學士出爲永興軍路安撫使其治在長安原父博學好古多藏古奇器物而咸鎬周秦故都其荒基破冡耕夫牧兒往往有得必購而藏之以余方集古錄文乃模其銘刻以爲遺故余家集古錄自周武王以來皆有者多得於原父也歸自長安所載盈車而以其二器遺余其一曰伯冏之惇其一曰張仲之其形制與今不同而極精巧惇皆有銘而云獲其二皆有蓋而上下皆銘銘文皆同甚矣古之人慮逺也知夫物必有而百世之後埋沒零落幸其一在尙冀或傳爾不然何丁寧重復若此之煩也其於一用器爲慮猶如此則其操修施設所以垂後世者必不苟二子名見詩書伯冏周穆王時人張仲宣王時人太史公表次三代以來自共和以後年世乃詳蓋自共和元年逮今千有九百餘年而穆王又共和前五世可謂逺矣而斯器也始獲於吾二人其中間晦顯出入不可知以其無文字以志之也蓋其出或非其時而遇或非其人者物有幸不幸也今出而遭吾二人者可謂幸矣不可以不傳故爲之書且以爲贈我之報歐陽修記【右集本】

張仲器銘【集本】

【醫銘𨿽四而文則一今類轉注偏之或異者分注釋文四十一字於其下】

【薛尙功編鼎彛款識有此釋文五十一字附見於此】

右張仲器銘四其文皆同而轉注偏傍左右或異蓋古人用字如此爾嘉祐中原父在長安獲二古器於藍田形制皆同有蓋而上下有銘甚矣古人之爲慮逺也知夫物必有獘而百世之後埋沒零落幸其一在尙冀或傳爾不然何丁寧重復【一作復】若此之煩也詩六月之卒章曰侯誰在矣張仲孝友蓋周宣王時人也距今實千九百餘年而二器始復出原甫藏其器予錄其文蓋仲與吾二人者相期於二千年之間可謂逺矣方仲之作斯器也豈必期吾二人者哉蓋久而必有相得者物之常理爾是以君子之於道不汲汲而志常在於逺大也原甫在長安得古器數十作先秦古器記而張仲之器其銘文五十有一其可識者四十一具之如左其餘以俟博學君子

石鼓文

右石鼓文岐陽石鼔初不見稱於前世至唐人始盛稱之而韋應物以爲周文王之鼓【一有至字】宣王刻詩【一有爾字】韓退之直以爲宣王之鼓在今鳳翔孔子廟中鼓有十先時散棄於野鄭餘慶置於廟而亡其一皇祐四年向傳師求於民間得之【一有十鼔二字】乃足其文可見者四百六十五【一有磨滅二字】不可識者過半余所集錄文之古者莫先於此然其可疑者三四今世所有漢桓靈時碑往往尙在其距今未及千歲大書深刻而磨滅者十猶八九此鼓按太史公年表自宣王共和元年至今嘉祐八年實千有九百一十四年鼓文細而刻淺理豈得存此其可疑者一也其字古而有法其言與雅頌同文而詩書所傳之外三代文章眞迹在者惟此而已然自漢以來博古好奇之士皆略而不道此其可疑者二也隋氏藏書最多其志所錄秦始皇刻石婆羅門外國書皆有而獨無石鼓遺近錄逺不宜如此此其可疑者三也前世傳記所載古逺奇怪之事類多虛誕而難信況傳記不載不知韋韓二君何據而知爲文宣之鼔也隋唐古今書籍粗備豈當時猶有所見而今不見之耶然退之好古不妄者余姑取以爲信爾至於字畫亦非史籀不能作也廬陵歐陽某記嘉祐八年六月十日書【右眞迹】

秦度量銘

右秦度量銘二按顏氏家訓隋開皇二年之推與李徳林見長安官庫中所藏秦鐵稱權傍有鑴銘二其文正與此二銘同之推因言司馬遷秦始皇帝本紀書丞相隗林當依此銘作隗狀遂錄二銘載之家訓余之得此二銘也乃在祕閣校理文同家同蜀人自言嘗遊長安買得【一有此字】二物其上刻二銘出以示余其一乃銅鍰不知爲何器其上有銘循環刻之乃前一銘也其一乃銅方版可三四寸許所刻乃後一銘也考其文與家訓所載正同然之推所見是鐵稱權而同所得乃二銅器余意秦時玆二銘刻於器物者非一也及後又於集賢校理陸經家得一銅板所刻與前一銘亦同益知其然也故並錄之云嘉祐八年七月十日書【右眞迹】

秦昭和鐘銘

右秦昭和鐘銘曰秦公曰不顯朕皇祖受天命奄有下國十有二公按史記秦本紀自非子邑秦而秦仲始爲大夫卒莊公立卒襄公文公寧公出公武公徳公宣公成公穆公康公共公桓公景公相次立太史公於本紀云襄公始列爲諸侯於諸侯年表則以秦仲爲始今據年表始秦仲則至康公爲十二公此鐘爲共公時作也據本紀自襄公始則至桓公爲十二公而銘鐘者當爲景公也故並列之以俟博識君子治平元年二月社前一日書【右眞迹】

秦祀巫咸神文【一作秦誓文】

右秦祀巫咸神文今流俗謂之詛楚文其言首述秦穆公與楚成王事遂及楚王熊相之罪按司馬遷史記世家自成王以後王名有熊良夫熊適熊懷熊元而無熊相據文言穆公與成王盟好而後云倍十八世之詛盟今以世家考之自成王十八世爲頃襄王而頃襄王名橫不名熊相又以秦本紀與世家參較自楚平王娶婦於秦昭王時吳伐楚而秦救之其後歷楚惠簡聲悼肅五王皆寂不與秦相接而宣王熊良夫時秦始侵楚至懷王熊槐頃襄王熊橫當秦惠文王及昭襄王時秦楚屢相攻伐則此文所載非懷王則頃襄王也而名皆不同又以十八世數之則當是頃襄然則相之名理不宜謬但史記或失之爾疑相傳寫爲橫也【右集本】

之罘山秦篆遺文【集本】

右秦篆遺文才二十一字曰於久逺也如後嗣焉成功盛徳臣去疾禦史大夫臣徳其文與嶧山碑泰山刻石二世詔語同而字畫皆異惟泰山爲眞李斯篆爾此遺者或云麻溫故學士於登州海上得片木有此文豈杜甫所謂棗木傳刻肥失眞者邪

秦泰山刻石【一作書李斯篆後集本】

右秦二世詔李斯篆天下之事固有出於不幸者矣苟有可以用於世者不必皆賢聖之作也蚩尢作五兵紂作漆器不以一人之惡而廢萬世之利也篆字【二字一作小篆】之法出於秦李斯斯之相秦焚棄典籍遂欲滅先王之法而獨以已之所作刻石而示萬世何哉【十四字一作至已之所作則爲萬世不可朽之計何其愚哉】按史記秦始皇帝行幸天下凡六刻石及二世立乂刻詔書於【一作於】其旁今皆亡矣獨泰山頂上二世【一有此字】詔僅在所【一無二字】存數十字爾今俗傳嶧山碑者史記不載又其字體差大【六字一作其字特大】不類泰山存者其本出於徐鉉【一無此六字】又有別本云【一無此字】出於夏竦家者以今市人所鬻校之無異【一無此十一字】自唐封演已言嶧山碑非眞而杜甫直謂棗木傳刻爾皆不足貴也【一無此五字】余友江鄰幾【一作休復】謫官於奉符嘗自至泰山頂上視秦所刻石處云石頑不可鐫鑿不知當時何以刻也然而【二字一作其】四面皆【一有石字】無艸木而野火不及故能若此之久【一有也字】然風雨所剝其存者才此數十字【一無此三字】而已本鄰幾遺余也比今俗傳嶧山碑本特爲眞者爾【一無此十九字只作休復字鄰幾】

秦嶧山刻石

右秦嶧山碑者始皇帝東巡羣臣頌徳之辭至二世時丞相李斯始以刻石今嶧山實無此碑而人家多有傳者各有所自來昔徐鉉在江南以小篆馳名鄭文寶其門人也嘗受學於鉉亦見稱於一時此本文寶云是所模文寶又言嘗親至嶧山訪秦碑莫獲遂以鉉所模刻石於長安世多傳之餘家集錄別藏泰山李斯所書數十字尙存以較模本則見眞僞之相逺也治平元年六月立秋日【右眞迹】

同前【一作秦二世詔】

右鄒嶧山秦二世刻石以泰山所刻較之字之存者頗多而磨滅尢甚其趙嬰楊樛姓名以史記考之乃微可辧其文曰大夫趙嬰五大夫楊樛皇帝曰金石刻盡始皇帝所爲也今襲號而金石刻凡二十九字多於泰山存者而泰山之石又滅盛徳二字其餘則同而嶧山字差小又不類泰山存者刻畫完好而附錄於【一作於】此者古物難得兼資博覽爾蓋集錄成書後八年得此於【一作於】靑州而附之熈寧元年秋九月六日書【右眞迹】前漢二器銘【林華宮行鐙一蓮勺宮博山鑪】嵗月見本文

劉原父帖

近又獲一銅器刻其側雲林華宮行鐙重一斤十四兩五鳳二年造第一今附墨本上呈

右林華宮行鐙銘一蓮勺宮銅博山鑪下盤銘一皆漢五鳳中造林華宮漢書不載宣帝本紀云困於蓮勺鹵中注云縣也亦不云有宮蓋秦漢離宮別館不可勝數非因事見之則史家不能備載也余所集錄古文自周穆王以來莫不有之而獨無前漢時字求之久而不獲每以爲恨嘉祐中友人劉原甫出爲永興守長安秦漢古都多古物奇器埋沒於荒基敗冢往往爲耕夫牧豎得之遂復傳於人間而原甫又雅喜藏古器由此所獲頗多而以余方集古文故每以其銘刻爲遺旣獲此二銘其後又得谷口銅甬銘乃甘露中造由是始有前漢時字以足余之所闕而大償其素願焉余所集錄旣博而爲日滋久求之亦勞得於人者頗多而最後成余志者原甫也故特志之嘉祐八年歲在癸卯七月二十日書【右眞迹】

前漢谷口銅甬銘【歲月見本文】

右漢谷口銅甬原父在長安時得之其前銘雲谷口銅甬容十其下滅兩字始元四年左馮翊造其後銘雲谷口銅甬容十斗重四十斤甘露元年十月計掾章平左馮翊府下滅一字原父以今權量校之容三斗重十五斤始元甘露皆宣帝年號【一有也字】余所集錄千卷前漢時文字惟此與林華行鐙蓮勺博山鑪盤銘爾治平元年六月九日書【右眞迹】

前漢鴈足鐙銘【此跋本與漢二器銘銅甬銘共爲一卷】

裴如晦帖

煜頃嘗謂周秦東漢往往有銘傳於世間獨西漢無有王原叔言華州片瓦有元光字急使人購得之乃好事者所爲非漢字也侍坐語及公亦謂家集所闕西漢字耳煜守丹楊日蘇氏者出古物有銅鴈足鐙制作精巧因辧其刻則黃龍元年所造其言榮宮二史間未始槪見遂摹之欲寄左右以爲集古錄之一事防悲苦不果昨偶開篋見之謹以上獻亦聞原甫於秦中得西漢數器不知文字與此類不煜再拜【治平元年十二月十四日】

後三年餘出守亳社而裴如晦以疾卒於京師明年原甫卒於南都二人皆年壯气盛相次以歿而余獨巋然而存也熈寧壬子四月【右眞迹】

後漢西嶽華山廟碑【歲月見本文】

右漢西嶽華山廟碑文字尙完可讀其述自漢以來云髙祖初興攺秦淫祀太宗承循各詔有司其山川在諸侯者以時祠之孝武皇帝修封禪之禮巡省五嶽立宮其下宮曰集靈宮殿曰存仙殿門曰望仙門中宗之世使者持節歲一禱而三祀後不承前至於亡新寖用丘虛建武之元事舉其中禮從其省但使二千石歲時往祠自是以來百有餘年所立碑石文字磨滅延熹四年農太守袁逢修廢起頓易碑飾闕防遷京兆尹孫府君到欽若嘉業遵而成之孫府君諱璆其大略如此所謂集靈宮者他書皆不見惟見此碑【一有爾字】則余之集錄不爲無益矣【一無此十字】治平元年閏五月十六日書【右眞迹】

後漢樊毅華嶽碑【歲月見本文】

右漢樊毅華嶽碑云泰華之山削成四方其髙五千仞廣十里周禮識方氏華謂之西嶽祭視三公者以能興雲雨產萬物通精气有益於人則祀之故帝舜受堯親自巡省曁夏殷周未之有攺秦違其典璧遺鄗池二世以亡漢祖應運禮遵陶唐祭則獲福奕世克昌亡新滔逆鬼神不享建武之初彗掃頑凶光和二年有漢元舅五侯之冑謝陽之孫曰樊府君諱毅字仲徳命守斯邦孟冬十月齋祠西嶽以傳窄狹不足處尊卑廟捨舊久墻屋傾亞特部行事荀班縣令先讜以漸補治此其事也又云功曹郭敏等遂刋石銘勒鴻勲其字畫頗完其文彬彬可喜惟以周禮職方氏爲識方氏其字畫分明非訛缺疑當時周禮之學自如此蓋識志其義皆通也治平元年五月十日書【右眞迹】

同前

右漢樊毅修華嶽廟碑云惟光和元年歲在戊午名曰咸池季冬己巳農太守河南樊君諱毅字仲徳下車之初恭肅神祀西嶽至尊詔書奉祀躬親自往齋室逼窄法齋無所於是與令巴郡朐忍先讜圖議繕故二年正月己卯興就刻玆碑號吏卒挾路據此碑乃卽時所立而太守生稱諱者何哉治平元年末伏日書【右眞迹】後漢修西嶽廟復民賦碑【歲月見本文】

右漢修西嶽廟復民賦碑雲光和二年十二月庚午朔十三日壬午農太守臣毅頓首死罪上尙書臣毅頓首頓首死罪死罪謹按文書臣以去元年十一月到官其十二月奉祀西嶽華山省視廟捨及齋衣祭器率皆久逺有垢臣以神嶽至尊宜加恭肅輙遣行事荀班與華陰令先讜以漸繕治成就之又曰讜言縣當孔道加奉尊嶽一歲四祠養牲百日用谷槁三千餘斛或有請雨齋禱役費兼倍小民不堪有饑寒之窘違宗神之敬乞差諸賦復華下十里以內民租田口算臣輙聼盡力奉宣詔書思惟惠利增異復上臣毅誠惶誠恐頓首頓首死罪死罪上尙書漢家制度今不復見惟餘家集錄漢碑頗多故於磨滅之餘時見一二而此碑粗完故錄其首尾以傳臣毅者樊毅也【右集本】

後漢北嶽碑【歲月見本文集本】

右漢北嶽碑文字殘滅尢甚莫詳其所載何事第其隱隱可見者曰光和四年以此知爲漢碑爾其文防續不可次序蓋多言珪幣牲酒黍稷丰穰等事似是禱賽之文其後有二人姓名偶可見雲南陽冠軍馮巡字季祖甘陵夏方字伯陽其餘則莫可考矣

後漢無極山神廟碑【歲月見本文】

右漢無極山神廟碑文字磨滅斷續然尋繹次序其可見者尙可成文云太常臣耽丞敏頓首上尙書謹按文書男子常山蓋髙上黨範遷爲元氏三公神山去年五月常山相巡詣山請雨山神卽使髙傳言白國縣卽與封龍靈山無極山共興雲雨常山相巡元氏令王翊各以一白羊賽復使髙與遷俱詣太常爲無極山神索法食臣疑髙遷言不實輙移本國今常山相巡書言郡督郵言無極山體可三里所立石爲體長二丈五尺所山周匝二十餘里其三公封龍靈山皆得法食乞令無極山比三山祠牲出王家以珪璧爲信愚臣如巡言請少府給珪璧故事湏報臣耽愚戇頓首頓首上尙書制曰可尙書令忠奏雒陽宮太常承書從事光和四年八月十七日丁酉尙書令忠下太常耽丞敏下常山相其奏章如此其後遂言造廟事而有銘其文多不載按漢奏章首尾皆言臣某頓首頓首死罪死罪上尙書而此碑所載太常【一有奏字】章首尾不稱死罪而丞敏又不稱臣莫曉其制碑後又列常山官屬云常山相南陽馮巡字季祖元氏令王翊字元輔云治平元年四月二日書【右眞迹】

後漢桐柏廟碑【歲月見本文】

右漢桐柏廟碑磨滅𨿽不甚而文字斷續粗可考次蓋南陽太守修廟碑也其辭云延熹六年正月乙酉南陽太守中山盧奴君奴下正闕一字當是其姓又云尊神敬祀立廟桐柏春秋宗禜災異告變水旱請求位比諸侯聖漢所尊【一作宗】太守奉祀二十餘年不復身至遣丞行事簡略不敬明神弗歆災害以生五嶽四瀆與天合徳仲尼愼祭常若神在君凖則大聖親之桐柏來見廟祠﨑嶇逼狹開拓神門立闕四望增廣壇場又云執玉以沈爲民祈福靈祗報祐天地淸和其大意止於如此其後有頌亦可讀第不見太守姓名爾然不著他事惟修廟祀神爾桐柏淮瀆廟也治平元年六月十三日書【右眞迹】

後漢殽阬君神祠碑【光和四年】

右漢殽阬君神祠碑在鄭縣慶曆中樞宻直學士施君爲陜西都轉運使爲余模此本云碑文已磨滅初不可辧以麫塡其刻稍尋其防畫命工鑴治之乃可讀漢碑今在者類多磨滅不完故斯碑歷歷可見也惟裴曄姓名爲鄕人鑱去矣殽阬所以畜泄水患據碑文云自亡新以來廢之則前漢時已有之矣光和中曄爲鄭縣令始修復之事見水經及華州圖經殽阬君祠今謂之五部神廟其像有石隄西戍樹谷五樓先生東臺禦史王翦將軍皆莫曉其義施君名昌言今爲涇原路安撫使【右集本】

古惇銘【錄目元第九百四十一】惇乃武王【下二字一作文武】

韓城鼎銘【元第七百六十一】亦自【一作嘗】

商雒鼎銘【元附九百四十一】

古器銘【元第三百七十一】存而【一無而字】

同前【元第五百九十一】般子【款識法帖無子字】斯年【款識法帖無斯字】八月【款識法帖此下有初吉字】曁集錄【一作古】

終南古惇銘【元第二百四十一】初莫知爲惇也【一無此六字】

煮簋銘【元第四十一】煮【款識法帖作旅】

此蓋銘

此腹銘

右一器其銘云叔髙父作煮簋其萬年子子孫孫永寶用其容四升外方內圜而小堶之望之略似有首有尾有足有腹有甲也今禮家作簋內正圜外正方刻蓋正爲形猶有近也不全與古同耳

此銘劉原甫在永興得古銅簋模其銘以見寄其後原甫所書也

禮家作簋傳其說不知其形制故名存實亡此器可以正其繆也甲辰正月十二日襄

周穆王刻石【元第七百六十一】天子登【上二字一作三】此山【一作北山】癸巳【至】如此而【十三字一作圖經云癸巳志其日也】鑿山【一無山字】

惇�銘【元附八百九十一】�【一作�款識法帖作匜】史記【此下一有本紀二字】治平元年正月二日書【一有此九字】

惇醫銘【元無捲第】

張仲器銘【元第八百九十一】古人【一作古之人】嘉祐八年十二月二十八日書【一有此十二字】

石鼓文【元第二百一】右石鼓文【此下一有在字】千有【一無有字】獨無石鼔【此下一有文字】猶有【一作獨冇】

秦度量銘【元第六百六十一】

秦昭和鐘銘【元第三百四十一】

秦祀巫咸神文【元第四百一】熊適【一作啇】

又別本秦祀巫咸神文【祀朝那文附】

右秦祀巫咸神文今流俗謂之詛楚文者【一無此字】以其言楚王熊相之罪也史記世家楚自成王以後王名【一無此二字】有熊疑熊良夫熊啇熊槐熊元而無熊相詛【一作據】文言穆公與成王盟好而後云【一無此二字】倍十八世之詛盟則秦【一無此二字】自穆公十八世爲惠文王也又按秦本紀與楚世家自平王娶婦於秦其後累世不以兵交至宣王熊良夫時秦始侵楚及惠文王時與楚懷王熊槐屢相攻伐則秦所詛者是懷王也但史記以爲熊槐者失之爾槐相二字相近蓋轉寫之誤當從詛文石刻以相爲正又有祀朝那湫文其文【一無此一字】與此同今附於後熈寧三年四月二十三日書

秦篆遺文【元第三百六十一】嗣焉【石刻作爲】臣斯【石刻作徳】此遺【一有文字】或云【一作曰】治平元年六月二十日書【一有此十字】

泰山刻石【元第一百二十一】賢聖【一作聖賢】秦始【一無秦字】此詔【一作詔書】余友【一有人字】嘉祐八年五月十日書【一無此九字】

嶧山刻石【元第九百五十一】而附【一無而字】

漢二器銘【元第八百一十一】玆久【一作滋久】得於【一作得之於】

銅甬銘鴈足鐙銘【元附八百二十一】

華山廟碑【元第八百四十一】如此【此下一有其記漢祠四嶽事見本末十字】

華嶽碑【元第七百二十一】享【古碑作亨】班【古碑作斑】同前【元第三百一】

復民賦碑【元第二百一十一】西【一作華】嶽廟【山下一有請字】荀班【古碑作斑】就之【此下亦有後仍雨廿有五字】口【一有算字】治平元年六月十四日書【一有此十字】

北嶽碑【元第七百三十一】考矣【一作也】治平元年五月十日書【一有此九字】

無極山神廟碑【元第四百九十一】愚臣【古碑作防】請少府【一作請以少府】桐柏廟碑【元第一百九十一】又云【一無此二字】災害【一作異】

殽阬神祠碑【元第二百九十一】在【一作今在或作在今】斯碑【二字上一有獨字】復之【此下一有時字】治平元年二月一日書【一有此九字】

集古錄卷一

欽定四庫全書

集古錄卷二

宋歐陽修撰

後漢堯母碑【歲月見本文】

右漢堯母碑漢建寧五年造其文略曰堯母慶都感赤龍而生堯遂以侯伯恢踐帝【下有闕】慶都僊沒蓋葬於玆欲人莫知名曰靈臺上立黃屋堯所奉祠三代攺易荒廢不修漢受濡期興滅繼絕如堯爲之遂遭亡新禮祠絕矣故廷尉【姓名磨滅不可讀矣】惟大漢堯之苗冑當修堯祠追逺復舊前後奏上帝納其謀歲以春秋奉大牢祠時濟陰太守魏郡審晃成陽令博陵管遵各遣大掾輔助【闕一字】君經之營之不日成之此其大槪也按皇覽云堯家在濟陰成陽呂氏春秋云堯葬谷林皇甫謐雲谷林卽成陽然自史記地誌及水經諸書無堯母葬處惟見於此碑蓋亦葬成陽也而諸書俗本多爲城陽獨此碑爲成陽當以碑爲正碑後列當時人名氏又云審晃字元讓管遵字君臺又云漢受濡期莫曉其義也【右集本】

後漢堯祠碑【歲月見本文】

右漢堯祠碑在濟陰碑云帝堯者蓋昔世之聖王也又曰聖漢龍興纂堯之緒祠以上犧至於王莽絕漢之業而壇場夷替屏攝【眞迹作欇】無位大抵文字磨滅字𨿽可見而不復成文其後有云李樹連理生於堯祠太守河南張寵到官始初出錢二千敬致禮祠其餘不能【一作可】讀也碑後有年月蓋熹平四年建也治平元年五月晦日書【眞迹】

後漢堯祠祈雨碑【歲月見本文】

右漢堯祠祈雨碑首尾殘滅其僅可識者有云股肱賢良廣祈多福防防夙夜又云常以甲子日詔太常陳上古之禮舞先王之樂又云延熹十年仲春二月陽气侵陰又云享祀羣神仰瞻云漢又曰嘉防優霑利茂萬物又云孟府君知堯精靈與天通神修治大殿以此知爲祈雨於堯祠也堯祠在漢濟陰郡孟府君者當是濟陰郡太守也其餘隸字完者頗多亦往往成句但斷續不可次序爾【右集本】

後漢老子銘【歲月見本文】

右漢老子銘按桓帝本紀云延熹八年正月遣中常侍左悺之苦縣祠老子至十一月又遣中常侍管霸祠之而此碑云八月夢見老子而祠之世言碑銘蔡邕作今檢邕集無此文皆不可知也【右眞迹】

後漢魯相置孔子廟卒史碑【歲月見本文】

右漢魯相置孔子廟卒史碑云司徒臣雄司空臣戒稽首言魯前相瑛書言詔書崇聖道孔子作春秋制孝經演易系辭經緯天地故特立廟褒成侯四時來祠事已卽去廟有禮器無常人掌領請置百石卒史一人典主守廟謹問太常祠曹掾馮牟史郭辭對故事辟雍祠先聖太宰太祝各一人備爵太常丞監祠河南尹給牛羊豕大司農給米臣愚以爲如瑛言可許臣雄臣戒愚戇誠惶誠恐頓首頓首死罪死罪臣稽首以聞制曰可按漢書元嘉元年吳雄爲司徒二年趙戒爲司空卽此云臣雄臣戒是也魯相瑛者據碑言姓乙字仲卿漢碑在者多磨滅此幸完可讀錄之以見漢制三公奏事如此與羣臣上尙書者小異也又見漢祠孔子其禮如此治平元年六月二十日書【右與迹】

後漢修孔子廟器碑【一作缺歳月見本文表】

右漢【一有朝字】韓明府修孔子廟器碑云永壽二年靑龍【二字一作歲】在涒灘霜月之靈皇極之日永壽桓帝年號也按爾雅云歲在申曰涒灘桓帝永興三年正月戊申大赦攺元永壽明年【一有歲次二字】丙申曰歲在涒灘是矣云霜月之靈皇極之日莫曉其義疑是九月五日前漢文章之盛庶幾三代之純深自建武以後頓爾衰薄崔蔡之徒擅名當世然其筆力辭气非出自然與夫楊馬之言醇醨異味矣及其末也不勝其獘霜月皇極是何等語韓明府者名勑字叔節前世見於史傳未有名勑者豈自余學之不博乎春秋左氏傳載古人命名之說不以爲名者頗多故以勑爲名者少也治平元年二月晦日書【右眞迹】

後漢魯相晨孔子廟碑【歲月見本文】

右漢魯相上尙書章其略云建寧二年三月癸夘朔七日己酉魯相臣晨長史臣謙頓首死罪上尙書臣晨頓首頓首死罪死罪臣以元年到官行秋饗飲酒泮宮復禮孔子宅而無公出酒脯之祠臣輒依社稷出王家谷春秋行禮建寧靈帝年號也於此見漢制天子之尊其辭稱頓首死罪而不敢斥至尊因尙書以致逹而已余家集錄漢碑頗多亦有奏章患其磨滅獨斯碑首尾完備可見當時之制也又云孔子乾坤所挺西狩獲麟爲漢制作故孝經援神契曰丘制命帝夘行又尙書考靈耀曰丘生倉際觸期稽度爲赤制防緯不經不待論而可知甚矣漢儒之狹陋也孔子作春秋豈區區爲漢而已哉治平元年三月二十五日書【右眞迹】

後漢碑陰題名【歲月未詳】

右漢碑陰題名不知爲何人碑余家集錄古文旣多或失其所得之自然漢碑存於今者惟華嶽與孔子廟最多其陰往往列修廟人姓名並記其所出錢數不過三百至五百今斯碑所題文字缺滅而中間有錢各五百四字則似是修廟人所記其人可見者有濟陰定陶蔡顥子盛山陽金鄕張諺季徳河南宛陵趙堂世萇南陽南鄕鄧升升逺濟陰成武周鳳季節而其餘人姓名邑裏多不完又時時有故吏字不知爲何人祠廟第以漢隸難得錄之爾治平元年閏五月八日書【右眞迹】

同前

右漢碑陰題名不知爲何碑之陰蓋余家集錄旣多而或失其所得之處又其文字磨滅莫可考究惟有錢各五百四字似是漢時修廟人爾漢碑今在者惟華嶽與孔子廟中最多其碑陰題名者往往各書所出錢數不過三百五百也而此碑所列邑裏姓名字完可見者尙十餘人然皆是濟陰山陽彭城汝南陳畱人則疑爲修孔子廟人也今列於後覽者可以察焉濟陰定陶蔡顥子盛濟陰張翔季審陳畱酸棗李直顯節山陽金鄕張諺季徳河南宛陵趙堂世萇南陽南鄕鄧升升逺濟陰成武周鳳季節山陽昌邑田元尊濟陰成武史楞世明彭城朱翔元舉【右眞迹】

同前

右漢碑陰題名二皆不知爲何碑陰其人各記所出錢數似是漢時修廟人題名余家集錄華嶽及孔子廟碑多如此此亦疑是二廟中碑前碑殘滅尢甚第時有門生濟南東郡等字而姓名無復完者後碑則有議曹功曹騎吏有蓮勺左鄕有秩池陽左鄕有秩池陽集丞有秩皆不知是何名號又有【闕一字】陽候長祋祤候長則是縣吏之名其隸字不甚精又無事實可考姑錄其名號以俟知者爾【右集本】

後漢張公廟碑【歲月見本文眞迹】

右漢張公廟碑在黎陽而碑無題首又其文字殘滅不可考究莫知爲何碑第時時得其字之可識而僅成文者曰惟和平元年正月丙寅和平桓帝年號以此知爲漢碑也又曰丰碑廟堂之前又曰於穆張公則又知爲張公廟碑矣又云國無災祲屢獲丰年作歌九章頌公徳芳其辭有云公與守相駕蜚魚往來倐忽逺熹娯祐此兆民寧厥居其餘字畫尙完者甚多但不成文爾治平元年閏五月九日書是日奏事垂拱退召赴延和閱謝契丹禮物遂歸休

後漢公昉碑【一作仙人唐君碑歲月未詳】

右漢公昉碑者乃漢中太守南陽郭芝爲公昉修廟記也漢碑今在者類多磨滅而此記文字厪存可讀所謂公昉者初不載其姓名但云君子公昉爾又云耆老相傳以爲王莽居攝二年君爲郡吏啖旁有眞人【一有居字】左右莫察君獨進美又從而敬禮之眞人者遂與期谷口山上乃與君神藥曰服藥以後當移意萬里知鳥獸言語是時府君去家七百餘里休謁往來轉景卽至闔郡驚焉白之府君徙爲禦史【一作吏】鼠齧被具君乃畫地爲獄召鼠誅之視其腹中果有被具府君欲從學道頃無所進府君怒勅尉部吏収公昉妻子公昉呼其師告以厄其師以藥飲公昉妻子曰可去矣妻子戀家不忍去於是乃以藥塗屋柱飲牛馬六畜湏臾有大風雲來迎公昉妻子屋宅六畜翛然與之俱去其說如此可以爲怪妄矣嗚呼自聖人歿而異端起戰國秦漢以來【一作之際】奇辭怪說紛然爭出不可勝數久而佛之徒來自西夷老之徒起於中國而二患交攻爲吾儒者往往牽而從之其卓然不惑者僅能自守而已欲排其說而黜之常患乎力不足也如公昉之事以語愚人防子皆知其妄矣不待有力而後能破其惑也然彼漢人乃刻之金石以傳後世其意惟恐後世之不信然後世之人未必不從而惑也治平元年四月二十三日以旱開宮寺祈雨五月中一日休務假書【右眞迹】

後漢析裏橋郙閣頌【歲月見本文】

右漢析裏橋郙閣頌建寧五年立云惟斯析裏處漢之右溪源漂疾橫注於道渉秋霖漉稽滯商旅休謁往還常失日晷行理咨嗟郡縣所苦斯溪旣然郙閣尢甚臨深長淵三百餘丈接木相連號爲萬柱遭遇隤納人物俱隋【一作隳】沈沒洪淵酷列爲禍於是太守阿陽李君諱防字伯都以建寧三年二月辛巳到官思惟惠利有以綏濟聞此爲難其日久矣乃俾府掾仇審攺解危殆卽便求隱析裏大橋於爾乃造又醳散闗之漯徙朝陽之平減西髙閣就安寧之石道禹導江河以靖四海經紀厥績艾康萬里乃作頌曰頌後又有詩皆磨滅不完其云遭遇隤納又云醳散闗之漯徙朝陽之平刻畫適完非其訛繆而莫詳其義疑當時人語與今異又疑後人用字簡略假借不同爾故錄之以俟博識君子治平元年六月十日書【右眞迹】

後漢人闕銘【歲月未詳眞迹】

右漢人闕銘二其一曰永樂少府賈君闕其一曰雒陽令王君闕二者皆不知爲何人按漢書桓帝母孝崇匽皇后居永樂宮和平元年詔置太僕少府如長樂故事又按顏師古注地裏志曰魚豢【眞迹誤作券】云漢火行忌水故去洛水加佳師古謂光武以後始攺爲雒然則二人者皆後漢時人也又按漢書儀長樂少府以宦者爲之則賈君者蓋亦宦者也治平元年九月十五日書

後漢文翁石柱記【歲月見本文】

右漢文翁石柱記云漢初平五年倉龍甲戌旻天季月修舊築周公禮殿始自文翁開建泮宮據顏有意益州學館廟堂記云按【一無此字】華陽國誌文翁爲蜀郡守造講堂作【一無七字】石室一名玉堂安帝永初間烈火爲災堂及寺捨並皆焚燎惟石室獨存至獻帝興平元年太守髙朕於玉堂東復造一石室爲周公禮殿有意又謂獻帝無初平五年當是興平【四字一作當如華陽志爲興平】元年蓋時天下喪亂西蜀僻逺年號不通故仍稱舊號也今檢範曄漢書本紀初平五年正月攺爲興平顏說是也治平元年六月十三日書【右眞迹】

後漢文翁學生題名

右漢文翁學生題名凡一百有八人文學祭酒典學從事各一人司儀主事各二人左生七十三人右生三十人文翁在蜀教學之盛爲漢稱首其弟子著籍者何止於此蓋其磨滅之餘所存者此爾治平元年六月二十日書【右眞迹】

後漢泰山都尉孔君碑【歲月見本文】

右漢泰山都尉孔君碑云君諱宙字季將【二字一作秀特】孔子十九世之孫也年六十一延熹四年正月乙未以疾卒【一有於家二字】其序官閥甚簡又或殘滅不完但見其舉孝廉爲郎遷元城令遂爲泰山都尉爾其辭有云躬忠恕以及人兼禹湯之罪已宙人臣而引禹湯以爲比在今人於文爲不類蓋漢世近古簡質猶如此也治平元年閏五月二十一日書【右眞迹】

後漢孔宙碑陰題名

右漢孔宙碑陰題名漢世公卿多自教授聚徒常數百人其親授業者爲弟子轉相傳授者爲門生今宙碑殘缺其姓名邑裏僅可見者才六十二人其稱弟子者十人門生者四十三人故吏者八人故民者一人宙孔子十九世孫爲泰山都尉自有錄治平元年閏五月二十一日書【右眞迹】

後漢孔君碑【歲月見本文眞迹】

右漢孔君碑其名字磨滅不可見而世次官閥粗可考云孔子十九代孫潁川君之元子也舉孝廉除郎中博昌長遭太守君憂服竟拜尙書侍郎治書禦史博陵太守遷下邳相河東太守建寧四年十月卒其餘文字歷歷可讀以其斷絕處多文理難續故不復盡錄然其終始略可見矣惟其名字皆亡爲可惜也治平元年五月十日書

後漢孔徳讓碑【一作歲月見本文碣】

右漢孔徳讓碑蓋其名已磨滅但云字徳讓者宣尼公二十世孫都尉君之子也仕歷郡諸曹史年二十永興一年七月遭疾不祿碑在今兗州孔子墓林中永興孝桓帝年號也【一有都尉者宙也五字】其人【二字一作徳讓】早卒無事迹可考余集錄所藏【一有獨闕二字】孔林中漢【一無此字】碑最後得此遂無遺者蓋以其文字簡少無事實故世人遺而不取獨余家有之也治平元年閏五月二十日書【右眞迹】

後漢劉寛碑【中平二年】

右漢太尉車騎將軍特進逯鄕【二字一作封】昭烈侯劉公碑公諱寛有兩碑皆在洛陽余家集錄皆得之其一故吏李謙所【一作等】立而此碑門生殷包等所【一無此字】立其所書與李謙等【一作碑】所載不異惟漢隸難得當錄【二字一作故錄之】漢公卿【一有卒字】故吏門生各自立碑以伸感慕惟見於此今人家碑碣非其子孫則他人不爲立也治平元年六月十四日書【右眞迹】

後漢太尉劉寛碑【同前】

右漢太尉劉寛碑漢書有傳其官閥始卒與碑多同而傳載遷官次序頗略蓋史之所記善惡大事官次𨿽小略不足爲失惟其繆誤與闕其大節不可不正碑云大將軍以禮脇命拜侍禦史遷梁令三府並用博士徴皆不就司隸校尉舉其有道公車徵拜議郎司徒長史而傳但云大將軍辟五遷司徒長史今據碑止四遷爾博士未嘗拜也碑於長史下遂云入登侍中延熹八年地震有詔詢異而拜尙書遷南陽太守拜太中大夫復拜侍中屯騎尉宗正光祿勲遂授太尉傳至太中大夫始云遷侍中其前自長史入登侍中史闕書也碑又云固疾遜位拜光祿大夫遷衛尉復作太尉而傳云以日食免拜衛尉以日食免當從傳爲正而不書光祿大夫史闕也其餘皆同故不復錄【右集本】

後漢太尉劉寛碑陰題名【歲月見本文】

右漢太尉劉寛碑陰題名寛碑有二其故吏門生各立其一也此題名在故吏所立之碑陰其別列於後者在寛子松之碑陰也寛以漢中平二年卒至唐咸亨元年其裔孫湖【一作胡】城公爽以碑歲久皆僕於野爲再立之並記其世序嗚呼前世士大夫世家著之譜牒故自中平至咸亨四百餘年而爽能知其世次如此之詳也蓋自黃帝以來子孫分國受姓歷堯舜三代數千歲間詩書所紀皆【一有各字】有次序豈非譜系源流傳之百世而【一無此字】不絕歟此古人所以爲重也不然則士生於世皆莫自知其所出而昧其世徳逺近其所以異於禽獸者僅能識其父祖爾其可忽哉唐世譜牒尢備士大夫務以世家相髙至其獘也或陷輕薄婚姻附托邀求貨賂君子患之然而士子修飭喜自樹立兢兢惟恐墜其世業亦以有譜牒而能知其世也今之譜學亡矣𨿽名臣巨族未嘗有家譜者然而俗習苟簡廢失者非一豈止家譜而已哉嘉祐八年七月二十九日書【右眞迹】

後漢楊震碑【歲月未詳】

右漢楊震碑首題云漢故太尉楊公神道碑銘文字殘缺首尾不完其可見而僅成文者云聖漢龍興神祗降祉乃生於公又云窮神知變與聖同符鴻漸衡【一作於】門羣英雲集又云貽我三魚以章懿徳又云大將軍辟舉茂材除襄城令遷荊州刺史東萊涿郡太守又云司徒太尉立朝正色恪勤竭忠其餘字存者多而不復成文矣治平元年六月十日書【右眞迹】

後漢楊震碑陰題名

右漢楊震碑陰題名者一百九十人其餘磨滅不完者又十餘人余家所錄漢碑陰題名頗多或稱故吏門生弟子或稱從事曹掾之類其人皆著州縣邑裏名字甚詳獨此碑所書簡略直云河間賈伯錡博陵劉顯祖之類凡百九十人者皆然疑其所書皆是字爾蓋後漢時人見於史傳者未嘗有名兩字者也漢隸世所難得幸而在者多殘滅不完獨此碑刻畫完具而隸法尢精妙甚可喜也治平元年中伏日書【眞迹】

後漢沛相楊君碑【歲月見本文眞迹】

右漢沛相楊君碑在閿鄕楊震墓側碑首尾不完失其名字按後漢書震及中子秉秉子賜賜子彪皆有傳又云震長子牧富波相牧孫奇侍中奇子亮陽城亭侯又云少子奉奉子敷敷子眾蓩亭侯又有彪子修楊氏子孫載於史傳者止此爾不知沛相爲何人也碑云孝順皇帝西巡以掾史召見拜郎中遷常山長史換犍爲府丞宰司累辟應於司徒州察茂才遷鮦陽侯相後拜議郎五官中郎將沛相年五十六建寧元年六月癸丑遘疾而卒其終始尙可見而惜其名字亡矣治平元年六月十日書

後漢繁陽令楊君碑【熹平中】

右漢繁陽令楊君碑首尾不完文字磨滅可識者四百三十字不可識者六十一字碑云君遭叔父太尉薨委榮輕舉吏民攀轅守闗上書運谷萬斛助官賑貧以乞君還又云【一作君】富波君之子按漢書楊震子牧爲富波相君乃牧子也叔父太尉者秉也出米乞令前史所無惜其名字磨滅不可見矣嘉祐八年十月二十三日書【右眞迹】

後漢髙陽令楊君碑

右漢髙陽令楊著碑首尾不完而文字尙可識云司隸從事定潁侯相最後爲善侯相善上一字磨滅不可見蓋其中間嘗爲髙陽令而碑首不書最後官者不詳其義也按楊震碑髙陽令著震孫也今碑在震墓側【一有也字右眞迹】

後漢楊君碑陰題名【眞迹】

右漢楊君碑陰題名首尾不完今可見者四十餘人楊震子孫葬閿鄕者數世碑多殘缺此不知爲何人碑陰其後有云右後公門生又云右沛【二字集本作後史】君門生沛君疑是沛相者自有碑而亡其名字矣後公亦不知爲何人也治平元年六月十日書

同前【眞迹】

右漢楊君碑陰題名凡一百三十一人有稱故吏者故民者處士者故功曹史者故門下佐者類例不一似當時人各隨意書之而文字磨滅僅可讀其姓名字俱完可識者八十三人其餘或在或亡蓋後漢楊震墓域中碑也楊氏墓在閿鄕有碑數庁皆漢世所立余家集錄得其四震及沛相繁陽髙陽令碑並得碑陰題名然【一有向字】得時參錯不知爲何碑之陰也其名氏可見者當時皆無所稱述顧其人亦不足究考第以漢隸眞迹金石所傳者至今類多磨滅可惜故錄之爾治平元年三月晦日書

後漢碑陰題名

右漢碑陰題名在閿鄕楊震墓側文字磨滅不復可考其僅可見者曰候長汾陰趙遺子宣候上滅一字又曰故督郵曹史縣功曹鄕部吏柏昱等人名鄕上又滅一字又曰西鄕亭長柏昱子政又曰鄕亭長翟國相如鄕上又滅一字又曰麟都亭長陰定安定谷口亭長方文雅方上又滅一字東門亭長梁忠子孝四望亭長吳鴻子名麟武亭長常暠君宣其餘缺裂不完蓋楊氏子孫當時皆葬閿鄕碑碣往往磨滅此不知爲誰碑也治平五年五月二十日謝雨致齋於太社書【右眞迹】

後漢楊公碑陰題名【眞迹】

右漢楊公碑陰題名楊氏世葬閿鄕墓側皆有碑今其存者四餘家集錄皆得之乃太尉沛相髙陽繁陽令也此碑陰者不知爲何人碑文字殘缺其僅存者十五人又滅其一其在者十四人曰懷陵圉令相蔣禧字武仲宜祿長蕭劉瑞字仲祐孝廉杼秋劉旭字子明太官日丞譙曹臻字建國辭曹史鄲公孫銀字山根門下書佐史韓純字子敬丰畢佩字廣世鄲孟縱字河洛決曹書佐鄲公孫暘字元暘皆稱故吏又有故吏【一無二字】贊陳俊字仲顯蘄夏陽字儀公蘄兒銀字伯玉杼秋劉順字子選沛周儀字帛民凡五人皆不著職【一有但稱故吏四字】而孟縱字河雒周儀字帛民文字皆完非訛繆而莫曉其義也治平元年六月十四日書

後漢殘碑陰【歲月未詳】

右漢殘碑陰前後【二字一作亦】磨滅不知爲何人碑其知爲漢碑者蓋其隸字非漢人莫能爲也其字僅可見者尙數十而姓名完者九人曰王伯鄕趙仲方賈元周王景陽賈元輔宗石處王仲宣馬安國王通國皆無官號邑裏莫知爲何人惟漢隸在者少爲難得故錄之治平元年五月十八日書【右眞迹】

後漢朔方太守碑陰【歲月見本文】

右漢朔方太守碑陰題名【一無此字】云永壽二年朔方太守上郡仇君察察下滅一字除郎中大曲長大下又滅一字延熹四年九月乙酉詔書遷衙令五年正月到官奉見明府見下又滅一字立祠刋石表章大聖之遺靈永示來世之未【一作未】未下乂滅一字謹出錢千千下又滅兩字者下行因紀姓名【一無七字】據此乃當時修廟出錢人爾今其姓名往往可見云衙鄕三老時勤伯秋上官鳳季方錄事史楊禹孟布衙主記椽楊綬子長門下功曹裴篤伯安倉曹掾任就子優又有集曹掾軍【一作君】假司馬之類名字多不完其所出錢不過三百至五百蓋漢世物輕幣重今華嶽孔子廟碑陰所列亦皆如此其所立祠蓋不知爲何廟也治平元年夏至日書【右眞迹】

後漢劉曜碑【一有並歲月未詳陰二字眞迹】

右漢劉曜碑在今鄆州界中文字磨滅僅有存者云諱曜字季尼年七十三其餘爵裏官閥卒葬歲月皆不可見字爲漢隸亦不甚工惟其銘雲天臨大漢錫以明悊碑首題云漢故光祿勲東平無鹽劉府君之碑以此知爲漢碑也治平元年四月一日書

後漢北海相景君銘【歲月見本文】

右漢北海相景君銘其碑首題云漢故益州太守北海相景君銘其餘文字𨿽往往可讀而漫滅多不成文故君之名世邑裏官閥皆不可考【一作見】其可見者云惟漢安二年北海相任城府君卒城下一字不可識當爲景也漢功臣景丹封櫟陽侯傳子尙尙傳子苞苞傳子臨以無嗣絕安帝永初中鄧太后紹封苞弟遽爲監亭侯以續丹後自是而後史不復書而他景氏亦無顯者漢安順帝年號也君卒於順帝時蓋與遽同時人也碑銘有云不永麋壽餘家集錄三代古器銘有云眉壽者皆爲麋蓋古字簡少通用至漢猶然也治平元年四月二十九日書【右眞迹】

後漢謁者景君碑

右漢景君碑尢磨滅惟謁者任城景君數字尙完其餘班班可見者皆不能成文故其年世壽考功行卒葬莫可考也蓋漢今尢難得其磨滅之餘可惜爾【右集本】

後漢景君石郭銘

右景君石郭銘者余旣得前景君碑又得此銘皆在任城不知一景君乎將任城景氏之族多耶文字磨滅不可考故附於此熈寧三年正月朔旦山齋記【右眞迹】

後漢袁良碑【歲月見本文】

右漢袁良碑云君諱良字卿卿上一字磨滅陳國扶樂人也厥先舜苗世爲封君周興虞閼父自此而滅又云滿爲陳侯至孫濤塗以字立姓曰袁自此又滅又云當秦之亂隱居河洛髙祖破項實從其冊天下旣定還宅扶樂蓋不知爲何人也又云孝武徵和三年曽孫斬賊先勇拜黃門郎曽孫滅其名賊下亦【一作又】滅一字又曰封關內侯食遺鄕六百戶薨子經嗣經薨子山嗣傳國三世至王莽而絕君卽山之曽孫也舉孝廉郎中謁者將作大匠丞相令廣陵太守討江賊張路等威震徐方謝病歸家孝順初初下數字滅【一作滅數字】又雲府舉君拜議郎符節令其後又云永建六年二月卒其碑首題云漢故國三老袁君碑而碑文有使者持節安車又有幾杖之尊袒割之養君實饗之之語以此知良嘗爲三老矣其餘磨滅𨿽時時可讀而不能次第也又云帝禦九龍殿引對飲宴九龍殿名惟見於此治平元年五月二十九日夏至假書【右眞迹】

後漢張平子墓銘【永和四年】

右漢張平子墓銘世傳崔子玉撰並書按範曄漢書張衡傳贊云崔子玉謂衡數術窮天地制作侔造化此銘有之【四字一作今銘有此語】則眞子玉作也其刻石爲二本一在南陽一在向城天聖中有右班殿直趙球者知南陽縣事因治縣署毀馬臺得一石有文驗之乃斯銘也遂龕於聽事之壁其文至凡百君子而止其後【一有半字】亡矣其在向城者今尙書屯田員外郎謝景初得其半於向城之野自凡百君子以上則亡矣【三字一作其前半亡矣】今以二本相補續其文遂復完而闕其最後四字然則昔人爲二本者不爲無意矣據徐方回所計二十一字乃趙球所得南陽石之亡者【二十一字一作唐寶應中有徐方回者別得二十一字云是銘最後文疑球所得南陽石之半亡者爾】今不復見則又亡矣惜哉嘉祐八年歲在癸夘十月十八日書【右眞迹】

堯母碑【元第四百六十一】堯母【一有祠字】恢踐帝【一有宮字】奉祠【一作祀】讀矣【一無矣字】諸書【此下一有皆字】嘉祐元年三月二十九日書【一有此十一字】

堯祠碑【元第七百九十一】屛懾【眞碑及公跋皆作屏懾或因國語並左氏傳疑懾爲攝非】祈雨碑【元第九百六十一】又云【一作云】斷續【一作絕】治平元年六月六日書【一有此九字】

老子銘【元第一百六十一】

置孔子廟卒史碑【元第三百九十一】辟雍【一作廱碑作雍】

修孔子廟器碑【元第三百五十一】莫曉【莫字上一有者字】

孔子廟碑【元第四百七十一】

碑陰題名【元第八百一】斯碑【一無碑字】世萇【一作長】

同前【元第八百二十一】又有【此下闕一夏字】治平元年閏五月九日書【一有此十字】

張公廟碑【元第八百六十一】災祲【一作宼】

公昉碑【元第五百七十一】府君【一無君字】君徙【碑作從】

郙閣頌【元第九百八十一】府掾【碑作衡官掾】徙朝【碑作從朝】經紀【碑作記】後漢人闕銘【元第七百八十一】人也【一無也字】

石柱記【元第二百二十一】

文翁學生題名【元第六十一】

都尉孔君碑【元第三百八十一】宙人臣【一作宙爲人臣】此也【一無也字】孔宙碑陰題名【元第八百六十一】

孔君碑【元第七百一】

孔徳譲碑【元第八百五十】漢碑最【一作碑最多】

劉寛碑【元第二百七十一】殷包【古碑作苞】

太尉劉寛碑【元第二百六十一】漢書【二字上一有寛字】善惡大事【事一作節】與闕其大節【一無五字】舉其有道【四字一作舉茂才太尉舉有道】而拜【一作轉拜】屯騎【此下一有校字】治平元年六月十四日書【一有此十字】

劉寛碑陰題名【元第五百二十一】

楊震碑【元第九十一】降祉【一作祚】

楊震碑陰題名【元第八百七十一】

沛相楊君碑【元第十一】長子【一無長子】

右漢楊君碑者其名字皆已磨滅惟其銘云明明楊君其姓尙可見爾其官閥始卒則粗可考云孝順皇帝西巡以掾史召見帝嘉其忠臣之苗器其璵璠之質詔拜郎中遷常山長史換犍爲府丞非其好也乃翻然輕舉宰司累辟應於司徒州察茂才遷鮦陽侯相金城太守南蠻蠢迪王師出徵拜車騎將軍從事軍還防勲復以疾辭後拜議郎五官中郎將沛相年五十六建寧元年五月癸丑遘疾而卒其終始頗可詳見而獨其名字泯滅爲可惜也是故余嘗以謂君子之垂乎不朽者顧其道如何爾不托於事物而傳也顏子窮臥陋巷亦何施於事物耶而名光後世物莫堅於金石蓋有時而敝也治平元年閏五月二十八日書【此與前本不同故兩存之】

繁陽令楊君碑【元第一百一】

髙陽令楊君碑【元第一百十一】

楊君碑陰題名【元第二十一】亦不知爲【一作不知其爲】

同前【元第四百八十六】楊君【一作氏】史者【一無者字】

同前【元第七百四十二】五年【一作元年】

同前【元第一百二十一】

後漢殘碑陰【元附二百二十一】惟漢隸在者少爲難得故錄之【一無此十二字】

朔方太守碑陰【元附二百二十一】

劉曜碑【元第五百一】悊【一作詰】

景君碑【元第六百二十一】

景君碑【元第九百七十一】熈寧二年十月朔【一作晦】日山齋書【一有此十一字】

景君石郭銘【元附九百七十一】

袁良碑【元第七百七十一】時時【一作有時】

張平子墓銘【元第三十一】謂衡【一作稱衡】

集古錄卷二﹤史部﹐目錄類﹐金石之屬﹐集古錄﹥

欽定四庫全書

集古錄卷三

宋歐陽修撰

後漢費鳳碑【歲月見本文】

右漢費鳳碑云【集本冇君諱鳳三字】字伯蕭梁相之元子也【集本無也字】漢安二年舉孝廉拜郎中除陳國新平長又云試守故障長其文班班可見而卒葬年壽皆不載其後悉爲五言韻語其略曰不悟【集本作語】奄忽終藏形而匿景【集本作影】耕夫釋耒耜桑女投釣筥道阻而且長起坐淚如雨其文旣非工故不悉錄【八字集本作文字工拙古今皆然惟漢隸難得故錄爾】熈寧二年十一月十六日山齋書【右眞迹】略曰【一作云】

後漢武班碑【歲月見本文】

右漢班碑者蓋其字畫殘滅不復成文其氏族州裏官閥卒葬皆不可見其僅見者曰君諱班爾其首書云建元年太歲在丁亥而建下一字不可識以漢書考之後漢自光武至獻帝以建名元者七謂建武建初建光建康建和建寧建安也以歷推之歲在丁亥乃章帝章和元年後六十一年桓帝卽位之明年攺本初二年爲建和元年又歲在丁亥則此碑所缺一字當爲和字【眞迹無此六字】乃建和元年也碑文缺滅者十八九惟亡者多而存者少尢爲可惜也故錄之治平元年四月二十日書【右集本】

後得別本模搨粗明始辧其一二云武君諱班乃易去前本熈寧二年九月朔日記

後漢中常侍費亭侯曹騰碑【歲月見本文眞迹】

右漢中常侍費亭侯曹騰碑文字磨滅其粗可見者云維建和元年七月二十二日己巳皇帝若曰其遣費亭侯之國其餘不可識也建和桓帝卽位之元年也後三十七年獻帝中平元年騰養子操始爲騎都尉【集本有領兵二字】擊黃巾矣治平元年六月十日書

後漢司隸楊君碑【歲月見本文】

右漢司隸校尉楊厥碑云惟巛靈定位川澤攸同澤有所注川有所通余谷之川其澤南隆八方所達益城爲充髙祖受命興於漢中道由子午出散入秦建定帝位以漢詆焉後以子午塗路混難更隨圍谷復通堂光凡此四道垓鬲允艱至於未平其有四年詔書開余鑿通石門中遭元二西夷虐殘橋梁斷絕子谷復循於是故司隸校尉犍爲武陽楊厥字孟文深執忠伉數上奏請廢子由斯得其度經至建和二年漢中太守王升字稚紀嘉君明知美其仁賢勒石頌徳以明厥勲其辭大略如此其刻畫尙完可讀大抵述厥修復斜谷路爾但其用字簡省復多舛繆惟以巛爲坤以余爲斜漢人皆爾獨詆字未詳永平明帝建和桓帝年號也【右集本】

後漢樊常侍碑【歲月見本文】

右漢樊常侍碑云君諱安字子佑南陽湖陽人也君幼學治韓詩論語孝經歷中黃門拜小黃門小黃門右史遷藏府令中常侍年五十有六永壽四年四【石本作二】月甲辰卒其先爲中黃門後爲小黃門又爲小黃門右史蓋漢官之制今不詳其次序也余少家漢東天聖四年舉進士赴尙書禮部道出湖陽【一本作間】見此碑立道左下馬讀之徘徊碑下者久之後三十年始得而入集錄蓋初不見錄於世自余集錄古文時人稍稍知爲可貴自此古碑漸見収采也【右集本】

後漢郎中鄭固碑【固一本歲月見本文作宣】

右漢郎中鄭固碑文字磨滅其官閥卒葬年月皆莫可考其僅可見者云君諱固字伯堅孝友著於閨門至行立乎鄕黨初授業於歐陽仕郡諸曹掾史主簿督郵五官掾功曹又曰忠以衛上淸以自修其餘殘缺不復成文又云延熹元年二月詔拜而不見其官惟其碑首題云漢故郎中鄭君之碑以此知其官至郎中爾漢隸刻石存於今者少惟餘以集錄之勤所得爲獨多然類多殘缺【一作滅】不完蓋其難得而可喜者其零落之餘尢爲可惜也【延熹元年二月之下一本云詔拜郎中非其好也以疾銅辭年四十二遭命殞身而中間又有逡遁退讓之語遁當作循錮當作固疑漢人用字多假借又疑以疾錮辭謂疾已堅固若云以疾篤辭覽者誶之右集本】

後漢田君碑【歲月見本文眞迹】

右漢田君碑今在沂州其名字皆已磨滅惟云其先出自帝舜之苗裔自完適齊因以爲氏乃知爲姓田爾又云周秦之際家於東平陽君總角修韓詩京氏易【眞迹作易京氏】究洞神變窮奧極微爲五官掾功曹州從事辟太尉延熹二年辛亥詔書泰山瑯琊盜賊未息州郡吏有仁惠公淸撥煩整化者試守滿歲爲眞州言名時牧劉君知君宿操表上試守費自此以後殘缺不可次第而隱隱可見蓋無年壽卒葬月日而有故吏薛咸等立石勒銘之語乃費縣令長徳政去思碑爾治平元年六月二十九日書

後漢孫叔敖碑【延熹三年】

右漢孫叔敖碑云名饒字叔敖而史記不著其名而見於他書者亦皆曰叔敖而已微斯碑後世遂不復知其名饒也此【集本無此字】碑世亦【集本作所】罕傳余以集錄二十年間求之博且勤乃得之然則世之未見此碑者猶不知爲名饒也謂余集古爲無益可乎【集本無右眞此九字迹】

後漢王元賞碑【歲月見本文】

右漢王元賞碑云君諱某字元賞禦史君之孫茂才君之子也歷秦及漢有國有家宰相牧守踵武相襲又曰遭父喪以孝立稱土堦環堵兼業並受門徒雨集盛於洙泗又云郡察孝廉郎中謁者宛陵丞封丘令母憂去官服祥辟司空府延熹四年五月辛酉遭命而終其文字磨滅隱隱可見者如此其名旣亡又不序其姓惟其銘云於惟王君以此知其姓王爾【右集本】

後漢祝睦碑【歲月見本文眞迹】

右漢祝睦碑云君諱睦字元其下遂缺滅不能成文惟其官壽年月可見云賓於王庭除北海長史潁川郾令辟司空府北軍中候拜大尙書尙書僕射遷常山相山陽太守年六十有八延熹七年八月丁巳卒睦有二碑皆在今南京虞城縣此碑不見世次而隱隱有云其先髙辛爾其後碑則頗完故錄於次也治平元年六月立秋日書

後漢祝睦後碑【延熹七年】

右漢祝睦後碑其前碑不知所立人名氏兩碑所載官閥壽考年月悉同而此碑有立碑人名氏及睦世次云故吏王堂等竊聞下有述上之功臣有敍君之徳又曰君兆自黎辛祝融苗冑鄭有祝君其也其餘文字亦完可讀二銘皆以三言爲文而後銘尢完云穆我君邦之陽資五就闓道綱綱下滅一字表微凖樞衡稽列宿覽四方徳合干道應皇領二郡曜重光化流洽緄豳昌性天約元用長頌聲作謠令香功烈著遺椒芳存覿榮淪弗忘其後二句磨滅難詳故錄其成文以見其雅質亦可佳也治平元年六月立秋日書【右眞迹】

後漢衡方碑【歲月見本文眞迹】

右漢衡方碑雲府君諱方字興祖其先伊尹在殷號稱阿衡因而氏焉又曰州舉孝廉除郎中卽丘侯相膠東令州舉尢異遷防稽東部都尉又拜議郎北平太守遷潁川太守又曰拜步兵校尉年六十有三建寧元年二月五日癸丑卒於是海內門生故吏采嘉石樹靈碑鐫茂伐祕將來此其始終之大略其餘歷歷可見而時亦磨滅以其文多不備錄也治平元年六月三日書後漢冀州從事張表碑【歲月見本文眞迹】

右漢冀州從事張表碑云君諱表字元異其碑首題云漢故冀州從事張君碑而文爲韻語敍其官閥不甚詳但云春秋六十四以建寧元年三月癸巳蘉疾而終其辭有云仕郡爲督郵鷹撮盧擊是以狗諭人【集本有也字】又有畔桓利正之語蓋漢人猶質不嫌取類於鷹犬畔桓疑是盤桓【集本有漢時二字】文字簡少假借爾治平元年六月二十九日書

後漢竹邑侯相張壽碑【歲月見本文】

右漢竹邑侯相張壽碑云君諱壽字仲吾其先晉大夫張老盛徳之裔孝友恭懿明允篤信博物多識獵【一作略】渉傳記臨疑獨照確然不撓有孔甫之風舉孝廉除郎中給事謁者遷竹邑侯相年八十建寧元年五月辛酉卒其大略可見者如此其餘殘缺或在或亡亦班班可讀爾【右集本】

後漢金鄕守長侯君碑【歲月見本文眞迹】

右漢金鄕守長侯君碑云君諱成字伯盛山陽防東人也其先出自豳岐周文之後封於鄭鄭共仲賜氏曰侯厥宣多以功佐國漢之興也侯公納防濟太上皇於鴻溝之阨諡曰安國君曽孫酺封明統侯光武中興孫霸爲臨淮太守轉拜執法右刺姦五威司命大司徒公封於陵侯枝葉繁茂或家河洧或邑山濟君卽上黨太守之弟郡請署主簿督郵五官掾功曹守金鄕長建寧二年四月癸酉卒年八十一碑文首尾皆完故得詳其世次其云上黨太守不見其名按漢書執法左右刺姦五威司命皆王莽官名侯霸列傳云霸莽時爲隨令遷執法刺姦而未嘗爲五威司命後事光武代伏湛爲大司徒封闗內侯旣薨光武下詔追封則鄕侯而此碑言封於陵侯未知孰是據碑言刺姦司命爲光武時官蓋碑文之繆矣治平元年四月二十九日書

後漢愼令劉君墓碑【建寧四年】

右漢愼令劉君墓碑在今南京下邑其名已磨滅其字伯麟少罹艱苦身服田畆舉孝廉除郎中辟從事司徒掾遷愼令卒年六十有二其銘曰於惟君徳忠孝正直至行通洞髙明柔克鬼神福謙受玆介福知命不延引輿旋歸忽然輕舉志激拔葵人皆有亡貴終譽兮歿而不朽垂名著兮余家漢碑常患其銘多缺滅而斯銘偶完故錄之【右眞迹】

後漢北軍中候郭君碑【歲月見本文】

右漢北軍中候郭君碑其名字磨滅云元城君第四子也其先蓋周之冑緒枝葉云布列於州郡自東郡衞國家於河內汲兄竹邑侯相次尙書侍郎次濟北相順弟臨沂長次徐州刺史次中山相次雒陽令君爲五官掾功曹司隸中都官從事三辟將軍府舉廉北陽長復辟司徒拜北軍中候年六十有六建寧四年九月丙子卒其於兄竹邑侯相上一字缺滅不完疑是惠字其下又云順弟莫曉其義豈漢人謂兄弟爲此語耶故闕其疑以候知者治平元年六月二十九日書【右眞迹】

後漢司隸從事郭君碑【歲月見本文】

右漢司隸從事郭君碑云君諱究汲人也元城君之孫雒陽令之適歷主簿督郵五官掾功曹守令長辟司隸從事部郡都官春秋二十八而卒中平元年歲在甲子三月而葬據北軍中侯碑爲元城君子而弟爲雒陽令考其世次皆同前世碑碣但書子孫而不及兄弟惟郭氏碑載其兄弟甚詳蓋古人譜牒旣完而於碑碣又詳如此可見其以世家爲重不若今人之苟簡也治平元年六月二十九日書【右眞迹】

後漢魯峻碑【歲月見本文集本】

右漢魯峻碑云君諱峻字仲嚴山陽昌邑人監營謁者之孫修武令之子治魯詩顏氏春秋舉孝廉除郎中謁者河內太守丞辟司徒司空府舉髙第禦史東郡頓丘令遷九江太守拜議郎太尉長史禦史中丞司隸校尉遭母憂自乞拜議郎服竟還拜屯騎校尉以病遜位熹平元年卒門生於商等二百三十人謚曰忠惠父其餘文字亦粗完故得遷拜次序頗詳以見漢官之制如此惟云遭母憂自乞拜議郎又其最後爲屯騎校尉而碑首題云漢故司隸校尉忠惠父魯君碑二者莫曉其義治平元年四月二十三日

後漢儒婁先生碑【歲月見本文】

右漢儒婁先生碑云先生諱壽字九考南陽隆人也祖太常博士父安貧守賤不可營【集本作榮】以祿先生童孩多奇岐嶷有志好學不厭不飭小行善與人交久而能敬榮沮溺之偶耕甘山林之杳藹又曰有朋自逺冕紳莘莘講習不倦年七十有八熹平三年二月甲子不祿今光化軍幹徳縣圖經載此碑景祐中余自夷陵貶所再遷幹徳令按圖求碑而壽有墓在谷城界中余率縣學生親拜其墓見此碑在墓側遂據圖經遷碑還縣立於勅書樓下至今在焉治平元年六月十三日書【右眞迹】

後漢郭先生碑【眞迹歲月未詳】

右漢郭先生碑云諱輔字輔成其先出於王季之中子爲文王卿士食采於虢後世謂之郭歷戰國秦漢子孫流分來居荊土先生其少也孝友而悅學其長也寛舒如好施是以宗親歸懷鄕防髙尙年五十有二遇疾而終其以而爲如及用鄕防字與婁壽碑同蓋漢人如此爾治平元年六月二十日書

又【集本】

右不見書撰人名氏碑在襄州谷城縣界中其辭云先生諱輔字輔成其先出自有周王季之中子爲文王卿士食采於虢至於武王錫而封之後世謂之郭春秋之時爲晉所並歷戰國秦漢子孫派分來居荊土氏國立姓焉傳云聖賢之後必有達者先生應焉孝友而悅學其長也寛舒如好施是以宗親歸懷鄕防髙尙年五十有二遇疾而終其文字古質蓋漢之碑也其用鄕防字與漢婁壽碑同其曰寛舒如好施蓋以如字爲而也春秋書星隕如雨釋者曰如而也然施於文章以如爲而始見於此也

後漢桂陽太守周府君紀功銘【熹平中】

此君檢漢書無之今碑石缺不見其名惜乎遂不見於世也南人紀其所修瀧水卽韓文公所謂昌樂瀧者是也至今以爲利祠宇甚嚴云【右集本】

後漢桂陽周府君碑【熹平中】

右漢桂陽周府君碑按韶州圖經云後漢桂陽太守周府君碑按廟在樂昌縣西一百一十八里武溪上武溪驚湍激石流數百里昔馬援南徵其門人轅寄生善吹笛援爲作歌和之名曰武溪深其辭曰滔滔武溪一何深鳥飛不渡獸不能臨嗟哉武溪何毒淫周使君開此溪下合眞水桂陽人便之爲立廟刻石又云碑在廟中郭蒼文今碑文磨滅雲府君字君光而名已訛缺不可辧圖經但云周使君亦不著其名後漢書又無傳遂不知爲何人也按武水源出郴州臨武縣鸕鷀石南流三百里入桂陽而桂陽眞水【一有梨溪二字】盧溪曹溪諸水皆與武水合流其俗謂水湍峻爲瀧韓退之詩雲南下昌樂瀧卽此水也碑首題云神漢者如唐人云聖唐爾蓋當時已爲此語而史傳他書無之獨見於此碑也【右集本】

後漢桂陽周府君碑後本【熹平中】

右漢桂陽周府君碑余初得前本恨其名遂磨滅後有國子監直講劉仲章者因出其碑而爲餘言前爲樂昌令因道府君事云名憬問其何以見之云碑刻𨿽闕尙可識也乃以此碑並陰遺余蓋前本特模者不工爾又余初以韓集云昌樂瀧疑其誤乃攺從樂昌仲章曰不然縣名樂昌而瀧名昌樂其舊俗所傳如是韓集不誤也乃知古人傳疑而愼於更攺者以此【右集本】

後漢費府君碑【歲月未詳集本】

右漢梁相費府君碑其名字若云諱況字仲慮而況疑爲泛慮疑爲寛其官閥可見者爲蕭令九年沛有蝗獨不入其界國以狀聞朝廷嘉諸拜梁相春秋八十卒其銘頗簡而文字粗完云��顯祖厥徳懿鑠播勛於前丕碩基業遺愛於民福流於後胙自此磨滅不可識者八字其卒章云功烈休矣來昆戮力而穆字爲穆古文多然

後漢郎中王君碑【光和元年】

右漢郎中王君碑文字磨滅不復成文而僅有存者其名字官閥卒葬年月皆莫可考惟其碑首題云漢故郎中王君之銘知君爲漢人姓王氏而官爲郎中爾蓋夫有形之物必有時而獘是以君子之道無獘而其垂世者與天地而無窮顏回髙臥於陋巷而名與舜禹同榮是豈有托於物而後傳耶豈有爲於事而後著耶故曰久而無獘者道隱而終顯者誠此君子之所貴也若漢王君者托有形之物欲垂無窮之名及其獘也金石何異乎瓦礫治平元年四月晦日書【右眞迹】

後漢太尉陳球碑【歲月見本文眞迹】

右漢太尉陳球碑云君諱球字伯眞廣漢太守之元子也又云除郎中尙書符節郎愼陵園令換中東城門候遷繁陽令拜侍禦史其後又云拜將作大匠其餘磨滅僅存按後漢書球傳云父亹廣漢太守陽嘉中球舉孝廉稍遷繁陽令太尉揚秉表球零陵太守後累拜司空光和元年遷太尉坐日食免復拜光祿大夫與司徒劉郃等謀誅宦官曹節等不果下獄死球在零陵破賊胡蘭朱蓋有功威著南邦今碑破蘭蓋事班班可讀與傳皆合惟不著誅宦官事至其卒時文字磨滅不可識惟云六十有二亦與傳合予所集錄古文與史傳多異惟此碑所載與列傳同也治平元年四月晦日書【右眞迹】

後漢敬仲碑【歲月見本文】

右漢敬仲碑者其姓名字皆不可見惟其初有敬仲二字尙可識故以寓其名爾蓋疑其人姓田氏也大抵文字磨滅比其他漢碑尢甚字可識者頗多第不成文爾惟云州郡課最臨登大郡又云居喪致哀又云司隸從事治書侍禦史又雲光和四年閏月庚申此數句粗可讀爾其餘字畫僅完者以漢隸今爲難得錄之爾治平元年閏五月二十九日書【右眞迹】

後漢無名碑【此與前跋大槪同】

右漢無名碑文字磨滅其姓氏名字皆不可見其僅可見者云州郡課最臨登大郡又云居喪致哀曽參閔損又曰辟司隸從事拜治書侍禦史又曰奮乾剛之嚴威揚哮虎之武節又曰年六十三光和四年閏月庚申遭疾而卒其餘字畫尙完者多但不能成文爾夫好古之士所藏之物未必皆【一作能】適世之用惟其埋沒零落之餘尢以爲可惜此好古之僻也治平元年六月五日書【右眞迹】

後漢槀長蔡君頌碑【光和四年眞迹】

右漢槀長蔡君頌碑在鎭府故天章閣待制楊畋嘗爲餘言漢時隸書在者此爲最佳畋自言平生惟學此字余不甚識隸書因畋言遽遣人之常山求得之遂入於錄

後漢唐君碑【歲月見本文】

右漢唐君碑其名已磨滅其字正南云【集本作云字正南】潁川郾人也其先出自慶都感赤龍生堯王有天下苖冑枝分相土視居因氏唐焉君父孝廉郎中早卒君繼厥緒耽道好古惇書味詩守舞陽丞潁陽令察能治劇遷豫章其後遂復磨滅𨿽文字班班可見而不能得其次序其後又云換君昌陽令吏民慕戀牽君車輪不得行君臣流涕道路瑯玕是故從事郡掾刋石樹頌歌君之美據此蓋縣令去思碑爾其後又雲光和六年二月壬午朔二十五日丙午則知唐君爲後漢時人矣治平元年閏五月二十八日【右眞迹】

後漢朱碑【歲月見本文】

右漢朱碑云字伯靈察孝廉除郎中尙書侍郎以將事去官於時幽州州下滅一字夷侵宼以君爲禦史中丞討伐其後磨滅又云鮮卑侵犯障塞復舉君拜幽州刺史年六十四光和六年卒之事迹不見史傳其僅見於此碑者如此碑在今亳州界中云將事去官莫曉其語治平元年六月十四日書【右眞迹】

後余守亳州徙碑置州學中

後漢小黃門譙君碑【歲月見本文】

右漢小黃門譙君碑云君諱敏字漢達年五十七中平二年卒其文不甚磨滅而官閥無所稱述惟云肅將王命守靜韜光以逺悔咎而已後漢宦者用事靈帝時尢盛敏卒之歲張讓等十二人封侯於斯之時能守靜逺悔是亦可佳然敏以一小黃門而立碑稱頌於此可見宦官之盛也治平元年四月三日書【右眞迹】

後漢熊君碑【歲月見本文】

右漢熊君碑云君諱喬字舉舉上滅一字其官閥不可詳考其僅可知者劉表時爲綏民校尉後遷騎都尉建安二十一年卒享年七十有一其云治歐羊尙書其字非訛闕而以陽爲羊蓋古文字少故須假借至漢字已備而猶假用何哉後云太歲在申申上滅一字以歷推之當是丙申又云碑師舂陵福造福上滅一字當是其姓其書顯字皆爲按許愼說文顯從防聲而轉爲累其失逺矣莫曉其義也【右集本】

後漢兪鄕侯季子碑【歲月未詳】

右漢兪鄕侯季子碑云君諱熊字孟下闕一字廣陵海西人也厥祖天皇大帝垂精接感篤生聖明子孫享之分源而流枝葉扶疎出王別受爵列土封侯載徳君光武皇帝之廣陵王之孫兪鄕侯之季子也由是而後文字缺滅其稍稍可讀者時得其一二云六籍五典如源如泉旣練州郡捲舒委隨化流南城政猶北辰三祀有成來臻我邦仁恩如冬日威猛烈夏日吏民愛若慈父畏如神明其後又云采摭謡言作詩三章據碑文無卒葬年月而其辭若此似是徳政碑按後漢書光武皇帝子曰廣陵思王荊荊子元壽等四人皆封鄕侯史略而不載其名兪鄕侯者不知爲誰也思王荊之第幾子也天皇大帝之語自漢以來有矣【右集本】

後漢武榮碑【歲月未詳】

右漢武榮碑云君諱榮字捨【集本作含】和治魯詩經韋君章句孝經論語漢書史記左氏國語爲州書佐郡曹史【集本作文學】主簿督郵五官掾功曹年三十六南蔡府君察舉孝廉執金吾丞孝桓大憂屯守武闕加遇害气遭疾殞靈其餘文字殘缺不見其卒葬年月又不著氏族所出惟其碑首題云漢故執金吾丞武君之碑云治平元年五月六日書【右眞迹】

後漢秦君碑首【歲月見本文】

漢碑今存者少此篆亦與今文小異勢力勁健可愛【蔡君謨題】

右漢熹平中碑在南陽界中字已摩【或作磨非】滅不可識獨其碑首字大僅存其筆畫頗奇偉蔡君謨甚愛之此君謨過南都所題乃皇祐三年也今一紀矣嘉祐八年九月十七日書【右眞迹】

又【此集本與眞迹頗不同故兩存】

右漢秦君碑首題云漢故南陽太守秦君之碑秦君不知爲何人碑在南陽界中字已磨滅不可識獨其碑首字大僅存其筆畫頗奇偉蔡君謨甚愛之

後漢元節碑【歲月未詳】

右漢元節碑文字磨滅不見其氏族其可見者才數十字爾云君【集本無此字】諱立字元節其先出自伊尹其餘不復成文其銘云於穆從事疑其姓伊而爲從事也碑無年月而知爲漢人者以其隸體與他漢碑同爾治平元年五月三日書【右眞迹】

後漢殘碑【歲月未詳眞迹】

右漢殘碑不知爲何人所存者才三十二字不復成文惟云髙字幼知其名髙又云漢【一有中字】興復知爲後漢時人而隸字在者甚完體質淳勁非漢人莫能爲也故錄之

後漢天祿辟邪字【歲月未詳】

右漢天祿辟邪四字在宗資墓前石獸膊上按後漢書宗資南陽安眾人也今墓在鄧州南陽界中墓前有二石獸刻其膊上一曰天祿一曰辟邪余自天聖中舉進士往來穰【集本作襄】鄧間見之道側迨今三十餘年矣其後集錄古文思得此字屢求於人不能致尙書職方員外郎謝景初家於鄧爲余模得之然字畫【集本作或】訛缺不若余見時完也按黨錮傳云資祖均自有傳今後漢書有宋均傳雲南陽安眾人而無宗均傳疑黨錮傳轉【集本無此字】寫宗爲宋爾蜀志有宗預南陽安眾人豈安眾當漢時有宗宋二族而字與音皆相近遂至訛謬邪史之失傳如此者多矣嘉祐八年臘日書

費鳳碑【元第九百九十一】起坐【一作坐起按古碑作望逺】

武班碑【元第五百五十一】書云【一無雲字】又歲【一作歲又】

曹騰碑【元第一百七十一】

司隸楊君碑【元第六百九十一至六百九】右漢【十二一有】攸同【故字一作】益城【股躬一】

樊常侍碑【作域元第一百四】右漢【十】序也【二至九十四字一】集錄【本無一無】右碑【錄字一無此】嘉祐八年十月十四日書【二字一有此】

鄭固【十字一】碑【作宣元第五百四】又曰【十一一】治平元年四月十二日書【作云一有此】

田君碑【十字元第四百五】今在【十一一作】爲姓【在今一作】

孫叔敖碑【其姓元第二百八】

王元賞碑【十一元第六百四】茂才【十一一】治平元年五月二日書【作材一有此】

祝睦碑【九字元第三百一】皆在今【十一一作今】

祝睦後碑【皆在元第三百二】

衡方碑【十一元第九百二】

張表碑【十一元第四百一】漢故【十一眞迹圖去】張君【漢字此下一有】

張壽碑【之字元第六百七】治平元年端午日書【十一一有此】

侯君碑【八字元第六百三】碑文【十一一無】繆矣【文字一無】

劉君墓碑【元第七百五十一】

北軍中侯郭君碑【元第四百三十一】

司隸從事郭君碑【元第四百四十一】

魯峻碑【元第五百六十一】司空【一無二字】故得【此下一有其字】

婁先生碑【元第一百五十一】偶【一作耦】藹【一作靄】

郭先生碑【元第五十一】碑云【此下一有先生字】輔成【古碑作甫成】歷【一作】婁壽【二字上一有漢字】二十日【一作二十二日】

周府君紀功銘【元第一百八十一】

周府君碑【元第一百八十一】碑按【一無此二字】桂陽【一作桂水或作桂陽桂水】湍峻【一作浚】

周府君碑後本【元附一百八十一】因出其碑而【一無此五字】

費府君碑【元第七百一十一】文字【一無此二字】於後【一無於字】磨滅不可識者八字【一作八字已滅不可識】其卒【一無其字】多然【一作多如此也】熈寧二年十一月十六日山齋書【一有此十三字】

王君碑【元第六百一】

陳球碑【元第六百一十一】

敬仲碑【元第九百一十一】

無名碑【元第六百八十一】又云【一作曰】

蔡君頌碑【元第五百八十一】爲最【一作最爲】

唐君碑【元第八百八十一】

朱碑【元第二百三十一】

譙君碑【元第五百一十一】

熊君碑【元第九百一】其云【一作其辭有云】熈寧二年十月晦日山齋書【一有此十一字】

季子碑【元第九百三十一】字孟【一本此下再有孟字】夏日【一作炎夏】史略【一無此二字】誰也【一無此二字】天皇【至】有矣【十二字一本無】治平元年六月五日書【一有此九字】

武榮碑【元第五百三十一】南【古碑作汝南】

秦君碑首【元第八十一】

元節碑【元第六百五十一】

後漢殘碑【元第一百三十】

天祿辟邪字【元第七十一】集錄【一無錄字】

集古錄卷三

欽定四庫全書

集古錄卷四

宋歐陽修撰

魏受禪碑【歲月見本文】

右魏受禪碑世傳爲梁鵠書而顏眞卿又以爲鐘繇書莫知孰是按漢獻帝紀延康元年十月乙夘皇帝遜位魏王稱天子又【集本無此字】按魏志是歲十一月葬士卒死亡者猶稱【集本有王字】令是月丙午【集本作寅】漢帝使張愔奉璽綬庚午王升壇受禪又是月癸酉奉漢帝爲山陽公而此碑云十月辛未受禪於漢三家之說皆不同今據裴松之注魏志備列漢魏禪代詔冊書令羣臣奏議甚詳蓋漢實以十月乙夘策詔魏王使張愔奉璽綬而魏王辭讓往返三四而後受也又據侍中劉廙奏問太史令許芝今月十七日己未可治壇場又據尙書令桓階等奏云輙下太史令擇元辰今月二十九日可登壇受命蓋自十七日己未至二十九日正得辛未以此推之漢魏二紀皆繆而獨此碑爲是也漢紀乙夘遜位者書其初命而略其辭讓往返遂失其實爾魏志十一月癸夘猶稱令者當是十月衍一字爾丙午張愔奉璽綬者辭讓往反容【集本作殆】有之也惟庚午升壇最爲繆爾癸夘去癸酉三十一日不得同爲十一月此尢繆也禪代大事也而二紀所書如此則史官之失以惑後世者可勝道哉嘉祐八年九月十七日書【右眞迹】

魏公卿上尊號表【黃初元年】

右魏公卿上尊號表唐賢多傳爲梁鵠書今人或謂非鵠也乃鐘繇書爾未知孰是也嗚呼漢魏之事讀其書者可爲之流涕也其鉅碑偉字其意惟恐傳之不逺也豈以後世爲可欺歟不然不知恥者無所不爲乎【右眞迹】

魏鐘繇表【歲月見本文】

右鐘繇法帖【一字集本作表】者曹公破闗侯賀捷表也其後書云建安二十四年閏月九日南蕃東武亭侯鐘繇上集賢校理孫思恭精於歷學余問孫君建安二十四年閏在何月思恭爲余以漢家所用四分乾象歷推之是歲己亥二歷皆閏十月而陳壽三國誌所書時月𨿽爲簡略然以思恭言考之則合按魏志是歲冬十月軍還洛陽其下遂書孫權請討闗公自效於吳志則書閏月權討公以魏吳二志參較是閏十月矣吳志又書十二月權獲公及其子平魏志明年正月乃書權傳公首至洛陽蓋二志相符乃權以閏十月方徵荊至十二月獲之明年正月始傳首至洛【原本有陽字】理可不疑然則鐘繇安得於閏十月先賀防也由是此表可疑爲非眞而今世盛行復有両本字大小不同小字差類繇書然不知其果是否姑並存之以俟識者治平元年七月二十六日書【右眞迹】

又【集本】

右魏鐘繇書其辭云戎路兼行履險冒寒因述曹仁徐晃破闗公事其後題云建安二十四年閏月九日南蕃東武亭侯臣繇上按建安二十四年冬曹公軍於摩陂而仁等破公後未嘗出徵履險冒寒之役又古人牋啟不書年此二事可疑又云公已被手刃據三國誌公圍曹仁於樊爲仁所敗而走後爲孫權兵斬於沮與此帖不同

魏劉熹學生碑【歲月未詳】

右魏劉熹學生冢碑在襄州谷城縣界中余爲幹徳令時嘗以公事過谷城見數荒冢在艸間傍有古碑傾側半埋土中問其村人爲何人冢皆不能道而碑文磨滅不暇讀而去後數年在河北始集錄古文思向所見谷城碑疑爲漢碑求之又數年乃獲按襄州圖經云學生冢在縣東北水經注云魏濟南劉熹字徳怡博學好古立碑載生徒百餘人其不終業而卒者葬於【集本作於】此號學生冢今碑𨿽殘缺而熹與生徒名字往往尙可見蓋余昔所見乃學生冢而碑魏時碑也熹谷城令也治平元年正月十日書【右眞迹】

魏賈逵碑【歲月未詳】

右魏賈逵碑魏志逵傳云逵爲絳邑長爲賊郭援所攻絳人與援約不害逵乃降而援欲以逵爲將怒逵不肯叩頭欲殺之絳人乘城呼曰負【集本作若】要殺我賢君寧俱死援義之遂不殺又按裴松之注引魏略云援捕得逵怒不肯拜促斬之諸將覆防囚於壺闗土窖中守者祝公道釋其械而逸之【集本有已字】與魏志不同而此碑但云爲援所執臨以白刃不屈而已不載絳人約援事如傳所載不獨逵有徳於絳人而絳人臨危能與逵生死亦可謂賢矣自古碑碣稱述功徳常患過實如逵與絳人徳義【集本有俱隆字】碑不應略而不著頗疑陳壽作傳【集本無此二字】好奇而所得非實也松之又注魏書逵年五十五而碑云五十有四亦當以碑爲正嘉祐八年十一月十四日書【右眞迹】

魏鄧艾碑【歲月未詳】

右鄧艾碑考其事迹終始卽魏【集本無此字】鄧艾碑也艾嘗爲兗州刺史據碑云晉初嘗發兗州兵討叛羌艾降巫者傳言授以用兵之法因以破羌兗人神之遂爲艾立廟建碑紀其事艾於三國時爲名將嘗有大功其姓名聞於世甚顯史與兗人皆不應誤而艾乂三名不同如此此君子所以愼於傳疑也余謂古人艾乂常通用漢書曰黎民艾安與懲艾創艾注皆讀爲乂豈非鄧侯名艾音乂而書碑者從省歟後人讀史無音注乃且以爲蒿艾之艾而流俗轉失久而訛繆遂不復正此理或然覽者詳之熈寧壬子正月晦日六一堂書【右眞迹】吳九眞太守谷府君碑【鳳皇元年四月】

右谷朗者事吳爲九眞太守碑無書撰人名氏其序雲府君諱朗字義先桂陽耒陽人豫章府君之曽孫公府君之孫郎中君之子也其先出自顓頊益爲舜虞賜姓嬴氏至於扉子封於秦谷因而氏焉谷氏在吳不顯史傳無所見所謂豫章府君而下三世皆莫知其名字按秦本紀非子邑於秦而此與朗子永寧侯相碑皆爲扉子莫詳其義也治平元年四月二十六日書【右眞迹】

吳國山碑【歲月見本文】

右吳國山碑者孫皓天冊元年禪於國山攺元天璽因紀其所獲瑞物刋石於山陰是歲晉咸寧元年後五年晉遂滅吳以皓昬虐其國將亡而眾瑞並出不可勝數後世之言祥瑞者可以鑑矣熈寧元年中元後一日書【右眞迹】

晉南鄕太守頌【泰始中】

右南鄕太守司馬整【集本作晉南鄕太守頌南鄕太守者司馬整也】按晉書宣帝弟曰安平獻王孚孚次子曰義陽成王望望第三子曰隨穆王整整先望卒後武帝分義陽之隨縣封整爲王諡曰穆整以魏咸熈二年爲南鄕太守是歲晉武受禪攺元泰始泰始三年徙整南陽而南鄕人爲整建此碑晉書地理誌當魏末荊州分屬三國而南鄕南陽皆屬魏後晉武攺南鄕爲順陽此碑今在光化軍軍卽襄州谷城縣之陰城鎭陰城當魏晉時爲南鄕屬縣也余貶幹徳縣令時得此碑今二紀矣嘉祐八年九月二十六日書【眞迹】

晉南鄕太守碑【泰始四年】

右南鄕太守碑不著書撰人名氏題曰宣威將軍南鄕太守司馬府君紀徳頌碑云君諱整字孔修太宰安平王之孫太尉義陽王之子按晉書宣帝弟曰安平獻王孚孚次子曰義陽成王望望第三子隨穆王整整先望卒後武帝分義陽之隨縣封整爲王諡曰穆整以太始三年自南鄕太守徙南陽而南鄕人共立此碑今在光化軍軍卽襄州谷城縣之陰城鎭按晉志不列南鄕郡據此碑所載縣令名氏有武陵築陽丹水陰城順陽祈六縣此蓋南鄕郡所治也晉志但雲南鄕魏時屬荊州武帝平吳攺爲順陽郡而不著順陽治所興廢屬縣之名而獨此碑可見也又整傳但云整歷南中郎將封淸泉侯薨贈冠軍將軍亦不言其爲宣威將軍南鄕南陽二郡守皆其所漏略也【右集本】

南鄕太守碑陰【集本】

右南鄕太守將吏三百五十人分爲二卷其磨滅者猶有二十餘人人皆有邑姓名字而無次序其名號有令有長有南閤祭酒門下督主簿部督郵監汀督郵部勸農五官掾文學掾營軍掾軍謀掾府門亭長主記史待事掾待事史部曲將部曲督又有賊曹功曹議曹戶曹金曹水曹科曹倉曹鎧曹左右兵曹曹皆有掾又有祭酒有史有書佐有修行有從掾位有從史位有史有小史等魏晉之際太守官屬之制蓋如此他書或時見一二不能如此之備也

晉陸喈碑【歲月見本文】

右晉陸喈碑喈爲宣威內史建武元年卒碑以咸和七年立而碑後題云咸和七年歲在庚辰咸和成帝年號也成帝以泰寧三年八月卽位是歲乙酉明年攺元咸和據歷七年當爲壬辰而此爲【集本作云】庚辰者繆也陸氏有二碑余家集錄皆有之據陸褘碑後題云泰寧三年歲在乙酉與今歷合則當時歷官不應至咸和而頓爾差失然則庚辰特書碑者誤爾治平元年六月二十九日書【右眞迹】

晉蘭亭修禊序【永和九年集本】

右蘭亭修禊序世所傳本尢多而皆不同蓋唐數家所臨也其轉相傳模失眞彌逺然時時猶有可喜處豈其筆法或得其一二邪想其眞迹宜如何也哉世言眞本葬在昭陵唐末之亂昭陵爲溫韜所發其所藏書畫皆剔取其裝軸金玉而棄之於是魏晉以來諸賢墨迹遂復流落於人間太宗皇帝時購募所得集以爲十卷俾模傳之數以分賜近臣今公卿家所有法帖是也然獨蘭亭眞本亡矣故不得列於法帖以傳今予所得皆人家舊所藏者𨿽筆畫不同聊並列之以見其各有所得至於眞僞優劣覽者當自擇焉其前本流俗所傳不記其所得其二得於殿中丞王廣淵其三得於故相王沂公家又有別本在定州民家二家各自有石較其本纎毫不異故不復錄其四得於三司蔡給事君謨世所傳本不出乎此其或尙有所未傳更俟博采

範文度模本蘭亭序【附】

余嘗集錄前世遺文數千篇因得悉覽諸賢筆迹比不識書遂稍通其學然則人之於學其可不勉哉今老矣目昏手顫𨿽不能揮翰而開卷臨幾便別精麤若範君所書在余集錄實爲難得也竊幸覽之【一作焉】爲之忘倦嘉祐七年夏五月二十八日廬陵歐陽修書【右眞迹】書𨿽列於六藝非如百工之藝也蔡君謨以書名當世其稱範君者如此不爲誤矣滁山醉翁題【右眞迹】

又

自唐末干戈之亂儒學文章掃地而盡宋興百年之間雄文碩儒比肩而出獨字學久而不振未能比蹤唐之【一無此字】人余每以爲恨今乃獲見範君筆法信乎時不乏人而患知之不博不然有於中必形於外若範君者筆迹不傳於世而獨傳其家蓋其潛光晦徳非止其書閟不傳也【右眞迹】

又【與前跋相類疑是槁本今兩存之】

自唐末兵戈之亂儒學文章掃地而盡聖宋興百餘年間雄文碩學之士相繼不絕文章之盛遂追三代之隆獨字書之法寂寞不振未能比蹤唐室余每以爲恨今乃獲見範君之書信乎時不乏人而患聞見之不博也然若君之筆法宜傳於世久閟於家蓋其潛光晦伏非獨其書之閟也【右集本】

晉樂毅論【永和四年】

右晉樂毅論石在故髙紳學士家紳死家人初不知惜好事者往往就閱或模傳其本其家遂祕藏之漸爲難得後其子弟以其石質錢於富人而富人家失火遂焚其石今無復有本矣益爲可惜也後有【集本有此二字】甚妙二字吾亡友聖兪書也論與文選所載時時不同考其文理此本爲是惜其不完也【右眞迹】

晉王獻之法帖【歲月未詳眞迹】

右王獻之法帖予嘗喜覽魏晉以來筆墨遺迹而想前人之髙致也所謂法帖者其事率皆弔哀候病敍睽離通訊問施於家人朋友之間不過數行而已蓋其初非用意而逸筆餘興淋漓揮灑或妍或丑百態橫生披卷髮函爛然在目使人驟見驚絕徐而視之其意態【集本無此三字】愈無窮盡故使後世得之以爲奇翫而想見其人也至於髙文大冊何甞用此而今人不然至或棄百事獘精疲力以學書爲事業用此終老而窮年者是眞可咲也治平甲辰秋社日書

又

獻之帖蓋唐人所臨其筆法類顏魯公更俟識者辧之【右眞迹】

晉賢法帖【眞迹】

右晉賢法帖太宗皇帝萬幾之餘畱精翰墨嘗詔天下購募鐘王眞迹集爲法帖十卷模刻以賜羣臣往時故相劉公沆在長沙以官法帖鏤板遂布於人間後有尙書郎潘師旦者又擇其尢妙者別爲捲第與劉氏本並行至余集錄古文不敢輙以官本參入私集遂於師旦所傳又取其尢者散入錄中俾夫啟帙披捲者時一得之把翫欣然所以忘倦也治平元年五月十日書

晉七賢帖

右晉七賢帖得之李丕緒少卿【眞迹無此二字】家丕緒多藏古書然不知此爲眞否七子書迹世罕傳故錄之【右集本】

宋文帝神道碑【歲月未詳】

右宋文帝神道碑云太祖文皇帝之神道凡八大字而別無文辭惟以此爲表識爾古人刻碑【一作碑刻】正當如此而後世鐫刻功徳爵裏世系惟恐不詳然自後漢以來門生故吏多相與立碑頌徳矣余家集古所錄三代以來鐘鼎彛盤銘刻備有至後漢以後始有碑文欲求前漢時碑碣卒不可得是則冢墓碑自後漢以來始有也此碑無文疑非宋世立蓋自漢以來碑文務載世徳宋氏子孫未必能超然獨見復古簡質又南朝士人气尙卑弱字書工者率以纎勁淸媚爲佳未有偉然巨筆如此者益疑後世所書按宋書文帝爲元凶劭所弒初諡曰景廟號中宗孝武立攺諡曰文號太祖其墓曰長寧陵也【右眞迹】

宋宗慤母夫人墓志【歲月見本文】

右宗慤母夫人墓志不著書撰人名氏有志無銘其後云謹牒子孫男女次第名位婚嫁如左蓋一時之制也按慤本傳與此志歷官終始不同本傳云宋孝武卽位以慤爲左衛將軍累遷豫州刺史監五州諸軍使討竟陵王誕入爲左衛將軍廢帝卽位爲寧蠻校尉雍州刺史卒此志乃大明六年作志云爲右衛將軍監交廣二州湘州之始興冠軍將軍平越中郎將廣州刺史始遷豫州監五州軍事又爲散騎常侍左衛將軍領太子中庶子荊州大中正而傳皆略之也慤南陽湼陽人而此志云湼陽縣都鄕安眾里人又云於秣陵縣都鄕石泉裏都鄕之制前史不載【右集本】

齊鎭國大銘像碑【天統三年集本】

右齊鎭國大銘像碑銘像文辭固無足取所以錄之者欲知愚民當南北割防之際事佛尢篤爾其字畫頗異𨿽爲訛繆亦其傳習時有與今不同者其錄之亦以此也

南齊海陵王墓銘【歲月未詳】

右南齊海陵王墓銘長兼中書侍郎謝朓撰海陵王昭文者文惠太子次子也初明帝鸞旣廢郁林王昭業而立昭文又廢爲海陵王而殺之遂自立按謝朓傳朓當海陵王時爲驃騎諮議領記室又掌中書郎後遷尙書吏部郎此志題雲長兼中書侍郎而據傳朓未嘗爲中書侍郎史之闕也按南齊書劉悛爲長兼侍中後魏臨淮王彧爲長兼禦史中尉南北史多有此名蓋【集本有長兼者三字】當時兼官之稱如唐檢校官之類也嘉祐八年九月十七日書【右眞迹】

梁智藏法師碑【普通三年眞迹】

右梁智藏法師碑梁湘東王蕭繹撰銘新安太守蕭幾作敍尙書殿中郎蕭挹書世號三蕭碑法師者姓顧氏幾挹皆稱弟子衰世之獘遂至於斯余於集古錄而不忍遽棄者以其字畫【集本作書】粗可佳捨其所短取其所長斯可矣嘉祐八年五月晦日書

陳張慧湛墓志銘【貞觀二十三年九月】

右陳張慧湛墓志銘不著書撰人名氏陳隋之間字書之法極於精妙而文章頽壊至於鄙俚豈其時俗獘薄士遺其本而逐其末乎予家集錄所見頗多自開皇仁壽而後至唐髙宗己前碑碣所刻往往不減歐虞而多不著名氏如鉗耳君淸徳頌或有名而其人不顯如丁道防之類不可勝數也慧湛陳人至唐太宗時始攺葬爾其銘刻字書遒勁有法翫之忘倦惜乎不知爲何人書也治平元年四月晦日書【右眞迹】

陳浮屠智永書千字文【歲月未詳】

右千字文今流俗多傳此本爲浮屠智永書考其字畫時時有筆法不類者雜於其間疑其石有亡缺後人妄補足之𨿽識者覽之可以自擇然終汨其眞遂去其二百六十五字其文旣無所取而世復多有所佳者字爾故輙去其僞者不以文不足爲嫌也蔡君謨今世知書者猶云未能盡去也嘉祐八年十月十八日書【右眞迹】

又

梁書言武帝得王羲之所書千字命周興嗣以韻次之今官【集本作觀】法帖有漢章帝所書百餘字其言有海鹹河淡之類蓋前世學書者多爲此語不獨始於羲之也【右眞迹】

大代修華嶽廟碑【歲月見本文】

右大代修華嶽廟碑按魏書文成帝興光二年三月己亥攺元爲太安故魏書興光無二年而此碑云【集本有興光二字】二年三月甲午立者蓋立碑後六日始攺元也其曰闡皇風於五葉者自道武明元太武至於文成才四世爾太武之弒南安王余立不逾年亦被弒不得成君【集本無此十九字】而景穆太子文成父也追尊爲帝立廟稱宗故以爲世也魏自道武天興元年議定國號羣臣欲稱代而道武不許乃仍稱魏自是之後無攺國稱代之事今魏碑數數有之碑石當時所刻不應妄但史失其事爾由是言之史家闕繆可勝道哉然予於史家非長故書之以待博學君子也嘉祐八年歲在癸夘七月三十日書【昔在南譙自號醉翁右眞迹晚又更號六一居士】

又

按魏書文成帝興光二年三月己亥攺元太安而此碑書二年三月甲午立蓋立碑後六日乃攺元故碑猶得稱二年也其曰闡皇風於五葉者自道武明元太武至於文成才四世爾太武之弒南安王余立不逾年亦被弒不得成君爲一世而景穆太子文成父也追尊爲帝立廟稱恭宗故以爲世也魏自道武天興元年議定國號羣臣欲稱代而道武不許乃稱魏自是之後無攺國稱代之事今魏碑數數有之碑石當時所刻不應妄誤但史失其事爾由是言之史家闕繆多矣【右眞迹】

後魏孝文北巡碑【歲月見本文】

右魏孝文北巡碑云太和二十一年修省方之典北臨舊京又云渉西河出平陽斜順唐逵指遊咸櫟路邇龍門遂紆雕軒按後魏本紀是歲正月乙巳北巡二月次太原至平城四月幸龍門以太牢祭夏禹遂幸長安泛渭浮河乃東歸與此碑所書皆合也碑無題首故依本紀爲北巡碑也治平元年三月二十二日書【右眞迹】

後魏定鼎碑【歲月見本文】

右魏定鼎碑景明三年建在今懷州流俗謂之定鼎碑也景明魏宣武年號也碑云定鼎遷中之十年按魏孝文以太和十七年遷都洛陽至此景明三年蓋十年矣【右集本】

後魏石門銘【歲月見本文】

右魏石門銘云此門蓋漢永平中所穿自晉氏南遷斯路廢矣皇魏正始元年漢中獻地褎斜遂開假節龍驤將軍梁秦二州刺史羊嗣開創舊路詔遣左校令賈三徳共成其事起四年十月訖永平二年正月畢功其餘文字尙完而其大略如此石門在漢中所謂漢永平中所穿者乃明帝時司隸校尉楊厥所開也厥自有碑述其事甚詳正始永平皆後魏宣武年號也治平元年五月十日書【右眞迹】

後魏神造碑像記【歲月見本文】

右神造碑像記魏神三年立余所集錄自隋以前碑志皆未嘗輕棄者以其時【集本無此字】有所取於其間也然患其文辭鄙淺又多言浮屠然獨其【集本作以】字畫往往工妙惟後魏北齊差劣而又字法多異不知其何從而得之遂與諸家相戻亦意其夷狄昧於學問而所傳訛繆爾然錄之以資廣覽也此碑字畫時時遒勁尢可佳也神孝明年號按魏書【集本有神二字】三年七月辛夘攺元正光而此碑是月十五日立不知辛夘是其月何日也當俟治歷者推之嘉祐八年七月十一日書【右集本】

東魏任城王造浮圖記【歲月見本文】

右任城王造浮圖記不著其名云武定四年建武定東魏孝靜年號也按後魏書景穆皇帝子云云子澄【集本有子二字】相襲爲任城王其後國絕不封其去孝靜時差逺不知武定四年王任城者爲誰也治平元年八月八日書【右眞迹】

東魏造石像記【歲月見本文】

右東魏造石像記其碑云大魏武定七年歲次己巳武定孝靜年號也今世所行歷譜惟龔潁運歷圖與今亳州宋退相紀年通譜爲最詳而以潁所書推之武定七年歲當己巳與此碑合而武定止於八年是歲庚午東魏滅其事與東魏北齊書亦合而通譜以七年爲戊辰八年爲己巳又有九年爲庚午而東魏滅按孝靜以後魏大統十六年滅是歲庚午則知宋公所記甲子不繆惟武定不當有九年而七年不得爲戊辰此其失爾蓋孝靜始卽位攺元天平盡四年而五年正月攺爲元象今通譜天平止於三年以四年爲元象蓋自元象以後遞差一年故以武定七年爲戊辰也苟不見斯碑則運歷圖與通譜二家得失其何以決【右集本】

魏九級塔像銘【歲月見本文眞迹】

右魏九級塔像銘不見書撰人名氏蓋北齊時人所作也其年號見於文者三曰眞君九年者後魏太武號也又曰武定四年者東魏孝靜號也又曰天保三年者北齊文宣號也按髙洋以後周大統十六年受東魏禪是歲庚午攺元天保三年壬申此碑云歲在涒灘是矣碑文淺陋蓋鄙俚之人所爲惟其字畫多異往往奇怪故錄之以備廣覽【集本有云字】治平元年三月二十三日書

北齊常山義七級碑【歲月見本文】

右不著書撰人名氏文爲聲偶頗奇怪而字畫亦佳往往有古法碑云常山太守六州大都督儀同三司綦連公以天保九年造浮圖天保齊文宣年號也北齊書有綦連猛而不爲常山太守都督儀同等官不知此所謂綦連公者何人也嘉祐八年九月二十日書【右眞迹】

又

右常山義七級碑不著書撰人名氏文辭聲偶而甚怪書字頗有古法其碑首題云慕容儀同麯常山石氏諸邑義七級之碑其文云常山太守六州大都督儀同三司綦連公以天保九年爲國敬造七級浮圖一區至天統中使持節都督州諸軍事驃騎大將軍儀同三司州刺史常山太守六州大都督頻陽縣開國子樂平縣開國男慕容樂及散騎常侍郎驃騎大將軍前給事黃門侍郎繕州大中正食新市縣幹新除常山太守麯顯貴與功曹石子和等增成之蓋北齊時碑也綦連公不見其名北齊有綦連猛不爲常山太守不知此何人而慕容樂官兼刺史太守並封兩縣不可詳也食縣幹入官銜蓋當時之制亦不可詳也義者眾成之名猶若今謂義井之類也【右集本】

永樂十六角題名【附出】

右永樂十六角題名不著年月列名人甚多皆無顯者莫可考究不知爲何時碑其字畫頗怪而不精似是東魏北齊人所書十六角者庸俗所造佛塔其後又書云造十六角鎭國大浮圖則知爲塔矣其謂之十六角只見此碑而後魏時又有常山義七級碑蓋當時俚俗語類皆如此治平元年八月八日書【右眞迹】

魯孔子廟碑【附出興和三年】

右魯孔子廟碑後魏北齊時書多若此筆畫不甚佳然亦不俗而往往相類疑其一時所尙【集本作傳】當自有法又其防畫多異故錄之以備廣覽【右眞迹】

北齊石浮圖記【歲月見本文】

右齊造石浮圖記云河淸二年歲在癸未河淸北齊髙湛年號也碑文鄙俚而鐫刻訛繆時時字有完者筆畫淸婉可喜故錄之又其前列題名甚多而名特奇怪如馮戩郎馮貴買之類皆莫曉其義若名野乂伽耶者蓋出於浮圖爾自中華喪亂以來中國人名如此者多矣最後有馮黑太者予謂太亦音撻意隋末有劉黑闥吳黑闥皆以此爲名者太闥轉寫不同爾然隋去北齊不逺不知黑闥爲何等語也【右集本】

後周大像碑【大象三年】

右周大像碑宇文氏之事迹無足采者惟其字畫不俗亦有取焉翫物以忘憂者惟怪奇變態眞僞相雜使覽者自擇則可以忘倦焉故余於集古所錄者博矣嘉祐八年六月二日書【右眞迹】

魏受禪碑【元第七十二】受禪【此下一有壇字】往返【一作反下同】

魏公卿上尊號表【元第七十三至七十四】鉅【一作巨】

鐘繇表【元第四百九十】小字【二字上一有而字】

劉熹學生冢碑【元第三百六十五】

賈逵碑【元第一百二十八】

鄧艾碑【元第七百五十】或然【此下一有也字】

谷府君碑【元第五百九十二】

吳國山碑【元第三百四至三百五】

南鄕太守頌【元第九十二】後晉武【一有帝字】陰城當魏晉時【眞迹無城時三字集本有之】

南鄕太守碑【元第九十二】紀徳【一作之徳】

南鄕太守碑陰【元第九十四】二卷【一作三卷】

碑陰官屬何其多邪蓋通從史而盡列之當時猶於其間以取士人故吏亦淸修其勢然耳

右莆陽蔡君謨書今十年矣嘉祐八年九月二十七日【一有此五十六字】

陸喈碑【元第一百三十七】

蘭亭敍【元第九百九十六】數家【一作諸家】嘉祐八年六【一作八】月十日【一有此八字】

範文度模本蘭亭敍【蔡君謨題跋附】

右軍蘭亭最著今世尙有榻本祕閣一本蘓才翁一本周越一本猶有气象存焉今觀橅仿蓋得之矣嘉祐壬寅五月二十六日莆陽蔡襄

同前

又唐末【眞迹作室】寂寞【眞迹作寥】唐室【眞迹作尉】於世【眞迹此於有而字】閟也【眞迹此下有嘉祐七年五月旬休日廬陵歐陽某十四字】

樂毅論【元第八十三】論石【此下一有本字】

王獻之法帖【元第八百六十八】

又【元第三百一十九】

晉賢法帖【元第七百三十五】沆【眞迹無此字】

晉七賢帖【元第七十六】

宋文帝神道碑【元第四百四十九】鐫刻【一作銘刻】墓碑【此下一有銘字】末世【此下一有所字】士人【一作人士】治平元年三月十六日書【一有此十字】宗慤母墓志【元第一百五十三】

齊鎭國大銘像碑【元第一百二十】

南齊海陵王墓銘【元第八十五】

右海陵王墓銘南齊謝朓撰海陵王者齊文惠太子之次子也名昭文初明帝鸞旣廢郁林王昭業而立昭文又廢爲海陵王而殺之鸞立是爲明帝按朓傳朓當海陵王時爲驃騎諮議領記室又掌中書郎後遷尙書吏部郎此志題雲長兼中書侍郎臣謝朓立而傳不書朓爲侍郎也按齊書劉悛爲長兼侍中魏臨淮王彧爲長兼禦史中尉南北史多有蓋長兼似當時兼官之稱如唐檢校官也【此與前本不同故兩存之】

梁智藏法師碑【元第六十二】余於【一無於字】可佳【一作取】所短【一無所字】陳張慧湛墓志銘【元第六百一十三】

智永書千字文【元第四十六】

大代修華嶽廟碑【元第五百二十四】興光無【一作無興光】元也【一作年】於史家【一作學】

後魏孝文北巡碑【元第八十九】

後魏定鼎碑【元第一百九】

石門銘【元第七百八至七百九】

神造碑像記【元第四百九】

任城王造浮圖記【元第八百三十五】

東魏造石像記【元第八百三十九】退相【一作丞相】後魏【此下一有永熈三年立在位十七年十字】大統【二字上有至字】記甲子【一作紀首尾】以決【此下一有然後知余之集錄不爲無益也治平元年閏五月九日書二十一字】

九級塔像銘【元第四百七十七】

常山義七級碑【元第十四】

永樂十六角題名【元第九百八十五】

魯孔子廟碑【元第二百九十】

北齊石浮圖記【元第九百七十六】

後周大像碑【元第二百九十八】

集古錄卷四﹤史部﹐目錄類﹐金石之屬﹐集古錄﹥

欽定四庫全書

集古錄卷五

宋歐陽修撰

隋老子廟碑【開皇二年】

右老子廟碑隋薛道衡撰道衡文體卑弱然名重當時余所取者特得字畫近古故錄之唐人【二字集本作其碑後所題唐人姓名】字皆不俗亦可佳也【右眞迹】

隋尒朱敞碑【開皇五年】

右尒米敞碑敞者榮從弟彥伯之子也按敞傳云字幹羅而此碑字天羅傳云爲金州總管而碑又爲徐州總管碑文𨿽殘闕然班班尙可讀其述徐州事頗多事爲史家不取可也不書其官蓋闕繆也其字不同亦當以碑爲是余於集錄正前史之闕繆者多矣治平元年二月十六日書【右眞迹】

隋龍藏寺碑【開皇六年】

右齊開府長兼行參軍九門張公禮撰不著書人名氏字畫遒勁有歐虞之體隋開皇六年建在今鎭州碑云太師上柱國大威公之世子左威衛將軍上開府儀同三司使持節恆州諸軍事恆州刺史鄂國公金城王孝奉勅勸奨州人一萬共造此寺其述孝僊云世業重於金張器識逾於許郭然北齊周隋諸史不見其父子名氏不詳何人也【右集本】

又【開皇六年】

右隋龍藏寺碑齊張公禮撰龍藏【集本無此字】寺已廢此碑今在常山府署之【集本無此二字】門書字頗佳第不見其人姓名爾碑以隋開皇六年立後題【二字集本作而】張公禮猶稱齊按周武帝建徳六年虜齊防主髙常齊遂滅後四年隋建開皇之號至六年齊滅蓋【集本有已字】十年矣【集本有不知二字】公禮尙稱齊官【集本無此字】何也嘉祐八年九月二十九日書【右眞迹】

隋太平寺碑【開皇元年】

右太平寺碑不著書撰人名氏南北文章至於陳隋其極矣以唐太宗之致治幾乎三王之盛獨於文章不能少變其體豈其積習之勢其來也逺非久而眾勝之則不可以驟革也是以羣賢奮力墾辟芟除至於元和然後蕪穢蕩平嘉禾秀艸爭出而葩華荑實爛然在目矣此碑在隋尢爲文字淺陋者疑其俚巷庸人所爲然視其字畫又非常俗所能蓋當時流以爲文章止此爲佳矣文辭旣爾無取而浮圖固吾儕所貶【集本作鄙】所以錄於此者第不忍棄其【缺】爾治平元年三月十六日書【右眞迹】

隋李康淸徳頌【開皇十一年】

右李康淸徳頌不著書撰人名氏文爲聲偶而字畫奇古可愛康隴西狄道人也其碑首題云大隋冠軍將軍太中帥都督恆州九門縣令隴西李君淸徳之頌予在河北時遣人於廢九門縣城中得此碑字多訛闕其後題十一年嵗在辛亥大將軍在酉二月癸丑朔十二日甲子建年上有二字訛闕不可識按隋書開皇十一年嵗在辛亥其二字乃開皇也大將軍在酉之說出於陰陽家前史不載而此碑見之【右集本】

隋梁洋徳政碑【開皇十一年】

右隋梁洋徳政碑在今蔡州新息隋開皇十一年行參軍事【四字集本作參軍】裴玉與州人爲息州刺史梁洋建寶塔表徳政碑按隋書志後周於新息置息州至大業中州廢也【右眞迹】

隋韓擒虎碑【開皇十五年】

右韓擒虎碑不著書撰人名氏而以隋髙祖爲今上乃隋人所撰碑文屢言虎字獨於名下去之若避唐諱此不可知也今以碑文考隋書列傳其家世官勲大略多同惟其在齊爲河長防主大都督車騎大將軍開府儀同三司白超防主轉洪超防主傳皆無之又遷和州刺史而傳爲利州皆史官之闕誤當以碑爲是而傳載閻羅王事甚怪而碑無之使其實有碑不宜【集本作應】不書以此見史家之妄也治平元年六月十日書【右眞迹】

隋陳茂碑【開皇十八年】

右陳茂碑不著書撰人名氏而字畫精勁可喜隋書列傳載茂事尢多闕繆傳云髙祖爲隋國公引爲寮佐及受禪拜給事黃門侍郎在官十餘年轉益州總管司馬遷太府卿後數載卒而碑歷敍爲髙祖寮佐時官傳𨿽不書可也其自爲黃門侍郎後又爲行軍元帥長孫覽司馬又爲蜀王府長史太僕卿判黃門侍郎上開府儀同三司梁州刺史等官史氏皆不書蓋其闕也又據碑茂爲蜀王長史而傳爲益州總管司馬碑爲太僕卿而傳云太府皆史家之繆也碑云茂字延茂史亦闕治平甲辰秋社日書【右眞迹】

隋防州普光寺碑【仁壽元年】

右防州普光寺碑防州者漢南陽郡之育陽縣也應劭曰育水出農盧氏南入於沔故後人於育加水爲淯陽西魏置防州隋仁壽中攺爲淯州又爲淯陽郡唐爲縣屬金州碑仁壽元年建猶曰防州旣而遂攺淯州矣碑無書撰人名氏而筆畫遒美翫之亡【集本作忘】倦蓋開皇仁壽以來碑碣字書多妙而往往不著名氏惟丁道防所書常自著之然碑石在者尢少餘毎與蔡君謨惜之自大業已後率更與虞世南書始盛旣接於唐遂大顯矣治平元年正月七日書【右眞迹】

隋丁道防啟法寺碑【仁壽二年】

此書兼後魏遺法與楊家本防異隋唐之交善書者眾皆出一法道防所得最多楊本開皇六年去此十七年書當益老亦稍縱也甲辰治平初月十日莆陽蔡襄記

右啟法寺碑丁道防書蔡君謨博學君子也於書尢稱精鑑余所藏書未有不更其品目者其謂道防所書如此隋之晚年書學尢盛吾家率更與虞世南皆當時人也後顯於唐遂爲絕筆余所集錄開皇仁壽大業時碑頗多其筆畫率皆精勁而往往不著名氏毎執捲惘然爲之嘆息惟道防能自著之然碑刻在者尢少餘家集錄千卷止有此爾有太學官楊褒者喜收書畫獨得其所書興國寺碑是梁正明中人所藏君謨所謂楊家本者是也欲求其本而不知碑所在然不難得則不足爲佳物古人亦云百不爲多一不爲少者正謂此也治平元年立春後一日太廟齋宮書【右眞迹】

隋鉗耳君淸徳頌【大業六年】

右不著書撰人名氏其碑首題云大隋恆山郡九門縣令鉗耳君淸徳之頌大業六年建字畫有非歐虞之學不能至也碑云君名文徹華陰朝邑人也本周王子晉之後避地西戎世爲君長因以地爲姓曽祖靜仕魏爲馮翊太守祖朗成集二州刺史父康周荊安寧鄧四州總管別駕安陸龍門二郡守而前史皆不載碑在今廢九門縣中余爲河北轉運使時求得之【右集本】

隋廬山西林道場碑【大業十三年】

右廬山西林道場碑渤海公撰公爲隋太常博士時作不著書人名氏而字法老勁疑公之書也西林道場者僞趙將竺氏捨俗出家名曇現始居於此晉太和二年光祿卿陶範始爲現弟子慧永造寺而號西林按兩京記隋嘗更名佛寺爲道場此碑大業十三年建也顏魯公偶題碑陰百餘字尢奇偉今附於碑後【右集本】

又

右西林道場碑渤海公撰公在隋爲太常博士時作不著書人名氏字畫遒勁世或以爲公自書公時年尙少又字法與公書不同不知何人書也按【集本有韋述二字】兩京記隋攺佛寺爲道場此碑大業中建故謂之道場也【右眞迹】

唐孔子廟堂碑【武徳九年】

右孔子廟堂碑虞世南撰並書余爲童見時嘗得此碑以學書當時刻畫完好後二十餘年復得斯本則殘缺如此【二字集本作矣】因感夫物之終𨿽金石之堅不能以自久於是始欲集錄前世之遺文而藏之殆【集本作逮】今蓋十有八年而得千卷可謂富哉嘉祐八年九月二十九日書【右眞迹】

千文後虞世南書【嵗月未詳】

右虞世南所書言不成文乃信筆偶然爾其字畫精妙平生所書碑刻多矣皆莫及也豈矜持與不用意便有優劣耶【集本作也】熈寧辛亥續【右眞迹】

唐徳州長壽寺舍利碑【武徳六年】

右徳州長壽寺舍利碑不著書撰人名氏碑武徳中建而所述乃隋事也其事迹文辭皆無取獨錄其書爾余屢嘆文章至陳隋不勝其而怪唐家能臻致治之盛而不能遽革文以謂積習成俗難於驟變及讀斯碑有云浮雲共嶺松張蓋明月與巖桂分叢乃知王勃云落霞與孤騖齊飛秋水共長天一色當時士無賢愚以爲警絕豈非其餘習乎【右集本】

唐幽州昭仁寺碑【貞觀三年】

右昭仁寺碑在幽州唐太宗與薛舉戰處也唐自起義與羣雄戰處後皆建佛寺云爲陣亡士薦福湯武之敗桀紂殺人固亦多矣而商周享國各【集本作皆】數百年其荷天之祐者以其心存大公爲民除害也唐之建寺外𨿽托爲戰亡之士其實自贖殺人之咎爾其撥亂開基有足壯者乃區區於此不亦陋哉碑文朱子奢撰而不著書人名氏字畫甚工此余所錄也治平甲辰秋分後一日書【右眞迹】

唐呂州普濟寺碑【貞觀六年許敬宗撰】

右呂州普濟寺碑呂州者霍邑也唐髙祖義兵起太原始破宋老生於此義寧元年乃以霍邑趙城汾西靈石四縣置霍山郡武徳元年更曰呂州太宗十七年遂廢也【右集本】

唐衛國公李靖碑【顯慶三年當載於後同是許敬宗撰附此】

右李靖碑許敬宗撰唐初承陳隋文章衰之時作者務以浮巧爲工故多失其事實不若史傳爲詳惟其官封頗備史云爲撫慰使而碑云安撫使其義無異而後世命官多襲古號蓋靖時未嘗有撫慰使也由是言之不可不正又靖爲刑部尙書時以本官行太子左衛率其封衛國公也授濮州刺史蓋太宗以功臣爲世襲刺史後𨿽不行皆史宜書【集本有而不書者闕也六字】其餘略之可也故聊志之治平元年三月二十二日書【右眞迹】

唐顏師古等慈寺碑【貞觀二年】

右等慈寺碑顏師古撰其寺在鄭州泛水唐太宗破王世充竇建徳乃於其戰處建寺云爲陣亡士薦福唐初用兵破賊處多大抵皆造寺自古創業之君其英豪智略有非常人可及者矣至其卓然信道而知義則非積學誠明之士不能到也太宗英雄智識不世之主而牽惑習俗之猶崇信浮圖豈以其言浩博無窮而好盡物理爲可喜耶蓋自古文姦言以惑聼者𨿽聰明之主或不能免也惟其可喜乃能惑人故余於【集本有其字】本紀譏其牽於多愛者謂此也治平元年淸明後一日書【右眞迹】

隋郎茂碑【貞觀五年】

右隋郎茂碑李百藥撰其弟頴亦有碑在今鎭府北大墓林中余爲都轉運使時得之隋書列傳言茂卒於京師此碑雲從幸江都而卒史氏之繆當以碑爲正【右眞迹】

又

碑在大墓林中余爲都運使時得之迨今蓋二十年矣嘉祐八年三月二十二日上禦延和放進士許將等及第明日歇泊假閒閱遂書隋書列傳言茂卒於京師此碑雲從幸江都而卒史氏之繆當以碑爲正焉【右眞迹】

唐郎頴碑【貞觀五年】

右唐郎頴碑李百藥撰宋才書字畫甚偉頴父名基字世業而李百藥書頴世次但云父世業又書頴兄茂碑亦然考其碑文有皇基締構之言則基字當時公私無所諱避而於書世次【四字集本作百藥書頴父】字而不名不詳其義也是以君子貴乎博學【集本有頴事唐爲大理卿隋唐之時屢定律令蓋法吏也一十九字】嘉祐八年九月二十四日書【右眞迹】

唐郎頴碑陰題名【嵗月未詳】

右郎頴碑陰題名柱國府僚佐三十二人常山公府國官一百七人合一百三十九人爲一卷柱國府長史司馬掾屬各一人諮議記室司倉司功司戶司兵司鎧司法司田司士參軍事各一人又有參軍事五人行參軍十人典籖三人常山國官國令大農各一人常侍侍郎國尉各二人典衛六人舍人四人城局廟長學官各一人食官廐牧各四人典府長一人典府丞二人親事七十五人頴以貞觀四年卒此蓋唐制也【右集本】

唐九成宮醴泉銘【貞觀六年】

右九成宮醴泉銘唐祕書監魏徴撰歐陽率更書九成宮卽隋仁壽宮也太宗避暑於宮中而乏水以杖琢地得水而甘因名醴泉焉【右集本】

唐歐陽率更臨帖【嵗月未詳同是率更書附此】

右率更臨帖吾家率更蘭臺世有淸徳其筆法精妙乃其餘事豈止士人模楷𨿽海外夷狄皆知爲貴而後裔所宜勉旃庻幾不殞其美也【右眞迹】

唐岑文本三龕記【貞觀十五年】

右三龕記唐兼中書侍郎岑文本撰起居郎禇遂良書字畫尢奇偉在河南龍門山山夾伊水東西可愛俗謂其東曰香山其西曰龍門龍門山壁間鑿石爲佛像大小數百多後魏及唐時所造惟此三龕像最大乃魏王泰爲長孫皇后造也【右集本】

唐孟法師碑【貞觀十六年】

右孟法師碑唐岑文本撰禇遂良書法師名靜素江夏安陸人也少而好道誓志不嫁隋文帝居之京師至徳宮至唐太宗十二年卒年九十七【右集本】

唐皇甫忠碑【貞觀十四年】

右皇甫忠碑著作佐郎李儼撰忠爲泰州龍門令嵗滿縣民前左勲衛裴公隱等一千二百人申省請畱八座報云公等請來遲晚縣令今已替訖好人堪用縣國共須豈一縣士庻獨懷恡【或作怯】惜所請不允忠以唐太宗時爲令當時臺省文字如此可愛泰州者義寧元年以河中之汾陰龍門置治汾陰武徳二年徙治龍門太宗十七年州廢今碑後列縣人姓名有錄事鄕長鄕老里正縣博士助教佐【缺】今之縣吏惟錄事里正其名在爾右【集本】

唐辧法師碑【顕慶三年當載於後同是李儼撰附此】

右辧法師碑李儼撰薛純陀書純陀唐太宗時人【集本有也】字其書有筆法其遒勁精悍不減吾家蘭臺意其當時必爲知名士而今世人無知者然其所書亦不傳於後世余家集錄可謂博矣所得純陀書祗此而已如其所書必不止此而已也蓋其不幸堙沈泯滅非余偶錄得之則遂不見於世矣乃知士有負絕學髙世之名而不幸不傳於後者可勝數哉可勝嘆哉治平元年閏五月晦日書【右眞迹】

唐孔頴逹碑【貞觀二十二年】

右孔頴逹碑於志寧撰其文磨滅然尙可讀今以其可見者質於唐書列傳傳所缺者不載頴逹卒時年壽其與魏鄭公奉勅共修隋書亦不著又其字不同傳云字仲逹碑云字衝逺碑字多殘缺惟其名字特完可以正傳之繆不疑以衝逺爲仲逹以此知文字轉易失其眞者何可勝數幸而因余集錄所得以正其訛舛者亦不爲少也乃知余家所藏非徒翫好而已其益豈不博哉【集本無此六字】治平元年端午日書【右眞迹】

唐薛稷書【貞觀永徽之間】

薛稷書刻石者余家集錄頗多與墨迹互有不同唐世顏柳諸家刻石者字體時時不類謂由模刻人有工拙昨日見楊褒家所藏薛稷書君謨以爲不類信矣凡世人於事不可一槪有知而好者有好而不知者有不好而不知者有不好而能知者褒於書畫好而不知者也畫之爲物尢難識其精粗眞僞非一言可逹得者各以其意披圖所賞未必是秉筆之意也昔梅聖兪作詩獨以吾爲知音吾亦自謂舉世之人知梅詩者莫吾若也吾嘗問渠最得意處渠誦數句皆非吾賞者以此知披圖所賞未必得秉筆之人本意也【右集本】

唐益州學館廟堂記【永徽元年顏有意書】

髙朕之名於義不安頗疑有意得於古碑之訛缺爾存之以俟博學者【右集本】

唐徐王元禮碑【咸亨三年】

右徐王元禮碑崔行功撰趙仙客書元禮唐髙祖子也以碑考傳年壽官閥悉同而碑云使持節徐譙泗三州諸軍事徐州刺史又云贈太尉使持節大都督冀相貝滄徳【缺】魏博等八州諸軍事冀州刺史傳云爲徐州都督又云贈冀州大都督傳旣簡略又都無法而碑之所書亦失也蓋刺史非兼州之官都督非一州之號碑云持節徐譙泗三州諸軍而傳獨爲徐一州刺史此其失也當如前史持節秦涼州諸軍事秦涼二州刺史乃爲得爾其書贈官則如碑之書是矣蓋爲一州刺史而兼督八州軍【集本有州字】事爾都者有所兼總之名也此特小故而余區區辯之者前史失之久矣又國朝自削方鎭之權而節度使都督無復兼州而舊名不除是節度都督自施於已此不可不正其失也治平甲辰中元日書【右眞迹】

唐龍興宮碧落碑【咸亨元年】

右碧落碑在絳州龍興宮宮有碧落尊像篆文刻其背故世傳爲碧落碑據李璿之以爲陳惟玉書李漢以爲黃公譔書莫知孰是洛中紀異云碑文成而未刻有二道士來【集本無此字】請刻之閉戶三日不聞人聲人怪而破戶有二白鴿飛去而篆刻宛然此說尢怪世多不信也碑文言有唐五十三祀龍集惇防乃髙宗總章三年嵗在庚午也又云哀子李訓誼譔諶爲妣妃造石像按唐書韓王元嘉有子訓誼譔而無諶又有防子訥元嘉以則天垂拱四年見殺在總章三年【集本有立碑二字】後十八年【集本有史字】有子訥不足怪而不應無諶蓋史官之闕也嘉祐八年十月四日書【右眞迹】

唐智乘寺碑【咸亨四年】

右智乘寺禪院【集本有碑字】者唐鄭惠王所作也惠王名元懿髙祖第十三子也有子十人列於碑後而第五子樂陵公闕其名按唐書宗室世系表【集本作譜】樂陵公名球不知【集本有碑字】何爲獨闕也今唐書年表以嗣王敬爲璥樂平公珪爲樂安公新平公璲爲遂三者皆史家之失當以碑爲正世系譜牒嵗久傳失尢難考正而碑碣皆當時所刻理不得差故集古所錄於前人世次是正頗多也治平元年淸明前一日書【右眞迹】

唐吳廣碑【總章二年】

右吳廣碑不著書撰人名氏而字畫精勁可喜廣字黒闥唐初與程知節秦叔寶等俱從太宗徵伐後與殺建成有功至髙宗時爲洪州都督以卒然唐書不見其名氏惟會要列陪昭陵人有洪州刺史吳黒闥亦不知其名廣也其名字事迹幸見於後世者以有斯碑也碑字稍磨滅世亦罕見獨余集錄得之遂以傳者以其筆畫之工也故余嘗爲蔡君謨言書𨿽學者之餘事而有助於金石之傳者以此也治平元年八月八日書【右眞迹】

唐九門縣西浮圖碑【上元三年】

右九門縣西浮圖碑唐應詔四科舉董行思文淸河傅徳節書題云九門縣合鄕城人等爲國建浮屠之碑浮圖在智矩寺中寺今亦廢碑上元三年建按唐有兩上元此碑云嵗在丙子乃髙宗上元三年也肅宗上元三年嵗在壬寅爾【右集本】

唐陶云徳政碑【永淳三年】

右唐申州錄事張義感撰云字夫舉河南伊闕人也髙宗時爲恆州刺史碑永淳三年立予爲河北轉運使至眞定府見碑僕在府門外半埋地中命工掘出立於廡下字爲行書筆迹遒麗而不著書者姓名惜哉【右眞迹】

隋泛愛字碑【大業五年誤寘此】

李伯藥【集本作樂下同】字僅存其下磨滅而書字尢可辧疑此碑伯藥自書字畫老勁可喜秋署郁然覽之可以忘勌治平丙午孟饗攝事齋宮書南譙醉翁六一居士【右眞迹】老子廟碑【元第二百四】

尒朱敞碑【元第三百三十五】殘闕【一作缺】

龍藏字碑【元第十七】

又已廢【一作今廢】

太平寺碑【元第四百四十六】

李康淸徳頌【元第二十八】

梁洋徳政碑【元第二百二十九】

韓擒虎碑【元第九百九十二】

陳茂碑【元第八百二】

普光寺碑【元第二百五十】

啟法寺碑【元第二百五十三】

鉗耳君淸徳頌【元第三十九】

西林道場碑【元第十五】

孔子廟堂碑【元第一】童児【一作児童】

虞世南書【元附四十六】續【此下亦有附字】

長壽寺舍利碑【元第四百四十四】治平元年三月十六日書【一有此十字】致治【一作至治】

昭仁寺碑【元第七百九十二】

普濟寺碑【元第三百二十三】廢也【一無也字】

李靖碑【元第四百六十四】

等慈寺碑【元第四百三十二】

郎茂碑【元第十八】

又爲都【此下一有轉字】延和【此下一有殿字】正焉【一無焉字】

郎頴碑【元第十九】

郎頴碑陰題名【元第二十】

九成宮醴泉銘【元第七十七】

率更臨帖【元第五百五十四】美也【一無也字】

三龕記【元第三十四至三十五】

孟法師碑【元第三十六】

皇甫忠碑【元第六百三十五】佐郎【一無佐字】縣國【一作國字】爲令【一作去縣】治平元年五月二日書【一有此九字】

辧法師碑【元第八百八十二】

孔頴逹碑【元第六百七十二】

薛稷書【元無捲第】有不好而不知者有不好而能知者【一作有不好而知者有不好而不能知者】得者【一作之】

益州學館廟堂記【元第一百二十二】

徐王元禮碑【元第九百三十九】

碧落碑【元第十三】

智乘寺碑【元第四百一十七】何爲【此下一有而字】

吳廣碑【元第九百四十八】

九門縣西浮圖碑【元第七十五】智知【一作炬】

陶云徳政碑【元第十二】眞定府【一無府字】

泛愛寺碑【元第六百】

【此碑在邢州隋大業五年立合次啟法寺碑誤寘卷末】

集古錄卷五

欽定四庫全書

集古錄卷六

宋歐陽修撰

唐八都壇實錄【嵗月見本文】

右八都壇實錄撰人名元質不見其姓又不著書人名氏其字畫亦可愛碑首題云大唐八都壇神君之實錄其文云都望八山之始壇也此地名山封龍之類有八因壇立廟遂爲號焉封龍山今在鎭州其餘七山不見其名又云漢光和中有碑而今亡此碑垂拱三年立【右集本】

唐魏載墓志銘【嵗月見本文】

右魏載墓志銘其序云祖徴諡曰文正父叔玉光祿卿載以文生對策居甲授太常寺奉禮郎以疾謝職尋調懷州司兵參軍屬惟【集本作維下同】揚詭道不戢斯焚譴及宗姻旋加此累以垂拱三年終於嶺外春秋三十有二所謂惟揚詭道者乃徐敬業起兵於揚州誅武后不克也時敬業以前厔尉魏思溫爲軍師【集本作帥】所謂譴及宗姻者疑敬業敗載坐思溫竄死嶺南耳今據新唐書宰相世系表鄭公諸房都無思溫及載而叔玉但著一子膺爲祕書丞豈載以官卑貶死無後而歿不見耶載死不幸而家譜不錄史官不書【八字集本作家譜史官不錄】非事載斯志而志錄於余其遂泯滅於無聞乎治平元年四月二十三日書【右眞迹】

唐乙速孤神慶碑【載初元年】

右乙速孤神慶碑文館學士苗神客撰神慶唐初仕三衛髙宗時爲太子右虞候副率以卒乙速孤氏在唐無顯人惟以其姓見於當時者神慶一人而已元和姓纂但云代人隨魏南徙而已其敍神慶世次又多闕繆而此碑所載頗詳云其先王氏太原人【有闕文】代祖顯爲後魏驃騎大將軍賜姓乙速孤氏遂爲京兆醴泉人曽祖貴隋河州刺史和仁郡公祖安隋益州都督父晟唐驃騎將軍乙速孤氏世無可稱而其姓出夷狄莫防其詳惟見於此碑者可以補姓纂之略以備考求故特錄之【右集本】

唐薛仁貴碑【天寶二年】

右薛仁貴碑苖神客撰云公諱禮字仁貴河東河陰人也唐書列傳云仁貴絳州龍門人又不云名禮余家集錄薛氏碑尢多據仁貴子楚玉碑亦云父仁貴爾仁貴爲唐名將當時甚顯著往往見於他書未嘗有云薛禮者仁貴本田家子奮身行陣其僅知姓名爾其曰名禮字仁貴者疑後世文士或其子孫爲增之也列傳又載仁貴防九姓事云軍中爲之歌曰將軍三箭定天山戰士長歌入漢闗仁貴卒於永淳中碑以天寶中建不載漢闗之歌不應遺略疑時未有此歌【五字集本作當時無此歌】亦爲後人所增爾治平元年端午日書【右眞迹】

唐尹氏闕文【嵗月見本文】

右尹氏闕文在襄州題云唐孝子尹仁恕闕萬嵗通天二年旌表萬嵗通天則天之年號也可謂昏亂之世矣然尹氏猶見旌表孔子以謂忠信可行於蠻貊信矣孝悌見尊於昏亂也

唐尹孝子旌表文【嵗月闕】

唐之致治之意深矣嗚呼不得而見矣此碑尢可惜也【右集本】

唐孝子張常洧旌表碣【貞觀五年誤雕在此】

右唐孝子張常洧旌表碣文字磨滅僅可見其髣髴蓋孝悌之爲名人之所甚慕而旌表非爲一世勸也故特錄之者惜其將遂不見於後世也其文辭筆畫亦自可佳然不専取乎此也【右集本】

唐渭南令李君碑【聖歷元年】

右鴻州渭南縣令李君徳淸碑馬吉甫撰按唐書則天天授二年析雍州之渭南慶山置鴻門縣遂以慶山鴻門渭南髙陵櫟陽置鴻州大足二年廢治平二年正月十四日書【右眞迹】

同前

右渭南令李君碑其首題云大周鴻州渭南縣按新唐書則天天授二年析雍州之渭南慶山置鴻門縣遂因渭南慶山鴻門髙陵以置鴻州大足二年州廢矣【右集本】

唐流杯亭侍宴詩【嵗月見本文】

右流杯亭侍宴詩者唐武后久視元年幸臨汝湯畱宴羣臣應制詩也李嶠序殷仲容書開元十年汝水壊亭碑遂沈廢至貞元中刺史陸長源以爲嶠之文仲容之書絕代之寶也乃復立碑造亭又自爲記刻其碑陰武氏亂唐流毒天下其遺迹宜爲唐人所棄而長源當時號稱賢者乃獨區區於此何哉然余今又錄之蓋亦以仲容之書可惜是以君子患乎多愛【右眞迹】

同前

右流杯亭侍宴詩者唐武后久視元年幸汝州溫湯羣臣應制詩也李嶠序殷仲容書開元中汝水壊其碑亭碑亦沈沒貞元中陸長源爲刺史以爲嶠序仲容書絕代之寶也乃爲之造亭立碑自記其事於碑陰武氏亂唐毒流天下其遺迹宜爲唐人所棄而長源當時賢者區區於此何哉然余今又錄之者特以仲容書爾是以君子患乎多愛【右集本】

唐司刑寺大腳迹勅【長安二年】

右司刑寺大腳迹並碑銘二閻朝隱撰附詩曰匪手擕之言示之事蓋諭昏愚者不可以理曉而決疑惑者難用空言𨿽示之已驗之事猶懼其不信也此自古聖賢以爲難語曰中人以下不可以語上者聖人非棄之也以其語之難也佛爲中國大患非止中人以下聰明之智一有惑焉有不能解者矣方武氏之時毒被天下而刑獄慘烈不可勝言而彼佛者遂見光迹於其間果何爲哉自古君臣事佛未有如武氏之時盛也視朝隱等碑銘可見矣然禍及生民毒流王室亦未有若斯之甚也碑銘文辭不足錄錄之者所以有【集本無此字】警也俾覽者知無佛之世詩書雅頌之聲斯民防福者如彼有佛之世其金石文章與其人之被禍者如此可以少思焉嘉祐八年重陽後一日書【右眞迹】

唐韓覃幽林思【武后時】

右幽林思廬山林藪人韓覃撰余爲西京畱守推官時因遊嵩山得此詩愛其辭翰皆不俗後十餘年始集古金石之文發篋得之不勝其喜余在洛陽凡再登嵩嶽其始往也與【集本作以】梅聖兪揚子聰俱其再往也與謝希深尹師魯王防道揚子聰俱當發篋見此詩以入集時謝希深揚子聰已死其後師魯防道聖兪相繼皆死蓋遊嵩在天聖十年是嵗攺元明道余時年二十六距今嘉祐八年蓋二十一年矣遊嵩六人獨余在余感物追往不勝【二字集本作可爲】愴然六月旬休日書【右眞迹】

唐武盡禮寧照寺鐘銘【景龍三年】

右武盡禮筆法精勁當時宜自名家而唐人未有稱之見於文字者豈其工書如盡禮者往往皆是特今人罕及爾余每得唐人書未嘗不嘆今人之廢學也【右眞迹】

唐韋維善政論【先天元年】

右韋維善政論著作郎楊齊哲撰維先天中爲坊州刺史齊哲所撰其實徳政碑也特異其名爾余嘗患文士不能有所發明以警未悟而好爲新奇以自異欲以怪而取名如元結之徒是也至於樊宗師遂不勝其矣如齊哲之文初無髙致第易碑銘爲論贊爾【右集本】

唐令長新戒【開元中】

右令長新戒唐開元之治盛矣宗嘗自擇縣令一百六十三人賜以丁寧之戒其後天下爲縣者皆以新戒刻石今猶有存者余之所得者六世人皆忽不以爲貴也宗自除內難遂致【集本作至】太平世徒以爲英豪之主然不知其興治之勤用心如此可謂爲政知本末矣然鮮克有終明智所不免惜哉新戒凡六其一河內其二虞城其三不知所得之處其四泛水其五穰其六舞陽嘉祐八年六月十日書【右眞迹】

唐華陽頌【天寶九年】

右華陽頌唐宗詔附宗尊號曰聖文神武皇帝可謂盛矣而其自稱曰上淸弟子者何其陋哉方其肆情奢淫以極富貴之樂蓋窮天下之力不足以贍其欲使神僊道家之事爲不無亦非其所可冀矧其實無可得哉甚矣佛老之爲世惑也佛之徒曰無生者是畏死之論也老之徒曰不死者是貪生之說也彼其所以貪畏之意篤則棄萬事絕人理而爲之然而終於無所得者何哉死生天地之常理畏者不可以苟免貪者不可以苟得也惟積習之久者成其邪妄之心佛之徒有臨死而不懼者妄意乎無生之可樂而以其所樂勝其所可畏也老之徒有死者則相與諱之曰彼超去矣彼觧化矣厚自誣而托之不可詰或曰彼術未至故死爾前者苟以遂其非後者從而惑之以爲誠然也佛老二者同出於貪而所習則異然猶必棄萬事絕人理而爲之其貪於彼者厚則捨於此者果若宗者方溺於此而又慕於彼不勝其勞是眞可笑也【右集本】

唐有道先生葉公碑【開元五年】

右有道先生葉公碑李邕撰並書余集古所錄李邕書頗多最後得此碑於蔡君謨君謨善論書爲餘言邕之所書此爲最佳也【右眞迹】

唐李邕嵩嶽寺碑【開元二十七年】

右嵩嶽寺碑唐淄州刺史李邕撰胡英書英之書世所重也其文云寺後魏孝明帝之離宮初名閒居寺仁壽二年攺爲嵩嶽寺也【右集本】

唐李邕端州石室記【開元十五年】

右端州石室記唐李邕撰不著書人名氏考其筆迹似張庭珪書疑庭珪所書也【右集本】

唐獨孤府君碑【嵗月闕】

右獨孤府君碑李邕撰蕭誠書誠書世多有而此尢佳碑在峴山亭下余自夷陵徙幹徳令嘗登峴山讀此碑碑爲四面而一面字完今人家所傳祗有一面而余所得有二面故其一面頗有訛缺也府君諱冊字伯謀河南人也其文不完故不見其終始【右集本】

同前【嵗月闕】

右碑在峴山亭下余自夷陵徙幹徳令嘗登峴山讀此碑碑爲四面而一面字完人家多有之而余所得蓋二面也故其一面頗有訛缺也蕭誠書世數數有之而此尢佳也【右眞迹】

唐裴大智碑【開元二十九年】

右裴大智碑李邕撰蕭誠書誠以書知名當時今碑刻傳於世者頗少餘集錄所得才數本爾以余之博求而得者止此故知其不多也然字畫筆法多不同疑模刻之有工拙惟此碑及獨孤冊碑字體同而最佳冊碑在襄陽而不完可惜也二碑皆李邕撰而誠書【集本有焉字】治平元年淸明後一日書【右眞迹】

唐張嘉正碑【開元二十六年】

右張嘉正碑李邕撰蔡有鄰立書【集本有按字】李絳論事集言吐突承璀欲於安國寺爲憲宗立紀聖徳碑乃先立碑建樓請學士撰文絳疏論以爲不可憲宗遽命以牛百頭拽碑倒蓋未撰文而先立碑建樓此碑有鄰又【二字集本作文】云立書亦應先立石矣今人立碑須鐫刻成文然後建立蓋今昔所爲不同各從其便爾治平元年七月二十日書【右眞迹已上六碑類李邕所撰不以嵗月爲序】

唐郭知運碑銘【開元十年】

右郭知運碑銘蘇頲撰其書知運子四人皆有次第曰英傑英奇英協英彥而張說亦爲【集本有郭字】知運撰碑其書知運子與頲【集本有此碑二字】正同而唐書知運傳書其子二人而無英奇英協英彥但云二子英傑英乂而已【十八字集本作英傑英乂而無英奇英協英彥而蘇張三碑又無英乂】英奇等三子在唐不顯史家【集本作官】闕略而或有之英乂嘗爲西川節度【集本有使字】其事甚著史官不應失【集本作差】其世家而【集本有蘇張二字】二公作銘在郭知運卒後不逺亦不應闕其子孫莫可防其孰失也姑志【集本作志】之以俟知者嘉祐八年十月十八日書【右眞迹】

唐禦史臺精舍記【開元十一年】

右禦史臺精舍記崔湜撰梁升卿書讀其文則湜於佛可爲【疑】篤信者矣唐書列傳云桓彥範等當國畏武三思使湜陰伺其姦而三思恩寵日盛湜反以彥範等計告之遂勸三思速殺彥範等以絕人望因薦其外兄周利正以害彥範等又云湜貶襄州刺史以譙王事當死賴劉幽求張說救防得免後爲宰相陷幽求嶺表諷周利正殺之不果又與太平公主逐張說其餘傾邪險惡不可勝計世言佛之徒能以禍福怖小人使不爲惡又爲虛語矣以斯記之言驗湜所爲可知也故錄之於此其碑首題名多知名士小字頗佳可愛也治平元年三月九日書【右眞迹】

唐西嶽大洞張尊師碑【開元十四年】

右西嶽大洞張尊師碑王延齡撰李慈書尊師名敬忠其事迹余無所取所錄者以慈書爾慈之書體兼虞禇而遒麗可喜然不知爲何人以其書當時未必不見稱於世蓋唐人善書者多遂不得獨擅旣又無他可稱遂至泯然於後世以余集錄之博慈所書碑祗得此爾尢爲可惜也治平元年七月二十日書【右眞迹】

唐景陽井銘【開元二十一年】

右景陽樓下井銘不著撰人名氏述隋滅陳叔寶與張麗華等投井事其後有銘以爲【集本作著】戒又有唐江寧縣丞王震井記云井在興嚴寺其石檻銘有序稱餘者晉王廣也其文字皆磨滅僅可識其十一二叔寶事前【集本無此字】史書之甚詳不必見於此然錄之以見煬帝躬自滅陳目見叔寶事又嘗自銘以爲戒如此及身爲淫亂則又過之豈所謂下愚之不移者哉今其銘文隱隱尙可讀處有云前車已傾負乘將沒者又可嘆也嘉祐八年十二月二十六日書【右眞迹】

唐華嶽題名【嵗月見本文】

右華嶽題名自唐開元三十三年訖後唐淸防二年實二百一年題名者五百【集本有十字】一人再題者又三十一人【集本有錄爲十卷四字】往往當時知名士也或兄弟同遊或子侄並侍或寮屬將佐之咸在或山人處士之相攜或奉使奔命有行役之勞或窮髙望逺極登臨之適其富貴貧賤歡樂憂悲非惟人事百端而亦世變多故開元二十三年【集本有嵗在二字】丙午【集本作子】是嵗天子【集本有躬字】耕籍田肆大赦羣臣方頌太平請封禪蓋有唐極盛之時也淸防二年【集本有嵗在二字】乙未廢帝簒立之明年也是嵗石敬瑭以太原反召契丹入自鴈門廢帝自焚於洛陽而晉髙祖入立蓋【二字集本作事太原】五代極亂之時也始終二百年間或治或亂或盛或衰而往者來者先者後者𨿽窮逹壽夭參差不齊而斯五百人者卒歸於共盡也其姓名嵗月風霜剝裂亦或在或亡其存者獨五【集本作有】千仞之山石爾故特錄其題刻每撫捲慨然何異臨長川而嘆逝者也治平元年淸明後一日書【右眞迹】

唐石臺道徳經【嵗月見本文】

右老子道徳經唐宗注開元二十三年道門威儀司馬秀等請於兩京及天下應修官齋等州皆立石臺刋勒其經文禦書其注皆諸王所書此本在懷州【右集本】唐羣臣請立道徳經臺奏答【嵗月見本文】

右羣臣請立道徳經臺奏答並書注諸王列名附唐宗諸子三十人其一是爲肅宗其七不及得封而早夭唐書列傳所載二十二人以注經列名於此者十八人按【集本有明皇旣書道徳經七字】道士尹愔奏請懷州依京樣摹勒石臺乃開元二十五年也皇太子瑛以二十五年廢二十六年始立忠王璵爲皇太子二十七年始更名紹則當書注時不得有皇太子紹也信王珵義王玼豊王珙陳王珪涼王璿汴王璥皆以二十一年封當書注時皆年尙防【集本有疑字】未能書而【集本作又】今經注字皆一體疑非諸王所書而後人追寓其名爾舊唐書以信王珵爲瑝濟王環爲瓌壽王琩爲瑁瑁名【集本有別字】見於武惠妃碑爲琩與此同當爲瑁也【集本無也字有不疑而三字】此碑列名旣可疑則瓌瑝二名未知孰是也嘉祐八年癸卯九月十日書【右眞迹】

唐陜州盧奐防事讚【開元二十四年】

右盧奐防事讚唐宗撰並書奐爲陜州刺史宗行幸過陜州書其防璧而刻之【右集本】

唐鶺鴒頌【嵗月向】

當皇祐至和之間余在廣陵有勅使黃元吉者以唐明皇自書鶺鴒頌本示余把玩久之後二十年獲此石本於國子博士楊裒又三年來守靑州始知刻石在故相沂公宅熈寧三年五月二十八日書【右集本】

唐宗謁元廟詩【嵗月闕】

右謁元廟詩唐宗撰並書余嘗見世有宗所書鶺鴒頌與此字法正同碑在北邙山上洛陽人謂之老君廟也【右集本】

唐裴光庭碑【嵗月見本文】

右裴光庭碑張九齡撰宗禦書按唐書列傳雲光庭素與蕭嵩不平及卒博士孫琬希嵩意以其用循資格非奨勸之誼諡曰克平帝間特賜諡曰忠憲今碑及題額皆爲忠獻傳云撰榣【集本作瑤】山往則而碑云往記光庭以開元二十一年薨二十四年建此碑宗自書不應誤皆當以碑爲是【集本有也字】治平元年三月二十日書【右眞迹】

唐萬回神迹記碑【開元二十五年】

右萬回【集本有神迹記三字】碑徐彥伯撰其事固已【集本作可】怪矣宗英偉之主彥伯當時名臣也而君臣相與尊寵稱述之如此欲使愚庸之人不信不惑其可得乎世傳道士罵老子云佛以神怪禍福恐動世人俾皆信向【集本有故僧尼得享豊饒七字】而爾徒【二字集本作喜老於】髙談淸淨遂使我曺寂寞此𨿽鄙語有足采也治平元年三月八日書【右眞迹】

唐安公美政頌【開元二十九年】

右安公美政頌房璘妻髙氏書安公者名庭堅其事迹非奇而文辭亦非佳作惟其筆畫遒麗不類婦人所書余所【集本無此字】集錄亦已博矣而婦人之筆【二字集本作筆畫】著於金石者髙氏一人而已然余常與蔡君謨論書以謂書之盛莫盛於唐書之廢莫廢【集本作盛】於今余之所錄如於頔髙駢下至【集本有楷書手三字】陳遊等書皆有蓋【集本有唐之二字】武夫悍將曁楷書手輩字皆可愛今文儒之盛其書屈指可數者無三四人非皆不能蓋忽不爲爾唐人書見於今而名不知於當時者如張師丘繆師愈之類蓋【集本有又字】不可勝數也非余錄之則將遂泯然於後世矣余於集古不爲無益也夫治平元年正月十三日書【右眞迹】

唐石璧寺鐵彌勒像頌【開元二十九年】

右太原府交城縣石璧寺鐵彌勒像頌者【集本有林諤撰三字】參軍房璘妻髙氏書余所集錄古文自周秦以下訖於顯徳凡爲千卷唐居其十七八其名臣顯逹下至山林幽隱之士所書莫不皆有而婦人之書惟此髙氏一人爾然其所書刻石存於今者惟此頌與安公美政頌爾二碑筆畫字體逺不相類殆非一人之書疑模刻不同亦不應相逺如此又疑好事者寓名以爲奇也識者當爲辧之治平元年端午日書【右眞迹】

唐郎官石記【嵗月闕】

右唐右司員外郎陳九言撰張旭書旭以艸書知名【缺】字眞楷可愛記云自開元二十九年已後郎官姓名列於次而此本止其序爾【右集本】

唐開元聖像碑【天寶元年】

右開元聖像碑陳知溫書唐開元之治盛矣至於天寶而溢焉方其盛時人主意气之驕超然遂欲追眞僊於云表其夣寐恍忽【集本作惚】云有見焉者𨿽是非眞僞難【明】於杳藹亦其注心於物精神會通【集本作通會】志苟至焉無不獲也唐書著【集本作紀】宗事至於神仙道家頗【集本作類】不詳悉而此碑所【集本無此字】載夣眞容事最備故特錄之以見其【集本作當時】君臣吁兪相與言語者止於如【集本無此字】此俾覽者得以迹其盛衰治亂雲【右眞迹】

唐大照禪師碑【嵗月見本文】

右大照禪師碑唐吏部員外郎盧僎撰伊闕縣尉集賢院待制兼校理史惟則書碑天寶元年立唐八分書名家者四人而已韓擇木李潮蔡有鄰及惟則也【右集本】

唐舞陽侯祠堂碑【嵗月見本文】

右舞陽侯祠堂碑唐王利器撰史惟則八分徐浩篆額天寶二年縣令張紫陽修樊噲廟文及書篆皆可愛也【右集本】

唐崔潭龜詩【天寶五年】

右崔潭龜詩蔡有鄰書唐世以八分名家者四人韓擇木蔡有鄰李潮史惟則也韓史二家傳於世者多矣李潮僅有存者有鄰之書亦頗難得而小字尢佳若石經藏讚崔潭龜詩與三代彜鼎銘何異【右眞迹】

唐興唐寺石經藏讚【開元中】

右興唐寺石經藏讚皆其作者自書而八分者數家惟蔡有鄰著其姓氏有鄰名重當世杜甫嘗稱之於詩其爲苑咸所書小字與三代器銘何異可謂名實相稱也余家集錄有鄰書頗多皆不若此讚故尢寶之餘初不識書因集古著錄所閱旣多遂稍識之然則人其可不勉彊於學也治平元年三月晦日書【右眞迹】

唐蔡有鄰盧捨那瑉像碑【開元十六年】

右盧捨那瑉像碑蔡有鄰書在定州唐世名能八分者四家韓擇木史惟則世傳頗多而李潮及【十七字集本作韓擇木等四家爲最而】有鄰特爲難得慶曆中今昭文韓【集本作相】公在定州爲余得此本余所集錄自非眾君子共成之不能若此之多也【右眞迹】

唐植栢頌【天寶元年】

唐世八分四家而已韓擇木史惟則之書見於世者頗多蔡有鄰甚難得而李潮僅有亦【或作尒】皆後人莫及也不惟筆法難工亦近時學者罕復専精如前軰也【右集本】

唐美原夫子廟碑【天寶八年】

右美原夫子廟碑縣令王嵒字山甫撰並書碑不知在何縣嵒天寶時人字畫奇怪初無筆法而老逸不覊時有可愛故不忍棄之蓋書流之狂士也文字之學傳自三代以來其體隨時變易轉相祖習遂以名家亦烏有【集本有定字】法邪至魏晉以後漸分眞艸而羲獻父子爲一時所尙後世言書者非此二人【集本有則字】皆不爲法其藝誠爲精絕然謂必爲法則初何所據所謂【集本無此二字】天下孰知夫正法哉嵒書固自放於怪逸矣聊存之以備傳覽治平元年八月十一日書【右眞迹】

唐鄭預注多心經【天寶九年】

右鄭預注多心經不著書人名氏疑預自書蓋開元天寶之間書體類此者數家如搗練石韓公井記洛祠志皆一體而皆不見名氏此經字體不減三記而注尢精勁蓋他處未嘗有故錄之而不忍棄矧釋氏之書因字而見錄者多矣余每著其所以錄之意覽者可以察也治平元年夏至日大熱翫此以忘暑因書【右眞迹】八都壇實錄【元第三十】文云【一作曰】

魏載墓志銘【元第五百六十四】居甲【一作髙甲】

乙速孤神慶碑【元第八百五十二】代祖【二字上一有五字】治平甲辰社日書【一有此七字】

薛仁貴碑【元第六百五十二】

尹氏闕文【元第一百六十二】

尹孝子旌表文【元附一百六十二】深矣【此下一有乎字】

孝子張常洧旌表碣【元第二百三十二】

渭南令李君碑【元第一百一十九】

流杯亭侍宴詩【元第二百二十二】臨汝【此下一有溫字】

同前碑亭【一無碑字】

司刑寺大腳迹勅【元第五百一十二】腳迹【一作佛迹】勅【一作記】若斯【此下一有時字】甚也【一作盛也】斯民【一作人】

幽林思【元第二十九】

寧照寺鐘銘【元第五百九十六】

韋維善政論【元第八百五十】治平甲辰秋社日書【一有此八字】唐令長新戒【元第三百九】

華陽頌【元第二百一十七】所以貪畏【一作所貪所畏】之心【一作性】或曰彼術未至故死爾【一無此九字】於彼【此下一有其字】笑也【此下一有日字】治平元年正月四日書【一有此九字】

有道先生葉公碑【元第二百四十】爲最【一作最爲】

嵩嶽寺碑【元第一百十七】

端州石室記【元第四十四】

獨孤府君碑【元第四十七】伯謀【一作仲謀】

同前缺也【一無也字】

裴大智碑【元第四百三十五】

張嘉正碑【元第六百二十二至六百二十三】

郭知運碑【元第三十七】知者【此下一者注云莫缺云缺第七子也今碑與唐書互見者五人尙闕其二】

禦史臺精舍記【元第三百七十三】

張尊師碑【元第六百七十】

景陽井銘【元第二百六十】皆磨【一作皆室】

華嶽題名【元第四百二十一至四百三十】開元二十三年【眞迹碑作丙午集本又作丙子其實嵗在乙亥】其無嵗月不可次第者別爲一卷第【十跋後一有此十五字】

石臺道徳經【元第三十七】

唐羣臣請立道徳經臺奏答【元第十】玼【一作玭】廬陵歐陽某家藏【一有此七字】

廬奐防事讚【元第九十二】

鶺鴒頌【元一卷】沂公

唐宗謁元廟詩【元第七十九】

裴光庭碑【元第四百五十七】

萬回碑【元第三百七十八】

安公美政頌【元第二百五十二】師立【一作來】

鐵彌勒像頌【元第六百七十七】

唐郎官石記【元第九十八至一百】

開元聖像碑【元第二百九十七】嘉祐八年嵗在癸卯初伏日書【一有此十二字】

大照禪師碑【元第五十八】

舞陽侯祠堂碑【元第六十三】

崔潭龜詩【元第五百四十】

唐興唐寺石經藏讚【元第二百八十六】

盧捨那瑉像碑【元第二百三十三至二百三十四】余所集錄自【五字一作所集】

植栢頌【元第一百三十九】植【一作桐】甚難【一作蓋難】

美原夫子廟碑【元第九百七十七】

鄭預注多心經【元第七百八十二】

集古錄卷六﹤史部﹐目錄類﹐金石之屬﹐集古錄﹥

欽定四庫全書

集古錄卷七

宋歐陽修撰

唐開元金籙齋頌【天寶九年衛包書撰】

右開元金籙齋頌𨿽不著書人姓氏而字爲古文實爲包書也唐世華山碑刻爲古文者皆包所書包以古文見稱當時甚盛蓋古文世俗罕通徒見其字畫多奇而不知其筆法非工也余以集錄所見三代以來古字尢多遂識之爾【右集夲】

唐龍興七祖堂頌【天寶十年】

右龍興寺七祖堂頌陳章甫撰胡霈然書霈然筆法𨿽未至而媚熟可喜今上黨佛寺畫壁有霈然所書多爲流俗取去匣而藏之以爲奇玩餘數數於人家見之其墨迹尢工非石刻比也【右眞迹】

唐明禪師碑【天寶十年鄭靈之撰徐浩書】

秋暑困甚覽之醒然治平丙午孟饗致齋東閣書【右眞迹】

唐徐浩隱防銘【天寶十一年】

右隱防銘徐浩撰並書嗚呼物有幸不幸者視其所托與其所遭如何爾詩書遭秦不免煨燼而浮圖老子以托於字畫之善遂見珍藏余於集錄屢志此言蓋慮後世以余爲惑於邪說者【八字集本作之疑餘】也比見當世知名士方少壯時力排異說及老病畏死則歸心釋老反恨得之晚者往往如此也可勝嘆哉【右眞迹】

唐顏眞卿書東方朔畫贊【天寶十三年】

右東方朔畫贊晉夏侯湛撰唐顏眞卿書贊在文選中今較選本二字不同而義無異也選本曰棄俗登仙而此云棄世選本曰神交造化而此云神友【右集本】

唐顏魯公題名【歲月見本文】

右靖居寺題名唐顏眞卿題按唐書紀傳眞卿當代宗時爲檢校刑部尙書爲宰相元載所惡坐論祭器不修爲誹謗貶硤州員外別駕撫州湖州刺史載誅復爲刑部尙書而此題名云永泰二年眞卿以罪佐吉州與史不同據眞卿湖州放生池碑陰所序云貶硤州旬餘再貶吉州蓋眞卿未嘗至硤遂貶吉而史氏但據初貶書於紀傳耳眞卿大歷三年始移撫州當遊靖居時猶在吉也【右集本】

同前

右魯公題名言【五字集本作顏魯公華嶽靖居寺東西二林題名靖居寺在吉州據魯公言】永泰二年眞卿以罪貶佐吉州據舊【一字集本作按】唐書列傳云眞卿代宗時爲刑部尙書爲宰相元載所惡貶硤州員外別駕撫州湖州刺史載誅復爲刑部尙書不書其貶吉州也按眞卿湖州放生池碑陰自敍云貶硤州旬餘再貶吉州蓋眞卿未嘗至硤遂貶吉州【集本無此四字】而史官闕漏但書其初貶爾嘉祐八年十月二十三日書【右眞迹】

唐顏眞卿麻姑壇記【大歷六年】

右麻姑壇記顏眞卿撰並書顏公忠義之節皎如日月其爲人尊嚴剛勁象其筆畫而不免惑於神仙之說釋老之爲斯民患也深矣【右集本】

唐顏眞卿小字麻姑壇記【嵗月闕】

右小字麻姑壇記顏眞卿撰並書或疑非魯公書魯公喜書大字余家所藏顏氏碑最多未嘗有小字者惟幹祿字書注最爲小字而其體法與此記不同蓋幹祿之注持重舒和而不局蹙此記遒峻結尢爲【集本無此字】精悍此所以或者疑之也余初亦頗以爲惑及把翫久之筆畫巨細皆有法愈看愈佳然後知非魯公不能書也故聊志之以釋疑者治平元年二月六日書【右眞迹】

唐中興頌【大歷六年】

右大唐中興頌元結撰顏眞卿書書字尢奇偉而文辭古雅世多模以黃絹爲圖障碑在永州磨崖石而刻之模打旣多石亦殘缺今世人所傳字畫完好者多是傳模補足非其眞者此本得自故西京畱臺禦史李建中家蓋四十年前崖石眞本也尢爲難得爾【右集夲】

又

右中興頌世傳顏氏書中興頌多矣然其崖石嵗久剝裂故字多訛缺近時人家所有往往爲好事者嫌其剝缺以墨增補之多失其眞余此本得自故西臺李建中家蓋四十年前舊本最爲眞爾【右眞迹】

唐幹祿字樣【大歷元年】

右幹祿字樣別有模本文注完全可備檢用此本刻石殘缺處多直以魯公所書眞本而錄之爾魯公書刻石者多而絕少小字惟此注最小而筆力精勁可法尢宜愛惜而世俗多傳模本此以殘缺不傳獨余家藏之治平丙午九月二十九日書【右集本】

唐幹祿字樣模本【嵗月見本文】

右幹祿字樣模本顏眞卿書楊漢公模眞卿所書乃大歷九年刻石至開成中遽已訛缺漢公以謂一二工人用爲衣食之業故摹多而速損者非也蓋公筆法爲世楷模而字書辧正譌繆尢爲學者所資故當時盛傳於世所以模多爾豈止工人爲衣食業邪今世人所傳乃漢公模本而大歷眞本以不完遂不復傳若顏公眞迹今世在者得其零落之餘藏之足以爲寶豈問其完不完也故余並錄二本並藏之亦欲俾覽者知模本之多失眞也【右集本】

又

右顏魯公幹祿字書乃大歷元年刻石至開成中遽已訛缺蓋由公筆法爲世楷模而字書辧正譌繆尢爲學者所資而當時盛傳於世爾漢公謂一二工人用爲衣食之業者惜其傳模多而早損然豈止爲工人爲衣食業也今世人多傳漢公模本而大歷眞本以不完遂不復傳若顏公眞迹今世在者得其零落之餘藏之尢足爲寶豈問其完不完也故余並錄二本並藏之亦欲俾覽者知模本之多失眞也治平元年正月五日錫慶院賜壽聖節宴歸書【右眞迹】

唐歐陽琟碑【大歷十年】

右歐陽琟碑顏眞卿撰並書余自皇祐至和以來頗求歐陽氏之遺文以續家譜之闕旣得顏魯公歐陽琟碑又得鄭眞義歐陽諶墓志以與家所傳舊譜及陳書元和姓纂諸書參較又問於呂學士夏卿夏卿世稱博學精於史傳因爲余考正訛舛而家譜遂爲定本然獨琟碑所失者四顏公書穆公封山陽郡公呂學士云陳無山陽郡山陽今楚州是也當梁陳時自爲南兗州而以連州爲陽山郡然則陳書及舊譜皆云穆公封陽山公爲是而顏公所失者一也舊譜皆云堅石子質南奔長沙顏公云自景達始南遷其所失者二也歐陽生自前漢以來諸史皆云字和伯而顏公獨云字伯和二字義𨿽不異然當從眾又顏氏獨異初無所據蓋其繆爾其所失者三也元和姓纂及諶銘皆云約之子而顏公獨以爲紇子其所失者四也琟之世次不應舛亂如此蓋諶之卒在咸亨上元之間去率更未逺眞義所志宜得其實琟卒大歷中唐之士族遭天寶之亂失其譜系者多顏公之失當時所傳如此不足怪也治平元年夏至日書銘闕其末數句不補【右眞迹】

唐杜濟神道碑【大歷十二年】

右杜濟神道碑顏眞卿撰並書藝之至者如庖丁之刀輪扁之斵無不中也顏魯公之書刻於石者多矣而有精有粗𨿽他人皆莫可及然在其一家自有優劣余意傳模鐫刻之有工拙也而此碑字畫遒勁豈傳刻不失其眞者皆若是歟碑已殘缺銓次不能成【集本有其字】文第錄其字法爾嘉祐八年中元假日書【右眞迹】

唐杜濟墓志銘【大歷十二年】

右杜濟墓志銘但云顏眞卿撰而不云書然其筆法非魯公不能爲也蓋世頗以爲非顏氏書更俟識者辧之【右眞迹】

唐顏眞卿射堂記【大歷十二年】

右射堂記顏眞卿書魯公在湖州所書刻於石者余家集錄多得之惟放生池碑字畫完好如幹祿字書之類今已殘闕每爲之嘆惜若射堂記者最後得之今僕射相公筆法精妙爲余稱顏氏書射堂記最佳遂以此本遺余以余家素所藏諸書較之惟張敬因碑與斯記爲尢精勁惜其皆殘闕也【右集本】

唐張敬因碑【大歷十四年】

右張敬因碑顏眞卿撰並書碑在許州臨潁縣民田中慶曆初有知此碑者稍稍往模之民家患其踐田稼遂擊碎之餘在滁陽聞而遣人往求之得其殘闕者爲七段矣其文不可次第獨其名氏存焉曰君諱敬因南陽人也乃祖乃父曰澄曰運其字畫尢奇甚可惜也【右集本】

又

右魯公之碑世所奇重此尢可珍賞也廬陵歐陽修書【右續添】

唐顏勤禮神道碑【大歷十四年】

右顏勤禮神道碑顏眞卿撰並書序顏溫二家之盛云思魯大雅在隋俱仕東宮湣楚彥博同直內史省逰秦彥將皆典祕閣按唐書云溫大雅字彥弟彥博字大臨弟大有字彥將兄弟義當一體而名大者字彥名彥者字大不應如此蓋唐世諸賢名字可疑者多封徳彛云名倫房齡云名喬髙士亷云名儉顏師古云名籀而皆云以字行倫喬儉籀在唐無所諱不知何避而行字余於中書見顏氏裔孫有獻其家世所藏告身三卷以求官者其一思魯除儀同制其一勤禮除詹事府主簿制其一師古加正議大夫制思魯制云內史令臣瑀宣者蕭瑀也侍郎臣封徳彞奉舍人臣彥將行不應內史令書名而侍郎舍人書字又必不稱臣而書字則徳彛彥將皆當爲名師古制有尙書左僕射梁國公齡右僕射申國公士亷又有吏部尙書君集者侯君集也侍郎纂者楊纂也四人並列於後不應二人書名二人書字也則齡士亷亦皆當爲名矣又師古與令狐徳棻同制不應徳棻書名而師古書字則師古亦當爲名也然余家集錄有申文獻公塋兆記是髙宗時許敬宗撰云公諱儉字士亷敬宗與士亷同時人而爲其家作記必不繆誤則士亷又當爲字也然告身書字在理豈安今新唐書𨿽云房齡字喬顏師古字籀以髙儉塋兆記爲名則喬籀果爲字乎又按元和姓纂封氏蓚人隋通州刺史繡生四子曰徳潤徳輿徳如徳彞又云徳彞更名倫亦不知果是否唐去今未逺事載文字者未甚訛舛殘缺尙可考求而紛亂如此故余嘗謂君子之學有所不知𨿽聖人猶闕其疑以待來者蓋愼之至也【右集本】

唐顏氏家廟碑【建中元年】

右顏氏家廟碑顏眞卿撰並書眞卿父名惟眞仕至薛王友眞卿其第七子也述其祖禰羣從官爵甚詳【右集本】

唐顏魯公書殘碑【嵗月闕】

右顏氏殘碑以家廟碑考之是顏允南碑也家廟碑云允南歷殿中膳部司封郎中司業金鄕男此碑云肅宗入中京遷司封尋封金鄕縣男又云遷國子司業此碑云二子潁熲熲好爲五言詩授校書郎早卒家廟碑亦云熲好五言校書而此碑又云與弟允臧同時臺省則爲允南可知不疑惟書潁事家廟碑云侍郎蔣冽賞其判此碑云爲崔器所賞小不同爾治平元年寒食日書【右眞迹】

又

余謂顏公書如忠臣烈士道徳君子其端嚴尊重人初見而畏之然愈久而愈可愛也其見寶於世者不必多然𨿽多而不厭也故𨿽其殘缺不忍棄之【右集本】

唐湖州石記【嵗月闕】

右湖州石記文字殘缺其存者僅可識讀考其所記不可詳也惟其筆畫奇偉非顏魯公不能書也公忠義之節明若日月而堅若金石自可以光後世傳無窮不待其書然後不朽然公所至必有遺迹故今處處有之唐人筆迹見於今者惟公爲最多視其鉅書深刻或托於山崖其用意未嘗不爲無窮計也蓋亦有趣好所樂爾其在湖州所書爲世所傳者惟幹祿字放生池碑尙多見於人家而幹祿字書乃楊漢公摹本其眞本以訛缺遂不復傳獨余集錄有之惟好古之士知前人用意之深則其堙沈磨滅之餘尢爲可惜者也【右集本】

唐顏魯公帖【嵗月闕】

右蔡明逺帖寒食帖附皆顏魯公書魯公後帖流俗多傳謂之寒食帖【集本無此十三字】其【集本有後字】印文曰忠孝之家者錢文僖公自號也希聖錢公字也又曰化鶴之系者丁崖相印也潤州觀察使者錢惟濟也【右眞迹】

唐顏魯公二十二字帖【嵗月闕】

斯人忠義出於天性故其字畫剛勁獨立不襲前迹挺然奇偉有似其爲人【右眞迹】

唐顏魯公法帖【虞世南帖附嵗月闕】

右顏眞卿書二帖並虞世南一帖合爲一卷顏帖爲刑部尙書時乞米於李大夫云拙於生事舉家食粥來已數月今又罄乏實用憂煎蓋其貧如此此本墨迹在予亡友王子野家子野出於相家而淸苦甚於寒士嘗模帖刻石以遺朋友故人云魯公爲尙書其貧如此吾徒安得不思守約世南書七十八字尢可愛在智永幹字文後今附於此【右集本】

唐元次山銘【嵗月闕】

右元次山銘顏眞卿撰並書唐自太宗致治之盛防乎三代之隆而惟文章獨不能革五國【二字集本作陳隋】之旣久而【集本有其字】後韓柳之徒出蓋習俗難變而文章變體【集本作之】又難也次山當開元天寶時獨作古文其筆力雄健意气超防不減韓之徒也【十二字集本作𨿽少雄健而意气不俗亦】可謂特立之士哉【右眞迹】

唐呂諲表【上元二年】

右呂諲表元結撰顧誡奢八分書景祐三年餘謫夷陵過荊南謁呂公祠堂見此碑立廡下碑無趺石埋地中勢若將踣惜其文翰遂得斯本而入於地處字多缺滅今世傳元子文編亦有此文以碑考之集本首尾不完中間時時小異當以石本爲是然石本亦自多亡缺可不惜哉【右集本】

又

景祐三年餘謫夷陵過荊南謁呂公祠堂見此碑立廡下碑無趺石埋地中勢若將踣惜其文翰遂得斯本而入於地處字多缺滅今世傳元子文編所載首尾不完中間時時小異當以石本爲是集錄實不爲無益矣然石本亦自多亡缺可不惜哉書者顧誡奢也余得此碑三十年矣暇日因偶題之嘉祐八年五月中旬休日書【右眞迹】

唐元結窪鐏銘【永防二年】

右窪鐏銘元結撰瞿令問書次山喜名之士也其所有爲惟恐不異於人所以自傳於後世者亦惟恐不奇而無以動人之耳目也視其辭翰可以知矣古之君子誠恥於無聞然不如是【集本有人字】之汲汲也【右眞迹】

唐元結陽華巖銘【永防二年】

右陽華巖銘元結撰瞿令問書元結好奇之士也其所居山水必自名之惟恐不奇而其文章用意亦然而气力不足故少遺韻【集本無此九字】君子之欲著於不朽者有諸其內而見於外者必得於自然顏子蕭然臥於陋巷人莫見其所爲而名髙萬世所謂得之自然【集本有者字】也結之汲汲於後世之名亦已勞矣嘉祐八年十二月二十六日書【右眞迹】

唐元結峿臺銘【大歷二年】

右斯人之作非好古者不知爲可愛也然來者安知無同好也邪【右眞迹】

唐張中丞傳【嵗月闕】

右張中丞傳李翰撰嗚呼【集本無此二字】張巡許逺之事壯矣秉筆之士皆喜爲之稱述也然以翰所記考唐書列傳及韓退之所書皆互有得失而列傳最爲疏略𨿽云史家當記大節然其大小數百戰屢敗賊兵其智謀材力亦有過人可以示後者史家皆滅而不著甚可惜也翰之所書誠爲太繁然廣記備言所以備史官之采也【右眞迹】

唐李陽冰城隍神記【乾元二年】

右城隍神記唐李陽冰撰並書陽冰爲縉雲令遭旱禱雨約以七日不雨將焚其祠旣而雨遂徙廟於西山陽冰所記云城隍神祀典無之吳越有爾然今非止吳越天下皆有而縣則少也【右集本】

唐李陽冰忘歸臺銘【乾元二年】

右忘歸臺銘唐李陽冰撰並書銘及孔子廟城隍神記三碑並在縉雲其篆刻比陽冰平生所篆最細瘦世言此三石皆活嵗久漸生刻處防合故細爾然時有數字筆畫特偉勁者乃眞迹也【右集本】

唐縉雲孔子廟記【上元二年】

右縉雲孔子廟記李陽冰撰並書孔子廟像之制前史不載開元八年國子司業郭瓘奏云先聖孔宣父以先師顏子配其像爲立侍配享宜坐弟子十哲𨿽得列像而不在祀享之位按祠令何休範等二十二賢猶防從祀十哲請列享在何休等上於是詔十哲皆爲坐像據陽冰記云換夫子之容貎增侍立者九人蓋獨顏回配坐而閔損等九人爲立像矣陽冰修廟在肅宗上元二年其不用開元之詔何也【右集本】

唐裴虯怡亭銘【永防元年】

右怡亭在武昌江水中小島上武昌人謂其地爲吳王散花灘亭裴鶠造李陽冰名而篆之裴虯銘李莒八分書刻於島石【四十六字集本作怡亭銘李陽冰篆裴虯撰李莒書銘在武昌江水中有小島亭在其上人謂其地爲吳王散花灘銘刻於島石】常爲江水所沒故世亦罕傳鶠【集本以鶠字作亭裴公作】不知何人虯代宗時【集本有爲字】道州刺史韓愈【集本作退之】爲其子復墓志云虯爲諌議大夫有寵代宗朝屢諌諍數命以官多辭不拜然唐史不見其事李莒華弟也治平二年正月十日孟春薦饗攝事致齋中書東閣書【右眞迹】

唐李陽冰庻子泉銘【大歷六年】

右庻子泉銘李陽冰撰並書慶曆五年餘自河北都轉運使貶滁陽屢至陽冰刻石處未嘗不裵回其下庻子泉昔爲流谿今爲山僧塡爲平地起屋於其上問其泉則指一大井示余【集本無此二字】曰此庻子泉也可不惜哉【右眞迹】

唐李陽冰阮客舊居詩【嵗月闕】

右唐李陽冰阮客舊居詩云阮客身何在僊云洞口橫人間不到處今日此中行阮客者不見其名氏蓋縉雲之隠者也彼以遁俗爲髙而終以無名於後世可謂獲其志矣然聖人有所不取也陽冰欲稱其人而不顯其名字何哉豈阮客見稱於當時而陽冰不慮於後世邪夫士固有顯聞於一時而泯沒於萬【集本作後】世者矣顧其道何如【集本作如何】也陽冰篆字世傳多矣此磨滅而僅存尢可惜也治平元年四月二十有六日書【右眞迹】

唐裴公紀徳碣銘【嵗月見本文】

右裴公紀徳碣銘唐越州刺史王宻撰國子監丞集賢院學士李陽冰篆裴公儆爲明州刺史宻代之爲作此文其文云皇唐禦神器一百四十二年天下大康海隅小冦結亂甌越因言明州當出兵之衝民物殘儆撫綏有恵愛而人思之爾按唐自戊寅武徳元年受命至己亥乾元二年乃一百四十二年是時肅宗新起靈武上皇自蜀初還史思明僣號於河北是嵗洛陽汝鄭等州皆陷於賊不得雲天下大康而海隅小冦也考於史傳又不見其事惟臺州賊袁晁攻陷浙東州郡乃寶應元年當云一百四十五年又據宻代儆爲明州刺史至大歷十四年移湖州則儆宻相繼爲刺史宜在代宗時然宻當時人推次唐年不應有失余友王回深父曰唐自武徳至大歷八年實一百五十六年中間除則天稱周十四年則正得一百四十二年是時天下初定文人著辭以爲大康理亦可通是嵗廣州哥舒晃作亂海隅小冦豈謂此歟余以謂晃之亂唐命江西路嗣恭討平之不當自明州出兵深父曰然兵家出奇明州海道去廣不逺亦或然也故並著之【右集本】

又

右裴公紀徳碣王宻撰裴公名儆代宗時爲明州刺史宻代之碣文云皇唐禦神器一百四十二載天下大康而海隅小冦結亂甌越按唐自武徳元年至乾元二年實一百四十二年是時肅宗新起靈武上皇自蜀初還史思明僣號於河北是嵗洛陽汝鄭等州皆陷於賊不得雲天下大康而海隅小冦考於史傳又不見其事然宻當時人推次唐年不宜有失王回曰大歷八年廣州哥舒晃作亂此所謂海隅小冦者也自武徳元年至是嵗實一百五十六年中間則天稱周者十四年去之正得一百四十二年矣豈謂此歟以事考驗理宜如此又不知宻意爲如何也姑志其語以俟知【集本有之字】者嘉祐八年十月三十日書【右眞迹】

唐靜先生碑【大歷七年】

右靜先生碑柳識撰張從申書李陽冰篆額唐世工書之士多故以書知名者難自非有以過人者不能也然而張從申以書得名於當時者何也從申每所書碑李陽冰多爲之篆額時人必稱爲二絕其爲世所重如此余以集錄古文閱書旣多故𨿽不能書而稍識字法從申所書棄者多矣而時錄其一二者以名取之也夫非眾人之所稱任獨見以自信君子於是愼之故特錄之必待知者【右眞迹】

唐龍興寺四絕碑首【大歷八年】

右四絕碑首者李陽冰篆法愼律師碑額也在揚州龍興寺唐李華文張從申書李陽冰篆額律師者淮南愚俗素信重之謂此碑爲四絕碑律師非余所知華文與從申書余亦不甚好故獨錄此篆爾【右集本】

唐滑州新驛記【大歷九年】

右新驛記李陽冰篆碑在今滑州驛中其陰有銘曰斯去千載冰生唐時冰今義去後來者誰後千年有人吾不知之後千年無人當盡於斯嗚呼郡人爲吾寶之不知作者爲誰然賈耽嘗爲李騰序說文字源盛稱陽冰此記耽爲滑州刺史因見斯記而稱之耳陽冰所書世固多有可愛者不獨斯記也嘉祐八年十二月二十六日書【右眞迹】

唐王師幹神道碑【大歷十三年】

右王師幹神道碑張從申書余初不甚以爲佳但怪唐人多稱之第錄此碑以俟識者前嵗在亳社因與秦玠郎中論書玠學書於李西臺建中而西臺之名重於當世余因問玠西臺學何人書云學張從申也問玠識從申書否云未嘗見也因以此碑示之玠大驚曰西臺未能至也以此知世以鑑書爲難者誠然也從申所書碑今絕不行於世惟予集錄有之者吳季子碑陰記崔圓頌徳碑並此才三爾熈寧三年十月二十七日書【右眞迹】開元金籙齋頌【元第七百二十七】姓氏【一作名氏】治平元年七月三十日【一有此九字】

七祖堂頌【元第三十三】

明禪師碑【元第五百二十五】

隠塔銘【元第五百九十】

東方朔畫贊【元第五十九】

畫贊碑陰【元第六十】

顏魯公題【元第一名百二】

麻姑壇記【元第四十】

小字麻姑壇記【元第三百】

唐中興頌【元第四十八至五十】

幹祿字樣【元第二百三十七】

幹祿字樣模【本元第二百三十八】

歐陽琟碑【元第七百七十六至七百七十七】

杜濟神道碑【元第四百五】碑已【一作以】

杜濟墓志銘【元第三百七十七】

射堂記【元第五百三十】爲余【二字上一有數字】諸書【一作本】治平元年七月二十二日中書東閤書【一有此十五字】

或問余曰何謂六一居士余曰吾家有書一萬卷集古錄一十卷棊一局琴一張常置酒一壺問者曰此五一也柰何余曰以吾一翁老於五物之間豈非六一乎治平丙午秋饗攝事齋於東閤書【跋後一有此七十五字】

張敬因碑【元第四十二至四十三】

顏勤禮碑【元第三百四十五至三百四十六】彥將皆當爲名【此下一有也字】字乎【一作否】治平元年二月二十八日書【一有此十一字】

顏氏家廟碑【元第五十二至五十三】

顏魯公書殘碑【元第三百九十七】

又棄之【一作也】

湖州石記【元第二百七十七】後世【此下亦有而字】不朽【此下一有也字】亦有【一作其】治平元年正月二十日書【一有此十字】

顏魯公帖【元第一百八十】罄乏【石本作罄竭】

顏魯公二十二字帖【元無捲第】

顏魯公並虞世南帖【元無捲第】

元次山銘【元第二百四十三】

呂諲表【元第一百五十五】

窪鐏銘【元第三百一十八】

陽華巖銘【元第二百二】見於【此下一有其字】

峿臺銘【元第一百七十六】

張中丞傳【元第二百八十二至二百八十三】最爲【一無爲字】

城隍神記【元第一百三】

忘歸臺記【元附一百四】

縉雲孔子廟記【元第一百四】郭瓘【一作郭元瓘或作李元瓘案唐志李元瓘爲是】嘉祐八年十月二十三日【一有此十字】

怡亭銘【元第一百一十二】

庻子泉銘【元第七十】裵回【一作徘徊】

阮客舊居詩【元第五百九十五】

裴公紀徳碣【元第一百一十八】

靜先生碑【元第五百二十七】之必【二字作以】

四絕碑首【元第一百七十九覺寂碑首附】嘉祐八年夏至日書【一有此八字】

覺寂碑首亦陽冰篆也【跋後又有此九字】

滑州新驛記【元第二百一十】

王師幹碑【元第七百五】

集古錄卷七

欽定四庫全書

集古錄卷八

宋歐陽修撰

唐徐方回西墉記【寶應缺年】

右西墉記唐徐方回撰方回云寶應中爲南陽令得崔子玉所作平子銘末二十一字陷於防之西墉按今西鄂石本末句見在方回所得乃南陽半石之末也今又亡矣惜哉【右集本】

唐禹廟碑【大歷三年段李展書】

崔巨文傳於今者絕少皆不及此碑季展他所書亦不偉於此治平二年上元日書【右眞迹】

唐崇徽公主手痕詩【大歷四年】

右崇徽公主手痕詩李山甫撰崇徽公主者僕固懷恩女也懷恩在肅宗時先以二女嫁回紇其一嫁毗伽可汗少子後號登裏可汗者是也其一不知所嫁何人唐書懷恩傳及回紇傳皆不載惟懷恩所上書自陳六罪有云二女逺嫁爲國和親以此知其又嘗嫁一女爾此所謂崇徽公主者懷恩防女也懷恩旣反引羌渾奴刺爲邊患永泰中病死於靈武其從子名臣以千騎防唐大歷四年始以懷恩防女爲【集本有崇徽二字】公主又嫁回紇卽此【集本有公主二字】也治平元年三月八日書【右眞迹】

唐僧懷素法帖【大歷十二年】

右懷素唐僧字藏眞特以艸書擅名當時而尢見珍於今世予嘗謂法帖者乃魏晉時人施於家人朋友其逸筆餘興初非用意而自然可喜後人乃棄百事而以學書爲事業至終老而【集本無此字】窮年疲精神而不以爲苦者是眞可笑也懷素之徒是已治平元年八月八日書【右眞迹】

唐重摹吳季子墓銘【大歷十四年】

右吳季子墓銘自前世相傳以爲孔子所書據張從紳疑記云舊石堙滅開元中宗命殷仲容摸搭其書以傳然則開元之前已有本矣至大歷中蕭定又刋於石則轉相傳模失其眞逺矣按孔子平生未嘗至吳以史記世家考之其歷聘諸侯南不逾楚推其嵗月蹤迹未嘗過吳不得親銘李子之墓又其字特大非古簡牘所容第以其名傳之久不可遽廢故錄之以俟博識君子【右集本】

又

右古篆文曰嗚呼有吳延陵季子之墓自前世相傳以爲孔子所書據張從紳【疑】記云舊石堙滅開元中宗命殷仲容搨本遂傳於世然則開元以前已有刻石矣其後貞元中鄭播又爲記盧國遷建堂樹碑則今本又非仲容所模者字亦奇偉莫知何人所書按孔子未嘗至吳以史記世家考之其歷聘諸侯南不逾楚推其嵗月蹤迹無過吳之理不得親銘季子之墓又其字特大非簡牘所容惟博物君子必能辧之【右眞迹】

唐竇叔蒙海濤志【大歷中】

右海濤志竇叔防撰其書六篇一曰海濤志二曰濤歷三曰濤日時四曰濤期五曰朔望體象六曰春秋仲月漲濤解余向在揚州得此志甚愛之張於座右之壁冀於朝夕見也已而夜爲風雨所壊其後求之凡十五年而復得斯本以示京師好事者皆云未嘗見也【右集本】

唐鹽宗神祠記【大歷中】

右鹽宗神祠記錢義方撰近時有尙書郎張席自言家寓解州爲餘言安邑解縣兩池鹽事云夏月鹽南風來池面紫色湏防凝結如雪土人謂之漫生鹽而兩池嵗役畦夫數百種鹽公私耗而州縣吏緣以爲姦利棄漫生鹽不取誣其苦不可食席博學能言漢唐事尢詳爲余復言前世鹽皆自生開元中姜師度爲河中尹而鹽池涸始置鹽屯故唐格自開元後遂有畦夫營種之課席因上書論鹽漫生之利官遂罷畦夫而公私皆以爲然而議者或害其事乃云漫生鹽味苦不可食或云暫結復銷不可畜聼者方惑其事余因讀義方所記乃云若陰陽調和鬼神驅造不勞人而擅其利與夫鑿泉煮海不相爲謀由是知唐世鹽非營種爲決可信義方大歷時爲鹽使余家集錄古文不獨爲傳記正訛繆亦可爲朝廷決疑議也【右集本】

唐鴈門王田氏神道碑【代宗時】

右唐魏博節度使鴈門郡王田承嗣碑營田副使裴抗撰子緒碑節度判官丘綘撰按唐書列傳承嗣十一子維朝華繹綸綰緒繪純紳縉而緒次當第七此二碑皆以緒爲第六子而無綰自緒而下有繪純紛縉與史不同二碑當時故吏所作必不誤蓋史之繆也其文與字皆不嘉故余特錄其世次而已【右眞迹】

唐李憕碑【大歷四年】

右李憕碑李紓撰新唐書列傳云憕十餘子江涵沨瀛等同被害惟源彭免據李紓載憕於見於碑者實十二人曰右補闕彭汝州刺史深華陰丞沨左驍衛兵曺瀛硤石丞沆洪州別駕澥洛陽尉渭司農主簿汶又云公之薨也彭從宗南狩次公而歿深授任他郡其在洛陽者長子江第三子涵與華陰驍衛而又少子合六人皆從公殱於敵刃硤石而下與眾孫之在者僅以孩提免如紓所記憕子盡於是矣未嘗有源也紓但言眾孫孩亦不云有未名子也然則源者史家何從而得之據史言源爲司農主簿以碑考之源當爲汶也又據碑方憕歿於賊也彭深沆澥渭汶六子獲免而史惟云源彭此當以碑爲正紓當代宗時爲憕作碑自云與憕有通家之好防奉升堂之慶宜知憕事不繆也【右集本】

唐甘棠館題名【嵗月見本文】

右甘棠館題名自唐徳宗貞元以來止於會昌文字多已磨滅惟髙元裕韋夏卿所書尙可讀甚矣人之好名也其功徳之盛固己書竹帛刻金石以垂不朽矣至於登髙逺望行旅往來慨然寓興於一時亦必勒其姓名畱於山石非徒徘徊俯仰以自悲其身世亦欲來者想見其風流夏卿所記畱連感愴意不淺也如髙韋二子皆當時知名士也史傳載之詳矣昔杜預沈碑漢水謂萬世之後谷或爲陵庻防復出以見於世其爲慮深矣然預之功業不待碑而自傳其區區於此者好名之也故士或勤一生以自苦或餓死空山之中甚者蹈水火赴刀鋸以就後世之名爲荘生所笑者有矣故余於集古每得前世題名未嘗不錄者閔夫人之甚好名也【右集本】

唐汾陽王廟碑【貞元二年】

右郭子儀廟碑髙參文其敍子儀功業不甚詳而載破墨姓處木討沙陁處宻事則唐書列傳無之蓋子儀防時所歷【集本作立】其後遂立大勲宜乎史略不書也然唐書有處宻處月朱耶孤注等皆是西突厥薛延陁別部名號余於五代史爲李克用求沙陁種類卒不見其本末而參謂處密爲沙陁不知其何所據也按陳翃子儀家傳亦云討沙陁處墨十二姓與參所書頗同唐書轉宻爲蜜當以碑爲正【右眞迹】

唐郭忠武公將佐略【貞元十二年】

右忠武公將佐略陳翃撰忠武公者郭子儀也翃之所書亦爲盛矣猶言得其六七蓋其官至宰相者七人爲節度使者二十八人尙書丞郎京尹者十人亷察使者五人據翃所得而書者實六十人而顯名於世者蓋五十人𨿽喬琳周智光李懷光僕固懷恩等陷於禍敗然杜鴻漸黃裳李光弼光進之徒偉然名見於當時而垂稱於後世者亦不爲少豈惟得失相當而已哉𨿽汾陽功業士多喜附以成名然其亦自有以得之也其忠信之厚固出其天性至於處富貴保功名古人之所難者謀謨之際宜亦得其助也治平甲辰秋社前一日書【右眞迹】

唐濟瀆廟祭器銘【貞元十三年】

右濟瀆廟祭器銘張洗撰碑云置齋郎六人唐自髙宗以後官不勝其濫矣洗之所記乃開元時事州縣祠廟置齋郎六人可知其濫官之然史家不能詳載惟於碑刻偶見其一二爾治平甲辰秋分後一日中書東閣雨中書【右眞迹】

唐神女廟詩【貞元十四年】

右神女廟詩李吉甫丘素李貽孫敬騫等作余貶夷陵令時嘗泛舟黃牛峽至其祠下又飲蝦蟇碚水覽其江山巉絕窮僻獨恨不得見巫山之奇秀每讀數子之詩愛其辭翰遂錄之【一有遂爲右集本佳玩字】

唐馬寔墓志銘【貞元十四年】

右馬寔墓志銘唐歐陽詹撰並書其文辭不工而字法不俗故錄之寔之事迹亦無足紀也【右集本】

又

詹之文爲韓退之所稱遂傳於世然其不幸早死故其傳者不多刻石之文秪有此與福州佛記耳尢可惜也【右眞迹】

唐石洪鐘山林下集序【貞元二十年】

右鐘山林下集序者石洪爲浮圖總悟作也石洪爲處士而名重當【集本作一】時者以常爲韓退之稱道也唐世號處士者爲不少矣洪終始無佗可稱於人者而至今其名獨在人耳目由韓文盛行於時也而洪之所爲與韓道不同而勢不相容也然韓常嘆籍湜軰叛已而不絕之也豈諸子駁雜不能入於聖賢之域而韓子【集本有獨字】區區誨誘思援而出於所溺歟此孔孟之用心也治平元年八月八日書是日上以霖雨不止分命羣臣祈禱余祈於太社旣歸而雨遂止某謹記【右眞迹】

唐房太尉遺愛碑陰記【元和六年同是石洪撰附此】

石洪文字罕見於後世故特錄之【右見綿本拾遺】

唐賀蘭夫人墓志【貞元七年】

右賀蘭夫人墓志唐陸贄撰或云贄書也題曰祕書監陸公夫人墓志銘而贄自稱侄曽孫此石在常州【一有陸監名齊望右集本五字】

唐陸文學傳【咸通十五年】

右陸文學傳鴻漸自撰茶之見前史蓋自魏晉以來有之而後世言茶者必本陸鴻漸蓋爲茶著書自其始也至今俚俗賣茶肆中嘗置一甆偶人於竈側云此號陸鴻漸鴻漸以茶自名於世久矣考其傳著書頗多曰君臣契三卷源解三十卷江表四姓譜十卷南北人物志十卷吳興歷官記三卷潮州刺史記一卷茶經三卷占夣三卷其多如此豈止茶經而已哉然其他書皆不傳【右集本】

唐辧正禪師塔院記【貞元中】

右辧正禪師塔院記徐峴書誠能行筆而少意思也往時石曼卿屢稱峴書曼卿多得顏柳筆其書與峴不類而逺過之不知何故喜峴書也余當曼卿在時猶未見峴書但聞其所稱曼卿歿已久始得此書遂錄之爾【右眞迹】

唐韓退之盤谷詩序【貞元中】

右韓退之送李願歸盤谷序盤谷在孟州濟源縣貞元中縣令刻石於其側令姓崔其名浹今已磨滅其後書云昌黎韓氏知名士也當時退之官尙未顯其道未爲當世所宗師故但云知名士也然當時送願者爲不少而獨刻此序蓋其文章已重於時也以余家集本校之或小不同疑刻石誤集本世已大行刻石乃當時物存之以爲佳翫爾其小失不足較也【右眞迹】

唐韓退之題名【元和四年已下七篇皆韓文公撰故不與別碑嵗月爲敍】

右韓退之題名二皆在洛陽其一在嵩山天封宮石柱上刻之【集本有記龍潭遇雷事六字】天聖中余爲西京畱守推官與梅聖兪遊嵩山入天封宮裵回柱下而去遂登山頂至武后封禪處有石記戒人逰龍潭者毋妄語笑以黷神龍龍怒則有雷恐因念退之記遇雷意其有所試也其一在福先寺塔下當時所見墨迹不知其後何人模刻於石也治平元年三月二十二日書【右眞迹】

唐田正家廟碑【元和八年】

右田正家廟碑昌黎先生撰余家所藏書萬卷惟昌黎集是余爲進士時所有最爲舊物自天聖以來古學漸盛學者多讀韓文而患集本訛舛惟餘家本屢更校正時人共傳號爲善本及後集錄古文得韓文之刻石者如羅池神黃陵廟碑之類以校【集本有餘家二字】集本舛繆猶多若田正碑則又尢甚蓋由諸本不同往往妄加攺易【集本有今字】以碑校集印本與刻石多同當以爲正【九字集本作初未必誤多爲校讐者妄攺之】乃知文字之傳久而轉失其眞者多矣則校讐之際決於取捨不可不愼也

印本云銜訓事嗣朝夕不怠往時用他本攺云銜訓嗣事今碑文云銜訓事嗣與印本同知其妄攺也印本云以防命書用他本攺爲防以命書今碑文云以防命書與印本同知爲妄攺也

印本云奉我天明用他本攺云奉我王明今碑文云奉我天明與印本同知爲妄攺也此類甚多略舉三事要知攺字當愼也治平元年三月八日書【右眞迹】唐韓退之南海神廟碑【元和十五年】

右韓退之南海神廟碑陳諫書以余家舊藏集本校之皆同惟集本云蜿蜿蜒蜒而碑爲【集本作云】蜿蜿虵虵小異當以碑爲正今世所行昌黎集類多訛舛惟南海碑不舛者以此刻石人家多有故也其妄意【集本無此字】攺易者頗多亦賴刻石爲正也治平元年七月二十日書【右眞迹】

唐韓退之羅池廟碑【長慶中】

右羅池廟碑尙書吏部侍郎韓退之撰中書舎人史館修撰沈傳師書碑後題雲長慶元年正月建按穆宗實錄長慶二年二月傳師自尙書兵部郎中翰林學士罷爲中書舍人史館修撰其九月韓自兵部侍郎遷吏部【集本有然則據建碑時韓未爲吏部沈亦未爲舍人字】碑言柳侯死後三年廟成明年韓爲柳人書羅池事子厚以元和十四年卒至【集本有後三年字】韓作碑時當是長慶三年考二君官與此碑亦同但不應在元年正月蓋後人傳模者【二十三字集本作則二君官當與此碑同其書元年正月蓋模者】誤刻之爾今世傳昌黎先生集載此碑文多同惟集本以步有新船爲渉荔子丹兮蕉黃蕉下加子【二十五字集本作此文與碑多同惟集本云渉有新船而碑以渉爲步茘子丹兮蕉子黃碑蕉下無子字】當以碑爲是而碑云春與猿吟而【集本作兮】秋鶴與飛則疑碑之誤也嘉祐八年六月二日書【右眞迹】

唐韓退之黃陵廟碑【長慶元年】

右韓退之黃陵廟碑沈傳師書昌黎【二字集本作韓】集今大行於世而患本不眞余家所藏最號善本世多取以爲正然時時得刻石校之猶不勝其舛繆是知刻石之文可貴也不獨爲翫好而已黃陵碑以家本校之不同者二十餘事如家本言防小君爲夫人而碑云防小水之類皆當以碑爲正也嘉祐八年十月十八日書【右眞迹】

唐胡良公碑【長慶三年】

右胡良公碑韓退之撰良公者名珦韓之門人張籍妻父也今以碑校余家所藏昌黎集本號爲最精者文字猶多不同皆當以碑爲正玆不復紀碑云珦子逞乃巡遇述遷造而集本無巡他流俗所傳本【集本有又字】有云遇或爲巡者皆非【集本有也字】當以碑爲正治平九年七月晦日書【右眞迹】

唐韓文公與顚師書【嵗月未詳】

右韓文公與顚師書世所罕傳余以集錄古文其求之旣勤且博【七字集本只作其求之博】蓋久而後獲其以易【集本無此字】繋辭爲大傳謂著山林與著城郭無異等語宜爲退之之言其後書吏部侍郎潮州刺史則非也蓋退之自刑部侍郎貶潮州後移袁州召爲國子祭酒遷兵部侍郎久之始遷吏部而流俗相傳但知爲韓吏部爾顚師遺記𨿽雲長慶中立蓋並韓書皆國初重刻故繆爲附益爾治平元年三月十三日書【右眞迹】

唐髙閒艸書【嵗月未詳】

髙閒艸書審如此則韓子之言爲實錄矣廬陵歐陽修【右見綿本別集二十三卷】

唐武侯碑陰記【開成二年】

右武侯碑陰記崔備撰唐劍南西川節度使武元衡及其將佐題名者二十九人楊嗣復再題及其僚屬又六人並嗣復汝士詩兩者合爲一卷唐諸方鎭以辟士相髙故當時布衣韋帯之士或行著鄕閭或名聞場屋者莫不爲方鎭所取至登朝廷位將相爲時偉人者亦皆出諸侯之幕如元衡所記裴度柳公綽楊嗣復皆相繼而爲本朝名將相亦可謂盛矣哉治平元年初伏休假雨中書【右眞迹】

唐盧頊禱聰明山記【永和二年】

右禱聰明山記盧頊撰乃盧從史禱山神之記也閱從史官屬題名見孔戡與烏重俱列於後而感【集本作覽】韓退之記戡事云戡屢諌從史不聼卒爲重所防掩卷嘆息者久之嗚呼禍福成敗之理甚明而先事而言則罕見從事至而言則不及矣自古敗亂之國未始不如此也【右眞迹】

唐侯喜復黃陂記【嵗月見本文】

右復黃陂記唐侯喜撰黃陂在汝州汝州有三十六陂黃陂最大漑田千頃始作於隋記云至貞元辛未刺史盧防始復之辛未貞元七年也碑元和三年建喜之文辭嘗爲韓退之所稱而世罕傳者余之所得此碑而已【右集本】

又

昌黎先生甚稱侯喜其文罕傳於今余之所見止此一篇爾【右眞迹】

唐柳宗元般舟和尙碑【元和三年】

右般舟和尙碑柳宗元撰並書子厚所書碑世頗多有書旣非工而字畫多不同疑喜子厚者竊借其名以爲重子厚與退之皆以文章知名一時而後世稱爲韓柳者蓋流俗之相傳也其爲道不同猶夷夏也然退之於文章每極稱子厚者豈以其名並顯於世不欲有所貶毀以避爭名之嫌而其爲道不同𨿽不言顧後世當自知歟不然退之以力排釋老爲己任於子厚不得無言也治平元年三月二十二日書【右眞迹】

唐南嶽彌陁和尙碑【元和五年】

右南嶽彌陁和尙碑柳宗元撰並書自唐以來言文章者惟韓柳柳豈韓之徒哉眞韓門之罪人也蓋世俗不知其所學之非第以當時軰流言之爾今余又多錄其文懼益後人之惑也故書以見余意【右集本】

唐元稹修桐栢宮碑【大和四年】

右唐元稹撰文並書其題云修桐栢宮碑又其文以四言爲韻語旣牽聲韻有述事不能詳者則自爲注以觧之爲文自注非作者之法且碑者石柱爾古者刻石爲碑謂之碑銘碑文之類可也後世伐石刻文旣非因柱石不宜謂之碑文然習俗相傳理猶可考今特題云修桐栢宮碑者甚無謂也此在文章誠爲小瑕病前人時有忽略然而後之學者不可不知自漢以來墓碑多題云某人之碑者此乃無害蓋目此石爲某人之墓柱非謂自題其文目也今稹云修桐栢宮碑則於理何稽也【右集本】

唐虞城李令去思頌【元和四年】

右虞城李令去思頌李白撰文王遹篆唐世以書自名者多而小篆之學不【集本作十】數家自陽冰獨擅後無繼者其前惟有碧落碑而不見名氏遹開元天寶時人在陽冰前而相去不逺【集本有亦工八分四字】然當時不甚知名𨿽字畫不爲工而一時未有及者所書篆字惟有此爾世亦罕傅余以【集本無此字】集錄求【集本無此字】之勤且博僅得此爾今世以小篆名家如邵不疑楊南仲章友直問之皆云未嘗見也治平元年二月七日書【右眞迹】

唐陽公舊隱碣【元和中】

右陽公舊隱碣胡證撰黎煟書李靈省篆額唐世篆法自李陽冰後寂然未有顯於當時而能自名家者靈省所書陽公碣筆畫甚可佳旣不顯聞於時亦不見於他處以余家所藏之博而見於錄者惟此𨿽未爲絕筆亦可惜哉嗚呼士有負其能而不爲人所知者可勝道哉【右眞迹】

唐於夐神道碑【元和中】

右於夐神道碑盧景亮撰其文辭𨿽不甚雅而書事能不沒其實夐之爲人如其所書蓋篤於信道者也碑云司馬遷儒之外五家班固儒之外八流其語𨿽拙蓋言其【集本作夐】學不駁雜也然則非徒貶去釋老而已自儒術之外餘皆不學爾碑又云其弟可封好釋氏夐每非之夐於頔父也然可封之後不大顯而夐之後甚盛以此見釋氏之教信向者未必獲福毀貶者未必有禍也碑言夐篤於孝悌守節安貧不可動以勢利其所履如此足以興其後世矣治平元年八月十一日書【右眞迹】

唐昭懿公主碑【元和中】

右昭懿公主碑孟簡撰皇甫鏄書公主代宗女也號升平公主嫁郭氏公主之號自漢以來始有謂天子之女禮不自主婚【集本作壻】以公主之因以爲名爾後世號某國公主者𨿽實不以國公爲主而名猶不失其義唐世始別擇佳名以加之如升平之類是也已失其本義矣今此碑乃云諱升平公主字升平公主【集本無此五字】斯莫可曉也治平元年八月八日書【右眞迹】

唐李光進碑【元和中】

右李光進碑楊炎撰韓秀實書唐有兩李光進其一光顏之兄其一光弼之兄弟也此碑乃光弼弟也唐史書此兩人事多誤新書各爲傳以附顏弼遂得其正【右集本】西墉記【元附三十一】

禹廟碑【元第九十七】

崇徽公主手痕詩【元第三百六十八】

懷素法帖【元第九百十六】

重摹吳季子墓銘【元第二百五十一】已有本【一作自有眞本】未嘗過吳【一作無過吳之理】其名傳之久【一作其傳也久】嘉祐八年五月晦日書【一有此九字】

海濤志【元第九百】志【一作志篇內同】治平元年七月二十日書【一有此十字】

鹽宗神祠記【元第九百六十九】故唐【一無故字】官遂【一無官字】爲然【一作利】不獨爲傳記正訛繆亦可爲朝廷決疑議也【一作爲傳記正訛繆多矣爲朝廷決有司疑議獨斯記爾】治平元年八月十二日書【一有此十字】鴈門王田氏神道碑【元無捲第】

李憕碑【元第四百六十九】而又【一作乂兩】六人【一作子】孩提【一作提孩】眾孫【此下一有提字】升堂之慶【一作升堂之愛】治平元年三月二十三日書【一有此十一字】

甘棠館題【元第四名百二】治平元年淸明前一日書【一有此十字】汾陽王廟碑【元第九百二十九】治平甲辰七月十三日以服藥家居書【一有此十五字】

郭忠武公將佐略【元第八百五至八百六】謀謨【一作謨謀】

濟瀆廟祭噐銘【元第八百】所記【一作聞】

神女廟詩【元第一百四十三】嘉祐八年十一月十四日書【一有此十字】

馬寔墓志銘【元第九十】同前

鐘山林下集序【元第九百八十九】而洪【一無而字】

房太尉遺愛碑陰記【元第四百三】

賀蘭夫人墓志【元第三十二】

陸文學傳【元第五百四十七】茶之【此下一有載字】號陸鴻漸【此下一有至飲茶客稀則烹茶沃之云可祝利市十五字】鴻漸以茶【四字上一有蓋字】考其【此下一有自字】潮

州【一作湖州】其

【多】如此【一無此四字】不傳【此下一有獨茶經著於世宜其自傳於此名也治平九年七月二十日書二十四字】

又別本右陸文學傳題云自傳而曰名羽字鴻漸或云名鴻漸字羽未知孰是然則豈其自傳也茶載前史自魏晉以來有之而後世言茶者必本鴻漸蓋爲茶著書自羽始也至今俚俗賣茶肆中多置一甆偶人云是陸鴻漸至飲茶客稀則以茶沃此偶人祝其利市其以茶自名久矣而此傳載羽所著書頗多雲君臣契三卷源解三十卷江表四姓譜十卷南北人物志十卷吳興歷官記三卷湖州刺史記一卷茶經三卷占夣三卷豈止茶經而已也然他書皆不傳獨茶經著於世爾

辧正禪師塔院記【元第二百六十二】徐峴【此下一有所字】柳筆【此下一有法字】盤谷詩序【元第三百八十九】當時【一作蓋時】世防【一作旣防】治平元年中元日書【一有此八字】

韓退之題名【元第四百七十】記遇【一無記字】試也【試一作誠】

田正家廟碑【元第三百七十六】尢甚【此下一有焉字】知其【一作爲】爲【一作云】

南海神廟碑【元第八百九十二】

羅池廟碑【元第五十七】碑言【一作云】荔子【一作枝】加子【一作葉】黃陵廟碑【元第四十五】餘事【二字一作字】本言【一作云】

胡良公碑【元第七百二十】

韓文公與顚師書【元第三百一十五】

髙閒艸書【元無捲第】艸書【一無艸字】

武侯碑陰記【元第八百七十五】

禱聰明山記【元第五百八十六】

復黃陂記【元無捲第】又【一作祭樊仲文復黃陂記附元第八百九十五】般舟和尙碑【元第四百六十二】

彌陁和尙碑【元第一百一十二】惟韓【一作稱韓】今余【一無餘字】其文【一作書】修桐栢宮碑【元第一百一十】爲碑【一作於碑】

虞城李令去思頌【元第三百八】

陽公舊隠碣【元第五百七十三】當世【一作時】

於夐神道碑【元第九百六十八】

昭懿公主碑【元第九百八】義矣【一無矣字】

李光進碑【元第七百六十三】兄弟【一無兄字】治平元年夏至日書【一有此八字】

集古錄卷八﹤史部﹐目錄類﹐金石之屬﹐集古錄﹥

欽定四庫全書

集古錄卷九

宋歐陽修撰

唐樊宗師絳守居園池記【長慶三年】

右絳守居園池記唐樊宗師撰或云此石宗師自書嗚呼元和之際文章之盛極矣其怪奇至於如此【右集本】

唐張九齡碑【長慶三年】

右張九齡碑按唐書列傳所載大節多同而時時小異傳云壽六十八而碑云六十三傳自左補闕攺司勲員外郎而碑云遷禮部傳言【集本作云】張說卒召爲祕書少監集賢院學士知院事碑云副知至後作相遷中書令始云知院事其載張守珪請誅安祿山事【集本無此字】傳云九齡判守珪狀碑云守珪所請畱中不行而公以狀諌然其爲語則略同碑長慶中立而公薨在開元二十八年至長慶三年實八十四年所傳或有同異而至於年壽官爵其子孫宜不繆當以碑爲是也治平元年二月十日書【右眞迹】

唐田布碑【長慶四年】

右田布碑庾承宣撰布之事壯矣承宣不能發於文也蓋其力不足爾布之風烈非得左丘明司馬遷筆不能書也故士有不顧其死以成後世之名者【集本有猶字】有幸不幸【集本有焉字】各視其所遭如何爾今有道史漢時事者其人偉然甚著而市児俚嫗猶能道之自魏晉以下不爲無人而其顯赫不及於前者無左丘明司馬遷之筆以起其文也治平甲辰秋社日書【右眞迹】

唐沈傳師遊道林嶽麓寺詩【長慶中】

右嶽麓寺詩沈傳師撰並書題云酬唐侍禦姚員外而二人之詩不見不知爲何人也獨此詩以字畫傳於世而詩亦自佳傳師書非一體此尢放逸可愛也【右集本】

唐崔能神道碑【長慶三年】

右崔能神道碑李宗閔撰能弟從書碑云拜禦史中丞持節觀察黔中仍賜紫衣金印按唐世無賜金印者官制古今【集本作古今官制】沿革不同而其名號尙或相襲自漢以來有銀靑金紫之號當時所謂靑紫者綬也金銀者乃其所佩印章爾綬所以繋印者也後世官不佩印此名虛設矣隋唐以來有隨身魚而靑紫爲服色所謂金紫者乃服紫衣而佩金魚爾宗閔謂賜金印者繆也今世自以賜緋銀魚袋賜紫金魚袋結入官銜【集本有矣字】而【集本作今有】階至金紫光祿大夫者遂於結銜去賜紫金魚袋皆流俗相承不復討【集本作計】正久矣故因宗閔之失並記之治平元年七月二十日書【右眞迹】

唐李徳裕茅山三像記【寶歷二年】

右茅山三像記李徳裕撰徳裕自號上淸都大洞三景弟子上爲九廟聖主次爲七代先靈下爲一切含識敬造老君孔子尹眞人像三軀此固俚巷庸鄙人之所常爲徳裕爲之有不足怪然以孔子與老君爲伍而又居其下此豈止徳裕之獨可罪耶今史記載孔子問禮於老【集本作下同】戒孔子去其驕【集本作驕】气多欲而孔子嘆其道【集本無此字】猶龍之語著於【集本作於】耳目自漢以來學者未有以爲非者豈止徳裕之罪哉治平元年八月八日書【右眞迹】

唐李徳裕平泉艸木記【開成五年】

【已下三篇同是李衛公撰故不與別碑嵗月爲敍】

右平泉艸木記李徳裕撰余嘗讀鬼穀子書見其馳說諸侯之國必視其爲人材性賢愚剛柔緩急而因其好惡喜懼憂樂而捭闔之陽開陰塞變化無窮顧天下諸侯無不在其術中者惟不見其所好者不可得其說也以此知君子宜愼其所好蓋泊然無欲而禍福不能動亦利害不能誘此鬼谷之術所不能爲者聖賢之髙致也其次簡其所欲不溺於所好斯可矣若徳裕者處富貴招權利而好奇貪得之心不已至或疲精神於艸木斯其所以敗也其遺戒有云壊一艸一木者非吾子孫此又近乎愚矣【右集本】

唐李文饒平泉山居詩【開成五年】

讀山居詩見文饒夣寐不忘於平泉而終不得少償其志者人事固多如此也余聞釋子有云出家是大丈夫事蓋勇決者人之所難也而文饒詩亦云自是功髙臨盡處禍來名滅不由人者誠哉是言也熈寧壬子正月二十九日書【右眞迹】

唐李徳裕大孤山賦【會昌五年】

贊皇文辭甚可愛也其所及禍或責其不能自免然古今聰明賢智之士不能免者多矣豈獨斯人也歟【右集本】

唐大孤山賦【嵗月未詳】

右字畫頗佳而傷於柔媚世傳�工小篆此豈其筆耶【一作右見綿本拾遺也】

唐辧石鐘山記【大和元年】

右辧石鐘山記並善權寺詩遊靈巖記附覽三子之文皆有幽人之思迹其風尙想見其人至於書畫亦皆可喜蓋自唐以前賢傑之士莫不工於字書其殘篇斷槀爲世所寶傳於今者何可勝數彼其事業超然髙爽不當畱情於此小藝豈其習俗承流家爲常事抑學者猶有師法而後世媮薄漸趨苟簡久而遂至於廢絕歟今士大夫務以遠自髙忽書爲不足學往往僅能執筆而間有以書自名者世亦不甚知爲貴也至於荒林敗塜時得埋沒之餘皆前世碌碌無名子然其筆畫有法往往今人不及玆甚可嘆也石鐘山記字畫在二者間頗爲劣而亦不爲俗態皆忘憂之佳玩也【右眞迹】

唐法華寺詩【大和八年】

右法華寺詩唐越州刺史李紳撰其後自序題云大和甲寅嵗逰寺刻詩於壁詳自序所言似紳自書然以端州題名較之字體殊不類甲寅大和八年也【右集本】

唐薛蘋唱和詩【大和中】

右薛蘋唱和詩其間馮宿馮定李紳皆唐顯人靈澈以詩名後世皆人所想見者【集本有而宿元有詩名六字】然詩皆不及蘋豈唱者得於自然和者牽於彊作邪【右眞迹】

唐僧靈澈詩【元和四年】

右靈澈詩云相逢盡道休官去林下何曽見一人世俗相傳以爲俚諺慶曆中天章閣待制許元爲江淮發運使因修江岸得斯石於池陽江水中始知爲靈澈詩也澈以詩稱於唐故其與相唱和者皆當時知名之士包侍郎者佶也徐廣州者浩也代宗時爲嶺南節度使【右集本】

唐李藏用碑【大和四年】

右李藏用碑王源中撰唐度書度以書自名於一時其筆法柔弱非復前人之體而流俗妄稱借之爾故存之以俟識者【右眞迹】

唐度十體書【嵗月未詳】

右唐度十體書前本得於蘇氏後本得於李丕緒少卿丕緒長安人名家子喜收碑文二家之本大體則同而文有得失故並存之覽者得以自擇焉【右集本】

唐鄭澣陰符經序【開成二年】

右陰符經序鄭澣撰柳公權書唐世碑碣顏柳二家書最多而筆法往往不同𨿽其意趣或出於臨時而模勒鐫刻亦有工拙【集本無此十八字】公權書髙重碑余特愛模者不失其眞而鋒鋩皆在至【集本有於字】陰符經序則蔡君謨以爲柳書之最精者云善藏筆鋒與余之說正相反然君謨書擅當世其論必精故爲志之治平元年二月六日書【右眞迹】

又【已下七篇同是柳誠懸書或撰故不與別碑嵗月爲敍】

余自皇祐中得公權所書陰符經序遂求其經云石已亡矣常意必有藏於人間者求之十餘年莫可得治平三月有鐫工張景儒忽以此遺余家小吏遽錄之信乎余所謂物常聚於所好也【右眞迹】

唐山南西道驛路記【開成四年】

公權書往往以模刻失其眞𨿽然其體骨終在也【右見綿本拾遺】

唐何進滔徳政碑【開成五年】

右何進滔徳政碑唐翰林學士承防兼侍書柳公權撰並書進滔唐書有傳開成五年立其髙數丈制度甚閎偉在今河北都轉運使公廨園中【右集本】

唐李聼神道碑【開成五年柳公權書】

右李聼神道碑李石撰聼父子爲唐名將其勲業昭彰故以碑考傳少所差異而史家當著其大節其防時所歷官多不書於體宜然惟其自安州刺史遷神武將軍史不宜略而不書者蓋闕也【右集本】

唐李石神道碑【會昌三年】

右李石碑柳公權書余家集錄顏柳書尢多惟碑石不完者則其字尢佳非字之然也譬夫金玉埋沒於泥滓時時發見其一二則粲然在目特爲可喜爾熈寧三年季夏旣望書【右眞迹】

唐髙重碑【防昌四年】

右髙重碑元裕撰柳公權書唐世碑刻顏柳二公書尢多而字體筆畫往往不同𨿽其意趣或出於臨時而亦繋於模勒之工拙然其大法則常在也此碑字畫鋒力俱完故特爲佳矧其墨迹想宜如何也治平元年正月二十五日書【右眞迹】

唐康約言碑【大中七年】

右康約言碑柳公權撰並書約言宦者爲河東監軍唐自開元以後職官益濫始有置使之名歷五代迄今多因而不廢世徒知今之使額非古官襲唐舊號而不知皆唐宦者之職【集本有也字】約言在大和開成間嘗爲鴻臚禮賔使又爲內外客省使以此見今之使名自樞宻宣徽而下皆唐宦官職也又以見鴻臚卿寺亦以宦者爲使於其間約言又爲宣徽北院副使又見當時南北院宣徽皆有副使也治平甲辰秋社前一日書【右眞迹】

唐復東林寺碑【大中十一年】

右唐湖州觀察使崔黯撰柳公權書東林寺會昌中廢之大中初黯爲江州刺史而復之黯之文辭甚遒麗可愛而世罕有之【右集本】

唐王質神道碑【開成四年】

右王質神道碑唐太子賔客劉禹錫撰並書質字華卿王通之後也開成中爲宣歙池等州觀察使【右集本】

唐會昌投龍文【會昌五年】

右會昌投龍文余修唐本紀至武宗以謂奮然除去浮圖鋭矣而躬受道家之籙服藥以求長年以此知其非明智之不惑者特其好惡有所不同爾及得會昌投龍文見其自稱承道繼昭明三光弟子南嶽炎上眞人則又益以前言爲不繆矣蓋其所自稱號者與夫所謂菩薩戒弟子者亦何以異余嘗謂佛言無生老言不死二者同出於貪信矣會昌之政臨事明果有足過人者至其心有所貪則其所爲與庸夫何異治平元年五月五日書【右眞迹】

唐兪珣書陳果仁告身並捨宅造寺疏【大中八年】

右陳果仁告身並妻軫靜緣捨宅造寺疏附疏後題云明政二年按隋書煬帝本紀大業十一年十月東海賊帥李子通擁眾渡淮僣稱楚王建元明政則明政二年乃大業十二年也唐髙祖實錄武徳二年四月隋禦衛將軍陳稜以江都降卽以稜爲總管九月李子通敗稜陷江都國號吳建元明政則明政二年是武徳三年矣二說不同如此呂夏卿爲餘言若以大業十二年爲子通僣號之二年則江都方亂煬帝安得南幸而唐實錄陳稜事可據則明政二年當爲武徳三年也隋書繆矣果仁終始事迹不顯略見於隋書云唐初爲隋太僕丞元祐將煬帝已遇弒沈法興果仁共殺祐起兵據江表法興自稱總管大司馬錄尙書事承制置百官以果仁爲司徒其事止見此爾開元中僧徳宣爲果仁記捨宅造寺載其世家頗詳而其功閥官爵嵗月多繆徳宣言中毒以死而宅疏言見屠戮當以宅疏爲是徳宣文辭不足錄獨采其世次事迹終始著之俾覽者覈其眞僞而少益於廣聞煬帝本紀髙祖實錄皆唐初人所撰而不同如此何哉【右集本】

唐圭峯禪師碑【大中九年】

右圭峯禪師碑唐相裴休撰並書其文辭事迹無足采而其字法世所重也故錄之云【右集本】

唐濠州勸民栽桑勅碑【大中十年】

余得劉莒修兗州文宣王廟碑見大中時中書門下牒又得此碑見大中時勅乃知平章事非署勅之官今世止見中書門下牒便呼爲勅惟告身之制僅存焉【右集本】

唐閩遷新社記【嵗月見本文】

右閩遷新社記唐濮陽寧撰其辭云大中十年夏六月闗西公命遷社於州坤【或作城】凡築四壇壇社稷其廣倍丈有五尺其髙倍尺有五寸主以石壇風師廣丈有五尺髙尺有五寸壇雨師廣丈而髙尺云文字古雅甚可愛嗚呼唐之禮樂盛矣其遺文有足采焉州縣社稷有主見於此記蓋大中時其禮猶在也按唐書楊發自蘇州刺史爲福建觀察使至大中十二年遷嶺南節度以嵗月推之闗西公者楊發也【右集本】

又

唐時州縣社稷有主獨此碑見之開元定禮至大中時猶僅存也禮樂廢壊久矣故錄此記以著之【右眞迹】

唐令狐楚登白樓賦【咸通二年】

右登白樓賦令狐楚撰白樓在河中至楚子綯爲河中節度使乃刻於石綯父子爲唐顯人仍世宰相而楚尢以文章見稱世傳綯爲文喜以語簡爲工常飯僧僧判齋綯於佛前跪鑪諦聼而僧倡言曰令狐綯設齋佛知蓋以此譏其好簡楚之此賦文無他意而至千有六百餘言何其繁也其父子之性相反如此信乎堯朱之善惡異也【右集本】

唐百巖大師懷睴碑【嵗月未詳】

右百巖大師懷睴碑權徳輿撰文鄭餘慶書歸登篆額又有別碑令狐楚撰文鄭絪書懷睴者吾不知爲何人而彼五君者皆唐世名臣其喜爲之傳道如此欲使愚庸之人不信不惑其可得乎民之無知惟上所好惡是從是以君子之所愼者在乎所學楚之文曰大師泥洹茶毗之六年餘以門下侍郎平章事攝太尉泥洹茶毗是何等語宰相坐廟堂之上而口爲斯言【集本有邪字】臯防稷契居堯舜之朝其語言尙書載之矣異乎此也治平元年七月十三日雨中書【右眞迹】

唐孔府君神道碑【咸通十二年】

右孔岑父碑鄭絪撰柳知防書其碑云有子五人載戣戡戢戵按新唐書宰相世系表岑父六子戵之下又有威表據孔氏譜譜其家所藏碑文鄭絪撰絪自言與孔氏有世舊作碑文時戣等尙在然則譜與碑文皆不應有失而不同者何也余所集錄與史傳不同者多其功過難以碑碣爲正者銘志所稱有褒有諱疑其不實至於世系子孫官封名字無情增損故每據碑以正史惟岑父碑文及其家譜二者皆爲可據故並存之以俟來者治平元年三月二十二日侍上禦崇政疎決繋囚退遂家居謝客因書【右眞迹】

唐白敏中碑【咸通三年】

右白敏中碑畢誠撰其事與唐書列傳多同而傳載敏中碑李徳裕薦進以獲用及徳裕貶詆之甚力以此爲甚惡而碑云會昌中徳裕起刑獄陷五宰相竄之嶺外公承是之後一年寃者皆復其位以此爲能其爲毀譽難信蓋如此故余於碑志惟取其世次官壽鄕裏爲正至於功過善惡未嘗爲據者以此也碑又言桑道茂事云桑道慕不知孰是治平元年七月二十日書【右眞迹】

唐於僧翰尊勝經【咸通五年】

右尊勝經於僧翰書僧翰筆畫𨿽遒勁然失分之法逺矣所以錄者亦自成一家而爲流俗所貴故聊著【集本作述】之庻知博采之不遺爾【右眞迹】

唐張將軍新廟記【龍紀元年】

右張將軍新廟記李巨川撰唐彥謙書張魯事史傳詳矣巨川文辭匪工所錄者彥謙書爾彥謙書頗知名於世故略存其筆迹也【右集本】

唐王重榮徳政碑【中和四年同是唐彥謙書附此】

右王重榮徳政碑歸仁澤撰唐彥謙書重榮當唐之末再逐其帥遂據河中𨿽破黃巢平朱瑉之叛有功於一時而阻兵召亂爲唐患者多矣碑文辭非工而事實無可采所以錄者俾世知求名莫如自修善譽不能掩惡也考重榮之碑豈不欲垂美名於千載而其惡終暴於【集本作於】後世者毀譽善惡不可誣故也彥謙以詩知名而詩鄙俚字畫不甚工皆非余所取也治平元年淸明前一日書【右眞迹】

唐磻【集本作盤】溪廟記【咸通二年】

右磻溪廟記張翔撰髙駢書駢爲嘗立戰功威惠著於蠻蜀筆研固非其所事然書𨿽非工字亦不俗蓋其明爽豪儁終異庸人至其惑妖人呂用之諸葛殷等信其左道以冀長年乃騎木鶴而習淩虛僊去之勢此至愚下品皆知爲可笑而駢爲之惟恐不至者何哉蓋其貪心已動【集本作薫】於內故邪說可誘於外內貪外誘則其何所【集本增有而二字】不爲哉【右眞迹】

唐梁公儒碑【天祐中】

右梁公儒碑於廣撰王說書公儒者世爲成徳軍將公儒當王鎔時爲冀州刺史以卒其碑首題云唐故成徳軍內中門樞宻使特進檢校太保使持節冀州諸軍事冀州刺史團練守促等使軍器作坊使其餘所領事職甚多皆當時方鎭常事不足書惟樞宻使唐之末年內官之職其後方鎭遂亦僣置於此見之軍器作坊五代之際號內諸司使皆朝廷官然不見其始置【集本有之字】時而今見於此豈方鎭之職朝廷因而用之耶將方鎭之盛亦僣置也公儒事迹無所取特以此錄之治平元年五月十八日書【右眞迹】

唐花林宴別記【嵗月未詳】

右花林宴別記唐竇常撰花林寺在滁州全椒縣余在滁陽遣推官陳銧以事至縣見寺旁石澗岸土崩出石崖隠隠有字亟命模得之【右集本】

唐陽武復縣記【眞元十九年】

唐衢文世罕傳者余家集錄千卷唐賢之文十居七八而衢文秪獲此爾然其气格不俗亦足佳也【右眞迹】

唐崔敬嗣碑【景龍二年】

右唐崔敬嗣碑胡皓撰郭謙光書崔氏爲唐名族而敬嗣不顯皓爲昭文館學士然亦無聞【三字集本作觀】其事實文辭不足多采而余錄之者以謙光書也其字畫筆法不減韓蔡李史四家而名獨不著此余屢以爲嘆也治平元年七月三十日【右眞迹】

唐潤州陁羅尼經幢【嵗月未詳】

右陁羅尼經幢今在潤州寶墨亭中唐云陽野夫王奐之書字畫頗爲世俗所重故錄之以備廣采【右集本】

唐防州都督府記【防昌五年】

余嘗謂唐世人人工書故其名堙沒者不可勝數每與君謨嘆息於斯也如具靈該繆師愈今人尙不知其姓名況其書乎余以集錄之博僅各得其一爾【右見綿本拾遺】

唐鄭權碑【寶歷二年】

右姚向書筆力精勁𨿽唐人工於書者多而及此者亦少惜其不傳於世而今人莫有知者惟餘以集錄之博得此而已熈寧辛亥孟夏淸心堂書【右見綿本拾遺】

唐玉蘂詩【沈傳師李徳裕唱和嵗月未詳】

惠泉在今荊門軍余貶夷陵道荊門裵回泉上得二子之詩佳其詞翰遂錄之逮今蓋三十年矣嘉祐八年十一月二十日書【右見綿本拾遺】

唐人書楊公史傳記【嵗月未詳】

右楊公史傳記文字訛缺原作者之意所以刻之金石者欲爲公不朽計也碑無年月不知何時然其字畫之法乃唐人所書爾今才幾時而磨滅若此然則金石果能傳不朽邪楊公之所以不朽者【八字集本作楊公者震也其所不朽者】果待金石之傳邪凡物有形必有終自古聖賢之傳也非皆托於物固能無窮也乃知爲善之堅堅於金石也【集本無也字】嘉祐八年十一月二十日書【右眞迹】

唐放生池碑【天寶十年】

右放生池碑不著書撰人名氏放生池唐世處處有之王者仁澤及於艸木昆虫使一物必遂其生而不爲私惠也惟天地生萬物所以資於人【集本有也字】然代天而治物者常爲之節使其足用而取之不過故【集本作萬】物得遂其生而不夭三代之政如斯而已易大傳曰庖犧氏之王也能通神明之徳以類萬物之情作結繩而爲网罟以佃以漁蓋言其始教民取物資生而爲萬世之利此所以爲聖人也浮圖氏之說乃謂殺物者有罪而放生者得福苟如其言則庖犧氏遂爲【集本有人間之聖人五字】地下之罪人矣治平元年八月十日書【右眞迹】

綘守居園池記【元第八十】

張九齡碑【元分作上下卷】

卷上【第三百六】徐浩結衘云廣州刺史持節充嶺南節度當云廣州刺史【豫章石本卷末有此二十二字】

卷下【第三百七】同異【一作異同】

唐田布碑【元第八百四十二】

道林嶽麓詩【元第一百一十六】

崔能神道碑【元第八百八十三】官不【一無官字】

茅山三像記【元第九百九十】老君【一作子】

平泉艸木記【元第五百二十九】無窮【此下一有故字】其利【一無其字】其次【一作然則】可矣【二字上一有亦字】有云【一無有字】非吾【一作其】治平元年七月二十四日書中書東防後閣書【一有此十七字】

又別本

右平泉山居艸木記李徳裕撰余嘗讀鬼穀子書見其馳說諸侯之國常視其人賢愚材性剛柔緩急而因其好惡喜懼憂樂而捭闔之陽開陰閉變化無窮顧天下諸侯無不在其術中者惟不見其所好者不可得而說也以此知君子宜愼其所好泊然無欲而禍福不能動利害不能誘此鬼谷之術所不能爲者也是聖賢之所難也

平泉山居詩【元附五百三十九】

大孤山賦【元第二百一十九】

辧石鐘山記【元第三百二】見其【此下一有爲字】以逺【此下一有業字】前世【一作當世】治平元年二月六日書【一有此九字】

法華寺詩【元第一百七】

薛蘋唱和詩【元第三百一十四】其間【一無此二字】名後世【一無後字】和者【二字上有兩字】

靈澈詩【元第一百八】相唱和者【四字作逰】一郎者【一無者字】州者【一無者字】代宗【二字上一有浩字】

李藏用碑【元第三百七十】

唐度十體書【元第四百八十四】文有【一作互有】嘉祐癸卯七月二十五日書【一有此十一字】

陰符經序【元第一百九十九】

山南西道驛路記【元第一百二十七】

何進滔徳政碑【元第二十二至二十七】

李聼神道碑【元第七百一十七】治平元年七月三十日書【一有此十字】

李石神道碑【元第四百一十三】

髙重碑【元第二百八十九】

康約言碑【元第八百二十三】

復東林寺碑【元第三百十一】

王質神道碑【元無捲第】

會昌投龍文【元第六百五十七】

陳果仁告身並捨宅造寺疏【元第五百八十七】

子通【爲一作乃】終始【一無此二字】沈法興【此下一有與字】嘉祐八年嵗在癸卯八月十一日書【一有此十四字】

圭峯禪師碑【元第六十九】

濠州勸民栽桑勅碑【元第一百七十二】

又別本【一作勸農碑】

皇祐元年春餘自楊移潁舟過濠梁得此碑於今樞宻使張公昪唐之制勅之文今不復見蓋官失其職久矣此大中時勅也尙可見其遺制焉

閩遷新社記【元第五十五】

登白樓賦【元第九百四十五】好簡【此下一有也字】治平元年八月八日祈晴於太社晨歸遂書【一有此十七字】

百巖大師碑【元第九百二十八】

孔府君神道碑【元第四百六十三】世系【一作系】

白敏中碑【元第六百六十六】薦進【一作廌進】十日【此下一有書字】

於僧翰尊勝經【元第三百十三】

張將軍新廟記【元第一百五十四】書頗知名【書一作詩】

王重榮碑【元第四百十六】

磻溪廟記【元第九百三十五】淩虛【一作云】治平元年中秋日書【一省此字】

梁公儒碑【元第七百三十七】

花林宴別記【元無捲第】

陽武復縣記【元第九百四十九】

崔敬嗣碑【元第七百四十二】

陁羅尼經幢【元無捲第】今在【一作在今】

防州都督府記【元第七百一十四】堙沒【一作埋字】於斯【一作於斯】

鄭權碑【元第七百六十八】

玉蘂詩【元第一百六十九惠泉詩附一作沈師字文鼎防泉詩附】

楊公史傳記【元第一百七十】年月【此下一有日字】非皆【一作皆不】二十【此下一有八字】

放生池碑【元第九百五】能通【一作以通】

集古錄卷九

欽定四庫全書

集古錄卷十

宋歐陽修撰

瘞鶴銘【嵗月未詳瘞鶴銘黃庭遺教經𨿽傳自晉而公疑唐人所書故附此】

右瘞鶴銘題雲華陽眞逸撰刻於焦山之足常爲江水所沒好事者伺水落時模而傳之往往秪得其數字云鶴壽不知其幾而已世以其難得尢以爲奇惟餘所得六百餘字獨爲多也按潤州圖經以爲王羲之書字亦奇特然不類羲之筆法而類顏魯公不知何人書也華陽眞逸是顧況道號今不敢遂以爲況者碑無年月不知何時疑前後有人同斯號者也【右集本】

又

右在焦山之足常爲江水所沒好事者伺水落時模而傳之往往秪得其數字云鶴壽不知其幾而止世以其難得尢以爲奇惟餘所得獨若此之多也潤州圖經以爲王羲之書字亦奇放然不類羲之筆法而類顏魯公不知何人書也或雲華陽眞逸是顧況道號銘其所作也【右眞迹】

黃庭經【永和十二年】

右黃庭經一篇晉永和中刻石世傳王羲之書書𨿽可喜而筆法非羲之所爲黃庭經者魏晉時道士養生之書也今道藏別有三十六章者名曰內景而謂此一篇爲外景又分爲上中下三部者皆非也蓋內景者乃此一篇之義疏爾流俗又有一篇名曰中景者尢爲繁雜鄙俚之所傳也余嘗患世人不識其眞多以內景三十六章爲本經因取永和刻石一篇爲之注解余非學異說者哀世人之惑於繆妄爾【右眞迹】

又

今道藏別有三十六章曰黃庭內景而謂此一篇者爲外景又有分爲上中下三部者流俗所行又別有中景者皆非也所謂內景者乃此經之義疏爾中景一篇尢爲繁雜蓋妄人之所作也此本晉永和中刻石文字時亦脫繆然比今世俗所傳頗爲精也【右見綿本拾遺】

又

右黃庭別本【一作刻】續得之京師書肆不知此石刻在何處其字畫頗類顏魯公甚可愛而不完更俟求訪以足之治平丁未閏月三日書【右見綿本拾遺】

又

右黃庭經二篇皆不著書人姓名余初得後本已愛其字不俗遂錄之旣而又得前本於殿中丞裴造造好古君子也自言家藏此本數世矣與其藏於家不若附見余之集錄可以傳之不朽也余因以舊本較其優劣而並存之使覽者得以自擇焉世傳王羲之嘗冩黃庭經此豈其遺法歟【右集本】

遺教經

右遺教經相傳云羲之書僞也蓋唐世冩經手所書【集本有爾字】唐時佛書今在者大抵書體皆類此第其精麤不同爾近有得唐人所書經題其一云薛稷一云僧行惇書者皆與二人他所書不類而與此頗同卽知冩經手所書也然其字亦可愛故錄之蓋今士大夫筆畫能髣髴乎此者鮮矣【右眞迹】

小字道徳經【開元二十七年】

右小字八分道徳經不著書人名氏亦不知其所自來或云在明州其石今亡矣問今藏書之家皆云未嘗見也其字畫精妙見者多疑爲明皇書而知非者以其【集本有者字】但題禦注而不云禦書也【右眞迹】

唐人臨帖

右唐人所臨諸家法帖一卷其前數帖類眞卿所書蓋其筆畫精勁他人未易臻此按唐書言禇無量嘗請以當時所藏奇書名畫命宰相以下跋尾而宗不許此乃有宋璟等列名於後又頗多訛繆豈後人妄增加之也然要爲可翫何必窮較其眞僞今流俗所傳鐘王遺迹多不同然時時各有所得故𨿽小小轉冩失眞不害爲佳物由是悉取前後所得諸家法帖分入集錄蓋以資博覽云【右集本】

小字法帖【此下皆跋法帖蓋模本也故類於唐人臨帖之後】

右小字法帖者近時有尙書郎潘師旦者以官法帖私自模刻於家爲別本以行於世余因分以爲類散入集錄諸袟而程邈衛夫人鐘繇王廙宋儋皆以小字爲一類於此余嘗辧鐘繇賀防表爲非眞而此帖字畫筆法皆不同傳模不能不失本體以此眞僞尢爲難辧也治平元年七月三十日書【右眞迹】

又

近時有尙書郎潘師旦者竊取官法帖中數十帖別自刻石以遺人而傳冩字多轉失然亦時有可佳者因又擇其可錄者分爲十餘卷以入集目聊爲一時之翫爾其小字尢精故錄於此【右集本】

十八家法帖

右世傳十八帖者實二十五帖蓋書有十八家爾而流俗又自【集本無此字】有羲之十八帖然皆出於官法帖也太宗皇帝時嘗遣使者天下購募前賢眞迹集以爲法帖十卷鏤板而藏之每有大臣進登二府者則賜以一本其後不賜或傳板本在禦書院往時禁中火災板被焚遂不復賜或云板今在但不賜爾故人間尢以官法帖爲難得此十八家者蓋官法帖之尢精者也余得自薛公期云是家藏舊本頗眞今世人所有皆轉相傳模者也【右眞迹】

雜法帖六

向於薛十三處得法帖一部闕其第一久而始獲南朝諸帝筆法𨿽不同大率意思不逺然都不復有豪气但淸婉若可佳耳

二

學書不必憊精疲神於筆硯多閱古人遺迹求其用意所得宜多

三

羲獻世以書自名而筆法相去逺甚父子之間不同如此然皆有足喜也

四

吾有集古錄一千卷晚又得此法帖歸老之計足矣寓心於此其樂何涯嘉祐壬寅大雩攝事致齋間題

五

古今事異一時人語亦多不同傳模之際又多轉失時有難識處惟當以意求之爾嘉祐七年大饗明堂致齋於中書東閤偶題

六

老年病目不能讀書又艱於執筆惟此與集古錄可以把玩而不欲屢閱者畱爲歸潁銷日之樂也蓋物維不足然後其樂無窮使其力至於勞則有時而厭爾然內樂猶有待於外物則退之所謂著山林與著城廓何異宜爲有道者所笑也熈寧辛亥淸心堂書【右見綿本別集二十三卷】懷州孔子廟記【後魏太和中誤寘於此】

右宣尼廟記文辭事實皆不足采其書亦非佳獨其字畫多異故特錄之以備博覽【右見綿本拾遺】

景福遺文

余在夷陵時得之民家見當時縣有驅使官衙直典然云米【一作來】不【缺】者莫詳其語嘉祐七年五月二十六日【右見綿本別集二十三卷】

浮槎寺八紀詩

右浮槎寺八紀詩者自云鴈門釋僧皎字廣明作【集本無此字】詩𨿽非工而所載事迹皆圖經所無可以資博覽浮槎山在今廬州愼縣其上有泉其味與無錫惠山水相上下而鴻漸茶經及張又新等水記皆不載嘉祐中李畱後端願守廬州以其水遺余因爲之記其事余甚愛山水而浮槎水特佳頗怪前世遺而不錄及得僧皎紀浮槎八事亦無之乃知物之晦顯有時也治平元年七月三十日書【右眞迹】

福州永泰縣無名篆

右在福州永泰縣觀音院後山上世俗多傳以爲僊篆太常博士黃孝立閩人也嘗爲餘言其山無名上多頑石無復鐫刻之迹如人以手指畫泥而成文文隨圓石之形環布之如車輪循環莫知其首尾又言孝立嘗至廣州見南蕃人以夷法事天日夕焚香拜金書字號爲天篆者正類此然不能曉也今人亦有以道家之言譯之者曰勤道守三一中有不死術亦莫知其是非也【右眞迹】

又

右在福州永泰縣觀音院後山上太常博士黃孝立閩人也爲余說曰山無名而甚髙峻石皆頑無復鐫刻之迹如人以手指畫泥而成文文隨圓石之形環布之又曰孝立嘗至廣州見南蕃人以夷法事天日夕拜金書字圖號天篆者視其字與此篆正同然不能考也今世人亦有以道家之言譯之者曰勤道守三一中有不死術亦莫得而詳焉【右集本】

謝仙火

右謝僊火字在今嶽州華容縣廢玉眞宮柱上倒書而刻之不知何人書也傳云大中祥符中玉眞宮爲天火所焚惟畱一柱有此字好事者遂模於石慶曆中衡山女子號何僊姑者絕粒輕身人皆以爲仙也有以此字問之者輒曰謝僊者靁部中鬼也夫婦皆長三尺其色如玉掌行火於世間後有聞其說者於道藏中檢之雲實有謝仙名字主行火而余說則無之由是益以仙姑爲眞仙矣近見衡州奏云仙姑死矣都無神異客有自衡來者云仙姑晚年羸瘦面皮皺黒第一衰媼也向時蘇州有一丐者臥道中相傳云是得仙者也自天聖中余已聞之後二十餘年尙在其人姓沈舉世皆傳爲沈臥仙云臥而飲食不漏州縣吏屢使人監守或潛伺察之皆實臥而不起亦不漏遂相傳以爲神旣而亦以病死𨿽素信惑其事喜爲之稱說者亦不云死時有異也斯二人者皆今世人以爲仙者如此故並載之【右集本】

張龍公碑【幹寧元年】

右張龍公碑趙耕撰云君諱路斯潁上百社人也隋初明經登第景龍中爲宣城令夫人闗州石氏生九子公罷令歸每夕出自戌至醜歸常體冷且濕石氏異而詢之公曰吾龍也蓼人鄭祥逺亦龍也騎白牛據吾池自謂鄭公池吾屢與戰未勝明日取決可令吾子挾弓矢射之系鬛以靑綃者鄭也絳綃者吾也子遂射中靑綃鄭怒東北去投合肥西山死今龍穴山是也由是公與九子俱復爲龍亦可謂怪矣余嘗以事至百社村過其祠下見其林樹陰蔚池水窈然誠異物之所托嵗時禱雨屢獲其應汝陰人尢以爲神也【右集本】

又

龍公之事怪哉余嘗以事至百社村過其祠下見其林樹陰蔚池水窈然誠異物之所托嵗時禱雨屢獲其應汝陰人尢以爲神也【右眞迹】

周伯著碑

右周伯著碑者在今宿州出於近嵗蓋官部春夫開汴渠於泥沙中掘得之其文字古怪而磨滅無首尾了不可讀伯著不知爲何人其僅可見者云渤海君孫季景長子也其事迹不可考文辭莫曉而字書不工徒以其古怪而錄之此誠好古之也治平元年七月三十日書【右眞迹】

衛秀書梁思楚碑【上元元年】

秀筆工之善模者也其自謂集書信矣無足多取也書譬君子皆學乎聖人而其所施爲未必同也【右集本】

裴夫人志【天寶四年】

右裴夫人志辭翰瀟灑固多淸思惜乎不見其名氏石在長安之萬年矮槐文亦佳在亳州法相寺二者皆後得故續附於此熈寧二年六月二十有八日靑州山齋書【右見綿本拾遺】

五代時人署字

右五代時帝王將相等署字合一卷前人遺迹往往因人家告身荘宅劵契故後世傳之猶在此署字乃北京人家好事者類而模傳之爾【右集本】

楊凝式題名【李西臺詩附】

右楊凝式題名並李西臺詩附自唐亡道防四海困於兵戈及聖宋興天下復歸於治蓋百有五十餘年而五代之際有楊少師建隆以【集本作已】後稱李西臺二人者筆法不同而書名皆爲一時之絕故並錄於此【右眞迹】

徐雙溪院記

右雙溪院記徐書與其弟鍇皆能八分小篆而筆法頗少力其在江南皆以文翰知名號二徐爲學者所宗蓋五代干戈之亂儒學道防而二君能自奮然爲當時名臣而中國旣苦於兵四方僣僞割裂皆褊廹擾攘不暇獨江南粗有文物而二君者優遊其間及宋興違命侯來朝二徐得爲王臣中朝人士皆傾慕其風采蓋亦有以過人者故特錄其書爾若小篆則與同時有王文秉者其筆甚精勁然其人無足稱【二字集本作所聞】也治平元年上元日書【右眞迹】

王文秉小篆千字文【紫陽石磬銘附】

右小篆千字文者江南人王文秉書其後題云大唐庚申嵗者建隆元年也僞唐李煜自周師取淮南畫江爲界以稱臣遂削去年號奉周正朔然世宗特許其稱帝故文秉猶稱唐而不書年號直云庚申嵗也文秉在江南篆書逺過徐而以文學名重當時文秉人罕知者學者皆云筆𨿽未工而有字學一一畫皆有法也文秉所書獨余集錄屢得之此本得於太學楊南仲紫陽石磬銘者張獻撰亦文秉書也【右集本】

王文秉紫陽石磬銘

右紫陽石磬銘余獨錄於此而不附他書者文秉之書罕見於今也小篆自李陽冰後未見工者文秉江南人其字畫之精逺過徐而中朝之士不知文秉但稱徐常侍者以文章有重名於當時故也嵗在辛酉晉天福六年李昪之升元五年也五代干戈之際士之藝有至於斯者太平之世學者可不勉哉【右見綿本拾遺】

郭忠恕小字說文字源

右小字說文字源郭忠恕書忠恕者【集本有五代漢周之際爲湘陰公從事十二字】及事皇朝其事見實錄頗奇怪世人但知小篆而不知其楷法尢精然其楷字亦不見刻石者蓋惟有此耳故尢可惜也五代干戈之際學校廢是謂【集本作爲】君子道消之時然猶有如忠恕者國家爲國百年天下無事儒學盛矣獨於字書忽廢幾於中絕今求如忠恕小楷不可得也故余每與君謨嘆息於此也石在徐州【集本無此四字】嘉祐八年十二月二十日書【右眞迹】

郭忠恕書陰符經

右陰符經郭忠恕書篆法自唐李陽冰後未有臻於斯者近時頗有學者曽未得其髣髴也實錄言忠恕死時甚怪豈亦異人乎其楷書尢精也嘉祐六年九月十五日宴後歇泊假閒覽因題【右眞迹】

太淸石【集本作西】闕題名

余自至亳始得悉閱太淸之碑其佳者皆【集本作悉】已入余集古錄矣乃知余之集錄所得多矣惟兩石闕題名【集本無二字】未有今【集本無此字】續錄於此熈寧元年二月十九日書【右眞迹】

太淸東闕題名

熈寧元年二月十八日余率僚屬謁太淸諸殿裵回兩闕之下周視八檜之異窺九井禹步之奇酌其水以烹茶而歸十九日書【右見綿本拾遺】

賽陽山文【太和九年誤寘於此】

右跋尾者六人皆知名士也時余在翰林以孟饗致齋唐書局中六人者相與飲奕歡然終日而去蓋一時之盛集也明年夏鄰幾聖兪卒又九年而原甫長文卒自嘉祐己亥至今熈寧辛亥一紀之間亡者四存者三而擇之遭酷吏以罪廢景仁亦以言事得罪獨余頑然防上保全貪冒寵榮不知休止然筋骸憊矣尙此勉彊而交遊零落無復情悰其盛衰之際可以悲夫是時同修書者七人今亡者五宋子京王景彞呂縉叔劉仲更與聖兪也存者二餘與次道爾次道去年爲知制誥亦以封還李定詞頭奪職因感夫存亡今昔之可嘆也遂並書之熈寧四年三月十五日病告中書【右見綿本拾遺】

瘞鶴銘【元第八十八】奇特【一作放】

黃庭經【元第二百四十】

又【元題作續跋】

又三日【一作二十日】

又姓名【一作名氏】已愛其字【一作愛其字盡】此本【一無此二字】余因【一無餘字】較其【一無其字】擇焉【一作之】庭經【一無經字】治平元年十月十三日致齋東閤書【一有此十四字】

遺教經【元第二百六十三】可愛【二字上有自字】

小字道徳經【元第九百二十二至九百二十五】

唐人臨帖【元第七百八十】眞卿【二字上一有顏字】乃有【一作安得】然時時【三字一作然時】博覽六【此下一有此本得於李丕紱少卿治平元年夏至日書十七字】

小字法帖【元第七百二十九】官法帖【此下一有本字】

又【元第七百七十三】於此【一作於此】

十八家法帖【元第四百二十】集以【一無以字】進登【一作登進】

雜法帖六【元無捲第】

五時有【二字上一有以字】

六則有時而厭【五字一作時則有厭】

懷州孔子廟記【元第二百八十五】記【一作碑】

景福遺文【元無捲第】米不【一作采不】

浮槎寺八紀詩【元第七百五十三】紀浮槎八事【一作記浮槎八紀事】無名篆【元第一百八十七】環布之【三字一作旋布】

又此篆【一無篆字】

謝仙火【元第二百六十六】傳云【一作傳者云】絕粒【二字上一有能字】世間【一作人間】而余【一作而其餘】死矣【二字上一有已字】客有【至】衰媼【一無此二十一字】縣吏【一作官】實臥【二字上一有云字】並載【一無並字】治平元年上元日書【一有此八字】

張龍公碑【元第二百五】

周伯著碑【元第七百缺十九】渤【碑作渤】而錄【一無而字】

梁思楚碑【元第一百七十五】

裴夫人志【元附一百八】亦佳【一作亦可佳】

五代時人署字【元第七百三十】

楊凝式題名【元第八百一十四】

雙溪院記【元第二百六十九】皆能【一無皆字】及宋【一無及字】其筆【一無其字】小篆千字文【元第五百二十六】紫陽【至】書也【一無此十三字】治平元年四月九日書【一有此九字】

紫陽石磬銘【元附五百二十六】

小字說文字源【元第一百八十四】但知【此下一有其字】

郭忠恕書陰符經【元第五百八十八】

太淸西闕題名【元第五百二十三】

太淸東闕題名【元第五百二十二】

賽陽山文【元第五百四十三】得罪【此下一有致社二字】

翰林學士吳奎知制誥劉敞祠部郎中集賢校理江休復工部員外郎直集賢院祖無擇屯田員外郎編修唐書梅堯臣嘉祐四年四月六日於編修院同觀範鎭景仁後至【後見眞迹題此六人官職姓名】

集古碑千卷每捲碑在前跋在後銜幅用公名印其外褾以緗紙束以縹帯題其防曰每碑捲第幾皆公親迹至今猶有存者按公嘗自云四百餘篇有跋今世所傳本是也其間如唐鄭權碑乃熈寧辛亥嵗跋又至明年正月方跋鄧艾碑李徳裕山居詩四月題前漢鴈足鐙銘後數月而公薨殆集錄之絕筆也方崧卿裒聚眞迹刻板廬陵得二百四十餘篇以校集本頗有異同疑眞迹一時所書集本後或攺定今於逐篇各注何本若異同不多則以眞迹爲主而以集本所攺注其下或繁簡遼絕則兩存之謂如後漢樊常侍碑眞迹作永壽四年四月而集本攺作二月訪得古碑二月爲是至於以始元爲漢宣帝年號又稱後周大統十六年唐大足二年之類乃公一時筆誤不敢有所更攺集古跋旣刻成方得公子叔弼目錄二十卷具列碑之嵗月𨿽朝代僅差一二而紀年先後頗有倒置已具注其下

集古錄卷十

