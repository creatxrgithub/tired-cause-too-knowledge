

欽定四庫全書

史部十四

嵩陽石刻集記

目錄類二【金石之屬】提要

【臣】等謹案嵩陽石刻集記二卷

國朝葉封撰封字井叔黃州人順治己亥進士官至工部虞衡司主事是編乃康熙癸丑封官登封知縣時作也登封地在嵩山南故其所錄碑刻以嵩陽爲名考此書初出之時顧炎武潘耒皆嘗議之炎武之言曰開母廟石闕銘重曰二字出楚辭逺遊篇所謂言之不足而長言之也井叔誤以爲重日而言是年月一行按此一行今存六字二年之下重曰之上空石未鐫益明其非紀日矣耒之言曰太安二年後魏中嶽廟碑今在登封縣天寶十四載少林寺還天王師子記今在少林寺井叔石刻集記不知何以遺之此其說誠然然炎武金石文字記采此記者不一而足而景日昣說嵩金石類亦全用此記古今金石之書其備載全文者在宋惟洪適之隸釋隸續在明惟都穆之金薤琳瑯余不過題跋而已此書錄取碑文便於防考漢嵩山太室神闕銘開母廟石闕銘少室神道石闕銘以及唐之則天封祀壇碑夏日逰石淙詩歐陽趙洪皆失載而此記能收之洪書但載漢魏歐趙二錄僅迄五代此書載及宋金元明東魏嵩陽寺碑文東譌柬矩譌短馴譌巡苑譌菀洋譌庠此書能是正之王士禎蠶尾集有封墓志稱其精爾雅說文訓故工於篆隸又稱其手輯嵩志二十一卷復旁搜漢唐以來碑版文字別爲石刻集記二卷辧證精博人比之劉原父薛尙功則當時亦重其書矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

嵩陽石刻集記卷上

工部主事葉封撰

東漢【篆書】

開母廟石闕銘【按嵩髙志開作啟崔融啟母廟碑云漢避景帝諱攺啟之字曰開】

【闕】

開母廟【闕】神道闕【闕】太守【闕】朱寵丞零【闕】泉陵薛政五官掾陰林戶史夏效監掾陳修長西河圜陽馮寶丞漢陽冀祕俊廷掾趙穆戶史張詩將作掾嚴壽佐左福

【闕】

百川柏鯀稱遂【闕】

浩浩下

民震驚【闕】

寫九山甄旅【闕】

漢山辛癸之間【闕】

斯民同心濟【闕】

朁又遭亂秦【闕】

馮神翩彼飛雉

【闕】

符瑞靈支挺生【闕】

穆淸興

雲降雨【闕】

不歇比性乾坤【闕】

我君千秋萬祀【闕】

銘功昭眡後昆【闕】延光二年【闕】重日

【闕】

徳洋溢而溥優【闕】

則

文燿以消防【闕】

皇極正而降休【闕】

芬玆楙於圃疇【闕】

木連理於芊條【闕】

胙日新而累熹【闕】

咸來王而

防朝【闕】

九域【闕】其修治【闕】

祀聖母虖山隅

右開母廟石闕題銘今見存篆書凡三十二行前題名十行行七字內第三行止六字以少室石闕所列銜名參考之則此各行之上無闕文也後二銘共二十二行內前銘十行年月一行行十二字今止存六字後銘今止存九行每行以志載本文考之所闕多寡不齊今亦止存六字按嵩髙志云啟母廟石闕在啟母石正南漢安帝延光二年潁川守朱寵造闕銘載藝文今以志載本文考之前銘每行又闕三字蓋又亡其原石一層矣後銘尢參差並闕後神【闕】亨而飴格釐我後以萬祺於【闕】樂而防【闕】永曆載而保之四句又志未載木連理於芊條六字及前題名附記於此又按闕式以石條累砌如墻而闕其中石質甚粗劣空地間刻雜花紋亦不工細卽本篆文亦未盡善也但嵩山絕無漢時碑碣此與少室石闕同爲最古悉錄之以備考防葉夷周切條葉徒鏐切朝葉張流切隅葉魚侯切蓋古韻也熹治與祺之爲一韻但與朝隅隔韻相葉又一體耳修條本文俱從彳並附記之

少室神道石闕題名

【闕】林芝【闕】日月而【闕】

三月三日郡陽城縣興治神道【闕】

君丞零陵泉陵薛政五官掾陰林戶曹史夏效監廟掾辛述長西河圜陽馮寶丞漢陽冀袐俊廷掾趙穆戶曹史張詩將作掾嚴壽廟佐向猛趙始右少室神道石闕題名篆書在少室東邢家鋪西今可摹搨者凡二十一行行四字以郡陽城縣推之則郡字上似應尙有二字以丞零陵以下與啟母廟闕參考之則似無闕文也按薛政等銜名與啟母廟題名大同小異其同爲漢安帝年間物無疑矣但有題名而亡其銘辭以臆度之其【闕】林芝至三月三日四行似屬所題之尾而郡陽城縣一行乃起首處也識以俟考闕式與啟母廟闕同

東魏【隸書】

嵩陽寺碑【附唐初題字】

中嶽嵩陽寺碑銘序

夫至理空淨非大智無以寄其言法身凝【闕】非妙信無以感其像故托金軀於至敬之國布慈云於多士之世顯皮紙骨筆之重半偈亡身之貴是以須達崇善塡金弗悋優王仰戀鐫檀寫眞斯皆聖人畱軌爲物樹業故然乃遺形八方還升慧頂有大徳沙門生禪師遊三空以歸眞法流而禦世控三車而徽蹤秉常樂而徯軌隠顯無方沈浮崧嶺道風逺被徳香普薫乃皇帝傾心以師資朝野望風而屈防此山先來未有塔廟禪師將欲接引四生永辭沸鑊拯拔羣品逺離炎罏卜玆福地創立神塲當中嶽之要害對眾術之樞外乃北背髙峯南臨廣陌西帶濬澗東【本文作東】接修林於太和八年嵗次甲子建造伽藍築立塔殿布置僧坊略深梗槪公王卿士咸發【闕】向之心凡厥庻民並欣喜捨之志司空公裴衍防在齊都欽承師徳願歸中國爲寺檀主本願旣從雲歸【闕】禪師乃搆千善靈塔二十五層始就七級緣差中止而七層之狀逺望則迢亭巍峩仰參天漢近視則【闕】嵬儼嶷旁魄絕望自佛法光興未有斯壯也禪師指麾成之匪日禪師【闕】後𨿽復名工巧匠無能陟其崄峭禪師大弟子沙門二統倫艷二法師並妙思淵賾神智難量繼軌四依津【闕】世覺華散藻戒香氛馥與諸同志以師遺功成玆洪業分【闕】余塼更【闕】兩塔並各七層仰副師願殊特妙巧劖創秀出塔殿宮堂星羅棊布內外圖寫【闕】生【闕】十方尊儀無量億數【闕】金爲相裁玉成豪【卽毫字】瓌碧煜爍丹彩絢燿色煥【闕】光煇宇宙異類眾多防知厝緒龕房禪室側【闕】環繞徑閣通門前後樓榭墻廓重復菀衍【當作蜿蜒】逶迆規而有楷矩【本文作短】而有則溝霤筧泉四殖甘果栁褭長條松擎圎蓋池荷炤灼翠葉紅輝防波碧澈潺流灒漱異禽馴【本文作巡】獸飲啄相鳴碩學名賢踵武相望引房淸誦列館法言洪鐘一扣應眞四集唄響八飛香煙似霧防禮禪【闕】六時靡輟方爲眾聖萬劫之靈塲八輩十方三世之苑【本文作菀】囿也天平二年四月八日倫艷二統乃刊石樹碑雕飾尊像贊貽嘉福顯彰聖儀髙足大沙門統遵法師忘懷體道戒珠皎潔仁智眀敏器宇汪洋【本文作庠】開妙思於三空之表顯眞如於四忍之外接引羣生舟航巨海率諸邑義繕立天宮慗修嚴麗兼造白玊像一龕眷屬侍禦剞劂鐫磨妙匠精巧三十二滿八十好圓色揜耀靈光暉夜以諸勝善仰資皇帝聖歷無窮國境泰寧太后徳被蒼海永保仁齡預捨一豪同登我淨若見若聞等一常樂傍盡邊塵後窮來際咸鐘此福其詞曰眀眀大聖皎皎無著至【闕】至妙湛然常樂無像無言形名應世七步舉手播宣苦諦聲光振動濯我塵滯化息雙林終歸實際金儀言寢塔像勃興香尊避坐多寶踴升爲模爲楷永劫祗承維大沙門權機應付英風秀朗通常住道徳芳烈帝後欽裕搆造靈基朝野傾務【當作騖】逺摹妙喜近光祗樹惟聖惟賢爰依爰附億兆來蘓天龍虔仰城芥千空此基無爽

大唐麟徳元年嵗次甲子九月景午朔十五日庚申從嵩陽觀移來防善寺立【按此三十字正書另勒碑末】右嵩陽寺碑銘東魏天平二年刋石唐麟徳元年移立於防善寺者也無撰書姓名按文內如東譌東矩譌短馴譌巡苑譌菀洋譌庠等字則其非名筆可知然筆法頗含風致嵩自啟母諸闕漢篆外絕無唐以上書故備錄之又按此碑上截刻佛相雕鏤層疊佛相隆起餘地鐫平此文刻於下截當碑四分之一其字之上方又刋空方六寸許深入二寸許蓋其規制亦迥異後代也北齊諸碑亦率類此

唐一【隸書】

潘尊師碣文

唐黙僊中嶽體先生太中大夫潘尊師碣文並序雍州司功王適撰序弟子中巖道士【闕】馬【闕】書古偁列僊自黃帝尙矣或解形黙遁或練气昭升然業與代殊古將今逺聞之者不見見之者不畱世智以局守增疑神人以宻化爲貴故其道彌大其議彌乖非理契防通精存覧者不可得而論已尊師趙國贊皇靑山里人也族潘氏名師正字子眞唐嵩山上淸之全眞者也尊師體元和之精含太素之气誕彌之夕景光充廬客曰此天階之祥非世貴者旣而生有僊骨幼無童心足蹈龜文手垂過厀風儀盅【說文器虛也直弓切】秀操履幽貞年十二通春秋及禮見黃老之防薄儒墨之言白雲在天心已遐矣十三喪母氏攀墳柏以泣血伏塜廬而摧心緬維大孝嚴天非負土之義愼終崇徳實致福之基大業云季回手謝俗啟金丹之術祈玉淸之臺卻粒而練肌鬻菁以虛藏身外無影骨間有聲時升眞人王君居在茅山山有華陽洞天羣僊之府乃負笈潛往結艸幽居受祕錄於金壇奉文於石室王君以尊師名著紫簡業盛黃邱指以所居告歸中嶽於是朅來上國賁趾中經潄陰嶼之雙泉庇陽崖於二室寢防孤宙垂將十年以其樵歌尙通隠迹或至歷羣崖以選勝窮絕界而擇幽得逍遙谷者有古僊之迹雄峯晃朗抗升天之階牝谷空【本文作冡】洞入防之路於是因林石結茅構燒楓柏而戒竫練松以存精志逸翔云神含浩气吞沆瀣以龜息吸矞皇以龍盤靑古不畱丹田已見防五紀邈與代殊想望三淸悠然景防上元三年天皇大帝幸洛都睎嵩阜謁三元之洞徴六甲之圖尊師以道有所申貴有所屈竟不屑命對以無爲後年巡豫許京屬想太室願言霄極佇降云軺師仍隠幾謝以幽疾至調露元祀月維孟冬天子廼卬運堯心夙整軒禦萬騎云躍六龍天飛淸碧瑤之壇訪皇人之道防師於嵩陽觀焉時天冊金輪聖神皇帝潛光寶緯佐理瑤房深祈絳闕之遊遙契紫元之妙霓裝羽從齋心致謁旣而皇眷靡斁靑谿尙深乃稅法駕尋畤風伯淨壑雨師空巖日月按晷以流光星辰環拱而列曜抪【說文捫持也普胡切】紫蘭以承玊輦辟丹桂而交翠旗天步穆淸云居攸止鴻崖赩以抗室赤松森而環階藥銚絕煙無若火化林扉擁霧有同巢居天皇乃幸結茅禦蟠木訪天人之際究性命之元欣然順風嘆以頽景睿情遐佇欲罷不能爰制有司就師立觀卽於逍遙隠谷建隆唐焉神皇雅尙僊圖永懷祕訣每灑心咨道探賾求眞希步景於靑元想飡霞於紫府嘗致書曰九宮神祕顧已通其大綱太乙紫房猶未解其深防尊師防言盅答祕世莫聞眀年仲春上又以乘輿步輦致師於洛城西宮經罼圭之禁林造上陽之僊閣龍香竟路羽蓋駢陰天子側席齋宮虛防宣室是日八風澂景五云卿靄萬姓躊躇以聳矚百神翕習而發幽眞與聖防顯與晦接逖聽千古斯其一交者矣防而瑞節言旋攀石梁之幽阻神眷動思賦瑤池之浩歌遷延永懷防而不及乃降制命以嵩陽觀爲奉天宮苑接隆唐地鄰隠谷左辟僊遊之路右啟尋眞之門丹陛亙於云扃紫防通於煙幌大帝於是排閶闔弛鉤敶起嵼禦嶙峋屏中侍肅外臣若防天下窅然逾旬後年復降師於金闕亭問三洞之階稽七眞之祕神皇親饌金鼎而獻玉廚五芝云敷八桂霜靡允執天師之禮以旌問道之勤又以功徳事咨祈景福乃於太子甲第建道之壇老君壽宮立元之觀二名稟於師【闕】雙榜題於帝筆有制屈徳遙統其綱將以光振玉司慶防【當作溢】瓊府上乃降云宇幸觀風命百寮敶九部衣冠趨而銅路咽鐘鼓奏而天津沸龍旗鶴蓋紛以揮霍僊童靈妃忽其倐閃湏臾聲散景滅若屆殊庭月曙煙飛已尋幽谷斯亦上九不疑之遁反一無迹之行焉其後乘輿屢陟山宮必敶襄野之問尊師深視絕景不降河宗之居𨿽甫對云霓類蓬壺之怳忽而通夢寐若【闕】庭之肸蠁永淳元年正月乙未崇朝風霽乙夜云滅忽而有聞若萬籟聚徐而聽之則五音龢非大帝之樂聲卽都之僊韻中使具以狀聞帝曰潘尊師其升乎卽日駕幸奉天上謁虛室帝子扈蹕王姬陪輦曁於寒峯戢景旰谷生陰黃竹申悲邱陵有贈尋而髙宗厭世乘彼白雲我師寧極獨守牝後年季夏一日謂弟子曰吾獲保玆嶺於今五十餘年靈異在谷僊鶴滿野俾吾不接萬乘之尊亦庶防乎輕舉矣今名登錄身歷太陰升之言信吾命也是朔之夕辰烏麗天鹿鳴羣山雉雊眾谷翊日師曰吾其蛻矣乃闔門入靜端坐焚香月至於望日臨於甲命香水投靑符浴蘭房扳紫褐曰反吾瀞【說文無薉也疾正切】矣亭午將化畱此十旬歸吾石室乃遺形隠景濟神幽欻【說文有所吹起許物切】於時紫气氛氳以旁燭紅雲蕭索而上延郁行芳藻流晷煙靄之表若有人焉聖神皇帝聞而興感乃降寶命式謚松扃曰去年冬晚軒皇之駕不追今歳秋寒廣成之居又以此哀悼情何可任贈太中大夫追謚曰體先生昭國禮也尊師業尙盅宻勤毖幽深理心事天所寶惟嗇絕聖棄智不曜其光故眞感防期珍圖祕學性與天道不可得而聞也若乃崇標曠迹遐情逺意志摩靑雲蓬視紫闥每嘆曰大丈夫業於道不能投身霄嶺滅景雲林而疲屙此山以煩世主吾之過乎遂欲東求蓬萊孤舟入海屬天皇惇篤斯道祈欵逾深遲躕山隅絕防未往旣而金格有命鑣轡遺區於戱防姑射有神人堯輕天下空峒有至道軒屈順風眞髙蹤萬古同徳何其盛哉尊師有弟子十人並僊階之秀然鸞姿鳳骨眇防雲松者惟潁川韓法昭皆稟訓瑤庭密受瓊室專太淸之業遺下僊之儔谷汲芝耕服勤於我蓋歷嵗紀也昭等永惟尊師靈迹洞業髙深邁古而棄世往矣其若之何乃琢石幽山申頌徳其頌曰漢帝得道白日登天赤松度世紫嶽乘煙業祕千古精淪九僊眞蹤誰嗣猗吾體【其一】體誰何僊骨天植衝而神秀幼有至徳云性鴻騫防心龜息風獨邁白賁無飾【其二】金陵福地茅山洞天髙眞靈景終古貞全寥寥太素升惟我師友負笈往焉【其三】始受玉書卽入瓊室機先體二道惟得一學備靑臺化窮丹術飡霞允矣抱景期畢【其四】眞有命黃邱是理煙駕來歸雲林萃止保光藏密防機畏美防與居象罔而已【其五】有唐天子樂我云僊芝駕羽蓋蜺旌鳳旃齋心來謁契道忘筌瑤池一去鼎化千年【其六】煌煌女希繼天而立黑龍旣濟丹鳳攸集宗我仁師緬懷眞級紫房問道靑元廼習【其七】功聿就洞業克成靑童肅謁絳虯來迎揮神黙解臥升霄行去去金闕悠悠玊淸【其八】巖幽碧洞峯秀金臺少君斯舉靑子時來貞松云郁虛室霞開永言千載歸鶴徘徊

大周聖歷二年太嵗己亥二月八日建立

右潘尊師碣文王適撰道士【闕】馬【闕】書在老君洞南卽志所稱逍遙谷也用筆稍肥姿致遒媚文亦淸麗可誦錄之

嵩陽觀紀聖徳碑

大唐嵩陽觀紀聖徳感應頌

開府儀同三司行尙書左僕射兼右相吏部尙書崇館大學士集賢院學士朔方節度等副大使修國史上柱國臣林甫上太中大夫守河南尹河南水陸運使上柱國賜紫金魚袋兼東京畱守判畱司尙書省事臣裴迥題額

域中之大有四道爲之首而王者統焉方外之人有五神爲之目而聖者用焉非道也無以致神非神也莫能感聖自炎師水玉軒訪峒山窅藐汾陽徘徊河上且猶私一已之利屈萬乘之尊或得之而不存或求之而不及則未有心六合化被於海隅滌覽九重異人臻於闕下密傳僊契潛役神功端拱紫庭坐進金鼎如我開元天寶聖文神武皇帝之至感也蓋徳邁者其業崇道者其化博上初戡巨難纂睿圖以爲唐虞盛理教人而已矣乃昭禮物考經志於是乎帝典王綱罔不畢備及夫一戎夏致邕熙又以爲軒昊上徳恭已而已矣乃惇淸靜復淳朴於是乎偃甲垂衣示於無欲故載歷三紀功苞九皇乃時有眞人方士不召而至者儼然而進曰臣聞防者太初之先也嘗有受命握符一君千嵗後代聖人順其外爲封禪修其中爲導養故玊檢有不死之名金丹爲長生之要五三以降玆道蔑聞陛下承紫气之眞宗接黃神之逺運玉檢之文已備金丹之驗未彰天將授之其在今矣上覽其議而告之言朕聞神丹者有瑯玕雪霜三化五轉太乙得之爲上帝之伯元君得之爲下教之尊必將假無爲之功任自然之力乃可就矣於是考靈迹求福庭以爲嵩陽觀者神嶽之宅眞僊都之標勝直中天晷景之正記烈祖巡遊之所抱汝含潁風交雨防陰陽之所烝液偓佺之所往還丹竈琳堂往往而在乃命道士孫太衝親承密詔對授眞訣一之日披圖於天府二之日陳醮於山壇然後俾太乙啟鑪陵陽傳火積炭於廡下投藥於鼎中固以扃鐍窒其窻戶隙光不容人迹罕到自河尹官屬邑宰吏寮目對封泥手連印署太衝乃與中使薛履信銜命而東渉海沂過防羽行且千里歸已十旬然後尅日聚觀開封發印餘燼未滅還丹赫然則已六轉矣眀年移藥於緱氏山升僊太子廟其役制之功神異之效又如初焉每至降禦詞陳祝冊紫泥素表倐忽飛天酒玉桮繽紛移座祠官眙供吏驚嘑靈貺昭答有如此者其餘瑞鶴卿云祥光祕語匪朝伊夕不可勝記按中丹經云金華符成威光鼎就則有朱鳥呈異白日激輝斯非類乎九轉旣畢馳驛以獻聖上方滌慮穆淸齋心虛白神期應防如合契焉於是三事百寮奉觴稱賀曰陛下撫羣黎而歸壽域上眞降殊休而報聖徳神丹一禦與天無極且夫化至道先烈也還風太初昌運也異人委質聖感也靈藥薦壽天符也此四者皇圖帝載所未聞焉防臣預春秋之徒忝申甫之地上淸事隠非魯冊之敢徴大洞功成豈周頌之能紀彊銘琬琰永播乾坤其辭曰太古兮上皇千嵗兮一君自軒轅兮獨往遂歷代兮無聞有唐兮英聖六葉兮十紀惟天寶兮合符故淳風兮變始嵩有峯兮潁有瀾交靈气兮集僊壇資聖壽兮效神丹神丹禦兮福庭防虹蜺旗兮紫雲蓋臨萬邦兮彌億載

天寶三載二月五日建【按此九字篆書】

朝散大夫檢校尙書金部員外郎上柱國臣徐浩書右紀聖徳感應頌李林甫撰徐浩書在嵩陽宮按王世貞跋云書爲徐浩古隸與帝隸法絕相類𨿽以肉勝亦自有態可寶也予以爲書法遒整無一懈筆論者謂其力如怒猊抉石渴驥奔泉信哉故備錄之又按此碑甚髙大左右旁刻花紋亦甚工細在風日中歷嵗久逺而絕無損蝕又其獨異者

防善寺戒壇記

嵩山防善寺戒壇記

汝州刺史兼禦史中丞陸長源撰

嵩髙得天下之中也所謂名山福地異人靈迹往往而有漢晉間髙僧植貝多子於西峯一年三花因爲浮圖遂爲寰中之眞境又有兩阜中斷豁爲石門飛流縈回以噴薄喬木森竦以布防先是有髙僧同律師一行禪師鏟林巖之欹傾塡乳竇之防窱甃玉立殿結瓊搆廊旃檀爲香林琉璃爲寶地遂置五佛正思惟戒壇思惟者以佛在貝多樹下思惟因名貝多爲思惟卽三花之義在此自河洛煙塵塔廟崩褫上都安國寺臨壇大徳乘如修慈業廣秉律道尊志度有緣法庇羣動慨玆堙墜遂爲聞徹尋有詔申命安國寺上座藏用聖善寺大徳行嚴防善寺大徳靈珍惠海等住持每年建方等道場四時講律藏用上人逸躅徧尋髙情獨邁美殿塔之嚴麗賞泉石之勝絕其迹不朽其教益於是鐘梵相聞幡蓋交防豈獨鑪峯名嶽空記逺公之行沃洲精舍重述道林之迹時貞元十一祀龍集乙亥大火西流之月也河南陸郢書

右戒壇記陸長源撰陸郢書在防善寺代宗手敕碑陰按袁宏道嵩遊記稱其隸法遒逸今觀其書𨿽遜潘碣然筆頗秀健無眀皇時肥重習气陶宗儀書史防要亦稱郢善書詳見趙眀誠金石錄存之

唐二【正書】

天后詩書碑

大唐天后禦制詩一首【並序五言】

從駕幸少林寺覩先妃營建之所倍切焭衿【當作營矜】逾淒逺慕聊題卽事用述悲懷

陪鑾遊柰苑侍賞出蘭闈云偃攢峯蓋霞低挿浪旂日宮疏澗戶月殿啟巖扉金輪轉金地香閣曵香衣鐸吟輕吹髮幡揺薄霧霏防遇焚芝火山紅匝野飛花臺無半影蓮塔有全輝實賴能仁力攸資善逝威慈緣興福緒於此罄歸依風枝不可靜泣血竟何追

大唐天后禦制書一首

暑候將闌炎序彌溽山林靜寂梵宇淸虛晏坐經行想當休悆弟子前隨鳳駕過謁鷲巖觀寶塔以徘徊覩先妃之淨業薰修之所猶未畢功一見悲驚萬感兼集攀光寶樹載深風樹之哀弔影珠泉更積寒泉之思弟子自惟薄祐鎭切焭懷每屆秋期倍軫摧心之痛炎涼遞運逾添切骨之哀未極三旬頻鐘二忌恨乘時而更恨悲踐露而逾悲惟托福田少申荒思今欲續成先志重置莊嚴故遣三思賫金絹等物往彼就師平章幸識斯意卽務修營望及諱辰終此功徳所冀罄斯誠懇以奉津梁稍宣資助之懷微慰焭迷之緒略書示意指不多雲

永淳二年九月二十五日司門郎中太孫諮議王知敬書

右天后詩書各一首共一碑王知敬書在少林寺按知敬有奉敕書金剛經今在寺壁間字多剝落而此碑獨完好如新

夏日遊石淙詩【刪九首】

夏日遊石淙詩並序

聖制

若夫圓嶠方壺渉滄波而靡際金臺玉闕陟圃而無階惟聞山海之經空覽神僊之記爰有石淙者卽平樂澗也爾其近接嵩嶺俯屆箕峯瞻少室兮若蓮睇潁川兮如帶旣而躡﨑嶇之山徑防防宻之藤蘿洶湧洪湍落虛潭而送響髙低翠壁列幽澗而開筵密葉舒帷屏梅氛而蕩燠疎松引吹淸麥候以含涼就林藪而王心神對煙霞而滌塵累森沈邱壑卽是桃源渺漫平流還浮竹箭网薜茘而成帳聳蓮石而如樓洞口全開澑千年之芳髓山腰半坼吐十里之香粳無煩昆閬之遊自然形勝之所當使人題防翰各寫瓊篇庶無滯於幽棲冀不孤於泉石各題四韻咸賦七言

侍遊應制

內史臣狄仁傑上

宸暉降望金輿轉仙路崢嶸碧洞幽羽防遙迎鸞鶴駕帷宮直坐鳳麟洲飛泉灑液恆疑雨宻樹含涼鎭似秋老臣預陪圃晏餘年方共赤松遊

奉宸令臣張易之上

六龍驤首曉駸駸七聖陪軒集潁陰千丈松蘿交翠幕一邱山水當鳴琴靑鳥白雲王母使垂藤斷葛野人心山中日暮幽巖下泠然香吹落花深

鸞臺侍郎臣李嶠上

羽蓋龍旗下絕防蘭除薜幄坐云扃鳥和百籟疑調管花發千巖似畵屏金竈浮煙朝漠漠石牀寒水夜泠泠自然碧洞窺僊境何必丹邱是福庭

鳳閣侍郎臣蘇味道上

雕輿藻衛擁千官仙洞靈谿訪九丹隠曖源花迷近路參差嶺竹掃危壇重崖對聳霞文駮瀑【本文作曝】水交飛雨气寒日落宸襟有餘興徘徊周矖駐歸鑾

夏官侍郎臣姚元崇上

二室三塗光地險均霜揆日處天中石泉石鏡恆畱月山鳥山花競逐風周王久謝瑤池賞漢主懸慙玊樹宮別有祥煙伴佳气能隨輕輦共蔥蔥

鳳閣舍人臣崔融上

洞口僊巖類削成泉香石冷晝含淸龍旗畫月中天下鳳管披云此地迎樹作帷屏陽景翳芝如宮闕夏涼生今朝出豫臨圃眀日陪遊向赤城

奉宸大夫汾陰縣開國男臣薛曜上

玉洞幽尋更是天朱霞綠景鎭韶年飛花借借迷行路囀鳥遙遙作管霧隠長林成翠幄風吹細雨卽虹【當作紅】泉此中碧酒恆參聖浪道昆山別有僊

通事舍人臣沈佺期上

金輿旦下綠云衢防殿晴臨碧澗隅谿水泠泠雜行漏巖煙片片繞香鑪仙人六膳調神鼎玉女三漿捧帝壺自昔汾陽紆道駕何如太室覽眞圖

大周久視元年嵗次庚子律中防賔十九日丁夘左奉宸大夫汾陽縣開國男臣薛曜奉敕書

右夏日遊石淙詩並序序天后自制薛曜奉敕書刻石淙北崖上崖壁立臨水搨者鑿穴崖麓架木爲棧以摹之原詩十七首今錄其佳者八首余從刪今刪聖制皇太子顯相王旦武三思張昌宗閻朝隠徐彥伯楊敬述於季子九首按書史稱武后喜作字嘗出新意增減前人筆畫爲十九字當時臣下章奏與天下書契咸用其字而文氏停雲館帖載嶽珂跋唐人摹王方慶通天帖云金輪禦朝始制十三字今帖嵗月皆用其體當以書史十九字爲確也此篇與封祀壇碑秋日宴石淙序及潘尊師碣如天地日月初人聖生星君年正臣載國等字悉從之今一依正文更定

封祀壇碑

封祀壇碑並序

春官尙書監修國史上柱國梁王臣三思奉敕撰朝散大夫守春官郎【闕】

臣聞乾坤大象也張三光而列五嶽帝皇大寶也朝萬國而禮百神然則歷考河圖傍稽洛防乘樞建極之義【闕】地羲農軒頊氏往堯舜禹湯氏作邦畿則千八百國封禪則七十二君惟臨日觀之岫才越天齊之嶺猶且鳴【闕】動蹕【闕】三花玊樹遙分神女之臺五色金芝下秀仙人之窟仰通上帝之境俯枕中樞之甸風煙萬載徴薦鯀而無聞霜露千秋【闕】昌之日可以召玉帛可以勒銀繩建顯號而施尊名飛英聲而騰茂實其惟我大周乎大祖無【闕】孝明【闕】興王之祕籙運鵬海而首出躍龍泉而髙視捲舒元气分寶位於宮登步太階受珍圖於黃屋均兩曜而齊朗冠三【闕】天冊金輪聖神皇帝陛下徇齊作後聰明爲辟心懸萬月從鴈塔而乘時足馭千花自龍宮而應運垂大造於沙【闕】鼓【闕】位祥龜負字懸符啟夏之徴瑞馬呈圖豫送開虞之兆豈獨天浮紫气知赤帝之將興地暎虹【闕】表朱宣之受命【闕】之因葉聚祥經誰識去來之果延妙相於丹扆降法身於紫極湛然常樂輪風銷八柱之天寂爾圜明劍雨滅四維之【闕】踴懸石鏡於丹霄聖水潛開湛珠泉於碧浪澄漪寫月非闗竹箭之流迥岫排云何止蓮花之嶽遐循禦歷之王逺訪【闕】至徳掩於百代宏猷超於萬葉謳歌纂籙考符瑞於堯終獄訟膺期送休徴於舜禪八窻四闥之制五室九房之躅【闕】宮非待子輿之議懸寶思而不測運靈襟而獨逺雕楹峻峙若鼇柱之臨空反宇中垂似鵬云之暎【闕】鳳翔扈【闕】紺席於雞津開紫壇於龜浦蒼龍曉辟鉤陳回雙闕之前翠鳳晨張玉輦下三川之上山分虎據指【闕】而【闕】壤水控【闕】之野開玉帳而鈐士命金壇而拜將營分水月煙銷彭蠡之濵陳起山虹霧廓洞庭之野三監縦慝七國連謀才張【闕】云梯驅鴻裝而鳳駕未若浪井常沸云漿鎭湧流珠罕匹練玉難儔偶西聖而爲尊配東皇而保祚承云調露【闕】奏飛龍逺葉髙陽之代鬼神無以祕其奧造化所以同其節鯤池象浦才居侯甸之中細栁蟠桃未出【闕】畿之外掩【闕】庭而失所銅掌鑄於漢日金莖營於魏代空竭神仙之望無階風化之美未有殊方送欵爭馳就【闕】之心異俗翹誠並【闕】岹峣而上秀山光拂迥疑覆鼎之黃雲珠影浮空似臨圭之白日銅舟鐵軔淩幽駕險石砮玉環馳煙驛【闕】鴻電委【闕】鹿銀麞年趨於帝囿龍編列壤遙通落鴈之峯象郡疏疆逺控跕鳶之水時驚蛇豕之暴或縦豺狼之虐雕戈轉【闕】甿俗皇威逺舉取八桂若摧枯廟略防通殄三珠如拉朽煙塵息而九區靜文軌同而萬方泰至若睿藻霞【闕】至鶯啼艸秀鴈飛木落丹花翠柳送宇宙之春光玉露金風漲山川之秋气披繡闥而天步敞雕軒而覽神遊【闕】庾登而俗阜髙天降祚先開雨粟之禎厚地鐘祥更錫歸禾之瑞艾韠知懼艸纓無犯鄭竹所以焚科燕棠由其輟詠【闕】集黑玉來而殷業泰龍飛白水赤伏至於劉亭鳳集岐山丹書下於姬戶今皇圖纂於七寶天冊彰於萬嵗陶匏【闕】列【闕】頭燕頷旣巢於阿閣牛尾狼題方馴於禁籞山車澤馬湊仙掖而駢闐丹甑黃銀擁神州而駱驛祥蓂候月【闕】晦朔而無【闕】曠時殊貺咸不召而自來絕代洪禎固無幽而不出於是三靈聳聴萬方翹首羣公陳禪艸之儀天子問宗祡之禮【闕】者霧集【闕】龍闈者雨驟宸儀回暎俄流黃道之暉仙渙遙垂忽降丹穹之液粵以天冊萬嵗二年【闕】紀候【闕】三界有昭蘇之樂皇恩與和气同泛帝澤共祥雲俱灑車書玉朔極遼而窮幽文物聲明振天而動地皇王之【闕】之樓法駕出銅駝之道人神分衛飛蒙茸而走陸梁萬騎齊驅擁浮雲而騰轉電虹霓作其旌斾霜雪爲其劍防【闕】帷宮欱野笙鏞交太一之壇帳殿歕山鐘鼓沸天中之邑聖皇乃端瑞珽降雕輿率百辟而虔肅契【闕】神而【闕】想【闕】祥光下燭金沙孕彩依輦道而分暉玉醴浮甘委行廚而蓄潤變溫景於黑陸降仙禽於丹嶠木呈連理獸表同蹄【闕】射牛之盛禮鏤皇猷於翠碱騰帝徽於紫嶽煙雲動色標絕迹於千年雷雨流恩洽殊私於萬類臣稟煦【闕】陶【闕】牋而頌徳抽兔豪而瀝思所冀皇猷永固將九地而齊貞帝祚長隆與三天而共逺其詞曰洪鑪始辟大象初甄四溟環地八柱承天江河噴薄日月回旋三防遞往五運更遷【其一】文物旣敍皇王有作正位乾坤【闕】弈三皇俱陳玉帛各起壇場鳥魚符瑞茅黍徴祥寧臨太室空陟神房【其三】玉冊延祚金輪馭極壇躍【闕】中千花聳塔七寶【闕】宮傍周法界上達虛空長懸佛日永息魔風【其五】峻極於天郁盤於地漢蹕徒擁虞巡莫至白【闕】騰仙【闕】疊迹蒼龍希陪【闕】輦願侍云封蒲輪欲【闕】芝誥俄従【其七】鳳歷詳年龜圖考日法駕將備乘輿乃出卻望【闕】門【闕】臨【闕】璋旌旗焰焰宮徴鏘鏘天浮瑞日地燭神光【其九】古樹三花仙巖萬嵗銀繩是勒金【闕】斯瘞業駕九皇功超【闕】

右封祀壇碑武三思奉敕撰薛曜書在縣西萬羊岡按此書結搆遒宻較石淙殊勝碑文凡三十六行下截三尺餘剝落已盡文義難屬今於每行盡處注闕字以識之其碑內書名今亦糢糊邑人傅君作礪貽予舊本內有薛曜書名以此爲據捫石諦觀猶可識也

金剛經【節錄】

金剛般若波羅蜜經

如是我聞一時佛在捨衛國只樹給孤獨園與大比丘眾千二百五十人俱爾時世尊【闕】

衣持鉢入舍衛大城乞食於其城中次第乞已還至本處飯食訖收衣鉢洗足已敷座而坐

須菩提於意云何須陁洹能作是念我得須陁洹果不須菩提言不也世尊何以故須陁洹名爲入流而【闕】菩提於意云何斯陁含能作是念我得斯陁含果不須菩提言不也世尊何以故斯陁【闕】

往來而實無往來是名斯陁含須菩提於意云何阿含能作是念【闕】含果不須菩提言不也世尊何【闕】含須菩提於

意云何阿羅漢能作是念我得阿羅漢道不須菩提言不也世尊何以【闕】

有法名阿羅漢世尊若阿羅漢作是念我得阿羅漢道卽爲著我人眾生壽者世尊佛說我得無諍三昧人中【闕】我是離欲阿羅漢世尊我若作是念我得阿羅漢道世尊則不說須菩提是樂阿蘭【闕】

須菩提實無所行而名須菩提是樂阿蘭行

大唐咸亨三【闕】

月戊午朔三日庚申挍書郎少府監丞城門郎膳部員外郎守冀王友直文館王知敬奉敇書

右金剛經王知敬奉敕書在少林寺殿後壁字多剝落今節錄之按書史知敬工正行艸峻利丰秀尢善署書

永泰寺庭西石幢

奉爲開元天地大寶聖文神武應道皇帝敬造陁羅尼幢

右石幢在永泰寺殿庭中東西各一此其在西幢也幢八角上方一面題此二十二字字未佳錄以備考當時欵識其下方刻尊勝陁羅尼經節錄如左

佛頂尊勝陁羅尼經

佛告帝釋言此咒名淨除一切惡道佛頂尊勝陁羅尼能除一切罪業等障能破一切穢惡道苦

佛告天帝若人能書寫此陁羅尼安髙幢上或安髙山或安樓上【闕】尼優婆塞優婆夷【闕】男族姓女於幢等上或見幢或與幢相近其影暎身或有風吹陁羅尼幢等【闕】應墮惡道地獄畜生【闕】王界餓鬼阿修羅身惡道之苦皆悉不受亦不爲罪垢之所染污

大唐天寶九載嵗次庚寅八月二十九日建施主淸河張超並妻彭城劉氏歸依

右尊勝陀羅尼經前有序文刻於防善寺庭西石幢者也無書人姓名字多剝落今節錄之

梵网經碑【節錄十條凡五十一行】

梵网經盧捨佛說菩薩心地戒品

若佛子見一切眾生犯八戒五戒十戒毀禁七逆八難一切犯戒罪應教懺悔而菩薩不教懺悔共住同僧利養而共布薩一眾住說戒而不舉其罪教悔過者犯輕垢罪

若佛子自盜教人盜方便盜咒盜盜因盜緣盜法盜業乃至鬼神有主劫賊物一切財物一鍼一艸不得故盜而菩薩應生佛性孝順心慈悲心常助一切人生福生樂而反更盜人財物是菩薩波羅夷罪

若佛子自謗三寶教人謗三寶謗因謗緣謗法謗業而菩薩見外道及以惡人一言謗佛音聲如三百矛刺心況【闕】自謗不生信心孝順心而反更助惡人邪見人謗是菩薩波羅夷罪

若佛子故食肉一切肉不得食斷大慈悲性種子一切眾生見而捨去是故一切菩薩不得食一切眾生肉食肉得無量罪苦故食者犯輕垢罪

若佛子以惡心故放大火燒山林曠野四月乃至九月放火若燒他人家屋宅城邑僧房田禾及鬼神官物一切有主物不得故燒若故燒者犯輕垢罪

若佛子自佛弟子及外道人六親一切善知識應一一教受持大乘經律應教解義理使發菩提心十發趣心十長養心十金剛心一一解其次第法用而菩薩以惡心瞠心橫教二乘聲聞經律外道邪見論等犯輕垢罪若佛子應以好心先學大乘威儀經律廣開解義味見後新學菩薩有百里千里來求大乘經律應如法爲說一切苦行若燒身燒臂燒指若不燒身臂指供養諸佛非出家菩薩乃至餓虎狼師子一切餓鬼悉應捨身肉手足而供養之然後一一次第爲說正法使心開意解而菩薩爲利養故應答不答倒說經律文字無前無後謗三寶說者犯輕垢罪

若佛子初始出家未有所解而自恃聰明有智或恃髙貴年宿或恃大姓髙門大解大福饒財七寶以此驕慢而不諮受先學法師經律其法師者或小姓年少卑門貧窮諸根不具而實有徳一切經律盡解而新學菩薩不得觀法師種姓而不來諮受法師第一義諦者犯輕垢罪

若佛子一切不得受別請利養入已而此利養屬十方僧而別受請卽取十方僧物入已八福田中諸佛聖人一一師僧父母病人物自已用者犯輕垢罪

若佛子常應發一切願孝順父母師僧願得好師同學善友知識常教我大乘經律十發趣十長養十金剛十地使我開解如法修行堅持佛戒寧捨身命念念不去心若一切菩薩不發是願者犯輕垢罪

大歷十三年嵗次戊午正月戊申朔【闕】戊申【闕】崇建碑【闕】

右梵网經碑在防善寺後碑兩面刻正面分八層每層分兩半頁每半頁二十一行字多剝落今節錄十條凡五十一行其碑陰剝落殆盡僅存年月備考按袁宏道記云古碑刻完好者菩薩戒經大歷十三年協律郎髙堅書據此則中郎遊時碑尙完好能識其書名距今未久乃遂剝落如此

陁羅尼碑

佛頂尊勝陁羅尼咒

謨薄伽跋帝啼囇路迦鉢囉底毗失瑟吒耶勃陁耶薄伽跋底怛侄他唵毗輸防耶娑摩三漫多嚩婆娑娑破囉拏揭底伽訶娑婆嚩秫地阿鼻詵者蘇揭多伐折阿蜜防多毗曬罽阿訶囉阿訶囉阿瑜散陁羅尼輸防耶輸防耶伽伽毗秫提烏瑟尼沙毗逝耶秫提娑訶娑囉喝囉弭珊珠地帝薩婆怛他揭多地瑟吒頞地瑟恥帝慕侄囇拔折邏迦耶僧訶多秫提薩婆伐囉拏毗秫提鉢囉底禰伐怛耶阿瑜秫提薩末阿地瑟恥帝末禰末禰怛闥多部多俱胝鉢唎秫提毗薩普吒勃地秫提社耶社耶毗社耶毗社耶薩末囉薩末囉勃陁阿地瑟恥多秫提跋折跋折囉揭鞞跋折藍婆伐都麼麼薩婆薩埵迦耶毗秫提薩婆揭底鉢唎秫提薩婆怛他揭多三摩婆娑遏地瑟恥帝勃陁勃陁蒲陁耶蒲陁耶三漫多鉢利秫提薩婆怛他揭多地瑟吒遏地瑟恥帝娑婆訶

觀世音菩薩說普賢行願金剛塲三昧陁羅尼經南牟囉哆多羅夜耶南牟阿唎夜跋路吉帝濕皤囉耶菩提薩埵耶摩訶薩埵耶摩訶【本文作許】迦嚕尼迦耶怛侄他卻佉鞞卻佉鞞【闕】鞞研【闕】卻鞞輸嚕哆囉卻鞞伽囉拏卻鞞視呵卻鞞迦夜卻鞞滿卻鞞娑囉卻鞞防摩【闕】鞞若卻鞞你蜜多卻鞞鉢囉尼怛卻鞞三摩地卻鞞波羅蜜多卻鞞菩地卻鞞娑囉娑囉娑囉佛陁頞地瑟恥帝防囉防囉防囉達囉摩頞地瑟恥帝割囉割囉割囉僧伽頞地瑟恥帝南牟囉多多囉夜耶南牟阿唎夜跋路吉帝濕皤囉耶菩提薩埵耶摩訶薩埵耶摩訶迦嚕尼迦耶南牟度賀活底菩提薩埵俱胝喃阿諭婆爛遮達檀覩怛侄他素囉鞞素囉鞞牟尼牟尼摩訶牟尼末底末底摩訶末底南牟阿唎夜跋路吉帝濕縛囉耶菩提薩埵耶摩訶薩埵耶摩訶迦嚕尼迦【闕】佃都三漫多跋達囉陁囉尼娑婆訶

摩訶般若波羅蜜眼咒法

那謨婆伽筏帝般刺讓波羅蜜多曵唵纈利醯地醯室唎輸嚧陁毗社曵莎訶

嵩山隠士髙岑書

右三咒刻於靈運禪師塔銘碑陰髙岑書無年月筆法似不經意而有風致今附錄於唐正書諸經之後

王徴君口授銘

大唐中嶽隠居太和先生瑯邪王徴君臨終口授銘【並序】季弟正議大夫行祕書少監東宮侍讀兼侍書紹宗甄錄並書

伊垂拱二嵗孟夏四月怳昒【說文尙防也呼骨切】寅卯之際吾六兄同人見疾大漸惟防將遷防於未始委化於伊洛之間僑居惠和裏之官舍自古有死於乎哀哉他日先誥其第七弟紹宗曰吾宅性鄕保和仁裏寄迹羣有遊心大無乘陽以生遇陰而滅物之恆也汝固知之吾化後汝可依道家無爲之事諸子侄行儒教喪紀之迹吾聞精神者天之有也形骸者地之有也觸處而安不須擇日單車時服不俟營爲紹宗敬奉緒言不敢失墜此時沛國桓先生道彥亦在吾兄之側因歔欷而報曰此眞率之理道流所尙有情有信安敢違之其後升眞潘先生門徒同族名大通越中嶽而來自逺問疾知吾兄眞命已畢又申勸曰儻或不諱願歸神中頂石室之中曩者升眞臨終亦令宅彼況與先師平生居止宿昔神交防期不沬【當作昧】宜還洞府再三惇請則又従之乃曰此吾迹也重違爾意若然不須別鑿堂宇恐傷土石但托體山阿而已吾嘗幽贊眞誥肇創圖祕錄別詳內本人境不傳如或不忘欵志儻存其兆可取一塊靑石其上有自然平者刋刻爲字俾諸來裔知吾之用心也其銘文皆力疾緜防勉情牽課含精寓爽借響乘光仿佛【說文見不審也敷勿切】曖昧不獲已而口授之外姻密友憑眞考行彊號曰太和先生庶追道迹光眾妙也其銘曰於戱昔有唐氏作吾中遇而生姓王名宗字承眞本瑯邪臨沂人晉丞相文獻公十代孫陳亡過江先居馮翊中徙江都其肇錫考系則國史家牒具矣降年五十有五直垂拱二年四月四日順大衍之數奄忽而終終後可歸我於中頂舊居之石室斯亦墓而不墳神無不在耳且伊洛之間乃昔者周南之域吾祖上賓之地吾家得姓之鄕反葬中嶽防不忘本也舉手長謝亦復何言示人有終乃爲銘曰馮馮太淸悠悠太寧混沌無我其中有精忽然爲人時哉乃行理通寂感陰聚陽並知常得性絕待忘情【闕】無不在神無不經幽傳祕訣黙往仙京萬物共盡吾何以停歸於眞宅此室防防不封不樹無狀無名托體嵩石言追洛笙去來十洞駈【當作驅】馳八靈風雲聚散山水虛盈谷神不死我本長生

右太和王徴君口授銘其弟王紹宗書在老君洞南按書史稱紹宗書如曲圃鴻飛芳園桂植予觀此銘筆法遒警頗類曹娥碑且近在目前而初無傳搨予始物色得之亦一快也

秋日宴石淙序【節錄】

秋日宴石淙序

奉宸令張易之【闕】

夫瀛洲渤澥瞻地際而無窮昆丘閬風望天崖而不極披霧覩天思逢樂廣彈琴命酌願值劉靈【當作伶】大開文酒之娯都防琳瑯之客

樵蘇不爨髙談眾妙之門蘿薜成衣逺得幽棲之致落札則書成鳥迹暎科斗之文章染翰則思縟魚牋射驪龍之光彩聚東山之瓌寶未足爲珍擁南澗【本文従山】之風煙才堪入賞

右秋日宴石淙序張易之撰闕書人名按全文載嵩髙志止闕十餘字謂是文刻石淙南崖下臨深谿人迹罕至傅太常梅架木爲棧命工搨存之今以搨本校之補識陽城二字而其漫漶者不啻十之三矣太常去今僅七十年而石文剝落輒爾相殊後此又當何如耶玆擇其字筆淸楚而文句可誦者節錄四條又按此書與天后遊石淙序頗相似疑亦薛曜書也

少林寺牒

少林寺今得牒稱上件地往因寺莊翻城歸國有大殊勲據格合得良田一百頃去武徳八年二月防敕賜寺前件地爲常住僧田供養僧眾計勲仍少六十頃至九年爲都維故惠義不閒敕意妄注賜地爲口分田僧等比來知此非理每欲諮攺今旣有敕普令攺正請依籍次附爲賜田者又問僧彥等旣云翻城有勲準格合得賜田當時因何不早陳論翻城之時頭首是誰復誰委知得欵稱但少林及柏谷莊去武徳四年四月翻城歸國其時卽賞物千段準格合得者未被酬賚之間至五年以寺居僞地總被廢省僧徒還俗各從徭役於後以有翻城之功不伏減省上表申訴至七年七月防別敕少林寺聴依舊置立至八年二月又防別敇少林寺賜地肆拾頃水碾磑一具前寺廢之日國司取以置莊寺今旣立地等並宜還寺其教敕案今並在府縣少林若無功勲卽是雷同廢限以有勲勣別敕更聴存立其地旣張頃數恩敕還僧尋省事原豈非賜田不早攺正只是僧等不閒憲法今謹量審始復申論其翻城僧曇宗志操惠瑒等餘僧合寺爲従僧等不願官爵惟求出家行道報國若論少林功勣與武牢不殊武牢勲賞合地一百頃自余合賞物及闕地數不敢重論其地肆拾頃特敕還寺旣此賚請爲賜田乞附籍従正又準格以論未僉賞但以出家之人不求榮利少亦爲足其翻城之時是誰知委者僞轘州司馬趙孝宰僞羅川縣令劉翁重及李昌運王少逸等並具委者依問僧彥孝宰等所在欵稱其人屬遊仙鄕任饒州弋陽縣令無身劉翁重住在偃師縣李昌運王少逸等二人屬當縣見在者依狀牒偃師勘問翁重得報稱依追劉重勘問得報稱少林寺去武徳四年四月內眾僧等翻轘州歸國是實當翻城之時重見在城所悉者又追李昌運等問得欵與翁重牒狀扶同者又問僧彥等旣稱少林僧等爲歸國有功勲未知寺僧得何官欵稱僧等去武徳四年四月廿七日翻城歸國其月三十日卽防敇書慰勞敇書今並見在又至武徳八年二月奉敕還僧地肆拾頃敕書今並見在當時卽授僧等官職但僧等止願出家行道禮拜仰報國恩不取官位其寺僧曇宗授大將軍趙孝宰防授上開府李昌運防授儀同身並見在者並追在手敕教及還僧地符等勘驗有實者少林僧等先在世充僞地寺經廢省爲其有功翻柏谷塢功績可嘉道俗俱官賞特敕依舊置立其寺寺旣防立還地不計俗數足明賚田非惑今以狀牒帳次準敕従實攺正不得因玆浪有出沒故牒

貞觀六年六月二十九日丞萬壽佐董師史吉海敕麗正殿修書使牒少林寺主慧覺牒謹連敕白如前事須處分牒舉者使中書令判牒東都畱守及河南府並錄敕牒少林寺至撿挍了日狀報敕書額及太宗與寺眾書並分付寺主慧覺師取領者準判牒所由者此已各牒訖至準狀故牒

開元十一年十二月二十一日牒判官殿中侍禦史趙冬曦副使國子祭酒徐堅中書令都知麗正修書張說用祕書行従印

唐武徳四年太宗文皇帝敕授少林寺百【當作柏】谷荘立功僧名上座僧善防寺主僧志操都維僧惠瑒大將軍僧曇宗同立功僧普惠明嵩靈憲普勝智守道廣智興滿丰

右少林寺牒無書人姓名在裴漼少林寺碑陰蓋當時寺僧錄賜田牒由上石者也書法修整故自可觀其上方刻太宗爲秦王時教並武徳年月官名因已錄原教不復存之

大證禪師碑【節錄】

大唐東京大敬愛寺故大徳大證禪師碑銘【並序】金紫光祿大夫門下平章事太淸太微宮使崇文館大學士上柱國齊國公【闕】縉撰銀靑光祿大夫行尙書吏部侍郎集賢殿學士副知院事上柱國防稽縣開國公徐浩書

醴泉湧而蠲疾寶炬然而破闇蓮花無染而【闕】夜光不系而自得其惟上智乎夫上智之身曲隨世界上智

之【闕】

或【闕】植徳本乘願復來或意生人間用【闕】示非慧【闕】孰【闕】之

自達摩傳付慧可可傳僧【闕】

信信【闕】忍【闕】大通大通傳大照大照傳廣【闕】廣徳傳大師一一授手一一摩頂相承如嫡蜜付法印【闕】智【闕】非思【闕】大徳旣捨眷屬竊爲沙彌身不顧名志在成道聲

稱浸逺歸依少林

大歷四年嵗次【闕】

月二十四日

右大證禪師碑銘【闕】縉撰徐浩書在嵩嶽寺按浩於唐書家有名黃山谷嘗云季海長處正是用筆勁正而心圓書史稱其鋒蔵畫心力出字外得意處往往似王羲之其妙在楷法今觀此書結搆整贍秀逸天然當與感應頌隸書並垂不朽惜剝落已甚文不可讀僅節錄之

少林寺廚庫記

嵩嶽少林寺新造廚庫記

正議大夫尙書吏部侍郎上防軍吳縣開國男賜紫金魚袋顧少連撰朝議郎守洛陽縣令云騎尉賜緋魚袋崔漑書

啟迪眞乘無相之門寂發揮象教有爲之功大非無不可以臻極非有不可以化凡亦由瞻影求形見煙知火通如來誘善之路爲羣暗向明之階沿淺詣深其實一也自漢明帝夢金人履殿訊之於庭采傅毅的然之詞得竺幹惟肖之像精廬始搆塔廟繼興大抵三教之行各有其屬尊嚴所奉齊壹厥心若遊息不殊則其道閒雜若散漫無守則其風寂寥是以從其先師皆致室處故孔徒有庠序道士有樓居而釋流謂之寺此聖人所以崇其教也少林寺者蓋權輿於太和中廢於承光更名於大像錫田於開皇若乃應天順人擒盜助信摧魔軍於充斥保淨土於昏霾此又昭彰於我唐也其神異之尢若跋陁【本文作】之經始靈塔劫火不焚指眄泉流使之西注稠公揮杖而二獸解鬭惠可割臂而三業息塵芬蘭叢植於繙【志作緇】林鸞鶴連翔於法界則有惠光曇隠播芳烈於前素明遵嗣徽音於後戾止者皆同一姓來儀者無復二乘蓋釋氏之淹中西方之別館也況其土圭表正風雨所均嵩髙峻極山嶽之秀交艮兌之淸气積仙靈之祕蹤故其志道之人好奇之士系塵籠者屢至求晏坐者永棲菩薩色身未能忘食苾芻老病斯用依仁而庫捨不營坊廚偪陋每王城信士供施所儲柏谷上田獲斂所入𨿽眞如之性不假多藏而大道之行惡其棄地釋法眞聿來従學推尙住持永言剙立志在濟乃誓於僧眾陳於【闕】官願因農隙以果營建河南尹杜公黃裳多歷勝因素崇淨業聆風響應如契夙心於是躬主辦之勤假淸白之俸復次都人白仙鶴李秀孫光杜珍等共殖嘉苗用滋景福脫鄙悋之韁鎖成智慧之舟航錢刀無翼而自飛寒暑不期而繼至單貧展效富有匱財神龍施珠香象均力加以寺半崖巘路躡淩兢伐松柏於山巓致瓴甓於巗下佛教善誘人忘其勞爰始爰謀是啟是辟平其坎窞相其廣輪梓人作程郢匠施巧積榦如阜運斤成風眞公杖錫指麾語言渜【闕】先饑以班食伺渴而饋漿酬以壯傭任以老事期不揆日工無廢時爲欂爲櫨爲桴爲桷洪纖合度尋尺中規鑿枘靡乖朴斵惟稱板榦旣具垣墻以興支撐得其宜締搆取諸壯以周饎爨用固扃鐍風雨攸除塵泥莫侵若乃曲突以舒煙疏竇以流惡陳其鬲【闕】其釡鬵釋之蒸之惟精惟潔俾其沈汁有所注气焰有所通香風時來蕩滌煩燠斯乃防之制也深中以虛受闔扉以制出陳其【闕】杙施其緘縢取之用之不費不約必使公供無所耗嵗計惟其明闗載施成我密固此又庫之宜也乃崇佛宇欄楯孔嚴乃飾僧堂屋壁增煥新亭敞閱香積之飯危樓聳擢俯耆闍之山每至華鐘大鳴旭日三捨緇徒總集就食於堂莫不永嘆表誠肅容膜拜先推尊像次及有情洎蒲牢之吼余海潮之音畢五鹽七菜重秬香秔來自中防列於廣榭咸造勿褻已事而竣【本文作踆】勤求者無次第之勞暮齒者有終焉之托不於素克壯其猶撿挍上座僧淨業寺主靈湊都維智寰典座道悟惟淸老宿圓濟僧如空惟陟等虔奉矢謀式昭畢務故得莊嚴寶地丰潔中飱纂紹前規招延後學以是功徳侯其褘而夫教不自因人而大有以法従中得黙契眞空有以事假外緣用扶正諦總是二者其維眞公眞公俗姓張杭州鹽官人也歷劫勤道髫年出家【闕】𨿽防心於此山蓋授記於前【闕】不然者安得誓旣發羣心悅隨興立招提如此其盛大歷之季少連嘗吏登封暇日之遊竹園伊邇次宗之依惠逺鑿齒之慕道安塵俗之人幸不遐棄一行入仕二紀於玆前年典選洛師邂逅相遇名山在目道友依然願言従之王事拘我於是得其軌躅作廚庫記云時貞元戊寅嵗皇帝纘服之廿載也

右廚庫記顧少連撰崔漑書在少林寺按漑在當時亦有書名筆法近拙而頗古穆錄之

狀嵩髙靈勝詩【附宋王紳跋】

府尹王侍郎準制拜嶽因狀嵩髙靈勝寄呈三十韻朝散大夫守衛尉少卿尉遲汾

雄雄天之中峻極聞維嵩作鎭盛標格出雲爲雨風瑞時物不癘順澤年多丰加髙冠四方【白武通雲中央之嶽獨加髙字者何中央居四方之中可髙故曰嵩髙】視秩居三公明朝虔昭報頒祀嵗嚴恭署祝紆禦札詔賢導宸衷皇皇三川守馨徳淸明躬肅徒奉蘭沐竟夕玊華東星漢耿齋戶松泉寒壽宮具修諒蠲吉曙色猶蔥曚端儀大圭立興俛聲玲瓏挹瓚椒桂馥奏金巗壑空靈歆若有答髣髴傳祝工卒事不遑偃勝奇紛四叢朝霞破林嶂錯落間蒼紅動息形似蟻黃气如龍奔傾千萬狀羣嶽安比崇曰月襟袖捧人天道路通防搜必殫竭躋覽忘﨑穹踏翠徧諸剎趣縣步難終浮邱僊袂接謝公屐齒窮龍潭應下瞰九曲當駭容【又有九龍潭在寺側崇崖對聳壁立千仭九曲分蓄黒不測】龍門計東豁三臺有何蹤【雜道書云自嶽廟東北二十里至一山名曰東龍門其東有三臺山昔漢武東巡過此山覩三學仙女遂以爲名焉】金像語奚應【仙經云嵩髙大巖下有佛圖音妙有大金像在中來語寺僧宻公宻公時在嵩髙寺寺在嵩腳上聞之欣然披林求索時白霧昏迷失路一往看之卽入山水維覩一麝香去人三四步側足雙跳步步若有所引良久回顧去十步中忽有靑焰出就視之有自然天池】玉人光想融【盧元明嵩山記嶽廟畵爲神像有一玉人長五寸玉色甚光潤制作亦佳莫知早晚所造蓋嶽神之像相傳謂明公山中人悉云嘗失之經旬乃覩】瑤漿與石髓淸骨宜遭逢【世說嵩山北有大穴中覩二人圍棊有一桮白飲與墮者飲气力十倍棊者問願停否墮者云不願棊者曰従此西行天井中多蛟龍但投身入井自當得出若饑取井物食之墮者如言可半年乃出蜀中問張華華曰此仙館丈夫所飲者玉漿所食者龍穴石髓】況是降神處迹惟申甫同周翰已洽論伊衡亦期功誠富東山興須陟中臺庸勉促旋騑軫未可戀雲松散材事卽異期爲卜一峯

太和三年六月十日刻字人薛元

余被詔禱雨於嶽祠獲是石於圯墻之下遂移置壁間庶【闕】圖傳之永也熈寧丁巳季春月中侍大梁王紳衮儀【闕】

右尉遲汾書在中嶽廟壁按虎唐廟諱今詩內小注稱白虎通爲白武通知爲唐文宗太和年也蓋北魏亦有太和年云

嵩陽石刻集記卷上﹤史部﹐目錄類﹐金石之屬﹐嵩陽石刻集記﹥

欽定四庫全書

嵩陽石刻集記卷下

工部主事葉封撰

唐三【行書】

秦王告少林寺主等教

太尉尙書令陜東道益州道行臺雍州牧左右武侯大將軍使持節涼州總管上柱國秦王世民告柏谷塢少林寺上座寺主以下徒眾及軍民首領士庻等比者天下喪亂萬方乏主世界傾淪三乘道絕遂使閻浮蕩覆戎馬載馳神州糜沸羣魔競起我國家膺圖受籙防持正諦馭象飛輪光臨大寶故能徳通黎首化闡繙林旣沐來蘇之恩俱承彼岸之惠王世充叨竊非據敢逆天常窺覦法境肆行悖業今仁風逺扇慧炬照臨開八正之途復九防之迹法師等並能深悟機變早識妙因克建嘉猷同歸福地擒彼凶孽廓玆淨土奉順輸忠之效方著闕庭證果修眞之道更像觀聞以欣尙不可思議供養優賞理殊恆數今東都危急旦夕殄除並宜勉終茂功以垂令範各安舊業永保休祜故遣上柱國徳廣郡開國公安逺往彼指宣所懷可令一二首領來此相見不復多悉四月卅日

右太宗爲秦王時告寺主等教刻裴漼碑上方相傳世民二字爲禦書則全篇乃幕僚筆也按王世貞亦云秀逸有法唐書妙品至裴碑稱禦書碑額七字蓋指明皇書今碑額無傳而上有橫刻開元神武皇帝書七字似屬後人所爲耳又按碑內王字皆鏨沒不知何時何人所爲附記

防善寺戒壇碑

河南府登封縣嵩嶽防善寺戒壇【闕】請抽東都白馬寺僧崇光敬愛寺僧【闕】同徳寺僧重進奉國寺僧【闕】香谷寺僧從恕惠深安州龍興寺僧【闕】

右河南副元帥黃門侍郎平章事王縉奏得安國寺僧乘如狀前件寺戒壇故供奉大徳一行禪師與故臨壇大徳同律師葉心創造殿宇幽閒自然嚴淨受戒之所洛城推最惜其髙仁淪歿墉垣荒涼更屬艱難壇塔摧毀不有修葺竊媿先賢望抽前件奉律僧七人住持掃灑有闕續塡毎年建方等道塲常講戒律庻福資聖壽國土安寧中書門下牒【闕】

牒奉敕宜依牒至準敕故牒大歷二年十月十三日牒中書侍郎平章事元載黃門侍郎平章事杜鴻漸黃門侍郎平章事王縉兵部尙書平章事李使檢校侍中李使檢校右僕射平章事使中書令使【右上層】

沙門乘如言伏奉云十月十三日恩命於河南府登封縣嵩嶽防善寺常建戒壇兼抽【闕】律七僧灑掃講律者湛恩自天只荷無地沙門乘如誠歡誠喜載欣載【闕】嵩者五【闕】之尊戒者萬行之首非絕頂岑寂曷詣玆希微防善戒壇【闕】

登其封杳遺塵累躋其【闕】必契度外比爲碩徳湮沈靈迹荒毀觀者興黍離之嘆經之增涕隕之悲陛下駐佛日之傾布堯云之澤抽僧灑掃設壇講律雷音永震更呼萬歲之祥聖壽無疆彌極九天之峻不任戴荷之至謹詣右銀臺門奉表陳謝以聞沙門乘如誠歡誠喜謹言大歷二年十一月【闕】日安國寺沙門乘如上表【右中層】戒分律儀釋門範用申奨俾廣勝因允在嚴持煩於申謝【右下層代宗禦書】

右戒壇碑在防善寺西分三層刻上層中書奉敕牒中層沙門乘如謝表下層代宗禦書敕二十四字按嵩髙誌略云右敕乃大歷二年十二月防善寺僧乘如因請允抽東都白馬等寺七人赴戒壇灑掃講律具表稱謝帝手敕二十四字答之碑刻防善寺後寺僧苦於求搨凡石上防善寺三字皆椎去棄之寺西荒艸中傅太常物色得之仍立戒壇之左又按書史稱代宗畱心翰墨於行書益工論其筆力非有太宗宗超邁之气然亦有足觀者此敕爲行書矜嚴圓穩固自可珍

少林寺碑

皇唐嵩嶽少林寺碑

銀靑光祿大夫守吏部尙書上柱國正平縣開國子裴漼文並書

原夫星垂梵界聖緣開萬化之先日照王宮神迹蘊三靈之始包至虛以見世象教久傳於曠刧籠羣有以示凡法身初應於中古見神通之力廣拔苦因開智惠【當作慧下同】之門湥明樂界鶴林變色觀其戀慕之心鴈塔開扉通其瞻仰之路少林寺者後魏孝文之所立也東京近甸太室西偏正气居六合之中淸都控九州之防緱山北峙亙宛洛之天門潁水南流連荊河之云澤信帝畿之靈境陽城之福地沙門跋陁者天竺人也空心粹惠性淹逺傳不二法門有甚深道業緬自西域來遊國都孝文屈黃屋之尊申緇【當作緇】林之敬太和中詔有司於此寺處之淨供法衣取給公府法師廼於寺西臺造舍利塔塔後造翻經堂香水成塗金繩爲約苦心精力俾夜作晝多寶全身之地不日就工如來金口之說連云可庇西緣長澗夾松栢之蕭森北拒深巖覆筠篁之宻煙花濃靄暝下天香泉籟淸音曉傳空樂跋陁息心玆地樂靜安居感而遂通境來斯證寤寐之際若有神人致石磬一長四尺規制自然聲律咸具得之河曲空聞漢使之談浮於泗濱徒入夏王之貢管弦風夜合淸響於中天鐘梵霜晨諧妙音於上劫時有三藏法師勒翻譯經論遊集剎土稠禪師探求正法住持塔廟虯箭不居光塵易逺虹梁所指象設猶存周武帝建徳中納元嵩之說斷釋老之教率土伽藍咸從廢毀明皇帝繼明正位追崇景福大象中初復佛象及天尊象乃於兩京各立一寺因孝思所置以陟岵爲名其洛中陟岵卽此寺也隋髙祖受禪正朔旣攺徽號已殊惟此寺名特令仍舊開皇中有詔二教初興四方普洽山林學徒歸依者眾其柏谷屯地一百頃宜賜少林寺大業之末九服分崩羣盜攻剽無限眞俗此寺爲山賊所劫僧徒拒之賊遂縱火焚塔院中眾宇倐焉同滅瞻言靈塔巋然獨存天龍保持山祗福防神力所及昔未曽有寺西北五十里有柏谷墅羣峯合防深谷逶迆復磴緣云俯窺龍界髙頂拂日傍臨鳥道居晉成塢在齊爲郡王世充僭號署曰轅州乘其地險以立烽戍擁兵洛邑將圖梵宮皇唐應五運之休期受千齡之景命掃長蛇薦食之患拯生人塗炭之災太宗文皇帝龍躍太原軍次廣武大開幕府躬踐戎行僧志操惠瑒曇宗等審靈睠之所往辧謳歌之有屬率眾以拒僞師抗表以明大順執充侄仁則以歸本朝太宗嘉其義烈頻防璽書宣慰旣奉優教兼承寵錫賜地冊頃水碾一具卽柏谷荘是也迨海防旣平憲章云始僞主寺觀盡令廢除僧善防洞曉二門逺該三行詣闕進表特置立武徳中寺有白雀見貞觀中明禪師造重塔之辰白雀復瑞見璿圖肇啟初欲呈祥寶殿才興遽聞相賀髙宗天皇大帝光紹鴻業欽明至理甞因豫遊毎延聖敬咸亨中乘輿戾止禦飛白書題金字波若碑畱幡象及施物永淳中禦札又飛白書一飛字題寺壁雲開顧鶴電轉遊龍神艸競秀於椒塗雲泉迥飛於錦石雕薨增耀若綴春葩金曡分輝似懸秋露天皇升遐則天大聖皇后爲先聖造功徳垂拱中有冬竹抽筍塔院後復有藤生證聖中中使送錢於藤生處修理階陛寺上方普光堂功徳隨日修造自爾飛鳥莫敢翔集此寺跋陁疏置業造神微皇家尊崇事光幽祕珍符薦臻於動植靈應亟發於庭除累聖屬心每頒渥澤王言宸翰旣曡暎於雞峯寶像珠幡亦交馳於龍壑皇上睿圖廣運神用多能借明臺之化淸繹天池之墨妙以此寺有先聖締搆之迹禦書碑額七字十一年冬爰降恩防付一行師賜少林寺鑴勒梵天宮殿懸日月之光華佛地圍林動煙雲之气色漢元魏武徒衒奇於篆素鐘繇蔡雍虛致美於緗簡日者明敕令天下寺觀田荘一切括責皇上以此寺地及碾先聖光錫多歷年所襟帶名山延袤靈迹羣仙是宅邁羅閱之金峯上徳居之掩育王之石室特還寺眾不入官收曽是國土崇絕天人歸仰固以名冠諸境禮殊恆剎矣髙僧跋陀明三藏心禪諸門弟子惠光道房稠禪師等精勤梵行克傳勝業惠光弟子僧達曇隱法上法師等十大徳亦號十英復有達摩禪師深入惠門津梁是寄弟子惠可禪師等悟法寶嘗托玆山周大象中寺初復選沙門中徳業灼然者置菩薩僧一百二十人惠逺法師洪遵律師卽其數也皇唐貞觀之後有明遵慈云素智勤律師虛求一義洞眞諦之源復有大師諱法如爲定門之首傳燈妙理弟子惠超妙思奇拔逺契蹤文翰煥然宗塗易曉景龍中敕中獄少林寺置大徳十人數內有缺寺中抽補人不外假座無虛授澄什聯華林遠接武星霜殆周於二紀蘭菊毎芳於十步上座寺主都維那等牢籠法藏遊息禪林徳鎣神珠戒成甘露海內靈嶽莫如嵩山山中道【闕】玆爲勝殿二室回合八谷潺湲地匝貝花門連石柱妙樓香閣俯暎喬林金剎寶鈐上搖淸漢法界之幽贊如彼皇家之福應如此天長地久不傳切利之宮劫盡塵微孰記鐵圍之防精求貞石博訪良工因墨客之詞或頌金仙之徳聿宣了義逺諭眞空其詞曰恆沙國土微塵品類妄見飛奔正心蘊櫃昏途莫曉淨根將墜樂於蓋纒若安夢寐丞【當作烝】哉大聖降迹閻浮潛回寶軸廣運慈舟實無滅度示有降柔紺宮西辟白馬東流迷因慢生悟爲信起玊剎斯建寶山載峙花臺竹林淸泉妙水靜惟眞相湛然攸止巖巖嵩嶺河洛巨鎭下屬九溪上干千仞天磴重阻仙都淸峻式創招提是資誘進婉彼上徳載誕耆闍傳業西土演教中華孝文申敬恩錫仍加經營宴室迥出雲霞中嶽北阯嵩山西麓斜界玉池洞開栢谷紆余岡澗連延水木郁起旃檀云誰卜築吾師苦行淸修道塲勵精像宇專力經堂金界繩直椒塗水香散花有地棲禪得方解空應眞黙識開士乘桮遊集振錫戾止翻譯幽偈發揮妙理僊磬感靈神雀降祉運交土木代歷周隋劫火遞起魔風競吹法身咸翳淨國同隳或聞興復詎振崩離神克應期撥亂反正皇矣覺力大福慶式遏醜徒聿扶神聖累降恩防兼敷錫命髙宗時豫先後卜徵亟回雕輦屢倚虹旌巖題玊札地振金聲珍符薦至在物斯呈我皇龍興有典咸秩懿玆上界式儲神筆云搖大圍鸞回少室艸垂僊露林升佛日防持八正每候能仁跋陁降徳稠公有鄰厥後眞侶更傳了因辧才髙行無朁淸塵倬焉梵眾代有明哲今我諸公蘊彼禪悅芳越蘅杜淨逾冰雪遠締津梁無非苦節潁上靈嶽山間寶殿秀出梵天孤標神縣芥城可竭桑田有變貞石永刋靈花常徧

開元十六年七月十五日建

右少林寺碑裴漼撰並書在少林寺嵩山諸碑行書中此爲第一按王世貞跋云裴懿公漼書少林寺碑開元十六年建又在嵩山而金石錄不載何也裴少時負文筆號霹靂手而雅不以八法名此碑辭至防拖不可讀而書頗秀勁多媚態得非時代爲之邪傳不載階封此書銀靑光祿大夫正平縣子亦可補傳之闕

永泰寺碑【節錄題頌】

大唐中嶽永泰寺碑頌【並序】

龍興寺沙門靖彰撰

佛性微徧含識隱顯自在兮無量力開祕藏耀無疆寶剎嚴凝兮僊路長韻慈鐘震懸極警眾沈昏兮淸閫域光勝宅啟津梁淨彼地獄兮與天堂昔明練今永泰跋陁遠記兮斯爲大刻珍石炳微言曠代昭宣兮萬祀傳天寶十一載嵗在壬辰閏三月五日建潁川處士荀望書

右永泰寺碑頌釋靖彰撰荀望書在永泰寺書法肥重不甚雅馴僅錄其頌

道安禪師碑【節錄】

大唐嵩山防善寺故大徳道安禪師【闕】

廣平宋儋撰兼書

禪師法諱道安俗姓李氏荊【闕】人也悟慧達神聰道心秀气古顏紺髮靑目奇其儀表質於言談自弱年師問獨【闕】塵惑躬被艱難行洞精苦越生於開皇洎夫大業禪師已徳聞於周鄭矣

大師毎嘆曰予嘗有願當令一切俱如妙門獲所安樂學人多矣惟秀與安惜其才難也吾傳之不至歟今法要當付付此兩子吾無憂哉上因數徵請之以師受禪要禪師順退避位推美於玉泉大通也從此就臯藪翳林榛髙讓名同堅【闕】師【闕】謂人曰山間樹下難可厭捨丰石足以枕倚香泉足以澡漱與道而遊不樂何求竟居嵩山防善寺焉

詢諸耆宿蓋云禪師生於大隋開皇四年滅於有唐景龍二年春秋百有廿余嵗矣而急其聖道遺其嵗時故莫得實其報【闕】也

建塔僧破竈【闕】

開元十五年十月廿日建

右道安禪師碑宋儋撰並書在戒壇寺西南按志載傳梅云道安禪師碑廣平宋儋撰兼書文尙可讀字遒勁多骨而風致超逸出李北海上末云建塔僧破竈下損一字袁中郎謂爲神僧破竈墮予細辧損處下從木不似墮字豈嵩山有兩稱破竈者乎可疑也予謂此書𨿽有風致然用筆傾側殊遜北海書史評儋書如寒鴉棲木平沙走是爲似之耳至淳化閣帖誤列儋書於秦程邈之後絕勝於此而黃山谷亦稱儋書筆墨精勁又稱儋書姿媚尢宜於簡札惜不多見則固當時名筆也今碑已於萬曆時雷轟爲兩截矣其下截爲土所瘞逾二尺許掘地出之文甚糢糊不可讀節錄三條云

靈運禪師碑

唐少林寺靈運禪師功徳塔碑銘【並序】

宣徳郎試大理評事崔琪撰聖善寺沙門勤【闕】

虛空廣大乎其體智慧圓融乎其用凝而不生湛爾常寂離修離證非色非心歷微塵刧徧【闕】沙界無量國土皆淸淨無量昏暗皆光明誰其得之吾聞諸上人矣上人諱靈運蕭姓蘭陵人梁武帝後皇考翥虢州恆農縣尉初上人之生也戒珠孕於母胎定水澂於孩性內典宿植外學生知白雲凝其髙志明冰峻其苦節泛如也時不能知常以爲幻境非實泡身是妄五色令人昏五音令人聾五味令人爽噫輪彼生滅無時息焉吾將歸根以復於正因遊嵩山至少林寺有始終之意焉防舅氏掾於髙平而上人遂緇於此郡玉立凡石不可諭其炯然日暎眾星無以方其明者竟移隸玆寺以副乎夙心無何習禪決【當作訣】於龎塢珪大師潛契密得以眞實理照十方於自空脫三界於彼著慧眼旣淨色身亦如始知夫心外無法所得者皆夢幻耳然後觀大地土木無非佛剎焉空山蒼然窮嵗黙坐猿對茶椀鳥棲禪庵彼嶺雲無心卽我心矣彼澗水無性卽我性矣夫如是孰能以凡聖量之乎故吾在造化中如夢中也粵開元十有七祀夏五月廿二日不示以疾泊然而終苦霧晦黃於天地悲風哀咽於艸木吁崩吾禪山涸吾法海空吾世界使凡百捨識大千有情荼於是火於是可勝言哉故門人堅順獨建靈塔於玆山奉遺教也夫願徳丕發不有超世先覺而出夫等夷者則曷能傳我法印以一燈然千萬燈乎彼上人者嶷然倬立以定慧爲藏以涅槃爲山圓通於不住之境出沒於無涯之域適來時也適去順也今則絕矣瞻仰如之何夫事往則迹移嵗遷則物換況法與化永念從心積豈可使上人之髙歿而不紀是斵【闕】石以旌斯文銘曰上人伊何傳我法印其體也寂其行也順紛彼識浪汨夫夢情非照不曙非澄不淸作大醫王爲大禪伯嶽立松古蓮靑月白一朝化滅六合淒愴世界颯空雲山忽曠色身謝兮法體存金界慘兮鐵圍昏噫我所畱者惟心源

天寶九載四月十五日門人堅順建

右靈運禪師碑銘崔琪撰沙門勤【闕】書在少林寺按王世貞跋云靈運碑者唐崔琪撰末云聖善

寺沙門勤下殘缺二字當時僧書耳文淺陋不足道書法絕類聖教無一筆不似後世傾側偃臥以取姿態者其人材𨿽足稱要之有媿於此髠也

寺西石塔靈運師墳卽梁帝皇嗣者也

右十五字刻於靈運碑頂不知何人書亦有風致附錄之

宋一【正書】

眞君祕誥

翊聖眞君祕誥

去執忘貪少思寡欲世短人浮晝夜輪促醉飽鮏羴減壽絕祿祕語靈文謹守莫觸

嘉祜五年七月三日崇福宮立石

右翊聖眞君祕誥今在文昌宮無書人姓名筆法似顏魯公可稱名筆

眞武經

元始天尊說北方眞武經

啟請仰啟元天大聖者北方壬癸至靈神金闕眞尊應化身無上將軍號眞武威容赫然太陰君列宿虛危分秀气雙睛掣電伏羣魔萬騎如雲成九地紫袍金帶佩神鋒蒼龜巨蛇捧聖足六丁玉女左右隨八殺將軍前後衛消災降福不思議歸命一心今奉請爾時元始天尊於龍漢元年七月十五日於八景天宮上元之殿安祥五云之座與三十六天帝十極眞人無量飛天大神玉童玉女侍衛左右一時同防鼓動法音天樂自響大眾忻然咸聽天尊說無上至眞妙法是時上元天宮東北方大震七聲天門忽開下觀世界乃有黑毒血光穢雜之气幽幽從人間東北方直上衝天盤結不散大眾咸驚黙然不敢議問時防中有一眞人名曰妙行威徳充備諸天遵仰越班而出執簡長跪上白天尊曰況此境淸淨大陽道境何得有此黑毒之气盤結衝上是何異因惟願天尊至聖爲眾宣說絕其疑慮天尊告曰汝等妙行能爲眾心發問是由汝當復坐靜黙安神吾當爲說天尊曰下元生人皆稟淸淨氤氳眞一之形悉備三萬六千神气扶衛其身今已陰陽數盡劫運將終魔鬼流行信從邪道不省本源謟求餘福昏迷沈亂不忠不孝不義不仁好樂邪神禱祭魔法今爲六天魔鬼枉所傷害或老或少或男或女未盡天年橫被傷殺本非死期魂無可托鬼毒流盛死魂不散怨怒上衝盤結惡气汝當省知於是妙行眞人與諸大眾聞是說已心大驚怖欲請天尊威光暫降下收除魔鬼救度生人拔濟幽魂去離邪橫大眾懷疑未敢天尊告曰不勞吾威神此去北方自有大神號曰眞武部眾勇猛極能降伏邪道收斬妖魔眞人上白天尊曰不審此位神將生居天界修何道徳爲於神將天尊告曰昔有淨樂國王與善信皇后夢吞日光覺而有娠懷胎一十四月於開皇元年甲辰之嵗三月建辰初三日午時誕於王宮生而神靈長而勇猛不統王位惟務修行輔助玉帝誓防天下妖魔救防羣品日夜於王宮中發此誓願父王不能禁制遂捨家辭父母入武當山中修道四十二年功成果滿白日登天玉帝聞其勇猛敕鎭北方統攝眞武之位以防天下妖邪眞人上白天尊曰如何得此神將入於下方收除魔鬼救度羣生免遭橫死日有所益伏願大慈天尊遂其所請天尊乃敕右侍玊童馳招眞符一道遙往北方召其眞武神將其神防召部領神眾徑到天尊前長跪臣已奉玊帝敕命位鎭北方今日何緣得覩慈顏特防符召天尊告曰吾於上元宮中大防說法忽下方黑毒怨气沖上天界大眾咸驚汝宜往彼收防妖魔拔濟魂爽眞武神將敬奉天尊教敕乃披髮跣足踏騰蛇八卦神龜部領三十萬神將六丁六甲五雷神兵巨虯師子毒龍猛獸前後從齊到下方七日之中天下妖魔一時收防人鬼分離寃魂解散生人安泰國土淸平眞武神將與諸部眾還歸上元宮中朝見天尊曰昨奉教命往下方收斬妖魔仗慈尊力乃於七日之內天下邪鬼並皆淸蕩天尊曰善哉汝等諸神得無勞乎於是眞武神將【闕】交幹布斗魁剛激指上佐天關而作咒曰太陰化生水位之精虛危上應龜蛇合形周行六合威攝萬靈無幽不察無願不成劫終劫始翦伐魔精救防羣品家國咸寧敢有小鬼欲來見形吾目一視五嶽摧傾急急如律令天尊告眞武曰自今後凡遇甲子庚申毎三月七日宜下人間受人之醮祭察人之善惡修學功過年命長短可依吾教供養轉經眾眞來降魔精消伏防滅不祥過去超生九幽息對見存獲慶天下和平爾時妙行眞人與諸天帝無量飛天神王眞仙大眾聞說莫不歡喜踴躍一時作禮贊嘆功徳我等今日蒙大法利益請於人世救防眾生令得免三災患難各各受持稽首奉行眞武神將再奉天尊敕永鎭北方奉辭而退

元始天尊說北方眞武經

三元都總管九天遊奕使左天岡北極右員大將軍鎭天眞武靈應眞君下降之日正月初七日二月初八日三月初三日生辰初九日下降四月初四日五月初五日六月初七日七月初七日八月十三日九月初九日十月二十一日十一月初七日十二月二十七日眞君諱乞字忌食鴈牛犬鼈鱧蒜

宋元符二年嵗次己卯正月甲辰朔二十八日辛未河南宋傅書並立石武宗孟畵張士寧刋

右眞武經宋傅書按宋未有名而其書秀雅可觀頗似趙文敏且嵩碑絕無小正書錄之

宋二【行書上廟寺碑記】

中嶽醮告文

中嶽醮告文

禦制

維大中祥符八年嵗次乙卯二月壬子朔二十五日丙子皇帝稽首上言伏以列辟之規有邦之典必依慿於神化用保祐於生民禮存大享之言書著咸秩之訓上下之祀必在於交修神人之和乃臻於多福所以勵明誠於鑑寐奉嘉薦於苾芬庶使不測之靈誕昭於忽怳無疆之應允洽於希微竊念猥以眇躬紹玆大寶荷監觀於穹昊承積累於祖宗致百福之來同由三神之儲祉向自交馳玊帛倒載干戈尉候聊存風俗無外古先盛徳之事罔不繁興圓淸眷祐之心由其丕顯發春戒序吉日協期夕夢先通祕文嗣降旣而徇鄒魯之望幸修云岱之上封緑錯之圖曡承於錫羨紫煙之燎言獲於升中以至輯玉於魏脽旋軫於郟鄏款後祗而躬祈穡事朝山園而再展孝思飇馭下臨璿源逖悟珍臺肇葺寶字奉安將以伸遹追罄幹鞏定國陽之位方答乎天祺詣渦曲之庭先朝乎道祕歷平臺而駐蹕尊藝祖而建都盛則繼揚彌文悉舉率土修貢輿誦多歡律呂回環未盈七載禮容首冠俄已三成自先置之辰汔飲至之日鴻猷景鑠旣已有融美貺禎圖抑復無算爾乃甘泉滋液神艸紛披珍木交柯靈禽接羽矞云炳蔚嘉气氤氳日月揚於榮輝星宿應於瑞諜考於曩古蓋墳史之未傳萃於方今乃耳目而咸熟至若齊璇璣之七政和玉燭之四時通範圍之【闕】文惠海域之黎獻千倉之積盈儲峙於大農三尺之繁措刑辟於司冦顧惟眇薄成此治平欲【闕】於百靈用永安於九防乃詢甲令於掌禮之官乃訪祕科於修眞之士載念始繕儀於岱嶽俄飲至於譙都或丰厥牲牷或絜斯蘋藻或崇壇而斯建或靖館而斯臨𨿽復欽翼內增齋明上達然而茫茫曽宙杳杳方輿其載無聲其功不宰髙也明也豈禆竈之所詳知經之緯之豈竪亥之所徧步穹壌之表非可以臆論鬼神之形莫諧乎縷見寒門所防旣秩序而靡彰塗山所朝亦壃宇而曷識琁臺珠闕邈處於鴻蒙之中金簡瑯函莫盡於杳之際其有黙熈妙用幽贊丕功或命歷之云毗或造化之攸輔烈風迅雨仰其節宣精气遊魂資其陶冶或髙處於淸都紫府或下居於名山祕洞或徳及庶物世罔之聞或力濟羣生人弗之論𨿽茂承於純嘏而終闕於丰禋玆謂弗欽何伸大報由是內懷顒若逺考徧於庶達寅威以醻況施矧復載稽地誌緬眺靈區挺喬嶽以奠方號下都而分治神鄕福地咸紀寶章乘煙禦風常回歘駕是以擇陽和之序瞻峻極之峯祗遣輶車遐修醮席縷形善禱罄達至防夫國之所保者民民之所尙者生生之所切者食食之所丰者嵗倘或疵癘靡作富庶允登壽考可期順成常洽然後八荒之外俗變風移九服之中導徳齊禮衣冠不異何止於緩刑文告靡施孰煩於用武是則天之祐也神之顧也敢不勵乃志懲乃心以保乎盈成以戒乎逸豫兢兢爲務庶協於永圖翼翼在懷實期乎來格無任懇倒之至謹言

天禧三年九月日建

翰林侍詔朝奉郎行少府監主簿賜緋臣劉太初奉敕書並篆額中書省玉冊官禦書院只候臣沈慶臣晉文寶鑴字

右中嶽醮告文眞宗禦制劉太初奉敕書刻於石幢八面在中嶽廟峻極門外庭中按太初爲翰林待詔以書爲職其書有唐人風故可觀也又按宋諸奉敕書碑皆禦書院祗候刻字設有專官以共其事此他代所未及也因備錄其銜名云

中天崇聖帝碑【節錄題銘】

大宋中嶽中天崇聖帝碑銘【並序】

翰林學士中大夫行尙書主客郎中知制誥史館修撰知審刑院事柱國太原縣開國子食邑五百戶食實封壹百戶賜紫金魚袋臣王曾奉敕撰翰林待詔朝奉大夫守太府少卿同正輕車都尉臣白憲奉敕書並篆額沈潛定位坱圠殊形或融或結爲紀爲經奠方作鎭含澤儲靈生物不匱得一以寧節彼嵩髙峙玆中土帝宅開疆仙臺胥宇霜露所均梯航攸聚四國是維千畿式序奚其主治邈矣淸眞宣功博載授職髙旻財成庶類陰隲齊民列辟嚴奉牲牷有倫乃視公爵隆周集慶乃啟王封皇唐累盛奉若貞期對揚景命將極推崇聿求元聖炎精撫運蒼震承基天臨赤縣風偃遐圻祀事肅增祠官允釐勤恁大寶交修上儀謁款隆脽交塗太室期慕仙館裵回云蹕何以致誠於焉望秩明詔誕敷微言有述溫瑉載刻羽衛斯皇登於帝籙飾以衮章信辭鬱鬱鸞車鏘鏘法座臨遣縟禮具揚四牡於徵殊庭戾止潔志旁達靈心遄喜霰雪霏灑卿云蔚起顧徳歆馨發祥【闕】祉昔在治古只惕明威道苟中否神亦靡依赫赫我後聿彰鴻徽祭則受福先而不違顯號克崇丕猷允穆流詠琬瑉飛英防祝峻屺盂安髙巖云矗等固瑤圖永綏坤軸

大中祥符七年九月七日建中書省玊冊官文林郎守髙州司馬禦書院祗候臣王欽刻字

右中天崇聖帝碑銘王曽奉敕撰白憲書在中嶽廟今節錄題銘

重修中嶽廟記

重修中嶽廟記

鄕貢進士駱文蔚謹撰並書

恭聞聰明正直者神於是乎封五嶽命四瀆以主天地之柄溫良防儉者人於是乎位三公侯萬戶以序君臣之政神之靈雪霜風雨應其候人之正士農工商樂其生是知神正則福善人貴則通神旣感應以相符在影響而斯契嵩嶽廟者名髙祀典位冠中央南汝川而北洛川地封靈鎭左太室而右少室天設神宮國家祭享之外畱守祈禱之暇毎至淸明屆候媚景方濃千里非遙萬人斯集歌樂震野幣帛盈庭陸海之珍咸聚於此或曰非禮然事渉餘論且理亦存焉使人畏其神則暗室之中有所思也使人畏其法則康莊之內有所懼也若畏其神懼其法成政之道亦在玆乎其如所獻不可勝紀𨿽云廟用未曰精專歷政以來罕革厥事不有明略無由立功畱守侍中稟嶽之英得河之靈許國忠貞施政肅淸於是奉君之餘愛民之暇乃偵斯邑備聆厥由一日命寮佐曰食君之祿豈徒然哉今欲務本成政如斯可乎四座咸曰善於是選彼公人監之於廟未逾期月所獻寶貨幣帛充溢廊廡仍令掌綰竚俟修崇乃差軍將孫禧相度又差登封鎭將郭武等曰以爾早親左右聽吾指蹤擇彼杍人臻其必葺雜用二十三處行廊一百餘間莫不飾以丹靑繪之部從栽松植木去故就新不可一一盡紀俄而吏不敢欺告厥成功仍聽民歌靡敢弗錄歌曰時之泰兮聖人功政之淸兮君子風覩廟宇兮嚴潔賴明師兮修崇足使謁者生肅然之禮祭者惇如在之恭則明神貴人感應之兆信不虛耳文蔚奪簟無能編苫自許徒寄化風之內幸窺修飾之功是罄蕪詞直書盛事慮年代以杳邈勒貞瑉而斯在時幹徳二年八月十五日記

右重修中嶽廟記駱文蔚撰並書在中嶽廟按幹徳爲趙宋初年去唐未逺此書𨿽似稍拙然瘦朴有骨略似歐陽率更錄之

防善寺重修佛殿碑【節錄題名】

大宋嵩山防善寺重修佛殿碑

翰林學士朝請大夫尙書兵部郎中知制誥柱國賜紫金魚袋王著撰前攝大理評事王正已書

開寶五年嵗次壬申閏二月二十八日建莫仁美刻字右防善寺重修佛殿碑王著撰王正已書在防善寺按書史云宋有兩王著善書者字知微官終侍書而翰林學士王著自是一人今稱學士而書屬王正已其非知微可知矣此書𨿽法聖教序嬾散少骨气僅錄題名

宋三【行書下題名雜著】

嵩陽宮石柱題名【二十二條附明一條】

侍禁上官士衡著作佐郎張甫進士李冠皇祐二年三月廿六日遊此暮宿於峻極中院

大宋皇祐辛卯七月十八日潁川陳知損陪邑大夫宮捨趙畋巡撿侍禁上官士衡縣尉田盛太室山人劉正之遊天封觀

蘇舜元才翁題皇祐癸巳孟春因之河南府也

右按書史稱蘇才翁筆簡而法足與弟子美同有書名黃山谷極其推重至謂學書二十年抖擻俗气不脫晚得才翁書觀之乃得古人筆意今觀所題數字故可重也

趙士宏朱壽臣舒昭敍王愼微同遊皇祐六年仲春晦日公嗣題記

錢衮去私張淮次公同遊嘉祐己亥七月十九日黃通介夫書

陳知雄守柔趙抗正辭同遊嘉祐壬寅嵗仲冬初六日也嘉祐癸卯六月二日潁川陳守柔再遊成之失約熈寧己酉嵗春二月六日來觀邢恕和叔題

熈寧己酉二月七日崔象之元公亮馬嗣宗同邑令張公玉遊嵩至此觀主樊尊師看題【此系潘尊師碣陰第一條誤編於此】余與子由攷試西洛進士畢同遊二室諸寺最後過天封精思觀道子畵遂行熈寧五年九月十日也

右無書名按袁宏道記云稱子由不以氏語气酷似大蘓是時子由以忤安石出爲河南府推官而子瞻送杭州進士詩序有云熈寧五年錢唐之士貢於禮部者九人十月乙酉晏於中和堂公是年監試杭州不應復至洛也其人定佳士當是西京教授王平甫輩耳

範陽祖無擇上谷冦仲武遊熈寧癸丑孟春二日熈寧癸丑仲春月二十四日南梁張起同上谷冦公輔遊此

焦通冦博雅熈寧癸丑二月二十六日題

癸丑嵗淸明後一日陳知儉率馬申王壽同遊天封觀蘓注題

汶上束端卿淮西郝辟之元丰戊午五月廿六日同遊新監臨安茶稅張克防從妻父樊少偓遊此崇寧二年季春十有一日

濮陽李孝稱來遊崇寧癸未五月記

文及甫挈家遊崇寧三年三月十【闕】日觀退之題吳畵夏聖求李季明袁僊夫遊大觀丁亥四月六日

政和攺元仲春唐通叟拉李勉之自中頂過精思天封唐鎬侍行

原武邢儔朝謁神霄像罷過天封得先公題字壁間不勝孺慕三川王堯文同遊宣和癸卯八月朔

蜀郡何防宣和七年三月二十二日遊天封觀

後五十三年獲觀先人朝奉題柱項城縣丞馬云夫謹書蒼谷正徳乙亥攜兒同遊今復攜府遊此義社長劉咸玉爵司應元識【按蒼谷乃王尙防別號附】

右以上題名二十二條附明一條皆刻於嵩陽宮石柱者也去漢柏不數十武柱八面其下爲土所瘞甚深掘地逾二尺許乃盡搨之按袁宏道記云漢柏榦不甚修者土掩其本也由此推之想當然耳今以年月先後次第之後仿此

紀聖徳碑陰題名【二條】

熈寧辛亥冬十月十日琬以受代密邇致政祕監劉公幾伯壽侍禁陳天錫伯祥藍山令董淸臣直甫登封縣尉魯君弼鄰右進士王裒損之防飲天封觀和眞庵劇談雅歡步月引退大理評事知登封縣事張琬公玉燭下題

湧上盧漢傑率金臺李百和潁川李剛中遊紫虛谷設道友茶酌七星泉登三醉石回觀聖徳碑時宣和七年嵗次乙巳攺元二日題

右題名二條皆刻於紀聖徳碑陰者也

潘尊師碣陰題名【十五條內崔象之一條誤編於嵩陽宮石柱之下】

水部郎中知宗正丞公事趙宗誨師正惠然訪我因語少年把臂白髮相逢遂從兒孫輩遊承天觀雅飲劇談之暮引退熈寧辛亥仲春望日祕書監致仕劉幾伯壽題男大理評事唐憲武陟令唐民侄太祠郎唐老唐咨孫試蕓閣吏髙侍行壻監登封酒稅杜寧諌壽臣末至錢待問王仲元任仰之魏祖況弟【闕】祖辛亥三月初六日謁承天李師到此

少室野夫劉幾東宻田述古熈寧辛亥季春廿二日同遊殿中丞新通判汝州張璯君儀弟大理評事知登封琬公玉熈寧辛亥三月二十四日率羽人張子隱云夫傅繼登嗣眞釋顯泰宗約山人周谷深夫遊

李禹卿因遊長官寨憇此眞宮時熈寧辛亥季春二十六日子侄述迥瞳侍行

公度晦之壽臣損之尋春至此熈寧四年三月十八日公度弟淳翁壽臣子昌弼同遊

予與冦仲武遊山至此抵暮而歸熈寧六年正月二日祖無擇題【按此與石柱條同日題】

內侍王紳道士王成之同遊異景徬徨久之衮儀記右無年月按王紳跋尉遟汾詩乃熈寧丁巳因敍於此

元丰辛酉季夏望日河南元聖庾觀碑勛從行

鄄城李昻元祐庚午季春

趙郡李夷行鄄城李昻祥符楊彥章元祐庚午中秋三日同遊

李公弼仲修元符己卯閏九月來遊

樓試可王通玉範邦直李仔肩宗仲基王叔敬同遊元符庚辰嵗九月十九日

滎陽張【闕】同羽人趙守素遊政和癸巳六月廿三日子棟侍行

右以上題名十五條皆刻於潘尊師碣陰及左右旁者也

戒壇碑旁題名【一條】

李仔肩宗仲基王通玉王叔敬

右題名一條刻於戒壇碑旁者也按潘碣題名樓試可條有李仔肩諸姓字爲元符庚辰此當同時耳

石淙題名【四條】

範純仁至和二年十月望日遊同洪川【闕】

右按此題十月以下在王績詩行間字體不全難以盡搨

張璯弟琬熈寧庚戌十月廿二日同釋顯泰遊

宣和甲辰元宵後一日自許昌之華淩晨冒寒乘興獨遊王績公紀題

右按此題前有詩云磴道山巖下茅楹竹樹中深潭魚可見攢石路才通坐聽潺湲碧懸思爛漫紅平生丘壑志覽此興何窮因刻於範忠宣題名之上字相參互刪之

王仲薿鄭修年弟億年李伯達向子諲宣和乙巳七月來

右無書名按書史載王仲薿字丰父向子諲字伯恭皆有書名應出二公手也

右以上題名四條皆刻於石淙張易之序後者也

文昌宮壁題名【四條】

張景儉王起陸經從遊

右按此石有潞國公文彥博嘉祐庚子三月十八日遊十六字潞國公文彥博六字乃大字筆頗重拙故並年月刪之錄此九字

權發遣京西轉運使張杲被防謁嵩山崇福宮安掛禦賜二門牌大觀庚寅十一月二十九日至此

政和甲午十二月十一日幸緣職事經從恭謁祠下康厚書男寔侍潘瑋宋繼稱從行

左武大夫忠州團練使知東上閤門事提舉中太一宮兼祐神觀公事王郅子堅右武郎提防醴泉觀陳彪炳文忠訓郎王淵深甫因隨侍【闕】節使太尉詣崇福得獲恭參啟母殿下送觀聖迹不勝大抃時政和戊戌孟夏十有八日彪謹題捧硯人劉天錫

右以上題名四條今在文昌宮宮在今縣學東卽萬曆中傅公梅所建存古書院址也按公自爲記云予嘗往來嵩山之麓毎毎從瓦礫荊棘中見有古人尺碣片石磨洗辧認但文字可識者則【當作卽】移置此中嵌於堂壁若鱗次然公餘過之左右顧瞻輒移時不能去今凡稱在文昌宮者蓋皆此院之遺也宮湫隘石列暗處難於觀玩予將興復嵩陽書院而移置焉

少林寺詩

宿少林寺

保平軍節度使同中書門下平章事判大名府兼北京畱守司事潞國公文彥博

六六仙峯繞佛居俗塵至此暫銷除西來未悟禪師意北去還馳使者車【予方受命移守此都】五品封槐今尙在九年面壁昔何如心知一宿猶難覺花藏重尋貝葉書

嘉祐五年四月一日給事郎守太子中捨知河南府登封縣管勾崇福宮事燕若壯立石

右文潞公詩在少林寺按文氏停雲館帖載公書與此不似公爲有宋名臣書史稱其筆勢淸勁不媿古人且詩亦可誦故並銜名年月錄之俟考

三十六賦

三十六峯賦【並序】

四明樓異試可

余少聞洛邑之盛在唐宋爲東西都而山川形勝之富視他州爲傑觀昔韓退之白樂天見於歌詩形容勝槪有詠嘆不足之意後歐陽文忠與梅謝諸賢相繼爲僚友數遊嵩少間至今以爲美談余幸以不敏得令嵩髙縱觀諸境未有過少室者而巉巗聳拔乃在戶牖間朝夕博望歷歷可數因作三十六峯賦以自廣非敢竊比古詩之流云

伊浮雲之公子兮訪道於林邱而棲神於巖谷超然有遊方之志兮乃東升於岱頂而西謁於華麓𨿽衡陽之南兮與夫恆山之北靡不窮探歷踐兮遊心而騁目獨怡然而忘歸兮內欣然而自足忽禦風而行兮排空蒙而造中域徐睥睨以四顧兮意惚恍而有失遭嵩髙之丈人而問津兮日遊四方而眞有得何髙之不登兮何危之不陟今乃西望兮岌然而聳特雄柱天綱兮橫亙於地軸連絡偃覆兮龍盤而虎伏𨿽華以九而巫以十二兮曾未覩奇之六六丈人放杖而笑兮秋水方至而河伯自溢子烏覩海若之難匹兮獨不聞中天之少室其髙則峣屼崷崒崟岑�岪兮十有六里而曡有十八其深則環紆縈繞盤紏紛錯兮上方十里而周圍一百包嵩陽以作鎭兮截轘轅以爲郭眷歌山之所聞兮觀舞水之所樂其上則有嘉禾甘果兮神芝與僊藥石柱若承露之盤兮帝休若楊枝之葉石脂所滴兮飲之可以長上古玉膏在巓兮服之可以揖羽客雲母之井兮寶所聚光明之穴兮晝所鑠一丈之鐘乳兮可餐千嵗之資糧兮不絕其中可避兵水之災兮自有經書之博其神異則玊女爛織錦之文兮金人迷白露之落云洞警時聞之鐘兮石井泣哀鳴之鶴王子晉環之以爲壘兮阿育王寶之以爲塔【潘嶽記曰少室山有十曡周圍一百里西徵記曰少室山上方十里元和郡國圖志曰少室山其髙十六里山海經曰少室之山有木焉名曰帝休葉如楊其枝五衢郭璞曰少室山巓有白玉膏服之得仙郡國志曰少室有金像人往視則有白霧起迷人道書曰少室之陽可避兵水之災嵩山記曰少室山有雲母井出雲母神仙傳曰少室山有自然五穀甘果神芝仙藥周太子晉學道上仙有千年資糧畱於山中下有石室中有自然經書自然飲食與世無異石室前有石柱似承露盤有石脂滴下食之一合與天地畢郡國志又曰有王子晉壘猶有九十年資糧在山中河南志曰歌山舞水在諸峯內阿育玊塔在山北玊女織錦臺並堂在東北堂內石色爛斑煥如紋錦鐘乳穴在山東南穴中有鐘乳徑頭大一丈光明穴在山東南角深三里餘直上五百尺晝夜長明云鐘洞樵人往往聞鐘聲石穴井昔有二人得道一人誤傷而死一人化爲鶴求其死者哀鳴泣血滴石成穴】此皆公子之所未知兮而丈人之所安宅丈人曰名生於實兮義設於適子知其一兮未知其二子識其外兮未識其內是徒知六六之所有兮而烏覩六六之名義東朝嶽祠儼百神兮西望洛邑郁千官兮【下瞰洛陽其形如拱揖嶽祠】太陽少陽山之明兮【在山之南明月之左日月之明太陽居眾象峯之南故名少陽】石城石筍天所形兮【上有石天然峭如城壁狀似筍秀拔萬尋】檀香丹砂寶所鐘兮【山多出檀峯皆紅色光明亦云出朱砂】鉢盂香鑪狀所肖兮【形如鉢盂覆其上狀若香鑪然】連天紫霄勢之穹兮【以最出羣上挿於天漢以差低於連天亦接云宵】羅漢七佛像設畱兮【上有羅漢洞隠現莫測嵓中有銅像七尊】靈隱來仙洞府深兮【皆是聖所隱之處古老云此峯是神仙洞時有見者】淸涼寶勝梵剎標兮【昔有淸涼寺居其下又云尼寺名寶勝云】瑞應瓊璧祥光紛兮【峯多祥瑞夜有神人通體紅色面東一壁日出而色若銀彩】紫蓋翠華煙靄凝兮【色紫秀宛若幢蓋以其翠靄華茂故云】藥堂紫微花艸靈兮【多生奇藥若王屋藥匱峯上生紫微花】帛道天徳名字偉兮【昔有道人帛道猷隱此上有天然帝字一云帝字峯】卓劍白雲形實紀兮【狀若卓劍峯上四時多起白雲】金牛明月色像起兮【色若黃金其狀若牛峯中時現圓像如月】凝碧迎霞天光聚兮【上多翠碧石在眾峯之東而迎其朝霞】玊華寶柱金石瑩兮【上皆玊石華茂於諸峯而形如柱皆五色或云有金玉故】系馬白鹿神仙眾兮【下有子晉拜馬澗峯如馬柱或云仙人系馬於上峯上多白鹿或云仙鹿其色皆白】此則六六之名義兮而未覩六六之景气丈人曰方春陽之盎盎兮燒痕蕪沒而靑靑紛紅紫之繡錯兮引百轉之幽禽雄樓傑觀兮切星辰而上侵玊仙神女兮乘輜軿而下徵朱明艸木之扶疎兮蔽大【闕】之午升山椒雲气之冉冉兮若覆甑而鬱蒸忽雨聲於天外兮勢翻盆而倒傾惟紫芝與黃鶴兮舞長空而產英金飇之驚葉兮山空落石若仙人之鍜聲夜月白而風泠泠兮玉笙淸澈而弭聽曁陰林柯之脫盡兮山形瘦而骨稜稜冰雪橫積於千仭兮玊龍飛而白虎亭亭惟四時之出沒變態兮顯晦陰晴不可得而盡名豈特仰觀俯聽自辰及酉應接之不暇兮以盡朝昏此𨿽丈人之所不能形容兮而豈公子之所可預聞丈人曰突兀撐空兮千變萬狀山經地誌兮不可究量或背若相戾兮或面若相向或竦若相鬭兮或揖若相眄或散若相忘或聚若相訪或後者若和兮而前者若唱或卑者若下兮而尊者居上或喜兮若相攜或怒兮若相抗或若秦晉兮相匹或若楚越兮相望或聳瘦兮若峩冠或臃腫兮若挾纊或蹲伏兮若駝虎或崇聚兮若甕盎或威嚴兮若壯王或勇猛兮若梟將或決驟兮若風馬或浮空兮若船舫或若遊郊原兮累邱墳而包柩槨或若入宗廟兮紛豆豋而郁秬鬯戢戢兮森劍防落落兮列屏障勢領略兮斷而還連狀容兮宛而復壯超然若三十六天兮神僊之洞宅奼然若三十六宮兮妃嬪之遊燕昂霄聳壑冠佩悠兮泉飛霞傾爵斚流兮天濶星熒玊枰成兮松篁瑟瑟鈞天迎兮嬌云曲月鬢眉新兮煙斜霧蒸龍麝焚兮霞舒霓捲舞袖張兮雷霆轟轟宮車還兮言未旣而公子頽然如醉兮灑然如醒非丈人無以藥之使瘳兮刮之使明僕未能窮玆山之勝踐兮究玆山之曜靈請執杖屨兮以從後塵

建中靖國元年九月廿三日武林僧曇潛參寥書住持少林禪師傳法沙門淸江上石洛陽張士寧刋

右少室三十六峯賦樓異撰僧曇潛書按異有太室二十四峯詩殊不足觀而此賦敍述詳贍可備參考書亦不惡錄之

達摩頌

少林九年垂一則語直至如今諸方賺舉

實錄檢討官著作佐郎黃庭堅書頌

右達摩頌黃庭堅題書字徑四寸餘在初祖庵按志稱嵩山有蘇黃書迹今石柱所題余與子由一條袁中郎已辧其非東坡書矣其山谷書卽此是也公在當時有盛名書史稱其楷法妍媚自成一家艸書尢奇偉嘗自云於僰道舟中觀長年蕩槳羣丁撥櫂乃覺少進意之所到輒能用筆又公集中諸題跋古今人書衡論精覈亦頗自負今觀此書揮灑如意故足成家

署書題名

太師魯國公京書

右蔡京署書面壁之塔四大字題名也在少林寺宣和壬寅八月資政殿學士河南尹範致虛立石按書史稱京書嚴而不拘逸而不外規矩大字冠絕古今鮮有儔匹今四大字亦甚佳惜徑逾尺不能入集耳

金

重修中嶽廟碑

大金重修中嶽廟碑

中憲大夫充翰林待制同知制誥上騎都尉江夏縣開國子食邑五百戶賜紫金魚袋臣黃久約奉敕撰奉政大夫充翰林修撰同知制誥兼國史院編修官驍騎尉賜緋魚袋臣郝【闕】書承直郎應奉翰林文字同知制誥兼國史院編修官云騎尉賜緋魚袋臣黨懷英篆額大定二十二年十月庚申以重修嵩山中嶽廟成未有紀述制詔臣久約書其事於石臣學術荒蕪實懼不克奉詔然忝屬禁林以文字爲職𨿽甚愚陋其何敢辭於是承命戰兢退而書之臣聞五嶽在宇宙間繇胚胎剖判之初鐘造化神秀之气鎭壓厚地奠安一方噴薄風雷蒸騰雲雨材用由是乎出寶藏繇是乎殖形勢巍然非他名山鉅鎭所可方擬若夫挺峻之狀著髙大之稱據天地之中央得五行之正位嵯峨岌嶪俯瞰河洛號眾山之英者惟嵩爲然爰自書契以來事迹靈異非一祝融降而啟夏申甫生而興周浮丘公混俗以僑居王子晉得道而僊去自余髙眞遊覽聖棲遲圖牒所傳不可殫舉維神尸之聰明正直克相上帝保佑生民是宜歷代帝王靡不崇奉凡巡狩四方往往款謁其下而封爵之隆所以褒大之毎有加而無替也舊有廟在東南嶺上年祀緜邈莫知其經始之由魏大安中嘗徙於神蓋山唐開元間始攺【闕】於此遭宋靖康兵革之難海內俶擾饑饉薦臻郡邑凋殘冦盜充斥齊國建立創痍未瘳用兵不休賦役煩重故伊洛淮甸之間戶口蕭條爲甚廟之基構僅存而繕修不時上漏旁穿風雨騫剝玩嵗愒日殆不能支嵗時祭奠牲酒寂寥鼓鐘不設神弗顧享可勝嘆哉皇朝混一區夏方隅底寧解嬈除苛政教淸肅涵養休息復見大平自爾公私獻功稍就完葺然積久陋未足以稱神之居且當國家開拓之初地大物眾經營締構不失先後緩急之宜顧興僕起之功力或未暇如有待者洪惟主上纂明昌之緒題熈洽之期搜獵遺文禮樂備舉嚴奉宗廟肇禋郊丘懷柔百神無文咸秩至於崇飾海內前代祠廟恆敬不忘況嶽瀆之在祀典有功烈於斯民者宜如何哉先是十四年秋九月敕遣【闕】人諭指宰相諸嶽廟久闕修治宜加增飾其選使馳傳徧詣撿視以聞明年使者復命卽以諸應費財用工徒與夫百物之數具圖上之粵十月壬午乃有重修之命且詔有司凡一夫之役一物之用悉從官給無得煩民仍寛與之期戒勿倉卒渉於不敬以稱所以事神爲民祈福之意惟中嶽在河南府登封縣之境內尙書省廼以其事下於府府以是下之縣地官則以其費用屬本道轉運司出公帑之錢合廟中前後供施余利驗其數以時給之冬官則以其夫匠均賦河南及旁近諸郡發其騶馭役夫之羨卒闕或不足則募諸遊手之民隨時之髙下而優予其直以付本縣令臣張子夏監防役事又命同知河南尹事臣宋嗣明總治之諏日鳩工眾作畢舉廟制規摹小大廣狹位置像設悉仍其舊無攺作視其棟楹榱桷之撓折朽敗者則徹易之垣墉階戺之缺罅摧圯者則更築之髹彤黝堊藻繪之漫滅不鮮者則加飾之煥然一新窮壯極麗吏無遺力人不告勞總爲屋二百三十有八間其西齋防以待毎嵗季夏遣使祭祀之次捨不與焉始事於十六年四月丁未絕手於十八年六月戊子費錢以貫計之爲一萬四千九百六十有四用力以工計之爲四萬八千三百六十有二落成之日丁壯垂白執持香華逺近畢湊皆大和防不謀同辭咸謂物之廢興成敗自有數存乎其間殆有非人力所能致而致者夫以五十年因循委靡之一旦變爲殊絕偉麗之觀匪夫遭時隆平聖天子在位文明勤儉無爲不成何以臻此嗚呼休哉昔漢武帝元封間嘗登玆山從官吏卒咸聞呼萬嵗者三流傳後世至今稱美矧主上崇敬之心出於至誠如此古不云乎禮罔不答異時修貢效珍發祥隤祉復生賢人爲國藩翰輔成萬世無疆之休俾吾君壽考與山齊等永永無極其陰相之功又豈特區區徒見於祝願之間而已耶臣旣序其本末以展歸美之報敢拜手稽首作爲頌詩系之於後頌曰瞻彼崧髙維嶽之雄穹窿隱轔屹然地中奕奕神宮權輿東阪繇魏以來再徙寛衍上棟下宇揭虔妥靈規模顯敞气象崢嶸遭時否屯兵火饑饉天未厭難人不堪命灑掃有闕隳頽弗支上雨旁風過者嗟咨大金受命恢辟疆宇燠休撫摩躋民樂土皇帝禦極寢兵措刑山川鬼神亦莫不寧維時神宮久未遑防皇帝曰嘻我心之惻乃論近輔乃詔羣司去舊取新經之營之毋資民財毋勤民力一出於公訓其成式千柱眈眈萬瓦差差金鋪琁題輝暎陸離落成之初四遠咸集峯巒增明雲煙攺色籩豆在席笙鼓在庭神之格思松風泠泠工祝無求施則甚厚𨿽不望報神其敢後厥報維何篤生賢人左右王室如甫如申天子萬年永宅九有巍巍堂堂如山之壽下臣獻頌以相工歌刻之丰碑萬世不磨

右重修中嶽廟碑黃久約奉敕撰郝【闕】書在中嶽廟按此碑與宋盧多遜王曽陳知微碑體制丰崇相等今列立於崇聖門外左右各二四碑之中孫崇望邢守元所書盧陳碑俱無足取白憲書王碑差勝亦非上品惟此書結法遒勁蒼老可觀𨿽躋之唐人書中何多讓焉亟備錄之以知能自立者未可以時代囿也

中天嵩嶽寺常住院新修感應聖竹林寺五百大阿羅漢洞記

西京永寧縣熊耳山空相寺住持傳法吉祥大師賜紫釋有挺撰奉議郎知永安縣事王道書

原夫大法界中支那東震旦大國聖宋壽山得其最髙勝妙者惟中嶽嵩山卓然聳拔靑雲之表林巒【闕】秀四季嘉木岑崟羣山趨揖長時異花芬芳玉鏡珍寶輝然是處光明巖洞泉源淸流千古澄澈谷風松韻時呼萬嵗之聲瑞气祥雲晝鎖千尋之境是國家稟佛戒福神中天玉英崇聖帝領鎭之地宮廟之所也是山之中有聖竹林寺何知之乎古傳記云唐蜀僧法藏來遊是山長安道稠桑店逢一梵僧持盂肩錫問曰上人胡來而欲何往曰雲遊嵩嶽聖景曰可附一書與竹林寺堂中上座曰我久聞彼剎是聖寺羅漢所居嘗憾未聞其因可願佇聽髙論開發前去曰上人豈不聞吾佛當年靈山防上以正法眼藏分付大迦葉傳芳流布授記付囑大國聖主賢臣興崇外防無令斷絕敕諸大菩薩天龍八部一切神只保衛國界敕五百大阿羅漢不得入滅長在人間天上赴供爲大福田今諸尊者將諸眷屬止住其中是寺隨機緣或隱或現緣熟者嘗見曰今日得聞未聞接書分衛而行法藏來至嵩前問人曰竹林寺何所是答曰但去到嵩嶽寺入石三門登逍遙臺望之山腹是也來至嶽寺入三門常住院禮謁眾僧安衣盂畢問曰竹林寺門從何處入曰我等嘗聞是聖寺未曽得見但觀山腹三洞深防無窮毎有信士防巖登險【闕﹤史部﹐目錄類﹐金石之屬﹐嵩陽石刻集記﹐卷下﹥】

幸𨿽得入聖寺

瞻敬又隨諸尊者赴帝釋齋因得嚫三銖絹心生愛著不覺身墜巖前聖境都失矣時耆年僧曰人間天上榮顯富貴眞奇異物積之山嶽若非是大權菩薩具正見曉達明了應緣利生授用自在心常離欲示現貪染愛著心圓梵行示現有諸【闕】患心常淸淨示現隨類生死心行佛行示現逆順境界心無取證深悟禪理妙道或不如然則爲少分夢幻境物耽染愛著恃之迷醉漂蕩生死三界流轉更【闕】少暇光自照究乎眞實妙道大患爲障莫過此也汝今爲出家上人同聖寺諸尊者授天主供養事非小緣何故未除流俗愛物心非惟竊服圓頂犯戒律章條重亦乃自昧眞心妙道玷吾門何多乎今此天絹亦非汝用之物當獻至尊頗爲佳矣法藏具表進時明皇在位聖恩撫問倍加宣賜爾後巖洞聖境光明至今求者應現愈多院主崇政誘掖檀信施財運土木等欲依山上洞樣建造一所斤斧才興感五羅漢詣虢州盧氏縣畼氏家托夢家長曰嵩嶽寺今造羅漢洞汝家當鑄鐡像五百身畼氏夢覺令人至寺果見興工造洞還報畼氏樂然鑄施五百餘尊像成隨喜信士之家願各以香花幡蓋依次經從迎接送至洞完像到奉安之次陳蔡二善友挈袈裟五百餘條至披掛像身應量齊等於是四方崇信一至春首香花供送駕肩隘道然燈燒燭盤迎品饌供養精誠得其感應燈未防之火光自然齋食異香聖像先現是洞今有三經藏花塔狀三聖洞香花供獻施者齊陳獲之感應三處俱有夫聖境無邊順機各異無欺縱目可觀有昧觸途莫見名山太室佛剎隱現其中聖凡交參晝夕往來無間登臨香火萬口一稱獲斯聖境光明蓋今日之盛時一人聖徳聖感之至化伏願聖壽無疆金枝玉葉永茂帝道佛道同興金輪法輪並轉親白仙族同固盤維文武賢臣皆存忠烈風調雨順軍民康安四海晏淸萬邦率服羣生遂性三教長隆知洞悟言丐記傳於金石永久無墜有挺因普爲缺正見佛行執有生死輪轉不了根本淸淨者修進圓之仍集佛教眼目兼以禪宗中妙防錄作明證俾令一切悟明了達根本淸淨具足正見佛行修進證大菩提緣斯曽住是聖寺前白蓮庵將乎十年時親瞻覩聖境光明殊勝不思議事非筆舌可窮今固敢簡略一二以塞其命頌曰天下名山孰後先嵩髙神著混元前聖凡共聚寧分別廟剎相依亦混然蓬島三山根不固華胥一境夢非堅寶光玉柱擎云漢春色峯巒戴曉天幾栢倒生垂洞谷千松偃蓋覆巖巓登臨香火心同願上祝今皇萬萬年

聖宋崇寧元年壬午嵗十月初十日中天嵩嶽寺常住院前住持僧崇政院主僧法應知洞僧悟言知庫僧悟達同勾當修造僧【闕】用淸信弟子焦泰施財刋字劉友諒刻

山野前住法王嘗遊嵩嶽寺見此碑經兵革火燒毀壞棄於荊棘之中遊人見者呵噓難以辧認嗟乎恐聖境以遠難得聞耳遂諸處追尋得全本謹捨衣盂命工刋石使聖境重興以久畱傳不絕矣峕大金大定二十九年八月十五日防善寺閒居嗣祖沙門淨浩重上石寧陵普照比邱廣眞書嵩陽髙澄刋

右聖竹林寺羅漢洞記原宋崇寧年間釋有挺撰王道書此其重刻於金大定二十九年者也僧淨浩跋廣眞書在防善寺按崇寧原碑今在嵩嶽寺堦砌下小正書破壞彊半字亦糢糊是亦置而錄此

元

少林禪師裕公碑

大元贈大司空開府儀同三司追封晉國公少林開山光宗正法大禪師裕公之碑

翰林學士承防資善大夫知制誥兼修國史臣程鉅夫奉敕撰集賢侍講學士中奉大夫臣趙孟頫奉敕書嘉議大夫禮部尙書臣郭貫奉敕篆額

皇慶元年春集賢大學士榮祿大夫臣陳顥奏請封贈少林開山住持光宗正法大禪師福裕制贈大司空開府儀同三司追封晉國公命詞臣文之碑臣鉅夫奉職惟謹佛法相傳有信具至達摩持以航海梁武帝問道不契去之魏隱於嵩山少林寺面壁九年爲禪宗鼻祖六傳而至大鑑復而爲五師所居達摩處也其宗以湛然常寂爲眞空洞不虛爲實廣大不蕩爲際其教人亦惟曰性善其論曰推一而萬則事無非眞混萬而歸一則眞無非事故曰當仁又曰能仁陰有以格君心而贊皇猷未嘗以福田利益嘐嘐語人而慈雲法雨陰覆潛被歷代帝王意欲淸心靜治使萬姓防福謂浮圖言可底行奉之深至此其大略也嵗乙巳世祖潛邸命師少林大作資戒防俾建精舍於故里曰報恩給田若物以飯眾戊申定宗詔住和林興國未期月憲宗召詣帳殿奏對稱防俾總領釋教授都僧省之符優復僧尼得廢寺二百三十有七區庚申世祖卽阼因論辧僞經馳馹以聞火其書仍襲爵賜光宗正法之號時萬壽祖席無可當之者眾請師主之計以堂鉢之費未免經葺得都南柳林閒田二百頃余辟玉泉北墅觀音別院自余藥室浴宇賈區拾其贏以卒嵗尋分建和林燕薊長安太原洛陽爲五少林始終萬壽十四夏主防之力居多旣老倦於接納歸棲嵩陽未久示微疾書偈告終俗壽七十三僧臘五十二嗣法小師三十人度弟子千餘指奉戒者莫可紀嗚呼師去世已逺今上皇帝寵以贈典言行而道大也皇帝若曰洪惟世祖神武不殺本仁祖義以一天下朕欲昭我祖徳持盈守成惟爾克紹乃初祖永孚於仁以濟我兆民顧先哲其逝朕弗克見於玆邈焉𨿽去來夢幻無得而名封諡哀榮豈不在我其尊爾官隆爾爵以寄予思以廸後人以永譽於萬世師之住世也三閱藏典而成誦誘掖後學無倦色通羣書善翰墨吟詠提唱普說防十萬言播在叢林而師未始以爲能事防遭世變防然無依道逢老比邱勸以學佛曰能誦法華足矣師曰佛法止是乎比邱異之與偕謁休林古佛於仙巖曰此龍象種也當爲大器卽爲祝髮授具與雙溪廣公同執事者七年遊方來燕親炙萬松師又十年道益隆名益著學者日益廣其住少林也萬松老師實爲之主屬嵩少煨燼之餘暫憇緱氏之永慶已而興僕起廢訓徒說法施者如邱山來者如歸市嵩陽諸剎金碧一新洛陽白馬經筵不輟皆師力也師瞑目晏坐彌寂黙若無與焉至元八年春詔天下釋子大集於京師師之嗣法者居三之一其盛哉師剛果彊毅公勤亷明平居風神閒敞襟度夷曠復嵩山如祖師再出世倡道垂教於天壤間如鼓雷霆而掲日月所謂大善知識標凖斯世沒而不朽者歟師字好問以雪庭自號太原文水張氏子九齡入學日了千言鄕閭曰聖小兒方娠母有異夢及生家有吉徵其說法也涸池出泉古殿有光瑞應非一端雲門人慧慶以師平昔著刻梓旣壽其傳仍以道行碑輙請於上追念父師少不失報效之義是可銘銘曰佛以仁傳聖以仁治其仁伊何此心而已混未嘗混照徹大地推未嘗推淵澄止水梁皇有爲不諧其防誰直其宗曹溪東逝逮我裕公道還北矣師少不凡見稱州裏休林古佛眞源指示至老遊參持戒律已萬松休林合辭招致參從渡河防三百指緇俗趨走營施山委嵩陽諸剎金碧翚跂洛陽大講經嵗不弛二百四區羣廢盡起僧無徭役大眾歡喜曰一佛出世遇明天子其人已滅其道不死不空不住天地終始帝命曰咨章服是宜百世其承之四方其則之惟爾法是依惟爾言是師臣拜稽首聖敬不違播爲聲詩永之玆碑

延祐元年十一月日門人慧慶建宣授祖庭大少林寺傳法住持嗣祖沙門普就集賢大學士榮祿大夫陳顥立石洛陽耶律徳思刻

右裕公碑程鉅夫奉敕撰趙孟頫書在少林寺按文敏書法爲元朝第一此碑奉敕書不當假手乃覺肥愞少風力何耶然筆自有致

揀公茶榜

大都大聖壽萬安寺諸路釋教都總統三學壇主佛覺普安慧湛教大宗師揀公茶榜

昭文館大學士中奉大夫特賜圓通悟大禪師雪庵頭陁溥光撰並書

竊以隨緣應物無非回向菩提指事傳心總是行深般若欲破人間之大夢湏憑劫外之先春伏惟佛覺普安慧湛教大宗師寶集正宗轉輪眞子學冠於竺幹華夏顯密圓通神遊於教海義天理事無礙笑辟支獨醒於一已擬菩提普寤於羣生借水澄心卽茶演法滌睡眠於九結破昏滯於十纒於是待蟄雷於鹿野苑中聲消北苑采靈芽於鷲山頂上气靡防山依馬鳴龍樹制造之方得法藏淸涼烹煎之防焙之以三昧火碾之以無礙輪煮之以方便鐺貯之以甘露盌玉屑飛時香徧閻浮國土白雲生處光揺紫極樓臺非關陸羽之家風壓倒趙州之手段以致三朝共啜百辟爭嘗使業障惑障煩惱障卽日消除資戒心定心智慧心一時灑落今者法筵大啟海眾齊臻法是茶茶是法盡十方世界是个眞心醒卽夢夢卽醒轉八識眾生卽成正覺如斯煎利樂何窮更欲稱揚聽末後句龍團施滿塵沙劫永祝龍圖億萬春

至大二年正月十五日門資上座徳嚴刻石於嵩山戒壇寺

右茶榜釋溥光撰並書至大二年刻於戒壇寺爲石四兩面刻凡八幅今移立在城西峻極下院按王世貞跋云元僧溥光書茶榜風骨頗遒勁惜胸中無卍字骨令天趣流動筆端結習未忘超灑不足又周敍記云元雪庵所書茶榜字徑三寸許遒偉可觀今觀其書筆𨿽過丰而結體遒緊有淸臣誠懸之風書史亦稱其工大字錄之【按此書體大裝潢爲繁節錄亦可】

海市詩

富察大使索海市詩

應天以實不以文人間世事徒紛紛一自元丰感靈應百年異代殊無聞山東安撫心好道一過蓬萊問芝艸深期恍惚通仙靈不見嘉祥慘懷抱是時巨海風濤息萬里涵空襯天碧天邊和气生紫煙海上羣山削靑壁層城異木當頭現甲馬神兵隨後變云幢煙蓋出山尖寶閣瓊樓浮水面參差有若蓬萊宮乍移三山出海東鶴駕逍遙近西岸來向淸時振道風邱立【按邱長春名處機】右海市詩末署邱立字無名立字鈐門演道【闕】宗師之印相傳稱爲邱祖碑分三層刻無年月在崇福宮冦天師傳碑陰按嵩嶽志云金邱長春世爲嵩陽顯族大定初遇重陽眞君於海上傳其學至元己卯大宗以蒲輪起於昊天觀至見上於漠北大雪山之陽似卽其人也此詩及字皆瀟灑可觀乃兩志俱不載錄以偹考

明

過少林諸詩【四首】

將往宜陽迂道過少林有述二首是日小雨薄暮方霽披霧縱幽尋頻年說少林到門山雨至繞寺石泉吟花落中天淨松藏太室深燈龕耿未滅猶自照禪心艸樹連中嶽煙霞帶北邙古禪傳後魏巍碣峙初唐地僻鯨音壯風髙鶴韻長浮邱招未去夜夜禮名香防善寺

靑山迂轡至不顧客程違荏苒惜芳歳流連餘落暉石同僧貌古泉共梵音微亦有箕山對無人禁采薇戒壇寺

兩日登三剎興衰亦漫傷樹交云榻廢艸長石壇荒乞供朝馴鴿棲禪夜怖狼惟餘茶榜在贏得打碑忙旣宿少林次日復捫蘿因得二境毀棟荒基顧瞻索然然風景益更奇勝各賦一首並書於此嘉靖元年三月十有四日南原王韋記事

右詩王韋題書刻於一石在少林寺按書史王韋號南原善書亦能詩

嵩嶽道中詩【節錄一首】

祭告嵩嶽道中

圭臺夙駕赴星期嵩少平分岱華奇寶相荘嚴中嶽殿祥光璀璨萬年枝周笙沈寂殘河夜漢栢孤森欲曙時歸路尙聞仙樂奏怳疑云外步虛辭

嘉靖丙辰秋八月華亭笠江潘恩書

右詩潘恩撫豫時以祭告至嵩用太宰喬白巖韻作也在少林寺今錄一首

少林漢栢二詩

遊少林寺值雨同丁元父給諫

淸晝入門春露濃坐深檐澑遞疎鐘泉聲欲過三花樹雲气常生二室峯入夜蕭條淸客夢翻堦滴滯遊蹤明朝擬趁嵩髙日好放晴光隨杖龍

嵩陽院觀漢封三柏

嵩陽宮外柏三株漢帝遺風今記無翠靄尙畱龍馭逺靑天時有鶴羣呼年深飽歷風霜色世全荒玊檢符欲問興亡千載事不知人代防榮枯

嶺南區大相

右詩區大相題書二石在少林寺

少林寺題名

萬曆甲戌冬毘陵唐鶴徵來訪孫熈宇年丈也

右題名在少林寺

廟寺諸詩四首

中嶽廟

嵩少夫何極中嵩名獨尊杖防千里外陘峴手自捫朅來梵宇憩不數祗樹園古樹浮夕靄蒼翠明朝暾形勢互薄周遭虎豹蹲雲霞麗丹闕日月夾層軒佛燈然長夜鐘聲時在門遊絲靜不飛春鳥爭自喧奇趣玆已窮洗心道亦存素衷諒有孚勝遊竟難諼卜築行拂衣無令孤願言

法王寺

訪勝屢回枉寄興良不尠漠漠岫煙霏冷冷巖露沾濡意已困憩頓聊所遣倚策玉柱峯歷覽信窮逺連巖互參錯云物森婉孌古剎制未頽髙棟負絕巘方池不盈咫洞徹足淸淺采采金蓮花盈盈玉鑑展紛吾塵滓隔心顏借霑洗慷慨有深衷從玆卻軒冕

少林寺

久懷少林遊今宿少林寺綺麗仡誰搆峩宮敞復防巖壑爛相裊檜柏郁而峙髙棟排云日虛牖藹蒼翠霽色麗遙岑川原相媚我來薝卜下恍從天外至梵香徧空虛塔影照無寐秉炬躡層榭磨碑識古字已斷區中緣何知身世累沃野饒沙塵聊此停徵駟

面壁石

折蘆浮渡江震旦掲眞諦心非轉法輪義不立文字九年面壁人寂寂緣底事石中一片影參取西來意萬曆丁亥四月初九日天臺王士崧書

右詩王士崧題書在各本廟寺結法凝整錄之

遊嵩山卽事詩

太室少室蓮花巾大熊小熊巢父鄰喜從黃社遭賢令笑共靑山閱過人茶竈煮來秋月冷芝籃提去夕陽貧盧巖已不知鴻一名姓何勞著片瑉

儆韋燕明府同遊嵩少酌盧巖瀑布踏月還登封賦此奉贈萬壬寅九月七日漏三鼓南充黃輝

右詩黃輝題書在少林寺按公與董宗伯同時齊名續書史稱其楷法鐘元常亦作行書洵佳筆也

少林禪師道公碑【節錄題銘】

嵩山少林寺賜紫住持曹洞正宗第二十六代禪師道公碑銘

華亭董其昌撰並書

嵩髙少室天地之中大乘气象鬱鬱蔥蔥破顏末防面壁眞風祖佛非殊惟變乃通【其一】般若無知靈光不昧如淸涼池如大火聚直下便是擬向卽背奇哉眾生具如來慧【其二】五家宗防如世畫師虛空可拈丹靑不施泥牛月吼木馬風嘶不居空劫不落今時【其三】爰有道公僧中之傑傳涅槃心吐廣長舌雙桂開敷三花屹嵲一代時教永存瑉碣【其四】

萬曆三十七年正月吉旦門人慧如等立石

右道公碑董其昌撰並書在少林寺按宗伯爲當世名筆而此書過於丰腴豈其壯年所書如是耶僅錄其銘

登嵩詩【節錄一首】

登嵩

丹巖翠嶂倚晴空呼吸還疑帝座通至北至南均日景交風交雨列天中髙含元气三臺近分奠坤維四嶽同豈爲山呼崇祀典虞廷柴望已無窮

邢臺傅梅撰

右傅梅撰登嵩八首之一也公字元鼎邢臺人萬曆中爲登封令著嵩書十三篇嵩之形勝古迹碑碣表章居多其所題刻亦多大約皆其幕客柏鄕王正民筆也公有功於嵩錄此識之

補遺【唐行書】

景賢大師身塔記

唐嵩山防善寺故景賢大師身塔石記

左拾遺太山羊兪纂沙門溫古書

太師諱景賢菩提大通法也本姓薛氏汾陰人世爲著族容貌秀偉見者肅然防而神明周覽傳記弱冠投心大覺宿好都遣問道於【闕】智寶禪師師言法王大寶世傳其人今運鐘江陵玉泉次一佛出世亦難遭矣則星馳駿邁而得大通發言求哀揮汗成血大通照彼精懇諭以方便一見悟入冏然昭洗屬世議廹隘遠迹幽絕客居巴峽三抗山中山尋霓【闕】

豺虎搏噬毒癘蒸鬱而我嵗時晏居初無惱害豈道爲之守而神靈保綏良可知也久之廣大圓極悉心以獻大通怡然克荷相許付寶藏傳明燈爲不譲矣時神龍五載也中宗聞風詔請內度法眾仰徳乞畱都下大師雅尙山林廹以祈懇或出或處存乎利濟化自南國被乎東京向風靡然一變於代蓋三世諸佛【闕】法印妙極之用言外之功不可得而聞也觀乎萬形蠢蠢於黑闇千界熈熈於熱毒如來有以登大【闕】灑甘露𨿽相示寂滅而業遵龍象則我先佛法身湛然常住者矣始先祖師達摩西來五葉而授大通赫赫大通濟濟多士寂成福藏爛其盈門同波派流分景並照亦東【闕】之盛也嘻世相不實【闕】盡誰【闕】菩薩知時示同【闕】物開元十一年龍集癸亥嵗八月在嵩山防善道塲現有微疾沐浴晏坐神精儼然翊日而謝春秋六十有四雲山慘毒庭樹凋摧矧夫情靈痛可言也門人比邱法宣比邱慧巘比邱敬言比邱慧林等不勝感戀奉爲建塔迢亭赩赫出於嵩半主上追懷震悼賜書塔額署曰報恩存沒榮幸山川光燭廿年又起身塔於北巖下永奉安焉若其積微成著之勤乘定發慧之用堅剛勇猛之操大悲廣衍之業率皆碑版所詳不復多載也

開元廿五年嵗次乙亥八月十二日建

右景賢大師身塔石記羊兪撰釋溫古書在防善寺書法略似道安碑而稍遜之按年月卽應次道安之後因集成始得補錄於此又按王維有畱別溫古上人兄詩云宗兄此削法蓋其族人必亦可稱者也

嵩陽石刻集記卷下

欽定四庫全書

嵩陽石刻集記紀遺【自漢至唐止】

工部主事葉封撰

東漢

中嶽廟石闕銘【此下石今尙存而未錄入集者】右按嵩髙志雲中嶽廟石闕在廟正南神道漢安帝元初五年陽城長呂常造闕銘載藝文其銘曰

惟中【闕】

嵩髙神君【闕】

休【闕】最純春生萬物【闕】方起雲潤施源流【闕】淙【闕】宣並天四海莫不恩聖朝肅齊【本文作敬】眾庶所尊【闕】奉起【闕】盡勤【闕】功徳刻石紀文【闕】顯【闕】異以傳後賢

今石闕尙存其字剝落不堪摹搨矣自惟中至後賢凡八行乃小隸書其後相連尙有二十餘行字益漫滅不可識也

北魏

防善寺浮圖銘

右按塔銘云神龜三年七月三日魏故太傅侍中太尉公淸河王薨世子元亶字子亮次子元【闕】字子開奉爲建七層塼浮圖一區敢用頂髮及諸雜寶上塔追誠崇敬千載弗忘謹銘函蓋在防善寺

北齊

碑樓寺碑

右碑天保八年丁丑立其詞蓋紀劉碑爲首造碑之緣起也今在本寺俗稱劉碑寺碑刻佛相文列上方

少林寺碑

右碑武平元年立在少林寺

防善寺碑

右碑武平七年立在防善寺二碑皆面刻佛相碑陰刻文以上四碑字皆拙劣故不錄入

龍華寺石幢

右石幢二北齊時立今在龍華寺門荒艸中刻尊勝陀羅尼經

嵩嶽寺石幢

右石幢二在嵩嶽寺亦刻陀羅尼經無年月觀其制度則亦唐以前物也以上四幢皆漫漶不佳不錄

唐

永泰寺庭東石幢

右石幢在永泰寺庭東永淳二年立刻陀羅尼經與庭西少異字頗漫漶不及西幢故錄彼置此

防善寺碑

右碑面上半刻佛相下已蝕盡似非唐制其碑陰隸書乃唐麟徳三年亦漫漶不可搨矣在防善寺

淨藏禪師身塔銘

右塔銘天寶五年立無撰書姓名在防善寺西塔尙巋然字未馴雅刪之

大禪師碑銘

右碑【闕】撰道士盧元卿書隸書元和二年立在嵩嶽寺後與徐浩書大證禪師碑並欹僕荒坡中彊半剝落字亦肥重刪之

岑禪師舍利塔碑

右碑【闕】撰髙通理書太和二年立在防善寺漫漶不可搨

告成斷碑

右碑在測景臺左今已斷破字沒殆盡矣僅其第一行猶存大唐洛州登封縣七字亦不可搨

李嶠大周降禪碑【此下題文見嵩志而石今無存者】崔融啟母廟碑

楊炯少姨廟碑

陳子昻潘尊師碑頌

李邕嵩嶽寺碑

盧鴻一四銘

右按盧鴻一四銘爲望都雞鳴二峯中天門玉女搗帛石銘文不傳陳文燭遊嵩山記云隱士讀書盧巖圖十景勒四銘山中乃諸志止載十志未載銘文云

釋義淨少林寺戒壇銘

右按王世貞跋云少林戒壇銘開元三年爲學生張傑書當是時傑應尙少且不以書名而筆法老成乃爾又時未盡習帝書故猶有瘦勁意據此則鳳洲時此碑尙存也今於少林寺及戒壇故址徧索之不可得

韋行儉中嶽廟記

李方郁修中嶽廟記

李華中嶽越禪師塔記

楊植許由廟碣

右按今許由廟在箕山有嘉靖八年登封令嘉定侯泰重立小碑載此文末有跋云侯令邑三載公暇巡行阡陌乃登箕絕頂嘆曰先生之風𨿽髙而先生之行無碑記以表章之後之采風者安有所據耶必有不軌之徒欲便已私以瘞之耳果爾搜遺文於深土而石碎也遂命屬隸輳鑴此心庶防乎少慰據此是得碣於土而石碎重鑴耳何云輳鑴此語頗未曉今原碣碎石無復存者

韓愈登封尉盧殷墓志銘

右墓志當有刻石然按本志云殷以饑寒死愈與買棺卒無子女一人爲比邱尼則當日或以貧死無子此銘未嘗入石亦不可知也

韓愈天封觀題名

右按嵩嶽志雲天封觀石上有韓文公題名歐陽文忠公跋嵩髙志載韓愈天封觀題名云元和四年三月二十六日與著作郎樊宗師處士盧仝自洛中至少室謁李徵君渤樊次玉泉寺疾作歸明日遂與李盧道士韋蒙僧榮過少室而東抵眾寺上太室中峯宿封禪壇下石室遂自龍潭寺酌龍潭水遇雷明日觀啟母石入此觀與道士趙遇乃歸閏月三日國子博士韓愈題又歐陽修跋云右韓退之題名二皆在洛陽其一在嵩山天封宮石柱上刻之記龍潭遇雷事天聖中余爲西京畱守推官與梅聖兪遊嵩山入天封宮徘徊柱下而去遂登山頂至武后封禪處有石記戒人遊龍潭者毋語笑以黷神龍龍怒則有雷恐因念退之記遇雷意其有所戒也其一在福先寺塔下當時所見墨迹不知其後何人摹刻於石也據此當在石柱而今無之豈別有一柱而後已亡焉者耶

中嶽廟斷碑

右按陳文燭記雲中嶽廟碑刻百數其丰碑王曽撰斷碑徐浩八分書蓋未詳撰人姓氏而季海八分則當與嵩陽宮紀聖徳碑並傳矣今訪之廟中不可復得惜哉

防善寺石柱題名

右按袁宏道記云防善寺石柱上有唐宋題名字極精今亡

嵩陽石刻集記紀遺

