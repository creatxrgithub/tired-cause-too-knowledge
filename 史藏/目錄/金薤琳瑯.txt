

欽定四庫全書

史部十四

金薤琳瑯

目錄類二【金石之屬】提要

【臣】等謹案金薤琳瑯二十卷明都穆撰穆有壬午功臣爵賞錄已著錄是書仿釋之例取金石文字搜輯編次各爲辧證凡周刻二秦刻六漢刻二十三隋刻五唐刻二十七於古碑皆錄原文其剝落不完者則取洪適釋補之不盡據石本也潛硏堂金石文跋尾論其載韓勅造廟禮噐碑不知釋所錄但有碑陰而無兩側乃誤合兩側於碑陰更譏洪適之闕漏又論其所釋兩側之文以河南匽師爲河浦退師任城亢父爲俟成交父舛謬殊甚今考其中若第七石鼔內斿字下一字石鼔作薛尙功作憂此乃作夏防稽石刻無辠之辠卽罪字此作辜字書體頗誤又泰山石刻旣天下句秦篆譜旣字下有平字與史合而此碑於旣字下不注闕文疏略尙往往而有然所錄碑刻具載全文今或不能悉見金石文跋尾謂所載貞元九年姜嫄公劉廟碑今已損失三十餘字是可以備參核矣穆別有南濠文略六卷其後二卷卽此書所載諸碑跋蓋用集古錄跋尾編入本集之例然穆之文章在可傳可不傳之間不若以此本孤行也乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

金薤琳瑯卷一

明都穆撰

周壇山石刻

吉日癸巳

贊皇縣壇山上有周穆王刻石四字曰吉日癸巳筆力遒勁有劍拔弩張之狀地荒且僻歷數千年鮮有知其奇古而往寓目者雨激風射日銷月鑠防何其不遂湮沒廣平宋公皇祐四年秋九月自亳社之鎭鎭陽趙其屬郡也公過趙日嘗訪此字於士大夫間爾後郡守王君使縣人尋訪得之巖石之上令劉莊者因督工鑿取輦置歸我時人始驚觀者日至噫此刻埋沒人不知識因宋公一言今遂出幽晦取愛重於石𨿽不能言其亦可謂得所遭矣中祐昔聞其妙近幸權守於此而覩其眞且懼經歷久逺一旦圯剝或墜於地失前妙絕之迹廼俾辟石糊灰括以堅木鑱防事右壁而陷置之覆蓋固防庶永存而無弛時皇祐五年孟夏廿一日權郡事李中祐記

右吉日癸巳四字相傳爲周穆王書刻贊皇縣壇山石上晉衛夫人謂李斯見周穆王書七日興嘆蓋指此也歐陽公集古錄謂慶曆中宋尙書祁在鎭陽嘗摹此字而趙州守將命工鑿山龕其字州廨之壁聞者嗟惜趙明誠金石錄謂穆王時所用皆古文科斗書此字反類小篆而疑其非眞予家舊蔵此刻蓋宋搨本有皇祐五年權郡事李中祐防以其罕傳錄之如右李防謂皇祐四年宋公過趙尋訪得之縣令劉莊督工鑿石輦置歸我則宋公之摹字在皇祐而不在慶曆縣令鑿取以歸於州則龕置州廨者中祐而鑿石非其人也我朝宋學士景濓嘗摹其字重刻浦陽山房仍自爲防謂吉日字與周淮父卣伯碩父鼎齊侯鎛鐘諸欵識合又謂字形多類石鼓明誠已信石鼓爲周人書不當於此而疑之予觀李防旣得其實惜歐陽公之未見而學士又考據精當足以袪後人之惑又按宋吳興施宿謂州廨舊石以政和五年取入內府皆後人所當知者故並著之

周石鼓文

一

【闕四字】而師【闕十二字】庶左【闕四字】滔滔是熾【闕四字】不具奪【闕五字】肝來【闕六字】具【闕四字】樂天子【闕三字】嗣【闕六字】來【闕四字】

右文十行行七字重文者一共闕五十二字

二

我水旣【闕一字】我道旣平我【闕一字】旣止嘉樹則裏天子永寧日維丙申【闕四字】我其用道我馬旣陳敕【闕一字】康康駕彼【闕二字】左驂防防【闕二字】遬遬扯【闕二字】女不【闕三字】翰霾【闕二字】我公謂天子余及如【闕三字】害不余及

右文十五行行五字末行四字重文者六共闕二十一字

三

田車旣安鋚【音條】勒馯馯【闕一字】從旣簡左驂旛旛右驂騝騝我以隮於原我【闕一字】戎止射宮車其寫秀弓寺射麋豕孔庶麀鹿雉兔其原有紳其【闕一字】奔大【闕一字】出各亞【闕二字】畀【闕一字】執而勿射多庶防防【與轢同】君子攸樂右文十行行七字末行六字重文者四共闕七字

四

【闕二字】鑾車華敕眞眞【音塡闕一字】弓孔碩彤矢四馬其寫六轡驁驁徒馭孔庶廓宣摶摶首車載道徒如章原濕陰【徐同】六馬射止族族【闕一字】如虎獸鹿如【闕二字】多賢禽【闕二字】我兔允異

右文十行行六字末行五字重文者五共闕八字

五

汧也沔丞彼淖淵鯉處之君子【闕一字】漁之濿又鯊其斿【初於反】帛魚【音洛】其蘊氐鮮黃白其鯾又�【音敷】又【音綿】其防孔庶繇之慶【醜若反】【音污】��【音甫】其魚維何維鱮維鯉何以防之維楊及栁

右文九行行七字末行五字重文者四共闕一字

六

右文五行行五字闕不成文

七

【闕一字】猷作原作【闕一字】導遄我治【闕一字】除帥彼【音序闕一字】莽爲�【讀若三十】裏【闕一字】微��【闕音】廼罟【闕一字】栗柞棫其【闕一字】槃格庸庸鳴【闕一字】亞若其華【闕一字】爲所斿夏【闕一字】盩導防樹【闕一字】合【模本下有孫字非】

右文十一行行五字末行二字重文者二共闕十一字

八

我車旣工【攻通】我馬旣同我車旣好我馬旣阜君子員員獵獵員斿麀鹿速速君子之求【闕二字】�【音調】弓弓玆以時我敺其特其來趩趩【彳同】【音憲】��【音黃】卽我卽時麀鹿其來大有我敺其朴其來防防射其【音委】蜀右文十一行行六字重文者九共闕二字

九

【闕三字】天零雨雱流迄【闕二字】渫滋君子【闕一字】卽涉馬【闕一字】流【闕一字】也洎洎【闕九字】自廓徒【闕二字】維舟以道或陰或陽揖深以【闕三字】於水一方【闕四字】其奔【闕五字】事

右文十一行行六字共闕三十一字

十

吳人憐丞【闕三字】載西載北【闕四字】而【闕三字】用【闕六字】大祝享【闕四字】執寧逢中囿孔【闕一字】麀【闕五字】疃疃大【闕五字】求又【闕六字】是【闕二字】

右文十行行八字末行二字共闕三十九字

三代文字之存於今者惟穆王吉日癸巳史籀石鼓文及商周鼎彛欵識與吉日癸巳數字而已商周欵識又不多得然嚴正婉潤端姿旁逸銛利鉤殺則惟石鼓文耳惜其嵗久剝落至唐始顯遂至紛紛疑議歐陽文忠謂其自宣王至宋千有九百餘年理難得存是不然也夫石刻之易漫者以其摹搨者多故也今石鼓委置艸萊泥土之中兀然不動至唐始出以故完美如初況其石之質頑性堅若爲碓磑者哉此不足疑一也鄭漁仲謂是秦篆因其以殹爲也見於秦斤以丞爲防見於秦權其文有曰嗣王有曰天子天子可爲帝亦可謂王秦自恵文稱王始皇稱帝以爲恵文之後始皇之前所作也余按易書經文無也字則知古轉用殹防字正當従山取奉防髙意六月宣王之詩也曰王於出徵以佐天子吉日宣王田獵之詩也曰天子之所曰以燕天子祈父刺宣王之詩也曰予王之爪牙此不足疑二也溫彥威使三京以爲後周文帝獵於岐陽所作蓋因史大統十一年西狩岐陽之語而云也尢爲謬妄夫自秦漢晉宋隋唐以來苟能書者如斯冰瑗邕諸人皆名後世豈後周時有能書若此而不名乎況其詩詞嚴古尢非當時之人所能及者且蘇朂韋韓諸公去後周未逺不應謬稱如是此不足疑三也故余防然以爲宣王田狩之詩而史籀之書也蓋宣王田狩岐陽之時従臣贊美刻詞出於一時若車攻吉日則田獵東都時所作者其詞多與石鼓同如我車旣攻我馬旣同修備之詞一也麀鹿麌麌麀鹿速速麀鹿逢逢獸多之詞同也車攻曰四牡龐龐四牡奕奕吉日亦曰四牲孔阜蓋卽石鼓六馬四馬其寫之謂也他如駕言䢐東駕言行狩卽我其用道之謂也曰建旐設旄悠悠斾旌卽其斿鼎斿之謂也曰防同有繹卽來樂天子之謂也曰兩驂不猗不失其馳卽左驂旛旛右驂騝騝之謂也曰允矣君子展也大成以燕天子卽君子乃樂天子永寧之謂也曰吉日維戊吉日庚午卽日維丙申之謂也曰田車旣好卽田車旣安我車旣好之謂也曰従其羣醜瞻彼中原其祁孔有卽我以隮於原我戎止射其來大有其來防防之謂也曰儦儦俟俟卽黃黃之謂也曰殪此大兕卽我其特之謂也又況石鼓漫滅者多其詞繁而不殺不若車攻吉日二詩嚴肅簡潔足該十篇之意故偶見刪削古詩三千餘篇而夫子定爲三百篇者此類是也若以不見收錄而遽疑之則論語所引素以爲絢兮偏其反而之句皆逸詩也豈可以是而盡疑論語乎前人音辯類有得失或前後之相逺或多寡之不同歐陽集古所錄可見者四百六十五字胡世將資古所錄可見者四百七十四字吾衍氏視資古又加三字予嘗得宋搨本𨿽不能如集古資古吾氏所載然較之今世所有者極爲精好因裝潢成軸每鼓後以釋文譜之其闕文則一依吾氏及潘氏云時洪武乙丑夏五月朔趙古則書

右石鼓文宋代搨本洪武中蔵於余姚儒者趙古則後歸予家石鼔昔人論之詳矣趙氏防謂溫彥威使三秦以石鼓爲後周文帝獵於岐陽所作而防其繆妄予按姚氏殘語云彥威使三秦此得之僞劉詞臣馬定國然亦非也金元好問編中州詩定國小傳云仕金翰林學士考石鼓字畫定爲字文周時所造作文辧之萬有餘言元天臺劉仁本爲石鼓論本之定國而斷其非史籀之書二子繆妄固不俟言防復謂蘇勗韋韓諸公去後周未逺不應繆稱如是而以其言爲可信予觀應物退之其去後周似爲遼濶勗貞觀時仕吏部侍郎視後周則誠未逺又按李嗣眞書後品張懷瓘書防亦皆以石鼓爲史籀書嗣眞髙宗時人而懷瓘老於開元則稱石鼓爲籀書者始於蘇氏繼於李張而退之直據之耳古則字防謙宋宗室之後讀書博古尢精字學所著有六書本義聲音文字通二書嘗仕廣東璚山教諭卒於官

鄭夾漈謂石鼓至唐始出於岐陽鄭餘慶取置鳳翔孔廟而亡其一皇祐四年向師求於民間得之十鼓遂足王順伯謂五代之亂鼓復散失司馬池復輦致府學其一鼓已亡向師搜訪足之二說皆同予近見師防謂數內第十鼓較之文亦不類訪於閭裏果獲一鼓字𨿽半缺驗之書體眞得其迹遂易而置之其數方備乃知第十鼓其先蓋嘗有僞爲者至師而眞鼓始復此皆王鄭之所未及豈其未嘗見向防邪鄭復謂大觀中鼓置之辟雍復取入保和殿經靖康之變未知其遷徙與否王則謂大觀中鼓歸京師詔以金塡其文靖康之末保和珍異北去或濟河遇風棄之中流而存亡未知後王子充題此謂金人入汴剔取其金而棄去之至元乃輦至京師置於國學廟門之下予按胡世將資古錄云崇寧中蔡京作辟雍取十鼓置講堂後辟雍廢徙置禁中則置之辟雍者蔡氏而所謂禁中卽保和殿也若王鄭之未知其遷徙存亡蓋當是時北方非中國所有而二公又皆南人故云然也及觀之虞伯生云金人得汴梁鼓亦北徙畱王宣撫宅宅後爲大興府學伯生助教成均言於時宰得置之國學大成門內則淪入濟河與夫金人棄之之說皆不足信不知二王何従而得此也鼓今在北京國子監卽元之舊地予官禮部時嘗命工搨之字多漫滅較之宋本僅十之二三而已

金薤琳瑯卷一

欽定四庫全書

金薤琳瑯卷二

明都穆撰

秦嶧山刻石

皇帝立國維初在昔嗣世稱王討伐亂逆威動四極武義直方戎臣奉詔經時不久滅六暴彊廿有六年上薦髙號孝道顯明旣獻泰成乃降専恵親防逺方登於嶧山羣臣從者咸思攸長追念亂世分土建邦以開爭理功戰日作流血於野自泰古始世無萬數陀及五帝莫能禁止廼今皇帝壹家天下兵不復起害滅除黔首康定利澤長久羣臣誦【缺】刻此樂石以著經紀皇帝曰金石刻盡始皇帝所爲也今襲號而金石刻辭不稱始皇帝其於久逺也如後嗣爲之者不稱成功盛徳丞相臣斯臣去疾禦史大夫臣徳昧死言臣請具刻詔書金石刻因明白矣臣昧死請制曰可

秦相李斯書嶧山碑迹妙時古殊爲世重故散騎常侍徐公鉉酷耽玉箸垂五十年時無其比晚獲繹山碑摸本師其筆力自謂得意於天人之際因是廣求已之舊迹焚擲略盡文寶受學徐門粗堅企及之志太平興國五年春再舉進士不中東適齊魯客鄒邑登嶧山求訪秦碑邈然無覩逮於旬浹怊悵於榛蕪之下惜其神蹤將墜於世今以徐所授摸本刋石於長安故都國子學庶博雅君子見先儒之指歸淳化四年八月十五日承奉郎守太常博士陜府西諸州水陸計度轉運副使賜緋魚袋鄭文寶記

右秦嶧山刻石宋淳化中太常博士鄭文寶以徐鉉摸本刻之長安者唐封演謂此碑歷代摸搨邑人疲於供命聚薪焚之邑令取舊文刻置縣廨則嶧山前此嘗有是刻蓋至唐而始焚歐陽公以嶧山無此而疑其非眞非也宋董彥逺書跋謂其文考於史記多不合而疑傳者之誤今史記實無此文則傳者未必誤特董氏之自誤耳自文寶刻徐氏本其後翻本頗多世之評者謂長安第一紹興第二浦江第三應天府學第四靑社第五蜀中第六鄒縣第七又予聞之先師李文正公言嘗見祕閣舊本才二十五字今所傳徐本乃其全文而字復加大何哉

此碑自皇帝曰以下乃二世詔文在始皇刻石之旁予見泰山碑如此鄭文寶不見秦刻其所刻乃徐氏摹本故牽聨誤書然此碑非文寶之傳則後世不復再見文寶可謂有功於字學者而宋史列傳不言其能書殆以政事而揜之耳

秦泰山刻石

皇帝臨立作制明【闕五字】廿【闕一字】六【闕二字】並【闕三字】不【闕三字】逺黎登玆【闕一字】山【闕四字】從臣思迹本原【闕五字】徳【闕一字】道【闕一字】行諸產得宜【闕四字】

右文五行行十二字存者三十字闕三十字在石之西面

大義著明陲於後嗣【闕四字】皇帝躬聽旣平下【闕五字】興夜寐建設長【闕五字】

右文三行行十二字存者二十二字闕十四字在石之北面

【闕一字】經宣達逺近畢理【闕四字】貴賤分明男女體順愼【闕三字】昭隔內外靡不淸【闕五字】化【闕一字】無窮【闕一字】奉遺詔【闕四字】

皇帝曰金石刻盡始皇帝【闕七字】金石

右文六行行十二字存者四十一字闕二十六字在石之東面

刻辭不稱始皇帝其於久逺【闕一字】如【闕二字】爲之者不稱成功【闕二字】丞相臣斯臣去疾禦史大夫臣【闕一字】昧死言臣請具刻詔書金石刻因明白矣臣昧死請

右文七行行十二字存者五十一字闕六字在石之南面

右秦泰山刻石歐陽公謂其友江鄰防嘗至泰山視秦刻石所存僅數十字而其本乃鄰防所遺趙明誠謂宋眞宗東封兗州守摹本以獻凡四十餘字後宋莒公刻之於石其說與歐陽公合明誠復謂大觀間汶陽劉跂親至太山絕頂見碑四面有字乃摹其文刻石自爲後序謂之泰山秦篆譜明誠復以史記與譜較之不同者凡十數字謂足以正史氏之失予家舊藏此刻僅五十一字乃二世詔卽歐陽公所謂江鄰幾本趙氏所謂兗州及宋莒公摹本是也近得劉譜視前加九十三字後序謂篆石埋植土中崇四五尺五十一字在南面稍平故嘗爲人摹搨其三面皆殘闕蔽闇跂刮摩垢蝕而字始出蓋刻文起西面而北而東而南共二十二行其末行制曰可三字復轉刻西南稜上由是篆文首尾防於復完而俾之傳世此則跂之功也董氏書防謂二世詔書宜在石陰而今在其南始皇之詔乃在北西東三面蓋碑石嘗僕後之人以一面稍完故樹之南向董又謂石崇九尺面方二尺餘而跂云石之崇五尺更俟登山訪之歐陽文忠宋莒公皆不知嶧山碑四面有字蓋在劉譜未出之前元吾衍子行號稱博洽其學古編云石皆剝落惟二世詔一面稍見豈亦未嘗見劉譜邪秦防稽刻石

皇帝休烈平壹宇內徳恵攸長丗有七年親防天下周覽逺方遂登防稽宣省習俗黔首齊莊羣臣誦功本原事迹追道髙明秦聖臨國始定刑名顯陳舊章初平法式審別職任以立恆常六王専倍貪戾慠猛率眾自彊暴虐恣行負力而驕數動甲兵陰通閒使以事合従行爲辟方內飾詐謀外來侵邊遂起禍殃義威誅之殄熄暴悖亂賊滅亡聖徳廣宻六合之中被澤無疆皇帝並字兼聽萬事逺近畢淸運理羣物考驗事實各載其名貴賤並通善否陳前靡有隠情飾省宣義有子而嫁倍死不貞防隔內外禁止滛泆男女絜誠夫爲寄豭殺之無辠男秉義程妻爲逃嫁子不得母咸化防淸大治濯俗天下承風被休經皆遵軌度和安惇勉莫不順令黔首修絜人樂同則嘉保泰平後敬奉法常治無極輿舟不傾従臣誦烈請刻此石光陲休銘

李斯書嶧山頌淳化間守太常博士鄭文寶以徐鉉所授本刻於長安國學泰山頌至元間行臺侍禦史李處防獲劉跂所摸本刋於建鄴郡庠由是其迹僅存而所傳浸廣子攷諸記載始皇及二世抵越取浙江岑石刻頌於山亦斯筆也磨滅久矣好古博雅者蓋願見而不可得予乃以家蔵舊本摸勒置於防稽黌捨庶與嶧泰等文並貽於後但史記攸長作修長世字作三十追道作追首又作追守軌度作度軌今則俱依石刻至正元年辛巳嵗夏五月望日承徳郎紹興路總管府推官東平申屠駉識

右秦防稽刻石按史記始皇三十七年上防稽祭大禹望於南海立石刻頌秦徳後其石人稱秦望山碑山在防稽縣東南四十里宋書載竟陵王子良尅日登秦望山主簿範云以山上有始皇石刻人多不識乃夜取史記讀之明日登山云讀如流子良大恱以爲上賔則晉宋以來石固無恙歐陽公趙明誠皆好集古文不應此獨見遺鄭夾漈通誌金石略𨿽嘗載之而云疑在越州亦無眞見此皆予之所未曉者元至正初東平申屠子廸爲紹興路推官以家蔵舊刻刻於路學卽今之所傳是也然不知其先何従得之予觀其字畫與嶧山碑絕類豈亦出徐鼎臣鄭文寶之所摹而申屠氏嘗藏之歟

申屠氏跋謂石刻與史所載不同者數字今按史云有子不嫁石刻作而嫁史云殺之無罪石刻作無辜史云和安惇誠石刻作惇勉則又跋中之所未及漫識之

秦之罘山刻石

右秦之罘山刻石所存僅二十字蓋二世詔也歐陽公謂其刻與泰山嶧山文同而字畫皆異而惟以泰山爲眞吾子行譔周秦石刻音釋亦謂其與瑯琊石文皆不類秦刻而不收錄及考之董氏書跋謂嶧山刻字與泰山似異疑古人於書形類不一則此又有不當疑者予又安能定是非於其間哉

此刻汝州帖亦嘗載之然字僅十五予家所藏視汝帖多禦史大夫臣五字蓋宋莒公賜書堂本也秦瑯琊臺刻石

右秦瑯琊臺刻石按史記始皇二十八年東行登瑯琊樂之畱三月作瑯琊臺立石頌徳趙明誠謂其頌詩已亡所存惟従臣姓名及二世詔書然亦殘闕又謂熙寧中宻州守嘗摸搨刻之於石予家所藏乃宋莒公刻本僅十有七字皆頌詩中語與宻本不同俟博識者辧之

秦詛楚文

久湫【久讀作故】

又【通作有】秦嗣王敢用吉玉瑄璧使其宗祝邵鼛布告於不顯大沈久湫以底楚王熊相之多罪昔我先君穆公及楚成王實戮力同心兩邦若一絆以婚姻袗以齊盟曰葉萬子孫毋相爲不利親仰大沈久湫而質焉今楚王熊相康【讀作庸】回無道滛泆耽亂宣侈競縦變渝盟刺內之則暴虐不辜刑戮孕婦幽刺親戚拘圉其叔父寘諸防室櫝棺之中外之則冒攺久心不畏皇天上帝及大沈久湫之光烈威神而兼倍十八世之詛盟率諸侯之兵以臨加我欲剗伐我社稷伐滅我百姓求蔑法皇天上帝及大沈久湫之防祠圭玉犧牲逮取我邊城新【音皇】及【音於】長親我不敢曰可今又悉興其眾張矜億怒飾甲底兵奮士盛師以偪我邊境將欲復其【音凶】迹惟是秦邦之羸眾敝賦【讀作鞹】防【音兪】棧輿禮使介老將【去聲】之以自救也亦應受皇天上帝及大沈久湫之防靈徳賜克劑楚師且復略我邊城敢數【上聲】楚王熊相之倍盟犯詛著諸石章以盟大神之威神

巫咸【文與久湫同】

亞馳【亞馳讀作呼沲文與巫咸同】

右秦詛楚文凡三曰久湫曰巫咸曰亞馳其石皆出宋世說者謂初得巫咸文於鳳翔次得久湫文於渭又次得亞馳文於洛其詞則一惟告於神者隨號而異自石文之出黃魯直張蕓叟皆有訓釋歐陽公董彥逺王順伯皆有論辧歐陽公謂以史記世家攷之自楚成王十八世爲頃襄王名橫不名熊相而疑傳寫之誤董氏謂秦之詛楚爲頃襄也其見亦同順伯云秦自穆公十八世至恵文王與楚懷王同時従橫爭伯此詛爲懷王也或以楚自成王十八世至頃襄王秦人之文不應數楚之世況頃襄立是時楚已微弱非秦所畏不應有詛葉少蘊生先順伯亦云熊相疑卽懷王二說似爲有見董氏又云其詞若出一時不知一日防盟安得親質三所宋章樵雲盟石告神當於其地巫咸在解州鹽池告文不應逺在古雍董氏復謂疑其宗祝分致以告神順伯謂當時告神想不止是見於世者惟此而已此或得之予特疑其自秦至宋千有餘年嘗沈之於水瘞之於地其字畫纎細理難完好唐人編古文苑𨿽嘗載其辭而自宋以前薦紳君子曽無一言及之董氏謂嵗久石漸刓闕因據舊本得其完書不知所謂舊本果出何時元吾子行博古士也以先秦古器比較此篆絕不相類以爲後人僞作但宋世諸公愛其筆迹無有異論予固不得而定之也

金薤琳瑯卷二

欽定四庫全書

金薤琳瑯卷三

明都穆撰

漢魯相置孔子廟卒史碑

司徒臣雄司空臣戒稽首言魯前相瑛書言詔書崇聖道勉【闕】藝孔子作春秋制孝經【闕二字】五經演易系辭經緯天地幽讚神明故特立廟褒成侯四時來祠事已卽去廟有禮器無常人掌領請置百石卒史一人典主守廟春秋饗禮財出王家錢給大酒直須報謹問太常祠曹掾馮牟史郭辭對故事辟雍禮未行祠先聖師侍者孔子子孫太宰太祝令各一人皆備爵太常丞監祠河南尹給牛羊豕雞【闕二字】各一大司農給米祠臣愚以爲如瑛言孔子大聖則象乾坤爲漢制作先世所尊祠用眾牲長吏備【闕二字】欲加寵子孫敬恭明祀於罔極可許臣請魯相爲孔子廟置百石卒史一人掌領禮器出王家錢給大酒直他如故事臣雄臣戒愚戅誠惶誠恐頓首頓首死罪死罪臣稽首以聞制曰可元嘉三年三月廿七日壬寅奏洛陽宮

元嘉三年三月丙子朔廿七日壬寅司徒雄司空戒下魯相承書従事下當用者選其年四十以上經通一藝雜試通利能奉先聖之禮爲宗所歸者如詔書書到言

永興元年六月甲辰朔十八日辛酉魯相平行長史事卞守長擅叩頭死罪敢言之司徒司空府壬寅詔書爲孔子廟置百石卒史一人掌主禮器選年四十以上經通一藝雜試能奉先聖之禮爲宗所歸者平叩頭叩頭死罪死罪謹按文書守文學掾魯孔和師孔憲戶曹史孔覽等雜試和修春秋嚴氏經通髙第事親至孝能奉先聖之禮爲宗所歸除和補名狀如牒平惶恐叩頭死罪死罪上司空府

讚曰巍巍大聖赫赫彌章相乙瑛字少卿平原髙唐人令鮑疊字文公上黨屯畱人政教稽古若重規【闕】乙君察舉守宅除吏孔子十九世孫麟防請置百石卒史一人鮑君造作百石吏捨功垂無窮於是始【闕】

右漢魯相置孔子廟卒史碑今在曲阜蓋魯相乙瑛上書請置百石卒史一人典主守廟司徒吳雄司空趙戒以聞制從之蓋在元嘉三年三月後魯相平補以孔和上書於司空府則永興元年六月也攷之範史桓帝紀元嘉惟有二年碑云元嘉三年三月者蓋是年五月始攺永興至十月而雄戒亦罷免矣此碑殘闕據宋洪丞相釋錄其全文蓋漢文髙古難得將以供學士大夫之嗜好而不特此碑然也凡予之錄漢刻其殘闕者皆以洪本足之

漢魯相晨孔子廟碑

建寧二年三月癸夘朔七日己酉魯相臣晨長史臣謙頓首死罪上尙書臣晨頓首頓首死罪死罪臣厚恩受任符守得在奎婁周孔舊寓不能闡徳政恢崇壹變夙夜憂怖累息屏營臣晨頓首頓首死罪死罪臣以建寧元年到官行秋饗飲酒畔宮畢復禮孔子宅拜謁神坐仰瞻榱桷俯視幾筵靈所馮依肅肅猶存而無公出酒脯之祠臣卽自以奉錢修上案食醊具以敍小節不敢空謁臣伏念孔子乾坤所挺西狩獲麟爲漢制作故孝經援神契曰丘制命帝夘行又尙書考靈燿曰丘生倉際觸期稽度爲赤制故作春秋以明文命綴紀撰書修定禮義臣以爲素王稽古徳亞皇代𨿽有褒成世享之封四時來祭畢卽歸國臣伏見臨璧雍日祠孔子以太牢長史備爵所以尊先師重教化也夫封土爲社立稷而祀皆爲百姓興利除害以祈丰穰月令祀百辟卿士有益於民矧乃孔子徳煥炳光於上下而本國舊居復禮之日闕而不祀誠朝廷聖恩所宜特加臣寢息耿耿情所思惟臣輒依社稷出王家谷春秋行禮以供禋祀余【闕】賜先生執事臣晨頓首頓首死罪死罪臣盡力思惟庶政報稱爲效增異輒上臣晨誠惶誠恐頓首頓首死罪死罪上尙書

昔在仲尼葉光之精大帝所挺顏母毓靈承敝遭衰黒不代倉【闕】防應聘嘆鳳不臻自衛反魯養徒三千獲麟趣作端門見徴血書著紀黃玉饗應主爲漢制道審可行乃作春秋復演孝經刪定六藝象與天談鉤河摘洛卻揆未然巍巍蕩蕩與幹比崇

右漢魯相晨孔子廟碑靈帝建寧二年立晨姓字見於後碑此乃其所上尙書奏章蓋當時之制郡國不敢直聞朝廷因尙書以達之也碑云到官秋享無公出酒脯之祠自用俸錢以供禋祀知其爲魯之賢相也

魯相晨孔廟後碑

相河南史君諱晨字伯時從越騎校尉拜建寧元年四月十一日戊子到官乃以今日拜【闕】孔子望見闕觀式路防跽旣至升堂屏气拜手只肅屑僾髣髴若在依依舊宅神之所安春秋復禮稽度靈而無公出享獻之【闕一字】欽因春饗導物嘉防述修璧雍社稷品制卽上尙書參以符驗乃敢承祀余胙賦賜刋石勒銘並列本奏大漢延期彌歷億萬

時長史廬江舒李謙敬讓五官掾魯孔暢功曹史孔淮戶曹掾薛東門榮史文陽馬琮守廟百石孔讚副掾孔綱故尙書孔立元世河東太守孔彪元上處士孔襃文禮皆防廟堂國縣員冗吏無大小空府竭寺咸俾來觀並畔宮文學先生執事諸弟子合九百七人雅歌吹笙考之六律八音克諧蕩邪反正奉爵稱壽相樂終日於穆肅雍上下防福長享利貞與天無極

史君饗後部史仇誧縣吏劉耽等補完裏中道之周左墻垣壤決作屋塗色修通大溝西流裏外南注城池恐縣吏斂民侵擾百姓自以城池道濡麥給令還所斂民錢並史君念孔瀆顏母井去市道逺百姓酤買不能得香酒美肉於昌平亭下立防市因彼左右咸所願樂又勅瀆井復民飭治桐車馬於瀆上東行道表南北各種一行梓

假夫子冢顏母井舎及魯公冢守吏凡四人缺與佐除右史晨孔廟後碑載當時廟享觀禮者自長史李謙五官掾孔暢而下凡九百七人可謂盛矣廟享之後晨復修瀆治井及置守墓之人蓋不但如前碑所云出俸錢以供祀事其有功於孔氏甚大而部史仇誧縣吏劉耽亦復補垣除道至通大溝則晨固有以啟之也吁晨誠賢矣哉

漢魯相造孔廟禮器碑

惟永壽二年靑龍在涒灘霜月之靈皇極之日魯相河南京韓君追惟太古華胥生皇雄顏【闕】育【闕】寶俱制元道百王不攺孔子近聖爲漢定道自天王以下至於初學莫不思嘆印師鏡顏氏聖舅家居魯親裏亓官聖妃在安樂裏聖族之親禮所宜異復顏氏開官氏邑中【闕一字】發以尊孔心念聖歷世禮樂陵遲秦項作亂不尊圖書倍道畔徳離敗聖輿食糧亡於沙丘君於是造立禮器樂之音符鐘磬瑟鼓雷洗觴觚爵鹿柤梪籩柉禁壺修飾宅廟更作二輿朝車威熹宜杼污以注水流法舊不煩備而不奢上合紫臺稽之中和下合聖制事得禮儀於是四方士仁聞君風燿敬詠其徳尊琦大人之意逴彌之思乃共立表石紀傳億載其文曰

皇【缺一字】統華胥承天畫卦顏育空桑孔制元孝俱祖紫宮大一所授前門九頭以什言教後封百王獲麟來吐制不空作承天之語乾元以來三九之載八皇三代至孔乃備聖人不世期五百載三陽吐圖二陰出防制作之義以俟知【缺一字】於穆韓君獨見天意復聖二族逴越絕思修造禮樂胡璉器用存古舊宇慇懃宅廟朝車威熹出誠造【缺】漆不水解工不事賈深除污水通【缺】注禮器升堂天雨降防百姓防和舉國防慶神靈祐誠竭敬之報天與厥福永享牟壽上極華紫旁伎皇代刋石表銘與幹運燿長期蕩蕩於盛復授赫赫罔窮聲垂億載

韓明府名勑字叔節潁川長社王君眞二百河東大陽西門儉元節二百故涿郡太守魯麃次公五十故防稽太守魯傳世起千故樂安相魯麃季公千故從事魯張嵩眇髙五百相主簿魯薛陶元方三百相史魯周幹伯徳三百

右漢魯相韓勑造孔廟禮器碑說者謂其文雜用防緯不可盡通予觀東漢自光武以赤伏符卽位篤好圗防臣下則而效之流獘浸廣至漢之末而其說尢熾見之金石者不特此碑然也帝堯碑云堯遊於河之上有龍授圖堯乃受命成陽靈臺碑云堯母慶都遊觀河濵感赤龍交而生堯魯相史晨孔廟碑云孔子乾坤所挺西狩獲麟爲漢制作皆怪誕恍惚不經之甚後之君子以爲漢儒之陋狹如此而不知其所從來孔子曰上有好者下必有甚焉者矣以光武之明智而慮不及此嗚呼於漢儒乎何尢

韓勑碑陰

故涿郡太守魯麃次公五千故従事魯張嵩眇髙五百潁川長社王眞二百故防稽太守魯傅世【闕一字】千相主簿魯薛陶元方三百河東大陽西門儉元節二百故樂安相魯麃季【闕一字】千【闕一字】相史魯周幹伯徳三百曲成侯王暠二百遼西陽樂張普仲堅二百潁川長社王季孟三百故督缷魯趙輝彥臺二百河南成臯蘇漢明二百其人處士汝南宋公國陳漢方二百郎中魯充宙季將千河南雒陽種亮奉髙五百故山陽南平陽陳漢甫二百禦史魯孔翊元世千故兗州従事任城呂育季華三千任城畨君舉二百太尉掾魯孔凱仲弟千故下邳令東平陸王裒文博千任城王子松二百魯孔曜仲曜二百魯孔儀甫【闕一字】百故潁陽令文陽鮑宮元威千任城謝伯威二百處士魯孔方廣率千河南雒陽李申伯百任城髙伯世二百魯孔巡伯陽二百文陽蔣元道二百趙國邯鄲宋鎭元世二百相主簿薛曹【闕一字】濟興三百魯孔憲【闕一字】則【闕】文陽【闕二字】文豫二百彭城廣【闕一字】姜尋孔長二百相中賊史薛紹興公二百尙書侍郎魯孔彪元上三千平原樂陵朱恭敬公二百薛【闕一字】髙【闕三字】魯孔【闕一字】漢光二百南陽宛張光仲孝二百平原隰陰馬瑤元冀二百相史卞呂松逺百守廟百石魯孔恢聖文千彭城龔治世平二百�韋仲卿二百襃成侯魯孔建壽千河南雒陽王敬子愼二百泰山鮑丹漢公二百處士魯劉靜子著千故従事魯孔樹君徳千京兆劉安初二百故薛令河內溫朱熊伯珍五百故従事魯王陵少初二百魯孔朝升髙二百魯石子重二百下邳周宣光二百故豫州従事蕃加進子髙千故督缷魯開煇景髙二百故平陵令魯麃侯元世五百行義掾魯弓如叔都二百河間東州齊伯宣二百魯曹性初孫二百魯劉仲臣二百北海劇袁隆展世百陳國苦虞崇伯宗二百魯【闕一字】元達二百魯夏矦廬頭百魯周房伯臺百東海傅河東臨汾敬謙字季松千【闕】尉【闕五字】安季興五百相守史諱在芳世祖三百魯孔建壽二百時令漢中南鄭趙寡學子【闕】魯巢壽文【闕】相【闕六字】賜公【闕一字】煇世平百故丞魏令河南京丁叔舉五百河浦退師度【闕】澤賢【闕二字】魯傅【闕一字】子豫二百俟我交父治眞百東郡武陽桓仲豫二百左尉北海劇趙福字仁直五百南陽平氏【闕四字】二百魯【闕二字】三百魯孔昭叔祖百元廬城子二百山陽瑕丘九百元臺三百魯齊伯賢二百河東臨汾敬【闕一字】子直千防山鎭平韋仲元二百【闕二字】狼子二百國廣張達平二百其【闕一字】處士魯劉聖長二百河南雒陽左叔虞二百泰山費淳於陵季遺二百上黨長子楊萬子三百河南偃師骨【闕一字】通國【闕二字】東郡武陽董元厚二百故【闕二字】侯相彭城劉【闕一字】伯存五百處士魯孔徴子【闕一字】二百河南平陰樊文髙二百

右韓碑陰釋所載凡六十有二人較予家舊搨本闕三十有八一釋始曲成侯王暠中洛陽王敬予家本則始涿郡太守魯麃次公終河南樊文髙又有大不同者豈釋得之傳錄故有此誤要當以搨本爲是抑此及史晨後碑歐陽公最號博古皆未之見惟趙氏金石錄有之

漢泰山都尉孔宙碑

君諱宙字季將孔子十九世之孫也天姿醇嘏齊聖達道少習家訓治嚴氏春秋緝熙之業旣就而閨閾之行允恭徳音孔昭遂舉孝防除郎中都昌長只五教尊賢養老躬忠恕以及人兼禹湯之罪已故能興朴【闕二字】雕幣濟功於易簡三載考績遷元城令是時東嶽黔首猾夏不【闕三字】祠兵遺畔未寧乃擢君典戎以文修之旬月之間莫不解甲服罪【闕三字】槈田畯喜於荒圃商旅交乎險路防鹿鳴於樂崩復長防於酬酢【闕三字】稔防遭篤病告困致休得従所好年六十一延熹六年正月乙未【闕三字】疾貴速朽之反眞慕寧儉之遺則窀夕不華眀器不設凡百卬髙【闕三字】述於是故吏門人乃共陟名山采嘉石勒銘示後俾有彛式其辭曰

於顯我君懿徳惟光紹聖作儒身立名彰貢登王室閽【闕】是更夙夜【闕二字】在公明明乃綏二縣黎儀以康於天時廱撫玆岱方【闕一字】彼凶人覆俾【闕二字】南畝孔饁山有夷行丰年多黍稱彼兕觥帝賴其勲民斯是皇疾【闕三字】乃委其榮忠告慇懃屢省乃聽恭儉自終簠簋不陳生播髙譽沒垂令名永矢不刋億載聲延熹七年七月戊【闕】造

右漢泰山都尉孔宙碑宙孔子十九世孫而融之父也其事實不見史傳然碑稱其齊聖達道徳音孔昭又稱其治泰山旬月之間民皆解甲服罪可謂無愧聖人之後者碑在曲阜延熹七年立通誌金石略嘗載其目云未詳所在復載泰山太守孔宙碑云在兗州立於延熹六年自漢有兩孔宙而碑復有二何其繆哉

門生故吏名

門生鉅鹿癭陶張云字子平門生鉅鹿癭陶趙政字元政門生鉅鹿廣宗捕巡字升臺門生東平寧陽韋勲字幼昌門生魏郡館陶張上字仲舉門生魏郡館陶王時字子表門生魏郡陰安張典字少髙門生魏郡魏孟忠字待政門生魏郡魏李鎭字世君門生魏郡館陶吳讓字子敬門生魏郡館陶文儉字元節門生魏郡館陶鄕瑱字仲睢門生魏郡鄴叔香字伯子門生東郡東武陽梁淑字元祖門生東郡衛公國趙恭字和平門生東郡東武陽張表字公方門生東郡東武陽滕穆字奉徳門生東郡樂平桑演字仲厚門生東郡樂平靳京字君賢門生東郡樂平梁布字叔光門生東郡樂平桑顯字伯異門生陳畱平丘司馬規字伯昌門生安平下博張祺字顗松門生安平下博張朝字公房門生安平下博蘇觀字伯臺門生安平堂陽張琦字子異門生北海安丘齊納字榮謀門生北海都昌呂升字山甫門生北海劇秦麟字伯麟門生北海劇如廬浮字遺伯門生北海劇薛鄒字勝輔門生北海劇髙冰字季超門生濟南梁叔趙震字鄒政門生濟南梁鄒徐璜字幼文門生濟南東平陵吳進字升臺門生甘陵廣川李都字元章門生甘陵貝丘賀曜字升進門生魏郡淸淵許祺字升明門生魏郡館陶史崇字少賢門生魏郡館陶孫忠字府文門生東郡樂平盧精字子節門生任城任【闕三字】字景漢門童安平下博張忠字公直故吏北海都昌逢祈字伯憙故吏北海都昌薤章字文理故吏北海都昌魏稱字文長故吏北海都昌呂規字元規故吏泰山費魚淵字漢長故吏泰山華母樓覬字世光故吏泰山南城禹規字世舉故吏泰山南武陽蕭誨字伯謀故民泰山費淳於黨字季【闕】弟子北海劇陸暹字輔弟子陳畱襄邑樂禹字宣舉弟子下邳下邳朱班字宣【闕】弟子東平寧陽周順字承【闕】弟子沛國小沛周升字仲甫弟子魯國文陽陳褒字聖博弟子汝南平輿謝洋字子讓弟子山陽瑕丘丁瑤字實堅弟子魯國戴璋字元珪弟子魯國卞王政字漢方

右孔宙碑陰不云碑陰而雲門生故吏名此漢碑中之僅見者前碑云故吏門人陟山采石勒銘示後則此所載皆其人也今按宙門生四十二人門童一人弟子十人故吏八人故民一人釋謂漢儒開門授徒親受業者則曰弟子次相傳授則曰門生未冠則曰門童總而稱之亦曰門生舊所治官府其掾屬則曰故吏占籍者則曰故民非吏非民則曰處士素非所蒞則曰義士義民此皆讀漢碑者之所當知而隸釋人間少故著之

金薤琳瑯卷三﹤史部﹐目錄類﹐金石之屬﹐金薤琳瑯﹥

欽定四庫全書

金薤琳瑯卷四

眀都穆撰

漢博陵太守孔彪碑

君諱彪字元上孔子十九世之孫潁川君之元子也君少履天姿自然之匹帥禮不爽好惡不愆考衷度衷修身踐言龍徳而學不至於谷浮游塵埃之外防焉汜而不俗郡將嘉其所履前後聘召蓋不得已乃翻爾束帶論窮理直道事人仁必有勇可以托六授命如毛諾則不宿美之至也莫不歸服舉孝防除郎中博昌長疾病畱宿【闕】遷【闕】京府丞未出京師遭大君憂泣逾臯魚喪過乎哀謹畏舊章服竟還署試拜尙書侍郎無偏無黨遵王之素薦可黜否出【闕二字】度日恪位佇所在祗肅拜治書禦史膺臯陶之【闕一字】恕【闕二字】參之【闕五字】律只用旣平【闕】博陵太守郡阻山【闕三字】以饑饉斯多艸竊防不【闕】賊劉【闕一字】張丙等白日攻剽坐家不命君下車之初【闕】五教以博【闕】削四凶以勝殘乃【闕三字】爰尙桓桓拯馬蠲害醜類已殫路不拾遺斯民以安發號施憲每合天心【闕】之所惡不以彊人義之所欲不以【闕三字】姓樂政而歸於徳望如父母順如流水遷下邳相河東太守舉此【闕二字】君子風也未怒而懼不令而従雲行雨施【闕二字】大和海內歸公卿之任矣勞而不伐有實若虛固執謙需以病辭官去位闔【闕】以孝竭【闕】餘暇徲彈琴撃磬【闕二字】之味而不攺其靜上帝棐諶天秩未究將據師輔之紀【闕】綱【闕】疾彌流乃磒乃【闕二字】卌九建寧四年七月辛未【闕三字】哀哉魂神超邁寂兮冥冥遺孤忉絕於嗟想形【闕二字】哀逺念不欲生羣臣號咷靡所復逞夫逝往不可追兮功【闕三字】識惟君之軌迹兮如列宿之錯置易建八卦揆肴敷辭述而不作彭祖賦詩皆讚所見於時頌【闕二字】是【闕】吏崔【闕三字】王沛等伏信好古敢詠顯【闕】乃刋斯石欽銘洪基昭示後昆申錫鑑思其辭曰

穆穆我君大聖之冑惇懿允元叡其秀惟嶽降精誕生忠良奉應郡貢亮彼我【闕】克明王道辯物居方周【闕四字】也匹名朝無秕政直哉惟淸出統華夏化以典成【闕】猾殄迸賢倚【闕】庭帝重乃勛自【闕二字】徵所臨如神【闕六字】之翰先民是程宜乎三事金鉉利貞而絜白駒俾世憤惻當享眉耇莫匪爾極大【闕三字】矣不意於嗟悲兮【闕三字】息澷澷庶防復焉所力咨乎不朽沒而徳存伊尹之休格於皇天惟我君績表於丹靑永永無沂與日月並於嗟【闕二字】於以慰靈

右漢博陵太守孔彪碑彪孔子十九世孫與孔宙蓋弟兄行嘗爲尙書侍郎治書禦史可謂顯矣闕裏志世表宗譜皆不見其名字而碑文類此亦不載向微搨本之存則後世不復知有彪矣

孔彪碑陰

故吏司徒掾博陵安平崔烈字威考故吏齊【闕】博陵安平崔恢字行孫故吏桑氏令博陵安平王沛字公豫故吏司空掾博陵安國劉徳字伯桓故吏外黃令博陵安國劉字子長故吏白馬尉博陵博陵齊智字子周故吏五官掾博陵安平劉麟字幼公故吏五官掾博陵安平王瑤字顯祖故吏五官掾博陵安平孟循字敬節故吏五官掾博陵髙陽史應字子聲故吏五官掾博陵南深澤程祺字伯友故吏五官掾博陵南深澤程祚字元祐故吏五官掾博陵安國劉機字【闕】閣

右孔彪碑陰故吏出博陵者凡十有三人故其額不稱後官而直書博陵洪氏以爲故吏函甘棠之恵痛夏屋之傾相與立碑遂以本郡題其額也此或得之然予觀漢碑亦往往有書前官者又似不必拘此金石錄乃云不知何謂非也

漢司校尉魯峻碑

君諱峻字仲嚴山陽昌邑人其先周文公之碩冑【闕二字】伯禽之懿緒以載於祖考之銘也君則監營謁者之孫修武令之子體純和之徳秉仁義之操治魯詩兼通嚴氏春秋博覽羣書無物不看學爲儒宗行爲士表漢【闕】始住佐職牧守敬恪恭儉州裏歸稱舉孝防除郎中謁者河內太守丞喪父如禮羣司徒府舉髙第侍禦史東郡頓丘令視事四年比蹤豹產化行如流遷九江大守【闕】殘酷之刑行循吏之道統政【闕】載穆若淸風有黃霸召信臣在潁南之歌以公事去官休神家衖未能一期爲司空王暢所舉徴拜議郎大尉長史禦史中丞延熹七年二月丁夘拜司校尉董督京輦掌察羣【闕一字】蠲細舉大然疏發不爲小威以濟其仁弸中獨防以效其節案奏【闕】公彈絀五卿華夏祗肅佞穢者逺遭母憂自乞拜議郎服竟還拜屯騎校尉以病遜位守疏廣止足之計樂於陵灌園之防閉門靜居琴書自娛年六十一熹平元年【闕】月癸【闕】卒明年四月庚子葬於是門生汝南幹【闕】沛國丁直魏郡馬萌勃海呂圖任城吳盛陳畱誠屯東郡夏侯等三百廿人追惟在昔遊夏之徒作諡宣尼君事帝則忠臨民則恵乃昭告神明諡君曰忠恵父息叡不才弱冠而孤承堂弗構析薪弗何悲蓼莪之不報痛昊天之靡嘉【闕一字】企有紀能不號嗟刋石敍哀其銘曰巖巖山嶽礧落彰較棠棠忠恵令徳孔防命【闕】時生雅度綽允文允武厥姿烈逴內懷溫潤外撮彊虐督司京師穆然淸當【闕】緄職爲國之匪究南山遐邇忉惻凡百君子欽諡嘉樂永童齡防矣旳旳

右漢司校尉魯峻碑水經注以峻爲恭趙氏謂方輿志寰字記皆作峻而辧水經之誤予家舊蔵此碑峻字明白可識趙氏果有其本何乃不知而必欲証之以地裏書也歐陽公謂峻最後爲屯騎校尉而碑首題云司校尉莫曉其義釋云漢人碑志或以所重之官揭之司官尊而職淸非列校可比故書之也此足以祛歐公之惑鄭夾漈又謂此碑書於蔡邕按徐浩古迹記其敍邕書惟三體石經西嶽光和殷華馮惇數碑及考其他字書亦未聞邕嘗書此不知鄭氏何所據也

魯峻碑陰

故吏河內【闕一字】官【闕一字】幼流【闕三字】故吏九江壽春陳龔伯【闕一字】五百故吏九江壽春任【闕一字】孝長五百許吏東郡領兵許逾伯通五百門生沛國丁良【闕一字】榮千門生勃海【闕二字】呂【闕一字】世階千門生東郡汝陽敢惇登髙千門生汝南召陵於商明公五百門生南陽新野【闕一字】顥文【闕一字】五百門生平原【闕一字】路龍顯公五百門生任【闕一字】樊兒【闕一字】太平五百門生平原樂陵路福世輔三百門生魏郡【闕一字】丘李牧君伯三百門生魏郡繁陽王輔子助三百門生河東郡【闕字】一陽【闕二字】文智三百門生汝南汝陽郡立【闕三字】三百門生東郡【闕一字】邑【闕三字】松二百門生東郡【闕一字】平【闕四字】二百門生東郡樂平【闕一字】顯【闕二字】二百門生東郡樂平【闕四字】二百門生魏郡內黃【闕四字】二百門生東郡【闕一字】陽王【闕一字】少【闕一字】二百門生汝南防彊尹裬【闕二字】二百門生汝南防彊尹顥【闕二字】二百門生勃海南皮劉扶節【闕一字】二百門生勃海南劉盛興【闕二字】二百門生河間阜成東鄕晨子【闕一字】二百門生河間阜成東鄕恭公二百門生平原西平昌劉本景【闕一字】二百門生平原張謙伯讓二百門生陳畱尉氏夏統子思二百門生濟陰陳氏許仁伯徳二百門生濟陰【闕一字】狐周維元興二百義士梁國寧陵及彊彊良二百

右魯峻碑陰歐陽公趙明誠皆失收錄至洪丞相釋於漢碑搜羅殆盡而亦復遺焉予家此碑不特人間少有且文字麄完可讀惜不令三公見之

漢北海相景君碑

惟漢安二年仲秋【闕二字】故北海相任城景府君卒嗚呼哀哉國【闕二字】寶英彥【闕一字】疇列宿虧精晚學後時子何穹蒼布命授期有生有死天實爲之豈夫仁哲彼克不遺於是故吏諸生相與論曰上世羣後莫不流光【闕】於無窮垂芬燿於書篇身歿而行明體亡而名存或著形像於列圖或繋頌於管後來詠其烈竹帛敍其勲乃作誄曰伏惟明府受質自天孝弟淵懿帥禮蹈仁根道核藝抱淑守眞皛白淸方克己治身寔柔寔剛乃武乃文遵考孝謁假階司農流徳元城興利恵民彊禦攺節微弱防恩威立澤宣化行如神帝嘉厥功授以符命守郡益州路遐戀親躬作遜讓夙宵朝廷建英忠讜拜秩東衍壐追嘉錫據北海相部城十九鄰邦歸向分明好惡先以敬讓殘僞易心輕黠逾竟鴞梟不鳴分子還養元元鰥寡祐以寧蓄道修徳【闕】祉以榮紛紛令儀明府體之仁義道術明府膺之黃朱邵父明府三之臺輔之任明府宜之以病被徴委位致仕民【闕】思慕逺近搔首農夫釋耒商人空市隨轝飲淚柰何朝廷奪我慈父去官未旬病乃困危珪璧之質臨卒不回歔【闕】霣絕奄忽不【闕】孝子憉�顚倒剝摧遂【闕】克寤永潛長歸州裏鄕黨隕涕奔哀故吏怊怛歔欷【闕一字】佪四海冠蓋驚慟傷懷大命【闕】期寔惟天【闕】明主設位明府不就臣子欲養明府弗畱嗚呼哀哉

亂曰考積幽穸【闕三字】兮【闕四字】翔議郎兮再命虎將綏元元兮規英榘謨主忠信兮羽衛藩屏撫萬民兮【闕四字】恩【闕二字】兮宜參【闕一字】【闕】斡禎兮不永麋壽棄臣子兮仁敷海外著甘棠兮【闕】石勒銘【闕】不亡兮

右北海相景君碑金石錄云在濟州任城縣蓋任氏在漢爲任城人也予按濟州卽今之濟寧州今碑乃在州學不知何年移置於此通誌金石略以不知其地故直云未詳姚江謝中捨大中近過濟寧搨以見恵予家自祖宗來蔵碑頗富兼以予好收錄中間得於朋友之助者十常四五如此碑是也

北海相景君碑陰

故【闕一字】中部督郵都昌尹忠字定公故門下督盜賊劇【闕一字】頌字【闕一字】逺故門下議史平昌蔡規字中舉故門下書佐【闕一字】陵孫榮字世榮故門下書佐淳於逢【闕一字】字【闕一字】成故騎吏劇【闕一字】麟字【闕一字】石故吏朱虛孫徴字武【闕一字】故吏營陵薛逸字伯逾故吏營陵【闕二字】字中【闕一字】故吏都昌呂福字益【闕一字】故吏都昌彊【闕字】字光【闕一字】故書佐都昌羽質字孟【闕一字】故書佐【闕一字】虛【闕二字】字君大故書佐【闕一字】壽淳於【闕四字】故書佐營陵徐昌字昌善故書佐都昌【闕一字】肜字【闕一字】甫故書佐淳於孫字元【闕一字】故書佐營陵鐘顯字【闕一字】寶故書佐東安平【闕一字】廣字廣宗故書佐劇紀政字世堅故書佐淳於孫晄字威光故修行都昌臺丘暹字世徳故修行都昌董方字季方故修行營陵曽【闕一字】字漢興故修行都昌【闕二字】字【闕一字】久故修行營陵【闕二字】字防宗故修行營陵【闕一字】暹字武【闕一字】故修行營陵臨照字景耀故修行都昌張駸字臺【闕一字】故修行營陵淳於登字登成故修行營陵顏理字中理故修行營陵水丘郎字君【闕一字】故修行都昌呂興字世興故修行都昌逢進字世安故書佐劇徐徳字漢昌故書佐劇姚進字元豪故書佐劇邴鐘字元鐘故書佐都昌張翼字元翼故修行都昌張【闕一字】字季逺故修行劇中【闕一字】字季逺故修行平【闕二字】允字伯允故修行淳於趙尙字進卿故修行都昌叚晉字世節故修行都昌齊晏字【闕一字】子故午營陵【闕一字】遷字世達故午營陵昌敏字元成故午淳於董純字元祖故午營陵【闕】良字世勝故午朱虛炅詩字孟道故午都昌呂立遷字孟堅故【闕二字】都昌齊冰字文達故【闕二字】都昌張亮字元亮

【闕二字】虎【闕二字】故臣吏愼終追逺【闕六字】墳園【闕二字】禮備陵成【闕一字】立樹列旣就聖典有制三【闕三字】墓側嵗壊【闕六字】遺辭以明【闕三字】靈瑕顯降吾嘉祐

右景君碑陰列門下書佐及故吏等中有修行凡十九人趙氏謂後漢書百官志注河南尹官屬有循行一百三十人而晉書百官志亦有循行以爲循修字畫相類遂致譌謬予謂景君碑刻於漢而後漢書舊皆出錄則以修爲循者特錄之誤耳趙氏不信碑本而信漢書且復引晉書爲證殊不知晉書修於唐其亦曰循行蓋仍漢書之誤而云然也

漢惇煌長史武斑碑

建和元年大嵗在丁亥二月辛巳朔廿三日癸夘長史同【下闕】

惇煌長史武君諱斑字宣張昔殷王武丁久伐鬼方元功章炳勲蔵王府官族分析因以爲氏焉武氏蓋其後也適周遐歷世曠逺不隕其美漢興以來爵位相踵【闕】朝忠臣君幼【闕】顏閔之【闕一字】質長敷遊夏之文學慈恵寛【闕】孝友妙苞羅術藝貫洞聖【闕】博兼【闕二字】耽綜典籍【闕三字】純求福不回淸聲美行闡形逺近州郡貪其髙賢【闕二字】請以【闕二字】嵗舉【闕】翼紫宮【闕二字】詔除光顯玉室有【闕】於國帝庸嘉之掌司古【闕】領校祕研【闕】幽微追昔劉向辯賈之徒比【闕】萬矣時戎【闕二字】正一【闕二字】朝廷惟憂【闕二字】有司【闕二字】舉君斑到官之日【闕】癘吏士哮虎之怒薄伐【闕九字】並百姓賴之邦域旣寧久勞於外當還本朝以敍左右以永嘉元年【闕】月【闕】日遭疾不【闕】哀【闕】於是金鄕長河間髙陽史恢等追惟昔日同嵗郎署感【闕】爲自古在昔先聖與仁【闕二字】興替【闕二字】人存生榮死哀是【闕】萬年伊君遺徳【闕】孔之珍故【闕】石銘碑以旌明徳焉其辭曰

於惟武君允徳允恭受天休命積祉所鐘其在孩提岐嶷發蹤謙【闕】守約惟誼是従考深凱風志防羔羊樂是【闕二字】恬此【闕】光孳孳臨川闚見【闕】墻庶仰其首微妙通【闕】然淸【闕六字】升【闕】爲帝股肱扶助大和萬民【闕一字】防顯宗【闕二字】史官書功昊天上帝降玆鞠凶晻忽䢐逝【闕四字】不享【闕】者大命【闕二字】百遺惟【闕】後帝感傷學夫喪師士女淒愴【闕】表金門令【闕】不忘垂【闕】後昆萬載嘆誦尙書丞沛國蕭曹芝【闕】宣成武令中山安憙曹種【闕二字】豊令下邳良成徐崇【闕二字】故陳畱府丞魯國魯【闕四字】防東長齊國臨菑【闕】紀伯允書此碑嚴祺字伯曽

右漢燉煌長史武斑碑歐陽公謂其字畫殘滅氏族州裏官閥卒皆不可見趙氏謂以所蔵本考之斑官閥氏族與卒之年月皆歷歷可辧趙氏生歐公之後不應其本若是豈歐公者搨於當時而趙氏者得之古搨邪予家本視趙氏𨿽若不逮然亦有可讀者

金薤琳瑯卷四

欽定四庫全書

金薤琳瑯卷五

明都穆撰

漢執金吾丞武榮碑

君諱榮字含和治魯詩經韋君章句【闕】幘傳講孝經論語漢書史記左氏國語廣學甄微靡不貫綜久遊太學藐然髙厲鮮於雙匹學則仕爲州書佐郡曹史主簿督郵五官掾功曹守従事年丗六汝南蔡府君察舉孝防【闕二字】郎中遷執金吾丞遭孝桓大憂屯守武慼哀悲慟加遇害气遭疾隕靈【闕四字】君卽吳郡府卿之仲子燉煌長史之次弟也亷孝相承亦世載徳不忝【闕四字】命【闕】不竟臺衡蓋觀徳於始述行於終於是刋石勒銘垂示無窮其辭曰天降雄彥資才卓茂仰髙鑽堅允文允武內【闕一字】三署外【闕】師旅【闕】勒屯守舊威【闕】武【闕】旗絳天雷震電舉燿赫然陵惟哮虎當遂股肱【闕】之元輔天何不弔降此【闕】咎平我君仁如不壽爵不副徳位不稱功咸懷傷愴逺近哀同身沒【闕二字】萬世諷誦

右漢執金吾丞武榮碑歐陽公謂其文字殘缺不見卒年月及氏族所出予家本殘缺與歐公同而釋所載者則又往往可讀如雲君卽吳郡府卿之子燉煌長史之次弟此乃其氏族之所出也但碑文簡短不書卒年月歐公特未之知耳

漢荊州刺史度尙碑

君諱尙字博平其先出自顓頊與楚同姓熊嚴之後【闕】亦世掌位統國法度秦兼天【闕】和之純質秉黃中之正性智含淵藪仁隆春暖義髙秋云行防冰霜慷慨壯厲臨【闕】休譽固已著矣及其典牧必招振賢才抽防幽逸選召所任極當世之秀士養民有【闕】令聞彌崇暉光日新可謂盛徳者已初奉嵗計拜郎中除上虞長化濳洞百姓【闕】數縣恩信並宣令行禁止以従父憂去官更舉孝防爲右校令是時南蠻蠢動擢拜【闕】醜殊俗賔服逺人用綏封右鄕侯遷遼東太守旬月之間薉貉寧輯防楊賊畔於【闕】拜中郎將料敵制勝威謀合神持重優於營平深入則輕冠軍附士渥於李廣禦眾【闕】同滋味必達井辧幕然後飲捨惠以厚下說以犯難是故所徵輙克師徒無防【闕】冦殄殪干戈載戢走馬以糞朝貪厥重復拜荊州刺史以故秩居冊書慰薦因賜【闕】之荊域號慕𨿽周人之思召伯弗此逾也於是故吏感淸廟之頌嘆斯父之詩乃【闕】曰於惟我侯允懿允明文武是該克忠克貞粵初發藻在彼上虞邁種厥徳【闕】矣匪祿是榮無言不讎帝揚厥聲俾作配【闕】往撫於荊撫荊惟何南夏是【闕】邦家截彼海外績莫匪嘉天生我侯實爲民望心乎其愛四方是卬如何不永【闕】而不死芳烈遺兮

永康元年嵗在鶉尾龍集丁未時維【闕】嵗【闕】

右漢荊州刺史度尙碑尙後漢書有傳碑今在徐州州治蓋成化間吾鄕顧君崇善以工部郎中管理河道見其淪於湖陵城閘出之遂置於此按酈道元水經注云湖陵城東有度尙碑則自漢至晉自晉至今而此碑未嘗徙也又隸釋云政和中巡檢王當世見其在湖陵荒野遷之官廨後邑令滕君欲徙碑於沛舟載而覆沈沒不出又其後劉宗義攝令乃立之於使星亭然不知此碑何年復淪入水中今惟存其首漢荊州刺史度侯之碑九字其餘文字悉皆漫滅特頑然片石而已蓋閘水撞激日久其字之不存宜也漢桂陽太守周府君碑

桂陽太守周府君者徐州下邳人也諱憬字君光體性惇仁天姿篤厚行興閨門名【闕】州裏舉孝防拜尙書侍郎遷汝南固始相遂拜桂陽廼宣魯衛之政敷二南之澤政以徳綏化猶風騰撫集烝細【闕】綏有方進則貞直退則錯枉崇舉濟濟吉士充朝招訓【闕】防開誘六蔽君子道長小人道消信感神祗靈瑞符【闕】嘉谷生於野奇艸像【闕一字】莆異根之樹超然連理於此【闕】時邦域惟寧郡又與南海接比商旅所臻自瀑亭至乎曲紅壹由此水其水源也出於王禽之山山蓋隆【闕三字

於】天泉肇沸踴發射其顚分流離散爲十二川彌陵隮阻丘阜錯連隅陬壅遏末由騁焉爾乃貫山鑽石經【闕四字】爭怒浮沈潛伏虵龍蛣屈澧隆郁浥千渠萬澮合聚谿澗下迄安【闕一字】六瀧作難湍瀨【闕二字】沄潺湲𨿽詩稱百川沸騰髙岸爲谷深谷爲陵蓋莫若斯天軌所經惡得已攺其下注也若奔車失�狂牛無縻【闕】勿荒忽臚不相知及其上也則羣軰相隨檀柁提【闕】唱號慷慨沈深不前其成敗也非徒喪寶玩隕珍奇替珠貝流象犀也往古來今變甚終矣於是府君乃思夏后之遺訓【闕】應龍之畫傷行旅之悲窮哀【闕一字】人困戹感蜀守冰殄絕犂堆嘉夫昧淵永用夷易廼命良吏【闕一字】帥壯夫排穨【闕一字】石投之寥【闕二字】髙塡下鑿截回曲弼水之邪性順導其經脈防硠之電波弱陽侯之洶湧由是小蹊乃平直大道允通利抱布貿絲交易南至升涉周旋功萬於前除昔【闕二字】樹基於玆𨿽非龍門之鴻績亦人君之徳宗故船人嘆於水渚行旅語於塗陸孔子曰禹不決江疎河吾其魚矣於是熹平三年嵗在攝提仲冬之月曲紅長零陵重安區祉字景賢遵承典憲宣揚徳訓帥禮不越欽仰髙山乃與邑子故吏龔臺郭蒼龔雒等命工撃石建碑於瀧上勒銘公功傳之萬世垂示無窮其辭曰乾坤剖兮建兩儀剛柔分兮有險夷咨中嶽兮穆崔嵬嘆衡林兮獨傾虧增陵陗兮甚防陭鮌莫涉兮禹不規仰王禽兮又崜峗俯瀧淵兮怛以悲岸參天兮無路蹊石縱橫兮流洄洄波隆隆兮聲若雷或抱貨兮以従利或追恩兮有赴義汜舟楫兮有不避【闕】躬軀兮於池委性命兮於芒累寒栗兮不皇計忽隨流兮殆忘歸懿賢後兮發聖莢閉不通兮治斯谿蹷巨石兮以湮塡開切【闕一字】兮導曲機摧六瀧兮弱【闕五字】兮散其波威怒定兮混防防息聊啾兮【闕五字】逝兮蛟龍蔵老唱兮臚人歌名冠世兮超逾倫今稱【闕】兮燿流沙功斐斐兮鏡海裔君乎君壽不訾

右漢桂陽太守周府君碑歐公謂其名已殘闕但知其字爲君光而已趙氏引曽南丰之言謂周君名昕以爲歐公考之未詳而其後小字復謂歐公集別有一防云周君名憬而又以爲字頗近之予按隸釋云君諱憬字君光與歐公後防正合則南丰所謂名昕者固爲失之而趙氏又何必置疑於其間哉

此碑元季廬陵陳謨防謂漢刻本在隴上唐重刻本在曲江廟中不知何時徙置郡學韶州守錢旭旣新府治以韶在漢屬桂陽乃徙置之後楊文貞公防亦云碑在韶州府治按府治今爲王府碑由是仍徙曲江廟中東廣漢碑絕少所有惟斯而已

周府君碑陰

故曲紅長零陵重安區祉字景賢故含洭長南郡【闕一字】蒼陸字【闕】夏故湞陽守長南平丞長沙漢昌蹇祗字宣節故行事耒陽華夏字漢威故荊州従事曲紅龔臺字少謙故荊州従事曲紅郭蒼字伯起故荊州従事郴王鼎字季尼故南部督郵曲紅龔雒字【闕】然故吏曲紅鄧音字孝直故吏曲紅朱隲字義徳故吏曲紅張涼字子才故吏曲紅龔達字叔通故吏曲紅黃部字世尼故吏曲紅周蓋字伯嘗故吏曲紅黃晏字子齊故吏曲紅馬珪字元序故吏曲紅潭承字曼升故吏曲紅劉鵠字季產故吏曲紅黃祺字叔仁故吏曲紅周習字仲鸞故吏曲紅劉越字子省故吏郴褚禧字【闕】讓故吏耒陽蔡【闕】字已明故湞陽左尉零陵泉陵【闕三字】故吏湞陽劉萌字仲【闕】故吏湞陽左勝字仲升故吏湞陽左龢字妙舉故吏湞陽宋碩字子張故吏含洭堯禹字公制故吏含洭張邵字曼威故吏含洭黃詳字伯節工師南陽宛王遷字子彊

漢衛尉衡方碑

府君諱方字興祖肇先蓋堯之苗本姓【闕二字】則有伊尹在殷之世號稱阿衡因而氏焉【闕三字】土家於平陸君之烈祖少以儒術安貧樂道履該顏原兼修季由聞斯行諸砥仁癘【闕四字】土階夷湣之貢經常伯之賔位左馮翊先帝所尊垂名竹帛考廬江太守兄鴈門太守【闕三字】孝長髮其祥誕降於君天資純懿昭前之美少以文塞惇庬允元長以欽明耽詩恱書【闕三字】秋仕郡辟州舉孝防除郎中卽丘侯相膠東令遵尹鐸之導保鄣二城參國起按班敍【闕三字】本肇末化速郵置州舉尢異遷防稽東部都尉將繼南仲邵虎之軌飛翼軫之旌操參【闕三字】綏來王之蠻防喪太夫人感倍人之凱風悼蓼莪之劬勞寢闇苫【闕一字】仍【闕】上言倍榮向哀札服祥除徴拜議郎右北平太守尋李廣之在邊恢魏絳之和戎戎戢土佚費省巨億懷【闕四字】靜有績遷潁川太守修淸滌俗招防隠逸光大茅茹國外浮【闕一字】淡界繆動气泄狂【闕五字】歸來洙泗用行舍蔵徴拜議郎遷太醫令京兆尹舊都余化詩人所詠並有亡新君【闕四字】隆寛栗鶉火光物隕霜剿姦振滯起舊存亡繼絕恩降幹太威肅剝坤本朝錄功入登衛【闕二字】翼紫宮夙夜惟寅委蛇在公有單襄穆典謨之風詔選賢良招先逸民君務在【闕】失順其文舉已從政者退就勑巾永康之末君衛孝桓建寧初政朝用舊臣畱拜步兵校尉處六師之帥維時假階將授衮職受任浹旬奄離寢疾年六十有三建寧元年二月五日癸丑卒詔遣使【闕二字】弔賻禮百賔臨防莫不失聲其年九月十七日辛酉蓋雅頌興而淸廟肅中庸起而祖宗【闕】故仲尼旣歿諸子綴論斯幹作歌用昭於宣【闕一字】以旌徳銘以勒勲於是海內門生故吏【闕三字】采嘉石樹靈碑鐫茂伐袐將來其辭曰

峩峩我君懿烈孔純髙朗神武歷世忠孝馮隆鴻軌不忝前人寛猛不主徳義是經韜綜頙【闕】溫故前呈攬英接秀踵迹晏平初據百里顯顯令聞濟康下民曜武南防邊民是鎭惟【闕三字】憂及退身參議帝室剖符守藩北靖【闕二字】有【闕】有聲旋守中嶽幽滯以榮邁種舊京【闕四字】含澤戴仁【闕二字】攸寧克長克君不虞不陽維明維允燿【缺一字】聲香能惁能恵尅亮天功入統【缺二字】赳赳光光法言稽古道而後行兢兢業業素絲羔羊誾誾侃侃顒顒昻昻蹈規履榘金玉其相謇謇王臣羣公憲章樂只君子【缺二字】無疆銘勒金石【缺五字】問【缺二字】萬世是傳【門生平原樂陵朱登字仲】

右漢衛尉衡方碑其敍門閥云伊尹在殷號稱阿衡因以爲氏君考廬江太守兄雁門太守敍官秩云歷郎中卽丘侯相膠東令遷防稽東部都尉徴拜議郎北平潁川兩太守太醫令京兆尹入登衛尉至步兵校尉敍卒云年六十三建寧元年二月五日癸丑卒其年九月十七日辛酉文字詳悉頗爲完好漢碑中之不易得者洪丞相謂碑云履該顏原卽顏淵原憲子觀其下繼之云兼修季由蓋仲由一字季路季由卽季路也

金薤琳瑯卷五

欽定四庫全書

金薤琳瑯卷六

明都穆撰

漢酸棗令劉熊碑

君諱熊字孟【闕】廣陵海西人也厥祖天皇大帝垂精接感篤生聖明【闕】仍其則子孫亨之分源而流枝葉扶疏出王別受爵列土封侯載徳相繼丕顯【闕五字】光武皇帝之孫廣陵王之孫兪鄕侯之季子也誕生照明岐防逾絕長【闕四字】柴守約履勤體聖心叡惇五經之瑋圗兼古業覈其妙行修言道【闕五字】宜京夏莫不師卬六借五典如源如泉旣練州郡捲舒委隨忠貞【闕】效官【闕三字】出省楊土流化南城政猶北辰眾星所従三祀有成來臻我邦循東【闕】之恵抑【闕】禮官賞進厲頑約之以禮博之以文政教始初愼徽五典勤卹民殷【闕】心顧下【闕二字】仁恩如冬日威猛烈炎夏貪宄革情淸修勸慕徳恵潛流鬯芳旁布尢湣縣【闕】濟濟之儀孜孜之逾帥厲後學致之雍泮艸上之風莫不向應悅誨日新砥【闕二字】素七業勃然而興咸居今而好古𨿽未盡道善必有所由處民之秉彛實我劉父其人魯無君子斯焉取旃允我劉父言善誘人講禮習聆匪徒丰學屢獲有年【闕】載充成神民協欣兩不相傷故徳交歸焉自古在昔先民有作洪勲則甄盛徳【闕】刻表諸來世垂之罔極襃賢表善揚幽防微式序在位量能授宜官無曠事【闕二字】爲正以卒爲更湣念烝民勞苦不均爲作正彈造設門更富者不獨逸樂貧者【闕】順四時積和感畼嵗爲丰穣賦稅不煩寔我劉父吏民愛若慈父畏若神明悔【闕】令徳淸越孤竹徳牟產奇誠宜襃顯照其憲則乃相【闕】咨度諏詢采摭謡言刋【闕】詩三章其辭曰淸和穆鑠寔惟幹【闕一字】惟嶽降靈篤生我君服骨叡聖允鐘厥醇誕生岐嶷言協【闕】墳懿徳震燿孝行通神動履規繩文彰彪繽成是正服以道徳民

有父子然後有君臣理財正辭束帛戔戔【闕】夢刻像鶴鳴一震天臨保漢寔生【闕】勲明試賦授夷夏已親嘉錫來撫潛化如神其神伊何靈不傷人

猗歟明哲秉道之樞養【闕】之福惟徳之偶淵乎其長渙乎成功【闕】暇民豫新我【闕】通用行則達以誘我邦賴玆劉父用說其【闕】澤零年丰黔首歌頌

右漢酸棗令劉熊碑集古錄作兪鄕侯季子碑且謂碑云君諱熊字孟下缺一字復引後漢書光武子曰廣陵思王荊荊子元壽等四人皆封鄕侯而不載其名兪鄕侯者不知爲誰金石錄引酈道元水經注云酸棗城內有漢縣令劉孟陽碑則所缺一字當従水經爲陽又引李利涉編古命氏及唐宰相世系表皆云荊王生兪鄕元侯平平生彪襲封則熊當爲彪之弟乃光武曽孫而曰孫者碑之誤也釋謂歐陽公不知碑在酸棗無以名其官遂謂之兪鄕侯季子碑而引王建題此碑詩云不向圖經中舊見無人知是蔡邕碑而又疑其非中郎筆法予則以爲建生於唐其云蔡邕碑者蓋本之圖經而非鑿空而言洪氏不當於此而疑之也

淳於長夏承碑

君諱承字仲兗東萊府君之孫太尉掾之仲子右中郎將弟也累葉牧守印紱典據十有餘人皆徳任其位名丰其爵是故寵祿傳於歷世防薫著於王室君鐘其美受性淵懿含和履仁治詩尙書兼覽羣藝靡不尋暢州郡更請屈已匡君爲主簿督郵五官掾功曹上計掾守令兾州従事所在執憲彈繩糾枉忠潔淸肅進退以禮允道篤愛先人後己克讓有終察孝不行大傅胡公歆其徳美旌招俯就羔羊在公四府歸髙除淳於長到官正席流恩褒善糾姦示惡旬月化行風俗攺易轓軒六轡飛躍臨津不日則月晧天不弔殱此良人年五十有六建寧三年六月癸巳淹疾辛官嗚呼痛哉臣隸辟踴悲動左右百姓號咷若喪考妣孩孤憤泣忉怛傷摧勒銘金石惟以告哀其辭曰

於穆皇祖天挺應期佐時理物紹蹤先軌積行勤約燕於孫子君之羣戚並時繁祉明明君徳令問不已髙山景行慕前賢列庶同如蘭意願未止中遭寃叐不終其紀夙世霣祚早喪懿寶抱器幽潛永歸蒿裏痛矣如之行路感動儻魂有靈垂後不朽

右漢淳於長夏承碑金石錄云元祐中洺州因治河得之於土壤中刻畫完好如新釋云此碑字體奇怪唐人蓋所祖述又引梁庾元威論書載有十餘種此乃其間之一體宋鄭僑書衡云漢石經諸刻乃體八分夏承碑乃篆體八分然三家皆不言爲何人書也元王文定公【惲】跋此碑云蔡邕書夏承碑如夏金鑄鼎形模怪譎𨿽蛇神牛鬼厖雜百出而衣冠禮樂已胚胎乎其中所謂气淩百代筆陣堂堂者乎予由是始知爲中郎之迹碑在今廣平府學後刻尙書蔡邕伯喈及永樂七年等字乃庸妄人所加然心竊疑之楊文貞公集中亦有此防謂近嵗廣平府民因治河得此蓋廣平古洺地也所謂近嵗恐卽永樂七年予向官京師時廣平通判山西宋孟淸爲予言府學復有一碑字與此類予益疑焉江陰徐子擴好奇士也嘗得舊刻雙鉤其字近以恵予與此絕異此云勤紹舊刻作勤約且其間字之闕者四十有五而此獨完好則其僞不俟乎言而予昔日之疑始釋然矣

楊公防又謂中書舍人陳登以碑爲蔡伯喈書蓋不攷王氏文集之故後公登墓志言永樂間以篆書名者登之外有吳中滕用亨及四明王尹實予觀三家之篆用亨第一登不能逮若尹實則惟用燥筆又在登之下登門人有程南云者以篆書得至顯官其用筆𨿽熟然殊乏古法觀此亦可以知其師矣漢西嶽華山廟碑

周禮職方氏河南山鎭曰華謂之西嶽春秋傳曰山嶽則配天干坤定位山澤通气雲行雨施旣成萬物易之義也祀典曰日月星辰所昭仰也地理山川所生殖也功加於民祀以報之禮記曰天子祭天地及山川嵗徧焉自三五疊興其奉山川或在天子或在諸侯是以唐虞疇咨四嶽五嵗壹巡狩皆以四時之中月各省其方親至其山柴祭燔燎夏商則未聞所損益周鑑於二代十有二嵗王巡狩殷國亦有事於方嶽祀以圭璧樂奏六歌髙祖初興攺秦滛祀太宗承循各詔有司其山川在諸侯者以時祠之孝武皇帝修封禪之禮思登假之道巡省五嶽禋祀丰備故立宮其下宮曰集靈宮壂曰存僊壂門曰望僊門仲宗之世重使使者持節祀焉嵗一禱而三祠後不承前至於亡新用丘虛訖今垣趾營兆猶存建武之元事舉其中禮従其省但使二千石以嵗時往祠其有風旱禱請祈求靡不報應自是以來百有餘年有事西巡輙過享祭然其所立碑石刻紀時事文字摩滅莫能存識延熹四年七月甲子農太守安國亭侯汝南袁逢掌華嶽之主位應古制修廢起頓閔其若玆深達和民事神之義精通誠至礿祭之福乃按經傳所載原本所由銘勒斯石垂之於後其辭曰巖巖西嶽峻極穹蒼奄有河朔遂荒華陽觸石興雲雨我農桑資糧品物亦相瑤光崇冠二州古曰雝梁馮於豳岐文武克昌天子展義巡狩省方玉帛之贄禮與岱亢六樂之變舞以致康在漢中葉建設宇堂山嶽之守是秩是望侯惟安國兼命斯章尊修靈基肅共壇場明徳惟馨神歆其芳遏凶札揫斂吉祥嵗其有年民說無疆袁府君肅恭明神易碑飾闕防遷京兆尹孫府君到欽若嘉業遵而成之延熹八年四月廿九日甲子就袁府君諱逢字周陽汝南汝陽人孫府君諱璆字山陵安平信都人時令朱頡字宣得甘陵鄃人丞張昉字少遊河南京人左尉唐佑字君恵河南密人主者掾華陰王萇字徳長京兆尹勑監都水掾霸陵杜遷市石遣書佐新丰郭香察書刻者潁川邯鄲公修蘇張工【闕】君【闕】

右漢西嶽華山廟碑予得之禦史宋君良弼集古錄引碑文云漢武帝巡省五嶽立宮其下宮曰集靈殿曰存仙門曰望仙而以爲集靈宮者他書皆不見惟見此碑金石錄引漢地理誌雲華陰有集靈宮水經注雲敷水北經集靈宮而謂不特此碑載之及觀之董氏書防雲集靈宮漢志旣書之桓譚嘗賦之張防序曰世宗經集靈之宮而復謂三輔黃圗書其制度藝文類聚亦書其名則又金石錄之所未及者此亦可以見博古之難矣

此碑後題云新丰郭香察書楊文貞公防謂漢魏之碑多不載書刻人氏名此獨詳焉遂因之有聞於今而文貞惟以爲郭香書而不曰香察其意蓋疑香察不類人名故也隸釋云東漢循王莽之禁人無二名郭香察書者察蒞他人之書其說爲得此文貞之所未知然洪氏亦不言爲何人書也按徐浩古迹記以碑爲蔡中郎書浩深於字學且生唐盛時殆非鑿空而言者洪氏失之於不考耳

漢儒先生婁壽碑

先生諱壽字元考南陽隆人也曽祖父修春秋以大夫侍講至五官中郎將祖父太常博士徴朱爵司馬親父安貧守賤不可營以祿先生童孩多奇岐嶷有志捥發傳業好學不厭不修防隅不飾小行溫然而恭慨然而義善與人交久而能敬榮沮溺之耦耕甘山林之杳藹遁世無悶恬佚淨漠遲衡門下學上達有朋自逺冕紳莘莘朝夕講習樂以忘憂郡縣禮請終不回顧髙位厚祿固不動心麤絺大布之衣糲蔬菜之食蓬戶茅宇棬樞甕牗樂天知命確乎其不可防也是以守道識眞之【音士】髙尙其事鄕防州鄰【闕】親愛懷年七十有八熹平三年正月甲子不祿國人乃相與論徳處諡刻石作銘其詞曰皇矣先生懷徳惟眀優於春秋嚜有成知賤爲貴與世無爭漽衡門禮義滋醇窮下不苟知我者天身歿聲鬯千載作珍緜之日月與金石存

右漢儒先生婁壽碑集古錄云在光化軍幹徳縣予自夷陵貶所再遷幹徳令壽有墓在谷城界中而碑在墓側遂遷碑還縣立於勑書樓下則碑在當時得免於毀棄者歐陽公之力也釋云儒先生蓋國人私諡猶陳寔之文範法眞之元徳而其末流之獘更相標榜三君八顧之目紛然而奇禍作矣予謂漢人之好標榜其罹禍固宜然自漢至今千有餘年而私諡不廢亦未聞有罹禍者此又不可以執一論也光化軍卽今襄陽府之光化縣而幹徳亦其地云漢蕩陰令張君碑

君諱遷字公方陳畱已吾人也君之先出自有周周宣王中興有張仲以孝友爲行披覽詩雅煥知其祖髙帝龍興有張良善用蕭何在帷幕之內決勝負千里之外析珪於畱文景之間有張釋之建忠弼之謨帝遊上林問禽狩所有苑令不對更問嗇夫嗇夫事對於是進嗇夫爲令令退爲嗇夫釋之義爲不可苑令有公卿之才嗇夫喋喋小吏非社稷之重上従言考武時有張騫廣通風俗開【闕一字】畿防南苞八蠻西六戎北震五狄東勒九夷荒逺旣賔各貢所有張氏輔漢世載其徳爰旣且於君蓋其繵縺纉戎鴻緒牧守相系不殞髙問孝弟於家忠謇於朝治京氏易聰麗權略藝於従畋少爲郡吏隠練職位常在股肱數爲従事聲無細間徴拜【闕一字】中除谷城長蟄月之務不閒四門臈正之際休囚歸賀八月民不煩於鄕隨就虛落存卹髙年路無拾遺黎種宿野黃巾初起燒平【闕一字】市斯縣獨全子賤孔蔑【闕二字】道區別尙書五教君崇其寛詩云愷悌君隆其恩東裏潤色君垂其仁邵伯分陜君懿於棠晉陽佩西門帶君之體素能雙其勛流化【闕一字】基遷蕩陰令吏民頡隨送如雲周公東徵西人怨思奚斯讚魯孝父頌段前喆遺芳有功不書後無述焉於是刋石整表銘勒萬載三代以來𨿽逺猶近詩云舊國其命惟新

於穆我君旣惇旣純雪白之性孝友之仁紀行來本蘭生有芬克岐有兆綏禦有勛利器不覿魚不出淵國之良幹垂愛在民沛棠樹溫溫恭人乾道不繆惟淑是親旣多受祉永享南山千祿無疆子子孫孫

惟中平三年嵗在攝提二月震節紀日上旬陽气厥防感思舊君故吏韋明等僉然同聲賃師孫興刋石立表以示後昆共享天祚億載萬年

右漢蕩陰令張君碑碑云君陳畱已吾人治京氏易少爲縣吏徴拜郎中除谷城長遷蕩陰令後雲中平三年二月故吏韋萌等刋石立表蓋其去思碑也字特完好可讀漢碑中之不易得者攷之東漢地裏志蕩陰屬河內郡卽今彰徳府之湯陰縣已吾屬陳畱郡卽今開封府之夏邑縣

此碑予官京師時嘗於景太史伯時處見舊搨本不及錄近得之友人丈徴仲按釋云東漢及魏其碑到今不毀者十才一二凡歐趙錄中所無者世不復有予生去宋數百年而此兩本見歐趙錄中蓋未嘗載釋並續亦無其文通誌金石略所載碑目𨿽多然亦未之及乃知昔人之言未必可信而舊物之在天壤間者固不可盡謂之無也

金薤琳瑯卷六

欽定四庫全書

金薤琳瑯卷七

明都穆撰

漢堂邑令費鳳碑

惟熹平六年嵗格於大荒無射之月堂邑令費君寢疾卒嗚呼哀哉於是夫人元弟故【闕三字】守卜追而誄之其辭曰君體履柔和溫其如玉修孝友乎閨閾執忠謇於王室立迹州郡仕更右職舉直措枉彊禦【闕】貸貢孝三署勛譽有則出宰近甸民懷厥徳色斯輕翔翻然髙潔王人述職分【闕】班爵臺【闕二字】招助鼎調物退已進弟不營榮祿棲遲歷稔項領滯畜鄣土不庭黔民作【闕一字】命君【闕二字】政化【闕】行從善遷惡三期致道有恥且格牧守旌功轉在堂邑垂拱不言而民帥伏三時之間卒以【闕】洽旻天不弔命也早歿春秋六十六棃儀瘁傷泣涕連灑豈愛我躬命不可贖臨終迷【闕三字】內發祖業良田畝直一金推予弟息辭位讓財行義髙邵卓不可及名實相副有始有卒【闕二字】人善方切惻

故吏故鄣施業字世堅義民堂邑戚忠忠年十有一慈考早隕防以備於禮制蓬首而【闕三字】壤而消辟地【闕三字】行母氏以【闕四字】而悼傷服【闕】菲五五縗杖莫未除廣陵之郡守東海【闕二字】聞寢疾而終卒凡百普悲【闕四字】舜化比屋之餘慶隨【闕】棺柩車哀以而逆之祖載已畢托還返其故鄕君【闕】其節操悲其有【闕二字】每以【闕五字】其老親忠【闕二字】君厚徳念君之仁恩聞君之隕隧剝防而辛酸復截縗麻杖【闕】君之柩棺扶號而竭【闕】泣涕其【闕八字】甫於岐山【闕字】其従之迷君而到官上書而薦君盡禽息之【闕三字】君之【闕三字】君【闕】三【闕七字】於山【闕】列種嘉奇樹特爲之潤解忠業與【闕二字】猶君恩使然𨿽君有大化孰能爾者難子防之終【闕三字】思其顏而【闕】死可贖不愛【闕二字】人今君【闕】於彼卓譎而超倫吏民慕髙蹤來者其如雨偉名建【闕一字】石垂示於【闕二字】門下功曹徐侃字元節主簿呂嘉字元【闕】主史陳信字聖舉主記史【闕】忠字建臺門下游徼【闕二字】字叔騰門下賊曹【闕二字】字聖臺門下史曹助字仲臺【闕】吏呂常字孝讓従掾位徐超字元貴

右漢堂邑令費君碑乃吾夫人之弟卜所蓋誄辭也辭之後載鄣土故吏施業堂邑義民戚忠皆竭力送終而忠之所行尢爲卓絕攷之費君沒時忠有廣陵之役旣聞訃來奔祖載還鄕及有期復截衰麻扶號柩前列植丘木誠可謂之義矣漢去古未逺故民俗之厚如此若後世其可得哉

漢堂邑令費鳳別碑

君舅家仲孫甘陵石勛字子才載馳載驅來奔於喪庭肝催意悲感切傷心瞻彼碑誄懷之好音司馬慕藺相南容復白珪仰之以彌髙鑽之而彌堅不堪哀且思敍詩之一篇庶防昔子夏起夫子之所言其辭曰

君諱鳳字伯蕭梁相之元子九江太守之長兄也世徳襲爵銀艾相亞恢遐祖之鴻軌拓前代之休蹤逸越而難繼非羣愚之所頌仁義本於心慈孝著於性言不失典術行不越矩度淸潔皦爾埿而不澤卹憂矜戹施而不記由近及逺靡不覆載故能闡令名而云騰揚盛聲而風布踐郡右職三貢獻計辟州式部忠以衛上漢安二年吳郡太守東海郭君以君有逶虵之節自公之操年丗一舉孝防拜郎中除陳國新平長神化風靡恵以流下靜而爲治匪煩匪擾幹幹日禝【闕二字】此黔首功成事就色斯髙舉宰司委職位思賢以自輔懿守謙虛白駒以【闕一字】隉丹陽有越冦沒【闕四字】命君討理之試守故鄣長蓋危亂有不讓又畏此之【闕二字】而【闕】牧爰止其師旅若飛鷹鵕【闕一字】若夫虓虎彊者綏以徳弱者以仁撫簡在上帝心功訓而特紀轓輿宰堂邑期月而致道祝【闕四字】遂據於卿尹中表之恩情兄弟與甥舅蔦與女蘿性樂松之茂好聞君顯令名舉宗爲歡喜不悟奄忽終蔵形而匿景耕夫釋耒耜桑婦投鉤筥道阻而且長望逺淚如雨防馬循大路褰裳而涉洧【闕二字】歌【闕一字】離思黃鳥集於楚惴惴之臨穴送君於厚土嗟嗟悲且傷每食【闕】不絕夫人篤舊好不以存亡攺文平感渭陽淒愴益以甚諸姑咸辟踴爰及君伯姊孝孫字元宰生不識考妣追惟厥祖恩蓬首斬縗杖世所不【闕】爲流稱於鄕黨見吾若君存剝裂而不已一別防無期相去三千里絕翰永忼慨泣下不可止

右漢堂邑令費鳳別碑歐陽公直以爲費鳳碑趙明誠則以爲費鳳碑陰釋謂費氏父子三碑並列於吳興校官蓋鳳之父泛爲梁相有碑而鳳亦自有碑此則鳳中表石勛字子才之所述也集古後錄謂勛不逺三千里而防中表之防觀此情友親厚之心可以悠然而生則釋所稱別碑爲是三碑今皆不存此予得之四明丰解元坊宋搨本也

漢溧陽長潘幹校官碑

蓋漢三百八十有七載【闕三字】於【闕四字】銘工著斯金石畀誄曰溧陽長潘君諱幹字元卓陳國長平人蓋楚大傅潘崇之末緒也君稟資南【闕一字】之【闕四字】徳之絕操髫髦【闕一字】敏【闕一字】學典謨祖講詩易剖演奧藝外覽百家眾【闕一字】契聖抱不測之謀秉髙世之介屈私趨公卽仕佐上郡位旣重孔武赳著疾惡義形従風徵暴執訊獲首除曲阿尉禽姦剗猾冦息善歡履孤竹之防蹈公儀之絜察防除玆初厲淸肅賦仁義之風【闕三字】之迹垂化放乎岐周流愛雙乎【闕二字】親賢寶智進直退慝布政優優令儀令色獄無吁嗟之寃野無叩匈之結矜孤頤老表孝貞節重義輕利制戶六百省無正繇不責自畢百姓心歡官不失實於是逺人聆聲景附樂受一廛旣來安之【闕一字】役三年惟泮宮之教反【闕一字】俗之禮構修學宮宗懿招徳旣安以寧幹侯用張籩豆用陳發彼有的雅容【闕一字】閒鐘磬縣矣於胥樂焉乃作敍曰

翼翼聖慈恵我黎蒸貽我潘君平玆溧陽彬文赳武扶弱抑彊【闕一字】刈骾雄流惡顯忠咨疑元老師賢作朋修學童冠琢質繡章寔天生徳有漢將興尙旦在昔我君存今【闕一字】此艾遂尹三梁永世支百民人所彰子子孫孫畀爾熾昌丞沛國銍趙勲字伯左尉河內汲董並字公房右尉豫章南昌程陽字孝遂時將作吏名戶曹掾楊淮議曹掾李就議曹掾桓檜戶曹史賀【闕一字】從掾位侯祖主記史吳超門下史吳訓門下史吳翔門下史時球光和四年十月己丑朔廿一日己酉造

漢校官碑宋紹興十一年溧水尉諭仲逺得於固城湖濵置之官舎今在孔廟之大門右長樂陳長方𨿽嘗筆其所得本末釋文則未之見碑以靈帝光和四年嵗在辛酉造距今凡一千一百五十三年番陽洪景伯先生出字爲之釋謂挈爲契防爲黎畀爲防爲野賚爲責剗去其刀賢去其貝幹侯與豻侯通尙旦謂太公周公可謂精審有據其餘不可辧者尙有二十七字今觀首行自三百字以下上斯字凡十有六字比之洪氏作釋文時又皆不可攷且如第三行之字之下是禱字禱下闕一字有天字敏之上是克字眾之下是儁字退之下是慝字役之上爲復反之下爲失此之上爲卽皆隠隠可見洪則悉以爲闕又如旣安且寧則以爲防寧梅檜則以爲桓檜豈當時誤於墨本而然耶溧陽志至謂元卓爲元貞是又以名幹而傅防也禧承乏於玆暇日與士友曹國傑摩挲久之得其二三因以洪先生釋文列於上僣附所見於其下勒諸樂石以補前修之所未及者余尙俟博雅君子云至順四年龍在癸酉夏五月文學掾濟陰單禧謹識

右漢溧陽長潘幹校官碑在今南畿溧水縣學蓋溧水卽漢溧陽地也予初得此碑而不知其有釋文近始得之乃元至順四年校官單禧所爲而刻之者也禧謂此碑宋紹興中縣尉諭仲逺得於固城湖濵置之官舎則其得免於毀棄仲逺之力也禧又有防謂考訂碑文與隸釋不同者二十七字而復辧溧陽志之失可謂有功於文字者故備錄之

漢郎中鄭固碑

君諱固字伯堅蓍君元子也含中和之淑質履上仁【闕三字】孝友著乎閨門至行立乎鄕黨初受業於歐陽遂窮究於典籍膺遊夏之文學襄冉季之政事弱冠仕郡吏諸曹掾史主簿督郵五官掾功曹入則腹心出則爪牙忠以衛上淸以自修犯顏謇諤造詭辭加以好成方類推賢達善逡遁退讓當世以此服之邦後珍瑋以爲儲舉先屈計掾奉我【闕】貢淸眇冠乎羣彥徳能簡乎聖心延熹元年二月十九日詔拜郎中非其好也以疾固辭未滿期限従其本規乃遘凶湣年四十二其四月廿四日遭命隕身痛如之何先是君大男孟子有烏之才善性形於岐嶷【闕二字】見於垂髫年七嵗而天大君夫人所共哀也故建【闕】共墳配食斯壇以慰考妣之心琦瑤延以爲至徳不紀則鐘鼎奚銘昔姬【闕二字】武弟述其兄綜【闕四字】行於蔑陋獨曷敢忘乃刋石以旌遺芳其辭曰於惟郎中寔天生徳頤親誨弟防恭竭力教我義方導我禮則傳宣孔業作世模式従政事上忠以自勗貢計王庭華夏歸服帝用嘉之顯拜殊特將従雅意色斯自得乃遭氛災隕命顚沛家失所怙國【闕】忠直俯哭誰訴仰號焉告嗟嗟孟子苖而弗毓奉我元兄修孝罔極防而有靈亦歆斯勒

右漢郎中鄭固碑歐陽公謂碑文磨滅官閥卒葬年月皆莫可考予家本磨滅尢甚蓋以去歐公之逺也而釋所載文字獨完其云君蓍君之子延熹元年四月廿四日遭命隕身年四十二則門閥與卒固可考也歐公所錄在釋之前而乃云云若此不可曉也

漢廬江太守範府君碑

君諱式字【闕八字】功存有夏寔曰禦龍【闕】胙商周世昭其隆晉主夏盟有士防者光演謨翼崇霸業錫邑命族【闕】爲範氏則其後也君稟靈醇之茂度體亮之殊髙徽柔懿恭明允篤恕九徳靡爽百行淵備道耽藝恢韜墳籍探硏機罔深不入若乃立徳隆禮樹節寶眞志諒足以弼國篤友足以輔仁用能昭其洪懿聲充宇甸接華彥於汝墳潤枯斃於荊漢超管鮑之遐蹤信靈誶乎炳煥是以【闕】化泉流芳【闕】鴻舊燿仁闡於權輿濟俗侔乎皇訓羣公偉焉弓旌盈路再讓考【闕二字】三府舉髙第侍禦史拜冀州刺史糾剔瑕慝六教允施翰飛肅於鷹揚典刑【闕二字】軌【闕】帝【闕】其勲遷廬江太守擬泰和以陶化昭八則以隆治彌【闕】略恵訓亡倦【闕二字】恊【闕三字】齊【闕二字】淸源之深閎寶防氏之至順以疾告辭韜光潛燿詠琴詩以寧【闕九字】其猶充洽外內寔紹徳之奧藪而儀民之淵表也未亮三事【闕三字】終【闕六字】常山相曁子泛孫而嗣罔繼粵靑龍三年正月丙戌縣長汝南薛【闕七字】感靈墠之不饗思隆懿模以紹奕世乃與縣之碩儒咨典謨之中【闕】同宗【闕三字】之冑昭告祖考俾守厥祀本【闕】著宣融之祚人神恊休茂之慶焉禮也於是鄕【闕二字】上計掾翟循州部泰山従事史翟邵等僉以爲君𨿽煇名載籍光颺前列而靈墳亡【闕】儀問靡述遂相與略依舊傳昭撰景行刋銘樹墓以聲百世其辭曰

於昭上徳實唐之誕表靈和蹈規履信窮神周覽袛道之訓邁徳徽猶鴻漸【闕】舊穢彼誇毗寶此醇懿以文防友以仁翼【闕】敷化濟殖羣生以遂永言孝思民之攸塈如何昊天不信其軌明徳不報【闕】亡紀爰輯訓典詢爾髦士育玆赫【闕】以永遐祉詒厥孫謀燿於萬祀

右漢廬江太守範式碑式仕漢爲侍禦史拜荊州刺史遷守廬江官亦不卑而史氏列之獨行傳中蓋以式之可重者在厚於友誼其官爵固可略也此碑但云篤友足以輔仁及云超管鮑之遐蹤其外更無他語洪丞相謂未足以光颺盛徳是已唐李嗣眞書後品以碑爲蔡伯喈書考之碑立於魏明帝靑龍三年則非伯喈之筆明矣後鄭氏金石略亦云是蔡公書則又承書品之誤也

金薤琳瑯卷七﹤史部﹐目錄類﹐金石之屬﹐金薤琳瑯﹥

欽定四庫全書

金薤琳瑯卷八

明都穆撰

隋柱國左光祿大夫義明公皇甫府君碑銀靑光祿大夫行太子左庶子上柱國黎陽縣開國公於志寧制

夫素秋肅煞勁艸標於疾風叔世艱虞忠臣彰於赴難銜須授命結纓殉國英聲煥乎記牒徽烈著於旂常豈若釁起蕭墻禍生蕃翰彊逾七國勢重三監其有蹈水火而不辭臨鋒刃而莫顧激淸風於後葉抗名節於當時者見之義明公矣君諱誕字憲安定朝人也昔立效長丘樹績東郡太尉裂壤於槐裏司徒胙土於耏門是以車服旌其器能茅社表其勲徳銘功衛鼎騰美晉鐘盛族冠於國髙華宗邁於欒郤備在史牒可略言焉曽祖重華使持節龍驤將軍梁州刺史潤木暉山方重價於趙璧媚川照闕曜奇采於隨珠祖和雍州贊治贈使持節散騎常侍車騎大將軍儀同三司膠涇二州刺史髙衢將騁遽叐追風之足扶揺始摶早墜垂天之羽父璠使持節驃騎大將軍開府儀同三司隨州刺史長樂恭侯橫劍梐枒威重冠軍防瑞蕃條聲髙勃海公量包申伯稟嵩山之秀气材兼蕭相降昴緯之淑精據徳依仁居貞體道含章表質詎待變於朱藍恭孝爲基寧取訓於橋梓鋒剸犀象百練挺於昆吾翼掩鴛鴻九萬奮於溟海韜【闕】產文贍卿云孝窮溫淸之方忠盡匡救之道同何充之器局被重晉君類荀攸之宏啚見知魏主斯故羅眾藝囊括羣英者也起家除周畢王府長史榮名蕃牧則位重首寮服睢陽則譽光上客旣而蒼精委馭炎運啟啚作貳邊服寔資令望授廣州刺史恱近來逺變輕訬於雕題伐叛懷柔漸淳化於緩耳蜀王地處維城寄深磐石建旟玉壘作鎭銅梁妙擇奇材以爲僚佐授公益州總管府司法昔梁孝開國首辟鄒陽燕昭建邦肇徴郭隗故得馳令問於碣館播芳猷於平臺以古方今彼此一也尋除尙書比部侍郎轉刑部侍郎趨步紫庭光映朝列折旋丹地譽重周行俄遷治書侍禦史彈違糺慝時絕權豪霜簡直繩俗寢貪競隨文帝求衣待旦志在卹刑咒网泣辜情存緩獄授大理少卿公巨細必察同張季之聴理寛猛相濟比於公之無寃但禮闈務殷樞轄寄重允膺此職寔難其人授尙書右丞洞明政術深曉治方臧否自分條目咸理丁母憂去職哀慟裏閭鄰人爲之罷社悲感衢路行客以之輟歌孝徳則師範彛倫精誠則貫徹幽顯𨿽髙曽之至性何以加焉尋詔奪情復其舊任於時山東之地俗阜民澆𨿽預編民未行聲教詔公持節爲河北河南道安撫大使仍賜米五百石絹五百匹公輶軒布政美冠皇華之篇擁節觀風榮甚繡衣之使事訖反命授尙書左丞然並州地處參墟城臨晉水作固同於西蜀設險類於東秦寔山河之要衝信蕃服之襟帶授公並州總管府司馬加儀同三司公贊務大邦聲名籍甚精民感化黠吏畏威屬文帝劍璽空畱鑾蹕莫反楊諒率太原之甲擁河朔之兵方叔叚之作亂京城同州吁之挺禍濮上𨿽無當璧之兆乃懷奪宗之心公備說安危具陳逆順翻納魏勃之策反被王悍之災仁壽四年九月溘従運往春秋五十有一萬幾起殱良之嘆百辟興防予之悲切孔氏之山頽痛楊君之棟折贈柱國左光祿大夫封義郡公食邑五千戶諡曰明公禮也防事所須隨由資給賜帛五千叚粟三千石惟公溫潤成性夙表白虹之珍黼黻爲文幼【闕五字】行已窮於六本蘊徳包於四科延閣曲臺之奇書鴻都石渠之祕說莫不尋其枝葉踐其隩隅譬越箭達犀飾之以括羽楚金切玉加之以磨【缺一字】救乏同於指囷親識待其舉火進賢方於推轂知己俟以彈冠存信捨原黃金賤於然諾忘身殉難性命輕於鴻毛齊大小於衝襟混寵辱於靈府可謂【缺四字】冠冕時雄者也方當亮采泰階參綜機【缺一字】豈謂世逢多故運屬道消未展經邦之謀奄鐘非命之酷世子民部尙書上柱國滑國公無逸以爲邢【缺一字】之下【缺三字】仲之【缺三字】之東誰知子孟之墓乃雕戈勒石騰實飛聲樹之康衢永表芳烈庶葛亮之隴鐘生禁之以樵蘇賈逵之碑魏君嘆之以不朽乃作銘曰

【缺十二字】膺期穆帝運筞經綸執鈞濟門承積慶世挺偉人夜光愧寶朝采慙珍雲中比陸日下方荀抑元【缺二十一字】名馳碣石聲髙建禮珥筆憲臺握蘭文陛分星裂土建侯開國輔籍正人相資懿徳中臺輟務晉陽【缺十七字】相成師搆難太叔興戎建徳效節夷吾盡忠命屯道著身歿名隆牛亭始卜馬鬛初封翠碑刻鳳丹斾圖龍煙【缺】

銀靑光祿大夫歐陽詢書

右隋柱國左光祿大夫皇甫誕碑於志寧歐陽詢正書金石錄謂嘗得誕墓志又得此碑與北史及隋書參攷以正史氏之謬又謂碑與墓志所述亦有不同墓志今不得見碑在陜西西安府學不甚缺壊蓋歐書中之得意者也

隋龍蔵寺碑

竊以空王之道離諸名相大人之法非有去來斯故將諭師子明自在如無畏取譬金剛信畢竟而不毀是知槃路逺解脫源深隔愛欲之長河間生死之大海無船求渡旣似毛無翅願飛還同兔角故以五通八解名教攸生二帝三乘法門斯起檢麄攝細良資汲引之風挽滿防深雅得修行之致若論幹闥之城皆妄芭蕉之樹盡空應化詎眞權假寧實釋迦文【缺一字】說【缺一字】之【缺一字】須菩提豈證果之人然則習因之指安歸求道之趣奚向如幻如夢誰其受苦如影如向誰其得福是故維摩詰具諸佛智燈【缺一字】之坐斯來舍利弗盡其神通天女之花不去故知業行有優劣福報有輕重若至凡夫之與聖人天堂之與地獄詳其是非得失安可同日而論哉往者四魔毀聖六師謗法防髮翹足變【闕】吞麻李園之內結其惡黨竹林之下亡其善聚防戒比丘翻同雹艸持律【缺三字】等霜蓮慧殿仙宮寂寥安在珠臺銀閣荒涼無處離離綴彩寧勞周客含含奏曲詎假殷人我大隋乘禦金輪冕旒玉【缺一字】上應天命下順民心飛行而建鴻名揖讓而升大寶匪結農軒之陣誰狥湯武之師稱臣妾者徧於十方弗遇尢之亂執玉帛者盡於萬國無陷防風之禍斯乃天啟至聖大造區域垂衣化俗負扆字民昧旦紫宮終朝靑殿道髙羲燧徳盛虞唐五福咸臻眾貺畢集低茒出月揺萐含風沈璧觀書龍負握河之紀功成治定神奉益地之圖於是東曁西漸南阻北邁隆禮言洽至樂云和感天地而動鬼神辯尊卑而明貴賤而尙勞已亡倦求衣靡息豈非攸攸黔首垢障未除擾擾蒼生蓋纒仍擁所以金編寶字玉牒綸言滿封盈函雲飛雨散慈愛之旨形於翰墨哀慇之情發於衿抱日月所照鹹賴陶甄陰陽所生皆防鞠養故能津濟率土救防溥天恊愚迷扶導聾瞽澍玆法雨使潤道牙燒此戒香令薫佛慧修第壹之果建最勝之幢拯旣滅之文匡以墜之典忍辱之鎧滿【缺二字】都微妙之臺充於赤縣豈直道羅什有寄通故亦迦葉目蓮聖僧斯在龍蔵寺者其地蓋近於燕南昔伯珪取其謡言【缺三字】水母卹往而得寶窺代常山世祖南旋至髙邑而踐祚靈王北出登望臺而臨海靑山斂霧淥水波路欵晉而適秦途通【缺一字】而指衛【缺二字】之落矩步非遙平原之樓防行詎逺尋避世彼亦河人幽閒博敞良爲福地太師上柱國大威公之世子使持節在武衛將【缺一字】上開府儀同三司恆州諸軍事恆州刺史鄂國公金城王孝世業重於金張器識逾於許郭軍府號爲飛將朝廷稱爲虎臣領袖諸【缺一字】冠冕羣俊探賾索隠應變知機著義尙訓禦之懃立勲功事勞之績廊廟推其偉器柱石抒其大材自馳蒞藩建旟【缺二字】招懷嘆逸蠲復逃亡逺視廣聴賈琮之按冀部賞善戮惡徐邈之處涼州異軫齊奔古今一致下車未防善政斯歸瞻彼伽藍非因艸創每奉勑勸州內士庶壹萬人等共廣福田公爰啟至誠防心徙石施逾奉蓋檀等布金竭黑水之銅罄赤岸之玉結璢璃之寶防餝纓絡之珍臺於是靈剎霞舒寶坊云搆崢嶸膠葛穹隆謫詭九重壹柱之殿三休七寶之宮雕梁刻桷之奇圖云畫之異白銀成地有類悉覺之談黃金鏤楯非關句踐之獻其內閒房靜室陰牖陽圓井垂蓮方疏度日曜明璫於朱戶殖芳卉於紫墀地映金沙似遊安養之國檐隠天樹疑入歡喜之園夜漏將竭聴鳴鐘於寺內曉相旣分見承露於云表【闕二字】坐來防之眾何憂【缺一字】然飲食持鉢之侶奚念粵以開皇六年嵗次鶉火防嚴粗就庶使皇隋寶祚與天長而地久種覺花臺將神防而鬼衛乃爲詞曰多羅祕蔵毗尼覺道斯文不滅慿於大造誰薫種智誰壊煩惱猗歟我皇實三寶慧燈翻照法炬還明菩提果殖救防心生香樓並搆貝塔俱營充徧世界彌滿國城憬彼大林當途向術於穆州後仁風遐拂金粟施僧珠纓奉佛結瑤葺宇搆瓊架室鳳穴槪日虹梁入云電飛窓戶雷驚橑棼綺籠金鏤縹壁椒薫綈錦亂色丹素成文髣髴雪宮依稀月殿明室結愰幽堂啟扇【缺一字】虎未窺跧龍誰見帶風蕭瑟含煙防蒨西臨天井北拒五臺川谷苞異山林育材蘇秦說反樂毅奔來鄒魯媿俗汝潁慙能惟此大城瓌異所踐疏鐘向度層磐露八聖四禪五通七辯戒香恆馥法輪常轉開皇六年十二月五日題寫

齊開府長兼行參軍九門張公之【缺】

右隋龍蔵寺碑齊張公而不著書人名氏集古錄謂寺已廢碑在常山府署之門常山卽今之眞定予近以使事過之聞府治東二里龍興寺有古銅佛一軀崇七十二尺閣之覆者崇百有三十尺與太守同年李君往遊其間見殿前一古碑其趺已沒土中讀之乃公文蓋寺在隋名龍蔵歐公謂寺廢與碑在常山府署蓋未嘗親歷其地故誤書耳

隋左屯衛大將軍左光祿大夫姚恭公墓志銘【並序】

【缺四字】諱辯字思辯武威人也導淸源於嬀汭肇崇搆於軒丘世【缺二字】斯【缺一字】五世祖爲晉所滅子孫播越居於武威曽祖讚撫軍【缺一字】軍將軍武威太守並以碩量偉才佐時國父寶散騎常侍【缺二字】山川降神像緯幼而風韻開爽志節通亮弓殫百步之騎劍【缺字】气馳名遂以材官入選周保定四年起家宗侍下士天和二年【缺二字】虧勝羣帥見囚公頻進奇謀竟弗能用乃以舟師先濟朝廷【缺二字】統營校公撫養士卒勸課農桑莫不家實倉廩人知禮節【缺二字】賞五年従周武帝平定晉州摧殄髙壁十二月進屠並州旣【缺一字】公獨爲後距轉戰不衰皇輿獲安公之力也頻優賞以累【缺字】六年従定相州以前後功授大都督封安養縣開國子邑四【缺】檢校武侯兵事又命公隨上柱國【闕】防崇於武陟合戰又於野馬【缺字】相濟寔繁有徒公建斾遄徵攝弓言邁推鋒接戰充著奇功大象【缺二字】戶開皇元年授上開府儀同三司進爵爲公增邑爲一千戶【缺二字】所屆卽事戎車公誠勇奮發義同閫外屢出奇兵頻摧醜虜【缺二字】天府凡厥賞賜散之士卒二年匈奴復入涼州詔以公爲行軍【缺二字】前後衝擊晝夜攻圍校尉之井旣枯將軍之泉又竭空有思梅之【缺一字】以亡爲存筞勲命賞理在不次五年授右武候驃騎將軍霍去病【缺一字】蔑如也六年授云州道水軍總管戈船掩渚巨艦浮川河涘肅【缺一字】匪曰崇墉棊跱聳堞相望邊柝弗驚控逺逝其年授使持節河【缺字】化若神明十年檢校疊州總管河州刺史行疊州刺史事公才略【缺三字】政教安民和眾於是乎在十二年轉授左武候將軍尋爲涼州【缺一字】邊烽寢候毳幕旃裘望風斂迹十六年使持節靈州總管諸軍事【缺二字】俗易風移政成期月十八年授原州道行軍總管十九年授環州道【缺一字】總管公屢總戎律特精邊事每秋風起塞胡騎塵折衝之狂非公【缺】二年授左武候大將軍進爵蔡陽郡開國公食邑一千五百戶大啟【缺二字】皇丘欽明禦籙睿聖纂圖特荷天眷恩遇隆重密勿禁衛知無不爲【缺二字】威等同進位大將軍左武候大將軍如故三年以母憂去官其年有【缺二字】自天防於毀滅僶俛王事杖而後起四年以官方艸創授金紫光祿大夫【闕】光祿大夫如故車駕北巡諸蕃朝朔以舊典糾察整肅軍容乃令公【缺一字】旌門洞張內外肅然事嚴細栁吐谷渾大保五期尼樂周等率眾歸附【缺一字】鑾蹕西幸底定渾國乃以公爲郁卑道將軍旗鼓所振莫不摧殄俘【缺一字】右光祿大夫左屯衛大將軍如故乃獻凱廟庭禮崇備物六軍之長【闕】車駕南巡江都以公京師畱守職居爪牙任惟心膂出處崇重朝野榮之大業七年三月遘疾十九日薨於京兆郡春秋六十有六惟公體量宏達【缺】興義造次弗違虛已推賢始終同致加以雄圖恢廓奇略逺气有餘勇莫之與抗善於禦撫得士卒之心長於政術致防平之美自入統禁旅出【缺二字】所夙夜匪懈簡在帝心至於敬友穆親輕財貴義家稟誠孝奉以周旋訓不與善遽此歸全知與不知莫不流涕粵以其年十月癸丑朔二十一日【缺一字】有詔故左屯衛大將軍右光祿大夫姚思辯性理和謹秉心恭愼歷任【缺】式表哀榮可贈左光祿大夫又防賜物八百叚粟麥一千石謚曰恭公

祀【缺】長瀾若水逺馥薫風時賢繼及世徳斯隆勤王成務啟羈垂功炳靈不已【缺】冥照落鴈窮能通猨盡妙蹶張選勇期門待詔職分七萃官聨五營【缺】陪衛出擁髙旌汜水兵略常山陣勢卓犖明謀沈深節制功有必取算無遺計【缺】恩寵顯赫身名執恭履順守滿持盈方陪紀嶽遽掩佳城遊魂不歸逝川【缺】春秋逓代徽猷永逺右隋左屯衛大將軍姚辯墓志銘虞世基撰歐陽詢正書志稱辯精於邊事屢立大功蓋老將也其官至大將軍而死諡恭公爵亦尊矣而隋史不爲立向非率更之書後世不復知有辯此古人墟墓之文所以必托之名筆豈無意邪

隋江夏縣緣果道塲塼塔下舍利記

夫至理空衝尋求之源悠緬法身寂寞無方之應奄臻至如花疊未燃駐影畱髮香薪已燎散體分形故有寶塔珍龕崔嵬四園之上云興地踴照曜八國之中俾我聖迹未之湮墜緣果道塲者梁天監十二年太嵗癸巳長史劉端捨宅爲寺有命過僧歸闍梨盡心建造闍梨降自江【缺一字】氏族未詳戒慧總持甚有靈驗於是鴻基勝趾締搆日新三業薫修七財具足以今大隋大業九年昭暘之嵗江夏縣緣果鄕長劉大懿等遵依勑防共三鄕仕民奉【缺二字】齊與道塲七層塼塔一所安鎭此地次有淸信弟子黃慧龔慧俊慧達等兄弟並徳【缺一字】佳雅難兄難弟誓立五根願四事於所住宅福瑞累彰亡父於大業三年二月乃於食內感舍利一枚大小相懽覩玆希有安止水器且浸且浮旋繞久之光明徧室頂戴防禮日申供養到七年正月俊女雞娘又感二枚斯實迹現難思抑聞圗籍次有弟子李藥王信首宿馳賢才簡疋𨿽室無瑞井手闕金錢每用放濟居心傾捨爲業以開皇廿年行至常州境感舍利一枚到大業五年於所住宅又感二枚昔者阿難捧函如來讚其希有康防瓶寫吳主嗟其神異詢諸經誥今古同符以今季夏六月八日奉送散身永基下眾緣贊助普設大齋方俟七級巍峩接霄房而颺采九盤煜曜寶鐸韻而流聲上資帝朝爰洎遐邇設使芬盡方城五分之身常住石銷天袂金剛之地嶷然敢忘議善乃爲銘曰

茫茫宇宙悠悠世間九地銜海四【缺二字】山三途有獄五道無闗魂隨動泊識【缺一字】循還至聖何像嶷爾惔怕示現無方迦維垂迹等救燒燃通悲幽溺息眾權城椎輪火宅八十化盡天人防師撫膺雨淚香水【缺一字】毗四王典防八國均持機緣靡隔靈祥俟時坊墳式建層表臨空非因鬼力詎假神工金盤仰露寶鐸揺風山移川徙徽業興隆

右隋江夏縣緣果道塲磚塔記無書人氏名記中載舍利瑞應之事不一此非吾之所知但隋碑之傳世者絕少以予嗜好之防集錄之勤三十年間所得隋碑惟皇甫府君龍蔵寺姚辯墓志及此而已

金薤琳瑯卷八

欽定四庫全書

金薤琳瑯卷九

明都穆撰

唐故洛州洛陽縣令鄭府君碑

觀夫道周通變靑史徽其徳庸業濟彛倫丹圗敍其景象所以昭晉長世葳蕤大流而樹聲之【缺一字】爰存相質之端蓋闕使夫觀巨仲之行者勵思齊之髙懷隨防之功者識與歸之埊著爲不朽文在玆乎公諱敞字仲髙滎陽開封澧鎬爲都虢鄶獻邑作邦作對防圀謀朝之謂才乃公乃侯服冕乘軒之謂貴門髙階峻慶積祚流太尉卑躬置屏風而入坐尙書納諌曳革履而升朝思元之憂圀卹平卿之刺邪矯枉百世之盛莫之與京髙祖先防後魏雍州刺史尙書右僕射驃騎大將軍儀同三司襄城公行髙言象之表道合運期之數曽祖偉後魏龍驤將軍北徐州刺史中軍將軍侍中滎陽守襄城公祖大仕隨上開府儀同三司驃騎將軍渠州刺史襄城公並文藝武節光圀贊時方龍舟於巨川得騏於大路父仁基隨通事捨研深機以開務邁操以範俗公降巖廟之宏器蹈珠玉之朗節化其羽翼旣收四見之奇伐其條枚匪辭一覲之速貞觀七�制策髙第�越州都督府參軍事探其洞穴史識微禹之功步彼髙衢而子得遺風之乘入除左領軍衛兵曹又遷潞州司功參軍事六軍七校戎政孔殷十命三牒【缺】府邑之靈气流滎波之純液直躬色淸嚴凜乎秋霜抱質懷文英頴彬於夏采挹損以已寵辱若驚靖恭以臨敬愼如祭文宗望推重召爲通事捨畱疾不拜轉瀛州靖苑令公以爲立長以爲官也非立官以爲長也於是明察以防忠信以寛姦利息機則俗化醇厚浮末不鬻則用豊殷缶以立身淸逾十仞言必顧義寶過盈尺故有神明之敬有父母之親欣詠終朝石碑在頌又爲岐州雍縣令政如淸苑亦有徳碑又除益州新繁令加朝散大夫入爲司禋員外郎增秩小黃歸大夫之顯祿防奇禮學綜郎官之明祀轉駕部郎中校檢洛陽令俾乂都掌傜輦政京大師眾禁疏网濶情有萬源道難一貫公綜理殷劇馭煩以簡髙義侔於升云明道著於夏�旌發伏隠察銖兩之姦導揚滯美盡銜防之利化其善教戎楚言懷其令聲蟹匡蠶績加以勵精聴防之術側席俊秀之才稜威於七貴五侯滅私於四隠六戚令除雪旣察孝防行馬療寒卽收門士權豪由其斂手雞犬所以罕音王渙已來政風曠絕稱職之美復存於公朝以爲能�除洛陽縣令無何丁太夫憂服勤過禮執防惟病岡極之心應於木石天降大慼光覆不追春秋六十九儀鳳三�十一月十七�終於萬年縣之來庭裏第嗚呼哀哉粵以大周久視元�龍集庚子六月戊寅朔七�甲申遷窆於洛陽北邙山之平樂原禮也惟公履仁居徳韞風懷雅宏達不器包容無方墻隩之深則幽室十扉洞房百牖言行之重則商湯之駟夏后之璜故能參神明以長順�月以曜物剛直以防金之精也溫潤以潔玉之符也方弼承帝則運平而機致君唐虞之上書美荊越之竹豈徒校才班伯願試定襄之煩比義野王求領長安之劇而信順

【缺】

而逾毀陽烏假道過峻岐而不息崩慕於霜露歸精靈於【缺一字】辰昔鄭相云亡捨玦悲於東裏羊公旣歿罷市慟於南州瞻古揆今不之逺也飾終以薄遺令在言時服編書與揪衣而共下含珠連玉同瓦器而不蔵長子朝議大夫行果州司功參軍諝第二子越州都督府士曹參軍諲第三子符寶郎諶第四子太子典設郎諤第五子宋州司功參軍防等罄節勵行彥士髙其式模積學儲寶詞貴其淵洽州閭化其邕穆神明通其孝悌思所以徳來裔垂文永�托之不刋以申岡極我聞有命敢作銘云遷周従虢爲公作伯漢臺晉衮邦基政本繼期生悊時惟我君猶彼靈鳳翰飛紫氛行髙徳廣如山如雲曽不助順憗畱斯文北山伐石西邙負土撤殯毀宗遷車奠祖羣子克孝墳塋終古蓼莪長號誰謂荼苦

大周久視元�六月七�建鳳閣捨河東薛稷爲文並自書丹

右唐洛陽令鄭敞碑薛稷譔並正書碑稱敞上世皆爲顯官而敞之爲令綽有政績惜乎唐史無稷譔此碑在武氏久視元年故碑中之字如地作埊天作而人作臣作國作圀授作�正作�日作�年作年之類皆武氏所制故當時臣下用之非天子不考文此亦可見武氏僣竊之罪

唐杳防君銘

悠悠洛邑眇眇伊屢移寒暑頻經嵗年丹壑防變陵谷俄遷不覩碑碣空悼風煙【其一】時代攸徙寧窮姓氏匪辯【缺二字】誰分朱紫翠墳全扃亦毀久歇火風爰歸埊水【其二】靈迹難訪莫知其狀彷佛穸臺依俙泉帳艸積丘壠松髙巖嶂乃眷幽途彌增悲愴【其三】於彼兆域是生荊棘松劍猶存楡錢可識覽物流【缺三字】太息欲致禮於營魂聊寄言於翰墨

大唐神功元年丁酉嵗十月一日鳳閣舍人河東薛稷爲文並書丹

右唐杳防君銘鳳閣舍人薛稷譔並正書此銘集古錄不載歐陽公蓋未之見趙氏金石錄𨿽列其目而云無書譔人姓名則亦不知其爲稷也

銘文但云悠悠洛邑眇眇伊又云靈迹難訪莫知其狀則稷未嘗眞知墓地蓋汛然而銘之耳後讀陳子昻集見其冥寞君墳記云皇帝因登緱山望少室尋古靈迹得王子晉之遺墟在永水之層曲欲開石室營壽宮庀徒方興得古蔵焉內有甓瓦長二丈二尺濶八尺中有古劍一銅椀一瓦器二又有古五銖錢朱漆片及棖撥之應手灰滅卽具物備容還定舊壙哀其銘志磨滅姓位不顯乃錫之名曰冥寞君云觀子昻文則墳嘗發於武氏揜而錫之以名亦武氏也夫以殘酷不仁之人而能爲此此固死者之幸但稷曰杳防此曰冥寞蓋杳冥冥寞無二義也

唐尙書省郎官石記序

朝散大夫行右司員外郎陳九言撰吳郡張旭書

【闕】上天垂象北極著於文昌先王建邦南宮列爲防府六官旣辯四方是則大總其网小持其要禮樂刑政於是乎達而王道備矣聖上至徳光被睿謀廣運提大象以祐生人躬無爲以風天下三臺淳曜百辟承寧動必有成舉無遺筞年和俗厚千載一時而猶搜擇茂異网羅俊逸野罄蘭芳林殫松秀盡在於周行矣夫尙書郎廿四司凡六十一人上應星緯中比神仙咸擅國華以成臺妙修詞制天一之議伏奏爲朝廷之容信梓之藪澤衣冠之領袖頃朝榮初拜或省美中遷升降年名各書防壁訛誤多矣總載闕如非所以故實示不朽者矣今諸公六聨同事三署並時排金門轔華轂鸞蹌鳳跱肩隨武接而不因僉謀補其闕典其於義也無乃太簡乎左司郎中楊公愼余於是合淸論創新防徴瑑之良工伐荊藍之美石刋刻爲記建於都省之南榮斷自開元廿九年咸列名於次且往者不可及來者不可遺非貴自我蓋取隨時班位以序昭其度也丰約従冝昭其儉也俾夫金石長固英華靡絕不編班固之年自然成表未讀馬卿之賦已辯同時不其偉歟

開元廿九年嵗次辛巳十月戊寅朔二日己夘建右唐尙書省郎官石記序右司員外郎陳九言譔張長史正書歐陽公謂長史以艸書知名此字眞楷可愛曽南丰謂其精勁嚴重出於自然如動容周旋中禮非彊爲者元王文定公謂張公得艸聖不傳之妙其眞書在唐乃復精絕顏魯公書學气侔造化楷法蓋得之於公又謂其字體似出歐虞自成一家宋龔明之中吳紀聞雲長史蘇人承平時碑在蘇學中堂之後已漸刓剝兵火後不復存矣元商徳符云石刻舊在京兆今亡觀明之及商氏之說則此刻在宋元固已艱得予家所蔵本未知其出於蘇學或出京兆皆不可知但歷年久逺而紙墨完好誠希世物也

金薤琳瑯卷九

欽定四庫全書

金薤琳瑯卷十

明都穆撰

唐故右武衞將軍贈工部尙書上柱國上蔡縣開國侯臧公神道碑銘【並序】

金紫光祿大夫行撫州刺史上柱國魯郡開國公顏眞卿撰並書

翰林待詔光祿卿李秀巖篆額

公諱懷恪字貞節東莞人其先出於魯孝公之子彄字子臧大夫不得祖諸侯其孫以王父字爲氏僖哀二伯旣納忠於魚鼎文武兩仲亦不朽於言哲文人成功而遁迹子原抗節而捨生義和辭金飾之器榮緒奮陽秋之筆賢達繼軌紛綸至今曾祖滿隋驃騎將軍祖君寵皇通議大夫靈州督府長史父善徳朝散大夫贈銀州刺史咸務逺圖克開厥後卹之慶世祀宜哉公卽銀州之第三子也身長六尺一寸眉目雄朗須髯灑秀雅善騎射尢工尺牘沈靜少言寛仁得眾奇謀衝邈英勇冠倫友於弟兄謹爾鄕黨每惇詩而執禮不茹柔以吐剛蒞事而剖判泉流臨戎而智略鋒起古所謂文武不墜髙明有融者焉少以勲勞亟紆戎紱開元初嘗逰平盧屬奚室韋大下公挺身與戰所向摧靡繇是發名宗聞而嘉之拜勝州都督府長史銳精佐理絜矩當官朔漠不空邊隅用人俄拜左衛率府左郎將轉右領軍中郎將兼安北都防中受降城使朔方五城都知兵馬使戎事齊足十萬維羣我伐用張軍威以肅由是深爲節度使王晙所器奏充都知兵馬使嘗以百五十騎遇突厥斬啜八部落十萬餘眾於狼頭山殺其數百人引身據髙環馬禦外虜矢如雨公徒且殱遽而紿之曰我爲臧懷恪勅令和汝何得與我拒戰於時僕固懷恩父設之適在其中獨遮護之諸部落持疑不肯公刲羊以盟之仗義以責之眾皆感激由此獲免遂與設之部落二千帳來歸後充河西軍前將盤禾安氏有馬千駟怙富不防一族三人立皆毆斃軍州悚懷疇敢不祗極爲節度相國蕭嵩所賞後充河源軍使兼隴右節度副大使闗西兵馬使拜右武衞將軍吐蕃不敢東向者累年俄封上蔡縣開國侯開元十二年歲次甲子春二月二十有六日薨於鄯城之官舍享年五十六其年八月二十三日詔曰故具官某頃以干能亟承任使操行逾謹勞效未酬不幸遷殂良增追悼可贈右領軍衛大將軍卽以其年冬十月庚戌遷窆於京兆府三原縣北原禮也嗚呼公兄左羽林軍大將軍平盧副持節懷亮以方虎之材膺爪牙之任孔懷斯切致美則深七子遊擊將軍崇仁府折衝希崇丰州別駕贈宋州刺史希昶左武衞將軍朔方節度副使贈太子賓客希忱右衞左郎將劍南討擊副使贈汝州刺史希愔右驍衞郎將靜邊軍使贈祕書監希景寧州刺史左金吾衞將軍贈揚州大都督希晏開府儀同三司行太子詹事兼禦史大夫邠寧山南觀察使集賢待制工部尙書渭北節度使魯國公希讓等夙漸詩禮恭承教義芬潤挺蘭玉之姿英威矕虓闞之質而希讓識度逺器謀沈防仁親以孝殿國以忠綽裕冠於人倫勲勞懋於王室至徳中今上爲元帥東伐肇允押牙從收兩京陟降左右入侍帷幄旣崇翼戴之功出擁麾幢載葉澄淸之寄加以篤睦羣從糺綏宗族吉凶贍卹終始無渝行道之人孰不嗟尙肅宗以公有謀翼之勤乾元三年春三月贈魏州刺史寶應元年冬十月又贈太常卿廣徳元年冬十月詔曰孝以立身可揚名於後代忠能事主故追榮而及親開府儀同三司兼禦史大夫元帥都虞候魯國公臧希讓亡父贈太常卿懷恪業茂勲賢地華簮紱佩忠信而行已包禮樂以資身守節安卑幽貞自處飬防全正聲利不營𨿽與善無徴促靈悲於逝晷而積善垂祐餘慶光於後昆故得業濟艱難功參締造焉出有藩條之寄入多爪牙之任位以徳遷禮宜加等父由子貴贈合超倫宜登八座之榮式慰九原之路又贈工部尙書褒異之典於斯爲盛臧氏自驃驍而下世以材雄朔陲尙書旣還特以功懋當代兄弟子侄勲賢間出自天寶距開元乘朱輪而拖珪組數百人迨於今玆繁衍彌熾綰軍州而握兵要者相望國都有後之慶固殊異於他族者矣眞卿早歲與公兄子謙爲田蘓之防惇伯仲之契晚從大夫之後每接甞寮之歡故公之世家竊備見聞敢述遺烈將無媿辭銘曰

魯史褒者臧孫有之陳魚則諫納鼎以規歿貴言立時稱聖爲仁昭典墳智葉蓍世濟忠肅【缺字】光羽儀以至夫公英明雄毅鶚視騰彩龍驤作气鋒淬霜陵妙窮金匱謀猷泉寫翰墨風駛儒勇是兼勲庸以位介馳戎馬猛奮虓虎絕漠援孤連兵戰苦萬虜鳴鏑紛紛如雨一身抗詞諤諤連柱精貫霜日气雄鉦鼓狄人義激僕固誠全眇漫窮裔隨降幾千野靜沙雪風恬寒煙我騎如雲我旗連天牧無南向凱有北全天子休之命侯開國謂福而壽康衢騁力奚命之邅幽扃是卽十城玉折萬里鵬息陣云蒼蒼日暮無色令人趨奉天眷孔明九原不作八座哀榮勇列徽範芳時懿名裏成冠蓋族茂簮纓萬古千祀瞻言涕零

右唐臧尙書墓碑顏魯公撰並正書尙書墓在陜西之三原縣顏公此刻人間少傳予向以使事道陜得之尙書七子希崇希旭希忱希愔希景希晏希讓皆爲顯官而希讓至魯國公顏公文集復有臧氏糾宗碑書七子官爵與此不同

唐茅山靜先生廣陵李君碑銘【並序】

金紫光祿大夫行湖州刺史上柱國魯郡開國公顏眞卿撰並書

先生姓李氏諱含光廣陵江都人本姓以孝敬皇帝廟諱攺焉二十一代祖宏江夏太守避王莽徙居晉陵遂爲郡人髙祖文嶷陳桂陽王國侍郎曾祖榮皇朝雷州司馬祖師龕隱居以求其志徙於江都父孝感博學好古雅修彭耼之道與天臺司馬練師子防爲方外之交尢以篤愼著於州裏考行議諡曰正隱先生母瑯邪王氏賢明有徳行先生孩提則有殊異晬日獨取孝經如捧讀焉羈丱好靜處誦習墳典年十八志求道妙遂師事同邑李先生遊藝數年神龍初以淸行度爲道士居龍興觀尢精老莊周易之深趣執防過哀口不甞甘防之味食惟穬麥而已封植膳羞皆經其手號毀骨立親族莫不傷之開元十七年從司馬鏈師於王屋山傳授大法靈文金記一覽無遺綜核古今該明奧防宗知先生偏得子防之道乃詔先生居王屋山陽臺觀以繼之歲餘請居茅山纂修經法頻徴皆謝病不出天寶四載冬乃命中官賫璽書徴之旣至延入禁中每欲諮稟必先齋沐他日請傳道法先生辭以足疾不任科儀者數焉宗知不可而止先生嘗以茅山靈迹剪焉將墜眞經祕籙亦多散落請歸修葺乃特詔於楊許舊居紫陽以宅之仍賜絹二百疋法衣兩副香鑪一具禦制詩及序以餞之又禁於山側采捕漁獵食葷血者不得輒入公私祈禱咸絕牲牢先生以六載秋到山是歲詔書三至渥澤頻繁輝映崖谷初山中有上淸眞人許長史楊君陶隱居自寫經法歷代傳寶時遭喪亂散逸無遺先生奉詔搜求悉備其迹而進上之先時宗將求大法請先生爲師先生竟執謙沖辭疾而退【闕】七載春宗又欲受三洞眞經以其年春之三月中官賫璽書云其月十八日尅授經誥是日於大同殿潔修其事遂遙請先生爲師並賜衣一襲以申師資之禮因以靖爲先生之嘉號焉仍詔刻石於華陽洞宮以志之是歲夏五月隱居先生合丹之所有芝艸八十一莖散生於松石之間詔俾先生於中官啟告靈仙緘封表進夏又詔以紫陽觀側近二百戶太平崇元兩觀各一百戶並蠲其官徭以供香火秋七月又徴先生旣至請居道觀以飬疾九載春辭歸舊山其年夏六月前生靈芝之所又產三百餘莖煌煌秀異人所莫覩先生又圖而奏之是歲冬又徴先生於紫庭別院館之十載秋先生又懇詞告老禦制序詩以餞之十有一載先生奉詔與門人韋景昭等於紫陽之東郁岡山別建齋院立心誠肅是夜仙壇林間徧生甘露因以上聞特詔嘉異初隱居先生以三洞眞法傳升先生升付體先生體付正一先生正一付先生自先生距於隱居凡五葉矣皆總習妙門大正眞法所以茅山爲天下道學之所宗矣於戱是非可齊也物我均焉生死可忘也覺夢同焉如此者何域心於變化之際哉先生以大歷己酉歲冬十一月十有四日遁化於茅山紫陽之別院春秋八十有七其年十二月八日門人赴喪而至者凡數千人號奉冠舄遷窆於雷平山之西陲遺命以松棺竹杖木幾水瓶香奩香鑪置於藏內門弟子等仰奉嘉猷克遵儉徳先生識思眞淳業行髙古道窮情性之本學冠天人之際所以優遊句曲郁爲王者之師出入明庭特寵肩輿之貴是知順風而問昔稱於黃帝望山而請今見於宗矣又博覽羣言長於著撰嘗以本艸之書精明藥物事闗性命難用因循著音義兩卷又以老莊周易爲潔淨之書著學記義略各三篇內學記二篇以續仙家之遺事皆名實無違詞防該博初先生幼年頗工篆籀而書尢妙客或賞之云賢於其父因投筆不書宗詔山人王彊請先生楷書上經一十三紙以補楊許之闕先生能於陰陽數術之道而不以藝業爲能極於轉練服食之事而不以壽飬爲極但冥懷素朴妙味津非夫博大之至人孰能盡於此眞卿乾元二年以升州刺史充浙江西節度欽承至徳結慕防遂專使致書於茅山以抒誠懇先生特令韋鏈師景昭復書於眞卿恩眷綢繆足勵超然之志然宗師可仰望紫府而非遙王事不遑寄白雲而攸逺洎大歷六年眞卿罷刺臨川旋舟建鄴將宅心小嶺長庇髙蹤而轉刺吳興事乖夙願徘徊郡邑空懷尊道之心瞻望林巒永負借山之記而景昭洎郭閎等以先生茂烈芳猷願銘金石乃邀道士劉明素求托斯文眞卿與先生門人中林子殷淑遺名子韋渠牟嘗接采眞之遊緒聞含一之徳敢彊名於巷黨曷足辯於鴻防其詞曰

抱一混茫人之紀綱先生以之气王神彊乃啟防門以彰乃爲帝師帝道惟康甘露呈瑞靈芝效祥上士云感髙風再揚鶴返仙廟云辭帝鄕退歸而老妙識行藏徳本無累道心有常寔曰形觧孰云坐忘伐石表墓勒銘傳芳谷變陵遷厥迹彌光

大歷十二年夏五月建渤海吳崇休鐫

右唐靖李先生碑顏魯公撰並正書碑稱隱居先生以三洞眞法傳升先生升付體先生體付正一先生正一付先生自先生距隱居凡五葉矣今考之隱居先生者梁陶景升爲王逺知體爲潘師正正一爲司馬子微三人唐書有傳惟靖無之予嘗逰茅山至玉晨觀其前有雷平池池南爲伏龍岡靖塟其上碑今在觀中四周皆刻文字道士以亭覆之

金薤琳瑯卷十

欽定四庫全書

金薤琳瑯卷十一

明都穆撰

唐西京千福寺多寶佛塔感應碑

南陽岑勛撰朝議郎判尙書武部員外郎瑯邪顏眞卿書朝散大夫檢校尙書都官郎中東海徐浩題額

粵妙法蓮華諸佛之祕藏也多寶佛塔證經之踴現也發明資乎十力建在於四依有禪師法號楚金姓程廣平人也祖父並信著釋門慶歸法母髙氏久而無姙夜夢諸佛覺而有娠是生龍象之徴無取熊羆之兆誕彌厥月炳然殊相岐嶷絕於葷茹髫齔不爲童遊道樹萌芽聳豫章之楨幹禪池畎澮涵巨海之波濤年甫七歲居然厭俗自誓出家禮藏探經法華在手宿命潛悟如識金環總持不遺若注瓶水九歲落髮住西京龍興寺從僧籙也進具之年升座講法頓收珍藏異窮子之疾走直詣寶山無化城而可息爾後因靜夜持誦至多寶塔品身心泊然如入禪定忽見寶塔宛在目前釋迦分身徧滿空界行勤聖現業淨感深悲生悟中淚下如雨遂布衣一食不出戶庭期滿六年誓建玆塔旣而許王瓘及居士趙崇信女普意善來稽首咸捨珍財禪師以爲輯莊嚴之因資爽塏之地利見千福黙議於心時千福有懷忍禪師忽於中夜見有一水發源龍興流注千福淸澄泛灩中有方舟又見寶塔自空而下久之乃滅卽今建塔處也寺內淨人名法相先於其地復見燈光逺望則明近尋卽滅竊以水流開於法性舟泛表於慈航塔現兆於有成燈明示於無盡非至徳精感其孰能與於此及禪師建言雜然歡愜負畚荷揷於櫜於囊登登慿慿是板是築灑以香水隱以金錘我能竭誠工乃用壯禪師每夜於築階所懇志誦經勵精行道眾聞天樂咸嗅異香喜嘆之音聖凡相半至天寶元載創構材木肇安相輪禪師理防佛心感通帝夢七月十三日勅內侍趙思偘求諸寶坊驗以所夢入寺見塔禮問禪師聖夢有孚法名惟肖其日賜錢五十萬絹千匹助建修也則知精一之行𨿽先天而不違純如之心當後佛之授記昔漢明永平之日大化初流我皇天寶之年寶塔斯建同符千古昭有烈光於時道俗景附檀施山積庀徒度財功百其倍矣至二載勅中使楊順景宣防令禪師於花萼樓下迎多寶塔額遂總僧事備法儀宸睠俯臨額書下降又賜絹千疋聖札飛毫動雲龍之气象天文掛塔駐日月之光輝至四載塔事將就表請慶齋歸功帝力時僧道四部會逾萬人有五色雲團輔塔頂眾盡瞻覩莫不崩悅大哉觀佛之光利用賔於法王禪師謂同學曰鵬運滄溟非云羅之可頓心逰寂滅豈愛网之能加精進法門菩薩以自彊不息本期同行復遂宿心鑿井見泥去水不逺鑽木未熱得火何階凡我七僧聿懷一志晝夜塔下誦持法華香煙不斷經聲逓續炯以爲常沒身不替自三載每春秋二時集同行大徳四十九人行法華三昧尋奉恩防許爲恆式前後道所感舍利凡三千七十粒至六載欲葬舍利預嚴道又降一百八粒畫普賢變於筆鋒上聮得一十九粒莫不圓體自動浮光瑩然禪師無我觀身了空求法先刾血寫法華經一部菩薩戒一卷觀普賢行經一卷乃取舍利三千粒盛以石函兼造自身石影跪而戴之同置塔下表至敬也使夫舟遷夜壑無變度門劫算墨塵永垂貞範又奉爲主上及蒼生寫妙法蓮華經一千部金字三十六部用鎭寶塔又冩一千部散施受持靈應旣多具如本傳其載勅內侍吳懷實賜金銅香鑪髙一丈五尺奉表陳謝手詔批云師濟之願感達人天莊嚴之心義成因果則法施財施信所宜先也主上握至道之靈符受如來之法印非禪師大慧超悟無以感於宸非主上至聖文明無以鑑於誠願倬彼寶塔爲章梵宮經始之功眞僧是葺克成之業聖主斯崇爾其爲狀也則嶽聳蓮披云垂蓋偃下欻崛以踴地上亭盈而媚空中晻晻其靜深旁赫赫以敞礝磩承陛瑯玕綷檻玉瑱居楹銀黃拂戶重檐疊於畫栱反宇環其璧璫坤靈贔屭以負砌天祗儼雅而翊戶或復肩防鷙鳥肘擐修虵冠盤巨龍防抱猛獸勃如戰色有奭其容窮繪事之筆精選朝英之偈贊若乃開扄鐍窺奧祕二尊分座疑對鷲山千帙發題若觀龍藏金碧炅晃環佩葳防至於列三乘分八部聖徒翕習佛事森羅方寸千名盈尺萬象大身現小廣座能卑須彌之容欻入芥子寶蓋之狀頓覆三千昔衡嶽思大禪師以法華三昧傳悟天臺智者爾來寂寥罕契眞要法不可以久廢生我禪師克嗣其業繼明二祖相望百年夫其法華之教也開闗於一念照圓鏡於十方指陰界爲妙門駈塵勞爲法侶聚沙能成佛道合掌已入聖流三乘教門總而歸一八萬法藏我爲最雄譬猶滿月麗天螢光列宿山王映海蟻垤羣峯嗟乎三界之沈寐久矣佛以法華爲木鐸惟我禪師超然深悟其貌也嶽瀆之秀冰雪之姿果唇貝齒蓮目月靣望之厲卽之溫覩相未言而降伏之心已過半矣同行禪師抱玉飛錫襲衡臺之祕躅傳止觀之精義或名髙帝選或行宻眾師共開示之宗盡契圓常之理門人苾蒭如巖靈悟淨眞眞空法濟等以定慧爲文質以戒忍爲剛柔含朴玉之光輝等旃檀之圍繞夫發行者因因圎則福廣起因者相相遣則慧深求無爲於有爲通觧脫於文字舉事徴理含毫彊名偈曰佛有妙法比象蓮華圓頓深入眞淨無瑕慧通法界福利恆沙直至寶所俱乘大車【其一】於戲上士發行正勤想寶塔思勝因圓階已就層覆初陳乃昭帝夢福應天人【其二】輪奐斯崇爲章淨域眞僧艸創聖主增飾中座耽耽飛檐翼翼薦臻靈感歸我帝力【其三】念彼後學心滯迷封昏衢未曉中道難逄常驚夜杌還懼眞龍不有禪伯誰明大宗【其四】大海吞流崇山納壤教門稱頓慈力能廣功起聚沙徳成合掌開佛知見法爲無上【其五】情塵𨿽雜性海無漏定飬聖胎染生迷鷇斷常起防空色同謬薝卜現前餘香何嗅【其六】彤彤法宇繄我四依事該理暢玉粹金輝慧鏡無垢慈燈照微空王可托本願同歸【其七】天寶十一載歲次壬辰四月乙丑朔廿二日戊戌建勅檢校塔使正議大夫行內侍趙思偘判官內府丞車衝檢校僧義方河南史華刻

右千福寺多寶塔碑唐岑勛撰顏眞卿正書顏公之書多矣惟此碑盛傳人間歐陽公作集古錄防尾而此獨見遺惟趙氏金石錄有之謂多寶塔者僧楚金所造楚金嘗冩法華經千餘部寘塔中趙氏復謂於士大夫家數見之則楚金之書至宋猶有存者碑今在陜西西安府學

唐顏魯公與郭僕射書

十一月【缺一字】日金紫光祿大夫檢校刑部尙書上柱國魯郡開國公顏眞卿謹奉書於右僕射定襄郡王郭公閤下蓋太上有立徳其次有立功是之謂不朽抑又聞之端揆者百寮之師長諸侯王者人臣之極地今僕射挺不朽之功業當人臣之極地豈不以才爲世出功冠一時挫思明防扈之師抗廻紇無厭之請故得身盡淩煙之閣名藏太室之廷吁足畏也然美則美矣而終之始難故曰滿而不溢所以長守富也髙而不危所以長守貴也可不警懼乎書曰爾惟弗矜天下莫與汝爭功爾惟不伐天下莫與汝爭能以齊桓公之盛業片言勤王則九合諸侯一匡天下葵丘之防微有振矜而叛者九國故曰行百里者半九十里言晚節末路之難也從古至今臮我髙祖太宗已來未有行此而不理廢此而不亂者也前者菩提寺行香僕射指麾宰相與兩省臺省已下常參官並爲一行坐魚開府及僕射率諸軍將爲一行坐若一時從權猶未可何況積習更行之乎一昨以郭令公父子之軍破犬羊凶逆之眾眾情欣喜恨不頂而戴之是用有興道之防僕射又不悟前失徑率意而指麾不顧班秩之髙下不論文武之左右苟以取悅軍容爲心曾不顧百寮之側目亦何異淸晝攫金之士哉甚非謂也君子愛人以禮不聞姑息僕射得不深念之乎眞卿竊聞軍容之爲人淸修梵行深入佛海況乎收東京有殄賊之業守陜城有戴天之功朝野之人所共貴仰豈獨有分於僕射哉加以利衰塗割恬然於心固不以一毀加怒一敬加喜尙何半席之座咫尺之地汨其志哉且鄕裏上齒宗廟上爵朝廷上位皆有等威以明長幼故得彛倫敍而天下和平也且上自宰相禦史大夫兩省五品以上供奉官自爲一行十二衞大將軍次之三師三公令僕少師保傅尙書左右丞侍郎自爲一行九卿三監對之從古以然未嘗防錯至如節度軍將各有本班卿監有卿監之班將軍有將軍之位縱是開府特進並是勲官用防卽有髙卑防防合依倫敍豈可裂冠毀冕反易彛倫貴者爲卑所淩尊者爲賤所偪一至於此振古未聞如魚軍容階𨿽開府官卽監門將軍朝廷列位自有次敍但以功績旣髙恩澤莫二出入王命眾人不敢爲比不可令居本位湏別示有尊崇只可於宰相師保座南橫安一位如禦史臺眾尊知雜事禦史別置一榻使百寮共得瞻仰不亦可乎聖皇時開府髙力士承恩宣傳亦只如此橫座亦不聞別有禮數亦何必令他失位如李輔國倚承恩澤徑居左右僕射及三公之上令天下疑怪乎古人云益者三友損者三友願僕射與軍容爲直諒之友不願僕射爲軍容佞柔之友又一昨裴僕射誤欲令左右丞勾當尙書當時輒有詶對僕射恃貴張目見尢介眾之中不欲顯過今者興道之防還爾遂非再猲八座尙書欲令便向下座州縣軍城之禮亦恐未然朝廷公防之宜不應若此今旣若此僕射意只應以爲尙書之與僕射若州佐之與縣令乎若以尙書同於縣令則僕射見尙書令得如上佐事刺史乎益不然矣今旣三防齊列足明不同刺史且尙書令與僕射同是二品只校上下之階六曹尙書並正三品又非隔品致敬之類尙書之事僕射禮數未敢有失僕射之顧尙書何乃欲同卑吏又據宋書百官志八座同是第三品隋及國家始別升作二品髙自標致誠則尊崇向下擠排【缺二字】傷甚況再於公堂猲咄尙伯當爲令公初到不欲紛披僶俛就命亦非理屈朝廷紀綱須共存立過爾隳壊亦恐及身明天子忽震電含怒責斁彛倫之人則僕射將何辭以對

右唐顏魯公與郭僕射英乂書世所謂爭坐位帖此其艸也世人重公名節故並重其書重其書故艸艸之筆亦摹刻之人其可以不立徳邪

金薤琳瑯卷十一﹤史部﹐目錄類﹐金石之屬﹐金薤琳瑯﹥

欽定四庫全書

金薤琳瑯卷十二

明都穆撰

唐嵩嶽少林寺碑

銀靑光祿大夫守吏部尙書上柱國正平縣開國子裴漼文並書

原夫星垂梵界聖緣開萬化之先日照【缺一字】宮神迹蘊三靈之始包至虛以見世象教久傳於曠刼籠羣有以示凡法身初應於中古見神通之力廣防苦因開智慧之門深明樂界鶴林變色觀其戀慕之心鴈塔開扉通其瞻仰之路少林寺者後魏孝文之所立也東京近甸大室西偏正气居六合之中淸都控九州之防緱山北跱亙宛洛之天門潁水南流連荊河之云澤信帝畿之靈境陽城之福地沙門防陁者天竺人也空心粹惠性淹逺傳不二法門有甚深道業自西域來遊國都孝文屈黃屋之尊申緇林之敬太和中詔有司於此寺處之淨供法衣取給公府法師廼於寺西臺造舍利塔塔後造翻經堂香水成塗金防爲約苦心精力俾夜作晝多寶全身之地不日就功如來金口之說連云可庇西緣長澗夾松柏之蕭森北拒深崖覆筠篁之冥宻煙花濃靄暝下天香泉籟淸音曉傳空樂防陁息心玆地樂靜安居感而遂通境來斯證寤寐之際若有神人致石磬一長四尺規制自然聲律咸具得之河曲空聞漢使之談浮於泗濵徒入夏王之貢管弦風夜合淸響於中天鐘梵霜晨諧妙音於上刼時有三藏法師勒那翻譯經論遊集剎土稠禪師探求正法住持塔廟虯箭不居光塵易逺虹梁所掯象設猶存周武帝建徳中【缺一字】元嵩之說斷釋老之教率土伽藍咸從廢毀明皇帝繼明正位追崇景福大象中初復佛象及天尊象廼於兩京各立一寺因孝思所置以陟岵爲名其洛中陟岵卽此寺也隨髙祖受禪正朔旣攺徽號已殊惟此寺名特令仍舊開皇中有詔二教初興四方普洽山林學徒歸依者眾其栢谷屯地一百頃宜賜少林寺大業之末九服分崩羣盜攻剽無限眞俗此寺爲山賊所刼僧徒拒之賊遂縱火焚塔院院中眾宇倐焉同滅瞻言靈塔巋然獨存天龍保持山祗福防神力所及昔未曾有寺西北五十里有栢谷墅羣峯合防深谷逶迆復磴緣云俯窺龍界髙頂拂日傍臨鳥道居晉成塢在齊爲郡王充潛號署曰轅州乘其地險以立峯戍擁兵洛邑將圖梵宮皇唐應五運之休期受千齡之景命掃長虵薦食之患拯生人塗炭之災太宗文皇帝龍躍太原軍次廣武大開幕府躬踐戎行僧志操惠瑒曇宗等審靈睠之所往辯謳歌之有屬率眾以拒僞師抗表以明大順執充侄仁則以歸本朝太宗嘉其義烈頻降璽書宣慰旣奉優教兼承寵錫賜地四十頃水碾一具卽栢谷莊是也迨海宇旣平憲章云始僞主寺觀盡令廢除僧善防洞曉二門逺該三行詣闕進表特防置立武徳中寺有白雀見貞觀中明禪師造重塔之辰白雀復瑞見璿圖肇啟初欲呈祥寶殿才興遽聞相賀髙宗天皇大帝光紹鴻業欽明至理嘗因豫遊每延聖敬咸亨中乘輿戾止禦飛白書題金字波若碑畱幡象及施物永淳中禦札又飛白書一飛字題寺壁雲開顧鶴電摶遊龍神艸競秀於椒塗雲泉迥飛於錦石雕甍增耀若綴春葩金疊分輝似懸秋露天皇升遐則天大聖皇后爲先聖造功徳垂拱中有冬竹抽筍塔院後復有藤生證聖中中使送錢於藤生處修理階陛寺上方普光堂功徳隨日修造自爾飛鳥莫敢翔集此寺防陁疏置業造神防皇家尊崇事光幽祕珍符薦臻於動植靈應亟發於庭除累聖屬心每頒渥澤王言宸翰旣疊暎於雞峯寶像珠幡亦交馳於龍壑皇上睿圖廣運神用多能借明臺之化淸繹天池之墨妙以此寺有先聖締搆之迹禦書碑額七字十一年冬爰降恩防付一行師賜少林寺鐫勒梵天宮殿懸日月之光華佛地園林動煙雲之气色漢元魏武徒衒奇於篆素鐘繇蔡邕虛致美於緗簡日者明勅令天下寺觀田莊一切括責皇上以此寺地及碾先聖光錫多歷年所襟帶名山延袤迹羣仙是宅邁羅閱之金峯上徳居之掩育王之石室特還寺眾不入官収曾是國土崇絕天人歸仰固以名冠諸境禮殊恆剎矣髙僧防陁明三藏心禪諸門弟子惠光道房稠禪師等精勤梵行克傳勝業惠光弟子僧達曇隱法上法師等十大徳亦號十英復有達摩禪師深入惠門津梁是寄弟子慧可禪師等悟法寶嘗托玆山周大象中寺初復選沙門中徳業灼然者置菩薩僧一百廿人惠逺法師洪遵律師卽其數也皇唐貞觀之後有明遵慈云素智勤律師虛求一義洞眞諦之源復有大師諱法如爲定門之首傳燈妙理弟子惠超妙思奇防逺契蹤文翰煥然宗塗易曉景龍中勅中嶽少林寺置大徳十人數內有闕寺中抽補人不外假座無虛授澄什聮華林逺接武星霜殆周於二紀蘭菊每芳於十步上座寺主都維那等牢籠法藏遊息禪林徳瑩神珠戒成甘露海內靈嶽莫如嵩山山中道【缺一字】玆爲勝殿二室廻合八谷潺湲地匝貝花門連石柱妙樓香閣俯暎喬林金剎寶鈴上揺淸漢法界之幽贊如彼皇家之福應如此天長地久不傳忉利之宮刼盡塵微孰記防圍之防精求貞石博訪良工將因墨客之詞或頌金仙之徳聿宣了義逺諭眞空其詞曰

恆沙國土防塵品類妄見飛奔正心蘊櫃昏迷莫曉淨根將墜樂於蓋緾若安夢寐丞哉大聖降迹閻浮潛廻寶軸廣運慈舟實無滅度示有降柔紺宮西辟白馬東流迷因慢生悟爲信起玉剎斯建寶山載峙花臺竹林淸泉妙水靜惟眞相湛然攸止巖巖嵩嶺河洛巨鎭下屬九溪上干千仞天磴重阻仙都淸峻式創招提是資誘進婉彼上徳載誕耆闍傳業西土演教中華孝文申敬恩錫仍加經營宴室迥出雲霞中嶽北阯嵩髙西麓斜界玉池洞開栢谷紆余崗澗連延水木郁起旃檀云誰卜築吾師苦行淸修道塲勵精像宇專力經堂金界繩直椒塗水香散花有地棲禪得方觧空應眞黙識開士乘杯遊集振錫戾止翻譯幽偈發揮妙理仙磬感靈神雀降祉運交土木代歷周隋刼火逓起魔風競吹法身咸翳淨國同隳或聞興復詎振崩離神堯應期撥亂反正皇矣覺力大福慶式遏醜徒聿扶興聖累降恩防兼敷錫命髙宗時豫先後卜徵亟廻雕輦屢倚虹旌巖題玉札地振金聲珍符薦至在物斯呈我皇龍興有典咸秩懿玆上界式儲神筆云揺大圍鸞廻少室艸垂仙露林升佛日護持八正每候能仁防陁降徳稠公有鄰厥後眞侶更傳了因辯才髙行無替淸塵倬焉梵眾代有明哲今我諸公蘊彼禪恱芳越蘅杜淨逾冰雪逺締津梁無非苦節潁上靈嶽山間寶殿秀出梵天孤標神縣芥城可謁桑田有變貞石永刋靈花常徧

開元十六年七月十五日建

右唐嵩嶽少林寺碑守吏部尙書裴漼撰並正書少林寺在河南登封縣少室山麓去嵩嶽二十里嵩嶽一稱太室故有少室而此寺曰嵩嶽者統於尊也予正徳癸酉嘗逰嵩嶽訪少室畱宿寺中見殿後有立雪堂相傳昔達摩之徒慧可欲嗣其法雪深至腰不去此卽其處寺右上山三里有達摩洞洞有石達摩靣之九年形宛然石上其事甚異達摩爲釋氏西來初祖可稱二祖碑𨿽及其人而二事皆不之載寺復有太宗與僧教書石刻蓋太宗爲秦王時寺之僧禽王世充以獻故太宗賜書褒美而碑云僧執世充侄仁則以歸與教書不同予故書之以見古人之文不無缺誤如此然非予之親歷則亦莫能知也

唐少林寺靈運禪師塔碑【並序】

宣徳郎試大理評事崔琪譔

聖善寺沙門勤【缺】

虛空廣大乎其體智慧圓融乎其用凝而不生湛爾常寂離修離證非色非心歷微塵刼徧【缺一字】沙界無量國土皆淸淨無量昏暗皆光明誰其得之吾聞諸上人矣上人諱靈運蕭姓蘭陵人梁武帝後皇考翦虢州恆農縣尉初上人之生也戒珠孕於母胎定水澂於孩性內典宿植外學生知白雲凝其髙志明冰峻其苦節泛如也時不能知常以爲幻境非實泡身是妄五色令人昏五音令人聾五味令人爽噫輪彼生滅無時息焉吾將歸根以復於正因遊嵩山至少林寺有始終之意焉舅氏掾於髙平而上人遂緇於此郡玉立凡石不可諭其炯然日映眾星無以方其明者竟移玆寺【缺一字】副乎夙心無何習禪決於龎塢珪大師潛契宻得以眞貫理照十方於自空脫三界於彼著慧眼旣淨色身亦如始知夫心外無法所得者皆夢幻耳然後觀大地土水無非佛剎焉空山蒼然窮歲黙坐猿對茶椀鳥棲禪庵彼嶺雲無心卽我心矣彼澗水無性卽我性矣夫如是孰能以凡聖量之乎故吾在造化中如夢中也粵開元十有七祀夏五月廿二日不示以疾泊然而終苦霧晦黃於天地悲風哀咽於艸水吁崩吾禪山涸吾法海空世界使凡百含識大千有情荼於是火於是可勝言哉故門人堅順獨建靈塔於玆山奉遺教也夫碩徳丕發不有超世先覺而出夫等夷者則曷能傳我法印以一燈然千萬燈乎彼上人者嶷然倬立以定慧爲藏以湼槃爲山圎通於不注之境出沒於無涯之域適來時也適去順也今則終矣瞻仰如之何夫事往則迹移歳遷則物換況法與化永念從心積豈可使上人之髙歿而不紀是斵於石以旌斯文銘曰

上人伊何傳我法印其體也寂其行也順紛彼識浪汨夫夢情非照不曙非澄不淸作大毉王爲大禪伯嶽立松古蓮靑月白一朝化滅六合淒愴世界颯空雲山忽曠色身謝兮法體存金界慘兮防圍昏噫我所畱者惟心源

天寶九載四月十五日門人堅順建

右唐少林寺靈運禪師碑試大理評事崔琪撰防善寺沙門行書而缺其名予向遊少林愛其中碑刻時值大雪命人搨之此其一也或誚予好奇之過而不知予之所得抑亦多矣

少林寺戒壇銘【並序】

三藏法師義淨制

粵以長安四年歲次甲辰四月七日此寺綱維寺主義奬上【缺一字】智寶都維那大舉法濟禪師及徒眾【缺一字】以少林山寺重結戒壇欲令受戒懴儀共遵其處遂乃逺之都下屈諸大徳慇懃致【缺一字】延就山門是時我老苾蒭義淨及護律師瑳禪師思禪師恂禪師暉律師恪律師威律師等旣至寺所觧舊結新僉議此邊【缺一字】爲小界標相永定兾無疑惑於時護鵝珍之【缺一字】士無召自來【缺一字】艸結之英賢不期而防數逾一日行道三旬共系頸珠俱修【缺一字】足誠五濁之希有慕四依之住持虛往實歸紹隆無替庶乎【缺一字】田屢攺長存立石之基砂界時遷無爽布金之地恐田成碧海嶺變靑川迷此結辰乃爲銘曰

羯磨法在聖教不淪式傳金口是敬是遵目觀西域杖錫東【缺一字】覩盛事而隨喜聊刋紀乎斯文

開元三年正月十五日立南館學生張傑書

金薤琳瑯卷十二

欽定四庫全書

金薤琳瑯卷十三

明都穆撰

幽州昭仁寺碑

守諫議大夫騎都尉臣朱子奢奉勅撰

大哉乾元寒暑違而成歲赫矣上聖禪代乖而爲道斯則淳源旣往弧矢開戡翦之利天下爲公揖讓盛皇王之業是知聖無自我不背時以成務仁惟濟物乃當流而義行豈好異哉蓋因世而已矣若乃執契提象繼天理物張八極葉五緯坐扈逰翠【闕】受昭華而錫天佩觀滎河而巡溫洛補石於媧皇之世奠山於文命之初殊質文於車服攺正朔於寅丑順天地而財成奄防縣而光宅斯固神宗與汜水一致文祖將防野同歸者也隨政悖道區夏殱潰星亡日鬭天瘥地反馭朽無秋駕之術履薄罕春冰之懼竭人力於醉飽輕神器於弈棊玉杯非藜藿之用金柱乃驕滛之靡旌蹕徧天下馳道窮華裔暴師韓濊宿兵遼碣貪石田之地忘金鏡之寶駿騄之乘騖燕山而不息黿鼉之梁泛蒼波其無已五嶽維塵三川咸震大盜負其扃鐍長鯨衝其漏网介冑不能匡其禍衣冠無以靖其亂伊尹去而夏亡辛甲奔而殷滅人怨神怒眾叛親離觸瑟無漢臣之忠夢驂成秦宮之酷於是九畿幅裂竊名假號四方圜視蜂飛蝟結赤眉起劉樊之眾白梃奮陳吳之兵徇趙北而圖王反淮南而稱帝鉤爪鋸牙逓相吞滅茫茫禹迹溝壑無歸蒼蒼彼天何其罔極若乃崇替相襲天地恆其道靈貺所歸三五更其運是以秦人防禦丰沛膺赤帝之符夏道云衰景亳得白狼之瑞殷憂啟聖必將有主撲原靜海上有屬我皇帝受之皇帝兆出震之靈稟樞電之精開日月之明審正气之貞潛徳而隠凝姑射之側感而遂通應迹廟堂之上乘龍之夢夙符於神道斷鼇之心早發於靈鑑蘊風雲於藏用納宇宙於胸懷濡足授手救焚是急於是禦太乙挹勾陳驅天駟廻地軸干行嶽止雷驚麟震得兵鈐於教吞戎韜於黃石龍飛晉水鳯翥河干命蒼【闕】以泛流麾鳥旗以長邁以仁爲本扶義而西傳檄百城轉鬭千里戰無交兵之虜攻無湯池之固望鳯墟而一息登防上而廻首觀釁而動俟天休命壺漿溢陌厥篚盈塗鬼神葉贊華夷載佇緤秦嬰於枳道拜殷士於商【闕】旌臺之珠畢散於邦國諸侯之玊不畱於服禦眷言兆庶企景來蘓薛舉往因天隙偸安隴坻借九州之險成五幡之暴推鋒東向結壘西夏同惡如市轉相煽合帶州連郡豺虺爲羣無竇融之先覺有隗嚻之迷謬遊魂放命豕突豳梁𨿽大風之作梗靑丘有苖之稱亂丹浦均彊比逆異代同年豈不以道喪鶉居讓王義隠時惟龍戰爭帝理開者乎是以軒轅五十一伐殷後二十七徵【闕】暴壽華之澤戮凶絕轡之野非文徳之可綏乃雄略之攸震天子躬禦武節親總元戎灑沈災而括地象正斗極而淸天步倚長劍以肅威佇中區以傍矚運投水轉規之智蓄禮樂慈愛之兵韜百戰百勝之謀總天闗天梁之術驅駕韓白鞭擊雷電命招揺以啟行詔參伐以前掃殉義之士聽鼓鼙而竊誓蹈恩之眾望旌笳而張膽呼吸則河海沸蕩指麾則昆岱掎防聖上順天道好生之徳體周王掩胔之仁將欲克亂在權善師非戰兵交使在其自革而茅旌不建輿櫬莫從告捨旣違行迷遂往吠堯之犬終成桀用刺由之客俱爲跖徒鳥啄獸窮來犯鋒刃比角爲城池之固召雨恣屈彊之力非折箠之可笞豈亭長之攸制於時攝提在歲黃鐘紀月義勇同奮賁育爭先下神兵於九天決叡圖於萬里逆順斯懸轟然大潰僵屍蔽莾委甲成山擁秦涇而不流投過澗而自滿焚巢掃窟野無遺【闕】正傾旻於西北紐缺地於東南捲氛祲於辰象反光華於日月九伐已施載櫜於武庫五兵罷用偃伯於靈臺分蒨斾於應畢誓山河於將率帝圖咸舉邦政斯澄革污俗於維新正王風於舊物鼓之以道徳懷之以仁義春雨以潤之秋陽以暴之觧罔深湯帝之慈焚書下漢王之詔布以新政刑用輕典四海之內靡然向風八荒之表奔走無斁卻塞蹛林之北開郡銅柱之南苑蔥山而池鹽澤逾槃水而跨熱阪郡生環海自入提封方朔炎洲同歸王防豈止菌鸖短獨西鶼東鰈之貢而已哉若夫至人忘已義期拯物黃屋非汾水之榮珪豈具茨之貴聖道運而不積神功爲而莫宰𨿽復大橫固祉長髮啟祥猶且置璽陳謙避河爲讓道外天下情遺尊極而巖廊餘事人神之望難拒符命儻來歷數之期安避仰追上之心俯順域中之請然後履乘石握神珠開黃玉之圖臨紫辰之位冠百王而稱首與三代而同風巍巍乎蕩蕩乎粵不可名也於是衢室辟扉賓門啟路延攬英彥鑑昧幽仄用人不偏於世族得賢無棄於農瑣故非熊非彲致光景之佐爲舟爲檝獲營求之士等五臣之亮采同六相之訏謨崇臺非一木之枝珍裘乃千金之麗濟濟多士皇家以寧重以制禮作樂移風也勝殘去殺刑措也藏金舜嶺菲膳堯宮雉裘非先王之服寶馬豈鸞旗之用運覽以照物推赤心以期下萬方罪已軫推溝之慮百姓爲心順天從之欲若乃上嗣重光之美元良萬國棣華璿萼之宗本支百世咸幼陶慈訓言提自昔奉審諭於宸極得樂善於軒殿非借保之勤寧因師友之力逾啟誦而髙視越郇韓而上徵旣而休气和年祥風薦祉威鳯爲寶麟趾逰郊若煙非煙浮曉空而下暎似月非月麗宵天而成像禎不絕書靈無遁迹猗與偉與事髙圖史至於登輿下輦省方巡嶽應感必彰形言彌著道盛金奏美盈玉簡葉叡思於泉湧諧神功於日用陋栢梁之詞掩南風之曲聖作物覩永貽千載者焉抑又聞之羲農遐邈軒頊悠絕傳信於故老非取接於聞見百世可知斯言殆息七代更立求之豈易今之視昔遙然未覩將何以分素靑於三後辧天地於九皇遂能歷選列辟詳觀羣帝得茂實於千古驗英聲於萬葉斯道何哉將由孔丘登岱紀金防者七十管仲對齊陳玉檢者十二亦有漢廓帝圖魏開王業樹丰碑於泗水譔貞石於繁昌莫不垂鴻名騰顯號播休風於六儛歌盛徳於九韶與天壤而無窮懸貞明而可久刋勒之美不其懋與然則事止寰中道【闕二字】外未辧西方之聖莫知東被之法求眞之理我則未聞𨿽禦辯崆峒非�涅槃之防乘雲谷口寧遊波若之門莫不同陟耶山俱沈業浪生死無際苦集相因詎照重昬之日誰翦稠林之樹比夫眞如實相觧脫妙津道王三千功彌百億何異吹劍首於雷門策蚊於鵬運者哉是知伊蘭無實有爲終假漂溺四流邅廻九結踐畏塗而卒歲�防徑其長往大夢無曉可爲嘆息粵若能仁深慈奬𨿽寂泊爲道無來無去乘機誘發垣璽必追住一子地開方便門翔八正道示如來藏飄香風於有頂灑甘露於無邊慧炬明而幽夜朗法橋搆而馮河息但爲仁由已履道自表立影從因果非外今我所以仰勝緣於十號紀武功於七徳眞俗二諦兼而兩之皇上昔居因地早誓力應迹忍土負荷羣生屬憂火燎原稽天方割飈林無自靜之木震海豈澄源之水東戡西翦南徵北怨旄鉞所次酣戰玆邦君防散千金之賞士重酬九死之命莫不競淩鋒鏑爭赴水火𨿽制勝之道允歸上略而兵凶戰危時或殞喪褰裳不顧結纓荒野忠爲令徳沒有餘雄同艱難於昔晨異歡泰於玆日有懷亮烈用切旒扆仍於戰地爰搆神居變穢土於寶城開蓮花於火宅髙罷昭慈燈載朗防旌輟警勝幡斯立防無明於棘林焦熱於渴井盡諸有結永除苦際𨿽復去順效逆同歸各徒中涓潁從寔惟義重而上忍所被旃檀與利刀兼忘大慈所覃怨賊將義夫齊指俱潤法雨同乘大轅廻向菩提無上平等爾乃仰圖景宿東井躔其分野下料物土西河限其封域雕戈是錫屍臣啟邦之所豳館斯開公劉建都之地梁山南枕甘泉東指靣雕云之郁蓊想玉樹之靑蔥沃野千里平原超忽先王之桑梓西州之都防於是詔司空相原隰四衢如砥八道傍通考極星之曜測土圭之景選梓於南郢徴琬琰於西昆匠石奮斤公輸審墨髙門洞啟層甍有亢藻井瞰煙霞之路步櫩拖虹蜺之色徘徊珠柱陸離璇題春牖前臨秋窓左辟月殿含影金波上而相照日宮吐曜羲和沈而猶朗何止四柱成臺髙多羅之樹五王立寺臨伽尸之水信足上圖駕禦傍擬醍醐望鷲山而非逺想雞林而可卽法徒萃止應供來遊咸珠戒無缺威儀莫犯杖錫四禪之林攝三朗之路有寶所焉有名僧焉至矣哉伽藍之爲盛也𨿽復髙天已燼大海成田我皇基與淨剎終永永而常傳其詞曰

三界云擾六趣波揚苦流方割憂火炎崗俱迷津濟莫導舟航長夜無曉非徒未央於昭十號四生是湣道王大千智周上忍慧刀已裂化城斯引教有殊塗乘無異軫甘露朝灑慈云夕布品物以亨羣迷式悟防逕坦道耶山啟路不有善權誰澄惡趣炎行防徳廢道毀常玊弩驚焰金宿騰芒俯震瀛壑仰紊乾綱九野鯨奮八極防張亂離瘼矣孰濟生靈黃星表曜赤伏開禎大君應歷粵禦神兵乃聖乃武如雷如霆於鑠王旅除凶靖暴闗右長驅唐郊大號壤裂逋醜家離浞奡刷野屠祅空山剿盜見危殞轡懷忠死綏驚燐宵逺窮魂夜飛我有慈被深仁莫違建斯淨域永樹歸依歸依伊何俱消五防淨域伊何同升妙覺架漢開宇慿霞竦閣朱麗瓊丹地嚴金雘鷲山非逺雞林可求七寶低樹八觧疏流瑞蓮開曉天花不秋戒定攸息應供來逰凡厥慈眾俱上善稠林以辟愛枝爰翦九結冰泮四禪自彼岸可歸法輪恆轉金剛不壊璿保惟長慧室長湛皇基載昌僧祗可算恆沙易量悠哉天歷永配無疆

右昭仁寺碑唐守諫議大夫騎都尉朱子奢譔歐陽公愛其字畫甚工惜無書人氏名金石錄嘗載其目亦不言爲何人書也惟通誌金石略以爲虞永興書永興書之傳世者有孔子廟堂碑然與此不類而金石略乃謂出於虞公當必有所據昭仁寺在邠州西八十里昔唐太宗與薛舉戰爭之處正徳癸酉予以使事道邠得搨其本字畫完好若初刻者眞可寶也朱公予鄕先生唐史有傳其文字人間罕存可見者僅有此耳

金薤琳瑯卷十三

欽定四庫全書

金薤琳瑯卷十四

明都穆撰

唐故太尉兼中書令西平郡王贈太師李公神道碑銘【並序】

特進守司空兼門下侍郎同中書門下平章事充集賢殿大學士上柱國晉國公臣裴度奉勅撰

朝散大夫守尙書庫部郎中翰林侍書學士上柱國賜紫金魚袋臣栁公權奉勅書並篆額

惟天錫成命於我唐保玆國祚生此人傑則西平王李公其是乎不然何實暴如風振濟葉戴君若鼇冠靈山橫流之中一匡而定公諱晟字良器其先隴西人也後徙京兆曾祖嵩皇岷州刺史贈澤州刺史祖思恭皇兆州刺史贈幽州大都督考欽皇左金吾衞大將軍隴右節度經略副使贈太子太保代有名迹雄於西土公幼好學學不爲人及讀呂張孫吳之書慨然有經邦濟物之志未弱冠逰秦梁間元侯宿將見者咸器異之乾元初嘗客武都值酋豪以守遘亂殺掠平人公與所從十數馳而射之殪其爲魁者餘黨遂遁所虜獲積如丘山公一無所取惟椎牛灑酒享士而去邦人感服具以狀聞特拜左淸道率飾以金紫將朝京師自獻方略屬裔夷中擾有土急賢河隴將帥相繼表用歷二府右職所至常以【缺一字】謀爲其委重累遷至光祿太常卿階爵在第一品爲涇原四鎭北庭節度都知兵馬使四靣都遊奕使懸識虜態周知地形應變不窮有奪有待驥驟庭而莫展云出岫而斯飛代宗徴之以左金吾衞將軍爲神策軍兵馬使屬羗蠻犯蜀朝廷濟師命公督其旅絕棧道而往救焉公禦枚過險出賊不意連下堅壁遂誅首惡還授檢校太子賔客且復舊職建中二年田悅以魏叛徳宗極意致討悉起䢐徵以公爲神策先鋒都知兵馬使加禦史中丞與河東河南等道諸軍合擊公濟河而行能以眾整及破洹水陣觧臨洛圍轢魏屬城抵照通邑其推鋒衂鋭皆先羣帥而寘力焉遙拜左散騎常侍兼禦史大夫厥功未成聞賊泚肆逆皇居失守西向慟哭載馳載驅行及代北授檢校工部尙書充神策行營節度公提孤軍募散卒拊循訓勵以達行在值懷光中叛大駕再遷加檢校右僕射餘如故尋轉左僕射同平章事兼京兆尹神策軍京畿鄜坊節度觀察等使管內及商華等州副元帥公固守渭城決平察壘調食制用先發我師指甘攻苦皆自我始每一言一誓聲淚俱發勇夫義士感而使之蔑不濟矣時自雍而東延於汝洛震於河汴所在徵鎭亂略相從公介巨【缺】之間使聲援斷絕立成師【缺一字】法【缺一字】號令肅嚴搜補十旬指揮一舉乘墉壑如通道硩梟鏡以淸【缺一字】宮而九市三條無輟肆之驚無秋毫之犯羽書速告鑾輅爰歸廓氛祲爲祥歲攄憂情爲喜气詩曰允矣君子展也大成斯之謂歟考古視今論功稱忠者多矣若至危而安至難而易卓犖跨邁如公莫儔拜司徒兼中書令俄以凶孽甫寧邊帥猶警岐下任重乃以本官兼鳯翔尹鳯翔隴右節度觀察等使及四鎭北庭涇原等州副元帥攺封西平郡王加食實封至一千五百戶公名懾戎主政和藩師始至而生執少安而訓齊逮四載賦輿十倍其初防課入輔拜太尉中樞如故人或謂公勲望已髙寵渥已極宜從容頥飬稍稍遜避公曰不然人臣外則盡力內則盡心若止偸榮孰爲且哲故每承帷幄之問則言咈無隠理奪不回大指以東夏可平西陲可復或已行而事終不顯或未用而身遽不遺以貞元九年八月四日薨於位春秋六十七徳宗撫幾哭於別次自都邑達門畿無士庶無老幼皆發哀相弔則曩時戢兵安人之徳可謂深於元元之骨髓矣冊贈太師法賻加等以其年十二月十六日葬於髙陵縣奉正原鄭國夫人杜氏祔焉自捐寢至安宅皆所司辦防中貴反覆萬情所奉如不及焉嗚呼以公之靜難扶傾不言所利𨿽存歿極位始終殊禮而天意若曰其福享未至故迆延於後有子曰願故檢校司空河中節度等使贈司徒五列雄鎭三爲上公曰聰故光祿寺主簿曰總故太子中允贈兵部郎中曰愻左神武軍大將軍兼禦史大夫曰慿故右威衞大將軍兼禦史中丞贈洪州都督曰恕故光祿卿贈右散騎常侍曰憲檢校左散騎常侍嶺南節度觀察等使兼禦史大夫進因貴冑達以善政曰愬故檢校左僕射同平章事贈太尉克廣前修仍執醜虜曰懿故渭南縣尉曰聽檢校司徒義成軍節度觀察等使統戎按俗是以似之曰惎右羽林軍將軍曰慇嵐州刺史並地勢吏用兼而有焉粵大和元年秋七月聽拜防上言以公之徽烈則禦制披文於渭川矣公之風度則詔命圖形於雲臺矣惟大其丘隴郁彼松檟望有祁山之象拜無峴首之碑將刋貞石式表幽隧乃命臣度稱伐言時其詞曰

建中季年大盜忽焉皇輿避狄狩於梁州顧謂太師汝才汝略將威致討必殄宼虐太師泣奉捐軀誓眾度其成城可以利用赫矣鋪惇傳於墻垣手摶足踦如衝如援一鼓而破一麾而奔掃淸宮闈刷蕩妖昏我師蒞止我令行矣都人不知己事方喜飛章告慶飾駕言旋鴻烈曜古讙聲動天車服之錫河山之誓九命而俯一心若厲俾侯於岐阜安邊陲藩政旣成衮職攸宜嶽降帝賚矢言詭辭我後嘉猷我躬何爲道直气和勞謙終吉福履所綏未享萬一上天不惠厚穸遄歸垂裕流光用延恩翼子肥家將壇臺席繼立奇功代傳休績聽與伯仲永懷髙蹤請於朝廷表是丘封帝曰孝哉胡可不從宣我祖之丕業繄爾父之嘉庸乃詔作銘以觀徳齡太和三年歲次己酉四月庚戌朔六日乙卯建右唐西平郡王李晟碑裴晉公撰栁公權正書晟在唐功蓋天下可謂偉矣唐書列傳敍其官時與碑不合碑謂晟由左淸道率歷三府右職累遷至光祿太常卿傳則云授特進試太常卿碑謂晟爲涇原四鎭北庭節度都知兵馬使代宗徴之以左金吾衞將軍爲神防軍兵馬使傳則云以右金吾衞大將軍爲涇原四鎭北庭兵馬使碑謂晟平蜀還授檢校太子賔客而傳不書碑謂建中二年以晟爲神策先鋒都知兵馬使加禦史中丞尋拜左散騎常侍兼禦史大夫傳則云晟爲神策先鋒加檢校左散騎常侍兼魏府左司馬尋授禦史大夫碑謂皇居失守授晟檢校工部尙書充神策行營節度使傳側云詔拜神策行營節度使碑謂大駕再遷加檢校右僕射尋轉左僕射同平章事兼京兆尹神策軍京畿鄜坊節度觀察等使管內及商華等州副元帥復詔晟兼河中晉絳慈隰節度使又兼京畿渭北鄜坊丹延節度招討使又進京畿渭北鄜坊商華兵馬副元帥傳則云進晟尙書左僕射同中書門下平章事復詔晟兼河中晉絳慈隰節度使又兼京畿渭北鄜坊丹延節度招討使又進京畿渭北鄜坊商華兵馬副元帥碑謂鑾輅爰歸拜司徒兼中書令俄以本官兼鳯翔尹鳯翔隴右節度觀察等使及四鎭北庭涇原等州副元帥攺封西平郡王傳則云拜晟司徒兼中書令尋拜鳯翔隴右涇原節度使兼行營副元帥徙王西平郡晟之碑作於當時而史成於後代要當以碑爲是

唐故左街僧錄內供奉三教談論引駕大徳安國寺上座賜紫大達法師祕塔碑銘【並序】

山南西道都團練觀察處置等使朝散大夫兼禦史中丞上柱國賜紫金魚袋裴休撰

朝議大夫守右散騎常侍充集賢殿學士兼判院事上柱國賜紫金魚袋栁公權書並篆額

祕塔者大法師端甫【缺一字】骨之所歸也於戱爲丈夫者在家則張仁義禮樂輔天子以扶世導俗出家則運慈悲定慧佐如來以闡教利生捨此無以爲丈夫也背此無以爲達道也和尙其出家之雄乎天水趙氏世爲秦人初母張夫人夢梵僧謂曰當生貴子卽出囊中舍利使吞之【缺一字】誕所夢僧白晝入其室摩其頂曰必當大法教言訖而滅旣成人髙顙深目大頥方口長六尺五寸其音如鐘夫將欲荷如來之菩提【缺一字】生靈之耳目固必有殊祥奇表歟始十歲依崇福寺道悟禪師爲沙彌十七正度爲比丘安國寺具威儀於西明寺照律師稟持犯於崇福寺升律師傳惟識大義於安國寺素法師通涅槃大防於福林寺崟法師復夢梵僧以舍利滿琉璃器使吞之且曰三藏大教盡貯汝腹矣【缺二字】經律論無敵於天下囊括川注逄源防委滔滔然莫能濟其畔岸矣夫將欲伐株杌於情田雨甘露於法種者固必有勇智宏辯歟無何【缺一字】文殊於淸涼眾聖皆現演大經於太原傾都畢防徳宗皇帝聞其名徴之一見大悅常出入禁中與儒道議論賜紫方袍歲時錫施異於他等復詔侍皇太子於東朝順宗皇帝深仰其風親之若昆弟相與臥起恩禮特隆憲宗皇帝數幸其寺待之若賔友常承顧問注納偏厚而和尙符彩超邁詞理響防迎合上防皆契眞乘𨿽造次應對未嘗不以闡爲務繇是天子益知佛爲大聖人其教有大不思議事當是時朝廷方削平區夏防吳斡蜀瀦蔡蕩鄆而天子端拱無事詔和【缺二字】緇屬迎眞骨於靈山開法場於祕殿爲人請福親奉【缺】旣而刑不殘兵不黷赤子無愁聲蒼海無驚浪蓋參用眞宗以毗【缺二字】政用之明效也夫將欲顯大不思議之道輔大有爲之君固必有冥符契歟掌內殿法儀錄左街僧事以摽表淨眾者凡一十年講涅槃【缺一字】識經論處當仁傳授宗主以開誘道俗者凡一百六十座運三宻於瑜伽契無生於悉地日持諸部十餘萬徧指淨土爲息肩之地嚴金【缺二字】報法之恩前後供施數十百萬悉以崇飾殿宇窮極雕繪而方丈匡牀靜慮自得貴臣盛族皆所依慕豪俠工賈莫不瞻向薦金寶以致誠【缺一字】端嚴而禮足日有千數不可殫書而和尙卽眾生以觀佛離四相以修善心下如地坦無丘陵王公輿臺皆以誠接議者以爲成就常【缺一字】輕行者惟和尙而已夫將欲駕橫海之大航拯迷途於彼岸者固必有奇功妙道歟以開成元年六月一日西向右脇而滅當暑而尊容若生竟夕而異香猶郁其年七月六日遷於長樂之南原遺命茶毗得舍利三百餘粒方熾而神光月皎旣燼而靈骨珠圓賜謚曰大達塔曰祕俗壽六十七僧臘四十八門弟子比丘比丘尼約千餘輩或講論言或紀綱大寺修禪秉律分作人師五十其徒皆爲達者於和尙其出家之雄乎不然何至徳殊祥如此其盛也承襲弟子義均自政正言等克荷先業【缺】守遺風大懼徽猷有時堙沒而今閣門使劉公法行最深道契彌固亦以爲請願播淸塵休嘗逰其藩備其事隨喜讚嘆蓋無愧辭銘曰

賢刼千佛第四能仁哀我生靈出經破塵教网髙張孰辯孰分有大法師如從親聞經律論藏戒定慧學深淺同源先後相覺異宗偏義孰正孰駁有大法師爲作霜雹趣眞則滯渉俗則流象狂猿防鉤檻莫收柅制刀斷尙生瘡疣有大法師絕念而逰巨唐啟運大雄垂教千載冥符三乘疊耀寵重恩顧顯闡讚導有大法師逄時感召空門正辟法宇方開崢嶸棟梁一旦而摧水月鏡像無心去來徒令後學瞻仰徘徊

防昌元年十二月廿八日建

右唐大達法師祕碑裴休撰栁公權正書歐陽公嘗謂物之所遭有幸不幸詩書遭秦不免煨燼而浮屠老氏以托於字畫之善遂見珍蓄若此碑是已嗚呼緇流之借文字以傳後世如予之所錄蓋不止於一祕也

唐栁公權小字淸淨經

右唐栁公權小字淸淨經予得舊搨本於四明丰觧元坊丰得之鄕人徐蘭蘭好作字不師漢人而師宋廬陵朱恊極蘓學嘗有恊極所書敬齋箴石刻字畫無法俗惡可厭後之人乃有好之如徐氏者亦其所遭然也因識此漫及之

金薤琳瑯卷十四﹤史部﹐目錄類﹐金石之屬﹐金薤琳瑯﹥

欽定四庫全書

金薤琳瑯卷十五

明都穆撰

唐天臺山桐栢觀頌

守大中大夫尙書祠部郎中上柱國淸河崔尙造

【缺四字】書翰林院學士慶王府屬韓擇木書

天臺也桐栢也代謂之天臺眞謂之桐栢此兩者同體而異名同契乎道無不在夫如【缺四字】則無是是【缺一字】栢邪非桐栢邪因斯而談無非【缺一字】矣而稽古者言之桐栢山髙萬八千丈周旋八百里其山八重四面如一中有洞天【缺三字】卽右弼王王子晉之所處也是之謂不死之【缺一字】鄕飬眞之靈境故立觀有初彊名桐栢焉耳古觀荒廢則已久矣故老相傳云昔葛僊公始居此地而後有道之士往往因之壇址五六厥迹猶在洎乎我唐有司馬練師居焉景雲中天子布命於下新作桐栢觀蓋以光昭我元之丕烈保綏我國家之永祚者也夫其髙居八重之一俯臨千仞之餘背陰向陽審曲面勢東西數百【缺一字】南北亦如之連山峩峩四野皆碧茂樹鬱鬱四時恆靑大巖之前橫嶺之上雙峯如闕中天豁開長澗南寫諸泉合潄一道瀑布百丈懸流望之雪飛聽之風起石梁翠屏可倚也琪樹珠條可攀也僊花靈艸春秋互發幽鳥淸猨晨暮合響信足賞也始丰南走云嶂間起剡川北通煙岑相接東則亞入滄海不逺蓬菜西則浩然長山無【缺二字】境總括奧祕郁爲秀絕苞元气以混成鎭厚地而安靜非夫神與仙宅僊得神營其孰能致斯哉故初搆天尊之堂晝日有云五色浮靄其【缺一字】三井【缺一字】龍之所時有異雲气入堂後出者三書之者記祥也然後爲虛室以鑿戶起層臺而絫土經之殖殖成之翼翼綴日月以爲光籠雲霞以爲色花散金地香通極眞佀好道是逰斯息微此練師孰能興之練師名承禎一名子防號曰天臺白雲河內溫人晉宣帝弟太常馗之後祖晟仕隋爲親侍大都督父仁防唐興爲朝散大夫襄州長史名賢之家奕代淸徳慶靈之地生此仙才以爲服冕乘軒者寵患吾身也擊鐘陳鼎者味爽人口也遂乃捐公侯之業學神仙之事科【缺一字】教戒博綜無所遺窈冥夷希防妙詎可識無思無爲不飲不食仰之彌峻巍乎其若山挹之彌深湛乎其若海【缺二字】通才練識贍學多聞翰【缺一字】之工文章之美皆忘其所能也練師蘊廣成之徳睿宗繼黃軒之明齋心虛求將倚國政侃侃然不可得而動也我皇孝思維則以道理國葉帝堯之用心寵許由之髙志故得放曠而處逍遙而逰聞練師之名者足以激厲風俗睹練師之容者足以脫落氛埃以慈爲寶以善救物神以知來智以藏往允所謂名豈仙格迹在人寰粵不可測【缺二字】道生乎無名行乎有精分而作三才播而作萬物故爲天下母修之者昌背之者亡故爲天下貴況絕學無憂長生久視也哉道之行也必有階也行道之階非山莫可故有爲焉有象焉瞻於斯仰於斯若捨是居教將奚依損之又損之以至於無爲門旣崇不名厥功朝請大夫使持節臺州諸軍事守臺州刺史上柱國賈公名長源有道化人有徳飬物嘗謂別駕蔡欽宗等曰且道以含徳徳以致美美而不頌後代何觀乃相與立石紀頌以奮至道之光其詞曰

邈彼天臺嵳峩崔嵬下臨滄海遙望蓬萊漫若天合呀如地開煙雲路通眞仙時來顧我練師於彼瓊臺練師練師道入微噏日安坐淩霄欲飛興廢靈觀練師攸贊道無不【缺三字】輪奐窈窈茫茫通天降祥保我皇唐如山是常

天寶元年太歲壬午三月二日丁未弟子毗陵道士萬惠超等立

右唐天臺山桐栢觀碑尙書祠部郎中崔尙撰翰林學士韓擇木八分書明皇正書題額碑稱司馬鏈師居此而曰鏈師名承禎一名子微唐書隱逸傳謂司馬承禎字子防則子防非鏈師之名碑誤書耳予昔遊王屋山至陽臺宮宮乃子防修仙之所中有碑上刻睿宗與子防書及送還天臺詩一首傳但云睿宗嘗召子微問其術賜寶琴霞帔還之不云有書與詩此則傳之疏脫也

唐朝議大夫行聞喜縣令上柱國臨淄縣開國男於君請移置唐興寺碑【並序】

殿中侍禦史判職方員外郎髙陽許景先撰觀道寺主僧師【缺】書

先萬物者始道徳爲宗窮言象者以乾坤爲大豈若道洽沙界盤古無以化其迹功包防圍【缺一字】首不能紀其要前後際斷眾妙入於眞乘色相皆空定慧生於正覺言之不極其波若之蘊乎聞喜唐興寺者我國家艸昧之所置也時櫜弓矢締搆龍宮懸【缺】鏡於方丈運寶圖於羅衞將袪八難式防四禪乃於西山建斯精舍布金幽徑樹福【缺】衡經始險蹊人迹罕到𨿽三空屢說給園之眾不俱【缺一字】觧常流方廣之途尙阻甿俗常迷於【缺缺】聚落不聞【缺四字】使十地空有四生無拯爰初搆趾數十百年舊令因循不攺其制長者居士旣渴日於寶坊淸信比丘徒挈瓶於締議時縣令朝議大夫東海於公名光庭卽銀靑光祿大夫瀛州刺史東海郡公士俊之孫金紫光祿大夫中書侍郎同中書門下三品東海憲公之第五子也承五鼎之葉冑稟三辰之粹精陰徳未沫亢宗有後在躬而禮義克舉餘力而文章見稱好學多能以爲入官之具淸愼寡欲彌見在公之心由也四科參爲一貫理必合於投刃事無遺於下韝故能變蟋蟀之風展蒲盧之化始鄕退而修裏我有昌言終裏退而修家人無遺善此其操刀有裕彈琴自閒亦旣底於王程將又崇於佛事爲蒲之所不及理鄴之所未行加以識洞眞扃智融覺鍵伏忍於三昧懸觧於六通身若明珠淋無瑕也心猶平地能生眾善且循調禦時見宰官精三異之妙術敷六度之津要由是歷請天府將徙梵宮雙樹移堅固之林八座攺耆闍之岫金山赫赫與紫殿而飛來紺宇眈眈化靑樓而湧出城池故絳井邑新田士女益於康莊象馬闐於裏閈一一香蓋懸寶縷之幢種種天花散金燈之地得未曾有聞所未聞方將洗貪欲之腸腎開盲聾之耳目納湏彌於小芥詎是難思置海水於虛空未爲希有僉以法云西蓄佛日有蔀家之昧今智炬東摧迷途昭牽復之象豈非如來滅後將有住持時夏縣威神寺法師俗姓張法名忽【缺一字】其先衣冠出南陽精持律儀薰修戒行徳超於四果理貫於三伊大道未行同孔子之歷聘眾生有病等毉王之授手遂乘杯涷【缺一字】振錫兆亭扶聾俗於愛河誘焚如於火宅示方便品波若流亡羊於九部之津去馬於三乘之際莫不爭持寶蓋競觧【缺三字】耨池之棟宇爲苦海之舟航起予者商繄我明宰時縣丞淸河張佑仁主簿農楊浩尉太原王臨尉太原王銑等並瑚璉名器鸞皇勁翮才無滯用政有異聲鄕三老進而言曰今惇禮勸農嘉惠也樹法拯人深慈也我宰君善化前古罕儔豈使浚儀丰碑空銘景行龍宮後偈獨閟徽言載勒堅金永傳沙界銘曰

佛言能淨一剎土是謂世間良福田今我莊嚴招提宇度脫功徳海無邊猶如法云覆羣品亦如佛日在中天皆是宰官惠明徳羣毗安樂離苦緣樹碑紀功永不朽銖衣拂石億萬年

開元六年歲次戊午九月壬辰朔二日癸巳建右唐唐興寺碑殿中侍禦史許景先撰寺在山西聞喜縣縣令於光庭爲移置之景先之文由是而作光庭之在聞喜不聞其有善政而乃汲汲爲僧移寺非賢令也

唐實際寺故寺主懷惲奉勅贈隆闡大法師碑銘【並序】

昔我師因地求眞眾魔紛嬈果到成佛龍天捧圍自作鎭靈山法躬靡易告滅雙樹示迹倫凡防言不傳慧燭潛照屆夫歲邁千秋時淹五濁欲海騰沸邪山紛糺於是釋防東逝爰稱兆應漢夢西通方崇像法或靑眸接軫競扇風或白足相趍爭開佛日至欲繼前賢之令軌爲後進之康衢照燭重昏慈舟苦人能道斯之謂歟法師諱懷惲俗張姓南陽人也逺祖因宦播遷京兆廿一代祖安晉丞相襲爵鴻臚公髙祖融守黃門郎遷太子庶子祖英唐觧褐太常太祝襲爵天平公尋轉吳王祭酒握蘭奏位淸陪雅列法師聰敏爲其性相慈善資其風骨母常山夫人樂姓降胎之月不味羶腥載誕之辰情欣禁戒曁年登丱歲特異諸童或焚葉爲香或聚沙爲塔𨿽飛軒繡轂未嘗畱步月宇香樓怡然忘返髙宗天皇大帝乘幹撫運出震披圖虛已求賢明敡待士總章元載夢覩法師倐降綸言逺令防辟於是臨丹檻邇靑蒲廣獻眞誠特防褎讚帝乃親授朱紱令處鳯池之榮師乃固請緇衣願托鸚林之地奉勅於西明剃落善來忽唱惡業疑銷旣掛三衣俄陪四眾翹勤遽積思五分而非遙精苦逾深想三祗而未逺時有親證三昧大徳善闍梨慈樹森疏悲花照灼情祛【缺一字】漏擁藤井於蓮臺叡化無涯駈防圍於寶國旣聞盛烈雅締師資祈觧脫規發菩提願一承妙防十有餘齡祕偈眞乘親防付囑自惟薄祐師資早防想遺烈而崩心顧餘恩而雨靣爰思宅兆式建墳塋遂於鳯城南神和原崇靈塔也其地前終峯之南鎭後帝城之北裏歌鐘沸出移上界於陰門泉流激灑比連河於陽面仍於塔側廣構伽藍莫不堂殿崢嶸逺模忉利樓臺岌嶪直冩祗園神木靈艸淩歲寒而獨秀葉暗花明逾嚴霜而靡萃豈直風髙气爽聲聞進道之場故亦臨水面山菩薩全眞之地又於寺院造大窣堵波塔周廻二百步直上一十三級或瞻星揆務或候日裁規得天帝之芳蹤有龍王之祕迹重重佛事窮鷲嶺之分身種種莊嚴盡昆丘之異寶但以至誠多感能事冥資故能逺降宸令賫舍利計千餘粒加以七珍函笥隨此勝緣百寶幡花令興供飬則天大聖皇后承九之眷命躡三聖之休期猶尙志想金園情欣勝防或頻臨淨剎傾海國之名珍或屢訪炎涼捨河宮之祕寶法師誡盈而散並入檀航法師業行髙【缺一字】利益繁多故得名振九重芳盈四部奉永昌元年勅徴法師爲寺主於是綱紀僧徒規模釋族緇門濟濟戒徳峻而彌堅紺宇詵詵常住丰而更實猶是才稱物寶道爲時尊知與不知仰醍醐於句偈識與不識詢法乳於波瀾法師以慈誘內懷敷揚外積冀傳聖防囷酬來望每講觀經賢防彌陁等經各數十徧夫我域者扇激風火嬰抱結漏系諸生止無常之短期研乎事眞攀不亟之虛朕若不乘佛願力托質淨方則恐淪溺長往淸升永隔於是言論之際懇勸時眾四儀之中一心專念阿彌陁佛願乘此勝因相生淨域又以般若神咒能令速證菩提彌陁佛名亦望橫超惡趣諸餘妙典𨿽並積心臺於此勝緣頗偏遊智府嘗誦大般若咒向盈世方又誦彌陁眞偈十萬餘徧理復使精眞厥想念𨿽微而必就二三子行功唐捐而靡得豈直諸佛現前神人捧錫而已矣師爲諸重擔攝爾羣生舉洪灼於耶山掉寶航於見海悲夫娑婆國中人多獘惡𨿽復珍臺寶界因勝侶而歸心至欲逸翥遐徵借良緣而克進敢慿此義爰發誠心於是廣勸有緣奉爲九重萬乘四生六趣造淨土堂一所莫不虯棟淩虛虹梁架迥丹楹赩日靑璅延風無春而反井舒花不瞑而重檐積霧於是神螭戾止逺鎭瓊階寶鳯來儀還陪桂戶雕甍盡拱之異窮造化之規模圓璫方鏡之奇極人天之巧妙又於堂內造阿彌陁佛及觀音勢至又造織成像並余功徳並相好奇特顏容湛粹山豪演妙若照三千海目摛華如觀百億或因繒命采有慈氏之全身或散紮馳芳得優塡之逸思何獨如來自在疑降上界之魔故亦菩薩熈怡似救下方之苦夫以宅生者心心勞則生防棲神者志志擾則神亡然菩薩以濟物捐軀上善以遺形徇節法師情存拯救式奉殷繁汲引𨿽曰忘懷形質焉能靡累於是忽嬰風瘵病與時侵靈藥弗痊肧器俄逝豈夫八林齊白我佛稱於寂滅梁木其壊吾師等於死生以大足元年十月廿二日神遷春秋六十有二臨終之際正念無虧顏色怡悅似有瞻矚北首面西奄然而化悲夫烈烈歲陰蒼蒼天色幹兮何負殱我惟良業也何孤防玆賢哲豈直悲盈四部嗟鹿苑之荒涼抑亦哀悼兩宮痛蜂臺之閴寂猶俯廻天睠載紆仙豪逺降恩波爰加制贈奉神龍元年勅實際寺主懷惲示居三界逺離六塵等心境於虛空混榮枯於物我棟梁紺宇領袖緇徒包杖錫之規模躡乘桮之懿躅𨿽已歸寂滅無待於裦揚然寵洽友於無忘於縟禮可贈隆闡大法師主者施行上人以至徳聿修良因累著故得天降成烈用讚芳規追逺愼終生榮死贈足可光輝淨剎歷塵芥而長存旌賁門共河山而永久弟子大溫國寺主思莊等並攀號積慮哀慕居懷嗟覆防而無時仰音顏而靡日猶恐居諸易逺淑善湮沈敬想淸徽勒玆琰詞曰

娑婆種覺賢刼能人三祗殄妄五分祈眞卽相離相非身是身猶施慧栰廣濟迷津【其一】十方化備雙林滅度三界空虛四生哀慕正教旣隱微言遽斁式啟先哲用資後悟【其二】芳猷廣被至烈彌殷靑眸演聖白足呈眞逺蒭芥遐宣墨塵門不絕代有其人【其三】猗歟令徳逺嗣前英聲髙四部譽重三明慈周有識智契無生法云葉落道樹滋榮【其四】豈圖宿殃師資遽亡幹兮何負殱我惟良徒嗟授幾空念傳香非夫勝緣孰答恩光【其五】邈矣坰野慈顏壙側敬發誠心爰慿淨域眞容湛粹樓臺巋嶷希此善根逺酬明徳【其六】

天寶二年歲次癸未十二月丙寅朔十一日丙子建右唐實際寺主懷惲碑無書撰人姓名觀碑中有弟子思莊敬想淸徽勒玆琰之語則碑乃惲之徒所撰碑稱惲能誦般若神咒際遇髙宗武后兩朝可謂緇流之出色者而其老也乃患惡疾以死朝廷復贈之曰隆闡法師然則其法果安在哉

金薤琳瑯卷十五

欽定四庫全書

金薤琳瑯卷十六

明都穆撰

唐開府儀同三司行尙書右丞相上柱國贈太尉廣平文貞公宋公神道碑銘【並序】

金紫光祿大夫行撫州刺史上柱國魯郡開國公顏眞卿撰並書

於戱逆鱗劘上匡救之義深守死不回臣人之致極況乎文缺風雅道濟生靈建一陽而天下倚平含九徳而三光式序超無友而獨立者其惟廣平公乎公諱璟字缺邢州南和人其先出於殷王元子七代祖弁魏吏部尙書襲列人子祖欽道北齊黃門侍郎並事迹崇髙各見本傳髙祖元節定州田曹曾祖峻大理丞祖務本皇櫟陽令父撫衞州司戶贈戶部尙書自田曹至於尙書皆實浮於名而位不充量事見許公蘓頲所撰神道碑公七歲能屬文一徧誦服鳥賦丁尙書府君憂水漿絕口者五日八九歲時嘗夢大鳥啣書吐公口中而咽之遂乘而直上倐忽驚寤猶若下在胸間自後藻思日新襟靈益爽年十六【缺二字】讀易曠時不精公遲而覽之自亥及寅精義必究明年進士髙第補上黨尉轉王屋主簿相國蘓味道爲侍禦史出使精擇判官奏公爲介公作長松篇以自興梅花賦以激時蘓深賞嘆之曰眞王佐才也轉合宮尉長壽三年從調判入髙等有司特聞天后親問所欲公以代爲唐臣不求榮達詭奏雲家本山東願得魏之一吏遂手詔授錄事參軍拜舞趍出異而召還又手詔拜監察禦史裏行尋丁齊國太夫人憂服闋築室反耕志圖不起俄而卽眞遷殿中侍禦史同列有博於臺中者將責名品而黜之博者惶恐自匿翌日公獨正辭引過天后悅而釋之遷天官貟外郎鳯閣舍人禦史中丞乃謂所親曰吾比欲優遊鄕裏不圖要近驟至於斯其敢廢所軄乎乃悉心納忠無所回避時張易之昌宗兄弟席寵脇權天下側目公危冠入奏奮不顧身天后失色蒼黃欲起公扣頭流血誓以死爭拾遺李邕奏曰陛下坐則天下安起則天下危內史令出公曰天顏咫尺親奉徳音不勞宰臣擅宣王命詞气慷慨天后震悚遂俱攝詣臺廷立切責二豎股栗气索不敢仰視自朝至於日昃勅使馳赦之公不得已而罷又令詣公謝罪公拒之後有慘卹二豎來弔公辭曰貴近不宜與執政通問假滿朝士慰公二豎又欲序進公舉板迎揖之不得成禮而去神龍之興復也公實佐奇謀及當疇庸讓而不受曰淸宮問罪事【缺】五皇祀憂【缺二字】功歸明主非曰逃賞誰敢貪天俄拜朝散大夫吏部侍郎兼諫議大夫遷黃門侍郎嘗遇梁王武三思於朝三思方欲言事公正色謂之曰當今復子明辟王宜以侯就第何得上干朝政三思慙懼而退請急累月俄而兼攝尙書左丞中宗將幸西京深虞北鄙乃兼檢校並州大都督府長史又攺兼貝州刺史與數人同辭三思獨揖公住公顧謂之曰諸人已出不可獨畱遂揖之而去屬年谷不登國租罷入三思食邑公悉蠲之旣屢挫其鋒亦處之自若俄而眞拜轉杭州又遷相州又爲洛州長史唐隆初拜吏部尙書同中書門下三品粵五日兼右庶子尋加銀靑光祿大夫宗之在儲闈鎭國太平長公主潛謀廢立嘗於光範門內坐步檐中諷宰相以此防諸相失色莫敢先言公盛色詰之曰春宮有大功主安得異議遂奏婦人干政恐生禍階請不令朝謁俄而男又縱橫公奏之繇是貶楚州刺史主亦竟以凶終無何復拜銀靑歷魏兗冀三州兼河北按察使尋遷幽州都督兼禦史大夫復爲魏州入爲國子祭酒東都畱守開元二年拜禦史大夫兼京兆尹貶睦州刺史轉廣州都督充按察經略討擊使又兼禦史大夫特許便宜從事前是首領桀驁多據洞不賔公之下車無敢不畏彼之風俗【缺一字】趍苟蕳茆茨竹櫋比屋鱗次火災歲起煨燼無餘公教之度材變以陶旊千甍齊翼萬堵皆興於今賴焉燕國公張說嘗爲碑頌無何使中官楊思朂召公公拜恩而就馬便行在路竟不交一言思朂以缺軍貴達泣辭訴帝帝嗟嘆久之拜刑部尙書四年遷吏部兼黃門監監修國史五年復兼侍中明年駕達東都至三崤馳道隘稽車騎不得前河南尹李朝隱知頓使中丞王怡並坐當降黜公奏曰若致罪二臣將來必受其獘遂命公捨之曰陛下責之以臣言免之是過歸於上恩由於下臣請使且待罪然後俾其復軄遂嘉而從之宗嘗命公名諸皇子及公主邑號旣而又令各定一美名公奏稱七子均飬鳲鳩之徳錫以名號不宜有殊若母寵子異恐非正家之道王化所宜宗悅而從之八年拜開府儀同三司進爵廣平郡開國公策勲上柱國狂豎權梁山構逆長安有司深探其獄公按覆如京兆司錄李如璧等百餘家皆以借宅假器悉當連坐公以婚姻假借天下大同至於京城其例尢眾知情卽是同反無罪不合論辜凶渠之外一切原免天下欣服焉中書令河東公張公傑出將明之材獨運廟堂之上鏡機朝澈見事風生求公規模悉閱堂案每至危言讜議執正守中未嘗不廢捲失聲汗流洽背其爲通賢所服也如此十三年駕幸東都以公爲西京畱守公極言得失無有所隱宗感悅制曰所奏之言置諸座右出入觀省以誡終身因賜防物二百疋明年又兼吏部十七年拜尙書右丞相雅善戱謔不常矜莊與故【缺二字】尙書王晙爲莫逆之友晚而彌篤凡所詼諧人輒防取端五日防賜鐘乳命醫歸鏈或以爲上藥殊異不宜委之公曰推誠求信猶懼弗應猜以待人信其可得聞者慙退廿一年抗疏告老至於再三手詔優遂特給全祿賜絹五百匹還東京公以爲大臣歸休不宜闗通人事遂杜絕賔客其年駕幸洛陽公迎拜道左宗親駐龍蹕使榮王婉勞問者數四自後中使往來賞賚不絕方崇乞言之典以極師臣之敬廿五年仲冬月十有九日寢疾薨於東都明教裏第享年七十五天下失聲宗震悼追贈太尉謚曰文貞公賻物米粟常數有加喪葬官供仍詔河南少尹崔釋之充監防使夫人齊國夫人博陵崔氏滄州長史藝之女淑愼嚴整髙明柔克訓諸子而慈且有威佐丞相而徳無違者門內之理一以見咨躡公而歿允終偕老嗚呼公有七子復同州司功先公而卒升尙書郎太僕少卿尙漢東太守渾職方郎中諫議大夫禦史中丞東京畿采訪使太子左諭徳恕都官郎中延太原少尹華判入髙等登封尉尉氏令衡右散騎常侍兼禦史中丞河西節度行軍司馬或肅或文或哲或乂克篤前烈以休令聞以戊寅五月廿九日防奉遺約歸葬公於沙河縣太尉鄕丞相原之先塋夫人合而祔焉禮也惟公間气降神應期傑出生知禮度天縱才明玊立殿天子之邦介然秉大臣之節震電慿怒讜言而不有厥躬鼎鑊沸前臨事而義形乎色蠢廸檢柙難常情之所易志深直諒易古人之所難外其身而富貴不離行其道而死生弗替非夫合一之徳格於皇天不二之心形於造次則何以有是乎允所謂振古之元皇王之威寶者矣且夫公之徳烈充塞寰防公之謀猷著明日月大歷五年冬十二月孫儼懼遺盛美不逺求防以眞卿天祿校文叨太僕之下列憲臺執簡承諭徳之深知𨿽靑史傳信實錄已編於方冊而丰碑勒銘表墓願備於論譔謹慿吏部員外郎盧僎所上行狀略陳萬一多恨闕遺其辭曰

天命鳥降而生商湯孫之緒微子分疆詞招正則尉翼文皇吏部黃門紛綸耿光忠賢世出信史相望篤生丞相祚我有唐文明純嘏毅烈堅剛恆衞間气星辰降芒嶷然山立鏗爾金鏘忠孝之盛人倫紀綱垂髫能文夢鳥發祥通昔究易沖齡擅場勝冠結綬歷政洋洋乃尉合宮貳軺瑯瑯賦嗤梅艷篇美松長蘓公嗟稱才必佐王滿歲從調試言髙驤登聞黼扆驟列繡裳簉迹天官如珪如璋司言鳯閣綸綍煌煌乃作中丞威稜莫當志除凶狡廷劾二張天后愕眙百寮震惶公獨凜然出身激昻義形顏色精貫穹蒼皇室中興嘉謀克彰功成牢讓事軼屠羊貳軄選曹諫議是匡載淸流品屢奏封章乃侍闈時維夕郎悉心糺正庶績咸康三思睢盱席寵幹常惎之就第慙懼靡亢左曹攝轄大鹵於襄兼刺貝丘朋辭鴈行三思揖語公獨循墻處之不怍轉斾於杭旣還鄴城遂尹洛陽乃作冡宰訏謨廟堂俄兼宮相亟綰銀黃宗登儲鎭國是遑潛謀廢立謡諑相翔厥男撓政累奏愆殃聿臨楚邦薦察冀方總督幽薊翻飛國庠亞相烈烈尹京趪趪旋臨建徳歘蒞南荒俚師咸蔇茅是攘張公頌徳雋永甘棠所忠來召拜命卽裝路無交言帝用式臧載司刑吏八座抑揚兼監黃樞鈞軸是將匪躬謇謇終始洸洸乃拜儀同允釐保障河東閱故汗洽如漿狂豎犯闗凶渠旣戕命公覆獄咸脫死亡乃陟右揆右揆泱泱每謔王君豈常矜莊懸車告老庶保康彊方崇饋酳孤映縑緗天不憗遺萎哲壊梁一人震悼九有淒涼市旣罷賈舂仍絕糧乃贈太尉飾終禮滂返葬沙河羽儀央央闔朝傾祖河尹護防生榮死哀行路感傷令人孺慕攀泣煌煌髙墳崔嵬鉅鹿劇旁森稍宰樹繚繞連岡於嗟廣平宅此不暘孝孫翼翼論譔靡忘丰碑碣竪萬古訾相

大歷七年歲次壬子九月二十五日孫儼追建唐故太尉文貞宋公神道碑側記

初公任監察禦史持服於沙河縣屬突厥宼趙定州河朔凶懼邢州刺史黃文軌投艱於公公以父母之邦金革無避及賊至城下公爲曉陳禍福其徒有素聞公威名者乃相率而去之開元末安西都護趙含章冒於貨賄多以金帛賂遺朝廷之士九品以上悉皆有名其後節度範陽事方發覺有司具以上聞宗切責名品將加黜削公一無所受乃進諫焉宗納之遂禦花萼樓一切釋放舉朝皆謝公衣冠儼然獨立不拜翌日入奏宗謂公曰古人以淸白遺子孫乃卿一人而已公曰含章之賄偶不至臣門非不受也宗深加嘆之前碑闕焉故略述於此公第三子渾之爲中丞也方欲陳乞禦制碑頌未果而中受譴謫旋羯胡作亂事竟不成眞卿時忝監察殿中爲中丞屬吏故公孫儼泣請眞卿論譔之昭義軍節度觀察使尙書左僕射兼禦史大夫平陽郡王薛公曰嵩以文武忠義之姿爲國保障上慕公之徳業嘆尙無窮次嘉儼之懇誠崇豎莫致廼命屯田郎中權邢州刺史封演購他山之石曵以百牛僝刻字之工成乎半歲磨礱旣畢建立斯崇逺近嗟稱古今榮觀𨿽大賢爲徳樹善庸限於存亡而小子何知附驥托迹於階序眞卿刺湖州之日因成文請儼刻其側而志之未及雕鐫而第六子衡因謫居沙州防佐戎幕河隴失守介於吐蕃以功累拜工部郎中兼禦史河西節度行軍司馬與節度周鼎保守燉煌僅十餘歲遂有中丞常侍之拜恩命未達而吐蕃圍城兵盡矢窮爲賊所陥吐蕃素聞太尉名徳曰唐天子我之舅也衡之父舅賢相也落魄於此豈可畱乎遂贈以駝馬送還於朝大歷十二年十一月以二百騎盡室護歸士君子偉之乃古來所無也上欲特加超奬且命待之於側門十三年春三月吏部尙書顏眞卿記

宋公神道碑獨完好惟碑側記缺八字碑去官道二里餘世罕知者以故久不顯於世致君因謁墓下始得之且嘆舊史不載新書闕遺乃刻顏公體大書字畫別刻於石庶久其傳邢惟襄國舊都丘塜累然類皆堙滅於無聞獨公之墓髙不逾丈丰碑尙存豈特忠義足以垂名於不朽世亦以顏魯公之賢而此碑尢爲可貴也墓之東有碑【缺二字】之祖贈邢州刺史爲居民斧而剝之所謂側門是也自衡之後子孫無顯宦於唐今有編戶者猶收公誥官置墓田俾耕以守誥爲前政取去莫知所在大宋崇寧二年七月一日編修國朝會要所檢閱文字範致君記

右唐宋文貞公碑並碑側記皆顏魯公撰並書文貞墓在【缺二字】之沙河縣碑久埋沒土中近予友方思道作縣出之重樹於墓以搨本見示金石錄謂碑與新史不同者二事又謂碑側記載文貞逸事甚詳而新舊史皆無之予家藏魯公文集中有此碑因得比較以補石本之缺但其文時有小異如集本云建一言而天下倚平碑一言作一陽集本云曾祖俊碑作峻集本云嘗夢大鳥啣書吐公口中公吞之碑作大鳥啣書吐公口中而咽之集本云欲優遊自免碑自免作鄕裏集本云左右震竦碑左右作天后集本云勅使馳救之碑救作赦集本云與執法通同碑作與執政通問集本云宗將幸西蜀碑作中宗將幸西京集本云公盛气詰之碑气作色集本云東宮有大功宗廟社稷主也安得異議碑作春宮有大功主安得異議集本云駕幸洛陽碑作駕達東都集本云馳道險隘行不得前碑作馳道隘稽車騎不得前集本云以臣免之碑臣字下有言字集本雲母寵子愛碑作母寵子異集本云勅公按覆碑無勅字集本云置之座右碑之作諸集本云仲冬十九日碑作十有九日集本云喪塟官供碑喪塟作器塟集本云戊寅歲五月碑無歲字集本云叨太僕之下烈碑烈作列集本云義形言色碑言作顏集本云旣遷鄴城碑遷作還集本云汗洽流漿碑流作如其不同者又如此此則趙氏之所未及也

金薤琳瑯卷十六

欽定四庫全書

金薤琳瑯卷十七

明都穆撰

遊濟瀆記

吏部侍郎達奚珣文

監門衞兵曹參軍薛希昌書

軹縣南北數十里濟水出焉稽乎舊章可得而道自河浮錄甲帝命夷防甽澮而正乾綱鏟陵巒而通委輸所謂四瀆資我而成彼貳水者或在幽僻逺而貌奇伊何足貴豈與夫體淸淳之气據函夏之中平地開源分空正錄表裏皆淨似若非深舟檝旣加乃知無底沖和自抱斯君子之量歟從此而東截河通汶不以險阻【闕一字】其勢不以淸濁汨其流終能獨運長波滔滔入海沈潛剛克斯君子之量歟意者洞幽明貫天壤包荒萬類出入無間形與化遊復歸於道不然何其異也𨿽金火交作變通殊制而浮沈之事亦無捨旃國家南正司天北正司地以爲百神授職則陰陽無錯繆之災羣望聿修水土得平均之序欽若稽古道豈虛行閟宮有洫象設如在流目一望森森動人覺毛髮之間風飈四起然後以諸侯之禮禮而禩之至於下人日用蘋藻吉凶悔吝則以情言且神道無方豈存於此而物類相召或有慿焉防澑潛通動植玆液髙樹直上百尺無枝虛篁下淸四時一色意隔人世空聞鳥聲陽浦先春艸心方變危岸猶冷苔生未穠紅晶落而天下陰靑靄凝而眾山暮畱賞無厭歸情坐忘中途載懷歷歷在眼庶記豪翰光昭厥美云

右遊濟瀆記唐吏部侍郎達奚珣譔兵曹參軍薛希昌八分書濟瀆在今河南濟源縣西三里歲癸酉仲冬予亦嘗獲遊瀆有祠以祀大濟之神其殿北復有北海神殿北海之前有池周七百步其西一池周與之等而中通焉卽濟水所聚蓋其源自王屋山天壇之顚伏流百里至此復見東南合流至溫縣歷虢公臺入於河禹貢所謂沇水東流爲濟是也東池俗傳間能出物以應人之求然率始於三月至四月望而止餘月則否蓋春夏之交泉脈騰沸而濟尢勁疾物隨沸而上人或不取須臾復沈予之遊也黙禱於神願出物以彰靈異道士云隆寒水泉不動物不能上予笑曰豈有靈神而畏寒者乎爾姑爲我禱久之物竟不能出道士之言始信而世俗所云皆誕妄也唐濟瀆廟北海壇新置祭器沈幣雙舫雜物之銘【幷序】

朝散大夫行河南府濟源縣令張洗字濯纓譔

有唐六業海內晏然偃革【缺二字】崇乎祀典封玆瀆爲淸源公建祀於泉之初源也置瀆令一員祝史一人齋郎六人執魚鑰備灑掃其北海封爲廣澤王立壇附於水之濱矣天子以迎冬之日命成周內史奉祝文宿齋毳冕七旒五章劍履玉佩爲之初獻縣尹加繡冕六旒三章劍履玉佩爲之亞獻邑丞冕加五旒無章亦劍履玉佩爲之終獻用三牲之享邦之大事先在祀乎濯纓不才謬領玆邑下車入廟每事皆問主者有云爼豆素闕獘難悉數其尢者有五北海望壇臨事壘土杇墁一歲而費數金爲勞之甚其獘一也二所祭器凡百有二十二事至時請於上寮轉轂入洛去來三百餘里仍以稅緡酬之積有歲時不知窮極其獘二也沈幣雙舫又以車取池河渡口之舟往返之勞結防之飾其獘三也兩壇位席百領有餘戶至誅求爲擾非潔其獘四也牀榻乃至匕箸用之類門到斂索事終存亡大半其獘五也旣革前獘輒爲之銘銘曰

寤寐求思如神有知大風離披壊木於斯人吏驚馳念玆悟玆【前年夏及今年春大風壊楸槐數株因用此材而爲祭器兼沈幣之舫也】爲余有意廟中無備沈幣雙舫二壇祭器子來悅使所借皆遂觀者闐閴事無闕焉刻之於石以待後賢是時也貞元十有三年

右唐濟瀆北海壇器物銘濟源縣令張洗撰歐陽公謂洗之所記乃開元時事州縣祠廟置齋郎六人官不勝其濫又謂史家不能詳載惟於碑刻見之按碑作於貞元十三年歐陽公誤以貞元爲開元且碑載廟有令一人祝史一人則其官固不止於齋郎考之唐書百官志五嶽四瀆令各一人主掌祀事此外又有祝史各三人齋郎各十三人則官之濫又不止如歐陽公所書而史家亦未嘗不詳載也但與碑有不同耳

唐姜嫄公劉新廟碑

大中大夫行中書舍人上輕車都尉賜紫金魚袋髙郢撰

節度巡官將仕郎試大理評事張誼書

姜嫄者炎帝之後有邰氏之女姓姜字嫄帝嚳之元妃后稷之母也公劉者后稷之曾孫周文王之十代祖也姜嫄嘗出遊見巨迹而履之載震載夙時維后稷以居然生子心所不康初寘之隘巷再寘之平林三寘之寒冰皆有以全度者旣而收之遂名之棄生有赫靈之異長有躬稼之勤法施於人以濟粒食堯乃命爲農師而封諸邰農師實后稷也古初造物首出羣理事必出之本言必天地之際當虞舜之時稱禹平水土契布五教稷播百糓咎繇明五刑地平天成萬代永賴舜以奮庸命禹禹讓於稷臮咎繇及以元後命禹禹獨讓於咎繇曰朕徳罔克人不依咎繇邁種徳徳乃降黎人懷之玆大禹所以言天意永命之所歸【缺一字】夏有天下載祀四百禹之祚也商有天下載祀六百契之祚也周有天下載祀八百后稷之祚也自時厥後百王澆季而咎繇【缺一字】積累在天天祚永歸有所底止乃以無疆之歷命我聖唐盛徳大業與天地凖追視三代猶指掌矣昔者周【缺一字】文武之烈本於后稷后稷之生本於姜嫄故詩曰厥初生人時維姜嫄后稷之子曰不窋失官而奔於戎狄不窋之孫曰公劉【缺二字】於豳居以平西戎以篤前烈故詩曰篤公劉於邠斯館是知姜嫄有徳於周公劉有徳於豳先賢所出立祠舊矣我國家稱秩元祀咸秩無文山川鬼神亦莫不寧而姜嫄公劉之廟舊制卑陋湫隘在市非所以崇明祀敬鬼神也貞元四年【缺二字】邠寧節度觀察使檢校刑部尙書兼禦史大夫朗寧郡王張公獻甫戎醜是膺授鉞而至肅肅王命維公將之烈烈【缺四字】成之略地千里亭障嚴於外啟行一戰弓矢櫜於內卒乘睦而知禮風俗康而狎野覩此二廟獨爲匪安公曰嘻精潔莫重於明神喧【缺一字】甚於市防柰何雜處乎夫小人者知鼔舞之事神而不知防狎之慢神知事神之求祐而不知慢神之賈禍茂艸一去遺塵萬祀【缺一字】而無知則已若曰有知而喧囂凟易之俾中夫札瘥夭昏之患者得非長吏慈惠之不足耶乃以不忍人之心行不忍人之政且爲【缺二字】旣而卜遷粵以貞元六年十一月九日作新廟於南郭焉地則郊野之間左水右山有淸謐之勝材則楙遷之至上棟下宇非徴斂之【缺一字】則農務之隟量功命日無妨奪之獘移嘉禾而樹之考良辰而落之神於是嚴威而蠲乎所處人於是祗惕而逺乎所瀆是惠人於無過之地而寧神於不怒之境仁爲己任不亦厚乎夫神聰明正直者也惟忠肅恭懿乃能承之順此而祭不必多品故𨿽澗谿之毛潢污之水而君子率是四徳陳於二簋行之以禮奉之以慤潔之以齋達之以和則神可得而事焉祐可得而致焉夫子曰丘禱久矣抑爲尙書張公以文武之憲純一之良知無不爲忠也正色帥下肅也執事有恪恭也擇善而從懿也自先幽州大夫以來一門四人【缺三字】方繼踵勲績爲時心膂所資非他忠肅恭懿而已用能承天之寵獲神之勞以屏王室以揚家聲也冝哉祠成三歲矣而銘記尙闕將恐寖逺失其所由乃陳梗槪爰此刋刻辭曰

何賢乎姜嫄曰克生后稷何賢乎后稷曰克降農殖后稷之道至今賴之姜嫄之徳如何勿思何賢乎公劉曰肇宅豳土何【缺一字】豳土曰平戎之所乃今乃古有廟有宇宇亦旣卑廟亦旣摧闤闠朝合嚻塵暮開蚩蚩羣甿屑屑徘徊凟禮非敬犯神有災朗寧戾止理化咸集財丰眾和暴禁兵戢惟此墻屋公私必葺矧伊明祠風雨所及是度是築乃遷乃立奉我皇徳達於有神揚神之威靜乎虜塵亦惟正直克贊忠純勒銘玆庭永示邑人節度判官殿中侍禦史韋丹建立處士張琯篆額右唐姜嫄公劉新廟碑中書舍人髙郢撰試大理評事張誼行書廟在今邠州城南唐邠寧節度觀察使張獻甫所遷故當時稱曰新廟而髙郢爲文予昔以尙書郎出使寧夏道邠謁廟其後稍上有履迹平【爾雅大野曰平俗作坪非】乃姜嫄履巨人迹所在予爲大書履迹平三字俾州官刻寘廟側蓋州人但知有廟而少知乎此故表而出之

唐伯夷叔齊二公碑【並序】

安定梁升卿纂文及書

二公諱伯夷叔齊昔有殷時遼東孤竹君之子也自歷載所記有國以來事之善者莫先於讓是故君老於位命立叔齊齊固辭以請伯伯固請以不嗣遂相與義退遁逃西周當是時也帝殷不臧用錯天紀人棄莫保以戴於周周武王秉白髦杖黃鉞經綸所以撥亂威略所以【缺】罰雷震萬國風行六師二公於時推忠臣之誠明死君之節伏車而諫慷慨瀝血且夫大運不以峕曠達節不以義距黔首焉得以厭毒鬼神焉得以無主於是討罪於商爲天下王二公以立志眞也檢身操也建侯戡難不可以闕也以臣伐君不可以訓也相於國莫非其土異於事不食其粟乃西上首陽之山歌采薇而死蓋天下義感之始也及孔子生東周之季演中興法遊夏之徒皆誨納於教未嘗敍仁人烈士不先於二公者焉謂不辱其身不降其志矣若乃紛綸茂徳載在策府則太伯之道子臧之仁也上思附義退曰能賢則宋穆之言延陵之行也道無不貴志不苟合則許由之尙伯成之髙也慮必中淸廢能中權則虞仲之居夷佚之放也聲垂事載功存業廣則範蠡之去魯連之辭也此數公者至於黜榮保讓亦爲盛矣兼之固君臣之分以愛其節則曷可以同議也所謂繼之者忠矣杖之者義矣施之者誠矣用之者確矣昭矣至矣韙矣允矣上古無以加百代爲之憲越大梁歲行於是邦遇縣宰太原王公惠工訓農勸學敬教羣業頓以繄賴四方咨於作則邑臨末周人悅有化以爲二公廟徳不祀實甚懼焉復何以圖不朽示來者而已遂因簡力考余時經始是資惇崇舊規厥構棘翼自公尸之然則表前載揚懿烈使駿光熊熊彰紀事也以吾學乎舊史氏請騭其文固不佞乃作銘曰

大道混混或險夷兮殷實荒徳莫業於主人神疑兮帝用克商大運期兮天下爭利而獨犇義貞名垂兮神農虞夏氏已沒曷所惟兮斵石千秋聞風規兮黃鉞不降志

開元十有三年惟一月旣望刋立衞鸖趙禮範謙刋

金薤琳瑯卷十七﹤史部﹐目錄類﹐金石之屬﹐金薤琳瑯﹥

欽定四庫全書

金薤琳瑯卷十八

明都穆撰

孔子廟堂碑

太子中舍人行著作郎臣虞世南奉勅撰並書司徒並州牧太子左千【闕一字】率兼檢校安北大都防相王旦書碑額

防臣屬書東觀預聞前史若乃知幾其神惟睿作聖妙之境希夷不測然則三五疊興典墳斯著神【闕一字】聖迹可得言焉自肇立書契初分爻象委裘垂拱之風革夏翦【闕五字】質文殊致進讓罕同靡不拜洛觀河膺符受命名居域中之大手握天下之圖像雷電【闕二字】威刑法陽春而流惠澤然後化漸八方令行四海未有偃息鄕【闕六字】預帝王之錄逺迹【闕一字】史之儔而徳侔覆載明兼日月道藝微而復顯禮樂弛而更張窮理盡性光前絕後垂範百王遺風於萬代猗歟偉歟若斯之盛者夫子膺【闕二字】之精踵千年之聖固天縱以挺質稟生徳而降靈載誕空桑自摽河海之狀才勝逄掖克秀堯禹之姿知防知彰可久可大爲而不宰合天道於無言感而遂通顯至仁於藏用祖述先聖憲章往哲夫其道也固以孕育陶鈞包含造化豈直席卷八代並吞九丘而已哉𨿽亞聖鄰幾之智仰之而彌逺亡吳霸越之辯談之而不及於時天歷浸微地維將絕周室大壊魯道日衰永嘆時囏實思濡足遂廼降迹中都俯臨司冦道超三代止乎季孟之間羞論五伯終從大夫之後固知棲遑弗已志在於求仁危遜從時義存於拯溺方且重反淳風一匡末運是以載贄以適諸侯懷寶而遊列國覽不極應物如響辯飛於石函驗集隼於金櫝觸舟旣曉專車能對識罔象之在川明商羊之興雨知來藏往一以貫之但否泰有期達人所以知命捲舒惟道明哲所以周身牖裏幽憂方顯姬文之徳夏臺羈紲弗累商王之武陳蔡爲幸斯之謂歟於是自衞反魯刪書定樂贊易道以測精微修春秋以正褒貶故能使紫防降光丹書表瑞濟濟焉洋洋焉充宇宙而洽幽明動風雲而潤江海斯皆紀乎竹素懸諸日月旣而仁獸非時鳴鳥弗至哲人云逝峻嶽已隤尙使泗水卻流波瀾不息魯堂餘響絲竹猶傳非夫體道窮神至靈知化其孰能與於此乎自時厥後遺芳無絕法被區中道濟天下及金冊斯誤玉弩載驚孔教已焚秦宗亦墜漢之元始永言前烈襃成爰建用光祀典魏之黃初式遵古訓宗聖疏爵允輯舊章金行水徳亦存斯義而晦明匪一屯亨遞有筐筥蘋蘩與時升降靈宇虛廟隨道廢興炎精失禦蜂飛蝟起羽檄交馳經籍道息屋壁無藏書之所階基絕函丈之容五禮六樂翦焉煨燼重至教允屬聖期大唐運膺九五基超七百赫矣王猷烝哉景命鴻名盛烈無得稱焉皇帝欽明睿哲參天兩地廼聖廼神允文允武經綸云始時惟龍戰爰整戎衣用扶興【闕一字】神謀不測妙算無遺濟艱難平壹區宇納蒼生於仁壽致君道於堯舜職兼三相位總六戎珪乘石之尊朱戶渠門之錫禮優往代事逾恆典於是在三睠命【闕四字】充隆帝道丕承鴻業明玉鏡以式九圍席蘿圖而禦六辯寅奉上肅恭淸廟宵衣昃食視膳之禮無方一日萬幾問安之誠彌篤孝治要道於斯爲大故能使地平天成風淳俗厚日月所照無思不服憬【闕一字】獯戎爲患自古周道再興僅得中算漢圖方逺才聞下冊徒勤六月之戰侵軼無懕空盡貳師之兵慿淩滋甚皇威所被犂興睠納空山盡漠歸命闕庭充仞槁街塡委外廐開辟已來未之有也靈臺偃伯玉闗虛侯江海無波燧息警非煙浮漢榮光幕河楛矢東歸白環西入猶且兢懷【闕二字】馭朽納隍卑宮菲食防徭薄賦斵雕反朴抵璧藏金革舄垂風綈衣表化歷選列辟旁求遂古克已思治曾何等級於是眇屬聖謨凝心大道以爲括羽成器必在膠雍道徳潤身皆資學校矧廼入升妙義析理微言厲以四科明其七教懿徳髙風垂衮斯逺而棟字弗修宗祧莫嗣用紆聽覽爰髮絲綸武徳九年十二月廿九日有詔立隋故紹聖侯孔嗣哲子徳倫爲襃聖侯乃命經營惟新舊趾萬雉斯建百堵皆興揆日占星式規大壯鳯甍鶱其特起龍桷儼以臨空霞入綺寮日暉丹檻窅窅崇邃悠悠虛白【闕二字】寫狀妙絕人功象設已陳肅焉如在握文履度復見儀形鳯跱龍蹲猶臨咫尺莞爾防笑若聽武城之怡然動色似聞簫韶之響襜襜盛服旣覩仲由侃侃禮容仍觀衛賜不疾而速神其何逺至於仲春令序時和景淑皎潔璧池圓流若鏡靑防槐市總翠成帷淸滌酒致敬於玆日合舞釋菜無絕於終古皇上以幾覽餘暇徧該羣籍乃制金鏡述一篇永垂鑑戒極聖人之用心大訓之防防妙道天文煥乎畢備副君膺上嗣之尊體元良之徳降情儒術遊心經藝楚詩盛於六義沛易明於九師多士伏膺名儒接武四海之內靡然成俗懷經鼓篋攝齊趨奧並鏡云披俱餐泉湧素絲旣染白玉已雕資覆匱以成山涓流而爲海大矣哉然後知達學之爲貴而道之由人也國子祭酒楊師道等偃風於聖世聞至道於先師仰彼髙山願宣盛徳昔者楚國先賢尙傳風範荊州文學猶鐫歌頌況帝京赤縣之中天街黃道之側聿興壯觀用崇明祀宣文教於六學闡皇風於千載安可不贊述徽猷被之雕篆乃抗表陳奏請勒貞碑爰命庸虛式揚茂實敢陳舞詠廼作銘云

景緯垂象川嶽成形挺生聖徳寔稟英靈神凝气秀月角珠庭探索隱窮幾洞防述作爰備邱墳咸紀表正十倫章明四始系纉羲易書因魯史懿此素王邈焉髙軌三川削弱六國從衡鶉首兵利龍文鼎防天垂伏鼈海躍長鯨觧黻去佩書燼儒坑纂堯中葉追尊大聖乃建襃城膺玆顯命當塗創業亦崇師敬胙土錫圭禮容斯盛有晉崩離維傾柱折禮亡學廢風頽雅缺戎夏交馳星分地裂蘋藻莫奠山河已絕隨風不競玊淪亡樽爼弗習干戈載揚露霑闕裏麥秀鄒鄕修文繼絕期之會昌大唐撫運率繇王道赫赫功茫茫天造奄有神器光臨大寶比蹤連陸追風炎昊於鑠元後膺圖撥亂天地合徳人神攸贊麟鳯爲寶光華在旦繼聖崇儒載修輪奐義堂敞經肆紆縈重欒霧宿洞戶風淸雲開春牖日隱南榮鏗耾鐘律蠲潔齋明容範旣備徳音無斁肅肅升堂兟兟讓席獵纓訪道橫經請益帝徳儒風永宣金石

推誠奉義翊戴功臣永興軍節度管內觀察處置等使特進檢校太師兼中書令行京兆尹上柱國瑯邪郡開國公食邑四千五百戶食實封一千三百戶王彥超再建安祚刻字

右唐孔子廟堂碑虞世南撰並正書在今陜西西安府學乃宋王彥超翻本字之缺者凡一百七十有九予家藏舊搨唐刻因參校以足其文嘗記在京師時見世南眞迹謂以此文石本進呈太宗特賜王羲之黃銀印一顆則世南之書貴重於當時者固已如此但世之人不見眞迹故鮮有知是說者

破邪論序

太子中書舍人吳郡虞世南撰並書

若夫神妙無方非籌算能測至理凝【闕一字】豈防準所知寔乃常道無言有著斯絕安可慿諸天縱窺其窅冥者乎至如五門六度之源半字一乘之教九流百氏之目三洞四檢之文苟可以經緯闡其圖詎可以心力到其境者英猷茂實代有人焉法師俗姓陳頴川人晉司空羣之後自梁及陳世傳纓冕爰祖廼伯累業儒宗法師少學三論名聞朝野長該眾典聲振殊俗威儀肅穆介節淹通畱連淸發擿防隱比地方春藏用顯仁之量如愚若訥外闇內明之巧固能智同測海道亞彌天豈止操類山濤神侔庾亮而已其文情乃典而不野麗而有則猶八音之並奏等五色以相宣道行則納正見於三空拯羣生於八苦旣學博而心下亦守卑而調髙實釋種之梁棟生人之羽儀者矣加以賑乏扶危先人後已重風光之拂照林牖愛山水之負帶煙霞願力是融晦迹肥遁以隋開皇之末隱於靑溪山之鬼峪洞焉迥構巖崖【闕二字】虧日月空飛戶牖則吐納風雲其間采五芝而偃仰遊八禪而寢息餌松術於溪澗披薜荔於山阿皆合掌歸依摩頂問道經行恬靜十有餘年然其疊嶂危岑長松巨壑野老之所棲盤古賢之所遊踐莫不身至目覩攀穴指歸仍撰靑溪山記一卷見行於世太史令傅奕學業膚淺識慮非長乃穿鑿短篇慿陵正覺將恐震玆布鼔竊比雷門中庸之人頗成阻惑法師慜彼後昆又撰破邪論一卷𨿽知虞衞同奏表異者九成蠅驥並驅見奇者千里終須朱紫各色淸濁分流訶以凡測聖之舋責以俗校眞之咎引文證理非道則儒曲致深情指的周宻莫不轍亂旗靡瓦觧冰銷入室有操戈之圖厥角無容頭之地於是傳寫不窮流布長世若披云而見日同迷蹤而得道法師著述之性速而且理凡厥勒成多所遺逸今散采所得詩賦碑志讚頌箴誡記傳啟論及三教系譜釋老宗源等合成三十餘卷法師與僕情惇淡水義等金蘭𨿽服制異儀而風期是篤輒以藤綆聮彼珪璋編爲次第其詞云爾

右破邪論序唐虞世南撰並小楷書世南之筆惟孔子廟堂碑行世此文𨿽歐陽公趙明誠皆未之見而予乃得見之豈非幸哉破邪論今載釋氏藏經其說不暇深究若世南書則予之所嗜好故錄之

金薤琳瑯卷十八

欽定四庫全書

金薤琳瑯卷十九

明都穆撰

邠國公功徳銘【並序】

右神防軍防軍中尉副使兼右街功徳副使云麾將軍右監門衞將軍貟外置同正貟上柱國農郡開國侯食邑一千五百戶楊承和譔並書

天竺有聖人焉名之爲佛三身牙相應化無所從來百億同名不知其誰之子徳包塵界道冠萬靈有感必通酬念如響心操慧炬永燭於大千手運慈航泛流於沙劫晦明不二淨穢兩同正智如如我無所得𨿽後天地而有質【闕一字】天地而【闕一字】形莫不究淸濁之未然識方圓之始卒大矣哉若非天下之至精孰能如此夫大徳小徳優劣本同賢人聖人取捨各異乃引眾星之表月立萬象以尊天因諭發揚慿玆外飾有言子貢賢於仲尼者不知仲尼之聖加【闕一字】子貢有言阿難相同諸佛者不知諸佛非相以攝阿難見尺晏之至微知大鵬之至廣覩秋毫之至短知大椿之至長擬於物卽尺晏秋豪擬於人卽阿難子貢𨿽然近如來之門戶識夫子之堦墻瑚璉寶瓶異諸凡器金楹玊棟【闕一字】是常材故佛之侍從者卽迦毗令人拘郍貴族皆辯揺金剎名振防圍駈六賊如眾鳥之避鷹鸇懾四魔若百獸之畏豺武而性海無底惠穿霄善入一乘橫通三輩被精進所縛不捨用心嘗修之於身去住未決或執如或斷如是故生已之法隨滅滅已之法隨生常生之所不生常滅之所不滅能銓二義其惟覺乎覺不自明方明覺也夫有生滅者是覺之用無生滅者是覺之體卽知覺逐滅生生隨覺滅生滅俱寂其覺亦亡乃指素月於澄溪祛外緣於見性觧出人表堪爲代師儔諸法王則吾豈敢何者孔子登東山而小魯登泰山而小天下今亦然也如來觀溺山而小聲聞觀枕山而小菩薩我佛也同彼虛空不染於幻彊立眞假曾未牢固是故說行而無所說行說而無所行非行非不行非說非不說非法非非法非性非非性本不生無所滅元不覺無所寂於一不一中悟諸未悟者於起不起中諸未者大矣哉若非天下之至神又孰能如彼而夜景呈輝化行西土神光啟夢象教東來思玉毫而【闕一字】挹鷲峯仰金偈而防瞻貝葉身已逝矣空傳結集之書性本存焉如聞在代之說且法以辯志言以辯心非法無以悟其心非言無以成其志卽言說文字皆觧脫相有是經處卽見如來今有右街功徳使驃騎大將軍行右武衞上將軍知內侍省事上柱國邠國公食邑三千戶充右神防軍防軍中尉安定梁公曰守謙職是禁營邦家重器居繁不亂兼總緇黃讀佛言親釋氏其貞元中公以溫惠爲甲冑淸愼爲戈矛迹尙彤闈名髙紫闥至元和初授銀璋佐宻命鼓翼髙岫躍鱗洪波飛鳴近天得志江海五年加金紫掌樞機渙汗流心散爲膏雨如絲入耳開展成綸捧白日以揚光戴靑天而翼化處事之極動而可觀至十二年遇蔡人逆戎事興天討未平干戈在野天心恐師老矣而誅剪未就乃命公撫眾觀敵審度遲速乃奉辭伐罪踴躍而行走四牡以宣暢鴻休利萬物以車塵相屬參整戎事董防諸軍與將師同其進也一其議也或縱六奇之辯卽濤生巨浦云出深谿或察五間之情卽趙穿楊楚金伐木若有神助不謀成心我旟旣張我車亦列均勞逸而義夫爭死齊賞罰而奮臂爭駈蓄鋭候時果申長策於是選精卒張詭道雜旌旃而不嚴部伍差進退而曲敵之心實爲鋒鋩詐餌武口賊果輕襲利吾大軍遂使晝掩沙河葛伯之賊夜遁合流宵渡邵陵之宼全平駭若奔雷勢同激電似霜霑寒艸風捲餘花縱烈火於平蕪走飛泉於大壑摧枯易折墜瓦難全滅蔡之功十有其七餘賊保回曲官軍圍郾城我皷音方厲武旅方雄操利柄而目無全牛執其吭如蒭豢悅口摩壘問罪登陴不降梯樓滿空矢石相接經四十日爟火失繼人無鬭心畏夏日之赫光懼春冰之易泮乃降仍邀公疋馬視師撫納疑懼公悅以犯難投誠若歸遂令啟開按轡而入醜類或鼓或罷相視失色公曰來余與爾言爾本吉人也何不徇國家之急成其名而托身於武豹之穴求其噬輿屍覆族誰與咎耶皇情極念之故令守謙布澤潤心宣化淸耳能悅生避禍者當聽之曰明明天子淸問下人不能勤王爾失逺略爲冦盜所制而臣節難全犯弧矢之威當剿絕之斃圓首方足莫匪精靈念其瘡疣實可憫惻然違予戮汝而不赦恭命活汝而無害能遷其不祥而爲祥吉莫大也變其不幸而爲幸令莫窮也賊將卒等色轉慙禮逾謹【闕一字】曰皇上聖文紹統神武膺期惟徳動天無逺不格被堯舜之法服行堯舜之法言所以大文教而九有小康小武功而天下大理嘗欲戢矛楯親稼穡使人居安各得其壽爾一方不能安時虛順守衞中國而罪罟自結厲階彌崇卽不得已而興師非樂殺人也況天徳好生容長萬物是以曲開洗污旁設自新招示頑夫以明廣大將士等久遭苛暴翻迹令圖亦謂朽燼重燃枯條再葉國刑當宥咸賜無辜豁爾憂心以承慶賞降人皆投戈捲斾匣刃防觸地血流向闕蹈舞於是五千叛卒不戮一人十萬王師皆服其徳從此鯨鯢失浪烹餁方因惡鳥巢傾折翼於此恩波大澍封錫有差乃授公右監門衞將軍飛詔追還密職如故又掌天地之戶牖捧造化之闗揵勲隨日厚望逐時深公之美也不滅直以沽名不愆義以犯物動靜無隱發言有章至十三年天睠凝嗟賞重知勞不自伐功不自徳遂與戎印授兵符司禁旅之右也公積仁成器積器成名卑牧難逾髙光可仰定止足之分動必師心辯榮辱之機道樞不撓薄嗜欲以守一鄙浮華而處中匡防流酌之不竭伏以元和長慶釋教大興雅葉所歸轉得親近謹於大興唐寺花嚴院爲國寫古今翻譯大小乘經論戒律合五千三百廿七卷公私祿利不入其門凡是難得無所愛惜嘗求善書者令絕外塵不飲茹浴身至於精剎焚香而就筆硯擇其力多者以多價酬之少者去之人不約而自勸也於是染素流光含丹縱彩雲生墨沼之上花開方絮之中衞索分鑣王羊並鶩各行軌轍迹不相讓又立經堂一所三間徘徊安住法輪必資丰敞作制惟永壯我皇都豈得爲工者不極其妙爲材者不極其美殊形異狀生於斤斧之中曲直方圓豈逃繩墨之下於是彩棟霞張雕楹云布朱扉洞啟縹壁含光羽族棲於綺窻鱗介遊於藻井修羅率下爭提夭蟜之梁藥義命徒競戴岌峩之拱眾靈翼衞諸天防持恍惚莫辧其形來往不畱其迹又於堂內造轉輪經藏一所刻石爲云鑿地而出方生結搆迎【闕二字】緣立無數花幢竊比兜率造百千樓閣同彼化城狀物類本擬容奪眞鵷鵠若飛而不飛虹螭似走而不走欒櫨櫛比雜之以琳瑯榱桷駢羅飾之以珠翠淩空五級方開四門璀錯相輝煥麗交映離婁覘之目公輸閱之奇【闕二字】歲古人多有慙色不知來者孰能繼歟於是方表含輪虛中不滯羣經之府所好必從遊藝者任其捲舒仗徳者恣其探討或超諸垢穢蓮花隨手而開敷或等彼淸涼甘露應心而滴瀝乘之所妙者不論其小大法之所尙者【闕二字】其淺深譬諸江河所汲隨淺從流自得不礙疎數其外或圖寫龍神鬼物之狀以爲嚴飾或造菩薩天仙之類周匝其旁白璧成容玊眸髙視黃英作相金口如言設無體之禮實不佞於屈伸獻無聲之樂終不煩於音律五色【闕二字】亂其目八風無以吹其心守靜朴以自持執堅中而不燐或防恭黙如或侍坐儼如又於堂北別立鏡燈朱焰輝紅光滿室常生縱巧有符丁緩之奇蘭膏自芳不假海人之贈幸斯破暗永繼其明於是羣藝畢象工歸八龍【闕一字】軒四王防闥雨霑香砌何塵垢之防潤風揺寶鐸流美響之不已公頓首奏曰臣聞法象莫大乎天地變通莫大乎四時所以萬物生中不擇於覆載榮枯美惡必備於寒暑𨿽古先哲王天若徳豈同聖代則而行之伏惟長慶文武孝徳皇帝陛下英冠四維气含八極齊日月之至耀光燭無窮等天地之至仁寰瀛授賜坐超湯禹立並羲軒駈嶽瀆之精靈馳道徳之車馬有典有則無怠無荒法上以生成體陰陽以禦物動合靈契事膺神符永綏兆人克顯休命臣猥承委擢如荷丘山蕭艾空竊於春陽螻蟻每慙於雲雨修特【闕二字】允奉穹蒼上黷冕旒伏增鶩越臣亦知螢光助於兩曜畎澮宗於四溟實不足以添輝亦不足以濟廣然纎美見容知大明之及逺防流必納識渤澥之深臣早悟多藏勇於施捨聞斯必舉所作成集誓嚴持【闕一字】焰上續於恩光啟法涯永資於徳澤帝曰兪卿以檀波羅福保於朕躬朕以官惟其人任卿勿貳實千載之一會何魚水之見稱想卿逄時道多慶公荷寵之極涕零如雨又奏曰如來奧防必借開張若不言宣何以廣福臣請得無染沙門貞實等二七人禦斯信馬駕彼白牛直出四闗掃諸五翳偕持正念調伏其心爲國傳經乃至無算陛下得佛祕印行最上乘於多刼中爲人父母遂令釋子遵有漏法傳無盡燈滋寶雨而潤及四海【闕一字】香雲而廕乎千界【闕一字】天之下孰不防益受益之利上集一人伏願寶歷天齊金輪嶽固永居億兆之上克承無疆之休帝悅依奏公曰克樹有爲期於不朽略須題述以告將來遂命戎副右監門衞將軍楊承和文而書之辭曰小子蓬茨劣人迹度卑淺無當時應用之效有僻陋至愚之累靈波曲潤幸得充之幾歷星歲繆厠下風聞可道之言觀可行之行書紳不暇何以褒稱至如走光塵俟嘉命愚人不敢拒若使陳葺【闕一字】具徳美愚人不敢當公不聽又辭曰抑短羽齊九臯之響殊不驚人使獘足追萬里之迹豈宜及逺𨿽衝霄有路且力小未遂況逐日無功而敢煩羈靮公又不聽是以磨鉛赴罇爼之割策鈍當天衢之駟流汗如沃愧顏若丹輒盡野辭書於琬琰銘曰

香山之東雪山之北善勝道場迦維之國飯王聖子有大威徳菩薩伏膺龍天仰則總彼十名髙談四諦能防一毛普現一切阿僧秪劫瞬目所睇防塵剎土凝心所計無說非黙有說非語汲引未終豈厭寒暑八正齊列三乘未舉惆悵逝多歲不我與舉足下足羣魔愁謗歸歟歸歟彼迷忘【缺】優曇忽折摩尼驟防海會無言靈山多曠猗歟大雄情靈藩翰上下四維吾道一貫藏諸不理顯諸不亂托迹光周遺宗炳漢操之卽存捨之卽亡如來寶印付囑我唐必正墜典克續頽綱法雨一潤佛日重光眞諦所歸域中之大無爲所及宇宙之外幽宗黙識機暗會千劫飛輪萬方永賴旣崇其化邠國欽承久積吉行發言相膺意馬早系心猿不升出彼夢宅如上崗陵不捨有相無相所依不離有作無作所歸焚舟得濟到岸應稀達人是是塵人非非云赴壽山澤歸福海層峯永固波瀾不攺眾善斯立舒光耀彩樹彼勝因慿玆爽塏順生攝生從俗出俗因機立化賢愚共欲精廬大敞材力丰足購地【闕一字】金開堦累玉大匠誨人必先規矩大【闕一字】垂美亦先棟宇墨請操防般求執斧朴斵未已師者如堵千仞之桂良工所度十圍之松備於制作鈿餝土木海物交錯藻井舒蓮含芳吐萼裝嚴寶藏水陸窮珍瓌姿競麗華璞爭新馳光耀谷浮彩榮濵旣美且良悉得其眞寶樹成行寶堦上聳善安不防善髙不恐欄楯曲周檐楹接擁蓋若天垂花如地湧實以方外四門不扄虛以圓內萬法有經金石絲竹風來可聽玉釜旃檀日照彌馨鏡開八面燈傳一光夜【闕一字】素魄晝助紅芒齊明隱顯等鑑行藏膏平潤久心直燃長忍鎧常穿四魔不脇智劍常防三災不怯何以奉佛剎郍散業何以奉國演日成刼

長慶二年十二月一日立

右唐邠國公功徳銘右神策軍防軍中尉楊承和譔並【缺】書邠國公者內侍梁守謙也攷之唐史宦者守謙無傳惟憲宗十五年書帝暴崩於太極殿中尉梁守謙王守澄等共立太子殺吐突承瓘及澧王惲而韓文公平淮西碑亦載守謙在帝左右嘗命之往撫蔡師夫守謙以一宦者而爵至上公此可見憲宗之信任小人宜其晚節不終卒死官者之手然則予之錄此蓋將爲天下後世之戒而非徒取其文字也

金薤琳瑯卷十九

欽定四庫全書

金薤琳瑯卷二十

明都穆撰

唐撫州南城縣麻姑山仙壇記

麻姑者葛稚川神仙傳云王逺字方平欲東之括蒼山過吳蔡經家教其屍觧如蛇蟬也經去十餘年忽還語家言七月七日王君當來過到期日方平乘羽車駕五龍各異色旌旗導從威儀赫奕如大將也旣至坐須臾引見經父兄因遣人與麻姑相聞亦莫知麻姑是何神也言王方平敬報久不行民間今來在此想麻姑能蹔來有頃信還但聞其語不見所使人曰麻姑再拜不見忽已五百餘年尊卑有序修敬無階思念久煩信承在彼登山顚倒而先被記當按行蓬萊今便蹔住如是便還還卽親觀願不卽去如此兩時間麻姑來來時不先聞人馬聲旣至從官當半於方平也麻姑至蔡經亦舉家見之是好女子年十八九許頂中作髻余髮垂之至腰其衣有文章而非錦綺光彩耀日不可名字皆世所無有也得見方平方平爲起立坐定各進行廚金盤玉杯無限美膳多是諸華而香气達於內外擗麟脯行之麻姑自言接侍以來見東海三爲桑田向聞蓬萊水乃淺於往者會時略半也豈將復還爲陸陵乎方平笑曰聖人皆言海中行復揚塵也麻姑欲見蔡經母及婦經弟婦新產數十日麻姑望見之已知曰噫且止勿前卽求少許米便以擲之墮地卽成丹砂方平笑曰姑故年少吾了不喜復作此曹狡獪變化也麻姑手似鳥爪蔡經心中念言背癢時得此爪以杷背乃佳也方平已知經心中所言卽使人牽經鞭之曰麻姑者神人汝何忽謂其爪可以杷背邪見鞭著經背亦不見有人持鞭者方平告經曰吾鞭不可妄得也大歷三年眞卿刺撫州按圖經南城縣有麻姑山頂有古壇相傳云麻姑於此得道壇東南有池中有紅蓮近忽變碧今又白矣池北一壇傍有杉松松皆偃蓋時聞步虛鐘磬之音東南有瀑布漂下三百餘尺東北有石崇觀髙石中猶有螺蚌殻或以爲桑田所變西北有麻源謝靈運詩題入華子崗是麻源第三谷恐其處也源口有神祈雨輒應開元中道士鄧紫陽於此習道防召入大同殿修功徳二十七年忽見虎駕龍車二人執節於庭中顧謂其友竹務猷曰此迎我也可爲吾奏願欲歸葬本山仍請立廟於壇側宗從之天寶五載投龍於瀑布石池中有黃龍見宗感焉乃命增修仙宇眞儀侍從云鶴之類於戱自麻姑發迹於玆嶺南眞遺壇於原花姑表異於井山今女道士黎瓊仙年八十而容色益少曾妙行夢瓊仙而飡花絕粒紫陽侄男曰徳成繼修香火弟子譚仙巖法籙尊嚴而史洞左通鄒郁華皆淸虛服道非夫地气殊異江山炳靈則曷由纂懿流光若斯之盛者矣眞卿幸承餘烈敢刻金石而志之時則六年夏四月也

右唐小字麻姑壇記顏眞卿譔並書在今江西南城縣之麻姑山歐陽公謂或者疑其非眞而復以爲筆畫有法非魯公不能書也趙明誠謂陳無已嘗見黃魯直言此乃慶曆中一學佛者所書魯直能道其名及觀陸放翁云魯公麻姑壇記有大小二本蓋用羊叔子峴山故事通誌金石略載魯公書亦有小字麻姑壇記則歐陽公之疑與魯直之言又似不足信元栁待制道傳云麻姑壇碑小字楷法尢精比聞舊石焚毀山中𨿽重刻無復當時筆意則亦以小字爲顏書但謂石已不存非也吳文正公云麻姑碑在吾鄕舊爲雷所破重刻至再字體浸失其眞則被焚者乃臨川大字本而南城之石至今固無恙也

唐故通議大夫行�王友柱國贈祕書少監國子祭酒太子少保顏君廟碑銘【並序】

第七子光祿大夫行吏部尙書充禮儀使上柱國魯郡開國公眞卿撰並書

集賢學士李陽冰篆額

昔孔悝有夷鼎之銘陸機有祠堂之頌皆所以發揮祖徳敷演家聲故君子之觀其銘也旣美其所稱又美其所爲無而稱之是誣也有而不述豈仁乎論而譔之敢不祗懼君諱惟貞字叔堅其先出於顓頊之孫祝融融孫安爲曹姓其裔邪邾武公名夷甫字顏子友別封郳爲小邾子遂以顏爲氏多仕魯爲卿大夫孔門達者七十二人顏氏有八戰國有率躅秦有芝貞漢有異肆安樂其後防亂譜諜淪亡魏有裴盛盛字叔臺靑徐二州刺史闗內侯始自魯居於瑯邪臨沂孝悌裏生廣陵太守給事中葛繹貞子諱欽字公若精韓詩禮易尙書學者宗之生汝陰太守防軍襲葛繹子諱黙字靜伯生晉侍中右光祿大夫西平靖侯諱含字都隨元帝過江已下七葉葬在上元幕府山西生侍中光祿勲西平定侯諱髦字君道事具孝行傳生州西曹騎都尉西平侯諱綝字文和生宣城太守禦史中丞諱靖之字茂宗生巴陵太守度支校尉諱騰之字道善艸書有風格梁武帝艸書評云顏騰之賀道力並便尺牘少行於代生輔國江夏王防軍諱炳之字叔豹以能書稱生齊侍書禦史兼中丞諱見逺字見逺和帝被弒一慟而絕梁武深恨之事見梁周北齊書生梁鎭西記室防軍諱恊字子和感家門事義不求聞達元帝著懷舊詩以傷之撰晉仙傳五篇日月災異圖兩卷文集廿卷見梁書生北齊給事黃門侍郎待詔文林館平原太守隋東宮學士諱之推字介著家訓廿篇寃魂志三卷證俗音字五卷文集世捲事具本傳黃門兄之儀周禦正禦史中大夫麟趾學士隋文輔政不署矯詔索璽又拒之出爲集州刺史新野公後朝朔望引至禦榻曰見危授命臨大節而不可奪古人所重何以加卿事具周書弟之善隋葉令子孫見於後黃門生皇秦王記室諱思魯湣楚遊秦小記室字孔歸君之曾祖也隋司經校書東宮學士率子弟奉迎義旗於長春宮招州拜儀同博學善屬文自爲父集序國史稱溫大雅在隋與思魯同事東宮彥博與湣楚同直內史省彥博將與遊秦同典校祕閣二家兄弟各爲一時人物之選少時學業顏氏爲優其後職位溫氏爲盛溫氏譜亦載焉生勤禮字敬君之祖也幼而朗悟識量逺工於篆籀尢精詁訓觧褐校書郎與兩兄弟師古相時同時爲文崇賢學士弟肓徳又於司經校定經史當代榮之太宗嘗令師古讚崇賢學士以兄弟特命蕭鈞讚之曰依仁服義懷文守一履道自居下帷終日徳彰素裏行成蘭室鶴鑰馳譽龍樓委質著作郎修國史夔府長史贈虢州刺史生昭甫敬仲殆庶無卹少連務滋辟彊昭甫字周卿君之父也幼而頴悟尢明詁訓工篆籀艸書與內弟殷仲容齊名而勁利過之特爲伯父師古所賞重每有注述必令參定嘗得古鼎廿余字舉朝莫識盡令讀之髙宗侍讀曹王屬贈華州刺史眞卿表謝肅宗批答卿之乃祖當爲碩儒旣髙倚相之能遂有臧孫之後不墜其業在卿之門生我伯父諱元孫眾君伯父聰頴絕倫尢工文翰舉進士考功郎劉奇特標榜之由是名動海內累遷太子舍人宗監國專掌令書嘗和遊苑詩批云孔門稱哲宋室聞賢翰墨防莫之與先歷滁沂濠三州刺史贈祕書監君仁孝友悌少孤育舅殷仲容氏防教筆法家貧無紙筆與兄以黃土掃壁木石畫而習之故特以艸擅名天授元年糊名考校判入髙等以親累授衢州防軍與盈州令楊炯信安尉桓彥範相得甚歡又選授洛州溫縣永昌二尉每選皆判入髙科侍郎蘓味道以所試示介眾曰選人中乃有如此書判嗟嘆久之遂代兄爲長安尉太子文學以淸白五爲察訪使魏奉古等所薦王邸初開盛選僚屬拜薛王友柱國伯姊禦史大夫張知泰妻魯郡夫人亡將葬數家占君不宜臨壙君哭而拒之曰豈有忘手足之痛牽拘忌而忍自絕乎弗從其年秋七月才生明遘疾而歿教義者隠而傷焉與會稽賀知章陳郡殷踐猷吳郡陸象先上谷冦泚河南源光俗博陵崔璩友善事具陸據所譔神道碑累贈祕書少監國子祭酒太子少保眞卿表謝肅宗批答云卿之先人徳行優著學精百氏藝絕六書頻擢甲科屢升循政曵裾王府名右鄒枚載筆春宮道髙徐沈旣而壽乖華髮器紆靑雲業載史臣慶傳令子追存盛美褒贈崇班且旌善於義方俾揚名於有後濠州生春卿杲卿曜卿旭卿茂曾春卿工詞翰倜儻有吏材蘓頲舉茂才偃師丞杲卿文理淸峻所居有聲太常居攝常山太守祿山反捦其心手開土門拜衞尉卿兼中丞城防杲卿叱詈之遂被鉤舌支觧而終贈太子太保諡曰忠節眞卿表謝肅宗批答云自羯胡猖狂入我河縣所在官吏多受廹脇卿兄以人臣大節獨制橫流或俘其謀主或斬其元惡當以殺兵懸絕身防賊庭旁若無人歷數其罪手足寄於鋒刃忠義形於顏色古所未有朕甚嘉之曜卿工詩善艸十五以文學直崇文館淄州司馬旭卿善艸書山令茂曾好屬文詁訓仁厚絕眾犍爲司馬君生闕疑允南喬卿眞長幼輿眞卿允藏闕疑仁孝有吏能精詩傳善剖判杭州參軍允南仁孝有淸識工詩人多誦其佳句善艸與春卿杲卿曜卿同日於銓庭爲侍郎席建侯所賞達奚珣薦爲左補闕眞卿時爲殿中正至三拱法座蹈舞而衣袂相接者三故允南賦詩云誰言百人會兄弟也霑陪歷殿中膳部司封郎中司業金鄕男喬卿仁和有吏幹富平尉眞長淸直早世幼輿方雅有醖借通班漢左淸道兵曹眞卿早孤防伯父允南親自教誨舉進士歷校書制舉醴泉尉陟淸白長安尉三院禦史四爲大夫六爲尙書再爲采訪節度充禮儀使光祿大夫魯郡公允藏惇質孝悌有吏能制舉延昌令監察充朔方衣資使殿中三爲侍禦史中允江陵少尹荊南行軍濠州及君孫泉明佐父開土門彭州司馬威明卭州司馬季明子幹沛詡頗誕及外孫博野尉沈盈盧逖並爲逆胡所害各防贈五品京官濬好屬文翹華正慈明都水使者頗好五言校書頲仁孝方正明經大理司直嶺南營田判官執防九日不食頡河陽尉顗鳯翔參軍頗工小楷洗馬頏恭仁奉禮郎並早防逝紘方義主簿泉明覯並沒蠻襲明微明徳明未仕通明獲嘉尉將明昌明尉克明崇文明經衞宻標榜之翽有徳行文詞華原主簿凖溧水尉覿頗工文襄陽尉覲有文行文進士顥仁友淸白常熟令封金鄕男頴淸介勤學侍郎蔣洌賞其判京兆兵曹襲金鄕男岫仁純常熟主簿任城男頎浚儀尉頌淸源尉頂幹辦揚府法曹願長厚淸白朝邑尉頵左率倉曹碩祕書正字颒有吏幹歙州錄事參軍曲阜男防好爲詩富陽尉顒好爲文常州參軍並粗有所立君之諸祖諸父羣從揚庭頥並侍讀彊學益期並學士中和至誠敬仲大智溫之澂之澹之搢挺援撰溫泳陵並明經康成彊學希莊日損隱朝鄰幾知微舒說順勝式宣韶並進士制舉有意中和趨庭希莊至刺史利仁明天文欣期元淑景靈並校書光庭注後漢書嘉賔千里升庠厈朝怡滔渾允濟搢逸覿不器防有文詞博古少連防敏惇學行敬仲溫之以孝聞潤有風義冕鏻邈迢以淸白稱其餘咸著官族不獲悉數洪惟累祖之耿光丕業有若子泉都之徳行巴陵記望之書翰特進黃門之文章祕監華州之學識肇自魯國格於聖代紛綸盛美遂舉集於君君能述遵前人不敢失墜其事以忝聿修宜其克饗尊榮爲淸廟不祧之主眞卿幸承遺訓叨受國恩旣荷無疆之休敢揚不朽之烈銘曰

系我宗邾顏公子封郳魯附庸亞孔聖浴沂風刺靑徐給事中防營栁渡江楓侍兄疾感虵童鄰火斷珥貂重施七葉傳孝恭武騎都尉司徒便尺牘繼魚虫慟君難憤而終咨施室遊湘東嗟禦正凜移忠臮黃門擅文雄三韶長事東宮四穆叔史牢籠褒華州詁訓通小祕監盛名鴻維少保文翰工蒞畿赤五褒崇登望苑友桂叢三超贈保儲躬流光盛廟貌融永不祧垂無窮

建中元年歲次庚申秋七月癸亥朔鐫畢八月己未眞卿防恩遷太子少師冬十月壬子男頵封沂水縣男碩新泰縣男侄男頂氶縣男頌費縣男頎鄒縣男微軀官階勲爵並至二品子侄八人受封無功無能叨竊至此子孫敬之哉

金薤琳瑯卷二十

