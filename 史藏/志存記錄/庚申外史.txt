庚申外史元權衡撰

目錄

卷上卷下宋廉跋

卷上

癸酉元統元年。先是﹐歲壬申秋﹐文宗車駕在上都。八月﹐疾大漸﹐召皇后及太子燕帖古思﹑大臣燕帖木兒曰「昔者晃忽叉之事﹐爲朕平生大錯﹐朕嘗中夜思之﹐悔之無及。燕帖古思𨿽爲朕子﹐朕固愛之﹐然今大位﹐乃明宗之大位也。汝輩如愛朕﹐願召明宗子妥歡帖木兒來﹐登玆大位。如是﹐朕𨿽見明宗於地下﹐亦可以有所措詞而塞責耳﹗」言訖而崩。晃忽叉者﹐乃明宗皇帝從北方來飲毒而崩之地。燕帖木兒大懼﹐爲之躊躇者累日。自念晃忽叉之事﹐己實造謀﹐恐妥歡帖木兒至﹐究治其罪﹐姑祕文宗遺詔﹐屏而不發。因謂文宗後曰「阿婆且權守上位﹐安王室﹐妥歡帖木兒居南徼荒瘴之地﹐未知有無﹐我與宗戚諸王﹐徐議之可也。」是時﹐燕帖木兒以太平王爲右相﹐禮絕百寮﹐威焰赫赫﹐宗戚諸王﹐無敢以爲言者。逗𨖻至至順四年三月﹐上位虛攝已久﹐內外頗以爲言﹐燕帖木兒始迎明宗皇帝次子懿璘只班登寶位﹐不發詔﹐不攺年號﹐逾月而崩﹐廟號寧宗。旣而燕帖木兒建議﹐欲立燕帖古思。文宗後苦辭曰「天位至重﹐吾兒恐年小﹐豈不遭折死耶﹖妥歡帖木兒在廣西靜江﹐可取他來爲帝﹐且先帝臨崩云云﹐言猶在耳。」於是燕帖木兒知事不能已﹐遂奉太后詔旨﹐遣使去廣取妥歡帖木兒太子來京。太子行至良鄕﹐以郊祀鹵簿禮迎之﹐蓋燕帖木兒欲以此取悅太子之意。旣而燕帖木兒驅馬與太子並行﹐馬上舉鞭指示﹐告太子以國家多難﹐遣使奉迎之由﹐太子訖無一言以答之。燕帖木兒心疑懼﹐畱連至六月﹐方始使登位﹐攺元元統元年﹐尊文宗後爲皇太后﹐丞相燕帖木兒加太師﹑左丞相﹐撒惇爲右丞相﹐伯顏爲樞密院知院﹐唐其勢爲禦史大夫。撒惇者﹐燕太師之弟也。唐其勢者﹐燕太師之子也。徽政院使宦者髙麗人禿滿歹兒者﹐首薦髙麗女子祁氏於帝。祁氏性黠慧﹐有寵於帝。秋九月﹐太后謂大臣曰「正宮未有人﹐何不選立之﹖」眾對曰「今太師丞相有女﹐端嚴正大﹐宜爲天下母。」於是﹐立太師女伯牙吾氏爲後。後權臣家女﹐習於驕貴﹐又輕帝年幼﹐見帝寵祁氏﹐心不平之﹐日夜捶楚﹐祁氏幾不勝。一夕﹐又跪祁氏於前﹐籌問其罪﹐加烙其體。翌日﹐司天奏﹕「昨夕火星犯后妃座﹝１﹞。」帝𨿽不言﹐甚銜之。初﹐世祖皇帝家法﹐賤髙麗女子﹐不以入宮﹐至是始壞祖宗家法﹐識者知天下之將亂也。

甲戌元統二年。太師太平王燕帖木兒﹐自帝卽位以來﹐不復畱心政事﹐惟日溺於酒色﹐收晉邸後爲妻﹐諸公主嫁之者四十餘人。有某位王位公主嫁﹐及門三日﹐不得見﹐旣而傳旨曰「公主且歸﹐我要時來取。」

燕帖木兒宴趙中丞家﹐男女共坐﹐名爲「鴛鴦筵席」。隅座中有一婦人﹐顏色甚麗﹐太師目之﹐問曰「此爲誰﹖」意欲畱之。左右告之曰「此太師幾夫人某氏也。」由是酒色過度﹐體羸溺血而死。

太尉伯顏升爲右丞相。當帝自廣西來京師﹝２﹞﹐宿畱汴梁﹐心方不測朝廷權臣意。其時伯顏適爲汴梁省左平章﹐提所有蒙古漢軍﹐扈從入京﹐帝深徳之﹐旣以扈從功封太尉。至是一旦爲相﹐居唐其勢上﹐唐其勢忿曰「天下者﹐本我家天下也。伯顏何人﹐位居我上﹗」或時衷甲帶刀至伯顏家﹐或夜入都人家飲﹐然猛憨無術﹐實無他異謀也。

乙亥至元元年。四月﹐右丞相伯顏奏曰「禦史大夫唐其勢與其弟答刺海爲文宗義子者﹐謀爲不軌﹐將不利社稷。」有詔捕之。唐其勢攀檻不肯出﹐答剌海匿皇后袍下。右丞相復奏曰「豈有兄弟謀不軌﹐而姐妹可匿之乎﹖」並執皇后﹐以付有司。後呼曰「陛下救我﹗」帝曰「汝兄弟謀害我﹐我如何救得你﹝３﹞﹖」亦絞死於東門外。唐其勢旣死﹐命撒的爲禦史大夫﹐立翁吉刺氏爲皇后。後乃世祖後察必之曾孫也﹝４﹞﹐性莊厚﹐寡言笑﹐號正宮皇后。復立祁氏爲次宮皇后﹐居興聖宮﹐號興聖宮皇后。二宮並爲後自此始。

伯顏奏曰「陛下有太子﹐休教讀漢兒人書﹝５﹞﹐漢兒人讀書好生欺負人﹝６﹞。往時我行有把馬者﹐久不見﹐問之﹐曰﹕『往應舉未回。』我不想科舉都是這等人得了。」遂罷今年二月禮部科舉。

丙子至元二年。詔徵西域匼刺麻至京﹐禮爲帝師﹐仍以故太師燕帖木兒第賜之。

丁丑至元三年。以伯顏爲太師﹐答刺罕左丞相封秦王。伯顏本郯王家奴也﹐謂郯王爲使長。伯顏至是怒曰「我爲太師﹐位極人臣﹐豈容猶有使長耶﹖」遂奏郯王謀爲不軌﹐殺郯王﹐並殺王子數人。初﹐伯顏謀封秦王時﹐或告伯顏曰「秦王大名﹐恐不宜居。」伯顏曰「我聞淮東有秦郵﹐我索秦郵爲秦王﹐非西秦也﹐何不可之有﹖」時天下貢賦多入於伯顏家﹐省臺官多出其門下。每罷朝﹐皆擁之而退﹐朝廷爲之空矣。禁漢人﹑南人不得持寸鐵﹐賜髙年帛﹐禁百姓畜馬﹐品官畜馬有差﹝７﹞。

六月﹐天下謠傳拘刷童男童女﹐民間皆望風成婚。

河南棒胡反﹝８﹞。棒胡者﹐河南鵲山縣人﹝９﹞。好使棒﹐棒長六七尺﹐進退擊技如神﹐遠近聞者稱棒胡。其徒弟百餘人﹐有名胡山花﹐亦善棒。開州人轆軸李﹐陳州人棒張﹐皆起兵應之。河南左丞慶童﹐督兵敗之於鹿邑岡﹝１０﹞﹐擒之﹐號其岡爲得勝岡。

伯顏數往太皇太后宮﹐或通宵不出。京師爲語曰「上把君欺﹐下把民虐﹐太皇太后倚恃著。」

彗出紫薇垣數十丈﹐凡十餘日。占者以爲應在十五年後﹐至年果驗。京師大水。朱光卿﹑石昆山亂於廣南之惠州。旣而復有李智甫﹑羅天麟亂於閩﹑漳﹐皆討平之。

戊寅至元四年。詔郡縣舉隱逸士﹐詔修曲阜孔廟。

袁州妖僧彭瑩玉﹑徒弟周子旺﹐以寅年寅月寅日寅時反。反者背心皆書「佛」字﹐以爲有「佛」字﹐刀兵不能傷。人皆惑之﹐從者五千餘人。郡兵討平之﹐殺其子天生﹑地生﹐妻佛母﹝１１﹞﹐瑩玉遂逃匿於淮西民家。瑩玉本南泉山慈化寺東邨莊民家子﹐寺僧有姓彭者﹐年六十餘歲﹐善觀气色。一夕夜雪﹐見寺東約二十丈﹐紅焰半天。翌日﹐召其莊老﹐詢之曰「昨夜二更時﹐汝邨中得無失火乎﹖抑有他異事乎﹖」內有一老曰「邨中無事﹐惟舍下媳婦生一兒。」僧遽喜曰「曷與我爲徒弟﹐可乎﹖」老遂捨爲僧﹐於是遂以谷帛若干酬之。其子年十歲﹐始送入寺﹐與羣從嬉﹐時預言禍福皆驗。年十五﹐南泉山下忽產一泉﹐甚冽。是時民皆患疾疫﹐瑩玉以泉水施之﹐疾者皆愈﹐以故袁民翕然事之如神。及事敗﹐逃淮西﹐淮民聞其風﹐以故爭庇之﹐卒不爲有司所捕獲。

伯顏與太皇太后謀立燕帖古思而廢帝﹐其侄脫脫頗聞其謀﹐竊以告其師吳直方行可﹝１２﹞﹐教之以密告於帝﹐令帝知而預爲防。

冬十一日﹐河南範孟端反。孟端者﹐河南杞縣人也﹐始爲內臺知班﹐發身掾河南省臺。其人貧無資﹐寡交遊﹐人皆謂不辦事﹐鬱鬱不得志﹐又久不得補。一日﹐大書省壁曰「人皆謂我不辦事﹐天下辦事有幾人﹖袖裏屠龍斬蛟手﹐埋沒靑鋒二十春。」後有守省禦史來﹐與孟端有舊﹐力爲言之﹐乃得補﹐又不幫俸。孟端憾曰「我必殺若輩。」一夕﹐與其黨霍八失等約曰「我冬至日應直省﹐汝四人當以黃臘爲丸彈狀佩之﹐稱聖旨劫鋪馬﹐乘昏夜入河南省臺中堂坐定﹐喚當值掾吏來傳聖旨﹝１３﹞﹐我則佯應之曰﹕『諾。』有河南廉訪使段惟徳﹐致仕在家﹐卽傳聖旨召之﹐使居省中權事。余省官呼入者﹐汝皆傳聖旨槌殺之。凡發號令﹐惟聽我施行。如此﹐大事必成﹐可以得志﹐富貴可共也。」已而皆如其言。是日﹐省憲官置酒﹐皆醉於家。於是平章月魯不花﹑左丞劫烈﹑理問金剛奴﹑郎中完者禿黑的兒﹐都事拜住﹑總管撤思麻﹝１４﹞﹑監司禿滿﹑萬戶完者不花等喚入﹐皆若使聽聖旨然﹐卽以鐵骨朵自後槌死﹐棄屍後園。稱聖旨除孟端爲河南都元帥﹐拘收大小衙門印﹐自佩平章發兵虎符﹐調兵守城﹐把諸街巷中﹐人不得往來﹔封閉黃河大江渡船﹐使南北毋通﹐發各道兵來聽調。孟端在省祭祖﹐去杞縣祭祖墳。經五日久﹝１５﹞﹐用金鼓押諸衙門正官﹑首領官凡若干人﹐斬於市。有馮二捨者﹐孟端用爲省宣使﹐使在外給事。馮因叩孟端曰「幸引我見朝廷官。」孟端醉不覺﹐吐而言曰「何者爲朝廷官﹖我便是也。」馮覺其僞﹐因隨孟端出﹐竊告省都鎭撫曰「使臣者僞也﹐可閉諸省門勿納﹐我將圖之。」於是殺孟端於外。時省中猶未信﹐擲其首示之﹐乃開門。持兵者入﹐霍八失等竄竹園中﹐遂俱撲殺之。當孟端反時﹐百官俯首聽命﹐獨歸睗不從﹝１６﹞。孟端曰「朝廷以月魯輩有罪﹐別選用人﹐歸先生不願仕宦耶﹖」睗曰「有母在堂﹐不願也。」又曰「歸先生不怕死耶﹖」睗曰「死生有命。」元帥遂囚之﹐事敗得出。故天下多歸睗﹐自此始﹝１７﹞。

己卯至元五年。冬﹐皇太子生﹐名愛育失黎達臘﹐實興聖宮祁氏之子也。乳脫脫家﹐呼脫脫爲奶公﹝１８﹞。其後﹐脫脫因奏令正宮皇后子之。

十二月﹐伯顏請帝飛放﹐帝疾不往。伯顏固請燕帖古思太子同往﹐遂獵於柳林。脫脫竊告帝曰「伯顏久有異志﹝１９﹞﹐玆行率諸衛軍馬以行﹐往必不利於社稷。帝幸不與之俱往﹐無柰太子在柳林何﹖」卽夕﹐卽召髙保哥﹑月怯察兒﹐與之謀討伯顏﹐卸其軍權。於是﹐先令月怯察兒夜開城門﹐星馳往柳林﹐竊負燕帖古思太子入城。又忌翰林官泄其事﹐特使平章沙只班召其館客範匯﹝２０﹞﹐氈裹之車中﹐以載之入﹐賜之坐﹐諭以伯顏罪狀﹐卸其軍權誅之之意﹐使艸詔。四更﹐使只兒瓦歹平章及沙只班賫詔向柳林﹐先卸其軍權。天明﹐閉大都﹐詣城上開讀詔書畢﹝２１﹞。禦史大夫脫脫踞坐城門上﹐傳聖旨曰「諸道隨從伯顏者並無罪﹐可實時解散﹐各還本衙﹐所罪者惟伯顏一人而已。」伯顏養子詹因不花﹑知院落失蠻尙書謂伯顏曰「擁兵入宮﹐問姦臣爲誰﹐尙未晚也。」伯顏卻之曰「只爲汝輩向時與脫脫不和﹐至有今日﹐尙欲誤我也﹖情知皇帝豈有殺我之心﹐皆脫脫賊子之所爲也。」言未旣﹐又有詔到柳林﹐伯顏除河南省左丞相。伯顏請入辭帝﹐使者不許﹐曰「皇帝有命﹐命丞相實時起行﹐無入辭。」伯顏至河南﹐又有詔令伯顏陽春縣安置。初﹐伯顏過眞定府時﹐父老捧獻果酒﹐伯顏謂父老曰「爾曾見天下有子殺父之事﹖」父老曰「不曾見子殺父﹐但見奴婢殺使長﹝２２﹞。」蓋暗指伯顏殺郯王之事。伯顏聞之﹐俛首不語﹐殊有慚色也。

臺臣奏曰「太皇太后﹐非陛下母也﹐乃陛下嬸母也。前嘗推陛下母墮燒羊鑪中以死﹐父母之仇﹐不共戴天。」乃貶太后東安州安置﹝２３﹞﹐太子燕帖古思潘陽路安置﹐乃遣云都赤月怯察兒押送沈陽﹝２４﹞。太子忽心驚﹐知其將殺己也﹐飛馬渡河而去﹐月怯察兒追及之﹝２５﹞﹐拉其腰而死。云都赤者﹐帶刀宿衛之士也。太后亦每言﹐帝不用心治天下﹐而乃專作戲嬉﹝２６﹞﹐故此舉𨿽出於權臣﹐實亦帝心之所欲也。尙書髙保哥奏言「昔文宗制詔天下﹝２７﹞﹐有曰﹕『我明宗在北之時﹐謂陛下素非其子。』」帝聞之大怒﹐立命撤去文宗神主於太廟﹐並問當時艸詔者爲何人﹐遂欲殺虞伯生﹑馬雍古祖常。二人呈上文宗禦批﹐且曰「臣受勅紀載﹐實不獲已。」脫脫在旁﹐因曰「彼皆負天下重名﹐後世只謂陛下殺此秀才。」故捨之而不問。

國初﹐宋江南歸附時﹐瀛國公幼君也﹐入都﹐自願爲僧白塔寺中。已而奉詔﹐居甘州山寺。有趙王者﹐嬉遊至其寺﹐憐國公年老且孤﹐畱一回回女子與之。延佑七年﹐女子有娠﹐四月十六日夜﹐生一男子。明宗適自北方來﹐早行﹐見其寺上有龍文五彩气﹐卽物色得之﹐乃瀛國公所居室也。因問﹕「子之所居﹐得無有重寶乎﹖」瀛國公曰「無有。」固問之﹐則曰「今早五更後﹐舍下生一男子耳。」明宗大喜﹐因求爲子﹐並其母載以歸。

庚辰至元六年。伯顏行至江西豫章驛﹐飲藥而死。殮以杉木棺﹐置棺上藍寺中【一云北塔寺】﹐屍水流出戶外﹐人皆掩鼻過之﹝２８﹞。籍其家﹐數月摒擋不盡﹐米糠數房﹐燒餅至一房﹐其嗇也如此﹝２９﹞。或言伯顏家畜西番師婆﹐名畀畀﹐每問求歲吉凶﹐又問自己身後事當如何。畀畀曰「當死於南人手。」故其秉政時﹐禁軍器﹐刷馬匹﹐蒙古﹑色目毆漢人﹑南人﹐不得回手等事﹐皆原於此。先是﹐阿乂赤大夫﹑完者帖木兒王二人﹐頗有節气﹐見伯顏私通太后﹑殺郯王﹐竊相議曰「此人有無君心﹐不除之﹐必爲國家患。」於是截髮爲誓﹐私相約曰「但得間﹐卽行之。」一日﹐伯顏休息於家﹐二人侍立﹐或言「云都赤佩刀﹐乃水總管鑌鐵善刀也。」阿乂赤卽借觀﹝３０﹞﹐稱善久之﹐伯顏亦欣然起﹐披衣觀之。完者帖木兒王喜於得間﹐從旁促阿乂赤﹝３１﹞﹐阿乂赤懼不敢發﹐完者帖木兒王疑其中變害己﹐因長跪﹐首曰「間者阿乂赤觀刀時﹐有害太師心。」伯顏大怒﹐卽捽向前。阿乂赤亦跪曰「此人常有害太師心﹐我不從﹐故反告我。」卽並殺二人而籍其家﹐其酷虐如此。命脫脫爲左丞相﹐益都忽爲右丞相﹐韓家奴爲禦史大夫﹐汪家奴爲樞密使。初﹐伯顏旣敗﹐其弟馬札兒臺以誅伯顏有功﹐故繼其位爲首相。僅半載﹐於通州置榻坊﹐開酒館﹑糟坊﹐日至萬石。又使廣販長蘆﹑淮南鹽。其子脫脫不以爲然﹐嗾參政佛喜問曰﹝３２﹞﹕「吾父喜君﹐君所言無不聽﹝３３﹞﹐曷諫我父﹐使解職閒居。不然﹐人將議我家逐其兄而攘其位﹐眾口甚可畏也。」佛喜問如其言﹐因乘間諫之。馬札兒臺果辭職家居﹐封爲太師。於是升益都忽爲首相﹐而己副之焉。

詔復行科舉。

詔太廟四時祭享﹐賜天下髙年粟帛﹐蠲天下租分。

右丞相益都忽﹑左丞相脫脫奏曰「京師人煙百萬﹐薪芻負擔不便﹐今西山有煤炭﹐若都城開池河﹐上受金口灌注﹐通舟楫往來﹐西山之煤可坐致城中矣。」遂起夫役﹐大開河五六十里。時方炎暑﹐民甚苦之。其河上接金口髙水河﹝３４﹞﹐金口髙水瀉下湍悍﹝３５﹞﹐才流行二時許﹐衝壞地數里。都人大駭﹐遽報脫脫丞相﹐丞相亟命塞之。京師人曰「脫脫丞相開幹河。」

秋﹐河北大水。

辛巳至正元年。詔選儒臣歐陽玄﹑李好文﹑黃縉﹑許有壬等數人﹐五日一進講﹐讀五經﹑四書﹐寫大字﹐操琴彈古調。常幸宣王閣﹝３６﹞﹐用心前言往行﹐欽欽然有向慕之志焉。大興國子監﹐蒙古﹑回回﹑漢兒人三監生員﹐凡千餘。然祭酒﹑司業﹑博士多非其人﹐惟粉飾章句﹐補苴時務﹐以應故事而已。凡在諸生﹐日啖籠炊粉羹﹐一人之食爲鈔五兩。君子以監學乃作養人材之地﹐而千百爲羣﹐恣縱恬嬉﹐玩愒歲月﹐以侮嫚嘲謔爲賢行。加屏風以障市人﹐入茶酒肆不償直﹐掉臂而去﹐無敢誰何。是壞天下人材﹐何作養之有焉。

曩加孫﹐監生也﹐積分試中﹐累官至祕丞﹐在朝鬱鬱﹝３７﹞﹐後爲分省右丞。一日﹐奉擴廓命﹐入京師議事﹐揚揚過市中﹐大言曰「我今日只知有總兵﹐不知有皇帝。」人聞其言﹐相顧問曰﹝３８﹞﹕「此何官人也﹖」或曰「此是往時國生曩加孫也﹝３９﹞。」人皆嘆曰「此官所言﹐是報當日籠炊也。」

又有普賢奴者﹐亦監生也﹐積分中舉﹐歷官至左右司員外郎。因奉命至擴廓軍中﹐畱之爲分司部尙書。已而﹐京師大饑﹐遣戶部侍郎求糧於擴廓。普賢奴知之﹐請與相見﹐因責之曰「朝廷遣汝來求糧耶﹖歸語汝丞相﹐朝廷自紅軍禍亂以來﹐前後命總兵官剿捕﹐皆有供給官辦糧料﹐如鞏不班﹑也先帖木兒﹑太不花﹑答失八都魯等是也﹝４０﹞。獨我察罕父子﹐總兵平大河南北﹑山東等處﹐並不曾費朝廷一毫供給。今又起軍肅淸江淮﹐亦不索朝廷供給糧料﹐而朝廷反求糧於我耶﹗」張志道參政在側﹐因嘆曰「三十二年天子﹐豈可使無一頓飽飯喫耶﹖」遂啟擴廓﹐以山東糧五千運入京師。往往國生所就﹐類如此。

樞密院掾史杜遵道﹐棄官不仕﹐適潁川﹐遂爲紅軍舉首。先是﹐伯顏爲丞相﹐馬紮兒臺爲知院﹐遵道爲書生﹐上言請開武舉﹐以收天下智謀勇力之士。馬紮兒臺遂補爲掾史。旣而知不能行其業﹐遂棄去﹐後爲賊中舉首。

壬午至正二年。詔曲阜衍聖公升秩二品。慶元守王元行鄕飲酒禮﹐詔譯唐《貞觀政要》。二月﹐帝出元載門耕籍田﹝４１﹞。是年秋﹐監察禦史言「宦官太盛﹐宜減其額﹐並出宮女﹝４２﹞。」蓋時宦者多髙麗人爲之也。

癸未至正三年。鹵簿冕服新成﹐親祀南郊﹐時春二月也。

議修遼﹑金﹑宋三史。丞相脫脫意欲成之﹐而所費浩大﹐錢糧經數不足﹐頗以爲憂。掾史行文書﹐丞相三卻之。掾史遂與國史院典籍謀之數日﹐丞相不喜。或曰「若非錢糧無可措畫乎﹖此易耳﹝４３﹞。江南三省南宋田﹐頗有貢士莊錢糧者﹐各路樁寄累年﹐倉庫盈積﹐有司亦嘗借用之。此項錢糧以爲修史費﹐孰曰不然﹖」掾史卽日引見丞相﹐丞相聞其說甚喜。於是奏臣使儒臣歐陽玄﹑揭奚斯等﹐於國史院修撰遼﹑金﹑宋三史。

紹興守泰不花﹐行鄕飲酒禮。詔天下立常平倉。

河決白茅口。

冬﹐十月十有七日﹝４４﹞﹐有事於南郊。前三日﹐祼於太室﹐拜享於列聖。次第至寧宗前﹐帝問禮儀使曰「我兄也﹐彼弟也﹐拜合禮儀否﹖」禮儀使傳旨﹐問博士劉聞。對曰「寧宗皇帝𨿽是弟﹐然曾承宗器而爲皇帝﹐時陛下亦嘗作他的臣子來﹐當拜。又春秋時﹐魯國的諸侯﹐有閔公﹑僖公。閔公是弟﹐先作諸侯﹔僖公是兄﹐在閔公後作諸侯﹐宗廟四時祭祀﹐未聞僖公不拜閔公。比這例兒﹐陛下合拜。」帝乃拜。南郊禮畢﹐大赦天下﹐蠲天下民租五分。

詔天下立常平倉。先是﹐以五事備取守令﹐以常平倉得法﹝４５﹞﹐湊成六事。

甲申至正四年。春﹐歐陽玄﹑揭奚斯等修遼﹑金﹑宋三國史告成。禮部引國史合院官﹐稟右丞相脫脫奏聞。脫脫搖首曰「此秀才事﹐我弗知。」三稟三卻﹐眾皆患之。或曰「丞相好美名﹐今此史具列某修﹐丞相見其名不列﹐宜其慍也。盍稟之曰﹕『自古前代史事﹐𨿽以史官秉筆﹐而總裁則歸一人﹐如《唐書》則歐陽修總裁﹐《資治通鑑》則司馬光總裁。今遼﹑金﹑宋三國史﹐幸蒙丞相奏用儒臣﹐某等行其文﹐而所以掌其事使就緒﹐實賴丞相之力也﹐某等謹以書丞相爲總裁官﹐丞相幸始終成之﹐以爲一代之盛典。』豈不可乎﹖」於是脫脫大喜﹐卽命掾史具進史儀部﹐鼓吹導從﹐前後輝光﹐自史館進至宣文閣﹐帝具禮服接之﹐觀者以爲近代無之。先是﹐諸儒論三國正統﹐久不決﹐至是脫脫獨斷曰「三國各與正統﹐各系其年號。」議者遂息﹐然君子終以爲非也。進史畢﹐大宴羣臣於宣文閣。脫脫奏曰「給事中殿中所記錄陛下卽位以來事迹﹐亦宜漸加修譔﹐收入金縢。」上曰「朕行事﹐只在給事中殿中處之﹝４６﹞﹐待朕他日歸天去﹐令吾兒爲之可也。」仍以禦圖書封藏金縢﹐自今不許有所入。然不知給事中殿中﹝４７﹞﹐邇來者皆公卿膏梁子弟爲之﹐其實瞢然全無所書也。故庚申以來三十六年﹐史事並廢。

馬紮兒臺太師告老退居甘州。於是有譖言行其間﹐父子各相猜疑﹐脫脫因乞致相位﹐願往甘州侍親﹐詔許之。初﹐脫脫謀使其父辭位也﹐嘗奏帝﹐以其父之貪﹐不可使居大位﹐且密囑帝﹕「倘其辭位﹐陛下宜卽許之。」至是﹐帝亦因而許之﹐蓋憶其初用詭計也。以阿魯圖廣平王爲右丞相﹝４８﹞﹐以平章帖木兒達識爲左丞相。

乙酉至正五年。以別兒怯不花爲右丞相﹝４９﹞。三月﹐詔曰「乃者天災流行﹐積雨害稼﹐河失故道﹐民罹其殃﹐山東﹑河南尢甚。朕夙夜憂惕﹐靖思其由﹐皆朕非徳所致。諸方盜賊竊發去處﹐限二十日悔過赦之。前所免租外﹐被災者全免之﹔已入者﹐準下年之數。」

丙戌至正六年。詔遣使巡行天下﹐黜陟幽明﹐問民疾苦﹐求訪賢俊﹐分十道處之。然奉使者﹐類皆脂韋貪濁﹐多非其人。惟四川一道﹐得王士熙﹑武子春﹐稍振綱紀﹐餘皆鼓吹而已。

命選天下郡守﹝５０﹞。凡其人之官﹐皆陛辭聽旨﹐諭之曰「汝守令之職﹐如牧羊然。饑也﹐與之艸﹔渴也﹐與之水。饑渴勞逸﹐無失其時﹐則羊蕃息矣。汝爲我牧此民﹐無使之失所﹐而有饑渴之患﹐則爲良牧守矣。」時上方有勵精圖治之意﹐凡選轉某人爲某官﹐必問曰「此人已前行過事迹﹐果然一一皆善否﹖爲我悉陳之可也。」

徵處士脫因﹑伯顏﹑杜本﹑張瑾爲翰林待制。或議以爲擢用太峻﹐不可。帖木兒達識曰「隱士無求於朝廷﹐而朝廷有求於隱士。」識者誦爲名言。

丁亥至正七年。徵處士張樞﹐不至。

朵兒只班爲右丞相﹐賀太平爲左丞相。

戊子至正八年。中書省修《六條政類》成。

淮南北大水。

己丑至正九年。脫脫復入爲相。初﹐脫脫侍親居甘州﹐太子愛育失黎達臘與脫脫子加刺張同庚﹐以故﹐加刺張獨畱京師﹐與帝子同嬉戲。一日﹐帝與祁後同席坐偏殿﹐太子愛育失黎達臘與加刺張﹝５１﹞同嬉殿外﹐愛育失黎達臘使加刺張負己作老鴉聲﹝５２﹞﹐旋繞殿墀三帀﹐已而復使加刺作老鴉﹐而己負之亦三帀。加刺跪曰「加刺﹐奴婢也﹔太子﹐使長也。奴婢不敢使使長負。」太子怒撻之﹐啼哭之聲聞於帝。帝曰「誰哭耶﹖」左右曰「脫脫子加刺張也。」問何爲而哭之如是﹐左右具以對。上喜曰「賢哉此子也﹗」祁後因起曰「脫脫好人﹐不宜久在外。」上遂頷之。會佛郎國進天馬﹐黑色五明﹝５３﹞﹐其項髙而下鉤﹐置之羣馬中﹐若駱駝之在羊隊也。上因嘆羨曰「人中有脫脫﹐馬中有佛郎國馬﹐皆世間傑出者也。」時有姦臣哈麻者在側﹐聞此言﹐以爲脫脫且將入復爲相也。因乘間遊說﹐薦之於帝。帝曰「彼嘗罪汝﹐杖汝一百七﹐汝何爲薦之﹖」對曰「彼𨿽罪臣﹐當也﹔臣若仇之﹐不當也﹐何怨之有﹖其實此人好。」祁後於殿屏後竊聞之﹐陰使人走甘州召之。一夕﹐脫脫至京師﹐乘昏入城﹐然亦未嘗見帝也﹝５４﹞。祁後伺帝有喜色﹐因訹加刺張於帝前曰「汝亦思汝父脫脫耶﹖」加刺張跪曰「思之也。」帝曰「脫脫今何在﹐而汝欲使之見也﹖」後起謝曰「脫脫離闕久﹐思見至尊﹐今聞其入城在某處矣。」上卽使人促之見。至則上在椶毛殿﹐召入﹐正色問曰「我使汝侍親甘州﹐誰召汝來耶﹖」祁後爲之失色。脫脫徐曰「郎主使奴婢侍親﹐今日幸親終服闋﹝５５﹞﹐故來爾。」上遽起抱脫脫﹐相與泣慰之。翌日﹐遂有再相之命。

命中書蒞祭三皇﹐翰林應奉危素爲之樂章。

庚寅至正十年。戶部尙書薛世南﹑武子春﹐知脫脫有意興作﹐蓋前爲相無聞﹝５６﹞﹐其禮﹑樂﹑文章﹑制度之事漠如也﹐欲大有爲﹐以震耀於天下﹐超軼祖宗舊法﹐垂名竹帛於無窮也。薛世南﹑武子春建言﹐謂至元鈔法﹐經久當變制﹐宜爲「中統交鈔」。交叉臥置貫文﹐與銅錢子母相權並用。脫脫奏用其言﹐立寶泉提舉司﹐鑄「至正通寶」錢。先兩日﹐脫脫丞相率省屬下學勉勵﹐至階﹐祭酒呂思誠下階迎﹐丞相東向坐﹐祭酒西向坐﹐省官列坐丞相下﹐教官列坐祭酒下。至是﹐召祭酒至中書省﹐告以將更鈔法事。祭酒忽然而言曰「丞相毋聽薛﹑武兩少年之言﹐攺法鈔﹐非祖宗舊制也。丞相若聽之﹐必亂天下。」後數日﹐盡追奪思誠祭酒所授宣勅。時亦議裁減冗官﹐並省衙門數事。或曰「呂祭酒當議之時﹐不措一詞﹐及議定﹝５７﹞﹐惟有發怒罵詈而已。」

春三月﹐河北大雪﹐深三尺。

南陽總管莊文昭來言﹐本郡鴉路有上馬賊﹝５８﹞﹐百十爲羣﹐突入富家﹐計其家貲﹐邀求銀爲撤花﹔或劫州縣官庫﹐取輕資約束裝載畢﹐乃拘妓女﹐置酒髙會三日﹐乃上馬去。州郡初無武備﹐無如之何。於是始命立天下兵馬分司凡五處﹐然不究其本﹐而徒事其末﹐終亦不能禁也。

辛卯至正十一年。歸徳知府觀音奴言﹐今河決白茅﹐日徙而北﹐失其故道﹐當疏塞以爲地利。脫脫喜其言﹐命工部尙書成遵往相視焉。還言工不可興﹐浩大難成﹐且現今南陽﹑安丰盜賊成羣﹐萬一與挑河人夫相挺而雜起﹐此大亂之機﹐非細事也﹐決不可從。脫脫不悅﹐左遷成遵爲長蘆鹽運使。更問京畿漕運使賈魯曰「汝前爲張秋都水時﹐知河之利害﹐可疏鑿否﹖」賈魯﹐澤潞人﹐素有進取志﹐遂應聲曰「可。」因悉言其狀。乃奏魯爲工部尙書兼河防使。四月二十二日﹐發河南﹑淮南北軍民二十萬﹐其費以億萬計﹐府庫爲空。有龔伯遂者﹐小有才﹐汲汲以富貴爲心。進言脫脫曰「丞相大興利除害可也﹐然必大有誅賞﹐始可以攝伏眾情。」於是起大獄﹐以謀害大臣﹐置前相髙昌王益都忽並韓家奴於死地。未幾﹐刑賞失措﹐又興挑河工役﹐所在肆虐。又並省衙門﹐沙汰吏胥﹐無所容迹。五月﹐潁州潁上紅軍起﹐號爲「香軍」﹐蓋以燒香禮彌勒佛得此名也。其始出趙州灤城縣韓學究家﹐已而河﹑淮﹑襄﹑陜之民翕然從之。故荊﹑漢﹑許﹑汝﹑山東﹝５９﹞﹑丰﹑沛以及兩淮紅軍﹐皆起應之。潁上者﹝６０﹞﹐惟杜遵道爲首﹐陷成臯﹐據倉粟﹐從者數十萬。陷汝寧﹑光息﹑信陽。蘄﹑黃者﹝６１﹞﹐宗彭瑩玉和尙﹐又推徐眞逸爲首﹐陷徳陽﹝６２﹞﹑沔陽﹑安陸﹑武昌﹑江陵﹑江西諸郡。起襄﹝６３﹞﹑漢者﹐推布王三﹑孟海馬爲首。布王三號「北瑣紅軍」﹐奄有唐﹑鄧﹑南陽﹑嵩﹑汝﹑河南府。孟海馬號「南瑣紅軍」﹐奄有均﹑房﹑襄陽﹑荊門﹑歸﹑峽。起丰﹑沛者﹐推芝麻李爲首。芝麻李者﹐邳州人也。值歲饑﹐其家惟有芝麻一倉﹐盡以賑人﹐故得此名。賈魯挑黃河﹐所在廢民業﹐民心不安。芝麻李與鄰人趙君用謀起事﹐曰「朝廷妄興土木之功﹐百姓貧苦無告﹐吾聞潁上香軍起﹐官軍無如之何﹐當此之時﹐有眞男子﹐取富貴之秋也。」君用者﹐趙社長也﹐曰「我所知惟某某可用。燕城南彭二﹐其人勇悍有膽略﹐不得其人﹐不可舉大事也﹐我當爲汝致之。」卽訪其家﹐入門﹐見其人方礪斧斤﹐謂之曰「汝礪斧斤﹐將何爲耶﹖」彭二云「州縣云有賑濟﹐日日伺之﹐實誤事。饑無得食﹐我將伐薪﹐入城換米喫﹐可以度日﹐官府不足信也。」君用曰「噫﹗我視汝膂力過人﹐何處不得一頓飽飯喫耶﹖」因作色曰「汝能從我謀事﹐豈但衣食而已﹐富貴從汝﹗」彭二卽解其意﹐應曰「其中有芝麻李乎﹖」曰「有。」「有﹐我當從之。」遂引見芝麻李﹐喜得八人﹐歃血同盟。於是年八月十日﹐佯爲挑河夫﹐日夜倉皇投徐州城﹐夜畱城中﹐門卒拒之﹐則曰「我挑河夫也﹐借一宿﹐何傷﹖」其半夜因突入﹐一半在外﹐一半在內。夜四更﹐城內四人爇四火﹐城外四人亦爇四火應之﹐旣而復合爲一處。城內吶喊一聲﹐城外接應﹐一時城中大亂﹐四人者遽奪軍器亂殺﹐外四人因而得入﹝６４﹞﹐同聲叫殺。民久不見兵革﹐一時見亂殺﹐皆束手從命。天明﹐又樹大旗募人爲軍﹐從之者亦百餘萬﹝６５﹞。浮橋四出掠地﹐亦奄有徐州近縣﹐及宿州﹑五河﹑虹縣﹑丰﹑沛﹑靈壁﹐西並安丰﹑濠﹑泗。事聞朝廷﹐有吏抱牘題曰「謀反事。」至脫脫前﹐觀其牘﹐攺題曰「河南漢人謀反事。」識者知元朝不能有天下矣﹐河南漢人可盡誅乎﹝６６﹞﹖其後張士誠起於淮海﹐趙明遠起於徐州﹐毛貴起於山東﹐明元帥起於四川。獨本朝龍興淮南﹐卽以建康爲天下根本﹐東徵西伐﹐南誅北討﹐四海人心歸附﹐皆有徯後來蘇之望﹐元朝之國祚可盡矣﹝６７﹞。先是童謠曰「富漢莫起樓﹐貧漢莫起屋。但看羊兒年﹐便是吳家國。」迨本朝定都建康﹐築壇於建康南門﹐郊天受命﹐攺元朝至正二十七年爲吳元年﹐實丁未歲也﹐豈不驗哉﹗天命有所歸﹐豈人力之所能爲耶﹖

朝廷聞紅軍起﹐命樞密院同知赫廝﹑禿赤領阿速軍六千﹐並各支漢軍﹐討潁上紅軍。阿速者﹐綠睛回回也﹐素號精悍﹐善騎射﹐與河南行省徐左丞俱進軍。然三將但以酒色爲務﹝６８﹞﹐軍士但以剽掠爲務﹝６９﹞﹐於剿捕之方漫不加省。赫廝策馬望見紅軍陣大﹝７０﹞﹐揚鞭曰「阿卜﹗阿卜﹗」阿卜者﹐言走也﹝７１﹞﹔於是所部皆走。至今淮人傳以爲笑。其後﹐赫廝死於上蔡﹐徐左丞爲朝廷所誅。阿速軍不習水戰﹐不服水土﹐病死者過半。

十二月﹐布王三陷鄧州﹑南陽。

壬辰至正十二年﹝７２﹞。正月﹐孟海馬陷襄陽﹐徐眞逸陷湖廣﹐其將曾元帥陷安陸﹑江陵。脫脫爲相﹐諱言中原兵亂﹐而哈麻媒糵其過。帝召脫脫﹐怒責之曰「汝嘗言天下太平無事﹐今紅軍半宇內﹐丞相以何策待之﹖」脫脫汗流浹背。未幾﹐自請督軍下徐州。兵出﹐有淮東元帥逯善之者﹐上言「官軍不習水土﹐宜募場下鹽丁﹐可使攻城。」又有淮東豪民王宣者﹐亦上言「鹽丁本野夫﹐不如募城墅趫勇慣捷者﹐可以攻城。」前後各得三萬人﹐皆黃衣黃帽﹐號曰「黃軍」。脫脫知城有可克之狀﹐下令諸將﹐各勵乃事﹐我至卽攻之。須臾脫脫至﹐一鼓攻之﹐遂夷其城﹐芝麻李遁去﹝７３﹞。又調阿吉刺太尉攻汝寧﹐汝寧紅軍懼﹐退保亳州﹐阿吉刺攻平汝寧城。赫廝旣死﹐朝廷別命鞏卜班平章爲將﹐領侍衛漢軍合愛馬韃靼軍﹐合數萬眾﹐屯汝寧沙河岸。日夜沈溺酒色﹐醉臥不醒﹐敵人偸營﹐逃失大將所在。次日閱死人﹐得其屍死人中。師遂退數百里﹐屯項城縣。又命禦史大夫也先帖木兒代爲總兵﹐凡精兵三十餘萬﹐金銀物帛﹐車數千輛﹐河南北供億萬計﹝７４﹞﹐前後兵出之盛﹐無如此者。也先帖木兒駐軍沙河﹐未及兩月﹐軍中夜驚﹐也先盡棄軍資器械﹐糧運車輛山積﹐僅收散卒萬人﹐直抵汴城下。時文濟王在城頭﹐遙謂之曰「汝爲大將﹐見敵不殺﹐何故自潰﹖吾將劾汝﹐此城必不容汝入。」遂離城南四十里朱仙鎭屯焉。朝廷乃命蠻子平章代之。也先徑歸燕京﹐抵暮入城﹐明日﹐仍爲禦史大夫。當時官軍不足用﹐類如此。故王宣建言募鹽丁﹐豈亦識時務者歟﹖而十數年前見機最早者﹐惟杜遵道一人也。

賈魯治黃河﹐疏凹裏邨﹐塞黃龍江口﹐立回龍廟於岸上﹐水由故道行﹝７５﹞。

脫脫議軍事﹐每回避漢人﹑南人。時方入內奏事﹐回頭﹐中書韓伯髙﹑韓大雅隨後來﹐遽令門者勿納。奏曰「方今河南漢人反﹐宜榜示天下﹐令一槪剿捕。諸蒙古﹑色目﹐因遷謫在外者﹐皆召還京師﹐勿令詿誤。」於是榜出﹐河北之民亦有變而從紅軍者矣。

中書左司郎中田本初言「江南漕運不至﹐宜墾內地課種。昔漁陽太守張堪﹐種稻八百餘頃﹐今其迹尙存﹐可舉行之。」於是﹐起山東益都﹑般陽等一十三路農民種之﹐秋收課所得﹐不償所費。次年﹐農民皆散罷去。冬﹐復立庸田使司於江南。

咬住平江陵﹐答失八都魯平襄陽。

癸巳至正十三年。脫脫奏用哈麻爲宣政院使。哈麻旣得幸於上﹐陰薦西天僧行運气之術者﹐號「演揲兒法」﹐能使人身之气﹐或消或脹﹐或伸或縮﹐以蠱惑上心。哈麻自是日親近左右﹐號「倚納」。是時﹐資政院使隴卜亦進西番僧善此術者﹐號「祕密佛法」﹐謂上曰「陛下𨿽貴爲天子﹐富有四海﹐亦不過保有見世而已﹐人生能幾何﹖當受我『祕密大喜樂禪定』﹐又名『多修法』﹐其樂無窮。」上喜﹐命哈麻傳旨﹐封爲司徒﹐以四女爲供養﹔西番僧爲大元國師﹐以三女爲供養。國師又薦老的沙﹑巴郎太子﹑答刺馬的﹑禿魯帖木兒﹑脫歡﹑孛的﹑蛙林﹝７６﹞﹑納哈出﹑速哥帖木兒﹑薛答裏麻十人﹐皆號「倚納」。老的沙﹐帝母舅也﹔巴郎太子﹐帝弟也﹝７７﹞。在帝前男女裸居﹐或君臣共被﹐且爲約相讓以室﹐名曰「些郎兀該」﹐華言「事事無礙」。倚納輩用髙麗姬爲耳目﹐剌探公卿貴人之命婦﹑市井臣庶之儷配﹐擇其善悅男事者﹐媒入宮中﹐數日乃出。庶人之家﹐喜得金帛﹔貴人之家﹐私竊喜曰「夫君隸選﹐可以無窒滯矣。」上都穆淸閣成﹐連延數百間﹐千門萬戶﹐取婦女實之﹐爲大喜樂故也。

脫脫平徐州﹐以得芝麻李奏功﹐旣而陰構朝旨﹐令班師。使者六七返﹐帝始令月怯察兒代之。月餘﹐始獲芝麻李﹐械送京師﹐脫脫密令人就雄州殺之。

潁州沈邱探馬赤察罕帖木兒﹐與羅山縣典史李思齊﹐集眾號義兵﹐克復羅山縣﹑州。奏功朝廷﹐授察罕羅山縣達魯花赤﹐授李思齊縣尹。上曰「人言國家輕漢人﹐如此﹐果輕漢人也。」下吏部再議﹐於是察罕授汝寧府達魯花赤﹐思齊知府。

冬十二月二十七目﹐天鼓響於東北。

甲午至正十四年。正月﹐汴水花冰。二月朔﹐日食。

張士誠起兵泰州﹐襲據髙郵﹝７８﹞﹐截南北路﹝７９﹞。

倚納十人與帝竊議﹐脫脫在京不可﹝８０﹞﹐於是謀令太史王監丞奏﹐連夕相星犯帝座。自是帝疑脫脫﹐脫脫始無援矣﹝８１﹞。內無後援﹐而外有倚納十人之譖﹐識者皆知脫脫不返矣。

秋八月二日﹐脫脫總天下兵﹐出徵髙郵﹝８２﹞﹐天下想望其來﹝８３﹞﹐兵圍髙郵三日﹝８４﹞。中書右丞哈麻諷禦史大夫﹝８５﹞﹐以老師費財彈擊脫脫。帝信其言﹐詔卸脫脫兵權﹐淮安安置﹐令樞密院老張代之。當是時脫脫權重﹐內握朝柄﹐外總兵馬﹐以指揮天下﹐天下希其有功。兵圍髙郵﹐日事攻撃﹐矢石雨注﹐城中幾不支﹐日議降附﹐又恐罪在不赦﹔圍者亦指日收功﹐忽有詣旨來卸軍﹐軍中聞之皆大哭。當詔未開讀時﹐襲伯遂進曰「始丞相出師時﹐親奉帝玉音﹐以爲『在後事體﹐朕再有密旨來』。今丞相在軍﹐止奉皇帝密旨﹐一意進取可也﹐詔書且勿聽。事旣久﹐小人讒言自然明白矣。且『將在軍﹐君命有所不受』﹐爲是故也。」脫脫搖首曰「不可。詔我而不從﹐是與帝相抗拒也。」遂從詔。大軍百萬﹐一時四散。先是﹐諸大臣子弟領軍從行者﹐哈麻歷告其家﹐陰遣人先來軍中白其長曰「詔書且至﹐不卽散者﹐當族誅。」故散之之遽如此。其散如無所附者﹐多從紅軍﹐如鐵甲軍入襄陽﹐號「鐵甲吳」者是也。脫脫在淮安一月﹐詔復使西行﹐鴆死於吐蕃境上。是時﹐髙郵危困已甚﹐脫脫分兵定眞州﹐平六合﹐及將攻徐﹑濠﹐遠近凜然﹐國勢漸張。而哈麻邪謀誤國﹐遂至危亡不救﹐可勝惜哉﹗

是歲﹐省吉大夫以舟師自安慶徵湖廣﹐至湖口﹐適與蘄﹑黃之紅巾遇﹐風勢不利﹐敗績死之。紅巾遂順流而下﹐攻安慶﹐爲義兵所破﹐大敗南還。旣而蠻子海牙中丞復總水軍義軍南徵﹐破黃連大寨﹐徐眞逸等入黃梅山中及沔陽湖中﹐官軍盡復武昌等處。未幾﹐盡抽軍下據廬州﹐官軍勢退﹐而賊勢復熾矣。

亦憐只斑丞相﹐以馬步軍由江東援江西﹐至龍興﹐逾月而卒。左丞火爾赤代總其兵﹐攻臨江﹐復瑞州﹐進攻袁州﹐與歐軍相持數年不決﹐後卒敗亡﹝８６﹞。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

卷下

乙未至正十五年。湖廣苗軍聽調﹐營於汴梁東﹐其帥吳太保死﹝８７﹞﹐裨將陳生叛入西京﹝８８﹞﹐遂陷陳州﹑許州﹐西至虎牢關﹐答失八都魯討平之。

以汪家奴爲右丞相﹐鼎住爲左丞相﹐哈麻爲平章。數月﹐鼎住薨﹐哈麻升爲右丞相﹝８９﹞﹐其弟雪雪爲禦史大夫﹐倚納十人皆進職。

立興聖宮祁後子愛育失黎達臘爲皇太子﹐命翰林學士行冊詞。有曰「家法曰齊﹐心法曰正。」又曰「存心養性者﹐守身爲事親之大﹔任賢去邪者﹐知人爲安民之方﹝９０﹞。勿謂昊穹之髙﹐一誠意而庶徵應﹔勿謂宮廷之奧﹐一善言而萬方知。與治同道﹐則唐虞之俗可還﹔主善爲師﹐則舜禹之域斯至。」君子以爲徒訓也。

劉福通劫敗答失八都魯長葛營。趙明遠陷嵩﹑汝以及洛陽。

明元帥入四川﹐陷之﹐自稱蜀王。香軍陷安丰﹐二日陷和州﹝９１﹞﹐三日破廬州﹝９２﹞。宣讓棄城浮海還燕﹝９３﹞。香軍遂乘勝渡江﹐破太平﹑建康﹑寧國﹐遂據江東﹐旣而池州﹑安慶尋皆覆沒。

丙申至正十六年。哈麻旣得相位﹐醜前所薦西天僧所爲﹐恐爲當世及後人所非議﹐乃以他事杖西天僧一百七﹐流於甘州﹐僞若初未嘗薦之者。又私念以爲前薦西天僧所爲祕密﹐惟妹婿禿魯帖木兒知之﹐莫若並去之﹐以滅其口。乃謬謂其父篤魯國公曰「我兄弟二人﹐一薦而爲丞相﹐一爲大夫﹐皆祖宗徳澤。但妹婿禿魯帖木兒在上前近行﹐慢褻無禮﹐爲天下士大夫所譏笑﹝９４﹞﹐我兄弟何面目見人﹖盍除之以爲我利。」不意其妹於屏間竊聞之﹐急歸告其夫。翌日有旨﹐哈麻休入臺陽﹝９５﹞﹔又有旨﹐跟隨哈麻人吏都散﹔又有旨﹐令哈麻出城﹔又有旨﹐哈麻安置惠州﹐雪雪安置太寧。中途﹐皆杖殺之。上始悟哈麻譖脫脫﹐令脫脫骸骨還京師。

河南行省平章太不花﹐軍南陽﹑篙﹑汝﹐招降叛民百萬﹐軍聲大振。其秋﹐下唐﹑隨﹑安陸﹑沔陽﹑徳安以及蘄﹐升爲湖南行省左丞相。賀太平再入朝爲右丞相。初﹐大理宣慰司同知達失八都魯爲四川參政﹐引兵自巴蜀來﹐先復襄陽﹑均﹑房等州﹐調入中原﹐獨有功。至是﹐升爲河南行省平章政事兼知行樞密院﹝９６﹞。是歲﹐本朝起建康﹐張士誠據平江﹐危素爲司農司丞﹐於京師﹑雄﹑霸等州﹐屯聚糧給京師﹐號曰「京糧」。爲浙西被陷﹐浙糧不通故也﹝９７﹞。

丁酉至正十七年。詔答失八都魯至京師。帝見之﹐私謂侍臣曰「此人死期至矣。」罷還軍。先是﹐太不花軍士失律﹐劫掠汴民﹐臺禦史彈之。有旨卸其軍﹐褫其職﹐以白衣聽調﹝９８﹞。至是復命爲湖廣省左丞相﹐仍提軍前往徵山東毛貴。答失八都魯率本部兵渡河﹐徵曹州盛文郁。於是二將皆渡河﹝９９﹞。

五月﹝１００﹞﹐汴梁大饑﹐守臣失列門知院遁﹐紅軍劉福通自稱太保﹐入遽之﹐迎其主小明王於亳州﹐入都於汴梁之皇城。其軍分三支﹕關先生﹑破頭潘﹑馮長舅﹝１０１﹞﹑沙劉二﹑王士誠﹐入晉﹑冀﹐由朔方攻上都﹔白不信﹑大刀敖﹝１０２﹞﹑李喜喜﹐趨關中﹔分淮安趙君用部將毛貴兵合田丰趨大都﹝１０３﹞。而帝方與倚納十人行大喜樂﹐帽帶金佛字﹐手執數珠﹐又有美女百人﹐衣瓔珞﹐品樂器﹐列隊唱歌《金字經》﹐舞《雁兒舞》﹐其選者名「十六天魔」。復命答失八都魯駐兵曹州﹐未幾死。子孛魯帖木兒代領其眾﹐受詔鎭守西京。答失八都魯旣死﹐其部下察罕帖木兒兵勢益甚﹐命爲刑部侍郎﹐號「長槍侍郎」﹝１０４﹞。毛貴由海道得海船﹐長驅破益都﹐義兵黃軍下萬戶田丰叛入紅軍﹐遂破東昌﹑東平﹑大名等處。

罷商稅﹐罷寶錢提舉司。

四月﹐陳友諒陷安慶﹐余闕死之。余闕三上宰相書﹐不達﹐援兵不至﹐故城陷而死之。

戊戌至正十八年。太不花忿賀太平本漢人而居相位﹐己乃勤勞於外﹐表索賀太平軍前供給﹐怒朝廷不從﹐駐兵彰徳﹐玩寇不進。賀太平以計殺之於保定﹐並害其子壽童。以駙馬紐的該爲添設宰相。

山東毛貴兵由濟南犯直沽﹐去京師百二十里﹐京師大震。值太不花裨劉哈刺領兵自晉﹑冀來﹝１０５﹞﹐大戰卻之。哈剌以功由尙書升平章。義兵察罕帖木兒﹐以八月克復汴梁﹐小明王遁入安丰。關先生﹑沙劉二﹑破頭潘等﹐由大同直趨上都﹐焚毀宮殿﹐望虎賁司犯大寧。虎責司去上都二百里﹐世祖皇帝所立三十六屯在焉。先是大雪﹐人迹不通﹐至是雪晴﹐暖气如春。

西京孛羅饋京師糧數千車。

帝嘗爲近侍建宅﹐自畫屋樣﹔又自削木構宮﹐髙尺餘﹐棟梁楹榱﹐宛轉皆具﹐付匠者按此式爲之﹐京師遂稱「魯般天子」。內侍利其金珠之飾﹐告帝曰「此房屋比某人家殊陋劣。」帝輒命易之﹐內侍因刮金珠而去。祁後見帝造作不已﹐嘗挽上衣諫曰「使長年已大﹐太子年已長﹐宜稍息造作。且諸夫人事上足矣﹐無惑於天魔舞女輩﹐不自愛惜聖躬也。」帝拂然怒曰「古今只我一人耶﹖」由此兩月不到後內宮。祁後亦多蓄髙麗美人﹐大臣有權者輒以此女送之。京師達官貴人﹐必得髙麗女然後爲名家。髙麗婉媚﹐善事人﹐至則多奪寵。自至正以來﹐宮中給事使令﹐大半爲髙麗女。以故四方衣服鞋帽器物﹐皆依髙麗樣子。此關系一時風气﹐豈偶然哉﹗

帝嘗謂倚納曰「太子苦不曉祕密佛法﹐祕密佛法可以益壽。」乃命禿魯帖木兒教太子祕密佛法。未幾﹐太子亦惑溺於邪道也。噫﹗

陳友諒陷江西龍興﹐司徒道童﹑左丞火而赤﹑總管安謙棄城從西門走撫州。陷瑞州﹐守臣臨江同知給事中死之。至臨江﹐守臣定住降之。陷吉安﹐宣差尙書﹑總管海尙書皆死之。陷撫州﹐達魯花赤完者帖木兒被獲﹝１０６﹞﹐不屈死之。陳友諒乘勢下江南﹝１０７﹞﹐至太平﹐殺徐眞逸於舟中而自立﹐旣而大敗於金陵。南還後﹐於江州建都焉。

己亥至正十九年。破頭潘﹑關先生趨全寧﹐焚魯王宮府﹐駐軍遼陽﹝１０８﹞。賀太平當相位﹐奏用其子也先勿都。時也先勿都爲詹事﹐以爲總兵大將軍﹐取遼陽。太平意謂關先生﹑破頭潘﹐自晉﹑冀﹑西京歷上都﹐軍常無畱行﹐其破遼陽﹐必不能守﹐可以取遼陽﹐則其子功成。至則關﹑潘軍日治戰馬﹐一無退意﹐也先勿都畏之﹐縮迹不前﹝１０９﹞﹐竟潰而歸﹐乘夜入城﹐仍升爲翰林集賢學士。先是﹐太平嘗養聲譽﹐用成遵﹑蕭庸﹑趙中等﹐布列省部﹐遵等亦俛首從之。及也先勿都敗還﹐反以功升爲學士﹐相與嘆曰「朝廷賞罰無章﹐紀綱掃地﹐乃至如此﹗」將陳其罪。親近者竊以告太平﹐太平頗以爲憾。

京師大饑﹐民殍死者幾百萬。十一門外各掘萬人坑掩之﹐鴟鴞百羣﹐夜鳴至曉﹐連日乃止。又居庸關子規啼。太子召指空和尙﹐問民饑饉何以療之﹐指空曰「海運且至﹐何憂﹖」秋﹐福建運糧數十萬至京師。先是﹐朝廷以張士誠內附﹐封爲太尉﹐且以歲饑﹐遣使督海運糧﹐儲於京師。時張士誠據浙西有糧﹝１１０﹞﹐方國珍據浙東有船﹐二家攻戰不和﹐糧竟不至。賴福建濱海﹐又爲王土﹐獨能運糧至京師﹐由是京師民始再活。當元統﹑至元間﹐國家承平之時﹐一歲入糧一千三百五十萬八千八百八十四石﹐而浙江四分彊﹝１１１﹞﹐河南二分彊﹐江西一分彊﹐腹裏一分彊﹐湖廣﹑陜西﹑遼陽總一分彊﹐通十分也。金入凡三百餘錠﹐銀入凡千餘錠﹐鈔本入一千餘萬錠﹐絲入凡一百餘萬斤﹐綿入凡七萬餘斤﹐布帛入凡四十八萬餘匹﹐而江﹑浙常居其半。及張士誠有浙西﹐方國珍有浙東﹐而京師索然。識者以爲元之气數﹐不推可知也。

指空者﹐西天剎帝利王第三子也﹐狀貌魁梧﹐不去須髮﹐服食擬於王者。居京師四十年﹐習靜一室﹐未嘗出門﹐王公貴人﹐多見呵斥﹐𨿽帝亦不免﹐年百八歲而死。

甘露降文宣王廟樹上﹐凝如白霜﹐啖之味甜。

黃河淸鄭州﹐長數里。

貴赤衛韓僉事家次子死數年﹐長子又爲孛羅所拘於西京﹐父母悲嘆失二子﹐且貧老無以爲食﹐日夜哭泣。方哭之際﹐忽聞次子來告曰「吾兄將西京面來﹐且至﹐父母可勿憂。」已而果然。自此之後﹐往來聞其言語如生人者半年﹐其家小兒盡見其容貌服色﹐而長者但聞其聲。一日﹐來告父母曰「阿爺﹑阿娘﹐可遷西房﹐兒欲居東房﹐以某日娶女。」其日﹐小兒果見筵席賓客甚盛﹐又聞歌舞雜劇之聲者數日。其京師之不祥者有如此。

建淸寧殿﹐外爲百花宮﹐環繞殿側。帝以舊例﹐五日一移宮﹐不厭其所欲﹔又酷嗜天魔舞女﹐恐宰相以舊例爲言﹐乃掘地道盛飾其中﹐從地道數往就天魔舞女﹐以晝作夜﹐外人初不知也。

帝又造龍舟﹐巧其機括﹐能使龍尾﹑鬣皆動﹐而龍爪自撥水。帝每登龍舟﹐用彩女盛妝﹐兩岸挽之﹐一時興有所屬﹐輒呼而幸之。又令諸嬪妃百餘人﹐皆受大喜樂佛戒。太倉積粟盡入女寵家﹐百官俸則抵支茶﹑紙﹑雜物之類。

冬十二月﹐左丞成遵﹝１１２﹞﹑參政趙中﹑蕭庸等六人﹐丞相賀太平誣以贓罪﹐皆杖一百﹐流死。先是﹐祁後與太子謀求內禪﹐使宦者朴不花邀賀太平﹐贊帝遜位於皇太子﹐賀太平懼不敢從。復邀太平用其黨數人﹐又不許﹐太子銜之。太子一日倡言於中書省堂曰「我所用者﹐汝皆沮之﹐汝所用者﹐今皆以贓敗﹐何也﹖」太平對曰「所知者﹐才也﹐故用之﹔所不知者﹐心也﹐𨿽父子之間﹐亦不能保其無私也。」太平於是稱病﹐求免相位。初﹐祁後與太子謀內禪﹐賀太平旣不允其事﹐後謂太子曰「太平不可使居相位﹐有兀良歹其人﹝１１３﹞﹐與汝無所可否﹐今以總兵居眞定﹐宜勸上召還京師﹐當以代之﹐庶幾汝事可成也。」旣而果有旨召還京師。太平覺其所謀﹐嗾臺官劾其罪。有旨令兀良歹居興州﹐逾月﹐以無病卒。太子疑太平害之﹐怨之愈深。

庚子至正二十年。春﹐二月九日﹐以賀太平爲太保﹐罷相。是月﹐搠思監爲右相﹝１１４﹞﹐蓋老的沙所薦也。初﹐上罷賀太平﹐相謀於老的沙﹐老的沙欲自爲之﹝１１５﹞﹐而難於發言﹐遂薦搠思監。帝以搠思監爲右丞相﹐老的沙爲大夫﹝１１６﹞。老的沙恃有薦相之恩﹐數有請於搠思監﹐搠思監不答﹐二人遂成隙。搠思監恃有祁後﹑太子之援﹐老的沙恃有皇帝﹑母黨之戚﹐於是構怨日益深矣。

夏五月朔﹐日有食之。陽翟王阿魯輝帖木兒﹝１１７﹞﹐擁兵數萬﹐傳檄問京師之罪。有曰「祖宗付汝以天下﹐今何故失天下大半﹖汝不可居祖宗大位﹐將國璽送與我﹐我當代汝爲之。」帝聞之﹐顏色不變﹐徐曰「他果有天命﹐我何不避之有﹖」乃命樞密知院哈麻刺﹑朵兒只﹑禿堅帖木兒﹑八里顏逆擊之。行至稱海﹝１１８﹞﹐復起哈麻赤萬人爲軍。哈麻赤臨陣﹐皆脫號衣﹐從宗王與合勢﹐追奔百里﹐三知院單馬遁入上都。

破頭潘﹑關先生﹑沙劉二軍入髙麗王京﹐髙麗王奔耽羅﹝１１９﹞﹐其臣納女請降﹐將校皆以女子配之。軍士遂與髙麗如姻婭﹐恣情往來。髙麗人因而各藏其馬於林中﹐一夕傳王令﹐除髙麗聲音者不殺﹐其餘並殺之。沙劉二﹑關先生皆死﹐惟破頭潘及裨將左李率輕騎萬人﹝１２０﹞﹐從間道走西京﹐降孛羅﹐聽調。已而又降擴廓。初﹐賀太平辭相時﹐帝賜以金帛駝馬﹐使之歸老於故所生之地。太平旣出京城﹐沿途畱宿不進。搠思監疑其徘徊顧盼﹐猶有希進之心﹐諷禦史彈之﹐誣以謀害大臣﹐並其子也先忽都﹐殺之於野馬川。

辛丑至正二十一年。帝更命老張少保﹐率兵四十萬﹐擊宗王阿魯輝帖木兒。老張軍未至﹐宗王黨有脫歡知院者﹐內叛擒宗王﹐獻京師﹐宗王臨死﹐罵不絕口。舊例﹕宗王有罪大故﹐用弓弦絞之﹐名曰賜死。至是帝特命殺之。

陳友諒者﹐徐眞逸之臣也。已而握權篡其位﹐沈眞逸於江﹐有湖廣﹑江西之地﹐建都於江州。至是﹐大軍克江州﹐友諒走武昌﹐其將守龍興者﹝１２１﹞﹐以江西降﹐時八月二十四日也。

九月﹐命察罕徵山東。山東自毛貴死﹐其將爲復仇﹐殺趙君用﹝１２２﹞﹐國內大亂。花馬王田丰﹑埽地王互相攻﹝１２３﹞﹐察罕乘之﹐破其冠州﹑東昌﹑濟南諸郡﹐進圍益都。田丰來降﹐丰時提兵在穆陵關﹐使人來言「總兵不信我心﹐且不與總兵相見﹐當爲平沿海諸城﹐然後相見未晚也。」。察罕喜﹐卽以朝命授丰爲山東平章﹝１２４﹞﹐且重犒其所部。已而沿海登﹑萊﹑沂﹑密等皆降附﹐田丰遂與察罕相見益都城西。時察罕方調兵攻圍益都﹐俾田丰軍塞益都南門﹐爲營圍數日﹝１２５﹞。田丰頻往察罕營議事﹐見其待朝廷使者甚簡傲﹐又所施設多術數﹐無忠誠心﹐田丰乃忿曰「我以山東地降汝﹐又爲汝平海上諸城之不同心者﹐誠以汝爲元朝中興人物也﹐今若此﹐是漢室之曹操耳﹗使汝爲曹操﹐我豈不能自爲之耶﹖」於是與同儕王士誠私謀曰「十五日察罕必巡兵圍﹝１２６﹞﹐我預椎牛釀酒﹐至日設席﹐邀其一切幕官﹑大小部帥。酒行﹐汝選驍勇者帶刀﹐若供給然﹐兩人夾一人﹐以擊鼓爲令﹐自察罕以下皆殺之。」謀旣定﹐察罕於十四日昳時從馬騎二人來田丰營。王士誠卽埽地王也﹐其人躁勇﹐見察罕輕身出﹐意謂得間﹐帶刀入侍。田丰目之使退﹐其人誤謬﹐以爲使之行其所謀﹐轉身自察罕後揮刀﹐中其肩。田丰知其不可止﹐遂擊鼓三﹐城中聞卽開門﹐納田丰軍﹐遂擁察罕入城。城中人復推察罕爲主﹐以拒朝廷﹐田丰不允。已而察罕死。有王保保者﹐察罕甥也﹐嘗養爲子。察罕入城之夕﹐諸將校惶惑不知所從﹐軍中頗有異論。同僉白瑣住﹝１２７﹞﹐乃察罕舊人﹐有機識﹐遂倡言曰「總兵奉朝廷命討逆寇﹐總兵𨿽死﹐朝命不可中止。況今總制官王保保﹐曾爲總兵養子﹐朝廷又賜其名『擴廓』﹐若立以爲主﹐總兵𨿽死﹐猶不死也。」於是率先下拜﹐眾亦皆拜﹐人心始定。先是﹐有白气如小索﹐起危宿﹐長五丈餘﹐埽太微。帝命占之﹐占曰「山東當有大水。」帝曰「不然﹐山東當失一良將。」卽馳書戒察罕毋輕出﹐察罕忽之﹐故及於禍。帝聞其死﹐哭之慟。孛羅帖木兒聞之﹐在西京亦哭﹝１２８﹞﹐曰「察罕若在﹐我省用多少气力﹗」中原聞察罕死﹐婦人小兒皆爲流涕﹝１２９﹞。

壬寅至正二十二年。太子酷好佛法﹐於淸寧宮殿置龍牀中坐﹐東西布長席﹐西番僧﹑髙麗僧列坐滿長席。太子嘗謂左右曰「李先生教我讀儒書許多年﹐我不省書中何意。西番僧教我佛經﹐我一夕便曉。」李先生者﹐乃狀元李好文也。太子初學書﹐甚遒勁﹐其後放蕩無拘檢﹐專喜臨宋徽宗字帖﹐謂之「瘦筋書」。或告之曰「徽宗乃亡國之君﹐不足爲法。」太子曰「我但學其筆法飄逸﹐不學他治天下﹐庸何傷乎﹖」

冬﹐擴廓克益都﹐誅田丰﹑王士誠等﹐餘黨械歸京師。

癸卯至正二十三年。老的沙提調京北口﹑白袱等邨千餘頃﹐號內府稻米﹐供給女寵並倚納等﹐非奉旨不得擅支。

祁後宗族在髙麗者﹐多蒙官爵封號﹐出則恃勢驕橫﹝１３０﹞﹐彊奪人田舍子女﹐髙麗王屢戒之﹐不攺。王不勝怒﹐盡殺祁後一家﹝１３１﹞。至是後聞之﹐謂太子曰「兒年長﹐盍爲我雪此恥﹖」時髙麗王昆弟有畱京師者﹐乃議立塔思帖木兒爲王﹝１３２﹞﹐而以祁族子三寶奴爲元子﹐以將同知崔帖木兒爲丞相﹐以兵萬人送之國﹐至鴨綠江﹐爲髙麗所敗﹐僅餘十七騎還京師。秋七月﹐大兵克廬州﹐守將左君弼遁﹐淮西降附。

野鴿巢興聖宮數年﹐蕃息數千﹐驅之不去﹐网之不盡。君子以爲興聖宮﹐祁氏之宮也。蒙古以韃靼氏爲父﹑翁吉刺﹑伯牙吾氏爲母﹝１３３﹞﹐家法相承﹐至七八傳矣。一旦家國將亡。家法先變﹐帝母回回氏﹐太子母髙麗氏﹐此野鴿所以來巢﹐有關必先應也﹝１３４﹞。

初﹐庚子辛丑之歲﹐李察罕與孛羅常構兵﹐爭晉﹑冀之地。帝以晉﹑冀分屬兩家﹐且諭之曰「土皆王土也﹐民皆王民也﹐何爭之有﹖」而資政院使朴不花與丞相搠思監相爲表裏﹐專一貪黷無厭﹐視南北兩家賂遺厚薄﹝１３５﹞﹐而啖之以密旨。南之賂厚﹐則謂南曰「帝有密旨﹐令汝並北而有之。」北之賂厚﹐則謂北曰「帝有密旨﹐令汝並南而有之。」以此兵禍纏綿不解。監察禦史傅公讓【一云子敬】﹐率同寮彈此二人。後謂太子曰「朴不花是我資政院老火者﹝１３６﹞﹐看家貧人也﹐臺家何無情而欲逐之﹐汝不能爲我主張耶﹖」太子曰「阿婆無憂﹐我盡有主張。」明日﹐貶傅公讓吐蕃﹐其餘臺官皆外除﹐惟老的沙在臺而已。旣而新除臺官陳祖仁等十餘人﹐又彈劾二人事﹐又外除之。旣而諸道臺憲皆以爲言﹐於是太子怒﹐欲並去老的沙。老的沙畏禍﹐隨入孛羅軍中﹐孛羅知其冤﹐藏老的沙於後寢。朝廷圖形徧求之﹐不可得。朴不花見臺憲彈劾不行﹐與其黨謀曰「十八功臣家子孫﹐朝夕在帝左右﹐我與汝等平日之所爲﹐渠必得知﹐臺家亦必知之﹐終當爲我不利。」搠思監曰「彼皆老的沙黨也﹐老的沙旣爲孛羅所庇﹐必請兵來犯京師﹐十八人爲內應﹐社稷能無危乎﹖」遂執十八人送資政院﹐問其謀害太子之狀。十八人不勝苦楚﹐皆自誣服。未幾﹐太子得咽喉疾﹐甚亟。左右曰「願釋十八人之冤﹐太子之疾可無禱而免。」搠思監聞其言﹐令出十八人﹐皆安置外郡。途有死者﹐有以賄免者。其後﹐孛羅入京師﹐俱召還。

宏農盧氏山移五六里。

八月﹐陳友諒與大兵大戰於鄱陽湖﹐中箭而死。大兵遂進圍武昌﹐其子理出降﹐湖廣﹑荊﹑襄諸郡皆歸附。陳友諒之篡位徐眞逸也﹐僭號「大漢」﹐攺元大義﹑天元﹐至是亡。

甲辰至正二十四年。三月四日申﹑酉時﹐黑气圍日﹐外有兩耳﹐引白气一道貫日。四月﹐知樞密院禿堅帖木兒﹐領兵犯京師。禿堅帖木兒初與丞相也先不花俱屯兵西方﹝１３７﹞。禿堅曾往也先屯擡飯﹐也先自恃尊屬﹐不受。禿堅忿然坐也先不花營門外﹐呼軍士共啖之。也先不花患其爲人剛果不測﹐譖其有異志﹐遂差五府官訊之。禿堅怒曰「我有何罪﹐五府來問我﹖」於是拘五府官﹐告孛羅曰「朝廷爲佞臣作弄﹐至尊更無公論至此﹝１３８﹞﹐我當擁兵入京師﹐問此舉爲誰﹖」禿堅軍將行﹐朴不花﹑搠思監稱詔書﹐謂孛羅與禿堅帖木兒同反﹐削孛羅兵柄。詔到孛羅營﹐孛羅手裂之﹐囚使者。禿堅軍至燕京﹐太子出古北口宜興州以避之。禿堅遣人奏帝曰「我無負國家﹐國家負我﹐我非犯闕﹐願得姦臣二人而已。」帝不得已﹐以搠思監﹑朴不花付之。二人囚首至營中﹐禿堅爲之加帽易衣﹐置搠思監中坐﹐朴不花側坐﹐拜﹐朴不花與搠思監交跪。禿堅奏帝﹐求擅自執縛大臣赦﹐又求稱兵犯闕赦。已得二赦﹐然後釋兵﹐入見帝﹐哭曰「左右蒙蔽陛下﹐非一日矣﹐禍及忠良﹐徜循習不攺﹐柰天下何﹖吾執此二人去也﹐陛下亦宜省過﹐卓然自新﹐一聽正人君子所爲﹐不可復爲邪說所惑﹐然後天下事可爲﹐祖宗基業可固守也。」帝但唯唯而已。遂執此二人詣孛羅﹐厚禮之﹐逾三日﹐始問以濁亂天下之罪。復笑而問搠思監曰「我前時賂汝七寶數珠一串﹝１３９﹞﹐今何不見還﹖」因取似此者六串來送還。孛羅見之曰「皆非我家故物也。」不要﹐復追前物﹐果取故物來方是。孛羅怒曰「在君側者﹐貪婪如此﹐我何可以坐視而不淸之乎﹖」遂殺此二人﹐復舉兵入淸君側。七月二十五日﹐遂與老的沙﹑禿堅帖木兒擁兵俱來﹐屯大都門外﹝１４０﹞﹐入見帝﹐奏曰「國家所用人﹐皆貪婪軟弱﹐不足以濟天下大事﹐願召也速﹐除爲右丞相﹐臣爲左丞相﹐禿堅不花爲樞密知院﹐老的沙爲中書平章﹐如此同心竭力﹐整治庶政。」遂執讒佞數人﹐並倚納九人﹐皆殺之﹐逐西番僧﹐罷諸造作。時方修築宮墻﹝１４１﹞﹐立爲罷之。散驅祈後出宮﹐屏居厚載門外。是時﹐白瑣住駐軍廬溝﹝１４２﹞﹐因挾太子﹐遁入擴廓軍中。孛羅始見帝﹐退謂老的沙曰「我平生不怕天下一人﹐今見上﹐使人似不能言者﹐何耶﹖豈天威若是﹗今後凡省中事無大小﹐你可與我奏陳去也。」孛羅入京前一日﹐有大風從西來﹐黃塵蔽天﹐人馬皆立足不定﹐自西至東﹝１４３﹞﹐止於更鼓樓西。孛羅之住宅﹐適在其處。初﹐削孛羅兵權時﹐搠思監召承旨張翥艸詔。翥曰「此大事﹐非見主上﹐不能爲之執筆﹝１４４﹞。」乃更詔參政危素﹐就相府客位艸之。艸畢﹐過中書郎中曰「我恰了一件好勾當﹐爲朝廷出詔削孛羅兵柄﹐此正撥亂反正之舉也。」郎中曰「此舉莫非撥正反亂也﹝１４５﹞﹖」客有暢勛在座﹐因曰「撥正反亂﹐其猶裸體縛虎豹者也。」孛羅至京師﹐聞之﹐召危素責之曰「詔從天子出﹐搠思監客位﹐豈艸詔之地乎﹖」素無以對﹐欲將出斬之﹐左右解曰「當時素以一秀才﹐豈敢與丞相可否乎﹖」遂止之﹝１４６﹞。祁後初出厚載門外﹐居造作提舉司局中。或言孛羅因夜巡警﹐至後所畱宿﹐故後復得入宮。

雷擊延春閣西脊。

大兵攻江西諸山寨﹐攻贛州﹐陳友諒故將熊平章拒守﹐自冬十月至次年正月始降﹐遂定閩﹑廣之地。袁州歐道人亦歸款﹐率其屬歸金陵。

乙巳至正二十五年。祁後納女孛羅﹐約以某日成婚。孛羅促後﹐後曰「斷送之物未畢工。」孛羅曰「女先至﹐斷送之物後至可也。」乃先兩日成婚。孛羅自入京﹐納女四十餘人﹐早食必同坐共食﹐廚中每早辦飯四十品﹐隨諸夫人索食。其入朝時﹐諸夫人盛飾餞行﹐各進酒一巵﹐荒於酒色﹐銳气銷耗矣。

擴廓分兵爲三支﹐駐大都城外﹐遙制孛羅﹐而不與之挑戰。其白瑣住領一支在通州者﹐孛羅命其將姚一百與之戰﹐一百被擒。孛羅不勝怒﹐自將兵與之戰。至通州取一女子﹐不戰而還。

五月七日﹐天雨白毛﹐長尺許﹐細如馬鬃。或諛於帝曰「此龍須也。」帝乃命收而合之﹐祀之如神。

六月二十七日﹐天雨魚﹐長尺許﹐城中人家皆取而食之。

七月﹐孛羅索帝所愛女子﹐帝曰「欺我至此耶﹗」有秀才徐施畚者﹝１４７﹞﹐居家好奇謀﹐而平生憤漢人不得志於當世﹐故難仕進。至是﹐命爲待制。帝欲殺孛羅﹐與之謀﹐與謀者六人﹐曰洪保保﹑火兒忽答﹑上都馬﹑金那海﹑和尙﹑帖木兒不花。六人中選驍勇善刀者﹐皆挾刀在衣中﹐外皆寬衣﹐若聽事伺立延春閣東古桃林內﹝１４８﹞。時孛羅早朝﹐小飯畢﹐將上馬回去。舊例﹕丞相將上馬﹐帶刀侍衛之士﹐疾趨先出﹐上馬候丞相出﹐諸衛士起立於馬上﹐丞相就騎﹐然後衛騎翼丞相以行。當時丞相出﹐預謀挾刀者﹐見其不得便﹐相顧曰「今日又罷了。」徐施畚搖手曰「未也。」忽有報捷音者﹝１４９﹞﹐自西北來﹐平章失烈門謂孛羅曰「好消息﹐丞相宜奏去。」孛羅推失烈門﹐失烈門彊孛羅偕行﹐至延春閣側﹐有杏枝自上垂﹐梢罥孛羅帽而墜之﹐失烈門遽爲拾之。孛羅曰「咄﹐今日莫有事﹗」已而又有一人突然橫過其前﹐孛羅方眙視﹐呼失烈門曰「平章﹐此人面生。」言未訖﹐一人批其額﹐孛羅以手禦刀﹐遽呼曰「我帶刀者何在﹖」有一人砍其左耳而死。遂嘩傳白瑣住軍在西宮裏。老的沙亦被傷而出﹐孛羅騎士問曰「我那顏久不出來﹐何也﹖」老的沙謬曰「你那顏又發酒風﹐恰砍我一刀。」老的沙行稍遠﹐騎士又問﹐老的沙曰「已被殺矣﹐擴廓大軍無數在西宮裏。」孛羅軍大駭﹐分散四走﹝１５０﹞。時帝居窟室﹐約曰﹝１５１﹞﹕「事捷則放鴿鈴。」於是﹐帝始出自窟室﹐發令百姓﹐見川軍者﹐皆許殺之。百姓上屋﹐擊以瓦石﹐死者塡巷。老的沙趨至孛羅營中﹐將其甲士而北走﹐合禿堅帖木兒軍。先是﹐宗王辣黎謂帝已崩﹐孛羅爲皇帝﹐將兵來討之﹐故孛羅遣禿堅帖木兒將兵迎撃之。禿堅帖木兒軍回﹐中途遇老的沙﹐禿堅帖木兒知事變﹐謂老的沙曰「今上膿團﹐不可輔﹐小婦的孩兒亦非國器﹐不如徑赴趙王﹐扶立趙王﹐南面以定天下。」趙王始然之﹐終慮事不成﹝１５２﹞﹐醉以酒﹐縛二人﹐送京師剮之。老的沙懼而乞憐﹐禿堅罵曰「彼非害我﹐自害其社稷也。」趙王﹐太祖之屬也﹐當時曾與之約曰﹝１５３﹞﹕「吾與汝共天下事﹐倘異日社稷有難﹐汝當助之。」故憶其祖父之言﹐不從禿堅計。正宮後車必氏【《元史》云宏吉刺氏。】聞孛羅難作﹐薨。帝賞殺孛羅者六人功﹐徐施畚不受賞﹐一夕逸去。孛羅旣死﹐以伯撒裏爲右丞相。

九月﹐擴廓護太子還京師。以擴廓爲太傅﹑左丞相﹐封河南王﹐居京師兩月。擴廓在軍中久﹐樂恣縱無檢束﹐居朝怏怏不樂﹐朝士往往輕之﹐謂其非根腳官人。擴廓與左右謀之﹐左右勸以請出治兵﹐肅淸江淮﹐詔從之。

十二月朔﹐日食﹐洛陽山鳴。

擴廓退位﹐伯撤裏仍爲右丞相﹐沙藍答裏爲左丞相﹝１５４﹞。

丙午至正二十六年。擴廓旣出﹐無意治兵﹐以父死未終喪﹐欲廬父墓側。左右或曰「總兵旣受朝命﹐出而中止﹐無乃不可乎﹖」擴廓左右有孫翥﹑趙恆者﹐憸人也﹐畏江南彊盛﹐欲故緩其計﹐以密其姦﹐謂擴廓曰「丞相受天子命﹐總天下兵﹐肅淸江淮。兵法﹕欲治人者﹐先自治。今李思齊﹑脫裏白﹑孔興﹑張思道四軍﹝１５５﹞﹐坐食關中﹐累年不調。丞相合調四軍﹐南去武關﹐與大軍並力渡淮。彼若恃頑不受調﹐則移軍徵之﹐據有關中﹐四軍惟丞相意所用﹐不亦善乎﹖」擴廓欣然從之。於是分撥關﹑虎等﹐統兵從大興關渡河以俟﹐先以札付調關中四軍﹐張思道﹑脫裏白﹑孔興俱不受調。李思齊得調兵札﹐大怒﹐罵曰「乳臭小兒﹐黃髮猶未退﹐而反調我耶﹗我與汝父同鄕裏﹐汝父進酒﹐猶三拜然後飲﹐汝於我前無立地處﹐而今日公然稱總兵調我耶﹖」令各部曰「一戈一甲﹐不可出武關﹐王保保來﹐則整兵殺之。」擴廓自是進兵關中﹐兩家相持一年﹐前後百戰﹐勝負未決﹐而國家大事去矣。擴廓由懷慶移屯彰徳﹐彰徳素蓄積糧艸十萬﹝１５６﹞﹐坐食之。帝始疑擴廓有異志﹐謂左右曰「擴廓之出﹐爲治兵肅淸江淮也。其後不肅淸江淮﹐而結釁關中。今也關中之戰﹐未定雌雄﹐而移兵彰徳﹐其欲窺我京師也耶﹖」又怨祁後及太子﹐曰「向者孛羅舉兵犯闕﹝１５７﹞﹐今日擴廓總兵﹐天下不太平﹝１５８﹞﹐爾母子誤我天下。今天下土疆分裂﹝１５９﹞﹐坐受危困﹐皆汝母子所爲也。」怒气不已﹐太子致被捶楚﹐走而免。朝廷屢促擴廓南徵﹐十一月﹐擴廓不得已﹐命母弟脫因帖木兒及部將貊髙﹑完仲宜駐兵濟寧﹝１６０﹞﹑鄒縣等處﹐名爲保障山東﹐且以塞南軍入北之路﹐復命朝廷曰「此爲肅淸江淮張本也。」識者哂之。

先是﹐小明王駐兵安丰﹐爲張士誠攻圍﹐乘黑冒雨而出﹐居於滁州。至是﹐朱鎭撫具舟楫迎歸建康。小明王與劉太保至瓜州渡﹐遇風浪掀舟沒﹐劉太保﹑小明王俱亡。

丁未至正二十七年。擴廓增兵入關﹐日求決戰。張﹑李輩軍頗不支﹐遂使人求助於朝廷。朝廷因差左丞袁渙及知院安定臣﹝１６１﹞﹑中丞明安帖木兒傳旨﹐令兩家息兵罷攻﹐各率所部﹐共淸江淮。孫翥進密計擴廓曰「我每事功垂成﹐不可誤聽息攻之旨。且袁渙貪賄之人也﹐此豈其本意﹖可令在京贓吏﹐私賄其家﹐則袁必助我﹐而我事可成也。」擴廓如其計﹐袁果私布意於擴廓曰「不除張﹑李﹐終爲丞相後患。」於是攻張﹑李愈急。七月﹐勝負猶未決。擴廓謂孫﹑趙二人曰「今日果當如何﹖」二人因進計曰「關中四軍﹐惟李思齊軍最彊﹔李思齊破﹐則三軍不攻自服矣。今關中臨陣兵將﹐適與彼兵等耳﹝１６２﹞﹐所以老師費財﹐相持不決﹐所畏者惟貊髙駐兵鄒縣﹝１６３﹞。以吾二人觀之﹐南軍必不能越王宣以侵我。且抽貊髙一軍﹐疾趨河中﹐自河中渡河﹐急趨鳳翔﹐覆李思齊巢穴﹐出其不意﹐則渭北之軍﹐一戰可降﹐此唐莊宗破汴梁之策﹝１６４﹞。關中定﹐然後出關中以敵南軍﹝１６５﹞﹐猶未晚也。」擴廓卽日從其計。貊髙所部將﹐多孛羅之黨﹐行至衛輝﹐部將夜聚。或曰「我爲官軍﹐擴廓爲總兵﹐用我敵南軍﹐猶云可也。今者卻聞檄我行糧﹐星馳前往河中﹐渡河西趨鳳翔。李思齊乃官軍也﹐以官軍殺官軍﹐如何﹖」於是河西平章船張知院﹑沙劉參政投刀誓眾曰﹝１６６﹞﹕「不必多言﹐五鼓罷﹐扶貊髙作總兵﹐不從則殺作血城以去。」約定﹐各率兵以待。八月六日﹐天未明﹐如其言以叛。貊髙卽使其首領兵胡安之控告朝廷﹝１６７﹞﹐使謝雪兒領精騎北奪彰徳﹐使沙劉領精騎西奪懷慶。往彰徳者﹐騎少兵精﹐僞作使人以據之﹐殺擴廓守將範國英。往懷慶者﹐騎多兵冗﹐懷慶守將黃瑞覺之﹐閉城不得入。時擴廓在洛﹐而其隨從部將盡在懷慶﹐識者以爲貊髙此舉終不成大事矣﹝１６８﹞。先是﹐朝廷見擴廓不受調﹐而構兵仇殺﹐方議削其軍權﹐而未得其說﹐見貊髙使來﹐大喜﹐升貊髙知院兼平章﹐總河北兵。且詔擴廓率潼關以東兵下淮南﹔李思齊等四軍出武關﹐下襄﹑漢﹔貊髙率河北軍與也速及脫因帖木兒﹑完者仲宜兵下淮東。然脫因帖木兒盡劫掠山東以西民畜﹐而西聚衛輝﹔擴廓盡率河洛民兵而北渡懷慶﹔貊髙懼擴廓兄弟有夾攻衛輝之勢﹐亦盡劫掠衛輝民畜而北歸彰徳﹐朝廷無如之何。有帖臨沙﹑伯元臣﹑李國鳳者﹝１６９﹞﹐進謀於太子曰「向日詔書令各將將本部﹐分道進兵﹐而不立大將以總之﹐宜其不相從也。古者﹐太子入則監國﹐出則撫軍﹐太子何不奏主上﹐立大撫軍院以鎭之﹖凡指揮各將﹐皆宜出自撫軍院﹐然後行使權歸於一﹐而自內制外﹐庶幾可爲。而貊髙一部﹐背擴廓向朝廷﹐此宜別作名號以旌異之﹐然後可也。」於是﹐開大撫軍院於京師﹐專制天下兵馬﹐省臺部院皆受節制。以貊髙首倡大義﹐賜其所部將士﹐皆爲忠義功臣名號。

九月﹐大軍攻平江﹐擒張士誠﹐遂平福建﹑兩廣﹐擒友定﹝１７０﹞。貊髙率兵攻眞定﹐不克而還。

張士誠者﹐名九四﹐初起泰州﹐後據髙郵﹐入平江﹑浙西﹑淮東諸郡﹐號稱吳王﹐國號「天佑」﹐至是而亡。

十月﹐國朝大軍平定河海。十月﹐平定山東。

擴廓自懷慶北據澤州。

戊申至正二十八年。春﹐朝廷誘擴廓將李景昌﹐封爲國公﹐景昌以汴梁歸之。誘關保﹐亦封爲國公﹐關保亦以晉﹑冀歸之。擴廓自澤州退據平陽。

三月﹐貊髙率兵攻懷慶﹐不克。

武庫火。

四月﹐大軍平定汴梁﹐河南諸州﹐相次降附。擴廓退據太原。

五月﹐詔下剿除擴廓﹐令關保與貊髙合勢攻其東﹐張思道﹑李思齊﹑脫裏白﹑孔興合軍攻其西。

閏七月一日﹐大軍自中灤渡河﹐三日平衛輝﹐五日平相﹐七日平廣平﹐八日平順徳。

是月二日﹝１７１﹞﹐貊髙出兵逼太原城爲陣。貊髙輕脫﹐從數騎巡陣。擴廓部將毛翌望見之﹐易旗幟﹐駐兵於其西角﹐貊髙果誤入其陣﹐卽合擒之﹝１７２﹞。時關保營在貊髙營西﹐未及出布陣﹐急縛貊髙示之。營軍亦皆潰散﹐關保亦被擒。二將被擒﹐所部將士皆降於擴廓。

六月﹐大雷雨電﹐雨中有火﹐燒白塔寺。先是﹐七月二十一日﹐大軍自通州進兵克永平﹐也速軍潰﹐於是檀﹑順﹑會﹑利﹑大興等處﹐以次皆降附焉﹝１７３﹞。大軍又攻潼關﹐張﹑李﹑脫﹑孔四軍﹐亦皆潰而西矣。朝廷聞關﹑貊軍敗被擒﹐大驚﹐遽罷撫軍院﹐歸罪太子﹐殺伯元臣﹑李國鳳﹐盡復擴廓舊有爵位。差哈完太子來督擴廓﹝１７４﹞﹐出援燕京﹐且勤王禦敵。擴廓得詔﹐乃提軍向雲中。或曰「丞相率師勤王﹐宜出井陘口﹐向眞定﹐與河間也速軍合勢﹐可以邀截南軍。若入雲中﹐至燕京迂途千里﹐無乃不可乎﹖」擴廓曰「我潛師由紫荊關口入﹝１７５﹞﹐出其不意﹐豈不可乎﹖」趙恆﹑曩元輝則曰「朝廷開撫軍院﹐步步要殺丞相﹐乃要勤王﹗我駐軍雲中﹐觀其成敗爲計耳。」

後七月二十七日﹐大軍至通州。帝得報大懼﹐卽日委淮王帖木兒不花﹑丞相慶童畱守大都。二十八夜﹐帝卽捲其女子玉帛﹝１７６﹞﹐出居庸關﹐遁入上都。

八月三日﹐大軍至齊化門外﹐一鼓而克全城。淮王帖木兒不花﹑丞相慶童﹑大都路總管廓允中﹝１７７﹞﹑中書左丞丁敬可皆死之。是歲﹐卽國朝洪武元年之歲也。

十一月﹐擴廓軍數十萬駐太原。十二月﹐大軍自盌子城入﹐破擴廓於澤潞。是月﹐擴廓部將賀宗哲﹐領兵來援晉﹑冀﹝１７８﹞﹐駐龍鎭衛口子﹝１７９﹞﹐去太原七十里﹐而大軍至﹐先鋒常遇春夜斫擴廓營﹐侵及擴廓中軍﹐擴廓匹馬只靴夜遁。於是晉﹑冀之地皆平。

先是﹐大都平﹐馳奏南京﹐奉勅旨攺爲北平府﹐仍令常遇春經營北方。其年五月﹐平永平等處。九月﹐平遼陽﹐獨上都與紅羅山未平。庚申帝在上都﹐紅羅山在東南﹐也速駐兵在焉。上都恃有紅羅山爲之籓籬﹐紅羅山恃上都爲救援而不設備。常遇春使人覘之﹐卽以大兵銳騎銜枚﹐具十日糧﹐晝夜兼行﹐六月二十八日卽破紅羅山﹝１８０﹞﹐七月二十七日破上都城。庚申帝乘天未明出城遁﹐挈其后妃入於和林﹐在大漠之北﹐前太祖所都之地。八月二十一日﹐平懷慶﹑鞏昌﹑平涼﹑臨洮諸府﹝１８１﹞﹐而天下遂大定於萬萬年矣。

野史斷曰﹕嗟夫﹗平定江淮﹐大事也﹐而帝付之擴廓﹐擴廓受之於庚申帝﹐何其易哉﹗且以世祖平江南言之。世祖欲伐江南﹐議論數年﹐或以爲可伐﹐或以爲不可伐﹐而劉太保秉忠曰「未有其人。」其後伯顏自西域奉使來﹐太保見之﹐喜而告帝曰「伐江南有其人矣。」召之使前﹐世祖亦喜曰「汝豈諸侯王臣哉﹖其畱事朕。」自伯顏受命出師﹐世祖日夕憂懼﹐或日中不食﹐或中夜起坐。夫以世祖爲之君﹐伯顏爲之臣﹐兢兢業業﹐尙不敢必其有成功也。觀庚申帝漫爾而命擴廓﹐擴廓亦漫爾而受之﹐其根本已非矣。而又庚申帝宣淫於上﹐擴廓肆愚於下﹐上淫而下愚﹐上虐而下暗﹐處則昧經國之大計﹐出則失兵家之神機﹐及大兵一動﹐君臣俱及其禍﹐豈不宜哉﹗

帝在位三十六年﹝１８２﹞﹐當元統﹑至元間﹐帝受制權臣﹐相繼或死或誅﹝１８３﹞﹐帝恐懼之心弛﹐而寬平之心生。故至正攺元之後﹐復興科舉﹐行太廟時享﹐賜髙年之帛﹐蠲免天下民租﹐選儒臣歐陽玄等﹐講五經四書﹐譯《貞觀政要》﹐出厚載門耕籍田﹐禮服祀南郊﹐立常平倉﹐因水旱﹑盜賊下詔罪己﹐盡蠲被災者田租﹐又命使宣撫十道﹐凡此皆寬平之心所爲者也。惜乎元朝之法﹝１８４﹞﹐取士用人﹐惟論根腳﹐其餘圖大政爲相者﹐皆根腳人也﹔居糾彈之首者﹐又根腳人也﹔蒞百司之長者﹐亦根腳人也。而凡負大器﹑抱大才﹑蘊道藝者﹐俱不得與其政事。所謂根腳人者﹐徒能生長富貴﹐臠膻擁毳﹐素無學問。內無侍從臺閣之賢﹐外無論思獻納之彥﹐是以四海之廣﹐天下之大﹐萬民之眾﹐皆相率而聽夫臠膻擁毳﹑飽食暖衣﹑鮏羴之徒﹐使之坐廊廟﹐據樞軸﹐以進天下無籍之徙。嗚呼﹗是安得而不敗哉﹖故庚申帝寬平之心因是益進矣﹝１８５﹞。是故《易˙大傳》有曰「危者﹐安其位者也﹔亡者﹐保其存者也﹔亂者﹐有其治者也。是故君子安而不忘危﹐存而不忘亡﹐治而不忘亂﹐是以身安而國家可保也。」向使庚申帝持其心常如至正之初﹐則終保天下﹐何至於遠遁而爲亡虜哉﹗

庚申帝幼時﹐嘗貶居廣西靜江府﹐寓大圓寺﹝１８６﹞。其未至寺時﹐朝廷命刑部侍郎哈刺八失館伴南行。舟泊劉家山下﹐忽有三猢猻拜於岸上﹐手中若有所獻。帝命你公受之﹐則山東果也﹐舟人皆異之。帝因呼上船﹐則俯拜如初。帝問之曰「汝更有伴侶乎﹖」猢猻手指岸上﹐帝因使舟人隨其後視之。行三四里﹐至一洞﹐羣猢猻多至百數﹐皆相招呼以行﹐至船側﹐皆俯伏再拜。帝大喜﹐命舟人以舟皆載之以行﹐至所寓寺中﹐則告之以其故。其長老號秋江者﹐心獨異之﹐放之寺後山上。帝又命寺中曰「羣猢猻當餐我飯﹐汝不可以饑之﹐日爲我設兩餐。」自後﹐每飯聞云板響﹐羣猢猻皆累累然攜負幼小而來﹐故土人號爲「猢猻寺」。其後﹐寺遂以此爲名。後帝卽捨與本寺常住﹐租五千供之。帝居寺時﹐長老秋江亦嘗教之讀《論語》《孝經》﹝１８７﹞﹐日寫字兩張。及召回京﹐收書冊紙筆藏小皮匣中﹐手自開閉﹐用馬馱之前行﹝１８８﹞。頭髮常生蟣虱﹐使民嫗捕之﹐告嫗曰「是𨿽血食於我﹐我不忍殺之﹐不如以紙裹之﹐懸於屋檐下﹐冷殺可也。」然亦時薄劣﹐常鉆地穴﹐溺其中﹐和成泥﹝１８９﹞。又嘗領羣兒二三十餘﹐竿紙爲旗﹐插城上。又好養八角禽而調習之﹐或飛泊池枯木枝上﹐卽不顧靴﹝１９０﹞﹐下水捕之﹐嘗爲長老秋江所禁止。秋江又教之曰「太子乃國家金枝玉葉﹐不比凡民﹐見大官人來﹐切不可妄發言﹐亦不可不自重。」由是﹐司官府官來﹐輒坐長老法座上﹐正身危坐﹐一無所言﹔司官府官出﹐卽下座嬉戲如初。蓋其性度如此﹝１９１﹞﹐一時勉彊﹐素非涵養有之﹝１９２﹞。哈刺八失常受密旨﹐有侵害帝意﹐及見羣猢猻之畏伏狀﹐以爲終有天命﹐始不敢有逆心。後羣猢猻自帝北還﹐復攜其類返故山﹝１９３﹞。有老猢猻三十六枚﹐盡日哀號江岸﹐逾數日﹐皆擲死。識者以爲帝在位三十六年之驗也。

予聞之友人暢申之曰﹝１９４﹞﹕「帝不嗜酒﹐善畫﹐又善觀天象。」當沙﹑關之陷上都也﹐已而東行﹐左右勸帝出避之﹐帝知天象無傷﹐大言曰「毋多言﹐有福者任其自來﹐吾何避之有﹖」及大軍南來﹐帝復觀天象﹐左右勸帝守京師以待援﹐帝搖首不從﹐卽日遁去。始𨿽畱意政事﹝１９５﹞﹐終無卓越之志﹐自溺於倚納大喜樂事﹐耽嗜酒色﹐盡變前所爲。又好聽讒佞﹐輕殺大臣﹐致使帝舅之尊﹐帝弟之親﹐男女雜揉﹐何殊聚麀﹖其後祁後諫己﹐彊其子使學佛法。文公有云「中國一變爲夷狄﹐夷狄一變爲禽獸。」堂堂人主﹐爲禽獸行﹐人紀滅亡﹐天下失矣。或曰﹕庚申帝以昏愚而失天下﹐非也。庚申帝豈昏愚者哉﹗觀其欲殺是人也﹐未嘗不假手於人﹐外爲不得已之狀﹐內實行其欲殺之志。其問甲則曰「乙與汝甚不許也。」問乙則曰「甲與汝甚不許也。」及甲之力足以去乙﹐則謂甲曰「乙嘗欲圖汝﹐汝何不去之也﹖」乙之力足以去甲﹐則亦如是焉。故其大臣死﹐則曰「此權臣殺我也。」小民死﹐則曰「此割據弄兵殺我也。」人𨿽至於死﹐未嘗有歸怨之者﹐豈昏愚者所能爲之也﹗

或又曰﹕庚申帝以優柔不斷失天下﹐亦非也。庚申帝豈優柔不斷者哉﹗自至正攺元以來﹝１９６﹞﹐凡權臣赫赫跋扈有重名者﹐皆死於其手﹐前後至殺一品大官者﹐凡五百餘人﹐皆出指顧之間﹐而未嘗有悔殺之意﹐此豈優柔不斷者所能哉﹗然則竟以何者而失天下﹖曰﹕由其陰毒故也。且自古有天下之君﹐蒞九五之位﹐惟秉陽剛之徳﹑總攬陽剛之權者﹐爲能居之。若操陰毒之性者﹐適足亡天下耳﹗故《大易》稱聖人之徳也﹐必曰「聰明睿知﹐神武不殺」而後已。夫外有聰明之聞見﹐內有睿知之機運﹔外有神武之雄略﹐內有不殺之仁慈﹝１９７﹞﹔外聰明而內睿知﹐外神武而內不殺﹐然後爲聖人之全徳﹐而可以居九五之大位。彼庚申帝者﹐何足以語此﹖而其爲亡虜也﹐不亦宜乎﹗嗚呼﹗殺之爲言﹐豈爲人上之心哉﹗殺一惡人而使天下之爲惡者懼﹐使天下之爲善者喜﹐如此而後殺之﹐是天下殺之也﹔殺一善人而使天下之爲惡者喜﹐使天下之爲善者懼﹐則爲人上者﹐寧不殺可也﹗古之聖人不殺者﹐其此之謂夫﹝１９８﹞。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

跋

葛溪先生﹐姓權名衡﹐字以制﹐吉安人﹐葛溪其號也。隱太行山彰徳府黃華山二十八年不仕﹐太不花丞相﹑李察罕嘗以禮聘﹐俱不應。洪武辛亥﹐偶在海陵鹽船中相見。著書甚多﹐年六十餘﹐其子間關往北尋見﹐苦請還鄕﹐於是附鄕人鹽船回。與予言始寓臨江﹐蓋隱徳碩學之士也。因閱此錄﹐遂廣其傳云。金華宋濂。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝１﹞「昨夕火星犯后妃座」﹐「座」原無﹐據明抄本補。

﹝２﹞「當帝自廣西來京師」﹐「自」原作「在」﹐據明抄本攺。

﹝３﹞「我如何救得你」﹐「你」原作「徐」﹐據明抄本﹑《學津》本﹑《寶顏》本攺。

﹝４﹞「後乃世祖後察必之曾孫也」﹐「世祖後」原作「世宗」﹐據明抄本﹑《學津》本﹑《寶顏》本攺。

﹝５﹞﹝任箋﹞「休教讀漢兒人書」﹐「兒」原無﹐據《學津》本補。

﹝６﹞「漢兒人讀書好生欺負人」﹐「漢兒人讀書」原作「解人又其間」﹐據《學津》本攺。

﹝７﹞「品官畜馬有差」﹐此句原作「有差品官畜馬」﹐據明抄本﹑《學津》本﹑《寶顏》本攺。

﹝８﹞「河南棒胡反」﹐「棒胡反」原無﹐據明抄本﹑《學津》本﹑《寶顏》本補。

﹝９﹞「河南鵲山縣人」﹐「鵲山縣」原作「散山縣」﹐據明抄本﹑《學津》本﹑《寶顏》本攺。

﹝１０﹞「鹿邑岡」﹐明抄本作「鹿邑杏岡」。

﹝１１﹞「妻佛母」﹐「妻」原作「母」﹐據明抄本﹑《學津》本﹑《寶顏》本攺。

﹝１２﹞「竊以告其師吳直方行可」﹐「吳直方」原作「胡行可」﹐據《學津》本及《元史》攺。按吳直方﹐字行可。

﹝１３﹞「喚當值掾吏來傳聖旨」﹐「聖」原無﹐據明抄本﹑《學津》本﹑《寶顏》本補。

﹝１４﹞「總管撤思麻」﹐「麻」原無﹐據明抄本﹑《學津》本﹑《寶顏》本補。

﹝１５﹞「經五日久」﹐「久」﹐明抄本作「又」﹐屬下讀。

﹝１６﹞「獨歸睗不從」﹐「睗」原作「賜」﹐各本同﹐據《元史》攺。又此句下明抄本有「縛之」二字。

﹝１７﹞「故天下多歸睗自此始」﹐此句《學津》本作「故天下義之」。

﹝１８﹞「乳脫脫家﹐呼脫脫爲奶公」﹐此二句原作「祁﹐脫脫妻﹐人皆呼脫脫爲乃公」﹐據明抄本﹑《學津》本﹑《寶顏》本攺。

﹝１９﹞「伯顏久有異志」﹐「伯顏」﹐明抄本﹑《學津》本﹑《寶顏》本均作「伯父」。

﹝２０﹞「特使平章沙只班召其館客範匯」﹐「特」﹐此上原衍一「時」字﹐據明抄本﹑《學津》本﹑《寶顏》本刪。「沙只班」﹐明抄本﹑《學津》本﹑《寶顏》本均作「沙加班」。

﹝２１﹞「詣城上開讀詔書畢」﹐「詣」原作「諸」﹐據《學津》本攺。

﹝２２﹞「但見奴婢殺使長」﹐「見」原無﹐據明抄本﹑《學津》本﹑《寶顏》本補。

﹝２３﹞﹝任箋﹞「乃貶太后東安州安置」﹐「東」原無﹐據《元史》補。

﹝２４﹞「乃遣云都赤月怯察兒押送沈陽」﹐此句下明抄本﹑《學津》本﹑《寶顏》本均有「將至沈陽」四字。

﹝２５﹞「月怯察兒追及之」﹐「及」原無﹐據明抄本補。

﹝２６﹞「而乃專作戲嬉」﹐此下《學津》本有「嘗忤帝意」四字。

﹝２７﹞「昔文宗制詔天下」﹐「詔」原作「治」﹐據明抄本攺。

﹝２８﹞「人皆掩鼻過之」﹐「皆」下明抄本有「撩衣」二字。

﹝２９﹞「其嗇也如此」﹐「嗇」﹐《學津》本作「丰」。

﹝３０﹞「阿乂赤卽借觀」﹐「卽」原作「都」﹐據明抄本﹑《學津》本﹑《寶顏》本攺。

﹝３１﹞「從旁促阿乂赤」﹐此句明抄本作「從旁提阿義赤臂」。

﹝３２﹞「嗾參政佛喜問曰」﹐明抄本﹑《學津》本﹑《寶顏》本「喜」均作「嘉」。

﹝３３﹞「君所言無不聽」﹐此句原作「所行言無不聽」﹐據明抄本﹑《學津》本﹑《寶顏》本攺。

﹝３４﹞「金口髙水河」﹐明抄本﹑《寶顏》本均作「金口水河」﹔《學津》本作「金口水」。

﹝３５﹞「金口髙水瀉下湍悍」﹐此句《學津》本﹑《寶顏》「瀉」字下均有「而」字﹐明抄本則作「金口髙水瀉而下﹐其水湍悍」。

﹝３６﹞「常幸宣王閣」﹐「幸」原無﹐據明抄本補。

﹝３７﹞「在朝鬱鬱」﹐此下明抄本有「不得志﹐擴廓入朝爲左丞相﹐封河南王﹐位太傅﹐出總天下兵﹐奏曩加孫」二十七字。

﹝３８﹞「相顧問曰」﹐「顧」原作「過」﹐據明抄本﹑《學津》本﹑《寶顏》本攺。

﹝３９﹞「國生」﹐明抄本﹑《學津》本均作「監生」。下同。

﹝４０﹞﹝增校﹞「答失八都魯」﹐原作「答失八都」﹐《箋證》作「答失八都祿」﹐此據《元史》本傳增「魯」字。

﹝４１﹞「元載門」﹐明抄本﹑《學津》本均作「厚載門」。

﹝４２﹞「並出宮女」﹐「出」原無﹐據明抄本補。

﹝４３﹞「掾史遂與……此易耳」﹐此數句明抄本作「掾史遂與國史院典籍危素謀之﹐素曰﹕丞相不喜﹐若非錢糧無可措畫乎﹖此易耳」。《學津》本作「掾史遂與國史院典籍謀之曰﹕丞相非不喜﹐蓋因錢糧無可措畫乎﹐然此亦易耳」。

﹝４４﹞「十有七日」﹐明抄本無「十」字﹐《學津》本作「七日」。

﹝４５﹞﹝增校﹞「以常平倉得法」﹐此句前《箋證》多「至是取守令」五字。

﹝４６﹞「給事中」﹐「中」原無﹐據明抄本﹑《學津》本﹑《寶顏》本補。

﹝４７﹞「給事中」﹐「中」原無﹐據同上補。

﹝４８﹞「廣平王」﹐「平」原無﹐據明抄本及《明史》補。

﹝４９﹞「別兒怯不花」﹐原本及各本皆作「別怯兒不花」﹐據《元史˙宰相年表》及本傳攺。﹝任箋﹞「右丞相」﹐「右」原無﹐據《學津》本補。

﹝５０﹞「命選天下郡守」﹐此下明抄本﹑《學津》本﹑《寶顏》本均有「各選其人」四字。

﹝５１﹞「同嬉戲一日帝與祁後同席坐偏殿太子愛育失黎達臘與加刺張」凡二十六字原無﹐據《學津》本補。

﹝５２﹞「愛育失黎達臘使加刺張負己作老鴉聲」﹐「負」原作「偕」﹐據明抄本﹑《學津》本﹑《寶顏》本攺。

﹝５３﹞「黑色五明」﹐「明」原作「名」﹐據明抄本﹑《學津》本﹑《寶顏》本攺。

﹝５４﹞「然亦未嘗見帝也」﹐「嘗」﹐明抄本﹑《學津》本﹑《寶顏》本均作「敢」。

﹝５５﹞「今日幸親終服闋」﹐「日」﹐明抄本作「者」﹐《學津》本作「不」。

﹝５６﹞「知脫脫有意興作﹐蓋前爲相無聞」﹐此二句明抄本﹑《學津》本﹑《寶顏》本均作「知脫脫有意興作庶事﹐蓋謂前相無聞」。

﹝５７﹞「及議定」﹐「及」原作「乃」﹐據明抄本﹑《學津》本﹑《寶顏》本攺。

﹝５８﹞「本郡鴉路有上馬賊」﹐「鴉」﹐明抄本作「淮」。

﹝５９﹞「山東」﹐原作「水東」﹐據明抄本﹑《學津》本﹑《寶顏》本攺。

﹝６０﹞「潁上」﹐此上明抄本有「起」字。

﹝６１﹞「蘄黃」﹐此上明抄本﹑《學津》本﹑《寶顏》本均有「起」字。

﹝６２﹞「徳陽」﹐明抄本﹑《學津》本﹑《寶顏》本均作「徳安」。

﹝６３﹞「襄」﹐原作「湘」﹐據明抄本及《元史》攺。

﹝６４﹞「外四人因而得入」﹐「外」下明抄本有「城」字。

﹝６５﹞「從之者亦百餘萬」﹐「百」﹐明抄本﹑《學津》本作「十」。

﹝６６﹞「河南漢人可盡誅乎」﹐此句原作「河南漢人可追乎」﹐據明抄本原校及《學津》本攺。

﹝６７﹞「元朝之國祚可盡矣」﹐「元朝」﹐明抄本﹑《寶顏》本皆作「胡元」。

﹝６８﹞「然三將但以酒色爲務」﹐「然」原作「其」﹐據明抄本攺。

﹝６９﹞「軍士但以剽掠爲務」﹐「務」原作「營」﹐據明抄本﹑《學津》本﹑《寶顏》本攺。

﹝７０﹞「赫廝策馬望見紅軍陣大」﹐「策」原作「軍」﹐據明抄本攺。

﹝７１﹞「言走也」﹐「言」上明抄本﹑《學津》本﹑《寶顏》本均有「華」字。

﹝７２﹞「至正十二年」﹐「十二」原作「十三」﹐據歷例及各校本攺。

﹝７３﹞﹝任箋﹞「芝麻李遁去」五字原無﹐據《學津》本補。

﹝７４﹞「河南北供億萬計」﹐此句明抄本作「河南北供給計億萬」。

﹝７５﹞﹝增校﹞「水由故道行」﹐此句下《箋證》據《學津》本補「先是﹐河南北童謠云﹕『石人一隻眼﹐挑動黃河天下反。』及魯治河﹐果於黃陵得石人一眼﹐而汝寧始亂。」三十八字。

﹝７６﹞﹝增校﹞「蛙林」﹐《箋證》作「哇麻」﹐未知屬是。

﹝７７﹞「帝弟也」﹐「弟」原作「舅」﹐據明抄本﹑《學津》本﹑《寶顏》本攺。

﹝７８﹞﹝任箋﹞「襲據髙郵」上原有「劉福通」三字﹐據《學津》本刪。

﹝７９﹞「張士誠起兵泰州﹐襲據髙節﹐截南北路」﹐此數句明抄本﹑《寶顏》本作「張士誠起兵泰州白駒場﹐據髙郵﹐截南北路」。

﹝８０﹞「脫脫在京不可」﹐此下明抄本﹑《學津》本﹑《寶顏》本均有「諧」字。

﹝８１﹞「脫脫始無援矣」﹐「無」下明抄本有「內」字。

﹝８２﹞「出徵髙郵」﹐此下《學津》本有「十月大軍至髙郵﹐連戰大捷﹐分兵平六合﹐進圍髙郵」。

﹝８３﹞「天下想望其來」﹐此句明抄本作「天下想望其風采」。

﹝８４﹞「兵圍髙郵三日」﹐「日」﹐明抄本作「月」。

﹝８５﹞﹝任箋﹞「中書右丞哈麻諷禦史大夫」﹐「丞」下原有「相」字﹐據《學津》本刪。

﹝８６﹞「後卒敗亡」﹐原作「又卒後敗亡」﹐據明抄本﹑《學津》本攺。

﹝８７﹞「吳太保」﹐明抄本﹑《學津》本﹑《寶顏》本均作「吳天保」。﹝增校﹞《元史˙順帝本紀》亦作「吳天保」。

﹝８８﹞「陳生」﹐明抄本﹑《寶顏》本均作「生陳」﹐《學津》本作「王陳」。

﹝８９﹞「哈麻升爲右丞相」﹐「右」﹐按《學津》本及《元史˙宰相年表》當作「左」。

﹝９０﹞「知人爲安民之方」﹐「方」原作「效」﹐明抄本﹑《學津》本﹑《寶顏》本均作「方」﹐據攺。

﹝９１﹞「二日陷和州」﹐「二日」﹐明抄本作「二月」。

﹝９２﹞「三日破廬州」﹐「三日」﹐明抄本作「三月」。

﹝９３﹞「宣讓棄城」﹐此下明抄本有「由浙」二字。

﹝９４﹞「爲天下士大夫所譏笑」﹐「譏」原作「議」﹐據明抄本﹑《學津》本﹑《寶顏》本攺。

﹝９５﹞「休入陽臺」﹐「休入」原作「伏人」﹐據明抄本﹑《學津》本攺。「臺陽」﹐原校勘記云疑當作「臺院」。

﹝９６﹞﹝增校﹞「升爲河南行省平章政事」﹐「政事」原無﹐據《元史˙答失八都魯傳》及《箋證》補。

﹝９７﹞「浙糧不通故也」﹐「浙糧」﹐明抄本﹑《學津》本﹑《寶顏》本均作「海運」。

﹝９８﹞﹝任箋﹞「以白衣聽調」﹐「聽」下原有「達失」二字﹐據《學津》本刪。

﹝９９﹞「於是二將皆渡河」﹐此句下明抄本缺四字而下有「相次失守矣」。《學津》本此句作「於是二將皆渡河而北﹐河南之境相繼而陷」。

﹝１００﹞「五月」﹐此起至「受詔鎭守西京」一段﹐《學津》本作「劉福通入據之﹐迎其主小明王於亳州﹐入都於汴梁之皇城。分河北之關先生﹑沙劉二領兵入晉﹑冀﹐由朔方攻上都﹐分淮安趙君用部將毛貴兵合田丰趨大都。而帝方與倚納十六﹝人﹞行大喜樂法﹐帽帶金玉佛﹐手執數珠﹐以宮女十六人首垂發數辮﹐戴象牙冠﹐身披纓絡大紅銷金長短裙襖﹐云裙合袖﹐天衣綬帶鞋襪﹐唱《金字經》﹐舞《燕兒舞》﹐名《十六天魔舞》。又有美女百人﹐亦皆纓絡﹐各執加已剌股般之器﹐內一人執鈴奏樂﹐又宮女十一人練捶髻勒帕常服﹐或用唐帽窄衫﹐所秦樂器用龍笛﹑頭管﹑小管﹑箏﹑琵琶﹑笙﹑胡琴﹑響板﹑拍板﹐以宦者長安不花領之。每遇宮中贊佛﹐則按舞奏樂﹐宦官並受祕密戒者不得預。是時答失八都魯死﹐其子羅帖木兒代領其眾﹐朝廷因而使之鎭西京。」

﹝１０１﹞﹝任箋﹞「馮長舅」﹐原作「馮長勇」﹐據《元史》攺。

﹝１０２﹞﹝任箋﹞「大刀敖」﹐原作「大力敖」﹐據《元史》攺。

﹝１０３﹞﹝任箋﹞「分淮安趙君用部將」原無﹐據《學津》本補。

﹝１０４﹞自「答失八都魯旣死」以下四句﹐《學津》本無。

﹝１０５﹞「劉哈刺」以下﹐明抄本﹑《學津》本﹑《寶顏》本均有「不花」二字。「晉」﹐明抄本作「秦」。

﹝１０６﹞「達魯花赤完者帖木兒」﹐原作「達兒花赤兒者完帖木兒」﹐據明抄本﹑《寶顏》本攺。

﹝１０７﹞「陳友諒乘勢下江南」﹐「陳友諒」﹐此上明抄本﹑《寶顏》本均有「是歲」二字﹔「江南」﹐明抄本﹑《寶顏》本均作「江東」。又﹐此起至「於江州建都焉」﹐《學津》本無。

﹝１０８﹞「駐軍遼陽」﹐「軍」原作「居」﹐據明抄本﹑《學津》本攺。

﹝１０９﹞「縮迹不前」﹐「縮迹」﹐明抄本﹑《學津》本均作「宿畱」。

﹝１１０﹞「時張士誠據浙西有糧」﹐「有糧」原無﹐據明抄本﹑《學津》本﹑《寶顏》本補。

﹝１１１﹞「而浙江四分彊」﹐「浙江」﹐明抄本﹑《學津》本﹑《寶顏》本作「江浙」。

﹝１１２﹞﹝任箋﹞「左丞成遵」﹐「丞」下原有「相」字﹐據《學津》本刪。

﹝１１３﹞「兀良歹」﹐明抄本﹑《學津》本均作「兀良哈歹」。

﹝１１４﹞「搠思監爲右相」﹐「相」原作「丞」﹐據明抄本﹑《寶顏》本攺。按《元史˙宰相年表》是年搠思監爲右相。

﹝１１５﹞﹝任箋﹞「老的沙欲自爲之」﹐「老的沙」原無﹐據《學津》本補。

﹝１１６﹞「老的沙爲大夫」﹐此下明抄本﹑《學津》本﹑《寶顏》本均有「二人旣拜」四字。

﹝１１７﹞﹝任箋﹞「陽翟王阿魯輝帖木兒」﹐「陽翟王」原作「魯王」﹐據《元史》攺。

﹝１１８﹞﹝任箋﹞「行至稱海」原無﹐據《學津》本補。

﹝１１９﹞「髙麗王奔耽羅」﹐「奔」原作「奢」﹐據明抄本﹑《學津》本﹑《寶顏》本攺。

﹝１２０﹞「惟破頭潘及裨將左李率輕騎萬人」﹐「及」原無﹐據明抄本補。《學津》本作「並」。

﹝１２１﹞「其將守龍興者」﹐「將」原作「僞」﹐據明抄本﹑《學津》本攺。

﹝１２２﹞「趙君用」﹐原作「趙思用」﹐據明抄本﹑《學津》本﹑《元史》攺。

﹝１２３﹞「埽地王互相攻」﹐「攻」﹐此下明抄本有「伐」字。

﹝１２４﹞「卽以朝命授丰爲山東平章」﹐「山東」下﹐明抄本﹑《學津》本﹑《寶顏》本均有「行省」二字。

﹝１２５﹞「爲營圍數日」﹐「日」﹐明抄本﹑《學津》本均作「月」。

﹝１２６﹞「十五日察罕必巡兵圍」﹐「兵」﹐明抄本﹑《學津》本均作「長」。

﹝１２７﹞﹝任箋﹞「白瑣住」﹐原作「白瓚住」﹐據《學津》本攺。

﹝１２８﹞「孛羅帖木兒聞之﹐在西京亦哭」﹐「在西京」三字﹐明抄本﹑《學津》本均在「聞之」上。

﹝１２９﹞「婦人小兒皆爲流涕」﹐此句明抄本作「婦人小兒皆爲之嗟嘆﹐或至流涕」。

﹝１３０﹞「出則恃勢驕橫」﹐「出」﹐明抄本﹑《學津》本均作「久」。

﹝１３１﹞「盡殺祁後一家」﹐「家」﹐明抄本作「宗」。

﹝１３２﹞﹝增校﹞「塔思帖木兒」﹐「塔」原作「撘」﹐《箋證》作「搭」﹐此據《元史˙順帝本紀九》攺。

﹝１３３﹞「翁吉刺伯牙吾氏爲母」﹐「刺」原作「利」﹐據明抄本﹑《學津》本﹑《寶顏》本攺。

﹝１３４﹞「有關必先應也」﹐「關」原作「開」﹐據明抄本攺。

﹝１３５﹞「視南北兩家賂遺厚薄」﹐「視」原作「袒」﹐據明抄本﹑《學津》本﹑《寶顏》本攺。

﹝１３６﹞「朴不花是我資政院老火者」﹐「火」原作「大」﹐據明抄本﹑《學津》本﹑《寶顏》本攺。

﹝１３７﹞「禿堅帖木兒初與丞相也先不花俱屯兵西方」﹐「兵」﹐明抄本﹑《學津》本﹑《寶顏》本均作「田」。

﹝１３８﹞﹝增校﹞「至尊更無公論至此」﹐「至此」﹐明抄本﹑《學津》本﹑《寶顏》本作「如此」﹐屬下讀。

﹝１３９﹞「我前時賂汝七寶數珠一串」﹐「一」﹐《學津》本作「六」。

﹝１４０﹞「屯大都門外」﹐「門外」﹐明抄本﹑《學津》本﹑《寶顏》本均作「北門」。

﹝１４１﹞「時方修築宮墻」﹐「修」﹐明抄本﹑《學津》本均作「課」。

﹝１４２﹞「白瑣住駐軍廬溝」「廬溝」﹐原作「廬州溝」據明抄本﹑《學津》本刪。﹝任箋﹞「白瑣住」﹐原作「白瓚住」﹐據《元史》攺。

﹝１４３﹞「自西至東」﹐「至」原作「自」﹐據明抄本﹑《學津》本攺。

﹝１４４﹞「不能爲之執筆」﹐「能」﹐明抄本﹑《學津》本﹑《寶顏》本均作「敢」。

﹝１４５﹞「此舉莫非撥正反亂也」﹐「此」上明抄本﹑《學津》本﹑《寶顏》本均有「相公」二字。

﹝１４６﹞「遂止之」﹐此句下明抄本﹑《寶顏》本均有「且以負天下才名﹐乃除和林省左丞﹐實時上道」三句。《學津》本此三句中「且以」作「以其」。

﹝１４７﹞「徐施畚」﹐明抄本「畚」作「圖」﹐下同。《元史》卷一一七《寬徹普化傳》作「徐士本」。

﹝１４８﹞「古桃林內」﹐「古」﹐當爲「杏」﹐明抄本﹑《學津》本均作「桃杏林內」。

﹝１４９﹞「忽有報捷音者」﹐「有」﹐明抄本﹑《學津》本﹑《寶顏》本均作「又」。

﹝１５０﹞「分散四走」﹐「分」原脫﹐據明抄本補。

﹝１５１﹞「約曰」﹐「曰」原作「白」﹐據明抄本﹑《學津》本﹑《寶顏》本攺。

﹝１５２﹞「終慮事不成」﹐「終」﹐明抄本﹑《學津》本﹑《寶顏》本均作「中」。

﹝１５３﹞「當時曾與之約曰」﹐「時」下明抄本﹑《學津》本﹑《寶顏》本均有「世祖」二字。

﹝１５４﹞﹝增校﹞「沙藍答裏爲左丞相」﹐「沙」字原無﹐據《箋證》及《元史˙宰相年表二》補。

﹝１５５﹞﹝任箋﹞「張思道」﹐原作「張師道」﹐據《元史》攺。

﹝１５６﹞「彰徳素蓄積糧艸十萬」﹐「十」上明抄本﹑《學津》本﹑《寶顏》本均有「數」字。

﹝１５７﹞「向者孛羅舉兵犯闕」﹐「孛羅」原作「擴廓」﹐據明抄本﹑《學津》本﹑《寶顏》本攺。

﹝１５８﹞「不太平」﹐明抄本﹑《學津》本均作「尾大不掉」。

﹝１５９﹞「今天下土疆分裂」﹐「今天下」原無﹐據明抄本﹑《學津》本﹑《寶顏》本補。

﹝１６０﹞「完仲宜駐兵濟寧」﹐「完仲宜」﹐「仲」原作「抖」﹐據明抄本﹑《學津》本攺。又後文有「完者仲宜」。

﹝１６１﹞「朝廷因差左丞袁渙及知院安定臣」﹐「朝廷」原脫﹐據明抄本﹑《學津》本﹑《寶顏》本補。﹝增校﹞「左丞袁渙」﹐「丞」下原有「相」字﹐據《箋證》及《元史˙宰相年表二》刪。

﹝１６２﹞「適與彼兵等耳」﹐「適」原作「通」﹐明抄本﹑《學津》本﹑《寶顏》本攺。

﹝１６３﹞「所畏者惟貊髙駐兵鄒縣」﹐「貊髙」下原衍一「完」字﹐據明抄本﹑《學津》本﹑《寶顏》本刪。

﹝１６４﹞「此唐莊宗破汴梁之策」﹐「此」原無﹐據明抄本﹑《學津》本﹑《寶顏》本補。

﹝１６５﹞「然後出關中以敵南軍」﹐此句「關中」下明抄本﹑《學津》本均有「軍」字﹔「敵」原作「適」﹐據明抄本﹑《學津》本攺。

﹝１６６﹞﹝增校﹞「沙劉參政投刀誓眾曰」﹐「投刀」﹐《學津》本作「拔刀」。

﹝１６７﹞「貊髙卽使其首領兵胡安之控告朝廷」﹐「兵」﹐明抄本﹑《學津》本﹑《寶顏》本均作「官」。

﹝１６８﹞「識者以爲貊髙此舉終不成大事矣」﹐「貊髙」下原衍一「完」字﹐據明抄本﹑《學津》本﹑《寶顏》本刪。

﹝１６９﹞「李國鳳」﹐原作「李鳳國」﹐據明抄本﹑《學津》本攺。又《明史》亦作「李國鳳」。

﹝１７０﹞「友定」﹐明抄本﹑《學津》本作「陳定觀」。

﹝１７１﹞「是月二日」﹐「二」﹐明抄本﹑《寶顏》本原缺﹐《學津》本作「一」。

﹝１７２﹞「卽合擒之」﹐「合」原作「分」﹐據明抄本﹑《寶顏》本攺。《學津》本作「令」。

﹝１７３﹞「先是……以次皆降附焉」數句﹐明抄本﹑《學津》本﹑《寶顏》本均在後文「先是大都平」前﹔「七月」作「五月」。

﹝１７４﹞「差哈完太子來督擴廓」﹐「差」上明抄本﹑《學津》本﹑《寶顏》本均有「閏七月」三字。

﹝１７５﹞「我潛師由紫荊關口入」﹐「關」原作「門」﹐據明抄本攺。

﹝１７６﹞「帝卽捲其女子玉帛」﹐「女子」﹐明抄本作「子女」。

﹝１７７﹞「廓允中」﹐明抄本﹑《學津》本﹑《寶顏》本均作「郭允中」。﹝增校﹞《箋證》據《元史》攺「廓」爲「郭」﹐但查《元史》無「郭允中」﹐惟《明史紀事本末》卷八《北伐中原》條云「八月二日庚午﹐徐達等進師取元都﹐至齊化門﹐將士塡壕登城而入……左丞丁敬可﹑總管郭允中皆死之。」

﹝１７８﹞「領兵來援晉冀」﹐「來」﹐原在「領兵」前﹐此據明抄本﹑《學津》本﹑《寶顏》本乙正。

﹝１７９﹞「駐龍鎭衛口子」﹐「口子」原倒﹐據明抄本﹑《學津》本﹑《寶顏》本乙正。

﹝１８０﹞「六月二十八日卽破紅羅山」﹐「二十八日」﹐明抄本﹑《學津》本﹑《寶顏》本均作「二十二日」。

﹝１８１﹞「平懷慶鞏昌平涼府臨洮諸府」﹐「諸」原無﹐據《學津》本補。

﹝１８２﹞「帝在位三十六年」﹐此句下明抄本﹑《寶顏》本均有「野史斷曰」四字﹐《學津》本「斷」作「記」。

﹝１８３﹞「相繼或死或誅」﹐此句首《學津》本有「其後權臣」四字。

﹝１８４﹞「惜乎元朝之法」﹐「元朝」﹐明抄本﹑《學津》本﹑《寶顏》本均作「夷狄」。

﹝１８５﹞「故庚申帝寬平之心因是益進矣」﹐此句明抄本﹑《寶顏》本均有脫缺﹐《學津》本作「故庚申帝有寬平之心﹐一變而爲驕惰之心﹐驕情之心旣生﹐而哈麻邪淫之說進矣」。

﹝１８６﹞「大圓寺」﹐「圓」原作「圖」﹐據《學津》本﹑《寶顏》本攺。

﹝１８７﹞「長老秋江亦嘗教之讀論語孝經」﹐「讀」下原衍一「書」字﹐據明抄本﹑《學津》本﹑《寶顏》本刪。

﹝１８８﹞﹝任箋﹞「用馬馱之前行」﹐「馱」原作「駝」﹐據《學津》本攺。

﹝１８９﹞「和成泥」﹐此句下《學津》本有「以作戲具」四字。

﹝１９０﹞「卽不顧靴」﹐「靴」下明抄本﹑《學津》本均有「襪」字。

﹝１９１﹞「蓋其性度如此」﹐「度」﹐明抄本﹑《寶顏》本均作「之」。

﹝１９２﹞「素非涵養有之」﹐「有之」﹐明抄本﹑《學津》本作「自然也」。

﹝１９３﹞「復攜其類返故山」﹐「攜」﹐原作「移」﹐據明抄本攺。

﹝１９４﹞「予聞之友人暢申之曰」﹐「予」上明抄本﹑《學津》本﹑《寶顏》本均有「野史斷曰」四字。

﹝１９５﹞「始𨿽畱意政事」﹐「政」原作「故」﹐據明抄本﹑《學津》本﹑《寶顏》本攺。

﹝１９６﹞「自至正攺元以來」﹐「至正」﹐明抄本﹑《寶顏》本均作「至元」。

﹝１９７﹞「內有不殺之仁慈」﹐「仁」原作「神」﹐據明抄本﹑《學津》本﹑《寶顏》本攺。

﹝１９８﹞「古之聖人不殺者其此之謂夫」﹐此句明抄本﹑《學津》本均作「故曰古之聖人聰明睿智神武不殺者﹐其此之謂夫」。

