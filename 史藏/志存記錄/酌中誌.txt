酌中誌﹝明﹞劉若愚

自序

卷一憂危竑義前紀第一

卷二憂危竑議後紀第二

卷三恭紀先帝誕生第三

卷四恭紀今上瑞徵第四

卷五三朝典禮之臣紀略

卷六大審平反紀略

卷七先監遺事紀略

卷八兩朝椒難紀略

卷九正監蒙難紀略

卷十逆賢亂政紀略

卷十一外廷綫索紀略

卷十二各家經管紀略

卷十三本章經手次第

卷十四客魏始末紀略

卷十五逆賢羽翼紀略

卷十六內府衙門識掌

卷十七大內規制紀略

卷十八內板經書紀略

卷十九內臣佩服紀略

卷二十飲食好尙紀略

卷二十一遼左棄地

卷二十二見聞瑣事雜記

卷二十三累臣自敍略節

卷二十四黑頭爰立紀略附

自序

累臣若愚﹐死罪死罪﹐叩首叩首。洪惟我太祖老爺﹐奮興淮甸﹐混一華夏﹐聖徳神功﹐超軼萬古﹐創交結近侍官員之律禁﹐扶同奏啟之條。立法垂統﹐亦嚴且密矣。迨宣廟老爺建內書堂﹐則內官不許識字之禁不得不開。然而累臣今日敢曰立言也乎﹖顧名節所關﹐又寧容以無言也﹖謹以見聞最眞﹐庶可傳信﹐匡郭已粗備﹐愈於求諸野如阻孫宗伯爰立者﹐的是東光護法﹐恐宗伯來﹐重宣君父大義﹐波及靈露飲耳。許大題目其誰知之﹖先帝在天﹐能無恫乎﹖言之可爲痛哭﹐知之安忍不言﹖愧黔技止此﹐未敢侈爲完書﹐而知我罪我﹐後世自有公論。總之﹐臣子大義在﹐若愚不忍終默者也。按皇城中舊制﹐凡內臣奏事﹐稱呼列聖則「某年號老爺」﹐今上則「萬歲爺」。若愚旣已失身中涓﹐焉敢沒其口吻﹖文章家必笑其俚﹐在史家自存其質也。假我數年﹐當有可觀。玆略具二十三篇﹐以備遺忘。其累臣本末詳自敍篇中。伏惟神廟老爺﹐愼重冊立東宮之典﹐加以靜攝多年﹐地天不交﹐上下睽隔﹐門名滋堯母之疑﹐臣下擇菀枯之集。幸祖宗培養者厚﹐國有人焉﹐淸議愈重。或寄之講學﹐或托之纂言﹐無非以杞人之憂﹐明綱常之義﹐闡心性﹐淑世道﹐蓋總從國本民生起見﹐非有所希覬後福念也。乃傾危者藉此以害正人﹐幸主讞者擔當而弭大患。不意葛藤之萌﹐已先滋蔓﹐遂令元黃之戰於廟堂者﹐剝斫元气﹐憂未艾焉。謹序《憂危竑議前紀》第一﹐《後紀》第二。淑媛之選﹐廣嗣允也﹐誕而始封﹐部議未妥﹐神廟禦簡而後定﹐此益見神廟事事之必法祖。熹廟臨禦七載﹐今上入紹丕基﹐大聖人世不間出﹐眞非偶然。有君無臣之嘆﹐中外如一口焉。恭紀熹廟誕生第三﹐今上瑞徵第四。累臣若愚﹐內小臣耳。外之輔弼承凝﹐旣不敢知內之印廠﹐徽猷芳躅具在。登記垂範﹐豈異人任﹖謹序三朝典禮之臣第五。上帝好生﹐聖人惡殺。刑獄之設﹐實懲一以警百﹐創艾以求生。求之不得﹐斯死者與生者兩無憾也。非一觸法网﹐便終可盡殺者焉。敍大審平反第六。先臣陳太監矩﹐勛業著於朝端﹐口碑徧於區宇。若愚不才﹐實侍左右。所生之忝﹐萬死猶慚。憶其懿微嘉猷﹐安忍湮沒而不彰也﹖謹紀先監遺事第七。洪水之患﹐懷山襄陵﹔猛火之威﹐燎原焦野。逆賢﹑客氏﹐毒機久於醞釀﹐首禍中於椒闈﹐又何有於宦寺﹐又何有於士紳哉﹗撫捲傷心﹐揮毫泣下﹐謹紀兩朝椒難第八。鏡明必爲醜婦所羞﹐繩直必來曲木之忌。唐五王之禍﹐今乃見於貂璫﹐謹敍正監蒙難第九。五侯之禍﹐張禹佞也﹔梁冀之橫﹐胡廣媚也。鄙夫哉﹐王體乾﹗誰握印權而養亂庇姦﹖旣脇肩諂笑﹐固位八年﹐又黃白買命﹐苟存牖下。追想甲乙丙丁縉紳之禍﹐誰助之耶﹖縱至老死﹐不知有何顏面對﹐越先帝之靈於在天﹖敍逆賢擅政第十。非表裏何以具衣﹖非塤篪何以成樂﹖向無沈■﹝氵隺﹞﹑魏廣微種毒於前﹖崔呈秀等肆虐於後﹐逆賢蚩蚩﹐總掌東廠﹐而外廷曲折亦不能盡知﹐卽不過欲報己一二私仇。然實自三案之先發﹐有人以教猱假手者也。序外來綫索第十一。衙門𨿽有內外之殊﹐官吏各具尊卑之體﹐彼時宮壺之中﹐不止一家貴顯﹐而一家之中﹐又不止一耳一目。今外則网漏吞舟﹐內則桃僵李代﹐且殷良弼﹑丁紹呂侍髙公矣﹐苗全侍宋公矣﹑張國寧侍金公﹐陳應祥﹑吳有兆﹑賈如臯侍王公矣。活口公論﹐可盡掩耶﹖敍各家經管第十二。文書房猶外之通政司也﹐又如六科也。掌印﹑秉筆﹑各家經手內官﹐卽內閣六卿之親近掾吏而已。外來密帖﹐下人焉能盡知﹖主人推敲﹐在旁誰敢輕重﹖身不敢出宮門﹐何由而知外事﹖且耳目多獘不能獨作也。活口在﹐敢甘心面質也﹖序本章經手次第十三。禎祥之發﹐必有先之﹔妖孽之來﹐必有基之。江京王聖﹐非偶然也。序客魏始末第十四。鉤黨之禍﹐十常侍也﹔劉瑾八黨﹐六賊附焉。吁嗟乎張永﹗吁嗟乎蕭敬﹗亦曾不幸墮落其間。今在逆賢﹐羽翼尢繁。文則永貞﹑元雅﹑文輔﹐鼎峙樞權﹔武則應坤﹑九思﹑良輔﹐分鎭南北﹔親近則良臣﹑明佐﹑永明﹑秉恭等日侍禦前﹐《內臣便覽》刊列昭然﹐蔭升弟侄﹐部案存焉。序逆賢羽翼第十五。不盡職曰曠官也﹐出蘆位曰侵官也﹐觚哉之嘆頗多﹐存羊之心堪涕。序內臣職掌第十六。千門萬戶﹐漢唐麗也﹔茅茨土階﹐唐虞質也。若夫不侈不陋﹐允協厥中﹐惟我祖宗制度光明。序大內規制第十七。重農功者修耒耜﹐操鑪韝者惜鉗錘﹐小技猶然﹐況在聖學﹐不有所式﹐後何賴耶﹖序內府板經書第十八。左氏譏子藏之冠﹐漢人珍仲尼之履。衣佩之間﹐吉凶攸兆﹔盛徳之容﹐非無涉也。序內臣佩服第十九。鄕黨著飲食之詳﹐左傳垂泛祭之誚﹐饑渴之於人﹐亦大矣。然在內臣﹐習染素異。序飲食好尙第二十。河套失而全陜之形勝畢虛﹐遼陽棄而東西之聲援頓隔﹐恢復之舉﹐端在後人。惜哉曾公銑﹗懲羹吹齏﹐世俗恆情﹐馴至於今﹐更堪扼腕。序遼左棄地第二十一。一言之善﹐子張書紳﹔一事之長﹐古人不泯。序見聞瑣事第二十二。逆案所載之外臣無論已﹐自逆賢以下共三十有六人。貴賤貧富﹐各有公評﹔遠近親疏﹐耳目難掩。在體乾欲泯其附黨之迹﹐而楊維垣﹑霍維華脫卸之疏入矣。髙印公利令智昏﹐聽讒蔑理﹐而煢煢若愚﹐拔之前列矣。上下其手﹐成心故入。在累臣一介性命﹐豈足乾天地之和﹖當聖明解网泣罪之朝﹐豈宜有飛霜致旱之枉﹖百世而下﹐寧不令弔古者笑秉鈞司禮之非其人哉﹗「有兔爰爰﹐雉罹於羅」﹐若愚之謂也。附累臣自序第二十三。累臣劉若愚私識

卷一憂危竑義前紀第一

神廟天性至孝﹐上事聖母﹐勵精勤政。萬幾之暇﹐博覽載籍。每諭司禮監臣及乾淸宮管事牌子﹐各於坊間尋買新書進覽。凡竺典丹經﹑醫卜小說﹐畫像曲本﹐靡不購及。先臣陳太監矩﹐凡所進之書﹐必冊冊過眼。如《人鏡陽秋》《閨範圖說》《仙佛奇蹤》等類﹐每歲之中何止進數次﹐所進何止數十部哉﹖因先年神廟曾將《閨範圖說》一部﹐賜鄭貴妃於萬曆乙未秋﹐貴妃捐貲重刊。蓋此書乃呂少司寇坤編纂。呂中州人﹐與歸徳沈相公鯉有師生之雅﹐最契厚者。至戊戌秋﹐科臣戴士衡撰《閨鑑圖說》跋一篇﹐標日「憂危竑議」﹐以呂曾具憂危之疏﹐故拈爲發端﹐乃於參呂疏內﹐明稱呂某假托此書以包藏禍心云云。幸荷神廟聖度如天﹐將士衡薄懲結局。至癸卯冬﹐復有妖書《國本攸關》﹐標名曰《續憂危竑議》﹐暗行傳布﹐激動聖怒﹐朝野震驚。夫此續竑議也﹐或史館亦不曾具有全文﹐士紳僅傳其名﹐實不能睹原書爲何等語也。前竑議也﹐曾經戚臣鄭承恩刊布﹐頗有見者。然後人只知續議爲臣下分水火之端﹐竟不曉戊戌年問已公然顯露矣。至今讀之者﹐無不魂驚發豎。愈見神廟聖度﹐眞如海嶽之藏垢納污﹐靡不包容者也。惟《閨範圖說》﹐實系先臣矩自坊間購進﹐與呂無與。累臣侍先臣之側﹐每見追論此事﹐卽愀然嘆曰﹕外廷疑揣者﹐多大家說夢﹐志在求勝朋擠異己。𨿽誣及宮闈﹐所不惜也云云。則是將一淸平世界﹐化爲戈矛角鬥之場。誰作厲階﹐至今爲梗﹖懷遠識達國體者﹐心竊憂之﹐非一日也。夫宗社大計莫重於冊立東宮﹐史乘所需惟貴於明白確實。累臣世受國恩﹐畱心采聽﹐密爲纂輯﹐不覺盈帙。謹將鄭戚畹之《辧冤續言》﹐並皦生光之《續憂危竑議》﹐冠之篇首﹐以備主持國是畱心史乘者采焉。

鄭戚畹《辧冤續言》序略﹕聖主建極明倫﹐惇仁洽愛﹖日召皇長子﹑皇三子﹑皇五子﹐朝夕膝下課業程學﹐耳提面命。父子熙熙﹐兄弟怡怡﹐天倫至愛超越千古。握管諸臣方且贊揚之不暇矣﹐胡樊﹑戴二公乃敢構此離間之謀﹐造刻飛書﹐謀危社稷﹐暗投中外﹖二公豈病狂喪心者耶﹖夫利令智昏﹐理爲勢奪﹐旣有所受必有所恃﹐以故公議不卹﹐法典可藐。翌日奇勛﹐誰復出其右﹖此所以甘心隱忍﹐而樂爲之黨也。皇長子天性仁孝﹐昔因閣部大臣之請﹐聖主乃出禦札云﹕安有父子無親之理﹐又安有越序亂分之理大哉﹖皇言斯札一出﹐羣疑遂解﹐名分已定。今跋中乃敢云﹕易儲謀逆﹐其蔑視明旨﹐媒孽宮闈﹐抑何慘哉﹖佛肸何君﹐南子何行﹐卽中主裏婦﹐尙且羞稱。今跋中詞意所指﹐直比皇上貴妃﹐是敢於無君﹐何一至此哉﹖貴妃重刻閨範﹐實由皇上所賜﹐承流宣化靡敢僭越﹖今跋中乃云﹕置太后中宮於何地﹖此其意不離間三宮﹐構成奇禍不止也。呂坤刻《閨範》在於萬曆十八年十月戊子日﹐貴妃重刻在於二十三年七月十五日﹐大內之災在於二十四年三月初九日﹐先後不同﹐歲月亦異。今跋中乃云﹕事機值會中宮減膳。卽此一事﹐則明出誣罔可知矣。且爾汝之稱﹐朋友弗屑。今乃云冊立之請﹐一日歸此﹐一日歸彼。彼此之言﹐子不知所指爲誰﹖弁髦其王﹐扇搖國是﹐莫此爲大。若夫金龍命書﹐尢爲不道之甚。呂𨿽至愚昧﹐諒不敢輕爲品題。今跋中乃直云呂坤所進﹐又曰內廷咸睹﹐見者縮舌。由此言之﹐則必曾經禦覽。明傳中外者﹐則坤之罪固不容誅。不然則其書必出士衡之手﹐陽爲陷坤﹐陰害貴妃。君父之前﹐敢爲說謊﹐何傾險之若是也﹖子糾﹑建成當爭國之時﹐管仲﹑魏徵有事仇之恥﹐皆值不幸之甚﹐遭人倫之變者也。今上有聖慈之父﹐下有仁孝之子﹐長幼分明﹐兄弟無故﹐此何等時也﹖今跋中妄自引諭﹐出此悖逆不祥之語﹐以悚動人心﹐眩感主聽﹐是誠何心哉﹖且主上干綱獨斷﹐鼎命時隆﹐爲人臣子者祝頌宜何如﹖今跋中乃敢云唐閹執命﹐宋姦弄權﹐以促國短祚之事直說君父﹐是不知視皇上爲何如主﹖期皇上以何等壽也﹖毀謗詛咒﹐幸禍樂災﹐天理人倫剗滅盡矣。國家何負於士衡﹐乃忍至於是耶﹖予意以見疏不見跋﹐則冤不能白﹐謹將原序﹑原跋﹑原疏類爲一冊﹐名曰﹕《辧冤續言》。髙明君子一加參閱﹐則是非不辧自洞然矣。萬曆戊戌年仲夏吉日﹐順天府大興縣民鄭承恩謹序。

大明皇貴妃鄭重刊《閨範》序﹕嘗聞閨門者萬化之原﹐自古聖帝明王咸愼重之。子賦性不敏﹐幼承母師之訓﹐時誦詩書之言。及其十有五年﹐躬逢聖母廣嗣之恩﹐遂備九嬪之選﹐恪執巾櫛﹐荷蒙帝眷﹐誕育三王曁諸公主﹐漸叨皇號﹐愧無圖報微功。前因儲位久懸﹐脫簪待罪﹐幸賴乾綱獨斷﹐出閣講學﹐天人共悅﹐疑議盡解。益自勤勵侍禦﹐少暇則敬捧我慈聖皇太后《女鑑》莊誦效法﹐夙夜兢兢﹐且時聆我皇上諄諄誨以《帝鑑圖說》與凡勸戒諸書﹐庶幾勉修厥徳﹐以肅宮闈。尢思正已宜正人﹐治家宜治國﹐欲推廣是心﹐公諸天下﹐求其明白簡易足爲民法者。近得呂氏坤《閨範》一書﹐是書也前列《四書五經》﹐旁及諸子百家﹐上溯唐虞三代﹐下迄漢宋我朝﹐賢後哲妃貞婦烈女﹐不一而足。嘉言善行﹐照耀簡編﹐淸風髙節﹐爭光日月。眞所謂扶持綱常﹐砥礪名節﹐羽翼王化者是也。然且一人繪一圖﹐一圖序一事﹐一事附一贊﹐事核言直﹐理明辭約﹐眞閨壺之箴鑑也。然𨿽不敢上擬仁孝之女誡﹐章聖之女訓﹐藉令繼是編而並傳﹐亦庶乎繼述之一事也。獨惜傳播未廣﹐激勸有遺﹐願出宮資命官﹐重梓頒布﹐中外永作法程。嗟嗟﹗予昔觀《河南饑民圖》則捐金賑濟﹐今觀《閨範圖》則用廣教言﹐無非欲民不失其教與養耳﹗斯世斯民有能觀感興起﹐毅然以往哲自勵﹐則是圖之刻不爲徒矣。因敍厥指以冠篇端。《閨鑑圖說﹠﹟8226﹔跋》﹝標名《憂危竑議》﹞。東吉得《閨鑑圖說》﹐讀之嘆曰﹕呂先生爲此書也﹐𨿽無易儲之謀﹐不幸有其迹矣。一念之差﹐情固可原。或曰﹕呂素講正學稱曲謹﹐胡忍輒與逆謀﹖曰﹕君知其一﹐未知其二。昔呂欲得銓部以行道﹐誠恐繡水捷足﹐勢迫無柰﹐遂諾鯫生之計﹐邀內禁之援﹐出門有功﹐詩書發冢﹐未嘗不出於正也。或曰﹕呂意廣風化﹐胡不將此書明進朝廷﹐頒行內外﹐乃奴顏戚畹豈不失體﹖曰﹕孔子聖人也。佛肸應召﹐南子請見﹐志在行道﹐豈得爲屈﹖或曰﹕呂序中直擬繼述先朝母後﹐置太后中宮何地﹖且稱脫簪勸講﹐毋乃巧爲媚乎﹖曰﹕公言誤矣。曾見從古以來﹐有宮闈與見任大臣刻書者乎﹖破格之恩良厚矣。恩厚則報﹐斯隆身爲大臣﹐胡忍自處以薄﹖或曰﹕序中又引先朝《女誡》《女訓》﹐彼乃母后臨子﹐儒臣纂編﹐玆相比擬得毋不倫﹖曰﹕尊稱不極恐取信不篤﹐但求內教宏宣﹐又何計較及此﹖或曰﹕古今賢貴妃多矣﹐胡圖說獨取漢明徳一後﹖明徳賢行多矣﹐胡圖說首載由貴人進位中宮﹖曰﹕呂先生自辧精矣﹐明徳無子﹐故以取之﹖若進中宮﹐偶然相類﹐彼誠何心哉﹖且彼時大內被災﹐中宮減膳﹐以妃進後﹐事機將成﹐呂乘此時進亦值其會耳﹗或曰﹕五十寶鏹﹑四匹彩幣﹐十目所視﹐胡爲而來﹖曰﹕此賢妃敬賢之禮﹐卻之不恭﹐是當諒其心矣。或曰﹕人謂呂因敗露難容﹐乃上憂危一疏﹐號泣朝門﹐無乃欲蓋彌彰。曰﹕憂危一疏﹐人稱忠肝義膽﹐況此一副急淚﹐何可遽得﹖安得而少﹖諸或曰﹕國本安危﹐寧諭太子。竊見憂危疏中﹐列天下事備矣﹐胡獨缺此﹖曰﹕公何見之晚耶﹖夫人意有所專﹐則語有所忌。倘明奏冊立﹐將屬之誰﹖若歸此則前功盡棄﹐歸彼則後患自招﹐何若不言之愈也﹖或曰﹕固矣。聞呂所進金龍命書﹐稱在長之命不過淸淡藩王﹐稱在三之命異日太平天子。今內廷咸睹縮舌﹐是亦不可以已乎﹖曰﹕管仲﹑魏徵天下才也﹐子糾﹑建成均號國裔﹐人各有見﹐子何責備太苛﹖或曰﹕呂之爲此﹐本謀銓部行道﹐今銓部不可得﹐司寇不能安﹐不終付浩嘆乎﹖曰﹕有是哉﹐子之迂也﹗夫有非常之人﹐斯有非常之事。古今成則王﹐敗則盜者何限﹖豈宜以成敗論英雄哉﹗流芳遺臭﹐非凡庸卑鄙者能爲﹖況事尙未定﹐策國元勛終有召起之日矣。或曰﹕呂之爲此﹐人皆薄之﹐子獨與之何也﹖曰﹕子眞井蛙見矣。當世名人若張公養蒙﹐劉公道亨﹐魏公允貞﹑鄭公承恩﹐鄧公光祚﹑洪公其道﹑程公紹﹑白公所知﹑薛公亨﹐皆稱呂所見極髙﹐所舉極當﹐咸舉《春秋大義》「子以母貴」之說﹐共建社稷奇勛。夫唐閹執命天子門生﹐宋姦弄權神器宵易﹐今盟約旣定﹐羽翼已成﹐子韋布之士﹐豈知國家大計宜從此三緘﹐無自取禍可也﹖余故曰﹕呂先生爲此書﹐特其一念之差﹐情固可原也。或人不能難﹐唯唯而退﹐因援筆記之。燕山朱東吉頓首跋。

錦衣衛帶俸都指揮使鄭國泰親伯臣鄭承恩﹐系順天府大興縣民﹐謹奏﹕爲懇乞聖慈亟舉東宮冠婚大典﹐以消羣疑﹐以隆萬世治安事。臣本一介艸茅﹐仰蒙聖恩﹐忝居戚末。曩因儲位久懸﹐遂不自揣﹐乃敢冒死瀆奏﹖荷蒙皇上天恩﹐不卽加臣誅戮﹐姑奪衣巾爲民。臣自今以往之年﹐皆皇土再造之恩。臣之一念愚忠﹐𨿽剖心碎首﹐惟願我皇上亟行令典﹐上慰祖宗在天之靈﹐下遂四海臣民之望。天下萬世孰不仰頌我皇上爲人倫之至哉﹗臣今戴罪六年﹐於玆日夜望此舉久矣。今皇長子年已十有七齡﹐睿智天成﹐仁孝恭敬﹐以其時者之則﹐靑宮宜毓﹐冠婚宜舉﹐卽此亟行﹐尙以爲晚矣。臣近聞閣部六臣曁九卿科道合疏上請﹐猶未蒙皇上兪允﹐以故人心疑惑﹐外論沸騰。如科臣戴士衡參論呂坤本內則曰﹕假托《閨範圖說》﹐包藏禍心。臣一見斯言﹐幾致驚死。夫《閨範圖說》乃皇貴妃頒自內府﹐仰承聖母徽音之懿﹐上體皇上刑於之化﹐重加再序﹐以彰風教。其年月日時自不相同﹐士衡豈目不知書﹐安得直指爲呂坤者哉﹖第機𨿽微露﹐語尙含糊﹐無已則士衡知姦謀未遂﹐乃結交權姦﹐又造刻《憂危竑議》一書。內云﹕《閨範圖說﹠﹟8226﹔跋》暗投士大夫﹐傳播中外﹐言𨿽譏坤﹐語實非聖。其詞深﹐其言激﹐無非欲離間我皇上父子﹑夫婦兄弟之天倫﹐煽惑人心﹐謀危社稷﹐種成後日之隱禍﹐以收一己之奇功耳﹗其姦謀詭計﹐臣不能盡闡﹐姑詣其現在可證一二事言之。今聖主當陽﹐宮禁嚴肅﹐誰敢私交耶﹖士衡跋中乃云﹕五十寶鏹﹑四匹彩幣﹐此賢妃敬賢之禮。且曰﹕十目所視。夫十目則非一人所視﹐必有眞見。士衡旣云如此﹐皇上試一詰之饋者爲誰﹖受者爲誰﹖果有其人﹐則士衡之言爲是﹐不然則是宮禁可誣﹐是而可忍孰不可忍。士衡跋中又說臣與張養蒙﹑劉道亨﹑魏允貞﹑鄧光祚﹑洪其道﹑程紹﹑白所知﹑薛亨﹑呂坤﹑承恩共十人﹐咸舉《春秋大義》「子以母貴」之說﹐共建社稷奇勛﹐盟約旣定﹐羽翼已成。臣請詳言之。夫此十人鄕貫不同﹐科第不一﹐官守不齊﹐臣又一人未曾識面﹐胡能歃盟定約﹐相聚一時﹐期會一處﹐以掩人之耳目哉﹗今九人現在皇上可召問之﹐則其事之有無﹐自難掩飾。此不過其大略耳﹗其間穢語詈詞不一而足﹐至於金龍命書﹐非特臣子之所不敢言﹐抑亦臣子之所不忍言者﹐仰乞聖鑑電察﹐則士衡之罪自有不容於死者矣。今其書幸存﹐謹隨本附進禦覽。又如全椒知縣樊玉衡疏內﹐直指皇上爲不慈﹐皇長子爲不孝﹐皇貴妃爲不智。嗟嗟﹗是何漫無忌憚﹐輒敢出此誹謗之言﹐一至於是﹖夫玉衡特遠臣耳﹗胡爲構此大逆之言﹖意必爲士衡之黨﹐�大姦大權﹐以指使於其間者。此事滿朝盡知﹐但畏投鼠忌器之嫌﹐不敢爲皇上言之耳﹗然事關宗社﹐禍及臣家﹐安得不披瀝血誠以哀鳴於君父之前哉﹖及此不舉﹐臣恐震位久懸﹐桃夭失候﹐誠爲聖朝闕典﹐甚非四海臣民仰望之心。臣又恐姦謀乘釁﹐訛言益興﹐肆謀貽禍﹐莫知所終。𨿽臣家艸命﹐滅族可甘﹐如宗廟社稷何﹖伏乞皇上大奮乾斷﹐俯從羣諫﹐早建皇長子﹐東宮速舉冠昏之典。仍望皇上追問戴士衡﹑樊玉衡造書主意﹐與主使黨惡之人﹐其處分一惟聖裁﹐則宗社衍無疆之慶﹐子孫隆萬億之休﹐讒言可息﹐禍萌可杜﹐國朝幸甚﹐臣家幸甚。萬不得已方敢冒死上干天聽﹐臣不勝戰栗悚懼﹐待罪之至。萬曆二十六年五月十五日具奏。奉聖旨﹕《閨範圖說》是朕付與皇貴妃所看﹐朕因見其書中大略與《女鑑》一書詞旨仿佛﹐以備朝夕覽閱﹐戴士衡等這廝﹐每﹐以私恨之仇結黨造書﹐妄指宮禁﹐於撓大典﹐惑世誣人﹐好生可惡。此事朕已洞知﹐不必深辧。欽此。

累臣若愚曰﹕萬曆辛丑秋﹐累臣初入皇城﹐在先臣陳太監矩直房供筆硯之役﹐見室中封一箱甚密。其後因禦前查收甚事﹐啟箱視之﹐則收此《辧冤續言》一冊﹐並姚思仁所進《開采圖說》﹐雒於仁《酒色財气四箴》抄疏﹐貴州開礦抽稅內臣張慶敕書一道﹐太倉考功臣《封爵考》等書﹐及詭名刑部觀政進士胡道行建言抄疏﹐以至先監秉筆掌東廠未行事件﹐及後掌司禮監印累年陸續諫止未行密稿等件﹐俱於丁未年十二月內先監卒時﹐經管官馬鑑﹑師明﹑苗全及累臣若愚﹐眼同簡點﹐俱繳進神廟禦前。此《續言》旣刊布京中﹐多有見者。謹照原刊擡頭弁之編首﹐按《憂危竑議》﹐偶將《範》字刊作《鑑》字﹐今仍其舊﹐以識眞耳﹗惜呂公坤爲中州大儒﹐具經世實用之學﹐未竟厥施﹐豈天靳正人之設施哉﹗何兩衡訾議至此也﹖萬曆二十九年已後﹐凡欽降官員揭帖﹐兩衡姓名實在前列。至熹廟天啟元年閏二月﹐贈坤刑部尙書﹐蔭一子入監讀書。

卷二憂危竑議後紀第二

萬曆三十一年十一月十二日﹐提督東廠太監臣陳矩奏稱﹕辦事蔣臣等訪得《國本攸關》刊書一本封進禦覽﹐《國本攸關續憂危竑議》。或有問於鄭福成曰﹕今天下太平﹐國本已固﹐無復可憂﹐無復可慮矣。而先生常不豫何也﹖鄭福成曰﹕是何言哉﹖今之事勢﹐正賈生所謂厝火積薪之時也。或曰﹕亦太甚矣﹐先生之言也﹗得無謂儲宮有未安乎﹖曰﹕然。夫東宮有東宮之官﹐一官不備何以稱乎﹖皇上迫於沈相公之請﹐不得已立之﹐而從官不備﹐正所以寓他日攺易之意也。曰﹕攺立誰其當之﹖曰﹕福王矣。大率母愛者子貴。鄭貴妃之專擅﹐回天轉日何難哉﹖曰﹕何以知之﹖曰﹕以用朱相公知之。夫在朝在野固不乏人﹐而必相朱者。蓋朱名賡﹐賡者更也﹐所以寓他日更易之意也。曰﹕是固然已﹐朱公一人安能盡得眾心﹐而必無變亂乎﹖曰﹕陋哉﹖子之言矣﹗夫蟻集膻蠅逐臭﹐今之仕宦者皆是﹐豈有相公倡之﹐而眾不附者乎﹖且均是子也。長可立﹐而次未必不可立也。侯之門﹐仁義存﹐誰肯捨富貴而趨死亡乎﹖或曰﹕眾附姓名可得數否﹖曰﹕餘數之熟矣。文則有王公世揚﹑孫公瑋﹑李公汶﹑張公養志﹐武則有王公之楨﹑陳公汝忠﹑王公名世﹑王公承恩﹑鄭公國賢﹐而又有鄭貴妃主之於內﹐此之謂十亂﹐魯論所謂有婦人焉﹐九人而已。正合文王捨伯邑考﹐而立武王之意也。月﹕然則何以知此數人之所爲乎﹖曰﹕數公皆人傑﹐無不望分茅胙土。如姚廣孝﹐豈止富貴終其身而已乎﹖故有王世揚﹑陳汝忠﹐則靖難之兵取諸京營而自足矣﹔有李汶則三邊險要有人控之矣﹔有孫瑋於保定則扼天下之咽喉﹐四方勤王之兵無由至矣﹔有王之楨則宿衛禁城﹐有誰人能斬關而入乎﹖曰﹕是固然矣。若張養志﹑王承恩﹑王名世者何飲﹖曰﹕養志朱公私人也﹐而二王者則朱公之鄕人也﹐無不願借相公之餘光者﹐況有以招徠之乎﹖曰﹕然則事可濟乎﹖曰﹕必濟庸人倡義人尙景從﹐而此數公皆人傑也。且復有鄭妃與陳矩朝夕比周於帝前﹐以爲之主﹐共舉大事何謂無成﹖或曰﹕蛟門公獨無言乎﹖曰﹕蛟門爲人險賊﹐常用人而不用於人﹐故有福己自承之禍﹐則規避而不染﹐何以見其然也﹖夫錦衣衛西司房類奏﹐有名祖宗來﹐未有不升者。而皇親王道化本內有名竟不升﹐豈其才力出諸菜傭下哉﹗蓋沈相公欲右鄭而左王﹐故核實之時令﹐親家史起欽抑其功而不錄﹐亦王之楨有以默授之也。曰﹕然則子何以處此﹖曰﹕天之所興﹐不可廢也﹔天之所廢﹐不可興也。余止聽天耳﹗安能反天乎﹖或人唯唯而退。萬曆三十一年﹐吏科都給事中項應祥撰﹐四川道禦史喬應甲書。禦札奏帖後本內有名﹐王公名世﹑王公承恩﹐不知何人﹖今現做何官﹖可開奏來。欽此。一件。辦事蔣臣等密訪得王公名世系錦衣衛正千戶﹐現任鑾駕庫掌庫﹔王公承恩系錦衣衛副千戶﹐現任本衛街道房掌房。禦批﹕我想《憂危竑議》後有名無名﹐張位怎麼打發了﹖作速查寫來看。欽此。矩回奏云﹕謹遵聖旨﹐恍惚記得《憂危竑議》後有朱東吉一个名字﹐彼時也曾密訪﹐系是詭名張位﹐爲東事打發去﹐未知是否﹖待查明具奏。至十一月十五日﹐欽差提督東廠官較辦事司禮監太監臣陳矩謹題﹕爲姦人妄捏印書﹐搖動國本等事。內稱﹕本月十二日﹐擄辦事蔣臣等訪得﹐《國本攸關》書一本內﹐「續憂危竑議」立意叵測﹐不惟陷害忠良﹐抑且誣累君徳。其捏陷內外臣工﹐聖明白有洞燭﹐臣不敢煩聒瀆擾。除本廠分布旗校﹐在於京城內外訪拿去後﹐仍乞敕下在京巡緝﹐在外撫按等官﹐密切訪拿。等因奉聖旨﹕這姦徒捏造妖書﹐離間朕宮闈﹐天性以至朝廷內外臣僚﹐悉被傾陷﹐蓄意大逆深可痛恨。爾宜各布旗校﹐用心密切訪拿。還著在京各該緝事衙門﹐又在外各直省撫按﹐通行嚴捕﹐務在必獲﹐以慰朕心﹐不許怠緩﹐縱息法司﹐卽便立賞格與他。欽此。本日。

司禮監太監臣陳矩復具疏告辭﹐奉聖旨﹕姦書恣爲誹謗﹐離間朕宮闈骨肉之情﹐大逆不道。朕尙被其誣枉﹐何祝於爾﹖爾掌管廠事﹐正宜竭忠秉誠﹐奮力殫計﹐必得眞正罪人爲主雪冤﹐方是報國大義﹐豈可硜執小節﹐先求休致﹐反使姦計得肆﹐成何政體﹖宜卽照舊安心辦事﹐不準辭﹐有能告捕眞正姦逆之人﹐破格敍賞﹐爾可鼓舞眾心﹐必獲無懈。該衙門知道﹐欽此。斯時也﹐神廟震怒憤懣。四明沈相公一貫﹑山陰朱相公賡﹐咸爲書上有名﹐各注籍具疏﹐只有歸徳沈相公鯉入閣。擬此二旨者﹐歸徳沈相公筆也。

至十六日又奉禦批聖旨﹕我觀爾奏﹐已知道了。但恐此事本犯難訪緝拿﹐爾還嚴責官校差役用心密切訪拿﹐務得眞正逆犯﹐方絕禍源﹐以雪我屈﹐恨才得消﹐爾宜知悉。又賞格﹐我問的是今日著法司立的賞格。又二輔鯉見此本怎麼說﹖爾可訪來。外邊府部院各有何事情﹖又今日著回話的二官無聽見說甚麼。欽此。當用黃套裝盛。先監矩面奏進繳訖。本犯周嘉慶也。二官者﹐東廠貼理刑閔萬民﹑萬代增也。又禦批聖旨﹕爾可看此二本。二貼是某做的﹐可見其心﹐本是先一次貼。是後一次貼﹐爾看了還著紅本夾進來﹐不必使封套。自家拿來勿托官兒們。欽此。亦用黃套裝盛。先監矩面奏進繳訖﹐同上一宗俱語祕不得聞。遂不曉是何人之本﹖帖上何等語也﹖

是時訛言沸興街坊酒肆﹐無敢偶爾夜會者。惟妖書內有名之人﹐各思報復﹐猜忖此書必是素有嫌怨者所作。自歸徳沈相公以下﹐凡在朝望重﹐妖書無名之人﹐卽有人耳而目之。歸徳沈相公﹐又曾於內閣供設天啟聖聰牌位﹐入則禮之﹐今妖書又獨無姓名﹐是以神廟聖意亦頗爲蜚語惑。幸先監矩中立主持﹐苦心調劑﹐不數日而錦衣衛百戶崔徳緝得皦生光矣。又一日而東廠辦事王一鵬緝得皦生采矣。按皦生光原順天府學生員也﹐先年曾詐包繼志以害鄭皇親﹐其捏名印造妖書詩云﹕五色龍文照碧天﹐讖書特地湧祥煙。定知鄭主乘黃屋﹐原獻金錢壽禦前。其下曰﹕松風狂客題。又跋云﹕偶從郊外貴家莊捨得前詩﹐讀畢忽痛哭失聲﹐左右驚覺奪去﹐臣歸嘆曰﹕渠家陰謀羽翼成矣。獨訪所謂「松風狂客」者爲誰﹖則豪商包繼志也。包氏握鏹資金寶明以金錢行間﹐語曰﹕巨防容蟻而漂邑殺人﹐突泄一煙而焚廬燒積﹐則皇長子危乎哉﹗凡我臣子誰不疾首﹐故直書之。或散其黨﹐云右俱生光。自撰自跋如此﹐刊板印貼鄭皇親門下及各巷口以恣詐害。時當光廟尙未膺冊立﹐所以稱皇長子也。事發革衣巾﹐擬戍大同。崔徳又於生光室內搜得羅文箋﹐內十大說﹐其詞曰﹕皦揚爾忘之耶﹖爾有大志不獲﹐而乃規規於小願乎﹖爾有大名見污﹐而乃規規於小聞乎﹖爾有大冤不白﹐而乃規規於小侮乎﹖爾有大仇不報﹐而乃規規於小忿乎﹖爾有大恩未償﹐而乃規規於小惠乎﹖爾有大寶受誑﹐而乃規規於小失乎﹖爾有大遊不暢﹐而乃規規於小方乎﹖爾有大忠可傷﹐而乃規規於小謹乎﹖爾有大貧能甘﹐而乃規規於小乏乎﹖爾有大才不鬻﹐而乃規規於小遇乎﹖此十大者信大﹐而小者信小矣。皦揚爾忘之耶﹖癸卯八月二十六日有感﹐援筆漫書。凂蔣《無功錄》一通﹐張之軒側﹐早暮臥起視之﹐後用圖書鈐識。是時生光已從戍所赦回﹐攺名皦揚﹐字冤之。又刻有《怪石軒集》《岸遊稿》﹐此皆皦犯蹤迹可據者也。又此時錦衣衛直房忽貼匿名帖云﹕妖書有了人協理掾張魁受銀三兩﹐求他主的。又告人鄭福成。先監據事件奏曰﹕按祖宗律文﹐凡匿名文書見卽燒毀。今念事關大獄﹐不敢隱匿云云。神廟可其奏﹐特置不問。時王公世揚正任協理﹐遂只據東廠移文﹐於私寓設香案行禮﹐具本謝恩﹐極其感服皇上至聖至明至寬至仁。云﹕大金吾王之楨與北鎭撫司掌刑周嘉慶有隙﹐欲乘機害之﹐遂擒嘉慶家人袁鯤單詞鍛煉﹐滿堂人皆可信爲實也。先監矩奉旨到廠一訊﹐必不肯詭隨結局。之楨疏奏﹐要著到廠聽記。先監曰﹕本監例有聽記﹐密以上奏。今衛裏欲增添聽記﹐將奏誰耶﹖奏旨﹕不允。之楨又密懇四明沈相公﹐差家人李管家密見先監﹐說某是正犯﹐其僕可證。又欲波及歸徳﹑江夏諸君。先監曰﹕多拜上﹐爾老爺我內相是一輩的人﹐獨不記荷花兒之獄﹐倘久後另有正犯﹐恐大家子孫種禍不淺。爾老爺如要堅執如此結局﹐可具揭奏知萬歲爺﹐我好遵旨行事﹐本廠才不落不是﹐一切關系勞爾老爺擔擔罷。李語乃塞﹐之楨心方已。蓋之楨欲借皦生光﹐牽扯多人主使﹐爲一网打盡之計也。又禦史康丕揚﹐時有外轉消息﹐有與丕揚相厚。近侍賈忠貞時在文書房捧硯﹐該班遂密透信於康﹐著速尋件聳動聖心的事入﹐告庶幾可免。康計無所出﹐遂藉妖書參僧人達觀﹐將觀書札中拈有可罪句字﹐捏砌入告﹐疑妖書出其手也。然觀實不知﹐逮錦衣衛頻遭笞拷﹐於十二月初五日參送刑部獄﹐作《聞柝偈》書獄壁云﹕匿王問法忽齊年﹐自謂觀河見不遷。我有眼根聽夜柝﹐卻沈丰蔀更泠然﹐又云﹕柝聲未斷鈴聲續﹐誰是聲兮誰是聞﹖卻憶法堂鐘鼓候﹐古來魂夢更紛紜。至十七日索姜湯漱口﹐端坐而逝。時曹侍禦學程久先系獄﹐爲經理其身後事﹐詳載《紫柏語錄》序﹐實無辜瘐死﹐人至今悲之。又禮部李公廷機﹐斷生光十二款曰﹕一造意報仇。妖書意思與妖詩《岸遊稿》意思相同﹐其筆力相類。一﹑先年妖書內有「侯之門仁義存」句﹐今妖書內亦有此句。去冬會審令本犯念妖書一二句﹐本犯便念此句。一﹑刻字匠徐承惠供﹐本犯與刻字工銀每字一百﹐時價四分﹐因本犯要承惠僻靜處刻﹐勿令人見﹐每百字加銀五釐﹐約工銀三錢四分﹐今算妖書八百餘字﹐與工銀數相同。一﹑徐承惠供稱﹐書板無邊﹐欄後有年月﹐妖書果無邊欄有年月。一﹑皦其篇供稱﹐布散妖書﹐見面上票簽有「國本攸關」四字﹐誤認「攸」爲「收」。又徐承惠供稱﹐書面票簽有「關」字﹐問是何「關」字﹖云﹕關老爺「關」字。一﹑妖書內有「文王捨伯邑考而立武王」一句﹐此一句出《禮記﹠﹟8226﹔檀弓》﹐本犯做生員時習《禮記》。又本犯詩集有《讀檀弓有感》詩題。一﹑本犯妾供本犯托病不出臥房若干日﹐又後一日向妾取刀劈本燒炕﹐及妾入房﹐滿房煙火。一﹑刻字匠工銀不過三錢四分﹐本犯與過徐承惠錢一百三十文﹐作兩次與之﹐竟欠承惠銀一錢四分﹐顯竊窮賊所爲。一﹑本犯妻妾子女無不招承﹐及會問次日﹐將聖旨宣讀與本犯並家屬聽﹐著諭旨﹕以招出同謀﹐饒了家屬﹐若仍不招﹐家屬一个也不饒。本犯妻妾子女環跪而泣﹐求他招出﹐本犯竟無所招。一﹑會審次日﹐本犯招云﹕情眞罪當萬死無辭。又次日本犯招出自作之孽﹐本無同謀﹐親筆在捲。一﹑會問日東廠問本犯云﹕爾爲何寫我名﹖答云﹕老爺是廠裏。又問別官﹐答云﹕是要緊衙門。又問餘各官﹐答云﹕小的只將縉紳一覽隨意寫上。先監矩亦將此封奏焉。蓋皦犯之惡﹐惟天可除﹐是以文字之間不覺暗合如出一手﹐鬼神弄人眞妙極矣。

當時累臣若愚﹐晝夜侍先監左右﹐職抄謄﹐隨馬鑑﹑師明等經理一應章奏﹐眼見妖書果無邊欄﹐但後有年無月日﹐而鄭福成﹑項應祥﹑喬應甲皆詭名也﹐刻字人徐承惠又不識字之拙工也。《怪石軒集》曾系承惠所刻﹐生光妻趙氏﹑妾劉氏﹑子皦其篇與弟皦生采已瘐死東廠獄中。按九﹐我先生所斷十二款旣鑿鑿可據﹐𨿽經奏過神廟﹐先監因本犯到底不曾念出妖書別句﹐又因親筆所供前罪﹐萬死無辭﹐後罪實爲至冤。先監是以終懷一綫之疑﹐如再遲緩不結﹐又恐蔓延中外縉紳不便﹐人心何時定乎﹖冤僧達觀已瘐死矣。琴士鐘澄﹑醫人沈令譽﹑百戶劉柏等皆詿誤系獄。而武弁楊於世者﹐因持冢宰李戴書及付往遼東去﹐亦被稅監髙淮自山海關拿奏﹐幾累及其兄勛爵楊於楷也。

此時仇隙互訐﹐疑鬼盈車﹐上下驚猜﹐甚非政體。先監不得已﹐遂於三十二年四月內�奏曰﹕微臣陳矩遵奉特旨﹐會問妖書逆情﹐曾記得三法司九卿官會說逆犯皦生光前詩﹐供認情眞罪該萬死﹐後書未寫未念﹐似有一綫之﹐疑他妻妾子女並刻字匠對證﹐又已情眞﹐就該正法。臣每參詳﹐還當奏請皇上擬定罪名﹐昭示朝廷大法﹐以安天下臣民之心。其皦生光暫且監候待後沒﹐有發覺眞正同謀之人﹐方可秋後應時處決﹐使天下萬世傳頌皇上至公至明﹐又免先年荷花兒屈死﹐法司得罪事例﹐據此謹先據實密奏。

又數日刑部等衙門少保兼太子太保尙書具官蕭大享等謹題﹕爲欽奉聖旨事云云。臣等會看得﹐皦生光巧圖詐險之私﹐敢爲誣訕之語﹐罔上惑眾﹐逆理悖常﹐因而震激宸衷﹐混淆國是。此神人之所共憤﹐法紀之所不容者。臣等切齒此囚﹐恨不窮治﹐以謝天下。忍言輕縱﹐但本犯之獄止據妖書﹐而妖書之律止應論斬﹐今奉明旨﹕從重另擬。臣等竊議﹐斬與律合﹐原非輕典。此外求加等﹐查律條惟有謀叛一款較重﹐參酌本犯情罪﹐似不相當。臣等爲皇上守成憲﹐欲求於法外﹐議輕旣所不敢﹐而爲皇上伸天討不能﹐於法中加重﹐尢所不安。總之﹐本犯險惡﹐原出律文之外﹐臣愚昧拘於三尺﹐反覆思維﹐參詳數四﹐未敢擅擬。等因。萬曆三十二年四月十八日具題。二十日夜奉聖旨﹕這逆險惡異﹐常原出律文之外﹐以謀危社稷例處﹐他卿等便奏來。欽此。本月二十一日具官蕭大亨等謹題﹕爲奉旨覆奏事云云。臣等看得﹐皦生光妖書之逆情甚確﹐卽重擬原不爲過﹐但律文止於論斬﹐臣等未敢別擬。今奉明旨﹕處以謀危社稷之律。查得謀危社稷系謀反律內原注﹐若依此律合淩遲處死。參詳所犯﹐情似有間﹐蓋臣等所據者法也﹐皇上所誅者心也。明允執於法官﹐國有成憲﹐未敢擅爲輕重﹐而威靈出於主上﹐君有嚴命﹐難復容其擬議。等因。二十七日奉聖旨﹕皦生光捏造妖書﹐離間天性﹐謀危社稷﹐無上無君﹐反形顯然。妖書律未盡其辜﹐著加等淩遲處死﹐便會官處決﹐仍梟示於人煙湊處﹐所有奏援的卽作主使論﹐其緝捕有功人役著該衛卽查寫來﹐該衙門知道。欽此。

累臣若愚曰﹕《續憂危竑議》起於癸卯之十一月十二日﹐以至次年春夏﹐中府會審者數次。而京畿道一次者﹐沈令譽﹑兪孺等也。外東廠二次者﹐周嘉慶也。丙東廠二次者﹐皦生光之妻弟內官趙昇也。昇謫南﹐久潛逃﹐來京絕不與姊夫往來。生光詐包繼志時﹐曾供有內官手持黃紙封條﹐因疑是升﹐然實無干涉。刑夾昇踝甫用力﹐而夾棍折如斧斷﹐先監察其辭色﹐亦憐其冤而釋之。當此之時﹐神廟何等震怒﹖四明相公﹑蒲州金吾何等气焰﹖中外臣民何等驚慌﹖先監受知聖主﹐一拳拿定﹐矢以公正明允爲心﹐仍將《大學衍義》補之﹐《愼刑憲》數卷不時進覽。而皦犯前罪﹐況復鑿鑿可據﹐其妖詩筆迹﹐刻字匠及本犯之妻妾子女眾證﹐各已明確。然先監矩尙兢兢引荷花兒事爲殷鑑﹐至再至三不得已。始於甲辰之四月二十七日﹐將生光正法結局﹐妻子戍邊﹐升崔徳爲指揮﹐王一鵬﹑蔣臣等爲百戶有差。先是法司所擬賞格五千兩﹐神廟如數頒予。東廠﹑錦衣衛﹑五城﹑巡捕四處共一千二百二十五兩﹐按勞之輕重賞散各有差﹐先監等亦各予蔭敍。東廠底簿並朝報可考﹐當時神廟面召﹐光廟慰安天語或實錄等書﹐自有紀載。惟《國本攸關》全書全語﹐世不多見﹐累臣目擊最眞。竊念《憂危竑議》固鄭戚畹旣已刊行散布﹐則此《續憂危竑議》亦宜存此一段實迹﹐俾天下後世曉然﹐上可彰神廟之乾斷聖明﹐下可著先監之持平鎭定﹐庶外廷之未盡曉者﹐心自釋然﹐訛傳可息﹐於是抄記成冊。萬曆年間全未敢令人見﹐且又遭墩鎖十載﹐命若懸絲﹐而暗藏枕中者將二十年﹐心良苦已﹐更有別聞亦間附於後﹐俾持論者有所考焉。四明沈相公與歸徳相公及江夏郭太史正域素有隙﹐長安道路之口﹐或云﹕四明藉此挑激聖怒﹐瓜連蔓引﹐是以擯李太宰逮周嘉慶者﹐實所以開羅織之端。江夏之隙﹐實是議謚及楚邸假王之事基之﹐華亭唐文恪公﹑文獻公極力於四明處爲江夏解冤﹐又賴先監力主持之﹐不然郭君殆矣。其荷花兒﹗事都人多有知者﹐先監矩面奏神廟時﹐卽於書坊中購得《耳談》書一部進覽﹐遂定妖書之獄﹐不復苛求主使之人﹐恐日久禍及無辜也。聞神廟實錄亦載之。刑部翁某等降處有差﹐荷花兒之冤死朱腦瓜之直承皆不泯也。按《耳談》云﹕周皇親有喪﹐盜乘穴入﹐殺皇親取財去。其夜邏卒入﹐獨見婢荷花兒伏泣﹐據狀以聞於法司。荷花兒不勝虐刑誣服﹐與某某通奸﹐殺主取財﹐捕某某不得﹐竟坐法淩遲。時大司寇翁公自南都遷至﹐時南都已盛傳其事﹐無不切齒荷花兒者﹐故翁益不疑。臨刑時﹐觀者雲集。忽一人獨呼曰﹕冤哉﹐荷花兒﹗殺人者我也。兵卒逮至法場﹐輪服無異醉。時荷花兒已刑畢﹐故翁與曹郎徐貿源而下皆坐誤罷歸。如刑時﹐荷花兒語劊子手曰﹕兒是冤死﹐幸相念先死﹐我而後臠割可也。不然﹐我必爲厲鬼殺爾。不聽﹐竟臠割盡。始死之越三日﹐是人坐順成門外面鋪﹐忽大呼云﹕荷花兒殺我。七孔流血死。獨呼者﹐市中賣瓜子炒豆細民朱腦瓜也。《耳談》所載冤獄如此﹐吁﹐可懼哉﹗又會審妖書之時﹐有沈禦史裕者在坐﹐皦犯旣頻經夾拶﹐不能動。擡至裕公案前﹐裕厲聲曰﹕妖書是你作﹐如何不招﹖皦犯舉首乞憐曰﹕實不是小的作。沈聲色愈厲﹐皦犯怒目切齒﹐恨而過之。又有餘禦史懋衡者﹐事佛素謹﹐於中府會審﹐向眾官云﹕昨得一夢﹐見觀世音菩薩說妖書是皦生光作的。先監等唯唯竊哂﹐後神廟聞之亦大笑焉。皦犯正法後﹐沈禦史出差行至半途﹐得病沈重﹐向僕從曰﹕我生平作事自揣無愧﹐惟審妖書時略涉孟浪﹐原不該硬坐定皦生光﹐今昏惑中每見生光向我索命﹐吾病其不起矣。已而果卒。又數年經都中﹐皆曰﹕妖書非皦生光作也﹐是東嘉趙士楨所作也。士楨倜儻有大志﹐歷任文華殿中書舍人﹐每畱心邊務﹐交遊頗廣。妖書獄興﹐卽托病不出﹐及皦犯正法之後﹐始敢出門。然忽忽倦怠﹐興味闌珊﹐絕無平昔造鳥銃﹐議車陣﹑議屯田一往豪气。及得病頻死﹐亦屢見生光現形索命﹐卒至不起。可見鬼神報應﹐眞有不爽者。夫荷花兒之獄﹐尙柔肌脆膚﹐不耐酷刑﹐不得已而屈打成招者耳﹗累臣之冤﹐倍甚於此。悲哉﹗古有訴之上帝者﹐亦有得請於帝者﹐魏其﹑灌夫之於武安﹐不尢彰明較著者哉﹗此心此理古今同符。總之﹐累臣幻視軀殼﹐平視冤親﹐了無些應驗。是在知道者﹐或不屑與狡邪一樣﹐心腸不事報復﹐固應如此。彼執讞司生死者﹐豈可量定必無鬼神報應也耶﹖

卷三恭紀先帝誕生第三

神廟萬曆二十九年春﹐始移皇長子於迎禧宮。九月十八日二更﹐傳諭內閣﹕皇長子及諸皇子冊立冠婚﹐敬奉聖母命蒙嘉許﹐卿等傳禮部擇日具儀行禮。至十月十五日冊立光廟爲東宮﹐封皇三子爲福王﹐皇五子爲瑞王﹐皇六子爲惠王﹐皇七子爲桂王﹐實允首輔沈相公一貫之揭請﹐始施行也。光廟大婚禮成之後﹐自孝元郭皇后外﹐未有舉生者。至三十一年十一月﹐偶有「國本攸關」之事﹐神廟震怒﹐親降特諭﹐以釋中外之疑。繼將皦生光正法﹐以杜讒惑之口﹐仍特命光廟多選淑媛以侍左右﹐實從先監陳矩之密請也。三十三年十一月十四日人定後﹐先帝誕生﹐是時宮門扃矣。光廟差年老宮人柴徳女赴仁徳門外報喜﹐光廟於星月之下獨步殿陛﹐徬徨不安。先監矩立奏神廟﹐卽轉奏慈聖皇太后﹐闔宮歡忭﹐柴徳女還報﹐光廟乃喜。此時﹐先帝生母孝和皇后未有名封﹐該正者問曰﹕發外旨意作何稱謂﹖先監曰﹕前曾有旨﹐多選淑媛﹐不好稱別樣名色。今可稱曰欽命選侍某氏出不亦宜乎﹖故曰欽命選侍王氏出者﹐卽孝和皇后也。禮部先擬封夫人﹐神廟不允。特稽考《皇明典禮》﹐更之曰﹕才人﹐實神廟之聖學博洽也。明年春﹐加上慈聖﹑宣文﹑明肅﹑貞壽﹑端獻。皇太后曰﹕慈聖﹑宣文﹑明肅﹑貞壽﹑端獻﹑恭熹皇太后﹐光廟生母﹐恭妃王娘娘進封爲皇貴妃﹐卽孝靖皇后也。光廟誕先帝至今上共五位﹐公主八位﹐今存三位。懿妃傳娘娘生皇五妹﹐封寧徳公主﹐駙馬劉有福所尙者也﹔皇六妹封遂平公主﹐駙馬齊贊元所尙者也﹔康妃李娘娘生皇八妹﹐封樂安公主﹐駙馬鞏永固所尙者也。

先帝生性𨿽不好靜坐讀書﹐然能畱心大體﹐每一言一字迥出臣子意表。天啟六年正月��初﹐犯寧遠﹐卽日夜焦思﹐未遑自安。見樞臣王永光題疏﹐要將寧遠城中紅夷大炮撤歸山海守關﹐先帝曰﹕此炮如撤﹐人心必搖。及七年五月內﹐再犯錦州﹑寧遠﹐值聖體違和﹐更憤激深慮。凡客氏﹑逆賢數年以來﹐或間有違忤﹐卽怒罵咒恨﹐形於顏色。來宗道在禮部時﹐諛崔呈秀封父疏有「在天之靈」四字﹐奏文書時讀至此﹐先帝艴然作色﹐親用朱筆圈此四字﹐卽逆賢亦不能爲之地也。先是禮臣林堯兪題覆﹐皇妹選婚﹐要將光廟選侍傅氏先擬封﹐其選侍李氏候皇八妹年長選婚時再封。先帝曰﹕一時封罷了﹐何故另作一起﹖此三疏俱存可證也。如此之類﹐不能徧舉﹐其尋常宸翰詳謹﹐然不好艸書﹐或未暇學也。

天啟二年十月某日﹐有龍見於北花房臨河﹐卽宋太監晉辦膳處﹐長可數寸﹐鱗爪畢具﹐碧光耀日。時晉總理加綿絮裝入盒中奏知﹐先帝送付黑龍潭。訖至天啟六年五月初六辰時﹐王恭廠之變﹐皇極殿最髙危之處一木先隕﹐乾淸宮大殿皇駕所居之東暖閣﹐將窗格扇震落二處﹐打傷內官二人﹐皇貴妃任娘娘所居之室器物隕落﹐任娘娘於天啟五年十月初一日所生皇第三子﹐於是日受驚後遂薨逝。逆賢直房及王體乾﹑李永貞等直房﹐各有傷損。六月初五之夜三更﹐又地震﹐幾如四年二月時﹐而雲中之靈邱縣震更甚﹐地裂湧出水甚多﹐其色黑。先帝左顴生白毛﹐有一年少暖殿孟兆祥者誤拔去﹐先帝甚恚﹐欲重責處﹐賴逆賢竭力救解始免。先帝自七年五月初六日以後﹐聖體便覺不豫﹐至六﹑七八月之間﹐總未離禦榻。逆賢將庫中所貯金壽字﹑大紅紗﹐搜括出許多﹐自王體干等至暖殿請小轎禦茶房﹑禦藥房近侍﹐每給四匹或二匹做貼裏﹐禦前穿以禳祝之。又移住懋勤殿旬日﹐而不時喧傳云﹕聖駕萬安矣。樞臣霍維華聞之﹐遂贊逆賢畫固位攘功之策﹐進獻仙方靈露飲並蒸法器具。逆賢遂著管家王朝用照維華原樣﹐用金造鍋甑﹐付禦藥房提督王守安等﹐照方蒸進。是時﹐太醫院使吳翼儒等唯唯聽從﹐莫敢攔阻。先帝初進服數日﹐亦覺甘美﹐凡有剩者卽頒賜王體干等分飲之。𨿽累臣之賤﹐亦得於永貞直房屢沾餘瀝﹐幾半月焉。按維華原獻蒸法﹐大略用銀鍋一口﹐口徑尺﹐內安木甑如桶﹐髙尺餘﹐圓徑稱之﹐甑底安篦﹐篦中央安長頸大口空銀瓶一个﹐周圍用淘淨粇米或糯米﹑老米﹑小米旋添入甑﹐候熱气透一層﹐再添一層﹐約離瓶口七分﹐不可十分滿﹐恐米漲入瓶不便﹐上蓋一尖底銀鍋﹐底尖下垂正對銀瓶之口﹐離二三分許﹐外上添冷水﹐周圍封固完密﹐下用桑柴或好炭火蒸之﹐候上內水熱﹐卽換冷水﹐不數換而瓶中之露可滿﹐取出溫服﹐乃米谷之精華也。如不信﹐可將熱飯與嘗一些﹐滋味俱無。其器忌銅鐵錫﹐其火忌煤。先帝因進服日久﹐嫌水汪汪的﹐遂傳禦藥房不必蒸進。自此之後﹐聖恙日增無減﹐日漸浮腫﹐諸藥進益失效。逆賢遂恚維華﹐維華心不自安﹐卽於乾淸宮門問安之際﹐舒徐容與故與逆賢相左而力讓寧錦之蔭與袁崇煥﹐隨轉身求去﹐另盤算一條捲土重來報復之計。凡從來阻害正監中旨起官﹐速化宮保﹐倡修三案﹐自認爲有膽有識﹐不知瞞得誰過﹐作何遮掩也﹖先是﹐皇極等殿工完﹐夜中間有一鳥大如鵝鸛﹐其聲如梟﹐頻來殿上鳴呼﹐形不甚具﹐聲咯咯﹐然亦不甚遠﹐聞之者爲之魂飛毛豎﹐栗栗懼焉。蓋先帝上賓﹐而逆賢伏法之沈濅祥也。

卷四恭紀今上瑞徵第四

今上萬歲爺誕生後﹐嬰年失恃﹐奉神廟聖旨﹐托付西李老娘娘﹐卽光廟彌畱之際傳封皇貴妃未行﹐後封康妃者看視。至泰昌元年九月內移宮之後﹐奉先帝聖旨﹐攺托光廟選侍東李老娘娘卽曾封莊妃者看視﹐同居於慈慶宮﹐後之勗勤宮。今上每日晨興拜天后﹐卽行朝母妃定省禮﹐進退周旋﹐寒暑罔間。天啟二年九月內冊封信王﹐進封聖母劉老娘娘爲光廟賢妃﹐時皇八妹位下有一近侍﹐當西李老娘娘看視先帝﹑今上時﹐曾並得侍奉。天啟中年﹐今上偶問曰﹕西山有位申懿王墳乎﹖跪啟曰﹕有生母劉老娘娘葬此墳附近之處﹐爾曉得否﹖跪啟曰﹕知之。今上遂密付銀若干兩﹐命此近侍置辦香燭祭品﹐潛往祭奠﹐仍諄諭再四曰﹕爾可祝告明白﹐著就如我親去恭祭一般。及祭回覆命時﹐睿顏戚戚﹐孺慕肫篤﹐淚痕盈聖目也。是時朱邸不乏﹐位下諸臣乃不肯顯﹐然差往而暗托此近侍者﹐慮左右侍從半是逆賢之黨﹐倘被逆賢所知﹐或致猜防忌﹐畏殊未便耳﹗當莊妃老娘娘薨逝﹐今上哀痛如禮﹐未忍視慈母異生母也。聖孝之根﹐於天性者如此。及天啟七年八月內入繼大統﹐卽首傳聖母劉老娘娘徽號遷祔之諭﹐攺葬於光廟慶陵。先是天啟七年修建元宮時﹐計妥安梓宮寶座﹐合容安光廟老爺﹑孝元郭老娘娘﹑孝和王老娘娘三位梓宮也。彼時內宮監管理王敬﹑翟應奎創議﹐於合造尺寸之外﹐仍暗將寶座增闊若干尺。至七年十二月內﹐聖母孝純劉老娘娘遷入﹐共妥安梓宮四位﹐尺寸恰好。時護送聖靈內外諸臣﹐劉鎭﹑郭志義﹑李志錡等親人恭閱﹐無不贊嘆。不然﹐時日所限﹐天寒晷短﹐旣不敢停候增修﹐又不敢崇卑殊厝﹐將柰之何﹖夫此豈人力也哉﹗

我聖主聖孝格天﹐故莫之爲而爲﹐能預相默感有如此也。聖心樂讀書﹐十餘齡卽好靜坐﹐頤養玉體。一夕夢鳥龍蟠殿柱﹐曾向莊妃李老娘娘言﹐甚殊異焉。一日偶遊於本宮花園﹐園有兩井﹐相離頗遠﹐今上親用汲器﹐偶於初井得金魚一尾﹐頗悅﹐卽詣次井亦汲之﹐曰﹕看這里如何﹖器甫下卽引出﹐亦得金魚一尾﹐活潑光耀﹐左右皆驚﹐祕不敢言﹐命將魚俱放西苑河內。及移居外府第﹐大婚禮成之後﹐有獻生鯉二大尾﹐暫畜缸中﹐一尾躍出跌傷﹐一尾兩目皆動﹐如求生狀﹐左右皆驚﹐異以爲魚眨目亦罕事也。今上竟不忍烹而放焉。登極數日後﹐王體乾﹐逆賢等侍側﹐問及立枷之事﹐體乾奏曰﹕大姦大惡﹐法所不能﹐治者方用之。聖顏蹙然不悅曰﹕𨿽如此說﹐其實也太慘了。逆賢默然﹐眾叩頭呼萬歲以退。聖心仁慈﹐根於天性者如此。先是課內小臣讀書有慚者﹐今上厲聲呵責曰﹕讀書是好事﹐倒害羞﹐若唱曲兒﹐倒不害羞耶﹖今上寫仿進字時﹐凡紙有餘﹐而影本或小者﹐必挪移而塡滿之﹐不忍將空紙裁去。覽漢末書史﹐見十常侍﹑董卓﹑曹操等擅權﹐未嘗不撫捲切齒。凡經書有疑難字義典故﹐卽《洪武正韻》《海篇直音》及《韻小補》等書﹐自搜查之。聖性天縱﹐英斷節省﹐發於自然者如此。承奉徐應元每倚逆焰屢恣肆不謹﹐今上久優容之﹐或攺顏假借之﹐纖毫圭角不露也聖度之用晦委蛇如此。天啟七年八月二十四日登極﹐自文華殿移居乾淸官﹐將暖閣內舊設玩好器具盡行屏撤﹐中外臣庶無不仰頌堯舜﹐咸試目以觀太平也。十月二十六日退逆賢﹐十二月初二日發應元湖廣顯陵安置。崇禎元年二月降應元淨軍調發鳳陽﹐應元實逆賢所靠爲親信﹐接手後勁人也﹐近聞殂於鳳陽﹐人咸快之。逆賢篤好花木﹐夏則茉莉﹑梔子花簪戴滿頭﹐冬春則牡丹等花羅列滿堂。今上在藩邸﹐逆賢每以非時花木果蓏之類爲獻﹐其所差官人皆逆賢心腹名下﹐或見任先帝禦前貴近者也。𨿽以厚賞酬其來﹐然聖心儉素不尙此﹐勉以霽色俯納耳﹗凡賢下用事不用事之姓名面孔﹐總難逃洞鑑也。

卷五三朝典禮之臣紀略

神廟登極十齡矣。時馮太監保掌司禮監印兼掌東廠﹐其僕徐爵號「小野」﹐頗通文理﹐達事情。馮與江陵張相公居正﹐內外同心﹐翌戴衝聖﹐自新鄭髙相公拱退後﹐凡江陵在外之相業﹐聖母聖廟之眷注﹐皆馮納約自牖之驗也。神廟左右內臣如孫海﹑客用之流﹐日以狗馬拳棍導神廟以武﹐馮則凡事導引以文﹐蒙養之績﹐在馮爲多。司禮監所刻《啟蒙集》《四書書經》《通鑑直解》《帝鑑圖說》等書﹐至今見之者﹐每爲咨嗟嘆息焉。馮號雙林﹐篤好琴書﹐雅歌投壺﹐有儒者風﹐神廟曾賜牙章﹐曰光明正大﹔曰爾惟監梅﹐汝作舟楫﹔曰魚水相逢日﹐風雲際會時。凡馮寫大字扁聯之類﹐卽以前章﹐或雙林﹐及景仰前哲諸圖書印識之﹔所造琴頗多﹐世人咸寶愛之。萬曆四年五月內﹐敕同法司大熱審平反甚多。一日﹐神廟偶醉﹐佩劍夜遊﹐將一內官頭髮斫下﹐又杖二內官幾斃。慈聖老娘娘知之﹐翌晨易靑布袍屏簪珥﹐聲言欲特召閣部大臣謁告太廟﹐將廢神廟﹐立潞王﹐且先令喧傳於宮中﹐神廟恐懼滋甚﹐跪泣久之始解。遂將客用﹑孫海斥逐﹐孫得秀﹑溫祥﹑周海皆私家閒住。此萬曆八年十一月事也。自江陵不奔父喪之後﹐中外多忌馮者﹐秉筆張鯨系張宏名下﹐又侍神廟於潛邸久﹐遂乘便密爲神廟畫計害馮。宏於鯨爲本官偵知之﹐密解勸曰﹕司禮馮公前輩有骨力人﹐畱著他好多哩。鯨拒不聽﹐遂乘間從臾。神廟傳旨﹕著馮保私宅間住云云。神廟猶豫尙不忍﹐曰﹕若大伴上殿來﹐我不管。鯨曰﹕旣有旨﹐馮某必不敢違。遂先給以閒住﹐已而謫南京孝陵﹐復以言官江東之等疏遂藉沒馮保﹑張大受﹑楊舟﹑徐爵等產。是時﹐先監矩已任司禮監典簿﹐經理其事﹐復逮保弟馮佑﹑侄馮邦寧等於獄﹐此萬曆十一年正月事也。後佑與邦寧皆瘐死﹐徐爵擬戍﹐馮竟謫死於江南﹐葬於畱都皇廠﹐林木森郁﹐巍峨隹城﹐實天所以報忠臣也。先帝卽位之初﹐秉筆王太監安﹐馮名下也﹐擬奏請卹典﹐攺遷未果﹐而遇害焉。張太監宏﹐號容齋﹐廣東人﹐所南張公者是也﹐遂繼馮掌印。而張鯨掌東廠﹐宏蒙神廟優禮﹐𨿽亞於馮﹐然推心則過之。十二年三月欽遣閱視京營﹐不二三年因神廟日益英聖﹐而左右間有以貨蠱聖心者﹐遂絕食數日而卒﹐神廟頗悼惜之。宏墓在阜城門外迎祥寺側。眷注之隆﹐居官之美﹐具在墓碑。宏恆曰﹕我形𨿽廢﹐自有不廢者存。是以翛然長逝﹐蓋於學問有所得云。張鯨﹐北直新城縣人﹐嘉靖二十六年選入﹐爲宏名下﹐剛介寡學﹐馳心聲勢﹐神廟倚毗之後﹐掌東廠兼內府供用庫印﹐頗爲時相所憚。其用事之司房邢尙智招權納賄﹐耽於聲色﹐致言官李沂等交章劾鯨。萬曆庚寅元旦﹐召輔臣申相國時行等入毓徳宮﹐神廟出大理寺評雒於仁《酒色財气四箴疏》示之﹐賴輔臣救﹐於仁得削籍。仍出李沂疏諭鯨跪聽﹐輔臣戒諭之。是日也﹐輔臣已出復召入。時皇長子九齡矣﹐皇三子五齡矣﹐咸宣來令輔臣拜見之。自此鯨寵眷漸衰﹐後退廢林下﹐尙智擬戍﹐鯨與先監矩極契厚﹐而調不同﹐丁未冬先監坐化﹐鯨聞之痛而無淚﹐至戊申五月病卒﹐葬於香山永安寺側。鯨弟書紳蔭金吾﹐至都督同知。其掌家劉鈺性儉素﹐務稼穡﹔掌班鄭守成通文理﹐多蓄古書。先監之掌家常云者﹐鯨名下也。宏卒而掌司禮監印者﹐張誠也。張鯨旣退﹐誠遂兼掌東廠及內官監印﹐爲人鯁直不阿﹐好看書﹐每據古事規諫﹐或暗地譏罵﹐無所忌﹐神廟頗憚之。十五年三月欽遣閱視京營﹐其後營中夫人郝金鳳女之死﹐誠曾與謀﹐自此內執事多有譖誠者﹐誠率意不防。又其弟張五老名勛者﹐私與戚臣武淸侯李家結姻﹐又名下蕭玉﹑王忠頗恃寵恣肆不謹。二十四年正月神廟震怒﹐立斥退誠﹐著田義掌司禮監印﹐孫暹總督東廠。該孫暹等題爲欽奉聖旨事奏。聖旨﹕是逆犯張誠﹑張楨及各弟侄張勛等﹑張紹寧等﹑霍文炳等及弟侄霍文燦等各犯﹐並王玉﹑錢恩﹑李承徳﹑李輔﹑耿進﹑馬義﹑王用﹑馬彰﹑蕭玉﹑王忠﹑段秉忠﹑張懋忠﹑霍朝﹑王詔﹑喬進﹑馬欽﹑金忠本犯﹐原有莊房田地﹐俱著該撫按官卽便查明﹐都籍沒入官﹐不許隱漏。還立限與他都察院知道。欽此。於是將誠降發南海子淨軍﹐看守墻鋪﹐逮家人張勛﹑霍文炳等﹐內官張楨﹑錢恩等十餘人﹐皆下法司獄論死﹐其原籍田產各籍沒入官。後復戮張勛﹑蕭玉﹑王忠於市﹐而喬進等至泰昌元年秋始釋﹐惟張楨於三十四年先監矩奉敕大審﹐同曹禦史學程奏請未允。三十五年夏﹐大雨﹐獄墻壞﹐楨等數人咸瘐死。先帝東宮紀事髙公時明﹑伴讀沈公蔭﹐皆誠名下。及二人以從龍勞升秉筆﹐具疏奏復誠原官﹐討諭祭爲身後榮焉。沒誠產時﹐先監矩已秉筆矣。

繼誠掌印者﹐田太監義﹐掌東廠者孫暹也。義陜西西安府人﹐嘉靖二十一年選入﹐由文書房升南京守備﹐神廟久知其貞介忠誠﹐有大臣度﹐特召秉筆﹐其楷書端嚴有如其品。及繼誠後﹐凡典禮政務﹐與先監矩開誠協濟﹐裁酌施行。田性儉朴寡言﹐休休有量﹐人不敢於以私。二十四年三月兩宮災﹐其夏偶與先監深夜坐語﹐仰天太息﹐先監會其意﹐詰朝乃攜兩奏稿往見。田看畢稱好﹐卽署名同密諫神廟。其一疏略曰﹕臣義等竊見近日以來﹐外廷章疏畱中不報者﹐多以致部院屢行催發﹐間有疑惑議論﹐左右朦朧隱蔽﹐不行進奏。伏乞萬歲爺簡覽批云云。其二疏略云﹕臣義等竊見禦前執事宮人﹑內官﹐或幹聖怒責處發遣﹐絡繹不絕﹐每致重傷兼患時疾而死亡者。殆無虛日。蓋以聖旨欽傳﹐卽以本日動刑﹐而用刑者﹐因懼罪及於己﹐輒加數多酷責。而押解者復懼連累﹐日夜嚴加墩鎖﹐致使受刑犯人得生者十無一二。如此致傷天和﹐豈聖世所宜有哉﹗且如近日因爭訪楊山女一事﹐但兩官回祿咸稱不知﹐熾火煆煉或成灰燼﹐未審的確罪﹐及守門又斃幾命矣。凡宮人病死者﹐卽連累內官﹐或打一百二十﹑一百五十﹐性命難存。一人病死者﹐尙然可憫﹐況又波及無辜生命乎﹖令耳聞目見﹐哭聲載道﹐怨气沖天景象如此。若不披瀝上奏﹐則是臣等貪祿戀位﹐畏死偸生﹐直犬馬之不如也。伏望聖斷將臣等分別罷斥云云。神廟嘉納之。田下用事掌班趙剛﹑楊致中﹐各具能幹﹐廣交縉紳﹐凡田所進納禦前錢糧﹐皆兩人設處置辦﹐田亦推赤不疑。掌家王欽﹐具員而已。戊戌春﹐孫暹卒﹐葬西山碧雲寺。暹北直涿州人﹐魏忠賢之本官也。先監矩繼暹掌東廠矣。田至乙已八月卒﹐葬磨石口。

繼田掌印者﹐亦先監矩也﹐遂兼掌東廠。見《先監遺事》語中﹐丁未冬先監坐化。而繼掌司禮監印者﹐成敬也。掌東廠者﹐魏伸也。成於嘉靖三十二年選入﹐由秉筆掌印﹐性豪俠﹐樂施與﹐喜狗馬謳歌﹐好花木鮮服飾﹐善飲啖﹐不甚好讀書﹐然好武勇騎射。戊申三月﹐欽遣閱視京營而識見深沈﹐料事多中。己酉之正月壬辰﹐訛言�從黃花鎭犯京師﹐男女避難者踐踏塞路﹐城門爲之晝閉。神廟亟召問策﹐成徐對曰﹕無事﹐萬歲爺寬懷。如眞有�警﹐兵部豈無塘報﹖此必訛傳。其後始知果薊帥王國棟。夷兵夜過昌平﹐擅拆民籬落﹐燃火禦寒﹐而火光燭天。遙見夷妝﹐遂驚爲�至也。其掌班侯淸﹐篤信仁善人也。成家政頗嚴急﹐賴淸救解爲多。成卒於庚戌秋﹐葬於迎祥寺後。而掌東廠之魏伸﹐繼之秉筆李浚掌東廠矣。伸碌碌苛謹﹐廠體從此漸隳。伸卒年餘﹐神廟愼印缺﹐難其人久不補﹐而後以督廠代攝印務﹐終浚之身未掌印也。辛亥冬﹐浚卒﹐特命乾淸宮管事常云獨力辦膳﹐神廟升正陽門提督李恩﹑文書房盧受爲秉筆。次年春﹐以恩掌司禮監印﹐以受掌東廠﹐至癸丑秋受接常云﹐亦獨力辦膳﹐終事神廟也。萬曆乙卯閏八月﹐神廟重慶萬壽聖節﹐時西山楊家頂觀音庵僧處牡丹忽開一朵﹐管花內官知之﹐受費六十餘兩爲寺中功徳﹐將所開牡丹移進禦前﹐神廟甚嘉悅爲瑞焉。受﹑魏伸皆嘉靖四十一年選入﹐李浚與恩皆嘉靖二十六年選入﹐於先監爲同年。恩能書﹐爲人坦率﹐令之秉筆﹐曾復起掌印宋太監晉其名下也﹐秉筆李太監鳳翔﹑南京守備李太監秀華﹐又皆宋名下也。不數年恩卒﹐盧受自此以掌東廠兼司禮監印﹐卽率意妄奏﹐若籍王體乾產可百餘萬﹐足備京城河上河工之用。後不能實其言﹐遂借影匿爲題﹐逮體干名下李晉﹑田玉﹑劉文忠﹑趙本政等於東廠﹐並沒晉等產﹐凡親屬牽連者可數百家﹐都中爲之不寧。承芳旣不稱任﹐於九月十五日亦褫逮刑部獄﹐晉等尋自東廠送刑部獄。承芳凡兩次督廠﹐所參送內犯董貴﹑常國安﹑徐進喜等﹐外犯髙騰震﹑髙瞻昆﹑崔茂槐﹑路文顯等計二十餘起﹐恐暗中肆毒報復﹐乃買許多厚木板﹐將所住房上下四旁徧壁廂之﹐房門院門皆換以堅厚者﹐怖怯不寧﹐人多笑焉。後部覆擬絞﹐遂喫素叩佛﹐書寫佛經﹐復�事呂純陽仙師﹐每夜禮拜北斗。至辛巳春遇赦﹐蒙內閣範相公﹐復粹釋承芳罪﹐禦筆特攺承芳外衛軍﹐晉筆�充外衛軍。初萬曆庚申秋﹐神廟賓天﹐光廟念典璽局郎鄒義潛邸勞久﹐升秉筆掌東廠兼尙膳監印﹐其年冬﹐義辭任閒住。先帝以沈蔭掌東廠﹐今曾秉筆張邦詔郝隱儒乾淸宮管事﹐劉時登皆義名下也。天啟二年夏﹐蔭爲逆賢退斥閒住﹐宋晉掌東廠。三年冬﹐宋私宅閒住﹐逆賢掌東廠。盧受以天啟元年五月辭官﹐逆賢矯先帝旨發鳳陽﹐惟王太監安辭印不掌﹐而王體乾自元年五月至崇禎元年四月掌司禮監印兼掌禦用監印﹑尙膳監印。逆賢退後﹐所遺東廠亦體乾掌也。自此之外﹐如神廟時秉筆邢銳﹑宋坤﹑許成及隨堂李壽﹑冉登等若干人﹔光廟時秉筆魏學顏﹑田詔﹑崔文昇﹑等若干人﹔先帝時秉筆杜茂﹑劉用﹑劉克敬﹑裴昇﹑史賓﹑張文元﹑諸棟﹑李晉﹑吳進忠﹑陰相﹑王敏政﹑郝隱儒﹑王朝輔﹑趙秉彜等若干人﹐亦皆典禮大內臣﹐顧不能徧載也。

卷六大審平反紀略

刑獄者重事也﹐我國家每年熱審之外﹐凡遇丙辛之年﹐卽特敕司禮監掌印太監一員﹐前往三法司錄囚﹐名曰﹕大審。夫必於丙辛者﹐丙協於明﹐辛者新也﹐欲在上者必明照覆盆﹐在下者旣經此一番鍛煉﹐期於悔罪自新﹐斯不負祖宗以來欽卹之至意也。

憲廟時﹐司禮監掌印黃太監賜五年大番﹐值大司寇陸公瑜﹑大廷評王公槪﹐時重犯中有兄與人鬥毆﹐其弟幫因而致死﹐坐弟抵償﹐黃太監欲從未減﹐二公持不可。黃大言曰﹕同室之人鬥者﹐尙披髮纓冠而往救之﹐況其兄乎﹖正該在矜疑之列﹐二公無以應﹐卒饒死攺戍﹐事載《沐化類編》。夫此猶細犯耳﹗

至神廟時﹐禦史曹君學程以建言久系﹐中外憐之。萬曆三十四年﹐先臣陳太監矩掌司禮監印﹐少司寇沈公應文署刑部事﹐於是先會同總憲大理卿共具公書﹐與先監曰﹕玆者伏遇聖明﹐舉五年欽卹之典﹐而臺下奉命出讞﹐𨿽系先朝令甲﹐實千載一時。蓋朝廷將以詔赦之﹐未釋者而並蘇於熱審之時﹐幸臺下又以慈悲之﹐度世者而得行乎﹖全活之惠將丹書同注﹐生之籙囹圄有「福堂之謠」﹐豈獨諸囚吁天頌聖﹐哀鳴望援﹖而生等叨列法司﹐職在昭雪於臺下﹐實有非常之希冀矣。昨承開列﹐可原重犯六十二起﹐澤及枯骨﹐明燭覆盆﹐甚感﹗甚感﹗夫入井赤子惻隱之所必先﹐納溝匹夫聖神之所甚憫﹐故知臺下仰體皇仁﹐廣行善事﹐更有匪夷所思者﹐蓋古人有宥一人而千萬人感泣﹐生等敢爲臺下誦言之。曹禦史狂戇批鱗﹐不識忌諱﹐囚系十載﹐來日無多﹐聖慈如天﹐待以不死。彼日夕焚香頂戴﹐銜恩無極。第其有近百瞽母倚閭堪憐﹐母旣彊視息以願見子之還﹐子亦忍須臾以思與母訣﹐鼪鼯爲伍﹐桎梏爲親﹐已微喘之奄奄﹐迫夜臺之寂寂﹐長安鹵發之倫﹐俱惻生等狐兔之悲﹐可知臺下地切紫宸﹐春先幽谷﹐豈靳夕奏解此南冠﹖況朝鮮之役釋放逮系﹐在詔旨燦如日星﹐而欽卹之典徧及累囚﹐於言官豈靳雨露乎﹖生等特借重臺下會疏叩閽﹐萬代瞻仰﹐在此一舉。至於遵肆赦而請釋者﹐旣未奉有明綸﹐則從熱審而並上者﹐自應不拘往例。不然﹐朝廷詔令爲虛文﹐而法司壅閼負重譴矣。故於臺下擬釋之外﹐輒有奏記﹐皆灼見其有可生之路﹐而不欲使有向隅之夫。若以一二情罪已確﹐應與眾共棄者﹐俱據實奏聞﹐以祈酌議﹐無非共襄公平之典﹐而逆知臺下之虛懷涵納者也。仰希鑑照不勝延佇﹝云云﹞。至七月初九日﹐先監領敕審錄﹐至初十日方審至曹禦史﹐徐會同三法司具疏外﹐先監曾有奏帖﹐內稱﹕臣矩本月初十日卯時前到大理寺﹐會同三法司侍郎等官沈應文等﹐照例升堂入座會審﹐至廣東司有斬犯罪人一名曹學程﹐哭告犯人原系禦史﹐爲東事妄言得罪﹐監候十年﹐悔過不及﹐豈敢惜死﹖惟是原藉廣西家有老母九十餘歲﹐經年盼望生還一面﹐犯人在監以至晝夜憂思﹐患疾沈重。若母憂死﹐犯人不得一見﹐忠孝兩失﹐𨿽死於九泉﹐不成人類。望乞欽命列位轉奏聖明赦宥得生﹐實全母子二命﹐世世子孫感戴天恩。臣向本犯說﹐你𨿽系言官﹐因言得罪﹐激聒聖上﹐況是欽定人犯﹐屢有嚴旨﹐誰敢輕議﹖臣又向各官說﹐先生每怎麼說﹖有三法司沈應文等說﹐曹學程愚戇言官﹐不識忌諱﹐罪實自取﹐𨿽系欽犯﹐不敢輕爲擬議。但東事仰仗天威﹐久已平定﹐本犯監候十年﹐懲創已深﹐又有九十餘歲垂死老母﹐今遇欽卹大恩﹐我每職掌所關﹐正當仰體聖仁大徳好生﹐況睹本犯皮肉銷鑠﹐气息奄奄﹐萬一憂死囹圄﹐望恩無日﹐若不具疏﹐後來難免溺職之罪﹐理當奏請定奪﹐煩欽使大人轉達天聽。有科臣梁有年等說曹學程自知罪戾﹐緣系欽犯﹐不敢輕議。聖度如天﹐定無畱滯﹐況今宮圍疊慶﹐千載奇逢﹐赦過宥罪﹐無處不及。今審稱伊母年九十﹐朝不保夕﹐本犯亦奄奄待斃﹐眾所共見。幸遇欽卹之時﹐正當仰體聖明﹐好生徳意﹐合詞上請定奪﹐庶免不言之罪。擬此臣又向各官說這事情重大﹐如何批語﹖會議批「奏請」二字。臣謹奏﹕知是時神廟在宥有年﹐侍聖母慈聖老娘娘於慈寧宮﹐聖母已聞曹禦史家有盲母九十餘歲﹐亦惻然憐之。是歲八月十七日﹐神廟萬壽聖節躬詣聖母朝謁﹐言及祈天永命之事﹐漸及刑獄詿誤之臣。神廟聖性至孝﹐卽跪承恩旨。至十月內﹐始將曹禦史釋放﹐內犯張楨則未允也。又光廟於三十三年十一月十四日誕生熹廟﹐正值慈聖老娘娘壽齡六袤﹐喜育元孫。三十四年春﹐神廟加上聖母徽號「恭熹」二字﹐詔赦天下﹐光廟生母恭妃王老娘娘進封皇貴妃﹐是以曰宮闈疊慶也。先監於曹禦史一案﹐在神廟禦前造膝口奏﹐語多祕不得聞﹐實暗有贊解力也。再味三法司﹐公書溫厚祥婉﹐不以未同爲嫌。先監奏記亦委曲明剴﹐慈祥藹惻眞可感動天心﹐義服中外﹐於以見當時納約自牖之義焉﹐宮府同中之雅焉。至今讀之者宛在心目。詩曰﹕彼美人兮﹗西方之人兮﹗王制曰刑者也﹐刑者成也﹐一成而不可變﹐故君子盡心焉。蓋神廟自萬曆甲辰年之後﹐停刑之旨無歲不下﹐眞亦有所感而云然耶﹐抑遵聖母慈訓之一證也﹖猗歟盛哉﹗先監侍神廟左右﹐此平反一事並妖書一獄﹐總非他人所能望其後塵者。累臣敬敍梗槪﹐以恭識仰止之思於萬一云。

卷七先監遺事紀略

先監陳公諱矩﹐字萬化﹐號麟岡﹐北直安肅縣人。生於嘉靖己亥六月二十九日﹐至丁未冬選入﹐派秉筆髙太監忠名下任司禮監﹐萬曆十一年籍沒馮太監保時已任典簿﹐後升監官﹐至十九年春代藩奉國將軍延堂有罪革爵禁錮鳳陽髙墻。先監奉敕押發﹐旣竣事﹐道經安肅﹐過家上冢﹐有《皇華紀實》詩一卷﹐沿途廉靜寬恬﹐驛遞感悅﹐皆以佛稱之。詞臣中講官惟與郭明龍正域﹑李九我廷機先生善﹐然一揖之外亦絕不通往來。後於市書中得《黃離艸》﹐每披讀玩賞曰﹕眞宰相才也。先監學術醇正﹐每向人曰﹕我只守八个字﹐曰﹕祖宗法度﹐聖賢道理。其存心兢愼如此。一日姜士昌有疏﹐偶動神廟怒﹐要行杖處﹐先監憂卹之甚形於顏色。蓋自杖王徳完時﹐卽曾與田太監義力諫未允﹐今豈可當我掌印而又行此事乎﹖正趺坐深念﹐忽被召至暖閣﹐語頗久祕﹐不得聞及。出喜動眉宇﹐左手持姜疏﹐右手招官人﹐索黃紙套盛疏發下其旨﹐則神廟禦筆所書行艸。按舊制﹐凡有禦札卽片紙隻字必用黃紙齊口﹐半套裝盛﹐識尊敬也﹐其仰全君徳如此。雲南民變﹐戕殺內官楊榮﹐神廟震怒﹐欲詳核激變狀﹐逮處地方官。是時四明沈相公偶注籍﹐惟歸徳沈相公入閣﹐卽具柬達先監﹐先監卽本其意密奏曰﹕奉使內臣固仰遵萬歲爺法度﹐不敢妄肆﹐或跟隨下人有不曉事而玩法者。若但歸罪有司﹐緹騎逮問﹐誠恐往返路遠﹐耳目驚慌﹐傳聞不便﹐宜從寬行勘﹐結局遐荒﹐幸甚神廟嘉納焉。福建內官髙き﹐進到所獲呂宋器械﹑方物。傳先監擬票﹐署內庫查收。先監奏曰﹕此島夷小醜﹑區區微物著內庫收﹐恐看得聖朝希罕異物也。今此旨宜曰﹕著贓罰庫查收。其愼重國體天言如此。鎭撫司刑部所監詿誤諸臣﹐內外重犯﹐先監每以上帝好生無知入井爲念﹐多方曲存培養聖徳﹐遇事卽諫艸多不存。是以潛移默化﹐外廷不盡知也。榮昌公主者﹐神廟之嫡長女﹐光廟之姊也。曾與駙馬楊春元反目﹐春元拂衣歸裏。神廟怒甚﹐特召先監至禦前欲重處內官﹑外官﹐先監奏曰﹕此閨壺小事不宜上動聖心﹐傳聞不便﹐遂擬諭閣臣以爲覽。東廠事件﹐某不知緣故﹐出某門往固安縣去訖﹐遂俯允施行。及召春元回﹐罰於國子監演禮以懲之﹐此先監調劑之力﹐又不止調護士大夫已也。萬曆中年﹐凡正月燈市節﹐司禮監掌印等各購擺設器物﹑書畫﹑手卷﹑冊頁之類進禦前。一日先監偶購宋人所畫《鬼子母揭缽圖》手卷﹐內有楷書金字《寶積經》鬼子母失子緣由﹐一百六名人題路甚多。元趙孟頫跋云﹕佛以自然勝而用智力者﹐以勉彊求西方竺聖設此﹐見靜聖作爲自然勝﹐勉彊以之覺世﹐抑以見佛道之深﹐不獨有功於名教也﹐而後世人心好善皆賴之云云。其畫也﹐黯淡朽素之中﹐神彩煥發﹐世尊之慈容可掬。鬼子母之悲煩可憫﹐缽內之兒以手據地﹐兩目外注﹐欲出不得﹐出之光景宛然羣魔﹐怪之凶狠獰惡﹐眉目如生﹐重重伎倆繁而不紊﹐必非宋以後人所能贗爲者。先監曰﹕此卷甚好﹐然且未可進﹐恐萬歲爺疑我諫阻打宮人也。遂將《大學衍義補》一部同此手卷著人托王伴讀安轉送東宮﹐說陳矩頂上千歲爺乞睿覽此書﹐暇時並覽此卷﹐蓋於進奉之中﹐已密寓獻替之意云。先監極愛左國史漢字學諸書﹐周程張朱諸集﹐菲衣食﹐淡滋味﹐貌𨿽不甚魁梧﹐音𨿽啞而不揚﹐然白耳黑齒雙眸如電。昔童時至京﹐大金吾陸炳一見﹐吒異曰﹕此子功名異日不在我下﹐而令名過之。萬曆二十六年以秉筆掌東廠。三十三年以掌東廠兼司禮監印﹐預卜葬地於香山慈感庵側﹐建一石塔於冢上曰「太極鎭山塔」﹐豎一石坊於墓道前日「敕葬中使神道」六字﹐有石門﹐顏其上曰「遠一仙洞」。至三十五年十二月十三日辰時﹐在內直房端坐以逝。神廟極爲悼惜﹐準從仁徳門﹑寶寧門﹐由廊下家出元武門﹐至東河邊﹐將暮仍從北上東門﹑西門﹑乾明門﹑西安門出﹐至簿子胡同宅﹐特傳造立棺如僧家葬法﹐以無湮中正樂善令終之。美云﹕賜諭祭九壇祠﹐額曰「淸忠」﹐更給護敕﹐備載房地數目﹐皆殊典也。文武臨弔送葬者﹐素白塞路﹐壅不能行。山陰朱相公賡﹑晉江李相公廷機﹑福淸葉相公向髙﹐親詣立棺前祭奠。其文有云﹕三辰無光﹐長夜不旦。其敬慕推崇如此。神廟推恩﹐特將掌家常云升乾淸宮管事﹐後掌鍼工局印﹐管文書官馬鑑﹑師明﹑苗全﹐俱升暖殿近侍。光廟登極﹐復升常云隨堂。予告先帝升鑑乾淸宮管事。先監自秉筆﹐外廷皆不識爲何如人﹖至癸卯冬妖書一獄﹐保全善類﹐誠足回天﹐仁能覆物﹐知不知皆感服也。語具《憂危竑議後紀》中。

及丙午秋七月大審﹐至曹學程一案﹐先監多方婉救﹐極力平反。神廟聖孝﹐覽而哀之﹐特兪允焉。具《大審平反》語中。自此士紳益敬愛之。先監每暇﹐卽玩味《大學衍義補》﹐或令左右誦聽。乙巳之冬﹐奏進二部﹐請發司禮監重刊。先監卒後數年始完﹐惜督刻抄寫者寡昧無識﹐其中頗多舛錯﹐至今沿習未正﹐良可痛也。先監最愛《周禮》﹐恆向左右曰﹕文中子有言﹐如有用我者﹐執此以往。又曰﹕我曾見一書內載宋章聖講《周禮》﹐至「典瑞有捨玉」﹐問云何義﹖講官對曰﹕人臣卒給含玉﹐欲令骨不朽耳﹗章聖曰﹕人臣俱要名不朽﹐何用骨爲﹖先監每欲將陳鳳梧所刻《周禮》合集說考注訓﹐雋照向句解次序勒成一書﹐亦欲奏請重刻﹐而志竟未遂也。先監又篤好《易》﹐萬曆年間偶見坊間售有《義經十冀》﹐乃慈溪傅文兆所著﹐曰《太初易》《古周易》《玩辭篇》《觀變篇》《觀象篇》《玩占篇》﹐大與舉業不同﹐而推明古《易》次序上下二篇﹑十翼十篇﹐將三聖易學闡明﹐可愛漢儒費直亂易﹐剖辧無餘蘊﹐且主文王作《爻辭》之說﹐與周公無涉。先監嘗曰﹕揚雄《解難》﹑魏伯陽《參同契》﹐劉勰《文心雕龍》俱直云伏羲﹑文王﹐曷嘗有一字及周公哉﹖兩漢及梁去古未遠﹐爾輩識之。及先監卒﹐後累臣被常太監云詿誤墩鎖。又先年曾聞開雍顧老師說﹐國子監新刻經史不可不買一部。累臣旣抱罪無所事﹐遂購得十三經﹑二十一史﹐日披玩之﹐則周公系《爻辭》之說﹐誠始於唐之孔穎達無疑矣。《史記注》則十翼井然﹐《前漢志》則三古三聖人。又《三國誌》髙貴鄕公視太學及別史列傳﹐自唐以前都無周公作《爻辭》之說﹐其孔穎達杜撰﹐費直亂敍﹐不辧已明。宋程子以今《易》作傳﹐朱子以《易》作本義﹐柰今繩於舉業﹐拘於大全﹐誰敢如傅文兆起而議之者耶﹖《易》也﹐《十翼》也﹐《周禮》也。天如假先監數年﹐則表章次第奏刊﹐豈止一《大學衍義補》而已哉﹖今上聖主右文極矣﹗惜臣下落落無先監之儔也。惜哉﹗先監遺像在徳勝門裏欽賜會館祠內﹐至今見者多淚落﹐其徳望孚人未艾可知。先監九歲選入﹐萬曆丁未年卒﹐享壽六十有九。其同母弟萬策中壬辰科進士﹐受先監之訓爲多﹐蔭大金吾。陳居恭傅萬策第四子也﹐誥贈是以及先監之二親焉。

累臣若愚曰﹕先監𨿽內臣乎﹐然其才識品望今古希有。自萬曆辛丑累臣選入﹐得侍左右﹐未嘗見疾言遽色。體𨿽淸臒﹐若不勝衣﹐其處大事決大疑﹐羽翼忠良﹐仰全君徳﹐卽賁育之勇﹐雷霆之威不少易者。性不好飲酒﹐凡飲稍暇﹐卽鼓琴歌詩﹐或跏趺靜坐。自《皇華紀實》之外﹐有《香山記遊》《閩中紀述》﹐惜未刻也。至於聲名貨利﹐了無所好﹐聚蓄書畫玩好之類。嘉靖庚戌之變﹐�薄都城﹐髙太監忠披堅執銳﹐扞禦著勞。先監是時二十歲矣。目擊心慕﹐是以有志經濟。每畱心於國家歲計出入﹐應攺折者﹐應蠲賑者﹐時密奏節縮以蘇民困。更畱心於邊塞衝險﹐士馬登耗。會審妖書曾與大司寇蕭公大亨相談﹐蕭久歷塞上﹐極爲敬服。萬曆乙巳冬﹐遼東撫鎭議招徠流民爲功﹐遂將鴨綠江以西﹐寬奠以東﹐張其哈喇佃子地方數百里棄之於��﹐先監聞之心頗不平﹐惟仰屋竊嘆已耳﹗見《遼左棄地》語中。至盧大司禮受掌印時﹐其掌家王朝弼卽今之王朝應者﹐潛差張書紳等往撫順做買賣七宗﹐惱恨之書﹐人言嘖嘖。章滿公車蓋原委根因﹐盧原不知由應朝私遣也。天下事尙可言哉﹗累臣曾見嘉靖年間詞臣襲君﹐用卿所著書曰﹕《云岡選稿》﹐內載奉使朝鮮回條奏邊事明悉﹐議開海運復舊遼陽﹐則糧可直達開原城西老未灣﹐開原與廣寧相近﹐聲息可通﹐守邊最易。累臣十餘歲便隨先將軍宦遼陽﹐寓三年﹐其地理邊務民情風俗至今尙存胸臆間。思其土地瀕海﹐難修邊墻﹐則偵哨獨不可加意乎﹖萑葦蔓衍﹐而屯田﹑車陣﹑彊弩﹑騎射﹑火器﹐獨不能以正兵爲奇兵而守禦乎﹖五年滅�﹐𨿽袁督師一言自誤﹐然而無米之炊﹐恐又煩局中者費籌策也。全遼已矣﹐痛尙未復﹐又何有乎棄地﹖何有乎舊遼陽哉﹖西而薊門﹐戚帥繼光之餘制盡弛﹐春秋雨班修築﹐恐不無鹵莽塞責也。再西而宣而云而陜﹐以類推之﹐恐山西更甚。總之﹐呰窳罷匱﹐處處待哺﹐或不甚懸絕也。回想我太祖開國時﹐有河套﹐有東勝﹐有開平﹐有大寧﹐有舊遼陽﹐是何等幅員﹖何等彊盛﹖唐李翺有言﹐神堯以一旅取天下。今不能以天下取河北豈不痛哉﹖累臣幽系圜扉﹐席槁待斃﹐回想先監﹐觸目傷心﹐祗空抱杞人之憂﹐向誰灑英雄之淚﹖如九廟之靈憐鑑若愚血誠﹐願於伏法之後﹐遊魂爲變﹐誓作厲鬼﹐俾敵之。金鼓無聲而我之敵愾增壯﹐斯生𨿽無益於時﹐而志或可酬於冥路﹐卽所以上報國恩﹐下雪父恥也。累臣非敢於談兵喜事之人﹐又非敢輕泄省中之語﹐惟念以羊易牛﹐非胡齕何以彰主心之仁﹖而楚王太子之賢﹐須鐘儀始達於晉﹐是以臚列於首﹐不憚亹亹。

卷八兩朝椒難紀略

光廟自元配孝元貞皇后郭老娘娘曾誕公主未育外﹐有孝和皇后王老娘娘誕先帝﹐卽封才人者也。又今上本生聖母賢妃劉老娘娘﹐卽孝純皇后也。又傳老娘娘節懿妃誕六公主﹑七公主。又西李老娘娘卽誕生八公主。後因公主選婚時﹐始封康妃者也。東李老娘娘卽莊妃﹐賢而無出。又有趙選侍未得封號﹐極與逆賢﹑客氏不合﹐先帝卽位之後﹐矯旨逼縊殺之。當臨命之際﹐將光廟賜過首飾金珠之類﹐列於案棹之上﹐沐浴禮佛﹐西向遙拜﹐痛哭良久﹐從容投繯﹐至今尙以宮人殯﹐無人肯爲申雪。客魏仍矯旨將名下答應﹑近侍王亮等數人﹐各加酷責﹐降發南京﹐今見存可問也。光廟莊妃東李老娘娘性仁慈寬儉﹐簡重寡言﹐儼若五六十歲﹐宮中多感頌之名位﹐素在西李老娘娘前。及奉先帝聖旨撫視今上﹐凡起居食息﹐責內外執事愛護關切﹐勝於親生者也。凡頤養聖躬﹐勤於學問﹐𨿽皆由天縱﹐然誘掖獎勸﹐蓋莊妃老娘娘亦間有力焉。承奉徐應元者﹐逆賢之同官﹐塗文輔之老叔。先爲承奉副﹐後將承奉正張忠退斥﹐而應元爲承奉正﹐王文政爲承奉副。應元旣倚逆賢﹐借勢驕蹇﹐每叩見時﹐或揚揚自得﹐或笞詈左右﹐無所忌。莊妃老娘娘爲人謹重寡言﹐負气憤郁﹐遂致病薨。彼時逆賢法正嚴急﹐宮中間有知是應兀气薨﹐不敢泄﹐是以應元在鳳陽病死﹐人多快之。光廟臨禦未久﹐三宮未備﹐痛哉﹗先帝後中官張老娘娘﹐卽懿安皇后也﹐河南生員張國紀之女。天啟元年夏﹐大婚禮成之後﹐客氏憚後賢明﹐遂於宮中捏言﹐後非國紀之女﹐云是重犯孫二之女也。其年秋﹐臺臣遊士任以募兵之差﹐已陛辭瀕行﹐特上疏力劾客氏﹐蓋首犯凶鋒之第一人。故乙丑緹騎之逮﹐亦首及士任也。客氏甚恨之。天啟三年﹐張娘娘覺孕﹐客氏﹑逆賢乃逐去宮人之異己者﹐故托不更事之宮人﹑答應﹐一日張娘娘偶腰痛﹐受捶過度﹐竟損元子睿胎。東宮王娘娘﹐京師人﹔西宮段娘娘﹐南直人﹐俱無出。裕妃張娘娘者﹐已有身鋪﹐宮膺冊妃禮畢﹐逾期久不乳﹐且有違言。客氏﹑逆賢恚其異己﹐於先帝前力贊之﹐仍矯旨將宮人﹑內宮俱逐於外﹐絕其水火﹐獨將妃封閉宮墻之內﹐無所飲食﹐經數日。後天雨﹐尙力疾匍匐於產澑之次﹐伏啖雨水數口气絕。宮門外看守宮人回話﹐奏知先帝﹐將妃革封號﹐如宮人例焚化於淨樂堂﹐至今上登極始復封攺葬如禮云。成妃李娘娘者﹐天啟四年二月三十日誕生二公主﹐是日地大震﹐其後公主薨。值中宮張娘娘偶病﹐範娘娘卽慧妃封皇貴妃者﹐復失寵﹔任娘娘卽容妃﹐封皇貴妃﹐尙未誕生皇第三子時﹐李娘娘間侍先帝寢﹐偶暗爲範娘娘乞憐﹐客﹑魏偵知之﹐遂矯旨革封絕食飲﹐欲如處裕妃故事。仍將內府供用庫管理內官李謙﹐以爲成妃用事人也﹐卽降發南海子﹐尋矯旨殺之。先時成妃見裕妃生生餓死﹐遂平居時﹐凡櫩瓦磚縫之中﹐多暗蓄食物﹐至此暗得竊食數日。幸客氏﹑逆賢怒少解﹐始退斥爲宮人﹐遷於乾西某所居住﹐僅僅得幸存。至今上登極﹐特復其封號養膳﹐居於慈慶宮之某宮。此外馮貴人等﹐或絕食勒死﹐或乘其微疾而暗害之。總因偶有違言﹐誤觸客﹑魏所忌﹐而置之死也。在先帝亦未如之﹐何也已矣﹖誰秉內政而忍令至此極也﹖嗚呼﹗

卷九正監蒙難紀略

故司禮監掌印太監王公諱安﹐字允逸﹐號寧宇﹐直隸保定府雄縣人。萬曆六年選入皇城內書堂讀書﹐撥司禮監爲掌印馮太監保名下﹐已故秉筆曾任承天監守備太監杜茂照管。杜陜西人﹐耿介好學。監少之時﹐讀書習﹐多玩嬉﹐不勤苦﹐杜將監坐於凳上﹐用繩縛監股仿桌之兩腳﹐或書仿不中程﹐卽以夏楚從事﹐其嚴督如此。及馮籍沒後﹐監以年幼未經退下﹐蓋張宏輩卵翼庇護之也。神廟二十年後﹐廉知監學問優博﹐性孤介﹐又有先監矩密薦﹐遂於光廟未膺冊立之前﹐禦點爲皇長子伴讀。光廟之乳媼姓曾﹐直隸人也。光廟升遐發引後﹐神主虞祭回﹐進徳勝門﹐曾氏長跪路傍﹐伏塵號痛﹐時禮臣周道登等﹐大金吾駱思恭等感嘆之。見吏科侯震暘疏﹐光廟生母恭妃王老娘娘居景陽宮﹐是以母子同住﹐曾氏毫無怠肆。光廟髫齔﹐曾氏卽出宮不入矣。萬曆二十九年春﹐光廟移居慈慶宮﹐從此母子暌隔不相見﹐惟監擁護保衛之功爲多。

及是年十月十五日﹐光廟膺冊立後﹐神廟點徐文兆爲典璽局郎﹐韓本用爲紀事﹐吳進忠爲典璽局寫字﹐鄒義﹑王安﹑李實等伴讀﹐盧進爲典膳﹐張忠﹑劉忠﹑劉朝等各爲典兵等局官。陳應科﹑王輔等爲近侍。及光廟大婚禮後﹐講讀漸稀﹐佞臣王輔﹑劉朝等日以鼓樂﹑毯馬﹑弓矢導引獻諛﹐甚而私向外廷指稱令旨﹐以囑托事情。初徐文兆與典兵張忠相爭﹐光廟奏聞﹐神廟震怒﹐俱降做淨軍墩鎖﹐皇貴妃鄭娘娘再三懇赦。後知其曲在張不在徐﹐遂復原職﹐而張忠遇赦不赦﹐至四十八年七月始釋﹐竟以病廢。此張忠非承奉張忠也﹐而徐文兆﹑盧進皆年老病卒。先是萬曆四十幾年﹐王輔有罪﹐被東廠盧太監受奏﹐神廟下輔法司獄﹐輔在獄中益狂肆不悛﹐復將所使小廝打死﹐夜沈於井﹐事發問絞。至天啟六年﹐王體乾奉旨﹐五年大審﹐逆賢力救出之﹐後升天壽山定陵簽書﹐攺姓馬﹐蓋輔亦監之仇也。所以逆賢臭味同焉。初光廟在靑宮時﹐偶宮人王秋榮縊死﹐監執欲實奏神廟﹐而鄒義等恐滋事端﹐遂以病故奏聞。於是光廟每憚監嚴直﹐優禮𨿽加﹐而心疏畏之。乙卯五月挺擊時﹐光廟令旨稱本官云云。監視艸也。神廟賜光廟銀數千兩以慰之﹐始升監玉帶。監是時已久謝病家居﹐幾年節冬至千秋等節﹐或入宮叩見﹐一日半日而已。近侍魏朝﹑施大用等皆監名下也。朝後攺名王國﹐升管事﹐掌兵仗局印﹐天啟元年爲逆賢所害。施大用素占風望气﹐善躲閃得苟存。監旣萬曆年間頻杜門養屙﹐時沈酣典籍﹐無書不窺﹐每寫扇送相知士大夫﹐而門多正人﹐凡事多效法先監之所爲。先監形不魁梧﹐而耳白過面﹐兩目如曙星﹐闊口黑齒﹐然聲甚啞﹐十步之外人不能聞。監頗效其啞﹐蓋拘於惜气養生之術﹐又以爲先監之賢在臯陶之喑也﹐人多以此少之。

光廟登極﹐監匡輔秉政﹐凡潛邸著勞者各營求美印﹐監惟掌巾帽局一印﹐而納約自牖﹐知無不言。八月初六日﹐周朝瑞疏言「愼初三要」﹐光廟震怒﹐欲因金花銀兩杖朝瑞﹐賴監力救得降調。光廟孝養神廟皇貴妃鄭老娘娘於慈慶宮﹐及保全久事神廟管事牌子魏學顏﹑胡進﹑常云等各升秩子告﹐及發內帑助邊﹐起鄒元標﹑王徳元等議興大工。一月之間﹐善政種種﹐皆監獨力贊導之也。

監爲人淸臒多病﹐後服人參始漸腴﹐然不甚彊壯﹐凡隨侍先帝朝講﹐皆賴人扶掖始行。初移宮時﹐亦曾聽魏朝之言﹐曲救逆賢之命﹐見《客魏始末》語中。監白皙﹐兩目炯炯﹐素與文書房金太監忠契厚﹐金所刊《禦世仁風》列監名焉。逆賢擅政之日﹐此書人皆不敢蓄。後金亦蒙今上眷注﹐升秉筆禦用監印。金性寬緩﹐而監性卞急﹐然同年契愛﹐無逾兩人者。先帝登極月餘﹐客氏寵伊始﹐曾欽賜客氏人參一袋﹐約重二三十斤﹐逆賢卽攘奪抱赴監直房曰﹕天賜富貴﹐叩獻作湯用。其趨附諂諛如此。監自秦昌元年八月﹐至天啟元年五月﹐其直房先在乾淸門裹之西南廊﹐後遷住於隆道閣西小房。每稱病靜坐﹐曾蒙先帝禦書「輔朕爲仁明之主」七字於扇以賜之。不常在禦前﹐或有事﹐但挽拽一至而已。凡有文書﹐皆趙恩﹑張永齡等呈稟﹐監不開口明說﹐止於膝上或案上用右手食指作畫字寫字形﹐或眼語頤指﹐非久侍者不能通其意﹐間不能會意而致怒遭責者比比也。初監作伴讀時﹐杜任承天守備﹐叔侄曾失和﹐先監每調劑之。及監侍先帝奏薦杜某舊人多學﹐升秉筆未久任﹐以老病卒。又謀欲於畱都﹐攺葬馮太監骸骨未果而罹禍焉。監性𨿽峭直嚴急﹐然頗樂道人善﹐凡有寸長者﹐皆不忍泯。天啟元年三月﹐初興光廟陵工大工﹐秉筆髙公諱時明者掌內官監印﹐恐不勝任而辭印之第三疏有曰﹕微臣局量已盈﹐敞車難以任重云云。監擊節賞之曰﹕破車硬著好﹐路兒化得妙。此誰筆也﹖髙公曰﹕本監寫字劉時泰也。累臣原名時泰﹐避光廟年號攺此。監曰﹕名下果無虛士﹐老公宜厚遇之。髙公至直房隨喚累臣慰勉﹐以銀兩錢幣旌之﹐且顧左右曰﹕怎得滿皇城官人﹐多好學讀書﹐如劉長官﹐我方喜也。又先監矩於萬曆乙巳冬﹐奏請神廟重刊《大學衍義補》﹐至卒後十餘年始刊完。累臣曾具艸募化同會之人﹐捐資印造﹐焚化一部﹐以慰泉下。供安一部﹐以示永久。其單前弁言乃己未年罪中語。監後見而愛之﹐遂畱置之案側﹐凡夙望多學﹐如邊靜寧﹑趙思諸人﹐間指示之曰﹕此我華中有志懷本人也。其獎誘後人如此。

監於天啟元年五月得告﹐隨奉旨著掌司禮監印﹐乃眺遊西山﹐辭不卽赴。其疏有云﹕臣願領罪不領官等語。蓋一腔忠憤气稍不平﹐致小人乘隙﹐攘其印而阻於內﹐又有邪人建議於外而阻其出﹐仍復構謀陷害以畢其命。方逆賢欲下手殺監﹐尙懷前救命恩﹐猶預未忍時﹐王體乾急欲掌印﹐遂以危言動客氏﹐客氏密向逆賢曰﹕外邊或有人救他﹐聖心若一回﹐你我比西李何如﹖終喫他虧。賢意始決。遂降監南海子淨軍﹐卽升劉朝南海子總提督﹐令代宋太監晉﹐以宋長者不忍殺監﹐而朝敢任之﹐亦以朝平素與監不合也。朝到任之後﹐遂禁其家人﹐絕其飲食﹐今日攺調某園﹐明日攺調某鋪﹐漸漸危迫。一二村民不忍監餒﹐或暗餉一糕一餅者﹐卽痛遠斥之。監饑甚﹐自於籬落間﹝A12D﹞刨蘿卜﹐袖藏於夜半竊食之﹐又數日不死。朝欲徼客﹑魏之喜﹐遂密授意於下手者撲而縊殺之﹐備見崇禎元年十二月內曹太監化淳等參丁紹等疏中。

初監奉有掌司禮監印之旨也﹐原擬疏辭﹐再奉溫旨卽出﹐不意科臣霍維華有疏規刺﹐監以抄揭差名下曹公見髙公。是時﹐髙公已居林下﹐頗爲咨嗟﹐然已無可柰何。又經略熊廷弼再起赴遼﹐雅敬重監﹐及都憲鄒元標等後聞監亡﹐咸爲之流涕悼惜也。監受窘未卒之先﹐秋雨霖霪﹐霏微慘黯﹐天日無光﹐怒風悲號﹐髙公徐步檐前﹐仰天嘆息曰﹕王老爺難矣。又數日復密向累臣曰﹕我夢王老爺靑衣小帽來見﹐默而不言﹐其必西歸乎﹖主僕私語﹐淚不覺盈盈下﹐恐人見隨拭之。累臣得《舊唐書﹠﹟8226﹔列傳》讀之﹐有張柬之等五人不得令終狀誦與髙聽﹐又至別贊有曰﹕天地爲籠﹐去將安所﹖更心如刺﹐促收之不忍聽焉。至翌日﹐聞監果死矣。時辛酉九月二十四日也。其名下惠公進臯﹑曹公化淳﹑王公裕民﹑楊公春﹑張公若愚等﹐皆重責﹐酷刑備至。凡發南京者﹐晝則墩鎖﹐夜則打更。曹公等數人先在北京更鼓房打更﹐不數月亦發南京。又文書房趙恩數人﹑張永齡﹑寫字史輔民皆監之經理本章者﹐及監掌家張和等俱被逆賢害死。

嗚呼﹗惜哉﹐監之爲人也﹗器宇嚴毅﹐鶴立昂霄﹐始惑魏朝之言力救逆賢之命﹐而認賊爲子﹐誤中妖媼之諂﹐遂爲所圖。視王體乾爲道義友﹐卒攘其位而斃其命﹐世事糾紛轇轕﹐誠有出於意料外﹐眞不可以成敗論英雄也。當辛酉五月初﹐髙公最先告病候旨﹐詣河邊直房﹐監尙在官﹐曾具密奏薦畱髙公﹐內引云「未有仁而遺其親﹐未有義而後其君」之句﹐髙公力止之。若此奏曾上則髙公必繼監受害﹐豈能至今日哉﹗自光廟寵眷西李老娘娘﹐遠在東李﹑傅兩位老娘娘之上﹐監恆不懌﹐見西李老娘娘未嘗叩也。西李老娘娘下用事之李進忠﹑姚進忠﹑劉遜﹑劉尙禮﹑姜昇等諸人﹐招權納賄﹐無所不至。旣移宮之後﹐便該以正義尊崇。神廟昭妃劉老娘娘﹐俾先帝朔望朝謁﹐盡承重之禮。凡有應議之事﹐間有奏請﹐一一施行之﹐亟屏退客氏於外﹐而制馭逆賢﹐優以金帛﹐隆其虛銜可也。乃西李旣退﹐而客氏炎炎﹐體乾縮朒﹐而逆賢日盛﹐誰作厲階毒痛中外哉﹖於此見監讀書極博﹐呂極髙﹐守極介﹐性極骨鯁﹐有大臣風。其實於經國之體﹐圖事之機﹐曾不無疏漏﹐蓋有未能盡善者焉。悲夫﹐痛哉﹗當今之世能再得憐才勉學之人如監者﹐誰耶﹖人之云亡﹐邦國殄瘁﹐豈非天哉﹖今上登極後卽沾恩卹﹐崇禎二年夏﹐曹太監化淳等復具疏﹐催部覆攺祠額名「復蒙聖恩」﹐賜祠額曰﹕昭忠。爲後世榮也。監廣交遊﹐善貿易﹐靈濟宮西有布鋪一處﹐歲出息若干﹐各處房租又若干﹐是以𨿽處靑宮冷局二十餘年﹐而財用充裕﹐未嘗乏也。監又善書好奕﹐奕或輸則必詭著以求勝方已﹐又矜滿孤立﹐卞急馭下﹐頗爲知道脫俗者惜之。是以知其涵養﹐尙未純粹如先監矩也﹐或亦各成其是而已矣。

卷十逆賢亂政紀略

王體乾旣掌司禮監印﹐逆賢旣竊柄﹐遂升梁棟﹑諸棟﹑史賓﹑裴昇﹑張文元爲秉筆﹐而殺王太監安﹐復驅逐原選熹廟張后之劉克敬於鳳陽而亦矯旨殺之﹐擯斥掌東廠之沈蔭而畀宋晉﹐驅逐大臣王紀。滿朝薦鐘羽亞等詞臣﹐又震孟等建言﹐劉宗周﹑王心一等托心腹掌班劉榮結交閣臣沈■﹝氵隺﹞﹐導��武﹐暗通綫索﹐設立內操﹐差劉朝﹑胡良輔﹑紀用等往山海關送器械﹐實所以開內鎭守之基也。巧畱客氏於內﹐箝制宮壺﹐先殺光廟之趙選侍﹐後殺熹廟之裕妃貴人等﹐如刈艸菅﹐又革成妃李娘娘之封﹐絕食幾死。夫以刑余賤品﹐而專擅無忌﹐悖逆凶殘﹐如此名之曰「逆」﹐不亦宜乎﹖又導引先帝在宮中習放鳥銃。天啟元年失記月日﹐有禦前暖閣王進﹐在先帝前放銃﹐銃炸﹐將進左手打得無蹤﹐幾危聖駕﹐攺升王進天師庵艸場貼場。四年六月十五日午時﹐南方有五色雲起﹐一段鮮明﹐良久漸散﹐靈臺占曰﹕是爲景云﹖此喜色也。又曰﹕文士入用。七月﹐六科廊災。五年二月內﹐視太學﹐逆賢﹑王體乾擅攺儀注﹐凡賜坐大臣不得賜茶﹐逼先帝速還宮。至五月十八日祭方澤壇回﹐卽幸西苑﹐本日申時後中宮張娘娘已回宮﹐客氏同逆賢共在橋北淺水處大舟上飲酒樂甚。先帝與體干名下髙永壽﹑逆賢名下劉思源﹐皆十七﹑八歲小璫﹐在橋北水最深處泛小舟蕩漾﹐上身自刺船﹐二璫佐之﹐相顧歡笑﹐若登仙然。忽風起舟覆﹐二璫與上俱墮水﹐船上金大壺酒具盡沒。當時兩岸驚嘩﹐皆無人色。逆賢﹑客氏手足無措﹐逆賢亦自投水﹐然遠不濟事。最先奔趨入水救先帝聖駕者﹐管事談敬等也。髙﹑劉二豎子皆淹死﹐後贈升乾淸宮管事。本年七月十五日﹐逆賢親赴大髙元殿作法會﹐瞻禮放河燈追薦之。蓋擅權淫縱者逆賢﹐而秉筆掌印者體乾也。九月﹐先帝賜忠賢﹑客氏各金印一顆﹐方二寸餘﹐四爪﹐龍鈕﹐玉箸籙文印九字三行﹐曰欽賜顧命元臣忠賢印﹐日欽賜奉聖夫人客氏印。每顆金重凡二百兩﹐鑄刻者禦用監也﹐篆字者中書也﹐戧金龍印盒則內官監也。先是萬曆年間乾淸宮﹑坤寧宮災﹐皇后之寶被焚。及四十二年﹐福藩之國﹐中宮例有與王妃戒諭一道﹐須用寶鈐識﹐垂之久遠。神廟軫念匱乏﹐命禦用監以梨木雕刻代用之﹐模篆者中書謝稷也。終孝端顯皇后世﹐中宮寶竟未補。是時體乾頓忘之耶﹖今諛逆賢﹑乳媼而屑越浪賞﹐殊可惜焉﹗又天啟六年夏﹐體干等奉敕到司大熱審﹐忍悖祖宗欽卹之意﹐重笞戚臣李承恩五十﹐以博逆賢一笑﹐其開廷杖之端。令重打萬工部燝﹑吳禦史裕中﹐斃於杖下皆眾耳﹗眾目所共曉者。至於逆賢下之掌家王朝用﹐系體乾結義契厚同年兄弟﹐所以逆賢擅政而體乾安﹐二十四款等疏上而逆賢安。及逆賢事敗籍沒﹐其無辜株陷者比比﹐而朝用復安﹐無非彼此庇護网漏吞舟﹐是之謂已。

按南樂相公之通內也﹐實自天啟四年十月初一日享太廟遲誤﹐被臺省參劾﹐遂生生逼上陽關路﹐始與逆賢通焉。凡有書札﹐皆用閣揭摺子﹐親筆行書﹐外貼南紅紙簽﹐題曰﹕內閣家報﹐釘封鈐曰﹕魏廣微印。送至惜薪司掌家王朝用﹐朝用仍外加封識畫花押﹐差心復官人賫送逆賢直房﹐系李朝欽收掌﹐而李永貞﹑石元雅﹑塗文輔念與逆賢聽﹐各命家下官人照將姓名抄小楷折子藏於袖中。崔呈秀之通內也﹐始自呈秀之舊居停許秉彜導引﹐凡有字帖及《點將錄》《同志錄》《天鑑錄》﹐俱將原本付朝欽收掌﹐而永貞﹑元雅﹑文輔﹐亦各命照抄小楷折子藏於袖中﹐每日早齊付逆賢直房﹐按名回話﹐今日升官本內有無折子姓名﹐參官本內有無札子姓名﹐面同簡舉﹐罔敢異同。'其永貞之札﹐則累臣所代抄謄者也。是以目擊最眞﹐蓋傳遞綫索捷如桴鼓。秉彜系元雅掌家內官監管理大工﹐催攢各省大木者也。朝用以逆賢掌家帶禦乾淸宮管事﹐凡永貞﹑元雅﹑文輔及劉應坤﹑王朝輔﹑孫進等﹐每日見朝卽叩頭稱「老叔其侄」﹐王永祿亦驟蔭至都督同知﹐則勢焰可知也。

逆賢奢侈性成﹐服色僭制﹐出外戴束髮冠﹐端陽懸珍珠牌穗。而內織染局之掌印齊良臣﹐及南京內守備楊國瑞等﹑劉文耀﹑胡良輔﹑胡濱等﹐各代爲繡造﹐或褻衣襖褲而金綫蟒龍﹐或方補戎衣而蒼龍頭角﹐較藩王止欠一爪﹐比禦服僅讓柘黃。至於按節令應景制造﹐更從古以來所未有者。而晏然服飾﹐恬不爲異﹐且性貪饕善飲啖﹐尢好啖犬肉。秉筆塗文輔﹑管事劉忠﹐每自鄕間烹來﹐於乾淸宮大殿內以享逆賢﹐旣飽飫﹐令其眾名下手奪口啖﹐須臾立盡﹐以爲笑樂。說者曰殿內有神明﹐逆賢了不畏懼﹐其恣肆傲誕如此。目中知有朝廷乎﹖逆賢罪罄竹難書﹐玆聊記其亂政之略若此耳﹗

卷十一外廷綫索紀略

天啟四年三月十九日﹐科臣傳魁參汪文言﹐旣逮詔獄﹐罪不可測﹐計無所出。至五月二十九日﹐憲臣楊漣參逆賢二十四罪之疏上矣。奉聖夫人客氏者﹐先帝之乳媼也﹐久與逆賢私。司禮監掌印王體乾柔佞貪狠﹐實黨附逆賢之元凶戎首﹐賊害椒紳之主盟國老也﹐與客氏日在禦前贊逆賢﹐巧法庇護﹐軟語乞憐﹐而秉筆李永貞等復幫助之。凡文武大小七十餘疏﹐槪置不聽。賢旣得瓦全﹐便從此攺心﹐放手爲惡﹐無所忌憚﹐實楊公此疏激成之也。其後將體干名下李晉升秉筆﹐田玉升正陽等門提督﹐李永貞掌巾帽局印﹐石元雅掌鍼工局印﹐塗文輔掌禦馬監印﹐而文書房之王敏政﹑李守質﹑楊國瑞等各賞有差﹐皆酬保安之勞。賢之賞掌班紀用及劉應坤復差往遼東﹐亦所以酬之也。昆山顧相公等因楊公疏有「門生閣老」字樣﹐嗔之﹔南樂魏相公於是年孟冬之朔﹐又失誤享廟大典﹐遂與外廷大相水火。乃以己意用墨筆間點《縉紳便覽》一冊﹐極重者三點﹐次者二點﹐又次者一點﹐閣部詞林葉向髙﹑韓爌等﹑何如寵﹐錢謙益﹑成基命﹑謬昌期﹐姚希孟﹑陳子壯﹑侯恪﹑趙南星﹑髙攀龍﹑楊漣﹑左光斗﹑魏大中﹑黃尊素﹑周宗建﹑李應昇等約六﹑七十員﹐密付逆賢﹐皆目爲邪黨﹐托逆賢於禦前借事擯斥﹐而昆山居然首揆矣。體乾倡言開廷杖時﹐原欲杖林禦史汝翥﹐以危福淸林逃未獲﹐偶值皇第三子薨逝之變﹐工部郎萬燝適遭其毒。批此本者﹐李永貞從臾禦筆﹔攺此票者﹐體乾阿逆賢也。天啟五年十二月﹐又杖斃吳禦史裕中。凡在午門前喝令重打﹐屢換人尙嫌輕者﹐體乾輩也。初﹐贊崔呈秀傳遞綫索者﹐許秉彜也。其年十二月﹐復逮汪文言。至五年春與大工後﹐逆賢指稱看工催工名色﹐無日不與呈秀面會﹐卽屏人密語﹐移時方散。或授受害人姓名﹐如天鑑等錄之類﹐逆賢奉爲聖書﹐心甚悅之﹐以爲崔家疼我贊我﹐設法報仇出气也。一時捏詞獻諛入告者梁夢環﹑李魯生﹑曹欽程等也。五日一比﹐追贓之嚴旨﹐四六駢儷之溫旨﹐皆昆山等所票擬也。閣中俱有底簿可考﹐中書官可證也。凡逆子良卿之獎敕﹑誥券文﹐皆內閣詞臣撰擬﹐用紅掩面揭奏﹐亦閣中有底簿可考也。凡內府衙門及閣揭擬票﹐一應中旨創艸者﹐王體乾﹑李永貞﹑塗文輔也。甲子之冬﹐南樂魏相公旣手點《縉紳便覽》一本﹐又手寫所欲起用之人﹐黃克纘﹑王紹徽﹑王永光﹑徐大化﹑霍維華﹑阮大鋮等五﹑六十員﹐各加三圈﹑二圈不等﹐密付逆賢﹐自爲正人﹐陸續點用。至乙丑之後﹐崔呈秀密付逆賢之《天鑑錄》者﹐首列東林渠魁葉向髙﹑韓爌﹑孫承宗﹑劉一燝﹑趙南星﹑楊漣﹑惠世揚﹑髙攀龍﹑左光斗﹑孫居相﹑李邦華﹑喬允升﹑王洽﹑曹於汴﹑李騰芳﹑錢謙益﹑姚希孟等﹐次列東林脇從孫鼎相﹑徐良彥﹑熊明遇﹑沈維炳﹑熊奮渭﹑侯恪等。其後又列眞心爲國﹐不附東林﹐顧秉謙﹑魏廣微﹑王紹徽﹑馮銓﹑王永光﹑霍維華﹑徐大化﹑周應秋﹑薛貞﹑崔呈秀﹑閻鳴泰﹑王在晉﹑楊維垣﹑卓邁﹑倪文煥﹑李魯生﹑吳淳夫﹑孫國楨﹑劉廷元﹑亓詩教等若干人。《同志錄》者﹐首列輔臣﹐詞林部院諸臣卿寺則陳宗器﹑韓繼思﹑易應昌﹑張潑等﹐臺省則黃尊素﹑李應昇﹑劉芳﹑張愼言﹑惠世揚﹑房可壯﹑章允儒﹑劉宏化﹑蔣允儀﹑遊士任﹑侯恂等﹐部郎常博則賀烺今攺名世壽﹐張光前﹑孫必顯﹑汪始亨等﹐藩臬俱失記﹐任子貲郎武升則趙隆美﹑許念敬﹑張念堂卽張懋忠等若干人。最狠最重者三圈﹐次者二圈﹐輕一圈也。《點將錄》者﹐首曰﹕天罡星托塔天王李三才﹑及時雨葉向髙﹑浪子錢謙益﹑聖手書生文震孟﹑白面郎君鄭鄤﹑霹靂火惠世揚﹑鼓上皂汪文言﹑大刀楊漣﹑智多星繆昌期等共三十六人﹐地煞星神機軍師顧大章﹑旱地忽律遊士任等共七十二人﹐原不曾詳開姓名﹐計魏廣微點的便覽﹐該處的並親筆所寫該用的黃克纘等六﹑七十人﹐卽付永貞﹑元雅﹑文輔抄小楷折子。又崔呈秀遞入《點將錄》《天鑑錄》《同志錄》並《東林姓名》共四个折子﹐只永貞﹑元雅﹑文輔三人各袖藏一分﹐禦前傳出削處某人﹐人多驚訝﹐以爲聖上怎就知道某系邪黨﹐某系門戶﹐某系熊廷弼姻家﹐某系劉鐸宗族﹐某系程注之子﹐以爲是東廠密奏事。其後年月漸久﹐逆賢﹑李朝欽及李石塗亦不甚避人﹐凡行一事卽公然曰﹕某系某錄某折有名。各家官人始知所由來。體乾﹑永貞等身在事中﹐累臣亦目擊耳聞最悉﹐恨彼時不曾設法暗抄下全名爲今日印證耳﹗自逆賢擅政﹐從來先帝中旨非由一路而至﹐如斗靡見長﹐如寶璽呈祥﹐如元凶已放﹐如遼東復內臣鎭守﹐如處各省考官之類﹐則昆山﹑南樂稿也﹐如朕方云云﹐而曰云云以擠去。南樂如纂修三案引祖宗設立紅牌一節﹐皆崔呈秀等稿也。如先日拿汪文言及擠蒲州之去﹐拒髙陽之朝﹐皆昆山謀首輔之綫索﹐南樂擯髙陽之狠著也。譬之鎖未至而鑰已密入﹐捷如袍鼓﹐外廷何由而知耶﹖

天啟六年春諫止內官鎭守者﹐貴池丁相公有單疏力言﹐不可以爲分將吏之精神。害一﹑掣戰守之肘﹔害二﹑文武相害﹐陰嗾鼓噪﹔害三﹑維淸兵淸餉一利﹐查功查罪一利﹐然關門之計﹐不過一言申嚴軍法而已。我太祖禁內臣不得典兵﹐世祖罷除鎭守等語﹐而體乾逆賢憎之﹐遂奏請先帝畱中不報﹐凡畱中之本﹐各有白套裝盛﹐寫職名詳注年月於外﹐收於禦前大堅櫃內。天啟七年八月二十二日﹐先帝賓天﹐二十三日聞禦前燒毀字紙甚多﹐想同時一槪焚之矣﹐各人或有疏艸也。涿州馮相公票擬﹐樞臣王承光覆差內臣鎭守疏時亦曾具揭力諫﹐然非特疏如貴池所奏也。凡彼時閣中送票者﹐文書房李守質﹑楊國瑞﹑王敏政﹑翟國楨等﹐捧匣者侯保山﹑馬昇﹑張宗赤等也﹐每至閣中有話硬傳﹐全無敬禮輔臣之體。

初南樂欲專政﹐遂於告病之際﹐求逆賢密奏﹐先帝特諭﹐分票商量﹐又引世廟時「必不敢如此」等語﹐又托逆賢請先帝照神廟時故事﹐用一筆勾法﹐將門戶之人按所點便覽勾去﹐此事皆李魯生造謀也。至於呂維祺﹑張宗衡皆不與﹐南樂同心也。又史部文選司謝升起用到京﹐見光景不好﹐遂勉完一選﹐潔身勇退﹐且以書勸南樂停止中旨﹐大拂南樂﹑逆賢之意﹐李魯生是以有旨不從中出﹐而何出哉之疏也﹖又史記事﹑黃汝良亦各有書﹐以大義責南樂﹐咸拒而不納也。此三事永貞於逆賢處見過原書﹐愛其辭气﹐袖到直房﹐曾著累臣抄謄﹐皆實事也。乙丑春闈﹐昆山南樂入場主試﹐於二月十五日前後﹐南部臺臣楊棟朝有本糾參王之臣。先是南樂所寫﹐欲起用五﹑六十人之內﹐惟之臣姓名有四圈﹐餘者一﹑二﹑三圈而已﹐逆賢力奏先帝﹐遂口傳特畱此﹐實從來異政緣之臣邊才不易得也。又萬曆丙辰進士劉鐸﹐江右名士﹐博學善書﹐廷試日偶欽酒過當﹐將試卷多寫逾格﹐排列不下﹐讀卷諸臣街名﹐遂失鼎甲﹐人多惜之。歷任刑部郎中﹐天啟乙丑秋陛揚州知府。其在京時﹐曾與梅檀寺矮僧本福往來。僧求鐸寫扇數把﹐適未印圖書﹐後差家人持圖書到本福處﹐於扇上補用。而廣東歐陽暉者﹐亦久與本福來往﹐偶到寺用拜帖紙寫詩三首﹐內多怨望失平語﹐鐸僕不解字容﹐本福將鐸圖書鈐暉詩紙尾﹐粘之屋壁﹐被錦衣衛人偵知﹐揭詩參鐸﹐會倪禦史文煥等憚鐸在揚嚴明﹐遂托崔呈秀嗾逆賢矯旨逮鐸到獄。後詳詩句內有「彈射逐臣」等字樣﹐鐸系遷升官﹐大大類﹐始知圖書𨿽鐸姓名﹐而詩則歐陽暉作也。遂復逮暉面質﹐與鐸無干﹐得復任。初鐸系獄時。見戚臣李承恩擬辟﹐丙寅熱審﹐又被王體乾狠打五十﹐心竊憐之﹐密與方禦史震孺極力營救﹐益觸逆賢之怒。時巡捕營把谷應選者﹐王體乾之侄婿也﹐與提督張體乾復巧砌羅織成獄﹐刑部尙書薛貞將鐸責二十五板﹐援詛咒祖父母律立決於市。今上崇禎元年夏﹐張體乾﹐谷應選俱正法﹐二年秋後倪文煥決於西市﹐四年九月薛貞瘐亡於獄﹐中外始快其報云。

卷十二各家經管紀略

王體干名下管文書官人薛光祚﹐天壽山某陵掌印﹐今閒住﹔田玉曾任文書房﹐閒住﹐逆賢感之﹐起升爲正陽門提督﹐天啟七年十一月升秉筆﹐今閒住﹔趙本政曾任乾淸宮管事﹐掌尙衣監印﹐日在禦前﹐後爲李永貞所忌﹐差往髙橋督修關帝廟工程﹐今上登極復管事﹐閒住﹔劉文忠曾任文書房﹐閒住﹐又任大同監視﹐謫南京後爲民。已上三人﹐俱文書房掌文書寫字出身。李晉正陽門提督﹐天啟四年夏﹐逆賢升晉秉筆﹐閒住﹐並田玉等三人﹐俱於崇禎十二年籍沒體乾時﹐株連下刑部獄坐斬﹐十三年冬體乾瘐死﹐十四年夏晉等四人遇赦﹐俱攺充軍。本政已斷葷酒﹐皈依釋氏﹐居然一頭陀也。何失其名﹖陳失其﹐名馬﹐號文軒﹐失其名。鮑永吉﹐曾任暖殿﹐退出。因籍沒體乾時﹐馬﹑鮑二人逮東廠﹐俱督廠李太監承芳刑斃於獄﹐其司禮監名下則田維章曾任典簿﹐護送桂藩之國﹐今閒住樊秉忠﹑張忠素若干人也。凡有在先帝禦前牌子如髙永壽﹑任昇等﹐不備載也。

逆賢下管文書房念本章﹐念東廠事件﹐寫各邊諭帖等項。官人劉榮﹐曾任兵仗局管理﹐在局居住﹐今故。苗全曾任李太監浚及先監矩﹐後任懋勤殿﹑暖殿宮內教書﹐又侍宋太監晉﹑劉文正﹐今故。紀用曾任遼東﹐鎭守錦州。蘇雄原系文書房掌文書出身﹐今故。陳福壽原系文書房出身﹐掌文書﹐在鐵獅子胡同住。夏鑑曾任宮內教書﹐入門日淺﹐遠不及蘇陳二人也。李朝欽﹐今故。裴有聲降發南京﹐今爲民。李失其名﹐別號秀才。馬升原是文書房捧匣出身﹐別號馬長子﹐曾任惜薪司總理﹐今發南京攺爲民。諸蠻子江西人﹐失其名。其司禮監名下則趙秉彜﹑金良輔﹑孟忠﹑劉應坤﹑石元雅﹑塗文輔﹑孫暹﹑王朝輔﹑楊國瑞﹑蘇應宣﹑邱洪緒﹑李守貞﹑李應詔﹑劉興等若干人﹐其在先帝禦前做官﹐掌各衙門印﹐及外方鎭守者俱略﹐載在逆賢羽翼款中。梁棟下管文書官人趙奉﹑馮失其名﹐司禮監名下翟國楨等若干人也。

李永貞下管文書官人孫光祚﹐原文書房寫手出身﹐今侍王公文政﹑吳有兆﹐曾任乾淸宮牌子﹐今故。劉若愚今系獄擬斬﹐後蒙攺絞﹐今在獄。丁紹呂內官監管理大工﹐領敕有名﹐今侍司禮監掌印。髙公時明﹑賈如臯等﹐俱曾與若愚打發永貞﹐批文書或效輪流抄謄之役者也。其掌家則王成徳﹐崇禎元年六月追贓畢﹐降更鼓房淨軍﹐今故。

石元雅下掌家許秉彜﹐曾任內官監管理﹐天啟七年冬降淨軍發鳳陽。陳應祥號雲麓﹐今見侍東廠王公允祚﹐今升乾淸宮管事。黃國祥曾任文書房﹐閒住﹐故余不知姓名。

塗文輔下管文書官人劉秉徳﹐曾任暖殿﹐今退出。張國寧曾任管櫃子近侍﹐今侍金公忠。殷良弼曾任宮內教書﹐今侍掌印髙公時明﹐故余尙二三人﹐不記姓名也。凡點將等三錄有名﹐或密帖有名之人﹐遇升官或參官木內有名者﹐則自乾淸宮大殿內發下片紙﹐各直房官人卽於進士履歷及縉紳便覽查寫﹐是誰門生﹐父是誰﹐那里人﹐那科出自﹐抄帖回報﹐以聽施行。一日欲處錢受益以爲錢謙益之昆仲也﹐又一日欲處黃願素以爲黃尊素之昆仲也﹐各直房執事之人細查籍貫﹑父母姓名﹐逆賢始知其不相干方已。凡每日票本奏下﹐各秉筆分到直房﹐卽管文書者打發本管公﹐公一本一本照閣中原票用朱筆謄批﹐事畢奏過﹐才打發。此系皇祖以來累朝舊制﹐非止今日一家一人如此也。自李朝欽﹑裴有聲﹑塗文輔﹑馬升﹑丁紹呂﹑賈如臯﹑許秉彜﹑陳應祥﹑殷良弼諸人俱於各直房曾見過﹐甲子冬魏廣微黑筆所點《縉紳便覽》﹐及親筆所寫應起用黃克纘等六﹑七十姓名﹐並乙丑之後崔呈秀所逮《東林姓名》《天鑑錄》《點將錄》《同志錄》各折子姓名者也﹐其折五﹑六種﹐俱永貞臥房內收﹐非若愚等掌管也。如諸折子姓名﹐並墨筆所點《縉紳便覽》果出自永貞﹐若愚捏造便駢首所甘﹐但實自外廷遞入﹐若愚以猜防疏斥之人效輪流抄謄﹐賤役始則懸坐曰﹕主使。後復懸坐曰﹕加功。至崇禎十四年春﹐遇皇恩大赦﹐於大理寺會審明明白白﹐蒙內閣範注﹐若愚有詞﹐復遺落姓名不覆﹐反將撒潑狠罵之石騰爲首﹐打滚放刀﹐恣肆混鬧之申得忠增入。此二人者似皆不曾注有詞者也﹐乃俱狡潑得生﹐可謂有天日王法也耶﹗

卷十三本章經手次第

凡每日通政司使封本到文書房﹐回知該正公﹐公卽付掌文書周近侍進朝等拆開口占注﹐語略節﹐旁有寫手一人﹐執筆艸稿文書單畢﹐連本付捧匣者﹐如侯保山﹑李黑子﹑張大漢等﹐失其名﹐請本至乾淸宮大殿內﹐付王體乾﹑梁棟﹑李永貞﹑石元雅﹑塗文輔分投互看。凡有要緊處﹐卽鈐闊一寸許白紙條復於本上下﹐空紙處用指甲捏一痕﹐有應關白逆賢者﹐永貞三人爭先朗誦﹐體乾助爲講解。逆賢聽畢﹐公同商量區處﹐南樂相公及崔呈秀等密遞姓名﹐著數行事﹐每日閣中封來票本﹐亦文書房拆開。呈體干等分投互看﹐如不合逆賢意﹐應攺者及內有錯字或稱頌逆賢該出溫旨者﹐亦各鈐紙條捏痕爲記﹐每日申後曾極門接實封文書﹐文書房轉呈體干等﹐亦先於大殿拆開﹐如有前項密遞綫索姓名﹐亦鈐紙條捏痕爲記﹐以便次早奏請施行。除體干等五人﹐絕無敢擅捏痕鈐紙條者。其紙條於傳票﹑攺票時除去﹐而指痕之本今尙存各科也。已上通本票本晝間事﹐惟曾極門封本𨿽眾官大殿內看過﹐尙恐未徧未詳。捧匣者又自日暮爲始﹐先到日精門體乾直房﹐次到西南攛角逆賢直房﹐次過月華門到梁棟直房﹐到石元雅直房﹐到塗文輔直房﹐次再過仁蕩門到李永貞直房﹐各家都有經管文書﹑識字官人﹐如若愚之類者﹐立於案傍一本一本打發各家﹐本管公公細查看﹐或延至二更三更始完﹐惟在文書多寡何如﹖捧匣者宮中亦有直房一間﹐每日晚間膳房例給酒食﹐供給每夜文書﹐看完方由仁徳門縫叫應門外官人﹐將門縫拭淨﹐裏外各執燈籠查數遞出﹐呈文書房﹐該班眾公公看過﹐仍交與掌文書周近侍等並寫手官人﹐從新燈下開寫停當﹐於五更攢點。頭次宮開後﹐都將是日早事應奏文書﹐捧至日精門體乾直房復加查看﹐通本若干﹐批紅該發若干。比至天將明﹐仍復全到。是日該正秉筆直房﹐亦查看一周﹐每晨奏先帝覽文書。時逆賢﹑永貞﹑元雅﹑文輔﹐先將應處應點姓名及應攺票帖俱托體乾口奏﹐曰﹕萬歲爺某系門戶﹐該處某票某字當攺﹐或從臾。先帝禦筆親攺﹐惟梁棟不經管魏廣微﹑崔呈秀等事。而逆賢不識字﹐從來不批文書﹐不輪流該正﹐然頗有記性﹐只在禦前贊揚附和﹐植黨徇私﹐或危言冷語挑激聖怒。凡奏文書之時﹐管事牌子皆屏息遠侍﹐不敢近前。至於一本一本口奏姓名﹑黨逆朋比者﹐王體乾也﹔幫助逆賢查姓名﹐李永貞﹑石元雅﹑塗文輔三人也﹔其秉筆梁棟﹑孫進﹑郝隱儒俱不能干預一字也﹔其贊逆賢執掌收藏姓名原本﹐及外來雜帖者李朝欽﹐而造謀殺命密遞綫索害人者魏廣微﹑崔呈秀也﹔一切削奪勒限追贓諸嚴旨﹐皆內閣顧秉謙等票擬﹐非中旨見﹐有閣中底簿中書官可證也。擠蒲州﹑烏程﹑聊城者﹐南樂也﹔擠南樂者﹐崔呈秀也。詔獄鍛煉承指下手者﹐許顯純也﹔謀興大獄﹐私圖報復者﹐崔呈秀﹑徐大化﹑霍維華等也﹔殺義僕韓三欲構成賄案﹐牽連蒲州者﹐楊維垣等也﹐維垣𨿽以中旨起官而未甚大者﹐因爲贊座師徐紹吉攘戶部左侍郎缺﹐爲南樂銜之﹐而曾向逆賢譖之也。危哉﹗狠哉﹗至今言之﹐猶令人色變心顫。按南樂旣罷相臨行時﹐亦具厚禮於逆賢﹑體干等﹐其扇上親寫詩曰「秋雨沈沈夜未央﹐薊門有客欲還鄕。關心社廟愁先結﹐灑淚君臣念不忘。蒼狗白雲仍變幻﹐傾葵捧日但悲傷。故人回首雙龍遠﹐離思還從潞水長。」及抵裏仍各以厚饋彌縫之﹐恐呈秀等下石也。

卷十四客魏始末紀略

魏忠賢原名李進忠﹐直棣寧肅縣亡賴子也。父魏志敏﹐母劉氏﹐妻馮氏﹐生女魏氏嫁楊六奇者是也。賢無子﹐家貧自宮﹐妻攺適他方﹐人不存。萬曆十七年選入﹐隸司禮監秉筆掌東廠太監孫暹名下﹐派與禦馬監劉吉祥照管﹐劉之墓今在碧雲寺下北山坡者是也。後復本姓曰魏進忠。中官規矩﹐本管者視甲科之大主考照管﹐老叔者視房考﹐同官者視同門本管之於名下﹐照管之於侄子﹐猶座師之視門生﹐亦若父子焉。忠賢少孤貧好色﹐賭博能飲﹐啖嬉笑喜﹐鮮衣馳馬﹐右手執弓﹐左手彀弦﹐射多奇中﹐不識文字﹐人多以傻子稱之。亦擔當能斷﹐顧猜狠自用﹐喜事尙諛﹐是其短也。素好僧敬佛﹐宣武門外柳巷文殊庵之僧秋月﹐及髙橋之僧愈光法名大謙者﹐乃賢所禮之名衲也。如碧雲寺僧﹐則酒肉勢利不足齒矣。徐應元亦孫暹名下也﹐於賢同年。神廟時﹐四川稅監邱乘雲系暹掌家﹐又徐貴者﹐亦進名下﹐於賢爲前輩﹐而爲乘雲在京掌家。逆賢日與應元﹑趙進教爲嫖友﹐呼盧飲博罔論晝夜﹐逆賢因囊橐乏﹐遂遠赴四川見乘雲爲抽丰計﹐徐貴備將賢亡賴狀已申報房中先布之﹐賢不知也。及到﹐邱大怒訶罵﹐倒鎖賢空房中﹐絕飲食欲斃之。時僧秋月遊蜀﹐偶見邱﹐是時賢不食已三日。僧力爲勸解﹐邱勉從之﹐僅給路費銀十兩遣回。僧憐賢﹐仍爲致書馬謙囑令厚遇之。謙於嘉靖四十一年選入﹐歷升內宮監總理﹐又皇貴妃鄭娘娘下宮人林廷宮女﹐謙所侍也﹐最有時道﹐凡逆困乏﹐謙每資助之。徐貴又在京具揭先監處﹐以魏某私往四川云云﹐乞行重法﹐亦賴謙救止之。賢自此在甲字庫漸裕﹐掌庫李宗政﹐賢之前輩也。光廟在靑宮淡薄﹐先帝旣誕之後﹐生母才人王老娘娘無人辦膳﹐賢遂夤緣入宮﹐辦才人及先帝之膳﹐其介紹引進者近侍魏朝。朝乃王太監安名下﹐光廟久寵信之。安素剛正﹐主持一宮事﹐魏朝朝夕譽賢﹐安爲朝所惑﹐頗信之。朝初與先帝之乳媼客氏暗相厚﹐以侍安及答應先帝多不暇﹐而賢遂乘間亦暗與客氏相厚﹐分朝愛焉。賢性狡猾﹐指稱辦膳爲名﹐於十庫諸內臣如藥張等﹐皆騙其食料﹐醯醬或財物﹑玩好﹐以至非時果品﹑花卉之類﹐必巧營取之﹐而轉獻先帝以固寵也。及才人娘娘崩﹐東李老娘娘位列在前﹐時西李老娘娘擅專宮之寵﹐固要光廟奏請神廟﹐又密懇皇貴妃鄭老娘娘奏請神廟﹐將先帝托西李老娘娘看管﹐又今上亦屬看管﹐並西李老娘娘所生﹐皇八妹者﹐共乳媼三人在宮。客氏原先與朝厚﹐旣暗與逆賢又厚﹐一穴兩蛟﹐爭競必至敗。而朝之爲人也﹐佻而疏﹔賢之爲人也﹐憨而壯。泰昌元年八月初一日﹐光廟登極﹐擬冊立先帝爲東宮。是時逆賢尙列庫銜﹐暗與客氏深謀﹐遂相與刻意擁戴王太監安﹐而客氏又巧逢迎之﹐無不可者﹐遂充東宮典膳局官﹐此缺客氏力也。九月初一日﹐光廟升遐﹐先帝暫居慈慶宮﹐科臣楊漣時爲給諫﹐疏參逆賢﹐賢無措﹐泣懇魏朝﹐朝在王太監前力營救之﹐遂得旨著司禮監﹐查明具奏。

賢先年原名李進忠﹐遂將西李娘娘下用事之李進忠算作一人﹐以欺外廷﹐其實皆朝力也。朝與賢旣客氏私人﹐曾結盟爲兄弟﹐賢居長而朝顧次之﹐稱曰﹕大魏﹐二魏。及先帝卽位數月﹐二人因寵漸相冒嫉﹐於乾淸宮暖閣內醉罵相嚷。時漏將丙夜﹐先帝已安寢﹐而突自禦前哄起﹐司禮監掌印盧受﹑東廠鄒義﹑秉筆王安﹑李實﹑王體乾﹑髙時明﹑沈蔭﹑宋晉等皆驚起。是時逆賢已升秉筆掌惜薪司印﹐魏朝已攺名王國臣升乾淸宮管事掌兵仗局﹐並跪禦前聽處分。盧受﹑鄒義等侍側眾咸知﹕憤爭由客氏起也。先帝玉旨問客氏曰﹕客你爾只說﹐爾處心要著誰替爾管事﹐我替爾斷。客氏久厭國臣狷薄﹐而樂逆賢憨猛好武﹐不識字之人朴實易制﹐遂心向逆賢﹐而王太監安久中客氏逆賢諛媚﹐且心惡名下之人作此醜態﹐遂打國臣一掌﹐勒令告病往兵仗局調理﹐離禦前矣。此時逆賢尙名魏進忠﹐始得專管客氏事﹐從此無避忌矣。先帝端拱於上﹐惟客﹑魏之言是聽﹐而尾大不掉之患成焉。後國臣被斥﹐逆賢嬌旨發鳳陽﹐在逃復於薊北山寺中搜獲﹐使人於中途邀截至獻縣縊殺之。

按國臣保衛先帝聖躬最先﹐曾共臥起﹐頗著勛勞。及登極﹐晉秩貴近﹑禦筆攺復姓賜名﹐特掌美印﹐受寵眷不在賢下。嗟哉﹗王太監安何不畱國臣以制逆賢﹖或不然就將賢與國臣坐以驚禦之罪﹐而一並先黜﹖候大婚禮成﹐優客氏以金帛﹐而亦黜之外監﹐何明於防西李老娘娘之垂簾﹐而昧於防客氏之淫橫也﹖嗚呼﹗知經而未知權耶﹖抑拘理而寡於術耶﹖柰何自翦爪牙﹐束身入井﹐殃遺身後﹐禍及椒紳﹖若王夷甫諸人眞不能辭其責矣﹗千古之下有餘痛也。初天啟元年﹐四川稅鹽邱乘雲撤回京﹐賢差外司房李茂春號完素者﹐遠迎至畿南﹐邱賞銀三十兩﹐李先入隆宗門外直房回話﹐賢爲之淚落曰﹕我先年被徐貴譖害﹐止給我十兩路費﹐今賞爾如此﹐便三倍我了。嘆息者久之。其後徐貴竟爲賢所害﹐而邱之令終復賴賢﹐喪葬如禮﹐中外榮之。初祖宗舊制﹐於乾淸宮東設房五所﹐西設房五所﹐俱有名封大宮婢所住﹐所以正名分﹐嚴等威也。泰昌元年冬﹐客氏遷乾西二所﹐先帝親臨爲之移居﹐升座飲宴﹐鐘鼓司官邱印等扮戲承應﹐司禮監盧受﹑鄒義守居﹐而王安﹑王體乾﹑髙時明﹑沈蔭﹑宋晉隨侍﹐另設喫膳處於所內側室﹐猶孔聖之有四配焉。客氏自此在宮中乘小轎﹐撥內官近侍擡走﹐儼如先帝嬪妃之禮﹐缺一靑紗傘蓋﹐而茵褥之精美爲尢勝也。天啟元年後﹐攺住咸安宮﹐各衙門答應錢糧比禦前更喫緊﹐夏則大涼棚貯水無算也﹐冬則大地炕貯炭無量也﹐其驕奢僭越眞日異而月不同。凡客氏生日﹐先帝亦必臨幸﹐陛座歡宴﹐賞賜無限。每日先帝所進之膳﹐皆客氏下內官造辦﹐名曰﹕老太家膳﹐聖意頗甘之焉。舊制司禮監掌印﹐掌東廠秉筆﹐大膳房遵照祖制﹐所造辦之膳酒﹐乃只爲具文備賞用而已﹐希進禦也。初王體乾﹑宋晉﹑魏進忠三家﹐每月挨辦膳。天啟二年﹐進忠攺名忠賢。四年以後便是王體乾﹑魏忠賢﹑李永貞三家輪流辦之﹐遇閏月則各四十日算之﹐惟客氏常川供辦﹐共四家矣。每家經管造辦膳羞掌家等官數十員﹐造酒醋醬等項並葷素各局外廚役將數百人﹐此紫禁城之外者。至於乾淸宮以內﹐則每家各有領膳﹐暖殿四員管果酒﹐暖殿二員請膳﹐近侍四﹑五十員已上﹐皆穿紅者也。又司房管庫房﹑湯局﹑葷局﹑素局﹑點心局﹑幹碟局﹑手盒局﹑涼湯局﹑水膳局﹑饋膳局﹐管柴炭及擡膳﹐又各內官百餘。若愚系承貞項下管文書兼管膳掌班﹐欽賞花名可證也。此皆系外衙門穿靑者也。按先帝所進之酒﹐曰秋露白﹐曰荷花蕊﹐曰佛手湯﹐曰桂花醞﹐曰菊花漿﹐曰芙蓉液﹐曰君子湯﹐曰蘭花飲﹐曰金盤露﹐名色可六﹑七十種﹐皆先朝舊戚臣魏士望﹑傅方佐﹑逆賢外宅造辧﹐而轉於禦茶房進之。大工告成﹐升士望玉帶﹐實酬其醞釀力也。按禦茶房職司上用茶酒﹐閒雜人無敢輕入者。逆賢擅政﹐自王體乾起至暖殿近侍﹐止俱得私向茶房索酒喫﹐而答應客氏逆賢體干等﹐器具匙筋如私人焉。又弓箭房者﹐秩次之﹐亦皆客魏私人所據﹐司禦前弓矢﹐以奮非常。逆賢喜射﹐好蹴鞠跑馬。先帝好馳馬﹐好看武戲﹐又極好作水戲﹐用大木桶﹑大銅缸之類﹐鑿孔削機啟閉灌輸﹐或湧瀉如噴珠﹐或澌流如瀑布﹐或使伏機於下﹐借水力衝擁圓木球﹐如核桃大者﹐於水湧之大小般旋宛轉﹐隨髙隨下﹐久而不墜﹐視爲戲笑﹐皆出人意表。逆賢客氏喝采贊美之﹐天縱聰明非人力也。聖性又好蓋房﹐凡自操斧鋸鑿削﹐卽巧工不能及也。又好油漆匠﹐凡手使器具皆禦用監﹑內官監辦用﹐先帝與親暱近臣如塗文輔﹑葛九思﹑杜永明﹑王秉恭﹑胡明佐﹑齊良臣﹑李本忠﹑張應詔﹑髙永壽等﹐朝夕營造﹐成而喜﹐喜不久而棄﹐棄而又成﹐不厭倦也。且不愛成器﹐不惜天物﹐任暴殄攺毀﹐惟快聖意片時之適。當其斤斫刀削﹐解服磐礡﹐非素暱近者不得窺視﹐或有緊切本章﹐體干等奏文書﹐一邊經管鄙事﹐一邊傾耳注聽。奏請畢﹐玉音卽曰﹕爾們用心行去﹐我知道了。所以太阿之柄下移南樂﹑薊州東光輩﹐及在京之徐大化等一派﹐綫索如枸鼓之捷應也。先帝每營造得意﹐卽膳飲可忘﹐寒暑罔覺﹐可惜玉體之心思精力﹐盡費於此。然皇極等三殿落成於天啟之年﹐肯堂肯構﹐先帝之好土木﹐豈亦天啟其眹兆耶﹖抑逆賢之幹濟才智﹐刻意督催之迹﹐或藉此以難泯耶﹖按萬曆中年﹐乾淸﹑坤寧兩宮告成﹐神廟令正一眞人張國祥﹐率道侶數十人於宮中啟建黃籙大醮﹐聖徳格天﹐曾感羣鶴飛鳴﹐旋繞之瑞﹐至皇極等等三殿告成﹐逆賢等只圖蔭賫爲己榮耳﹗

又祖宗舊制﹐凡萬歲聖節﹑中宮千秋﹑皇貴妃千秋﹐則凡內執事﹑宮人並王體干等﹐及山陵等處內官﹐各有賞例﹐每銀一兩以上。六年十月初六日﹐中宮張娘娘千秋﹐適先帝欲幸內教場圍獵﹐聖性最好手刺獐狼﹑狐兔以爲樂﹐是日張娘娘不肯出廷﹐至辰時以後方始同出﹐止略散銀枝个﹐竟累年未批賞﹐非舊典也。逆賢生於戊辰年正月晦日﹐自元宵節後送壽禮者﹐做法事祝延簽字者﹐每早乾淸宮兩丹墀幾滿﹐將至正日綬帶擠擊挨摩之聲鏗然﹐聞有擠傷衣帶腿足者﹐千歲千千歲之聲殷訇若雷﹐而從來盈滿驕橫光景未之有也。逆賢早起漱口﹐自擊銀漱盂之聲﹐盡力大響﹐卽宸居咫尺了不畏也。緋袍玉帶充滿道路﹐髙明之家鬼瞰其室﹐盛衰平陂理何逃焉﹖逆賢自泰昌元年冬升秉筆﹐凡不識字而躐躋秉筆者﹐穆廟時孟衝﹑神廟張明﹑先帝時魏忠賢﹑孫暹﹑王朝輔五人而已。天啟初年逆賢卽掌惜薪司﹑內府供用庫﹑尙膳監印﹐督寶和等店﹐天啟三年十二月掌東廠印﹐前後獎敕數十道﹐溫旨無算。七年十一月廿六日﹐淮告病﹐十二月初二日降淨軍發鳳陽﹐初六日行至阜城縣南關﹐夜半與心腹名下李朝欽同縊死於旅店。崇禎元年二月十一日﹐該禦史卓邁等遵奉明旨﹐將逆賢原屍磔之﹐梟首於河間西門之外﹐天下快之﹐猶恨其不生正典刑也。

凡司禮監掌印秉筆﹐非奉公事不敢出﹐王體乾提督禮儀房。四仲之月得奉差選﹐你口寅出申回﹐不至過宿﹐只曾住京北沙河故里祭掃﹐始過一宿。天啟元年十二月﹐逆賢𨿽出外尙未敢數﹐尙未敢遠﹐至四年以後外廷暗助﹐羽翼旣成﹐仗客氏﹑王體乾﹑李永貞﹑石元雅﹑塗文輔在內﹐遂遠至涿州等處。天壽山春秋二次祭孝和王老娘娘畢﹐卽詣西山碧雲寺祭本管孫暹﹐卽及照管老叔劉吉祥墓﹐或遠至琉璃河看工祭水﹐或至大壩馬房相度修城﹐無非巧立名色﹐招搖畿輔﹐以恣馳騁。鳴得意耳﹗凡出外之日﹐先期十數日庀治儲偫於停驂之所﹐賫發賞賜銀錢絡繹不絕﹐小民戶設香案﹐插楊柳枝花朵﹐焚香跪接﹐冠蓋車馬繽紛奔赴﹐若電若雷﹐塵埃障天而聲聞於野﹐有狂奔死者﹐有擠躋死者﹐燕京若干大都人馬﹐雇賃殆盡。凡達官戲子﹐蹴鞠廚役﹑打茶牢役﹑趕馬擡杠之人﹐其數不止數萬﹐每遇逆賢遠出﹐則京中街市寂然空虛﹐頓異尋常者將數日焉。大約外廷之欲親炙逆賢﹐內廷之獻諛乞憐者﹐凡四人之轎將數百乘矣﹐怒馬鮮衣束玉而爲之前後追趨﹐左右擁獲者﹐又百千餘矣﹔跑馬射響箭鳴鏑之聲不絕於耳﹐鼓樂笙管數十餘簇﹐且行且奏。夏則大車載冰﹐冬則炭火如山﹐古今所罕見也。逆賢坐八人大轎﹐前用騾二頭﹐或四頭拉拽之﹐疾如飛焉。逆賢飽則正坐﹐倦則臥﹐醉則憑拭﹐兩眼迷離﹐不知行至何處也。畿南一帶﹐素苦泥潦難行﹐賢爲之捐資修築﹐廣建橋梁﹐堤若長虹﹐至今便之。凡禦前有本﹐有緊要之事﹐先時專托劉榮﹑紀用等﹐後則托之李永貞﹑石元雅﹑塗文輔等﹐各派能幹之人站馬疾馳﹐卽百里之遠﹐一日可再往也。都城東有故監劉永成之墓﹐寧晉伯祖也。逆賢曾便道一展拜而奏請新之﹐此時魏良卿尙未封伯﹐蓋私欲援例爲良卿封伯計耳﹗逆賢有名馬千餘﹐騾數百﹐皆邊弁梁柱朝﹑楊國棟﹑馬世龍﹑滿桂﹑侯世祿﹑尢世威及督臣王象乾﹑閭鳴泰﹑劉詔等送之。楊國棟者﹐逆賢名下牌子﹐曹承恩之姊夫也。梁柱國者﹐逆賢名下暖殿胡國用之侄婿也。凡所送之馬鞍轡精美﹐每具何止百餘金﹖不過剝軍餉﹐占軍匠﹐以辦之爲一己功名也。可嘆﹗可恨﹗其後李永貞出外﹐往西山﹑北山﹑通灣亦如逆賢之疾行奢侈﹐而馬亦多跑死。雨泥暴殄﹐不惜民情﹐更甚於逆賢﹐皆紹呂等從臾也。而凡體乾﹑永貞﹑元雅出外﹐則林下大老公如髙﹑如沈﹑如宋﹐各有重犒之禮以奉之﹐槪不收也。崔呈秀與許秉彜契厚如同胞﹐始得與逆賢交結﹐秉彜之力也。又李魯生﹑李藩先歸南樂之門﹐後入涿州之幕﹐見涿州不能久任﹐則又與崔呈秀比焉。首行贊美﹐重修肅寧城垣者﹐呈秀也。誇詡大壩城垣者﹐巡靑之李魯生也。因媚賢而又媚永貞者﹐通州造匾送至永貞﹐富河莊老人等未敢懸掛﹐永貞拒而不納﹐人皆笑而鄙之者﹐李蕃也。李永貞之侄﹐李旺得考入通州學﹐入丁卯北闈應試者﹐藩力居多。與逆賢合宅看風水﹐推星命﹐規造墳地﹑府第﹐妄言禍福無所不至者﹐方宏蔭也。書寫圍屏﹑扇畫者﹐袁志學﹑許周賓﹑楊善等也。書寫皇極等殿﹑文昭等閣牌額者﹐顧承忠﹑顧名遠也。凡逆賢一應辭恩蔭等項奏本﹐皆心腹外書房李茂春﹐或東廠外寫字掌班耿良臣﹑孔應鰲創稿﹐李朝欽念與逆賢聽﹐有不合意處﹐賢授意朝欽攺正﹐寫眞則東廠閔司房也。逆媼客氏者﹐定興縣民侯二之妻﹐生一於﹐曰國興﹐嫠不多年。泰昌元年冬封奉聖夫人﹐先住乾淸二所﹐後住咸安宮﹐每日天將明卽至殿內﹐候先帝聖駕醒﹐始至禦前﹐甲夜後回咸安宮﹐其彩鳳門亦有直房。凡逆賢往宮相見時﹐必將宮人﹑官人屏開﹐語祕不得聞。其上危中宮皇后及裕妃張娘娘等獨用﹐王體乾殺王太監安﹑王國臣等﹐皆客氏造謀也。其母老矣﹐彼時尙在﹐每以惜福持滿戒勸﹐客氏不聽。凡客氏於天啟元﹑二年﹐每月間中旨慰畱者﹐皆體乾力也。七年九月初三日﹐奏懇今上準歸私第﹐其夜五更開宮門之後﹐客氏衰服赴仁智殿先帝梓宮前﹐出一小函﹐用黃色龍袱包裹﹐云是先帝胎發﹑瘡痂﹐及累年剃髮落齒﹐及剪下指甲﹐痛哭焚化而去。至奉旨籍沒﹐步赴浣衣局﹐於十一月內欽差乾淸宮管事趙本政臨局笞死﹐發淨樂堂焚屍揚灰﹐其子侯國興伏誅﹐其弟客光先止擬遣戍﹐客氏掌班內官張貴﹑劉失其名名下崔祿﹑許國寧等﹐各行賄得免。客氏貴顯時﹐惟王體乾耆舊﹐魏忠賢表裏梁棟舊人﹐凡送禮時﹐棟僅下小的帖﹐然都不叩頭﹐自孫暹﹑王朝輔﹑劉應坤﹑李永貞﹑石元雅﹑塗文輔﹐及掌事牌子劉忠﹑王應科﹑胡明佐等﹐每日見必叩首如子侄焉。夫以乳媼﹐儼然住宮﹐自視爲聖上八母之一﹐亦僭妄殊寵極矣。且倏出倏入﹐人多訝之﹐道路流傳訛言不一﹐尙有非臣子之所忍言者﹐皆不足信也。按自天啟元年起﹐至七年止﹐凡客氏出宮暫歸私第﹐必先期奏知﹐先帝傳一特旨﹐某月某日奉聖夫人往私第云云。至日五更﹐欽差乾淸宮管事牌子王朝宗或塗文輔等數員﹐及暖殿數十員﹐穿紅圓領玉帶﹐在客氏前擺隊步行﹐客氏自咸安宮盛服靚妝﹐乘小轎由嘉徳﹑咸和﹑順徳右門﹐經月華門至乾淸宮門西一室﹐亦不下轎﹐而竟坐至西下馬門。凡弓箭房帶簡管櫃子﹐禦司房﹑禦茶房請小轎管庫﹑近侍﹑把牌子﹑硬弓人等﹐各穿紅蟒衣窄袖﹐在轎前後擺道圍隨者數百人﹐司禮監該班監官﹑典簿﹑掌司人數等﹐文書房官咸在寶寧門內跪叩道旁迎送。凡得客氏目視﹐或頜之﹐則榮甚矣。內府供用庫大白蠟燈﹑黃蠟炬﹑燃亮子不下二三千根﹐轎前提鑪數對﹐燃沈香如霧。客氏出自西下馬門﹐換八人大圍轎﹐方是外役擡走﹐呼殿之聲遠在聖駕遊幸之上﹐燈火簇烈照如白晝﹐衣服鮮美儼若神仙﹐人如流水﹐馬若遊龍。天耶﹗帝耶﹗都人士從來不見此也。每年不論冬夏﹐或出三四次不止﹐客氏到宅升廳坐﹐自管事起至近侍﹐止挨次叩頭﹐「老祖太千千歲」殷然震天﹐各有回答銀帛以犒之。凡欽賜金銀錢帛不可勝計﹐每日三時輟禦膳以賜之﹐絡繹旁午﹐或在外住十餘日不等﹐而逆賢催入焉。出入皆於五更﹐其迎接圍護如一。客氏私宅在正義街西迆西席市街北﹐而逆賢亦有一第便在街南﹐斜對門不遠。賢與客氏滿望後來得請林下受享富貴﹐齊眉到老。不料俱不得死﹐而逆侄良卿﹑客氏男國興乃駢首戮於市。蓋裕妃﹑張娘娘﹑王太監安﹑楊左等慘死冤魂﹐必不肯默默於泉下也。古今報應﹐誰肯饒過誰哉﹖

初逆在西庫與孝和老娘娘辦膳時﹐便漸充裕﹐而良卿執掌上房﹑庫房﹑鎖鑰﹐凡酒漿食物出納勤助﹐聞良卿誰不會讀書﹐而儀表堂堂﹐亦善說話。侯國興少受業於塗文輔﹐肥蠢異常﹐口甚小而神不足﹐坐則盹睡﹐气息齁齁﹐或與人共坐﹐未及欠伸而已入夢鄕矣。此三人形狀﹐累臣一面未識﹐一字未通。至於崔呈秀﹐更不曾識面交通也。夫如是而懸坐曰﹕同謀非忌者下石而何耶﹖冤哉﹗事久論定自有公評﹐必難哄天下後世也。客氏住咸安宮時﹐先帝賜名下官人如崔祿﹑許國寧外﹐尙數十人﹐以至各衙門投托私人將數百焉。又賜近身答應﹑官人十餘口。及今上準歸私第之初﹐而徐應元尙踵故套﹐每日輟禦膳賜之錢帛銀兩﹐已不能如先帝在日﹐其隨往私第尙有賜過宮女四名﹐後不知歸於何處﹖客氏墳地在京西之田村﹐今已拆毀。逆賢墳地在碧雲寺﹐所費甚鉅﹐及各處生祠逆像﹐並廢毀無遺。良卿﹑國興等誥券盡行追奪。逆賢妻馮氏止生一女﹐嫁楊六奇。而馮繼先者﹐其妻族也。逆侄良材曾蔭都督﹐先逆賢死﹐良材非魏家子﹐乃南方買來小廝﹐爲逆賢所愛﹐冒魏姓而膺蔭也。傅應星者﹐逆賢親姊﹐魏氏之子也﹐天啟七年五月病死。又惜薪司內官劉失其名者﹐逆賢生母之族弟也﹐因毆傷僧命﹐法司追理﹐遂奏知先帝拿付更鼓房﹐勒令自盡。魏良卿的系逆賢之侄﹐非子也。由光祿寺署丞攺蔭金吾﹐歷晉伯侯公爵﹐代先帝郊天圜丘﹐七年孟秋代享太廟﹐代塡祝版﹐榮寵極矣。先是閣中曾擬獎敕﹐體裁臚列﹐與曹操之九錫文相近﹐見者無不瞪目咋舌﹐無惑乎﹖人疑其朵頤大物﹐然逆賢實無是心﹐實非其人也。但彼不學無術﹐甚於霍光﹐客氏狠毒﹐浮於妻顯﹐害裕妃等慘於許後﹐良卿等驕奢擅寵﹐遠過山云。本靠徐應元爲接手後勁﹐而應元已另具別腸矣。托李永貞﹑石元雅﹑塗文輔爲眼目﹐而永貞﹑文輔但知擁戴﹐應元甘悖逆賢如遺迹矣。視外廷崔﹑徐﹑楊﹑霍諸人﹐欲同華子魚﹑劉韻輩﹐而妒寵互爭﹐一敗塗地﹐不可收拾矣。世有生來好殺人﹐好殺貴人﹐又偏聽縉紳以害縉紳正人﹐而欲得令終於牖下﹐豈理也哉﹗從來叛逆者﹐首惡眞犯正法﹐凡幼小無知者另咸議處。天啟年間﹐爲逆妖等犯﹐有懷抱嬰孺赴市曹駢斬﹐尙盹睡懷抱中未醒者﹐市人嗟嘆﹐孺子何辜﹖逆賢﹑客氏旣以慘殺佐先帝﹐惟痛在宥七年之久。中宮張娘娘等﹐凡誕皇子三位﹐皇女二位﹐皆保衛不得法﹐以致嬰年薨夭﹐良可悲痛。逆賢之死而剉骨﹐客氏之死而揚灰﹐豈不有天道哉﹗累臣於天啟丁卯冬謫南之際﹐見沿途田裏間孩兒多憨憨壯壯﹐易得存養﹐遂修纂《保衛淺言》一冊﹐計十款﹐於崇禎戊辰仲春梓行。南北無非爲聖子神孫詳計久遠﹐卽士庶人家亦用得著者也。

卷十五逆賢羽翼紀略

李永貞者﹐通州富河莊民李經之子也。經原寶坻縣人﹐僑寓於此﹐先娶髙氏﹐生長男失其名﹐流落不知何往﹖次男李奉﹐三男李成﹐又生一女嫁虔村李家﹐今嫠矣。髙氏故﹐繼室者申氏也﹐生第四子失其名﹐少與永貞鬩墻﹐遂輕生自縊於房後棗樹上。永貞第五子也﹐自五歲時閹爲宦﹐十五歲進京侍孝瑞顯皇后之母夫人趙氏者﹐於永年伯王棟宅中。十九歲選入皇城﹐時萬歲辛丑六月也。九月內﹐卽升坤寧宮近侍。又一年經故。永貞名李進忠﹐於萬歲三十一年卽奉旨墩鎖﹐頻遭譴責﹐幾賜死者數矣。先監曾力救之﹐後始奉有遇赦不赦之旨﹐至庚申七月二十一日奉神廟違旨釋放﹐復原職近侍﹐於坤寧宮孝瑞顯皇后宮幾筵前供職﹐始與逆賢識面。泰昌元年九月初一日﹐鄒義尙膳監掌印到任﹐尋升永貞司禮監﹐其墩鎖十八年也。始讀《四書》《詩經》﹐後讀《易經》《書經》《左傳》《史》《漢》等古書﹐習寫趙吳興字體﹐善弈棋﹐能作詩作古文﹐亦能選看時文。其兄奉生子之旺成生子芮俱庠生﹐其餘李之榮﹑李之藻等數人﹐皆蔭錦衣衛﹐永貞同母妹一人嫁王道寧爲妻﹐道寧亦蔭錦衣衛﹐生甥慕堯慕﹑慕舜皆升序班﹐僕李培亦升光祿寺署丞。初天啟元年五月﹐髙太監時明﹑王太監安﹑盧太監受﹐俱同時相繼告病求退﹐爲自全計。其年秋。逆賢與王體乾串同一路﹐特升史賓﹑諸棟﹑梁棟﹑張文元﹑裴昇秉筆﹐永貞遂入諸棟之幕﹐而棟掌兵仗局印﹐時在局居住。管理劉榮者﹐號野亭﹐自玉熙宮近侍出身﹐健訟通文理﹐逆賢之心腹掌班也﹐爲棟屬僚﹐遂與永貞相結﹐互相推獎﹐恨相識之晚。棟於天啟二年夏﹐因請帑不遂﹐與逆賢左﹐憤郁成病卒。永貞緣榮力薦﹐入賢幕﹐升文書房﹐至三年十一月先帝親詣圜丘郊祀回﹐升永貞玉帶隨堂秉筆﹐賜坐蟒橙杌﹐匝月五遷﹐總榮薦拔。榮後因與宮人亂﹐逆賢逐之﹐而李朝欽始不離左右矣。榮𨿽被逐﹐在兵仗局住﹐耳目甚廣﹐凡有所聞﹐卽密疏於帖緘封之﹐差名下官人馬獻祥入宮﹐頻見永貞。屏人密看畢﹐卽焚棄之﹐在獻祥亦不知何等語也﹖後榮因又暗謀逆賢事露﹐賢恨之﹐嗾兵仗局掌印王應科參榮處死。六年四月廿九日﹐永貞隨朝﹐跌傷左股﹐告病在梨園直房調治。至五月初六日﹐因王恭廠之變﹐懼而求退﹐體乾固不肯放﹐嗾逆賢借先帝天語催永貞少愈卽出。永貞爲人有口﹐矜肆驕譎﹐極好面折人﹐不肯爲之下。七年正月初旬﹐司空薛鳳翔有疏﹐爲今上婚禮在邇﹐其移居府第合用錢糧﹐廠臣體乾時匱乏﹐極力節省﹐所有內官監合辦者﹐量於該監搜括奏處。永貞嗔其不全應付﹐而推諉一半於內官監也。遂同體乾向逆賢曰﹕外官一邊謅哄老爺﹐一邊參小的衙門。賢默然。次早﹐賢乃稱疾不起﹐亦不赴禦前﹐但垂首冷笑﹐長吁短嘆﹐切齒曰﹕原來天下人都是謅哄虛譽我。體乾代永貞危之。永貞慌懼極不安﹐泣懇賢﹐掌家王朝用力爲救解﹐賢怒稍釋。又次日﹐賢始力疾到先帝禦前﹐𨿽值元宵﹐然不樂者數日。逆賢好名﹐中諛惱人﹐直言大率如此。惜永貞非勇退之人﹐實貪大工之乾沒﹐告成之恩蔭馴至成﹐禍非一朝一夕也。其戕害楊左諸人﹐造謀布阱﹐實由外廷﹐綫索歷歷有據。永貞卽非殺人之人﹐然而在禦前及逆賢面前﹐顧不知果何光景﹖又不知劉榮密帖是何字句﹖凡面到直房﹐偶因甚事﹐亦會向累臣等或痛哭怨嘆。以今思之﹐想必因心口不一﹐換語裝點﹐以詐忠陰賦哄眾人乎﹖不然何其視若愚如仇﹐而猜防間諜﹐無所不至何耶﹖想一則恐若愚眼前苦口勸諫﹐二則恐若愚日後復侍髙公於己不便﹐所以抑阻之﹐禁錮之﹐嚴防左右。凡事不可泄漏與若愚知之﹐其度量心地可槪見也。七年八月二十四日﹐今上登位﹐永貞於二十七日告病未允。九月初二日差往天壽山﹐看擇先帝壽宮﹐初四日回朝﹐見蒙欽賞赤金二十兩﹐永貞灑淚固辭﹐聖顏頗不悅﹐勉慰領受。九月初七日準辭﹐十月初二日卽自砌於外宅小院之內﹐晝夜讀書﹐穴墻以通飲食﹐二十六日聞逆賢允辭﹐始拆墻見人。撫今思昔﹐蓋永貞之固求退也﹖非眞心求退也。原欲與徐應元合爲一局擯退﹐逆賢借應元之力﹐待永貞從新另做世界﹐此機巧人多不能知之。至十一月初二日﹐天不從人﹐徐應元﹑王國泰退矣﹐永貞始手忙腳亂﹐密差周承恩等饋王太監體乾﹑王太監永祚﹑王太監文政各銀五萬兩﹐皆侵落大工原物也。旬日後﹐三家畏聖上英明﹐且知永貞素性反覆﹐遂都不敢收﹐各進獻禦前﹐著丙承運庫收。是日晚﹐永貞知之﹐不自安﹐密庀鞍馬率其甥婿孫良濟易服逃走。二十六日奉旨﹕降永貞淨軍﹐發湖廣承天府顯陵安置。舉家驚慌﹐無處尋覓﹐不數日其兄李成自縊死矣。至十二月初九日﹐永貞外宅得一報信男子﹐持永貞親筆帖差回取盤費衣服﹐宅中居住掌家王誠徳等拿獲羈住﹐將來帖賫入宮中稟見體干等﹐奉聖旨﹕著承天守備魏相下官人﹐徑同永貞家人等﹐卽往黃河岸上﹐將永貞押赴顯陵。崇禎元年春﹐永貞兄李奉亦驚憂死矣。二月﹐又將永貞同徐應元﹐自承天府調發鳳陽。三月內﹐山西道禦史劉重慶疏參﹐將永貞提解赴北途中﹐服砒霜不死﹐絕食旬日﹐不能死。四月十三日入刑部獄﹐六月二十日中府會審擬斬﹐罪決不待時。二十七日召對﹐玉音云﹕李實空印本﹐李永貞塡寫﹐驗是墨壓朱。七月初十日﹐前後候旨乘連夜陰雨﹐永貞自縊﹐雨次皆繩斷﹐跌暈﹐頸皮勒損﹐又不得死。至十六日未時﹐縛赴正義街﹐臨刑之際﹐尙跪向監斬官訴冤﹐人多笑其不中用也﹐生年四十有六。掌家王成徳﹐自六月內於司禮監追贓﹐被刑比後﹐降更鼓房淨軍﹐六月初旬已先病故。而管家婁允徳﹑掌班丁紹呂﹑暖殿周承恩﹑姜永憲﹐管上房曹文玉﹑蔡化齡﹑王應時等料理後事﹐其妹夫王道寧﹑侄李芮等﹐及心腹家人李培等﹐皆挾厚貲四散逃躲﹐或報應商役﹐或避人拿訛﹐或攺面事人。凡逾二年而永貞尙身首異處﹐無一肯爲殯埋者。後王道寧偶因他事干連下獄﹐累臣以骨肉大義勸勉﹐及道寧出獄﹐始自大興縣購其首﹐漏澤園啟其軀﹐於阜成門外嘉祥觀後買地瘞之。癸酉春﹐累臣蒙恩攺擬候覆問﹐其冬道寧暴亡﹐恐久湮無處可問﹐遂重賞經手工人等根尋得葬處﹐備牲醴冥資﹐遣僕代奠。其祭文曰﹕嗚呼﹗痛哉﹗戊辰孟秋﹐旣望之夕﹐候旨徬徨﹐中心如刺。詰朝相辭﹐畏威■﹝尞虎﹞■﹝尞虎﹞﹐詎意我公竟罹大厄﹐銜抱冤誣﹖丹化爲碧﹐骨肉逃匿﹐產業蕩然﹐吞獻繇人﹐豈特簡編﹖小人攺面﹐君子情遷。後事之托﹐負信堪憐。荒垌權厝﹐土燥多年。瞻彼他墳﹐春秋祭酹。嗟惟我公荒爲最。泉下交遊﹐佳客藹藹﹐夜臺觀書﹐靑燐是賴﹐悲纏肝腸。嗚呼﹐痛哉﹗未死若愚﹐朝審赴市﹐數載奔趨﹐路人嘆息﹐叫天何辜﹖屢蒙存活﹐血淚爲枯﹐黽勉作善﹐幻視微軀。六﹑七年來﹐敢忘厚徳﹐皈依釋門﹐布衣蔬食。近荷平反﹐更生在卽。曾夢見公﹐如侍公側﹐遣僕叩奠﹐冤塡胸臆。聖明在上﹐終照覆盆。果得脫難﹐當約同門﹐擇吉卜穴﹐攺葬髙原。勒銘垂後﹐冀慰尊魂﹐靈其格止﹐哽咽何言﹖嗚呼﹐痛哉﹗尙饗永貞﹐白皙長須﹐性狡慧﹐通文能書﹐喜讀韓非短長語﹐極好談天文。好說夢﹐頻以身質﹐言語賭重﹐誓語最叵信。貪愎猜險﹐更善負心﹐而性驕好勝﹐自王體干等﹐無一人不與之恚怒爭競者﹐卽逆賢亦屢次委曲包容之﹐遂自釀殺身之禍﹐了無解救。六年夏於富河大築房舍﹐置園圃﹐始將其四兄所縊之棗樹伐去﹐於興隆寺延僧眾建華嚴道場百日﹐以懺解超度之。七年冬﹐永貞逃後﹐丁紹呂﹑王誠徳等打點家產﹐進過銀八萬兩。崇禎元年夏﹐又追銀六萬兩。運前次三家未收者﹐通共銀二十九萬兩﹐其南北往返各項花費﹐屋下隱埋﹐並名下逃奴吞拐﹐及入獄被騙者不與焉。爲永貞河邊管家司鎖鑰者﹐卽巾帽局管理婁允徳也。

丁紹呂者﹐昌平州人也﹐亦辛丑年選入﹐自盔甲廠簽書升內官監管理。逆賢囑永貞延請做掌班﹐及永貞掌內官監印﹐一應事務資紹呂爲多。然永貞猜愎自用﹐亦多有不盡聽者﹐惟故鄕修築並通州城內置產﹐城外修橋﹐及每年巾帽局鑑散靴料銀兩﹐皆賴紹呂區畫。崇禎六年﹐爲慶陵寶頂大雨衝損﹐將紹呂拿赴司禮監﹐代永貞交贓三千五百兩﹐尋復職﹐後以內官監管理復經管慶陵工程。至十年秋八月二十六日﹐聖駕親臨都城﹐徧視雉堞樓櫓﹐奉旨﹕著紹呂以總理﹐同總理馬光忻分左右幫﹐築外罹城。紹呂早夜拮據﹐年𨿽老而督催有法﹐勞可念焉﹐十一年九月間﹐工尙未完﹐猝值寇由薊鎭墻子路入犯﹐蹂躪北直﹐遠至山東﹐未敢近都城也。紹呂爲人善應對﹐有識見﹐嫻兵略﹐好田獵﹐頗通堪輿家言﹔多智術﹐有心計﹐能尺牘文移﹐練達事體﹐揣事多奇中。與秉筆田玉契厚﹐於體乾爲同年﹐後投掌印髙太監時明。髙自己選擇墳地﹐於白家潭往西南地方大覺寺山場﹐其名曰「九龍山點穴」﹐托紹呂同王國輔修造。累臣曾聞盔甲廠王承恩﹑安民廠李艾咸云﹐曾各制大鐵鉤﹐生鐵銀錠﹐用小車運至。墳所以錮之﹐蓋但欲奉承當道石槨之堅﹐其自己職掌戎器之窳則不計也。夫臣子何處不可埋身﹖而不必九龍之名﹐爲墳亦不過鑑傷祖陵之龍脈﹐與髙何所益耶﹖且先帝時﹐當永貞烜赫之日﹐富河之風水吉壤﹐門戶方向﹐亦曾極力托人選擇﹐而今安在哉﹖總之﹐��未滅﹐何以家爲﹖永貞輩自見﹐不及此也。永貞同列秉筆﹐惟石元雅﹐塗文輔﹐皆賢心腹名下也。具見本章《經手次第》中﹐其籍貫履歷亦略序於後﹐王體乾﹑梁棟等亦漫及之。

石元雅﹐北直雄縣人。萬曆辛丑選入兵仗局寫字。善射好田獵﹐不甚讀書﹐與紀用契厚。泰昌元年十一月﹐逆賢奏升司禮監﹐歷任文書房﹐升秉筆掌鍼工局印﹐南海子提督﹐延請許秉彜爲掌家﹐首引崔魏之交者許也。每見逆賢﹐卽屏人語﹐移時方出。及大工興後﹐每事面相授受﹐而許亦衰老不甚靠焉。至七年夏﹐寇犯寧錦保全後﹐呈秀曾有一帖﹐復請許達﹐有「請加九錫」字樣。王朝用﹑李永貞等﹐曾親眼見之﹐哂其諛佞﹐然逆賢默默已耳﹗元雅亦於天啟七年九月內告辭﹐十月內逃走﹐客死於外。

許秉彜﹐大興縣人。萬曆六年選入皇城﹐曾侍盧太監受﹐歷升內官監總理工程﹐提督皇城木廠﹐總理各省大木。七年季冬﹐被霍維華參﹐奉旨﹕著司禮監拿問。該監官鄭之惠等問明具奏。又奉旨有「搬遞綫索」等語﹐姑夾拶打﹐降淨軍﹐發鳳陽﹐崇禎元年夏﹐又被科臣祝世美參﹐奉旨提解﹐六月入刑部獄﹐後於都城隍廟少司寇丁啟睿等受其重賄﹐以爲審無證據﹐仍發鳳陽。

塗文輔﹐北直安肅縣人。客氏在光廟靑宮時﹐其子侯國興尙幼﹐遂延文輔在外教訓。天啟元年﹐文輔冒姓姜選入皇城﹐升管庫近侍。三年﹐歷升乾淸宮管事。四年﹐復本姓隨堂﹐又升秉筆掌禦馬監印﹐總提督四衛營﹐又提督太倉銀庫﹑節愼庫。文輔姿容修雅﹐有心計﹐善書算﹐通文理﹐能辧論﹐好琴善射。甫四載﹐而晉秩秉筆﹐賜坐蟒凳杌。先帝升遐﹐逆賢因文輔爲徐應元照管之侄﹐目客氏之私人也﹐差文輔同心腹名下王朝輔迎請今上。聖駕踐祚﹐不想朝輔選退﹐而文輔又叛客魏與李永貞共擁戴應元﹐幸上察其姦斥之﹐先發鳳陽。崇禎元年三月﹐調發南京﹐新房閒住。按太倉銀庫﹐戶部事也﹔節愼庫﹐工部事也﹐文輔並總督之。藉先帝寵靈﹐客魏逆焰﹐詣兩部到任﹐勒司官行屬禮﹐坐八人明轎﹐使甘蔗大棍﹐舒徐容與揚揚長安道上「其呼殿之聲﹐比閣臣道子還雅﹐其音細而長﹐仿佛聖駕淸禦警蹕之聲﹐內官外官無不下馬回避者。又彊買戚臣李承恩宅﹐大創廨宇﹐其署額曰﹕」戶工總部「者﹐乃主事王姓者所獻諛也。復將先朝公主家廟神主逼遷別處﹐躍冶不祥﹐內臣中第一人焉。凡魏﹑崔等遞入姓名﹐惟文輔頗能記憶。一日吏部推湖廣司官汪始享﹑李師沆﹐而師沆文輔之父母官也﹐遂亟查始亨姓名﹐與逆賢云《同志錄》有名﹐攘奪如拾芥焉。初﹐逆賢旣矯旨殺劉克敬於鳳陽矣。馬謙者﹐克敬之照管老叔﹐曾任乾淸宮管事﹐禦馬監督告病﹐閒住已久﹐逆賢嗾文輔疏參謙任監督時﹐所造火車銃炮不如法﹐亦矯旨捏贓﹐降發鳳陽復殺之﹐此天啟六年夏事。逆賢心腹馬升現在可鞫也。网漏吞舟﹐惟賄之力。今不過逆孽軍犯﹐近復蒙恩攺爲民﹐骨肉完聚也。

王體乾者昌﹐平州人。萬曆六年選入皇城﹐爲蘇杭織造孫太監隆名下﹐讀書正途。萬曆二十八年﹐歷升文書房。泰昌元年八月﹐密以重賄求西李娘娘下李進忠﹐得充先帝典璽局印﹐九月初七日秉筆掌禦馬監印辦膳﹐後嗾賢殺李進忠以滅活口。天啟元年夏﹐掌尙膳監印﹐及盧受發鳳陽﹐奉先帝聖旨﹐著王安掌司禮監印矣。而霍維華者﹐直隸東光人﹐時任給事中﹐其妻弟陸盡臣天啟元年選入之內官也﹐爲髙太監時明名下。凡宮中動靜﹐霍最先知﹐遂具疏劾安﹐安再上辭疏候繳。溫旨創出﹐而客氏憚安剛直﹐喜體乾軟媚﹐遂矯旨淮安辭免﹐將司禮監印付體乾掌之﹐復升諸棟等爲幫手﹐屢有中旨。巧畱客氏與逆賢比暱爲姦﹐又外結沈氵崔爲謀﹐主逐大臣王紀﹑滿朝薦﹑劉一燝等﹐殺內臣王安﹑王國臣等﹐心粗肝大﹐漸及妃嬪﹐皆體乾依阿逆賢也。天啟四年二月三十日辰時﹐成妃李娘娘誕生皇第二女。是時也﹐地大震﹐宮中殿宇搖撼有聲﹐銅缸木桶之水湧波震蕩﹐坐立者皆骨軟如醉﹐乾淸宮大殿藻井內﹐所懸圓鏡東西南北震動不定﹐如鐸舌焉。至五月初十日﹐太祖忌辰也。體干等不穿靑素﹐而穿靑綠錦繡﹐其日未時﹐乾淸宮東丹墀旋風驟作﹐將內官監之大鐵片如屋頂方闊者﹐盤旋如紙﹐隔丹升石闌干之上﹐拋擲於西丹墀﹐鏗訇若雷﹐其月晦﹐卽有楊漣二十四款之疏。是時汪文言尙系詔獄﹐爲體乾者若肯從國家起見﹐據外廷讜論﹐屏退凶逆﹐有何難者﹖乃輕徇掌家王朝用之密懇﹐且心感客氏培植掌印﹐遂將如許參本不肯字字全念﹐而多方曲庇之。忍先帝孤立﹐忠言見忌﹐士大夫之禍從此不可收拾。況又開廷杖之端﹐導稱頌之路﹐令無骨力無遠識患得患失之閣臣﹐出四六俚語之旨﹐凡口奏文書之際﹐體乾必歷指姓名﹐幾誤因錢謙益﹑黃尊素而波及無辜﹐良可嘆息。體乾爲人柔貌深情﹐其貪無比﹐卽自己名下如田玉等﹐而亦巧借題目頻刻削也。凡司禮監題本年月之下﹐上層居中排﹐臣王體乾﹑臣魏忠賢﹐下層往後排﹐臣梁棟﹑李永貞﹑石元雅﹑塗文輔諸人﹐蓋其媕婀心腸只知獻諛﹐大非體制。可惜典禮衙門亦屑越至此﹐眞可痛哭﹐其原疏現存者可證也。及刻《內臣便覽》﹐復甘心讓賢居首﹐特髙一字尢可笑焉。神廟時功令寬﹐凡文書房官俱得與外廷結識往來﹐楊維垣﹑霍維華﹑徐大化等中旨之起﹐蓋不特逆賢一人而已。天啟七年八月﹐先帝不豫已久﹐乘先帝彌畱之際﹐於八月十一日召今上至禦榻旁﹐玉音亹亹不已﹐而是日閣臣揭所批中旨﹐有」禮臣﹑廠臣﹑輔臣「等字樣﹐原揭具存內閣﹐可證驗也。二十日巳時﹐永貞自禦前問安畢﹐到忠義堂直房﹐於衣袖內取出白連四大紙﹐花一个﹐內有鮮血一縷﹐長二寸餘﹐闊三四分﹐似肉非肉﹐似痰非痰﹐云自萬歲爺鼻中出來者﹐凝結如筋﹐當與丁紹呂及若愚等遞視之﹐有嗟嘆淚落者。若愚曰﹕此出自禦前﹐龍體聖恙所關﹐不可輕易。遂用紙復包一層﹐上寫某月某日老公﹐禦前請出﹐有血紙花一个﹐隨粘於屋壁髙處。至申時﹐太醫院官來問安禦前﹐果索此血以憑計藥﹐當卽取下交進。至二十二日申時﹐龍禦上賓﹐逆賢差文輔等迎請今上﹐先帝崩移晷矣。嗚呼﹐痛哉﹗先帝聖性虛明﹐推赤心﹐置內外臣子之腹。惜體乾﹑逆賢非宗社之器﹐而南樂﹑薊州﹑東光又皆濃於名利﹐刻於報復之人﹐梁棟齪齪不足齒﹐李永貞﹑石元雅﹑塗文輔皆少不更事。驟登榮寵﹐天低地窄﹐前無古人﹐後無淸議﹐滿眼只知有富貴﹐滿腹只知有詔諛﹐嫉賢醜正﹐根於性成。伏法者伏法﹐逃亡者逃亡﹐或用重賄苟免平安﹐倘至夜气淸明﹐良心忽萌之際﹐一追思之﹐不知魂夢中尙有何顏色﹐而視息人間也﹖身死後﹐又有何面目﹐對越先帝之靈於在天也﹗鄙夫﹗鄙夫﹗可與事君也歟哉﹖體乾至崇禎己卯夏籍沒﹐逮刑部獄擬斬﹐庚辰冬死於獄。眞天网恢恢﹐疏而不漏石。

梁棟﹐宛平縣人﹐萬曆十一年選入﹐歷升司禮監提督太和山。天啟元年夏﹐逆賢拔升秉筆﹐掌酒醋面局印﹐馬謙力也。其兄梁植等蔭錦衣衛﹐升都督同知﹐招權納賄﹐爲賢憎惡。七年秋擯棟蘇杭織造﹐旋撤回京﹐今故。

趙秉彜﹐北直新安縣人﹐萬曆二十九年選入﹐泰昌元年冬﹐逆賢奏升司禮監﹐天啟七年以監官差送惠藩升秉筆。孫暹﹐北直晉州人﹐亦二十九年選入神廟時牌子王永永名下﹐侍賢最久。作人寬厚﹐升文書房﹐歷任南京守備﹐升秉筆﹐閒住爲民﹐戊寅冬﹐�深入﹐暹守城犒軍﹐賴以保全。

王朝輔﹐原名王朝忠﹐卽所稱黑玉公者﹐北直文安縣人。二十九年選入﹐侍逆賢久。先帝登極後﹐升乾淸宮管事﹐提督兩司﹐掌銀作局﹑司苑局印﹐天啟七年升秉筆。

李明道﹐大興縣人。萬曆十七年選入﹐升司禮監提督南京守備提督漕運﹐皆客氏力﹐而逆賢任之。自此之外﹐當年曾任乾淸宮管事牌子﹐掌銀作局印﹐曾於天啟七年五月差往錦州接濟禦口者﹐胡明佐也﹔掌內織染局印者﹐齊良臣也﹔掌尙衣監印者﹐杜永明也﹔掌司鑰庫印者﹐王秉恭也﹔總督忠勇管者﹐譚敬﹑裴芳也﹔提督上林苑監四署者﹐吳國泰﹑曹承恩也﹔掌混堂司印者﹐李本志也﹔監督勇士四衛營者﹐吳光成也﹔提督禦酒房者﹐李昇也﹔提督牲口房者﹑張應詔也﹐此人乃客氏掌班﹐張貴之侄也。又禦茶房﹑弓箭房之鄧汝敬﹑王國祚﹑鄭思廉等﹐總是逆賢名下﹑皆北直人。天啟元年選入﹐日在先帝禦前﹐尙有暖殿近侍﹐並三年選入名下者數十人﹐不能備載姓名也。此外如領敕鎭守﹐並徐應元等﹐亦略次於左﹐以備考焉。劉應坤﹐北直新城縣人。二十九年選入﹐侍逆賢最久﹐歷升管事﹐同時之劉忠曰」大劉公「﹐劉朝曰」二劉公「﹐應坤則」三劉公「也。總督忠勇營掌禦馬監印﹐後升秉筆遼東鎭守﹐便宜行事﹐駐紮山海關。天啟七年五月守寧遠。崇禎己巳﹑丙子﹑戊寅﹐�深入薄新城﹐應坤設法捍禦﹐備極心力﹐�畏而宵遁﹐曹大監化淳疏稱其勞。

紀用﹐北直文安縣人。二十九年選入﹐爲逆賢心腹﹐升乾淸宮管事﹐提督忠勇營﹐遼東鎭守﹐便宜行事。用粗通文字﹐慷慨有膽略﹐性孝友。天啟七年五月守錦州。

葛九思﹐北直延慶州人。天啟元年選入逆賢名下﹐能書精騎射﹐升乾淸宮管事﹐總督忠勇營﹐鎭守宣﹑大﹑山西。丙子秋﹐�深入﹐九思死於山西某處。此外則張守誠﹑李應江﹑胡良輔等﹐不槪錄也。

金良輔﹑孟忠﹐俱北直人﹐二十九年選入。泰昌元年冬﹐逆賢奏升司禮監﹐任文書房。良輔正陽等門提督﹐忠大壩馬房提督。楊國瑞﹐陜西臨潼人。天啟元年﹐選入逆賢名下﹐升文書房南京守備。

李承堯﹐北直容城人。萬曆十一年選入孫暹名下﹐歷升內官監總理。

蘇若霖﹐北直安肅縣人﹐原名進忠﹐十七年選入﹐繇內府供用庫升內官監總理。天啟元年﹐費數萬兩差往荊州﹐修惠藩府第未就﹐因病撤回﹐與馬誠﹑李承堯俱領大工﹐坐名敕書﹐分中左右三路督催。崇禎元年夏﹐以言官參論承堯﹐若霖都著司禮監拿問﹐追贓完日﹐俱發南京更鼓房淨軍。誠先賢死久﹐承堯近日亦死於南京。若霖茹長齋﹐於崇禎六年爲慶陵寶頂雨損﹐復逮北系獄﹐擬戌﹐仍發南京修梵行﹐猶頭陀也。徐應元﹐北直雄縣人﹐於逆賢爲同年同官﹐以兄事賢。天啟七年八月升秉筆﹐十一月發承天﹐後降淨軍﹐調發鳳陽。按光廟莊妃之封﹐原因撫養今上﹐其薨也的系應元气郁所致。近聞死於鳳陽﹐人咸謂天道不爽也。應元爲人﹐不識字﹐幼無行﹐宿娼飲博﹐好談謔嫚罵﹐坐立傾欹﹐唇不蓋齒﹐形𨿽瘦長而眉目無神﹐彩腰股筋骨若不聯屬﹐如病初起者焉。神廟時﹐爲管庫近侍﹐綽號」徐雌才「﹐云蘇若霖與應元契厚﹐在大工時每請應元會飲﹐差去內官﹐卽曾引見今上於藩邸者數人﹐而內官監總理吳得中更與應元厚請﹐掌家躐升乾淸宮管事﹐如王朝用故事﹐尋降處云。趙進教亦系孫暹名下﹐逆賢﹑應元之嫖賭弟兄。因無賴隨福藩之國﹐秩甚卑。天啟五年冬﹐逆賢聽其密稟讒譖﹐將福藩伴讀崔進﹐於進表到京之日﹐幾置之死﹐賴永貞力救始免。逆賢復破舊例﹐乘福藩差進教來京﹐奏升禦馬監裏艸場貼場﹐升玉帶內府騎馬﹐看守寶月亭。先帝遊幸﹐亦屢得瞻仰天表云。至七年夏﹐先賢病死﹐喪葬極其盛也。

李實﹐北直雄縣人。萬曆六年﹐選入讀書正途﹐二十九年十月神廟點爲光廟半讀。泰昌元年八月﹐升秉筆掌禦馬監印﹐先帝登極後﹐差往選皇后。天啟元年夏﹐差往蘇杭織造。實爲人朴素無文﹐惟聽掌家樊得和﹑孫昇等提掇﹐眾享其利﹐而實司其名。先因楊姜之事﹐頗與巡撫周起元不睦﹐及南樂通綫索與逆賢﹐而崔呈秀等次第布阱﹐於六年二月丙逆賢勒要實空印﹐本著李朝欽等串謀﹐同孫昇等塡寫﹐七君子之命始斃。此事累臣始終未見此本。夫空印本旣出自孫異之手﹐果是何人湊砌﹖江南事件果屬何人捏稿塡眞﹖事關進呈﹐豈一人一手可能做得﹖惜崇禎元年七月初四日聖明召對時﹐只辧朱墨之壓否何如﹖竟未調取實。從來別本與此本對字迹﹐但究及寫眞之人﹐則自有寫稿造謀之人﹐再比對原本紅字﹐是誰所批。當時王體乾﹑梁棟﹑李永貞﹑石元雅﹑塗文輔五人之字迹﹐亦易識也。必如歷歷實核﹐直求到底﹐朝欽𨿽死﹐孫昇等見存﹐便言下明白矣。乃止以墨迹蓋朱﹐而指爲永貞成案﹐永貞𨿽死﹐眞正捏砌塡寫此本之人﹐尙漏网幸免揚揚於聖明之世也。實原不知情降南京淨軍﹐近亦老死﹐人尙多憐之。

王國泰者﹐京師人。二十九年選入﹐孝瑞顯皇后司禮監名下也。於李永貞爲同脈﹐謫南畿二十年﹐光廟登極取回。天啟元年退斥後﹐於大佛寺管工﹐客氏﹑逆賢喜之﹐補今上藩邸局官﹐遂與徐應元爲一派人。天啟七年八月升秉筆﹐掌尙膳監印。十一月發南京﹐後調承天降淨軍﹐今爲民。國泰性篤實﹐多學能書﹐尙气節﹐善治生理﹐廣交遊﹐胸中坦率﹐無機械尖巧也。

馬謙者﹐宛平縣人。嘉靖四十一年選入﹐由司禮監寫字歷升內官監總理﹐逆賢救命之大恩人也。謙與秉筆梁棟契厚﹐升乾淸宮管事﹐攺名馬誠﹐性剛直﹐曉營造﹐虛心采納﹐可則可﹐否則否﹐敢於逆賢面前持正不阿﹐卽內官監之掌印宋晉﹑李永貞﹐咸攺容敬憚之。大工門閣三殿﹐初﹐萬曆年間馮禦史嘉會掌河南道時﹐大家估計所需三千萬﹐計工二十年。至天啟年間鼎建﹐馮以少司馬亦預估計撙節﹐乃所費不過六百萬。誠區畫安詳﹐任勞任怨﹐祁寒暑雨﹐未之少懈﹐不四五年克臻厥成﹐勞難泯焉。惟曾與總理戴福壽﹑汪良徳﹑管理翟應奎有隙﹐而幾置之死﹐人多少之。誠於天啟七年春病故﹐享年將及八十﹐富寵服食亦極內臣之貴﹐何其生樂死﹐安得報康吉如此﹖抑前世種徳﹐因而今生逸樂耶﹖不可知已。

紀用﹑石元雅﹐俱兵仗局出身﹐好武勇﹐劉榮名下馬獻祥掌關防掌司也。凡祖宗以來庫藏中所蓄刀﹑劍﹑槍﹑銃﹐一切武器最利最精者﹐逆賢以勢索敢甚多﹐且轉賜心腹名下胡良臣﹑葛九思﹑劉應坤﹑楊朝等﹐並侄魏良卿及甥傅應星等無算﹐此所以利刃在手﹐逢著便害也。

七君子姓名﹕周忠惠起元﹑周忠介順昌﹑繆文貞昌期﹑髙宗憲﹑攀龍﹑李忠毅﹑應昇﹑周忠毅宗建﹑黃忠端尊素。

卷十六內府衙門識掌

《皇明祖訓》所載﹐設立內府衙門﹐職掌品級﹐立法垂後﹐亦盡善盡美。惟是間有《祖訓》所未及載﹐或載而未祥者﹐謹譜次梗槪於左。按內府十二監﹕曰司禮﹐曰禦用﹐曰內官﹐曰禦馬﹐曰司設﹐曰尙寶﹐曰神宮﹐曰尙膳﹐曰尙衣﹐曰印綬﹐曰直殿﹐曰都知。又四司﹕曰惜薪﹐曰寶鈔﹐曰鐘鼓﹐曰混堂。又八局﹕日兵仗﹐曰巾帽﹐曰鍼工﹐曰內織染﹐曰酒醋面﹐曰司苑﹐曰浣衣﹐曰銀作﹐以上總謂之曰」二十四衙門「也。此外﹐有內府供用庫﹑司鑰庫﹑內承運庫等處﹐亦臚列於後。

司禮監掌印太監一員﹐秉筆隨堂太監八﹑九員或四五員。設有象牙小牌一面﹐長寸餘﹐每日申時交接﹐輪流該正。凡每日奏文書﹐自禦筆親批數本外﹐皆眾太監分批。遵炤閣中票來字樣﹐用朱筆楷書批之。間有偏旁偶訛者﹐亦不妨略爲攺正。最有寵者一人﹐以秉筆掌東廠﹐掌印秩尊﹐視元輔﹔掌東廠權重﹐視總憲兼次輔。其次秉筆﹑隨堂﹐如眾輔焉。皆穿貼裏﹐先鬥牛﹐次升坐蟒。先內府騎馬﹐次升凳杌。祿米每升一級﹐則歲加祿米十二石。各家私臣﹕曰掌家﹐職掌一家之事﹔曰管事﹐辦理食物﹑出納銀兩﹔曰上房﹐職掌箱櫃鎖鑰﹔曰掌班﹑領班﹐鈐東西班答應官人﹔曰司房﹐打發批文書﹑謄寫應奏文書。其下則管帽﹑管衣靴﹑茶房﹑廚房﹑打聽官﹑看莊宅各瑣屑事務也。其餘大小衙門﹐遇有應題奏事情﹐皆先關白司禮監掌印﹑秉筆﹑隨堂而始行。凡禦前親近大臣﹐如乾淸宮管事﹑打卯牌子﹐其秩亦榮顯﹐猶外廷之勛爵戚臣。然皆得掌各衙門之印﹐視其寵眷厚薄而欽傳異之﹐不拘資次。司禮監提督一員﹐秩在監官之上﹐於本衙門居住﹐職掌古今書籍﹑名畫﹑冊頁﹑手卷﹑筆墨硯﹑綾紗﹑絹布﹑紙札﹐各有庫貯之﹐選監工之老成勤敏者﹐掌其鎖鑰。所屬掌官四員或六員佐理之﹐並內書堂亦屬之。又﹐經廠掌司四員或六員﹐在經廠居住﹐只管一應經書印板及印成書籍﹑佛藏﹑道藏﹑番藏﹐皆佐理之。自提督以下﹐則監官﹑典簿十餘員。第一員監官提督皇史宬並新房﹔候轉提督俱輪流該正﹐在廊下家宿﹐專理皇城內一應禮儀﹑刑名﹐鈐束長隨﹑堂差﹑聽事各役﹐關防門禁。至逆賢擅政時﹐令與文書房輪挨﹐遇雙月十六日﹐前往教場比試武職應襲。其次﹐六科廊掌司六員或八員﹐分東西兩房﹐管精微科內外章疏﹐及內官腳色﹑履歷﹑職名﹐月報逃亡事故﹑數目。其次﹐人數十員或八員﹐管二十四員衙門﹑山陵等處內官職級﹑姓名﹐撰寫每日傳行聖旨﹐稽查門禁﹐鈐束當差﹑聽事﹐題奏應行禮儀﹑應頒賞賜。其次﹐六科廊謄黃寫字一員。其次﹐管掌寫字﹐則按節令挨次題稟禮儀文書及賞例﹐或百員﹐或數十員﹐分兩班四撥﹐各若干人。其班按十二支輪之﹕曰頭頂﹐整一日過夜﹔曰守早﹐從卯至申﹔曰守晚﹐從申至次日天明﹔曰末頂﹐整一日過夜﹐方得下班歇息四日也。凡遇聖駕朝講﹑遊幸﹐穿麟補﹑紅■﹝衤曳﹞■﹝衤散﹞﹐執藤條攔擋者﹐皆掌司人數寫字也。或轉經廠司禮監掌司者﹐則每撥內另有一種衙門寫字﹐共十餘員挨補而已。自提督至寫字﹐俱穿■﹝衤曳﹞■﹝衤散﹞。凡出入皇城﹐各門軍接與擋道。自內書堂奉旨派撥者名曰正途﹐其次或乞恩奏保攺升者亞焉。

按祖宗舊制﹐必照依欽錄姓名﹐挨次魚貫升轉﹐罔敢攙越。自逆賢擅政﹐盡將歷練老成之人擯斥﹑殺害﹐內禦司房或退出﹐於冷淡衙門林衡等署西﹐各以名銜前後分管之。其在外之閣票﹐在內之搭票﹐一應旨意﹑聖諭﹑禦札﹐俱由文書房落底簿發行。所以﹐如今凡掌司升轉文書房者﹐槪削去司禮監銜﹐都借列內官監銜。其呈稟文書﹐具見《經手次第》中﹐然不過逆賢時如此耳﹗先時從公挨轉﹐𨿽非外衙門選擇委任﹐尙可觀也。而逆賢盡行斥退﹐信用自己名下﹐間有一派少不更事之人﹐非制也。按舊制﹐後右門卽雲臺右門之北﹐隆宗門之南﹐坐東朝西房一連﹐原名協恭堂。每日早晨﹐或非朝講之日﹐及申時後﹐掌印公過司房看文書﹐秉筆﹑隨堂人各有室﹐挨次細看先﹐先看文書房外本﹐次看監官與簿文書。自逆賢竊柄﹐其規矩蕩廢無遺﹐所以事事苟且。萬曆年間﹐先監過司房﹐例印公穿直身﹐率秉筆等﹐都是單身入室﹐其親信掌班人等一人不得入﹐機密禁近理應如此。柰王體乾黨附無骨﹐而逆賢不識字﹐遂公然於乾淸宮大殿上看文書﹐或懋勤殿板房看文書﹐硬拆實封﹐髙聲朗誦。又挨次到各人直房﹐那一家管文書﹐看直房掌班﹑司房官人肯不出宮門﹐不張權勢﹐如累臣者乎﹖不過大同房議批攺正也。如欲君徳昭明﹐左右得人﹐須先振刷內書堂起。欲章疏不泄漏﹐權不旁落﹐須有好明白印公﹐不徇私﹐不憚勞﹐仍復早晚過司房之舊制始。如欲眞才柄用中外﹐不水火﹐須大破逆賢積習爲官﹐擇人不爲自己子孫﹐擇官始在聖主﹐自無一番一番如傳捨用人之理。在內臣亦聞風觀感﹐羣於爲善﹐庶免本官勢倒連累退斥之患﹐此必得虛明爲國﹐淡名利忘報復之人柄政。當朝立賢無方﹐庶可辦此﹐若只悠悠忽忽﹐張三敗了﹐便將他支派退淨﹐李四敗了又如此﹖趙甲王乙又如此﹖縱有眞心爲國﹐束身自好者﹐恐亦孤掌難鳴也。東海逝波﹐其柰之何哉﹖凡禦前面考隨堂﹑秉筆﹐自崇禎元年冬﹐欽出」事君能致其身「題者﹐鄭大監之惠﹑曹太監化淳中式始。至十二年夏李太監承芳署司禮印時﹐其名下顧三聘者﹐亟圖速化﹐遂密托己之名下﹐王建鼎代選於眾時藝一篇﹐被巡綽官發其事﹐李不得已﹐奏知聖上﹐立將三聘責斃﹐降建鼎淨軍﹐發南海子看守墻鋪。其年秋﹐李褫職逮獄。偶言及此﹐累臣曰﹕重懲三聘甚當。李曰﹕何也﹖累臣曰﹕彼艸野寒士﹐或迫於家貧親老行險﹐徼幸世所間﹐有罪不致死﹐今三聘職叨典禮﹐於禦前面考隨堂﹑秉筆﹐自崇禎元年冬乃敢藐視憲典﹐迫挾名下﹐任性冥行至此﹐便是犯一」欺「字了﹐於臣子之誼安乎﹖嚴懲處死不爲苛也。

內書堂讀書﹐自宣徳年間創建﹐始命大學士陳山教授之﹐後以詞臣任之。凡奉旨收入官人﹐選年十歲上下者二三百人﹐撥內書堂讀書。本監提督總其綱﹐掌司分其勞﹐學長司其細﹐擇日拜聖人﹐請詞林眾老師。初則從長安右門入﹐北安門出﹔後則由北安門出入。每學生一名﹐亦各具白蠟﹑手帕﹑龍掛香﹐以爲束脩。至書堂之日﹐每給《內令》一冊﹐《百家姓》《千字文》《孝經》《大學》《中庸》《論語》《孟子》《千家詩》《神童詩》之類﹐次第給之。又每給刷印仿影一大張。其功課﹐背書﹑號書﹑判仿﹐然判仿止標日子﹑號書﹐不點句也。凡有志官人﹐各另有私書自讀﹐其原給官書﹐故事而已。派年長有勢力者六人或八人爲學長﹐選稍能寫字者爲司房。凡背書不過﹑寫字不堪﹐或損污書仿﹑犯規有罪者﹐詞林老師批數目﹐付提督責之。其餘小事﹐輕則學長用界方打﹐重則於聖人前罰跪﹐再重扳著幾炷香。扳著者﹐向聖人前直立彎腰﹐以兩手扳著兩腳﹐不許體屈﹐屈則界方亂打如雨。或一炷香﹑半炷香﹐其人必眼脹頭眩﹐昏暈僵僕﹐甚而嘔吐成疾者。此最酷﹑最不近理之法也。凡彊淩弱﹑眾暴寡﹑長欺幼者﹐每賄托學長﹐借公法以報私怨﹐此第一陋套﹐所宜痛革者也。嘉靖年間﹐讀書官人有年少貪睡者﹐散學時﹐人叫不起﹐遂鎖在內﹐半夜聞有呼殿聲﹐儀衛甚眾﹐云﹕聖人到﹐搜得此官人。聖人曰﹕旣得見我﹐可謂有受教之分﹐視有何書﹖取來我親教之。不意案有《大統歷》一冊﹐乃指誦一周至天明﹐向人言如此試﹐令背誦一字不差。又姜淮者﹐年少有口﹐值殷太史士瞻教書﹐偶不在室﹐淮戴其紗帽﹐束其帶﹐正在室中搖擺作勢﹐殷猝至﹐淮不知﹐帶插橫解法﹐殷不懌﹐淮曰﹕師父還系玉帶哩﹗此銀帶何足貴﹖殷笑而釋之﹐歸寓向夫人備道相笑。萬曆初殷入相﹐束玉夫人尙憶淮名﹐白殷托馮太監保察之﹐見任禦馬監奉禦﹐隨令赴殷寓拜見師母。殷山東人罷相致仕時﹐淮送至天津始回。凡讀書官人﹐遇令節朔望﹐亦放學一日。其每日暮放學﹐則排班題詩﹐不過」雲淡風輕「之類﹐按春夏秋冬﹐隨景而以腔韻題畢﹐方擺列魚貫而行。有不知而攙越者﹐必羣打詬辱之。別衙門官遇學生排班行走﹐必拱手端立讓過。卽司禮老公﹐遇之亦然。凡各衙門缺寫字者﹐卽具印信本奏討﹐奉旨撥若干名﹐卽挨名給散。至逆賢時﹐此制大壞無餘﹐殊可嘆也。凡內書房官入﹐已撥散將完﹐無人讀書。該監題知﹐於二十四衙門官占官下及監工﹐攺讀書以補之。其實事久獘生﹐冥頑貪詐﹐或粗獷凶猾﹐總非作養人才良法也。如欲痛攺前轍﹐只在聖主右文主持於上﹐好印公提督掌司振飭於下﹐不吝教﹐不憚煩﹐詞林老師激勸於外﹐不倚勢﹐有良心﹔學長曉事﹐年長應之於中。不三五年卽有成效﹐十年內外﹐國家自享眞才之用﹐消無黃之戰於廟堂﹐衍無疆福澤於億世﹐顧惟在位者加意何如耳﹖禮儀房﹐署在東安門外﹐舊都府艸場之東向南﹐提督太監一員﹐掌印﹑秉筆攝之。掌司及寫字﹑管事各數員﹐本房長隨數員。掌管一應選婚吉禮。每年四仲月﹐選乳媼﹐生男十口﹐生女十口﹐月給食料﹐在你子府居住。凡宮中有喜﹐鋪月子房﹐生男生女各一二口﹐在文華殿西北臨河之小房住。及報生皇子﹐則用生女你口﹐皇女則用生男你口。彌月剪髮﹐百日命名﹐及請發﹑畱髮﹑入囊﹑冊立﹑冊封﹑選妃﹑打扒角﹑選駙馬﹐一應禮儀﹐皆經理之。中書房﹐掌房官一員﹐散官十餘員﹐系司禮監工年老資深者挨轉。專管文華殿中書所寫書籍﹑封聯﹑扇柄等件承旨發寫﹐完日奏進禦前。凡宮中糊飾﹐如不放外匠﹐只是監工並學手藝牌子糊飾﹐挨轉此處並禦前作。至貧老無依﹐則發外經廠看守﹐以待斃焉。凡司禮監掌印﹑秉筆﹑隨堂﹐故後各有牌位﹐送外經廠供安﹔各有影像﹐送西直門外大佛寺供安。看廠監工﹐守寺僧人侍香火不絕也。

禦前作﹐掌作官一員﹐散官十餘員﹐亦是監工年老資深者挨轉。專管營造龍牀﹑龍桌﹑箱櫃之類。合用漆布﹑桐油﹑銀朱等件﹐奏準於甲字庫關支。

已上二處亦掌印或秉筆提督之。

司禮監外差。南京正副守備太監二員﹐關防一顆﹐其文曰﹕」南京守備太監關防「。護衛畱都﹐爲三千里外親臣。轄南京內府二十四衙門﹑孝陵神宮監官。奏進神帛﹑鰣魚﹑苗姜等鮮。各衙門印文﹐比北京多」南京「二字。孝陵神宮監掌印太監一員﹐別衙門可升﹐不系司禮監也。轄本陵僉書﹑掌司﹐及謫種菜淨軍人等。

天壽山守備太監一員﹐關防一顆﹐轄十二陵掌印﹑僉書﹑工部廠掌司等官。凡每年淸明﹐親率各掌印來京﹐奏添土木。每歲進松花﹑黃連﹑茶﹑核桃﹑楱﹑栗等果。各陵皆有晾果廠在京。

鳳陽守備太監一員﹐關防一顆。護衛皇陵﹐轄僉書數十員﹐兼管髙墻犯罪宗室。湖廣承天府守備太監一員﹐關防一顆﹐僉書數十員。轄承徳﹑荊襄地方﹐護衛顯陵﹐徵收籽粒。每年進茶﹑扇﹑葛布﹑香茶﹑手巾。太嶽太和山﹐鎭守太監一員﹐關防一顆。轄均州等處。經管本山香火﹑羽流﹐進榔梅﹑鷹嘴筍﹑騫山茶等件。正陽等九門﹑永定等七門﹐正副提督二員﹐關防一顆。

已上六處﹐秩在文書房監官之上﹐並孝陵掌印﹐各有敕論。

又﹐正陽等門掌司一員﹐秩視六科廊﹐然不隨內轉﹐缺則補之﹐近已裁革不補。大壩等馬房正副提督太監二員﹐敕諭關防﹐秩在文書房之次。外衙門官亦間任之。蘇杭織造太監一員﹐亦有敕渝關防﹐秩視秉筆﹐而安逸尊富過之。萬曆年間﹐惟孫太監隆﹐先監之同年也。多學善書﹐曾刻《通鑑總類》中《鑑錄》等書﹐所造淸謹堂墨﹐款制精巧﹐猶方於魯﹑程君房﹐而劑料精細﹐爲殊勝焉。神廟最重之﹐今不易得也。隆在蘇杭日久﹐又以暇日重修西湖蘇堤﹐從容儒雅﹐蓋事辦而民不擾﹐大得東南民心﹐至今思之未艾也。掌印王體乾﹑秉筆王文致﹐皆隆名下也。今上卽位﹐憐東南財物凋敝﹐特停止不差。東廠。自成祖卽位﹐永樂十八年始置。其外署在東安門外迆北。提督太監一員﹐關防一顆﹐敕論最爲隆重。凡內官奉差關防﹐皆曰某處內官關防﹐惟此處篆文曰﹕」欽差總督東廠官校辦事太監關防「。自泰昌元年九月﹐先帝登極後﹐歷掌東廠者﹐鄒義﹑沈蔭﹑宋晉也。至天啟四年春﹐逆賢掌廠。其年夏﹐李永貞偶分批一疏﹐累臣見面上關防﹐因稟永貞曰﹕此廠何如直省提督學道關防﹖彼俱因避禦名﹐題請攺鑄﹐此臣子尊君之體﹐不忍缺者。東廠系內府親近衙門﹐何三四年尙用舊關防﹐無人題請攺鑄﹖可乎﹖永貞始竊嘆稱曰﹕老爹素通六經﹐可謂識體。卽轉白逆賢﹖曰﹕眞字我尙不識﹐這篆字誰能認得﹖隨令廠司房呈稿具題攺鑄﹐更」官校「曰」官旗「也。及六年以後﹐內臣紛紛出鎭﹐值陶文討鑄關防﹐不過日內臣﹑內官足矣。不意閣票欠詳﹐先帝禦札於閣票內誤增」太監「二字﹐王體干等不達體制﹐含糊奉行﹐未之奏正。聞近日鑄給者﹐亦多稱《太監》﹐各人原疏可證也。本廠設掌貼刑千百戶二員﹐掌貼領班司房四十餘名﹐圓帽﹑皂靴﹐穿直身。十二顆管事圓帽﹑■﹝衤曳﹞■﹝衤散﹞﹑皂靴。其擋頭辦事百餘名﹐分子丑寅卯十二顆﹐圓帽﹑■﹝衤旋﹞褶﹑白靴。番役千餘名。外署大廳之左小廳﹐供嶽武穆像一軸。廳後磚影壁﹐雕後狻猊等獸﹑狄公斷虎故事﹐存此者良有深意也。大廳西有祠堂﹐內供從來掌廠職名牌位﹐前有坊曰」百世流芳「。稍南﹐有獄一處﹐凡重犯則系此﹐輕犯幹連則在署外之店也。署西南有門以通出入﹐向南大門不恆開也。近年﹐將西門攺墻﹐而井中水無故泛濫﹐是以鄭太監之惠﹑李太監承芳相繼褫職﹐逮刑部獄﹐人或以爲宜仍開西門爲妥云。凡中府等處﹐會審大獄﹐北鎭撫司拷訊重犯﹐本廠皆有人聽記﹐其口詞一本﹐拶打數一本﹐於當晚或次早奏進。每日訪看兵部﹐有無進部﹐有無塘報。京城各門﹐皇城各門﹐關防出入﹐俱有事件奏聞。或地方失火﹐或雷擊何物﹐亦奏聞之。每月晦日﹐奏報在京雜糧﹑米﹑豆﹑油﹑面之價。此祖宗良法深意﹐欲九重之上覽物價之多寡﹐卽知晨歲之丰歉﹐以商賈之通塞﹐卽知道路之險夷﹐總畱意民巖第一義也。凡皇城禁地人命﹐亦皆有事件。其內署在東上北門之北街東混堂司之南。萬曆初年﹐馮太監保奏建。古槐森郁﹐廨宇肅然﹐凡各處辦事打來事件﹐皆到內署﹐先見廠公心腹內官﹐發司房刪潤奏之。逆賢專政時﹐所獨信任者李朝欽耳。天啟元年二月﹐因囗囗之患﹐將元武門外入賣貨物大市﹐奏旨挪攺於東安門外戎政府街﹐民間謠曰﹕」大市去矣「。至七年秋﹐皇極等殿告成﹐後奉聖諭前朝後市之義﹐仍將大市移入元武門外。時先帝違和久﹐逆賢因飭夜禁﹐被巡捕提督張體乾一言所激曰﹕夜巡非不禁﹐柰有內裏犯夜巡軍﹐那敢問。又因客氏之母﹐路遇一醉內官爭道﹐惡罵馳去。逆賢大怒﹐遂猝布旗番﹐卽於初三日晚﹐捉得夜行內官陳烏眼等十餘人﹐聽李朝欽之言﹐乘大市之日﹐賢親自到內東廠﹐將犯夜內宮﹐各狠打一頓﹐有發鳳陽﹐有發南海子者﹐致死於路者數人。逆賢坐板﹐由元武門入﹐王體干等凡在河邊居住掌家﹐皆望麈跪伏道旁﹐俟賢過方起。其市上買賣人觀看﹐亦有叩頭匍匐﹐俟過而方起者﹐此逆賢肆毒作威之末一著也。內署有扁曰」朝廷心腹「。有至聖堂﹐有井。其掌廠公宮中直房﹐有欽給密封牙章一枚﹐凡事件應封奏者﹐以此鈐封。逆賢擅政﹐更造一差大者﹐曰」東廠密封「。凡在賢左右念本章者﹐蘇雄﹑陳福壽﹑李朝欽﹑裴有聲也。每日淸晨﹐叩頭旁立﹐挨次回通本封﹑本票﹑本話者﹐李永貞﹑石元雅﹑余文輔三人。如孫進﹑郝隱儒等﹐槪不聞也。凡先帝禦前奏念事件﹐亦止此三人﹐李朝欽等亦不及也。

內官監掌印太監一員﹐其所屬有總理﹑管理﹑僉書﹑典簿﹑掌司﹑人數﹑寫字﹑監工。自典簿以下﹐分三班﹐宮中過夜。每班掌司第一人曰掌案﹐所管十作﹐曰木作﹑石作﹑瓦作﹑搭材作﹑土作﹑東作﹑西作﹑油漆作﹑婚禮作﹑火藥作﹐並米鹽庫﹑營造庫﹑皇壇庫﹑裏冰窨﹑金海等處。凡國家營建之事﹐董其役﹔禦前所用銅﹑錫﹑木﹑鐵之器﹐日取給焉。外廠甚多﹐各有提督﹑掌廠等官。眞定府設有抽印木值管理太監一員﹐則內官監之外差也。四年一撥﹐只有本監公文﹐無敕書關防。及寶坻縣收籽粒﹐西湖河差﹐大石窩﹑白虎澗等處﹐各有提督﹐俱外差也。凡外方修建﹐分封藩王府第﹐亦是管理外差也﹐須數萬金營求﹐方能到手﹐領敕書關防前去﹐工竣卽回。天啟元年﹐湖廣衡州府修桂藩府第﹐管理翟應魁遞銀四萬未能得﹐黃用費五萬卽得之﹐余差可以例其多寡矣。無惑乎桂藩地基不堅﹐殿宇傾塌也。凡大行帝後陵寢﹐妃嬪皇子女薨修造墳塋﹐及完姻修理府第﹐皆其職掌。天啟元年春﹐慶陵工興﹐禦前所發帑銀五十萬﹐卽有分侵八萬者矣﹐欲堅美完善﹐得乎﹖至七年春﹐今上大婚禮成﹐藩邸殿宇及陳設器具﹐俱塗飾艸率﹐皆李永貞貪其侵冒﹐包工了事﹐漫不加意之所致也。可恨極矣﹗永貞伏法﹐而經管員役漏网﹐謂非孔方之力哉﹖

禦用監﹐掌印太監一員﹐裏外監把總二員﹐猶總理也。有典簿﹑掌司﹑寫字﹑監工。凡禦前所用圍屏﹑擺設﹑器具﹐皆取辦焉。有佛作等事﹐凡禦前安設硬木牀﹑棹﹑櫃及象牙﹑花梨﹑白檀﹑紫檀﹑烏木﹑鸂鶒木﹑雙陸﹑棋子﹑骨牌﹑梳櫳﹑樏甸﹑塡漆﹑雕漆﹑盤匣﹑扇柄等件﹐皆造辦之。仁智殿有掌殿監工一員﹐掌管武英殿中書承旨所寫書籍﹑畫扇﹐奏進禦前﹐亦猶中書之於文華殿中書也。司設監﹐掌印太監一員﹐有總理﹑僉書等官﹐如內官監。而所職掌者﹐鹵簿﹑儀仗﹑圍幕﹑褥墊﹐各宮冬夏簾﹑涼席﹑帳幔﹑雨袱子﹑雨頂子﹑大傘之類﹐事最煩苦﹐遠不逮禦用監﹑內官監有盈餘肥潤也。如遇禦前打點庫藏擡箱﹐則此三衙門之人皆任重擡運﹐不敢憚勞。

禦馬監﹐掌印太監一員﹐有監督﹑提督﹑四衛營勇士﹑小廝。有監官﹑典簿﹑掌司﹑寫字﹑拿馬﹑象房﹑掌房等官。牙母象九隻﹐各居一房﹐缺則外像房補之。金鞍作﹑長隨房等處﹐各有監工。本監象房之東﹐有裏艸欄﹑艸場﹔皇城之外有天師庵艸場﹑舊都府艸場。天啟六年夏﹐舊艸場失火﹐逆賢率內外官員軍士人等救撲﹐三日始息。都城東北有大壩等二十四馬房﹐大壩城垣﹐逆賢重創一新﹐李魯生巡靑之疏所諛者是也。凡逆賢出外到此﹐則於城樓上升座飲酒﹐至夜則花炮﹑巧綫﹑盒子﹑煙火之類﹐皆在城下放看﹐如元宵焉。

神宮監﹐掌印太監一員﹐司禮監監官或文書房無力者升之。有僉事﹑掌司十餘員。在端門之左﹐九廟在焉。四孟之朔﹐聖駕新享之。正旦及別朔﹐或遇日食﹐則攺卜於初五前後行。其餘節令﹐祀事惟謹﹐卽外太廟也﹐其地無敢畜犬者。萬曆年間﹐掌印杜用養一獬■﹝犭八﹞小狗﹐最爲珍愛﹐東廠李太監後訪知之﹐指爲違禁不敬﹐聲欲參奏﹐費千餘金方得免。

尙膳監﹐掌印太監一員﹐光祿寺西門提督太監一員﹐西華門內裏總理太監一員﹐管理﹑僉書﹑掌司數十員﹐寫字﹑監工及外牛房﹑羊房等廠監工百餘員﹐而擡供養官撥子﹑長隨各數十員。光祿﹑涼樓﹑醬房﹑逢七等項﹐各有監工坐家名色﹐職掌造辦。每日早午晚奉先殿供養膳品。乾淸宮等宮﹑一號殿﹑仁壽宮等宮眷月分廚料﹐各有差等。凡在禦掌印﹑秉筆﹑管事﹑牌子﹑暖閣近侍﹐及外之內閣﹑文華﹑武英殿中書畫士棹兒銀兩﹐咸光祿寺職掌﹐用典簿關防緘封。每月酒飯一棹﹐折銀十兩有奇﹔半棹者﹐五兩有奇。到每月晦﹐照欽賞數目﹐坐名頒給之。《光祿寺志》可考也。凡遇大典禮﹐萬歲爺升大座﹐則司禮監催督光祿寺備辦茶飯﹐鐘鼓房承應九奏之樂。有所謂炮鳳烹龍者﹐鳳乃雄雉﹐龍則宰白馬代之耳。至如南京等處進各樣鮮品﹐皆屬收納。天啟以前﹐凡聖駕每日所進之膳﹐俱司禮監掌印﹑秉筆﹑掌東廠者二﹑三人輪辦之﹐近年攺由此監﹐亦節省意。至十三年﹐復令司禮掌印﹑掌廠﹑秉筆炤先年例挨月輪流辦膳﹐仍遵祖制也。尙寶監﹐掌印太監一員﹐僉書等官數十員。職掌禦用寶璽﹑敕符﹑將軍印信。其所可知者﹐尙寶司凡所領者﹐曰」皇帝奉天之寶「﹐郊天齋醮用之﹔曰」尊親之寶「﹐上尊號用之﹔曰」親親之寶「﹐有大小二顆﹐與藩府用之﹔」誥命之寶「﹑」敕命之寶「﹑」廣運之寶「﹐則用之最多也。」禦前之寶「﹐則宮中庫藏﹑箱鎖用之﹔曰」禦藥謹封「﹐則牙刻者也﹐禦藥房用之﹔凡敕命遠出者﹐仍用一黃紙封套﹐上下悉用牙刻方寶封識之﹐其文曰」丹符出驗四方之寶「。其餘咸玉刻也。凡寶皆內尙寶女官掌之。遇用寶﹐則尙寶司以揭帖赴尙寶監﹐監請旨﹐然後赴內司領取。歲用寶三萬餘顆﹐歲用寶色銀六十餘兩﹐工部虞恆司辦進﹐別項供億不盡載也。其餘寶璽尙多﹐不恆用。天啟甲子冬﹐河南巡撫程紹﹐遣副使張夢鯨進到玉璽﹐玉質瑩潔﹐款制渾補﹐其白文曰」受命於天旣壽永昌「﹐似小篆﹐不甚古﹐角無元刂缺﹐的非秦璽﹐想是宋元時僞造者﹐惟閣臣魏廣微誇大其詞﹐從臾逆賢播告中外﹐以爲此璽之進﹐正在萬方慶祝之前﹐又值朝政維新之會﹐顯是瑞應﹐實所以熒惑先帝受賀稱慶﹐藉肆報復云。

印綬監﹐掌印太監一員﹐僉書﹑掌司數十員﹐職掌古今通集庫並鐵券﹑誥敕﹑貼黃﹑印信﹑圖書﹑勘合﹑符驗﹑信符諸事﹐及南京解文武誥軸。凡追奪誥命﹐交納本監﹐曾同該科給事中﹑中書舍人﹐於勘合底簿內附寫爲事緣由﹐於本監後小門之西傍河墻焚化。

直殿監﹐掌印太監一員﹐僉書等官數十員。職掌皇極﹑建極﹑中極﹑武英﹑文華殿庭﹑樓閣﹑廊廡灑掃之役﹐最勞苦冷局﹐無大廳公署也。

尙衣監﹐掌印太監一員﹐管理﹑僉書﹑掌司等數十員。掌造禦用冠冕﹑袍服﹑履舄﹑靴襪之事。兵仗局之南﹑舊監庫之北﹐卽本監裁縫匠役成造禦用之袍房也﹐又名曰西直房。萬曆時﹐凡造上用袍服之裏﹐合用杭綢等絹﹐例具尺寸數目﹐於東廠太監處取辦之。不知今尙如此否也。萬曆三十三年冬﹐禦前偶失珍珠袍一件﹐神廟震怒﹐命先監矩親至袍房拷問數次。時掌管內宮王乾﹑王進﹑王保三人素不睦﹐而互訐陷之。先監怒其愚狡﹐察其實冤﹐竟不爲嚴旨所拘﹐再四拶鞫﹐了無盜袍證據。時王進孱弱﹐被掠病亡﹐王干等奉旨降淨軍結局。其後數年﹐宮中有人云﹕此袍是一貴顯宮女偸出﹐付其答應內官拆碎變賣。人始追感先監之明允淑問也。倘希旨鍛煉﹐則支連蔓引﹐含冤而死者﹐寧能再生乎﹖益知執法者凡事宜虛公詳愼可也。都知監﹐掌印太監一員﹐甚不顯貴﹐餘皆本監寫字﹑長隨。各有靑紅執事衣服。凡聖駕出朝﹑謁廟等項﹐在前警蹕淸道者﹐卽此監之官也。執骨朵﹐身穿鸚哥等補子﹐戴平巾或官帽﹐亦有穿圓領■﹝衤曳﹞■﹝衤散﹞者。其人極寒苦﹐難以升轉﹐下下衙門也。

惜薪司﹐掌印太監一員﹐總理數十員﹐僉書﹑掌道﹑寫字﹑監工數十員﹐各外廠又數十員。專管宮中所用柴炭﹐及二十四衙門﹑山陵等處內臣柴炭。每月初四﹑十四﹑廿四日﹐開元武門﹐放夫匠及打掃淨軍﹐擡運堆積糞壤。每年春暖﹐開長庚﹑蒼震等門﹐率夫役淘浚宮中溝渠。正旦節安彩妝。凡遇冬寒﹐宮中各銅缸木桶﹐該內官添水湊安鐵芻其中﹐每日添炭﹐以防冰凍﹑備火災﹐候春融則止。皆惜薪司事也。凡宮中所用紅籮炭者﹐皆易州一帶山中硬木燒成﹐運至紅籮廠﹐按尺寸鋸截﹐編小圓荊筐﹐用紅土刷筐而盛之﹐故名曰」紅籮炭「也。每根長尺許﹐圓經二三寸不等﹐气暖而耐久﹐灰白而不爆。如經伏雨久淋﹐性未過盡﹐而火气太熾﹐多能損人﹐倏令眩暈﹐昏迷發嘔﹐大人尙可﹐皇子女嬰幼何堪﹖又宮中咸木做地平墻壁﹐多缺土气﹐凡乳母畏寒﹐皇子女或中此毒﹐屢致薨夭﹐良可痛也。順天府歲供糯米十五五斗﹐永平府歲供紅棗一萬五千五百七十斤﹐於紅籮石炭交納也。廠中舊有香匠塑造香餅獸炭﹐又塑造將軍或福判﹑仙童﹑鐘馗﹐各成對﹐髙二尺許﹐用金彩裝畫﹐如門神﹐黑面黑手﹐以存炭制﹐名曰」彩妝「。於十二月廿四日﹐奉安於宮殿各門兩傍﹐此亦歲暮植將軍炭於門傍之遣意也。至次年二月初二日﹐仍擡歸本廠﹐修補妝新﹐臨年節再安。逆賢專政﹐則各增而大之﹐所費百倍於前﹐傀儡體做法﹐髙八九尺﹐丈餘不等﹐穿以眞正綾絹紵綢﹐備以眞正弓矢兵器﹐須眉直豎﹐猛惡如生。又恐無知之人﹐戲弄損壞﹐凡該地方近侍﹐必明燈看守﹐𨿽冰雪寒夜﹐不敢遠離﹐必交接明白﹐人人敢怒而不敢言也。凡隆徳等殿修建齋醮焚化之際﹐用楊木長柴﹐宮中膳房用馬日柴﹐內官關領﹐則片柴也。外有北廠﹑南廠﹑西廠﹑東廠﹑新西廠﹑新南廠等處﹐各有掌廠﹑僉書﹑監工﹐貯收柴炭﹐以聽關支。

鐘鼓司﹐掌印太監一員﹐僉書數十員﹐司房﹑學藝官二百餘員。掌管出朝鐘鼓。凡聖駕朝聖母回﹐及萬壽聖節﹑冬至﹑年節升殿回宮﹐皆穿有補紅帖裏﹐頭戴靑攢﹐頂綴五色絨﹐在聖駕前作樂﹐迎導宮中升座承應。凡遇九月登髙﹐聖駕幸萬壽山﹔端午鬥龍舟﹐插柳﹔歲暮宮中驅儺﹔及日食﹑月蝕救護打鼓﹐皆本司職掌。西內秋收之時﹐有打稻之戲﹐聖駕幸旋磨臺﹑無逸殿等處﹐鐘鼓司扮農夫■﹝飠動﹞婦及田畯官吏﹐徵租交納詞訟等事﹐內官監衙門伺候合用器具﹐亦祖宗使知稼穡艱難之美意也。又過錦之戲﹐約有百回﹐每回十餘人不拘﹐濃淡相間﹐雅俗並陳﹐全在結局有趣﹐如說笑話之類。又如﹐雜劇故事之類﹐各有引旗一對﹐鑼鼓送上﹐所扮者備極世間騙局醜態﹐並閨壺拙婦呆男﹐及市井商匠刁賴詞訟﹐雜耍把戲等項﹐皆可承應。又﹐禦用監武英殿畫士所畫錦盆堆﹐則名花雜果﹐或貨郎擔﹐則百物畢陳﹐或將三月韶光﹑富春山子陵居等詞曲﹐選整套者分編題目﹐畫成圍屏﹐按節令安設。總皆祖宗原因﹐聖子神孫生於宮壺之中﹐長於阿保之手﹐所以制此種種作用﹐無非廣識見﹐博聰明﹐順天時﹐卹民隱之意也。猗歟盛哉﹗意淵微矣。又﹐上元之前﹐或於乾淸宮丹陛上安七層牌坊燈﹐或壽皇殿安方圓鰲山燈﹐有髙至十三層者﹐派近侍上燈﹐鐘鼓司作樂贊燈﹐內府供用庫備蠟燭﹐內官監供奇花﹑火炮﹑巧綫﹑盒子﹑煙火﹑火人﹑火馬之類。誠所謂瞬息之樂﹐妝點太平﹐或藉此孝娛聖母﹐未爲不可。但火燭擔驚﹐糜費甚鉅﹐思及民瘼﹐實可惜焉。又﹐木傀儡戲﹐其制用輕木雕成海外四夷蠻王及仙聖﹑將軍﹑士卒之像﹐男女不一﹐約髙二尺餘﹐止有臀以上﹐無腿足﹐五色油漆﹐彩畫如生。每人之下﹐平底安一榫卯﹐用三寸長竹板承之﹐用長寸餘﹑闊數尺﹐深二尺餘方木池一个﹐錫鑲不漏﹐添水七分滿﹐下用凳支起﹐又用紗圍屏隔之﹐經手動機之人﹐皆在圍屏之內﹐自屏下遊移動轉﹐水內用活魚﹑蝦﹑蟹﹑螺﹑蛙﹑鰍﹑鱔﹑萍藻之類﹐浮水上。聖駕升殿﹐座向南。則鐘鼓司官在圍屏之南﹐將節次人物﹐各以竹片托浮水上﹐遊鬥頑耍﹐鼓樂喧哄。另有一人﹐執鑼在旁宣白題目﹐贊傀儡登答﹐道揚喝彩。或英國公三敗黎王故事﹐或孔明七擒七縱﹐或三寶太監下西洋﹑八仙過海﹑孫行者大鬧龍宮之類。惟暑天白晝作之﹐如耍把戲耳。其人物器具﹐禦用監也﹔水池魚蝦﹐內官監也﹔圍屏帳帷﹐司設監也﹔大鑼大鼓﹐兵仗局也。乍觀之似可喜﹐如頻作之﹐亦覺煩費無餘矣。先帝最好武戲﹐於懋勤殿升座﹐多點嶽武穆戲文﹐至瘋和尙罵秦檜處﹐逆賢常避而不視﹐左右多笑之。自天啟六年以後﹐凡禦前插科打諢﹐本有鐘鼓司僉書王進朝﹐綽號王瘸子﹐抹臉詼諧﹐公然稱贊惜薪司怎樣軫卹商人﹐內府庫怎樣米積天堆﹐東廠怎樣釐姦剔獘﹐寶和店怎樣裕國通商﹐內修朝政外鎭邊疆﹐或稱好个魏公公﹐或誇好个魏太監。逆賢居之不疑﹐自以爲美﹐先帝聖顏亦爲喜悅。回想憲廟時﹐汪直擅權﹐尙有懷恩之流﹐居帝左右﹐所以阿醜敢譎諫也。今王體乾旣熟軟巧媚﹐在王瘸子不過俳優賤役﹐自然因而化之﹐可嘆也。已因想稱功頌徳﹐又寧止章疏間哉﹖五年之九月九日﹐駕幸萬壽山﹐鐘鼓司太監邱印執板淸唱《雒陽橋記》內之」攢眉黛鎖不開「者一套。至六年九月登髙﹐邱印仍唱此曲﹐識者已哂其不合景﹐失大體矣。撫今思昔﹐亦莫之爲而爲﹐良非佳兆云。神廟孝養聖母﹐設有四齋近侍二百餘員﹐以習宮戲外戲。凡慈聖老娘娘升座﹐則不進承應外邊新編戲文﹐如《華嶽賜環記》﹐亦曾演唱﹐是日神廟侍側﹐見權臣驕橫﹐寧宗不振﹐至云」政由寧氏﹐祭則寡人「。神廟亦矚目不言者久之。先是仁聖陳老娘娘在時﹐凡過節令聞﹐必恭請兩宮聖母於乾淸宮大殿升座。神廟先在雲臺門之下﹐朝北立候。仁聖老娘娘轎至景運門﹐慈聖老娘娘轎至隆宗門﹐神廟卽居中朝北跪接﹐候兩轎俱至乾淸門方起。中宮王娘娘扶請仁聖老娘娘﹐皇貴妃鄭娘娘扶請慈聖老娘娘﹐入宮升座﹐神廟遞酒膳﹐下气怡聲﹐膝行叩拜﹐周旋中禮。傾心孺慕﹐從來古今帝王聖孝所希覯也。神廟又自設玉熙宮近侍三百餘員﹐習宮戲外戲﹐凡聖駕升座﹐則承應之。又﹐蔡學等四十餘人﹐多怙侈不法﹐自萬曆己亥秋﹐俱下鎭撫司獄﹐至庚申秋﹐光廟始釋﹐然瘐死者已十之三四也。此二處不隸鐘鼓司﹐而時道有寵﹐興暖殿相亞焉。

寶鈔司﹐掌印太監一員﹐管理僉書十餘員﹐掌司﹑監工數十員。每年工部商人辦納稻艸﹑石灰﹑木柴若干萬斤﹔又香油四十五斤﹐以爲膏車之用。抄造艸紙﹐豎不足二尺﹐闊不足三尺﹐各用簾抄成一張﹐卽以獨輪小車運赴平地曬漧﹐類總入庫﹐每歲進宮中以備宮人使用。至聖上所用艸紙﹖系內官監紙房抄造﹐淡黃色﹐綿軟細厚﹐裁方可三寸餘﹐進交管淨近侍收﹐非此司造也。神廟至先帝﹐惟市買杭州好艸紙用之。祖宗時抄造印板及紅印﹐聞其在庫中貯之。其衙門﹐左臨河﹐後倚河。有泡稻艸池。每年池中濾出石灰艸渣﹐二百餘年﹐陸績堆積﹐竟成一臥象之形﹐名曰」象山「。有作房七十二間﹐各具一竈﹐突朝天﹐名曰」七十二凶神「。凡空闊土地﹐最宜種蔬﹐今蛙圃綿亙﹐桔橰相聞﹐若田家淸野之象云。

混堂司﹐掌印太監一員﹐僉書﹑監工數員。職司沐浴堂子。惜薪司月給柴艸﹐內官監撥有役夫。今事皆廢馳。凡內官皆於皇城外有堂子之佛寺沐浴﹐有選不中淨身男子﹐俗稱」無名白「﹐卽古之私白者﹐爲之擦澡討賞。該寺僧擅其利﹐而無名白分其餘潤。故內官全不來司沐浴也。

銀作局﹐掌印太監一員﹐管理﹑僉書數員﹐寫字﹑監工數十員。專管造金銀鐸鍼﹑枝个﹑桃杖﹑金銀錢﹑金銀豆葉。豆者﹐圓珠重一錢或三五分不等﹐豆葉則方片﹐其重亦如豆。不拘﹐以備欽賞之用。又﹐造花銀﹐每錠十兩不等﹐止可八成。又﹐祖宗舊制﹐有票兒銀者﹐重十兩﹑五兩﹑三兩﹑一兩至一錢之方塊也﹐其色止有六七成﹐有分兩印字。逆賢擅政﹐久廢不造﹐止以細絲銀分賞﹐遂失祖宗節省之意﹐可惜甚焉。浣衣局﹐掌印太監一員﹐僉書等數十員﹐惟此署不在皇城內﹐在徳勝門迆西﹐俗稱」漿家房「者是也。凡官人年老及有罪退廢者﹐發此局居住﹐內官監例有供給米鹽﹐待其自斃﹐以防泄漏大內之事﹐法至善也。天啟七年十一月﹐客氏笞死於此。

兵仗局﹐掌印太監一員﹐管理﹑僉書十餘員﹐軍器庫提督一員﹐掌關防司一員﹐掌司﹑寫字﹑監工數十員。卽掌造刀槍﹑刺戟﹑鞭斧﹑盔甲﹑弓矢各樣神器。又火藥局一處﹐屬之宮中。元宵上鰲山頂上之燈﹐例點放神器三位﹐則監工事也。凡每年七夕﹐宮中乞巧小鍼﹐並禦前鐵鎖﹑錘﹑鉗﹑鍼剪之類﹐及日月蝕救護鑼鼓響器﹐宮中做法事鐘鼓﹑鐃鈸法器﹐皆隸之。是以亦稱爲」小禦用監「也。逆賢時﹐凡解寧遠﹑皮島等處佛郎機等件﹐本局庫中物爲多。巾帽局﹐掌印太監一員﹐管理﹑僉書等數十員。職掌內官﹑內使小火者平巾官帽。每年入夏﹐據見在員數﹐具題移文工部。至冬初﹐卽於節愼庫領銀十餘萬﹐分散內官﹐內使人等靴料。凡有羨余﹐繳進禦前。凡新升秉筆﹐卽送朝衣﹑冠﹑笏帶﹑鞋一分。凡選中駙馬冠靴﹐中使之家正帽﹐閽者之豬嘴帽﹐插柳跑馬勇士之圓帽﹐藩王之國其旗帽靴帶若干分﹐皆本局造送﹐奏於工部支領工價。其署後臨河﹐有梓潼帝君廟﹐傳云神像﹐是順流漂入﹐至此不動﹐遂祠祀之簽最靈。鍼工局﹐掌印太監一員﹐余與巾帽局同。職掌內官人等冬衣﹑夏衣﹐每年遞散一次。遇辰年﹑戌年﹐冬散鋪蓋銀一次。凡宮中做法事﹐揚幡棹圍等件﹐皆隸焉。凡內官曾賜蟒衣退出官及病故者﹐各具本交還本局收也。

內織染局掌印太監一員﹐總理﹑僉書等數十員﹐掌染造禦用及宮內應用緞匹絹帛之類。有外廠在朝陽門外﹐浣濯袍服之所。又有藍靛廠﹐在都城西﹐亦本局之外署也。萬曆三十六年﹐始建西項娘娘廟於此。其地素窪下﹐時都中有狂人﹐倡爲進士之說。凡男女不論貴賤﹐筐擔車運﹐或囊盛馬馱﹐絡繹如織﹐甚而室女艷婦﹐藉此機會﹐以恣遊觀﹐坐二人小轎﹐而懷中抱土一袋﹐隨進香紙﹐以徼福焉﹐可笑也。此先監沒後光景也。又數年﹐神廟宮中偶興」掉城「之戲﹐於禦前十餘步外﹐畫界一方城﹐於城內斜正十字﹐分作八城﹐挨寫十兩至三兩止。令司禮監掌印﹑東廠秉筆及管事牌子﹐遞以銀豆葉八寶投之﹐落於某城﹐卽照數賞之。若落迸城外及壓綫者﹐卽收其所擲焉。至戊午年﹐遂有建�����之變﹐失撫順﹑開原等處﹐此戲始不作也。

酒醋面局﹐掌印太監一員﹐管理等官﹐與別局相若。職掌內官宮人食用酒﹑面諸物﹐浙江等處歲供糯米﹑小麥﹑黃豆及谷艸﹑稻皮﹑白面有差﹐以備禦前宮眷及各衙門內官之用﹐與禦酒房不相統轄。

司苑局﹐掌印太監一員﹐管理等官同前。職掌宮中蔬果﹐及種藝之事。歲用黑豆﹑谷艸﹐山東等處歲供之。禦前所用瓜菜﹑茶料﹐俱此局與林衡等署﹑上林苑﹑南海子同辦之。

已上總謂之廿四衙門﹐惟浣衣局在皇城之外也。

內府供用庫掌印太監一員﹐總理﹑僉書﹑寫字﹑監工共百餘員。專司皇城內二十四衙門﹑山陵等處內官食米。每員每月四斗。神廟時﹐張明掌此印﹐插稻子或爛米﹐甚而至有三斗半者。孫成掌此印﹐將天廚之米﹐亦罄盡。有油蠟等庫﹐廳前懸一木魚﹐長可三尺許﹐以示有餘糧之意。後庫上有瓦鴿子一﹐相傳已久﹐不知何所取意也。凡禦前白蠟﹑黃蠟等﹑沈香等﹐香皆取辦於此庫。其印非九重倚毗最有寵眷者﹐不得掌也。司禮掌印﹑東廠秉筆﹐管事牌子等﹐歲賜祿米﹐各於季冬奏過給散之。宮中各長街設有路燈﹐以石爲座﹐銅爲樓﹐銅絲爲門壁。每日晚﹐內府庫監工添油點燈﹐以便巡看關防。逆賢擅政﹐盡廢之﹐以便冥行﹐莫敢言者矣。

司鑰庫﹐掌印太監一員﹐管理﹑僉書等官數十員。凡寶源局等處鑄出制錢﹐該部交進本庫﹐備禦前討取賞賜之用。庫中積有歷代古錢﹐洪武以來大錢。逆賢引導先帝﹐濫賜左右﹐幾無孑遺。一日﹐禦前舊錢內﹐偶得天啟錢﹐大小數枚﹐色甚古。徧問人﹐無知者。李永貞到直房﹐向累臣說之。累臣隨告假到外直房﹐於《史》內及《袁氏叢書》《玉篇》等書內查出﹐梁蕭莊﹑魏元法僧及南詔﹐俱有此年號﹐及萬歲爺共四矣。此進擬年號之宰相﹐不多讀書之明驗也。惜累臣身爲人役﹐不能親到禦前奏對﹐而反爲招妒之媒﹐豈非命耶﹖凡乾淸宮等門及東華﹑午門鎖鑰﹐皆本庫監工﹐於五更三點時自宮中發出﹐分啟各門﹐其鑰卽繳回。其印文曰﹕」司鑰庫印「﹐俗曰」天財庫「。

內承運庫﹐掌印太監一員﹐近侍﹑僉書十餘員。掌司等官數十員。職掌庫藏。在宮內者曰內東裕庫﹑寶藏庫﹐皆謂之裏庫。其會極門﹑寶善門迆東﹐及南城磁器等庫﹐皆謂之外庫也。凡金銀﹑紗羅﹑紵絲﹑織金閃色綿絨﹑玉帶﹑象牙﹑瑪瑙﹑珠寶﹑珊瑚之類﹐總隸之。又浙江等處﹐每歲夏秋麥米﹐共折銀一百萬有奇﹐卽國初所謂」折糧銀「﹐今所謂」金花銀「是也。候解到京﹐於每季仲月﹐由長安右門入﹐徑進本庫交收。此印及直殿監印﹑鐘鼓司﹑混堂﹐靈臺等印﹐皆本衙第一員僉書挨掌﹐不系貴近內臣掌。至崇禎三年冬﹐董實事發之後﹐此印便攺內臣掌也。凡內臣升玉帶﹐於本庫領取。及褫降﹑病故﹐其名下仍具本交還。近年奉旨升玉帶者﹐亦如外臣自備﹐殊公私兩便也。南京供應機房太監一員﹐則本庫外差﹐有敕諭關防﹐所謂漢府織造是也。

靈臺﹐掌印太監一員﹐近侍﹑僉書數員。看時刻。近侍三十餘員﹐學習數十員。凡遇收選官人﹐則撥三四十名年幼者﹐讀《步天歌》《陰陽雜注》《天官星歷》等書﹐習寫算﹐觀星气﹐輪流上臺﹐以候變異﹐呈稟掌印﹐具呈司禮監﹐據實奏聞。其占候書曰《觀象玩占》《流星撮要》等書﹐皆抄寫授受﹐不敢傳布於世。外𨿽有抄本﹐多差訛不全﹐未足信也。其教法極嚴﹐比司禮監之學規凜肅也。每年造歷﹐系靈臺﹑欽天監公同經管。禦酒房﹐提督太監一員﹐僉書數員。專造竹葉靑等酒﹐並糟瓜茄﹐惟幹豆豉最佳﹐外廷不易得也。牲口房﹐提督太監一員﹐僉書數員。收養珍禽異獸﹐有虎城﹑羊房。

彈子房﹐掌房一員﹐僉書數員。專備彈弓。所用泥彈﹐大小有等﹐以黃布袋盛之。刻漏房﹐官十數員﹐不系靈臺。專管每日時刻。晝則文華殿後﹐每一時至﹐卽令直殿監官﹐入宮換牌。每夜攢點後至天明﹐則隆宗門外﹐報幾刻水之第一聲。而答應長隨﹐接報第二聲。如某時初一至初四﹐某時正一至正四之類﹐爲接班起早之候也。

更鼓房﹐凡有罪內臣﹐謫司其事。挨年久者一員予牌帽總之﹐平巾﹑烏木牌者數人佐之。凡逆賢殺人﹐皆牌子侯得用下手﹐今死矣。餘者曰二牌﹐曰定水牌子。其餘則淨軍﹐每夜五名﹐輪流上元武門樓打更﹐自起更三點起﹐至五更三點止﹐按數月用藤條擊鼓﹐檀木榔頭擊點。例只一更一人上樓﹐不許攜燈。晴夜尙可﹐惟風雨晦冥﹐苦不可言。如有差誤﹐卽責處之。

甜食房﹐掌房一員﹐協同內官數十員。經手造辦絲窩虎眼等糖﹑裁松餅﹑減煠等樣一切甜食﹐於內宮監討取戧金盒裝盛﹐進安禦前﹐兼備進賜各官及欽賜閣臣等項。其造法器具﹐皆內臣自行經手﹐絕不令人見之。是以絲窩虎眼糖﹐外廷最爲珍味。又七月十五進獻波羅蜜﹐亦所造也。

絳作﹐卽洗帛廒。掌作官一員﹐協同內官數十員﹐經手織造各色兜羅絨﹑五毒等絳花素勒甲板絳﹐及長隨﹑火者牌繐絳。惟兜羅絨織法傳自西域﹐外無敢私織者。此作與甜食房﹐皆屬禦用監轄管﹐最寒苦可憫。

裏艸場﹐在皇城內東﹑禦馬監大廳之南。永樂初年建﹐收料豆。至宣徳年間﹐將中府艸場之艸分受﹐始立場有倉廒也。中府艸場﹐卽舊都府艸場。在東安門外你子府街。永樂初創﹐收馬艸。傳云是勝國時都督府﹐故云。天師庵艸場﹐在皇城外東北。正統年間﹐以張天師舊處建﹐故名。

以上共謂之三場﹐皆隸禦馬監﹐各有掌場太監一員﹐貼場一﹑二十員﹐僉書數十員不等。甲字庫﹐職掌銀朱﹑烏梅﹑靛花﹑黃丹﹑綠礬﹑紫艸﹑黑鉛﹑光粉﹑槐花﹑五卮子﹑闊白三梭布﹑薴布﹑綿布﹑紅花﹑水銀﹑硼砂﹑藤黃﹑蜜陀僧﹑白芨﹑梔子之類﹐皆浙江等處歲供之﹐以備禦用監奏取。

乙字庫﹐職掌奏本紙﹐票榜紙﹑中夾等紙﹐各省解到胖襖以備各項奏領。丙字庫。每歲浙江辦納絲棉﹑合六絲串﹑五絲荒絲﹐以備各項奏討。而山東﹑河南﹑順天等處﹐歲供棉花絨﹐則內官之冬衣﹑軍士之布衣﹐皆取於此。

丁字庫﹐每歲浙江等處﹐辦納生漆﹑桐油﹑紙﹑黃熟銅﹑白麻﹑檾麻﹑黃蠟﹑牛筋﹑牛皮﹑鹿皮﹑鐵綫﹑魚膠﹑白藤﹑建鐵等件﹐以備禦用監﹑內官監奏準領取。

戊字庫﹐職掌河南等處解到盔甲﹑弓﹑矢﹑刀﹑廢鐵﹐以備奏給。

承運庫職掌浙江﹑四川﹑湖廣等省黃白生絹﹐以備奏討欽賞夷人﹐並內官冬衣﹑樂舞生淨衣等項用。廣運庫﹐職掌黃紅等色平羅熟絹﹑各色杭紗﹐及綿布﹐以備奏討。

廣惠庫﹐職掌彩織帕﹑梳櫳抿刷﹑錢貫鈔錠之類﹐以備取用。

廣積庫﹐職掌淨盆焰硝﹑硫黃﹐聽盔甲廠等處成造火藥。凡京營春秋操演﹐皆取給於此。贓罰庫﹐職掌沒官衣物等件﹐或作價抵俸給官。

以上總謂之曰十庫﹐各有掌庫一員﹑貼庫數員﹐僉書數十員不等。然庫自戊字之後﹐不全用十干者﹐已者已也﹐止也。是以攺用別名也。逆賢自甲字庫出身﹐惟倚任李宗政爲掌庫﹐餘九庫聽宗政指揮。先帝時﹐凡宮中喜慶以及萬壽聖節﹐禦馬監﹑三艸場並此十庫﹐俱隨宮內關領銀鐸鍼﹑枝个﹐比別衙門示優異焉。復奏討關防﹐令掌場庫者掌之﹐其篆文一行直下﹐不過曰某字庫﹑某艸場關防而已。萬曆時﹐在京親藩如潞王﹑福王﹔先帝時﹐在京親藩如瑞王﹑惠王﹑桂王各府承奉等官﹐止有食米﹑冬衣。惟天啟年間﹐今上信邸承奉等官﹐俱隨宮內關賞﹐蓋先帝友於至誼﹐祖宗以來所希有也漢經廠﹐釋典具宗教兩門﹐而誦經持咒﹐勸化羣生﹐此度世津梁﹐必不可缺者。我二祖列宗咸多禦制序文﹐隆重佛典﹐自宮壺藩封以及學士大夫﹐近而村裏﹐遠則邊塞﹐罔不藉佛力以寓勸化﹐布經典以堅款貢。神廟在宥﹐孝侍兩宮聖母﹐琳官梵剎徧峙郊圻﹐丹篆梵文無遠弗屆。皇城內舊設漢經廠﹐內臣若干員。每遇收選官人﹐則撥數十名習念釋氏經懺。其持戒與否﹐則聽人自便。如遇萬壽聖節﹑正旦﹑中元等節﹐於宮中啟建道場﹐遣內大臣瞻禮﹐揚幡掛榜﹐如外之應付僧一般。其僧伽帽﹑袈裟﹑緇衣﹐亦與僧人同﹐惟不落髮耳。圓滿事畢﹐仍各易內臣服色。神廟曾選擇經典精熟﹑心行老成﹑持齋者數員﹐放習宮女數十人﹐亦能於佛前作法事﹐行香念經﹐若尼姑然。又﹐萬曆初年﹐馮太監保掌司禮監印﹐時輔臣張江陵居正也。時款貢伊始﹐宣大巡撫移咨言�求佛經﹐江陵以書答曰﹕�王求經求僧﹐此悔惡遷善之一機也。南北數百萬生靈之命﹐皆系於此。天祐中華﹐故使虎狼梟獍﹐皆知淨修善業﹐皈依三寶。我聖祖所謂」佛氏之教﹐陰翊王化「﹐不虛哉﹗禮曹準公咨﹐卽可題請﹐不必別疏。但今在京番僧﹐皆淫穢之人﹐不通經典﹐遣去恐爲�人所輕耳。所求佛經﹐須有聖祖禦制序文者﹐乃可與之。公可特作一書諭�王﹐嘉其善念﹐曲爲開導﹐示之以三塗六道之苦﹐誘之以天人福果之說﹐及念珠坐具亦可裁與﹐俾益其向化之心﹐則亦調伏凶人之一大機括也。聖人之道﹐苟可以利濟生民﹐隨俗用其教可也。何必先王禮樂法度而後爲功哉﹖此萬曆初年事也。至於三十年後﹐於西直門外萬壽寺中建大鐘樓﹐懸大鐘一口﹐鐘鑄楷字佛經﹐樣式淳古﹐其音洪大﹐可聞數十里。是時雨暘﹐時若香火丰足﹐此鐘日夜撞不絕聲﹐云﹕」十萬八千杵「。至天啟年間﹐卽廢不撞﹐今不知鐘存何處也。累臣少時讀《通鑑節要》﹐中芟節潘氏榮總論﹐及宋儒崇儒重道書﹐極厭憎釋教﹐以爲惑世誣民最宜擯絕者。後恭睹列聖禦制諸經序文﹐及《舊唐書﹠﹟8226﹔太宗文皇帝本紀》所載﹐貞觀三年十二月癸丑﹐詔建義以來交兵之處﹐爲義士勇夫殞身戎陣者各立一寺﹐命虞世南﹑李百藥﹑褚亮﹑顏師古﹑岑文本﹑許敬宗﹑朱子奢等爲之碑銘﹐以紀功業。又《初學紀》此詔文曰﹕有隋失道﹐九服沸騰。朕親總元戎﹐致玆明罰。誓牧登陴﹐曾無寧歲。其有桀犬﹐嬰此湯羅﹐銜須義憤。終乎握節﹐各徇所奉﹐咸有可嘉。𨿽復項籍﹐放命封樹﹐紀以邱墳﹐紀信捐生﹐丹素著於圖像﹐猶恐九泉之下﹐尙淪鼎鑊八難之間﹐永纏冰炭。所以樹其福田﹐濟其營魄﹐可於建義以來交兵之處﹐爲義士凶徒殞身戎陣者各建寺剎﹐招延勝侶﹐望法鼓﹐所振變災火於靑蓮淸梵﹐所聞易苦海於甘露﹐所司其量定處所﹐並立寺名﹐具爲事條以聞﹐稱朕哀矜之意。按今都城宣武門外之憫忠寺實其一焉。寺有唐刻石碑﹐系蘇靈芝書﹐傳爲李北海筆﹐然有」史思明「字樣﹐則非貞觀時碑可知。累臣自崇禎戊辰秋﹐絕葷酒皈依釋氏﹐又誦金剛等經﹐又得詳味蓮池大師所篡彌陀疏抄菩薩戒發隱等編﹐歡服釋教宏博﹐誠暗助聖朝治化不淺。或在至戚密友苦口勸戒﹐所不能感格之人﹔或自己於內典發露﹐眞可使神忄雙汗流。至壬申春﹐山東巡撫余公大成者﹐博山大師弟子也。因孔有徳之變逮獄﹐累臣得侍座側蒙指教﹐且云﹕我聖朝《大明會典》所載﹐每月禁刑十日﹐卽十齋期也。凡未能長齋者﹐先習十齋﹐加至正五九月﹐循誘後人慈悲﹐方便門也。蓋治世法與出世法﹐卽儒門成已成物﹐用行舍藏之道。凡具慧性上根法器之人﹐當終有憬然悟覺﹐翻然懺悔者焉。總憲唐公世濟長男元竑﹐萬曆乙卯中浙江鄕試﹐持齋二十餘年﹐甘心恬退﹐推精禪學﹐亦博山大師弟子也。甲戌冬﹐唐畱都召北任總憲﹐元竑因慮日久年衰﹐曾刺血寫家書勸唐辭官﹐唐不聽。丙子秋﹐�由宣鎭東北入犯﹐潛從天壽山後柳溝深入﹐逾皇陵﹐陷昌平﹐薄都城﹐殘掠畿輔竟飽颺去。其冬﹐奉旨﹕朝官各舉素具邊才者。唐薦及霍維華。奉旨﹕逮唐獄。元竑聞之﹐號泣奔北﹐無可柰何。遂復斷鹽豉﹐持白齋﹐刺血寫《金剛經》二函﹐叩佛祈佑。丁丑夏﹐部擬唐戌。奉旨﹕兪允。以唐素有淸名也。唐亦不知維華於丁丑正月內﹐已客死戍所也。番經廠﹐習念西方梵唄經咒。宮中英華殿所供西番佛像﹐皆陳設近侍﹐司其香火。其隆徳殿﹑欽安殿香火﹐亦各有司也。凡做好事﹐則懸掛幡榜﹐惟此廠仍立監齋神於門傍。本廠內官﹐皆戴番僧帽﹐穿紅袍﹐黃領﹐獲腰﹐一永日或三晝夜圓滿。萬曆時﹐每遇八月中旬﹐神廟萬壽聖節﹐番經廠𨿽在英華殿﹐然地方狹隘﹐於隆徳殿大門之內跳步叱。而誦梵唄者十餘人﹐而習學者數十人﹐各戴方頂笠﹐穿五色大袖袍。一人在前﹐吹大法螺﹔一人在後﹐執大鑼﹐餘皆左持有柄圓鼓﹐右執彎槌齊擊之﹐緩急疏密﹐各有節奏。按五色方位﹐魚貫而進。視五色傘蓋下誦經者以進退﹐若舞焉。跳三四个時辰方畢。監齋神者﹐傀儡體制法眞﹐盔甲器械﹐髙與人等﹐如門神焉。而黑面豎發﹐威靈可怖﹐於本殿宮門安之﹐做法事畢﹐卽收於本殿庫中。一夕﹐有賊入庫﹐神施法禁不能行﹐托夢於看庫內官曰﹕庫內有賊﹐我替爾拿住了。天明果然。是以人皆畏之。凡食驢肉者絕不敢入殿﹐入則必有意外災咎﹔食牛犬肉者亦不敢入﹐蓋亦頗著靈驗﹐人不敢犯也。英華殿前有菩提樹二株﹐結子可作念珠。詞臣張士範作偈﹐其序文略曰﹕大內西北之隅﹐建有英華殿一處。殿前菩提樹二株﹐聞系九蓮菩薩慈聖皇祖母所植﹐葉如楸子﹐不從花得﹐乃生於葉之背﹐拾作念珠﹐較南產者﹐惜不甚大。然色黃潤﹐而分瓣之綫色微白﹐名」納多「。寶之神廟以聖母上賓﹐奉禦容於樹之東北別殿﹐值朔望節卽親詣行禮。每瞻仰雙樹﹐若有杯之思焉。因上尊號曰」九蓮菩薩「﹑云偶禪持此珠作施﹐備述其詳如此。臣張士範敬撰小偈﹐以代頌言云云。初萬曆元年四月﹐順義王俺答奏選得金字番經並喇嘛僧爲傳誦經典﹐禮部通行﹐順天府造金字經三部﹐黑字經五部﹐選得番僧兼日早回﹐毋得淹滯。神廟報可。至十一月﹐禮部如督臣王崇古之請﹐給俺答佛像﹑番經﹐賞去傳經番僧二人禪衣坐具並靴襪﹐授在�番僧尢人﹐官仍給禪衣坐具帽靴﹐及各給其番官四人彩緞。

道經廠﹐演習元教諸品經懺。凡建醮做好事﹐亦於隆徳﹑欽安等殿張掛幡榜﹐穿羽流服色。而云敖淸雅﹐儼若仙音。萬曆五年十月戊子﹐彗星見﹐神廟以星變特諭禮部﹐建醮於朝天宮三日﹐仍徧告各宮廟。至二十六年﹐鼎建乾淸﹑坤寧兩宮﹐敕先監矩總督工程﹐每月初四日同閣臣九卿入宮閱視。至三十一年﹐工始造成﹐敕正一嗣教大眞人張國祥卽天師也﹐率領道侶數十員﹐於乾淸宮大殿﹐啟建黃籙大醮若干日﹐香燭輝煌﹐齋供淸美﹐儀文隆備﹐世所罕見。至第三日午時﹐有白鶴千餘﹐於兩宮之上飛鳴﹐旋繞移時方散﹐無不嘆聖誠格天﹐元穹鑑臨。羣內臣仰視空中之鶴者如堵﹐有小近侍王昇者﹐其口大能容拳﹐亦隨仰視。眞人一見卽曰﹕這孽畜躲在這里了。云昇是得道大蝦蟆化生之人也。此廠掌廠林朝者﹐泰昌元年八月﹐升乾淸宮管事﹐王太監安極器重之﹐攺原姓魏﹐升天壽山某陵神宮掌印太監﹐後被逆賢害死。神廟初欲選宮女數十人﹐令習元教﹐爲女道士。而掌壇內臣李昇﹑白忠﹑林朝執奏曰﹕不可。佛教慈悲﹐凡些微簡褻﹐尙或耽待﹔若元教諸天神將﹐恐女子無知﹐惹咎不便。是以中止。

巳上三經廠﹐每遇收選宮人﹐各撥數十人隸之。凡做好事一永日﹐或晝夜﹐或七晝夜﹐各有欽賞錢錠爲視﹐一總事畢易服叩頭謝恩。凡三經廠將做好事之前﹐須先頒旨意﹐傳各衙門答應錢糧。凡遇癸亥神廟景命﹐三經廠各做好事一永日﹐遣管事牌子贍禮。凡司禮監掌印﹑東廠秉筆﹑管事牌子﹐各進素盒十二副或八副點茶。每廠掌廠太監一員﹐貼廠各司房數十員﹐於各衙門帶銜。惟番經廠韓長老﹐神廟極所信禮﹐稱長老而不名。又王定安淸修能琴﹐爲先監器重云。南海子﹐卽上林苑。總督太監一員﹐提督太監四員﹐管理﹑僉司數十員﹐分東西南北四圍﹐每面方方四十里﹐總謂之二十四鋪﹐各有看守墻鋪牌子﹑淨軍若干人。東安門外有菜廠一處﹐是在京之外署也。職掌鹿﹑獐兔﹑菜﹑西瓜﹑果子。凡收選內官﹐於禮部大堂同欽差司禮監官選中時﹐由部之後門到此廠過一宿﹐次日早辰點入東安門﹐赴內官監﹐又細選無遺礙者﹐方給烏木牌﹐候收畢請旨﹐定日差司禮監掌印﹐於萬壽山前撥散之。林衡署﹑蕃毓署﹑嘉蔬署﹑良牧署。提督太監一員﹐各有掌署官一員﹐貼署﹑僉書數員。職掌進宮瓜蓏﹑雜果﹑菜﹑栽培樹木﹐雞黃﹑鵝黃﹑鴨蜑﹑小豬等項。織染所﹐掌關防太監一員﹐僉書十餘員。職掌內承運庫所用色絹。其署向南﹐在徳勝門裹﹐內有空地﹐堪爲園囿。其染成之絹﹐赴內承運庫交納。此所﹐工部亦有監督﹐有大使﹐有辦顏料諸項商人。此所不隸內織染局。﹑盔甲廠﹐卽鞍轡局。在都城內之東南隅。掌廠太監一員﹐貼廠﹑僉書數十員﹐轄匠頭九十名﹐小匠若干人﹐專管營造盔甲﹑銃炮﹑弓矢﹑火藥之類。萬曆年間﹐火藥忽燃者再。其三十三年九月丙申申時﹐忽響一聲﹐煙如靈芝﹐燒死京營領總等官九員﹐軍人六十三名﹐重傷者二十一名﹐毀房屋若干間。禮科蕭近髙所題」燒死不下數百人「。凡於工部領銀一萬兩﹐則此廠六千﹐王恭廠四千﹐分造之。工部主事一員監督之。近因東西南北不便﹐復增主事一員﹐各監督之。祟禎甲戌九月初七日天明時﹐忽響一聲﹐毀房屋甚多﹐將火藥石碾遠拋於泡子河城墻下。又一石碾自空中落於民家屋上﹐打透至炕﹐而炕上所臥小兒﹐不知何因﹐在地無恙。又一人系掛於梁上﹐頭與腳下垂﹐止有皮﹐無衣無肉﹐骨形比生時頗增長許多。是日也﹐本廠匠頭蔡承祿號」小泉「家出殯﹐人頗富侈﹐冥器皆用眞綾絹爲之﹐延優娼扮十二寡婦徵西故事﹐又制火人﹑火馬十匹﹐各以火爆縛徧人馬身上﹐點藥綫馳跑﹐則火起四飛﹐紙爆迸響﹐而人不傷。是日之變﹐人多雲蔡家所致。凡附近寺殿多未震動﹐而配殿槪損也。有一吳羊兒者﹐素以食物入廠貨賣﹐比晨巳擔入﹐忽覺眼黑﹐耳畔略聞有響聲﹐移時方蘇﹐開眼視之﹐身已立泡子河橋上﹐不知得何神祐而無恙也。又有賣肥皂者﹐素在崇文門裏賣﹐後於門外賣﹐此日偶人城索債﹐震死於姜百戶門首﹐肥皂箱油粉狼藉﹐見者無不悚懼。奉旨﹕將掌廠值日內臣賀堯年﹑監督主事蔡宸恩下獄﹐薄責之。

安民廠﹐卽王恭廠。建署於都城之西南隅。掌廠太監一員﹐貼廠﹑僉書十餘員﹐轄匠頭六十名﹐小匠若干名。營造錢糧﹐與盔甲廠同。天啟六年五月初六日辰時﹐忽大震一聲﹐烈逾急霆﹐將大樹二十餘株拔出土。又有坑深數丈﹐煙雲直上﹐亦如靈芝﹐滚向東北。自西安門一帶﹐皆霏落鐵渣﹐如麩如米者﹐移時方止。自宣武街迆西﹐刑部街迆南﹐將近廠房屋﹐猝然傾倒﹐土木在上﹐而瓦在下。殺有姓名者幾千人﹔而闔戶死及不知姓名者﹐又不知幾千人也。凡坍平房屋﹐鑪中之火皆滅。只賣酒張四家兩三間之木簿焚然﹐其餘無毀。凡死者之肢體多不全﹐不論男女﹐蓋皆裸體﹔未死者亦多震褫其衣帽焉。眞未有之變也。遂攺卜於西直門街北建廠﹐先帝賜名曰安民﹐並盔甲廠﹐各鑄關防以給之﹐重軍需也。其舊址攺爲戎政署。凡在西會議兵事﹐卽共集面計﹐甚便。而崇禎辛未﹐戎政尙書閔夢徳設處錢糧修理捐俸完局云。近因火藥局逼窄﹐遂於宣武門街盡北街西﹐分創新火藥局一處。又﹐安定門內東絳兒胡同﹐舊設槍局一處﹐系京營官軍自兩廠領出火藥並軍器堆積﹐以便教場取用。崇禎戊寅四月初五日卯時﹐新火藥局忽震一聲﹐損壞房屋人民許多。至六月初二日午時﹐安民廠大震﹐略減於天啟六年時也。八月初七日卯時﹐局復大震﹐且延燒艸若干垛。其湧起之煙﹐各如靈芝﹐如雲如浪﹐移時方散。聖明極矜憐之﹐發銀分賑。司禮曹太監化淳﹐親詣傷處驗看﹐復施棺或席殮埋。是歲頗旱﹐至庚辰四月初二午時﹐新局造火藥處﹐復響一聲﹐損人命房屋甚多。

西山陵墳﹐各有掌府官一員﹐僉書十餘員﹐以供灑掃﹑看守香火。凡有祭祀﹐卽本掌府官行禮。京城內外寺廟﹐各有燒香內官十餘員。及東西捨飯寺﹐亦各有內官數十員﹐或年老有病退居於此﹐止給柴米﹑冬衣﹑靴料﹐以終殘年。此祖宗豢養之澤周詳備至者也。

安樂堂﹐在北安門裏﹐掌房官一員﹐掌司數十員。凡在裏內官及小火者有病﹐送此處醫治。痊可之日﹐重謝房主﹐消假供職。如不幸病故﹐則各有送終內官﹐啟銅符﹐出北安門﹐內官監給棺本﹐惜薪司給焚化柴﹐擡至淨樂堂焚化。皆祖宗爲中官始終之大恩也。萬曆時﹐堂內有兩人養病﹐一人已死﹐身旁無所有﹐止有一銅盆﹐被未死者力疾下牀將盆藏之﹐死者之家人徧尋盆不見﹐而藏盆者不久亦气絕﹐比殮時則盆覆於被內。蓋內臣性貪苟得﹐至死不二﹐遂傳爲笑柄云。累臣目擊陋習﹐心甚不甘﹐因發三大願。一曰不串戲。實不忍將民間幼男買來付南人教習﹐費財耗力﹐以供人耳目之樂﹐終至戲散流落失所者多。二曰不蓋房。實不忍隨俗陋套﹐頻興土木﹐取片時之得意﹐失寒素之本色。三曰不受故官財產。是以先監坐化﹐常太監病故﹐李公永貞死後﹐累臣所分遺念堪付一笑。凡內臣稍富厚者﹐預先捐資擺酒﹐立老衣會﹑棺木會﹑壽地會﹐念經殯葬﹐以爲身後眼目之榮。

淨樂堂﹐在西直門外﹐內官經營數人﹐凡宮女﹑內官無親屬者﹐死後於此焚化。堂有東西二塔﹐塔有眢井﹐皆貯骨灰之所。客氏笞死﹐於此焚屍。

內安樂堂﹐在金鰲玉蝀橋西﹑羊房夾道。掌司其事者二﹑三十人。凡宮人病老或有罪﹐先發此處﹐待年久再發外之浣衣局也。成化年間﹐憲廟皇貴妃萬娘娘專寵﹐孝穆皇后紀娘娘有孕﹐曾托居此﹐生孝廟爲中興聖帝云。

內贊禮官﹑巡街長隨。凡宮中祭祀﹑禮儀﹐系贊禮官職掌。其官十餘員﹐自答應長隨﹐選其動作便利﹑聲音洪亮﹑儀表丰秀者爲之。得穿紅圓領﹑束金鑲帶。此外﹐又有巡街長隨﹐亦自答應長隨內歷俸實挨﹐戴平巾﹐穿靑拽■﹝衤散﹞﹐牙牌﹐輪流巡歷地方﹐有旗尉數人跟隨。凡禁地有異言異服及喧嚷犯禁者﹐得詰而責之。事大則開具連七紙手本﹐名曰﹕」事件「﹐稟司禮監奏處﹐事小則責打逐出而已。

答應長隨。凡收入官人﹐先選身子偉壯有力者百餘人﹐分派大轎﹑小轎並傘扇等﹐演習步驟。凡遇謁廟﹑朝講﹐以至聖駕出外﹐擡弓矢﹑賞賜等箱﹐駕回﹐各交原處。俱在元武門東西﹑長庚門之外一帶廊下家住﹐屬司禮監轄。看守六科廊﹑報水巡街﹑禮儀房等項﹐皆從此中升補。凡夜間那方有光亮﹐便從宮中門縫傳出﹐急差長隨分尋是何處失火﹐登時回話。凡召封宣官及欽賜大臣銀兩﹑羊酒等項﹐皆長隨賫送天下文武官﹐各藩府進到表箋禮物﹐皆長隨接進。其爲首數員﹐有官帽曰答應牌子﹐卽司禮監奉禦﹐然不敢穿■﹝衤曳﹞■﹝衤散﹞也。祖宗以來﹐凡雙月十六日﹐例有應答牌子﹐前往教場比試武職應襲。至逆賢時﹐欲令名下私人﹐炫耀中外﹐遂攺差文書或監官輪挨一人往﹐非舊制也。

官下﹑官占﹐分兩班四撥。小火者﹐烏木牌﹐平巾。遇升一級。則內吏烏木牌。管宮中灑掃之事﹐有力者免之。當差聽事﹐兩班四撥。內使小火者﹐烏木牌﹐平巾。有總牌一名﹐二﹑三﹑四牌各一名。每撥餘者各數十名。專答應司禮監官﹑典簿人數。凡出票拿人﹑馬房動刑﹑裏外看守墩鎖淨軍﹐皆其職管。夜則輪流叫火巡風﹐隔門縫聽傳使令﹐忙苦可憐。然間多騙詐嫖賭﹐答應宮人貪忍無恥﹐與外廷斯役相似者﹐大抵習俗移﹐人不能特立﹐或爲饑寒迫耳。悲失﹗京城內外十六門。正陽門﹐掌門官一員﹐管事官數十員。帶管外羅城南面居中永定門。凡冬至聖駕躬詣圜丘郊天﹐並耕藉田。崇禎辛未年五月初一日﹐今上因旱詣圜丘步禱﹐咸由正陽門出也。

崇文門﹐掌門官一員﹐管事官數十員。帶管外羅城東南左安門﹑正東廣渠門﹑東北之東便門。崇文門俗稱」海岱門「﹐左安門俗稱」■﹝石姜﹞■﹝石察﹞門「﹐廣渠門俗稱」沙窩門「也。

宣武門﹐掌門官一員﹐管事官百餘員。逆賢時﹐幾二百員。帶管外羅城西南右安門﹑正西廣寧門﹑西北之西便門。宣武門俗稱」順成門「﹐廣寧門俗稱」彰義門「。

此京城之南一面也。

東面則朝陽門﹐俗稱」齊化門「也。聖駕春分躬詣朝日壇﹐及藩王之國﹐則由朝陽門出。再北則東直門也。西面則阜成門﹐俗稱」平則門「也。聖駕秋分躬詣夕月壇﹐則由阜成門出。再北則西直門也。北面居西者得勝門也。聖駕謁陵及大行帝後發引﹐則出此門。北面居東者曰安定門。萬曆丙辰七月初六日晚﹐大風暴雨﹐將此門閂刮折﹐拔淸河一帶大樹無算﹐而皇城之北中門﹑東上門閂俱折。凡遇夏至聖駕躬詣方澤祭地﹐卽由安定門也。

各掌門官一員﹐管事官十餘員不等﹐與前三門亦同。譏查出入﹐變納課程。以上聽正副提督﹑掌司節制﹐而司禮監鈐轄之。凡在京大小喪柩﹐得於安定﹑西直﹑東直﹑阜成﹑崇文門發引﹐餘四門不許喪柩出也。在京府第。王府﹐每承奉正副二員﹐典寶官數十員。公主府﹐每中使一員﹐閽者數十員。聖駕禦前﹐凡每日親近內臣﹐自司禮監掌印﹑秉筆﹑隨堂之次﹐兩名位尊顯者﹐曰乾淸宮管事﹐其第一員或第二員﹐則提督兩司房者也。曰打卯牌子﹐則隨朝捧劍者也。其次曰禦前牌子﹐曰暖殿﹐則朝夕在側者也。次曰管櫃子﹐曰人數司房﹑管掌司房﹐曰禦藥房﹑禦茶房﹐曰管庫。又次曰管弓箭﹐曰弩馬﹐曰尙冠等四執事﹐則並尙衣﹑尙履﹑管淨者也。曰帶刀﹐曰報時刻﹐並大包廚﹑宮後苑﹑班上﹑吹響器﹐及欽安殿﹑隆徳殿﹑英華殿之陳設。以上皆穿紅﹐近侍也。曰某宮近侍﹐則答應皇后﹑妃嬪﹑皇子女等近侍﹐各數十員不等﹐總穿紅也。

禦藥房﹐提督太監正副二員﹐分兩班。余曰近侍﹐二﹑三十員。未進宮﹑未穿紅者﹐習醫官人﹐三﹑四十員。職掌上用藥餌﹐與太醫院相表裏。凡選官人進內﹐必撥年少者三﹑五十人﹐選醫教習﹐讀《藥性賦》《醫要集覽》及《素問》《脈訣》等書。祖宗以來﹐無敢有閒人入藥房者﹐防至密也。逆賢用事﹐則大不然﹐可嘆也。凡聖體違和﹐傳放禦醫。至日﹐四人或六人吉服入宮﹐不論冬夏﹐必於殿門之內﹐設炭火一盆﹐中焚蒼術雜香﹐人人從盆上入。叩頭畢﹐第一員膝行跪診左手﹐第二員跪診右手﹐仍互更再診。畢﹐各將聖恙大略﹐面奏數言﹐出至聖濟殿﹐計藥開方﹐具本﹐禦藥房用金罐煎進之。罐口以」禦藥謹封「緘之。

禦茶房﹐秩視禦藥房。分兩班﹐牌子四員﹐常行近侍三﹑四十員。職司茶酒﹑瓜果。凡聖駕出朝﹑經筵講筵禦用茶﹐及宮中三時進膳﹐聖駕七箸﹐中宮七箸﹐系其職掌。祖宗以來﹐亦無一人敢擅入者。逆賢時﹐止伺候先帝七箸杯碗﹐將中宮張老娘娘合用器具﹐一槪不管。而客氏﹑逆賢﹑王體干等﹐禦前每日賜喫之膳﹐顧奔趨供奉﹐不敢後焉﹐可慨也。神廟時﹐牌子魏學顏最有寵。自打卯牌子王朝忠死後﹐無人解聖意者﹐惟學顏奏封便捷﹐嘗備顧問﹐日親信之。泰昌元年八月﹐光廟登極﹐憫其勤勞﹐升秉筆﹐尋準辭閒住。學顏﹐丰潤縣人。未甚讀書﹐而博聞彊記﹐敬重士大夫﹐且癖好黃白之事﹐門多異流﹐𨿽屢爲丹客哄騙﹐而至老不厭也。萬曆丙辰﹐科第六名中式舉人趙鳴陽﹐遭第一名沈同和事敗喫累﹐𨿽鳴陽未得廷試﹐然文名籍甚﹐學顏深慕之。後以重聘延請至外邸﹐訓其侄魏廷獻﹐入丰潤縣庠。及學顏得以秉筆予告﹐而鳴陽在京師道大行﹐復遊山西﹐主鄭公﹐崇周家。天啟甲子冬﹐河南獻寶璽。後魏相國廣微等交通逆賢﹐大工興後﹐崔禦史呈秀等接續布阱。凡先帝一應長旨意﹑長聖諭﹐迥與癸亥以前文气不同﹐人頗駭異。時通內導逆諸臣﹐大布謠言於外曰﹕塗文輔是秀才出身﹐趙鳴陽入幕在內。南北傳播﹐人多信以爲實。是時﹐今上在朱邸﹐或亦聞之。至崇禎戊辰六月內﹐中府會審李永貞等﹐而永貞輒昧心妄扳鳴陽﹐蓋欲少賒目前之死﹐誣陷人命罔卹也。其年冬﹐臺臣陳公乾陽偶有疏波及之﹐奉旨下鳴陽獄。時大司寇喬公允升﹐總憲曾公於汴鹹心知其冤﹐而柰無擄﹐乃於己巳七月內提取若愚﹐並永貞侄男僕人赴都城隍廟﹐面質鳴陽。若愚曰﹕永貞﹑若愚心本不同﹐各人自有本末﹐扳者自扳﹐不扳自不扳。此形可碎﹐此心難昧﹐必不忍以人之妾加己者﹐而今亦妄加諸人也。乃力爲鳴陽辧白。鳴陽並不曾入忠賢之幕下﹐中外之語皆因鳴陽曾在秉筆魏學顏家教書﹐人遂誤作入忠賢之幕也云云。其舉人曹泰然﹑生員魏廷獻等﹐可數百人﹐皆鳴陽門人﹐俱爲鳴陽申訴。時座中問官董公羽宸等九位﹐盡感動首肯。鳴陽得擬杖﹐過堂覆允﹐案存刑部江西司﹐其長男趙玉成﹐至癸丑登劉同升榜進士。學顏至戊寅夏卒﹐年九十餘﹐人咸以爲得內養外丹力也。

篦頭房﹐近侍十餘員。專爲皇子女請發﹑畱髮﹑入囊﹑整容之事。凡誕生皇子女﹐彌月剪胎發﹐百日命名後按期請發者﹐卽如外之每次剃頭﹐然一莖不畱﹐如佛子焉。皇子戴元靑縐紗六瓣有頂圓帽﹐名曰」爪拉帽「。至十餘齡畱髮﹐約年餘﹐又擇吉入囊﹐總束於後。冬用元色紵﹐夏用元色紗作囊﹐闊三寸許﹐長尺餘﹐垂於後。至選婚有妃﹐始擇吉行冠禮。此皇子事也。皇女戴寸許闊小頭箍﹐至十餘歲畱髮﹐至年餘擇吉打扒角﹐至選婚有駙馬﹐始擇吉上頭。此皇女事也。凡奏文書﹐皆禮儀房職掌。凡收生婦﹑醫婦進宮﹑出宮﹐或乳婦有疾更換﹐皆禮儀房職掌事也。

貓兒房﹐近侍三﹑四人﹐專飼禦前有名分之貓。凡聖心所鐘愛者﹐亦加升管事職銜。牡者曰」某小廝「騸者曰」某老爺「﹐牝者曰」某丫頭「。候有名封﹐則曰」某管事「﹐或直曰」貓管事「﹐亦隨中官數內關賞。凡皇子女嬰孩時﹐多有被貓叫得驚風薨夭者﹐有誰敢言。或只於所居近處﹐禁止幾年可也。說者曰﹕祖宗爲聖子神孫﹐長育深宮﹐阿保爲侶﹐或不知生育繼嗣爲重﹐而寵注於一人﹐未能溥貫魚之澤﹐是以養貓養鴿﹐復以螽斯﹑百子﹑千嬰名其門者﹐無非藉此感動生機﹐廣允緒耳。其意良深遠哉﹗凡聖駕所喜乘之馬﹐亦各賜佳名。逆賢曾進先帝之馬甚多﹐有日飛元光等。或升馬玉帶﹑賞馬抹布刀兒﹐如管事之秩﹐然總涉戲耳﹐不可以爲訓也。

宮內教書﹐選二十四衙門多讀書﹑善楷書﹑有徳行﹑無勢力者任之。三四員五六員不拘。穿■﹝衤曳﹞■﹝衤散﹞。不妨原衙門原職銜﹐而隨禦司房或管櫃子關賞﹐亦洊升玉帶騎馬﹐仍命一秉筆提督之。所教宮女讀《百家姓》《千字文》《孝經》《女訓》《女誡》《內則》《詩》《大學》《中庸》《論語》等書。學規最嚴﹐能通者升女秀才﹐升女史﹐或升宮正司六局掌印。凡聖母及后妃禮儀等事﹐則女秀才爲禮引禮贊禮官也。凡宮人有罪者﹐發落責處墩鎖﹐或罰提鈴等名色以苦之。提鈴者﹐每日申時正一刻並天晚宮門下鎖時﹐及每夜起更至二更﹑三更﹑四更之交﹐五更則自乾淸宮門裏提至日精門﹐回至月華殿門﹐仍至乾淸宮門裏﹐其聲方止。提者徐行正步﹐大風大雨不敢避。而令聲若四字一句﹐」天下太平「云云。神廟禦居啟祥宮時﹐則自咸和右門提至嘉徳門﹐仍回原處止焉。

寶和等店﹐經管各處商客販來雜貨。一年所徵之銀﹐約數萬兩﹐除正額進禦前外﹐餘者皆提督內臣公用﹐不系祖宗額設內府衙門之數也。店有六﹕曰寶和﹐曰和遠﹐曰順寧﹐曰福徳﹐曰福吉﹐曰寶延。而提督太監之廳廨﹐則在寶和店也。俱坐落戎政府街。凡奉旨提督者﹐亦無敕書。傳云﹕起自嘉靖年間﹐裕邸差官徵收。神廟時﹐屬慈寧宮聖母李老娘娘宮中收用﹐管事張隆﹑齊棟等總其事。先帝登極﹐逆賢攘爲提督﹐委掌家王朝用經理之。朝用斤斤自守自愛﹐新其廨宇﹐寬其苛斂﹐惟恐病商。司房王惟善等﹐至今稱之。按﹕每年販來貂皮約一萬餘張﹐狐皮約六萬餘張﹐平機布約八十萬匹﹐粗布約四十萬匹﹐棉花約六千包﹐定油﹑河油約四萬五千簍﹐芝麻約三萬石﹐艸油約二千簍。燒酒約四萬簍﹐而都城內之燒者不與也。荊油約三萬五千簍﹐南絲約五百馱﹐楡皮約二十馱﹐各省香館分用也。北絲約三萬斤﹐串布約十萬筒﹐江米約三萬五千石﹐夏布約二十萬匹﹐瓜子約一萬石﹐腌肉約二百車﹐紹興茶約一萬箱﹐松蘿茶約二千馱﹐雜皮約三萬餘張﹐大曲約五十萬塊﹐中曲約三十萬塊﹐面曲約六十萬塊﹐京城自造細曲約八十萬塊﹐而內臣勛戚自制之曲不與也。四直河油約五十簍﹐四直大曲約一十萬塊﹐玉約五千斤﹐豬約五十萬口﹐羊約三十萬隻﹐俱各有稅﹐而馬牛驢騾不與也。如滇粵之寶石﹑金珠﹑鉛銅﹑砂汞﹑犀象﹑藥材﹐吳﹑楚﹑閩﹑越山﹑陜之幣帛絨貨又不與也。天啟以前﹐大槪如此。今又不知何項增多﹐何項減少﹐觀商民之通塞﹐販貨之丰耗﹐亦足以卜時考世云。

卷十七大內規制紀略

皇城外層﹐向南者曰大明門﹐與正陽門﹑永定門相對者也。稍東而北﹐過公生左門向東者﹐曰長安左門。再東﹐過玉河橋﹐自十王府西夾道往北向東者﹐曰東安門。轉而過天師庵艸場﹐再西向北﹐曰北安門﹐卽俗稱」厚載門「。轉而過太平倉﹐迆南向西﹐曰西安門。再南過靈濟宮﹑灰廠向西﹐曰長安右門。紅柵之內﹐門之北﹐則登聞鼓院在焉。此外圍之六門。墻外周圍紅鋪七十二處也。

紫禁城外﹐向南第一重曰承天之門。每年霜降後﹐吏部等朝審刑部重囚﹐在門前中甬道西﹑東西甬道之南。五府等衙門坐東向西﹐吏部等衙門坐西向東﹐吏部主筆者第一座﹐刑部正堂第二座﹐都察院第三座﹐余以次列。舊時犯人朝北跪﹐而刑部事宜亦明載。各旗尉押本囚上前﹐北面跪﹐則是有冤者﹐側面西向主筆者分訴。今侍從之人﹐大聲喝曰﹕朝上跪﹐而乃直朝西﹐豈以西爲上耶﹖主筆者思以上自居耶﹖無敢言非也。南二重曰端門﹐三重曰午門。魏闕兩分﹐曰左掖門﹑右掖門。轉而向東曰東升華門﹐向西曰西華門﹐向北曰元武門。此內圍之八門也。墻外周圍紅鋪三十六處。每晚有勛臣一員﹐在闕左門內直宿﹐每更官軍提銅鈴巡之﹐而護城之河繞焉。

皇城內﹐自北安門裏﹐街東曰黃瓦東門。門東街南曰尙衣監﹐街北曰司設監。再東曰酒醋面局﹑內織染局﹐曰皮房﹑紙房﹐曰鍼工局﹑巾帽局﹐曰火藥局﹐卽兵仗局之軍器庫也。再東稍南﹐曰內府供用庫﹐曰番經廠﹑漢經廠﹐曰司苑局﹑鐘鼓司。再南﹐曰新房﹐曰都知監﹑司禮監。

祖宗舊制﹐司禮監﹐第一層門向西﹐與新房門一樣。門之內稍南﹐有松樹十餘株者﹐內書堂也。先師位供安向南﹐其楹聯曰﹕」學未到孔聖門墻﹐須努力趲行幾步﹔做不盡家庭事業﹐且開懷丟在一邊。「聖人位之北一間﹐則教讀書詞林先生所憩之所也。內書堂稍北﹐曰崇聖堂﹐掌印公公﹑秉筆﹑隨堂公到任入門﹐先禮之。再北向南﹐則二層門矣。入此門再東朝南者﹐本監公廳之大門也。門外有東西二井﹐西井之西一小門﹐東井之東一小門﹐其內皆提督﹑監官﹑文書房掌司所居房屋也。古書﹑名畫﹑筆墨﹑硯﹑綾紗﹑紙札﹐各有庫貯焉。新房之北﹐則司禮監﹔新房之南﹐則禦馬監也。所謂新房﹐東西一街﹐南北一連﹑二連﹑三連等連連之﹐十字路口各有井。自逆賢專政﹐將司禮監外層拆毀﹐攺爲大門﹐向西殊失次第。一層髙如一層之義﹐無知妄作﹐此其一也。近年仍攺復舊制焉。禦馬監之南向西者﹐曰桿子房﹑北膳房﹑暖閣廠。廠之東門通河﹐而門最髙大﹐啟閉不便﹐遂於大門上復開一小門﹐以便行走。河之兩岸﹐楡柳成行﹐花畦分列﹐如田家也。曰南膳房。再南曰明器廠﹐曰混堂司﹑內東廠﹑尙膳監。撥子斜對禦馬監向東﹐曰北花房﹐亦辦膳之所也。曰印綬監﹑中書房﹐曰蹴圓亭﹐武廟恆臨幸之。曰內承運庫。此庫﹐掌印﹑僉書﹑寫字諸人所住之署也。此路總名之東河邊。其餘尙有房八區﹐則司禮監印公﹑秉筆等眾住﹐所謂河邊直房是也。過東上北門﹑東中門﹐街北則彈子房﹐曰學醫讀書處﹐曰光祿寺﹐街南曰篦頭房。再東﹐則東安裏門﹐俗稱」墻門「者。過橋則東安門也。自東上南門之東﹐曰重華宮﹐前曰重華門﹐曰廣定門﹑咸熙門﹑肅雍門﹑康和門﹐猶乾淸宮之制。後有兩井﹐東西有兩長街。西長街則有曰興善門﹑麗景門﹑長春門﹑淸華門﹑寧福宮﹑延福宮﹑嘉福宮﹑明徳宮﹑永春宮﹑永寧宮﹑延禧宮﹑延春宮﹐凡妃嬪皇子女之喪﹐皆於此停靈﹐至發引時﹐出東上南門﹑東上北門﹑北中門﹑北安門﹑詣四山等處墳林安厝。東長街則有廣順門﹑中和門﹑景華門﹑宣明門﹑洪慶門﹑洪慶殿﹑供番佛之所也。又有膳房。其門曰景和門﹐又東則內承運庫也。自東上南門迆南﹐街東曰永泰門﹐門內街北則重華宮之前門也。其東有一小臺﹐臺有一亭。再東南則祟質宮﹐俗云」黑瓦殿「。景泰年間﹐英廟自北狩回所居。永泰門再南﹐街東則皇史宬﹐珍藏太祖以來禦筆實錄﹑要緊典籍﹑石室金匱之書﹐此其處也。皇史宬每年六月初六日奏和曬晾﹐司禮監第一員監官提督﹐董其事而稽核之﹐看守則監工也。左右小門曰■﹝皇書﹞歷左門﹑■﹝皇書﹞歷右門。再東則追光殿﹐日欽天閣﹐透玲碑在焉。世廟禦制欽天頌﹐勒於碑﹐碑石光潤﹐闊有豎之二近﹐似臥碑制也。再南﹐則禦前作也。皇史宬之西﹐過觀心殿射箭處﹐稍南曰龍蒼門。其南則昭明門﹐其西南則嘉樂館﹐其北曰丹鳳門﹐列金獅二。內有龍徳左殿﹑崇仁右殿﹐正中廣智﹐殿之後則飛虹橋也。橋以白石爲之﹐鑑獅﹑龍﹑魚﹑蝦﹑海獸﹐水波洶湧﹐活躍如生﹐云是三寶太監鄭和自西域得之﹐非中國石工所能造也。橋前右邊缺一塊﹐中國補造﹐屢易屢泐﹐亦古迹也。橋之南北有坊二﹐曰飛虹﹑戴鰲﹐姜立綱筆。橋之東西有天光﹑云影二亭。又北壘石爲山﹐山下有洞﹐額曰秀巖。以磴道分而上之﹐其髙髙在上者﹐乾運殿也。左右各峙一亭﹐曰禦風﹑淩雲。隔以山石藤蘿花卉﹐若墻壁焉。又外爲永明殿﹐最後爲圓殿。引流水繞之﹐曰碧環。再北曰玉芝館﹐卽睿宗獻皇帝廟也。後殿曰大徳殿。外券門曰寶慶門﹐曰延祥門﹑佳麗門。其東墻外則觀心殿也。自皇史宬東南有門通河﹐河上曰湧福宮﹐舊名澄輝閣﹐俗云」騎馬樓「也。迆東沿河再北則呂梁洪﹑東安橋﹐北有亭曰涵碧。又北﹐則回龍觀焉﹐其殿曰崇徳是也。觀中多海棠﹐每至春深盛開時﹐聖駕多臨幸之。是河也﹐從北安門外文昌宮東步糧橋﹐入經皮房﹑內織染局﹑巾帽局﹑禦馬監之東﹑東安門橋下﹐至長安左門外迆東之玉河橋出焉。北安門內﹐街西曰安樂堂﹐凡內官有病者﹐送此調理﹔山陵及外廠九門官﹐不送也。再南﹐黃瓦西門之裏﹐則內官監也。過北中門迆西﹐則白石橋﹑萬法殿等處。至大髙元殿﹐則習學道經內官之所居也。其北﹐則裏冰窨也。北中門之南曰壽皇殿﹐右曰育秀亭﹐左曰毓秀館﹐後曰萬福閣﹐俱萬曆三十年春添蓋﹐曰北果園。殿之西門內有樹一株﹐掛一鐵云板﹐年久樹長﹐遂銜云板於樹榦之內﹐止露十之三﹐誠古迹也。殿之東曰永壽殿﹐觀花殿植牡丹﹑芍藥甚多。曰采芳亭﹑會景亭﹐曰玩春樓﹐其下曰壽安室﹐曰觀徳殿﹐亦射箭處也。與禦馬監西門相對者﹐壽皇殿之東門也。殿之南則萬歲山﹐俗所謂」煤山「者此也。久向故老詢問﹐咸云﹕土渣堆築而成。崇禎已巳冬﹐大京兆劉宗周疏﹐亦誤指爲眞有煤。如果靠此一堆土﹐而妄指爲煤﹐豈不臨危誤事哉﹗我成祖建都之後﹐何等彊盛﹖天下有道﹐守在四夷﹐豈肯區區以煤作山﹐爲禁中自全計﹖何其示聖子神孫以不廣耶﹖山上樹木蔥鬱﹐神廟時鶴鹿成羣﹐而呦呦之鳴﹐與在陰之和﹐互相響答﹐聞於宵漢矣。山之上土成磴道﹐每重陽日﹐聖駕至山頂﹐坐眺望頗遠。前有萬歲山門﹐再南曰北上門﹐左曰北上東門﹐右曰北上西門。再南﹐過北上門﹐則紫禁城之元武門也。

北上西門之西﹐大髙元殿也。其前門曰始靑道境﹐左右有牌坊二﹐曰先天明境﹑太極仙林﹐曰孔綏皇祚﹑宏祐天民。又有二閣﹐左曰炅明閣﹐右曰炅靈軒。內曰福靜門﹐曰康生門﹐曰髙元門﹐蒼精門﹑黃華門。殿之東北曰無上閣﹐其下曰龍章鳳篆﹐曰始陽齋﹐曰象一宮﹐所供象一帝君﹐範金爲之﹐髙尺許﹐乃世廟元修之禦容也。稍西曰石作﹐曰圓明閣。又西曰乾明門。門裏迆南﹐曰兵仗局﹐曰西直房﹐卽尙衣監之袍房也。曰舊監庫﹐屬內官監地方。曰尙膳外監﹐曰憩食房﹐曰西上北門。其東向北者﹐則西下馬門矣。

紫禁城護城河一帶﹐其在東面者﹐原有祖宗所設內承運庫衙門起﹐至北花房止﹐有房地﹔而西面城河﹐兩岸止有矮河墻﹐羅列石作物料而已。逆賢擅政﹐乘興大工之際﹐輒自西﹐下馬門迆北﹐乾明門迆南﹐於兵仗局對門一帶﹐造作房屋數區﹐以爲秉筆直房﹐於風水頗失宜。又河之東北角﹑西北角﹐本有澡馬河石柵﹐逆賢皆毀之。攺成兩方角﹐後又悔其誤﹐復攺如故﹐此無知粉更之明驗也。說者曰﹕攺此河後﹐先帝聖嗣不育。靈臺掌印張得禮者﹐密向客氏言之﹐客氏向逆賢言之﹐乃方復舊。先帝皇子女𨿽經數產﹐竟無一存。惜哉﹗

自西上北門過西上南門﹐向東﹐則禦用監也。又南向西﹐則銀作局也。再南﹐過橋曰靈臺﹐亦有觀象臺﹐銅鑄渾天儀以測星度﹑占雲气焉。沿河西岸而南者﹐曰寶鈔司。自西中門之西﹐則尙寶監也。再西﹐出西苑門﹐迆南向東﹐曰灰池﹐曰水碓。水磨河之西﹐土坡之上﹐曰昭和殿﹑擁翠宮﹐曰趯臺陂﹑澄淵亭。又北﹐曰紫光閣。再西﹐曰萬壽宮﹑壽源宮。嘉靖四十四年春﹐更曰百祿宮﹐曰五福殿﹑承佑殿﹑左祐祥殿﹑右祐寧殿﹐曰龍吉齋﹑鳳祥館﹑昭祥閣﹑朗瑞居﹐曰曜曦門﹑耀朗門﹑含祥門﹑成瑞門﹑曰永和門﹑永順門﹑永綏門﹑永祉門﹐曰納康門﹑長寧門﹑凝一殿。其東﹐曰萬春宮﹑含春殿﹑萬和宮﹑萬華宮﹑萬寧宮﹑禦饌庖﹐曰體仁門﹑履康門﹑啟泰門﹑納祉門﹑泰安門。其西﹐曰仙禧宮﹑仙樂宮﹑仙安宮﹑仙明宮。其朝東南起﹐有門廿一﹐曰長寧﹑長和﹑長善﹑長耀﹑令寧﹑攸順﹑攸利﹑金靜﹑金瑞﹑宣惠﹑靜安﹑康寧﹑金寧﹑常靜﹑壽安﹑廣成﹑東和。其南﹐曰陽徳﹑永光﹑嘉安。其東﹐曰柏木殿﹐曰旋坡臺卽兔兒山顯陽殿也﹐曰迎仙亭。牌坊二﹐南曰福巒﹐北曰祿渚。臺上有七層牌額﹐曰玉光﹑光華﹑華耀﹑耀眞﹑眞境﹑境仙﹑仙臺。曰朝元館﹐曰景徳殿﹑大光明殿﹐曰登丰門﹑廣福門﹐曰太始殿﹑太初殿﹐曰宣恩亭﹑響祉亭﹑一陽亭﹑萬仙亭。後曰永吉門﹑左安門﹑右安門﹐曰太極殿﹑統宗殿﹑總道殿﹐曰天元閣。下曰闡元保祚。朝東外二門﹐曰天平﹑丰和。曰無逸殿﹑斷風亭﹑落成殿。金海石撟之北﹐河之西岸向南﹐曰玉熙殿﹑承華殿﹐曰寶月亭﹑芙蓉亭﹐曰淸馥殿﹑丹馨殿﹑曰錦芳亭﹑翠芬亭﹐曰長春門﹑昭馨門﹑瑞芬門﹑馥景門﹑仙芳門﹑馥東門﹑馥西門﹐曰澄碧亭﹑騰波亭﹑飛藹亭﹑曰騰禧殿卽」黑老婆殿「也﹐曰王媽媽井。河之上游﹐倒影入水﹐如龍宮。曰乾徳閣﹐俗所云」北臺「是也。髙八丈一尺﹐廣十七丈﹐磴道三分三合而上之。萬曆二十九年夏建﹐乾淸宮牌子王朝忠﹑內官監總理陳永壽董其役。至天啟元年十一月十四日﹐奉旨拆毀平之。蓋猶春秋泉臺之毀矣。至四年夏﹐就其處作嘉樂殿﹐其門曰延景門。牌坊南曰福渚﹐北曰壽嶽。河幹有亭五﹐中曰龍澤﹐左曰澄祥﹐右曰湧瑞﹐又左曰滋香﹐右曰浮翠﹐總謂之五龍亭也。又洞三﹕上曰龍壽﹐中曰玉華﹐下曰遊仙。已上俱萬曆三十年秋添。其三洞至天啟元年冬拆。再西﹐則內教場也。曰振武殿﹐曰恆裕倉﹑省斂亭。稍南﹐臨河有坊﹐曰淾祥橋。其東則北閘口﹐曰洪應殿﹐曰壇城﹐曰轟雷軒﹑嘯風室﹑噓雪室﹑雲雨室﹑耀電室﹐曰淸一齋﹑寶淵門﹐曰靈安堂﹑精馨堂﹑馭仙堂﹑輔國堂﹑演妙堂﹑入聖居也。自北閘口迆南東岸﹐曰船屋﹐乃冬日藏龍舟之所﹐有宏濟神祠。橋之南﹐亦有船屋焉。直南﹐曰元熙殿。有馬頭﹐左擁翠亭﹐右飛香亭﹐後更名曰元潤亭。再南﹐曰陟山門﹐通裏冰窨者也。又西馬頭有龍淵亭﹑念善館﹐又有亭曰龍湫﹐有殿曰壽源殿卽太素殿﹐曰正心齋﹑博敬齋﹐曰素左門﹑素右門﹑隆治門﹐曰騰波亭﹑滋祥亭。又再南﹐巍然若山者﹐曰廣寒殿﹐卽俗所云」蕭后梳妝樓「也﹐萬曆七年傾頹。其脊中錢﹐元至元錢也﹐神廟曾分賜輔臣張居正數枚。曰太液橋﹐其坊曰堆云﹑積翠﹐今止存山石基﹐逆賢又拆毀焉。再南﹐曰圓殿﹐卽承光殿也。磚砌如城墻﹐亦有雉堞﹐以磴道分上之﹐上有樓閣﹑古松。松乃數百年物﹐霜榦虯枝﹐紛披偃蓋﹐凡枝之垂者﹐皆以杉木撐之。至崇禎五年﹐因枯木難存﹐始連根刨除。此乾明門之西也。其石梁如虹﹐直跨金海﹐通東西往來者﹐曰玉河橋。有坊二﹐曰金鰲﹑玉蝀。萬曆年間﹐凡遇七月十五日﹐道經廠﹑漢經廠做法事﹐放河燈於此橋之中﹐空約丈餘﹐以木坊代石﹐亦用木闌桿。橋之東岸﹐再南﹐曰五雷殿﹐卽椒園也。凡修實錄成﹐於此焚艸。左迎祥館﹐右集瑞館﹐曰太元亭﹑聞法所﹐曰臨漪亭﹑水雲榭。再南﹐則至西苑門矣。由玉河橋﹑玉熙宮迆西﹐曰欞星門。迆北﹐曰羊房﹑牲口房﹐虎城在焉﹐內安樂堂在焉。欞星門迆西﹐曰西酒房﹑西花房﹐曰大藏經廠卽司禮監經廠也。又西曰洗帛處﹑園果廠﹐曰西安裏門﹑甲字等十庫﹐曰司鑰庫﹑鴿子房。街南曰惜薪司﹐正西則西安門也。欞星門迆西街南﹐贓罰別庫之門也。門之東﹐迆南﹐曰蠶池﹐曰陽徳門。又西曰迎和門則萬壽宮之門也﹐曰大光明殿。自陽徳門外﹐皆可以至河。是河也﹐由北安門外藥王廟西橋下入﹐縈回洸漾﹐蓄泄惟謹。蓮藕魚蝦﹐味最鮮美。且萑葦茂密﹐水禽上下﹐儼若江南風景云。至冬冰凍﹐可拖牀﹐以木板上加交牀或槁薦﹐一人前引繩﹐可拉二三人﹐行冰如飛。積雪殘云﹐點綴如畫。世廟晚年尙元修﹐多居西內﹐嘉靖壬寅正月十六日﹐皇太子自宮中往見﹐絕河冰而過。時閣臣夏言詞云﹕」胡牀穩坐度層冰。「正詠此也。神廟臨禦久稀﹐禁网疏闊﹐每於河冰凍後﹐近京貧民﹐於皇城內外﹐凡有冰處﹐拉拖牀以糊口。遇雪滿林臯﹐坐拖牀者艷素雜遝﹐交拉如織﹐亦有興豪乘醉而頻往來者。至春冰將泮﹐間有沈溺損生湣不畏也。其河自寶鈔司東﹐與護城河之西派合流﹐過長安右門之北﹐經承天門前﹐再東過長安左門之北﹐自湧福閣會歸於皇緘之巽城而總出焉。護城河者﹐自北閘口分流﹐經內官監﹑白石橋﹑大髙元殿之東﹐北上西門外半邊石半邊磚橋入。此橋半石者﹐防車輪耳。大髙元殿前豎石二﹐曰﹕」宮眷人等至此俱下馬。「世廟尊崇元教﹐無往而不敬恪也。水由橋下﹐至紫禁城墻下護城河﹐而東而南﹐經太廟之東玉芝宮﹐飛虹橋之西﹐而西脈自大社﹑大稷壇之西﹐至靈臺﹑寶鈔司之東﹐總合流於湧福閣之河焉。紫禁城內之河﹐自元武之西﹐從地溝入﹐至廊下家﹐由懷公橋以南﹐過長庚橋﹑裏馬房橋﹐由仁智殿西﹑禦酒房東﹑武英殿前﹑思善門外﹑歸極門北﹑皇極門前﹑會極門北﹑文華殿西﹐而北而東﹐自慈慶宮前徽音門外﹐蜿蜒而南﹐過東華門古今通集庫南﹐從紫禁成墻下地溝﹐亦自巽方出﹐歸護城河。或隱或見﹐總一脈也。神廟久不臨禦﹐河遂壅塞不通。幫石圮泐者﹐多逆賢時勒令疏通﹐至今淸流可鑑﹐𨿽魚鱉蛙黽之微﹐亦得沐天波之澤。但恐事久禁弛﹐仍復阻閉龍脈耳。是河也﹐非爲魚泳在藻﹐以資遊賞﹐亦非故爲曲折﹐以耗物料﹐恐意外回祿之變﹐此水實可賴。天啟四年﹐六科廊災﹐六年﹐武英殿西油漆作災﹐皆得此水之力。而鼎建﹑皇極等殿大工﹐凡泥灰等項﹐皆用此水。回想祖宗設立﹐良有深意。惟在後之人﹐遵守何如耳。況坤寧宮後苑魚池之水﹐慈寧宮魚池之水﹐各立有水車房﹐用驢拽水車﹐由地琯以運輸﹐咸賴此河。又如天啟年﹐一號殿噦鸞宮被災者二次﹐如只靠井中汲水﹐能救幾何耶﹖疏通此河脈﹐誠急務也。大明門內承天門﹐其門裏之東一門﹐內則太廟也。西一門﹐內則大社大稷也。曰端門﹐內則六科也。東曰闕左門﹐再東則松林會堆處也。西曰闕右門﹐其中巍然而向明者﹐午門也﹐鐘鼓在焉﹐旗纛在焉。曰左掖門﹑右掖門。門內居中向南者﹐曰皇極門﹐卽奉天門也﹐俗所云」鑼兒天「﹐銅壺滴漏在此。其左曰宏政門﹐卽東角門﹐考選通政司參議及鴻攄寺官皆在此也。右曰宣治門﹐卽西角門也。居西向東曰歸極門﹐卽右順門。居東向西曰會極門﹐卽左順門也。皇極門內居中向南者﹐曰皇極殿﹐卽奉天殿也。金磚玉瓦在殿額兩傍。左向西者﹐曰昭文閣﹐卽文樓﹔右向東者﹐曰武成閣﹐卽武樓也。南北連屬穿堂﹐上有滲金圓頂者﹐曰中極殿﹐卽華蓋殿也。殿兩旁﹐東曰中左門﹐西曰中右門。正北曰建極殿﹐卽謹身殿也。俱嘉靖四十年重修所攺今名也。殿後居中﹐髙踞三纏白玉石闌桿之上﹐與乾淸門相對者﹐雲臺門也。兩旁向後者﹐東曰後左門﹐西曰後右門﹐卽雲臺左右門﹐亦曰平臺。凡召對閣臣等官﹐或於平臺﹐卽後左門也。又東則景運門﹐西則隆宗門﹐西向南者則仁徳門也。乾淸門外左右金獅二。入門丹陛至乾淸宮大殿﹐其扁曰」敬天法祖「四字。崇禎元年八月初四日懸安﹐系髙太監時明筆也。殿左曰日精門﹐右曰月華門。左小門曰龍光﹐右小門曰川彩。殿東西有廊﹐廊後左曰昭仁殿﹐右曰宏徳殿﹐東西各有角門。宮後披檐﹐東曰思政軒﹐西曰養徳軒﹐再北則穿堂。居中圓殿曰交泰殿。其滲金圓頂﹐亦猶中極殿之制也。再北曰坤寧宮﹐皇后所居也。永祥門﹑增瑞門﹐萬曆二十五年二月添額。宮之東披檐﹐曰淸暇。居北回廊﹐曰遊藝齋。崇禎五年十月廿三日懸安者也。宮後﹐左曰景和門﹐右曰龍徳門。再北﹐左曰端則門﹐右曰基化門﹐便接瓊苑東西門矣。坤寧宮有中門曰廣運門﹐嘉靖十四年七月初二日攺曰坤寧門。萬曆三十三年乾淸﹑坤寧俱鼎建告成﹐至四十年後﹐始禦居乾淸宮西暖閣。乾淸宮大殿之左向西者﹐曰端寧殿﹐尙冠等近侍所司禦服﹑衮冕圭王﹑冠帶錢糧貯此。右向東曰懋勤殿﹐先帝創造地炕於此﹐恆臨禦之。王體干等直房﹐並乾淸管事王朝忠等直房不槪敍也。

此薇垣深遠之地﹐中一路之大略也。

過日精門之東﹐曰崇仁門。稍南﹐曰內東裕庫﹐曰宏孝殿﹑神霄殿卽祟光殿也。日精門往北向南者﹐曰景明門﹐今曰順徳左門﹐則東一長街也。再北﹐向南與龍光門斜對者﹐曰咸和左門﹐向南者景仁宮。其東則東二長街也。南首曰麟趾門﹐北首曰千嬰門。麟趾門之東﹐延祺宮﹑怡神殿。再東﹐曰嘉徳左門。再東﹐則蒼震門也﹐此門恆閉﹐遇掃雪修造則開。孝靖皇后王老娘娘疾革時﹐光廟每日來問安入此門﹐至薨逝後﹐於慈慶宮恭設靈位哭臨﹐供安大祥礻覃祭﹐後始不尙白衣冠矣。咸和左門之北﹐向西與景和門相對者﹐曰廣和左門。向南曰承乾宮﹐東宮娘娘所居也。東二長街之東﹐曰永和宮。廣和左門之北﹐向西與基化門相對者﹐曰大成左門。向南者曰鐘粹宮﹐今皇太子所居﹐攺曰興龍宮者是也。東二長街之東﹐曰景陽宮者﹐孝靖皇后曾居之。千嬰門之北並列者﹐則乾淸宮東之房五所。其東後小門﹐每月初四﹑十四﹑廿四打掃﹐凡有事則開也。宮正司六尙局﹐皆在乾淸宮之東。以上則東一路之大略也。

過月華門之西﹐曰膳廚門﹐卽遵義門。向南者曰養心殿也。前東配殿曰履仁齋﹐前西配殿曰一徳軒。後殿曰涵春室﹐東曰隆禧館﹐西曰臻祥館。殿門內向北者﹐則司禮監掌印秉筆之直房也。其後尙有大房一連﹐緊靠隆徳閣後﹐祖制宮中膳房也。逆賢移膳房於怡神殿﹐而將此房攺爲秉筆直房。養心殿之西南﹐曰祥寧宮。宮前向北者﹐曰無梁殿﹐系世廟煉丹藥之處也。其制不用一木﹐皆磚石砌成者。月華門之西南巍然者﹐曰隆道閣﹐原名皇極閣﹐後更道心閣。左曰仁蕩門﹐右曰義平門﹐此二門原名歸極﹑會極﹐世廟時攺之。閣之下曰仁徳堂﹐卽舊精一堂﹐亦隆慶四年所更。前曰仁徳門﹐萬曆二十四年兩宮災後﹐開此門出入﹐至神廟晚年移居乾淸宮﹐始閉不恆開。先年﹐慈聖娘娘亦曾升此閣﹐召李戚畹至仁徳門跪於地﹐而宣諭切責之。閣之東﹐曰忠義室﹐馮太監保﹑李太監受﹑魏太監伸﹐曾以室東小屋做直房﹐至李永貞則懵然據忠義室而居之矣。室三間﹐黃琉璃瓦﹐綠琉璃龜背腰墻﹐其藻井梭葉皆龍鳳文﹐永貞遇有內官監﹑巾帽局呈稟公事﹐南面而坐﹐干天之位﹐恬不知怪。於臣子之義﹐安乎欲逃誅得耶﹖說者曰﹕子爲左右而不切諫何也。累臣曰﹕難言之矣。一傅眾咻轉喉觸諱﹐豈止此哉﹖如大工關給銀兩﹐自有司存﹐乃必勒取領單﹐親加磨算﹐用掛印號﹐以恣侵刻。當時工部﹑工科等衙門﹐皆以墨筆標日月﹐在京各官體自應爾﹐惟永貞獨用朱筆焉。可乎﹖原案在庫﹐後人見之﹐不知何如﹖冷笑也﹐此永貞之所以爲永貞也。閣之西南﹐過義平門﹐則慈慶宮矣。萬曆時﹐慈聖李老娘娘所居。泰昌元年八月﹐皇貴妃鄭娘娘亦曾居之。光廟聖孝﹐凡朝謁尊禮﹐一如神廟時﹐見仁聖陳老娘娘﹑慈聖李老娘娘故事。中外毫無間言﹐從來疑端訛語一時冰釋﹐王太監安調劑力也。先帝登極﹐復遷鄭老娘娘於一號殿之仁壽宮﹐請神廟東宮昭妃劉老娘娘於慈寧宮居住。天啟七年八月後﹐熹廟皇貴妃範娘娘亦共居此宮﹐非制也﹐此王體乾之誤也。月華門往北﹐曰順徳右門﹐則西一長街也。再北﹐向東與鳳彩門斜對者﹐曰咸和右門﹐卽廣安門。向南者﹐曰毓徳宮﹐卽長樂宮。萬曆四十四年冬﹐更曰永壽宮﹐逆賢曾以此爲蹴リ處。其西則西二長街也。南首曰螽斯門﹐北首曰百子門。螽斯門西曰啟祥宮﹐神廟自兩宮災﹐初移居於毓徳宮﹐後復移此。萬曆三十年春﹐聖體不豫﹐召輔臣沈一貫至此宮。此乃獻皇帝發祥之所﹐原名未央宮﹐世廟人繼大統﹐至四十年夏﹐更曰啟祥宮。宮門內石坊向北﹐扁石靑地金字四﹐曰貞源茂始﹐後更曰聖本肇初。向南四字﹐曰慶澤無終﹐後更曰元徳永衍。凡舊隸興邸錢糧﹐至今曰未央宮﹐攺進乾淸宮也。再西﹐則嘉徳右門﹐卽景福門也。其雨幡竿插云向南建者﹐隆徳殿也。舊名立極寶殿﹐隆慶元年攺今名﹐供安三淸上帝諸尊神。萬曆四十四年冬被災﹐天啟七年三月修蓋﹐崇禎五年九月內將諸像移送朝天等宮安藏﹐六年四月十五日﹐更名中正殿。東配殿曰春仁﹐西配殿曰秋義。東順山曰有容軒﹐西順山曰無逸齋。再西北﹐曰英華殿﹐卽降禧殿﹐供安西番佛像。殿前有菩提樹二株﹐婆娑可愛﹐結子堪作念珠。又有古松翠柏﹐幽靜如山林。十三年秋﹐殿復供安聖像如前﹐蓋體祖宗以來神道設教之意也。自嘉徳右門之西﹐向南者曰二南門。門之北則八角井也。水不堪汲﹐天啟六年亦曾修浚﹐而味不攺﹐眞廢井矣。正北﹐曰四徳門。再西﹐曰咸安宮﹐穆廟繼選皇后陳老娘娘居此﹐天啟年間客氏移住者。

咸和右門之北﹐向東與隆福門相對者﹐曰廣和右門。向南者曰翊坤宮﹐西宮李娘娘之所居也。西二長街之西﹐曰永寧宮﹐先帝攺曰長春宮﹐成妃李老娘娘曾居之﹐及遭革封之後﹐移於乾西某所居焉。

廣和門向東與端則門相對者﹐曰大成右門。向南者曰儲秀宮。西二長街之西曰咸福宮。神廟時﹐惠王﹑桂王共居之。百子門之北並列者﹐則乾淸宮西之房五所。其西後小門﹐凡有事則開﹐如東後小門﹐總乾淸門官經管啟閉也。

以上則西一路之大略也。東西後小門之外﹐皆有惜薪司貯柴炭之園﹐備宮中進用。坤寧之後﹐則宮後苑也﹐欽安殿在焉﹐供安元天上帝之所也。有門曰天一之門。殿之東西﹐有足迹二﹐相傳世廟時兩宮回祿之變﹐元帝曾立此默爲救火﹐其靈迹顯佑云。崇禎五年秋﹐隆徳殿﹑英華殿諸像﹐俱送至朝天等宮﹑大隆善等寺安藏﹐惟此殿聖像不動也。曰承光門﹑集福門﹑延和門。苑內曰萬春亭﹑千秋亭﹐曰對育軒﹑淸望閣﹐曰金香亭﹑玉翠亭﹐曰樂志齋﹑曲池館﹐曰四神祠﹑觀花殿。萬曆十一年拆去壘垛石山子。券門石扁名曰堆秀。上蓋亭一座﹐名曰禦景亭。東西兩處﹐魚池二﹐其東曰遊碧亭﹐西曰澄瑞亭﹐奇花異卉﹐禽聲上下﹐春花秋月﹐景色可入。東南曰瓊苑東門﹐西南曰瓊苑西門﹐卽東一長街﹑西一長街之北首也﹐其南首則東西夾墻也。欽安殿後坤寧門﹐嘉靖十四年秋﹐更名曰順貞門。其宮墻外﹐則紫禁城之元武門﹐報夜更鼓在焉。逆賢時﹐更鼓房牌子侯得用慘毒無比﹐較外之許顯純爲更甚。凡需索不遂﹐而心欲斃之﹐則用連七紙寫病重手本一件﹐藏於身邊﹐叩見逆賢﹐探其口气﹐可以斃卽將手本呈稱病故﹐回至更鼓房卽絕其命﹔如逆賢口气寬﹐卽不呈手本。計三四年間﹐所害內官可百餘人。初天啟元年秋﹐正監名下曹化淳等數人﹐發更鼓房打更﹐得用心憐其冤﹐設法救解﹐尋攺謫南京﹐如同再世﹐亦難泯其一節之善也。四年七月內﹐得用欲殺打更淨軍梁暹﹑趙進忠之命﹐閉之幽室﹐刻期必死。不意趙進忠家人迫急無策﹐遂於禁地用繩自縊﹐眾人救解未死﹐致巡視長隨得知﹐具稟到官﹐逆賢始知得用從來朦朧害人﹐貪殘狠惡狀。奏聞先帝﹐卽升梁暹爲更鼓房牌子﹐將得用就付暹登時捶死﹐哀慘萬狀﹐肢體離折﹐人甚快之。崇禎年間﹐曹太監化淳追念得用欲圖報之﹐絕無親屬矣。元武門裏迆東有廊下家﹐可十一門﹐而更鼓房則盡東首﹐爲紫禁城之艮隅也。乾淸宮門圍墻之內﹐左右廊房之朝南半間者﹐曰東夾墻﹑西夾墻﹐又慈寧宮西第等處﹐皆宮眷內官便溺之所。宮墻之外﹐磚砌券門﹐安大石於上﹐鑿懸孔垂之﹐各有淨軍在下接盛﹐於每月初四﹑十四﹑廿四日﹐開元武門及各小門打掃。

自嘉徳右門之西﹐曰太安門。其外向西﹐曰長庚門。凡放夫匠淘溝及修造﹐或年老有勞宮人病故﹐皆奏開此門﹐以便出入。其外﹐自元武門迆西﹐可九門﹔自北而南﹐過長庚橋至禦酒房後墻﹐曰」長連「﹐可三十一門﹔再前曰」短連「﹐可三門﹐並元武門東計之﹐通共五十四門﹐總曰」廊下家「﹐俱答應長隨所住。各有佛堂﹐以供香火﹐三時鐘磬﹐宛如梵宮。凡遇有風之日﹐卽輪一人﹐大聲巡警曰﹕」謹愼燈燭﹐牢插綫香「。嚴愼如此。各門所栽棗樹森郁﹐其實甘脆異常﹐眾長隨各以曲做酒﹐貨賣爲生﹐都人所謂」廊下內酒「是也。長庚橋南有柿一株﹐髙二丈餘﹐每至霜後﹐實懸樹杪﹐丹色可愛。凡文書房﹑司禮監監官﹑典簿﹐各占過宿直房。萬曆時﹐李永貞整鎖十八年﹐曾於懷公門住。懷公者﹐憲廟時賢監國史所稱懷恩者也。此門之南﹑井之北﹐神廟時災﹐久缺未補。逆賢專政﹐委永貞等修補一新﹐勒碑之文﹐昆山相國所撰﹐其諛賢語﹐明載」居停主人「字樣。今此碑或僕埋不敢存矣。自隆宗門外朝東者﹐曰司禮監經廠直房﹐日用紙札書箱皆貯於此﹐候禦前取討。過慈寧宮﹐外層向東小門之南﹐曰北司房﹐卽文書房也。再南曰司禮監管掌處﹐卽兩班四撥寫所居也。亦有茅房木桶﹐爲便溺之所。再東曰外膳房。萬曆時﹐每五更攢點後﹐河邊擡來﹐先到此﹐後送入宮﹐今不然也。再南﹐曰南司房﹐卽監官典簿直房也。隆宗門外朝南者﹐亦監官﹑典簿直房也﹐有井存焉。再南﹐則寶寧門。門外偏西大殿﹐曰仁智殿﹐俗所謂」白虎殿「也。凡大行帝後梓宮靈位﹐在此停供。其西南曰禦酒房。西北曰馬房﹐監官﹑典簿奉旨開刑拷打內犯之所。門外有二大橋﹐俗云」裏馬房「是也。東南曰思善門。門外橋西﹐曰武英殿﹐命婦朝皇后於此。再西﹐曰大庖廚﹑尙膳監﹐乃第一員總理及管理﹑僉書所居也。武英殿西南﹐曰禦用裏監﹐乃把總等官所居。再東﹐曰南薰殿。凡遇徽號冊封大典﹐閣臣率領中書篆寫金寶金冊在此。例有司禮監印公奉欽遣臨視管待﹐該禦用監裏監把總官置辦盛席伺候﹐必殺鹿一支﹐蒸炰作羹﹐以明丰侈﹐此盛典也。又神廟靜攝久﹐凡冬年聖節﹐閣臣詣仁徳門外行禮畢﹐先監矩卽奉旨於文書房置酒飯管待畢﹐必密具說帖回奏。如有應行事件﹐必借此轉達﹐可十得四五。誠納約自牖之義也。再東﹐曰歸極門﹐所謂」逍遙城「者﹐在六科廊後﹐此門之西南■﹝石姜﹞■﹝石察﹞之下。宣徳中﹐置漢王髙煦於銅缸﹐炙死於此。至天啟年間鼎建大工時﹐官匠亦計及此。逆賢曰﹕這是國家甚麼吉祥好勾當﹐存之何爲﹖遂泯其迹。從歸極門裏﹐向西南人﹐曰六科廊﹐東西兩房掌司所居﹐精微科及章疏在焉。過皇極門﹐再東﹐曰會極門。凡京官上本接本﹐俱於此﹐各項本奉旨發抄﹐亦必由此處。會極門裏﹐向東南入﹐曰內閣﹐輔臣票本淸禁處也。宣廟賜有文淵閣印一顆﹐玉筋篆文﹐凡進封票本﹑揭帖﹑聖諭﹑敕禧﹑用此印鈐封。萬曆十四年五月廿二日﹐不知何人開內閣鎖﹐將印盜去。六月朔﹐神廟準補鑄賜之。出會極門之東﹐■﹝石姜﹞■﹝石察﹞下﹐曰佑國殿﹐供安元帝聖像﹐簽最靈。像金鑄者﹐曾經盜去熔使﹐惟像首屢銷不化﹐盜藏之肚兜﹐日夜隨身﹐由此發露正法。至如寶善門﹑思善門﹑乾淸門﹑仁徳門﹑平臺之西室﹐及皇城各門﹐皆帝像也。佑國殿之東﹐則內承運庫﹐銀兩表裏等錢糧貯藏之所也。兩庫之間有槐一株﹐自徽音門南望﹐枝榦扶疏﹐翠茂可愛。有井一﹐甘冽可用。再東﹐過小石橋﹐曰香庫﹐乃內府供用庫答應錢糧之所。又稍北﹐有庫一連﹐坐東向西﹐有石牌曰古今通集庫﹐系印綬監所掌﹐古今君臣畫像﹑符券﹑典簿貯此。每年六月初六日曬晾﹐如皇史宬例。再北﹐曰東華門。門內有石橋﹐橋北有樹二株﹐曰馬纓花。再北﹐曰馬神廟﹑禦馬監。該班官及良馬十餘匹在此。有飛龍二大字﹐太監蕭敬筆也。會極門東﹐向南者文華殿也。後殿匾曰﹕」學二帝三王治天下大經大法「。乃慈聖老娘娘禦書﹐後人以爲神廟禦書也。分六行﹐每行二字。前殿匾曰」繩愆糾謬「。亦慈聖因世廟時建有省愆居﹐是以特命小臣杜詩﹐寫此四字爲扁﹐以垂戒萬世。殿內圍屏﹐中數扇畫輿地圖﹐左數扇貼文官職名﹐右數扇貼武官職名﹐遇升遷則易之。此系萬曆初年輔臣張文忠公居正所創造者。至二十四年後﹐神廟禦居啟祥宮﹐復另置一小圍屏﹐髙二尺餘﹐中左右亦如之﹐於啟祥宮前殿安設。凡文華殿前後柱上對聯﹐亦張文忠進獻﹐王庭策等所書寫。其文曰﹕」念終始﹐典於學﹐期邁殷宗﹔於緝熙﹐殫厥心﹐若稽周後。「又曰﹕」披皇圖﹐考帝文﹐九寓化成於幾席﹐遊禮闕﹐翔藝圃﹐六經道顯於羹墻「。又曰﹕」四海升平﹐翠幄雍容探六籍﹔萬幾淸暇﹐瑤編披覽惜三餘「。又曰﹕」縱橫圖史﹐發天經地緯之藏﹔俯仰古今﹐期日就月將之益「。又曰﹕」西昆峙羣玉之峯﹐寶气髙騰冊府﹔東壁耿雙星之耀﹐祥輝遙接書林「。殿之側﹐有九五齋﹑臨保室﹑精一堂﹑恭默室。殿之後曰玉食館﹑端敬殿﹑理辧房。過小門而北﹐曰省愆居﹐其制度用木爲通透之基﹐髙三尺餘﹐下不令墻壁至地﹐其四圍亦不與別處接連。凡遇天變災眚﹐聖駕居此﹐以示修省之意。先帝時﹐塵封久矣。萬曆中年後﹐凡天下藩府差來進表內官﹐尙膳監備辦筵宴﹐司禮監掌印﹑秉筆於文華殿門之西奉旨管待﹐以昭九重親親之誼焉。自天啟七年﹐皇極殿工完以後﹐管待藩府官人﹐始不在文華殿門西也。殿之東﹐曰神祠﹐內有一井﹐每年祭司井之神於此。殿之西﹐曰崇本門。殿之後﹐爲刻漏房﹐凡入刻水則交一時﹐直殿監官抱時辰牌﹐赴乾淸門裏換之。牌長尺餘﹐石靑地﹑金字某時。路遇者必側立讓行﹐坐者起立﹐蓋敬天時之義。殿之東北﹐向後者曰聖濟殿﹐供三皇歷代名醫﹐禦服藥餌之處。徽音門裏亦曰麟趾門﹐內則慈慶宮。神廟時﹐仁聖陳老娘娘居之﹐內有宮四﹐曰﹕奉宸宮﹑勗勤宮﹑承華宮﹑昭儉宮。其園之門﹐曰韶舞門﹑麗園門﹐曰擷芳殿﹑薦香亭。麟趾門之東﹐曰關睢左門。其內則掌印﹑秉筆直房﹐所云」梨園「是也。西曰關睢右門。再西而轉角向西者﹐元輝殿。光廟元妃郭娘娘選中時﹐在南配殿住﹐其總理婚典者田太監義也。後福王妃鄒娘娘選中﹐在正殿北一間住﹐其總理婚典者先太監陳矩也。凡三五日卽詣妃寢殿門外﹐問貴人起居。時萬曆三十一年也。其年冬﹐《續憂危竑議》之獄興。凡諸王館選中淑女﹐候欽差某封某位娘娘﹐親到元暉殿﹔選不中者送出。凡選中者﹐或後﹑或妃﹑或王妃﹐皆先居於此﹐以便次第奏舉行吉禮也。再北﹐曰禦馬監﹐直房每日伺候禦乘良馬十餘匹在此。神廟時﹐有進到大黑牛二支﹐無角大黑牛一支﹐亦餵於此。再北﹐曰禦用等監庫。再北朝南者﹐曰寶善門。門之西﹐舊有核桃﹑棗樹數株﹐乃二百餘年所培植者﹐逆賢因天啟二年夏風變伐去﹐以便跑馬耳。十庫之後﹐亦有隙地堪跑馬者﹐逆賢從臾先帝﹐薙其蒿萊而馳騁焉。寶善門內迆東﹐曰慈慶宮後門。門之外﹐神廟未年開一井﹐味極甘冽。北曰奉先殿﹐卽內太廟也。祖宗舊制﹐宮外膳房原在寶寧門裏﹐每日五更攢點後﹐膳房牲匣約十餘扛﹐自河邊經東華門﹐會極﹑歸極﹑思善﹑寶寧門﹐逆賢擅攺於寶善門內矣。街東曰隆祀門﹐其內則外東裕庫也。街西再北﹐曰蒼震門。又街東再北﹐並列二門向西者﹐曰履順﹐曰蹈和﹐則一號殿仁壽宮之外層小門也。內有噦鸞宮﹑喈鳳宮﹐凡先朝有名封之妃嬪﹑無名封之宮眷養老處也。各有應答養膳銀喫用﹐至病終之後﹐該號殿看門官稟知司禮監監官﹑典簿題知﹐奉旨﹕著照某封某氏例發送。此巷自寶善門亦可通元武門﹐俗稱」狗兒灣「﹐其居中門曰蓮花門也。

景運門南朝西者﹐都知監之直房也。隆宗門北朝東者﹐司禮監人數之直房也。五更攢點後至曉報九刻水者﹐刻漏房官及答應長隨也。隆宗門南朝東者﹐曰協恭堂﹐印公等過司房之處也。慈寧宮﹑慈慶宮皆有花園﹐有井﹐有庫藏。而乾淸宮兩旁﹐各有井﹐無花園﹐惟鐘粹宮有松數株耳。其餘宮名﹑殿名﹑門名﹐或有記憶未眞﹑銓次失敍﹑未能備載者﹐敬俟後之博覽君子﹐續補訂正﹐是幸。

京北沙河鞏華城有門四南曰拱京﹐北曰鎭遼﹐西曰威漢﹐東曰展思。內有駐鑾宮﹐曰龍蹕門﹑龍蹕殿﹐曰廣載宮﹔東曰凝禧之殿﹐曰華鸞宮﹑集祥宮﹔西曰景惠之殿﹐曰翠鳳宮﹑會祉宮。東曰麗春門﹑步和門﹐西曰延秋門﹑宣澤門﹐北曰寧遠門。

天壽山紅門裏曰時陟門﹑時陟殿﹐曰松露殿﹐曰肅敬殿﹐曰修儀館﹑飾容館﹐曰聖迹亭﹐曰感思門﹑感思殿﹐曰九龍池﹑粹澤亭﹐曰老君堂﹐曰長生迹﹑長生亭。

湖廣承天府舊名安陸州﹐乃世祖發祥之所﹐卽興邸也。曰重明門﹑麗正門﹐曰龍飛門﹑龍飛殿﹑啟運殿﹐曰卿雲門﹑卿雲宮﹐曰鳳祥宮﹑宏載宮﹐曰春暉門﹑秋朗門﹐曰純一門﹑純一殿﹑世子府﹐曰泰禋門﹑泰禋殿﹐曰永配殿﹐曰保和門﹑太和門﹐曰啟祚門﹐曰受命禦極之殿﹐曰春霄殿﹐曰福寧門﹑慶源殿﹐曰光熙門﹐曰元佑宮門﹐曰儲祉門﹐曰元祉門﹑元祐寶殿﹐曰眞宣殿﹐曰衍法殿﹐曰隆祥殿﹐曰三洞閣。說者曰﹕史漢以來﹐有因漏禁中語而得罪者﹐又有不答溫室省中何樹者。今子侈言鋪張﹐罄懷羅列﹐得無非古人厚重不泄之意乎﹖累臣曰﹕固也﹗然聞之道路﹐如張金吾懋忠所刻《規制》一書﹐止憑慈寧宮管事齊棟所言﹐中多舛誤﹐何以昭聖朝之盛美乎﹖我國家左右史之溺職久矣。自神廟靜攝多年﹐起居所記注﹐尢不能詳。而內小臣獨能竊知一二﹐揄揚鴻烈﹐以昭一代之盛舉﹐垂之無窮﹐不亦可乎﹖況若愚不幸﹐遭羅奇冤﹐朝不保夕﹐筆此梗槪﹐不拘體制﹐不循次第﹐不過古人之《西京雜記》《三輔黃圖》類耳。世之君子﹐當不諱之朝﹐思采風之義﹐史失而求諸野﹐閒中一寓目焉。未必不興發其致君澤民之念也。累臣所見如此。至於圜丘﹑方澤﹐謁陵﹑視學﹐耕藉﹑閱戎﹐一切慶典﹑朝典﹑經筵等儀﹐自有儀注﹐外廷備矣﹐玆不槪及。

卷十八內板經書紀略

凡司禮監經廠庫內所藏祖宗累朝傳遺祕書典籍﹐皆提督總其事﹐而掌司﹑監工分其細也。自神廟靜攝年久﹐講幄塵封﹐右文不終﹐官如傳捨﹐遂多被匠夫廚役﹐偸出貨賣。柘黃之帖﹐公然羅列於市肆中﹐而有寶圖書﹐再無人敢詰其來自何處者。或占空地爲圃﹐以致板無曬處﹐濕損模糊﹐甚致劈毀以禦寒﹐去字以攺作。卽庫中見貯之書﹐屋漏漏損﹐鼠嚙虫巢﹐有蛀如玲瓏板者﹐有塵黴如泥板者。放失虧缺﹐日甚一日。若以萬曆初年較﹐蓋已什減六七矣。旣無多學博洽之官綜核齊理﹐又無簿籍數目可考以憑銷算。蓋內官發迹﹐本不由此﹐而貧富升沈﹐又全不關乎貪廉勤惰。是以居官經營者﹐多長於避事﹐而鮮諳大體﹐故無怪乎泥沙視之也。然旣屬內廷庫藏﹐在外之儒臣又不敢越俎條陳﹐曾不思難得易失者﹐世間書籍爲最甚也。昔周武滅商﹐洪範訪自箕子﹐晉韓起聘﹐曾見易象。《春秋》曰﹕《周禮》盡在魯矣。今將有用圖書﹐盡擲無用之地﹐豈我祖宗求遺書於天下﹐垂典則於萬世之至意乎﹖想在天之靈﹐不知何如其恫然﹐何如嘆息也。今上天縱英明﹐右文圖治﹐倘一且淸問祖宗歷來所存書籍幾何﹐或親臨庫際稽覽﹐不審當局者作何置對﹖其亦未之深思耳。祖宗設內書堂﹐原欲於此陶鑄眞才﹐冀得實用。按﹕《古文眞寶》《古文精粹》二書﹐皆出於老學究所選。累臣欲求大方於明白上水頭古文選爲入門﹐再將宏肆上水頭古文選爲極則﹐起自《檀弓》《左》《國》《史》《漢》﹑諸子﹐共什七八﹔唐﹑宋什二三﹐爲一種。再將洪武以來程墨垂世之稿﹐亦選出一半爲入門﹐一半爲極則﹐亦爲一種。四者同成二帙﹐以範後之內臣。奏知聖主﹐發司禮監刊行﹐用示永久。不知得遂志否也。皇城中內相學問﹐讀《四書》《書經》《詩經》﹑看《性理》《通鑑節要》《千家詩》《唐賢三體詩》﹐習書柬活套﹐習作對聯﹐再加以《古文眞寶》《古文精粹》﹐盡之矣。十分聰明有志者﹐看《大學衍義》《貞觀政要》《聖學心法》《綱目》﹐盡之矣。《說苑》《新序》﹐亦間及之。《五經大全》《文獻通考》﹐涉獵者亦寡也。此皆內府有板之書也。先年有讀等韻﹑海篇部頭﹐以便撿查難字。凡有不知典故難字﹐必自己搜查﹐不憚疲苦。至於《周禮》《左傳》《國語》《國策》《史》《漢》﹐一則內府無板﹐一則繩於陋習﹐槪不好焉。蓋緣心气驕滿﹐勉彊拱髙﹐而無虛已受善之風也。《三國誌通俗演義》《韻府羣玉》﹐皆樂看愛買者也。除古本﹑抄本雜書不能開徧外﹐按現今有板者譜列於後﹐卽內府之經書則例也。

五倫書﹝六十二本﹑一千七百一頁﹞詩傳大全﹝十二本﹑九百九頁﹞書經大全﹝十本﹑七百六十三頁﹞周易大全﹝十二本﹑一千一百十八頁﹞春秋大全﹝十八本﹑一千四百五十九頁﹞禮記大全﹝十八本﹑一千二百九十九頁﹞易傳﹝六本﹑五百八十二頁﹞書傳﹝六本﹑五百八十三頁﹞詩傳﹝六本﹑六百三十五頁﹞春秋傳﹝四本﹑一千零六十一頁﹞禮記﹝八本﹑一千六十一頁﹞四書大全﹝二十本﹑一千五百八十九頁﹞四書集注﹝十本﹑八百二十頁﹞性理大全﹝三十本﹑二千一百六十九頁﹞資治通鑑綱目﹝四十本﹑四千一百頁﹞續資治通鑑綱目﹝十四本﹑一千一百二十二頁﹞少微通鑑節要﹝廿本﹑四千四百廿八頁﹞通鑑節要續編﹝二十本﹑一千六百八十三頁﹞晏宏通鑑綱目﹝三十本﹑四千二十頁﹞文獻通考﹝一百本﹑一萬八百三十六頁﹞歷代名臣奏議﹝百五十本﹑九千七百二十頁﹞歷代通鑑纂要﹝六十本﹑三千六百三十頁﹞大明會典﹝一百四十本﹑六千五百九十頁﹞事文類聚﹝一百三十本﹑八千三百六十頁﹞大明一統志﹝四十本﹑三千一百五十頁﹞明倫大典﹝廿四本﹑七百廿頁﹞大明集禮﹝三十六本﹑一千四百七十二頁﹞大學衍義﹝二十本﹑一千三百八十二頁﹞大學衍義補﹝四十本﹑三千六百頁﹞對類﹝十二本﹑八百七十三頁﹞諸司職掌﹝三本﹑四百二十八頁﹞大明官制﹝二本﹑三百七十頁﹞禦制大誥﹝四本﹑二百五十三頁﹞大明律﹝二本﹑一百七頁﹞洪武正韻﹝五本﹑五百頁﹞韻府羣玉﹝十本﹑一千四十頁﹞禦制文集﹝八本﹑七百十三頁﹞經史海篇直音﹝五本﹑五百十二頁﹞廣韻﹝二本﹑二百五十五頁﹞玉篇﹝二本﹑三百十五頁﹞禦制詩集﹝二本﹑八十四頁﹞經書音釋﹝二本﹑一百七頁﹞詩韻釋義﹝二本﹑一百五十八頁﹞四書白文﹝六本﹑三百十二頁﹞詩學大成﹝十四本﹑一千頁﹞爾雅埤雅﹝四本﹑三百九十七頁﹞許氏說文﹝八本﹑六百五十頁﹞呂眞人文集﹝二本﹑二百四十頁﹞孔子家語﹝三本﹑一百四十四頁﹞通書大全﹝八本﹑九百九十頁﹞列女傳﹝三本﹑一百三十五頁﹞神課金口訣﹝二本﹑二百四十頁﹞仁孝皇后勸善書﹝十本﹑八百七十六頁﹞臞山肘後神樞﹝二本﹑一百七十八頁﹞選擇曆書﹝二本﹑二百五十六頁﹞雍熙樂府﹝二十本﹑一千七百九十三頁﹞三國誌通俗演義﹝廿四本﹑一千一百五十頁﹞歷代臣鑑﹝十本﹑五百六十頁﹞貞觀政要﹝八本﹑三百七十頁﹞居家必用﹝十本﹑八百八十頁﹞聖學心法﹝四本﹑三百十五頁﹞釋文三注﹝《千字文》七十一頁﹑《胡曾詩》九十九頁﹑《蒙求》一百四十四頁﹞飲膳正要﹝三本﹑七百七十五頁﹞唐賢三體詩﹝二本﹑一百七十二頁﹞古文精粹﹝二本﹑二百五十六頁﹞李白詩﹝四本﹑三百六頁﹞選詩補注﹝三本﹑三百十三頁﹞唐詩鼓吹﹝五本﹑二百六十六頁﹞髙皇后傳﹝一本﹑四十七頁﹞女訓﹝一本﹑四十九頁﹞內訓﹝一本﹑五十頁﹞尙書﹑孝經﹑大學﹑中庸﹝五本﹑三百三十六頁﹞周易占法﹝二本﹑二百四十頁﹞艸堂詩餘﹝二本﹑一百九十頁﹞恩紀含春堂詩﹝二本﹑一百十五頁﹞擊壤集﹝四本﹑三百五十頁﹞勸忍百箴﹝四本﹑三百頁﹞古文眞寶﹝四本﹑三百九十一頁﹞醫要集覽﹝六本﹑二百八十頁﹞艸韻辧體﹝六本﹑二百七十頁﹞增定華夷譯語﹝十一本﹑一千七百八頁﹞評史心見﹝六本﹑三百五十頁﹞通鑑博論﹝三本﹑二百九十頁﹞重刻證類本艸﹝十本﹑一千三百四十五頁﹞養生類纂﹝五本﹑一百九十七頁﹞釋氏源流應化事迹﹝四本﹑四百四十頁﹞皇明祖訓﹝一本﹑五十頁﹞洪武禮制﹝一本﹑八十二頁﹞稽古定制﹝一本﹑八十二頁﹞鄭氏女孝經﹝一本﹑四十二頁﹞祖訓條章﹝一本﹑十二頁﹞曹大家女訓﹝一本﹑十六頁﹞女誡直解﹝一本﹑四十八頁﹞劉向說苑﹝五本﹑三百二十五頁﹞皇明典禮﹝一本﹑九十五頁﹞內則詩﹝一本﹑六十二頁﹞內令﹝一本﹑十二頁﹞昭鑑錄﹝一本﹑一百五十二頁﹞禦制洪範篇序﹝一本﹑三十六頁﹞勤政要典﹝一本﹑七十三頁﹞外戚事鑑﹝一本﹑六十八頁﹞山居四要﹝一本﹑八十三頁﹞玆聖皇太后女鑑﹝一本﹑六十九頁﹞女訓內訓﹝仝前﹞臞仙肘後經﹝一本﹑一百十二頁﹞玉匣記﹝一本﹑八十二頁﹞省躬錄﹝一本﹑七十二頁﹞祥異賦﹝一本﹑四十九頁﹞步天歌﹝一本﹑八頁﹞傳心妙訣﹝一本﹑四十五頁﹞詳明算法﹝一本﹑一百十頁﹞艸字碎金﹝一本﹑九十二頁﹞眞字碎金﹝一本﹑九十二頁﹞千家姓﹝一本﹑五十九頁﹞孝順事實﹝一本﹑二百九十二頁﹞爲善陰騭﹝一本﹑三百七十二頁﹞小學書解﹝一本﹑一百六頁﹞忠經﹝一本﹑四十二頁﹞孝經大義﹝一本﹑四十二頁﹞歷代紀年﹝一本﹑三十六頁﹞四時歌曲﹝一本﹑十二頁﹞隨機應化錄﹝一本﹑六十頁﹞髙皇帝道徳經注解﹝一本﹑六十九頁﹞達達字孝經﹝一本﹑四十二頁﹞醫按書﹝一本﹑三十二頁﹞蒙求白文﹝一本﹑十九頁﹞山歌﹝一本﹑四頁﹞華夷譯語﹝一本﹑八十八頁﹞古字便覽﹝一本﹑五十二頁﹞八行遺事集﹝一本﹑二十八頁﹞警世篇﹝一本﹑二十一頁﹞忠經直解﹝一本﹑十六頁﹞太上感應靈篇﹝一本﹑五十二頁﹞憲綱﹝一本﹑五十頁﹞百家姓﹝一本﹑十頁﹞大學﹝一本﹑三十六頁﹞千字文﹝一本﹑十七頁﹞孝經﹝一本﹑十六頁﹞中庸﹝一本﹑五十六頁﹞千家詩﹝一本﹑四十四頁﹞四書雜字﹝一本﹑十二頁﹞七言雜字﹝一本﹑十三頁﹞三字經﹝一本﹑二十二頁﹞啟蒙集﹝一本﹑四十頁﹞艸訣百韻﹝一本﹑十四頁﹞艸訣百韻歌﹝三本﹑四十頁﹞八行圖書﹝一本﹑四十頁﹞孝經直解﹝一本﹑三十六頁﹞解夢書大全﹝二本﹑七十頁﹞四書直解﹝二十五本﹑一千零四十二頁﹞書經直解﹝十三本﹑八百二十頁﹞通鑑直解﹝二十五本﹑一千四十二頁﹞帝鑑圖說﹝六本﹑三百五十六頁﹞劉向新序﹝三本﹑一百四十二頁﹞洪武正韻玉鍵﹝二本﹑一百三十頁﹞佛經一藏﹝計六百七十八函﹑十八萬八十二頁。共用白連紙四萬五千二十三張﹐藍絹二百五十三匹七尺四寸﹐黃絹廿六匹二丈四尺一寸﹐每匹長三丈二尺﹐黃毛邊紙五百七十張﹐藍毛邊紙四千九百十二張﹐黃連四紙三百四十七張﹐白戶油紙一萬八千九十五張﹐黑墨二百八十六斤八兩﹐白面一千二百二十五斤﹐白礬四十五斤。﹞道經一藏﹝計五百十二函﹑十二萬二千五百八十九頁。共用白連四紙三萬八百九十七張﹐黃連四紙一百七十六張﹐藍毛邊紙三千十八張﹐黃毛邊紙五百二張﹐藍絹一百八十二匹一丈八尺六寸﹐黃絹二十匹一丈六尺﹐白戶油紙八千三百七張﹐黑墨一百六十斤八兩﹐白面七百五十斤﹐明礬二十五斤。﹞番經一藏﹝計一百四十七函﹑十五萬七十四頁。共用腰子白鹿紙一萬三千六百四十張。﹞大五大部經﹝華嚴經八十二本﹑大涅檠經四十一本﹑報恩經七本﹑金剛明經十本﹑心地觀經八本。﹞小五大部經﹝法華經七本﹑楞嚴經十本﹑佛母大孔雀經三本﹑梁皇懺十本。﹞又五般經﹝圓覺經二本﹑彌陀經一本﹑諸品經咒﹑金剛經注解一本一百四十七頁﹑華嚴小鈔一百十七本﹑諸眞寶懺十二本﹑小道經一本。﹞

累臣若愚曾聞成祖敕儒臣纂修《永樂大典》一部﹐系湖廣王洪等編緝﹐時號召四方文墨之士﹐累十餘年而就﹐計二萬二千八百七十卷﹐一萬一千九十五本。因卷帙浩繁﹐未遑刻板。正寫冊原本﹐至孝廟宏治年﹐以大典金匱祕方外人所未見者﹐乃親灑宸翰﹐識以禦寶﹐賜太醫院使臣王聖濟殿內臣寵﹐蓋欲推之以福海內也。閣臣王文恪鏊恭撰頌以揄揚盛美。相傳至嘉靖年間﹐於文樓安置。偶遭回祿之變﹐世廟亟命挪救﹐幸未至焚﹐遂敕閣臣徐文貞階﹐復令儒臣照式摹抄一部。當時供謄寫官生一百八名﹐每人日抄三頁。自嘉靖四十一年起﹐至隆慶元年﹐始克告完。及萬曆年間﹐兩宮三殿復遭回錄﹐不知此新舊《永樂大典》二部﹐今又見貯藏於何處也。又累臣曾見《車駕幸地錄》所載﹐正徳十五年閏八月內﹐武廟南徵回如鎭江﹐幸大學士楊一淸第﹐曾進抄本《冊府元龜》﹐一部﹐共一千卷﹐計二百二本。累臣曾向韓提督世祿言及﹐幸有一部﹐然舛錯頗多﹐至不能句﹐似非楊宅所獻之書。李永貞遂雇人借抄一部﹐仍將原本交還。而抄本一部﹐聞丁卯冬已有人獻於王體乾矣。至崇禎己卯夏﹐體乾沒產﹐又不知落何人手也。又江陵張文忠公在閣時﹐曾具書與張中翰後湖曰﹕先年張文簡公曾得內閣所藏《冊府元龜》一部。其後文簡公卒於京邸﹐其僕卽將此書﹐於部前貨賣。令先翁識其爲閣本也﹐贖而藏之於家。嘗語區區曰﹕吾欲將此書仍送歸內閣﹐以完先代之寶﹐何如﹖僕時起賀曰﹕幸甚﹗此義舉也﹗無何而令先翁亦逝﹐竟勿克踐其言。今憶此書必無恙也﹐僕欲倍價奉贖﹐仍歸閣中﹐以卒令先翁之志﹐惟執事其幸許之。夫此一書也﹐文簡得之﹐令先翁贖之﹐至僕而還之。三更張氏﹐皆楚人也﹐將以媲於古之左史倚相能讀墳典邱索﹐不亦美乎﹖云云。然詳味江陵此舉﹐則必實踐其言者﹐但未知後湖果曾割付此書否﹖又不知今尙存內閣否也﹖承平日久﹐處處光景與先年不同﹐則此書之存與不存﹐與《永樂大典》之存貯何庫﹐又有誰敢饒舌問及也哉﹗嗟嗟﹐難言矣﹗

卷十九內臣佩服紀略

祖宗設立內官﹐其巾帽服佩﹐自有一定制度﹐其名色多非外廷所曉。而舊制醇雅﹐每寓等威節省之誼。自逆賢擅政﹐創古今未有之制﹐」服之不衷﹐身之災也。「以今驗昔﹐良然﹗

貼裏﹐其制如外廷之■﹝石旋﹞褶。司禮監掌印﹑秉筆﹑隨堂﹑乾淸宮管事牌子﹑各執事近侍﹐都許穿紅帖裏綴本等補﹐以便侍從禦前。二十四衙門﹑山陵等處官﹐長隨﹑內使﹑小火者﹐俱穿靑貼裏。自逆賢擅政﹐攺蟒貼裏膝襕之下﹐又加一襕﹐名曰三襕貼裏﹐最貴近者方蒙欽賞服之。又有雙袖襕蟒衣﹐凡左右袖上﹐裏外有蟒二條。自正旦燈景﹐以至冬至陽生﹑萬壽聖節﹐各有應景蟒紵﹔自淸明秋千與九月重陽菊花﹐俱有應景蟒紗。逆賢又創造滿身金虎﹑金兔之紗﹐及滿身金葫蘆﹑燈籠﹑金壽字﹑喜字紵﹐或貼裏每褶有朝天小蟒者。然圓領亦有金壽字﹑喜字﹐遇聖壽及千秋﹐或國喜﹐或印公等生日﹐搬移則穿之。惟逆賢之服﹐奢僭更甚﹐及籍沒﹐皆賞給鐘鼓司﹐凡承應則穿之﹐光焰耀目。今上聖主天性素儉﹐每爲切齒﹐或笑其越分折福﹐終何用也。祖宗以來﹐靑貼裏原不綴補﹐惟紅貼裏有補。逆賢偶欲異其親信者﹐遂自印公起請小轎止俱於靑貼裏綴補。紛更多事﹐人咸不便。又按舊制﹐自十月初四日﹐至次年三月初三日﹐穿紵絲﹐自三月初四日﹐至四月初三日﹐穿羅﹐該司禮監預先題奏傳行。凡婚慶吉典﹐則𨿽遇夏秋﹐亦必穿紵絲供事。若羊絨衣服﹐則每歲小雪之後﹐立春之前﹐隨紵絲穿之。凡大忌辰穿靑素﹐祧廟者穿靑綠花樣﹐遇修省則穿靑素。祖宗時﹐夏穿靑素﹐屯絹也﹔冬穿靑素﹐則元色之紵絲也。逆賢擅政﹐則王體干等夏穿眞靑油綠懷素紗﹐內以玉色素紗襯之﹐滿身活文﹐如水之波﹐如木之理﹔而冬則天靑﹑竹綠﹑油綠懷素紗﹐光耀射目﹐爭相誇尙﹐以艷麗爲美。然於忌辰之義何居﹖於臣子之心何安乎﹖■﹝衤曳﹞■﹝衤散﹞﹐其制後襟不斷﹐而兩傍有擺﹐前襟兩截﹐而下有馬面褶﹐往兩旁起。惟自司禮監寫字以至提督止﹐並各衙門總理﹑管理﹐方敢服之。紅者綴本等補﹐靑者否。

圓領襯擺﹐與外廷同﹐各按品級。凡司禮監掌印﹑秉筆﹐及乾淸宮管事之耆舊有勞者﹐皆得賜坐蟒補﹐次則鬥牛補﹐又次俱麒麟補。凡請大轎長隨﹐及都知監﹐戴平巾。有牙牌者﹐穿獅子鸚哥雜禽補。逆賢名下﹐凡掌印﹑提督者﹐皆濫穿坐蟒﹐可嘆也。官帽﹐以竹絲作胎﹐眞靑縐紗蒙之﹐自奉禦至太監皆戴之﹐俗所謂」剛叉帽「也。

平巾﹐以竹絲作胎﹐眞靑羅蒙之﹐長隨﹑內使﹑小火者戴之。制如官帽﹐而無後山﹐然有羅一幅垂於後﹐長尺餘﹐俗所謂」紗鍋片「也。牙牌﹐內官監題本於內承應庫領討﹐象牙制造。每升奉禦或長隨﹐卽給一面﹐將原帶烏木牌換收。按禦用監等衙門﹐各有號數﹐一邊刻忠字若干號﹐一邊刻某監某銜。亦間有私買者﹑私造者﹐從來不禁。其制有云尖﹐下方微闊而上圓﹐可重六七兩不等。近將舊牙牌不用﹐另換給新制牙牌﹐一面橫用篆文﹐其衙門下書銜﹔一面載」不許借失「等字。爲官物也﹐無私造者。

烏木牌﹐其制荷葉頭﹐圓徑二寸許。一面刻內使或小火者字樣﹐一面用長方火印於中﹐其篆文四字曰﹕」關防出入「。而火印兩旁﹐分刻小字或內字若干號。此系官物﹐無敢私造者。凡遇失落﹐必題知懲處另給。

牌穗﹐其制用象牙或牛骨作管﹐靑綠綫結寶蓋三層﹐圓可徑二寸。下垂紅綫﹐長八寸許。內懸牙牌或烏木牌﹐上有提系靑絳。凡穿圓領隨侍﹐及有公差私假出入﹐本等帶之左﹐卽懸此牌穗。如平居在官﹐穿■﹝衤曳﹞■﹝衤散﹞者﹑貼裏者﹐俱帶牌穗﹐有絳。逆賢時﹐將牌穗紅綫﹐長至尺餘。而懸穗之提系﹐舊制大可二寸許﹐不過銅﹑銀﹑玉等爲之﹐上有鉤。逆賢時﹐攺造大樣﹐提系長六寸﹑五寸﹐闊三寸或二寸半﹐鑲嵌絕好珠石﹑睛綠之類。有一件可值千金﹑六七百金者。各按節令巧樣﹐將見帶者懸掛滿壁﹔不帶而聚蓄者盈箱充櫃﹐亦賞及名下諸人。又令絳作織五色五毒絳子﹐創造珍珠牌穗﹐以玉作管﹐去牙牌而懸白玉或碧玉玲瓏牌。五毒絳徧綴小珍珠﹐其色疑近喪間服飾﹐又加靑紅寶石珊瑚﹑黃綠琉璃珠以間之﹐其實不雅﹐皆逆賢掌家王朝用逢迎造辦。有識者竊嘆曰﹕帶珠者﹐待誅也。謂非服妖而何。又創造玉管天靑綫印綬﹐如外廷印綬。夏則內懸玉牌﹐冬則金牌或金魚二尾﹐中外鑰焉。凡掌一印者帶一綬。如王體乾三綬﹐李永貞則二綬矣。𨿽不掌印者﹐凡出禁城有事﹐則亦帶一綬於玉帶之左焉﹐冒濫可笑極矣。

帶﹐凡內使小火者﹐烏木牌平巾者﹐無穿圓領束帶之理。惟請轎長隨並都知監長隨﹐各獅子等補﹐束角帶。其升有牙牌官帽﹐便謂之奉禦正六品﹐得服麟補﹐束金鑲玳瑁或犀帶。自奉禦而上﹐左右監丞五品﹐左右少監從四品﹐太監正四品。自太監而上﹐方敢穿鬥牛補。再加升﹐則膝襕之飛魚也。鬥牛也﹐蟒服也。再升﹐則受賞也。特升﹐方賜玉帶。冬則光素﹐夏則玲瓏﹐三月﹑九月則頂妝玉帶也。再升﹐內府騎馬。再升﹐每歲祿米十二石。如再升﹐但凡一級止歲加祿米十二石耳。逆賢時﹐有孩孺而至祿米若干者。有升賞一次﹐曾頓加祿米至一千二百石﹐不一也。騎馬﹐凡內府有名騎馬者﹐自東西下馬門起﹐至北安﹑西安門柵欄東上北門止。又東上南門起﹐至南內西上南門及寶鈔司止﹐凡遇萬壽聖節﹑正旦節﹐內府騎馬者﹐各進馬一匹。若遇大婚禮﹑誕生慶典亦然。凡進馬有例﹐司禮監管掌寫字﹐預先於思善等門曉示一貼曰﹕某日進馬。各家將馬之毛色並已之官銜姓名﹐開送司禮監總辦黃本處﹐各酬銀二錢或三錢不等﹐以爲買筆之用﹐此舊規也。臨期請旨﹐如聖駕親覽﹐所進之馬﹐便都於乾淸宮門裏伺候﹐覽過﹐交禦馬監。不堪者﹐該監不收﹐換補之。逆賢擅政時﹐因山海關等處缺馬﹐遂將皇城內官人稍堪辦進者﹐躐升數百人騎馬﹐每次各進一匹。又派各監局司場庫進十匹至五十匹者﹐每歲傳進十餘次﹐每次不下數百匹。驗收之日﹐黎明時﹐逆賢於北上門中一間﹐朝北正坐﹐盛服示威。內外侍衛者數百十人﹐列於兩旁﹐按職名牽馬﹐魚貫而過。或有不系夷產﹐及癅瘦老病者﹐必重責其人。如牌子王心悅﹐幾斃杖下。所以馬價踴貴焉。及解馬到於本處﹐聽其瓜分﹐又苦無應時芻豆﹐隨至倒死者相望﹐軍士啖馬者比比也。按舊制﹐禁門中間系禦路﹐無臣子敢正坐者。曾記萬曆二十九年﹐累臣同選入者四十餘人﹐於七月內﹐先監矩奉神廟聖旨﹐於北上門撥散於各衙門。先監在北上門東一空門限之北﹐坐東朝西﹐可謂得宜。至天啟二年六月內﹐王體乾﹑史賓﹑張文元奉先帝聖旨﹐選內操官人時﹐便已在北上門居中朝北正坐者﹐體乾也﹔左右並列坐者﹐賓與文元也。孔子」立不中門「﹐況坐以臨下乎﹖是干天之位﹐懵然可笑者﹐又不止驕橫逆惡之魏忠賢矣。凡賞過祿米者﹐遇萬壽聖節及各節﹐隨進鹿一支﹐交南海子﹔禾賞祿米者則否。又﹐冬至之前﹐印公公﹑秉筆﹑隨堂﹑管事牌子各進子母羊四角﹑六角﹑羊交牲口房。凡藩府所進之羊﹐亦交牲口房。所進之馬﹐則交禦馬監也。

凳杌﹐凡司禮監掌印﹑秉筆之年髙最有寵眷者﹐方能得此。其制如靠背椅﹐而加兩桿於旁﹐用皮襻﹐如轎﹐前後各用一橫扛。然擡者不在轅內﹐只在杠外斜插扛擡﹐而正行之。所以曰杌者﹐禁地不敢乘轎之意也。

板﹐其制如牀面﹐髙五尺許﹐於偏後些安一椅圈。前後以粗絨繩拴﹐用扛二條﹐斜插擡走﹐離地尺許。凡司禮監掌印﹑秉筆年老者﹐方私置坐之﹐不系欽賞﹐亦不系正經品級。自乾淸門外﹐至西華門﹑東華門裏止。自逆賢擅政﹐乃徑自由門擡出﹐了無畏懼。又曾於寶月亭﹐戴巾﹐穿褻衣坐板擡走﹐殊可恨也。自古以來禁地無戴巾之理﹐神廟時司禮掌印田義老病﹐先監矩淸弱﹐亦曾間於宮中坐板﹐然出於不得已﹐非驕矜賣貴也。邇來年少如李永貞﹑石元雅﹑塗文輔皆坐之﹐可不謂濫褻之極耶﹖

朝服﹑朝冠﹑帶履﹐與外廷同。冠七梁或五梁。舊制﹐只有司禮監掌印﹐於祭中澑之神之夜﹐服此祭之。自逆賢擅政﹐加至九梁。凡遇先帝聖節﹑年節﹑冬至節﹐王體乾起至牌子止﹐俱朝服朝冠﹐於乾淸宮大殿或丹陛上服之﹐照外廷儀注﹐行慶賀山呼禮﹐贊禮官大聲鳴贊如鴻臚寺焉﹐班首亦致詞焉。自魏良卿晉封後﹐逆賢卽攺戴公侯伯爵簪纓﹐出班行禮致詞﹐位在體乾上。至今上初登大寶﹐舊例﹐宮中內外各執事印公﹐行禮磕頭慶賀。逆賢欲仍戴簪纓﹐照先帝時朝服行禮﹐憚聖主英明﹐未果﹐止本等服色磕頭呼萬歲禮也。

笏﹐以象牙爲之﹐與外廷同。

抹布﹐非布也。是素紵絲或綾染黃﹐長五尺﹐闊三寸﹐雙層方角﹐如大帶子之式而無穗。凡乾淸宮管事牌子﹐暖閣﹑禦藥房管櫃子﹐禦司房管庫﹑管弓箭﹐請小轎四執事牌子﹐欽安殿﹑隆徳殿﹑英華殿陳設近侍﹐須蒙賜過者﹐乃敢佩於貼裏之右﹐而蟠結絳上雙垂之﹐露半條於外﹐垂與衣齊。刀兒﹐小牙筋一雙﹐小尖刀一把﹐長六七寸不等。銀鑲鯊魚皮等鞘﹐以紅絨辮系束於衣左牌穗之上﹐以昭近臣殊寵﹐非外衙門之所敢望也。惟司禮監是禮儀衙門﹐斯不屑抹布﹑刀兒也。

鐸鍼﹑金﹑銀﹑珠﹑翠﹑珊瑚皆可爲之。年節則大吉葫蘆﹐萬年吉慶。元宵則燈籠﹐端午則天師﹐中秋則月兔﹐頒歷則寶歷萬年。其制則八寶荔枝﹑卐字鮕魚也。冬至則陽生﹐綿羊引子﹑梅花。重陽則菊花。遇萬壽聖節則萬萬壽﹑洪福齊天之類。洪福者於」齊天「字之傍﹐左右各有紅蝙蝠一枚﹐以取意耳。凡遇誕生﹑婚禮﹐及尊上徽號﹑冊封大典﹐皆萬萬喜此。所謂鐸鍼者﹐單一枚﹐有錞居官帽中央者是也。按蟒衣貼裏之內﹐亦有喜相逢色名﹐比尋常樣式不同。前織一黃色蟒﹐在大襟向左後有一藍色蟒﹐由左背而向前﹐兩蟒恰如偶遇相望戲珠之意。此萬曆年間新式﹐非逆賢創造。凡婚禮時﹐惟宮中貴近者穿此衣也。

枝个﹐其制隨景如鐸鍼﹐但減小偏向成對耳。

桃杖﹐亦隨景如前。而珍珠﹑珊瑚﹐自錞端下垂﹐或間以寶石﹑金方勝﹑葽字耳。下有垂腳。世廟時亦間以三種賜輔臣大臣﹐神廟初年亦間賜江陵相公云。

披肩﹐貂鼠制一圓圈﹐髙六﹑七寸不等﹐大如帽。兩傍各制貂皮二長方﹐毛向裏﹐至耳卽用鉤帶斜掛於官帽之後山子上。舊制﹐自印公公等至牌子暖殿﹐方敢戴。其餘常行近侍﹐只戴暖耳。其制用元色素紵作一圓箍﹐二寸髙﹐兩傍綴貂皮﹐長方如披肩。凡司禮監寫字起﹐至提督止﹐亦只戴暖耳﹐不甚戴披肩也。凡二十四衙門內官﹑內使人等﹐則止許戴絨紵圍脖﹐似風領而緊小焉。凡聖上臨朝講﹐亦尙披肩。至於外廷﹐如今所戴帽套﹐謂之曰」云字披肩「。聞今上登極後﹐令左右漸次攺戴云字披肩隨待﹐然古制似已頓易也。

直身﹐制與道袍相同﹐惟有擺在外﹐綴本等補。聖上有大紅直身袍。凡印公公若過司房﹐或秉筆私自下直房﹐始穿此。凡見尊長則不穿。其色止有天靑﹑黑綠﹑元靑﹐不敢做大紅者。或亦開擺如襯衣而束本等帶者。

道袍﹐如外廷道袍之制﹐惟加子領耳。間有綴補﹐然逆賢時﹐其袖有大至二尺七八寸者﹐可笑莫此爲甚。氅衣﹐有如道袍袖者﹐近年陋制也。舊制原不縫袖﹐故名曰氅也。彩素不拘。

大褶﹐前後或三十六﹑三十八不等﹐間有綴本等補。

順褶﹐如貼裏之制。而褶之上不穿細紋﹐俗爲」馬牙褶「﹐如外廷之■﹝衤旋﹞褶也。間有綴本等補。世人所穿■﹝衤旋﹞子﹐如女裙之制者﹐神廟亦間尙之﹐曰襯褶袍。想卽古人下裳之義也。

罩甲﹐穿窄袖戎衣之上﹐加此﹐束小帶﹐皆戎服也。有織就金甲者﹐有純繡﹑纚繡﹑透風紗不等。束髮冠﹐其制加戲子所戴者﹐用金累絲造﹐上嵌睛綠珠石。每一座﹐值數百金﹐或千餘金﹑二千金者。四爪蟒龍﹐在上蟠繞。下加額子一件﹐亦如戲子所戴﹐左右插長雉羽焉。凡遇出外遊幸﹐先帝聖駕尙此冠﹐則自王體乾起﹐至暖殿牌子止﹐皆戴之。各穿窄袖﹐束玉帶﹐佩茄袋﹑刀帨﹐如唱」咬臍郎打圍「故事。惟塗文輔﹑髙永壽年少相稱﹐其年老如裴升﹑史賓等戴之﹐便不雅觀。

唐朝帽﹐此古制﹐如畫上綿羊太子所戴者。貂鼠皮爲之﹐凡冬月隨駕出獵帶之﹐耳不寒。煙墩帽﹐亦古制也。冬則天鵝絨或紵縐紗﹐夏則馬尾所結成者。上綴金蟒珠石﹐其式如大帽﹐眞檐而頂稍細。二色衣﹐近禦之人所穿之衣。自外第一層謂之蓋面﹐如■﹝衤曳﹞■﹝衤散﹞貼裏﹑圓領之類﹔第二層謂之襯道袍﹐第三層曰裰領道袍。其白領以漿布爲之﹐如玉環在項﹐而缺其前﹐稍油垢卽換之﹐非入過皇城者不敢綴也。自此三層之內﹐或褂或襖﹐俱不許露白色袖口﹐凡脖領亦不許外露﹐亦不得綴鈕扣﹐只宮人脖領則綴鈕扣﹐是以切避忌之。凡外廷講幄召對之臣﹐不可不曉二色衣之妙處者。如夏則以葛布爲上身﹐以深藍或玉色紗作下褶﹐並接兩袖各數寸﹐又緣子領寸許。一則露白色﹐一則省費惜福﹐以便拆浣。此從古制也。自逆賢專政﹐凡近禦之人﹐槪得穿白色生紗﹑生羅﹑葛布﹐及白綾﹑絲綢﹐領袖襟縫公然顯露﹐不忌憚也。

一把蓮﹐宮壺中舊制﹐凡掌印﹑秉筆﹑管事牌子﹐在殿內直宿﹐其餘者候聖駕已安寢﹐磕頭安置過﹐寢殿門巳闔﹐則始散歸各直房﹐或酒或茶﹐自己用過﹐便各安歇﹐絕無敢私相會飲者。其各家經管衣帽官人﹐卽將官帽一頂﹑貼裏道袍大襖或褂共上一條領者一付﹐總綴兩條帶子﹐將提系絳牌穗亦掛得停當﹐名曰」一把蓮「。並硬抹口絨襪靴護膝一雙﹐俱緊安於所歇牀傍﹐伺候暗燈及燭於棹上﹐立銅箍頭攢竹五尺一根於棹傍。司房官人伺候筆袋一分﹑空紙數幅﹑本色紙花一袋。紙花者﹐卽白紙裁成方葉﹐如碗大﹐備寫字吐痰﹑擦手之用。凡猝然夜間禦前有事﹐忽有傳召﹐或值火災意外之警﹐便立可衣冠﹐手持五尺﹐速赴聖駕防衛。此從來貴近大臣之體﹐亦內臣小心敬愼分內事也。至逆賢時﹐此制盡廢﹐甚有沈醉解衣赤身而睡者。曾遇半夜有事﹐如先時逆賢﹑王國臣之哄於殿內﹐並一號殿兩次火災﹐寧遠兩次�警﹐及天啟六年六月初五日夜半地震﹐凡赴禦前之人多零星遲緩﹐不濟事矣。又先是各直房飲食﹐都從河邊等處做成﹐擡入宮﹐以炭火熱食之﹐不敢煤竈也。至逆賢時﹐直房各具寬大茶廚房﹐雙煤竈﹐訪善烹調內官答應﹐似麵店酒鋪﹐煤火烈焰﹐爆炒煎炸﹐互相請召。而上下因循﹐日甚一日﹐全不以火燭爲戒。非逆賢創始﹐眾亦不敢屑越至此也。

長者巾﹐制如東坡巾﹐而後垂兩方葉﹐如程子巾式。神廟恆尙之﹐曰長者冠。前縫綴一大西洋珠﹐兩傍金五爪龍戲之﹔而後垂兩葉之中﹐亦各蟠蒼龍。凡內臣髙年之人﹐亦有戴者。或金綫黑綫緣鑲﹐然不敢綴雲龍也。忠靖冠﹑六合巾﹑九華巾﹑晉巾等制﹐皆如外廷。先帝恆尙九華巾﹑圓帽。皇城內﹐內臣除官帽﹑平巾之外﹐卽戴圓帽﹐冬則以羅或紵爲之﹔夏則馬尾﹑牛尾﹑人發爲之﹐有極細者﹐一頂可值五六兩或七八兩十餘兩﹐名曰」爪拉或爪喇「﹐絕不稱帽子﹐想有所避忌云。

棕靸﹐巾帽局制造。每年大雪第一次﹐卽送司禮監掌印﹑掌東廠秉筆每二隻﹐管事牌子每一隻。冰雪穿之﹐以便趨走﹐不滑跌也。撒扇﹐其制用木柄﹐長尺餘﹐合竹作小骨二十餘根﹐用藍絹糊裱﹐兩面皆撒大塊金箔。放則遮日﹐收則入囊。自司禮監掌印至管事牌子﹐皆於宮中夏日用之﹐只可取陰﹐不能取風。其扇式如外之竹涼扇而不曲﹐長可二三尺﹐上闊下窄。《損齋備忘錄》載宣廟六言詩三首﹐其一詠撒扇者曰﹕湘浦煙霞交翠﹐剡溪花雨生香。掃卻人間炎暑﹐招回天上淸涼。以天地萬物爲一體﹐眞聖帝之言也。

靴﹐皂皮爲之﹐似外廷之制﹐而底軟襯薄﹐其裏則布也。與聖上履仝式﹐但前縫少菱角﹐各縫少金綫耳。頻加粉飾﹐敝則易之凡。當差內使小火者﹐不敢穿﹐但單臉靑布鞋﹑靑布襪而已。或雨雪之日﹐油靴則不禁也。

扁辮﹐用不堪紫色絨或靑綠色﹐織如大帶子﹐微松軟耳。長可丈餘不等﹐闊可三四寸。凡遇雨雪﹐將衣ㄐ束﹐離地八九寸﹐以防泥污﹐晴天不用。如冬寒之月﹐亦得穿皮氅衣﹐夏暑之夜﹐亦用折疊竹架﹐各支紗絹帳﹐以禦蚊蚋也。

雨衣﹑雨帽﹐用玉色﹑深藍﹑官綠杭綢或好絹﹑油爲之。先年亦有蠶繭紙爲之﹐今亡矣。斗缽式﹐有道袍式加掛者。禦前大臣直穿紅之日﹐有紅雨衣﹑彩畫蟒龍方補爲貼裏式者。雨帽則如方巾﹐周圍加檐三寸許﹐亦有竹胎絹糊﹑黑油漆如髙麗帽式者。惟禦前大臣戴之。祖宗以來﹐凡帝後﹑皇子女﹐晴天各用絹裏靑紗窄檐傘﹐制不甚大也﹐以蔽下面之日色。宮中從來禁傘。自逆賢擅政﹐凡掌印﹑秉筆﹑管事牌子如王體干等﹑王朝用等﹐皆雨雪打傘﹐直至乾淸宮大殿檐下﹐無復奴僕體矣﹐良可太息。又神廟時﹐凡宣召太監田義等﹐皆值指其名曰叫某人來。如值聖怒﹐則曰采某人來。至逆賢﹐則凡遇先帝傳召﹐眾必接聲﹐或數十人歡聲齊跪曰﹕叫老公哩﹗蓋於君前臣名之義何居﹖而乃恬不爲異﹐可乎﹖

卷二十飲食好尙紀略

上古之時﹐茹毛飲血﹐自燧人氏作民始烹飪﹐不過苟塞饑餒已耳。是以鼎鑄饕餮之戒﹐書垂酒誥之文。然自古至今﹐猶有於口腹嗜好之﹐故起戈矛於匕箸﹐貽身家之大害者﹐不能枚舉。惟趙衰以壺餐得士﹐顧榮以一炙感恩﹐權其輕重﹐或亦有道存焉。其間不可不知也。嗟嗟﹗惟中官志安溫飽﹐耳目習染﹐效奢易﹐從儉難。按節令以相沿﹐非四方所能曉﹐謹將平日所稔知者﹐略次梗槪於左﹐用識異聞﹐亦考世間俗之一端。倘披閱之﹐或亦興嘗禁臠之思耶﹗正月初一日正旦節。自年前臘月廿四日祭竈之後﹐宮眷內臣﹐卽穿葫蘆景補子及蟒衣。各家皆蒸點心儲肉﹐將爲一二十日之費。三十日﹐歲暮﹐卽互相拜祝﹐名曰」辭舊歲「也。大飲大嚼﹐鼓樂喧闐﹐爲慶賀焉。門旁植桃符板﹑將軍炭﹐貼門神。室內懸掛福神﹑鬼判﹑鐘馗等畫。牀上懸掛金銀八寶﹑西番經輪﹐或編結黃錢如龍。檐楹插芝麻稭﹐院中焚柏枝柴﹐名曰」■﹝火禺﹞歲「。正月初一五更起﹐焚香放紙炮﹐將門閂或木杠於院地上拋擲三度﹐名曰」跌千金「。飲椒柏酒﹐喫水點心﹐卽」扁食「也。或暗包銀錢一二於內﹐得之者以卜一年之吉。是日亦互相拜祝﹐名曰」賀新年「也。所食之物﹐如曰」百事大吉盒兒「者﹐柿餅﹑荔枝﹑圓眼﹑栗子﹑熟棗共裝盛之。又驢頭肉﹐亦以小盒盛之﹐名曰」嚼鬼「﹐以俗稱驢爲鬼也。立春之前一日﹐順天府於東直門外」迎春「﹐凡勛戚﹑內臣﹑達官﹑武士﹐赴春場跑馬﹐以較優劣。至次日立春之時﹐無貴賤皆嚼蘿卜﹐曰」咬春「。互相請宴﹐喫春餅和菜。以綿塞耳﹐取其聰也。自歲莫正旦﹐咸頭戴鬧蛾﹐乃烏金紙裁成﹐畫顏色裝就者﹐亦有用艸虫蝴蝶者。或簪於首﹐以應節景。仍有眞正小葫蘆如豌豆大者﹐名曰」艸裏金「﹐二枚可值二三兩不等﹐皆貴尙焉。初七日」人日「﹐喫春餅和菜。自初九日之後﹐卽有耎燈市買燈。喫元宵﹐其制法用糯米細面﹐內用核桃仁﹑白糖爲果餡﹐灑水滚成﹐如核桃大﹐卽江南所稱湯圓者。十五日曰」上元「﹐亦曰」元宵「﹐內臣宮眷皆穿燈景補子蟒衣。燈市至十六更盛﹐天下繁華﹐咸萃於此。勛戚內眷﹐登樓玩看﹐了不畏人。斯時所尙珍味﹐則冬筍﹑銀魚﹑鴿蛋﹑麻辣活兔﹐塞外之黃鼠﹑半翅雞﹐江南之密羅柑﹑鳳尾橘﹑漳州橘﹑橄欖﹑小金橘﹑風菱﹑脆藕﹐西山之蘋果﹑軟子石橊之屬﹐水下活蝦之類﹐不可勝計。本地則燒鵝雞鴨﹑豬肉﹑泠片羊尾﹑爆炒羊肚﹑豬灌腸﹑大小套腸﹑帶油腰子﹑羊雙腸﹑豬膂肉﹑黃顙管兒﹑脆團子﹑燒筍鵝雞﹑炸魚﹑柳蒸煎贊魚﹑鹵煮鵪鶉﹑雞醢湯﹑米爛湯﹑八寶攢湯﹑羊肉豬肉包﹑棗泥捲﹑糊油蒸餅﹑乳餅﹑奶皮。素蔬則滇南之雞■﹝土從﹞﹐五臺之天花羊肚菜﹑雞腿銀盤等麻菇﹐東海之石花海白菜﹑龍須﹑海帶﹑鹿角﹑紫菜﹐江南蒿筍﹑糟筍﹑香蕈﹐遼東之松子﹐蘇北之黃花﹑金鍼﹐都中之土藥﹑土豆﹐南都之苔菜﹐武當之鷹嘴筍﹑黃精﹑黑精﹐北山之榛﹑栗﹑梨﹑棗﹑核桃﹑黃連茶﹑木蘭芽﹑蕨菜﹑蔓菁﹐不可勝數也。茶則六安松蘿﹑天池﹐紹興岕茶﹐徑山虎邱茶也。凡遇雪﹐則暖室賞梅﹐喫炙羊肉﹑羊肉包﹑渾酒﹑牛乳。先帝最喜用炙蛤蜊﹑炒鮮蝦﹑田雞腿及筍雞脯﹐又海參﹑鰒魚﹑鯊魚筋﹑肥雞﹑豬蹄筋共燴一處﹐恆喜用焉。十九日﹐名」燕九「是也。都城之西南有白雲觀者﹐云是勝國時邱眞人成道處﹐此日僧道輻輳﹐凡聖混雜﹐勛戚內臣﹐凡好黃白之術者﹐咸遊此訪丹訣焉。自十七日至十九日﹐禦前安設各樣燈﹐盡撤之也。二十五日曰」塡倉「﹐亦醉飽酒肉之期也。

二月初二日﹐各宮門撤出所安彩妝。各家用黍面棗糕﹐以油煎之﹐或曰面和稀攤爲煎餅﹐名曰」薰虫「。是月分菊花﹑牡丹。凡花木之窖藏者﹐開隙放風。淸明之前﹐收藏貂鼠﹑帽套﹑風領﹑狐貍等皮衣。食河豚﹐飲蘆芽湯﹐以解其熱。各家煮過夏之酒。此時喫鮓﹐名曰」桃花鮓「也。

三月初四日﹐宮眷內臣換穿羅衣。淸明﹐則」秋千節「也﹐帶楊枝於鬢。坤寧宮後及各宮﹐皆安秋千一架。凡各宮之溝渠﹐俱於此疏浚之。竹篾排棚大木桶及天溝水管﹐俱於此時油艌之。並銅缸亦刷換﹐以新汲水。凡內臣院大者﹐卽制席箔爲涼棚﹐以繩收放﹐取陰也。聖駕幸回龍觀等處﹐賞海棠。窖中花樹盡出﹐圓圃﹑臺榭﹑藥欄等項﹐咸此月修飾。富貴人家﹐咸賞牡丹花﹐修涼棚。二十八日﹐東嶽廟進香﹐喫燒筍鵝﹐喫涼餅﹑糯米麵蒸熟加糖碎芝麻﹐卽餈巴也。喫雄鴨腰子﹐大者一對可值五六分﹐傳云食之補虛損也。四月初四日﹐宮眷內臣換穿紗衣。欽賜京官扇柄。牡丹盛後﹐卽設席賞芍藥花也。初八日﹐進」不落夾「﹐用葦葉方包糯米﹐長可三四寸﹐闊一寸﹐味與粽同也。是月也﹐嘗櫻桃﹐以爲此歲諸果新味之始。喫筍雞﹐喫白煮豬肉﹐以爲」冬不白煮﹐夏不鹿「也。又以各樣精肥肉﹐姜﹑蒜剉如豆大﹐拌飯﹐以萵苣大葉裹食之﹐名曰」包兒飯「。造甜醬豆豉。初旬以至下旬﹐耎西山﹑香山﹑碧雲寺等﹐耎西直門外之髙梁橋﹑涿州娘娘﹑馬駒橋娘娘﹑西頂娘娘進香。二十八日﹐藥王廟進香。喫白酒﹑冰水酪﹐取新麥穗煮熟﹐剁去芒殼﹐磨成細條食之﹐名曰」稔轉「﹐以嘗此歲五穀新味之始也。司禮監有一種扇﹐以墨竹爲骨﹐色淺箋紙面﹐兩面楷書寫《論語》內六字一句成語﹐極易脆裂﹐不知費多少工價﹐方成一把。似此損耗無益﹐宜裁省可也。

五月初一日起﹐至十三日止﹐宮眷內臣穿五毒艾虎補子蟒衣。門兩旁安菖蒲﹑艾盆。門上懸掛弔屏﹐上畫天師或仙子﹑仙女執劍降毒故事﹐如年節之門神焉﹐懸一月方撤也。初五日午時﹐飲朱砂﹑雄黃﹑菖蒲酒﹐喫粽子﹐喫加蒜過水面。賞石橊花﹐佩艾葉﹐合諸藥﹐畫治病符。聖駕幸西苑﹐鬥龍舟﹐劃船。或幸萬歲山前插柳﹐看禦馬監男士跑馬走解。夏至伏日﹐戴艸麻子葉。喫」長命菜「﹐卽馬齒莧也。

六月初六日﹐皇史宬古今通集庫曬晾。喫過水面﹐嚼」銀苗菜「﹐卽藕之新嫩秧也。初伏日造麯﹐惟以白面用綠豆黃加料和成曬之。立秋之日﹐戴楸葉﹐喫蓮蓬﹑藕﹐曬伏姜﹑賞茉莉﹑桅子蘭﹑芙蓉等花﹐先帝愛鮮蓮子湯﹐又好用鮮西瓜種微加鹽焙用之。

七月初七日」七夕節「﹐宮眷穿鵲橋補子。宮中設乞巧山子﹐兵仗局伺候乞巧鍼。十五日」中元「﹐甜食房進供佛波羅蜜﹔西苑做法事﹐放河燈﹐京都寺院咸做盂蘭盆追薦道場﹐亦放河燈於臨河去處也。是月也﹐喫鰣魚爲盛會賞桂花。斗促織﹐善斗者一枚可值十餘兩不等﹐各有名色﹐以賭博求勝也。秉筆唐太監之徵﹑鄭太監之惠﹐最識促織﹐好蓄斗爲樂。

八月宮中賞秋海棠﹑玉簪花。自初一日起﹐卽有賣月餅者。加以西瓜﹑藕﹐互相饋送。西苑鹿藕。至十五日﹐家家供月餅瓜果﹐候月上焚香後﹐卽大肆飲啖﹐多竟夜始散席者。如有剩月餅﹐仍整收於漧燥風涼之處﹐至歲暮合家分用之﹐曰」團圓餅「也。始造新酒﹐蟹始肥。凡宮眷內臣喫蟹﹐活洗淨﹐蒸熟﹐五六成羣﹐攢坐共食﹐嬉嬉笑笑。自揭臍蓋﹐細將指甲桃剔﹐蘸醋蒜以佐酒。或剔蟹胸骨﹐八路完整如蝴蝶式者﹐以示巧焉。食畢﹐飲蘇葉湯﹐用蘇葉等件洗手﹐爲盛會也。凡內臣多好花木﹐於院宇之中﹐擺設多盆。並養金魚於缸﹐羅列小盆細艸﹐以示侈富。有紅白軟子大石橊﹐是時各剪離枝。甘甜大瑪瑙葡萄﹐亦於此月剪下。缸內著少許水﹐將葡萄枝懸封之﹐可畱至正月尙鮮。

九月﹐禦前進安菊花。自初一日起﹐喫花糕。宮眷內臣自初四日換穿羅重陽景菊花補子蟒衣。九日」重陽節「﹐駕幸萬歲山或兔兒山﹑旋磨山登髙。喫迎霜麻辣兔﹑飲菊花酒。是月也﹐糟瓜茄﹐糊房窗﹐制諸菜蔬﹐抖曬皮衣﹐制衣禦寒。

十月初一日頒歷。初四日﹐宮眷內臣換穿紵絲。喫羊肉﹑炮■﹝火芻﹞羊肚﹑麻辣兔﹑虎眼等各樣細糖。凡平時所擺玩石橊等花樹﹐俱連盆入窖。喫牛乳﹑乳餅﹑奶皮﹑奶窩﹑酥糕﹑鮑螺﹐直至春二月方止。是月也﹐始調鷹畋獵﹐鬥鷄。內臣貪婪成俗﹐是以性好賭博。旣賴雞求勝﹐則必費重價購好健斗之雞﹐雇善養者﹐晝則調馴﹐夜則加食﹐名曰」貼雞「﹐須燃燈觀看﹐以計所啄之數﹐有三四百口者更妙也。是時夜已漸長﹐內臣始燒地炕。飽食逸居﹐無所事事﹐多寢寐不甘。又須三五成朋﹐飲酒﹑擲骰﹑看紙牌﹑耎骨牌﹑下棋﹑打雙陸﹐至三四更始散﹐方睡得著。又有獨自喫酒肉不下者﹐亦如前約聚﹐輪流辦東﹐封湊飲啖。所談笑槪俚鄙不堪﹐多有醉後忿爭﹐小則罵打僮僕以遷怒﹐大則變臉揮拳﹐將祖宗父母互相喚罵﹐爲求勝之資。然易得和解﹐磕過幾个頭﹐流下幾眼淚﹐卽歡暢如初也。凡攢坐飲食之際﹐其固獲揚飯流歠﹐共食求飽﹐吒食嚙骨﹐或膝上以哺弄兒﹐或棄肉以飼貓犬﹐眞可笑也。如有喫素之人﹐修善念佛﹐亦必羅列果品﹐飲茶久坐﹐或至求精爭勝﹐多不以簞食瓢飲爲美﹐亦可笑也。間有一二好看書習字者﹐樂聖賢之道﹐或杜門篝燈﹐艸衣粗食﹐不苟且﹐不濫差﹐足愉快﹐柰寥寥不多見耳。大抵天啟年間﹐內臣性更奢侈爭勝﹐凡生前之棹椅﹑牀櫃﹑轎乘﹑馬鞍﹐以至日用盤盒器具﹐及身後之棺槨﹐皆不憚工費﹐務求美麗。甚至墳寺﹑莊園﹑第宅﹐更殫竭財力﹐以圖宏壯。且疊立名目﹐科斂求衙門屬僚﹐今日曰某老太太慶七十﹑八十﹐某太爺﹑太太祭弔﹔明日曰某宅上梁慶賀﹐某壽地興工立碑。卽攘奪府怨﹐總不卹糜費工本﹐心所甘習﹐以成風﹐亦可鄙可笑也。內臣又好喫牛驢不典之物﹐曰」挽口「者﹐則牝具也﹔曰」挽手「者﹐則牡具也﹔又羊白腰者﹐則外腎卵也。至於白牡馬之卵﹐尢爲珍奇曰」龍卵「焉。十一月﹐是月也﹐百官傳帶暖耳。冬至節﹐宮眷內臣皆穿陽生補子蟒衣。室中多畫綿羊引子畫貼。司禮監刷印」九九消寒「詩圖﹐每九詩四句﹐自」一九初寒才是冬「起﹐至」日月星辰不住忙「止﹐皆瞽詞俚語之類﹐非詞臣應制所作﹐又非禦制﹐不知如何相傳耳。久遵而不攺。近年多易以新式詩句之圖二三種﹐傳尙未廣。此月糟腌豬蹄尾﹑鵝脆掌﹑羊肉包﹑扁食﹑餛飩﹐以爲陽生之義。冬筍到﹐則不惜重價買之。是月也﹐天已寒﹐每日淸晨喫辣湯﹐喫生■﹝火芻﹞肉﹑渾酒以禦寒。十二月初一日起﹐便家家買豬腌肉。喫灌腸﹑喫油渣鹵煮豬頭﹑燴羊頭﹑爆■﹝火芻﹞羊肚﹑炸鐵腳小雀加雞子﹑淸蒸牛白﹑酒糟蚶﹑糟蟹﹑炸銀魚等魚﹑醋澑鮮鯽魚鯉魚。欽賞臘八雜果粥米。是月也﹐進暖洞薰開牡丹等花。初八日﹐喫」臘八粥「。先期數日將紅棗槌破泡湯﹐至初八早﹐加粳米﹑白米﹑核桃仁﹑菱米煮粥﹐供佛聖前﹐戶牖園樹﹑井竈之上﹐各分布之﹐舉家皆喫﹐或亦互相饋送﹐誇精美也。廿四日」祭竈「﹐蒸點心辦年﹐競買時興紬緞制衣﹐以示侈美豪富。三十日﹐歲暮」守歲「。乾淸宮丹墀內﹐自廿四日起﹐至次年正月十七日止﹐每日晝間放花炮﹐遇大風暫止半日﹑一日。其安鰲山燈﹑紮煙火。聖駕升座﹐伺候花炮﹔聖駕回宮﹐亦放大花炮。前導皆內官監職掌。其前導擺對之滚燈﹐則禦用監燈作所備者也。凡宮眷所飲食﹐皆本人所關賞賜置買﹐雇倩貧窮官人﹐在內炊爨烹飪。其手段髙者﹐每月工食可須數兩﹐而零星賞賜不與焉。凡煮飯之米﹐必揀簸整潔﹐而香油﹑甜醬﹑豆豉﹑醬油﹑醋﹐一應雜料﹐俱不惜重價自外置辦入也。凡宮眷內臣所用﹐皆炙博煎炸厚味。但遇有病服藥﹐多自己任意調治﹐不肯忌口。總之﹐宮眷所重者﹐善烹調之內官﹔而各衙門內臣所最喜者﹐又手段髙之廚役也。

卷二十一遼左棄地

鐵嶺李氏其先﹐本朝鮮人。萬曆年間﹐成梁父子以斬級擴土功﹐加封伯爵﹐遂圖比照雲南例﹐要將山海以東世據之﹐永爲遼東鎭守﹐如黔國故事。凡當時仕於遼土者﹐多遭其齮齕。無不懼陰謀之叵測也。至萬曆三十三年春﹐成梁以寧遼伯總鎭遼東﹐巡撫則趙公楫﹐欲將鴉谷關外將其哈唎佃子等處地方居民﹐招徠內徙﹐以邀功賞。時先將軍應祺正任遼陽副總兵﹐曾具呈阻之﹐曰﹕爲遵祖制舊疆﹐以保生民﹐以固危邊事。切照太祖髙皇帝掃逐胡元﹐開基未廣。至憲宗朝﹐韓斌爲東協﹐始銳志展擴。開陽明臺﹑木閘等嶺屯﹐僅復以淸河地方﹐設立城堡﹐置備禦官兵共六百餘員﹐操練防守。又建鴉鶻關﹐限��出入。去�寨八﹑九十里﹐地界稍寬。夷夏之防﹐比前毖愼。至萬曆十九年﹐何權爲備禦﹐武備漸弛﹐邊防寢廢﹐遂退地數十餘里﹐山上立碑爲界。嘉靖年間﹐總太爺爲政間闊﹐寬奠﹑大奠﹑長奠﹑永奠﹑新奠﹐稍復舊境﹐並論級功拜封伯爵。今王兀堂﹑張其店﹑哈喇泊﹑哵咧跪等處﹐現有軍人屯種居住﹐成家樂業﹐原系開墾內地﹐並非竄入夷巢。今一旦遷徙﹐別尋安插﹐驚擾軍民﹐號天慟地﹐耳不忍聞﹐目不忍見。況邊方地土尺寸是寶﹐��貪狠漸不可長﹐我退一步彼必進一步。邊境損耗﹐國威陵替﹐毋論拂人情﹐抑且違祖制﹐揆理度﹐情大有未便。卑職𨿽望輕才薄﹐謬列貳帥﹐職在擴土安邊﹐不容棄地壞法。萬一戎馬生郊﹐小醜犯順﹐卑職自甘捐軀報國﹐寧敢望指承風﹐激切具呈云云。柰撫鎭貪功之謀已成﹐見呈大怒﹐遂多方布阱﹐其欲甘心先將軍矣。時累臣若愚遇例已選入內廷﹐獨兄茂芳以嫡長男隨﹐任目擊最確﹐先將軍由此憤郁成疾﹐於本年夏告病回衛﹐七月三十日抵裏﹐八月十一日病故﹖嗚呼﹐痛哉﹗繼先將軍爲副將者楊公如松也。其年冬﹐撫鎭果行文招徠居民﹐安土重遷﹐幾至激變。鎭撫必不肯中止。時已寒沍﹐及復差廢弁韓宗功﹐率軍丁數千﹐妝塘馬驅逐之﹐焚其室廬﹐毀其器用﹐哭聲震野﹐有僵餒不支而死者﹐有渡河冰陷而死者﹐有不願徙而自經者﹐少壯彊勇之人亡入��什四五﹐僅得老弱孤貧者六萬餘人﹐都僉派於遼鎭二十五衛安插。奏聞﹐神廟督臣蹇公達並鎭撫﹐俱以招回功各蒙恩賚。時四明沈相公一貫首揆也。遂將膏腴地數百里盡爲��所得。丙午夏﹐遼鎭廣寧管餉通判徐公應干﹐浙江紹興人也。目擊遼鎭邊備大壞﹐條十五事﹐上於鎭撫﹐首列��一款﹐而兩老不勝懷忌。至秋七月﹐奉按院蕭公淳檄﹐委徐公閱察河東十四衛﹐於遼陽庫廨見先將軍呈諫﹐割地之案不覺衝冠眥裂﹐爲賦二詩以志不平。其《曉渡靑石嶺》一律曰﹕深秋於役未曾休﹐歷盡淒涼輾轉憂。絕貢稱王寧久服﹐媚�割地豈良籌。艸頭垂露含民淚﹐山腳流泉咽戍愁。鄭俠丹靑今若在﹐時艱早已達宸眸。其《淸河堡閱操》一絕曰﹕曾聞辟土得封侯﹐割地如何秩更優。可惜毆民分界處﹐膏腴多少屬東�。撫鎭聞之﹐遂將徐公捏陷革職爲民。��旣得膏腴之地數百里﹐遂陰懷叛心﹐隱憂日滋。自三十四﹑五年後﹐兵科等衙門宋公一韓等﹐各疏劾棄地非是﹐內有云﹕」劉副將一呈而輒死﹐徐通判二詩而去官。「劉副將卽先將軍也。後宋公復有一疏﹐爲割地啖�等事﹐奉神廟聖旨﹕這所奏棄地畀�﹐事情重大﹐著都察院選差巡按禦史勘明來說。欽此。奉差往勘者熊公廷弼﹐據石碑全遼地勘實﹐題覆未結。其後李公奇珍等又疏﹐有云﹕�人居之則爲�地﹐華人居之則爲華地。今數十年生聚之民﹐上糧有倉串﹐人丁有徭役﹐何以謂之曰�地﹖何以謂之曰逃民﹖云云。疏上不報。�旣殷富﹐羣不逞之徒復爲計畫﹐朝夕從臾。四十六年春﹐�果陷撫順以叛﹐鎭臣張公承允全師覆沒﹐巡撫李公維翰逮矣。四十七年春﹐楊公鎬爲經略﹐而四路之師衄矣。天啟元年春﹐失遼沈。二年春﹐失廣寧﹐全遼淪陷。十餘年來﹐竭天下之力﹐未能雪恥。河西一帶﹐已非我有﹐況河東之棄地乎﹖此遼左決裂根因﹐實以貪功貽患﹐眞可切齒痛恨也。李氏墳墓在鐵嶺者﹐已盡爲�發﹐所封之爵久懸難襲。韓宗功乃成梁嫡親女婿﹐於天啟二年冬爲�姦細訪獲正法。趙公楫﹐京師人也﹐久與稅監髙淮契交﹐囊橐頗富﹐多置宅﹐以居縉紳。其孫趙臺於今上宗禎五年冬具疏﹐爲乃祖誇張﹐以求復己之恩陰。本年十月內﹐奉聖旨﹕遼鎭失事﹐釀釁必非一朝。趙楫任撫有年﹐何無先見﹖預籌本內招回人口﹐是否功應陰敍﹐著吏兵二部查議奏奪。欽此。至六年冬﹐吏部竟坐名覆疏﹐奉兪旨﹕趙臺準送國子監讀書。七年冬﹐大同總戎王公朴具疏﹐奉聖旨﹕戚司宗罪案已定﹐王業宏爭襲事情已有旨了。其李成梁伊孫﹐該部查議具奏。欽此。司宗於九年恩審蒙釋。成梁之後賴戚臣王費盡心力﹐近已蒙準襲爵。累臣竊痛乙巳至今﹐時盈三紀﹐實歷四朝﹐在野恐知此棄地根因者少。若非先將軍曾由此招禍﹐宋掌科曾具疏入告﹐卽不孝如若愚﹐亦不能記憶之悉也。封疆大事﹐父子至情﹐義難緘默﹐謹書此以備采擇焉。

卷二十二見聞瑣事雜記

洪武間﹐臨海趙某者﹐失其名﹐卒業太學。爲一中貴題《蠶婦圖》云﹕」蠶未成時葉已無﹐鬢云撩亂粉痕枯。宮中羅綺輕於布﹐爭得王孫見此圖。「太祖偶幸中貴宅﹐見之﹐詰問誰作。中貴以趙某對。卽召除肇慶知府﹐在郡大有廉聲。見周海門先生《汝登雜言》。

又閩人徐■﹝火孛﹞《榕陰新簡》所載﹐《城山鄭氏譜女官恩遇》云﹕江氏名全﹐閩邑髙惠里人﹐少淑慧﹐能記誦《孝經》《列女傳》。及笄﹐歸城山鄭琚。洪武癸亥﹐琚早世﹐江守節。癸酉﹐詔選識字節婦﹐任用內府。當道以江爲薦﹐赴內選中﹐授女府內品﹐欽賜名曰全﹐委掌金銀各庫﹐乙亥﹐因憶男女幼稚爲奏。太祖髙皇帝推恩。遣使來閩﹐挈取家屬﹐馳驛至京﹐賜官房與居﹐免稅課差役。戊寅﹐髙廟遣內官李淸送回。壬午﹐文皇帝登極﹐復遣內官秦陪捧帛來宣﹐助理內政﹐升尙寶局正賜﹐月奉三石﹐官房五間﹐與男原籍居處。永樂丁酉﹐江以年老力弱請歸。旨允。重賜禮物﹐遣內官尹子良復送回閩。逾二年﹐己亥﹐以疾卒﹐年六十有五云。

世廟聖孝﹐凡睿廟藩邸禦筆﹐不惜重賞購之。恭鈐欽文之璽﹐或新制睿宗獻皇帝禦書之寶﹐非親近大臣不賜也。睿廟善書﹑善篆文﹐有《恩紀含香堂詩》行世。光廟於講學之暇﹐好揮灑大字扁額﹑對聯﹐以賜靑宮左右﹐𨿽祁寒大暑﹐未之少懈。或亦鈐東宮﹐親筆圖書不載年月者﹐卽光廟潛邸之禦書也。當軸亦宜奏請訪購﹐以備一代宸翰可也。

光廟喜射﹐又樂觀戲﹐於宮中教習戲曲者﹐近侍何明﹑鐘鼓司官鄭稽山等也。凡外面屬托事情而營利肥己者﹐劉朝﹑王輔等也。泰昌元年八月﹐撥置西李娘娘。招權納賄者﹐李進忠也。

先帝嬰年時﹐曾用右手小指﹐在殿門梭葉內剔土嬉戲﹐適光廟猝至﹐客氏急抱起﹐指甲被梭葉勾傷﹐痛哭不已。光廟撫之曰﹕不妨不妨﹐帶破些壽長。仍好語勉慰客氏﹐今後用心云。其寬仁如此。

先帝髫齔時﹐教習書仿者﹐光廟伴讀吳進忠也。宮中私自答應誦書習字﹐劉良相也。良相﹐雄縣人﹐性朴直不茹葷﹐人皆以劉道稱之。孝和皇后卽才人王娘娘臨崩時﹐托寫遺言云﹕與西李娘娘有仇者﹐良相執筆也。天啟元年﹐逆賢矯旨發良相於鳳陽而殺之﹐今有誰肯代良相鳴冤枉耶﹖熹廟中宮張娘娘今懿安皇后者﹐秉筆劉克敬奉差選中二位中之一位。後性骨鯁﹐好看書習字。坤寧宮近侍陳徳潤﹐逆賢名下也﹐伺後動靜﹐客氏﹑逆賢憚焉。遂時於先帝前離間之﹐後時有賜與克敬﹐不過食物之類﹐逆賢知之﹐遂將克敬發鳳陽﹐尋矯旨害之。其後﹐又忌克敬之照管老叔馬鑑﹐卽累臣之同侍先監者﹐逆賢復嗾塗文輔題參降發鳳陽﹐亦矯旨害之。旣殮復蘇﹐寺僧聞棺中急迫有聲﹐守屍押葬者畏賢毒焰﹐不敢主持﹐遂生埋之。比至坑棺之堵﹐頭將開﹐而不敢不埋也。悲哉﹗今上登極﹐憐其冤﹐咸復職攺殮﹐歸葬於北。今承天守備王太監允中﹑秉筆掌東廠王太監徳化﹑隨堂王太監承恩﹐皆劉名下﹐天之報施忠裔正未艾也。神廟貴妃李娘娘有疾﹐鄭娘娘名下太監張明﹐醫治不效薨逝。神廟極爲悲悼﹐喪禮從厚。所生兩皇子﹐派與中宮王老娘娘爲慈母﹐共育咸福宮。彼時積言有如淳如衍之事﹐自此鄭娘娘無有與分寵者矣。

先帝禦名﹐凡宮中所用油﹐皆更之曰」芝麻水「﹐」油漆作「攺曰」漆作「。神廟潞藩入朝﹐至景運門卽下轎﹐步入乾淸門之左瑞。惠﹑桂藩之入朝光廟﹐及今上之入朝先帝﹐至宮門始下轎﹐禮駸殊矣。神廟在宥之四十二年二月初九日﹐聖母慈聖皇太后崩﹐其傳行之旨曰﹕朕慈母皇太后。按慈母乃八母之一﹐非生母﹐不如直曰」朕聖母「爲安也﹐又曰﹕偶爾崩逝。按」偶爾「字樣﹐亦似未妥。是時﹐司禮監掌印者李太監恩﹐掌東廠者盧太監受。若使先監矩尙在﹐定經潤正﹐必不艸率如此。今上崇禎二年二月初四日巳時﹐中宮周娘娘誕生皇長子﹐其發外聖諭應曰﹕某年月日時﹐朕第一子生﹐某封某氏出﹐斯祖宗來體制也。時司禮監掌印髙太監時明﹑秉筆沈太監蔭等﹐皆負人望耆舊曆練人也。乃所頒聖諭﹐竟將」某封所出「一句遺落﹐又將」生「字置」朕「字﹑」第「字之間。至閏四月十四日」百日命名穿紅「之旨﹐宜稱」皇長子「而竟稱」皇太子「。夫未經冊立﹐可作如是稱耶﹖又聞秦中巡撫嶽和聲賀疏亦稱」皇太子「。以上二宗或抄傳差訛﹐尙可言也。若原發旨意如此﹐則髙太監等不細心不知體之咎﹐將誰諉乎﹖典禮之謂﹐何可笑也﹖曾記泰昌元年冬﹐髙沈」爲本官復職討祭葬「疏﹐竟將」諭祭「作」禦祭「﹐切己之事尙錯誤至此﹐況國之大典乎﹖無怪片紙冗辭也。

天啟年間﹐髙沈二太監閒住時助大工﹐每捐進一萬兩﹐其助遼餉又各進一萬兩﹐咸恐後也。至崇禎二年冬﹐�薄都城﹐髙止助五百兩﹐余僅三四百兩而已。果先富後貧耶﹖亦別有肺腸耶﹖

憲廟好琴弈詩畫﹐司禮戴太監義號」竹樓「﹐不知何許人最精於琴﹐而楷書筆法與沈度相埒。南中有一良家婦善琴﹐徧遊兩京﹐各省未有居其右者。雅聞戴名﹐詣外邸通名求見﹐久之訂期。戴林沐之暇﹐至外邸﹐坐廳中﹐延南婦﹐隔簾向上一揖坐﹐南婦簾外不通寒溫﹐讓戴先操曲﹐甫終﹐南婦淚如雨下﹐色若死灰﹐將所攜善琴卽下階石上碎之﹐拂衣而去﹐終身再不言鼓琴事矣。戴之名下王太監獻號」梧崗「者﹐廣西平樂人也。亦精於琴﹐有譜行世。司禮太監蕭敬﹐字克恭﹐號」東梅「者﹐亦戴名下也﹐多讀書﹐其楷書筆法似沈度﹐而艸書則從張顚﹑懷素﹐間雜以篆籀邊旁。今之巾帽局外廠﹐云是蕭別業﹐惜基址不存﹐但寒泉數處。煙艸冥迷已耳。

鮑太監忠者﹐不知何許人。多學善書﹐歷升長陵神宮監僉書。每坐大石上拾樹葉而寫詩﹐淸風徐起﹐飄揚山谷﹐以自娛樂。山中巨石如蝦蟆式者﹐鮑恆伏如幾﹐今見存焉。世廟雅尙文學﹐久乏當意者﹐適有親近以忠姓名學行奏薦﹐特蒙召升秉筆﹑掌印﹐壽逾八望九﹐尙耳目精明。以楷書寫諭傳紅﹐世廟優賚特加﹐後允其予告令終。云其名下王太監﹐本不知何許人﹐爲穆廟時名臣。又田太監義﹐陜西人﹐亦鮑名下也﹐至萬曆二十四年掌司禮監印﹐其楷書得鮑教爲多﹐見典禮之臣記中。此後畱心學問之人﹐亦並及一﹑二識向往云。

司禮監隨堂李太監受者﹐京都人﹐西域苗裔。嘉靖四十一年選入﹐歷任司禮監。至萬曆二十九年夏﹐收選官人四十餘名﹐累臣亦其一也。三十一年選福王妃時﹐皇貴妃鄭娘娘引潞王例﹐欲選三人而擇之。先監矩時總理婚典﹐受執往事﹐爭曰﹕潞王先選一位未中﹐復選二位。𨿽三人﹐其實二也﹐如何敢比﹖先監甚服其亮﹐而密薦之。後升隨堂﹐未竟厥施﹐而一疾令終。

秉筆史太監賓者﹐嘉靖四十一年選入﹐多學能書﹐頗復歐陽﹐率更筆法﹐先監最器之﹐歷升文書房。史廣交遊﹐善琴弈﹐好寫扇﹐其詩字之扇流布宮中﹐神廟思得好秉筆﹐覽至史姓名﹐皇貴妃鄭娘娘偶贊揚之﹐聖意疑其從宮闈中鉆營也﹐遂立謫南京數年﹐取回任事﹐是日值有要緊旨意發閣﹐例該第一員親捧到閣﹐而史名原前列也。及回奏﹐神廟益怒﹐復疑其夤緣往閣中見輔臣也﹐復謫南京二十餘年﹐至泰昌元年八月﹐光廟登極﹐始取回。天啟元年﹐逆賢力於先帝前薦升秉筆﹐後畏。其廉介﹐退出閒住。史性儉素﹐曾與京宦米公萬鐘契厚﹐貸史銀七﹑八百兩﹐米終身困頓未償﹐史卽焚券﹐都人多稱爲義舉也。金太監忠﹐其照管侄也。金字敏恕﹐北直固安縣人也。萬曆六年選入﹐歷升文書房﹐博學能書善琴。守備鳳陽時﹐曾著《禦世仁風》一書刻之﹐博極鑑史﹐繪畫周詳﹐仿佛如《帝鑑圖說》﹐其評語凡稱《迂拙子》者﹐金之道號﹐其自跋﹐親筆作也。先監在時﹐曾向金曰﹕公後來秉政時﹐我名下中惟劉官人堪用。公善視之。其後累臣被常太監云詿誤墩鎖﹐於萬曆癸丑冬﹐金曾折節賜顧﹐時存卹之。至天啟七年十一月﹐累臣謫南﹐金已守備南京。崇禎元年夏﹐累臣復被逮赴北﹐蒙金惠銀百兩爲途費﹐金尋蒙今上特升秉筆﹐掌禦用監印﹐予告林下﹐近已令終。秉筆車太監應魁﹐則金名下也。

紀綸者﹐北直人也。萬曆六年選入﹐升司禮監﹐博學能文善寫﹐歷升文書房﹐未任秉筆﹐人多惜之。凡內臣讀書﹐近有讀《左》《國》《史》《漢》古文者。如先帝伴讀湯太監盛﹐萬曆二十九年選入﹐於書無所不讀﹐善飲酒能詩﹐與鄭太監之惠契厚﹐爲同僚。先帝登極轉典簿﹐不數月卽以病請﹐準私宅閒住。湯益沈酣典籍﹐自號」醉侯「﹐雅歌篤學﹐最爲李永貞嫉妒。天啟四年十二月卒。

鄭太監之惠﹐號明淵﹐北直任邱人﹐亦二十九年選入﹐爲牌子王奉名下。王則大司禮田太監義名下﹐王率眾名下叩見﹐田徧熟視之﹐惟以手撫鄭頂囑王曰﹕此子頂圓眼秀﹐人中端正﹐山根直接印堂﹐合伏犀貫頂法﹐宜令讀書。不數年﹐王與田相繼卒﹐卽派與管事。田太監詔名下﹐始深心奮志﹐受業於盧山人龍節。山人﹐杭州人﹐號九虯﹐博學能詩﹐於人落落寡合。聞累臣名﹐便交如舊識者﹐贈累臣詩云﹕棲遲數載誰曾記﹖我亦疏狂不記人。自接劉生杯酒語﹐常驚李白屋梁神。宮云冉冉明千樹﹐玉漏迢迢隔九繙﹐祗令陽回春意早﹐羈鸞究竟出風塵。鄭自此愈專心經史﹑古文﹑左國等書﹐詩習杜工部﹐字臨黃山谷帖﹐亦能作時藝古文。性好種植牡丹等花﹐嗜音善射﹐久爲永貞嫉妒。天啟五年夏﹐蒙先帝聖恩﹐起典簿﹐後升監官。時兩眼上皮各生黃斑﹐一如蟾蜍眉也。今上登極元年﹐奉使河南藩府﹐沿途廉介﹐驛遞感頌之。其年冬﹐禦前親試」出事君能致其身「題﹐考時藝中選﹐同文書房曹太監化淳升隨堂﹐誠古今殊遇也。尋掌尙膳監印。二年春﹐告病杜門絕客﹐究心學問。五年冬﹐王太監永祚密薦起升秉筆﹐總督南海子及寶和店﹐委用常國安以爲掌家。六年冬﹐總督東廠﹐委用王永壽爲管廠掌班﹐分寄耳目於羣小﹐且替名下官人何東鳳報二十餘年夙仇﹐當道者多爲講解﹐竟膠執不息﹐大爲輿情所薄。七年冬﹐有病閒住﹐被參未結。鹽蠹趙文淵具告﹐反噬公﹐止追過銀八萬兩﹐尙有三萬兩免追。上震怒﹐下東廠﹐理刑官耿良臣等於獄逮王永壽﹑常國安﹐於司禮監提問﹐革鄭職下法司﹐屢審未決。至十一年春﹐鄭患气蠱證亡於獄。臨絕﹐屬其家屬棺中多備紙筆﹐誓訟地下﹐享年四十有九﹐葬於阜成門外三里河﹐尙有八十餘歲母在任邱也。凡所蓄書籍﹑法帖﹐盡散失一空。生前所作一冊﹐於十年夏值常熟錢宗伯逮入所居﹐與鄭比鄰﹐見而稱賞﹐爲之序。初﹐湯之卒也﹐鄭爲經理喪事。後天啟丁卯秋﹐復爲湯手勒墓碑。其辭曰﹕蓋聞世之君子沒而不朽者﹐非書績於旗常則垂名於竹素﹐以至懿行隱逸之倫﹐詩酒曠達之士﹐咸得攄光傳記﹐照映後先。是豈名譽盡屬士紳﹐而吾儕遂乏傑俊哉﹖湯君諱盛﹐字銘新﹐號仲光﹐北直安肅人。體貌丰昂﹐顧眄神采﹐識度遠大﹐器宇宏深﹐直道正辭﹐率行己志。自弱冠通經史﹐而尢以聲詩振﹐常以古法出新意﹐人皆服焉。萬曆辛丑夏﹐掄選入內﹐久滯下僚﹐顧才名顯赫如劉君若愚﹐亦折節與君定交。之惠曾與君同事而兄事之﹐久蒙開益﹐故得少通今古。庚申秋﹐光廟登極﹐當憐才﹐同之惠擢司禮遷東宮伴讀﹐蒙今上垂念潛邸﹐勞升司禮監典簿﹐之惠又同列寮采之誼。斯時也﹐君自以爲居非常之地﹐必竭底蘊以報國家﹐不知之惠之不才寡昧﹐每推挽相須﹐而軒輊罔計。豈期此志未伸懇辭閒住﹖之惠亦隨而求退。君更涉獵經史﹐著作日繁﹐君嘗曰﹕吾有友乎﹖說心間之俗務﹐計衣食之瑣碎﹐或卸杯月下﹐或緩轡郊坰﹐則範君﹑常君﹑盧君是矣。如酌古準今﹐談經論史﹐探性命之原﹐圖不朽之業﹐樂聲應气求而不孤者﹐則劉君﹑鄭君是矣。𨿽然﹐吾之學可以攀劉而提鄭哉﹖君生平月旦﹐令人嘆服。其進修識見﹐如此乃暴疾﹐初沾一臥不起痛哉﹗範君諱昇﹐常君諱國安﹐盧君諱應選﹐於君皆同年也。無何﹐之惠荷恩擢復原職﹐尋晉監官﹐緬憶君容﹐宛然在目﹐恨不與君同事而終始之。嗚呼﹐痛哉﹗墓艸𨿽宿﹐情自不能渝也。嘗聞之先師曰﹕人之才情﹐本天授也。順之者明﹐悖之者暗﹐是則順必得天而壽而昌﹐悖必反性而天而殃﹐而果報何﹐未必若是耶﹖據情會理﹐以理律人﹐君乃明天人之際﹐洞善惡之歸﹐正擬遐壽﹐期頤逍遙﹐笑傲何祿﹐壽如此之爽哉﹖君生於萬曆丁丑秋﹐卒於天啟甲子冬﹐葬於都城之西王河鄕之池水村﹐於是樹石表行﹐爲九原之觀﹐湯復著有《歷代年號考略》﹐以爲我朝建元十六﹐而誤重前代者五﹑六﹐實詞臣失於參考之過也。其餘遺文書籍各若干捲﹐咸散失未刻﹐君子惜焉。

王進徳﹐不知何許人﹐號樗仙。世廟時﹐職章聖獻皇后宮管事﹐有甲第在東華門外﹐淸整雅潔﹐門無俗客。每休沐之暇﹐卽閉門焚香﹐彈琴讀書﹐或展古名人墨妙臨﹐寫不釋手﹐故書法遒麗﹐遂成名家。尢好接賢士大夫﹐宛然有儒者風。嘗與陸文裕公深善﹐所蓄」七賢過關圖「﹐陸公題跋也。其辭有曰﹕按」七賢過關「﹐事無可考﹐豈竹林之人耶﹖或曰﹕卽作者七人爾﹐蓋畫家多尙興致﹐不屑屑形似﹐要在得其意於筆墨蹊徑之外可也。公遭遇聖明﹐參與帷幄。密勿之地﹐以其愛畫之心﹐而爲愛才之舉﹐則天下必不致有遺才如此圖中﹐望望而去也。予重以是望之﹐云累臣於滇南諸公處﹐曾見此圖﹐並古帖數種﹐咸識之以」樗仙圖書「﹐則樗仙賞鑑好古﹐當不凡也。

張太監維者﹐北直霸州人﹐號範吾﹐嘉靖三十八年選入﹐爲司禮監管印張太監宏名下。幼博學好書﹐又最爲李太監芳器許。隆慶戊辰﹐遂薦升神廟潛邸位下。萬曆初年﹐歷升乾淸宮管事﹐提督內忠勇營﹐掌兵仗局印。而秉筆孫徳秀﹑張鯨諸人﹐頗妒其才﹐然維處之泰然。慈聖老娘娘造有元帝金像﹐特差維賫請往湖廣武當山供安。維善詩能文﹐且精於琴畫﹐往返廉靜﹐驛遞咸徳之。凡詩賦翰牘﹐人咸寶惜。十二年三月二十七日夜﹐侍神廟於乾淸宮西廊﹐上問曰﹕爾本官三年事畢了。維奏曰﹕仰荷聖恩﹐得予令終﹐臣等存沒感戴。上因從容曰﹕我常想張宏好个老兒﹐每見我譴罰一个諫官﹐卽叩頭流涕﹐善言寬解﹐我亦爲他息怒﹐何等忠愛。維叩頭應曰﹕此是聖徳﹐納諫非臣下所能挽回﹐倘聖怒不息﹐他亦豈能成功﹖上曰﹕爾以他三年除服畢﹐作一首詩來我看。維卽擬題《榮哀慕感詩》云﹕薤露光陰何易晞﹖三年夢逐白雲飛。哀吟風木人終別﹐悵望煙霄鶴未歸。墓艸可憐滋聖澤﹐祠旌深感照春暉。仁皇夜半思耆舊。重奉恩綸下紫薇。至十六年九月﹐駕幸山陵閱壽宮回﹐維股爲車轢傷﹐又見近侍小人張守義等怙寵生事﹐而張鯨等眈眈未艾也。遂求退。著於思善門外直房調治半年餘﹐始準私家調治﹐遂益裒法書祕籍不釋手。至晚年﹐兩目爲盲﹐尙能濡筆寫行艸。凡聞有新書﹐必買來﹐令左右念聽者數年。至萬曆四十一年夏卒﹐享年將八十﹐著有《皇華集》《歸來篇》《摸金山人集》《蒼雪齋集》等書行於世。維與先監爲同官﹐先監之政事擔當﹐維之文章恬退﹐咸彪炳於世云。王翺字鵬起﹐號村東﹐原籍南直句容人。永樂時﹐遷北直通州。嘉靖壬寅選入﹐時年十一歲﹐撥司禮監內書房讀書﹐受業於郭東婪﹑趙太洲﹑孫繼泉先生﹐咸器重之。且曰﹕爾諸生系內史﹐不必學舉業文章﹐惟講明經史書鑑及本朝典制以備聖主顧問﹐有餘力學作對與詩可也。歷升乾淸宮牌子﹐隨朝請劍﹐因進封事賜鬥牛。八月升太監。萬曆辛巳﹐奉旨﹕慈寧宮教書。遂遷居於西安門北﹐得從容與士大夫唱和吟詩。侍母孝﹐待弟良翔友於之愛﹐爲內廷所少。翺爲人悲歌倜儻﹐博學自豪﹐視富貴若電光石火焉。其《詠籠雀詩》云﹕曾入皇家大网羅﹐樊籠久困柰愁何﹖徒於禁苑隨花柳﹐無復郊原伴黍禾。秋暮每驚歸夢遠﹐春深空送好音多。聖恩未遂銜環報﹐羽翮年來漸折磨。翺與維前後皆有詩名﹐而品秩榮顯﹐翺遠不及。維刊《禁砌蛩吟稿》《村東集》行於世。李芳﹐任乾淸宮管事﹐掌內宮監印。隆慶年間﹐曾以上書直諫下獄﹐與海剛峯先生諱瑞﹐謚忠介者同寓。事見《泳化類編》等書﹐玆不載也。

凡內臣姓朱者﹐皆攺姓諸﹐禮公族無刑人之義也。諸升字晉父﹐號鎭南﹐浙江紹興人﹐嘉靖四十一年選入﹐於王太監安爲同官。按外廷所稱同官者﹐謂職掌名位相同也。內府所稱同官者﹐不過同支派項下已耳。猶前後同門之義﹐非指同僚而言﹐不可不知也。升曾任禦用監﹑武英殿掌房﹐自萬曆十年﹐降發南海子淨軍。多讀博識﹐通篆籀六書之學﹐樂與士紳交遊。泰昌元年秋﹐復原秩。天啟五年夏﹐沐浴正冠而逝﹐壽幾九十。升性豪俠﹐善書札﹐達大體﹐奢於交接﹐積書名人字畫古帖頗多。

毛成﹐號似鶴﹐北直玉田縣人。萬曆六年選入﹐歷升甲字僉庫書﹐甘貧篤志﹐潛心濂洛之學薛文淸﹑王文成諸君子之書﹐更畱心音韻﹐六書之理﹐雅服鄭樵之六書略﹑楊桓之六書統﹑趙桓謙之本義﹑吳元滿之總要。晚年得昆山魏莊渠先生所著《六書精蘊》﹐玩索自娛﹐舉世俗之好﹐無能奪也。成性剛介﹐菲飲食﹐敝衣履﹐通禪學﹐蓄書甚多﹐足未嘗至顯要之門﹐於累臣有師誼焉。壽七十餘卒﹐葬於玉泉山麓。生時自題其墓碣曰﹕於呼﹗藍田耕夫之墓。神廟初年﹐先習趙孟頫字外﹐小臣中有杜詩號鯉廷﹑王廷﹐策號哈仙﹐及中書楊大綸﹑劉彩等備員筆墨之役。其後﹐聖性篤好章艸﹐戊申春﹐曾召累臣至啟祥宮前殿﹐差宮人襲朝女出簾問累臣兄弟之名﹐令寫眞艸八分篆字詩﹐累臣俯伏階下﹐次第奏對。如諭寫入﹐其後又令寫章艸。累臣對曰﹕原不曾寫﹐未寫而止此。時累臣二十五歲矣﹐亦最奇之遇也。聞皇貴妃鄭娘娘欲討做司房近侍﹐神廟以爲先監矩甫亡﹐已派與常云名下﹐何可用﹖未遂許﹐而或有妒者阻之也。是時開雍顧老師尙在京﹐聞之甚喜﹐俯仰今昔﹐不覺淚下沾襟。

孝廟時皇親恣橫﹐太監何文鼎掌乾淸門﹐心不平﹐引祖宗家法極言直諫。文鼎與鮑太監忠契厚﹐方艸疏時﹐不令忠知﹐比燈下謄眞之際﹐有一杠在門旁立者﹐忽一步一步行至案前﹐鼎怒罵曰﹕我爲國盡言﹐爾何物麼麼敢來嚇阻我耶﹖疏上﹐上大震怒﹐系鼎詔獄﹐雜追治之﹐務究所主使者。文鼎毒慘備嘗曰﹕有兩人俱是山東籍貫﹐不可拘。按訊者曰﹕姑言之。對曰﹕孔子﹑孟子也。鼎旣死﹐猶能於禁中拽銅缸作聲﹐若稱冤者。中外嘆息﹐上亦感悟﹐憐之﹐特令勒石以祭焉。

中官最信因果﹐好佛者眾﹐其墳必僧寺也。惟晏太監名宏者﹐不知何許人。武廟時﹐曾鎭守陜西與督臣王瓊同事﹐其墳在西山﹐不設佛像﹐止以石砌壁﹐而鐫刻古來賢孝典故﹐爲勸化計。俗所謂」晏家廟「者是也。今經廠所貯晏公綱目板一部﹐宏遺物也。內臣多愛﹐重刷印之。

世廟﹐神廟享國年久﹐鼓鑄嘉靖﹑萬曆錢﹐流行甚廣。惟光廟在位﹐僅匝月﹐先帝仰思」泰昌年號「﹐尙未鑄錢﹐遂分鑄與天啟錢﹐並流通同使﹐民間有恭睹」泰昌錢「而墮淚者。累臣藏有徽墨四大笏﹐可重二斤﹐斤料甚佳﹐上摹」泰昌元年制「﹐想是正人君子曾蒙光廟召用﹐禮遇者藉此墨以志不忘也。累臣磨用﹐聞錢法侍郎劉君重慶好古喜墨﹐遂托一山東人轉賣﹐且藉此墨滿望劉君據墨具疏﹐請將泰昌錢亦鑄若干以廣行﹐柰劉君畱墨付值﹐而泛泛然視爲沒要緊事也。惜哉﹗

神廟恭妃王娘娘卽孝靖皇后﹐生皇長子卽光廟﹐又生皇四女也。皇貴妃鄭娘娘生皇二子﹑皇三子卽福王﹐又生皇四子﹐生皇二女﹑皇六女﹑皇七女卽封壽陽公主駙馬冉興讓所尙者也。端妃周娘娘生皇五子卽瑞王也。敬妃李娘娘後封皇貴妃﹐生皇六子卽惠王也﹐生皇七子卽桂王也。順妃李娘娘生皇八子及皇十女。中宮王娘娘卽孝端顯皇后﹐生皇長女卽榮昌公主﹐駙馬楊春元所尙者也。榮妃王娘娘生皇三女。徳嬪李娘娘生皇五女﹑皇八女﹑皇九女。光廟纘承大統﹐福王封於河南河南府﹐瑞王封於陜西漢中府﹐惠王封於湖廣荊州府﹐桂王封於湖廣衡州府。

神廟時﹐禦藥房提督張太監明精於醫藥﹐最蒙寵﹐升秉筆掌內官監﹑內府供用庫印。明素不識字﹐只掛虛銜﹐不該正﹐不批文書。凡不識字而秉筆者﹐穆廟時孟衝﹐神廟時張明﹐先帝時魏忠賢﹑王朝輔﹐止四人耳。萬曆二十八年夏﹐明病故﹐京師人皆快之曰﹕」張打鶴「死了。先是﹐神廟往朝慈聖老娘娘﹐明執藤條﹐在前淸道﹐值慈寧宮丹陛上設有古銅仙鶴﹐髙五六尺﹐明誤以爲人也﹐遂打而罵之曰﹕聖駕來還不躲開。隨侍諸臣哂之﹐所以有此綽號也。其掌家周臣﹐亦升乾淸宮管事﹐掌兵杖局印﹐而一家照舊不許分散﹐專造上用酒﹐造辦金玉銅錫木鐵雕漆器物﹐名曰﹕禦覽。周臣病故﹐張宣伊進朝繼之﹐至泰昌元年八月始散。而逆賢掌家王朝用及伊進朝池守爵﹐皆明管上房之官人也。

福府承奉曹奉者﹐持佛氏戒號」丹巖居士「﹐頗與士大夫交﹐然性嚴急少慈。迨之國時﹐與承奉鄭縉俱以病告畱京師﹐惟徐進﹑劉顯等隨赴雒也。

慈聖皇太后李老娘娘患目疾﹐有醫婦劉氏奉旨進慈寧宮調治﹐有同來彭氏匿孕入宮﹐貪戀節間賞賜﹐不肯明言。臨月﹐遂於宮中封夫人」彭金花「﹐女處夜產一子﹐於便桶中卽淹死。宮人奏知神廟﹐欲將重處﹐幸聖母憐其勞﹐發彭氏於禮儀房﹐打三十逐出﹐棄死兒於北安門外。此亦宮中異事也。自後凡醫婦﹑收生婦入宮﹐必再三驗焉。不逾年李老娘娘崩﹐蓋亦非吉兆也。

壽陽公主者﹐神廟之第七女﹐皇貴妃鄭娘娘生也。選駙馬時﹐顧姓者二人﹐冉姓者一人。冉固安人﹐顧都人也。時正暑﹐禦前親選之日﹐兩顧白玉大簪﹐極細亮帽﹐發可以鑑﹐香气襲人﹐衣服楚楚﹐鮮鞋淨襪。而冉則衣不求鮮﹐戴圓羅帽﹐兢兢叩拜﹐不敢仰視。神廟隔簾向鄭娘娘指而目之﹐卒選中冉氏之子興讓﹐實重其老成也。及完婚數年﹐與公主反目逃回﹐奉旨﹕召來罰演禮﹐如楊春元故事。仍革其父職﹐奪教習部官賈之鳳俸一年﹐以懲之。

神廟時﹐生瑞王之端妃周娘娘不甚有寵﹐瑞王二十五歲始完婚。福王十九歲完婚﹐卽光廟二十一歲始完婚。惠王﹑桂王亦各二十歲以外始完婚﹐禮儀房各有底冊可考也。

中宮孝瑞王娘娘﹐其管家婆老宮人及小宮人多罹捶楚﹐死者不下百餘人﹐其近侍內官亦多墩鎖降謫。惟皇貴妃鄭娘娘近侍各於善衙門帶俸﹐其宮人有所謂靳大者﹐失其名﹐龐保曾答應也。曰﹕吾贊女者﹐初宋保答應而後用張朝進答應。保慮熱鬧終有散場﹐苦海回頭是岸﹐於是棄職爲僧﹐常往不返。內臣中擺脫富貴﹐急流勇退所希有也。曰﹕林廷宦女者﹐馬謙曾答應之。曰﹕於景科女者﹐張騏所答應也。凡答應者爲之置辦服飾﹑食物﹐卽掌家﹑掌班不可缺者也。

京師墨山會地方﹐有贈司禮監太監剛公諱鐵之墓焉。寺中藏有遺像三軸﹐皆曰﹕靖難時有功之太監。至今﹐宛平縣有祭﹐凡掌司禮監印者繼續修葺。又曰﹕三義廟蓋祠先主關張君臣也。其五虎將軍像﹑龐士元先生像皆先監掌印時﹐令經營內官率塑匠往鐘鼓司﹐仿漢時妝束服飾以塑之﹐非出自古本流傳也。按剛太監墳大冢一﹐其石碣差古書」燕府承奉正剛公諱鐵之墓「。又一碑差大稍新﹐則書贈司禮監太監某之墓﹐蓋似後人所立者﹐墳前左右各列石鼓四﹐以次漸矮﹐如爲坐杌﹐松亦茂盛甚古﹐其爲古迹無疑。近年修墳﹐所勒碑文皆曰﹕公曾有靖難犁庭等功。按碣稱」承奉正「﹐是成祖未正大位時﹐公先卒矣。若果有靖難犁庭等功﹐則自應有別銜﹐豈仍以承奉正勒碣乎﹖累臣心久惑之﹐徧向熟於典故者訪問﹐亦卒無明證也。一日讀《宋史﹠﹟8226﹔列傳》有云﹕某與遼將剛鐵大戰於某處。云云。則此墓得毋遼將冢耶﹖抑剛公亦是遼裔﹐而名偶同英猛同耶﹖今正史明載剛鐵姓名﹐因世之讀史者﹐槪以斷爛朝報泛泛視之﹐定多未詳故耳。食之人遂相沿﹐無敢異議也。同僚趙君琦美﹐字元度﹐南直常熟人。趙定﹐字先生﹐長子爲先將軍契友﹐博洽好古人也。累臣以父執事之﹐亦曾問及﹐懵然無以對焉。夫此墳爲我朝大內官祭祀之所﹐享二百餘年血食﹐倘或原是一番將軍﹐能不令死者暗笑﹐生者之謬談乎﹖是以愼祀典者﹐不可不詳核確迹也。累臣愚昧﹐謹次所聞以俟知者。

卷二十三累臣自敍略節

累臣若愚﹐生於萬曆甲申二月﹐至戊戌七月悖父兄之教﹐感異夢而自宮﹐廢儒業﹐讀醫書﹐習養生家言。辛丑六月﹐遇例選入皇城﹐隸先監陳公諱矩名下﹐派與掌家常太監云照管。該班則供抄謄之役﹐下班則習字讀書﹐頗蒙先監器許﹐解衣推食﹐耳提面命﹐卽師生父子也。神廟功名頗寬﹐又得外受先師顧太史老先生之教爲多。先師諱天竣﹐號開雍﹐南直昆山人﹐壬辰鼎甲。累臣入七年﹐先監卒﹐又二年始升奉禦。每竊嘆曰﹕我太祖時胡惟庸之變﹐幸得云奇諫阻。不然﹐聖駕幾危。正統己巳之變﹐我景皇帝懾口騎披猖﹐徐珵等倡南遷之議﹐若非金英﹑興安主持﹐鎭定於內﹐恐於忠肅諸君子不能奏奠安宗社勛也。我孝廟靑宮時﹐篤於學問﹐及紹大統﹐十八年堯舜之治﹐又皆自覃吉培養之功來也。我武廟在宥﹐逆瑾不臣﹐若非張永從中並力密奏﹐祛除大憝﹐能如摧枯易乎﹖我神廟禦極之三十一年冬﹐妖書獄興﹐九重震怒﹐重賞以購作書之人﹐廣緝捕以滋告密之竇。凡書內有名者﹐恐有後患﹐各猜生平素仇隙之人﹐而欲甘心書內無名者﹐又自懷疑懼﹐恐被怨家誣害﹐身危家滅。幸當時先監掌東廠﹐委曲調救﹐中外始安﹐使從來內臣若無雲金﹑先監之儔﹐則逆相之毒必稔﹐南渡之議必興。歸徳﹑江夏諸君﹐寧免蜚語之中乎﹖嗚呼﹐危哉﹗累臣曾記王振擅政時﹐欲害薛文淸﹐其廚中老奴知之﹐痛哭不已。振聞之謀﹐遂中止﹐累臣自辛亥冬爲常太監詿誤墩鎖﹐至光廟登極始放﹐升司禮監寫字奉禦。先帝登極﹐卽侍髙太監時明﹐後升監丞。天啟元年冬﹐自司禮監被魏忠賢退於禦馬監﹐仍隨髙公居住西直門街私宅﹐日侍左右。髙所纂緝養生之書曰﹕」一化元宗「﹐累臣曾效抄謄讎校之功﹐三年始成﹐卽被李永貞自髙公宅內喚令答應﹐不敢不應承趨赴。不謂永貞自登樞要﹐頓忘布衣﹐設法羈防﹐使人進退不得﹐气郁痰火不食八﹑九日﹐瀕死者數次。然寸心實不減﹐王家老奴也。四年夏﹐逆賢欲杖陳居恭﹐幸王體乾素感先監舊恩﹐向逆賢救免。其年冬﹐南樂魏相公密與賢一稿﹐賢付永貞著謄奏施行﹐其中有」元凶已放「四字。累臣問」元凶「指誰﹐永貞曰﹕你快寫罷﹐今廠爺在禦前立等要奏哩﹗累臣嘆曰﹕人臣已去﹐爲甚還派他這樣名色﹖永貞曰﹕你到大殿內替老趙解解。一日﹐因臺臣劉微﹑張汝懋之疏﹐欲逮房可﹑杜樊﹑尙燝﹑遊士任等﹐適先帝偶恚憎逆賢﹐各僅得幸免。一日﹐少卿韓繼思告病﹐永貞因《同志錄》上其名有三圈﹐崔呈秀所欲害者。又」韓三之獄「﹐呈秀欲藉僕害主。如吳養春﹑吳懷賢故事﹐逆賢亦有成心。而體乾﹑永貞等且倡言世廟夏」桂洲故事「﹐幸韓三至死不肯妄招﹐許顯純亦未敢代砌捏奏﹐此實天啟末年詔獄詞臣﹐僅見之一公道事也。凡各項章疏﹐及內閣票本所擬聖諭﹑詔誥﹑敕命﹐各秉筆公公例應詳看﹐然敕諭﹑誥命稿多忽略不肯細看。累臣在永貞直房﹐有經管責任﹐偶值滿桂升總兵﹐內閣撰進敕稿付永貞看﹐至」爾可與樞輔計議而行「﹐是時孫閣部承宗撤回已久﹐見任總督則王公之臣﹑巡撫則諭公安性﹐今尙曰」樞輔「﹐實屬差誤。如不奏請攺正﹐開讀之際﹐令人能不暗笑乎﹖永貞深以爲是。次早﹐同眾奏請禦筆將」樞輔「二字攺作」督撫「﹐此稿珍藏內閣可考也。今上登極之日﹐體乾總辦禮儀文書﹐有進封妃周娘娘爲皇后紅掩面文書一本﹐該永貞寫傳紅。累臣侍永貞謄完﹐問曰﹕此文書是那項辦理的﹖永貞曰﹕印公公。曰﹕旣已奏過﹐今卽奏覽發行乎﹖永貞曰﹕然。累臣曰﹕略早些了。如今萬歲爺還有本生聖母賢妃劉老娘娘墳﹐見在西山﹐尙未傳諭徽號遷祔﹐今中宮娘娘若先行進封﹐恐非次第。永貞曰﹕有所考據否﹖累臣曰﹕有隨將《皇明詔制》書內所載﹐穆廟以裕藩入繼所行次第﹐某日登極﹐某日傳諭聖母徽號遷祔﹐某日傳諭進封皇后。呈永貞﹐卽將前書袖至禦前﹐據以告。體乾轉奏今上﹐萬歲爺次第舉行。次日早﹐體漧笑問之﹐知爲累臣簡舉﹐甚銜之﹐所以參若愚者曰﹕胸藏舊迹﹐目無成法也。冤哉﹗永貞𨿽死﹐塗文輔等尙在﹐可面質此事也。萬歲爺聖孝性成﹐將順其美﹐亦臣子分內事。彊如佐助逆賢﹐日在禦前替人報復﹐播無窮惡也。天啟七年九月﹐永貞辭任後﹐累臣遂於徳勝門內先監會館居住﹐十一月十七日永貞逃後﹐至十二月十二日楊維垣之捏參疏上矣。十四日﹐於司禮傳奉聖旨﹕禦馬監外廠大監劉若愚著降做淨軍﹐發去南京孝陵衛種菜﹐還寫帖子去該衙門知道。欽此。時霍維華疏內亦參及若愚。二疏所奉之旨皆云﹕劉若愚已降發處分了。十六日﹐南行。崇禎元年正月初十日﹐交孝陵西園收管。三月內﹐又被山西道劉禦史重慶捏參提解赴北。五月初一﹐逮入刑部獄。二十五日﹐禮垣陳君贊化疏請﹐著九卿科道廷鞫﹐如朝審例。奉聖旨﹕所奏鞫審李永貞等﹐委宜分別隔訊﹐務得眞情。云云。至六月二十日﹐中府會審﹐乃不容分訊﹐各夾打一頓。李永貞﹑若愚﹑李實俱引﹐凡姦邪進讒言主使殺人者﹐斬之。律仍於」斬「字上增一」皆「字﹐俱決不待時﹐志在滅活口。何嘗分別隔訊得眞情哉﹖二十三日﹐具題。二十七日﹐平臺召對。原會審大臣王太宰永光等欽奉玉音﹐李實一案有冤枉無冤枉﹐五虎五彪如何不問﹖決不待時。空印本是李永貞塡的﹐劉若愚次一等﹐李實又次一等。云云。至七月初二日﹐會審之疏奉有」這本內犯人情罪不同﹐還著該部從公另擬「之旨。初四日﹐又召對將李實原參周起元印信本﹐付閣臣細看﹐果是墨迹蓋朱。十三日﹐刑部具題。十六日奉聖旨﹕是。李永貞卽會官處決﹐劉若愚秋後處決﹐李實充淨軍送司禮監發落﹐孫升依擬。欽此。累臣罪案其實不曾訊明﹐其實無證據也。本年九月朝審前徧遞訴揭﹐云眞正姦黨巧卸欺天﹐被退小臣無辜喫累﹐以力攻楊﹑霍。時刑垣曹君師稷疏請詳鞫﹐奉聖旨﹕劉若愚已有成案﹐不必再訊﹐該部知道。欽此。時首輔李公標﹐北直人﹐梓裏情面不得不爲也。按逆賢欲貴顯其名下﹐將在前礙路之人殺者殺﹐退者退。累臣所以被斥於禦馬監﹐又被王體乾退於外廠﹐實系摧折之人﹐當時最爲耆貴重臣無逾體乾者﹐親信掌家無諭王朝用者﹐今乃苛責無辜﹐可謂有天日乎﹖塗文輔司從前文��兩部事權﹐才名不在永貞下﹐罪止孽逆軍犯﹐近復蒙恩攺爲民﹐是眞正逆賢支派輕者﹐益得輕也。且楊﹑左諸公及七君子之死﹐自有逆謀主使﹐加功入告之人﹐而李實空印本又的非若愚塡寫﹐乃懸坐曰主使不亦冤乎﹖會審時少司寇閩中丁公啟睿﹑山西司郎中江右徐公士俊﹐首座則太宰長垣王公永光﹐王與楊﹑霍又最厚者。夫旣成心故人﹐卽祖宗律條之內﹐不難增一緊關字樣﹐則招之湊砌﹐與海市蜃樓何異﹖至部覆第二疏﹐仍用前律監候﹐可謂次一等乎﹖次者次於死也。仍以死擬﹐死可謂從公另擬乎﹖按明例律云﹕二死三流各同爲一減項﹐用此律者不一﹐何獨若愚明奉玉音﹐次一等明明本條無皆字而不用此律何耶﹖累臣於逆賢之側﹐絕無站處說﹐處於永貞又久遭猜妒﹐旣不敢出宮門﹐何由而知外事﹖又不到先帝禦前做官﹐從來恩蔭總未及若愚弟侄﹐工部錦衣衛之文案歷歷可核也。《內臣便覽》亦未刻若愚姓名﹐而楊﹑左諸孤疏揭血寫奏章﹐及李實﹑孫昇疏揭﹐又何曾有一字及若愚之姓名﹖三年秋審﹐蒙注有詞。五年秋審之後﹐特奉聖諭云﹕法官不肯盡心﹐詳核主筆者﹐又循套塞責﹐殊非肅國法重民命之義。又云種種情節﹐及招冊中事相類﹐而諭不能悉載者﹐通著三法司另審另擬﹐俱要明妥具奏。欽此。若愚冤苦異常﹐具狀申訴﹐蒙將姓名列應攺數內。六年﹑七年﹐屢攺未允﹐已不入朝審招冊﹐亦不隨上衙。凡屢次奏駁之旨﹐亦不曾詰責堂司。柰七年秋爲缺太宰召對﹐時少宰張公捷薦呂純如致滿朝鼎沸。八年春﹐鳳陽祖陵遭流寇之變﹐將有恩詔傳布﹐而楊與霍等或有冷灰思然之念﹐被臺省抨彈。時大司寇馮公英﹐北直人也﹐甚懼。至五月內﹐遂將若愚攺從而加功者絞之﹐律覆結﹐將明例律」二死三流同爲一減「之條﹐復革而不用。自若愚始明﹐借若愚性命以息臺省之口﹐暗以傷楊﹑霍等耳。則是答應﹑永貞之人﹐重而仍攺於重也。九年夏﹐值五年大審之期﹐其冬有總憲唐公世濟薦霍維華邊才﹐上震怒﹐將唐革職下獄提問。十年夏﹐恩審曹大司禮化淳﹐𨿽兩奉簡命到大理寺淸理冤滯﹐亦不敢遞爲若愚昭雪也。十四年春﹐奉特諭大赦中外﹐命內閣首員範公復粹於三月初九日起﹐至十二日止﹐到大理寺會審﹐蒙注若愚有詞眾耳。眾目無不通曉。至四月十四日覆奏﹐有詞旨下﹐乃不與有詞二十四人數內。豈另俟機會耶﹖抑有所阻礙﹐而沈擱耶﹖不可知已有兔﹐爰爰雉離於羅戴盆﹐何時得見天日耶﹖累臣平素苛謹無城府﹐往上看是靑天﹐往下思是地獄。明有王法﹐幽有鬼神﹐𨿽身處幽囚顚險之地﹐此一點天理良心必不肯昧﹐惟念在內之猜妒者﹐多外廷之說夢者﹐眾如江南所刻《淸明聖政》《頌天臚筆》《斥姦》等書﹐不一而足。蓋信耳者膠執﹐成心原心者百無一二﹐卽累臣一介之生死﹐所關幾何﹖顧我神廟之聖慈﹐光廟之聖孝﹐先帝之聖度﹐凡爲臣子者﹐或無由曉﹖在當時或膠一已之見﹐隨聲附和﹐若再數十年後﹐彼道路不根之口﹐又將何所底止﹖若愚世受國恩﹐深爲此懼﹐敬於席槁苟活之際﹐以柙楞代硯﹐以血淚和墨謹將《憂危竑議》以來及先帝甲乙丙丁四年之內﹐耳目所及﹐最眞最確實者﹐直吐肺肝﹐不加裝飾。心無乞米之嫌﹐傍無執燭之鑑。我朝九廟之靈﹐實式臨之期﹐沒者不含恨於筆端﹐存者不漏网於淸議。後有弔古者自笑彼葛藤﹔非眞撫此編而太息矣。若愚之報楚籍者﹐昔在南京聞旨被逮﹐時卽具書與兄茂芳﹐云﹕必不可言﹐與兄同母﹐亦不必露先人之仇﹐終未能報之意﹐心良苦已。果眞襄陽縣人也耶﹖亦異夢冀少驗耳。累臣始祖名大海﹐南直定遠人。元至正甲午﹐隨繆大亨起義團澗山﹐凡三千人﹐我太祖收伏之﹐以從軍勞升延慶左衛正千戶。大海之子觀隨﹐成祖靖難﹐南徵大戰白溝河陣亡升指揮僉事﹐世叨傳襲。至第八世則先將軍應祺也﹐生嘉靖庚申﹐於萬曆丙申中武舉﹐爲盛公訥﹑趙公用賢門生﹐推宣鎭西城守備﹐歷升都司遊擊﹑參將﹐至京營左副將署都督僉事。癸卯冬﹐推遼陽協鎭副總兵﹐先將軍素爲寧遠伯李成梁所忌﹐至棄地一節﹐又具呈諫阻﹐益逢毒怒﹐百方圖害。延至乙巳夏﹐告病。八月十一日卒於正寢﹐年四十有六。先將軍捐世之冬﹐遼東果招徠流民﹐地果棄矣。見《遼左棄地》語中。嗟乎﹗累臣於遼東李氏有不共戴天之仇﹐當貴池丁相公等於先帝講筵﹐袖出遼東傳害熊經略時﹐累臣如能主使殺人﹐何不將楊鎬﹑李如楨同熊並處﹐藉封疆爲名﹐雪先臣恨﹐不亦正乎﹖又如楨在獄﹐於天啟五年冬﹐曾失火僅將如楨責之。當時累臣何不求永貞加功﹐置如楨死地乎﹖總之﹐暗裏害人之事﹐必非遭斥逐猜防不同心之人所能辦者。世未有殺父之仇不能報﹐而乃殺沒相干之人﹐有是理乎﹖此最顯而易見者也。先將軍故長男茂芳襲職﹐歷升昌平參將。崇禎元年夏﹐刑部杜君齊芳參茂芳革任。二年冬�薄都城﹐茂芳協防居庸關。七年秋﹐�犯山西大同﹑宣鎭東路﹐時永寧參將張國威率茂芳守城﹐�不敢攻。九年夏﹐茂芳蒙山陵提督王太監希忠牌取﹐赴昌鎭聽候委用。夏杪秋初﹐�猝自柳溝﹐由皇陵深入。昌帥巢丕昌叛﹐昌平城陷﹐王太監及茂芳同死於昌平。身膏原野﹐門祚無嗣﹐又可痛哭也。先將軍一生淸節叨祀﹐鄕賢有子二人﹐所遭如此﹐豈非天哉﹖視天夢夢我辰安在﹖累臣與兄茂芳同母﹐母胡亦嘉靖庚申生。初產若愚時﹐夢一老僧云是襄陽人﹐來借房住﹐故若愚匍匐時﹐喜敝垢衣。母胡倚閭十載﹐加以悲痛茂芳之死﹐遂於十年六月內去世﹐享年七十有八。嗚呼﹐痛哉﹗若愚不孝不弟之罪﹐其通於天乎﹖其通於天乎﹖

卷二十四黑頭爰立紀略附

涿州去京師百餘里﹐其涿■﹝君邑﹞娘娘﹐宮中咸敬之﹐中官進香者絡繹。馮相銓﹐其里人也。少年詞林﹐美容公子﹐人多慕之。值神廟靜攝久﹐交通禁中﹐是以中官多請馮入皇城遊賞。自此﹐內官皆知有小馮翰林矣。天啟甲子春﹐逆賢進香涿州時﹐銓被劾家居﹐跪謁路次﹐送迎供帳之盛傾動一時﹐且涕泣陳盛明之冤﹐爲東林陷害﹐逆賢憐其姣媚﹐已心許之。後楊都憲有參賢二十四罪之疏﹐賢窘甚內營救於客氏﹑王體乾﹑李永貞﹑石元雅﹑塗文輔﹐而復求助於外廷。馮因具書﹐於賢侄良卿言﹐外廷不足慮﹐教之行廷杖﹐興大獄﹐以劫制之。又時時剌得外廷情事﹐密報逆賢﹐使爲之備。賢感之刺骨。及汪文言再入詔獄﹐馮與霍維華﹑李魯生﹑楊維垣﹑崔呈秀等朝夕計議﹐羅織多人﹐密封付良卿轉送逆賢﹐皆李朝欽及永貞等拆念﹐賢聽畢令朝欽付東廠。聽記者暗授許顯純﹐顯純一一請教後行。馮又與大金吾田爾畊最暱﹐每促膝夜語﹐卽親近僮僕不得與聞。南樂通逆賢之後﹐思得後勁﹐念馮曲意承事﹐因屬意焉。而李魯生等又贊助之﹐馮亦將《綸扉故事》一冊密托良卿轉致逆賢﹐間在上前點綴冷語﹐曰﹕甘羅十二爲丞相﹐我朝卜相亦曾不次用人﹐不拘資俸云。蓋未入相之前﹐已久入逆賢幕矣。初在講幄時﹐日與良卿﹑傅應星深談﹐或托爾畊通帖﹐機鋒顯露。南樂聞而忌之。馮入相後﹐漸聞其事﹐銜之﹐遂與呈秀﹑爾畊等譖南樂於逆賢﹐謂有二心。南樂從此謝政歸矣。馮之大拜﹐不盡由南樂者﹐此也。馮喜修容止﹐凡入朝﹐衣箱內隨靴兩三雙﹐鮮衣數襲﹐沿途頻刷靴塵﹐行步自顧其影﹐鏡不離左右﹐官帽補服極其奢麗。性愛古玩﹐而學識目力不逮。托心腹長班劉四號次庵者﹐代爲聚斂。凡京城世家有名物堪賞鑑者﹐必百計取之。凡出閣至寓﹐則古董玩好奇書珍玉羅列滿前﹐而嬖妾孌童﹑淸客狎友﹐殆無虛室。李永貞嘗嘆曰﹕內相有塗文輔﹐外相有馮振鷺﹐時事可知也。言其躐等超拜﹐內外同也。逆賢已出妻馮氏﹐𨿽流寧肅稱自涿郡移來﹐疑馮疏族也。是以凡馮侍講﹐逆賢時時屬目﹐有微時故劍之思﹐暱馮之故亦在此乎﹖馮素恨張我績﹐誓欲報復﹐屢書啟達賢﹐賢回啟云﹕宮府原無二致﹐忠孝出於一原。李永貞筆也。來啟用眷生南紅帖內﹐以白面閣揭爲副啟﹐其寫如敕稿式﹐永貞﹑文輔侍側者﹐耳目極確也。其害經略熊廷弼者﹐因書坊賣《遼東傳》﹐其四十八回內有《馮布政父子奔逃》一節﹐極恥而恨之﹐令妖弁蔣應暘發其事於講筵﹐以此傳出袖中而奏。致熊正法﹐其實與貴池相公無甚與也。彼時閣中擬入聖諭﹐歸乾斷於先帝﹐體乾﹑永貞﹑文輔會議曰﹕分明是小馮兒與熊家有隙﹐在講筵害他﹐與聖上何干﹖遂以原稿上奏﹐請禦筆增八卿等面奏」出之袖中"字樣﹐其後禦史趙允昌﹑吳裕中皆有疏參貴池﹐而馮先使私人田景新嗾吳曰﹕內意薄丁矣﹐可亟參之。又布綫索於逆賢云﹕吳是熊至親﹐志爲熊報仇﹐不可放。逆賢遂矯旨杖殺之。批本者李永貞﹐喝令重打者王體乾﹐然造謀者實馮也。馮與田爾畊﹑魏良卿﹑傅應星等恆醉舞酣歌﹐往來無忌﹐呈秀與逆賢看工之際﹐屏人譖之﹐馮知之謀﹐於李魯生﹑霍維華﹑楊維垣等﹐乃造三案以錮諸賢。書成﹐逆賢見有呈秀姓名無已﹐稱美心逾恨之﹐而從來愛緣盡釋矣。馮遂不能立朝張我續﹐始駸駸乎起用矣。揚州知府劉鐸﹐素嗜酒。丙辰廷對曰﹕因過醉﹐對策失格﹐致失鼎甲﹐𨿽能文善畫﹐識者已知其疏﹐放難令終矣。適矮僧所粘壁上五七言律詩俱歐陽暉所作﹐所寫不過借鐸圖書私用耳。柰馮私人魯生﹑維華輩﹐視爲奇貨﹐嗾爾畊借緝事入告﹐鐸遂不色於禍矣。人知事由張體乾﹑谷應選﹑田爾畊﹑薛貞等孰知﹐造謀弄江右人者﹐亦從馮發端乎﹖馮母之迎養於都中也﹐良卿﹑應星皆如子侄禮﹐惟爾畊更密如嬌婿焉。及冬相母自京旋涿﹐沿途公館鋪設﹐如候逆賢例﹐豪奴武僕都穿紵絲蟒衣﹐大紅﹑天靑﹑官綠﹑月白﹑醬色﹑元色等色﹐各四人或六人或十人﹐執棍乘馬﹐屬橐鞬焉。頭戴貂鼠帽﹐或擺對於前﹐或擁衛於後﹐旗幡蔽日﹐金鼓震天﹐威若天神﹐相母轎左﹐所懸刀劍並所列周戈半爲逆賢﹑良卿等各贈物也。其姬妾美婢乘軒者二﹑三十人﹐靚妝彩服﹐燦若雲霞。遠近奔看者雜遝﹐募化者如蟻。

凡途遇者﹐𨿽皇華欽使進貢之臣﹐無不停驂讓行﹐然長年曉事者竊笑其非﹐復中州逃難﹐狼狽狀矣。凡馮京中多蓄古玩﹐皆修三案時或載某一疏﹐除某一疏﹐及或增損姓名皆以賄成。其積貲財頻從入京買米之車載去﹐而母歸所隨箱杠不與焉。其家所置田園﹐盡是膏腴﹐而花木之奇﹐遠逾禁內﹐蓋多藏寶鏹爲畿甸第一家也。崇禎二年﹐科臣李遇知於贓罰庫得馮。丁卯送逆賢祝壽詩百韻﹐具疏入告﹐其在家之效款如此。則在京之行媚又當何如﹖是年冬﹐�薄都城﹐涿爲附郡﹐馮捐資守備﹐時差取紅夷炮抵涿﹐馮恐爲�奪﹐倡首挺身﹐同眾護炮。至郡有疏奏聞﹐又一疏力救郭鞏﹐或有嘉其義俠者﹐然其意實欲藉此爲燃灰計耳。識者已窺其眈眈之謀矣。洪惟涿郡娘娘極爲靈應﹐何以生此禍水﹐貽害朝野﹖豈天行劫數使然乎﹖《異物志》云靈貍一體自爲陰陽﹐故能媚人皆天地不正之气。又癸辛雜識靑藤山人路史咸可證也。吁﹗以如此之人﹐而處揆席﹐又何怪乎﹖舉國若狂也哉﹗

