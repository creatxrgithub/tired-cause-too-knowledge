魂南記淸易順鼎﹑羅香林撰

●魂南記

易順鼎哭盦撰

光緒二十一年﹝乙未﹞夏五月辛未朔﹐余甫自京師還唐山大營。初﹐余與峴帥約﹕戰則畱﹐和則歸。至是﹐和議成﹐賠款二萬萬﹐割遼東﹑割臺灣﹐皆從來所無。余墨絰從戎﹐志在殉母﹔今時局如此﹐不入山披髮何時﹗因峴帥挽畱﹐不得已﹐約再緩月餘﹐卽回湘奉父。已而聞臺灣署撫唐薇卿中丞率臺民死守﹔屢卻彊敵﹐忠義奮發﹔此事關系中國大局﹐不容忽視。請於峴帥﹐謀以隻身入虎口﹐幸則爲弦髙之犒師﹐不幸則爲魯連之蹈海﹔亦平生志也。峴帥仍未允﹔旋以手書致余云﹕『臺灣之行﹐似可作爲罷論。世兄若念舊好﹐不以坤爲齷齪物﹐尙可列在朋友一倫﹔卽請訂忘年之交﹐始終不相背負。臺從去畱遲速﹐以坤之出處爲斷﹐不以一月﹑兩月爲期。坤於居停之誼﹐往往闕如﹔以後幸勿客气﹗是禱』。詞意鄭重﹐未忍再請。

明日壬申﹝初二日﹞﹐峴帥接唐署撫電信﹐持以示余﹔則臺灣已自立爲民主國﹐推署撫爲總統矣。余乃決意請往﹐帥弟希陶丈及營務處曾經郛諸君並贊成之。

甲戌﹝初四日﹞﹐峴帥將遣余渡臺﹐先電唐署撫云﹕『非常之事﹐非常人爲之。況勢處萬難﹐而理歸一是﹔天心助順﹐必有成功。欲達苦衷﹐另遣介使』。又電督辦軍務處王大臣請緩交償款云﹕『日內接唐景崧電﹕臺民自立一國﹐守境拒倭﹔將來成敗𨿽不可知﹐目前土地斷非敵有。所許巨款﹐決不可交﹗我畱之以買炮購船﹐可資補救﹔彼失之則財屈民散﹐立見覆亡。語曰「要盟無信」﹔祈熟計之』﹗兩電﹐皆峴帥手筆也。

五日乙亥﹐爲峴帥作書致唐署撫﹐大意勸其委任賢將﹑商結外援﹐當生死以之﹐勿進退失據。稿凡千餘言。希陶丈以粵扇相贈。

丁丑﹝初七日﹞﹐峴帥送委札並薪夫銀五百兩來。札文卽出余手﹔文云﹕『欽差大臣﹑頭品頂戴﹑辦理南洋通商事務兩江總督部堂﹑碩勇巴圖魯劉﹐爲札委事。照得本大臣現準署臺灣撫部院唐電開﹕臺灣民心不肯從倭﹐有協力拒守之說。事關重大﹐自應派員前往偵探。查有委派總辦行營文案處之丁憂河南候補易道﹐堪以派往。其薪水﹑夫馬銀兩﹐仍準照舊支給﹔由行營支應局預發三个月之數﹐以便迅速起程。除分飭外﹐合亟札委。札到﹐該道卽便遵照﹐刻日前往妥愼偵探﹐隨時稟報﹗勿違﹗此札』。是日﹐幕府諸君俱賦詩贈行。

己卯﹝初九日﹞﹐乘輪車抵天津﹔見夔帥及陳右丈﹐晤毛實君﹑徐進齋﹑徐仲虎﹑歐陽重諸君。詢臺灣電信﹐有言相持三晝夜﹑廣勇殺倭甚多者﹐有言倭已由三貂登岸者。

庚辰﹝初十日﹞晚﹐登輪船。

辛巳﹝十一日﹞﹐出大沽口。

壬午﹝十二日﹞﹐入煙臺﹔有英法艦數艘﹑俄艦十餘艘泊此。

癸未﹝十三日﹞﹐過黑水洋﹐舟甚平。入綠水洋﹐轉傾側﹔舟人多嘔吐﹐余亦困莫能興。

乙酉﹝十五日﹞﹐抵上海。晤劉康侯﹐伊接廈門電信﹐言基隆已失﹑署撫已逃﹔爲之愕然﹐未肯遽借。時於晦若﹑文道義﹑梁節庵俱在上海。晦若已辭合肥相國館席﹔道義以翰林學士爭和議不得﹐請假南歸﹔節庵則主講鐘山書院﹐自南京來﹐將返粵東﹐不期而遇。異鄕羈旅﹐憂患中轉獲友朋聚首之樂。

庚寅﹝二十日﹞﹐「保定」輪船往廈﹐登焉。自上海至廈門水程三千餘里﹐船價番錢七元有奇﹔余包房艙一間﹐加番錢十二元。從舅陳粒堂主政本與偕行﹐登岸購書而輪船遽發﹐余遂孑然獨往﹔一身以外﹐惟從者三人而已。有生以來﹐初涉南洋﹔對此茫茫﹐不勝家國身世之感。

癸巳﹝二十三日﹞早﹐抵廈門﹔石山奇聳﹑風水蒼涼﹐儼然丁丑歲在古州所蔓遊地。乘小舟抵岸﹐已見臺北潰兵塞滿街巷﹐旅捨幾無投足處。良久﹐始得萬安棧﹐斗室一間。聞有朱太守上泮同寓﹐卽臺北走回者﹔急訪詢之。朱裹創出見﹐言本月初七日倭兵數百由澳底襲奪三貂﹐十一日奪基隆﹐數十營皆潰走﹔十二日三更時﹐唐署撫微服遁﹐握總統印﹑建黃虎旗僅十日耳。唐走後﹐臺北遂爲倭有﹔然林朝棟﹑邱逢甲尙守臺中﹐劉永福尙守臺南﹐倭欲取全臺亦不易也。至唐蹤迹﹐則或稱其退保新竹﹐或稱其走回粵省﹐或稱﹝其﹞潛往金陵。果能退保新竹﹐事尙可爲﹔然似以往金陵者爲確。蓋唐系湘帥門人﹐臺北餉械多出自湘帥所助﹐不能不往見之耳。余此行急於渡臺﹐故未及往見湘帥﹔在上海時﹐曾電告行蹤。今聞唐走南京﹐若湘帥能責令潛返臺中收拾餘燼﹐臺北死灰尙有再燃之望﹔因亟電湘帥云﹕『請責唐蔑歸垂沙』。按「荀子」﹑「淮南子」諸書﹐並言唐蔑死於垂沙。唐蔑乃楚將﹐垂沙乃楚地。余以唐蔑指唐署撫﹑以垂沙指臺灣﹐意謂唐署撫去臺灣一步卽無死所﹔欲湘帥責以大義﹐使還臺灣。特用僻書以代密碼﹐惟湘帥始能知也。

甲午﹝二十四日﹞﹐接湘帥回電稱﹕『來電「潛歸」下二字有誤。唐此時確在何處﹖卽復』云云。始知唐未返金陵﹐而昨日之電竟被電局誤譯「唐蔑」爲「唐潛」﹐致湘帥不得「垂沙」二字之解。然「責唐潛歸」四字大意了然﹐𨿽誤而不爲誤矣。時聞劉永福在鯤身﹑鹿耳門﹐海角孤懸﹐與中國聲息隔絕﹔遺民感其忠義而不肯散﹐彊敵懾其威名而不敢攻。余心異其爲人﹐欲親往臺南﹐一相存問。由廈門往臺南﹐海程竟日夜可達﹔然祗有美國公司輪船一艘來往。其船名曰「爹利士」﹐每次由臺南至廈門﹐由廈門往汕頭﹑香港諸處﹐又還至廈門而後再往臺南﹐以故每月赴臺南不過兩﹑三次。此外尙有一船間往臺南﹐不能定也。且中途須過澎湖﹐時有倭船遊弋阻截﹔倘遭盤詰﹐卽陷不測之禍。臺北已爲倭有﹐臺南獨與倭敵﹔倭不畏人往臺北﹐惟畏人往臺南。自三月初二日倭踞澎湖以來﹐由廈門往臺南者幾絕迹焉。

丙申﹝二十六日﹞﹐以赴臺南意電稟峴帥並湘帥﹔湘帥不報﹐峴帥則覆電促余回營。同年秦子質太守時在廈門﹐尢力阻余。皆不顧。

戊戌﹝二十八日﹞﹐攜兩僕附「爹利士」輪船﹔束裝登舟時﹐死生安危已付之度外矣。臺洋水色深碧﹐與綠水洋相似﹔風浪顚簸﹐過於閩洋。船價番錢七元有奇﹔船大人少﹐天气酷熱﹐乃另加番錢數元﹐包大艙一間。船中皆泰西及粵東人﹐言語不通﹔見余素服少言﹐均不甚措意。

己亥﹝二十九日﹞曉﹐過澎湖﹐余尙髙臥未起﹔所泊倭艦甚多﹐竟未遭阻截﹐私心默自慶幸。從船窗中望見全臺南北數千里﹐實一大山綿亙而成﹔山髙際天﹐火雲如蓋﹐籠罩其上。山前爲臺灣一省﹐山後則生番所居。少時﹐已入安平海口﹔魚龍島國﹑雞犬人家﹐儼然別有天地矣。安平口卽鹿耳門﹔所謂七鯤身者屈曲環之﹐皆沙岸也。水淺浪髙﹐輪船向來不能入口﹔距口兩﹑三里﹐卽下椗焉。乘小舟入口﹐抵海關登岸﹔又步行九里﹐始至臺南府城。城中兵民見行李一肩岸然而至﹐驚爲天外飛來﹔爭相問訊﹐尙不知臺北失守消息。蓋臺北﹑臺南相距七﹑八百里﹐倥傯擾攘之際﹐彼此不復相聞﹔劉又鎭靜﹐不許人傳說故也。然偵諜之疏﹐亦可槪見。余至寓﹐遣僕持名片先往致意。其巡捕官粵東人﹐倨傲殊甚﹐意將拒客。余恐劉不識字﹐乃作書告其幕府﹐責其夜郎自大﹑將死不知。劉見書﹐卽約明日往晤。旣而﹐持柬書「教弟劉永福頓首拜」來請﹔入署時已初更矣。劉字淵亭﹐廣西上思州人。本以南澳總兵﹐奉旨幫辦臺灣防務。割臺後﹐文武內渡﹐臺灣總兵萬國本亦去﹔劉乃並署臺灣總兵﹐由旗後海口移駐臺南。所居﹐卽臺灣鎭署。因其奉旨幫辦﹐皆以「欽帥」稱之。余葛衫布履﹐對坐榻上。劉本短衣帕頭﹐因見客﹐著長衫﹔健兒十餘人皆赤足短衣﹐夾立。餘指榻前環臥小犬﹐笑曰﹕『人言淵翁所畜狗皆能助戰﹐有是事否』﹖劉長身黑面﹐鼻露顴髙﹔朴陋無文﹐而沈毅有度。惟煙癮甚重﹐日則假寐吸煙﹐夜則精神百倍﹔治軍旅﹑見僚屬﹐皆就榻上辦之。與余初見﹐卽忘形迹﹐吐衷曲不作一寒暄語﹔蓋簡略眞率﹐其天性然也。爲言唐署撫排擠傾陷狀﹐幾痛哭流涕。余考劉之功名﹐實成於唐﹔唐之功名﹐亦成於劉。劉一介武夫﹐事唐甚謹﹔唐則疑劉有異志﹐頗相猜忌﹐不肯假以事權。劉之聲威著於天下﹐尢爲外夷所畏。唐欲舉大事﹐正宜引爲臂助﹔乃不能推心置腹﹐以至如此﹗有一良將不能用﹐而所用將佐專擇逢迎巧滑﹑貪鄙嗜利之小人﹐欲不敗﹐其可得乎﹖憶本月二日峴帥以唐電示余時﹐余竊疑唐與劉同在臺灣而唐電無一字及劉﹐殊不可解﹔恐兩人不甚相洽。言於峴帥﹐頗以爲然﹔屬余復書﹐引藺相如廉頗﹑王猛鄧羗及近代袁崇煥毛文龍事相監戒。豈知不幸而中耶﹗

閏五月辛丑朔﹐劉遣幕府吳季籛﹝名彭年﹐紹興人﹞來拜﹔言劉已灑掃署旁之白龍庵﹐請余暫居。午間﹐移寓庵中﹔老樹荒園﹐地頗幽潔。劉饋土物﹐設供張甚備﹐且屬官吏﹑紳士﹑將領次第來見﹔皆言劉有請余權理臺灣道篆之意。

壬寅﹝初二日﹞﹐吳季籛來書云﹕『日來淵帥屢屬彭年向閣下啟齒﹐謂觀察一席務求權理﹐移孝作忠﹐匡彼不逮﹔已飭轉電潤帥。彭年前探情形﹐未敢造次。昨夕淵帥又問﹔求閣下俯念時艱﹐順其所請』云云。余以未終母喪﹑未奉朝命﹐辭之﹔而聞倭氛已逼臺中﹐願統一軍往援﹐兼謀恢復臺北。時守臺中之道員林朝棟﹑楊汝翼﹑主事邱逢甲皆擁巨資﹐棄師潛逃﹔惟記名提督吳光亮帶廣勇數營﹑署知府黎景嵩帶楚勇數營﹐尙未去。然吳已老﹐黎亦非任重才。且所部多新集潰卒﹐無餉械﹐連日黎飛書告急求餉求援﹐劉方無以應之﹔見余欲往﹐意甚欣然。議定先撥數營歸余統領﹐而以季籛爲營務處﹐襄助一切。

丙午﹝初六日﹞﹐劉送關防並照會來。照會云﹕『欽命幫辦臺灣防務﹑統領福軍﹑閩粵南澳總鎭﹑依博徳恩巴圖魯劉﹐爲照會事。爲照臺北﹑基隆已被倭人占踞﹐亟應前往收復。本幫辦鎭守臺南﹐地方緊要﹐不能分身。玆適有貴道奉差來南﹐自願馳往中路﹐督率各營相機進剿﹔應撥鎭海中軍副營﹑福軍先鋒左營﹑道標衛隊營兵三營先歸統領﹐並照送關防一顆﹐文曰「統領福軍先鋒左營鎭海中軍副營道衛隊營關防」﹐相應備文照送。爲此照會貴道﹐請煩查照施行。須至照會者』。余接照會後﹐與季籛商酌﹐擬刻日開往彰化會合黎﹑吳兩軍及臺中義勇﹐先扼大甲溪南﹐然後傳檄臺北﹐共圖收復。約計三營月餉共須七﹑八千金﹐劉允先發萬金﹔請余到臺中就地勸捐﹐自行籌給。於是鄕人之在臺者以余辭道篆而領孤軍爲非計﹐爭相諫阻。余亦私念地方不歸節制﹑餉源毫無把握﹑兵將不相熟習﹐三者皆危險之道﹔危險固不足畏﹐然如危險而無濟何﹗又接黎守電信﹐極言臺中富民盡去﹐無餉可籌﹔尙欲望臺南接濟云云。殊不知臺南正苦餉絀﹐彼方自顧不暇﹐何能顧人。此次所發萬金﹐乃爲余破格之舉﹔臺南數十營皆祗有一月之餉﹐一月以後卽不可問矣。窺劉意﹐欲余爲籌餉而不欲余爲治兵。余乃變計﹐請往南京﹑閩﹑粵見湘帥﹑潤帥﹑文帥﹐爲伊作秦庭之哭﹔劉大喜過望。先是﹐余抵臺南日﹐適廈門委員蔡嘉榖寄到綢文一件﹐消息頗佳。其文云﹕『駐廈辦理臺灣轉運局務﹑前委臺灣府知府蔡嘉榖﹐爲遵電轉呈事。現奉上海轉運局賴道鶴年轉奉江督憲張轉準駐俄許公使電開﹕「俄國已認臺自主﹐問黑旗尙在否﹖究竟能支持兩月否」﹖似此外援已結﹐速宜將此事徧諭軍民﹐死守勿去﹔不日救兵卽至。仰卽派人將此電告知劉幫辦並中路林﹑邱﹑吳三統領遵照等因。奉此﹐合卽鈔電轉呈。爲此備具綢文﹐密縫衣內﹐派差弁五品軍功林廷輝賫送前來﹐申乞憲臺察奪﹗並乞將五月十二日以後至近日全臺軍情戰狀詳賜覆文﹐以憑轉電南洋大臣酌奪。望切﹗盼切﹗須至申者』。劉見俄國認臺自主﹑湘帥又許發救兵﹐志气益壯。

丁未﹝初七日﹞夜﹐設壇幄﹐祭告天地神只﹔臺南文武百餘人並集﹐歃血同盟﹐劉與余爲首。季籛作誓文及條約﹐讀畢焚之﹔別具一底冊﹐各簽名﹑鈐印於其上。

明日﹝初八日﹞﹐以湘帥許發救兵布告﹐萬眾歡聲如雷。「爹利士」船計日可至﹐余將先往南京﹐而臺南紳民皆懇畱余權理道篆。晚間﹐劉送紳士公稟來。其稟云﹕『臺南團練局紳士等謹稟欽憲大人麾下﹗敬稟者﹕竊惟議棄珠崖﹐賈捐之未爲上策﹔保全河隴﹐竇太傅亦賴羣才。割地之舉﹐臺民誓同死守﹐不肯事仇。幸欽憲駐節南郡﹐布置周密﹔威聲所播﹐妖氛爲摧﹕是以鋒鏑不驚﹐閭閻無恙。柰官斯土者紛紛內渡﹐一切地方公事治理需人﹐臬道憲之任﹐素號煩劇﹔況時艱待濟﹐贊襄軍務﹑籌備餉械﹐胥關緊要。陳前憲解組言旋已半月有餘矣﹐印綬久懸﹔紳等擬請行權以濟變。觀察易﹐沅湘望族﹐戎馬書生﹔儒將家風﹐孝廉舊業。昨奉劉峴帥之命﹐不辭險阻﹐遠涉滄溟﹔視委靡退縮者相去霄壤。倘權道篆﹐措之裕如。𨿽現丁內艱﹑服猶未闋﹐敢援古人「金革不避」之義﹐墨絰視事﹐共維危局。夫歲寒知松柏﹐不遇困屯﹐不足以覘才節。值玆事變非常﹐枕戈待旦﹑擊楫渡江﹐挽旣倒之狂瀾﹑植中流之砥柱﹐本我欽憲所深期﹐亦易觀察所不得辭也。紳等愚昧之見﹐越分吁請﹔伏乞憲裁批示祗遵﹐實爲公便』﹗余覽之﹐媿無以塞臺人之厚望。與劉約﹕俟籌餉有效﹐方踐此言。

己酉﹝初九日﹞﹐「爹利士」到。余將登舟﹐劉以粵桂番布﹑椰扇各物贈行。比出城﹐風浪大作﹐船已避去﹔季籛請暫居海關以待。果樹甚多﹐皆荔支﹑龍眼之類﹔丹實徧地﹐綠陰滿庭。坐斗室中﹐聞潮聲如霹靂爭鳴﹐遠聞數十里。出門望之﹐雪山萬重﹑翻天倒海﹐何止十二銀山也。臺人呼此爲「湧」﹐每歲自四﹑五月至八﹑九月皆然﹔輪舟不能出入﹐卽駁船﹑竹筏亦須乘其稍平時始敢行。臺南稱爲天險以此。然康熙中王師取臺灣﹐卽由鹿耳乘潮而入﹔天險又安可盡恃耶﹗

大雨兩日﹐辛亥﹝十一日﹞雨止﹐海湧略平。聞「爹利士」船已回泊海口外﹐有乘竹筏出入者。竹筏之制﹐裁容四﹑五人。用巨竹十餘﹐貫以巨釘﹑貫以巨繩﹔置以木桶﹐以貯行李。一人坐於桶上﹐餘人則蹲伏桶旁。操筏者或五人﹑或六人﹐人持一巨橈﹐皆裸身出沒浪中﹔俗呼爲「水鬼」﹐卽古之「弄潮兒」也。從海岸出海口至輪船泊處﹐約五﹑六里﹐銀濤雪浪﹐壁立萬重。竹筏亦不敢行者兩日矣﹐是日有一筏冒險出口。余𨿽知其險而未知其險絕﹐急欲登舟﹐乃以洋趺六元雇一筏﹐操筏者六人﹔余主僕三人﹐余坐桶上﹐兩僕坐桶旁。甫近海口﹐則向所望見之銀濤雪浪變爲十丈黑山﹐從天而下﹐直壓筏上﹔余默謂性命休矣。乃浪從筏上飛過而不落筏上﹐且一浪末過﹑一浪又來﹐惟見無數黑山爭來相壓﹐不知如何過去﹔又默謂性命休矣。乃每一浪來﹐竟不知是浪從筏上行﹑是筏從浪上行﹔余主僕三人之衣並未沾濕﹐略有浪痕數點﹐亦不知浪歸何處去。如此者數刻之久﹐余惟閉目堅坐﹐聽其自然﹔以手牢握桶繩﹐如在虛空中作秋千戲﹕時而登天則與之九天﹐時而墜淵則與之九淵。輪船漸近﹐浪始漸平﹔操筏者之力將竭﹐而余之力亦竭。若再有數刻﹐不能勝矣。此生平所歷第一險﹐亦天下第一險也。登舟後﹐風浪愈作﹐貨物仍不能上﹔在舟中坐候數日﹐悶苦不堪。

丁巳﹝十七日﹞間﹐抵廈門。候數日﹐得輪舟。

甲子﹝二十四日﹞﹐抵上海。

丁卯﹝二十七日﹞﹐附「江裕」舟赴南京。

戊辰﹝二十八日﹞﹐抵下關。入水西門﹐住狀元坊聚賢棧。

己巳﹝二十九日﹞﹐見湘帥﹐遇唐署撫於司道官廳。唐自前月十三日臺北不守後﹐以重資購徳國公司輪船至廈門﹔或言其易服﹑翦須匿煤艙中得出者﹐妄也。昨始來南京﹐與餘同舟而竟不知﹐蓋蹤迹甚祕云。湘帥以同見不便﹐約余是晚往談。晚間一見﹐卽云『子來太遲﹗若早來﹐則有益矣。子不聞有人劾南洋接濟臺灣﹑阻撓和局乎﹖不聞有旨查禁海口乎』﹖乃出總署來電示余云﹕『奉旨﹕「現在和約旣定﹐而臺民不服﹐據爲島國﹐自已無從過問。惟近據英﹑徳使臣言﹕上海﹑廣東均有軍械解往﹐並有勇丁由粵往臺﹐疑爲暗中接濟﹐登之洋報﹔或系臺人自行私運﹐亦未可知。而此等謠傳﹐實於和約大有妨礙。著張之洞﹑奎俊﹑譚鐘麟﹑馬丕瑤飭查各海口究竟有無私運軍械﹑勇丁之事﹖設法禁止﹐免滋口實。欽此」』。蓋閏五月初十日電也。閏五月朔日湘帥尙未奉此電﹐故其寄臺南電信尙有「堅守一月﹐救兵卽至」之語﹔不謂甫距十日﹐卽大有變遷。余因舉湘帥此電爲臺民代申謝忱﹐述臺民望救如水火﹐望湘帥如天地﹑父母狀﹔且言『湘帥無此語猶可﹔旣有此語﹐劉已堅守不止一月﹐而救兵尙未見至﹐將柰何』﹖湘帥無以應﹐屬余暫畱。

六月庚午朔﹐以臺南事詳稟湘帥。

壬申﹝初三日﹞﹐粒翁從揚州來﹔自五月二十日赴廈相失後﹐至今始會合﹐忽已四十餘日矣。

丙子﹝初七日﹞﹐移居中正街文正書院。書院爲許仙屏河帥官江寧藩司時所建以祀曾文正公者﹔園亭軒敞﹑花木淸幽﹐尢宜消夏。山長鄒少枚孝廉﹐湖南新化人﹐與粒翁世交﹔故畱餘同粒翁下榻焉。

居數日﹐見湘帥﹐申前說。湘帥言﹕『此時實無救臺法﹔劉當奮力自爲﹐不必拘文牽義。臺灣已非中國地﹐劉若能割據此土爲中國作屏藩﹐勝於倭人萬倍。至餉械垂盡﹐則惟有用「艸船借箭」之法﹔果能得手﹐敵之餉械皆我之餉械也。劉固奇男子﹐成則爲鄭延平﹐不成則爲田橫耳』。嗟乎﹗余在臺南與共處十餘日﹐豈尙不知劉之爲人何如哉﹗蓋其人有所長﹐亦有所短﹕不貪財﹑不好色﹐忠勇朴厚﹐與士卒同甘苦﹐是其長也﹔不能用財﹐有恩無威﹑多疑少斷﹐是其短也﹔老謀深算﹐持重養威﹐是其所長者也﹔大略雄才﹐赴湯蹈火﹐是其所短者也。今日之事﹐非有大略雄才而又能赴湯蹈火者必不勝任。劉本非能死之人﹐其富貴功名之願已遂﹑室家妻子之戀難忘﹐則先有不欲死之心﹔臺灣爲奉旨交割之地﹑幫辦爲奉旨內渡之員﹐則又處不必死之地﹕余窺見隱衷久矣。所以不憚艱險奔走乞援者﹐非爲劉﹐爲臺之百萬生靈不甘背主事仇﹐爲可憫痛﹗且亦借酒杯﹑消塊壘意耳。於是告湘帥云﹕『劉實無鄭成功之才﹐亦無田橫之志。倭不攻臺南則已﹔一攻臺南﹐劉必不肯死戰。與其坐待劉敗﹐損劉之望﹐而中國更增一大辱﹔不如先召劉回﹐全劉之名﹐而中國尙畱一將才』。因請湘帥召劉內渡而以余代之﹐謂劉望湘帥保全﹐而餘甘趨鼎鑊﹐不望保全﹔劉需湘帥接濟﹐而余但假斧柯﹐不需接濟。臺灣爲中國度外之地﹑余爲中國度外之人﹐人地相宜﹐位置莫妙於此。余且言﹐湘帥且微笑﹐稱奇情壯釆者久之﹔終不言接濟﹑亦不言不接濟﹐不教余往臺南﹑亦不教余不往臺南。余壯心頭灰﹐遊興將倦。又接峴帥電﹐因楡關大軍將撤﹐屢勸余不返﹐已附片奏明離營﹔陳右丈自保定來電﹐亦勸余回湘﹐免生枝節。適陳伯嚴考功招余赴鄂﹐遂爲鄂渚之行。

甲午﹝二十五日﹞﹐附「大通」輪船。

乙未﹝二十六日﹞﹐抵鄂。

丁酉﹝二十八日﹞﹐見譚敬帥。敬帥與粵督譚文帥﹐宗人也。方余臺南內渡﹐劉已電稟兩江﹑粵﹑閩各帥﹐言余將爲乞援。文帥夙善劉﹐得其書﹐因召劉回南澳本任﹐許設法措餉﹔以撤勇爲辭﹐待余往粵交付。敬帥亦關心臺事﹐與文帥常有書札往還。

七月己亥朔﹐敬帥爲餘發電信寄文帥云﹕『承示劉鎭餉盡援絕尙能支持﹐洵爲可佩。公檄令回任﹐爲國家愛惜將才﹐具仰藎謀深遠﹗惟頃據易道面稟﹐稱臺地民心固結﹐如有接濟﹐尙可設法保全。似此劉鎭若去﹐臺民必失依倚﹔而中國四百兆之人望﹐亦恐因之盡失。現在臺北義民奮圖收復﹐倭气已奪﹐機會可乘﹔不如令劉鎭稍緩啟程﹐俟戰果不支﹐折回南澳尙未爲晚。公助餉資其撤勇﹐度外之舉﹑非常之略﹐超越時賢﹔鄙意粵東地大物博﹐尙欲懇多籌數萬金助其支拒﹐且冀收功桑楡﹐大爲中國吐气。如蒙俯允﹐或派員解往﹑抑仍易道詣領之處﹖伏候鈞裁﹗一瓣心香﹐不僅爲全臺頂祝已也』。

庚子﹝初二日﹞﹐文帥復電云﹕『淵亭渡臺﹐我實使之﹔卒之進退失據﹐念之心疚﹗電旨不準接濟勇餉﹑軍械﹐安敢不遵。此次三萬以資遣勇丁爲詞﹐與札飭回任之文同解﹐朝廷當不以爲非﹐倭見之亦不能奪。此正而譎也﹐不可屢試也。倭𨿽小有人﹐彼逆知劉無外援必難持久﹐姑且緩攻﹐待其糧盡﹐然後以大隊蹙之﹔臺兵皆烏合﹐一敗則散矣。淵亭以數營抗敵﹐其何能支﹗彼時欲回任﹐得乎﹖然淵亭𨿽死﹐猶勝於薇卿之生也。此間濟臺之舉﹐眾不謂然。思再予三萬金﹐亦復何濟﹗淵亭卽收復全臺﹐總署不敢失信外國﹐乃令交付倭酋﹐其若之何﹖前囑楊西園密致淵亭﹐早自爲計。我所言者﹐情也﹑理也﹑勢也﹔歸不歸﹐我不能以決也。麟。冬』。敬帥持示余﹐余服文帥料事之明﹐粵可不往。而敬帥顧期望甚切﹐力勸一行﹔爲作手書﹐並致厚贐﹐意殊可感。秋風乍起﹐辭家轉瞬一年﹔父老七旬不能侍奉﹐母服再期不能盡禮﹕南望家山﹐惟有痛哭﹗

七夕後一日丙午﹝初八日﹞﹐登「安和」輪船。

丁未﹝初九日﹞﹐過南京。粒翁適來﹔登舟﹐言湘帥不允接濟﹐僅由桂﹑惲諸觀察公籌義款萬餘兩撥臺。

戊申﹝初十日﹞﹐抵上海。候款到﹐始與粒翁偕行。

庚申﹝二十二日﹞﹐抵廈門﹐劉使迎候已久。始知余行後﹐劉遣記名提督李惟義代余統領三營﹐吳季籛爲營務處同往臺中﹔李先發﹐閏五月二十四日季籛亦行。二十八到彰化﹐六月十五日抵大甲﹔十八進至吞霄﹐遇黎軍敗回者﹐斬一人。是夜﹐兼程至苗栗縣﹐則李由斗換退回﹐同守苗栗。二十三日﹐苗栗失﹐退至銅羅灣。二十四日退守大甲﹐土人不許官兵屯紮。二十五﹐退駐牛馬投﹔二十六﹐退守彰化。七月初六日﹐倭陷臺灣縣。初八﹐倭由東大墩小路抄八卦山﹐踞之。初九﹐彰化陷。知府黎景嵩帶隊百餘人﹐棄城走﹔李惟義不知所往。季籛在八卦山下中炮陣亡﹐義民頭目吳湯興亦死。吳光亮廣勇潰散﹐臺中悉爲倭有矣。嗚呼﹗季籛實幕府才﹐劉倚之如左右手﹐本可不往臺中者也﹔因余往而遂令同往﹐因余不往而遂令代往。豈知代余往遂代余死﹗冥冥之中﹐竟負此良友耶﹗臺中旣失﹐倭氛逼嘉義。雲林土民簡金華﹐家爲倭所辱﹐簡糾眾設計誘殺倭人數百於嘉義之他裏務﹔又以鐵鍋鋪路兩旁﹑掘坑坎﹐倭騎來者陷而殲焉。劉擢簡爲斗六都司﹐假以孔雀翎﹕此七月十五日事也。由是所在義民蜂起﹐時有斬獲﹔簡索銀六萬兩包取彰化云。

壬戌﹝二十四日﹞﹐有「亞士」輪船往臺北及臺南﹔余將往粵﹐不暇往臺﹐因遣太常博士益陽周振揮﹑花翎副將衡陽黃文煥二人易服往臺北偵探並賫數千金票往犒劉軍。

甲子﹝二十六日﹞﹐「爹利士」船往臺南﹐余念粵可不往﹐宜往視臺南情形如何﹔爰有二次渡臺之舉。

乙丑﹝二十七日﹞﹐抵安平﹐仍寓白龍庵。初來此時﹐季籛朝夕過從﹔追念故人已成新鬼﹐不勝慨然﹗季籛死後﹐劉更左右無人﹔文皆市儈﹑武皆盜魁﹐志在乘危攫金﹐飽則揚去耳。查臺南各處防軍尙有六十餘營﹐大約皆畸零散布﹐漫無統紀。每月需餉十一﹑二萬兩﹐所入則海關﹑鹽局﹑釐局各項﹐每月不過四﹑五萬兩。𨿽開設議院﹐勸民捐輸﹐而富民多已內渡或潛匿不出﹐議院紳士又不免藉公行私﹑黨同伐異﹐大失人心﹔以致捐數寥寥﹐無濟於事。方議設官票局﹐用鈔濟銀﹐亦朝三暮四﹑苟且之術也。當此之時﹐惟有裁兵就餉﹐以少敵多之一法。余議汰二十營﹐畱四十營﹔兵則兼用民團﹑餉則兼發印票。又言曠日持久﹐餉愈不支﹔迅速赴機﹐餉尙可節﹕勸劉親往前敵以圖進取﹐勿徒因循觀望﹐坐失事機。皆不應。猶申前約﹐畱余理道篆。余安能代人受過哉﹐因以赴粵辭之。

八月己巳朔﹐颶風大作﹐拔木壞屋甚多。往拜延平王祠﹐見沈文肅所制祠聯云「開千古得未曾有之奇﹐洪荒畱此山川﹐作遺民世界﹔極一生無不如何之遇﹐缺陷還諸天地﹐成創格完人」。誦之﹐感喟無限。

辛未﹝初三日﹞﹐周﹑黃二君始由臺北至。詢知倭在臺中戰死﹑臺北疫死者共數萬人﹔𨿽設安良保富局羈縻富室﹑籠絡民心﹐而淫虐終甚﹐民不肯服。臺北倭兵僅數百人﹑戰艦僅六七隻﹐餘皆往臺中矣。兩君受余委﹐非有厚利榮名而出入虎穴中不避危險﹐亦烈士也。余欲畱使助劉﹐兩君皆不願。

甲戌﹝初六日﹞﹐遂同登「亞士」輪船。前署臺中府知府黎景嵩﹑署安平縣知縣忠滿皆兵敗身免﹐劉欲以軍法從事者﹔餘力爲援救﹐皆得相隨內渡云。是日風浪絕大﹐舟行起落千丈﹔余嘔吐困臥﹐不能勝。

乙亥﹝初七日﹞﹐抵廈門﹐始有更生之慶。粒翁往晤黃芍巖軍門﹐商借兵械未成﹔甫自泉州返﹐擬繼餘一往臺南。余畱廈門﹐寓源丰潤官銀號。司事陳子琴﹐寧波人﹔嘗遊日本﹑髙麗﹑安南﹐性情伉爽。所居飛樓數重﹐負山面海﹐與鼓浪嶼夷埠相對。各國兵輪﹐卽泊其檻下﹕海市蜃樓﹑風帆沙鳥﹐盡在目中。沿海諸山﹐奇石插天﹐古榕蔽地。靑綠山水﹐間以金碧樓臺。赤日當空映城郭人物﹐斑駁陸離皆成火色﹐眞南極下景象。黃蕉丹荔﹐气候常如五﹑六月間。前以書招兪恪士戶部﹐已由滬來﹔蜀中嶽堯仙孝廉受湘帥命﹐寓廈偵探﹐亦居止甚近。兩三人者嬉笑歌哭於蠻荒瘴海中﹐如韓伯休之賣藥﹑蘇子瞻之負大瓢行歌﹑楊升庵之插花騎象也。三角湧者﹐臺北村名也﹔地近內山﹐與生番鄰。人皆蓄火器﹐善戰鬥。距臺北省城百餘里﹐直接海濱﹐山菁叢深﹐徑路險曲。倭兵嘗至其地﹐爲土人伏兵所敗﹐殺傷千餘人﹔後遂不敢再入。臺民避難者﹐多往歸焉﹔有眾萬餘人﹑火槍數千桿。其爲首生員黃鏡源﹑洪春榮﹑捐職黃道開﹑守備蔡國梁﹐皆土著﹔縣丞劉光﹐湖南武岡人。在臺南已聞之﹐曾勸劉招致拊慰﹐以備夾攻。諸人蓄壯謀已久﹐陽與倭姦相暱﹐得其情狀﹐僞爲商販往來臺北﹑廈門間。比余返廈門﹐俱來求見。據稱室家廬舍爲倭所焚﹑田﹝園﹞產業爲倭所奪﹐恨倭切齒﹔倭屢受其懲創﹐亦日圖報復﹕彼此有不兩立之勢。此外大坪頂﹑大科坎﹑烏塗窟﹑金包裏諸處﹐亦皆結團拒倭﹔與三角湧聲气相通﹐可以聯絡呼應。諸處所存火藥僅敷半月之用﹐若余肯爲之主﹐稍以餉械資之﹐勝於官兵十倍﹔恢復臺北﹐指顧可期。察其人﹐皆壯士。鏡源又朴誠勇敢﹐知書﹔以兵法部勒鄕人﹐設授方略屢敗倭寇﹐皆其所爲。欲圖恢復﹐非用此輩不可。顧餉械安從出﹖且事不成﹐反招奇禍﹐余安肯爲戎首﹔正色拒之。而諸人謀甚堅﹐方欲鑄「伯裏璽天徳」印﹐奉余爲臺北民主。復來言臺北億萬生靈皆中國赤子﹐中國久已棄之不顧﹐今日能救此億萬生靈身家生命者﹐惟餘一人﹔余若不救之﹐則億萬生靈皆必至「靡有孑遺」而後已。言畢皆痛哭流涕﹐余亦對之黯然。時南洋義款僅撥萬餘兩濟劉﹐尙存十餘萬兩在南洋﹔南洋欲先進兵﹑後付餉﹐劉意欲先付餉﹑後進兵。余調停其間﹐正苦無策。

戊寅﹝初十日﹞﹐忽接伯巖武昌電信云﹕『已有密旨令南洋接濟臺灣』﹔余不禁以手加額﹐意謂此眞天下第一幸事﹑中國第一轉機。然不敢輕信﹐更不敢輕泄也。

己卯﹝十一日﹞﹐粒翁往臺南﹐因作書以此電寄劉。

庚辰﹝十二日﹞﹐電稟峴帥﹐懇借撤防湘軍十營﹐聲言回湘﹐從海中轉舵襲取臺北。又電稟湘帥﹐請令南洋兵艦遊歷粵﹑閩﹑臺﹑廈﹐以圖牽制而壯聲威。又電稟敬帥﹐請撥借淮餉二萬兩。因淮軍轉運局薛次申觀察授意於余﹐故有此請。

辛巳﹝十三日﹞﹐臺北義民呈公稟至﹐居然欲相推戴。其稟云﹕『臺北紳民等謹稟鈞座﹗敬稟者﹕竊我臺灣隸大淸版圖已歷二百餘年﹐食毛踐土﹐感戴皇仁淪肌浹髓﹐共祝億萬年有道之基。近年設立行省﹐布置海防﹔慘淡經營﹐極費苦心。此次倭奴無端肇釁﹐要割臺灣﹐更有權姦某大臣爲之串引﹐從其所好﹔朝廷愛兵卹民﹐曲意周旋。臺民聞信之下﹐同聲一哭﹐義不事仇﹔疊次哀請瀝奏﹐未能挽回。爰卜五月初二日自立島國﹐共推前撫部院唐爲民主總統﹐仍奉正朔﹐遙作屏藩﹔復舉劉大帥爲大將軍﹐鎭守臺南一帶。事𨿽創見﹐而意出於血誠﹔當蒙暫允所請﹐救民於水火之中。嗣因倭奴潛登金山﹐一﹑二狗頭人引進﹐姦匪乘間肆擾﹐唐總統始行內渡。倭奴於十五日入踞臺北城﹐苛政暴行得未曾有。是以天怒人怨﹐願以干戈相向﹔誓與土地共存亡﹐不違棄君親之大恩﹗各莊齊集義民﹐奮勇攻殺﹔倭奴來者﹐疊爲三角湧﹑烏塗窟﹑大坪頂﹑風櫃店等處所敗﹐前後斬傷至千餘名之多。卽倭奴之進襲新竹﹑彰化等縣者﹐亦被我民沿途包抄﹑明攻暗擊﹐殲其前敵彊師不可勝數﹔加以疾病相侵﹐日多積屍燒埋。探查倭軍衝鋒兵已靡孑遺﹐目下僅將副隊提用﹐繼以工役﹑火夫點出充數﹕足見其力已困﹑其勢已蹙。況我劉大總統駐紮處所﹐兵精將勇﹐防守周密﹐器械鮮明﹐屹不爲動﹔𨿽商民亦莫不安堵﹐幾忘大敵之當前也。倭奴逆料難敵﹐久已不敢進攻。伏思臺地袤延二千餘里﹐背山面海﹐處處有險可憑。地旣膏腴﹐民多富足。向來沿山黎庶堵禦生番﹐多習槍炮﹐以保室家﹔且中路以爭鬥爲能事﹐尢稱不畏鋒芒。際此敵愾同仇﹑眾志成城﹐何難乘時規復﹗第以事緒紛繁﹑新政初張﹐自應立賢主持﹐分任諸路﹐聯絡臺南﹐共圖郅治﹐以奏膚功。前閱申報﹐伏讀憲臺上書籌備戰守﹐揭劾權臣﹐慷慨陳詞﹐同頌嘉謀入告﹔不特臺民欽佩莫名﹐卽天下之人無不頑廉而懦立者也。夫爲非常之事﹐必待非常之人﹔有非常之人﹐而後能建非常之功。玆逢憲節蒞臺﹐此殆天下之宥我下民﹐解其倒懸之急以轉旋臺北之乾坤也。詢謀僉同﹐舉奉憲臺爲臺灣民主國副總統﹐以與劉大總統合力共謀﹐同心同徳掃平倭寇﹐固我疆圉。敬上印綬﹐文曰「臺灣民主國副伯裏璽天徳之章」。凡國中所有一切新政軍機﹐恪遵承辦﹐罔敢異心﹗從此雄峙東南﹐作中流之砥柱﹑開萬世之金湯﹐共慶升平。臺民幸甚﹗天下幸甚﹗亟應聯名稟請監察﹐恩準俯從眾議﹐以慰士庶之心而泄普天之恨。臨稟﹐毋任切懇叩禱之至』﹗時中秋前一日也﹝按上系「辛巳」系十三日﹐此云「中秋前一日」系十四日﹐似有一誤﹞。余方擬批其稟﹐而臺南警報遞至。言倭圖大舉﹐盡撤遼東倭兵來攻臺南﹐水陸兩軍分途並進﹐有「十七封港」之說矣。粒翁到臺南來信﹐言劉允親督前敵﹐粒翁代爲居守﹔聞有「南洋接濟」之旨﹐眾志益堅。惟海湧將平﹐大局危急﹐間不容髮﹔且餉已竭﹐恐生內變。余方擬復其書﹐而湘帥急電疊來﹐謂並無密旨令南洋接濟臺灣﹐不知何人妄造謠傳﹗余竟輕信其言﹐到處傳播。倘日本詰問朝廷﹐如何善了﹖余亦必受大累。望余速離廈門﹐萬勿再管臺事﹐以免煩言﹔如必不肯速行﹐惟有奏明﹐請旨飭令回籍。一日之間﹐連來三電﹐不啻十二金牌﹔而南洋義款之十餘萬金﹐絲毫不肯發矣。乃知伯嚴一電﹐竟出訛傳。不意天之斷送臺灣如此其酷﹐全臺億萬生靈﹐從此遂無生路﹐冤哉﹗黃鏡源等往返臺北數次﹐確知倭人陸兵皆聚臺中﹑水師戰艦則已開返臺南一帶﹐臺北數百里內水陸皆極空虛﹐各處義民不下十數萬人﹔聞中國暗中尙不棄臺﹑有人接濟﹐莫不同聲感奮。約定於九月十三日爲倭國令節﹑彼中張樂會飲之夕﹐卽時舉火燒其府庫軍械﹐收復臺北省城﹔並先遣人折斷鐵路鐵橋﹐使彼火軍不能再行﹐斷其由臺中回援臺北之路。萬一事不克濟﹐則諸人仍退入內山藏匿﹐亦不至罹其凶鋒。惟盼劉軍由臺南奮力夾攻﹐使彼腹背受敵﹑片甲不還﹐大快人心以張天討。方相與椎牛歃血﹐誓告天地及列祖列宗之靈﹐共祈神庥。余亦以此密復湘帥﹐稱一身去就﹐頗系萬眾存亡﹔惟當益愼樞機﹐以免再生枝節。余𨿽有罪﹐臺人無罪﹔不能因余有罪﹐遂不救臺人。如義款可交﹐請親往臺北﹑臺南﹐捨身虎穴﹐以贖重咎。湘帥復電﹐仍促余速回﹔云『國家多難﹐洋焰方張﹔再有枝節﹐不能堪矣﹗爲國爲身﹐均須貴愼﹔萬勿遊移』﹗余以師命諄切﹐去住兩難。正躊躇莫決﹐又接伯嚴電信﹐言老人出遊﹐已抵武昌﹐命余速還。噫﹗七旬老父萬里遠行﹐爲遊子不歸故也。余至此﹐方寸已亂﹐不能不歸矣﹔惟專候粒翁回廈門作交代。但恐粒翁不得歸﹐歸亦未必肯受此交代耳。且連日聞臺南業已開仗﹐或言勝﹑或言敗﹑或言勝敗未分﹐迄無確音﹐使人焦灼萬狀。蓋臺北有海電通廈門﹐而臺南無海電。臺北有各國輪船數艘行走﹐而臺南祗「爹利士」一艘﹔間有他國輪船﹑漁船附信往來﹐大抵僞者多﹑眞者少。余念粒翁獨陷危地﹐心旌懸懸。

二十七日甲午﹝按二十七日系乙未﹐甲午則爲二十六日﹐亦似有一誤﹔或由前文錯系「辛巳」是延誤耶﹖待考﹞﹐「爹利士」由臺南至﹐憑檻望見粒翁主僕皆歸﹐爲之大慰。細詢一切﹐始知十七﹑八兩日倭艦十餘艘來窺安平﹐卽退去﹔往襲鳳山東港﹐亦未猛攻。二十三﹑四日﹐乘臺南海浪漸平﹐遂盡泊安平口外﹐成合圍之勢。英國領事出爲居間﹐勸劉與倭和。劉懸白旗停戰一日﹐遣人登倭兵船﹐允將臺南讓出與倭﹐索倭償費若干萬兩﹔倭不應。二十五日﹐倭由嘉義鹽水港撲岸﹐劉軍將不敵﹔適余所寄餉至﹐劉懸賞鼓勵﹐遂轉敗爲勝﹐斬獲倭兵數百人。聞昨日倭又往窺旗後街﹔旗後爲臺南根本重地﹐炮臺最堅﹐劉養子名成良者率福軍十數營守之﹐不知能抵禦否﹗粒翁昨午出安平海口﹐從倭艦中穿過﹔桅巓皆懸大炮﹐似卽欲開放。各國兵艦來觀戰者﹐亦雜泊倭艦間。聞東南數十里外炮聲隆隆﹐皆言是旗後開仗也﹔大局安危﹐必不出兩﹑三日內。時臺南軍民內渡者日不暇給﹐「爹利士」居爲奇貨﹐仍復開往。

九月戊戌朔﹐「爹利士」又由臺南載難民回﹐則旗後已於二十八日失守。劉成良逃至安平﹐父子相對﹐束手無策﹔與五月十二日唐署撫在臺北景象﹐正復相同矣。旗後﹑安平僅六﹑七十里﹐善走者不一日可至﹔旗後旣失﹐安平三面受敵﹐萬不能守。惟有小道可通內山﹐余曾教劉以內山爲擴廓帖木兒之和林﹑李定國之猛綫﹔然逆料其未能出此。旣而接到劉信﹐言謹遵余教。安排退入內山﹐已將輜重軍裝先用牛車運往。余不覺起舞﹐意劉果入內山﹐余亦當披髮相從﹔彼不負臺人﹐余亦不負此友。

己亥﹝初二日﹞﹐「爹利士」又往﹐亟走筆作書報劉﹔謂『足下生平所最景仰者二人﹐一曰關夫子﹑一曰嶽夫子﹔兩夫子當時若非捨得一死﹐安能流芳百世﹑血食千秋﹗萬一「死」字不能﹐能退守內山以艸寇終﹐尙不失爲英雄末路。惟內渡則萬萬不可』﹗並搜括囊中餘款湊番錢一千元寄之。臺北義民望劉入內山尢切﹐蓋入內山有四利﹕一﹑地險﹐倭不能入﹔一﹑糧足﹐軍不至饑﹔一﹑生番與倭爲仇﹔一﹑義民到處相應。劉一日在內山﹐倭一日不安枕﹔猶之劉一日在越南保勝﹐法人一日不安枕也。

壬寅﹝初五日﹞﹐有人來言「爹利士」已到﹐劉所豢養羣犬已在某客棧中。使人往視﹐則劉成良與其帳下兒梁阿金終日給事左右者皆在其處。余大驚詫﹐亟召詢阿金﹐阿金尙言劉獨往內山。片刻間﹐臺南官吏﹑紳士﹑將弁﹑兵民麇至蟻聚﹐多來見余﹔言劉實以初三夕微服出城﹐登「爹利士」船﹐匿船主英國人所﹐故倭人入船大索﹐不能得。展輪出口後﹐倭人復駕兵艦來追﹐將近廈門追及之﹔船主急信懸旗告廈門領事往援﹐言船已至廈門﹐非倭所應阻截之地。倭不能難﹐竟退去﹔劉得生還焉。諸人與劉先後出臺南府城﹐倭並未開炮攻城﹐亦未以小舟登岸﹔大約一﹑兩日後倭始入城也。嗚呼﹗臺北﹑臺南兩次敗亡之狀﹐余不幸皆親見之。臺北近土崩﹑臺南近瓦解﹐皆所謂梁亡自亡之也。阮步兵登廣武﹐嘆時無英雄﹐遂使豎子成名﹔今日又何從得此豎子哉﹗劉以畏人索債﹐故潛住廈門﹔一日﹐卽乘肩輿由陸路往汕頭。西風滿天﹐黃葉幹■﹝疒侖﹞﹔劉安雞犬﹑劉表豚犬﹐遂皆流響白雲矣﹗

全臺旣覆﹐事無可爲﹔余與臺北義民﹐至此始盡絕望。寄信黃鏡源等﹐令其速爲收束﹐免受倭人塗炭。老父獨遊匡廬﹐已返鄂渚相待。余與粒翁爲臺北事所羈絆﹐直至季秋望後﹐始賦歸去來兮。回首遊蹤﹐恍如一夢。綜而論之﹕臺北之失﹐由於唐署撫挾持無具﹐信任非人。全臺精華本聚臺北﹐加以南洋爲之接濟﹐以百萬之餉﹑數萬之兵﹐城髙池深﹑器械精利﹔一聞敵至﹐委而去之。又復調度乖方﹐措置失當。林朝棟﹐勁旅也﹔乃置之臺中防土匪。劉永福﹐名將也﹔乃棄之旗後控生番。李經方﹐臺之仇人也﹔乃潛與相暱而教之不來。林維源﹐臺之富紳也﹔乃不與結盟而聽其自去。或言唐舉事時早辦一走﹐密電權貴有「但求脫身﹐束槁歸罪」之詞﹔其與臺誓共存亡之言﹐特欺人語耳﹐畫虎類狗﹑畫蛇添足矣。至林維源富累千萬﹑官至二品﹐諭旨令捐銀百萬﹐祗應八萬﹔甘以家產輸與敵人﹐乞其保護﹕膜視桑梓﹐靦顏寇讎。本無心肝﹐抑不足責﹗臺中之失﹐由於林朝棟﹑楊汝翼﹑邱逢甲之棄師潛逃。汝翼﹑逢甲﹐皆不應治軍旅之人。朝棟則本臺中土人﹐世號將家﹐兵皆佃戶﹔保衛鄕裏﹐气力有餘。乃以病風偏廢﹐竟行內渡。或言其弟某引倭入臺中﹐爲保家產﹑報私怨計﹔莫能明也。黎景嵩支持數月﹐不爲無功﹔而身有地方之權﹐不能聯絡紳民﹑調和將帥﹐境內如大甲溪﹑八卦山諸險並不先事扼防﹐敵兵一臨﹐仍卽潰走﹗又信任一李惟義﹐使統諸軍﹔倭兵臨城﹐聞李惟義輩在城中方擁妓酣臥﹐事後皆諉咎於吳季籛一人。季籛固不饜眾心﹐然彰化之陷﹐死者獨季籛耳﹔視黎﹑李何如哉﹗臺南之失﹐則由於外援盡絕﹔而實劉因循觀望﹐專諉外援﹐隱曲阿私﹐不修內政之所致。周君振揮謂其旣不能爲人上﹑又不能爲人下﹐語良不誣﹔要其獘﹐皆一「利」字爲之。劉自言初渡臺時攜帶家資六千兩﹐渡臺後僅寄回一萬兩﹐操守似尙可信。而以余所聞所見﹐其子弟族人﹑左右近習﹑官親幕友﹐無一非目不識丁之徙﹔以目不識丁之徒而欲其不好利也﹐蓋亦難矣﹗方劉在臺南﹐倭不知其深淺﹑中國亦不知其深淺﹐滬上坊賈影射小說演義所載牛鬼蛇神之事以相附會﹐作爲「劉大將軍平倭記」﹐圖畫其形狀﹑戰績﹐風行海內﹐荒唐不經﹔𨿽窮鄕僻壤女子小兒﹐無不知有劉永福之忠義者。實則出於市人射利所爲耳。而劉之子弟族人﹑左右近習﹑官親幕友﹐遂偃然自得﹐居之不疑曰﹕『我所爲者﹐忠義也』﹗實則欲劉一日在臺灣﹐若輩卽攫臺灣一日之利﹐而劉之﹝成﹞敗﹑劉之安危﹑億萬人之生死皆所不顧﹐以至成者敗﹑安者危﹑生者死而後已。嗚呼﹗陽托爲義以便其取利之圖﹐此固中國之所專長﹐而不獨臺灣諸人爲可太息痛恨者也﹗反己思之﹐臺北之失﹐余不與聞﹔臺南之失﹐余亦可告無罪。惟臺中之失﹐則余頗悔且恨焉﹗當劉發萬金﹑撥三營請余往援時﹐臺中事尙未棘﹑險尙未失﹐余若不顧利害﹑不計生死﹑不畏艱險﹐毅然而往布置一切﹑聯絡各軍﹑號召全臺﹐縱無偉略奇能﹐亦必不至遇敵卽逃﹐擁妓酣臥﹔若能集兵力﹑得將才﹑結民心﹑通餉運﹐徼天之幸﹐未嘗不可恢復保全。古人有以一成一旅致中興﹑以百里五十里王天下者矣﹐況有兵將在掌握哉﹗乃以一念不堅﹐棄之內渡﹐又復滯畱周南﹑逍遙河上﹔比返轍﹐而全境淪爲異域﹑一軍盡化沙虫矣﹗粵東梁子嘉﹝名成柟﹞曾入劉幕中﹐余再至臺南稱爲「韓陵片石」者﹔其懷人詩及余云﹕『入穴便應擒伏虎﹐成師何事頓西螺』﹖西螺﹑東螺﹐嘉義溪名也﹔李惟義﹑吳季籛代領餘軍時﹐嘗駐於此。詩意指之﹐其責余深婉矣。或又謂余不應拘泥禮文﹐堅辭道篆﹔倘與劉共治臺南﹐分任戰守﹐當不至此。此則余之才駑﹐恐如劉琨之依段氏﹔而亦劉之意觳﹐不能如許遠之得張巡也夫﹗海內知好﹐傳聞余已死臺灣﹔王夢湘編修作挽詞數聯﹐膾炙人口。錄之左方云﹕

『天乎太忍﹐殲我良人﹗仗列祖英靈﹐監得孤臣求死志﹔

魂兮歸來﹐化爲朱鳥﹗看中原城郭﹐誰懷九世復仇心』﹖

『奉嚴命﹐入危疆﹔天所棄﹐我所爭。報君卽報親﹐開盤古億萬年孝子忠臣之奇局。

踐前言﹐蹈東海﹔歿有爲﹐生有自。獨淸還獨醒﹐問光緒廿一載鐘鳴鼎食又何人』﹖

『揮不返魯陽日﹐補不盡女媧天﹔入夜海門潮﹐白馬素車﹐穿脇靈胥同一慟。

生無負左徒鄕﹐死無慚延平國﹔思君廬山月﹐靑楓赤葉﹐讀書狂客好重來』﹗

『一萬里倉皇風鶴﹐徧乞援師﹔此志竟無成﹐曦發咸池﹐去矣排空訴閶闔。

二十年追逐雲龍﹐頓悲隔世﹗吾生亦何樂﹐側身天地﹐淒然隕涕看神州』﹗比田橫之挽歌﹐愈炎午之生祭﹔文字𨿽佳﹐題目卻差﹕殊足令余愧死耳。

是役也﹐以五月二十九到臺南﹐以閏五月二十九到南京﹐以六月二十九到武昌﹐以七月二十九到臺南﹐以八月十日返廈﹔凡寓臺南二十日﹑寓南京三十日。始得峴帥之書﹐欲返津﹑楡而未果﹔繼得文帥﹑潤帥﹑敬帥之書﹐欲往粵﹑閩而未果。回湘時﹐欲取道浙東遊普陀﹑天童﹑天臺﹑雁宕﹑蘭亭﹑禹穴以歸亦未果。獨在廈門淹畱甚久﹐其名勝曰南普陀﹑曰虎溪巖﹑曰日光巖者﹐嘗屢遊焉﹔要皆以面海勝﹑以負山勝﹑以奇石勝﹑以古榕勝﹐以淸淨莊嚴﹑人迹罕到勝。而南普陀之勝尢著﹐中秋後與恪士遊﹐兩人坐石上淪茗淸談不忍去﹐恪士爲作「磐陀對話圖」。九日與粒翁﹑堯仙遊﹐呼酒登臺﹐堯仙又爲摩崖題名以志歲月。曾幾何時﹖俱成陳迹﹐故人亦天各一方矣﹗余又喜棹小舟渡廈門港﹐爲鼓浪嶼之遊。嶼中本夷埠﹐間以民居﹔路皆鋪以細沙﹐平軟勝於輦道。珠宮貝闕﹐固極輝煌﹔茅舍竹籬﹐無不幽潔。奇花異艸﹐怪石珍禽。身歷其間﹐儼然在仙山樓閣。島上一奇石突起﹐髙八﹑九丈。西人建飛樓於石頂﹐縹緲天末﹐望之如武夷幔亭。石旁摩崖﹐碑字大七寸﹐每行三十字﹑可二十餘行﹔乃嘉慶癸酉福建水師提督王得祿所泐「鼓浪嶼三元宮記」﹐因平蔡牽而作。空畱虎臣之名﹐已作龍伯之礎﹔伏波橫海﹐況今日無人耶﹗立斜陽中﹐徙倚嘆息久之。

臺南無名勝﹐匆匆亦未暇遊﹐僅一登紅毛樓廢址﹔用紅磚砌成﹐卽所謂赤嵌城也。

臺南皆以紅磚爲墻﹐否則蒔蕉樹﹑種莿竹﹐以籬落代墻壁。塚墓肖棺形﹐塗以白堊﹐從未見靑塚﹔廈門亦然。此皆他處所未經見者。憶登紅毛樓望海時﹐風雲攺觀﹐天地異色﹐賦詩數首﹔其末句云﹕『大荒我有他年約﹐披髮騎麟再訪秋』。由今思之﹐儼成語讖﹔自非披髮騎麟﹐安能重至此土哉﹗

●附錄﹝一﹞

易氏呈都察院條陳時務文

一

二品頂戴按察使銜﹑丁憂河南候補道易順鼎謹稟﹕爲醜虜跳梁﹐不宜遷就﹔權姦誤國﹐不可姑容。恭瀝愚誠﹐敬祈代奏事。

竊職員風聞出使日本全權大臣李鴻章電奏稱﹕『倭船二十餘艘將出廣島﹐若不定約﹐卽將犯京﹔請割遼東﹑臺灣兩地予倭﹐並賠兵費二百兆。爲保京計﹐不得不然﹔業經定約畫押』等語。此外條款﹐不一而足﹔人言嘖嘖﹐似非無因。職員迫於杞憂﹐未敢緘默﹔謹就見聞所及﹐不避斧鉞﹐披歷東之。

溯自咸豐﹑同治以來﹐中國與外夷凡三次用兵﹕一曰咸豐十一年庚申之役﹑一曰光緒六年庚辰之役﹑一曰光緒十年甲申之役。庚申之役﹐尢爲我朝中外大局絕要關鍵。其時發﹑撚縱橫﹐天下岌岌。而海外各國亦復生釁﹐英﹑法合從﹐兵臨城下﹔僧格林沁敗於津沽﹑北塘﹐勝保敗於朝陽門﹑八里橋﹐曾國藩﹑胡林翼諸人勤王之師緩不濟急﹐敵騎長驅直入﹐京師不守﹐宗社幾危。時勢之艱難﹐殆有百倍於今日者。假使各國要求土地﹐恐不能不聽容所爲﹐取懷而予﹔乃當日講和﹐不過立約通商﹑稍償兵費而已﹐初未嘗割尺寸之土也。至若庚辰之役﹐俄踞伊犁邊境僅一﹑二百餘里﹐使臣業已擅許﹔而疆臣左宗棠等堅欲索還﹐抗兵相加﹐大局幾將分裂。然不久卽和﹐僅償款數百萬盧布而已﹔不惟未割地﹐並且伊犁亦索回也。甲申之役﹐法取越南﹑攻寧波﹑擾臺灣﹑陷馬江﹐沿海戒嚴﹐天下震動﹔滇﹑粵邊防戰事之棘﹐不亞今日。然終不過讓以越南而已﹐未嘗於越南之外更有所予也。試執今月之事與昔日之事相衡﹕敵𨿽彊﹐未必出乎英﹑俄﹑法之上﹔事勢𨿽急﹐未至於庚申之危。彼不過虛聲恫喝﹐肆意要求。我卽稍緩須臾﹐與之再決一戰﹑再持數日而後定議﹐未嘗不可﹔卽不然﹐償以兵費數百萬﹐亦未嘗不可﹔卽不然﹐許其比照各國在江海各口通商﹑開設馬頭﹐亦未嘗不可。而皆不出此﹐賠款至數千萬猶以爲未足﹐竟舉腹心根本﹑膏腴要害一二千餘里之地﹐開門而延寇﹑拱手以與人﹔何其畏倭人甚於畏英﹑俄﹑法諸大邦﹗重遼東﹑臺灣﹐反不如重新疆﹑伊犁及滇﹑粵荒徼之地也哉﹗

伏思割地一事﹐猶爲萬不可行。以理之是非論﹐其不可有三﹔以勢之利害言﹐其不可有六。祖宗創業於前﹑子孫守成於後﹐非若自我得之者可以自我失之。試思太祖髙皇帝﹑太宗文皇帝之締造遼東﹐世祖章皇帝﹑聖祖仁皇帝之經營臺灣﹐取之旣如此其難﹐棄之何忍如此其易﹗矧陪京密邇﹐陵寢攸存﹔坐使長陵抔土自我而變爲邊界﹐皇上將如列祖﹑列宗何﹗此理之不可者一。自有本朝﹐未聞割地予人之事﹔自有中國﹐未聞以重地﹑要地割予海外島夷之事。玉斧畫河﹑珠崖棄郡﹐若非甌脫﹐卽系石田﹔豈有臥榻之旁﹐供人鼾睡﹗書於史冊﹐辱甚燕云。坐使赤縣﹑神州自我而淪爲異域﹐皇上將如後世史書何﹗此理之不可者二。遼東﹑臺灣之民﹐或本從龍﹑或由向化﹔二百餘年食毛踐土﹐蕓蕓赤子﹐孰非我國家之孝子順孫﹖今乃屬之他人﹐儼成敵國。父母𨿽窮﹐尙不忍輕鬻其子﹔國家未蹙﹐獨何忍遽棄其民﹗坐使海隅蒼生自我而化爲他族﹐皇上將如天下百姓何﹗此理之不可者三。遼東者﹐北洋之藩籬﹔臺灣者﹐南洋之門戶。今日無遼東﹐明日卽可無北洋﹔今日無臺灣﹐明日卽可無南洋。天下畏盜之人﹐必求遠盜﹔未有揖盜於門內﹐而求其不發篋探囊。天下畏虎之人﹐必求遠虎﹔未有納虎於室中﹐而冀其不磨牙吮血。將見奉﹑錦﹑登﹑萊一帶不復能立錐﹐江﹑浙﹑粵﹑閩各疆不復能安枕﹗海口海面皆非我有﹐以至餉械無從接濟而海運立窮﹐戰守無從布置而海防又立窮﹕中國將來必無可辦之洋務。此勢之不可者一。英﹑法垂涎臺灣﹐俄人蓄謀遼東﹐豈伊朝夕﹗況各國狡焉思逞之計﹑貪得無厭之懷﹐誰不欲拓境開疆﹐因時取利。今見倭人以一舉手﹑一啟口之勞而得地如此多﹑獲利如此厚﹐𨿽云無故﹐亦必生心。倘羣起效尢﹐則中國𨿽大﹐恐一日之間可以瓜剖立盡。然此猶他國也﹐卽以倭事驗之。同治十一年﹐彼因琉球難民爲生番所殺﹐藉端挑釁﹐兵抵臺灣﹔當時大吏不能折之以理﹑怵之以威﹐反以數十萬金賠款了局。彼見中國易與﹐始漸輕視中國而謀益迫﹑气益驕﹐推其得隴望蜀之情﹐曾何紀極﹗此日之厲階旣皆由於昔﹐他時之欲壑恐更甚於今﹕中國將來必無可存之地。此勢之不可者二。自軍務平定後﹐謀臣猛士多就凋零﹔千百之中僅存什一。此次徵求宿將﹑招集舊部﹐士馬精壯已有可觀。乃甫聚﹐又將令之散﹔旣散﹐恐不可復聚。且所練之新軍勞費幾何﹐練成而不用﹐待用之時又須臨時另練﹔所購之新械勞費幾何﹐購齊而不用﹐待用之時又須臨時另購。今日尙不能戰﹐以後豈復有能戰之時﹗再閱數年﹐一有緩急﹐求如今日之將與兵且不可得﹔宿將﹑舊部消亡旣盡﹐新募者未經戰事﹐難當大敵﹕中國將來必無可用之兵。此勢之不可者三。賠款至二百兆之多﹐不知從何搜括﹖又不知搜括淨盡之後﹐尙有應辦之事必需之款﹐何所取資﹖夫使賠款旣交﹐而我可不作一事﹑彼可相安十年﹐猶之可也﹔正恐我之防務仍不能不辦﹑兵餉仍不能不需﹑鐵路仍不能不修﹑海軍仍不能不設﹐入款則有減無增﹑出款則有增無減﹔意外之舉﹐尙不暇論。而彼則一波未平﹑一波又起﹐前款未淸﹑後款又來﹐所謂以斯民有盡之脂膏﹐塡彼族無窮之谿壑。剜肉補瘡﹐肉將盡而瘡更劇﹔抱薪救火﹐薪將竭而火更燃﹕中國將來必無可籌之餉。此勢之不可者四。長白﹑鴨綠爲祖宗發祥鐘靈之地﹐黑龍江﹑吉林等省爲國家植根歸宿之區﹔地利最多﹐民气亦厚。當此彊鄰環伺﹐正宜乘時經略﹑加意保全﹐較之臺灣尢關緊要。一旦遼東爲倭所有﹐則俄自北侵﹑倭從南襲﹐不數年內其民與地皆將折而入於俄﹑倭﹐東三省全境之危亡可立而待。且京外八旗民人旣不謀生﹑又不習斗﹐一朝有事﹐而東三省已不能歸﹔退則爲倭寇所艸菅﹐進則爲亂民所蹂躪﹕中國將來必無可保之旗民﹕此勢之不可者五。臺灣一省﹐饒富著稱。近來文教振興﹐更已變椎結爲衣冠﹑進侏禽於禮樂。其士民皆尊君親上﹑好義急公﹔而林維源身爲民望﹑官列京朝﹐勢更不能以家委敵。況彰﹑義之名出自純皇帝所賜﹐臺人固必思義而顧名﹐皇上又安可數典而忘祖﹗至遼東之爲丰沛鄕裏者﹐更無論矣。倭旣據我內地﹐且將取我民心。以利誘之﹐而桀黠者必爲倭爪牙﹔以威迫之﹐而駑弱者必爲倭魚肉。行見流民無所依歸﹐而西晉雄﹑特之禍起﹔姦民與相勾結﹐而嬴秦勝﹑廣之變生。驅魚爲淵﹐瞻烏誰屋﹗中國將來必無可固之民。此勢之不可者六。以上各節﹐不過據職員所私憂竊慮﹐粗舉大端﹔而其禍變相尋﹐尙有不勝枚舉者。

以言理之﹐是非則如彼﹔以言勢之﹐利害又如此。大約稍有心肝之人﹐皆必不肯爲之﹔稍有知識之人﹐皆必能見及之。而不謂渥蒙國恩﹑深悉時務之李鴻章﹐竟悍然不顧﹑冥然同覺﹐行人人所不肯行之事﹑出人人所不忍出之言﹗職員前此見李鴻章行事不慊人心﹐尙疑其別有苦衷﹐代爲原諒﹔直至今日﹐始灼然有以察其心術之幻而得其罪狀之眞。所謂「臧孫紇𨿽曰不要君﹐吾不信」﹔及「司馬昭之心﹐路人皆知之」者。恐宋臣秦檜﹑明臣仇鸞之姦﹐尙未至此也﹗且遼東﹑臺灣並割予倭﹐職員以爲窮倭之兵力﹐不能及此﹔充倭之始願﹐亦未嘗及此。如其兵力能及此﹐則何不逕取遼﹑沈以索登﹑萊﹐逕取臺﹑澎以索閩﹑廈﹔囊括席捲﹐彼豈有所卹而不爲﹗如其始願嘗及此﹐明知遼東一索可得﹐何必以全力攻牛莊﹔明知臺灣一索可得﹐何必以全力攻澎湖﹗是其情形﹐已可槪見。不謂有李鴻章焉﹐爲虎作倀﹑教猱升木﹐於是倭不啻取懷而予﹑操券以償。蓋倭力不及此﹐而李鴻章之力實及此﹔倭願不及此﹐而李鴻章之願早及此矣。抑職員更有不忍言﹑又不忍不言者﹕李鴻章𨿽姦﹐尙不及其子李經芳之甚。李經芳前充出使日本大臣﹐以己資數百萬借給倭人購船餉兵﹔所納外婦﹐卽倭主睦仁之甥女。其姦詐險薄﹐誠不減蔡京之有蔡攸﹑嚴嵩之有嚴世蕃﹗李經芳以權姦爲醜虜內助﹐木腐虫生﹑霜寒冰至。今日此事﹐尢爲中國一大關鍵。﹝職員悲江河之日下﹑痛滄海之橫流﹐所爲涕泗泛瀾而不能自已者也﹞。

𨿽然﹐李鴻章敢於犯天下之不韙﹑欺朝廷以其方者﹐窺見皇上與諸臣畏倭之心﹐而後藉詞保京﹐反自托爲忠愛之忱﹐以巧遂其姦欺之計也﹔在李鴻章固以爲捨己別無他人﹐捨此別無他策。職員不揣冒昧﹐竊於此策之外﹐爲朝廷敬畫二策。伏揣朝廷畏倭之心﹐不過以明爲監。不知明之亡﹐不亡於邊患﹐而亡於流寇﹔不亡於諱言和﹐而亡於諱言遷。夫天子以四海爲家﹐何代不有遷移之事。明之君臣不通古今﹐昏憒紛呶﹐以至亡國﹔如早遷都江南﹐固尙可存。我朝法度修明﹐湛恩汪濊﹔旣非明政不綱﹑加賦召亂者可比。一統金甌﹐處處完善﹐旣無流寇之禍﹑謹有海邦之憂﹔又非明之天下糜爛﹑無地圖存者可比。惟以海禁大開﹐形勢久異﹔千金之子﹐坐不垂堂。以此而遷﹐更無所諱﹗宅中極建﹐莫若太原。五臺經累朝巡幸﹐供列聖禦容﹔行宮尙存﹐盛軌可溯﹕其善一。距京師千里之程﹐十日可達﹔往來迅速﹐進止從容﹕其善二。土厚水深﹐人民殷富﹕其善三。兵精馬健﹐風气勁彊﹕其善四。河汾﹑太嶽﹐表裏山川﹕其善五。平陽﹑安邑﹐步趨虞﹑夏﹕其善六。而太行起天下之脊﹐冀州居天下之中﹔我能往﹑彼不能來﹐尢足爲萬世之業。與其以二百兆借盜齎糧而利歸海外﹐何如以二百兆建都充帑而利在中國﹕此職員所畫一策曰「遷」者是也。又揣朝廷畏倭之心﹐不過以犯京爲慮。不知倭進兵之路祗有水陸兩途﹕由遼﹑瀋進兵﹐則尙有依克唐阿﹑裕祿﹑長順﹑唐仁廉在﹔由錦州進兵﹐則尙有宋慶﹑魏光燾等在﹔由山海關進兵﹐則尙有劉坤一及余虎恩﹑熊鐵生等諸將在﹔由津﹑沽南北進兵﹐則尙有王文韶﹑聶士成﹑曹克忠等在﹔卽使內犯京畿﹐亦尙有程文炳﹑董福祥在﹐而諸臣亦莫不在。倭兵未必盡如神鬼﹐我兵未必盡屬疲聾﹔何至聽其犯京﹐不能一戰耶﹗且職員逆料倭人必不能犯京﹐其故有四﹔請舉近日軍務証之﹐以釋朝廷之疑慮。一曰倭人不能攻堅。我所失之地﹐皆瑕也﹐非堅也。惟旅順﹑威海可謂之堅﹐然旅順之失﹐以守將爭逃﹔威海之失﹐以援兵隔絕。且一由皮子窩﹑一由落風港﹐皆乘虛而入﹐近於鼠竊狗偸之所爲。蓋其兵餉最重﹑精銳無多﹐護惜鋒鋩﹐每虞損挫﹔肉薄攻堅﹐斷無此事。觀於聶士成之守堅﹐而彼不敢犯嶺防﹔裕祿﹑徐慶璋之守堅﹐而彼不敢撲遼﹑沈﹔唐景崧﹑劉永福之守堅﹐而彼不敢爭臺灣。況於畿輔﹑關津爲我最堅之地﹐而彼敢輕於嘗試乎﹖此其不足慮者一。一曰倭人不能持久。越國鄙遠﹐糜餉老師﹔多一日則多一日之糧﹐少一兵卽少一兵之用。倭至今日﹐黔驢之技已窮﹑騎虎之勢難下﹔左支右絀﹐外彊中漧久矣。夫以中國之地大物博﹑餉足兵多﹐而尙以曠日持久爲患﹐何況於倭﹗觀於其棄威海而不守﹑攻臺灣而卽退﹐則不能持久﹐確然可知﹕此其不足慮者二。一曰倭人不能疾驅。考倭陸軍之制﹐皆用徳國陸操新法﹔步武整齊﹑紀律嚴肅﹐固有足多。而輜裝繁重﹐軍行甚遲﹐以之持重則有餘﹑以之疾驅則不足﹔視中國之捲甲銜枚﹑一日夜可行數百里者﹐實有長短優劣之殊。觀於此次牛莊之戰﹐倭由間道甫至牛莊﹐曾未多時而李光久聞警後發之軍亦已踵至。吳大澂由田莊臺退至雙臺子﹐親軍僅數十人﹑相距僅數十里﹐若使倭能疾驅﹐非但我軍噍類無遺﹐而寧﹑錦亦恐相繼不守﹔倭竟不能。豈獨於京師能插翅飛入耶﹖此其不足慮者三。一曰倭人不能深入。以無援之軍﹑不繼之餉入最深之地﹑犯極厚之兵﹐此必有進無退﹑有死無生而後可﹟抄掠剽忽不顧其後之賊或能爲之﹐而倭人不能出此。如其出此﹐則必用全力擲孤注﹔而程文炳﹑董福祥可以抵禦於前﹐聶士成﹑曹克忠可以合圍於左右﹐劉坤一率諸將等可以追躡於後﹐兜剿夾擊﹐可以收聚殲之效。且彼之兵力有限﹐旣以全力犯我﹐其後路必空虛﹔獨不畏人取朝鮮﹑襲廣島耶﹖觀於其得榮成﹑文登而不敢深入山東﹐得海城﹑牛莊而不敢深入奉﹑錦﹐又何能越過關津畿輔而深入京師﹗此其不足慮者四。魏光燾堅固不搖﹑李光久奮勇盡戰﹐牛莊𨿽敗﹐而殺傷倭寇亦足相當﹔倭見湘軍人人敢死﹐竟不敢再過雷池一步。諸將余虎恩﹑方有升等一聞議和﹐皆痛哭堅臥﹐不肯起食﹔可見將士皆有死志﹐並非軍心瓦解﹑勢不可爲。且宋慶﹑聶士成又皆倭人所畏﹐而丁槐一軍隊伍已到﹑唐仁廉一軍槍械已齊﹐皆可與倭一決。倭人情見勢絀﹐已成弩末﹔我卽不與之戰而但與之堅持﹐再閱數月﹐彼力斷難支久﹗然後再言和議﹐自必易於轉圜﹕此職員所畫一策曰「守」者是也。總之﹐以遷爲戰之地﹐能遷則不戰而已可屈人之兵﹔以守爲戰之地﹐能守則不戰而已可制人之命。遷與守𨿽非上策﹐而不失爲中策﹔賠償﹑割地非但爲下策﹐而且無策。

伏查光緒六年﹝卽庚辰一役﹞崇厚亦以頭等全權大臣使俄﹐擅與俄國約定畫押﹐讓地一﹑二百里尙非割地﹐且系邊外之地。經廷臣交章論劾﹐皇上赫然震怒﹐立將崇厚拿交刑部治罪﹔其與俄所定之約𨿽已畫押﹐仍行更攺。俄人終亦俯首帖耳﹐就我範圍。今昔相衡﹕以敵言﹐則俄更彊大於倭﹔以事言﹐則讓地尙非割地﹐邊地尙非要地﹐一﹑二百里之地尙非一﹑二千里之地。是李鴻章賣國之罪﹐尙爲崇厚所無。而以定約言﹐一系擅許﹑一系請旨﹐擅許者至拙而請旨者至工。是李鴻章賣國之術與其誤國之心﹐較崇厚尢爲加倍。惟有仰懇皇上天威獨斷﹐上思列祖列宗﹑下念薄海臣民﹐照崇厚例將李鴻章拿問治罪﹐並撤回李經芳革職嚴辦。一面嚴飭王文韶﹑劉坤一妥備戰守﹐獎勵裕祿﹑唐景崧﹑李秉衡等以安人心﹔一面明降諭旨宜示中外﹐奉皇太后鑾輿西幸﹐命恭親王等畱守京師。如戰而不勝﹐賠款﹑割地尙未爲遲。戰而糜款﹐猶勝於和而賠款﹔戰而失地﹐猶勝於和而割地。如因遷與守而致貽誤大局﹐請先誅職員以謝天下﹗職員不勝迫切之至。爲此稟呈﹐伏乞代奏施行﹗

光緒二十一年四月��日。

二

二品頂戴按察使銜﹑丁憂河南候補道易順鼎稟﹕爲敬籌戰事六條﹐仰懇代奏事。

竊職員於本月初二日披瀝上書﹐本月初四日荷蒙代奏在案。現聞和議要挾太多﹐礙難照準﹔聖意振厲﹐薄海同欽。惟一經決裂﹐必有戰事﹔且距四月十四日之期已爲迫近﹐尢當力爭先著。不揣冒昧﹐敬籌事宜六條﹐伏陳於聖主之前。

一曰加兵餉。重賞之下﹐必有勇夫。然與其重懸賞格﹐不如普加兵餉。湘軍口糧每名每月四兩二錢﹐各軍皆然﹔夫以四兩二錢之銀而欲贍其身家﹑賺其性命﹐此必不可得之數也。論者皆言今日之兵不可恃﹔而其不可恃之故﹐實在於此。爲今日計﹐惟有暫將關內外防剿各軍月餉普加兩倍﹐俟戰事畢後﹐再復舊章。所有賞格﹐仍另行核給﹐不在加餉之內。加餉一項﹐以每名每月銀十兩計﹐目下大軍約十數萬人﹐一月不過百萬﹐一年不過千萬﹑不過萬萬﹔較之以二萬萬爲敵人充餉者﹐其利害得失果何如耶﹗擬請皇上天斷﹐一面敕下戶部﹐一面電諭各路統兵大臣轉諭兵勇一體知悉﹐必將歡聲如雷﹐感泣奮舞而爭求效死矣。兵勇旣食重餉﹐誼不忍逃﹑勢不能逃﹐夫然後將可以死戰責兵﹑帥可以死戰責將﹑國可以死戰責帥﹔譬之廉俸優而後可以責官之廉節﹑恆產裕而後可以責民之恆心﹐其理一也。

一曰用地溝。昔越南之役﹐岑毓英曾用地營之法以拒法人﹐頗有成效。此次各軍稍知仿辦﹐而丁槐尢稱熟悉。竊嘗考其規制﹐微覺煩重﹐似不及地溝之更簡捷。地溝者﹐卽倭人所謂「梅花坑」﹐隨時隨地皆可立成﹔只須兵勇各帶洋鍁﹐以備開挖之用。旣可以避敵之槍炮﹐又可以施我之槍炮﹔旣可以藏我之兵﹐又可以擊敵之兵。而扼防海岸﹐尢宜用此。蓋敵船不能近岸﹐如欲登陸必以大炮從船上轟我岸上之兵﹐使不能抵禦﹔而彼乃一面以小舟或巨筏載其陸兵﹐乘勢而登。用地溝﹐則彼船上之炮不能擊我伏溝之兵﹐而我溝內之兵可以擊彼登岸之賊。如鴨綠江倭以棚布鐵桿搭橋﹑榮成海邊倭以長條細板編筏﹐當時若先有地溝伏兵於內﹐乘其半渡擊之﹐彼必不能飛渡可知。擬請敕下各路統兵大臣嚴督諸將訓勵兵勇﹐隨時隨地實力奉行﹐以此爲安身立命﹑折衝禦侮之地。其因時制宜﹑因地制宜一切辦法﹐不能預定﹔仍須各將領斟酌籌畫﹐以期適用。

一曰攻老巢。自九連﹑鳳皇以至金﹑復﹑海﹑蓋﹑營口﹑旅順﹐皆爲賊老巢久矣。

然其各處屯兵實不甚多﹐而九連﹑鳳皇等城之賊尢少﹔合計各路﹐不過數萬。其力僅足以自守而不足攻人﹐僅足以攻一處而不足以攻數處﹔其不敢來攻我者﹐實畏我之往攻。本年三月吳大澂之攻海城不能得手﹑反至失利者﹐由於調度之誤﹑布置之疏﹐非攻之罪也。夫攻堅之兵﹐必分數路進兵而後可使人之力薄﹐又必分數層進兵而後可使我之力厚。查關外前敵各軍﹐遼﹑沈﹑奉﹑錦一帶有依克唐阿二十餘營﹑長順二十營﹑沙克都林札布數營﹐合以徐慶璋之敵愾軍十數營﹐共有三萬餘人﹐可作爲中路﹐由遼陽進攻海城﹔陳湜十營﹑孫顯寅﹑呂本元共十餘營﹐益以唐仁廉之三十營﹐共有二萬餘人﹐可作爲東路﹐由摩天嶺等處進攻九連﹑鳳皇二城﹔宋慶三十餘營﹑魏光燾二十餘營﹑李光久數營﹐合以吳鳳柱之數營﹑徐邦道之十一營﹐共有四萬餘人﹐可爲西路﹐由雙臺子等處進攻牛莊﹑營口。三路之中每路各分半進攻﹑分半接應﹐必可以直搗賊之老巢而不至蹈吳大澄之覆轍。且遼東一帶百姓久望王師﹑髙麗沿邊地方皆附中國﹐若大兵進圖收復﹐則各處團練﹑義民俱可號召響應﹐獵戶﹑礦匪俱可收納招降﹔倭之勢蹙計窮﹐不難立待。

一曰掣賊勢。海軍覆後﹐彼有船﹑我無船﹐彼能來﹑我不能往。朝廷所以愼重而恐其犯京者﹐爲此故耳。然彼之兵船亦祗有此數﹐近聞臺灣﹑澎湖等處又擊沈其船數艘﹐彼若攻臺灣﹐則不暇犯津﹑沽﹔彼若犯津﹑沽﹐則我臺灣尙有兵船﹑卽南洋亦尙有兵船﹐獨不能攻廣島耶﹖況臺灣一省﹐朝廷此次業已度外置之﹐不妨卽以破甑視之。且爲臺灣計﹐與其瓦全﹐不如玉碎﹔與其爲人所攻﹐不如出而攻人。唐景崧﹑劉永福等身當此時﹐固已有死之心﹑無生之气﹔必肯奮不顧身﹐與倭一決。擬請諭獎唐景崧﹑劉永福﹐令其督率船艦出臺灣﹔並請敕下張之洞令其選擇水師驍將如黃金滿等統帶南洋各兵輪﹐會合唐景崧﹑劉永福遊弋海面﹐以壯聲援﹔視倭船之進止爲進止﹑視倭船之向背爲向背﹐若彼犯津﹑沽﹐則我攻廣島。𨿽以之掃滅賊氛﹐尙覺不足﹔而以之牽制賊勢﹐固自有餘。但使彼有所顧忌不敢內犯津﹑沽﹐則大局已無足深慮也。

一曰聯外援。聞俄﹑法兩國願以兵艦假我﹐果有此事﹐豈非大幸﹗若無此事而但有此意﹐亦爲難得。又聞俄人方求琿春﹑法人方求蒙自開礦﹐兩國若眞能助我﹐卽不妨各如所願以酬之。割琿春﹐猶勝於割遼東﹑臺灣兩地﹔許蒙自開礦﹐猶勝於許各口通商﹔以利歸法﹑俄﹐猶勝於以利歸日本。所謂兩害相形﹐則取其輕是也。況遠交近攻﹐古人之遺法﹐實今日之要策。擬請密敕總署妥商俄﹑法兩國使臣﹐如果兩國眞能出力相助﹑協同剿倭﹐則中國或以地爲謝﹑或以巨款爲謝﹐皆無所不可。卽使不能出力助剿而但能出爲調停﹐不許倭人肆意要求﹐則我之所全已多﹔卽以琿春謝俄﹑以蒙自開礦謝法﹐亦未始不可。

一曰絕內應。李鴻章者﹐日本之內應也﹔孫毓汶者﹐又李鴻章之內應也。李鴻章日以中國之機密輸之於日本﹐孫毓汶日以朝廷之機密輸之於李鴻章﹔有此二臣而天下大事已敗壞決裂﹐不可收拾矣。是故日本不過癬疥之疾﹐而李鴻章﹑孫毓汶則爲腹心之疾﹔且因李鴻章﹑孫毓汶﹐而所謂癬疥之疾者亦變爲腹心之疾。吳若早誅伯嚭﹐何至行成於越﹗宋若早誅秦檜﹐何至服事於金﹗國家欲禦外侮而保丕基﹐非亟罷李鴻章﹑孫毓汶二臣不可。此二臣者﹐國人皆曰「可殺」﹐萬口一詞。皇上寬待大臣﹐或未忍置之重典﹔應請立加罷斥﹐以儆姦邪。倭人旣失奧援﹐自必折其詭謀﹑戢其驕焰。而姦邪旣黜﹐忠讜始升﹔幹斷克昭﹐人心更奮﹕我國家億萬年有道之長﹐視此矣。

犬馬微忱﹐不勝迫切屏營之至﹗伏乞監核﹐代奏施行。

光緒二十一年四月初八日﹐職員易順鼎謹呈。

●附錄﹝二﹞

劉永福援臺始末

按劉永福晚年裏居﹐有欽人黃海安者課其兒孫讀書﹐彼此晨日晤對﹐甚相得。永福日自講述黑旗事蹟一﹑二時﹐由黃錄之。至民國四年﹐成稿八冊﹐長十萬言。此稿後爲羅香林先生所得﹐經考訂他書異同﹐附案其間﹐輯爲「劉永福歷史艸」一書行世。玆節取其第九卷

「劉永福之渡海援臺」及第十卷

「劉永福之兵盡內渡」前半捲素材部分﹐合並題爲「劉永福援臺始末」云。﹝編者﹞

﹝光緒﹞二十年正月初三日﹐禦賜「福」字。

七月﹐在南澳奉旨﹕『著劉永福酌帶兵勇渡臺』。時卽調帶所駐紮燕塘三營在汕頭揀選精壯﹑銷去老弱﹐卽補缺額新招﹐共足四營。又遣子成良新招兩營﹐爲統帶。八月初間﹐到臺灣。十三日﹐具奏云云﹕『奏爲恭報��遵旨帶勇前到臺灣幫辦防務﹑刊用關防各日期﹐叩謝天恩﹐奏祈聖監事。竊��於光緒二十年六月二十四日﹐準閩浙督臣譚鐘麟轉準總理各國事務衙門電﹐奉上諭﹕「南澳總兵劉永福﹐著譚鐘麟飭令酌帶兵勇前往臺灣﹐隨同邵文濂辦理防務﹔欽此」。遵卽招募粵勇兩營﹐於七初一日成軍﹐帶至廣東潮州之汕頭地方候輪東渡。七月初七日﹐準臺灣撫臣邵友濂轉奉電旨﹕「南澳鎭總兵著幫同邵友濂辦理防務﹔欽此」。八月初三日﹐又奉電旨﹕「劉永福著赴臺南」等因﹐欽此。當由飭派「威靖」﹑「駕時」兩輪船駛赴汕頭迎迓��﹐卽令勇營乘坐﹐於八月五日行抵臺南。謹刊木質關防一顆﹐文曰「幫辦臺灣防務閩粵南澳鎭總兵關防」﹔叩謝天恩﹐卽日敬謹啟用。伏念��粵嶠下材﹐毫無知識﹔越南之役﹐謬以偏師扞衛邊徼﹐渥蒙獎擢﹐補授南澳鎭總兵。任事以來﹐涓埃未報﹔玆承恩命幫辦臺灣防務﹐事繁責重﹐深懼弗勝。查臺灣勢處孤懸﹐四面受敵﹐必南北聯絡一气﹐臨時堵禦﹐呼應方靈。��惟有殫竭血誠﹐一切籌防事宜﹐幫同邵友濂悉心辦理﹐冀酬髙厚鴻慈於萬一。所有��遵旨帶勇到臺幫辦防務﹑刊用關防各日期曁感激下忱﹐理合恭摺馳報﹐叩謝天恩﹔伏乞皇上聖監﹗謹奏』。朱批﹕『知道了』。公在臺灣之臺南﹐爲欽差幫辦全臺軍務事宜﹐並於該處起築泥營炮壘駐紮。

冬十二月﹐禦賜「壽」字。其時日本畏公如虎﹐由日本大將致函與公﹐以百萬利誘﹐請公內渡﹔公不允。

光緒二十一年﹐日本遣各兵艦陸續進臺﹐旋又增進巨艦。時臺撫兼督辦軍務在臺北﹐乃爲邵友濂。緣唐景崧奏邵辦理不善﹐奉上諭﹕邵友濂撤任﹔臺灣巡撫﹐著唐景崧署理﹐兼督辦軍務事宜。接篆後﹐公往臺北﹐與唐薇卿會商﹐並偕往踏營盤﹑人馬﹔所布置各項﹐諸與公意見不合。回署譚論﹐公曰﹕『中丞這个駐所﹐建築不妥﹔且人馬多有懦弱。何不我亦過來與中丞同住﹐更攺營盤﹐裁去老弱﹑添補精壯﹔且得近與商量辦理﹐豈不兩有裨益耶﹖且中丞辦理民政日不暇給﹐其軍政事宜千頭萬緒如絲之亂﹔鄙意過來相幫﹐尢爲妥善。不知公意以爲然否』﹖唐曰﹕『老兄在臺南獨當一面﹐節制南方各統領﹐任便行事﹐已成專閫﹔弟𨿽督辦之名﹐亦不爲遙制﹐且鞭長莫及。臺南地方實爲扼要﹐非有威望大員﹐不足以資鎭攝﹔老兄卽住臺南﹐毋庸再多一樣思想﹗又況老兄顧臺南﹑弟顧臺北﹐南北兩處皆有備敵之對付﹐聲勢大壯﹔諺云「先聲奪人」﹐日本豈無聞風而生畏乎﹗弟意已決﹐兄勿多疑爲是』﹗於是﹐公回臺南。

後唐中丞又令公往臺南所屬地方恆春縣紮守﹝由臺南府落恆春縣八日路程﹞。該地方荒坡野嶺﹐一望無際﹐如深入不毛之處。其土磽極﹐種菜不生﹔土人四圍用石圍墻髙三﹑四尺﹐乃可種菜。卽菜蔬極小之蔥﹐每一條亦賣十幾文。公到時﹐毫無告警風聲。住七日﹐出外踏看地方﹐方知地點路綫﹐以爲戰地之預備。後回到阿公店地方﹐已行踏六﹑七日之間﹐忽在中途接著唐電云﹕『某日已與日本在三雕嶺開仗﹐我軍大獲勝仗﹐請公速回』等語。公卽趕程回到恆春﹐又接唐電云﹕『臺南鎭總兵萬國本辭職已照準﹐其臺南鎭篆務著劉永福兼署』等因。公接電﹐卽發電與唐云﹕『承委兼署臺南鎭印務﹐祗可擔任權理數日﹔實緣軍隊事繁﹐萬不能兼顧此缺。希卽委員到接鎭篆﹐切盼』﹗唐不復電。

過數天﹐唐自出銀一百﹐鑄造大總統印。制黃旗兩枝﹐寫「民主國」字樣﹔槪轉旗號﹐不用龍旗。唐又遣人鑄造大將軍印﹐派新放臺南道進士區鴻基往赴新任﹐順道賫印送與公。區送到彰化﹐因聞臺北大敗消息﹐連印帶回﹐不到臺南﹔時閏五月也。先是﹐日本各兵輪陸續駛進臺北港﹐唐軍爲之震恐﹐已無心戀戰。唐景崧特派戰事臨時督令官廣西賓州黃某﹐拈大令督戰。五月初﹐前後統兵大員屢派人旋告勝仗﹐唐得了此个消息﹐喜出意外。其送大將軍印時﹐先拍一電與公云﹕『景崧被百姓彊立民主爲大總統﹐已送印﹑民國旗等件。崧爲萬民付托﹐迫得權理。現送大將軍印與公﹐希收啟用﹗公卽爲臺灣民國大將軍﹐統轄水陸諸軍務。至大總統一職﹐崧暫時權篆﹔事平當讓公』云云。此電報最末發﹔唐𨿽飾詞爲民所彊﹐眞實自爲之事。蓋唐心專制帝王﹐已非一日。其前在越南﹐屢勸公篡越王位﹔彼之意思亦料公可爲大將﹐其文才不及他﹐將來一定爲其所得耳。

閒說休敍﹐且言唐特派戰事臨時督令官﹐於唐旣送大將軍印與公後﹐旋回。到衙署時﹐當晚膳後﹐唐﹑黃兩相見面﹐唐一見之﹐卽滿面欣喜﹐謂曰﹕『用過晚膳否﹖如未﹐卽著廚弄飯菜』。黃曰﹕『未曾』。唐卽令廚再弄飯菜﹐加添珍味。席間﹐唐與黃對酌。斯時唐卽欲飽聞戰事﹐以得詳悉勝仗情形﹐舉杯大飲。唐撫正欲啟口問黃﹐而黃則慨嘆一聲曰﹕『謀事在人﹐成事則在天耳』﹗唐驚曰﹕『今日旣打勝仗﹐爾何爲出此不祥之言耶』﹖黃對曰﹕『大人有所未知﹐前各報勝仗者﹐皆僞言耳﹔其實敗也』﹗唐時手方拈箸﹐卽气激心慌﹐連箸拋棄。卽回房﹐百事不理﹔左思右想﹐無一是計﹐總之無可如何。古云﹕『六六三十六著﹐走爲上著』﹔遂決計假扮商民﹐不動聲色﹐僅帶心腹隨行數人逃走。其去了﹐並無知覺﹔蓋唐自運動與及逃走﹐皆可行動自由者。

先是﹐淸國與日本和議成了﹐已割臺灣一島﹔早奉密電﹐別人不知。唐去後﹐上諭始到﹐云『所有全臺大小文武各官﹐內渡』等語。彼時﹐唐已逃了十餘天矣。斯時﹐眾商民百姓始知唐之實去確耗。如是﹐眾紳耆百姓﹐大集會議﹕臺北唐欽差已內渡﹐現在無主﹐不足以統治萬民﹑總轄軍務﹔紛繁待理﹐正如亂繭一團﹐萬緒千頭。眾議決﹐云舉公爲臺灣民主﹐所有全臺兵民責任均爲公所負擔等議。全臺人士代表﹐各皆簽字承認。公被彊舉﹐斯時本無寄心於其間﹐惟有欲「保護萬民」﹑「保守疆圉」兩事爲念﹔以爲在臺一日﹐則當盡一日之心。其於帝王﹑總統思想﹐全無一些﹔惟承萬民請命﹐欲副本心「保人民﹑全領土」兩事﹐是以不得不暫時理事而已。其他非分之榮﹐不敢望也。公由旗後上臺南府。

自唐景崧潛行走後﹐日兵知覺﹐遂進臺北﹐如入無人之境。尙有臺南一帶﹐公扼守之時﹐日本各兵艦紛紛駛落各處港口﹐預備戰事。臺南各處﹐分紮軍隊處所﹕恆春﹐統領五營﹐區聲﹔旗後﹐統領二營﹐劉成良﹐管帶一營﹐楊徳興﹔鳳山﹐管帶一營﹐葉某﹔東港﹐統領三營﹐吳光亮﹔白沙墩﹐統帶五營﹐張占魁﹔布袋嘴﹐統領三營﹐某﹐又分統兩營﹐李韋義﹔宵隆圩五營﹐四艸湖五營。另民團二十餘處﹐分駐各要塞地方。各統駐紮軍隊各領﹑各管帶等見日人駛兵艦到﹐各處惟有告急文書報知。時所有大小文武各員﹐不論遠近皆送印與公﹐由公主裁辦理﹔其旣繳印各官﹐亦多過海。至全臺各軍兵百數十營﹐又士人義勇團數十營﹐爲公節制調度。各統督﹑管帶﹐均換給關防。各印官文武﹐分別陸續委置篆務﹔視地方繁簡﹐以爲命任之遲速。軍政旣歸統轄﹐餉糈尢當籌畫﹐不可視爲緩圖﹔公卽在支應﹑善後各財政處所查核﹐共計尙存二十萬幾千銀毫之數。卽提此款﹐暫發各營火食。時𨿽奉旨將全臺割與日本﹐但接兩江總督張密函囑﹐請仍相機扼守﹐餉項後定匯接濟﹐幸勿爲慮﹔並密得兩廣總督譚函囑﹐與張函大致相同。公見有此兩處援應﹐亦可扼守﹔在臺一日﹐惟有竭盡一日之心。其他事之成敗利鈍﹐在所不計也。公發令懸賞﹕每斬老番首級一顆賞銀二百兩。自此令出後﹐陸續亦多斬獲﹔隨時報功﹐隨時給領賞號。惟因張﹑譚兩督匯款未到﹐每一功暫發三十兩﹐後乃給足云云。

至六月間﹐臺南各界大集公民大會﹐到會者數千人。集議﹐公推公爲臺灣民主大總統﹐眾皆贊成。議決﹕卽鑄銀印一顆﹐文曰「臺灣民國總統之印」八字。鑄就﹐各界代表邀集三千餘人﹐將印送與公。各代表先見公﹐說明全臺各界數百萬生命公意舉公爲民主﹐並說理議論甚多。公曰﹕『爾等眾百姓公舉我做總統﹐送印而來﹐可以不必多此一舉﹔此印不能打得的。無論如何﹐均要打贏﹐方可完全領土。今日之事﹐軍事也﹔土地之存亡﹑人民之關系﹐千鈞一髮﹐甚宜注意。其實事在將兵互相得力﹐咸皆用命﹔或者易亡而存﹑轉危爲安﹐從此上國衣冠不淪夷狄耳﹗區區此印﹐無能爲力﹔蓋有在此不在彼之故﹐諸君以爲然否﹖請將印帶回﹐銷之可也』。越一﹑二日﹐第二次各界祗派代表耆老等又將印送來﹐並又陳說理由甚長。公曰﹕『前次送來﹐吾已不受﹔今何又勞諸君耶﹗夫勢處如斯﹐情同騎虎﹔朝廷忍捨錦繡山河﹐又不願置數百萬生民於不理。今諸君送此印來﹐無非欲保身家﹑固土地﹐不甘爲蠻夷牛馬而已。誠宜決意抵敵﹐務須互相協力﹐籌軍餉爲第一著緊要之事﹔蓋軍餉足用﹐士肥馬騰﹐日本𨿽然利害﹐吾豈懼哉﹗吾在越國時三次與法逆交兵﹐一戰而法駙馬安鄴授首﹐再戰而李威呂分屍﹐三戰而法全軍焚滅﹔共計法兵死者不下萬人﹐其一﹑二﹑三﹑四﹑五等畫將官不計其數。彼時並無總統印綬﹐不過奉命討逆﹐將士用命而已﹔印何爲哉﹗諸君如能移送印踴躍之心而籌餉﹐則自有所措置矣。否則﹐𨿽十百千萬之印綬﹐又何用耶﹗印﹐吾不受﹔諸君賫回爲是』﹗各又唯唯而退。越三月﹐又送印來。公曰﹕『你送印交我﹐更不能做事矣。爾們回去﹐那系有銀幫銀﹑有錢幫錢﹑無錢幫米﹐無論多少均善。至其無錢米之人﹐則爲幫力﹔我須用人出力﹐則相幫之。至籌餉一節﹐我設局收之﹔爾各俱給軍糧可也』﹗後各回去籌畫軍糧﹐有捐十餘斤﹑二﹑三十斤者不等。公見無濟於事﹐又在各海關卡釐金各項雜捐收入﹐共得銀五萬兩足數﹔用至六月底﹐充各軍營勇火食。六﹑七月交界之期﹐正是靑黃不接﹐張﹑譚兩處接濟音信杳然。查得張匯銀百萬到上海﹐事爲李鴻章查悉﹐阻撓折回。公異常焦急﹐迫得印造銀票﹐聲明全臺軍事敉平﹐一元連本還五元。且發銀票﹐不過千數百元。時因各財主佬被英﹑法諸國恫嚇﹐渡過廈門﹔所有全臺資本家﹐幾去一空。是以財政萬分困難﹐杯水車薪﹐無從救濟。六月後﹐初則千銀髮四百現銀﹑六百銀票﹔旬間﹐則千銀發現二百﹑票八百﹔又旬間﹐現銀一百﹑票九百﹔又旬日﹐全發銀票。初時全使銀票﹐臺南城內外﹑鄰近各處尙覺通行﹔到九月中﹐城內外亦無人肯用了。

先是月間﹐日本兵輪愈來愈多﹐四處要險水口陸續繼進﹐到則放開花炮﹐打毀各營。因險要駐勇處所有設在海旁﹐無論何處﹐陸續開報被其擊敗占踞。日本兵登岸﹐義勇隊與他攻擊﹐隨時亦斬獲日兵甚多﹐奪獲槍械無算﹔連打十餘仗﹐每仗必勝﹐斬首解送﹐隨時報功﹐並奪獲番馬亦多。因各海旁險要各營失守後﹐退回離海二十餘里駐紮﹐各縣義勇軍互爲聲援﹔是以義勇膽壯﹐與其對敵。況日本陸戰不甚厲害﹐非海軍火輪瞬息不定之故。自經義勇隊戰勝各仗﹐日本兵士稍爲畏怯。公在臺南府安平縣乃正海邊之地﹐日本兵輪不敢駛入。

時有部下統帶李韋二求公允準伊帶二營人往離布袋嘴二里險要﹐扼守抵敵﹔公未允﹐且以炮火艱難爲詞。韋云﹕『土人有軍火﹐盡可足用』。李力求再四﹐公迫得允準﹔並發餉銀四千兩﹐令其帶人前往相機抵禦﹐勿稍松懈。詎李心懷叵測﹐領了餉銀﹐一澑煙跑回布袋嘴將銀席捲﹐並連各槍枝變賣而逃。公偵知其事﹐卽挑衛隊百名﹐星火往追。各衛隊兵領到命令﹐趕程而去﹔去到茅崗尾地方﹐了見李韋二﹐尙有數百人跟隨逃走﹐不敢下手。各卽馳回。見公﹐說明緣由。公再飭數百人追趕﹐去到安平時﹐李韋二與彰徳府知府某先已雇舟渡廈門去了﹔各兵遂回復命。公聞知﹐亦無如何。

公在臺南坐鎭﹐原期力保領土﹐護衛人民﹔無如財政困難﹐日迫一日﹐四處之羅掘俱窮﹐百般之設法亦盡。張﹑譚之接濟已成畫餅﹐番奴之進逼急若燃眉。蓋未動兵﹑先籌糧﹐兵家爲第一要﹔今日睹此情形﹐糧餉必定涸罄﹐土崩瓦解勢所必然﹕自念焦灼﹐言之激昂。先是﹐一月之間﹐子成良揣度情勢﹐預知不久﹐密說公內渡﹔公曰﹕『𨿽無糧﹐何以對百姓』﹖後有英國胡領事官入見公﹐謂曰﹕『打得久矣﹐各商民亦甚辛苦﹔究不如大家和好﹐方爲上策』﹗公曰﹕『如何和法﹖講和之事﹐不是金銀講的。如果和了﹐百姓得安﹐和亦好﹔但恐和後﹐我去了﹐遭殘百姓﹐我心何忍』﹗胡曰﹕『和了﹐公內渡後﹐臺之百姓卽日百姓﹐焉有遭殘乎』﹗公曰﹕『不知他如此否﹖他如果得安百姓﹐亦未嘗不可』。言畢﹐胡領事見公如此說﹐遂辭回去﹔且言﹕『俟我回去與日本說﹐如何﹖明日再來相商』云云。次日下午四點鐘﹐英國胡領事復來見公﹔胡曰﹕『日本全權官鳳山云﹕要公落去見他﹐彼此面議妥善﹐方可成議云』。公曰﹕『如去﹐若得麥家林與我同去﹐我便去就是』﹝洋人麥家林乃臺灣海關官﹐是公放的﹞﹗胡曰﹕『要他去做甚麼﹖他乃小國人物﹐事不幹他﹐何必與他同去呢』﹖公曰﹕『不與他去﹐我實不去』。公如此說畢﹐胡辭回。胡往見麥家林﹐不知如何說通。次日﹐胡卽放使小火輪船來預備﹐伊搭舢艇來見公﹐請公去﹔云﹕『現在預備船艇﹐公卽與麥家林同去可也』﹗公正在猶豫未決﹐卽與胡領事落安平﹐會晤麥家林﹔坐談﹐公說﹕『由胡領事介紹議和情形及要親見日本全權官鳳山﹐特來商酌﹐如何』云云。麥曰﹕『公不來﹐某亦往去﹐與公同去也。某出去看火輪船在何處』﹖麥舉步而出﹐適小火輪使去劉處﹐麥了望不見而回。時有胡領事伴當華人蕭某在旁﹐胡領事囑曰﹕『爾在聽候﹐我搭舢板過去看如何』﹗正喚火輪來接﹐胡卽落舢板去了。時有博白武進士劉斯榮及上思劉崇義由府城趕二十里﹐追到安平見公﹐謂公曰﹕『不去得﹐不去得』﹗蕭某曰﹕『不怕的﹐不怕的﹔胡領事交替某聽候兩公﹐胡乃正當行爲的人﹐何妨』﹖斯榮曰﹕『我大人肯去﹐我兄弟不肯與他去﹔爾乃何人﹐想唆擺舞弄﹐使我大人去耶』﹗蕭曰﹕『我們大家都是有辮的﹐他們豈不要我有辮之人﹗難道反要無辮之人耶﹗何以如此講法』﹖兩家爭鬧﹐致起衝突。時有英國「的釐士」大商輪大火船﹐可坐一﹑二千人的﹔其買辦胡仰山聞得公要落日本船消息﹔卽火速跑來見公﹐謂曰﹕『不可﹐不可﹗老番心狠毒如蛇﹐口𨿽有蜜而腹有劍﹐萬勿輕信﹗況胡領事心事不好﹐我盡知﹔我打老番工數十年﹐何樣不知也』﹗蕭頂曰﹕『我伺候胡領事十餘年﹐良心甚好﹐我盡識﹔難道你知得過我乎』﹖仰山曰﹕『縱使他心好﹐臺南百數十萬兵民﹐皆望公一人而已。倘公落去﹐縱不殺公﹐他駛公回日本﹐此時百數十萬兵民望何人耶』﹖仰山大破肅說。公見仰山說得確有理由﹐決意不落﹐卽回府城。蕭某無可柰何﹐自此落日本船事已作冰消。

公回臺南﹐聞說有白蓮庵者﹐其所祀之神最爲威靈顯赫﹐有求必應。其神乃明末進士五人﹐聞明滅轉淸﹐盡節此處。出聖後建庵﹐名曰「白蓮」﹔土人所祀﹐已二百有餘年矣。公聞得這點靈應時﹐日本水兵上陸四處駐紮﹐重重圍困﹐愈逼愈緊﹔每處卡口﹐有大火船一艘﹑又有火船兩艘往來遊巡海面﹐並無松懈。似此网羅四布﹐𨿽有衝天之翼﹐亦難飛也。公回城﹐左思右想﹐知不是頭路。次日傍晚﹐自到白蓮庵求簽﹔焚香跪求﹐搖簽一﹑二點鐘之久﹐其簽不出。公祝曰﹕『我劉某爲國爲民﹐今日受困已達極點。如有何項生路﹐望神指示﹗或去﹐或匿住臺灣呢』﹖屢求不出﹐再苦淚下而求之。忽然走出一簽云「木有根枝水有源………」﹐尙有下三句不記得﹔其大槪說﹕爲君計﹐今日事至如此﹐我做神亦無主意也。復再求一條﹐得第十簽﹔其詞不記得﹐但其解曰﹕『求財不得﹐求病必死﹐求子生女﹐失物無回﹐出行多阻』云。公求簽回署﹐見簽語不佳﹐鬱鬱不樂﹐仍無決斷主裁。且糧餉已罄﹐人心已變﹐將有譁潰之虞﹔卽自己近身之人﹐其舉動亦多有不同。公睹此情形﹐無論如何拼死﹐亦要內渡回也。適福建將軍解到自款銀八千兩﹐粵督譚鐘麟解到公款銀一萬兩﹔譚並有信一封云﹕我怕爾不得銀散放﹐不得走。公得此銀﹐卽將該款散放﹐略可捱延數日。自此銀髮後﹐成良兒卽密商出走之計。

時適有云澳大木船一艘﹐離府城二﹑三里泊碇﹝云澳地方﹐離南澳數十里﹞﹔又有英國商家大輪船名「的釐士」泊在海中﹐離木船二里遠。彼此之船﹐均可了見。公已決定內渡﹐卽先檢拾細軟及鎭臺印並洋犬數隻﹐先一日著差弁等搭「的釐士」。公欲搭木船﹐著伴當亞鶴往去探問﹐並囑曰﹕『爾出去問此船行否﹖須說有一客﹐想搭爾船。他若根問是何人﹐爾卽說此人系來此處做生意的﹐因劉欽差要勒他簽題軍需銀二千兩﹐他不允﹐劉欲使人押他。現他帶銀走﹔爾肯搭他走﹐他願送銀四百與爾也』云云。亞鶴奉命跑去﹐將此情由探問﹔其船主答應曰﹕『如此亦可﹔我船尾有一艙﹐爾卽喚他來便是』。亞鶴得了船主之話﹐馳回照稟公知﹔公卽預備一切。次日﹐喚亞鶴先落船伺候﹐公夜間方放艇往去過船。亞鶴承示﹐唯唯而往。公以爲亞鶴旣在木船候便﹐到深夜人靜各當差兵士人等均已眠睡﹐公乘此時燈火明滅之間﹐與成良兒﹑陳湘泉等十餘人由小艇搭出﹐前往木船。將近未近之時﹐木船之人於黑夜更深聞有小艇將近﹐其艇中人聲隱隱﹔陳湘泉屢喚亞鶴﹐杳無答音。殊不如亞鶴是日並未落此木船﹐不知其何處躲避去了。木船上之人﹐聞得小艇中屢有喚人聲﹐以爲賊艇將近行劫﹐卽喚醒各水手﹐齊集喊打﹐嘈雜﹔時因海面不靖﹐頻有賊劫之事發見之故。陳湘泉等見喚亞鶴不應﹐大船中人又喚打起來﹐正是進退維谷之時﹐不知從何措置得了。大家左思右想﹐公卽想起「的釐士」開行在卽﹐不如拼死搭之﹔其可以出險則出之﹐若不能亦乃天數耳。意決﹐卽喚湘泉用土音囑搖艇人搖過「的釐士」輪船﹝這「的釐士」輪是日九點行﹞。搖到輪船邊﹐天已光矣。陳湘泉卽上「的釐士」船﹐先與「的釐士」司事人梁亞兆﹝卽梁兆祥﹞﹑吳玉泉等密雲﹕公現到來出走情形云云。彼此數人﹐密商良久﹔梁亞兆等云﹕『今旣到此﹐惟有設法過船﹐再行隨時計議』。時老番有人在梯口守住﹐並有日本派委坐探老番一人巡行船中查探的﹔此坐探若不設法阻擱﹐恐被查出。陳湘泉等迫密告船主﹐說明公之搭船﹐並求設法保護﹐並要使日本坐探不能梭巡方法。陳﹑吳﹑梁三人再三懇求﹐船主始尢。其允後﹐亦甚注意﹔卽與日本坐探暢飲灌醉。坐探終日臥眠﹐遂得免查。時遇各番人回房早餐﹐亦無巡行﹔陳湘泉卽喚公上船。初由梁亞兆帶入水泡艙﹐關閉艙門﹐气不可通。有燒气軟喉帶﹐燒火時熱到極點﹐又無空气可透﹐公時難耐﹔若再些時間﹐必然斃命。公忽見其門乃是薄木板﹐用手極力搘撐﹐微開一綫之隙﹔又恐人見﹐卽用汗巾塞實﹐僅畱一鼻孔向外通气﹐得以不死。適日本巡艦有老番十餘人﹐過船搜捉公﹔日本番兵帶有公之相片甚多﹐隨搜隨對相片。公之子成長離公處不遠﹐不敢近前。適梁亞兆收水客船腳﹐老番搜到水泡艙公處﹐時梁亞兆永立艙門﹐映住艙門之隙。梁手執銀籮﹐呆了一陣﹔手痺腳麻﹐銀籮欹側﹐有銀跌落﹐梁亦不知。因梁見日兵在此四處了望﹐其方寸已亂﹐幾至手足無措﹐不知如何﹔迫得拼死站立﹐竟如木偶。搜有點鐘之久不見﹐日兵然後過艇而去。有頃﹐梁亞兆卽開艙門喚公出﹐另帶入一艙房﹔其內有炕牀一張﹐公坐之。時梁亞兆﹑吳玉泉等各人紛紛到公之前道喜﹐諸人亦聲說甚細﹔梁亞兆並說在水泡艙門站立之狀﹐一驚非小﹐今旣轉爲喜矣。公之伺候人亞珍已檢出縐紗包頭與公紮﹐又檢出煙泡盒交公。其夜公肚太餓﹐陳湘泉謂火輪之打雜工人曰﹕『爾與我煲粥一碗與我﹔要銀若干』﹖打雜曰﹕『二元』。湘泉卽應承他﹐喊他煲來。有頃﹐煲好﹔公曰﹕『取一碗與我也』﹗打雜仔卽捧粥一碗與公。公見全是米泔﹐並無米粥﹐焉能充饑﹔公謂曰﹕『我不是要米泔解渴﹐乃是要粥食而已』。隨喊他換過﹐仍舊如前。打雜仔曰﹕『系此的咯﹐任撈亦是這樣』。蓋其煲一煲粥﹐放亦不夠半兩之米。公迫得亦吞了一碗﹐聊以充饑。

到天將光﹐時已六點﹐近廈門﹔離廈不過差二﹑三點鐘﹐船便到廈門。忽然日本輪追來﹐離尙甚遠﹐卽響叭■﹝口辰﹞並升旗﹐令「的釐士」商輪停車。因日本偵探探知公實搭「的釐士」船﹐是以駛火輪趕來搜拿。其船相距尙未能了望而見﹐不過用千里筒扯看得知而已。湘泉聞日本兵輪追來﹐卽就近公處望望﹔見炕牀側有一大孔﹐可以鉆入去﹐湘泉又用舊氈等物塞住孔口。有頃﹐見船未到﹔湘泉﹑亞兆見兵船相離得遠﹐恐公鉆入牀底難捱﹐又喊公出﹐復坐炕牀面上。時公已解下包頭放在炕牀﹐卽煙泡盒皆在其處。湘泉﹑亞兆﹑玉泉等相商﹐密雲﹕『此次追來﹐斷難脫走了』﹗三人左思右想﹐並無主意﹔梁亞兆卽往船主處﹐懇求船主。梁亞兆懇求曰﹕『劉某今搭我船﹐現日本船追來搜捉﹕無論如何﹐均望船主設法救其一命』﹗船主答曰﹕『如此﹐甚爲有礙於我。如搜出﹐彼固不得生﹐我亦受重責』。船主甚有不以爲然之意。梁又再三懇求﹐船主卽昂面思想良久﹐遂頓足想起「劉某曾救我一命」之事﹐遂頓足謂曰﹕『我一力擔承是也』﹗先是一月之間﹐該船在安平縣海中泊船時﹐未知是否爲日本偵探軍情﹐用七﹑八人伺放艇到白沙墩﹐船主手執槍一枝﹝由安平去白沙墩相距二﹑三十里﹞。時白沙墩統領張占魁查悉﹐卽遣隊伍攔截﹐執他詢問﹕該船主曰﹕『我來此打鳥』。張曰﹕『爾明系日本偵探﹐何必藉詞搪塞』﹗該船主再三辯論﹐張槪置不理﹔卽令用繩縛之﹐眾人解送交公﹝白沙墩離公駐所有數十里之遙﹞。解到﹐公遣令交單片給該差弁﹐卽傳該老番帶入﹔公卽親手解其縛﹐並取洋酒﹑餅干等與他食之。開瓶者未熟手﹐老番見﹐卽謂曰﹕『與我自開』。卽一手拈而開之。方開脫﹐不待斟杯盅﹐卽將瓶口入嘴吮而吞之﹐並食餅漧多塊﹔因其時老番肚大饑餓﹐其腳行路已甚疲軟﹐卽以酒拍腳跟及大臂各處。食完﹐公又宰雞鴨及牛肉等物﹐弄餐與他食之。𨿽非西式之菜﹐然而饑者易爲食﹐且不暇擇﹔且其食時狀況﹐似比西菜合味﹐尢爲上品數倍。食飽﹐公用輪與他坐﹐遣差弁親兵送其回船﹔時老番船主甚感厚恩﹐當面致謝不已。回後﹐又復寫信來道謝﹔其詞云云卽「的釐士」船主英國人也。船主頓足擔承保護﹐時亦想起從前活命招待之恩﹐是以決意救公﹐以報前徳﹐故如是耳。且說公在炕牀坐時﹐好久﹐各了望日本兵輪不久將到﹐司事吳玉泉卽用手牽公走入大火老番所居之房﹔不講說話﹐一手拉之卽去。公用手欲拈煙泡盒不得﹐欲拈包頭又不得﹔時當倉猝﹝公早意定﹕若搜得十分緊急﹐若被執獲之時﹐卽用煙泡吞食或用縐紗包頭縊斃﹐免至老番蹧蹋﹔殊不知兩樣均不得拈﹞拉去﹐經過大艙面﹐人屎﹑人尿及嘔吐穢物積髙數寸﹐公踏而過之﹐亦不計足之污穢矣。到大火之房﹝大火者﹐老番在此船燒火者也﹔其人甚好心的﹞﹐時大火睡在該房矮牀﹔對面有一牀﹐吳卽引公坐之﹐並請公臥定。公以洋氈遮蓋下身﹐旁有大火伺候的華人名亞貴﹐後生子。未幾﹐日本十數人到﹐四處搜尋不見。日兵每人手執四方鐵棍一枝﹑短火一支﹑公之相片一个﹐來到﹐無處不搜。有頃﹐卽到大火艙﹔一日兵入而望望﹐公亦見他﹐惟他並不見公﹐日兵望望然去之。有頃﹐又來另一日兵﹐入而望望﹐望不見公﹐日兵亦去。公於其入艙來望時﹐無法可設﹐惟有鎭靜以待﹐亦聽諸天命而已。時大火適睡永起身﹐聞得日兵來搜兩次﹐卽喚亞貴喊公睡他之牀﹐亦以氈以蓋之﹔大火會意﹐自已舉步行出艙門﹐卽將艙門關閉。大火在房前﹐以凳坐定﹐用千里鏡筒照看四處﹐以阻塞日兵復來搜尋之意。有頃﹐日兵又復到﹐喚令大火開房。時大火驚心動魄﹐其魂亦喪失﹐但無法可設﹐迫得仍在其處而已。大火不得已開之﹐日兵入﹐亦不見公﹐望望又去。蓋此時公望日兵入而左顧右盼﹐惟日兵並不見公﹔此中亦有神明呵護之力也。日兵出後﹐大火又關閉房門。公在房中﹐頻聞各日兵用鐵棍東搜西剔﹐響聲嘓嘓﹔番語伊啞﹐唐洋音語兩相錯雜。其唐人通士云﹕『奇了﹐奇了﹐實在奇的﹗任搜尋亦不見的﹗莫非有隱身遁形之法歟﹖抑或有千變萬化之能力歟﹖何蹤影都無呢』﹗時已搜至下午三﹑四點鐘﹐其日本大兵輪相離尙遠﹐其中之辦事人員相議﹐見搜如此之久不見回來﹐諒搜不到﹔卽掛旗大帖﹐洋子謂搜不見﹐祈搜入銀艙之房可也﹝老番船之規則﹐無論何人均不得入銀房﹐惟管銀一人得入之而已。日本兵輪疑公在此﹐故喚搜之﹞。某在「的釐士」船之日兵用千里鏡照見兵船掛字要搜銀房﹐卽請船主飭管銀人開房搜尋。船主知公不在銀房﹐卽答應他﹔隨飭管銀人將銀房開放﹐任他搜尋不見﹐時又四點半鐘矣。忽英國輪船名「海壇」由廈門駛來﹐其船上總司理帶數英人由艇過「的釐士」詢問情由。該「海壇」之來系爲「的釐士」先有電報到廈門輪船公司﹐某日時開行﹐計是早八﹑九點鐘準到釐門﹔至今下午後尙未見到﹐是以駛輪來詢問一切。時「的釐士」船適死去小兒一人﹐又有婦人產一嬰兒﹐「海壇」總司理先生到﹐問得系因搜公重疊紛擾﹐以致耽擱之故。其「海壇」總司理甚爲怒气﹐登卽與日本兵頭目交涉起來﹔遂開談判﹐彼此辯駁﹐更番數四。「海壇」先生有云﹕『爾等不應如此行爲﹗我乃商船﹐貨物﹑客商甚多﹐搭船客亦有一﹑二千計﹔爾何阻我之船如此之遲耶﹖況現在已死一人﹑又生一人﹐若再耽擱﹐我實不依爾也』﹗日本兵目尙欲求「的釐士」駛回安平起貨起人再行駛過﹔「海壇」司理更不答應。「海壇」先生曰﹕『爾搜不見﹐應早過船﹐免阻遲我船自由行動﹔況尙出此野蠻要求﹐尙可啟齒而欲人駛回安平起貨﹑人耶﹖爾若彊頑﹐我卽打電回香港﹔駛大兵輪來﹐方與你說話便是』﹗兩相辯論﹐出言不遜﹐幾至衝突﹔到八點鐘﹐始講妥﹐日兵始過艇回輪﹐「海壇」總司理事亦過艇往回「海壇」﹐而「的釐士」輪船始得開車。公於是起身而坐。

輪船將到廈門﹐公煙甚癮。時老番大火在艙房內﹐公不知西語﹐公對著大火用手指燈火燒煙﹐又以手作吹煙狀﹐向大火拱拱手。大火卽取酒一繮與公﹐公搖首說﹕『不是要酒』。大火以爲嫌此酒不佳﹐復再取一繮與公﹔公亦搖首。大火因語言不通﹐卽喊亞貴回房詢問公﹔公卽謂亞貴曰﹕『我煙甚癮﹐有洋煙否﹖取來與我吹之﹐我後來知你之厚意也』﹗亞貴曰﹕『船到廈門埠頭矣﹔不必吹煙﹐上去正吹了』﹗時船果到﹐各客紛紛過艇上岸﹔四處喧譁﹐人聲嘈雜。時有日本兵四人在兩邊梯口守住﹐無論何人落梯過艇﹐均要驗看﹐然後放行﹔時已黑夜也。陳湘泉卽雇一艇﹐詢問艇家要銀若干﹖艇要三元。卽允之﹔又要先交銀﹐陳卽與之。大火卽著開船艙口﹐用索弔公落艇。該艇搖到半海﹐忽然停搖﹐公等又忽懷疑詫異。該艇人因黑夜不能看銀﹐用火照看﹐又跌銀聽聲。有頃﹐乃搖而去。方登岸﹐回望日兵卽出數艇﹐艇之頭尾均有大電气燈﹐在海上往來﹐鄰近「的釐士」各處遊弋﹐梭巡查驗﹔每有由「的釐士」所來之艇﹐均要卡搜查察﹐極其嚴密。公其時已登了岸﹐脫離虎口﹐如渡過慈航﹐喜得生還﹐不勝欣幸。湘泉卽帶公往一老妓寨三樓暫歇﹐開燈吹煙。此妓乃湘泉舊好﹐妓問公曰﹕『大客在廈門﹐向來做何生意』﹖公曰﹕『我在臺灣亦做生意﹐不甚大的﹐不過千數百金﹔在臺灣﹐一槪失得漧漧淨淨矣﹗柰何』﹗有頃﹐屈臣氏司理華人淩竹筱君﹝乃湘泉交好﹞卽手持燈﹐接到公往屈臣氏藥房去。

公在藥房住僅一天﹐因有人甚多﹐識公已到廈門﹐惟不識在何處而已。忽是日下午四點半鐘﹐陳蔭亭之外甥名董肯堂者﹝其人乃大商家﹞來見公﹔謂公曰﹕『今日已有好多人疑公在此﹐惟不能偵得確切耳。倘探得實在﹐恐有見害﹐關系非輕﹔這處不可久居。請公過我甕菜塘處歇住﹐暫時免被人覺察』﹗公允之﹔公曰﹕『到黑夜來接我過去是耳』。二鼓時﹐董肯堂派何亮釆等二人各持四方璃玻燈﹐到藥房來接公過去。公摒擋時﹐亞珍﹑亞桐﹑亞慶等共住店鋪一間﹐離屈臣氏二﹑三十間﹔該落處鄰近均是客店居多﹐所有各鋪店均無後門出入的。適是日﹐李韋二之伴當行街﹐看見亞珍等回﹐報與李韋二。李卽與同行潛逃之彰化府商量﹝彰化府因做事不公﹐曾將印交亞珍送交公﹐卽行潛逃﹞﹐每人派跟兩个﹝共四名﹞﹐來喚亞珍等曰﹕『我們李統領及彰化府兩位老爺喚爾去問欽差現處』云。亞珍等答曰﹕『我們不去。欽差去處﹐我等不知﹐因我們先二﹑三日落船來廈﹔聞得欽差上山去了﹐未知是否』。於是四人回去﹐又復帶二十人度來追究亞珍。眾謂曰﹕『彰化府老爺﹐實要爾們去也﹗別人去不去尙可﹔惟有亞珍﹐爾有交手未淸﹐因前彰化府老爺交府印與爾﹐爾不交得到﹐要爾將印交還他也﹗爾不去﹐我們亦要捉爾去也』﹗亞珍不肯去﹐各相爭鬧。亞桐﹑亞慶等在旁見過不得眼﹐卽召集公之隨從差弁等共數十人﹝因此班人皆在鄰近各店鋪居住﹞﹐一召卽齊集﹔見李韋二之人拉著亞珍﹐卽大家相打起來﹐有用柴棍的﹑有用手拳的﹐打傷李韋二之人數个血流者有之﹑暗傷者有之。李韋二之人被打一場卽跑回﹐又趕百餘人飛走而來﹝此百餘人皆李韋二所帶的﹞。時店主在街外先知﹐卽走回報亞珍等曰﹕『他們趕大隊數百人前來﹐爾快走罷』﹗亞珍等三人卽走。方出門時﹐適撞見李韋二之人曰﹕『就系此數人也﹗快快落手﹐近前拿他﹐免被遠揚』﹗亞珍﹑亞桐﹑亞慶等三人遠遠瞥見風頭雨勢﹐已知不佳﹐眼見腳捷﹐一澑煙快跑﹔走過橫街巷﹐左穿右過﹝因該街巷窄狹﹐且巷口曲折之故﹞﹐忽然卽到屈臣氏樓上﹐與公共在一處。時已將黑夜﹐而李黨羽並無一人知覺﹔惟見在此處走﹐並不見有人遠走去向﹝因李之黨甚多﹐街頭巷尾有人守之故也﹞﹐知系在此鄰近鋪面﹔各人紛紛談論﹐謂『走得何處去﹐都系在此數間鋪內無疑了』﹗時人聲洶洶數百餘人﹐街之橫直頭尾皆擁擠之極。眾謂曰﹕『今夜候到天光﹐都要拿到他方行休手﹐乃雪此恨』﹗嘈吵錯雜﹐並無止歇。到八點鐘時﹐暫減少些聲息﹔但尙有百餘人在屈臣氏鄰近把守重重﹐實在水泄不通﹐又無鋪尾可以脫逃。斯時正是後無去路﹐前被困圍﹔公於此時﹐心中爲之一慌。到九點鐘﹐著人出看﹐仍然把守嚴密﹔到十點鐘﹐又著人出看﹐依然如是﹐公心更爲焦急之極。時天極淸朗﹐星月交輝﹔公出曬棚﹐仰上蒼密祝﹐謂曰﹕『天乎﹐天乎﹗我劉某爲國﹑爲民千萬危險﹐方得脫離虎口﹔今已到廈上岸﹐忽然又遭此厄﹗天乎﹐天乎﹗亦當設法爲之一援也』﹗祝畢﹐舉步環行。頃刻烏雲四起﹐滿天黑暗起來﹐驟然大雨如注﹔街水數寸﹐流滿街巷。各把守人均各行上各鋪面站立﹐詎料雨勢倍加增大﹐水更漲髙﹐浸上鋪尺許﹐各把守者尙不走了﹔水勢愈大﹐頃刻水深數尺﹐不能站立﹐各遂槪走去了。因水浸平心﹐各人自不得不走。公使人出看﹐槪無一人﹐惟水深數尺而已。

先時八點鐘﹐董肯堂著兩工伴到屈臣氏接公﹐惟緣李韋二之人甚多守候﹐未敢率出。到十一點鐘﹐各走完了﹐公及成良數人始跟董肯堂之來人起行。公裝客商﹐拉髙褲腳﹐帶大廣笠﹐沖水而行。到半途之中﹐董肯堂已親到﹐兩相撞著﹔再行裏零路﹐始到甕菜塘。入一當押鋪﹐乃董之親戚所開﹐董爲司事﹔該押旁另有一間閒鋪﹐均由董招待引入﹐卽燃火烘烤﹐並將各人衣一槪烘漧。董一面艸艸弄飯﹐雇便肩輿數乘﹐於十二點鐘用飯﹐到一點用完。公在屈臣氏早已借便銀二百兩以爲川資﹐到二點鐘公始行離廈。公及成良皆坐肩輿﹐裝扮客商﹐不出名號而行。又屈臣氏鋪之司事淩竹筱君﹐亦坐肩輿隨送公同行。是夕行五十里始天明﹐過同安渡﹐到同安圩。

次日﹐到漳州﹔欲入街﹐爲守街閘門兵勇所阻。時因戒嚴﹐各閘軍士見公等一幫人並有指揮刀﹑短火器械﹝此各件均在屈臣氏借的﹞。不知是那樣人物﹐不準入。後淩竹筱密說與守閘兵頭人知之曰﹕『此卽劉欽差也』﹔始準入街﹐在官商大客店居住﹐臺椅炕牀均備用。該兵頭卽跑往鎭﹑道﹑府各衙﹐各官聞報﹐卽衣冠開道﹐到寓拜謁﹔公皆擋駕。公並說及傳說轉知云﹕『我今衣服都失﹐不能會得﹔各位有心﹐請便衣來見便是。如是各鎭﹑道均回去﹐刻卽便衣又到。各官坐談甚久﹐乃別﹔公當面聲敍『恕某不親到回拜﹐因槪無衣服之故』云云。是日鎭臺送席﹐次日道臺送席﹐又次日府臺送席﹐公皆受收﹔其早膳便餐﹐則都﹑守各官送來。

公在漳住三日﹐次早卽行﹐送棧租十元。行之先夜﹐卽差帖往各衙門辭行。起程時﹐鎭﹑道﹑府親到送行﹐擋駕﹔其餘都﹑守各官親送出街外﹐並派兵勇一﹑二十名護送。是日下午五點﹐到漳浦縣。縣官艸艸備辦便膳﹐請公及成良少﹐並邀遊擊﹑守備相陪。次日起行﹐仍由縣備膳﹔用完後﹐方起程。數日﹐歷平州等圩﹐到詔安縣﹝公由漳浦起行﹐辭了護送兵勇﹐仍裝回客商﹐不出名號﹞﹔由詔安﹐兩日到潮州之饒平。越二日﹐到黃岡縣﹔逕入協鎭署住宿。未到黃岡之先﹐公查悉其協臺乃王材廣﹐系從前周平瑞先鋒招安的﹔乃公交好。在此住兩日﹐起行到南澳之東隆汛。次日﹐到澄海。由澄海一天到汕頭﹐住元業茶莊福源行。住汕頭﹐汛規爲入款之大宗﹔公從前所收各規﹐槪積存該行﹐共有數千兩﹐是以在此得銀費用。惟時淩竹筱君已送到此﹐回辭廈門﹔公卽還銀二百兩﹐並指揮刀﹑短火等物一槪交還﹐並送川資﹑路菜等項多件。淩君卽搭輪回廈去了。公在汕頭﹐新制衣服數套﹐用去銀數十兩。在汕頭住數日﹐聞得各處天旱﹐四處求神求雨﹐所有各處神明皆說不在﹐盡往去伺候劉某云云。

公住數日﹐由汕頭搭輪渡﹐一夜天明卽到潮陽。起岸行路﹐四十里到海門﹐入參府署住數日。參將李葆眞﹐廣西人﹐乃公舊部﹔招待極優。初﹐公尙在臺﹐出險時﹐有公之部下劉明光先逃回到海門。入見李﹐李謂曰﹕『劉公現在何處』﹖明光曰﹕『我怕他到日本矣』﹗李曰﹕『爾何以自回』﹗明光曰﹕『我們不回﹐爾聽從他死嗎﹖我們回去有官做的﹐何必跟他同歸於盡耶』﹗李聞說﹐鬱鬱不樂﹔日夜擔憂﹐愁眉不展。今見公到此﹐歡天喜地﹐是以極其優禮有加。公本擬一宿卽行﹐無柰李君甚爲厚意﹐畱住數日﹔公見雅意殷勤﹐迫得允其所請。公在此數天談說﹐歷敍出險情形﹐實爲天幸云云。

由海門陸行﹐兩日到潮州府屬之惠來縣。各官預先知得﹐使人探聽﹔公將到時﹐出而歡迎。接入遊擊署內﹐文武各官公讌﹐請公宴飲﹔大排筵席﹐傾談暢飲﹐甚爲熱鬧。次日﹐由惠來一日到碣石之葵藤圩汛防住宿﹔汛官招待。由葵藤數日﹐歷博尾圩﹑陸丰﹑海丰各縣﹔又越厚門﹑鵝岡﹑平正各圩站﹐一日到稔山。

由稔山小河搭船﹐數日到廣東﹐時十月下旬。公在粵秀街公館﹐次日往見譚督鐘麟。行禮後﹐公站立﹐譚卽請坐講﹔公曰﹕『職鎭敗軍之將﹐望大帥開恩﹐願已足矣﹔尙敢坐乎』﹗譚督卽以手拉公坐﹐謂之曰﹕『勝敗乃兵家之常事﹐何足芥蒂。況老兄在此﹐扼守臺南孤島﹐並非戰敗﹔何足爲罪﹗一則朝廷將此地割與洋人﹐二則無糧應付。古云「未動兵﹐先動糧」﹔兵若一日無糧﹐必然譁潰﹐尙言戰乎﹗旣無戰﹐又焉云敗耶』﹗公又曰﹕『此次得大帥厚恩﹐解銀一萬兩﹔又得福州將軍送到八千兩﹕共得一萬八千兩。有此二款散放﹐數日火食得以暫行支持﹐方可脫而走險﹔否則欲脫無由﹐自己軍士亦大多糾纏矣』﹗譚督又曰﹕『閩督某本有密函兄弟﹐欲籌多金解送到臺交兄處﹐以資接濟﹔俾得有糧扼守此方﹐希望全臺領土不落外人之手。惟兄弟轉思﹕臺灣已經奉旨讓與日本﹐若兄能扼守固佳。但疊據各密探報﹐該慮各處殷富均皆紛徙他方﹔公軍無糧﹐人心必然離散。如果再籌解送過去﹐兄乃忠勇之人﹐見得有糧﹐拼死扼守﹔而前後左右諸將士若不肯用命之時﹐勢必失敗﹐兄亦難保﹐以致失兄偉人﹐殊爲可惜﹗兄弟決意不籌﹐並將此情形密復於閩督﹔惟又恐兄處無以支持﹐不能脫身﹐故僅籌銀一萬兩去耳』。譚督慰勞一番﹐並說曰﹕『現下回來尙有銀用否』﹖公曰﹕『職隻身而回﹐物件一槪不帶﹐銀兩越發罄盡﹔隨路川資﹐隨行隨時挪借也』。譚督以頭頷之。坐談二點鐘之久﹐公辭回。次日﹐譚督卽著人送銀三千兩到公館交公。﹝公﹞並於是日往拜會各司道﹐紛紛來往拜晤。一一會面完畢﹐公卽將臺南鎭印﹑五六品功牌數百張繳送督署﹐並卽請假回裏﹐不準﹔再請﹐復不準。第三次又請﹐公要面求﹐對譚督曰﹕『職鎭離家多年﹐先人墳墓久未經省﹔且胞叔骸骨寄在山岡﹐並未安葬﹐於心實有不安﹗況此次在臺孤守一島﹐傳聞異詞﹔眷屬懸望﹐稚子候門。萬望大帥準假』﹗譚督見公苦求再四﹐迫得面允﹐給假一个月。公辭出﹐候得公件批準。

公於十一月間﹐由西河返欽家鄕度歲。

