遼夷略

遼夷略敍言余自庚申十一月歸途撰次遼夷略﹐記其種落住牧及市賞諸處﹐蓋得之周中丞毓陽全遼圖底本﹐中頗詳而核。今者遼沈新陷﹐朝議紛紛無定畫﹐甚有欲棄河西而守山海者。夫河西棄而山海安能守﹐此不待智者知之也。竊私嘆國家才失一隅之地﹐動輒回顧張皇﹐便思縮地自固﹐別無他策﹐此其病在我先自弱﹐視奴太彊﹐我先失中國之勢﹐而遂視奴爲不可制之敵國。不知奴於眾夷中不過彈丸之一種耳﹐操縱而顚倒之綫索﹐原在我中國之手。晁家令云「以蠻夷攻蠻夷﹐中國之長技也。」請就遼夷略中考論之。夫從來夷無定主﹐犬羊相噬﹐投骨於地﹐狺然而爭。虎墩兔憨爲西虜帝﹐然累歲思邀我貢市王爵﹐如俺答故事而不得﹐抱恨終身﹐豈肯坐視奴帝遼陽﹐斷其市貢之利乎﹖且以寧前而論之﹐其革蘭泰之一種﹐凡八枝共四十酋﹐而領市賞則髙臺﹑興水縣二堡也。以廣寧﹑錦義而論之﹐其土蠻憨一種﹐凡九枝共三十酋﹐而領市賞則鎭遠關也。其靉塔必一種﹐凡十枝共四十酋﹐而領市賞則鎭遠關與大福堡也。其大委正一種﹐凡三枝﹐而領市賞亦鎭遠關也。其克石炭一種﹐凡三枝共九酋﹐而領市賞亦鎭遠關也。其鬼麻一種﹐凡五枝﹐小歹靑一枝﹐市賞則大康堡。額參委正一枝﹐市賞亦鎭遠關。耿耿歹靑﹐靑歹靑﹐石保赤醜庫兒三枝﹐市賞亦大康堡也。其五路臺吉一種﹐凡七枝共十八酋﹐而領市賞亦鎭遠關也。其把伴一種入於泰寧﹐凡二枝共十六酋﹐而領市賞亦鎭遠關也。泰寧諸夷虎喇赤一種五枝﹐長男速把亥一枝﹐凡二十二酋﹐直廣寧﹑海州﹑西平﹑東勝﹐東昌等堡﹐而領市賞則鎭遠關也。其次男炒花一種﹐凡九枝共三十餘酋﹐而領市賞鎭遠關也。至萬曆四十三年﹐遼陽﹑長安堡新開木市﹐而西自廣寧﹐東至遼陽境外﹐遊牧絡繹﹐是虜亦以木幣爲命矣。至於虎喇第四男伯耍兒一種﹐凡五枝共六十餘酋﹐對遼﹑沈﹐開﹑鐵正北﹐而市賞俱住新安關﹐今沒於奴﹐則伯耍兒部下六十餘酋之市賞絕矣。惟福余夷弱而久不入市﹐海西南北關夷爲奴所並而不開市﹐則今日每年數十萬兩市賞﹐固諸酋所戀戀而不能捨者也。諸酋利吾市賞﹐便我市易﹐我之布帛鍋口等物﹐皆彼夷日用所需﹐而彼馬牛氈革非與我市則無所售﹐然則遼陽一帶﹐塞西虜所資以爲生﹐料西虜亦決不利我失遼陽﹐而今﹝令﹞奴得之也。今伯耍兒已無市賞之利而思逐奴矣﹐炒花亦且爲我守黃泥窪以拒奴矣﹐誰謂西虜肯令奴得土地﹐而己失市賞哉。挑之使斗﹐亦彼各自爲其私情所必至也。今日惟有此一著﹐可使夷動而我靜﹐夷勞而我逸﹐我修備修守﹐而徐乘其敝﹐寬民力定人心﹐以爲恢復之計。若夫海蓋諸逃民在海島中者﹐皆我百姓﹐決宜安插各島中﹐設官以統之﹐令山東爲之接濟﹐使安插共守﹐以相機會﹐爲復海蓋之後圖。移咨朝鮮﹐整兵以擾其東境﹐而通貢道。又見姦細藏於兵部提堂中﹐恐此輩埋伏伺隙者不少﹐托何神叢﹐意將何爲﹐危哉危哉﹐當事者不得聵聵如夢﹐余是以刻遼夷略﹐而僭題數言﹐以告寔心爲國者采而行之。若夫捐廣寧與虜而守山海者﹐亡國危君父之言也﹐思之心悸股傈。更有言所難盡者﹐先見早防﹐是在赤心大志刻刻畱意﹐如對大敵可耳。近見中州藩臬諸臣棄官而逃﹐則又惴惴寒心。細思今日之勢﹐苟非徼九廟神靈﹐呵護社稷﹐誰復有拋命擔當擁衛我聖人者﹐暗想眞堪痛哭﹐何暇寇在門而室中日日誶詬也。時天啟攺元辛酋孟夏日題於讀書舫中。

遼夷略寧遠前屯諸處踞塞外者曰朵顏﹐其酋曰革蘭泰﹐八子﹐自長子影克而下﹐二曰董狐貍﹐三曰獐兔﹐四曰都令滿都不賴﹐五曰兀魯廝漢﹐六曰猛首大﹐七日鵝毛兔﹐八日阿只孛羅。影克頗忠實﹐能約束其部夷。先是兀魯廝漢﹐長禿爲邊患﹐影克對漢使言﹐願漢關吏伺其索賞關下﹐幸速除之﹐無敢怨。其后土蠻首難﹐影克爲其耳目﹐竟被兵死。生三子﹐長曰貴英﹐又名長昂﹐卽專難﹐屢犯屢撫﹐不能如影克之世矣。生長子伯洪大﹑次子徠翚大。伯洪大物故﹐而五子存﹐曰哈喇木什﹑曰耳周什﹐曰文布刺麻﹑曰速卜得﹑曰遠日﹝旦﹞。徠翚大存而有長子胡喇亥﹐次子刁兒吉﹐計七枝而擁兵約五千。影克之次子曰耿奴﹐故而有於曰蟒金他不能﹑曰孛只他不能﹐兩枝之兵約二千。影克之三子曰杜龍﹐一枝之兵約一千。蓋影克一派凡十枝﹐而控弦之騎不下八千人也。董狐貍連結族黨數入寇﹐旋叩頭乞哀﹐就撫賞矣﹐而反復如初。有九子﹐長曰伯言莫賴﹐一名伯彥孛來﹐入寇死關下﹐次曰把來气﹑曰把來都﹐曰蟒固大﹑曰以巴兒﹑曰以那赤﹐曰把塔兒﹑曰明暗那木﹑曰老思﹐計董狐貍之派九枝﹐而約兵二千餘騎﹐不能當影克之子孫四分之一也。獐兔一名長禿﹐數犯邊﹐後邊人生致之﹐以長昂叩關求贖免﹐然旋盟旋背矣。當是時中國悔不用阿兄影克言﹐先殺之爲快。獐兔二子﹐曰打木﹑曰打火﹐而兵亦千餘﹐則又孫於董狐貍諸子矣。都令滿都不賴三子﹐長曰兀魯伯戶﹐故而有三子﹐曰阿哈賽﹐曰阿只布﹐而擁騎約二千。次曰兀魯孩廝﹐故而有四子﹐曰伯言兀﹑曰伯戶﹐曰伯亥﹑曰伯托﹐約兵二千餘。三男曰老撤﹐擁騎亦千餘。滿都不賴凡八枝﹐而騎卒亦千餘人矣。兀魯廝漢初依兄影克﹐受漢撫賞﹐然後背恩﹐入前屯爲患。故而長子曰土只他不能﹐次子曰孛收﹐凡二枝而約兵千餘﹐則又孫於獐兔二子也。猛首大故而有三子﹐曰哈木戶﹑曰那木賴﹐曰那木賽。鵝毛兔之子曰板大兒﹑曰阿主戶﹐而五枝之兵數未考﹐想不似諸派之彊也。阿只孛羅之子曰伯牙兒﹑曰伯言大﹐而兵約五百餘騎﹐豈長子先出者彊﹐而諸子後起者弱耶。然總是一部﹐去寧前中後左右塞四五百里﹐其撫賞也由髙臺﹑興水縣二堡焉。故事﹐三衛世受冠帶稱臣﹐歲入貢加賞賚﹐作我藩籬﹐爲塞外耳目﹐如傳報有驗﹐爲邊吏得首功者擬遷秩﹐視漢吏矣。然自長昂﹐董狐貍反覆以來﹐大率西就賞﹐而東寇掠﹐勢聚則大入塞﹐勢孤則假傳報以邀賞﹐要挾無厭﹐而國門外寇如雲矣。余出塞問近日遼中虜情﹐土人曰「夷性狡而實利我賞。昔年大入遼歲苦之﹐然每入亦輒不利去﹐今以戀市賞漸寧息矣。」而時小人爲寇偸﹐我兵捕而殺之﹐則以爲殺屬夷﹐及邊將責問而彼此相推避﹐不肯吐寔﹐此其所爲叛服摩常者。又其因東事而擁眾挾賞﹐時時有之﹐則在朝廷威信﹐道將權略能駕馭耳。然總不出一撫賞羈縻也。余過前屯﹐有竇副將軍承武者﹐通敏有機變人也﹐其撫屬夷﹐坐之堂下﹐好飲食之﹐諭以效款護邊受上犒﹐不然且誅殺。諸夷脫帽稽顙唯唯。其曰「夷人重信﹐我先之以信﹐便可保他無變更﹐只如許之牛﹐斷不易之以羊﹐許之以賞﹐斷不少更易。若絕其賞予﹐斷不輕與之。而大抵褒獎與進之意居多。又時示之以不測﹐玩之如掌上雛﹐令其不仰飲食於我不可得﹐此撫夷之道也。」余聽其言﹐乃知忠信可行蠻貊﹐非浪語耳。彼弁流解此意﹐便堪作上將矣。自寧前而東﹐我邊地漸廣﹐則廣寧﹑錦義諸堡矣﹐踞塞外者皆朵顏諸部也。其酋曰土蠻憨﹐號老王子。九子﹐自長男扯臣憨而下﹐曰委正黃臺吉﹑曰額參臺吉﹑曰鎖迷臺吉﹐曰歹靑臺吉﹑曰琵琶臺吉﹐曰莽官兒大臺吉﹑曰卜言大臺吉﹐曰桑阿兒寨臺吉﹐今諸酋皆虎墩兔憨約束之﹐牧地直廣寧﹐去寨十餘里﹐而市賞皆廣寧鎭遠關。扯臣憨之長男曰莽骨速臺吉﹐卽虎墩兔憨之父也。二子﹐一爲憨﹐約束諸部﹐而次曰炒兔黃臺吉﹐兄弟約兵三萬餘騎矣。次男曰毛起炭﹐存而有一子曰脫脫亥﹐其騎亦有五千﹐此莽骨速之派爲獨盛﹐而制諸部也。虜中稱憨如稱帝。委正故﹐二子﹐長伯言﹐次伯言大﹐而約兵三千餘。額參臺吉故﹐僅一子﹐曰召克太﹐絕矣。鎖迷之於﹐長麥力根﹐次哈大﹐亦擁騎二千餘。歹靑之子二﹐曰孛賴﹐曰黃臺吉﹐俱在。而孛賴二子﹐長扯扯臺吉﹐次張臺吉﹐黃臺吉一子﹐曰噶兒罵臺吉﹐亦擁兵約二千餘騎也。琵琶之子曰克什兔﹑曰阿敗﹐約兵千騎耳。其莽官兒尙存﹐而有子曰伯言兔﹐亦約兵千餘騎。卜言太存﹐有三子﹐長色令﹐次拱赤﹐三把兔兒﹐而兵數亦與琵琶同。桑阿兒寨存﹐生於四﹐曰扯扯阿敗﹑曰王兒寨﹑曰拱革﹐曰班臺﹐擁騎三千餘﹐而視莽官﹑琵琶﹐卜言太三部差雄矣。計土蠻之派凡二十一枝俱帝虎墩兔憨。憨兵不下三萬﹐而合諸酋兵又幾二萬﹐是以爲土蠻之種彊也。按土蠻故胡元裔﹐其父曰打來孫。土蠻崛彊自負爲俺答君長﹐而俺答先入貢封王爵﹐意獨戀戀﹐挾之以兵﹐二十年恐喝塞上﹐竟不可得﹐老而厭兵﹐死矣猶觖觖曰「他豈不漢子﹐而我老婆乎。」以故諸子分部騖然起﹐大率爲挾封貢也。然而俺答子孫至今長王胡中﹐則亦護邊之明效矣。直廣寧西北而牧﹐離邊約七百餘里﹐市賞亦由鎭遠關者﹐其酋曰靉塔必﹐故而生十子﹐曰腦毛大黃臺吉﹑曰以兒鄧﹑曰扯臣臺吉﹐曰靑把都兒﹐曰速克赤把兔兒﹑曰卜言兔思扯赤臺吉﹑曰額兒得你醜庫兒﹑曰阿民臺吉﹐其第十子曰拱兔者﹐對錦州西北邊五百里而牧﹐其市賞在錦州大福堡焉。腦毛大始爲薊門撫夷﹐後以寇遼故﹐挾市廣寧關下﹐遼人竟弗許。腦毛大之長男曰桑阿兒﹑次曰縮鬧﹐而控弦之騎幾七八千。以兒鄧故﹐而三子曰麥力根歹靑﹐曰宰桑臺吉﹑曰桑阿兒寨﹐而控弦之騎五千。扯臣之子曰卜言歹兒﹐曰赤勞亥﹑曰大成臺吉﹑曰色令﹐而控弦之騎三千。若靑把都兒故﹑而三子曰歹靑﹐曰滚木﹑曰把刺四气。速克赤把兔故﹐而三子曰把兔兒阿敗﹐曰宰桑﹑曰石計兔。卜言兔故﹐而四子曰耿耿臺吉﹐曰隱克﹐曰門克﹑曰果木﹑三部各擁騎二千。其必扯赤故﹐生三子﹐曰花臺吉﹑曰汪臺吉﹑曰滚度參千騎耳。而額兒得你醜庫兒亦三子﹐曰汪臺吉﹐刺麻臺吉﹑曰鎖鬧安兒。其阿民臺吉在﹐止一子﹐曰班舊兒。二部約騎兵各二千餘。獨拱兔一枝近錦州邊者﹐五子﹐長以兒度赤﹑次刺八四气﹐三色令﹑四果木﹐五刺麻﹐而約兵五千也。蓋靉塔必十枝﹐凡三十二派﹐而腦毛大﹐拱兔爲彊。離廣寧西北邊八百餘里而牧﹐從鎭遠關市賞者﹐有大委正一枝。大委正爲打來孫第四子﹐嘗佐土蠻挾我封貢﹐而邊吏弗予﹐大委正故﹐而長男阿惠以入犯右屯﹐中神槍死城下﹐次男昂惠臺吉﹑三男墨力臺吉﹐其兵騎無考﹐然大約今爲孱虜﹐不似大委正時矣。離義州正北邊千餘里住牧﹐而爭賞仍由鎭遠關﹐則有克石炭一枝。克石炭爲孛只第五子﹐數爲寧前患而挾封貢。生三子﹐長男扯臣黃臺吉﹑次男捨剌臺吉﹐乏男討討敗臺吉。三子各有二男﹐蓋六派也。扯臣生長子扯扯个﹑次男章兔兒﹐捨剌生長子郎索﹐次子脫力打剌漢﹐討討敗生長子姑什﹐次子木素。而三部擁兵騎約七八千。按先朝土蠻諸夷部屢犯挾賞﹐而當事大臣決策堅弗予﹐誠欲藉遼虜以懼西北虜﹐且使我遼陽卒習兵也。前輩謀國慮遠矣。至於今﹐何遼人之不習兵﹐而設防奔走無虛日哉。鬼麻之枝有五﹐其派十有四。直義州大康等堡四百里而牧﹐從大康領市賞者﹐長男都令小歹靑也。直義州西北邊五百里而牧﹐從鎭遠入市賞者﹐次男額參委正也。額參卽乃蠻。直戚家路大定﹐大茂等堡四百里而牧﹐仍從大康領市賞者﹐三男昂翚臺吉﹐四男靑歹靑﹐五男石保赤醜庫兒也。鬼麻故﹐而五男獨石保赤醜庫在耳。都令之子二﹐曰率鬧﹐卽打剌硯臺吉。曰色令臺吉﹐有騎約五千餘。乃蠻七子﹐曰專難﹐卽把兔兒﹐曰占太﹐卽莫力根﹐曰滚度參﹐卽黃把兔兒﹐曰炒兔臺吉﹐曰那木赤臺吉﹐曰色臺吉﹐曰脫趣臺吉﹐有騎亦約五千餘。耿耿止一子﹐曰昂翚臺吉﹐兵亦僅五百餘。靑歹靑之子三﹐曰千里臺吉﹐曰土計臺吉﹐曰敖漢臺吉﹐兵亦約五六百餘。而石保赤止一子﹐曰額參大兒臺吉﹐兵亦僅五百餘﹐大約都令﹐乃蠻二派稍彊﹐而皆奉約束於虎墩兔憨也。離廣寧鎭靜﹑鎭邊﹐鎭遠等堡三百餘里而牧﹐其市賞仍由鎭遠者﹐有五路﹐卽郎臺吉。故生七子﹐曰扯勞亥﹐曰花臺吉﹐曰逞臺吉﹝吉兒﹞﹑曰把敗﹑曰瓜兒兔﹑曰宰賽﹑曰委正﹐而七子分爲十八派﹐其帶甲控弦者大約滿萬﹐而獨馬少﹐不便鳴鏑而馳也。扯勞亥之子四﹐曰民暗臺吉﹐曰討討亥﹑曰鎖儒﹑曰桑阿兒寨。花臺吉之子二﹐曰莽哈大﹑曰莽官兒大。逞吉兒之子六﹐曰苦賽﹐曰土妹﹐曰苦參得兒﹐曰卜艾﹐曰民艾﹑曰卜言兒。把敗之子二﹐曰那言脫骨﹐曰打來臺吉。瓜兒兔之子一﹐曰卜言臺吉。宰賽之子一﹐曰卜言大臺吉。委正之子二﹐曰噶兒罵﹐阿大臺吉。朵顏衛夷酋有把伴者﹐先年搶至粆花營﹐配粆花妹公吉阿亥爲妻﹐遂依泰寧而居﹐受其驅使。其牧地在廣寧東北﹐離鎭靜﹐鎭安等堡三百餘里﹐而市賞由鎭遠關。居久之把伴死﹐有二男﹕長花大﹑次孛兒敗﹐俱死。花大之子四﹐長煖赤﹐次伯言兔﹑三伯言他不能﹑四伯大。孛兒敗之子三﹐長莽金兒﹐次敖毛兔﹐三孩四。煖赤存﹐生三子﹐曰伯靑兔﹐曰奴兒木﹑曰色忒兒。伯言他不能存﹐生一子﹐曰毛起炭。蓋花大四子而分四派也。莽金兒戮矣﹐而敖毛兔﹐孩四俱存。故毛兔四子﹐曰專兔﹐曰莽官兒大﹑曰莽惠﹑曰黃官兒。孩四二子﹐曰色令﹑曰夜不收﹐是爲孛兒敗之派凡六也。夫把伴一枝﹐𨿽屬杪花調度﹐而仍系朵顏夷種﹐其不屬泰寧諸夷明矣﹐故不列於泰寧夷酋中。泰寧衛之夷酋曰虎喇哈赤﹐故矣而生五子﹐曰速把亥﹑曰秒花﹑曰歹靑﹑卽伯要兒﹐曰委正﹑曰兀班。其直廣寧﹐鎭遠﹑鎭寧﹑鎭武﹑西平﹑海州﹑東昌﹑東勝邊四百餘里而牧﹐由鎭遠市賞者﹐速把亥諸種也。虎喇哈赤之先大父魁猛磕﹑嘉靖中嘗入我剌梨山﹐至速把亥益慓悍﹐擾邊上無虛歲﹐後以入寇鎭夷堡﹐爲參將李平胡射死﹐斬其級﹐死時尙披戴盔甲﹐臂手﹐級大如斗也。速把亥有三子﹕長卜言兔﹐無子。次卜言顧﹐有三子。其三男把兔兒﹐有七子焉。二枝分爲十派也。卜言兔﹑一名伯彥務﹐胡人名多訛音也。卜言兔傷父死﹐與其弟把兔兒枕戈飲血﹐而思蹂塞上以相當。後塞上禦之﹐歲苦矣﹐而把兔兒以鎭武堡箭傷竟死﹐其死之者董將軍一元也。卜言顧三子﹐曰都令﹑卽額參臺吉﹐曰額木素郎﹑卽矮耍世。曰古路不四。把兔兒之七於﹐長額伯革打黃臺吉﹑次曰阿把兔兒﹐三曰榜什臺吉﹑四曰色特兒﹑五曰卜免兒﹑六曰昂阿﹐七曰昂奴。而都令之子二﹐長毛起炭﹐次粆四乞。額木素之子一﹐曰搜四。古路不四之子一﹐曰串木素。凡四派皆卜言雇之種。額伯革打之子三﹐曰色令﹑曰速木兒﹑曰翔弄。阿把兔兒之子一﹐曰色令。榜什之子一﹐曰翔鬧。色特兒之子二﹐曰矮耍世﹐曰把慶。卜兔兒之子一﹐曰噶兒罵。昂阿之子二﹐曰阿兒塔什﹑曰那木兒。昂奴之子二﹐曰撤雞﹑曰色利。凡十二派﹐皆把免兒之種。諸夷部約擁騎萬五千﹐而皆受調度於粆花。其直鎭武﹐西平﹑東昌﹑東勝﹑長靜﹑長安﹑長勇﹐平虜諸堡而牧﹐從鎭遠關入市賞者﹐粆花諸種也。自萬曆乙卯遼陽長安堡升木市﹐而廣寧﹑鎭遠以東﹐遼陽以西﹐塞外諸夷落﹐往來遊牧無禁矣。粆花﹐一名炒哈﹐一名抄花。隆萬間與妹夫花大爲黨﹐而圖報其兄速把亥之仇﹐歲苦我邊。然亦屢衄受傷﹐幸免捕誅耳。而至今粆花諸種爲彊。粆花生九子﹐長襖八歹靑﹑次曰把敗﹐三曰額參﹑四曰刺八時气﹑五曰歹安兒﹑六曰端木度﹑七曰卜塔什利﹑八曰本卜太﹐九曰囊奴。九子之派又分爲二十六﹐彊矣。襖八歹靑之子三﹐曰色令﹑曰骨令﹑曰我兒著兒。把敗之子八﹐曰桑阿兒賽﹑曰噶兒罵什﹑曰色令﹐曰勺葉﹑曰勺失﹑曰閔太﹑曰倒兒計﹑曰昂阿。額參之子四﹐曰色令﹐曰夜不收﹐曰伴兔木﹐曰翔鬧。刺八時气之子三﹐曰虎必按刺麻﹐曰古路木時气﹐日幹計世。歹安兒之子三﹐曰長昂阿﹑曰打敗﹑曰把气。端木度之子一﹐曰滿都失利。木卜太之於一﹐曰毛起炭。囊奴之子三﹐曰以克昂阿﹐曰把漢昂阿﹐曰額力克昂阿﹐是皆粆花之種也。今粆花尙在﹐而計其諸部落兵蓋萬五千騎焉。直遼沈平虜正北四百餘里而牧者﹐虎刺赤第三男歹靑﹐卽伯耍兒諸子也﹐其牧地各豬兒苦周一帶。直沈陽﹑鐵嶺六百餘里而牧﹐市賞仍入開原新安關者粆花第四男委正諸子也﹐其牧地名嶽落一帶。直關鐵西北七百餘里而牧﹐仍入新安關市賞者粆花第五男兀班諸子也﹐其地名古路半﹐升戶兒大漢把都樓子。然夷性狡矣﹐時款時服﹐寧有常哉。伯耍兒故而生五子﹐長子者卜兒亥也﹐生八子﹐曰莽骨兒大﹑曰得固革兒﹑曰哈兒寨﹑曰卜塔習力﹐曰所南﹑曰長連﹑曰莽骨速﹐曰莽骨﹐而共約兵三千餘騎。次子者耳只革也﹐故而生四子﹐長曰鎖難﹑次曰卜塔利力﹑三曰鎖寧﹑四曰賴卜哈﹐共約兵千餘騎耳。三子者老思也﹐故而生三子﹐長曰卜塔赤﹐有騎千餘。次曰歹安兒﹐有騎五百餘﹐三曰伯安兒﹐辦有騎五百餘﹐老思三男總二千騎矣。四子者卜兒罕骨也﹐故而生二子﹐曰把拜臺州﹐曰火把臺州﹐約兵千餘騎。五子者額參大也﹐生四子﹐曰鎖迷﹑曰那兔﹑曰那速戶﹑曰撒哈兒﹐而約兵千餘騎。計伯耍兒之種凡五枝分二十一派﹐而時爲遼沈間患苦矣。委正故面生四子﹐長以鄧兒﹐次脫卜戶﹐三脫退﹐四小老思。以鄧兒故有十子﹐長曰捨剌把敗﹐而有三子﹐曰果兔兒﹐曰把什漢﹑曰刺把什﹐擁兵千餘也。次男哈刺把拜故﹐而有五於﹐曰刺伴﹑曰刺什气﹑曰什伯兔﹑曰歹靑﹑曰桑阿寨﹐而擁兵亦約千餘騎。三男妝難生二子﹐曰得勒革免﹐曰色捧。四男妝兔有二子﹐曰阿卜大臺吉州﹐曰我速苦利﹐而擁兵各五百餘。五男小耳只革生二子﹐曰果木臺吉州﹑曰歹安臺吉。六男伯倍故﹐生一子﹐曰朱身。七男果丙免生一子﹐曰三襖兒﹐而亦約兵四百餘。八男火把臺州故﹐而生一子﹐曰抄花﹐約兵三百餘。九男把禿男﹐亦約兵三百餘。十男奴臺生一子﹐曰昂革臺吉﹐而約兵三百餘﹐委正之次男脫卜戶者﹐故而生一子﹐長孛羅大﹑次打剌漢臺州﹐約兵四百餘。委正之三男脫退﹐故而生一子曰歹靑﹐亦約兵三百餘。委正之四男小老思者﹐亦約兵四百餘。蓋委正四男而分二十三派矣。兀班故而生二子﹐曰莽兔﹑曰伯吉兒。莽兔之子七﹐曰莽骨大﹑曰比領兔﹑曰伯洪大﹑曰剌把什﹐曰剌巴太﹑曰所宰﹑曰色崩。伯言兒以入犯髙平被傷死﹐而其子宰賽生三子﹐於萬曆己未秋七月爲奴酋所獲。其長男靑臺州﹐次男瓜兒兔﹐三男海來兔﹐有兵一萬五千騎彊矣。而不虞奴之乘其後也﹐至今奴質以餌其部落云。福余衛之夷今弱矣﹐當萬曆丁亥﹐戊子間﹐勾西虜爲開鐵患﹐亦中國一疥癬也。乃竟爲西虜所殘弱﹐而避居混同江﹐江離開原邊千餘里﹐其久不赴新安關領市賞﹐積弱不振之故也。先是夷酋生三子﹐長往四兒﹑次撒巾﹑三錦只卜阿。往四兒﹐故而有子恍惚太。其恍惚太之子曰把剌柰﹑曰卜敖﹐而約兵千餘騎也。撒巾故﹐而有子生卜兒炭﹐亦擁兵千騎焉。錦只卜阿﹐故而有子主兒者阿﹐故生一子曰土門二﹐約兵三千餘騎。夫恍惚太﹐土門二﹐皆曩日引靉兔﹐伯言兒爲邊患者﹐然總其部才五千﹐非附會西虜鳥能狼突而訌塞上哉。海西夷曰北關﹐曰南關。北關酋曰祝孔革﹐塔魯木衛都督僉事也。故而生二子﹐長曰臺出﹑襲祖職。次曰捏你哈﹑皆故。而臺出生二子日逞加奴﹐仰加奴﹐二子皆狡﹐引西虜爲邊患﹐被剿死。而逞加奴有三子﹐其長於卜寨﹐搶建州被殺。卜寨之長男則白羊骨﹐襲祖職者也。其次男卜兒罕骨在﹐一子牙木臺州﹐皆住野黑寨﹐離開原鎭北關五十餘里耳。以逞﹑仰二酋大創﹐故弭耳受戎索﹐由北關貢市領賞焉。且倚我卵翼以抗奴。我開原失而北關因陷於奴﹐乃我亦失一外藩﹐而奴更訌也。建議者以爲借開原與北關以拒奴﹐然不思逞﹑仰二奴昔日何狀﹐而能保白金之不爲肘腋患耶﹐譚何容易也。按北關仇南關﹐而猛骨孛羅遂甘就建夷羅网﹐人皆謂滅南關者建州﹐而不知滅南關者北關也。南關滅﹐建州寢彊。北關於是漸弱﹐相構未已﹐棄弱憐而來彊寇﹐詎非逞﹑仰﹐那﹑卜四酋爲謀之不臧哉。然則滅北關者非建州﹐而亦北關之自滅也已。臺出之次子仰加奴亦以逆剿殺﹐而生五子﹐長曰那林孛羅故。次男金臺失﹐領兄兵﹐生一子得勒革臺州。仰奴三男曰賽必兔﹐四曰阿力木﹐皆故矣。五曰土木兔﹐故生一子曰抽古六臺州。而金臺失殺之。故仰奴之後獨有金臺失與白羊谷﹐分爲二寨也。在臺住寨住﹐亦去鎭北關五十里﹐今並沒於奴。或云金臺失殺其五弟之子﹐而又不和於叔白羊骨﹐遂各相狷而迄於同滅﹐乃知借開原之說未可爲石畫也。南關之夷酋速黑忒﹐塔山前衛左都督也。故面生二子﹐長曰王忠﹐襲祖職。次曰克失音辰。王忠故而二子汪古羅﹐汪古六皆故﹐克失音辰之子王臺襲職焉﹐生六子﹐長曰兔﹝虎﹞兒罕﹐次曰三馬禿﹑三曰往失﹐四曰那木臺﹐五曰康古六﹐六曰猛骨孛羅。虎兒罕故﹐一子歹商﹐爲北關所殺。三馬禿故﹐子王把太內附﹐爲廣寧指揮﹐攺名王盡忠﹐生二子﹐長王國勛﹑次王元勛。往失故﹐生三子﹐長阿敏﹐亦內附爲指揮﹐名王盡安。次伯撒﹑爲奴酋所殺。三宰桑內附﹐爲力木山把總﹐陣故。那木臺子曰召乃。康古六子曰古莫臺州﹐皆死於奴。猛骨孛羅襲祖職﹐升龍虎將軍﹐然與北關構隙﹐爲奴酋計所愚﹐戀內妻而去其兵柄﹐卒以出死。長子吾兒忽奔﹐奴豢之爲婿。次子克把庫﹐內附廣寧爲王世忠﹐南關之地遂墟。王忠﹐王臺皆忠於本朝。其子𨿽滅於奴﹐而後裔居中國﹐附塞上﹐襲冠帶者爲多﹐樹其黨類﹐使自成一部落﹐恢復祖宗故地﹐亦中國一藩籬也。奴酋旣誘殺猛酋﹐收其敕書部落﹐北關寨廢﹐而奴酋獨彊﹐於是建州之禍乃烈矣。按奴住牧在寧宮塔﹑紅巖子等寨﹐其通貢由撫順關﹐其部夷從撫順﹑淸河﹑靉陽等處隨便互市。自吞並王兀堂﹐誘殺猛骨孛羅﹐而東自鎭江﹐長奠﹐北抵開原﹑威遠﹐凡八百六十里﹐與邊鄙相逼也。其兵不下五萬餘。古云「女女眞滿萬﹐勢不可制。」況今日哉。奴之祖曰佟教場﹐建州衛左都督僉事也﹐生佟他失。有二子﹐曰奴兒哈赤﹐速兒哈赤。他失死於亂陣﹐而奴兒升授龍虎將軍﹐有七子﹐長男曰洪把禿裏﹐爲奴殺矣﹐而一子曰阿古。奴之次男曰貴英把禿裏﹑三曰忙哈大﹑四曰黃臺住﹐五曰把卜太﹑六曰阿卜臺﹑七曰把卜海。速兒爲兄奴兒囚殺﹐而二子曰禿龍﹐曰阿哈﹐今皆爲奴兒管兵﹐其養成豕突之患者以封號敕書太隆﹐而自後以邊人不設備而好生事故﹐漸激其內犯﹐及撫順﹑淸河之陷﹐勢如破竹﹐而將帥不能協心愼重經略﹐無駕馭紀律﹐遂一敗沒而不可救﹐至今疲海內而卒難爲力也。嗟乎﹐非奴之彊﹐中國自弱耳。夫趙營平之畫西羌曰「以臣愚計﹐遲之十年」。今日之事﹐十年果足了奴乎哉。

