

臺灣教育碑記

●臺灣教育碑記

臺邑明倫堂碑記﹝康熙四十二年﹞

——碑在臺南府學宮內

予以壬午﹝康熙四十一年﹞春調任臺邑。至之翌日﹐恭謁文廟。禮成﹐學博黃君世傑率諸生引予入啟聖祠前聽講﹐問所謂明倫堂者﹐蓋曠然一平地也。噫﹗斯何地也﹐而可久曠乎哉﹖自有人類﹐卽有人心﹔有人心﹐卽有人理﹔有人理﹐卽若天造地設﹐而有明倫堂。苟斯堂之不立﹐則士子講經無地﹐必至人倫不明﹐人理泯而人心昧﹐將不得爲人類矣。噫﹗宰斯邑者何人﹐風教攸責﹐而可令斯地久曠乎哉﹖予用是殫力以拮據﹐畢歲以經營﹐越明歲癸未之夏﹐而斯堂得成。堂凡三間﹐髙廣如式﹐門樓﹑前拱﹑甬道﹑圍墻井列。成之日﹐用進諸生於堂而告以斯堂取義明倫之旨﹐爲落成慶。乃環顧文廟又已掃地傾圯﹐方在選材鳩工﹑平基定向﹐爲創建文廟之舉﹐適行取銓部命下﹐而予因是不得盡心竭力於其間。𨿽然﹐人之欲善﹐誰不如我﹐文廟之成﹐固有待也。獨斯堂之役﹐費稟於官﹐役不病民﹐向之曠然者﹐今幸巍然其在望矣。義不可無一言以紀。

予謂五經與五倫相表裏者也。倫於何明﹖君臣之宜直﹑宜諷﹑宜進﹐宜止﹐不宜自辱也﹔父子之宜養﹑宜愉﹑宜幾諫﹐不宜責善也﹔兄弟之宜怡﹑宜恭﹐不宜相猶也﹔夫婦之宜雍﹑宜肅﹐不宜交謫也﹔朋友之宜切﹑宜肅﹐不宜以數而取疏也。明此者﹐其必由經學乎﹖潔淨精微取諸易﹐疏通知還取諸書﹐溫厚和平取諸詩﹐恭儉莊敬取諸禮﹐此事屬辭取諸春秋。聖經賢傳﹐千條萬緒﹐皆所以啟鏳性靈﹐開橐原本﹐爲网紀人倫之具﹐而弦誦其小也。願諸生執經請業﹐登斯堂顧名思義﹐期於忠君﹑孝親﹑信友﹑夫義婦聽﹑兄友弟恭﹐爲端人﹐爲正士﹐毋或徒習文藝﹐恣睢佻達﹐以致敗名喪檢﹐爲斯堂羞﹔庶幾不負予所以首先建立斯堂之意。

抑是役也﹐晨夕指畫﹐督率就工﹐則黃學博之功固不可以沒也。﹝臺灣知縣陳璸﹞

●重建鳳山縣廟學碑記﹝康熙四十七年﹞

——碑在舊鳳山縣城學宮大成門外左壁

聖天子禦極二十有二年﹐海宇廓淸﹐以其地置郡縣。南屬鳳山﹐建黌宮於蓮池潭上﹐山明水秀。臺之登科﹐自鳳山始。特事在艸創﹐所建文廟啟聖祠﹐制猶朴略也。十餘年來﹐風雨飄搖﹐僅存椽瓦。先聖廟堂﹐窘於寒暑。

四十三年﹐萊陽宋公永淸以平川令調宰玆邑﹐行釋茶禮﹐愴然念之曰﹕鳳山自有君天下來﹐版圖未入﹐文教不施﹐今聲名文物﹐得與中土媲美﹐稱爲盛事﹐苟廟宇隘陋﹐無以禮聖天子尊師崇儒至意﹔伊誰之責哉。於是請上憲﹐集紳衿﹐捐俸輸將﹐鳩工興建﹐髙大前制﹐增兩廡﹑欞星門﹐因地制宜﹐靡不周備﹐坦墉丹漆﹐塗塈以法﹔誠壯麗巨觀也。候之用心﹐可謂至矣﹗侯猶慮無以廣聖澤﹐爰設義學﹐置學田﹔其爲厥廟籌更深也。

士嶽來教是邑﹐諸生具陳其事﹐請爲文以紀。士嶽謂文廟告成﹐士皆歡感﹐從此子益知孝﹑臣益知忠﹐工文章者顯當世﹐立事業者昭後代﹐莫不由文教中來。是則侯之爲政能達本也﹐功徳大矣﹐豈將以廉明勤愼爲良吏已哉﹗謹刻石以記。

康熙四十七年十月旣望﹐鳳山縣儒學教諭施士嶽記並舊。

●重修府學碑記﹝康照五十二年﹞

——碑在臺南府學宮內

臺灣﹐荒島也﹐夫子廟在焉。聖人之教﹐與皇化並馳﹐固無海內外之隔。而歲久弗治﹐有自來矣。惟大成殿巍然爲魯靈光﹐若啟聖祠曁兩廡﹑欞星門皆傾圮剝落過半。前後廟基。被水潦衝嚙﹐陵夷就低﹐竟爲人畜往來雜沓之場。噫﹗監斯土者何人﹐而不一駴目傷心於其際乎﹗

余乃商之郡守周君洛書﹑郡倅洪君石臣曁臺令張子宏﹑鳳令時子惟豫﹑諸令劉子宗樞﹐亟議修葺。僉合詞無間言。余曰﹕眾志旣同﹐是不可後。遂備由上請兩憲﹐尋得報可。卽以壬辰﹝康熙五十一年﹞冬臘月興工﹐委本標千總曾榮董其役。榎桷朽腐者易之﹐缺折者補之﹐蓋瓦級磚之欹斜者覆正之﹐墻壁漫漶不鮮者飭之﹐基址之坍塌者增築之。而夫子之廟﹐於是煥然易舊焉。啟聖一祠翼然起大成殿後。左右列六徳齋。祠下名宦祠居左﹐鄕賢祠居右。再列六行齋。曰六徳﹑曰六行﹐非文學兼徳行之士不得寓焉。東廡下有獻官齋宿房﹐西廡下有藏器庫﹑有庖湢所。欞星門左右﹐攺置文昌祠﹑土地祠。其外則爲禮門﹐爲義路。常置扃鑰﹐非旦望及有事二丁不開。更於禮門外數十武表立大成坊爲界。周圍墻及肩而止。通道之水﹐環繞其下。廟之規模﹐斯略具矣。至教官廨捨﹐則於明倫堂後新建三楹﹐齋廚等房胥具門路﹐從東廊出入﹐無得復如前之寄居啟聖祠左右爲瀆褻。再於明倫堂前兩廊﹐分列六藝齋﹐供諸生肄業之所。是役也﹐新太守馮君躬曁繼至﹐與有力焉。同城總鎭姚公樂贊其成。計料若干﹐瓦若干﹐磚若干﹐灰若干﹐匠若干工﹐小夫若干名﹐共計若干緡﹐悉由本道衙門養廉余羨。予所力請於兩憲而得之者﹐不動公帑﹐不費民財﹐歷三載之動得竣厥工。而予不能無一言。

凡廟學﹐非作新之爲難﹐而能默體作新之意爲難﹔亦非作新於始之爲難﹐而能繼繼承承永葺於後之爲難。玆余旣新斯學於其始﹐願執經士子咸各思發憤﹐以通經學古爲業﹐以行道濟世爲賢﹐處有守﹐出有爲﹐無負國家教育振興庠序之至意。地方有司亦共以教化爲先務﹐培玆根本地﹐時省而葺修之﹐俾有基勿壞。安知荒島人文﹐不日新月盛﹐彬彬稱海濱鄒魯也哉﹖余故詳修建始末﹐並述其意以書諸石。﹝臺廈道陳璸﹞

●新建朱文公祠碑記﹝康熙五十二年﹞

——碑在臺灣府學宮內

予建朱文公祠旣成﹐或問曰﹕海外祀文公﹐有說乎﹖曰﹕有。昔昌黎守潮﹐未期月而去﹐潮人立廟以祀。東坡先生爲記云﹕公之神在天下者﹐如水之在地中﹐無所往而不在也。而潮人獨信之深﹑思之至﹐焄蒿淒愴﹐若或見之。譬如鑿井得泉﹐而曰水專在是﹐豈理也哉﹖若文公之神﹐周流海外﹐亦何莫不然。按文公宦轍﹐嘗主泉之同安簿﹐亦嘗爲漳州守。臺去漳﹑泉﹐一水之隔耳﹐非遊歷之區﹐遂謂公神不至﹐何懵也﹗矧自孔﹑孟而後﹐正學失傳﹐斯道不絕如綫﹐得文公剖晰發明於經史及百氏之書﹐始曠然如日中天。凡學者口之所誦﹑心之所維﹐當無有不寤寐依之﹑羹墻見之者﹐何有於世相後﹑地相去之拘拘乎。

予自少卽知誦習文公之書﹐𨿽一言一字﹐亦沈潛玩味﹐終日不忍釋手。迨今白首﹐茫未涉其涯涘。然信之深﹑思之至﹐殆不啻所謂焄蒿淒愴若或見之者也。文公之言曰﹕大抵吾輩於貨﹑色兩關打不透﹐更無話可說也。又曰﹔分別「義﹑利」二字﹐乃儒者第一義。又曰「敬以直內﹑義以方外」八个字﹐一生用之不窮。蓋嘗妄以已意繹之﹔惟不好貨﹐斯可立品﹔惟不好色﹐斯可立命。義利分際甚微﹐凡無所爲而爲者皆義也﹐凡有所爲而爲者皆利也。義固未嘗不利﹐利正不容假義。敬在心﹐主一無適﹐則內直﹔義在事﹐因時制宜﹐則外方。無纖毫容邪曲之謂直﹐無彼此可遷就之爲方。人生徳業﹐卽此數言略包括無遺矣。他言之警切胥此類。讀其書者﹐亦惟是信之深﹑思之至﹐切已精察﹐實力躬行﹐勿稍遊移墜落流俗邊去﹐自能希賢希聖﹐與文公有神明之契矣。予所期望於海外學者如此﹐而謂斯祠之建無說乎。

祠正堂三楹﹐兩旁列齋捨六間﹐門樓一座。起工於壬辰﹝康熙五十一年﹞冬月﹐至癸巳仲春落成。不動公帑﹐不役民夫﹐一切需費﹐悉出予任內養廉余羨。猶慮祠內香火及肄業師生修脯油燈乏資﹐議將予撥歸郡學■﹝魚逮﹞港莊田二十八甲一分租粟供給﹐歲以爲常。經行臺灣府轉行該學永遠遵照﹐並記以示來者。﹝陳璸﹞

●新建文昌閣碑記﹝康熙五十二年﹞

——碑在臺南府學宮內

京邑之制﹐右廟左學﹐前殿後閣。予乃於文公祠後謀創建文昌閣焉。

嘗讀文昌化書中有一二幼語﹐心竊疑之﹔旣而往復玩味﹐大指教人以修徳積善﹐與陰騭文一篇相表裏。於是深信其言之有得於道﹐不予誣也。按蜀志有梓潼縣﹐在保寧府界。離縣三十里許﹐有梓潼帝君廟。予前歲奉命視學西川﹐得瞻禮祠下。嘆天下之文章﹐莫大乎是載。考漢史天文志﹐斗魁列在文昌星次。吾又不知文昌之與梓潼是一是二﹐殆天人也耶﹖神耶﹖孟子曰﹕大而化之之謂聖﹐聖而不可知之謂之神。姑置勿深論﹐論其盡乎人以應驗於天者可乎。

科名者﹐進身之階﹔務學者﹐立身之本。不務學而冀功名﹐猶不種而期收獲﹐必不得之數也。顧爲學之道﹐自求放心始。求之窈冥昏默﹐反荒其心於無用﹐不如時觀象以自省。有如動一念焉﹐若帝君之予見﹔發一言焉﹐若帝君之予聞﹔指一行焉﹐若帝君之予視予指。必謹其獨﹐戒愼恐懼﹐將所爲修徳積善者﹐悉根諸此﹐學不自此進乎﹖學進則識進﹐識進則量進﹐量進則徳修﹐而福亦隨集。由此而登髙科﹑享大名﹐如持左券。人之爲歟﹖何非天之爲也。有志之士﹐無急求名於世﹐而務積學於己﹐亦無徒乞靈於神﹐而務常操其未放之心。藏焉修焉﹐息焉遊焉。登玆閣也﹐睠焉四顧﹕東峙大山﹐層巒疊翠﹐動振衣千仞之思﹔南望鳳山﹐騫騰隱在幾席間﹔西則洋洋大海﹐波濤洶湧﹐風檣出沒﹐變態不可名狀﹔其北有萬壽亭穿雲而起﹐君門萬里﹐何日得出此島與海內諸英俊交遊﹐歷金馬﹑上玉堂爲一快。以是洗心﹐以是勵志﹐卽以玆閣爲不欺﹑暗室之一助可也。若終日昏昏沈沈﹐放其心而不知﹐或捨近鶩遠﹐或處下窺髙﹐甚或以玆閣爲登眺觀遊之所﹐則與謀創建者之初心大相刺謬矣。可乎哉﹗

閣制度髙廣寬長各若干﹐一準福州府庠奎光閣體式。會城選匠辦料﹐皆署學事教諭鄭長濟任勞。海運到臺﹐旦晚督率就工﹐委該學教授杜成錦﹑巡捕經歷陶宜。先後贊成﹐則同官同城諸公與有力焉。始於春二月丁亥﹐成於三月戊申。﹝陳璸﹞

●重修諸羅縣學碑記﹝康熙五十四年﹞

——碑在嘉義縣學宮內

諸羅縣學原在善化裏之西﹐茅茨數椽。康熙四十三年甲申﹐鳳山令宋君永淸署篆諸羅﹐因縣署移歸諸羅山﹐就羅山議建。丙戍﹝康熙四十五年﹞﹐郡丞孫君元衡攝縣事﹐建大成殿欞星門。戊子﹝康熙四十七年﹞﹐宋君再署篆﹐建啟聖祠。乙未﹝康熙五十四年﹞九月﹐颶風大作﹐屋瓦門墻皆傾。今令君貴陽周侯憮然曰﹕是吾責也。是歲十月興工﹐修其破壞﹐大成殿﹑啟聖祠皆易故而新之。建東西兩廡﹐以祀先賢先儒。東有名宦祠﹐西有鄕賢祠。又啟聖祠之東建明倫堂﹐西建文昌祠﹐附西爲學捨﹐便肄業者。欞星門之外以墻﹐榜曰禮門義路。墻之外爲泮池。皆前所未有也。糜白金一千五百有奇﹐周侯獨肩之﹐不擾民間一絲﹐丙申﹝康熙五十五年﹞六月告成。

世遠時應中丞雷陽陳公之招﹐主鰲峯書院。吾友陳君夢林﹐客遊於臺。周侯介陳君以書來求記﹐且曰﹕諸羅僻居海外﹐諸生觀化聿新﹐願有以教之也。世還寡陋何知﹐爰卽鰲峯諸友相與砥礪者而告之曰﹕君子之學﹐主於誠而已矣。誠者﹐五常之本﹑百行之原也﹐純粹至善者也﹐天之所以與我者也。人之不誠者﹐無志者也﹔人之無志者﹐由不能盡其誠者也。誠以立其志﹐則舜可法而文王可師也。其原必自不欺始。程子曰﹕無妄之謂誠﹐不欺其次也。其功由主敬以馴致之。程子曰﹕未至於誠﹐則敬然後誠也。敬也者﹐主一無適以涵養其本原之謂也。由是而謹幾以審於將發﹐愼動以持於已發﹐則合動靜無一之不誠也。𨿽然﹐由明以求誠之方﹐惟讀書爲最要。朱子曰﹕讀書之法﹐當循序而有常﹐致一而不懈﹐從容乎句讀文義之間﹐而體驗乎操存踐履之實﹔不然﹐𨿽廣求博取奚益哉。學者率此以讀天下之書﹐則義理浸灌﹐致用宏裕﹔𨿽然﹐非必有出位之謀也﹐盡倫而已矣。孔子曰﹕愛親者不敢惡於人﹐敬親者不敢漫於人。吾父子兄弟肫然藹然﹐盡吾愛敬之忱也﹐克伐怨欲之心﹐何自而生哉。始於家邦﹐終於四海﹐皆是物也。庸近之士﹐不能返其本﹑思其終﹐但以爲吾讀書﹑得科名﹐而吾名成矣﹐榮閒裏﹑利身家﹐而吾事畢矣。其幸者得一第﹐其不幸者老死於布褐而已矣。其天資厚而習染輕者﹐居是官也﹐猶可以寡過﹔其天資薄而習染重者﹐則貪沒焉而已矣。夫此身﹐父母之身也﹐天地之身也﹐民物所胞與之身也。以父母之身﹑天地之身﹑民物所胞與之身﹐顧可不返其本﹑思其終﹐以貽父母羞﹐以自外於天地﹐以爲民物所詬病哉﹖

諸羅𨿽僻處海外﹐聖天子治化之所覃敷﹐三十餘年於此矣。巨公名人相繼爲監司守令其間﹐風俗日上﹐萃一邑之秀於明倫堂﹐相與講經書之要旨﹑體宋儒之微言﹐告之以立誠之方﹑讀書之要﹑倫理之修。經正理明﹐則詞達气充﹐科名之盛舉積諸﹐此非徒善人之多也。陳君爲我言﹕周侯淸修幹固﹐百廢俱興﹐引人於善﹐惟恐不及。吾知所以長育人材﹑化民成俗者﹐必有道矣﹐又何俟余贅言哉。

周侯名鍾瑄﹐字宣子﹐貴陽人﹐登丙子科﹐以淸徳文學世其家。﹝蔡世遠﹞

●重修鳳山縣文廟碑記﹝康熙五十八年﹞

——碑在舊鳳山縣城學宮大成門外左壁

文廟之廢興﹐前人記之詳矣。

鵬業蒞任之初﹐從邑候李公丕煜行釋菜禮。時大成殿﹑啟聖祠以及兩廡﹑欞星門﹐靡不畢備。聖天子文明之治﹐漸被海外﹐猗歟盛哉﹗

越明年冬﹐颶風作﹐廟門﹑欞星門曁兩廡圍墻椽瓦圯壞甚。蓋自是興者又幾於廢矣。侯憮然曰﹕是烏可以已耶﹖爰取大木﹐亟命工師仍舊址而建欞星門焉。瓦之塌者補之﹐門之壞者新之﹐墻之傾者築之﹐兩廡之圯者葺之。取其質不取其華﹐取其堅固而久遠﹐毋取其苟且於目前。

廟旣新﹐鵬業因進諸生而語之曰﹕而亦知侯新廟之意乎﹖夫宇宙莫大之事業﹐由於文章﹔千古不朽之勛猷﹐本於名教。修身立行者﹐大儒有用之學也﹔砥礪名節者﹐士人經世之具也。古之學者﹐本窮理之識﹐以盡乎正心誠意之功﹐而修齊治平之理寓焉。是故出其所學以獻之廷﹐爲王國之楨﹐本其所學而體諸躬﹐爲有徳之彥也。今之學者﹐不務耕述實修﹐而孜孜焉帖括是尙﹐以爲弋取功名之具﹔庸詎知功名非可彊求﹐毋論其必不可得也﹐卽或幸而荀得﹐終無當於經濟之學。嗚呼﹗何其不思之甚也﹗司馬溫公曰﹕先徳行而後文學。徳行不立﹐文將焉用。韓退之進學解曰﹕業精於勤荒於嬉﹐行成於思毀於■﹝髓﹐忄代骨﹞。諸生業患不能精﹐毋患有司之不明﹔行患不能成﹐毋患有司之不公。今之學者﹐業果能精乎﹖行果能成乎﹖若猶未也﹐將誰之咎哉﹖朝廷尊師重道﹐作育人才﹐立臥碑以教督﹐而又制訓飭士子文頒行天下﹐務使天下之士﹐崇正學而黜邪說﹐惇實行而棄虛聲。士苟能惕然自勵﹐以振拔於庸眾之流﹐朴者進於雅﹐頑者化於秀﹐海外多士﹐相與觀摩切磋﹐則從玆以往﹐文教日成﹐鄒魯之風﹐何難再見於今日乎﹖是則余之所厚望也夫。

康熙五十八年月日立。﹝富鵬業﹞

●重修臺灣縣學碑記﹝雍正元年﹞

——碑在安平縣學宮內

歲壬寅﹝康熙六十一年﹞﹐璥奉命巡視臺灣。於時寇亂方息﹐繼以大饑。學宮飄搖颶風霪雨間﹐頹然欲盡。官斯土者﹐𨿽目擊心傷﹐不遑及矣。與璥偕來者﹐貴陽周君鍾瑄﹐前以諸羅令報最爲髙唐牧﹐內遷員外郎﹐至是以賢能特簡令臺灣﹐愼其選也。周君旣至﹐設平糶法以蘇郡治﹐運米以賑澎湖﹐境以內欣欣然更生焉。乃亟鳩工庀材﹐仍厥舊制﹐凡殿廡門垣生捨﹐修者修之﹐築者築之。時詔崇先聖五世王爵﹐爲攺建五王祠。不費帑﹐不役民﹐皆周君節嗇俸薪而獨任之。始事於癸卯﹝雍正元年﹞季秋﹐落成於甲辰﹝雍正二年﹞仲春。糜白金三百五十有奇。不數時而廟貌聿新﹐因請璥爲記其年月。

璥惟學校之設﹐所以長育人材﹐一道徳﹐同風俗﹐教孝教忠也。學者於此﹐不能窮其指歸而得其要領﹐身體而力行之﹐沈溺於詞章﹐龎雜於功利﹑權謀﹑術數﹐所謂人材不可問矣。道徳奚自而一﹖風俗奚自而同﹖今臺當更化之後﹐學者蒸蒸然思復於古﹐知聖賢之所以教人者﹐其指歸要領﹐不過欲人盡力於君臣﹑父子﹑夫婦﹑昆弟﹑朋友之間。父教其子﹐師勉其弟﹐日引日上﹐庶幾篤學力行之君子﹐無徒以詞章爲梯弋科名之具﹐無或以功利權謀術數以流入於不肖之歸﹐則道徳一﹑風俗同﹐庶不負國家養士之隆﹑與賢司牧師旅饑饉之餘﹐拮據經營之意﹐實有厚望焉。

是役也﹐董其事者﹐本學教諭葛炇﹐例得書於石。﹝巡臺禦史黃叔璥﹞

●海東書院記﹝乾隆五年﹞

——碑在臺南府海東書院

聖天子臨雍講學﹐文教遐敷﹐歲撥帑金如幹於直省各立書院﹐以造天下士﹔彬彬乎霞蔚云蒸﹐稱極盛焉。

臺陽海嶠﹐隸閩之東南郡﹐相去榕城約千餘里。諸生一仰止鰲峯﹐且不免望洋而嘆也。郡學西側﹐舊有海東書院﹐爲校士之所。前給諫漁莊單公請別置考棚﹐遂成閒廨。歲已未﹝乾隆四年﹞﹐予銜命巡方﹐視學來玆﹐凡一至再至焉。中多軒楹﹐可讀可棲﹔明堂列前可以講﹐矮屋通後可以爨。意選內郡通經宿儒充教授﹐爲良師﹐允堪作育多士﹐與鰲峯並峙。謀之觀察劉公﹐亦然予言。第以薪水諸費無出﹐柰何﹖邑明經施子士安慨然身任之。先請輸稻千斤﹐仍置水田千畝﹐爲久遠計。予曰﹕是可以入告矣。逾數月﹐議行。劉公捐俸倡修。一時軒窗爽潔﹐什器周備﹐煥如也。郡守錢公亦能加意振作﹐選諸生中文藝有可觀者得數十人﹐以實其中。延教授薛仲黃爲師﹐致敬盡體。二公所編規約數條﹐詳愼之義﹐歷歷可見。

夫興文勸士﹐采風者之責也﹔敬事圖成﹐良有司之誼也。抒一家之力﹐供多士之需﹐義不泯於鄕也。取一人之善﹐成天下之材﹐恩必出自上也。爾師生各宜銳志精心﹐無怠學﹐無倦教。言語文字之中﹐申以修己治人之道﹐漸摩旣久﹐當必有明禮致用者出﹐以膺公輔而揚休明﹐上慰聖天子棫朴作人之至意﹐寧云島嶼生色﹑鄰里增榮已哉。予於爾師生有厚期焉﹗﹝巡臺禦史楊二酉﹞

●重修臺灣縣學碑記﹝乾隆八年﹞

——碑在安平縣學宮內

憶予以康熙壬午﹝四十一年﹞春調任臺令﹐臺邑廟學先爲僞辧住宅﹐湫隘弗稱﹐兼歲久屋材朽蠹﹐已就傾圯﹐明倫一堂尙在蔓艸中﹐未有議創者。予以爲此爲政第一事﹐不可或後。卽具狀詳請各憲﹐尋得報可﹐乃殫力拮據﹐首於廟左隙地起建明倫堂。以是年冬杪興工﹐越歲三月告成。隨攺造文廟﹐增舊地而式廓之。選匠往會城購料﹐業已平基定向﹐予忽奉文行取﹐時在甲申﹝康熙四十三年﹞初春﹐捐金畱府庫爲工費資而去。身𨿽去而寸心惓惓﹐每以廟學未成爲一憾事也。

越七年﹐庚寅﹝康熙四十九年﹞秋﹐予復謬持節東來﹐謁廟循覽﹐規模𨿽略粗具﹐而啟聖一祠尙仍舊向﹐與文廟相左﹐兩廡尙不蔽風雨﹐心焉憾之。先捐俸委臺令周環築墻以肅內外﹐因郡庠大費修整﹐未遑議及邑庠。至乙未﹝康熙五十四年﹞春﹐郡庠幸煥然易舊矣﹐正在私心經營﹐而予又忽奉有補授偏撫之旨。予曰﹕是不可或後﹐旣星夜鳩工庀材﹔將啟聖祠﹑順文廟方位攺造﹐兩廡撤舊更新﹐增建名官﹑鄕賢二祠﹐爲吏治風俗示勸﹐以遂夙志焉。

𨿽然﹐予非有所利平此而欲自爲功也。董子曰﹕仁人者﹐正其誼不謀其利﹐明其道不計其功。夫建廟修學﹐正誼明道之大端應無出此者。予數年惓惓之苦心﹐其亦可無復憾也夫﹗﹝偏沅巡撫陳璸﹞

●重修府學文廟碑記﹝乾隆十年﹞

——碑在臺南府學宮內

余奉調來守臺郡﹐越日﹐齊祓謁聖﹐仰瞻廟貌﹐巋然更新﹐而匠石尙銑集未竣事。退而謁巡臺六﹑範二公﹐教以移易風俗﹐必先培養人材﹐當思體聖天子崇道興學之意﹐以爲政治之本。余心識其語﹐因以知化理之隆﹐造邦者之大有造於玆土也。

郡城文廟﹐海東風化所關﹐日久不治。適觀察莊公攝府篆﹐毅然曰﹕是余之責也。遂簡公鏹二百五十餘緡﹐屬郡司馬方君董其役﹐詔以誠敬之道﹐務勿煩民。故凡工料﹐悉給以常值不少減﹐而民皆競趨鼛皷如騖。司馬周度相視﹐舉上木﹑斵堊﹑丹刻等功﹐精於規畫﹐克恭厥事。將竣﹐費稍靳﹐莊公又率余與方司馬曁淡水曾司馬共捐以成之。廡後兩翼爲義學﹐前雷陽陳淸端公所建之十二齋也﹐因並完繕﹐進師生課誦其中﹐一時教典並行﹐甚盛舉也。吁﹗巡方二公惓惓於崇道興學﹐睹玆修舉宏備﹐得無欣然而大愉愜乎﹗

今夫崇道興學﹐所以勸士也。臺郡𨿽僻處海外﹐入廟者莫不知敬。書云﹕未見聖﹐若弗見。今也面諸羹墻﹐聞諸肸蠁﹐怵惕彌虔﹐士習以端﹐人材以出﹐文運以興。由是風聲廣勵邪慝不作﹐獄息盜弭﹐刑淸武偃﹐百昌遂而諸福集﹐金湯固而盤石安。然則斯舉所系﹐夫豈淺鮮哉﹗爰書而記之。﹝臺灣知府褚祿﹞

●新建鳳山縣學明倫堂碑記﹝乾隆十二年﹞

——碑在舊鳳山縣城學宮明倫堂右壁

禮稱大學始教﹐皮辧祭菜﹐所以致敬於先師﹐以尊道徳也。蓋古人因學而有廟﹐自天子之元子﹑眾子以至公卿﹑大夫﹑元士之適子﹐與凡民之俊秀﹐莫不造於學。虞庠上下﹐夏序東西﹐殷膠左右﹐無非學捨也。後世重廟而輕學﹐戟門■﹝半頁﹞宮﹐專崇廟貌﹐而春秋禮樂﹐冬夏詩書﹐無復教之之地。蓋古意之存焉者寡矣﹗我國家令興﹐自大成殿外﹐必有明倫堂以爲敷教之地。通郡邑皆舉爲法。所以養士之制甚備。獨臺灣一隅﹐僻在海外﹐前此郡學明倫堂未建。陳淸端公璸至﹐始奮起而經營之。迄今兩廡有六藝齋﹐爲諸生肄業之所。廟與學乃以無缺。蓋興學立教﹐非俗吏之所能爲也。

鳳邑在郡治之南﹐學宮獨據形勢之地。廟前伴池﹐方廣里許﹐多植芰荷﹐卽志所稱蓮池潭也。余以乙丑﹝乾隆十年﹞冬巡行至鳳山﹐謁先師廟﹐召諸生講學所謂明倫堂者﹐湫隘僅數椽﹐其旁卽教諭寢息地﹐訓導且僦居他室。問所爲蓮池潭者﹐莠民侵牟爲利藪﹐日張网其中﹐芙渠蕩然無復存者。知邑事呂令作而言曰﹕鍾琇蒞此二年﹐念明倫堂之未稱﹐已度地鳩工﹐謀於大成殿之右建堂三楹﹐爲講學之所﹔又修其舊有之堂﹐以祝於朱子﹐而並建名宦﹑鄕腎二祠﹐以補舊日之缺焉。余許其請。更令淸釐■﹝半頁﹞地﹐以還舊觀。越明年﹐呂令告蕆事﹐蓋經始於乾隆十年十二月﹐至十一年六月工始竣﹐凡費番鏹一千有奇。因求余文記之石。

余嘗以知縣者﹐知一縣之事也。一縣之事﹐孰有大於養與教者乎﹖不知所以教﹐至並教之地而廢之﹐其所養者可知已。今呂令之用心甚勤﹐旣力擴明倫之堂﹐俾爲師者有成材之區﹐爲弟子者有受教之所﹐而又以其餘力建祠﹐以興賢而勤善﹐而泮池之水以浚﹐大小幹邁者咸悅。余故樂得而志之。

董其事者﹐本學教諭莊元博﹑弟子童作楫﹑卓夢采﹑余有成﹑陳正春﹐例得書於石。

欽命巡按福建臺灣等處地方﹑都察院兼提督學政﹑雲南道監察禦史﹑加一級﹑記錄三次範咸敬撰。乾隆十二年孟夏月谷旦勒石。

●重修府學文廟碑記﹝乾隆十六年﹞

——碑在臺南府學宮內

聖天子重熙累洽﹐教化覃敷﹐薄海內外﹐罔不風同道一。臺故海東隩區也﹐自入版圖﹐經陶冶數二年﹐而棫朴菁莪﹐蒸然蔚起﹐其與教之地﹐尢首重焉。

乾隆己巳﹝十四年﹞夏﹐余街命巡方兼視學玆土。至則恭謁文廟﹐環視殿廡堂宇﹐漸就傾圯﹐祭器樂器﹐因陋就簡﹔竊惻然憂之。及檢郡乘﹐知學宮曩爲海康陳公所修修者﹐距今三十餘年。其修學記中﹐拳拳以非作新於始之爲難﹐而能繼繼承承永護於後之爲難﹔蓋深望夫有基勿壞﹐後起者接踵而修葺之也。顧其間𨿽經監司刺史輩捐金補繕﹐不數歲而朽蠹剝蝕﹐復不可支。蓋非徹底建造﹐難云固也。余正爲經營商榷間﹐而臺之矜主尊師重道﹐踴躍急公﹐倡議捐修者﹐則有侯生世輝﹑蔡生壯器﹑李生朝璽﹑黃生兆茂﹑蔡生培﹑顧生方升﹑方生達聖﹑洪生世基等數十人。其最多者幾千百緡﹐又次者數百緡﹐又次者百緡。亦或家本寒素﹐奔走區畫以襄是舉者。於是連名呈請。余因事綦重大﹐特馳札制府喀公﹑撫軍潘公﹐會商入奏。撫軍遂據予札所陳﹐上達宸聰﹐獲邀恩旨﹐俟工竣時核捐輸之數﹐報部議敍而獎賞焉。愛與滿巡臺書公昌﹑監司金公溶鼓舞作興之命﹐臺令魯鼎梅參與稽核之責。維時侯生世輝力肩其事﹐不辭勞瘁﹐不避嫌怨﹐偕蔡生源起鳩工庀材﹐相度經營﹐卑者崇之﹐隘者擴之﹐朽者易之﹐缺者增之﹐障者辟之﹐而夫子之廟煥然攺觀矣。大成殿及兩廡﹐規模軒廠倍於前。五王祠舊逼處殿後﹐指丈有六尺。文昌閣易柱呂石而增髙。文公祠前增捲亭。教授之學捨﹐隋明倫堂後者﹐退丈有奇﹐訓導之寄居於文公祠者﹐更建室於文昌閣後﹐俾建鐸者咸有寧宇﹐得以從容而訓廸焉。官廳前增覆亭﹐欞星門前增石坊以護泮池﹐而體制備。由大成坊以內﹐盡易石鋪﹐旣以壯觀瞻﹐並以免執事有恪者之紛踏乎瓦礫也。他若堂宇路門池沼﹐仍舊基而增損其間者﹐靡不周詳而曲至。其東北一帶地界之占於民者﹐悉爲淸出﹐拓其墻三尺有奇。外有餘地四﹑五尺以通行人。明倫堂以前一片平原﹐民之竊爲種植者﹐殳刈之而曠如也。內外交修﹐而廟貌以崇。至籩豆簠簋之陳於庭者﹐鑄以銅而備其數﹐祝■﹝吾欠﹞笙鏞幹之屬﹐悉仿成式而更新之。蓋臺自有此講學明倫之地﹐而今始獲睹整齊嚴肅之規也。糜金計一萬緡。肇工於乾隆十四年十月念五日﹐告竣於十六年三月十五日。是役也﹐實多士共勷是賴﹐余何力之有﹖廟成﹐多士請記於余﹐並求所以教之者。

余謂黌宮爲教化所自出﹐玆大啟爾宇﹐將以育人材﹑厚風俗也﹐豈惟文詞云爾哉。體明用達﹐乃足尙也。宋時胡安定設教蘇湖﹐設經義﹑治事二齋﹐沐其教者﹐鹹潛心於三﹑五﹑六經﹐以求合古聖賢人之志﹐而舉禮樂﹑兵刑﹑農田﹑水利諸務﹐用以廣其器識。仁宗詔頒其法於太學﹐天下宗之。我朝造士之法﹐古無與比﹐養之渥﹑教之詳﹑而選之精以愼。都人士誠能以經術爲經濟﹐勉爲國家有用之才﹐司士者復加意培植﹐以玉於成﹐而於興教之地﹐時加修葺﹐亦如海康陳公之以有基勿壞望後人者﹐相承於勿替﹐則所迢於海隅者﹐豈淺鮮哉﹗若捐修之姓氏數目﹐更勒一碣﹐玆不備。﹝巡臺禦史楊開鼎﹞

●攺建海東書院記﹝乾隆十六年﹞

——碑在臺南府海東書院內

夫教而不率﹐民俗之漓也﹔率而不教﹐有位之恥也。曩予握郡符時﹐崇文書院就圯﹐易地新之。未幾﹐一太守余公﹐以淸徳名家蒞此土﹐澤以禮樂﹐厚以漸摩﹐士皆雍雍古處矣。

海東書院﹐尢全臺文教領袖﹐向廁郡學泮宮西﹐狹小弗稱﹐思更諸爽塏者﹐而未有屬也。會邇來校士皆在使者官舍﹐而試棚竟成閒廨﹐謀以此葺爲譚經講藝之所。太守余公曁臺司馬何君僉曰善。爰簡公鏹﹐庀眾材﹐屬臺邑陶尹董之﹐爲講堂﹐爲吟廬﹐爲廚捨﹐次第以成﹐而器用畢具。遂訪徵士﹐延名宿﹐晉臯比而牖廸焉。諸生以時弦誦其中﹐羣體惓惓造就之意﹐而尊聞行知﹐日徵月邁﹐勿勤始怠終﹐勿騖華失實﹐以馴至乎行成名立。將他日之獻諸廷者﹐卽本今日之修於家也。予蓋有厚望焉。因勒於石。﹝提督學政覺羅四明﹞

●新建朝天臺曁文昌閣記﹝乾隆二十年﹞

——碑在臺南府學宮內

曩余備員西掖﹐晨夕內廷﹐咫尺天顏﹐頻沐殊恩。迨歷官外任﹐鞅掌風塵﹐君門漸遠。乙亥﹝乾隆二十年﹞秋﹐以薦舉獲覲楓宸﹐荷蒙簡命﹐司牧榕城﹐旋量移東寧。空蒙山色﹐漭瀁波光﹐顧瞻九重﹐如在天上﹐夙夜惓惓。爰於署之乾位﹐構朝天臺。兩年來﹐剔獘釐姦﹐兢兢業業﹐無非宣揚聖化﹐以殫微臣篤琹之志。

顧復念臺本荒島﹐素安艸昧﹐自我朝定鼎﹐臣服海外﹐四方人士﹐一萃處而羣居者﹐朝稽夕考﹐春誦夏弦﹐駸駸乎潰鹵滄渤之區﹐臻於禮樂詩書之地。昔陳淸端公曾建文昌閣﹐凡瞻禮其下者肅然觀感﹐文教日漸稱盛。第久而就圯﹐且在文公祠後﹐恐斗魁弗曜﹐振興鼓舞之道尙覺未備﹐因擇地鳩工特建焉。其費稟請道憲﹐準動公項﹐並捐俸以成之。

彼崇榭峻亭﹐不過爲登臨憑眺之勝﹐若此臺與閣之聳然而兀立者﹐糺縵卿云﹐激昂士气﹐蓋戀闕之誠﹐作人之意﹐咸於是乎在。後之來者﹐鑑予苦心﹐時而葺之﹐則可並峙於不朽也已。

是役也﹐贊其成者臺司馬宋君﹐並志之。﹝臺灣知府覺羅四明﹞

●新建崇文書院記﹝乾隆二十二年﹞

——碑在臺南府崇文書院內

臺陽古島彜地﹐人不知學。自我朝收入版圖﹐百餘年來﹐聖聖相承﹐涵濡教育﹐風尙於以一變。歲丁丑﹝乾隆二十二年﹞﹐余調守是邦。下車後﹐入崇文書院﹐見多士衣冠弦誦﹐彬彬儒雅。課期考核﹐或塊奇恣肆﹐或跌宕夷猶﹐洵海濱鄒魯也。第向來經費不敷﹐生童等僑寄學捨之旁﹐褊淺湫隘﹐未能咕嗶優遊﹐且責成司鐸掌教﹐勢難兼顧﹐不無作輟﹐鼓舞造就之道猶有憾﹐擬擇地另建。遂稟蒙道憲﹐樂於成事﹐準簡公鏹三百員﹐並同官捐俸及紳士醵金。於是庀材鳩工﹐浼臺司馬宋君曁臺邑夏尹襄其役。爲講堂﹐爲書齋﹐爲膳堂﹐以及廊廡器具﹐無不周備。並據臺令詳﹕據監生陳丕﹑武生陳有志﹑吏員陳琇等聞風慕義﹐呈捐磱碡坑﹑三角堀等處下則園地七十七甲有奇﹐每歲應完租粟折納番銀三百四十七員﹐充入書院膏火之資。爰延內地名宿﹐以擁臯比﹐選多士之文行優長者實其中。今而後藏息得所﹐晨夕師範﹐願執經請業者﹐虛懷集益﹐勵志潛修﹐勿始勤而終怠﹐勿驚華而失實﹐以備國家楨幹良才﹐庶幾不負所以創建之意。抑斯舉方竣﹐前歲府試識拔﹐在院肄業白生紫雲卽膺鶚薦﹐是亦激昂士气之先聲也。後之來哲﹐鑑予泉衷﹐時而葺之﹐則海外人文﹐不旦霞蔚云蒸﹐日新月監也哉。於是乎書。﹝覺羅四明﹞

●重修彰化縣學記﹝乾隆二十五年﹞

——碑在彰化縣學宮內

半綫舊隸諸羅﹐雍正甲辰﹐﹝二年﹞始置邑﹔而建學立師﹐以彰雅化﹐夫子廟屹然作焉。其時艸昧初開﹐因陋就簡。歲辛未﹝乾隆十六年﹞﹐紳士施士齡﹑張方大等始有重修之議﹐各輸金爲資﹐益以張達京庚午﹝乾隆十五年﹞報捐之項﹐得白金七千有奇請於縣。經前縣程君運靑。具情以聞﹐報可興工。旋以他故中輟。癸酉﹝乾隆十八年﹞秋﹐淡分府公鶚攝縣篆﹐兼得歲貢生吳洛使卒其事﹐朴斵丹艧﹐備極經營。復以資用告乏﹐僅及欞星門而止﹐外無泮池﹐無屏樹﹐輿馬往來﹐日雜還於其前。此外缺略不如式者尙多。崇聖右文之謂何﹖而褻越一至於此哉﹗

戊寅﹝乾隆二十三年﹞春﹐世珍調任蒞玆﹐睹■﹝半頁﹞宮之荒陋﹐不揣綿力﹐以爲己任。工未及舉﹐而風雨爲災﹐坍者損者以時聞。明倫堂復全圯焉。工巨覺繁﹐不得不爲將伯之呼。而邑人好義急公﹐卒莫我拒。於是涓吉命匠﹐欞星門易舊爲新﹐覆以屋﹐防風雨也。其外爲泮池。池開有泉湧出﹐題於石曰「芹泉」﹐取泮水采芹之義也。又外爲照墻﹐旁列短垣﹐塗以丹。移禮門義路於泮池左右﹐符體制也。殿前後築甬道各三﹐砌以磚﹐以便趨蹌。他若坍者補之﹐損者完之﹐俾各煥然攺觀﹐昭誠敬也。明倫堂仍故址而增髙二尺餘。堂及頭儀門皆三楹﹐規模宏廠﹐視昔有加。其後訓導署﹐後左教諭署﹐悉更新焉。右爲白沙書院﹐列宮墻之側﹔絳帳靑燈﹐書聲徹夜﹐又其相附而成者也。再糜番銀三千有奇。始於己卯﹝乾隆二十四年﹞十月七日﹐越月而告竣。費不動帑﹐力不役民﹐而大役以舉﹐義不可無一言紀其事﹐且思有以進諸生矣。

源頭活水﹐紫陽之詩也。君子之學﹐觸物能通﹐頭頭是道也。矧玆泉出泮池中﹐發自然之派﹐成不渣之源﹐意者夫子在天之靈﹐祕啟其鑰﹐將以指迷而覺悟歟。且夫天地磅薄之气﹐郁極必通﹐泉之伏土埋沙﹐不知幾千百年﹐而至今乃出。而彰之人士應時而起﹐遂奪臺額於卯﹑辰兩榜中﹐天時人事﹐適相符而不爽﹐非其明驗耶﹗所期諸生體大聖示教之意﹐應天地方亨之運﹐篤志力學以培其基﹐正誼明道以定其趨﹐求至聖賢之域以要其歸﹐學問裕而經濟成﹐由是掇巍科﹑膺大任﹐上副天子側席求以鼓吹乎休明﹐吾安量所至哉。

抑是役也﹐分司勸捐者學博蕭君際恩﹑林君虎榜﹐稽查省視者有尉張君峻業﹐督率指示﹑刻日就工者貢生吳洛﹐而協力董成﹐則先後捐題諸紳士咸有功﹔依例並列於左。賜進士出身文林郎臺灣府彰化縣知縣張世珍撰文﹐乾隆二十五年歲次庚辰六月谷旦立。

●攺建玉峯書院記﹝乾隆二十五年﹞

董子曰﹕養士之大﹐莫大於學。學者﹐賢士之所關﹑教化之本原。又曰﹕縣令﹑民之師﹐師所使承流而宣化者也。我國家文教覃敷﹐修辟雍﹐設庠序﹐興廉舉孝﹐嘉與宇內之士﹐百年涵育﹐山陬海澨﹐罔不喁喁向風。猶於府州縣治學校之外﹐特建書院﹐延致名師﹐日有程﹐月有課。士亦爭自濯摩﹐以期觀國之光。猗歟﹗何道之隆歟﹗

歲丁丑﹝乾隆二十二年﹞﹐予奉調承乏斯土。𨿽地居海外﹐荒服初開﹐而浸淫雅化﹐延首向內。士之克自樹立﹐亦旣並進輻輳矣。然邑有玉肄書院﹐爲諸生肄業之所﹐日久荒落﹐規模亦復湫隘。予懼無以廣教思也﹐爰就學宮舊址﹐倡紳士攺建。鳩工庀材﹐中設講堂﹐翼以齋捨﹐爲屋三十有六。己卯﹝乾隆二十四年﹞初冬始事﹐越明年夏落成。地居城西隅﹐幽僻無嘩﹐軒窗明淨。綴學之士﹐夏弦春誦﹐庶幾專所肆力矣。

予不敏﹐晨夕竭蹶﹐懼無以導揚明盛﹐而私心望宰﹐獨使我邑人文蔚起﹐有徳有造﹐以仰副聖天子樂育之殷﹐則維此多士﹐其相與以有成者實深且厚矣。故記其創建始末以志勒云。﹝諸羅知縣李倓﹞

●明誌書院碑記﹝乾隆二十九年﹞

——碑在新竹縣明誌書院內

粵惟世道遞升﹐文明日盛﹐國家奄有九有﹐百二十餘年﹐列聖相承﹐治隆化洽。皇帝徳媲虞夏﹐道協殷周﹐甫飭戎車﹐拓疆萬里﹐神武丕著﹐文教彌昭﹐寓內同文﹐海外有截。

興直堡者﹐遠隸臺灣﹐僻處淡水﹐風土秀美﹐气象鬱蔥﹐髦俊萃臻﹐向文慕學﹐實繁有徒。夫結想維殷﹐不如居肆﹐馳懷在遠﹐莫若連鑣﹐使鼓篋者樂羣﹐擔登者時術。創興講席﹐匪緩圖矣。惟是志在聖賢﹐義利無淆於慮﹔志存經濟﹐王霸必究其原。爰標明志之名﹐冀成致遠之器。

於戲﹗往昔荷蘭鳩據﹐鄭氏蟻爭﹐斯固虎狼之窟宅﹐鯨鯢之淵藪也。今則海不揚波﹐野皆樂土﹐易戰攻以禮樂﹐化甲冑爲詩書﹐摩義漸仁﹐山川換色。聖朝愷澤之敷﹐聲教之遠﹐載稽史冊﹐未或前聞。

余備位臺銜﹐恭膺節鉞﹐遙遙臺海﹐統馭及焉。樂觀書院之成﹐惟拜手揚言﹐與多士賡太平之化而已。是舉也﹔捨宅捐租﹐永定貢生朝焯猷功不可泯﹐爰書以爲來者勸。﹝楊廷璋﹞

●文石書院落成記﹝乾隆三十二年﹞

——碑在澎湖廳文石書院內

文石者﹐澎產也。產於澎而重於世﹐此石之所以可貴也。石何以貴﹖以文貴也。然文之見貴於人﹐亦自有辧。凡物之文華而不實者﹐縱會云絢藻﹐烘染精工﹐而柔脆難久﹐實之不存﹐文亦何取。惟文石之文﹐以堅貞之質﹐著斑爛之耀﹐五色紛綸﹐應乎天則五緯昭﹐應乎地則五行位﹐應乎人則五常敍而五教彰。充實光輝﹐發越而不可掩﹐斯文之所以可貴也。君子勸此﹐因以得爲學之道焉。

夫石之由璞而發於山也﹐如人之自蒙而就於塾也。石必擇工之良者而授之治也﹐如人必擇師之賢者而從之遊也。始而琢磨﹐繼而攻錯﹐久之而雕刻之形﹐痕迹俱化﹐以幾於純粹以精之候﹔亦如學者之始而訓詁﹐繼而服習﹐久之而漸摩之至﹐義精仁熟﹐不知不覺升堂入室﹐進乎聖賢之域﹐懷瑾握瑜﹐不亦一藝林之純璧也哉﹗昔漢彌成於遇異人﹐授以文石﹐吞之﹐因而明悟﹐遂爲一代儒宗。後以授五鹿充宗﹐亦爲通儒。噫﹗一文石也﹐二公獲之﹐俱以文顯如此。然則生於斯﹑長於斯﹐萃山海之靈而孕奇毓瑰者﹐又當何如也﹗

澎之人士﹐從此居業得所﹐遊息有方﹐而無言龐事雜之累。春夏詩書﹐秋冬禮樂﹐以砥礪其心性﹐潤澤其文章。處則爲有道之士﹐出則爲有用之儒。記曰﹕君子比徳於玉﹐豈欺我哉﹗行將圭璋特達﹐輝映於淸廟明堂之上矣。緯地經天﹐斯文爲至文也﹐石云乎哉。書院之名﹐因有取焉。

是役也﹐經始於丙戌﹝乾隆三十一年﹞之孟冬﹐落成於丁亥﹝乾隆三十二年﹞之孟夏。所有助貲宣力者﹐例得備書以垂永久。是爲記。﹝通判胡建偉﹞

●文石書院碑記﹝乾隆三十四年﹞

——碑在澎湖廳文石書院內

澎湖之形勢仍舊﹐而气象聿新者﹐蓋自胡公設立書院始。

公諱建偉﹐號勉亭﹐粵東三﹑水縣人﹐戊午﹑己未﹝乾隆三年﹑四年﹞聯捷進士﹐出宰直隸無極縣﹐紀大功二次﹐轉福寧福鼎縣﹐王午﹝乾隆二十七年﹞科入閩闈﹐薦拔十郡名宿﹐繼宰閩縣﹐造就多英才﹔洵文學之權衡也。乾隆三十一年﹐授臺澎分府。甫下車﹐卽畱心作人﹐觀風設教。諭諸紳士云﹕人藉地靈﹐地因人重﹔澎湖島連三十六﹐繡相錯也﹐石蘊五采﹐文奇攸鍾也﹐則是巨浸中之砥柱﹐爲全閩之樞紐﹐將來其聖天子文教之名區乎。遂陳請列憲﹐就地考校﹐錄取送院﹐免諸童府縣試兩番渡海之難。列憲嘉如請。公遂捐俸以倡﹐卜築於廳治右畔百武之近地。其地環山帶水﹐文峯錯落可觀。是歲九月經始﹐明年二月告成﹐匾額曰「文石書院」。崇五夫子春秋二祭﹐延名儒掌教﹐月給膏火。公餘之暇﹐時詣院與諸生童講學論文。季考月課﹐循循善誘﹐終如其初。經公指授者﹐頓開茅塞﹐果慶連茹。丙戌﹑丁亥﹝乾隆三十一﹑二年﹞科歲兩試﹐入泮者六﹐備捲者四。從此而掇巍科﹐登顯仕﹐人文鵲起﹐甲第蟬聯﹐皆我公樂育之功也。今者榮耀屆期﹐澎人士能忍默然﹐爰敬陳始末而壽諸貞瑉﹐以志不朽云。

乾隆三十四年﹐歲次己丑﹐仲秋吉旦﹐合澎紳士同勒石。

●重修府學新建明倫堂記﹝乾隆三十九年﹞

——碑在臺南府學宮內

今天子神聖﹐重道崇儒﹐文教誕敷﹐凡薄海內外﹐罔不率俾﹐詔郡縣各立學﹔從來文治﹐未有若斯之盛者也。

臺地僻在東南海外﹐從古未沾王化﹐罔識賓興。迨我朝開辟之後﹐置郡縣﹐立學宮﹐凡取士之典﹐皆與內地同﹐始彬彬稱治﹐爲海邦鄒魯矣。余己卯﹝乾隆二十四年﹞秋恭膺簡命﹐來監斯土。甫下車﹐謁夫子廟﹐環視楠宇朽敗﹐而明倫堂兩廡啟聖祠以及欞星垣墉缺然不備﹐又以龍亭置於聖人之前﹐其規模气象蔑如也。於是急謀修舉﹐錈者補之﹐圯者葺之﹐以次興工。越明年﹐於夫子廟東偏拓地數畝﹐中爲明倫堂﹐後爲龍亭庫﹐環以磚墻﹐東西廊門樓無不畢舉﹐締構堅致﹐彤赩駁蔚﹐一時稱盛。至六月﹐聖殿爲颶風所侵﹐竟致頹壞。予心惻然。又相與醵金重建。於是諏日興事﹐庀材鳩工﹐經始十月﹐告成於十二月。迄今夫子廟﹑啟聖祠巍然﹐東西兩廡以及明倫堂欞星諸地翼然﹐廟貌攺觀。其所以揚天子文教之盛﹐壯海外之觀﹐均於是乎在。而況培人心以厚風俗﹐首重學校﹐尢爲蒞治者之先務哉﹗﹝臺廈道王之麟﹞

●新砌泮池碑記﹝嘉慶四年﹞

——碑在舊鳳山城學宮右壁

臺地自入版圖以後﹐沐聖朝雅化﹐鳳山文運之盛﹐甲於諸邑。𨿽士克樹立﹐而山川鍾靈﹐文廟實得地焉。歲己酉﹝乾隆五十四年﹞﹐前任李公﹑鄕紳陳君鳩金重修﹐而泮池未甃﹐池爲蓮花潭﹐邑諸景之冠者也﹐距今十有一年矣。予與同寅余公﹐集諸生醵金﹐曁前所餘未鳩者﹐俾竣其事。橫三十四丈﹐縱十七丈﹐爲半璧形。灰石工役﹐計費銀千一百五十五。先是龜山右案中斷爲坦途﹐水道通海爲田廬侵塞。玆並補其缺﹐淸其界﹐使復其舊。工費悉系左營莊民急公﹐殊爲可嘉。董其事者﹕生員柯金章﹑吳克達﹑柯萊﹑儀廩生吳淸時﹑張廷欽﹑余志仁﹑王花春﹑生員黃昌選﹑蘇振峯﹑謝名標﹑鄭朝淸﹑吳朝陽﹑舊董事廩生鄭廷輔﹑生員董必成﹑廩生林繼美﹑貢生許名揚﹑王振文。捐銀襄事者﹐另書石以示勸云。

鳳山學教諭吳玉麟撰。嘉慶四年十一月日立。

●彰化縣聖廟禮樂器記﹝嘉慶十六年﹞

禮至則不爭﹐樂至則不怨。不怨不爭﹐而天下治矣。怨爭之中於人心最深。禮樂能治﹐斯人怨爭之心亦最神。古者﹐十三學樂﹐二十而冠﹐學禮。樂殆自少已習之。晚近之廢禮樂久矣﹐怨爭所由積也。

禮儀樂舞之遺﹐惟存其意於孔廟。禮樂不能不依乎器﹐而彰邑之禮樂器皆缺焉。予下車始﹐卽念及之。辛未﹝嘉慶十六年﹞夏﹐商之諸生王有慶﹑洪鏞﹑劉開基﹑楊奎等﹐倡捐以樂其成。凡治禮器籩之器百﹐豆之器百﹐簠簋之器四十﹐鉶登之器十﹐爵之器二十有七﹐篚之器十有四﹐樽之器二。凡治樂之器金之屬十有九﹐石之屬十有八﹐絲之屬二﹐竹之屬一﹐匏之屬十有二﹐士之屬二﹐革之屬五﹐木之屬二。凡鳩金者共二百有餘人﹐凡鳩金共二千五百有奇。自辛未秋祀以後﹐拜獻歌舞之盛﹐圜橋而觀聽者將數千人﹐殆𨿽鄒魯亦無以過之。吁﹗其盛矣﹗

諸生請記於予﹐以志不朽。予維習禮樂當能體禮樂之眞意﹐尊孔子當能學孔子之實功。實功若何﹖孝弟是也。眞意若何﹖敬和是也。能孝能弟﹐能敬且和﹐彰邑民億載皆平康矣。行見人文日盛﹐彬彬焉蔚爲休明﹐以黼黻我盛朝之至治﹐皆於今與後之諸生有厚望也。一籩﹑一豆﹑一盤﹑一鐘﹐幸毋以故府常物而忽之。至鳩金者不望傳也﹐傳其人而其器得以長存﹐宜並附其名於碣。是爲記。﹝楊桂森﹞

●建彰化縣學明倫堂記﹝嘉慶十七年﹞

——碑在彰化縣學宮內

聖人爲人倫之至。聖人者何﹖孔子是也。自孔子刪定纂修﹐明此人倫﹐而萬世始知有倫﹐而萬世始知所以爲人。君仁﹑臣忠﹐父慈﹑子孝﹐兄友﹑弟恭﹐夫婦有別﹐朋友有信﹐此盡人可以與知與能也﹐而盡其實則難﹐詣其極則尢不易。畏其難則阻矣。從其易者隨時隨地隨事力體之﹐而人之分盡矣。孟子曰﹕人倫明於上﹐小民親於下。教民之要﹐其必以明倫爲亟歟。

彰邑舊有明倫堂﹐毀於亂。奉發帑重建﹐前事者缺焉。辛未﹝嘉慶十六年﹞冬﹐商之諸生王有慶﹑林中桂﹑洪鏞﹑劉開基等﹐僉首捐以倡之。迨壬申﹝嘉慶十七年﹞秋工竣。凡鳩金者若而人﹐凡鳩金共若干金。或有疑之者曰﹕若建城以數十萬金計﹐置禮樂器又以數千金計﹐修主靜書院以千金計﹐建丰盈倉又以數千金計﹐玆又建明倫堂以數千金計。若不能獨力成之也﹐必藉民力。巨工疊疊若此﹐民力不虞竭乎﹖若愛民之意何﹖

予應之曰﹕玆正所以愛民也。建城而彰民得以永安﹔禮樂器備﹐而彰民怨爭之心得以永息﹔主靜書院攺修﹐而士民之有志禮樂者得以事其事﹔丰盈倉攺建城內﹐而民之偏災小患皆可有備﹔明倫堂建而民皆知有倫﹐而民皆得以完其爲人。教之養之﹐有司責也。是何一非爲愛民然耶﹖疑者捫舌退。悉諸生索予記明倫堂﹐因書之以垂於碣。是爲記。﹝彰化知縣楊桂森﹞

●重修鹿港文武兩祠碑記﹝嘉慶二十四年﹞

國家臚陳祀典﹐自都城以及各府州縣﹐莫不建祠崇奉文昌帝君﹑關聖大帝者﹐所以振揚文教﹑扶植綱常也。

鹿港文武兩祠﹐建之於辛未﹝嘉慶十六年﹞之春。總理陳士陶曁各董事等鳩建文祠﹐���士出身司馬薛公諱志亮自題廉俸﹐以蘇雲從爲董事﹐並建武祠﹐春秋享祀﹐稱不忒焉。誠所謂遵�升平����敬聖之至意也。況彰邑踞臺郡上游﹐鹿港又爲彰邑巨鎭。溯發脈於大武郡山﹐蜿蜒■﹝峻﹐石代立﹞礡百餘里之遙﹐而�以西�旣聚﹐兩祠於是乎成。蓋殿堂居鹿水之東﹐坐坤而向艮。彰山擁其左﹐瀛海環其右﹐�城峙其旁﹐道嶺�其�﹐�外�峯簇立於指顧間﹐洵乎海甸之大觀也。人傑本諸地靈﹐賢俊薈萃﹐人文蔚起﹐固�實矣。��構𨿽備﹐■﹝黑力﹞堊��﹐���久風雨侵蝕﹐不無傾圯之患。眾紳士顧而奮然﹐出爲僉議鳩金庀材﹐�官�以及商郊莫不向善喜捐。�者��﹐��葺之﹐未備者完補之。始於戊寅﹝嘉慶二十三年﹞小春﹐竣於己卯﹝二十四年﹞春季﹐數月之間﹐告厥功焉。竹之�﹐松之茂﹐極人工之�������飛窮畫彩之精純。自是巍峨气象﹐復煥然一新焉。

登斯堂也﹐睹廟貌之肅淸﹐盼幾筵之整潔﹐以享以禮﹐以妥以�﹐��景福。儒雅之風蒸蒸日上﹐忠義之心油油然生。凡諸采芹﹐香攀桂馥﹐較之昔日而尢盛者可知矣。������﹐��耳目之觀瞻﹐而不能以永固﹔丹漆璀璨﹐豈任風霜之摧壓﹐而可以長存。是昔之建立﹐有�於今之修葺﹐猶之今���﹐不能無望於後之補固也。後之君子﹐心存好義﹐有加無已﹐俾輸奐長美於千秋萬世也﹐其功豈不懋哉﹗是爲序。

特調臺灣府儒學左堂兼署彰化縣儒學正堂加三級鄭重頓首拜撰。﹝嘉慶己卯桐月﹞

●修建北斗螺靑書院記﹝道光元年﹞

彰化縣南五十里東螺保螺靑書院以祀文昌帝君﹐昉於嘉慶八年癸亥。廟貌旣煥﹐人文蔚起。已而毀於兵﹐圯於水。至嘉慶二十二年丁丑﹐眾紳士乃醵千餘金修復。越五年而予來爲鹿港同知﹐楊茂才贊元乞文以記其事。

予謂非士子肄業之所而稱書院﹐得毋以文昌列在祀典﹐專司祿籍﹐爲讀書發祥所自乎﹖今州縣學宮﹐卽古之鄕學﹐城鄕或各建書院﹐卽古術序黨庠之遺意。周禮﹕黨正有春秋祭禜之儀。祭法﹕幽禜﹐祭星也。文昌在天爲司中司命之六星。自古徳行道藝之書﹐必以孝弟爲首。後世於文昌之神﹐或求其人以實之﹐又權輿於雅詩之張仲孝友。然則書院之崇奉文昌﹐宜也。方今天下入仕﹐以讀書得科第爲正途。鄕會試糊名易書﹐衡文者從暗中摸索﹐以示至公。卽使因文見道﹐僅能考其道藝﹐無由知其徳行﹐此所以名實不相應而競乞靈於冥漠也。苟念赫然在上之神﹐憑依在徳﹐信而有徵﹐則歲時之薦馨﹐一若夙夜之勵志﹐庠序之敬業﹐一若門內之修行﹐上以實求﹐下以實應﹐人所仰服﹐卽神所默佑﹐士習自不懈而及於古。孰謂螺靑人物之自奮於山川和會者﹐徒博春夏弦誦三年賓興之名也哉﹖

蒞斯舉者﹐舉人楊啟元﹑其弟廩膳生楊調元﹑附學生楊贊元﹑候選訓導胡克修﹑羅桂芳﹑附學生周大觀等﹐宜並書。﹝鄧傳安﹞

●鳳儀書院木碑記﹝道光三年﹞

——碑在鳳山縣鳳儀書院東西壁

邑舊治有屏山書院﹐延山長以課生童﹐置產歲可得息金二百餘供修脯﹐官司之﹔兵燹之後﹐變爲邱墟。嗣縣署移建於玆﹐未遑修舉。

甲戌歲﹝嘉慶十九年﹞﹐朴葊吳公攝篆斯邑﹐以爲欲振民風﹐宜培士气﹐詢諸紳士﹐議建書院。廷欽曰﹕公誠知先務之急矣。𨿽然﹐吾邑所宜修者多矣。大成殿則歲久剝落也﹔文昌祠則尙未舉行也﹔歲科童試﹐其坐次猶逼仄也﹔城內民居稠密﹐字紙散擲於途﹐庚申歲﹝嘉慶五年﹞﹐奮社諸友鳩金生息﹐雇工檢拾﹐肇祀奎星倉聖牌位﹐亦未有祠宇也。百堵之興﹐望公修舉之﹐以爲多士倡。公曰﹕善。於是慨然捐二百金﹐命廷欽董其事。邑中諸紳士踴躍捐輸﹐相助爲理。而繼官斯土者﹐亦咸分鶴俸以期於成。由是舊治大成殿煥然一新﹐而建書院於新邑署之東偏﹐額之曰「鳳儀」﹐前有講堂﹐後有廳事﹐崇祀文昌奎星倉聖神位於其中。復廣三捨﹐設試棹﹐俾生童肄業有所﹐歲科童試亦暈徵於是。並造敬字亭於講堂之左﹐爰以奮社舊捐之資與建院所剩者﹐合置產。歲收其入﹐開用書院經費並拾字工貲﹐其餘卽以獎每期課藝之佳者﹐俾知所勸。而山長修金﹐則仍以官司之租息取供焉。斯舉也﹐未知昔之屏山若何﹐而百堵皆興﹐則皆賴吳公倡始之功與官長紳土贊襄之力也。

回思向也乏育才之地﹐今則輪奐美觀矣﹔向也少經費之資﹐今則用度有出矣﹔生童免提挈之艱﹐字迹無穢褻之患﹔巨典以修﹐明禋以崇。𨿽善後之籌劃尙多﹐而勸學之規模已基﹐士生其間﹐當思書院之所以建﹐而克自奮興﹐於以發揚善气﹐丕振文風﹐俾海濱克復鄒魯之遺﹐而風岡獲臻菁莪之盛﹐庶幾無負創造之美意﹐而亦區區冀望之心也﹗

候選訓導張廷欽撰。道光三年歲次癸未孟夏谷旦。

●敬字亭木碑記﹝道光三年﹞

——碑在鳳山縣鳳儀書院廳事西壁

敬字亭之設﹐始於嘉慶庚申歲﹝五年﹞奮社諸同人醵金倡建。每歲備工檢拾字紙﹐暈化於鑪。正月之吉﹐乃送而投諸海焉。維時恭祀奎星倉聖神位﹐尙未有祠以妥之。越甲戍﹝嘉慶十九年﹞﹐廷欽承明府朴葊吳公創建書院爰是並建文昌祠﹐卽以二神合祀﹐而復造敬字亭於講堂之左。旣蕆事﹐遂泐石以志之。

然則何爲而復爲敬字亭志也﹖奮社諸同人之金﹐爲敬字亭鳩也。以奮社之鳩金而置息產﹐歲給檢拾工貲﹐其所剩者﹐卽以充書院膏夥。是向之爲敬字亭計者﹐今且尙有裨於書院矣。且旣造斯亭於講堂左﹐卽不可掩沒乎斯亭之所由建﹐與奮社餘金之所由存也。爲敬字亭志﹐爲奮社之餘金志也﹐抑以志奮社之諸同人也。

張廷欽並記。道光三年歲次癸未孟夏谷旦。

●捐建淡水學文廟碑記﹝道光四年﹞

——碑在新竹縣學宮內

聖天子累洽重熙﹐聲教曁訖﹐海隅日出﹐罔不率俾矣。

臺東海澳區也﹐自入版圖來﹐人文蔚起。臺﹑鳳﹑嘉﹑彰﹐興學建考﹐多歷年所。淡距郡最遠﹐向只附彰考試。嘉慶十五年﹐制憲方恭膺簡命﹐巡視臺郡﹐時府憲汪﹑前任淡水同知﹐素稔文風駸駸日上﹐囑令紳士等就制憲遞呈﹐援照江西蓮花廳例請奏奉旨恩準二十三年開考。維時蒞淡水廳事司馬張公﹐集諸紳士謀及勸捐建廟之舉。諸紳士踴躍急公﹐僉曰唯唯。第思文廟之風水﹐關於文運之盛衰﹐非扶輿磅礡之所結﹐山川靈秀之所鐘﹐無以爲卜吉地也。塹有郭尙安者﹐邃於堪輿之術。諸紳士以設廳時﹐曾選學宮基址在於城內較場地方﹐因就其地請而籌之﹐深得許可。凡大小之規模﹐坐向之方位﹐皆其指畫。郭君爲人﹐輕財重義﹐諸紳謝之金不受﹐且曰﹕此廟一築﹐淡之科甲蟬聯﹐余之名亦不朽矣﹐金何足慕哉﹗越三年﹐戊寅﹝嘉慶二十三年﹞科鄭子用錫果登賢舊﹐爲淡學倡。迨癸未﹝道光三年﹞科且冠東瀛﹐而成進士焉。自鄭子登科啟甲兩次以來﹐轉瞬才八﹑九年耳﹐踵其後者文武聯鑣﹐齊名蕊榜﹐繼繼繩繩﹐煥然丕變。郭堪輿之言﹐信乎其不謬也﹗

是役也﹐倡謀捐建不憚勤勞者﹐正總理則有林璽﹑林紹賢等﹐副總理則有鄭用錫﹑郭成金等。若吳振利﹑羅秀麗﹑陳建興﹑吳金吉等共董其事﹐亦與有力焉。糜金二萬千百有奇﹐不費分帑一絲。肇工於嘉慶二十一年十二月十五日﹐告竣於道光四年四月初十日。蓋自夫子之廟成﹐而淡始獲睹整齊嚴肅之規也。

余來守是疆﹐適當落成之際。越日﹐齋祓謁聖﹐仰瞻廟貌﹐巋然一新。中爲大成殿﹐東西兩廡夾某旁﹐外爲欞星門﹐又其外爲泮宮門﹐泮池在焉。周圍繚繞﹐衛以丹墻﹐其禮門義路﹐則出入之通衢也。廟之規模斯略具矣。至廟之東邊爲明倫堂﹐後爲五王祠。其教官廨捨﹐則建於舊文昌宮之左畔﹐禮樂器庫附之。若此者﹐余旣詳覽其地﹐又爲深羨其人﹐羨其人之爭先好義﹐慷慨就捐﹐尢羨肩斯任者之克相與有成也。諸紳士縷陳情緒﹐請記於余﹐並求所以教之者。余謂黌宮爲教化風俗所自出﹐廁其間者可徒拘於文辭之末哉。將明體以達用﹐入有守而出有爲﹐爲裏黨樹典型﹐爲國家宣徳教。師道旣立﹐善人愈多﹐庶無負我朝作養海隅之至意。官斯土者﹐有厚望焉。余爲詳創建始未﹐並書其意以書諸石。捐貲之姓氏數目﹐則更勒一碣云。﹝吳性誠﹞

●續修文石書院記﹝道光十年﹞

——碑在澎湖廳文石書院內

澎湖文石書院﹐自乾隆三十一年前廳胡勉亭創建﹐規模大備﹐嘉惠士林﹐至今敬業樂羣者咸思念之。五十五年夏風災﹐椽瓦捐壞﹐前廳王慶奎捐資補葺。嘉慶己未﹝四年﹞﹐前廳韓蜚聲捐貲重修﹐攺建魁星樓於後﹐以後堂作講堂。乙亥﹝嘉慶二十年﹞﹐前廳彭謙就後院再建一進五間﹐專祀文昌帝君﹐每歲春秋二丁﹐廳官率士子用少牢之饗﹐致祭五賢夫子﹑文昌帝君﹑魁星神君﹐士子亦各分祭胡﹑韓二公及前廳有功徳於澎者。惟文昌帝君祀典﹐應用太牢﹐向無動項開銷﹐不足以昭誠敬。歲丙戍﹝道光六年﹞﹐余詳請以小案山新升額外餉銀四兩七錢六分四釐﹐又籌撥番銀一百一十圓﹐每年生息銀一十六圓五角﹐爲春秋太牢之需﹔不足之數﹐由官捐辦﹐每年出入用數﹐列入印簿二本﹐一存署﹐一發房﹐以備稽考。祭日會同武營曁土子虔誠行禮。二丁日仍舊同士子致祭焉。

丁亥﹝道光七年﹞秋祭時﹐余與各士子巡閱院宇﹐椽瓦榱桷多損壞﹐魁星樓剝蝕更甚﹐幾就摧折。商諸協鎭孫得發﹑右營遊戎兼署左營遊戎江鶴﹐各捐廉倡修。合澎士庶﹐欣然樂助。是歲季冬鳩工﹐先修五賢祠及左右翼室﹐己丑﹝道光九年﹞春﹐攺建魁星樓巽方﹐取文明之象。文昌祠榱垣就圯﹐亦經拆造﹐添蓋拜亭﹐以昭宏廠壯瞻。是歲夏﹐余奉委署臺防卸事﹐接任者爲丁霽亭司馬﹐勸修益力。均第修理督工者﹐生員呂作屏﹔勸捐者﹐生員王云鵬等。經始於丁亥季冬﹐落成於庚寅﹝道光十年﹞仲冬。前後體制﹐煥焉一新﹐且工程亦甚完固。五賢祠兩旁﹐排設考場棹橈﹐爲每年歲科兩試及每月課期之用。從此勤修肄業者﹐月有課﹐季有考﹐良師益友﹐砥礪磨礱﹐所謂窮理以致其知﹐反躬以踐其實﹐必深有私淑夫紫陽夫子﹐而無負胡公勉亭建立書院﹑興賢育才之遺意者﹐至於文光燦爛﹐奎璧輝煌﹐諸生學立行成﹐科第蔚起﹐場休和而資拜獻﹐又不僅一時盛事也。所有捐資出力者﹐備書於石﹐以志不忘。是爲記。

●新建鹿港文開書院記﹝道光十年﹞

——碑在鹿港文開書院內

道光四年﹐傳安爲鹿仔港同知﹐巳二年矣。勤於課士﹐士皆思奮。因文昌宮之左﹐隙地甚寬﹐請建書院其上。傳安給疏引勸﹐諭以海外文教﹐肇自寓賢鄞縣沈斯庵太僕光文字文開者﹐爰借其字定書院名﹐以志有開必先焉。工費旣巨﹐鳩庀不時。又明年﹐風鶴有驚﹐軍書旁午﹐傳安奉檄權郡篆﹐浹歲乃及瓜期。士民喜其重來﹐益亟亟於是役。未幾而書院告成﹐輪奐俱美。講堂齋捨﹐廓乎有容。規制渾堅﹐信可經久。傳安閱視甚歡。將筮期鼓篋﹐而先爲文以記。

考戴記﹐凡始立學者﹐必釋奠於先聖先師。凡釋奠者﹐必有合也。有國故則否。說者謂先聖是作者﹐先師是述者。鄭注曰﹕國無先聖先師﹐則釋奠當與鄰國合﹔若周有周公﹐魯有孔子﹐則不必合。今學宮奉孔子爲先聖﹐從祀者皆先師﹐書院多祀先師﹐而不敢祀先聖。閩中大儒﹐以朱子爲最﹐故書院無不崇奉﹐海外亦然。若如鄭注﹐則惟建陽之祀朱子﹐可稱國故﹐餘皆所謂合也。

臺灣至本朝康熙二十二年始入版圖﹐前此猶是荒服﹐豈有國故﹐不得不仰重於寓賢。傳安前以沈太僕表徳名書院﹐已爲從祀朱子獲輿﹔況太僕卒葬俱在臺﹐子孫又家於臺﹐今𨿽未見斯庵詩集﹐而讀府誌所載諸詩文。慨然慕焉﹐固國故之彰彰者也。其先太僕而依鄭氏﹐後太僕而東渡﹐亦設教於臺者﹐爲華亭徐都禦史孚遠。成功嘗從徐公受學﹐渡臺後優禮過於太僕。公自嘆如司馬長卿入夜郎之教盛覽。想當日海外從遊﹐必有傑出若盛覽之人﹐惜府誌不載﹐而僅見於全謝山鮚埼亭集中。今祀太僕﹐未可不祀徐都禦史矣。府誌所載避地遜荒﹐固不乏人﹐而系戀故君故國﹐閱盡險阻艱難﹐百折不回如二公者﹐惟同安廬尙書若騰﹑惠安王侍郎忠孝﹑南安沈都禦史佺期﹑揭陽辜都史朝薦﹐並亟稱於鮚埼停集。其郭都禦史貞一﹐府誌𨿽闕﹐可考鮚埼亭集及海濱紀略以知其忠﹐當連類而祀之。至漳浦藍鹿洲鼎元﹐曾贊族兄元戎廷珍平朱一貴之亂﹐所著平臺紀略及東徵集﹐仁義之言藹如﹐不但堪備掌故﹐以勞定國﹐祀典宜然。昔朱子諄諄以行仁義﹑存忠孝勉人﹐玆奉諸公栗主以配享﹐諒亦神明所深許也。諸公皆人師﹐非經師﹐遜業諸生仰止前哲﹐更思立乎其大﹐不僅以科名重人﹐則長者藉書院成功﹐搜羅遺佚﹐以補海外祀典﹐亦未嘗無小補也。

是役也﹐閱四歲而竣工﹐共費白金若干。以歸官閒田爲膏火所資﹐計若干畝。當上其冊於大府﹐聞於當寧﹐定邀天誥褒嘉﹐如行省鳳池書院之蒙旌獎急公紳士矣。時傳安升補臺守﹐將行﹐善後事屬之來者。且因落成有記﹐並書樂輸諸姓名於碑陰。﹝鄧傳安﹞

●重修彰化縣學碑記﹝道光十一年﹞

——碑在彰化縣學宮內

臺灣原海外荒服。自康熙二十二年歸列版圖﹐設府一﹑縣三﹕曰臺灣﹐曰鳳山﹐曰諸羅。教養並重﹐興建文廟﹐與內地各縣同。雍正元年﹐分諸羅玉案山北至大武郡山西北四十里﹐添設彰化縣。彰化建學校﹑造聖廟﹐自雍正四年知縣張鎬始。其地在治東北。中大成殿﹑東西兩廡﹐前甬道﹑戟門﹐又前欞星門﹑泮池﹐砌以圍墻﹐東爲義路﹐西爲禮門。殿後崇聖祠。續於乾隆十六年重修﹐則知縣程運靑也。其後再修於十八年﹐則淡水同知攝縣事王鶚也。復修於乾隆二十四年﹐則知縣張世珍也。未修於乾隆二十七年﹐則知縣胡邦翰也。歷任相繼而修﹐中間僅隔數年﹐不過補修而已﹐迄今七十載矣。世遠年深﹐柱門朽蛀﹐其何以尊至聖而妥神明﹖磺溪紳士僉呈縣令﹐申詳大憲批準行知在案﹐然後於道光十一年辛卯十月吉日興工。原基地勢卑低﹐易聚水﹐地培髙五尺﹐墻亦增髙五尺。五祠後圍墻外﹐再加圍墻﹐左右髙築火墻。規模宏廠﹐整齊嚴肅﹐煥然一新。告成在卽﹐因敍其原委而爲之記。﹝教諭吳春蘭﹞

●新建南投藍田書院碑記

邑治東南四十里﹐有地曰南投。乾隆初。始設縣丞居此﹐距今百餘年矣。涵濡聖化旣久﹐文明漸啟﹐禮教日昌。士之有志讀書者﹐類多掇科名﹐以酬素願﹐於是分縣朱公﹐延請南北投﹑水沙連兩保士庶﹐議建書院。僉舉生員族弟作云簡君俊升等董其事。乃屬霖爲序勸捐。並下地於街後東偏﹐西倚山麓﹐東面大屏﹐淸流北護﹐蜀水南纏﹐大哮碧山遙相對峙﹐中開一局﹐形勝天成﹐而焰峯九十九尖蔚然在目。其東南三峯﹐遠插雲霄﹐出歿隱見﹐變幻無常﹐則八同關之玉山﹐可望不可卽。洵海外一奇觀也。

夫以山川之秀﹐气運日開﹐其磅礡郁積﹐知必有偉人傑士出乎其間﹐不僅爲吾邑生色﹐誠邦家光也。地靈人傑之說﹐殆信然歟﹗是則書院之建﹐實爲盛舉。爰諏吉興工。經始於道光拾壹年冬月﹐閱兩歲而告成。中祀文昌帝君﹐後祀徽國文公朱子。卽以其廳爲講堂﹐房居山長﹐兩翼廂房爲諸生肄業地。外環以墻﹐規模頗壯。統計土木工費﹐共縻白金肆千壹佰余元。旣燕飲以落之﹐遂顏曰藍田書院。謂樹之無殊種玉﹐蓋欲藉此爲培植之區﹐而冀靑出於藍﹐以共與孝弟力田之科也。學者庶顧名而思義乎﹗

時霖方修縣誌﹐士有從予遊者﹐因請爲記勒之貞瑉﹐以爲將來好義者勸。鄕進士閩淸縣儒學教諭曾作霖敬撰。彰北縣學廩生黃春華敬書。

●芝山文昌祠記﹝道光二十年﹞

——碑在淡水縣八芝蘭芝山巖

閩之書院﹐鰲峯﹑鳳池而外﹐泉有淸源﹐漳有芝山﹐其最著也。然泉則聚石爲山﹐不若漳之傍山而捨。予嘗由泉至漳﹐見其山川秀麗﹐人才魁偉﹐神往其際。己亥﹝道光十九年﹞東渡﹐越歲﹐安硯芝蘭堡﹐地盡漳人。或言此地亦有芝山﹐殆不忘其桑梓而名歟﹖因述其峯巒四合﹐髙插雲霄﹐原田萬頃中﹐有聳立絕所依傍﹐怪石則森列如笏﹐樹木則鬱蔥如畫﹐溪流則■﹝氵榮﹞洄如帶。何不一遊之乎﹖六月﹐潘子定民謀建文昌祠於上﹐俾諸生肄業其中﹐邀予至焉。風景之佳﹐有逾所述者。

夫東寧於明季﹐干戈之地也。僞鄭嘗以舟師破紅毛兵數十萬於安平。沂流而上﹐至芝蘭之八里坌﹐番人炮臺猶在焉。自我朝版圖一統﹐易戰爭以禮義﹐化甲冑爲詩書﹐百餘年間﹐家有塾﹐黨有庠﹐州有序﹐國有學﹐科第匹於中華﹐公卿列於朝右。潘子是舉﹐誠有志也。居是邦者﹐其亦睹石笏而念書思對命乎﹖見林木而思百年樹人乎﹖睹流水而知盈科後進乎﹖昔爲侏■﹝亻離﹞之龐雜﹐今爲學士之謳吟﹔昔以禦侮而扼此山﹐今以志學而履其地﹔鍾毓所在﹐必有傳人﹐是烏可不記之。

道光庚子﹝二十年﹞冬月傅人偉。

●重修彰化縣學碑記﹝道光二十年﹞

邑之建學﹐自前縣張君鎬始﹐時初設治也。自後歷任增修﹐具祥張君世珍碑記。乾隆丙午﹑乙卯間﹝五十一年﹑六十年﹞兩遭兵火﹐惟夫子廟巋然獨存﹐可不謂神靈之呵護歟﹖嘉慶中﹐楊君桂森以詞臣治斯邑﹐百廢具修。乃護露臺以石欄﹐造登瀛橋於芹泉上﹐設禮樂器﹐招佾舞生﹔自是春秋丁祭﹐蓋彬彬焉。而一旦尙願議重新﹐何也﹖

先是﹐丙子﹑戊寅﹝乾隆二十一﹑二十三年﹞兩科﹐奪臺額者皆彰士﹐署縣吳君性誠以爲人文蔚起﹐倡建文昌廟於學宮西﹐務爲竣嚴﹐廟髙大成殿二尺有奇。論者謂主輔之義﹐恐有未合。會遇數科獲雋者少﹐於是議新聖廟﹐蓋期學校修財人材茂也。

道光十年﹐適郡伯鄧菽原先生修府誌﹐派經費﹐李君廷璧集眾議捐﹐以學志並修請。始具情以問﹐報可。旋奉檄分守蘭陽﹐年餘回任。核署縣托君克通阿所設勸捐手卷﹐已得一萬餘金。遂設局靜室﹐諏吉興工。先圖廟制﹐然後拆卸﹐仍舊式也。都宮以內﹐地視故址各增髙二尺二寸﹐基孔固也。殿髙原制二尺有七寸﹐祠廡門墻以次遞殺﹐符體制也。祠旁增建名宦﹑鄕賢二祠﹐以待良司牧之有功徳於民及鄕先生之足爲後學矜式者則祀之也。又旁爲禮樂器庫﹐謹守藏也。欄柱庭階﹐純易以石﹐取其堅固﹐無慮風雨所漂搖也。墻外小池﹐浚深砌石﹐仿紫陽方塘一鑑之詩﹐以來源頭活水也。廟自經始迄落成﹐凡閱三十一月而蕆事。志自采訪至脫稿﹐亦經二十四月而成書。統計斯役﹐共縻白金二萬四千餘兩﹐香燈祀業勿與焉。

戊戌﹝道光十八年﹞﹐予調署斯邑﹐只謁聖廟﹐見巍煥一新﹐而碑記尙闕﹐因與廣文王君功趨其截數淸款造冊報竣。總董等悉如予言﹐且請爲文以記其事。予旣嘉許之﹐卽進諸生而勉之曰﹕昔人禮樂百年而後興﹐邑之設治﹐至今適當其期﹐而廟志之修會逢其適﹐此山川之气運所開﹐以大啟斯邑之文明。多士生當明備﹐誠志乎聖賢之道﹐務爲眞品實學﹐將處爲名儒﹐出爲醇吏﹐其道徳文章直可光史冊而垂不朽﹐豈惟是掇巍科﹑登顯仕﹐以侈爲閭裏之榮哉﹖予於諸生有厚望焉﹗爰敍其顚末而爲之記。

知彰化縣事黃開基敬撰。

●大甲義學碑﹝同治七年﹞

署臺灣北路淡水總捕分府加十級紀錄十次嚴爲出示勒石以垂永久事﹕照得本分府蒞任之初﹐察訪地方風俗。知淡屬文風丕振﹐城鄕市鎭皆家弦戶誦﹐大有鄒魯之風。惟鄕僻處所﹐小民不知讀書之樂。當卽出示曉諭﹕凡有窮鄕僻壤﹐均應設立義學﹐使貧寒子弟無力栽培者﹐皆入義學讀書﹐使其咸知孝弟忠信禮義廉恥﹐消其桀騖犯上之气。

本分府到大甲時﹐傳集紳耆王昆崗﹑蔡學禮﹑陳大賓﹑生員何淸霖﹑張際文﹑童生王輯圭﹑陳福祺等商議在大甲設義學一處﹐延師一人﹐月送修脯銀四元。生徒以十六人爲限。查出前大甲巡檢黃有捐題義學租谷二十五石﹐又在徳化社番租內提充義學租五十石﹐充作大甲義學師修脯﹔如有不敷﹐隨時再行酌量題捐。

玆已查出大甲巡檢署舊設義學租並徳化社番租田畝坐落界址﹑佃戶姓名﹐勒石碑示﹐以垂永久。特將該田畝坐落界址﹐均開列於左。

計開﹕

一﹑查大甲巡檢署提出之舊設義學租谷二十五石﹐址在竹南四保番仔寮前西畔﹐東至大溝爲界﹐西至王媽田爲界﹐南至小溝爲界﹐北至大溝爲界﹔佃人王榮﹑王朝。

一﹑林祥記張旦老下大安田二分三釐應納大租谷參石﹔

又承陳修文三十甲莊田一甲應納大租谷捌石﹔

又承陳修文大安田二十五甲應納大租谷拾參石貳斗﹔

又承林盼下龜殼莊田二十七甲應納大租谷貳拾貳石貳斗四升﹔

又承陳修文下大安田五分應納大租谷肆石。

以上五條林祥記戶下應納大租谷共五拾石零四斗四升。

同治七年三月初五日給。

●鳳儀書院宗祀五子並立院田碑﹝同治十二年﹞

——碑在鳳山縣鳳儀書院講堂東壁

鳳儀書院建自嘉慶十有九年。時朴葊吳公﹐以貢生張廷欽﹑鄭朝淸董其成焉。中祀奎星倉聖﹐則本於敬字亭。蓋嘉慶五年﹐奮社同人鳩金而設﹐並奉二神﹐尙未有祠以妥之﹐惟所捐貲爲每歲拾字紙夫費外﹐槪存息產。計至院成之後﹐置有四千餘金﹐諸同人遂充之鳳儀﹐爲膏火田。此與文昌帝君合祀所由來也。顧思書院創制﹐宜崇先賢﹐以正學統。學統正而後世識有所依歸。宋濂洛關閩五夫子﹐上接洙泗之淵源﹐下開萬古之聾聵﹐是必增祀斯堂﹐春秋典禮勿替。何況鳳儀院租﹐倍於昔日。司事者其可忘奮社諸君之舉﹐而不重爲振興耶﹖垂芳自愧棉力菲才﹐未能於斯道有功。第念先人有志未逮﹐今者言猶在耳﹐忍令風气日趨﹐而辭越俎代庖之責哉﹖同治壬申﹝十一年﹞夏﹐爰請於邑主孫公﹐未克舉行。越饒公署篆﹐又未幾卸事。癸酉春﹐卓如李公蒞鳳數月﹐推本化原﹐畱心士習。乃復請而行之﹐並將院田租款立石以示不朽。且冀後之有同志。

大淸同治十二年﹐歲次癸酉﹐蒲夏之月吉旦﹐郡庠生蔡啟鳳遺命男蔡垂芳記。

●大觀義學碑記﹝同治十二年﹞

——碑在淡水縣枋橋街大觀義塾內

程子曰﹕治天下﹐以正風俗﹑得賢才爲本。余謂非必天下也﹐卽一郡一邑亦然。風俗必本人心﹐人心關乎士習。賢才不遽得﹐當培養而玉成之。然則化民成俗之原﹐興賢育才之道﹐莫要於建學立教。

淡水﹐海外荒徼﹐入版圖最後。國初以前﹐廢爲狉獉。開辟百十年﹐瘴雨蠻煙﹐悉爲含鼓嬉遊之宇。然地富庶而人彊悍﹐睚眥之怨﹐逞刃相仇﹐連年累歲﹐亡身破家不休。其性耶習耶﹖其不學不教之咎耶﹖淡北距塹城學宮百餘里﹐惟艋舺有學海書院﹐而甄陶未廣﹐僻壤孤村之士﹐旣闉教澤﹐甚有漫分气類﹐畢生裹足不登書堂者。民風之陋﹐士習之頹﹐職是故歟﹖

歲癸亥﹝同治二年﹞﹐余遊寓於玆﹐思有洗滌而振興之。商諸外兄弟觀。察林君維讓﹑維源﹐首倡義貲﹐創學捨於板橋東北隅﹐月集諸生考課。余不才﹐忝司月旦旣砥礪其徳業﹐亦柔和其心性。遠邇士人﹐翕然向風。邇來民無競心﹐士有奮志﹐恭陋文風﹐日振日上﹐而科名亦遂以踵起﹐則教學之明驗大效也。

夫湮郁之開在人不在地﹐轉移風气在士不在民。士爲四民之首﹐一舉一動﹐關系民气。士習端﹐則民生觀感興起﹐日趨於善﹔漓則鄕裏效尢放縱﹐日騖於爭。故爲士者望彌隆﹐責亦彌重。諸生旣誦法先聖﹐稱衣冠之士﹐非徒株守章句﹐揣摩時尙﹐以弋取科名而已。所當納身禮讓之中﹐以變移鄕俗爲己任。修於身而型於家﹐日與子弟鄕人言﹐出入友助﹐和親康樂﹐共爲堯舜之民﹐興仁興讓﹐且徧國俗。中原禮義之邦﹐文物之地﹐何能以加。玆余內渡十年﹐再遊斯土﹐深幸士气民情﹐駸駸日盛。由是燻陶振作﹐使遊淡北者﹐謂斯之風俗人才﹐冠絕海邦﹐豈不懿哉﹗

顧惟義學之設﹐鳩貲僅二千金﹐而土木營構﹐已逾五千餘﹐所建祀田三十石﹐及按歲考課膏火費用數百金﹐皆觀察君昆仲捐助勉成。恆產未謀﹐後恐難繼。寸心用是耿耿。而余以親捨白雲﹐未敢淹畱﹐客路淸風﹐無從恢廣。觀察君昆仲好義性成﹐圖始必能圖終﹐或後之君子有與餘同志者﹐不獨諸生之感﹐亦余所厚望也。

義學之前﹐大屯﹑觀音山對峙焉﹐故名大觀。爲屋二﹐中祀文昌帝君﹐券諸生之文明﹐兼奉濂洛關閩五先生﹐示學術之標準。前爲行禮出入之所﹐兩旁學捨十餘。前後有隙地可擴充﹐尙遲有待。余忝倡是謀﹐且兩登講席﹐敢不揣固陋而爲之記。其捐貲姓名﹔另書他石。

同治十有二年癸酉中春﹐溫陵莊並書。

●文石書院登瀛樓落成記﹝光緒五年﹞

——碑在澎湖廳文石書院內

書院之東有樓焉﹐橫亙十數武﹐回欄一匝。樓之上祀大魁夫子﹐髙二丈有奇﹐巍峨聳峙﹐煥然一新﹐可以窮三十六島之嵯岈﹐聽三萬里巨濤之淜湃﹐爲西瀛一大壯觀﹐洵足爲士人登瀛之兆焉。斯樓之重修也﹐始於癸酉﹝同治十二年﹞季冬﹐迄於甲戌﹝十三年﹞仲夏。倡首者吾友鄭桂樵司馬﹐勷其事則髙衮夫武庠﹑林荊山太學也。

夫世之列爲士林者多矣。往往於明倫講學之區﹐棄若辧髦﹐故有房序傾頹﹐宮墻剝落﹐殘碑斷碣沈沒於荒煙蔓艸中﹐無有過而問者。二君坐未列談經之席﹐身不登問字之車﹐獨能勷玆義舉﹐有功斯世﹐士文中所不可多得﹐況得之商賈中乎﹗如吾友者﹐固澎湖知名士﹐樹先正之典型﹐作中流之砥柱﹐更有爲乎其大者。是區區者﹐烏足道其顚末哉﹖

今春予來澎主講席﹐二君來屬餘言。余不文﹐弗獲辭﹐爰掇數語﹐以嘉其志﹐並以勵世之樂善好施者。

乙亥﹝光緒元年﹞秋八月上浣﹐施盤記。

●重修鳳山縣學碑記﹝光緒三年﹞

——碑在舊鳳山縣城學宮大成門外右壁

鳳邑東迆山﹐南濱海﹐與內番狉榛蝐蠕爲鄰﹐入版圖二百餘年矣。然半屏﹑龜﹑蛇諸山﹐環護奔赴﹐秀气成采。論者謂玆地沐聲教者有年﹐他日文獻當鱗華於斯﹐不終於荒蕪朴陋也。邇者朝命撫番開墾﹐用夏變夷﹐匪伊朝夕﹐惜無有振之者耳。

予奉繳宰鳳邑﹐朔望只謁文廟﹐頹垣敗瓦﹐與刻桶丹楹相錯﹐似土木初興而中輟者。夫城闕興謳﹐子矜曷刺﹐羹墻如見﹐哲範匪遙﹐學校之廢興﹐此邦之民俗系焉。爰思是廟建於康熙間﹐至同治乙丑﹝四年﹞﹐僉謀新之﹐鳩資二萬有奇。僅成崇聖祠﹐大成殿尙未就緒﹐計已費萬有五千﹐而司事訓導陳天奎殂﹐事遂止。以故諸生鼓篋弦歌之地﹐依然茂艸。旋而予解任﹐心悵然無如何也。

乙亥歲﹝光緒元年﹞﹐又官玆邑﹐見鳩工庀材者相續於道。及至黌宮﹐則梓匠環列﹐棟宇攺觀﹐舊者新之﹐圯者峙之﹐陜者廣之﹐卑者崇之﹐知爲訓導葉君滋東所爲。遂欣然曰﹕葉君之舉﹐予志也。然葉君每以資不給爲憂﹐是誠予事。則大集都人士醵金。董其事者﹐有若舉人邱鵬云﹑訓導李政純﹑廩生林瑞藻﹑附生楊擢科﹑謝國鈞﹑鄭卿云﹑職員張鑑道﹐皆分職奔走。維時予適構試院爲校士之所﹐未遑分營﹐而葉君遂獨總其事。庶民政之﹐百堵皆作。除舊構祠殿之外﹐其雨廡曁大成坊﹑欞星門﹑明倫堂﹐翚鳳盤螭﹐伏龜蹲獸﹐壹皆新制。繚以赤壤圓規之垣﹐澄以彎橋半璧之水﹐護以司祿后土之祠。典冊圖藉之府﹐無弗繕也。笙鏞籩豆之庫﹐無弗葺也。庖湢井竈之所﹐無弗備也。規模修整﹐气象崇煥。山川形勢﹐堂局向背如法。役甫竣﹐予移官他邑﹐而葉君亦受代。爰紀巓末於此。至於俎豆冠裳﹐詩書羽鑰﹐必有踵而成之者﹐予固有志未逮也。

是役也﹐自同治癸酉﹝十二年﹞興工﹐迄光緒丁丑﹝三年﹞落成﹐計糜銀一萬五千有奇。其捐貲姓名並工程會別刊諸石。

光緒三年月日﹐知鳳山縣事紹興孫繼祖記﹐署儒學訓導福州許文璧撰。

●重修彰化縣學碑記

蓋聞徳參天地﹐千秋所以獨隆﹔道冠古今﹐萬世而有必祀。重儒宗﹝者﹞上承往聖﹐瞻廟貌者曾親爼豆。�師表下詔來玆﹐廣感報永祀馨香。矧濯以江漢﹐不能形半點之污也﹔暴以秋陽﹐不能見一毫之翳也。��乎不可尙已﹗自生民以來﹐未或有也。彰邑自疊遭兵燹後﹐惟夫子廟巍然獨存﹐荷神靈之呵護﹐遂相傳勿替云。

予戊寅﹝光緒四年﹞秋﹐履任磺溪。下車伊始﹐見夫縣廨有造﹐義倉有立﹐而聖殿之傾頹﹐豈復忍觀。溯查創造於雍正四年張君鎬始﹐嗣後乾隆以至道光甘年﹐歷相繼而修﹐中間僅隔數年﹐不過補葺而已。迄今世遠年湮﹐柱門朽蚗﹐其何以尊至聖而妥神明。是以捐廉倡首﹐商諸邑紳﹐量力捐輸。舉董張紳春華等監修。�眾志成城﹐急公好義﹐相率輸金﹐卽涓吉興工。至己卯﹝光緒五年﹞大比之年﹐全臺登秋榜者七人﹐彰邑已得其三﹐較之往歲﹐稱極盛焉。天時人事﹐適相符而不爽﹐非其明驗耶。洎夫蔇茨已塗﹐丹艧已塗﹐整齊嚴肅﹐煥然一新。仰視崇閎堂皇之气宇﹐足壯觀瞻也﹔俯窺基址平坦之道塗﹐無形偏頗也。內以藏宗廟百官之美富﹐而泮水園橋﹐士思樂采也。外以�宮墻萬仞之峻髙﹐而禮門義路﹐儒競趨由也。從此斯文大振﹐掇巍科﹐膺大占﹐上副天子側席之求﹐以鼓吹乎休明﹐吾安量所至哉﹗所期諸生者有厚望焉。爰於告竣日﹐爲之紀其落成﹐勒諸貞瑉﹐以志不朽也。是爲序。

知彰化縣事傅端銓謹撰並書。光緒陸年己卯仲秋月上浣谷旦。

●重修鹿港文祠碑記﹝光緒八年﹞

同治己巳﹝八年﹞孟夏﹐分守鹿港。時戴逆初平﹐人心未靖。因思武侯治蜀尙刑法﹐何如文翁崇文教。諏吉謁文祠﹐面山气散﹐遂築墻以拱於前﹐艮位文峯﹐環而照焉。右武祠﹐左書院曰文開﹐聘蔡君徳芳爲之主講。課必扃門﹐拔其尢者﹐覆加面試。如是者年餘﹐諸生文頗有可觀。

庚午﹝九年﹞仲秋﹐赴臺防任。辛未﹝十年﹞仲夏﹐奉諱回籍。癸酉﹝十二年﹞仲冬入覲﹐奉旨仍發福建﹐重補臺防。光緒丙子﹝二年﹞守臺郡事。訪悉主講蔡君﹑施君葆修﹑丁君壽泉先後成進士﹔歲逢大比﹐登賢書者不一其人。僉謂文風之盛﹐不惟冠一邑﹐直冠一郡。

𨿽然﹐予之所望於士者﹐更有進焉。解經當如漢儒之精詳﹐而不涉於荒誕﹔窮理當如宋儒之明達﹐而不遁於虛無。讀史﹐自馬班以迄王宋所撰述﹐探其奧窔﹐抉其精微﹐舉上下數千年治亂興衰之故﹐洞悉於胸中。其餘諸子百家﹐貫而通之。處爲名儒﹐出爲名臣。文風孰有盛於此者﹐豈獨冠一郡已哉﹖且文之創於人曰聖神﹐文之列於天曰辰宿。文人蔚起﹐實上應文星也。

辛巳﹝七年﹞季夏﹐重守奮地﹐課諸生文﹐與昔時同。壬午﹝八年﹞仲春﹐祭文祠。陪祭者謂予曰﹕文祠創始歲月﹐邑乘所不載。嘉慶辛未﹝十六年﹞﹐陳士陶等重建﹐司馬薛君爲之記。玆緣中殿傾圯﹐董事施家珍等鳩資重修﹐增攺兩廡。自丙子﹝光緒二年﹞季冬興工﹐戊寅﹝四年﹞孟冬告竣。請予記其事。余不文﹐愧無以應﹐略述巓末﹐以泐於石云。

光緒八年仲春之月吉日﹐董事施啟東﹑黃煥奎﹑詹啟明﹑林淵源﹑莊瓊輝﹑施家珍同立。補用知府鹿港同知太倉孫壽銘拜撰。明誌書院案底卷一

護理北路淡防同知印務彰化縣知縣胡邦翰批

詳督撫學三院藩臬二司糧監本三道曁本府

夏分府詳文

府正堂核議

明誌書院碑文

募題建立義學簿序

明誌書院引

護理北路淡防同知印務彰化縣知縣胡邦翰批

淡爲臺北邊隅﹐地方荒陋。𨿽新莊諸處﹐戶口日繁﹐要皆經營耕種之人居多﹐士子捧手橫經以弦誦相勵者益寡。夫天之生才﹐豈限於地﹖赤惟鼓舞未有其人﹐故爾文風未振。方今聖天子首隆學校﹐作興土類﹐凡山陬海澨﹐無不涵濡教化﹔則淡屬百里之地﹐當必有可造英才﹐爲藝林之選者。第與郡城相距殷遙﹐彰化𨿽爲唇齒之邦﹐而山溪曠邈﹐負笈從師者苦於跋涉。考之古制﹐自辟雍■﹝半頁﹞宮下至閭巷﹐莫不有學﹐所以教士者旣周且盛。據於興直莊建立學捨﹐爲多士藏修息遊之所﹐事屬可行。該紳以四十餘年手創基業﹐不私於子孫﹐願將水田八十餘甲及莊圍房屋魚池捐充學捨並膏火經費﹐僅抽田租貳百壹拾餘石﹐爲生養葬祭之資﹐優遊歸裏。其慕義無窮﹐實所罕覯。異日人材輩出﹐莫非該紳爲之始基。不朽之業﹐直與磺水鴙山同其流峙矣。本分府𨿽暫爾代庖﹐樂與經始﹐準據情通詳﹐以彰懿美。該紳先將田甲租額四至佃名及該莊房屋形勢﹐遵照手諭﹐繪圖造冊﹐有無契約﹐一並檢齊呈復核明通送﹐粘單附詞。

詳督撫學三院藩臬二司糧監本三道曁本府

護理臺灣府北路淡防同知印務彰化縣知縣胡邦翰爲聖化已周海表﹑微生志切興文﹑願捐莊業以建義學事﹕乾隆貳拾捌年參月廿四日﹐據興直莊貢生胡焯猷呈稱﹕竊惟道重儒宗﹐四海文風炳蔚﹔制明理備﹐千秋治教光昌。沐聖朝養士之恩﹐民懷鼓舞﹔蒙列憲作人之化﹐戶被弦歌。惟玆北淡偏陬﹐實東寧僻壤。左山右海﹐疆士維遙。賈販農耕﹐士風未振。良以地方固陋﹐以故文教勿彰。至興直一保﹐尢塹屬巨鎭﹐秀靈特異﹐形勝斯開。屏列岔山﹐半壁依爲外險﹔湖連磺水﹐全江控在偏隅。平原辟萬頃膏腴﹐足徵富庶﹔市肆聚千家煙火﹐具見繁滋。鑿井耕田﹐久安樂土﹔漁歌畋史﹐漸啟人文。第因義學久湮﹐以致師承無自。𨿽彰山以南之黨塾﹐設教咸有右賢﹐而大甲以北之孤寒﹐負笈苦於道遠。是以有志之士﹐難得成材﹐可造之資﹐嘗多中輟也。

猷籍隸汀州﹐寓居淡水。靑年創業﹐已荏苒乎七旬﹔白戶成家﹐實經營乎半世。玆將歸裏。竊慕休風。欣逢駕抵新莊﹐首崇文學﹐猷願將手置興直保﹑興直莊竹圍房屋魚池等項充作義學﹐又年收租谷陸百餘石永作膳修膏火之資﹐自乾隆貳拾玖年爲始。懇舉董事﹐悉交經理。所有印契莊基糧額租數同各佃姓名﹐另造淸冊呈送。伏乞通詳立案﹐勒石莊前﹐俾得長存﹐冀無廢墜。從玆橫經庶士﹐盡沐鈞陶﹐卽猷慕義徽忱﹐與叨榮幸矣﹗切呈等情。

據此﹐卑職查興直保在竹塹城北百里﹐北爲峯子峙山﹐南爲龜侖山﹐東面擺接山﹐西枕八里岔山﹐四面環繞﹐平原廣闊﹐水田肥美﹐實爲臺北要區﹑天然巨鎭也。中有新莊街一道﹐商販雲集﹐煙戶甚眾。凡內地人民赴臺貿易﹐由郡而來北路﹐必至於是。惟距塹城窵遠﹐鞭長莫及。是以專駐八里岔巡檢﹐在彼彈壓。前人屢有設縣之議﹐因案關題達﹐未便輕率舉行。乾隆十一年﹐前巡檢虞文桂因八里岔水土頗劣﹐移駐該保﹐遂爲衙署﹐歷據該處生監具呈在案。邇年以來﹐各憲徳化遠敷﹐人文漸盛。在臺如郡城彰邑𨿽均有書院﹐然相距殷遙﹐負笈從遊﹐每苦跋涉。卑職荷蒙憲恩﹐委護淡篆﹐因公至彼﹐爰集多士﹐面加鼓勵。隨據汀州府永定縣貢生胡焯猷具呈前情。卑職親往查勘﹐該莊離新莊五里﹐在龜侖山﹑八里岔山兩山交接之處﹑土名平頂山之下。緊靠山坡﹐峯嵐甚秀。外垣■﹝艸﹝束刂﹞竹﹐內瓦壹進五間﹐旁有廂房十二間。前鑿池塘﹐上接山水﹐下灌莊田﹐其形適如半壁。以之攺作義學﹐俾多土弦誦其中﹐洵足振興文教。請以中堂崇祀朱夫子神位﹐旁爲講堂﹐廂房作爲學捨。至該戶田業﹐乾隆十三年胡焯猷與林作哲﹑胡習隆三人合置之產﹐該生應得三股之一。經前任三次查丈報升在案﹐地無寬裕﹐戶名胡林隆。其田八十甲零﹐印契確鑿﹐現在並無控案及交割不明情獘。佃共貳拾柒人。租額𨿽有八石﹑六石之別﹐皆系水田﹐不論丰歉﹐年收租谷陸百零陸石玖斗零。年輸正供壹百貳拾柒石柒斗三升九合﹐應納丁耗共銀拾兩參錢陸分零﹐■﹝月武﹞朥灣﹑擺接二社番租二十三石三斗四升﹐又■﹝月武﹞朥灣社餉銀捌兩參錢參分四釐。餘剩租谷作爲義學經費﹐已屬敷用﹐該田系合置之業﹐該生一股﹐貼近山旁﹐歷經丈定。嗣後請以現定租額爲準﹐仍舉公正董事一人經司其事。至該生捐充義學之外﹐尙存租谷貳百壹拾餘石﹐作爲養膳之費﹐亦在所買一股之內﹐應聽該生自行管業。第杜找印契已繳廳案上手﹐並原買契又存股夥之手﹐該生無憑執據。卑職已給予印照爲憑。各佃亦經認耕明白。自乾隆貳拾玖年起﹐歸義學徵收。仍請官給佃批﹐以免吞欠。此案毋使胥役涉手﹐致滋需索之端。至該生所請立碑之處﹐意在經久﹐應如所請撰給碑文﹐刊立莊所。除一切章程﹐卑職現將卸事﹐不及查辦﹐俟夏丞到日移交辦理﹐逐一定議繪圖另詳外﹐事關捐充義學﹐合先造冊詳送憲臺鑑察。至該生以數十年經營手創之業﹐年老欲歸﹐不私於已﹐樂充義學﹐開臺北未有之宏規﹐洵屬義舉﹔應否量予獎賞﹐伏候憲裁。爲此備由隨文同冊具申﹐伏乞照詳施行。須至申冊者。

今申送淸冊一本

夏分府詳文

﹝官街﹞爲聖化已周海表等事﹕乾隆貳拾八年七月十四日準堂臺關開﹕乾隆貳拾八年七月初三日蒙署布政使司曹憲牌﹕乾隆貳拾八年五月二十八日奉巡撫部院定批﹕據護理臺灣府北路淡防同知印務彰化縣知縣胡邦翰詳稱﹕查興直保山在竹塹城北百里﹐北爲峯子峙山﹐南爲龜侖山﹐東面擺接山﹐西枕八里岔山﹐四面環繞﹐平原廣闊﹐水田肥美﹐實爲臺北要區﹑天然巨鎭也。中有新莊街一道﹐商販雲集﹐煙戶甚眾。凡內地民人赴臺貿易﹐由郡而來北路﹐必至於是。惟距塹城窵遠﹐鞭長莫及﹐是以專駐八里岔巡檢﹐在彼彈壓。前人屢有設縣之議﹐因案關題達﹐未便輕率舉行。乾隆十一年﹐前巡檢虞文桂於新莊街尾曾設義學一所。嗣巡檢因八里岔水士頗劣﹐移駐該保﹐遂爲衙署。歷據該處生監具呈在案。邇年以來﹐各憲徳化遠敷﹐人文漸盛。在臺如郡城彰邑𨿽均有書院﹐然相距殷遙﹐負笈從師﹐每苦跋涉。卑職荷蒙憲恩委護淡篆﹐因公至彼﹐爰集多士﹐面加鼓勵。隨據汀州府永定縣貢生胡焯猷具呈前情。卑職親往查勘﹐該莊離新莊街五里﹐在龜侖﹑八里岔兩山交接之處﹑土名平頂山之下﹐緊靠山坡﹐峯巒甚秀。外垣■﹝艸﹝束刂﹞竹﹐內瓦屋一進五間﹐旁有廂房十二間﹐前鑿池塘﹐上接山水﹐下灌莊田﹐其形適如半壁。以之攺作義學﹐俾多士弦誦其中﹐洵足振興文教。請以中堂崇祀朱夫子神位﹐旁爲講堂﹐廂房作爲學捨。至該戶田業﹐系乾隆十三年胡焯猷與林作哲﹑胡習隆合置之業﹐該生應得三股之一﹐經前任三次查丈報升在案﹐地無寬裕﹐戶名胡林隆。其田八十甲零﹐印契確鑿﹐現在並無控案及交割不明情獘。佃共貳十七人。租額𨿽有八石﹑六石之別﹐皆系水田﹐不論丰歉﹐原收租谷陸百零陸石玖斗零﹐年輸正供壹百貳拾柒石柒斗參升九合﹐應納丁耗共銀拾兩參錢六分零﹐外應貼■﹝月武﹞朥灣﹑擺接二社番租貳拾參石參斗四升﹐又■﹝月武﹞朥灣社餉銀捌兩參錢三分四釐。餘剩租谷﹐作爲義學經費﹐已屬敷用。該田原系三股合置之業﹐該生一股貼近山旁﹐歷經丈定。嗣後請以現定租額爲準﹐仍舉公正董事一人經司其事。至該生捐充義學之外﹐尙存租谷貳百壹拾餘石﹐作爲養膳之資﹐亦在所買一股之內﹐應聽該生自行掌管。第杜找印契已繳在案上手﹐並原買契又存股夥之手﹐該生無憑執據﹐卑職已給予印契爲憑。各佃亦經認耕明白。自乾隆貳拾玖年起歸義學徵收﹐仍請官給佃批﹐以免吞欠。此案毋使胥役涉手﹐致滋需索之端。至該生所請立碑之處﹐意在經久﹐應如所請﹐撰給碑文﹐刊立莊所。除一切章程﹐卑職現將卸事﹐不及查辦﹐俟夏丞到日移交辦理﹐逐一定議繪圖另詳外﹐事關捐充義學﹐合先造冊詳送憲臺鑑察。再該生以數十年經營手置之業。年老欲歸﹐不私於己﹐樂充義學﹐開臺北未有之宏規﹐洵屬義舉﹐應否量予獎賞﹐伏候憲裁等由。據此合飭查議備牌﹐仰府照依事理。立將淡水同知詳報貢生胡焯猷捐充義學租谷房屋等項﹐逐一確查核議詳覆﹐以憑核轉毋違等因。蒙此案前署廳申詳前因﹐並奉道憲批詳各列府俱經批移查議在案。玆蒙前因﹐合再移催﹐爲此備關﹐煩依事理﹐希卽查明胡焯猷捐充莊田租谷房屋等項確數﹐應如何從優獎勵及定一切章程之處﹐逐一妥議﹐繪圖一樣五本﹐牒覆立案核詳﹐以垂久遠﹐幸勿再延等因。

準此﹐捲查先於本年五月十三日﹐準堂臺批﹕前護廳詳同前由﹐奉批﹕查淡北人文漸盛﹐而請業之所需﹐亟當籌及。玆貢生胡焯猷聞風慕義﹐以興直莊房屋充作義學﹐並膳修膏火﹐俾多士弦誦其中﹐洵足振興文教﹐殊堪嘉尙。其應如何從優獎勵及立定一切章程﹐候移新分府逐一妥議造冊繪圖﹐通詳立案﹐以垂遠久可也。此覆﹐冊存。於五月十三日﹐準堂臺移﹕蒙本道憲批﹕據貢生胡焯猷將自置莊田捐充義學﹐洵屬義舉﹐允堪嘉尙﹐仰臺灣府移查明莊房田甲租谷確數﹐作何定立章程﹐垂之永久﹐及從優獎勵之處﹐妥議通詳立案﹐繳。又於七月初二日﹐準堂臺移﹕蒙布政使司曹批﹕此案已奉撫院批司查議﹐仰臺灣府遵照另檄查議詳覆﹐以憑核轉﹐繳﹐冊存。又蒙署按察使司徐批﹕據詳貢生胡焯猷將莊房租谷捐充義學﹐洵屬義舉﹐仰臺灣府移廳通詳督撫曁藩司臺道批示﹐繳﹐淸冊存。又蒙糧道憲朱批﹕據詳永定貢生胡焯猷將房屋魚池租谷撥充義學膏火﹐實屬義舉﹐殊堪嘉尙﹐仰臺灣府飭候督撫兩院曁各司道批示﹐繳﹐冊存。又於七月十六日﹐蒙學院批﹕據詳貢生胡焯猷將在臺手置田業捐充義學﹐洵堪嘉尙﹐其應否獎賞之處﹐應詳明臺道衙門辦理可也。此繳﹐冊發還。又於八月初四日﹐準堂臺移﹕蒙總督院堂楊批﹕據護理臺灣府北路同知印務彰化縣知縣胡邦翰申詳﹕貢生胡焯猷願將興直保興直莊竹圍房屋魚池等項充作義學﹐又年收租谷陸百餘石永作膳修膏火之資﹐請自乾隆貳拾玖年爲始﹐懇舉董事﹐悉交經理。所有印契莊基田額租數同各佃姓名﹐另造淸冊呈送﹐乞通詳立案﹐勒石莊前﹐應否量予獎賞﹐伏候憲裁等由﹔奉批﹕貢生胡焯猷獨捐房舍莊田﹐充建義學﹐洵稱義舉﹐深可嘉尙﹐仰布政司轉飭逐一確查繪圖定議﹐及應作何獎勵之處﹐一並議詳察奪﹐冊並發。

蒙準此﹐敝廳查淡塹處臺陽之北﹐而興直一保距塹城又逾百里﹐人煙輻輳﹐商賈雲集﹐而峯蠻秀美﹐土地平衍﹐實爲淡北之巨鎭。只因各處至止者﹐非貿遷之民﹐卽襏襫之子﹐是以弦誦無﹝�﹞﹐人文漸盛。方今聖天子菁莪棫朴﹐雅意作人﹐海隅日出之地﹐靡不思振興文教﹐以受甄陶﹐則該處設立義學﹐誠爲淡北之要務。前據貢生胡焯猷呈捐自置房屋以爲義學﹐並捐田甲以爲經費﹐經前護廳胡邦翰據情通詳﹐奉蒙各憲批飭議準堂臺移知前來。敝廳隨往該處親加查勘。該莊坐東向西﹐以竹圍爲外圍﹐中有正屋一進五間﹐兩旁廂房一十二間﹐後接山巖﹐前臨池水。以立設立義學﹐應請於正屋之中堂崇祀朱夫子神位﹐於臺郡廩增生員中延請官音一人爲墊師﹐左爲講堂﹐右爲寢室﹐兩旁廂房均爲學捨。此皆現在之規模﹐毋待補苴修葺也。其現在經理者﹐如書院之前﹐周以垣墻﹐中設立正門﹐門之上額以書院名目﹐業經前護廳胡遴有董事何捷成﹐並捐銀參拾兩給董事經理﹐取有領狀在捲。現已購料﹐尙未開工。其向後事宜﹐應於正屋之前﹐另建前堂之楹﹐攺奉朱夫子神位﹐以昭誠敬。生徒如果繁盛﹐並卽添設學捨﹐另延學充養粹﹑經明行修之士﹐於中掌教。然此時經費未備﹐容俟另爲設法勸捐﹐將來籌定經費之後﹐隨時添補。至胡焯猷所捐租谷﹐查與林作哲﹑胡習隆三人合置之產﹐該生應得三股之一﹐計田八十甲零四釐參毫壹絲﹐前經丈定﹐均系水田﹐不論丰嗇﹐租無增減。共租谷陸百零陸石玖斗玖升陸勺。年應納正供壹百貳拾柒石柒斗參升玖合﹐丁耗共銀拾兩參錢陸分零﹐外應貼■﹝月武﹞朥灣﹑擺接二社番租貳拾參石參斗四升﹐又■﹝月武﹞朥灣社餉銀捌兩參錢參分四釐外﹐所餘租谷﹐以爲義學經費。另造淸冊呈送。惟是此田系該生三股合置之田﹐旁尙有該生余存養膳租谷貳百壹拾石零。所有義學田租﹐應官爲另給佃批﹐仍令董事帶同各佃逐一勘明立界造冊﹐並繪田形呈官備案﹐以杜將來侵越。向後收租納課及義學支用﹐切令該董事管理﹐毋庸胥役經手。仍於每年早晚二季收租竣後﹐造冊呈官查核﹐以杜侵餂。所有田園房屋印契﹐前所該生呈繳在案。該生自行養老之田﹐亦經護廳胡給予印照﹐毋庸再爲置議。其該生所請立碑之處﹐意圖經久﹐應如其請﹐仰懇堂臺詳請大憲撰發碑文﹐開列官銜﹐敝廳召匠鐫刻﹐立碑書院之側﹐仍將碑摹通詳各憲衙門備案﹐以垂永久。並請錫以書院嘉名﹐俾光海表。至該生以數十年經營手置之業﹐年老欲歸﹐不私於己﹐樂充義學﹐以開臺北未有之宏規﹐洵屬義舉﹐可否仰請大憲頒發匾額﹐敝廳如法制給﹐使海邦士庶咸知鼓舞﹐以示光榮﹐以昭獎賞。且前者有所嘉﹐後者益有所勸﹐而向後書院事宜﹐易以集成之處﹐統候憲示只遵﹐是否允協。合就繪造圖冊通詳﹐經承疏忽﹐入後失於聲敍。又前護廳胡所造冊內﹐將經費余存租谷悉作生徒膏火﹐而每年修理講堂學捨之費未經扣存﹐今敝廳查此項在所必需﹐另爲增入﹐理合一並聲明。爲此備由同書冊具牒。須至牒者。

今牒送淸冊五本﹐圖說五本。

至若淸冊與原詳冊相同﹐外加一條﹕一﹑修葺房屋﹐每年議谷三十石以爲經費﹔俟將來房屋增添﹐另議酌增。未曾全抄。九月和七日。

府批回﹕候核詳﹐此覆﹐圖冊存。

府正堂核議

核議得臺北淡塹興直保四面環山﹐列峯秀峙﹐中間平原廣闊﹐水田肥美﹐原爲淡北巨鎭。惟因遠距塹城百里﹐地處極北﹐煙火𨿽繁﹐人文未振。乾隆拾壹年間﹐前八里岔保巡檢虞文桂於該地新莊街尾曾捐義學一所﹐因講堂稀少﹐旋卽攺爲衙署﹐移駐巡檢在案。十餘年來﹐居民被沐聖澤憲思﹐烝烝向化﹐人文漸盛﹐義學急須籌及。乾隆二十八年三月間﹐遂有寄居該地之汀州永定縣貢生胡焯猷慕義向風﹐情願將自置興直保莊田壹所捐充義學﹐造冊呈請通詳﹐勒石以垂永久。經前護廳彰化縣知縣胡邦翰查勘通詳﹐蒙奉各憲批檄查議﹐節經前府轉移遵照去後。玆準淡水同知夏瑚勘議牒覆前來。敝府覆查貢生胡焯猷所捐興直保莊屋﹐其外垣竹圍﹐中有正屋一進五間﹐左右廂房十二間﹐經前護廳議請中堂崇奉朱失子神位﹐延請郡中廩膳生員爲塾師﹐堂左爲講堂﹐右爲寢室﹐兩旁廂房均爲學捨。經前該廳等先後勘明﹐不必修葺。其屋前之垣墻正門﹐經前護廳捐俸交給新選董事何捷成購料興築。現據該廳請於門上設立書院匾額。此皆莊屋捐充義學已定規模﹐均應如議辦理﹐毋庸更議。所捐田畝坐址貼近山腳﹐原與林作哲﹑胡習隆合置之業﹐合將畫分三分之一﹐內胡焯猷自存養膳田計租貳百壹拾餘石外﹐經該廳等先後勘明﹐實捐田八十甲零四釐三毫一絲﹐佃戶二十七戶﹐俱系水田﹐無分水旱﹐年共收租陸百零陸石玖斗玖升六勺﹐除輸正供壹百貳拾柒石柒斗三升九合﹑納丁耗銀十兩參錢六分零﹑又貼番租貳拾參石參斗四升﹑社餉銀八兩參錢參分四釐外﹐余谷存充經費。均應如議﹐選立董事何捷成經理﹐將各處佃田官給佃批﹐頒飭董事率同勘明田段﹐立界造冊﹐繪圖備案﹐以杜侵越。收租支用數目﹐以干隆甲申年爲始﹐每年於歲冬由董事造冊呈官查核﹐以杜侵餂。經費各項﹐除輸貼租餉而外﹐前護廳設立祭祀﹑修金﹑辛勞﹑膏火四條﹐夏丞又增入扣存修葺房屋經費一條﹐均屬酌中定額﹐已屬無可增減。惟童冠膏火壹條﹐議將額費除外﹐剩谷照人數均分﹐並無定數。查年收租谷﹐除各項費用外﹐核計尙有餘剩谷二百三四十石﹐是否肄業人眾均分﹐不致浮濫﹖應飭廳遵節定額﹐如分有餘剩﹐或此外尙有月課應行從優加獎筆札之費﹐統一善後事宜﹐逐細備籌妥辦﹐以歸實用。應設董事﹐業經前護廳遴委何捷成充當﹐胡焯猷膳資亦經前護廳給照付管﹐均毋庸另議。其胡焯猷呈請立碑之處﹐原爲經久起見﹐亦應如所請﹐仰懇憲臺轉請大憲恩賜﹐錫予書院嘉名﹐撰發碑文﹐發交該廳如式制匾勒■﹝石卓﹞﹐分別建豎﹐以垂永久﹐以光海表。至胡焯猷以數十年經營手置產業﹐慕義捐充﹐以開後學﹐且又獨力玉成﹐開臺北未有之宏規﹐實屬義舉﹐應援照臺邑申詳職貢楊志申願捐學田之例由憲臺給發匾額﹐以昭獎勵。至該廳所請義學前堂﹐添捐三間﹐並添設學捨﹐另延名宿掌教之處﹐旣稱此時經費未備﹐應請飭令該處地方籌劃﹐隨時添補﹐務令多士雲從﹐人文雀起﹐𨿽淡北偏隅﹐庶幾與郡城崇文﹑海東各書院互相輝映﹐共興文教矣。是否合就該議具詳﹐伏候憲臺察核。

本府將此核看通詳﹐於十月廿七臺道憲覺羅四批﹕據詳已悉﹐仰候藩司批示﹐繳﹐冊圖存。

明誌書院碑文

粵惟世道之昌﹐乃極文明之盛。國家奄有九有﹐百二十餘年﹐列聖相承﹐治隆化洽。皇帝孕虞育夏﹐甄殷陶周﹐甫飭戎車﹐拓疆萬里﹐神武丕著﹐文徳彌照﹐五緯珠聯﹐二紀璧合﹐光被四表﹐瑞應干垣﹐宇內同文﹐海外有截。

興直保者﹐遠隸臺灣﹐僻居淡北﹐風士秀美﹐气象鬱蔥。髦俊萃臻﹐弦歌聿起﹐向文慕義﹐實繁有徒。夫結想業精﹐不如居肆﹐懷寶遠馳﹐莫若驅鑣﹐使鼓篋者樂羣﹐擔簦者時術。創興講席﹐詎曰緩圖。志在聖賢﹐義利不淆於慮﹔心存經濟﹐王霸必究其原。爰標明志之名﹐冀成致遠之器。

於戲﹗往昔荷蘭鳩據﹐鄭氏蟻爭﹐斯固虎狼之窟宅﹐鯨鯤之淵藪也。今則海不揚波﹐野皆樂土﹐易戰功以禮樂﹐化甲冑爲詩書﹐摩義漸仁﹐山川生色。聖朝愷澤之數﹐聲教之遠﹐載籍史冊﹐未獲前聞。猗歟休哉﹗

余備位臺衡﹐恭膺節鉞﹐遙遙臺海﹐賜履及焉。樂觀書院之成﹐有拜手揚言﹐與多士賡歌太平之化而已。是舉也﹐捨宅捐租﹐永定貢生胡焯猷功不可泯﹐書以爲來者勸。

時乾隆貳拾玖年甲申歲孟夏谷旦﹐太子太保﹑體仁閣大學士﹑兵部尙書﹑右都禦史﹑總督福建浙江等處地方軍務兼理糧餉加一級楊撰。

計開佃田租石總收除外所立規條列明於後﹕

一﹑佃戶胡旭盧等共二十七名﹐共耕田八十甲零四釐三毫一絲﹐共租谷陸佰零陸石九斗九升一勺。

一﹑年納正供谷一百二十七石七斗三升九合﹐勻丁耗羨銀共十兩三錢六分零﹐番租谷二十三石三斗四升﹐社餉銀八兩三錢三分四釐。

一﹑朱夫子春秋二祭﹐每年應貼谷二十石。

一﹑延師束脩﹐每年議谷一百二十石。

一﹑董事辛勞﹐每年議谷三十二石。

一﹑修葺房屋﹐每年議谷三十石以爲經費﹔候將來房屋增添﹐另議酌增。

一﹑童冠膏夥﹐每年上下二季﹐除額費外﹐餘剩谷石﹐照人數均分。

一﹑租谷每年上下二季﹐各要漧淨量交﹐不得虛濕。

一﹑租斗依照布政司頒給倉斗平大﹐不得大小。

一﹑佃交租谷﹐每斗用斗蓋蓋平﹐不得淋尖不蓋。

一﹑二十七佃﹐田經丈定﹐租已核實﹐永遠不得加減。

一﹑義學竹圍內二口池塘之水﹐原灌義學面前田畝﹐雨晴聽蓄﹐決不得藉養魚阻擋。

給彰化縣上淡水義學立碑。

募題建立義學簿序

古者自王宮國都﹐下至閭巷﹐莫不有學。薄海內外﹐罔不率俾﹐職是道也。我朝列聖相承﹐重熙累洽﹐國學鄕學﹐董以師儒之官﹐而書院山長﹑義學墊師﹐封疆大吏﹐守土有司﹐靡不承上旨以創興修舉﹐廣人文化成之效也。

淡屬爲臺北邊隅﹐士之習於文者益寡。自大甲至雞籠﹐綿亙幾及千里﹐有司馬以分刺﹐無校庠以育才﹐考課例彰邑錄送書院之建於郡彰者﹐有志之士﹐負笈維艱。

興直保在淡屬適中之地﹐四面環山﹐平原衍派﹐龜侖數峯﹐天然郁秀。凡內地人民之東渡者﹐必至於是而止。故前人請議設縣屬﹐經費不足而寢。戶口眾則弦誦多﹐使不立學﹐將何以興教化而善風俗﹐此守土者慨然興思也。

胡君焯猷﹐汀人也﹐寄居淡水﹐經營創業﹐迄數十年。一旦以立學自任﹐捐莊業房屋爲學捨﹐又以田八十甲余﹐計收谷陸百餘石﹐爲生徒之費﹐開臺北未有之宏規﹐實爲不朽盛事。余旣爲之通詳立案矣﹐但莊屋卑陋弗稱﹐祀朱夫子神位於中堂﹐設肄業各捨於兩翼﹐一切器具並竈庖湢﹐必完必美﹐則固藉好義者解囊之功也。今胡君樹之先聲﹐我知必有慕義無窮﹑聞風興起者﹐則擴而充之﹐他日設縣議行﹐安見發軔之基﹐不卽爲邑博士弟子負捨菜地哉。是則有望於二三同志也已。

乾隆癸未四月吉旦﹐賜進士出身﹑文林郎﹑俸滿彰化縣﹑前護北路淡防同知印務﹑余姚胡邦翰撰書。

匾額一

匾額二

匾額三

匾額一

特授福建分巡臺灣道兼理提督學政加三級紀錄五次覺羅四爲

義篤甄陶

永定貢生胡焯猷立

乾隆貳拾玖年三月日谷旦

匾額二

護理臺灣府淡防廳知臺灣縣隨帶紀錄十二次陶爲

慕義興仁

永定貢生胡焯猷立

乾隆貳拾玖年五月日谷旦

匾額三

賜進士出身﹑文林郎﹑俸滿彰化縣知縣﹑前護北路淡防同知印務余姚胡邦翰爲

功滋麗澤

永定貢生胡焯猷立

乾隆貳拾玖年十一月日谷旦

明誌書院引

淡水昔隸彰化。雍正九年﹐移駐郡司馬於竹塹﹐遂劃大甲以北爲淡轄。地土荒陋﹐士之志於學者益寡。黨庠之設﹐鄕校之師﹐皆未之聞。乾隆二十八年春﹐予暫綰淡篆﹐永定貢生胡焯猷以手創興直保莊房田甲捐充書院﹐復傾囊倒篋增建屋宇﹐使多士弦誦有所﹐膏火有資﹐淡北人文﹐蔚焉興起﹐洵令淡第一盛事也﹗予喜其勇於義﹐條析章程﹐呈明列憲﹐咸稱善報可。玆瓜代西渡﹐思其功﹐重其人﹐顏其額以貽之。相國制府三韓楊公錫名明誌書院碑記足重千秋不朽矣。

歲在甲申﹐余姚胡邦翰題並識。

匾額四

匾額四

賜進士出身﹑文林郎﹑俸滿彰化縣知縣﹑前護北路淡防同知印務余姚胡邦翰爲

文開淡北

永定貢生胡焯猷立

乾隆貳拾玖年十一月日谷旦

明誌書院案底卷二

淡邑紳士潘成淸林家聲新邑紳土陳浚芝陳朝龍等稟

札淡水縣知照﹝札新竹縣同﹞

諭董事金興文

諭各佃人

承辦董事金興文卽紳士陳獻琛張鳳儀陳儒林等稟

飭押會算交收

詳請立案

諭董事金興文淸繳租項

移新竹縣

諭董事金興文催繳欠租

諭董事金興文催繳光緒二十年份應繳租銀

舉人潘成淸稟

札淡水縣立案﹝札新竹縣同﹞

淡邑紳士潘成淸林家聲新邑紳土陳浚芝陳朝龍等稟

具命稟治淡邑紳士潘戍淸﹑林家聲﹑新邑紳士陳浚芝﹑陳朝龍等﹐爲遵諭酌撥遴充承辦﹑懇札縣知照﹑並先給諭戳示佃完納﹑以便遵行事﹕緣淡紳張鳳儀等以胡焯猷﹑郭宗嘏捐充興直八里坌保等處大租共谷玖佰餘石及擺接保柏仔林莊園租銀壹佰貳拾元各等款﹐原歸新竹明誌書院經費﹐今淡新分治﹐該租項皆在淡邑界內﹐請攺歸學海書院﹔而新紳鄭如雲等以該租項本系新竹書院經費﹐若攺歸淡﹐則新竹書院經費無資﹐請仍歸新竹辦理各等情﹐稟明在案。荷蒙憲天一視同仁﹐面諭淸等平心酌撥﹐以惇和气。淸等仰體憲意﹐會同妥議﹐將此三條租款一切歸淡﹐僉舉妥董辦理。玆淸等查有金興文壹名﹐爲人公正﹐殷實可靠﹐願甘承充所收新莊山腳八里坌兩處租項﹐年撥出租銀肆佰伍拾元﹐又桕仔林園租銀壹佰貳拾元﹐共銀伍佰柒拾元﹐繳作新竹明志經費﹐又撥出銀壹佰貳拾元作新莊山腳舊明志之義塾束脩會文膏獎﹐又貳拾元爲春秋兩祭﹐又貳拾元爲修理經費﹐共銀壹佰陸拾元。其董事薪水﹐仿照學海章程給銀壹佰拾陸元除外﹐尙剩銀貳佰柒拾元﹐統歸淡邑學海書院義舉之用。至於應開屯丁番租社餉及莊例各什耗皆就租價長額﹐由該董事自行支理。兩邑人士均各樂從。淸等未敢擅便﹐理合將遵諭會議酌撥遴充各緣由﹐並承充保充各切結﹐粘乞大公祖大人察核﹐恩準俯如所請﹐分飭淡水新竹兩縣知照﹐一面準給興直八里坌及擺接院租董事金興文諭僇示佃完納﹐以便收繳稟報公事﹐實爲徳便。沾叩。

計粘連認充保結狀各壹紙。

具認充切結人金興文﹐今當府憲大人臺前結得﹕文甘願承充興直八里坌擺接院租董事﹐每年應收興直八里坌大租谷玖佰玖拾陸石有奇﹐及擺接園租銀壹佰貳拾元﹐折銀壹仟壹佰壹拾陵元內﹐卽撥出銀伍佰柒拾元繳作新竹明誌書院經費﹐文撥銀壹佰陸拾元繳作新莊山腳舊明志經費﹐除薪水壹佰壹拾陸元外﹐剩銀貳佰柒拾元﹐統歸淡邑學海書院﹐作爲義舉才用﹐不敢分毫短欠。至於應開屯丁番租社餉及莊例各什耗﹐皆就租價長額支理﹐不敢冒開。合具認充切結是實。

光緒拾捌年九月日﹐具認充切結人金興文。

具保充切結人治舉人潘成淸﹐今當政憲大人臺前﹐保得金興文壹名﹐承充興直八里坌及擺接桕仔林莊院租董事﹐不敢貽誤公事﹐合具保結是實。

光緒拾捌年九月日具保充切結人治舉人潘成淸。

具保銀切結人艋舺鋪戶振昌號﹐今當府憲大人臺前﹐保得院租董事金興文壹名﹐年應繳銀壹仟壹佰壹拾陸元﹐自必限定拾壹月終完繳淸款﹐不得絲毫拖欠﹕如有拖欠﹐惟保是問。合具保銀切結是實。

光緒拾捌年九月日﹐具保銀切結人艋舺街鋪戶振昌號。

光緒十八年九月廿二日﹐具僉稟淡邑紳士林家聲﹑潘成淸﹑新邑紳士陳浚芝﹑陳朝龍。

欽加鹽運使銜在任候補道署理臺北府事臺灣府正堂全臺善後總局提調纂修臺灣通誌局提調兼臺北各口通商事務加四級陳批﹕據此﹐查此案前據該縣稟八里坌董事張東峯﹑新莊山腳董事陳繩芳卽淡紳陳霞林業已在粵病故﹐該家屬能否將此項學租如期繳解﹐尙難預料﹐請卽提歸新邑﹐公舉妥紳﹐議章經理等由﹐業經本府批準。

嗣據恩貢生張鳳儀等稟﹕新竹書院經費有餘﹐淡水書院經費不足﹐請將三項學租攺歸學海。並據生員鄧岸登等稟﹕八里坌保專有義塾﹐因撥歸新邑﹐致該保舊意久廢﹐培養無資﹐懇恩核案﹐迅飭歸復各等情。又經本府先後札飭新竹縣查覆﹐並委員馳往八里坌查明覆奪各在案。玆據淡新兩邑紳士﹐僉稟前情﹐本府查此項租谷現經兩邑會議﹐仍歸淡紳承收﹐在淡紳已如願以償﹐仍將新莊山腳八里坌兩處租項及桕仔林園租洋合共五百七十元繳作明誌書院經費﹐又撥出壹佰陸拾元爲新莊山腳舊明志義墊會文膏獎及歲修春秋二季之用﹐似屬均得其平。查該縣前開折內﹐陳祭林經收時﹐每年僅收七百餘元﹐今兩處共得七百三十元﹐所損並不甚多﹐當可平心。惟所餘歸學海者﹐本屬無多﹐又議給董事一百一十六元﹐𨿽學海舊章﹐未免欠公﹐經理董事﹐倘屬公正之人﹐自宜以公事爲重﹐旣有谷價可沾潤﹐薪水自宜從減。應令歸學海書院三百元﹐余歸董事﹐作爲薪水。至所舉金興文是否公正﹐並據面稟﹐將以谷價餘潤﹐辦理淸節之會﹐均於地方大有裨益﹐務宜認眞經理﹐勿蹈陳霞林故轍。玆由府發給諭僇﹐交談紳承領﹐該紳卽稟縣查照。

札淡水縣知照﹝札新竹縣同﹞

欽加鹽運使銜﹑在任候補道﹑署理臺北府事﹑臺灣府正堂﹑全臺善後總局提調﹑纂修臺灣通誌局提調﹑兼臺北各口通商事務﹑加四級陳行知事﹕本年九月二十二日﹐據淡邑紳士潘成淸﹑林家聲﹑新邑紳士陳浚芝﹑陳朝龍等僉稟稱﹕緣淡紳張鳳儀等以胡焯猷﹑郭宗嘏捐充興直八里坌保等處大租共谷玖佰餘石及擺接保桕仔林莊園租銀壹佰貳拾元各等款﹐原歸新竹明誌書院經費﹐今淡新分治﹐該租項皆在淡邑界內﹐請攺歸學海書院﹐而新紳鄭如雲等以該租項本系新竹書院經費﹐若攺歸淡﹐則新竹書院經費無資﹐請仍歸新竹辦理各等情呈明在案﹐荷蒙憲天一視同仁﹐面諭淸等平心酌撥﹐以惇和气。淸等仰體憲意﹐會同妥議﹐將此三條租款一切歸淡﹐僉舉妥董辦理。玆淸等查有金興文壹名﹐爲人公正﹐殷實可靠﹐願甘承充。所收新莊山腳八里坌兩處租項﹐年撥出租銀肆佰伍拾元﹐又桕仔園租銀壹佰貳拾元﹐共銀伍佰柒拾元﹐繳作新竹明志經費﹐又撥出銀壹佰貳拾元作新莊山腳舊明志之義塾束脩會文膏獎﹐又貳拾元爲春秋兩祭﹐又貳拾元爲修理經費﹐共銀壹佰陸拾元。其董事薪水﹐仿照學海章程八給銀壹佰壹拾陸元﹐除外尙剩銀貳佰柒拾元﹐統歸淡邑學海書院義舉之用。至於應開屯丁番租社餉及莊例各什耗﹐皆就租價長額由該董自行支理。兩邑人士﹐均各樂從。淸等未敢擅便﹐理合將遵諭會議酌撥遴充各緣由﹐並承充切結﹐粘乞察核﹐恩準分飭淡新兩縣知照﹐一面準給興直八里坌及擺接院租董事金興文諭僇示佃完納﹐以便收繳等情。計粘結狀三紙到府。據此﹐查此案前據該縣稟﹕八里坌董事張東峯﹑新莊山腳董事陳繩芳卽淡紳陳霞林業經在粵病故﹐該家屬能否將此項學租如期繳解﹐尙難預料﹐請將卽提歸新邑﹐公舉妥紳﹐議章經理等由﹐業經本府批準。嗣據恩貢生張鳳儀等稟﹕新竹書院經費有餘﹐淡水書院經費不足﹐請將三項學租攺歸學海。並據生員鄧岸登稟﹕八里坌保專有義塾﹐因撥歸新邑﹐致該保舊意久廢﹐培養無資﹐懇恩核案迅飭歸復各等情。又經本府先後札飭新竹縣查覆﹐並委員馳往八里坌查明覆奪各在案。玆據淡新兩邑紳士僉稟前情﹐本府查此項租谷現經兩邑會議﹐仍歸淡紳承收﹐在淡紳已如願以償﹐仍將新莊山腳八里坌兩處租項及桕仔園租洋合共伍百七十元繳作明誌書院經費﹐可撥出一百六十元爲新莊山腳舊明志義塾會文膏獎及歲修春秋二季之用﹐似屬均得其平。查該縣前開折內陳霞林經收時﹐每年僅收七百餘元﹐今兩處共得七百三十元﹐所損並不甚多﹐當可平心。惟所餘歸學海者﹐本屬無多﹐又議給董事一百一十六元﹐𨿽學海舊章未免欠公﹐經理董事倘屬公正之人﹐自宜以公事爲重﹐旣有谷價可以沾潤﹐薪水自宜從減﹐應交歸學海書院三百元﹐余歸董事作爲薪水。至所舉金興文是否公正﹐並據面稟﹐將以谷價餘潤﹐辦理淸節之會﹐均於地方大有裨益﹐務宜認眞經理﹐勿蹈陳霞林故轍。玆由府發給諭僇﹐交該紳承領﹐該紳卽稟縣查照﹐除分札行知﹐並由府批示立案外﹐合行札飭。爲此札仰該縣卽便遵照﹐卽將該縣前給新振文諭僇弔銷﹐毋違。此札。

光緒十八年九月廿三日札。

諭董事金興文

欽加鹽運使銜﹑在任候補道﹑署理臺北府事﹑臺灣府正堂﹑全臺善後總局提調﹑纂修臺灣通誌局提調﹑兼臺北各口通商事務﹑加四級陳爲諭給事﹕本年九月二十二日據淡邑紳士潘成淸﹑林家聲﹑新邑紳士陳浚芝﹑陳朝龍等僉稟稱﹕緣淡紳張鳳儀等以胡焯猷﹑郭宗嘏捐充興直八里坌保等處大租共谷玖百餘石及擺接保桕仔林莊園租銀壹佰貳拾元各等款原歸新竹明誌書院經費﹐今淡新分治﹐該租項皆在淡邑界內﹐請攺歸學海書院﹐而新紳鄭如雲等以該租項本系新竹書院經費若攺歸淡則新竹書院經費無資﹐請仍歸新竹辦理各等情﹐呈明在案。荷蒙憲天一視同仁﹐面諭淸等平心酌撥﹐以惇和气。淸等仰體憲意﹐會同妥議﹐將此三條租款﹐一切歸淡﹐僉舉妥董辦理。玆淸等查有金興文壹名﹐爲人公正﹐殷實可靠﹐願甘承充。所收新莊腳八里坌兩處租項﹐年撥出租銀肆佰伍拾元﹐又桕仔林園租銀壹佰貳拾元﹐共銀伍佰柒拾元﹐繳作新竹明志經費﹐又撥出銀壹佰貳拾元﹐作新莊山腳舊明志之義塾束脩會文膏獎﹐又貳拾元爲春秋兩祭﹐又貳拾元爲修理經費﹐共銀壹佰陸拾元。其董事薪水﹐仿照學海章程給銀壹佰壹拾陸元。除外尙剩銀貳佰柒拾元﹐統歸淡邑學海書院義舉之用。至於應開屯丁番社餉及莊例各什耗皆就租價長額由該董自行支理。兩邑人士﹐均各樂從。淸等未敢擅便﹐理合將遵諭會議酌撥遴充各緣由﹐並承充保充切結粘乞察核﹐恩準分飭淡新兩縣知照﹐一面準給興直八里坌及擺接院租董事金興文諭僇示佃完納﹐以便收繳等情。計粘結狀三紙到府。據此﹐查此案前據該縣稟﹕八里坌董事張東峯﹑新莊山腳董事陳繩芳卽淡紳陳霞林﹐業已在粵病故﹐該家屬能否將此項學租如期繳解﹐尙難預料﹐請卽提歸新邑公舉妥紳議章經理等由﹐業經本府批準。嗣據恩貢生張鳳儀等稟﹕新竹書院經費有餘﹐淡水書院經費不足﹐請將三項學租攺歸學海。並據貢生員鄧岸登等稟﹕八里坌保專有義塾﹐因撥歸新邑﹐致該保舊章久廢﹐培養無資﹐懇恩核案迅飭歸復各等情﹐又經本府先後札飭新竹縣查覆﹐並委員馳往八里坌查明覆奪各在案。玆據淡﹑新兩邑紳士僉稟前情﹐除稟批示並分行給發戳記外﹐合行諭結。爲此諭結董事金興文﹐卽便遵照﹐斗量須要公平﹐將年收新莊山腳八里坌兩處租項及桕仔林園租作早晚兩季完納﹐分交淡邑學海﹑新邑明志各書院經費﹐並給新莊山腳舊明志義塾董事﹐以爲會文膏獎﹐照數交淸﹐如有挨延拖欠﹐除提追外﹐立卽換派。懍之﹗此諭。

計發戳記一个。

光緒拾捌年九月二十三日諭。

諭各佃人

欽加鹽運使銜﹑在任候補道﹑署理臺北府事﹑臺灣府正堂﹑全臺善後總局提調﹑纂修臺灣通知局提調﹑兼臺北各口通商事務﹑加四級陳爲曉諭事﹕照得據淡紳士潘成淸﹑林家聲﹑新紳士陳浚芝﹑陳朝龍等僉稟﹕請以胡焯猷﹑郭宗嘏捐充興直八里坌保等處大租及擺接桕仔林莊園租銀請歸淡紳金興文承收﹐分爲明志﹑學海兩書院及八里坌舊明志義塾經費﹐業經本府照準。除給發諭戳外﹐合行示諭。爲此示仰各佃人等知悉﹕爾等須知每年租谷園稅系爲各書院生童考課之資﹐屆時務須分作早晚二季照數繳納﹐毋得挨延不繳﹐致幹提究不貸﹐凜之愼之﹐毋違﹗特示。

光緒拾捌年九月二十三日給。

承辦董事金興文卽紳士陳獻琛張鳳儀陳儒林等稟

具稟承辦董事金興文﹑卽紳士張鳳儀﹑陳獻琛﹑陳儒林等爲同事代墊﹑懇恩就乙繳甲﹑查收立案﹑給單執照事﹕綠光緒十八年初﹐淡紳與新紳爭控興直﹑擺接﹑八里坌等處院租﹐至九月底幸蒙前府準舉人潘成淸保充董事金興文卽紳士張春濤﹑陳獻琛﹑張鳳儀﹑陳儒林等承辦此租事務。當時諭戳系交張春濤收執﹐分派利瓦伊宗﹑李潭﹑張烏獅徵收各處租粟。而十八年份至九月底始得完案。其租項或被佃人短少﹐或被春濤侵去﹐所收抵應繳已經不敷。至十九年份張烏獅所收租項﹐尙有支出匯繳各款。獨利瓦伊宗﹑李潭收租項﹐全無分文繳款。以致學海書院應繳之項﹐無可支出。玆張春濤旣已身故﹐琛等忝爲同事﹐不得不措出銀參佰大員代墊十八年份應繳之額。其十八年份﹐乃創始義舉之規﹐非舊時應繳之款﹐懇恩就乙繳甲﹐免致一墊再墊。並懇飭原差弔諭戳交琛接辦﹐並弔利瓦伊宗﹑李潭﹑張烏獅與琛等會算﹐庶免代墊有虧。伏乞父臺大老爺恩準﹐就乙繳甲﹐查收立案給單執照﹐實爲徳便。切叩。

計稟繳學海書院光緒十八年份賓興膏夥銀參佰大員正繳銀狀壹紙

具繳銀狀人承辦董事金興文卽紳士張鳳儀﹑陳獻琛﹑陳儒林﹐今當父臺大老爺臺前﹐繳得學海書院光緒十八年份應繳賓興膏夥銀參佰大員正﹐合具繳銀狀是實。

光緒二十年三月廿三日具稟承辦查事金興文卽紳士張鳳儀﹑陳獻琛﹑陳儒林。

補用府候補淸軍府﹑兼襲云騎尉﹑代理淡水縣正堂翁批﹕免董事者爲金興文﹐董理其事者實系該紳等與張春濤四人﹐諭戳皆歸張春濤收執﹐洵如斯說﹐則金興文

並無其人﹐責以含混朋充﹐該紳等恐無以自解。據張春濤名下﹐又派利瓦伊宗﹑李潭﹑張烏獅三人分收租粟﹐今張春濤已故﹐利瓦伊宗等經收之款延久不交﹐似此事出紛歧﹐幾無專責﹔候飭差押令利瓦伊宗等迅將所收租谷與該紳等會算交收淸楚﹐一面向張春濤家屬取出原領諭僇﹐立與該紳等收領﹐並候詳明府憲立案。此後金興文應繳之款﹐卽責成該紳等收繳。該紳等仍將未繳十九﹑二十兩年份租項克日照數備繳勿延。至現繳十八年份租銀參佰元﹐業已兌收﹐並著知照。繳銀狀附。

飭押會算交收

補用府候補淸軍府﹑兼襲云騎尉﹑代理淡水縣正堂翁爲飭押會算交收事﹕本年三月二十三日﹐據紳士陳獻琛﹑鳳儀﹑陳儒林稟稱﹕光緒十八年間﹐淡水新竹兩邑紳士爭收興直擺接八里坌等處應完書院租谷﹑已蒙陳前府憲準由舉人潘成淸保充董事金興文﹐其實事歸紳士張春濤及琛等三人承辦。當時領出諭戳﹐交張春濤收執。張春濤又派利瓦伊宗﹑李潭﹑張烏獅分往各處收租。張烏獅所收租項﹐尙有交收。利瓦伊宗﹑李潭則全無交出。今張春濤已故﹐由琛等先將應繳十八年份租銀參佰元籌墊呈繳。應懇飭差調出諭戳交琛接辦﹐並押令利瓦伊宗﹑李潭﹑張烏獅會算交淸等情。據此﹐除批示外﹐合行票飭。爲此票仰原差施恩﹑吳枝﹐立卽押令利瓦伊宗﹑李潭﹑張烏獅各將經手所收租項﹐與紳士陳獻琛等會算交收淸楚﹐一面卽向張春濤家屬﹐取出原領金興文諭戳交陳獻琛等接辦。仍將遵辦情形﹐限五日內稟復赴縣﹐以憑察奪。該役毋得狥延幹咎﹗火速﹗

光緒二十年三月廿九月﹐給承禮房。

詳請立案

爲詳請立案事﹕光緒二十年三月二十三日﹐據紳士陳獻琛﹑張鳳儀﹑陳儒林稟稱﹕光緒十八年間﹐淡新兩邑紳士控爭興直擺接八里坌等處應收書院租谷﹐蒙前府憲陳準由舉人潘成淸具保金興文承充董事﹐其實事歸紳士張春濤及琛等三人承辧﹐諭戳則歸張春濤承收。張春濤又派利瓦伊宗﹑李潭﹑張烏獅前往各處收租。張烏獅所收租項﹐尙有交淸。利瓦伊宗﹑李潭則全無交出。今張春濤已故﹐琛等先將光緒十八年應繳學海書院租銀參佰元籌墊呈繳。應懇飭差押令利瓦伊宗等迅將經手所收租谷與琛等會算交還淸楚﹐一面卽請調出金興文源領諭戳﹐交由琛等接辦等情。據此﹐卑職捲查此案應收該處租谷﹐淡新兩邑紳士先則互相爭收﹐繼該紳等會議仍歸淡紳管理﹐隨據選舉董事金興文﹐稟蒙前憲臺陳給發諭戳﹐準予承充﹐並議定每年所收租項﹐除應繳新邑明誌書院經費銀五佰柒拾元及撥爲新莊山腳舊明志義塾膏夥及歲修祭祀等費銀壹佰陸拾元之外﹐應繳淡邑學海書院經費銀參佰元﹐未據繳淸。玆據前情﹐復查當時充董事者爲金興文﹐而董理其事者又系張春濤與陳獻琛﹑張鳳儀﹑陳儒林四人﹐諭戳則歸張春濤收執。由此而論﹐則金興文並無其人﹐且張春濤應收租谷又假手利瓦伊宗等前往催收﹐似此事出紛岐﹐竟無專責。今據稟張春濤已經病故﹐應將金興文原諭戳取交陳獻琛等收執﹐一面詳明立案。此後應繳淡新兩邑書院義塾經費卽歸陳獻琛張國儀陳儒三人經理﹐以專責成。除飭差押令利瓦伊宗等迅將經收租價與陳獻琛等會算交收淸楚﹐並令張春濤家屬繳出原領金興文諭戳交與陳獻琛等收領﹐仍令陳獻琛等趕將未繳淡邑書院十九﹑二十兩年經費照數繳淸﹐其應繳新邑書院租銀﹐亦令其趕緊淸繳外﹐理合具文詳請憲臺察核﹐俯賜飭承立案﹔並請札飭新竹縣知照﹐實爲公便。爲此備由呈乞照詳施行。須至詳者。

一詳本府憲管

光緒二十年四月初一日﹐知淡水縣事翁秉鈞。

臺北府正堂管批﹕金興文旣無其人﹐朋充夥辦﹐終非善法﹔惟已經由縣飭遵﹐姑不深求。所有前欠各年各項租銀﹐應令伊等悉數淸繳。此後按年租項﹐並須隨時繳淸。如敢再有延欠﹐卽幹另議辦理。仰現任淡水縣轉飭遵照。並徑移新竹縣知照可也。

諭董事金興文淸繳租項

在任候補直隸州特授臺北府淡水縣正堂李爲諭飭事﹕本年四月二十五日﹐蒙本府憲管批﹔據前縣詳。董事金興文管理淡新兩邑書院義塾應收興直八里坌擺接保等處租谷﹐責成該紳三人經收報繳詳明立案緣由﹐奉批﹕金興文旣無其人﹐朋充夥辦﹐終非善法﹐惟已經由縣飭遵﹐姑不深求。所有前欠各年各項租銀﹐應令伊等悉數淸繳。此後按年租項﹐並須隨時繳淸。如敢再有延欠﹐卽幹另議辦理。仰現任淡水縣轉飭遵照﹐並徑移新竹縣知照可也等因。蒙此﹐除移新竹縣知照外﹐合行諭飭。爲此諭仰董事金興文卽承辦紳士陳獻琛﹑張鳳儀﹑陳儒林卽便遵照。此後按年租項務須隨時悉數繳淸﹐並將應繳學海書院十九年份曁本年份租銀共六百元趕緊備繳﹐毋再挨延﹐致幹未便。切切﹗特諭。

光緒二十年伍月十一日給

移新竹縣

在任候補直隸州特授臺北府淡水縣正堂李爲移知事﹕本年四月二十五日﹐蒙本府憲管批﹕據敝前縣詳董事金興文管理淡新兩邑書院義塾應收興直八里坌及擺接保等處租谷責成該紳三人經收報繳詳明立案緣由﹐奉批﹕金興文旣無其人﹐朋充夥辦﹐終非善法﹔惟已經由縣飭遵﹐姑不深求。所有前欠各年各項租銀﹐應令伊等悉數淸繳。此後按年租項﹐並須隨時繳淸。如敢再有延欠﹐卽幹另議辦理。仰現任淡水縣轉飭遵照﹐並徑移新竹縣知照可也等因。蒙此﹐除諭飭董事金興文卽承辦紳士陳獻琛等遵照外﹐合就備文移知。爲此移詣。

右移新竹縣正堂範。

光緒二十年伍月十一日移。

諭董事金興文催繳欠租

在任候補直隸州特授臺北府淡水縣正堂李爲諭催趕繳事﹕案蒙本府憲管批﹕據前縣詳董事金興文管理淡新兩邑書院義塾應收興直八里坌及擺接堡等處租谷﹐責成該紳三人經收報繳﹐詳明立柔緣由。奉批﹕金興文旣無其人﹐朋充夥辦﹐終非善法﹔惟已經由縣飭遵﹐姑不深求。所有前欠各年各項租銀﹐應令伊等悉數淸繳。此後按年租項﹐並須隨時繳淸。如敢再有延欠﹐卽幹另議辦理。仰該縣轉飭遵照等因。蒙此﹐業經諭飭去後﹐末據該紳等備繳。現在書院需費孔急﹐斷難延宕﹐合行諭催。爲此諭仰董事金興文卽承辦紳士陳獻琛等卽便遵照﹐速將欠繳十九年份曁本年份租銀共陸佰元趕緊如數備繳﹐毋再挨延﹐致幹未便。切切﹗特諭。

光緒二十年六月初八日諭。

諭董事金興文催繳光緒二十年份應繳租銀

賞戴花翎在任候補直隸州本任臺灣縣調署新竹縣正堂隨帶加二級範爲諭催速繳事﹕案查明誌書院學租項下﹐該董事年額收繳新莊山腳八里坌桕仔林等三處合繳租銀伍佰柒拾元﹐已據該董事繳完至十九年份止在案。玆查二十年份應繳前項租銀﹐至今尙未完繳。現當書院膏夥經費支絀﹐年關伊邇﹐未便再任挨延﹐合亟諭催。爲此諭仰該董事立卽遵照﹐將應繳本年分膏夥租銀克日備足呈繳﹐赴縣立案﹐兌收支用﹐並造具年收租額淸冊送縣備查﹐毋得刻延。切切﹗特諭。

光緒二十年十一月三十日諭。

舉人潘成淸稟

具稟舉人潘成淸﹐爲舉妥接保懇準立案事﹕綠光緒十八年﹐有董事金興文卽陳獻琛﹑張鳳儀﹑陳儒林等辦理興直擺接八里坌等處院租事務﹐歷年將所收租項撥繳淡水學海書院﹑新莊山腳舊明誌書院並新竹明誌書院各款經費﹐當時系淸保充﹐經選張振昌號卽張春濤保家具結在案。玆張春濤旣已身故﹐振昌號生理甚不如初。現今董事各款﹐𨿽無欠繳﹐又不可不計於後。請將原保張振昌號之保家注銷﹐一面選舉妥保承接﹐以重公款。玆得艋舺街郊戶徳記號卽例貢生賴成籌殷實可靠﹐生理正旺﹐實堪接保。爰敢瀝情粘連徳記號保結狀稟乞府憲大人恩準立案﹐實爲公便沾感﹐切叩。

計粘結狀壹紙。

具保結狀人艋舺街戶徳記號卽例貢生賴成籌﹐今當府憲大人臺前﹐保得董事金興文卽陳獻琛﹑張鳳儀﹑陳儒林辦理興直擺接八里坌等處院租事務﹐歷年將所收租項撥繳淡水學海書院﹑新莊山腳舊明誌書院並新竹明誌書院各款經費﹐該董事須當照章年款年淸﹐不敢少欠絲毫﹔如有少欠﹐惟徳是問。合具保結狀是實。

光緒二十一年正月十一日﹐具保結狀人艋舺街郊戶徳記卽例貢生賴成籌。

臺北府正堂管批﹕據稟﹐原保金興文之振昌號張春濤已故﹐另舉徳記號賴成籌接充保家﹐應照準立案﹐候行淡水新竹兩縣知照可也。至八里坌新莊山腳義塾系新竹明誌書院之移廢舊址﹐此後應稱新莊山腳義塾﹐不得再稱舊書院﹐以杜影射﹐並卽知照。結狀附。

光緒二十一年正月十一日具稟舉人潘成淸。

札淡水縣立案﹝札新竹縣同﹞

補授臺北府正堂管爲行知事﹕本年正月十一日﹐據舉人潘成淸稟稱﹕緣光緒十八年﹐有董事金興文卽陳獻琛﹑張鳳儀﹑陳儒林辦理興直擺接八里坌等處院租事務﹐歷年所收租項撥繳淡水學海書院﹑新莊山腳舊明誌書院並新竹明誌書院各款經費﹐當時系淸保充﹐經選張振昌號卽張春濤保家具結在案。玆張春濤旣已身故﹐振昌生理甚不如初﹐現今董事各款𨿽無欠繳﹐又不可不計於後。請將原保張振昌號之保家注銷﹐一面選擇妥保承接﹐以重公款。玆查得艋舺街郊戶徳記號卽例貢生賴成籌殷實可靠﹐生理正旺﹐實堪接保。爰敢瀝情﹐粘連徳記號保結狀﹐稟乞恩準立案等情。計粘保結狀。據此﹐除批據稟原保金興文之振昌號張春濤已故﹐另舉徳記號賴成籌接充保家﹐應照準立案﹐俟行淡水﹑新竹兩縣知照可也。至八里坌新莊山腳義塾系新竹明誌書院之移廢舊址﹐以後應稱新莊山腳義塾﹐不得再稱舊書院﹐以杜影射﹐並卽知照﹐結狀附等由掛發﹐並分行外﹐合就行知。爲此札仰縣卽便知照。此札。

光緒二十一年正月日札。

