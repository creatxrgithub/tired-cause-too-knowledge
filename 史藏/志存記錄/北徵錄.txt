《北徵錄》《北徵後錄》明﹟金幼孜

《北徵錄》﹐明金幼孜撰﹐一卷。金幼孜﹐新淦人﹐建文元年舉人﹐官至禮部尙書兼武英殿大學士。永樂八年﹐成祖北徵阿魯臺﹐十二年徵瓦剌﹐金幼孜皆扈從出塞﹐本書卽撰成於行軍途中。分爲前後兩錄﹐分別詳記兩次北徵期間成祖言行﹐行軍作戰情況﹐以及行軍路程﹑山川勝迹﹑見聞趣事等﹐可爲研究明與蒙元殘部戰爭的參考。本書有東方學會鉛印本。

北徵錄

明﹟金幼孜

永樂八年二月初十日﹐上親徵北虜。是日﹐駕出徳勝門﹐幼孜與光大胡公由安定門出。兵甲車馬旌旗之盛﹐耀於川陸。風淸日和﹐埃塵不興﹐饒鼓之聲﹐訇震山谷。晚次淸河。

十一日早﹐發淸河。途間雪融泥深﹐馬行甚滑。晚次沙河﹐勉仁始至。

十二日﹐早寒﹐發沙河。午次龍虎臺。

十三日早﹐發龍虎臺﹐度居庸關。關下人馬輳集﹐僅容駕過。如是者凡數處。晚次永安甸﹐大風﹐未幾陰晦﹐須臾大雪。少頃﹐雪霽﹐天宇澄淨﹐雲霞五彩﹐爛然照耀山谷。西南諸山無雲﹐巖壑積雪如銀臺﹑玉闕﹔東北諸山云掩其半﹐露出峯頂﹐四顧皆奇觀。上立帳殿前﹐面東北諸山﹐命某等西立觀山。上曰「雪後看山﹐止此景最佳。𨿽有善畫者﹐莫能圖其仿佛也。」

十四日早﹐發永安甸﹐大風甚寒﹐且行且獵。幼孜觀騎逐兔﹐不覺上馬過前﹐上笑呼幼孜三人﹐曰「到此看山﹐又是一種奇特也。」蓋諸山雪霽﹐千巖萬睿﹐聳列霄漢﹐瓊瑤璀璨﹐光輝奪目﹐眞奇觀也。午後﹐次懷來。

十五日早﹐發懷來﹐午次鎭安驛。

十六日早﹐發鎭安驛﹐行數里﹐道邊有土垣宛如一小城。問人﹐曰「此元時官酒務﹐每歲駕幸上都﹐於此取酒。」午次雞鳴山。相傳起於唐太宗徵髙麗至此﹐登山雞鳴﹐由是得名。上指示幼孜三人曰「此卽雞鳴山。昔順帝北遁﹐其山忽崩有聲如雷。其崩處汝等明日過時見之。」

十七日﹐發雞鳴山。山甚峭﹐上有斥堠﹐下有故永寧寺基﹐有歐陽玄所撰碑尙存。其西北崩處﹐土石猶新。其下卽渾河﹐流出盧溝橋﹐有石柱數十根陷於泥間﹐其半出地上。俗傳以爲魯班造橋未成而廢﹐但無紀載可考﹐竊以爲遼金時所造者。行裏余﹐路甚窄﹐僅可容兩馬。人馬輳集﹐危迫殊甚。又行三四里﹐度橋﹐山下有土垣﹐乃元時花園﹐有舊柳數株尙存。更行二十餘里﹐過坳兒山﹐路險如雞鳴。山石巉然下壓﹐下臨河水﹐路陡絕﹐旁有積雪﹐凝附於岸。雪上亦可行﹐但坼裂可畏。車行馬驟﹐毛髮栗然。過此山漸平。上勒馬登髙岡﹐召幼孜等﹐指諸山曰「此天之所以限南北也。」且行且語。上下馬少坐於山岡之上﹐賜酒肴。午次泥河。

十八日發泥河﹐午次宣府。上閱武營內。夜雨。

十九日﹐微雨。駐蹕宣府﹐閱武營內。

二十日駐蹕宣府。

二十一日﹐發宣府﹐晚至宣平。召幼孜等謂曰「今滅此殘虜﹐惟守開平﹑興和﹑寧夏﹑甘肅﹑大寧﹑遼東﹐則邊境可永無事矣。」

二十四日早﹐發宣平。行數里﹐渡一河﹐水迅疾及馬腹。近岸﹐冰未解。水從下流﹐人馬從冰上渡。間有缺處﹐下見水流﹐而薄處僅盈寸﹐渡此甚戰栗。更行數里﹐入山峽中。行又數里﹐上登山而行。過山﹐下平陸﹐次萬全。大風寒﹐下微雪。

二十五日﹐大風寒﹐發萬全。行數里﹐至城下。上謂幼孜三人曰「此城朕所築。」過城北﹐見城西諸山積雪。上曰「此亦西山晴雪也。」過城北﹐入徳勝口。上指關口曰「如此險﹐人馬安能渡﹖」山皆碎石﹐若堆粟然。入關﹐兩峽石壁崎峭如削。時車馬輳集﹐拆關垣以度。過關﹐由山峽中行﹐地凍冰滑﹐馬蹄時踣。間度澗﹐積雪未消﹐從冰梁上行。大風甚寒﹐下馬便旋﹐靴底沾雪﹐凝凍滑甚。上馬尢難﹐兩手攀鞍﹐皆凍不能屈伸。行二十餘里﹐上野狐嶺﹐上指東南諸峯曰「至此看山﹐則盡在下矣。」時風沙瞇目﹐小石擊面﹐面爲風所吹皆紫黑。下山頂﹐度關﹐關門爲車所塞。從土堤而下﹐地滑﹐馬多僕者。午後至興和城北下營。旣而上召獨光大往﹐上曰「足寒時不要卽附火﹐只頻行足自暖。」又曰「金幼孜何在﹖恐凍傷其足。」光大曰「適同至﹐僕者未到﹐在彼控馬。」

二十六日﹐駐蹕興和。上祭所過名山大川。上駐馬於營前﹐召幼孜等謂曰「汝觀地勢﹐遠見似髙阜﹐至卽又平也﹐此卽陰山脊﹐故寒﹐過此又暖。爾等昨日過關﹐始見山險﹐若因山爲塹﹐因壑爲池﹐守此誰能輕度﹖」幼孜等頓首曰「誠如聖諭。」

二十七日﹐駐蹕興和﹐上閱武營外。時天晴﹐大風。上曰「爾等今日始知朔方風气。」忽天陰﹐上曰「雪且至。」命亟回﹐至營門﹐雪下﹐已而大風﹐復晴。

二十八日﹐風寒。駐蹕興和﹐上閱武營外。

二十九日﹐獵者得黃羊至﹐上召幼孜等三人觀之﹐遂立語於帳殿前﹐至二鼓乃退。

三月初一日晚﹐上召至帳殿﹐語至二鼓。上曰「夜已深﹐汝等且休息﹐庶明日有精神。」歸帳房已三鼓矣。自是每宵或漏下﹑或二更始出。

初二日﹐駐蹕興和。賜食黃羊。

初七日早﹐發興和。行數里﹐過封王陀﹐今名鳳凰山。山西南有故城名沙城﹐西北有海子﹐鴽﹑鵝﹑鴻﹑雁之類滿其中﹐遠望如人﹐立者﹑坐者﹑行者﹑聲欬者﹔白者如雪﹐黑者如墨﹐或馳騎逐之卽飛起﹐人去旋下﹐翩躚回翔於水次。過此海子﹐又度數山岡。午次鳴鑾戍。上指雲山謂幼孜三人曰「此大伯顏山﹐其西北有小伯顏山。」指其東北曰「由此去開平。」復曰「汝等觀此﹐方知塞外風景。讀書者但紙上見﹐未若爾等今日親見之。」上又曰「適所過沙城﹐卽元之中都﹐此處最宜牧馬。」語久始退。少頃﹐上復謂曰「汝等觀此﹐四望空闊﹐又與每日所見者異。汝若倦時﹐少睡半晌卽起﹐四面觀望﹐以暢悅胸次。」幼孜等叩頭退。

初八日﹐駐蹕鳴鑾戍。夜﹐上坐帳殿前望北斗﹐召幼孜等觀﹐北辰正值頭上﹐語至二鼓乃出。

初九日﹐駐蹕鳴鑾戍。上大閱武誓師﹐六軍列陣﹐東西綿亙數十里。師徒甚盛﹐旗幟鮮明﹐戈戟森列﹐鐵騎騰踔﹐鉦鼓震動。上曰「此陣孰敢嬰鋒﹗爾等未經大陣﹐見此似覺甚多﹐見慣者自是未覺。」先是東風﹐及鼓作﹐徐轉南風。上悅﹐大飲將士。午回營。夜召幼孜三人至帳殿前﹐語至二鼓始出。

初十日早﹐發鳴鑾戍。上登山麓漸行﹐徑山谷﹐山平曠不甚髙。見鹿蛻角於地﹐長數尺許﹐槎牙如樹枝。行數里﹐平山漸盡﹐東北有山頗髙如諸山。上曰「此卽大伯顏山。」西北有山甚長﹐隱隱如雲霧間﹐如海波層疊。上曰「此卽小伯顏山。」望之若髙﹐少焉至其下﹐則又卑矣。由是地平曠﹐沙中多穴。上指示曰「此鼢鼠穴也。馬行其上﹐爲所陷。」漸近一山下﹐見諸軍於此掘井﹐所出沙有純黃者﹐其色如金﹔白者﹐其色如玉雪﹔又有靑黑者。上令中使下馬取觀﹐復以示幼孜三人觀之。適中官射一野馬來進﹐上召幼孜與光大﹑勉仁及尙書方賓前觀。上曰「野馬如馬﹐此野騾非野馬﹐汝輩詳觀之。」北來每物見之﹐足廣聞見。又行數里﹐遠望如水﹐近則如積雪﹐乃是碱地。又行十餘里﹐過淩霄峯﹐卽小伯顏山也。上登山頂﹐多石﹐山下荒艸無際﹐北望數十里外﹐又有平山甚長。上曰「人未經此者﹐每言塞北事﹐但想象耳﹐安能得其眞也。」觀望良久乃下。見艸間有兩途如驛道﹐上曰「此黃羊﹑野馬所行路也。」駐營淩霄峯。此時少水﹐軍士多不食者。夜雪﹐平地尺餘。次日﹐人馬得雪﹐炊飯皆足。

十一日﹐駐蹕淩霄峯北。上召幼孜三人曰「𨿽下雪不寒﹐夜來無水﹐人馬俱足矣。」食後天晴。

十三日﹐午復下雪。夜漏下﹐上召至帳殿﹐語至二鼓。雪霽月明﹐寒風灑淅﹐毛髮栗然﹐久乃出。

十六日五鼓﹐駕發由東路﹐幼孜三人向西路﹐行三十里﹐天明﹐隨駕不及。幼孜與光大由哨馬路迷入橐駞山谷中﹐山重疊﹐頂皆石﹐山下有泉水一溝甚淸﹐飲馬其上。泉旁多丰艸﹐間無一人。但見鹿蛻角滿地﹐間見人家居址墳塋﹐漸見有數卒驅驢過﹐問大營所在﹐皆不知。前行數十里﹐山轉深邃﹐登髙岡望川之西北﹐蕭條無人﹐始勒騎回至泉上。有數十騎駐泉北﹐問之皆不能知﹐遂下馬略休息。忽有軍帥過﹐見予三人﹐亦下馬同坐艸間﹐問駐蹕處亦不知。軍帥往東南山谷中尋大營﹐幼孜三人由東北而往﹐車馬來者漸多﹐皆尋不得。行十餘里﹐遇去者漸回﹐乃由東北山峽中行﹐峽之南山皆土﹐而北山盡石壁﹐巉巖峭削。有小石戴大石﹐層疊髙低宛如人所爲者。自興和至此﹐地無寸木﹐但荒艸而已。惟此石壁之半﹐生柏樹一株﹐甚靑翠可愛﹐如江南人家花圃所植者。幼孜呼光大曰「此亦塞外一奇觀。」峽中行十餘里﹐途窮復回。穿過數山﹐忽遇寧陽侯曰「我已五處發馬尋大營﹐待回報﹐相與同往。」飯畢﹐久俟報馬不至。日已暮﹐上遣中官二人來。問之曰「大營在五云關﹐去此八十里。」寧陽侯領二千騎與幼孜三人偕行。行數十里入山谷中﹐下一山甚險。時昏黑﹐下馬徐行﹐過此又上山﹐相與盤旋於山頂﹐上不知路所向。更過兩山﹐下山﹐麓東南有間道可行。時月色昏暗﹐野燒漫山﹐悲風蕭瑟。行十數里﹐度大川﹐望東北行﹐徑山麓﹐有泉潺潺而流。行數十里﹐遇深澗﹐馬不可度﹐乃復回泉上﹐下馬休息荒艸間。

十七日早﹐由山間望東南行逾數十里﹐雪益大﹐隱隱聞銅角聲隔山谷間。又過一山﹐見隊伍前進﹐卽按馬行五六里﹐往問之﹐曰「左掖軍馬。」言駕起往前五十里駐營﹐遂同行。午至錦水磧﹐見上﹐上喜曰「汝等何來遲﹖」三人答以迷道。上問迷道之故﹐遂備言之。上大笑曰「爾等皆疲倦﹐且休息。」出遇方尙書﹐曰「昨日上在途屢召不見﹐謂必迷道﹐凡遣傳令者三十輩來相尋﹐今早又遣十餘人﹐適又問爾三人來未。」幼孜自惟以一介書生﹐荷蒙聖上眷顧﹐頃刻不忘﹐天地之徳﹐將何以爲報。

十八日﹐駐蹕錦水磧。上念幼孜無馬鞍﹐命中官傳旨與淸遠侯﹐討馬鞍一副送至帳房下﹐遂詣上前叩頭謝。

十九日早﹐發錦水磧。行十餘里﹐道邊有古城。上指示曰「此答魯城也﹐朕嘗獵於此。」又行十餘里﹐上登山射黃羊﹐令幼孜隨觀。午次環瓊圃。自此皆沙ヌ﹐出塞至此﹐漸見有楡林﹑鳥鳶。

二十日﹐次壓虜川。水多咸﹐炊飯色皆變黃﹐作气息﹐食不下咽。日暮﹐上召幼孜三人至帳殿前﹐指示塞北山川。上曰「古交河在今哈剌火州。因兩河相交﹐故名。水嚙沙出。碑曰唐之交河郡﹐故知交河在彼。」

二十一日﹐駐蹕壓虜川。

二十二日﹐次金剛阜。日暮﹐上坐帳殿前﹐令幼孜遠望。極目可千里﹐曠然無際。地生沙蔥﹐皮赤气辛臭﹔有沙蘆菔﹐根白色﹐大者經寸﹐長二尺許﹐下支生小者如筋﹐气味辛辣微苦﹐食之亦作蘆菔气。

二十四日﹐夜甚寒﹐上召艸敕﹐硯水成冰。

二十五日早﹐發金剛阜﹐午次小甘泉。有海子頗寬﹐水甚淸﹐咸不可飲﹐中多水鳥。胡騎云「此名鴛鴦海子。」疑卽鴛鴦濼也。《地誌》云「鴛鴦濼在宣府。」此去宣府蓋遠﹐未敢必其然否。夜召﹐語至三鼓乃出。

二十六日﹐髮小甘泉。上召語虜中山川﹐上曰「女直有山﹐其巓有冰﹐色白﹐艸木皆白﹐產虎豹亦白﹐所謂長白山也。天下山川多有奇異﹐但人迹不至﹐不能知耳。此地去遼東可千餘里﹐朕嘗問女直人﹐故知之。」行十餘里﹐上召令馬上艸敕﹐幼孜三人按轡徐行﹐執筆書艸成﹐上己行三里餘。飛至上前﹐視艸觀畢﹐令謄眞。下馬坐地﹐於膝上書之。午次大甘泉。

二十七日﹐上令衛士掘沙穴中跳兔﹐與幼孜三人觀。大如鼠﹐其頭﹑目﹑毛﹑色皆兔﹐爪﹑足則鼠﹐尾長﹐其端有毛﹐或黑或白﹐前足短﹐後足長﹐行則跳躍﹐性狡如兔﹐犬不能獲之﹐疑卽《詩》所謂「躍躍毚兔」者也。有鹽海子出鹽﹐色白﹐瑩潔如水晶﹐疑卽所謂水晶鹽也。

二十八日﹐移營於大甘泉北十里屯駐。二十九日﹐午次淸水源。有鹽池﹐鹽色或靑或白﹐軍士皆采食。三十日﹐駐蹕淸水源。去營六七里﹐地忽出泉﹐予與光大往觀﹐至則泉溢數畝﹐人馬欽之俱足。

四月初三日﹐進《神應泉銘》。初五日午﹐發淸水源。過此沙陀漸少。時大風寒﹐予戴帽上馬時被風吹斜側﹐常以手執帽籠。上顧而笑曰「今日秀才酸矣﹗」晚至屯雲谷。此處少水﹐由淸水源載水至此晨炊。

初六日早﹐發屯雲谷﹐霜气甚寒﹐皆衣皮裘﹐戴狐帽。行十餘里﹐上召曰「云《豳風》『一之日觱發﹐二之日栗烈』﹐今已莠葽之時﹐而气尙栗烈﹐人皆衣狐裘﹐未經此者﹐與之言自是不信。」光大對曰「誠所謂『井蛙不可以語海﹐夏虫不可以語冰』﹐臣若不涉此﹐亦不深信。」上笑曰「爾等誠南士也。」午次五雪岡﹐見上於帳殿。上見光大衣狐裘暖帽﹐笑曰「今爲冷學士矣。」

初七日﹐發玉雪岡。行十餘里﹐過一大坡陀﹐甚平曠遠。見一山甚長﹐一峯獨髙﹐秀拔如拱揖。上指示曰「此賽罕山﹐華言好山也。」又曰「阿卜者﹐華言髙山也。」其中人迹少至﹐至則風雷交作﹔故胡騎少登此﹐若可常登﹐一覽數百里﹐已爲其所窺矣。午次玄石坡﹐見山桃花數藂盛開艸莽中﹐忽睹此﹐亦甚奇特。上登山頂﹐制銘﹐書歲月紀行﹐刻於石。命光大書之﹐並書「玄石坡立馬峯」六大字﹐刻於石。時無大筆﹐用小羊毫筆鉤上﹐石勒成﹐甚壯偉可觀。晚﹐有泉躍出於地﹐如神應泉﹐足飲人馬﹐名曰「天錫泉」。上命幼孜三人及尙書方賓﹑侍郎金純往觀﹐至見人馬塡滿泉水上﹐溢出泉復壅塞。

初八日﹐次鳴轂鎭。

初九日早﹐發鳴轂鎭﹐是程若遠﹐然地甚平曠。午至一山谷中﹐有二舊井﹐水可飲﹐新掘井皆鹽苦。午後忽微雨﹐風作﹐天气淸爽﹐人馬不渴。若暄熱﹐人皆乏矣。過數里﹐兩旁皆山﹐西山皆黑石﹐礌砢層疊﹔東南諸山皆土。晚至歸化甸﹐上與諸騎將前行眺望﹐有泉出於地﹐遂名曰「靈秀泉」。適中官以玄石坡字來進﹐觀畢﹐命司禮監藏於篋。

十二日早﹐發歸化甸﹐由山谷中行。地多鼠穴﹐馬行其上輒踣。行二十餘里﹐地多美石﹐有如琥珀﹑玳瑁﹑馮瑙﹑碧玉者﹐其光瑩然。同行好事者下馬拾以爲玩。午至楊林戍﹐地亦有美石﹐但不如前所見者之佳。晚有泉出於營之西南﹐遂命名曰「神貺泉」。

十六日午﹐次禽胡山。營東北山頂有巨白石﹐上命光大往書「禽胡山靈濟泉」大字。十七日﹐次香泉戍。十八日早﹐發香泉戍。行沙陀中﹐多山桃花﹐滿地爛熳。又有楡林藂生﹐不甚髙﹐有鳥巢甚完固﹐舉手可探之﹐皆鷹隼巢也。午後至廣武鎭。川中有土城基﹐問人云﹐國初徵和林時所築。屯糧於此。過川入山﹐有泉流﹐馬皆不飲﹐泥臭故也。西南山峯甚秀﹐上欲刻石﹐令方賓與幼孜三人上觀石。登山﹐下馬徧觀﹐無佳石﹐得一石略平可書。正書﹐忽風雨作﹐遂下山至營復命。上面營前髙峯而坐﹐上曰「人恆言此山有靈異﹐適登此﹐忽云陰四合﹐風泠然而至。」遂命之曰「靈顯翠秀峯」﹐泉曰「淸流」。

十九日﹐發廣武鎭。上登靈顯翠秀峯﹐令幼孜三人從。晚次髙平陸﹐無水﹐於廣武鎭載水至此晚炊。二十日﹐次懷遠塞。二十一日﹐次捷勝岡。有泉湧出﹐名曰「神獻泉」。上令光大書「捷勝岡」三大字於石。山多雲母石﹐並書「云石山」三字﹐刻於石。

二十二日早﹐發捷勝岡。行數十里﹐但見荒山野艸。上曰「四望無際﹐莫如其極﹐此眞所謂大漠也。」午次淸冷泊。有泉湧出﹐名曰「瑞應泉」。

二十三日午﹐發淸泠泊﹐晚至雙秀峯。是程無水﹐自淸泠泊載水炊飯。適天陰風寒下雨﹐人馬俱不渴。二十四日早﹐發雙秀峯﹐逾時至滅虜鎭﹐泉曰「永淸」。

二十五日午後﹐發威虜鎭﹐晚至紫霞峯。二十六日﹐至玄雲谷。使臣舒百戶自瓦剌回。上召幼孜三人隨駕同行﹐聽其言瓦剌事。夜命寫敕﹐無卓﹐以氈覆地﹐伏而書之﹐書畢已四鼓矣。

二十七日﹐次古梵場。二十八日早﹐發古梵場。行數十里﹐東北有山甚髙廣﹐峯巒聳拔﹐蒼翠奇秀類江南諸山。山之下孤峯髙起﹐上多白石﹐元氏諸王葬其下。晚至長淸塞﹐有泉水甚淸﹐賜名曰「玉華泉」。夜漏初下﹐上立帳殿前﹐指北斗曰「至此則南望北斗矣。」語甚久方退。

三十日﹐至順安鎭。上立帳殿前﹐指營外諸山曰「此虜地諸山之入畫者。」遂令畫工圖之。晚下雨。

五月初一日﹐早微雨﹐發順安鎭。行十餘里﹐山多白雲﹐上召指示前山曰「此卽名白雲山。」又行數里﹐白雲中有靑气接地﹐望之如靑山白雲。上曰「此山甚髙大可觀。」幼孜以爲信然。上笑曰「此气也﹐非眞山。若誠爲山﹐則天下之山無有過之者。」度一岡﹐遙見臚朐河﹔又過一岡﹐上攬轡登其頂﹐四望如下。又行數里﹐臨臚朐河﹐立馬久之﹐賜名曰「飲馬河」。河水東北流﹐水迅疾。兩岸多山﹐甚秀拔﹐岸傍多楡柳。水中有洲﹐多蘆葦﹑靑艸﹐長尺餘﹐傳云不可飼馬﹐馬食多疾。水多魚﹐頃有以來進者。駐營河上﹐地名曰平漠鎭。初二日﹐駐蹕平漠鎭。賜食禦庖鮮魚。初三日﹐發平漠鎭。由此順臚朐河東行﹐午至祥雲巘。上立帳殿前召語﹐片時乃退。初四日晨﹐發祥雲巘。午次蒼山峽。峭馬營已值胡騎四五人﹐得箭一枝﹑馬四疋來進。

初五日﹐發蒼山峽。午次雪臺戍。地多野韭﹑沙蔥﹐人多采食。又有金雀花﹐花似決明﹐莖似枸杞﹐有刺﹐葉小﹐圓而末銳﹐人采取其花食之。又有一種黃花菜﹐花大如茼蒿﹐葉大如指﹐長數尺﹐人亦采食。

初六日﹐次錦屏山。

初七日﹐次玉華峯。初八日﹐發玉華峯。胡騎都指揮款臺獲虜一人至﹐知虜在兀古兒紮河﹐晚遂度飲馬河下營。

初九日﹐上以輕騎逐虜﹐人各賫糧二十日。其餘軍士﹐令淸遠侯帥領駐札河上。扈從文臣﹐止令尙書方賓及光大﹑勉仁數人隨行。命幼孜畱營中。初十日早﹐雨。駕將發﹐餘同光大詣帳殿見上﹐請隨駕同往。上曰「爾不能戰陣﹐往亦無益。前途艱難﹐朕一時顧盼有不及﹐或爲爾累﹐爾畱此豈不安﹖」幼孜叩頭﹐不勝感激。食後送光大﹑勉仁出營門﹐馬上相別﹐殊覺愴然。是日﹐哨馬營獲胡寇數人及羊馬輜重送至大營﹐淸遠侯復遣人護送馳詣上所﹐蓋欲以爲向導也。

十五日﹐早食後出城東﹐回至淸遠侯帳下。坐移時﹐得上追逐胡虜動靜。十六日﹐食後同張侍郎﹑袁中書出城外登一小山。四望天宇空闊﹐情懷甚適。

十九日﹐食後聞捷音將至﹐甚喜。淸遠侯來邀作午飯﹐仍食鮮魚。

二十一日﹐早飯出城外候駕﹐光大﹑勉仁先至營中相見﹐且喜且戚。時駕從城外過﹐去城二十里安營。至營中見上﹐與語良久﹐命寫《平胡詔》。

二十二日﹐分軍由飲馬河先回﹐上以騎兵追逐余虜﹐東行﹐步行者俱不得從。是日﹐發《平胡詔》及書敕諭數道﹐甚忙﹐迫午後起營。

二十三日午﹐大雨﹐午後雨止﹐發威遠戍。晚至廣安鎭。

二十四日﹐發廣安鎭﹐由此循飲馬河南東北行。午次蟠龍山﹐大雨﹐平地水流﹐暮雨止。

二十五日﹐發蟠龍山。雨意未止。晚次臨淸鎭。二十六日﹐午後離飲馬河﹐取便道入山中。晚次定邊鎭。是程無水﹐載水爲早炊。二十七日﹐發定邊鎭。午至河﹐午食後渡河﹐河水稍深﹐據鞍不能渡。幼孜三人俱脫衣﹐乘散馬以渡﹐水沒馬及腰以上。暮至雙淸源﹐夜禁火不舉。

二十八日﹐發雙淸源。午至河﹐水益深﹐多用柳枝縛筏以渡。晚次平山甸。上立帳殿前﹐召幼孜三人問津河之由。上嘆曰「朕渡河時已命筏上渡﹐汝何不由彼﹖」光大曰「臣輩不知﹐及至彼﹐又無與臣言者﹐故不由彼渡。」上笑曰「今日方爲艱難﹐汝得無懼乎﹖」因渡水﹐得一木板﹐上有虜字﹐就以進﹐上命譯史讀之﹐乃祈雨之言也。虜語謂之札達﹐華言云詛風雨﹐蓋虜中有此術也。

二十九日。次盤流戍。六月初一日﹐次凝翠岡。初二日﹐發凝翠岡﹐午經闊灤海子。上令幼孜數人往觀。去營可五六里﹐有山如長堤以限水。海子甚闊﹐望之者無畔岸。遙望水髙如山﹐但見白浪隱隱﹐自髙而下﹐天下之物﹐莫平於水。嘗經江湖間﹐望水無不平者﹔獨此水遠見如山之髙﹐近處若極下﹐此理極不可曉。觀畢復命﹐上曰「此水周圍千餘里﹐斡難﹑臚朐凡七河注其中﹐故大也。」遂賜名曰「玄冥池」。晚次玉帶河。初三日次雄武鎭。上召予同勉仁往﹐光大看馬﹐及退﹐漏下已三鼓矣。初四日﹐發雄武鎭。晚次淸胡原。

初五日﹐次澄淸河。初六日發澄淸河﹐數里渡河﹐穿入柳林中﹐柳蒙密不可行﹐下皆污泥﹐行五六十里下營。大雨如注﹐至晚不止。又復起營﹐夜次靑楊戍。

初七日﹐發靑楊戍。凡四渡河﹐河水甚急。午次克忒克剌﹐華言「半个山」。山甚峻拔﹐遠望如坡﹐故名。入此﹐河稍峽﹐山攢簇﹐多松林﹐上曰「此松林甚似江南。」至前山水益淸秀可愛﹐孰謂虜地有此奇觀也。晚次蒼松峽。隔岸坡陀間﹐樹林蓊郁﹐宛如村落﹐水邊楡柳繁茂﹐荒艸深數尺﹐而艸稍俱爲物所食。是日獲虜二人﹐因問之﹐知虜騎曾經此過一宿﹐艸爲馬所食所。

初八日﹐發蒼松峽﹐渡泥河數次﹐河狹水淺﹐兩岸泥深﹐人馬多陷。晚渡黑松林。蒼翠可愛﹐遂下馬少憩。復行十數里﹐下營飼馬﹐日沒復啟行。夜入山谷中﹐乘月倍道兼行﹐上坡下澗﹐不勝崎嶇。月落﹐路難行﹐旌旗甲戈咫只不能辧。幼孜三人從寶纛﹐須臾莫知其處。但前騎皆不行﹐始下馬立半山間。逾時復上馬﹐下至平川。路多沈淖且陷﹐益難行﹐而鄕道亦惑﹐遂止﹐次飛雲壑。

初九日﹐發飛雲壑。行二十餘里﹐凡渡數山。至一水泉處﹐前哨馬已見虜列陣以待。上飭諸將嚴陣﹐先率數十騎登山以望地勢。幼孜三人下馬被甲﹐復上馬隨陣後。渡一大山﹐見虜出沒山谷中。少頃﹐遣入來僞降。先是﹐上度虜必僞乞降﹐預書招降敕以待。至是虜果來﹐上在陣前召取敕﹐幼孜遂馳馬至前以敕進﹐上曰「虜詐來請降﹐朕亦給之。」乃以敕付來者去。又行數十里﹐駐兵於山谷中。忽見陣動﹐亟上馬前行。俄聞炮聲﹐左哨已與虜敵﹐虜選鋒以當我中軍﹐上麾宿衛卽摧敗之。虜勢披靡﹐追奔數十餘里﹐予三人同方尙書隨寶纛前進。上已駐兵於靜虜鎭。遣傳令都指揮王貴來收兵。貴見予數人驚曰「何故在此﹖主上已久下營﹐可亟回。」予數人遂回。往返已百餘里。

初十日早﹐發靜虜鎭﹐命諸將皆由東行。人渴甚﹐以衣於艸間且行且拽漬露水﹐扭出飲之。行數十里始得水。晚次駐蹕峯。

十一日﹐上先將精騎窮追虜潰散者﹐令予三人及文職扈從者皆隨都督金玉﹑冀忠用領馬步後進。午始行入山谷中﹐漸見虜棄輜重。晚次長秀川﹐而輜重彌望。十二日﹐發長秀川﹐隨川東南行﹐虜棄牛羊狗馬滿山谷。暮次回曲津。

十三日﹐次廣漠戍﹐歸大營。上逐虜於山谷間﹐復大敗之﹐久方回營。幼孜三人見於帳殿﹐上語破賊之故﹐復加慰勞﹐幼孜三人叩頭謝。

十四日﹐發廣漠戍。行數里渡河﹐河濱泥深﹐陷及馬腹﹐余虜尙出沒﹐來窺我後。上按兵河曲﹐佯以數人載輜重於後以誘之。虜見競奔而前﹐銃響伏發﹐虜蒼黃渡河﹐我騎乘之﹐生擒數人﹐餘皆死。虜由是遂絕。晚次蔚藍山。

十五日﹐次寧武鎭。十六日﹐次紫雲谷。

十七日﹐次玉潤山。十八日﹐次紫微岡。十九日﹐次靑陽嶺。二十日﹐次靑華原。二十一日次淳化鎭。

二十二日早﹐發淳化鎭﹐渡河﹐深及馬鞍。旣渡以爲無水矣﹐而入一澤中﹐長六七里﹐艸深﹐泥水相交。復渡兩河﹐泥陷及馬腹﹐馬行泥潦中﹐幾陷。晚次秀水溪。

二十三日﹐發秀水溪﹐行十餘里﹐入淙流峽﹐甚險﹐一水流其中﹐路傾側臨水﹐縈回曲折如羊腸﹐日凡七八渡﹐登髙下低﹐馬力疲倦﹐逾數岡至營。晚次峽中。

二十四日﹐次錦雲峯。二十五日﹐次永寧戍。二十六日﹐次長樂鎭。二十七日﹐發長樂鎭﹐艸間多蚊﹐大者如蜻蜓﹐拂面■﹝口替﹞﹐拂之不去。晚次通川甸﹐卽應昌東二海子間。上登山遙望﹐指海邊石山曰「此卽三石山也。」營之西南曼陀羅山下﹐有寺基﹐元公主造寺出家於此﹐國初廢。

二十八日﹐次金沙苑。

二十九日﹐發金沙苑﹐是程多水﹐途邊多楡柳﹐沙陀髙低﹐樹靑沙白﹐甚可觀。上曰「此景猶小李金碧山水也。」行數十里﹐有大海子﹐水稍深﹐先令軍士伐木爲橋以渡﹐晚次玻璃谷。三十日﹐次威信戍。七月初一日﹐次武平鎭。初二日次開平﹐營於幹耳朵﹐華言「宮殿」也。元時宮殿故址猶存﹐荒臺斷礎﹐零落荒煙野艸間﹐可爲一慨。

初四日﹐次環州。上召賜瓜果。初五日﹐次李陵臺﹐今名威虜驛。連渡數河﹐水深及馬鞍。晚次寧安驛。初七日﹐發寧安驛﹐經元西涼亭故址。四面石墻未廢﹐殿基樹木已成抱﹐殿前柏兩行仍在﹐但蕭條寂寞。觀久﹐悵然而出。晚次盤谷鎭。

初八日﹐發盤谷鎭﹐入山峽中。路其險﹐兩山相夾﹐如行夾城中。上曰「此山險厄若是﹐𨿽有虜騎千羣﹐豈能至此﹖縱至此﹐斷其歸路﹐鮮有能出者。」晚次獨石。初九日﹐次龍門。龍門兩山對峙﹐石崖千仞﹐水流其中﹐路由水中行﹐山水泛時﹐此處最險。上指此山曰「斷此路﹐孰能度者﹖」崖石懸處甚平﹐光大曰「此處好鐫磨崖碑。」上曰「朕意如此﹐汝言正相合也。」

初十日﹐次燕然關。十一日﹐次長安嶺。至此方出險。十二日﹐次鎭安驛。

十三日﹐次懷來。十四日﹐次永安甸。召賜瓜果。

十五日﹐度居庸關。上令幼孜三人記關內橋。自八達嶺出關口﹐凡二十三橋。晚次龍虎臺。十六日﹐次淸河。十七日﹐駕入北京。

