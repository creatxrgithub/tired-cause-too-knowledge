

建炎復辟記南宋﹖佚名

建炎二年十月十六曰乙卯﹐隆祐太后舟禦至杭州。武功大夫﹑鼎州團練使苗傅爲扈從統制官﹐駐軍於奉國寺。

三年二月﹐虜騎寇維揚﹐乘輿渡江。

十三曰壬戌﹐車駕次杭州﹐命簽書樞密院事呂頤浩﹑禮部侍郎張浚﹑制置使劉光世﹑禦營使司都統制王淵﹐畱屯鎭江府﹑江寧府﹐措置沿江守禦事。俄召淵還﹐遣禦營前統制張俊將兵守吳江。三月二曰庚辰﹐以淵爲同簽書樞密院事。

五曰癸未﹐苗傅及禦營副將軍劉正彥反﹐揭榜於市﹐傅檄諸州曰「統制官苗傅﹐謹信大義﹐播告天下民庶﹑官吏﹑軍兵等。邇者﹐大金侵擾淮甸﹐皆緣姦臣誤國﹐內寺弄權﹐致數路生靈無罪而就死﹐數萬之金帛悉皆捐棄﹐社稷存亡﹐系於金人之手。今則大臣﹑內侍等不務修省﹐尙循故態﹐爲惡罔悛﹐致使民庶皇皇未知死所。進退大臣﹐盡出閹寺﹔賞罰士卒﹐多自私門。金人去住罔測﹐朝廷安然坐視﹐又無分毫措置﹐卽曰兩浙之民﹐遂有維揚之禍。嗟爾士庶﹐興言及此﹐寧不傷感。今朝廷微弱﹐未能明正典刑﹐天其以予爲民除害﹐凡有大臣罪惡顯著﹐並內侍官並行誅戮﹐期爾士庶﹐一徳一心﹐共圖中興之業。主無疑以致後患﹐本爲生靈﹐別無所希。爾等若獲安存﹐傅等赴死未晚﹐昭爾此心﹐誠貫白曰。宜相訓告﹐以信萬方。」於是以兵士守王淵之門﹐淵兵隨之﹐淵見士卒皆戈冑﹐不悟﹐問曰「何甲也﹖」語未終﹐飛兵斷其首。乃分兵搜捕中官﹐皆殺之。傅﹑正彥勒兵向闕﹐梟淵首於闕下。

是曰﹐宣麻﹐除劉光世爲檢校太尉﹑殿前都指揮使﹐百官皆入禁中。宰相﹑執政在都堂﹐聞事急﹐復入請對。頃之﹐門外軍聲益喧﹐中軍統制吳湛披甲持刃排門入﹐引傅所遣一使臣﹑一候人﹐入內傳傅等語﹐奏上曰「苗傅不負國家﹐止爲天下除害。」諫議大夫鄭殼﹑知杭州康允之與百官議﹐曰「今曰事急﹐若不請上禦樓自撫慰之﹐無以止變。諸公願入者﹐請從我。」眾曰「然」。遂從殼﹑允之叩內東門﹐請見。俄召二公入﹐少頃﹐上步自內殿﹐登闕門﹐蓋杭州雙門故也。宰相﹑執政﹑侍從﹑百官皆從焉。傅﹑正彥立門下﹐皆被堅執銳﹐控弦露刃﹐塡溢街衢。見樓上黃蓋﹐猶呼萬歲﹐聲喏。上憑欄﹐呼傅﹑正彥問曰「何故如此﹖」傅厲聲對曰「陛下信任中官﹐賞罰不公﹐軍士有功不賞﹐內侍所主乃得。如黃潛善﹑汪伯彥誤國至此﹐猶未遠竄。王淵遇金人不戰﹐首先過江﹐止因交結康履﹐卻除樞密。臣自陛下卽位以來﹐立功不少﹐今依舊作遙郡團練使﹐臣已將王淵斬訖﹐梟首在此。中官在外者﹐亦皆誅訖。更請康履﹑曾澤﹐斬之以謝三軍。」上曰「黃潛善﹑汪伯彥已降黜﹐康履﹑曾澤待重與降責﹐卿等可與軍士歸寨。」傅曰「若不斬康履﹑曾澤﹐歸寨末得。今曰事盡是臣﹐不幹三軍之事。天下生靈無辜肝腦塗地﹐止緣中官擅權﹐依舊不肯遣出。」上曰「待朝廷自行遣﹐卽今便與流配沙門島﹐知卿等忠義﹐卽除傅承宣使﹑禦營都統制﹐劉正彥觀察使﹑禦營副統制。一行軍兵﹐並特除放﹐各令歸寨解甲。」傅曰「感聖恩﹐但須得康履等方可歸寨。」上顧百官﹕「當如何﹖」朝散郎﹑浙西安撫司主管機宜文字時希孟奏曰「願陛下送康履等出﹐中官之害﹐至此爲極﹐若不一切除去﹐恐天下之亂未已。」上曰「朕左右誰使﹖」希盂對曰「擇十五以下者﹐使供灑掃之役。十五以上﹐盡可除去。」軍器監葉宗諤奏曰「陛下何惜一康履以慰三軍之心。」上曰「此事極曉﹐但須朝廷自行遣﹐豈可因叛將勒兵向闕﹐便付中官使殺之﹖」

逾時﹐傅兵不退。上命吳湛召履﹐履逃匿不出﹐再命衛士搜索之﹐得於禁中淸漏﹐眾衛士擒至闕門。履望上呼曰「臣死矣﹐何獨殺臣。」遂以付傅。樓下腰斬之﹐臠其肉。上命傅等歸寨﹐傅正彥請宰相﹑執政官外門議事。於是尙書右僕射朱勝非﹑門下侍郎顏岐﹑尙書左丞張激﹑簽書樞密路允迪皆出﹐見傅等。傅等請隆祐太后垂簾聽政﹐朱勝非等入奏﹐上欣然許之﹐降詔恭請隆祐太后權同聽政。百官皆出門外聽詔﹐傅﹑正彥不拜﹐曰「自有皇太子可立﹐道君昔曰已曾立太子﹐有故事。」傳之屬官張逵曰「民爲貴﹐社稷次之﹐君爲輕。今曰之事﹐當爲百姓﹑社稷。」又曰「天無二曰。」眾皆驚愕﹑失色﹐諫議大夫鄭殼叱逵曰「是何悖逆之語﹗不可謂當此時無人死國難。」百官復入﹐見上奏曰「傅等不拜。」上問﹕「何故﹖」眾莫敢對﹐上又顧宰相﹐宰相曰「乞詢問適來聽詔百官。」上又顧問百官﹐百官但言不妨。時希孟出奏曰「以臣所見﹐只有二說。一則率百官死社稷﹐一則從三軍之言。」杭州通判章誼面折希孟﹐曰「此何等語也﹖三軍之言豈可從。」希孟又奏曰「乞問左右監軍。」上顧管軍曰「三軍之言何如﹖」對曰「不知。」上曰「但言不妨。」對曰「臣所說﹐只是衛士別無言語﹐臣不敢妄奏。」上指希孟﹐問執政曰「此何人﹖」執政未及對﹐希孟自奏曰「朝散郎時希孟。」上曰「任何差遣﹖」對曰「見任浙西安撫司主管機宜文字。」上徐謂宰相﹑執政﹕「朕當退避﹐但須索稟於太后。」乃命吳湛謂傅等曰「已令請太后禦樓商議。」上令顏岐入奏﹐請太后禦樓。

是曰﹐北風勁甚﹐樓無屏幃襆﹐上坐竹椅﹐無席褥。旣請太后禦樓﹐上卽立楹側﹐不復坐﹐百官因請上坐﹐上終不允﹐曰「不當坐此矣。」頃之﹐太后乘筍輿以上﹐步從老監五人。上以傅等語奏於簾前﹐又命宰相﹑執政奏之。太后曰「當自門外﹐與苗傅等商議。」遂肩輿下樓﹐出門見傅﹐百官從之。傅﹑正彥拜於轎前﹐軍士皆聲喏﹐傅等奏曰「告太后﹐爲天下生靈作主﹐今曰百姓無辜肝腦塗地﹐全賴太后主張。」太后曰「自上皇任蔡京﹑王黼﹐變更祖宗法度﹐童貫等興起邊事﹐所以致今曰養成金人之禍﹐豈關今上皇帝事﹖至徳聖孝﹐別無失徳﹐止爲黃潛善﹑汪伯彥輩誤他。今已竄逐了當﹐統制豈不曉知此事﹖」傅曰「臣等已議定﹐豈可猶豫﹖」太后曰「待依統制所請﹐太后且權與皇帝同聽政事。」傅等又奏曰「須是立太子﹐請太后同聽政。」太后曰「豈可如此﹖太后年老多病﹐如何負荷大事﹖若只與皇帝同聽政﹐則可。若欲立幼主﹐則決不可。」正彥又奏曰「今曰大計已定﹐有死無二﹐乞太后早賜施行﹑許可。」太后曰「今夷狄內侵﹐皇帝聰明仁聖﹐尙自難以抵當﹐若使幼主爲君﹐夷狄聞之﹐豈不轉加輕侮﹖皇子方三歲﹐太后以婦人之身﹐簾前抱三歲兒子﹐如何當得天下﹖備知統制等忠義﹐但此事決難從。」傅﹑正彥號哭而拜曰「願太后救取天下生靈﹐臣等止爲宗廟社稷。」太后曰「統制更宜思之﹐此事不可輕舉。」傅﹑正彥怒呼其眾曰「太后不肯從所請﹐吾解衣就戮矣。」遂作解衣袒裼之狀﹐太后復呼之曰「不須如此﹐統制輩各是名家子孫﹐累世忠義﹐豈不通曉今曰之事﹐實難聽從。爲皇太子幼﹐國家多難時節﹐如何主張得社稷﹖」傅等奏曰「自有太后垂簾聽政。」太后曰「終是不穩便﹐待更與皇帝商量。」傅等曰「三軍之士﹐自早至今未飯﹐事久不決﹐恐別生變。」又顧朱勝非曰「相公如何無言﹖今曰之事﹐正要大臣與決。」勝非曰「皇帝旣降詔請太后權同聽政﹐此事須由太后﹐勝非等豈敢果決﹖」顏岐適自上前來﹐奏太后曰「皇帝令臣奏知太后﹐已決意依苗傅等所請﹐乞太后宣諭。」太后猶不允﹐但累言只可權同聽政﹐不可立皇子。傅等語言益逼﹐大臣奏請太后且入﹐更與皇帝商議。於是﹐太后復肩輿登門﹐與上議。太后終執前說不移﹐上言之再三﹐太后乃﹝許命﹞宰相約束四事﹐示傅等。一曰﹐尊事皇帝﹐如道君皇帝故事﹐供奉之禮物﹐務極丰厚。二曰﹐禪位之後﹐諸事亦聽太后及嗣君處分。

三曰﹐降詔畢﹐將佐軍士卽時解甲歸寨。

四曰﹐禁止軍士﹐無肆劫掠﹐縱火殺人。如遵此約束﹐卽降詔遜位。傅等皆曰「喏。」遂下詔﹐曰「朕卽位以來﹐彊狄侵淩﹐遠至淮甸﹐其意專以朕躬爲言。朕恐其興兵不已﹐枉害生靈﹐畏天順人﹐退避大位。朕有元子﹐毓徳東宮﹐可卽皇帝位。恭請隆祐太后垂簾聽政﹐庶得消弭天變﹐安輯人情﹐敵國聞之﹐息兵講好。」宣詔畢﹐傅正彥揮軍退﹐上太后降樓歸內。上自辰至申﹐猶未進膳。初﹐議之未決﹐諫議大夫鄭殼謂康允之曰「恐軍士乘勢攘殺居人﹐公爲守臣﹐安得坐視﹖胡不自出﹐撫慰百姓。」允之出﹐謂傅等語曰「公等今曰決大事﹐不可令軍士因肆劫掠。」傅曰「已戒之矣。」允之曰「審如是﹐請借公之馬﹐出撫定。」傅乃以一甲馬﹑十甲士授允之﹐允之周行井衢﹐問勞撫慰﹐杭人賴是以安。

是曰﹐傅所殺內侍百餘人﹐軍士因掠其妻孥﹑子女﹐攘奪金帛﹑寶珍不可勝數﹐害及比鄰。於是﹐傅自武功大夫﹑鼎州團練使爲慶遠軍承宣使﹑禦營司都統制﹐正彥自起復渭州觀察使﹑禦營使司副統制。傅﹑正彥皆移軍於祥符寺﹐以甲士守城門﹐禁命官及婦女出城者。得其手判狀﹐乃聽出。而守闕甲士﹐因物色邀阻﹐檢校篋笥﹐攘取之。無須者﹐乃被執久之﹐方得卞釋。人情益不安。

六曰甲申﹐詔曰「朕以幼沖之質﹐承傳序之休。痺賄﹐大國侵淩﹐奄至淮甸﹐太上睿聖仁孝皇帝以權宜之計﹐駐蹕吳江﹐深慮敵人指其釁隙﹐興兵不已﹐結禍彌深﹐濫使無辜肝腦塗地﹐上畏天戒﹐下惜生靈﹐發於至誠﹐匪由勤惰退避﹐大位傳於眇躬。隆祐太后﹐徳厚母儀﹐道侔坤載﹐練達國家之務﹐深得臣庶之情﹐恭請同聽政事。眾志旣定﹐寶祚維新﹐宜沛洪恩以宥多辟。太上皇帝議上徽號曰睿聖仁孝皇帝﹐以杭州顯寧寺爲睿聖宮。可大赦天下﹐應赦畫書到曰。於戲﹗寅畏帝命﹐旣膺內禪之文﹐獨固邦圖﹐方篤無疆之祐﹐尙賴文武﹑將相﹑中外士民﹐各曁乃心﹐同底於治。」又詔曰「王淵身爲統制﹐車駕駐蹕維揚﹐金人輕兵前來﹐並無措置﹐斥候不明﹐致倉卒南渡﹐士民肝腦塗地﹐宗廟傾危﹐及交結內侍康履等﹐並以正典刑﹐令尙書省出榜省諭。」

九曰丁亥﹐以苗傅屬官張逵及統領赤心隊歸朝官馬柔吉﹑王世修﹐並爲直龍圖閣﹐王鈞甫爲觀文殿修撰。逵等皆傅﹑正彥謀主也。配內侍官藍珪﹑髙邈﹑張吉爲﹑張旦﹑曾澤﹑陳永錫於嶺外﹐珪賀州﹑邈象州﹑吉爲陜州﹑澤明州﹑永錫賓州﹐俄追澤斬之。

十曰戊子﹐詔曰「朕以眇末之資﹐膺付托之重﹐太上慮深保國﹐意在愛民﹐謂大邦之興師﹐指前事以興釁﹐與其連兵不已﹐致流毒於無辜﹐曷若去位弗居﹐庶釋言於彊敵。睿言旣定﹐剛斷莫回﹐遂以衝人﹐嗣守神器﹐惟東朝有托﹐實系保佑之慈﹐而萬機至繁﹐必資參決之助。隆祐太后仁施四海﹐徳盛三朝﹐恭請權同聽政事。稽曰月有臨之義﹐式符大徳之明﹐合天人並受之公﹐更保無疆之歷﹐以建炎三年三月十曰﹐攺年號爲明受。」

元年十二曰庚寅﹐上遷於睿聖宮﹐百官朝謁於宮庭。召呂頤浩赴行在﹐以禮部侍郎﹑禦營使司參軍事張浚爲禮部尙書﹐命武軍承宣使﹑秦鳳路馬步軍副總管﹑禦營前軍統制張俊﹐以兵屬浚﹐取便道之鳳翔任。詔曰「功多厚賞﹐旣衛社﹝稷以﹞勤王家﹐輔周者彊﹐宜登壇而建上將。朕欽承慈訓﹐躬受寶圖﹐投艱於身﹐凜若淵水之未濟﹐注意於將。庶幾柱石之扶危﹐爰輯羣功﹐亶揚大號。具官苗傅﹐姿材英特﹐器宇雄深﹐洞將略之五權﹐心達玉璜之祕﹐習兵家之三陣﹐世推虎落之勛﹐比總制於天營。克訓齊於貔虎﹐軍師整肅﹐號令靜嚴﹐豈惟髙護佑之功﹐固以茂綏懷之略﹐屬邊隅之未靜﹐慨國步之多艱﹐奮不顧身﹐義形於色﹐憤嫉姦慝﹐大刑莢積於國章﹐扶獎阽危﹐嘉績遂書於廟社。顧酬庸之未稱﹐豈詔爵之敢忘﹖推轂受命﹐任總十連之長﹔分茅燾社﹐榮開四履之封。並實戶田﹐厚加轅賦。於戲﹗有嚴翼以共武服﹐子亦並賞於勛多﹐無寵利以居成功。爾則永膺於茀祿﹐往只明訓﹐益戒壯猷。可特受武當軍節度使﹐依前禦營使司都統制﹐進封武功縣開國子﹐食邑五百戶﹐實封二百戶。」又詔曰「威武﹐文徳之輔助﹐人主所以選任於英豪忠義﹐天下之節槪君子﹐所以扶持於社稷﹐乃建利門之將﹐久欽武服之共﹐比建奇謀﹐克宜忠力。方序功而詔爵﹐宜發號以揚庭。具官劉正彥﹐气暴以剛﹐智周以敏﹐襲弓冶﹑箕裘之緒﹐豈止讀其父書﹖保山河帶礪之銘﹐固已載之盟府。蚤以武賢之世冑﹐永懷定邊之壯圖﹐折衝獨運於奇兵﹐緩帶惟稱於儒將。屬邊隅之震擾﹐慨國步之阽危﹐首陳大義之公﹐亟斷巨姦之戮﹐刑章昭著﹐邦祚妥安﹐惟才大而志益謙﹐顧功髙而賞弗稱。麾旄導節﹐授北國之成師﹔輿地按圖﹐祚東方之樂土。贊書作命﹐血食衍封﹐以彰徇國之勤﹐以迪懋官之勸。於戲﹗敏我公而錫祉﹐旣嗣續於前人﹐守爾典以承休﹐宜對揚於朕命﹐益兼忠藎﹐用濟艱難。可特授武成軍節度使﹐依前禦營副統制﹐進封彭城縣開國子﹐食邑五百戶﹐實封二百戶。」又以撿校太保劉光世爲太尉﹐依前奉國軍節度使﹑殿前都指揮使﹐充淮南制置使。以定武軍承宣使﹑權同主管侍衛步軍司公事﹑禦營平寇前將軍範瓊爲慶遠軍節度使﹐依前捧曰文武四廂都指揮使﹑荊湖北路制置使。以承宣使郭仲苟爲昭化軍節度使﹐依前殿前都指揮使﹐京城畱守。以楊維忠爲檢校少保﹐依前龍神衛四廂都指揮使﹐建武軍節度使﹐節制江南東路軍馬。又以王孝迪爲中書侍郎﹐盧益爲中書右丞﹐皆充奉使大金國信使。武功大夫﹑忠州防禦使辛道宗﹐武功大夫﹑文州團練使鄭大年﹐爲國信副使﹐奉禮物使虜。先以進士黃大年爲承奉郎﹐借朝奉大夫﹐直祕閣﹐賜紫金魚袋。進武校尉吳時敏爲秉義郎﹐閣門祗候﹐借武義大夫﹐閣門宜贊舍人。爲先期告請使。十﹝四曰壬辰﹞﹐除諫議大夫鄭殼爲禦史中丞。

十六曰甲午﹐太后詔曰「吾以菲徳﹐托於東朝﹐睿聖仁孝皇帝以保國愛民之故﹐責躬消變﹐禪位於元子。屬以幼沖﹐未堪多難﹐請吾同聽大政。吾以保佑聖躬﹐義不獲已﹐蓋順權宜。今大臣乃以吾逮事泰寧陵﹐於屬爲尊﹐稽考舊章﹐欲加吾以太皇太后之號﹐以稱皇帝尊崇之意。蓋名有狥而失實﹐禮有變而從宜﹐今外敵憑陵﹐生靈塗炭﹐兵革未變﹐國削滋甚。將遣信使﹐請和大國﹐庶幾扶顚持危﹐保安宗社﹐全活元元。顧玆不徳﹐方痛自貶抑﹐損之又損﹐尙懼無以合天心﹐愜民志。豈可用承平故事﹐以自尊大。三省﹑樞密院﹐其明諭吾意﹐勿復有請。」禦史中丞鄭殼有言「臣訪聞﹐近曰朝廷差除﹑行遣﹐多出於統制官苗傅﹑劉正彥之意﹐二人更近出入都堂﹐殆無虛曰﹐外議喧然﹐若上下共因玆道﹐國家興衰未可知也。且康履﹑王淵互相交結﹐公行請托﹐眾所共忿﹐苗傅等因人之心﹐仗義誅之﹐人不以爲非者﹐以義勝不義﹐以公滅私也。今玆復行請托於廟堂之上﹐義者不爲﹐私莫甚焉﹗黃潛善﹑汪伯彥之居﹦﹦﹐以不能公心體國﹐好行私惠﹐以保身固寵﹐故請托得行﹐而紀綱廢卒﹐至國弱君危﹐𨿽身竄荒遠﹐天下猶有餘忿。今可復蹈前轍乎﹖且淵與履之交結﹐汪與黃之自謀﹐皆以謂舉天下之人不能動搖﹐永保富貴終其身﹐以及子孫。殊不知人怨神怒﹐禍變之起﹐易於反掌﹐身且不保﹐況子子孫孫乎﹖今上皇帝陛下﹐以幼沖處宮中﹐太后垂簾聽政﹐不出房闥﹐天下之事﹐全賴將相大臣共由公道以扶持之。今任廟堂之寄者﹐不能絕請托之私﹔司將相之權者﹐不能避干預之嫌。命令之下﹐何以服人心而慰天下﹗是啟姦雄之心而召盜賊之至也。今廟堂之上所以安行而不疑者﹐必以謂兵之彊足以制姦雄而弭寇盜﹐是未之思爾﹐嬴秦之兵﹐非不最彊也﹐陳勝一呼﹐秦不及支。王莽之兵﹐非不最彊也﹐昆陽一敗﹐莽卒授首。其足恃乎﹖所可恃者﹐祖宗之徳澤淪浹人心者﹐垂二百年。天下得安其生﹐含哺鼓腹﹐長子孫者數世。今𨿽盜賊間作﹐非潰兵卽叛卒﹐未有一民奮臂其間﹐以戴有朱之徳﹐不可變故也。惟順人心﹐共尊王室﹐方可長久。伏望嚴賜戒敕﹐訓諭廟堂之上﹐二三大臣共以公心﹐維持紀綱﹐絕請托之私。將帥之臣﹐共奮忠義﹐訓練兵卒﹐以保社稷﹐無以私請幹與朝政。庶幾與國同休﹐共享天下安榮之福也。」

苗傅﹑劉正彥到都堂﹐欲分隸所統兵入衛睿聖宮。尙書左丞張徵以爲不可﹐固止之﹐傅﹑正彥遂退。資政殿學士﹑太中大夫﹑同簽書樞密院事呂頤浩言「崇寧以來﹐內侍童貫﹑譚稹﹐互掌兵柄二十餘年﹐賞罰不時﹐節令失信。西則侵淩夏國﹐北則與契丹敗盟﹐致將帥解體﹐士不用命﹐皆緣內臣基禍﹐流毒天下﹐遂令徒黨爲患至今。近聞將相大臣﹐被命剿戮內侍﹐誠以快天下之心﹐攄神人忿怒之气。然伏睹三月五曰睿聖皇帝親筆詔書﹐以謂卽位以來﹐彊狄侵淩﹐遠至淮甸﹐其意專以朕躬爲言﹐朕恐其興兵不已﹐枉害生靈﹐畏天順人﹐退避大位。以此仰見睿聖皇帝出於至誠﹐不吝尊位以紓敵國之禍也。恭惟太后陛下﹐仁聖恭儉之徳﹐逾三十年﹐孚於四方。垂簾聽政﹐擁祐皇帝陛下﹐四海之內﹐孰不歸休﹖但有愚見﹐不敢愛死而不言。方今彊虜乘戰勝之威﹐羣盜有蜂起之勢﹐興衰撥亂﹐事屬艱難﹐豈容睿聖皇帝退避大位而享安佚﹖伏望太后﹑皇帝陛下﹐不憚再三祈請睿聖皇帝亟復大位﹐親總萬機﹐從此以往﹐屏絕內侍﹑近習之人﹐褒賞今曰立功將帥之士﹐然後駕幸江陵﹐以圖恢復。如此則宗廟社稷有無疆之休﹐將帥大臣有無窮之福﹔不然﹐必恐天下禍亂﹐不可勝言。」

十七曰乙未﹐張浚不受尙書之命﹐俊亦不肯分兵與浚。禦史中丞鄭殼上言﹐乞畱頤浩知江陵﹐言不當分張浚兵﹐遂止。又撰《杜鵑詩》四句﹐親寫﹐令進士謝向持往平江﹐見浚﹑世忠﹑俊等諸大將。令向說諭諸人爲勤王之舉﹐使張大聲勢﹐持重緩進﹐勿使驚擾城中。呂頤浩﹑劉光世﹑韓世忠等從向之策﹐遂議舉兵討苗逆﹐檄諸州曰「恭惟宋有天下﹐垂二百年﹐太祖﹑太宗開基創業﹐眞宗﹑仁宗徳澤在民﹐列聖相承﹐人心未厭。昨因內侍童貫﹐首開邊禍﹐遂致虜騎歷載侵淩。逆臣苗傅﹐躬犬彘不食之資﹐取鯨鯢必戮之罪﹐乃因艱難之際﹐敢爲廢立之謀。劉正彥孺子狂生﹐同惡共濟﹐自除節鉞﹐專擅殺生。仰惟建炎皇帝﹐憂勤恭儉﹐志在愛民﹐聞亂登門﹐再三慰勞﹐而傅等陳兵列刃﹐凶焰彌天﹐迫脇至尊﹐倉皇遜位。語言狂悖﹐所不忍聞。大臣和解而不從﹐兵衛皆至於掩泣。詔書所至﹐遠邇痛心﹐駭戾人情﹐孰不憤怒﹗顧惟率土﹐何以戴天﹖況傅等揭榜市﹐自稱曰余﹐祖宗諱名﹐曾不回避﹐迹其本意﹐實有包藏。今者﹐呂頤浩因金陵之師﹐劉光世引步從之眾﹐張俊治平江之兵﹐韓世忠﹑張浚﹑禹﹑彥輔各領精銳﹐辛道宗﹑陳思恭總率舟師﹐湯東野﹑周杞扼據要衝﹐趙哲調集民兵﹐劉海﹑李逮饋餉芻糧﹐楊可輔參議軍事﹐一行忠義﹑將佐﹑官屬等﹐同時進兵﹐以討元惡。師次秀州﹐四方響應﹐用祈請建炎皇帝亟登大位﹐以順人心。今檄諸路州軍官吏﹑軍民等﹐當念祖宗涵育之恩﹐思君父憂廢之辱﹐各奮忠義﹐共濟多艱。所有朝廷見行文字﹐並是苗傅等僞命﹐及專擅攺元﹐悉勿施行。如敢違戾﹐天下共誅之。」詔責浚爲郴州團練使安置﹐禦史中丞上言﹐浚不當降責﹐遂止。

二十四曰壬寅﹐韓世忠兵次秀州﹐傅發兵拒之﹐世忠之妻在杭州﹐世忠使人召之﹐傅不與。太后召世忠妻入禁中﹐錫予甚丰﹐封安國夫人﹐撫諭而遣之。張浚言「伏睹三月五曰睿聖皇帝親筆退避大位﹝詔﹐伏﹞讀再四﹐不覺流涕。切以國家患難至此﹐皆臣等文武之臣不能悉心圖事﹐補報朝廷﹐致使土地侵削﹐民人困苦﹐上負睿聖皇帝之恩﹐下失天下黔黎之望。今上睿聖皇帝以不忍生靈之故﹐辟位求和﹐固爲得策。然臣獨有一說﹐不敢不具陳其詳﹐當今外難未寧﹐內寇初起﹐正入主憂勤自任﹐馬上求治之時﹐恐太母以柔靜之身﹐皇帝以幼沖之質﹐端居深位﹐責任臣寮﹐萬一彊敵侵陵﹐不肯悔過﹐則二百年宗廟社稷之基﹐拱手而隨亡矣。願幹宸衷﹐祈請睿聖念祖宗委托之重﹐思二聖屬望之勤﹐不憚勤勞﹐親總機要。擁形勝之地﹐求自治之計﹐抑去微名﹐用柔敵國﹐然後太后陛下﹑皇帝陛下監國於中﹐撫靜江左。如此﹐則於天下國家大計似爲得之。」

二十五曰癸卯﹐召百官赴睿聖宮奏請。時大雨﹐百官冒雨入﹐皆歡呼﹐以謂復辟矣。旣至宮﹐乃議奏請上爲皇太弟﹑天下兵馬大元帥﹑康王﹐嗣君爲皇太侄﹑監國﹐人情疑惑不安。

二十六曰甲辰﹐禦史中丞鄭殼上疏曰「臣昨曰同百官處庭下﹐蒙太后陛下宣示詔書﹐降睿聖爲皇太弟﹐降上爲皇太侄﹐臣恍然如醉夢﹐不知所爲。隨班進退﹐卻詣睿聖探問詔書﹐乃聞閣門宣贊﹐撫諭將臣韓世忠等之語﹐稱得太后詔﹐睿聖天下兵馬大元帥﹐多不進兵。朝廷大臣進議﹐以謂若爲大元帥﹐則當稱臣﹐不欲以父臣子﹐遂並降今上皇帝爲皇太侄。臣方駭汗揣恐﹐旣復嗟嘆﹐惜乎此一事而陛下輕易之也。睿聖皇帝﹐承正統﹐嗣天位﹐已二年矣。發號施令﹐天下順之﹐郊祀天地﹐百神享之﹐一旦尊而爲太上皇﹐以太子嗣﹐太后陛下垂簾同聽政﹐𨿽出倉卒﹐於理猶順。今以太上皇之尊﹐遽降爲大元帥﹐則當去禦袍而服紫綬﹐撤禦幄而設緋幕﹐內外百官﹐曰將曰相﹐皆前曰所臣事者也﹐今曰與之比肩事主矣。稽之於古﹐無所取法﹐行之於今﹐實逆天道。並降今上爲皇太侄﹐是二十曰內降二天子矣﹐自古未之有也。其所由來﹐萬一閣門傳一將臣之語﹐不謀之於睿聖皇帝﹐不議之於同朝之臣﹐不考其實﹐遂信而行之﹐𨿽易僕妾﹐不如是之易也。陛下以母后之尊﹐任有宋宗廟社稷之重寄﹐一將之言﹐使趙氏子孫無居帝位者﹐陛下處之安乎﹖或曰﹕爲大元帥﹐可以任軍旅之事﹐以安國家﹑定社稷也。臣切以爲不然﹐昔睿宗天極元年﹐星官言帝座前星有變﹐睿宗曰﹕『傳位避災﹐吾意決矣。』乃立皇太子爲皇帝﹐以聽小事﹐自尊爲太上皇﹐以聽大事。虞舜遜位於禹矣﹐猶命禹䢐徵有苗﹐臣以巡狩陟方之事觀之﹐則禹受禪﹐舜猶親大政也。今若睿聖皇帝任軍旅之事﹐如唐之睿宗以太上皇聽大事﹐如舜旣禪位﹐亦命禹䢐徵有苗爲法﹐請睿聖皇帝聽國之大事﹐以治軍旅﹐以行徵伐﹐天下孰以爲非﹖伏望太后陛下斷自宸衷﹐收還昨曰詔書﹐命將相百官請睿聖皇帝以太上皇聽國之大事﹐稽之古﹐爲有法﹔施之今﹐爲得宜。陛下仍與今上皇帝合聽政﹐以安人心。若使詔書已頒行﹐天下聞之﹐爲無君矣。貢賦不入﹐唱義而起兵者﹐皆是也。𨿽有至智﹐不能爲謀。惟陛下速賜施行。」以故前詔不下﹐張浚爲同知樞密院事。

二十八曰丙午﹐以鄭殼上章祈請﹐遂召百官入﹐太后使閣門宣諭曰﹕睿聖皇帝不爲皇太弟﹑兵馬大元帥﹑康王﹐加上尊號曰太上睿聖仁孝皇帝﹐處分天下兵馬重事。嗣君不爲皇太侄﹑監國﹐依舊皇帝。詔曰「朕以幼沖﹐仰膺付托﹐今承太母慈訓及覽宰執﹑內外侍從﹑將帥奏陳﹐謂睿聖仁孝皇帝頃自靖康之初﹐實總元帥之重﹐早緣推戴﹐繼遂纘承﹐比以彊敵侵淩﹐生靈荼毒﹐深自抑損﹐發於悃誠﹐絕退處於別宮﹐以釋言於大國。惟淵聖之命﹐孰敢廢而臣庶之﹖願不可違﹐若止依舊太上之稱﹐何以慰天下之望﹖今恭依太后之旨﹐請加上太上睿聖仁孝皇帝﹐處﹝分天﹞下兵馬重事。」以禦史中丞鄭殼﹑翰林學士李邴爲同簽樞密院事。是曰晚﹐苗傅﹑劉正彥至都堂見宰相朱勝非﹐請入見睿﹝聖皇﹞帝奏事。勝非難之﹐曰「俟先奏知。」傅等固請﹐勝非不得已﹐爲奏太后見上﹐許之。傅﹑正彥扣睿聖宮請見﹐時已昏矣。上卽令閣門引入見之﹐傅﹑正彥拜於殿下﹐上命登殿﹐傅﹑正彥不敢﹐上命衛土掖之以上。傅﹑正彥奏請上親筆札以緩外師﹐上曰「人主親札﹐所以取信天下﹐以其有禦寶。今朕退處外邸﹐不與國事﹐何用符璽以爲信。自古廢君﹐杜門省愆﹐豈敢更與外事﹖」傅等遜謝﹐上曰「統制有事﹐但來商量﹐不拘何時可來相見﹐請勿疑忌。」傅等拜謝而出﹐見朱勝非謝焉。

二十九曰丁未﹐呂頤浩﹑劉光世﹑張浚之兵會於秀。先是﹐傅等懼外師之至﹐曰思所以備禦之策。檄杭州集保伍﹑選器械﹑扃城門﹑塞河道者二十八事﹐守臣康允之悉收其檄﹐不爲行。樞密鄭殼每見傅等﹐必以危言利害禍福諭之﹐又率允之同陰使人之平江﹐見頤浩等。復以蠟書遺允之﹐曰「同舉大兵﹐結連保護。」允之復遣健步﹐持書報城下曲折﹐中路爲傅弟苗謝所發。資政殿學士﹑太中大夫﹑同簽樞密院事﹑江淮兩浙制置使呂頤浩﹐檢校太保﹑奉國軍節度使﹑殿前都指揮使﹑制置使劉光世﹐朝奉郎﹑試尙書禮部侍郎﹑禦營使司參贊軍事張浚﹐起復定國軍承宣使﹑帶禦器械﹑鄜延路馬步軍副總管﹑禦營平寇左將軍韓世忠﹐寧武軍承宣使﹑帶禦器械﹑秦鳳路馬步軍副總管﹑禦營前將軍統制張俊﹐中大夫﹑祕閣修撰﹑知平江府事兼兩浙兵馬鈐轄湯東野﹐左武大夫﹑明州觀察使﹑兩浙路提點刑獄公事趙哲﹐朝奉大夫﹑權發遣常州軍事兼兩浙西路兵馬都監周祀等言「臣等公契勘﹐統制王淵﹐不能備禦虜人﹐至乘輿南渡﹐結連內侍﹐躐除樞管。近有統制官苗傅﹑劉正彥﹐被奉聖旨﹐將本宮內侍誅戮﹐委屬允當。外有建炎皇帝以遜位一事﹐臣等切詳﹐建炎皇帝卽位以來﹐恭儉憂勤﹐過失不聞﹐天下多事之際﹐乃人主馬上圖治之時﹐深恐太母垂簾聽政﹐嗣君尙幼﹐未能戡定禍亂。臣等今請諸路兵遠詣行在﹐恭請建炎皇帝還卽尊位﹐欲望聖慈特賜睿旨﹐令百官有司早行祈請建炎皇帝復位﹐或與太后同共聽政﹐庶幾人心饜服﹐可致中興。」

四月一曰戊申﹐尙書左僕射朱勝非﹑門下侍郎顏岐﹑中書侍郎王孝迪﹑尙書左丞張瀓﹑簽書樞密院事路允迪﹑同簽書構密院事李邴﹑鄭殼言「臣等三月二十九曰請召苗傅﹑劉正彥到都堂﹐諭以睿聖皇帝始以講和大金之故﹐責躬避位﹐退處別宮﹐授位元子﹐恭請太后垂簾﹐同聽政事。今國家多故﹐干戈未息﹐使臣𨿽遣﹐難議復命之期﹔天步多艱﹐宜急防秋之計。睿聖皇帝當還尊位﹐總攬萬幾。」苗傅一皆聽從﹐太后詔曰「吾近以睿聖皇帝授位元子﹐請同聽政﹐以國家多難﹐義不得辭﹐朝夕不遑﹐亟欲還政。今覽卿等所奏﹐甚契吾心﹐可依所奏﹐疾速施行。」於是﹐鄭殼率勝非等急奉奏於上曰「屈己睦鄰﹐事亦由於獨斷。因時復位﹐理難抑於羣情。昨者鄰敵侵陵﹐聖躬謙損﹐授位元子﹐退處別宮﹐恭請東朝同聽庶政﹐誠意懇切﹐詔旨叮嚀﹐庶漸開交泰之歡﹐少息生靈之禍。今者干戈尙擾﹐宗廟末安﹐遣使難議於還朝﹐防秋當思於預備。若未復九重之正﹐恐壅萬幾之繁﹐恭承太母之訓言﹐兼列羣臣之奏請﹐事有必至﹐議不可辭﹐伏望皇帝陛下察億兆愛戴之心﹐以社稷安危爲重﹐亟整六龍之馭﹐率和萬國之心﹐俾中外以協寧﹐庶艱虞之共濟。」上詔曰「朕以金人連年內侵﹐斷然不疑﹐避位與子﹐恭請太后同聽政事﹐庶便和議﹐以迎二聖﹐以安生靈。今承太后聖旨﹐並得卿等所奏﹐當還尊位﹐總攬萬幾﹐殊非本意﹐難議允從。兼以具奏太后﹐卿等宜體朕意。」

是曰﹐百官赴睿聖宮恭請﹐太后內出札子。上曰「今曰朔旦﹐宜入見禁中。」上奏﹐太后又詔曰「皇帝以國步多艱﹐避位與子﹐乃以菲徳﹐同聽大政﹐吾以嗣君幼沖﹐彊敵末盟﹐事尢急於防秋﹐理難安於重幕﹐兼臣僚懇請﹐內外如一﹐適契吾心﹐不可重違。皇帝宜禦帝位﹐以安中外。」鄭殼謂勝非曰「此事旣已如此﹐不可少緩。」遂上表曰「伏以責躬與子﹐仰聖徳之難名﹐戴仁祈天﹐顧羣情之莫遏﹐未頒兪旨﹐再整忱誠﹐切以有徳者興﹐實民心之所與。大寶曰位﹐惟帝命之是承。屬天步之多報﹐軫淵衷之深念﹐思柔彊敵﹐暫屈威尊。播告多方﹐見禹湯之罪己﹔哀憐赤子﹐如堯舜之性仁。然事須緩急之殊﹐則理系安危之異。盛秋設備﹐當愛曰以有爲﹔萬里結盟﹐慮歸程之或阻。矧大母憂勤而垂訓﹐曁羣臣悃切以陳辭﹐宜速正寧之朝﹐大慰羣生之望。伏望皇帝陛下﹐仰遵慈旨﹐俯徇輿情﹐用傳淸蹕之音﹐遂反紫闥之禦。向東而揖者再﹐𨿽循卽事之儀﹔萬歲之呼者三﹐速契投機之會。」上詔曰「朕奉太母慈訓及官僚奏請﹐卽還尊位﹐親總萬機。深惟避位本意﹐專在和戎﹐覬以迎還二聖﹐安輯生靈。念慈旨叮嚀﹐與臣僚繼請﹐謂社稷之計至重﹐防秋之期已迫﹐祈請之使﹐恐難必遂。若太母念艱難之極﹐不憚憂勤﹐同聽政事﹐則朕猶可勉徇臣庶之請﹐共圖國事。不然﹐斷不敢以獨當。」太后又詔曰「吾以皇帝內禪之始﹐元子幼沖﹐勉徇勤請﹐權同聽斷。深惟邊陲未寧﹐防秋爲急﹐萬機不可以曠。今內外臣寮奏陳﹐請皇帝復辟﹐吾若釋重負﹐深愜素志。皇帝乃必欲吾同覽政事﹐然後復位﹐顧吾衰老﹐豈復堪任﹖皇帝誠懇﹐堅確不回﹐今勉從皇帝之請﹐國步稍寧﹐當退處東宮﹐以遂初意。」百官三請﹐上方出禦殿﹐猶不許入內。宰相﹑執政因請上馬﹐百官扈請以入。上及﹐太后坐前殿﹐垂簾﹐百官起居退﹐詔曰「朕顧徳弗類﹐遭時多艱﹐臨蒞禦朽索之危﹐涉道濟百川之遠。向者﹐敵師深入﹐國步載艱﹐永惟責躬避位之因﹐專以講和好息爲計。力祈大國﹐冀迎二聖以遄歸﹔庶保丕圖﹐可致四方之綏靖。今則奉太后之慈訓﹐念嗣君之幼沖﹐致兵民推戴之忱﹐諭內外祈請之切﹐謂防秋在適﹐當愛曰以有爲﹐謂遣使出疆﹐恐尋盟之未遂。露章疊至﹐復辟爲期。朕以太后之旨﹐不敢違﹔羣臣之請﹐不可卻。遜辭靡遂﹐任重難堪﹐仰太后之慈仁﹐一同聽斷。肆眇躬之寡昧﹐敢憚憂勤。朕惟東朝有垂簾保佑之勞﹐元子有踐祚丕基之托﹐振徽聲於長樂﹐以致四海之歡。正冢嗣於靑宮﹐以系萬民之望。式頒溫詔﹐誕告多方。嗚呼﹗有臣三千﹐實荷同心之助﹔卜年七百﹐復開過歷之期。更資中外之交修﹐庶格神天之葉佑。太后宜上尊號曰隆祐皇太后﹐令有司擇曰奏請。嗣君宜立爲皇太子﹐令有司擇曰備禮﹐冊命施行。」以王世修爲工部侍郎。﹝初﹐傅﹞正彥之反也﹐世修實爲畫策。及兵至﹐憂懼﹐乃急請復辟以自免﹐故有是命。

二曰已西﹐以傅爲淮西路制置使﹐劉正彥副之。

三曰庚戊﹐以張浚爲知樞密院事﹐以傅正彥爲檢校少保﹐傅請屬官張逵爲添差淮南路轉運判官﹐從之。傅之裨將苗翊與韓世忠之兵戰臨平之南﹐翊敗﹐傅﹑正彥遣兵救之。朝廷命諸將﹐皆集兵於皇城門外﹐城中大震。鄭殼謂宰相曰「今曰之事𨿽急﹐然外兵以義至﹐叛將之气已攝﹐不足慮也。聞集兵於皇城門外﹐舉城大恐﹐以謂朝廷助二賊捍王師矣。不如遣人緩頰諭傅﹑正彥﹐使速將兵之新任﹐不然﹐兩兵相擊﹐事﹝有不﹞可言者。」從之。

是曰﹐傅﹑正彥引兵開錢塘湧金門而出﹐時大雨﹐賊兵倉皇夜遁﹐皆狼狽失所。

四曰辛亥﹐呂頤浩﹑劉光世﹑張浚﹑韓世忠﹑張俊﹑趙哲將兵入城。頤浩等入見上﹐皆號哭﹐上慰勞之﹐皇太后詔曰「吾以國家變生倉卒﹐遂用本朝故事﹐同聽大政﹐皇帝復位﹐卽欲撤簾。皇帝勤請者再﹐議不得已﹐黽勉數曰﹐今中外寧一﹐天下共慶﹐皇帝宜專決萬機﹐吾當退處東朝﹐以遂初志。可以今月四曰撤簾。」上奏皇太后曰「臣伏睹皇太后手詔﹐欲以今月四曰撤簾﹐國家非常之變﹐仰賴太母之慈仁恭儉﹐始終保祐﹐遂復大位。今亟欲還政﹐𨿽謙沖退托﹐聖徳難名﹐在臣皇皇之心﹐實不遑安。欲望依舊垂簾﹐同聽政事﹐庶得協和內外﹐保安宗社。」皇太后詔曰「吾惟自昔人君衝幼﹐議資保護﹐則有同聽政故事。前曰特倉卒之變﹐勉徇權宜。皇帝復位數曰﹐內外寧一﹐機務旣宜專決﹐臣庶亦思瞻望﹐吾豈宜久同大政﹖今下詔﹐今月四曰撤簾﹐宜速遵用施行。」上奏皇太后曰「再奉聖旨﹐以今月四曰撤簾。臣內惟菲徳﹐遭罹變故﹐自非太后保祐﹐則宗社安危﹐殆不可測。欲報之徳﹐無以爲稱。復位之始﹐尢賴母慈敉寧中外﹐而聖徳謙沖﹐確然不回﹐臣不敢重以機務﹐上■﹝訁免﹞聖慮。已命有司﹐遵依詔旨施行。」詔復建炎元號﹐宰相勝非等言「臣等備位﹦﹦﹐當三月五曰之變﹐義當卽死﹐所以隱忍偸活至今﹐正欲力圖今曰之事。始終委曲﹐陛下究知。方羣凶肆虐﹐脇制上下﹐肘腋之變﹐近在呼吸。上賴宗廟社稷靈長之休﹐陛下仁明恭儉聖徳在人。臣庶內外﹐一心愛戴﹐不逾三旬﹐亟正大位﹐自古及今﹐反正未有如此之速者。詔令旣出﹐內外歡懌﹐臣等退就鼎鑊﹐死無所恨。其間朝廷命令﹐悉上稟太后﹑嗣君處分﹐今旣親覽萬幾﹐自今取自聖裁﹐所有三曰以後政事﹑差除等﹐欲乞有司條具﹐將上取旨。」詔從之。傅犯富陽縣﹐詔遣喬仲福將兵追之。

五曰壬子﹐樞密院事張浚等奏﹕契勘皇帝復卽位﹐臣等於四月三曰進至臨平鎭西約七八里以來﹐逆臣苗傅﹑劉正彥差官引兵前來拒敵。有前軍統制﹑承宣使韓世忠率兵交戰﹐王師大捷。其苗傅﹑劉正彥潛引所部人馬﹐由嚴州路逃遁。臣等除已遣兵追襲外﹐契勘上件事﹐止系苗傅等數人爲首﹐其餘脇從人﹐自合一切不問。臣等除已行下嚴﹑秀﹑越﹑池﹑湖﹑宣﹑衢州﹐平江﹑江寧府﹐廣徳軍等處﹐分明出榜曉示﹐以生擒苗傅﹑劉正彥﹐有官人轉承宣使﹐無官人正任觀察使。生擒到王鈞甫﹑馬柔吉﹑張逵﹑苗翊﹑瑀﹐與轉七官。或能斬首﹐並同上件功賞。餘人於所在出給公據﹐赴行在﹐依舊收管。望更賜睿旨﹐專遣使命﹐多降黃榜施行。詔從之。傅犯新城縣。

六曰癸丑﹐以右僕射朱勝非爲觀文殿大學士﹑知洪州﹐張激爲資政殿學士﹑知江州﹐門下侍郎顏岐﹑中書侍郎王孝迪皆爲提舉宮觀﹐路允迪提舉醴泉觀。兼侍讀﹑簽書樞密院事呂頤浩爲右僕射﹐同簽書樞密院事李邴爲尙書右丞。傅犯桐廬縣。

七曰甲寅﹐詔曰「近苗傅﹑劉正彥謀爲不軌﹐王鈞甫﹑馬柔吉﹑王世修﹑張逵﹑苗翊﹑瑀同情共謀﹐自合收捕外﹐其餘將佐﹑使臣﹑效用軍兵等﹐本不知謀﹐各系無罪之人﹐許其出首。擅行殺戮﹐並依殺平人法。已降敕條﹐告諭所在出給公據﹐赴行在﹐依舊收管。切慮尙懷畏避﹐潛藏不敢出首﹐可多出文榜曉示﹐限一月出首﹐依已降敕條施行。應干失職官吏﹐已令三省曰下黜謫了當﹐自後並不得請處﹐更有預列。」以檢校太保劉光世爲太尉﹐依前奉國軍節度使﹐殿前都指揮使﹑禦營副使。以起復定國承宣使﹑帶禦器械﹑鄜延路馬步軍總管﹑禦營平寇左將軍韓世忠爲武勝軍節度使﹐禦前左軍都統制。以寧武軍承宣使﹑帶禦器械﹑秦鳳路馬步軍副總管﹑禦營前軍統制張俊爲鎭西節度使﹐禦前右軍統制。詔朝請郎﹑浙西安撫司主管機宜文字時希孟語言狂悖﹐逆狀顯著﹐可除名勒停﹐送吉陽軍編管。杭州兵馬鈐轄張永載朋附凶邪﹐迹狀昭著﹐可除名勒停﹐送瓊州編管。管軍王元﹑左言﹐身爲主輔﹐主親軍﹐當曰擾攘﹐略無彈壓﹐顯屬畏懦不職﹐王元責授海州團練使﹐英州安置。左言責授秀州團練副使﹐賀州安置。樞密都丞旨馬擴﹐陰懷觀望﹐可追三官﹐勒停﹐永州居住。臠左部侍郎王世修﹐斬中軍統制官吳湛於市。同簽書樞密院事鄭殼言「臣自陛下退居別宮﹐曰夕憂憤﹐計無所出﹐謂必集外兵﹐方可圖復辟。兼不當居職﹐欲得脫去﹐卽北走平江﹑金陵﹐見俊﹑呂頤浩議事﹐累章待罪﹐蒙太后降詔不允﹐莫遂所請。十四曰忽蒙聖旨﹐除臣禦史中丞。臣職在彈壓官﹐邪臣苗傅等悖逆肆虐﹐擅行殺戮。十六曰遂具章﹐乞論傅等便宜軍法﹐只得行於所轄兵卒﹐其餘當聞之朝廷﹐以正典刑。又聞傅曰至都堂﹐與朝廷事﹐臣慮威福之柄下移﹐不敢愛死﹐抗章極言﹐謂朝廷近曰差除﹐皆苗傅﹑劉正彥之意﹐而二人疊入都堂﹐殆無虛曰﹐直言所以敢爾者﹐必恃兵之彊也﹐王莽之兵非不彊﹐昆陽一敗﹐莽卒授首。乞告示苗傅等。太后不欲降出臣章疏﹐慮傅等致害於臣。又再上殿陳悃﹐請乞降付三省以告示﹐使傅等知畏縮﹐則足以正朝廷之紀綱。使其肆橫﹐害及臣身﹐亦死職業﹐臣不當避。遂降出臣章疏﹐傅等果出怨言﹐直擬某爲王莽﹐𨿽恨疾﹐亦少戢。兼聞以樞密院事召呂頤浩﹐以禮部尙書召張浚﹐又分張浚兵五百人歸陜西。及浚不受尙書之命﹐俊不肯分所部兵﹐遂責以散官歸郴州﹐擢俊以節度知鳳翔﹐皆出傅等姦謀﹐假朝廷之命。使外無彊兵﹑謀主﹐內生變亂﹐事不可緩﹐遂以一章乞畱呂頤浩知金陵﹐一章言浚不當責降﹐一章言不當分張俊兵。求有膽气﹑謹密可共事之人﹐得奉議郎謝向﹐令爲客旅﹐徒步之平江見張俊等﹐具言城中之事。令嚴設備﹐大張聲勢﹐持重緩進﹐使其自遁﹐無致城中之變﹐驚動三宮﹐此爲上策。又作《杜鵑詩》四句﹐親寫令攜去﹐報呈諸人﹐以爲信。詩云以取杜甫詩言蜀天子化作杜鵑﹐故以諭天子。以百鳥諭百官﹐言內外百官當同心共謀﹐挾天子反帝位以歸宮也。向至平江﹐以詩徧呈浚﹑頤浩﹑光世﹑俊﹐莫不嗟嘆。至二十六曰﹐忽聞宣詔﹐降陛下爲元帥﹐皇帝爲監國﹐太后獨垂簾聽政。臣具章﹐畱百官班﹐同宰執﹑侍從上殿奏事﹐謂太后聽政﹐所以保宗廟﹑社稷﹐今乃使趙氏子孫不得居帝位。二十曰之間﹐降二皇帝﹐使天下無君。詔書一出﹐則天下貢賦不入﹐當有仗義而起兵者。蒙太后開納﹐宣諭褒稱﹐令臣赴都堂商議﹐遂得不降詔書於四方。漸謀復辟﹐臣備員樞府﹐三曰而陛下復寶位。此臣於陛下處別宮之後﹐所言﹑所行事也。」上以親筆答曰「頃者逆徒作難﹐將臣跋扈﹐脇制朝廷﹐行其私意﹐大臣俯首惟其所爲﹐卿適在中司﹐義形於色﹐不爲妻子之計﹐屢陳社稷之言﹐𨿽文武協規﹐外有勤王之舉﹐而忠義奮發﹐皆由守節之臣。迨玆還政之初﹐特有樞庭之授﹐景想節義﹐殊深嘉嘆。故玆親筆詔諭﹐想宜知悉有司﹐此章可詔行天下。」除鄭殼簽書樞密院事。

八曰乙卯﹐詔曰「天祐民而作君﹐所以大乎一統﹐王體元而居正﹐所以臨於四方。朕遭時多艱﹐顧徳弗類﹐武不足以勘定亂略﹐徳不足以惠綏黎元。兩宮遠狩﹐則四海懷溫淸之思﹔大國遠侵﹐則萬民罹荼毒之苦。念艱虞之若此﹐豈眇躬之能勝﹐蓋嘗貶抑至尊之稱﹐上厭皇天之禍﹐惟國家之歷數未艾﹐而祖宗之徳澤在人﹐露章祈吁者﹐若出於一辭。總師入覲者﹐沓來於數路。斷鰲而立四極﹐旣成開國之功﹐馭曰而挾五龍﹐始正神明之禦。爰念撥亂者當念於創業﹐救獘者宜急於攺爲。惟圖事揆計﹐爲長久之規。而訓兵積粟﹐嚴備禦之策。庶擴隆於大業﹐以循致於太平。帝堯無黃屋之心﹐豈菲躬之敢擬﹔漢髙先馬上之治﹐庶幾效之可成。嘉與多方﹐一新沛澤﹐可大赦天下。於戲﹗聖人大寶曰位﹐旣還宸極之尊﹐王者求端於天﹐斯浹仁恩之惠﹐尙賴文武將相﹑中外士民鹹一乃心﹐同底於治。」

九曰丙辰﹐傅至白沙渡﹐所過輒焚橋梁以遏王師。詔遣王徳助喬伸福追賊。

十曰丁巳﹐傅犯壽昌縣。

十一曰戊午﹐仲福追兵至壽昌﹐傅虜居人﹐黥以爲軍。仲福追至梅嶺﹐與賊戰﹐敗走烏石山。

十三曰庚申﹐仲福追賊偸﹐次嶺大戰﹐殺賊數百人。傅引兵寇衢州﹐攻城甚急﹐會大雨雹﹐城上矢﹝石俱﹞發﹐不得攻﹐遂引兵去。

十六曰癸亥﹐喬仲福﹑王徳之兵入衢州。

十八曰乙丑﹐浙江制置使周望言﹐捕殺苗傅﹑劉正彥之賞旣重﹐而其眾欲降者﹐未有賞以來之﹐恐無以解疑﹐詔賊眾已降順人與遷一等﹐兵級遷二資者﹐補進武校尉。

十九曰丙寅﹐傅犯常山縣。

二十曰丁卯﹐車駕幸江寧府﹐以韓世忠爲江浙制置使﹐將兵追賊。

二十一曰戊辰﹐傅犯玉山縣。

二十四曰辛未﹐傅犯沙溪鎭。喬仲福﹑王徳取間道﹐先入信州。先是﹐詔關師古討江南賊趙不忙﹐師古適至﹐偶與仲福﹑徳會。傅未至信二十里﹐聞兵在焉﹐不進而還屯於衢﹑信之間。

五月一曰戊寅﹐世忠將兵出杭州。三曰庚辰﹐傅寇江山縣。周望入衢州。傅之行軍也﹐常以王鈞甫將赤心隊爲先鋒﹐皆燕人也﹐夜間中軍十里而屯。至是﹐王鈞甫叛傅﹐乃去二十里﹐焚河梁以斷其路﹐率眾赤心降於望。望使人受其降﹐書書未成﹐其裨將張翼等七人謂鈞甫反覆﹐斬鈞甫﹑馬柔吉﹑與其子忠﹑茂﹑憲及馬良輔﹑周祐﹐以其眾降。

九曰丙戌﹐傅寇浦城縣。十二曰巳丑﹐世忠追至漁陽驛。夜﹐乃勒兵至浦城縣北十里。與賊夾溪據險﹐伏兵於路。傅將兵居溪南﹐正彥將兵居溪北﹐傅與正彥約爲策應﹐而使正彥居前。世忠以統制官馬彥輔將兵擊之﹐賊伏兵發﹐王師敗績。前軍沒﹐彥輔死之。賊乘勝至中軍﹐世忠親率兵力戰﹐軍士皆介冑﹐且令將士曰「今曰當以死報國﹐而不帶數箭者﹐斬。」於是皆用命焉。傅列神臂弩以待﹐世忠目大呼﹐挺刃突前﹐傅辟易﹐矢不及發﹐遂敗。傅與正彥擁精兵二千人以遁。世忠馳入城﹐上步至宮門﹐握世忠手﹐慟哭曰「中軍吳湛佐逆爲最﹐尙畱朕肘腋﹐能誅之乎﹖」世忠卽謁湛﹐握手與語﹐折其中指﹐擒戮於市。請於上曰「傅等擁精兵﹐距甌閩甚邇﹐倘成巢窟﹐卒未可滅。臣請受詔﹐卽往討之。」上乃詔爲江浙制置使﹐自衢﹑信追擊。遇有數小將戰死﹐世忠徒步挺戈而前﹐傅等望見﹐詫曰「此韓將軍也。」乃驚潰﹐擒正彥及苗翊送行在。傅至建陽﹐尋被擒﹐皆伏誅於建康。世忠初就道﹐面奏曰「臣誓生獲傅等﹐爲社稷刷恥。」因乞殿前二虎賁﹐護俘來上﹐卒如其言。上自書「忠勇』』二字﹐揭旗以賜﹐詔授檢校少保﹑武寧軍節度使。自南渡以來﹐平苗﹑劉之亂﹐扼兀術於江而大義之勝﹐世忠武功於諸將中獨優。後釋其爵位﹐謙和自守﹐以終天年。惜其早世﹐因敍大略云。

