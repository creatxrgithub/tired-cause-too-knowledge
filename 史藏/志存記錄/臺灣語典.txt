臺灣語典

自序一自序二卷一卷二卷三卷四

自序一

連橫曰﹕余臺灣人也﹐能操臺灣之語而不能書臺語之字﹑且不能明臺語之義﹐余深自愧。夫臺灣之語﹐傳自漳﹑泉﹔而漳﹑泉之語﹐傳自中國。其源旣遠﹑其流又長﹐張皇幽渺﹑墜緒微茫﹐豈眞南蠻鴃舌之音而不可以調宮商也哉﹗

余以治事之暇﹐細爲研究﹐乃知臺灣之語髙尙優雅﹐有非庸俗之所能知﹔且有出於周﹑秦之際﹐又非今日儒者之所能明﹐余深自喜。試舉其例﹕泔也﹑潘也﹐名自「禮記」﹔臺之婦孺能言之﹐而中國之士夫不能言。夫中國之雅言﹐舊稱官話﹐乃不曰泔而曰飯湯﹑不曰潘而曰淅米水﹔若以臺語較之﹐豈非章甫之與褐衣﹑白璧之與燕石也哉﹗又臺語謂榖道曰尻川﹐言之甚鄙﹐而名甚古。尻字出於「楚辭」﹑川字載於「山海經」﹐此又豈俗儒之所能曉乎﹗至於累字之名﹐尢多典雅﹕糊口之於「左傳」﹑搰力之於「南華」﹑拗蠻之於「周禮」﹑停困之於「漢書」﹐其載於六藝﹑九流﹐徵之故書﹑雅記﹐指不勝屈。然則臺語之源遠流長﹐寧不足以自誇乎﹗

余旣尋其頭緒﹐欲爲整理﹐而事有難者﹐何也﹖臺灣之語旣出自中國﹐而有爲中國今日所無者﹐苟非研求文字學﹑音韻學﹑方言學﹐則不得以得其眞。何以言之﹖臺語謂家曰兜﹔兜﹐圍也﹐引申爲聚。謂予曰護﹔護﹐保也﹐引申爲助。訬﹐訬擾也﹐而號狂人。出﹐出入也﹐而以論價。非明六書之轉注﹑假借﹐則不能知其義﹐其難一也。臺語謂鴨雄爲鴨形﹐「詩」「無羊篇」﹕雄葉於陵反﹐與蒸﹑競﹑崩同韻。又「正月篇」﹕雄與陵﹑懲同韻。復如查甫之呼查晡﹑大家之呼大姑﹐非明古韻之轉變﹐則不能讀其音﹐其難二也。臺語謂無曰毛﹐出於河朔﹔謂戲曰遙﹐出於沅水﹔謂拏曰扐﹐出於關中。非明方言之傳播﹐則不能指其字﹐其難三也。然而余臺灣人也﹐𨿽知其難而未敢以爲難。早夜以思﹑飲食以思﹑寐寤以思﹐偶有所得﹐輒記於楮﹔一月之間舉名五百﹐而余之心乃自慰矣。

嗟夫﹗余又何敢自慰也。余懼夫臺灣之語日就消滅﹐民族精神因之萎靡﹐則余之責乃婁大矣。

自序二

余旣整理臺語﹐復懼其日就消滅﹐悠然以思﹑惕然以儆﹑愴然以言。烏乎﹗余聞之先哲矣﹐滅人之國﹐必先去其史﹔隳人之枋﹑敗人之綱紀﹐必先去其史﹔絕人之材﹑湮塞人之教﹐必先去其史。余又聞之舊史氏矣﹐三苗之猾夏﹑獯鬻之憑陵﹑五胡之俶擾﹑遼金西夏之割據﹑愛新覺羅氏之盛衰﹐其祀忽亡﹐其言自絕﹔其不絕者﹐僅存百一於故籍之中﹐以供後人之考索。烏乎﹗吾思之﹑吾重思之﹐吾能不懼其消滅哉﹗今之學童﹐七歲受書﹔天眞未漓﹐吚唔初誦﹐而鄕校已禁其臺語矣。今之靑年﹐負笈東土﹐期求學問﹔十載勤勞而歸來﹐已忘其臺語矣。今之搢紳上士乃至裏胥小吏﹐遨遊官府﹐附勢趨權﹐趾髙气揚﹐自命時彥﹔而交際之間﹐已不屑復語臺語矣。顏推之氏有言﹕『今時子弟﹐但能操鮮卑語﹑彈琵琶以事貴人﹐無憂富貴』。噫﹗何其言之婉而戚也﹗

余以僇民躬逢此阨﹐旣見臺語之日就消滅﹐不得不起而整理﹔一以保存﹑一謀發達﹐遂成「臺語考釋」﹐亦稍以盡厥職矣。曩者余懼文獻之亡﹐撰述「臺灣通史」﹔今復刻此書﹐𨿽不足以資貢獻﹐苟從此而整理之﹑演繹之﹑發揚之﹐民族精神賴以不墜﹕則此書也﹐其猶玉山之一云﹑甲溪之一水也歟﹗

卷一

臺南連橫撰

阮我等也。

恁爾等也。

■﹝亻忍﹞彼等也。

咱大眾也。爲親愛之辭。呼如懶﹝按「集韻」﹕咱音查﹐自也。此系借用﹞。

者此也。或呼平聲。按古人言者番﹑者个﹐後人多用這番﹑這个。「集韻」﹕這音彥﹐迎也﹐音義俱失﹔而臺語猶存其眞。又按者﹐古音諸﹔凡從者之字﹕如諸﹑渚﹑楮﹑豬﹑都﹑屠﹑箸﹑暑等﹐皆從者得聲﹞。﹝例﹞置者﹑系者﹑企者﹑帶者。

者此也。猶言若此。﹝例﹞者大﹑者小﹑者寒﹑者熱。

也彼也。或呼平聲。按也﹑它兩字﹐金文相同。秦瑯邪臺石刻﹐始皇帝所爲也﹔也字猶與它字似。漢人寫經始分它﹑也兩字。它﹐古文蛇﹔「說文」﹕它﹐虫也。上古艸居患它﹐故相問無它乎﹖後人借言無他。詩「鶴鳴」﹕它山之石﹐可以攻玉。「釋文」﹕它﹐古他字﹔此本義之轉也。段玉裁氏云﹕語言轉移﹐則以無別﹐故當之猶言彼也﹔許言此以說假借之例。鄙意﹕許氏以它訓虫﹐義甚明﹔以也訓女陰﹐則謬。而臺語以者爲此﹑以也爲彼﹐義猶近古。又按﹕也讀平聲﹐與它同。凡從也之字如他﹑她﹑池﹑杝﹑虵﹑訑﹐古音皆讀它。﹝例﹞置也﹑系也﹑企也﹑帶也。

也彼也。猶言若彼﹝例﹞也大﹑也小﹑也寒﹑也熱。

也爲發語辭。又爲亦。﹝例﹞也會﹑也著﹑也當﹑也好﹑我坐爾也坐﹑爾行我也行。

查此也。爲者之轉音。﹝例﹞查甫﹑查某。

厶某也。「榖梁」桓二年注﹕鄧厶地。「釋文」﹕厶﹐本作某。朱駿聲氏云﹕凡口不能舉者稱某可也﹐手不能筆者書﹖可也。

或爲不定辭。﹝例﹞或兮﹑或撘。

卽就也。假借爲此。﹝例﹞卽兮﹑卽撘。

佗何也。按佗﹑何二字﹐本義互訓。「說文」﹕佗﹐何也﹔何﹐儋也。後人借佗爲他﹑借何爲誰﹐二字亦可互訓。﹝例﹞佗﹝去則何往﹞﹑佗位﹝則何所﹞。

阿爲發語辭。亦呼如安。﹝例﹞阿舅﹑阿姑﹑阿公﹑阿媽。

兮語助也。「詩經」常用之。亦作的。﹝例﹞阮兮﹝則我的﹞﹑恁兮﹝則爾的﹞。

兮个也。疑介字之訛。﹝例﹞卽兮﹝則此个﹞或兮﹝則彼个﹞。

仔爲語助。呼亞。﹝例﹞桃仔﹑李仔。

那爲轉語。「左傳」﹕棄甲則那。注﹕那猶何也。﹝例﹞那是﹑那著﹑那■﹝忄麥﹞﹑那■﹝忄勿﹞。

藉爲承上辭。猶言乃也。﹝例﹞藉會﹑藉當。

安助辭也。亦作案。「荀子」尢多用之。「戰國策」﹕秦與韓爲上交﹐秦禍安移於梁矣﹔秦與梁爲上交﹐秦禍安攘於趙矣。「呂氏春秋」﹕今置質爲臣﹐其主安主﹔釋璽辭官﹐其主安輕。蓋當時人以安語助﹐或方言耳。﹝例﹞安怎﹝猶言如何﹞﹑安仍﹝猶言如此﹞。

偌與若通。猶言若此。按偌音惹﹔般若之若﹐亦音惹。是六朝譯經之音相同。﹝例﹞偌大﹑偌小﹑偌寒﹐偌熱。

盍何不也。「論語」﹕盍亦反其本矣。﹝例﹞盍■﹝忄麥﹞﹑盍■﹝忄勿﹞。

敢爲疑問辭。「儀禮」﹕客敢拜﹐主人敢辭。注﹕敢爲冒眛之辭。﹝例﹞敢采﹝猶言或者。亦作檢采。敢檢一聲之轉﹞﹑敢會﹝會能也﹞。

且爲未定辭。又暫也。如所謂得過且過也。﹝例﹞且坐﹑且行﹑且看﹑且聽。

罔爲未然辭。「後漢書」「馬防傳」﹕更共罔養﹐以崇虛名。注﹕罔養﹐猶依違也。﹝例﹞罔度﹝謂且過也﹞﹑罔做﹑罔飼﹝飼食也。己曰食﹑他曰飼﹞﹑罔育﹝育養也﹐呼平聲﹞。

未爲未定辭。﹝例﹞食未﹑困未。

的爲現在辭。﹝例﹞的食﹑的困。

拉爲已定辭。﹝例﹞食拉﹑困拉。

不弗也。按臺語謂不爲■﹝忄勿﹞。惟下列二語﹐用不字。﹝例﹞不時﹑不黨。

■﹝忄勿﹞不也。否也。﹝例﹞■﹝忄勿﹞食﹑■﹝忄勿﹞困﹑■﹝忄勿﹞免﹝免也。按「詩」「大雅」﹐文王不顯。箋﹕不顯﹐顯也。「左傳」﹕無寧玆許公復奉其社稷﹐注﹕無寧﹐寧也。中國古代文法﹐多有此例﹞﹐■﹝忄勿﹞舉﹝猶還須也﹞。

■﹝忄麥﹞要也。欲也。﹝例﹞■﹝忄麥﹞食﹑■﹝忄麥﹞困。

無呼毛。古音也。「漢書」「馮異傳」﹕饑者毛食﹐寒者毛衣。「佩觿集」﹕河朔謂無曰毛。按錢大昕「恆言錄」﹐謂古無輕唇音﹐讀無爲模﹐轉爲毛。﹝例﹞無采﹑無頭神﹑無路用。

煞畢也。煞與殺同。殺之則終﹔引申爲畢﹐又爲罷。﹝例﹞食煞﹑講煞﹑作煞﹑搬煞﹑放煞﹑喝煞。

煞極也。羅鄴詩﹕江似秋嵐不煞流。謂不甚流也。﹝例﹞煞撲﹑煞﹝﹖﹞。

著猶當也。又是也。﹝例﹞著勤﹑著儉。

較比也。呼如魯人獵較之較。﹝例﹞較大﹑較小﹑較緊﹑較■﹝走曼﹞。

多「爾雅」﹕多眾也﹝按臺語謂多爲濟﹐惟下列數語用多字﹞。﹝例﹞多事﹑多端﹑多煩﹑多謝。

濟多也。呼下入聲。「詩」「文王」﹕濟濟多士﹐文王以寧。箋﹕濟濟﹐眾多貌。又「旱麓」﹕瞻彼旱麓﹐榛楛濟濟。箋﹕濟濟﹐眾多貌。

夠足也。「集韻」﹕夠﹐多也。﹝例﹞夠額﹑夠站。

■﹝叕出﹞不足也。亦曰減﹐亦曰少。「方言」﹕■﹝叕出﹞﹐短也。

■﹝叕出﹞斜也。短則斜。

旺盛也。與衰反。「集韻」﹕旺﹐光美也。

細小也。與大反。「說文」﹕細﹐微也。「廣雅」﹕細﹐小也。﹝例﹞細漢﹑細姬。

勇體壯也。「說文」﹕勇﹐气也﹔古文作恿。段玉裁氏云﹕气﹐雲气也﹔引申爲人充體之气之稱。力者筋也﹐勇者气也﹔气之所至﹐力亦至焉。心之所至﹐气乃至。故古文勇從心。

■﹝那﹐羽代阝﹞體弱也。「集韻」﹕乃感切。鳥羽弱也。

躼身長也。呼羅﹐入聲。「字書」無。

矮身短也。「說文」﹕矮﹐短人也。

啙幼也。「韻會」﹕啙音紫。「漢書」「地理誌」﹕啙窳偸生而亡積聚。師古注﹕啙﹐短也。「集韻」﹕啙﹐弱也﹐亦短也。

胖肥也。呼如泮。「禮」「大學」﹕心廣體胖。注﹕胖﹐猶大也。

梗謂物堅而不可折也。呼睨﹐入聲。雷浚云「說文」無硬字﹐當作梗。「爾雅」﹕梗﹐直也。梗直之木必堅。此引申之義也。﹝例﹞梗直﹑梗撓。

潤謂物柔而不易斷也。「禮」「聘義」﹕溫潤而澤。

偄弱也。「說文」﹕偄﹐弱也。俗作軟軟。

定堅實也。「儀禮」﹕鄕飲酒■﹝羔上火下﹞定﹐速賓。注﹕定﹐猶孰也。按臺灣粟定﹑豆定之義﹐則由孰引申﹔蓋物孰則實﹐不孰則不實。

冇不實也。呼如怕。「閩雜記」有此字。

貴謂物價髙也。「說文」﹕貴﹐物不賤也。

俗謂物價賤也。「說文」﹕俗﹐習也。習見則賤。

夵上大而下小也。「集韻」音琰。

尖本粗而末銳也。「說文」﹕楔也。本作櫼。

普徧也。古作溥。「說文」﹕普﹐大也。﹝例﹞普度﹑普施。

太甚也。「廣雅」﹕太﹐大也。﹝例﹞太寒﹑太熱。

贏勝也。猶曰此愈於彼也。「廣雅」﹕贏﹐益也﹑過也。按賭語﹐勝敗曰贏輸。

系置也。「論語」﹕吾豈匏瓜也哉﹐焉能系而不食。何晏注﹕不如匏瓜系滯一處也。

在在也。呼下﹐入。

撻塞也。

鎭塞也。「楚辭」﹕覽民尢以自鎭。注﹕鎭﹐止也。

稽積滯也。呼下﹐平。「說文」﹕稽﹐畱也。

開分離也。

峇周合也。呼如覓。

勼儉也。又吝也。「說文」﹕勼﹐斂聚也。﹝例﹞勼儉﹑勼凍。

凍慳也﹔慳﹐慳也。謂如凍冰之堅﹑也。堅﹑慳音同。﹝例﹞凍酸。

瀏逃也。忽然而去也。呼柳﹐平聲。「楚辭」注﹕瀏瀏﹐風疾貌。

■﹝走勿﹞避也。隱而不出也。呼九﹐平聲。「類篇」﹕■﹝走勿﹞﹐足不伸也。﹝例﹞■﹝走勿﹞膠﹑■﹝走勿﹞手。

偆伸也﹑剩也。「說文」﹕偆﹐富也。﹝例﹞偆錢﹑偆物﹑偆勻﹑偆膠。

微隱也。呼入聲。「左傳」﹕白公登山而縊﹐其徒微之。注﹕微﹐隱也。按「論語」微生髙﹐「戰國策」作尾生。微﹑尾古音同。﹝例﹞微前﹑微後。

墊藏也﹑匿也。「說文」﹕墊﹐下也。﹝例﹞墊微﹑墊空。

辟隱也。與避通。「詩」「衛風」﹕宛然左辟。

閃避也。「禮運」﹕龍以爲畜﹐故魚鮪不淰。注﹕淰之言閃也。

抵不期而遇也。呼誅﹐上聲。「說文」﹕抵﹐觸也。「方言」﹕抵﹐會也﹔梁﹑益之間謂之抵。按臺語﹐有海水𨿽闊﹐船頭相抵﹔則抵觸﹑抵會之意﹞。

佮相與也。「說文」﹕佮﹐合也。人相耦爲佮﹑物相聚爲敆﹔經傳皆以合爲之。

敆合也。說見前。﹝例﹞敆作﹑敆冊。

偶同名也。呼平聲。「爾雅」﹕偶﹐合也。「韻會」﹕數雙曰偶﹑只曰奇。

八識也。能辧別也。「說文」﹕八﹐別也﹔像分別相背之形。按八爲倉頡初文﹔逮今五千年﹐中國久已不用﹐而臺灣獨存其語﹐音義不爽。

會能也。李白詩﹕會向瑤臺月下逢。白居易詩﹕天上人間會相見。皆作能字。

昧不能也。「說文」﹕昧﹐闇也﹔闇﹐愚也。愚則不能。

約猶揣也。謂揣其大約也。

卜懷疑而爲也。「左傳」﹕卜以決疑。此反其義。

教使令也。呼如甲。「說文」﹕上所施﹑下所效也。

護與也。以物與人曰護﹐以事付人亦曰護。「廣雅」﹕護﹐助也﹔引申爲與。

分與也﹔以財濟人也。音如奔。「孟子」﹕分人以財謂之惠。

卻無意而得也。「韻會」﹕卻﹐不受也﹔則人棄我取之意。

討索取也。「藝文類聚」引「秦子」曰﹕有母病瘥﹐思食新麥﹔家無﹐乃盜鄰孰麥而進之。孔文舉聞之﹐特賞曰﹕『無有來討﹐勿復盜也』。是漢末已有此語。﹝例﹞討錢﹑討物﹑討債。

討求索也。又爲私通。

爲猶助也。呼去聲。「孟子」﹕爲長者折枝。

創作也。「孟子」﹕君子創業垂統爲可繼也。

擁治也。「廣雅」﹕擁﹐持也。按臺語﹐辦理事務曰創﹑整理器物曰擁。

撲擊也。引申爲治。﹝例﹞撲石﹑撲鐵。

打猶治也。按臺語謂打爲撲。惟下列語用打字系文言。﹝例﹞打揲﹑打紮。

願欲也﹑思也。呼正音。「爾雅」﹕願﹐思也。「廣雅」﹕願﹐欲也。

汰語不欲也。又有憤懣之意。「後漢書」﹕��淘汰學者之累惑。謂棄其無用者

。

嫌心不欲也。「說文」﹕嫌﹐不平於心也。

儼亦不欲也。爲嫌之轉音。按「荀子」﹕其累百年之欲﹐易一時之嫌。嫌音險﹐亦轉音。

倪心不喜也。「管子」﹕正世不能無墮倪。注﹕倪﹐傲也。

弄戲也。「左傳」﹕夷吾弱不好弄。注﹕弄﹐戲也。﹝例﹞弄龍﹑弄鐃。

弄猶嗾也。﹝例﹞弄人﹑弄狗。

弄猶輟也。﹝例﹞弄晴﹑弄站。

快易也。快﹐速也﹔引申爲易。

僫難也。從人惡。「釋名」﹕惡﹐■﹝扌戹﹞也。■﹝扌戹﹞﹐困物也﹔物困則難﹐事困亦難。

揭仰也。「說文」﹕揭﹐髙舉也。﹝例﹞揭頭﹑揭手﹑揭旗。

■﹝亻亟﹞仰也。從人亟。亟﹐急也﹔急則仰。

亞俯也。亦作亞。則花枝低亞之意。

澹下垂也。「後漢書」「班固傳」﹕東澹海漘。注﹕澹﹐猶動也。音徒濫反。

懶心倦也。「說文」﹕懶﹐惰也。

善力倦也。「孟子」﹕富歲子弟多賴。趙注﹕賴﹐善也。阮蕓臺氏謂賴當讀懶。則沃土之民不材之意﹐是善亦懶也。

投往愬也。

申告上也。謂申其意也。鄕塾子弟多用之。「漢書」「韋玄成傳」﹕畏罪自申。

存請示也。爲晚輩對尊長之言。存爲存問。「禮」「王制」﹕年八十﹐月告存。注﹕告﹐猶問也﹔君使人致膳告問存否也。

諍爭言也。「玉篇」﹕側迸反。今世爲爭字﹔爭﹐諫也。「正韻」﹕諍﹐救正也。按以手曰爭﹑以言曰諍。

噪相罵也。呼入聲。「說文」﹕噪﹐擾也。「左傳」﹕魏人噪而還。注﹕羣呼曰噪。

訬讙鬧也。呼如炒。「說文」﹕訬﹐擾也。朱駿聲云﹕今蘇俗謂讙呶曰炒鬧﹐卽此訬擾字。

讓相責也。「說文」﹕讓﹐相責也。「左傳」﹕公使讓之。注﹕讓﹐責也。

咻遠呼也。「孟子」﹕眾楚人咻之。注﹕咻﹐嚾也。

喊大呼也。「說文」﹕喊﹐呼聲。

喝怒聲也「廣雅」﹕喝﹐怒也。

歕吹也。「說文」﹕歕﹐吹气也。﹝例﹞歕火﹑歕春。

孱病聲也。「說文」﹕孱﹐呻吟也。按孱爲病聲﹔人病則體弱﹐故引申爲孱弱。

彈聲響也。如以手彈物而有聲也。

普色不明也。呼正音。「說文」﹕普﹐日無色也﹐從日從並。朱駿聲氏謂﹕並者﹐旁也﹔旁者﹐云旁薄也。俗作氆。按「字匯」﹕氆音榜﹐西番織絨也﹔音義俱異。﹝例﹞普色﹑普光。

瞀視不明也。「玉篇」﹕瞀﹐目不明貌。「亢倉子」﹕夫瞀視者以黊爲赤。「揚子」「太玄」﹕視也見而晦也瞀。俗作霧。

相以目注人也。呼去聲。「爾雅」「釋言」﹕相﹐視也。「左傳」﹕相時而動。

攝以目正人也。「史記」「刺客列傳」﹕吾曩者目攝之。注﹕攝﹐怒視也。

逆以目睨人也。「說文」﹕逆﹐迎也。「左傳」﹕目逆而送之。

成以目媚人也。「楚辭」﹕滿堂兮美人﹐忽獨與余兮目成。注﹕以目通意也。

瞵以目瞋人也。呼如銀。「集韻」﹕怒目貌。

以目示意也。呼如率。「集韻」﹕音舜﹔與瞬通。「公羊傳」﹕■﹝目矢﹞晉大夫使與公盟。

契閉目也﹑契合也。「左傳」﹕襄公十年﹐使王叔氏與伯輿合要﹐王叔氏不能舉其契。

挓持也。爲提之轉音。「淮南子」﹕俶眞提挈天地。注﹕一手曰提﹑兩手曰挈。

秉轉也。「博雅」﹕秉﹐持也。﹝例﹞秉變﹑秉平。

翼搖也。以手招人也。以扇煽風也﹔翼能飛動﹐引申爲搖。

爬搔也。「廣雅」﹕爬﹐搔也。

扐捕也﹑捉也。「集韻」﹕音力﹔縛也。關中語。﹝例﹞扐賊﹑扐貓﹑扐猴。

刉殺也。「說文」﹕刉劃傷也。又斷也。五來切。「山海經」﹕刉一牝羊。注﹕刉﹐猶刲也﹐俗作刣。按「篇海」﹕刣音鐘﹐刮削物也﹔音義俱異。

剉斫也。「說文」﹕剉﹐折傷也。

割刈也。「玉篇」﹕割﹐截也。「左傳」﹕未能操刀而使割也。

撲打也。「廣雅」﹕撲﹐擊也。「書」「盤庚」﹕若火之燎於原﹐不可向邇﹐其猶可撲滅。按臺語不用打字﹐惟打紮一語﹔餘皆用撲﹐如撲人﹑撲鐵等。

搧輕批也。「集韻」﹕音扇﹔批也。按俗有搧大耳一語﹐謂其人如豬也。

抉重批也。「說文」﹕挑也。「荀子」﹕抉人之口。

抈折也。「說文」﹕抈﹐折也。魚厥切。﹝例﹞抈花。

扭捏也。俗有扭扭捏捏之語。

掅拂也。「博雅」﹕掅﹐捽也。﹝例﹞掅黗﹑摒棹。

摒除物也。呼入聲。通俗文除物曰摒擋。﹝例﹞摒掃﹑摒水。

拌揮棄也。「方言」﹕拌﹐棄也。楚凡揮棄物謂之拌。郭璞音伴。

■﹝扌昬﹞刷垢也。亦作抿。「集韻」﹕音瑉﹐又音敏。「說文」﹕■﹝扌昬﹞﹐撫也。

掀發蒙也。「說文」﹕掀﹐舉出也。

撝鉆物也。「說文」﹕撝﹐裂也。許歸切。按章太炎「新方言」﹕撝音轉爲華﹔若華蘤相通也。「曲禮」﹕爲天子削瓜者副之﹐爲國君者華之。注﹕華﹐中裂之不四折也。

簎刺物也。「說文」﹕簎﹐刺也。俗作戳。

揕力擲也。「集韻」﹕知鴆切。擬擊也。「史記」「刺客列傳」﹕左手把秦王之袖﹐右手持匕首揕之。

■﹝扌穴﹞輕擲也。「集韻」﹕音穴。捏擊也。「博雅」﹕■﹝扌穴﹞﹐投也。

拷擊遠也。「集韻」﹕拷﹐打也。

掊撥開也。呼培﹐上聲。「漢書」「郊祀志」﹕掊土得鼎。注﹕以手把土也。

撈探取也。「方言」﹕撈﹐取也。「通俗編」﹕浮取曰撩﹐沈取曰撈。

捊引取也。「說文」﹕捊﹐引取也。

抯挹取也。呼也﹐上聲。「說文」﹕抯﹐挹也﹐讀若樝。「方言」﹕抯﹐取也。南楚之間﹐凡取物溝泥中謂之挹﹐亦謂之樝。

撦尋檢也。劉克莊題跋﹕溫﹑李諸人困於撏撦。謂拉雜摘取之也。

杜撐住也。呼正音。「國語」﹕狐突杜門不出。注﹕杜﹐塞也﹔與■﹝度攵﹞通。

偃推倒也。「論語」﹕艸上之風必偃。

奓推開也。「集韻」﹕音奢。「莊子」﹕黃帝隱幾闔戶晝暝﹐■﹝女可﹞荷甘日中奓戶而入。

敖旋轉也。通作遨。「說文」﹕敖﹐出遊也。出遊﹐則有往復旋轉之義。

弔抗懸也。古作佻。「方言」﹕佻﹐懸也。﹝例﹞弔鼎﹑弔猴。

■﹝畾力﹞推髙也。「集韻」﹕音類。「說文」﹕■﹝畾力﹞﹐推也。

縋懸下也。「左傳」﹕夜縋而出。注﹕音墜﹔以繩懸下也。

且以盤奉物也。如曰且佛。「說文」﹕且﹐薦也。從幾。足有二橫﹐一其下地也。按此爲且之本義﹐故俎從且。中國今已隱晦﹐而臺語尙存。又按臺語有三人且﹑四人扶﹔且扶並用﹐言其矜貴而有鄙之之意。

■﹝扌幹﹞扶持也。又有勤勞之意。按臺諺翁會趁﹑某會■﹝扌幹﹞﹐謂夫妻能合作也。

柟兩旁小持也。「說文」﹕柟﹐兼持也。

趙躍也。自動爲躍﹐被動爲趙。

■﹝副畐﹞以手剖物也。「說文」﹕■﹝副畐﹞﹐判也。「周禮」﹕■﹝副畐﹞﹐辜祭。注﹕■﹝副畐﹞■﹝副畐﹞牲胸也。

斯以手離物也。「爾雅」﹕斯﹐離也。「廣雅」﹕斯﹐分也。「詩」﹕墓門有棘﹐斧以斯之。

揞以手蔽物也。「集韻」﹕於咸切。掩也。又藏也﹑手覆也。

摑以手擲物也。「集韻」﹕音幗。打也。

擫以手隱物也。「說文」﹕擫﹐以指按也。

僷藏物於隱也。又避人授受之意。「廣雅」﹕僷﹐詘也。「楚辭」﹕衣攝僷以儲與兮。注﹕攝僷﹐不舒展貌。

勃以手畚物也。「說文」﹕勃﹐排也。

捽以鞭擊人也。「廣韻」﹕捽﹐手持也﹔又觸也。「莊子」﹕齊人之井飲者相捽也。

■﹝亭攴﹞以錘擊人也。「集韻」﹕都挺切。「通俗編」﹕撞出曰朾﹐撞入曰■﹝亭攴﹞。「放光般若經」有牢■﹝亭攴﹞之語。

椓以椎擊物也。「詩」「周南」﹕肅肅兔■﹝宀苴﹞﹐椓之丁丁。箋﹕椓﹐擊也。「說文」﹕作■﹝豕攴﹞。

批以石擊水也。「說文」﹕批﹐手擊也。

承自下受也。呼臣。「說文」﹕承﹐受也。「易」﹕女承筐旡實。虞注﹕自下受上稱承。

攪以箸混合物也。「說文」﹕攪﹐亂也。「詩」﹕我心攪兮。箋﹕攪﹐亂也。

秉翻轉也。如曰秉變。「詩」箋﹕秉﹐執持也。執之故能轉。

翕猶照也。如曰翕像。「說文」﹕翕﹐引也。「爾雅釋詁」﹕合也。謂引而合之也。

舒展開也。呼如趨。「說文」﹕舒﹐伸也。「博雅」﹕展也。

撐張立也。「說文」﹕撐﹐衺柱也。司馬相如「長門賦」﹕羅丰茸之遊樹兮﹐離樓梧而相撐。

盤盤桓也。謂妓女之待客也。

搬遷徙也。「字匯」﹕俗音般。

■﹝扌官﹞挈也。「集韻」﹕音綰。取也。

揭取火也。以鐵擊石而取也。「三蒼」﹕揭﹐舉也。

■﹝力上貝下﹞負物也。呼爲倍﹔古音也。「史記」「夏本紀」﹕至於■﹝力上貝下﹞尾。「索隱」﹕■﹝力上貝下﹞音陪。陪尾山在江夏安陸縣東北。「史記考證」﹕「字書」﹕■﹝力上貝下﹞﹐從力從貝﹔與陪同﹐與負別。

■﹝力上貝下﹞負物也。呼倍﹔古音也。「孟子」﹕斑白者不■﹝力上貝下﹞戴於道路矣。注﹕■﹝力上貝下﹞以背承物也。「史記」「夏本紀」﹕至於■﹝力上貝下﹞尾。「漢書」作倍尾。■﹝力上貝下﹞﹑倍音通。

夯舉重也。呼如衙。「禪林寶訓」﹕黃龍南和曰﹕自家閨閣中物﹐不可放下﹐反累及他人擔夯。

負負物也。呼爲倍﹔古音也。「史記」﹕至於負尾。「漢書」作倍尾。古音同。

扛對舉也。「說文」﹕扛﹐橫關對舉也。「史記」「項羽本紀」﹕力能扛鼎。謂以木橫鼎耳﹐兩手而舉之也。亦作■﹝扌岡﹞。

擔肩挑也。古作儋。「說文」﹕儋﹐何也。「左傳」﹕弛於負擔。注﹕肩曰擔。

跂立也。「詩」﹕跂予望之。﹝例﹞跂泅﹑跂斟。

踞蹲也。呼平聲。「說文」﹕作居。居﹐蹲也。

爬伏行也。謂如爬虫之行也。

弓大步也。呼肱。淸制﹕量地之數﹐五尺爲一弓﹝則一步﹞。

■﹝內﹞細步也。「集韻」﹕諾盍切。行貌。

俆緩行也。呼瑣﹐上聲。「說文」﹕俆﹐緩也。經傳多作徐。「孟子」﹕徐行後長者謂之弟。按俆俗作趖。「廣韻」﹕趖音梭﹔疾走也。非緩行之義。

走急行也。「釋名」﹕徐行曰步﹐疾行曰趨﹐疾趨曰走。﹝例﹞走傱﹑走迮。

走猶避也。﹝例﹞走開﹑走閃﹑走鬮。

傱倉卒而奔也。「廣雅」﹕傱傱﹐走也。楊雄「甘泉賦」﹕風傱傱以扶轄。師古注﹕傱傱﹐前進意。

迮急遽而超也。「說文」﹕迮﹐�也。「公羊傳」﹕迮階而走。注﹕迮﹐超遽不暇以次。

娶引導也。按男子取女曰娶﹐女子適人曰嫁。然「莊子」﹕列子居鄭﹐家貧將嫁於衛。是男子出外旣可謂嫁﹐則人之引導亦可謂娶﹐皆假借之辭也。

隸追隨也。「說文」﹕隸﹐及也。「集韻」﹕音隊﹔從後及之也。又曰﹕與也。按臺諺﹕嫁護雞﹐隸雞飛﹔嫁護狗﹐隸狗走﹔嫁護乞食﹐■﹝扌官﹞笳注斗。謂夫婦須同甘苦﹐不以貧窮易志也。﹝例﹞隸前隸後﹑隸上隸落。

趇逐也。「玉篇」﹕趇﹐私立切﹔走貌。﹝例﹞趇鹿﹑■﹝走百﹞錢。

■﹝走百﹞升髙也。「文選」「江賦」﹕漲截泂。李善注﹕■﹝走百﹞音陌﹔猶越也。

盤踰髙也。謂盤旋而上也。

迣回環也。「集韻」﹕醜制切。「玉篇」﹕踰也。「漢書」「郊祀歌」﹕體容與兮迣萬里。孟康注﹕迣﹐超踰也。

迾上蔽也。「說文」﹕迾﹐遮也。「後漢書」「輿服志」﹕張弓帶鞬﹐遮迾出入。「禮」「玉藻」﹕山澤列而不取。注﹕列﹐猶遮迾也。﹝例﹞迾日﹑迾雨。

遮旁蔽也。「說文」﹕遮﹐遏也。

啥人謂何人也。與上海語同。「上海縣誌」謂﹕啥爲「甚麼」二字之切音。

啥載謂何事也。載呼戴﹔古音也。見「載」字條。

啥貨謂何物也。

咕哩馬來語。謂勞動者。自廈門傳入。

篐落謂勞動者。渡頭挑夫﹐以竹篐兩个用繩落之﹐俾裝貨物﹐挑之以行。人以其

常帶此具﹐遂以「篐落」稱之。

兜圍也。﹝例﹞兜畱﹝則逗畱而不進也﹞。

兜圍也。引申爲聚﹐又爲家。﹝例﹞阮兜﹝則我家﹞﹑恁兜﹝則爾家﹞。

撘附也。﹝例﹞撘車﹝則附車﹞﹑撘船﹝則附船﹞﹑撘浹﹝則和浹﹞﹑撘頭﹝則姘頭﹞。

撘附也。假借爲拊。「廣雅」﹕拊﹐求也。﹝例﹞撘酒﹝則沽酒﹞﹑撘油﹝則買油﹞。

撘附也。引申爲集﹐又爲處。﹝例﹞卽撘﹝則此處﹞﹑或撘﹝則彼處﹞。

位所也。「易」﹕君子思不出其位。﹝例﹞卽位﹑或位。

落亦所也。沈約文﹕傾巢舉落﹐望徳如歸。﹝例﹞卽落﹑佗落。

企居住也。呼迦﹐入聲。「漢書」「髙帝紀」﹕日夜企而望歸。注﹕企﹐立也。立有居住之義。

帶流寓也。「方言」﹕帶﹐行也。行有流寓之義。

厝家屋也。「漢書」「地理誌」﹕五方雜厝。注﹕厝﹐處也。

坊爲街市之名。鄭氏時﹐分承天府治爲四坊﹐曰東安﹑曰西定﹑曰寧南﹑曰鎭北。

裏爲莊社總名。鄭氏時﹐分承天府轄爲二十�裏。

堡亦莊社總名。歸淸後﹐拓地日廣﹐耕者築堡以居﹐因稱其地爲某堡。

圍亦堡也。乾隆六十年﹐吳沙入墾蛤仔難﹐築土圍以居﹔自頭圍以至五圍﹐因名其地。

莊則村也。漢人所居。

社亦村也。番人所居。

澳澳爲海濱漁村。澎湖有三十六澳。「書」「禹貢」﹕四隩旣宅。隩﹐則澳也。

鄕亦裏也。光緒紀元經理臺東﹐設廳行政﹐始置五鄕。

隘爲防番之地。設於要隘﹐故曰隘。沿山一帶﹐有官隘﹑公隘﹑私隘﹔各駐隘勇﹐以爲守望。

堵亦防番之地﹐築堵以守。臺灣地名有五堵﹑八堵﹐則其迹也。

藔亦隘也。蛤仔難開墾之時﹐設民壯藔以衛行人。

埔艸原也。呼如晡。「字書」無。臺灣地名有林圯埔﹐爲鄭氏部將林圯所墾。

埕曝榖場也。呼如呈。「字書」無。臺灣地名有大稻埕﹐爲中外互市之所。

圳渠也。呼如浚。「字類補」﹕音酬。江﹑楚間﹐田畔水溝謂之圳。

郊爲商人公會之名。共祀一神﹐以時集議﹔內以聯絡同業﹐外以交接別途。猶今之商會也。

■﹝敢﹞竹筐也。呼如敢。「字書」無。市上有賣家用食物者曰■﹝敢﹞鋪。猶南方之京果店也。

飰飯也。「漢書」「王莽傳」﹕乃市所賣粱飰肉羹﹐持入視莽。﹝例﹞白飰﹑油飰。

糜粥也。「說文」﹕糜﹐糝也。又曰﹕黃帝始教作糜。「左傳」﹕饘於是﹑粥於是。注﹕粥﹐糜也。

潘淅米水也。「玉編」﹕孚袁切。「說文」﹕潘﹐淅米汁也。「左傳」﹕使疾而遺之潘�﹐備酒肉焉。杜注﹕潘﹐淅米汁﹐可以沭頭﹝按潘從米田﹐孚袁切﹕潘從采田﹐普官切﹕音義不同。自小篆合而爲一﹐「說文」亦從其誤﹐惟臺語尙能分別﹞。

泔飯湯也。「集韻」﹕荷坎切。「說文」﹕泔﹐米汁也。按臺語生者爲潘﹑熟者爲泔。

■﹝米祭﹞以米浸水﹐磨碎去汁﹐以爲蒸糕之用。

粿則糕也。有咸粿﹑甜粿之名。「博雅」﹕粿﹐糏也。又米食也。

饙飯半熟棄汁而蒸之也。「說文」﹕饙﹐滫飯也。俗作燜。

餾飯冷而再蒸之也。「說文」﹕餾﹐飯气蒸也。「爾雅」饙餾﹐稔也。郭璞注﹕■﹝修﹐杯代月﹞飯爲饙﹐饙熟爲餾。按朱駿聲「說文通訓定聲」謂米一蒸爲饙﹑再蒸爲餾﹐與臺語正合。

渧去汁也。「埤蒼」﹕渧﹐漉也。

憊同■﹝火畐﹞。「方言」﹕火幹也。關西隴冀以往謂之憊。

芼猶蕩也。如曰芼面。「詩」「周南」﹕參差荇菜﹐左右芼之。注﹕音帽﹔熟而薦之也。

泔調味煮魚也。如曰泔轉。「韻會」﹕音甘﹐呼如庵。「荀子」﹕曾子食魚有餘﹔曰﹕泔之。楊倞注﹕泔者﹐烹和之名。按泔轉一語﹐中國久已失傳﹐臺灣亦少知者。不圖二千餘年後尙存於臺南婦女口中﹐寧不可貴。

食食也﹐又飲也。古人常用之。按「漢書」「於定國傳」﹕定國食酒至數石不亂。「柳柳州文集」序﹕飲吾病痞﹐不能食酒。食酒﹐則飲酒。﹝例﹞食酒﹑食茶。

育養也。呼平聲。

飼食人也。呼爲市。「素問」「至眞要大論」注﹕己曰食﹐他曰飼。

配以饌佐食也。「玉篇」﹕配﹐合也。「增韻」﹕侑也。

唅以飯食兒也。「說文」﹕啖﹐食也﹐以食食人也﹔字變爲唅。「埤蒼」﹕唵﹐唅也﹔謂以掌進食也。

斟飲也。呼忍﹐平聲。「說文」﹕斟﹐勺也。

搵染也。「集韻」﹕烏困切。「六書考」﹕指按也。司馬相如「子虛賦」注﹕焠亦搵染之義。

枵饑也。「說文」﹕枵﹐虛也。「正字通」﹕人饑曰枵腹。

餉饋物也。呼如幸。「三國誌」「魏文帝紀」注﹕以所著典論及詩賦餉孫權。

食受也。「易」﹕食舊徳﹐厲貞終吉。注﹕食﹐受也。﹝例﹞食虧﹝則受虧﹞﹑食倯﹝則受愚﹞﹑食气﹝則受气﹞。

食賭語也。「戰國策」﹕孫臣謂魏王曰﹕『王獨不見博者之用梟乎﹖欲食則食﹐欲握則握』。

母呼武﹔古音也。「詩」﹕蝃蝀朝濟於西﹐終朝其雨﹔女子有行﹐遠兄弟父母。與雨爲韻。「易」「系傳」﹕其出入以度﹐外內使知懼﹐又明於憂患與故。元有師保﹐如臨父母。與度﹑懼﹑故爲韻。

囝子也。「集韻」﹕音蹇。謂閩人呼兒爲囝。「靑箱雜記」﹕唐取閩子爲宦官。顧況有「哀囝詩」。

嬰乳兒也。「釋名」﹕人始生曰嬰兒。一曰男曰嬰﹑女曰孩。

簡婢也。簡﹐小子也﹔謂可簡別使用也。俗作嫻。按「集韻」﹕嫻音閒。「說文」﹕雅也﹐非婢之義﹞。

官爲家人敬稱之辭。如大家之稱媳婦﹑嫂氏之稱小叔﹐均曰某官。「天祿識余」﹕洪武間﹐分民戶爲五等﹕一曰官。謂爲仕宦之家也。

捨爲搢紳子弟之稱﹐猶言舍人也。「臺灣外紀」﹕鄭延平未仕時﹐稱森捨﹔鄭經爲世子時﹐稱錦捨。按舍人之官自周始﹐置掌宮中之政。歷代因之﹐爲親近之官。宋﹑元時﹐世俗稱貴顯子弟曰舍人﹐或曰小捨。明太祖義子稱某捨﹐亦其例也。

老爲長者之稱。而長者亦以稱晚輩。鄕黨俊秀﹐父執多呼其字﹐或稱曰某老。「周禮」「地官」鄕老注﹕老﹐尊稱也。

哥有二義﹕一呼平聲﹐爲親敬之辭﹐如曰兄哥﹔一呼入聲﹐爲鄙賤之辭﹐如曰馬哥。

雄呼形﹔古音也。「詩」「無羊」﹕爾牧來思﹐以薪以蒸﹐以雌以雄。爾羊來思﹐矜矜兢兢﹐不騫不崩﹔麾之以肱﹐畢來旣升。又「正月」﹕謂山益卑﹐爲岡爲陵。民之訛言﹐寧莫之懲。召彼故老﹐訊之占夢﹔具曰余聖﹐誰知鳥之雌雄。「左傳」襄十年﹕傳孫文子占繇兆如山陵﹐有夫出徵﹐而喪其雄。「楚辭」「國殤」﹐見「弓」字條。

弓呼肱。古音也。「詩」﹕太叔於田抑釋掤忌。抑鬯弓忌。小戎虎韔鏤膺﹐交韔二弓﹐竹閉緄縢。采綠之子於狩﹐言韔其弓﹔之子於釣﹐言綸之繩。閟宮公交車千乘﹐朱英綠縢﹐二矛重弓。公徒三萬﹐貝冑朱綅。烝徒增增﹐戎狄是膺。荊舒是懲﹐則莫我敢承。「左傳」莊二十一年詩曰﹕翹翹車乘﹐招我以弓﹔豈不欲往﹐畏我友朋。「楚辭」「國殤」﹕帶長劍兮挾秦弓﹐首𨿽離兮心不懲。誠旣勇兮又以武﹐終剛彊兮不可淩。身旣死兮神以靈﹐魂魄毅兮爲鬼雄。「韓非子」「揚權篇」﹕毋弛而弓﹐一棲兩雄。又「公羊傳」﹕邾黑弓以濫來奔。「左」﹑「榖」二傳﹕作黑肱。弓﹑肱古音同﹐故通用。

晡晚也。「淮南子」﹕日至於悲谷﹐是爲晡時。

冥夜也。「詩」﹕斯千噦噦其冥。箋﹕冥﹐夜也。

暴風信也。亦曰報。「詩」「邸風」﹕終風且暴。箋﹕暴﹐疾也。

湧浪也。謂其洶湧也。

冊書也。與策通。「禮」「中庸」﹕布在方策。蔡邕獨斷策簡也﹐長二尺﹐短者半之﹐兩編下附﹔單執一札謂之簡﹐連編諸簡謂之策。

批信也。「廣雅」﹕批﹐示也。

沃灑水也。「說文」﹕沃﹐灌漑也。﹝例﹞沃花﹑沃田。

煦附熱也。說文﹕煦﹐溫潤也。「韓詩章句」﹕煦﹐暖也。

暴曬日也。「說文」﹕暴﹐晞也。「孟子」﹕一日暴之﹐十日寒之。注﹕暴﹐曬也。

錌淬鐵也。「集韻」﹕音岸﹔柔鐵也。

焯火然也。「廣雅」﹕焯﹐爇也﹑明也。「詩」「大雅」﹕焯彼云漢。今作倬。

度火傳薪也。「廣雅」﹕度﹐過也。

化火熄也。呼平聲爲花。「離騷」﹕初旣與余成言兮﹐後悔遁而有他。余旣不難夫離別兮﹐傷靈修之數化。又「天問」﹑「九章」﹑「九辯」﹐亦讀平聲。先秦諸子之書﹐無不作平聲者﹐與多﹑歌﹑蛇﹑波﹑施﹑移﹑爲﹑宜爲韻。梁沈約「冠子祝文」﹕蠲玆令日﹐元服肇加。成徳旣舉﹐童心自化。行之則至﹐無謂道賒。惇以秋實﹐食以春華。無恥下問﹐乃致髙車。子孫千億﹐廣樹厥家。

滕水湧也。呼稱去聲。「說文」﹕滕﹐水超湧也。經傳多以「騰」爲之。

浮湯湧也。呼入聲。「說文」﹕浮﹐泛也﹑溢也。「詩」﹕生民蒸之浮浮。箋﹕浮浮﹐气蒸貌。

燒火熱也。「說文」﹕燒﹐爇也。

■﹝氵靚﹞水冷也。「說文」﹕■﹝氵靚﹞﹐寒冷也。

澇水濁也。按臺語﹕謂濁曰澇﹔惟濁水溪用「濁」字﹐俗呼澇水。

■﹝氵寺﹞水滿也。「說文」﹕■﹝氵寺﹞﹐水暫益且止未滅也。「集韻」﹕音雉。

洘水退也。「唐韻」﹕音考﹔水漧也。

必裂也。「說文」﹕必﹐分極也。

勝顫動也。「山海經」﹕西王母豹尾戴勝。注﹕勝﹐婦人首飾。勝能顫動﹐故引申。按臺俗謂勝﹝﹖﹞爲勝﹐股以銅綫﹐作四旋形﹐長寸餘﹐上安生花﹔或用金銀爲飾﹐插於鬢邊﹐行則顫動。

苴墊也。以皮墊鞋也。「漢書」「賈誼傳」﹕冠𨿽敝﹐不以苴履。

稠牢也。以膠粘物而牢也。「說文」﹕稠﹐密也﹔密則能牢。按臺語﹕豕牢曰豬稠。稠﹑牢二字互訓。

幹水涸也。音幹﹔俗呼搭﹐平聲。多用礁字﹔如幹溪作礁溪。

漧燥也。呼搭平聲。

幹修脯也。如魚漧﹑肉漧之類。俗作幹。

腐臭爛也。呼爲囿﹔古音也。按錢大昕氏「恆言錄」﹕謂古無輕唇音﹐讀甫爲圃。故臺語亦呼腐爲圃。

汫味淡也。與咸反。「玉篇」﹕疾正切﹔淨也。

樛曲也。「詩」「召南」﹕南有樛木。箋﹕樛木﹐曲木也。亦作虯。

絿縮也。呼入聲爲救。「詩」「商頌」﹕不競不絿。箋﹕絿﹐急也﹔急則不申。﹝例﹞絿綫﹑絿筋。

黗色黑濁也。與澤反。「說文」﹕黗﹐黃濁黑也。

窳器劣也。「集韻」﹕音愈﹐呼如魯。「說文」﹕窳﹐惡也。「史記」「五帝本紀」﹕器不苦窳。注﹕苦﹐粗也﹔窳﹐病也﹕謂不整致也。

袽衣敗也。呼上聲。「玉篇」﹕袾袽﹐敝衣也。

孝祭祀也。「周書」﹕謚法﹐協時肇享爲孝。孝有尊敬之義﹐而祭祀亦有尊敬之心。

牙飲福也。商工之家以月之初二﹑十六祭神而享其侶﹐謂之作牙。又二月初二曰頭牙﹑臘月十六曰尾牙﹐以祀社公。鄕村尢盛。

煞凶神也。「齊東野語」有八煞﹐爲道家言。﹝例﹞犯煞﹑壓煞。

燻煙艸也。而阿片曰烏燻。「明史」「暹羅傳」﹕作烏香。謂其色黑而味香也﹝按「說文」﹕燻﹐香艸也。從艸燻﹐謂气能燻人也﹐又有醺醉之意。﹝例﹞生燻﹑厚燻﹑水燻﹑條絲燻。

肄■﹝木卉﹞也。「詩」﹕汝墳伐其條肄。傳﹕肄﹐余也﹔斬而復生曰肄。「方言」﹕肄﹐■﹝木卉﹞余也。秦﹑晉之間曰肄。﹝例﹞花肄﹑新肄。

蔫花萎也。「集韻」﹕今關西言煙﹑山東言蔫﹐江南亦言■﹝歹委﹞。

謝花落也。

焦衣縐也。呼如寮﹔雙聲也。「戰國策」﹕魏王欲攻邯鄲﹐季梁聞之﹐中道而反﹔衣焦不申﹐頭塵不去。而「閩雜記」謂荔支蝕核曰焦核。呼爲咒。

湛濕也。「詩」「湛露」﹕湛湛露斯。

值價值也。呼下入爲達。

當質錢也。呼去聲。「後漢書」「劉虞傳」﹕虞所賚賞典當胡夷﹐瓚復抄奪之。按臺灣當鋪﹐有小當﹑大當之分。

按貰錢也。按﹐據也﹔謂暫時爲據也。按則按圖索驥之意。

出論價也。謂有所出入也。

■﹝亻對﹞交易也。以金易銀也。「說文」﹕■﹝亻對﹞﹐市也。按中國今通言兌。兌﹐說也﹐非交易之義。

斗互換也。以物交物曰鬥。通工易事亦曰鬥﹐斗爲量器﹐有輕重出入之義。

判購物也。謂整購而零賣也。

卸大賣也。「說文」﹕卸﹐捨車也。「釋文」﹕捨﹐棄也。

判分沽也。「說文」﹕判﹐分也。

倩傭也﹔以財使人也。陳琳文﹕怪乃輕其家丘﹐謂爲倩人。

央托也﹔不以財使人也。「楊椒山家書」﹕央及爾兩个﹐好歹爲我長些志气。

贌呼如剝。「字書」無。貸田而耕也。

■﹝禾菐﹞呼茅﹐入聲。「字書」無。豫價而沽也。「閩小紀」﹕閩中種龍眼者多不自采﹐賈人春時入貲﹐估價其園。有■﹝禾菐﹞花者﹑■﹝刃刃﹞上止下﹞靑者。

艸十千也。疑「萬」字之誤。或爲隱語﹐以避授受之嫌。按陳洪謨「繼世紀聞」﹕劉瑾用事﹐賄賂公行﹐凡有干謁者﹐云饋一干卽一千﹑一方卽一萬。

透爲量雨名。降雨之時﹐以斗承雨﹐水滿一斗爲一透﹔謂雨水入地透至一尺也。

車爲量榖名。十石也。

擔爲量物名。百斤也。

鋪爲計裏之名。明制﹕十里設鋪﹐置鋪長一名﹑鋪兵數名以遞文書。鄭氏沿用。

甲爲量地之名。荷蘭語﹐臺人沿用之。凡長一丈二尺五寸爲一戈﹐方二十五戈爲一甲﹔約當中國十三畝三分一釐有奇。

區爲計田之名。

埒亦計田之名。「蒼頡篇」﹕田五十畝曰畦。畦﹐埒也﹕埒﹐封也。

股股分也。「漢書」「溝洫志」﹕皆往往股引取之。注﹕股﹐支別也。

擺起也。一擺則一起。擺有動作之義。

份分也。呼入聲。猶言一份。按份﹐古彬字。「說文」引「論語」文質份份。不知何時借用爲分﹐沿誤至今。

平半也。謂物可平分也。

角四方之一也。

周八分之一也。

過番也。猶言過去之事。﹝例﹞卽過﹝則此番﹞﹑或過﹝則彼番﹞。

過再也。呼入聲。「呂覽」﹕田獵之事常過人矣。注﹕過﹐多也﹔引申爲再。

抴刺木也。「說文」﹕抴﹐捈也。「廣雅」﹕捈﹐銳也。「博雅」﹕捈﹐刺木也。

■﹝刃刃﹞上止下﹞旁入也。俾器不欹。「說文」﹕■﹝刃刃﹞上止下﹞﹐不滑也。不滑﹐則安定之意。

貼旁附也。俾物不搖。古作帖。帖﹐安也﹔引申爲帖妥之義。

軋轢也。「集韻」﹕於黠切。「莊子」「人間世篇」﹕徳蕩乎名﹐知出乎爭。名也者﹐相軋也。「通俗文」﹕車轢曰軋。

斗合作也﹐又互助也。「說文」﹕斗﹐遇也﹔引申爲合﹑爲互。﹝例﹞斗作﹑斗■﹝扌幹﹞﹑斗空﹑斗撘。

斗競爭也。「孝經」注﹕斗﹐諍也。﹝例﹞斗寶﹑斗水。

插幹與也。「集韻」﹕插﹐刺入也﹔借爲闖入。﹝例﹞插事﹑插嘴。

激有所爲也。凡有阻遏以作其气者也。﹝例﹞激气﹑激心﹑激空﹑激派。

展自炫也。「儀禮」﹕展羣幣。注﹕展﹐陳也。「方言」﹕荊吳之人相難謂之展。按臺語﹐則相難而展陳之意。

爽自矜也。「方言」﹕爽﹐猛也。晉﹑魏之間曰撊﹐齊﹑晉曰爽﹝按猛則自矜﹔臺語之意本此﹞。﹝例﹞爽勢。

詡自誇也。呼圃﹐正音。「說文」﹕詡﹐大言也。

渝變也。謂事之紛亂也。「詩」「大雅」﹕敬天之渝﹐毋敢馳驅。箋﹕渝﹐變也。「左傳」﹕有渝此盟﹐明神殛之﹗注﹕渝﹐變也。

湼猶變也。謂人之��也。「方言」﹕湼﹐化也。

蒍事糾也。「類篇」﹕音花﹔俗作花。「方言」﹕楚﹑鄭謂獪曰蒍。又曰﹕蒍﹐訛嘩湼化也。凡變詐者多轉化﹐故事紛糾也按花言﹑花帳之語﹐皆「蒍」字之訛。

敢勇敢也。「廣雅」﹕敢﹐勇也。「三蒼」﹕敢﹐必行也。﹝例﹞敢死﹑敢開。

倜超出也。「唐韻」﹕音惕。「說文」﹕倜儻﹐不羈也。「荀子」﹕倜然乃舉太公於州人而用之。注﹕倜然﹐髙舉貌。

渴吝財也。謀生無利亦曰渴。「說文」﹕渴﹐盡也。「爾雅」﹕涸﹐渴也﹔渴則不能利潤。

佊無恥也。呼爲皮。「埤蒼」﹕佊﹐邪也。

鬼儇黠也。「方言」﹕自關而東﹐趙﹑魏之間謂之黠﹔或謂之鬼。

野無禮也。又無法也。「禮」「檀弓」﹕野哉子乎﹗疏﹕野﹐謂無禮者。﹝例﹞野赤﹑野盜。

梟違約也。猶言梟險。「說文」﹕梟﹐猛禽也。借以語人。

渴恪財也。「說文」﹕渴﹐盡也。

渴無利也。「爾雅」﹕渴﹐涸也。涸則不能利潤。

倯蒙昧也。謂其少經世故也。「方言」﹕庸﹐謂之倯。郭璞注﹕一曰懶倯。

莽粗率也。呼去聲。「莊子」﹕君爲政勿鹵莽。注﹕莽﹐粗率也。

土鄙俗也。

訬狂也。「集韻」﹕音峭。「說文」﹕訬﹐擾也。「淮南子」﹕越人有重遲者﹐而人謂之訬。髙誘注﹕訬﹐輕秒急疾也。「漢書」「敍傳」﹕江都輕訬。注﹕訬﹐謂輕狡也。輕狡﹐則輕狂之意。

聖靈也﹔謂神之有靈也。「孟子」﹕大而化之之謂聖﹐聖而不可知之之謂神。

彊��也﹐謂有才幹也。呼正音。「學記」﹕彊力而不反。注﹕臨事不惑也。

超猶騷也﹔謂其血气方剛也。按臺俗﹐雄鷄未宮者曰超雞。

淫淫蕩也。「方言」﹕淫﹐遊也﹔淫﹐淫也。「廣雅」﹕淫﹐淫也﹔又戲也。

冶妖佚也。「易」「系辭」﹕冶容誨淫。「荀子」﹕美麗妖冶。注﹕冶﹐妖媚也。

妍謂女子之撒嬌也。呼上聲。

潑謂婦人之無賴也。

荒好樂也。「書」「五子之歌」﹕內作色荒﹐外作禽荒。「孟子」﹕從獸無厭謂之荒。

擾騙人也。「集韻」﹕音腦。「左傳」﹕董父乃擾畜龍。注﹕順龍所欲而畜養之。騙者亦能順人所欲而行其詐。

渫紿人也。「集韻」﹕音薛。「說文」﹕渫﹐狎也﹑慢也。「方言」﹕渫﹐戲也。

賴誣人也。「方言」﹕賴﹐取也。又曰﹕予﹐賴也。則賴兼取﹑予之義。郭璞注﹕賴亦惡名。

撢貪取也。「說文」﹕撢﹐探也。「周禮」「夏官」撢人疏﹕誦王志者﹐若撢取王之志。

識慧也。謂小兒之能識事也。「說文」﹕識﹐知也。

乖溫馴也。「水東日記」﹕世稱人有警悟曰乖覺。按「說文」﹕乖﹐戾也。此系反用。

嬈與乖反。謂小兒怒而擾人也。「說文」﹕嬈﹐擾也﹑戲弄也。

虔亦擾也。謂小兒喜而擾人也。「方言」﹕儇虔﹐謾也。郭璞注﹕慧黠也。

栗大驚也。「爾雅」﹕栗﹐懼也。「增韻」﹕竦縮也。

惔微恐也。「說文」﹕惔﹐懼也。

懾心怖也。「說文」﹕懾﹐失气也。「曲禮」﹕志不懾。注﹕懾﹐猶怯惑也。

慒煩慮也。「爾雅」﹕慒﹐慮也。

怓亂慮也。「說文」﹕怓﹐亂也。

哄威嚇也。「廣韻」﹕哄﹐喝聲也。

諞以計誆人也。俗作騙。「說文」﹕諞﹐巧言也。

訹以言誆人也。「說文」﹕訹﹐誘也。「戰國策」﹕橫人訹王﹐外交虎狼之秦。

乘溺愛也﹕「左傳」隱八年杜注。「周易」﹕乘﹐承之義﹔在上曰乘﹑在下曰承。

盛溺愛也。「廣雅」﹕盛﹐多也。「越語」﹕盛而不驕。注﹕元气廣大時也。

逞專寵也。「論語」﹕逞顏色。注﹕放也。「左傳」﹕今民餒而君逞欲。注﹕逞﹐快也。

著猶中也。「字書」﹕著﹐相附著也。俗作著。﹝例﹞射著﹑猜著。

系約束也。謂對神而言質也﹐易拘系之﹐乃維從之。顧野王曰﹕系﹐亦約束之也。按臺語﹐「系」與「禱」不同﹕禱僅祈求之心﹐系有報酬之言。﹝例﹞系佛﹑系願。

過��也﹕「說文」﹕過﹐度也。﹝例﹞過聊﹑過空。

過猶責也。「史記」「項羽本紀」﹕聞大王有意督過之。

過傳染也。「博雅」﹕過﹐渡也。謂病能由此達彼也。

底裝置也。「左傳」﹕底祿以徳。杜注﹕底﹐致也。﹝例﹞底飰﹑底衫。

盈閒也。「博雅」﹕盈﹐滿也。滿﹐余也﹔余則閒。

困寢也。俗作困。「字書」無。「易」﹕困於石。傳曰﹕非所困而困焉。則困有居止之義。按章太炎氏「新方言」﹐謂古文困作■﹝止上木下﹞﹐從止也。今直隸﹑淮西﹑江南﹑浙江皆謂寢曰困﹐亦取從止之義。

幹交媾也。猶言幹事也。

駛亦幹也。爲■﹝言﹞人辭。義取於禦﹐則容成禦女之意。按今人曰駛車﹑古曰禦車。

藉借也。﹝例﹞借口﹝謂有辭可言也。「左傳」﹕若苟有以借口﹐而復於寡君﹞﹑藉重﹝謂借人之力也。張羽詩﹕三都一序爭傳誦﹐藉重西州皇士安﹞。

頭首也﹑長也﹑始也。﹝例﹞頭人﹑頭兄﹑頭家﹑頭生﹑頭鬮。

企立曰企。「說文」﹕企﹐立也。

居蹲曰居。呼如佉。「說文」﹕居﹐蹲也。今作踞。

跋跌曰跋﹐跌倒曰跋倒。「說文」﹕跋﹐蹎也。

鎭塞曰鎭。謂置物於路也。「玉篇」﹕鎭﹐安也。

頭始也﹑首也。

尾終也﹑末也。

水美曰水。水色淸而性潤﹐故假借。按詩家之稱美人曰「如花」﹐亦假借之名。

塺醜曰塺。「廣韻」﹕莫杯切﹐呼上聲。塵也。塵則污垢﹐引申爲丑。

緊速曰緊。「說文」﹕緊﹐治絲急也。

■﹝走曼﹞遲曰■﹝走曼﹞。「說文」﹕■﹝走曼﹞﹐行遲也。按■﹝走曼﹞俗作慢。「說文」﹕慢﹐惰也﹔非遲行之義。

替退曰替。

掙手揰曰掙。「集韻」﹕初耕切。「博雅」﹕刺也。

揇足揰曰揇。「集韻」﹕乃感切。搦也。卷二

臺南連橫撰

食未爲相見相問之辭﹐猶古人之言無恙﹔一謂生計無害可以得食﹐一謂身體無病可以安食。蓋臺爲新辟之土﹔鑿井耕田﹐以食爲主﹔而天气披猖﹐野番出沒﹐時有災患。故相問以食﹐則祝其無恙。

佗去爲道上相問之辭﹐猶言何往也。佗與他通﹐引申爲「何」。開辟之時﹐艸萊未啟﹐時有不虞﹔故詢其何往﹐以爲防備﹐亦「出入相友﹑守望相助」之義也。按「食未」﹑「佗去」二語﹐以今思之﹐亦見我先民當日締造之艱艱﹔爲子孫者其可忽哉﹗

要未猶還未也。要呼平聲。

■﹝忄勿﹞舉猶還須也。此系方言﹐有音無義。

惹定猶而已也。此系方言﹐有音無義。

插走猶不是也。此系方言﹐有音無義。

敢采猶或然也。敢爲冒昧辭。亦曰檢采﹔檢敢一聲之轉。

者久則許久。猶言此頃也。「增韻」﹕者﹐此也。如者般﹑者番之辭。按者字語源甚古﹐今中國多用「這」字。「增韻」﹕這﹐魚戰切﹔迎也。而臺語如者大﹑者細﹑者近﹑者遠﹐所用甚廣。是臺灣猶保存古語﹐不爲俗字所混也。

偌大猶若大也。偌﹑若﹐古音通。

什沒爲疑問辭。什呼平聲﹐在「尋」﹑「簪」之間。按杜牧詩﹕南朝四百八十寺﹐多少樓臺煙雨中。十呼平聲﹐音如諶。

甚貨亦疑問辭。甚呼如「成」﹐語气較重。

卽兮則此个。爲單數之辭。「說文」﹕卽﹐就也。兮﹐疑介字之訛。

者兮亦此个。爲總數之辭。「增韻」﹕者﹐此也。凡稱此个爲者个﹔今俗多用「這」字。這爲魚戰切﹐迎也。按臺語﹐卽兮與者兮有別﹕卽兮則此物﹐者兮則一切之物。

也是則亦是。亦曰阿是。

那是則若是。那﹑若﹐古音通。

安仍則如此。「說文」﹕仍﹐因也。

藉會則乃會。藉爲承上辭﹔會﹐曉也。引申爲能。

卽款則此樣。卽此也。

仍然則照舊。「論語」﹕仍舊貫。注﹕仍﹐因也。

■﹝忄勿﹞免免也﹝按「詩」「大雅」﹕文王不顯。箋﹕不顯﹐顯也。中國文法多有此例﹞。

管伊則不管他也﹝按「書」「堯典」﹕試可乃已。當爲試不可乃已。而語气急促﹐遂脫「不」字﹔然意自明﹞。

都好呼誅好﹔正音也。謂事與時之適好也。

嶄然爲贊美辭。則超然也。「集韻」﹕嶄﹐山峻貌。

猗歟亦贊美辭。兒童多用之。「詩」「商頌」﹕猗歟﹑那歟﹗

佳哉爲感嘆辭。又有幸之之意。如事之將敗而不凶﹑器之已墜而不破﹐或驚呼曰「佳之哉」﹗

忽喇爲驚呼辭。「集韻」﹕喇﹐語急也。

口蘇爲代名辭。泉州語﹐有音無字﹔則所謂如此﹑如此也。

惟阿爲發語辭。「老子」﹕惟之與阿﹐相去幾何﹗

噯唷爲驚呼辭。南曲常用之。

敢采猶或然也。敢爲冒昧辭。「儀禮」﹕客敢拜﹐主人敢辭。或曰檢采﹔檢敢一聲之轉。

敢是猶豈是也。

什物則雜物。「史記」「舜紀」﹕作什物於壽邱。「索隱」﹕人家常用之器非一﹐故以十爲數。

人事謂饋賂也。「後漢書」「黃琰傳」﹕特當權子弟﹐多以人事得舉。

底時謂何時也。底爲疑辭﹔如底事﹑底處之語﹐唐人詩詞常用之。

今嗎謂此時也。今呼簪﹐嗎爲助辭。

打卽謂是時也。打爲助辭﹐呼平聲﹔卽呼只﹐就也。按「項氏家說」﹕俗語每與本辭相反﹐打字用之尢多。凡打疊﹑打聽﹑打量﹑打睡﹐無非打者。

中晝則中午。晝呼兜﹐去聲。「說文」﹕日之出入﹐與夜爲界。

下晡則向晚。「淮南子」﹕日至悲谷﹐是謂晡時。

盈昏謂夜也。亦曰盈暗。「說文」﹕昏﹐日冥也﹔暗﹐日無光也。皆有夜之義。「博雅」﹕盈﹐滿也。

半冥謂半夜也。「詩」「小雅」﹕噦噦其冥。箋﹕冥﹐夜也。

透早則淩晨。「增韻」﹕透﹐徹也。

透暗則徹夜。暗爲昏黑﹐與闇通。「廣雅」﹕闇﹐夜也。

者久猶言此時。亦作若此之久。者﹐此也﹔說見前。

也久猶言彼時。亦作若彼之久。也﹐彼也﹔說見前。

另日則異日。「列子」有別日升昆侖之語。另﹐疑別之省。按臺語﹐別字多作另字﹔如別件曰另件﹑別包曰另包之類。

永擺謂前次也。「爾雅」﹕永﹐遠也﹔遠﹐久也。擺有動作之義。

步頻猶平素也﹑步行也﹑頻常也。謂平素之所行也。按「禮」「中庸」﹕素富貴﹐行乎富貴﹔素貧賤﹐行乎貧賤。此與同意。

年兜謂年底也。兜﹐圍也。謂世事紛集﹐忙於撥開也。

年關亦年底也。俗以往來帳項﹐至此必須淸還﹐有如關隘之不可踰越也。

闌珊猶零星也。李后主詞﹕春意闌珊。

料峭小也﹔謂物之小也。蘇軾詩﹕漸覺東風料峭寒。

約略猶大槪也。白居易詩﹕與君約略說杭州。

攏總猶全數也。攏﹐合也﹔總﹐亦合也。

加侖猶全數。「說文」﹕加﹐增也。「玉篇」﹕益也。侖爲渾侖。「俗書刊誤」﹕物完曰囫圇﹐與渾侖同義。

歸注則全注。歸有並合之義﹐引申爲全。注﹐賭語也。「宋史」「寇準傳」﹕王欽若謂上曰﹕『寇準欲以陛下作孤注耳』。

半平謂一偏也﹐「玉篇」﹕平﹐齊等也。「增韻」﹕平﹐均也。

起頭始曰起頭﹐謂作事之始也。

煞尾終曰煞尾。煞﹐終也﹔尾﹐末也。元曲收結曰煞尾。

各色猶言各等﹐謂其人類不齊也。舊時公文常有「各色人等」之語﹐蓋沿元代色目之稱﹝按元代稱本族如蒙古﹐稱外族如欽察﹑唐古﹑回回諸姓爲色目﹞。

四周猶四份﹐謂以一物而分爲四也。「說文」﹕周﹐徧也。

五竭爲慳吝之辭。「禮運」﹕五行之動疊相竭也。五行爲金﹑木﹑水﹑火﹑土﹔竭﹐盡也。謂慳吝者於五者之物皆不與人也。

六無爲詈人之辭。謂其非爲作惡無六親也。「老子」注﹕六親爲父﹑母﹑兄﹑弟﹑妻﹑子。

愛困則要睡也。「易」﹕困於石。傳曰﹕非所困而困焉。則困有居止之義。俗呼作困﹐「字書」無。按章太炎「新方言」﹕謂古文困作■﹝止上木下﹞﹐從止也。今直隸﹑淮西﹑江南﹑浙江皆謂寢曰困﹐亦取從止之義。

佳睡則美睡也。「集韻」﹕佳﹐美也﹑好也。睡呼罪。

假睡則假寐。呼佳罪。「詩」「小雅」﹕假寐永嘆。箋﹕謂不脫衣冠而寐。

椓居則打盹也。「詩」「周南」﹕椓之丁丁。箋﹕椓﹐擊也﹔擊﹐打也。「孝經」﹕仲尼居。注﹕居﹐坐也。亦曰著居﹐著椓一聲之轉。

陷眠則壓眠也。陷﹐入也﹔謂入於夢境。「方言」﹕壓眠﹐內不祥也。

咒詛則設誓。咒﹐古作祝。「詩」「大雅」﹔侯作侯祝。詛呼抓﹐入聲。「書」「無逸」﹕厥口詛祝。疏﹕以言告神謂之祝﹑請神加殃謂之詛。「詩」「小雅」﹕出此三物﹐以詛爾斯。「釋文」﹕以禍福之言相要曰詛。

遣損則禳災。謂禱告鬼神遣去其損也。「正韻」﹕遣﹐除也﹔損﹐害也。

厭炁厭與壓通﹔炁爲不祥之物。謂可壓伏之也。

作祟祟音粹。俗誤爲「崇」。呼入聲。「左傳」﹕實沈臺駘爲祟。注﹕神降禍也。

犯煞煞﹐凶神也﹔犯之而不祥也。「白虎通論」﹕春木主煞上﹐故以祈勝祭之。

且佛且﹐捧也﹔以盤供佛而捧之也。「說文」﹕且﹐薦也。從幾﹐足有二橫﹐一其下地也。古之祭器必有所藉﹐故象形。

觀乩則扶鸞。「說文」﹕乩﹐卜以決疑也。

系願則發願。「玉篇」﹕系﹐約束也﹔願﹐望也。謂禱告鬼神以行其願也。其願已償﹐祭而酬之﹐謂之謝願。

作叩則厭勝。「詩」「大雅」﹕侯作侯祝。「釋文」﹕作本作詛。「周禮」「春官」注﹕詛﹐謂祝之使沮敗也。「禮」「樂記」﹕叩之以小者則小嗚﹐叩之以大者則大嗚。注﹕叩﹐擊也。

厭气猶去凶也。厭與壓通﹐气爲煞气。

嚇衰猶不祥也。嚇呼赤。俗謂猝遇不祥曰嚇。衰爲衰耗。

拈鬮猶探籌也。「至正直記」﹕江南省注選﹐恐吏作獘﹐以竹箸拈紙中球﹐中書姓名﹔謂之拈鬮。

拔環環爲環珓。古者以貝爲之﹐後用木或用竹﹐狀如貝﹔一陰一陽﹐擲之以定吉凶。拔﹐猶擲也。「說文」﹕拔﹐擢也。「蒼頡篇」﹕引也。

衝喜謂以吉勝凶也。俗於男子訂婚後﹐如有重病﹐父母爲迎其女來家﹐俾之相見﹐謂之衝喜。衝本作衝﹐相忌而相見者也。

祝衙猶社祭也。仲春二日﹐農工商各集其侶祭祀會燕﹐謂之頭衙﹔季冬十六日復如之﹐謂之尾衙。「玉篇」﹕衙﹐參也。「篇海」﹕早晚衙參也。是衙有參集之義。

建醮猶設祭也。俗以道士司之。遇建廟落成及水火之災﹐設壇以禱﹐謂之作醮。「廣雅」﹑釋天﹕醮﹐祭也。「漢書」「郊祀志」﹕益州有金馬碧雞之神﹐可醮祭而致。

倍墓亦曰上墓﹔則祭墓也。古不墓祭﹐以土倍之。倍與培通。「左傳」﹕分魯以土田倍惇。杜注﹕倍﹐增也﹔惇﹐厚也。「釋文」﹕倍本作培。

上頭爲男女冠笄之禮。俗以婚日行之。花蕊夫人宮詞﹕年初十五最風流﹐新賜雲鬟便上頭。此言女子。

耏面謂婦人治去面毛也。耏呼如挽。「說文」﹕耏﹐罪不至髠也。或作耐。

有身謂懷妊也。「詩」「大雅」﹕大任有身。傳謂﹕身﹐重也。

滿月則彌月﹔謂兒生及一月也。「北史」﹕刺史李式坐事被收﹐子憲始生滿月﹐汲固抱歸藏之。唐元稹有「妻滿月詩」。

度晬子生一月曰滿月﹑一年曰度晬。「說文」﹕晬﹐周年也﹐呼爲濟。「玉篇」﹕度﹐過也。

拔繳賭曰繳﹐事賭曰拔繳。「史記」「楚世家」注﹕繳﹐以繩系弋射鳥者也。假借爲賭﹔賭之射利﹐猶繳之射鳥也。「增韻」﹕拔﹐攻而舉之也﹔又擢也﹑除去也﹑捨止也﹑拂取也﹐皆有事賭之義。

褒歌則山歌。采茶之時﹐男女唱酬﹐互相褒刺﹐信口而出﹐辭多宛轉﹔亦曰采茶歌。

翕像則照像。「說文」﹕翕﹐引也。「爾雅釋言」﹕翕﹐合也。

掅黗煙煤曰黗。「集韻」﹕音屯。「說文」﹕黃濁也。「廣韻」﹕黑也。俗以臘月下旬掃除廚下﹐謂之掅黗。「博雅」﹕掅﹐捽也。

上水則汲水。謂汲之而上也。

蔭火則熄火。謂以灰掩之也。「說文」﹕蔭﹐艸陰也。徐鍇曰﹕艸所庇也﹔轉注爲蓋。

觀風風爲文風﹔謂觀其盛衰也。舊制﹕地方官蒞任後﹐出題課士以詢利獘﹐謂之觀風。

點卯猶點名也。舊制﹕辦公者每日卯時須往點名﹐而後退出﹔故謂虛應故事者曰應卯﹝按觀風﹑點卯之制已廢﹐此二語亦亡﹞。

值東東爲東道﹐謂主人也。「左傳」﹕東道之往來﹐供其困乏。「說文」﹕值﹐措也﹑遇也﹔謂輪值其事而措辦也。

對會會爲子錢會。集多人爲之﹐月開一次﹐對者各出其錢﹐一人得彩﹐謂之收會﹔後復如之﹐至人滿爲止。

伴手贄曰伴手。俗赴親友之家﹐每帶餅餌爲相見之禮。而臺北曰手訊﹔謂手之以相問訊也。

結帶爲相饋之錢。年節慶賀﹐親友子女往來者﹐以紅紗貫錢百文或六十爲一串系諸衣帶﹐爲祝長成之意。

歸陳則合羣。歸﹐依附也﹔陳﹐行列也。「易」﹕歸奇於扐以象閏。注﹕歸﹐並合也。

做夥則同伴。古之兵制﹐十人爲火﹐故曰火伴。今作夥﹐或作夥。

好額富曰好額。「說文」﹕好﹐善也﹑令也﹐轉注爲丰。故謂丰收曰好收。額﹐租榖也。淸代公文謂一定收入之榖曰額徵﹔則謂收榖之丰也。

散赤貧曰散赤。散謂無所積蓄也﹔赤﹐亦無也。「南史」﹕檢家赤貧﹐惟有質錢帖子數百。亦曰散凶﹔凶爲凶年之凶﹐謂無一物也。

工頭則號頭。「舊唐書」「薛懷義傳」﹕垂拱四年﹐造明堂﹔凡役數萬人﹐置號頭。

工雇亦曰雇工。用之以耕種者﹐有長工﹑短工之分﹔長工爲全年之雇﹐短工爲一時之雇。「集韻」﹕雇﹐傭也﹔亦作雇。

火頭謂管理食事也。家有同事數人﹐輪治食事﹐曰輪火頭。

佃戶亦曰佃人﹔則貸田而耕者也。「五代史」「周行逢世家」﹕家田佃戶以公貴﹐頗不力農。

頭家店東曰頭家﹐田主亦曰頭家。「吹景集」﹕博戲者立一人司勝負﹐曰頭家。此系借稱。

火計則火伴﹐計相與也。元魏時兵制﹕十人爲火﹐共竈而食﹐謂之火伴。漢時吏民被徵詣長安者﹐令與計偕﹐故合而言耳。「中山詩話」﹕南方賈人﹐各以火自名。一火﹐猶一部也。今作夥計﹐亦曰夥計﹐謂合多人共營生計也。

雇工則傭工。謂使之而酬其錢也。「後漢書」「光武紀」注﹕令甲女子犯徒遣﹐婦家每月出錢雇人於山伐木﹐名曰雇山。「桓帝」注﹕雇﹐猶酬也。

苦力呼咕哩﹔正音之訛也。「孟子」﹕或勞心﹑或勞力。苦力﹐則勞力也。

經紀則營生也。「朝野僉載」﹕滕王嬰﹑蔣王惲皆好聚斂﹐髙宗賜諸王帛敕曰﹕『滕叔﹑蔣兄自能經紀﹐不須賜物』。

生理則商業。生爲生計﹐理爲經理。

辛勞則薪水﹔亦曰辛金﹐謂辛苦而得之金也。辛﹑薪音同。

利市謂貿易繁盛。「易」﹕爲近利市三倍。

交易猶利市也。「易」﹕致天下之民聚天下之貨﹐交易而退。

出價論價曰出﹐謂有所出入也。

看辦貨樣曰辦。「集韻」﹕辦﹐具也。「史記」「項羽本紀」﹕項梁常爲主辦。又與辧通﹐謂可辧其優劣也。

冤家謂仇人也。俗謂相打相罵曰冤家。梁簡文帝生﹐寶志云﹕與冤家同日。是日﹐侯景亦生於雁門。

對頭謂敵人也。對亦作懟。「說文」﹕懟﹐怨也。

頭對謂匹耦也。「詩」「大雅」﹕帝作邦作對。傳﹕對﹐配也。富人蓄婢及長嫁之﹐曰頭對﹔貧家抱養苗媳豫爲子婦﹐亦曰頭對。

據在爲任之之意。「廣韻」﹕據﹐依也。「易」「困卦」﹕困於石﹐據於蒺藜。在爲自在。

可憐猶可憫也。「說文」﹕憐﹐哀也。「吳越春秋」﹕同病相憐。

無采猶可惜也。「詩」箋﹕采﹐取也﹔取﹐用也。無采﹐猶無用也。

不黨則不曉﹔謂不明事理也。「方言」﹕黨﹐曉也。楚人謂曉曰黨。

罔度則且度﹔謂且過活也。罔爲未然辭﹝按此外如罔飼﹑罔育﹐皆未然之意﹞。

偌大則若大。古音偌﹑若同。

小可則些少。

襯采爲請裁之轉音。謂隨便。

澆韶爲好笑之轉音。謂虛僞也。

過分謂逾其本分也。「晉書」﹕當任不過分﹐役其所長。

好款有二義﹕一謂形貌之美﹐一謂境遇之佳。又小兒恃愛而驕﹐亦曰好款。

巧裝有二義﹕一謂人之整飭﹐一謂物之精致。

失心謂昏亂也。「孟子」﹕此之謂失其本心。

鄙相猶訕嘲也。「左傳」﹕肉食者鄙。

著癠爲詈人辭。「說文」﹕癠﹐病也。

短命亦詈人辭。「論語」﹕有顏回者好學﹐不幸短命死矣。

積斗猶阻遏也。斗爲量器﹐積之則不得通。

艱計謂難爲也。艱爲艱難﹐計爲計劃。

食虧則受虧。「易」﹕食舊徳﹐貞厲終吉。注﹕食﹐受也。

呼六謂謊言也。則呼麼喝六之意。賭語也。

打嚇猶受驚也。嚇爲猝然而驚之意。諭汝礪詩﹕幾回嚇殺生仲達。

死結猶結怨也。結呼孑。謂至死猶不解也。

大佁謂愚也。「說文」﹕佁﹐癡貌﹔讀若騃。俗作呆。

空憨亦愚也。「集韻」﹕憨音蚶﹐愚也。亦呼坎。

斯文猶儒雅也。斯﹐此也﹔文爲禮樂制度。「論語」﹕天之將喪斯文也。

大方謂有才望者。「莊子」﹕吾長見笑於大方之家。今謂用財不吝曰大方﹐气槪不俗亦曰大方。

小器謂局量之小。「論語」﹕管仲之器小哉﹗

正經則正道。正﹐純也﹔經﹐常也。「詩」﹕君子揚揚傳路寢之常樂﹐風之正經。

頭路則位置。爲人生進出之首途。「說文」﹕頭﹐首也﹔路﹐人所行也。

橫行謂暴戾也。「孟子」﹕一人橫行於天下﹐武王恥之。按臺灣有「橫行肆志」之語。

墊空謂隱而不出也。墊﹐下也﹔空﹐穴也。如昆虫之藏穴內也。或誚之爲墊空龜。

大跬猶大步也。跬呼花﹐上聲﹔正音之訛也。「類篇」引司馬法﹕凡人一舉足曰跬﹔跬﹐三尺也。兩舉足曰步﹔步﹐六尺也。「集韻」﹕音咼﹐義同。

發菇則發黴。物因濕熱而生者。俗謂黴菌曰菇﹐如竹菇﹑艸菇之類。

生腐謂物之臭爛。腐呼圃正音。

押煞猶制止。「集韻」﹕押﹐按也﹔一曰管拘也﹐又與壓通。煞﹐終也﹔或作息﹐呼如煞。

唱首猶發起。謂首事之人也。「說文」﹕唱﹐導也。

釐拉謂貪取也。「方言」﹕釐﹐貪也。拉呼平聲﹔取也。

酷刑猶勒索也。謂取人之財﹐如酷吏之嚴刑以彊得也。

朾行謂令之不行也。「通俗編」﹕撞入曰朾。行呼去聲。謂如釘之朾物堅牢不拔也。

泄毒謂害人也。「左傳」﹕吳徵會於衛。子木曰﹕『吳方無道﹐國無道則必棄疾於人』。注﹕棄疾﹐猶泄毒也。

徼幸謂求利也。「禮」「中庸」﹕小人行險以徼幸。注﹕徼﹐求也﹔幸爲不當得而得者。

邀疑則生疑。「集韻」﹕邀﹐招也。

頂眞則認眞。爲訂眞之訛。「論衡」﹕就世俗之見﹐訂其眞僞。

敢甲謂勇於辦事。「集韻」﹕敢﹐勇也。「詩」「衛風」﹕能不我甲。注﹕甲﹐猶長也。

窮體則窮形。爲訕嘲之意﹐猶言窮形盡相也。窮呼肱﹔體﹐形也。

■﹝煞﹐火代攵﹞拍謂善於辭令﹐如奏樂之調和也。拍爲樂器﹐以協音律﹔■﹝煞﹐火代攵﹞﹐終也﹐有始終之意。

內行謂慣辦其事。反是﹐曰外行。行爲百工所執業﹐俗稱三百六十行。

厚話則多話。「考工記」﹕弓人厚其液。注﹕厚﹐多也。

雜念則多言。念爲諷誦之辭﹐如念書﹑念咒。

呼六謂謊言也。則呼麼喝六之意。賭語也。

停困謂休息也。「廣韻」﹕困﹐瘁也﹔倦極力乏也。「後漢書」「耿純傳」﹕世祖至營勞純曰﹕『昨夜困乎』﹖

陷眠則厭眠。「字苑」﹕厭眠﹐內不祥也。

秋■﹝氵靚﹞猶涼爽也﹐謂有秋之意也。「方言」﹕楚人謂冷曰■﹝氵靚﹞。

喝拂爲慫恿之意。「說文」﹕喝﹐大聲也﹔拂﹐重擊也。

吼痛爲阻止之辭。謂其大呼小叫也。「玉篇」﹕吼﹐牛鳴也。

傍壁猶窮途。諭人之無事可爲﹐猶進行之際爲壁所阻也。「說文」﹕傍﹐近也。

科頭謂驕慢也。「史記」「張儀列傳」﹕虎鷙之士﹐局■﹝歨﹞科頭﹑貫頤奮戟者﹐至不可勝計也。注﹕科頭﹐謂不著兜鍪入敵。夫入敵不著兜鍪﹐則其輕侮可知。又古者見客﹐衣冠必肅﹔科頭露頂﹐以爲不恭。

■﹝氵費﹞面謂無恥也﹔則唾面自漧之意。「集韻」﹕■﹝氵費﹞﹐方味切。泉湧出也﹐湧出則唾。

心適則適意。謂事之可樂﹑物之可愛也。

口角則爭論。謂以口舌角其勝負也。

作勻猶作態也。勻與溫音近。謂溫存也。或曰作貴﹑或曰作損。

落科謂以媚態示人也。臺有七子班﹐猶古梨園。扮演之時﹐且以兩手兜圍﹐媚眼示人﹐向所狎者而放之﹐謂之落科。戲劇有科白﹐動作爲科﹑語言爲白。

準當謂暫作抵當也。凡無而爲有曰準﹔當﹐猶質也。

過聊猶也。謂借他人之款﹐以過其聊賴也。

撻空則塞空。謂移別途之款﹐塞其空乏也。「詩」「商頌」﹕撻彼殷武。注﹕撻﹐疾貌。凡有隙漏急欲塞之﹐則有疾貌。

打紮猶扶助也。打爲助辭。「類篇」﹕紮﹐纏束也。纏束有用力之意﹐故爲扶助。

作彩謂吉兆也。彩爲光彩。

粒積猶儉積也。謂粒粒積之可以致富也。

連鞭猶急遽也。連呼廉﹔正音也。「杜陽雜俎」﹕上東幸﹐觀獵於田﹐不覺日暮﹔令速鞭﹐恐閡夜。速鞭﹐則連鞭也。

較猛亦急遽也。較﹐如魯人獵較之較﹔猛呼如勉﹐潮州語。猶言猛進也。

較緊則較速也。「說文」﹕緊﹐治絲急也。較﹐呼如魯人獵較之較。

■﹝走曼﹞者■﹝走曼﹞﹐猶緩也﹔者﹐爲助辭。「說文」﹕■﹝走曼﹞﹐遲行也。俗作慢。

猛力猶勉力也。力呼勒。謂其作事猛進也。

放伴謂輪流作息也。放爲放假﹐伴爲火伴。

序大謂長輩也。而晚輩曰序細。序爲次序。

無步猶無法﹔謂無可進行也。此爲圍棋之語。

滚笑謂相戲也。滚﹐有往來旋轉之意。

弄恨謂戲侮也﹐謂弄之而恨也。「左傳」﹕夷吾少不好弄。注﹕弄﹐戲也。

作孽謂好弄也。「書」「太甲」﹕自作孽﹐不可逭。此系借用。

見誚羞也﹔亦曰見笑。「莊子」﹕吾長見笑於大方之家。

炫世恥也。古有炫世求售之語。因其自炫而受人恥。

受气怒也。气古作愾。「左傳」﹕諸侯敵王所愾。注﹕愾﹐怒也。

解圍猶排圍也。「晉書」﹕王凝之弟獻之﹐嘗與賓客談議。詞理將屈﹐道韞遣婢白獻之﹐欲爲小郎解圍﹐乃申獻之前議﹔客不能屈。

僭權猶越權。謂假借名物踰其本有之地位也。「說文」﹕僭﹐假也。「詩」「大雅」﹕不僭不賊。

親象猶相似也﹐親﹐近也﹔象﹐比也﹑似也﹑類也。「韓非子」曰﹕人希見生象也﹐而案其圖以想其生。故諸人之所以意想者皆謂之象。

生混猶生疏也。混﹐爲混沌不明之意。俗作生份﹝按份音彬﹐與彬同﹔借爲分額之分﹞。

熟事謂相識也。熟與生反﹐謂平素所熟習也。

切心恨深曰切。又曰切心。切呼砌﹔謂恨深入心也﹐與切齒﹑切骨之意略同。

歹勢爲自慊之意。謂事之不宜也。俗謂不善曰歹。

派頭爲驕矜之意。謂如一派之首領也。「博雅」﹕水自分出曰派。

好賢謂好事也。「說文」﹕賢﹐多才也。謂好露其才也。

斗水猶爭妍也。斗﹐相競也﹔水﹐美也﹐謂如水之秀潤也。

夾勢醜曰夾勢。謂面勢之夾﹔與丰容美輔之辭相反。

菁膏謂不熟世故﹐呼之爲生﹔生與菁同音﹐因稱之爲菁膏﹑爲菁桶﹑爲菁仔叢。菁膏則藍靛﹐可染色﹔桶以盛菁者。菁仔爲檳榔別名﹐臺南多植之。

番態謂不明事理﹐如番之態度也。態呼上聲。

討替謂索人代己。俗以自盡者陰魂不散﹐須有死者代之﹐始得轉生﹔謂之討交替。

討債謂浪蕩也。俗以子弟蕩費父母之產曰討債﹔謂前生被逋﹐此生來索之也。

祭獺謂暴殄也。如獺之捕魚而祭。「禮」「月令」﹕獺祭魚。注﹕獺捕魚而陳之﹐如陳物而祭。

上當謂被人所愚。當呼去聲﹔北京語。

落衰呼捋綏﹔正音之訛也。落﹐下也﹔衰﹐敗也。謂境遇之失意也。

折福謂享用逾分﹐能折其福也。「書」「洪範」九五福﹕一曰壽﹑二曰富﹑三曰康寧﹑四曰悠好徳﹑五曰考終命。折﹐毀也。

奢樣猶烜赫也。謂得意之時﹐交際往來﹐有奢侈之樣也。「說文」﹕奢﹐侈也。

餒志猶喪志也。「玉篇」﹕餒﹐饑也﹔引申爲弱。「孟子」﹕無自餒焉。注﹕中有不足也。亦曰湛志。「說文」﹕湛﹐沒也。

餬口謂謀生也。「左傳」﹕寡人有弟﹐而使餬其口於四方。

趁食亦謀生也。趁呼炭。「方言」﹕趁﹐逐物也。

篡錢謂牟利也。以正牟利曰趁﹐以偏牟利曰篡。「爾雅」﹕篡﹐取也。「說文」﹕逆而奪取曰篡。「方言」作。郭璞音饌﹐呼如轉。

媚雄呼媚形﹔見「鴨雄」條。謂女子之媚人也。「左傳」﹕穆姬問筮曰﹕兆如山陵﹐有夫出徵﹐而喪其雄。雄亦讀形。

顚體呼天體﹔古音也。謂其人如顚﹐衣食不稱也。「爾雅」﹕天﹐顚也﹔古音同。

髙興呼交興﹔正音也。謂興趣之髙也。按臺語髙字皆呼交﹐讀音爲膏﹔而髙低之髙呼爲拳。

離經謂差謬也。離呼貳﹐分離也﹔經﹐常也。古有「離經畔道」之語﹐謂不循聖人之言也。

爽勢猶得意也。「方言」﹕爽﹐猛也﹔有超邁之意。

展寶猶自炫也。「方言」﹕荊吳之人相難謂之展。

慣試則慣用。「說文」﹕試﹐用也。「書」「堯典」﹕試可乃已。

就緒猶歸著也。「詩」「大雅」﹕不畱不處﹐三事就緒。

多端謂多事也。「漢書」「食貨志」﹕吏道雜而多端。

刁致猶故意也。刁﹐巧詐也﹔致﹐有所爲也。亦曰刁遲。

轉灣猶斡旋也。「正韻」﹕水曲曰灣。

湊坎則湊巧﹔謂偶然而合也。「說文」﹕湊﹐聚也﹑合也。

弄站猶中輟也。弄爲弄晴之弄﹐站爲段落。

彊持猶善忍也。謂能勉彊支持也。「廣韻」﹕彊﹐剛也﹑健也。持呼起﹐平聲﹔「說文」﹕握也。

食癖猶執癖也。

厚皮謂無恥者。厚呼鱟﹔正音也。猶曰厚顏。

生怒猶懊惱也﹐呼。「詩」「大雅」﹕王赫斯怒。按臺諺有『見翁﹝夫婿﹞笑﹐見囝﹝兒女﹞叫﹐見著老婆仔﹝姑﹞著生怒』。此言婦人之態度。

倒運謂命運多舛﹔猶倒行也。倒行則不能前進。

討債則索債。俗謂子弟浪費父兄之財產﹐放蕩無度﹔以前世被逋﹐此生來討之也。

受債則酬債﹔與討債反。俗謂子弟能守父兄之財產﹐勤儉作事﹔以前世受惠﹐此生來報之也。

掃興謂敗興也。「遊覽志」﹕余杭人有諱本語﹐而巧爲俏語者﹔如有謀未成曰掃興﹑無言默坐曰出神。自宋時梨園市井之遺﹐未之攺也。

出神見前條。

鎗手謂代人作文也﹔亦曰鎗替。舊制﹕場屋試士﹐嚴禁鎗手。猶言捉刀人也。按「宋史」「兵志」﹕殿前指揮使有左右班鎗手﹐則爲執鎗之人。鎗手二字﹐當系借用。

冒名謂假冒他人之名也。舊制﹕試士嚴禁冒名頂替﹐故須保結。

扮戲則演戲。扮呼如搬﹔中原雅音。今俗以妝飾爲打扮。

傀儡呼加禮。故傀儡番曰加禮番﹑傀儡戲曰加禮戲。

亂彈劇名。爲徽詞之一派。

四平劇名。爲昆調之一派。

蜜餞爲糖果之類﹔則以果子煮熟用蜜浸之也。「集韻」﹕餞音箭﹔小食也。

點心謂非時之食﹐如餅餌之屬。「能攺齋漫錄」﹕唐■﹝亻參﹞爲江淮畱後﹐家人備晨饌﹔夫人顧其弟曰﹕『治妝未畢﹐爾可且點心』。是唐時已有此語。

庶羞謂不時之食。庶﹐眾也﹔羞﹐味也。「荀子」「禮論祭」﹕齊太■﹝羔上火下﹞﹐而飽庶羞。羞呼秀﹐轉音也。張載「七命」﹕繁肴旣闋﹐亦有寒羞﹕商山之果﹐漢江之楱。亦讀此音。

淡糝則點心。爲廣州語之變音。淡﹐薄也﹔糝﹐雜也。「周禮」「天官」﹕籩豆之實﹐貤食糝食。

庶羞呼庶秀﹔轉音也。庶﹐眾也﹔羞﹐味也。「荀子」「禮論祭」﹕齊太■﹝羔上火下﹞而飽庶羞。張載「七命」﹕繁肴旣闋﹐亦有寒羞﹕商山之果﹑漢江之楱。注﹕羞葉秀。

淡糝謂小食也﹐如糖果之屬。淡﹐薄也﹔糝﹐雜也。「周禮」「天官」﹕籩豆之實﹐貤食糝食。

鮮臊謂丰燕也。魚肉曰鮮﹐獸肉曰臊。

卷三

臺南連橫撰

查甫男子曰查甫。甫呼晡。「說文」﹕甫爲男子之美稱。「儀禮」﹕士冠禮﹐伯某甫﹑仲﹑叔﹑季惟其所當。錢大昕「恆言錄」﹕謂古無輕唇音﹐讀甫爲圃。「詩」「車攻」﹕東有甫艸。鄭箋﹕甫艸﹐甫田也﹔則圃田。章太炎「新方言」謂「說文」誧﹐大言也﹐讀若逋﹔今爲鋪。而福建之莆田縣﹐呼莆爲逋﹔廣東之十八甫﹐呼甫爲鋪﹕是甫之爲圃﹑圃之爲晡﹐一音之轉耳。「查」爲「這」之近音﹔這﹐此也。「這个」則「此个」﹐「查甫」二字猶言「此男子」也。按經傳從甫之字多讀若逋﹑若鋪。

查某女子曰查某。女子有氏而無名﹐故曰某﹔猶曰某人之女某氏﹑某人之妻某氏。查﹐此也﹐猶言此女﹔則「詩」「召南」之稱「之子」也。

公媽祖父曰公﹑祖母曰媽。公﹑媽﹐皆尊稱之辭。

爺娘父曰爺﹑曰爹﹑曰爸﹔母曰娘﹑曰阿母。「木蘭辭」﹕爺娘聞女來﹐出郭相扶將。是六朝時已有此稱。

嬸姆叔母曰嬸﹑伯母曰姆。嬸﹑姆﹐皆尊稱之辭。

翁某夫曰翁﹑妻曰某。翁呼如尫。婦人有氏而無名﹐故曰某﹔猶言某氏也。

後生男子子曰後生﹔對先生言。「論語」﹕先生饌。注﹕先生﹐父兄也。

新婦子婦曰新婦。「梁書」﹕閉置車中﹐爲三日新婦﹐令人無气。

同事妯娌曰同事﹔謂同事翁姑﹑同理家事也。「白虎通」﹕婦者﹐服也﹔服於家事事人者也。

細姬妾曰細姬。細﹐小也﹔姬﹐眾妾也。「漢書」「文帝紀」﹕母曰薄姬。如淳曰﹕姬音怡﹐眾妾之稱。俗作姨。姨爲妻之姊妹﹐非眾妾也。

大官婦人稱舅曰大官。大呼平聲﹐敬辭也。「左傳」﹕大官大邑﹐身之所庇。

大家姑曰大家。大呼平聲﹐敬辭也。「後漢書」﹕扶風曹世叔妻班昭有才徳﹐入宮教授妃嬪﹐稱曹大家。按臺語之大官﹑大家﹐勝於中國之稱老爺﹑太太。禮失而求諸野﹐臺語之髙尙典贍﹐誠可矜貴。

大家呼大加。謂有才望之人也。

大家呼大圭。謂眾人也。

公家呼公圭。謂公共也﹐謂公有之財物也。

私家呼私伽。謂私蓄也﹐謂私有之財物也。

親家爲男女締婚兩家之稱。古謂女家爲婚﹑婿家爲姻﹐今則統言。「唐書」「李嵩傳」﹕子衡尙新昌公主﹔嵩妻入謁﹐帝呼爲親家母。

親姆謂親家之妻﹐則子婦﹑子婿之母也。「說文」﹕姆﹐女師也。

丈人爲婿稱外舅之辭。「易」﹕師貞﹐丈人吉。注﹕丈人﹐謂長老也。「漢書」「匈奴傳」﹕且鞮侯單於謂﹕我兒子﹐安敢望漢天子﹔漢天子﹐我丈人行。師古注﹕丈人﹐尊老之稱。按俗有稱外舅爲嶽父者。以泰山有丈人峯﹐因而附會。「酉陽雜俎」謂﹕玄宗封禪泰山﹐張說爲封禪使。女婿鄭鎰本九品官﹐封禪後﹐驟遷五品﹔玄宗怪而問之﹐鎰無辭以對。黃旛綽曰﹕『此泰山力也』。此爲一時戲語﹐非謂婦翁爲泰山也。

丈母爲稱外姑之辭﹔因丈人而言之。按丈爲丈夫﹐指男子言﹐以稱外舅﹐猶有意義﹔若稱外姑﹐名實俱謬。「顏氏家訓」「風操篇」謂﹕中外丈人之婦﹐猥俗呼爲丈母。是六朝時已有此稱。

內家爲女子謂其夫家。「左傳」﹕男有室﹐女有家。「孟子」﹕往之女家﹐必敬必戒。是女子以夫家爲家也。

外家爲女子謂其母家。婦人謂嫁曰歸﹔故歸寧謂之作客﹐猶言以客禮待之也。

家夥則家貨。「釋名」﹕火﹐化也﹔貨﹐亦化也。「說文」﹕貨﹐財也。「周禮」「天官」注﹕金玉曰貨。

家私則家器。「說文」﹕私﹐禾也﹔引申爲財物。

家治自己曰家治﹔爲正音「咱的」之訛。「集韻」﹕咱音查﹔自也。

大漢身長曰大漢﹑短曰細漢﹔又成人曰大漢﹑兒童曰細漢。「老學庵筆記」﹕今人謂賤丈夫曰漢子﹐蓋始於五胡亂華。北齊魏愷自散騎常侍遷靑州刺吏﹐固辭﹔文宣帝大怒曰﹕『何物漢子﹐與官不就』﹗

家婆爲詈人之辭。謂如管家之婦﹐事事干預也。俗謂老媼曰婆。

小囝爲鄙人之辭。猶言小子也。「靑箱雜記」﹕閩人呼子曰囝。

作客出嫁曰作客。謂女子旣嫁則以客禮待之也。

隨嫁媵曰隨嫁。謂嫁其姑娘之嫁也。

雙冬播榖曰冬﹐收榖曰收冬。臺土多腴﹐一歲兩熟﹐謂之雙冬。榖之言冬﹐猶麥之言秋也。

大租租爲租榖。臺地初啟﹐富人請墾﹐出其牛種﹐募佃耕田﹐照例成科﹐乃向佃人歲徵其榖﹐謂之大租。而佃人復以其田轉貸他人而徵其榖﹐謂之小租。按大租之制已廢﹐此語亦亡。

壓地則押款。壓呼低﹐入聲﹐凡貸田租屋多有此約。「說文」﹕鎭﹐博壓也。博壓者﹐如今賭者以物爲質也。

作穡則力田也。「書」「盤庚」﹕若農服田力穡﹐乃亦有秋。「說文」﹕穡﹐榖可收也。

討海則出漁也。「類篇」﹕討﹐求也。謂以海爲田也。

唐山謂中國也。臺多閩﹑粵人渡海而來﹐以殖斯土﹐見初至者稱爲唐山客。東南夷之稱中國爲唐﹐猶西北胡之稱爲漢也。邱逢甲「臺陽竹枝」﹕唐山流寓話巢痕﹐潮﹑惠﹑漳﹑泉齒最繁。

橫洋謂大海也。「臺灣縣誌」﹕臺海潮流祗分南北﹐臺﹑廈往來橫流而渡﹐故曰橫洋。自臺抵澎爲小洋﹑自澎抵廈爲大洋﹐故稱重洋。「赤嵌集」﹕颶風三日斷重洋。則謂當時之險也。

埠頭則市鎭﹔爲商賈貿易之地。埠﹐本作步﹔水濱也。

艸地謂鄕村也。臺灣初啟﹐艸萊未辟﹐耕者錯居其間﹐插竹爲籬﹑編茅爲屋﹐故謂郊野爲艸地。

回南謂風信也。「臺灣誌略」﹕颶風起自東北者必自北而西﹑自西北者必自北而東﹐而俱至南乃息﹐謂之回南。俗謂人先怒後笑﹐亦曰回南﹔以其倏變也。

九降謂九月之風。「臺灣誌略」﹕九月朔風初起﹐或至匝月﹐謂之九降﹔行船者最忌。

報頭謂風信也。風信曰暴﹐亦曰報﹔初起時謂之報頭﹐行船者忌之。「臺灣誌略」﹕有玉皇暴﹑媽祖暴﹑烏狗暴等數十名﹐各有期日。

破帆謂斷虹也。「臺灣舊志」﹕凡颶將至﹐天邊先見斷虹一片﹐如船帆﹐謂之破帆﹔稍及半天﹐如鱟尾﹐謂之屈鱟。

禪雨春雨連綿﹐謂之禪雨。禪﹐嬗也。「孟子」﹕唐虞禪。注﹕禪﹐傳也。引申爲禪聯﹐亦作善。「詩箋」﹕善﹐猶多也。

騎秋秋雨連旬﹐謂之騎秋。邱逢甲「臺陽竹枝」﹕燕子不來泥滑滑﹐滿城風雨正騎秋。

海吼在安平之南﹐夏秋最盛﹔亦曰南吼。「海上紀要」﹕海吼﹐俗呼海叫。小吼腔鼓﹐點點作撒豆聲﹔乍遠乍近﹐若斷若連﹐臨流聽之﹐有成連鼓琴之致。大吼如萬馬如擊花夷騰﹐鉦鼓響震﹐三峽崩流﹐萬鼎共沸﹔惟錢塘八月怒潮差可彷佛。海上人習聞其怪﹐曰﹕是雨徵也。若冬月吼﹐常不雨﹐多主風。

蕩纓蕩爲港口浮標﹐以引舟之出入。「赤嵌集」﹕鹿耳蕩纓分左路﹐鯤身沙綫利南風。

落澑則落漈﹔謂人之落入圈套也。「瀛涯勝覽」﹕弱水三千﹐舟行遇風﹐一失入澑﹐則水弱而沒溺﹔此則「吾學編」之所謂落漈者也。

長年商船舵公曰長年﹐魚塭管事亦曰長年﹔以其年事較長而有經驗也。

司阜則工師﹔爲師父之借音。「玉篇」﹕司﹐主也﹔阜﹐大也。謂主工事之大者。

管甫謂班兵也。淸制﹕戍臺之兵﹐調自福建各營﹔分汛南北﹐有保管地方之責。

班兵多放重利﹐謂之管甫利。

番割爲番地貿易之人。俗謂躉賣曰割。

旗首亦曰股首﹐謂一隊之首也。道光十二年嘉義張丙之變﹐各地響應﹐樹旗糾眾﹔爲首者曰旗首﹐所部曰旗腳。又曰股首﹔則分隊之魁也。

香腳則香客。進香之時﹐結隊而行﹐有人領之。劉家謀「海音詩」﹕𨿽似春風香腳好﹐去來無恙總依神。注﹕道上香客﹐盜不敢劫﹔劫之恐遭神譴也。

闖兄無賴曰闖兄﹔謂其不時闖禍也。「白頭閒話」﹕郡人或十五結黨﹐橫行街市間﹐號爲闖將﹔蓋因明季李自成先爲闖將﹑後稱闖王也。

羅漢遊民曰羅漢﹔以其不事生產而仰人衣食也。「翻譯名義集」﹕阿羅漢有二義﹐一曰無生﹑一曰應供。

王祿謂市中賣術者﹐如命卜之流以術詐人也。「疑耀」﹕京師勾闌諢語﹐紿人曰王祿。

翦綹謂市中小竊﹐以翦斷人之財物者。「說文」﹕緯十縷爲綹。綹一作柳。唐臯詩﹕曾柰京城翦柳多。

藝旦妓女曰藝旦﹔謂有彈唱之藝也。亦曰閣旦。「枝山猥談」﹕旦爲戲劇腳色之名。金元市語呼婦人爲旦。按章太炎「新方言」謂「淮南子」「說林訓」『使但吹竽』注但﹐古不知吹﹐人以徒歌﹐故云不知吹。「今傳奇」有云﹕旦者起自元曲﹐本是但字﹔直稱其人爲但﹐猶云使但吹竽矣。古語流傳訖元猶在﹐相承至今。

貓頭老鴇曰貓頭﹔謂其貪暴如貓頭鳥也。俗謂梟曰貓頭鳥。亦曰老娼﹐亦曰婊頭﹔娼﹑婊皆賤辭。

販瘦謂販賣女子之人。瘦呼嘲﹐正音之訛也。揚州人謂養少女至長賣爲妾妓者﹐曰養瘦馬﹐蓋謂至肥而鬻之也。

馬哥謂娼寮使用之人﹐其賤如馬。哥呼去聲。

烏龜謂無恥者。「明人雜俎」﹕俗以妻子外淫者﹐號其夫爲烏龜。蓋龜不能交﹐縱牝者與蛇交也。亦曰污閨﹔謂其閨中之污亂也。

雜種爲詈人辭。謂其種之不純也。「晉書」「前燕載記」﹕蠢玆雜種﹐弈世彌昌。

緣投謂情人也。亦曰黃脰。劉家謀「海音詩」﹕不惜金籠飼黃脰﹐秋風無數老來嬌。注﹕年老不安其室﹐私蓄少年﹐曰飼黃脰。黃脰﹐鳥名﹔善斗﹐故以比之。老婦善妝﹐俗謂之老來嬌﹝按老來嬌﹐花名﹔則雁來紅﹞。

契兄謂奸夫也。契﹐合也﹔謂爲一時之契合。

搭頭謂野合男女﹔猶上海之言姘頭。搭﹐附也﹔謂一時相附也。

牽手謂妻也。土番娶婦﹐親至婦家﹐攜手以歸﹔沿山之人習見其俗﹐因謂妻曰牽手。

庫神謂人之癡愚。俗遇喪事之時﹐焚化庫錢﹐糊兩紙像﹐置於案上﹐謂之庫官﹑庫吏。所謂庫神﹐則以其人之無能如紙偶也。

效偶謂作事之拙﹐以其如偶象也。「玉篇」﹕效﹐法也。「增韻」﹕仿也。偶呼平聲。「說文」﹕俑也。

跳童童爲乩童﹐爲巫者之類﹔謂有靈憑附﹐能與人問答也。靈至之時﹐必先跳動﹐故俗有「熟童快觀」之語。

癡哥謂癡人也。「說文」﹕癡不慧也。

虎須謂詭計也。劉家謀「海音詩」注﹕手握三簽﹐藏其根﹑露其梢﹐一張系紅綫垂外﹐若可辧﹑若不可辧﹔猜者置錢其梢﹐以得紅綫爲勝﹐勝則三倍償之﹔然隨手抽換﹐鮮能勝者﹐輒罄資以歸﹐謂之虎須。亦曰虎須黨﹐則合多人行諞也。

猴相謂輕躁者。以其舉動如猴也。

檨哥謂癡人也。聞之故老﹕明代倭寇之亂﹐曾據興化﹐倭人稱人爲樣﹐或作檨﹔華人不知其義﹐稱爲檨哥。其後遂爲輕蔑之辭。

戇宋謂愚人也。漳﹑泉人之赴呂宋者﹐見其土人性較愚魯﹐稱之曰戇宋。其後遂以稱人。

大豬謂愚也。豬與朱同音。「廣雅」﹕銖﹐鈍也﹔亦作朱。「莊子」﹕人皆謂我朱愚。朱愚﹐則闇昧也。俗誤朱爲豬﹐遂以豬儗人。

戇虎謂愚暴也﹐「東瀛紀事」﹕戴萬生之亂﹐林日成起事﹐性愚而暴﹔人稱戇虎晟。

訬貓謂癡狂也。「說文」﹕訬﹐擾也﹔有輕狂之義。

■﹝口感﹞狗謂亂言也。「康熙字典」﹕■﹝口感﹞﹐吼也。

艸猴謂輕躁也﹔猶「項羽本紀」之言沐猴。「索隱」﹕謂沐猴不任久著冠帶﹐以諭楚人性躁。

三斑謂惡人也。三斑﹐魚名。頭有紅點三﹐略似金魚﹔而好食魚﹐養魚者忌之。

花螺謂事之紛糾。花螺﹐貝也。花與蒍同音。「方言」﹕楚﹑鄭謂獪曰蒍。又曰﹕蒍化也。狡獪者多能變化﹐故事紛糾也。

紙虎揭帖曰紙虎﹐分送揭帖曰放紙虎﹔以其構陷之險﹐如虎之害也。

趇鹿謂追逋也。鹿爲善走之獸﹐以諭逋者。「玉篇」﹕趇﹐私立切﹔走貌﹐引申爲逐。

目箭謂以眼波射人也。「公羊傳」﹕■﹝目矢﹞晉大夫使與公盟。注﹕■﹝目矢﹞與眴通﹐以目指事也﹔呼爲摔。所謂目箭﹐則折「■﹝目矢﹞」字而言也。

手鎗謂好弄也。俗謂手淫曰打手鎗。

絿筋則縮筋。「集韻」﹕音求﹐呼去聲。「說文」﹕絿﹐急也。「詩」「商頌」﹕不競不絿。「傳」﹕絿﹐急也。

越頭則回首。「說文」﹕越﹐度也﹔引申爲回。

醒鼻謂以巾去涕﹔爲鼻有所壅﹐故醒之。醒呼去聲。

扐掕則摩挲也。「易」﹕歸奇於扐以象閏。注﹕筮者著蓍於指間也。掕音楞。「說文」﹕止馬也。

隱龜僂背曰隱龜。隱﹐隆起也。「左傳」﹕泌之戰﹐樂伯射麋麗龜。注﹕龜背之當中隆起者。「史記」「平準書」注引「錢譜」﹕肉圓好方﹐皆隱起龜甲文。

金目目明曰金。「淮南子」﹕欲知遠近而不能﹐教之以金目則快射。

靑盲目瞽曰靑盲。「後漢書」﹕公孫述據蜀﹐犍爲任永﹑馮信皆托靑盲以辭徵命。注﹕目有黑白而內障也。

聳耳耳聾曰聳耳。俗作臭耳。「方言」﹕生而聾﹔陳﹑楚﹑江﹑淮之間謂之聳。郭璞注﹕言無所聞﹐常聳耳也。

齆鼻則鼻塞﹔气難通也。「廣韻」﹕齆音甕。「埤蒼」鼻病也。「埤雅」有「龍聾虎齆」之語。

出恭如廁曰出恭。明制試士﹐設「出恭入敬」之牌﹐以防離坐。士子欲如廁﹐恆領此牌﹔遂以爲例。臺灣鄕塾亦有此制﹐蓋諱言也。按出恭一語﹐系用��謂出必恭也﹔而俗人多誤以恭爲屎。

尻川榖道曰尻川。尻﹐「集韻」﹕丘多切﹔「玉篇」﹕髖也。「楚辭」「天問」﹕昆侖縣圃﹐其尻安在。注﹕尻﹐脊骨盡處。「山海經」﹕倫山有獸似麋﹐其川在尾。郭璞注﹕川﹐竅也。

牛奔爲糖廍之名。奔呼甲﹐平聲。熬糖之廠謂之廍。一曰公司廍﹐合股而設者也﹔二曰頭家廍﹐業主自設者也﹔三曰牛奔廍﹐蔗佃合設者也。每奔出牛三﹐爲園九甲。一凡廍九奔﹐以六奔運蔗﹑三奔碾蔗﹔照鬮輪流﹐通力合作﹐其法甚善。

魚塭塭爲養魚之池﹐大者數十甲﹐引海水而入﹐以飼麻薩末。麻薩末番語也﹐亦名國姓魚。養魚之池﹐咸水曰塭﹑淡水曰埤。塭呼慍﹐「字書」無。

豬稠豬欄曰稠。凡樹柵養蓄者皆曰稠。「集韻」﹕音迢﹔密也。「平定臺灣方略」有牛稠溪﹐屬嘉義。

鳥藪鳥巢曰藪﹔呼如受。「毛詩」「國風」傳﹕藪﹐澤也﹔禽之府也。「韓詩」謂﹕禽獸居之曰藪。「周禮」「考工記」注﹕鄭司農曰藪﹔讀爲蜂藪之藪。

海碗大碗曰海碗。海﹐大也﹔如人之大量亦曰海量。

牛柴謂牛糞也。「澎湖紀略」﹕澎湖少樹木﹐以牛糞供炊爨﹐謂之牛柴﹝按蒙古亦以馬糞作薪﹞。

蟒甲爲獨木舟﹔土番語。或作艋舺。

甲萬爲木櫃。或以鐵爲之。荷蘭語。

雪文爲肥皂﹔西洋語。按此語譯文甚雅。雪﹐洗也。「莊子」﹕澡雪而精神﹔則有去垢之意。文﹐理文理也。

覺羅犬曰覺羅﹑豕曰胡亞。聞之故老﹕覺羅氏以東胡之族入主中國﹐我延平郡王起而逐之﹐視如犬豕﹔民族精神於是乎在。

猙生淸生則畜生﹐鄭氏時語﹔今呼猙生。蓋自滿人猾夏﹐穢徳彰聞﹔忠義之士﹐憤其無道﹐至以禽獸比之﹐所謂不與同中國也。

鴨雄雄鴨曰鴨雄。雄呼形﹔古音也。「詩」「無羊」爾牧來思﹐以薪以蒸﹐以雌以雄﹔爾羊來思﹐矜矜兢兢﹐不騫不崩。注﹕葉於陵反。又「正月」﹕不知鳥之雌雄。亦與陵﹑懲叶韻。按雄從厷聲﹐古音與肱﹑宏同。

雞角雄鷄曰雞角﹐猶鷹之名角鷹也。李時珍「本艸綱目」注﹕項有毛角。故名﹔其宮者曰閹雞。

小可謂事之小者。可爲助辭﹔呼誇﹐上聲。「禮」「中庸」﹕體物而不可遺。注﹕可﹐所也。

輕可謂事之輕者。「可」字見前。

短气謂失志不能自振。「王羲之帖」﹕當今人物眇然﹔而艱疾若此﹐令人短气。

惱气猶不快也。惱呼魯。「說文」﹕有所恨也。

淘气猶懊惱也。淘呼正音。近人常用之。

受气怒也。气古作愾。「左傳」﹕諸侯敵王所愾。注﹕愾﹐怒也。

人事謂饋物也。「後漢書」「黃琰傳」﹕特當權子弟﹐多以人事得舉。

世事謂世間之事﹐如交際慶弔之類。按臺語呼事爲戴﹐惟人事﹑世事﹑多事之事呼本音。此系文言。

努力爲勞煩之辭。謂仗其努力也。李陵詩﹕努力崇明徳。「方言」﹕北燕之外郊﹐凡勞而相勉。若言努力者﹐謂之侔莫。

搰力猶盡力也。「莊子」﹕搰搰然﹐用力多而見功寡。注﹕搰搰﹐用力貌。

時式謂適時之物。「左傳」﹕式如玉﹐式如金。注﹕式﹐用也。

合式謂合法之事。「說文」﹕式﹐法也﹔引申爲當然之意。

有空謂有錢也。空與孔通﹔謂有孔方也。

大空謂顯者也。空爲空闊﹐又有虛張聲勢之意。

寒酸謂貧士之意態。陸遊詩﹕書生老瘦轉酸寒。

凍酸謂吝財者。水凍曰堅﹐人吝亦曰慳。酸爲貧寒气味。

死酸謂冷癖者。以其不與人交際也。

客气謂謙遜也。「左傳」﹕齊冉猛逐之﹐顧而無繼﹐僞顚。陽虎曰﹕『盡客气也』。注﹕非眞勇者。此系借用﹐以交際之間有賓客態度也。

福气則福運。「山谷題跋」﹕如富貴人家子﹐非無福气﹐病在少韻耳。

自在猶任意也﹔謂不爲外物所移也。「漢書」「王嘉傳」﹕大臣舉措﹐恣心自在。按臺人遇地震時﹐輒呼曰自在﹔其意欲心之免驚惶也。

自然則天然﹐謂無所勉彊也。「老子」﹕道法自然。

相撲猶相打也。俗謂打曰撲﹐如撲石﹑撲鐵之類。「集韻」﹕撲﹐擊也。

相輸猶決勝也﹔謂共指一事以決輸贏也。

多謝猶厚謝也﹔謂鄭重而致意也。「漢書」「趙廣漢傳」﹕爲我多謝問趙君。師古注﹕多﹐厚也。

多事謂好事也。按臺語呼多爲濟﹐惟多謝﹑多事之多呼本音。

偌大則若大﹔謂若何之大也。偌﹑若古音通。

偌盈則若閒﹔謂若何之閒也。「博雅」﹕盈﹐滿也﹐滿﹐余也﹐余則閒。

古道猶老實﹔謂有古人之道也。「禮」「中庸」﹕射不主皮﹐爲力不同科﹐古之道也。

古意亦老實﹔謂有古人之意也。

古板猶守舊﹔謂如舊板之書也。

本分則身分也。「荀子」﹕見端不如見本分。注﹕分爲上下貴賤之分。

本事謂才藝也。

罔度猶且度也。罔爲未定辭﹐謂暫時觀望以度其生也。

罔撈猶且取也。「方言」﹕撈﹐取也﹔呼勞﹐上平。按臺語﹕市井無賴之求錢曰撈錢。

顚體猶輕狂也﹔謂衣食之逾分也。顚呼天﹔古音也。「爾雅」﹕天﹐顚也。按章太炎「文始」謂天﹐顚也。「山海經」﹕刑天﹐則被鑿顚之刑也。

顚倒謂言動之反常也。顚呼天﹐倒呼入聲。

細膩猶謙遜也。「爾雅翼」﹕犀牛之角﹐文理而細膩。「廣韻」﹕膩﹐滑也。

細利謂致意也。細爲仔細﹐利爲流利。臺語與粗糙反。

款勸謂誠意而勸也。「埤蒼」﹕款誠也。司馬遷文﹕勤勤款款。

款待猶禮待也﹔爲平等語﹐又有服事之意﹐如款待父母﹐款待先生。

費神猶勞煩也。亦曰費心。杜甫詩﹕費心姑息是一役﹐肥肉大酒徒相要。

費气猶費事﹔謂所辦之事項費气力也。

變怪則作怪。亦曰變罔。罔﹐亦怪也。「孔叢子」﹕土石之怪曰罔兩。

變相謂變其態度也。「詩箋」﹕相﹐質也。佛經有三十二種相。

聲勢聲爲聲名﹐勢爲勢力。「後漢書」「竇憲傳」﹕憲恃宮中聲勢。

聲說猶言語也。

樂天猶顚體﹔謂衣食之逾恆也。樂呼平聲﹐猶伯樂之呼伯牢﹔轉音也。「孟子」以大事小者﹐樂天者也。此系借用。

樂盈謂無事而好事也。樂有驕滿之意﹔盈﹐閒也﹐說見前。

斗撘猶浹洽也。斗﹐合也﹔搭﹐附也。

斗空謂合謀也﹔謂設一陷阱以誘人也。

擺撥猶捐棄也﹔謂去凶就吉也。「說文」﹕擺﹐兩手擊也。「廣雅」﹕撥﹐除也。「善見律」有此語。

擺弄猶播弄也。韓愈詩﹕別來楊柳街頭樹﹐擺弄春風只欲飛。

走傱猶急遽也。疾行曰走﹐惶恐而走曰傱。「廣雅」﹕傱傱﹐走也。「字林」﹕傱傱﹐走貌。揚雄「甘泉賦」﹕風傱傱以扶轄。師古注﹕傱傱﹐前進意。

走迮謂倉卒而走也。「說文」﹕迮迮﹐起也。「公羊傳」﹕今若迮而與季子國。注﹕迮﹐起也﹔倉卒意。

優悅爲問病之辭。猶言安適也。「爾雅」釋言﹕優優﹐和也﹔悅喜也。

優利猶充裕也。「說文」﹕優﹐饒也﹔饒﹐足也。利爲財利。

勁驍謂事之難爲。「說文」﹕勁﹐彊也﹔驍﹐勇也。謂須多用气力也。

勁擎謂盡力作事也。「說文」﹕勁﹐彊也。「集韻」﹕擎﹐舉也。

激空謂與人爭勝也。凡阻遏之以作其气曰激﹐空爲空闊﹔有虛張聲勢之意。

激猾謂故意相違也。「玉篇」﹕猾﹐黠也。「方言」﹕小兒多詐﹐或謂之猾。

激心猶憤懣也。

激气謂與人爭气也。

污積猶茅塞﹔謂有污物之積於胸中也。積呼注。「詩」「大雅」﹕乃積乃倉。

污儒則腐儒﹐謂其不明時勢也。「漢書」「黥布傳」﹕爲天下安用腐儒。

插事猶好事也。插有從旁干預之意。

插嘴猶闖言也。亦作■﹝女臿﹞。「說文」﹕■﹝女臿﹞﹐疾言失序也。

擔當謂獨負責任也。倪元璐「百官鐸」考察閣臣條。列擔當於調燮之下﹑匡救之上。

擔閣猶遷延也。林逋詩﹕聊爲夫君一擔閣。亦作擱。

拗蠻謂無理者。「集韻」﹕■﹝抅﹐幺代厶﹞﹐相違也。「周禮」注﹕蠻﹐用事簡慢。

拗郁謂被屈也。「周禮」「冬官」注﹕郁﹐不伸舒也。

食虧則受虧。「易」﹕食舊徳﹐貞厲終吉。注﹕食﹐受也。

食■﹝忄松﹞猶被愚也。「方言」﹕庸謂之■﹝忄松﹞。郭璞注﹕一曰懶■﹝忄松﹞。

把持猶專攬也。謂一手執持﹐不使他人參預也。「白虎通」﹕迫脇諸侯﹐把持其政。

把握謂有才幹也。亦曰把柄﹔謂作事能執其柄也。「國語」﹕蒸嘗不過把握。

撓召謂曲意不至也。「集韻」﹕撓﹐屈也。「說文」﹕召﹐■﹝言乎﹞也。王逸曰﹕以手曰招﹐以口曰召。

撓靳謂曲意不從也。靳爲心許而口不許之意。「左傳」﹕宋公靳之。

交陪則交際。「增韻」﹕陪﹐伴也。「詩」「小雅」﹕爾徳不明﹐以無陪無卿。

交加謂相往來也。「後漢書」﹕旣無知人之明﹐又未嘗交加士類。

排比猶排列也。「唐會要」﹕褚旡量﹑馬懷素侍宴﹐上曰﹕『篇卷錯亂﹐朕爲卿排比』﹗

排行猶次序﹐謂以兄弟之伯仲照序相排也。

過流謂過時也。流爲潮流﹐每日進退﹐漁者乘潮出入﹐得魚赴市﹔倘逾其時﹐則魚不鮮﹐謂之過流。

過聊謂移款也。謂移他人之款﹐以過其無聊也。「說文」﹕聊﹐賴也。

白食謂不出財力而得食也。「通鑑」﹕唐以宦者署謂之宮市﹐置白望數百人於西市間。按白望者﹐白取人物也。

白食謂空食也。凡無所有而有謂之白。「莊子」﹕虛室生白。

白賊謂不實也。「說文」﹕賊﹐害也。以其害人﹐故謂之賊。

下梢謂無勇也。又有衰運之意。「玉篇」﹕下﹐後也﹑賤也。「博雅」﹕梢﹐小也。「秋雨盦隨筆」﹕宋淳熙中﹐有漁人楊壽子者﹐於南城縣章山支港网一大魚﹐重百斤。額有紅字云﹕『三度入潮門﹑四度當大水﹐下梢卻逢楊壽子﹝按近人吳梅「題西泠悲秋圖曲」﹕當日裏﹐不能飲黃龍﹐將軍度遼﹔到大來﹐竟變做靑蛇﹐英雄下梢。下梢二字之入詞曲始此﹞。

下作謂賤役也﹐以其下等工作也。

靑狂猶蒼黃也。靑爲蒼黃之色﹔狂﹐輕躁也。按古者獲稻﹐乘其蒼黃之時而速刈之﹔故謂急遽爲蒼黃。後人多作倉皇。

靑瞋猶急視也。「說文」﹕瞋﹐視也。

無賴謂不善者。「孟子」﹕樂歲子弟多賴。注﹕賴﹐善也。

無聊謂無所事事也。「史記」「吳王濞列傳」﹕聞上欲誅之﹐計乃無聊。

牽綱謂野媒也﹔則所謂鍼綫兒。「詩箋」﹕綱者﹐网之大繩。

牽亡猶靈子也﹔謂能牽死者之魂﹐與人問答也。俗以女巫爲之。

婊子謂娼妓也。

婊囝謂娼妓之子也。

含胡謂語不分明也。「唐書」「顏杲卿傳」﹕安樂山斷其舌﹐曰﹕『能復罵否』﹖杲卿含胡而絕。亦作函胡。

含糊謂事不淸楚也。「舊唐書」﹕朝廷每爲含糊﹐未嘗窮究曲直。

粗俗有二義﹕一謂人之鄙野﹐一謂物之輕賤。

粗糙與細利反。謂治事之不精也。粗﹐疏也﹔糙﹐米未舂也。

粗粕與幼秀反。謂身體之粗大也﹐粕爲糟粕。

歸著則歸宿﹔謂事之著落也。

歸陣則合羣。歸﹐附也﹔陣﹐行列也。「易」﹕歸奇於扐以象閏。注﹕歸﹐並合也。

歸注則全注﹔謂成款也。歸有並合之義﹐引申爲全﹔注﹐賭語也。「宋史」「寇準傳」﹕王欽若謂上曰﹕『寇準欲以陛下作孤注耳』。

歸气則一气﹔猶言攏總也。

扐猴則捉姦。奸夫曰猴。「集韻」﹕扐﹐縛也。按臺人捕猴﹐必斷其尾﹐則猴不敢逃入山﹐恐爲同類所噬。捉姦者必割其發﹐以示懲罰﹐則見者以爲恥。

扐貓則■﹝田上女下﹞姦。孌童曰貓。按唐律﹕有■﹝田上女下﹞姦﹐將男作女也。■﹝田上女下﹞音雞﹐遂誤爲雞。

野盜猶貪婪也。盜呼度。謂貪人財物如盜也。

野赤猶野蠻﹔謂婦女之不知禮儀也。「禮」「檀弓」﹕野哉子乎﹗疏﹕野謂不知禮者﹐赤爲赤體之赤﹐謂其蠻也。

遲鈍謂才不敏捷也。「三國誌」﹕孫權見孫奐軍陣整齊﹐嘆曰﹕『初吾憂其遲鈍﹐今無憂矣』。

遲疑謂事不果決也。「後漢書」﹕��然猶折意搢紳﹐遲疑陵奪。

錯綜猶��也。「易」「系辭」﹕參伍以變﹐錯綜其數。疏﹕錯謂交錯﹐綜謂總聚。

錯愕猶驚惶也。「後漢書」「寒朗傳」﹕二人錯■﹝忄﹝罒屰﹞不能對。■﹝忄﹝罒屰﹞與愕通。

拖欠謂積欠不償也。「蘇軾文集」﹕運轉司窘於財用﹐例不肯放稅﹔縱放亦不盡實﹐所以逐縣例皆拖欠。

拖累謂被累也。拖有牽連之意。

拖磨謂勞苦也。拖謂拖重﹐磨謂磨折。按臺語謂挽車曰拖﹐作事遲緩亦曰拖。

敢死謂忍於作事也。又有輕蔑之意。「廣韻」﹕敢﹐勇也。「憎韻」﹕忍﹐爲也。

敢開謂浪費無度也。

花名則人口之名。以其記載各色之人﹐故曰花。公文中常用之。

花紅則獎金﹐商業中有贏利時﹐取其幾分以與辦事有功者也。「居易錄」﹕宋張叔夜招安梁山濼榜文﹕『有拏獲宋江者賞錢萬萬貫﹐執雙花紅﹔餘各賞錢﹑花紅有差』。

暗空謂私娼也。暗爲祕密之意﹐空﹐孔也﹐謂人可出入也。

暗股謂合股經商而不出名也。股爲四體之一﹔凡合資營商曰合股﹐其出資者曰股東。

觸著謂事被覺也。觸呼口。

赫著謂忽逢不祥也。嚇呼赤。「莊子」﹕鴟得腐鼠﹐鵷雛過之﹐仰而視之曰嚇。

阿私謂自美也。「孟子」﹕汗不至阿其所好。注﹕阿﹐比也。「韓非子」﹕古者蒼頡之作書也﹐自環者謂之私﹑背私謂之公。

阿諛謂美人也。阿見前﹔諛呼老﹐轉音也。「說文」﹕諛﹐諂也。

反梟猶違背也。「說文」﹕反﹐覆也。俗謂違約曰梟。

反卦則變卦﹔謂事將成而忽反也。卦爲八卦﹐多變化。

卷四

臺南連橫撰

載志載事也。亦曰戴志。載呼戴﹐古音也。「詩」﹕文王上天之載。「毛傳」﹕載﹐事也。「書」「堯典」﹕有能奮揚熙帝之載。「孔傳」﹕載﹐事也。「集韻」﹐載﹐都代切﹐音戴﹔與戴通。「詩」﹕絲衣載弁俅俅。「禮」「月令」﹕載以弓軺。「釋文」﹕皆作戴﹔是載之古音爲戴矣。志﹐亦事也。「左傳」謂之鄭志﹑謂之宋志﹐猶言鄭事﹑宋事也。「漢書」「賈誼傳」﹕故曰聖人有金城者﹐比物此志也。此志猶言此事。按章太炎氏「新方言」﹕詩書皆以載爲事﹐事﹑載本一聲之轉﹐今福州猶謂事爲載﹐讀如戴﹐古音載﹐本如戴也。又按「說文」﹕事﹐職也﹐從史之志意也﹐從心。之二字音近。

普光則黎明﹔謂天將明也。普呼正音。「說文」﹕日無色也。

烏暗則黑暗。「韻會」﹕黑色曰烏。「史記」「匈奴列傳」﹕北方盡烏驪馬。按臺語﹕黑皆曰烏﹐如烏墨墨﹑烏鑠鑠之類。

要領猶大綱也。要與腰通。「漢書」「西域傳」﹕騫從月氐至大夏﹐竟不能得月氐要領。注﹕要﹐衣要也﹔領﹐衣領也。凡持衣者執要與領。謂騫不能得其意趣以歸於漢也。

因端則事端。因爲原因﹔端﹐始也﹑萌也。「禮運」﹕人者天地之心﹐五行之端也。

消息謂音信也。「三國誌」﹕昔諸葛恪圍合肥新城﹐城中遣士劉整出圍傳消息。按消﹐減也﹔息﹐增也。人事有吉凶善惡﹐故謂音信爲消息。

根柢猶基礎也。柢呼誅﹐上聲。「漢書」﹕百家言政者尙矣﹐大略歸於寧固根柢。

著落猶歸著也。

工夫工謂工程﹐夫謂夫役。「晉書」「範寧傳」﹕自置家廟皆資人力﹐又奪人居宅﹐工夫萬計。今謂時間亦曰工夫。

風气風謂風俗﹐气謂民气。「魏書」「李琰傳」﹕猶有關中風气。

光景光謂風光﹐景謂景色。「楚辭」﹕借光景以往來兮﹐施黃棘之枉策。

影迹影爲形影﹐迹爲足迹﹔謂往事也。「楞嚴經」有﹕前塵影事﹔與此同意。

憑準憑據也﹐準則也。憑準猶言可信也。

頭目謂一羣之長。「荀子」﹕下之於上也﹐若手足之扡頭目。

爪牙謂黨徒也。以其如鳥獸之鷙猛可供搏噬也。「詩」「小雅」﹕祈父予王之爪牙。

紀綱呼起江﹔正音也。「書」「��」﹕亂其紀綱。注﹕紀謂典章﹐綱謂法制。

罪過呼坐掛﹔謂罪惡過失也。「史記」「信陵君列傳」﹕自言罪過﹐有負於魏。此爲自謙之辭。

滋味謂滋養之味。「禮」﹕薄滋味﹐無致和。

意思謂意之所思。思呼去聲。

功課謂每日應辦之事。「後漢書」「百官志」注﹕凡四方水土功課﹐歲盡則考其殿最而行賞罰。

禮數謂待人以禮。禮有等差﹐故曰數。

性地則秉性﹔宋儒所謂性天。「孟子」﹕生之謂性。

源頭猶發端也。朱熹詩﹕步隨流水覓溪源﹐尋到源頭卻惘然。

原母謂固有也。此謂事。

本底亦固有也。此謂物。

流擺猶時機也。流爲潮流﹐時有進退﹔擺有動作之義。

辧勢猶形勢也。俗謂物之模樣曰辧﹐謂可辧別也。

坎站猶程序也。俗謂階級曰坎﹐驛遞曰站。

空榫謂計謀也。空﹐孔也﹔榫﹐枘也。謂如孔枘之相容也。

親情則姻親。「盧氏雜說」﹕唐文宗爲莊恪太子選妃﹐召宰相曰﹕『聞在朝外臣﹐皆不欲共朕作親情﹐何也﹖』。

秉變猶經營也。「詩箋」﹕秉﹐執持也﹔變﹐變化也﹐謂所辦之事能秉﹑能變也。

返倒猶周轉也。謂以母生利﹐利復生利也。

利澑謂善謀生。以其巧利而周流也。

鍼鉆謂善牟利﹔如鍼之鉆物也。

分張猶分與也。分呼本﹐上平﹔與也。「孟子」﹕分人以財謂之惠。「廣韻」﹕張﹐施也。

系置則安置。「說文」﹕系﹐系也。「玉篇」﹕置﹐安也。

的確則確實。「增韻」﹕的﹐實也。「魏志」「崔林傳」﹕各國遣子來朝﹐或恐非眞的。

佚陶謂遊樂也。「集韻」﹕佚﹐夷質切﹔與逸通。「漢書」「李廣傳」﹕而其士亦佚樂。注﹕佚﹐閒豫也。「禮」「檀弓」﹕人喜則斯陶。「詩」「王風」﹕君子陶陶。「傳」﹕陶陶﹐和樂貌。

荒騷謂好遊也。「孟子」﹕流連忘反謂之荒。注﹕荒﹐無厭也。「玉篇」﹕騷﹐動也。

流連謂樂而忘反也。「孟子」﹕從流下而忘反謂之流﹐從流上而忘反謂之連。

逗畱謂畱而不進也。逗呼平聲。亦作兜畱。「漢書」﹕��捕逐魏羣盜及吏畏懦逗𨖻當坐者﹔翁孺皆縱不誅。按翁孺﹐王賀字。

走■﹝出叕﹞猶不足也。「五音集韻」﹕■﹝出叕﹞音輟。吳人謂物短曰■﹝出叕﹞。

放暇猶放假也。鄕塾子弟每日落課曰放暇﹐年節停課曰放假。「說文」﹕暇﹐閒也。「正韻」﹕假音價﹔休沐也。

雜臿謂好事也。司馬相如「遊獵賦」﹕赤瑕駁牟﹐雜臿其間。「集解」﹕一云雜沓﹐眾多貌。

迾遮猶掩蔽也。「說文」﹕迾﹐遮也﹔遮﹐遏也。「後漢書」「輿服志」﹕張弓帶鞬﹐遮迾出入。「禮」﹕玉藻山澤﹐列而不取。注﹕列﹐猶遮迾也。

閃掉則避去也。「禮」﹕龍以爲畜﹐故魚鮪不淰。注﹕淰之言閃也﹐閃﹐避也﹐掉﹐去也。按北京語如丟掉﹑殺掉﹑燒掉﹐多用掉字。

瞅睬見人而不過問曰不瞅﹔亦曰不睬。宋人之詞多用之。

跋倒謂失步也。「說文」﹕跋﹐跌足也。「集韻」﹕倒﹐僕也。

跂泅謂游泳也。「說文」﹕跂﹐立也﹔泅﹐浮行水面也。

墊微謂藏於水底也。「說文」﹕墊﹐下也﹔微呼入聲﹐隱也。「左傳」﹕白公死﹐其徒微之。

漠湼猶杜撰也。漠湼爲廣漠﹐爲湼造。

張遲猶致意也。謂張目而待也﹐「韻會」﹕張﹐設也﹔遲﹐待也。

濫糝謂不整也。濫﹐亂也﹔糝﹐雜也。

拉颯謂穢雜也。「晉書」﹕太玄末﹐京江謠云﹕『黃雌雞﹐莫作雄鷄啼﹗一旦去毛衣﹐衣被拉颯棲』。

利便謂事合機宜也。「賈誼」「過秦論」﹕因利乘便﹐宰割天下。

矛盾謂事相忤也。「韓非子」﹕人有鬻矛與盾者﹐譽其盾﹑又譽其矛﹔人應之曰﹕『以子之矛﹐攻子之盾何如』。

允當則妥當。「左傳」「軍志」曰﹕允當則歸。

妥帖猶允當也。陸機賦﹕或妥帖而易施。

訬鬧則擾鬧。訬音鈔。「說文」﹕擾也。亦作噪鬧。

惱愧羞曰惱愧﹔謂被惱而愧也。「說文」﹕惱﹐有恨也﹔「集韻」﹕愧慚也。

抅牽謂囿於事情。「史記」「六國年表」﹕學者牽於所聞。注﹕牽﹐抅也。

招搖謂逍遙也。「史記」「孔子世家」﹕衛靈公與夫人同車﹐使孔子次乘﹐招搖市過之。

放蕩謂無檢束也。「三國誌」﹕任俠放蕩﹐不治生產。

聊逍謂不經心也。聊爲聊且﹐逍爲逍遙。謂有事如無事也。

矯彊則倔彊﹐謂執意不屈也。「荀子」﹕率羣臣百吏而相與彊君曰橋君。注﹕橋音矯﹔彊呼上聲。「集韻」﹕勉也。

勾當謂有所作事也。當呼去聲。「北史」「序傳」﹕事無大小﹐士彥一委仲舉勾當。

奓盤謂爭言也。奓﹐推開也﹔盤﹐旋轉也。謂事之交涉﹐愈推愈轉而無歸著也。

計較猶爭論也。「漢書」「賈誼傳」﹕反唇相稽。注﹕相與計較也。

婆娑亦作褒搔﹐爲愛護小兒之意。

姑成猶婉勸﹔謂姑成其事也。

籠統亦作儱侗。謂事之敷泛也。「三國誌」「鍾會傳」注﹕孫盛云﹕『王弼以附會之辭﹐而欲籠統玄旨』。

遷延猶延緩也。「左傳」﹕晉人謂之遷延之役。

趕緊猶迅速也。「字匯」﹕趕﹐追也。「說文」﹕緊﹐纏絲急也。

彳亍爲行止貌﹔謂忽進忽退也。潘嶽「射雉賦」﹕彳亍中輟。

比並則比較。韓愈文﹕籍儻可與此輩比並乎﹖

向望則期望。「集韻」﹕向﹐趨也﹔如志向﹑意向之類。

唐突猶抵觸也。「後漢書」「段熲傳」﹕羌遂陸梁﹐覆沒營塢﹔轉相招結﹐唐突州郡。俗謂比儗不倫﹐曰刻畫無鹽﹑唐突西施。

圭角猶鋒鋩也。「說文」﹕圭﹐瑞玉也﹔剡上方下﹐國有大事﹐執以爲信。韓愈詩﹕磨礱去圭角。謂不與世相忤也﹔故謂渾厚者曰不露圭角。

蹧躂猶蹂躝也。一爲侮辱﹐一爲暴殄。

創治謂故意而弄之。創﹐造也﹔治﹐理也。

致著謂故意而爲之。致﹐有所爲也﹔著﹐作也。

倚賴猶依倚也。倚呼瓦﹐恃也﹔賴﹐亦恃也。「漢書」「髙帝紀」﹕始大人以臣爲無賴。師古注﹕賴者﹐恃也。

攏幫亦依倚也﹔馬來語。謂依人生計以俟機會也。

譬諭亦曰譬如。謂比之使曉也。「論語」﹕能近取譬。又曰﹕譬如北辰。

插湊謂所言之非是也。插﹐「說文」作■﹝女臿﹞﹐好言也。湊﹐集也﹑雜也。

料理則治理。「晉書」「王羲之傳」﹕卿在府久﹐比當相料理。

打揲猶料理也。亦作打疊。「東坡尺牘」﹕雪堂如要偃息﹐須與打揲。

保庇則保護。「宋史」「楊延昭傳」﹕帝謂宰相曰﹕『延昭忠勇自效﹐朝中忌之者眾﹔朕力爲保庇﹐以及於此』。

照顧則照料。

款待則禮待。「博雅」﹕款﹐誠也。「增韻」﹕待﹐遇也。

參詳猶協議也。「說文」﹕參﹐與也﹔詳﹐審議也。

斟酌猶裁奪也。「國語」﹕而後王斟酌焉。注﹕斟﹐取也﹔酌﹐行也。

撙節猶制裁也。謂能量力而行也。「禮」「曲禮」﹕君子恭敬撙節退讓以明禮。

斂省猶節儉也。「說文」﹕斂﹐收也。「史記」「趙世家」注﹕斂﹐減也。「集韻」﹕省﹐簡也。「左傳」﹕貶食省用。

分付謂分人付事也。「漢書」「遊幸傳」﹕分付諸客﹐諸客奔走市賣。今作吩咐。

勞煩猶央托也。「陸士龍與平原書」﹕但作之不工﹐煩勞而棄力﹐故久絕意耳。

商量猶參詳也。商度也﹔量﹐酌也。朱熹詩﹕舊學商量加邃密。

調度猶處置也。「三國誌」﹕今日乃知調度自有方耳。

鋪排亦處置也。「廣韻」﹕鋪﹐陳也﹔排﹐列也。

■﹝敢﹞蓋猶寬容也。■﹝敢﹞爲竹器﹐口大底寬﹐可以容物﹐亦可蓋物。

彭嵌猶侵犯也。「釋名」﹕彭﹐旁也﹔「字匯」﹕嵌﹐陷入也。謂從旁而犯之也。

冤屈則冤枉﹔謂有冤不得直也。「說文」﹕冤﹐屈也﹔屈﹐曲也。

橫逆謂非理也。「孟子」﹕其待我以橫逆。

坎坷謂不遇也。揚雄賦﹕濊南巢之坎坷兮。

服事猶供奉也。「論語」﹕三分天下有其二﹐以服事殷。

陪對猶應酬也。陪爲交陪﹐對爲應對。謂與人交際而應酬也。

發落猶處置也﹐呼候略。謂事至爲之發落也。

保結則憑證。淸制﹕官吏應選及童生考試﹐證明其身分之狀曰保結。又人民出具於官署者亦曰保結。

斡旋猶轉圈也。蘇轍文﹕一二卿士﹐代天斡旋。

嘔祭猶壓棄也。謂不快意之事物﹐見之欲嘔也。「左傳」﹕伏弢嘔血。注﹕嘔﹐吐也﹔又公祭之地。注﹕祭﹐下也。

穢稅猶污浼﹔謂其人品行污穢。「��」﹕穢﹐污也。「爾雅」﹕稅﹐捨也。注﹕捨放置也。

挨推謂互相推諉也。推呼梯﹔卻也。

連回謂事之��﹐猶拖泥帶水之意。

縈纏猶糾纏也。「詩」「周南」﹕葛藟縈之。箋﹕縈﹐繞也。

交纏猶縈纏也。俗謂病人恍惚﹐以有鬼物交纏﹐須用符法禳之。

誣賴謂無事而指有事也。「說文」﹕誣﹐加也。徐曰﹕以無爲有也。「易」「系辭」﹕誣善之人其辭遊。「疏」﹕誣罔善人﹐其辭虛漫。「方言」﹕賴﹐與也﹔又取也。郭璞注﹕賴亦惡名。

膠葛猶糾纏也。「楚辭」﹕騎膠葛以雜亂兮。注﹕膠葛﹐猶交加也﹔亦作轇轕。

懊惱謂煩懣也。亦作懊憹﹔憹﹑惱古音相轉。「說文」﹕惱﹐心有所恨也。

怓惱謂事亂而心惱也﹐怓呼正音。「說文」﹕亂也。「詩」「小雅」﹕以謹惛怓。箋﹕惛﹐亂也﹔怓﹐亦亂也。

迷賴猶糾纏也。又有不得不止之意。迷呼米﹐平聲。「說文」﹕迷﹐惑也﹔從辵﹐米聲。「方言」﹕賴﹐取也﹔又予也。

蹺欹謂事違常道也。蹺﹐舉足也﹐欹﹐不正也。「朱子語類」﹕聖賢語自平正﹐卻無蹺欹如許。

撘洽謂搭獵﹔謂相好也﹐搭﹐附也﹔洽﹐和也。「詩」「小雅」﹕洽比其鄰。

吞忍猶含忍也﹔吞有不茹不吐之意。忍呼倫﹐上聲。「說文」﹕忍﹐能也。徐鍇曰﹕能音耐。

撥較猶干預也﹔謂非己之事而出頭也。撥爲支撥﹐較爲相競之意。

儜停猶暫息也。均呼上聲。「韻會」﹕儜﹐困弱也﹔停﹐中止也。

答颯爲不得意貌。「南史」﹕今日答颯﹐去人遼遠。俗謂遇不稱意事﹐曰無答無颯。

握齱爲急陿不適貌。「史記」司馬相如文﹕豈徒委琑握齱。注﹕急促小節也。

礙逆謂體之不適。「說文」﹕礙﹐妨也﹑阻也。「增韻」﹕逆﹐迕也﹑不順也。

刻苦猶耐苦也。「宋史」「楊徽之傳」﹕刻苦爲學。

淒慘猶悲戚也。武元衡詩﹕蕭條寒日晏﹐淒慘別驚心。

撚纂猶搾取也。「說文」﹕撚﹐執也。「廣韻」﹕以手撚物也。「爾雅」﹕篡﹐取也。「方言」作籑。郭璞﹕音饌。

敲刻猶刻剝也﹐謂人之貪婪也。「類篇」﹕敲﹐擊也﹔刻﹐削也。

抄籍猶紛亂也。抄呼超﹔籍呼棖﹐入聲。謂如犯法之家被官抄籍也。抄爲抄封﹐籍爲籍沒。

愁惻呼正音。爲心思不寧之意。「說文」﹕愁﹐憂也﹔惻﹐痛也。

拘牽猶拘執也。「史記」「六國年表」﹕學者牽於所聞。注﹕牽﹐拘也。

斬截猶決斷也。謂事之能行也。「說文」﹕斬﹐截也﹔截﹐斷也。

遷延猶延緩也。「左傳」﹕襄十四年﹐晉人謂之遷延之役。

梟險猶姦險也。梟﹐惡鳥也﹔用以儗人。

荒險猶危險也。荒﹐廢也﹑蕪也。亦作風險﹔謂如風浪之險也。

撒汰謂兒女之不馴也。撒呼賽﹔放也。汰呼上聲﹔謂過分也。如汰侈﹑汰虐之類。

撒潑撒吵鬧也。俗謂婦女無賴曰潑。

狡獪猶詭黠也。「方言」﹕小兒多詐而獪﹐故謂之狡獪。

鄙俚謂慳吝也。俚呼平聲。「文選魏都賦」﹕非鄙俚之言﹐所能具也。

尖儼猶頂眞也。尖﹐細也﹕儼﹐敬也。謂事事細心而不放慢也。此爲人之辭。

狎渫謂穢言穢行也。「左傳」注﹕狎﹐輕也。「說文」﹕渫﹐慢也﹐與褻通。

莊嚴呼鏨巖﹔正音之訛也。佛經有國土莊嚴﹑服飾莊嚴之語﹔猶言完美也。

各別猶故異﹔謂性與人殊也。別﹐分別也﹔呼悲﹐入聲。

格撾猶故違﹔謂事之可否故示反對也。格﹐阻格也。撾﹐呼戈﹔爲抵觸之意。按蘇軾「守歲」詩﹕晨雞且勿唱﹐更鼓畏添撾﹔明年豈無年﹐心事恐蹉跎﹗

跳踢猶活動也。「說文」﹕踢﹐跌踢也。徐鍇曰﹕過越不拘也。今淮南謂人有才者曰跳踢。

刺掇爲顫動貌﹔謂忽來忽去也。「史記」「張耳列傳」﹕刺掇身無可擊者。蓋謂榜掠之時﹐身體顫動也。

渾沌呼蘊頓。謂人之心思不靈。「莊子」﹕中央之帝曰渾沌。注﹕渾沌﹐無竅者。

縕吞爲渾沌之轉音。謂人之身體不潔。

磊■﹝立享﹞亦作累墜。謂事之艱﹑物之重也。「說文」﹕磊■﹝立享﹞﹐重聚也。

雷推爲磊■﹝立享﹞之轉音。謂人。

腌臢爲不潔貌。「正字通」﹕物不潔白曰腌臢。

沙颯猶琑碎﹔謂事之小而雜也。颯爲風聲。又颯沓﹐眾多貌。

奇怪謂事物之非常也。奇呼居﹔異也。怪﹐亦異也。

藍縷謂衣服醜獘。「左傳」﹕篳路籃縷﹐以啟山林。亦作襤褸。

■﹝那﹐朋代阝﹞爛謂衣服不整﹐如鳥之爛羽也。「集韻」﹕■﹝那﹐朋代阝﹞﹐鳥羽弱也﹔爛﹐敗也。「公羊傳」﹕魚爛而亡。

齷齪謂不潔也。又爲人品卑劣。韓愈文﹕猥琑齷齪者﹐旣不足與語。

憨貪謂愚而貪也。「集韻」﹐憨音蚶﹐愚也﹔亦音坎。

郁卒猶郁邑也。郁爲中心蘊結貌。「楚辭」﹕欹歔余郁邑兮。注﹕郁邑愁也。

懊惱猶煩悶也。亦作懊﹔憹﹑惱古音相轉。

罣礙猶憂慮也。「般若心經」﹕無罣礙﹐無恐怖。注﹕罣﹐网礙也﹔礙﹐止也。

荒唐謂誕言也。「莊子」﹕荒唐之言。注﹕荒﹐空也﹔唐﹐大言也。

捷獵謂語急也。「文選」「洞簫賦」﹕羅鱗捷獵。注﹕參差也。「景福殿賦」﹕獵捷相加。注﹕相接貌。

阿諛則贊美。諛呼上聲﹔諂也。「孟子」﹕污不至阿其所好。

品榜則標榜﹔謂自矜也。「後漢書」﹕海內希風之徒﹐遂互相標榜。

訕嘲猶譏刺也。「說文」﹕訕﹐謗也。「玉篇」﹕嘲﹐相調也。

勞嘈謂繁言也。髙啟詩﹕轉關未湊濩索先﹐勞嘈咽切斷復連。亦作勞叨。

咒讖謂詈言也。信口罵人﹐有如誦咒念讖也﹔亦曰咒佛。

噯唷爲發語辭。

胡塗謂事不淸楚。「宋史」﹕太宗欲相呂端﹐或曰﹕『其人胡塗』。上曰﹕『呂端小事胡塗﹐大事不胡塗』。

懵懂謂不明事理。「宋稗類鈔」﹕孝廟問甄龍友曰﹕『卿名何義』﹖倉卒不知所對﹐退乃思得之﹐曰﹕『陛下爲堯舜之君﹐臣得與夔龍爲友﹐一時懵懂﹐豈非榮進有數乎』﹗

懂懵爲懵懂之倒語。謂舉動之錯誤也。「正韻」﹕懵懂﹐心亂也。或作動蒙。

姦宄謂惡人也。「書」﹕寇賊姦宄。注﹕在內爲姦﹐在外爲宄。亦作姦詭﹐或曰姦鬼。

穿刺謂無賴也。穿爲木穿﹐刺爲竹刺﹔以其闖禍能傷人也。

梟險謂敢爲惡事也。違約曰梟﹐違心曰險。

飄瞥猶輕狂也。「世說」﹕道壹道人會雪下﹐曰﹕『郊色正自飄瞥﹐林岫便已皓然』。

崖岸猶桀傲也。「唐書」﹕鄭羣天性和樂﹐不爲崖岸嶄絕之行。

麗都猶美好也。都呼斗﹔轉音也。「戰國策」﹕妻子衣服麗都。「集韻」﹕麗﹐美也﹔都﹐亦美也。按臺灣屠鹿社﹐攺爲斗六社﹔亦轉音也。

喬桀猶俊逸也。潘嶽賦﹕何調翰之喬桀﹗

伶俐猶巧慧也。又爲衣服整飭貌。元曲常用之。

幼秀猶苗條也。幼爲幼細﹔秀﹐美也。

嫩弱猶幼秀也。嫩﹐幼弱也﹔弱﹐柔也。

彭享爲驕滿貌。呼掽風﹔正音也。韓愈詩。澀旋皮卷臠﹐苦聞腹彭享。

漢漫謂無能者。呼含慢正音也。「北齊書」「楊愔傳」﹕愔彊識不忘﹐有魯漢漫者﹐自言猥獨不見識。愔曰﹕『卿前騎禿尾驢﹐見我不下﹔何不識耶』﹖又調之曰﹕『名以定體﹐漢漫果自不虛』。亦作頇顢。

歪斜謂不正也。白居易詩﹕錢塘蘇小小﹐人道最夭斜。自注﹕夭音歪﹐「佳」韻。

漧渴謂不丰也。「大寶積經」復有風輪﹐名爲漧渴。

鬧熱爲殷盛貌。如迎神賽會之事。

虛華謂虛費也。如婚嫁﹑喪祭之事。

呂巨爲驕矜貌。「莊子」﹕如而夫者﹐一命而呂巨﹐再命而於車上舞。

博譎謂有怪癖者。博謂博通﹐譎謂詭譎。

精英猶聰明也。精謂精粹﹐英謂英華。

欺負猶侮辱也。「漢書」「韓延壽傳」﹕待下恩施厚而約誓明﹔或有欺負之者﹐延壽痛自攺責。

橫逆謂無理也。「孟子」﹕其待我以橫逆。

淩轢謂相傾軋也。「漢書」﹕淩轢斗食。

戲謔謂■﹝女失﹞態也。「詩」「衛風」﹕善戲謔兮。注﹕戲謔非莊厲之時。「說文」﹕謔﹐戲言也。

華赫謂冶容也。「集韻」﹕華﹐美也﹔赫﹐顯也。謂以艷妝示人也。

惷笨猶愚癡也。「周禮」「秋官」﹕三赦曰惷愚。注﹕生而愚騃不識異議者也。俗誤爲惷。笨﹐癡肥貌。

空憨謂愚鈍也。空謂無能。憨音坎﹔「玉篇」﹕愚也﹐亦呼平聲如庵。

勁驍謂事之難爲也。「說文」﹕勁﹐彊也﹔驍﹐勇也。謂須多用气力也。

狼狽謂舉動困頓也。李密「陳情表」﹕臣之進退﹐實爲狼狽。「博物典匯」﹕狼前二足長﹐後二足短﹐狽前短後長。狼無狽不立﹐狽無狼不行。故俗曰狼狽相依。

鄙俚則小器。又有鄙吝之意﹔謂如野人之不知禮義也。俚呼平聲。「文選」「魏都賦」﹕非鄙俚之言所能具也。

懶怠呼懶司﹔古音也。「說文」﹕懶﹐慢也﹔怠從心﹐臺聲。「易」「雜卦傳」﹕大畜時也﹐旡妄災也﹐萃聚而升不來也。謙輕而豫怠也﹐是怠與時﹑災﹑來爲韻。「秦之罘東觀刻石辭」﹕皇帝明徳﹐經理宇內﹐視聽不怠﹔作立大義﹐昭設備器﹐咸有章旗。職臣遵分﹐各知所行﹐事無嫌疑﹔黔首攺化﹐遠邇同度﹐臨古絕尢。常職旣定﹐後嗣循業﹐長承聖治羣臣嘉徳﹐祗誦聖烈﹐請刻之罘。是怠與旗﹑疑﹑尢﹑治﹑罘爲韻。「越語」﹕範蠡曰﹕『得時不怠﹐時不再來』。是怠與來爲韻。

笨憚猶懶怠也。「晉書」﹕豫章太守史疇﹐體肥大﹐人呼笨伯。「說文」﹕憚忌難也。

灑澑猶活潑也。

孟浪猶鹵莽也。呼望狀﹔古音也。「莊子」﹕夫子以爲孟浪之言。崔注﹕孟浪﹐不精要之貌。「周禮」﹕職方氏﹐其藪澤曰望諸。「爾雅」作孟諸﹔孟望古音同。

擁腫爲惷笨貌。呼甕■﹝亻﹝凶八夊﹐上中下﹞﹔變音也。「莊子」﹕吾有大樹﹐人謂之樗﹔其大枝擁踵而不中繩墨。

離騷呼羅騷。謂憤懣也。「史記」「屈原列傳」﹕離騷者﹐猶羅憂也。亦作牢騷。

落魄呼落薄。謂失業也。「漢書」「酈食其傳」﹕家貧落魄﹐無衣食計。注﹕魄音薄。

鏖糟呼鴉渣﹐或呼阿糟。謂不潔也。「漢書」「霍去病傳」﹕鏖臯蘭。注﹕晉灼曰﹕世俗謂盡死殺人爲鏖糟。盡死則不潔﹐故用之。

嗷嘈謂聲喧也。「西京雜記」﹕紛紜翔集﹐嘈嗷鳴啼。

奊■﹝奊﹐吉代圭﹞呼契截。爲苛責之意。「山谷集」﹕舉事行計﹐務出獨見﹐以乖誤人爲賢曰奊■﹝奊﹐吉代圭﹞。

搖擺猶得意也﹐俗有搖搖擺擺之語。擺呼平聲。

撓亂猶攪也亂。「左傳」﹕撓亂我同盟。

趨蹌猶奉承﹔謂其奔走左右也。「詩」「齊風」﹕巧趨蹌兮。箋﹕速行也。

對拗則對折﹐猶言平分也。「增韻」﹕拗﹐折也。俗謂幾折曰幾拗。

慣串謂常習也。「集韻」﹕串與慣通狎﹐習也。今謂演戲曰串戲。按「茶香室叢鈔」引明張岱「陶庵夢憶」云﹕彭天錫串戲妙天下﹐多扮醜﹑淨﹔千古之姦雄佞幸﹐經天錫而心肝愈狠﹑口角愈險。

敁挆猶稱量也。「類編」﹕以手稱物曰敁挆。

瘦削猶瘦損也。瘦呼產﹔削呼梭﹐入聲。「南史」梁武帝責賀琛曰﹕『朕昔腰過十圍﹐今之瘦削﹐裁二尺餘』。

幼呰猶幼弱也。「韻會」﹕呰音紫。「漢書」「地理誌」﹕呰窳偸生而無積聚。師古注﹕呰﹐短也﹔窳﹐弱也。「集韻」﹕呰﹐弱也﹐亦短也。

臭腐謂穢气也。臭呼抄去聲﹐腐呼圃﹐正音。「莊子」﹕是其所美者爲神奇﹐所惡者爲臭腐。按錢大昕「恆言錄」謂古無輕唇音﹐讀甫爲圃。故臺語亦呼腐爲圃。

亞霸謂不明事理﹐爲訶責兒童之辭。「說文」﹕亞﹐惡也。「白虎通」﹕霸者伯也。又云﹕霸﹐迫也﹑把也﹐迫脇諸侯把持其政也。

扭扐謂舉動矯捷也。「佩觿集」﹕扭﹐手轉貌。「易」「系辭」﹕歸奇於扐以象閏。傳﹕謂筮者著蓍指間也。

搶掇謂舉動輕躁也。搶爲搶攘﹐掇爲掇拾﹔以其取捨不定也。

埌壙爲廣大貌。「莊子」﹕遊無何有之鄕﹐以處壙埌之野。注﹕壙埌﹐原野迥貌。

彊陡謂有才幹也。彊呼正音﹐勝也﹔陡﹐「集韻」﹕峻立也﹐有超邁之意。按彊陡二字﹐以正音呼之爲彊盜﹔然此語專用於婦女﹐而稱爲彊盜﹐辭有未洽。

趁早猶乘時﹔謂事之不可緩也。「方言」﹕趁﹐逐物也。

幹肘爲健丟之轉音。謂小兒之能自行也。幹呼搭﹐平聲﹝按臺語謂水涸曰幹﹔呼搭﹐平聲。「字林」﹕漧﹐燥也﹞。

歆羨��也。「詩」﹕皇矣無然歆羨��﹕歆﹐欣也﹔羨﹐願也。

透風謂大風也。「增韻」﹕透﹐徹也。

報頭謂風信也。亦作暴。「臺灣府誌」有天公暴﹑媽祖暴﹑白須暴﹑烏狗暴等。

攪擾猶搗亂也。「詩」﹕��祗攪我心。箋﹕攪﹐亂也。「書」﹕胤徵俶擾天紀。「傳」擾﹐亂也。

攪擾猶言不敏﹔謂攪擾主人之起居也。賓筵旣徹﹐客退﹐向主人述謙敬之辭。

油水猶言財物也。「水滸傳」﹕爾在這里又弄這一手﹐船裏甚麼行貨﹐有些油水麼﹖

弔鼎謂乏食也﹐鼎以炊飯﹐弔之則空。

苟簡猶苟且﹔謂事之不全﹑物之不整也。「莊子」「天運篇」﹕食於苟簡之田。注﹕苟﹐且也﹔簡﹐略也。

諣口猶訾議也。「說文」﹕諣﹐疾言也。

藉重謂借人之力也。張羽詩﹕三都一序爭傳誦﹐藉重西州皇士安。

借口謂有辭可言也。「左傳」﹕成二年﹕若苟有以借口﹐而復於寡君。

藉手謂得其憑借也。「左傳」﹕襄十一年﹕苟有以藉手﹐鮮不赦宥。

