熱河日記序立言設敎通神明之故窮事物之則者莫尙乎易春秋易微而春秋顯微主談理流而爲寓言顯主記事變而爲外傳著書家有此二塗嘗試言之易之六十四卦所言物龍馬鹿豕牛羊虎狐鼠雉隼龜鮒將謂有其物耶無之矣其在於人笑者泣者咷者歌者眇者跛者臀無膚者列其夤者將謂有其人耶無之矣然而揲蓍有卦其象立見吉凶悔吝應若桴鼓者何也由微而之顯故也爲寓言之文者因之春秋二百四十二年之間郊禘搜狩朝聘會盟侵伐圍入悉有其事矣然而左公谷鄒夾之傳各異從而說者彼攻我守至今未已者何也由顯而入微故也爲外傳之文者因之是故曰蒙莊善著書莊書中帝王賢聖當世君相處士辯客或可補正史匠石輪扁必有其人至若副墨之子洛誦之孫此是何人罔兩河伯亦果能言歟以爲外傳也則眞假相混以爲寓言也則微顯疊變人莫測其端倪號爲弔詭而其說終不可廢者善於談理故也可謂著書家之雄也今夫燕巖氏之熱河日記吾未知其爲何書也涉遼野入渝關倘徉乎金臺之墟由密雲出古北口縱觀乎灤水之陽白檀之北則眞有其地矣又交際其國之碩學韻士則眞有其人矣四夷殊形詭服吞刀吞火黃禪短人𨿽若可怪而未必罔兩河伯也珍禽奇獸佳花異樹亦無不曲寫情態而何嘗言其背千里其壽八千歲耶始知莊生之爲外傳有眞有假燕巖氏之爲外傳有眞而無假其所以兼乎寓言而歸乎談理則同比之覇者晉譎而齊正也又其所謂談理者豈空談恍惚而已耶風謠習尙有關治亂城郭宮室耕牧陶冶一切利用厚生之道皆在其中始不悖於立言設敎之旨矣

熱河日記渡江錄﹛起辛未止乙酉自鴨綠江至遼陽十五日﹜

渡江錄序曷爲後三庚子記行程陰晴將年以系月日也曷稱後崇禎紀元後也曷三庚子崇禎紀元後三周庚子也曷不稱崇禎將渡江故諱之也曷諱之江以外淸人也天下皆奉淸正朔故不敢稱崇禎也曷私稱崇禎＿皇明中華也吾初受命之上國也崇禎十七年＿毅宗烈皇帝殉社稷＿明室亡於今百三十餘年曷至今稱之淸人入主中國而先王之制度變而爲胡環東土數千里劃江而爲國獨守先王之制度是明＿明室猶存於鴨水以東也𨿽力不足以攘除戎狄肅淸中原以光復先王之舊然皆能尊崇禎以存中國也崇禎百五十六年癸卯洌上外史題後三庚子我＿聖上四年﹛淸乾隆四十五年﹜六月二十四日辛未朝小雨終日乍灑乍止午後渡鴨綠江行三十里露宿九連城夜大雨卽止初

畱龍灣﹛義州館﹜十日方物盡到行期甚促而一雨成霖兩江通漲中間快晴亦已四日而水勢益盛木石俱轉濁浪連空蓋鴨綠江發源最遠故耳按唐書髙麗馬訾水出靺鞨之白山色若鴨頭故號鴨綠江所謂白山者卽長白山也山海經稱不咸山我國稱白頭山白頭山爲諸江發源之祖西南流者爲鴨綠江皇輿考雲天下有三大水黃河長江鴨綠江也兩山墨談﹛陳霆著﹜云自淮以北爲北條凡水皆宗大河未有以江名者而北之在髙麗曰鴨綠江蓋是江也天下之大水也其發源之地方旱方潦難度於千里之外也以今漲勢觀之白山長霖可以推知況此非尋常津涉之地乎今當盛潦汀步艤泊皆失故處中流礁沙亦所難審操舟者少失其勢則有非人力所可回旋一行譯員疊援故事固請退期灣尹﹛李在學﹜亦送親裨爲挽數日而正使堅以是日爲渡江之期＿狀啟已書塡日時矣朝起開窓濃云密布雨意彌山盥櫛已罷整頓行李手封家書及諸處答札出付撥便於是略啜早粥徐往館所諸裨已著軍服戰笠矣頂起銀花雲月懸孔雀羽腰系藍方紗紬纏帶佩環刀手握短鞭相視而笑曰貌樣何如盧參奉﹛以漸上房裨將﹜曰視帖裏時更加豪健矣﹛帖裏方言天翼裨將我境則著帖裏渡江則換著狹袖﹜鄭進士﹛玨上房裨將﹜笑迎曰今日眞得渡江矣盧從傍曰乃今將渡江矣餘皆應曰唯唯蓋一旬畱館舉懷支離之意皆畜奮飛之气加以霖雨江漲益生躁郁及此期日倏屆則𨿽欲無渡不可得也遙瞻前途溽暑蒸人回想家鄕雲山渺漠人情到此安得無憮然退悔所謂平生壯遊恆言曰不可不一觀云者眞屬第二義其曰今日渡江云者非快暢得意之語乃無可柰何之意耳譯官金振夏﹛二堂上﹜以年老病重落後而去辭別鄭重不覺悵然朝飯後余獨先一騎而出馬紫驑而白題脛瘦而蹄髙頭銳而腰短竦其雙耳眞有萬里之想矣昌大前控張福後囑鞍掛雙囊左硯右鏡筆二墨一小空冊四卷程裏錄一軸行裝至輕搜檢𨿽嚴可以無虞矣未及城門而驟雨一陣從東而至遂促鞭而行下馬城闉獨步上樓俯視城底獨昌大持馬而立不見張福少焉張福出立道傍小角門望上望下攲笠遮雨手提烏瓷小壺颯颯而來蓋兩人者自檢其囊中得廿六文而東錢有禁不可出境棄之道則可惜故沽酒云問

汝輩能飮幾何皆對不能近口余罵曰豎子惡能飮乎又自慰曰遠道一助於是悄然獨酌東望龍鐵諸山皆入萬重云矣滿酌一盞酹第一柱自祈利涉又斟一杯酹第二柱爲張福昌大祈搖壺則猶餘數杯使昌大酹地禱馬倚墻東望蒸云乍騰白馬山城西邊一峯忽露半面其色深靑恰似吾燕巖書堂望見佛日後峯矣紅粉樓中別莫愁秋風數騎出邊頭畵船簫鼓無消息腸斷淸南第一州此柳惠風入沈陽時作也余朗詠數回獨自大笑曰此出疆人漫作無聊語耳安得有畵船簫鼓哉昔荊卿將渡易水頃之未發太子疑其攺悔請先遣秦舞陽荊軻怒叱曰僕所以畱者待吾客與俱此荊卿漫作無聊語耳若疑荊卿攺悔則可謂淺之知荊卿而荊卿所待之客亦未必有姓名其人也夫提一匕首入不測之彊秦已多一秦舞陽復安用他客耶寒風歌築聊盡今日之歡而已然而作者曰其人居遠未來巧哉其居遠也其人者天下之至交也是期也天下之大信也以天下之至交臨一往不返之期夫豈日暮而不至哉故其人所居未必楚吳三晉之遠亦未必以是日爲入秦之期而有握手丁寧之約也只在荊卿意中忽待是客作之者乃就荊卿意中之客而演之曰其人其人者所不知何人也以所不知何人而曰居遠爲荊卿慰之又恐其人之或來也則曰未來爲荊卿幸之耳誠若天下眞有其人吾且見之矣其人身長七尺二寸濃眉綠髥下豊上銳何以知其然也吾讀惠風此詩知之矣﹛惠風名得恭號泠齋﹜正使前排拂拂出城﹛旗幟棍棒之屬排立於前故謂之前排﹜來源與周主簿雙行矣﹛來源餘三從弟周主簿名命新俱上房裨將﹜鞭鞘仗脇聳身據鞍肩髙項長非不驍勇而座下衾袋太厖氄僕夫槁鞋徧掛鞍後來源軍服靑薴也舊件新浣鬅騰郭索可謂太崇儉矣稍俟副使之出城乃按轡徐行最後至九龍亭卽發船所也灣尹已設幕出待而書狀淸晨先出與灣尹眼同搜檢例也方校閱人馬人籍姓名居住年甲髥疤有無身材短長馬錄其毛色立三旗爲門搜其禁物大者如黃金眞珠人蔘貂皮及包外濫銀小者新舊名目不下數十種瑣雜難悉廝隸則披衣摸袴裨譯則解視行裝衾袋衣褓披猖江岸皮箱紙匣狼藉艸莽爭自收拾睊睊相顧大抵不檢則無以防姦搜之則有傷體貌而其實文具而已灣賈之先期潛越有誰禁之禁物之現捉於初旗者重棍而公屬其物入中旗者刑配入第三旗者梟首示眾其立法則嚴矣今行原包猶未及半多空包者其濫銀奚論茶啖艸艸乍進旋退蓋急於渡江無人下箸船隻五隻如京江之津船而其制稍大先濟方物及人馬正使所乘載表咨文及首譯以下上房帶率同船副使書狀幷其帶率合乘一船於是龍灣吏校房妓通引及平壤陪行營吏啟書等皆於船頭次第拜辭上房馬頭﹛順安奴名時大﹜唱謁未了篙師舉槳一刺水勢迅疾棹歌齊唱努力奏功星奔電邁恍若隔晨統軍亭楹楯欄檻八面爭轉辭別者猶立沙頭而渺渺如豆余謂洪君命福﹛首譯﹜曰君知道乎洪拱曰惡

是何言也余曰道不難知惟在彼岸洪曰所謂誕先登岸耶余曰非此之謂也此江乃彼我交界處也非岸則水凡天下民彜物則如水之際岸道不他求卽在其際洪曰敢問何謂也余曰人心惟危道心惟微泰西人辧幾何一劃以一綫諭之不足以盡其微則曰有光無光之際乃佛氏臨之曰不卽不離故善處其際惟知道者能之鄭之子產船已泊岸蘆荻如織下不見地下隸輩爭下岸折蘆荻忙掇船上茵席欲爲鋪設而蘆根如戟黑土泥濃自正使以下茫然露立於蘆荻中矣問

人馬先渡者何去左右對曰不知又問方物安在又對曰不知遙指九龍亭沙岸曰一行人馬太半未濟彼蟻屯者是也遙望龍灣一片孤城如曬匹練城門如鍼孔漏出天光如一點晨星有大筏乘漲而下時大遙呼曰位

蓋呼聲也位者尊稱也有一人起立應聲曰你們的不時節緣何朝貢入大國暑天里長途辛苦時大又問你們的那地人民往何處斫木答曰俺等俱鳳城居住往長白山斫來說猶未了筏已杳然去矣時兩江合漲而中間爲孤島人馬先濟者誤爲下此相距𨿽五里無船復渡遂嚴勅兩船篙工速濟人馬則對以逆漲行船非時日可及使臣皆躁怒欲治領船灣校而無軍牢軍牢亦先渡誤下於中島故耳副房裨將李瑞龜不勝忿憤叱副房馬頭捽入灣校而無可覆之地於是半開其臀以馬鞭略扣四五喝令拿出斯速舉行灣校一手著笠一手系袴連聲唱喏驅下兩船篙工入水曳船而水勢悍急進寸退尺威令無所施少焉一隻船沿岸飛下軍牢領三房轎馬而來張福呼昌大曰汝亦來乎蓋幸之也使兩漢點視行裝則俱得無恙矣裨譯所騎或來或否於是正使先發軍牢一雙騎而吹角引路一雙步而前導颼飅穿蘆荻而行余於馬上拔佩刀斬蘆一竿皮堅肉厚而不堪作箭只合筆管矣一鹿驚起超越蘆荻如麥際飛鳥一行皆驚行十里至三江江淸如練名愛剌河而不知何處發源與鴨綠江相去不過十里而獨無潦漲之意其各地發源可知矣有兩隻船類我國上游船而長廣皆不及制甚堅致刺船者皆鳳城人待此三日糧盡告饑云蓋此河彼我不得往來之地而我國譯學及大國移咨不時有交關之事故鳳城將軍爲置船隻云船泊處甚沮洳余呼一胡曰位蓋俄者才學於時大也其人欣然捨槳而來余騰身載其背其人笑嘻嘻入船出气長息曰黑旋風媽媽這樣沈挑時巴不得上了沂風嶺趙主簿明會大笑余曰彼鹵漢不知江革但知李逵趙君曰彼語中帶意無限其語本謂李逵母如此其重則𨿽李逵神力亦不得背負踰嶺且李逵母爲虎所噉故其意則以爲如此好肉可畀餒虎余大笑曰彼安能開口成許多文義趙君曰所謂目不識丁正道此輩而稗官奇書皆其牙頰間常用例語所謂官話者是也河廣似我國臨津卽向九連城綠蕪列幕周羅虎网義州槍軍處處伐木聲震原野獨立髙阜舉目四望山明水淸開局平遠樹木連天隱隱有大村落如聞雞犬之聲土地肥沃可以耕墾浿江以西鴨綠以東無與此比合置巨鎭雄府彼我兩棄遂成閒區或云髙句麗時亦嘗都此所謂國內城＿皇明時爲鎭江府今淸陷遼則鎭江民人不肯剃頭或投毛文龍或投我國其後投我者盡爲淸人所刷還投文龍者多死於劉海之亂矣其爲空地且將百餘年漠然徒見山髙而水淸者是也行視諸露屯處譯官或三人一幕或五人同帳驛卒及刷馬驅人伍伍什什靠溪構木炊煙相連人喧馬嘶儼成村閭灣商一隊自爲一屯臨溪洗數十雞張网獵魚烹羹煮蔬飯顆明潤最爲豊腴良久副使書狀次第來到日旣黃昏設燎三十餘處皆鋸截連抱巨木達曙通明軍牢吹角一聲則三百餘人齊聲吶喊所以警虎也竟夜如此軍牢自灣府選待最健者一行皁隸中最多事而亦最多食云其打扮令人絕倒藍雲紋緞著裏氈笠鬉結髙頂雲月懸茜紅毦毛帽前鏤金著一个勇字鴉靑麻布狹袖戰服木紅綿布褙子腰系藍方紗紬纏帶肩掛朱紅綿絲大絨足穿多耳麻鞋觀其身手果然是一對健兒也但所坐馬所謂半駙擔不鞍而駄非騎而踞背揷著正藍色小令旗一手持軍令板一手執筆硯蠅拂及一條如腕大馬家木短鞭口吹吶叭座下斜揷十餘朱漆木棍各房少有號令則輒呼軍牢軍牢陽若未聞連呼十數次則口中刺刺的誶責始乃髙聲應喏若初聞呼聲然一躍下馬豕奔牛喘而吶叭及軍令板筆硯等物都掛一肩曳了一棍而去矣夜未半大雨暴霔帳幕上漏艸气下濕無處可避少焉開霽天星四垂若可捫也二十五日壬申朝小雨午晴各房及譯員等諸屯處處出曬衣衾見濕於夜雨故也刷馬驅人中有負酒而來戴宗﹛宣川奴＿禦醫卞主簿馬頭﹜沽獻一甁遂相攜臨溪命酌渡江後望絕東酒而今忽得之非但酒味大佳暇日臨流趣不可勝馬頭輩爭投竿釣魚餘醉奪一緡投之卽得二小魚蓋魚未慣釣故也以方物未及到又露宿九連城二十六日癸酉朝霧晚晴發九連城行三十里到金石山下中火又行三十里露宿蔥秀旣曉冒霧發行上判事馬頭得龍與刷馬驅人輩談說康世爵事霧中遙指金石山曰此荊州人康世爵所隱處其說津津可聽蓋世爵祖霖從楊鎬東援我國死於平山父國泰官靑州通判＿萬曆丁巳坐事謫遼陽世爵年十八隨父在遼陽明年淸人陷撫順遊擊將軍李永芳降經略楊鎬分遣諸將總兵杜松出開原總兵王象幹出撫順總兵李如柏出淸河都督劉綎出毛嶺國泰父子從劉綎淸伏兵從陜中出大軍前後不相救劉綎自燒死國泰中流矢僕世爵日暮得父屍埋谷中聚石以識之時朝鮮都元帥姜弘立副元帥金景瑞陣山上朝鮮左右營將陣山下世爵投元帥陣明日淸兵擊朝鮮左營無一人得脫山上軍望見皆股栗弘立不戰而降淸人圍弘立軍數匝搜明兵之竄入者反縛驅出皆劍斬之世爵被縛坐大石下主者忽忘而去世爵目朝鮮兵乞解其縛朝鮮兵相睥睨莫敢動世爵自以背磨之石楞縛繩斷遂起脫朝鮮死者衣換著之攛入朝鮮兵中以得免於是走還遼陽及熊廷弼鎭遼陽招世爵使復父讎是年淸人連陷開原鐵嶺則逮廷弼以薛國用代之世爵仍畱薛軍中及沈陽陷世爵晝伏夜行抵鳳凰城與廣寧人劉光漢收遼陽散卒共守之未幾光漢戰死世爵亦被十餘創自念中原路絕不如東出朝鮮猶得免薙發左衽遂走穿塞隱金石山燎羊裘裹木葉以咽之數月得不死遂渡鴨綠江徧歷關西諸郡轉入會寧遂娶東婦生二子世爵年八十餘卒子孫蕃衍至百餘人而猶同居云得龍嘉山人也自十四歲出入燕中今三十餘次最善華語行中大小事例非得龍莫可當此任者已經本郡及龍鐵等諸府中軍階得嘉善而每使行則預關本郡囚其次知﹛家屬謂之次知﹜以防其逃避其爲人之幹能可知方世爵初出時客得龍家與得龍祖善互學華東語得龍之善漢語乃其家學云日旣暮抵蔥秀恰似平山蔥秀想我國人所名抑平山蔥秀以類爲名否二十七日甲戌朝霧晚晴平明發行路逢五六胡人皆騎小驢帽服襤褸容貌疲殘皆鳳城甲軍往戍愛剌河而雇人倩往云東方則誠無慮矣然中國邊備可謂疏矣馬頭及刷馬驅人輩喝令下驢前行兩胡下驢側行後行三胡不肯下驢馬頭輩齊聲叱下則怒目直視曰你們的大人干我甚事馬頭直前奪其鞭擊其赤腳曰吾們的大人陪奉是何等物件賫來是何等文書黃旗上明明的寫著萬歲爺禦前上用你們好不患瞎還不認過了皇上禦用的其人下驢伏地稱死罪一人起抱咨文馬頭腰滿面歡笑曰老爺息怒小人們該死的馬頭輩皆大笑叱令叩頭謝罪皆跪伏於泥中以首頓地黃泥滿額一行皆大笑叱令退去余曰聞汝輩入中國多惹鬧端云吾今目覩果驗前聞俄者亦涉不緊此後切勿因戲起鬧皆對曰不如此長途永日無以消遣望見鳳凰山恰是純石造成拔地特起如擘掌立指如半開芙蓉如天末夏云秀峭戌削不可名狀而但欠淸潤之气嘗謂我京道峯三角勝於金剛何則金剛卽其洞府所謂萬二千峯非不奇峻雄深獸挐禽翔仙騰佛趺而陰森渺冥如入鬼窟余嘗與申元發登斷髮嶺望見金剛山時方秋天深碧夕陽斜映無干霄秀色出身潤態未嘗不爲金剛一嘆及自上流舟下出頭尾江口西望漢陽三角諸山摩霄出靑微嵐淡靄明媚婀娜又嘗坐南漢南門北望漢陽如水花鏡月或曰光气浮空乃旺气也旺气者王气也爲我京億萬載龍盤虎踞之勢其靈明之气宜異乎他山也今此山勢之奇峭峻拔𨿽過道峯三角而其浮空光气大不及漢陽諸山矣原野平闊𨿽不耕墾而處處斫柴根柹狼藉牛蹄轍迹縱橫艸間已知其近柵而居民之尋常出柵亦可驗矣疾驅行七八里抵柵外羊豕彌山朝煙繚靑刳木樹柵略識經界可謂折柳樊圃矣柵門覆以苫艸板扉深鎖離柵數十步設三使幕次少憩方物齊到露積柵外羣胡觀光者列立柵內無不口含煙竹光頭搖扇或黑貢緞衣或秀花紬衣或生布生薴或三升布或野繭絲袴亦如之所佩繽紛或繡囊三四小佩刀皆揷雙牙箸煙袋如葫蘆樣或繡刺花艸禽鳥又古人名句譯官及諸馬頭輩爭立柵外兩相握手殷勤勞問羣胡問你在＿王京那日起程在途時得免天水麼家裏都是太平麼充得包銀麼人人酬酌如出一口又爭問韓相公安相公來麼此數人者俱義州人歲歲販燕皆巨猾習知燕中事所謂相公者商賈相尊之稱也使行時例給正官八包正官者裨譯共三十員八包者舊時官給正官人人蔘幾斤謂之八包今不官給令自備銀只限包數堂上包銀三千兩堂下二千兩自帶入燕貿易諸貨爲奇羨貧不能自帶則賣其包窠松都平壤安州等處燕商買其包窠充銀以去然諸處燕商法不得身自入燕將包交付灣人貿易以來如韓安諸賈連歲入燕視燕如門庭與燕市裨販連腸互肚兌發低昂都在其手燕貨之日增厥價亶由此輩舉國都不理會專責譯官譯官失權於灣賈拱手而已諸處燕商𨿽知爲灣賈之所操縱而事非目覩則敢怒而不敢言其來已久今者灣賈之暫爲隱身不卽相見亦一鉤引小數也朝飯於柵外整頓行裝則雙囊左鑰不知去處徧覓艸中終未得責張福曰汝不存心行裝常常遊目才及柵門已有閪失諺所謂三日程一日未行若復行二千里比至皇城還恐失你五臟吾聞舊遼東及東嶽廟素號姦細人出沒處汝復賣眼又未知幾物見失張福悶然搔首曰小人已知之兩處觀光時小人當雙手護眼誰能拔之餘不覺寒心乃應之曰善哉蓋福也年少初行性又至迷同行馬頭輩多以戲語誑之則福也眞个信聽每事所認皆此類也遠道所仗噫嘻痛矣復至柵外望見柵內閭閻皆髙起五梁苫艸覆蓋而屋脊穹崇門戶整齊街衖平直兩沿若引繩然墻垣皆磚築乘車及載車縱橫道中擺列器皿皆畵瓷已見其制度絕無村野气往者洪友徳保嘗言其大規模細心法柵門天下之東盡頭而猶尙如此前途遊覽忽然意沮直欲自此徑還不覺腹背沸烘余猛省曰此妬心也余素性淡泊慕羨猜妬本絕於中今一涉他境所見不過萬分之一乃復浮妄若是何也此直所見者小故耳若以如來慧眼徧觀十方世界無非平等萬事平等自無妬羨顧謂張福曰使汝往生中國何如對曰中國胡也小人不願俄有一盲人肩掛錦囊手彈月琴而行余大悟曰彼豈非平等眼耶少焉大開柵門鳳城將軍及柵門禦史方來坐店房云羣胡闐門而出爭閱視方物及私卜輕重蓋自此雇車而運也來觀使臣坐處含煙睥睨指點相謂曰＿王子麼宗室正使稱＿王子故也有認之者曰不是這个斑白的駙馬大人頃歲來的指副使曰這髥的雙鶴補子乃是乙大人指書狀曰山大人翰林出身的乙者二也山者三也翰林出身者文官也溪邊有喧嘩爭辧之聲而語音啁啾莫識一句急往觀之得龍方與羣胡爭禮物多寡也禮單贈遺時考例分給而鳳城姦胡必增名目加數要責其善否都系上判事馬頭若値生手不嫻漢語則不能爭詰都依所要今歲如此則明年已成前例故必爭之使臣不知此理常急於入柵必促任譯任譯又促馬頭其獘原久矣象三﹛上判事馬頭﹜方分傳禮單羣胡環立者百餘人眾中一胡忽髙聲罵象三得龍奮髥張目直前揪其胸揮拳欲打顧謂眾胡曰這个潑皮好無禮往年大膽偸老爺鼠皮項子又去歲欺老爺睡了拔俺腰刀割取了鞘綬又割了俺所佩的囊子爲俺所覺送與他一副老拳作知面禮這个萬端哀乞喚俺再生的爺娘今來年久還欺老爺不記面皮好大膽髙聲大叫如此鼠子輩拿首了鳳城將軍眾胡齊聲勸解有一老胡美須髥衣服鮮麗前抱得龍腰曰請大哥息怒得龍回怒作哂曰若不看賢弟面皮時這部截筒鼻一拳歪在鳳凰山外其舉措恇攘可笑趙判事達東來立余傍余爲說俄間光景可惜獨觀趙君笑曰這是殺威棒法趙君促得龍曰使道今將入柵禮單火速分給得龍連聲唱喏故作遑遽之色余故久立詳觀所給物件名目極爲怪雜柵門守直甫古二名甲軍八名各白紙十卷小煙竹十个火刀十个封艸十封鳳城將軍二員主客司一員稅官一員禦史一員滿洲章京八人加出章京二人蒙古章京二人迎送官三人帶子八人博氏八人加出博氏一人稅官博氏一人外郞一人衙譯二人筆帖式二人甫古十七人加出甫古七人稅官甫古二人分頭甫古九人甲軍五十名加出甲軍三十六名稅官甲軍十六名合一百二人分給壯紙一百五十六卷白紙四百六十九卷靑鼠皮一百四十張小匣艸五百八十匣封艸八百封細煙竹七十四个八面銀項煙竹七十四个錫妝刀三十七柄鞘刀二百八十四柄扇子二百八十八柄大口魚七十四尾月乃﹛革障泥﹜七部環刀七把銀妝刀七柄銀煙竹七个錫長煙竹四十二个筆四十枝墨四十丁火刀二百六十二个靑靑月乃二部別煙竹三十五个油芚二部羣胡不做一聲肅然受去趙君曰得龍能則能矣彼往歲元無失揮項刀囊等事公然惹鬧罵折一人眾人自沮皆面面相顧無聊卻立若不如此𨿽三日不決無入柵之期矣已而軍牢跪告曰門上禦史鳳城將軍出坐收稅廳於是三使次第入柵＿狀啟例付義州槍軍而回矣一入此門則中土也鄕園消息從此絕矣悵然東面而立良久轉身緩步入柵路右有艸廳三間自禦史將軍下至衙譯分班列椅而坐首譯以下拱手前立使臣至此馬頭叱隸停轎乍脫前驂若將卸駕者因卽疾驅而過副三房亦如之有若相效者令人捧腹裨將譯官皆下馬步過獨卞季涵騎馬突過末座一胡忽以東話髙聲大罵曰無禮無禮幾位大人坐此外國從官焉敢唐突遄告使臣打臀可也聲𨿽嘶哮舌彊喉澀如乳孩弄嬌醉客使癡此卽護行通官雙林云首譯對曰這是敝邦太醫官初行未諳事體且太醫奉＿國命隨護大大人大大人亦不敢擅勘諸老爺仰體皇上字小之念免其深究則益見大國寬恕之量諸人皆點頭微笑曰是也是也獨雙林視猛聲髙怒气未解首譯目余使去道逢卞君卞君曰大辱逢之餘曰臀字可慮相與大笑遂聯袂行玩不覺贊嘆柵內人家不過二三十戶莫不雄深軒鬯柳陰中挑出一竿靑簾相攜而入東人已彌滿其中矣赤腳突鬢騎椅呼呶見餘皆奔避出去主人大怒指著卞君道不解事的官人好妨人賣買戴宗撫其背曰哥哥不必饒舌兩位老爺略飮一兩杯便當起身這等尷尬那敢橫椅暫相回避卽當復來已飮的計還酒錢未飮的暢襟快飮哥哥放心先斟四兩酒主人堆著笑臉道賢弟往歲不曾瞧瞧麼這等尷尬於鬧攘裏都白喫一道煙走了罷那地覓酒錢戴宗曰哥哥勿慮兩位老爺飮後卽起弟當盡驅這廝回店賣買店主曰是也兩位都斟四兩麼各斟四兩麼戴宗道每位四兩卞君罵曰四兩酒誰盡飮之戴宗笑曰四兩非酒錢也乃酒重也其卓上列置斟器自一兩至十兩各有其器皆以鍮鑞造觶出色似銀喚四兩酒則以四兩觶斟來沽酒者更不較量多少其簡便若此酒皆白燒露味不甚佳立醉旋醒周視鋪置皆整飭端方無一事苟且彌縫之法無一物委頓雜亂之形𨿽牛欄豚柵莫不疏直有度柴堆糞庤亦皆精麗如畵嗟乎如此然後始可謂之利用矣利用然後可以厚生厚生然後正其徳矣不能利其用而能厚其生鮮矣生旣不足以自厚則亦惡能正其徳乎正使已入鄂姓家主人身長七尺豪健鷙悍其母年近七旬滿頭揷花眉眼韶雅可想靑春光景矣點心後與來源及鄭進士出行觀玩鳳凰山離此六七里看其前面益覺奇峭山中有安市城舊址遺堞尙存云非也三面皆絕險飛鳥莫能上惟正南一面稍平周不過數百步卽此彈丸小城非久淹大軍之地似是髙句麗時小小壘堡耳相攜至大柳樹下納涼有井磚甃又磨治全石爲覆蓋穿其兩傍劣容汲器所以防人墮溺且障塵土又水性本陰故使蔽陽養活水也井蓋上設轆轤下垂雙綆結柳爲棬其形如瓢而深一上一下終日汲不勞人力水桶皆鐵箍以細釘緊約絕勝於綰竹爲絰歲久則朽斷且桶身幹曝則竹箍自然寬脫所以鐵箍爲得也汲水皆肩擔而行謂之扁擔其法削一條木如臂膊大其長一丈兩頭懸桶去地尺餘水窸窣不溢惟平壤有此法然不肩擔而背負之故甚妨於窄路隘巷其擔法又此爲得之昔鮑宣妻提甕出汲余嘗疑何不頭戴而手提之乃今見之婦人皆爲髙髻不可戴矣西南廣闊作平遠山淡沱水千柳陰濃茅檐疏籬時露林間平堤綠蕪牛羊散牧遠橋行人有擔有攜立而望之頓忘間者行役之憊兩人者爲觀新刱佛堂棄我而去有十餘騎揚鞭馳過皆繡鞍駿馬意气揚揚見余獨立滚鞍下馬爭執余手致殷勤之意其中一人美少年餘劃地爲字以語之皆俯首熟視但點頭而已似不識爲何語也有兩碑皆靑石一門上禦史善政碑一稅官某善政碑俱滿洲人四字名撰書者亦俱滿洲人文與筆俱拙但碑制極佳功費甚省此可爲法碑之兩傍不磨滑磚築夾碑爲墻沒碑頂因瓦覆爲屋碑在窾中以備風雨勝於建閣韜碑碑趺贔屓及碑文兩邊所鐫覇夏可數毫髮此不過窮邊民家所建然其精致古雅不可當也向夕暑气益熾急還所寓髙揭北窓脫衣而臥北庭平廣蔥畦蒜塍端方正直瓜棚匏架磊落蔭庭籬邊紅白蜀葵及玉簪花方盛開檐外有石橊數盆及繡球一盆秋海棠二盆鄂之妻手提竹籃次第摘花將爲夕妝也昌大得酒一觶卵炒一盤而來餉曰何處去耶幾想殺我也其故作癡態以納忠款可憎可笑然酒我所嗜也況卵炒亦我所欲乎是日行三十里自鴨綠江至此該有一百二十里我人曰柵門本處人曰架子門內地人曰邊門二十八日乙亥朝霧晚晴早與卞君先爲發行戴宗遙指一所大莊院曰此通官徐宗孟家也皇城亦有家更勝於此宗孟貪婪多不法吮朝鮮膏血大致富厚旣老爲禮部所覺家之在皇城者被籍而此猶存又指一所曰雙林家也其對門曰文通官家也舌本瀏利如誦熟文戴宗宣川人也已六七入燕云比至鳳城三十里衣服盡濕行人髭須結露如秧鍼貫珠西邊天際重霧忽透片碧才露嵌空玲瓏如窓眼小琉璃須臾霧气盡化祥雲光景無限回看東方一輪紅日已髙三竿矣中火於康永泰家永泰年二十三自稱民家﹛漢人稱民家滿人稱旗下﹜白晢美麗能鼓西洋琴問讀書否對曰已誦四書尙未講義所謂誦書講義有兩道非如我東初學之兼通音義中原初學者只學四書章句口誦而已誦熟然後更就師受旨曰講義設令終身未講義所習章句爲日用官話所以萬國方言惟漢語最易且有理也永泰所居精灑華侈種種位置莫非初見炕上鋪陳皆龍鳳氍毹椅榻所藉皆以錦緞爲褥庭中設架以細簟遮日四垂緗簾前列石橊五六盆就中白色石橊盛開又有異樹一盆葉類冬柏果似枳實問其名曰無花果果皆雙雙幷蔕不花結實故名書狀﹛趙鼎鎭﹜來見各敍年甲長餘五歲副使﹛鄭元始﹜繼又來訪爲敍萬里同苦之誼金在人﹛文淳﹜爲道兄此行而我境冗擾未及相訪余曰定交於他國可謂異域親舊副使書狀皆大笑曰未知誰爲異域也副使長餘二歲餘祖父與副使祖父嘗同窓治功令有同硏錄余祖父爲京兆堂上時副使祖父以京兆郞投刺各道舊日同硏事余時八九歲在傍知有舊誼書狀指白石橊曰曾見此否余對不曾見書狀曰吾童子時家有此橊國中更無蓋此橊花而不實云略敍閒話皆起去渡江日𨿽相識面於蘆荻叢中未嘗敍話又兩日柵外連幕露宿亦未相晤故今以異域相戲者此也點心尙遠云不堪遲待遂忍饑行玩初由右邊小門而入故不知其家之雄侈若此今由前門而出則外庭數十百間三使帶率都入此家而不知著在何處非但我行區處綽綽有餘來商去旅絡繹不絕又有車二十餘輛闐門而入一車所駕馬騾必五六頭而不聞喧聲深藏若虛蓋其妥置凡百自有規模不相妨礙觀此外貌其它細節不須盡說矣緩步出門繁華富麗𨿽到皇京想不更加不意中國之若是其盛也左右市廛連亙輝耀皆雕窓綺戶畵棟朱欄碧榜金扁所居物皆內地奇貨邊門僻奧之地乃有精鑑雅識也又入一宅其壯麗更勝於康家而其制度大約皆同凡室屋之制必除地數百步長廣相適鏟剗平正可以測土圭安鍼盤然後築臺臺皆石址或一級或二級三級皆磚築而磨石爲甃臺上建屋皆一字更無曲折附麗第一屋爲內室第二屋爲中堂第三屋爲前堂第四屋爲外室外室前臨大道爲店房爲市廛每堂前有左右翼室是爲廊廡寮廂大約一屋長必六楹八楹十楹十二楹兩楹之間甚廣幾我國平屋二間未嘗隨材短長亦不任意闊狹必準尺度爲間架屋皆五梁或七梁從地至屋脊測其髙下檐爲居中故瓦溝如建瓴屋左右及後面無冗檐以磚築墻直埋椽頭盡屋之髙東西兩墻各穿圓窓面南皆戶正中一間爲出入之門必前後直對屋三重四重則門爲六重八重洞開則自內室門至外室門一望貫通其直如矢所謂洞開重門我心如此者以諭其正直也路逢李同知惠迪﹛譯官三堂上﹜李君笑曰窮邊村野何足掛眼吾言𨿽至皇城未必勝此李君曰然

𨿽有大小奢儉之別其規模大率相同耳爲室屋專靠於甓甓者磚也長一尺廣五寸比兩磚則正方厚二寸一匡搨成忌角缺忌楞刓忌體翻一磚犯忌則全屋之功左矣是故旣一匡印搨而猶患參差必以曲尺見矩斤削礪磨務令勻齊萬磚一影其築法一縱一橫自成坎離隔以石灰其薄如紙僅取膠貼縫痕如綫其和灰之法不雜麤沙亦忌黏土沙太麤則不貼土過黏則易坼故必取黑土之細膩者和灰同泥其色黛黧如新燔之瓦蓋取其性之不黏不沙而又取其色質純如也又雜以檾絲細剉如毛如我東圬土用馬矢同泥欲其韌而無龜又調以桐油濃滑如乳欲其膠而無罅其蓋瓦之法尢爲可效瓦之體如正圓之竹而四破之其一瓦之大恰比兩掌民家不用鴛鴦瓦椽上不構橵子直鋪數重蘆簟然後覆瓦簟上不藉泥土一仰一覆相爲雌雄縫瓦亦以石灰之泥鱗級膠貼自無雀鼠之穿屋最忌上重下虛我東蓋瓦之法與此全異屋上厚鋪泥土故上重墻壁不磚築灰縫四柱無倚故下虛瓦體過大故過彎過彎故自多空處不得不補以泥土泥土壓重已有棟撓之患泥土一干則瓦底自浮鱗級流退乃生罅隙已不禁風透雨漏雀穿鼠竄蛇繆貓翻之患大約立屋磚功居多非但竟髙築墻室內室外罔不鋪磚盡庭之廣麗目井井如劃碁道屋倚於壁上輕下完柱入於墻不經風雨於是不畏延燒不畏穿窬尢絕雀鼠蛇貓之患一閉正中一門則自成壁壘城堡室中之物都似櫃藏由是觀之不須許多土木不煩鐵冶墁工甓一燔而屋已成矣方新築鳳凰城或曰此卽安市城也髙句麗方言稱大鳥曰安市今鄙語往往有訓鳳凰曰安市稱蛇曰白巖隋唐時就國語以鳳凰城爲安市城以蛇城爲白巖城其說頗似有理又世傳安市城主楊萬春射帝中目帝耀兵城下賜絹百匹以賞其爲主堅守三淵﹛金昌翕﹜送其弟老稼齋﹛金昌業﹜入燕詩曰千秋大膽楊萬春箭射虯髥落眸子牧隱﹛李穡﹜貞觀吟曰謂是囊中一物耳那知玄花落白羽玄花言其目白羽言其箭二老所詠當出於吾東流傳之舊唐太宗動天下之兵不得志於彈丸小城蒼黃旋師其迹可疑金富軾只惜其史失姓名蓋富軾爲三國史只就中國史書抄謄一番以作事實至引柳公權小說以證駐蹕之被圍而唐書及司馬通鑑皆不見錄則疑其爲中國諱之然至若本土舊聞不敢略載一句傳信傳疑之間蓋闕如也余曰唐太宗失目於安市𨿽不可考蓋以此城爲安市愚以爲非也按唐書安市城去平壤五百里鳳凰城亦稱王儉城地誌又以鳳凰城稱平壤未知此何以名焉又地誌古安市城在蓋平縣東北七十里自蓋平東至秀巖河三百里自秀巖河東至二百里爲鳳城若以此爲古平壤則與唐書所稱五百里相合然吾東之士只知今平壤言箕子都平壤則信言平壤有井田則信言平壤有箕子墓則信若復言鳳城爲平壤則大驚若曰遼東復有平壤則叱爲怪駭獨不知遼東本朝鮮故地肅愼濊貊東夷雜種盡服屬衛滿朝鮮又不知烏喇寧古塔後春等地本髙句麗舊疆嗟乎後世不詳地界則妄把漢四郡地盡局之於鴨綠江內牽合事實區區分排乃復覓浿水於其中或指鴨綠江爲浿水或指淸川江爲浿水或指大同江爲浿水是朝鮮舊疆不戰自蹙矣此其故何也定平壤於一處而浿水前卻常隨事迹吾嘗以爲漢四郡地非特遼東當入女眞何以知其然也漢書地理誌有玄菟樂浪而眞番臨屯無見焉蓋昭帝始元五年合四郡爲二府元鳳元年又攺二府爲二郡玄菟三縣有髙句麗樂浪二十五縣有朝鮮遼東十八縣有安市獨眞番去長安七千里臨屯去長安六千一百里金侖所謂我國界內不可得當在今寧古塔等地者是也由是論之眞番臨屯漢末卽入於扶余挹婁沃沮扶餘五而沃沮四或變而爲勿吉變而爲靺鞨變而爲渤海變而爲女眞按渤海武王大武藝答日本聖武王書有曰復髙麗之舊居有扶余之遺俗以此推之漢之四郡半在遼東半在女眞跨踞包絡本我幅員益可驗矣然而自漢以來中國所稱浿水不定厥居又吾東之士必以今平壤立準而紛然尋浿水之迹此無他中國人凡稱遼左之水率號爲浿所以程裏不合事實多舛者爲由此也故欲知古朝鮮髙句麗之舊域先合女眞於境內次尋浿水於遼東浿水定然後疆域明疆域明然後古今事實合矣然則鳳城果爲平壤乎曰此亦或箕氏衛氏髙氏所都則爲一平壤也唐書裴矩傳言髙麗本孤竹國周以封箕子漢分四郡所謂孤竹地在今永平府又廣寧縣舊有箕子廟戴冔冠塑像＿皇明嘉靖時毀於兵火廣寧人或稱平壤金史及文獻通考俱言廣寧咸平皆箕子封地以此推之永平廣寧之間爲一平壤也遼史渤海顯徳府本朝鮮地箕子所封平壤城遼破渤海攺爲東京卽今之遼陽縣是也以此推之遼陽縣爲一平壤也愚以爲箕氏初居永廣之間後爲燕將秦開所逐失地二千里漸東益徙如中國晉宋之南渡所止皆稱平壤今我大同江上平壤卽其一也浿水亦類此髙句麗封域時有贏縮則浿水之名亦隨而遷徙如中國南北朝時州郡之號互相僑置然而以今平壤爲平壤者指大同江曰此浿水也指平安咸鏡兩界間山曰此蓋馬大山也以遼陽爲平壤者指蓒芋濼水曰此浿水也指蓋平縣山曰此蓋馬大山也𨿽未詳孰是然必以今大同江爲浿水者自小之論耳唐儀鳳二年以髙麗王臧﹛髙句麗寶藏王髙臧﹜爲遼東州都督封朝鮮王遣歸遼東仍移安東都護府於新城以統之由是觀之髙氏境土之在遼東者唐𨿽得之不能有而復歸之髙氏則平壤本在遼東或爲寄名與浿水時有前卻耳漢樂浪郡治在遼東者非今平壤乃遼陽之平壤及勝國時﹛王氏髙麗﹜遼東及渤海一境盡入契丹則謹劃慈鐵兩嶺而守之幷棄先春鴨綠而不復顧焉而況以外一步地乎𨿽內幷三國其境土武力遠不及髙氏之彊大後世拘泥之士戀慕平壤之舊號徒憑中國之史傳津津隋唐之舊迹曰此浿水也此平壤也已不勝其徑庭此城之爲安市爲鳳凰惡足辧哉城周不過三里而磚築數十重制度雄侈四隅正方若置斗然今裁半築則其髙低𨿽未可測門上建樓處設云梯浮空駕起工役𨿽似浩大器械便利運甓輸土皆機動輪轉或自上汲引或自推自行不一其法皆事半功倍之術莫非足法而非但行忙難以徧觀𨿽終日熟視非造次可學良可嘆也食後與卞季涵鄭進士先行康永泰出門揖送頗有惜別之意且囑歸時當値冬節願賫賜一件時憲余解給一丸淸心過一鋪掛一面金書當字牌傍書惟軍器不當五字此典當鋪也有數三美少年走出鋪中遮馬請少刻納涼遂相與下馬隨入其凡百位置更勝康家庭中有二大盆種三五柄蓮子養得五色鮒魚少年手持掌大紗罾向小甕邊舀了幾顆紅虫浮沈盆中虫細如蟹卵皆蠕蠕少年更以扇敲響那盆郭念念招魚魚皆出水呷沫日方午天火傘下曝悶塞不可久居遂行與鄭進士或先或後余謂鄭曰城制何如鄭曰甓不如石也余曰君不知也我國城制不磚而石非計也夫磚一函出矩則萬磚同樣更無費力磨琢之功一窯燒成萬磚座得更無募人運致之勞齊勻方正力省功倍運之輕而築之易莫磚若也今夫石劚之於山當用匠幾人輦運之時當用夫幾人旣運之後當用匠幾人以琢治之其琢治之功又當再費幾日築之之時安排一石之功又當再用夫幾人於是削崖而被之是土肉而石衣也外似峻整內實臲卼石旣參差不齊則恆以小石撐其尻跗崖與城之間實以碎礫雜以泥土一經潦雨腸虛腹漲一石疏脫萬石爭潰此易見之勢也且石灰之性能黏於磚而不能貼石餘嘗與次修論城制或曰甓之堅剛安能當石次修大聲曰甓之勝於石豈較一甓一石之謂哉此可謂鐵論大約石灰不能貼石則用灰彌多而彌自皸坼背石捲起故石常各自一石而附土爲固而已磚得灰縫如魚鰾之合木硼砂之續金萬甓凝合膠成一城故一磚之堅誠不如石而一石之堅又不及萬磚之膠此其甓與石之利害便否所以易辧也鄭於馬上傴僂欲墮蓋睡已久矣余以扇搠其脇大罵曰長者爲語何睡不聽也鄭笑曰吾已盡聽之甓不如石石不如睡也余忿欲毆之相與大笑至河邊得柳陰納涼五道河五里之間一臺子所謂頭臺子二臺子三臺子皆烽堡也磚築如城髙五六丈正圓如筆筒上施垜堞多毀壞而不修葺何也道傍或有柩累石壓之年久露置木頭朽敗蓋待其骨枯舉而焚之云沿道多有墳塋其封髙銳亦不被莎多樹白楊排行正直行旅步走者絕少步走者必肩擔鋪蓋﹛寢具謂鋪蓋﹜無鋪蓋者店房不許畱接疑其姦宄也掛鏡而行者養目者也乘馬者皆著黑緞靴子步行者皆著靑布靴子其底皆衲布數十重絕不見麻鞋槁屨宿松站一名雪裏站又號薛劉站是日行七十里或曰此舊鎭東堡也二十九日丙子晴

舟渡三家河舟如馬槽全木刳成無櫓槳兩岸立丫木橫截大繩緣繩而行則舟自來往馬皆浮渡又舟渡劉家河中火黃河莊午極熱馬渡金家河所謂八渡河也林家臺範家臺大小方身五里十里之間村閭相望桑麻菀然時方早黍黃熟薥黍發穗而皆刈去其葉以飼馬騾亦所以爲黍柄養其全气也到處有關廟數家相聚必有一座大窯以燒磚範印曬曝新舊燔燒處處山積蓋甓爲日用先務也少憩典當鋪主人引至中堂勸一椀熱茶位置多異玩設架齊梁整置所典之物皆衣服也褓裹付紙簽書物主姓名別號相標居住再書某年月日典當某件於某字號鋪親手交付云云其利殖之法無過什二過期一朔許賣典當題著金字柱聯曰洪範九疇先言富大學十章半論財以薥黍柄巧構樓閣置艸虫一枚以聽鳴聲檐端懸雕籠養一異鳥是日行五十里宿通遠堡卽鎭夷堡也

七月初一日丁丑曉大雨畱行與鄭進士周主簿卞君來源趙主簿學東﹛上房漧糧判事﹜賭紙牌以遣閒且博飮資也諸君以余手劣黜之座但囑安坐飮酒諺所謂觀光但喫餠也尢爲忿恨亦復柰何坐觀成敗酒則先酌也非惡事時聞間壁婦人語聲嫩囀嬌愬燕燕鶯鶯意謂主家婆娘必是絕代佳人余故托爇煙妝艸入廚一婦人五旬以上年紀當戶據牀而坐貌極悍醜道了叔叔千福余答道托主人洪福余故久撥灰流眼傍睨那婦人滿髻揷花金釧寶璫略施朱粉身著一領黑色長衣徧鎖銀紐足下穿一對靴子繡得艸花蜂蝶蓋滿女不纏腳不著弓鞋簾中轉出一个處女年貌似是廿歲以上處女髻發中分綰上以此爲辧貌亦傑悍但肥肉白淨把鐵旋子傾綠色瓦盆滿勺了薥黍飯盛得一椀和旋瀝水坐西壁下交椅以箸吸飯更拿數尺蔥根連葉蘸醬一飯一佐項附雞子大癭癅噉飯喫茶略無羞容蓋歲閱東人尋常親熟故也庭廣數百間久雨泥淖河邊水磨小石如碁子大黃雀卵者本無用之物而揀其形色相類者當門處錯成九苞飛鳳以禦泥淖其無棄物推此可知雞皆尾羽脫落一如抽鑷往往肉雞蹁跚其形醜惡不忍見所以助長也且禁虱也夏月雞生黑虱緣尾附翼安生鼻病口吐黃水喉中痰響謂之雞疫故拔其尾羽疏通淳气云

初二日戊寅曉大雨晚晴前溪大漲不可渡遂畱行正使命來源及周主簿前往視水余亦隨行不數里巨浸當前不見涯涘使善泅者入水測其淺深不十步而肩已沒矣還報水勢正使愁悶盡招譯官及各房裨將使各陳渡水之策副使書狀亦來會副使曰多貰門扇及車輿作筏以渡何如周主簿曰此計大妙首譯曰門扇車輿難可多得此間造屋現有十餘間材木可以貰用但患葛絞難得諸議紛然余曰安用縛筏我有一兩隻舴艋櫓槳都具但欠一事周問所欠甚事余曰只乏个副手梢公一座哄笑主人麤鹵目不識丁而丌上猶有楊升庵集四聲猿有尺餘正藍瓷甁斜揷趙南星鐵如意臘茶色小香鑪雲間胡文明制椅卓屛障俱有雅致不似窮邊村野气余問你家計粗足否對曰終歲勤苦未免饑寒若非貴國使行時都沒了生涯有男女幾个曰

只有一盜尙未招壻余問何謂一盜曰

盜不過五女之門豈不是家之蟊賊午後出門閒行散悶薥黍田中急響了一聲鳥銃主人忙出門看那田中跳出一个漢子一手把銃一手曳豬後腳猛視店主怒道何故放這牲口入田中店主面帶惶愧遜謝不已其人血淋淋拖豬而去店主佇立悵然再三惋嘆余問那漢所獲誰家牧的店主曰俺家牧的余問𨿽然這畜逸入他人田中不曾傷害了一柄薥黍柰何枉殺了這个牲口你們應須追徵豬價麼店主曰那敢追徵不謹護牢是我的不是處蓋康熙甚重稼穡制牛馬踐谷者倍徵故放者杖六十羊豕入田中田主登時捕獲放牧者不敢認主但不得遮車道阻泥則引出田間故田主常常治道以護田雲村邊有二窯一恰裁燒畢塗泥竈門擔水數十桶連灌窯頂窯頂略坎受水不溢窯身方爛得水卽幹似當注水不焦爲候耳一窯先已燒冷方取甓出窯大約窯制與我東之窯判異先言我窯之誤然後窯制可得我窯直一臥竈非窯也初無造窯之磚故支木而泥築薪以大松燒堅其窯其燒堅之費先已多矣窯長而不能髙故火不炎上火不能炎上故火气無力火气無力故必爇松取猛爇松取猛故火候不齊火候不齊故瓦之近火者常患苦窳遠火者又恨不熟無論燔瓷燒甕凡爲陶之家窯皆如此其爇松之法又同松膏烈勝他薪也松一剪則非再蘗之樹而一遇陶戶四山童濯百年養之一朝盡之乃復鳥散逐松而去此緣一窯失法而國中之良材日盡陶戶亦日困矣今觀此窯磚築灰封初無燒堅之費任意髙大形如覆鐘窾頂爲池容水數斛傍穿煙門四五火能炎上也置磚其中相支爲火道大約其妙在積今使我手能爲之至易也然口實難形正使問其積類品字乎余曰似是而非也卞主簿問其積類疊冊匣乎余曰似是而非也甓不平置皆隅立爲十餘行若堗塍再於其上斜駕排立次次架積以抵窯頂孔穴自然疏通如麂眼火气上達相爲咽喉引焰如吸萬喉遞吞火气常猛𨿽薥稭黍柄能勻燔齊熟自無攣翻龜坼之患今我東陶戶不先究窯制而自非大松林不得設窯陶非可禁之事而松是有限之物則莫如先攺窯制以兩利之鰲城﹛李恆福﹜老稼齋皆說甓利而不詳窯制甚可恨也或云薥稭三百握爲一窯之薪得磚八千薥稭長一丈半拇指大則一握僅四五柄耳然則薥稭爲薪不過千餘柄可得近萬之磚耳日長如年向夕尢暑不堪昏睡聞傍炕方會紙牌叫呶爭哄余遂躍然投座連勝五次得錢百餘沽酒痛飮可雪前恥問

今復不服否趙卞曰偶然耳相與大笑卞君及來源不勝忿寃要余更設余辭曰得意之地勿再往知足不殆

初三日己卯曉大雨朝晝快晴夜又大雨達曙又畱朝起開窓積雨快霽光風時轉日色淸明可占午炎橊花滿地銷作紅泥繡球浥露玉簪抽雪門前有簫笳鐃鉦之聲急出觀之乃迎親禮也彩畵紗燈六對靑蓋一對紅蓋一對簫一雙笳一雙觱篥一雙疊鉦一雙中央四人肩擔一座靑屋轎四面傅玻瓈爲窓四角嚲彩絲流蘇轎正腰爲杠以靑絲大繩橫絞杠之前後再以短杠當中貫絞兩頭肩荷四人八蹄一行接武不動不搖懸空而行此法大妙轎後有兩車皆以黑布爲屋駕一驢而行一車共載兩个老婆面俱老醜而不廢朱粉顚發盡禿光赭如匏寸髻北指猶滿揷花朶兩耳垂璫黑衣黃裳一車共載三少婦朱袴或綠袴都不系裳其中一少女頗有姿色蓋老的是妝婆乳媼少的是丫鬟也三十餘騎簇擁著一个胖大莽漢口傍頤邊黑髭松松權著九爪蟒袍白馬金鞍穩踏銀鐙堆著笑臉後有三兩車滿載衣櫥余問店主此村裏可有秀才塾師麼店主曰村僻少去處那有學究先生去年秋間偶有一个秀才從稅官京裏來的一路上染得暑痢落畱此間多賴此處人一力調治經冬䢐春快得痊可那先生文章出世兼得會寫滿洲字情願暫住此間開了一兩年黌堂敎授些此村小孩們以酬救療大恩現今坐在了關聖廟堂裏余曰可得主人暫勞向導店主曰不必仰人指導舉手指之曰這个屋頭出首的大廟堂是也余問這个先生姓甚名誰店主曰一村坊都叫他富先生余問富先生多少年紀店主曰公子你自去問他店主因走入炕裏手拿紅紙數十片拈示道此乃那富先生親手墨迹那紅紙左沿細書某位捨親尊臺某年月日恭請臺駕電蒞敝筵店主道俺們兄弟前春招壻時倩他請席刺紙大約僅能成字而數十紙所寫字樣無大無小如珠貫絲如印一板意其秀才爲富鄭公苗裔卽喚時大同去尋那廟堂裏來寂無人聲周回觀玩右廂裏有小兒讀書聲俄有一兒開戶探頭一張因走出不顧而去余追問童子你們的師父坐在那里麼童子道甚麼余曰富先生童子略不采聽口裏喃喃拂袖而去余謂時大曰那先生必在這里遂直向右廂一推開戶有四五副空椅幷無人迹余闔戶恰裁轉身那童子引一老者而來想是富也適才閒走比鄰那童子忙去報客而回也乍觀面目全乏文雅气余向前肅揖那老者不意抱余腰脇盡力舂杵又把手顫顫滿堆笑臉余初則大驚次不甚喜問

尊是富公麼那老者大喜道你老那從識俺賤姓余曰吾久聞先生大名如雷灌耳富曰願聞尊姓大名余書示之富自書其名曰富圖三格號曰松齋字曰徳齋余問甚麼三格富曰是吾姓名也余問貴鄕華貫在何地方富曰俺滿洲鑲藍旗人富問你老此去當面駕麼余曰甚麼話富曰萬歲爺要當接見你們余曰皇上萬一接見時吾當保奏你老得添微祿麼富曰倘得如此時朴公大徳結艸難報余曰吾阻水畱此已數日眞此永日難消你老豈有可觀書冊爲借數日否富曰無有往在京裏時捨親折公新開刻鋪起號鳴盛堂其羣書目錄適在橐中如欲遣閒時不難奉借但願你老此刻暫回攜得眞眞的丸子﹛淸心元﹜髙麗扇子揀得精好的作面幣方見你老眞誠結識借這書目未晚也余察其容辭志意鄙悖庸陋無足與語不耐久坐卽辭起富臨門揖送且言貴邦明紬可得賣買麼余不答而歸正使問有何可觀恐中暑餘對俄逢一老學究非但滿人鄙陋無足語正使曰彼旣有求何可嗇一丸一箑耶第不妨借看書目遂使時大送淸心元一丸魚頭扇一柄時大卽回持掌大幾葉小冊而來皆空紙所錄書目盡是淸人小品七十餘種此不過數頁所錄而要索厚價其無恥甚矣然旣爲借來且新眼目遂謄而還之尺牘新語共六冊汪淇憺漪箋焚書共六冊藏書共十八冊續藏書共九冊李贄卓吾著宮閨小名錄長洲雜說西堂雜俎尢侗展成著筠廊偶筆宋犖牧仲著同書字觸閩小記因樹屋書影周亮工元亮著四禮撮要甘京著說林西河詩話毛奇齡著韻白匡林韻學通指潠書毛先舒稚黃著西山紀遊周金然著日知錄北平古今記顧炎武著不知姓名錄李淸映碧著蔣說蔣虎臣著影梅庵憶語冒襄辟疆著古今書字辧訛東山談苑秋雪叢談餘懷澹心著冬夜箋記王崇簡著皇華紀聞池北偶談香祖筆記王士禛貽上著毛角陽秋羣書頭屑閨合語林朱鳥逸史王士祿著笠翁通譜無聲戲小說鬼輸錢故事李漁笠翁著天外談石龐著奏對機緣弘覺著十九種柴虎臣著橘譜諸虎男著日下舊聞共二十冊朱彜尊錫鬯著虞初新志張潮山來著寄園寄所寄共八冊趙吉士著說鈴汪琬著說鈴吳震方靑壇著檀幾叢書王晫著三魚堂日記陸隴其著亦禪錄幽夢影張潮著粉墨春秋朱彜尊著兩京求舊錄朱茂曙著燕舟客話周在浚著崇禎遺錄王世徳著人海記査嗣璉著琉球雜錄汪楫著博物典匯黃道周著觀海記行施閏章著析津日記周篔著與鄭進士分錄以爲書肆考求之資卽送時大還傳且令語之曰此書皆我東所有故吾老爺不覽此書目云爾時大歸言富也聽渠所傳頗有憮然之色贈渠手巾云手巾長二尺餘新件黑色縐紗也

初四日庚辰自昨夜達曙大霔畱行看楊升庵集或紙牌消閒副使書狀來會上房又招行中廣詢渡水之策良久盡罷去似無善策也

初五日辛巳晴

阻水畱行店主開其內炕煙溝持長柄鍬子扱灰餘於是略觀炕制大約先築炕基髙尺有咫爲地平然後以碎磚碁置爲支足而鋪磚其上而已磚厚本齊故破爲支足而自無躄蹩磚體本勻故相比排鋪而自無罅隙煙溝髙下劣容伸手出納支足者遞相爲火喉火遇喉則必踰若抽引然火焰驅灰闐騈而入眾喉遞吞疊傳無暇逆吐達於煙門煙門一溝深丈餘我東方言犬座也灰常爲火所驅落滿坑中則三歲一開煙炕一帶扱除其灰竈門坎地一丈仰開炊口爇薪倒揷竈傍闕地如大甕上覆石蓋爲平地其中空洞生風所以驅納火頭於煙喉而點煙不漏也又煙門之制闕地如大甕磚築狀如浮圖髙與屋齊煙落甕中如吸如吮此法尢妙大約煙門有隙則一綫之風能滅一竈之火故我東房堗常患吐火不能徧溫者責在煙門或杻籠塗紙或木板爲桶而初豎處土築有隙或紙塗獘落或木桶有闖則不禁漏煙大風一射則煙桶爲虛位矣我念吾東家貧好讀書百千兄弟等鼻端六月恆垂晶珠願究此法以免三冬之苦卞季涵曰炕法終是怪異不如我國房法余問所以不如者何等卞君曰何如鋪得四張附油芚色似火齊滑如水骨耶余曰炕不如房則是也其造堗之法但效此而施之於房鋪得油芚有誰禁之東方堗制有六失而無人講解吾試論之君靜聽無嘩泥築爲塍架石爲堗石之大小厚薄本自不齊必疊小礫以支四角禁其躄蹩而石焦土幹常患潰脫一失也石面凹缺處補以厚土塗泥取平故炊不徧溫二失也火溝髙闊焰不相接三失也墻壁疏薄常苦有隙風透火逆漏煙滿室四失也火項之下不爲遞喉火不遠踰盤旋薪頭五失也其幹曝之功必費薪百束一旬之內猝難入處六失也何如與君共鋪數十磚談笑之間已造數間溫堗寢臥乎其上耶夜與諸君略飮數杯更鼓已深扶醉歸臥與正使對炕而中隔布幔正使已熟寢余方含煙朦朧枕邊忽有跫音余驚問汝是誰也答曰搗伊鹵音爾幺語音殊爲不類余再喝汝是誰也髙聲對曰小人搗伊鹵音爾幺時大及上房廝隸一齊驚起有批頰之聲推背擁出門外蓋甲軍每夜巡檢一行所宿處自使臣以下點數而去每値夜深睡熟故不覺也甲軍之自稱搗伊鹵音殊爲絕倒我國方言稱胡虜戎狄曰搗伊蓋島夷之訛也鹵音者卑賤之稱爾幺者告於尊長之語訓也甲軍則多年迎送學語於我人但慣聽搗伊之稱故耳一場惹鬧以致失睡繼又萬蚤跳踉正使亦失睡遂明燭達曙

初六日壬午晴

溪漲少減故遂發行余入正使轎中同渡下隸三十餘人赤身擡轎至中流湍急處轎忽左傾幾墮危哉危哉與正使兩相抱持僅免墊溺渡在彼岸望見渡水者或騎人項或左右相扶或編木爲扉而乘之使四人肩擡而渡其乘馬浮渡者莫不仰首視天或緊閉雙目或彊顏嬉笑廝隸皆解鞍肩荷而渡意其恐濕也旣渡者又肩荷而返怪而問之蓋空手入水則身輕易漂故必以重物壓肩也數次往返者莫不戰栗山間水气甚冷故也中火艸河口所謂畓洞以其長時沮洳故我人所名云﹛畓本無字我東吏簿水田二字合書作會意借音沓﹜踰分水嶺髙家嶺劉家嶺宿連山關是日行六十里夜小醉微睡身忽在沈陽城中宮闕城池閭閻市井繁華壯麗余自謂壯觀不意其若此吾當歸詑家中遂翩翩而行萬山千水皆在履底迅若飛鳶頃刻至冶谷舊宅坐內房南窓下家兄問沈陽如何余恭對所見勝於所聞誇美亹娓望見南墻外鄰家槐樹陰陰上有大星一顆炫爛搖光余奉稟伯氏曰識此星乎伯氏曰不識其名余曰此老人星遂起拜伯氏曰吾暫回家中備說沈陽今復追程耳出戶經堂推開外廊一門回首北望屋頭歷歷認鞍峴諸峯忽自大悟曰迂闊迂闊吾將何以獨自入柵自此至柵門千餘里誰復待我停行乎遂大聲叫喚不勝悔懊開門欲出戶樞甚緊大叫張福而聲不出喉排戶力猛一推而覺正使方呼燕巖余猶恍惚應之問曰此卽何地正使曰俄者夢魘頗久矣遂起坐敲齒彈腦收召魂神頓覺爽豁而一悵一喜久難爲悰遂不能更睡轉輾思想不覺達曙連山關一名鴉鶻關

初七日癸未晴

行二里乘馬渡水水𨿽不廣而悍急尢猛於前日所渡攣膝聚足竦坐鞍上昌大緊擁馬首張福力扶余尻相依爲命以祈須臾其囑馬之聲正是嗚呼﹛囑馬聲本好護而東音與嗚呼相近﹜馬至中流忽側身左傾蓋水沒馬腹則四蹄自浮故臥而遊渡也余身不意右傾幾乎墜水前行馬尾散浮水面余急持其尾整身一坐以免傾墜余亦不自意蹻捷之如此昌大亦幾爲馬腳所揮危在俄頃馬忽舉頭正立可知其水淺著腳矣踰摩云嶺中火千水站午後極熱又踰靑石嶺嶺上有一所關廟極其靈驗驛夫馬頭輩爭至供卓前叩頭或買供靑瓜譯官亦有焚香抽簽占驗平生休咎者有道士敲缽丐錢獨不剃髮爲椎髻如我東優婆僧頭戴藤笠身披一領野繭紗道袍恰似我東儒士所著而但黑色方領少異耳又一道士賣眞瓜及雞卵瓜味甚甛且多水雞卵淡咸夜宿狼子山是日踰兩大嶺通行八十里摩云嶺一名會寧嶺其髙峻險絕不減我國北關摩天嶺雲

初八日甲申晴

與正使同轎渡三流河朝飯於冷井行十餘里轉出一派山腳泰卜忽鞠躬趨過馬首伏地髙聲曰白塔現身謁矣泰卜者鄭進士馬頭也山腳猶遮不見白塔趣鞭行不數十步才脫山腳眼光勒勒忽有一團黑球七升八落吾今日始知人生本無依附只得頂天踏地而行矣立馬四顧不覺舉手加額曰好哭場可以哭矣鄭進士曰遇此天地間大眼界忽復思哭何也余曰唯唯否否千古英雄善泣美人多淚然不過數行無聲眼水轉落襟前未聞聲滿天地若出金石人但知七情之中惟哀發哭不知七情都可以哭喜極則可以哭矣怒極則可以哭矣樂極則可以哭矣愛極則可以哭矣惡極則可以哭矣欲極則可以哭矣宣暢壹郁莫疾於聲哭在天地可比雷霆至情所發發能中理與笑何異人生情會未嘗經此極至之處而巧排七情配哀以哭由是死喪之際始乃勉彊叫喚唉苦等字而眞个七情所感至聲眞音按住忍抑蘊郁於天地之間而莫之敢宣也彼賈生者未得其場忍住不耐忽向宣室一聲長號安得無致人驚怪哉鄭曰今此哭場如彼其廣吾亦當從君一慟未知所哭求之七情所感何居余曰問之赤子赤子初生所感何情初見日月次見父母親戚滿前莫不歡悅如此喜樂至老無雙理無哀怒情應樂笑乃反無限啼叫忿恨弸中將謂人生神聖愚凡一例崩殂中間尢咎患憂百端兒悔其生先自哭弔此大非赤子本情兒胞居胎處蒙冥沌塞纏糾逼窄一朝迸出寥廓展手伸腳心意空闊如何不發出眞聲盡情一泄哉故當法嬰兒聲無假做登毗盧絕頂望見東海可作一場行長淵金沙可作一場今臨遼野自此至山海關一千二百里四面都無一點山乾端坤倪如黏膠綫縫古雨今雲只是蒼蒼可作一場亭午極熱趣馬歷髙麗叢阿彌莊分路與趙主簿達東及卞君來源鄭進士李傔鶴齡入舊遼陽其繁華富麗十倍鳳城別有遼東記出西門見白塔其制造工麗雄偉可適遼野別有白塔記還遼陽城車馬轟殷聚觀者到處成羣酒樓紅欄髙臨大道揚出一面金字酒旗書著聞名應駐馬尋香且停車吾可以飮矣環觀者彌眾人肩相摩雅聞此處姦宄極多初行者專心遊覽不善省察必有所失往歲一使行多率無賴爲伴倘上下數十人皆初行衣裝鞍具頗爲華侈入遼陽遊覽之際或失鞍甲或失鐙子無不狼狽云張福忽頭冒鞍甲腰佩雙鐙立侍於前全無愧色余笑叱曰何不掩你雙目見者皆大笑還至太子河河方潦漲無船可渡沿河上下正爾彷徨俄有蘆葦叢中蕩出豆殼漁艇又有一小艇隱於汀洲使張福泰卜輩齊聲喚舟一對漁人兩頭垂竿而坐柳樹陰濃斜陽纈金蜻蜓點水燕子蹴波千呼萬喚終不回頭久立汀沙暖气燻煮唇焦頭汗腸虛气餒生平喜遊賞今日眞得了其債矣鄭君輩爭相嘲謔曰日暮途窮上下饑困哭之外無他策矣先生何爲忍住不哭相與大笑余曰彼漁人不肯救人其人心可知𨿽陸魯望先生正合一拳打倒泰卜益爲焦躁曰今野日垂地欲墮他處有山已將昏黑矣蓋泰卜𨿽年少已七次燕行凡百慣熟少焉舟子罷釣收艇底魚籃短槳蕩到柳陰邊爭出五六小艇見漁艇蕩來亦爭先來到要索髙價其待人竭急然後始肯來濟其情狀可惡一船隻許載三人每人貰一鈔艇皆全木刳成所謂野航恰受兩三人者是也共計一行上下恰是十七馬六匹皆浮河艇頭執鞚順河而下七八里其危有甚於通遠諸渡時也宿新遼陽映水寺是日通行七十里夜極熱睡中單衾自脫微有感气

舊遼東記遼東舊城在漢襄平遼陽二縣地秦曰遼東後入衛滿朝鮮漢末爲公孫度所據隋唐時屬髙句麗契丹稱南京金稱東京元置行省＿皇明置定遼衛今升爲遼陽州移城距二十里爲新遼陽此廢稱舊遼東城周二十里或謂熊廷弼所築也城古卑狹廷弼聞敵騎入境令夷城淸人怪之不敢逼及諜知攺築引兵至城下新城峨峨一夜而成後廷弼去而遼陷淸人忿其城堅難拔毀其城以方興得勝之兵十日而毀猶未盡云＿皇明天啟元年三月淸人旣得瀋又移兵向遼經略袁應泰方議三路出師以復撫順未行而聞虜陷沈陽又將向遼遂開太子河注水於壕環兵登埤淸人陷瀋五日至遼陽城下奴兒哈赤者所謂淸太祖也自統左翼兵先至＿皇明總兵李懷信等率兵五萬出城五里而營奴兒哈赤以左翼四旗擊其左淸太宗我東所謂汗其名曰洪臺時﹛我國丙丁錄雜載紅打時或稱洪他詩以其音似而各載如英阿兒臺曰龍骨大馬伏塔曰馬夫大是也﹜引精銳請戰奴兒哈赤不許洪臺時堅意行遂畱二紅旗伏城傍覘視奴兒哈赤遣正黃旗鑲黃旗助洪臺時衝明營之左四旗兵繼至天兵大亂洪臺時乘勝追擊六十里至鞍山方其戰時天兵自遼陽西門出拔淸人所畱城傍二紅旗伏起邀擊天兵奔回入城自相蹂踐總兵賀世賢副將戚金等皆戰死詰朝奴兒哈赤率貝勒左四旗兵掘城西閘口以泄湖水且令右四旗兵塞城東進水口自引右翼布楯車堵列城邊囊土運石以壅水天兵步騎三萬出東門列營相拒淸人方欲奪橋會水口壅遏將涸四旗前隊渡壕大呼掩擊東門外天兵方力戰淸紅甲二百白旗千進擊天兵死者壕塹皆滿奪武靖門橋分擊守壕天兵城上發火器聯綿不絕淸人奮勇衝突樹梯登城遂奪西城一面驅斬民眾城中擾亂是夜城內天兵列炬拒戰牛維曜等縋城亂遁翌朝天兵復列楯大戰淸四旗兵亦登城經略袁應泰登城北鎭遠樓督戰見城破舉火焚樓而死分守道何廷魁率妻子投井死監軍道崔儒秀自經總兵朱萬良副將梁仲善參將王豸房承勛遊擊李尙義張繩武都司徐國全王宗盛守備李廷干等皆戰死生擒禦史張銓不屈奴兒哈赤命賜死以遂其志洪臺時惜銓欲生之婉諭再三終不可奪不得已縊而葬之皇帝於昨年己亥爲全韻詩詳載陷城始末且曰明臣之不降者我祖宗尙加恩而燕京君臣漠不相關功罪不明欲其不亡得乎按明史廷弼之不救廣寧也三司王紀鄒元標周應秋勘廷弼曰廷弼才識气魄睥睨一世往歲鎭遼而遼存去遼而遼亡獨其驕愎之性牢不可破今日一疏明日一揭比之楊鎬更多一逃比之袁應泰反欠一死若誅王化貞而寬廷弼則罪同而罰異也今其土壁周遭而磚痕猶存誦當日三司之勘足可以想見其爲人嗚呼當＿皇明末運用捨顚倒功罪不明其視熊廷弼袁崇煥之死可謂自壞其長城矣惡可免後代之譏哉引太子河爲壕壕中有數三漁艇城下釣者數十人皆美衣服貌似遊閒公子俱城裏市鋪人余巡壕爲觀其設閘蓄泄之制釣者一哄持竿而來向余開語余劃地爲字皆熟視笑而去

關帝廟記出舊遼東城門外有石橋橋邊石欄制極精巧康熙五十七年所築也對橋百餘步有牌樓刻雲龍水仙畵皆隱起入牌樓而東有大樓其下爲門而扁之曰摘錦左有鐘樓曰龍吟右有鼓樓曰虎嘯廟堂壯麗復殿重閣金碧璀璨正殿安關公像東廡張飛西廡趙雲又設蜀將軍嚴顏不屈之狀庭中列數笏穹碑皆記修刱始末新建一碑記山西商人重修事也廟中無賴遊子數千人鬧熱如場屋或習槍棒或試拳腳或像盲騎瞎馬爲戲有坐讀水滸傳者眾人環坐聽之擺頭掀鼻傍若無人看其讀處則火燒瓦官寺而所誦者乃西廂記也目不知字而口角澑滑亦如我東巷肆中口誦林將軍傳讀者乍止則兩人彈琵琶一人響疊鉦

遼東白塔記出關廟行不半里有塔白色八面十三層髙七十仞云世傳唐尉遲敬徳率師伐髙句麗時所築也或云仙人丁令威乘鶴而歸見遼東城郭人民已攺悲鳴作歌此其令威所止華表柱非也華表柱在遼陽城外不十里而近亦不髙大所稱白塔者我東皁隸順口所名也遼東左挾滄海前臨大野無所障礙千里茫茫而白塔乃得野勢三分之一塔頂置銅鼓三每層檐稜懸鐸大如汲桶風動鐸鳴聲震遼野塔下逢兩人俱滿洲人方往寧古塔買藥劃地問答一人問古本尙書又問有顏夫子書子夏所著樂經否皆余所刱聞也以無爲答兩人者俱少年初經此地爲觀塔來也行忙未及問其名蓋秀才也

廣佑寺記塔南有古剎曰廣佑寺滿洲秀才云漢時所刱而唐太宗伐遼時駐蹕首山使鄂公尉遲敬徳重修世傳古有一村夫往廣寧路遇一童子曰負我至廣佑寺寺右十步古樹下有藏金十萬可以相報村夫負其童子數百里不終朝而至旣至視之乃一座金佛也寺僧異之掘寺右十步果得十萬金村夫以其金重修此寺及讀寺碑則乃康熙二十七年太皇太后發帑所建也康熙皇帝亦嘗臨幸賜居僧織錦袈裟今廢無僧

初九日乙酉晴

極熱乘曉涼先發歷張家臺三道巴中火爛泥堡自入遼東以來村閭不絕路廣數百步沿路兩傍皆種垂楊閭閻櫛比處其對門中間潦水不泄往往自成大池家養鵝鴨千百浮泳兩邊村捨盡成臨水樓臺紅欄翠檻映帶左右渺然有江湖之想軍牢三吹後必先數里先行前排軍官亦隨軍牢先詣余行止自由每與卞君乘涼曉發行不十里則且遇前排必幷轡談謔每日若此每近村閭輒令軍牢吹起吶叭四个馬頭合唱勸馬聲家家走出婦女闐門觀光無老無少裝束皆同妝花垂璫略施朱粉口皆含煙手持靴底所衲連鍼帶綫騈肩簇立指點嬌笑始見漢女漢女皆纏足著弓鞋姿色不及滿女滿女多花容月態歷萬寶橋煙臺河山腰鋪宿十里河是日通行五十里裨譯輩於馬上各定一妾所見滿漢女若他人先占則不敢疊定相避之法甚嚴謂之口妾往往猜妬怒罵詼嘲亦一長程消遣訣也明日將入沈陽

