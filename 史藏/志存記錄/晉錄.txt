晉錄

﹝明﹞沈思孝撰

山西田土﹐三十六萬八千三十九頃二十七畝零﹔夏秋二稅共二百七十二萬四千二十二石﹑絲五千斤﹑絹四千七百七十七匹﹔稅課四十四萬七千六十四貫七百丸十文。額解太倉銀六百七十七兩六錢﹔額徵工部四司銀一十萬九千九百五十二兩四錢﹐綾﹑絹﹐一千匹。

河東鹽運司﹐額解池東場﹑西場﹑中場三分司。計行鹽西安﹑漢中﹑延安﹑鳳翔﹑歸徳﹑懷慶﹑汝寧﹑南陽﹑汝州﹑平陽﹑潞安﹑澤﹑沁﹑遼。額辦小引鹽四十二萬引。余銀解太倉一千四十七兩一錢﹔解宣大山西三鎭年例十二萬四千九百三十二兩﹔代府祿糧四萬三千一百十三兩零﹔本布政司抵補民糧七萬四千二百五十九兩。

山西號爲內地﹐然﹝自﹞據東勝而寧雁衝﹐據河套而偏老震﹐寧雁入則由代岢而下﹐偏老震則由保河深入﹐於是三關之防重矣。偏頭關﹐設在保徳州迆北。西鄰延綏﹐河套﹐東連大同朔漠﹐北衝東勝一帶。寧武關﹐設在朔州西南。其地名野豬溝﹐搭達木河等處﹐俱在關西北﹐相去一百六十里﹐與偏頭關﹐老營堡地方聯絡﹐緊接暖會口要路。雁門關﹐設於代州。西抵寧武﹑偏頭﹐東連紫荊﹑倒馬﹐逼近朔州﹑威遠。地之要害﹐三關相爲甲乙。而寧武據雁﹑偏兩關之中﹐爲東西應援﹐外接入角堡﹐內維岢嵐﹐尢爲緊關。故總兵初治偏關﹐後移鎭於此。東起北樓口﹐抵大同井砰界﹔西至娘娘灘﹐過河抵延綏黃甫川界﹔邊長二百餘里。

山西﹐地髙燥﹐人家蓋藏多以土窖。谷粟入窖﹐經年如新。蓋土厚水深﹐不若江南過夕卽浥爛。惟隔歲開窖﹐避其窖頭气一時刻。卒然遇之﹐多殺人。其窖地非但蓋藏粟﹐亦以避虜。人遇窖﹐不敢入﹐惟積艸薰之。然多其歧竇﹐卽燻煙有他竅出﹐不爲害﹐第家家穿地道﹐又穿之﹐每每長裏余﹐嘗與他家穿處相遇。江南洞在地上﹐皆天生﹔塞北洞在地下﹐皆人造。

國初設大同府﹐分封代王。外分東中西三路﹐北設二邊﹐蓋虜南犯朔﹑應諸城要路也。東則天城﹑陽和﹐爲虜入順聖諸處之衝。自北二邊壤﹐虜遂直抵鎭城﹐是以總制毛伯溫設法修復五堡﹕曰宏賜﹑曰鎭川﹑曰鎭邊﹑曰鎭山﹑曰鎭河。其地皆在舊二邊之內﹐去鎭城十里。各添設守備﹐而宏賜堡居中。復添設參將﹐屯兵戍守﹐始不敢輕犯。其境東連諸胡﹐西接套口。東起天城﹐抵宣府鎭西陽和界﹔西至井砰﹐抵山西北樓口。邊長六百四十餘里。

魏王盛兵蒲阪﹐平陽府蒲縣以塞臨晉。縣屬蒲州韓信爲疑兵﹐陳船欲渡臨晉﹐而伏兵從夏陽﹐西安府韓城縣以木罌渡軍襲之。

黃河自西安府入本省界﹐經大同府境﹐入太原之保徳﹑岢嵐州﹑興縣﹐又經永寧州﹑寧鄕縣至平陽府﹐經永和﹑大寧﹑吉州﹑河津﹑滎河﹐達蒲州。蒲在河之東﹐從此歷芮城﹑平陸﹑垣曲﹐經陜之潼關﹐始入河南界。

晉中俗儉朴﹐古稱有唐虞夏之風。百金之家﹐夏無布帽﹔千金之家﹐冬無長衣﹔萬金之家﹐食無兼味。飯以棗﹐故其齒多黃﹔食用羊﹐故其體多肉。其朔風髙厲﹐故其色多黯黑﹐而少紅顏白皙之徒。其水泉深厚﹐故其力多堅勁﹐而少濕郁微腫之疾。地有洞﹐故其虜至可避﹔商有件﹐故其居積能饒。惟五六月歊暑炎爍之時﹐日則捉扇而搖﹐夜仍燒炕而睡﹐此不可以理詰也。

平陽﹑澤潞﹐豪商大賈甲天下﹐非數十萬不稱富。其居室之法善也。其人以行止相髙。其合夥而商者﹐名曰夥計。一人出本﹐眾夥共而商之﹐𨿽不誓而無私藏。祖父或以子母息匄貸於人而道亡﹐貸者業捨之數十年矣﹐子孫生而有知﹐更焦勞彊作以還其貸。則他大有居積者﹐爭欲得斯人以爲夥計﹐謂其不忘死﹐肯背生也。則斯人輸少息於前﹐而獲大利於後。故有本無本者﹐咸得以爲生。且富者蓄藏不於家﹐而盡散之爲夥計。估人產者﹐但數其大小夥計若干﹐則數十百萬產可屈指矣。所以富者不能遽貧﹐貧者可以立富﹐其居室善而行止勝也。

蒲﹑解﹐皆平陽名郡。論州治﹐則解不及蒲﹔論屬邑﹐則蒲不及解。

河曲之地﹐取義於黃河一曲也。宋時爲火山軍﹐以其地有火山。巖石隙縫處﹐煙气迸出﹐役之竹皮木屑﹐則焦﹔架之以鬲釜水米﹐則熟。其下似一團純火﹐而山仍有艸木﹐根株不灼﹐事理之甚奇者。

沁水﹐出沁州沁源綿山之東谷﹐經嶽陽﹑澤州﹐穿太行﹐出覃懷﹐入黃河。狐首諸經云「界水則止。」太行綿亙龐厚﹐非一水所能界﹐故桑乾﹑滹沱﹑淸﹑濁漳﹐皆穿太行而東。當黃﹑淮泛濫時﹐當事者欲引沁水入衛﹐以分河勢﹐不知河入中國﹐受涇﹑渭﹑澠﹑浴﹑汴﹑泗諸水﹐非沁一水之能分其勢也。且沁出太行而南﹐皆山麓險阻﹐不能引而之衛。若沁可入衛﹐則河復禹故道﹐當不難矣。諸葛孔明曰「識時務者在俊傑」。

太原﹐縣十里晉祠﹐蓋以祀唐叔。而中有元君廟﹐泉出其下﹐匯而爲池。又前行數十步﹐流漸盛﹐東西分注﹐太原﹑淸源二邑實賴之。水淵泓澄徹﹐爲晉中勝景。其西爲奉聖寺﹐初不詳所始﹐後得王明甫《方伯碑文》讀之﹐乃知爲唐鄂公尉遲敬徳所建。鄂公英姿颯爽﹐驍勇絕倫﹐文皇創造﹐戰功當爲第一。晚乃悔悟前非﹐棲心三寶﹐遂建剎並州之南﹐疏請臨軒敕名奉聖﹐銷鷙气以慈航﹐斂雄風於寂境﹐蓋異人天資朗徹﹐故能超出塵网﹐完保榮名。視信越諸人﹐霄壤懸絕﹐𨿽曰主徳克終﹐抑亦自全有道矣。韓蘄王初不知書﹐晚解兵柄﹐策蹇驢西湖山水間﹐時作小詞﹐默契禪理﹐與此頗相類。豈俗所云「大富貴者多自修行中來」耶﹖

大同右衛軍馬坤女﹐年十七﹐將適人﹐化爲男子﹐嘉靖戊申七月也。後隆慶間﹐有李良雨者﹐又化爲婦人﹐婦妝見客不羞。今萬曆間﹐又有儀賓生兒之異。比聞之﹐乃一神托胎於其腹中。臨產﹐輒自言欲肋出。其人懼﹐求從穀道﹐神嫌穢不肯。再三求之﹐請以香水數斛澡之﹐乃從。澡畢﹐遂滅形不知去向。

潞安府長子縣城﹐堯長子丹朱築也﹐故以名縣。縣去府治僅三十里﹐又當孔道﹐車馬往來絡繹。縣衙素有怪。每中夜﹐若衣冠出遊者﹐或時至公堂﹐胥吏輩羣然走避之﹐以爲常。近已絕矣。

三受降城﹕東城﹐在廢東勝州北﹐今朔州西北四百里﹐漢雲中郡﹔中城﹐在今大同郡城西北五百里﹐東去東城三百里﹐漢九源縣﹔西城﹐在古丰東北八十里。三城皆唐張仁願所築﹐以受北地之降人者也。西城﹐開元圮於河﹐別置河東。寶歷初﹐又徙東城於綏遠峯南。中城﹐遼﹑元置州縣。今三城皆不守﹐而邱富﹑趙全等乃道俺答爲板升﹐以受中國之降人據之。板升眾可十餘萬﹐中國百工技藝無所不有。趙全已爲俺答造宮殿﹐及入住之日﹐忽梁折﹐俺答疑﹐終身不敢入宮室﹐仍舊守水艸住牧。全𨿽服上刑﹐他日邊塞之禍﹐終潰於此。蓋南有香山﹐北有板升﹐此寇之所必資也。

晉俗勤儉﹐善殖利於外﹐卽牧畜亦藉之外省。余過朗陵﹐見羊羣過者﹐羣動以千計﹐止二三人執箠隨之。或二三羣一時相值﹐皆各認其羣而不相亂。夜則以一木架令跳而數之。妓婦與肩酒淆者日隨行﹐剪毛以酬。問之﹐則皆山以西人。冬月艸枯﹐則麾羊而南﹐隨地就牧﹐直至楚中洞庭諸湖左右澤藪度歲﹐春深而回。每百羊﹐息恙若干﹐剪毛若干﹐余則牧者自得之。

晉錄

