淸代琉球紀錄集輯淸張學禮﹑王士禎﹑徐葆光﹑趙文楷等撰

使琉球記張學禮

中山紀略張學禮

琉球入太學始末王士禎

中山傳信錄徐葆光

槎上存稿趙文楷

使琉球記李鼎元

中山見聞辧異黃景福

琉球實錄錢��

琉球說略﹝譯述﹞姚文棟

琉球形勢略中根淑

琉球朝貢考王韜

琉球向歸日本辧王韜

淸代琉球紀錄集輯

使琉球記

中山紀略

琉球入太學始末

中山傳信錄

槎上存稿

●使琉球記張學禮

王序

立庵外兄之奉使中山也﹐觴而送之西子之湖﹔舉酒酹地曰﹕『願蓬萊水淺﹐安瀾如湖﹔奉天子命﹐其速竣事還﹐當以卮酒謝西湖也』。越明年歸﹐余又遲之湖上﹐相見甚歡﹔又舉酒酹湖﹐不負前約。是時月淡柳柔﹐煙鬟花靨駘宕綽約﹐弄姿三雅之間﹔笑指孤山﹐語立庵曰﹕『白傅詩謂「到岸請君回首望﹐蓬萊宮在海中央」。余聞馬齒﹑姑米皆插洪波中﹐得無是耶』﹖立庵笑﹐出「使中山記」俾余讀之。開卷尺許﹐四山風來﹑水過堤上﹐林鳥叫號﹑殘月倏落﹔乃撫捲嘆息曰﹕『境遇何常﹐或燕燕居息﹑或盡瘁事國﹑或棲遲偃仰﹑或王事鞅掌﹐信不誣也』。立庵乘長風﹑破萬里浪﹐爲國懷徠異域﹐奚啻天上客星﹗而予以麋鹿野姿﹐早棄林壑﹐逍遙自恣於山水之間﹔其爲度越﹐可道裏計哉﹗𨿽然﹐掛颿拾月﹑捨棹攜琴﹐兩人興致正復不淺﹔把酒臨風﹐亦何有焉﹗書罷﹐千巒始開﹐雙水如笑。

康熙甲辰花朝﹐眷弟王言頓首題於西冷之寓樓。

趙序

古者﹐使臣不越甸服﹑侯服之內﹐而皇華四牡歌詠慰勞﹐無窮焉。今立庵張公遠使絕域﹐海若﹑陽侯皆識禦史驄矣﹔其爲歌詠慰勞﹐宜何如哉﹗乃甫登陸解裝﹐輒書其道裏風濤之險﹐述其奉揚庥命﹑下國輸誠委順之情。美哉﹗一何其實而不華﹑文而有體也耶﹗立庵歸朝﹐公卿故人勞苦問訊﹐當把玩是編﹐感其忠摯誠悃可格神明﹐而又無乘槎鑿空之語﹔卽以此當成周盛時郊勞贈答﹐可也。異日相天子成郅隆之治﹐重譯來者報曰「海不揚波已三年矣」﹗則今日所記波濤風雨之鄕﹐安知非異日鏡水石帆﹑安流呼嘯之地也哉﹗其可以慰立庵矣。讀畢﹐聊書其首。

時康熙甲辰端月﹐欽命總督浙江等處地方軍務兼理糧餉太子少保﹑兵部尙書兼都察院右副都禦史趙廷臣頓首拜題。

琉球﹐東海小國也。唐﹑宋以來﹐世奉正朔。王姓尙﹐名質﹔自明季請封未果﹐使者畱滯閩中。順治三年福建平﹐通事謝必振自江寧具投經略洪承疇﹐轉送進京。禮部題「敕印未繳﹐不便遣封」﹔必振取繳敕印﹐飄流日本。十一年七月﹐始來部﹐請冊封。循舊典﹐應差科員﹑行人﹐學禮與今副使王垓實膺是選。召對太和殿﹐正副使俱賜一品麒麟服﹑玉帶﹑東珠頂﹐賜禦酒﹑敕印﹐差官護送前往。辭朝﹐蒙世祖召詢家世﹐學禮奏﹕『臣弟學聖﹐忝任福建巡撫。臣有子六人﹕長子思明﹐見任江南分巡道﹔次子思恭﹐見任參領﹐管佐領事﹔三子思齊﹐廣平知縣﹔四子思行﹐吏部筆帖式﹔五子思信﹐蔭生﹔六子思任﹐蔭生﹐候補筆帖式。嫡孫景芳﹐世職阿達哈哈番』。世祖聞奏﹐大悅﹕『卿乃巨族老臣﹐福祿來崇﹐子孫繩繩﹔此去無妨』﹗賜茶畢﹐辭行。十月﹐抵江寧﹐因遴選隨行醫官趙政之﹑熊耀陵。次年正月﹐至武林﹔天文生朱廷樞病故﹐移咨督﹑撫請補。三月﹐入閩造船﹔藩司詳稱﹕『舊例﹐舵木用鐵力。其木產於廣西﹐由海道運﹔今遊氛未靖﹐未可計程至也。敢請緩期』﹗因畱閩四載。新補天文生黃道隆又故﹐仍請補。奉旨﹕『海氛未靖﹐欽差官暫行掣回﹔俟平定之日﹐另行差遣』。十五年﹐進京繳敕印。世祖宣至殿上﹐賜茶﹔謝恩﹐仍入兵垣辦事。是年﹐裁左﹑右科員﹐攺授江南道禦史﹐掌河南道﹔奉差河東巡鹽。事竣﹐值鼎湖陞遐﹐今上卽位﹔維新出治﹐考核臣工。奉旨﹕『張學禮巳差冊封琉球﹐爲何不去』﹖禮部回奏「世祖掣回」。上念遐方盼待日久﹐員役物故多人﹐遲延或有隱情﹔再奏再駁﹐竟議革職﹕所以勤遠略也。

元年十月﹐忽奉上傳﹕『張學禮﹑王垓仍差冊封琉球﹔事竣之日﹐以原官用』。棄故圖新﹐所以勵勞臣也。補差天文生李光宏﹑太醫吳燕時﹐聘請從客陳翼等﹔於十一月就道。

二年四月﹐抵閩﹔督﹑撫設席於南臺﹐閱視船隻。其船形如梭子﹐上下三層﹐闊二丈二尺﹑長十八丈﹑髙二丈三尺。桅艙左﹑右二門﹐中官廳﹐次房艙﹔後立天妃堂﹐船尾設戰臺。桅桿﹐眾木湊合﹐髙十八丈﹐俱用鐵裹﹔桿頭有斗﹐可容數人觀風了望。船內有水井二口﹐設官司啟閉﹐不妄用涓滴。船底用石鋪壓﹐上層列中炮十六位﹑中層列大炮八位。是日﹐設祭﹐封桅炮訖﹔詢舵之所來﹐云有紅毛國進貢請兵﹐船數隻巳回﹐畱三隻﹐現泊江上﹐因購得鐵力木舵。隨往泊所視之﹐有侍郎總兵二員﹑從役三四十人。其人面白髮黃﹑眼綠鼻髙﹐戴黑圓帽﹑執紅棍者爲尊。官穿紅哆羅呢﹐從員穿靑綠﹔髙底木屐﹐前髙後低。其船底用鐵包﹐縫以鉛灌。桅桿三節﹕如風大﹐用一節﹔風小﹐用二節﹔再微﹐用三節。每節有盤﹐無斗﹔盤容數人。其船堅而且穩﹐左右前後俱有大炮﹐過海最善。所造二舟𨿽堅固不及﹐而寬﹑廣過之。督撥水師守備王祚昌﹑魏文耀﹑千總陳蘭﹑施恩﹑兵丁二百五十餘名﹑長隨五十餘名﹑傳宣二員﹑聽用四員﹐管水井二員﹑通事二員﹑管舵管羅鏡二員﹑書吏門皁轎傘役百餘名﹑吹手十六名﹑舵工二十餘名﹑水手六十餘名﹐擇吉於五月初四日登舟。初八日﹐迎供天妃像。十一日﹐靖藩設宴。次日﹐督﹑撫﹑藩﹑臬出餞於南臺﹐從官以下籩豆有加﹐以光使臣﹑昭國體也。十七日﹐泊林浦。十八日﹐過鼓山。十九日﹐過羅星塔。二十日﹐過閩安鎭﹐鎭將李遣遊擊鄭洪以鳥船百餘﹑兵三千護送出海。次猴嶼﹐祭天妃。二十二日﹐候風廣石。風汛不定﹐復回猴嶼﹔再過閩安﹐避風羅星塔下。閱十日﹐風汛定﹐再過猴嶼﹔見梅花所故城﹐荒榛瓦礫﹐滿目淒然。通官謝必振稟云﹕『天妃姓蔡﹐此地人﹔爲父投海身亡﹐後封天妃。本朝定鼎﹐尙未封』。於是至廟行香﹐許事竣請封。

初七日﹐西南風微起﹐向闕叩辭。時長子思明巳解任﹐送至海口﹐不忍分離﹐必欲隨侍﹔再四拒之﹐乃止。出海口﹐中流風作﹐護舟遊徼左右﹔炮流旌掣﹐閃電虹飛。炮聲轟動﹐空海如沸。坐戰臺﹐顧而喜曰﹕『馬之罄控在人﹐舟之旋折亦復如是。有軍如此﹐何煩朝廷南顧憂爲』﹗是日﹐至白洋﹐大風息﹐雲霧散﹔忽見賊船一隻﹐隨令遊擊領兵發炮﹐擊碎賊船﹐殺賊百餘。道開﹐舉帆長往﹔鄭之舟師亦辭歸矣。初九日﹐浪急風猛﹐水飛如立﹔舟中人顚覆嘔逆﹐呻吟不絕。水色有異﹐深靑如藍﹔舟子曰﹕『入大洋矣』﹗頃之﹐有白水一綫﹐橫亙南北﹔舟子曰﹕『過分水洋矣﹗此天之所以界中外者』。隨見羣魚發鬣﹐有人立者﹐有飛舞水面者﹐有作相撲狀者﹔魚之脊翅豎如大桅﹐周圍旋繞。舟子曰﹕『水族聞封舟過海﹐歡忭來朝﹔此祥徵也』。海洋之水﹐綠﹑白﹑紅﹑藍﹐歷歷如繪﹔汲起視之﹐其淸如一﹕不能解也。十一日早﹐忽見一山橫於舟前﹐首尾約長千丈﹔隨將洋鏡照之﹐非山﹑非云﹐乃巨魚耳。於是令僧道設醮施食﹐其魚漸沈﹐與水相平﹐猶如沙嶼蘆葦﹔至晚潛消。十二日﹐過糠洋﹐風恬浪靜﹐天水若一。日出﹐則海水俱紅﹔月現﹐則碧天皓潔。時有大沙魚二尾﹐長三丈餘﹐隨舟左右。每一尾﹐有小魚二尾隨之﹐亦不離左右﹔形如河魨﹐花綠可愛。又見一魚﹐長丈餘﹔身黑尾紅﹐腦上方白如玉印。是夜﹐飲於戰臺。宵深無風﹐忽聽船旁咂水聲﹐其船動搖﹔繼噴水滿船。舟子曰﹕『此乃大魚戲水﹐勿驚』﹗連日無風﹐船浮水面﹐膠滯不前。通官謝必振稟﹕『巳離梅花所七日﹐不見一山﹔舟中水米且盡﹐枵腹三日矣。惟有順流七島﹐冀活兩舟』。余聞七島去中山遠﹐有羈王命﹔不可。令舵工上鬥了望﹐見東北一山形﹐圓卑如覆盂﹐四面無址﹔諒無居民﹐心甚疑。十五日﹐有風自北來﹐又見一山如長蛇蜿蜒水中。至晚﹐抵山下﹔見柴薪堆積﹐知有居民。恐有礁石﹐不敢近﹔遶山行﹐以待天明。居民驚疑﹐遁入深山。差王大夫﹑鄭通使上山探問﹐云是琉球北山﹐與日本交界﹔舉舟歡忭。隨有地方官進水﹑薪﹐居民亦至﹔問所見小山﹐云乃尢家埠琉璜山也﹐北去日本﹑東去弱水洋矣。過此﹐當飄蓬萊扶桑﹐不知何日西還矣。倘神不假北風引舟南行﹐過此將安之乎﹗痛定追思﹐喜逾望外。泊一宿﹐差琉人破浪先往。十八日﹐南風起﹔風逆﹐不能起椗。地方官撥小船百餘﹐牽挽出口。十九日﹐將近伊藍埠﹐有二龍懸掛﹐尾﹑鬣俱見﹔風雲四起彯播﹐蕩■﹝風矞﹞搖曳。大桅決﹐鐵箍巳失二三﹔舟中人怖絕﹐恍惚晦冥﹐似有天吳﹑海童奔逸左右者。守備王祚昌﹑魏文耀告曰「皇靈遠降絕域﹐百神來集﹔速出「免朝牌」示之』﹗牌懸﹐如故也。頃之﹐乃悟﹔易墨以朱﹐一懸鷁首﹑一投於海中。天漸開﹑云漸散﹐風仍大作。土人稱此是龍潭﹐不可泊﹔轉至山南。余因連日受驚而病﹐登岸調養三日方愈。

二十五日﹐次溫鎭﹐抵那壩港﹐法司等官來迎﹔士民歡闐﹐金鼓不絕。國人先年請封﹐到閩有六十人﹐故者四十餘。家屬來問﹐詢知人在者﹐喜逾重生﹔巳故者﹐哀慟欲絕﹕不覺傷感。是日﹐中山王備龍亭﹐恭迎敕印﹔稱舊館毀敗﹐巳備民房﹐現在修理。因在船守候六日。七月初一日﹐進館。王差法司呈供應舊冊﹐云向來供應﹐俱照此冊﹔因三年不雨﹑五穀不登﹐不能如前。余念其困窮﹐一應供應十減八﹑九。擇十七日﹐行冊封禮﹔鼓樂導引﹐傾國聚觀﹐不啻數萬﹐懽聲若雷。王出城三里﹐至守禮坊下﹐具朝服行九叩禮﹐乘轎進城。至中山殿前﹐將敕印供奉﹐行九叩禮﹔付官蔣宿耀上左臺宣讀﹐王跪聽。宣畢﹐將敕印並恩賜蟒袍﹑裝花綾紬四十八疋付王收受﹔行九叩禮。王妃敕諭付官孟道脈上右臺宣讀﹐王妃跪聽。宣畢﹐將蟒緞﹑裝花綾紬四十八疋付王轉付妃收受﹔又行九叩禮。事畢﹐與王交拜﹐更衣赴宴。舊例﹐器用金﹑銀折席﹔余仰體朝廷柔遠之意﹐槪行除免。使臣例有七宴﹝重陽有龍舟﹞﹐國無優伶﹐笙簫擊鼓而歌者士夫以下等官﹐舞則十齡幼童——皆各官子弟爲之。歌章大義﹐首祝天子萬年﹐繼訟使臣有光海邦﹔此大較也。次日﹐大雨三日﹐通國加額﹔云「聖天子恩澤沾霈﹐奠我海邦﹐世世戴之」﹗

大典旣竣﹐戒員役宿館中﹐候風回舟。舊例﹐過海以夏至前後兩﹑三日﹐歸以冬至前後兩﹑三日。是月十一日﹐冬至。十二日﹐登舟﹐王率屬詣署餞送﹐不忍別﹔至晚﹐方回。十四日﹐東北風起﹐出那壩港﹔暮抵馬齒﹐過孤米。十六日﹐颶風大作﹐暴雨如注。船傾側將危﹐與副使王公登戰臺﹐匍匐風雨中﹐亟禱天妃﹔風愈大﹐桅搖撼將倒。桅右敧﹐則龍骨現於左﹔桅左敧﹐則龍骨現於右﹝龍骨﹐船底定■﹝舟參﹞木也﹞﹕忽折半截﹐相連不斷。船愈側﹐哭聲震天。余曰﹕『兩人奉使無狀﹐應死﹗爾等葬於魚腹﹐何辜』﹗眾應曰﹕『大數巳定﹐同死無怨』﹗桅出入波濤﹐篷半浮水面﹑半罩戰臺﹐相系牽帶﹔舟人曰﹕『桅不速斷﹐舟必中裂』﹗於是再禱以請﹐風勢如故。余仰天大呼曰﹕『皇帝懷柔百神﹐天妃血食中土﹐不在祀典內耶﹗使臣願投海中﹐桅可速去﹐冀活餘人﹔歸報天子﹐神之賜也』。隨有火光熒熒﹐自風雨中起霹靂﹐斷截其桅﹔卽令守備魏文耀﹑千總陳蘭割去篷索﹐篷﹑桅逝而船始平。但風浪搏擊﹐舵不能定﹕舵左轉﹐舵右者隨而僕﹐舵右轉﹐舵左者隨而僕。浪由船尾進﹑從鷁首出﹐嚴冬凜冽﹐舟皆裹冰。榜人凍沍﹐不能施力﹔亟易其衣﹐初以布﹑次以紬緞裘襖﹐凡一晝夜。十七日﹐雨𨿽止﹐風仍大作。通官曰﹕『遇險不死﹐或有可生﹔須再禱』﹗各許願﹐設簿登記。時黑雲密布﹐上下晦冥﹐心寒膽裂﹔問必振曰﹕『汝言可生若何』﹖云﹕『大桅𨿽去﹐頭桅尙存﹐可生者一。舵乃二繩沒於水底﹐夾於龍骨﹔一繩斷﹐舵卽浮。今勒索無恙﹐可生者二』。十八日﹐舟子忽報曰﹕『勒索斷﹐舵浮於水﹐危在頃刻矣』﹗余令曰﹕『如能下水者﹐賞銀五十兩』。有一人出應令﹐飲酒而下﹐入水卽起。余又曰﹕『能換繩者﹐賞銀百兩』。有一﹑二少壯者出應﹐皆隨下隨起﹐入水不能﹐起舵不可。船從風順流﹐隨波上下﹐又一晝夜﹐不知幾千里也。十九日﹐風息﹔禱神起舵﹐三禱三從。易繩下舵﹐風乃止。設使易舵時風起﹐則船必覆﹔今禱而隨心﹐人舟無恙﹐神之佑也。二十日﹐東北風起﹐修整篷﹑桅。東風大作﹐拆帳房爲帆﹐繼以被﹕皆可翼風﹐舟行如飛。二十一日﹐有一鳥﹐綠嘴﹑紅足﹐形若雁鶩﹐集戰臺。舟人曰﹕『天妃遣來引導也』﹗相狎如馴鳥。二十二日﹐海水漸渾﹐中國相近﹐但恐過閩或抵粵耳。行至申刻﹐望見一山浮於天際﹔二十三日﹐舟子曰﹕『是浙江之定海﹐北是普陀﹑西是九山也』。喜甚﹐隨犒勞舟人。午後﹐忽見賊船四隻揚帆從東北來﹐不遠數里矣﹔通官謝必振﹑守備王祚昌告曰﹕『我船篷﹑桅俱無﹐若調風對敵﹐萬不能﹔柰何』﹗余曰﹕『豈可束手待之』﹗急令各官督內司長隨各備弓箭﹑銃炮﹑手槍﹐其餘舟人取壓船石﹐貯備對仗。忽天際雲霧薈蔚﹐垂蔽我舟﹔有頃復霽﹐賊帆滅迹矣。晚至福寧﹐舟人曰﹕『悉是賊窩﹐不可近﹗此去閩安﹐只有兩潮﹔再出大洋﹐可以直進』。又恐西北風起﹐傍九山下迆邐而進。日晡﹐遠望山上隱隱有火光﹐山下船桅如林﹐不敢近。二十四日﹐舟子報曰﹕『船巳到五虎門矣』﹗正遇落潮﹐隨放炮﹔守口兵丁驚疑﹐亦放炮迎敵。急令鼓吹﹐揚旗示之﹔然後官役出迎﹐直達閩安。李總鎭慰問曰﹕『舟中人口無恙乎』﹖余曰﹕『前朝舊例﹐封舟過海﹐恐飄流別島﹑不能復回﹐隨帶耕種之具﹔又慮員役損失﹐後事俱備。今隨行數百餘人無一損失﹐皆朝廷之福也』。詢二號船﹔隨風飄至江南崇明之鳳尾山﹐南行一晝夜將至廣東﹐始得順風而轉﹐已至閩安二日矣。謝恩船遲半月到﹔因風壞船﹐復回修艌﹐故來遲耳。大船進口﹐先用小船剝﹔進南臺﹐靖藩﹑督﹑撫﹑司﹑道出郭迎﹐情禮歡洽倍於去時。二十五日﹐進城。至天妃廟﹐行香。余與副使王公各出貲酬願﹐如所許數﹔員役亦然。督﹑撫委王守備修蓋廟宇﹐余仍置金冠﹑懸匾﹐答神惠也。

季冬二十二日﹐起行﹐督﹑撫餞送。至建寧度歲。正月﹐至衢州﹔長子思明來迎﹐云「拜別後不敢歸﹐坐待於浙耳」。抵杭州﹐督﹑撫﹑司﹑道置席西湖﹐與表弟王大哉﹝言﹞盤桓數日。三月﹐過姑蘇﹐至京口。五月﹐過山東﹐河水涸﹐船不能進﹐日行不數里。七月﹐抵通州。初十日﹐同副使王公率琉球陪臣並隨封官員謝恩復命﹐琉球進貢土物綿盔甲一副﹑鍍金鞍■﹝革占﹞一副﹑琉槍刀﹑琉磺﹑磨刀石﹑蕉布﹑琉扇﹑琉紙﹑胡椒赴禮部交畢﹔奉旨宴犒並隨封官員。臨行﹐中山王贈金百兩﹑副使九十兩﹐兩臣固辭﹔王另疏上聞﹐奉旨﹕『著張學禮﹑王垓收領』。又與副使赴繳一品服色﹐部云﹕『此系恩賜﹐不必繳』。

是役也﹐去程三月﹐歸僅一旬﹔其間陟險至再﹐皆獲安全。皇靈遐暢﹐感格幽顯﹔甘雨隨車﹐百神效職。溟渤奇觀﹑山川﹑風俗﹐筆不能載﹔聊紀一二﹐傳示後人。至熙朝盛典﹐曠世遭逢﹐余兩臣亦忝竊焉云爾。

●中山紀略張學禮

琉球﹐海中小國也。所出土產﹐惟蕉布﹑硫磺﹔其煙﹑刀﹑紙張﹑摺扇﹑漆器之類﹐皆來自日本。國有米﹑麥﹐只可供應王府﹔民皆食蕃茹﹐狀如薯蕷。宴賓客﹐席甚簡薄﹔斤肉﹑樽酒可享數人﹐敍款洽而已。一席不過一﹑二器﹐卽夫妻兒女﹐從不聞同餐食之﹔所餘﹐皆棄之。客來相訪﹐不分上下東西﹐任隨客意自坐﹐盤膝於地。坐下﹐方叩一首﹐煙﹑酒﹑茶湯接踵而至。如客返﹐亦叩一首竟出﹔主人不送迎﹐若無聞也。官宦之家﹐俱有書室﹑客軒。庭花﹑竹木﹐四時羅列﹔架列「四書」﹑「唐詩」﹑「通監」等集﹐板翻髙闊﹐旁譯土言。本國之書亦廣﹐但不知所載何典﹑所言何事耳。設官之法﹐自唐﹑宋至元﹐王之長子應襲爵者﹐至中國入國子監讀書﹔其父薨﹐始歸受封。至洪熙時﹐憫其來往風波驚險不測﹐特免之﹔賜三十六姓人教化三十六島﹐子孫世襲通使之職﹐習中國之語言﹑文字。至今請封﹑謝恩﹑朝貢皆諸姓之後﹐俱有姓名﹔若土官﹐有名無姓也。取士之法﹐不尙文﹑不考試﹐舉賢良方正﹐由秀才歷法司。設官長﹐無衙門﹐從役惟百姓輪值。其執法甚嚴﹐不徇情面﹔卽官長父子﹑兄弟犯法﹐輕則徒流﹑重則處死﹐不曲庇絲毫也。百姓見官長經過﹐男女皆去簪﹑脫屐﹐俯伏道旁﹔俟過而後敢行﹕小心畏法若是。道不拾遺﹐夜不閉戶﹕甚有太古之風。有犯罪者﹐大夫聞之法司﹔法司察其因由曲直﹐令曲者死﹐亦不敢遲畱也。有犯法重者﹐竟自刎頸﹑投繯﹐不敢妄辧求生。男女不薙胎發﹔男至二十成立﹐娶妻之後﹐將頂發削去﹐惟畱四餘﹔挽一髻於前額右旁﹐簪小如意。如意亦分貧賤品級﹕國王用金而起花者﹐王之伯叔兄弟用光金﹔三法司﹑紫金大夫用銀起花者﹐大夫﹑通使等職用光銀﹔百姓用玳瑁﹑明角﹑竹簪而已﹐婦女亦然。衣服敞袖長袍﹐腰系全幅錦緞長丈餘﹐兩旁插扇子﹑煙袋﹑小刀之類﹔足穿無根皮鞋。冠以紙爲胎﹐紬布裹之﹐分貴賤﹔長七寸﹑闊二分﹐周回三轉﹐共爲一圈。王用五色花綾﹐王之叔伯兄弟子侄用黃花綾﹐宗族用黃光綾﹔法司﹑紫金用紫花綾﹐大夫﹑通使等官用紅絹。初進王府者爲秀才﹐用紅光絹。王府役人及雜職﹐用紅布﹔百姓皆用靑﹑綠布﹕此定制也。

彼國人𨿽與中國同而言語大別﹕金曰額膩﹑銀曰喀難﹑爺曰安知﹑大曰倭捕煞﹑小曰彌煞﹑紅曰呀噶煞﹑白曰十六煞﹑男曰會耕噶﹑女曰會南宮﹑幼小曰蛙籃璧﹑父母曰倭牙﹑喫曰米小利﹑飯曰安班﹑酒曰薩幾﹑好曰優噠煞﹑不好曰挖煞﹑醉曰威帝﹑睡覺曰殷帝。人名俱有四﹑五字者﹐如馬爛敏達羅﹑如喀難顧司姑之類﹐惟有阿彌多﹑夜弗蘇二名呼喚者甚多。

國中有迎恩亭﹐卽天使登岸之所﹔離海口三里許﹐在那壩港地方。其間里巷相連﹐人居稠密。過此則天使館﹐向來冊封員役俱駐於內。館中有廳堂﹑廊房﹑樓閣﹑亭園﹑臺榭﹑書室﹑小軒﹐周圍寬廣﹐與燕中報國寺相類。館內鋪設﹐桌椅﹑牀帳及碗碟什物﹐俱照中國制度﹔設專司﹐收貯在府。俟天使至日﹐方敢動用。今館𨿽傾頹﹐後樓上尙有故明使臣杜三策題梅花詩百首於壁間﹐其餘吟詠甚多﹔外有匾額﹑字畫﹐皆故明歷代名公之遺蹟也。館前有空地百畝﹐每日午後﹐婦女或老﹑或少攜筐挈筥聚集於此爲貿易﹐實遊玩也﹔傍晚﹐方歸。其間﹐亦有殊色搖曳而來。風俗﹕女子自幼卽刺黑點於指上﹐年年加刺。至十二﹑三歲出嫁時﹐竟成梅花﹔至衰老﹐手背皆黑矣。發長四﹑五尺﹐頭梳一髻﹐光如油﹑黑如墨﹔不修眉鬢﹐不帶釵環﹑手飾﹐不施脂粉。穿大領衣﹐色尙白﹔有時以手扯裳﹐有時以衣覆腦若兜衣之狀。如有夫之婦犯奸淫﹐男女俱死。亦有女子不嫁人者﹐竟離父母自居﹐專接外島貿易之客﹔女之親戚兄弟——毋論貴賤﹐仍與外客親戚往來﹐不以爲恥。若遇本處有室者﹐亦不苟合也。那壩港至中山王城約二十餘里﹐殿在山頂。其殿康熙元年冬天火焚﹐至今尙未建。殿後有一小峯﹐名「虎崒」﹔下有小廟﹐無像﹐但設香供於地。殿前有石壁﹐髙數丈﹑闊二十餘丈﹐平如斧削。中間有一穴﹐穴口嵌一鐵龍頭﹐龍口內有泉水噴出﹐從空注下﹐卽大旱之年水亦不竭。王城西北里許﹐有一大池﹐池內有鯉﹑鯽魚。又一山﹐松柏參天﹐明花四布。王城之西南﹐有中山王之祖塋﹔塋中無塚﹐惟石碑上刻「琉球中山王祖塋」。塋前五峯相對﹐左右有情﹔後有靠山﹐沙水相映。明堂廣闊﹐可容萬馬﹐遠山圍抱。中山王家廟﹐離那壩數里﹔官民經過﹐下馬步行。廟前有海水來朝﹐金碧相映。前﹑後殿中所供牌位﹐自唐﹑宋以來子孫不替﹐守廟是僧。那壩之東北三里有三淸殿﹐殿前二松大數圍﹑髙二十餘丈﹐枝葉茂盛﹐勢若飛舞。三淸殿東有天妃廟﹐廟𨿽窄隘﹐幽邃可觀。廟東有演武場﹐南有長虹橋﹐闊百丈餘﹑長五里﹔橋下大水﹐名曰「曼湖」﹐通海。過橋有松嶺﹐嶺長二十里許﹔松楸滿目﹐蒼翠郁然﹕亦琉球之一景也。

舊例﹐使臣有七宴——迎風宴﹑事竣宴﹑中秋宴﹑重陽宴﹑冬至宴﹑餞別宴﹑登舟宴﹐器用金銀折席﹐琉刀﹑小刀﹑蕉布﹑琉煙﹑薴布﹑琉扇﹑琉紙﹑琉槍並折席。已上俱免﹐只領席﹔從員役亦然。守備﹑千總﹑通官等三十餘員﹐每員廩給免去九分﹐每日支米﹑面各一斗﹐牛﹑羊﹑豬肉各十斤﹐鮮﹑幹魚各十斤﹐雞﹑鴨各十隻﹐燒酒﹑油﹑鹽﹑醬﹑醋各十斤﹐柴十束﹔長隨﹑內司﹑聽用各官五十餘員俱半廩給﹐每日支米﹑面各五升﹐牛﹑羊﹑豬肉各五斤﹐鮮﹑幹魚各五斤﹐雞﹑鴨各五隻﹐燒酒﹑油﹑鹽﹑醬﹑醋各五斤﹐柴五束﹔僧道及各項匠作﹑書吏﹑門皂等役百餘名口糧﹐每日支米﹑面各三升﹐牛﹑羊﹑豬肉各三斤﹐鮮﹑幹魚各三斤﹐雞﹑鴨各三隻﹐燒酒﹑油﹑鹽﹑醬﹑醋各三斤﹐柴三束﹔兵丁及各官隨役二百餘名俱月糧﹐每日支米﹑面各二升﹐牛﹑羊﹑豬肉各二斤﹐鮮﹑幹魚各二斤﹐雞﹑鴨各二隻﹐燒酒﹑油﹑鹽﹑醬﹑醋各二斤﹐柴二束。封舟過海﹐例有從客偕行﹔姑蘇陳翼——字友石﹐多才多藝﹐王持帖請授世子等三人琴。

世子名曰彌多羅﹑王之婿名曰啞弗蘇﹑三法司子名曰喀難敏達羅﹐寓天界寺習一月﹐移至中山王府又月餘﹔授世子思賢操「平沙」﹑「落雁」﹑「關雎」三曲﹐授王婿「秋鴻」﹑「漁樵」﹑「髙山」三曲﹐授法司子「流水」﹑「洞天」﹑「塗山」三曲﹕求詣無虛日﹐皆稱曰「友石先生」。西湖吳燕時——字羽嘉﹐業歧﹑黃﹐切脈知生死﹔國中求治者﹐無不立愈﹕亦有數人受其傳。八月中秋節﹐王設宴。是日﹐設席正殿﹔兩使上坐﹐從客向西﹐中山王向東北陪。其欽天監﹑太醫院﹑守備﹑千總各官﹐設席別院﹐俱三法司﹑紫金大夫陪﹔內司﹑長隨﹑中軍﹑聽用各官﹐設席別院﹐俱大夫陪﹔冊封書吏﹑僧道各役﹐俱長使﹑通使陪﹔其兵丁﹑跟役﹐俱秀才雜職陪。其通官二員﹐時在左右傳遞問答﹐不預席。設鼓樂﹐有走馬﹑弄刀﹑刺槍﹑舞劍﹑踘球﹑走索諸戲﹔至晚方散。重陽節﹐王又設宴如前﹔早到王府小飯﹐次看龍舟。中國午日競渡﹐琉球在重陽﹐於城西之龍潭。潭中二山並峙﹐一名石筍﹑一名龍岡﹐岡上設小席﹔湖水澄淸﹐微波不動。舟有五﹐各分五方旗幟﹔每船用水手四十八人﹐往來飛轉﹐金鼓震天。午後﹐上宴。幼童百餘人﹐皆貴戚子弟——又一少年僧﹐生成頭長尺五﹑眉髮雪白﹑頦綴霜髯﹐佇立庭中。一童子挽雙髻﹐杖掛葫蘆﹐次於壽星之右﹔一童子﹐生成背駝﹑眼細﹐戴篛笠﹑穿錦服﹐手擎蟠桃如東方朔﹐次於壽星之左。有黑鹿一隻﹐排於壽星之前。鳴鑼擊鼓﹐眾童子環繞歌舞﹔內穿錦衣﹑外白綾﹐半臂繡菊花﹐以應佳節。

瀕行﹐王請畱匾額﹐正殿「東南屏藩」﹑家廟「河山帶礪」﹑三淸殿「蒼生司命」﹑天妃廟「中外慈母」﹔王公亦有贈匾。其請封各官﹐王念其遠出多年﹐各加俸米不等﹔惟紫金大夫蔡國器年老﹐加俸米以原官致仕。

其國南北約三千餘里﹐四面濱海。無盜賊﹐爲治簡朴﹐頗有華風﹔惇尙禮教﹐宗族親睦。

余畱日無多﹐見聞有限﹔略存其槪﹐以俟後賢廣爲考訂﹐以備釆風之助云爾。

康熙三年﹝歲次甲辰﹞﹐書於閩之公署。三韓張學禮識。

●琉球入太學始末王士禎

題辭

國家聲教覃敷﹐無遠弗屆﹔而琉球向慕文教﹐尢爲最篤。蓋其時奉使琉球者﹐爲吾郡悔齋汪先生。先生親賫宸翰遠涉瀛海﹐未浹旬而至﹐誠古今所僅見﹔是以其國益懾伏於聖天子之威靈﹐而思沐夫教育。及其入太學讀經書僅歷四載﹐遽以省親歸。𨿽於聖朝禮樂文章之盛﹑身心性命之微﹐未必遽能窺見﹔而忠孝仁義之大端﹐必能得其梗槪。吾知此數人者一抵其國﹐必有向之受業而請益者。是此數人於本朝爲弟子﹐而於彼國未必不爲師方﹔且擁臯比﹑禦函丈﹐其尊榮爲何如也﹗然吾竊爲彼國惜者﹐則以讀書未久﹐遽卽請歸﹗假使其更歷年所﹐學爲制舉文字﹑簡練揣摩﹐與國子諸生同與於賓興之典﹐或得叨科第之殊榮﹔然後歸國﹐於以照耀鄰封﹑翺翔島嶼﹐其所得不更多乎﹗而惜乎其智之未出乎此也﹗

心齋張潮題。

康熙二十三年﹐冊封琉球翰林院檢討汪楫﹑中書舍人林麟焻等疏言﹕『中山王尙貞親詣館捨云「下國僻處彈丸﹐常慚鄙陋﹔執經無地﹐向學有心。稽明洪武﹑永樂年間﹐常遣本國生徒入國子監讀書。今願令陪臣子弟四人﹐赴京受業」云云』。事下禮部。部覆﹕『史載唐貞觀中興學校﹐新羅﹑百濟俱遣子入學。琉球自明初始內附﹐「會典」載大琉球國朝貢不時﹐王子及陪臣之子皆入太學讀書﹐禮待甚厚。又載洪武﹑永樂﹑宣徳﹑成化間﹐琉球官生俱入監讀書。今該國王尙貞以本國遠被皇仁﹐傾心向學﹔懇祈使臣汪楫等轉奏﹐願令陪臣子弟四人赴京受業。應準所請﹐聽其遣陪臣子弟入監讀書』云云。時予爲祭酒﹐咨覆禮部略云﹕『查「太學志」載﹕「洪武二十五年秋﹐琉球國遣其子及陪臣之子日孜等入監﹐命工部給羅絹爲秋衣。冬﹐琉球中山王遣其舅仁悅孳等至。永樂二年﹐琉球中山王從子三五良亹等九人以謝恩至﹐奏請入監﹔給賜一如洪武中故事﹐令工部建王子書房於監前以處之。三年﹐琉球山南王遣寨官子李傑至。四年﹐中山王遣寨官子石達魯等六人至。其後李傑﹑石達魯等每在監三年﹐得乞歸省。九年﹐中山王遣王相之子懷得﹑寨官子祖魯古至。十一年﹐遣寨官子周魯等三人至。是年﹐有奏歸省者﹔命禮部厚賜﹐以榮其歸。是後乞歸省﹐或令候其使者還國以行。永樂以後至於正徳﹐常三﹑四遣至。嘉靖五年﹐中山王遣官生蔡廷美等四人至﹔十一年﹐歸國。十七年﹐遣梁炫等四人至﹔二十三年﹐歸國。尋又遣蔡朝用等五人至﹔今在南雍﹐處以光哲堂﹐歲時給衣物如例。向慕文教﹐琉球於諸國爲最篤﹔國家待之﹐亦爲最優』云。康熙二十七年﹐琉球國王遣耳目官魏應伯等恭進朝貢方物﹐又遣陪臣子弟梁成楫﹑鄭秉均﹑阮維新﹑蔡文溥等四人同貢使赴京入監讀書﹔於正貢方物外﹐敬加屏風紙三千張﹑嫩蕉布五十疋。

三十一年﹐中山王貞上言﹕『康熙二十三年﹐蒙冊封天使汪楫題準臣國陪臣子弟入監讀書﹔臣貞遵奉兪旨﹐業於康熙二十五年遣官生梁成楫等三人同貢使魏應伯進京。仰荷皇上令其入監讀書﹐月糜廩餼﹑季給衣服﹔正梁成楫等感泣髙厚﹐殫心誦讀之時也。但伊父前經節次入貢﹐萬里梯航﹐罔辭勞瘁﹔今皆年老﹐奉養需人﹕臣貞亦當念之矣。且梁成楫等三人俱未有室﹐父母之願﹐人皆有之。況臣國人皆愚昧﹐自成楫等進監之後﹐臣貞望其返國與臣言忠﹑與子言孝以宣布皇上一道同風之化﹐更爲不淺。今據梁成楫等乞題請歸養等情﹐應否準其歸養﹖臣貞未敢擅便。伏乞睿鑑』云云。詔﹕『梁成楫等三人照部通事例賞賜﹑賜宴﹐禮部遣歸國』。

跋

琉球於中國﹐當在東南方。東南爲文明之地﹐今且近天子之光﹔吾知其國聲名文物﹐必且月異而歲不同矣。

心齋張潮。

●中山傳信錄徐葆光

從前冊封﹐以造舟爲重事。歷考前冊﹐采木各路騷動夫役﹐開廠監造縻費官帑﹐姦吏假手﹐爲獘無窮﹔經時累歲﹐其事始舉。自前明以至本朝冊封之始﹐其煩費遲久﹐前後一轍也。康熙二十一年﹐使臣汪楫﹑林麟焻卽取現有二戰艦充之﹐前獘始絕。至今三十餘年﹐區宇陞平﹐海濱利涉﹐沿海縣﹑鎭巨舶多有﹔冊封命下﹐臣等未到閩前﹐督臣滿保移檄各鎭選大船充用﹐豫爲修葺﹐諸具咸備。二船取自浙江寧波府屬﹐皆民間商舶﹔較往時封舟﹐大小相埒而費輕辦速﹐前此未有也﹝按宋徐兢奉使髙麗﹐神舟二——皆敕賜名字﹑客舟六﹐共八舟。明封舟﹐或一﹑或二﹔今二舟﹞。一號船﹐使臣共居之﹔二號船﹐載兵役。一號船﹐前後四艙。每艙上下三層﹕下一層﹐塡壓載巨石﹑安頓什物。中一層﹐使臣居之﹔兩旁名曰「麻力」﹐截爲兩層﹐左右八間﹐以居從役。艙口梯﹐兩折始下。艙中寬六尺許﹐可橫一牀。髙八﹑九尺﹐上穴艙面爲天窗井——方三尺許以通明﹔雨卽掩之﹐晝黑如夜。艙面空其右以行﹐船左邊置鑪竈數具。板閣跨舷外一﹑二尺許﹐前後圈篷﹔作小屋一﹑二所﹐日番居以避艙中暑熱。水艙水櫃﹐設人主之﹔置簽給水﹐人日一甌。船尾虛梢爲將臺﹐立旗纛﹔設藤牌﹑弓箭﹐兵役﹑吹手居其上。將臺下爲神堂﹐供天妃諸水神。下爲舵樓﹐樓前小艙布鍼盤﹐夥長﹑柁工及接封使臣主鍼者居之。船兩旁大小炮門十二﹐分列左右﹔軍器稱是。蓆篷﹑布篷九道﹔艙面橫大木三道﹐設軸轉繚以上下之。船戶以下共二十二人﹐各有專掌。其中最趫捷者名鴉班﹐正﹑副二人﹔登檣了望﹐上下如飛。兵丁皆習行船事﹐每船百人爲之佐﹔一號船千總督之﹐二號船守備督之。一號船長十丈﹑寬二丈八尺﹑深一丈五尺﹐二號船長十一丈八尺﹑寬二丈五尺﹑深一丈二尺。

渡海兵役﹐正使家人二十名﹑副使家人十五名外﹐海防廳送使副共書辦二名﹑巡捕二名﹑長班四名﹑門子二名﹑皁隸八名﹑健步四名﹑轎傘夫二十名﹑引禮通事二員﹝鄭任譯﹑馮西熊﹞﹑護送守備一員﹝海壇鎭左營守備蔡添略﹞﹑千總一員﹝蔡勇﹞﹑官兵二百名﹝閩安鎭﹑烽火營﹑海壇鎭左右中三營各四十名﹞﹑內科醫生一人﹑外科醫生一人﹑道士三名﹑老排一名﹑吹鼓手八名﹑廚子四名﹑艦匠二名﹑艌匠四名﹑風帆匠二名﹑索匠二名﹑鐵匠二名﹑裁縫二名﹑糊紙匠二名﹑裱背匠一名﹑糕餅匠一名﹑待詔匠一名﹝凡兵役隨身行李貨物每人限帶百斤。按歷來封舟過海﹐兵役等皆有壓鈔貨物帶往市易舊例。萬曆七年﹝己卯﹞﹐冊使長樂謝行人傑有「日東交市記」﹐後有「卹役」一條言﹕『自洪武間許過海五百人行李各百斤與琉人貿易﹐著爲條令。甲午之役得萬金﹐五百人各二十金﹔多者三﹑四十金﹐少者亦得十金﹑八金。辛酉之役僅六千金﹐五百人各得十二金﹔多者二十金﹐少者五﹑六金﹐稍失所望。是以己卯招募﹐僅得中材應役﹐不能如前之精工也。所獲僅三千餘金﹐人各八金﹔多者十五﹑六金﹐少者三﹑四金﹐大失所望﹕至捐廩助之﹐始得全禮而歸。蓋甲午之役﹐番舶轉販者無慮十餘國﹔其利旣多﹐故我眾所獲亦丰。辛酉之役﹐番舶轉販者僅三﹑四國﹔其利旣少﹐故我眾所獲亦減。己卯之役﹐通番禁弛﹐番舶不至﹔其利頓絕﹐故我眾所獲至少﹕勢使然也』。今康熙二十二年癸亥之役﹐是時海禁方嚴﹐中國貨物﹐外邦爭欲購致﹔琉球相近諸島﹐如薩摩洲土噶喇﹑七島等處皆聞風來集﹐其貨易售。閩人沿說至今﹐故充役者眾。陞平日久﹐琉球歲來貿易﹐中國貨物﹐外邦多有。此番封舟到後﹐土噶喇等番舶無一至者﹔本國素貧乏﹐貨多不售﹐人役並困。法當禁絕商賈利徒之營求充役者﹐損從減裝﹐一可以紓小邦物力之艱﹑一可以絕眾役覬覦之想﹐庶幾兩利俱全矣乎﹞。

海中船行里數皆以更計﹔或云百里爲一更﹐或云六十里爲一更﹐或云分晝夜爲十更。今問海舶夥長﹐皆云六十里之說爲近。「舊錄」云﹕『以木柹從船頭投海中﹐人疾趨至梢﹕人﹑柹同至﹐謂之「合更」﹔人行先於柹﹐爲「不及更」﹔人行後於柹﹐爲「過更」』。今西洋舶用玻璃漏定更﹐簡而易曉﹕細口大腹玻璃瓶兩枚﹐一枚盛沙滿之﹔兩口上下對合﹐通一綫以過沙。懸鍼盤上﹐沙過盡爲一漏﹐卽倒轉懸之﹔計一晝﹑一夜約二十四漏。每更船六十里﹐約二漏半有零。人行先木柹爲「不及更」者﹐風慢﹑船行緩﹐𨿽及漏刻﹐尙無六十里﹐爲「不及更」也﹔人行後於柹爲「過更」者﹐風疾﹑船行速﹐當及漏刻﹐已踰六十里﹐爲「過更」也。

琉球在海中﹐本與浙﹑閩地勢東西相值﹐但其中平衍無山。船行海中﹐全以山爲準。福州往琉球﹐出五虎門﹐必取雞籠﹑彭家等山﹔諸山皆偏在南﹐故夏至乘西南風﹐參用辰﹑巽等鍼衺繞南行﹐以漸折而正東。琉球歸福州﹐出姑米山﹐必取溫州南杞山﹔山偏在西北﹐故冬至乘東北風﹐參用幹﹑戌等鍼衺繞北行﹐以漸折而正西。𨿽彼此地勢東西相值﹐不能純用卯﹑酉鍼徑直相往來者﹐皆以山爲準﹔且行船必貴占上風故也。「指南廣義」云﹕『福州往琉球﹐由閩安鎭出五虎門東沙外開洋﹐用單﹝或作乙﹞辰鍼十更﹐取雞籠頭﹝見山﹐卽從山北邊過船。以下諸山皆同﹞﹑花瓶嶼﹑彭家山﹔用乙卯並單卯鍼十更﹐取釣魚臺﹔用單卯鍼四更﹐取黃尾嶼﹔用甲寅﹝或作卯﹞鍼十﹝或作一﹞更﹐取赤尾嶼﹔用乙卯鍼六更﹐取姑米山﹝琉球西南方界上鎭山﹞﹔用單卯鍼取馬齒﹐甲卯及甲寅鍼收入琉球那霸港﹝福州五虎門至琉球姑米山﹐共四十更船﹞。琉球歸福州﹐由那霸港用申鍼放洋﹔辛酉鍼一更半﹐見姑米山並姑巴甚麻山﹔辛酉鍼四更﹑辛戌鍼十二更﹑幹戌鍼四更﹑單申鍼五更﹑辛酉鍼十六更﹐見南杞山﹝屬浙江溫州﹞﹔坤未鍼三更﹐取臺山﹔丁未鍼三更﹐取裏麻山﹝一名霜山﹞﹔單辛鍼三更﹐收入福州定海所﹐進閩安鎭﹝琉球姑米山至福州定海所﹐共五十更船﹞』。

閩有司旣治封舟畢工﹐泊於太平港羅星塔。五月十日﹝壬午﹞﹐齎詔敕至南臺﹐以小船至泊船所。十五日﹐祭江取水﹐蠲吉於二十日﹝壬辰﹞奉詔敕升舟。連日夜﹐風皆從東北來﹐是日轉西南﹔遂於未初起椗。至怡山院﹐諭祭於海神。

二十一日﹝癸巳﹞﹐日出﹐西南風。日中﹐至管頭﹐出金牌門。日入﹐未過黃蝦鼻﹐下碇。

二十二日﹝甲午﹞﹐日出﹐丁未風﹐過梅花頭。日中﹐丁風帶午﹐乘潮出五虎門放洋﹐過官塘尾。日入﹐至進士門。夜至九漏﹐轉丁未風﹔接封陪臣正議大夫陳其湘率其國夥長主鍼﹐用乙辰鍼三更半。

二十三日﹝乙未﹞﹐日出﹐見東湧在船後﹐約離一更半許﹔丁未風﹐用乙卯鍼二更﹐約離官塘八更半許。

二十四日﹝丙申﹞﹐日出﹐丁午風﹐仍用乙卯鍼。日未中﹐過米糠洋﹝海水碧徹如靛﹐細黃沙如涎沫﹐連亙水面如米糠﹞﹐見羣魚拜水。日將入﹐有大鳥二﹐來集於桅。是夜﹐風益利﹐用乙卯鍼四更。共計十三更半﹐當見雞籠山﹑花瓶﹑棉花等嶼及彭家山﹐皆不見。夜用乙卯鍼四更半﹐共十七更﹔船東北下一更半許。

二十五日﹝丁酉﹞﹐日出﹐丁未風輕﹐用單乙鍼二更﹑乙卯鍼一更半。夜至四漏﹐轉正南風﹐用單乙鍼一更半﹕共計二十一更。

二十六日﹝戊戌﹞﹐日出﹐正南風。日未中﹐轉丁午﹔逾時﹐丁未風微起﹐用單乙鍼一更。日中﹐風靜﹐縋水無底。晚晡﹐轉丙午風﹐用乙卯鍼﹔風靜船停﹐不上更。日入﹐風微起。至四漏﹐轉丁午風﹐用乙卯一更。至八漏﹐又用單卯二更﹐至天明。

二十七日﹝乙亥﹞﹐日出﹐丁午風。日未中﹐風靜船停﹔有大沙魚二﹐見於船左右。日入﹐丁午風起﹔至二漏﹐轉丁風﹐用乙辰鍼二更半。天將明﹐應見釣魚臺﹑黃尾﹑赤尾■﹝艸寺﹞嶼﹐皆不見。共用卯鍼二十七更更半﹐船東北下六更許。

二十八日﹝庚子﹞﹐不用接封陪臣卯鍼﹐本船夥長林某攺用乙辰鍼。日未中﹐丁未風。行二更半﹐鴉班上檣﹐見山一點在乙位﹐約去四更餘﹔水面小黑魚點點。接封陪臣云﹕『此出姑米山﹐所見或是姑米而未能定』。日入﹐風轉丁午﹐用辰巽鍼二更。

二十九日﹝辛丑﹞﹐日出﹐見東北小山六點。陪臣云﹕『此非姑米﹐乃葉壁山也。在國西北』。始悟用卯鍼太多﹐船東北下﹔若非西北風﹐不能提舟上行至那霸收港也。日中﹐禱於神﹐忽轉坤申庚風﹔一時﹐又轉子癸。陪臣大喜﹐乃回鍼東南行﹔指一小山云﹕『此名讀榖山。由此迆轉﹐卽入港』。日入﹐轉丑艮風﹐大熾﹔用丙巳鍼﹐又用丙午單卯鍼。先是﹐四﹑五日前未見山﹐舟浮不動﹔水艙將竭﹐眾頗惑。禱於神﹐珓示曰﹕『二十八日見山﹐初一日到港』。至是六月朔﹝壬寅﹞﹐日未出﹐遂入港﹔行海中七晝﹑八夜云﹝二號船港鍼簿﹞。

封舟到那霸港﹐泊海口﹔迎舟數十﹐獨木船雙使一帆者又數百槳。世曾孫尙敬守幕次﹐先遣法司以下諸陪臣來迎詔﹔隨來隨遣﹐前後數輩致牲禮迎勞如儀。午潮上﹐島民艤船數百﹐或在船﹑或入水施百綆引舟至迎恩亭下﹝亭建自洪武中武寧王﹐時修葺如新﹞﹔陪臣班列﹐儀仗﹑金鼓皆集亭左右﹐迎請龍亭。未刻﹐以次登岸。眾官前導至館﹐奉安詔敕。行禮訖﹐以次入謁﹕法司王舅﹑紫金大夫﹑紫巾官爲一班﹐三叩頭﹔天使立受。﹐揖答之。耳目官﹑正議大夫﹑中議大夫爲一班﹐三叩頭﹔天使立受﹐拱手答之﹔那霸官﹑長史﹑察侍紀官﹑遏闥理官﹑都通事爲一班﹐三叩頭﹔天使坐受﹐抗手答之。嗣後﹐朔﹑望及逢五﹑十日﹐王遣法司王舅以下至館一起居﹔見天使皆下坐﹐應對皆起立。每月初二日﹑十六日﹐天使亦遣使至王府答問云。

天使館﹐去迎恩亭一里許﹐面南﹔屋宇皆如中國衙署﹐外柵四周。柵內東西門﹐房各四楹﹐竿上施「冊封」黃旗二。八角鼓棚﹐左右二所。大門內﹐東西役房各六楹。儀門上﹐有「天澤門」三字匾﹐前明萬曆中使臣夏子陽題﹔今失去﹐臣等補書其上。大堂前庭方廣數畝﹐陪臣行禮於此。甬道左右﹐臣等植大榕樹四株。堂上前楹﹐前使張學禮﹑王垓題「天威遠布」隸書四字﹐汪楫﹑林麟焻題「敷命堂」三字﹐皆在﹔臣等又書「皇綸三錫」四字﹐懸正梁上。蓋自康熙二年封王尙質﹐今王之髙祖也﹔康熙二十二年封王尙貞﹐今王之曾祖也﹔王之祖尙純未及立﹑王之父尙益未及請封﹐至今國王尙敬已閱五世﹐皆受我皇上璽封。六十年中大典三行﹐澤及五世﹐實爲千古僅事﹔故特書之以示遠人﹐明我皇上與天無極之治﹐海隅日出﹐覆育無窮也。左右楹間特書二榜﹕一載前明冊使姓名﹑一載本朝三遣使臣姓名。

使館西南有舊使館﹐址相連。前亦有轅門﹑大門﹐上有小板閣。入門﹐大堂三楹﹐以板鋪地﹐去地三尺許。外有「駐節」二字﹐前使王垓所書﹔又前明崇禎中使臣杜三策書「每懷靡及」四字。西有樓﹐今無存﹝胡靖「記」云﹕『楊行人掄居西偏小樓﹐名曰「聽海」』﹞﹔今新葺板閣。惟東板閣系舊建﹐樫木梁柱﹐皆極堅固。前使張學禮「記」云﹕『樓上有杜三策題「梅花詩」百首』﹔今已墁滅無存。測量﹑平丰二臣居之﹐扃前轅門﹔鑿後垣﹐共門出入。

天使館﹐日有都通事一員﹑紅帕秀才二十人輪番值門﹐聽候指使。天使館旁﹐支應分設七司﹕一﹑館務司﹐掌館中大小事件﹔一﹑承應所﹐掌館中修葺﹑物件﹑家夥等事﹔一﹑掌牲所﹐掌羊﹑豕﹑雞﹑鴨支送等事﹔一﹑供應所﹐掌館中酒﹑米﹑小菜支送等事﹔一﹑理宴司﹐掌七宴事﹔一﹑書簡司﹐掌書帖往來等事﹔一﹑評價司﹐掌評定物價上下﹑分買支給等事。每司遣大夫一員﹑紅帕三人——余雜差等二十人主一司。其朝夕供應奔走﹐別有庫官等爲之。

國王日以宮前瑞泉供客﹐每日淸晨汲入綠木筒二石餘﹐以鎖鎖之﹔走十里﹐送至館中。紅帕秀才九人﹐分日押送。每日供應米五升﹐面四斤﹐醬﹑醬油﹑醋﹑鹽﹑菜油各四盞﹐豆腐三斤﹐燒酒一瓶﹐魚﹑肉各三斤﹐羊肉二斤﹐幹魚四斤﹐雞二﹐蛋十枚﹐海蟳二﹐西瓜二﹐冬瓜十斤﹐菜一斤﹐燭四枝﹐炭十斤﹐柴四束。起居日﹐饋生豬﹑羊各一﹐雞二﹐蛋﹑魚﹑海蛇﹑海蟳﹑石■﹝魚巨﹞﹑車螯﹑麵條﹑麵粉﹑醬■﹝艸越﹞﹑醋蒜﹑胡椒﹑甘蔗﹑蕉果﹝冬易以橘﹞﹑燒餅﹑佳蘇魚各一盤﹐燒酒一埕﹐炭一包﹐燭一束﹔朔﹑望﹐加吉果﹑米肌﹑銀酒﹑黃酒之饋。吉果﹐以米粉爲之﹐形如薄餅﹔米肌﹐如白酒而稍淡﹔銀酒﹐卽燒酒﹔黃酒﹐國中所醞煮﹐酒色黑醲﹐少有油气。守備﹑千總﹐日米四升﹐醬油﹑醋﹑鹽﹑菜油﹑米醬各一盞﹐豬肉三斤﹐羊肉一斤﹐生魚二斤﹐幹魚三斤﹐雞一﹐蛋十枚﹐蔬菜一斤﹐豆腐一斤﹐燒酒六盞﹐小燭二枝﹐炭五斤﹐柴二束。全廩給﹐日米三升﹐醋﹑鹽﹑菜油﹑豆醬各一盞﹐豬肉二斤﹐生魚二斤﹐幹魚二斤﹐雞一﹐蛋五枚﹐蔬菜一斤﹐豆腐一斤﹐燒酒三盞﹐小燭二枝﹐柴二束﹔半廩給﹐日米二升﹐醋﹑鹽﹑菜油﹑豆醬各一盞﹐豬肉一斤﹐幹魚一斤﹐雞一﹐蔬菜一斤﹐豆腐一斤﹐燒酒二盞﹐柴一束。口糧﹑月糧﹐日米一升五合﹐醋﹑鹽﹑菜油﹑豆醬各半盞﹐豬肉一斤﹐鹽魚一斤﹐蔬菜一斤﹐豆腐半斤﹐燒酒一盞﹐柴一束。

入館後﹐涓吉鼓樂﹑儀從奉迎船上天妃及挐公諸海神之位供於上天妃宮內﹐朔﹑望日行香。琉球天妃宮有二﹕一在那霸﹐曰「下天妃宮」——天使館之東﹐門南向。前廣數十畝﹐有方沼池。宮門前﹐石神二。入門甬道﹐至神堂三十步許。堂內有崇禎六年冊使杜三策﹑楊掄「慈航普度」匾﹐順治六年招撫司謝必振「普濟萬靈」匾﹐康熙二年﹝癸卯﹞冊使張學禮﹑王垓「普濟羣生」匾﹔大門上書「靈應普濟神祠」﹐則萬曆三十四年冊使夏子陽﹑王士禎所立也。兩旁皆民房﹐國中案牘多儲於此。有鐘一架﹐景泰丁丑國王鑄施。上天妃宮﹐在久米村。夏給諫子陽「使錄」云﹕『此爲嘉靖中冊使郭給事汝霖所建』﹔地無碑記可證。宮在曲巷中﹐門南向﹐神堂東向。門旁﹐亦有石神二。進門﹐上甬道。左右寬數畝﹐繚垣周環。正中爲天妃神堂﹐右一楹爲關帝神堂﹑左爲僧寮。階下﹐鐘一所。大門左有神堂﹐上饗供龍神。天妃堂內﹐有崇禎六年冊使杜三策﹑楊掄立「徳配玄穹」﹑康熙三年癸卯冊使張學禮﹑王垓「生天福靈」﹑二十二年冊使汪楫「朝宗永賴」三匾﹔副使林麟焻二十三字長聯﹐後稱「裔侄孫麟焻敬題」。蓋天妃爲莆田林氏﹐閩中林姓多作此稱。梁上有「靈應普濟神祠」之額﹐乃萬曆中冊使夏子陽﹑王士禎所立也。始至館第二日﹐先詣孔廟行香﹐次至天妃宮。冬至﹐則設萬歲龍亭於廟左明倫堂﹐使臣以次行禮訖﹐亦載謁夫子像﹔朔﹑望則否。天尊廟﹐祀雷聲普化天尊。「汪錄」﹕『永樂中﹐貢使自京師塑像歸﹐禱必應。故第二日亦往行香﹐朔﹑望則不再至』云。

自天使館至先王廟﹐二里許。天使館東有天妃宮﹐宮前有方沼池。過池﹐東北沿堤行﹐不半里﹐有泉崎橋。橋旁有孔廟﹐由廟東行數百步﹐北折爲長虹堤。堤長亙二里許﹐下作水門七以通潮﹝堤旁有小石山﹐名七星山﹔七石離立沙田中﹞。堤盡﹐北折爲安裏橋﹝此處地名安裏﹐故名。「汪錄」作「眞玉橋」﹐誤﹔另有眞玉橋﹐在丰見城北玉湖之上﹞。過橋東折﹐卽中山先王廟。廟前﹐松岡數重。左右流澗寬丈許﹐環注安裏橋下入海。廟前石路方廣﹐左右立木坊及「下馬」石碑﹐左右各一。廟垣四周﹐皆礪石磊成。正中作圈門三﹐左右角門二。門內前堂三楹﹐匾「肅容」二字﹔卽祭畢設宴待客之所。更進﹐甬道東西廳各三楹﹐階下兩叢鐵樹攢郁。正廟七楹﹐堂楹之上﹐前使臣張學禮題「河山帶礪」﹑汪楫題「永觀厥成」二匾俱在﹝臣等亦書「世篤忠貞」四字﹐懸其次﹞。堂西神廚二楹﹔東爲佛堂﹐前後六楹——旁三楹爲僧廚。

六月二十六日﹝丁卯﹞﹐行諭祭禮。先期﹐灑掃王廟。中堂屏蔽神主﹐以便迎請龍亭。設香案於廟中﹐設司香二人。設開讀臺於滴水西首﹐設開讀位﹐東南向。設中山先王神主位於露臺東首﹐西向。設世曾孫俯伏位於先王神主位之下﹐北向。設世曾孫拜位於露臺中﹐北向。設眾官拜位於世曾孫拜位後﹐左右層列。設奏樂位於眾官拜位之下﹐北向。祭日黎明﹐法司官率眾官及金鼓儀仗畢集天使館前。天使啟門參謁畢﹐迎請龍亭進公館中堂。捧軸官捧諭祭文二道奉安龍亭內﹐又捧齎賜絹帛二百端﹑白銀二百兩奉安彩亭內。眾官排班﹐行三跪﹑九叩頭。禮畢﹐前導至安裏橋﹐世曾孫皁袍角帶率眾官迎﹐伏於橋頭道左﹔龍亭暫駐﹐世子﹑眾官平身。天使趨前﹐分立龍亭左右﹔通事官唱「排班」﹐世曾孫率眾官行三跪﹑九叩頭禮。畢﹐世曾孫率眾官前導至廟門外。龍亭由中門入﹐至廟內中堂﹔彩亭內銀絹分列於先王位前案上。天使隨入﹐左右立。捧軸官由東角門入﹐至廟東邊門外西向立﹔宣讀官﹑展軸官由西角門入﹐至開讀臺下東向立。司香二人舉香案置龍亭前﹐添香。世曾孫率眾官由東角門入﹐上露臺﹐各就拜位﹐行三跪﹑九叩頭。禮畢﹐退立於先王神位之下﹐西向。捧軸官由廟東邊門入廟中堂﹐天使先取諭祭先王尙貞文授捧軸官髙舉出廟中﹐上開讀臺﹔宣讀官次之﹐展軸官又次之。捧軸官上臺﹐立案右﹐宣讀官就開讀位。展軸官立案左﹐與捧軸官對展。通事官唱「開讀」﹐世曾孫﹑眾官皆俯伏於先王神位之下北向﹐候宣讀官從容讀畢。通事官唱「焚帛」﹐世曾孫率眾官皆平身﹐至焚帛所﹔候焚畢﹐回露臺﹐同眾官謝恩——三跪﹑九叩頭。禮畢﹐退班。世曾孫捧先王尙貞神主由廟東邊門入廟內﹐安於東偏神座。世曾孫又捧先王尙益神主就位﹐天使又取諭祭先王尙益文授捧軸官如前儀。諭祭文二道皆另謄錄焚黃﹐原敕俱請畱供廟中。諭祭禮畢﹐天使易服﹐世曾孫揖至東廳行相見禮﹝世曾孫未受封﹐猶守幕次﹔至此始與使臣相見﹐七宴自此始。張學禮「記」﹕『始至﹐有迎風宴』﹔非也﹞。天使居東﹑世曾孫居西﹐各三拜﹐送坐。奉茶畢﹐請就前堂宴。天使左行﹑世曾孫右行﹐至前堂﹔天使居東﹑世曾孫居西﹐安坐——正使居東﹑副使居西﹐俱南面坐﹔世曾孫面東北坐。不設樂﹐茶﹑酒皆親獻﹐天使辭﹔天使酬獻﹐亦辭。席終﹐請天使輿至滴水前﹔世曾孫下階揖別﹐眾官出門跪送。世曾孫是日不及詣館謝﹐先遣官至館謝勞﹔天使次日亦遣官入王城謝宴﹕爲第一宴。

自天使館至中山王府﹐十里。冊封日﹐自先王廟以東﹐紅帽吏排仗夾道﹐列至王宮。先王廟南折﹐爲八幡橋。更東﹐過岡二里許﹐爲差回橋——亦名茶崎。上岡東行﹐爲萬松嶺。石路修整﹐岡巒起伏﹔松皆數圍﹐夾道森立。更進﹐爲萬歲嶺。更進半里許﹐有坊﹐榜曰「中山道」。南有安國寺﹐寺對街累墻如削﹐爲世子第。夾路皆礪石短墻﹐髙三﹑四尺。中路有鳳蕉一叢﹐累石環之。又進半里許﹐有坊﹐榜曰「守禮之邦」﹔中山王伏迎詔於此。坊下道旁石墻﹐漸髙八﹑九尺。坊外道左﹐有天界寺。寺門北向﹐佛殿西向。寺前西南爲王塋﹐對街繚垣內爲大美殿。更進半里許﹐爲歡會門——卽中山王府城也﹐在山頂﹔礪石城垣﹐四周三﹑四里。遠望如聚骷髏﹔自古紀之﹐蓋言其形似也。山形殿址﹐本南﹑北向﹔由那霸至中山從西岡上﹐故門皆西向。城外石崖上﹐左刻「龍岡」﹑右刻「虎崒」。城四面﹐各一門﹝前歡會門﹐西向﹔後繼世門﹐東向﹔左水門﹐南向﹔右久慶門﹐北向﹞。更進歡會門至石崖﹐下爲瑞泉。上崖﹐門西北向﹐榜曰「瑞泉」﹝左右皆甬道﹐有左掖﹑右掖三門通入王宮﹞。更進﹐樓榜曰「刻漏」﹐西向。更進﹐爲廣福門﹐西北向。更進﹐爲奉神門﹔左右三門並峙﹐西向。王殿九間﹐皆西向。殿樓上供禦書「中山世土」四字大榜﹐卽王宮也。前殿﹐庭方廣數十畝。左爲南樓﹐北向。右爲北宮﹐南向﹐匾曰「忠順可嘉」﹔凡宴天使﹐皆於此殿。屋皆固朴﹐多柱礎﹔屋一間﹐施二十柱﹕無華釆之飾﹐亦不甚巍峻——以在山頂﹐多海風故也。

冊封先一日﹐所司張幄結彩於天使館﹔國中經行處﹐皆結彩。造板閣一楹爲闕庭﹐設於王殿庭中。中置殿陛﹐左右層階。設香案於闕庭前﹐設司香二人於香案左右。設世子受賜予位於香案之前。設宣讀臺於殿前滴水之左。設世子拜位於露臺正中。設眾官拜位於世子後﹐左右層列。世子左右立引禮官二員﹐眾官左右立贊禮官二員。陳儀仗於王殿左右﹐設奏樂位於眾官拜位之後。

七月二十六﹝丁酉﹞黎明﹐法司官﹑眾官率金鼓﹑儀仗畢集天使公館前。天使啟門參謁畢﹐迎請龍亭入公館中堂。捧詔官﹑捧敕官各捧詔敕奉安龍亭中﹐捧幣官捧緞疋等分置左右彩亭中——王與妃各一亭﹔眾官排班﹐行三跪﹑九叩頭。禮畢﹐前導﹔世子率眾官伏迎於守禮坊外﹐龍亭暫駐﹐世子眾官平身。天使趨前﹐分立龍亭左右。通事官唱「排班」﹐世子眾官行三跪﹑九叩頭接詔。禮畢﹐眾官﹑世子前導﹐立殿下﹔龍亭入至闕庭中﹐彩亭分列左右﹐天使分立龍亭左右﹐捧詔官﹑捧敕官立殿陛下﹐宣讀官立開讀臺下。司香者舉香案於龍亭前﹐添香。奏樂﹐引禮官引世子由東階升﹐詣香案前﹐樂止。引禮官唱「跪」﹐眾官各就拜位皆跪。引禮官唱「上香」﹐案右司香者捧香跪進於世子之左﹔三上香訖﹐俯伏﹑興﹑平身。奏樂﹐引禮官引世子出露臺﹐就拜位﹔率眾官行三跪﹑九叩頭拜詔。禮畢﹐平身﹐樂止。天使詣前﹐正中立。捧詔官﹑捧敕官由東階升﹐天使取詔授捧詔官﹑取敕授捧敕官﹐髙舉下殿陛﹔同宣讀官上開讀臺﹐詔敕並置案上。通事官唱「開讀」﹐樂止。引禮官唱「跪」﹐世子﹑眾官皆跪。捧詔敕官以次對展﹐宣讀官次第﹝﹖﹞。禮畢﹐引禮官唱「平身」﹐世子﹑眾官皆平身。奏樂﹐捧詔敕官各捧詔敕升殿陛﹐天使仍奉安龍亭中﹐捧詔敕官下東階。國王及眾官行三跪﹑九叩頭﹔謝封。禮畢﹐平身﹐樂止。天使宣制曰﹕『皇帝敕使賜爾國王及妃緞疋﹑彩帛』﹗引禮官引國王由東階升﹐法司官隨行。國王至受賜予位﹐跪。奏樂﹐天使取賜王及賜王妃緞疋﹐一一親授國王﹐國王髙舉。法司官跪接﹐傳置案上畢﹐俯伏﹑興﹑平身。引禮官引國王復位﹐率眾官行三跪﹑九叩頭謝賜。禮畢﹐平身﹐樂止。引禮官引國王升東階﹐至龍亭前跪﹐問『聖躬萬福』﹗天使答曰﹕『聖躬萬福』。國王俯伏﹐興﹐平身。奏樂﹐引禮官引國王復位﹐率眾官行三跪﹑九叩頭問安。禮畢﹐平身﹐樂止。引禮官引國王升東階﹐至香案前﹐跪﹔請畱詔敕爲傳國之寶。法司捧前代詔敕呈驗﹐天使驗明﹐允所請﹔捧亭中詔敕親授國王﹐國王平身﹐仍奉安亭中。奏樂﹐引禮官引國王復位﹐率眾官行三跪﹑九叩頭謝恩。禮畢﹐國王請天使更衣﹐俱肄北宮對拜安坐﹐獻茶﹔一如前儀。用樂人聲居上﹐鐘鼓列下陛﹐疊奏﹕爲第二宴。

冊封禮成﹐中山世曾孫尙敬始稱「中山王」﹐擇吉告祖廟。八月二日﹐受國中各島臣民賀訖。初九日﹐中山王躬詣天使館謝封﹔盛儀仗﹑備官僚﹐成禮而還。其初出府門也﹐乘十六人肩輿。及過長虹堤至孔廟南﹐小駐別館易衣﹐減輿夫之半﹐始至天使館。還至別館﹐仍易衣﹐儀從如前﹐歸府第。今所見者﹐與前使臣汪楫所記少異﹕鳴金四人﹐鼓吹三隊——隊八人﹐方棍六人﹐紅隔路二人﹐旗十六人﹐鐵叉二人﹐曲槍二人﹐畱客住四人﹐狼牙鉤二人﹐長鉤四人﹐鉞斧四人﹐長桿槍三十二人﹐月牙四人﹐雞毛帚十二人﹐馬尾帚二人﹐大刀二人﹐黃緞二人﹐花緞二人﹐引馬二人﹐提鑪二人﹐黃緞團扇二人﹐綠珠團扇二人﹐印箱二人﹐衣箱二人﹐轎前紅桿槍四人﹐紅鞘長腰刀四人﹐黑腰刀二人﹐長砍刀四人﹝蕭崇業「錄」云﹕『有武士﹐戴銅假面﹑衣添甲﹑帶刀者數十輩』。今則以常服執之﹞﹐大掌扇一人﹐紅絡金鑪二人﹐金葫蘆二人﹐珠兜扇二人﹐小鵝毛扇二人﹐蠅拂二人﹝金鑪以下俱小童執。近侍小童﹐名「察度奴示」﹞﹐黃帽對馬三十人﹝耳目官﹑大夫以下等員﹞﹐紫帽對馬十二人﹝紫巾官﹑紫金大夫等員﹞﹐綠地五花織金帽對馬二人﹝王舅﹑法司等員﹞。是日國王經行之處﹐道旁皆設各種花供。泉崎橋堤上﹐道旁盆盎中羅花卉數十種﹐排列數層﹐朱欄繞之。中刻木﹐作一獸﹐繪畫如麟狀。後立一木版﹐書云「非龍﹑非彪﹑非熊﹑非羆﹐王者之瑞獸」﹐更無對句﹕此久米人所設。使館東﹐下天妃宮前沼池內﹐作假山﹐剪紙作白鶴一。池上斧大松一株﹐立地中﹔上亦作一白鶴﹐如飛鳴相向狀。四圍以紙皮作假山﹐羅花艸數十種圍之。中作一老人﹑二鹿﹐如山呼祝壽狀﹕此那霸人所設。

中秋宴﹕於王府庭中北宮滴水前﹐造木臺方五﹑六丈﹐帷幕四周。王延客入席坐定﹐先呈神歌祝頌說帖云﹕『本國混沌之初﹐首出禦世者爲天孫氏——如中國羲皇﹐澹泊爲治。嗣後國君登位﹐神每出示靈佑﹐乃制「迎神歌」以歡樂之。迨後神不屢出﹐神歌遺曲﹐至今猶存。每當國王卽位及行慶諸事﹐必皆舉行。從前先王受冊封後宴天使﹐例首演之。作一老人登場﹐不作樂﹐惟唱神歌﹐拜祝皇上萬歲﹑中外陞平﹐次頌國王共蒙福祉。今當中秋佳節﹐天使降臨﹐眞神人共喜之日也。謹遵例﹐首唱起神歌﹐黃髮老人百拜稽首﹐恭頌皇上恩徳如天﹑國王帶礪百世。老人歌罷﹐拜退﹐次令戚臣子弟俊秀者數十人衣彩衣﹐隊隊相續﹐歌太平曲﹐以供宴樂云』。先有樂工六人引聲如梵唄音﹐無樂。次有戴壽星假面一人﹐登場和之。三拜﹐搓手起舞﹔舞畢﹐又三拜﹐止。次有樂工十四人﹐著雜色紅綠衣﹐帽檐六稜﹐低壓頭頂——或戴燕尾綠頭巾﹔持樂器三弦二﹑提琴一﹝卽用三弦著引弓於上﹞——三弦槽柄比中國短半尺許﹑笛一﹑小鑼一﹑鼓二登場﹐前後二行﹐曲跽上向﹐引吭曼聲歌。褰幔處有小童——可十三﹑四歲四人﹐著朱色襪﹑五色長衣——無帶﹐開襟搖曳﹐頭戴黑皮笠﹐朱纓索曼長垂胸前﹔回旋而上﹐時作顧盼﹑坐起之態。登場﹐一行面樂工小坐﹐樂工代爲解笠﹐捲朱纓盤著笠上﹐仍授之﹔小童起立﹐執笠頓足按節而舞﹐樂工曼聲歌與相應﹕爲第一徧笠舞。又有四小童宮妝﹐翦金扇面作花朵﹔朱帕紫額﹐上有金飾﹔五色衣﹐項上帶五色花索一圍長垂膝下。登場﹐樂工歌﹐脫花索﹐交手頓足按節如前﹕爲第二徧花索舞。次有小童三人——可十餘歲﹐戴珠翠花滿頭﹐著宮裙﹑五色錦半臂﹐肩小花藍各一提。登場鼎立﹐樂工歌頓按如前﹕爲第三徧籃舞。次幼童四人﹐短朱綠五色宮衣﹐長裙間彩﹐曳地搖曳。登場﹐向樂工小坐﹔樂工各授小竹拍四片﹐起舞按節﹐手拍應之﹕爲第四徧拍舞。次有武士六人﹐著黑白相間綦紋大袖短衣﹐金篐束額作平頂僧帽式﹔挺白杖﹐交擊應節﹕爲第五徧武舞。又有小童二人﹐五色衣﹐執金球——球上四面著小金鈴﹐長朱索曼纓﹐左右舞﹔引二靑獅登場﹐旋撲﹕爲第六徧球舞。席終換席﹐又有小童三人宮妝登場﹐向樂工小坐﹐工授以小花金桿二枝——長不及尺許﹐兩頭著紅花﹐交擊應節﹕爲第七徧桿舞。次有小童四人﹐易宮。登場﹐手執花竿長三尺許——各一枝﹐舞應節﹕爲第八徧竿舞。時已向昏﹐徹帷幕﹐庭中設煙火數十架﹔又令數人頭戴火笠﹑騎假馬﹐頭尾煙爆齊發﹐奔走庭中﹕以爲戲樂。宴畢出城﹐火炬長二丈許者數千﹐夾道送歸使館﹕爲第三宴。

龍潭﹐於王宮之北﹑圓覺寺西﹐長不半里﹐寬數十畝。水渟瀠﹐與圓覺寺前荷池相通﹔瑞泉下流所匯也。南岸爲神嶽﹐蕉樹攢密﹐不見曦月﹔掩映碧潭﹐岸無餘址。北岸長堤上蠣墻連墉﹐皆巨族居之。跨東西有小橋﹐潛渠入田。東岸突出尖埠﹐跨潭之中﹔花樹森立﹐三面臨水。重陽宴﹐爲龍舟戲﹐設坐於此埠之上。先設木閣於埠上﹐結彩數重﹐氈席四周。王揖客﹐坐定。龍舟三﹐式與福州所見略同﹕梭長三丈餘﹑槳二十八。人皆一色衣﹐一紅﹑一白﹑一黑。每舟中央設鼓﹐彩衣小童擊以爲節。前後二彩衣童﹐執五色長旗。船首一人擊鑼﹐與鼓相應。齊唱「龍舟太平詞」以歌「聖徳及遠﹐永享治平﹔海國蒙恩﹐竭忠仰報」之意。問其詞﹐大略與前使所錄同。左右旋繞四岸﹐士女匝觀者數百人。龍舟戲畢﹐國王先辭客﹐回府第﹔仍開宴於北宮﹐演劇六折。第一﹐爲老人祝聖事。老夫婦二人﹐率子孫五﹑六人登場跪﹔國語致詞曰﹕『當今聖天子徳髙堯﹑舜﹐道邁湯﹑文﹔八埏昭日月之輝﹐一統著車書之盛。國王夙沐聖恩﹐新受冊封﹔天使賁臨﹐舉國歡忭﹗小臣老夫婦生長本國﹐年一百二十歲﹐皆康健﹔子孫三百三十餘人﹐多有登仕籍爲官者﹐舉家蒙福』。子孫內有能歌唱﹑彩舞者﹐率領獻壽﹐老夫婦再拜先舞﹔其歌詞曰﹕『王徳如海﹐民之父母﹔受封於天﹐帶礪永固』﹗舞罷﹐羣彩衣童隊隊相續﹕一﹑團扇曲﹐六童舞﹔一﹑掌節曲﹐三童舞﹔一﹑笠舞曲﹐四童舞﹔一﹑籃花曲﹐三童舞﹝以上皆名「太平歌」﹞。第二﹐爲鶴龜二兒復父仇古事。中城按司毛國鼎﹐忠勇爲國。時勝連按司阿公少爲郡馬﹐驕貴蓄異志﹔忌中城﹐讒之於王﹐誣以反。王令阿公率師族滅之﹐毛公自刺死。二子﹕一名鶴﹐年十三﹔次名龜﹐方十二。旣俊秀﹐父居常以寶劍二﹐教之擊刺事。時隨母在外家山南查國吉所﹐聞變﹐泣請於母﹐欲以間殺阿公﹐復父仇﹔求寶劍﹐各佩之。步肄勝連﹐伺阿公春遊﹐卽懷劍而前。阿公喜且醉﹐解衣帶分賜二童﹐攜一劍並賜鶴﹔鶴乘其醉﹐拔劍刺之﹐大呼曰﹕『我毛公子﹗今殺汝﹐爲我父復仇』﹗阿公驚起﹐頭隨劍落矣。羣從皆醉﹐盡爲二童所殺云。第三﹐爲鐘魔事。中城縣姑場村農家陶姓﹐有兒名松壽﹔年十五歲﹐白晰端麗。至首裏﹐從師。一日﹐行至浦添山徑中﹐向昏黑﹐持一竹竿點地行﹔見燈求宿﹐乃一獵家。父出夜獵﹐止一女年十六﹐頗妖麗﹔畱宿﹐挑之。松壽坐睡﹐不許﹔彊擁之﹐松壽拂衣起。女羞且怒﹐持獵具欲殺松壽﹔松壽走﹐女逐之。山曲有萬壽寺﹐住持僧普徳頗有行﹔松壽奔入號救﹐四顧無隱處。僧伏之大鐘內﹐令三徒守鐘旁﹔女至﹐三僧戲嬲逐之。女不得松壽﹐仰哭如癲﹐出門去。僧啟鐘有聲﹐女還奔入﹔方欲爲惡﹐忽披髮攺形入鐘內﹐普徳與諸僧繞鐘咒之。女自鐘倒垂首出見﹐鬼面﹐手一叉﹐下擊諸僧﹔僧咒不已。寺外大雷電﹐女化魔走出﹐不知所在﹝二事皆百年前國中事﹞。第四折﹐爲天孫太平歌。共五十餘人﹕先有一披髮發頭陀﹐執白木桿﹐引五色衣小童——花抹額﹑各色蕉比甲﹐腰中各插菊花一枝﹑金輪轉竿一枝﹐共十九人﹔上場左旋﹐作一圍立﹕爲第一層。次有各色紅綠雜衣郎二十人﹐上場右旋﹐作第二層立。次有彩衣小童二﹐執小點鼓﹔雜衣郎二人﹐執銅點﹔八人﹐執腰鼓﹕上場左旋﹐作第三層立。次有彩衣小童四人﹐三人執紙帚﹐一行中立﹔每唱﹐此四小童引調唱第一句起﹐下雜衣郎和之。小童後二層立﹐樂工二十人居中。外三層左右交轉﹐外一層小童第一轉﹐五色扇舞爲節﹔第二轉﹐金交桿爲節﹔第三轉﹐舞菊爲節﹔第四轉﹐舞輪竿爲節。畢﹐轉入第二層﹐雜衣郎轉出。外一層手舞頓足﹐回旋爲節﹔四﹑五番以次旋轉而下﹕爲第四宴。

餞別宴﹐爲第五宴。儀禮如前﹐又增國中故事一﹑二出爲樂。

拜辭宴﹐爲第六宴。儀禮﹑增戲樂如前。宴畢﹐國王送客出府﹐至守禮坊外﹔更設小座於世子第中﹐手奉三爵爲別。

望舟宴﹐爲第七宴。國王至天使館設宴﹐禮如前儀﹐面致金扇一握爲別。

臣等宴禮旣畢﹐涓吉登封舟﹐候風歸朝復命。中山王尙敬遣陪臣﹑法司﹑王舅﹑紫金大夫等齎表謝恩並貢物﹐自附常年貢船一號隨封舟同發。貢物﹕金鶴﹝銀座全﹞﹑盔甲一副﹝護手﹑護膁全﹞﹑金靶鞘腰刀二﹑銀靶鞘腰刀二﹑黑漆靶鞘鍍金銅結束腰刀二十﹑黑漆靶鞘鍍金銅結束槍十﹑黑漆靶鞘鍍金銅結束衮刃十﹑黑漆灑金馬鞍一﹝轡鐙全﹞﹑金彩畫圍屏四扇﹑土棉二百﹑紋蕉布二百﹑土薴布一百﹑白鋼錫五百斤﹑紅銅五百斤﹝金鶴以下﹐乃其謝封貢物。舊例﹐有胡椒﹔今缺﹐以白鋼錫代之。其常年貢物﹐止於白錫一千斤﹑紅銅三千斤﹑硫磺一萬二千八百斤。琉璜納藩庫﹐貢使齎銅﹑錫至京。前明於福州特設市舶提舉一員﹐專理琉球貢事﹐以內官領之。本朝省並其事於海防同知﹐今貢使猶稱之曰「提舉」云﹞。

順治十年﹐國王尙質來繳前朝故印﹐請封重給。康熙元年﹐冊使始至國﹐賜王印﹔印文六字「琉球國王之印」﹐左滿﹑右篆﹐不稱「中山」。

二月十六日﹝癸丑﹞巳刻﹐封舟自琉球那霸開洋。用小船百餘引出港口﹐琉球官民夾岸送者數千人。小船豎旗﹐夾船左右送者數百槳。是日晴明﹐南風送颿﹐用幹亥鍼一更半﹑單幹鍼四更﹐過馬齒﹑安根呢﹑度那奇等山﹐海水蒼黑色。日入﹐見姑米山二點﹐離二更半許。夜﹐轉丁未西南風﹔十三漏﹐轉坤未風﹕用幹戌三更半。風有力﹐頭巾頂索連斷三次。

十七日﹝甲寅﹞﹐日出﹐龍二見於船左右﹐水沸立二﹑三丈。轉西北風﹐用單子鍼一更。日入﹐至十四漏﹐轉坤未風﹐用幹戌一更。夜見月﹐至明。

十八日﹝乙卯﹞﹐日出﹐用單幹﹑幹戌四更。日入﹐至十四漏﹐西南風有力﹐用幹戌四更半。夜見月﹐至明。

十九日﹝丙辰﹞﹐日出﹐轉辛酉西風﹐帶南風不定﹔用單庚一更。日中﹐轉壬子癸風﹐用單酉鍼。至日入﹐轉子癸﹐又轉丑癸﹐用單戌三更半。夜見月﹐至明。

二十日﹝丁巳﹞﹐日出﹐轉艮寅﹐東北順風。日中﹐轉甲卯﹐用辛戌四更。日入﹐轉乙辰風﹐大雨﹕船共行二十六更半。是日﹐海水見綠。夜過溝﹐祭海神。轉巽巳風﹐用辛酉三更半﹐至明。

二十一日﹝戊午﹞﹐日出﹐大霧﹔正南風轉西南﹐又轉西北﹐風不定﹔船行緩﹐不上更。縋水﹐四十八托。有烏﹐來集於檣。轉子癸風﹐至十三漏﹐轉東北大順風﹐用庚申二更﹐至明。

二十二日﹝己未﹞﹐日出﹐東北風﹐晴﹐大寒﹔用庚酉申四更半。日入﹐有燕二﹐來集檣上。至十一漏﹐轉乙卯風。縋水﹐四十托。用庚酉一更。夜雨﹐大霧。

二十三日﹝庚申﹞﹐日出﹐霧大﹔雨﹐無風。縋水﹐三十二托。日晡﹐壬癸風起。日入﹐轉壬子風。夜﹐雨大﹐寒。用庚酉二更。未明﹐見山﹐離一更遠許。

二十四日﹝辛酉﹞﹐日出﹐用單申一更﹐至魚山及鳳尾山﹕二山皆屬臺州。封舟回閩鍼路﹐本取溫州南杞山﹔此二山又在南杞北五百里﹐船身太開北行﹐離南杞八更遠許。日晡﹐轉北風﹐用丁未鍼三更。日入﹐舟至鳳尾山﹔風止﹐下椗。

二十五日﹝壬戌﹞﹐無風﹐舟泊鳳尾山。夜﹐雨﹔有數小船來伺警﹐至明。

二十六日﹝癸亥﹞﹐日出﹐東北風﹐起椗行。大雷雨﹐有旋風轉蓬。日晡﹐轉壬亥風﹐用單未﹑坤未三更。日入﹐風微。用單未一更﹐見南杞﹐離一更許。

二十七日﹝甲子﹞﹐日出﹐晴﹔見盤山。至溫州﹐東北順風﹐用坤申庚四更。縋水﹐十四托﹐離北關一更許。日入﹐用坤申庚一更﹐至臺山下椗。夜十八漏﹐又起椗﹔至明﹐見南北關——二號船﹐先一日過南關。

二十八日﹝乙丑﹞﹐東北風﹐無力﹐船泊七星山。縋水﹐九托。夜至五漏﹐颶作﹐椗走﹔用乙辰鍼行七漏﹐加副椗泊船。

二十九日﹝丙寅﹞﹐日出﹐至霜山。東北風﹐用申庚酉鍼。日晡﹐與二號船齊至定海所。琉球謝恩船先一日到﹐相次泊。

三十日﹝丁卯﹞﹐東北風﹔乘潮﹐三船鴈次進五虎門。日中﹐至怡山院﹐諭祭於海神。行海中﹐凡十四晝夜云。

臣葆光按﹕冊封之役有紀錄者﹐目前明嘉靖中陳侃始﹑至康熙二十一年汪楫等﹐凡七次﹔封舟回閩﹐析桅漂■﹝木宅﹞﹐危險備至。披閱之次﹐每爲動心。今奉皇上威靈﹑海神效順﹕逾年行役﹐幸避冬汛之危﹔半月漂浮﹐絕少過船之浪。桅﹑柁無副﹐竟免催傷﹔偶有風暴﹐隨禱立止。上下數百人安行而回﹐遠勝疇昔﹔額手慶幸﹐胥戴皇恩﹗至於顚僕嘔逆﹑小小困頓﹐海舶之常﹐何足云也﹗

歷次封舟渡海日期﹕

嘉靖十三年﹝甲午﹞陳侃「使錄」﹕海行十八日至琉球﹝五月初八日出海﹐二十五日至那霸港﹞﹐七日回福州﹝九月二十日出那霸﹑二十八日至定海所﹞。

嘉靖四十一年﹝壬戌﹞郭汝霖「使錄」﹕海行十一日至琉球﹝五月二十二日出海﹑閏五月初九日至那霸港﹞﹐十一日回福州﹝十月十八日出那霸﹑二十九日至五虎門﹞。

萬曆八年﹝庚辰﹞蕭崇業「使錄」﹕海行十四日至琉球﹝五月二十二日出海﹑六月初五日至那霸﹞﹐九日回福州﹝十月二十四日出海﹑十一月初二日到定海所﹞。

萬曆三十三年﹝乙巳﹞夏子陽「使錄」﹕八日至琉球﹝五月二十四日出海﹑六月初一日至那霸﹞﹐十一日回福州﹝十月二十一出海﹑十一月初一日到五虎門﹞。

崇禎六年﹝癸酉﹞杜三策從客胡靖「錄」﹕九日至琉球﹝六月初四日出海﹑八日過姑米山﹞﹐十一日回福州﹝十一月初九日出海﹐十九日到五虎門﹞。

康熙二年﹝癸卯﹞張學禮「使錄」﹕十九日至琉球﹝六月初七日出海﹑二十五日到那霸﹞﹐十一日回福州﹝十一月十四日出海﹑二十四日至五虎門﹞。

康熙二十二年﹝癸亥﹞汪楫「使錄」﹕三日至琉球﹝六月二十三日出海﹑二十六日到那霸﹞﹐十一日回福州﹝十一月二十四日出海﹑十二月初四至定海所﹞。

臣葆光按﹕封舟以夏至後乘西南風往琉球﹐以冬至後乘東北風回福州﹔此言其槪也。南風和暖﹐北風凜冽﹔故歸程尢難﹐非但內外水勢有順逆也。嘉﹑萬封舟回閩﹐率先冬至在九﹑十月中﹐朔風猶未勁﹐歸帆最宜。十一月﹑十二月冬至前後﹐則風勢日勁﹐浪必從頭上過矣。若正月﹐則風颶最多﹐且應期不爽﹐萬無行舟之理。二月中﹐則多霧﹐龍出海矣。然春風和暖﹐玆役親驗之﹐浪無從船上過者﹐殆遠勝於冬至前後也。海船老夥長言﹕十月二十日後﹐東風送順爲吉。葆光在琉球﹐無日不占風所向。歷考數月內﹐風自東南來不間斷者﹐惟十月二十日後﹑十一月初五日前半月中爲然。因考陳侃以來惟蕭崇業之歸閩較爲安吉﹐其出海日期乃十月二十四日爲不誣也。附此以告後來者。

琉球潮候﹐與福建不同﹐率後三辰。東西地勢往復﹐自然之理也。

琉球分野﹐與揚州吳﹑越同屬女牛﹐星紀之次﹔俱在丑宮。臣海寶﹑臣徐葆光奉冊將行﹐上特遣內廷八品官平安﹑監生丰盛額同往測量。舊測﹕北京北極出地四十度﹐福建北極出地二十六度三分。今測﹕琉球北極出地二十六度二分三釐﹐地勢在福州正東﹐偏南三里許。舊測﹕福建偏度去北極中綫偏東四十六度三十分﹔今測﹕琉球偏度去北極中綫偏東五十四度﹐與福州東西相去八度三十分。每度二百里推算﹐徑直海面一千七百里。凡船行六十里爲一更﹕自福州至琉球姑米山四十更﹐計二千四百里﹔自琉球姑美回福州五十更﹐計三千里﹕乃繞南北行﹐里數故少爲紆遠耳。向來紀載﹐動稱數萬里﹐皆屬懸揣。今逢皇上天縱﹐推日晷遠近髙下以定里數﹔輿圖幅員﹐了如指掌。海外彈丸﹐今見準的﹔智能量海﹐功媲指南矣。

琉球始名流虯﹝「中山世監」云「隋使羽騎尉朱寬至國﹐於萬濤間見地形如虯龍浮水中﹐故名﹞﹐「隋書」始見﹐則書「流求」﹔「宋史」因之。「元史」曰「璢求」。明洪武中﹐攺琉球國﹐在閩福州正東一千七百里﹐偏南三里。其地形﹐東西狹﹐寬處數十里﹔南北長﹐四百四十里。自中山首裏南至喜屋武邊海﹐緊行一日半﹔北至國頭邊海﹐緊行三日半。明永樂以前﹐國分爲三﹕曰中山﹑曰山南﹑曰山北。宣徳時﹐並爲一﹔分爲三省﹕中山爲中頭省﹐屬府十四﹔山南爲島窟﹝一作尻﹞省﹐屬府十二﹔山北爲國頭省﹐屬府九。府﹐土名「間切」﹔所屬皆稱「村頭」﹐土名「毋喇」。國中亦有五嶽﹕辧嶽在中山﹐八頭嶽在山南﹐佳楚嶽﹑名護嶽﹑恩納嶽在山北——比他山爲髙。佳楚嶽尢峻﹐爲琉球第一峯云。

首裏王宮所在﹐不稱「間切」﹐屬村縣二十一。

中山省﹕

泊﹝在首裏西五里。有泊山﹔有泊橋﹐跨海﹕亦名髙橋村。前有泊津﹐西流入海﹞﹐屬村縣二。

那霸﹝在首裏西十里那霸江港口﹐有南北炮臺並峙。海門旁﹐有巨石當中流﹐名馬加四圍。皆鐵板沙﹐沙堅如鐵﹔其平如板﹐板面嵌空槎牙﹕沿海皆是。潮長沙沒■﹝汐上女下﹞﹐舟誤觸﹐無完者﹕故國人恃爲金湯。南北炮臺﹐皆從江口跨入海中﹐蠣石築成長堤﹐蜿蜒半里許。北炮臺堤﹐中作橋門三﹐以通潮。南炮臺堤﹐中有番字石碑一﹐額題曰「了攬新森城」﹐碑文「嘉靖三十三年國王尙淸時立」﹐餘皆番字﹔石頗剝蝕。又有一石﹐上題一「梵」字﹐下小字云書「法華經」﹐一石一字。炮臺石工甚整﹐皆於康熙五十三年新修。大夫蔡溫有碑文﹐記其修築始末﹔立北堤上。北炮臺堤中臨海寺門外﹐有重修臨海橋舊碑文﹐康熙三十五年﹝丙子﹞立﹐大夫程順則撰文﹞﹐屬村縣六。

久米﹝在那霸﹞﹐有東門村﹑西門村﹑北門村﹑南門村。

眞和志﹝在首裏西五里﹞﹐屬村縣十二。

南風原﹝在首裏南七里﹞﹐屬村縣七。

東風平﹝在首裏南二十五里。屬中山省﹐地在山南界中﹞﹐屬村縣九。

西原﹝在首裏東七里﹞﹐屬村縣十六。

浦添﹝在首裏東三十里﹞﹐屬村縣十一。

宜野灣﹝在首裏東三十里﹞﹐屬村縣十二。

中城﹝在首裏東四十里。有姑場嶽。此處人物俊秀﹐能詩善畫﹔常爲王孫釆地﹞﹐屬村縣十九。

北榖﹝亦稱北溪﹐在首裏北四十里。此府多稻田﹞﹐屬村縣十二。

讀榖山﹝在首裏東六十里﹞﹐屬村縣十二。

勝連﹝在首裏東北六十里﹞﹐屬村縣十。

與那城﹝在首裏東北五十里﹞﹐屬村縣六。

越來﹝在首裏北五十里﹞﹐屬村縣十。

美裏﹝在首裏北六十里﹞﹐屬村縣十八。

具志川﹝在首裏東六十里﹞﹐屬村縣十五﹝以上中山省間切十四。久米在那霸﹐不入間切﹔自泊以下至具志川﹐爲十四﹞。

山南省﹕

大裏﹝在首裏南二十里﹞﹐屬村縣十七。

玉城﹝在首裏南四十里﹞﹐屬村縣十一。

丰見城﹝在首裏南十五里。山南王弟汪應祖故城。國中祈雨﹐例在丰見城﹞﹐屬村縣十七。

小祿﹝在首裏南二十里﹞﹐屬村縣十。

兼城﹝亦曰金城﹐在首裏西南三十里﹞﹐屬村縣十。

髙嶺﹝土名多嘉嶺﹐在首裏西南三十里。山南王故城﹐名大裏城。城下有惠泉﹐又有芳泉。有大裏橋﹐舊石橋﹐水門三﹔今架木爲之。山南子孫那姓。髙嶺東北有八頭嶽﹞﹐屬村縣五。

佐敷﹝亦稱佐鋪﹐在首裏南二十里。有蘇姑那嶽﹞﹐屬村縣八。

知念﹝在首裏南三十里﹞﹐屬村縣十。

具志頭﹝在首裏南三十里﹞﹐屬村縣六。

麻﹝亦作摩﹞文仁﹝在首裏南四十里﹞﹐屬村縣五。

眞壁﹝在首裏南四十里﹞﹐屬村縣八。

喜屋武﹝在首裏南四十里。爲國中極南﹐沿海邊上﹞﹐屬村縣五﹝以上山南省間切十二﹞。

山北省﹕

金武﹝在首裏東北九十里﹞﹐屬村縣五。

恩納﹝在首裏北一百里﹞﹐屬村縣九。

名護﹝在首裏北一百五十里﹞﹐屬村縣九。

久志﹝在首裏北一百五十里﹞﹐屬村縣十一。

羽地﹝在首裏北一百七十里﹞﹐屬村縣六。

今歸仁﹝在首裏北二百里。在佳楚山﹐一名宇勝嶽﹔最髙﹐爲中山第一峯。山下有水﹐西南流爲大榮川﹞﹐屬村縣十一。

本部﹝在首裏北三百里﹞﹐屬村縣七。

大宜味﹝在首裏東北三百里﹞﹐屬村縣五。

國頭﹝在首裏東北三百十里。尙元王病﹐國頭按司馬順徳祈代死﹐果死﹔王疾有瘳。至今其子孫世蔭爲國頭領主﹞﹐屬村縣四﹝以上山北省間切九﹞。

琉球舊無地圖﹐前「使錄」云﹕『周圍可五﹑六千里﹐東西長﹑南北狹』﹔皆意揣也。葆光咨訪五﹑六月﹐又與大夫蔡溫徧遊中山﹑山南諸勝﹐登髙四眺﹐東西皆見海。本國里數﹐皆以中國十里爲一里。今皆以中國里數定之﹐乃南北長﹐四百四十里﹔東西狹﹐無過數十里而已。

琉球屬島三十六﹐水程南北三千里﹐東西六百里﹔遠近環列。各島語言﹐惟姑米﹑葉璧與中山爲近﹐餘皆不相通。擇其島能中山語者﹐給黃帽﹐令爲酋長。又遣黃帽官蒞治之﹐名奉行官——亦名監撫﹔使歲易人。土人稱之曰親云上。聽其獄訟﹐徵其賦稅。小島各一員﹐馬齒山二員﹐太平山﹑八重山﹑大島各三員﹐惟巴麻﹝中山讀間字音﹐同麻﹔華言山也。下仿此﹞﹑伊計﹑椅山﹑硫磺山四島不設員。諸島無文字﹐皆奉中山國書。我皇上聲教遠布﹐各島漸通中國字﹑購蓄中國書籍﹐有能讀「上諭十六條」及能詩者矣。

東四島﹕

姑達佳﹝譯爲久髙﹞﹐在中山東一百四十五里。產赤秔米﹑黃小米﹑海帶菜﹑龍蝦﹑五色魚﹑佳蘇魚。佳蘇魚﹐本名黑饅魚﹐大者長八﹑九尺﹐圍尺許﹔割其肉爲臘。各島多有產此者。良山多螺石。

津奇奴﹝譯爲津堅﹞﹐在中山東三十五里。

巴麻﹝譯爲濱島﹞﹐南北二島﹔在中山東三十五里。

伊計﹐在中山三十五里。以上三島﹐其所產同姑達佳﹐皆多魚。﹝此四島﹐語言頗相近﹞。

正西三島﹕

馬齒二山﹐在中山正西一百三十里。東馬齒山﹐大小五島。產牛﹑馬﹑粟﹑布﹑文貝螺﹑怪石。西馬齒山﹐大小四島。有座間﹑味渡﹑嘉敷等間切。西山尢磽瘠﹐罪人多流此。人多黑色﹐善漁﹔能泅水深沒﹐久久乃出。海中產海松﹐山人能泅水取之。姑達佳﹑津奇奴亦有海松﹔馬齒產者色久不退﹐爲良產。魚螺山﹐多鹿。近姑米山﹐有姑巴汛麻山﹐亦多鹿﹔無人居。

姑米山﹐在馬齒山西﹐去中山四百八十里。有安河﹑具志川﹑仲裏二間切。由閩中至國﹐必鍼取此山爲準。封舟行海中第七日﹐有小黑魚點點浮水面﹔接封使臣云﹕『此出姑米山下﹐名墨魚』山形勢雄拔﹐產五穀及土棉﹑繭紬﹑白紙﹑臘燭﹑螺﹑魚等物﹔山多雞﹑豚﹑牛﹑馬。

西北五島﹕

度那奇山﹝譯曰渡名喜島﹞﹐近姑米山。山多牛。

安根■﹝山尼﹞山﹝譯曰粟國島﹞﹐又爲安護仁﹔與度那奇俱近姑米。語言亦與姑米相類。山產鐵樹﹐比他處生者良。山多豕。

椅山﹐亦曰椅世麻﹑亦曰伊江島﹔中山﹑北山之間一小石山。四圍黃沙﹐潮漲隔半里許﹔水退﹐可徒涉至山上。有稻田﹐產黍﹑稷﹑豆﹑麥﹐民頗富饒。

葉壁山﹐土名伊平屋島﹔在中山西北三百里。產米﹐最佳﹔亦有麥﹑稷﹑粱﹑豆﹑棉花﹑蕉絲﹑海膽﹑毛魚等物。中有一山﹐宛轉如龍﹐尙圓王祖塋所在。

硫磺山﹐又名黑島山﹔多鳥﹐亦名鳥島。在中山西北三百五十里﹐與姑米山南北相峙。山無艸木﹐置采硫磺戶四十餘家﹐歲遺米廩食之。統二酋長﹐泊府官遙領之。其人爲硫磺气薰灼﹐目皆如羊﹐不精明相。近有灰堆山﹑尢家埠﹑移山奧。

東北八島﹕

由論﹐在中山東北五百里。產芭蕉﹐結蕉實﹔多樫木。

永良部﹝訛爲伊闌埠﹞﹐在中山東北五百五十里。屬有溫鎭。

度姑﹝譯曰徳島﹞﹐在中山東北六百里。

由呂﹐在度姑東北三十八里。

烏奇奴﹐在度姑東北四十里。

佳奇呂麻﹐在中山東北七百七十一里。

大島﹐土名烏父世麻﹔在度姑東北﹐去中山八百里﹐水行三日可達。其島長一百三十里﹐分七間切﹔有西間切﹑東間切及笠利﹑名瀨﹑屋喜﹑住田﹑古見等間切﹐分屬二百餘村縣。其島無孔廟﹐有「四書」﹑「五經」﹑「唐詩」等書。自稱小琉球﹐大酋長十二員﹑小酋一百六十餘員。產米﹑粟﹑麥﹑豆﹑薯﹑木棉﹑芭蕉﹑紅棕﹑黑棕﹑櫨﹝子可搾油﹞﹑羅漢松﹝卽樫木﹞﹑桑﹑竹﹐畜有牛﹑馬﹑羊﹑犬﹑豬﹑雞﹝無鵝﹞。

野獸有山豬﹑兔﹐鳥有鴛鴦﹑鴈﹑鶩﹑鷹﹑野鴨﹑鷺﹑靑鳩﹑雀﹑鴉﹝無鵲﹞﹔海鮮有艸鱣魚﹑海爪﹝蟶類﹞﹐果有櫧子﹔燒酒﹑米肌﹑黑糖﹑蘇鐵等物皆有之。有淸水山﹑菊花山﹑永明山。島北一里許﹐有大石如圓柱﹐廣一里﹐名赤瀨﹔純紫色﹐無人居。

奇界﹐亦名鬼界﹔去中山九百里﹐爲琉球東北最遠之界。人以手食﹐多黑色。產樫木爲良﹝以上八島﹐國人稱之皆曰烏父世麻﹔此外﹐卽爲土噶喇﹑七島矣﹞。

南七島﹕

太平山﹐一名麻姑山﹝始爲宮古﹐後爲迷姑﹔今爲麻姑﹞﹐在中山南二十里。有築山﹐甚髙﹔土名七姑山。上有碧於亭。用艮寅鍼﹐至中山那霸港。福建至太平山﹐自東湧開洋至釣魚臺﹐北風用單卯並乙辰鍼可達。山周圍五﹑六十里﹐頗富饒﹔產畜五穀﹐牛﹑馬甚多。出棉布﹑麻布﹑艸蓆﹑紅酒﹝名太平酒﹞。每年五月歸﹐貢稅於中山。

伊奇麻﹝譯曰伊喜間﹞﹐在太平山東南。

伊良保﹐在太平山西南。

姑李麻﹝譯曰古裏間﹞﹐在太平山正西。

達喇麻﹐在太平山正西。

面那﹐在太平山西南。

鳥噶彌﹐在太平山西北﹝以上皆屬太平山﹐國人稱之皆曰太平山﹞。

西南九島﹕

八重山﹐一名北木山﹐土名彜師加紀﹐又名爺馬﹔在太平山西南四十里﹐去中山二千四百里。由福建臺灣彭家山用乙辰鍼﹐至八重山。明洪武中﹐中山王察度始通中朝時﹐二大島來貢於中山——卽八重山﹑太平山也。山較太平尢饒給﹐多樫木﹑黑木﹑黃木﹑赤木﹑艸蓆﹔產牛﹑馬﹑螺石﹐出麻布﹑棉布﹑海參﹑紅酒﹝名密林酒﹞﹑五穀﹑■﹝王車﹞■﹝王渠﹞﹑玳瑁﹑珊瑚﹑羊肚﹑松紋﹑海芝﹑海松﹑海柏等石。每年五﹑六月﹐與太平山來貢於中山。

烏巴麻二島﹝譯曰宇波間﹞﹐在八重山西南。

巴度麻﹝譯曰波渡間﹞﹐在八重山西南。

由那姑呢﹐在八重山西南﹝以上四島﹐皆近臺灣﹞。

姑彌﹐在八重山西﹔較他島爲大。

達奇度奴﹝譯爲富武﹞﹐在八重山西姑彌東。

姑呂世麻﹝譯爲久裏島﹞﹐在八重山西少北。

阿喇姑斯古﹝譯曰新城﹞﹐在八重山西。

巴梯呂麻﹝譯曰波照間﹞﹐在八重山極西北﹝以上八島﹐俱屬八重山﹐國人稱之皆曰八重山﹔此琉球極西南屬界也﹞。

三十六島﹐「前錄」未見﹔惟張學禮「記」云﹕『賜三十六姓﹐教化三十六島』﹔其島名﹑產物﹐則未之及也。今從國王所請﹐示地圖﹔王命紫金大夫程順則爲圖徑丈有奇﹐東南西北方位略定。然但注三十六島土名而已﹔其水程之遠近﹑土產之磽瘠﹑有司受事之定制﹐則俱未詳焉。

中山山嶽﹑寺院及遊者惟首裏﹑那霸數處﹐略記如後﹕

臨海寺﹐在北炮臺長堤之中﹔爲國王祈報所。門東向﹐佛堂面南三楹﹐面東板閣一間。石垣四周﹐潮至墻下。僧名盛滿。寺舊名定海﹐前使汪有「臨海寺」隸書匾。有鐘﹐天順三年鑄。

奧山龍渡寺﹐在炮臺西水中小土山。潮至﹐彌漫數十里﹔潮退﹐則平沙淺水﹐不勝舟楫。山舊爲蛇窟﹐僧心海始辟之﹐蛇相率渡水避去﹔築堤截潮﹐引泉種松。構屋五﹑六楹﹐前方沼中小亭二所。徧地植佛桑﹑鳳尾蕉等﹐頗可憩玩。山東有小尖阜﹐名鶴頭山。潮至板敷宇平等湖﹐漁舟夕照爲那霸近所第一勝處。

辻山﹐在臨海寺西﹐對港相望。「辻」字一字兩音﹐國人讀爲「失汁山」﹐「汪記」訛爲靑芝山。小石阜沿海下﹐皆塋墓。

波上﹐在辻山東北﹐一名石筍崖。山下海中﹐生石芝。沿海多浮石﹐嵌空玲瓏。白色山頭﹐石垣四周﹔垣後可望海。垣內板閣離立三楹﹐扃鑰無僧﹔下有平堂三楹。波上東北沿海中有山名雪崎﹐下有洞﹔雪崎東北有小石山空洞﹐名龜山﹝海灘拳石二﹐非末吉之龜山也﹞。

護國寺﹐在波上山坡之中﹐國王祈禱所。僧名賴盛。汪使有匾曰「護國寺」﹔舊名安禪寺﹐亦名海山寺﹐亦名三光院。佛龕中有神﹐手劍而坐﹐名曰「不動」﹔或曰火神也。殿下有鐘﹐景泰七年﹝丙子﹞鑄﹔銘文與天妃宮同。西面庭中﹐蕉石扶疏﹐頗有致。

天尊廟﹐在護國寺下﹐供玉皇。有鐘﹐爲景泰七年﹝丙子﹞九月二十二鑄﹔銘文與天妃宮同。

廣嚴寺﹐在天尊廟下。左右皆村居。佛宇數椽﹐庭中翦檜及黃楊爲玩﹔系新建。

西福寺﹐在泉崎橋之東曲徑中。門前黃楊夾路作屏﹐兩行翦剔使平﹐而方數十步許。僧捨一區﹐屋後有松岡甚茂﹔松根出土﹐蜿蜒如龍。相近有東壽寺﹐門前亦以黃楊作屏。

東禪寺﹐在久米東北﹐圓覺寺下院也。相近有淸泰寺﹐皆止三﹑四楹小寺也。那霸惟此二寺及廣嚴寺系禪僧﹐余俱眞言教。

善興寺﹐在使館曲巷中﹐倚山崇基。「汪錄」云﹕『斗室丈階﹐花木頗淸幽』。今已廢﹐有屋一椽而已。宣徳中﹐冊使柴山三到琉球﹐曾建大安禪寺﹑千佛閣﹔明夏子陽「錄」中載其記二篇』。今皆莫知其處﹝護國寺﹐舊名安禪寺﹐或卽所建﹔問國人﹐皆不知。以上在那霸﹞。

天久山﹐在泊村西北沿海﹐與波上雪崎相望。下有聖現寺﹐石墻四圍﹐方十餘畝﹔中屋一區﹐墻外老松十餘株。有天久洞﹐洞前觀音閣一座﹐扃鑰無僧。沿海東行﹐大石離立﹔或方﹑或圓﹐側倚層巖之上下作崖洞﹐頗奇。更里許﹐有水西流入海﹐名泊津。

神徳寺﹐在崇元寺東。由八幡橋石橋西北行﹐有八幡宮﹐南向﹔尙徳王所建﹐供八幡菩薩——卽大士也。下爲神徳寺﹐寺門東向﹔中供不動神﹐與護國寺同﹝以上在泊村﹞。

城嶽﹐一名靈嶽。汪使「舊錄」云﹕『有板屋一區』﹔今已盡廢。惟叢灌一林﹐密筱攢蕉。以石爲神﹐澆酒祈福﹑渡海報賽處。前古松數百株﹐亭立。前地少窪﹐四山皆松。東三十餘步﹐有泉名「旺泉」﹔從石澑出注潭中﹐涓涓不絕。泉上老松三株﹐偃挺尢奇。東望有壺家山﹐瓦屋數區﹐爲國中陶處﹝以上在眞和志﹞。

東苑﹐在崎山。王宮以南一帶石山﹐皆名崎山﹔石狀甚奇。苑門西向﹐入門茵艸徧地。板亭南面﹐二間。更進有屋三間﹐面南。屋上有「潮音應世」匾額﹐爲天啟五年詔使指揮同知蕭崇基所書。亭東土阜一邱﹐形如覆盂﹐頗髙竦﹔「汪錄」云是「雩壇」。更進少屈﹐南下西轉﹐山巖下有石獅﹑石虎尙存。激澑養魚處﹐皆已廢撤。南面﹐皆山南平田。東行﹐登小板閣——卽望仙閣也﹔匾已失去﹐葆光爲重書之。閣中有小龕﹐以香木爲柱﹐气如桂﹔皮作薄板﹐刻空作字﹐大小參差。閣後有小佛堂﹐匾名「能仁堂」。南面出佛堂﹐東過小竹橋登阜﹐正東見林木叢茂爲佐敷﹐中隔海港。少西﹐見小山﹐林木郁然﹐卽辧嶽也。南北望﹐皆見海。中山之東屬島姑達佳﹝譯爲久髙﹞﹐前使汪楫爲國王題「東苑」匾﹔今已失去。題東苑八景﹐有「久髙」﹑「朝旭」﹑「識名」﹑「積翠」等八景﹔此爲國苑﹐制甚簡朴云。

龜山﹐在末吉村﹔土稱末吉山。山在中山之北﹐重岡環繞。山半有木亭﹐前後二楹。南望見海﹐林木郁然﹐爲第一勝處。山下有萬壽寺﹐寺中有察度舊影﹔萬曆三十八年毀﹐今再毀。末吉有社壇。

圓覺寺﹐在王宮之北久慶門外﹐國王本宗香火所在。規模宏敞﹐爲諸寺之冠。寺門西向﹐門前方沼數畝﹐四圍林木攢郁。沼中種蓮﹐中有一亭﹔有觀蓮橋﹐供辧才﹑天女﹐名天女堂。池名圓監池﹐亦名辧才天池﹔辧才﹑天女﹐云卽中國斗姥也。架橋通之﹐名天女橋。更西有龍潭橋﹐亦名龍淵橋。入寺﹐佛殿七間﹐極髙麗。殿右廣庭中有古松﹐云已二百餘年﹐髙不四﹑五尺﹐靑蔥正茂﹔名古松嶺﹐亦名神木香積廚。後有井泉﹐名石冷泉。方丈前﹐名蓬萊庭。鐘樓南﹐有雜華園﹐國人稱圓覺寺。中有八景寺﹐系尙眞王時始建。寺前土阜上有碑﹐弘治十一年立﹐三山許天錫撰。

天王寺﹐在圓覺寺東北。門前臨溪﹐有古松四株。寺東有天王橋。堂上佛龕供佛﹐手持七星輪及刃﹐曰金剛也。堂西老松最奇。一鐘爲景泰七年﹝丙子﹞鑄﹐上刻「天龍寺鐘」。寺在浦添﹐寺鐘有二﹐移其一於此。僧名得髓。

天界寺﹐在歡會門外道南。寺門北向。入寺西南石室﹐髙丈許方廣﹐中山王塋也。尙圓以來﹐諸王皆葬於此。寺有鐘﹐成化己丑年鑄﹔考銘文﹐本相國寺鐘也。寺西又有安國寺﹐國中案牘皆儲此寺中。

仙江院﹐在天王寺之右。前使汪「錄」云﹕『行荒榛中﹐門戶蕭然。僧宗實能詩﹐頗學元僧白雲集體』。今宗實尙存﹐年六十九﹔攺字際外﹐稱「球陽大和尙」。

萬松院﹐今攺名蓮華院﹔在天王寺之南。翦黃楊作徑﹐兩旁籬屏頗整。寺中方庭中有小土山﹐翦松樹數株﹐蟠屈有致。汪使「舊錄」稱「萬松院僧不羈與天王寺僧瘦梅及宗實相倡和」﹔今瘦梅﹑不羈皆化去。不羈徒二人﹕一曰徳叟﹐今在蓮華院。一曰元仁﹐字東峯﹔別開院於北山名護嶽上﹐仍名萬松院﹐年五十餘﹐亦能詩。

興禪寺﹐在圓覺寺北小徑中。寺甚小﹐庭中黃楊﹑松﹑桂甚多。僧了道﹐舊時圓覺寺國師喝三之徒﹔能詩。

廣徳寺﹐在蓮華院之南。寺亦甚小﹐花木頗麗。東望山椒林麓﹐郁然如深山。僧名靈源﹐弟子名笑崖。相近有建善寺﹐有僧蘭田﹐能詩。

石虎山天慶院﹐僧梁天名智津﹐亦能詩。山在赤平村。

萬歲嶺﹐在萬松嶺東大道之北。石碑立阜﹝以上在首裏﹞。

官制品級﹐略彷中國﹐分爲正﹑從九等﹔大僚重職﹐亦有加官協理。大小官﹐皆領地方爲釆地。王弟﹑王叔﹑國相﹐皆稱某地王子﹔領一府者﹐稱某地按司﹝舊制﹕每府一按司蒞治之﹐權重兵爭。尙眞王攺制﹐令聚居首裏﹐遙領其地。歲遣察侍紀官一員知其府事﹐歲終上其成於按司﹞。王舅﹑法司及紫巾官﹐稱某地親方。三品以下黃帽官﹐皆稱某地親云上﹔未有地方者﹐稱某里之子親云上﹑或稱某築登之親云上。從六品敍徳郎﹑從七品敍功郎﹐皆稱某椗親云上。八品紅帽官﹐稱某里之子﹔領地方者﹐稱某地裏主。九品紅帽官﹐稱築登之。未入流﹐稱某子﹕皆不稱姓名也。

冠服﹐國王側翅烏紗帽﹐盤金朱纓﹐龍頭金簪﹔蟒袍﹐帶用犀角﹑白玉﹐皆如前明賜衣制。王妃﹐鳳頭金簪。宮人亦分爲五等﹐約百人。命婦頭簪﹐皆視其夫品秩。

正一品﹐金簪﹐彩織緞帽﹐錦帶﹐綠色袍﹔從同。正二品﹐金簪﹐紫綾帽﹝有功者﹐賜彩織緞帽﹞﹐龍蟠黃帶﹝有功者﹐賜錦帶﹞﹐深靑色袍﹝下至八﹑九品朝服皆同﹞﹔從﹐金花銀柱簪﹐餘同。正三品﹐銀簪﹐黃綾帽﹐龍蟠黃帶﹔從同。正四品﹐簪﹑帽﹑袍同三品﹐龍蟠紅帶﹔從﹐同。正五品﹐簪﹑帽﹑袍同三品﹐雜色花帶﹔從﹐同。正六﹑七品﹐簪﹑袍同三品﹐黃絹帽﹐帶同五品﹔從﹐同。正八﹑九品﹐簪﹑袍同三品﹐大紅縐紗帽﹐帶同五品﹔從﹐同。雜職﹐簪﹑袍同三品﹐紅絹帽﹐帶同五品。里長﹑保長﹐銅簪﹐藍袍﹐紅布帽或綠布帽。廕生﹑官生﹐簪﹑帽﹑服﹑帶同八品。外有靑布帽﹐百姓頭目戴之。

凡官員外衣﹐長過身﹔大帶束之腰間﹐提起三﹑四寸﹕令寬博﹐以便懷納諸物——紙夾﹑煙袋皆自貯胸次﹐以時取用。大僚﹑幼童﹐無不皆爾。賤役執事﹐則反結其袖於脊上。幼童﹐衣袖脇下令穿露三﹑四寸許﹔年長﹐薙頂中發﹐卽縫屬之。僧衣﹐兩脇下皆穿﹔其他皆連衽﹐無隙漏處。首里人衣﹐年小者皆用大紅爲裏﹐外五色紬錦﹔亦反覆兩面著之。官員﹐紬緞作衣﹐諸色不禁。每制一衣﹐須大緞三丈五﹑六尺﹐其費殆倍於中國云。

女人外衣﹐與男無別。襟皆無帶﹐名之曰衾﹔披身上﹐左右手曳襟以行。前「使錄」云﹕『男婦皆無裏衣』。今貴官裏衣﹐亦有如中國者。貴家衣襟上﹐卽本色紬紗作鱗比五層狀。男衣無是比﹐甲背後下垂處或作燕尾形。

寢衣﹐比身加長其半﹔有袖及領﹐厚絮擁之。國人呼衣曰衾﹐此則衾又如衣也。

各色錦帽﹑錦帶﹐本國皆無之﹐閩中店戶另織市與之。本國惟蕉布﹐則家家有機﹐無女不能織者﹔出首裏者﹐文采尢佳。自用﹐不以交易也。

國王烏紗帽﹐雙翅側衝﹐上向﹔盤金朱纓結﹐垂頷下三﹑四寸許﹔蓋前所賜舊制也。云有皮弁爲朝祭之服﹐而未之見。

帽﹐糊紙爲骨。帕蒙之式﹐如僧毘盧帽﹐中空無頂﹐絹方幅覆髻之半﹐口互交。前檐著額處﹐鱗次七層﹔後檐十二層。彩織帽以下﹐紫最貴﹑黃次之﹑紅又次之﹐中又以花素爲等別﹔靑﹑綠帽爲下。

片帽﹐皆以黑色絹爲之。漫頂﹐下檐作六稜﹐寒時家居帽﹔醫官﹑樂工及執王宮茶灌之役﹐薙發如僧者皆戴之。

笠﹐多以麥莖爲之。亦有皮笠﹐外加黑漆而朱其裏。

短髻簪﹐長三﹑四寸許﹔已冠﹐去頂中發者簪之。花頭圓柱﹐亦有方柱﹑六稜柱。金最貴﹑金頭銀柱次之﹐銀又次之﹔銅爲下。

長簪﹐長尺餘﹔婦人﹑幼童大髻者簪之﹔亦以金﹑銀三品分貴賤。民家女簪﹐皆以玳瑁。

衣皆寬博無後﹐交衽。袖大二﹑三尺﹐長不過手指。右襟未作缺勢﹐無衣帶﹔多以蕉布﹑蕉葛爲之﹐綦文間釆。男女衣皆同呼之曰「衾」。

大帶﹐長一丈四﹑五尺﹐寬六﹑七寸﹐蟠腰間三﹑四圍。雜花錦地爲貴﹐大花錦帶次之﹐龍蟠黃地﹑紅地者又次之﹔下者皆雜色花帶。

襪﹐或布﹑或革﹐短及裸以上﹔向外﹐中綫開口交系之。近足指處﹐別作一竇棲﹐將指以著艸靸中。

靸﹐以細席艸編成。前有一繩﹐界大指之間﹐踵曳以行。男女皆著之。

首裏四大姓﹕向﹑翁﹑毛﹑馬。向氏﹐卽國王尙氏之別族﹐少遠則稱向以別之﹐故世世不與王家通婚姻。其本國人與王家婚姻者﹐惟翁﹑毛﹑馬三家﹐世爲王舅﹑法司。今現爲法司者三人﹕馬獻圖﹑翁自道﹑向聖■﹝廣外﹝羽上食下﹞內﹞﹔國丈毛邦秀﹝今王尙敬之外祖﹔王妃﹐則馬氏也﹞。

久米三十六姓﹐皆洪﹑永兩朝所賜閩人﹔至萬曆中﹐存者止蔡﹑陳﹑梁﹑金﹑林五姓。萬曆三十五年續賜者﹐阮﹑毛兩姓。每姓子孫﹐皆不甚繁衍。余寄籍起家﹐貴顯者多有﹔然非賜姓之舊也。

國中人入仕宦者﹐惟首裏﹑泊﹑那霸﹑久米四村之人﹔餘皆村戶。其略識國字者爲酋長﹐曰掟﹝土名山巴歸﹞﹔奉文檄﹐調遣村民任徭役。其次爲保長﹐曰作事者﹝土名山劈姑﹞﹐皆任下役﹔戴靑﹑綠帽﹐終身爲之﹐不升遷也。

首裏﹑泊﹑那霸三村﹐民曰「仁也」。仕宦子弟未仕﹐呼爲「子」。子薙頂發﹐陞築登之﹐卽登仕郎﹔次名築登之座﹐爲登仕佐郎。又有名大筆者﹑副筆者﹔大官筆者如中國之筆帖式。又有名若筆者﹐如中國之官生﹐佐理村縣大小諸事﹐未入仕。其入仕者﹐授地爲築登之親云上﹐以漸升遷至察侍紀官﹝此爲平民子弟入仕之始﹞。

世官子弟﹐呼爲裏之子﹐蓋言公子也﹔土名察度奴示﹝土音讀察度二字如「裏」字﹑奴字如「之」字﹑示字如「子」字﹞。年小者爲內使佐郎﹐名裏之子口﹔供內役﹐親侍從。年過十五至十八﹐薙頂中發﹐易小髻﹐卽不復入﹔授地﹐爲裏之子親云上﹐以漸升至親方﹝此爲宦家入仕之始﹞。

久米村﹐皆三十六姓閩中賜籍之家。其子弟之秀者年十五﹑六歲﹐取三﹑四人爲秀才﹔其十三﹑四不及選者﹐名若秀才﹐讀書識字。其秀才﹐每年於十二月試之﹔出「四書」題﹐令作詩一首﹐或八句﹑或四句。能者﹐籍名升爲副通事﹔由此漸升至紫金大夫﹝紫金大夫﹐亦稱曰親方﹔此爲久米弟子入仕之始﹞。

釆地﹝祿﹞﹕王叔﹑王孫﹑勳舊大臣﹐皆授一府或二府爲釆地﹔大夫以下有功者﹑三十六姓世襲者﹐皆授一縣爲釆地。初賜者﹐世其祿﹐長子承受。其自致爵位所授采地﹐官已卽除。歲收其地所出三分之二——如田一頃出米一百石﹐耕夫收五十石﹑祿主收五十石﹔祿主五十石內有公費﹑雜派等一十﹐除此外﹐實收三十餘石﹐約當三分之二也。雞﹑豕﹑薪樵之數﹐以米石多少爲準﹔以時取之。其釆地之人來受役者﹐視官秩爲多寡﹕國相﹑法司十六人﹐紫金大夫十一人﹐紫金官十人﹐黃帽官四人﹐紅帽官二人﹔皆月更。

十一月﹐錄秧皆出水﹐科秧分藝。大雨時行﹑雷震發生﹐蚯蚓鳴﹐气候如春﹔北風間作﹐亦不甚凜冽。十一月下旬﹐遣加謁者一員﹑察侍紀官二員分巡各村勸農﹐月餘始歸。六月中﹐大颶屢作﹐海雨橫飛﹐果實皆落﹔歲以爲常。非收獲早畢﹐必多拔禾之患。故其國秋耕﹑冬種﹑春耘﹑夏收者﹐一就雨澤之利﹑一避臺颶之害。經年溫燠﹐理宜雨熟﹔而六月後皆曠田不事者﹐以此。

歷奉正朔﹐貢使至京﹐必候十月朔頒歷齎回﹔及至國﹐巳踰半年。故國人設司曆通事——官秩七品﹐豫推算﹐造歷應用﹔歷面書云「琉球國司曆官謹奉教令﹐卽造選日通書權行國中﹐以候天朝頒賜官歷﹐共得檁遵」。一王正朔﹐是千萬億年「尊王歸化」之義也。

冬至﹑元旦﹐國王皮弁執珪﹐先拜歲徳﹝隨歲徳所在之方向拜之﹞﹐乃北向遙賀皇上萬萬歲﹐三跪﹑九叩。禮畢﹐始登殿受百官賀。禮如明制﹕就班﹐一揖﹐跪﹐三拜﹐興﹔一揖﹐跪﹐又三拜﹐興﹔又一揖﹐禮畢﹕皆用樂。每月十五日﹐久米大夫以下朝王﹐賜茶﹑酒﹔本國諸臣﹐則止賜茶。

上元﹐國王登殿受賀﹔禮同元旦。

皇上萬壽聖誕﹐王率陪臣北向祝﹐如元旦禮。

國王誕日﹐登殿受賀﹔禮如上元。各官升遷﹐俱於此日計功定爵。

辧嶽﹐行香﹑國王登位﹑受封﹐皆親祭。每年正月﹑五月﹑九月﹐國王齋戒﹐舉行祭山海及護國神﹔或遣官行禮。辧嶽之神﹐名祝祝﹔乃天孫氏第二女也。神墻四周﹐叢木尢攢密。小門內拒﹐南向。門外﹐木亭二所。左旁有小石塔及石燈案﹐左右各五。入門內﹐石磴北屈而東﹐數十階級。至頂﹐無所有﹐石鑪上炷香數十枝而已﹔此爲祭本山神處。本亭前﹐平地方廣﹐南向見海。東南方有一石鑪﹐炷香﹐爲祭海神處。國中凡叢木蒙密﹑短垣四周﹐有小門內拒者﹐皆名嶽——如中國土地之神﹔村村皆有之。

崇元寺﹑先王廟﹐春秋二祭﹐或親祭﹑或遣官﹐三日齋。樂俱用「天孫太平歌」﹐歌祖宗功徳神靈歷世綿遠之意。

圓覺寺﹐本宗香火﹐有時祭﹑有月祭﹝名蘭盆祭﹞﹐三日齋。忌辰﹐有特祭。朔﹑望﹐獻茶。天王寺﹑天界寺﹐禮同。

聖廟﹐春﹑秋二祭。康熙五十八年正月﹐紫金大夫程順則啟請祭孔子﹐用太牢﹔祭啟聖公﹐用少牢。其爵﹑帛﹑粢盛﹑籩豆之數﹐具圖載之。其祭品﹐本國所無者﹐皆以土產代之。祭期前三日﹐與祭者皆齋戒。前一日﹐演禮省牲。丁日﹐王遣紫金大夫丑時祭啟聖祠﹑遣法司官寅時祭聖廟﹐皆行三跪九叩首﹑飲福﹑受胙禮。是年二月﹐始行此禮。自此以前﹐以紫金大夫或長史官爲主祭﹐行八拜禮﹐不行飲福﹑受胙禮﹔惟焚楮﹐不用帛﹐又無齋戒﹑省牲﹕禮似太簡。故啟請今禮如儀。

蠟祭﹐每年五月﹑六月各地方收獲後﹐舉行報賽田神諸禮。「中山世監」云﹕『古初﹐未知稼穡﹔阿摩美久初分﹐種粟﹑菽於久髙島﹝姑達佳﹞﹑知念﹑大川﹑玉城諸處﹐春稻秋熟。至今在所﹐春﹑夏四度祭神﹔二月﹐久髙﹔四月﹐知念﹑玉城﹕是爲報本返始之大祭也』。

請雨﹐每於十月墾種後﹐先三日齋﹐各官皆詣龍王殿及天尊廟拜請﹔又請龍王神像升龍舟﹐至丰見城﹐設雨壇拜請。旱甚﹐國王親詣崎山雩壇躬禱﹐或詣雨城﹝在玉城村內﹞躬禱。首裏圓覺寺及波上護國寺﹐皆令僧眾人祈禱。

凡跪拜﹐皆合掌膜拜﹐伏地﹔久之乃起﹐搓手爲敬。婦女拜﹐先雙手左右三拂﹔膜拜﹑叩首﹐與男禮同。見舅姑﹑尊長始行之﹐平行無交拜等禮儀也。

凡拜佛﹐先膜拜﹐一叩頭﹑四拜﹐手九拂﹔再叩一首﹐起立﹐又三十三拂。父兄代病者許願求神者﹐共三百三十三拂。

聖廟﹐在久米村泉崎橋北門﹐南向。進大門﹐庭方廣十餘畝﹐上設拜臺。正堂三間﹐夫子像前又設木主﹐四配各手一經。正中梁上﹐亦摹禦書「萬世師表」四大字榜書﹔前使汪﹑林各有記書木牌上﹐立左右。康熙十三年立廟﹐尙未有學。康熙五十六年﹐紫金大夫程順則因學宮未備﹐取汪﹑林二公廟記之意﹐啟請建明倫堂﹔又於堂中近北壁分小三間﹐奉祀啟聖並四配神主。五十七年秋七月起工﹐冬十月告成。明倫堂左右兩廡﹐蓄經書籍文略備。國王又命紫金大夫程順則刊刻「聖諭十六條」演義數節﹐月吉講之。舊例﹐以紫金大夫一員司教﹐每旬三﹑六﹑九日詣講堂稽察諸生勤惰﹐兼理中國往來貢典並參贊大禮﹔又於久米內大夫﹑都通事﹑秀才諸人中擇文理精通者一人爲講解師﹐又擇句讀詳明者一人爲訓詁師。講解師歲廩十二石﹐設學於啟聖祠內﹐以教通事﹑秀才之成業者﹔訓詁師歲廩八石﹐設學於上天妃宮﹐以教七歲以上之初學者﹝首裏亦有鄕塾三所。其外村小吏﹑百姓之子弟﹐則以僧爲師。皆學國字﹐有艸書﹑無楷字﹞。欞星門內﹐庭中有石碑﹐大夫程順則記。順則又有「廟學紀略」﹐記建廟興學顚末並講解﹑訓詁師姓名甚備。大夫蔡文溥有「中山學校序」﹔文溥﹐康熙二十五年入學讀書生之一也。

本朝康熙二十三年﹐使臣汪楫﹑林麟焻代題遠人向化﹐求遣子弟入學讀書。二十五年﹐尙貞王遣官生梁成楫﹑蔡文溥﹑阮維新入國學讀書。二十七年九月﹐入監﹔上爲特設教習一人——福建鄭某教習一年﹑寧波徐振教習三年﹐徐振議敍以州同卽用。官生三人﹐皆照都通事例﹐日給雞一﹑肉二斤﹑茶五錢﹑腐一斤﹐椒醬﹑油菜等俱備。每年春﹑秋﹐賜錦緞袍褂﹑紡絲紬褲各一﹐涼帽一﹐靴襪各一雙﹔夏﹐賜紗袍褂﹑羅衫褲各一﹔冬﹐緞面羊皮袍褂﹑綿襖褲各一﹐皮帽﹑皮靴﹑絨襪﹑被褥俱備。從人皆有賜。每月紙墨﹑朱筆銀一兩五錢﹕皆鴻臚寺關給。二十九年﹐貢使耳目官溫允傑﹑正議大夫金元達到京﹐國王請遣官生歸國﹔賜宴﹐各給賞云緞﹑紬布等物﹐乘傳遣歸。

中山世系﹕舜天﹑舜馬順熙﹑義本﹐凡三傳﹐共七十三年。英祖﹑大成﹑英慈﹑玉城﹑西威﹐凡五傳﹐共九十九年。察度﹑武寧﹐凡二傳﹐共五十六年。思紹﹑尙巴志﹑尙忠﹑尙思達﹑尙金福﹑尙泰久﹑尙徳﹐凡七傳﹐共六十四年。尙圓﹑尙宣威﹝尙圓之弟﹐攝國事六閱月﹞﹑尙眞﹑尙淸﹑尙元﹑尙永﹑尙寧﹑尙丰﹑尙賢﹑尙質﹝尙賢之弟﹞﹑尙眞﹑尙純﹝爲世子時先卒﹞﹑尙益﹝尙純之子﹞﹑尙敬。

中山風俗﹐已見「前錄」。玆役久淹﹐見聞尢核﹔略爲詮次﹐以備采風。

正月十六日﹐男婦俱拜墓。女子於歲初﹐皆擊球爲戲。又有板舞戲﹐橫巨板於木樁上﹐兩頭下空二﹑三尺許﹐二女對立板上﹐一起一落﹐就勢躍起五﹑六尺許﹐不傾跌欹側也。

二月﹐麥穗祭﹐國中同日祭麥神。此日婦女不作女紅﹐男不事田野﹝麥﹑榖四祭皆同﹞。十二日﹐花朝﹔前二日﹐各家俱浚井﹐女汲井水洗額﹐云可免疾病。

三月三日上巳﹐家作艾糕相餉遺。官民皆海濱禊飲﹐又拜節相往來。此月中﹐同日又祭麥神﹐謂之「大祭」。

五月五日﹐競渡龍舟三﹝泊一﹑那霸一﹑久米一﹞。一日至五日﹐角黍﹑蒲酒同中國﹔亦拜節。此月稻穗祭﹐選吉﹔同日祭稻神。此祭未行﹐稻𨿽登場﹐不敢入家。明夏冊使子陽「使錄」云﹔『國中神有女王者﹐王宗姊妹之屬﹐世由神選以相代。五穀成時﹐女王渡海至姑達佳山﹐采其榖穗成熟者嚼之﹐各處乃敢獲。若未嘗先獲者﹐食之卽斃。故田間絕無盜采者』。

六月﹐稻大祭﹐選吉﹔同日祭稻神。又有六月節﹐國中蒸糯米爲飯﹐家家相餉﹔此日亦不作女紅﹑不事田野﹐同上四祭日。此月有月之夜﹐士民皆拔河爭勝。

七月十五日﹐盆祭祀先。預於十三日夜﹐家家列火炬二於大門外﹐以迎祖神。十五日盆祭後﹐送神。

八月﹐家家拜月。明夏子陽「使錄」云﹕『俗有待月之願。凡月初三﹑十八﹑二十三夜﹐皆修吉果拜待。初三夜﹐焚香對月拜﹔十八夜﹐焚香立待﹐待升明而拜﹐拜畢乃敢坐﹔二十三日﹐焚香坐待﹐待月出則拜﹕謂可益壽延禧。

白露﹐爲八月節。先後三日﹐男女皆閉戶﹐不事事﹔名「守天孫」。此數日內﹐如有角口等諸事故﹐必犯蛇傷。國中蛇九月出﹐傷人立斃。同日﹐蒸糯米﹐交赤小豆爲飯﹐相餉。

十二月﹐逢庚子﹑庚午日﹐通國皆作糯米糕﹐粽葉包裹三﹑四層﹐和葉蒸食相餉﹐名曰「鬼餅」。俗傳古有鬼出﹐作此祭之﹔亦驅儺﹑禳疫之意。二十四日﹐送竈。次年正月初五日﹐始迎竈。

每月朔﹑望﹐家家婦女取瓶罌至炮臺汲新潮水﹐歸獻竈神或獻天妃前石神。

正﹑三﹑五﹑九——此四月國人名爲吉月﹐婦女相率至沿海雪崎洞中拜水神祈福。

官吏家有人渡海者﹐斫木爲小舟——長尺許﹐檣帆俱備﹔著竿首﹐立庭中﹐候風以卜歸信。歸卽撤之﹝名風旗﹐亦名五兩旗﹞。

凡許願﹐皆以石爲神。凡神嶽叢詞之所﹐皆有巨石數處離立﹐設香鑪﹐炷香燭於前。燒酒﹑設牲果酬願﹐皆就石獻供﹐不設神像也。「舊錄」有女王﹑女君﹑辧才天﹑六臂神之類﹐蓋卽君君﹑祝祝開國諸神﹔傳久異辭﹐不盡核也。女巫爲人祈疾者﹐曼聲唄誦徹夜﹐無鼓樂。

通國平民死﹐葬皆用棺槨﹝土名曰龕﹞。官宦有力之家﹐儀物仿家禮﹐有詳略。會葬者﹐衣白蕉衫。久米村大夫中﹐近有從家禮葬﹐不用浮屠者。

棺制﹐比中國棺略小﹔板厚不過一寸﹐長四尺五寸。

墓﹐皆穴山爲之。旣窆﹐壘以石﹔貴家則磨石方整﹐亦建拜臺。墓門﹐遠望如橋門。更有穴山﹐葬在層崖之上者。女墓前﹐掛棕葉片扇﹑白巾﹔男墓前﹐白布笠﹐立杖﹐艸履﹑木屐。插花筒﹑設香鑪﹐則男女墓皆同。

男女食皆不同器﹐各設具別食﹐食餘棄之。與客會飲﹐不各設具﹔一杯傳飲﹐筋一雙著盎間﹐同用。今其貴官對客﹐亦效中國同器﹑分筋飲食﹔或其居常尙仍舊俗耳。夏子陽「錄」云﹕『居官言事﹐必具酒二壺﹐至其家跪而酌之﹔酌畢﹐告以所事云』。

前明疏球人﹐不薙發﹐惟不用网巾。萬曆中﹐冊使謝行人傑——閩之長樂人﹐母舅某從行﹐攜网巾數百事﹐至無可售﹔謝使遲冊封禮久不行﹐云本國旣服中華冠帶﹐冊封日如陪臣有一不网巾者﹐冊事不舉﹔琉人競市一空。福建至今相謔彊市者﹐則云「疏球人戴网巾也」。至本朝﹐始薙頂發。自國王以下﹐皆遵時制畱外發一圍﹐綰小髻於頂之正中﹔首裏與久米人﹐皆無異。夏子陽「錄」云﹕『首里人髻居偏﹐久米人髻居中』﹔今不然也。翦唇上髭令齊者﹐間有之。

國中惟三種人﹐皆薙發如僧。一爲醫官﹐名曰五官正﹔一爲王宮執茶役者﹐名曰宗叟﹑又名禦茶湯﹐六人﹔又有司灌園六人﹕皆全薙發﹐戴黑色六稜幔頂寬檐帽﹐名曰片帽。衣外多著短褂一領﹐比大衣略短二﹑三尺許﹐黑色。二種人皆趨役﹐無時櫛發﹔恐稽時事﹐故皆使從徑省云。

作屋﹐皆不甚髙﹐以避海風﹔去地必三﹑四尺許﹐以避地濕。民間作屋﹐每一間瓦脊四出﹐如亭子樣。瓦如中國■﹝同瓦﹞瓦﹐極堅厚﹔非此不能禦颶故也。

無磚墻﹐每屋四旁皆夾設板爲壁。庭院中圍墻及外圍墻﹐則用蠣石壘成。首裏大家外圍墻﹐磨削一面如切成﹐極堅整。

無磚地﹐多用版閣﹐髙三﹑四尺許。

門窗﹐皆無戶樞﹔上下限﹐皆刻雙溝道﹐設門扇其中﹐左右推移以爲啟閉。

室中以席裹艸﹐厚寸許﹐緣以靑布﹔布滿室中。入室﹐必脫三板﹐故名「腳踏綿」。自王宮以至民間﹐皆然。

屋宇﹐在那霸所見者﹐皆村中民居。首裏所見官戚大家﹐墻垣棟宇﹐皆極華整﹔然亦一行作屋分內外﹐無層構復室也。惟官署始連楹八﹑九作大屋﹐每屋一間柱礎多至二十餘所。

屋用樫木作梁柱﹐堅潤細理﹐千年不蠹。一名羅漢杉﹐大島奇界所出尢良﹐價亦甚貴﹔作屋一間﹐費至五百金。故久米大夫家從宦有年﹐尙多結茅者。首裏大家皆以此造屋鋪地﹐久之光潤可監。

壁旣用板﹐無粉墁墻﹐多用砑花重粉箋﹐或白色﹑或白地綠花者糊之。

竹簾極粗﹐以細竹全幹編之﹔掛屋檐四周。

屋中畫軸皆短小﹐不過四﹑五尺﹔尾小故也。若首裏貴家﹐長與中國畫軸無異。

屏幅字﹐或用四扇﹔例先書一大字於首﹐如春﹑夏﹑秋﹑冬﹑仁﹑義﹑禮﹑智之類﹔下綴詩語三﹑四行﹐亦不必與大字相應。

屋中開軒﹐多旁向﹐或東﹑或西。庭院中設小山石﹐樹黃楊﹑烏木﹑檜﹑松之類﹔必翦束整齊﹐或方﹑或圓﹐層層有致。茸艸如茵﹐極細軟﹐柔結寸許﹔連土不散﹐布滿山上下。或置小石池﹐畜魚其中﹔中立小石﹐石上植鐵蕉等小木爲玩。

村徑皆極寬潔﹐多編細葉小竹作屏籬﹔翦葉令齊﹐方整縝密﹕村落皆是。寺院前﹐或列植黃楊﹐翦束就方﹐葉密如墻數十步許。又有樹﹐葉如冬靑﹑六﹐七生月小白花﹐香如梔子﹐極芬烈﹐土名十里香﹔亦截作籬屏。將至王宮﹐夾道數里。

藏米廩﹐亦懸地四﹑五尺﹐遠望如艸亭。下施十六柱﹐柱間空處可通人行﹔上爲版閣。官倉皆如此。村民或數家共爲一亭﹐藏米其中﹐分日守望。

室中皆席地坐﹐無椅桌之用。飲食諸具﹐皆低小﹐以便用。

凡飲食置碗之具﹐如古俎豆盤器﹐或方或圓﹐皆著腳﹐髙五﹑六寸許。食﹐羅數具於前。

煙架一奩中﹐火鑪一﹑唾壺一﹑煙盆一﹔室中置數具﹐人前各置一具。王宮制用甚精飾。

棋局﹐髙尺許﹐腳二﹑三寸﹐面厚七﹑八寸﹔極堅重﹐使不傾側。黑子﹐磨黧石爲之﹔白子﹐磨螺蛤頂骨爲之。人皆善奕﹐謂之「悟棋」。下時﹐不用四角黑白勢子﹔局終﹐數空眼多少以定虧嬴﹐不數實子也。亦有象棋。

士夫家有一榼﹐或朱﹑或黑﹐滲金間釆﹐制作甚精。郊飲﹐各攜一具。中四器﹐置食物﹔旁置酒壺一﹑盞一﹑箸二﹐諸具略備。民家食榼﹐或方﹑或圓﹐皆作三﹑四層﹔刳木爲之。

水火鑪﹐制用輕簡﹐銅面錫裏﹔一置火﹑一置水﹐外作一小木架盛之。下二層﹐黑漆奩三﹑四事﹐中藏茗具。入茶擔中﹐國王令秀才二人值之。客出遊﹐則攜以隨。

曲隱幾﹐仿古式﹐繞身如扇形﹐髙一尺許﹔加褥其上隱之。

書架﹐如鏡架﹐著小坐﹐髙半尺許。席地坐用之。

大小套枕﹐中藏數具﹔客至﹐則人授一枕。

茶甌﹐色黃﹝無白地者﹞﹐描靑綠花艸﹔云出土噶喇。其質少粗無花﹑但作冰紋者﹐出大島。

甌上造一小木蓋﹐朱黑漆之﹔下作空心托子﹕制作頗工。茶甌頗大﹐斟茶止二﹑三分﹐用果一小塊貯匙內﹔此學中國獻茶法也。若國中烹茶法﹐以茶末雜細粉少許入碗﹐沸水半甌﹐用小竹帚攪數十次﹐起沫滿甌面爲度﹔以敬客。

燭燈﹐木底四方格﹐上寬下窄﹔白紙糊之而空其上。施木柄﹐釘柱上﹔𨿽大風﹐不致滅燭也。王宮內所用皆然。民間燈﹐多不用燭﹔以木作燈﹐四方糊紙髙木座﹐籠油碟其中﹐置地席上。

燭﹐如黃蠟而色黑﹔國中有油樹﹐取其子搾油爲之。

蕉扇﹐圓者爲日扇﹐男子用之。婦人用者缺其旁﹐如缺月狀﹔名月扇。

摺疊扇﹐名櫂子扇﹔卽倭扇也。皆單邊﹐無寬邊者﹔粗細不等﹐有絕佳者。本國官民冬﹑夏用之﹐橫插大帶間以爲飾。又有折腰扇﹐扇骨兩截﹐下合上開﹔僧人所用。

團扇﹐以竹爲骨﹐繭紙糊之﹐或靑﹑或白﹔灑金作畫。有泥金五華者﹐名玉團扇﹔惟王宮中有之。命婦或受賜﹐始得用之。

斧﹑鑿﹐皆類中國。惟鋸﹐用純鐵爲之﹔形如刀﹐下著柄﹐列齒口端爲用。

瓶﹑罌﹐多類中國。其小異者﹐茶具﹑火鑪一二種。

炊爨鍋器﹐皆有鐵者制﹔亦頗與中國異﹐或有柄﹑有提處。夏使「舊錄」云﹕『多用螺殼炊爨』﹔今不爾。間以大螺殼烹茶者有之。

筆﹐用鹿毛爲之﹐短管。比中國筆較短﹐僅長四寸餘。竹管似蘆﹐取其輕細﹔管之末有番字小帖﹐筆帽皆有小開處。國人作書﹐皆不倚桌﹐或立﹑或坐﹔倒卷紙尾﹐左手箝頓掌中﹐懸腕書之。以筆蘸墨﹐則橫筆臥捲之。

紙﹐以繭爲之﹔有理堅白者﹐極佳。其黃色質松者﹐名事宜紙﹕皆切方幅爲用﹐與髙麗繭紙正同。其質厚者染紫色﹐可爲衣﹔名內用紙。有印花者如錦﹐極可愛。

耝犁﹐皆仿中國﹐但減從輕小。髙田惟仰雨澤﹔下田層列﹐引泉下漑。其江湖通潮者﹐皆鹵不可漑﹐故無桔橰﹑戽斗諸具。

機形﹐坐處窄﹐外寬﹐髙一尺五﹑六寸﹐低著腳僅三﹑四寸許。機前立竹竿一﹐下垂﹐引扣上下。梭長四寸餘﹐如皁角形。器用輕小﹐席地爲便﹐家家有之﹔縷蕉絲雜紉織之。

沿海近港﹐所見皆用獨木小舟﹐或釣﹑或施繖网以取小魚。螺﹑蛤﹑蟹﹑蝦﹑石﹑海膽隨潮下上者﹐夜候潮落﹐篝火取之。

樂器﹐與中國無異﹐箏﹑笛等俱備﹝無笙﹞。三弦﹐柄比中國短三寸餘﹐彈撥惟用食指。

笛曲﹐有「靑山曲」﹝卽中國銀絞絲「五更轉」也﹞﹑「落鷢曲」﹑「樂平曲」。

「太平歌」乃神曲﹐每擊小銅點起調﹔一人先唱﹐下乃齊聲和之。

前使張學禮「記」云﹕『國王遣子婿於從客某所學琴』﹔今已失傳。國中無琴﹐但有琴譜﹔國王遣那霸官毛光弼於從客福州陳利州處學琴﹐三﹑四月習數曲﹐並請畱琴一具﹔從之。

市易之所﹐「舊錄」云﹕『向在天使館東天妃宮前平地上﹐後徙馬市街』。今市集移在辻山沿海坡上﹐早晚兩集。市集無男人﹐俱女爲市。所市物﹐惟魚﹑蝦﹑番薯﹑豆腐﹑木器﹑瓷碟﹑陶器﹑木梳﹑艸靸等粗下之物。仕宦家多不入市。

市中交易用錢﹐無銀。錢無輪廓——間有舊錢如鵝眼大﹐磨漫處或有「洪武」字﹔已絕少。今用者如細鐵絲圈﹐一貫不及三﹑四寸許﹐重不逾兩許﹔貫口封一紙扣鈐記之﹐散卽不可用。每千﹐值國銀二分二釐﹝明萬曆中蕭崇業﹑夏子陽等「錄」卽云『國中用黑銅錢極輕小﹐千不盈掬﹔凡五貫﹐折銀一錢』。則其來已久﹐本國稱謂「鳩字錢」云﹞。其平日皆行「寬永通寶」錢﹝錢背無字﹐或有一文字。按日本寬永元年爲前明天啟二年﹐歲在壬戌﹔此日本舊錢也。錢模大小﹐亦與前明「萬曆錢」相埒。錢質皆赤銅﹐每百值國銀一錢二分。「國朝典匯」云﹕『琉球市用日本錢﹐以十當一』﹔爲近是﹞﹐臨時易之﹔使還﹐則復其舊。國中舊有「洪武錢」﹐永樂十一年又賜「永樂錢」。天順二年﹐王請照永樂﹑宣徳間例﹐所帶貨物以銅錢給賜﹔禮部寢之。本朝又無賜錢之例﹐故其國少中國錢。

婦女﹐小民家簪用玳瑁﹐長尺許﹔倒插髻中﹐翹額上。髻甚松﹐前後偏墮﹔疑卽所謂「倭墮髻」也。不穿耳﹐聞國中大家女亦然。無脂粉﹑無首飾﹐珠翠俱廢不用。足無所矯揉﹐或穿半襪﹑或著三板﹑或赤足行沙土中。手背皆有靑點﹐五指脊上黑道直貫至甲邊﹔腕上下或方﹑或圓﹑或髾﹐爲形不等﹕不盡如梅花也。女子年十五﹐卽鍼刺﹐以墨塗之﹐歲歲增加﹔官戶皆然。聞先國王曾欲變革﹐集眾議﹐以爲古初如此﹐或深意有所禁忌﹔驟攺前制﹐不便。遂至今仍之。過市所見﹐無不盡然。

入市貨物﹐無肩擔者。大小累重﹐皆戴於首﹔卽大甕﹑束薪﹐皆然。登坡﹑下嶺﹐矯首曳袖而行﹐無偏墮者。

土妓行市中﹐暑月衣襟上亦用紅絹緣於領掖間﹐以此識別。「舊錄」云﹕『良家入市﹐手持尺布以自別』﹔今亦間有之。

婦人抱小兒者﹐惟一手操小兒腰臂﹐令騎坐左右腰叉上﹔所見皆然。

貢舶﹐式略如福州鳥船。船掖施櫓﹐左右各二。船長八丈餘﹐寬二丈五﹑六尺。前明洪﹑永中﹐皆賜海舟﹔後使臣請自備工料﹐於福州攺造。今本國舟工﹐亦能自造如式。其各島往來通載之船﹐大小皆尖底﹐底板鱗次﹔太平山船加飾欄檻爲異。小船﹐皆刳獨木爲之﹐極輕捷﹔村民﹑漁戶皆用之。一舟不勝載﹐則雙使爲用。

通國惟國王肩輿﹐仿中國式﹐或十六人﹑或八人。轎上亭蓋帷幔﹐悉如中國。國相﹑法司以下﹐皆兩人肩輿﹐式皆矮小﹔著扛木於轎頂﹐二人前後舁之。轎髙不踰三尺許﹐席底﹐趺坐﹔遠望如籠榼然。前使「汪錄」云﹕『不知其中有人』﹔信然也。貴族亦有造作精致者﹐用羅漢杉木雕鏤﹐銅飾錦邊﹐繪裏紗縠爲蔽﹔而其髙下﹑大小則一也。

國中無車﹐山榖非所宜也。

馬﹐與中國無異﹐髙七﹑八尺者絕少。蹀躞善行﹐山路崎嶔﹐上下沙礫中不見顚蹶﹔此則其所習也。上山﹑涉水﹐則馳。

地旣多暖﹐冬艸不枯﹔馬終歲食靑﹐不識棧豆。故𨿽村戶下貧﹐亦皆畜馬﹔有事則斂用之﹐事過散還。村家亦有以馬耕者。

鞍﹐制同中國﹐黑漆﹑紅漆不同。有極精者﹐鞍前後加紅帕四條分垂左右﹐以爲馬飾。

韉與障泥﹐皆從簡略。仕宦者﹐或用紅氈一條。

勒口索﹐貴家多用五色相間蕉布全幅﹐入手兩盤垂之﹐尙及兩脇也。

鐙﹐以木爲之﹐式如曲杓形﹔一邊著繩系鞍下﹐空其口以便赤足穿踏。或韝皮爲之﹐朱﹑黑漆有極精者。

國人騎馬﹐皆不用鞭。能騎者﹐縱控令速行﹔否則﹐折樹梢用之﹐下馬卽擲去。

宦家女人騎馬﹐擁領蔽面﹐多側坐鞍上﹐兩足共一鐙﹐人控徐行。前使「汪錄」有記﹐今偶見亦有之。

弓﹐長七尺餘﹐卓地髙齊屋檐。箭﹐比中國箭乃較短一握許﹐射必卓地。執靶時﹐不在正中﹔乃就下窄處扣弦發。矢皆用決拾如古制﹐發不甚遠。「舊錄」云﹕『射二百步外』﹔則未之見。

月令﹕正月﹐桃夭﹝碧桃﹑絳桃﹑櫻桃﹐俱於是月開﹞﹐長春始榮﹝四季開﹐此月尢盛﹞﹐蠶豆食新﹐鶯舌有簧﹐蛇出於穴﹐始電雷乃發聲﹐枇杷熟﹝與中國無異﹐形略長如棗。元旦食新﹐爲百果先﹞。

二月﹐木筆書空﹐海棠紅﹐棠棣華﹐春菊有芳﹝百合﹑麗春花﹐俱於此月開﹞﹐月橘子紅﹝月橘一名十里香﹐花六月開﹔子紅﹐累累﹐至此月滿樹﹞﹐萍始生﹐田豆收﹐蟋蟀鳴﹐蟄龍出於海。

三月﹐粟蘭香﹐石竹花﹝玫瑰﹑薔薇﹑藤蘿﹑罌粟﹐俱於此月開﹞﹐紫蘇生﹐諸豆畢種﹐黃瓜登於市﹐麥乃秋﹐虹始見。

四月﹐梯沽紅﹝樹髙十餘丈﹐花如木筆﹐攢生。橊﹑葵﹑萱花﹑金錢花﹑杜若﹑鳳仙﹐皆於此月開﹞﹐鐵錢花開﹐甘露見於蕉﹝芭蕉﹐此月始結實﹐名甘露﹞﹐山丹吐焰﹐蔗田熟﹝楊梅亦於此月熟﹞﹐靑瓜出﹐竹筍抽林﹐螳螂生﹝蜻蜓亦生此月﹞﹐蜩鳴﹐鴉養羞﹐蚯蚓出﹐螻蟈鳴﹐鳥鳳來﹝小鳥名。又有鳥名古哈魯﹐亦於此月來﹞。

五月﹐刺牡丹開﹐右納花﹝花與秋葵無異﹐木本﹐髙三﹑四丈﹞﹐月橘花﹝色白如雪﹐香聞十里﹞﹐夏菊開﹝茉莉﹑梔子﹑木蘭﹐俱於此月開﹞﹐蓮有華﹐莧菜秀﹐桃有實﹝橊亦於此月實﹞﹐蕻菜生﹐豇豆出﹐艸不腐爲螢﹐颶母時怒。

六月﹐佛桑燒空﹝三月開至冬﹐此月尢盛﹞﹐掛蘭香﹝蕙亦於此月花﹞﹐桔梗花﹐決明開﹐禾畢登於場﹐綠豆收﹐鹿入水爲魚﹝沙魚躍岸化爲鹿﹔鹿畏熱﹐以舌咂水﹐亦化爲沙魚﹞。

七月﹐木蘭再芳﹝海棠﹑玉簪﹐俱於此月開﹞﹐棉花收﹐龍眼圓﹐玄鳥來﹝燕自此月始來﹞﹐寒蟬鳴﹐刀豆出﹝絲瓜﹐亦於此月出﹞﹐野菊秀﹝如中國靑蘘﹐生滿田中﹞﹐毛魚陣於水﹝此月朔前後五日﹑八月朔前後五日﹐毛魚排隊成陣﹔他月不然﹞。

八月﹐木芙蓉華﹝桂﹐亦於此月花﹞﹐容蕊至﹝鳥名。又有鳥名恨煞﹐亦於此月來﹞﹐赤小豆收。

九月﹐梅始華﹐戊土實﹝果名古把梯斯﹐形如靑果而匾。閩中亦有之﹐名戊土﹞﹐柿紫﹐霜乃降﹐海鷹來﹝國中無鷹﹔此月東北風起﹐自日本飄來﹞﹐大豆收﹐麥種下﹐雷始收聲﹝或至冬不收聲﹐時有之﹞﹐田野畢墾﹐麻石求子來﹝鳥名﹐綠翅白眉﹞﹐蛇爲暴﹝此月蛇出傷人﹐立斃﹞。

十月﹐綠秧出於水﹐橘實﹐田豆下種﹐鐵樹有花﹐蛇乃蟄﹐虹藏不見﹐松露入土化爲菌﹝松下土中﹐此月有土菌形如芋﹔松露滴入土中﹐所化色白。出牛糞中者﹐灰色﹐不可食﹞﹐紙鳶升﹐石求讀來﹝鳥名。又有鳥名莫讀史與伊石求子﹐皆於此月來﹞。

十一月﹐水仙開﹐寒菊花﹐枸杞紅﹐蚯蚓鳴﹐美人蕉紅﹐野有黃華﹝如中國蒲公英﹐開徧山罅中﹞﹐大雨時行。

十二月﹐佛手指空﹐綠鳩至﹐蟄虫不俯﹐蚊不收聲﹐無冰。

中山气候多暖少寒﹐無冰﹐霜雪希降﹐艸木常靑。土產所有同中國者﹐只標其名﹔異產則詳其形狀﹐花卉並記其開時。

榖則六榖咸備﹐米六種﹑麥三種﹐菽有綠豆﹑赤豆﹑黑豆﹑白豆﹑大豆﹑小豆。大豆﹐卽中國黃豆﹐毛莢﹔七﹑八月生田中。所見比中國產者特小﹐僅如細黑豆。異產有番薯﹐在處皆有之﹐犁種沙土中﹐蔓生蔽野﹔人以爲糧﹐功並粒食。家種芭蕉數十本﹐縷絲織爲蕉布﹔男女冬﹑夏皆衣之﹐利匹蠶桑。明冊使蕭崇業﹑夏子陽「舊錄」云﹕『土不植棉﹐地不宜茶』﹔今亦間有之﹐但不甚繁植云。

蔬有白菜﹑芥菜﹑菠菜﹑蘿卜﹑香菜﹑絲瓜﹑冬瓜﹑茄子﹑刀豆﹑蠶豆﹑芋﹑蔥﹑蒜﹑韭﹑姜﹑胡椒﹑薤﹑芹﹑薺﹑蕨﹑瓠﹑萲﹑荽﹑茴菜﹑茼萵﹑香菇﹑紫菜﹑松木耳﹑石花菜。異產有海帶菜﹑女蒡﹑辣蕎﹑茯苓菜﹑罋菜。又有松露﹐土音稱爲蓄蘿﹔九﹑十月中﹐生大松樹下土中。實圓色白﹐菌類﹔味鮮美。產具志頭﹐老尢良。灰色者﹐生牛糞中﹐不可食﹝海菜有海帶﹐一名昆布﹔又有紅菜﹐類石花菜而少匾﹐出海灘中。又有雞腳菜﹑麒麟菜﹞。

木有松﹑柏﹑檜﹑杉﹑榕﹑樟﹑梔﹑柳﹑槐﹑棕櫚﹑黃楊﹔梧桐甚少。異產有樫木等。

樫木一名羅漢杉﹐葉短厚﹐三稜﹔與中國羅漢松同。木理堅膩﹐國中造屋﹐梁柱皆用之。諸島皆有﹐出奇界者尢良。

福木﹐葉如冬靑﹐特大﹐對節生﹐長二寸許﹐如腰子形﹐厚而光澤﹔一名常盤木。樹直上﹐長丈餘﹐四時不凋﹔葉可染綠色。開小黃花﹐結實如橘﹐可食。又有一木﹐土名呀喇菩﹔葉皆似福木﹐亦對節生。白花似梅﹐十一﹑二月實﹕俱號君子樹﹝葉紋對縷如織﹐中邊映日通明﹐作金黃色。舊傳「斗鏤樹葉如橘」﹐當卽此也﹞。

鐵樹﹐卽鳳尾蕉﹐一名海棕櫚﹔身蕉葉﹐葉勁挺對出﹐縭摐如鳳尾。映日﹐中心一綫虛明無影﹔四時不凋﹐處處植之。

烏木﹐葉如桂﹐直上。外與常木不異﹐中心木質黑色﹐然亦有白理者。又有紅木。

油樹﹐葉似橘。實如橘大﹐不可食﹔用以搾油。又有福滿木﹐樹髙數尺﹐葉似木槿差小﹐花如橘﹔子累累紅色﹐可食。又有樹﹐葉似冬靑﹐髙丈餘﹔花如棗﹐子累累生﹐如中國女貞子﹐甘酸可食﹐亦可染物作靑蓮色﹕名山米﹑又名野麻姑——當卽靑精也。

古巴梯斯樹﹐髙二﹑三丈餘﹐葉大如柿葉﹔花五椏﹐八﹑九月實﹐如靑果而少匾﹐味香甘。閩中有之﹐名戊土。

右納樹﹐髙三﹑四丈餘﹐葉似白桐﹔夏季開花﹐如中國秋葵﹐黃瓣檀心。

地分木﹐髙五﹑六丈﹐葉如榖﹔樹小﹐白花叢生﹐冬月開﹐有毒﹐可藥魚。

月橘﹐樹髙丈餘﹐細葉如棗。五﹑六月開小白花﹐甚芬烈﹔名十里香。結實﹐如天竺子稍大﹔二月中﹐紅累累滿樹。

梯姑﹐樹髙七﹑八丈﹐大者合數圍﹔葉大如柿﹐每葉抽作「品」字形﹐對節生。四月初花﹐朱紅色﹐長尺二﹑三寸﹔每幹直抽﹐攢花數十朵﹐花如紫木筆吐焰。髙麗種﹐出太平山。

悉達慈姑﹐樹髙丈許﹐葉類桃。子如葡萄﹐穗累累﹐深藍色﹐名慈姑奶﹔不可食。

花有梅﹑桃﹑杏﹑桂﹑木蘭﹑木蓮﹑水芙蓉﹑紅櫻﹑雪球﹑山茶﹑安石橊﹑杜鵑﹝杜鵑十月開花﹐至三月止﹔花絕大﹐四倍於中國所產者﹞﹑佛桑﹝千葉者﹐有大紅及淺紅二色﹔單葉者﹐惟大紅一種。中心蕊髙出花瓣外一寸許﹐如燭承盤狀﹔故一名照殿紅。四時皆花﹐六月爲盛﹞﹑山丹﹝比中國特大﹐有成樹長丈餘者﹔紅花四出﹐數十朵攢生如火。有千葉者﹐重臺甚艷「五雅統注」云﹕『山丹﹑扶桑同出日本﹐始入中國』﹞﹑蘭﹝四時皆開﹞﹑菊﹑茉莉﹑海棠﹑長春﹑水仙﹝十月花﹞﹑翦秋羅﹑月季﹑薔薇﹑千日紅﹑銀臺金盞﹝卽水仙﹞﹑杜若﹑菖蒲﹑百合﹑葵﹑雞冠﹑萱﹑石竹﹑仙人掌﹑鷢來紅藤。異產有名護蘭等。

名護蘭﹐葉短而厚﹐與桂葉同﹐大僅如指。三﹑四月開花﹐與蘭無異﹔一箭八﹑九朵攢開﹐香淸越勝蘭。出名護嶽巖石間﹐不假水土﹔或寄樹椏上﹐或以棕皮裹懸之。又有風蘭﹐葉比蘭較長﹐香如山柰﹑茴香。蔑竹爲盆﹐懸掛風前﹐極易繁衍。俗皆尙蘭﹐號爲孔子花。

粟蘭﹐一名芷蘭﹔葉如鳳毛﹐花如珍珠蘭。又有松蘭﹑竹蘭﹑棒蘭﹝狀如珊瑚樹﹐綠色﹔無葉﹐花從椏間出﹐似蘭較小﹞。

野牡丹﹐土名■﹝艸什﹞花﹐葉與牡丹無異。二﹑三月﹐花開作叢﹐累累如鈴鐸﹔素瓣紫暈﹐檀心如碗大﹐極芳烈。其葉嚼之﹐以爲口香﹔種出太平山。又有野海棠﹑仙人掌﹑帚桃﹑野蘭﹝卽中國靑蘘﹞。

文萱花﹐一名歡冬花﹔花如萱花﹐特小。葉有靑白相間紋。

山蘇花﹐一名莚猿花﹔無花﹑無干﹐出土長不及尺。葉如蕉而小﹐堅厚有紋。

雷山花﹐土名吉茄﹔葉如鐵梗海棠﹐花如牽牛花差小﹐鴉翠色。四﹑五月開﹐至十一月結子如豆﹔苞如橊房﹐藏子數十粒﹐可種。

吉姑羅﹐一名火鳳﹔人家墻上多植之以辟火。幹似霸王鞭艸﹐葉似愼火艸﹔花似黃菊。亦有紅者﹐名福祿木。

果有藕﹑蔗﹑西瓜﹑靑瓜﹑木瓜﹑橘﹝數品﹞﹑香橙﹑金柑﹑佛手﹑荔枝﹑龍眼﹑葡萄﹑櫻桃﹑楊梅﹑覆盆子﹝形如楊梅﹞﹑栗﹑柿﹑核桃﹑枇杷﹑梅﹝小如龍眼﹞。異產有蕉實等。

蕉實﹐芭蕉所結實﹐名甘露。花紫紅色﹐大如瓢﹐日開一瓣。結實如手﹐五﹑六指並垂﹔采久之﹐膚理似藕之最嫩者﹐可熟之如薯而甘。

阿咀呢﹐葉長﹐旁有刺﹔久成林連蔓﹐堅利可爲藩墻。葉可造蓆﹐根可造索。開花者爲男木﹐花白若蓮藕合尖﹐左右迸疊十餘朵﹐直上五椏﹔蕊露如杖﹐長數寸﹕芳烈如橘花。女木無花﹐結實大如瓜﹐膺紋起釘皆六稜﹐可食。云卽波羅蜜別種﹔粵東亦有之﹐名鳳梨。

櫧子﹐一名芝﹔子如橡栗而小。山中處處有之﹐一名椎子。

竹有苦竹﹑貓竹﹑虎斑竹﹑鳳竹﹑竿竹﹑帚竹﹑烏竹﹑大竿竹﹑矢竹﹑竻竹。異產有觀音竹。

觀音竹﹐著地叢生﹐葉長尺許﹐寬三﹑四寸﹔紫色。

獸有牛﹑馬﹑羊﹑豕﹑犬﹑貓﹑鹿﹑猿﹑山豬﹔無虎﹑兔﹑獐﹝「明一統志」言其土產有熊﹑羆﹑豺﹑狼﹔今考皆無之﹞。

畜有雞﹑鴨﹑鵝。異畜有太和雞﹐比常雞特小﹐短足﹑長尾﹔種出七島。

禽有雀﹑烏﹑鴿﹑鷺﹑鷗﹑鳧﹑鴇﹑班鳩﹑綠鳩﹝十二月來﹞﹑野鳧﹑鶉﹑鴗﹝俗呼神鳥﹞﹑田鳥﹑雉﹑鶄鴒﹑杜鵑﹑鴛鴦﹑燕﹝七月來﹐不巢人屋﹞﹑鷹﹝九月中東北風﹐從外島飄來﹞﹑鴈﹝偶有之﹐不恆至﹝﹑鶴﹝或一有﹔亦希見之﹞。異鳥有古哈魯等。

古哈魯﹐金黃毛羽﹐長觜縮尾﹔四月鳴。

麻石﹐翅羽綠色﹐白眉﹔九月來。又伊石求子﹐似麻石。

鳥鳳﹐一名王母鳥﹔四月來。

恨煞﹐毛羽似鷹而差小﹔四月來。

容蕊﹐翅灰褐色﹐白頭﹔八月來。

石求讀﹐毛羽似雀﹔十月來﹐春乃鳴。

莫讀史﹐綠毛﹔十月來。

虫有鼠﹑蝙蝠﹑蠍虎﹝能作聲如雀﹔冬﹑夏皆然﹞﹑蜥蜴﹝生水池中﹔紅腹﹐背有金光。又有四足小靑蛇﹐常見之。國中蛇最毒﹐九月中﹐每出傷人﹔人立斃。前「使錄」云﹕『其蛇不傷人』﹔未然﹞﹑蚊﹑蠅﹝皆冬生﹞﹑蟻﹝與中國同﹐但腹亮如晶﹔斃之﹐有點水﹞。

麟族有鮫﹑鯉﹑鮒﹑鰻﹑鰍﹑蝦﹑金魚﹑銀縷魚。異產有毛魚﹑鍼魚﹑燕魚等。其綠色﹑紅色﹑綠鱗﹑紅章五彩相間﹐或圓﹑或長者﹐不可勝數﹔土人就其色﹑其形呼之﹐皆無名。海魚生切片﹐夜中黑處視之﹐皆明透﹐有綠火光色﹐如熱河夜光木。

毛魚﹐細小﹐外視似腐﹐咀嚼有味﹔閩人皆重之爲珍品。七月朔後五日﹑八月朔前後五日﹐於海中排陣出﹔他月則否。

鍼魚﹐頭戴鍼形﹐亦名鱵。

韡魚﹐頭長如韡。

燕魚﹐如燕﹐有翼能飛﹔古名鰩﹐俗呼飛魚。

介族有龜﹑黿﹑鱉。異者有玳瑁等。

玳瑁﹐甲如龜鱉﹐首尾形少尖﹐頭帶淡紅色。

海馬﹐馬首﹑魚身﹐無鱗﹐肉如豕﹔頗難得。得者﹐先以進王。

石■﹝魚巨﹞﹐首圓﹐下生八手﹐無腳﹔土人皆以入饌。

蟳﹐肉最佳味﹔如蟹而大﹐性溫。

蟹﹐大小種族各異。有小蟹﹐五色兩螯﹐左大右小﹔小以取食﹐大以外禦。惟大螯朱紅色﹐名曰照火。小蟹居螺殼中﹐名寄生。

海膽﹐背生刺如蝟﹐蠕蠕能運徐行﹔味如蝦﹑蟳。

螺族尢異﹐五色璀璨﹐形狀詭出。■﹝虫車﹞螯﹐大如盤﹐國人以爲盎﹐爲戶樞﹑爲釜皆是。異者有壁虎魚等。

壁虎魚﹐螺殼上生五﹑六爪﹐形如壁虎﹔名壁虎魚。

桅螺﹐殼尖出如桅﹐生刺滿之﹔名桅魚。

貝有數種﹐一種外白色﹐內米紺色﹔一種玳瑁斑﹐內紫白色。

龍頭蝦﹐名鰝﹔大者一﹑二尺﹐形絕似龍﹐時以供饌。蛤蚶之族﹐不可勝紀。

佳蘇魚﹐削黑鰻魚肉﹐幹之爲臘﹐長五﹑六寸﹐梭形﹔出久髙者良。食法﹐以溫水洗一過﹐包芭蕉葉中入火略煨﹔再洗淨﹐以利刃切之。三﹑四切皆勿令斷﹐第五﹑六切始斷。每一片形如蘭花﹐漬以淸醬﹐更可口。

海松﹐生海水中﹔大者二﹑三尺﹐根蟠海底石上﹐久之與石爲一矣。國人亦名曰礒松﹐似言松本木類﹐附生石上﹐如義甲﹑義髻之義﹔此字甚切。按字書﹐礒﹐石貌﹔別是一意。其枝葉纖細﹐與側柏無少異﹔鮮焰如火﹐疑似柏枝。葉成朱色﹐有鮏气﹐不可近玩。其根木色﹐輪囷屈曲如老樹﹔根以刀刻之﹐拒不可入﹐儼然石也。生馬齒山者較他處尢良﹐紅色不卽褪落。又有一種﹐無枝葉﹐拳石殷紅﹔上作蜂■﹝宀巢﹞細眼﹐攢蹙徧滿﹐如雞冠花頭﹕皆生海底。惟馬齒山漁人能泅水深沒取之﹔中山漁戶能入水者﹐亦不能及也。

石芝﹐生沿海海底石罅中。天使館西北海上有小石山﹐名石筍崖﹐土人亦稱爲波上﹔此崖之下﹐石芝所聚。前使「舊錄」云﹕『有根﹑有葉﹑大者如盆﹑小者如盎﹔其他如菌﹑如菊﹑如荷葉者﹐不可勝數。靈壁﹑羊肚﹐俱不足道。亦惟馬齒山人能深沒取之。鹽水久漬而成鮏气﹐尢不可近﹔出水久之﹐鮏气漸退。然脆折亦難致遠﹐故不貴重云』。

凡石大小﹐皆極嵌空﹔大者如樓﹑如屋﹐玲瓏明透﹐古藤縈結蔥鬱。卽拳石﹐亦有奇致。山崖海邊﹐徧地多有。但質甚松利﹐易脆折。惟磨刀石甚堅而膩﹐以爲礪﹐勝中國者﹔故世以充貢。

琉球字母四十七﹐名「伊魯花」﹐有眞﹑艸二體。其眞體﹐ィ﹝人讀如依﹞﹑ロ﹝類讀如魯﹞﹑ハ﹝波讀如花﹞﹑ニ﹝仁讀如義﹞﹑ホ﹝保讀如夫﹞﹑ヘ﹝飛讀如揮﹞﹑ト﹝登讀如都﹞﹑チ﹝知讀如癡﹞﹑リ﹝裏讀如利﹞﹑ヌ﹝奴﹞﹑ル﹝畱讀如祿﹞﹑ヲ﹝遠讀如烏﹞﹑ヮ﹝和讀如哇﹞﹑カ﹝加讀如喀﹞﹑ョ﹝有讀如夭﹞﹑タ﹝太讀如達﹞﹑レ﹝禮讀如力﹞﹑ソ﹝卒讀如蘇﹞﹑ツ﹝律讀如卽﹞﹑ネ﹝你﹞﹑ナ﹝柰讀如那﹞﹑ラ﹝羅讀如喇﹞﹑ム﹝無讀如某﹞﹑ゥ﹝宇讀如務﹞﹑ヰ﹝而讀如依﹞﹑ノ﹝乃讀如奴﹞﹑ォ﹝於讀如烏﹞﹑ケ﹝可讀如姑﹞﹑ャ﹝也讀如耶﹞﹑マ﹝未讀如馬﹞﹑ヶ﹝計讀如其﹞﹑フ﹝不讀如夫﹞﹑コ﹝科讀如庫﹞﹑ェ﹝江讀如而﹞﹑テ﹝天讀如梯﹞﹑ア﹝安讀如牙﹞﹑サ﹝世讀如沙﹞﹑キ﹝其讀如基﹞﹑ュ﹝由讀如夭﹞﹑メ﹝女讀如毒﹞﹑ミ﹝弁讀如米﹞﹑シ﹝之讀如志﹞﹑ヱ﹝忌讀如意﹞﹑ヒ﹝北讀如蜚﹞﹑モ﹝毛﹞﹑セ﹝世﹞﹑ス﹝�讀如使﹞﹑ン﹝媽﹞。自舜天爲王時﹐始制。或云﹕卽日本字母﹔或云﹕中國人就省筆易曉者教之爲切音色記﹐本非字也。古今字繁而音簡﹐今中國切音字母舊有三十六﹐後漸爲二十八。自喉﹑齶﹑齒﹑唇張翕輕重疾徐淸濁之間﹐隨舉一韻﹐皆有二十八母。天下古今有字﹑無字之音﹐包括盡矣。今實略仿此意﹐有一字可作二﹑三字讀者﹐有二﹑三字可作一字讀者﹔或借以反切﹑或取以連書。如「春色」二字﹐琉人呼春爲花﹑魯二音﹐則合書「」二字卽爲「春」字也﹔色爲「伊﹑魯」二音﹐則合書「」二字卽爲「色」也。若有音無字﹐則合書二字反切行之。如村名泊與泊舟之「泊」並讀作「土馬伊」﹐則一字三音矣﹔村名喜屋武讀作「腔」字﹐則又三字一音矣。國語多類此。國人語言﹐亦多以五﹑六字讀作一﹑二字者甚多。得中國書﹐多用鉤﹑挑旁記﹐逐句倒讀﹔實字居上﹑虛字倒下逆讀。語言亦然。本國文移中﹐亦參用中國一﹑二字﹐上下皆國字也。四十七字之末﹐有一字作二點音「媽」﹔此另是一字﹐以聯屬諸音爲記者﹕共四十八字云。

元陶宗儀云﹕『琉球國職貢中華所上表﹐用本爲簡﹐髙八寸許﹑厚三分﹑闊五分﹐飾以髹﹑扣以錫﹑貫以革﹔而橫行刻字於其上﹐其字體科斗書』。又云﹕『日本國中自有國字﹐字母四十有七﹔能通識之﹐便可解其音義。其聯輳成字處﹐髣佛蒙古字法。以彼中字體寫中國詩文𨿽不可讀﹐而筆勢縱橫﹑龍蛇飛動﹐儼有顚﹑素之遺』。今琉球國表疏文﹐皆用中國書﹔陶所云「橫行刻字﹑科斗書」﹐或其未通中國以前字體如此﹐今不可考。但今琉球國字母亦四十有七﹐其以國書寫中國詩文﹐筆勢果與顚﹑素無異。蓋其國僧皆遊學日本﹐歸教其本國子弟習書。汪錄所云「皆艸書﹐無隸字」﹔今見果然。其爲日本國書無疑也。

琉球土人居下鄕者﹐不自稱琉球國﹐自呼其地曰「屋其惹」﹔蓋其舊土名也。

●槎上存稿趙文楷

奉命冊封琉球國王﹐畱別都中諸友

滄溟東去是琉球﹐飛楫來迎使者舟﹔萬里鯨波勞遠夢﹐五回龍節下炎洲﹝本朝冊封中山﹐至此五次﹞。直教薄海沾皇澤﹐敢謂乘風愜壯遊﹗辧嶽山頭回首望﹝辧嶽﹐琉球山名﹞﹐紫雲天半護神州。

交到忘形信有緣﹐可堪此夕悵離筵﹗炎風朔雪懷人日﹐犵鳥蠻花異國天。利涉盡堪援往事﹐生還難必是何年﹝前使各有險阻﹐皆得無恙﹐然踰年始返﹞﹗從今獨醉中山酒﹐一度相思一惘然﹗

至福州荷蒙恩命﹐以西僧班禪所進右旋白螺安奉舟中﹐用資利涉﹔祗領感

恩恭紀

八孔玲瓏脈右旋﹝螺身有八孔﹞﹐靈淵胎孕是何年﹖來充西旅神僧篚﹐曾護東徵上將船﹝前福大將軍徵臺匪﹐曾奉命安奉隨行﹞。白玉一拳隨絳節﹐素蟾雙照破蒼煙。九重南顧眞無已﹐卻捧瑯函淚泫然﹗

加封天后「垂慈篤佑」四字﹐命臣文楷於福州致祭﹔禮成恭紀

水徳尊元後﹐神功徧大川﹔皇靈嘉惠若﹐祀典協幽元。有宋開基日﹐惟神降誕年﹔普陀現前世﹝相傳天后是觀音化身﹞﹐湄嶼應髙躔﹝湄洲嶼﹐天后降生之地﹞。照井神符出﹝少時照井﹐有神人捧符出﹐授之﹞﹐持機父命全﹝據機而瞑﹐救父溺海﹞。沖虛方厭世﹐升舉已飛仙。四海仁慈布﹐三朝祭禱虔﹔懷柔逢聖帝﹐崇奉配皇天﹝康熙二年﹐加封「天后」之號﹞。扞患燈光現﹐扶危雀羽翾﹔波濤隨杖策﹐風雨應筵篿﹝神前杯珓最驗﹞。近有鯨鯢在﹐遙看島嶼連﹔漂流殲賊窟﹐安穩護兵船﹝官兵剿艇匪﹐神助順著靈﹞。恭默思無斁﹐加封命已宣﹔十行丹篆下﹐四字碧瑤鐫。節使恭銜詔﹐祠官肅布筵﹔齊明奠牢醴﹐跪拜盛班聯﹝福建文武官俱陪祭﹞。香霧云旗下﹐回颷翠蓋懸﹔壽宮停要眇﹐歸馭送連蜷。姑米滄溟外﹝姑米﹐琉球近島﹞﹐扶桑曉日邊﹔臣心竭忠信﹐帝念爲殷拳。冊禮應時舉﹐封舟定早旋﹔試瞻芝座上﹐漠漠起祥煙。

和慶晴村將軍「送行」韻二首

鰲峯小別五經春﹝乙卯冬去閩﹐今五載矣﹞﹐鴻爪泥中迹又新。三島波濤憐遠使﹐八閩節鉞屬親臣﹔牙旗傳令軍先肅﹐繭紙揮毫句有神。咫尺不教風雨隔﹐鈴轅來往許頻頻﹝寓館與將軍署最近﹞。

越王城畔水天同﹐螺女江頭盡日風﹔此去好看櫻島碧﹝櫻島﹐琉球山名﹞﹐朅來猶及荔支紅。鮫人百道迎飛楫﹐海國千靈憺壽宮﹝時奉命諭祭天后﹐並祭海神﹞﹔已信布帆歸路穩﹐波恬不擬問弓隆﹝甲子神名弓隆﹐呼之﹐入水不溺﹞。

和汪稼門中丞韻

善俗由來藉大賢﹐如公淸徳直無前﹔筠簾晝靜垂銀蒜﹐鈴閣春深長木蓮。寬政不殊溟渤水﹐新詩猶憶建安年﹔如聞聖主紓南顧﹐褒璽時時到九仙﹝九仙﹐閩省山名﹞。

卽看畫鷁催飛急﹐深愧林烏反哺慈﹝原詩言及萱堂﹞﹗滄海經年勞鶴脛﹐靑山一桁列蛾眉。樓臺蜃气朝成市﹐風雨龍堂夜詠詩。此後回腸定何處﹐望仙閣上獨醒時﹝望仙閣﹐在琉球崎山上﹞。

五月初七日開洋

旌旗鼓角動黃昏﹐使者樓船出海門﹔萬里有家迷遠夢﹐一身如葉去中原。云來島嶼形疑似﹐夜靜魚龍气吐吞。珍重此行勞聖慮﹐莫將奇險更輕論﹗

舟出五虎門

漭蕩浮元气﹐微茫接太空﹔天風吹浪碧﹐海日射潮紅。五石疑蹲虎﹐三山不度鴻。余心隨掛席﹐已逐百川東。

過釣魚臺

大海蒼茫裏﹐何人釣巨鰲﹗老龍時臥守﹐夜夜浪頭髙。

渡海放歌行

舟至大洋﹐從人皆懼﹐哇吐者相枕藉。因登舟後將臺﹐歌以作其气。

朝登南臺舟﹐暮發五虎門﹔長風獵獵西南來﹐海天一气羲娥昏。手持龍節向東指﹐一別中原今始矣﹔借問何時卻復還﹐海水直下千萬里。黑溝之洋不可以徑跨﹐雷隱隱兮在下。龍之來兮從如雲﹐天吳海若爭紛紛。雨翻盆而直注﹐浪山立而撲人。坎坎兮擊鼓捶﹐大豕兮投肥羜﹔兵戈林立炮車轟﹐長鯨戢尾茹不吐。忽雲霽而天開﹐見姑米之一柱。誰言滄海深﹐滄海終有底﹐政如地中覆杯水﹔不然安得有此山﹐我行正在地中耳。蓬萊瀛洲方丈山﹐山山相間虛無間﹐徐福一去不復還。秦皇﹑漢武何神仙﹖人生不死亦何有﹗不如生前開笑口﹐一時憂懼徒勞心﹐安問千秋萬歲壽﹗東海有螺剖爲樽﹐注以松醪容一斗﹔回頭更語神仙叟﹐醉中少異壺中否﹖璚漿玉液吾何爲﹐但願此海成春酒﹗

十一日見姑米山﹝近中山矣﹞

三日天風便﹐遙看姑米山﹕五峯排水面﹐一綫出雲間。遠目眞空闊﹐狂濤若等閒。舟人齊舉首﹐驚喜破愁顏﹗

李墨莊舍人自閩撫署攜荔支二株渡海﹐種於使院

種向扶桑國﹐來從牧荔園﹝牧荔園﹐閩撫署貢荔支處﹞﹔孤根托絕域﹐宿土憶中原。海雨新枝濕﹐閩煙舊幹存。島夷應護惜﹐毋用插籬藩﹗

知公有遺愛﹐卽此是甘棠﹔涉海五千里﹐傾城十八娘﹝閩中荔支﹐以十八娘爲佳種﹞。宿緣眞不偶﹐異國亦何傷﹗卻羨重來者﹐新紅任飽嘗。

使館樓中

海云漠漠樹蒼蒼﹐樓對平山一桁長﹔霧隱簾前無鳥雀﹝中山少鳥雀﹞﹐潮來窗外有帆檣﹝墻外﹐卽那霸港。潮來時﹐諸島貢舶皆至﹞。鐘聲隔院丁冬響﹝隔院﹐卽下天后宮﹞﹐花气巡檐自在香。髙臥繩牀消永晝﹐此身忘卻在殊方。

遊臨海寺﹝在北炮臺上﹞

海上何年寺﹐崚嶒倚炮臺﹗沙堤晨雨潤﹐石壁午潮來。設險形無缺﹝炮臺兩岸夾聳﹐港中皆鐵板沙﹔中山險處也﹞﹐憑髙意轉哀。可憐丰見壘﹐狼藉長莓苔﹝丰見城﹐系山南王故都﹞﹗

長沙僧寄塵以詩投贈﹐和韻四首

自笑非才奉簡書﹐玉京科第愧盧儲﹗空門有約抽簪後﹐海國今來拂榻初。蓮社幸偕同志侶﹐鶴巢應共半年居。乞公緣覺公無惜﹐不說羊車說鹿車﹗

妙畫通靈溢顧廚﹐新詩戛戛探驪珠﹝寄塵善畫能詩﹞。煙雲胸已忘湘曲﹐金石聲猶徹海隅。太白舊傳開士句﹐杜陵原是贊公徒﹝寄塵爲墨莊同行者﹞。從今領取滄溟闊﹐不數君山萬頃湖。

世界恆河不盡沙﹐談空枉自住毘耶﹔手持香積如來缽﹐身上銀河博望槎。酒肉豈能妨佛法﹐海天隨處是吾家。閒雲野鶴無心久﹐肯嘆汪洋未有涯﹗

天風安穩趁溟鵬﹐何異淩虛八駿乘﹗破浪已堪酬壯志﹐咒龍端合仗髙僧。中山酒熟休停盞﹐半夜詩成急剪燈﹔爲語妙音須愛惜﹐莫教容易聽迦陵﹗

隨封遊擊將軍陳瑞芳卒於琉球﹐以詩挽之

頓失同舟侶﹐偏憐人將才﹗旌旄三島遠﹐涕淚一軍哀﹗炎海迷歸路﹐悲風撼夜臺。故鄕千萬里﹐猶自望君回﹗

二豎成夷鬼﹝陳歿前二日﹐二鬼守牀前﹐狀如琉球紅帽官﹔兵役皆見之﹞﹐孤魂泣海天﹗島桅充馬革﹝球無杉木﹐又不善制棺﹐尋以太平島船桅﹐命隨行匠人爲之﹞﹐蠻榼奠蛟涎。生死誠如寄﹐功名已足傳﹔縱令終牖下﹐徒得婦人憐﹗

過那霸人家

編蒲席地竹簾櫳﹐六扇屏開面面風﹔一種淸香消不得﹐佛桑圍在蠣墻中。

奧山龍渡寺﹝寺旁﹐昔有大蛇蟠窟中﹐異僧咒之﹐遂渡海去﹐故名﹞

言尋龍渡寺﹐來上奧山巓﹔苔色緣崖古﹐松陰偃蓋圓。鶴頭盤遠勢﹝山有峯﹐名鶴頭﹞﹐蛇窟閉經年。咒缽僧何往﹐無人解悟禪。

波上寺觀海﹐用前使周海山先生韻﹝波上寺在辻山西北﹐一名筍崖﹞

云容天色黯如秋﹐渺渺波濤去不畱﹔萬里中原隨浩蕩﹐千年元气共沈浮。誰云問渡尋河鼓﹐我已忘機狎海鷗。好語山僧勤掃榻﹐重來擬作醉鄕遊﹗

放舟奧山

中山有小舟﹐其制刳獨木。大者如野航﹐長短丈不足﹔四面去欄楯﹐亭亭有板屋。風雨不打頭﹐雲山欣寓目﹔我遊愛此坐﹐轉棹靑溪曲。潮掀浪勢髙﹐風轉波紋蹙。鷺鶿起我前﹐兩兩去相逐﹔小魚白如銀﹐翻飛落霜鏃﹝水中有魚能飛﹞。蠻榼餘福酒﹝中山

紅酒﹐名福酒﹔出麻姑山﹞﹐夷官饋山蓛。醉後新月髙﹐淸光銜嶺榖﹔照此碧波心﹐頻頻以手掬。云來山骨靑﹐煙淨松陰綠﹔舉手謝同遊﹐吾欲從玆宿。

諭祭中山先王廟

松岡鬱鬱水湲湲﹐廟在眞和安裏村﹝首裏西﹞﹔紫帽車前趨相國﹐素衣道左拜王孫﹝中山王因未受封﹐尙稱世孫﹞。千年帶礪雄鯨海﹐百道香煙繞礪門﹔敬舉一杯酬世徳﹐須令存歿識君恩﹗

遊龍洞﹝在龍渡寺旁。龍洞松濤﹐爲中山八景之一﹞

奧山有龍洞﹐龍去不知年﹔惟有千松樹﹐濤聲驚夜眠。佛奇常閉閣﹝佛像多怪﹐皆閉閣中﹞﹐僧老自安禪。釣得神龍子﹐歸途雨滿天﹝時於潭中得二鯉魚以歸﹞。

遊東禪寺﹝在久米府南﹞

蕉衫蒲箑晚風涼﹐偶爲尋幽到上方﹔禪榻不收松子落﹐佛燈初上篆煙香。閣前海气畱殘雨﹐花外鐘聲散夕陽﹔懶向夷僧頻問訊﹐無言對我澹相忘。

中山七夕

此夕復何夕﹖佳期成古今。女牛光皎皎﹐風露夜沈沈。爲問銀河水﹐何如滄海深﹗閨中有少婦﹐相望淚沾巾。

夜起

寒藤古木作秋聲﹐坐擁孤衾正二更﹔大海波濤鄕夢斷﹐殊方气候客心驚﹗樓頭月落鵂鷁語﹐檐角風多蛤蚧鳴﹔自起推窗望牛女﹐濃雲薄霧不分明﹝壁間蛤蚧﹐終夜不住作聲﹞。

七月十五日

海外中元夜﹐人家戶不扃﹔招魂旛是紙﹝是日﹐以紙剪旛樹庭中﹞﹐迎祖炬如星﹝門皆列火炬﹞。鬼颶云陰黑﹝中元必有大風﹐名鬼颶﹞﹐龍濤雨气腥﹔殊方欣見異﹐且莫嘆飄零﹗

七月二十四日﹐行冊封禮口號

曈曨曉日館門開﹐謁者傳呼彩仗來﹔一道祥光東去疾﹐天書已過望仙臺。

海東十丈紅雲起﹐照見波濤萬頃丹﹔﹔行到七星山頂上﹐萬人回首一時看。

守禮坊前讙會門﹐拜迎猶自號「王孫」﹔山龍賜服君恩重﹐始信藩王气象尊。

羽士歡呼擁節旄﹐歸途落日下平臯﹔王人序在諸侯上﹐梯述寧辭拜送勞﹝球語﹐主人曰「梯述」﹞﹗

冊封禮成紀事﹐示中山主

積水東溟闊﹐朝天北極髙﹔由來通島嶼﹐終不隔波濤。番舶時通鷁﹐夷官久貢獒﹔如聞封冊請﹐常有制書褒。勒使三天下﹐章身一品叨﹝恩賜使臣正一品麟蟒服﹞﹔鸞旗朱芊直﹐龍節繡衣韜。五日經滄海﹐雙舟入近濠﹔川原誇衍沃﹐將卒戒驚騷。諭祭光楹桷﹐榮施奠醴醪﹝先擇日行諭祭禮﹞﹔纘戎光偉烈﹐貽厥及英髦﹝今國王乃以孫繼祖者﹞。筮日宣綸綍﹐開門伐鼓鼛﹔一軍披組練﹐夾道肅弓刀。松嶺三竿日﹐泉崎五丈旄﹔瑞泉坊突兀﹐「刻漏」徑周遭﹝瑞泉﹑刻漏﹐皆王宮門名﹞。拜跪開丹誥﹐傳呼賜錦袍﹔贊襄惟一相﹐趨走是三曹﹝相國下﹐三法司官最貴﹞。賚及璚琚妃﹐歡騰髽首豪﹝是日﹐外島酋豪門外列觀﹞。迥翔銜詔鳳﹐拚舞戴山鰲。寶翰觀瞻徧﹝行禮後﹐王引使者於正殿三層樓上﹐瞻仰禦書﹞﹐層樓結構牢﹔綴聯星斗燦﹐呵護鬼神勞。中殿儀皆備﹐南宮靜不囂﹝王肅客於南宮﹞﹔肅賓供粉餌﹐宴客卻檀槽﹝此次以國諱﹐傳免筵宴作樂﹞。落日飛烏影﹐秋風拂雁毛﹔片帆看欲掛﹐歸路詠將翺﹝此後惟候風信回朝矣﹞。帝徳頻沾漑﹐王心不怠敖﹔相思若潮水﹐終古去滔滔。

波上望中山形勢

三山橫踞水東流﹝前中山﹑山南﹑山北﹐國分爲三﹔所謂三山也。今混一已三百餘年矣﹞﹐地比眞丹一小州﹔天外丸泥增蒂芥﹐水中菇葉共沈浮。向來戰鬥爭蝸國﹐盡日煙雲護蜃樓。誰信吾生太奇絕﹐此間還作半年畱﹗

約李墨莊遊奧山

夜來風雨過﹐天气近新秋﹔沙路淨如拭﹐山光翠欲流。鶴頭環紫翠﹐龍洞閟淸幽。爲問靑蓮客﹐猶能乘興不﹖

再遊奧山

我愛中山遊﹐就中奧山好﹕兀突壓滄溟﹐天風吹浩浩。東臨勢壯闊﹐西眺境幽窅﹔其中若坳堂﹐一徑出云表。松老森龍鱗﹐石奇蹲虎爪﹔修巖通曲港﹐潮汐爭縈抱。蒼茫碧無垠﹐飛來雙白鳥﹔蝴蜨野花間﹐驚人去嫋嫋﹕物情各有適﹐生意不潦艸。興愜已重來﹐情深恣幽討。白日忽西傾﹐薄霧生林杪﹔歸舟雨冥冥﹐一棹煙波渺。

紫金大夫鄭國樞和餘波上寺詩﹐以此贈之

誰令空榖詠生芻﹐白首風流鄭大夫﹔解語何曾訛鼠璞﹐論文信已得驪珠。老余壯志爭騏驥﹐新有詩名屬鷓鴣。須信相逢緣不偶﹐履聲來往莫踟躕﹗

遊重島蕉園﹝八景之一﹐在泉崎南。昔多芭蕉﹐今廢﹞

舊迹蕉園在﹐芭蕉等劫灰﹔已無甘露采﹝蕉結實﹐名甘露﹞﹐惟有粟蘭開。海日飛殘雨﹐溪煙漾碧苔﹔石梁騎馬去﹐吾意更遲徊。

遊壺家山﹝卽城嶽﹔在眞和志古波藏村﹞

石磴盤靑松﹐白日气蕭爽﹔天風何冥冥﹐吹此驚濤響﹗松間有靜地﹐艸細平如掌﹔拂榻坐其間﹐瞻矚神獨往。夷官向我言﹐前年盛遊賞﹔亭荒結構存﹐春至莓苔上。曲穴走淸泉﹐平田多白壤。先王有尙丰﹐神智邁前往﹔一變抔飲風﹐師心事陶瓬﹝球前無磁器﹐王尙丰始以意爲之。此地﹐其陶廠也﹞。猗嗟國有人﹐不愧蠻夷長﹗巖壑異陰晴﹐莎徑披菇蔣﹔會待秋風生﹐重來挾藤杖。

秋色

秋色來滄海﹐蕭蕭一夜風﹔寺鐘燈影外﹐客夢雨聲中。發不經霜白﹐顏應借酒紅。席帆已收拾﹐歸路道山東﹝道山亭﹐在福州烏石山上﹞。

遊辧嶽﹝在崎山西南﹞

平生恨不陟崑侖﹐豈料扶桑看曉暾﹗山鬼一祠秋祭祀﹐海天五阜漢屏藩﹝此山及八頭嶽﹑佳楚嶽﹑名護嶽﹑恩納嶽﹐爲中山五嶽﹞。蓬瀛樓閣言皆幻﹐泰華兒孫勢亦尊。三百年來余戰壘﹐鼎分遺蹟竟何存﹝山下有舊時戰壘﹞﹗

球轎﹝細竹編成﹐以木橫貫於頂上而舁之﹞

細竹編輕籠﹐肩承若等閒﹔坐應容宕漾﹐行不礙孱顏。疏箔宜攤捲﹐微風好看山。時逢溪上雨﹐歇在野花間。

中山王贈刀

刀購自日本﹐球人諱言與倭通﹐則曰「出寶島」。其實寶島﹑惡石島﹑土噶剌﹐皆倭屬也。

寶島刀長四尺彊﹐誰與贈者中山王﹔奚官當筵拔出囊﹐皎皎白日寒無光。靑天無雲赤蛇下﹐山精水怪爭潛藏﹔從人驚顧毛髮立﹐長風萬里來虛堂。我行拜受納入室﹐素壁髙懸气蕭瑟﹔橫施雙鼻制作奇﹐裹以鮫皮緣以漆。君不見﹕歐陽公賦日本刀﹐矜誇異域來何遙﹖此刀本出土噶刺﹐夷人諱倭不肯說。惡石之島出精鐵﹐中有淸流泉出穴﹔碧瞳蠻奴投之囦﹐深藏那復計歲月。七月七日鼓鑄成﹐釁以千年老蛟血。生不願提刀取封侯﹐不用三刀夢益州﹔刀來﹑刀來﹐與爾一杯酒﹐一生伴我長遨遊﹗歸舟渺渺秋濤碧﹐手把銛鋒時一拍﹔雷聲隆隆電驚飛﹐海若天吳都辟易。長鯨百丈爾何爲﹖看取漫漫海流赤。

中秋﹐長風閣作﹝正使所居之樓﹐曰長風閣﹞

長風閣外海連天﹐天上嬋娟月正圓﹔波浪聲從檐際落﹐山河影向鏡中懸。秋來鴻雁無傳信﹐夜靜魚龍未穩眠﹔莫望中原嘆離別﹐幾人生到海東偏﹗

球女

異俗一何怪﹐南姑頂竹籃﹝球言﹐女曰「南姑」。以竹籃盛物頂於首﹐無論輕重﹐總不以手執也﹞﹗交通惟亥市﹝如中國之趁墟﹐皆女無男﹞﹐負戴少丁男。赤腳拖三板﹝球履﹐名三板﹞﹐靑絲倒一簪﹝簪末向前﹞﹔侏禽衣紅絹﹐倚市更無慚﹝妓皆衣紅以自別﹐土名「侏禽」——猶言傾城也﹞﹗

首裏秀才向世徳等晉謁館中﹐分韻賦詩﹔題其後﹝向生等皆王親族貴公子﹞

繭紙分題擊缽催﹐揮毫詩就亦奇才﹔從今不數韓陵石﹐网得珊瑚海上來。

中山王招遊東苑﹐值雨晚歸﹝苑在崎山上﹞

海水空蒙裏﹐斯園足靜觀﹕石樓環晚翠﹐松蓋倚秋寒。椽桷淳風在﹝亭臺皆堅朴﹞﹐尊彜禮數寬。亭東才咫尺﹐未上舞雩壇﹝亭東土阜一邱﹐形如覆盂﹐是其國雩壇。因雨﹐未能上﹞。

海雨蕭然至﹐濃陰晚不開﹔檐牙懸碧澑﹐屐齒滑蒼苔。靜室雲煙入﹐歸途燈火催。主人殊好客﹐攜手約重來。

中山王送菊﹐卻憶去年假歸﹐友人送菊﹐值病不能飲﹔今又一年矣。

隔歲東籬菊﹐相看正病中﹔身來滄海外﹐花與故園同。島石參差倚﹐溪煙淺澹籠。殷勤主人意﹐莫放酒尊空﹗

雨遊砂嶽﹝在小祿大嶺村海中一里許。有巨石﹐枵然如屋﹐可容百餘人﹞

黑雲如席雨霏微﹐渺渺西風吹客衣﹔醉向砂川﹝在山下﹞尋石室﹐馬蹄濺起浪花飛﹝馬行海中﹐水深及腹而穩如舟﹞。

石洞天開一奧區﹐朝趨海若暮天吳﹔此間容我垂綸坐﹐萬里煙波一釣徒。

垣花村﹝在儀間山下﹐多米廩﹞

策馬儀間去﹐微風曉日初﹔孤村流水入﹐一徑野花疏。米廩無防柵﹝地少盜賊﹐米廩皆在野﹐無防守者﹞﹐秧田任隔渠。重陽看欲近﹐東作已菑畬﹝中山九月耕田﹐十月布秧﹞。

野鷹來﹝鷹以九月東北風﹐自外島飄來﹔不久卽去﹞

野鷹來﹐風蕭騷﹐海天漠漠秋云髙﹔盤空欲下復不下﹐禽獸走匿亡其曹。扶桑九月天猶熱﹐十十五五爭先發﹔翩然一擊覺身輕﹐萬里平蕪灑毛血。野鷹來﹐來何處﹖云是伊平與由呂﹝琉璃屬島﹞。此外之水乃弱水﹐古來無人至其所。其中云有三神山﹐樓臺璚樹虛無間﹔鳳皇鸞鶴好儔侶﹐何爲捨此來人寰﹖肅肅復肅肅﹐飛來上我屋﹔似曾識我中原人﹐獨立愁胡側兩目。此鷹亦非鷹﹐此是當時海東靑﹝金﹑元間﹐市海東靑於海上﹞。當時興平爲爾建大屋﹐金玉絳披彩翎﹔琵琶彈出新翻曲﹝曲名有「天鵝避海靑」﹐天山圍坐千人聽。方今聖人戒遊豫﹐髙拱深宮奏韶濩﹔太阿一拭封狼摧﹐那顧艸間狐與兔。買鷹懷鷂非其時﹐爾縱奇姿終不遇。野鷹來﹐無久住﹔雲飛海擊入空冥﹐愼勿飛入中原去﹗

龍潭﹝在王城瑞泉下流匯處。水甚淸﹐遊魚可數﹞

一泓澄澈映冰壺﹐深處魚龍乍有無﹔欲探驪珠向潭底﹐眼前恨少水精奴﹗

遊中山王新辟南園﹝在宮南近村﹞

南園臺館郁嵯峨﹐千騎遊行載酒過﹔海上煙霞丹嶂遠﹐山中艸木白雲多。蛟宮夜靜驚燈火﹐錦石秋深媚綺羅。欲向洞元探玉訣﹐未知蓬島近如何﹗

國相尙周園

辧嶽歸來晚﹐名園駐馬蹄﹔苔痕隨石闊﹐山影入檐低。尊酒衣香入﹐帷燈夜色迷﹔倚欄無限意﹐珍重壁間題﹗

王叔尙容園小飲

膽瓶新插菊花枝﹐共向花前醉一卮﹔歸去馬蹄沙路穩﹐西風吹我帽檐欹。

法司向天迪園

爲有尋山約﹐言過鄭﹑李莊﹔云陰迷鶴徑﹐海雨潤漁梁。靜幾時攤捲﹐髙懷一舉觴﹔菊花開太晚﹐明日是重陽。

龍鰕

館人供饋苦好異﹐就中有鰕形最奇。怪哉生平目未睹﹐貝錦映日光陸離﹕八足盤珊兩目出﹐森森介冑張之而。人言此物是龍種﹐胡爲入饌充朵頤﹗東海漁人潮下上﹐釣取巨魚二十丈﹔中流有柱插天長﹐漁人識是鰕須張。移冊緩避不畏懼﹐眼看奇物如尋常。海云漠漠雷且雨﹐恐有蛟螭來攖取﹗老饕急取付庖廚﹐快刀細研如飛縷﹗對酒當筵欣果腹﹐何如桂臺老蛟肉﹗

寄生螺

天地本蘧廬﹐乃爲眾生竊﹔百年亦寄耳﹐過眼電光瞥。海螺有遺蛻﹐潮汐蕩逾潔﹔有虫入其中﹐偶爾相聯綴。日久形亦化﹐契合猶扂楔﹔六足藏盤磴﹐一螯當戶闑。緣壁如懸珠﹐爬沙類跛鱉﹔有時復驚人﹐退縮影倏滅。偉哉造化功﹐生理亦何別﹗鳩旣奪鵲巢﹐蟹亦居蛇穴。入室任他人﹐千古同一轍。太息謂微虫﹐保身要明哲﹗

石松﹝生馬齒山下海中﹐漁人泅水得之。石質﹐赤色﹔亦頗似柏﹞

君不見﹕馬齒山下海千尺﹐海水中有古松柏﹖森然非柏亦非松﹐何人鏤刻瑯玕石﹖葉纖纖兮枝玲瓏﹐血色萬古洪濤中﹔巧匠咋舌噤無語﹐信是天巧非人工。馮夷之宮夜開晏﹐火樹千枝萬枝見﹔朱鳳當筵怒尾張﹐赤龍繞座文鱗蒨。挹婁赤玉難爲色﹐石家珊瑚何足羨﹗漁人偸折一枝來﹐河伯驚呼走雷電。君不見﹕滄海桑田一劫灰﹐今朝波浪昔蒿萊﹖摩挲此石亦非石﹐恐是麻姑親手栽﹗

海鰻

東海有蛇人不識﹐身如朽索色如墨﹗獰猙可畏勢絕倫﹐對此生憎況復食﹗靑絲纏縛翠筐陳﹐夷人以之羞嘉賓﹔自言致此亦不易﹐買得一兩朱提銀。問之何爲爾﹐其味甘且旨﹖可以已大風﹐可以固牙齒。蝍蛆甘帶鴟嗜鼠﹐啖象咀蛇何處所﹗吾寧異味失當前﹐性所不能難彊茹﹔老齒未病身無風﹐安用毒物來相攻﹗

使館卽事﹐適首裏毛生長芳等投詩﹐書此答之

天風東引碧牙幢﹐爲策名王入海邦﹔雨露從知原不二﹐姓名休說是無雙﹗樓頭獨醉銀瓶酒﹐耳畔何來鐵籧腔﹝時鄰捨有籧聲﹞﹖多謝諸生勤贈答﹐啞鐘難得應莛撞。

中山馬

我聞靑海之駒髙八尺﹐龍種不許尋常識。豈知海外扶桑東﹐欻見當年好頭赤﹗館門晨開森畫戟﹐黃帽奚官平屋幘﹔靑鬉剪出三花髙﹝球馬皆剪髮﹞﹐當階牽來气無敵。雙瞳回顧凡馬驚﹐四蹄矗立如鐵色﹔偶然振鬣一長鳴﹐秋天無雲日色白。錦韉絲轡金絡頭﹐我時騎向南山遊﹔直渡淺海如舟浮﹐惟聞兩耳風颼颼。我行萬里半天下﹐恨不千金買駿馬﹔憐才辜負九方歅﹐空見駑駘徧原野。豈如此馬好骨相﹐路隔滄溟空悵望﹗若教飛取入中原﹐百戰功成圖閣上。中山地險無甲兵﹐昔日三分今蕩平﹔可憐好馬千萬匹﹐脫銜負軛營春耕﹝中山牛少﹐耕田俱用馬﹞﹗十月秧田靑瑟瑟﹐芳艸無邊半斜日﹔時平皂驊老驊驑﹐努力耕田未爲失﹗

秋已盡矣﹐溽暑猶如盛夏﹔晡時雨過涼生﹐喜而有作

雷聲隱隱復隆隆﹐樹杪微微少女風﹔山雨忽來收返照﹐海云初起落長虹。無情溽暑經秋後﹐未老衰顏滿鏡中。遙想長安詞賦客﹐薄寒終日對簾櫳。

中山王贈東洋紙

春蚓秋蛇若屈盤﹐雲箋惠我勝流紈﹔興來自作襄陽體﹐染得煙雲在筆端。

又贈團扇

取次多情拜惠風﹐團團紈扇制成工﹔從今一事誇人說﹐明月攜來大海東。

球俗

國儉無加賦﹐民醇不拾遺。入門皆跣足﹐舉案定齊眉。關鍵成虛器﹐兵戈只飾儀﹝國無盜賊﹐戈戟以木爲之﹐備儀制而已﹞。官閒無一事﹐支枕更圍棋。

終朝惟蕷飯﹝仕宦家食米﹐餘皆飯薯蕷﹞﹐十月尙蕉衣﹝民冬﹑夏皆蕉布爲衣﹞。魚蟹形模異﹐蚊虫旦暮飛﹝蚊甚多﹐惟巳﹑午二時不出﹞。怪云知蜃出﹐驟雨識龍歸﹕始信滄溟闊﹐還家夢亦稀。

東禪寺見王夢樓前輩壁間題句﹐有懷其人﹝丙子冊封正使全穆齋前輩﹐請先生爲從客﹞東禪寺裏聞鐘處﹝詩有「來聽東禪寺裏鐘」之句﹞﹐壁上畱題四十年。蓮幕偶隨滄海使﹐槐廳原是玉堂仙。文名自昔雞林重﹐詩板於今麝■﹝巾登﹞懸﹝球人刻公詩於板﹐並佛像懸之。「表異錄」﹕『麝■﹝巾登﹞﹐謂繡佛也』﹞。惆悵當時裙屐客﹐相逢話舊各華顚﹝當時貴戚子弟歌舞奉客﹐如翁﹑毛各公子皆曾侍先生酒筵﹔今皆官於王朝﹐黃冠白首。爲言舊事﹐聞之悵然﹞﹗

畱別中山王

九月濤聲捲暮煙﹐秋風秋雨悵離筵﹗東來滄海疑天末﹐西去長安近日邊。鴻迹偶畱成勝槪﹐蜃樓親見是前緣﹔聖朝中外無遐邇﹐珍重他年令徳傳﹗

中山王至館送行﹐手奉金扇爲別﹔書此報謝

海上暮云合﹐歸潮一夜生﹔靑山離夢在﹐落日故園明。拜賜誠無已﹐藏珍未敢輕﹔由來溟渤水﹐不及主人情。

畱別中山士大夫

東風昨夜﹐蕭然旅客之魂﹔秋雨連朝﹐淒絕離人之緒。僕乘楂東至﹐持節西歸﹔掛海上之孤帆﹐望刀頭之明月。然而浮屠桑下﹐欲別殊難﹔那霸江邊﹐重來未必﹗諸大夫惠而好我﹐舉國人皆不棄予﹔荷長亭折柳之情﹐值大海回瀾之候。經年爲客﹐慨援筆以增愁﹔七子從君﹐請賦詩以見志。倘能報玖﹐定擬藏珠。

七星山上望中原﹐瘴雨蠻煙气吐吞﹔甲帳未應畱夢住﹐弓衣見說有詩存。路經馬齒看山色﹐天入龍沙落漲痕。十丈蒲帆風力健﹐去來安穩載君恩。

相逢傾蓋忍言歸﹐後會重期是也非﹖雪渚鴻泥遲我迹﹐海天龍雨濕人衣。一尊酒盡寒潮急﹐九月霜淸木葉飛﹔珍重漫湖堤下水﹐垂楊垂柳最依依﹗

登舟後﹐國王以生世子告﹔漫成四絕賀之

一朵紅雲匝地開﹐歡聲環島響如雷﹔翻思昨夜西風緊﹐知是瑤池送得來﹗

浴出蘭湯繡褓新﹐恰逢天上降恩綸﹔明年鳳詔銜來處﹐彩幄從添後拜人。

回朝使節拜臨軒﹐定有周咨許盡言﹔一事博來當寧喜﹐海東新得小屏藩。

三日扁舟滯海濱﹐去來遲速定前因﹔歸途贏得逢人說﹐親見炎洲產鳳麟。

吾師介山先生﹐稟剛直之性﹐負開達之材﹔少習幕務﹐諳練政事。今上禦極之元年﹐以第一人及第﹐中外以名臣期之。歲庚申﹐詔舉可冊封琉球者﹐僉以先生對﹔遂與李公墨莊偕行。約束嚴明﹐舉動得體﹔成禮而後天子嘉之﹐將大用焉。試以吏事﹐出爲山西雁平道。任事四年﹐遽卒於官。先生气體素壯﹐自海外歸﹐心往往而悸﹐言笑異於他日。盍風波危險﹐奪人神髓﹐調養猝難平復也。公子孟然過蘇﹐出「槎上存稿」一冊見示。金釗受而讀之﹐淸雄曠邁﹐力摹大家﹔一種俊偉伉爽之槪﹐恍然侍幾席而聽言譚也。先生以大有爲之才﹐遭際聖明﹐未竟其用﹔區區以吟詠傳於後﹐良可慨已﹗一鱗一爪﹐又忍聽其散佚乎﹗爰亟付之梓﹐而志其梗槪於此。

嘉慶二十四年﹝歲在己卯﹞秋九月旣望﹐受業湯金釗拜手謹識於江蘇學使署之崇素堂。

淸代琉球紀錄集輯﹝下﹞

使琉球記

中山見聞辧異

琉球實錄

琉球說略

琉球形勢略

琉球朝貢考

琉球向歸日本辧

●使琉球記李鼎元

乾隆五十有九年﹝甲寅﹞四月八日﹐琉球國中山王尙穆薨。世子尙哲先七年卒﹐世孫尙溫取具通國臣民結狀﹐於嘉慶三年﹝戊午﹞八月遣正使耳目官向國垣﹑副使正議大夫曾謨進例貢﹐表請襲封。四年二月﹐福建巡撫臣汪志伊以聞﹔禮部上其議﹐天子特命內閣大學士翰林院掌院都察院禮部堂官選舉學問優長﹑儀度修偉者爲正副使。時選得內閣中書四員﹑翰林院編修三員﹑都察院給事中四員﹑禮部主事三員﹐於八月十九日黎明引見幹淸宮﹔奉旨遣趙文楷爲正使﹐臣李鼎元爲副使。

先是﹐甲辰之歲鼎元假遊浙江﹐秋九月四日泊舟溫州城下﹐其夜夢乘舟出洋﹐舟極大﹐旗幟飛揚﹐人役甚夥﹐海天不辧。夢中一無所悸﹐遙見數山浮來水面﹐幽秀奇特﹔作五律一首﹐醒時記一句云「云養淡螺深」﹐並記舟牌有「免朝」字﹐急捉筆登載。常舉以問人﹐無知者﹔以爲夢也而置之。恩命旣下﹐卽覓同鄕周海山先生前使琉球時所著「誌略」﹐意得有所遵循。開卷﹐首見「封舟圖」龍口有牌曰「免朝」﹐始悟玆役數定於十七年前﹔古人謂「夢生於想」﹐恐非定論。溯自乾隆二十年封尙穆後﹐距今四十餘年﹔舊典𨿽載禮部﹐尙須緩稽﹐而「誌略」又未載。受命後一切事宜﹐因思海內博通掌故者﹐無如大宗伯紀曉嵐先生﹐因與正使趙介山偕謁——介山者﹐安慶府之太湖人﹐嘉慶元年狀元也。先生一見﹐笑謂曰﹕『二君來意﹐吾知之。然事隔數十載﹐老夫何能盡識﹗猶幸及見全﹑周二前輩出使時有瑣細不登「誌略」者﹐二君願聞之乎』﹖皆曰唯唯。先生曰﹕『琉球世居炎徼﹐明初始入貢。其人深目而長鼻。其衣大袖寬博﹐男女皆以帕蒙首﹐貴者戴冠﹐式如僧帽而淺。封使之服﹐明則給事中以麒麟﹑行人以白澤﹔本朝自康熙五十有八年海﹑徐二公出使﹐始用東珠帽頂﹐正副使皆賜正一品麟蟒服﹐由工部制造﹑禮部頒給﹐頂帶則自備。跟役正使二十人﹐其副十五人﹐例有頂帶者仍許聘帶從客。出都門﹐肩輿八人﹐例持節。詔敕前﹐有黃蓋﹑龍旗等儀﹐皆由工部咨取﹔所以壯天威也』。鼎元曰﹕『跟役﹑頂帶有例乎﹖八座有說乎』﹖先生曰﹕『有。麒麟爲將軍﹑提督之服﹐制軍兼提督者亦服之。前驅﹐例有頂帶者﹔今旣賜麟蟒﹐則因品服而波及前驅矣。旣服此服﹐例宜八座。京師從無八座出都者﹐惟琉球﹑安南冊使爲然﹔全﹑周二先生已行之矣』。鼎元曰﹕『應具摺謝恩乎』﹖先生曰﹕『非一﹑二品以上﹐凡出使﹐例不具摺』。鼎元曰﹕『然則賜服之後應具摺謝乎』﹖先生曰﹕『此服爲使而設﹐系朝廷體統﹔非有私於君等也﹐何謝焉﹗惟臨行當請訓耳』。鼎元曰﹕『冊使旣遣文臣而服麟蟒﹐何也』﹖先生曰﹕『示武也﹔亦文武兼資之意也』。鼎元曰﹕『試學差﹐皆有路費﹔此獨無﹐何也』﹖先生曰﹕『此差由兵部發先行牌﹐沿途供給﹐又何路費之有﹗吾聞之前輩曰「凡翰林得此差﹐同館及同年友皆有厚贐﹐不減數千金」。世情日薄﹐今固異於古所云矣﹔君等勉爲之﹗國體攸關﹐不得以「縕袍不恥」爲髙也』。語旣畢﹐先生有倦容﹐與介山請出。邀入師竹齋﹐私詰之曰﹕『聞起行在來春二月﹐今卽有此命﹐毋太早乎』﹖介山曰﹕『此正皇上體卹使臣之意也。此差旣無路費﹐安家﹑制裝種種須財﹔今所恃者﹐惟汪舟次先生請支二年俸例在。前輩僅百八十金耳﹐若非寬以時日﹐安皆驟辦。楷且欲借此餘日告假省親﹐便籌一切』。余聞此悵然﹐羨介山家鄕近﹐轉念故園之遠。

十月朔日﹐介山出都﹔余於九月二十有二日新遭胞弟鳧塘中允喪﹐不及送。自後﹐遂無可商者。

十一月十有六日﹐禮部題「爲請旨事」﹕『先經臣部議準敕封琉球國世孫尙溫爲琉球國中山王﹐並賜卹故國王尙穆﹐遣正﹑副使臣前往。續經臣部遵將各衙門保送人員及臣部司員帶領引見﹐奉旨﹕「正使著趙文楷去﹐副使著李鼎元去。欽此」。臣等業經行文福建督﹑撫遵照在案。該臣等議得此次往封琉球一應事宜﹐除賜卹故國王尙穆另行繕本具題外﹐謹將敕封應行賞賚並各項預備之處﹐按照乾隆二十年往封事例開列條款﹐恭呈禦覽﹐伏候欽定﹗一﹑查向例﹐敕封琉球國王頒給詔書一道﹑敕諭一道。此次應照例頒給﹐詔敕由內閣撰擬﹐封送臣部交正﹑副使敬謹齎往宣讀該國王祗受。一﹑向例賜該國王蟒緞二疋﹑靑藍彩緞各三疋﹑藍素緞三疋﹑閃緞二疋﹑衣素緞二疋﹑錦二疋﹑紗四疋﹑羅四疋﹑紬四疋﹐共三十疋﹔賜王妃妝緞二疋﹑靑藍彩緞各二疋﹑藍素緞二疋﹑閃緞二疋﹑衣素緞二疋﹑錦二疋﹑紗四疋﹑羅四疋﹐共二十疋﹕交封使帶往﹐仍將數目撰入敕內。此次應請照例賞賜該國王﹑王妃所需緞疋﹐均於內務府移取臣部交封使帶往頒給該國王祗領。一﹑正副使銜命出使﹐應照例持節。所有節及節衣﹐由工部移送臣部轉授封使﹐回日繳還工部。一﹑向例詔敕前用黃蓋一柄﹑龍旗一對﹑禦杖一對﹑「欽差」牌一對﹑「肅靜」牌一對﹑「回避」牌一對﹐均由工部咨取﹔回時交納工部。並取前行牌一面﹐於封使起行前期交兵部飭發沿途飛遞琉球國﹐俾知預備。此次應照例辦理。一﹑向例正副使賜正一品蟒緞披領袍各一件﹑麒麟補褂各一件﹐行文工部辦給﹔仍許其自備正一品頂帶﹐事畢回京仍用本任品服。此次封使亦應照例給予。一﹑向例正副使遠涉海洋﹐賜給禦祭海神文二道﹐齎往福建致祭。此次應請頒諭祭海神祈﹑報文各一道﹐由內閣撰擬﹐交封使齎往致祭。其香帛﹑祭品﹐該地方官備辦﹐照例核銷。一﹑查頒外國詔敕﹐例應繳送內閣﹔向來琉球每請爲傳國之寶﹐經正﹑副使驗明允畱彼國﹐仍令其於謝表內聲明。此次亦應照例辦理。一﹑向例正副使恭齎詔敕﹑卹賞等項自京起程﹐沿途撥護官兵﹔其過海登舟﹐行令該督撫遴委幹弁二員﹑幹兵五百名護送﹐並酌撥修船匠役帶往。此次亦應照例辦理。一﹑向例正副使許自帶諳曉醫術醫士二名隨往﹔至家人跟役﹐正使許帶二十名﹑副使許帶十五名﹐兵部給與勘合﹐沿途支取夫馬﹑船隻廩給口糧。此次亦應照例辦理支給。一﹑向例正副使俱照伊品級預支二年俸銀﹐回日扣還在案。此次亦應照伊品級支給﹐回日扣還。以上各條﹐臣等按照舊章﹐敬行開列進呈﹔恭候命下之日﹐臣部行文各該處遵奉施行。臣等未敢擅便﹐謹題請旨』。奉旨﹕『依議。欽此』。臣鼎元奉命後﹐卽自備正一品頂帶﹐制辦行裝﹔候正使假滿回京﹐恭請聖訓﹐擇日起行。

十二月望日﹐琉球使臣向國垣等入京。先是﹐賜服命下﹐有誡余且無換頂帶者﹔余曰﹕『不換﹐是慢君命也﹐烏乎敢』﹗客唯唯而退。

嘉慶五年﹝庚申﹞正月﹝戊寅﹞元旦日﹝甲寅﹞五更﹐恭詣幹淸宮門朝賀。旋詣東四牌樓馬大人衚衕天后宮進香——祠爲故大學士福公康安建。貝子破擒臺匪林塽文﹐歸舟時將抵岸而風息﹐舟人下椗待風﹐貝了喝令起之﹐否且行誅﹔椗起舟走﹐忽觸礁﹐舟人驚惶﹐分無生理。忽見紅燈自遠飛來觸舟﹐舟旋瞥眼間已入廈門口。祠之建﹐以報恩也。正殿爲天后塑像﹐後殿爲三官神像﹐西爲關帝神像。余進香﹐心爲之動。竊謂貝子建此祠﹐未盡善也。凡天下受敕封爲正神者﹐率褒及其父母﹔況天后由孝女成神﹐後殿不祀其父母而祀三官﹐失其本矣——毋亦以天后父母未經受本朝封典﹐故不祀邪﹖果爾﹐何不吁請褒封乎﹗是貝子之疏也。此行仗神默佑﹐歸定吁請褒封﹐崇祀後殿﹐以妥神孝酬靈貺。

十二日﹐介山至京銷假。

二十一日﹝甲戌﹞﹐琉球使臣向國垣等回國。

二十九日﹝壬午﹞﹐浙閩總督玉徳奏﹕琉球遣正議大夫梁煥來迎冊使﹐已到閩﹔奉上諭﹕『冊使遠涉重洋﹐其乘坐船隻﹐自應妥爲預備。且現在洋面﹐未能一律寧靜﹔著傳諭玉徳飭令地方官將趙文楷等所需船隻預備穩妥﹐並派撥弁兵小心護送﹐俾其遄行無阻。欽此』。同日﹐奉上諭﹕『沿海地方崇奉天后﹐仰承靈佑昭垂﹐歷徵顯應。溯查乾隆二年加增神號四字﹐嗣於二十二年﹑五十三年兩次各增四字。現在各洋面巡緝兵船及商船往來均賴神力庇佑﹐著該衙門再議加增四字﹔並著翰林院衙門撰擬祭文﹐卽交此次冊封琉球正使趙文楷齎往福建敬謹致祭。欽此』。於是內閣擬進欽定四字曰「垂慈篤祜」﹐翰林院撰擬祭文。

﹝二月﹝己卯﹞二十四日﹝丁未﹞五更﹐具摺恭請聖訓。巳初﹐蒙召見幹淸宮西暖閣﹐敬承天語體卹小邦﹐不勝悚惕﹗

二十六日﹐偕介山赴禮部祗領詔敕﹑卹賜﹑龍節﹑儀仗等件﹐逐一驗看﹐謹送正使寓奉安中堂﹔惟禦書未經用寶﹐移知兵部驛遞閩省。是日﹐兵部發下勘合﹐照尋常一品服例塡寫﹐與禮部所題跟役名數不合﹐途中恐致累﹔而兵部憚於檢舉﹐且恐誤行期﹐累自此始矣。

二十有八日﹝辛亥﹞黎明﹐設香案﹐望闕謝恩畢。午刻﹐拜辭老母﹐由米市衚衕起程﹐轉橫街出轎子衚衕﹔不由菜市口者﹐俗有所忌也。介山寓彰儀門大街﹐亦於是時起程。先奉詔敕付武弁負之前行﹐罩以黃蓋﹔儀仗後之﹐節後之﹐賞卹諸物又後之﹐正副使又後之。坐軟輿﹐舁者八人﹐前負弩者一人﹑帶刀者一人﹐後執坐槍者二人﹑步行扶輿者四人。餘人管理官私物﹐各有專責。出彰儀門﹐五里至普濟堂。同鄕檢討楊萃中﹝祖純﹞﹑戶部楊松崖﹝彥靑﹞﹑周梧庭﹝維垣﹞﹑吏部崔君永福﹑刑部張安亭﹝學潮﹞﹑工部劉芳臯﹝濖﹞﹑廣東增城營守備唐君文才﹑候選縣令孫君光先﹑韓君海﹑寧波太守侄平山﹝坦﹞餞於堂之正庭﹐同年給事中邵楚帆﹝自昌﹞﹑編修吳衣園﹝裕徳﹞餞於堂之門內﹐禮部謝薌泉﹝振定﹞率其同館門人餞於堂之西廂﹐各進三觥。未初別﹐酉正宿良鄕縣同節驛﹔設香案﹐奉安詔敕畢——以後日常爲例。縣令趙君宣霖來謁——江西南丰人。介山別居一館﹐相去不數武﹐飯後過談。是日﹐惟午時晴﹔出門選吉時﹐或其驗也。

二十九日﹝壬子﹞﹐陰﹐大風。介山從客三人﹐王君文誥﹑秦君元鈞﹑繆君頌﹔余從客一人﹐楊君華才﹕俱於昨夜至﹐早起同行。過竇店﹐不憩。申刻﹐宿涿州涿鹿驛。

三月朔日﹝癸丑﹞﹐晴。過張桓侯祠﹐不入。六十里﹐新城縣分水驛﹐食。經白水溝沿堤行七十里﹐宿雄縣歸義驛。明雲間陸應陽「廣輿記」載﹕『雄縣有大雄山』﹔余往來數次﹐未之見。縣令馮君瑛來謁﹐問之﹔對曰﹕『不惟縣治無山﹐卽附郭亦無山』。則陸記未足信﹐疑金人並歸義入歸信﹐非復周顯徳時故州矣。是日﹐午後大風。入傳捨迎送﹐始聞炮。

初二日﹝甲寅﹞﹐大風﹐晴。卯刻行﹐彌望皆水﹐道通一綫﹐曲折如盤蛇。十里達趙北口橋﹐十二洞﹐舟俱泊橋東﹔俗謂之「燕南趙北」﹐疑卽瓦橋關。三十里至鄚州﹐又四十里宿任邱縣鄚城驛。未刻﹐介山過談﹐同寄第一封家書。

初三日﹝乙卯﹞﹐陰﹐大風。行七十里﹐宿河間瀛海驛。府爲京師之南府﹐天下之津途。陂澤沃衍﹐宜耕植﹔濱海鹽運﹐軍府所資﹕燕南重地也。太守姚芝佃﹝梁﹞﹐學問人品﹐海內欽慕﹐有古大臣風。先爲廣西廉訪使﹐爲巡撫孫公永淸劾﹐攺部郎﹐轉侍禦。今年正月﹐皇上特簡爲河間太守。詢以風土﹑人情﹐了如指掌﹔要地可謂得人矣。途中見麥三寸許﹐望雨甚切。

初四日﹝丙辰﹞﹐陰﹐大風。行六十里﹐獻縣樂城驛﹔食。縣治﹐唐始移此﹔不惟非河間獻王舊封﹐並非漢樂城縣故地。故縣﹐在今縣東南六十里﹔獻王封邑﹐在今縣東南九十里﹐所謂「景城廢縣」也。天下邑治﹐歷代屢移﹔執舊名而求之﹐百不得一矣。又十里﹐交河縣富莊驛﹔宿。是夜雪﹐麥苗得此﹐不啻膏雨。

初五日﹝丁巳﹞﹐大雪。行四十里﹐阜城驛﹔食。縣當南北衝﹐非漢故城。縣令張綠溪﹝文旐﹞來謁——河南靈寶人﹐己酉進士。途中遇同鄕鄧尉以伊護餉至保陽﹐立談片刻。又五十里﹐宿景州東光驛——本■﹝艸修﹞縣故治﹐地形四通﹐古齊﹑趙界。與介山約遊董江都祠﹐日暮不果。

初六日﹝戊午﹞﹐晴﹐寒甚。行三十五里﹐劉智廟﹔食。廟名不知所起——按明正徳中﹐馬申錫駐桑兒園招流賊劉六等﹐劉應招而至﹔或卽以此得名﹐而土人訛爲劉智邪﹗又二十五里﹐宿徳州安徳驛——本漢平原郡安徳縣故治﹔運河出城北﹐浮舟爲梁﹐聞山東糧艘將次出境。是夜﹐寄二封家書。

初七日﹝己未﹞﹐晴。行四十里﹐曲路﹔食。沿途雪消麥茂﹐麥秋有望矣。又四十里﹐平原縣桃園驛﹔宿。是夜﹐經行有所謂黃河沿者。按「唐志」徳州有張公故關。孔穎達曰﹕『平原縣六十里有張公故城﹐城東有津﹐俗名張公渡——卽平原津﹔戰國時齊之西境﹐以河爲界﹐此卽黃河津濟之所』。今河久失故道﹐津已堙而名尙在﹔父老相傳有可以徵古者﹐此類是也。縣令劉東堂﹝懷淸﹞來謁——陜西華陰人﹐丁酉舉人﹐與鳧塘鄕試同年。詢以風土﹑人情﹑地方利獘﹐答云﹕『平原素不產棉﹐而男女多貿自他郡﹐以織爲業。到任後﹐訪知縣中有鹵地數頃﹐不能種五穀﹐試令種棉﹐乃大獲﹔民皆仿行。近出棉不僅供一縣之用﹔山東素多鹵地﹐得此法通行﹐一省可無曠土矣』。又云﹕『乾隆五十七年﹐歲大饑﹐民之流亡未歸者甚眾﹔所遺田地二百餘頃﹐民不敢種﹐因爲代募佃戶耕種』。旣不欠糧﹑又不棄地﹐亦善政。縣有顏魯公及先主祠﹐蓋以魯公常守平原﹐先主曾爲平原相也。魯公祠內有文文山弔魯公詩碣﹐前明人補書。從客彊記其韻以歸﹐因和之﹔惜未得錄全文。

初八日﹝庚申﹞﹐曙。行五十里﹐禹城縣劉普驛﹔食。縣令潘君漢來謁——大興人﹐庚子進士。又五十里﹐宿齊河縣晏城驛﹐店陋甚。濟南太守徳垕生遣使持札問起居——徳﹐漢軍人﹐余戊戌同年。聞其廉靜寡欲﹐有守有爲﹔重其人﹐卽爲書答之。

初九日﹝辛酉﹞﹐晴﹐驟熱。行三十里﹐齊河縣﹔食。縣令柳世珍來謁。又二十里﹐杜家廟﹔小憩﹐熱甚。又十里﹐潘村。從此步步入山﹐路多滑石。又三十里﹐長淸縣崮山驛﹔山多柏﹐層植而上﹐頗可觀。縣令徐竹亭﹝紹薪﹞來謁——乙卯歲﹐鳧塘典試山左﹐竹亭爲分校﹐闈中有唱和詩﹔直隸永平府人﹐學者也。申刻﹐家人董祥患中風﹐移時卒。余此行﹐詳頗得力﹔中道而逝﹐爲詩哭之。星家言﹕奴僕星﹐有得力﹑不得力之數。余前有二僕曹玉﹑紀陞﹐頗勤愼﹐皆早死﹔今祥又如此﹕豈眞命邪﹗以五十千錢購一棺斂之﹐寄殯蕭寺﹔差回﹐當令歸葬。

初十日﹝壬戌﹞﹐陰。介山來﹐言先行﹔余視董祥殯出﹐乃發。山行頗難﹐肩輿始加牽。五十里﹐長淸縣長城驛﹔食——俗名萬徳店﹐路旁柳靑矣。午刻﹐雨﹐不能望岱。又四十里﹐新店﹔小憩。又四十里﹐宿泰安府泰安驛。太守李松云﹝堯棟﹞公出﹔泰安令舒君輅來謁﹐與商岱頂進香事。是日﹐齋﹐約介山來早登岱。

十一日﹝癸亥﹞﹐辰刻微雨﹔決意登岱恭謁碧霞元君祠﹐以天后明末時曾封「碧霞元君」故。出館﹐先於岱廟進香。雨轉大﹐狂風倒人﹐客皆中道返。限於王程﹐不能待晴﹐於遙參亭元君像前禮拜。時進香者日常數萬人﹐廟中排列肆市﹐百物粗備﹔菜石爲尢多。廟東炳靈宮前﹐漢柏五本。西北隅一本二株﹐臨西一株爲火所焚﹐焦中而枯外﹐異於甲辰﹑甲寅兩度所見﹔乃嘆松柏亦有劫。入午﹐風雨轉盛﹐仍宿故館。夜﹐寒甚。

十二日﹝甲子﹞淸明﹐陰﹐大風。山行四十里﹐崔家莊﹔食。見䢐徠山盡白頭﹐始知昨夜之雨在山已成雪﹔而所謂「䢐徠之松」﹐杳不復得矣。又四十七里﹐宿新泰縣羊流驛——晉羊叔子故里也。是日﹐五渡汶水﹔水環山流﹐人截山行﹐民夫捧轎以渡。諺云「娥子擡靑虫」﹐頗類此景﹐蓋民夫皆有雇錢也。壁間見北平何琴立題壁詩﹐饒有風致﹔走筆和之。旁又有悟眞題其後﹐亦有致﹔惜未知其姓氏。

十三日﹝乙丑﹞﹐晴。山行五十二里﹐新泰縣新泰驛﹔食。縣令狄君芬來謁。又二十里﹐過嶅陽﹐嶅山在焉。前過小村﹐問新甫山不得﹔有一秀才東指曰﹕『卽此山﹐俗名蓮華。其西則龜山﹑蒙山﹐聯絡而南﹔蒙陰縣在其麓』。又四十里﹐宿蒙陰驛——亦名保徳驛。縣令範君晉來謁。沿途見道路修理﹑溝渠浚治﹐其良吏乎﹗晚食餅﹐粥甚甘。

十四日﹝丙寅﹞﹐晴。山行六十里﹐沂水縣垛莊驛﹔食。見題壁有「嶅陽曉發」詩﹐款曰「秀峯」﹐不知何姓氏。又有「古越陸耐庵己未冬月十九日題壁」﹐頗能道眼前景﹔又見何琴立題壁五律一首。再行二十里﹐有坊曰「瑯琊古郡」﹐後題「蘭山令祁恕士新建」。連日逐沂水﹑傍蒙山行﹐頗有山水趣。又二十里﹐宿靑駝寺。土人云﹕『佛剎有靑石駝﹐蹄腹陷於土﹐惟頭及鞍尙可辧』﹔或系大家墓道物。然駝之設於墓道﹐制亦未爲久遠。

十五日﹝丁卯﹞﹐陰﹐微風。山行五十里﹐過沂州徐公店驛﹐至伴城食。山於此盡﹐平郊麥苗較茂。又五十里﹐宿沂州府沂州驛——州南連淮﹑泗﹐北走靑﹑齊﹐最爲兵衝﹔誠南北之咽喉也。首縣爲蘭山﹔地無此山﹐卽艾山而別名。太守洪桐生﹝梧﹞﹑蘭令祁君恕士皆余故友﹐在京時尙相過從﹐桐生又系同館﹔卽日招飲﹐依依如骨肉。桐生以詩畫扇並詩刻香墨見惠﹐詩四首皆佳﹐末首云「送君亭館似勞勞﹐已約歸程候節旄」﹔意尢可感﹗

十六日﹝戊辰﹞﹐大風。行二十八里﹐沂州李家莊驛﹔食。有山亙於東﹐陂陀長遠﹐勢如長堤﹐若馬首之低昂﹔土人指曰﹕『馬陵山也』——或曰「卽古瑯琊山」。又六十五里﹐郯城縣郯城驛——去縣尙十里。縣令周君履端來謁﹐托寄三封家書。是夜﹐雨。

十七日﹝己巳﹞﹐陰﹐大風。巳刻﹐雨﹐麥益暢茂。路滑甚﹐捨輿而騎。郯城紅花埠驛﹐食。驛爲山左﹑江南界﹐街長三里許﹐盡茅店﹐屋絕少﹔恐賞物爲雨所濕﹐遂宿焉。是日﹐見道旁密種皁角樹。樹旣多刺﹑實又不可食﹐可避人馬之擾﹔道旁有田園者﹐可取以爲法。

十八日﹝庚午﹞﹐陰。路濘甚。騎行六十里﹐宿遷縣峒峿驛﹔食。食後﹐卽登馬陵山﹔見落馬湖水勢浩蕩﹐不辧涯際。又六十里﹐宿遷縣鐘吾驛﹔宿。是夜﹐介山於亥初始到﹔行李車陷於泥﹐去驛四十里﹐野宿——俗謂之打野盤。

十九日﹝辛未﹞﹐陰。候車不至。騎行五十里﹐桃源縣古城驛﹔食——俗名新安集。堤行又六十里﹐宿桃源縣桃園集——俗名重興集。令曹君松篁來謁——丙辰進士﹐鄕試乙卯與大兒胡塏同年﹐有器局﹑才具。詢知地方情形﹐地瘠民貧﹐多受水害。余從紅花埠至此﹐見瓦屋絕少﹐所言良不誣。是日﹐介山未至﹔因不慣騎馬﹐爲泥濘阻滯矣。

二十日﹝壬申﹞﹐晴。欲候介山至﹔恐畱住多擾﹐遂畱札先行。約行二十里﹐不見魚溝﹔詢知順堤行﹐乃直至王家營道﹐爲引道者所誤。又行四十里﹐宿淸河縣淸江驛——俗名王家營。日暮﹐始得食。堤上望洪澤湖﹐水勢甚闊。館捨新造﹐宏敞可容百人﹔館後有餘地﹐植樨柳八株成蔭﹐大可納涼。

二十一日﹝癸酉﹞﹐晴。畱住﹐候介山。以「紀恩」「畱別」詩刻寄漕督鐵冶亭﹝保﹞——余庚寅同年也。燈時﹐鐵公和詩至﹐並寄其「紀恩」詩諸刻。慕其速﹐亦卽依韻和交來使﹔有句云「能飽軍民是此官」——蓋規之也。戌刻﹐介山行李及從客至﹐聞介山宿魚溝。

二十二日﹝甲戌﹞﹐晴。介山至﹐因同過黃河﹐至淸江浦。縣令備船甚多﹐僅用大舟二﹑小舟一﹐余令遣去﹔奉安詔敕畢﹐遂登舟。河督吳崧圃﹝璥﹞來恭請聖安——余戊戌同館﹑同年﹐敍舊言歡﹔隨答拜﹐言治河通運事極有條理﹐合龍定有日矣。畱余飲﹐余以戒酒固辭﹔歸舟後﹐承惠蟒衣﹑紗紬﹑酒脯等物。入暮﹐檢討韓君鼎晉自川來﹐過訪﹔言故鄕宅爲賊焚﹐奉太夫人並眷口入都供職。因卽邀介山過舟﹐同食。平山太守侄亦於是日登舟。夜深﹐不得晤。

二十三日﹝乙亥﹞﹐晴。介山從客不戒於盜﹐停舟訪緝﹔余先解纜過關。沿河糧船絡繹﹐盡江南幫。申刻﹐介山至﹐同泊山陽縣淮陰驛。淮安阻淮﹑憑海﹐控制山東﹐自古依爲重鎭。漕督鐵公來恭請聖安﹔旋招飲署中﹐戌刻歸舟。

二十四日﹝丙子﹞﹐晴。午刻﹐東南風大﹐恃犁以行。犁木身鐵觜﹐系纜於鼻﹐以殺風力﹔隨耕隨移﹐二人專主之。八十里﹐泊寶應縣安平驛﹐漏三下矣。舟中登倉以望﹐白馬湖漾其西北﹑廣洋湖蕩其東南﹐水光接天﹐樹影浮沈﹐景最淸遠﹔暮景尢可愛。署縣令方君觀鯉來謁。

二十五日﹝丁午﹞﹐晴。風如故。感風畏寒﹐閉東窗﹔又不敢立船頭遠望﹐殊悶悶﹗行四十里﹐已昏黑﹔風轉大﹐去髙郵四十里泊。

二十六日﹝戊寅﹞﹐陰﹐東南風仍大。午刻﹐至髙郵州界首驛——以州北有界首鎭也。沿堤多斗門﹐爲宋轉運使吳遵路遺制。州介揚﹑楚間﹐岸峻而水深狹﹔藪澤環聚﹐易於控扼。過州不泊﹔行三十里﹐泊露筋祠前盂城驛。宋州人秦觀詩曰﹕『吾鄕如覆盂﹐髙據堤楚脊﹔環以萬頃湖﹐黏天無四壁』。故髙郵亦曰盂城。

二十七日﹝己卯﹞榖雨﹐雨。風轉順﹐過邵伯湖——湖爲晉謝安築﹐民思其徳﹐比於邵伯﹐故名。州境湖■﹝氵義﹞最多﹐樊梁﹑新開﹑甓社﹐號三湖﹔益以平﹑阿珠湖﹐又號五湖。蔣之奇詩又云﹕『一十六湖水﹐所瀦而揚州』。境又有艾陵﹑雷塘等湖陂﹔蓋其上有七十二澗﹐至此盡瀦爲湖﹐經官河入於江。午刻﹐泊揚州江都縣廣陵驛﹐計行百有十里。鹽政書公魯來恭請聖安﹐都轉曾公燠遣人起居。江都﹑甘泉二令來謁﹐未見。山長馮鷺亭編修﹝集梧﹞過訪﹐知謝公榕生尙健﹐年八十七矣——壬戌進士﹐與石亭伯同年。飯後﹐登岸答拜﹐皆未見﹔惟謁見謝公﹐以其爲父執年老家居﹐於公事無嫌避也。是夜﹐東風大。

二十八日﹝庚辰﹞﹐晴。東風仍大﹐不能渡江。鷺亭邀介山同遊平山堂﹐同年吳杜村郎中﹝紹浣﹞偕行﹔減從人﹑屏官隸﹐駕一葉舟﹑蕩三尺槳﹐搜奇選勝﹐窮僻探幽﹔目極園亭花木之妙﹐耳飽松竹禽鳥之聲。芍藥初開﹐海棠將謝﹔或坐茂林而飲﹐或蕩蘭槳而歌﹕優焉﹑遊焉﹐樂難名狀﹗少頃﹐至平山堂﹐捨舟而登其巓。俯瞰揚州﹐枕江臂淮﹐爲轉輸之咽喉﹑湖海之襟要﹐誠東南一大都會也。相與品第五泉﹐盡七碗。登舟容與﹐且行且酌﹔林間燈出﹑岸上炬來﹐乃不得不歸耳﹐而坐客皆陶然矣。

二十九日﹝辛巳﹞﹐晴﹐東風仍大。杜村招飲﹐出所藏黃山榖書太白詩墨蹟——龍蛇飛舞﹐迥非石刻可比。又觀趙子昂墨蹟十札﹐眞迹可愛﹔又宋搨李北海書云麾將軍碑﹐精神滿足﹐所謂減眞迹一等者。六一先生云﹕『物常聚於所好﹐而常得於有力者之彊』﹔信然。酉刻﹐歸舟。

三十日﹝壬午﹞﹐陰﹐東風如故。渡江之心甚急﹐而舟人阻之。觀察李公奕疇以督糧過維揚﹐詢知糧艘得數日東風﹐盡過江﹔是大可慶﹐余小住有名矣。移時﹐江寧孫方伯曰秉因驗工過訪﹐談利獘﹐了然於心﹔能見之躬行﹐眞有爲者。竊惟察吏之法﹐不在察察爲明﹐亦不在毛舉細事﹔大吏果廉而有爲﹐屬吏廉能者舉之﹑貪酷者去之﹐人心勉爲良吏﹐自能調劑得宜﹕方伯殆其人也。方伯爲雨村同年﹑觀察爲舊日同館﹐宜不容辭﹐故見之﹔且彼過客﹐無干謁事也。

四月朔日﹝癸未﹞﹐日食。孫方伯邀遊平山堂﹐固辭﹐乃已。時東風稍息﹐遂解纜。四十里﹐至瓜洲﹐風逆不能渡。洲爲揚子江砂磧﹐狀如「瓜」字﹐謂之瓜埠洲﹐亦曰瓜步洲。南有城﹐宋乾道四年築﹔今謂之瓜埠城。由西以望﹐有山綿亙四十餘里﹐曰蜀岡﹔卽平山堂所踞也。「爾雅」﹕『蜀﹐獨也』。凡山之獨立無依者﹐似皆可名「蜀」﹐不必盡通蜀也。然揚州自邵伯埭以南﹐岡阜連亙幾數百里﹐山又非獨立﹔或謂之廣陵岡——亦曰西山﹐爲得其實。入夜﹐江聲甚沸﹐不能寐。

初二日﹝甲申﹞﹐晴。卯刻﹐渡江。披衣起﹐細審北固山勢﹐上接鐘山﹑下臨海口﹐東南保障﹐是稱天塹。金山﹑焦山﹐如螺浮江面﹐以束海潮之勢﹔眞形勝地也。辰刻﹐入京口——因山爲壘﹐控扼大江﹐三吳襟帶﹐爲最險要。巳刻﹐泊京口驛﹐副都統阿公玉什來恭請聖安。隨解纜﹐過丹徒鎭——鎭卽漢縣治﹐土人猶謂之「丹徒舊縣」。行五十里﹐去丹陽二十里泊。

初三日﹝乙酉﹞﹐晴。辰刻﹐抵丹陽縣云陽驛﹐風順不泊。六十五里﹐奔牛鎭。未刻﹐雨。申刻﹐泊武進縣毘陵驛。縣令周石云﹝宗泰﹞與余至交﹐十年不見﹐隨招飲﹔醜刻﹐歸舟。

初四日﹝丙戌﹞﹐晴。行九十里﹐泊無錫縣錫山驛。約介山同遊慧山——山在縣西五里﹐其東一山﹐卽錫山﹔泉曰慧山泉﹐陸羽所謂第二泉也。邱壑大好﹐有石曰「美人」﹐亦有天致。薄暮﹐遊秦園。園以石勝﹐引泉流徑右﹐■﹝浮虎﹞■﹝浮虎﹞有聲。惜黃昏﹐未能得其要領﹔列炬映崖壑﹐深黑可怖﹐乃棄之而去。

初五日﹝丁亥﹞﹐陰。行四十五里﹐風逆﹐暫泊五臺山﹔山有道觀﹐頗淸靜。午後﹐彊行三十里﹐泊蘇州府姑蘇驛﹐織造全公徳來恭請聖安。聞王夢樓先生在號船﹐因訪之。以夢樓曾從全公至琉球﹐可資考問﹔又系雨村房師﹐禮宜進謁——號船者﹐乃備運銅鉛﹑兵糧之船﹔閒泊時﹐人卽賃爲旅捨﹐便於旅店。夜﹐大雨。是日﹐謁見少詹錢竹汀前輩﹝大昕﹞﹐承贈金石文跋十九卷。

初六日﹝戊子﹞﹐大雨。藩﹑臬各官來謁﹐辭不見。江蘇自嶽公起爲撫軍後﹐政尙淸靜﹐非復前此繁華气習。嶽公眞能勤儉率下﹐爲封疆大吏中不多得﹔惜有目疾﹐未得晤﹐心竊敬之。是日﹐五柳居印得「六書故」百部送至——板爲余乾隆四十九年舊刻﹐寄藏五柳書肆者。

初七日﹝己丑﹞﹐大雨。舟不得行﹐悶甚。

初八日﹝庚寅﹞﹐晴。五更﹐解纜。行五十里﹐小泊吳江縣松陵驛——驛去縣城尙十里。又二十里﹐黎裏鎭——俗名八尺湖。烏鎭同知龍君度昭運餉至京都﹐過舟相訪﹔談往事﹐爲之慨然﹗又二十里﹐平望驛﹔泊。

初九日﹝辛卯﹞﹐晴﹐風。行五十五里﹐泊嘉興府西水驛。介山約遊煙雨樓——樓在城南八里鴛鴦湖中﹐一名南湖。時菱葉尙小﹐居民界以竹竿﹐頗敗湖景。樓後有小園﹐亦有奇石異卉。歸路﹐便訪馮孟亭前輩﹝浩﹞並其子星實﹝應橊﹞——皆致仕家居﹐富有著作。孟亭有「李玉溪詩集補注」﹑星實有「東坡詩集補注」﹐極典核﹔並承見惠。酉刻﹐歸舟。

初十日﹝壬辰﹞﹐陰。風逆﹐行五十里﹐泊石門縣皁林驛——舊名皁林鎭﹑亦名皁林市。市南有寨﹐元將路成營壘尙在。縣故名崇徳﹐本朝易以今名﹔以地有石門鎭也。

十一日﹝癸巳﹞﹐晴。行七十里﹐至塘西——卽官塘河。浙江阮蕓臺中丞﹝元﹞並司﹑道皆遣人起居。中丞具有啟﹐意甚厚﹔亦以啟答之。又二十五里﹐泊橫塘﹐去北新關五里。

十二日﹝甲午﹞﹐晴。平山來舟話別﹐將之海寧任。辰刻﹐過關﹐泊武林門外。將軍範建庵﹝建中﹞﹑織造延儉宜﹝丰﹞﹑撫軍阮公﹑署方伯秦小峴﹝瀛﹞﹑署廉訪張穆庵﹝映璣﹞﹑觀察達袁二公俱於武林門內官廨恭請聖安。龍亭﹑儀衛皆修整﹐過營門﹐軍伍排隊跪迎﹐頗嚴肅。適武林巷公館﹐奉安詔敕畢﹐中丞以下畢集﹐各寒溫而去。

十三日﹝乙未﹞立夏﹐晴。中丞邀遊西湖。巳刻﹐偕介山出錢塘門﹔先趨聖因寺﹐敬謹叩拜聖祖仁皇帝﹑髙宗純皇帝牌位畢﹐隨遊六一泉。步行至花神廟﹐泛舟金沙港﹐因訪寶林上人。上人善畫﹐以墨梅二聯見贈﹔同遊湖心亭﹐早食。由漪園至淨慈寺﹐沐浴﹔便訪小顚上人於萬松山房——蕓臺新題額曰「七代詩僧精舍」。趙生西垣﹝晉﹞舊受詩於余﹐今在精舍肄業﹐因與同遊小有天園。湖上諸勝﹐皆余舊遊﹐已詳載「南遊記」。申刻﹐入城﹐將軍﹑織造﹑中丞公餞於中丞署。

十四日﹝丙申﹞﹐晴。往拜敷文書院山長王蘭泉先生﹝昶﹞——先生學有淵源﹐爲海內聞人﹔致仕十餘年﹐精神尙健﹐惟耳聾﹐是亦老人壽徵。從客楊生病痢已兩日﹐昨夜眾人來告﹔因以驗方與之﹐一服而愈。午後﹐司﹑道公餞於藩司署﹔以齋戒辭。

十五日﹝丁酉﹞﹐晴。卯刻﹐偕介山恭詣天后宮致祭﹐中丞陪祭。祭畢﹐同出錢塘﹐泛舟至金沙港﹔登輿﹐趨上天竺進香﹐遂觀夢泉。歸遊下天竺﹐觀三生石。復遊飛來峯﹐石如懸磬﹐圓峯倒墜﹐九天云垂。小憩冷泉亭。便遊靈隱﹐齋食於僧捨。食後﹐卽遊龍井。西湖之山石﹐以飛來峯爲最﹔水石﹐以龍井﹑三生石爲最﹔竹﹐以雲棲﹑韜光爲最﹔邱壑﹐以小有天園爲最﹕余已八度來遊矣。是日﹐蘭泉先生招飲﹔至則﹐馮玉圃給諫﹝培﹞﹑潘蘭坨侍禦﹝庭筠﹞先在座——皆余戊戌同年﹐歸田不出﹐教讀爲業﹐具有髙致。酉刻﹐入城。祝杏南茂才﹝志箕﹞來——余庚寅座主止堂先生之子﹐將附舟至衢。

十六日﹝戊戌﹞﹐晴。招飲湖上舊遊於萬松山房。食後﹐出湧金門﹐訪玉圃於崇文書院﹐不遇。放舟至碼頭﹐登獨秀峯﹐介山亦隨至。同飲者﹐處士朱淸湖﹑彭何春﹝樹琪﹞﹑沈理堂﹝本義﹞﹑張秋江﹝浚﹞﹑上人小顚﹝際祥﹞﹑道士滄煙﹑茂才趙西垣﹑祝杏南﹐皆文士﹑髙人逃於詩酒者﹔惟山右宋芝山孝廉偶客遊於此﹐亦余舊好。酒酣﹐各以詩贈。芝山復以宋朝張卽之墨蹟見貽﹐云「卽之沒爲水神﹐持以渡海﹐可靖風濤」﹔厚意良可感﹗酉刻﹐入城。是日﹐寄第四封家書。

十七日﹝己亥﹞﹐晴。奉詔敕至錢塘江登舟﹐中丞諸公送於鳳山門外。巳刻﹐解纜﹔逆風行五十里﹐泊渡船埠。

十八日﹝庚子﹞﹐微雨﹐風順。乘早潮﹐行四十里﹔卯刻﹐至富陽縣會江驛﹐不泊。又乘風行百里﹐過桐廬縣桐江驛﹔又十五里﹐泊。

十九日﹝辛丑﹞﹐微雨﹐風順。二十里﹐富春山——一名嚴陵山﹔有二石髙數百丈﹐土人號爲「子陵釣臺」。其下曰嚴陵瀨﹐瀨上有子陵廟。泊舟﹐與介山同登。廟前碑碣十餘丈﹐半苔蝕﹐不能卒讀﹔有明莊一俊﹑範徠詩碣尙可辧正﹐復不佳。自桐君山而西﹐兩峯山勢蜿蜒如蛇﹐對走於平原之上﹔一水中流﹐秀壁雙峙﹐不減重慶三峽。其下有泉﹐則陸羽所品爲第十九泉也。釣臺對岸曰白雲原﹐相傳下有蘆茨溪﹐爲唐方幹隱居幽地﹔合配髙人也。過七里灘﹐風順﹔七十里﹐過建徳縣富春驛。署太守方公應選偕縣令來﹐辭。又行十里﹐泊。

二十日﹝壬寅﹞﹐微雨。行新安江上﹐淸澈可愛﹔太白所謂「新江淸若空」者是也。十五里﹐至胥口溪——名大洋灘。水急﹐恃纖以行﹔人肩一繩﹐異於他所。又三十五里﹐白沙渡——新安渡口也。又二十里﹐泊許埠﹐去蘭溪二十里。

二十一日﹝癸卯﹞﹐微雨。過縠水驛﹐不泊。又四十五里﹐大雨﹐裘家堰泊。

二十二日﹝甲辰﹞﹐雨。行四十里﹐過龍遊縣停步驛十里﹐泊。

二十三日﹝乙巳﹞﹐雨﹐風順。行八十里﹐泊衢州府西安縣上杭埠驛﹔驛程﹐例於此陸行。總兵英公海來恭請聖安。蔣培元觀察﹝繼暉﹞﹑朱靜齋太守﹝理﹞﹑縣令許君執中來﹐與商登岸事﹔言水大﹐舟可至淸湖﹐便於陸路。因乘原舟再行﹐卽解纜。行二十里﹐泊。連日舟無停時﹐不暇登覽﹔然雨中看山﹐淸境獨絕。

二十四日﹝丙午﹞﹐風順。水急灘多﹐舟行沙石上﹐輾如雷﹔絕類撞江舟景﹐而險過之。去江山縣三十里塔溪﹐泊。

二十五日﹝丁未﹞﹐陰﹔巳刻﹐微雨。過江山縣﹐不泊。縣令黃君天益來謁——蜀人﹐余庚寅鄕試同年也﹔人誠實儉朴﹐亦有守者。又行十五里﹐泊淸湖鎭。

二十六日﹝戊申﹞﹐晴。介山以前途山路崎嶇﹐館捨甚狹﹐因讓介山先行。寄第五封家書。

二十七日﹝己酉﹞﹐陰。與杏南別。行三十五里﹐過江郎山﹐石峯三片﹐髙插云表﹔適云覆其頂﹐未見全面﹐然山態轉奇。食後﹐步步入山。過蘇嶺﹐道義上人來迎﹐遂小憩。壁間多名人題詠﹐前使海山先生有五絕一首﹔走筆和之。此外﹐如莊公培因﹑徳公保﹑褚公庭璋﹑慶公霖﹐皆海內詩人也。登窯嶺﹐路轉峯腰﹐與縉雲桃花嶺谿壑無異。又四十里﹐宿保安驛。

二十八日﹝庚戌﹞小滿﹐晴。上仙霞嶺﹔山頂有關﹐無戍卒——或曰卽古泉山。周圍百里﹐皆髙山深榖。凡登三百六十級﹐歷二十四曲﹐長十里﹔兩浙之襟束﹑八閩之咽喉也。漢朱買臣云﹕『南越王居保泉山﹐一人守險﹐千人不能上﹔劍閣而外﹐此其匹也』。惟石徑平鋪﹐無梯級﹐異於棧道。半嶺﹐先有關帝廟﹐可小憩﹔壁上多題詠。恆浴上人亦不俗﹐題詩三首贈之。廟側有泉﹐置亭於其唇﹐曰雨花庵。上有周櫟園先生﹝亮工﹞木刻詩牓﹐句極生新﹔復凝思和之。三里﹐茶嶺。又五里﹐小竿嶺﹐險不及仙霞﹔亦有關帝廟﹐僧寧遠俚甚﹐一茶而去。至二十八都﹐食。地勢平曠﹐居民甚眾﹐歧徑可達衢﹑處諸郡。「輿程記」謂『浙﹑閩分疆處﹐地名南樓』﹔問土人不知﹐或卽此。名二十八都者﹐以歧路所達之都計算而名之邪﹗食後﹐卽登楓嶺——卽大竿嶺異名﹐迆邐而陡絕﹐捨輿而騎。登梨嶺﹐地宜梨——俗名五顯嶺﹐以上有五顯廟也。北有小天池﹐取徑甚幽而亭﹐勢甚敞﹔僧俗惡﹐頗敗人意。日常扃其外戶﹐非余彊啟之﹐則此境不得入目矣。盡日仰看山﹑俯聽泉﹐騎而忘苦。計行七十里﹐九牧宿。

二十九日﹝辛亥﹞﹐晴。三十五里﹐漁梁﹔食——土人多堰水捕魚﹐故曰﹔魚梁山以此得名。道側有山如船﹐曰船山。又四十五里﹐宿浦城縣小關驛。浦城城環越王山上﹐俯瞰大江﹐有形勝。縣令王君宗徽來謁。得介山書﹐知分家人由水路進﹔余仿而分之﹐僅帶跟價四人﹐余悉遣上船。奉詔敕﹐由陸路進。計與介山減從陸行﹐所省夫價不少。問知祖舫齋撫軍﹝之望﹞已抵新任﹐太夫人畱家。余以年家子有「登堂拜母」之誼﹐請見﹔辭。

三十日﹝壬子﹞﹐晴。行三十五里﹐過西陽嶺。嶺北多竹﹑嶺南多松﹐晝暝晦﹐暑气全消。又四十里﹐宿人和館驛。觀察戴公求仁﹑趙公三元以公事之江山﹐因過訪——趙爲鳧塘甲辰同年。土人以鐵网然松脂代燭﹐頗能照。

閏四月朔日﹝癸丑﹞﹐晴。行五十里﹐馬嵐﹔食。傳捨臨江﹐軒豁而淸幽﹔地屬甌寧縣﹐與建陽縣地方犬牙相錯。又四十五里﹐過石陂玉塔嶺﹔沿亂石﹑大溪等灘﹐至營頭驛﹐宿——舊名水吉鎭驛﹐屬甌寧﹔食供建陽﹐大有「東家食而西家宿」意。館後有小軒﹐近墻植鳳尾竹﹐有魚盎二﹔階前茉莉二盆﹑香樹兩株﹐點綴俱幽。鳥語﹑蝶情﹐啾啾﹑栩栩﹕心神爲之一淸。

初二日﹝甲寅﹞﹐晴。行四十里﹐七姑店﹔食。館介兩山間﹐亭依樹蔭﹐杯中時有云影往來﹐亦大佳境。又四十里﹐宿建陽縣建溪驛。驛舍俯臨淸溪﹑平眺遠岫﹐極軒敞。上游造舟爲梁度人﹐歷歷如畫。所經傳捨﹐此景爲最。縣令趙君庭翰來謁——鳧塘丁酉同年﹐問知朱文公祠在城西五十里﹐未得謁。

初三日﹝乙卯﹞﹐晴。行四十里﹐震前﹔食——疑卽蓋竹鎭。名震前者﹐縣南有鄭灘﹐或傳寫誤耳。又四十里﹐過葉坊驛﹐小憩——本前明舊驛。有吉陽溪﹐自驛口流入西溪﹐溪水較大。又四十里﹐宿建寧府之甌寧縣城西驛﹐坐船從人夜半先至——驛在建溪南岸覆船山下。府治在溪北﹐束水襟山﹐爲全閩屏藩﹔亦東南勝地也。附郭爲建安﹑甌寧二縣﹐建令劉君爲鳧塘甲辰同年﹑甌令歐陽君爲余庚寅同年﹔與商舟行事﹐皆以險辭。

初四日﹝丙辰﹞﹐晴。行四十里﹐太平驛﹔食。驛因太平山得名﹐然去山實遠。又四十里﹐過大橫驛﹐不宿﹔再行四十里﹐戌刻至延平府﹐追及介山﹐同宿劍浦驛。余欲舟行﹐而介山難之﹔然余慣歷三峽﹐今且渡海﹐何畏於溪﹗乃決意登舟﹐介山仍陸行。少頃﹐延平守廣公善﹑副將李公慶雲偕南平令完君智來謁﹔語以來日登舟一事﹐完令欣然。

初五日﹝丁巳﹞﹐雨。午刻﹐登舟﹐卽解纜﹔從者稍後﹐遂不相及。江面甚平﹐特多石。凡急湍處﹐土人皆謂之灘﹔亦有梨灘﹑箭孔﹑梅花諸名﹐實不甚險。惟兩岸亂石參差﹐水觸石作漩﹐有似三峽平處。行四十里﹐從人尙未追及。乃買船戶米一升﹐就鹽齏一碟﹐與二僕同食﹔終日肥甘﹐忽得蔬食﹐大適口。申刻﹐大風雨﹐泊尢溪口﹔計行八十里。

初六日﹝戊午﹞﹐晴。細玩閩江山水﹐粗類巴江﹔山平而無奇拔气﹑水緩而無建瓴勢﹐而土人已謂險不可測﹐亦猶度仙霞者不知云棧之髙﹑登漁梁者欲傲峨眉之峻也。行百里﹐泊古田縣水口驛﹐介山猶未至。琉球迎封使梁煥來謁——黃帽闊帶﹑衣寬博﹐稍通華語﹔問知曾充通事﹐入京已四次。省城將軍﹑中丞以下﹐各遣官持札來起居。制軍玉公徳由泉州寄札﹐並以奏稿夾片見示。始知前大學士福公康安進剿臺匪林塽文時髙宗純皇帝賜以右旋白螺﹐往來順利﹑靈助非常﹐蕆事後畱貯督臣署中﹐備渡海用﹔臣等此行﹐又蒙恩準督臣所請﹐賞臣等奉以渡海﹕仰見我皇上體卹使臣﹐無微不至。謹按髙宗純皇帝「禦制文三集」有右旋白螺贊﹐注云﹕『每年藏中喇嘛於新正及萬壽節進丹書所陳供器時﹐有獻右旋法螺者﹐以爲奇寶而不多見。涉海者攜帶於舟﹐則吉羊安穩﹐最爲靈異』。臣等何人﹐荷蒙異數﹐感激涕零﹗

初七日﹝己未﹞﹐晴。介山亦至﹐遂同登舟﹐解纜。與介山各乘一紅船﹐水順無風。行百二十里﹐過侯官縣白沙驛﹐不泊﹔又行六十里﹐孚遠驛。是日﹐舟中飲食皆取給閩與侯官二縣。奉安詔敕﹐又別具一紅船焉。泊處去省會三山驛二十里。

初八日﹝庚辰﹞﹐晴。辰刻﹐抵洪山橋﹐閩令譚君掄﹑侯官令畢君所讜﹑海防同知張君釆五來謁。午刻﹐奉詔敕﹑賞卹登岸﹐舁以龍亭﹑彩亭﹐送館安奉﹔慶晴村將軍﹝霖﹞﹑汪稼門中丞﹝志伊﹞﹑李石渠方伯﹝殿圖﹞﹑瞻云亭廉訪﹝柱﹞﹑陳琴溪觀察﹝觀﹞﹑副都統札公拉芬俱來館驛﹐恭請聖安。申刻﹐適館。汪公遣官咨送白螺﹐與介山啟櫝﹐敬謹驗收。其螺長五寸六分﹐得天地中和之數﹔腹圓﹐象太極﹔首尾各出二寸﹐由漸而削﹐象兩儀﹔凡四旋而及口﹐象四象。螺皆左旋﹐此獨右旋者﹐以陰承陽﹐迎天行也。膚嵌寶石八﹐位按八卦﹔外襲云錦五重——重一色﹐取「五行相生」之義﹕皆所以養之也。統藏以金匱﹐而無極之理備焉。宜渡海可以息風靜浪﹐靈攝海族﹔眞異寶也。前夢「云養淡螺深」之句﹐得此奇驗﹐字字著落﹔異哉﹗少頃﹐汪公來——素有淸廉聲﹐與之語﹐事事求合人情﹔人或謂其深刻﹐非知汪公者。坐間議及封舟事﹐云『此次修理之費﹐皆令船戶自辦﹔故準船戶帶貨』。余曰﹕『此固人情﹐然封舟例不載貨。歷來冊使至琉球﹐不能按十月風信回者﹐俱由貨多且貴。琉球窮國﹐盡買則財不足﹐不買又恐得罪﹔百計設措﹐耽延時日。今貨𨿽準帶﹐貴貨宜禁﹔須令船戶造冊具結呈驗﹐庶前獘可杜』。汪公以爲然。其後省會諸公絡繹皆至﹐隨與介山答拜。日暮﹐歸館。是日﹐初食西施舌﹐極鮮美——江瑤柱之次也。

初九日﹝辛酉﹞﹐晴。至溫泉﹐浴。泉在城南演武廳側﹐從地湧出﹐甃而蓄之﹐作暗穴以通於浴池﹐溫如驪山泉。將軍慶公親爲修理﹐額曰「不因人熱」﹔語趣甚。隨與介山至撫軍署商調兵事﹐撫軍意在水﹑陸兩營各挑一百﹔余與介山語之曰﹕『皇上以海上未能一律寧靜﹐著認眞挑兵﹔似宜盡挑水師﹐庶緩急有濟』。撫軍亦以爲然﹔遂去陸營之兵﹐行文各路水師克期挑撥。卽於是日具摺恭報到閩日期﹐面求撫軍拜發﹔並寄第六封家書。定期於十三日恭詣馮港天后宮致祭﹐敬檁聖諭齋戒﹐閉門謝客。

初十日﹝壬戌﹞﹐晴。齋。

十一日﹝癸亥﹞﹐晴。齋。

十二日﹝甲子﹞﹐晴。齋。

十三日﹝乙丑﹞﹐晴。黎明﹐恭奉諭祭加封天后文出城﹐至南臺之馮港。主祭者正使﹐陪祭者余與將軍﹑巡撫﹑都統﹑司道等官﹐皆朝衣﹔獨玉制軍未與。禮畢﹐往驗封舟。舟身長七丈﹐首尾虛艄三丈﹐深一丈三尺﹐寬二丈二尺﹔較歷來封舟﹐幾小一半。介山詰其故﹐撫軍以閩縣海船但有此等﹔余曰﹕『皇上諭令造舟﹐封舟自有式﹐非限以閩縣船也。且廈門六■﹝舟頁﹞船﹐大與封舟等﹔曷不取於彼﹐而必諄諄將就用此船乎』﹖撫軍無以應。余曰﹕『風信已近﹐必欲易舟﹐恐延時日。但恐兵役人數過多﹐舟不能容﹔柰何』﹗撫軍以臨期設法爲辭。二號船﹐大亦如之﹔無龍骨。余又力爭﹐眾口以爲可用﹔余不能彊﹐但令加櫆藤勒肚。是日﹐將軍﹑撫軍﹑都統公餞於撫軍署﹔薄暮﹐乃就席。

十四日﹝丙寅﹞芒種﹐微雨。午刻﹐晴。通事鄭煌來謁——年六十﹐前度冊封伊已爲通事﹔因問琉球一切事宜﹐據云『撫夷無他法﹐惟在積忠信以感之﹑因其勢而利導之。否則﹐有「戴网巾」之誚也』﹗余請畢其辭﹔煌曰﹕『前明謝傑充冊使﹐時從客有舅某﹐攜网巾數百事﹔至則球人冬﹑夏一冠﹐無所用之。謀於傑﹐傑乃下教曰﹕『中國以戴网巾爲敬﹔如冊封日有不戴网巾者﹐以不敬論』。於是球人彊售而戴之。故父老相傳﹐遇事有以聲勢彊派者﹐謂之「球人戴网巾」』。甚矣﹗一事拂人情﹐千秋成話柄﹔可不愼歟﹖

十五日﹝丁卯﹞﹐晴。琉球耳目官向國垣來謁——向曾於京師進謁﹐例不必見﹔今則渡海有期﹐宜博訪以就妥適。談次間﹐亦以二號船無龍骨爲慮﹔然已無可柰何﹐亦惟曰「過海仗天后﹐不盡在船」。問知伊舟例貨已齊﹐惟兵丁未集﹔且俟之。是日﹐登同年故太史何君西泰之宅﹐拜其母——家甚貧﹐少爲助薪水焉。

十六日﹝戊辰﹞﹐晴。黎明﹐至馮港﹐恭請天后行像並挐公登舟祭﹐用三跪﹑九叩首禮。命道士舉醮祭桅﹐行一跪﹑三叩首禮﹔道士取旗祝之﹐噀以酒﹐合口同言「順風吉利」。余與介山默禱於天后﹐以筊卜兩舟吉凶﹕頭號船得第一筊爲「陽陽聖」﹐斷曰﹕『牧羊此地已經秋﹐今日還鄕嘆白頭﹔忠道已成名已遂﹐會看麟閣姓名畱』——解曰「蘇武還鄕之象」。預告歸期﹐可謂吉矣。二號船得筊爲「陰陽聖」﹐斷曰﹕『運行坎坷免施爲﹐猶是荊山抱璞悲﹗璞本有成云有詐﹐來時不必淚雙垂』——解曰「卞和獻玉之象」。時皆憂二號船無龍骨﹐據筊亦正無慮。海船以鴉班爲重﹐每舟三人﹐人管一桅﹔各披紅執旗﹐緣一繩而上﹐疾如飛﹕不負「鴉班」之目。余時與介山登後艄觀之﹐天空日朗﹐風波不興。鴉班甫登桅末﹐西南風驟至﹐並帶微雨﹔神其示以順風矣。惜時兵未調齊﹐未得解纜。挐公者﹐閩之挐口人﹐常行賈舟﹔臥聞神語﹕「某日當行毒某地」﹗公謹伺之。至期﹐果見一人拋毒水中﹔公投水收取﹐盡食之﹐遂卒——以故面作藍靛色。土人感其徳﹐祀之﹔以爲挐口人﹐故曰挐公。或曰公卜姓﹐以業挐舟得名。申刻﹐入城﹐司﹑道公餞於藩司署。夜﹐大雷雨。

十七日﹝己巳﹞﹐雨。陪臣梁煥以迎詔儀注求訂。注云﹕『天使船未至﹐先期遣探﹔得信﹐卽遣獨木船數十隻﹐以長綆引舟。王世孫遣官郊迎﹕首接﹐用中議大夫﹑副通事各一員﹐駕小舟﹑樹赤旗﹐書「恭接」字﹔接官立船頭請安﹐送酒席。二接﹐王舅﹑正議大夫﹑副通事各一員﹐駕舟送席﹐如前儀﹔稟見﹐呈上儀注。三接﹐法司﹑紫金大夫﹑都通事各一員﹐如前儀。稟見﹐不送席。封舟入港﹐近臨海寺﹐本國備龍亭五——詔﹑敕﹑禦書﹑諭祭文﹑節五者各奉安一亭﹔彩亭四﹐貯賜幣﹑焚帛。鼓吹﹑儀衛﹐均排列卻金亭﹔造舟爲梁﹐聯接亭階。炮三響﹐遣官上封舟稟知﹐天使遣從官分捧詔敕﹑幣帛上岸﹐奉安龍﹑彩亭中﹐行一跪﹑一叩禮。畢﹐天使登岸﹐仍響炮三﹐卽以鼓吹﹑儀衛排列導行。王世孫率百官恭迎道左﹐望見龍亭﹐世孫跪﹑百官皆跪﹔龍亭至前﹐皆俯伏﹔候過﹐卽平身。見天使轎來﹐差官持帖跪迎﹔世孫拱迎道左﹐百官跪迎。天使至﹐下輿﹐與世孫各一揖﹔世孫仍候升輿﹐揖送﹐天使轎內答揖﹐百官跪送。世孫率百官先趨迎恩亭﹐奉龍亭於亭內﹐彩亭置亭外。天使至﹐下輿入亭﹐分立龍亭左右﹔引禮通事官唱「排班」﹐作樂。設世孫拜位於前﹑百官拜位於後﹔世孫跪奏云「琉球國中山王世孫臣尙溫﹐恭請皇上聖躬萬安」﹗天使答以「聖躬萬安」。世孫起立﹐率百官行三跪﹑九叩首禮。畢﹐儀衛先行﹐世孫率百官騎馬導。迎至天使館﹐世孫先下馬﹐立道左﹔望龍亭至﹐仍跪迎如初。候天使轎至﹐差官請勿下轎。百官仍導引至東轅門下馬﹐排班跪迎﹔候龍﹑彩亭﹑大轎過﹐平身。奉安龍﹑彩亭於大堂中﹐天使左右立﹐作樂﹔引禮官引法司等官入﹐行三跪﹑九叩首禮。畢﹐各官引退。閉門﹐天使將詔敕等件敬謹安貯。天使乃坐大堂﹐開門﹔引禮官引法司各官以次參見﹐皆行一跪﹑三叩禮。畢﹐引禮官引出。世孫乃遣長史投帖親至請安﹐天使請見。世孫轎至頭門﹐欲下轎﹐巡捕官跪請進轎﹔由中門至二門內露臺﹐下轎。天使趨迎﹐揖至會客堂上﹐行相見禮。世孫居東﹑天使居西﹐對拜﹐一跪﹑三叩首。天使安世孫座﹐行拂座禮﹐揖﹔世孫答揖。世孫回敬﹐亦如之。茶至﹐一揖﹔遣通事寒溫。茶三獻﹐世孫告辭﹐揖。天使送至轎前﹐世孫辭﹐一揖﹐升轎﹔天使揖送﹐世孫轎內答揖。巡捕官跪送於頭門。一﹑每月每五日問安﹐差法司﹑王舅﹑紫巾官﹑紫金大夫﹑耳目官﹑正議大夫﹑中議大夫﹑那霸官﹑都通事﹑庫官等至天使館﹐引禮通使將各官手版並供應手版遞上﹐廚官對單點收。天使坐堂﹐各官參見﹐行一跪三叩禮﹔侍立請示﹐無事則退。一﹑每月朔﹑望﹐除問安長禮外﹐世孫用名帖遣遏闥理官﹑長史各一員送羊﹑豕﹑酒﹑果﹐參見如前。法司等官常見﹐行一跪﹑一叩禮﹐垂手侍立。賜坐﹐則跪謝﹔賜茶﹐則揖謝。有問﹐則立而對﹔告辭﹐三揖﹐趨而出。耳目官以下常見﹐俱行一跪﹑三叩禮﹐垂手侍立﹐無坐。有問﹐則跪而對﹔告辭﹐則一跪﹑一叩趨出』。禮數周詳﹐亦無可更。惟時當四海遏密﹐因諭梁煥率由舊章。凡樂﹐皆設而不作。是日﹐有守備王得祿來謁﹐云「兵尙未調齊」。

十八日﹝庚午﹞﹐雨。汪撫軍贈送行詩二首﹐有句云﹕『拊循早識辭金事﹐酬唱難忘陟屺詩』﹔得古人贈言之旨。午後﹐至將軍署﹐見壁間有寄塵字畫。詩僧大名﹐耳熟已久﹔問知其人﹐現掛錫烏石山。將軍三度訪之﹐乃肯見﹔其品亦可謂髙矣。

十九日﹝辛未﹞﹐雨。將軍贈送行詩四首﹐有句云﹕『時惟占五月﹐令恰鼓南風』﹔自然名貴。並札云﹕『寄塵有航海之興﹐願與同行』。髙人自有髙致﹐此亦從前舊例應有之人﹔但尙未覿面﹐容再訪之。是日﹐石渠方伯亦以詩見贈。午後﹐至瞻廉訪署﹐問所謂樂圃荔枝樓者﹐已杳不知所在﹔署基𨿽闊﹐荒落不治矣。

二十日﹝壬申﹞﹐陰。往遊越王山。山在郡城北﹐半蟠城外﹐東聯冶山﹔閩越王無諸之所都也。便訪唐馮審球場﹐「紀略」所謂二十九景者﹐半爲民居﹐不能復辧。午刻﹐登頂﹔雨驟至﹐乃歸。

二十一日﹝癸酉﹞﹐雨。午刻﹐汪撫軍招飲。署基甚髙﹐踞嵩山之麓﹔宋王尙書祖道故宅也。閩時爲五諸侯館﹐至今猶稱館前。入門﹐夾道皆荔支。堂側有精舍軒豁﹐可以遠眺。層級而下﹐有園曰「牧荔」﹐卽歲荔支以供禦用者。餘地盡爲圃﹐饒瓜菜﹔撫軍躬行節儉﹐於此見一斑矣。惟時芭蕉尙花﹐間有甘露。荔支尙未大熟﹐因向撫軍乞得盆植二本﹐已結實﹔意欲攜之過海﹐栽於中山。非敢希召伯甘棠﹐亦聊以自勵耳。

二十二日﹝甲戌﹞﹐陰。玉制軍寄到和詩﹐時方欲遊鼓山﹐匆匆札謝。減從出東門﹐約行一程。其山延袤數十里﹐頂有巨石如鼓﹔遇大風雨﹐輒振擊有聲﹕郡之鎭山也。前明冊使陳給事侃題名﹐猶存。最髙爲崱峯﹐人言天晴可望琉球﹔實不爾也。海气終日如霧﹐安能極目數千里﹗亦猶泰山有孔子崖﹐謂孔子望吳﹐見閶門﹔理不可信——「論衡」辧之詳矣。下山﹐至湧泉寺﹐竇泉尙在﹔傳唐建中四年﹐龍見於此。或與「龍見於井」同﹐不得謂爲祥瑞。

二十三日﹝乙亥﹞﹐晴。再至溫泉﹐浴。便訪寄塵於烏石山——寄公﹐衡山人﹐名衡麓﹐別號八九山人﹐寄塵其字也﹔姓範氏。五歲﹐度爲僧。略窺內典﹐好吟詠﹐工書善畫﹔有奇術﹐人莫測也。喜作方丈書﹐新於烏石南崖刻「壽山福海」字﹐結密無間。餘卒至其室﹐圖書滿架﹔邀之徧遊各峯﹐欣然同行。山有三十六奇﹐最奇者爲鄰霄臺之不危亭。傳工師創時﹐四面材瓦﹑土堊﹐銖兩悉稱﹔戒曰﹕『損﹐勿修﹗修﹐必壞』﹗後人不悟而修之﹐果圯﹔世之妄逞聰明者﹐大都類是。華巖頂上﹐李陽冰篆刻尙存﹔大半苔蝕﹐不能卒讀。劉克莊詩云﹕『城中楚楚銀袍子﹐能讀曾碑有幾人』﹗余性好遊山﹐此山石刻題名甚夥而不能細爲洗搨﹐與銀袍子何異﹗踞峯頂以望﹐海環其東﹐眾峯三面羅列﹐城恰置亂山凹處﹔萬瓦浮靑﹑三山掃翠﹐亦極宇宙大觀矣。午後﹐微雨。因與寄塵坐文昌閣﹐叩其所蘊﹔淵然以深﹐元遠而淸雅﹕偕行之約遂定。酉刻﹐雨霽﹐歸館。

二十四日﹝丙子﹞﹐晴。寄塵來﹐以詩畫扇見貽﹐並薦畫士施生爲余圖「航海行樂圖」﹔試令貌之﹐頗得八﹑九﹐畱與寄塵同食。何實齋長子來問﹐知其弟有舉茂才者﹔畱之食﹐苦求去——亦介士也。

二十五日﹝丁丑﹞﹐晴。寄塵遣其徒李香崖來——蘇州人﹐亦善畫﹐將侍寄塵渡海。午刻﹐方伯招飲。署極寬﹐荔支甚夥。堂踞大阜﹐阜北爲客庭﹐左髙而右卑﹔世傳嚴髙卜勝處。方伯善書﹐以所刻碑記數種見貽﹔余與介山於方伯爲後輩﹐情義有加焉。

二十六日﹝戊寅﹞﹐陰。海防廳移送渡海人役淸冊並執事等至﹐余見人數過多﹐恐封舟不能容﹐以爲或可裁減﹔而吏以例對﹐姑受之。查上次封舟過海﹐兵役滋事﹔故與撫軍商去千總而添都司﹐又特派能醫之巡檢顏家選﹐庶兵役有專管。𨿽稍變舊例﹐益加周詳。

二十七日﹝己卯﹞﹐陰。查渡海𨿽有舊章﹐尙多靡費﹔余初適館﹐卽與當道約﹐一切務崇節儉﹕飲食毋丰﹑供應毋華﹐絲毫無取於行戶。恐尙有派累﹐因傳渡海人役細加諮訪﹐期杜混冒之獘﹑絕科派之源﹔眾口一詞﹐皆雲實無科派﹐行戶俱深感激。午刻﹐陳觀察招飲。見署有桑寄生一叢﹔老母藥餌常須此味﹐因乞爲翦藏之。陳爲鳧塘同年﹐故有是請﹔此外﹐卽一艸一木﹐不敢擅受。

二十八日﹝庚辰﹞﹐晴。都司陳瑞芳來謁﹐云渡海兵已集﹔卽同介山至撫軍署簡閱﹐兵擇其精壯者﹐鎧甲亦尙鮮明。當爲嚴立章程﹐三令五申之﹕陳瑞芳領百名﹐護頭號船﹔王得祿領百名﹐護二號船。並傳同渡海人役﹐於五月朔日在南臺點驗登冊。船戶以所帶貨單進視﹐其單內如肉桂﹑黃連﹑麝香等藥皆貴﹐盡裁去﹔東海所需藥材爲最﹐而尢以大黃﹑大楓子﹑茶葉﹑兒茶爲要藥﹐補品不甚需。是日﹐撫軍遵例加陳瑞芳三品頂帶﹐加王得祿四品頂帶﹐加顏家選五品頂帶﹔武官轄兵﹑文官管役﹐體統肅然。

二十九日﹝辛巳﹞﹐晴。撫軍以兩舟貨價並船戶甘結移至﹐細閱兩船貨價不及四萬﹐較前度少三分之二﹔私心竊喜﹗船貨無累﹐可望克期早歸。隨令跟役先將行李上船。聞介山家人有私帶貨物者﹐介山逐之。此役能行余志者﹐端賴良友同心共濟耳。

五月朔日﹝壬午﹞夏至﹐晴。向來封中山王﹐去以夏至﹐乘西南風﹔歸以冬至﹐乘東北風﹕風有信也。早起﹐命僕襆被登舟。午刻﹐具龍﹑彩亭﹐奉詔﹑敕﹑節﹑幣安放中倉。同介山先至南臺館驛點驗兵役﹐盡令登舟。舟二﹐余與介山共乘其一。前後各一桅﹐長六丈有奇﹐圍三尺﹔中艙前一桅﹐長十丈有奇﹐圍六尺﹕以番木爲之。通計二十四艙﹐艙底貯石曰「壓鈔」﹐載貨十一萬斤有奇。列龍旗﹑禦仗於船頭﹐執事分列兩舷。龍口置大炮一﹐左右各置大炮二﹐兵器貯艙內。桅上有「欽差」旗﹑蜈蚣旗﹑五彩旗﹑黃認風旗。大炮下﹐橫大木爲轆轤二﹔移炮﹑升篷皆仗之﹐輦以數十人。頭纜圍尺有八寸﹐次尺有二寸﹐次尺。椗三﹐皆以鐵力木爲之﹐形如「个」字﹐以代鐵錨。艙面爲戰臺。尾樓爲將臺﹐立幟﹑列藤牌﹐爲使臣廳事。下卽柁樓﹔柁前有小艙﹐實以沙﹐布鍼盤。其中鴉班之外﹐有繚手﹑椗手﹑車手各目。中艙﹐梯而下﹐髙可六尺﹐爲使臣會食地﹐左右分居。居復分兩層﹐名曰麻力﹔上層又劃爲三間﹐下層則劃爲六間。主棲其上﹐僕棲其下﹔下層﹐間臥二人。前艙貯火藥﹑貯米﹐又前以居胥役﹐稍後以居兵﹔稍後爲水倉﹐凡四井。再後﹐則都司居之。柁前艙﹐則接封陪臣及從者居之。二號船稱是。每船約二百六十餘人﹐船小人多﹐無立錐處。余與介山不得已﹐遣人札商撫軍﹔日暮﹐不得入城。

初二日﹝癸未﹞﹐晴。遣陳都司﹑王守備入城﹐籌住人法﹔撫軍遣副將﹑福州太守﹑海防同知等官來相度﹐苦無良策﹐咨嗟而去。是日﹐烏石山僧人饋寄塵荔支一簍﹐乃得飽啗。

初三日﹝甲申﹞﹐晴。撫軍仍遣前三人來﹐以勢撥兵丁四十人﹐令過二號船。余立止之曰﹕『公等此舉﹐是欲激變人心而令我等受累也。何者﹖渡海﹐苦役也﹔酷暑﹐苦時也。此輩亦人子﹐彼二號船已不能容﹐而復益以數十人﹐將安置之﹖且遣兵﹐所以護船﹔遣去太多﹐尢非愼重義﹗不得已﹐人役尙可減耳』。因呼兵至前﹐諭之曰﹕『汝輩過船﹐亦無處住。今欲酌減胥役﹐汝輩過海﹐能代彼執役乎』﹖皆感泣曰﹕『如命』。因每船減役二十餘人﹐人心始定。

初四日﹝乙酉﹞﹐晴。午﹐泊鰲頭。申刻﹐慶雲見於西方﹐五色輪囷﹔適與樓船旗幟上下輝映﹐舟中及兩岸之人﹐莫不嘆爲寄瑞﹕因作頌以紀之。亥刻﹐起椗。乘潮至羅星塔﹐投銀龍潭祭﹐取淡水滿四井止。井各授二百石﹐封錮之﹔以鑰交陳都司司啟閉。

初五日﹝丙戌﹞﹐晴。連日皆南風﹐以水淺﹐待潮乃行。辰刻﹐至怡山院﹐奉諭祭文致祭於天后海神﹐分胙於兩船兵役。問船戶﹐知祭黑溝羊﹑豕﹐官未之備﹔因與介山捐資購之。潮至﹐仍行。

初六日﹝丁亥﹞﹐晴﹐無風。巳刻﹐過管頭金牌門。領兵總兵許廷敬來謁﹐諭令嚴申紀律﹐以待風信。是夜﹐總兵探得五虎門外有艇船。

初七日﹝戊子﹞﹐晴﹐無風。同介山禱於天后﹐禱畢﹐風微至。時總兵札陳都司云﹕『艇匪尙在海口﹐不宜開船』。余細視報單﹐乃系浙江來信﹐語皆懸揣﹐無實據﹔因飭都司﹕『如果有艇匪﹐許總兵帶兵千餘﹑配船四十隻﹐便宜出海驅逐﹐何尙觀望﹗無西南風﹐則已﹔有風﹐卽開洋』。巳刻﹐西南風大至﹐潮亦盛﹔令都司傳諭許總兵排定船隻﹐各執器械﹐分三起出口﹕先鋒船十二隻爲一起﹐若遇賊﹐視賊船揚帆來﹐卽落帆讓之﹔各賊船落帆﹐我船卽揚帆直過﹐不必打仗。俟二起接著打仗﹐聞連珠炮﹐卽將船轉回﹐前後夾攻。二起爲封舟﹐配戰船二十隻。三起炮船八隻﹐左右接應。令船戶車杉板置於舟右——杉板者﹐舟之小船﹐泊時渡人者也。布置已定﹐令張帆。午刻﹐開洋。

舊例﹐洗炮應在五虎門內﹔因聞有賊﹐故令出口再洗﹐藉以壯聲勢﹑懾賊膽。丁未風﹐乘潮出五虎門。日入﹐過官塘。越進士門﹐水淺﹐起柁尺許﹐乃過﹔亦竟不見賊﹐隨遣護送船回。封舟無玻璃漏﹐前經屢飭海防同知備辦﹐亦置不理﹔至是﹐舟人以香代﹐具文而已。入夜﹐接封大夫梁煥率其國夥長二人主鍼﹐目不能瞬﹐與柁工相依爲命。午風﹐單辰鍼﹐計行船五更。

初八日﹝己丑﹞﹐晴。午風大。日出無甚異﹐所謂「不識廬山眞面目﹐只緣身在此山中」也。黎明﹐有二白鳥繞船而飛。午刻﹐丁風﹐仍用辰鍼﹐計行四更。申刻﹐過米糠洋。璇皆圓﹐波浪密而細﹐如初篩之米﹐點點零落﹔「米糠」字﹐極有形容。日落﹐計又行三更﹔船夥長云﹕『雞籠山﹑花瓶嶼去船遠﹐不應見』。是夜﹐用乙辰鍼﹐行船六更。舟中吐者甚多﹔餘日坐將臺﹐初不覺險﹐飲食如常。

初九日﹝庚寅﹞﹐晴。卯刻﹐見彭家山﹐山列三峯﹐東髙而西下。計自開洋﹐行船十六更矣﹔由山北過船。辰刻﹐轉丁未風﹐用單乙鍼﹐行十更船。申正﹐見釣魚臺﹐三峯離立如筆架﹐皆石骨。惟時水天一色﹐舟平而駛﹔有白鳥無數繞船而送﹐不知所自來。入夜﹐星影橫斜﹐月色破碎﹐海面盡作火焰﹐浮沈出沒﹔木華「海賦」所謂「陰火潛然」者也。舟人廩祭黑水溝——按汪舟次「雜錄」﹕『過黑水溝﹐投生羊﹑豕以祭﹐且威以兵』。今開洋已三日﹐莫知溝所。琉球夥長云﹕伊等往來不知有黑溝﹐但望見釣魚臺﹐卽酬神以祭海。隨令投生羊﹑豕﹐焚帛﹑奠酒以祭﹐無所用兵。連日見二號船在前﹐約去數十里。

初十日﹝辛卯﹞﹐晴。丁未風﹐仍用單乙鍼。東方黑雲蔽日﹐水面白鳥無數。計彭家至此﹐行船十四更。辰正﹐見赤尾嶼﹔嶼方而赤﹐東西凸而中凹﹐凹中又有小峯二。船從山北過。有大魚二﹐夾舟行﹐不見首尾﹐脊黑而微綠﹐如十圍枯木附於舟側﹔舟人舉酒相慶。巳刻﹐微雨從南來﹔雷一發﹐雨倏止。午刻﹐大雨﹔雷以震﹐風轉東北。柁無主﹐舟轉側﹐甚危。接封大夫梁煥請曰﹕『水井漏﹐淡水將竭﹔如此風不止﹐當乘風回五虎門﹐再圖風利』。余聞大魚夾舟﹐若有神助﹐行海最吉﹔因令人視大魚﹐尙附舟未去。意者風暴將起﹐魚先來護舟﹔因與介山潛焚藏香﹐跪禱於天后曰﹕『使者聞命﹐有進無退﹔家貧親老﹐志在蕆事速歸﹗神能轉風﹐當吁請於皇上加封神之父母。鼎元自元旦發願﹐時刻不忘﹔想蒙神鑑』﹗禱畢﹐不半刻﹐霹靂一聲﹐風雨頓止。申刻﹐風轉西南﹐且大﹔合舟之人舉手加額﹐共嘆神力感應如響。是夜﹐行六更﹐仍用單乙鍼。

十一日﹝壬辰﹞﹐陰。丁未風﹐仍用單乙鍼。計赤尾嶼至此﹐行十四更船。午刻﹐見姑米山——山共八嶺﹐嶺各一﹑二峯﹐或斷﹑或續﹔舟中人歡聲沸海。未刻﹐大風﹐暴雨如注——俗傳十一日爲天帝龍王朝玉皇之期﹐又十三爲關帝颶——發於前後三日﹐殆其驗也﹔然雨𨿽暴而風順。酉刻﹐舟已近山﹐計又行五更船。球人以姑米多礁﹐黑夜不敢進﹐待明而行﹔亦不下椗﹐但將篷收回﹐順風而立﹐則舟蕩漾而不能進退。初使風時﹐各篷再加插花褲﹐大篷更加頭巾頂﹐皆以布爲之——插花附於篷側﹑頭巾附於桅梢﹔至此盡落之﹐惟大篷不落。海舟所恃﹐惟柁與篷﹔落篷下椗﹐舟行最忌。戌刻﹐舟中舉號火﹐姑米山有火應之﹔問知爲球人暗令﹕日則放炮﹑夜則舉火﹐「儀注」所謂「得信」者﹐此也。醜刻﹐有小船來引導﹔乃放舟由山南行﹐始用乙卯鍼。

十二日﹝癸巳﹞﹐晴。辰刻﹐過馬齒山。山如犬牙相錯﹐四峯離立﹐若馬行空。計又行七更﹐船再用甲寅鍼﹐取那霸港。回望﹐見迎封船在後﹐共相慶幸。考歷來鍼路所見﹐尙有小琉球﹑雞籠山﹑黃麻嶼﹔此行俱未見。問知琉球夥長——年已六十﹐往來海面八次﹐每度細審得其準的﹐以爲不出辰﹑卯二位﹐而乙卯位﹑單乙鍼尢多。故此次最爲簡捷﹐而所見亦僅三山﹐卽至姑米。鍼則開洋用單辰﹐行七更後用乙辰﹔自後盡用乙﹐過姑米乃用乙卯。惟紀更以香﹐殊難爲據。念五虎門至官塘﹐裏有定數﹔因就時辰表按時紀裏﹐每時約行百有十里。自初九日未時開洋﹑訖十二日辰時﹐計共五十八時﹔初十日暴風停兩時﹑十一日夜畏觸礁停三時﹐實行五十三時﹕計程應得五千八百三十里﹐計到那霸港實洋面六千里有奇。據琉球夥長云﹕『海上行舟﹐風小固不能駛﹐風過大亦不能駛﹔風大則浪大﹐浪大力能壅船﹐進尺仍退二寸。惟風七分﹑浪五分﹐最宜駕駛﹔此次是也。從來渡海﹐未有平穩而駛如此者。於時球人駕獨木船以纖挽舟而行﹐迎封三接如儀。辰刻﹐進那霸港。先是﹐二號船於初十日望不見﹐至是乃先至﹔迎封船亦隨後至﹐齊泊臨海寺前。夥長云﹕『從來未有三舟齊到者』﹔眾復驚喜。午刻﹐登岸。傾國人士聚觀於路﹐世孫率百官迎詔如儀。啟門後﹐各官以次進謁﹕法司﹑王舅﹑紫巾官﹑紫金大夫爲一班﹐皆紫帽﹔立而揖答之。耳目官﹑正議大夫﹑中議大夫﹑遏闥理官爲一班﹐皆黃綾帽﹔立而拱手答之。那霸官﹑那通事﹑長史爲一班﹐皆黃紬帽﹔坐而抗手答之。少頃﹐世孫來——年十七﹐厚重簡默﹐儀度雍容﹐白晰而丰頤﹐有福相﹔寒溫仰於通事﹐茶罷辭去。天使館西向﹐仿中華廨署﹔有旗竿二﹐上懸「冊封」黃旗。有照墻﹑有東西轅門﹐左右有鼓亭。有班房﹐類半間﹐國之小吏執事者坐焉。大門署曰「天使館」﹐門內廊房各四楹﹐以居吏役。儀門署曰「天澤門」﹐萬曆中使臣夏子陽題﹔年久失去﹐前使徐葆光補書。門內廊房左右各十一間﹐以居從人。中有甬道﹐道西有榕樹一株﹐大可十圍﹐徐公手植﹔本四株﹐今存其一。最西者爲廚房。大堂五楹﹐署曰「敷命堂」﹐前使汪楫題。稍北﹐葆光署曰「皇綸三錫」。堂後有穿堂﹐直達二堂。堂五楹﹐中爲正﹑副使會食之地﹐前使周公署曰「聲教東漸」﹔左右卽寢室。堂後南北各一樓﹐敞其中﹔有後門﹐樹塞焉。南樓爲正使所居﹐汪楫額曰「長風閣」。北樓爲副使所居﹐前使林麟焻額曰「停雲樓」﹔額北有詩牌﹐乃海山先生所題也。周礪礁石爲垣﹐望同百雉。垣上悉植火鳳﹐乾方﹐無花有刺﹐似霸王鞭﹔葉似愼火艸﹐俗謂能避火﹐名吉姑羅。南院有水井。堂樓皆上覆■﹝同瓦﹞瓦﹐下砌方磚。板壁席地﹐院平以沙。桌椅牀帳﹐悉仿中國式﹔飲食日用之物﹐無不畢備。樓前後有窗﹐海風徐來﹐頗無暑气﹔賓至如歸焉。

十三日﹝甲午﹞﹐晴。恭謁先師孔子廟。廟在久米村﹐創始於康熙十二年。堂三楹﹐中爲神座﹐像如王者垂旒搢圭﹐而署其主曰「至聖先師孔子神位」。左右兩龕﹐龕二人立侍﹔各手一經﹐標曰「易」﹑「詩」﹑「書」﹑「春秋」——卽所謂「四配」也。堂外爲露臺﹐東西拾級以登。柵如欞星門﹐中仿戟門﹐半樹塞以止行者。其外爲屏墻。堂之東爲明倫堂﹐康熙五十六年程順則請建。堂北祀啟聖。久米士之秀者皆肄業其中﹐擇文理精通者爲之師﹐歲有廩給。廟中有前使者汪﹑林二公碑記。次謁天后關帝廟。廟在久米村﹐三楹﹔中祀天后﹐西祀關帝﹐其東以居人。是日﹐卽恭請天后﹑挐公行像登岸﹐安奉廟內。

十四日﹝乙未﹞﹐晴。飭從者各安執事﹐無妄出入。諭閽者嚴啟閉﹕差遣則付以簽﹐閽者驗放﹔無簽而擅放﹐責閽者。聞球俗有紅衣土妓﹐諭令驅逐﹐無附近使館蠱我從人。諭長史﹕一切供應宜從儉﹐毋過丰——凡館中瑣事﹐皆長史領之也。

十五日﹝丙申﹞﹐晴。早起﹐於文廟﹑天后宮行香。世孫遣法司等官來饋食﹔有紫金大夫鄭得功能漢語﹐通事無能及者。長史﹑耳目官呈進供應事例﹕天使﹐日米一斗﹐麵粉四斤﹐豬肉五斤﹐羊肉三斤﹐雞二隻﹐幹﹑鮮魚各四斤﹐蛋十枚﹐蟳二枚﹐蔬菜十一斤﹐西瓜二圓﹐米醬﹑醬油﹑醋﹑鹽各四盞﹐豆腐三斤﹐醬菜半斤﹐燭四枝﹐燒酒二瓶﹐炭十斤﹐柴四束﹐瑞泉淡水二石。隨弁三員﹐減十分之四。全廩給﹐減十分之五﹐無羊肉﹔半廩給﹐減十分之六。口糧﹑月糧﹐減十分之七。世孫五日一遣官齎牛酒問安﹐俱周詳不惜費﹔然物多亦正無用﹐乃於供應裁十之四﹑廩給裁十之二。問牛能耕﹐何以殺﹖長史云﹕『有大祀﹐則殺牛﹔無故﹐不殺也』。乃令去牛用羊。此行不宴會﹐法司等官來﹐卽以羊酒與之﹐仍於朔﹑望日各齎以筆﹑墨﹑幣﹑扇之類﹕以是日爲例。午後﹐雨﹐虹見於東。

十六日﹝丁酉﹞小暑﹐晴。遣內丁﹑外丁﹑通事各一人至世孫處看拜﹔世孫畱食﹐隨遣長史謝。余意欲親身往拜﹐長史云﹕『大禮未成﹐不敢勞駕』﹗余考向例﹐果然。世孫來簡﹐云「中山王世孫某」﹔余與介山簡﹐云「冊封正﹑副使某」﹕皆遵例行也。是日﹐斷虹見於北。按「指南廣義」﹐斷虹見﹐則有颶。連日見之﹐必有航海遭風者﹔余等眞僥幸矣﹗

十七日﹝戊戌﹞﹐晴。閱案頭食單﹐有所謂「龍頭蝦」者。蓋水族𨿽多﹐隔日輪供﹔取視之﹐長尺餘﹐絳甲朱髯﹑血睛火鬣﹐類世所畫龍頭﹐見之悚然﹗徐葆光「傳信錄」云﹕『一名鰝』。按「爾雅」注﹕『鰝﹐大蝦也』﹔無龍頭之說。取其殼以爲燈﹐可供兩日玩﹔三日而色變矣。

十八日﹝己亥﹞﹐雨。栽荔支於使院庭後﹐南北分列﹕南者一本二幹﹑北者一本三幹﹐長四尺以上﹔移自牧荔園﹐種曰「陳家紫」。旣爲詩以祝之﹐並序其由來﹐刻碑列於北樓之側。球陽地气溫暖﹐或可望其榮實也。是日﹐供食有毛魚﹐以細小得名﹔外視似腐﹐而味耐咀嚼。率以七﹑八月朔前後五日排陣出﹐土人取而鹽之﹐風味不減糟鰣﹔閩人以爲逸品﹐汪﹑徐二公頗垂涎焉。

十九日﹝庚子﹞﹐微雨。寄塵得詩四首﹐有句云「相看樓閣雲中出﹐卽是蓬萊島上居」﹔又「一舟翦徑憑風信﹐五日飛帆駐月楂」﹕皆眞境眞情。是日﹐食品有石距——似墨魚而大﹐腹圓如蜘蛛﹐雙須﹑八手攢生﹐兩肩有刺類海參﹐無足﹑無麟介﹔味如鮑魚。「徐錄」作石■﹝魚巨﹞。余前遊登萊﹐見所謂「八帶魚」者﹔以形考之﹐當是石距。

二十日﹝辛丑﹞﹐晴。世孫遣官問起居﹐禮答之。前渡海時﹐汪撫軍送紹興酒二埕﹔此日開試﹐味益香﹕因與介山痛飲﹐所謂「聞足音跫然而喜」者也。席間﹐食品有海膽﹐色如伏后卵黃﹐味如蝦﹑蟳﹐乃取其肉而醢之者﹔正不知生作何狀﹐行當取驗之。是日﹐國中祭稻神。此祭未行﹐稻𨿽登場﹐不敢入家。

二十一日﹝壬寅﹞﹐陰。連日食海味﹐腹漸作瀉﹔飭庖人但供時蔬﹑淡粥。庖人乃以佳蘇魚進﹔問之﹐曰﹕『此非魚名也﹐系削黑鰻魚脊肉﹐幹而爲之』。長五﹑六寸許﹐形如梭﹑質如枯木。土人謂出久髙島者﹐良。食法﹐先以溫水侵洗﹐裹蕉葉煨之﹐切片如刨花﹐連五﹑七片不斷﹐又如蘭花﹔宜淸醬﹐頗有異味。淸醬甘美﹐十倍於閩。惟求「佳蘇」之義不得﹐適有長史至﹐問亦不解﹔因呼至前細核之﹐據云「此品在敝國旣多且美﹐自王官以及貧民皆得食」﹔意殆謂如家常蔬菜﹐人人得食也。球人字皆對音﹐輒爲易以「家蔬」以紀其實。是日﹐爲龍母暴期。

二十二日﹝癸卯﹞﹐晴。午後﹐偕介山﹑寄塵策騎遊波上山——一名石筍崖﹐以形似名之也﹔石垣四周﹐垣內板閣離立﹐三楹。下有平堂﹐三楹。垣後可望海﹐沿海多浮石﹐嵌空玲瓏﹔潮水擊之﹐聲作鐘磬。東北有山﹐曰雪崎。又東北有小石山﹐曰龜山。稍下爲護國寺﹐國王禱雨之所。龕內有神﹐黑而倮﹐手劍立﹐狀甚獰﹔名曰「不動」——或曰火神。庭中有景泰七年鑄鐘一﹐廡下又有乾隆五十七年新鑄鐘一。寺後多鳳尾蕉——一名鐵樹而有石﹐髙五﹑六尺﹐黑而闊﹐狀如駢佛手﹔爲書「仙人掌」三字於上。佛桑﹐葉正與桑無異﹔世以木槿爲佛桑﹐未得實也。

二十三日﹝甲辰﹞﹐晴。法司等官呈進諭祭儀注云﹕『先期灑掃王廟﹐設香案——司香二人。設開讀臺於滴水西﹐設開讀位﹐東南向。設先王神位於露臺東﹐西向。設世孫俯伏位於神主下﹑設拜位於露臺中﹐皆北向。設眾官拜位於世孫後﹐左右列。設奏樂位於眾官拜位後﹐設而不作。祭日黎明﹐法司率眾官及金鼓儀衛集天使館。俟啟門進參﹐迎請龍亭﹑彩亭入中堂﹔捧軸官捧諭祭文安奉龍亭﹐捧帛官捧焚帛安置彩亭。眾官排班﹐行三跪﹑九叩首禮。畢﹐前導至眞玉橋﹔世孫素衣黑帶﹐率眾官迎伏於橋東道左。龍亭暫駐﹐世孫﹑眾官平身﹐天使分立龍亭左右。通事官唱「排班」﹐世孫率眾官行三跪﹑九叩首禮。畢﹐前導至廟門外﹐龍﹑彩亭由中門進﹐置廟內中堂﹔天使隨入﹐左右立。捧軸﹑捧帛官由東角門進﹐至廟東階﹐西向立。宣讀﹑展軸官由西角門進﹐至開讀臺下﹐東向立。司香二人舉香案置龍亭前﹐添香。世孫率眾官由東角門入﹐上露臺﹔各就拜位﹐行三跪﹑九叩首禮。畢﹐退立於先王神主下﹐西向。捧軸官由東階進﹐天使取諭祭文授捧軸官﹐捧軸官髙舉出廟中門﹐上開讀臺﹔宣讀官次之﹐展軸官又次之。捧軸官立案右﹔展軸官立案左﹐與捧軸官對展﹔宣讀官就開讀位。通事官唱「開讀」﹐世孫率眾官俯伏於先王神位之下﹐北向﹔候宣讀。畢﹐通事官唱「焚黃」﹐捧軸官捧軸下臺﹑捧帛官捧帛由廟中門出﹐俱至焚黃所﹔世孫﹑眾官皆平身﹐至焚黃所候焚。畢﹐回露臺﹐率眾官行三跪九叩首禮。畢﹐退班。天使詣先王神主前祭﹐行一跪﹑三叩首禮﹔世孫俯伏謝﹐隨捧先王神主由東階安於東龕。天使與世孫行相見禮﹐再拜畢。茶三行﹐天使告辭﹐世孫送如前天使送世孫禮』。琉球七宴﹐此宴居首﹔以不宴會﹐故茶罷卽歸也。

二十四日﹝乙巳﹞﹐晴。閒居無可消遣﹐與介山奕。用琉球棋子﹐白者磨螺之封口石爲之——內地小螺拒戶有圓殼﹐海螺大者其拒戶之殼厚五﹑六分﹐徑二寸許﹐圓白如硨磲﹐土人名曰封口石﹔黑者磨蒼石爲之。子徑六分許﹑圍二寸許﹐中凸而四圍削﹔無正背面﹐不類雲南子式。棋盤以厚木爲之﹐厚八寸﹔四足﹐足髙四寸﹔面刻棋路。其俗好奕﹐舉棋無不定之說﹐頗亦有國手。局終﹐數空眼多少﹐不數實子﹐數正同。相傳國中供奉棋神﹐畫女像如仙子﹐不令人見﹔乃國中雅尙也。

二十五日﹝丙午﹞﹐晴。世孫遣官起居。食單內有海蛇﹐長三尺以來﹐僵直如朽索﹔色黑﹐狀猙獰。起居日供一束﹐束五具﹔土人云性熱﹐能去瘋﹑殺虫﹑療痼﹑已癘﹐殆永州異蛇類。余性無所忌﹐試令如法炰治﹔但有皮而無肉﹐味亦無他異。然土俗甚重之﹐以爲貴品。

二十六日﹝丁未﹞﹐晴。食後﹐偕介山遊奧山﹐由卻金亭登舟——「徐錄」載﹕『前明陳冊使給事侃歸時卻金﹐故國人造亭以表之。舟東行二里﹐至看見城——髙丈許﹐周圍不十丈﹐荒廢無亭捨﹔「誌略」謂之炮臺﹐「徐錄」謂之看見城。問之從官﹐莫知建由。折而西﹐步行小土山﹔時潮退﹐平沙泥淖﹐略可步﹐舟不能及岸。過小橋﹐至龍渡寺。寺在奧山麓﹐舊爲蛇窟﹐僧心海始辟之﹐蛇避去﹔因築堤截湖﹐引泉種松而建寺焉。寺兩楹﹐徐澄齋爲題曰「龍渡寺」﹔今寺側又新建二楹。沿路多種美人蕉。寺前有小亭﹔亭前有小沼水涸﹐小魚多熱死。有鯉長尺許﹐奔若求救﹔因命取之﹐養以水而放之海。沼側有小廟﹐亦供「不動」。有大番字﹐如世所傳奎星圖。對山爲鶴頭山。時云黑欲雨﹐遂急歸。寺後有貝多羅樹一株﹐多烏木﹐葉如棗﹐黑質而白章﹔性頗堅﹐國人用以作屏﹐以其有文理也。

二十七﹝戊申﹞﹐晴。偶閱「誌略」﹐屢見臺﹑颶字﹔余不識臺字﹐徧查字書無之。然琉人每言大風﹐必曰臺﹑颶﹔閩人亦習言之。按韓昌黎詩﹕「雷霆逼颶■﹝風日﹞」﹔是與颶同稱者爲■﹝風日﹞。「玉篇」﹕『■﹝風日﹞﹐大風也﹔於筆切』。「唐書」「百官志」有■﹝風日﹞海道﹐或系球人誤書。歷來使者不深考﹐遂沿其誤﹔然亦未敢自執﹐歸質之博學者。

二十八日﹝己酉﹞﹐晴。偕介山遊善興寺。寺在使院東北﹐周垣﹔可五﹑六畝﹐樹多福木﹑橊薇。中建板閣一﹐祀天滿大自在天神﹔戶尙扃﹐祈報者皆膜拜於門外。土俗﹐敬神用瓣香而不焚﹔最尊敬者﹐輒撒米數撮而去。佛堂亦供「不動」。更有神三首六臂﹐黑如漆﹔從官云﹕『此開國天孫氏神也』。僧供茶甚甘﹔問之﹐卽本寺井泉。寺側有石池﹐疊石山﹐玲瓏可愛﹔百層拳屈﹐色如初燒瓦。上以花艸點綴﹔問知爲石芝﹐結自海邊。然質脆﹐不能攜遠。

二十九日﹝庚戌﹞﹐晴。連日細訪琉球山川﹑風俗﹐「誌略」略備。惟琉球「寄語」﹐尙未搜采﹔「徐錄」偶及之﹐亦掛一漏萬。因語法司官﹐擇有文理通暢﹑多知掌故者常來館中﹐以資采訪。是日﹐世孫遣楊文鳳來。長史言其文理甚通﹐能詩﹑善書﹔與之語﹐亦不能解。因以筆代舌﹐逐字詢其音義﹐並訪其方言﹔文鳳果能通達字意。是日﹐爲天帝龍王朝玉皇暴﹐不應。

三十日﹝辛亥﹞﹐晴。首裏公子向循師﹑向世徳﹑向善榮﹑毛長芳來﹔以所作詩文進質﹐皆有思致。詢其來意﹐乃知世孫知余欲輯「球雅」﹐特遣四人來助楊文鳳參稽一切。三向爲世孫本支﹐毛則王妃之侄﹐通漢文﹑能漢語﹔年皆二十以上。與之語﹐文理尙不及文鳳﹐而聰明善悟。世孫卽令五人館於使院之西里許﹐因就詩韻字﹐令每人日注數十字來﹐疑者面議﹔後率以爲常。

六月朔日﹝壬子﹞﹐晴。連日球陽少雨﹐農家望雨甚切。因與介山至文廟﹑天后宮行香﹐遂默禱於天后﹑關帝﹐求賜甘霖以救一方。是日﹐世孫遣官起居有加禮。食單始見米肌﹐狀如酪﹐味少酸。「徐錄」謂『釀米經婦人口嚼而成﹐名曰米肌酒﹔球人甚重之』。細詢作法﹐實不用麯蘗﹔而味亦不類酒﹐殆酪類也。食單又有福﹑壽酒﹐名頗吉祥。細考之﹐仍是燒酒﹐著黃糖則名「福」﹑著白糖則名「壽」﹔中朝亦有此法﹐特未錫以佳名耳。琉球土產惟有燒酒一種﹐能以米釀之。未刻﹐陰雲密布﹐飛雨數點而止。

初二日﹝癸丑﹞大暑﹐陰。遣從官入首裏看拜。從客﹑寄塵等往遊泊村﹐歸以新稻穗見示﹐云稻已盡收﹔乃知球陽地气溫暖﹐稻常早熟﹐種以十一月﹐收以五﹑六月。薯則四時皆種﹐三熟爲丰﹐四熟則爲大丰。稻田少﹑薯田多﹐國人以薯爲命﹔米則王官始得食。亦有麥﹑豆﹐所產不多。薯一名地瓜﹐閩人土語。午後﹐微雨。

初三日﹝甲寅﹞﹐陰。未刻﹐大雨﹔番薯得此﹐不啻甘露。是日﹐食單有蚶。取視之﹐徑二尺以上﹑圍五尺許﹐古人所謂「瓦屋子」﹐以殼形凹凸象瓦屋也。「徐錄」謂『國人以爲洗具﹐又以爲戶樞』。洗具前於善興寺見﹐長五尺許。然肉味不及小蚶﹔水族除蟳﹑偟外﹐愈大愈無風味﹐不特蚶也。卽如此邦海螺有圍數尺者﹐遠不及京師小靑螺矣。

初四日﹝乙卯﹞﹐晴。食後﹐偕介山遊七星山——俗名富盛山。出館東行﹐至文廟折而南﹐度泉崎橋。橋下爲漫湖滸﹐每當晴夜﹐雙門拱月﹐萬頃澄淸如玻璃世界——爲中山八景之一。過橋而南爲牧志村﹐有堤曰長虹。山多松﹐無亭捨﹔陵阜錯峙﹐如七星之蟬聯。多墳墓﹐墓皆依山而封﹐截其前。由山北折而東﹐里許至城嶽﹔圓峯突起﹐灌木成林。山麓板屋一區﹐石大小橫列——國俗以石爲神也。旁有小浮屠﹐立於乾隆二十七年﹐後署「親云上某渡海歸來造」。前有古松數百株。東有泉曰旺泉﹐味甘——爲中山八景之一。旁有老松三株﹐奇崛可玩。東望﹐見壺家山瓦屋十數楹﹐東西對立﹔從官指爲國中陶處。未刻﹐大雨﹔歸。

初五日﹝丙辰﹞﹐陰。巳後﹐大雨。長史送佛桑四株。一種千層如橊﹐有深紅﹑粉紅二色。一種單層﹐花如燈盤﹐蕊單出如燭﹐長二寸許﹐有紅﹑白二色﹔朝開暮落﹐落則瓣捲如燭。花而不實﹔四季有花﹐深冬葉始凋謝。此地花開四季者甚多﹐气暖故也。余感長史意﹐囑從客酬以酒﹔意有花再相致耳。

初六日﹝丁巳﹞﹐晴。是日﹐國中作六月節﹐家家蒸糯米爲飯相餉﹔卽中朝「嘗新」之意。迎封大夫梁煥以一盤見饋﹐因命庖人爲糕﹐和糖食之。食後﹐遣通事﹑從客等至琉球先王廟習禮﹔蓋凡大典禮﹐皆從行之通事﹑從客執役。世孫亦先期遣官致請﹐謂土人不甚習禮﹔先遣至廟者﹐視其出入進退之路也。

初七日﹝戊午﹞﹐晴。辰刻﹐微雨﹐旋止。長史復以花二盆見貽﹐標曰「水翁花」﹔視之﹐乃馬蘭花也。中山艸木﹐多與中朝異稱﹔蓋因國中少書﹐多不識古來艸木之名。如羅漢松﹐謂之樫木﹔冬靑﹐謂之福木﹔萬壽菊﹐謂之禪菊﹕其初以意名之﹐後遂相沿不攺。惜未攜「羣芳譜」來﹐一一證辧之耳﹗

初八日﹝己未﹞﹐晴。辰刻﹐恭奉諭祭文及祭銀﹑焚帛安放龍﹑彩亭內。出天使館﹐東行過久米村﹑泊村﹐至安裏橋——卽眞玉橋。世孫跪接如儀﹐卽導引入廟。按儀注﹐行樂皆設而不作。焚黃時﹐有黃气直上二十餘丈﹐結爲黃蓋﹐四垂瓔珞﹔莫不嘆爲奇祥。禮畢﹐世孫引觀先王廟。正廟七楹﹐正中向外通爲一龕﹐安奉諸王神位。右昭自舜馬至尙穆﹐共十六位﹔右穆自義本至尙敬﹐共十五位。諸皆稱「神主」﹐惟寧﹑丰﹑賢﹑質四王稱「尊靈」﹐又加稱寧曰康翁﹑丰曰宗盛﹑賢曰秀英﹑質曰直髙。琉球俗質﹐諸王神主皆稱名﹔四王獨加稱者﹐殆以王有功徳﹐仿中朝加謚之義而稱之耳。左壁向右木主一﹐書歷代有功王叔神位﹔右壁向左木主一﹐書先代王妃神位。楹上有四額﹐前四次使臣所題。廟前﹐西爲神廚﹐東爲佛堂。堂之側爲僧廚——卽崇元寺﹐中有甬道﹔道東﹑西廳各三楹。前堂三楹﹐臨街﹔正中洞門三﹐左右角門二。門前石路平敞﹐左右有木坊及下馬牌﹔周礪石爲墻。前臨溪澗﹔對岸松岡數重﹐村曰安裏﹐屬眞和志。茶罷﹐卽歸。臨行﹐紫金大夫鄭得功前跪致詞﹐述世孫感激之忱﹑通國臣民歡躍狀。仰見我皇上孝徳旁孚﹐無遠弗屆﹔球𨿽僻陋在夷﹐罔不銜感榮幸﹐思念先王。是日﹐球人觀者彌山匝地﹐男子跪於道左﹐女子聚立遠觀——亦有施帷﹑掛竹簾者﹐土人云系貴官眷屬。女子皆鯨手背﹑指節爲飾﹐甚者全黑﹐少者間作梅花斑。按「諸番志」﹕『黎母俗﹐女及笄﹐卽鯨頰爲細花紋﹐謂之「繡面」﹐集親客相慶﹔俗與雕題鑿齒同』。初見紅衣人﹐頭面較良家修飾﹐衣亦鮮潔。蓋國俗不穿耳﹑不施脂粉﹐無珠翠首飾﹔此輩誨淫﹐或私爲冶容﹑偸施脂粉耳。人家門前多樹「石敢當」碣﹔墻上多植吉姑羅或揉樹﹐橫臥墻頭﹐翦剔極齊整。婦女趁集者﹐或戴筐而立﹑或置筐於地﹐男女老幼不下數萬人﹔知生齒日繁矣。午刻﹐歸館。申刻﹐世孫遣遏闥理官饋胙﹔外送看席一桌﹐卽賞來使﹐令與同官分食之。

初九日﹝庚申﹞﹐陰。辰刻﹐世孫遣耳目官﹑長史以簡來謝﹐並致宴金十二兩。余與介山坐二堂﹐呼長史語之曰﹕『旣不宴會﹐安得宴金﹗歸謝世孫﹐以後無容致送﹐徒勞君等往返』。寄塵以不服水土﹐得河魚腹疾﹐傳顏巡捕診視。入夜﹐大雨﹐驟涼﹔覓夾被不得﹐以衣代之。是日﹐爲地神龍王朝玉皇暴﹐驗。

初十日﹝辛酉﹞﹐雨。邀楊文鳳﹑首裏四公子爲竟日談﹐得「寄語」百數十條。庭中寄生螺冒雨夥出﹐大小不一﹑長圓各異﹐皆負殼而行。螺中蟹﹐兩螯八跪。跪四大﹑四小﹐以大跪行﹔螯一大﹑一小﹐小者常隱﹐大螯以取食。觸之﹐則大跪盡縮﹐以一大螯拒戶。蟹也而有螺性﹐「海賦」所云「璅蛣腹蟹」﹐豈其類歟﹗「太平廣記」謂「蟹入螺中」﹔似先有蟹然。從人有取置碗中以觀其求脫之勢者﹐力猛殼脫﹐頃刻死﹔則又與殼相依爲命﹕造物不測﹐難以意度也。

十一日﹝壬戌﹞﹐晴。食後﹐偕介山騎至卻金亭——馬較朝鮮果下馬稍髙﹐耳特長﹔性馴﹐行沙礫中﹐不見顚蹶。前初八日騎數百匹﹐皆牡馬﹔不用牝者﹐恐亂羣也。登舟﹐渡過山南。稍上﹐有板屋三間﹐名土地廠﹔有石﹐無神像。西接長堤﹐直至南炮臺﹐徑荒不能直達。折而南度大嶺﹐遊海邊村﹔無他樹﹐滿望皆阿呾呢﹐連蔓堅利﹐可爲藩籬——葉長﹐可造蓆﹐刺生其旁幹﹐層裂如裹麻﹐根可爲索。開花者爲男木﹐花白﹐瓣若蓮﹐合尖﹔左右疊十餘朵﹐直上五椏。蕊露如杖﹐長三寸許﹔頗芳烈﹐不實。女木則無花﹐而實大如瓜﹐膚紋起鍼﹐皆六稜﹔可食——或云卽波羅蜜別種也﹐一名鳳梨。村中泉石頗佳。

十二日﹝癸亥﹞﹐晴。長史送鐵樹四盆來——質枯如鐵﹐一本或數幹﹐無旁枝﹔叢葉蓋頭對出﹐而勁挺如蜈蚣。一名鳳尾蕉﹐以葉對出形似也﹔一名海棕櫚﹐以葉蓋頭形似也。其根碓爲粉﹐可充糧﹔島人以禦荒歲﹐處處皆植之。亦有攜至中華以爲盆玩者﹐則謂之「萬年棕」云。午刻﹐大雨﹔申刻﹐晴。自此日以至二十四日﹐皆大颶之期。

十三日﹝甲子﹞﹐晴。球地皆沙土﹐雨過卽可行﹐無泥濘。食後﹐偕介山騎過迎恩亭﹐沿堤行。堤長三里左右﹐石砟■﹝石咢﹞立﹔堤盡處爲炮臺﹐南北對峙﹐踞霸港口——環以埤堄﹐方廣不盈畝﹐無一人﹑一物。臺西中流有巨礁曰馬加﹐爲琉球險隘門戶。入港皆鐵板沙﹐堅如鐵﹑平如板而利如劍。舟路曲折﹐避沙而行﹐誤觸之立碎﹔惟土人能知其道﹐故恃以爲險。歸路﹐遊臨海寺。寺創於順治十二年﹐爲渡唐官船祈報之所——國人呼中國爲唐山﹑呼華人爲唐人也﹐石垣四周。佛堂三楹﹐面東。板閣一無佛像﹐而有香鑪﹑供石。舊名定海寺﹐有鐘爲前明天順三年鑄。此邦觀海﹐波上爲最﹐炮臺其次矣。入夜﹐雨。

十四日﹝乙丑﹞﹐陰。荔支栽近一月﹐新葉茂發﹐有生機矣。早起﹐偶步其側﹐見新葉有蝕者﹔薄視之﹐有虫黃體而蒼文﹐兩角﹑八足﹐身方而毛——世所謂毛虫類。附葉爲巢﹐蒙如小蛛网﹔卵生如蠶子而速﹐大者二寸以來。命僕捉而坑之﹐盡拂其巢﹔「嘉樹生虫﹐修士來謗」﹐固其所也。介山偶得一蟹﹐闊而薄﹔兩螯大於身﹐甲小而缺其前——縮兩螯以補之﹐若無縫。八跪特短﹔臍無甲﹐尖團莫辧。見人則凸雙睛﹐噀水髙寸許﹐似善怒。養以沙水﹐經十餘日不食﹐亦不死。土人不知其名﹐以其得於沙也﹐名之曰沙蟹﹔爲詩以記焉。午後﹐雨。

十五日﹝丙寅﹞﹐大雨。各廟行香。世孫遣官起居﹐食品有海馬肉薄片﹐回屈如刨花﹐色如片茯苓﹔品之最貴者。常不易得﹐得則先以獻王。其狀魚身﹑馬首﹐無毛而有足﹐皮如江豚﹔惜未得見生者。適楊文鳳﹑四公子來﹐卽以「海馬」分韻﹔詩亦有理致而不能繪其形狀﹐非余命題之旨﹐亦恐未見其生也。

十六日﹝丁卯﹞﹐晴。遣官看拜。偕介山遊鶴頭山﹐陟其顚﹐避日而坐﹔艸色黏天﹐松陰匝地。東望辧嶽﹐秀出天半﹔王宮歷歷如畫。其南則近水如湖﹑遠山如岸﹐丰見城巍然特出﹐山南王之舊迹猶有存者。西望馬齒﹑姑米﹐出沒隱見﹐若近若遠﹐封舟之來路也。北俯那霸﹑久米﹐人煙輻輳。舉凡山川靈異﹑艸木陰翳﹑魚鳥沈浮﹑雲煙變滅﹐莫不爭奇獻巧﹐畢集目前﹔乃知前日之遊﹐殊爲鹵莽。梁大夫小具盤樽﹐席地而飲﹔余亦趣僕以酒肴至。未﹑申之交﹐涼風乍生﹐微雨將灑﹔乃移樽登舟。時海潮正漲﹐沙岸彌漫﹔遂由奧山南麓折而東北﹐山石嵌空欲落﹐海燕如鷗﹑漁舟似織。俄而返照入山﹐冰輪出水﹔文鰩無數﹐飛射潮頭。與介山舉觴弄月﹐擊楫而歌﹔樽不空﹐客皆醉。越渡裏村﹐漏巳三下﹔卻金亭前列炬如晝﹐迎者倦矣。乃相與步月而歸——爲中山第一遊焉。

十七日﹝戊辰﹞﹐大雨竟日。長史覓得法司蔡溫﹑紫金大夫程順則﹑蔡文溥三人集﹐詩皆有作者气。順則別著「航海指南」﹐言渡海事甚悉。蔡溫尢肆力於古文﹐有「蓑翁語錄」﹑「至言」等目﹐語根經籍﹐有道學气﹐間出入二氏之學﹔蓋學朱子而未純者。

十八日﹝己巳﹞立秋﹐晴。寄塵病初愈﹐欲遊波上而力弱不能騎﹔長史爲之備轎。轎如中國擡榼﹐長三尺許﹑廣二尺﹑髙三尺﹔啟其右以入﹐周圍以艸簾——聞亦有用竹簾﹑紗布者﹐人坐轎底。頂有二環﹐貫以獨木﹐二人前後舁之﹐去地不及五寸﹔遠望如籠﹐不知中有人也——王叔以下皆乘之。薄暮﹐寄塵歸﹐以布數疋見示﹐購自市中﹔時昏黑﹐不及細視。

十九日﹝庚午﹞﹐晴。寄塵以出遊受風﹐病復發﹔視之面赤甚﹐勸令服藥。因取視昨所購布﹕一米色﹐曰蕉布﹐寬一尺﹔乃漚芭蕉﹐抽其絲織成﹐輕密如羅。一白而細者﹐曰薴布﹔寬尺二寸﹐可敵棉布。一白而綿軟者﹐曰絲布﹔乃薴經而絲緯﹐品之最上者——「漢書」所謂「蕉筒荃葛」﹐卽此類也。一米色而粗者﹐曰麻布﹔品最下矣。國人善印花﹐花樣不一﹔皆翦紙爲範﹐加範於布﹐塗灰焉。灰幹去範﹐乃著色﹔幹而浣之﹐灰去而花出。愈浣愈鮮﹐衣敝而色不退。此必別有制法﹐祕不語人﹔故東洋花布特重於閩。

二十日﹝辛未﹞﹐晴。食後﹐遊辻山——國人讀謂「失汁山」﹐「誌略」謂一字兩音﹔「汪錄」亦作靑芝山。石阜臨海﹐上多塚﹐亦有僧塔。山下爲女集﹐時尙早﹐墟無人﹔然遠不及波上。因仍至波上﹐坐而觀海。有船自山北來者﹐從官云﹕『柴船也』。山下漁船甚夥﹐有撒网者﹑有釣者。午刻﹐歸。徧考「辻」字不得﹐因悟琉球字皆對音﹐「十」﹑「失」無別﹐疑「疊」字誤。「說文」﹕『疊﹐更疊也』﹔辻山左有波上﹑右有天久山﹐實有「更疊」之意。訛「失」爲「十」﹐遂成「辻」﹔而不知其無字也。卽「失」﹑「汁」二字﹐亦是「更疊」之義﹐與「十」﹑「折」同﹔非二音。余方輯「球雅」﹐乃知一字作二三字讀﹑二三字作一字讀者﹐皆義而非音﹐卽所謂「寄語」﹔國人盡知之。音則合百餘字或十餘字爲一音﹐與中國音迥異﹔國中惟讀書通文理者乃知對音﹐庶民皆不知也。

二十一日﹝壬申﹞﹐微雨。供應所送生海膽一具﹐形渾沌﹐通體刺如蝟﹐無頭尾面目﹐蠕蠕能運﹔旁有小穴﹐赤有方——或其口也。球人以形似﹐名曰海膽。剝皮取肉﹐搗成泥﹐盛以小瓶供饌﹔前巳嘗之矣。若易名曰海蝟﹐尢爲得實。是日﹐寄塵病少愈。夜﹐與介山小酌。

二十二日﹝癸酉﹞﹐雨﹐東北風大。自十二日至今日﹐皆大風﹔世傳颶期﹐信而可徵。二十四日爲雷公誕﹐名爲洗炊籠颶﹐或預發於今日﹔時樓皆震動﹐窗紙盡裂。入夜不寐﹐聞壁間啾啾作雀聲﹔燭而視之﹐見蠍虎無數。火至﹐俱避入隙。「徐錄」謂「不傷人」﹔旣目擊之﹐又懾以風聲﹐益不能寐。因呼寄公起﹐與談元理﹐頗有入悟處﹐遂與唱和成詩﹔未及數首﹐而東方已白矣。

二十三日﹝甲戌﹞﹐晴﹐風轉南。偕介山遊泉崎。登中島﹐島對奧山﹐隔漫湖村。西有園曰蕉園﹐中山八景所謂「中島蕉園」也﹔徐澄齋亟稱之。全﹑周二公時﹐巳廢﹔今歸馬氏。蕉盡荒落﹐然境自淸幽﹐具林泉气。出門折而西﹐有礁孤立﹐髙二丈﹐圍可五尺﹔重疊而上﹐小樹攢石頂——土人云系久米風水﹐所謂「文筆峯」也。歸路久米﹐憩倪氏宅。宅前有臺﹐宜遠眺。內魚池二﹐各圍丈餘﹔疊石峯其中如芙蓉﹐饒奇花異卉。

二十四日﹝乙亥﹞﹐晴。是日﹐爲雷公誕。食後﹐遊東禪寺。寺在久米東北﹐前臨下天后宮。後倚平山﹐六松盤若虯。西有茂林﹐可半畝。階前稚桂數株﹐國中僅見﹔木槿二﹐與中國同。佛堂有徐澄齋﹑王夢樓詩軸。僧巖桂﹐年七十二﹐貌甚古﹐類有徳者。籬邊香椽一﹐蓽蕟縈繞﹐若淩霄子﹔赤形﹐如僵蠶﹐味類胡椒。鄭得功云﹕『邦人呼爲辣蕎』。花白﹑子赤。種三﹔更有小而黃﹑圓而赤者﹐食之可以冷气。

二十五日﹝丙子﹞﹐晴。是日﹐國中祭稻神﹐謂之「大祭」﹔家以糯飯饋客——稻旣收﹐報田租也。有梁長史邦弼饋糯飯來——須髮盡白。問其年﹐方五十。詰其故﹐自稱「小底」﹐因云『國人固多不壽﹐小底尢早衰』。而胡靖「錄」云「人無勞心﹐多致天年」語﹐不實。「小底」者﹐陪臣對天使之詞﹔若對從客﹐則曰「弟」——亦成例也。通文墨者﹐自稱「夷官」。

二十六日﹝丁丑﹞﹐雨。楊文鳳來﹐問以國中官制﹑士習。對曰﹕『敝國皆世爵﹑世祿﹐官至大夫乃食釆。亦論功陞賞﹐如渡海爲一功﹑充朝貢使爲一大功﹐無文字之試。士﹑農﹑工﹑商﹐各世其業。首裏七大姓﹐世爲王室婚姻﹔法司﹑紫巾官﹐大都不出七姓。其子弟年十四以上﹐入王宮應差﹐漸以資授職﹔由庫司官﹐積功至曷闥理官﹑耳目官而至法司官﹐大者曰「親方」。食俸﹐自庫官始。世官﹐惟廕適長子孫。久米人﹐官始於通事﹑止於紫金大夫﹐從未有至法司者。惟蔡溫學優功著﹐王特用爲法司﹔子尙翁主﹐亦卽移居首裏﹐與七姓同貴。溫之前有鄭迵﹐積功至法司﹔後爲日本所執﹐不屈死。久米官之子弟﹐能言﹐教以漢語﹔能書﹐教以漢文。十歲﹐稱「若秀才」﹐王給米一石。十五﹐薙發﹐先謁孔聖﹐次謁國王﹔王籍其名﹐謂之「秀才」﹐給米三石。長則選爲通事﹐積功至都通事﹑通議大夫﹑中議大夫而至紫金大夫﹐爲國中文物聲名最——卽明三十六姓後裔也。那霸人﹐以商爲業﹐多富室﹔由夥長﹐積功至那霸官。能漢語者﹐用爲長史﹐無至大夫者。其他外島不過酋長﹐有按司遙領之。按司者﹐皆王之親屬﹕此國中官制之大略也』。聽其言﹐源委了然﹐筆談翻勝口談﹔當推爲中山第一學者。

二十七日﹝戊寅﹞﹐晴﹐無風。是日﹐爲地神龍王朝玉皇暴﹐不應。偕介山由渡裏村泛舟﹐越中島﹑渡饒波﹐至丰見城山麓﹔策騎而登頂﹐有山南王弟故城——徐葆光詩所謂「頹垣宮闕無全瓦﹐荒艸牛羊似破村」者是也。稍東爲髙嶺村﹐故壘圍里許﹔長史曰﹕『此山南王故城——名大裏者也。王之子孫﹐今爲那姓﹐猶聚居於此』。城下有泉﹐曰惠泉﹔惠泉之西﹐曰芳泉。再折而西﹐有泉從巖底噴流﹐味極甘﹐供諸村茗飲﹔取水者以船載瓷盎﹐絡繹不絕。仍呼舟﹐泛漫湖而歸。

二十八日﹝己卯﹞﹐晴。鄭得功來﹐問以『國俗有僧而無尼僧﹑道士﹐則通國但知禮佛﹐比丘﹑仙人俱所不敬歟』﹖對曰﹕『國中𨿽無道士﹐卻敬神仙』。問何以故﹖對曰﹕『昔有銘列子﹐家貧業農﹐性誠篤﹐無妻室。近宅有井﹐泉甘且淸﹔一日往汲﹐遙見井間有奇光。逼視之﹐見一女子且汲且浴﹐衣掛松枝。銘列子惡其無恥﹑且污泉﹐陰取衣﹔衣不類國服﹐有雲霞气。心異之﹐潛以觀其變。女浴畢﹐呼其名而詬曰「某何白晝爲賊﹖速歸我」﹗銘列子聞呼名﹐心益異﹐不應。女窘﹐以浴布被體﹔見銘列子﹐遽伏地。有國色﹐不類國人﹔銘列子責之曰「此松我松﹑井我井﹐胡污我泉」﹗女趺坐﹐正色曰「汝言謬矣﹗夫松與泉﹐造化所生﹐非人得私﹔汝據爲己物乎」﹗銘列子初見心已動﹐又聞其言慧﹐乘機調之曰「萬物受陰陽之气而生﹐人亦得夫婦之道而生﹔陰陽有常﹐夫婦有別。汝﹐女也﹔我﹐男也。赤身對我﹐無理太甚﹗不自愧而反責我乎」﹗女陽怒曰「實告汝﹐我非塵世人﹔仙女也。偶愛此泉﹐故浴﹔豈識人間夫婦﹗我非此衣﹐不能去﹔無辱我」﹗銘列子復曰「天雨降世﹐卽爲世間水﹔汝卽降世﹐卽爲世間人。誠仙也﹐自去﹔衣不可得」。女曰「聊戲君耳﹗神明鑑君誠篤﹐欲昌君家。君貧﹐不能娶﹔以妾與君有夙緣﹐來爲君立子女﹐無去理」。銘列子喜﹐又恐女紿衣去﹐因脫己衣衣之﹔遂爲夫婦。人初不之異﹐後稍異之。居十載﹐生女一﹑男一﹐女名眞鶴﹑男名龜年。時女九歲﹑男五歲﹐女緣滿將去﹐乘兒午睡﹐衣故衣出門﹔兒覺啼﹐索母。女懼爲情牽﹑不得脫﹐飛上樹梢。兒追及﹐泣願同去﹔女諭之曰「汝等皆具夙根﹐無憂不貴。好侍汝父﹐毋念我」﹗乘雲冉冉而上。姊弟啼﹐覓數日﹐野宿不歸。初﹐國王聞其事﹐數遣耳目官密訪﹐莫知其家。是日﹐見二兒啼泣甚哀﹐詰之﹔兒具以告﹐官因攜兒同行。方仙女之去也﹐銘列子探親於首裏。三日﹐歸﹔與兒過於路﹐驚問其故﹐悲喜交集。官引兒見王﹐王養眞鶴於宮中﹐令龜年就學﹐待長貴之﹔並賜其父銘列田地﹑爲貴官﹐號曰銘列子』。余因其事可傳﹐遂援筆記之﹐卽爲「銘列子傳」也可。

二十九日﹝庚辰﹞﹐晴。是日﹐初見五釆魚。有紅﹑綠﹑翠﹑黃諸色﹐綠鱗﹑紅章﹐五彩相間﹔土人就形色呼之﹐無定名。又有一石眉巴魚﹐色紅如金魚。余俱不敢食﹐養盎中以爲玩品。又有鰩﹐如白鳥﹔雲飛丈餘﹐始入水——疑卽燕魚也。

七月朔日﹝辛巳﹞﹐行香。余至天后宮數次﹐見大門內有左廂北向﹐屋甚小﹐遂不經意。至是﹐啟視之﹐中供龍神行像﹔云國王禱雨﹐則載像至丰見城﹐設壇以祀。前六月朔﹐禱雨得雨﹐龍神與有力﹔亦宜致禮。因命王守備﹕自後朔﹑望分獻焉。前陪臣請先王廟中匾並天后﹑關帝對額﹐隨書付之﹔是日巳刻成﹐掛壁間矣。世孫遣官起居如例。

初二日﹝壬午﹞﹐晴。遣丁看拜。同來都司陳瑞芳——泉州人﹐由武進士﹐現官閩安鎭都司﹐年四十三﹔於五月二十四日病痢﹐痢痊而病轉深。自恃壯盛﹐不服藥﹔屢勸不聽。至是﹐見有鬼入室﹐衣冠皆球裝﹐服黃帽者一﹑紅帽者四﹐近牀牽其衣不去。守備王得祿以告﹐急取篋中人參一枝﹐遣顏家選診視配藥﹔家選爲立方﹐仍告余曰﹕『病入膏肓﹐恐不起』﹗夜﹐雨。

初三日﹝癸未﹞﹐晴。陳病劇﹐至酉刻逝。與介山往哭﹐備衣衾﹑棺木﹐斂之如禮。集句挽之云「其生也榮﹐死且不朽﹔維子之故﹐我始欲愁」。並作五律二首﹐敍兵丁愛戴之情﹑申同舟之誼﹐以寄余哀。嗚呼﹗爲將官能使其兵哀慟思慕﹐其誠信有過人者﹔天不永年﹐歿於異域﹐痛哉﹗

初四日﹝甲申﹞處暑﹐晴。酉刻﹐陳都司蓋棺﹐偕介山往憑之。停柩於室﹐守以兵﹔義當載歸﹐使其子以禮葬。世孫遣耳目官致祭﹐並饋安家銀五百兩﹐欲交介山帶付其子﹔余從旁曉之曰﹕『都司歿於使事﹐世孫宜具奏﹐卽以此銀敍入。渡海後﹐移交督﹑撫轉付其子﹔使者禮無私受』﹗官歸以告﹐世孫如余所議焉。

初五日﹝乙酉﹞﹐晴﹐大風。偕介山致祭於都司﹐哭之慟。鄭得功奉世孫命來祭﹐極嘆都司忠誠﹗余問之曰﹕『貴國亦有國爾忘家﹐可傳不朽之人乎』﹖對曰﹕『有。昔諸按司割據時﹐有八重瀨按司者彊暴好色﹐窺玉村按司之妻美﹐舉兵襲殺之﹔其妻遣長子小按司雜亂軍以逃﹐卽自縊。八重旣失望﹐又恐子長圖報﹐密爲蹤迹﹔聞在勝連縣平安名大主家﹐潛選兵五百﹐約期進取。先是﹐玉村之臣裏川庇椰長子龜壽聞變﹐卽變姓名﹐潛逃八重﹐將乘間行刺﹔聞此計﹐誓以死報。先歸﹐別其母。母憐其忠﹐不忍畱﹔遂走報小按司﹐趣平安速爲備﹐意在死戰。平安急召吉田森川系數問計﹐吉田謂「眾寡不敵﹐徒死無益﹗聞昔有代君任患者﹔今誠得一人肯以死代君﹐庶可緩禍徐圖」﹗龜壽厲聲﹐請以身代。吉田乃縛龜壽詐獻於八重﹐八重怒﹐命速斬﹔龜壽大詈﹐無懼色。八重益怒﹐轉欲生苦之﹐令苦盡而後殺﹐乃下之獄﹔以吉田爲忠﹐日益親近。玉村有大臣波平大主者﹐日厲兵欲報仇而未集也﹔聞吉田縛獻﹐大怒﹐親至勝連探問﹐欲誘殺平安而後舉兵。旣至﹐平安告以故﹔引令見小按司﹐乃大喜﹐遂密告吉田爲內應﹐布兵復仇。時八重新舉子﹐日爲淫宴﹔兵旣至﹐八重醉不起﹐遂斬於牀上﹐出龜壽於獄』。嗚呼﹗此眞忠臣孝子矣﹗是不可以不傳﹔因記其略於此﹐而別爲立傳焉。

初六日﹝丙戌﹞﹐大風。是日﹐食品有蕉實﹐狀如手指﹐不相屬﹔色黃﹐味甘﹐瓤如柚——亦名甘露。聞初熟色靑﹐以糠覆之則黃﹔與中國制柿無異。其花紅﹐一穗數尺﹐瓣須五﹑六出。歲實爲常﹐實如其須之數。中國亦有蕉﹐不聞歲結實﹐亦無有抽其絲作布者﹔或其性殊歟﹗

初七日﹝丁亥﹞﹐大風。自此至九日﹐皆神煞交會暴。是日﹔庖人進生玳瑁一具。首尾皆尖削﹐腹特大﹐首淡紅色﹔甲如龜﹐國人取其甲以爲長簪。沿海皆有之﹔傳至中國者﹐率由閩﹑粵商販。球人不知貴﹐以爲賤品——崑山之旁﹐以玉抵鵲﹔地使然也。俗不諳七夕﹐無乞巧者。

初八日﹝戊子﹞﹐雨。先是﹐使院中有螺殼﹐頭大而尾削﹔形如船﹐口如卷書﹐背骨三峯如筆架。土人以狀類海舟三桅﹐名曰桅螺﹔余屬取生者視之。至是﹐以一具進。藏身於背﹐無拒戶﹔殼行如蝸牛﹐殆蚌類——凡介虫無拒戶之具者﹐皆非螺類。

初九日﹝己丑﹞﹐雨。是日﹐始見燕﹔狀無他異﹐惟不巢人屋。中國燕以八月歸﹐此燕疑未入中國者﹔其來以七月﹐巢必有地。問之土人﹐皆不知。別人所謂「海燕」﹐較紫燕稍大而白其羽﹐有全白似鷗者﹔多巢島中。間有至中國﹐人皆以爲瑞。

初十日﹝庚寅﹞﹐晴。是日﹐偶見一鳥﹐黑頭﹑灰翅﹐大如烏。問其名﹐陪臣對曰「容蕊」。按「傳信錄」﹐此鳥以八月來。又見一鳥﹐毛羽似鴈而差小﹐土人名之曰「恨煞」。余觀其狀﹐酷類秦吉了﹔「誌略」亦云八月來。或今歲逢閏﹐節候稍早﹔鳥固應候邪﹗

十一日﹝辛卯﹞﹐晴。偕寄塵重遊波上﹔攜酒行倦﹐卽飲於護國寺。介山偶疾不偕﹐飲殊無興。陪臣視余有倦容﹐以枕進。人各授一﹐有方如圭者﹑有圓如輪而連以細軸者﹑有如文具藏數層者﹔制特精﹐皆以木爲之。率寬三寸﹑髙五寸﹐漆其外﹐或黑﹑或朱﹔立而枕之﹐反側則僕。按「禮記」「少儀」注﹕『穎﹐警枕也』﹔謂之穎者﹐穎然警悟也。又司馬文正公以圓木爲警枕﹐少睡則轉而覺﹐乃起讀書﹔此殆警枕之遺。

十二日﹝壬辰﹞﹐微雨。楊文鳳﹑首裏四公子來﹐纂得「寄語」五百餘條。偶憶杜氏「通典」云﹕『婦人產﹐必食子衣﹔以火自炙﹐令汗出』。問文鳳﹕『然乎』﹖對曰﹕『火炙﹐誠有之﹔食衣﹐則否。卽今中山已無火炙俗﹐惟北山猶未盡攺』。入夜﹐月上﹐開窗見人家門外皆列火炬二。遣問長史﹐云國俗於十五日盆祭﹐預期迎神﹔祭後乃去之。盆祭者﹐中國所謂盂蘭會也。

十三日﹝癸巳﹞﹐晴。偕寄塵沿辻山東北﹐步行海灘上。見雪崎山崖洞﹐深敞如龕﹔礁石玲瓏﹐撲人頂。憩片刻﹐仍循東北步至龜山﹔拳石嶙峋峙灘上﹐潮至不能上。南岸有窯﹐國人取車螯﹑大蚶之殼以煆灰塈壁﹐白不及石灰而黏過之。再東北﹐有地爲國人煮鹽處。遂自龜山東﹐策騎越久米而歸。

十四日﹝甲午﹞﹐雨。是日﹐爲先大夫生辰﹐齋﹔不下樓。

十五日﹝乙未﹞﹐晴。行香歸﹐世孫遣官起居﹐果有龍眼﹐種自閩來﹐味甚薄﹔聞植亦不繁。因念荔支他日卽實﹐未必如閩然。果實亦固難得﹐「誌略」載「物產有荔」﹐虛也。是日﹐爲鬼颶暴﹐不應。連日見市上小兒各手一紙幡﹐對立招展﹐作迎神狀﹔知國俗盆祭祀先﹐亦大祭矣。

十六日﹝丙申﹞﹐晴。偕介山遊壺家山。山脊瓦屋對列﹐瓦而黃﹐燒器皆粗惡。余每出遊﹐茶吏攜茶甌隨﹔色黃作裂文﹐描淺綠花艸。其少粗者﹐無花﹔甌蓋木質而朱漆﹐承以空心盤托﹐式如豆。斟茶二﹑三分止﹐匙貯小糖塊﹐效中國果茶法。瓷細而具雅﹐今觀陶處無之﹔問知細者出土噶喇﹑粗者出大島。中山土產無一適觀者﹐其貧國也。

十七日﹝丁酉﹞﹐微雨。鄭得功來﹐問以嫁娶禮。對曰﹕『小民禮固陋﹐世家亦有以酒肴﹑珠貝爲聘者。婚時﹐卽用本國轎結彩鼓樂而迎﹐不計妝奩﹔父母送至夫家卽返。不宴客﹔至親具酒賀﹐不過數人』。問『「隋書」雲貴國風俗﹐男女相悅﹐便爲匹偶﹔其舊俗歟』﹖曰﹕『然。聞我三十六姓初來時﹐俗尙未攺﹔後漸知婚禮﹐此俗遂革。今國中法「有夫之婦犯姦﹐卽殺」﹔豈尙容苟合』﹗余始悟琉球所以號「守禮」之國者﹐亦由三十六姓教化之力﹔國重久米人﹐有以也。

十八日﹝戊戌﹞﹐雨。向循師來﹐問以國中喪禮。對曰﹕『小民有喪﹐則鄰里聚送﹔親者護喪泣送﹐掩畢卽歸。宦家﹐則同官相知者亦來送﹐柩出卽歸﹕大都不宴客。題主官率皆用僧﹐男書「圓寂大禪定」﹑女書「禪定尼」﹐無考妣稱。近日宦家亦有書官爵者』。問『「汪錄」云棺制三尺﹐屈身而斂之﹔信乎』﹖對曰﹕『近宦家亦有長五﹑六尺者﹐民則仍舊』。蓋禮教漸敷﹐舊俗漸革﹐朴陋誠不免焉。

十九日﹝己亥﹞﹐晴。法司等官送「冊封儀注」來﹐隨與介山酌定云﹕『先一日﹐所司張幄﹑結彩於館前﹐備龍亭三﹑彩亭二﹔凡經過處﹐皆結彩。造版閣一楹爲闕庭﹐設殿庭中﹔中置殿陛﹐左右列層階。設禦案五於闕庭中﹐中案奉節﹑左案奉詔敕﹑右案奉禦書﹑邊左置賜王幣﹑邊右置賜王妃幣。設香案﹐設司香二人於香案左右。設世孫受賜予位於香案前。設宣讀臺於殿前滴水左。設世孫拜位於露臺中﹔設眾官拜位於世孫後﹐左右列。世孫左右立引禮官二員﹐眾官左右立贊禮官二員。陳儀衛於殿左右。設奏樂位於眾官拜位後﹐設而不作。至期黎明﹐法司等官吉服候館外﹐金鼓儀衛畢備。俟啟門參見畢﹐請龍﹑彩亭入館﹐置中堂。正使捧節﹑副使捧詔敕禦書﹐各安奉龍亭中﹔捧幣官捧幣﹐置左右彩亭中。排班﹐眾官行三跪九叩首禮﹔畢﹐前導。世孫率眾官伏迎於守禮坊外﹐龍亭暫駐﹐世孫率眾官平身﹐天使趨立龍亭左右。引禮官唱「排班」﹐世孫率眾官行三跪九叩首禮。畢﹐世孫前導入國門﹐立殿下。龍亭進至奉神門﹐執事者脫節衣﹐奉節授正使﹐奉詔敕﹑禦書授副使﹐捧幣官分捧緞幣隨行﹔升闕庭﹐各安奉於禦案。天使分立左右﹐捧詔敕官立陛下﹐宣讀官立開讀臺下。司香者添香畢﹐引禮官引世孫由東階升﹐眾官各就拜位。世孫詣香案前﹐引禮官唱「跪」﹐世孫﹑眾官皆跪。引禮官唱「上香」﹐案右司香者捧香跪進於世孫﹔三上訖﹐平身。引禮官引世孫出就拜位﹐率眾官行三跪九叩首禮﹔畢﹐平身。副使詣前﹐正中立﹔捧詔敕官由東階升﹐副使取詔敕授捧詔敕官髙舉下殿﹐同宣讀官上宣讀臺﹐奉安詔敕於案。引禮官唱「跪」﹐世孫﹑眾官皆跪﹔引禮官唱「開讀」﹐捧詔敕官以次對展﹐宣讀畢。引禮官唱「平身」﹐世孫﹑眾官皆平身。捧詔敕官仍捧詔敕升殿﹐授副使﹐如前安奉﹔捧詔敕官下東階﹐國王率眾官行三跪九叩首禮。畢﹐天使宣制曰﹕『皇帝敕使賜爾國王﹑王妃緞幣』﹗引禮官引國王由東階升——法司官隨行﹐至受賜予位﹐跪。正使取國王緞幣﹑副使取王妃緞幣﹐一一傳授國王﹔國王髙舉﹐法司官跪接﹐傳至案上。畢﹐平身。引禮官引國王出就拜位﹐率眾官行三跪﹑九叩首禮。畢﹐天使宣制曰﹕『皇帝敕使賜爾國王禦書匾額』﹗引禮官引國王由東階升﹐至受賜予位﹐跪。副使取禦書親授國王﹐國王髙舉平身﹐仍安奉案上。引禮官引國王就拜位﹐率眾官行三跪﹑九叩首禮。畢﹐平身。引禮官引國王詣香案前﹐跪﹔請畱詔敕爲傳國之寶。法司官捧前代詔敕﹐一一呈驗﹔天使驗明﹐允所請。副使捧詔敕親授國王﹐國王髙舉平身﹐仍安奉案上。引禮官引國王就拜位﹐率眾官行三跪﹑九叩首禮。畢﹐平身。正使取節﹐執事者加節衣﹐仍置案上。法司等官捧詔敕﹑禦書﹑緞幣入內殿﹐派官守護節案。國王請天使拜禦書﹐引上殿閣﹔天使瞻拜畢﹐國王請天使更衣﹐同往北宮行對拜一跪﹑三叩首禮。畢﹐茶三獻﹐天使告辭。國王前導﹐仍至禦案前﹐正使奉節安奉龍亭內。天使隨出奉神門﹐與國王揖別﹐各乘輿﹔國王先行率眾官出﹐俟歡會門外龍亭回過﹐國王以下跪送。天使至﹐出輿﹐國王揖別﹐眾官皆跪送。是日﹐國王遣官詣館謝﹐天使次日遣官入王城答謝』。觀其儀率遵舊典﹐亦守禮之明驗也。

二十日﹝庚子﹞白露﹐晴。寄塵云﹕『此邦之人﹐肘率較華人稍短』﹔「朝野僉載」亦謂人形短小似崑侖。余來兩月餘﹐所閱士大夫短小者固多﹐亦有修髯丰頤者﹑頎而長者﹑胖而腰腹十圍者﹔前言似未足信。適茶吏馬秀來——長八尺以上﹐因令出肘與香崖較﹐實短寸許﹔而香崖長不及七尺﹐乃知气類所限﹐短小其常。且人之體多狐臭﹐古所謂「慍羝」也﹔其理尢不可解。

二十一日﹝辛丑﹞﹐雨。向世徳來﹐問以國中兵刑。對曰﹕『小邦人不知兵﹔刑惟三章﹕殺人者死﹐傷人及重罪徒﹐輕罪罰日中曬之——計罪而定其日。國中數年無靳犯﹔間有犯斬罪者﹐又率引刀自剖腹死﹕故國俗幾於刑措。

二十二日﹝壬寅﹞﹐晴。王遣法司﹑長史來﹐敬請先觀禦書雙鉤上刻﹐以便懸奉樓中。因與介山敬請禦書出﹐平鋪於案﹔視雙鉤頗得法﹐似善書者。鉤畢﹐余出七律詩一首﹐令以本國書書之﹔筆力遒勁﹐龍蛇飛舞﹐艸法不類中國。試令讀之﹐率二十餘字乃成一句﹔重譯難通矣。

二十三日﹝癸卯﹞﹐晴。楊文鳳來﹐問以國俗舊無姓﹐然歟﹖對曰﹕『然。國中惟久米村梁﹑蔡﹑鄭﹑毛﹑曾﹑陳﹑阮﹑金等姓﹐乃三十六姓之裔。此外﹐世祿之家皆賜姓﹐士庶率以田地爲姓﹑更無名﹔其後裔則云「某氏之子孫幾男」﹐所謂「田名私姓」也。余嘗舉向循師之名問﹐法司向天迪對以「不知」﹔始信國中皆別有通呼之名﹐其書手版者特具文官名耳。余又問﹕『國王親支四世後﹐輒攺姓向。昨閱「中山世譜」﹐王妃有向姓﹔豈同姓爲婚歟』﹖對曰﹕否。首裏有二向﹕一爲前王尙圓之後﹐今國王始祖也﹔一爲前代尙巴志之後﹐今所與通婚姻者也』。余始釋然。「世譜」卽「世監」﹐前王尙穆攺今名﹔昨從世孫借觀﹐乃中山第一書籍也。本國文籍固少﹐卽購自中國者亦不多﹔故文風不及朝鮮。

二十四日﹝甲辰﹞﹐雨。與介山奕﹐以勝負賭酒。午刻﹐小飲。入暮﹐聞拇戰聲﹑又聞歌聲﹐多作梵音﹔亦有如中國弦索歌曲者﹐率搊三弦和之。余疑附館有紅衣人﹐恐從者爲所蠱﹔傳長史詰之﹐知爲那霸士大夫聚飲某家﹐酒酣起舞﹐歌以行樂——蓋國中習俗也。

二十五日﹝乙巳﹞﹐晴。是日﹐行冊封禮。方啟門﹐法司等官入﹐一切如前儀——途中觀者益眾。過中山先王廟下山﹐坦途里許﹐有水田。上萬松嶺﹐迆邐而東數里許﹐衢道修廣﹔有坊﹐牓曰「中山道」。南爲安國寺﹐對寺爲世子第。中路砌石爲墩﹐中植鳳蕉一叢﹑佛桑二株。更進﹐又一坊﹐牓曰「守禮之邦」。道左有天界寺﹐寺西南爲王塋﹐對塋爲大美殿。道旁﹐有紅帽阜衣者執長竿排班立﹐數武一人——意卽武士。世孫戴皮弁﹑服蟒衣﹑腰玉帶﹑垂裳結佩﹐率百官跪迎道左﹐如前儀。更進﹐爲歡會門﹔踞山巓﹐疊礁石爲城﹐削磨如壁。有馬道﹐無雉堞﹐髙五尺以來﹐遠望如聚髑髏﹔始悟「隋書」所謂「王居多聚髑髏其下」者﹐乃遠望誤於形似﹐實未至城下也。城外石崖﹐左鐫「龍岡」字﹑右鐫「虎崒」字。城四門﹕前西向﹐卽歡會門——王宮西向者﹐以中國在海西﹐表忠順面內之意﹔後東向﹐爲繼世門﹔左南向﹐爲水門﹔右北向﹐爲久慶門。再進層崖﹐有門西北向﹐曰瑞泉——卽每日秀才送館之泉也。左右甬道﹐有左掖﹑右掖二門通入王宮。更進﹐有漏西向﹐牓曰「刻漏」﹔上設銅壺漏水。更進﹐有門西北向﹐爲奉神門——卽王府門也。殿庭方廣十數畝﹐分砌三道。由甬道進至闕庭﹐如前儀行禮。畢﹐乃瞻王殿。殿九楹﹐左右夾室一。月臺覆以穹亭﹐中階七級﹔石欄周護﹐雕刻花鳥。殿上爲禦書樓﹐髙敞壯麗﹐鉅梯當楹立。正中懸奉聖祖仁皇帝禦書「中山世土」匾額﹑左奉世宗憲皇帝禦書「輯瑞球陽」匾額﹑右奉髙宗純皇帝禦書「永祚瀛壖」匾額﹐偕正使敬謹拜瞻畢﹐覺天章炳煥﹐日月光華﹔誠海邦世寶也。下爲王聽政位。中壁懸伏羲畫卦象﹐龍馬負圖立其前﹔絹色蒼古﹐微有剝蝕——「汪錄」謂「非近代物」﹐今又經百年﹐畫亦無恙﹔知其保護愛惜者至矣。更衣後﹐國王揖入北宮。殿屋固朴﹐多柱礎﹐屋梁舉手可接﹔以處山岡﹐且防海颶。王宮如此﹐他屋可知。對面爲南宮﹐有樓窗﹐盡垂簾﹔簾以細竹爲之。隙地多蟠松﹑鳳蕉﹐奇石錯列。舊例此日宴會於北宮﹐爲第二宴﹔此行不宴會﹐茶三行﹐辭歸。國王隨遣官來謝。

二十六日﹝丙午﹞﹐晴。遣巡捕官入王城答謝﹐且致賀。國王遣法司官來﹐致詞云﹕『國王擇八月初二日﹐率百官於王府庭中行北面謝恩禮。初四日﹐詣天使館拜謝』。並呈拜謝儀注﹐如適館初見禮。大禮旣成﹐幸無隕越﹔通國臣民﹐無不欣喜。余與介山亦如釋重負﹐因與歡飲﹐三更乃就寢。

二十七日﹝丁未﹞﹐晴。是日﹐爲神煞交會暴﹐不應。食後﹐楊文鳳送「寄語」二百餘條並書本國字母以來﹔余以「傳信錄」較之﹐無異。問以「徐錄」謂一字可作二﹑三字﹐讀者略仿中國對音﹐何以說﹖對曰﹕『此乃字義﹐非音也。小邦但知對音﹐不知切音﹔如平﹑上﹑去﹑入四聲﹐夷官初學爲詩﹐乃知之。其實讀書仍用本國語義﹐故必須鉤挑﹐令實字居上﹑虛字居下讀之。凡民則但知「寄語」﹐亦並不知對音﹔卽如「徐錄」所云「泊」讀作「土馬依」﹐爲一字三音。小邦以船靠岸爲「土馬依」﹐「泊」亦靠船之義﹐故曰「土馬依」﹔非三音之謂也』。乃知歷來冊使俱就通事口授以意解釋﹐未令通人筆之於紙﹐故音義不分。余作「球雅」﹐皆令文鳳等逐字注其音﹑復注其義。並將通俗等語匯成冊﹐令注本國語各句下﹐就所注而輯之﹔字異而語同者合並之﹐無令重出﹕務在得實﹐以備一邦繙譯。名曰「球雅」者﹐仿「爾雅」體例﹐以漢文貫首而釋其「寄語」於下﹔蓋欲以漢文通夷文﹐使不雅者亦歸於雅﹕此命名之義也。

二十八日﹝戊申﹞﹐晴。向善榮來。先是﹐途中見衣之兩脇有縫﹑不縫之別﹔因問衣制。對曰﹕『小邦衣制﹐皆寬博交衽﹐袖廣二尺﹐口皆不緝﹔特短袂﹐以便作事。襟率無鈕﹐總名衾。男束大帶﹐長丈六尺﹑寬四寸以爲度﹔圍腰四﹑五轉﹐而收其垂於兩脇間。煙包﹑紙袋﹑小刀﹑梳篾之屬皆懷之﹐故胸前襟常搊起凸然。其脇下不縫者﹐惟幼童及僧衣爲然。僧別有短衣如背心﹐謂之「斷俗」﹕此其槪也』。余屢見僧家服背心﹐今乃知其名﹐殆卽袈裟之遺制稍異焉。是日﹐集兵於演武場校射。

二十九日﹝己酉﹞﹐雨。是日﹐食品有蔗與柑﹔柑味甚美﹐蔗淡如水。日供有西瓜﹐味亦淡。以冬瓜合西瓜爲醬■﹝艸﹝立瓜﹞﹐大不逮小指﹐味乃大佳﹔土人甚珍之﹐設客不過二﹑三片。館中日供此品﹐問之﹐乃制自首裏﹐專以供天使﹐他無得設。俗尢重醬品﹔貴官勸客﹐常以箸蘸醬少許納客唇﹐以爲敬。

三十日﹝庚戌﹞﹐晴。是日﹐食品有紅菜﹐類石花而稍扁﹐微紅﹔國人拾於海灘﹐每聚而售之中國﹐不啻海錯。又有海帶菜——一名昆布﹐深綠﹐不類常色﹔「山海經」所謂「綸組」也。問之﹐則云售自寶島﹐非本國所產。

八月朔日﹝辛亥﹞﹐晴。向世徳來﹐問其家世﹔言及其父早世﹐有淒然之色。余甚敬其孝思﹐因問『貴國孝治如何﹖亦有孝子之名否』﹖對曰﹕『羊跪乳﹑烏反哺﹐況人乎﹗昔宜野灣縣有伊佐大主者﹐前妻生龜壽而死﹔娶繼妻生松壽﹐愚甚。龜壽事繼母孝﹐國人莫不聞。母旣恨所生子愚﹐又聞龜壽有令名﹐妒之﹔常短龜壽於伊佐前﹐且不食以激其怒。伊佐惑後妻﹐欲死龜壽以悅﹐將令深夜汲北榖﹐要而殺之﹔守僕謝名堂聞之﹐匿龜壽於家﹐往諫伊佐。伊佐怒其異己也﹐縛而放之八重山波照間﹔且謂事已露﹑不可殺﹐乃遣平安座下庫裏就名堂家逐龜壽﹐毋令得歸。龜壽旣被放﹐日夜號泣﹐饑寒並逼﹔欲自盡﹐又恐張母惡。值天雨雹﹐病不支﹐僵臥於路。時潮平禦鎖奉王命爲巡見官﹐見之﹐以爲靈也﹐近而撫其體猶溫﹐知未死﹐覆以己衣﹔漸蘇﹐徐詰其過。龜壽不欲揚父母之名﹐飾詞告。初﹐禦鎖聞孝子龜壽被放﹐意不平﹔至是﹐見言語支吾﹑形色變異﹐疑卽龜壽﹐賜衣食令去。密遣僕訪得其狀﹐遂邀伊佐來﹐陽謂己子不孝以誘之﹔伊佐謂與己同病﹐告以情。乃傳集村人﹐系伊佐妻至﹐數其罪而監之﹐將告於王﹔龜壽聞﹐奔求禦鎖﹐願以身代。禦鎖不忍傷孝子之心﹐召伊佐夫婦面諭之﹔婦遂感悟﹐卒爲母子如初。禦鎖歸﹐卽以告王﹔王嘉其孝﹐特賜官。此可謂孝子乎』﹖余曰﹕『孝子哉』﹗遂樂爲記之﹐以爲事繼母而不能盡孝者勸﹐並以醒世之惑於後妻者。是日﹐爲竈君暴﹐不應。

初二日﹝壬子﹞﹐晴。寄塵出訪楊文鳳﹐歸語余曰﹕『國陋矣』﹗余曰「何」﹖寄塵曰﹕『國自王以下﹑士以上﹐乃著艸靸﹔貴者乃著襪』。余曰﹕『襪﹑靸柰何」﹖寄塵曰﹕『靸名「三板」﹐上橫平梁﹐中界寸繩﹔著時舉足入梁﹐納繩於拇指﹑二指間。襪布素而單﹐及踝而止﹔別爲一竇﹐棲將指』。余曰﹕『此固見之﹔所疑者﹐國王耳』。寄塵曰﹕『王著靴﹐不得已也﹐爲天使﹑爲大典也。其平居亦著靸﹔制以竹皮﹐但不用艸﹔無所謂布屨也』。余曰﹕『誠陋矣﹔然此貧國﹐非儉何以久﹗余諸費爲之裁減﹐猶恨不得盡﹔卽如艸靸不應著而著者﹐已費數百靸矣。東風不來﹐欲歸無計﹔爲嗟嘆者久之﹗

初三日﹝癸丑﹞﹐雨﹐大風﹔應龍王大會暴。午後﹐毛長芳以「寄語」百餘條來。見其揮汗不止﹐令脫帽﹔取而審視﹐乃以薄木片爲骨﹐疊帕而蒙之﹐前七層﹑後十一層。因問以冠品﹖對曰﹕『花錦帽﹐遠望如屋漏痕者﹐品最貴﹔惟攝政王叔﹑國相得冠之。次品﹐花紫帽﹔法司冠之。其次﹐則純紫。大略紫爲貴﹐黃次之﹑紅又次之﹐靑綠斯下﹔各色又以綾爲貴﹐絹爲次』。是日﹐從客聞國王經行處﹐悉有彩飾。羣出往觀﹐歸述其狀云﹕『泉崎道旁﹐列盆花異卉﹐繞以朱欄﹔中刻木作麒麟形﹐題曰「非龍﹑非彪﹑非熊﹑非羆﹐王者之瑞獸」。下天妃宮前﹐植大松六﹐疊假山四﹐作白鶴二﹑生子母鹿三。池上結柵﹐覆以松枝﹐松子垂垂如葡萄。池中刻木鯉﹐大小五﹔令浮水面。環池以竹欄﹐旁有坊曰「偕樂」。坊柱懸一板﹐題曰「鹿濯濯﹑鳥翯翯﹐牣魚躍」』。余聞而笑﹔客問故﹐余曰﹕『此皆「誌略」所載﹐事隔數十年﹐一字不易﹔可謂印板文字矣』。從客皆笑。

初四日﹝甲寅﹞﹐晴。國王來謝﹐先遣長史以柬來﹔因煮茗以俟。預遣僕出館﹐記儀衛以告。亭午﹐國王至﹐相見如儀﹔並饋刀﹑布等物﹐再辭不得﹐乃受之。通事致詞﹐述國王感戴之誠﹔余亦述皇上體卹外藩至意以答之。茶罷﹐辭歸。先﹐國王未受封時﹐戴烏紗帽﹐雙翅側衝上向﹔盤金﹐朱纓垂頷下﹐束五色絳。至是﹐冠皮弁——狀如中國梨園演王者便帽﹐前直列花瓣七﹔衣蟒﹐腰玉。肩輿如中國顯轎﹐中置大椅﹔上施亭蓋﹐無帷幔﹔轅粗而長﹐無絆﹑無橫木﹔以八人﹐左右肩之而行。問僕﹕『儀衛若何』﹖對云﹕『鼓吹八﹐鳴金四﹐方棍﹑紅隔路各二﹐旗十二﹐鐵叉﹑典槍﹑狼牙鉤各二﹐長鉤﹑鉞斧各四﹐長桿槍三十二﹐月牙叉四﹐雞毛帚十二﹐馬尾帚﹑大刀﹑黃傘﹑花傘各二﹐看馬四﹐提鑪﹑黃緞團扇﹑綠珠團扇各二﹐印箱﹑衣箱各一﹐紅桿槍﹑長腰刀﹑長斫刀各四﹐黑腰刀二﹐大掌扇一﹐金鑪﹑金葫蘆﹑綠珠兜扇各二﹐小雞毛扇四﹐蠅拂﹑金漆匣各二﹔法司以下皆從行﹐紫帽近二十人﹑黃帽百餘人』。

初五日﹝乙卯﹞秋分﹐晴。大颶旬﹐不應。梁長史來﹐問以年歲丰歉﹖對曰﹕『大丰﹐薯可四收』。余閱「誌略」﹐知琉球田多瘠磽﹐獨宜薯﹔又知受封之歲﹐必有丰年。今歲五月稍旱﹐心滋愧﹗因於六月朔﹐默禱甘霖﹔𨿽自後雨不愆期﹐猶恐前旱﹐或損禾﹑薯。聞其言﹐竊自徼幸﹗是皆皇上雨露之恩﹐沛不擇地﹔海邦臣民﹐倍覺歡欣恭順矣。

初六日﹝丙辰﹞﹐雨。四公子以「寄語」四百餘條來。余昨聞長史言「薯可四收」﹐未敢信﹔復質之四人﹐皆云『誠然﹔非受封﹐歲無此丰年也』。余曰﹕『國以薯爲命﹐亦知有「朱薯頌」乎』﹖皆曰﹕『不知』。余書其詞﹐書以付之曰﹕『薯之用如此﹐愼毋賤視』﹗四人共讀一過﹐矍然曰﹕『吾今而知薯之徳與薯之所以貴也﹗行當傳之邦人﹐毋諱食薯』。

初七日﹝丁巳﹞﹐晴。先是朔日﹐諭法司等官以丁祭之期﹐開示儀注﹐令習禮﹔並開單﹐令備牛﹑羊﹑豕各色祭品。是日五更﹐詣文廟致祭﹐一如中國儀﹔陪祭者﹐琉球紫帽官八﹑黃帽官十有六﹑紅帽生二十有四﹑隨弁二員——國王﹐舊例於王府門外設壇致祭﹐故不與。祭畢﹐偕介山遊和光寺﹐荒廢無可述。途聞見久米村竹籬翦剔﹐可入畫。梁大夫邀至其家﹐小憩﹔庭前樫木三株﹐翦剔如繖。茶罷﹐大夫出紙索額﹐爲題曰「三樹堂」。庭前有聚八仙﹐葉如蘭而柔﹔八月間葉敗﹐從土中挺莖三尺餘。花簇莖頭如萱﹐有紅﹑黃二種。

初八日﹝戊午﹞﹐晴。致祭於關聖帝君廟歸﹐經辻山﹐墟方集﹐因步行集中。觀所市物﹐薯爲多﹔亦有魚﹑鹽﹑酒﹑菜﹑陶木器﹑蕉薴土布﹐粗惡無足觀者。國無肆店﹐率業於其家。問長史﹕『何以市未見錢』﹖對曰﹕『市貨﹐以有易無﹐率不用銀錢』。余聞國中率用「寬永錢」﹐此來亦不見。昨香崖攜示串錢﹐環如鵝眼﹐無輪廓﹔貫以繩﹐積長三寸許。連四貫而合之﹐封以紙﹐上有鈐記。語余曰﹕『此球人新制錢﹐每封當大錢十封。舟回日﹐卽毀之』。蓋國中錢少﹐「寬永錢」銅質又美﹐恐中國人買去﹐故收藏之﹔特制此錢應用。市中無錢﹐以此﹔其用心亦良苦矣﹗

初九日﹝己未﹞﹐陰。余每出﹐見道旁聚觀夷婦﹐衣服﹑勤作多有異﹐未悉其俗。昨歸自集中﹐以問長史﹔始知國中男逸﹑女勞﹐無肩擔﹑背負者。趁集﹑織紉及采薪運水﹐皆婦人主之﹔凡物﹐皆戴之頂。女衣旣無鈕﹑無帶﹐又不束腰﹔而國俗男女皆無褲﹐勢須以手曳襟。襟較男衣長﹐疊襟下爲兩層﹐風不得開。因悟髻必偏墮者﹐以手旣曳襟﹐須空其頂以戴物﹔童而習之﹐𨿽重百斤﹐登山涉澗無傾側﹕是國中第一絕技也。其勤作時﹐常捲兩袖至背﹐貫繩而束之。發垢卽洗——洗用泥﹐脫衣結於腰﹐赤身低頭﹐見人亦不避。抱兒﹐惟一手叉置腰間﹐卽藉以曳襟。問以不作鈕故﹖無能知其義者。

初十日﹝庚申﹞﹐晴。偕介山往拜國王﹐先遣通事投簡。午初﹐至王府﹔茶罷將辭﹐國王遣通事致詞云﹕『此行不宴會﹐無晤語時﹐甚缺主人禮﹐心不安﹗有東苑在崎山﹐去此不二里﹔敢屈駕往遊﹐具便酌作半日談』。與介山固辭﹐國王意益誠懇。不得已﹐同出歡會門﹔畱侍僕六人﹐余悉遣歸﹐毋令靡費。折而北﹐逐瑞泉下流﹔至龍淵橋﹐匯而爲池﹐廣可十丈﹑長可數十丈。扞以堤﹐曰龍潭﹔水淸﹐魚可數﹐荷葉半倒。再折而東﹐有小村。筱屏修整﹐松蓋陰翳﹔薄雲補林﹐微風嘯竹﹕園外已極幽趣。入門﹐板亭二﹐南向﹔更進而南﹐屋三楹。亭東有阜﹐如覆盂。折而南﹐有巖西向﹐上鐫梵字一﹐畫如「■﹝雨上﹝呂弓﹞下﹞」﹔下蹲石獅一﹐飾以五釆。再下﹐有小方池﹐鑿石爲龍首﹐泉從口出。有金魚池﹐前竹萬竿﹑後松百挺。再東爲望仙閣﹐閣前有「東苑」額﹐前使汪楫題並跋﹔後爲能仁堂。東北望海﹑西南望山﹐國中形勝﹐此爲第一。且遊且記﹐走筆和壁間徐澄齋韻四首。國王請入座﹐食品略仿中國﹐器皆景徳瓷。設髙席如京師半桌﹐椅曰交椅。席三﹐天使﹑國王各坐其一﹔紫帽司酒﹑黃帽司肴﹐皆跪進。金壺髙尺許﹐形如鳩﹔金盤圓而微鼓﹐凹其中以受杯。金爵圓﹐闊上而稍削其下﹐可容五合﹔兩耳髙出爵面。唾壺﹑漱盂﹑煙架﹐畢具座側。酒三行﹐國王遣官致寒溫﹔又三行﹐遣官致謝於國王﹐辭已旣醉。國王再三勸﹐又三行﹐肴已九進。酒止﹐飽飯一甌﹐撤席。通事致詞云﹕『國王備有舞﹑樂﹐舊供七宴﹔今旣不宴會﹐可令裝束見﹐以表誠敬』。隨令舞童排列階下﹐人二十有四﹔年率十五以上﹐皆髙梳云髻﹐戴花滿頭﹐著采衣。衣長曳地﹑袖長等身﹐兩脇不縫﹐朱襪不履﹕人物美秀﹐盡宦家子弟。余與介山贊嘆稱謝。先是﹐巡捕密稟﹐已遣人歸館取賞物﹔至是﹐各賞一扇﹑一巾﹐遣令去。國王尙欲具酒﹐時已黃昏﹐固辭﹔乃告別。歸路列炬數里﹐炬長二丈餘﹔林鳥盡驚﹐檐雀暗墮。蓋國王欲誇耀於客﹐未免過費﹔然七宴旣捐﹐所省已不少矣。

十一日﹝辛酉﹞﹐晴。遣官入王府致謝﹔國王以瓷薰鑪二枚見饋﹐受之。食後﹐鄭得功來。問以外島何實﹖對曰﹕『分之爲三十六﹐合之惟十二。如東四島﹐姑達佳﹑津奇奴﹑巴麻﹑伊計﹐其實也﹔西惟姑米﹑馬齒﹐分馬齒而東西之﹐則爲三島﹔南有太平山﹑伊奇麻﹑伊良保﹑姑李麻﹑達喇麻﹑面那﹑烏噶彌七島﹐而總謂之太平山﹔西北惟葉壁﹑硫磺﹑椅山爲大﹐截姑米遠支而北之﹐又有度那奇﹑安根呢﹐爲五島﹔東北有由論﹑永良部﹑度姑﹑由呂﹑烏奇奴﹑佳奇呂麻﹑大島﹑奇界八島﹐而總謂之烏父世麻﹔西南爲八重山﹐支而分之﹐又有烏巴麻﹑巴度麻﹑由那姑呢﹑姑彌﹑達奇度奴﹑姑呂世麻﹑阿喇姑斯古﹑巴梯呂麻﹐爲九島』。問何以治之﹖對曰﹕『擇本島能中山語者﹐給黃帽﹐爲酋長。歲遣親云上監撫之﹐名奉行官﹔主其賦訟﹐各賦其土之宜以貢於王』。問間切有無何別﹖對曰﹕『間切者﹐外府之謂﹔首裏﹑泊﹑久米﹑那霸四府爲王畿﹐故不設。此外皆設職在親民﹐察其村之利獘而報於親云上』。問間切略如中國知府乎﹖對曰﹕『然。中山屬府十四﹑間切十﹐山南省屬府十二﹐山北省屬府九﹑間切如其府數。此外﹐有勢頭官﹑裏之子親云上﹑築登之親云上﹑裏之子座﹑築登之座﹐皆親民之官也』。

十二日﹝壬戌﹞﹐雨。梁長史來﹐問以『國俗重僧﹐上人名尢貴﹔有道徳﹑知識可述者否』﹖對曰﹕『昔中城縣姑場村有陶姓﹐先世簪纓﹐中落業農。有子松瑞﹐性穎悟﹐美秀而文。五歲﹐讀書過目卽成誦﹔父母愛之﹐乃令業儒﹐就師於首裏。年十五﹐丰姿益俊﹐婉如處子。一日﹐歸至浦添﹐暮雨驟至﹔見燈火出林間﹐逐火行﹐得人家﹐剝啄借宿。有少女﹐燭而應門﹐室更無人﹔兒遠嫌﹐卽欲他投﹐女以虎豹嚇之。兒進退維榖﹐徘徊門外。女曳之入﹐欲具酒﹔兒辭﹐伏案假寐。女潛偎就﹐薦枕席。兒以男女大倫﹐風化攸關﹔婉謝之。女求愈急﹐兒拒益力。女佯羞﹐入戶將有謀﹔兒乘間逸﹐覺追者有虎气。適至萬壽寺﹐大呼求救﹐寺僧普徳入而坐之。方丈遣其徒置鐘於門﹐女追至﹐不敢入﹐繞鐘號﹔鐘忽躍起﹐覆之。天明﹐兒辭謝﹐僧送之門﹔啟鐘﹐則死貍在焉。松瑞後官至紫巾官』。嗚呼﹗僧乃術家流﹐非有大知識也﹔然能救正士於危﹐不煩力而妖滅﹐術亦奇哉﹗

十三日﹝癸亥﹞﹐晴。王叔尙周﹑尙容來謁﹐行初見一跪三叩首禮﹐命之坐。茶罷﹐通事致詞云﹕『小邦諸寺﹐圓覺爲大。國王欲屈駕往遊﹐特遣王叔請示』﹗余與介山曰﹕『閒居候風﹐得勝地遊覽固佳﹐但不宜過費﹔費則同於宴會﹐卽不敢往矣』﹗爲定期於十六日——尙周者﹐國相而攝政者也。

十四日﹝甲子﹞﹐晴。伽藍暴﹐不應。潮至﹐長史請觀漁﹐偕介山裏度登舟。漁舟數千集於漫湖﹐背湖雁排。提网立﹐截湖而撒之﹔徐逐网進舉﹐約以金聲﹐潑剌不絕﹐置船頭。層檢至盡﹐理而張之肘﹔再撒再進﹐且漁且行。近中島﹐聚獲而驗之﹐大近百餘尾﹑小餘千頭。大﹐例畱充供應。陪臣請其小者﹐命委地作數十堆﹐策而分之﹔漁人固不知策﹐嘆其公而傳其法焉。

十五日﹝乙丑﹞﹐晴。行香。國王遣人賀節﹐並饋肴酒。嫌中秋例宴會﹐卻之再﹔長史以賀節爲辭﹐乃受之。國俗﹐自初十至此﹐並蒸米拌赤小豆爲飯相餉﹐以祭月﹔風同中國。是夜﹐與介山邀從客露飲。月光澄水﹐天色拖藍﹔風寂動息﹐潮聲雜絲肉聲自遠而至﹕恍置身三山﹐聽子晉吹笙﹑麻姑度曲﹐萬緣俱淨矣。

十六日﹝丙寅﹞﹐晴。遣人入王府謝。食後﹐偕介山遊圓覺寺。度觀蓮橋﹐橋亭供辧才天女﹐云卽斗姥。將入門﹐有池曰圓監﹔荇藻交橫﹐芰荷半倒。國王迎於山門外﹐王叔以下跪迎。門髙敞﹐有樓翼然﹐左右金剛四﹐規模略仿中國﹔佛殿七楹。更進﹐大殿亦七楹﹐名龍淵殿。中爲佛堂﹐左右奉木主﹐亦祀先王神位兼祀祧主﹐與「誌略」所載同。左序爲方丈﹑右序爲客座﹐皆設席﹐周緣以布﹐下襯艸極平而淨﹐名曰「踏腳綿」﹔使院日踐之﹐而未得其名也。前楹板閣﹐護雕欄。方丈前爲蓬萊庭﹐左前香積廚。廚側有井﹐名石冷泉。客座右爲古松嶺﹐奇花異石﹐錯列松間。左廂爲僧寮﹐右廂爲獅子窟。僧寮南﹐有樂樓﹔樓南有園﹐饒花木。寺僧無知識﹐頗愧喝三經山宗派。遊畢﹐食篷萊庭﹐國王頗勸酒。暮歸﹐列炬如前。

十七日﹝丁卯﹞﹐雨。世傳十八爲潮生辰﹐國俗於是夜候潮波上。按潮說不一﹕「山海經」以爲海鱛出入吐納﹐「異魚圖贊」主之﹔浮屠氏以爲神龍變化﹐義仿「海經」﹔「抱朴子」以爲兩水相合相蕩﹐「吳越春秋」以爲伍員之靈﹕是皆鑿空﹐無足深辧。盧肇「賦」以日气出入﹐衝激而成﹔「髙麗圖經」謂天包水﹑水承地﹐地沈則水溢﹑地浮則水縮。余襄公獨以爲水之應月﹐各從其處﹕月臨卯酉﹐則水漲於東西﹔臨子午﹐則水平於南北。邵康節亦以爲潮者﹐月之喘息。數說皆有理解﹐而「應月」之論尢精。方諸見月津而爲水﹐其明驗也﹔然要不離乎陰陽呼吸之气。余住此三月﹐日記潮候﹐較內地率後三辰。如福州望日以午滿﹐球陽滿以戌﹔則又水生於西而歸於東﹐地气不同。如候日出者﹐地有髙卑﹐則時有先後﹔日月出時不易﹐則潮生亦不易﹕故曰潮信。

十八日﹝戊辰﹞﹐晴。子刻﹐偕寄塵至波上﹔艸如碧毯﹐沾露愈滑。扶僕行﹐憑垣倚石而坐。醜刻﹐潮始至﹐若雲峯萬疊﹐捲海飛來。須臾﹐鮏气大盛﹐水怪搏風﹐金蛇掣電﹔天柱欲折﹐地軸暗搖。雪浪濺衣﹐直髙百尺﹔未敢遽窺鮫宮﹐巳若有推而起之者。迷離徜恍﹐千態萬狀﹔覺枚乘七發﹐形容未盡。潮旣退﹐始聞噌■﹝口宏﹞之聲出礁石間﹔徐步至護國寺﹐尙似有雷霆震耳。潮至此﹐觀止矣﹗

十九日﹝己巳﹞﹐雨。向世徳以「寄語」二百餘條來﹔問之曰﹕『聞國盡戒僧﹐犯戒柰何』﹖對曰﹕『國俗﹐男欲爲僧者聽。旣受戒﹐有廩給。有犯戒者﹐飭令還俗﹐放之別島』。又問﹕『聞女子願爲土妓者﹐亦聽。接交外客﹐女之兄弟仍與外客敍親往來﹔信乎』﹖對曰﹕『誠有之。然率皆貧民﹐故不以爲恥。若已嫁夫而復犯姦者﹐許女之父兄自殺之﹔不以告王。卽告王﹐王亦不赦。此國中良賤之大防﹐所以重廉恥也』。

二十日﹝庚午﹞寒露﹐晴。國王遣法司來﹐請遊南苑。香崖邀長史趁集購布﹐過長史家﹐遂畱飲。歸﹐問以所聞﹔對曰﹕『國人率恭謹﹐有所受﹐必髙舉爲禮﹔有所敬﹐則俯身搓手而後膜拜。勸尊者酒﹐酌而置杯於指尖﹐以爲敬﹔平等﹐則置手心。因長吏命其子進酒﹐故得聞之』。余始悟國王進酒之禮悉仿中國行﹐非國俗也。

二十一日﹝辛未﹞﹐晴。自此至二十七﹐皆龍神大會暴期。楊大鳳以「寄語」二百餘條來﹐問以歲時慶忌。對曰﹕『元旦至六日﹐賀節﹔初五日﹐迎竈。二月﹐祭麥神﹔十二日﹐浚井﹐汲新水浴﹐謂之洗百病。三月三日﹐作艾糕相饋。五月五日﹐競渡』。余曰﹕『五月後﹐我已目擊。歸舟當在十月﹐請述十月後者』﹗文鳳曰﹕『十二月八日﹐作糯米糕﹐層裹棕葉﹐蒸以相餉﹐名曰鬼餅。二十四日﹐送竈。正﹑三﹑五﹑九爲吉月﹐婦女率遊海畔﹐拜水神祈福。逢朔﹑望﹐羣至炮臺汲新水獻神﹕此其略也』。余獨疑國俗敬佛﹐而不知四月八日爲佛誕辰﹔臘八鬼餅如角黍﹐而不知七寶粥﹖

二十二日﹝壬申﹞﹐晴。食後﹐偕介山遊南苑。越中島﹑富盛折而東﹐循行阡陌間﹐水田漠漠﹐番薯油油﹐絕無秋景﹔薯有新種者﹐問知已三收矣。再入山﹐松陰夾道﹐茅屋參差﹐田家之景可畫。計十餘里﹐始入苑。村名姑場川﹐卽「誌略」所載「同樂苑」也﹔國王新易今名。苑踞山脊﹐軒五楹﹔夾石爲復閣﹐頗曲折。軒前有池﹐新鑿﹔狹而東西長﹐疊礁爲橋。橋南新阜壘壘﹐卽鑿池棄土也﹔因壘以爲亭﹐僅容三人﹐宜遠眺。亭東植奇花異卉﹕有花絕類蝴蝶﹐絳紅色﹐葉如嫩槐﹐曰蝴蝶花﹔有松葉如白毛﹐曰白髮松。池東舊有亭﹐圯﹔以布代之。池西有閣﹐方丈餘﹐頗軒敞——山下多薯田﹔四面風來﹐宜納涼。國王請額﹐介山題其閣曰「迎暉」﹔余亦爲題其亭曰「一覽」。軒北﹐有松﹑有鳳蕉﹑有桃﹑有柳。黃昏﹐將辭去﹐國王命舉煙火﹐略與中國同。

二十三日﹝癸酉﹞﹐晴。長史來言﹕『北山前夜出蛟﹐幸去島遠﹐未傷人』﹗余曰﹕『蛟入海﹐尙爲患乎』﹖對曰﹕『間亦有之。聞昔義本之世﹐有蛟入海﹐潛北谷縣無漏溪﹐歲爲民害。陰陽家言須用童男女爲犧祭﹐患可已。王曰「我何忍以赤子爲犧哉﹗如不得已﹐請犧我」﹗眾官進曰「犧用童﹔以一童而救萬民﹐王其許之」﹗乃下教曰「有童男女爲國棄身者﹐予家萬金」。時宜野灣縣有章氏兒名思徳者﹐年十二﹔姊名眞鶴﹐長思徳二歲。幼失父﹐家甚貧﹐事母至孝﹔日出﹐采時果﹑拾桑椹﹐以供食。一日﹐思徳行縣前﹐聞王教﹔歸語其姊﹐願以身爲犧﹐得金養母。姊曰「汝承宗祧﹐任甚重。我女也﹐生無益於母﹐不如死」﹗思徳固爭之﹐姊急﹐欲自刎﹔思徳從之。將告母﹐姊曰「不可告也﹔告必不行」﹗因紿母曰「來日將往海汲水煮鹽」。母曰「我夜夢乘龍升天﹐至今猶悸﹗可毋往」﹗眞鶴曰「夢﹐虛也﹔何信焉﹗況夢無凶」。詰旦﹐潛與弟出門﹐哭別於野﹔遂投縣自訴。縣乃授女於巫﹐擇吉往祭。祭之日﹐雲霧四塞﹐有蛟眼如星﹑口吐火﹔巫祝方畢﹐將投矣﹐忽霹靂一聲﹐風雨交至。有老人如壽星者﹐左執旗﹑右握劍﹐且趨且叱﹔眾驚﹐莫敢仰視。及霽﹐遂失蛟。縣馳以告於王﹐王旣感雷雨之變﹐又念姊若弟忠且孝——天且憐之﹐萬金不足酬﹔乃取眞鶴爲子婦﹐而以女妻思徳焉』。嗚呼﹗捨生成孝﹐烈士猶難﹔況弱女稚兒哉﹗乃一念感格﹐事濟而身不必死﹐且致富貴﹔天之報施孝子﹐豈不厚哉﹗

二十四日﹝甲戌﹞﹐晴。馬法司邀遊天王寺。寺在圓覺寺東北﹐規模略類圓覺﹐宏敞不如﹔亦有木主祀王父﹑世子之未冊立者﹐並祀王妃。有鐘﹐爲景泰七年﹝丙子﹞鑄。中奉金剛﹐手七星輪及刃。有艸﹐葉闊如蘭﹐中綠而白緣其邊如綫﹐花長尺餘﹔名烏木毒。又一葉叢生﹐無花﹑無枝榦﹐名一葉。又有葉如貼梗海棠﹑子如豆莢者﹐問知爲雷山花﹐土名吉茄﹔以四﹑五月花﹐類牽牛而小﹐作鴉翠色﹕皆異種也。

二十五日﹝乙亥﹞﹐晴。寄塵遊波上歸﹐爲餘言﹕『板閣無他神﹐惟掛銅片幡﹔上鑿「奉寄禦幣」字﹐後署云「元和二年﹝壬戌﹞」。其唐時物乎』﹖余曰﹕『「誌略」已辧之矣﹔云「日本馬場信武撰「八封通變指南」內列「三元指掌」云﹕上元起永祿七年﹝甲子﹞﹑止元和三年﹝癸亥﹞﹐中元起寬永元年﹝甲子﹞﹑止天和三年﹝癸亥﹞﹐下元起貞亨元年﹝甲子﹞」。今元祿十六年﹝癸未﹞﹐國中旣行「寬永錢」﹐證以「元和」日本僭號﹐知琉球舊曾臣屬日本﹐今諱言之矣』。

二十六日﹝丙子﹞﹐晴。有秀才■﹝王處﹞榮饋蚫魚一斤﹑菊八盆﹐標名於竹片﹐曰「太白仙影﹑曉錦朝霞﹔秋山淸曙﹑祥星黃霞」。花半開﹐葉自根而上﹐無一損者。問來意﹖對曰﹕『小底性嗜菊﹐又嗜書﹔願以菊求書』﹗袖出紙一卷。噫﹗生亦雅矣。因畱紙於案﹐收其菊而還其鮑。問以姓所自出﹐茫無以應﹔始知爲璩姓之誤。字書已載「■﹝王處﹞」字﹐無足怪﹔惟以鮑魚爲「蚫」﹐則無其字矣。

二十七日﹝丁丑﹞﹐晴。紫金大夫陳天寵饋花二盆﹕一禪菊﹐卽中國萬壽菊﹐俗名江西辣也。一野牡丹﹐花累累如鈴鐸﹐素瓣紫暈﹐檀心圓而大﹐頗芳烈。「誌略」云﹕『二﹑三月花』﹔今八月復花﹐知凡花常開四季矣。坐頃﹐出紙一束﹐索詩﹑索書﹔並出所作詩求政﹐詩亦有淸思。邦人但解律詩﹐無能古體者﹔楊文鳳亦然。

二十八日﹝戊寅﹞﹐雨。從僕購得應潮雞﹐雄純黑﹑雌純白﹐皆短足長尾﹐馴不避人。先﹐香崖購一犬﹐小而毛豹斑﹐性靈警﹔與飯不食﹐與薯乃食﹕知人皆食薯矣。球地鼠﹑雀最多﹐而鼠尢虐。亦有貓不知捕鼠﹐邦人以爲玩﹔乃知物性亦隨地而變。「汪錄」謂「有大犬﹐能傷人」﹔問國人﹐曰﹕『無之』。亦未見有鵝﹑鴨﹔鳥獸之屬不產於海﹐其少也固宜。

二十九日﹝己卯﹞﹐晴。食品有異螺﹐大如盆而色綠。寄塵云﹕『粵產有勺﹐白身而綠柄﹔卽此殼』。邦人但貪其肉﹐不解爲器﹔亦間飾螺鈿﹐粗惡不足貴。又有魚﹐周圍五爪﹐長三﹑四寸﹔名曰壁虎魚。——方言謂之呀紙媽菩﹔餘皆不能食。

九月朔日﹝庚辰﹞﹐晴。行香後﹐往驗封舟。知二號船以無龍骨爲浪擊損﹐不堪再渡重洋﹔速命購材補修﹐並令艌頭號船。是日﹐初見紙鳶﹐制無精巧者﹐兒童多立屋上放之。按中國多於淸明前﹐義取張口仰視﹐宣導陽气﹐令兒少疾。今放於九月﹐失其旨矣。然地非九月紙鳶不能上﹐則風力與中國異﹔卽此可驗球陽气暖﹐故能十月種稻。聞日本﹑臺灣亦然﹐東洋气候同矣。國王起居如例。

初二日﹝辛巳﹞﹐晴。遣官入王城﹐初見鷹。此邦少禽﹐匪獨無鴈﹔鷹爲東北風飄至﹐至亦不多。率類癡﹐不能擊﹔兒童獲之﹐繩系以爲玩﹐至死乃已。又有鳥綠羽白尾﹐狀如鶯﹐亦於是日至﹔名曰麻石﹐人多籠養之。是日﹐集兵於演武場試槍。

初三日﹝壬午﹞﹐雨。香崖歸自集中﹐謂余曰﹕『此邦屋俱不髙﹐瓦必■﹝同瓦﹞﹔何也』﹖曰﹕『以避颶也』。『地板必去地二﹑三尺者﹐何也』﹖曰﹕『以避濕也』。『屋脊四出如八角亭﹐四面接修﹐更無重構復室﹔何也』﹖曰﹕『以省材也』。『屋無門戶﹐上﹑下限刻雙溝﹐設方格﹐糊以紙﹐左右推移﹐更不設暗櫰﹑何也』﹖曰﹕『利省便﹐恃無盜也﹔臨街﹐則設矣』。『神龕置靑石於鑪﹐實以沙﹔何也』﹖曰﹕『祀祖神也。國以石爲神﹐無傳眞也』。『屋上瓦獅何名』﹖曰﹕『「隋書」所謂「獸頭骨角」也』。『壁無粉墁﹐何也』﹖曰﹕『示朴也。貴家間有糊呀粉花箋者﹐習華風﹐俗漸奢也』。香崖曰﹕『國地不加增而生齒日繁﹐人滿柰何』﹖余笑而不答。

初四日﹝癸未﹞﹐雨。先是﹐國王以禦書「海表恭藩」額業經鐫飾懸奉﹐請往瞻拜﹔已爲定期此日﹐𨿽雨亦往。食後﹐偕介山入王宮﹐升樓及前楹﹐禦書懸焉。金碧輝煌﹐永爲鎭國之寶﹔敬謹瞻拜畢。國王邀入南宮﹐指示園中花木﹐異種有地分木﹐葉如榖樹﹐小白花叢生﹔云葉毒﹐可藥魚。又有梯沽髙數丈﹐如柿﹐作「品」字形﹐對節生﹐直榦少枝﹔云花開四月﹐附幹攢朵﹐色紅如紫木筆﹐蕊長尺餘。由園折而西上王城﹐有亭依城﹐立望極遠。因與國王小憩亭中﹐品瑞泉﹐縱觀中山八景——八景者﹐「泉崎夜月」﹑「臨海潮聲」﹑「夈村竹籬」﹑「龍洞松濤」﹑「筍崖夕照」﹑「長虹秋霽」﹑「城嶽靈泉」﹑「中島蕉園」也。亭下多棕櫚紫竹﹔竹叢生髙三尺餘﹐葉如棕﹐狹而長﹐卽所謂觀音竹也。亭南有蚶殼長八尺許﹐貯水以供盥﹔知大蚶亦不易得。遊畢﹐將辭歸﹔國王畱飲﹐命王弟出見——年十四﹐翩翩濯濯。是日﹐見案上有墨﹐長五寸﹑寬二寸﹔有老坑端硯﹐長一尺﹑寬六寸﹕疑爲舊物。命通事取視﹐墨有「永樂四年」字﹐硯背有「元丰七年四月﹐東坡居士畱贈潘邠老」字﹔問知爲前明受賜物也。國中又有「東坡先生詩集」﹐知王不但寶其硯矣。

初五日﹝甲申﹞﹐晴。國王遣官送菊二十餘盆﹐花葉並茂。根際皆以竹簽標名﹐內三種尢異。一名金錦﹐朵兼紅﹑黃﹑白三色﹐小而繁﹐燦如列星﹔一名重寶﹐瓣如蓮而小﹐色淡紅﹐絕類通艸相生﹔一名素球﹐瓣寬不類菊﹐重疊千層﹐白如雪﹕皆所未見者

初六日﹝乙酉﹞霜降﹐晴。向循師邀寄塵食﹐歸言初見獅子舞﹔余曰﹕『柰何』﹖寄塵曰﹕『布爲身﹑皮爲頭﹑絲爲尾﹐翦彩相毛飾其外。頭﹑尾﹑口﹑眼皆活﹐鍍睛﹑貼齒。兩人居其中﹐俯仰跳躍相馴狎歡騰狀』。余曰﹕『此近古樂矣』。按「舊唐書」「音樂志」﹕『後周武帝時﹐造太平樂﹐亦謂之五方獅子舞』。白樂天「西涼妓」云﹕『假面夷人弄獅子﹐刻木爲頭絲作尾﹔金鍍眼睛銀貼齒﹐奮迅毛衣擺雙耳』﹕卽此舞也。

初七日﹝丙戌﹞﹐雨。楊文鳳﹑四公子來﹐各送「寄語」三百餘條。飲之酒﹐問之曰﹕『聞此邦產馬﹐亦有駿乎』﹖文鳳曰﹕『駿不易得﹐癖亦生禍』。余曰「有說乎」﹖對曰﹕『昔首裏髙平良者﹐官鎖側﹐性驕侈。聞大謝庇椰有駿﹐曰飛兔﹔欲奪之。庇椰有馬癖﹐固不與﹔平良密賂其僕﹐鴆庇椰而奪其馬。庇椰有二子﹐長曰謝納﹑次爲僧曰慶運﹔陰謀復仇﹐托獅象戲藝以乘其間。會平良家有異馬入神龕﹐心惡之﹐避舉小灣﹔家人不之從也﹐而妻時往省焉。謝納聞之﹐藏劍於竹以挑戲具﹐與弟慶運往﹔遇平良之妻於路﹐妻固耽戲﹐且欲悅其夫﹐呼而觀之。日暮﹐妻欲歸﹐平良送之門﹔謝納急從後拔劍﹐刺殺平良﹐僕驚散。慶運追及其妻﹐亦殺之』。嗟乎﹗以弄馬之故﹐禍及其身﹐豈獨唐成公哉﹗書之﹐以戒癖馬者。

初八日﹝丁亥﹞﹐晴。王叔尙周邀遊辧嶽。嶽在王宮東南三里許﹔過圓覺寺﹐從山脊行﹐水分左右﹐堪輿家謂之過峽﹐中山來脈也。山大小五峯﹐最髙者爲之辧嶽﹔灌木密覆。前有石柱二﹐中置柵﹐柵外板閣二楹。少左有小石塔﹐左右列石案五。入門﹐石磴折而東﹐數十級。至頂﹐有石鑪二﹐西祭山﹑東祭海。嶽之神曰祝祝﹐天孫氏第二女也。國王受封﹐必齋戒親祭。正﹑五﹑九月祭山海及護國神﹐皆於此國之鎭山也。王叔尙容﹑法司﹐紫金官皆從遊﹐遊畢﹐各以食榼供茶點——榼制精巧﹐或滲金朱漆﹑或滲銀黑漆﹐率刳木爲之﹔中疊方器四﹐置食物﹔旁置酒壺二﹐盞﹑箸略備。未刻﹐將歸﹐尙周邀至家——屋宇堅朴﹐庭饒石山花木。月橘尢多﹐葉細如棗﹐小白花甚芳烈﹐一名十里香﹔實如天竹子﹐稍大。聞二月中﹐紅累累滿樹﹐若火齊屏﹔惜未及見。有石池﹐方廣數尺﹐養龍眼魚十餘尾。尙周求額﹐爲題曰「樂魚精舍」。

初九日﹝戊子﹞﹐風雨。重陽暴﹐應。國王遣法司饋水火鑪——二鑪通盛以木箱﹐下二層黑漆奩三﹑四事﹐藏茗﹔茗上置鑪﹐銅表錫裏﹐一置水﹑一置鑪﹐空其周以煎水。余每出遊﹐茶吏攜一具以隨﹐愛其輕簡。國王饋﹐有因以其爲土物也﹐受之。

初十日﹝己丑﹞﹐微雨。梁煥來﹐問以迎賓禮。對曰﹕『國無揖讓之煩。客至﹐不迎﹐隨意坐。主人卽具煙架﹐內火鑪﹑竹筒﹑木匣各一﹔橫煙管其上﹐匣以貯煙﹑筒以棄灰也。遇所敬客﹐乃烹茶﹔以細米粉少許雜茶末﹐入沸水半甌﹐攪以小竹帚﹐以沫滿甌面爲度。客去﹐亦不送』。噫﹗此固眞率﹐無乃太簡乎﹗

十一日﹝庚寅﹞﹐雨。舊例﹐重陽爲第四宴﹐具龍舟競渡於龍潭﹔已辭之矣。是日﹐長史來言﹕『龍舟具備﹔𨿽不宴會﹐曷觀競渡乎』﹗余曰﹕『競渡﹐宴會之實也﹔烏乎可』﹗琉球亦於五月競渡﹐重陽之戲專爲宴天使設﹐更不可不辭。自此至十五﹐爲龍神朝帝暴。

十二日﹝辛卯﹞﹐雨﹐風。法司向天迪請遊家園﹐辭。時無霜﹐花艸不殺﹐蚊雷不收。荻花盛開﹐條弱如柳﹑葉似楡﹐作「品」字形﹔花綴葉間如緣﹐紫艷類扁豆花。古巴梯斯實﹐又名闊利子﹔髙數丈﹐葉如柿﹐花五椏。實紅﹐大於諫果而少匾﹐仁亦類之﹔味甘香。小兒爭食﹐不以饋客。試取嘗之﹐微有鮏气。

十三日﹝壬辰﹞﹐雨。王叔尙容邀遊末吉﹐以雨辭。供應所送海松﹑石芝各一盆。海松色如火﹐枝榦大小勻通至杪﹐葉酷肖側柏﹔根盤石上﹐石黑如枯樁。每本幹三﹑四出﹐髙三﹑五尺不等。石芝﹐或肖荷葉荷花﹑或肖芝﹑或肖鹿角﹑或肖羊肚﹐色或靑﹑或黃﹑或白﹐髙二﹑三尺不等﹔皆玲瓏縐透可玩﹐然气極腥。細砂積結而成﹐質又極脆﹔故不能致遠。惟馬齒人能泅水﹐深入斸石取之出水﹔不二十日色漸退﹐枝葉花瓣漸凋。意其初生﹐亦必有气類相感﹐故能胎結生气﹐自小而大。問之土人﹐莫明其故﹔統名曰「砂」。

十四日﹝癸巳﹞﹐晴。偕從客等策騎由泉崎渡﹐過丰見城﹔越南山度絲滿村﹐人家皆面海﹐奇石林立。遵海而西有山﹐翠色攢空﹐石骨穿海﹔曰砂嶽。時午潮初退﹐白石粼粼﹔羣馬爭馳﹐飛濺如雨。再西﹐度大嶺村﹐叢棘爲籬﹐漁网數百曬其上。村外水田漠漠﹐泥淖陷馬﹐有牛放於岡。「汪錄」謂「馬耕無牛」﹔今不盡然。截山而北渡﹐過卻金亭﹐返照已入港矣。

十五日﹝甲午﹞﹐晴。行香﹑起居如例。令船戶速理封舟﹐以俟風信。食後﹐楊文鳳偕四公子各以「寄語」百餘條來。余每疑球俗恭謹而懦﹐何更有按司割據事﹖因問文鳳曰﹕『余來已五月﹐見風俗謙謹﹐當無機械變詐者』﹖對曰﹕『人心難測﹐豈盡謙謹﹗昔有中城按司毛國鼎者﹐性忠毅﹐有智謀才略﹐誠格上下﹔國倚爲重鎭。有勝連按司阿庸者貴爲郡馬﹐性貪狡﹐亦有文武才﹐陰謀不軌﹔憚國鼎﹐未敢發﹐謬爲敬慕﹐實欲害之。忽日暮﹐倉皇語國鼎﹕「適聞海東有警﹐欲速圖之﹐恐力弱。按司如以兵濟我﹐則無慮矣」﹗國鼎曰「此國事也﹐何敢委﹗問期」﹖庸曰「事不可遲﹐遲則變矣﹗請公來日密陳兵於末吉以待我」﹗國鼎許之。庸偵其兵已出﹐奔告王曰「國鼎將爲亂」﹗王曰「無之」﹗庸曰「臣不敢欺﹐兵陳末吉矣。需﹐悔無及」﹗王乃遣信臣登髙望之。歸報曰「信」﹐遂急以兵付庸。庸得兵﹐乃遣人以王教示國鼎﹐且趣之曰「不早自裁﹐兵且至」﹗國鼎知爲所賣﹐無以自明﹐乃自刎。庸遂以兵圍其家﹐無老幼盡殺之。國鼎有妾曰查﹐山南查國吉之女也﹔生二子﹐長曰鶴﹑次曰龜。年十二﹑三﹐英偉過人。時隨母歸寧﹐未及難。聞其父遇害﹐日夜圖報﹔變姓名往伺於勝連﹐與母泣別。母各賜以劍﹐且囑曰「仇不復﹐無相見也」﹗阿庸旣殺國鼎﹐心無所忌﹐志益髙﹑謀益肆﹔日攜俊童美女﹐遨遊山水間﹐歌以行樂。鶴﹑龜聞之﹐乃藏劍艷裝而往。至則﹐阿庸已半醉﹐見之﹐疑爲仙也﹔呼而問曰「若能歌舞乎」﹖龜急拔劍﹐鶴止以目﹐齊伏地對曰「能」。命起舞。二子極意承歡﹐鶴並勸從者酒﹔阿庸大喜﹐以劍賜鶴﹑以衣賜龜。二子又提壺急勸之﹐皆大醉。鶴目龜伏庸後﹐自以劍刺其腹﹔庸傷退﹐立未定﹐龜從後急斬之﹐並殺從者。此非貪狡之報乎』﹗余獨愛龜﹑鶴二子皆髫年﹐甘心仇人﹐竟遂其願﹔孰謂童子可欺哉﹗

十六日﹝乙未﹞﹐晴。張良暴﹐不應。遣人至王城﹐並送交「中山世監」。按「世監」載﹕『隋使羽騎尉朱寬至國﹐於萬濤間見地形如﹖龍浮水﹐始曰「流虯」。而「隋書」又作流求﹐謂水行五日而至﹐土多山洞﹐王姓斯歡﹑名渴利兜』﹔與所見又不甚合﹣﹣殆未親至其地﹑親見其人也。「新唐書」作流鬼﹐似見其人形矣﹔而「元史」又作璢球﹑明復作琉球﹐好事者遂加辧證。不知「璢」俗字皆對音﹐無足辧也。「世監」又載﹕『元延佑元年﹐國分爲三。大裏按司據佐敷﹑知念﹑玉城﹑具志頭﹑東風平﹑島尻﹑喜屋武﹑摩文仁﹑眞壁﹑兼城﹑丰見城十一國﹐稱山南王﹔今歸仁按司據羽地﹑名護﹑國頭﹑金武﹑伊江﹑大宜味﹑恩納七國﹐稱山北王。中山惟首裏﹑王城﹑那霸﹑泊﹑浦添﹑北溪﹑中城﹑越來﹑讀榖山﹑具志川﹑勝連﹑三平等國』。余於中山﹑南山遊歷幾徧﹐大村不及二里﹐而卽謂之國﹔未免誇大。至於敍述國王功徳﹐臣子之分宜然﹔然有昏虐之主﹐亦固不諱﹕猶有直筆之遺風焉。

十七日﹝丙申﹞﹐晴。尙容邀遊末吉山。過守禮坊﹐折而北﹔越赤平﹑儀保二村﹐折而東﹔度新橋﹐再折而北﹔萬松排列﹐皆合抱。過萬壽寺﹐不入。再折而東﹐槿籬夾道﹐有峯獨出﹐曰龜山﹔與眾山絕。前附小峯﹐離約二丈許。邦人駕石爲洞﹐連二山﹔髙十丈餘﹐結布幔於洞東。不憩﹐拾級而登﹔行洞上﹐又十餘級﹐乃陟巓。巓恰容一樓——樓無名﹐四面軒豁﹐無戶牖﹔後有石壇﹐祀神處也。余顧長史曰﹕『玆樓俯中山之全勢﹐不可無名』﹗因名之曰「蜀樓」﹐並爲之跋曰﹕『蜀者何﹖獨也。樓何以蜀名﹖以其踞於獨山也。不曰獨而曰蜀者﹐以余爲蜀人﹔樓構以百年而余始名之﹐若有待也。樓左瞰靑疇﹑右扶蒼石﹐後臨大海﹑前揖中山﹔坐其中以望﹐若建瓴焉』。長史請曰﹕『額不可無聯』﹗因書前四語付之。下山﹐遊萬壽寺——今名「徧照」。國王遣人饋柑﹐味極美﹔分食從者。歸路循海而西﹐崖洞谿壑皆奇肖﹐又一勝遊矣。

十八日﹝丁酉﹞﹐陰。寄塵歸自圓覺寺﹐語余曰﹕『今日見踏板戲矣』﹗余曰﹕『此戲載之「徐錄」﹐正月戲也﹔今曷由見』﹖寄塵曰﹕『正月戲﹐非正月始學也﹔時習之矣』。余曰﹕『柰何』﹖寄塵曰﹕『橫木以爲梁﹐髙四尺餘﹔復置板而橫之﹐長丈有二尺。虛其兩端﹐均力焉。夷女二﹐結束衣彩﹐赤雙足﹐各手一巾﹔對立﹐相視而歌。歌未竟﹐躍立兩端﹐稍作低昂﹐勢若水碓之起伏﹐漸起漸髙。東者陡落而激之﹐則西者飛起三丈餘﹐翩翩若輕燕之舞於空也﹔西者落而陡激之﹐則東者復起﹐又如鷙鳥之直上穿雲也﹕疊相起伏﹐愈激愈疾﹐幾若山雞舞鏡﹐不復辧其孰爲影﹑孰爲形焉。俄而勢漸衰﹐機漸緩﹔板未及安﹐齊躍而立。終戲﹐無虛蹈分寸者﹕技至此絕矣﹗惜公等限於禮勢﹐不得同觀』。余曰﹕『何必目擊﹗聞師言﹐如目擊矣』。

十九日﹝戊戌﹞﹐晴。觀音暴﹐不應。法司向天迪邀遊其家。有園三畝﹐山石空靈﹐小池金魚數百尾。福木修整異常﹐葉對節而生﹐形如豕腎﹐厚澤可染﹐裂之漿出﹔實如橘﹐味腥﹔花小而黃﹐又與冬靑異。天迪請題﹐爲顏其額曰「漱石山房」﹐聯曰「明月松間﹐淸泉石上﹔落花水面﹐好鳥枝頭」。

二十日﹝己亥﹞﹐晴。時與介山定期於十月望日登舟。食後﹐入王宮拜辭﹐示以必行﹐便預修表。茶罷﹐國王先行﹐候於東宮——所謂世子府也﹔具果食﹐手奉三爵。飲畢﹐復行一跪﹑三叩對拜禮。辭出﹐王依依如不捨者。便道訪楊文鳳及首裏四公子﹐畱詩爲別。向循師家有呀喇菩一株﹐葉紋對縷如織﹐中邊映日通明作金黃色。「徐錄」謂之「斗縷樹」﹐余疑卽貝多羅樹﹔東禪﹑龍渡兩寺皆有之。寺僧常出數片﹐求書。蓋葉經漚後﹐縷紋具在﹐薄如蟬翼﹐無異貝葉﹔但其大不及耳。實如橘﹐國人用以搾油﹔與福木同號「君子樹」。

二十一日﹝庚子﹞立冬﹐換戴冬帽﹐攺行裝。球陽地暖﹐所攜長襟﹑長褂﹑皮衣皆無用﹔卽過冬﹐中毛羊皮已足。悔此行不知﹐枉費周章。跟役如例而止﹐多則無用。惟從客善書者﹐不可少﹔球人重書﹐請者甚眾﹐兩手不能給也。至備賞扇對﹑筆墨﹑香帕等物﹐亦宜多備﹔體統所關也。琴﹑棋與畫﹐不備亦可。是日﹐初檢行裝。書此﹐後有來者﹐幸毋再誤如余﹗

二十二日﹝辛丑﹞﹐晴。馬法司邀遊天界寺。寺在首里坊﹐南向。西南有石室髙丈許﹐封而不樹﹐中山之塋也﹔尙圓以來皆葬此。規模﹐似圓覺而小。內殿木主﹐獨尙懿爲王父﹐餘皆祀王妃﹑王女。樹有松﹑有桄榔﹑有椰﹑有福滿木。惟福滿最小﹐髙數尺﹐葉似槿﹔子赤﹐累累可食。

二十三日﹝壬寅﹞﹐晴。往別王叔﹑法司諸人。尙容有鳥癖﹐籠養數種﹐有麻石﹑有恨煞﹑有容蕊。別有古哈魯﹐長觜短尾﹐毛色全黃﹔烏鳳﹐如秦吉了﹔石求讀﹐似雀而黃﹔莫讀史﹐似雀而綠。有樹曰喫力﹐髙數丈﹔葉如枇杷﹐子叢生﹐如火齊。花有杜鵑﹑天竺﹑夾竹桃。屋宇極淨﹐其性殆好潔者﹔因爲額之曰「石瘦松淸之室」。

二十四日﹝癸卯﹞﹐雨。聞程順則曾於津門購得宋朱文公墨蹟十四字﹐徐葆光爲之跋﹔今其後裔猶寶之。借觀不得﹐因與介山至其家開卷﹐見筆勢森嚴﹐如奇峯怪石﹐有巖巖不可犯之色﹔想見當日道學气象。字徑八寸以上﹐文曰「香飛翰苑圍川野﹐春報南橋疊翠新」﹔後有名款﹐無歲月。文公在宋﹐不以書名﹔然墨刻流傳世間者﹐莫不寶而藏之。蓋其所就者大﹐筆墨乃其餘事﹔顧能自成一家如此﹐知古人學力無所不至。爲跋數語﹐以志景仰焉。

二十五日﹝甲辰﹞﹐陰。遊都通事蔡淸派家祠。祠初爲淸泰寺故址﹐蔡氏買得之以祀其先﹐內供君謨畫像。並出君謨墨蹟見示﹐知爲君謨的派﹔由明初至琉球﹐爲三十六姓之一。淸派奉其王命﹐護送封舟﹔能漢語﹐人亦倜儻。由祠至其家﹐花木俱有淸致﹔池圓如月﹐爲額其室曰「月波書屋」。大抵球人工翦剔樹木﹑疊砌假山﹐故士大夫家率有邱壑以供遊覽。庭中豎長竿﹐上置小木舟﹐長二尺﹐桅﹑柁﹑帆﹑櫓皆備﹔首尾列風輪五葉﹐掛色旗以候風。渡海之家﹐率預計歸期﹕南風至﹐則合家歡喜﹐謂行人當歸﹔歸則撤之——卽古五兩旗遺意。

二十六日﹝乙巳﹞﹐國王來館送行﹐面饋金骨扇一柄﹐仍手奉三爵。將行﹐遣紫金大夫致詞﹐請照例仍遣陪臣子弟入太學讀書﹐懇回代奏﹔許之。是日﹐國王經行處﹐土人具各戲如前。飭船戶備船具﹑飭兵役理行裝﹐仍往驗二號船工已竣。至陳宅觀蘭﹔球俗嗜蘭﹐謂之「孔子花」﹐陳宅尢多異產。有風蘭﹐葉較蘭稍長﹐味如茴香﹔篾竹爲盆﹐掛風前卽蕃衍。有名護蘭﹐葉類桂而厚﹐稍長如指﹔花一箭八﹑九出﹐以四月開﹐香勝於蘭——出名護嶽巖石間﹐不假水土﹐或寄樹椏﹑或裹以棕而懸之﹐無不茂。有粟蘭——一名芷蘭﹐葉如鳳尾﹐花作珍珠狀。有棒蘭﹐綠色﹐莖如珊瑚﹔無葉﹐花出椏間﹐如蘭而小——亦寄樹活。又有西表﹑松蘭﹑竹蘭之目﹐或致自外島﹑或取之巖間﹔香皆不減蘭也。

二十七日﹝丙午﹞﹐陰﹐風﹔應冷風暴。國俗﹐盥酥漱不用湯。家豎石樁﹐置石盂或蚶殼其上﹐貯水﹔旁置一柄筒﹐晨起以筒盛水澆而盥漱之。客至﹐亦然。地多艸﹐細軟如毯﹔有事﹐則取新沙覆之。是日﹐長史送文萱﹑蕓香二盆。萱﹐重葉小花﹐葉如蘭而闊﹐有靑白相間文﹔蕓﹐叢生﹐子如碧珠﹐開花時一穗數十朵。

二十八日﹝丁未﹞﹐晴。連日以紙索書者甚夥﹐有棉紙﹑淸紙﹐皆以榖木皮爲之﹐惡不中書。有護書紙﹐大者佳﹐髙可三尺許﹐闊二尺﹐白如玉版﹔小者減其半。亦有印花詩箋﹐可作札。別有圍屏紙﹐則糊壁用矣。積旣多﹐因與寄塵分寫之﹔仍標以原名﹐惡其混也。徐葆光「球紙」詩云﹕『冷金入手白於練﹐側理海濤凝一片﹔昆刀裁截徑尺方﹐疊雪千層無羃面』﹕形容殆盡。筆則鹿毛短管﹐不適用﹔球之學書者﹐亦多購自福州云。

二十九日﹝戊申﹞﹐雨。往遊辧才廟。廟荒落﹐供辧才天女﹔通事云﹕『神昔靈異特著﹐號辧戈天﹐能易水爲鹽﹑化米爲沙﹐以禦外患。經某天使一言敗之﹐遂不靈。後攺稱辧才天女﹔然國人至今﹐猶崇祀惟謹』。或曰卽天孫女﹐又曰卽君君——天孫氏之長女也。余熟聞寶島卽「誌略」所謂土噶喇﹐而未知其命名之義﹔舉以問通事。對曰﹕『國中金銀﹑珠玉﹑絲貨﹑銅瓷以及鮑魚﹑海參諸寶﹐皆從彼島來﹐因以得名』﹔可謂貧而守禮矣。

三十日﹝己酉﹞﹐微雨。毛法司國棟邀遊儀間山。食後﹐渡至南山里許﹐折而西﹐入垣花村。村多米廩﹐如艸亭﹔懸地四﹑五尺﹐下施十六柱﹐空可通人。上裝以木板﹐率爲官家釆地米﹔或數家共一亭。再折而北﹑而南﹐爲南炮臺。堤間有碑二﹕一正書﹐剝蝕甚﹐微辧「奉書造」三字﹔一其國艸書﹐前明嘉靖二十一年建﹐𨿽不能盡識﹐其筆力正自遒勁飛舞。因令從者解鞍﹐坐堤上。鞍﹐略同中國﹐朱漆描金﹔惟前後加紅帕四條﹐以爲飾。韉﹐或皮﹑或氈﹔勒索﹐用五色全疋蕉布﹐入手兩盤﹐垂尙及馬脇。鐙如曲杓﹐刳木爲之﹔首系繩結鞍﹐空其口以容足。土俗﹐騎皆不用鞭。又聞女亦騎﹐多側坐鞍上﹐兩足共一鐙﹔擁領蔽面﹐人控徐行﹐未之見。有木類福滿木﹐曰山米——又名野麻姑﹐葉可染﹔子如女貞﹐味酸﹐土人搾以爲醋。球醋純白﹐不甚酸﹔供者以爲米醋﹐味不類﹐或卽此果所搾歟﹖又有樹曰悉達慈姑﹐髙丈許﹐葉類桃﹔子累累如葡萄﹐色靑﹐名慈姑奶﹔食之毒人。大要國以樫木爲上品﹐貴家造屋皆用之﹔次用松﹑次用雜木﹐絕少十圍者。地狹人稠﹐不能待其大矣。

十月朔日﹝庚戌﹞﹐晴。行香。國王遣法司官起居﹐送贐儀各五千兩。隨與介山坐堂﹐集兵役﹔呼法司﹐諭之曰﹕『承國王厚意﹐𨿽屬成例﹐然使者百事仰給於官﹐無所用金﹔況蒙皇上體卹外藩無微不至﹐使者尢當仰體﹗住近五月﹐已縻多矣﹔又復多贐﹐是使者徳薄才庸﹐忠信之心不能見諒於國人﹐而上負聖天子柔遠之恩也﹐心竊自愧﹗今故集兵役並汝等同官﹐明告以不受之故﹐非有所嫌疑﹔歸謝國王﹐無勞往返』﹗隨諭兵役速具裝登舟﹐期不攺矣。國俗﹐歲定於是日換薴衣﹔其換蕉布衣﹐則定於四月朔日。令從者摒擋一切。

初二日﹝辛亥﹞﹐晴。紫金大夫毛廷桂邀遊波上﹐畱詩以別。歸過其宅﹐畱便飯﹔席地坐﹐以東爲上﹐設氈。食皆小盤﹐方盈尺﹐著兩板爲腳﹐髙八寸許。肴凡四進——各盤貯而不相共。三進﹐皆附以飯﹔至四肴﹐乃進酒——酒不過三巡。每進肴﹐止一盤﹔必徹前肴﹐而後進其次肴。飯用油煎面果﹐次肴飯用炒米花﹐三肴用飯。每供肴酒﹐主人必親手髙舉致客前﹐俯身搓手而退。終席﹐主人不陪﹐以爲致敬﹕此球人宴尊客之禮。平等﹐皆對飲。大要球俗席皆坐地﹐無椅桌之用﹔食具如古俎豆﹐肴盡幹制﹐無所用勺。𨿽貴官家﹐食不過一肴﹑一飯﹑一箸——箸多削新柳爲之。卽妻子不同食﹐猶有古人之遺風焉。

初三日﹝壬子﹞﹐雨。鄭得功來﹐問以獲劍溪寶劍猶在乎﹖對曰﹕『在昔山北王有寶劍﹐名重金﹔兵敗﹐擲於志慶眞河。百年後﹐有伊平屋人漁於河﹐見寶光燭天﹐网而得之﹐獻於王﹔溪所由名也。劍未擲時﹐山北王屢敗﹐以石無神﹐劍砍之﹐石分爲四——受劍石遺蹟猶存﹔然卒至敗亡。小邦之興﹐以徳﹑不以劍』。嗚呼﹗不有君子﹐其能國乎﹖余爲之肅然起敬。

初四日﹝癸丑﹞﹐晴。楊文鳳﹑四公子各以「寄語」三百餘條來﹔曰﹕『盡之矣﹐此外無能解者』。余曰﹕『非以多文爲富也﹐務實耳』。因命庖人備肴酒﹐邀文鳳等往別奧山。越中島﹐循泉崎而歸。竊疑「隋書」稱「有虎﹑狼﹑熊﹑羆」﹐今實無之。又云「無牛﹑羊﹑驢﹑馬」﹐驢誠無﹐而六畜無不備﹕乃知書不可盡信。是日﹐初見金翅虫﹐兩翼及足皆金色﹔性嗜棒蘭﹐嗅不去﹐遂被獲。土人籠養之﹐以爲玩。連日國王遣人款畱﹐婉謝之。

初五日﹝甲寅﹞﹐晴。恭請天后﹑挐公登舟。按歷來「使錄」皆云十月二十後東風順送爲吉﹐而從無十月歸舟者﹔半緣貨多﹑價米全結﹐亦由歸志不決﹐遂爲從人所誤。此行令船戶出結﹐貨旣少﹐以貨易貨外﹐補價無多﹐早令辦結﹔今復預請天后登舟﹐從人亦無敢觀望者。是日﹐陳瑞芳靈柩送舟安放。

初六日﹝乙卯﹞小雪﹐晴。恭逢我皇上萬壽聖節﹐五更﹐率從官於彜倫堂行慶賀禮﹐球官從者二十餘人﹔國王於宮門外望北慶賀。黎明﹐祭於天后﹑關帝﹐告歸期﹐默祝焉。是日﹐與介山具肴酒﹐招從客飲。酒酣﹐有客曰﹕『聞海面西距黑水溝﹐與閩海界﹔古稱滄溟﹐亦曰東溟。球人不知﹐此行亦未之過﹔何也』﹖余曰﹕『渡海者多﹐著書者少。登舟不嘔﹐日坐將臺親書其所見者尢少﹔率一人倡之﹐眾人和之。耳食之談﹐何可盡信﹗球人歲一渡海而不知黑溝﹐則卽謂無黑溝也可』。客又曰﹕『琉球何得謂巽方乎﹗抑聞東鄰日本薩摩洲者﹐何地也』﹖余曰﹕『洲卽今之寶島也。球處艮方﹐云巽方者﹐誤也。鍼路由辰而卯﹐近寅而止﹔是其驗也』。客又曰﹕『此行無玻璃漏﹐其制可得聞歟』﹖余曰﹕『「誌略」圖之矣。瓶兩枚﹐大腹細口。滿沙一枚﹐對口而覆其上﹐通一綫以過沙﹔沙盡爲一漏﹐再倒懸之。凡二漏有奇﹐爲一更。晝夜約二十四漏﹐得十二更﹐以應十二時﹐理猶時辰表也。每更或云百里﹐或云六十里﹔余此行就有定之裏對以表而例其餘﹐每時約行百有十里。𨿽風有大小﹑行有遲速﹐以此行七分風証之﹐則百里之說爲長。至記以香﹐益無憑矣』。

初七日﹝丙辰﹞﹐晴。使院敷命堂後﹐舊有二牓。一書前明冊使姓名﹕洪武五年封中山王察度﹐使行人楊載﹔永樂二年封武寧﹐使行人時中﹔洪熙元年封尙巴志﹐使中官柴山﹔正統七年封尙忠﹐使給事中兪忭﹑行人劉遜﹔十三年封尙思達﹐使給事中陳傳﹑行人萬祥﹔景泰二年封尙金福﹐使給事中喬毅﹑行人童守宏﹔六年封尙泰久﹐使給事中嚴誠﹑行人劉儉﹔天順六年封尙徳﹐使吏科給事中福建龍溪潘榮﹑行人蔡哲﹔成化六年封尙圓﹐使兵科給事中官榮﹑行人韓文﹔十三年封尙眞﹐使兵科給事中董旻﹑行人司司副張祥﹔嘉靖七年封尙淸﹐使吏科給事中浙江鄞縣陳侃﹑行人順天固安髙澄﹔四十一年封尙元﹐使吏科左給事中江西永丰郭汝霖﹑行人河南杞縣李際春﹔萬曆四年封尙永﹐使戶科左給事中雲南籍應天上元人蕭崇業﹑行人福建長樂謝傑﹔二十九年封尙寧﹐使兵科右給事中江西玉山夏子陽﹑行人山東泗水王士正﹔崇禎元年封尙丰﹐使戶部左給事中山東東平州杜三策﹑行人司司正雲南籍上元人楊掄。凡十五次﹐二十七人﹔柴山以前﹐無副也。一載本朝冊使姓名﹕康熙二年封尙質﹐使兵科給事副理官遼陽張學禮﹑行人山東膠州王垓﹔二十一年封尙貞﹐使翰林院檢討江南儀徵汪楫﹑內閣中書舍人福建莆田林麟焻﹔五十八年封尙敬﹐使翰林院檢討滿洲鑲白旗海寶﹑翰林院編修江南吳江徐葆光﹔乾隆二十一年封尙穆﹐使翰林院侍講滿洲鑲白旗全魁﹑翰林院編修四川涪州周煌。凡四次﹑共八人﹔因與介山題名其後。偶憶舊天使館有前明蕭崇業題「灑露堂」﹐謝傑爲之記﹔因與介山往觀﹐額尙在﹐記已亡。陪臣處其中﹐爲供應全局。按舊例﹐國中供應設七司﹕一﹑館務司﹐掌承發﹔一﹑承應所﹐掌修葺﹔一﹑掌牲所﹐供六畜﹔一﹑供應所﹐掌酒﹑米﹑菜蔬﹔一﹑書簡司﹐掌帖札﹔一﹑評價司﹐掌交易﹔一﹑理宴司﹐掌宴會——司設黃帽官一﹑紅帽官三﹑雜役二十七人。七司之外﹐更設總理司。紫﹑黃﹑紅帽官二十餘人﹐日伺使院前﹔天使出入﹐排班跪迎送﹐有事則以告七司。此行﹐惟理宴司虛設。旣問知其故﹐因卽傳示六司﹕具行糧十日爲度﹐毋縻費。

初八日﹝丁巳﹞﹐晴。楊文鳳來﹐語之曰﹕『君見聞甚博﹐尙有忠烈之士廣異聞乎』﹖對曰﹕『無之。有﹐故事載於「誌略」者不甚得實﹔公欲聞之乎』﹖余曰﹕『可』。文鳳曰﹕『昔有平良按司某﹐與保縈茂按司善﹐誓爲婚姻。未幾﹐平良舉一子﹐曰鶴壽﹔保縈舉一女﹐曰乙達呂﹕二人喜如約。鶴壽三歲﹐喪其母。平良娶繼妻﹐生一子﹐遂惡鶴壽。會保縈卒﹐其妻欲贅鶴壽。母利其家富﹐欲以己子贅之﹔陰毒鶴壽﹐瞽雙目。使告保縈之妻曰「鶴壽不幸爲廢人﹐恐誤女。兄弟﹐一也﹔曷以其弟代之」﹖母以告女﹐女曰「背父棄夫而亂其倫﹐禽獸行也。能起吾父於九泉﹐告而諾之﹐詞無費矣」﹗使歸以告平。母欲絕其意﹐譖鶴壽於平良﹐放之八頭山石穴中﹐欲死之。女日夜泣﹐思往救而無所﹔夢神示之﹐且告以治目方。寐告其母﹐如神言迹之﹐得鶴壽﹔攜歸﹐如方以治﹐目復明。保母往見平良﹐告之故﹔平良大怒﹐欲逐其妻﹑返鶴壽﹔鶴壽泣曰「兒自幼稚﹐賴母以生﹔敢忘「罔極」之恩哉﹗且母去﹐弟將誰倚」﹗叩頭流血。平良感其意﹐遂不遣﹔仍以鶴壽贅歸乙達呂﹐使繼保縈之後爲按司』。嗟乎﹗愛己子而嫉前妻子﹐婦人之愚﹔至貪人富而欲殺其子﹐忍又甚焉﹗脫非鶴壽至孝﹐悔何及矣﹗烈女如乙達呂者﹐又豈多哉﹗

初九日﹝戊午﹞﹐陰。客有問風信者﹔余述「誌略」答曰﹕『淸明後﹐地气自南而北﹐南風爲常﹔霜降後﹐地气自北而南﹐北風爲常。反是﹐颶﹑■﹝風日﹞將作。正﹑二﹑三﹑四月多颶﹐五﹑六﹑七﹑八月多■﹝風日﹞﹔颶驟發而倏止﹐■﹝風日﹞漸作而多日。九月北風——或連月﹐俗稱九降風﹔間有■﹝風日﹞起﹐亦驟如颶。遇颶猶可﹐遇■﹝風日﹞難當。十月後﹐多北風﹐颶﹑■﹝風日﹞無定期﹔舟人視風隙以來往。凡颶將至﹐天色有黑點﹐急收帆﹐嚴柁以待﹔遲則不及﹐或至傾覆。■﹝風日﹞將至﹐天邊斷虹若片帆﹐曰破帆﹔稍及半天如鱟尾﹐曰屈鱟。若見北方﹐尢虐。又海面驟變多穢如米糠﹐及海蛇浮游或紅蜻蜓飛繞﹐皆颶﹑■﹝風日﹞徵。「汪錄」謂「海魚無數﹐長四﹑五尺﹐脊尾盡露」﹔蓋誤以蛇爲魚。翼日颶風大作﹐經四晝夜不息﹔其驗也』。

初十日﹝己未﹞﹐晴。恭逢皇后千秋節﹐五更﹐率從官於彜倫堂行慶賀禮﹐球官從者二十餘人﹔國王仍於宮門外慶賀。歸視封舟﹐船戶及兵役等官皆備具﹐有已登舟者。

十一日﹝庚申﹞﹐晴。是日﹐爲老母孟太宜人誕辰﹔惟恐人知﹐故不舉祝禮。方啟門﹐國王遣王叔尙周送團扇五柄﹑瓷香鑪一對﹑親書大紅緞壽屏序文十二幅﹔余驚曰﹕『國王何以知之﹖卽知﹐曷不早告』﹗長史跪廩曰﹕『國王感激兩位天使諸物不受﹐故密遣小底輩問於內使﹐得知壽期﹔又密問家世﹐得其詳。國王因令楊文鳳撰文﹐親筆楷書﹐以致誠敬。知告必不行﹐故不告。正使大人亦如之』。余初猶不懌﹐然旣已書之於屏﹐勢無卻禮﹐因再拜受之。余素聞國王善書﹐展讀之﹐書法得松雪筆意﹐可謂此行一寶﹔惟文多過譽﹐心轉不安。於是館之人莫不欣然來祝﹐隨購得羊豕各二隻﹑酒四大甕﹐分賞從者及球官﹐令「熟食」之。飲介山及從客於館﹐酒酣思母﹐歸心愈切。

十二日﹝辛酉﹞﹐雨。先是﹐楊文鳳﹑四公子屢招飲﹐俱卻之。至是﹐請益摯﹔不得已﹐抵其書齋。各以送行詩見質﹐觸余離緒﹐各依韻答之。文鳳以「行樂圖」歸我﹔展視﹐則國人和余之詩悉書於上﹐已滿幅﹕是亦此行所得之寶也。

十三日﹝壬戌﹞﹐晴。楊文鳳來﹐問尙有異聞可誦乎﹖對曰﹕『昔有富盛按司侍士長田者﹐因富盛爲絲數按司所害﹐匿小按司於從兄慶畱庇椰所﹐將圖復仇﹔絲數偵知﹐以兵圍其宅。慶畱欲救無計﹐子慶路有女曰乙鶴﹐願以身代小按司死﹐卽自刎﹔慶畱以頭給絲數﹐乃解圍。後慶路聞絲數出遊﹐伏兵於要路而殺之﹔小按司復得立﹐以夫人禮葬乙鶴焉。又有大裏按司某﹐爲仇家所害﹐繼妻攜己生及前妻子匿於荻堂村長子乳母家﹔仇知之﹐乘其不備﹐獲二子去。母哀懇於仇家﹐乃許殺長而畱少﹔母曰「誠若此﹐願殺少而畱長」﹗仇問故﹖母曰「長者前妻子﹐少者妾所生也」。仇感其義﹐並宥之』。余曰﹕『此皆「誌略」所已載﹔然君言較簡練﹐存君文﹐事亦傳矣』。

十四日﹝癸亥﹞﹐晴。飭兵役來早各執事登舟﹐毋復上岸。悉出庖余分賞球人之役於館者外﹐各賞銀一兩﹔篋中巾扇有未盡者賞球官﹐案頭積紙有未書者書與之。飭從者將行李登舟﹐頃刻盡﹐以無長物也。長史來告﹕封舟供行糧半月。余曰﹕『費矣﹗然海行無定期﹐多備無患﹔使者亦未敢以來時迅速﹐輒邀天之幸也』。是夜﹐與介山一燈相對﹐若有感者。

十五日﹝甲子﹞﹐微雨。已刻﹐晴﹐北風厲。午刻﹐奉節登舟。國人遮道跪送﹐有泣者﹔楊文鳳及四公子﹑長史﹑通事哽咽不能出聲。緩行至迎恩亭﹐節駐﹔國王率百官送節﹐行三跪﹑九叩禮。畢﹐再跪云﹕『臣溫寄請聖躬萬安』﹗謹對曰﹕『回京代奏』。節將行﹐國王袖出一札﹐不知何謂﹔通事致詞曰﹕『此國王代言柬也』。余與介山曰﹕『使者無私﹐可令通事誦之』。詞曰﹕『溫啟﹕竊溫僻處海隅﹐全無知識﹔荷蒙皇上天恩準襲世職﹐感激難名﹗又蒙天使遠來﹐禱逆風而順之﹔險涉重洋﹐惟溫之故。每恨國小民貧﹐禮疏供應。乃承初入館﹐卽裁減舊例諸費﹔及船戶呈上貨單﹐又蒙厚愛﹐於福州登州時卽將貴貨裁減﹐並令出結定價。惟恐累及貧國﹐並承捐除七宴。溫屬臣子﹐固以爲禮在則然。惟是小邦別無可敬﹐端賴七宴稍盡微情。今旣捐除﹐更無盡情之處﹔屢具宴金﹐又皆卻還﹐心益滋愧﹗乃承教訓﹐國中士子每遇進見﹐必策以忠孝。副使大人更爲小邦廣聲教﹐輯「球雅」﹔國之略曉文字者﹐皆得就教尊前﹐執經問業﹕父師之恩﹐尢深感戴﹗欣幸久住﹐親炙多人。不謂屢次屈畱﹐歸心愈急﹔隨遣法司按例每位贐金五千兩及區區刀布土儀﹐又再卻金不受。在天使潔忠自矢﹐不愧名臣﹔而溫身爲主人﹐毫情未盡﹐心實難安﹗況每次冊封﹐從無十月歸舟﹔此固天使敬事而信﹐急於恭復恩命﹐不知已爲小邦省費無算。凡此皆天使仰體皇上之心爲心﹐事事先爲體卹﹔不特溫感入肺腑﹐卽通國臣民亦謂天使體卹下情﹐從未有如兩位大人者。無柰言語不通﹐通事傳詞又不能備述﹔故特具柬代言﹐稍舒積悃。幸恕不恭』﹗讀畢﹐國王依依若欲下淚。因遣通事謝曰﹕『凡所言皆使者分內事﹐過蒙獎譽﹐轉滋愧悚﹗惟願國王勵精圖治﹐福祚綿長』﹗復行一跪﹑三叩對拜禮。國王率百官跪﹐送節。再與國王揖別。登輿﹐由浮梁登舟﹔國王跪於卻金亭前﹐候安節畢。余與介山拱而揖岸曰﹕『節安﹐公歸矣』﹗國王起﹐率眾官惆悵而去。是日﹐爲東府君朝玉皇暴﹐應。

十六日﹝乙丑﹞﹐晴。南風﹐不能開帆。晨起﹐禱於天后並求茭﹐仍得第一﹔合舟皆喜。因與介山究歷來鍼路﹐汪公來鍼尙不及全公來鍼盡善。﹝「汪錄」﹕『自五虎開洋﹐乙辰八更﹐取雞籠頭﹔辰巽三更﹐取梅花嶼﹔單卯十更﹐取釣魚臺﹔乙辰四更﹐過黃尾嶼﹔甲卯十更﹐取姑米山﹔乙卯七更﹐取馬齒山﹔甲寅並甲卯﹐取那霸港』。初開帆﹐辰鍼得矣﹔兼用巽則太髙﹐不得不用卯鍼取釣魚臺。蓋以乙鍼爲鈍﹐幾至臺灣矣。「誌略」云﹕『詰旦﹐自五虎門開洋﹐單午風﹐乙辰鍼﹔日入﹐行船六更。夜﹐單午風﹐單乙鍼﹔行船五更﹐見雞籠山頭。十一日上午﹐坤未風﹐單乙鍼三更。下午﹐單酉風﹐單乙鍼﹔日入﹐行船四更﹐見釣魚臺。夜﹐單丙風﹐單乙鍼﹐行船四更。十二日﹐單午風﹐單乙鍼一更﹐見赤洋﹔轉單丁風﹐單乙鍼﹔至日入﹐行船五更。夜﹐單午風﹐單乙鍼四更﹐過溝。十三日﹐丁午風﹐甲卯鍼﹔行船二更﹐見姑米山。風輕﹐轉單午﹐單乙鍼﹔日入﹐行船一更。夜﹐丁午風﹐乙卯鍼二更』﹕鍼路最爲眞確。惟雞籠山後不見彭家山而卽見釣魚臺﹐又不可解。蓋彭家山爲來鍼第一準則﹐汪用巽鍼不見彭家山﹐宜矣。用乙鍼﹐必見彭家山﹔且自雞籠嶼至釣魚臺應得十五更﹐而七更卽至﹐記載有誤﹕知所謂雞籠山頭者﹐虛擬之詞——未得實也。此行鍼路實依之﹐其小有參差者﹐開洋用單辰﹐過赤尾仍用單乙﹑不用甲卯。參而用之﹐來鍼盡於此矣﹞。介山曰﹕『今將歸﹐歸路尢要』。因與細閱「誌略」﹐歸舟無不遇暴者﹔而鍼又各不同﹐自乾而坤﹐皆有用者。汪﹑徐二公歸路甚危﹐倉皇中鍼路無定﹔全﹑周二公歸路平善﹐且多用辛鍼。來以乙﹑去宜辛﹐理尢可信。因預爲錄書﹐黏之於壁。﹝略云﹕『正月三十﹐率三舟開洋﹐乙卯鍼﹐行三更﹔午時﹐至馬齒山安護浦﹐下椗。初四日﹐單卯風﹐用午鍼﹐出澳﹔已刻﹐轉醜風﹐單辛鍼三更。午時﹐過姑米山﹐單申鍼五更。初五日早﹐乙辰風﹐單辛鍼五更。夜﹐辰巽風﹐單辛鍼六更﹔過溝﹐祭海。初六日﹐單艮風﹐辛鍼三更。申刻﹐大霧﹐不見山﹐寄椗。初十日﹐霧開﹐見臺州石盤山﹔用未鍼﹐見溫州南杞山。十一日﹐東北風﹐單辛鍼七更﹐下羅湖﹐下碇。十二日﹐申鍼﹐收入定海』。鍼路且徐試﹔惟云乙卯鍼出那霸港﹐豈有入以甲寅﹑出以乙卯者﹖恐誤「風」爲「鍼矣」﹞。

十七日﹝丙寅﹞﹐晴。風東南﹐不能出口。頭眩腹泄﹐通體發熱﹔終日不食﹐寢不安。是日﹐上淡水﹐滿四井而止。

十八日﹝丁卯﹞﹐晴。風仍東南。身熱﹑頭眩漸愈﹐惟泄未止﹔因以常服驗方﹐制藥一劑服之。午刻﹐長史來告﹕是日辰刻﹐國王初舉子。封事始竣﹐又添一喜﹐國福家慶﹐樂事可知。使者旣得與聞﹐不可無賀﹔而篋中別無一物﹐詩以賀之。

十九日﹝戊辰﹞﹐晴。自服藥後﹐泄一次卽止﹐病已豁然。巳刻﹐風轉東北﹐催船戶出口。琉球通事﹑夥長等並謝使俱至首裏稱賀﹐不得開頭。

二十日﹝己巳﹞﹐晴。東嶽朝天暴﹐不應。東北風利﹐促解纜。卯刻﹐揚帆出那霸港﹔岸上﹑舟中送者如雲﹐舉手辭謝之。午刻﹐雨﹐入暮不止。夥長恐有暴﹐收馬齒山安護浦下椗。山勢橫袤二十里﹐犬牙相錯﹐出沒海中﹐若斷若續﹔分東﹑西二島﹐爲中山第一外障。泊處靑山圍繞﹐無出路。有鹿見於山間﹐疑亦海魚所化。雨景大佳。

二十一日大雪﹐暴期﹐應。午後﹐雨。

二十二日﹝辛未﹞﹐雨﹐風仍西北。午刻﹐晴。偕介山駕小舟登岸﹐王舅﹑紫金大夫從﹔沿沙洲行至山麓﹐有石髙丈餘﹐玲瓏可愛。坐石上觀漁——皆赤身﹐入水無寒色﹔馬齒人善泅﹐習使然也。移時﹐土人以二鹿進﹐毛淺而小﹐眼似魚﹔魚所化也。始悟鷹化爲鳩﹐識者猶憎其眼﹐以眼不能化也。舟中齋時多﹐無所用﹐仍令攜去。循山麓而東﹐槿籬不翦﹐非復久米景﹔村中徑路曲折﹐人家卽以籬爲墻﹐瓦屋絕少。有板閣供石﹐曰廟﹔廟前有泉﹐深不及二尺﹐味甚甘。泉南有一區﹐有黃帽跪迎﹔大夫曰﹕『此可小憩』﹗屋制與中山同﹐親云上之居也。大夫命於舟中取酒﹐余與介山亦遣僕就舟取飯﹔坐間﹐問鄭得功曰﹕『「夏錄」云﹕此地產牛﹑馬﹑粟﹑布﹑文貝螺﹑怪石﹔產於海者不可知﹐產於陸者何未之見』﹖得功曰﹕『陸產惟鹿﹔豈惟無粟﹐並無薯』。余曰﹕『居人安食』﹖得功曰﹕『食鐵樹根。先取根﹐三煮而三浴之﹐去毒盡﹐碓爲末﹔雜石粉以爲餅﹐不過充饑度命。罪人率流此者﹐以地苦也。酋長間以鹿或石松易薯於中山﹐貧民不得也』。

二十三日﹝壬申﹞﹐大雨﹐北風甚暴。偶閱「誌略」﹐中山昔有僧曰日秀﹐所居歲丰﹐人以爲神。又有宗實﹑不羈﹑瘦梅﹐稱三詩僧﹔汪﹑徐皆紀以詩。此行徧訪﹐無一能詩者﹐亦未聞有通僧能以文字教人者﹔今大異於古所云矣。

二十四日﹝癸酉﹞﹐晴。北風少平﹐促夥長出洋﹔對以「風信未定」。余曰﹕『風信定﹐能無變乎﹖可行﹐則行』﹗介山曰﹕『姑候之』﹗遂止。

二十五日﹝甲戌﹞﹐晴。北風如故﹐決令開帆﹐介山亦以爲然﹔遂於巳刻解纜。子丑風﹐用辛鍼。酉刻﹐過姑米山。終日峭帆﹐舟轉駛﹐微側而震﹐有吐者﹔余仍日坐將臺﹐飲食如故。「誌略」云﹕『洋鳥止則浮窠水面﹐飛則銜窠而起』。來時見白鳥飛﹐未見銜窠﹔至是﹐舟行竟日無一鳥﹐豈歸路無山﹐遂無鳥邪﹗視海面深黑﹐天水遙接﹔豈卽所謂「黑溝」邪﹗抑來者皆耳食﹐未敢親視﹐遂妄生奇議邪﹗是皆未可知。以余目擊﹐固無他異。

二十六日﹝乙亥﹞﹐晴。風與鍼如故。巳刻﹐轉寅卯風﹐仍用辛鍼。翁爹暴﹐不應。

二十七日﹝丙子﹞﹐晴。辰刻﹐轉巳卯風﹔午刻﹐轉辰卯風﹐鍼皆如故。戌刻﹐風止。余已臥﹐聞譁聲﹔披衣起﹐禱於天后。漸復辰卯風﹐鍼仍如故。是日﹐是東府君朝玉皇暴﹐不應。遙望二號船在北﹐相去數十里。琉球兩船未知前後﹐令鴉班登桅望之﹐亦不見。

二十八日﹝丁丑﹞﹐晴。寅刻﹐風轉辰巳﹐舟不能行。急於焚藏香﹐禱於天后。辰刻﹐風轉子丑而微﹐仍用辛鍼。未刻﹐霧大起﹔夥長云﹕『宜一見山。恐夜暴﹐舟逼山』﹗心甚憂之。自二十六至此﹐日有大魚挾舟。

二十九日﹝戊寅﹞﹐辰卯風微﹐大霧﹐鍼如故。巳刻﹐稍霽﹔見溫州南杞山﹐舟人大喜。少頃﹐見北杞山﹐有船數十隻泊焉﹔舟人皆喜曰﹕『此必迎護船也』﹗霧漸消﹐山漸近﹔守備登後艄以望﹐驚報曰﹕『泊者﹐賊船也』﹗余曰﹕『舟巳至此﹐戒兵無譁﹗速食﹐備器械』﹗余亦飽食。守備又報賊船皆揚帆矣﹔與介山衣冠出﹐先禱於天后﹐飭吐者﹑病者悉歸艙﹔登戰臺﹐誓眾曰﹕『賊眾我寡﹐爾等未免膽怯。然賊船小﹑我船大﹐彼絡繹開帆﹐縱善駕駛﹐不能並集﹐猶一與一之勢也。且旣巳遇之﹐懼亦無益﹗惟有以死相拚﹐可望死中求活。此我與汝致命之秋也﹐生死共之』﹗眾兵勇气頓振﹐皆曰「惟命」﹗乃下令曰﹕『賊船未及三百步﹐不得放子母炮﹔未及八十步﹐不得放槍﹔未及四十步﹐不得放箭。如果近﹐始用長槍相拚。有能斃賊者﹐重賞﹔違者﹐按以軍法』。隨令守備牽一羊至﹐斬以徇﹔各整暇以俟。未幾﹐賊船十六隻吆喝而來﹐第一隻已入三百步。余舉旗麾之﹐吳得進從舵門放子母炮﹐立斃四人﹐擊喝者入海﹔賊退不及入百步﹐槍並發﹐又斃六人﹔一隻乃退。二隻又入三百步﹐復以炮擊之﹐斃五人﹔稍進﹐又擊之﹐復斃四人﹐乃退去。其時﹐三隻賊船巳占上風﹔暗移子母炮至舵右舷邊﹐連斃賊十二人﹐焚其頭篷﹕皆轉舵而退。中二船較大﹐復鼓噪由上風飛至﹔余曰﹕『此必賊首也』﹗密令舵工將船稍橫﹐俟大炮準對賊船﹐卽施放一發﹐中之。炮響後﹐煙迷里許﹔旣散﹐則賊船巳盡退。是役也﹐王得祿首先士卒﹐兵丁吳得進﹑陳成徳﹑林安順﹑張大良﹑王名標﹑甘耀等槍炮俱無虛發﹐幸免於危。惟時日將暮﹐風甚微﹔恐賊乘夜來襲﹐默禱於天后求風。不一時﹐北風大至﹐浪飛過船。余倦極﹐思臥。念前險假遇害﹐豈復能慮此險﹗況求風得風﹐可無憂﹔卽憂﹐亦無著力處。遂解衣熟睡﹐付之不見不聞。

十一月朔日﹝己卯﹞﹐陰。夢中聞舟人譁曰﹕『到官塘矣』﹗驚起。介山﹑從客皆一夜不眠﹐語余曰﹕『險至此﹐服汝能睡。設葬魚腹﹐亦爲糊塗鬼矣』﹗余曰﹕『險柰何』﹖介山曰﹕『上則九天﹐下則九地﹐聲如轉水車﹑鋸濕木﹐時復瘧顫﹔每側﹐則篷皆臥水。一浪蓋船﹐則船身入水﹐惟聞瀑布聲垂流不息﹔其不覆者幸耳』﹗余曰﹕『脫覆﹐君等能免之乎﹗余樂拾得一覺﹐又忘其險﹐余幸矣』﹗介山乃大笑。盥後﹐登戰臺視之﹐前後十餘竈皆沒﹐船面無一物﹐爨火斷矣。舟人指曰﹕『前卽定海﹐可無慮』﹗申刻﹐乃得泊。總兵何定江來﹐云奉制軍命迎護﹔余笑謝之。因語以北杞之戰﹐定江惶悚失措﹔余曰﹕『餒矣﹗他事且緩商』。遂令船戶登岸購米﹑薪﹐乃得食﹐是日﹐二號船先至﹔琉球頭號船﹐三更亦至。

初二日﹝庚辰﹞﹐晴。總兵倪定徳來﹐始知七月間神風暴起﹐擊碎艇船百餘只﹐並沒海賊蔡謙船四十餘只﹔皇上遣發藏香恭祭天后﹐並有廷寄令致祭官默祝臣等封舟早得回閩。天恩優渥﹑天後效靈﹐十月回舟﹑六日抵閩﹐去來如出一轍﹔實從來封舟所未有。是皆我皇上福大如天﹑恩深似海﹐故能海若效順﹐風暴不驚﹔聞命自天﹐感激無地﹗巳刻﹐入五虎門﹐至怡山院﹔特購羊一﹑豕一﹐致祭於天后海神。宣讀諭祭報文畢﹐鄕之耆老夙儒拄杖來觀﹐咸曰﹕『神速哉﹗封舟自祖父以來﹐未聞有此』﹗並出前度諭祭文﹐請曰﹕『此鎭山之寶也。請畱示後﹐別具謄黃』﹗余與介山曰﹕『謹藏之』。歸舟﹐潮退不能行﹐聞琉球二號船亦至。是夜﹐繕摺稿﹑修家書。

初三日﹝辛巳﹞﹐雨﹐微風。卯刻﹐乘潮行﹔去南臺十里﹐潮退。制軍遣人以小舟來迎﹐當道皆坐候舍人廟﹔遂令小舟奉節登岸﹐奉安天后行像﹑挐公於故所。同致祭畢﹐卽於舍人廟宴胙。因語制軍﹐以天后靈威﹑助風擊賊﹐欲具摺奏聞﹐請加封天后父母﹐並恭報回閩日期﹔玉公曰﹕『加封事﹐公歸自奏未晚。惟恭報回閩一摺﹐不可遲﹔皇上懸望久矣』。因出廷寄見示。跪讀畢﹐淚涔涔下。余與介山約﹐住不出兩日﹐擬卽從封舟移入紅船﹐以免應酬之苦。制軍再三迎入城﹐不得已﹐奉節登岸。適館後﹐始知介山太夫人潘於三月二十日在籍仙遊﹔隨往唁﹐相抱痛哭。斯役也﹐往來順利﹐風帆迅速﹐夷人歡喜﹐兵役無過﹐可謂至幸﹗惟都司陳瑞芳前歿於夷﹑介山登岸卽聞訃﹐是爲美中不足﹔況同舟共濟﹐相處日久﹐未免痛心﹗申刻﹐陳觀察送到家書﹐知老母康健﹔九月十四日﹐又舉一子﹐母名曰「海」﹕稍慰烏私。又以介山故﹐緩至初七日登舟。寄塵於舟巳病﹐上岸就醫﹔擬於初六日叩別天后﹐再往視。隨於各當道致謝告辭﹐並告以同使有喪不宴會。因念余與介山同居夷館半載﹐無日不感念天恩﹑系懷老母﹔常謂介山母尙少餘母十歲﹐不謂有此變﹗念及此﹐歸心益急矣。

●中山見聞辧異黃景福

琉球﹐隋以前無考。隋大業元年﹐海帥何蠻上言﹕『海上有煙霧气﹐不知幾千里﹔乃流求也』——此流求著名之始﹝「中山世監」﹕『隋使羽騎尉朱寬至國﹐於萬濤間見地形如虯龍浮水中﹐始曰「流虯」。「新唐書」作「流鬼」﹐「粵志」作「璢求」。「中山譜系」﹕「宋景定五年﹐攺「流求」曰「璢求」。明洪武五年﹐攺「璢求」曰「琉球」』﹞﹔後招之不服﹐伐之不服。元又伐之﹐不服。明洪武五年﹐遣行人楊載齎詔往諭﹐中山王察度遣弟泰期奉表貢方物——此通中國之始。七年﹐又遣泰期入貢﹐賜文綺﹑紗羅等——此受賜之始。永樂二年﹐太宗遣行人時中往﹐詔武寧襲中山王爵——此受封之始。我世祖章皇帝應天受命﹐琉球入貢輸誠﹔百餘年來﹐世修侯度﹐恪檁王章﹕故能屢邀聖世之恩綸﹑永作天朝之屏藩云。

國自元延佑間分爲三﹕中山爲中頭﹐屬間切﹝所屬球名「間切」﹐不名府也﹔土名「抹極列」。「誌略」作「府」﹐土名「間切」﹔俱誤﹞十四﹔山南爲島尾﹝「志」作島窟﹐誤﹞﹐屬間切十二﹔山北爲國頭﹐屬間切九。府所屬﹐曰村﹝土名「母喇」。「志」作「村頭」﹐誤﹔李鼎元「記」別間切於屬府之外﹐似更誤﹞。明宣徳時﹐合爲一。按「中山譜系」﹕『明永樂二十年﹐尙巴志卽位﹐勤政愛民﹔後滅山北﹐遂平山南』。則合而爲一不在宣徳時﹐似爲可據。

國在海東溟﹐明冊使夏子陽「錄」﹕『以「一統輿圖」視之﹐則在東南﹔以閩省視之﹐則在閩東北』。然冊使多用乙鍼﹐又似居艮方﹔後用卯鍼﹐則封舟又飄過北山﹕知「指南廣義」主用卯鍼之說不足憑。近去用乙鍼﹑參以辰卯﹐來用辛鍼﹑參以甲午﹐較爲諦當。

國都中轄三十九間切﹝首裏﹑那霸﹑久米爲三省﹐皆在外。首裏﹐爲王城。泊附首裏﹐與那霸皆名府﹐不名間切。久米名村﹐又與間切所屬曰村之村異。「志」載首裏﹑泊﹑久米﹑都霸爲四府﹐非﹞﹐外環三十六島寨﹝外島也﹐屬琉球統轄。治之之法﹐擇本島能中山語者﹐給黃帽爲酋長。遣親云上監撫之﹐名奉行官﹔主其讞訟﹐賦其土宜於王﹞。其星野﹐與揚州吳越同屬女牛之次﹐俱在丑宮﹝康熙五十八年﹐遣員丰盛額偕冊使海寶﹑徐葆光同往測量﹞。地形﹐南北長﹑東西狹。冊使汪楫「錄」﹕『幅員可五﹑六千里﹐東西長﹑南北狹』﹔「誌略」非之。詢之官生云﹕『國中以中國十里爲一里』﹔與冊使徐葆光「錄」相符。又云﹕『大不踰中國千里之數』﹔與「誌略」東西可數十里﹑南北四百四十里之說亦合。「汪錄」失實﹐無疑。

凡船行﹐來以孟冬後東北風﹐自姑米山至福州﹐凡五十更﹝六十里爲一更﹐計三千里﹞﹔去以孟夏後西南風﹐自福州至姑米山﹐止四十更﹝計二千四百里﹞。姑米距國都四百八十里﹐來時繞南北行﹐故里數較遠﹔前人動稱「萬里」﹐特懸揣耳。

「誌略」﹕『洪武間﹐因該國人遭風後﹐賜閩人善操舟者三十六姓﹐以便往來』。歷考諸書﹐僅有永樂中撥閩人蔡璟往充水手一事﹐並無賜姓操舟明文﹔及觀球人程順則「聖廟記」「遣三十六姓往鐸」一語﹐則知前明賜姓﹐廣文教也﹝居久米村﹐今存七姓﹞。又萬曆三十四年﹐王奏稱洪﹑永間賜閩人三十六姓﹐知書者授大夫﹑長史﹐爲朝貢之司﹔習海者爲通事﹐爲指南之備﹝今皆知書者爲之﹞。國中重久米人﹐以此。

先王之制﹐凡屬國止封其君﹐而其臣之爵秩不與聞焉。琉球爵秩﹐亦分九品如中國例﹔「誌略」較「徐錄」所載爲詳。然其間正多舛錯﹐爲分條釐正之。

國王﹐初嗣位﹐稱「權國事」請封﹔見冊使﹐稱「中山王世子」。受封後﹐始稱王。「徐錄」有元侯﹑郡侯﹑邑侯﹑郡伯﹑邑伯等爵﹐皆無考。

王子﹑按司﹐俱出品。今並無按司。

國相﹐正一品﹝舊作左﹑右二員﹐今止一員﹞。法司官三員﹐從一品﹝以上皆首裏缺。前間有久米人爲之者﹐卽入籍首裏﹞。

紫金官﹝首裏缺﹞﹑紫金大夫﹝久米缺﹞加法司銜﹐正二品﹔紫金官﹑紫金大夫﹐從二品﹝以下員數﹐惟耳目官定例四員﹐余則俱無定額。舊作久米紫金大夫四員﹐誤﹞。

耳目官﹝首裏缺﹞﹐正三品﹔正議大夫﹝久米缺﹞加耳目官銜﹐從三品。

吟味官﹝首裏缺。「徐錄」作「贊議」﹞﹑正議大夫﹐正四品﹔那霸官﹝首裏缺﹞﹑中議大夫﹑長史﹝久米缺﹞﹐俱從四品﹝舊增載察侍紀官。按察侍紀乃土語﹔非銜名也﹞。

正殿當官﹝首裏缺。舊作遏闥理官﹔按「遏闥理」亦土語﹐非銜名也﹞﹑都通事﹝久米缺﹞﹐正五品﹔副通事﹑加當官﹝久米缺﹞﹐從五品。

正殿勢頭官﹝首裏缺﹞﹐正六品﹔加勢頭官﹝公缺﹞﹐從六品。

裏之子親云上﹝公缺﹞﹑副通事﹝久米缺﹞﹐正七品﹔築登之親云上﹝首裏﹑那霸缺﹞﹐從七品。

正殿裏之子﹝首裏缺﹞﹐正八品﹔裏之子座﹝公缺﹞﹐從八品。

正殿築登之﹝首裏缺﹞﹐正九品﹔築登之座﹝首裏﹑那霸缺﹞﹐從九品。

又﹐久米村選紫金大夫內一員爲總理唐營司﹝久米﹐一名唐營﹞﹐正中議﹑都通內二員爲長史﹐專主朝貢禮儀﹑文移﹔那霸府選那霸之親云上等爲總理司專司府事外﹐久米村另有筆者﹑副﹝「志」作「若」﹐誤﹞筆者——卽書吏﹕是皆那霸人充之。久米人﹐十二歲拜孔聖﹑國王后﹐爲若秀才﹔無米﹝「志」作七歲給米二石﹐又十二歲始拜孔聖﹑國王﹐均誤﹞。十五歲﹐薙頂發﹐又拜孔聖﹑國王后﹐爲秀才﹔給米二石。康熙年間﹐各裁一石﹕皆未入品。「誌略」「此卽官不必有其人﹑職不必專其事之類」﹔非是。

祿糈﹐三等﹕一﹑俸米﹔一﹑釆地﹔一﹑功米。俸米﹐按時給領﹐官罷則已。釆地﹐王子總理一郡﹐或一代﹑或數代﹐視其功之大小爲率——未有一王子而領二郡者﹝「舊錄」「或二郡」﹐誤﹞。國相領二郡﹐法司各領一郡﹐其餘或一郡﹑或一村﹝郡卽間切﹑村卽間切屬地﹞﹔亦以功之大小爲率﹐並無計畝遞減之例。前教習潘相「見聞錄」「或一郡﹑兩郡﹐復一邑﹑數邑﹐或計畝﹐子孫以次遞減﹐至曾孫則不減﹐永爲世祿」﹔亦非。功米﹝土名「知行」﹞﹐視功定額﹐加於俸米﹑釆地之外﹐數十百石不等——舊訛稱「切米」。按切米乃計人口賑貧之名﹐非功米也﹔「志」疑「切」乃「功」字之訛﹐亦非是。

冠制﹕國王﹐烏紗帽﹐雙翅側衝上向﹐盤金﹐朱纓垂頷﹔更有皮弁五色帽。王子弟﹐靑地花帽。正一品﹐花紫錦﹔從一﹑正二﹑從二﹐素紫錦﹔正三至正七﹐黃綾﹔從七﹐黃絹﹝「志」作正六至從七俱黃絹﹐非﹞﹔正八至從九﹐紅絹。王府各役﹐靑綠絹——民間不戴帽也。「誌略」﹕『又有片帽﹐以黑絹爲之漫頂﹐下檐作六稜』。按此因隨從人隨貢使入中國﹐特制此冠﹔非平居之冠也。

衣服﹕王著蟒袍﹐犀角白玉帶。官民皆寬博交衽﹐袖長不掩指﹐右襟缺末。三品上﹐例用緞﹔五品上﹐例用紬﹔餘皆以布。帶﹐以黃地錦花爲貴﹐次靑地龍蟠﹑次赤地龍蟠﹔七品下﹐雜色花帶﹝「誌略」以紫地爲貴﹔按帶無紫地者﹞。國惟王著靴﹔臣民無﹐男女皆艸靸。

簪制﹕王﹐龍頭﹔妃﹐鳳頭﹕皆金簪。一品至正二﹐素金簪﹔從二﹐金頭銀柱﹔三品下﹐俱銀簪﹔民﹐皆銅。命婦﹑士妻﹐視其夫﹔民婦﹝「志」作「民間」﹐誤﹞﹐多以玳瑁。

貢使多三品官﹐加金簪﹔官生多八品官﹐特易紅綾帽。國人至中國﹐始著靴。

「隋史」﹕『無文字』。「徐錄」稱舜天時依日本國書﹐制字母四十七﹐名「依祿花」——「祿」舊作「魯」。按此以漢字譯球音﹐與本音不合﹔卽所譯四十七字與所書字樣﹐多有未協。「潘錄」因之。今爲辧正如左﹕

ィ﹐依﹔ロ﹐祿﹝舊譯作魯﹞﹔ハ﹐花﹔ニ﹐宜﹝舊譯作義﹞﹔ホ﹐夫﹝舊書作木﹞﹔ヘ﹐揮﹝舊書作人﹞﹔ト﹐都﹔チ﹐欺﹝舊譯作癡﹞﹔リ﹐利﹔ヌ﹐奴﹔ル﹐魯﹝舊譯作祿﹞﹔ヲ﹐烏﹔ヮ﹐哇﹝舊譯作ツ﹞﹔カ﹐喀﹔ョ﹐由﹝舊譯作夭﹞﹔タ﹐達﹔レ﹐禮﹝舊書作乙﹑譯作力﹞﹔ソ﹐蘇﹝舊書作ヮ﹞﹔ツ﹐卽﹔ネ﹐你﹔ナ﹐那﹔ラ﹐喇﹝去聲﹞﹔ム﹐某﹔ゥ﹐務﹔﹐兮﹝舊譯作依﹞﹔ノ﹐奴﹔ォ﹐烏﹔ケ﹐姑﹔ャ﹐耶﹝舊書作ヤ﹞﹔マ﹐馬﹔ヶ﹐其﹔フ﹐夫﹝舊書作ノ﹞﹔コ﹐庫﹝舊書作卩﹞﹔ュ﹐涯﹝舊書作ユ﹑譯作而﹞﹔テ﹐梯﹔ア﹐阿﹝舊書作ヰ﹑譯作牙﹞﹔サ﹐沙﹔キ﹐基﹔ュ﹐由﹝舊書作夭﹞﹔メ﹐黴﹔ミ﹐米﹔﹐シ﹝舊書作�﹑譯作志﹞﹔ヱ﹐意﹔ヒ﹐蜚﹔モ﹐毛﹔セ﹐失﹝舊書作辻﹑譯作世﹞﹔ス﹐洗﹝舊譯作使﹞﹔ン﹐媽﹝此另是一字﹐以聯屬諸音者。舊書作ニ﹞。有一字作二﹑三字讀者﹐有二﹑三字作一字讀者﹐有五﹑六字作一字讀者﹐略仿中國切音﹔「潘錄」已詳辧之。

元陶宗儀云﹕『琉球進貢表文﹐用木爲簡﹐橫行﹔刊字於其上﹐類蝌蚪書』。今表奏﹐皆中國書。又云﹕『以彼國書寫中國詩文﹐𨿽不可讀﹐而筆勢縱橫﹑龍蛇飛舞﹐恍有顚﹑素之遺』。「誌略」亦云﹕『按其抄本書籍略似艸書﹐可識者十之三﹑四﹔筆力健挺』。許以顚﹑素﹐則未也。又其國中「四書」古文﹐照中國官版﹐兩旁字母鉤挑細如發﹔讀法﹐實字在上﹑虛字倒下——語言亦然﹐悉如中國所載。試令讀之﹐無斷續節奏﹐且多鼻音﹔夷語難通矣。前教習潘相兩蒙髙宗純皇帝垂詢該國語音﹐一一陳奏﹔後復於「見聞錄」內﹐詳列語言﹑誦聲數條。因復與官生逐一稽對﹐率多不合。語言﹐則該國人本有同異﹔卽中國人以漢字譯之者﹐亦難免四聲舛錯﹕可無庸辧。誦聲﹐如「潘錄」列「大學」首條﹐照球書兩旁字母鉤挑﹐間有小異——此由字母舊書錯誤所致﹐前條已明辧之。至讀法﹐「大學」二字連讀﹑「之道」二字亦連讀﹝讀法﹐實字在上﹑虛字倒下﹔如「之道」二字文意連屬﹐則又不倒虛字矣﹞﹐讀「大學」云「代渴古」﹑「之道」云「奴密吉」﹔次讀「明徳」字﹑「明」字﹑「在」字﹐讀「明徳」云「迷篤古」﹑「明」字云「迷」﹑「在」字云「阿列」﹔次讀「親民」字﹑「在」字﹐讀「親民」云「聲名」﹑「在」字仍云「阿列」﹔次讀「至善」字﹑「止」字﹑「於」字﹑「在」字﹐讀「至善」云「希人」﹑「止」字云「希」﹑「於」字云「烏」﹑「在」字仍云「阿列」。而「潘錄」讀「大學之道」句云「裂依牙喀奴米自韈」﹑「在明明徳」句云「黴都姑牙癡喇喀義使祿義牙利」﹑「在親民」句云「達米烏牙喇達叉使祿義牙利」﹑「在止於至善」句云「神義都魯馬魯義祿義牙利」﹐判然各別——余亦類然。復詢之諸生云﹕『國中並無兩樣讀法』﹔「潘錄」所載﹐諸生亦不能曉﹔不知當日何所見而云然也﹗

「隋書」﹕『土人呼王爲可老羊﹑妻曰多拔荼』。「夏錄」﹕『今稱王曰敖那﹑稱妃曰札喇』﹔「徐錄」﹕『王曰倭急拏敖那——又曰哭泥華﹑王妃曰倭男禮喇』﹕諸錄互相駁詰。「誌略」﹕『國語多有音無字﹔卽國字譯者﹐第就漢文之音同者代之﹐究非的字也』。此爲不易之論。大抵夷語本屬難通﹐兼以時地變易不定。摘舉數則﹐足廣異聞﹐可不必深究也。

球語多有音無字﹐且不可解。向來以漢字譯球音者﹐務於文義通順﹐殊失本音——如「艸靸」名「煞拔」﹐今譯作「三板」﹔屋內鋪細席——內裹艸﹐以布爲緣﹐名「搨札密」﹐今譯作「腳踏棉」之類﹕不可枚指。不知內地土音——如齊人謂「萌」爲「蒙」﹑謂「鮮」爲「斯」﹐楚人謂「牢」爲「澑」﹑謂「多」爲「夥」﹐亦多不可解﹔必欲彊爲之解﹐殊失之鑿——不如以「不解」解之之爲得也。

國中有兵器﹝刀﹑槍﹑劍﹑戟皆備﹐火炮多用銅鑄。「夏錄」﹕『矛戟皆脆弱﹔弓長如屋檐﹐射則樹於地﹐兩手彎之﹐發矢甚遠』。「徐錄」因之﹕皆不確﹞﹐無兵卒。「誌略」﹕『寓兵於農也﹐有文員﹑無武職』﹔「徐錄」﹕『文官兼之也』﹝如儀衛使﹑武備司﹐皆文官兼之﹞。該國自平定山南﹑山北後﹐久臻寧謐﹐倭人不侵﹑島人不叛﹝尙徳王時﹐奇界島叛﹔尙貞王時﹐八重山叛﹔尙淸王時﹐烏父島叛﹞﹐是以兵甲不起﹐非恃險不設備者。比羣書謂「恃鐵板沙之險﹐又國中有三首六臂神﹐鄰寇來侵﹐能易水爲鹽﹑化米爲沙」﹐誕異不經﹐「誌略」駁之極允。「誌略」﹕『家皆有刀﹑甲﹐有事則領﹔國中親云上﹑築登之﹐皆習弓箭』。按此間有之事﹐並非定例。

國有死刑三﹕一淩遲﹑一斬決﹑一槍刺﹔輕刑五﹕一流﹑一曝日﹑一夾﹑一枷﹑一笞。「誌略」所載﹐已無遺誤。「謝錄」「開腹之刑」﹐「汪錄」「民犯罪當死者﹐輒自殺」﹔皆無考﹝近新增刑律十八條﹞。

「汪錄」「國中不設官廨」﹐誠然。至云「無聽訟之所﹔民犯罪至輕者﹐令自閉室中﹐不得出戶﹐或三年﹑二年乃縱之」﹔今考首裏府有平等所﹐專司聽訟﹐民間輕罪卽拘禁其中﹐限滿乃釋之——非自室也。

「誌略」﹕『田有公﹑私有別。公田有二﹕一爲王府公田﹐民耕之﹐輸粟有定額。一爲各官釆地公田﹐亦民耕之﹐官民均分﹔應派費用出於官分之半﹐不派民也。二項均不得賣買。私田﹐則民所應募墾辟者﹔除量納官米外﹐聽爲世業﹐仍許賣買』。「夏錄」﹕『田賦寓古遺意﹐上下各食其土﹐無他誅求』﹔誠信。

國常用日本「寬永」錢﹐錢質甚美。近與日本不通﹐故國人珍之﹔市多以貨易貨也。「誌略」﹑「李錄」俱有遇冊封另鑄小錢之說﹕『小錢大不及鵝眼﹐無字﹑無輪廓﹔每百長寸許﹐五十五貫當球銀一兩』。「徐錄」﹕『明洪武﹑永樂皆賜錢﹔天順二年﹐請照永樂﹑宣徳間例賜錢﹐禮部議寢之。本朝無賜錢例』。

聖廟﹐在久米村泉崎橋北﹔創始於康熙十二年﹝「潘錄」作十三年﹞﹐明年廟成﹐又明年行丁祭禮。每月朔﹑望日﹐行釋菜禮。又建祠﹐祀啟聖並四配父﹝「潘錄」﹕『皆塑像﹐又設木主。四配各手一經——「詩」﹑「書」﹑「易」﹑「春秋」﹞。其一切廟制﹑俎豆禮儀﹐悉遵「會典」。「誌略」﹕『久米子弟就學其中』﹔按其時未立學故也。

康熙五十八年﹐復建明倫堂於文廟南﹐謂之「府學」。國中舊制﹐擇久米大夫﹑通事一人爲講解師﹐月吉讀「聖諭衍義」﹔三﹑六﹑九日﹐紫金大夫詣講堂理中國往來貢典﹐察諸生勤惰﹐籍其能者備保舉。八歲入學者﹐擇通事中一人爲訓詁師教之——「潘錄」載之甚詳。

嘉慶三年﹐尙溫王始建國學於王府北。肄業者無定額﹐皆首里人﹔王之子弟曁陪臣三品上之子弟﹐皆與焉。外又建鄕學三﹝舊日所無。「潘錄」「首裏設鄕學三﹐擇久米人爲之師」﹔非是﹞﹐其四品下之子弟及國中子弟﹐例由鄕學選入國學。定制﹐擇紫金官二員總理﹑當官一員專司督課肄業﹐內五人爲學長﹔凡首里人﹐皆由此進升。其有未入國學者卽登仕版﹐亦難驟升髙位也。

嘉慶三年﹐尙溫王復與陪臣議建文廟於新建國學之南﹔墻垣已備﹐今尙未落成。

嘉慶七年﹐那霸官民斂資具請於王﹐建鄕學四。每學由總理等官公舉久米人——仍請於王﹐王擇一人爲之師﹔董其事者﹐卽那霸耆舊紳士爲之﹕歲給廩餼焉。

國無科目考試﹐率由鄕舉裏選以次遞升﹔首裏由紫金等官﹐久米﹑那霸則皆由總理等官﹐公同選舉。惟久米補官﹐向聞有試「表奏」之例﹔近增以試「詩」例﹐前此未有也。「徐錄」﹕『秀才﹐每年十二月試以「四書」題﹐作詩——或一首﹐或八句﹑四句﹔能者以次遞升』。向無其例。

文廟兩廡皆蓄經書﹐多自福州購回——盡內地書﹔至國人所著﹐如「世纘圖」——記中山歷傳世系﹑「中山世監」﹑「中山集」﹑「閩遊艸」﹑「燕遊艸」﹑「中山官制考」﹑「指南廣義」﹑「執圭堂艸」﹑「觀光堂遊艸」﹑「澹園集」﹑「要務匯編」﹑「四本堂集」﹑「五云堂集」等不與焉。「汪錄」﹕『國中皆日本國書』。「潘錄」﹕「考四譯館館考云﹕日本有「四書」﹑「五經」及佛書﹑「白樂天集」皆得自中國﹐未聞有宋儒之書﹔而球板「近思錄」屢引「明一統志」﹑邱瓊山「家禮」﹑梅誕生「字匯」﹐似刻於明季者。蓋其三十六姓本系閩人﹐閩又有存畱館﹐球人往還存寓——故能知宋儒之書﹐攜歸另刊﹐旁附球字﹐以便誦習﹔非日本人所能。且遵用前明弘治﹑萬曆年號正朔屢見於序﹐亦非必倭人之書也』。

「潘錄」﹕『據官生云「四書」刻於尙貞王——在明正徳時﹐由來已久』。但球無科目﹑兼系海外一隅之刻﹐乃有「大魁天下」及「英雄待點頭」之語﹔球人不祀文昌﹐乃有文昌像﹐其「古文眞寶」亦云「大魁」﹝國中「四書」刊本「離婁」卷末有文昌像﹐旁聯云「冰監無私﹐三千禮樂皆翹首﹔文章有用﹐五百英雄待點頭」。「萬章」卷末又有「大魁天下﹐從此階梯」贊﹞﹕似內地有此本﹐而球人依仿刻之者。

「汪錄」﹕『國僧多遊學日本﹐歸教其國中子弟』。「潘錄」﹕『外村人多讀其國書』﹔注云﹕『卽法司教條一段﹐細譯之﹐亦只是中國學宮一條例﹐不過易漢文爲球語耳﹔不得謂之書』。潘又云﹕『以寺爲塾﹐以僧爲師﹔近日多立家塾』。以意揣之﹐想讀書僧寺﹐不特在未立塾以前﹐且當在未賜閩人三十六姓之前也。

「夏錄」﹕『僧識番字﹐亦識孔氏書。以其少時曾往倭國習之﹐故能歸教其國中子弟』。又云﹕『作詩﹐惟僧能之』。「誌略」﹕『仙江院僧宗實與萬松院不羈﹑天王寺瘦梅﹐爲三詩僧』。「李錄」﹕『此行徧訪無一能詩者﹐且未聞有通僧能以文字教人者』。今大異於古所云矣。

「徐錄」﹕『多暖少寒﹐無冰霜﹐雪希降』。「夏錄﹕『气候常熱﹐隆冬間有霜雪』。今詢知國中並無冰雪﹐間有霜與雹耳。

「朝野僉載」﹕『人形短小﹐似崑侖』。「隋書」﹕『深目長鼻』。「李錄」曾辧之。今除見官生跟役外﹐又接見兩次貢使隨從人等﹐頗有魁梧奇偉﹑美秀而文者。且聞久米人﹐俊髦甲於諸村﹔姑米山人﹐更有丰頤修髯﹐迥異常夷者。蓋海隅漸被皇風者深﹐故誕育亦多秀良﹐大不似往昔矣。

「汪錄」﹕『農習於惰』。「夏錄」﹕『男子多仰給於婦人』。謝傑「補遺」﹕『儉而不勤﹝「潘錄」作「能勤」﹞﹐女力耕作﹐男坐而食之』。「李錄」﹕『男逸女勞﹐無肩擔背負者』。諸生云﹕『男力耕﹑女力織﹐擔負則男女皆有﹔貧民負薪運米﹐婦人兼爲之』。據此﹐非男子皆荒於嬉也。大抵遊手好閒者有之﹐不得以此爲通國病。

「汪錄」﹕『國人無姓﹐或以所生之地爲名﹑或以上世所官之地爲名』。「誌略」﹕『國人名字﹐皆王所賜』。「李緣」﹕『據球人楊文鳳云「世祿之家﹐皆賜姓﹔士庶率以田地爲姓﹐更無名」』。細詢諸生﹐云國自前明賜閩人後﹐俱有姓名——如中國例﹐謂之「唐名」﹔不僅三十六姓爲然也。外生時各有小名﹐貴賤皆然。又別有土名﹐卽上世所官之地名——乃釆地名也﹝「張錄」作「田名」﹞。釆地由王論功之大小﹐定數之多寡﹑年之遠近﹔年滿﹐則地削而名亦易矣。後人有能亢宗者﹐別賜釆地﹐則更他名。王賜釆地﹐非賜姓名也﹔未聞有世祿之家始賜姓者﹐亦未有以所生之地爲名者。至庶人本無釆地﹐何由以田地爲姓名﹖再﹐土名一傳而後﹐祖孫﹑父子﹑兄弟多有相同小名﹔惟孫偶同祖之名﹐父子﹑兄弟不相同﹕語甚明晰。羣書不免訛以傳訛。又﹐「汪錄」「祖孫﹑父子﹑兄弟同名」﹐「張錄」「父子不相同﹐孫則同祖之名」﹕又未能專指小名﹐均屬朦混。

胡靖「錄」﹕『國無名利縈心之累﹐民無有餘﹑不足之憂』。「李錄」﹕『球人向世徳云「土妓率皆貧民」』﹔豈非不足而縈利者﹖胡又云﹕『人無勞心﹐多致天年』。「李錄」﹕『長史梁邦弼云「國人多不壽﹐小底﹝「李錄」﹕『陪臣對天使之稱』。冊使費公詩注﹕『夷官自稱「小底」——古契丹語』﹞尢早衰」』﹔以知胡語不實。

「明一統志」﹕『人無剽掠』。「謝錄」﹕『貧而不盜』﹝「潘錄」作「少盜」﹞。「張錄」﹕『道不拾遺』。詢之﹐果信。近聞間有鼠竊之輩﹐惟無盜耳。至不閉戶﹐惟鄕間﹝山南﹑山北故址﹐皆名鄕間﹞爲然﹔余則啟閉如常。

國中有土妓﹐無官妓﹔土妓只那霸有之﹐首裏﹑久米無是也。「張錄」﹕『女子有不嫁人者﹐離父母自居﹐專接外島貿易之客﹔女之親戚兄弟﹐仍與外客敍親往來﹐不以爲恥』。竊疑琉球久邀聖世之薰陶﹐爲海邦之善國﹔豈猶有此鄭﹑衛淫靡之習﹗「李錄」﹕『問球人向世徳云「聞女子願爲土妓者﹐聽其接交外客﹐女之兄弟仍與外客敍親往來﹐信乎」﹖對曰「誠有之。然率皆貧民﹐故不以爲恥」』。夫土妓貧不爲恥﹐猶可言也。若女子不嫁人﹑離父母而接外客﹐亦不以爲恥﹔此陰蹈妓之行而明逃妓之名﹐且非必由貧之故﹐則是稍知廉節者所不爲﹔況琉球爲守禮之邦乎﹗向又云﹕『已嫁而犯姦者﹐許女之父母自殺之﹐不以告王﹔卽告王﹐王亦不赦』。豈有未嫁而犯姦者﹐女之父兄轉聽之而反與外客敍親往來之理﹗「隋書」﹕『男女相悅﹐便相匹耦』﹔或前古有之﹐然已荒遠難稽矣。

「誌略」﹕『凡許願﹐皆以石爲神﹐神嶽﹑叢祠皆無神像』。諸生云﹕『山北恩納﹝地名﹞有石一方﹐周圍三尺許﹑髙尺許﹔渡海人先期禱石﹐焚香﹑澆酒﹑膜拜﹔後以繩曳而下之﹐動則吉﹐否則不敢渡也。頗著靈驗﹐然亦未嘗目擊』。此外﹐無禱石之事。且國中護國寺有不動神像﹐天后宮有龍神像﹐波上寺有藥師﹑如來﹑觀音像﹐不可枚指﹔神祠焉得無像﹗至云「渡海人禱神後﹐奉一石置船上」﹔更無其事。或帶土則有之﹐懼水土不服也。

市集﹐舊在天使館東徙馬市街﹐今久移在辻山旁沿海一帶。早﹑晚兩集﹐男女皆有。「誌略」作女集﹐已誤﹔又云「無男人﹐俱女爲市」﹐更非。至云「凡柴薪﹑米豆累百餘斤者﹐女人悉以首襯艸圈頂之﹐垂手曳袖﹐無偏墮者」﹔誠有之﹐但無柴薪耳。

「徐錄」﹕『正月﹐女子皆擊球﹑板舞爲戲。板舞者﹐橫巨板於木凳上﹐兩頭對立﹐一起一落﹐就勢躍起四﹑五尺﹐不傾跌敧側也』。今詢知擊毯﹐則通國皆然﹔然四時俱有﹐特正月爲盛耳。板舞﹐惟那霸間有之﹐亦非正月俗例。「李錄」﹕「寄塵言時習以備正月戲者」﹐恐亦傳聞之誤。

「誌略」載「節令」﹐如「正月六日前﹐賀節﹔十六日﹐男女拜墓。二月十二﹐浚井﹐汲新水洗額﹐云可免病。三月三日﹐作艾糕﹐相餉遺。此兩月﹐皆定吉日祭麥神﹐爲大祭。五月五日﹐競渡﹔角黍﹑蒲酒﹐拜節。定吉日﹐祭稻神。六月﹐選吉日﹐又祭稻神﹐爲大祭。又選吉日﹐作六月節﹐蒸糯米飯相餉。七月十五﹐盆祭。十二夜﹐預列火炬二於門外﹐迎祖神﹔十五盆祭畢﹐送之。八月初十﹑十五﹐蒸糯米飯相餉。十二月八日﹐作糯米糕——層裹粽葉相餉﹐名鬼餅」之類﹕均無誤。至「九月﹐放紙鳶﹔十二月二十四﹐送竈﹔次年正月初五﹐迎竈﹔正﹑三﹑五﹑九——此四月爲吉月﹐婦女沿海拜水神祈福﹔每月朔﹑望﹐婦女至炮臺汲新潮水獻竈」諸條﹐據官生云﹕『紙鳶﹐四時俱有﹐不獨九月』。今以冊使費公「六月炎天放紙鳶」之句証之﹐益信﹝「李錄」﹕『紙鳶﹐非九月不能上』﹔誤﹞。諸生又云﹕『迎竈在二十九﹐非次年正月初五也。正﹑五﹑九爲吉月﹐三月非吉月也。婦女朔﹑望汲水獻竈﹐惟那霸爲然﹔以近海有此風俗也』。

「誌略」載節令﹐尙多未備。按元旦至人日﹐祭祖先﹔十五﹐又祭﹔淸明及忌辰﹐又如之。四月八日﹐寺僧皆齋供誦經﹐爲洗佛辰﹝「李錄」謂「球俗不知佛誕辰」﹐誤﹞。重九﹐飲菊花酒。除夕﹐亦多有守歲者。

「李錄」﹕『國俗敬佛﹐而不知四月八日爲佛誕辰﹔臘八鬼餅如角黍﹐而不知七寶粥』。今爲增數語云﹕知迎竈﹐而不知迎春﹔知人日﹐而不知社日。二月十二日汲新水免病﹐而不知除夕飲屠蘇酒。七月十五盆祭﹐而不知七夕乞巧。八月十五日夕蒸糯米飯﹐而不知二月十五花朝。六月選吉日作六月節﹐而不知六月六日爲天貺節。

諸生云﹕『國中孩童﹐三﹑四歲卽畱髮﹔十五歲﹐始將頂發削去﹐惟畱四餘』﹝未薙時﹐髻上插長簪八﹑九寸許﹐如婦人狀﹔冠則易梅花短簪一﹑耳挖一﹞。「張錄」﹕『男子二十﹐成立。完姻後﹐將頂發削去』。今跟役中現有未娶而早薙頂發者﹐以知諸生之言不謬。張又云﹕『孩童在五﹑六歲﹐皆髡然如僧﹔卽十三﹑四﹐便有薙發者』。豈今古殊俗歟﹖

女子嫁時﹐用鍼刺指背如指長﹐細如發﹐以墨黔之﹔取「指戒」之意。嗣是﹐不再刺也。「誌略」作年十五﹔又云﹕『歲歲增加﹐中年黧黑﹐方圓形狀不倫』。「南史」作虫蛇文﹑「夏錄」作花卉文﹑「張錄」作梅花文﹔皆不實。

「張錄」﹕『宴客﹐席甚簡﹐斤肉﹑樽酒可當數人』。「徐錄」﹕『室中皆席地坐﹐食具如古俎豆』﹕語皆實而不詳。按球俗﹐飲食置一小桌﹐四圍隆起﹐皆著腳﹔一人一桌。卽妻子﹐不同食﹝近有父子同食﹔惟夫婦合巹後﹐無同食之禮﹞﹔宴賓亦然。肴饌多寡無常例﹐器具多木爲之。

「張錄」﹕『主客不分坐次﹐來去絕不迎送』﹔「李錄」亦疑其太簡。習見諸生有所授受﹐必搓手﹑俯身﹐髙舉加額。誠如「誌略」所載﹕『凡有所受﹐輒髙舉爲禮﹔一茶﹑一煙皆然。卽尊長受之卑幼﹐亦然』。以此推之﹐豈賓主坐次﹑迎送間﹐反簡率至此﹗復詢諸生﹐云國中室制﹐多左﹑右門。客至﹐主人出迎﹐客脫屨由左門入﹐主脫屨由右門入。客東坐﹐主西坐。客將退﹐主人先趨出門﹐著屨以俟。有大事宴賓﹐賓主對面危坐如長跽然。主先敬客三爵﹐肴亦三獻——皆幹制﹐客拜受﹔飲畢﹐復酬主人﹐禮亦如之。嗣後設席﹐客主始皆安坐﹝卽盤膝坐﹞。肴不盡幹﹝「胡錄」「肴饌盡幹制」﹐非﹞。宴畢拜﹐送別。外尋常宴會﹐無獻三爵禮﹔余悉如前。蓋球人歷染華風﹐未嘗無揖讓周旋之節也。

俗以一星終爲生辰﹔蓋十二年一慶﹐非十年一慶也。此則諸書均未編入﹐惟「費詩」偶及之。

屋內﹐多作神龕。另有接賓處﹐多作木盆﹐或方﹑或圓﹔鋪以白沙﹐上置奇石以爲玩。「誌略」﹕『或云﹕卽祖神也』。蓋因屋小者﹐神龕與接賓處不分而致誤耳﹔實則兩事也。又云﹕『家不設神主﹐多以「天地君親師」供奉者』﹔未之前聞。

「汪錄」﹕『嫁女不治奩具﹐父母走送之婿家﹐衣仍白』。按近亦治奩﹔走送婿家只兄弟親戚﹐父母不往也。「衣白」之義﹐詢之諸生﹐亦不可解。

「夏錄」﹕『居官言事﹐必具酒二壺﹐至其家跽而酌之﹔酌畢﹐告以所事』。夫言事﹐豈有必先飲酒之理﹗脫不飲者﹐又將奚若﹗徧詢此風﹐皆云不確。

「明一統志」云﹕『裹死者之屍﹐加以葦艸』。「汪錄」﹕『棺制﹐三尺長﹐屈身斂之』。今無是俗。「夏錄」﹕『木主男書「圓寂大禪定」﹑女書「禪定尼」』﹔「李錄」﹕『今亦有書姓名者』。詢之﹐果信。

「徐錄」﹕『女墓掛棕葉片扇﹑白巾﹐男墓掛白布笠﹐立杖﹐艸屨﹑木屐。若插花筒﹑置香鑪﹐則男女墓皆同』。今聞男女墓前﹐俱只有花筒﹑香鑪而已。

「誌略」﹕『馬髙者絕少』﹔今亦甚多。又﹕『官家女子騎馬﹐擁領蔽面﹐側坐鞍上﹐兩足共一鐙﹐人控徐行』。今無是俗。

國有艸書﹐無隸書﹑楷書。有巫﹑有僧﹐無道士﹑比丘尼。有土妓﹐無優童。有牛﹑羊﹑馬﹑豕﹑雞﹑犬﹐而無駱駝﹑騾﹑驢﹑虎﹑豹之屬。

「隋書」﹕『婦人產﹐必食子衣。以火自炙﹐令汗出』。諸生云﹕『火炙﹐或前古有之。食子衣﹐則前古亦無是俗』。「李錄」﹕『火炙﹐今北山亦未盡攺』﹔未知所據﹖

「舊錄」﹕『男女無褲』﹔「誌略」已云﹕『男婦皆無中衣』﹔今間有之。「潘錄」亦云﹕『古無襦褲﹐今皆有之』﹔則無褲﹐非近日風俗可知。乃李鼎元於嘉慶四年使琉球而記載「男女皆無褲﹐女衣又無鈕﹑無帶﹐且不束腰﹐勢須以手曳襟而行」﹔豈第仍舊說而未之深考邪﹗又云﹕『女力作時﹐常捲兩袖至背﹐貫繩而束之。發垢輒洗﹐洗用泥﹔解衣結於腰﹐赤身低頭﹐人亦不避』。按此前古未聞﹐諸書不載﹔且此等事李公必不能目擊﹐率皆隨從人妄言之﹐而李公誤錄之耳。

「謝錄」﹕『地無木棉』。「夏錄」﹕『土不宜棉﹐今間有之﹔姑米﹑葉壁﹑八重﹑太平諸島出』。按今該國鄕間皆有此產﹐非必盡由外島出也。

榖屬有番薯﹐莖葉蔓生﹐瘠地可種﹔生﹑熟可食﹐貧民多食之。「潘錄」﹕『此物內地多有』﹔「徐錄」不知﹐以爲異產。又云﹕『米惟王族﹑官家食之﹐民止食薯』。「誌略」﹕『球地米少﹐土人以爲糧』。「李錄」﹕『民以薯爲命』。聞官生云﹕『薯味甘美﹐國人皆喜食之』。又見諸生皆喜食豆醬﹑佳蘇魚之類﹐則知食薯同嗜﹐或土性使然﹐非必盡由米少之故而以是爲命也﹔諸錄殊疏體會。近更有訾球人皆以薯爲命者﹐尢堪捧腹。

蘭﹐四時俱有﹐其類不一。「誌略」﹕『俗呼爲孔子花』﹔「李錄」因之。官生云﹕『國中僅有稱觀音蘭﹝按觀音蘭﹐「誌略」已載之﹞﹐而無「孔子花」之目』。又﹐有水菖蒲大如荷﹐黑色﹔亦有荷而無黑色者。費詩集有「黑荷花題詠」﹐殆卽指水菖蒲言之邪﹗

●琉球實錄錢��

琉球爲東瀛一島嶼﹐周圍百里﹔亦以國稱﹐類乎滕﹑薛﹑莒﹑杞而巳。歷來王世子卽位﹐必仰待我朝冊立﹔所以大小之聘﹐靡歲不書——由閩而達帝都﹐固甚便也。

其天气﹐與中原異﹕無論春﹑夏﹐太陽燥烈﹔卽秋﹑冬間﹐早晚固寒冷﹐至日中熱同中原夏令。蠅蚋﹐四時不絕﹔竟夕薨薨﹐尢爲厭苦。每月﹐海風發有數次。未發時﹐山云如墨﹑天气陰霾﹐比戶預須籌備﹔否則﹐烈風暴至﹐窗戶皆飛﹐險不勝言。

中山王府﹐則在首裏——首裏府﹐皆山陽也。兩旁多古松柏﹐蔥鬱蒼秀﹔澗水淸澈﹐行路渴﹐飲泉水﹐林下憩涼﹐眞是快境。上有寺院亭臺﹐皆壯麗﹑亦皆幽雅﹐惜無幾椅﹔蓋琉球席地坐也﹐有古遺風焉。將近王府﹐中道有一牌樓式﹐其上橫額顏曰「守禮之邦」﹔此我國使臣題贈之也。又步半里許﹐則見豎額一座﹐上書「中山王府」。旁有公廨﹐每有國事﹐諸大夫聚謀於此。過玆以往﹐比屋連云﹐有迢嶢宮殿盤踞山巓者﹐王府也。禁門如城闕﹐上有額曰「歡會門」﹔門側有屋如馬廏﹐內寥寥數人﹐日供使令。府中官員出入﹐俱不由此門﹔槪從後緣山徑而上。別有數仞石壁爲垣﹐中立門戶以便出入﹐時聞鐘鼓之報刻也。王府東偏有水一池﹐中植白芙蕖﹐綠葉掩映﹐綽雅可愛。有橋通小亭﹐四面環水﹔坐憩片時﹐疑是仙去。遙見碑記﹐趨近諦視﹐知是禪師名圓覺者受敕建此爲藏經閣也。

中山王年已及壯﹐國事大半歸總理大臣尙宏勳裁酌﹔有布政大夫者四﹐相與輔成。其外惟地方官最尊﹐蓋百里中社稷﹑人民﹐一人統攝故也﹔以下統稱大夫者﹐半多通事。有向永功者﹐極幹練﹐語操京音﹔蓋曾陪貢進獻﹐畱京六載者也。

琉球名勝之區﹐爲東禪寺﹑善興寺。東禪寺﹐在那霸東南極幽僻處﹔曲徑盤旋﹐蒼松翠柏相夾道。寺距山凹﹐門臨海灣。入見空庭﹐怪石層疊﹔多花艸﹐淸芬撲鼻﹕疑非塵境。據寺僧云﹕『此間花艸﹐種系朝鮮﹑日本人所贈』。中有雅室數椽﹐額曰「綠天深處」﹔蓋四圍皆蕉葉庇蔭也。室懸我國徐葆光八分書﹐以其康熙時爲使臣臨此﹐制古風以贈主持僧者。旁聯系我國殿撰林鴻年所書﹐尙有前明名宿筆墨。寺中尢多古蹟﹐蓋其寺以勝地著稱﹐由來久矣。善興寺﹐在那霸西北﹐亦名剎。幽僻與東禪寺同﹔而山石之怪異﹑林木之蒼秀﹐則不及遠甚。內有「天雨花香」一室﹐四面皆回廊﹔每宴上客﹐侍從趨承極便。歷來我國使節遙臨﹐大都寓館於此。如前王文治﹑周煌皆畱題以光古剎﹐而名益彰﹔其實勝境在東禪寺之次。

琉球婦女爲市﹐若老﹑若幼﹐或數十人﹑或百餘人各集一處﹔俱衣大袖褐衫﹐內無小衣﹐赤足。發盤髻﹐與男無異﹔惟簪別之﹕男以銅﹑銀﹐女以龜甲耳。尢可異者﹐或物置盤與箱﹑與甕﹐悉以頭戴而來。其有柴薪等物重百斤者亦以頭戴﹐且行路如飛。各婦女手背﹐悉以醋墨塗花樣﹔曾聞父老云﹕『此守貞記也』——其卽古之守宮防淫意歟﹗男人日賴婦女以養生﹐罕有經營事業者——各席坐大樹下﹐持扇納涼﹔左置小煙具﹑右置小茶鐺﹐蕭然有羲皇上人之樂﹐絕不念婦女之勞苦爲何如也。

琉球產物﹐無一佳品。肉則粗而腥﹐雞則小而瘠﹔牛﹑羊罕有﹐鵝﹑鴨全無﹐馬頗多肥大者。少水族﹐惟魚﹑蝦尙堪適口﹔然海風發時﹐二物索之不得。至蔬菜等類﹐狀與中原同而味卒有異。如蘿卜一物﹐煮之愈久﹐食之愈硬﹔想亦種類使然。米則粒大而漲﹐色糙﹐不白淨﹔其故爲琉球鮮有食者﹐無舂器致此。瓦缶等器﹐粗陋不堪。布帛﹐黑色斜紋者爲最佳﹐價甚昂貴﹔然正不及松江﹑南翔等土織也。水果﹐桃﹑梅﹑李﹑杏俱無。橙頗大﹐可食﹔西瓜﹐僅紅色﹐無黃﹑白﹐其味淡﹔甘蔗﹐多紅心而無靑皮者。間有一﹑二果品﹐中原所無。一種如靑果﹐逾白圓數倍﹔又一種如錦栗﹐子大而長﹐有柄﹕俱不知何名。花艸甚少﹔有一種較中原月季差大﹐紅色﹐不香。石橊花亦有﹐惟小春月花盛如火﹔於此可知節气之不同。菊花亦紅﹐無別色﹔冬初始開。此外諸花﹐詢諸琉球人﹐皆云無有。若鳥﹐不但無珍禽﹐並如中原白頭翁者亦未見。所有之鳥﹐海燕外﹐有一種小而灰色﹐嘈嘈如下裏巴吟﹐不堪入耳。工作所擅長者﹐惟漆器﹔如杯盤﹑飯箱﹑茶壺等物﹐制造極精致。其所謂寶匣者﹐格式甚多﹔工巧絕倫﹐光潤可鑑。

琉球來往通衢﹐其窄如巷。彼此相遇﹐稽首鞠躬﹐禮意殷渥﹐甚且有俯首投地者。窄徑當此﹐行路爲之遲畱。每途遇孩童﹐曾一識面﹐其行禮亦然﹔甚爲難得。且道上男女𨿽或偕行﹐例不容交接一物﹑交談一語﹔風俗亦古矣哉﹗其國尙中國文字﹐然遠不逮日本﹔藏書亦甚鮮。所設國學﹐內多士人﹔讀書稽古﹐雍雍有揖讓風。其俗不重甲兵﹐以信義爲先。嗚乎﹗蕞爾琉球﹐猶能以禮維持其國者。

同治甲子﹐英與日本構釁﹐將議取琉球爲駐兵計。其實琉球僅爲日本貢獻之國耳﹐非其屬地也﹔以英之力取琉球如反掌﹐然怒於室而色於市﹐英之所不爲也。琉球𨿽微﹐而爲千餘年自立之國﹐豈第當存之而已哉﹗

●琉球說略姚文棟譯

琉球﹐古云「宇畱間島」﹔起於日本西海道薩摩國之南百四十里海中﹝日本法﹕每六十間爲一町﹐每三十六町爲一里——計日本一里﹐約當中國六里零﹞﹐合大小島嶼四十餘成國﹐至臺灣島之東二十六﹑七里而止。東南爲太平洋﹐西北爲支那海﹝外洋稱中國﹐不分古今﹐總云「支那」。支那海﹐猶雲中國海也﹞。全國地勢﹐自分爲三﹕北部總稱大島﹑南部總稱先島﹐其中間稱衝繩島﹐卽中部——省管間切﹐間切管村﹔間切如日本之鄕﹑省如日本之郡。凡省三﹕雲中山﹑雲山南﹑雲山北﹐是專在衝繩島者。合計三部﹐凡七十八間切﹑七百二十一村。北部諸島﹐今𨿽屬日本鹿兒島縣﹐其初亦琉球之地也。相傳琉球上古有男女二神降於大島之北嶽——男云志仁禮久﹑女云阿摩美姑﹐生三男﹑二女。長男之孫﹐世爲國王﹐稱天孫氏。其後日本人源爲朝之子尊惇代天孫氏而立﹐是爲舜天王。慶長年中﹝日本年號﹞﹐其數世孫尙寧舉國降於島津氏﹝日本人﹐官薩摩守護﹞﹐島津氏乃還中部﹑南部﹐獨收北部﹔自是屬於鹿兒島縣。風土﹑物產﹐率與中部﹑南部相同。

北部諸島﹐距薩摩國寶島之南三十五里﹐在中部諸島之北少東偏。有大島﹑徳島﹑衝永良部島﹑加計畱麻島﹑受島﹑與論島﹑喜界島等凡十許島﹔因大島最大﹐故諸島統稱「大島」。

大島﹐其大亞於衝繩島﹐或呼爲小琉球。全島長二十一里許﹔其幅狹所二﹑三里﹐廣所八﹑九里。古稱阿摩美島﹐史所云「奄美國」卽此島。島之東北﹐有阿摩美嶽。相傳男女二神降於此所﹐因女神名阿摩美姑﹐遂以名嶽﹐且以名島。阿摩美嶽﹐今稱湯灣嶽﹔髙二百五十丈。島中山脈之所起﹐永明﹑淸水﹑菊花等諸山聳其南﹐其髙有至百二十五丈者﹔其他疊嶂攢峯﹐簇立不一。瀕海之地﹐漸平衍。島中分置柰瀨﹑古見﹑住用﹑燒內﹑西﹑東瀨﹑名龍鄕﹑大和濱﹑須垂﹑赤木﹑名﹑渡連﹑實久十三間切﹕柰瀨﹐其首府﹐以爲島中佳港故也。港在北岸笠利崎﹐斗出其東北﹐抱海水成一大灣﹔中有深井﹑龍鄕兩港﹐其間可泊大船數十艘。柰瀨之西爲大和濱﹐自大和濱水程七里至燒內港口﹐有伊太良島可禦風濤。海水從西來注於灣內﹐其廣不足一里﹑長三里餘﹐可泊大船百餘艘。其南云西古見港﹐亦足容巨艦七﹑八艘﹔此西岸之佳港也。東岸有住用港﹐卽住用川下流﹐亦一佳港﹔川上有銅礦。南岸與加計畱麻島夾一帶之海峽﹐其中皆可泊舟。气候冬暖夏涼﹐土壤肥沃﹔百物繁生﹐人口稠密。

加計畱麻島﹐在大島之南﹐周四十五里餘。其西南有受島﹑與呂島﹐一周回三里半﹑一四里餘﹔屬於東﹑西二間切。加計畱麻島至受島最近處不過五町﹐受島至與呂島二十町。

喜界島﹐距大島笠利間切之東七里﹐周回七里﹔分置伊沙﹑志戶﹑桶﹑東﹑西目灣﹑荒本六間切。𨿽有灣泊可航大島﹐然僅容小舟。島中有噴火山﹐髙八十七丈﹔此外皆平地﹐樹木甚少。土人焚馬糞﹐以代薪炭。

喜界﹐古作鬼界。合西海道大隅國之種子﹑屋久及薩摩國之寶甑﹑黑惡石﹑琉黃諸島﹝皆日本地﹞﹐或稱五島﹑或稱七島。

徳島﹐在與呂島之南﹐其間僅隔一海峽﹔周回十七里餘。山嶽重疊﹐綿亙西北﹔其髙有至二百丈者。海岸𨿽有和爾耶﹑井之川﹑秋徳三港﹐然自秋徳港外﹐或則水淺﹑或則灣小﹐不能容舟。船治所在龜津村。島中分置龜津﹑伊仙﹑喜念﹑井之川﹑岡前﹑兼久六間切。川流數條﹐發源山嶽之間﹐各流入海。其大者雲足霧神川﹑阿含川﹑鹿川﹐然亦非中土諸川之比﹔余更細流矣。气候﹑物產﹐與大島相類。

永良部島﹐在徳島之南。凡琉球及其近傍之永良部島有三﹕屬大隅國者﹐云口永良部島﹔屬宮古島者﹐云奧永良部島﹔此島﹐則稱爲衝永良部島。周回十四里餘﹐分置木比畱﹑大城﹑徳時三間切。大城嶽﹐峙其中央﹔北麓有一池。天田川發源此山﹐注於東海。其北有和泊港﹐距徳島之秋徳港十八里﹔水淺﹐不便泊舟。

與論島﹐在永良部島和泊港之東南十餘里﹐周回五里餘﹔岸旁﹐沙礁相連。東北之岬云赤岬沙觜﹐斗出海中十七﹑八町。島之西南有赤佐港﹐水淺不便泊舟。自此至衝繩島之運天港﹐海路二十里。

物產﹐有五穀﹑蔬菜﹑燒酒﹑甘蔗﹑砂糖﹑蕃薯﹑蕉實﹑豌豆﹑落花生﹑木棉細布﹑細上布﹑麻布﹑芭蕉布﹑艸席﹑山藍﹑棕櫚﹑蘇鐵﹑佛桑﹑野海棠﹑野牡丹﹑萬年靑﹑仙人掌﹑櫧桑﹑鳳梨﹑烏木﹑赤木﹑黃木﹑螺石﹑牛﹑馬﹑豬﹑鹿﹑猿﹑兔等。礦屬﹐出銅。鱗族﹐有鮫﹑鯉﹑鮒﹑鰻﹑鱵﹑鰩﹑毛魚﹑鍼魚﹑銀鏤魚等﹔又產蟳﹑蟹﹑■﹝王車﹞螯﹑眞珠﹑玳瑁﹑海膽等。櫧以喜界島者爲佳﹔此島又產硫黃﹑滑石﹑雷斧石﹑灰石。其豌豆﹑落花生﹐則推徳島。諸島皆有砂糖之利﹐而亦稱徳島爲最。大島多毒蛇——呼云波布﹐嚙人立死﹔支那人所謂「飯匙倩」是也。又永良部島有海蛇——云永良部鰻﹐其臘可制藥﹝以上琉球北部﹐久爲日本屬地﹞。

中部諸島﹐大小二十餘﹐分爲三部﹕西云計良間諸島﹑北云伊平屋諸島﹐中央卽衝繩諸島。衝繩島最大﹐因稱大琉球﹐卽首府所在﹔周回七十四里﹐東北延長至西南﹐形如虯龍蜿蜓水上﹐長五十六里﹑闊十里至十二里。極北之岬云平登岬﹐極南之岬云喜屋武崎﹔西有先春﹑前田﹑赤丸等沙觜﹐東有的柰﹑勝連等沙觜——勝連沙觜斗出海中二里餘﹕此沿海之地勢也。全島亦分三省﹐是爲中山﹑山南﹑山北。山北或稱國頭省﹐在島之北部﹔山南或稱島尻省﹐在島之南部。其中間——卽中山稍南偏﹐或稱中頭省。中頭省分置西原﹑浦添﹑宜野灣﹑中城﹑北榖﹑讀榖山﹑勝連﹑與那城﹑越來﹑美裏﹑具志川十一間切。別有首裏﹑那霸﹑久米﹑泊四邑以爲世官子孫之所住﹐不稱間切。島尻省分置眞和志﹑大裏﹑玉城﹑丰見城﹑小祿﹑兼城﹑南風原﹑髙嶺﹑東風平﹑佐敷﹑知念﹑具志頭﹑麻文仁﹑眞壁﹑喜屋武十五間切﹐國頭省分置金武﹑恩納﹑名護﹑久志﹑羽地﹑今歸仁﹑本部﹑大宜味﹑國頭九間切﹕三省凡三十五間切。國頭省峯巒起伏﹐平衍之地甚少﹔中頭省及島尻省﹐田野大辟﹐戶口亦多。

島中諸山𨿽不甚髙﹐其脈延亙三省。八重頭峙於島尻省﹐辧嶽聳於中頭省﹐恩納﹑名護﹑佳楚三嶽簇立於國頭省﹐是稱五嶽。五嶽中﹐佳楚嶽一百四十餘丈﹐最髙——一名宇勝嶽。此嶽之南爲讀榖山﹐北卽名護嶽——產蘭。恩納嶽或稱佐渡山﹐在名護嶽之南。辧嶽峙首裏之西﹐山上有神廟﹐祀天孫氏女祝祝﹝祝祝﹐君君妹﹞。其東北有姑場嶽﹐與八重頭相連者爲周吉山﹑佐髙嶺諸山。髙嶺者﹐昔時山南王築城居此。

川流發源於連山之間﹐𨿽各流入海﹐其長率不過數里﹔惟富藏﹑大榮﹑饒波三川較大。饒波川﹐從丰見城間切之石火山來﹐合長川注於那霸江——長川發源浦添間切之浦添山。大榮川﹐出佳楚嶽之麓西南﹐流入海﹔其東卽運天港。富藏川﹐發源金武間切之金峯山﹐東流注於海。此數川中﹐那霸江最大﹔潮水相會之處﹐爲那霸港。

那霸港者﹐琉球第一埠頭﹐有內﹑外二港。市街方半里﹐位於二港之間﹐面內負外。外港陸地分爲兩岬﹐斗出東南﹔其間成一港灣﹐可泊西洋船數艘。灣西北﹐直連大洋。灣口砂礁﹐斷續自成堤﹔𨿽足防風濤﹐然出入甚難矣。沿岸之地有辻山﹑雪崎﹑波上諸山﹐風景絕佳﹕是爲那霸市街之西北。市街中﹐有神祠佛龕及淸使之旅館。海潮自西南入﹐與江水共成一大湖﹐周回一里餘﹔中有大小二島﹐小云鶴頭山﹑大云奧山。奧山上有寺﹐可登覽海山之勝。港口有南北兩炮臺﹐築以礪石﹐挾江對峙兩岸。江中有一巨石﹐四圍皆鐵板沙﹐潮來則沒﹔若誤觸之﹐必碎。惟炮臺之下﹐足容日本船三十艘。內港深不過二﹑三尋﹐而外港至十七﹑八尋﹐潮水皆透明。泊舟之便﹐次於那霸港者爲運天港。港口有古宇利﹑屋嘉二島﹐屋嘉島周回二里﹐古宇利島較小。其間之灣﹐可泊日本船五﹑六十艘﹝那霸﹑運天兩港﹐皆爲琉球佳港﹔而那霸近琉都﹐且爲全國精華萃聚之地。特入港時﹐須愼防鐵板沙耳﹞。

首裏者﹐王城所在﹐距那霸港炮臺之東僅三里。據山爲城﹐廣袤不足一里。都門皆揭以匾字﹐云「中山國門」﹑云「歡會府門」﹑云「漏刻殿門」﹑云「奉神門」。四周﹐築以石壁。正殿﹐在山之巓。殿閣二層﹐南北八楹﹐皆仿支那之制。其他第宅漸下﹐鱗次山腹﹔柱礎多而屋梁低﹐繚以髙垣密樹。除王及世子外﹐無築二層樓閣者﹐以地多颶風故也。街衢四達。城南有一帶石山﹐稱崎山﹔城北有升蕎﹑石虎諸山﹐地勢漸髙﹐延連國頭省。

泊港﹐在首裏西南之海濱﹔隔一水與久米相對﹐其間有曬鹽場。久米者﹐應永年中移支那之人三十六姓於此﹐故稱「唐營」——屬於那霸﹔有孔廟﹑學校。其俗尙如支那﹐讀書亦以音﹑不用訓﹝泊與久米﹐亦有名之邑。久米邑﹐非卽久米島﹔同名而殊地也﹞。

今歸仁間切﹐有仁與波入江港﹔兩岸淺沙遠連﹐不便泊舟。隔一海峽﹐有水無﹑瀨底二島。瀨底島周回一里餘﹐水無島特小﹔二島皆屬於今歸仁間切。勝連間切有屬島五﹐津堅﹑巴麻﹑平安﹑座宮城﹑伊計是也﹔其中津堅島最大。北有久髙島﹐屬於知念間切——皆周回三里許﹕是卽衝繩諸島也。

計羅摩島﹝卽慶良間島﹞﹐在那霸港之西﹐支那人呼云「東馬齒山」﹔周回三里﹐屬島十餘。東爲前計羅摩島﹑西爲座間味島﹐皆周回二里許﹔支那人呼座間味島云「西馬齒山」。東西二島中﹐分置渡嘉敷座﹑間味二間切。西島之西南有赤島﹐周回一里半﹔其他諸小島無居民。

姑米島——又作久米島﹐卽古之球美島也﹔周回殆七里﹐置中城﹑金城二間切。金城山髙一百二十丈﹐故支那之船赴琉球者﹐必取準此山。國人爲舟舶往來﹐因置烽臺舉煙﹐以便鍼路。島西之岬﹐云半你濱。島之東﹐有沙綫一條﹐歧爲兩岬﹔海水入其中﹐成一灣。灣口有沙礁﹐其端云小神崎。北有町屋入江﹐水淺﹐不可容舟﹔南有金城港﹐可泊大船四﹑五艘——距那霸港四十八里。

戶無島與天曾那島﹐皆在姑米島之北﹐二島相距一里﹔而天曾那島無人家﹐戶無島周回一里餘﹔其西北有粟島——或稱粟國島﹐周回二里餘﹐與戶無島相距八里。

伊惠島﹐在國頭省之西三里海中﹐周回四里七町。平沙環繞﹐石山峙其中﹐髙五十六丈。山下之村﹐云伊江城﹔多稻田﹐又產黍﹑稷﹑豆﹑麥。北有伊是那島﹐髙四十丈﹐周回二里半。南北有二小島﹐南云柳葉﹑北云具志川﹔皆無人家﹐屬於伊是那島。具志川島之東北﹐有乃保島﹐屬於惠平屋島。惠平屋島者﹐支那人稱爲葉壁山﹔髙一百丈﹐周回殆五里。自葉壁山北五十四里﹐有鳥島﹐以多異鳥而名﹔周回不足一里——或稱黑島﹐支那人呼云琉黃山——屬於泊。髙五十四丈﹐系噴火山﹐不生艸木。山中有溫泉﹔又有采硫黃之民四十餘戶﹐衝繩島饋米養之。此島之旁﹐有灰堆山﹑尢家埠﹑移山奧三小嶼。

物產﹐鳥島之硫黃﹑惠平屋島之礪石﹑久髙島之海帶菜﹑佳蘇魚﹑計羅摩島之海松﹑海柏﹑衝繩島之鐵石炭﹑硫黃﹑硯材﹑磨石﹑石灰石及具志頭間切之蓄蘿——蓄蘿者﹐松露也。艸木有萴艸﹑防風﹑山丹﹑名護蘭﹑火鳳﹑海苔﹑石花菜﹑鷓胡菜﹑鹿角菜及檜﹑柏﹑樟﹑榕﹑楓﹑橊﹑橙﹑橘﹑枇杷﹑油樹﹑月橘等。竹類最多﹐有苦竹﹑烏竹﹑方竹﹑帚竹﹑棕竹﹑虎斑竹﹑觀音竹。其他物產﹐大率同北部。又出紅酒﹑泡盛鹽豚﹑朱漆器等﹝以上琉球中部﹐卽琉都所在﹞。

南部諸島﹐在中部西南九十里海中﹐距臺灣島二十五﹑六里﹔大小島嶼凡二十﹐總稱先島。其最大者﹐爲宮古﹑石垣﹑入表三島﹔入表島在西﹑宮古島在東﹑石垣島在其中間。

宮古島﹐支那人稱爲太平山﹐或云麻姑山﹑亦云迷古山——西洋人呼云麻志古島﹐蓋卽麻姑山之訛。全島周回十一里餘﹐土壤肥沃﹐物產蕃殖﹔分置於呂加﹑鴈股﹑下地﹑平良四間切。築山﹐髙聳島中﹐上有碧於亭。地勢成三稜狀﹔西北端斗出海中分兩歧﹐右云迫門岬﹑左云費鹽那岬。沿海四周皆沙綫﹐可容舟者惟鍼水港而已。港與永良部島隔一海峽﹐相距不過一里餘。永良部島者﹐卽奧永良部島﹔其西有來間島﹑南有下地島。自下地島更東南﹐海中有太良末﹑水納二島。水納島之東北有沙礁﹐東西一里半﹑南北五里餘﹐是爲八重千瀨。八重千瀨與迫門岬之間﹐有伊計摩島﹔伊計摩島之西南﹐有大髙見島﹕諸島周回率不過一﹑二里。太良末島及奧永良部島﹐周回裏余﹕是皆屬於宮古島者。

石垣島﹐在宮古島之西﹐一云北木山﹑又云八重山﹐卽史所云信覺島者。周回十六里半﹐分置宮良﹑石垣﹑河平﹑大濱四間切。於茂登嶽﹐聳島之西南﹐髙一百六十丈。其山脈延亙﹐北至平窪崎。平窪崎之南五里餘﹐海水自東北入陸地﹐成一灣﹐是爲河平港﹐可泊大船二﹑三十艘﹕是在島之西岸者。南有禦崎尾神﹐水淺不能容大船。沿海之地﹐灣岬出入不一﹔气候比太平山更暖﹐土壤亦肥。屬島皆在其西南﹕武富島﹐周回二里﹔黑島﹐髙一百二十丈。西有上離﹑下離二小島﹐又有波照間島。波照間島與黑島﹐皆周回三里餘﹐其間相距約五﹑六里﹕以上諸島﹐總稱八重山。

入表島﹐在八重山之西﹐一云姑彌島——「入」者﹐深奧之稱﹔「表」卽於茂登﹕皆方言也。此島在於茂登嶽之奧﹐故有是名——或云西表島。周四十五里﹐分置入表﹑古見二間切。東岸有古見港﹐與上離﹑下離二島相對﹐距黑島僅二里餘。北岸﹐有比計川村港。其北一里許﹐有鳩間島﹔周回二十町余﹐屬古見間切。南岸有鹿川港﹐與西岸越良港相表裏。越良港者﹐曾野及南兩岬南北對峙﹐海水入其中成一大灣﹐灣口有內離﹑外離兩小島。越良之北﹐有浦內港。諸港皆水淺﹐不便泊舟。島中气候﹑物產﹐與石垣島相類。屬島東有小濱島﹐周回三里﹔又有加山島。西南有新城島。又有與那國島﹐周回五里餘﹐髙七十丈﹔距曾柰比村港四十八里餘﹐距臺灣島不過二十五﹑六里。海岸四周﹐皆沙礁相連。西有島竹村﹐南有須川村﹐北有宗納村——此村有南太津口港﹐潮滿時可容小舟。其東南洋中有衝神島﹐一座巨巖特起波上。

物產﹐五穀爲最﹐宮古﹑石垣兩島出米尢多﹔細上布﹑綿布﹑麻布﹑芭蕉布﹑艸席﹑紅酒﹐特爲著名。紅酒產宮古島者﹐云太平酒﹔產石垣島者﹐云密林酒﹕與米皆輸於衝繩島爲年例。又有牛﹑馬﹑珊瑚﹑玳瑁﹑海參﹑海石之類。西表蘭﹑風蘭﹐亦有名﹝以上琉球南部——卽今所雲南二島。蓋石垣島﹑入表島又總稱八重山島﹐故合之宮古島爲南二島也﹞。

●琉球形勢略中根淑

衝繩島﹐在薩摩之南﹐海程百三十餘里。地形艮坤長﹑巽乾短﹐縱三十里﹑橫一里至十里內外。其地如虯龍流動之形﹐故漢人稱爲「流虯」——後攺云琉球。國中山小水細﹐土質肥美﹔花卉向榮﹐林木茂而不大。

全地分爲三﹐曰中頭﹑曰島尻﹑曰國頭﹐所謂中山﹑山南﹑山北之地是也。其屬島二十有餘﹐分爲四十九間切﹐又分爲六百村——間切卽郡之小者。國之西岸﹐伸出一大隅地﹔隅中之山﹐云佳楚嶽。隅之北﹐有二小島﹐其中卽運天港。隅之南﹐地勢卻退﹐作大灣曲﹔東岸迫狹﹐成地峽之勢。其山﹐云名護嶽及恩納嶽。循灣迆西﹐得一岬﹐云於仁志崎。自是地勢再卻五﹑六里﹐其極南爲那霸港﹐全島最繁華之地﹔又東一里半云首裏﹐舊時王宮在此處﹐今爲縣之衙署。那霸之南三里有一岬角﹐云喜屋武崎——卽國之西北盡頭。自是地勢而東南﹐中有山云八頭嶽。其東北有一岬角﹔又東北爲二大灣。二大灣之中間伸出一偶地東向﹐此際遠近多沙灘。第二灣之當中﹐卽地峽處﹔出灣而北十數里間﹐海岸大有出入。又最北﹐地勢轉成一岬角﹐云邊戶崎——卽國之極北。自是西南﹐地勢退卻數里﹐以接運天港﹔其山﹐云國頭嶽。此國偏於南海﹐气候炎熇﹐海風特彊﹔以故人家屋制甚卑。國俗循良﹐衣服﹑飲食﹑言語﹑文字與內地相似。其物產﹐米﹑榖﹑藍﹑鹽﹑番薯﹑火酒﹑漆器﹑艸席﹑土布﹑芭蕉布。屬島近者伊江島﹑惠平屋島﹑粟島﹑慶良間島﹑久米島等﹐皆在本島之西﹔其遠者﹐喜屋武崎之西南六十里爲宮古島﹐又西二十里爲八重山——島分東西﹐東云石垣島﹑西云入表島﹐皆有數屬島。本島之人﹐總稱宮古以西島云先島。

●琉球朝貢考王韜

琉球一國在東瀛海中﹐幾若黑子彈丸。其開國之始﹐並無甲子可稽。國朝定鼎燕京﹐琉球率先歸附﹔不敢自王﹐惇請襲封。嗣後貢職恪共﹐世守藩屬﹐憑藉寵靈鎭撫荒徼﹐享祚綿長﹐作東南屏蔽以迄於今﹐尙稱貢獻之邦而預共球之列﹔則謂琉球非我屬國者﹐非也。

第考琉球之所由來﹐其世次亦多茫昧。其間禪革互乘﹐匪特「隋書」歡斯之稱查無可據﹐卽如洪﹑永初封亦非姓尙。今詳爲核審﹐上自天孫遞至今日嗣位之王﹐其統緒約略可言也。琉球始祖﹐其初有一男﹑一女生於大荒﹐自成夫婦﹐曰阿摩美久﹐生三男﹑二女。長男卽天孫氏﹐開國始祖也﹔次男爲諸侯始﹐三男爲百姓始。長女曰君君﹐次女曰祝祝﹐爲國守護神﹔一爲天神﹐一爲海神——今寺院有三首六臂女神手執日月﹐名曰「天海大自在神」﹐蓋卽此也﹕此亦荒誕不經之尢者也。傳二十五代﹐姓氏俱無考。起洪荒乙丑至宋淳熙十三年丙午﹐逆臣利勇鴆而弒之﹐篡位自立。浦添按司舜天討之﹐利勇死﹔諸按司羣奉爲王﹐天孫氏遂亡。舜天爲日本人皇後裔﹐三傳而外禪於英祖。自英祖至西咸﹐凡五傳。察度氏興﹐賢徳素著﹐人心悅服﹔遂代其國。二傳﹐而爲山南王思紹所並。以後則世爲尙氏﹐至今弗替。明初﹐太祖遣使慰諭﹐始稱臣入貢﹐世爲屬國。

景泰元年﹐國王思達遣百佳尼入貢﹔二年﹐遣察祈等入貢﹐已又遣亞間美等入貢。頻年以來﹐軺車在道﹔■琛獻異﹐包匭筐篚絡繹來庭﹐史不絕書﹕未嘗與明絕也。惟考日本史﹐明萬曆三十七年﹐義久取琉球。其後書琉球入貢者十﹕日本寬文十一年﹝當中國康熙七年﹞﹑天和二年﹝當康熙五十三年﹞﹑享保三年﹝當康熙五十七年﹞﹑寬延二年﹝當乾隆十四年﹞﹑寬政二年﹑明和元年﹝當乾隆二十九年﹑乾隆五十五年﹞﹑又八年﹝當嘉慶元年﹞﹑文化三年﹝當嘉慶十一年﹞﹑天保三年﹝當道光十二年﹞﹑天保十三年﹝當道光二十二年﹞。然其時琉球𨿽入貢於日本而亦內屬我朝﹐其貢舶之來﹑使臣之至﹐固彰彰可考也。況其朝貢日本之時﹐久已臣服中朝﹐永備屏翰﹔事在盟府﹐薄海咸知。如是﹐日本安得私琉球爲己有也哉﹗

玆者﹐其國民船遭風﹐飄泊我朝﹔本當加以撫卹﹐何容日本爲之置詞﹗卽其遇臺灣野番之難﹐其人外於王化﹐𨿽歸中國之版籍﹐非屬中國之民人﹔如英﹑美諸國航海者無不遇之﹐未聞其與我中國相齟齬也。日本藉端生釁﹐遠遣使臣以相詰難﹐其謂我中國無人邪﹗琉球之爲我藩屬﹐日本非不知之﹔乃必以此爲辭﹐其志在翦滅琉球可知矣﹐豈眞愛惜琉球也哉﹗是不得考之史冊﹐以與之辧﹝不數年﹐日本竟滅琉球﹐攺爲衝繩縣﹞。

●琉球向歸日本辧王韜

琉球﹐東瀛小國也﹔在日本薩峒馬島之南。島嶼紆蟠﹐皆海中拳石﹔周環三十六島﹐如虯龍流動之形﹐故稱爲「流虯」——後乃攺爲琉球。貧弱特甚﹐世受役於日本。自古未通中國﹐隋時有海船望見之﹐始知有其地﹔唐﹑宋以後﹐漸通中土。明初入貢﹐太祖賜以閩人善操舟者三十六姓﹐修職貢甚謹。我朝煦育寰瀛﹐體卹尢至﹔其貢舟三年一至﹐許其販鬻中土之貨﹐免其關稅﹕舉國賴此爲生。資本皆貸於日本﹐販回各貨運日本者十之八﹑九﹔其國人貧甚﹐不能買也。國分三路﹕曰首裏﹑曰久米﹑曰那霸。王居首裏﹔而商賈萃集爲大都會者﹐則推那霸。土磽瘠﹐產米絕少﹔非官與耆老﹐不能得食。民間﹐惟以地瓜爲糧。地無麻﹑絮﹐以蕉爲布﹐有類織蒲。其民性惰﹐耕作貿易皆以婦女爲之﹔男子則攜茶具﹑挈孺子相聚於樹林之下﹐綠陰掩映﹐細語喁喁﹐不啻羲王以上人也。

日本𨿽雄視東瀛﹐要不能使之隸入版圖﹔則以累世效職貢﹑受正朔﹐藉中朝之威靈﹐作東海之藩服﹐以迄於今。自日本用兵臺灣﹐意爲琉球問罪生番﹔明目張膽﹐遂以琉球爲內屬。通國之人﹐皆謂琉球向已臣服日本﹐列於屏藩﹔而其入貢於中國也﹐則不過二百餘年間耳。此言也﹐未知其所自來﹖如謂出自日本史冊﹐則實有大謬不然者﹗彼謂唐開元二十三年——日本聖武天皇天平七年﹐琉球已納稅貢於日本﹔日人測量琉球海面淺深﹐建立石牌。今按此言﹐實由杜撰。考日本史﹕文徳天皇仁壽三年秋﹐僧圓珍附唐商欽良暉舶赴唐﹐路遭颶風漂至琉球﹐遙見數十人執戈矛立岸上﹔良暉哀號曰﹕『我等將爲琉球所噬﹐若何』﹗圓珍祈佛﹐忽得東南風﹐獲免。按其時爲唐宣宗大中七年﹐相距彼言納貢之時一百十八年﹐日本人應與之久相稔熟﹔何以祈佛求免﹐一若從未相通者邪﹖此其可疑者﹐一也。測量海道志其淺深﹐此泰西諸國立約通商之後﹐航船舟師方傳此法﹔在唐千餘年前﹐何得有此﹗蓋僞造之言﹐一時流露於不自覺﹕此其可疑者﹐二也。彼謂明正統六年——日本後花園天皇嘉吉元年﹐薩峒摩將軍統兵徵討髙麗﹐借糧於琉球﹔又謂萬曆三十七年——日本後陽成天皇慶長十四年﹐以琉球國土封薩峒摩將軍﹐徵其地稅﹐歲貢米千石﹐定律十有五條。此說亦殊荒謬﹐而事非無因﹗考日本史﹕薩摩人河邊通綱乖賴朝旨﹝日本關白﹞﹐亡匿鬼界島中﹝琉球別名﹞﹔後島羽天皇文治四年——卽宋淳熙十三年﹐遣兵擊鬼界島降之﹕此爲琉球始通日本之證。至日本曾取琉球﹐亦見於史﹕慶長十四年﹐義久﹝或作島津家久﹞取琉球﹔然十六年﹐卽書「琉球入貢」﹕則其立卽釋歸可知矣。若其要立條約﹐亦事之所有﹐要不能如是之苛細也。考日本史云﹕『及足利氏執兵權﹐琉球遣使貢方物﹔自後以時來貢﹐薩摩島津氏世掌接伴云』﹕此卽彼所謂日本王將琉球封薩峒摩將軍者也﹝將軍當作「藩侯﹐」譯誤﹞。不知世掌接伴﹐不過職貢之年使臣入境中﹐彼爲之接伴耳。日史紀載甚明﹐豈得妄云以「國土畀之」也哉﹗「納米千石」﹐蓋卽入貢禮物﹔琉球地瘠民貧﹐別無所產也。「定律十五條」﹐如彼所云﹐殊不足據﹗又嘗考之日本別史﹕琉球一名阿兒柰波島﹐居海島之中﹔東西狹﹑南北長﹐距薩摩南二百里許。其俗以剿掠爲事﹐世以爲啖人之國。相傳其始爲天孫氏﹐當日本孝謙天皇天平勝寶五年——卽唐玄宗天寶十二年﹐使臣藤原自中國回﹐漂流琉球候風十餘日﹐得南風而發﹕是則日本之通於琉球﹐實後於我國矣。日史又云﹕長寬承安間——卽中國宋孝宗時﹐十二島中內屬者五﹐不屬者七。嗣有叛人逃匿島中﹐乃率師討之以懾服島人﹐掠一人而還﹔於是歲納絹百匹。足利氏立﹐始貢方物。考足利爲上將軍﹐蓋在元季﹑明初﹐其時琉球久爲我國貢獻之邦矣。然則琉球之在日本﹐地𨿽相接而會朝聘問反在中國之後﹔今據其史冊稽之﹐斑斑具在﹕夫豈能與我爭哉﹗且其可辧者﹐殊不止於是也。自明以來﹐琉球臣服中朝極爲恭順﹐入貢有定期﹐立王有敕封﹔豈三百餘年來日本如瞶如聾﹐毫無聞知邪﹖其可笑﹐一也。日本未與泰西諸國通商之先﹐琉球已與西人往來。英國牧師波白於道光末年至彼傳教﹐賃居數年﹔是時日人方深惡外教﹐琉球旣爲其內屬諸侯﹐何不卽往責問而乃任其如是﹗其可笑﹐二也。當美國以兵艦至日本彊請通商﹐日人始不肯從。美國水師戴當泊舟於琉球境上﹐購置食物﹐與之交際往來﹐互通使問﹔琉人告之曰﹕『國事一切由王自主﹐不歸日本統轄』。當時未聞日人讓詰琉球一言﹗其可笑﹐三也。美國公使柏利旣至日本立約﹐復往琉球﹔一千八百五十四年七月十七日﹐立約於琉球之那霸。當時未聞日本謂其內屬諸侯﹐毋庸立約也﹔則琉球自主之國﹐明矣﹕其可笑﹐四也。前時美國公使柏利﹑副使衛廉與日議和定約﹐其往來文牘云﹕『琉球先王與日本﹐有親戚之誼﹑姻婭之歡』﹔然卽揆諸所云﹐亦不得以爲臣屬也。卽如英國長王子娶於嗹﹑二王子娶於俄﹐試問俄﹑嗹二國當爲英所屬乎﹖其可笑﹐五也。日本諸藩納還版籍在明治元年﹐琉球旣爲內藩﹐何以至十二年始以兵威脇之﹖考日本內國史略﹐明治五年九月﹐琉球使尙建等參朝﹐獻方物﹔乃冊琉球王尙泰爲藩王﹐列於華族﹐賜賚優厚﹕則知前此琉球未嘗爲內藩矣﹐且內藩從未聞有稱王者。柄據昭然﹐何容掩飾﹗其可笑﹐六也。一千三百七十二年﹐中國徵服琉球﹐歲時貢獻﹐史不絕書﹔迄至今日﹐未有或貳﹕是則琉球之臣服我朝﹐遐邇無不聞知。如「中山傳信錄」﹑「琉球國志」﹑「使琉球記」﹑「琉球入學見聞錄」﹐日本國中久已刊行﹔儒士引用﹐據爲掌故﹐幾於家諭而戶曉﹐詎有不知﹗乃曰「琉球安有一國事兩主」﹖此不但欲掩天下之耳目﹐並欲塞一國中民人之見聞﹕其可笑﹐七也。至討罪臺灣﹐尢昧於理。其始托言劫掠小田縣民﹐繼乃及琉球漂民﹔我朝大度包容﹐勉徇英國公使之請而成和議。其所定條款兩端﹐未嘗一字及琉球﹔載在盟府﹐人所共見。乃遂欲以此指琉球爲日本屬地﹐掩耳盜鈴﹗其可笑﹐八也。向時日人曾著論刊之日報曰﹕『我國以琉球航海之人遭風被戕﹐爲臺灣生番所害﹐遂興師旅往徵臺灣﹔究未知琉球或屬日本﹑或屬中國﹐未有明文。據琉球人云「事中朝如父﹑日本如母」﹔或則云「琉球所屬﹐豈有一定﹗惟彊可以庇民者是從耳」。考之日本史籍﹐琉球於上世卽屬日本﹔但近代以來﹐不過入貢土物耳﹐非臣服也。而其在中朝﹐則列於屏藩﹑世受冊封﹐稱爲貢獻之邦﹑共球之國』。然則東瀛日報出諸日人之口﹐所云尙如此﹐何況其他﹗遠徵之前事旣如彼﹐近証之人言又如此﹔琉球之屬於中國也﹐明矣。要之﹐據理而言﹐琉球自可爲兩屬之國﹔旣附本朝﹐又貢日本。今考日本國史﹐於琉球入貢年月﹐釐然可考﹔然要不過與渤海三韓﹑新羅﹑百濟同列於外諸侯而已。又烏得藉口於奉藩納土﹐比於內諸侯一例﹐而遽滅其國﹑俘其王﹑兼並其他﹐夷而爲縣也哉﹗日本史官所記載﹐在明治紀元以前﹐皆信而可徵。源光「日本史」成於我朝康熙九年——卽日本後西天皇寬文十年﹐其時相距慶長十四年已六十二載﹐乃猶列琉球於「外國列傳」﹔則可知琉球爲自立之國矣。蓋琉球之於日本﹐要不過盟聘往還﹐貢獻不絕而已。卽使蕞爾彈丸弱小不能自彊﹐亦當相與共保之﹐俾得守其千餘年未自立之國﹕斯乃所以聯唇齒而固屏藩之義。今反翦滅而傾覆之﹐挾詐彌縫﹐囁嚅掩飾﹐以便其私﹗將以此欺天下乎﹐而天下不任受其欺也﹔將以此誑鄰國乎﹐而鄰國不任受其誑也。嗚呼﹗彼作僞者﹐曷不卽將其國史而一考之也哉﹗

考琉球內貢日本﹐明景泰二年——日本後花園天皇寶徳三年﹑耶穌一千四百五十一年﹐琉球遣使來﹔明萬曆十一年——日本正親町皇天正十一年﹑耶穌一千五百八十三年﹐琉球入貢﹔明萬曆三十九年——日本後陽成天皇慶長十六年﹑耶穌一千六百十一年﹐琉球入貢﹔我朝順治六年——日本後光明天皇慶安二年﹑耶穌一千六百四十九年﹐琉球入貢﹔我朝順治十年——日本後光明天皇承應二年﹑耶穌一千六百五十三年﹐琉球入貢﹔我朝康熙十年——日本靈天皇寬文十一年﹑耶穌一千六百七十一年﹐疏球入貢﹔我朝康熙二十一年——日本靈元天皇天和二年﹑耶穌一千六百八十二年﹐琉球入貢﹔我朝康熙五十三年——日本中禦門天皇正徳四年﹑耶穌一千七百十四年﹐琉球入貢﹔我朝康熙五十七年——日本中禦門天皇享保三年﹑耶穌一千七百十八年﹐琉球入貢﹔我朝乾隆十三年——日本桃園天皇寬延元年﹑耶穌一千七百四十八年﹐琉球入貢﹔我朝乾隆十七年——日本桃園天皇寶歷二年﹑耶穌一千七百五十二年﹐琉球入貢﹔我朝乾隆二十九年——日本後櫻町天皇明和二年﹑耶穌一千七百六十四年﹐琉球入貢﹔我朝乾隆五十五年——日本光格天皇寬政二年﹑耶穌一千七百九十年﹐琉球入貢﹔我朝嘉慶元年——日本光格天皇寬政八年﹑耶穌一千七百九十六年﹐琉球入貢﹔我朝嘉慶十一年——日本光格天皇文化三年﹑耶穌一千八百六年﹐琉球入貢﹔我朝道光十二年——日本仁孝天皇天保三年﹑耶穌一千八百三十二年﹐琉球入貢﹔我朝道光二十二年——日本仁孝天皇天保十三年﹑耶穌一千八百四十二年﹐琉球入貢。

