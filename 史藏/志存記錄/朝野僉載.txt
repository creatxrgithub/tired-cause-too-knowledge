《朝野僉載》﹝唐﹞張鷟著

卷一

卷二

卷三

卷四

卷五

卷六

卷一

貞觀年中﹐定州鼓城縣人魏全家富﹐母忽失明。問卜者王子貞﹐子貞爲卜之﹐曰「明年有人從東來靑衣者﹐三月一日來﹐療必愈。」至時﹐候見一人著靑紬襦﹐遂邀爲設飲食。其人曰「僕不解醫﹐但解作犁耳﹐爲主人作之。」持斧繞捨求犁轅﹐見桑曲枝臨井上﹐遂斫下。其母兩眼煥然見物。此曲桑蓋井之所致也。

周郎中裴珪妾趙氏﹐有美色﹐曾就張璟藏卜年命。藏曰「夫人目長而漫視。準相書﹐豬視者淫。婦人目有四白﹐五夫守宅。夫人終以姦廢﹐宜愼之。」趙笑而去。後果與人姦﹐沒入掖庭。

杜景佺﹐信都人也。本名元方﹐垂拱中﹐更爲景佺。剛直嚴正﹐進士擢第﹐後爲鸞臺侍郎﹑平章事。時內史李昭徳以剛直下獄﹐景佺廷諍其公淸正直。則天怒﹐以爲面欺﹐左授溱州刺史。初任溱州﹐會善筮者於路﹐言其當重入相﹐得三品﹐而不著紫袍。至是夏中服紫衫而終。

瀛州人安縣令張懷禮﹑滄州弓髙令晉行忠就蔡微遠卜。轉式訖﹐謂禮曰「公大親近﹐位至方伯。」謂忠曰「公得京官﹐今年祿盡﹐宜致仕可也。」二人皆應舉﹐懷禮授左補闕﹐後至和﹑復二州刺史。行忠授城門郎﹐至秋而卒。

開元二年﹐梁州道士梁虛州﹐以九宮推算張鷟云「五鬼加年﹐天罡臨命﹐一生之大厄。以《周易》筮之﹐遇《觀》之《渙》﹐主驚恐﹔後風行水上﹐事卽散。」安國觀道士李若虛﹐不告姓名﹐暗使推之。云「此人今年身在天牢﹐負大辟之罪乃可以免。不然病當死﹐無救法。」果被禦史李全交致其罪﹐敕令處盡。而刑部尙書李日知﹐左丞張廷圭﹑崔玄升﹐侍郎程行謀咸請之﹐乃免死﹐配流嶺南。二道士之言信有徵矣。

泉州有客盧元欽染大瘋﹐惟鼻根未倒。屬五月五日官取蚺蛇膽欲進﹐或言肉可治瘋﹐遂取一截蛇肉食之。三五日頓漸可﹐百日平復。又商州有人患大瘋﹐家人惡之﹐山中爲起茅舍。有烏蛇墜酒罌中﹐病人不知﹐飲酒漸差。罌底見蛇骨﹐方知其由也。

則天時﹐鳳閣侍郎周允元朝罷入閣。太平公主喚一醫人自光政門入﹐見一鬼撮允元頭﹐二鬼持棒隨其後﹐直入景運門。醫白公主﹐公主奏之。上令給使覘問﹐在閣無事。食訖還房﹐午後如廁﹐長參典怪其久私﹐往候之﹐允元踣面於廁上﹐目直視﹐不語﹐口中涎落。給使奏之﹐上問醫曰「此可得幾時「對曰「緩者三日﹐急者一日。」上與錦被覆之﹐並牀舁送宅﹐止夜半而卒。上自爲詩以悼之。

久視年中﹐襄州人楊元亮﹐年二十餘﹐於虔州汶山觀傭力。晝夢見天尊云「我堂捨破壞﹐汝爲我修造﹐遣汝能醫一切病。」寤而悅之﹐試療無不愈者。贛縣里正背有腫﹐大如拳﹐亮以刀之﹐數日平復。療病日獲十千﹐造天尊堂成﹐療病漸無效。

如意年中﹐洛州人趙玄景病卒五日而蘇。云見一僧與一木﹐長尺餘﹐教曰「人有病者﹐汝以此木拄之卽愈。」玄景得見機上尺﹐乃是僧所與者﹐試將療病﹐拄之立差﹐門庭每日數百人。禦史馬知己以其聚眾﹐追之禁左臺﹐病者滿於臺門。則天聞之﹐追入內﹐宮人病﹐拄之卽愈﹐放出任救病百姓。數月以後﹐得錢七百餘貫。後漸無驗﹐遂絕。

洛州有士人患應病﹐語卽喉中應之。以問善醫張文仲﹐經夜思之﹐乃得一法。卽取《本艸》令讀之﹐皆應﹔至其所畏者﹐卽不言。仲乃錄取藥﹐合和爲丸﹐服之應時而愈。一云問醫蘇澄云。郝公景於泰山采藥﹐經市過。有見鬼者﹐怪羣鬼見公景皆走避之。遂取藥和爲「殺鬼丸」﹐有病患者服之差。

定州人崔務墜馬折足﹐醫令取銅末和酒服之﹐遂痊平。及亡後十餘年攺葬﹐視其脛骨折處﹐有銅末束之。嶺南風俗﹐多爲毒藥。令奴食冶葛死﹐埋之土中。蕈生正當腹上﹐食之立死﹔手足額上生者﹐當日死﹔旁自外者﹐數日死﹔漸遠者﹐或一月﹐或兩月﹔全遠者﹐一年﹑二年﹑三年亦卽死。惟陳懷卿家藥能解之。或以塗馬鞭頭控上﹐拂著手卽毒﹐試著口卽死。

趙延禧云﹐遭惡蛇虺所螫處﹐貼之艾炷﹐當上炙之立差﹐不然卽死。凡蛇嚙﹐卽當嚙處灸之﹐引去毒气卽止。冶葛食之立死。有冶葛處卽有白藤花﹐能解冶葛毒。鴆鳥食水之處卽有犀牛﹐不濯角﹐其水物食之必死﹐爲鴆食蛇之故。醫書言﹐虎中藥箭食淸泥﹔野豬中藥箭豗薺苨而食﹔雉被鷹傷﹐以地黃葉帖之。又礬石可以害鼠﹐張鷟曾試之﹐鼠中毒如醉﹐亦不識人﹐猶知取泥汁飲之﹐須臾平復。鳥獸虫物猶知解毒﹐何況人乎被蠶嚙者﹐以甲虫末傅之﹔被馬咬者﹐以燒鞭鞘灰塗之。蓋取其相服也。蜘蛛嚙者﹐雄黃末傅之。筋斷須續者﹐取旋復根絞取汁﹐以筋相對﹐以汁塗而封之﹐卽相續如故。蜀兒奴逃走多刻筋﹐以此續之﹐百不失一。

永徽中有崔爽者﹐每食生魚三斗乃足。於後饑﹐作鱠未成﹐爽忍饑不禁﹐遂吐一物﹐狀如蝦蟆。自此之後﹐不復能食鱠矣。國子司業﹑知制誥崔融病百餘日﹐腹中虫蝕極痛﹐不可忍。有一物如守宮從下部出﹐須臾而卒。

後魏孝文帝定四姓﹐隴西季氏大姓﹐恐不入﹐星夜乘鳴駝﹐倍程至洛。時四姓已定訖﹐故至今謂之「駝李「焉。張文成曰﹕幹封以前選人﹐每年不越數千﹔垂拱以後﹐每歲常至五萬。人不加眾﹐選人益繁者﹐蓋有由矣。嘗試論之﹐祗如明經﹑進士﹑十周﹑三衛﹑勛散﹑雜色﹑國官﹑直司﹐妙簡實材﹐堪入流者十分不過一二。選司考練﹐總是假手冒名﹐勢家囑請。手不把筆﹐卽送東司﹔眼不識文﹐被舉南館。正員不足﹐權補試﹑攝﹑檢校之官。賄貨縱橫﹐髒污狼藉。流外行署﹐錢多卽畱﹐或帖司助曹﹐或員外行案。更有挽郎﹑輦腳﹑營田﹑當屯﹐無尺寸工夫﹐並優與處分。皆不事學問﹐惟求財賄。是以選人冗冗﹐甚於羊羣﹐吏部喧喧﹐多於蟻聚。若銓實用﹐百無一人。積薪化薪﹐所從來遠矣。鄭愔爲吏部侍郎掌選﹐髒污狼藉。引銓有選人系百錢於靴帶上﹐愔問其故﹐答曰「當今之選﹐非錢不行。」愔默而不言。時崔湜亦爲吏部侍郎掌選﹐有銓人引過﹐分疏云「某能翹關負米。」湜曰「君壯﹐何不兵部選「答曰「外邊人皆云『崔侍郎下﹐有气力者卽存。』」

景龍中﹐斜封得官者二百人﹐從屠販而踐髙位。景云踐祚﹐尙書宋璟﹑禦史大夫畢構奏停斜封人官。璟﹑構出﹐後見鬼人彭卿受斜封人賄賂﹐奏云見孝和﹐怒曰「我與人官﹐何因奪卻。」於是斜封皆復舊職。僞周革命之際﹐十道使人天下選殘明經﹑進士及下村教童蒙博士﹐皆被搜揚﹐不曾試練﹐並與美職。塵黷士人之品﹐誘悅愚夫之心﹐庸才者得官以爲榮﹐有才者得官以爲辱。昔趙王倫之篡也﹐天下孝廉﹑秀才﹑茂異﹐並不簡試﹐雷同與官﹐市道屠沽﹑亡命不軌﹐皆封侯略盡。太府之銅不供鑄印﹐至有白版侯者。朝會之服﹐貂者大半﹐故謠云「貂不足﹐狗尾續」。小人多幸﹐君子恥之。無道之朝﹐一何連類也﹐惜哉﹗

天后中﹐契丹李盡忠﹑孫萬榮之破營府也﹐以地牢囚漢俘數百人。聞麻仁節等諸軍欲至﹐乃令守囚等紿之曰「家口饑寒﹐不能存活。求待國家兵到﹐吾等卽降。「其囚日別與一頓粥﹐引出安慰曰「吾此無飲食養汝﹐又不忍殺汝﹐總放歸若何「眾皆拜伏乞命﹐乃紿放去。至幽州﹐具說饑凍逗𨖻。兵士聞之﹐爭欲先入。至黃獐峪﹐賊又令老者投官軍﹐送遺老牛瘦馬於道側。仁節等三軍棄步卒﹐將馬先爭入﹐賊設伏橫截﹐軍將被索繒之﹐生擒節等﹐死者塡山谷﹐罕有一遺。

景龍四年﹐洛州淩空觀失火﹐萬物並盡﹐惟有一眞人巋然獨存﹐乃泥塑爲之。後攺爲聖眞觀。西京朝堂北頭有大槐樹﹐隋曰唐興村門首。文皇帝移長安城﹐將作大匠髙熲常坐此樹下檢校。後栽樹行不正﹐欲去之﹐帝曰「髙熲坐此樹下﹐不須殺之。」至今先天百三十年﹐其樹尙在﹐柯葉森竦﹐株根盤礡﹐與諸樹不同。承天門正當唐興村門首﹐今唐家居焉。

永徽年以後﹐人唱《桑條歌》云「桑條﹛艸弔﹜﹐女韋也樂。」至神龍年中﹐逆韋應之。諂佞者鄭愔作《桑條樂詞》十餘首進之﹐逆韋大喜﹐擢之爲吏部侍郎﹐賞縑百匹。龍朔以來﹐人唱歌名《突厥鹽》。後周聖歷年中﹐差閻知微和匈奴﹐授三品春官尙書﹐送武延秀娶成默啜女﹐送金銀器物﹑錦彩衣裳以爲禮聘﹐不可勝紀。突厥翻動﹐漢使並沒﹐立知微爲可汗﹐《突厥鹽》之應。調露中﹐大帝欲封中嶽﹐屬突厥叛而止。後又欲封﹐土番入寇﹐遂停。至永淳年﹐又駕幸嵩嶽﹐謠曰「嵩山凡幾層﹐不畏登不得﹐只畏不得登。三度徵兵馬﹐傍道打騰騰。」嶽下遘疾﹐不愈﹐回至宮而崩。永淳之後﹐天下皆唱「楊柳﹐楊柳﹐漫頭駝」。後徐敬業犯事﹐出柳州司馬﹐遂作僞敕﹐自授揚州司馬﹐殺長史陳敬之﹐據江淮反。使李孝逸討之﹐斬業首﹐驛馬駝入洛。」楊柳﹐楊柳﹐漫頭駝」﹐此其應也。周如意年中以來﹐始唱《黃獐歌》﹐其詞曰「黃獐﹐黃獐﹐艸裏藏﹐彎弓射你傷。「俄而契丹反叛﹐殺都督趙文翽﹐營府陷沒。差總管曹仁師﹑張玄遇﹑麻仁節﹑王孝傑﹐前後百萬眾﹐被賊敗於黃獐谷﹐諸軍並沒﹐罔有孓遺。《黃獐》之歌﹐斯爲驗矣。周垂拱已來﹐《苾拿兒歌》詞皆是邪曲。後張易之小名苾拿。

景龍年﹐安樂公主於洛州道光坊造安樂寺﹐用錢數百萬。

童謠曰「可憐安樂寺﹐了了樹頭懸。」後誅逆韋﹐並殺安樂﹐斬首懸於竿上﹐攺爲悖逆庶人。神龍以後﹐謠曰「山南烏鵲窠﹐山北金駱駝。鐮柯不鑿孔﹐斧子不施柯。」此突厥彊盛﹐百姓不得斫桑養蠶﹑種禾刈谷之應也。景龍中﹐謠曰「可憐聖善寺﹐身著綠毛衣。牽來河裏飲﹐踏殺鯉魚兒。」至景雲中﹐譙王從均州入都作亂﹐敗走﹐投洛川而死。景雲中﹐謠曰「一條麻綫挽天樞﹐絕去也。」神武卽位﹐敕令推倒天樞﹐收銅並入尙方﹐此其應兆。景龍中﹐謠曰「黃柏犢子挽蚓斷﹐兩腳踏地鞋﹤麻需﹥斷。

」六月﹐平王誅逆韋﹐欲作亂。鞋﹤麻需﹥斷者﹐事不成。阿韋是「黃犢「之後也。明堂主簿駱賓王《帝京篇》曰「倏忽搏風生羽翼﹐須臾失浪委泥沙。」賓王后與敬業興兵揚州﹐大敗﹐投江而死﹐此其讖也。麟徳已來﹐百姓飲酒唱歌﹐曲終而不盡者號爲「族鹽」。

後閻知微從突闕領賊破趙﹑定。後知微來﹐則天大怒﹐磔於西市。命百官射之﹐河內王武懿宗去七步﹐射三發﹐皆不中﹐其怯懦也如此。知微身上箭如猥毛﹐銼其骨肉﹐夷其九族﹐疏親及不相識者皆斬之。小兒年七八歲﹐驅抱向西市﹐百姓哀之﹐擲餅果與者﹐相爭奪以爲戲笑。監刑禦史不忍害﹐奏捨之。其「族鹽「之言﹐於斯應也。趙公長孫無忌以烏羊毛爲渾脫氈帽﹐天下慕之﹐其帽爲「趙公渾脫」。後坐事長流嶺南﹐「渾脫「之言﹐於是效焉。魏王爲巾子向前踣﹐天下欣欣慕之﹐名爲「魏王踣。」後坐死。至孝和時﹐陸頌亦爲巾子同此樣﹐時人又名爲「陸頌踣」。未一年而陸頌殞。永徽後﹐天下唱《武媚娘歌》﹐後立武氏爲皇后。大帝崩﹐則天臨朝﹐攺號大周。二十餘年﹐武后彊盛﹐武三王梁﹑魏﹑定等並開府﹐自余郡王十餘人﹐幾遷鼎矣。咸亨以後﹐人皆云「莫浪語﹐阿婆嗔﹐三叔聞時笑殺人。」後果則天卽位﹐至孝和嗣之。阿婆者﹐則天也﹔三叔者﹐孝和爲第三也。魏僕射子名叔麟﹐讖者曰「『叔麟』﹐反語『身戮』也。」後果被羅織而誅。梁王武三思﹐唐神龍初攺封徳靖王。讖者言「徳靖﹐『鼎賊』也。」果有窺鼎之志﹐被鄭克等斬之。天后時﹐謠言曰「張公喫酒李公醉。」張公者﹐斥易之兄弟也﹔李公者﹐言李氏大盛也。孫佺爲幽州都督﹐五月北徵。時軍師李處郁諫﹕「五月南方火﹐北方水﹐火入水必滅。」佺不從﹐果沒八萬人。昔竇建徳救王世充於牛口谷﹐時謂「竇入牛口﹐豈有還期」。果被秦王所擒。其孫佺之北也﹐處郁曰「飧若入咽﹐百無一全。」

山東人謂溫飯爲飧﹝音孫﹞﹐幽州以北並爲燕地﹐故云。

龍朔年已來﹐百姓飲酒作令云「子母相去離﹐連臺拗倒。

」子母者﹐盞與盤也﹔連臺者﹐連盤拗倒盞也。及天后永昌中﹐羅織事起﹐有宿衛十餘人於淸化坊飲﹐爲此令。此席人進狀告之﹐十人皆棄市。自後廬陵徙均州﹐則子母相去離也﹔連臺拗倒者﹐則天被廢﹐諸武遷放之兆。神武皇帝七月卽位﹐東都白馬寺鐵像頭無故自落於殿門外。

自後捉搦僧尼嚴急﹐令拜父母等﹐未成者並停革﹐後出者科決﹐還俗者十八九焉。

開元五年春﹐司天奏﹕「玄象有眚見﹐其災甚重。」玄宗震驚﹐問曰「何祥「對曰「當有名士三十人同日冤死﹐今新及第進士正應其數。」其年及第李蒙者﹐貴主家婿﹐上不言其事﹐密戒主曰「每有大遊宴﹐汝愛婿可閉畱其家。」主居昭國裏﹐時大合樂﹐音曲遠暢﹐曲江漲水﹐聯舟數艘﹐進士畢集。蒙聞﹐乃逾垣奔走﹐羣眾愜望。才登舟﹐移就水中﹐畫舸平沈﹐聲妓﹑篙工不知紀極﹐三十進士無一生者。

夏侯處信爲荊州長史﹐有賓過之﹐處信命僕作食。僕附耳語曰「溲幾許面「信曰「兩人二升卽可矣。」僕入﹐久不出﹐賓以事告去。信遽呼僕﹐僕曰「已溲訖。「信鳴指曰「大異事。」良久乃曰「可總燔作餅﹐吾公退食之。」信又嘗以一小瓶貯醯一升自食﹐家人不沾餘瀝。僕云「醋盡。」信取瓶合於掌上﹐餘數滴﹐因以口吸之。凡市易﹐必經手乃授直。識者鄙之。廣州錄事參軍柳慶獨居一室﹐器用食物並致臥內。奴有私取鹽一撮者﹐慶鞭之見血。夏侯彪夏月食飲﹐生虫在下﹐未曾瀝口。嘗送客出門﹐奴盜食臠肉。彪還覺之﹐大怒﹐乃捉蠅與食﹐令嘔出之。鄭仁凱爲密州刺史﹐有小奴告以履穿﹐凱曰「阿翁爲汝經營鞋。」有頃﹐門夫著鞋者至﹐凱廳前樹上有窠。﹐啄木也。遣門夫上樹取其子。門夫脫鞋而緣之﹐凱令奴著鞋而去﹐門夫竟至徒跣。凱有徳色。

安南都護鄧佑﹐韻州人﹐家巨富﹐奴婢千人。恆課口腹自供﹐未曾設客。孫子將一鴨私用﹐佑以擅破家資﹐鞭二十。韋莊頗讀書﹐數米而炊﹐秤薪而爨﹐炙少一臠而覺之。一子八歲而卒﹐妻斂以時服﹐莊剝取﹐以故席裹屍﹐殯訖﹐擎其席而歸。其憶念也﹐嗚咽不自勝﹐惟慳吝耳。懷州錄事參軍路敬潛遭綦連輝事﹐於新開推鞫﹐免死配流。

後訴雪﹐授睦州遂安縣令。前邑宰皆卒於官﹐潛欲不赴。其妻曰「君若合死﹐新開之難早已無身﹐今得縣令﹐豈非命乎「遂至州﹐去縣水路數百里上﹐寢堂兩間有三殯坑﹐皆埋舊縣令﹐潛命坊夫塡之。有梟鳴於屏風﹐又鳴於承塵上﹐並不以爲事。每與妻對食﹐有鼠數十頭﹐或黃或白﹐或靑或黑﹐以杖驅之﹐則抱杖而叫。自余妖怪﹐不可具言。至四考滿﹐一無所失﹐選授衛令﹐除衛州司馬。入爲郎中﹐位至中書舍人。

周甘子布博學有才﹐年十七爲左衛長史﹐不入五品。登封年病﹐以驢輿彊至嶽下﹐天恩加兩階﹐合入五品﹐竟不能起。鄰里親戚來賀﹐衣冠不得﹐遂以緋袍覆其上﹐帖然而終。

太常卿盧崇道坐女婿中書令崔湜反﹐羽林郎將張仙坐與薛介然口陳欲反之狀﹐俱流嶺南。經年﹐無日不悲號﹐兩目皆腫﹐不勝淒楚﹐遂並逃歸。崇道至都宅藏隱﹐爲男娶崔氏女未成﹐有內給使來取充貴人﹐崇道乃賂給使﹐別取一崔家女去入內。事敗﹐給使具承﹐掩崇道﹐並男三人亦被糾捉﹐敕杖各決一百﹐俱至喪命。靑州刺史劉仁軌知海運﹐失船極多﹐除名爲民﹐遂遼東效力。遇病臥平壤城下﹐褰幕看兵士攻城。有一卒直來前頭背坐﹐叱之不去﹐仍惡罵曰「你欲看﹐我亦欲看﹐何預汝事「不肯去。須臾城頭放箭﹐正中心而死。微此兵﹐仁軌幾爲流矢所中。任之選與張說同時應舉。後說爲中書令﹐之選竟不及第。

來謁張公﹐公遺絹一束﹐以充糧用。之選將歸﹐至捨不經一兩日﹐疾大作﹐將絹市藥﹐絹盡疾自損。非但此度﹐余處亦然﹐何薄命之甚也﹗

杭州刺史裴有敞疾甚﹐令錢塘縣主簿夏榮看之。榮曰「使君百無一慮﹐夫人早須崇福以禳之。」崔夫人曰「禳須何物「榮曰「使君娶二姬以壓之﹐出三年則危過矣。」夫人怒曰「此獠狂語﹐兒在身無病。」榮退曰「夫人不信﹐榮不敢言。使君命合有三婦﹐若不更娶﹐於夫人不祥。」夫人曰「乍可死﹐此事不相當也。「其年夫人暴亡﹐敞更娶二姬﹐榮言信矣。平王誅逆韋﹐崔日用將兵杜曲﹐誅諸韋略盡﹐繃子中嬰孩亦楻殺之。諸杜濫及者非一。浮休子曰「此逆韋之罪﹐疏族何辜﹗亦如冉閔殺胡﹐髙鼻者橫死﹔董卓誅閹人﹐無須者枉戮。死生命也。」

逆韋之變﹐吏部尙書張嘉福河北道存撫使﹐至懷州武涉驛﹐有敕所至處斬之。尋有敕矜放﹐使人馬上昏睡﹐遲行一驛﹐比至﹐已斬訖。命非天乎﹐天非命乎﹗沈君亮見冥道事﹐上元年中﹐吏部員外張仁禕延生問曰「明公看禕何當遷「亮曰「臺郎坐不暖席﹐何慮不遷。」俄而禕如廁﹐亮謂諸人曰「張員外總十餘日活﹐何暇憂官職乎「後七日而禕卒。虔州司士劉知元攝判司倉﹐大甫時﹐司馬楊舜臣謂之曰「買肉必須含胎﹐肥脆可食﹐余瘦不堪。」知元乃揀取懷孕牛犢及豬羊驢等殺之﹐其胎仍動﹐良久乃絕。無何﹐舜臣一奴無病而死﹐心上仍暖﹐七日而蘇。云見一水犢白額﹐並子隨之﹐見王訴云「懷胎五个月﹐扛殺母子。」須臾又見豬羊驢等皆領子來訴﹐見劉司士答款﹐引楊司馬處分如此。居三日而知元卒亡﹐又五日而舜臣死。率更令張文成﹐梟晨鳴於庭樹﹐其妻以爲不祥﹐連唾之。

文成云「急灑掃﹐吾當攺官。」言未畢﹐賀客已在門矣。又一說﹐文成景云二年爲鴻臚寺丞﹐帽帶及綠袍並被鼠嚙。有神靈遞相誣告﹐京師及郡縣被誅戮者數千餘家﹐蜀王秀皆坐之。隋室旣亡﹐其事亦寢矣。

儀鳳年中﹐有長星半天﹐出東方﹐三十餘日乃滅。自是土番叛﹐匈奴反﹐徐敬業亂﹐白鐵余作逆﹐博﹑豫騷動﹐忠﹑萬彊梁﹐契丹翻營府﹐突厥破趙﹑定﹐麻仁節﹑張玄遇﹑王孝傑等皆沒百萬眾。三十餘年﹐兵革不息。調露之後﹐有鳥大如鳩﹐色如烏鵲﹐飛若風聲﹐千萬爲隊﹐時人謂之「鵽雀」﹐亦名突厥雀﹐若來突厥必至﹐後至無差。天授中﹐則天好攺新字﹐又多忌諱。有幽州人尋如意上封云「國字中『或』﹐或亂天象﹐請�中安『武』以鎭之。」則天大喜﹐下制卽依。月餘有上封者云「『武』退在�中﹐與囚字無異﹐不祥之甚。」則天愕然﹐遽追制﹐攺令中爲「八方」字。後孝和卽位﹐果幽則天於上陽宮。

長安二年九月一日﹐太陽蝕盡﹐默啜賊到並州。至十五日夜﹐月蝕盡﹐賊並退盡。俗諺曰「棗子塞鼻孔﹐懸樓閣卻種。」又云「蟬鳴蛁尞喚﹐黍種糕糜斷。」又諺云「春雨甲子﹐赤地千里。夏雨甲子﹐乘船入市。秋雨甲子﹐禾頭生耳。冬雨甲子﹐鵲巢下地。」其年大水。

長安四年十月﹐陰﹐雨雪﹐一百餘日不見星。正月﹐誅張易之﹑昌宗等﹐則天廢。幽州都督孫佺之人賊也﹐薛訥與之書曰「季月不可入賊﹐大凶也。」佺曰「六月宣王北伐﹐訥何所知。有敢言兵出不復者斬。」出軍之日﹐有白虹垂頭於軍門。其夜﹐大星落於營內﹐兵將無敢言者。軍行後﹐幽州界內鴉烏鴟鳶等並失﹐皆隨軍去。經二旬而軍沒﹐烏鳶食其肉焉。

延和初七日﹐太白晝見經天。其月﹐太上皇遜帝位﹐此易主之應也。至八月九日﹐太白仍晝見﹐攺元先天。至二月七日﹐太上皇廢﹐誅中書令蕭至忠﹑侍中岑羲﹔流崔湜﹐尋誅之。開元二年五月二十九日夜﹐大流星如甕﹐或如盆大者貫北斗﹐並西北小者隨之。無數天星盡搖﹐至曉乃止。七月﹐襄王崩﹐謚殤帝。十月﹐土番人隴右﹐掠羊馬﹐殺傷無數。其年六月﹐大風拔樹發屋﹐長安街中樹連根出者十七八。長安城初建﹐隋將作大匠髙熲所植槐樹殆三百餘年﹐至是拔出。終南山竹開花結子﹐綿亙山谷﹐大小如麥。其歲大饑﹐其竹並枯死。嶺南亦然﹐人取而食之。醴泉雨面如米顆﹐人可食之。後漢襄楷云「國中竹柏枯者﹐不出三年主當之。」人家竹結實枯死者﹐家長當之。終南竹花枯死者﹐開元四年而太上皇崩。

開元五年﹐洪﹑潭二州復有火災﹐晝日人見火精赤燉燉﹐所詣卽火起。東晉時﹐王弘爲吳郡太守﹐亦有此災。弘撻部人﹐將爲不愼﹐後坐廳事﹐見一物赤如信幡﹐飛向人家捨上﹐俄而火起﹐方知變不復由人﹐遭爇人家遂免笞罰。開元八年﹐契丹叛﹐關中兵救營府﹐至澠池缺門﹐營於谷水側。夜半水漲﹐漂二萬餘人﹐惟行网夜樗蒲不睡﹐據髙獲免﹐村店並沒盡。上陽宮中水溢﹐宮人死者十七八。其年﹐京興道坊一夜陷爲池﹐沒五百家。初﹐鄧州三鴉口見二小兒以水相潑﹐須臾有大蛇十圍已上﹐張口向天。人或有斫射者﹐俄而雲雨晦冥﹐雨水漂二百家﹐小兒及蛇不知所在。洛陽縣令宋之遜﹐性好唱歌﹐出爲連州參軍。刺史陳希古者﹐庸人也﹐令之遜教婢歌。每日端笏立於庭中﹐呦呦而唱﹐其婢隔窗從而和之﹐聞者無不大笑。

卷二

北齊南陽王入朝﹐上問何以爲樂﹐王曰「致蠍最樂」。遂收蠍﹐一宿得五斗﹐置大浴斛中。令一人脫衣而入﹐被蠍螫死﹐宛轉號叫﹐苦痛不可言﹐食頃而死。帝與王看之。隋末荒亂﹐狂賊朱粲起於襄﹑鄧間。歲饑﹐米斛萬錢﹐亦無得處﹐人民相食。粲乃驅男女小大仰一大銅鐘﹐可二百石﹐煮人肉以餵賊。生靈殲於此矣。

周恩州刺史陳承親﹐嶺南大首領也﹐專使子弟兵劫江。有一縣令從安南來﹐承親憑買二婢﹐令有難色。承親每日重設邀屈﹐甚殷勤。送別江亭﹐卽遣子弟兵尋復劫殺﹐盡取財物。將其妻及女至州﹐妻叩頭求作婢﹐不許﹐亦縊殺之。取其女。前後官人家過親﹐禮遇厚者﹐必隨後劫殺﹐無人得免。

周杭州臨安尉薛震好食人肉。有債主及奴詣臨安﹐於客捨遂飲之醉﹐殺而臠之﹐以水銀和煎﹐並骨銷盡。後又欲食其婦﹐婦覺而遁之。縣令詰﹐具得其情﹐申州﹐錄事奏﹐奉敕杖一百而死。周嶺南首領陳元光設客﹐令一袍褲行酒。光怒﹐令拽出﹐遂殺之。須臾爛煮以食客﹐後呈其二手﹐客懼﹐攫喉而吐。

周瀛州刺史獨孤莊酷虐﹐有賊問不承﹐莊引前曰「若健兒﹐一一具吐放汝。」遂還巾帶﹐賊並吐之。諸官以爲必放﹐頃莊曰「將我作具來。」乃一鐵鉤長丈餘﹐甚銛利﹐以繩掛於樹間﹐謂賊曰「汝不聞『健兒鉤下死』﹖」令以胲鉤之﹐遣壯士制其繩﹐則鉤出於腦矣。謂司法曰「此法何似﹖」答曰「弔民伐罪﹐深得其宜。」莊大笑。後莊左降施州刺史﹐染病﹐惟憶人肉。部下有奴婢死者﹐遣人割肋下肉食之。歲餘卒。

周推事使索元禮﹐時人號爲「索使」。訊囚作鐵籠頭﹐冪﹝原注﹕呼角反﹞其頭﹐仍如楔焉﹐多至腦裂髓出。又爲「鳳曬翅「﹑「獼猴鉆火「等。以椽關手足而轉之﹐並斫骨至碎。又懸囚於梁下﹐以石縋頭。其酷法如此。元禮故胡人﹐薛師之假父﹐後坐贓賄﹐流死嶺南。

周來俊臣羅織人罪﹐皆先進狀﹐敕依奏﹐卽籍沒。徐有功出死囚﹐亦先進狀﹐某人罪合免﹐敕依﹐然後斷雪。有功好出罪﹐皆先奉進止﹐非是自專。張湯探人主之情﹐蓋爲此也。羽林將軍常元楷﹐三代告密得官。男彥瑋告劉誠之破家﹐彥瑋處侍禦。先天二年七月三日﹐楷以反逆誅﹐家口配流。可謂「積惡之家殃有餘「也。

周補闕喬知之有婢碧玉﹐姝艷能歌舞﹐有文華﹐知之時幸﹐爲之不婚。僞魏王武承嗣暫借教姬人妝梳﹐納之﹐更不放還知之。知之作《綠珠怨》以寄之﹐其詞曰「石家金穀重新聲﹐明珠十斛買娉婷。此日可憐偏自許﹐此時歌舞得人情。君家閨閣不曾觀﹐好將歌舞借人看。意气雄豪非分理﹐驕矜勢力橫相干。辭君去君終不忍﹐徒勞掩袂傷鉛粉。百年離恨在髙樓﹐一代容顏爲君盡。碧玉讀詩﹐飲淚不食﹐三日﹐投井而死。承嗣撩出屍﹐於裙帶上得詩﹐大怒﹐乃諷羅織人告之。遂斬知之於南市﹐破家籍沒。

周張易之爲控鶴監﹐弟昌宗爲祕書監﹐昌儀爲洛陽令﹐競爲豪侈。易之爲大鐵籠﹐置鵝鴨於其內﹐當中取起炭火﹐銅盆貯五味汁﹐鵝鴨繞火走﹐渴卽飲汁﹐火炙痛卽回﹐表裏皆熟﹐毛落盡﹐肉赤烘烘乃死。昌宗活攔驢於小室內﹐起炭火﹐置五味汁如前法。昌儀取鐵橛釘入地﹐縛狗四足於橛上﹐放鷹鷂活按其肉食﹐肉盡而狗未死﹐號叫酸楚﹐不復可聽。易之曾過昌儀﹐憶馬腸﹐取從騎破脇取腸﹐良久乃死。後誅易之﹑昌宗等﹐百姓臠割其肉﹐肥白如豬肪﹐煎炙而食。昌儀打雙腳折﹐抉取心肝而後死﹐斬其首送都。諺云「走馬報」。

周秋官侍郎周興推劾殘忍﹐法外苦楚﹐無所不爲﹐時人號「牛頭阿婆」﹐百姓怨謗。興乃榜門判曰「被告之人﹐問皆稱枉。斬決之後﹐咸悉無言。」

周侍禦史侯思止﹐醴泉賣餅食人也﹐羅告準例酬五品。於上前索禦史﹐上曰「卿不識字。」對曰「獬豸豈識字但爲國觸罪人而已。」遂授之。凡推勘﹐殺戮甚眾﹐更無餘語﹐但謂囚徒曰「不用你書言筆語﹐但還我白司馬。若不肯來俊﹐卽與你孟靑。」橫遭苦楚非命者﹐不可勝數。白司馬者﹐北邙山白司馬阪也﹔來俊者﹐中丞來俊臣也﹔孟靑者﹐將軍孟靑棒也。後坐私蓄錦﹐朝堂決殺之。

周明堂尉吉頊夜與監察禦史王助同宿﹐王助以親故﹐爲說綦連耀男大覺﹑小覺云「應兩角麒麟也。耀字光翟﹐言光宅天下也。」頊明日錄狀付來俊臣﹐敕差河內王懿宗推﹐誅王助等四十一人﹐皆破家。後俊臣犯事﹐司刑斷死﹐進狀三日不出﹐朝野怪之。上入苑﹐吉頊攏馬﹐上問在外有何事意﹐頊奏曰「臣幸預控鶴﹐爲陛下耳目﹐在外惟怪來俊臣狀不出。」上曰「俊臣於國有功﹐朕思之耳。」頊奏曰「於安遠告虺貞反﹐其事並驗﹐今貞爲成州司馬。俊臣聚結不逞﹐誣遘賢良﹐贓賄如山﹐冤魂滿路﹐國之賊也﹐何足惜哉﹗」上令狀出﹐誅俊臣於西市。敕追於安遠還﹐除尙食奉禦﹐頊有力焉。除頊中丞﹐賜緋。頊理綦連耀事﹐以爲己功﹐授天官侍郎﹑平章事。與河內王競﹐出爲溫州司馬﹐卒。

成王千里使嶺南﹐取大蛇八九尺﹐以繩縛口﹐橫於門限之下。州縣參謁者﹐呼令入門﹐但知直視﹐無復瞻仰﹐踏蛇而驚﹐惶懼僵僕﹐被蛇繞數匝。良久解之﹐以爲戲笑。又取龜及鱉﹐令人脫衣﹐縱龜等嚙其體﹐終不肯放﹐死而後已。其人酸痛號呼﹐不可復言。王與姬妾共看﹐以爲玩樂。然後以竹刺龜等口﹐遂嚙竹而放人﹔艾灸鱉背﹐灸痛而放口。人被試者皆失魂至死﹐不平復矣。朔方總管張仁亶好殺。時有突厥投化﹐亶乃作檄文罵默啜﹐言詞甚不遜。書其腹背﹐鑿其肌膚﹐涅之以墨﹐炙之以火﹐不勝楚痛﹐日夜作虫鳥鳴。然後送與默啜﹐識字者宣訖﹐臠而殺之。匈奴怨望﹐不敢降。

殿中侍禦史王旭﹐括宅中別宅女婦風聲色目﹐有稍不承者﹐以繩勒其陰﹐令壯士彈竹擊之﹐酸痛不可忍。倒懸一女婦﹐以石縋其發﹐遣證與長安尉房恆姦﹐經三日不承。女婦曰「侍禦如此﹐若毒兒死﹐必訴於冥司﹔若配入宮﹐必申於主上。終不相放。」旭慚懼﹐乃捨之。

監察禦史李嵩﹑李全交﹐殿中王旭﹐京師號爲「三豹」。

嵩爲赤黧豹﹐交爲白額豹﹐旭爲黑豹。皆狼戾不軌﹐鴆毒無儀﹐體性狂疏﹐精神慘刻。每訊囚﹐必鋪棘臥體﹐削竹簽指﹐方梁壓踝﹐碎瓦搘膝﹐遣仙人獻果﹑玉女登梯﹑犢子懸駒﹑驢兒拔橛﹑鳳凰曬翅﹑獼猴鉆火﹑上麥索﹑下闌單﹐人不聊生﹐囚皆乞死。肆情鍛煉﹐證是爲非﹐任意指麾﹐傅空爲實。周公﹑孔子﹐請伏殺人﹔伯夷﹑叔齊﹐求其劫罪。訊劾幹塹﹐水必有期﹔推鞫濕泥﹐塵非不久。來俊臣乞爲弟子﹐索元禮求作門生。被追者皆相謂曰「牽牛付虎﹐未有出期﹔縛鼠與貓﹐終無脫日。妻子永別﹐友朋長辭。「京中人相要﹐作咒曰「若違心負教﹐橫遭三豹。」其毒害也如此。京兆人髙麗家貧﹐於禦史臺替勛官遞送文牒。其時令史作僞帖﹐付髙麗追人﹐擬嚇錢。事敗﹐令史逃走﹐追討不獲。禦史張孝嵩捉髙麗拷﹐膝骨落地﹐兩腳俱攣﹐抑遣代令史承僞。準法斷死訖﹐大理卿狀上﹕故事﹐準《名例律》﹐篤疾不合加刑。孝嵩勃然作色曰「腳攣何廢造僞。」命兩人舁上市﹐斬之。

周黔府都督謝佑凶險忍毒。則天朝﹐徙曹王於黔中﹐佑嚇云「則天賜自盡」﹐佑親奉進止﹐更無別敕。王怖而縊死。後佑於平閣上臥﹐婢妾十餘人同宿﹐夜不覺刺客截佑首去。後曹王破家﹐簿錄事得佑頭﹐漆之題「謝佑「字﹐以爲穢器。方知王子令刺客殺之。周默啜之陷恆﹑定州﹐和親使楊齊莊敕授三品﹐入匈奴﹐遂沒賊。將至趙州﹐褒公段瓚同沒﹐喚莊共出走。莊懼﹐不敢發﹐瓚遂先歸。則天賞之﹐復舊任。齊莊尋至﹐敕付河內王懿宗鞫問。莊曰「昔有人相莊﹐位至三品﹐有刀箭厄。莊走出被趕﹐斫射不死﹐走得脫來﹐願王哀之。」懿宗性酷毒﹐奏莊初懷猶豫﹐請殺之﹐敕依。引至天津橋南﹐於衛士鋪鼓格上縛磔手足。令段瓚先射﹐三發皆不中﹔又段瑾射之﹐中。又令諸司百官射﹐箭如蝟毛﹐仍气殜々然微動。卽以刀當心直下﹐破至陰﹐割取心擲地﹐仍趌趌跳數十回。懿宗忍毒如此。

楊務廉﹐孝和時造長寧﹑安樂宅倉庫成﹐特授將作大匠﹐坐贓數千萬免官。又上章奏聞陜州三門﹐鑿山燒石﹐巖側施棧道牽船。河流湍急﹐所顧夫並未與價直﹐苟牽繩一斷﹐棧梁一絕﹐則撲殺數十人。取顧夫錢糴米充數﹐卽注夫逃走﹐下本貫禁父母兄弟妻子。牽船皆令系二釽於胸背﹐落棧著石﹐百無一存﹐滿路悲號﹐聲動山谷。皆稱楊務廉「人妖「也﹐天生此妖以破殘百姓。監察禦史李全交素以羅織酷虐爲業﹐臺中號爲「人頭羅剎」﹐殿中王旭號爲「鬼面夜叉」。訊囚引枷柄向前﹐名爲「驢駒拔橛「﹔縛枷頭著樹﹐名曰「犢子懸車「﹔兩手捧枷﹐累磚於上﹐號爲「仙人獻果「﹔立髙木之上﹐枷柄向後拗之﹐名「玉女登梯」。考柳州典廖福﹑司門令史張性﹐並求神狐魅﹐皆遣喚鶴作鳳﹐證蛇成龍也。

陳懷卿﹐嶺南人也﹐養鴨百餘頭。後於鴨欄中除糞﹐糞中有光龠々然。以盆水沙汰之﹐得金十兩。乃覘所食處﹐於捨後山足下﹐因鑿有麩金﹐銷得數十斤﹐時人莫知。卿遂巨富﹐仕至梧州刺史。

周長安年初﹐前遂州長江縣丞夏文榮﹐時人以爲判冥事。

張鷟時爲禦史﹐出爲處州司倉﹐替歸﹐往問焉。榮以杖畫地﹐作「柳「字﹐曰「君當爲此州。」至後半年﹐除柳州司戶﹐後攺徳州平昌令。榮刻時日﹐晷漏無差。又蘇州嘉興令楊廷玉﹐則天之表侄也﹐貪狠無厭﹐著詞曰「回波爾時廷玉﹐打獠取錢未足。阿姑婆見作天子﹐傍人不得棖觸。」差攝禦史康訔推奏斷死。時母在都﹐見夏文榮﹐榮索一千張白紙﹐一千張黃紙﹐爲廷玉禱﹐後十日來。母如其言﹐榮曰「且免死矣﹐後十日內有進止。」果六日有敕﹐楊廷玉攺盡老母殘年。又天官令史柳無忌造榮﹐榮書「衛漢郴「字﹐曰「衛多不成﹐漢﹑郴二州﹐交加不定。」後果唱衛州錄事。關重﹐卽唱漢州錄事。時鸞臺鳳閣令史進狀﹐訴天官注擬不平。則天責侍郎崔玄暐﹐玄暐奏﹕「臣注官極平。」則天曰「若爾﹐吏部令史官共鸞臺鳳閣交換。」遂以無忌爲郴州平陽主簿﹐鸞臺令史爲漢州錄事焉。

周司禮卿張希望﹐移舊居攺造見鬼人﹐馮毅見之曰「當新堂下有一伏屍﹐晉朝三品將軍﹐極怒﹐公可避之。」望笑曰「吾少長已來﹐未曾知此事﹐公毋多言。」後月餘日﹐毅入﹐見鬼持弓矢隨希望後﹐適登階﹐鬼引弓射中肩膊間。望覺背痛﹐以手撫之﹐其日卒。

周左司郎中鄭從簡所居廳事常不佳﹐令巫者觀之﹐果有伏屍姓宗﹐妻姓寇﹐在廳基之下。使問之﹐曰「君坐我門上﹐我出入常值君﹐君自不好﹐非我之爲也。」掘之三丈﹐果得舊骸﹐有銘如其言。移出攺葬﹐於是遂絕。周地官郎中房穎叔除天官侍郎﹐明日欲上。其夜有廚子王老夜半起﹐忽聞外有人喚云「王老不須起﹐房侍郎不上﹐後三日李侍郎上。」王老卻臥至曉﹐房果病﹐數日而卒。所司奏狀下﹐卽除李回秀爲侍郎﹐其日謝﹐卽上。王老以其言問諸人﹐皆云不知﹐方悟是神明所告也。

北齊稠禪師﹐鄴人也﹐幼落髮爲沙彌。時輩甚眾﹐每休暇﹐常角力騰﹤走卓﹥爲戲。而禪師以劣弱見淩﹐紿侮毆擊者相繼﹐禪師羞之。乃入殿中﹐閉戶抱金剛足而誓曰「我以羸弱爲等類輕侮﹐爲辱已甚﹐不如死也。汝以力聞﹐當佑我。我捧汝足七日﹐不與我力﹐必死於此﹐無還志。」約旣畢﹐因至心祈之。初一兩夕﹐恆爾﹐念益固。至六日將曙﹐金剛形見﹐手執大缽﹐滿中盛筋﹐謂稠曰「小子欲力乎「曰「欲。」「念至乎「曰「至。」「能食筋乎「曰「不能。」神曰「何故「稠曰「出家人斷肉故。」神因操缽舉匕﹐以筋食之。禪師未敢食﹐乃怖以金剛忤﹐稠懼遂食。斯須食畢﹐神曰「汝已多力﹐然善持教﹐勉旃﹗」神去且曉﹐乃還所居。諸同列問曰「豎子頃何至「稠不答。須臾於堂中會食﹐食畢﹐諸同列又戲毆﹐禪師曰「吾有力﹐恐不堪於汝。」同列試引其臂﹐筋骨彊勁﹐殆非人也。方驚疑﹐禪師曰「吾爲汝試之。」因入殿中﹐橫塌壁行﹐自西至東凡數百步﹐又躍首至於梁數四。乃引重千鈞﹐其拳捷驍武勁。先輕侮者俯伏流汗﹐莫敢仰視。禪師後證果﹐居於林慮山。入山數十里﹐精廬殿堂﹐窮極壯大﹐諸僧從而禪者常數千人。齊文宣帝怒其聚眾﹐因領驍騎數萬﹐躬自往討﹐將加白刃焉。禪師是日領僧徒谷口迎候﹐文宣問曰「師何遽此來「稠曰「陛下將殺貧僧﹐恐山中血污伽藍﹐故此谷口受戮。」文宣大驚﹐降駕禮謁﹐請許其悔過。禪師亦無言。文宣命設饌﹐施畢﹐請曰「聞師金剛處祈得力﹐今欲見師效少力﹐可乎「稠曰「昔力者﹐人力耳。今爲陛下見神力﹐欲見之乎「文宣曰「請與同行寓目。」先是﹐禪師造寺﹐諸方施木數千根﹐臥在谷口。禪師咒之﹐諸木起立空中﹐自相搏擊﹐聲若雷霆﹐斗觸摧折﹐繽紛如雨。文宣大懼﹐從官散走﹐文宣叩頭請止之。因敕禪師度人造寺﹐無得禁止。後於並州營幢子未成﹐遘病﹐臨終嘆曰「夫生死者﹐人之大分﹐如來尙所未免。但功徳未成﹐以此爲恨耳。死後願爲大力長者﹐繼成此功。」言終而化。至後三十年﹐隋帝過並州見此寺﹐心中渙然記憶﹐有似舊修行處﹐頂禮恭敬﹐無所不爲。處分並州大興營葺﹐其寺遂成。時人謂帝「大力長者「云。

眞臘國在驩州南五百里。其俗有客設檳榔﹑龍腦香﹑蛤屑等﹐以爲賞宴。其酒比之淫穢﹐私房與妻共飲﹐對尊者避之。又行房不欲令人見﹐此俗與中國同。國人不著衣服﹐見衣服者共笑之。俗無鹽鐵﹐以竹弩射虫鳥。五溪蠻父母死﹐於村外閣其屍﹐三年而葬。打鼓路歌﹐親屬飲宴舞戲一月餘日。盡產爲棺﹐余臨江髙山半肋鑿龕以葬之。自山上懸索下柩﹐彌髙者以爲至孝﹐卽終身不復祀祭。初遭喪﹐三年不食鹽。嶺南獠民好爲蜜喞。卽鼠胎未瞬﹑通身赤蠕者﹐飼之以蜜﹐釘之筵上﹐囁囁而行。以箸夾取啖之﹐喞喞作聲﹐故曰「蜜喞」。梁有磕頭師者﹐極精進﹐梁武帝甚敬信之。後敕使喚磕頭師﹐帝方與人棋﹐欲殺一段﹐應聲曰「殺卻。」使遽出而斬之。帝棋罷﹐曰「喚師。」使答曰「向者陛下令人殺卻﹐臣已殺訖。」帝嘆曰「師臨死之時有何言「使曰「師云﹕『貧道無罪。前劫爲沙彌時﹐以鍬剗地﹐誤斷一曲蟺。帝時爲蟺﹐今此報也。」帝流淚悔恨﹐亦無及焉。

建昌王武攸寧別置勾使﹐法外枉徵財物﹐百姓破家者十而九﹐告冤於天﹐吁嗟滿路。爲大庫長百步﹐二百餘間﹐所徵獲者貯在其中。天火燒之﹐一時蕩盡。眾口所咒﹐攸寧尋患足腫﹐粗於甕﹐其酸楚不可忍﹐數月而終。幹封年中﹐京西明寺僧曇暢將一奴二騾﹐向岐州稜法師處聽講。道逢一道人﹐著衲帽獘衣﹐掐數珠﹐自云賢者五戒講。夜至馬嵬店宿﹐五戒禮佛誦經﹐半夜不歇﹐暢以爲精進。一練至四更﹐卽共同發﹐去店十餘里﹐忽袖中出兩刃刀矛﹐便刺殺暢。其奴下馬入艸走。其五戒騎騾﹐驅馱卽去。主人未曉﹐夢暢告云「昨夜五戒殺貧道。」須臾奴走到﹐告之如夢。時同宿三衛子被持弓箭﹐乘馬趕四十餘里﹐以弓箭擬之﹐卽下騾乞死。縛送縣﹐決殺之。

後魏末﹐嵩陽杜昌妻柳氏甚妒。有婢金荊﹐昌沐﹐令理髮﹐柳氏截其雙指。無何﹐柳被狐刺螫﹐指雙落。又有一婢名玉蓮﹐能唱歌﹐昌愛而嘆其善﹐柳氏乃截其舌。後柳氏舌瘡爛﹐事急﹐就稠禪師懺悔。禪師已先知﹐謂柳氏曰「夫人爲妒﹐前截婢指﹐已失指﹔又截婢舌﹐今又合斷舌。悔過至心﹐乃可以免。」柳氏頂禮求哀﹐經七日﹐禪師令大張口﹐咒之﹐有二蛇從口出﹐一尺以上﹐急咒之﹐遂落地﹐舌亦平復。自是不復妒矣。貞觀中﹐濮陽範略妻任氏﹐略先幸一婢﹐任以刀截其耳鼻﹐略不能制。有頃﹐任有娠﹐誕一女﹐無耳鼻。女年漸大﹐其婢仍在。女問﹐具說所由﹐女悲泣﹐以恨其母。母深有愧色﹐悔之無及。廣州化蒙縣丞胡亮從都督周仁軌討獠﹐得一首領妾﹐幸之。

至縣﹐亮向府不在﹐妻賀氏乃燒釘烙其雙目﹐妾遂自縊死。後賀氏有娠﹐產一蛇﹐兩目無睛。以問禪師﹐師曰「夫人曾燒鐵烙一女婦眼﹐以夫人性毒﹐故爲蛇報﹐此是被烙女婦也。夫人好養此蛇﹐可以免難。不然禍及身矣。」賀氏養蛇一二年﹐漸大﹐不見物﹐惟在衣被中。亮不知也﹐撥被見蛇﹐大驚﹐以刀斫殺之﹐賀氏兩目俱枯﹐不復見物﹐悔而無及焉。梁仁裕爲驍衛將軍﹐先幸一婢﹐妻李氏甚妒而虐﹐縛婢擊其腦。婢號呼曰「在下卑賤﹐勢不自由。娘子鎖項﹐苦毒何甚﹗」婢死後月餘﹐李氏病﹐常見婢來喚。李氏頭上生四處癉疽﹐腦潰﹐晝夜鳴叫﹐苦痛不勝﹐數月而卒。荊州枝江縣主簿夏榮判冥司。縣丞張景先寵其婢﹐厥妻楊氏妒之。景出使不在﹐妻殺婢﹐投之於廁。景至﹐紿之曰婢逃矣。景以妻酷虐﹐不問也。婢訟之於榮﹐榮追對之﹐問景曰「公夫人病困﹐說形狀。」景疑其有私也﹐怒之。榮曰「公夫人枉殺婢﹐投於廁。今見推勘﹐公試問之。」景悟﹐問其婦﹐婦病甚﹐具首其事。榮令廁內取其骸骨﹐香湯浴之﹐厚加殯葬。婢不肯放﹐月餘而卒。

左僕射韋安石女適太府主簿李訓。訓未婚以前有一妾﹐成親之後遂嫁之﹐已易兩主。女患傳屍瘦病﹐恐妾厭禱之﹐安石令河南令秦守一捉來﹐扌旁掠楚苦﹐竟以自誣。前後決三百以上﹐投井而死。不出三日﹐其女遂亡﹐時人咸以爲冤魂之所致也。安石坐貶蒲州﹐太極元年八月卒。

王弘﹐冀州恆水人﹐少無賴﹐告密羅織善人。曾遊河北趙﹑貝﹐見老人每年作邑齋﹐遂告二百人﹐授遊擊將軍。俄除侍禦史。時有告勝州都督王安仁者﹐密差弘往推索﹐大枷夾頸﹐安仁不承伏。遂於枷上斫安仁死﹐便卽脫之。其男從軍﹐亦擒而斬之。至汾州﹐與司馬毛公對食﹐須臾喝下﹐斬取首級﹐百姓震悚。後坐誣枉流雷州﹐將少姬花嚴﹐素所寵也。弘於舟中僞作敕追﹐花嚴諫曰「事勢如此﹐何忍更爲不軌乎「弘怒曰「此老嫗欲敗吾事。」縛其手足﹐投之於江。船人救得之﹐弘又鞭二百而死﹐埋於江上。俄而僞敕發﹐禦史胡元禮推之﹐錮身領回。至花嚴死處﹐忽云「花嚴來喚對事。」左右皆不見﹐惟弘稱「叩頭死罪」﹐如受枷棒之聲﹐夜半而卒。

余杭人陸彥﹐夏月死十餘日﹐見王﹐云「命未盡﹐放歸。」左右曰「宅舍亡壞不堪。」時滄州人李談新來﹐其人合死﹐王曰「取談宅舍與之。」彥遂入談柩中而蘇﹐遂作吳語﹐不識妻子﹐具說其事。遂向余杭訪得其家﹐妻子不認﹐具陳由來﹐乃信之。天后中﹐涪州武龍界多虎暴。有一獸似虎而絕大﹐日正中﹐逐一虎直入人家﹐噬殺之﹐亦不食其肉。自是縣界不復有虎矣。錄奏﹐檢《瑞圖》乃酋耳﹐不食生物﹐有虎暴則殺之。

天后中﹐成王千里將一虎子來宮中養﹐損一宮人﹐遂令生餓數日而死。天后令葬之﹐其上起塔﹐設千人供﹐勒碑號爲「虎塔」。至今猶在。

傅黃中爲越州諸曁縣令﹐有部人飲大醉﹐夜中山行﹐臨崖而睡。忽有虎臨其上而嗅之﹐虎須入醉人鼻中﹐遂噴嚏﹐聲震虎﹐遂驚躍﹐便卽落崖。腰胯不遂﹐爲人所得。

陽城居夏縣﹐拜諫議大夫﹔鄭鋼居閿鄕﹐拜拾遺﹔李周南居曲江﹐拜校書郎。時人以爲轉遠轉髙﹐轉近轉卑。袁守一性行淺促﹐時人號爲「料斗鳧翁雞」。任萬年尉﹐雍州長史竇懷貞每欲鞭之。乃於中書令宗楚客門餉生菜﹐除監察﹐懷貞未知也。貞髙揖曰「駕欲出﹐公作如此檢校。」守一卽彈之。月餘﹐貞除左臺禦史大夫﹐守一請假不敢出﹐乞解。貞呼而慰之﹐守一兢惕不已。楚客知之﹐爲除右臺侍禦史﹐於朝堂抗衡於貞曰「與公羅師。」羅師者﹐市郭兒語﹐無交涉也。無何﹐楚客以反誅﹐守一以其黨配流端州。黃門侍郎崔泰之哭特進李嶠詩曰「臺閣神仙地﹐衣冠君子鄕。昨朝猶對坐﹐今日忽云亡。魂隨司命鬼﹐魄遂閻羅王。此時罷歡笑﹐無復向朝堂。」

尙書右丞陸餘慶轉洛州長史﹐其子嘲之曰「陸餘慶﹐筆頭無力嘴頭硬。一朝受詞訟﹐十日判不竟。」送案褥下。餘慶得而讀之﹐曰「必是那狗。」遂鞭之。周定州刺史孫彥髙被突厥圍城數十重﹐不敢詣廳﹐文符須徵發者於小窗接入﹐鎖州宅門。及賊登壘﹐乃入匱中藏﹐令奴曰「牢掌鑰匙﹐賊來索﹐愼勿與。」昔有愚人入京選﹐皮袋被賊盜去﹐其人曰「賊偸我袋﹐將終不得我物用。」或問其故﹐答曰「鑰匙尙在我衣帶上﹐彼將何物開之「此孫彥髙之流也。姜師度好奇詭﹐爲滄州刺史兼按察﹐造搶車運糧﹐開河築堰﹐州縣鼎沸。於魯城界內種稻置屯﹐穗蟹食盡﹐又差夫打蟹。苦之﹐歌曰「鹵地抑種稻﹐一槪被水沫。年年索蟹夫﹐百姓不可活。」又爲陜州刺史﹐以永丰倉米運將別徵三錢﹐計以爲費。一夕忽云得計﹐立注樓﹐從倉建槽﹐直至於河﹐長數千丈﹐而令放米。其不快處﹐具大杷推之﹐米皆損耗﹐多爲粉末。兼風激揚﹐凡一函失米百石﹐而動卽千萬數。遣典庾者償之﹐家產皆竭﹔復遣輸戶自量﹐至有償數十斛者。甚害人﹐方停之。岐王府參軍石惠恭與監察禦史李全交詩曰「禦史非長任﹐參軍不久居。待君遷轉後﹐此職還到余。」因競放牒往來﹐全交爲之判十餘紙以報﹐乃假手於拾遺張九齡。禦史中丞李謹度﹐宋璟引致之。遭母喪﹐不肯舉發哀﹐訃到皆匿之。官寮苦其無用﹐令本貫瀛州申謹度母死。尙書省牒禦史臺﹐然後哭。其庸猥皆此類也。

王怡爲中丞﹐憲臺之穢﹔姜晦爲掌選侍郎﹐吏部之穢﹔崔泰之爲黃門侍郎﹐門下之穢。號爲「京師三穢」。陽滔爲中書舍人﹐時促命制敕﹐令史持庫鑰他適﹐無舊本檢尋﹐乃斫窗取得之﹐時人號爲「斫窗舍人」。國子進士辛弘智詩云「君爲河邊艸﹐逢春心剩生。妾如堂上鏡﹐得照始分明。」同房學士常定宗爲攺「始「字爲「轉「字﹐遂爭此詩﹐皆云我作。乃下牒見博士﹐羅爲宗判云「昔五字定表﹐以理切稱奇﹔今一言競詩﹐取詞多爲主。詩歸弘智﹐『轉』還定宗。以狀牒知﹐任爲公驗。」

杭州參軍獨孤守忠領租船赴都﹐夜半急追集船人﹐更無他語﹐乃曰「逆風必不得張帆。」眾大哂焉。王熊爲澤州都督﹐府法曹斷掠糧賊﹐惟各決杖一百。通判﹐熊曰「總掠幾人「法曹曰「掠七人。」熊曰「掠七人﹐合決七百。法曹曲斷﹐府司科罪。」時人哂之。前尹正義爲都督公平﹐後熊來替﹐百姓歌曰「前得尹佛子﹐後得王癩獺。判事驢咬瓜﹐喚人牛嚼沫。見錢滿面喜﹐無鏹從頭喝。嘗逢餓夜叉﹐百姓不可活。」冀州參軍麹崇裕送司功入京詩云「崇裕有幸會﹐得遇明流行。司士向京去﹐曠野哭聲哀。」司功曰「大才士。先生其誰「曰「吳兒博士教此聲韻。」司功曰「師明弟子哲。」

滑州靈昌尉梁士會﹐官科鳥翎﹐里正不送。舉牒判曰「官喚鳥翎﹐何物里正﹐不送鳥翎﹗」佐使曰「公大好判﹐『鳥翎』太多。」會索筆曰「官喚鳥翎﹐何物里正﹐不送雁翅﹗」有識之士聞而笑之。

卷三

則天朝﹐太僕卿來俊臣之彊盛﹐朝官側目﹐上林令侯敏偏事之。其妻董氏諫止之曰「俊臣﹐國賊也﹐勢不久。一朝事敗﹐黨附先遭﹐君可敬而遠之。」敏稍稍引退。俊臣怒﹐出爲涪州武龍令。敏欲棄官歸﹐董氏曰「速去﹐莫求住。」遂行至州﹐投刺參州將﹐錯題一張紙。州將展看﹐尾後有字﹐大怒曰「修名不了﹐何以爲縣令﹗」不放上。敏憂悶無已﹐董氏曰「且住﹐莫求去。」停五十日﹐忠州賊破武龍﹐殺舊縣令﹐掠家口並盡。敏以不計上獲全。後俊臣誅﹐逐其黨流嶺南﹐敏又獲免。唐冀州長史吉懋﹐欲爲男頊娶南宮縣丞崔敬女﹐敬不許。

因有故脇以求親﹐敬懼而許之。擇日下函﹐並花車卒至門首。

敬妻鄭氏初不知﹐抱女大哭﹐曰「我家門戶低﹐不曾有吉郎。」女堅臥不起。其小女白其母曰「父有急難﹐殺身救解。設令爲婢﹐尙不合辭﹔姓望之門﹐何足爲恥。姊若不可﹐兒自當之。」遂登車而去。頊遷平章事﹐賢妻達節﹐談者榮之。頊坐與河內王武懿宗爭競﹐出爲溫州司馬而卒。

監察禦史李畬母﹐淸素貞潔﹐畬請祿米送至宅﹐母遣量之﹐剩三石。問其故﹐令史曰「禦史例不槪剩。」又問車腳幾錢﹐又曰「禦史例不還腳錢。」母怒﹐令還所剩米及腳錢以責畬﹐畬乃追倉官科罪。諸禦史皆有慚色。文昌左丞盧獻女第二﹐先適鄭氏﹐其夫早亡﹐誓不再醮。

姿容端秀﹐言辭甚髙。姊夫羽林將軍李思衝﹐姊亡之後﹐奏請續親﹐許之﹐兄弟並不敢白。思衝擇日備禮﹐贄幣甚盛。執贄就宅﹐盧氏拒關﹐抗聲詈曰「老奴﹐我非汝匹也。」乃逾垣至所親家截髮。思衝奏之﹐敕不奪其志。後爲尼﹐甚精進。滄州弓髙鄧廉妻李氏女﹐嫁未周年而廉卒。李年十八守志﹐設靈幾﹐每日三上食臨哭﹐布衣蔬食六七年。忽夜夢一男子﹐容止甚都﹐欲求李氏爲偶﹐李氏睡中不許之。自後每夜夢見﹐李氏竟不受﹐以爲精魅﹐書符咒禁﹐終莫能絕。李氏嘆曰「吾誓不移節﹐而爲此所撓﹐蓋吾容貌未衰故也。」乃拔刀截髮﹐麻衣不濯﹐蓬鬢不理﹐垢面灰身。其鬼又謝李氏曰「夫人竹柏之操﹐不可奪也。」自是不復夢見。郡守旌其門閭﹐至今尙有節婦裏。

楊盈川侄女曰容華﹐幼善屬文﹐嘗爲《新妝詩》﹐好事者多傳之。詩曰「宿鳥驚眠罷﹐房櫳乘曉開。鳳釵金作縷﹐鸞鏡玉爲臺。妝似臨池出﹐人疑向月來。自憐終不見﹐欲去復徘徊。」初﹐兵部尙書任瑰敕賜宮女二人﹐皆國色。妻妒﹐爛二女頭髮禿盡。太宗聞之﹐令上宮賫金壺瓶酒賜之﹐云「飲之立死。瑰三品﹐合置姬媵。爾後不妒﹐不須飲﹔若妒﹐卽飲之。」柳氏拜敕訖﹐曰「妾與瑰結髮夫妻﹐俱出微賤﹐更相輔翼﹐遂致榮官。瑰今多內嬖﹐誠不如死。」飲盡而臥﹐然實非鴆也﹐至夜半睡醒。帝謂瑰曰「其性如此﹐朕亦當畏之。」因詔二女令別宅安置。隋開皇中﹐京兆韋衮有奴曰桃符﹐每徵討將行﹐有膽力。

衮至左衛中郎﹐以桃符久從驅使﹐乃放從良。桃符家有黃牜孛﹐宰而獻之﹐因問衮乞姓。衮曰「止從我姓爲韋氏。」符叩頭曰「不敢與郎君同姓。」衮曰「汝但從之﹐此有深意。」故至今爲「黃犢子韋」﹐卽韋庶人其後也。不許異姓者﹐蓋慮年代深遠﹐子孫或與韋氏通婚﹐此其意也。則天后嘗夢一鸚鵡﹐羽毛甚偉﹐兩翅俱折。以問宰臣﹐羣公默然﹐內史狄仁傑曰「鵡者﹐陛下姓也﹔兩翅折﹐陛下二子廬陵﹑相王也。陛下起此二子﹐兩翅全也。「武承嗣﹑武三思連項皆赤。後契丹圍幽州﹐檄朝廷曰「還我廬陵﹑相王來」﹐則天乃憶狄公之言﹐曰「卿曾爲我占夢﹐今乃應矣。朕欲立太子﹐何者爲得「仁傑曰「陛下內有賢子﹐外有賢侄﹐取捨詳擇﹐斷在聖衷。」則天曰「我自有聖子﹐承嗣﹑三思是何疥癬﹗」承嗣等懼﹐掩耳而走。卽降敕追廬陵﹐立爲太子﹐充元帥。初募兵﹐無有應者﹐聞太子行﹐北邙山頭皆兵滿﹐無容人處。賊自退散。

薛季昶爲荊州長史﹐夢貓兒伏臥於堂限上﹐頭向外。以問占者張猷﹐猷曰「貓兒者﹐爪牙﹔伏門限者﹐閫外之事。君必知軍馬之要。」未旬日﹐除桂州都督﹑嶺南招討使。給事中陳安平子﹐年滿赴選﹐與鄕人李仙藥臥。夜夢十一月養蠶﹐仙藥占曰「十一月養蠶﹐冬絲也﹐君必送東司。」數日﹐果送吏部。

饒陽李瞿﹐云勛官番滿選﹐夜夢一母豬極大﹐李仙藥占曰「母豬﹐犭屯主也﹐君必得屯主。」數日﹐果如其言。張鷟曾夢一大鳥﹐紫色﹐五彩成文﹐飛下至庭前不去。以告祖父﹐云「此吉祥也。昔蔡衡云﹐鳳之類有五﹕其色赤者﹐文章鳳也﹔靑者﹐鸞也﹔黃者﹐鵷芻也﹔白者﹐鴻鵠也﹔紫者﹐鸑鷟也。此鳥爲鳳凰之佐﹐汝當爲帝輔也。」遂以爲名字焉。鷟初舉進士﹐至懷州﹐夢慶雲覆其身。其年對策﹐考功員外騫味道以爲天下第一。又初爲岐王屬﹐夜夢著緋乘驢﹐睡中自怪﹕我綠衣當乘馬﹐何爲衣緋卻乘驢其年應舉及第﹐授鴻臚丞。未經考而授五品﹐此其應也。

河東裴元質初舉進士﹐明朝唱策﹐夜夢一狗從竇出﹐挽弓射之﹐其箭遂撆。以爲不祥﹐問曹良史﹐曰「吾往唱策之夜﹐亦爲此夢。夢神爲吾解之曰﹕狗者﹐第字頭也﹔弓﹐第字身也﹔箭者﹐第豎也﹔有撆爲第也。」尋而唱第﹐果如夢焉。右丞盧藏用﹑中書令崔湜﹐太平黨﹐被流嶺南。至荊州﹐湜夜夢講坐下聽法而照鏡﹐問善占夢張猷。謂盧右丞曰「崔令公大惡夢。坐下聽講﹐法從上來也﹔鏡子﹐金傍竟也。其竟於今日乎﹗」尋有禦史陸遺勉賫敕﹐令湜自盡。洛州杜玄有牛一頭﹐玄甚憐之。夜夢見其牛有兩尾﹐以問占者李仙藥﹐曰「牛字有兩尾﹐失字也。」經數日﹐果失之。載初年中﹐來俊臣羅織﹐告故庶人賢二子夜遣巫祈禱星月﹐咒咀不道。栲楚酸痛﹐奴婢妄證﹐二子自誣﹐並鞭殺之﹐朝野傷痛。浮休子張鷟曰﹕下裏庸人﹐多信厭禱﹐小兒婦女﹐甚重符書。蘊慝崇姦﹐構虛成實。坎土用血﹐誠伊戾之故爲﹔掘地埋桐﹐乃江充之擅造也。韋庶人之全盛日﹐好厭禱﹐並將昏鏡以照人﹐令其速亂﹐與崇仁坊邪俗師婆阿來專行厭魅。平王誅之。後往往於殿上掘得巫蠱﹐皆逆韋之輩爲之也。韋庶人葬其父韋玄貞﹐號酆王。葬畢﹐官人路見鬼師雍文智﹐詐宣酆王教曰「常作官人﹐甚大艱苦﹐宜與賞﹐著綠者與緋。」韋庶人悲慟﹐欲依鬼教與之。未處分間﹐有告文智詐受賂賄驗﹐遂斬之。中宗之時﹐有見鬼師彭君卿被禦史所辱。他日﹐對百官總集﹐詐宣孝和敕曰「禦史不檢校﹐去卻巾帶。」卽去之。曰「有敕與一頓杖。」大使曰「禦史不奉正敕﹐不合決杖。」君卿曰「若不合﹐有敕且放卻。」禦史裹頭﹐仍舞蹈拜謝而去。觀者駭之。浮休子張鷟徳州平昌令﹐大旱。郡符下令以師婆﹑師僧祈之﹐二十餘日無效。浮休子乃推土龍倒﹐其夜雨足。江淮南好鬼﹐多邪俗﹐病卽祀之﹐無醫人。浮休子曾於江南洪州停數日﹐遂聞土人何婆善琵琶卜﹐與同行郭司法質焉。其何婆士女塡門﹐餉遺滿道﹐顏色充悅﹐心气殊髙。郭再拜下錢﹐問其品秩。何婆乃調弦柱﹐和聲气曰「个丈夫富貴。今年得一品﹐明年得二品﹐後年得三品﹐更後年得四品。」郭曰「阿婆錯﹐品少者官髙﹐品多者官小。」何婆曰「今年減一品﹐明年減二品﹐後年減三品﹐更後年減四品﹐更得五六年總沒品。」郭大罵而起。崇仁坊阿來婆彈琵琶卜﹐朱紫塡門。浮休子張鷟曾往觀之﹐見一將軍﹐紫袍玉帶甚偉﹐下一匹綾﹐請一局卜。來婆鳴弦柱﹐燒香﹐合眼而唱﹕「東告東方朔﹐西告西方朔﹐南告南方朔﹐北告北方朔﹐上告上方朔﹐下告下方朔。」將軍頂禮旣﹐告請甚多﹐必望細看﹐以決疑惑。遂卽隨意支配。咸亨中﹐趙州祖珍儉有妖術。懸水甕於梁上﹐以刃斫之﹐繩斷而甕不落。又於空房內密閉門﹐置一甕水﹐橫刀其上。人良久入看﹐見儉支解五段﹐水甕皆是血。人去之後﹐平復如初。冬月極寒﹐百臼水凍﹐咒之拔出。賣卜於信都市﹐日取百錢。蓋君平之法也。後被人糾告﹐引向市斬之﹐顏色自若﹐了無懼。命紙筆作詞﹐精神不撓。淩空觀葉道士咒刀﹐盡力斬病人肚﹐橫桃柳於腹上﹐桃柳斷而內不傷。復將雙刀斫一女子﹐應手兩斷﹐血流徧地﹐家人大哭。道人取續之﹐噴水而咒﹐須臾平復如故。

河南府立徳坊及南市西坊皆有胡祅神廟。每歲商胡祈福﹐烹豬羊﹐琵琶鼓笛﹐酣歌醉舞。酹神之後﹐募一胡爲祅主﹐看者施錢並與之。其祅主取一橫刀﹐利同霜雪﹐吹毛不過﹐以刀刺腹﹐刃出於背﹐仍亂擾腸肚流血。食頃﹐噴水咒之﹐平復如故。此蓋西域之幻法也。涼州祅神祠﹐至祈禱日祅主以鐵釘從額上釘之﹐直洞腋下﹐卽出門﹐身輕若飛﹐須臾數百里。至西祅神前舞一曲卽卻﹐至舊祅所乃拔釘﹐無所損。臥十餘日﹐平復如故。莫知其所以然也。

明崇儼有術法。大帝試之﹐爲地窖﹐遣妓奏樂。引儼至﹐謂曰「此地常聞管弦﹐是何祥也卿能止之乎「儼曰「諾。」遂書二桃符﹐於其上釘之﹐其聲寂然。上笑喚妓人問﹐云見二龍頭張口向上﹐遂怖懼﹐不敢奏樂也。上大悅。蜀縣令劉靜妻患疾﹐正諫大夫明崇儼診之﹐曰「須得生龍肝﹐食之必愈。」靜以爲不可得﹐儼乃畫符﹐乘風放之上天。須臾有龍下﹐入甕水中﹐剔取食之而差。大帝盛夏須雪及枇杷﹑龍眼﹐儼坐頃間﹐往陰山取雪﹐嶺南取果子並到﹐食之無別。時四月﹐瓜未熟﹐上思之﹐儼索百錢將去﹐須臾得一大瓜﹐云緱氏老人園內得之。上追老人至問之﹐云土埋一瓜擬進﹐適賣﹐惟得百錢耳。儼獨坐堂中﹐夜被刺死﹐刀子仍在心上。敕求賊甚急﹐竟無蹤緒。或以爲儼役鬼勞苦﹐被鬼殺之。孔子曰「攻乎異端﹐斯害也已。」信哉﹗

則天朝有鼎師者﹐瀛州博野人﹐有奇行。太平公主進﹐則天試之﹐以銀甕盛酒三斗﹐一舉而飲盡。又曰「臣能食醬。」卽令以銀缸盛醬一斗﹐鼎師以匙抄之﹐須臾卽竭。則天欲與官﹐鼎曰「情願出家。」卽與剃頭。後則天之復辟也﹐鼎曰「如來螺髻﹐菩薩寶首﹐若能修道﹐何必剃除。」遂長髮。使張潛決一百﹐不廢行動﹐亦無瘡疾﹐時人莫測。大足中﹐有妖妄人李慈徳﹐自云能符書厭﹐則天於內安置。

布豆成兵馬﹐畫地爲江河﹐與給使相知削竹爲槍﹐纏被爲甲﹐三更於內反﹐宮人擾亂相殺者十二三。羽林將軍楊玄基聞內裏聲叫﹐領兵斬關而入﹐殺慈徳﹑閹豎數十人。惜哉﹐慈徳以厭爲客﹐以厭而喪。孝和帝令內道場僧與道士各述所能﹐久而不決。玄都觀葉法善取胡桃二升﹐並殼食之並盡。僧仍不伏。法善燒一鐵缽﹐赫赤兩合﹐欲合老僧頭上﹐僧唱「賊」﹐袈裟掩面而走。孝和撫掌大笑。道士羅公遠﹐幼時不慧。入梁山數年﹐忽有異見﹐言事皆中﹐敕追入京。先天中﹐皇太子設齋﹐遠從太子乞金銀器物﹐太子靳固不與。遠曰「少時自取。」太子自封署房門﹐須臾開視﹐器物一無所見。東房先封閉﹐往視之﹐器物並在其中。又借太子所乘馬﹐太子怒﹐不與。遠曰「已取得來﹐見於後園中放在。」太子急往櫪上檢看﹐馬在如故。侍禦史袁守一將食器數枚﹐就羅公遠看年命﹐奴擎衣補在門外﹐不覺須臾在公遠衣箱中。諸人大驚﹐莫知其然。歐陽通﹐詢之子﹐善書﹐瘦怯於父。常自矜能書﹐必以象牙﹑犀角爲筆管﹐貍毛爲心﹐覆以秋兔毫﹔松煙爲墨﹐末以麝香﹔紙必須堅薄白滑者﹐乃書之。蓋自重其書。薛純陀亦效歐陽艸﹐傷於肥鈍﹐亦通之亞也。孟知儉﹐並州人﹐少時病﹐忽亡。見衙府如平生時﹐不知其死﹐逢故人爲史﹐謂曰「因何得來「具報之﹐乃知是冥途。吏爲檢尋﹐曰「君平生無修福處﹐何以得還﹗「儉曰「一生誦《多心經》及《髙王經》﹐𨿽不記數﹐亦三四萬徧。」重檢﹐獲之﹐遂還。吏問﹕「欲知官乎「曰「甚要。」遂以簿示之﹐云「孟知儉合運出身﹐爲曹州參軍﹐轉鄧州司僉」﹐卽掩卻不許看。遂至荒榛﹐入一黑坑﹐遂活。不知「運「是何事﹐尋有敕募運糧﹐因放選授曹州參軍。乃悟曰「此州吾不見小書耳。「滿授鄧州司僉。去任﹐又選唱晉州判司﹐未過而卒。

貞觀中﹐頓丘縣有一賢者﹐於黃河渚上拾菜﹐得一樹栽子大如指。持歸﹐蒔之三年﹐乃結子五顆﹐味狀如柰﹐又似林檎多汁﹐異常酸美。送縣﹐縣上州﹐以其味奇﹐乃進之﹐賜綾一十匹。後樹長成﹐漸至三百顆﹐每年進之﹐號曰「朱柰」﹐至今存。徳﹑貝﹑博等州﹐取其枝接﹐所在丰足。人以爲從西域來﹐礙渚而住矣。

西晉末有旌陽縣令許遜者﹐得道於豫章西山。江中有蛟爲患﹐旌陽沒水﹐劍斬之。後不知所在。頃漁人网得一石甚鳴﹐擊之聲聞數十里。唐朝趙王爲洪州刺史﹐破之得劍一雙﹐視其銘一有「許旌陽「字﹐一有「萬仞「字。遂有萬仞師出焉。

上元年中﹐令九品以上配刀厲等袋﹐彩帨爲魚形﹐結帛作之。取魚之象﹐彊之兆也。至天后朝乃絕。景云之後又復前﹐結白魚爲餅。中宗令揚州造方丈鏡﹐鑄銅爲桂樹﹐金花銀葉﹐帝每騎馬自照﹐人馬並在鏡中。專知官髙郵縣令幼臨也。

睿宗先天二年正月十五﹑十六夜﹐於京師安福門外作燈輪﹐髙二十丈﹐衣以錦綺﹐飾以金玉﹐燃五萬盞燈﹐簇之如花樹。宮女千數﹐衣羅綺﹐曳錦繡﹐耀珠翠﹐施香粉。一花冠﹑一巾帔皆萬錢﹐裝束一妓女皆至三百貫。妙簡長安﹑萬年少女婦千餘人﹐衣服﹑花釵﹑媚子亦稱是﹐於燈輪下踏歌三日夜﹐歡樂之極﹐未始有之。

張易之爲母阿臧造七寶帳﹐金銀﹑珠玉﹑寶貝之類罔不畢萃﹐曠古以來﹐未曾聞見。鋪象牙牀﹐織犀角簟﹐鼲貂之褥﹐蛩虻之氈﹐汾晉之龍須﹑河中之鳳翮以爲席。阿臧與鳳閣侍郎李迥秀通﹐逼之也。同飲以碗盞一雙﹐取其常相逐。迥秀畏其盛﹐嫌其老﹐乃荒飲無度﹐昏醉是常﹐頻喚不覺。出爲衡州刺史。易之敗﹐阿臧入官﹐回秀被坐﹐降爲衛州長史。宗楚客造一新宅成﹐皆是文柏爲梁﹐沈香和紅粉以泥壁﹐開門則香气蓬勃。磨文石爲階砌及地﹐著吉莫靴者﹐行則仰僕。楚客被建昌王推得贓萬餘貫﹐兄弟配流。太平公主就其宅看﹐嘆曰「看他行坐處﹐我等虛生浪死。」一年追入﹐爲鳳閣侍郎。景龍中﹐爲中書令。韋氏之敗﹐斬之。

洛州昭成佛寺有安樂公主造百寶香鑪﹐髙三尺﹐開四門﹐絳橋勾欄﹐花艸﹑飛禽﹑走獸﹐諸天妓樂﹐麒麟﹑鸞鳳﹑白鶴﹑飛仙﹐絲來綫去﹐鬼出神入﹐隱起鈒鏤﹐窈窕便娟。珍珠﹑瑪瑙﹑琉璃﹑琥珀﹑玻璃﹑珊瑚﹑車磲﹑琬琰﹐一切寶貝﹐用錢三萬﹐府庫之物﹐盡於是矣。

隋煬帝巡狩北邊﹐作大行殿七寶帳﹐容數百人﹐飾以珍寶﹐光輝洞徹。引匈奴啟民可汗宴會其中﹐可汗恍然﹐疑非人世之有。識者云﹐大行殿者﹐示不祥也。亦是王莽輕車之比﹐天心其關人事與歟﹗安樂公主攺爲悖逆庶人。奪百姓莊園﹐造定昆池四十九里﹐直抵南山﹐擬昆明池。累石爲山﹐以象華嶽﹐引水爲澗﹐以象天津。飛閣步檐﹐斜橋磴道﹐衣以錦繡﹐畫以丹靑﹐飾以金銀﹐瑩以珠玉。又爲九曲流杯池﹐作石蓮花臺﹐泉於臺中流出﹐窮天下之壯麗。悖逆之敗﹐配入司農﹐每日士女遊觀﹐車馬塡噎。奉敕﹐輒到者官人解見任﹐凡人決一頓﹐乃止。安樂公主造百鳥毛裙﹐以後百官﹑百姓家效之﹐山林奇禽異獸﹐搜山蕩谷﹐掃地無遺﹐至於网羅殺獲無數。開元中﹐禁寶器於殿前﹐禁人服珠玉﹑金銀﹑羅綺之物﹐於是采捕乃止。

髙宗時﹐有劉龍子妖言惑眾。作一金龍頭藏袖中﹐以羊腸盛蜜水繞系之。每相聚出龍頭﹐言聖龍吐水﹐飲之百病皆差。遂轉羊腸﹐水於龍口中出﹐與人飲之﹐皆罔云病愈﹐施捨無數。遂起逆謀﹐事發逃走﹐捕訪久之擒獲﹐斬之於市﹐並其黨十餘人。東海孝子郭純喪母﹐每哭則羣鳥大集﹐使驗有實﹐旌表門閭。後訪乃是孝子每哭﹐卽散餅食於地﹐羣鳥爭來食之。後如此﹐鳥聞哭聲以爲度﹐莫不競湊﹐非有靈也。

河東孝子王燧家貓犬互乳其子﹐州縣上言﹐遂蒙旌表。乃是貓犬同時產子﹐取貓兒置狗窠中﹐狗子置貓窠內﹐慣食其乳﹐遂以爲常﹐殆不可以異論也。自連理木﹑合歡瓜﹑麥分歧﹑禾同穗﹐觸類而長﹐實繁有徒﹐並是人作﹐不足怪也。唐同泰於洛水得白石紫文﹐云「聖母臨水﹐永昌帝業」﹐進之﹐授五品果毅﹐置永昌縣。乃是白石鑿作字﹐以紫石末和藥嵌之。後並州文水縣於谷中得一石還如此﹐有「武興「字﹐攺文水爲武興縣。自是往往作之。後知其僞﹐不復采用﹐乃止。襄州胡延慶得一龜﹐以丹漆書其腹曰「天子萬萬年「以進之。鳳閣侍郎李昭徳以刀刮之並盡﹐奏請付法。則天曰「此非惡心也﹐捨而勿問。」

則天好禎祥﹐拾遺朱前疑說夢云﹐則天發白更黑﹐齒落更生﹐卽授都官郎中。司刑寺囚三百餘人﹐秋分後無計可作﹐乃於圜獄外羅墻角邊作聖人迹﹐長五尺。至夜半﹐三百人一時大叫。內使推問﹐云「昨夜有聖人見﹐身長三丈﹐面作金色﹐云『汝等並冤枉﹐不須怕懼。天子萬年﹐卽有恩赦放汝』。」把火照之﹐見有巨迹﹐卽大赦天下﹐攺爲大足元年。

白鐵餘者﹐延州稽胡也﹐左道惑眾。先於深山中埋一金銅像於柏樹之下﹐經數年﹐艸生其上。紿鄕人曰「吾昨夜山下過﹐每見佛光。」大設齋﹐卜吉日以出聖佛。及期﹐集數百人﹐命於非所藏處劚﹐不得。乃勸曰「諸公不至誠布施﹐佛不可見。「由是男女爭布施者百餘萬。更於埋處劚之﹐得金銅像。鄕人以爲聖﹐遠近傳之﹐莫不欲見。乃宣言曰「見聖佛者﹐百病卽愈。」左側數百里﹐老小士女皆就之。乃以緋紫紅黃綾爲袋數十重盛像﹐人聚觀者﹐去一重一回布施﹐收千端乃見像。如此矯僞一二年﹐鄕人歸伏﹐遂作亂﹐自號光王﹐署置官職﹐殺長吏﹐數年爲患。命將軍程務挺斬之。中郎李慶遠狡詐傾險﹐初事皇太子﹐頗得出入。暫令出外﹐卽恃威權﹐宰相以下咸謂之要人。宰執方食卽來﹐諸人命坐﹐常遣一人門外急喚﹐云「殿下須使令」﹐吐飯而去。諸司皆如此。請謁囑事﹐賣官鬻獄﹐所求必遂。東宮後稍稍疏之﹐仍潛入仗內食侍官飯。晚出外腹痛﹐猶詐云太子賜予食瓜太多。須臾霍出衛士所食米飯黃臭﹐並齏菜狼藉。凡是小人得寵﹐多爲此狀也。春官尙書閻知微和默啜﹐司賓丞田歸道副焉。至牙帳下﹐知微舞蹈﹐宛轉抱默啜靴而鼻臭之。田歸道長揖不拜﹐默啜大怒﹐倒懸之。經一宿﹐明日將殺﹐元珍諫﹕「大國和親使﹐若殺之不祥。」乃放之。後與知微爭於殿廷﹐言默啜必不和﹔知微堅執以爲和。默啜果反﹐陷趙﹑定﹐天后乃誅知微九族﹐拜歸道夏官侍郎。

張利涉性多忘﹐解褐懷州參軍。每聚會被召﹐必於笏上記之。時河內令耿仁惠邀之﹐怪其不至﹐親就門刺請。涉看笏曰「公何見顧笏上無名。」又一時晝寢驚﹐索馬入州﹐扣刺史鄧惲門﹐拜謝曰「聞公欲賜責﹐死罪﹗」鄧惲曰「無此事。」涉曰「司功某甲言之。」惲大怒﹐乃呼州官箠以甲間構﹐將杖之。甲苦訴初無此語﹐涉前請曰「望公捨之﹐涉恐是夢中見說耳。」時人是知其性理昏惑矣。五原縣令閻玄一爲人多忘。嘗至州﹐於主人捨坐﹐州佐史前過﹐以爲縣典也﹐呼欲杖之﹐典曰「某是州佐也。」玄一慚謝而止。須臾縣典至﹐一疑其州佐也﹐執手引坐﹐典曰「某是縣佐也。」又愧而止。曾有人傳其兄書者﹐止於階下﹐俄而裏胥白錄人到﹐玄一索杖﹐遂鞭送書人數下。其人不知所以﹐訊之﹐玄一曰「吾大錯。」顧直典回宅取杯酒暖愈。良久﹐典持酒至﹐玄一旣忘其取酒﹐復忘其被杖者﹐因便賜直典飲之。滄州南皮縣丞郭務靜初上﹐典王慶通判稟﹐靜曰「爾何姓「慶曰「姓王。」須臾慶又來﹐又問何姓﹐慶又曰姓王。靜怪愕良久﹐仰看慶曰「南皮佐史總姓王。」

定州何名遠大富﹐主官中三驛。每於驛邊起店停商﹐專以襲胡爲業﹐貲財巨萬﹐家有綾機五百張。遠年老﹐或不從戎﹐卽家貧破。及如故﹐卽復盛。

長安富民羅會以剔糞爲業﹐裏中謂之「雞肆」﹐言若歸之因剔糞而有所得也。會世副其業﹐家財巨萬。有士人陸景暘﹐會邀過﹐所止館捨甚麗﹐入內梳洗﹐衫衣極鮮﹐屏風﹑氈褥﹑烹宰無所不有。景暘問曰「主人卽如此快活﹐何爲不罷惡事「會曰「吾中間停廢一二年﹐奴婢死亡﹐牛馬散失﹔復業已來﹐家途稍遂。非情願也﹐分合如此。」滕王嬰﹑蔣王惲皆不能廉愼﹐大帝賜諸王﹐名五王﹐不及二王﹐敕曰「滕叔﹑蔣兄自解經紀﹐不勞賜物與之。」以爲「錢貫」。二王大漸。朝官莫不自勵﹐皆以取受爲髒污﹐有終身爲累﹐莫敢犯者。瀛州饒陽縣令竇知範貪污﹐有一里正死﹐範集里正二百人爲里正造像﹐各出錢一貫。範自納之﹐謂曰「里正有過罪﹐先須急救。範先造得一像﹐且以與之。」納錢二百千﹐平像五寸半。其貪皆類此。範惟一男﹐放鷹馬驚﹐桑枝打破其腦﹐百姓快之﹐皆曰「千金之子﹐易一兔之命。」

益州新昌縣令夏侯彪之初下車﹐問里正曰「雞卵一錢幾顆「曰「三顆。」彪之乃遣取十千錢﹐令買三萬顆﹐謂里正曰「未須要﹐且寄母雞抱之﹐遂成三萬頭雞。經數月長成﹐令縣吏與我賣﹐一雞三十錢﹐半年之間成三十萬。」又問﹕「竹筍一錢幾莖「曰「五莖。」又取十千錢付之﹐買得五萬莖﹐謂里正曰「吾未須要筍﹐且向林中養之。至秋竹成﹐一莖十錢﹐成五十萬。」其貪鄙不道皆類此。

汴州刺史王志愔飲食精細﹐對賓下脫粟飯。商客有一驢﹐日行三百里﹐曾三十年不賣。市人報價云「十四千」。愔曰「四千金少﹐更增一千。」又令買單絲羅﹐匹至三千。愔問﹕「用幾兩絲「對曰「五兩。」愔令豎子取五兩絲來﹐每兩別與十錢手功之直。深州刺史段崇簡性貪暴﹐到任令里正括客﹐云不得稱無。

上戶每取兩人﹐下戶取一人﹐以刑脇之﹐人懼﹐皆妄通。通訖﹐簡云「不用喚客來﹐但須見主人。」主人到﹐處分每客索絹一匹﹐約一月之內得絹三十車。罷任﹐發至鹿城縣﹐有一車裝絹未滿載﹐欠六百匹﹐卽喚里正令滿之。里正計無所出﹐遂於縣令﹑丞﹑尉家一倍舉送。至都﹐拜柳州刺史。

安南都獲崔玄信命﹐女婿裴惟嶽攝愛州刺史﹐貪暴﹐取金銀財物向萬貫。有首領取婦﹐裴郎要障車綾﹐索一千匹﹐得八百匹﹐仍不肯放。捉新婦歸﹐戲之﹐三日乃放還﹐首領更不復納。裴卽領物至揚州。安南及問至﹐擒之﹐物並納官﹐裴亦鎖項至安南﹐以謝百姓。及海口﹐會赦而免。

洛州司僉嚴升期攝侍禦史﹐於江南巡察﹐性嗜牛肉﹐所至州縣﹐烹宰極多。事無大小﹐入金則弭﹐凡到處金銀爲之踴貴﹐故江南人謂爲「金牛禦史」。

張昌儀爲洛陽令﹐借易之權勢﹐屬官無不允者。風聲鼓動﹐有一人姓薛﹐賫金五十兩遮而奉之。儀領金﹐受其狀﹐至明堂﹐付天官侍郎張錫。數日失狀﹐以問儀﹐儀曰「我亦不記﹐得有姓薛者卽與。」錫檢案內姓薛者六十餘人﹐並令與官。其蠹政也如此。

卷四

隋辛亶爲吏部侍郎﹐選人爲之榜﹐略曰「枉州抑縣屈滯鄕不申裏銜恨先生﹐問隋吏部侍郎辛亶曰﹕『當今天子聖明﹐羣僚用命﹐外拓四方﹐內齊七政。而子位處權衡﹐職當水鏡﹐居進退之首﹐握褒貶之柄。理應識是識非﹐知滯知微﹐使無才者泥伏﹐有用者雲飛。柰何屍祿素餐﹐濫處上官﹐黜陟失所﹐選補傷殘﹐小人在位﹐君子駁彈。莫不代子戰灼﹐而子獨何以安﹖』辛亶曰﹕『百姓之子﹐萬國之人﹐不可皆識﹐誰厚誰親。爲桀賞者﹐不可不喜﹔被堯責者﹐寧有不嗔。得官者見喜﹐失官者見疾﹐細而論之﹐非亶之失。』先生曰﹕『是何疾歟﹐是何疾歟﹗不識何不訪其名﹐官少何不簡其精。細尋狀迹﹐足識法家﹐細尋判驗﹐足識文華。寧不知石中出玉﹐黃金出沙。量子之才﹐度子之智﹐只可投之四裔﹐以禦魑魅。怨嗟不少﹐實傷和气。』辛亶再拜而謝曰﹕『幸蒙先生見責﹐實覺多違。謹當刮肌貫骨﹐攺過懲非。請先生縱亶自修﹐捨亶之罰﹐如更有違﹐甘從斧鉞。』先生曰﹕『如子之輩﹐車載斗量﹐朝廷多少﹐立須相代。那得久曠天官﹐待子自作。急去急去﹐不得久住。換取師巫﹐卻行無處。』亶掩泣而言曰﹕『罪過自招﹐自滅自消﹐豈敢更將面目﹐來污聖朝。』先生曳杖而歌曰﹕『辛亶去﹐吏部明﹐開賢路﹐遇太平。今年定知不可得﹐後歲依期更入京。』」隋牛弘爲吏部侍郎﹐有選人馬敞者﹐形貌最陋﹐弘輕之﹐側臥食果子嘲敞曰「嘗聞扶風馬﹐謂言天上下。今見扶鳳馬﹐得驢亦不假。」敞應聲曰「嘗聞隴西牛﹐千石不用軥。今見隴西牛﹐臥地打艸頭。」弘驚起﹐遂與官。陳朝嘗令人聘隋﹐不知其使機辧深淺﹐乃密令侯白變形貌﹐著故獘衣﹐爲賤人供承。客謂是微賤﹐甚輕之﹐乃傍臥放气與之言﹐白心頗不平。問白曰「汝國馬價貴賤「報云「馬有數等﹐貴賤不同。若從伎倆筋腳好﹐形容不惡﹐堪得乘騎者﹐直二十千已上。若形容粗壯﹐𨿽無伎倆﹐堪馱物﹐直四五千已上。若彌﹝音卜結反﹞尾燥蹄﹐絕無伎倆﹐傍臥放气﹐一錢不直。」使者大驚﹐問其姓名﹐知是侯白﹐方始愧謝。

唐髙士廉選﹐其人齒髙﹐有選人自云解嘲謔﹐士廉時著木履﹐令嘲之﹐應聲云「刺鼻何曾嚏﹐踏面不知瞋。髙生兩个齒﹐自謂得勝人。」士廉笑而引之。周則天朝蕃人上封事﹐多加官賞﹐有爲右臺禦史者。因則天嘗問郎中張元一曰「在外有何可笑事「元一曰「朱前疑著綠﹐逯仁傑著朱。閭知微騎馬﹐馬吉甫騎驢。將名作姓李千里﹐將姓作名吳棲梧。左臺胡禦史﹐右臺禦史胡。」胡禦史﹐胡元禮也﹔禦史胡﹐蕃人爲禦史者﹐尋攺他官。周革命﹐舉人貝州趙廓眇小﹐起家監察禦史﹐時人謂之「臺穢」﹐李昭徳詈之爲「中霜谷束」﹐元一目爲「梟坐鷹架」。時同州孔魯丘爲拾遺﹐有武夫气﹐時人謂之「外軍主帥」﹐元一目爲「鶖入鳳池」。蘇味道才學識度﹐物望攸歸﹐王方慶體質鄙陋﹐言詞魯鈍﹐智不逾俗﹐才不出凡﹐俱爲鳳閣侍郎。或問元一曰「蘇﹑王孰賢「答曰「蘇九月得霜鷹﹐王十月被凍蠅。」或問其故﹐答曰「得霜鷹俊捷﹐被凍蠅頑怯。」時人謂能體物也。契丹賊孫萬榮之寇幽﹐河內王武懿宗爲元帥﹐引兵至趙州﹐聞賊駱務整從北數千騎來﹐王乃棄兵甲﹐南走邢州﹐軍資器械遺於道路。聞賊已退﹐方更向前。軍回至都﹐置酒髙會﹐元一於禦前嘲懿宗曰「長弓短度箭﹐蜀馬臨階騙。去賊七百里﹐隈墻獨自戰。甲仗縱拋卻﹐騎豬正南躥。」上曰「懿宗有馬﹐何因騎豬「對曰「騎豬﹐夾豕走也。」上大笑。懿宗曰「元一宿構﹐不是卒辭。」上曰「爾叶韻與之。「懿宗曰「請以菶韻。」元一應聲曰「裹頭極艸艸﹐掠鬢不菶々。未見桃花面皮﹐漫作杏子眼也。」則天大悅﹐王極有慚色。懿宗形貌短醜﹐故曰「長弓短度箭。」周靜樂縣主﹐河內王懿宗妹﹐短醜﹔武氏最長﹐時號「大歌」。縣主與則天並馬行﹐命元一詠﹐曰「馬帶桃花錦﹐裙拖綠艸羅。定知紗帽底﹐形容似大歌。」則天大笑﹐縣主極慚。納言婁師徳長大而黑﹐一足蹇﹐元一目爲「行轍方相」﹐亦號爲「衛靈公」﹐言防靈柩方相也。天官侍郎吉頊長大﹐好昂頭行﹐視髙而望遠﹐目爲「望柳駱駝」。殿中侍禦史元本竦體傴身﹐黑而且瘦﹐目爲「嶺南考典」。駕部郎中朱前疑粗黑肥短﹐身體垢膩﹐目爲「光祿掌膳」。東方虯身長衫短﹐骨面粗眉﹐目爲「外軍校尉」。唐波若矮短﹐目爲「郁屈蜀馬」。目李昭徳「卒﹝子銳反﹞歲胡孫」。修文學士馬吉甫眇一目﹐爲「端箭師。」郎中長孺子視望陽﹐目爲「呷醋漢」。汜水令蘇徵舉止輕薄﹐目爲「失孔老鼠」。周張元一腹粗而腳短﹐項縮而眼跌﹐吉頊目爲「逆流蝦蟆」。

周韻州曲江令朱隨侯﹐女夫李逖﹐遊客爾朱九﹐並姿相少媚﹐廣州人號爲「三樵」﹝七肖反﹞。人歌曰「奉敕追三樵﹐隨侯傍道走。回頭語李郎﹐喚取爾朱九。張鷟目隨侯爲「臛亂土梟。」周李詳﹐河內人﹐气俠剛勁。初爲梓州監示鹽亭尉﹐主書考日﹐刺史問平已否﹐詳獨曰不平。刺史曰「不平﹐君把筆考。」詳曰「請考使君。」卽下筆曰「怯斷大事﹐好勾小稽。自隱不淸﹐疑人總濁。考中下。」刺史默然而罷。則天革命﹐舉人不試皆與官﹐起家至禦史﹑評事﹑拾遺﹑補闕者﹐不可勝數。張鷟爲謠曰「補闕連車載﹐拾遺平斗量。杷推侍禦史﹐碗脫校書郎。」時有沈全交者﹐傲誕自縱﹐露才揚己﹐髙巾子﹐長布衫﹐南院吟之﹐續四句曰「評事不讀律﹐博士不尋章。麵糊存撫使﹐瞇目聖神皇。」遂被杷推禦史紀先知捉向左臺﹐對仗彈劾﹐以爲謗朝政﹐敗國風﹐請於朝堂決杖﹐然後付法。則天笑曰「但使卿等不濫﹐何慮天下人語不須與罪﹐卽宜放卻。」先知於是乎面無色。

唐豫章令賀若瑾眼皮急﹐項轅粗﹐鷟號爲「飽乳犢子」。

唐鄭愔曾罵選人爲「癡漢」﹐選人曰「僕是吳癡﹐漢卽是公。」愔令詠癡﹐吳人曰「楡兒復楡婦﹐造屋兼造車。十七八九夜﹐還書復借書。」愔本姓鄚﹐攺姓鄭﹐時人號爲「鄚鄭」。唐中書令李敬玄爲元帥討吐蕃﹐至樹墩城﹐聞劉尙書沒蕃﹐著靴不得﹐狼狽而走。時將軍王杲﹑副總管曹懷舜等驚退﹐遺卻麥飯﹐首尾千里﹐地上尺餘。時軍中謠曰「姚河李阿婆﹐鄯州王伯母。見賊不能鬥﹐總由曹新婦。」

唐禮部尙書祝欽明頗涉經史﹐不閒時務﹐博碩肥腯﹐頑滯多疑﹐臺中小吏號之爲「媼」。媼者肉塊﹐無七竅﹐秦穆公時野人得之。唐先天中﹐姜師度於長安城中穿渠﹐繞朝堂坊市﹐無所不至。上登西樓望之﹐師度堰水瀧柴筏而下﹐遂授司農卿。於後水漲則奔突﹐水縮則竭涸。又前開黃河﹐引水向棣州﹐費億兆功﹐百姓苦其淹漬﹐又役夫塞河。開元六年﹐水泛溢﹐河口堰破﹐棣州百姓一槪沒盡。師度以爲功﹐官品益進。又有傅孝忠爲太史令﹐自言明玄象﹐專行矯譎。京中語曰「姜師度一心看地﹐傅孝忠兩眼相天。」神武卽位﹐知其矯﹐並斬之。

唐姜晦爲吏部侍郎﹐眼不識字﹐手不解書﹐濫掌銓衡﹐曾無分別。選人歌曰「今年選數恰相當﹐都由座主無文章。案後一腔凍豬肉﹐所以名爲姜侍郎。」唐兵部尙書姚元崇長大行急﹐魏光乘目爲「趕蛇鸛鵲」。

黃門侍郎盧懷愼好視地﹐目爲「覷鼠貓兒」。殿中監姜蛟肥而黑﹐目爲「飽椹母豬」。紫微舍人倪若水黑而無須﹐目爲「醉部落精」。舍人齊處衝好眇目視﹐目爲「暗燭底覓虱老母」。舍人呂延嗣長大少發﹐目爲「日本國使人」。又有舍人鄭勉爲「醉髙麗」。目拾遺蔡孚「小州醫博士詐諳藥性」。又有殿中侍禦史﹐短而醜黑﹐目爲「煙燻地。」目禦史張孝嵩爲「小村方相」。目舍人楊伸嗣爲「熟鏊上猢猻」。目補闕袁輝爲「王門下彈琴博士」。目員外郎魏恬爲「祈雨婆羅門」。目李全交爲「品官給使」。目黃門侍郎李廣爲「飽水蝦蟆」。由是坐此品題朝士﹐自左拾遺貶新州新興縣尉。

唐貞觀中﹐桂陽令阮嵩妻閻氏極妒。嵩在廳會客飲﹐召女奴歌﹐閻披髮跣足袒臂﹐拔刀至席﹐諸客驚散。嵩伏牀下﹐女奴狼狽而奔。刺史崔邈爲嵩作考詞云「婦彊夫弱﹐內剛外柔。一妻不能禁止﹐百姓如何整肅妻旣禮教不修﹐夫又精神何在考下。「省符解見任。唐郝象賢﹐侍郎處俊之孫﹐頓丘令南容之子也。弱冠﹐諸友生爲之字曰「寵之﹖」﹐每於父前稱字。父紿之曰「汝朋友極賢﹐吾爲汝設饌﹐可命之也。」翼日﹐象賢因邀致十數人﹐南容引生與之飲。謂曰「諺云『三公後﹐出死狗』。小兒誠愚﹐勞諸君制字﹐損南容之身尙可﹐豈可波及侍中也﹗」因涕泣﹐眾漸而退。「寵之」者﹐反語爲「癡種」也。朱前疑淺鈍無識﹐容貌極醜。上書云「臣夢見陛下八百歲」﹐卽授拾遺﹐俄遷郎中。出使回﹐又上書云「聞嵩山唱萬歲聲」﹐卽賜緋魚袋。未入五品﹐於綠衫上帶之﹐朝野莫不怪笑。後契丹反﹐有敕京官出馬一匹供軍者﹐卽酬五品。前疑買馬納訖﹐表索緋﹐上怒﹐批其狀「卽放歸丘園」﹐憤恚而卒。唐王及善才行庸猥﹐風神鈍濁﹐爲內史時﹐人號爲「鳩集鳳池」。俄遷文昌右相﹐無他政﹐但不許令史之驢入臺﹐終日迫逐﹐無時暫捨。時人號爲「驅驢宰相」。

周有逯仁傑﹐河陽人。自地官令史出尙書﹐攺天下帳式﹐頗甚繁細﹐法令滋章﹐每村立社官﹐仍置平直老三員﹐掌簿案﹐設鎖鑰﹐十羊九牧﹐人皆散逃。而宰相淺識﹐以爲萬代可行﹐授仁傑地官郎中。數年﹐百姓苦之﹐其法遂寢。周考功令史袁琰﹐國忌眾人聚會﹐充錄事勾當。遂判曰「曹司繁鬧﹐無時暫閒﹐不因國忌之辰﹐無以展其歡笑。」合坐嗤之。周夏官侍郎侯知一年老﹐敕放致仕。上表不伏﹐於朝堂踴躍馳走﹐以示輕便。張悰丁憂﹐自請起復。吏部主事髙筠母喪﹐親戚爲舉哀﹐筠曰「我不能作孝。」員外郎張棲貞被訟詐遭母憂﹐不肯起對。時臺中爲之語曰「侯知一不伏致仕﹐張琮自請起復﹐髙筠不肯作孝﹐張棲貞情願遭憂。皆非名教中人﹐並是王化外物。」獸心人面﹐不其然乎﹗

周天官選人沈子榮誦判二百道﹐試日不下筆。人問之﹐榮曰「無非命也。今日誦判﹐無一相當。有一道頗同﹐人名又別。」至來年選﹐判水磑﹐又不下筆。人問之﹐曰「我誦水磑﹐乃是藍田﹐今問富平﹐如何下筆。」聞者莫不撫掌焉。周則天內宴甚樂﹐河內王懿宗忽然起奏曰「臣急告君﹐子急告父。」則天大驚﹐引問之﹐對曰「臣封物承前府家自徵﹐近敕州縣徵送﹐太有損折。」則天大怒﹐仰觀屋椽良久﹐曰「朕諸親飲正樂﹐汝是親王﹐爲三二百戶封幾驚殺我。不堪作王。」令曳下。懿宗免冠拜伏﹐諸王救之曰「懿宗愚鈍﹐無意之失。」上乃釋之。周張衡﹐令史出身﹐位至四品﹐加一階﹐合入三品﹐已團甲。因退朝﹐路旁見蒸餅新熟﹐遂市其一﹐馬上食之﹐被禦史彈奏。則天降敕﹕「流外出身﹐不許入三品。「遂落甲。

周右拾遺李良弼﹐自矜唇頰﹐好談玄理﹐請使北蕃說骨篤祿。匈奴以木盤盛糞飼之﹐臨以白刃﹐弼懼﹐食一盤並盡﹐乃放還。人譏之曰「李拾遺﹐能拾突厥之遺。」出爲眞源令。秩滿還瀛州﹐遇契丹賊孫萬榮使何阿小取滄﹑瀛﹑冀﹑貝。良弼謂鹿城令李懷璧曰「『孫』者胡孫﹐卽是獼猴﹐𨿽可當也。『萬』字者有『艸』﹐卽是『艸中藏』。」勸懷璧降何阿小﹐授懷璧五品將軍。阿小敗﹐懷璧及良弼父子四人並爲河內王武懿宗斬之。周春官尙書閻知微﹐庸瑣駑怯﹐使人蕃﹐受默啜封爲漢可汗。賊入恆﹑定﹐遣知微先往趙州招慰。將軍陳令英等守城西面﹐知微謂令英曰「陳將軍何不早降下。可汗兵到然後降者﹐剪土地遺。」令英不答。知微城下連手踏歌﹐稱「萬歲樂」。令英曰「尙書國家八座﹐受委非輕﹐翻爲賊踏歌﹐無慚也「知微仍唱曰「萬歲樂﹐萬歲年﹐不自由﹐萬歲樂。」時人鄙之。唐崔湜爲吏部侍郎貪縱﹐兄憑弟力﹐父挾子威﹐咸受囑求﹐髒污狼藉。父挹爲司業﹐受選人錢﹐湜不之知也﹐長名放之。其人訴曰「公親將賂去﹐何爲不與官「湜曰「所親爲誰吾捉取鞭殺。」曰「鞭卽遭憂。」湜大慚。主上以湜父年老﹐瓜初熟﹐賜一顆﹐湜以瓜遺妾﹐不及其父﹐朝野譏之。時崔﹑岑﹑鄭愔並爲吏部﹐京中謠曰「岑羲獠子後﹐崔湜令公孫。三人相比接﹐莫賀咄最渾。」

唐左衛將軍權龍襄﹐性褊急﹐常自矜能詩。通天年中﹐爲滄州刺史﹐初到乃爲詩呈州官曰「遙看滄州城﹐楊柳郁靑靑。中央一羣漢﹐聚坐打杯觥。」諸公謝曰「公有逸才。」襄曰「不敢﹐趁韻而已。」又《秋日述懷》曰「檐前飛七百﹐雪白後園彊。飽食房裏側﹐家糞集野螂。」參軍不曉﹐請釋﹐襄曰「鷂子檐前飛﹐直七百文。洗衫掛後園﹐幹白如雪。飽食房中側臥。家裏便轉﹐集得野澤蜣螂。」談者嗤之。皇太子宴﹐夏日賦詩﹕「嚴霜白浩浩﹐明月赤團團。」太子援筆爲贊曰「龍襄才子﹐秦州人士。明月晝耀﹐嚴霜夏起。如此詩章﹐趁韻而已。」襄以張易之事﹐出爲容山府折衝。神龍中追入﹐乃上詩曰「無事向容山﹐今日向東都。陛下敕進來﹐令作右金吾。」又爲《喜雨詩》曰「暗去也沒雨﹐明來也沒云。日頭赫赤赤﹐地上絲氳氳。」爲瀛州刺史日﹐新過歲﹐京中數人附書曰「攺年多感﹐敬想同之。」正新喚官人集﹐云有詔攺年號爲「多感「元年﹐將書呈判司已下﹐眾人大笑。龍襄復側聽﹐怪赦書來遲。髙陽﹑博野兩縣競地陳牒﹐龍襄乃判曰「兩縣競地﹐非州不裁。旣是兩縣﹐於理無妨。付司。權龍襄示。」典曰「比來長官判事﹐皆不著姓。」龍襄曰「餘人不解﹐若不著姓﹐知我是誰家浪驢也﹗」龍襄不知忌日﹐謂府史曰「何名私忌「對曰「父母忌日請假﹐獨坐房中不出。」襄至日﹐於房中靜坐﹐有靑狗突入﹐龍襄大怒﹐曰「衝破我忌。」更陳牒﹐攺作明朝好作忌日。談者笑之。

李宜得本賤人﹐背主逃匿。當玄宗起義﹐與王毛仲等立功﹐宜得官至武衛將軍。舊主遇諸途﹐趨而避之﹐不敢仰視。宜得令左右命之﹐主甚惶懼。至宅舍﹐請居上坐﹐宜得自捧酒食﹐舊主流汗辭之。流連數日。遂奏云「臣蒙國恩﹐榮祿過分﹔臣舊主卑瑣﹐曾無寸祿。臣請割半俸﹐解官以榮之。願陛下遂臣愚款。」上嘉其志﹐擢主爲郎將﹐宜得復其秩。朝廷以此多之。蘇頲年五歲﹐裴談過其父。頲方在﹐乃試誦庾信《枯樹賦》﹐將及終篇﹐避「談「字﹐因易其韻曰「昔年移樹﹐依依漢陰。今看搖落﹐淒淒江潯。樹猶如此﹐人何以任。」談駭嘆久之﹐知其它日必主文章也。

唐婁師徳﹐滎陽人也﹐爲納言。客問浮休子曰「婁納言何如「答曰「納言直而溫﹐寬而栗﹐外愚而內敏﹐表晦而裏明。萬頃之波﹐渾而不濁﹐百煉之質﹐磨而不燐。可謂淑人君子﹐近代之名公者焉。」客曰「狄仁傑爲納言何如「浮休子曰「粗覽經史﹐薄閱文華。箴規切諫有古人之風﹐剪伐淫詞有烈士之操。心神耿直﹐涅而不淄﹐膽气堅剛﹐明而能斷。晚途錢癖﹐和嶠之徒與﹗」客曰「鳳閣侍郎李昭徳可謂名相乎「答曰「李昭徳志大而器小﹐气髙而智薄﹐假權制物﹐扼險淩人﹐剛愎有餘﹐而恭寬不足﹐非謀身之道也。」俄伏法焉。又問﹕「洛陽令來俊臣雍容美貌﹐忠赤之士乎「答曰「俊臣面柔心狠﹐行險徳薄﹐巧辧似智﹐巧諛似忠﹐傾覆邦家﹐誣陷良善﹐其江充之徒歟﹗蜂蠆害人﹐終爲人所害。」無何爲太僕卿﹐戮於西市。又問﹕「武三思可謂名王哉「答曰「三思憑藉國親﹐位超衮職﹐貌象恭敬﹐心極殘忍。外示公直﹐內結陰謀﹐弄王法以復仇﹐假朝權而害物。晚封爲徳靜王﹐乃鼎賊也﹐不可以壽終。」竟爲節湣太子所殺。又問﹕「中書令魏元忠耿耿正直﹐近代之名臣也「答曰「元忠文武雙闕﹐名實兩空﹐外示貞剛﹐內懷趨附。面折張食其之黨﹐勇若熊羆﹔諂事武士開之儔﹐怯同駑犬。首鼠之士﹐進退兩端﹐虺蜥之夫﹐曾無一志。亂朝敗政﹐莫非斯人。附三思之徒﹐斥五王之族﹐以吾熟察﹐終不得其死然。」果坐事長流思州﹐憂恚而卒。又問﹕「中書令李嶠何如「答曰「李公有三戾﹕性好榮遷﹐憎人升進﹔性好文章﹐憎人才筆﹔性好貪濁﹐憎人受賂。亦如古者有女君﹐性嗜肥鮮﹐禁人食肉﹔性愛綺羅﹐斷人衣錦﹔性好淫縱﹐憎人畜聲色。此亦李公之徒也。」又問﹕「司刑卿徐有功何如「答曰「有功耿直之士也﹐明而有膽﹐剛而能斷。處陵夷之運﹐不偸媚以取容﹔居版蕩之朝﹐不遜辭以苟免。來俊臣羅織者﹐有功出之﹔袁智弘鍛煉者﹐有功寬之。躡虎尾而不驚﹐觸龍鱗而不懼。鳳跱鴟梟之內﹐直以全身﹔豹變豺狼之間﹐忠以遠害。若值淸平之代﹐則張釋之﹑於定國豈同年而語哉﹗」又問﹕「司農卿趙履溫何如「答曰「履溫心不涉學﹐眼不識文﹐貌恭而性狠﹐智小而謀大﹐趑趄狗盜﹐突忽豬貪。晨羊誘外﹐不覺其死﹐夜蛾覆燭﹐不覺其斃。頭寄於項﹐其能久乎。」後從事韋氏爲逆﹐夷其三族。又問﹕「鄭愔爲選部侍郎何如「答曰「愔猖獗小子﹐狡猾庸人。淺學浮詞﹐輕才薄徳。狐蹲貴介﹐雉伏權門。前托俊臣﹐後附張易。折支徳靜之室﹐舐痔安樂之庭。鸋支棲於葦苕﹐魦鱨遊於沸鼎。旣無雅量﹐終是凡材。以此求榮﹐得死爲幸。」果謀反伏誅。

貞觀末﹐南康黎景逸居於空靑山﹐常有鵲巢其側﹐每飯食以餵之。後鄰近失布者誣景逸盜之﹐系南康獄﹐月餘劾不承。欲訊之﹐其鵲止於獄樓﹐向景逸歡喜﹐似傳語之狀。其日傳有赦﹐官司詰其來﹐雲路逢玄衣素衿人所說。三日而赦至﹐景逸還山。乃知玄衣素衿者﹐鵲之所傳也。

汝州刺史張昌期﹐易之弟也﹐恃寵驕貴﹐酷暴羣僚。梁縣有人白雲「有白鵲見」﹐昌期令司戶楊楚玉捕之。部人有鷂子七十籠﹐令以蠟塗爪。至林見白鵲﹐有羣鵲隨之﹐見鷂迸散﹐惟白者存焉。鷂竦身取之﹐一無損傷﹐而籠送之。昌期笑曰「此鵲贖君命也。」玉叩頭曰「此天活玉﹐不然投河赴海﹐不敢見公。」拜謝而去。渤海髙嶷巨富﹐忽患月餘日﹐帖然而卒。心上仍暖﹐經日而蘇﹐云有一白衣人眇目﹐把牒冥司﹐訟殺其妻子。嶷對﹕「元不識此老人。」冥官云「君命未盡﹐且放歸。「遂悟白衣人乃是家中老瞎麻雞也。令射殺﹐魅遂絕。文明以後﹐天下諸州進雌雞﹐變爲雄者多。或半已化﹐半未化。乃則天正位之兆。衛鎬爲縣官下鄕﹐至里人王幸在家﹐方假寐﹐夢一烏衣婦人引十數小兒著黃衣﹐咸言乞命﹐叩頭再三。斯須又至。鎬甚惡其事﹐遂催食欲前。適所親有報曰「王幸在家窮﹐無物設饌﹐有一雞見抱兒﹐已得十餘日﹐將欲殺之。」鎬方悟烏衣婦人果烏雞也﹐遂市解放。是夜復夢﹐咸欣然而去。

久視年中﹐越州有祖錄事﹐不得名﹐早出﹐見擔鵝向市中者。鵝見錄事﹐頻顧而鳴。祖乃以錢贖之﹐至僧寺﹐令放爲長生鵝﹐竟不肯入寺﹐但走逐祖後。經坊歷市﹐稠人廣眾之處一步不放。祖收養之。左丞張錫親見說也。漢時鄢縣南門兩扇忽開﹐忽一聲稱「鴛」﹐一聲稱「央」。

晨夕開閉﹐聲聞京師。漢末惡之﹐令毀其門﹐兩扇化爲鴛鴦﹐相隨飛去。後攺鄢縣爲晏城縣。天后時﹐左衛兵曹劉景陽使嶺南﹐得秦吉了鳥雄雌各一隻﹐解人語。至都進之﹐畱其雌者。雄者煩然不食﹐則天問曰「何無聊也「鳥爲言曰其配爲使者所得﹐今頗思之。乃呼景陽曰「卿何故藏一鳥不進「景陽叩頭謝罪﹐乃進之。則天不罪也。峯州有一道水從吐蕃中來﹐夏冷如冰雪。有魚長一二寸﹐來去有時﹐蓋水上如粥。人取烹之而食﹐千萬家取不可盡﹐不知所從來。通川界內多獺﹐各有主養之﹐並在河側岸間。獺若入穴﹐插雉尾於獺穴前﹐獺卽不敢出。去卻尾卽出。取得魚﹐必須上岸﹐人便奪之。取得多﹐然後放令自喫﹐喫飽卽鳴杖以驅之還。插雉尾﹐更不敢出。有人見豎子在洛水中洗馬﹐頃之﹐見一物如白煉帶﹐極光晶﹐繳豎子項三兩匝﹐卽落水死。凡是水中及灣泊之所皆有之。人澡浴洗馬死者﹐皆謂黿所引﹐非也。此名「白特」﹐宜愼防之﹐蛟之類也。齊州有萬頃陂﹐魚鱉水族﹐無所不有。咸亨中﹐忽一僧持缽乞食﹐村人長者施以蔬供﹐食訖而去。於時漁人网得一魚﹐長六七尺﹐絲鱗鏤甲﹐錦質寶章﹐特異常魚。賫赴州餉遺﹐至村而死。眾共剖而分之﹐於腹中得長者所施蔬食﹐儼然並在。村人遂於陂中設齋超度。自是陂中無水族﹐至今猶然。

杭州富陽縣韓珣莊掘井﹐才深五六尺﹐土中得魚數十頭﹐土有微潤。

貞觀中﹐衛州板橋店主張迪妻歸寧。有衛州三衛楊貞等三人投店宿﹐五更早發。夜有人取三衛刀殺張迪﹐其刀卻內鞘中﹐貞等不知之。至明﹐店人趨貞等﹐拔刀血狼藉﹐囚禁拷訊﹐貞等苦毒﹐遂自誣。上疑之﹐差禦史蔣恆復推。至﹐總追店人十五以上集﹐爲人不足﹐且散﹐惟畱一老婆年八十已上。晚放出﹐令獄典密覘之﹐曰「婆出﹐當有一人與婆語者﹐卽記取姓名﹐勿令漏泄。」果有一人共語者﹐卽記之。明日復爾。其人又問婆﹕「使人作何推勘「如是者二日﹐並是此人。恆總追集男女三百餘人﹐就中喚與老婆語者一人出﹐余並放散。問之具伏﹐云與迪妻奸殺有實。奏之﹐敕賜帛二百段﹐除侍禦史。

卷五

貞觀中﹐左丞李行廉弟行詮前妻子忠﹐烝其後母﹐遂私將潛藏﹐云敕追入內。行廉不知﹐乃進狀問﹐奉敕推詰極急。其後母詐以領巾勒項臥街中﹐長安縣詰之﹐云有人詐宣敕喚去﹐一紫袍人見畱宿﹐不知姓名﹐勒項送至街中。忠惶恐﹐私就卜問﹐被不良人疑之﹐執送縣。縣尉王璥引就房內推問﹐不承。璥先令一人於案褥下伏聽﹐令一人走報長使喚﹐璥鎖房門而去。

子母相謂曰「必不得承。」並私密之語。璥至開門﹐案下之人亦起﹐母子大驚﹐並具承伏法云。李傑爲河南尹﹐有寡婦告其子不孝。其子不能自理﹐但云「得罪於母﹐死所甘分。「傑察其狀﹐非不孝子﹐謂寡婦曰「汝寡居﹐惟有一子﹐今告之﹐罪至死﹐得無悔乎「寡婦曰「子無賴﹐不順母﹐寧復惜乎﹗」傑曰「審如此﹐可買棺木來取兒屍。」因使人覘其後。寡婦旣出﹐謂一道士曰「事了矣。」俄而棺至﹐傑尙冀有悔﹐再三諭之﹐寡婦執意如初。道士立於門外﹐密令擒之﹐一問承伏﹕「某與寡婦私﹐嘗苦兒所制﹐故欲除之。」傑放其子﹐杖殺道士及寡婦﹐便同棺盛之。

衛州新鄕縣令裴子云﹐好奇策。部人王敬戍邊﹐畱牜孛牛六頭於舅李進處﹐養五年﹐產犢三十頭﹐例十貫已上。敬還索牛﹐兩頭已死﹐只還四頭老牛﹐余並非汝牛生﹐總不肯還。敬忿之﹐經縣陳牒。子云令送敬府獄禁﹐教追盜牛賊李進。進惶怖至縣﹐叱之曰「賊引汝同盜牛三十頭﹐藏於汝家﹐喚賊共對。」乃以布衫籠敬頭﹐立南墻下。進急﹐乃吐款云「三十頭牛總是外甥牜孛牛所生﹐實非盜得「云。遣去布衫﹐進見是敬﹐曰「此是外甥也。」云曰「若是﹐卽還他牛。」進默然。云曰「五年養牛辛苦﹐與數頭﹐余並與敬。」一縣服其精察。

中書舍人郭正一破平壤﹐得一髙麗婢﹐名玉素﹐極姝艷﹐令專知財物庫。正一夜須漿水粥﹐非玉素煮之不可。玉素乃毒之而進﹐正一急曰「此婢藥我﹗」索土漿﹑甘艸服解之﹐良久乃止。覓婢不得﹐並失金銀器物十餘事。錄奏﹐敕令長安﹑萬年捉不良脊爛求賊﹐鼎沸三日不獲。不良主帥魏昶有策略﹐取舍人家奴﹐選年少端正者三人﹐布衫籠頭至衛。縛衛士四人﹐問十日內已來﹐何人覓舍人家。衛士云「有投化髙麗畱書﹐遣付舍人捉馬奴﹐書見在。」檢云「金城坊中有一空宅」﹐更無語。不良往金城坊空宅﹐並搜之。至一宅﹐封鎖正密﹐打鎖破開之﹐婢及髙麗並在其中。拷問﹐乃是投化髙麗共捉馬奴藏之﹐奉敕斬於東市。垂拱年﹐則天監國﹐羅織事起。湖州佐史江琛取刺史裴光判書﹐割字合成文理﹐詐爲徐敬業反書以告。差使推光﹐款書是光書﹐疑語非光語。前後三使推﹐不能決。敕令差能推事人勘當取實﹐僉曰「張楚金可」﹐乃使之。楚金憂悶﹐仰臥西窗﹐日髙﹐向看之﹐字似補作。平看則不覺﹐向日則見之。令喚州官集﹐索一甕水﹐令琛投書於水中﹐字一一解散﹐琛叩頭伏罪。敕令決一百﹐然後斬之。賞楚金絹百匹。

懷州河內縣董行成能策賊。有一人從河陽長店盜行人驢一頭並皮袋﹐天欲曉﹐至懷州。行成至街中見﹐嗤之曰「个賊住﹐卽下驢來。」卽承伏。人問﹕「何以知之「行成曰「此驢行急而汗﹐非長行也﹔見人則引驢遠過﹐怯也。以此知之。」捉送縣﹐有頃驢主蹤至﹐皆如其言。

張鷟陽縣尉日﹐有稱架人呂元僞作倉督馮忱書﹐盜糶倉糧粟。忱不認書﹐元乃堅執﹐不能定。鷟取呂元告牒﹐括兩頭﹐惟畱一字﹐問﹕「是汝書﹐卽注是﹐以字押﹔不是﹐卽注非﹐亦以字押。」元乃注曰「非」﹐去括卽是元牒。且決五下。括詐馮忱書上一字以問之﹐注曰「是」﹐去括乃詐書也。元連項赤﹐叩頭伏罪。又有一客驢韁斷﹐並鞍失三日﹐訪不獲﹐經縣告。鷟推勘急﹐夜放驢出而藏其鞍﹐可直五千已來。鷟曰「此可知也。」令將卻籠頭放之﹐驢向舊餵處﹐鷟令搜其家﹐其鞍於艸積下得之﹐人伏其計。張松壽爲長安令﹐時昆明池側有劫殺﹐奉敕十日內須獲賊﹐如違﹐所由科罪。壽至行劫處尋蹤迹﹐見一老婆樹下賣食﹐至以從騎馱來入縣﹐供以酒食。經三日﹐還以馬送舊坐處﹐令一腹心人看﹐有人共婆語﹐卽捉來。須臾一人來問﹐明府若爲推逐﹐卽披布衫籠頭送縣﹐一問具承﹐並贓並獲。時人以爲神明。

元嘉少聰俊。左手畫圓﹐右手畫方﹐口誦經史﹐目數羣羊﹐兼成四十字詩﹐一時而就﹐足書五言一絕﹕六事齊舉。代號「神仙童子」。並州人毛俊誕一男﹐四歲﹐則天召入內試字。《千字文》皆能暗書﹐賜衣裳放還。人皆以爲精魅所托﹐其後不知所終。納言婁師徳﹐鄭州人﹐爲兵部尙書。使並州﹐接境諸縣令隨之。日髙至驛﹐恐人煩擾驛家﹐令就廳同食。尙書飯白而細﹐諸人飯黑而粗﹐呼驛長嗔之曰「飯何爲兩種者「驛客將恐﹐對曰「邂逅浙米不得﹐死罪。」尙書曰「卒客無卒主人﹐亦復何損「遂換取粗飯食之。檢校營田﹐往梁州﹐先有鄕人姓婁者爲屯官犯贓﹐都督許欽明欲決殺。令眾鄕人謁尙書﹐欲救之﹐尙書曰「犯國法﹐師徳當家兒子亦不能捨﹐何況渠。」明日宴會﹐都督與尙書俱坐﹐尙書曰「聞有一人犯國法﹐云是師徳鄕裏。師徳實不識﹐但與其父爲小兒時共牧牛耳。都督莫以師徳寬國家法。」都督遽令脫枷至﹐尙書切責之曰「汝辭父娘﹐求覓官職﹐不能謹潔﹐知復柰何「將一碟槌餅與之曰「噇卻﹐作个飽死鬼去。」都督從此捨之。後爲納言﹑平章事﹐又檢校屯田﹐行者日矣。諮執事早出﹐婁先足疾﹐待馬未來﹐於光政門外橫木上坐。須臾有一縣令﹐不知其納言也﹐因訴身名﹐遂與之並坐。令有一子遠覘之﹐走告曰「納言也。」令大驚﹐起曰「死罪「納言曰「人有不相識﹐法有何死罪。」令因訴云﹐有左嶷﹐以其年老眼暗奏解「某夜書表狀亦得﹐眼實不暗」。納言曰「道是夜書表狀﹐何故白日裏不識宰相「令大慚﹐曰「願納言莫說向宰相﹐納言南無佛不說。」公左右皆笑。使至靈州﹐果驛上食訖﹐索馬﹐判官諮驛家漿水﹐亦索不得﹐全不祗承。納言曰「師徳已上馬﹐與公料理。」往呼驛長﹐責曰「判官與納言何別﹐不與供給索杖來。」驛長惶怖拜伏﹐納言曰「我欲打汝一頓﹐大使打驛將﹐細碎事﹐徒涴卻名聲。若向你州縣道﹐你卽不存生命。且放卻。」驛將跪拜流汗﹐狼狽而走。婁目送之﹐謂判官曰「與公躓頓之矣。」眾皆怪嘆。其行事皆此類。浮休子曰﹕司馬徽﹑劉寬無以加也。英公李績爲司空﹐知政事﹐有一番官者參選被放﹐來辭英公。公曰「明朝早向朝堂見我來。」及期而至﹐郎中並在傍﹐番官至辭﹐英公頻眉謂之曰「汝長生不知事尙書﹑侍郎﹐我老翁不識字﹐無可教汝﹐何由可得畱﹐深負愧汝。努力好去。」侍郎等惶懼﹐遽問其姓名﹐令南院看榜。須臾引入﹐注與吏部令史。英公時爲宰相﹐有鄕人嘗過宅﹐爲設食。食客裂卻餅緣﹐英公曰「君大少年。此餅犁地兩徧熟﹐槪下種鋤塒收刈打揚訖﹐磑羅作面﹐然後爲餅。少年裂卻緣﹐是何道此處猶可﹐若對至尊前﹐公作如此事﹐參差斫卻你頭。」客大慚悚。浮休子曰﹕宇文朝華州刺史王羆﹐有客裂餅緣者﹐羆曰「此餅大用功力﹐然後入口。公裂之﹐只是未饑﹐且擎卻。」客愕然。又臺使致羆食飯﹐使人割瓜皮大厚﹐投地﹐羆就地拾起以食之。使人極悚息。

刑部尙書李日知自爲畿赤﹐不曾打杖行罰﹐其事亦濟。及爲刑部尙書﹐有令史受敕三日﹐忘不行者。尙書索杖剝衣﹐喚令史總集﹐欲決之。責曰「我欲笞汝一頓﹐恐天下人稱你云撩得李日知嗔﹐喫李日知杖。你亦不是人﹐妻子亦不禮汝。」遂放之。自是令史無敢犯者﹐設有稽失﹐眾共謫之。

兵部郎中朱前疑貌醜﹐其妻有美色。天后時﹐洛中殖業坊西門酒家有婢﹐蓬頭垢面﹐傴肩皤腹﹐寢惡之狀﹐舉世所無。而前疑大悅之﹐殆忘寢食。乃知前世言宿癅蒙愛﹐信不虛也。

夫人世嗜欲﹐一何殊性。前聞文王嗜昌﹤蜀犬﹥﹐楚王嗜芹菹﹐屈到嗜芰﹐曾皙嗜羊棗﹐宋劉雍嗜瘡痂﹐本傳曰「雍詣前吳興太守孟靈休﹐靈休脫襪﹐黏炙瘡痂墜地﹐雍俯而取之餐焉。」宋明帝嗜蜜漬遂蛦﹐每啖數升。是知海上逐臭之談﹐陳君愛醜之說﹐何足怪歟﹗夫亦其癖也。

太宗時﹐西國進一胡﹐善彈琵琶。作一曲﹐琵琶弦撥倍粗。

上每不欲番人勝中國﹐乃置酒髙會﹐使羅黑黑隔帷聽之﹐一徧而得。謂胡人曰「此曲吾宮人能之。」取大琵琶﹐遂於帷下令黑黑彈之﹐不遺一字。胡人謂是宮女也﹐驚嘆辭去。西國聞之﹐降者數十國。王沂者﹐平生不解弦管。忽旦睡﹐至夜乃寤﹐索琵琶弦之﹐成數曲﹕一名《雀啄蛇》﹐一名《胡王調》﹐一名《胡瓜苑》。人不識聞﹐聽之者莫不流淚。其妹請學之﹐乃教數聲﹐須臾總忘﹐不復成曲。周有婆羅門僧惠範﹐姦矯狐魅﹐挾邪作蠱﹐咨趄鼠黠﹐左道弄權。則天以爲聖僧﹐賞賫甚重。太平以爲梵王﹐接納彌優﹐生其羽翼﹐長其光價。孝和臨朝﹐常乘官馬﹐往還宮掖。太上登極﹐從以給使﹐出入禁門﹐每入卽賜綾羅﹑金銀器物。气岸甚髙﹐風神傲誕﹐內府珍寶﹐積在僧家。矯說妖祥﹐妄陳禍福。神武斬之﹐京師稱快。

道士史崇玄﹐懷州河內縣縫靴人也。後度爲道士﹐僑假人也﹐附太平爲太淸觀主。金仙﹑玉眞出俗﹐立爲尊師。每入內奏請﹐賞賜甚厚﹐無物不賜。授鴻臚卿﹐衣紫羅裙帔﹐握象笏﹐佩魚符﹐出入禁闈﹐公私避路。神武斬之﹐京中士女相賀。嶺南風俗﹐家有人病﹐先殺雞鵝等以祀之﹐將爲修福。若不差﹐卽次殺豬狗以祈之。不差﹐卽次殺太牢以禱之。更不差﹐卽是命﹐不復更祈。死則打鼓鳴鐘於堂﹐比至葬訖。初死﹐且走﹐大叫而哭。

景雲中﹐有長髮賀玄景﹐自稱五戒賢者。同爲妖者十餘人﹐於陸渾山中結艸舍﹐幻惑愚人子女﹐傾家產事之。紿云至心求者必得成佛。玄景爲金簿袈裟﹐獨坐暗室﹐令愚者竊視﹐云佛放光﹐眾皆懾伏。緣於懸崖下燒火﹐遣數人於半崖間披紅碧紗爲仙衣﹐隨風飛揚﹐令眾觀之。誑曰「此仙也。」各令著仙衣以飛就之﹐卽得成道。克日設齋﹐飲中置莨菪子﹐與眾餐之。女子好發者﹐截取爲剃頭﹐串仙衣﹐臨崖下視﹐眼花恍忽﹐推崖底﹐一時燒殺﹐沒取資財。事敗﹐官司來檢﹐灰中得焦拳屍骸數百餘人。敕決殺玄景﹐縣官左降。

景龍中﹐瀛州進一婦人﹐身上隱起浮圖塔廟諸佛形像。按察使進之﹐授五品。其女婦畱內道場﹐逆韋死後﹐不知去處。周證聖元年﹐薛師名懷義造功徳堂一千尺於明堂北。其中大像髙九百尺﹐鼻如千斛船﹐中容數十人並坐﹐夾紵以漆之。五月十五﹐起無遮大會於朝堂。掘地深五丈﹐以亂彩爲宮殿臺閣﹐屈竹爲胎﹐張施爲楨蓋。又爲大像金剛﹐並坑中引上﹐詐稱從地湧出。又刺牛血畫作大像頭﹐頭髙二百尺﹐誑言薛師膝上血作之﹐觀者塡城溢郭﹐士女云會。內載錢拋之﹐更相踏藉﹐老少死者非一。至十六日﹐張像於天津橋南﹐設齋。二更﹐功徳堂火起﹐延及明堂﹐飛焰衝天﹐洛城光如晝日。其堂作仍未半﹐已髙七十餘尺﹐又延燒金銀庫﹐鐵汁流液﹐平地尺餘﹐人不知錯入者﹐便卽焦爛。其堂煨燼﹐尺木無遺。至曉﹐乃更設會﹐暴風欻起﹐裂血像爲數百段。浮休子曰﹕梁武帝捨身同泰寺﹐百官傾庫物以贖之。其夜欻電霹靂﹐風雨晦冥﹐寺浮圖佛殿一時蕩盡。非理之事﹐豈如來本意哉﹗景雲中﹐西京霖雨六十餘日。有一胡僧名寶嚴﹐自云有術法﹐能止雨。設壇場﹐誦經咒。其時禁屠宰﹐寶嚴用羊二十口﹑馬兩匹以祭。祈請經五十餘日﹐其雨更盛。於是斬逐胡僧﹐其雨遂止。周聖歷年中﹐洪州有胡超僧出家學道﹐隱白鶴山﹐微有法術﹐自云數百歲。則天使合長生藥﹐所費巨萬﹐三年乃成。自進藥於三陽宮﹐則天服之﹐以爲神妙﹐望與彭祖同壽﹐攺元爲久視元年。放超還山﹐賞賜甚厚。服藥之後三年而則天崩。則天時﹐調貓兒與鸚鵡同器食﹐命禦史彭先覺監﹐徧示百官及天下考使。傳看未徧﹐貓兒饑﹐遂咬殺鸚鵡以餐之﹐則天甚愧。武者國姓﹐殆不祥之徵也。

裴炎爲中書令﹐時徐敬業欲反﹐令駱賓王畫計﹐取裴炎同起事。賓王足踏壁﹐靜思食頃﹐乃爲謠曰「一片火﹐兩片火﹐緋衣小兒當殿坐。」教炎莊上小兒誦之﹐並都下童子皆唱。炎乃訪學者令解之。召賓王至﹐數啖以寶物錦綺﹐皆不言。又賂以音樂﹑女妓﹑駿馬﹐亦不語。乃對古忠臣烈士圖共觀之﹐見司馬宣王﹐賓王欻然起曰「此英雄丈夫也。」卽說自古大臣執政﹐多移社稷﹐炎大喜。賓王曰「但不知謠讖何如耳。」炎以謠言「片火緋衣「之事白﹐賓王卽下﹐北面而拜曰「此眞人矣。」遂與敬業等合謀。揚州兵起﹐炎從內應﹐書與敬業等合謀。惟有「靑鵝」﹐人有告者﹐朝廷莫之能解﹐則天曰「此『靑』字者十二月﹐『鵝』字者我自與也。」遂誅炎﹐敬業等尋敗。逆韋之妹馮太和之妻號七姨﹐信邪﹐見豹頭枕以辟邪﹐白澤枕以去魅﹐作伏熊枕以爲宜男。太和死﹐嗣虢王娶之。韋之敗也﹐虢王斫七姨頭送朝堂﹐則知辟邪之枕無效矣。

後魏髙流之爲徐州刺史﹐決滹沱河水繞城。破一古墓﹐得銘曰「吾死後三百年﹐背底生流泉﹐賴逢髙流之﹐遷吾上髙原。」流爲造棺郭衣物﹐取其柩而攺葬之。東都丰都市在長壽市之東北。初築市垣﹐掘得古冢﹐土藏無砧甓﹐棺木陳朽﹐觸之便散。屍上著平上幘﹐朱衣。得銘云「筮道居朝﹐龜言近市﹐五百年間﹐於斯見矣。「當時達者參驗﹐是魏黃初二年所葬也。寇天師謙之﹐後魏時得道者也﹐常刻石爲記﹐藏於嵩山。

上元初﹐有洛州郜城縣民因采藥於山﹐得之以獻。縣令樊文言於州﹐州以上聞﹐髙宗皇帝詔藏於內府。其銘記文甚多﹐奧不可解﹐略曰「木子當天下」﹔又曰「止戈龍」﹔又曰「李代代﹐不移宗」﹔又曰「中鼎顯眞容」﹔又曰「基千萬歲」。所謂「木子當天下」者﹐蓋言唐氏受命也。「止戈龍」者﹐言太后臨朝也﹐止戈爲武﹐武﹐天后氏也。「李代代﹐不移宗」者﹐謂中宗中興﹐再新天地。「中鼎顯眞容」者﹐實中宗之廟諱﹐眞爲睿聖之徽謚﹐得不信乎「基千萬歲」者﹐基﹐玄宗名也﹐千萬歲﹐蓋歷數久長也。後中宗禦位﹐樊文男欽賁以石記本上獻﹐上命編於國史。

辰州東有三山﹐鼎足直上﹐各數千丈。古老傳曰﹐鄧誇父與日競走﹐至此煮飯﹐此三山者﹐誇父支鼎之石也。寶歷元年乙巳歲﹐資州資陽縣淸弓村山有大石﹐可三間屋大。從此山下忽然吼踴﹐下山越澗﹐卻上坡﹐可百步。其石走時﹐有鋤禾人見之﹐各手把鋤﹐趁至所止。其石髙二丈。趙州石橋甚工﹐磨礲密致如削焉。望之如初日出云﹐長虹飲澗。上有勾欄﹐皆石也﹐勾欄並有石獅子。龍朔年中﹐髙麗諜者盜二獅子去﹐後復募匠修之﹐莫能相類者。至天后大足年﹐默啜破趙﹑定州﹐賊欲南過﹐至石橋﹐馬跪地不進﹐但見一靑龍臥橋上﹐奮迅而怒﹐賊乃遁去。永昌年﹐太州敷水店南西坡﹐白日飛四五里﹐直塞赤水。

坡上桑畦麥隴依然仍舊。

鄒駱駝﹐長安人。先貧﹐常以小車推蒸餅賣之。每勝業坊角有伏磚﹐車觸之卽翻﹐塵土涴其餅﹐駝苦之。乃將劚去十餘磚﹐下有瓷甕﹐容五斛許﹐開看﹐有金數斗﹐於是巨富。其子昉﹐與蕭佺交厚﹐時人語曰「蕭佺駙馬子﹐鄒昉駱駝兒。非關道徳合﹐只爲錢相知。」

先天年﹐洛下人牽一牛奔﹐腋下有一人手﹐長尺餘﹐巡坊而乞。隋文皇帝時﹐大宛國獻千里馬﹐曳地﹐號曰「師子驄」。上置之馬羣﹐陸梁人莫能制。上令並羣驅來﹐謂左右曰「誰能馭之。」郎將裴仁基曰「臣能制之。「遂攘袂向前﹐去十餘步﹐踴身騰上﹐一手撮耳﹐一手摳目﹐馬戰不敢動﹐乃韝乘之。朝發西京﹐暮至東洛。後隋末﹐不知所在。唐文武聖皇帝敕天下訪之﹐同州刺史宇文士及訪得其馬﹐老於朝邑市面家挽磑﹐驄尾焦禿﹐皮肉穿穴﹐及見之悲泣。帝自出長樂坡﹐馬到新丰﹐向西鳴躍。帝得之甚喜﹐齒口並平﹐飼以鐘乳﹐仍生五駒﹐皆千里足也。後不知所在矣。徳州刺史張訥之一白馬﹐其色如練﹐父雄爲荊州刺史常乘。

雄薨﹐子敬之爲考功郎中﹐攺壽州刺史﹐又乘此馬。敬之薨﹐弟訥之從給事中﹑相府司馬攺徳州刺史﹐入爲國子祭酒﹐出爲常州刺史﹐至今猶在。計八十餘年﹐極肥健﹐行驟腳不散。廣平宋察娶同郡遊昌女。察先代胡人也﹐歸漢三世矣。忽生一子﹐深目而髙鼻﹐疑其非嗣﹐將不舉。須臾赤艸馬生一白駒﹐察悟曰「我家先有白馬﹐種絕已二十五年﹐今又復生。吾曾祖貌胡﹐今此子復其先也。」遂養之。故曰「白馬活胡兒」﹐此其謂也。東海有蛇丘﹐地險多漸洳﹐眾蛇居之﹐無人民。蛇或有人頭而蛇身。

嶺南有報冤蛇﹐人觸之﹐卽三五里隨身卽至。若打殺一蛇﹐則百蛇相集﹐將蜈蚣自防乃免。顧渚山赬石洞有綠蛇﹐長可三尺餘﹐大類小指﹐好棲樹杪。

視之若鞶帶﹐纏於柯葉間。無螫毒﹐見人則空中飛。

山南五溪黔中皆有毒蛇﹐烏而反鼻﹐蟠於艸中。其牙倒勾﹐去人數步﹐直來疾如繳箭﹐螫人立死。中手卽斷手﹐中足則斷足﹐不然則全身腫爛﹐百無一活。謂蝮蛇也。有黃喉蛇﹐好在捨上﹐無毒﹐不害人﹐惟善食毒蛇。食飽則垂頭直下﹐滴沫地墳起﹐變爲沙虱﹐中人爲疾。額上有「大王「字﹐眾蛇之長﹐常食蝮蛇。種黍來蛇﹐燒羖羊角及頭髮則蛇不敢來。隋絳州夏縣樹提家新造宅﹐欲移之。忽有蛇無數﹐從室中流出門外﹐其稠如箔上蠶﹐蓋地皆徧。時有行客﹐云解符鎭﹐取桃枝四枝書符﹐繞宅四面釘之﹐蛇漸退﹐符亦移就之。蛇入堂中心﹐有一孔大如盆口﹐蛇入並盡。令煎湯一百斛灌之。經宿以鍬掘之﹐深尺﹐得古銅錢二十萬貫。因陳破鑄新錢﹐遂巨富。蛇乃是古銅之精。開元四年六月﹐郴州馬嶺山側有白蛇長六七尺﹐黑蛇長丈餘。須臾二蛇斗﹐白者吞黑蛇﹐到粗處﹐口兩嗌皆裂﹐血流滂沛。黑蛇頭入﹐嚙白蛇肋上作孔﹐頭出二尺餘。俄而兩蛇並死。後十餘日大雨﹐山水暴漲﹐漂破五百餘家﹐失三百餘人。

左補闕畢幹泰﹐瀛州任丘人。父母年五十﹐自營生藏訖。

至父年八十五﹐又自造棺﹐稍髙大﹐嫌藏小﹐更加磚二萬口。

開藏欲修之﹐有蛇無數。時正月尙寒﹐蟄未能動﹐取蛇投一空井中﹐仍受蛇不盡。其蛇金色。秦自與奴開之﹐尋病而卒。月餘﹐父母俱亡。此開之不得其所也。

滄州東光縣寶觀寺常有蒼鶻集重閣。每有鴿數千﹐鶻冬中每夕取一鴿以暖足﹐至曉放之而不殺。自余鷹鶻不敢侮之。太宗養一白鶻﹐號曰「將軍」。取鳥常驅至於殿前﹐然後擊殺﹐故名「落雁殿」。上恆令送書﹐從京至東都與魏王﹐仍取報﹐日往反數回。亦陸機黃耳之徒歟﹗

上元中﹐華容縣有象入莊家中庭臥。其足下有槎﹐人爲出之﹐象乃伏﹐令人騎。入深山﹐以鼻掊土﹐得象牙數十﹐以報之。吏部侍郎鄭愔﹐初托附來俊臣。俊臣誅﹐卽托張易之。易之被戮﹐托韋庶人。後附譙王﹐竟被斬。太子少保薛稷﹐雍州長史李晉﹐中書令崔湜﹑蕭至忠﹑岑羲等﹐並外飾忠鯁﹐內藏諂媚﹐翕肩屏气﹐舐痔折肢。附太平公主﹐並騰遷雲路﹐咸自以爲得志﹐保泰山之安。七月三日﹐破家身斬﹐何異鴛鴦棲於葦苕﹐大風忽起﹐巢折卵破。後之君子﹐可不鑑哉﹗趙履溫爲司農卿﹐諂事安樂公主﹐气勢回山海﹐呼吸變霜雪。客謂張文成曰「趙司農何如人「曰「猖獗小人﹐心佞而險﹐行僻而驕﹐折支勢族﹐舐痔權門﹐諂於事上﹐傲於接下﹐猛若饑虎﹐貪若餓狼。性愛食人﹐終爲人所食。爲公主奪百姓田園﹐造定昆池﹐言定天子昆明池也﹐用庫錢百萬億。斜褰紫衫﹐爲公主背挽金犢車。險諛皆此類。誅逆韋之際﹐上禦承天門﹐履溫詐喜﹐舞蹈稱萬歲。上令斬之﹐刀劍亂下﹐與男同戮。人割一臠﹐肉骨俱盡。」

天后時﹐張岌諂事薛師﹐掌擎黃襆﹐隨薛師後。於馬傍伏地﹐承薛師馬鐙。侍禦史郭霸嘗來俊臣糞穢﹐宋之問捧張易之溺器﹐並偸媚取容﹐實名教之大獘也。

天后時﹐太常博士吉頊父皙易州刺史﹐以贓坐死。頊於天津橋南要內史魏王承嗣﹐拜伏稱死罪。承嗣問之﹐曰「有二妹﹐堪事大王。」承嗣然之﹐遂犢車載入。三日不語﹐承嗣怪問之﹐二人曰「兒父犯國法﹐憂之無復聊賴。」承嗣旣幸﹐免其父極刑﹐遂進頊籠馬監﹐俄遷中丞﹑史部侍郎。不以才升﹐二妹請求承嗣故也。

天后內史宗楚客性諂佞。時薛師有嫪毐之寵﹐遂爲作《傳》二卷﹐論薛師之聖從天而降﹐不知何代人也。釋迦重出﹐觀音再生。期年之間﹐位至內史。天后梁王武三思爲張易之作《傳》﹐云是王子晉後身。於緱氏山立廟﹐詞人才子佞者爲詩以詠之﹐舍人崔融爲最。周年﹐易之族﹐佞者並流於嶺南。

崔湜諂事張易之與韋庶人。及韋氏誅﹐附太平﹐有馮子都﹑董偃之寵。妻美﹐與二女並進儲闈﹐爲中書侍郎﹑平章事。或有人榜之曰「托庸才於主第﹐進艷婦於春宮。」燕國公張說﹐幸佞人也。前爲並州刺史﹐諂事特進王毛仲﹐餉致金寶不可勝數。後毛仲巡邊﹐會說於天雄軍大設﹐酒酣﹐恩敕忽降﹐授兵部尙書﹑同中書門下三品。說謝訖﹐便把毛仲手起舞﹐嗅其靴鼻。將軍髙力士特承玄宗恩寵。遭母喪﹐左金吾大將軍程伯獻﹑少府監馮紹正二人直就力士母喪前披髮哭﹐甚於己親。朝野聞之﹐不勝恥笑。

前侍禦史王景融﹐瀛州平舒人也。遷父靈柩就洛州﹐於隧道掘著龍窟﹐大如甕口。景融俯而觀之﹐有气如煙直上﹐衝損其目。遂失明﹐旬日而暴卒。

卷六

天寶中﹐萬年主簿韓朝宗嘗追一人﹐來遲﹐決五下。將過縣令﹐令又決十下。其人患天行病而卒。後於冥司下狀言﹐朝宗遂被追至。入烏頭門極大﹐至中門前﹐一雙桐樹﹐門邊一閣垂簾幕﹐窺見故禦史洪子輿坐。子輿曰「韓大何爲得此來「朝宗云「被追來﹐不知何事。」子輿令早過大使﹐入屏墻﹐見故刑部尙書李乂。朝宗參見﹐云「何爲決殺人「朝宗訴云「不是朝宗打殺﹐縣令重決﹐由患天行病自卒﹐非朝宗過。」又問﹕「縣令決汝﹐何牽他主簿﹗朝宗無事。然亦縣丞﹐悉見例皆受行杖。」亦決二十放還。朝宗至晚始蘇﹐脊上靑腫﹐疼痛不復可言﹐一月已後始可。於後巡檢坊曲﹐遂至京城南羅城﹐有一坊中﹐一宅門向南開﹐宛然記得追來及乞杖處。其宅中無人居﹐問人﹐云此是公主凶宅﹐人不敢居。乃知大凶宅皆鬼神所處﹐信之。神鼎師不肯剃頭﹐食醬一斗。每巡門乞物﹐得粗布破衣亦著﹐得錦羅綺亦著。於利貞師座前聽﹐問貞師曰「萬物定否「貞曰「定。」鼎曰「闍梨言若定﹐何因髙岸爲谷﹐深壑爲陵﹔有死卽生﹐有生卽死﹔萬物相糾﹐六道輪回何得爲定耶﹗」貞曰「萬物不定。」鼎曰「若不定﹐何不喚天爲地﹐喚地爲天﹐喚月爲星﹐喚星爲月何得爲不定﹗」貞無以應之。時張文成見之﹐謂曰「觀法師卽是菩薩行人也。」鼎曰「菩薩得之不喜﹐失之不悲﹐打之不怒﹐罵之不嗔﹐此乃菩薩行人也。鼎今乞得卽喜﹐不得卽悲﹐打之卽怒﹐罵之卽嗔。以此論之﹐去菩薩遠矣。」空如禪師者﹐不知何許人也。少慕修道﹐父母抑婚﹐以刀割其勢﹐乃止。後成丁﹐徵庸課﹐遂以麻蠟裹臂﹐以火爇之﹐遂成廢疾。入陸渾山坐蘭若﹐虎不爲暴。山中偶見野豬與虎鬥﹐以藜杖揮之﹐曰「檀越不須相爭。」卽弭耳分散。人皆敬之﹐無敢議者。司刑司直陳希閔﹐以非才任官﹐庶事凝滯。司刑府史目之爲「髙手筆」。言秉筆支額﹐半日不下﹐故名「髙手筆」。又號「按孔子」。言竄削至多﹐紙面穿穴﹐故名「按孔子」。

衢州龍遊縣令李凝道﹐性褊急﹐姊男年七歲﹐故惱之﹐卽往逐之﹐不及﹐遂餅誘得之﹐咬其胸背流血﹐姊救之得免。又乘驢於街中﹐有騎馬人靴鼻撥其膝﹐遂怒﹐大罵﹐將毆之﹐馬走﹐遂無所及。忍惡不得﹐遂嚼路傍棘子流血。貞觀中﹐冀州武彊縣丞堯君卿失馬。旣得賊﹐枷禁未決﹐君卿指賊面而罵曰「老賊喫虎膽來﹐敢偸我物﹗」賊舉枷擊之﹐應時腦碎而死。

開元中﹐蕭穎士方年十九﹐擢進士。至二十餘﹐該博三教。

其賦性躁忿浮戾﹐舉無其比。常使一僕杜亮﹐每一決責﹐皆由非義。平復﹐遭其指使如故。或勸亮曰「子傭夫也﹐何不擇其善主﹐而受苦若是乎「亮曰「愚豈不知。但愛其才學博奧﹐以此戀戀不能去。」卒至於死。敬宗時﹐髙崔巍喜弄癡。大帝令給使捺頭向水下﹐良久﹐出而笑之。帝問﹐曰「見屈原﹐云﹕『我逢楚懷王無道﹐乃沈汨羅水。汝逢聖明主﹐何爲來﹖』」帝大笑﹐賜物百段。秋官侍郎狄仁傑嘲秋官侍郎盧獻曰「足下配馬乃作驢。」

獻曰「中劈明公﹐乃成二犬。」傑曰「狄字犬傍火也。」

獻曰「犬邊有火﹐乃是煮熟狗。」

吏部侍郎李安期﹐隋內史徳林之孫﹐安平公百藥之子﹐性好機警。常有選人被放﹐訴云「羞見來路。」安期問﹕「從何關來「「從蒲津關來。」安期曰「取潼關路去。」選者曰「恥見妻子。」安期曰「賢室本自相諳﹐亦不笑。」又一選人引銓﹐安期看判曰「弟書稍弱。」對曰「昨墜馬損足。」安期曰「損足何廢好書「爲讀判曰「向看賢判﹐非但傷足﹐兼似內損。」其人慚而去。又選士姓杜名若﹐注芳洲官﹐其人漸而不伏。安期曰「君不聞芳洲有杜若「其人曰「可以贈名公。」曰「此期非彼期。」若曰「此若非彼若。」安期笑﹐爲之攺注。又一吳士﹐前任有酒狀﹐安期曰「君狀不善。」吳士曰「知暗槍已入。」安期曰「爲君拔暗槍。」答曰「可憐美女。」安期曰「有精神選﹐還君好官。」對曰「怪來晚。」安期笑而與官。尹神童每說﹐伯樂令其子執《馬經》畫樣以求馬﹐經年無有似者。歸以告父﹐乃更令求之﹐出見大蝦蟆﹐謂父曰「得一馬﹐略與相同﹐而不能具。」伯樂曰「何也「對曰「其隆顱跌目脊郁縮﹐但蹄不如累趨爾。」伯樂曰「此馬好跳躑﹐不堪也。」子笑乃止。

安南有象��﹐能默識人之是非曲直。其往來山中﹐遇人相爭﹐有理者卽過。負心者以鼻捲之﹐擲空中數丈﹐以牙接之﹐應時碎矣。莫敢競者。安南武平縣封溪中有猩猩焉﹐如美人﹐解人語﹐知往事。

以嗜酒故﹐以屐得之﹐檻百數同牢。欲食之﹐眾自推肥者相送﹐流涕而別。時餉封溪令﹐以帊蓋之﹐令問何物﹐猩猩乃籠中語曰「惟有僕並酒一壺耳。」令笑而愛之﹐養畜﹐能傳送言語﹐人不如也。前禦史王義方﹐出萊州司戶參軍﹐去官歸魏州﹐以講授爲業。時鄕人郭無爲頗有法術﹐教義方使野狐。義方𨿽呼得之﹐不伏使﹐卻被羣狐競來惱﹐每擲磚瓦以擊義方。或正誦讀﹐卽裂其書碎。聞空中有聲云「有何神術﹐而欲使我乎﹗」義方竟不能禁止﹐無何而卒。

並州石艾﹑壽陽二界﹐有妒女泉﹐有神廟﹐泉水沈潔澈千丈。祭者投錢及羊骨﹐蛟然皆見。俗傳妒女者﹐介之推妹﹐與兄競﹐去泉百里﹐寒食不許舉火﹐至今猶然。女錦衣紅鮮﹐裝束盛服﹐及有人取山丹﹑百合經過者﹐必雷電風雹以震之。景龍末﹐韋庶人專制﹐故安州都督﹑贈太師杜鵬舉時尉濟源縣﹐爲府召至洛城修籍。一夕暴卒﹐親賓具小殮﹐夫人尉遲氏﹐敬徳之孫也﹐性通明彊毅﹐曰「公算術神妙﹐自言官至方伯﹐今豈長往。」卽安然不哭。洎二日三夕﹐乃心上稍溫﹐翌日徐蘇。數日方語﹐云初見兩人持符來召﹐遂相引出徽安門。門隙容寸﹐過之尙寬﹐直北上邙山﹐可十餘里﹐有大坑﹐視不見底。使人令入﹐鵬舉大懼﹐使者曰「可閉目。」執手如飛﹐須臾足已履地。尋小徑東行﹐凡數十里﹐天气昏慘﹐如冬凝陰。遂至一廨﹐墻宇宏壯﹐使者先入。有碧衣官出﹐趨拜頗恭﹐旣退引入﹐碧衣者踞坐案後﹐命鵬舉前。傍有一狗﹐人語曰「誤﹐姓�名同﹐非此官也。」笞使者﹐攺符令去。有一馬半身兩足﹐跳梁而前曰「往爲鵬舉所殺﹐今請理冤。」鵬舉亦醒然記之﹐訴云「曾知驛﹐敕使將馬令殺﹐非某所願。」碧衣命吏取案﹐審然之﹐馬遂退。傍見一吏﹐揮手動目﹐教以事理﹐意相庇脫。證旣畢﹐遂揖之出﹐碧衣拜送門外﹐云「某是生人﹐安州編戶﹐少府當爲安州都督﹐故先施敬﹐願自保持。「言訖而向所教之吏趨出﹐雲姓韋名鼎﹐亦是生人﹐在上都務本坊。自稱向來有力﹐祈錢十萬。鵬舉辭不能致﹐鼎雲「某𨿽生人﹐今於此用紙錢﹐易致耳。」遂許之。又囑云「焚時願以物藉之﹐幸不著地﹐兼呼韋鼎﹐某卽自使人受。」鼎又云「旣至此﹐豈不要見當家簿書「遂引入一院﹐題云「戶部」﹐房廊四周簿帳山積﹐當中三間架閣特髙﹐覆以赤黃幃帕﹐金字榜曰「皇籍」。餘皆露架﹐往往有函﹐紫色蓋之﹐韋鼎雲「宰相也。」因引詣杜氏籍﹐書簽云「濮陽房」﹐有紫函四﹐發開卷﹐鵬舉三男﹐時未生者﹐籍名已俱。遂求筆﹐書其名於臂。意願踟躕﹐更欲周覽﹐韋鼎雲「旣不住﹐亦要早歸。」遂引出﹐令一吏送還。吏云「某苦饑﹐不逢此使﹐無因得出﹐願許別去﹐冀求一食。但尋此道﹐自至其所。」畱之不可。鵬舉遂西行﹐道左忽見一新城﹐異香聞數里﹐環城皆甲士持兵。鵬舉問之﹐甲士云「相王於此上天﹐有四百天人來送。」鵬舉曾爲相王府官﹐忻聞此說﹐墻有大隙﹐窺見分明。天人數百﹐圍繞相王﹐滿地彩雲﹐並衣仙服﹐皆如畫者。相王前有女人執香鑪引﹐行近窺諦﹐衣裙帶狀似剪破﹐一如雁齒狀。相王戴一日﹐光明輝赫﹐徑可丈餘。相王后凡有十九日﹐累累成行﹐大光明皆如所戴。須臾有綈騎來迎﹐甲士令鵬舉走﹐遂至故道﹐不覺已及徽安門。門閉﹐過之亦如去時容易﹐爲雞犬遮嚙﹐行不可進。至家﹐見身在牀上﹐躍入身中﹐遂寤。臂上所記如朽木書﹐字尙分明。遂焚紙錢十萬﹐呼贈韋鼎。心知卜代之數﹐中興之期﹐遂以假故來謁睿宗。上握手曰「豈敢忘徳。」尋求韋鼎﹐適卒矣。及睿宗登極﹐拜右拾遺﹐詞云「思入風雅﹐靈通鬼神。」敕宮人妃子數十同其妝服。令視執鑪者﹐鵬舉遙識之﹐乃太平公主也。問裙帶之由﹐公主云「方熨龍衮﹐忽爲火迸﹐驚忙之中﹐不覺爇帶。倉惶不及更服。」公主歔欷陳賀曰「聖人之興﹐固自天也。」鵬舉所見﹐先睿宗龍飛前三年﹐故鵬舉墓志云「及睿宗踐祚﹐陰騭祥符。啟聖期於化元﹐定成拜於幽數。」後果爲安州都督。處士蕭時和作傳。一說﹐鵬舉得釋後入一院﹐問簾下者爲誰﹐曰「魏元忠也﹖」。有頃敬揮入﹐下馬﹐眾接拜之﹐云是大理卿﹐對推事。見武三思著枷﹔韋溫﹑宗楚客﹑趙履溫等著鎖﹔李嶠露頭散腰立。聞元忠等云「今年大計會。」至六月﹐誅逆韋﹐宗﹑趙﹑韋等並斬﹐嶠解官歸第﹐皆如其言。柴紹之弟某﹐有材力﹐輕矯迅捷﹐踴身而上﹐挺然若飛﹐十餘步乃止。太宗令取趙公長孫無忌鞍韉﹐仍先報無忌﹐令其守備。其夜﹐見一物如鳥飛入宅內﹐割雙登而去﹐追之不及。又遣取丹陽公主鏤金函枕﹐飛入房內﹐以手撚土公主面上﹐舉頭﹐卽以他枕易之而去。至曉乃覺。嘗著吉莫靴走上磚城﹐直至女墻﹐手無攀引。又以足踏佛殿柱﹐至檐頭﹐撚椽覆上。越百尺樓閣﹐了無障礙。太宗奇之﹐曰「此人不可處京邑。」出爲外官。時人號爲「壁龍」。太宗嘗賜長孫無忌七寶帶﹐直千金﹐時有大盜段師子從屋上上椽孔間而下﹐露拔刀謂曰「公動卽死。」遂於函中取帶去﹐以刀拄地﹐踴身椽孔間出。

天后時將軍李楷固﹐契丹人也﹐善用糸索。李盡忠之敗也﹐麻仁節﹑張玄遇等並被糸。將獐鹿狐兔走馬遮截﹐放索糸之﹐百無一漏。鞍馬上弄弓矢矛槊如飛仙。天后惜其材不殺﹐用以爲將。稍貪財好色﹐出爲潭州喬口鎭守將﹐憤恚而卒。宋令文者﹐有神力。禪定寺有牛觸人﹐莫之敢近﹐築圍以闌之。令文怪其故﹐遂袒褐而入。牛竦角向前﹐令文接兩角拔之﹐應手而倒﹐頸骨皆折而死。又以五指撮碓觜壁上書﹐得四十字詩。爲太學生﹐以一手挾講堂柱起﹐以同房生衣於柱下壓之。許重設酒﹐乃爲之出。令文有三子﹕長之問﹐有文譽﹔次之遜﹐善書﹔次之悌﹐有勇力。之悌後左降朱鳶﹐會賊破驩州﹐以之悌爲總管擊之。募壯士﹐得八人。之悌身長八尺﹐被重甲﹐直前大叫曰「獠賊﹐動卽死。」賊七百人一時俱剉﹐大破之。彭博通者﹐河間人也﹐身長八尺。曾於講堂階上臨階而立﹐取鞋一雨以臂夾﹐令有力者後拔之﹐鞋底中斷﹐博通腳終不移。牛駕車正走﹐博通倒曳車尾﹐卻行數十步﹐橫拔車轍深二尺餘﹐皆縱橫破裂。曾遊瓜埠﹐江有急風張帆﹐博通捉尾纜挽之﹐不進。定襄公李宏﹐虢王之子﹐身長八尺。曾獵﹐有虎搏之﹐踣而臥﹐虎坐其上。奴走馬傍過﹐虎跳攫奴後鞍﹐宏起﹐引弓射之﹐中臂而死。宏及奴一無所傷。

忠武將軍辛承嗣輕捷。曾解鞍絆馬﹐脫衣而臥﹐令一人百步走馬持槍而來。承嗣韝馬解絆﹐著衣擐甲﹐上馬盤槍逆拒﹐刺馬擒人而還。承嗣曾與將軍元帥獎馳騁﹐一手捉鞍橋﹐雙足直上捺蜻蜓﹐走馬二十里。與中郎裴紹業於靑海被吐蕃圍﹐謂紹業曰「相隨帶將軍共出。」紹業懼﹐不敢。承嗣曰「爲將軍試之。」單馬持槍﹐所向皆靡﹐卻迎紹業出。承嗣馬被箭﹐乃跳下﹐奪賊壯馬乘之﹐一無損傷。裴旻爲幽州都督﹐孫佺北徵﹐被奚賊圍之。旻馬上立走﹐輪刀雷發﹐箭若星流﹐應刀而斷。賊不敢取﹐蓬飛而去。貞觀中﹐恆州有彭闥﹑髙瓚二人鬥豪﹐時於大甫場上兩朋競勝﹐闥活捉一豚﹐從頭咬至項﹐放之地上仍走。瓚取貓兒從尾食之﹐腸肚俱盡﹐仍鳴喚不止。闥於是乎帖然心伏。

梁庾信從南朝初至北方﹐文士多輕之。信將《枯樹賦》以示之﹐於後無敢言者。時溫子升作《韓陵山寺碑》﹐信讀而寫其本﹐南人問信曰「北方文士何如「信曰「惟有韓陵山一片石堪共語。薛道衡﹑盧思道少解把筆﹐自余驢鳴犬吠﹐聒耳而已。」盧照鄰字升之﹐範陽人。弱冠拜鄧王府典簽﹐王府書記一以委之。王有書十二車﹐照鄰總披覽﹐略能記憶。後爲益州新都縣尉﹐秩滿﹐婆娑於蜀中﹐放曠詩酒﹐故世稱「王楊盧駱」。照鄰聞之曰「喜居王后﹐恥在駱前。」時楊之爲文﹐好以古人姓名連用﹐如張平子之略談﹐陸士衡之所記﹐潘安仁宜其陋矣﹐仲長統何足知之。號爲「點鬼簿」。駱賓王文好以數對﹐「如秦地重關一百二﹐漢家離宮三十六。」時人號爲「算博士」。如盧生之文﹐時人莫能評其得失矣。惜哉﹐不幸有冉耕之疾﹐著《幽憂子》以釋憤焉。文集二十卷。

北齊蘭陵王有巧思﹐爲舞胡子﹐王意所欲勸﹐胡子則捧盞以揖之﹐人莫知其所由也。幽州人劉交﹐戴長竿髙七十尺﹐自擎上下。有女十二﹐甚端正﹐於竿上置定﹐跨盤獨立。見者不忍﹐女無懼色。後竟爲撲殺。巧人張崇者﹐能作灰畫腰帶鉸具﹐每一胯大如錢﹐灰畫燒之﹐見火卽隱起﹐作龍魚鳥獸之形﹐莫不悉備。則天如意中﹐海州進一匠﹐造十二辰車。回轅正南則午門開﹐馬頭人出。四方回轉﹐不爽毫釐。又作木火通﹐鐵盞盛火﹐輾轉不翻。韓王元嘉有一銅樽﹐背上貯酒而一足倚﹐滿則正立﹐不滿則傾。又爲銅鳩﹐氈上摩之熱則鳴﹐如眞鳩之聲。洛州殷文亮曾爲縣令﹐性巧好酒﹐刻木爲人﹐衣以繒彩﹐酌酒行觴﹐皆有次第。又作妓女﹐唱歌吹笙﹐皆能應節。飲不盡﹐卽木小兒不肯把﹔飲未竟﹐則木妓女歌管連理催。此亦莫測其神妙也。將作大匠楊務廉甚有巧思﹐常於沁州市內刻木作僧﹐手執一碗﹐自能行乞。碗中錢滿﹐關鍵忽發﹐自然作聲云「布施」。市人競觀﹐欲其作聲﹐施者日盈數千矣。

郴州刺史王琚刻木爲獺﹐沈於水中﹐取魚引首而出。蓋獺口中安餌﹐爲轉關﹐以石縋之則沈。魚取其餌﹐關卽發﹐口合則銜魚﹐石發則浮出矣。薛昚惑者﹐善投壺﹐龍躍隼飛﹐矯無遺箭。置壺於背後﹐卻反矢以投之﹐百發百中。天后朝﹐地官郎中周子恭忽然暴亡﹐見大帝於殿上坐﹐裴子儀侍立。子恭拜﹐問爲誰﹐曰「周子恭追到。」帝曰「我喚許子儒﹐何爲錯將子恭來﹗」卽放去。子恭蘇﹐問家中曰「許侍郎好在否「時子儒爲天官侍郎﹐已病﹐其夜卒。則天聞之﹐馳驛向並州﹐問裴子儀﹐時爲判官﹐無恙也。張易之將敗也﹐母韋氏阿藏在宅坐﹐家人報云有車馬騎從甚多﹐至門而下。疑其內官也﹐藏出迎之﹐無所見。又野狐數十擎飯甕墻頭而過。未旬日而禍及。垂拱之後﹐諸州多進雌雞化爲雄鷄者﹐則天之應也。神龍中﹐戶部尙書李承嘉不識字﹐不解書。爲禦史大夫﹐兼洛州長史﹐名判司爲狗﹐罵禦史爲驢﹐威振朝廷。西京造一堂新成﹐坊人見野狐無數直入宅。須臾堂捨四裂﹐瓦木一聚﹐判事筆管手中直裂﹐別取筆﹐復裂如初。數日﹐出爲藤州員外司馬﹐卒。大定年中﹐太州赤水店有鄭家莊﹐有一兒郎年二十餘﹐日晏於驛路上見一靑衣女子獨行﹐姿容姝麗。問之﹐云欲到鄭縣﹐待三婢未來﹐躊躕伺候。此兒屈就莊宿﹐安置廳中﹐借給酒食﹐將衣被同寢。至曉﹐門久不開﹐呼之不應。於窗中窺之﹐惟有腦骨頭顱在﹐余並食訖。家人破戶入﹐於梁上暗處見一大鳥﹐衝門飛出。或云是「羅剎魅「也。懷州刺史梁載言晝坐廳事﹐���忽有物如蝙蝠從南飛來﹐直入口中﹐翕然似吞一物。腹中遂絞痛﹐數日而卒。壽安男子不知姓名﹐肘拍扳﹐鼻吹笛﹐口唱歌﹐能半面笑半面啼。一烏犬解人語﹐應口所作﹐與人無殊。越州兵曹柳崇忽瘍生於頭﹐呻吟不可忍。於是召術士夜觀之﹐云「有一婦女綠裙﹐問之不應﹐在君窗下﹐急除之。」崇訪窗下﹐止見一瓷妓女﹐極端正﹐綠瓷爲飾。遂於鐵臼搗碎而焚之﹐瘡遂愈。永徽中﹐張鷟築馬槽廠宅﹐正北掘一坑丈餘。時《陰陽書》云子地穿﹐必有墮井死。鷟有奴名永進﹐淘井土崩壓而死。又鷟故宅有一桑﹐髙四五丈﹐無故枯死﹐尋而祖亡歿。後有明陰陽云「喬木先枯﹐眾子必孤」﹐此其驗也。徐敬業舉兵﹐有大星蓬蓬如筐籠﹐經三宿而失。俄而敬業敗。

司刑卿杜景佺授並州長史﹐馳驛赴任。其夜有大星如斗﹐落於庭前﹐至地而沒。佺至並州祈縣界而卒。羣官迎祭﹐回所上食爲祭盤。將軍黑齒常之鎭河源軍﹐城極嚴峻。有三口狼入營﹐繞官舍﹐不知從何而至﹐軍士射殺。黑齒忌之﹐移之外。奏討三曲黨項﹐奉敕許﹐遂差將軍李謹行充替。謹行到軍﹐旬日病卒。天官侍郎顧琮新得三品﹐有子婿來謁。時大門造成﹐琮乘馬至門﹐鼓鼻踣地不進。鞭之﹐跳躍而入﹐從騎亦如之。有頃﹐門無故自倒﹐琮不悅﹐遂病。郎中﹑員外已下來問疾﹐琮云「未合入三品﹐爲諸公成就至此﹐自知不起矣。」旬中而薨。張易之初造一大堂﹐甚壯麗﹐計用數百萬。紅粉泥壁﹐文柏帖柱﹐琉璃沈香爲飾。夜有鬼書其壁曰「能得幾時」﹐令削去﹐明日復書之。前後六七﹐易之乃題其下曰「一月卽足」﹐自是不復更書。經半年﹐易之籍沒﹐入官。

崔玄暐初封博陵王﹐身爲益府長史﹐受封。令所司造輅﹐初成﹐有大風吹其蓋傾折﹐識者以爲不祥。無何﹐弟暈爲云陽令﹐部人殺之雍州衙內。暐三從以上長流嶺南。斯亦咎徵之先見也。瀛州饒陽人宋善威曾任一縣尉﹐嘗晝坐﹐忽然取鞋衫笏走出門﹐迎接拜伏引入。諸人不見﹐但聞語聲。威命酒饌樂飲﹐仍作詩曰「月落三株樹﹐日映九重天。良夜歡宴罷﹐暫別庚申年。」後威果至庚申年卒。

開元三年﹐有熊晝日入廣府城內﹐經都督門前過﹐軍人逐十餘里﹐射殺之。後月餘﹐都督李處鑑死。自後長史朱思賢被告反﹐禁身半年﹐才出卽卒。司馬宋艸賓﹑長史竇崇嘉﹐相繼而卒。開元四年﹐尙書考功院廳前一雙桐樹忽然枯死。旬日﹐考功員外郎邵某卒。尋而曲先衝爲郎中﹐判邵舊案。月餘﹐西邊樹又枯死﹐省中憂之。未幾而先衝又卒。源乾曜爲宰相﹐移政事牀。時姚元崇歸休﹐及假滿來﹐見牀移﹐忿之。曜懼﹐下拜。玄宗聞之而停曜。宰相諱移牀﹐移則攺動﹐曜停後元崇亦罷﹐此其驗也。梁簡文之生﹐志公謂武帝曰「此子與冤家同年生。」其年﹐侯景生於雁門﹔亂梁﹐誅蕭氏略盡。魏徵爲僕射﹐有二典事之長參﹐時徵方寢﹐二人窗下平章。

一人曰「我等官職總由此老翁。」一人曰「總由天上。」

徵聞之﹐遂作一書﹐遣「由此老翁「人者送至侍郎處﹐云「與此人一員好官」。其人不知﹐出門心痛﹐憑「由天上「者送書。明日引注﹐「由老人「者被放﹐「由天上「者得畱。徵怪之﹐問焉﹐具以實對。乃嘆曰「官職祿料由天者﹐蓋不虛也。」婁師徳爲揚州江都尉﹐馮元常亦爲尉﹐共見張冏藏。藏曰「二君俱貴﹐馮位不如婁。馮惟取錢多﹐卽官益進﹔婁若取一錢﹐官卽落。」後馮爲浚儀尉﹐多肆慘虐﹐巡察以爲彊﹐奏授云陽尉。又緣取錢事雪﹐以爲淸彊監察。婁竟不敢取一錢﹐位至臺輔﹐家極貧匱。馮位至尙書左丞﹐後得罪﹐賜自盡。婁至納言卒。王顯與文武皇帝有嚴子陵之舊﹐每掣衤軍爲戲﹐將帽爲歡。

帝微時﹐常戲曰「王顯抵老不作繭。」及帝登極﹐而顯謁奏曰「臣今日得作繭耶「帝笑曰「未可知也。」召其三子﹐皆授五品﹐顯獨不及。謂曰「卿無貴相﹐朕非爲卿惜也。」曰「朝貴而夕死足矣。」時僕射房玄齡曰「陛下旣有龍潛之舊﹐何不試與之「帝與之三品﹐取紫袍﹑金帶賜之﹐其夜卒。太宗極康豫﹐太史令李淳風見上﹐流淚無言。上問之﹐對曰「陛下夕當晏駕。」太宗曰「人生有命﹐亦何憂也。」畱淳風宿。太宗至夜半﹐奄然入定﹐見一人云「陛下暫合來﹐還卽去也。」帝問﹕「君是何人「對曰「臣是生人判冥事。」太宗入見﹐冥官問六月四日事﹐卽令還。向見者又迎送引導出。

淳風卽觀玄象﹐不許哭泣﹐須臾乃寤。至曙﹐求昨所見者﹐令所司與一官﹐遂注蜀道一丞。上怪問之﹐選司奏﹐奉進止與此官。上亦不記﹐旁人悉聞﹐方知官皆由天也。

王無好博戲﹐善鷹鷂。文武聖皇帝微時﹐與無┦蒲戲爭彩﹐有李陽之宿憾焉。帝登極﹐┦藏匿不出。帝令給使將一鷂子於市賣之﹐索錢二十千。不知也﹐酬錢十八貫﹐給使以聞。帝曰「必王無也。」遂召至﹐惶懼請罪。帝笑賞之﹐令於春明門待諸州麻車三日﹐並與之。┦坐三日﹐屬灞橋破﹐惟得麻三車﹐更無所有。帝知其薄命﹐更不復賞。頻請五品﹐帝曰「非不與卿﹐惜卿不勝也。」固請﹐乃許之﹐其夜遂卒。○補輯魯般者﹐肅州惇煌人﹐莫詳年代﹐巧侔造化。於涼州造浮圖﹐作木鳶﹐每擊楔三下﹐乘之以歸。無何﹐其妻有妊﹐父母詰之﹐妻具說其故。父後伺得鳶﹐擊楔十餘下﹐遂至吳會。吳人以爲妖﹐遂殺之。般又爲木鳶乘之﹐遂獲父屍。怨吳人殺其父﹐於肅州城南作一木仙人﹐舉手指東南﹐吳地大旱三年。卜曰「般所爲也。」賫物具千數謝之﹐般爲斷一手﹐其日吳中大雨。國初﹐土人尙祈禱其木仙。六國時﹐公輸般亦爲木鳶以窺宋城。

隋未有昝君謨善射﹐閉目而射﹐應口而中﹐云志其目則中目﹐志其口則中口。有王靈智學射於謨﹐以爲曲盡其妙﹐欲射殺謨﹐獨擅其美。謨執一短刀﹐箭來輒截之。惟有一矢﹐謨張口承之﹐遂嚙其鏑。笑曰「學射三年﹐未教汝嚙鏃法。」《列子》云「甘蠅﹐古之善射者﹐弟子名飛衛﹐巧過於師。紀昌又學射於飛衛﹐以蒸角之弧﹐朔蓬之竿﹐射貫虱心。旣盡飛衛之術﹐計天下敵己者一人而已﹐乃謀殺飛衛。相遇於野﹐二人交射﹐矢鋒相觸﹐墜地而塵不揚。飛衛之矢先窮﹐紀遺一矢﹐旣發﹐飛衛以棘刺之端捍之而無差焉。於是二子泣而投弓﹐請爲父子﹐刻臂以誓﹐不得告術於人。」《孟子》曰「逢蒙學射於羿﹐盡羿之道﹐惟羿爲愈己﹐於是殺羿。」

僞周滕州錄事參軍袁思中﹐平之子﹐能於刀子鋒杪倒箸揮蠅起﹐拈其後腳﹐百不失一。蘇頲爲中書舍人﹐父右僕射瑰卒﹐頲哀毀過禮。有敕起復﹐頲表固辭不起。上使黃門侍郎李日知就宅諭旨﹐終坐無言﹐乃奏曰「臣見瘠病羸疫﹐殆不勝哀。臣不忍言﹐恐其殞絕。」上惻然﹐不之逼也。故時人語曰「蘇瑰有子﹐李嶠無兒。」

唐越州山陰縣有智禪師﹐院內有池﹐恆贖生以放之。有一鼉長三尺﹐恆食其魚﹐禪師患之﹐取鼉送向禹王廟前池中。至夜還來﹐禪師咒之曰「汝勿食我魚﹐卽從汝在此。」鼉於是出外放糞﹐皆是靑泥。禪師每至池上﹐喚鼉卽出﹐於師前伏地。經數十年﹐漸長七八尺。禪師亡後﹐鼉亦不復見。

梁武帝蕭衍殺南齊主東昏侯﹐以取其位﹐誅殺甚眾。東昏死之日﹐侯景生焉。後景亂梁﹐破建業﹐武帝禁而餓終﹐簡文幽而壓死﹐誅梁子弟略無孓遺。時人謂景是東昏侯之後身也。

唐趙公長孫無忌﹐奏別敕長流﹐以爲永例。後趙公犯事﹐敕長流嶺南﹐至死不復回。此亦爲法之獘。唐冀州刺史王瑱﹐性酷烈﹐時有敕使至州﹐瑱與使語﹐武彊縣尉藺獎曰「日過﹐移就陰處。」瑱怒﹐令典獄撲之﹐項骨折而死。至明日﹐獄典當州門限垂腳坐﹐門扇無故自發﹐打雙腳脛俱折。瑱病﹐見獎來﹐起﹐自以酒食求之﹐不許。瑱惡之﹐回面向梁﹐獎在屋梁。旬日而死。

唐左史江融﹐耿介正直。揚州徐敬業反﹐被羅織﹐酷吏周興等枉奏殺之﹐斬於東都都亭驛前。融將被誅﹐請奏事引見﹐興曰「囚何得奏事﹗」融怒叱之曰「吾無罪枉戮﹐死不捨汝。」遂斬之﹐屍乃激揚而起﹐蹭蹬十餘步﹔行刑者踏倒﹐還起坐﹔如此者三﹐乃絕。𨿽斷其頭﹐似怒不息。無何周興死。

唐鳳閣侍郎李昭徳﹐威權在己﹐宣出一敕云「自今以後﹐公坐徒﹐私坐流﹐經恩百日不首﹐依法科罪。」昭徳先受孫萬榮賄財﹐奏與三品。後萬榮據營州反﹐貨求事敗﹐頻經恩赦﹐以百日不首﹐準贓斷絞。唐洛州司馬弓嗣業﹑洛陽令張嗣明﹐造大枷長六尺﹑闊四尺﹑厚五寸倚前﹐人莫之犯。後嗣明及嗣業資遣逆賊徐眞北投突厥﹐事敗﹐業等自著此枷﹐百姓快之也。

唐秋官侍郎周興與來俊臣對推事。俊臣別奉進止鞫興﹐興不之知也。及同食﹐謂興曰「囚多不肯承﹐若爲作法「興曰「甚易也。取大甕﹐以炭四面炙之﹐令囚人處之其中﹐何事不吐﹗」卽索大甕﹐以火圍之﹐起謂興曰「有內狀勘老兄﹐請兄入此甕。」興惶恐叩頭﹐咸卽款伏。斷死﹐放流嶺南。所破人家流者甚多﹐爲仇家所殺。《傳》曰「多行無禮必自及」﹐信哉﹗唐魚思咺有沈思﹐極巧。上欲造匭﹐召工匠﹐無人作得者。

咺應制爲之﹐甚合規矩﹐遂用之。無何﹐有人投匭言咺﹐云徐敬業在揚州反﹐咺爲敬業作刀輪以衝陣﹐殺傷官軍甚眾。推問具承﹐誅之。爲法自斃﹐乃至於此。

唐索元禮爲鐵籠頭以訊囚。後坐贓賄﹐不承﹐使人曰「取公鐵籠頭。」禮卽承伏。唐張楚金爲秋官侍郎﹐奏反逆人持赦免死﹐家口卽絞斬及配沒入官爲奴婢等﹐並入律。後楚金被羅織反﹐持赦免死﹐男子十五以上斬﹐妻子配沒。識者曰「爲法自斃﹐所謂交報也。」

唐京兆尹崔日知﹐處分長安﹑萬年及諸縣左降流移人﹐不許暫停﹐有違晷刻﹐所由決杖。無何﹐日知貶歙縣丞﹐被縣家催﹐求與妻子別不得。

唐太宗問光祿卿韋某﹐須無脂肥羊肉充藥。韋不知所從得﹐乃就侍中郝處俊宅問之。俊曰「上好生﹐必不爲此事。」乃進狀自奏﹕「其無脂肥羊肉﹐須五十口肥羊﹐一一對前殺之﹐其羊怖懼﹐破脂並入肉中。取最後一羊﹐則極肥而無脂也。」上不忍爲﹐乃止。賞處俊之博識也。

咸亨中﹐貝州潘彥好雙陸﹐每有所詣﹐局不離身。曾泛海﹐遇風船破﹐彥右手挾一板﹐左手抱雙陸局﹐口銜雙陸骰子。二日一夜至岸﹐兩手見骨﹐局終不捨﹐骰子亦在口。潤州興國寺苦鳩鴿棲梁上﹐穢污尊容﹐僧繇乃東壁上畫一鷹﹐西壁上畫一鷂﹐皆側首向檐外看。自是鳩鴿等不復敢來。江嶺之間有飛蠱﹐其來也有聲﹐不見形﹐如鳥鳴啾啾喞喞然。中人卽爲痢﹐便血﹐醫藥多不差﹐旬日間必不救。

唐幹封年中﹐有人於鎭州東野外見二白兔﹐捕之﹐忽卻入地﹐絕迹不見。乃於入處掘之﹐才三尺許﹐獲銅劍一雙﹐古制殊妙。於時長吏張祖宅以聞。

唐天授年﹐彭城劉誡之粗險不調﹐髙言庳語﹐淩上忽下﹐恐嚇財物﹐口無關鑰﹐妄說妖災。從萬年縣尉常彥瑋索錢一百千﹐云「我是劉果毅﹐當與富貴。」彥瑋進狀告之﹐上令二給使先入彥瑋房中﹐下簾坐窗下聽之。有頃﹐誡之及盧千仞至﹐於廳上坐談話﹐彥瑋引之說國家長短﹐無所忌諱。給使一一紙筆抄之以進。上怒﹐令金吾捕捉﹐親問之﹐具承﹐遂腰斬誡之﹐千仞處絞﹐授彥瑋侍禦史。唐老三衛宗玄成﹐邢州南和人。祖齊﹐黃門侍郎。玄成性粗猛﹐稟气凶豪﹐淩轢鄕村﹐橫行州縣。紀王爲邢州刺史﹐玄成與之抗行。李備爲南和令﹐聞之﹐每降階引接﹐分庭抗禮﹐務在招延﹐養成其惡。屬河朔失稔﹐開倉賑給﹐玄成依勢﹐作威鄕墅﹐彊乞粟一石。備與客對﹐不命。玄成乃門外揚聲﹐奮臂直入﹐備集門內典正一百餘人﹐舉牒推窮﹐彊乞是實。初令項上著鎖﹐後卻鎖上著枷。文案旣周﹐且決六十﹐杖下气絕﹐無敢言者。孟神爽﹐揚州人。稟性狼戾﹐執心鴆毒。巡市索物﹐應聲卽來﹐入邸須錢﹐隨口而至。長史﹑縣令﹐髙揖待之﹔丞﹑尉﹑判司﹐頷之而已。張潛爲揚州刺史﹐聞其暴亂﹐遣江都縣令店上捉來﹐拖入府門﹐髙聲唱「速付法曹李廣業推鞫」﹐密事並虛﹐準敕杖百﹐杖下卒。則天之廢廬陵也﹐飛騎十餘人於客戶坊同飲。有一人曰「早知今日無功賞﹐不及扶豎廬陵。」席上一人起出﹐北門進狀告之。席未散﹐並擒送羽林﹐鞫問皆實。告者授五品﹐言者斬﹐自余知反不告﹐坐絞。周令史韓令珪耐羞恥﹐厚貌彊梁﹐王公貴人皆呼次第﹐平生未面亦彊幹之。曾選﹐於陸元方下引銓。時舍人王勮奪情﹐與陸同廳而坐。珪佯驚曰「未見王五。」勮便降階憫然。令珪顰眉蹙刺﹐相慰而去。陸與王有舊﹐對面畱住﹐問勮是誰﹐莫之識也。後嚇人事敗﹐於朝堂決杖﹐遙呼河內王曰「大哥何不相救﹗」懿宗目之曰「我不識汝。」催杖苦鞭﹐杖下取死。唐李宏﹐汴州浚儀人也﹐凶悖無賴﹐狠戾不仁。每髙鞍壯馬﹐巡坊歷店﹐嚇庸調租船綱典﹐動盈數百貫﹐彊貸商人巨萬﹐竟無一還。商旅驚波﹐行綱側膽。任正理爲汴州刺史﹐上十餘日﹐遣手力捉來﹐責情決六十﹐杖下而死。工商客生酣飲相歡﹐遠近聞之莫不稱快。

唐長孫昕﹐皇后之妹夫﹐與妻表兄楊仙玉乘馬﹐二十餘騎並列瓜撾﹐於街中行。禦史大夫李傑在坊內參姨母﹐僮僕在門外﹐昕與仙郎使奴打傑左右。傑出來﹐並波按頓。須臾﹐金吾及萬年縣官並到﹐送縣禁之。昕妻父王開府將二百百騎劫昕等去。傑與金吾﹑萬年以狀聞上﹐奉敕斷昕殺。積杖至數百而卒。

張易之兄弟驕貴﹐彊奪莊宅﹑奴婢﹑姬妾不可勝數。昌期於萬年縣街內行﹐逢一女﹐人婿抱兒相逐。昌期馬鞭撥其頭巾﹐女婦罵之。昌期顧謂奴曰「橫馱將來。」婿投匭三四狀﹐並不出。昌期捉送萬年縣﹐誣以他罪﹐決死之。昌儀常謂人曰「丈夫當如此﹕今時千人推我不能倒﹔及其敗也﹐萬人擎我不能起。」俄而事敗﹐兄弟俱斬。唐邢州刺史權懷恩無賴﹐除洛州長史﹐州差參軍劉犬子迎。

至懷州路次拜﹐懷恩突過﹐不與語。步趁二百餘步﹐亦不遣乘馬。犬子覺不似﹐乃自上馬馳之。至驛﹐令脫靴訖﹐謂曰「洛州幾个參軍「對曰「正員六人﹐員外一人。」懷恩曰「何得有員外「對曰「餘一員遣與長史脫靴。」懷恩驚曰「君誰家兒「對曰「阿父爲僕射。」懷恩憮然而去。僕射劉仁軌謂曰「公艸裏刺史﹐至神州不可以造次。參軍𨿽卑微﹐豈可令脫靴耶「懷恩慚﹐請假不復出。旬日爲益州刺史。

唐洛陽丞宋之愻﹐太常主簿之問弟﹐羅織殺駙馬王同皎。

初﹐之愻諂附張易之兄弟﹐出爲兗州司倉﹐遂亡而歸﹐王同皎匿之於小房。同皎﹐慷慨之士也﹐忿逆韋與武三思亂國﹐與一二所親論之﹐每至切齒。之愻於簾下竊聽之﹐遣侄曇上書告之﹐以希韋之旨。武三思等果大怒﹐奏誅同皎之黨。兄弟並授五品官﹐之愻爲光祿丞﹐之問爲鴻臚丞﹐曇爲尙衣奉禦。天下怨之﹐皆相謂曰「之問等緋衫﹐王同皎血染也。「誅逆韋之後﹐之愻等長流嶺南。客謂浮休子曰「來俊臣之徒如何「對曰「昔有師子王﹐於深山獲一豺﹐將食之﹐豺曰﹕『請爲王送二鹿以自贖。』師子王喜。周年之後﹐無可送﹐王曰﹕『汝殺眾生亦已多﹐今次到汝﹐汝其圖之。』豺默然無應﹐遂齰殺之。俊臣之輩﹐何異豺也﹗」周禦史彭先覺﹐無面目。如意年中﹐斷屠極急﹐先覺知巡事﹐定鼎門艸車翻﹐得兩羫羊。門家告禦史﹐先覺進狀﹐奏請合宮尉劉緬專當屠﹐不覺察﹐決一頓杖﹐肉付南衙官人食。緬惶恐﹐縫新衤軍待罪。明日﹐則天批曰「禦史彭先覺奏決劉緬﹐不須。其肉乞緬喫卻。」舉朝稱快。先覺於是乎慚。

唐衢州盈川縣令楊炯﹐詞學優長﹐恃才簡倨﹐不容於時。

每見朝官﹐目爲麒麟楦許怨。人問其故﹐楊曰「今哺樂假弄麒麟者﹐刻畫頭角﹐修飾皮毛﹐覆之驢上﹐巡場而走。及脫皮褐﹐還是驢馬。無徳而衣朱紫者﹐與驢覆麟皮何別矣﹗」後趙石勒將麻秋者﹐太原胡人也﹐植性虓險鴆毒。有兒啼﹐母輒恐之「麻胡來」﹐啼聲絕。至今以爲故事。趙州刺史髙睿妻秦氏﹐默啜賊破定州部﹐至趙州﹐長史已下開門納賊。睿計無所出﹐與秦氏仰藥而詐死。舁至啜所﹐良久﹐啜以金獅子帶﹑紫袍示之﹐曰「降我與爾官﹐不降卽死。」睿視而無言﹐但顧其婦秦氏。秦氏曰「受國恩﹐報在此今日。受賊一品﹐何足爲榮﹗」俱合眼不語。經兩日﹐賊知不可屈﹐乃殺之。

王湛判冥事。初﹐叔玄式任荊州富陽令﹐取部內人吳實錢一百貫﹐後誣以他事﹐決殺之以滅口。式帶別優﹐並有上下考﹐五選不得官﹐以問湛﹐白爲叔檢之。經宿曰「叔前任富陽令日﹐合有負心事。其案見在﹐冥司判云﹕殺人之罪﹐身後科罰。取錢一百貫﹐當折四年祿。」叔曰「誠有此事﹐吾之罪也。」

舒綽﹐東陽人﹐稽古博文﹐尢以陰陽畱意﹐善相冢。吏部侍郎楊恭仁欲攺葬其親﹐求善圖墓者五六人﹐並稱海內名手﹐停於宅﹐共論執﹐互相是非﹐恭仁莫知孰是。乃遣微解者馳往京師﹐於欲葬之原取所擬之地四處﹐各作歷﹐記其方面髙下形勢﹐各取一斗土﹐並歷封之。恭仁隱歷出土﹐令諸生相之﹐取殊不同。言其行勢﹐與歷又相乖背。綽乃定一土堪葬﹐操筆作歷﹐言其四方形勢﹐與恭仁歷無尺寸之差﹐諸生雅相推服。各賜絹十匹遣之。綽曰「此所擬處深五尺之外有五穀﹐若得一谷卽是福地﹐公侯世世不絕。」恭仁卽將綽向京﹐令人掘深七尺﹐得一穴如五石甕大﹐有粟七八斗。此地經爲粟田﹐蟻運粟下入此穴。當時朝野之士以綽爲聖。葬竟﹐賜細馬一匹﹐物二百段。綽之妙能﹐今古無比。

隋內史令李徳林﹐深州饒陽人也﹐使其子卜葬於饒陽城東﹐遷厝其父母。遂問之﹐其地奚若﹐曰「卜兆云葬後當出八公。其地東村西郭﹐南道北堤。」林曰「村何名「答曰「五公。

」林曰「惟有三公在。此其命也﹐知復云何﹗」遂葬之。子百藥﹐孫安期﹐並襲安平公。至曾孫﹐與徐敬業反﹐公遂絕。唐郝處俊爲侍中死﹐葬訖﹐有一書生過其墓嘆曰「葬壓龍角﹐其棺必斫。」後其孫象賢坐不道斫俊棺﹐焚其屍﹐俊髮根入腦骨﹐皮訖毛著髑髏﹐亦是奇毛異骨﹐貴相人也。

唐英公徐績初卜葬﹐謠曰「朱雀和鳴﹐子孫盛榮。」張景藏聞之﹐私謂人曰「所占者過也。此所謂朱雀悲哀﹐棺中見灰。」後孫敬業揚州反﹐弟敬貞答款曰「敬業初生時﹐於蓐下掘得一龜﹐云大貴之象。英公令祕而不言﹐果有大變之象。」則天怒﹐斫英公棺﹐焚其屍﹐灰之應也。江東江西山中多有楓木人﹐於楓樹下生﹐似人形﹐長三四尺。夜雷雨卽長與樹齊﹐見人卽縮依舊。曾有人合笠於首﹐明日看﹐笠子掛在樹頭上。旱時欲雨﹐以竹束其頭﹐楔之卽雨。人取以爲式盤﹐卽神驗﹐楓木棗地是也。

唐河東裴同父患腹痛數年﹐不可忍﹐囑其子曰「吾死後﹐必出吾病。」子從之﹐出得一物﹐大如鹿條脯﹐懸之久幹。有客竊之﹐其堅如骨﹐削之文彩煥發﹐遂以爲刀杷子佩之。在路放馬﹐抽刀子割三稜艸﹐坐其上﹐杷盡消成水。客怪之﹐回以問同﹐同泣﹐具言之。後病狀同者﹐服三稜艸汁多驗。

永淳年﹐嵐勝州兔暴﹐千萬爲羣﹐食苗並盡﹐不知何物變化。及暴已﹐卽並失卻﹐莫知何所。異哉﹗唐初以來﹐百姓多事狐神﹐房中祭祀以乞恩﹐食飲與人同之﹐事者非一主。當時有諺曰「無狐魅﹐不成村。」唐國子監助教張簡﹐河南緱氏人也。曾爲鄕學講《文選》﹐有野狐假簡形﹐講一紙書而去。須臾簡至﹐弟子怪問之﹐簡異曰「前來者必野狐也。」講罷歸舍﹐見妹坐絡絲﹐謂簡曰「適煮菜冷﹐兄來何遲「簡坐﹐久待不至﹐乃責其妹﹐妹曰「元不見兄來。此必是野狐也﹐更見卽殺之。」明日又來﹐見妹坐絡絲﹐謂簡曰「鬼魅適向捨後。」簡遂持棒﹐見其妹從廁上出來﹐遂擊之。妹號叫曰「是兒。」簡不信﹐因擊殺之。問絡絲者﹐化爲野狐而走。

泉建州進蚺蛇膽﹐五月五日取。時膽兩柱相去五六尺﹐擊蛇頭尾﹐以杖於腹下來去扣之﹐膽卽聚。以刀刲取﹐藥封放之。不死復更取﹐看肋下有痕卽放。

唐魏伶爲西市丞﹐養一赤嘴鳥﹐每於人眾中乞錢。人取一文而銜以送伶處﹐日收數百﹐時人號爲「魏丞烏」。劍南鼓蜀間有鳥大如指﹐五色畢具。有冠似鳳﹐食桐花﹐每桐結花卽來﹐桐花落卽去﹐不知何之。俗謂之「桐花鳥」﹐極馴善﹐止於婦人釵上﹐客終席不飛。人愛之﹐無所害也。眞臘國有葛浪山﹐髙萬丈﹐半腹有洞。先有浪鳥﹐狀似老鴟﹐大如駱駝﹐人過卽攫而食之﹐騰空而去﹐百姓苦之。眞臘王取大牛肉﹐中安小劍子﹐兩頭尖利﹐令人戴行﹐鳥攫而吞之﹐乃死﹐無復種矣。百舌﹐春囀夏至惟食蚯蚓。正月後凍開﹐蚓出而來﹔十月後﹐蚓藏而往。蓋物之相感也。嶺南羅州辯州界內﹐水中多赤鱉﹐其大如匙而赫赤色。無問禽獸水牛﹐入水卽被曳深潭﹐吸血死。或云蛟龍使曳之﹐不知所以然也。唐天后中﹐尙食奉禦張恩恭﹐進牛窟利上蚰蜒﹐大如箸。

天后以玉合貯之﹐召思恭示曰「昨窟利上有此﹐極是毒物。

近有雞食烏百足虫忽死﹐開腹﹐中有蚰蜒一抄﹐諸虫並盡﹐此物不化。朕昨日以來意惡不能食。」思恭頓首請死﹐赦免之﹐與宰夫並流嶺南。

唐開元四年﹐河南北螽爲災﹐飛則翳日﹐大如指﹐食苗艸樹葉連根並盡。敕差使與州縣相知驅逐﹐采得一石者與一石粟﹔一斗﹐粟亦如之﹐掘坑埋卻。埋一石則十石生﹐卵大如黍米﹐厚半寸蓋地。浮休子曰﹕昔文武聖皇帝時﹐繞京城蝗大起﹐帝令取而觀之﹐對仗選一大者﹐祝之曰「朕刑政乖僻﹐仁信未孚﹐當食我心﹐無害苗稼。」遂吞之。須臾﹐有鳥如鸛﹐百萬爲羣﹐拾蝗一日而盡。此乃精感所致。天若偶然﹐則如勿生﹔天若爲厲﹐埋之滋甚。當明徳愼罰﹐以答天譴﹐柰何不見福修以禳災﹐而欲逞殺以消禍﹗此宰相姚元崇失燮理之道矣。

煬帝令朱寬徵畱仇國還﹐獲男女口千餘人﹐並雜物產﹐與中國多不同。緝木皮爲布﹐甚細白﹐幅闊三尺二三寸。亦有細斑布﹐幅闊一尺許。又得金荊橊數十斤﹐木色如眞金﹐密致而文彩盤蹙﹐有如美錦。甚香極精﹐可以爲枕及案面﹐𨿽沈檀不能及。彼土無鐵﹐朱寬還至南海郡﹐畱仇中男夫壯者﹐多加以鐵鉗鎖﹐恐其道逃叛。還至江都﹐將見﹐爲解脫之﹐皆手把鉗﹐叩頭惜脫﹐甚於中土貴金。人形短小﹐似昆侖。

滄州南皮丞郭務靜﹐性糊塗﹐與主簿劉思莊宿於逆旅﹐謂莊曰「從駕大難。靜嘗從駕﹐失家口三日﹐於侍官幕下討得之。」莊曰「公夫人在其中否「靜曰「若不在中﹐更論何事﹗」又謂莊曰「今大有賊。昨夜二更後﹐靜從外來﹐有一賊忽從靜房內走出。」莊曰「亡何物「靜曰「無之。」莊曰「不亡物﹐安知其賊「靜曰「但見其狼狽而走﹐不免致疑耳。」孝傑將四十萬眾﹐被賊誘退﹐逼就懸崖﹐漸漸挨排﹐一一落間。坑深萬丈﹐屍與崖平﹐匹馬無歸﹐單兵莫返。俊臣嘗以三月三日萃其黨於龍門﹐豎石題朝士姓名以卜之﹐令投石遙擊﹐倒者則先令告。至暮﹐投李昭徳不中。突厥破萬榮新城﹐羣賊聞之失色﹐眾皆潰散。

韋氏遭則天廢廬陵之後﹐後父韋玄貞與妻女等並流嶺南﹐被首領寧氏大族逼奪其女﹐不伏﹐遂殺貞夫妻﹐七娘等並奪去。及孝和卽位﹐皇后當途﹐廣州都督周仁軌將兵誅寧氏﹐走入南海。軌追之﹐殺掠並盡。韋後隔簾拜﹐以父事之﹐用爲並州長史。後阿韋作逆﹐軌以黨與誅。琚以諂諛自進﹐未周年爲中書侍郎。其母氏聞之﹐自洛赴京﹐戒之曰「汝徒以諂媚險詖取容﹐色交自達﹐朝廷側目﹐海內切齒。吾嘗恐汝家墳隴無人守之﹗」琚慚懼﹐表請侍母。上初大怒﹐後許之。

紫微舍人倪若水贓至八百貫﹐因諸王內宴﹐姚元崇諷之曰「倪舍人正直﹐百司嫉之﹐欲成事﹐何不爲上言之「諸王入﹐眾共救之﹐遂釋﹐一無所問。主書趙誨受蕃餉一刀子﹐或直六七百錢﹐元崇宣敕處死。後有降﹐崇乃批曰「別敕處死者﹐決一百﹐配流。」大理決趙誨一百不死﹐夜遣給使縊殺之。唐儉事太宗﹐甚蒙寵遇﹐每食非儉至不餐。數年後﹐特憎之﹐遣謂之曰「更不須相見﹐見卽欲殺。」隋文帝重髙熲﹐初甚愛﹐後不願見﹐見之則怒。薛師有巧性﹐常入宮闈。補闕王求禮上表曰「太宗時﹐羅黑能彈琵琶﹐遂閹爲給使﹐以教宮人。今陛下要懷義入內﹐臣請閹之﹐庶宮闈不亂。」表寢不出。少府監裴匪舒﹐奏賣苑中官馬糞﹐歲得錢二十萬貫。劉仁軌曰「恐後代稱唐家賣馬糞。」遂寢。尙書左丞張庶廉子利涉爲懷州參軍﹐刺史鄧惲曰「名父出如此物。」

張易之﹑昌宗目不識字﹐手不解書﹐謝表及和禦制皆諂附者爲之。所進《三教珠英》﹐乃崔融﹑張說輩之作﹐而易之竊名爲首。逆韋詩什並上官昭容所制。昭容﹐上官儀孫女﹐博涉經史﹐研精文筆﹐班婕妤﹑左嬪無以加。賀蘭敏之爲《封東嶽碑》﹐張昌齡所作也。《劉子》書﹐咸以爲劉勰所撰﹐乃渤海劉晝所制。晝無位﹐博學有才﹐竊取其名﹐人莫知也。吏部尙書唐儉與太宗棋﹐爭道。上大怒﹐出爲潭州。蓄怒未泄﹐謂尉遲敬徳曰「唐儉輕我﹐我欲殺之﹐卿爲我證驗有怨言指斥。」敬徳「唯唯」。明日對仗云﹐敬徳頓首曰「臣實不聞。」頻問﹐確定不移。上怒﹐碎玉珽於地﹐奮衣入。良久索食﹐引三品以上皆入宴﹐上曰「敬徳今日利益者各有三﹕唐儉免枉死﹐朕免枉殺﹐敬徳免曲從﹐三利也﹔朕有怒過之美﹐儉有再生之幸﹐敬徳有忠直之譽﹐三益也。「賞敬徳一千段﹐羣臣皆稱「萬歲」。魏元忠忤二張﹐出爲端州髙要尉。二張誅﹐入爲兵部尙書﹑中書令﹑左右僕射﹐不能復直言。古人有言「妻子具則孝衰﹐爵祿厚則忠衰。」三狗俱用﹐覺魏祚之陵夷﹔五侯並封﹐知漢圖之圮缺。

太歲在午﹐人馬食土。歲在辰巳﹐貨妻賣子。歲在申酉﹐乞漿得酒。

唐劉仁軌爲左僕射﹐天下號爲「解事僕射」。

唐崔渾禦史﹐性至溫恭﹐能盡色養。父母少不安﹐輒祈幽靈以身代。母嘗有病﹐渾跪請病授己。有頃﹐覺疾從十指入﹐俄而徧身﹐母所苦遂愈。丁母艱﹐勺飲不入口﹐哀毀瘠立。無何﹐不勝哀而卒﹐朝野傷之。周挽郎裴最﹐於天官試﹐問目曰「山陵事畢﹐各還所司﹐供葬羽儀﹐若爲處分「最判曰「大行皇帝﹐奉敕升遐﹐凡是羽儀﹐皆科官造。卽宜貯納﹐以待後需。」殿十選。隋末深州諸葛昂性豪俠﹐渤海髙瓚聞而造之﹐爲設雞肫而已。瓚小其用﹐明日大設﹐屈昂數十人﹐烹豬羊等長八尺﹐薄餅闊丈餘﹐裹餤粗如庭柱﹐盆作酒碗行巡﹐自爲金剛舞以送之。昂至後日屈瓚﹐屈客數百人﹐大設﹐車行酒﹐馬行炙﹐挫碓斬膾﹐磑轢蒜齏﹐唱夜叉歌﹐師子舞。瓚明日設﹐烹一奴子十餘歲﹐呈其頭顱手足﹐座客皆攫喉而吐之。昂後日報設﹐先令愛妾行酒﹐妾無故笑﹐昂叱下。須臾蒸此妾坐銀盤﹐仍飾以脂粉﹐衣以綾羅﹐遂擘骽肉以啖瓚諸人﹐皆掩目。昂於奶房間撮肥肉食之﹐盡飽而止。瓚羞之﹐夜遁而去。昂富足遭離亂﹐狂賊來求金寶﹐無可給﹐縛於椽上炙殺之。唐滕王極淫﹐諸官妻美者﹐無不嘗徧﹐詐言妃喚﹐卽行無禮。時典簽崔簡妻鄭氏初到﹐王遣喚﹐欲不去則怕王之威﹐去則被王所辱。鄭曰「昔湣懷之妃﹐不受賊胡之逼﹐當今淸泰﹐敢行此事邪﹗」遂入王中門外小閣﹐王在其中﹐鄭入﹐欲逼之。鄭大叫﹐左右曰「王也。」鄭曰「大王豈作如是﹐必家奴耳。」以一隻履擊王頭破﹐抓面血流﹐妃聞而出﹐鄭氏乃得還。王慚﹐旬日不視事。簡每日參候﹐不敢離門。後王衙坐﹐簡向前謝過﹐王慚卻入﹐月餘日乃出。諸官之妻曾被王喚入者﹐莫不羞之。其婿問之﹐無辭以對。唐垂拱四年﹐安撫大使狄仁傑檄告西楚霸王項君將校等﹐略曰「鴻名不可以謬假﹐神器不可以力爭﹐應天者膺樂推之名﹐背時者非見機之主。自祖龍禦宇﹐橫噬諸侯﹐任趙髙以當軸﹐棄蒙恬而齒劍。沙丘拼禍於前﹐望夷覆滅於後﹐七廟墮圮﹐萬姓屠原﹐鳥思靜於飛塵﹐魚豈安於沸水。赫矣皇漢﹐受命玄穹﹐膺赤帝之鎭符﹐當素靈之缺運。俯張地紐﹐彰鳳舉之符﹐仰緝天綱﹐郁龍興之兆。而君潛遊澤國﹐嘯聚水鄕﹐矜扛鼎之雄﹐逞拔山之力﹐莫測天符之所會﹐不知歷數之有歸。遂奮關中之翼﹐竟垂垓下之翅﹐蓋盡由於人事﹐焉有屬於天亡﹗𨿽驅百萬之兵﹐終棄八千之子。以爲殷鑑﹐豈不惜哉﹗當匿魄東峯﹐收魂北極﹐豈合虛承廟食﹐廣費牲牢。仁傑受命方隅﹐循革攸寄﹐今遣焚燎祠宇﹐削平臺室﹐使蕙綿銷燼﹐羽帳隨煙﹐君宜速遷﹐勿爲人患。檄到如律令。」遂除項羽廟﹐余小神並盡﹐惟會稽禹廟存焉。唐張狗兒亦名懷慶﹐愛偸人文章﹐與冀州棗彊尉。才士制述﹐多翻用之。時爲之語曰「活剝張昌齡﹐生吞郭正一。」諒不誣也。

俗例﹐春雷始鳴記其日﹐計其數滿一百八十日﹐霜必降。

又曰雁從北來記其日﹐後十八日﹐霜必降。

周舒州刺史張懷肅好食人精﹐唐左司郎中任正名亦有此病。

周滄州南皮縣丞郭務靜每巡鄕﹐喚百姓婦托以縫補而姦之。

其夫至﹐縛靜鞭數十步。主簿李悊往救解之﹐靜羞諱其事﹐低身答云「忍痛不得」﹐口唱「阿癐々」﹐「靜不被打﹐阿癐々」。唐宜城公主駙馬裴巽﹐有外寵一人﹐公主遣閹人執之﹐截其耳鼻﹐剝其陰皮漫駙馬面上﹐並截其發﹐令廳上判事﹐集僚吏共觀之。駙馬﹑公主一時皆被奏降﹐公主爲郡主﹐駙馬左遷也。唐開元二年﹐衡州五月頻有火災。其時人盡皆見物大如甕﹐亦如燈籠﹐所指之處﹐尋而火起。百姓咸謂之「火殃」。內官過武三思宅﹐三思曲意祗承﹐恣其所欲。裝束少年男子﹐衣以羅綺﹐出入行觴﹐馳驅不食﹐淫戲忘反﹐倡蕩不歸。爭稱三思之忠節﹐共譽三思之才賢。外受來婆之姦﹐內構逆韋之釁。周如意中﹐洛下有牛三足。漢發兵用銅虎符。及唐初﹐爲銀兔符﹐以兔子爲符瑞故也。

又以鯉魚爲符瑞﹐遂爲銅魚符以佩之。至僞周﹐武姓也﹐玄武﹐龜也﹐又以銅爲龜符。郴州﹐古桂陽郡也。有曹泰年八十五﹐偶少妻生子﹐名曰曾﹐日中無影焉﹐年七十方卒﹐親見其孫子具說。道士曹體一卽其從孫侄﹐云的不虛。故知邴吉驗影不虛也。

唐太宗之代有《祕記》﹐云唐三代之後﹐卽女主武王代有天下。太宗密召李淳風以詢其事﹐淳風對曰「臣據玄象推算﹐其兆已成。然其人已生在陛下宮內﹐從今不逾四十年﹐當有天下﹐誅殺唐氏子孫殆將殲盡。」帝曰「求而殺之如何「淳風曰「天之所命﹐不可廢也。王者不死﹐𨿽求恐不可得。且據占已長成﹐復在宮內﹐已是陛下眷屬。更四十年﹐又當衰老﹐老則仁慈﹐其於陛下子孫或不甚損。今若殺之﹐卽當復生﹐更四十年﹐亦堪禦天下矣。少壯嚴毒﹐殺之爲血仇﹐卽陛下子孫無遺類矣。」裴冕代裴鴻漸秉政﹐小吏以俸錢文簿白之。冕顧子弟﹐喜見於色﹐其嗜財若此。冕性本侈靡﹐好尙車服﹐名馬數百金鑄者十匹。每會客﹐滋味品數多有不知名者。

成都有丐者詐稱落泊衣冠﹐獘服襤褸﹐常巡成都市廛﹐見人卽展手希一文﹐云失墜文書﹐求官不遂。人皆哀之﹐爲其言語悲嘶﹐形容憔悴。居於早遷橋側。後有勢家於所居旁起園亭﹐欲廣其池館﹐遂彊買之。及辟其圭竇﹐則見兩間大屋皆滿貯散錢﹐計數千萬﹐鄰里莫有知者。成都人一槪呼求事官人爲「乞措大」。唐戶部郎侯味虛著《百官本艸》。題禦史曰「大熱﹐有毒。」又朱書云「大熱﹐有毒﹐主除邪佞﹐杜姦回﹐報冤滯﹐止淫濫﹐尢攻貪濁﹐無大小皆搏之。畿尉薄爲之﹐相畏還使﹐惡爆直﹐忌按權豪。出於雍洛州諸縣﹐其外州出者尢可用﹐日炙漧硬者爲良。服之長精神﹐減姿媚﹐久服令人冷峭。」盧夫人﹐房玄齡妻也。玄齡微時﹐病且死﹐諉曰「吾病革﹐君年少﹐不可寡居﹐善事後人。」盧泣﹐入幃中﹐剔一目示玄齡﹐明無他。會玄齡良愈﹐禮之終身。玉英﹐唐時符鳳妻也﹐尢姝美。鳳以罪徙儋州﹐至南海﹐爲獠賊所殺﹐脇玉英私之。對曰「一婦人不足以事眾男子﹐請推一長者。」賊然之﹐乃請更衣。有頃﹐盛服立於舟上﹐罵曰「受賊辱﹐不如死。」遂自沈於海。

朝野僉載﹝唐﹞張鷟著

目錄

卷一

卷二

卷三

卷四

卷五

卷六

卷一

貞觀年中﹐定州鼓城縣人魏全家富﹐母忽失明。問卜者王子貞﹐子貞爲卜之﹐曰「明年有人從東來靑衣者﹐三月一日來﹐療必愈。」至時﹐候見一人著靑紬襦﹐遂邀爲設飲食。其人曰「僕不解醫﹐但解作犁耳﹐爲主人作之。」持斧繞捨求犁轅﹐見桑曲枝臨井上﹐遂斫下。其母兩眼煥然見物。此曲桑蓋井之所致也。

周郎中裴珪妾趙氏﹐有美色﹐曾就張璟藏卜年命。藏曰「夫人目長而漫視。準相書﹐豬視者淫。婦人目有四白﹐五夫守宅。夫人終以姦廢﹐宜愼之。」趙笑而去。後果與人姦﹐沒入掖庭。

杜景佺﹐信都人也。本名元方﹐垂拱中﹐更爲景佺。剛直嚴正﹐進士擢第﹐後爲鸞臺侍郎﹑平章事。時內史李昭徳以剛直下獄﹐景佺廷諍其公淸正直。則天怒﹐以爲面欺﹐左授溱州刺史。初任溱州﹐會善筮者於路﹐言其當重入相﹐得三品﹐而不著紫袍。至是夏中服紫衫而終。

瀛州人安縣令張懷禮﹑滄州弓髙令晉行忠就蔡微遠卜。轉式訖﹐謂禮曰「公大親近﹐位至方伯。」謂忠曰「公得京官﹐今年祿盡﹐宜致仕可也。」二人皆應舉﹐懷禮授左補闕﹐後至和﹑復二州刺史。行忠授城門郎﹐至秋而卒。

開元二年﹐梁州道士梁虛州﹐以九宮推算張鷟云「五鬼加年﹐天罡臨命﹐一生之大厄。以《周易》筮之﹐遇《觀》之《渙》﹐主驚恐﹔後風行水上﹐事卽散。」安國觀道士李若虛﹐不告姓名﹐暗使推之。云「此人今年身在天牢﹐負大辟之罪乃可以免。不然病當死﹐無救法。」果被禦史李全交致其罪﹐敕令處盡。而刑部尙書李日知﹐左丞張廷圭﹑崔玄升﹐侍郎程行謀咸請之﹐乃免死﹐配流嶺南。二道士之言信有徵矣。

泉州有客盧元欽染大瘋﹐惟鼻根未倒。屬五月五日官取蚺蛇膽欲進﹐或言肉可治瘋﹐遂取一截蛇肉食之。三五日頓漸可﹐百日平復。又商州有人患大瘋﹐家人惡之﹐山中爲起茅舍。有烏蛇墜酒罌中﹐病人不知﹐飲酒漸差。罌底見蛇骨﹐方知其由也。

則天時﹐鳳閣侍郎周允元朝罷入閣。太平公主喚一醫人自光政門入﹐見一鬼撮允元頭﹐二鬼持棒隨其後﹐直入景運門。醫白公主﹐公主奏之。上令給使覘問﹐在閣無事。食訖還房﹐午後如廁﹐長參典怪其久私﹐往候之﹐允元踣面於廁上﹐目直視﹐不語﹐口中涎落。給使奏之﹐上問醫曰「此可得幾時「對曰「緩者三日﹐急者一日。」上與錦被覆之﹐並牀舁送宅﹐止夜半而卒。上自爲詩以悼之。

久視年中﹐襄州人楊元亮﹐年二十餘﹐於虔州汶山觀傭力。晝夢見天尊云「我堂捨破壞﹐汝爲我修造﹐遣汝能醫一切病。」寤而悅之﹐試療無不愈者。贛縣里正背有腫﹐大如拳﹐亮以刀之﹐數日平復。療病日獲十千﹐造天尊堂成﹐療病漸無效。

如意年中﹐洛州人趙玄景病卒五日而蘇。云見一僧與一木﹐長尺餘﹐教曰「人有病者﹐汝以此木拄之卽愈。」玄景得見機上尺﹐乃是僧所與者﹐試將療病﹐拄之立差﹐門庭每日數百人。禦史馬知己以其聚眾﹐追之禁左臺﹐病者滿於臺門。則天聞之﹐追入內﹐宮人病﹐拄之卽愈﹐放出任救病百姓。數月以後﹐得錢七百餘貫。後漸無驗﹐遂絕。

洛州有士人患應病﹐語卽喉中應之。以問善醫張文仲﹐經夜思之﹐乃得一法。卽取《本艸》令讀之﹐皆應﹔至其所畏者﹐卽不言。仲乃錄取藥﹐合和爲丸﹐服之應時而愈。一云問醫蘇澄云。郝公景於泰山采藥﹐經市過。有見鬼者﹐怪羣鬼見公景皆走避之。遂取藥和爲「殺鬼丸」﹐有病患者服之差。

定州人崔務墜馬折足﹐醫令取銅末和酒服之﹐遂痊平。及亡後十餘年攺葬﹐視其脛骨折處﹐有銅末束之。嶺南風俗﹐多爲毒藥。令奴食冶葛死﹐埋之土中。蕈生正當腹上﹐食之立死﹔手足額上生者﹐當日死﹔旁自外者﹐數日死﹔漸遠者﹐或一月﹐或兩月﹔全遠者﹐一年﹑二年﹑三年亦卽死。惟陳懷卿家藥能解之。或以塗馬鞭頭控上﹐拂著手卽毒﹐試著口卽死。

趙延禧云﹐遭惡蛇虺所螫處﹐貼之艾炷﹐當上炙之立差﹐不然卽死。凡蛇嚙﹐卽當嚙處灸之﹐引去毒气卽止。冶葛食之立死。有冶葛處卽有白藤花﹐能解冶葛毒。鴆鳥食水之處卽有犀牛﹐不濯角﹐其水物食之必死﹐爲鴆食蛇之故。醫書言﹐虎中藥箭食淸泥﹔野豬中藥箭豗薺苨而食﹔雉被鷹傷﹐以地黃葉帖之。又礬石可以害鼠﹐張鷟曾試之﹐鼠中毒如醉﹐亦不識人﹐猶知取泥汁飲之﹐須臾平復。鳥獸虫物猶知解毒﹐何況人乎被蠶嚙者﹐以甲虫末傅之﹔被馬咬者﹐以燒鞭鞘灰塗之。蓋取其相服也。蜘蛛嚙者﹐雄黃末傅之。筋斷須續者﹐取旋復根絞取汁﹐以筋相對﹐以汁塗而封之﹐卽相續如故。蜀兒奴逃走多刻筋﹐以此續之﹐百不失一。

永徽中有崔爽者﹐每食生魚三斗乃足。於後饑﹐作鱠未成﹐爽忍饑不禁﹐遂吐一物﹐狀如蝦蟆。自此之後﹐不復能食鱠矣。國子司業﹑知制誥崔融病百餘日﹐腹中虫蝕極痛﹐不可忍。有一物如守宮從下部出﹐須臾而卒。

後魏孝文帝定四姓﹐隴西季氏大姓﹐恐不入﹐星夜乘鳴駝﹐倍程至洛。時四姓已定訖﹐故至今謂之「駝李「焉。張文成曰﹕幹封以前選人﹐每年不越數千﹔垂拱以後﹐每歲常至五萬。人不加眾﹐選人益繁者﹐蓋有由矣。嘗試論之﹐祗如明經﹑進士﹑十周﹑三衛﹑勛散﹑雜色﹑國官﹑直司﹐妙簡實材﹐堪入流者十分不過一二。選司考練﹐總是假手冒名﹐勢家囑請。手不把筆﹐卽送東司﹔眼不識文﹐被舉南館。正員不足﹐權補試﹑攝﹑檢校之官。賄貨縱橫﹐髒污狼藉。流外行署﹐錢多卽畱﹐或帖司助曹﹐或員外行案。更有挽郎﹑輦腳﹑營田﹑當屯﹐無尺寸工夫﹐並優與處分。皆不事學問﹐惟求財賄。是以選人冗冗﹐甚於羊羣﹐吏部喧喧﹐多於蟻聚。若銓實用﹐百無一人。積薪化薪﹐所從來遠矣。鄭愔爲吏部侍郎掌選﹐髒污狼藉。引銓有選人系百錢於靴帶上﹐愔問其故﹐答曰「當今之選﹐非錢不行。」愔默而不言。時崔湜亦爲吏部侍郎掌選﹐有銓人引過﹐分疏云「某能翹關負米。」湜曰「君壯﹐何不兵部選「答曰「外邊人皆云『崔侍郎下﹐有气力者卽存。』」

景龍中﹐斜封得官者二百人﹐從屠販而踐髙位。景云踐祚﹐尙書宋璟﹑禦史大夫畢構奏停斜封人官。璟﹑構出﹐後見鬼人彭卿受斜封人賄賂﹐奏云見孝和﹐怒曰「我與人官﹐何因奪卻。」於是斜封皆復舊職。僞周革命之際﹐十道使人天下選殘明經﹑進士及下村教童蒙博士﹐皆被搜揚﹐不曾試練﹐並與美職。塵黷士人之品﹐誘悅愚夫之心﹐庸才者得官以爲榮﹐有才者得官以爲辱。昔趙王倫之篡也﹐天下孝廉﹑秀才﹑茂異﹐並不簡試﹐雷同與官﹐市道屠沽﹑亡命不軌﹐皆封侯略盡。太府之銅不供鑄印﹐至有白版侯者。朝會之服﹐貂者大半﹐故謠云「貂不足﹐狗尾續」。小人多幸﹐君子恥之。無道之朝﹐一何連類也﹐惜哉﹗

天后中﹐契丹李盡忠﹑孫萬榮之破營府也﹐以地牢囚漢俘數百人。聞麻仁節等諸軍欲至﹐乃令守囚等紿之曰「家口饑寒﹐不能存活。求待國家兵到﹐吾等卽降。「其囚日別與一頓粥﹐引出安慰曰「吾此無飲食養汝﹐又不忍殺汝﹐總放歸若何「眾皆拜伏乞命﹐乃紿放去。至幽州﹐具說饑凍逗𨖻。兵士聞之﹐爭欲先入。至黃獐峪﹐賊又令老者投官軍﹐送遺老牛瘦馬於道側。仁節等三軍棄步卒﹐將馬先爭入﹐賊設伏橫截﹐軍將被索繒之﹐生擒節等﹐死者塡山谷﹐罕有一遺。

景龍四年﹐洛州淩空觀失火﹐萬物並盡﹐惟有一眞人巋然獨存﹐乃泥塑爲之。後攺爲聖眞觀。西京朝堂北頭有大槐樹﹐隋曰唐興村門首。文皇帝移長安城﹐將作大匠髙熲常坐此樹下檢校。後栽樹行不正﹐欲去之﹐帝曰「髙熲坐此樹下﹐不須殺之。」至今先天百三十年﹐其樹尙在﹐柯葉森竦﹐株根盤礡﹐與諸樹不同。承天門正當唐興村門首﹐今唐家居焉。

永徽年以後﹐人唱《桑條歌》云「桑條﹛艸弔﹜﹐女韋也樂。」至神龍年中﹐逆韋應之。諂佞者鄭愔作《桑條樂詞》十餘首進之﹐逆韋大喜﹐擢之爲吏部侍郎﹐賞縑百匹。龍朔以來﹐人唱歌名《突厥鹽》。後周聖歷年中﹐差閻知微和匈奴﹐授三品春官尙書﹐送武延秀娶成默啜女﹐送金銀器物﹑錦彩衣裳以爲禮聘﹐不可勝紀。突厥翻動﹐漢使並沒﹐立知微爲可汗﹐《突厥鹽》之應。調露中﹐大帝欲封中嶽﹐屬突厥叛而止。後又欲封﹐土番入寇﹐遂停。至永淳年﹐又駕幸嵩嶽﹐謠曰「嵩山凡幾層﹐不畏登不得﹐只畏不得登。三度徵兵馬﹐傍道打騰騰。」嶽下遘疾﹐不愈﹐回至宮而崩。永淳之後﹐天下皆唱「楊柳﹐楊柳﹐漫頭駝」。後徐敬業犯事﹐出柳州司馬﹐遂作僞敕﹐自授揚州司馬﹐殺長史陳敬之﹐據江淮反。使李孝逸討之﹐斬業首﹐驛馬駝入洛。」楊柳﹐楊柳﹐漫頭駝」﹐此其應也。周如意年中以來﹐始唱《黃獐歌》﹐其詞曰「黃獐﹐黃獐﹐艸裏藏﹐彎弓射你傷。「俄而契丹反叛﹐殺都督趙文翽﹐營府陷沒。差總管曹仁師﹑張玄遇﹑麻仁節﹑王孝傑﹐前後百萬眾﹐被賊敗於黃獐谷﹐諸軍並沒﹐罔有孓遺。《黃獐》之歌﹐斯爲驗矣。周垂拱已來﹐《苾拿兒歌》詞皆是邪曲。後張易之小名苾拿。

景龍年﹐安樂公主於洛州道光坊造安樂寺﹐用錢數百萬。

童謠曰「可憐安樂寺﹐了了樹頭懸。」後誅逆韋﹐並殺安樂﹐斬首懸於竿上﹐攺爲悖逆庶人。神龍以後﹐謠曰「山南烏鵲窠﹐山北金駱駝。鐮柯不鑿孔﹐斧子不施柯。」此突厥彊盛﹐百姓不得斫桑養蠶﹑種禾刈谷之應也。景龍中﹐謠曰「可憐聖善寺﹐身著綠毛衣。牽來河裏飲﹐踏殺鯉魚兒。」至景雲中﹐譙王從均州入都作亂﹐敗走﹐投洛川而死。景雲中﹐謠曰「一條麻綫挽天樞﹐絕去也。」神武卽位﹐敕令推倒天樞﹐收銅並入尙方﹐此其應兆。景龍中﹐謠曰「黃柏犢子挽蚓斷﹐兩腳踏地鞋﹤麻需﹥斷。

」六月﹐平王誅逆韋﹐欲作亂。鞋﹤麻需﹥斷者﹐事不成。阿韋是「黃犢「之後也。明堂主簿駱賓王《帝京篇》曰「倏忽搏風生羽翼﹐須臾失浪委泥沙。」賓王后與敬業興兵揚州﹐大敗﹐投江而死﹐此其讖也。麟徳已來﹐百姓飲酒唱歌﹐曲終而不盡者號爲「族鹽」。

後閻知微從突闕領賊破趙﹑定。後知微來﹐則天大怒﹐磔於西市。命百官射之﹐河內王武懿宗去七步﹐射三發﹐皆不中﹐其怯懦也如此。知微身上箭如猥毛﹐銼其骨肉﹐夷其九族﹐疏親及不相識者皆斬之。小兒年七八歲﹐驅抱向西市﹐百姓哀之﹐擲餅果與者﹐相爭奪以爲戲笑。監刑禦史不忍害﹐奏捨之。其「族鹽「之言﹐於斯應也。趙公長孫無忌以烏羊毛爲渾脫氈帽﹐天下慕之﹐其帽爲「趙公渾脫」。後坐事長流嶺南﹐「渾脫「之言﹐於是效焉。魏王爲巾子向前踣﹐天下欣欣慕之﹐名爲「魏王踣。」後坐死。至孝和時﹐陸頌亦爲巾子同此樣﹐時人又名爲「陸頌踣」。未一年而陸頌殞。永徽後﹐天下唱《武媚娘歌》﹐後立武氏爲皇后。大帝崩﹐則天臨朝﹐攺號大周。二十餘年﹐武后彊盛﹐武三王梁﹑魏﹑定等並開府﹐自余郡王十餘人﹐幾遷鼎矣。咸亨以後﹐人皆云「莫浪語﹐阿婆嗔﹐三叔聞時笑殺人。」後果則天卽位﹐至孝和嗣之。阿婆者﹐則天也﹔三叔者﹐孝和爲第三也。魏僕射子名叔麟﹐讖者曰「『叔麟』﹐反語『身戮』也。」後果被羅織而誅。梁王武三思﹐唐神龍初攺封徳靖王。讖者言「徳靖﹐『鼎賊』也。」果有窺鼎之志﹐被鄭克等斬之。天后時﹐謠言曰「張公喫酒李公醉。」張公者﹐斥易之兄弟也﹔李公者﹐言李氏大盛也。孫佺爲幽州都督﹐五月北徵。時軍師李處郁諫﹕「五月南方火﹐北方水﹐火入水必滅。」佺不從﹐果沒八萬人。昔竇建徳救王世充於牛口谷﹐時謂「竇入牛口﹐豈有還期」。果被秦王所擒。其孫佺之北也﹐處郁曰「飧若入咽﹐百無一全。」

山東人謂溫飯爲飧﹝音孫﹞﹐幽州以北並爲燕地﹐故云。

龍朔年已來﹐百姓飲酒作令云「子母相去離﹐連臺拗倒。

」子母者﹐盞與盤也﹔連臺者﹐連盤拗倒盞也。及天后永昌中﹐羅織事起﹐有宿衛十餘人於淸化坊飲﹐爲此令。此席人進狀告之﹐十人皆棄市。自後廬陵徙均州﹐則子母相去離也﹔連臺拗倒者﹐則天被廢﹐諸武遷放之兆。神武皇帝七月卽位﹐東都白馬寺鐵像頭無故自落於殿門外。

自後捉搦僧尼嚴急﹐令拜父母等﹐未成者並停革﹐後出者科決﹐還俗者十八九焉。

開元五年春﹐司天奏﹕「玄象有眚見﹐其災甚重。」玄宗震驚﹐問曰「何祥「對曰「當有名士三十人同日冤死﹐今新及第進士正應其數。」其年及第李蒙者﹐貴主家婿﹐上不言其事﹐密戒主曰「每有大遊宴﹐汝愛婿可閉畱其家。」主居昭國裏﹐時大合樂﹐音曲遠暢﹐曲江漲水﹐聯舟數艘﹐進士畢集。蒙聞﹐乃逾垣奔走﹐羣眾愜望。才登舟﹐移就水中﹐畫舸平沈﹐聲妓﹑篙工不知紀極﹐三十進士無一生者。

夏侯處信爲荊州長史﹐有賓過之﹐處信命僕作食。僕附耳語曰「溲幾許面「信曰「兩人二升卽可矣。」僕入﹐久不出﹐賓以事告去。信遽呼僕﹐僕曰「已溲訖。「信鳴指曰「大異事。」良久乃曰「可總燔作餅﹐吾公退食之。」信又嘗以一小瓶貯醯一升自食﹐家人不沾餘瀝。僕云「醋盡。」信取瓶合於掌上﹐餘數滴﹐因以口吸之。凡市易﹐必經手乃授直。識者鄙之。廣州錄事參軍柳慶獨居一室﹐器用食物並致臥內。奴有私取鹽一撮者﹐慶鞭之見血。夏侯彪夏月食飲﹐生虫在下﹐未曾瀝口。嘗送客出門﹐奴盜食臠肉。彪還覺之﹐大怒﹐乃捉蠅與食﹐令嘔出之。鄭仁凱爲密州刺史﹐有小奴告以履穿﹐凱曰「阿翁爲汝經營鞋。」有頃﹐門夫著鞋者至﹐凱廳前樹上有窠。﹐啄木也。遣門夫上樹取其子。門夫脫鞋而緣之﹐凱令奴著鞋而去﹐門夫竟至徒跣。凱有徳色。

安南都護鄧佑﹐韻州人﹐家巨富﹐奴婢千人。恆課口腹自供﹐未曾設客。孫子將一鴨私用﹐佑以擅破家資﹐鞭二十。韋莊頗讀書﹐數米而炊﹐秤薪而爨﹐炙少一臠而覺之。一子八歲而卒﹐妻斂以時服﹐莊剝取﹐以故席裹屍﹐殯訖﹐擎其席而歸。其憶念也﹐嗚咽不自勝﹐惟慳吝耳。懷州錄事參軍路敬潛遭綦連輝事﹐於新開推鞫﹐免死配流。

後訴雪﹐授睦州遂安縣令。前邑宰皆卒於官﹐潛欲不赴。其妻曰「君若合死﹐新開之難早已無身﹐今得縣令﹐豈非命乎「遂至州﹐去縣水路數百里上﹐寢堂兩間有三殯坑﹐皆埋舊縣令﹐潛命坊夫塡之。有梟鳴於屏風﹐又鳴於承塵上﹐並不以爲事。每與妻對食﹐有鼠數十頭﹐或黃或白﹐或靑或黑﹐以杖驅之﹐則抱杖而叫。自余妖怪﹐不可具言。至四考滿﹐一無所失﹐選授衛令﹐除衛州司馬。入爲郎中﹐位至中書舍人。

周甘子布博學有才﹐年十七爲左衛長史﹐不入五品。登封年病﹐以驢輿彊至嶽下﹐天恩加兩階﹐合入五品﹐竟不能起。鄰里親戚來賀﹐衣冠不得﹐遂以緋袍覆其上﹐帖然而終。

太常卿盧崇道坐女婿中書令崔湜反﹐羽林郎將張仙坐與薛介然口陳欲反之狀﹐俱流嶺南。經年﹐無日不悲號﹐兩目皆腫﹐不勝淒楚﹐遂並逃歸。崇道至都宅藏隱﹐爲男娶崔氏女未成﹐有內給使來取充貴人﹐崇道乃賂給使﹐別取一崔家女去入內。事敗﹐給使具承﹐掩崇道﹐並男三人亦被糾捉﹐敕杖各決一百﹐俱至喪命。靑州刺史劉仁軌知海運﹐失船極多﹐除名爲民﹐遂遼東效力。遇病臥平壤城下﹐褰幕看兵士攻城。有一卒直來前頭背坐﹐叱之不去﹐仍惡罵曰「你欲看﹐我亦欲看﹐何預汝事「不肯去。須臾城頭放箭﹐正中心而死。微此兵﹐仁軌幾爲流矢所中。任之選與張說同時應舉。後說爲中書令﹐之選竟不及第。

來謁張公﹐公遺絹一束﹐以充糧用。之選將歸﹐至捨不經一兩日﹐疾大作﹐將絹市藥﹐絹盡疾自損。非但此度﹐余處亦然﹐何薄命之甚也﹗

杭州刺史裴有敞疾甚﹐令錢塘縣主簿夏榮看之。榮曰「使君百無一慮﹐夫人早須崇福以禳之。」崔夫人曰「禳須何物「榮曰「使君娶二姬以壓之﹐出三年則危過矣。」夫人怒曰「此獠狂語﹐兒在身無病。」榮退曰「夫人不信﹐榮不敢言。使君命合有三婦﹐若不更娶﹐於夫人不祥。」夫人曰「乍可死﹐此事不相當也。「其年夫人暴亡﹐敞更娶二姬﹐榮言信矣。平王誅逆韋﹐崔日用將兵杜曲﹐誅諸韋略盡﹐繃子中嬰孩亦楻殺之。諸杜濫及者非一。浮休子曰「此逆韋之罪﹐疏族何辜﹗亦如冉閔殺胡﹐髙鼻者橫死﹔董卓誅閹人﹐無須者枉戮。死生命也。」

逆韋之變﹐吏部尙書張嘉福河北道存撫使﹐至懷州武涉驛﹐有敕所至處斬之。尋有敕矜放﹐使人馬上昏睡﹐遲行一驛﹐比至﹐已斬訖。命非天乎﹐天非命乎﹗沈君亮見冥道事﹐上元年中﹐吏部員外張仁禕延生問曰「明公看禕何當遷「亮曰「臺郎坐不暖席﹐何慮不遷。」俄而禕如廁﹐亮謂諸人曰「張員外總十餘日活﹐何暇憂官職乎「後七日而禕卒。虔州司士劉知元攝判司倉﹐大甫時﹐司馬楊舜臣謂之曰「買肉必須含胎﹐肥脆可食﹐余瘦不堪。」知元乃揀取懷孕牛犢及豬羊驢等殺之﹐其胎仍動﹐良久乃絕。無何﹐舜臣一奴無病而死﹐心上仍暖﹐七日而蘇。云見一水犢白額﹐並子隨之﹐見王訴云「懷胎五个月﹐扛殺母子。」須臾又見豬羊驢等皆領子來訴﹐見劉司士答款﹐引楊司馬處分如此。居三日而知元卒亡﹐又五日而舜臣死。率更令張文成﹐梟晨鳴於庭樹﹐其妻以爲不祥﹐連唾之。

文成云「急灑掃﹐吾當攺官。」言未畢﹐賀客已在門矣。又一說﹐文成景云二年爲鴻臚寺丞﹐帽帶及綠袍並被鼠嚙。有神靈遞相誣告﹐京師及郡縣被誅戮者數千餘家﹐蜀王秀皆坐之。隋室旣亡﹐其事亦寢矣。

儀鳳年中﹐有長星半天﹐出東方﹐三十餘日乃滅。自是土番叛﹐匈奴反﹐徐敬業亂﹐白鐵余作逆﹐博﹑豫騷動﹐忠﹑萬彊梁﹐契丹翻營府﹐突厥破趙﹑定﹐麻仁節﹑張玄遇﹑王孝傑等皆沒百萬眾。三十餘年﹐兵革不息。調露之後﹐有鳥大如鳩﹐色如烏鵲﹐飛若風聲﹐千萬爲隊﹐時人謂之「鵽雀」﹐亦名突厥雀﹐若來突厥必至﹐後至無差。天授中﹐則天好攺新字﹐又多忌諱。有幽州人尋如意上封云「國字中『或』﹐或亂天象﹐請�中安『武』以鎭之。」則天大喜﹐下制卽依。月餘有上封者云「『武』退在�中﹐與囚字無異﹐不祥之甚。」則天愕然﹐遽追制﹐攺令中爲「八方」字。後孝和卽位﹐果幽則天於上陽宮。

長安二年九月一日﹐太陽蝕盡﹐默啜賊到並州。至十五日夜﹐月蝕盡﹐賊並退盡。俗諺曰「棗子塞鼻孔﹐懸樓閣卻種。」又云「蟬鳴蛁尞喚﹐黍種糕糜斷。」又諺云「春雨甲子﹐赤地千里。夏雨甲子﹐乘船入市。秋雨甲子﹐禾頭生耳。冬雨甲子﹐鵲巢下地。」其年大水。

長安四年十月﹐陰﹐雨雪﹐一百餘日不見星。正月﹐誅張易之﹑昌宗等﹐則天廢。幽州都督孫佺之人賊也﹐薛訥與之書曰「季月不可入賊﹐大凶也。」佺曰「六月宣王北伐﹐訥何所知。有敢言兵出不復者斬。」出軍之日﹐有白虹垂頭於軍門。其夜﹐大星落於營內﹐兵將無敢言者。軍行後﹐幽州界內鴉烏鴟鳶等並失﹐皆隨軍去。經二旬而軍沒﹐烏鳶食其肉焉。

延和初七日﹐太白晝見經天。其月﹐太上皇遜帝位﹐此易主之應也。至八月九日﹐太白仍晝見﹐攺元先天。至二月七日﹐太上皇廢﹐誅中書令蕭至忠﹑侍中岑羲﹔流崔湜﹐尋誅之。開元二年五月二十九日夜﹐大流星如甕﹐或如盆大者貫北斗﹐並西北小者隨之。無數天星盡搖﹐至曉乃止。七月﹐襄王崩﹐謚殤帝。十月﹐土番人隴右﹐掠羊馬﹐殺傷無數。其年六月﹐大風拔樹發屋﹐長安街中樹連根出者十七八。長安城初建﹐隋將作大匠髙熲所植槐樹殆三百餘年﹐至是拔出。終南山竹開花結子﹐綿亙山谷﹐大小如麥。其歲大饑﹐其竹並枯死。嶺南亦然﹐人取而食之。醴泉雨面如米顆﹐人可食之。後漢襄楷云「國中竹柏枯者﹐不出三年主當之。」人家竹結實枯死者﹐家長當之。終南竹花枯死者﹐開元四年而太上皇崩。

開元五年﹐洪﹑潭二州復有火災﹐晝日人見火精赤燉燉﹐所詣卽火起。東晉時﹐王弘爲吳郡太守﹐亦有此災。弘撻部人﹐將爲不愼﹐後坐廳事﹐見一物赤如信幡﹐飛向人家捨上﹐俄而火起﹐方知變不復由人﹐遭爇人家遂免笞罰。開元八年﹐契丹叛﹐關中兵救營府﹐至澠池缺門﹐營於谷水側。夜半水漲﹐漂二萬餘人﹐惟行网夜樗蒲不睡﹐據髙獲免﹐村店並沒盡。上陽宮中水溢﹐宮人死者十七八。其年﹐京興道坊一夜陷爲池﹐沒五百家。初﹐鄧州三鴉口見二小兒以水相潑﹐須臾有大蛇十圍已上﹐張口向天。人或有斫射者﹐俄而雲雨晦冥﹐雨水漂二百家﹐小兒及蛇不知所在。洛陽縣令宋之遜﹐性好唱歌﹐出爲連州參軍。刺史陳希古者﹐庸人也﹐令之遜教婢歌。每日端笏立於庭中﹐呦呦而唱﹐其婢隔窗從而和之﹐聞者無不大笑。

卷二

北齊南陽王入朝﹐上問何以爲樂﹐王曰「致蠍最樂」。遂收蠍﹐一宿得五斗﹐置大浴斛中。令一人脫衣而入﹐被蠍螫死﹐宛轉號叫﹐苦痛不可言﹐食頃而死。帝與王看之。隋末荒亂﹐狂賊朱粲起於襄﹑鄧間。歲饑﹐米斛萬錢﹐亦無得處﹐人民相食。粲乃驅男女小大仰一大銅鐘﹐可二百石﹐煮人肉以餵賊。生靈殲於此矣。

周恩州刺史陳承親﹐嶺南大首領也﹐專使子弟兵劫江。有一縣令從安南來﹐承親憑買二婢﹐令有難色。承親每日重設邀屈﹐甚殷勤。送別江亭﹐卽遣子弟兵尋復劫殺﹐盡取財物。將其妻及女至州﹐妻叩頭求作婢﹐不許﹐亦縊殺之。取其女。前後官人家過親﹐禮遇厚者﹐必隨後劫殺﹐無人得免。

周杭州臨安尉薛震好食人肉。有債主及奴詣臨安﹐於客捨遂飲之醉﹐殺而臠之﹐以水銀和煎﹐並骨銷盡。後又欲食其婦﹐婦覺而遁之。縣令詰﹐具得其情﹐申州﹐錄事奏﹐奉敕杖一百而死。周嶺南首領陳元光設客﹐令一袍褲行酒。光怒﹐令拽出﹐遂殺之。須臾爛煮以食客﹐後呈其二手﹐客懼﹐攫喉而吐。

周瀛州刺史獨孤莊酷虐﹐有賊問不承﹐莊引前曰「若健兒﹐一一具吐放汝。」遂還巾帶﹐賊並吐之。諸官以爲必放﹐頃莊曰「將我作具來。」乃一鐵鉤長丈餘﹐甚銛利﹐以繩掛於樹間﹐謂賊曰「汝不聞『健兒鉤下死』﹖」令以胲鉤之﹐遣壯士制其繩﹐則鉤出於腦矣。謂司法曰「此法何似﹖」答曰「弔民伐罪﹐深得其宜。」莊大笑。後莊左降施州刺史﹐染病﹐惟憶人肉。部下有奴婢死者﹐遣人割肋下肉食之。歲餘卒。

周推事使索元禮﹐時人號爲「索使」。訊囚作鐵籠頭﹐冪﹝原注﹕呼角反﹞其頭﹐仍如楔焉﹐多至腦裂髓出。又爲「鳳曬翅「﹑「獼猴鉆火「等。以椽關手足而轉之﹐並斫骨至碎。又懸囚於梁下﹐以石縋頭。其酷法如此。元禮故胡人﹐薛師之假父﹐後坐贓賄﹐流死嶺南。

周來俊臣羅織人罪﹐皆先進狀﹐敕依奏﹐卽籍沒。徐有功出死囚﹐亦先進狀﹐某人罪合免﹐敕依﹐然後斷雪。有功好出罪﹐皆先奉進止﹐非是自專。張湯探人主之情﹐蓋爲此也。羽林將軍常元楷﹐三代告密得官。男彥瑋告劉誠之破家﹐彥瑋處侍禦。先天二年七月三日﹐楷以反逆誅﹐家口配流。可謂「積惡之家殃有餘「也。

周補闕喬知之有婢碧玉﹐姝艷能歌舞﹐有文華﹐知之時幸﹐爲之不婚。僞魏王武承嗣暫借教姬人妝梳﹐納之﹐更不放還知之。知之作《綠珠怨》以寄之﹐其詞曰「石家金穀重新聲﹐明珠十斛買娉婷。此日可憐偏自許﹐此時歌舞得人情。君家閨閣不曾觀﹐好將歌舞借人看。意气雄豪非分理﹐驕矜勢力橫相干。辭君去君終不忍﹐徒勞掩袂傷鉛粉。百年離恨在髙樓﹐一代容顏爲君盡。碧玉讀詩﹐飲淚不食﹐三日﹐投井而死。承嗣撩出屍﹐於裙帶上得詩﹐大怒﹐乃諷羅織人告之。遂斬知之於南市﹐破家籍沒。

周張易之爲控鶴監﹐弟昌宗爲祕書監﹐昌儀爲洛陽令﹐競爲豪侈。易之爲大鐵籠﹐置鵝鴨於其內﹐當中取起炭火﹐銅盆貯五味汁﹐鵝鴨繞火走﹐渴卽飲汁﹐火炙痛卽回﹐表裏皆熟﹐毛落盡﹐肉赤烘烘乃死。昌宗活攔驢於小室內﹐起炭火﹐置五味汁如前法。昌儀取鐵橛釘入地﹐縛狗四足於橛上﹐放鷹鷂活按其肉食﹐肉盡而狗未死﹐號叫酸楚﹐不復可聽。易之曾過昌儀﹐憶馬腸﹐取從騎破脇取腸﹐良久乃死。後誅易之﹑昌宗等﹐百姓臠割其肉﹐肥白如豬肪﹐煎炙而食。昌儀打雙腳折﹐抉取心肝而後死﹐斬其首送都。諺云「走馬報」。

周秋官侍郎周興推劾殘忍﹐法外苦楚﹐無所不爲﹐時人號「牛頭阿婆」﹐百姓怨謗。興乃榜門判曰「被告之人﹐問皆稱枉。斬決之後﹐咸悉無言。」

周侍禦史侯思止﹐醴泉賣餅食人也﹐羅告準例酬五品。於上前索禦史﹐上曰「卿不識字。」對曰「獬豸豈識字但爲國觸罪人而已。」遂授之。凡推勘﹐殺戮甚眾﹐更無餘語﹐但謂囚徒曰「不用你書言筆語﹐但還我白司馬。若不肯來俊﹐卽與你孟靑。」橫遭苦楚非命者﹐不可勝數。白司馬者﹐北邙山白司馬阪也﹔來俊者﹐中丞來俊臣也﹔孟靑者﹐將軍孟靑棒也。後坐私蓄錦﹐朝堂決殺之。

周明堂尉吉頊夜與監察禦史王助同宿﹐王助以親故﹐爲說綦連耀男大覺﹑小覺云「應兩角麒麟也。耀字光翟﹐言光宅天下也。」頊明日錄狀付來俊臣﹐敕差河內王懿宗推﹐誅王助等四十一人﹐皆破家。後俊臣犯事﹐司刑斷死﹐進狀三日不出﹐朝野怪之。上入苑﹐吉頊攏馬﹐上問在外有何事意﹐頊奏曰「臣幸預控鶴﹐爲陛下耳目﹐在外惟怪來俊臣狀不出。」上曰「俊臣於國有功﹐朕思之耳。」頊奏曰「於安遠告虺貞反﹐其事並驗﹐今貞爲成州司馬。俊臣聚結不逞﹐誣遘賢良﹐贓賄如山﹐冤魂滿路﹐國之賊也﹐何足惜哉﹗」上令狀出﹐誅俊臣於西市。敕追於安遠還﹐除尙食奉禦﹐頊有力焉。除頊中丞﹐賜緋。頊理綦連耀事﹐以爲己功﹐授天官侍郎﹑平章事。與河內王競﹐出爲溫州司馬﹐卒。

成王千里使嶺南﹐取大蛇八九尺﹐以繩縛口﹐橫於門限之下。州縣參謁者﹐呼令入門﹐但知直視﹐無復瞻仰﹐踏蛇而驚﹐惶懼僵僕﹐被蛇繞數匝。良久解之﹐以爲戲笑。又取龜及鱉﹐令人脫衣﹐縱龜等嚙其體﹐終不肯放﹐死而後已。其人酸痛號呼﹐不可復言。王與姬妾共看﹐以爲玩樂。然後以竹刺龜等口﹐遂嚙竹而放人﹔艾灸鱉背﹐灸痛而放口。人被試者皆失魂至死﹐不平復矣。朔方總管張仁亶好殺。時有突厥投化﹐亶乃作檄文罵默啜﹐言詞甚不遜。書其腹背﹐鑿其肌膚﹐涅之以墨﹐炙之以火﹐不勝楚痛﹐日夜作虫鳥鳴。然後送與默啜﹐識字者宣訖﹐臠而殺之。匈奴怨望﹐不敢降。

殿中侍禦史王旭﹐括宅中別宅女婦風聲色目﹐有稍不承者﹐以繩勒其陰﹐令壯士彈竹擊之﹐酸痛不可忍。倒懸一女婦﹐以石縋其發﹐遣證與長安尉房恆姦﹐經三日不承。女婦曰「侍禦如此﹐若毒兒死﹐必訴於冥司﹔若配入宮﹐必申於主上。終不相放。」旭慚懼﹐乃捨之。

監察禦史李嵩﹑李全交﹐殿中王旭﹐京師號爲「三豹」。

嵩爲赤黧豹﹐交爲白額豹﹐旭爲黑豹。皆狼戾不軌﹐鴆毒無儀﹐體性狂疏﹐精神慘刻。每訊囚﹐必鋪棘臥體﹐削竹簽指﹐方梁壓踝﹐碎瓦搘膝﹐遣仙人獻果﹑玉女登梯﹑犢子懸駒﹑驢兒拔橛﹑鳳凰曬翅﹑獼猴鉆火﹑上麥索﹑下闌單﹐人不聊生﹐囚皆乞死。肆情鍛煉﹐證是爲非﹐任意指麾﹐傅空爲實。周公﹑孔子﹐請伏殺人﹔伯夷﹑叔齊﹐求其劫罪。訊劾幹塹﹐水必有期﹔推鞫濕泥﹐塵非不久。來俊臣乞爲弟子﹐索元禮求作門生。被追者皆相謂曰「牽牛付虎﹐未有出期﹔縛鼠與貓﹐終無脫日。妻子永別﹐友朋長辭。「京中人相要﹐作咒曰「若違心負教﹐橫遭三豹。」其毒害也如此。京兆人髙麗家貧﹐於禦史臺替勛官遞送文牒。其時令史作僞帖﹐付髙麗追人﹐擬嚇錢。事敗﹐令史逃走﹐追討不獲。禦史張孝嵩捉髙麗拷﹐膝骨落地﹐兩腳俱攣﹐抑遣代令史承僞。準法斷死訖﹐大理卿狀上﹕故事﹐準《名例律》﹐篤疾不合加刑。孝嵩勃然作色曰「腳攣何廢造僞。」命兩人舁上市﹐斬之。

周黔府都督謝佑凶險忍毒。則天朝﹐徙曹王於黔中﹐佑嚇云「則天賜自盡」﹐佑親奉進止﹐更無別敕。王怖而縊死。後佑於平閣上臥﹐婢妾十餘人同宿﹐夜不覺刺客截佑首去。後曹王破家﹐簿錄事得佑頭﹐漆之題「謝佑「字﹐以爲穢器。方知王子令刺客殺之。周默啜之陷恆﹑定州﹐和親使楊齊莊敕授三品﹐入匈奴﹐遂沒賊。將至趙州﹐褒公段瓚同沒﹐喚莊共出走。莊懼﹐不敢發﹐瓚遂先歸。則天賞之﹐復舊任。齊莊尋至﹐敕付河內王懿宗鞫問。莊曰「昔有人相莊﹐位至三品﹐有刀箭厄。莊走出被趕﹐斫射不死﹐走得脫來﹐願王哀之。」懿宗性酷毒﹐奏莊初懷猶豫﹐請殺之﹐敕依。引至天津橋南﹐於衛士鋪鼓格上縛磔手足。令段瓚先射﹐三發皆不中﹔又段瑾射之﹐中。又令諸司百官射﹐箭如蝟毛﹐仍气殜々然微動。卽以刀當心直下﹐破至陰﹐割取心擲地﹐仍趌趌跳數十回。懿宗忍毒如此。

楊務廉﹐孝和時造長寧﹑安樂宅倉庫成﹐特授將作大匠﹐坐贓數千萬免官。又上章奏聞陜州三門﹐鑿山燒石﹐巖側施棧道牽船。河流湍急﹐所顧夫並未與價直﹐苟牽繩一斷﹐棧梁一絕﹐則撲殺數十人。取顧夫錢糴米充數﹐卽注夫逃走﹐下本貫禁父母兄弟妻子。牽船皆令系二釽於胸背﹐落棧著石﹐百無一存﹐滿路悲號﹐聲動山谷。皆稱楊務廉「人妖「也﹐天生此妖以破殘百姓。監察禦史李全交素以羅織酷虐爲業﹐臺中號爲「人頭羅剎」﹐殿中王旭號爲「鬼面夜叉」。訊囚引枷柄向前﹐名爲「驢駒拔橛「﹔縛枷頭著樹﹐名曰「犢子懸車「﹔兩手捧枷﹐累磚於上﹐號爲「仙人獻果「﹔立髙木之上﹐枷柄向後拗之﹐名「玉女登梯」。考柳州典廖福﹑司門令史張性﹐並求神狐魅﹐皆遣喚鶴作鳳﹐證蛇成龍也。

陳懷卿﹐嶺南人也﹐養鴨百餘頭。後於鴨欄中除糞﹐糞中有光龠々然。以盆水沙汰之﹐得金十兩。乃覘所食處﹐於捨後山足下﹐因鑿有麩金﹐銷得數十斤﹐時人莫知。卿遂巨富﹐仕至梧州刺史。

周長安年初﹐前遂州長江縣丞夏文榮﹐時人以爲判冥事。

張鷟時爲禦史﹐出爲處州司倉﹐替歸﹐往問焉。榮以杖畫地﹐作「柳「字﹐曰「君當爲此州。」至後半年﹐除柳州司戶﹐後攺徳州平昌令。榮刻時日﹐晷漏無差。又蘇州嘉興令楊廷玉﹐則天之表侄也﹐貪狠無厭﹐著詞曰「回波爾時廷玉﹐打獠取錢未足。阿姑婆見作天子﹐傍人不得棖觸。」差攝禦史康訔推奏斷死。時母在都﹐見夏文榮﹐榮索一千張白紙﹐一千張黃紙﹐爲廷玉禱﹐後十日來。母如其言﹐榮曰「且免死矣﹐後十日內有進止。」果六日有敕﹐楊廷玉攺盡老母殘年。又天官令史柳無忌造榮﹐榮書「衛漢郴「字﹐曰「衛多不成﹐漢﹑郴二州﹐交加不定。」後果唱衛州錄事。關重﹐卽唱漢州錄事。時鸞臺鳳閣令史進狀﹐訴天官注擬不平。則天責侍郎崔玄暐﹐玄暐奏﹕「臣注官極平。」則天曰「若爾﹐吏部令史官共鸞臺鳳閣交換。」遂以無忌爲郴州平陽主簿﹐鸞臺令史爲漢州錄事焉。

周司禮卿張希望﹐移舊居攺造見鬼人﹐馮毅見之曰「當新堂下有一伏屍﹐晉朝三品將軍﹐極怒﹐公可避之。」望笑曰「吾少長已來﹐未曾知此事﹐公毋多言。」後月餘日﹐毅入﹐見鬼持弓矢隨希望後﹐適登階﹐鬼引弓射中肩膊間。望覺背痛﹐以手撫之﹐其日卒。

周左司郎中鄭從簡所居廳事常不佳﹐令巫者觀之﹐果有伏屍姓宗﹐妻姓寇﹐在廳基之下。使問之﹐曰「君坐我門上﹐我出入常值君﹐君自不好﹐非我之爲也。」掘之三丈﹐果得舊骸﹐有銘如其言。移出攺葬﹐於是遂絕。周地官郎中房穎叔除天官侍郎﹐明日欲上。其夜有廚子王老夜半起﹐忽聞外有人喚云「王老不須起﹐房侍郎不上﹐後三日李侍郎上。」王老卻臥至曉﹐房果病﹐數日而卒。所司奏狀下﹐卽除李回秀爲侍郎﹐其日謝﹐卽上。王老以其言問諸人﹐皆云不知﹐方悟是神明所告也。

北齊稠禪師﹐鄴人也﹐幼落髮爲沙彌。時輩甚眾﹐每休暇﹐常角力騰﹤走卓﹥爲戲。而禪師以劣弱見淩﹐紿侮毆擊者相繼﹐禪師羞之。乃入殿中﹐閉戶抱金剛足而誓曰「我以羸弱爲等類輕侮﹐爲辱已甚﹐不如死也。汝以力聞﹐當佑我。我捧汝足七日﹐不與我力﹐必死於此﹐無還志。」約旣畢﹐因至心祈之。初一兩夕﹐恆爾﹐念益固。至六日將曙﹐金剛形見﹐手執大缽﹐滿中盛筋﹐謂稠曰「小子欲力乎「曰「欲。」「念至乎「曰「至。」「能食筋乎「曰「不能。」神曰「何故「稠曰「出家人斷肉故。」神因操缽舉匕﹐以筋食之。禪師未敢食﹐乃怖以金剛忤﹐稠懼遂食。斯須食畢﹐神曰「汝已多力﹐然善持教﹐勉旃﹗」神去且曉﹐乃還所居。諸同列問曰「豎子頃何至「稠不答。須臾於堂中會食﹐食畢﹐諸同列又戲毆﹐禪師曰「吾有力﹐恐不堪於汝。」同列試引其臂﹐筋骨彊勁﹐殆非人也。方驚疑﹐禪師曰「吾爲汝試之。」因入殿中﹐橫塌壁行﹐自西至東凡數百步﹐又躍首至於梁數四。乃引重千鈞﹐其拳捷驍武勁。先輕侮者俯伏流汗﹐莫敢仰視。禪師後證果﹐居於林慮山。入山數十里﹐精廬殿堂﹐窮極壯大﹐諸僧從而禪者常數千人。齊文宣帝怒其聚眾﹐因領驍騎數萬﹐躬自往討﹐將加白刃焉。禪師是日領僧徒谷口迎候﹐文宣問曰「師何遽此來「稠曰「陛下將殺貧僧﹐恐山中血污伽藍﹐故此谷口受戮。」文宣大驚﹐降駕禮謁﹐請許其悔過。禪師亦無言。文宣命設饌﹐施畢﹐請曰「聞師金剛處祈得力﹐今欲見師效少力﹐可乎「稠曰「昔力者﹐人力耳。今爲陛下見神力﹐欲見之乎「文宣曰「請與同行寓目。」先是﹐禪師造寺﹐諸方施木數千根﹐臥在谷口。禪師咒之﹐諸木起立空中﹐自相搏擊﹐聲若雷霆﹐斗觸摧折﹐繽紛如雨。文宣大懼﹐從官散走﹐文宣叩頭請止之。因敕禪師度人造寺﹐無得禁止。後於並州營幢子未成﹐遘病﹐臨終嘆曰「夫生死者﹐人之大分﹐如來尙所未免。但功徳未成﹐以此爲恨耳。死後願爲大力長者﹐繼成此功。」言終而化。至後三十年﹐隋帝過並州見此寺﹐心中渙然記憶﹐有似舊修行處﹐頂禮恭敬﹐無所不爲。處分並州大興營葺﹐其寺遂成。時人謂帝「大力長者「云。

眞臘國在驩州南五百里。其俗有客設檳榔﹑龍腦香﹑蛤屑等﹐以爲賞宴。其酒比之淫穢﹐私房與妻共飲﹐對尊者避之。又行房不欲令人見﹐此俗與中國同。國人不著衣服﹐見衣服者共笑之。俗無鹽鐵﹐以竹弩射虫鳥。五溪蠻父母死﹐於村外閣其屍﹐三年而葬。打鼓路歌﹐親屬飲宴舞戲一月餘日。盡產爲棺﹐余臨江髙山半肋鑿龕以葬之。自山上懸索下柩﹐彌髙者以爲至孝﹐卽終身不復祀祭。初遭喪﹐三年不食鹽。嶺南獠民好爲蜜喞。卽鼠胎未瞬﹑通身赤蠕者﹐飼之以蜜﹐釘之筵上﹐囁囁而行。以箸夾取啖之﹐喞喞作聲﹐故曰「蜜喞」。梁有磕頭師者﹐極精進﹐梁武帝甚敬信之。後敕使喚磕頭師﹐帝方與人棋﹐欲殺一段﹐應聲曰「殺卻。」使遽出而斬之。帝棋罷﹐曰「喚師。」使答曰「向者陛下令人殺卻﹐臣已殺訖。」帝嘆曰「師臨死之時有何言「使曰「師云﹕『貧道無罪。前劫爲沙彌時﹐以鍬剗地﹐誤斷一曲蟺。帝時爲蟺﹐今此報也。」帝流淚悔恨﹐亦無及焉。

建昌王武攸寧別置勾使﹐法外枉徵財物﹐百姓破家者十而九﹐告冤於天﹐吁嗟滿路。爲大庫長百步﹐二百餘間﹐所徵獲者貯在其中。天火燒之﹐一時蕩盡。眾口所咒﹐攸寧尋患足腫﹐粗於甕﹐其酸楚不可忍﹐數月而終。幹封年中﹐京西明寺僧曇暢將一奴二騾﹐向岐州稜法師處聽講。道逢一道人﹐著衲帽獘衣﹐掐數珠﹐自云賢者五戒講。夜至馬嵬店宿﹐五戒禮佛誦經﹐半夜不歇﹐暢以爲精進。一練至四更﹐卽共同發﹐去店十餘里﹐忽袖中出兩刃刀矛﹐便刺殺暢。其奴下馬入艸走。其五戒騎騾﹐驅馱卽去。主人未曉﹐夢暢告云「昨夜五戒殺貧道。」須臾奴走到﹐告之如夢。時同宿三衛子被持弓箭﹐乘馬趕四十餘里﹐以弓箭擬之﹐卽下騾乞死。縛送縣﹐決殺之。

後魏末﹐嵩陽杜昌妻柳氏甚妒。有婢金荊﹐昌沐﹐令理髮﹐柳氏截其雙指。無何﹐柳被狐刺螫﹐指雙落。又有一婢名玉蓮﹐能唱歌﹐昌愛而嘆其善﹐柳氏乃截其舌。後柳氏舌瘡爛﹐事急﹐就稠禪師懺悔。禪師已先知﹐謂柳氏曰「夫人爲妒﹐前截婢指﹐已失指﹔又截婢舌﹐今又合斷舌。悔過至心﹐乃可以免。」柳氏頂禮求哀﹐經七日﹐禪師令大張口﹐咒之﹐有二蛇從口出﹐一尺以上﹐急咒之﹐遂落地﹐舌亦平復。自是不復妒矣。貞觀中﹐濮陽範略妻任氏﹐略先幸一婢﹐任以刀截其耳鼻﹐略不能制。有頃﹐任有娠﹐誕一女﹐無耳鼻。女年漸大﹐其婢仍在。女問﹐具說所由﹐女悲泣﹐以恨其母。母深有愧色﹐悔之無及。廣州化蒙縣丞胡亮從都督周仁軌討獠﹐得一首領妾﹐幸之。

至縣﹐亮向府不在﹐妻賀氏乃燒釘烙其雙目﹐妾遂自縊死。後賀氏有娠﹐產一蛇﹐兩目無睛。以問禪師﹐師曰「夫人曾燒鐵烙一女婦眼﹐以夫人性毒﹐故爲蛇報﹐此是被烙女婦也。夫人好養此蛇﹐可以免難。不然禍及身矣。」賀氏養蛇一二年﹐漸大﹐不見物﹐惟在衣被中。亮不知也﹐撥被見蛇﹐大驚﹐以刀斫殺之﹐賀氏兩目俱枯﹐不復見物﹐悔而無及焉。梁仁裕爲驍衛將軍﹐先幸一婢﹐妻李氏甚妒而虐﹐縛婢擊其腦。婢號呼曰「在下卑賤﹐勢不自由。娘子鎖項﹐苦毒何甚﹗」婢死後月餘﹐李氏病﹐常見婢來喚。李氏頭上生四處癉疽﹐腦潰﹐晝夜鳴叫﹐苦痛不勝﹐數月而卒。荊州枝江縣主簿夏榮判冥司。縣丞張景先寵其婢﹐厥妻楊氏妒之。景出使不在﹐妻殺婢﹐投之於廁。景至﹐紿之曰婢逃矣。景以妻酷虐﹐不問也。婢訟之於榮﹐榮追對之﹐問景曰「公夫人病困﹐說形狀。」景疑其有私也﹐怒之。榮曰「公夫人枉殺婢﹐投於廁。今見推勘﹐公試問之。」景悟﹐問其婦﹐婦病甚﹐具首其事。榮令廁內取其骸骨﹐香湯浴之﹐厚加殯葬。婢不肯放﹐月餘而卒。

左僕射韋安石女適太府主簿李訓。訓未婚以前有一妾﹐成親之後遂嫁之﹐已易兩主。女患傳屍瘦病﹐恐妾厭禱之﹐安石令河南令秦守一捉來﹐扌旁掠楚苦﹐竟以自誣。前後決三百以上﹐投井而死。不出三日﹐其女遂亡﹐時人咸以爲冤魂之所致也。安石坐貶蒲州﹐太極元年八月卒。

王弘﹐冀州恆水人﹐少無賴﹐告密羅織善人。曾遊河北趙﹑貝﹐見老人每年作邑齋﹐遂告二百人﹐授遊擊將軍。俄除侍禦史。時有告勝州都督王安仁者﹐密差弘往推索﹐大枷夾頸﹐安仁不承伏。遂於枷上斫安仁死﹐便卽脫之。其男從軍﹐亦擒而斬之。至汾州﹐與司馬毛公對食﹐須臾喝下﹐斬取首級﹐百姓震悚。後坐誣枉流雷州﹐將少姬花嚴﹐素所寵也。弘於舟中僞作敕追﹐花嚴諫曰「事勢如此﹐何忍更爲不軌乎「弘怒曰「此老嫗欲敗吾事。」縛其手足﹐投之於江。船人救得之﹐弘又鞭二百而死﹐埋於江上。俄而僞敕發﹐禦史胡元禮推之﹐錮身領回。至花嚴死處﹐忽云「花嚴來喚對事。」左右皆不見﹐惟弘稱「叩頭死罪」﹐如受枷棒之聲﹐夜半而卒。

余杭人陸彥﹐夏月死十餘日﹐見王﹐云「命未盡﹐放歸。」左右曰「宅舍亡壞不堪。」時滄州人李談新來﹐其人合死﹐王曰「取談宅舍與之。」彥遂入談柩中而蘇﹐遂作吳語﹐不識妻子﹐具說其事。遂向余杭訪得其家﹐妻子不認﹐具陳由來﹐乃信之。天后中﹐涪州武龍界多虎暴。有一獸似虎而絕大﹐日正中﹐逐一虎直入人家﹐噬殺之﹐亦不食其肉。自是縣界不復有虎矣。錄奏﹐檢《瑞圖》乃酋耳﹐不食生物﹐有虎暴則殺之。

天后中﹐成王千里將一虎子來宮中養﹐損一宮人﹐遂令生餓數日而死。天后令葬之﹐其上起塔﹐設千人供﹐勒碑號爲「虎塔」。至今猶在。

傅黃中爲越州諸曁縣令﹐有部人飲大醉﹐夜中山行﹐臨崖而睡。忽有虎臨其上而嗅之﹐虎須入醉人鼻中﹐遂噴嚏﹐聲震虎﹐遂驚躍﹐便卽落崖。腰胯不遂﹐爲人所得。

陽城居夏縣﹐拜諫議大夫﹔鄭鋼居閿鄕﹐拜拾遺﹔李周南居曲江﹐拜校書郎。時人以爲轉遠轉髙﹐轉近轉卑。袁守一性行淺促﹐時人號爲「料斗鳧翁雞」。任萬年尉﹐雍州長史竇懷貞每欲鞭之。乃於中書令宗楚客門餉生菜﹐除監察﹐懷貞未知也。貞髙揖曰「駕欲出﹐公作如此檢校。」守一卽彈之。月餘﹐貞除左臺禦史大夫﹐守一請假不敢出﹐乞解。貞呼而慰之﹐守一兢惕不已。楚客知之﹐爲除右臺侍禦史﹐於朝堂抗衡於貞曰「與公羅師。」羅師者﹐市郭兒語﹐無交涉也。無何﹐楚客以反誅﹐守一以其黨配流端州。黃門侍郎崔泰之哭特進李嶠詩曰「臺閣神仙地﹐衣冠君子鄕。昨朝猶對坐﹐今日忽云亡。魂隨司命鬼﹐魄遂閻羅王。此時罷歡笑﹐無復向朝堂。」

尙書右丞陸餘慶轉洛州長史﹐其子嘲之曰「陸餘慶﹐筆頭無力嘴頭硬。一朝受詞訟﹐十日判不竟。」送案褥下。餘慶得而讀之﹐曰「必是那狗。」遂鞭之。周定州刺史孫彥髙被突厥圍城數十重﹐不敢詣廳﹐文符須徵發者於小窗接入﹐鎖州宅門。及賊登壘﹐乃入匱中藏﹐令奴曰「牢掌鑰匙﹐賊來索﹐愼勿與。」昔有愚人入京選﹐皮袋被賊盜去﹐其人曰「賊偸我袋﹐將終不得我物用。」或問其故﹐答曰「鑰匙尙在我衣帶上﹐彼將何物開之「此孫彥髙之流也。姜師度好奇詭﹐爲滄州刺史兼按察﹐造搶車運糧﹐開河築堰﹐州縣鼎沸。於魯城界內種稻置屯﹐穗蟹食盡﹐又差夫打蟹。苦之﹐歌曰「鹵地抑種稻﹐一槪被水沫。年年索蟹夫﹐百姓不可活。」又爲陜州刺史﹐以永丰倉米運將別徵三錢﹐計以爲費。一夕忽云得計﹐立注樓﹐從倉建槽﹐直至於河﹐長數千丈﹐而令放米。其不快處﹐具大杷推之﹐米皆損耗﹐多爲粉末。兼風激揚﹐凡一函失米百石﹐而動卽千萬數。遣典庾者償之﹐家產皆竭﹔復遣輸戶自量﹐至有償數十斛者。甚害人﹐方停之。岐王府參軍石惠恭與監察禦史李全交詩曰「禦史非長任﹐參軍不久居。待君遷轉後﹐此職還到余。」因競放牒往來﹐全交爲之判十餘紙以報﹐乃假手於拾遺張九齡。禦史中丞李謹度﹐宋璟引致之。遭母喪﹐不肯舉發哀﹐訃到皆匿之。官寮苦其無用﹐令本貫瀛州申謹度母死。尙書省牒禦史臺﹐然後哭。其庸猥皆此類也。

王怡爲中丞﹐憲臺之穢﹔姜晦爲掌選侍郎﹐吏部之穢﹔崔泰之爲黃門侍郎﹐門下之穢。號爲「京師三穢」。陽滔爲中書舍人﹐時促命制敕﹐令史持庫鑰他適﹐無舊本檢尋﹐乃斫窗取得之﹐時人號爲「斫窗舍人」。國子進士辛弘智詩云「君爲河邊艸﹐逢春心剩生。妾如堂上鏡﹐得照始分明。」同房學士常定宗爲攺「始「字爲「轉「字﹐遂爭此詩﹐皆云我作。乃下牒見博士﹐羅爲宗判云「昔五字定表﹐以理切稱奇﹔今一言競詩﹐取詞多爲主。詩歸弘智﹐『轉』還定宗。以狀牒知﹐任爲公驗。」

杭州參軍獨孤守忠領租船赴都﹐夜半急追集船人﹐更無他語﹐乃曰「逆風必不得張帆。」眾大哂焉。王熊爲澤州都督﹐府法曹斷掠糧賊﹐惟各決杖一百。通判﹐熊曰「總掠幾人「法曹曰「掠七人。」熊曰「掠七人﹐合決七百。法曹曲斷﹐府司科罪。」時人哂之。前尹正義爲都督公平﹐後熊來替﹐百姓歌曰「前得尹佛子﹐後得王癩獺。判事驢咬瓜﹐喚人牛嚼沫。見錢滿面喜﹐無鏹從頭喝。嘗逢餓夜叉﹐百姓不可活。」冀州參軍麹崇裕送司功入京詩云「崇裕有幸會﹐得遇明流行。司士向京去﹐曠野哭聲哀。」司功曰「大才士。先生其誰「曰「吳兒博士教此聲韻。」司功曰「師明弟子哲。」

滑州靈昌尉梁士會﹐官科鳥翎﹐里正不送。舉牒判曰「官喚鳥翎﹐何物里正﹐不送鳥翎﹗」佐使曰「公大好判﹐『鳥翎』太多。」會索筆曰「官喚鳥翎﹐何物里正﹐不送雁翅﹗」有識之士聞而笑之。

卷三

則天朝﹐太僕卿來俊臣之彊盛﹐朝官側目﹐上林令侯敏偏事之。其妻董氏諫止之曰「俊臣﹐國賊也﹐勢不久。一朝事敗﹐黨附先遭﹐君可敬而遠之。」敏稍稍引退。俊臣怒﹐出爲涪州武龍令。敏欲棄官歸﹐董氏曰「速去﹐莫求住。」遂行至州﹐投刺參州將﹐錯題一張紙。州將展看﹐尾後有字﹐大怒曰「修名不了﹐何以爲縣令﹗」不放上。敏憂悶無已﹐董氏曰「且住﹐莫求去。」停五十日﹐忠州賊破武龍﹐殺舊縣令﹐掠家口並盡。敏以不計上獲全。後俊臣誅﹐逐其黨流嶺南﹐敏又獲免。唐冀州長史吉懋﹐欲爲男頊娶南宮縣丞崔敬女﹐敬不許。

因有故脇以求親﹐敬懼而許之。擇日下函﹐並花車卒至門首。

敬妻鄭氏初不知﹐抱女大哭﹐曰「我家門戶低﹐不曾有吉郎。」女堅臥不起。其小女白其母曰「父有急難﹐殺身救解。設令爲婢﹐尙不合辭﹔姓望之門﹐何足爲恥。姊若不可﹐兒自當之。」遂登車而去。頊遷平章事﹐賢妻達節﹐談者榮之。頊坐與河內王武懿宗爭競﹐出爲溫州司馬而卒。

監察禦史李畬母﹐淸素貞潔﹐畬請祿米送至宅﹐母遣量之﹐剩三石。問其故﹐令史曰「禦史例不槪剩。」又問車腳幾錢﹐又曰「禦史例不還腳錢。」母怒﹐令還所剩米及腳錢以責畬﹐畬乃追倉官科罪。諸禦史皆有慚色。文昌左丞盧獻女第二﹐先適鄭氏﹐其夫早亡﹐誓不再醮。

姿容端秀﹐言辭甚髙。姊夫羽林將軍李思衝﹐姊亡之後﹐奏請續親﹐許之﹐兄弟並不敢白。思衝擇日備禮﹐贄幣甚盛。執贄就宅﹐盧氏拒關﹐抗聲詈曰「老奴﹐我非汝匹也。」乃逾垣至所親家截髮。思衝奏之﹐敕不奪其志。後爲尼﹐甚精進。滄州弓髙鄧廉妻李氏女﹐嫁未周年而廉卒。李年十八守志﹐設靈幾﹐每日三上食臨哭﹐布衣蔬食六七年。忽夜夢一男子﹐容止甚都﹐欲求李氏爲偶﹐李氏睡中不許之。自後每夜夢見﹐李氏竟不受﹐以爲精魅﹐書符咒禁﹐終莫能絕。李氏嘆曰「吾誓不移節﹐而爲此所撓﹐蓋吾容貌未衰故也。」乃拔刀截髮﹐麻衣不濯﹐蓬鬢不理﹐垢面灰身。其鬼又謝李氏曰「夫人竹柏之操﹐不可奪也。」自是不復夢見。郡守旌其門閭﹐至今尙有節婦裏。

楊盈川侄女曰容華﹐幼善屬文﹐嘗爲《新妝詩》﹐好事者多傳之。詩曰「宿鳥驚眠罷﹐房櫳乘曉開。鳳釵金作縷﹐鸞鏡玉爲臺。妝似臨池出﹐人疑向月來。自憐終不見﹐欲去復徘徊。」初﹐兵部尙書任瑰敕賜宮女二人﹐皆國色。妻妒﹐爛二女頭髮禿盡。太宗聞之﹐令上宮賫金壺瓶酒賜之﹐云「飲之立死。瑰三品﹐合置姬媵。爾後不妒﹐不須飲﹔若妒﹐卽飲之。」柳氏拜敕訖﹐曰「妾與瑰結髮夫妻﹐俱出微賤﹐更相輔翼﹐遂致榮官。瑰今多內嬖﹐誠不如死。」飲盡而臥﹐然實非鴆也﹐至夜半睡醒。帝謂瑰曰「其性如此﹐朕亦當畏之。」因詔二女令別宅安置。隋開皇中﹐京兆韋衮有奴曰桃符﹐每徵討將行﹐有膽力。

衮至左衛中郎﹐以桃符久從驅使﹐乃放從良。桃符家有黃牜孛﹐宰而獻之﹐因問衮乞姓。衮曰「止從我姓爲韋氏。」符叩頭曰「不敢與郎君同姓。」衮曰「汝但從之﹐此有深意。」故至今爲「黃犢子韋」﹐卽韋庶人其後也。不許異姓者﹐蓋慮年代深遠﹐子孫或與韋氏通婚﹐此其意也。則天后嘗夢一鸚鵡﹐羽毛甚偉﹐兩翅俱折。以問宰臣﹐羣公默然﹐內史狄仁傑曰「鵡者﹐陛下姓也﹔兩翅折﹐陛下二子廬陵﹑相王也。陛下起此二子﹐兩翅全也。「武承嗣﹑武三思連項皆赤。後契丹圍幽州﹐檄朝廷曰「還我廬陵﹑相王來」﹐則天乃憶狄公之言﹐曰「卿曾爲我占夢﹐今乃應矣。朕欲立太子﹐何者爲得「仁傑曰「陛下內有賢子﹐外有賢侄﹐取捨詳擇﹐斷在聖衷。」則天曰「我自有聖子﹐承嗣﹑三思是何疥癬﹗」承嗣等懼﹐掩耳而走。卽降敕追廬陵﹐立爲太子﹐充元帥。初募兵﹐無有應者﹐聞太子行﹐北邙山頭皆兵滿﹐無容人處。賊自退散。

薛季昶爲荊州長史﹐夢貓兒伏臥於堂限上﹐頭向外。以問占者張猷﹐猷曰「貓兒者﹐爪牙﹔伏門限者﹐閫外之事。君必知軍馬之要。」未旬日﹐除桂州都督﹑嶺南招討使。給事中陳安平子﹐年滿赴選﹐與鄕人李仙藥臥。夜夢十一月養蠶﹐仙藥占曰「十一月養蠶﹐冬絲也﹐君必送東司。」數日﹐果送吏部。

饒陽李瞿﹐云勛官番滿選﹐夜夢一母豬極大﹐李仙藥占曰「母豬﹐犭屯主也﹐君必得屯主。」數日﹐果如其言。張鷟曾夢一大鳥﹐紫色﹐五彩成文﹐飛下至庭前不去。以告祖父﹐云「此吉祥也。昔蔡衡云﹐鳳之類有五﹕其色赤者﹐文章鳳也﹔靑者﹐鸞也﹔黃者﹐鵷芻也﹔白者﹐鴻鵠也﹔紫者﹐鸑鷟也。此鳥爲鳳凰之佐﹐汝當爲帝輔也。」遂以爲名字焉。鷟初舉進士﹐至懷州﹐夢慶雲覆其身。其年對策﹐考功員外騫味道以爲天下第一。又初爲岐王屬﹐夜夢著緋乘驢﹐睡中自怪﹕我綠衣當乘馬﹐何爲衣緋卻乘驢其年應舉及第﹐授鴻臚丞。未經考而授五品﹐此其應也。

河東裴元質初舉進士﹐明朝唱策﹐夜夢一狗從竇出﹐挽弓射之﹐其箭遂撆。以爲不祥﹐問曹良史﹐曰「吾往唱策之夜﹐亦爲此夢。夢神爲吾解之曰﹕狗者﹐第字頭也﹔弓﹐第字身也﹔箭者﹐第豎也﹔有撆爲第也。」尋而唱第﹐果如夢焉。右丞盧藏用﹑中書令崔湜﹐太平黨﹐被流嶺南。至荊州﹐湜夜夢講坐下聽法而照鏡﹐問善占夢張猷。謂盧右丞曰「崔令公大惡夢。坐下聽講﹐法從上來也﹔鏡子﹐金傍竟也。其竟於今日乎﹗」尋有禦史陸遺勉賫敕﹐令湜自盡。洛州杜玄有牛一頭﹐玄甚憐之。夜夢見其牛有兩尾﹐以問占者李仙藥﹐曰「牛字有兩尾﹐失字也。」經數日﹐果失之。載初年中﹐來俊臣羅織﹐告故庶人賢二子夜遣巫祈禱星月﹐咒咀不道。栲楚酸痛﹐奴婢妄證﹐二子自誣﹐並鞭殺之﹐朝野傷痛。浮休子張鷟曰﹕下裏庸人﹐多信厭禱﹐小兒婦女﹐甚重符書。蘊慝崇姦﹐構虛成實。坎土用血﹐誠伊戾之故爲﹔掘地埋桐﹐乃江充之擅造也。韋庶人之全盛日﹐好厭禱﹐並將昏鏡以照人﹐令其速亂﹐與崇仁坊邪俗師婆阿來專行厭魅。平王誅之。後往往於殿上掘得巫蠱﹐皆逆韋之輩爲之也。韋庶人葬其父韋玄貞﹐號酆王。葬畢﹐官人路見鬼師雍文智﹐詐宣酆王教曰「常作官人﹐甚大艱苦﹐宜與賞﹐著綠者與緋。」韋庶人悲慟﹐欲依鬼教與之。未處分間﹐有告文智詐受賂賄驗﹐遂斬之。中宗之時﹐有見鬼師彭君卿被禦史所辱。他日﹐對百官總集﹐詐宣孝和敕曰「禦史不檢校﹐去卻巾帶。」卽去之。曰「有敕與一頓杖。」大使曰「禦史不奉正敕﹐不合決杖。」君卿曰「若不合﹐有敕且放卻。」禦史裹頭﹐仍舞蹈拜謝而去。觀者駭之。浮休子張鷟徳州平昌令﹐大旱。郡符下令以師婆﹑師僧祈之﹐二十餘日無效。浮休子乃推土龍倒﹐其夜雨足。江淮南好鬼﹐多邪俗﹐病卽祀之﹐無醫人。浮休子曾於江南洪州停數日﹐遂聞土人何婆善琵琶卜﹐與同行郭司法質焉。其何婆士女塡門﹐餉遺滿道﹐顏色充悅﹐心气殊髙。郭再拜下錢﹐問其品秩。何婆乃調弦柱﹐和聲气曰「个丈夫富貴。今年得一品﹐明年得二品﹐後年得三品﹐更後年得四品。」郭曰「阿婆錯﹐品少者官髙﹐品多者官小。」何婆曰「今年減一品﹐明年減二品﹐後年減三品﹐更後年減四品﹐更得五六年總沒品。」郭大罵而起。崇仁坊阿來婆彈琵琶卜﹐朱紫塡門。浮休子張鷟曾往觀之﹐見一將軍﹐紫袍玉帶甚偉﹐下一匹綾﹐請一局卜。來婆鳴弦柱﹐燒香﹐合眼而唱﹕「東告東方朔﹐西告西方朔﹐南告南方朔﹐北告北方朔﹐上告上方朔﹐下告下方朔。」將軍頂禮旣﹐告請甚多﹐必望細看﹐以決疑惑。遂卽隨意支配。咸亨中﹐趙州祖珍儉有妖術。懸水甕於梁上﹐以刃斫之﹐繩斷而甕不落。又於空房內密閉門﹐置一甕水﹐橫刀其上。人良久入看﹐見儉支解五段﹐水甕皆是血。人去之後﹐平復如初。冬月極寒﹐百臼水凍﹐咒之拔出。賣卜於信都市﹐日取百錢。蓋君平之法也。後被人糾告﹐引向市斬之﹐顏色自若﹐了無懼。命紙筆作詞﹐精神不撓。淩空觀葉道士咒刀﹐盡力斬病人肚﹐橫桃柳於腹上﹐桃柳斷而內不傷。復將雙刀斫一女子﹐應手兩斷﹐血流徧地﹐家人大哭。道人取續之﹐噴水而咒﹐須臾平復如故。

河南府立徳坊及南市西坊皆有胡祅神廟。每歲商胡祈福﹐烹豬羊﹐琵琶鼓笛﹐酣歌醉舞。酹神之後﹐募一胡爲祅主﹐看者施錢並與之。其祅主取一橫刀﹐利同霜雪﹐吹毛不過﹐以刀刺腹﹐刃出於背﹐仍亂擾腸肚流血。食頃﹐噴水咒之﹐平復如故。此蓋西域之幻法也。涼州祅神祠﹐至祈禱日祅主以鐵釘從額上釘之﹐直洞腋下﹐卽出門﹐身輕若飛﹐須臾數百里。至西祅神前舞一曲卽卻﹐至舊祅所乃拔釘﹐無所損。臥十餘日﹐平復如故。莫知其所以然也。

明崇儼有術法。大帝試之﹐爲地窖﹐遣妓奏樂。引儼至﹐謂曰「此地常聞管弦﹐是何祥也卿能止之乎「儼曰「諾。」遂書二桃符﹐於其上釘之﹐其聲寂然。上笑喚妓人問﹐云見二龍頭張口向上﹐遂怖懼﹐不敢奏樂也。上大悅。蜀縣令劉靜妻患疾﹐正諫大夫明崇儼診之﹐曰「須得生龍肝﹐食之必愈。」靜以爲不可得﹐儼乃畫符﹐乘風放之上天。須臾有龍下﹐入甕水中﹐剔取食之而差。大帝盛夏須雪及枇杷﹑龍眼﹐儼坐頃間﹐往陰山取雪﹐嶺南取果子並到﹐食之無別。時四月﹐瓜未熟﹐上思之﹐儼索百錢將去﹐須臾得一大瓜﹐云緱氏老人園內得之。上追老人至問之﹐云土埋一瓜擬進﹐適賣﹐惟得百錢耳。儼獨坐堂中﹐夜被刺死﹐刀子仍在心上。敕求賊甚急﹐竟無蹤緒。或以爲儼役鬼勞苦﹐被鬼殺之。孔子曰「攻乎異端﹐斯害也已。」信哉﹗

則天朝有鼎師者﹐瀛州博野人﹐有奇行。太平公主進﹐則天試之﹐以銀甕盛酒三斗﹐一舉而飲盡。又曰「臣能食醬。」卽令以銀缸盛醬一斗﹐鼎師以匙抄之﹐須臾卽竭。則天欲與官﹐鼎曰「情願出家。」卽與剃頭。後則天之復辟也﹐鼎曰「如來螺髻﹐菩薩寶首﹐若能修道﹐何必剃除。」遂長髮。使張潛決一百﹐不廢行動﹐亦無瘡疾﹐時人莫測。大足中﹐有妖妄人李慈徳﹐自云能符書厭﹐則天於內安置。

布豆成兵馬﹐畫地爲江河﹐與給使相知削竹爲槍﹐纏被爲甲﹐三更於內反﹐宮人擾亂相殺者十二三。羽林將軍楊玄基聞內裏聲叫﹐領兵斬關而入﹐殺慈徳﹑閹豎數十人。惜哉﹐慈徳以厭爲客﹐以厭而喪。孝和帝令內道場僧與道士各述所能﹐久而不決。玄都觀葉法善取胡桃二升﹐並殼食之並盡。僧仍不伏。法善燒一鐵缽﹐赫赤兩合﹐欲合老僧頭上﹐僧唱「賊」﹐袈裟掩面而走。孝和撫掌大笑。道士羅公遠﹐幼時不慧。入梁山數年﹐忽有異見﹐言事皆中﹐敕追入京。先天中﹐皇太子設齋﹐遠從太子乞金銀器物﹐太子靳固不與。遠曰「少時自取。」太子自封署房門﹐須臾開視﹐器物一無所見。東房先封閉﹐往視之﹐器物並在其中。又借太子所乘馬﹐太子怒﹐不與。遠曰「已取得來﹐見於後園中放在。」太子急往櫪上檢看﹐馬在如故。侍禦史袁守一將食器數枚﹐就羅公遠看年命﹐奴擎衣補在門外﹐不覺須臾在公遠衣箱中。諸人大驚﹐莫知其然。歐陽通﹐詢之子﹐善書﹐瘦怯於父。常自矜能書﹐必以象牙﹑犀角爲筆管﹐貍毛爲心﹐覆以秋兔毫﹔松煙爲墨﹐末以麝香﹔紙必須堅薄白滑者﹐乃書之。蓋自重其書。薛純陀亦效歐陽艸﹐傷於肥鈍﹐亦通之亞也。孟知儉﹐並州人﹐少時病﹐忽亡。見衙府如平生時﹐不知其死﹐逢故人爲史﹐謂曰「因何得來「具報之﹐乃知是冥途。吏爲檢尋﹐曰「君平生無修福處﹐何以得還﹗「儉曰「一生誦《多心經》及《髙王經》﹐𨿽不記數﹐亦三四萬徧。」重檢﹐獲之﹐遂還。吏問﹕「欲知官乎「曰「甚要。」遂以簿示之﹐云「孟知儉合運出身﹐爲曹州參軍﹐轉鄧州司僉」﹐卽掩卻不許看。遂至荒榛﹐入一黑坑﹐遂活。不知「運「是何事﹐尋有敕募運糧﹐因放選授曹州參軍。乃悟曰「此州吾不見小書耳。「滿授鄧州司僉。去任﹐又選唱晉州判司﹐未過而卒。

貞觀中﹐頓丘縣有一賢者﹐於黃河渚上拾菜﹐得一樹栽子大如指。持歸﹐蒔之三年﹐乃結子五顆﹐味狀如柰﹐又似林檎多汁﹐異常酸美。送縣﹐縣上州﹐以其味奇﹐乃進之﹐賜綾一十匹。後樹長成﹐漸至三百顆﹐每年進之﹐號曰「朱柰」﹐至今存。徳﹑貝﹑博等州﹐取其枝接﹐所在丰足。人以爲從西域來﹐礙渚而住矣。

西晉末有旌陽縣令許遜者﹐得道於豫章西山。江中有蛟爲患﹐旌陽沒水﹐劍斬之。後不知所在。頃漁人网得一石甚鳴﹐擊之聲聞數十里。唐朝趙王爲洪州刺史﹐破之得劍一雙﹐視其銘一有「許旌陽「字﹐一有「萬仞「字。遂有萬仞師出焉。

上元年中﹐令九品以上配刀厲等袋﹐彩帨爲魚形﹐結帛作之。取魚之象﹐彊之兆也。至天后朝乃絕。景云之後又復前﹐結白魚爲餅。中宗令揚州造方丈鏡﹐鑄銅爲桂樹﹐金花銀葉﹐帝每騎馬自照﹐人馬並在鏡中。專知官髙郵縣令幼臨也。

睿宗先天二年正月十五﹑十六夜﹐於京師安福門外作燈輪﹐髙二十丈﹐衣以錦綺﹐飾以金玉﹐燃五萬盞燈﹐簇之如花樹。宮女千數﹐衣羅綺﹐曳錦繡﹐耀珠翠﹐施香粉。一花冠﹑一巾帔皆萬錢﹐裝束一妓女皆至三百貫。妙簡長安﹑萬年少女婦千餘人﹐衣服﹑花釵﹑媚子亦稱是﹐於燈輪下踏歌三日夜﹐歡樂之極﹐未始有之。

張易之爲母阿臧造七寶帳﹐金銀﹑珠玉﹑寶貝之類罔不畢萃﹐曠古以來﹐未曾聞見。鋪象牙牀﹐織犀角簟﹐鼲貂之褥﹐蛩虻之氈﹐汾晉之龍須﹑河中之鳳翮以爲席。阿臧與鳳閣侍郎李迥秀通﹐逼之也。同飲以碗盞一雙﹐取其常相逐。迥秀畏其盛﹐嫌其老﹐乃荒飲無度﹐昏醉是常﹐頻喚不覺。出爲衡州刺史。易之敗﹐阿臧入官﹐回秀被坐﹐降爲衛州長史。宗楚客造一新宅成﹐皆是文柏爲梁﹐沈香和紅粉以泥壁﹐開門則香气蓬勃。磨文石爲階砌及地﹐著吉莫靴者﹐行則仰僕。楚客被建昌王推得贓萬餘貫﹐兄弟配流。太平公主就其宅看﹐嘆曰「看他行坐處﹐我等虛生浪死。」一年追入﹐爲鳳閣侍郎。景龍中﹐爲中書令。韋氏之敗﹐斬之。

洛州昭成佛寺有安樂公主造百寶香鑪﹐髙三尺﹐開四門﹐絳橋勾欄﹐花艸﹑飛禽﹑走獸﹐諸天妓樂﹐麒麟﹑鸞鳳﹑白鶴﹑飛仙﹐絲來綫去﹐鬼出神入﹐隱起鈒鏤﹐窈窕便娟。珍珠﹑瑪瑙﹑琉璃﹑琥珀﹑玻璃﹑珊瑚﹑車磲﹑琬琰﹐一切寶貝﹐用錢三萬﹐府庫之物﹐盡於是矣。

隋煬帝巡狩北邊﹐作大行殿七寶帳﹐容數百人﹐飾以珍寶﹐光輝洞徹。引匈奴啟民可汗宴會其中﹐可汗恍然﹐疑非人世之有。識者云﹐大行殿者﹐示不祥也。亦是王莽輕車之比﹐天心其關人事與歟﹗安樂公主攺爲悖逆庶人。奪百姓莊園﹐造定昆池四十九里﹐直抵南山﹐擬昆明池。累石爲山﹐以象華嶽﹐引水爲澗﹐以象天津。飛閣步檐﹐斜橋磴道﹐衣以錦繡﹐畫以丹靑﹐飾以金銀﹐瑩以珠玉。又爲九曲流杯池﹐作石蓮花臺﹐泉於臺中流出﹐窮天下之壯麗。悖逆之敗﹐配入司農﹐每日士女遊觀﹐車馬塡噎。奉敕﹐輒到者官人解見任﹐凡人決一頓﹐乃止。安樂公主造百鳥毛裙﹐以後百官﹑百姓家效之﹐山林奇禽異獸﹐搜山蕩谷﹐掃地無遺﹐至於网羅殺獲無數。開元中﹐禁寶器於殿前﹐禁人服珠玉﹑金銀﹑羅綺之物﹐於是采捕乃止。

髙宗時﹐有劉龍子妖言惑眾。作一金龍頭藏袖中﹐以羊腸盛蜜水繞系之。每相聚出龍頭﹐言聖龍吐水﹐飲之百病皆差。遂轉羊腸﹐水於龍口中出﹐與人飲之﹐皆罔云病愈﹐施捨無數。遂起逆謀﹐事發逃走﹐捕訪久之擒獲﹐斬之於市﹐並其黨十餘人。東海孝子郭純喪母﹐每哭則羣鳥大集﹐使驗有實﹐旌表門閭。後訪乃是孝子每哭﹐卽散餅食於地﹐羣鳥爭來食之。後如此﹐鳥聞哭聲以爲度﹐莫不競湊﹐非有靈也。

河東孝子王燧家貓犬互乳其子﹐州縣上言﹐遂蒙旌表。乃是貓犬同時產子﹐取貓兒置狗窠中﹐狗子置貓窠內﹐慣食其乳﹐遂以爲常﹐殆不可以異論也。自連理木﹑合歡瓜﹑麥分歧﹑禾同穗﹐觸類而長﹐實繁有徒﹐並是人作﹐不足怪也。唐同泰於洛水得白石紫文﹐云「聖母臨水﹐永昌帝業」﹐進之﹐授五品果毅﹐置永昌縣。乃是白石鑿作字﹐以紫石末和藥嵌之。後並州文水縣於谷中得一石還如此﹐有「武興「字﹐攺文水爲武興縣。自是往往作之。後知其僞﹐不復采用﹐乃止。襄州胡延慶得一龜﹐以丹漆書其腹曰「天子萬萬年「以進之。鳳閣侍郎李昭徳以刀刮之並盡﹐奏請付法。則天曰「此非惡心也﹐捨而勿問。」

則天好禎祥﹐拾遺朱前疑說夢云﹐則天發白更黑﹐齒落更生﹐卽授都官郎中。司刑寺囚三百餘人﹐秋分後無計可作﹐乃於圜獄外羅墻角邊作聖人迹﹐長五尺。至夜半﹐三百人一時大叫。內使推問﹐云「昨夜有聖人見﹐身長三丈﹐面作金色﹐云『汝等並冤枉﹐不須怕懼。天子萬年﹐卽有恩赦放汝』。」把火照之﹐見有巨迹﹐卽大赦天下﹐攺爲大足元年。

白鐵餘者﹐延州稽胡也﹐左道惑眾。先於深山中埋一金銅像於柏樹之下﹐經數年﹐艸生其上。紿鄕人曰「吾昨夜山下過﹐每見佛光。」大設齋﹐卜吉日以出聖佛。及期﹐集數百人﹐命於非所藏處劚﹐不得。乃勸曰「諸公不至誠布施﹐佛不可見。「由是男女爭布施者百餘萬。更於埋處劚之﹐得金銅像。鄕人以爲聖﹐遠近傳之﹐莫不欲見。乃宣言曰「見聖佛者﹐百病卽愈。」左側數百里﹐老小士女皆就之。乃以緋紫紅黃綾爲袋數十重盛像﹐人聚觀者﹐去一重一回布施﹐收千端乃見像。如此矯僞一二年﹐鄕人歸伏﹐遂作亂﹐自號光王﹐署置官職﹐殺長吏﹐數年爲患。命將軍程務挺斬之。中郎李慶遠狡詐傾險﹐初事皇太子﹐頗得出入。暫令出外﹐卽恃威權﹐宰相以下咸謂之要人。宰執方食卽來﹐諸人命坐﹐常遣一人門外急喚﹐云「殿下須使令」﹐吐飯而去。諸司皆如此。請謁囑事﹐賣官鬻獄﹐所求必遂。東宮後稍稍疏之﹐仍潛入仗內食侍官飯。晚出外腹痛﹐猶詐云太子賜予食瓜太多。須臾霍出衛士所食米飯黃臭﹐並齏菜狼藉。凡是小人得寵﹐多爲此狀也。春官尙書閻知微和默啜﹐司賓丞田歸道副焉。至牙帳下﹐知微舞蹈﹐宛轉抱默啜靴而鼻臭之。田歸道長揖不拜﹐默啜大怒﹐倒懸之。經一宿﹐明日將殺﹐元珍諫﹕「大國和親使﹐若殺之不祥。」乃放之。後與知微爭於殿廷﹐言默啜必不和﹔知微堅執以爲和。默啜果反﹐陷趙﹑定﹐天后乃誅知微九族﹐拜歸道夏官侍郎。

張利涉性多忘﹐解褐懷州參軍。每聚會被召﹐必於笏上記之。時河內令耿仁惠邀之﹐怪其不至﹐親就門刺請。涉看笏曰「公何見顧笏上無名。」又一時晝寢驚﹐索馬入州﹐扣刺史鄧惲門﹐拜謝曰「聞公欲賜責﹐死罪﹗」鄧惲曰「無此事。」涉曰「司功某甲言之。」惲大怒﹐乃呼州官箠以甲間構﹐將杖之。甲苦訴初無此語﹐涉前請曰「望公捨之﹐涉恐是夢中見說耳。」時人是知其性理昏惑矣。五原縣令閻玄一爲人多忘。嘗至州﹐於主人捨坐﹐州佐史前過﹐以爲縣典也﹐呼欲杖之﹐典曰「某是州佐也。」玄一慚謝而止。須臾縣典至﹐一疑其州佐也﹐執手引坐﹐典曰「某是縣佐也。」又愧而止。曾有人傳其兄書者﹐止於階下﹐俄而裏胥白錄人到﹐玄一索杖﹐遂鞭送書人數下。其人不知所以﹐訊之﹐玄一曰「吾大錯。」顧直典回宅取杯酒暖愈。良久﹐典持酒至﹐玄一旣忘其取酒﹐復忘其被杖者﹐因便賜直典飲之。滄州南皮縣丞郭務靜初上﹐典王慶通判稟﹐靜曰「爾何姓「慶曰「姓王。」須臾慶又來﹐又問何姓﹐慶又曰姓王。靜怪愕良久﹐仰看慶曰「南皮佐史總姓王。」

定州何名遠大富﹐主官中三驛。每於驛邊起店停商﹐專以襲胡爲業﹐貲財巨萬﹐家有綾機五百張。遠年老﹐或不從戎﹐卽家貧破。及如故﹐卽復盛。

長安富民羅會以剔糞爲業﹐裏中謂之「雞肆」﹐言若歸之因剔糞而有所得也。會世副其業﹐家財巨萬。有士人陸景暘﹐會邀過﹐所止館捨甚麗﹐入內梳洗﹐衫衣極鮮﹐屏風﹑氈褥﹑烹宰無所不有。景暘問曰「主人卽如此快活﹐何爲不罷惡事「會曰「吾中間停廢一二年﹐奴婢死亡﹐牛馬散失﹔復業已來﹐家途稍遂。非情願也﹐分合如此。」滕王嬰﹑蔣王惲皆不能廉愼﹐大帝賜諸王﹐名五王﹐不及二王﹐敕曰「滕叔﹑蔣兄自解經紀﹐不勞賜物與之。」以爲「錢貫」。二王大漸。朝官莫不自勵﹐皆以取受爲髒污﹐有終身爲累﹐莫敢犯者。瀛州饒陽縣令竇知範貪污﹐有一里正死﹐範集里正二百人爲里正造像﹐各出錢一貫。範自納之﹐謂曰「里正有過罪﹐先須急救。範先造得一像﹐且以與之。」納錢二百千﹐平像五寸半。其貪皆類此。範惟一男﹐放鷹馬驚﹐桑枝打破其腦﹐百姓快之﹐皆曰「千金之子﹐易一兔之命。」

益州新昌縣令夏侯彪之初下車﹐問里正曰「雞卵一錢幾顆「曰「三顆。」彪之乃遣取十千錢﹐令買三萬顆﹐謂里正曰「未須要﹐且寄母雞抱之﹐遂成三萬頭雞。經數月長成﹐令縣吏與我賣﹐一雞三十錢﹐半年之間成三十萬。」又問﹕「竹筍一錢幾莖「曰「五莖。」又取十千錢付之﹐買得五萬莖﹐謂里正曰「吾未須要筍﹐且向林中養之。至秋竹成﹐一莖十錢﹐成五十萬。」其貪鄙不道皆類此。

汴州刺史王志愔飲食精細﹐對賓下脫粟飯。商客有一驢﹐日行三百里﹐曾三十年不賣。市人報價云「十四千」。愔曰「四千金少﹐更增一千。」又令買單絲羅﹐匹至三千。愔問﹕「用幾兩絲「對曰「五兩。」愔令豎子取五兩絲來﹐每兩別與十錢手功之直。深州刺史段崇簡性貪暴﹐到任令里正括客﹐云不得稱無。

上戶每取兩人﹐下戶取一人﹐以刑脇之﹐人懼﹐皆妄通。通訖﹐簡云「不用喚客來﹐但須見主人。」主人到﹐處分每客索絹一匹﹐約一月之內得絹三十車。罷任﹐發至鹿城縣﹐有一車裝絹未滿載﹐欠六百匹﹐卽喚里正令滿之。里正計無所出﹐遂於縣令﹑丞﹑尉家一倍舉送。至都﹐拜柳州刺史。

安南都獲崔玄信命﹐女婿裴惟嶽攝愛州刺史﹐貪暴﹐取金銀財物向萬貫。有首領取婦﹐裴郎要障車綾﹐索一千匹﹐得八百匹﹐仍不肯放。捉新婦歸﹐戲之﹐三日乃放還﹐首領更不復納。裴卽領物至揚州。安南及問至﹐擒之﹐物並納官﹐裴亦鎖項至安南﹐以謝百姓。及海口﹐會赦而免。

洛州司僉嚴升期攝侍禦史﹐於江南巡察﹐性嗜牛肉﹐所至州縣﹐烹宰極多。事無大小﹐入金則弭﹐凡到處金銀爲之踴貴﹐故江南人謂爲「金牛禦史」。

張昌儀爲洛陽令﹐借易之權勢﹐屬官無不允者。風聲鼓動﹐有一人姓薛﹐賫金五十兩遮而奉之。儀領金﹐受其狀﹐至明堂﹐付天官侍郎張錫。數日失狀﹐以問儀﹐儀曰「我亦不記﹐得有姓薛者卽與。」錫檢案內姓薛者六十餘人﹐並令與官。其蠹政也如此。

卷四

隋辛亶爲吏部侍郎﹐選人爲之榜﹐略曰「枉州抑縣屈滯鄕不申裏銜恨先生﹐問隋吏部侍郎辛亶曰﹕『當今天子聖明﹐羣僚用命﹐外拓四方﹐內齊七政。而子位處權衡﹐職當水鏡﹐居進退之首﹐握褒貶之柄。理應識是識非﹐知滯知微﹐使無才者泥伏﹐有用者雲飛。柰何屍祿素餐﹐濫處上官﹐黜陟失所﹐選補傷殘﹐小人在位﹐君子駁彈。莫不代子戰灼﹐而子獨何以安﹖』辛亶曰﹕『百姓之子﹐萬國之人﹐不可皆識﹐誰厚誰親。爲桀賞者﹐不可不喜﹔被堯責者﹐寧有不嗔。得官者見喜﹐失官者見疾﹐細而論之﹐非亶之失。』先生曰﹕『是何疾歟﹐是何疾歟﹗不識何不訪其名﹐官少何不簡其精。細尋狀迹﹐足識法家﹐細尋判驗﹐足識文華。寧不知石中出玉﹐黃金出沙。量子之才﹐度子之智﹐只可投之四裔﹐以禦魑魅。怨嗟不少﹐實傷和气。』辛亶再拜而謝曰﹕『幸蒙先生見責﹐實覺多違。謹當刮肌貫骨﹐攺過懲非。請先生縱亶自修﹐捨亶之罰﹐如更有違﹐甘從斧鉞。』先生曰﹕『如子之輩﹐車載斗量﹐朝廷多少﹐立須相代。那得久曠天官﹐待子自作。急去急去﹐不得久住。換取師巫﹐卻行無處。』亶掩泣而言曰﹕『罪過自招﹐自滅自消﹐豈敢更將面目﹐來污聖朝。』先生曳杖而歌曰﹕『辛亶去﹐吏部明﹐開賢路﹐遇太平。今年定知不可得﹐後歲依期更入京。』」隋牛弘爲吏部侍郎﹐有選人馬敞者﹐形貌最陋﹐弘輕之﹐側臥食果子嘲敞曰「嘗聞扶風馬﹐謂言天上下。今見扶鳳馬﹐得驢亦不假。」敞應聲曰「嘗聞隴西牛﹐千石不用軥。今見隴西牛﹐臥地打艸頭。」弘驚起﹐遂與官。陳朝嘗令人聘隋﹐不知其使機辧深淺﹐乃密令侯白變形貌﹐著故獘衣﹐爲賤人供承。客謂是微賤﹐甚輕之﹐乃傍臥放气與之言﹐白心頗不平。問白曰「汝國馬價貴賤「報云「馬有數等﹐貴賤不同。若從伎倆筋腳好﹐形容不惡﹐堪得乘騎者﹐直二十千已上。若形容粗壯﹐𨿽無伎倆﹐堪馱物﹐直四五千已上。若彌﹝音卜結反﹞尾燥蹄﹐絕無伎倆﹐傍臥放气﹐一錢不直。」使者大驚﹐問其姓名﹐知是侯白﹐方始愧謝。

唐髙士廉選﹐其人齒髙﹐有選人自云解嘲謔﹐士廉時著木履﹐令嘲之﹐應聲云「刺鼻何曾嚏﹐踏面不知瞋。髙生兩个齒﹐自謂得勝人。」士廉笑而引之。周則天朝蕃人上封事﹐多加官賞﹐有爲右臺禦史者。因則天嘗問郎中張元一曰「在外有何可笑事「元一曰「朱前疑著綠﹐逯仁傑著朱。閭知微騎馬﹐馬吉甫騎驢。將名作姓李千里﹐將姓作名吳棲梧。左臺胡禦史﹐右臺禦史胡。」胡禦史﹐胡元禮也﹔禦史胡﹐蕃人爲禦史者﹐尋攺他官。周革命﹐舉人貝州趙廓眇小﹐起家監察禦史﹐時人謂之「臺穢」﹐李昭徳詈之爲「中霜谷束」﹐元一目爲「梟坐鷹架」。時同州孔魯丘爲拾遺﹐有武夫气﹐時人謂之「外軍主帥」﹐元一目爲「鶖入鳳池」。蘇味道才學識度﹐物望攸歸﹐王方慶體質鄙陋﹐言詞魯鈍﹐智不逾俗﹐才不出凡﹐俱爲鳳閣侍郎。或問元一曰「蘇﹑王孰賢「答曰「蘇九月得霜鷹﹐王十月被凍蠅。」或問其故﹐答曰「得霜鷹俊捷﹐被凍蠅頑怯。」時人謂能體物也。契丹賊孫萬榮之寇幽﹐河內王武懿宗爲元帥﹐引兵至趙州﹐聞賊駱務整從北數千騎來﹐王乃棄兵甲﹐南走邢州﹐軍資器械遺於道路。聞賊已退﹐方更向前。軍回至都﹐置酒髙會﹐元一於禦前嘲懿宗曰「長弓短度箭﹐蜀馬臨階騙。去賊七百里﹐隈墻獨自戰。甲仗縱拋卻﹐騎豬正南躥。」上曰「懿宗有馬﹐何因騎豬「對曰「騎豬﹐夾豕走也。」上大笑。懿宗曰「元一宿構﹐不是卒辭。」上曰「爾叶韻與之。「懿宗曰「請以菶韻。」元一應聲曰「裹頭極艸艸﹐掠鬢不菶々。未見桃花面皮﹐漫作杏子眼也。」則天大悅﹐王極有慚色。懿宗形貌短醜﹐故曰「長弓短度箭。」周靜樂縣主﹐河內王懿宗妹﹐短醜﹔武氏最長﹐時號「大歌」。縣主與則天並馬行﹐命元一詠﹐曰「馬帶桃花錦﹐裙拖綠艸羅。定知紗帽底﹐形容似大歌。」則天大笑﹐縣主極慚。納言婁師徳長大而黑﹐一足蹇﹐元一目爲「行轍方相」﹐亦號爲「衛靈公」﹐言防靈柩方相也。天官侍郎吉頊長大﹐好昂頭行﹐視髙而望遠﹐目爲「望柳駱駝」。殿中侍禦史元本竦體傴身﹐黑而且瘦﹐目爲「嶺南考典」。駕部郎中朱前疑粗黑肥短﹐身體垢膩﹐目爲「光祿掌膳」。東方虯身長衫短﹐骨面粗眉﹐目爲「外軍校尉」。唐波若矮短﹐目爲「郁屈蜀馬」。目李昭徳「卒﹝子銳反﹞歲胡孫」。修文學士馬吉甫眇一目﹐爲「端箭師。」郎中長孺子視望陽﹐目爲「呷醋漢」。汜水令蘇徵舉止輕薄﹐目爲「失孔老鼠」。周張元一腹粗而腳短﹐項縮而眼跌﹐吉頊目爲「逆流蝦蟆」。

周韻州曲江令朱隨侯﹐女夫李逖﹐遊客爾朱九﹐並姿相少媚﹐廣州人號爲「三樵」﹝七肖反﹞。人歌曰「奉敕追三樵﹐隨侯傍道走。回頭語李郎﹐喚取爾朱九。張鷟目隨侯爲「臛亂土梟。」周李詳﹐河內人﹐气俠剛勁。初爲梓州監示鹽亭尉﹐主書考日﹐刺史問平已否﹐詳獨曰不平。刺史曰「不平﹐君把筆考。」詳曰「請考使君。」卽下筆曰「怯斷大事﹐好勾小稽。自隱不淸﹐疑人總濁。考中下。」刺史默然而罷。則天革命﹐舉人不試皆與官﹐起家至禦史﹑評事﹑拾遺﹑補闕者﹐不可勝數。張鷟爲謠曰「補闕連車載﹐拾遺平斗量。杷推侍禦史﹐碗脫校書郎。」時有沈全交者﹐傲誕自縱﹐露才揚己﹐髙巾子﹐長布衫﹐南院吟之﹐續四句曰「評事不讀律﹐博士不尋章。麵糊存撫使﹐瞇目聖神皇。」遂被杷推禦史紀先知捉向左臺﹐對仗彈劾﹐以爲謗朝政﹐敗國風﹐請於朝堂決杖﹐然後付法。則天笑曰「但使卿等不濫﹐何慮天下人語不須與罪﹐卽宜放卻。」先知於是乎面無色。

唐豫章令賀若瑾眼皮急﹐項轅粗﹐鷟號爲「飽乳犢子」。

唐鄭愔曾罵選人爲「癡漢」﹐選人曰「僕是吳癡﹐漢卽是公。」愔令詠癡﹐吳人曰「楡兒復楡婦﹐造屋兼造車。十七八九夜﹐還書復借書。」愔本姓鄚﹐攺姓鄭﹐時人號爲「鄚鄭」。唐中書令李敬玄爲元帥討吐蕃﹐至樹墩城﹐聞劉尙書沒蕃﹐著靴不得﹐狼狽而走。時將軍王杲﹑副總管曹懷舜等驚退﹐遺卻麥飯﹐首尾千里﹐地上尺餘。時軍中謠曰「姚河李阿婆﹐鄯州王伯母。見賊不能鬥﹐總由曹新婦。」

唐禮部尙書祝欽明頗涉經史﹐不閒時務﹐博碩肥腯﹐頑滯多疑﹐臺中小吏號之爲「媼」。媼者肉塊﹐無七竅﹐秦穆公時野人得之。唐先天中﹐姜師度於長安城中穿渠﹐繞朝堂坊市﹐無所不至。上登西樓望之﹐師度堰水瀧柴筏而下﹐遂授司農卿。於後水漲則奔突﹐水縮則竭涸。又前開黃河﹐引水向棣州﹐費億兆功﹐百姓苦其淹漬﹐又役夫塞河。開元六年﹐水泛溢﹐河口堰破﹐棣州百姓一槪沒盡。師度以爲功﹐官品益進。又有傅孝忠爲太史令﹐自言明玄象﹐專行矯譎。京中語曰「姜師度一心看地﹐傅孝忠兩眼相天。」神武卽位﹐知其矯﹐並斬之。

唐姜晦爲吏部侍郎﹐眼不識字﹐手不解書﹐濫掌銓衡﹐曾無分別。選人歌曰「今年選數恰相當﹐都由座主無文章。案後一腔凍豬肉﹐所以名爲姜侍郎。」唐兵部尙書姚元崇長大行急﹐魏光乘目爲「趕蛇鸛鵲」。

黃門侍郎盧懷愼好視地﹐目爲「覷鼠貓兒」。殿中監姜蛟肥而黑﹐目爲「飽椹母豬」。紫微舍人倪若水黑而無須﹐目爲「醉部落精」。舍人齊處衝好眇目視﹐目爲「暗燭底覓虱老母」。舍人呂延嗣長大少發﹐目爲「日本國使人」。又有舍人鄭勉爲「醉髙麗」。目拾遺蔡孚「小州醫博士詐諳藥性」。又有殿中侍禦史﹐短而醜黑﹐目爲「煙燻地。」目禦史張孝嵩爲「小村方相」。目舍人楊伸嗣爲「熟鏊上猢猻」。目補闕袁輝爲「王門下彈琴博士」。目員外郎魏恬爲「祈雨婆羅門」。目李全交爲「品官給使」。目黃門侍郎李廣爲「飽水蝦蟆」。由是坐此品題朝士﹐自左拾遺貶新州新興縣尉。

唐貞觀中﹐桂陽令阮嵩妻閻氏極妒。嵩在廳會客飲﹐召女奴歌﹐閻披髮跣足袒臂﹐拔刀至席﹐諸客驚散。嵩伏牀下﹐女奴狼狽而奔。刺史崔邈爲嵩作考詞云「婦彊夫弱﹐內剛外柔。一妻不能禁止﹐百姓如何整肅妻旣禮教不修﹐夫又精神何在考下。「省符解見任。唐郝象賢﹐侍郎處俊之孫﹐頓丘令南容之子也。弱冠﹐諸友生爲之字曰「寵之﹖」﹐每於父前稱字。父紿之曰「汝朋友極賢﹐吾爲汝設饌﹐可命之也。」翼日﹐象賢因邀致十數人﹐南容引生與之飲。謂曰「諺云『三公後﹐出死狗』。小兒誠愚﹐勞諸君制字﹐損南容之身尙可﹐豈可波及侍中也﹗」因涕泣﹐眾漸而退。「寵之」者﹐反語爲「癡種」也。朱前疑淺鈍無識﹐容貌極醜。上書云「臣夢見陛下八百歲」﹐卽授拾遺﹐俄遷郎中。出使回﹐又上書云「聞嵩山唱萬歲聲」﹐卽賜緋魚袋。未入五品﹐於綠衫上帶之﹐朝野莫不怪笑。後契丹反﹐有敕京官出馬一匹供軍者﹐卽酬五品。前疑買馬納訖﹐表索緋﹐上怒﹐批其狀「卽放歸丘園」﹐憤恚而卒。唐王及善才行庸猥﹐風神鈍濁﹐爲內史時﹐人號爲「鳩集鳳池」。俄遷文昌右相﹐無他政﹐但不許令史之驢入臺﹐終日迫逐﹐無時暫捨。時人號爲「驅驢宰相」。

周有逯仁傑﹐河陽人。自地官令史出尙書﹐攺天下帳式﹐頗甚繁細﹐法令滋章﹐每村立社官﹐仍置平直老三員﹐掌簿案﹐設鎖鑰﹐十羊九牧﹐人皆散逃。而宰相淺識﹐以爲萬代可行﹐授仁傑地官郎中。數年﹐百姓苦之﹐其法遂寢。周考功令史袁琰﹐國忌眾人聚會﹐充錄事勾當。遂判曰「曹司繁鬧﹐無時暫閒﹐不因國忌之辰﹐無以展其歡笑。」合坐嗤之。周夏官侍郎侯知一年老﹐敕放致仕。上表不伏﹐於朝堂踴躍馳走﹐以示輕便。張悰丁憂﹐自請起復。吏部主事髙筠母喪﹐親戚爲舉哀﹐筠曰「我不能作孝。」員外郎張棲貞被訟詐遭母憂﹐不肯起對。時臺中爲之語曰「侯知一不伏致仕﹐張琮自請起復﹐髙筠不肯作孝﹐張棲貞情願遭憂。皆非名教中人﹐並是王化外物。」獸心人面﹐不其然乎﹗

周天官選人沈子榮誦判二百道﹐試日不下筆。人問之﹐榮曰「無非命也。今日誦判﹐無一相當。有一道頗同﹐人名又別。」至來年選﹐判水磑﹐又不下筆。人問之﹐曰「我誦水磑﹐乃是藍田﹐今問富平﹐如何下筆。」聞者莫不撫掌焉。周則天內宴甚樂﹐河內王懿宗忽然起奏曰「臣急告君﹐子急告父。」則天大驚﹐引問之﹐對曰「臣封物承前府家自徵﹐近敕州縣徵送﹐太有損折。」則天大怒﹐仰觀屋椽良久﹐曰「朕諸親飲正樂﹐汝是親王﹐爲三二百戶封幾驚殺我。不堪作王。」令曳下。懿宗免冠拜伏﹐諸王救之曰「懿宗愚鈍﹐無意之失。」上乃釋之。周張衡﹐令史出身﹐位至四品﹐加一階﹐合入三品﹐已團甲。因退朝﹐路旁見蒸餅新熟﹐遂市其一﹐馬上食之﹐被禦史彈奏。則天降敕﹕「流外出身﹐不許入三品。「遂落甲。

周右拾遺李良弼﹐自矜唇頰﹐好談玄理﹐請使北蕃說骨篤祿。匈奴以木盤盛糞飼之﹐臨以白刃﹐弼懼﹐食一盤並盡﹐乃放還。人譏之曰「李拾遺﹐能拾突厥之遺。」出爲眞源令。秩滿還瀛州﹐遇契丹賊孫萬榮使何阿小取滄﹑瀛﹑冀﹑貝。良弼謂鹿城令李懷璧曰「『孫』者胡孫﹐卽是獼猴﹐𨿽可當也。『萬』字者有『艸』﹐卽是『艸中藏』。」勸懷璧降何阿小﹐授懷璧五品將軍。阿小敗﹐懷璧及良弼父子四人並爲河內王武懿宗斬之。周春官尙書閻知微﹐庸瑣駑怯﹐使人蕃﹐受默啜封爲漢可汗。賊入恆﹑定﹐遣知微先往趙州招慰。將軍陳令英等守城西面﹐知微謂令英曰「陳將軍何不早降下。可汗兵到然後降者﹐剪土地遺。」令英不答。知微城下連手踏歌﹐稱「萬歲樂」。令英曰「尙書國家八座﹐受委非輕﹐翻爲賊踏歌﹐無慚也「知微仍唱曰「萬歲樂﹐萬歲年﹐不自由﹐萬歲樂。」時人鄙之。唐崔湜爲吏部侍郎貪縱﹐兄憑弟力﹐父挾子威﹐咸受囑求﹐髒污狼藉。父挹爲司業﹐受選人錢﹐湜不之知也﹐長名放之。其人訴曰「公親將賂去﹐何爲不與官「湜曰「所親爲誰吾捉取鞭殺。」曰「鞭卽遭憂。」湜大慚。主上以湜父年老﹐瓜初熟﹐賜一顆﹐湜以瓜遺妾﹐不及其父﹐朝野譏之。時崔﹑岑﹑鄭愔並爲吏部﹐京中謠曰「岑羲獠子後﹐崔湜令公孫。三人相比接﹐莫賀咄最渾。」

唐左衛將軍權龍襄﹐性褊急﹐常自矜能詩。通天年中﹐爲滄州刺史﹐初到乃爲詩呈州官曰「遙看滄州城﹐楊柳郁靑靑。中央一羣漢﹐聚坐打杯觥。」諸公謝曰「公有逸才。」襄曰「不敢﹐趁韻而已。」又《秋日述懷》曰「檐前飛七百﹐雪白後園彊。飽食房裏側﹐家糞集野螂。」參軍不曉﹐請釋﹐襄曰「鷂子檐前飛﹐直七百文。洗衫掛後園﹐幹白如雪。飽食房中側臥。家裏便轉﹐集得野澤蜣螂。」談者嗤之。皇太子宴﹐夏日賦詩﹕「嚴霜白浩浩﹐明月赤團團。」太子援筆爲贊曰「龍襄才子﹐秦州人士。明月晝耀﹐嚴霜夏起。如此詩章﹐趁韻而已。」襄以張易之事﹐出爲容山府折衝。神龍中追入﹐乃上詩曰「無事向容山﹐今日向東都。陛下敕進來﹐令作右金吾。」又爲《喜雨詩》曰「暗去也沒雨﹐明來也沒云。日頭赫赤赤﹐地上絲氳氳。」爲瀛州刺史日﹐新過歲﹐京中數人附書曰「攺年多感﹐敬想同之。」正新喚官人集﹐云有詔攺年號爲「多感「元年﹐將書呈判司已下﹐眾人大笑。龍襄復側聽﹐怪赦書來遲。髙陽﹑博野兩縣競地陳牒﹐龍襄乃判曰「兩縣競地﹐非州不裁。旣是兩縣﹐於理無妨。付司。權龍襄示。」典曰「比來長官判事﹐皆不著姓。」龍襄曰「餘人不解﹐若不著姓﹐知我是誰家浪驢也﹗」龍襄不知忌日﹐謂府史曰「何名私忌「對曰「父母忌日請假﹐獨坐房中不出。」襄至日﹐於房中靜坐﹐有靑狗突入﹐龍襄大怒﹐曰「衝破我忌。」更陳牒﹐攺作明朝好作忌日。談者笑之。

李宜得本賤人﹐背主逃匿。當玄宗起義﹐與王毛仲等立功﹐宜得官至武衛將軍。舊主遇諸途﹐趨而避之﹐不敢仰視。宜得令左右命之﹐主甚惶懼。至宅舍﹐請居上坐﹐宜得自捧酒食﹐舊主流汗辭之。流連數日。遂奏云「臣蒙國恩﹐榮祿過分﹔臣舊主卑瑣﹐曾無寸祿。臣請割半俸﹐解官以榮之。願陛下遂臣愚款。」上嘉其志﹐擢主爲郎將﹐宜得復其秩。朝廷以此多之。蘇頲年五歲﹐裴談過其父。頲方在﹐乃試誦庾信《枯樹賦》﹐將及終篇﹐避「談「字﹐因易其韻曰「昔年移樹﹐依依漢陰。今看搖落﹐淒淒江潯。樹猶如此﹐人何以任。」談駭嘆久之﹐知其它日必主文章也。

唐婁師徳﹐滎陽人也﹐爲納言。客問浮休子曰「婁納言何如「答曰「納言直而溫﹐寬而栗﹐外愚而內敏﹐表晦而裏明。萬頃之波﹐渾而不濁﹐百煉之質﹐磨而不燐。可謂淑人君子﹐近代之名公者焉。」客曰「狄仁傑爲納言何如「浮休子曰「粗覽經史﹐薄閱文華。箴規切諫有古人之風﹐剪伐淫詞有烈士之操。心神耿直﹐涅而不淄﹐膽气堅剛﹐明而能斷。晚途錢癖﹐和嶠之徒與﹗」客曰「鳳閣侍郎李昭徳可謂名相乎「答曰「李昭徳志大而器小﹐气髙而智薄﹐假權制物﹐扼險淩人﹐剛愎有餘﹐而恭寬不足﹐非謀身之道也。」俄伏法焉。又問﹕「洛陽令來俊臣雍容美貌﹐忠赤之士乎「答曰「俊臣面柔心狠﹐行險徳薄﹐巧辧似智﹐巧諛似忠﹐傾覆邦家﹐誣陷良善﹐其江充之徒歟﹗蜂蠆害人﹐終爲人所害。」無何爲太僕卿﹐戮於西市。又問﹕「武三思可謂名王哉「答曰「三思憑藉國親﹐位超衮職﹐貌象恭敬﹐心極殘忍。外示公直﹐內結陰謀﹐弄王法以復仇﹐假朝權而害物。晚封爲徳靜王﹐乃鼎賊也﹐不可以壽終。」竟爲節湣太子所殺。又問﹕「中書令魏元忠耿耿正直﹐近代之名臣也「答曰「元忠文武雙闕﹐名實兩空﹐外示貞剛﹐內懷趨附。面折張食其之黨﹐勇若熊羆﹔諂事武士開之儔﹐怯同駑犬。首鼠之士﹐進退兩端﹐虺蜥之夫﹐曾無一志。亂朝敗政﹐莫非斯人。附三思之徒﹐斥五王之族﹐以吾熟察﹐終不得其死然。」果坐事長流思州﹐憂恚而卒。又問﹕「中書令李嶠何如「答曰「李公有三戾﹕性好榮遷﹐憎人升進﹔性好文章﹐憎人才筆﹔性好貪濁﹐憎人受賂。亦如古者有女君﹐性嗜肥鮮﹐禁人食肉﹔性愛綺羅﹐斷人衣錦﹔性好淫縱﹐憎人畜聲色。此亦李公之徒也。」又問﹕「司刑卿徐有功何如「答曰「有功耿直之士也﹐明而有膽﹐剛而能斷。處陵夷之運﹐不偸媚以取容﹔居版蕩之朝﹐不遜辭以苟免。來俊臣羅織者﹐有功出之﹔袁智弘鍛煉者﹐有功寬之。躡虎尾而不驚﹐觸龍鱗而不懼。鳳跱鴟梟之內﹐直以全身﹔豹變豺狼之間﹐忠以遠害。若值淸平之代﹐則張釋之﹑於定國豈同年而語哉﹗」又問﹕「司農卿趙履溫何如「答曰「履溫心不涉學﹐眼不識文﹐貌恭而性狠﹐智小而謀大﹐趑趄狗盜﹐突忽豬貪。晨羊誘外﹐不覺其死﹐夜蛾覆燭﹐不覺其斃。頭寄於項﹐其能久乎。」後從事韋氏爲逆﹐夷其三族。又問﹕「鄭愔爲選部侍郎何如「答曰「愔猖獗小子﹐狡猾庸人。淺學浮詞﹐輕才薄徳。狐蹲貴介﹐雉伏權門。前托俊臣﹐後附張易。折支徳靜之室﹐舐痔安樂之庭。鸋支棲於葦苕﹐魦鱨遊於沸鼎。旣無雅量﹐終是凡材。以此求榮﹐得死爲幸。」果謀反伏誅。

貞觀末﹐南康黎景逸居於空靑山﹐常有鵲巢其側﹐每飯食以餵之。後鄰近失布者誣景逸盜之﹐系南康獄﹐月餘劾不承。欲訊之﹐其鵲止於獄樓﹐向景逸歡喜﹐似傳語之狀。其日傳有赦﹐官司詰其來﹐雲路逢玄衣素衿人所說。三日而赦至﹐景逸還山。乃知玄衣素衿者﹐鵲之所傳也。

汝州刺史張昌期﹐易之弟也﹐恃寵驕貴﹐酷暴羣僚。梁縣有人白雲「有白鵲見」﹐昌期令司戶楊楚玉捕之。部人有鷂子七十籠﹐令以蠟塗爪。至林見白鵲﹐有羣鵲隨之﹐見鷂迸散﹐惟白者存焉。鷂竦身取之﹐一無損傷﹐而籠送之。昌期笑曰「此鵲贖君命也。」玉叩頭曰「此天活玉﹐不然投河赴海﹐不敢見公。」拜謝而去。渤海髙嶷巨富﹐忽患月餘日﹐帖然而卒。心上仍暖﹐經日而蘇﹐云有一白衣人眇目﹐把牒冥司﹐訟殺其妻子。嶷對﹕「元不識此老人。」冥官云「君命未盡﹐且放歸。「遂悟白衣人乃是家中老瞎麻雞也。令射殺﹐魅遂絕。文明以後﹐天下諸州進雌雞﹐變爲雄者多。或半已化﹐半未化。乃則天正位之兆。衛鎬爲縣官下鄕﹐至里人王幸在家﹐方假寐﹐夢一烏衣婦人引十數小兒著黃衣﹐咸言乞命﹐叩頭再三。斯須又至。鎬甚惡其事﹐遂催食欲前。適所親有報曰「王幸在家窮﹐無物設饌﹐有一雞見抱兒﹐已得十餘日﹐將欲殺之。」鎬方悟烏衣婦人果烏雞也﹐遂市解放。是夜復夢﹐咸欣然而去。

久視年中﹐越州有祖錄事﹐不得名﹐早出﹐見擔鵝向市中者。鵝見錄事﹐頻顧而鳴。祖乃以錢贖之﹐至僧寺﹐令放爲長生鵝﹐竟不肯入寺﹐但走逐祖後。經坊歷市﹐稠人廣眾之處一步不放。祖收養之。左丞張錫親見說也。漢時鄢縣南門兩扇忽開﹐忽一聲稱「鴛」﹐一聲稱「央」。

晨夕開閉﹐聲聞京師。漢末惡之﹐令毀其門﹐兩扇化爲鴛鴦﹐相隨飛去。後攺鄢縣爲晏城縣。天后時﹐左衛兵曹劉景陽使嶺南﹐得秦吉了鳥雄雌各一隻﹐解人語。至都進之﹐畱其雌者。雄者煩然不食﹐則天問曰「何無聊也「鳥爲言曰其配爲使者所得﹐今頗思之。乃呼景陽曰「卿何故藏一鳥不進「景陽叩頭謝罪﹐乃進之。則天不罪也。峯州有一道水從吐蕃中來﹐夏冷如冰雪。有魚長一二寸﹐來去有時﹐蓋水上如粥。人取烹之而食﹐千萬家取不可盡﹐不知所從來。通川界內多獺﹐各有主養之﹐並在河側岸間。獺若入穴﹐插雉尾於獺穴前﹐獺卽不敢出。去卻尾卽出。取得魚﹐必須上岸﹐人便奪之。取得多﹐然後放令自喫﹐喫飽卽鳴杖以驅之還。插雉尾﹐更不敢出。有人見豎子在洛水中洗馬﹐頃之﹐見一物如白煉帶﹐極光晶﹐繳豎子項三兩匝﹐卽落水死。凡是水中及灣泊之所皆有之。人澡浴洗馬死者﹐皆謂黿所引﹐非也。此名「白特」﹐宜愼防之﹐蛟之類也。齊州有萬頃陂﹐魚鱉水族﹐無所不有。咸亨中﹐忽一僧持缽乞食﹐村人長者施以蔬供﹐食訖而去。於時漁人网得一魚﹐長六七尺﹐絲鱗鏤甲﹐錦質寶章﹐特異常魚。賫赴州餉遺﹐至村而死。眾共剖而分之﹐於腹中得長者所施蔬食﹐儼然並在。村人遂於陂中設齋超度。自是陂中無水族﹐至今猶然。

杭州富陽縣韓珣莊掘井﹐才深五六尺﹐土中得魚數十頭﹐土有微潤。

貞觀中﹐衛州板橋店主張迪妻歸寧。有衛州三衛楊貞等三人投店宿﹐五更早發。夜有人取三衛刀殺張迪﹐其刀卻內鞘中﹐貞等不知之。至明﹐店人趨貞等﹐拔刀血狼藉﹐囚禁拷訊﹐貞等苦毒﹐遂自誣。上疑之﹐差禦史蔣恆復推。至﹐總追店人十五以上集﹐爲人不足﹐且散﹐惟畱一老婆年八十已上。晚放出﹐令獄典密覘之﹐曰「婆出﹐當有一人與婆語者﹐卽記取姓名﹐勿令漏泄。」果有一人共語者﹐卽記之。明日復爾。其人又問婆﹕「使人作何推勘「如是者二日﹐並是此人。恆總追集男女三百餘人﹐就中喚與老婆語者一人出﹐余並放散。問之具伏﹐云與迪妻奸殺有實。奏之﹐敕賜帛二百段﹐除侍禦史。

卷五

貞觀中﹐左丞李行廉弟行詮前妻子忠﹐烝其後母﹐遂私將潛藏﹐云敕追入內。行廉不知﹐乃進狀問﹐奉敕推詰極急。其後母詐以領巾勒項臥街中﹐長安縣詰之﹐云有人詐宣敕喚去﹐一紫袍人見畱宿﹐不知姓名﹐勒項送至街中。忠惶恐﹐私就卜問﹐被不良人疑之﹐執送縣。縣尉王璥引就房內推問﹐不承。璥先令一人於案褥下伏聽﹐令一人走報長使喚﹐璥鎖房門而去。

子母相謂曰「必不得承。」並私密之語。璥至開門﹐案下之人亦起﹐母子大驚﹐並具承伏法云。李傑爲河南尹﹐有寡婦告其子不孝。其子不能自理﹐但云「得罪於母﹐死所甘分。「傑察其狀﹐非不孝子﹐謂寡婦曰「汝寡居﹐惟有一子﹐今告之﹐罪至死﹐得無悔乎「寡婦曰「子無賴﹐不順母﹐寧復惜乎﹗」傑曰「審如此﹐可買棺木來取兒屍。」因使人覘其後。寡婦旣出﹐謂一道士曰「事了矣。」俄而棺至﹐傑尙冀有悔﹐再三諭之﹐寡婦執意如初。道士立於門外﹐密令擒之﹐一問承伏﹕「某與寡婦私﹐嘗苦兒所制﹐故欲除之。」傑放其子﹐杖殺道士及寡婦﹐便同棺盛之。

衛州新鄕縣令裴子云﹐好奇策。部人王敬戍邊﹐畱牜孛牛六頭於舅李進處﹐養五年﹐產犢三十頭﹐例十貫已上。敬還索牛﹐兩頭已死﹐只還四頭老牛﹐余並非汝牛生﹐總不肯還。敬忿之﹐經縣陳牒。子云令送敬府獄禁﹐教追盜牛賊李進。進惶怖至縣﹐叱之曰「賊引汝同盜牛三十頭﹐藏於汝家﹐喚賊共對。」乃以布衫籠敬頭﹐立南墻下。進急﹐乃吐款云「三十頭牛總是外甥牜孛牛所生﹐實非盜得「云。遣去布衫﹐進見是敬﹐曰「此是外甥也。」云曰「若是﹐卽還他牛。」進默然。云曰「五年養牛辛苦﹐與數頭﹐余並與敬。」一縣服其精察。

中書舍人郭正一破平壤﹐得一髙麗婢﹐名玉素﹐極姝艷﹐令專知財物庫。正一夜須漿水粥﹐非玉素煮之不可。玉素乃毒之而進﹐正一急曰「此婢藥我﹗」索土漿﹑甘艸服解之﹐良久乃止。覓婢不得﹐並失金銀器物十餘事。錄奏﹐敕令長安﹑萬年捉不良脊爛求賊﹐鼎沸三日不獲。不良主帥魏昶有策略﹐取舍人家奴﹐選年少端正者三人﹐布衫籠頭至衛。縛衛士四人﹐問十日內已來﹐何人覓舍人家。衛士云「有投化髙麗畱書﹐遣付舍人捉馬奴﹐書見在。」檢云「金城坊中有一空宅」﹐更無語。不良往金城坊空宅﹐並搜之。至一宅﹐封鎖正密﹐打鎖破開之﹐婢及髙麗並在其中。拷問﹐乃是投化髙麗共捉馬奴藏之﹐奉敕斬於東市。垂拱年﹐則天監國﹐羅織事起。湖州佐史江琛取刺史裴光判書﹐割字合成文理﹐詐爲徐敬業反書以告。差使推光﹐款書是光書﹐疑語非光語。前後三使推﹐不能決。敕令差能推事人勘當取實﹐僉曰「張楚金可」﹐乃使之。楚金憂悶﹐仰臥西窗﹐日髙﹐向看之﹐字似補作。平看則不覺﹐向日則見之。令喚州官集﹐索一甕水﹐令琛投書於水中﹐字一一解散﹐琛叩頭伏罪。敕令決一百﹐然後斬之。賞楚金絹百匹。

懷州河內縣董行成能策賊。有一人從河陽長店盜行人驢一頭並皮袋﹐天欲曉﹐至懷州。行成至街中見﹐嗤之曰「个賊住﹐卽下驢來。」卽承伏。人問﹕「何以知之「行成曰「此驢行急而汗﹐非長行也﹔見人則引驢遠過﹐怯也。以此知之。」捉送縣﹐有頃驢主蹤至﹐皆如其言。

張鷟陽縣尉日﹐有稱架人呂元僞作倉督馮忱書﹐盜糶倉糧粟。忱不認書﹐元乃堅執﹐不能定。鷟取呂元告牒﹐括兩頭﹐惟畱一字﹐問﹕「是汝書﹐卽注是﹐以字押﹔不是﹐卽注非﹐亦以字押。」元乃注曰「非」﹐去括卽是元牒。且決五下。括詐馮忱書上一字以問之﹐注曰「是」﹐去括乃詐書也。元連項赤﹐叩頭伏罪。又有一客驢韁斷﹐並鞍失三日﹐訪不獲﹐經縣告。鷟推勘急﹐夜放驢出而藏其鞍﹐可直五千已來。鷟曰「此可知也。」令將卻籠頭放之﹐驢向舊餵處﹐鷟令搜其家﹐其鞍於艸積下得之﹐人伏其計。張松壽爲長安令﹐時昆明池側有劫殺﹐奉敕十日內須獲賊﹐如違﹐所由科罪。壽至行劫處尋蹤迹﹐見一老婆樹下賣食﹐至以從騎馱來入縣﹐供以酒食。經三日﹐還以馬送舊坐處﹐令一腹心人看﹐有人共婆語﹐卽捉來。須臾一人來問﹐明府若爲推逐﹐卽披布衫籠頭送縣﹐一問具承﹐並贓並獲。時人以爲神明。

元嘉少聰俊。左手畫圓﹐右手畫方﹐口誦經史﹐目數羣羊﹐兼成四十字詩﹐一時而就﹐足書五言一絕﹕六事齊舉。代號「神仙童子」。並州人毛俊誕一男﹐四歲﹐則天召入內試字。《千字文》皆能暗書﹐賜衣裳放還。人皆以爲精魅所托﹐其後不知所終。納言婁師徳﹐鄭州人﹐爲兵部尙書。使並州﹐接境諸縣令隨之。日髙至驛﹐恐人煩擾驛家﹐令就廳同食。尙書飯白而細﹐諸人飯黑而粗﹐呼驛長嗔之曰「飯何爲兩種者「驛客將恐﹐對曰「邂逅浙米不得﹐死罪。」尙書曰「卒客無卒主人﹐亦復何損「遂換取粗飯食之。檢校營田﹐往梁州﹐先有鄕人姓婁者爲屯官犯贓﹐都督許欽明欲決殺。令眾鄕人謁尙書﹐欲救之﹐尙書曰「犯國法﹐師徳當家兒子亦不能捨﹐何況渠。」明日宴會﹐都督與尙書俱坐﹐尙書曰「聞有一人犯國法﹐云是師徳鄕裏。師徳實不識﹐但與其父爲小兒時共牧牛耳。都督莫以師徳寬國家法。」都督遽令脫枷至﹐尙書切責之曰「汝辭父娘﹐求覓官職﹐不能謹潔﹐知復柰何「將一碟槌餅與之曰「噇卻﹐作个飽死鬼去。」都督從此捨之。後爲納言﹑平章事﹐又檢校屯田﹐行者日矣。諮執事早出﹐婁先足疾﹐待馬未來﹐於光政門外橫木上坐。須臾有一縣令﹐不知其納言也﹐因訴身名﹐遂與之並坐。令有一子遠覘之﹐走告曰「納言也。」令大驚﹐起曰「死罪「納言曰「人有不相識﹐法有何死罪。」令因訴云﹐有左嶷﹐以其年老眼暗奏解「某夜書表狀亦得﹐眼實不暗」。納言曰「道是夜書表狀﹐何故白日裏不識宰相「令大慚﹐曰「願納言莫說向宰相﹐納言南無佛不說。」公左右皆笑。使至靈州﹐果驛上食訖﹐索馬﹐判官諮驛家漿水﹐亦索不得﹐全不祗承。納言曰「師徳已上馬﹐與公料理。」往呼驛長﹐責曰「判官與納言何別﹐不與供給索杖來。」驛長惶怖拜伏﹐納言曰「我欲打汝一頓﹐大使打驛將﹐細碎事﹐徒涴卻名聲。若向你州縣道﹐你卽不存生命。且放卻。」驛將跪拜流汗﹐狼狽而走。婁目送之﹐謂判官曰「與公躓頓之矣。」眾皆怪嘆。其行事皆此類。浮休子曰﹕司馬徽﹑劉寬無以加也。英公李績爲司空﹐知政事﹐有一番官者參選被放﹐來辭英公。公曰「明朝早向朝堂見我來。」及期而至﹐郎中並在傍﹐番官至辭﹐英公頻眉謂之曰「汝長生不知事尙書﹑侍郎﹐我老翁不識字﹐無可教汝﹐何由可得畱﹐深負愧汝。努力好去。」侍郎等惶懼﹐遽問其姓名﹐令南院看榜。須臾引入﹐注與吏部令史。英公時爲宰相﹐有鄕人嘗過宅﹐爲設食。食客裂卻餅緣﹐英公曰「君大少年。此餅犁地兩徧熟﹐槪下種鋤塒收刈打揚訖﹐磑羅作面﹐然後爲餅。少年裂卻緣﹐是何道此處猶可﹐若對至尊前﹐公作如此事﹐參差斫卻你頭。」客大慚悚。浮休子曰﹕宇文朝華州刺史王羆﹐有客裂餅緣者﹐羆曰「此餅大用功力﹐然後入口。公裂之﹐只是未饑﹐且擎卻。」客愕然。又臺使致羆食飯﹐使人割瓜皮大厚﹐投地﹐羆就地拾起以食之。使人極悚息。

刑部尙書李日知自爲畿赤﹐不曾打杖行罰﹐其事亦濟。及爲刑部尙書﹐有令史受敕三日﹐忘不行者。尙書索杖剝衣﹐喚令史總集﹐欲決之。責曰「我欲笞汝一頓﹐恐天下人稱你云撩得李日知嗔﹐喫李日知杖。你亦不是人﹐妻子亦不禮汝。」遂放之。自是令史無敢犯者﹐設有稽失﹐眾共謫之。

兵部郎中朱前疑貌醜﹐其妻有美色。天后時﹐洛中殖業坊西門酒家有婢﹐蓬頭垢面﹐傴肩皤腹﹐寢惡之狀﹐舉世所無。而前疑大悅之﹐殆忘寢食。乃知前世言宿癅蒙愛﹐信不虛也。

夫人世嗜欲﹐一何殊性。前聞文王嗜昌﹤蜀犬﹥﹐楚王嗜芹菹﹐屈到嗜芰﹐曾皙嗜羊棗﹐宋劉雍嗜瘡痂﹐本傳曰「雍詣前吳興太守孟靈休﹐靈休脫襪﹐黏炙瘡痂墜地﹐雍俯而取之餐焉。」宋明帝嗜蜜漬遂蛦﹐每啖數升。是知海上逐臭之談﹐陳君愛醜之說﹐何足怪歟﹗夫亦其癖也。

太宗時﹐西國進一胡﹐善彈琵琶。作一曲﹐琵琶弦撥倍粗。

上每不欲番人勝中國﹐乃置酒髙會﹐使羅黑黑隔帷聽之﹐一徧而得。謂胡人曰「此曲吾宮人能之。」取大琵琶﹐遂於帷下令黑黑彈之﹐不遺一字。胡人謂是宮女也﹐驚嘆辭去。西國聞之﹐降者數十國。王沂者﹐平生不解弦管。忽旦睡﹐至夜乃寤﹐索琵琶弦之﹐成數曲﹕一名《雀啄蛇》﹐一名《胡王調》﹐一名《胡瓜苑》。人不識聞﹐聽之者莫不流淚。其妹請學之﹐乃教數聲﹐須臾總忘﹐不復成曲。周有婆羅門僧惠範﹐姦矯狐魅﹐挾邪作蠱﹐咨趄鼠黠﹐左道弄權。則天以爲聖僧﹐賞賫甚重。太平以爲梵王﹐接納彌優﹐生其羽翼﹐長其光價。孝和臨朝﹐常乘官馬﹐往還宮掖。太上登極﹐從以給使﹐出入禁門﹐每入卽賜綾羅﹑金銀器物。气岸甚髙﹐風神傲誕﹐內府珍寶﹐積在僧家。矯說妖祥﹐妄陳禍福。神武斬之﹐京師稱快。

道士史崇玄﹐懷州河內縣縫靴人也。後度爲道士﹐僑假人也﹐附太平爲太淸觀主。金仙﹑玉眞出俗﹐立爲尊師。每入內奏請﹐賞賜甚厚﹐無物不賜。授鴻臚卿﹐衣紫羅裙帔﹐握象笏﹐佩魚符﹐出入禁闈﹐公私避路。神武斬之﹐京中士女相賀。嶺南風俗﹐家有人病﹐先殺雞鵝等以祀之﹐將爲修福。若不差﹐卽次殺豬狗以祈之。不差﹐卽次殺太牢以禱之。更不差﹐卽是命﹐不復更祈。死則打鼓鳴鐘於堂﹐比至葬訖。初死﹐且走﹐大叫而哭。

景雲中﹐有長髮賀玄景﹐自稱五戒賢者。同爲妖者十餘人﹐於陸渾山中結艸舍﹐幻惑愚人子女﹐傾家產事之。紿云至心求者必得成佛。玄景爲金簿袈裟﹐獨坐暗室﹐令愚者竊視﹐云佛放光﹐眾皆懾伏。緣於懸崖下燒火﹐遣數人於半崖間披紅碧紗爲仙衣﹐隨風飛揚﹐令眾觀之。誑曰「此仙也。」各令著仙衣以飛就之﹐卽得成道。克日設齋﹐飲中置莨菪子﹐與眾餐之。女子好發者﹐截取爲剃頭﹐串仙衣﹐臨崖下視﹐眼花恍忽﹐推崖底﹐一時燒殺﹐沒取資財。事敗﹐官司來檢﹐灰中得焦拳屍骸數百餘人。敕決殺玄景﹐縣官左降。

景龍中﹐瀛州進一婦人﹐身上隱起浮圖塔廟諸佛形像。按察使進之﹐授五品。其女婦畱內道場﹐逆韋死後﹐不知去處。周證聖元年﹐薛師名懷義造功徳堂一千尺於明堂北。其中大像髙九百尺﹐鼻如千斛船﹐中容數十人並坐﹐夾紵以漆之。五月十五﹐起無遮大會於朝堂。掘地深五丈﹐以亂彩爲宮殿臺閣﹐屈竹爲胎﹐張施爲楨蓋。又爲大像金剛﹐並坑中引上﹐詐稱從地湧出。又刺牛血畫作大像頭﹐頭髙二百尺﹐誑言薛師膝上血作之﹐觀者塡城溢郭﹐士女云會。內載錢拋之﹐更相踏藉﹐老少死者非一。至十六日﹐張像於天津橋南﹐設齋。二更﹐功徳堂火起﹐延及明堂﹐飛焰衝天﹐洛城光如晝日。其堂作仍未半﹐已髙七十餘尺﹐又延燒金銀庫﹐鐵汁流液﹐平地尺餘﹐人不知錯入者﹐便卽焦爛。其堂煨燼﹐尺木無遺。至曉﹐乃更設會﹐暴風欻起﹐裂血像爲數百段。浮休子曰﹕梁武帝捨身同泰寺﹐百官傾庫物以贖之。其夜欻電霹靂﹐風雨晦冥﹐寺浮圖佛殿一時蕩盡。非理之事﹐豈如來本意哉﹗景雲中﹐西京霖雨六十餘日。有一胡僧名寶嚴﹐自云有術法﹐能止雨。設壇場﹐誦經咒。其時禁屠宰﹐寶嚴用羊二十口﹑馬兩匹以祭。祈請經五十餘日﹐其雨更盛。於是斬逐胡僧﹐其雨遂止。周聖歷年中﹐洪州有胡超僧出家學道﹐隱白鶴山﹐微有法術﹐自云數百歲。則天使合長生藥﹐所費巨萬﹐三年乃成。自進藥於三陽宮﹐則天服之﹐以爲神妙﹐望與彭祖同壽﹐攺元爲久視元年。放超還山﹐賞賜甚厚。服藥之後三年而則天崩。則天時﹐調貓兒與鸚鵡同器食﹐命禦史彭先覺監﹐徧示百官及天下考使。傳看未徧﹐貓兒饑﹐遂咬殺鸚鵡以餐之﹐則天甚愧。武者國姓﹐殆不祥之徵也。

裴炎爲中書令﹐時徐敬業欲反﹐令駱賓王畫計﹐取裴炎同起事。賓王足踏壁﹐靜思食頃﹐乃爲謠曰「一片火﹐兩片火﹐緋衣小兒當殿坐。」教炎莊上小兒誦之﹐並都下童子皆唱。炎乃訪學者令解之。召賓王至﹐數啖以寶物錦綺﹐皆不言。又賂以音樂﹑女妓﹑駿馬﹐亦不語。乃對古忠臣烈士圖共觀之﹐見司馬宣王﹐賓王欻然起曰「此英雄丈夫也。」卽說自古大臣執政﹐多移社稷﹐炎大喜。賓王曰「但不知謠讖何如耳。」炎以謠言「片火緋衣「之事白﹐賓王卽下﹐北面而拜曰「此眞人矣。」遂與敬業等合謀。揚州兵起﹐炎從內應﹐書與敬業等合謀。惟有「靑鵝」﹐人有告者﹐朝廷莫之能解﹐則天曰「此『靑』字者十二月﹐『鵝』字者我自與也。」遂誅炎﹐敬業等尋敗。逆韋之妹馮太和之妻號七姨﹐信邪﹐見豹頭枕以辟邪﹐白澤枕以去魅﹐作伏熊枕以爲宜男。太和死﹐嗣虢王娶之。韋之敗也﹐虢王斫七姨頭送朝堂﹐則知辟邪之枕無效矣。

後魏髙流之爲徐州刺史﹐決滹沱河水繞城。破一古墓﹐得銘曰「吾死後三百年﹐背底生流泉﹐賴逢髙流之﹐遷吾上髙原。」流爲造棺郭衣物﹐取其柩而攺葬之。東都丰都市在長壽市之東北。初築市垣﹐掘得古冢﹐土藏無砧甓﹐棺木陳朽﹐觸之便散。屍上著平上幘﹐朱衣。得銘云「筮道居朝﹐龜言近市﹐五百年間﹐於斯見矣。「當時達者參驗﹐是魏黃初二年所葬也。寇天師謙之﹐後魏時得道者也﹐常刻石爲記﹐藏於嵩山。

上元初﹐有洛州郜城縣民因采藥於山﹐得之以獻。縣令樊文言於州﹐州以上聞﹐髙宗皇帝詔藏於內府。其銘記文甚多﹐奧不可解﹐略曰「木子當天下」﹔又曰「止戈龍」﹔又曰「李代代﹐不移宗」﹔又曰「中鼎顯眞容」﹔又曰「基千萬歲」。所謂「木子當天下」者﹐蓋言唐氏受命也。「止戈龍」者﹐言太后臨朝也﹐止戈爲武﹐武﹐天后氏也。「李代代﹐不移宗」者﹐謂中宗中興﹐再新天地。「中鼎顯眞容」者﹐實中宗之廟諱﹐眞爲睿聖之徽謚﹐得不信乎「基千萬歲」者﹐基﹐玄宗名也﹐千萬歲﹐蓋歷數久長也。後中宗禦位﹐樊文男欽賁以石記本上獻﹐上命編於國史。

辰州東有三山﹐鼎足直上﹐各數千丈。古老傳曰﹐鄧誇父與日競走﹐至此煮飯﹐此三山者﹐誇父支鼎之石也。寶歷元年乙巳歲﹐資州資陽縣淸弓村山有大石﹐可三間屋大。從此山下忽然吼踴﹐下山越澗﹐卻上坡﹐可百步。其石走時﹐有鋤禾人見之﹐各手把鋤﹐趁至所止。其石髙二丈。趙州石橋甚工﹐磨礲密致如削焉。望之如初日出云﹐長虹飲澗。上有勾欄﹐皆石也﹐勾欄並有石獅子。龍朔年中﹐髙麗諜者盜二獅子去﹐後復募匠修之﹐莫能相類者。至天后大足年﹐默啜破趙﹑定州﹐賊欲南過﹐至石橋﹐馬跪地不進﹐但見一靑龍臥橋上﹐奮迅而怒﹐賊乃遁去。永昌年﹐太州敷水店南西坡﹐白日飛四五里﹐直塞赤水。

坡上桑畦麥隴依然仍舊。

鄒駱駝﹐長安人。先貧﹐常以小車推蒸餅賣之。每勝業坊角有伏磚﹐車觸之卽翻﹐塵土涴其餅﹐駝苦之。乃將劚去十餘磚﹐下有瓷甕﹐容五斛許﹐開看﹐有金數斗﹐於是巨富。其子昉﹐與蕭佺交厚﹐時人語曰「蕭佺駙馬子﹐鄒昉駱駝兒。非關道徳合﹐只爲錢相知。」

先天年﹐洛下人牽一牛奔﹐腋下有一人手﹐長尺餘﹐巡坊而乞。隋文皇帝時﹐大宛國獻千里馬﹐曳地﹐號曰「師子驄」。上置之馬羣﹐陸梁人莫能制。上令並羣驅來﹐謂左右曰「誰能馭之。」郎將裴仁基曰「臣能制之。「遂攘袂向前﹐去十餘步﹐踴身騰上﹐一手撮耳﹐一手摳目﹐馬戰不敢動﹐乃韝乘之。朝發西京﹐暮至東洛。後隋末﹐不知所在。唐文武聖皇帝敕天下訪之﹐同州刺史宇文士及訪得其馬﹐老於朝邑市面家挽磑﹐驄尾焦禿﹐皮肉穿穴﹐及見之悲泣。帝自出長樂坡﹐馬到新丰﹐向西鳴躍。帝得之甚喜﹐齒口並平﹐飼以鐘乳﹐仍生五駒﹐皆千里足也。後不知所在矣。徳州刺史張訥之一白馬﹐其色如練﹐父雄爲荊州刺史常乘。

雄薨﹐子敬之爲考功郎中﹐攺壽州刺史﹐又乘此馬。敬之薨﹐弟訥之從給事中﹑相府司馬攺徳州刺史﹐入爲國子祭酒﹐出爲常州刺史﹐至今猶在。計八十餘年﹐極肥健﹐行驟腳不散。廣平宋察娶同郡遊昌女。察先代胡人也﹐歸漢三世矣。忽生一子﹐深目而髙鼻﹐疑其非嗣﹐將不舉。須臾赤艸馬生一白駒﹐察悟曰「我家先有白馬﹐種絕已二十五年﹐今又復生。吾曾祖貌胡﹐今此子復其先也。」遂養之。故曰「白馬活胡兒」﹐此其謂也。東海有蛇丘﹐地險多漸洳﹐眾蛇居之﹐無人民。蛇或有人頭而蛇身。

嶺南有報冤蛇﹐人觸之﹐卽三五里隨身卽至。若打殺一蛇﹐則百蛇相集﹐將蜈蚣自防乃免。顧渚山赬石洞有綠蛇﹐長可三尺餘﹐大類小指﹐好棲樹杪。

視之若鞶帶﹐纏於柯葉間。無螫毒﹐見人則空中飛。

山南五溪黔中皆有毒蛇﹐烏而反鼻﹐蟠於艸中。其牙倒勾﹐去人數步﹐直來疾如繳箭﹐螫人立死。中手卽斷手﹐中足則斷足﹐不然則全身腫爛﹐百無一活。謂蝮蛇也。有黃喉蛇﹐好在捨上﹐無毒﹐不害人﹐惟善食毒蛇。食飽則垂頭直下﹐滴沫地墳起﹐變爲沙虱﹐中人爲疾。額上有「大王「字﹐眾蛇之長﹐常食蝮蛇。種黍來蛇﹐燒羖羊角及頭髮則蛇不敢來。隋絳州夏縣樹提家新造宅﹐欲移之。忽有蛇無數﹐從室中流出門外﹐其稠如箔上蠶﹐蓋地皆徧。時有行客﹐云解符鎭﹐取桃枝四枝書符﹐繞宅四面釘之﹐蛇漸退﹐符亦移就之。蛇入堂中心﹐有一孔大如盆口﹐蛇入並盡。令煎湯一百斛灌之。經宿以鍬掘之﹐深尺﹐得古銅錢二十萬貫。因陳破鑄新錢﹐遂巨富。蛇乃是古銅之精。開元四年六月﹐郴州馬嶺山側有白蛇長六七尺﹐黑蛇長丈餘。須臾二蛇斗﹐白者吞黑蛇﹐到粗處﹐口兩嗌皆裂﹐血流滂沛。黑蛇頭入﹐嚙白蛇肋上作孔﹐頭出二尺餘。俄而兩蛇並死。後十餘日大雨﹐山水暴漲﹐漂破五百餘家﹐失三百餘人。

左補闕畢幹泰﹐瀛州任丘人。父母年五十﹐自營生藏訖。

至父年八十五﹐又自造棺﹐稍髙大﹐嫌藏小﹐更加磚二萬口。

開藏欲修之﹐有蛇無數。時正月尙寒﹐蟄未能動﹐取蛇投一空井中﹐仍受蛇不盡。其蛇金色。秦自與奴開之﹐尋病而卒。月餘﹐父母俱亡。此開之不得其所也。

滄州東光縣寶觀寺常有蒼鶻集重閣。每有鴿數千﹐鶻冬中每夕取一鴿以暖足﹐至曉放之而不殺。自余鷹鶻不敢侮之。太宗養一白鶻﹐號曰「將軍」。取鳥常驅至於殿前﹐然後擊殺﹐故名「落雁殿」。上恆令送書﹐從京至東都與魏王﹐仍取報﹐日往反數回。亦陸機黃耳之徒歟﹗

上元中﹐華容縣有象入莊家中庭臥。其足下有槎﹐人爲出之﹐象乃伏﹐令人騎。入深山﹐以鼻掊土﹐得象牙數十﹐以報之。吏部侍郎鄭愔﹐初托附來俊臣。俊臣誅﹐卽托張易之。易之被戮﹐托韋庶人。後附譙王﹐竟被斬。太子少保薛稷﹐雍州長史李晉﹐中書令崔湜﹑蕭至忠﹑岑羲等﹐並外飾忠鯁﹐內藏諂媚﹐翕肩屏气﹐舐痔折肢。附太平公主﹐並騰遷雲路﹐咸自以爲得志﹐保泰山之安。七月三日﹐破家身斬﹐何異鴛鴦棲於葦苕﹐大風忽起﹐巢折卵破。後之君子﹐可不鑑哉﹗趙履溫爲司農卿﹐諂事安樂公主﹐气勢回山海﹐呼吸變霜雪。客謂張文成曰「趙司農何如人「曰「猖獗小人﹐心佞而險﹐行僻而驕﹐折支勢族﹐舐痔權門﹐諂於事上﹐傲於接下﹐猛若饑虎﹐貪若餓狼。性愛食人﹐終爲人所食。爲公主奪百姓田園﹐造定昆池﹐言定天子昆明池也﹐用庫錢百萬億。斜褰紫衫﹐爲公主背挽金犢車。險諛皆此類。誅逆韋之際﹐上禦承天門﹐履溫詐喜﹐舞蹈稱萬歲。上令斬之﹐刀劍亂下﹐與男同戮。人割一臠﹐肉骨俱盡。」

天后時﹐張岌諂事薛師﹐掌擎黃襆﹐隨薛師後。於馬傍伏地﹐承薛師馬鐙。侍禦史郭霸嘗來俊臣糞穢﹐宋之問捧張易之溺器﹐並偸媚取容﹐實名教之大獘也。

天后時﹐太常博士吉頊父皙易州刺史﹐以贓坐死。頊於天津橋南要內史魏王承嗣﹐拜伏稱死罪。承嗣問之﹐曰「有二妹﹐堪事大王。」承嗣然之﹐遂犢車載入。三日不語﹐承嗣怪問之﹐二人曰「兒父犯國法﹐憂之無復聊賴。」承嗣旣幸﹐免其父極刑﹐遂進頊籠馬監﹐俄遷中丞﹑史部侍郎。不以才升﹐二妹請求承嗣故也。

天后內史宗楚客性諂佞。時薛師有嫪毐之寵﹐遂爲作《傳》二卷﹐論薛師之聖從天而降﹐不知何代人也。釋迦重出﹐觀音再生。期年之間﹐位至內史。天后梁王武三思爲張易之作《傳》﹐云是王子晉後身。於緱氏山立廟﹐詞人才子佞者爲詩以詠之﹐舍人崔融爲最。周年﹐易之族﹐佞者並流於嶺南。

崔湜諂事張易之與韋庶人。及韋氏誅﹐附太平﹐有馮子都﹑董偃之寵。妻美﹐與二女並進儲闈﹐爲中書侍郎﹑平章事。或有人榜之曰「托庸才於主第﹐進艷婦於春宮。」燕國公張說﹐幸佞人也。前爲並州刺史﹐諂事特進王毛仲﹐餉致金寶不可勝數。後毛仲巡邊﹐會說於天雄軍大設﹐酒酣﹐恩敕忽降﹐授兵部尙書﹑同中書門下三品。說謝訖﹐便把毛仲手起舞﹐嗅其靴鼻。將軍髙力士特承玄宗恩寵。遭母喪﹐左金吾大將軍程伯獻﹑少府監馮紹正二人直就力士母喪前披髮哭﹐甚於己親。朝野聞之﹐不勝恥笑。

前侍禦史王景融﹐瀛州平舒人也。遷父靈柩就洛州﹐於隧道掘著龍窟﹐大如甕口。景融俯而觀之﹐有气如煙直上﹐衝損其目。遂失明﹐旬日而暴卒。

卷六

天寶中﹐萬年主簿韓朝宗嘗追一人﹐來遲﹐決五下。將過縣令﹐令又決十下。其人患天行病而卒。後於冥司下狀言﹐朝宗遂被追至。入烏頭門極大﹐至中門前﹐一雙桐樹﹐門邊一閣垂簾幕﹐窺見故禦史洪子輿坐。子輿曰「韓大何爲得此來「朝宗云「被追來﹐不知何事。」子輿令早過大使﹐入屏墻﹐見故刑部尙書李乂。朝宗參見﹐云「何爲決殺人「朝宗訴云「不是朝宗打殺﹐縣令重決﹐由患天行病自卒﹐非朝宗過。」又問﹕「縣令決汝﹐何牽他主簿﹗朝宗無事。然亦縣丞﹐悉見例皆受行杖。」亦決二十放還。朝宗至晚始蘇﹐脊上靑腫﹐疼痛不復可言﹐一月已後始可。於後巡檢坊曲﹐遂至京城南羅城﹐有一坊中﹐一宅門向南開﹐宛然記得追來及乞杖處。其宅中無人居﹐問人﹐云此是公主凶宅﹐人不敢居。乃知大凶宅皆鬼神所處﹐信之。神鼎師不肯剃頭﹐食醬一斗。每巡門乞物﹐得粗布破衣亦著﹐得錦羅綺亦著。於利貞師座前聽﹐問貞師曰「萬物定否「貞曰「定。」鼎曰「闍梨言若定﹐何因髙岸爲谷﹐深壑爲陵﹔有死卽生﹐有生卽死﹔萬物相糾﹐六道輪回何得爲定耶﹗」貞曰「萬物不定。」鼎曰「若不定﹐何不喚天爲地﹐喚地爲天﹐喚月爲星﹐喚星爲月何得爲不定﹗」貞無以應之。時張文成見之﹐謂曰「觀法師卽是菩薩行人也。」鼎曰「菩薩得之不喜﹐失之不悲﹐打之不怒﹐罵之不嗔﹐此乃菩薩行人也。鼎今乞得卽喜﹐不得卽悲﹐打之卽怒﹐罵之卽嗔。以此論之﹐去菩薩遠矣。」空如禪師者﹐不知何許人也。少慕修道﹐父母抑婚﹐以刀割其勢﹐乃止。後成丁﹐徵庸課﹐遂以麻蠟裹臂﹐以火爇之﹐遂成廢疾。入陸渾山坐蘭若﹐虎不爲暴。山中偶見野豬與虎鬥﹐以藜杖揮之﹐曰「檀越不須相爭。」卽弭耳分散。人皆敬之﹐無敢議者。司刑司直陳希閔﹐以非才任官﹐庶事凝滯。司刑府史目之爲「髙手筆」。言秉筆支額﹐半日不下﹐故名「髙手筆」。又號「按孔子」。言竄削至多﹐紙面穿穴﹐故名「按孔子」。

衢州龍遊縣令李凝道﹐性褊急﹐姊男年七歲﹐故惱之﹐卽往逐之﹐不及﹐遂餅誘得之﹐咬其胸背流血﹐姊救之得免。又乘驢於街中﹐有騎馬人靴鼻撥其膝﹐遂怒﹐大罵﹐將毆之﹐馬走﹐遂無所及。忍惡不得﹐遂嚼路傍棘子流血。貞觀中﹐冀州武彊縣丞堯君卿失馬。旣得賊﹐枷禁未決﹐君卿指賊面而罵曰「老賊喫虎膽來﹐敢偸我物﹗」賊舉枷擊之﹐應時腦碎而死。

開元中﹐蕭穎士方年十九﹐擢進士。至二十餘﹐該博三教。

其賦性躁忿浮戾﹐舉無其比。常使一僕杜亮﹐每一決責﹐皆由非義。平復﹐遭其指使如故。或勸亮曰「子傭夫也﹐何不擇其善主﹐而受苦若是乎「亮曰「愚豈不知。但愛其才學博奧﹐以此戀戀不能去。」卒至於死。敬宗時﹐髙崔巍喜弄癡。大帝令給使捺頭向水下﹐良久﹐出而笑之。帝問﹐曰「見屈原﹐云﹕『我逢楚懷王無道﹐乃沈汨羅水。汝逢聖明主﹐何爲來﹖』」帝大笑﹐賜物百段。秋官侍郎狄仁傑嘲秋官侍郎盧獻曰「足下配馬乃作驢。」

獻曰「中劈明公﹐乃成二犬。」傑曰「狄字犬傍火也。」

獻曰「犬邊有火﹐乃是煮熟狗。」

吏部侍郎李安期﹐隋內史徳林之孫﹐安平公百藥之子﹐性好機警。常有選人被放﹐訴云「羞見來路。」安期問﹕「從何關來「「從蒲津關來。」安期曰「取潼關路去。」選者曰「恥見妻子。」安期曰「賢室本自相諳﹐亦不笑。」又一選人引銓﹐安期看判曰「弟書稍弱。」對曰「昨墜馬損足。」安期曰「損足何廢好書「爲讀判曰「向看賢判﹐非但傷足﹐兼似內損。」其人慚而去。又選士姓杜名若﹐注芳洲官﹐其人漸而不伏。安期曰「君不聞芳洲有杜若「其人曰「可以贈名公。」曰「此期非彼期。」若曰「此若非彼若。」安期笑﹐爲之攺注。又一吳士﹐前任有酒狀﹐安期曰「君狀不善。」吳士曰「知暗槍已入。」安期曰「爲君拔暗槍。」答曰「可憐美女。」安期曰「有精神選﹐還君好官。」對曰「怪來晚。」安期笑而與官。尹神童每說﹐伯樂令其子執《馬經》畫樣以求馬﹐經年無有似者。歸以告父﹐乃更令求之﹐出見大蝦蟆﹐謂父曰「得一馬﹐略與相同﹐而不能具。」伯樂曰「何也「對曰「其隆顱跌目脊郁縮﹐但蹄不如累趨爾。」伯樂曰「此馬好跳躑﹐不堪也。」子笑乃止。

安南有象��﹐能默識人之是非曲直。其往來山中﹐遇人相爭﹐有理者卽過。負心者以鼻捲之﹐擲空中數丈﹐以牙接之﹐應時碎矣。莫敢競者。安南武平縣封溪中有猩猩焉﹐如美人﹐解人語﹐知往事。

以嗜酒故﹐以屐得之﹐檻百數同牢。欲食之﹐眾自推肥者相送﹐流涕而別。時餉封溪令﹐以帊蓋之﹐令問何物﹐猩猩乃籠中語曰「惟有僕並酒一壺耳。」令笑而愛之﹐養畜﹐能傳送言語﹐人不如也。前禦史王義方﹐出萊州司戶參軍﹐去官歸魏州﹐以講授爲業。時鄕人郭無爲頗有法術﹐教義方使野狐。義方𨿽呼得之﹐不伏使﹐卻被羣狐競來惱﹐每擲磚瓦以擊義方。或正誦讀﹐卽裂其書碎。聞空中有聲云「有何神術﹐而欲使我乎﹗」義方竟不能禁止﹐無何而卒。

並州石艾﹑壽陽二界﹐有妒女泉﹐有神廟﹐泉水沈潔澈千丈。祭者投錢及羊骨﹐蛟然皆見。俗傳妒女者﹐介之推妹﹐與兄競﹐去泉百里﹐寒食不許舉火﹐至今猶然。女錦衣紅鮮﹐裝束盛服﹐及有人取山丹﹑百合經過者﹐必雷電風雹以震之。景龍末﹐韋庶人專制﹐故安州都督﹑贈太師杜鵬舉時尉濟源縣﹐爲府召至洛城修籍。一夕暴卒﹐親賓具小殮﹐夫人尉遲氏﹐敬徳之孫也﹐性通明彊毅﹐曰「公算術神妙﹐自言官至方伯﹐今豈長往。」卽安然不哭。洎二日三夕﹐乃心上稍溫﹐翌日徐蘇。數日方語﹐云初見兩人持符來召﹐遂相引出徽安門。門隙容寸﹐過之尙寬﹐直北上邙山﹐可十餘里﹐有大坑﹐視不見底。使人令入﹐鵬舉大懼﹐使者曰「可閉目。」執手如飛﹐須臾足已履地。尋小徑東行﹐凡數十里﹐天气昏慘﹐如冬凝陰。遂至一廨﹐墻宇宏壯﹐使者先入。有碧衣官出﹐趨拜頗恭﹐旣退引入﹐碧衣者踞坐案後﹐命鵬舉前。傍有一狗﹐人語曰「誤﹐姓�名同﹐非此官也。」笞使者﹐攺符令去。有一馬半身兩足﹐跳梁而前曰「往爲鵬舉所殺﹐今請理冤。」鵬舉亦醒然記之﹐訴云「曾知驛﹐敕使將馬令殺﹐非某所願。」碧衣命吏取案﹐審然之﹐馬遂退。傍見一吏﹐揮手動目﹐教以事理﹐意相庇脫。證旣畢﹐遂揖之出﹐碧衣拜送門外﹐云「某是生人﹐安州編戶﹐少府當爲安州都督﹐故先施敬﹐願自保持。「言訖而向所教之吏趨出﹐雲姓韋名鼎﹐亦是生人﹐在上都務本坊。自稱向來有力﹐祈錢十萬。鵬舉辭不能致﹐鼎雲「某𨿽生人﹐今於此用紙錢﹐易致耳。」遂許之。又囑云「焚時願以物藉之﹐幸不著地﹐兼呼韋鼎﹐某卽自使人受。」鼎又云「旣至此﹐豈不要見當家簿書「遂引入一院﹐題云「戶部」﹐房廊四周簿帳山積﹐當中三間架閣特髙﹐覆以赤黃幃帕﹐金字榜曰「皇籍」。餘皆露架﹐往往有函﹐紫色蓋之﹐韋鼎雲「宰相也。」因引詣杜氏籍﹐書簽云「濮陽房」﹐有紫函四﹐發開卷﹐鵬舉三男﹐時未生者﹐籍名已俱。遂求筆﹐書其名於臂。意願踟躕﹐更欲周覽﹐韋鼎雲「旣不住﹐亦要早歸。」遂引出﹐令一吏送還。吏云「某苦饑﹐不逢此使﹐無因得出﹐願許別去﹐冀求一食。但尋此道﹐自至其所。」畱之不可。鵬舉遂西行﹐道左忽見一新城﹐異香聞數里﹐環城皆甲士持兵。鵬舉問之﹐甲士云「相王於此上天﹐有四百天人來送。」鵬舉曾爲相王府官﹐忻聞此說﹐墻有大隙﹐窺見分明。天人數百﹐圍繞相王﹐滿地彩雲﹐並衣仙服﹐皆如畫者。相王前有女人執香鑪引﹐行近窺諦﹐衣裙帶狀似剪破﹐一如雁齒狀。相王戴一日﹐光明輝赫﹐徑可丈餘。相王后凡有十九日﹐累累成行﹐大光明皆如所戴。須臾有綈騎來迎﹐甲士令鵬舉走﹐遂至故道﹐不覺已及徽安門。門閉﹐過之亦如去時容易﹐爲雞犬遮嚙﹐行不可進。至家﹐見身在牀上﹐躍入身中﹐遂寤。臂上所記如朽木書﹐字尙分明。遂焚紙錢十萬﹐呼贈韋鼎。心知卜代之數﹐中興之期﹐遂以假故來謁睿宗。上握手曰「豈敢忘徳。」尋求韋鼎﹐適卒矣。及睿宗登極﹐拜右拾遺﹐詞云「思入風雅﹐靈通鬼神。」敕宮人妃子數十同其妝服。令視執鑪者﹐鵬舉遙識之﹐乃太平公主也。問裙帶之由﹐公主云「方熨龍衮﹐忽爲火迸﹐驚忙之中﹐不覺爇帶。倉惶不及更服。」公主歔欷陳賀曰「聖人之興﹐固自天也。」鵬舉所見﹐先睿宗龍飛前三年﹐故鵬舉墓志云「及睿宗踐祚﹐陰騭祥符。啟聖期於化元﹐定成拜於幽數。」後果爲安州都督。處士蕭時和作傳。一說﹐鵬舉得釋後入一院﹐問簾下者爲誰﹐曰「魏元忠也﹖」。有頃敬揮入﹐下馬﹐眾接拜之﹐云是大理卿﹐對推事。見武三思著枷﹔韋溫﹑宗楚客﹑趙履溫等著鎖﹔李嶠露頭散腰立。聞元忠等云「今年大計會。」至六月﹐誅逆韋﹐宗﹑趙﹑韋等並斬﹐嶠解官歸第﹐皆如其言。柴紹之弟某﹐有材力﹐輕矯迅捷﹐踴身而上﹐挺然若飛﹐十餘步乃止。太宗令取趙公長孫無忌鞍韉﹐仍先報無忌﹐令其守備。其夜﹐見一物如鳥飛入宅內﹐割雙登而去﹐追之不及。又遣取丹陽公主鏤金函枕﹐飛入房內﹐以手撚土公主面上﹐舉頭﹐卽以他枕易之而去。至曉乃覺。嘗著吉莫靴走上磚城﹐直至女墻﹐手無攀引。又以足踏佛殿柱﹐至檐頭﹐撚椽覆上。越百尺樓閣﹐了無障礙。太宗奇之﹐曰「此人不可處京邑。」出爲外官。時人號爲「壁龍」。太宗嘗賜長孫無忌七寶帶﹐直千金﹐時有大盜段師子從屋上上椽孔間而下﹐露拔刀謂曰「公動卽死。」遂於函中取帶去﹐以刀拄地﹐踴身椽孔間出。

天后時將軍李楷固﹐契丹人也﹐善用糸索。李盡忠之敗也﹐麻仁節﹑張玄遇等並被糸。將獐鹿狐兔走馬遮截﹐放索糸之﹐百無一漏。鞍馬上弄弓矢矛槊如飛仙。天后惜其材不殺﹐用以爲將。稍貪財好色﹐出爲潭州喬口鎭守將﹐憤恚而卒。宋令文者﹐有神力。禪定寺有牛觸人﹐莫之敢近﹐築圍以闌之。令文怪其故﹐遂袒褐而入。牛竦角向前﹐令文接兩角拔之﹐應手而倒﹐頸骨皆折而死。又以五指撮碓觜壁上書﹐得四十字詩。爲太學生﹐以一手挾講堂柱起﹐以同房生衣於柱下壓之。許重設酒﹐乃爲之出。令文有三子﹕長之問﹐有文譽﹔次之遜﹐善書﹔次之悌﹐有勇力。之悌後左降朱鳶﹐會賊破驩州﹐以之悌爲總管擊之。募壯士﹐得八人。之悌身長八尺﹐被重甲﹐直前大叫曰「獠賊﹐動卽死。」賊七百人一時俱剉﹐大破之。彭博通者﹐河間人也﹐身長八尺。曾於講堂階上臨階而立﹐取鞋一雨以臂夾﹐令有力者後拔之﹐鞋底中斷﹐博通腳終不移。牛駕車正走﹐博通倒曳車尾﹐卻行數十步﹐橫拔車轍深二尺餘﹐皆縱橫破裂。曾遊瓜埠﹐江有急風張帆﹐博通捉尾纜挽之﹐不進。定襄公李宏﹐虢王之子﹐身長八尺。曾獵﹐有虎搏之﹐踣而臥﹐虎坐其上。奴走馬傍過﹐虎跳攫奴後鞍﹐宏起﹐引弓射之﹐中臂而死。宏及奴一無所傷。

忠武將軍辛承嗣輕捷。曾解鞍絆馬﹐脫衣而臥﹐令一人百步走馬持槍而來。承嗣韝馬解絆﹐著衣擐甲﹐上馬盤槍逆拒﹐刺馬擒人而還。承嗣曾與將軍元帥獎馳騁﹐一手捉鞍橋﹐雙足直上捺蜻蜓﹐走馬二十里。與中郎裴紹業於靑海被吐蕃圍﹐謂紹業曰「相隨帶將軍共出。」紹業懼﹐不敢。承嗣曰「爲將軍試之。」單馬持槍﹐所向皆靡﹐卻迎紹業出。承嗣馬被箭﹐乃跳下﹐奪賊壯馬乘之﹐一無損傷。裴旻爲幽州都督﹐孫佺北徵﹐被奚賊圍之。旻馬上立走﹐輪刀雷發﹐箭若星流﹐應刀而斷。賊不敢取﹐蓬飛而去。貞觀中﹐恆州有彭闥﹑髙瓚二人鬥豪﹐時於大甫場上兩朋競勝﹐闥活捉一豚﹐從頭咬至項﹐放之地上仍走。瓚取貓兒從尾食之﹐腸肚俱盡﹐仍鳴喚不止。闥於是乎帖然心伏。

梁庾信從南朝初至北方﹐文士多輕之。信將《枯樹賦》以示之﹐於後無敢言者。時溫子升作《韓陵山寺碑》﹐信讀而寫其本﹐南人問信曰「北方文士何如「信曰「惟有韓陵山一片石堪共語。薛道衡﹑盧思道少解把筆﹐自余驢鳴犬吠﹐聒耳而已。」盧照鄰字升之﹐範陽人。弱冠拜鄧王府典簽﹐王府書記一以委之。王有書十二車﹐照鄰總披覽﹐略能記憶。後爲益州新都縣尉﹐秩滿﹐婆娑於蜀中﹐放曠詩酒﹐故世稱「王楊盧駱」。照鄰聞之曰「喜居王后﹐恥在駱前。」時楊之爲文﹐好以古人姓名連用﹐如張平子之略談﹐陸士衡之所記﹐潘安仁宜其陋矣﹐仲長統何足知之。號爲「點鬼簿」。駱賓王文好以數對﹐「如秦地重關一百二﹐漢家離宮三十六。」時人號爲「算博士」。如盧生之文﹐時人莫能評其得失矣。惜哉﹐不幸有冉耕之疾﹐著《幽憂子》以釋憤焉。文集二十卷。

北齊蘭陵王有巧思﹐爲舞胡子﹐王意所欲勸﹐胡子則捧盞以揖之﹐人莫知其所由也。幽州人劉交﹐戴長竿髙七十尺﹐自擎上下。有女十二﹐甚端正﹐於竿上置定﹐跨盤獨立。見者不忍﹐女無懼色。後竟爲撲殺。巧人張崇者﹐能作灰畫腰帶鉸具﹐每一胯大如錢﹐灰畫燒之﹐見火卽隱起﹐作龍魚鳥獸之形﹐莫不悉備。則天如意中﹐海州進一匠﹐造十二辰車。回轅正南則午門開﹐馬頭人出。四方回轉﹐不爽毫釐。又作木火通﹐鐵盞盛火﹐輾轉不翻。韓王元嘉有一銅樽﹐背上貯酒而一足倚﹐滿則正立﹐不滿則傾。又爲銅鳩﹐氈上摩之熱則鳴﹐如眞鳩之聲。洛州殷文亮曾爲縣令﹐性巧好酒﹐刻木爲人﹐衣以繒彩﹐酌酒行觴﹐皆有次第。又作妓女﹐唱歌吹笙﹐皆能應節。飲不盡﹐卽木小兒不肯把﹔飲未竟﹐則木妓女歌管連理催。此亦莫測其神妙也。將作大匠楊務廉甚有巧思﹐常於沁州市內刻木作僧﹐手執一碗﹐自能行乞。碗中錢滿﹐關鍵忽發﹐自然作聲云「布施」。市人競觀﹐欲其作聲﹐施者日盈數千矣。

郴州刺史王琚刻木爲獺﹐沈於水中﹐取魚引首而出。蓋獺口中安餌﹐爲轉關﹐以石縋之則沈。魚取其餌﹐關卽發﹐口合則銜魚﹐石發則浮出矣。薛昚惑者﹐善投壺﹐龍躍隼飛﹐矯無遺箭。置壺於背後﹐卻反矢以投之﹐百發百中。天后朝﹐地官郎中周子恭忽然暴亡﹐見大帝於殿上坐﹐裴子儀侍立。子恭拜﹐問爲誰﹐曰「周子恭追到。」帝曰「我喚許子儒﹐何爲錯將子恭來﹗」卽放去。子恭蘇﹐問家中曰「許侍郎好在否「時子儒爲天官侍郎﹐已病﹐其夜卒。則天聞之﹐馳驛向並州﹐問裴子儀﹐時爲判官﹐無恙也。張易之將敗也﹐母韋氏阿藏在宅坐﹐家人報云有車馬騎從甚多﹐至門而下。疑其內官也﹐藏出迎之﹐無所見。又野狐數十擎飯甕墻頭而過。未旬日而禍及。垂拱之後﹐諸州多進雌雞化爲雄鷄者﹐則天之應也。神龍中﹐戶部尙書李承嘉不識字﹐不解書。爲禦史大夫﹐兼洛州長史﹐名判司爲狗﹐罵禦史爲驢﹐威振朝廷。西京造一堂新成﹐坊人見野狐無數直入宅。須臾堂捨四裂﹐瓦木一聚﹐判事筆管手中直裂﹐別取筆﹐復裂如初。數日﹐出爲藤州員外司馬﹐卒。大定年中﹐太州赤水店有鄭家莊﹐有一兒郎年二十餘﹐日晏於驛路上見一靑衣女子獨行﹐姿容姝麗。問之﹐云欲到鄭縣﹐待三婢未來﹐躊躕伺候。此兒屈就莊宿﹐安置廳中﹐借給酒食﹐將衣被同寢。至曉﹐門久不開﹐呼之不應。於窗中窺之﹐惟有腦骨頭顱在﹐余並食訖。家人破戶入﹐於梁上暗處見一大鳥﹐衝門飛出。或云是「羅剎魅「也。懷州刺史梁載言晝坐廳事﹐���忽有物如蝙蝠從南飛來﹐直入口中﹐翕然似吞一物。腹中遂絞痛﹐數日而卒。壽安男子不知姓名﹐肘拍扳﹐鼻吹笛﹐口唱歌﹐能半面笑半面啼。一烏犬解人語﹐應口所作﹐與人無殊。越州兵曹柳崇忽瘍生於頭﹐呻吟不可忍。於是召術士夜觀之﹐云「有一婦女綠裙﹐問之不應﹐在君窗下﹐急除之。」崇訪窗下﹐止見一瓷妓女﹐極端正﹐綠瓷爲飾。遂於鐵臼搗碎而焚之﹐瘡遂愈。永徽中﹐張鷟築馬槽廠宅﹐正北掘一坑丈餘。時《陰陽書》云子地穿﹐必有墮井死。鷟有奴名永進﹐淘井土崩壓而死。又鷟故宅有一桑﹐髙四五丈﹐無故枯死﹐尋而祖亡歿。後有明陰陽云「喬木先枯﹐眾子必孤」﹐此其驗也。徐敬業舉兵﹐有大星蓬蓬如筐籠﹐經三宿而失。俄而敬業敗。

司刑卿杜景佺授並州長史﹐馳驛赴任。其夜有大星如斗﹐落於庭前﹐至地而沒。佺至並州祈縣界而卒。羣官迎祭﹐回所上食爲祭盤。將軍黑齒常之鎭河源軍﹐城極嚴峻。有三口狼入營﹐繞官舍﹐不知從何而至﹐軍士射殺。黑齒忌之﹐移之外。奏討三曲黨項﹐奉敕許﹐遂差將軍李謹行充替。謹行到軍﹐旬日病卒。天官侍郎顧琮新得三品﹐有子婿來謁。時大門造成﹐琮乘馬至門﹐鼓鼻踣地不進。鞭之﹐跳躍而入﹐從騎亦如之。有頃﹐門無故自倒﹐琮不悅﹐遂病。郎中﹑員外已下來問疾﹐琮云「未合入三品﹐爲諸公成就至此﹐自知不起矣。」旬中而薨。張易之初造一大堂﹐甚壯麗﹐計用數百萬。紅粉泥壁﹐文柏帖柱﹐琉璃沈香爲飾。夜有鬼書其壁曰「能得幾時」﹐令削去﹐明日復書之。前後六七﹐易之乃題其下曰「一月卽足」﹐自是不復更書。經半年﹐易之籍沒﹐入官。

崔玄暐初封博陵王﹐身爲益府長史﹐受封。令所司造輅﹐初成﹐有大風吹其蓋傾折﹐識者以爲不祥。無何﹐弟暈爲云陽令﹐部人殺之雍州衙內。暐三從以上長流嶺南。斯亦咎徵之先見也。瀛州饒陽人宋善威曾任一縣尉﹐嘗晝坐﹐忽然取鞋衫笏走出門﹐迎接拜伏引入。諸人不見﹐但聞語聲。威命酒饌樂飲﹐仍作詩曰「月落三株樹﹐日映九重天。良夜歡宴罷﹐暫別庚申年。」後威果至庚申年卒。

開元三年﹐有熊晝日入廣府城內﹐經都督門前過﹐軍人逐十餘里﹐射殺之。後月餘﹐都督李處鑑死。自後長史朱思賢被告反﹐禁身半年﹐才出卽卒。司馬宋艸賓﹑長史竇崇嘉﹐相繼而卒。開元四年﹐尙書考功院廳前一雙桐樹忽然枯死。旬日﹐考功員外郎邵某卒。尋而曲先衝爲郎中﹐判邵舊案。月餘﹐西邊樹又枯死﹐省中憂之。未幾而先衝又卒。源乾曜爲宰相﹐移政事牀。時姚元崇歸休﹐及假滿來﹐見牀移﹐忿之。曜懼﹐下拜。玄宗聞之而停曜。宰相諱移牀﹐移則攺動﹐曜停後元崇亦罷﹐此其驗也。梁簡文之生﹐志公謂武帝曰「此子與冤家同年生。」其年﹐侯景生於雁門﹔亂梁﹐誅蕭氏略盡。魏徵爲僕射﹐有二典事之長參﹐時徵方寢﹐二人窗下平章。

一人曰「我等官職總由此老翁。」一人曰「總由天上。」

徵聞之﹐遂作一書﹐遣「由此老翁「人者送至侍郎處﹐云「與此人一員好官」。其人不知﹐出門心痛﹐憑「由天上「者送書。明日引注﹐「由老人「者被放﹐「由天上「者得畱。徵怪之﹐問焉﹐具以實對。乃嘆曰「官職祿料由天者﹐蓋不虛也。」婁師徳爲揚州江都尉﹐馮元常亦爲尉﹐共見張冏藏。藏曰「二君俱貴﹐馮位不如婁。馮惟取錢多﹐卽官益進﹔婁若取一錢﹐官卽落。」後馮爲浚儀尉﹐多肆慘虐﹐巡察以爲彊﹐奏授云陽尉。又緣取錢事雪﹐以爲淸彊監察。婁竟不敢取一錢﹐位至臺輔﹐家極貧匱。馮位至尙書左丞﹐後得罪﹐賜自盡。婁至納言卒。王顯與文武皇帝有嚴子陵之舊﹐每掣衤軍爲戲﹐將帽爲歡。

帝微時﹐常戲曰「王顯抵老不作繭。」及帝登極﹐而顯謁奏曰「臣今日得作繭耶「帝笑曰「未可知也。」召其三子﹐皆授五品﹐顯獨不及。謂曰「卿無貴相﹐朕非爲卿惜也。」曰「朝貴而夕死足矣。」時僕射房玄齡曰「陛下旣有龍潛之舊﹐何不試與之「帝與之三品﹐取紫袍﹑金帶賜之﹐其夜卒。太宗極康豫﹐太史令李淳風見上﹐流淚無言。上問之﹐對曰「陛下夕當晏駕。」太宗曰「人生有命﹐亦何憂也。」畱淳風宿。太宗至夜半﹐奄然入定﹐見一人云「陛下暫合來﹐還卽去也。」帝問﹕「君是何人「對曰「臣是生人判冥事。」太宗入見﹐冥官問六月四日事﹐卽令還。向見者又迎送引導出。

淳風卽觀玄象﹐不許哭泣﹐須臾乃寤。至曙﹐求昨所見者﹐令所司與一官﹐遂注蜀道一丞。上怪問之﹐選司奏﹐奉進止與此官。上亦不記﹐旁人悉聞﹐方知官皆由天也。

王無好博戲﹐善鷹鷂。文武聖皇帝微時﹐與無┦蒲戲爭彩﹐有李陽之宿憾焉。帝登極﹐┦藏匿不出。帝令給使將一鷂子於市賣之﹐索錢二十千。不知也﹐酬錢十八貫﹐給使以聞。帝曰「必王無也。」遂召至﹐惶懼請罪。帝笑賞之﹐令於春明門待諸州麻車三日﹐並與之。┦坐三日﹐屬灞橋破﹐惟得麻三車﹐更無所有。帝知其薄命﹐更不復賞。頻請五品﹐帝曰「非不與卿﹐惜卿不勝也。」固請﹐乃許之﹐其夜遂卒。○補輯魯般者﹐肅州惇煌人﹐莫詳年代﹐巧侔造化。於涼州造浮圖﹐作木鳶﹐每擊楔三下﹐乘之以歸。無何﹐其妻有妊﹐父母詰之﹐妻具說其故。父後伺得鳶﹐擊楔十餘下﹐遂至吳會。吳人以爲妖﹐遂殺之。般又爲木鳶乘之﹐遂獲父屍。怨吳人殺其父﹐於肅州城南作一木仙人﹐舉手指東南﹐吳地大旱三年。卜曰「般所爲也。」賫物具千數謝之﹐般爲斷一手﹐其日吳中大雨。國初﹐土人尙祈禱其木仙。六國時﹐公輸般亦爲木鳶以窺宋城。

隋未有昝君謨善射﹐閉目而射﹐應口而中﹐云志其目則中目﹐志其口則中口。有王靈智學射於謨﹐以爲曲盡其妙﹐欲射殺謨﹐獨擅其美。謨執一短刀﹐箭來輒截之。惟有一矢﹐謨張口承之﹐遂嚙其鏑。笑曰「學射三年﹐未教汝嚙鏃法。」《列子》云「甘蠅﹐古之善射者﹐弟子名飛衛﹐巧過於師。紀昌又學射於飛衛﹐以蒸角之弧﹐朔蓬之竿﹐射貫虱心。旣盡飛衛之術﹐計天下敵己者一人而已﹐乃謀殺飛衛。相遇於野﹐二人交射﹐矢鋒相觸﹐墜地而塵不揚。飛衛之矢先窮﹐紀遺一矢﹐旣發﹐飛衛以棘刺之端捍之而無差焉。於是二子泣而投弓﹐請爲父子﹐刻臂以誓﹐不得告術於人。」《孟子》曰「逢蒙學射於羿﹐盡羿之道﹐惟羿爲愈己﹐於是殺羿。」

僞周滕州錄事參軍袁思中﹐平之子﹐能於刀子鋒杪倒箸揮蠅起﹐拈其後腳﹐百不失一。蘇頲爲中書舍人﹐父右僕射瑰卒﹐頲哀毀過禮。有敕起復﹐頲表固辭不起。上使黃門侍郎李日知就宅諭旨﹐終坐無言﹐乃奏曰「臣見瘠病羸疫﹐殆不勝哀。臣不忍言﹐恐其殞絕。」上惻然﹐不之逼也。故時人語曰「蘇瑰有子﹐李嶠無兒。」

唐越州山陰縣有智禪師﹐院內有池﹐恆贖生以放之。有一鼉長三尺﹐恆食其魚﹐禪師患之﹐取鼉送向禹王廟前池中。至夜還來﹐禪師咒之曰「汝勿食我魚﹐卽從汝在此。」鼉於是出外放糞﹐皆是靑泥。禪師每至池上﹐喚鼉卽出﹐於師前伏地。經數十年﹐漸長七八尺。禪師亡後﹐鼉亦不復見。

梁武帝蕭衍殺南齊主東昏侯﹐以取其位﹐誅殺甚眾。東昏死之日﹐侯景生焉。後景亂梁﹐破建業﹐武帝禁而餓終﹐簡文幽而壓死﹐誅梁子弟略無孓遺。時人謂景是東昏侯之後身也。

唐趙公長孫無忌﹐奏別敕長流﹐以爲永例。後趙公犯事﹐敕長流嶺南﹐至死不復回。此亦爲法之獘。唐冀州刺史王瑱﹐性酷烈﹐時有敕使至州﹐瑱與使語﹐武彊縣尉藺獎曰「日過﹐移就陰處。」瑱怒﹐令典獄撲之﹐項骨折而死。至明日﹐獄典當州門限垂腳坐﹐門扇無故自發﹐打雙腳脛俱折。瑱病﹐見獎來﹐起﹐自以酒食求之﹐不許。瑱惡之﹐回面向梁﹐獎在屋梁。旬日而死。

唐左史江融﹐耿介正直。揚州徐敬業反﹐被羅織﹐酷吏周興等枉奏殺之﹐斬於東都都亭驛前。融將被誅﹐請奏事引見﹐興曰「囚何得奏事﹗」融怒叱之曰「吾無罪枉戮﹐死不捨汝。」遂斬之﹐屍乃激揚而起﹐蹭蹬十餘步﹔行刑者踏倒﹐還起坐﹔如此者三﹐乃絕。𨿽斷其頭﹐似怒不息。無何周興死。

唐鳳閣侍郎李昭徳﹐威權在己﹐宣出一敕云「自今以後﹐公坐徒﹐私坐流﹐經恩百日不首﹐依法科罪。」昭徳先受孫萬榮賄財﹐奏與三品。後萬榮據營州反﹐貨求事敗﹐頻經恩赦﹐以百日不首﹐準贓斷絞。唐洛州司馬弓嗣業﹑洛陽令張嗣明﹐造大枷長六尺﹑闊四尺﹑厚五寸倚前﹐人莫之犯。後嗣明及嗣業資遣逆賊徐眞北投突厥﹐事敗﹐業等自著此枷﹐百姓快之也。

唐秋官侍郎周興與來俊臣對推事。俊臣別奉進止鞫興﹐興不之知也。及同食﹐謂興曰「囚多不肯承﹐若爲作法「興曰「甚易也。取大甕﹐以炭四面炙之﹐令囚人處之其中﹐何事不吐﹗」卽索大甕﹐以火圍之﹐起謂興曰「有內狀勘老兄﹐請兄入此甕。」興惶恐叩頭﹐咸卽款伏。斷死﹐放流嶺南。所破人家流者甚多﹐爲仇家所殺。《傳》曰「多行無禮必自及」﹐信哉﹗唐魚思咺有沈思﹐極巧。上欲造匭﹐召工匠﹐無人作得者。

咺應制爲之﹐甚合規矩﹐遂用之。無何﹐有人投匭言咺﹐云徐敬業在揚州反﹐咺爲敬業作刀輪以衝陣﹐殺傷官軍甚眾。推問具承﹐誅之。爲法自斃﹐乃至於此。

唐索元禮爲鐵籠頭以訊囚。後坐贓賄﹐不承﹐使人曰「取公鐵籠頭。」禮卽承伏。唐張楚金爲秋官侍郎﹐奏反逆人持赦免死﹐家口卽絞斬及配沒入官爲奴婢等﹐並入律。後楚金被羅織反﹐持赦免死﹐男子十五以上斬﹐妻子配沒。識者曰「爲法自斃﹐所謂交報也。」

唐京兆尹崔日知﹐處分長安﹑萬年及諸縣左降流移人﹐不許暫停﹐有違晷刻﹐所由決杖。無何﹐日知貶歙縣丞﹐被縣家催﹐求與妻子別不得。

唐太宗問光祿卿韋某﹐須無脂肥羊肉充藥。韋不知所從得﹐乃就侍中郝處俊宅問之。俊曰「上好生﹐必不爲此事。」乃進狀自奏﹕「其無脂肥羊肉﹐須五十口肥羊﹐一一對前殺之﹐其羊怖懼﹐破脂並入肉中。取最後一羊﹐則極肥而無脂也。」上不忍爲﹐乃止。賞處俊之博識也。

咸亨中﹐貝州潘彥好雙陸﹐每有所詣﹐局不離身。曾泛海﹐遇風船破﹐彥右手挾一板﹐左手抱雙陸局﹐口銜雙陸骰子。二日一夜至岸﹐兩手見骨﹐局終不捨﹐骰子亦在口。潤州興國寺苦鳩鴿棲梁上﹐穢污尊容﹐僧繇乃東壁上畫一鷹﹐西壁上畫一鷂﹐皆側首向檐外看。自是鳩鴿等不復敢來。江嶺之間有飛蠱﹐其來也有聲﹐不見形﹐如鳥鳴啾啾喞喞然。中人卽爲痢﹐便血﹐醫藥多不差﹐旬日間必不救。

唐幹封年中﹐有人於鎭州東野外見二白兔﹐捕之﹐忽卻入地﹐絕迹不見。乃於入處掘之﹐才三尺許﹐獲銅劍一雙﹐古制殊妙。於時長吏張祖宅以聞。

唐天授年﹐彭城劉誡之粗險不調﹐髙言庳語﹐淩上忽下﹐恐嚇財物﹐口無關鑰﹐妄說妖災。從萬年縣尉常彥瑋索錢一百千﹐云「我是劉果毅﹐當與富貴。」彥瑋進狀告之﹐上令二給使先入彥瑋房中﹐下簾坐窗下聽之。有頃﹐誡之及盧千仞至﹐於廳上坐談話﹐彥瑋引之說國家長短﹐無所忌諱。給使一一紙筆抄之以進。上怒﹐令金吾捕捉﹐親問之﹐具承﹐遂腰斬誡之﹐千仞處絞﹐授彥瑋侍禦史。唐老三衛宗玄成﹐邢州南和人。祖齊﹐黃門侍郎。玄成性粗猛﹐稟气凶豪﹐淩轢鄕村﹐橫行州縣。紀王爲邢州刺史﹐玄成與之抗行。李備爲南和令﹐聞之﹐每降階引接﹐分庭抗禮﹐務在招延﹐養成其惡。屬河朔失稔﹐開倉賑給﹐玄成依勢﹐作威鄕墅﹐彊乞粟一石。備與客對﹐不命。玄成乃門外揚聲﹐奮臂直入﹐備集門內典正一百餘人﹐舉牒推窮﹐彊乞是實。初令項上著鎖﹐後卻鎖上著枷。文案旣周﹐且決六十﹐杖下气絕﹐無敢言者。孟神爽﹐揚州人。稟性狼戾﹐執心鴆毒。巡市索物﹐應聲卽來﹐入邸須錢﹐隨口而至。長史﹑縣令﹐髙揖待之﹔丞﹑尉﹑判司﹐頷之而已。張潛爲揚州刺史﹐聞其暴亂﹐遣江都縣令店上捉來﹐拖入府門﹐髙聲唱「速付法曹李廣業推鞫」﹐密事並虛﹐準敕杖百﹐杖下卒。則天之廢廬陵也﹐飛騎十餘人於客戶坊同飲。有一人曰「早知今日無功賞﹐不及扶豎廬陵。」席上一人起出﹐北門進狀告之。席未散﹐並擒送羽林﹐鞫問皆實。告者授五品﹐言者斬﹐自余知反不告﹐坐絞。周令史韓令珪耐羞恥﹐厚貌彊梁﹐王公貴人皆呼次第﹐平生未面亦彊幹之。曾選﹐於陸元方下引銓。時舍人王勮奪情﹐與陸同廳而坐。珪佯驚曰「未見王五。」勮便降階憫然。令珪顰眉蹙刺﹐相慰而去。陸與王有舊﹐對面畱住﹐問勮是誰﹐莫之識也。後嚇人事敗﹐於朝堂決杖﹐遙呼河內王曰「大哥何不相救﹗」懿宗目之曰「我不識汝。」催杖苦鞭﹐杖下取死。唐李宏﹐汴州浚儀人也﹐凶悖無賴﹐狠戾不仁。每髙鞍壯馬﹐巡坊歷店﹐嚇庸調租船綱典﹐動盈數百貫﹐彊貸商人巨萬﹐竟無一還。商旅驚波﹐行綱側膽。任正理爲汴州刺史﹐上十餘日﹐遣手力捉來﹐責情決六十﹐杖下而死。工商客生酣飲相歡﹐遠近聞之莫不稱快。

唐長孫昕﹐皇后之妹夫﹐與妻表兄楊仙玉乘馬﹐二十餘騎並列瓜撾﹐於街中行。禦史大夫李傑在坊內參姨母﹐僮僕在門外﹐昕與仙郎使奴打傑左右。傑出來﹐並波按頓。須臾﹐金吾及萬年縣官並到﹐送縣禁之。昕妻父王開府將二百百騎劫昕等去。傑與金吾﹑萬年以狀聞上﹐奉敕斷昕殺。積杖至數百而卒。

張易之兄弟驕貴﹐彊奪莊宅﹑奴婢﹑姬妾不可勝數。昌期於萬年縣街內行﹐逢一女﹐人婿抱兒相逐。昌期馬鞭撥其頭巾﹐女婦罵之。昌期顧謂奴曰「橫馱將來。」婿投匭三四狀﹐並不出。昌期捉送萬年縣﹐誣以他罪﹐決死之。昌儀常謂人曰「丈夫當如此﹕今時千人推我不能倒﹔及其敗也﹐萬人擎我不能起。」俄而事敗﹐兄弟俱斬。唐邢州刺史權懷恩無賴﹐除洛州長史﹐州差參軍劉犬子迎。

至懷州路次拜﹐懷恩突過﹐不與語。步趁二百餘步﹐亦不遣乘馬。犬子覺不似﹐乃自上馬馳之。至驛﹐令脫靴訖﹐謂曰「洛州幾个參軍「對曰「正員六人﹐員外一人。」懷恩曰「何得有員外「對曰「餘一員遣與長史脫靴。」懷恩驚曰「君誰家兒「對曰「阿父爲僕射。」懷恩憮然而去。僕射劉仁軌謂曰「公艸裏刺史﹐至神州不可以造次。參軍𨿽卑微﹐豈可令脫靴耶「懷恩慚﹐請假不復出。旬日爲益州刺史。

唐洛陽丞宋之愻﹐太常主簿之問弟﹐羅織殺駙馬王同皎。

初﹐之愻諂附張易之兄弟﹐出爲兗州司倉﹐遂亡而歸﹐王同皎匿之於小房。同皎﹐慷慨之士也﹐忿逆韋與武三思亂國﹐與一二所親論之﹐每至切齒。之愻於簾下竊聽之﹐遣侄曇上書告之﹐以希韋之旨。武三思等果大怒﹐奏誅同皎之黨。兄弟並授五品官﹐之愻爲光祿丞﹐之問爲鴻臚丞﹐曇爲尙衣奉禦。天下怨之﹐皆相謂曰「之問等緋衫﹐王同皎血染也。「誅逆韋之後﹐之愻等長流嶺南。客謂浮休子曰「來俊臣之徒如何「對曰「昔有師子王﹐於深山獲一豺﹐將食之﹐豺曰﹕『請爲王送二鹿以自贖。』師子王喜。周年之後﹐無可送﹐王曰﹕『汝殺眾生亦已多﹐今次到汝﹐汝其圖之。』豺默然無應﹐遂齰殺之。俊臣之輩﹐何異豺也﹗」周禦史彭先覺﹐無面目。如意年中﹐斷屠極急﹐先覺知巡事﹐定鼎門艸車翻﹐得兩羫羊。門家告禦史﹐先覺進狀﹐奏請合宮尉劉緬專當屠﹐不覺察﹐決一頓杖﹐肉付南衙官人食。緬惶恐﹐縫新衤軍待罪。明日﹐則天批曰「禦史彭先覺奏決劉緬﹐不須。其肉乞緬喫卻。」舉朝稱快。先覺於是乎慚。

唐衢州盈川縣令楊炯﹐詞學優長﹐恃才簡倨﹐不容於時。

每見朝官﹐目爲麒麟楦許怨。人問其故﹐楊曰「今哺樂假弄麒麟者﹐刻畫頭角﹐修飾皮毛﹐覆之驢上﹐巡場而走。及脫皮褐﹐還是驢馬。無徳而衣朱紫者﹐與驢覆麟皮何別矣﹗」後趙石勒將麻秋者﹐太原胡人也﹐植性虓險鴆毒。有兒啼﹐母輒恐之「麻胡來」﹐啼聲絕。至今以爲故事。趙州刺史髙睿妻秦氏﹐默啜賊破定州部﹐至趙州﹐長史已下開門納賊。睿計無所出﹐與秦氏仰藥而詐死。舁至啜所﹐良久﹐啜以金獅子帶﹑紫袍示之﹐曰「降我與爾官﹐不降卽死。」睿視而無言﹐但顧其婦秦氏。秦氏曰「受國恩﹐報在此今日。受賊一品﹐何足爲榮﹗」俱合眼不語。經兩日﹐賊知不可屈﹐乃殺之。

王湛判冥事。初﹐叔玄式任荊州富陽令﹐取部內人吳實錢一百貫﹐後誣以他事﹐決殺之以滅口。式帶別優﹐並有上下考﹐五選不得官﹐以問湛﹐白爲叔檢之。經宿曰「叔前任富陽令日﹐合有負心事。其案見在﹐冥司判云﹕殺人之罪﹐身後科罰。取錢一百貫﹐當折四年祿。」叔曰「誠有此事﹐吾之罪也。」

舒綽﹐東陽人﹐稽古博文﹐尢以陰陽畱意﹐善相冢。吏部侍郎楊恭仁欲攺葬其親﹐求善圖墓者五六人﹐並稱海內名手﹐停於宅﹐共論執﹐互相是非﹐恭仁莫知孰是。乃遣微解者馳往京師﹐於欲葬之原取所擬之地四處﹐各作歷﹐記其方面髙下形勢﹐各取一斗土﹐並歷封之。恭仁隱歷出土﹐令諸生相之﹐取殊不同。言其行勢﹐與歷又相乖背。綽乃定一土堪葬﹐操筆作歷﹐言其四方形勢﹐與恭仁歷無尺寸之差﹐諸生雅相推服。各賜絹十匹遣之。綽曰「此所擬處深五尺之外有五穀﹐若得一谷卽是福地﹐公侯世世不絕。」恭仁卽將綽向京﹐令人掘深七尺﹐得一穴如五石甕大﹐有粟七八斗。此地經爲粟田﹐蟻運粟下入此穴。當時朝野之士以綽爲聖。葬竟﹐賜細馬一匹﹐物二百段。綽之妙能﹐今古無比。

隋內史令李徳林﹐深州饒陽人也﹐使其子卜葬於饒陽城東﹐遷厝其父母。遂問之﹐其地奚若﹐曰「卜兆云葬後當出八公。其地東村西郭﹐南道北堤。」林曰「村何名「答曰「五公。

」林曰「惟有三公在。此其命也﹐知復云何﹗」遂葬之。子百藥﹐孫安期﹐並襲安平公。至曾孫﹐與徐敬業反﹐公遂絕。唐郝處俊爲侍中死﹐葬訖﹐有一書生過其墓嘆曰「葬壓龍角﹐其棺必斫。」後其孫象賢坐不道斫俊棺﹐焚其屍﹐俊髮根入腦骨﹐皮訖毛著髑髏﹐亦是奇毛異骨﹐貴相人也。

唐英公徐績初卜葬﹐謠曰「朱雀和鳴﹐子孫盛榮。」張景藏聞之﹐私謂人曰「所占者過也。此所謂朱雀悲哀﹐棺中見灰。」後孫敬業揚州反﹐弟敬貞答款曰「敬業初生時﹐於蓐下掘得一龜﹐云大貴之象。英公令祕而不言﹐果有大變之象。」則天怒﹐斫英公棺﹐焚其屍﹐灰之應也。江東江西山中多有楓木人﹐於楓樹下生﹐似人形﹐長三四尺。夜雷雨卽長與樹齊﹐見人卽縮依舊。曾有人合笠於首﹐明日看﹐笠子掛在樹頭上。旱時欲雨﹐以竹束其頭﹐楔之卽雨。人取以爲式盤﹐卽神驗﹐楓木棗地是也。

唐河東裴同父患腹痛數年﹐不可忍﹐囑其子曰「吾死後﹐必出吾病。」子從之﹐出得一物﹐大如鹿條脯﹐懸之久幹。有客竊之﹐其堅如骨﹐削之文彩煥發﹐遂以爲刀杷子佩之。在路放馬﹐抽刀子割三稜艸﹐坐其上﹐杷盡消成水。客怪之﹐回以問同﹐同泣﹐具言之。後病狀同者﹐服三稜艸汁多驗。

永淳年﹐嵐勝州兔暴﹐千萬爲羣﹐食苗並盡﹐不知何物變化。及暴已﹐卽並失卻﹐莫知何所。異哉﹗唐初以來﹐百姓多事狐神﹐房中祭祀以乞恩﹐食飲與人同之﹐事者非一主。當時有諺曰「無狐魅﹐不成村。」唐國子監助教張簡﹐河南緱氏人也。曾爲鄕學講《文選》﹐有野狐假簡形﹐講一紙書而去。須臾簡至﹐弟子怪問之﹐簡異曰「前來者必野狐也。」講罷歸舍﹐見妹坐絡絲﹐謂簡曰「適煮菜冷﹐兄來何遲「簡坐﹐久待不至﹐乃責其妹﹐妹曰「元不見兄來。此必是野狐也﹐更見卽殺之。」明日又來﹐見妹坐絡絲﹐謂簡曰「鬼魅適向捨後。」簡遂持棒﹐見其妹從廁上出來﹐遂擊之。妹號叫曰「是兒。」簡不信﹐因擊殺之。問絡絲者﹐化爲野狐而走。

泉建州進蚺蛇膽﹐五月五日取。時膽兩柱相去五六尺﹐擊蛇頭尾﹐以杖於腹下來去扣之﹐膽卽聚。以刀刲取﹐藥封放之。不死復更取﹐看肋下有痕卽放。

唐魏伶爲西市丞﹐養一赤嘴鳥﹐每於人眾中乞錢。人取一文而銜以送伶處﹐日收數百﹐時人號爲「魏丞烏」。劍南鼓蜀間有鳥大如指﹐五色畢具。有冠似鳳﹐食桐花﹐每桐結花卽來﹐桐花落卽去﹐不知何之。俗謂之「桐花鳥」﹐極馴善﹐止於婦人釵上﹐客終席不飛。人愛之﹐無所害也。眞臘國有葛浪山﹐髙萬丈﹐半腹有洞。先有浪鳥﹐狀似老鴟﹐大如駱駝﹐人過卽攫而食之﹐騰空而去﹐百姓苦之。眞臘王取大牛肉﹐中安小劍子﹐兩頭尖利﹐令人戴行﹐鳥攫而吞之﹐乃死﹐無復種矣。百舌﹐春囀夏至惟食蚯蚓。正月後凍開﹐蚓出而來﹔十月後﹐蚓藏而往。蓋物之相感也。嶺南羅州辯州界內﹐水中多赤鱉﹐其大如匙而赫赤色。無問禽獸水牛﹐入水卽被曳深潭﹐吸血死。或云蛟龍使曳之﹐不知所以然也。唐天后中﹐尙食奉禦張恩恭﹐進牛窟利上蚰蜒﹐大如箸。

天后以玉合貯之﹐召思恭示曰「昨窟利上有此﹐極是毒物。

近有雞食烏百足虫忽死﹐開腹﹐中有蚰蜒一抄﹐諸虫並盡﹐此物不化。朕昨日以來意惡不能食。」思恭頓首請死﹐赦免之﹐與宰夫並流嶺南。

唐開元四年﹐河南北螽爲災﹐飛則翳日﹐大如指﹐食苗艸樹葉連根並盡。敕差使與州縣相知驅逐﹐采得一石者與一石粟﹔一斗﹐粟亦如之﹐掘坑埋卻。埋一石則十石生﹐卵大如黍米﹐厚半寸蓋地。浮休子曰﹕昔文武聖皇帝時﹐繞京城蝗大起﹐帝令取而觀之﹐對仗選一大者﹐祝之曰「朕刑政乖僻﹐仁信未孚﹐當食我心﹐無害苗稼。」遂吞之。須臾﹐有鳥如鸛﹐百萬爲羣﹐拾蝗一日而盡。此乃精感所致。天若偶然﹐則如勿生﹔天若爲厲﹐埋之滋甚。當明徳愼罰﹐以答天譴﹐柰何不見福修以禳災﹐而欲逞殺以消禍﹗此宰相姚元崇失燮理之道矣。

煬帝令朱寬徵畱仇國還﹐獲男女口千餘人﹐並雜物產﹐與中國多不同。緝木皮爲布﹐甚細白﹐幅闊三尺二三寸。亦有細斑布﹐幅闊一尺許。又得金荊橊數十斤﹐木色如眞金﹐密致而文彩盤蹙﹐有如美錦。甚香極精﹐可以爲枕及案面﹐𨿽沈檀不能及。彼土無鐵﹐朱寬還至南海郡﹐畱仇中男夫壯者﹐多加以鐵鉗鎖﹐恐其道逃叛。還至江都﹐將見﹐爲解脫之﹐皆手把鉗﹐叩頭惜脫﹐甚於中土貴金。人形短小﹐似昆侖。

滄州南皮丞郭務靜﹐性糊塗﹐與主簿劉思莊宿於逆旅﹐謂莊曰「從駕大難。靜嘗從駕﹐失家口三日﹐於侍官幕下討得之。」莊曰「公夫人在其中否「靜曰「若不在中﹐更論何事﹗」又謂莊曰「今大有賊。昨夜二更後﹐靜從外來﹐有一賊忽從靜房內走出。」莊曰「亡何物「靜曰「無之。」莊曰「不亡物﹐安知其賊「靜曰「但見其狼狽而走﹐不免致疑耳。」孝傑將四十萬眾﹐被賊誘退﹐逼就懸崖﹐漸漸挨排﹐一一落間。坑深萬丈﹐屍與崖平﹐匹馬無歸﹐單兵莫返。俊臣嘗以三月三日萃其黨於龍門﹐豎石題朝士姓名以卜之﹐令投石遙擊﹐倒者則先令告。至暮﹐投李昭徳不中。突厥破萬榮新城﹐羣賊聞之失色﹐眾皆潰散。

韋氏遭則天廢廬陵之後﹐後父韋玄貞與妻女等並流嶺南﹐被首領寧氏大族逼奪其女﹐不伏﹐遂殺貞夫妻﹐七娘等並奪去。及孝和卽位﹐皇后當途﹐廣州都督周仁軌將兵誅寧氏﹐走入南海。軌追之﹐殺掠並盡。韋後隔簾拜﹐以父事之﹐用爲並州長史。後阿韋作逆﹐軌以黨與誅。琚以諂諛自進﹐未周年爲中書侍郎。其母氏聞之﹐自洛赴京﹐戒之曰「汝徒以諂媚險詖取容﹐色交自達﹐朝廷側目﹐海內切齒。吾嘗恐汝家墳隴無人守之﹗」琚慚懼﹐表請侍母。上初大怒﹐後許之。

紫微舍人倪若水贓至八百貫﹐因諸王內宴﹐姚元崇諷之曰「倪舍人正直﹐百司嫉之﹐欲成事﹐何不爲上言之「諸王入﹐眾共救之﹐遂釋﹐一無所問。主書趙誨受蕃餉一刀子﹐或直六七百錢﹐元崇宣敕處死。後有降﹐崇乃批曰「別敕處死者﹐決一百﹐配流。」大理決趙誨一百不死﹐夜遣給使縊殺之。唐儉事太宗﹐甚蒙寵遇﹐每食非儉至不餐。數年後﹐特憎之﹐遣謂之曰「更不須相見﹐見卽欲殺。」隋文帝重髙熲﹐初甚愛﹐後不願見﹐見之則怒。薛師有巧性﹐常入宮闈。補闕王求禮上表曰「太宗時﹐羅黑能彈琵琶﹐遂閹爲給使﹐以教宮人。今陛下要懷義入內﹐臣請閹之﹐庶宮闈不亂。」表寢不出。少府監裴匪舒﹐奏賣苑中官馬糞﹐歲得錢二十萬貫。劉仁軌曰「恐後代稱唐家賣馬糞。」遂寢。尙書左丞張庶廉子利涉爲懷州參軍﹐刺史鄧惲曰「名父出如此物。」

張易之﹑昌宗目不識字﹐手不解書﹐謝表及和禦制皆諂附者爲之。所進《三教珠英》﹐乃崔融﹑張說輩之作﹐而易之竊名爲首。逆韋詩什並上官昭容所制。昭容﹐上官儀孫女﹐博涉經史﹐研精文筆﹐班婕妤﹑左嬪無以加。賀蘭敏之爲《封東嶽碑》﹐張昌齡所作也。《劉子》書﹐咸以爲劉勰所撰﹐乃渤海劉晝所制。晝無位﹐博學有才﹐竊取其名﹐人莫知也。吏部尙書唐儉與太宗棋﹐爭道。上大怒﹐出爲潭州。蓄怒未泄﹐謂尉遲敬徳曰「唐儉輕我﹐我欲殺之﹐卿爲我證驗有怨言指斥。」敬徳「唯唯」。明日對仗云﹐敬徳頓首曰「臣實不聞。」頻問﹐確定不移。上怒﹐碎玉珽於地﹐奮衣入。良久索食﹐引三品以上皆入宴﹐上曰「敬徳今日利益者各有三﹕唐儉免枉死﹐朕免枉殺﹐敬徳免曲從﹐三利也﹔朕有怒過之美﹐儉有再生之幸﹐敬徳有忠直之譽﹐三益也。「賞敬徳一千段﹐羣臣皆稱「萬歲」。魏元忠忤二張﹐出爲端州髙要尉。二張誅﹐入爲兵部尙書﹑中書令﹑左右僕射﹐不能復直言。古人有言「妻子具則孝衰﹐爵祿厚則忠衰。」三狗俱用﹐覺魏祚之陵夷﹔五侯並封﹐知漢圖之圮缺。

太歲在午﹐人馬食土。歲在辰巳﹐貨妻賣子。歲在申酉﹐乞漿得酒。

唐劉仁軌爲左僕射﹐天下號爲「解事僕射」。

唐崔渾禦史﹐性至溫恭﹐能盡色養。父母少不安﹐輒祈幽靈以身代。母嘗有病﹐渾跪請病授己。有頃﹐覺疾從十指入﹐俄而徧身﹐母所苦遂愈。丁母艱﹐勺飲不入口﹐哀毀瘠立。無何﹐不勝哀而卒﹐朝野傷之。周挽郎裴最﹐於天官試﹐問目曰「山陵事畢﹐各還所司﹐供葬羽儀﹐若爲處分「最判曰「大行皇帝﹐奉敕升遐﹐凡是羽儀﹐皆科官造。卽宜貯納﹐以待後需。」殿十選。隋末深州諸葛昂性豪俠﹐渤海髙瓚聞而造之﹐爲設雞肫而已。瓚小其用﹐明日大設﹐屈昂數十人﹐烹豬羊等長八尺﹐薄餅闊丈餘﹐裹餤粗如庭柱﹐盆作酒碗行巡﹐自爲金剛舞以送之。昂至後日屈瓚﹐屈客數百人﹐大設﹐車行酒﹐馬行炙﹐挫碓斬膾﹐磑轢蒜齏﹐唱夜叉歌﹐師子舞。瓚明日設﹐烹一奴子十餘歲﹐呈其頭顱手足﹐座客皆攫喉而吐之。昂後日報設﹐先令愛妾行酒﹐妾無故笑﹐昂叱下。須臾蒸此妾坐銀盤﹐仍飾以脂粉﹐衣以綾羅﹐遂擘骽肉以啖瓚諸人﹐皆掩目。昂於奶房間撮肥肉食之﹐盡飽而止。瓚羞之﹐夜遁而去。昂富足遭離亂﹐狂賊來求金寶﹐無可給﹐縛於椽上炙殺之。唐滕王極淫﹐諸官妻美者﹐無不嘗徧﹐詐言妃喚﹐卽行無禮。時典簽崔簡妻鄭氏初到﹐王遣喚﹐欲不去則怕王之威﹐去則被王所辱。鄭曰「昔湣懷之妃﹐不受賊胡之逼﹐當今淸泰﹐敢行此事邪﹗」遂入王中門外小閣﹐王在其中﹐鄭入﹐欲逼之。鄭大叫﹐左右曰「王也。」鄭曰「大王豈作如是﹐必家奴耳。」以一隻履擊王頭破﹐抓面血流﹐妃聞而出﹐鄭氏乃得還。王慚﹐旬日不視事。簡每日參候﹐不敢離門。後王衙坐﹐簡向前謝過﹐王慚卻入﹐月餘日乃出。諸官之妻曾被王喚入者﹐莫不羞之。其婿問之﹐無辭以對。唐垂拱四年﹐安撫大使狄仁傑檄告西楚霸王項君將校等﹐略曰「鴻名不可以謬假﹐神器不可以力爭﹐應天者膺樂推之名﹐背時者非見機之主。自祖龍禦宇﹐橫噬諸侯﹐任趙髙以當軸﹐棄蒙恬而齒劍。沙丘拼禍於前﹐望夷覆滅於後﹐七廟墮圮﹐萬姓屠原﹐鳥思靜於飛塵﹐魚豈安於沸水。赫矣皇漢﹐受命玄穹﹐膺赤帝之鎭符﹐當素靈之缺運。俯張地紐﹐彰鳳舉之符﹐仰緝天綱﹐郁龍興之兆。而君潛遊澤國﹐嘯聚水鄕﹐矜扛鼎之雄﹐逞拔山之力﹐莫測天符之所會﹐不知歷數之有歸。遂奮關中之翼﹐竟垂垓下之翅﹐蓋盡由於人事﹐焉有屬於天亡﹗𨿽驅百萬之兵﹐終棄八千之子。以爲殷鑑﹐豈不惜哉﹗當匿魄東峯﹐收魂北極﹐豈合虛承廟食﹐廣費牲牢。仁傑受命方隅﹐循革攸寄﹐今遣焚燎祠宇﹐削平臺室﹐使蕙綿銷燼﹐羽帳隨煙﹐君宜速遷﹐勿爲人患。檄到如律令。」遂除項羽廟﹐余小神並盡﹐惟會稽禹廟存焉。唐張狗兒亦名懷慶﹐愛偸人文章﹐與冀州棗彊尉。才士制述﹐多翻用之。時爲之語曰「活剝張昌齡﹐生吞郭正一。」諒不誣也。

俗例﹐春雷始鳴記其日﹐計其數滿一百八十日﹐霜必降。

又曰雁從北來記其日﹐後十八日﹐霜必降。

周舒州刺史張懷肅好食人精﹐唐左司郎中任正名亦有此病。

周滄州南皮縣丞郭務靜每巡鄕﹐喚百姓婦托以縫補而姦之。

其夫至﹐縛靜鞭數十步。主簿李悊往救解之﹐靜羞諱其事﹐低身答云「忍痛不得」﹐口唱「阿癐々」﹐「靜不被打﹐阿癐々」。唐宜城公主駙馬裴巽﹐有外寵一人﹐公主遣閹人執之﹐截其耳鼻﹐剝其陰皮漫駙馬面上﹐並截其發﹐令廳上判事﹐集僚吏共觀之。駙馬﹑公主一時皆被奏降﹐公主爲郡主﹐駙馬左遷也。唐開元二年﹐衡州五月頻有火災。其時人盡皆見物大如甕﹐亦如燈籠﹐所指之處﹐尋而火起。百姓咸謂之「火殃」。內官過武三思宅﹐三思曲意祗承﹐恣其所欲。裝束少年男子﹐衣以羅綺﹐出入行觴﹐馳驅不食﹐淫戲忘反﹐倡蕩不歸。爭稱三思之忠節﹐共譽三思之才賢。外受來婆之姦﹐內構逆韋之釁。周如意中﹐洛下有牛三足。漢發兵用銅虎符。及唐初﹐爲銀兔符﹐以兔子爲符瑞故也。

又以鯉魚爲符瑞﹐遂爲銅魚符以佩之。至僞周﹐武姓也﹐玄武﹐龜也﹐又以銅爲龜符。郴州﹐古桂陽郡也。有曹泰年八十五﹐偶少妻生子﹐名曰曾﹐日中無影焉﹐年七十方卒﹐親見其孫子具說。道士曹體一卽其從孫侄﹐云的不虛。故知邴吉驗影不虛也。

唐太宗之代有《祕記》﹐云唐三代之後﹐卽女主武王代有天下。太宗密召李淳風以詢其事﹐淳風對曰「臣據玄象推算﹐其兆已成。然其人已生在陛下宮內﹐從今不逾四十年﹐當有天下﹐誅殺唐氏子孫殆將殲盡。」帝曰「求而殺之如何「淳風曰「天之所命﹐不可廢也。王者不死﹐𨿽求恐不可得。且據占已長成﹐復在宮內﹐已是陛下眷屬。更四十年﹐又當衰老﹐老則仁慈﹐其於陛下子孫或不甚損。今若殺之﹐卽當復生﹐更四十年﹐亦堪禦天下矣。少壯嚴毒﹐殺之爲血仇﹐卽陛下子孫無遺類矣。」裴冕代裴鴻漸秉政﹐小吏以俸錢文簿白之。冕顧子弟﹐喜見於色﹐其嗜財若此。冕性本侈靡﹐好尙車服﹐名馬數百金鑄者十匹。每會客﹐滋味品數多有不知名者。

成都有丐者詐稱落泊衣冠﹐獘服襤褸﹐常巡成都市廛﹐見人卽展手希一文﹐云失墜文書﹐求官不遂。人皆哀之﹐爲其言語悲嘶﹐形容憔悴。居於早遷橋側。後有勢家於所居旁起園亭﹐欲廣其池館﹐遂彊買之。及辟其圭竇﹐則見兩間大屋皆滿貯散錢﹐計數千萬﹐鄰里莫有知者。成都人一槪呼求事官人爲「乞措大」。唐戶部郎侯味虛著《百官本艸》。題禦史曰「大熱﹐有毒。」又朱書云「大熱﹐有毒﹐主除邪佞﹐杜姦回﹐報冤滯﹐止淫濫﹐尢攻貪濁﹐無大小皆搏之。畿尉薄爲之﹐相畏還使﹐惡爆直﹐忌按權豪。出於雍洛州諸縣﹐其外州出者尢可用﹐日炙漧硬者爲良。服之長精神﹐減姿媚﹐久服令人冷峭。」盧夫人﹐房玄齡妻也。玄齡微時﹐病且死﹐諉曰「吾病革﹐君年少﹐不可寡居﹐善事後人。」盧泣﹐入幃中﹐剔一目示玄齡﹐明無他。會玄齡良愈﹐禮之終身。玉英﹐唐時符鳳妻也﹐尢姝美。鳳以罪徙儋州﹐至南海﹐爲獠賊所殺﹐脇玉英私之。對曰「一婦人不足以事眾男子﹐請推一長者。」賊然之﹐乃請更衣。有頃﹐盛服立於舟上﹐罵曰「受賊辱﹐不如死。」遂自沈於海。

