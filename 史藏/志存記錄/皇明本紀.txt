《皇明本紀》﹝明﹞佚名著

大明皇帝﹐濠﹑泗州人也﹐姓朱氏﹐世爲農業。母太后陳氏﹐夜夢一黃冠自西北來﹐至捨南麥場中麥糠內﹐取白藥一丸﹐置太后掌中﹐太后視漸長﹐黃冠曰「好物﹐食之。」太后應而吞之。覺﹐謂仁祖曰「口尙有香。」明旦﹐帝生。生三日﹐腹脹幾殆﹐仁祖夢抱之寺捨﹐欲捨之。抵寺﹐寺僧皆出。復抱歸家﹐見東房檐下﹐有僧坐板凳面壁﹐聞仁祖至﹐回身顧曰「將來受記。」於是夢中受記。天明﹐病愈。自後多生疾癥﹐仁祖益欲捨之。上自始生﹐常有神光滿室﹐每一歲間﹐家內數次夜驚﹐似有火﹐急起視之﹐惟堂前供神之燈﹐他無火。及出幼﹐太后必欲捨之﹐仁祖未許。

至十七歲﹐仁祖及太后俱以疾崩﹐上長兄王亦逝﹐惟仲兄王存。上自以家計日窘﹐思昔父母因疾曾許爲僧﹐於是與仲兄謀﹐允托身皇覺寺。入寺方五十日﹐寺主以歲饑﹐罷飲食。師且有室家﹐所用弗濟﹐乃西遊廬﹑六﹑光﹑固﹑汝﹑潁諸州﹐如此三載﹐復入皇覺寺﹐始知立志勤學。

方四年﹐天下兵亂。一日﹐亂兵過寺﹐寺焚僧散。將晚﹐上歸﹐祝伽藍﹐以珓卜吉凶﹐曰「若容吾出境避難﹐則以陽報﹐守舊則以一陰一陽報。」祝訖﹐以珓投之於地﹐則珓雙陰之。如此者三。復祝﹐謂神曰「出不許﹐入不許﹐神可報乎﹖無乃欲我從雄而後昌乎﹖則珓如前。」祝旣﹐投珓﹐如前。

神旣許之﹐於心大驚﹐復祝曰「甚恐從雄﹐願神復與吉兆而往他方避。」祝畢﹐投珓於地﹐一陰覆一卓立﹐特見神意必從雄而後已﹐因是固守所居。未旬日﹐友人以書自亂雄中來﹐略言從雄大意﹐覽畢﹐卽焚之。又不旬日﹐有人來告﹐傍有知書來者﹐意在覺其事﹐上心知之。後三日﹐斯人果至﹐與語﹐觀

其辭色﹐未見相傷﹐禮待而歸。復幾旬日﹐又有來告﹐先欲覺事者﹐今云不忍﹐欲令他方人來加害﹐乞幽察以從吉。上深思之﹐以四境逼近﹐訛言蜂起﹐乃決意從諸雄。

按﹕我聖祖起兵之由﹐萬世如見﹐皇明大一統之業﹐兆於伽藍一珓之中矣。先是﹐元入宋臨安﹐帝顯旣降﹐封瀛國公﹐使爲僧﹐號合尊﹐有子完普﹐亦爲僧﹐俱坐說法聚眾見殺。其舅吳涇全翁夢二僧人曰「我趙顯也﹐被虜屠害。已訴諸上帝﹐許復仇矣。」及韓山童倡言彌勒佛下生﹐而中原之亂沸起﹐我太祖決兆於伽藍以倡義﹐而胡元之鼎竟遷﹐趙顯復仇庶幾驗矣。

元至正十二年壬辰閏三月﹐一日晨旦﹐抵濠城﹐守者不察﹐縛而欲斬之。有人覺﹐報於首雄﹐良久得免﹐收入部伍﹐幾日拔長九夫。首雄﹐滁陽王郭子興是也。旣長九夫﹐王常召與論﹐久之﹐言意相孚。王知上非可久屈﹐收爲家人﹐親待同子弟﹐以孝慈皇后馬氏妻之。然滁陽王之爲人﹐志雄气暴。列王上者﹐其雄有四﹐兪﹑魯﹑孫﹑潘﹐意𨿽同亂﹐及其處也異志。兪﹑魯﹑孫﹑潘出於農﹐性粗直﹐謀智和同﹐獨王與異。在亂初﹐防閒守禦﹐兵之進止﹐滁陽王本合與焉﹐而王少出外﹐而多居內﹐凡諸事務﹐四雄者每待王﹐久亦不能同謀。是後﹐四人者專主﹐王若在列與焉﹐不在則不與。三五晝相會一次﹐其會也﹐四雄瞠目視王﹐王自知禮虧﹐深思不安﹐略有赧色。王居邑中﹐比四雄之志﹐頗爲聰秀﹐議事間﹐四雄言有不當﹐王出言似有相犯者﹐四雄含忍姑容之。王久乃覺﹐謂上曰「諸人若是﹐柰何﹖」上曰「不過會簡而至是耳。」王曰「然。」明日出與會﹐止勤三日﹐後仍會簡﹐人事愈疏﹐彼此防疑﹐勢將極矣。

遇徐州亂雄敗﹐其殘雄趨濠梁﹐合勢共守。其殘雄勢本受制﹐不料兪﹑孫﹑潘﹑郭﹐反屈節以事之﹐日旬月來﹐人各受

制﹐前日防疑之事﹐頓然釋去。後因趙﹑彭僭稱王號﹐勢在魯淮﹐趙稱名而已。其滁陽王奉魯淮而輕趙。未久﹐兪﹑魯﹑孫﹑潘暗恃趙威﹐於市衢擒王。時上出淮北﹐聞王被擒﹐急趨審由。

將抵其捨﹐友人扼道而止曰「爾主被擒﹐亦欲擒爾﹐且勿歸。」上曰「再生之恩﹐有難不入﹐何丈夫之爲也﹖」卽入﹐見其家止存婦女而已﹐諸子弟皆匿。上謂諸婦人曰「舍人安在﹖」諸婦亦有疑心﹐佯言不知。上曰「我家人也﹐釋疑﹐從我謀﹐請知舍人所在。」諸婦乃實告。上曰「主君平日厚彭薄趙﹐禍必趙機﹐欲脫此難﹐彭必可求。」明日﹐以次夫人攜二子往告彭君。彭聞忿怒﹐陡驚曰「孰敢若是﹖」遂呼左右點兵搜彊。於是上亦反舍﹐去長服﹐披堅執銳﹐與諸人行圍孫宅。緣捨入﹐掀椽揭瓦﹐諸軍殺彼祖父母﹐於晦窟中得見滁陽﹐鉗足系頂﹐肌膚被箠打而浮虛﹐令人負歸﹐去鉗鎖。

是歲冬﹐元將賈魯圍城。明年癸巳春﹐賈魯死。夏五月﹐元將解去。時濠城乏糧﹐上謁友人得鹽數引﹐乃泛舟以鹽易於懷遠﹐得糧數十石以給主家。

十月﹐方歸鄕裏﹐收元義兵民人七百餘以獻王。王喜﹐命爲鎭撫。時彭﹑趙二雄以力禦眾﹐部下多淩辱人。上以其非道﹐恐七百人有所累﹐棄而不統﹐讓他人統之﹐惟拔大將軍徐達等二十人有奇﹐帥而南略定遠。上中途染疾而歸﹐疾甚危﹐殆半月乃醒。瘥方三日﹐滁陽王扶筇過門﹐嘖嘖有聲。上臥聞之﹐問傍人曰「王適扶筇而過﹐聲息恨惋﹐胡爲若是﹖」傍告之曰「遠方有兵﹐聲言欲降﹐猶豫未決。王知其友人在其中﹐欲令人往說。柰何家無可行者﹐故惋恨耳。」時上𨿽臥病方瘥﹐未滿旬日﹐乃曰「王今越門而警﹐必將以我爲棄人乎﹖設不以我爲棄人﹐方瘥何若是之警耶﹖予嘗聞之﹐生我者父母﹐活我者亦父母。儻不善圖﹐爲他雄所有﹐功將何建﹖生亦何安﹖」

於是扶病詣王寢室﹐王曰「汝來何也﹖」答曰「聞他方有欲歸者﹐未定行人﹐欲扶病親往。」王曰「汝病方瘥﹐未可行。」上知王意﹐決行不辭﹐王許之。

明日﹐南行入定遠。乃至﹐復病﹐三日而起﹐未瘥速行。

又六十里﹐抵大橋前﹐病復作﹐亦三日而瘥。卽日又南行十五里外﹐見他壘勒兵布陳。上所將者二騎九步﹐步者見彼勒兵﹐甚恐﹐欲捨上逃歸﹐上謂九步曰「彼眾我寡﹐況彼馬步相參﹐我等至此﹐縱欲逃之﹐將焉獲存﹖必隨我入彼營壘﹐再驗吉凶。」言旣﹐彼陣中遣二將來迎﹐舉手大呼﹕「來者爲何﹖」上遣人答曰「我來爲公帥首言。」彼歸壘而告﹐帥首云「請來者下馬。」上乃下馬。然以久病﹐步趨艱辛。前逢一渠﹐九夫中一人欲代上越渠﹐平涼侯費聚是也。上謂聚曰「諸人至此﹐生死不得自由﹐豈有代者耶﹖」乃同往。不逾時而至﹐首帥逆之曰「何爲而來﹖」答曰「彼此無食﹐但吾主兵者郭氏﹐與汝故友﹐知汝壘於是﹐亦知他敵欲來相攻﹐恐汝無知﹐特遣吾報﹐肯相從之﹐否則移兵避之。」首帥旣聽﹐應聲願降﹐請畱信物。特賜香囊一枚﹐以爲記信。良久﹐帥首以牛脯來進。

食畢﹐帥首告之曰「請帥相從者歸﹐且待諸軍收拾路費而詣軍門。」上許之。卽帥九步歸﹐中畱費聚於彼﹐以候人情。

後三日﹐費聚淸晨而至﹐告曰「事不可諧矣﹐彼欲他往。」上借兵三百﹐詣帥所在﹐謂彼曰「彼爲他雄所淩﹐其冤未伸﹐仇亦未解。一旦從我北向﹐不能雪前日之恥。特助三百人與讎仇﹐勝負不亦可乎﹖」其帥首大悅﹐然而心已自疑﹐進趨之間﹐刃器不離左右﹐已防閒矣。上知其情狀未易爲也﹐非智不得。猶豫間﹐里人過其前﹐乃平昔裏中之力勇者。上諭之曰「吾欲使汝﹐能乎﹖」曰「能。」乃授以方略。佯以首帥來會﹐彼未來時﹐密敕三百人﹐若帥至叢而視之﹐往則開而縱

之﹐凡此者三﹐後於叢人中縛之﹐令壯士五十人密簇而行﹐攜離營所。去將八里﹐遣人報彼壘中﹕「爾首帥往觀營地矣﹐眷屬當移營就之。」卽時焚營廢壘﹐竭營而行﹐於是取壯士三千人。七日後﹐帥此三千東破元將老張知院營﹐黎明襲入之﹐老張棄軍而遁﹐漢軍盡爲我有﹐精壯二萬。

練未及旬﹐帥而入滁陽。途中太師韓國公李善長詣軍門而謁﹐與語﹐知其胸懷必能成事﹐使掌案牘。時掌案牘者已數人矣﹐特以善長與肩之﹐約曰「方今羣雄並起﹐吾見羣雄中持案牘者及謀事者﹐多非左右善戰之士﹐人不得盡其能﹐以至於敗。羽翼旣去﹐未久雄亦亡矣。卿智人﹐與決大事﹐掌行文案﹐無若前非。」善長稽首再拜﹐而謝曰「謹受命。」遂入滁陽。

未逾月﹐永義﹑魯淮二王遣人促兵以駐盱泗﹐上知非人﹐弗從。未幾﹐二王果自相吞並﹐善戰者多死﹐魯淮亦亡﹐惟存永義而已。彼時滁陽王尙受制於盱眙﹐幾爲相吞﹐而卒幸免焉。

上遣一介往說永義﹐縱滁陽王南行。及至﹐王閱諸軍﹐獨上兵眾隊伍嚴整﹐旗幟鮮明﹐甲兵潔利。王乃大悅。初﹐王首倡義時﹐兵八百人﹐後上亦以七百﹐部下諸人共招誘者﹐總不過萬餘。上之兵眾﹐比王至時﹐四方來從者﹐共前所得已三萬有奇。

逾兩月﹐王爲讒所惑﹐略少疑焉﹐掣近行掌文案者數人。

李﹑郭等皆預先私相通謀者﹐願從滁陽久矣。未久﹐又欲以李善長置麾下﹐善長弗從﹐訴於上﹐涕泣弗行﹐上諭之曰「主君之命﹐若欲要吾首﹐亦不自由﹐汝安敢不行﹖」善長終不棄去。久之﹐得弗再召﹐幸久相從。是後四方徵討總兵之權﹐王不令上與。

甲午冬十月﹐元將脫脫圍六合。被圍者請救﹐來使﹐上之友也。中夜而至門首﹐上聞友人至﹐卽起詣門所﹐隔門與語。

其門上所守之要道﹐闔辟之機﹐非王命不敢擅。謂友人曰「

姑少待﹐吾告滁陽王﹐辟門而進。」。上往告滁陽王﹐盡訴求救之情。王與六合之雄﹐舊有仇嫌﹐才聞求救﹐喑鳴奮怒﹐不發救兵。來使亦與滁陽王少舊﹐𨿽盡訴其情﹐王亦不允。上因與共說之﹐盡言至日昃﹐王怒少解﹐仍令他將統兵以行。諸將懼脫脫之威﹐皆不敢帥師﹐假托辭以珓白神﹐神皆不許。除此之外﹐別無可帥軍者。王乃召上﹕「汝亦白神。」上曰「兵凶事﹐昔聖人不得已則用之。今六合受圍﹐雄𨿽異處﹐勢同一家。今與元接戰﹐逼迫甚急﹐救則生﹐不救則死。六合旣虧﹐唇亡則齒寒。若命我總兵﹐神不可白。」於是決出師。東之六合﹐與脫脫戰﹐微失利﹐歸。

彼時海內稱雄者漸廣﹐與元互有勝負﹐不辧賢愚﹐死者甚眾。上思之﹐設使勝負不分﹐互有得失﹐如斯久之﹐世無人矣。

每聞幽有鬼神﹐嘗雲天髙地卑﹐是非監見﹐於是發誠專意致詞﹐懇禱於上帝曰「時元至正﹐歲在甲午。天下大亂﹐生民徬徨。

生離死絕﹐數非一人。戰鬥之際﹐主客不分。未見偃兵息民之期﹐盛衰孰已﹖特竭微誠﹐懇切謹告。願賜覆照﹐以樂生民。

果元運未終﹐亂雄蚤息﹔或亂雄有人﹐元當卽覆。然某亦處亂雄中﹐亂雄無人﹐擾害生民﹐亡自某始。」詞成﹐命黃冠設壇儀章﹐伏於上帝前﹐期三月而驗。後三月﹐上兵愈昌。

時滁陽王名稱尙微﹐意在據滁陽而稱王號。與上𨿽不明言﹐就中覘視可否。上知有不可﹐槪說滁陽一山城也﹐舟楫不通﹐商賈不集﹐非古形勢﹐非英雄所居﹐王乃默然。

明年﹐至正乙未春正月戊寅﹐上率師取和州。初﹐兵眾乏糧﹐議謀徵所向。時上數諫王﹐爲人所譖﹐初少被言辱﹐然上終不以爲意﹐必欲成事﹐不免數諫。王性聰明﹐其納言如流﹐及讒﹐俄說轉若發機﹐累受責辱﹐因是致疾。當議徵之際﹐遣人召謀﹐因疾不赴。召至再三﹐終不能會。復遣人至﹐令定計

以出三軍。上許之﹐謀曰「曩徵民寨﹐得義兵號二枚﹐其書曰『廬州路義兵』﹐皆故衣布爲之。可作此三千﹐拔勇者﹐衣靑衣﹐腹背懸此﹐垂髫左衽﹐佯爲彼兵。復令萬人衣絳﹐繼其後﹐相去二十餘里。愼探騎﹐謹隊伍﹐嚴號令﹐南趨和陽﹐其城可下。」王乃善其謀﹐如其算。兵行﹐其衣靑者在前﹐衣絳者在後。靑者渡陡陽關﹐和陽斥堠者知﹐報廬州路義兵至﹐耆老以牛酒迎之。其前帥靑衣者異其道而飲食﹐帥衣絳者少謀怠智﹐循正道而抵和陽。元守帥出師以迎之﹐衣絳之士敗﹐逐北二十餘里。時帥靑衣者將抵和陽﹐和陽守帥獲勝﹐至暮而歸﹐遇靑衣者至城下﹐際昏合戰﹐一鼓破之﹐平章帖木兒兵潰遁去。

初﹐衣絳者敗歸﹐報滁陽王曰「衣靑者人皆陷陣。」滁陽王驚﹐怒責上失計。怒間﹐俄城南報元遣使來招﹐滁陽王驚恐益甚﹐召問﹕「若何﹖」彼時兵出城虛﹐特將三門兵合滁陽南門﹐密令稠簇於南街﹐然後令來者入。至滁陽王所﹐上令來者膝行以見王﹐代王諭之。及其諭也﹐王言非智﹐眾議欲殺來者。上謂王曰「兵出城虛﹐若殺來使﹐彼必知我虛而殺其使也﹐敵反卒至。若生縱還﹐示以大言﹐彼必逡巡弗敢加我。」

王如其言﹐縱之。

明旦﹐有人來報元兵遁去﹐王命上持命復收敗軍及總守和陽兩意。奉命之和陽﹐所帥者二千人。途中﹐敗軍聞上親往﹐喜復從徵者千人。南越陡陽關﹐令兵就息﹐諭眾曰「一兵務燃十炬。」以在初昏﹐令罷兵息。上單騎帥驍勇者數十人暮抵和陽。及至﹐知衣靑者已破城而守之。是夜入城﹐與諸將議守。

未至之先﹐元兵日戰甚急﹐諸將皆欲收子女玉帛而歸。及上至﹐人心乃定。

然上未至公座署事。靜思方今比肩者眾﹐況人皆年長﹐語坐之間﹐進止之際﹐皆遜讓爲上。卽今秉令行事﹐設使遜讓難

爲﹐必名正言順方可。細思此輩﹐決無相讓之意。若依命而尊﹐又恐此輩或不同心。明日升座﹐密令左右將州衙公座盡行撤去﹐惟置木凳於正面東西滿間﹐其徒不下十餘人﹐且待明日取齊入衙﹐觀諸人情況﹐讓與不讓﹐悉皆知之。明日﹐諸人五鼓而至﹐上黎明而到﹐惟存東北一位。當時以右爲上﹐此等𨿽右末不許﹐但存在左末。爲位竣﹐上就之。日有公事﹐諸人若木偶人﹐凡公務一切事務﹐上悉處之。每每如是﹐至公無私﹐久之略少心服。

時城未葺﹐上觀諸人心未效勤。若不身先﹐不能動彼。於是敕徐達先集故磚﹐以城爲十分﹐與諸人分繕﹐我得幾何。量分集磚將及﹐而乃與諸人議葺城之道﹐眾詣城上﹐各限以丈尺日數。以上覘視﹐諸人皆無用功者。三日後﹐會諸人閱城﹐至城上所分地位﹐徐達率士卒工將及完﹐諸人之工﹐土木並無分毫﹐間有善良﹐亦未盡力。於是上作色﹐以交牀置於正面﹐出滁陽王所命之辭置之於上﹐令左右呼諸人拜於前。諸人旣見王命﹐拜而弗違。上謂諸人曰「總兵非我擅專﹐乃王命也﹐諸人俾我逆王命﹐可乎﹖然我與諸人約帥兵之道﹐非尋常。自今以後﹐敢有違令者﹐吾行總兵之道。」

初﹐城中殺伐甚眾﹐存者少。縱有存者﹐夫婦不相認。一日﹐暇﹐上馬臺前一小兒﹐但能言語﹐不知人情﹐上謂小兒曰「汝父安在﹖」曰「與官人餵馬。」「汝母安在﹖」曰「官人處﹐有與父娣妹相呼。」上知不可。明日﹐會諸人﹐諭曰「兵自滁陽來﹐人皆隻身﹐並無妻小。今城破﹐凡有所得婦人女子﹐惟無夫未嫁者許之﹐有夫婦人不許擅配。」期明日﹐闔城婦女男子盡行會衙門前。明日﹐依期而至。上令婦人入衙﹐以男子列門外街兩傍﹐令婦人相繼而出﹐下令曰「果眞夫婦﹐卽便識從﹐非夫無妄爲。」令旣﹐婦女出﹐完聚者半之。

辛巳﹐元將以兵十萬來攻和陽。上惟以萬人守﹐連兵三日﹐元兵數敗而死者多。逮夏﹐元兵解去﹐和陽乏糧。時元禿堅太

子及樞密副使絆住馬﹑義兵元帥陳也先等眾分屯新塘﹑髙望﹑

靑山﹑雞籠山﹐梗塞道路﹐上親帥師以討之。抵所在﹐克其羽翼﹐根本未下。明日淸晨﹐因宵勞防愼﹐寢於山側。不寐﹐復起﹐有異風來觸。上將謂和陽有兵﹐先發數隊歸。復寢﹐未寐﹐有蛇由右臂而上﹐傍曰「蛇上身矣。」上舉臂而視﹐乃是蛇﹐類龍而無角。上意其必神也﹐於是祝蛇入帽絳纓﹐蛇循祝而入絳纓﹐隱而弗動。上頂戴其蛇﹐詣敵寨下﹐設辭以諭寨主﹐寨主請降﹐乃得還師。歸至和陽﹐將及三里﹐有卒持矛亦歸﹐問﹕「何往而歸﹖」對曰「適來賊攻和陽﹐幕官李善長督兵已敗之矣﹐而又俘獲焉。」上還居處﹐聞善長已敗敵人﹐喜气增益﹐一時忘蛇在首。久之方悟﹐取帽視之﹐其蛇乃隱於絳纓中。

時引觴酌蛇﹐蛇乃卽飲微酒﹐於是縱蛇入家神牌﹐蛇乃由中升頂﹐矯首四視﹐儼若雕刻之狀。良久﹐升房入脊桁中﹐莫知所之。此神龍之報吉凶也。未幾﹐彼眾皆走渡江。

時濠梁舊雄兪﹑魯﹑孫﹑潘亦乏糧﹐其部下皆挈家就食於和陽四鄕。其雄孫徳崖者欲入城﹐聲言容居數月。上恐此來有機﹐意在止之。柰彼眾我寡﹐若阻其來﹐倘有戰爭﹐我必力不及﹐且容入城。明日﹐軍入。

彼時滁陽王信讒﹐自滁陽起馬﹐聞多取子女﹐彊要三軍財物﹐意欲歸罪於上﹐左右讒者欲因是而致上於死。不旬日﹐聞滁陽王果至。將至之日﹐上諭諸官﹕「此來問罪﹐恐晝不至﹐若或夜至﹐諸人只待我至門首﹐親辟戶而迎。」其後﹐果夜至。

守門者亦讒人在其中﹐聞至﹐彼不行報。上亦不候辟戶﹐先開門以迎﹐至下所乃報入矣。上往視之﹐滁陽王怒﹐久而不言。

其性剛烈﹐其言終不能含忍於久﹐而謂上曰「誰﹖」上答曰

﹕「某。」王曰「其罪何逃﹖」上曰「兒女之罪﹐又何逃耶﹖家中之事緩急皆可理﹐外事當速謀。」王曰「爾言外事急﹐何事﹖」曰「曩與兪﹑魯﹑孫﹑潘有隙﹐長者受制﹐某等搜索圍彼宅舍﹐逾墻升捨﹐殺彼祖父母﹐脫長者之患。今仇在斯﹐彼眾我寡﹐王此一來﹐與仇相見﹐甚慮安危。」王弗信。

明日五鼓間﹐孫徳崖遣人謂上曰「彼翁至矣﹐吾將他往。」上大驚﹐曰「事不諧矣。」急報滁陽王以備之。上復與孫會﹐謂孫曰「何去之速耶﹖」曰「彼翁不可相處者也﹐故行。」上觀孫之辭色﹐未見行凶﹐特謂﹕「兩兵舍城﹐今一軍盡起﹐恐下人有不諧者。公當畱後﹐令軍先行。」諾其言﹐軍出矣。

忽有人邀送友人﹐時共往﹐出門一里許﹐上將辭歸﹐其初邀者弗捨去﹐又再囑遠送﹐於是去城十有五里而止之。後人來報﹐城內兩軍相傷﹐小人多死。上聞是﹐見入彼軍中﹐事難猶豫﹐卽呼部將耿炳文﹑吳禎將騎來。騎至﹐上急策而長驅﹐左右軍大呼擒住﹐羣騎追逐。初彼後而我先﹐追弗及我。未逾刻﹐途逢來者﹐皆抽刃以隘道﹐上倉皇間緣身尋刃﹐無有﹐遂單騎挺身入彼叢中﹐皆舊友人也。彼時人皆疑信未決﹐乃曰「彼城中陷某軍士甚多﹐公豈無知謀乎﹖」上謂彼曰「初爲送諸友人﹐所以遠行。不期諸人在後﹐我反在先。城中之斗﹐吾安能知﹖」諸人手握馬銜﹐意在羈以隨行。上謂之曰「爾眾我寡﹐何如是之行耶﹖」中一人曰「散而同行不妨。」上得脫馬銜﹐力策而馳之。又羣馬追逐﹐彼時衣內披甲﹐𨿽槍甚多﹐皆無重傷﹐亦無甚損﹐略有微傷﹐如麥粒大﹐皆槍透連環之甲而傷也。展轉支吾十有二里﹐爲羣騎所逼﹐因槍墜馬。正急間﹐傍友人至﹐以馬橫於崖﹐呼來同往﹐上步奔其所﹐騎於馬后﹐同乘載而行之。

復至十五里外﹐其徳崖之弟以鐵鎖系上﹐欲加害。友人張姓者謂諸人曰「我等首帥孫徳崖見於和陽﹐想被擒矣。若此時加害於朱﹐孫必不存。姑存之﹐而吾往視焉。」張往入城﹐見滁陽系孫之項﹐共案而飲。張歸謂諸人曰「依眾所爲﹐幾傷兩命。今各生存﹐事不難矣。」其諸人猶未捨恨﹐尙欲加害。

張懇切固畱﹐夜與同寢﹐恐爲他人所傷﹐並首護抱而終宵。明旦﹐囚入麻湖中羈縻。又明日﹐復上路行。行間﹐徐達等奉滁陽王命以數人至﹐上謂曰「汝來爲何﹖」曰「易爾。」爲是得歸。旣歸﹐亦釋孫歸。彼時﹐滁陽王聞上被擒﹐驚疑致疾﹐後終不復起﹐卒於和陽。

未幾﹐潁﹑汝倡亂者杜遵道﹑劉福通立韓林兒爲君﹐都於亳﹐召亂雄是其門弟子者從之。朝林兒造言宋之苗裔也。時王方卒﹐歸葬滁陽。未久﹐聞召諭造言門弟子孰先後之列﹖今亂之功孰魁﹖況孫徳崖以滁陽部將﹐意欲統滁陽之子﹐其子聞之﹐懼辯不能以文﹐召上代辯。

上總兵戎於和陽﹐日與元戰。三軍與羣官聞上有他往﹐不悅。時諸戰將謂張天祐曰「公當自察﹐果能率眾禦胡﹐則朱往﹔不然﹐則公往。」言旣﹐張自知率眾難事﹐情願代往。時發兵及親率將和陽正西﹑西南民寨﹐節次削平。其時張自亳歸﹐賫亳州杜遵道文憑﹐授滁陽王子爲都元帥﹐張爲右副﹐上爲左副。

未久﹐和陽乏糧﹐謀欲渡江﹐柰無舟濟﹐諸軍饑餒窘甚。

時巢湖內操舟水雄雙刀趙﹑李扒頭者﹐仇於廬州左君弼。其趙﹑李力不及﹐被窘於巢湖。因無依怙﹐遣人來訴﹐欲以舟師歸我。

訴者凡三至﹐後上親往。

夏五日﹐值天大雨﹐連陰二旬不止﹐山川溢流﹐且降者皆船居﹐若非潦水盈溢﹐𨿽有船降﹐不能得達和陽。水道𨿽有元

蠻子海牙率巨舟以扼其要﹐不得自由而出﹐因潦水盈溢﹐平昔非船不可達之所﹐其降舟揚帆順趨﹐直抵和陽。比降舟未至﹐先說誘蠻子海牙部下以舟來商﹐後果至﹐候隘要而擒之首目一﹑軍士十八人﹐皆善操走舸者﹐諭令教我軍士水戰。

壬寅﹐上率舟師抵裕溪﹐破蠻子海牙水寨﹐遂與諸將定渡江之計。是後六月一日﹐發舟渡江﹐達江口。時方酉末﹐去後軍六十里﹐濃云障天﹐轟雷掣電﹐不敢輕渡。其風雷雲雨約五時整止﹐於是方弗移。明日﹐天將明﹐軍分兩道﹐右由西南﹐左由東北﹐俱會牛渚磯上。其時雷息電隱﹐西風和暢﹐軍士歡融﹐櫓棹齊興﹐微風揚帆﹐上與廖將軍首行﹐不逾時抵江東。

比未著岸之先﹐廖將軍曰「舟泊何所﹖」上謂曰「采石正鎭﹐陸廣人稠。其牛渚磯﹐周際江淵﹐況備者寡﹐可先取其磯。」舟抵岸﹐其備者持矛來應﹐上令甲士應之﹐彼不敢當﹐備磯者潰﹐備鎭者亦潰﹐遂下采石﹐及沿江諸壘盡破降之。

時諸軍饑餒久矣﹐一視糧食孳畜﹐盡意欲取﹐意在盈舟而歸。上視軍意不過圖財而已﹐此去再欲復渡﹐恐事難爲﹐不能擄有江東。因是以刃斷羣舟之纜﹐推入急流﹐須臾船漾漾而東下﹐諸軍恐之。有告上曰「如此若何﹖」上謂諸軍曰「前有州曰太平﹐子女玉帛﹐無所不有。若破此一州﹐從其所取﹐然後方放汝歸。」令畢﹐諸軍皆食。食旣﹐帥往太平城下﹐時元平章完者不花守其城。我軍攻良久﹐遂拔之﹐僉事張旭遁去﹐父老出城迎上。諸軍已入城矣﹐思前號令﹐恣意擄掠。斯軍愚不知也﹐當未渡江及已渡時﹐𨿽曾省會﹐子女玉帛﹐從其所欲﹐不過將軍行爾﹐彼時已與幕官李善長寫成禁約﹐不許擄掠﹐榜文令吏賫行。一城之民﹐見軍擄掠﹐倉皇無措﹐仍令前吏昭示榜文﹐諸軍觀榜之後﹐凜然無敢犯。獨一卒故違禁止﹐再諭弗悛﹐於是斬首示眾。自斯之後﹐太平一郡﹐卽日皆寧。

不逾旬日﹐元臣蠻子海牙率巨舟封采石﹐閉姑熟之口﹐絕我歸路。將及十日﹐義兵元帥陳也先率兵數萬來寇城下。上按兵於城﹐觀彼施勇﹐以窺彼計。逾二時﹐彼無奇謀。上遣徐達﹑鄧愈﹑湯和出姑熟之東﹐轉戰城之北。不逾時﹐彼兵潰敗﹐也先被擒。故生之﹐其人姦詐我端﹐忽謂上曰「生我爲何﹖」

上謂曰「方今天下﹐中原鼎沸﹐豪傑並起﹐自爲聲教者不知其數。汝旣英豪﹐豈不知生汝之故﹖」也先曰「欲我軍降爾。」曰「然。」彼謂上曰「軍之首目﹐皆親戚骨肉爲之。今欲來降﹐甚爲易哉﹗」書行﹐明日來降﹐首目盡至。甲子﹐克溧水。

七月壬辰﹐以也先畱太平﹐令部下會我大軍﹐命元帥張天祐者﹐合勢共取建業。初攻弗克﹐軍回。不逾月﹐再徵。其也先者﹐密謀於部下﹐建業不可力攻﹐必聲攻城而弗戰﹐少待得脫羈囚﹐仍與元合。上知彼不誠意﹐縱軍妄掠﹐將以爲俘囚而斬之﹐恐驚諸雄﹐於是血牛馬與彼立誓﹐立誓後﹐寧可生縱以歸。彼旣歸矣﹐陰與元合。人云方三日﹐也先忽數嘔血﹐乃背盟之驗也。然密請元臣左納失裏至營﹐佯言生擒耳﹐意在誘上詣營。時上卜於黃山東嶽﹐神弗許﹐數卜於城隍﹐連皆一簽耳﹐亦不許。

九月戊戌﹐也先謀叛﹐誘殺郭元帥等數人。時三軍復攻建業﹐也先背盟棄誓﹐陰合元帥﹐敗我軍秦淮之水﹐殺溺二萬餘。

也先因追北我軍﹐爲義兵所殺﹐身瘡千竅。當血牛馬時﹐其誓書乃也先自爲也﹐誓云「若背再生之恩﹐人神共怒﹐天所不容。」也先之死﹐天鑑誓言﹐不一月而亡。定誓之道﹐非誠意正心﹐定可輕立也哉﹖

時蠻子海牙﹐以舟師泊於采石﹐密邇姑熟﹐彼以舟楫之利﹐不時直造城下。於是命工造巨炮﹐以舟載之。

至正丙申春二月﹐上率諸軍親攻采石﹐自辰抵午擊破之﹐俘獲人船以歸。其蠻子海牙率殘軍會福壽大夫﹑髙納林大夫﹑阿魯灰平章共守建業。時采石守謐﹐姑熟無後顧之憂。復卜於神祠﹐神乃許行。三月一日兵起﹐三日抵其營。也先之侄出﹐不逾二刻﹐營壘皆破。也先侄陳七盡以其軍降。明日﹐點視其軍﹐馬步三萬六千。旣得之後﹐也先諸將尙未安寧。時也先善戰勇士五百人已收麾下﹐觀其情狀﹐人各有疑﹐至暮當嚴宿衛。

上以心腹舊人處於外﹐獨五百人托以近衛。上不披甲冑處於中﹐獨馮勝親侍。上恬寢一宵﹐無疑彼心。黎明﹐其五百人自相歡慶﹐咸相謂曰「誠生我也。」於是諸軍雄威倍出﹐願效前馳。

庚寅﹐帥往建業﹐攻破其城﹐元福壽大夫死之﹐殺其平章阿魯灰﹑參政百家奴﹐擒禦史王稷﹐元帥康茂才以眾降。上去城五里﹐遙見諸軍已拔城矣﹐江東由是而定。

將欲發兵取京口﹐上不親行。恐帥首縱諸軍焚燒太甚﹐猶豫未決。明日﹐坐徐達以罪﹐佯謂不生。乃令李善長再三求免﹐上謂曰「旣犯號令﹐安可求生﹖若必全生﹐令爾率三軍下京口﹐廬舍不焚﹐民無酷掠﹐方免斯罪。」丙申﹐遣徐達率湯和﹑張徳麟﹑廖永安等舟師取鎭江。丁酉﹐克之﹐殺平章定定﹐民無兵刃之災﹐捨無焚燒之廢﹐京口之民全生﹐皆達等奉命之篤也。因以徐達﹑湯和爲元帥守之。

按﹕我太祖心切仁民﹐𨿽一遣將﹐惓惓以不殺人爲戒﹐必禁毋擄掠﹐毋焚廬舍。率軍至京口﹐民不加刃﹐捨不縱火﹐而均獲全生﹐固徐達等篤奉號令﹐而太祖仁民之心亦愜矣。天命人心﹐尙安捨此之他耶﹖

夏四月乙丑﹐克金壇縣。六月甲子﹐取廣徳路。

秋七月﹐姑蘇張士誠以舟師來攻鎭江﹐上遣兵禦之。癸巳﹐戰於龍潭﹐破之﹐焚其船﹐殺溺甚眾。我師遂乘勝進攻常州。

時徐達守東鄙﹐上謂之曰「其張士誠者﹐起於鹽徒﹐術務經紀﹐詐出多端﹐交必有變﹐鄰必有間﹐當速出三軍以攻毗陵。

倘有說客﹐勿令擅言﹐沮其詐術﹐困其營壘。」於是達等益督兵攻圍常州。未幾﹐有義兵鄭僉院者﹐率甲士七千叛入常州﹐反來攻營。達督兵與戰﹐常遇春引兵自東壘擊之﹐大破其眾﹐俘斬大半。復圍常州﹐逾旬﹐彼眾宵遁﹐遂克其城。初﹐我師攻城急﹐士誠遣書﹐卑辭求和﹐願歲輸米二十萬石﹐金五百兩﹐銀三百斤﹐以充軍用。上命移檄報之曰「春三月﹐取鎭江﹐兵抵奔牛壘城﹐彼時來降﹐繼復叛去﹐皆爾所謀。納我逋逃之人﹐拘我通好之使﹐予之興師﹐亦豈得已﹖旣蒙許給軍糧﹐中更爽約﹐原其所自﹐咎將誰歸﹖今若果能再監前盟﹐分給糧儲五十萬石﹐歸我使者﹐則常州之師卽罷﹐而爭端永絕矣。」士城不從﹐故遂攻取之。明年﹐復破其兵於宜興湖橋﹐擒其弟張九六﹐並獲其戰船馬匹。

夏四月丁卯﹐取寧國﹐降其守帥﹐獲其戰士﹐屬縣皆平。

五月壬午﹐銅陵縣降﹐遂破雙刀趙兵於靑陽縣。克江陰城。七月戊寅﹐元帥胡大海等克績溪。庚辰﹐取徽州﹐以鄧愈守之﹐及其屬縣皆平。九月甲戌﹐江浙閩海平章夏章遣使請降。元帥汪同﹑馬國寶皆降﹐命仍前職。壬辰﹐破元潘萬戶兵﹐乘勝克武康縣。

冬十月壬申﹐擊破池州兵﹐斬洪元帥﹐生擒其將魏壽等﹐遂平池州。甲申﹐上率諸軍至大通江。樞密張明鑑以揚州降﹐得其精兵戰馬﹐以元帥張徳麟﹑耿再成守之。是時﹐天下豪傑𨿽多﹐獨上全有江左及淮右數郡。上宵晝自思固保江東諸郡﹐以觀羣雄﹐若仁者治世﹐當全江東﹐共樂承平。於是嚴飭諸將﹐秣馬勵兵﹐戍守邊鄙。

至正戊戌春正月﹐院判鄧愈遣兵攻婺源﹐斬其首將帖木不

花﹐遂克其城。三月﹐元帥胡大海破長槍軍﹐取淳安﹑建徳等縣。

夏四月﹐苗軍參政楊完者以舟師來侵徽州﹐大海引兵與戰﹐破之﹐擒其將董旺﹑呂升。明日﹐元帥何世明等復敗其軍﹐擒其將黃牛兒等。丁丑﹐總兵李文忠大破苗軍﹐大海復引兵邀擊之﹐虜其萬戶羅受﹐其楊完者收餘眾遁還杭州。未幾﹐張士誠取杭州﹐遂殺完者。其同僉員成率眾屯桐廬﹐來乞師﹐許之。

初﹐士誠以水軍來寇﹐我師禦之﹐破其眾於太湖鮎魚口。總兵寥永安又與戰於常熟福山港﹐大破之。繼而復敗其兵於通州郎山﹐獲其戰船而還。六月癸酉﹐取石埭縣﹐遂克宜興。辛未﹐取蘭溪州﹐雙刀趙兵陷建徳縣﹐元帥羅友賢退屯祁門。戊子﹐友賢引兵與其將張元帥戰於葛公嶺﹐敗之﹐斬其萬戶汪彥章﹐復取建徳。時聞東浙有隙﹐婺城可下﹐密令守嚴州之將胡大海率兵討之﹐不克。十一月﹐上親往婺州。十二月﹐抵其城﹐營兩日而城下﹐民市肆不易﹐敕將守之。凡六月班師。八月﹐上還京。其後胡大海兵復克諸曁。

至正己亥春正月﹐總兵邵榮等破張士誠兵於余杭。復遣兵與戰於湖州﹐敗之﹐追至城下﹐彼眾入城抗守﹐攻之不克。明日﹐乃悉兵來戰﹐我師弗利﹐遂引兵還營。未幾﹐榮等聞士誠欲來攻營﹐乃預設伏兵以待之﹐戒諸軍堅守勿戰﹐俟山上旗豎乃起。已而﹐果遣其將李石丞來攻余杭﹑臨安諸營﹐不能下。

榮度其士眾已疲﹐乃豎旗。於是諸軍鼓噪四出﹐伏兵一時俱起﹐敵眾大亂﹐更相蹂躪﹐死者盈野。久之﹐士誠兵復來攻營﹐爲我師所敗﹐乃斂兵退守﹐我師攻之﹐弗克﹐亦還。時雙刀趙寇陷太平縣﹐又陷陵陽﹑石埭等縣。僉院張徳勝率兵與戰於柵江口﹐破之﹐殺溺甚眾。

九月癸巳﹐徐達﹑張徳勝引兵自無爲登崖﹐復破雙刀趙兵

於浮山﹑靑山等處。己亥﹐追至潛山﹐斬其首將﹐遂克潛山縣。

繼而雙刀趙爲陳友諒所滅。友諒旣取雙刀趙﹐遂生隙於我。使者往來﹐觀其辭語﹐察彼人情﹐有必戰之計。時徐達﹑常遇春皆率兵守池州﹐上命使星馳與之計曰「陳兵必至﹐爾諸將當以五千人堅守其城﹐以五萬人伏於九華山下。彼兵若臨城﹐城上以旗搖鼓噪爲約﹐令三軍見此而起﹐往絕其後﹐斯必克矣。」

使者至軍中﹐達等如計。明日﹐陳兵果至﹐其來甚銳﹐直造城下。守者搖旗鼓噪﹐伏兵見之﹐緣山而出﹐循江而下﹐絕其歸路﹐一戰俘斬萬餘眾﹐生擒三千人。常遇春不欲以聞﹐曰「此皆勍敵也﹐旣俘不殺﹐將貽後患。若以聞﹐上必不盡誅。」

達不聽﹐遂以聞。上謂使者曰「急回軍中諭諸將﹐彼先開隙﹐今初與戰﹐三千精銳﹐未可盡廢﹐宜釋之﹐使爲後用。」遇春初聞遣使赴京﹐密令軍中以三千人皆殺之﹐黎明﹐止存三百人。

上聞之﹐再命使往﹐令生放還﹐於是俘者歸至陳。陳遣使來告曰「戰非有謀﹐乃巡邊者偶戰耳。」十一月﹐取處州﹐其參政石抹宜孫遁﹐屬縣皆平。

至正庚子夏﹐閏五月﹐陳友諒舟師寇陷太平﹐列巨舟於采石﹐僭稱帝﹐國號漢﹐攺元大義﹐遣人約張士誠來夾攻金陵。

時羣議皆以爲宜速復太平﹐上曰「不可。且太平初起堅壘﹐豈意彼以巨艦破之。若戰於陸地﹐彼必不能進。今彼旣勢居上流﹐遣兵與戰﹐難以取勝。若由水上決戰﹐則彼舟十倍於我﹐勢可量也。若親徵﹐彼旣見我兵勢﹐不來接戰﹐卽解纜下流﹐半日可至金陵﹐吾步騎非一日不可至。縱使可至﹐百里趨戰﹐又非上將利也。」乃令指揮康茂才佯爲謀叛﹐誘使來攻。茂才遣人具書以往﹐將行﹐以所謀問李善長。善長曰「方不得寇去﹐何爲更誘其來﹖」上曰「此計之上也。倘今不往﹐久則生計。陳﹑張若合﹐吾何以支﹖」於是茂才遂遣人行。乃命馮

宗義率兵伏於石灰山﹐徐達列陣南門外﹐楊璟列兵大勝港﹐張徳勝﹑朱虎出舟師於龍江關外。

辛丑﹐友諒果率舟師來寇﹐泊大勝港口﹐楊璟禦之。時水路隘﹐其舟師不得進﹐其弟陳五步軍泊於龍灣江渚。至午﹐大雨﹐僅容三巨舟入港口﹐乃遣萬人登岸立柵。及雨止﹐伏兵自石灰山起﹐步騎交至﹐舟師亦集﹐大破陳友諒軍。時潮已退﹐彼舟閣岸不能動。於是其軍二萬餘皆捨舟降﹐並獲其戰艦。袁州國公歐普祥﹑參政劉敬遣人來降。時僉院胡大海兵亦克饒﹑信等州縣。

按﹕此戰太祖神謀妙算﹐髙出千古。躪蹴巨敵﹐如玩弄嬰兒於掌股之間﹐𨿽漢唐宋創業諸君所未及﹐而混一天下之幾決矣﹗

至正辛丑秋八月庚寅﹐上率大軍討陳友諒。時舟師旣發﹐乘風溯流而前。戊戌﹐抵安慶﹐破其水軍﹐遂克其城。壬寅﹐師至湖口﹐遂與陳友諒戰於江州﹐大破之﹐友諒挈妻子遁﹐遂取江州﹐南康﹑饒州悉平。至正壬寅春正月﹐陳友諒守將胡廷瑞以隆興路降﹐上親入城撫諭其民﹐以鄧愈守之。三月﹐婺州苗軍叛﹐殺守帥胡大海。繼而處州苗軍亦擄城叛﹐平章邵榮皆擊破誅之。時友諒降將康太擄豫章以叛﹐徐達擊擒之。

至正癸卯﹐張士誠北寇壽春。上親往援﹐以徐達爲前先鋒﹐破其軍﹐旋師圍金斗城。陳友諒復大舉兵寇豫章﹐乃命解金斗之圍﹐以舟師往援。

秋七月﹐上督諸將率舟師西討。戊子﹐師次彭蠡。友諒撤圍來戰﹐達身先諸將﹐敗陳一巨艘﹐殺其眾千五百人﹐自是我軍威振。繼而屢戰﹐互有勝負。至暮﹐諸將欲退。上乃禦樓船﹐鳴金結陣﹐申明約束﹐諭以死生利害。諸將皆舉手加額﹐以死自誓。期明日進兵決戰。至期﹐上親布陣鳴角。時彼我兩軍皆

畏懼﹐戰不力。迨暮﹐勝負未決﹐乃以舟載幹荻﹐令敢死士乘風縱火﹐直抵其船﹐焚溺甚眾。

明日﹐眾復議還師﹐以圖再舉。上以爲方勝負相等﹐今若先退﹐彼必爲敗而來追﹐當先移船入江﹐乃能無失。於是兩軍相拒三日。我軍挑戰﹐彼必不敢應。我舟師欲移入江﹐以水路隘狹﹐不得並進﹐恐爲敵所乘。迨夜﹐令船置一燈﹐相隨渡淺﹐比明﹐已盡渡矣。乃泊於左蠡﹐敵不敢進﹐移軍楮溪相持。友諒令獲我戰士皆殺之。上知之﹐命悉出所俘陳氏軍﹐有傷者賜藥療之﹐遣還。下令軍中曰「但獲彼軍﹐皆勿殺。」又令祭其新亡之將及戰死者。乃以舟師邀其歸路﹐分遣別將取蘄州﹑興國。時都督朱文正遣兵於南康﹑都昌﹐絕其糧道。八月壬戌﹐友諒自率樓船欲迎我師﹐追之至中流﹐大戰良久﹐友諒中流矢死。明日﹐降其軍五萬餘眾﹐其將莽張等走武昌。九月﹐上率諸軍攻圍之﹐於是湖北郡縣皆降。十二月﹐上還京師。

至正甲辰春正月丙寅朔﹐上卽吳王位。二月﹐車駕復至武昌﹐破陳丞相張必先兵﹐擒之﹐友諒子理肉袒銜璧出降。上禮而命之入城﹐撫諭其民﹐厚待友諒父母。湖廣郡縣悉降。上還京師﹐下令曰「予以眇躬﹐荷天地百神之福﹐托於億兆臣民之上﹐戡定綏寧﹐疆宇日辟。乃者故漢主陳友諒﹐殺君僭逆﹐罪惡貫盈﹐自起兵端﹐犯我邊境﹐爰舉問罪之師﹐以慰來蘇之望。賴天之靈﹐兵之所至﹐罔不克捷﹐江西諸郡﹐一鼓而下。

其陳友諒﹐稔惡弗悛﹐仍合餘燼﹐於癸卯七月﹐屯兵洪都城下。

予乃總率舟師﹐親與決戰﹐陳友諒敗死﹐將士悉降。進攻武昌﹐子理歸命。布告中外﹐咸使聞知。」遂大會兵於京師。

至正乙巳春﹐廣東韶州﹑南雄及荊﹑襄﹑歸﹑峽等州皆平。

命徐達﹑常遇春等兵取淮東﹑淮陰諸郡﹐平之。

至正丙午春﹐張士誠以舟師寇我鎭江。上引兵擊之﹐賊聞

風而遁。督兵追攻於浮子關﹐與戰﹐悉俘其眾。徐達乘勝進攻髙郵﹑安丰﹐克之。

秋﹐以相國徐達爲大將軍﹐平章常遇春副之﹐率師二十萬東取吳越。上謂諸將曰「爾等此行﹐其計若何﹖」常遇春曰「此行直搗蘇州﹐姑蘇旣下﹐則諸郡不勞而下矣。」上意以爲不分其勢﹐則其援兵四合﹐難以取勝﹐不若先攻湖州﹐使其疲於應戰﹐然後抵蘇州﹐則取之可必矣。遂不從遇春之計﹐作色曰「先攻蘇州﹐而或失利﹐必不貰汝。先攻湖州﹐而或失利﹐尙可恕也。爾行矣﹐從爾自計。」師遂渡大浦口﹐次洞庭山﹐遇春以眾攻湖州。上使人覘而知之﹐喜曰「能若吾計﹐此行必勝矣。」遇春屢敗其兵﹐湖州守將李伯昇閉城拒守﹐張九七引眾援之﹐營於舊館。湯和迎之﹐遇春以兵圍其營﹐絕其糧道。士誠聞之﹐自引眾來援﹐與之大戰於皂林之野﹐敗之﹐遂俘其營甲士六萬﹐送京師。士誠遁歸。由是軍聲大振﹐所過州縣皆望風降附。十二月﹐進抵姑蘇﹐其屬縣相繼來歸﹐惟蘇州孤立而已。上不欲煩兵﹐欲困服之﹐乃圍其城。

至正丁未﹐上命以是年爲吳元年。

春﹐建宮殿及省臺六部﹐建太廟於宮城之東北。

夏﹐上以書遺士誠曰「蓋聞成湯放桀﹐武王伐紂﹐漢祖滅秦﹐歷代帝王之興﹐兵勢相加﹐乃爲常事。當王莽之亡﹐隋之失國﹐豪傑乘時蜂起﹐圖王業﹐擄地土。及其定也﹐必歸於一﹐天命所在﹐豈容紛然﹖𨿽有智者﹐事業弗成﹐亦當革心畏天順民﹐以全身保族﹐若漢之竇融﹐宋之錢俶是也。自古皆然﹐非今獨異。若能順附﹐其福有餘。毋爲困守孤城﹐危其兵民﹐自取滅亡﹐爲天下笑。」書至﹐士誠不降﹐乃督兵攻之。

秋﹐城破﹐士誠自經於家。兵入﹐尙未絕﹐解其縊﹐俘送京師﹐蘇州平。九月﹐命參政朱亮祖討浙東諸郡﹐克之。

冬﹐以湯和爲徵南將軍﹐吳禎副之﹐討方國珍。國珍遁入海。追及﹐與戰﹐破降之。命楊璟﹑周得興率兵徵廣西﹐胡美﹑何文輝徵福建﹐徐達﹑常遇春進取中原。

冬十月﹐沂州守將王信遣人奉表納款。詔諭之曰「惟昔豪傑之士﹐天下擾亂之秋﹐集羣眾以鷹揚﹐擄一方而虎視。然遇眞主者出﹐遂知天命所歸﹐乃披露其誠﹐而歸於有徳﹐如竇融獻河西之地於漢﹐李勣歸黎陽之眾於唐。眷爾沂州王宣父子﹐近使苗副樞來通順附之忱﹐我遣侯正紀往答殷勤之意。兩旬已過﹐一介未還。且慮天將攺物﹐故元政不綱﹐誰能霖雨以蘇民﹖方見龍蛇之起陸﹐拯此塗炭﹐實在朕躬。爰命徵虜大將軍徐達﹐副將軍常遇春統率大軍﹐水陸並進﹐往戡眾亂﹐平定中原。

嘉爾來歸之義﹐賜以爵祿之榮。王信可授榮祿大夫﹑江淮等處行中書省平章政事。其餘官將﹐仍復舊職。」書至﹐王宣父子復持兩端﹐不聽調。徐達兵至沂州﹐王信往莒﹑密求援﹐其父宣閉城拒守。大兵攻破之﹐宣出降﹐卽令以書招其子信來歸﹐於是莒﹑密﹑海﹑費等州縣皆降。

時金火二星會於丑分﹐望後火逐金﹐過齊魯之分。占曰「宜大展兵威。」因令徐達進兵益都。達遣人諭其守將老保﹐保不下﹐遂急攻之﹐乃出降﹐其屬郡悉平。至濟南﹐守將王保保弟詹同﹑脫因帖木兒先期率眾遁去﹐其屬將達某以城降﹐於是山東諸郡望風降附。

十二月﹐百官詣闕勸進﹐上乃禦新宮拜詞﹐其略曰「惟中國人民之君﹐自宋運告終﹐帝命眞人於沙漠﹐入中國爲天下主。其君父子及孫﹐百有餘年﹐今運亦終。其天下土地人民﹐豪傑分爭。惟臣帝賜英賢李善長﹑徐達等爲臣爲輔﹐遂戡定羣雄﹐息民於田野。今地周回二萬里廣﹐諸臣下皆曰﹕『恐民無主。』必欲推尊帝號。臣不敢辭﹐亦不敢不告上帝皇祗。是用

明年正月初四日﹐於鐘山之陽﹐設壇備儀﹐昭告上帝皇祗﹐簡在帝心。如臣可爲民主﹐告祭之日﹐伏望帝祗來臨﹐天朗气淸﹐惠風和暢。如臣不可﹐至日當烈風異景﹐使臣知之。」

洪武元年春正月乙亥﹐合祭天地於鐘山之陽。是日日朗風和﹐臣民復合辭勸進﹐於是上卽皇帝位於南郊﹐定有天下之號曰大明﹐以吳二年爲洪武元年。詔曰「朕惟中國之君﹐自宋運旣終﹐天命眞人於沙漠﹐入中國爲天下主。傳及子孫﹐百有餘年﹐今運亦終。海內士疆﹐豪傑分爭。朕本淮右庶民﹐荷上天眷顧﹐祖宗之靈﹐遂乘逐鹿之秋﹐致英賢於左右。凡兩淮兩浙﹐江東江西﹐湖湘漢沔﹐閩廣山東﹐及西南諸部蠻夷﹐各處寇攘﹐屢命大將軍與諸將校奮揚威武﹐已皆戡定﹐民安田野。

今文武大臣﹐百司眾庶﹐合辭勸進﹐尊朕爲皇帝﹐以主黔黎。

勉從輿情﹐於吳二年正月四日告祭天地於鐘山之陽﹐卽皇帝位於南郊。恭詣太廟﹐追尊四代考妣爲皇帝皇后。立大社稷於京師。布告天下﹐咸使聞知。」冊妃馬氏爲皇后﹐立世子爲皇太子﹐諸功臣進爵有差。以李善長﹑徐達爲左右丞相。徵南將軍湯和破延平﹐擒陳友定。先是﹐湯和破方國珍﹐就命率師自慶元海道進取福州﹐平章胡美自江西取邵武﹐下建寧﹐陳友定獨守延平。至是﹐湯和攻破擒之﹐興化﹑泉州皆降。建太學﹐立欽天監。徐達等兵經棠棣等州縣﹐皆平之。抵河南﹐與詹同﹑脫因帖木兒戰﹐敗之。梁王出降。遂西下洛陽﹐長驅崤函﹐直抵潼關。守者拒戰﹐都督馮勝與戰﹐拔之﹐擄關而守禦。大將軍歸大梁﹐北下河內﹐由鄴下趙州﹐抵臨淸。

秋八月辛未﹐入元都﹐元君遁去﹐燕地悉平。時廣東﹑廣西亦下﹐復命徐達西取晉﹑冀﹐長驅井陘﹐盡平其地。赦天下﹐詔曰「天生民而立之君﹐君者﹐奉天而安養斯民者也。昔者元政陵夷﹐民失安養﹐羣雄蜂起﹐疆宇瓜分。朕以布衣入戎伍﹐

憤生民塗炭﹐提孤軍與豪傑同志者﹐思所以靖之。賴天之靈﹐因民之利﹐干戈所至﹐彊殞弱服﹐大河之北﹐以際南北﹐罔不來臣。重念推戴以來﹐軍士勞苦﹐農民罷敝﹐未有以安之。賢人君子﹐遁匿巖穴﹐未有以來之。形亂重典﹐未有以平之。供億煩重﹐未有以紓之。是用陰陽差繆﹐水旱不時﹐天災屢見﹐朕甚懼焉。爰布溥恩﹐與民更始﹐可大赦天下。於戲﹗民墜塗炭﹐十有七年﹐蕩析離居﹐光嶽之气﹐於焉始復。繼自今各厚爾生﹐共享太平之福﹐以臻雍熙﹐不其偉歟﹗」

九月﹐下求賢詔﹐詔曰「朕惟天下之廣﹐固非一人所能治﹐必得天下之賢共成之。向以干戈擾攘﹐疆宇彼此﹐致賢養民之道﹐未之深講。𨿽賴一時輔佐﹐匡定大業﹐而懷材抱徳之士﹐尙多隱於巖穴﹐豈政令靡常而人無所守歟﹖抑朕寡昧﹐事不師古而致然歟﹖不然﹐賢士大夫﹐幼學壯行﹐思欲堯舜君民者﹐豈固沒沒而已哉﹖今天下甫定﹐日與諸儒講明治道﹐啟沃朕心﹐其敢不以古先哲王是期﹖巖穴之士﹐有能以賢輔我﹐我得以濟民者﹐當不吾棄。」

冬十月﹐燕都捷至﹐詔告天下曰「一海宇以安人心﹐正國統而君天下﹐理勢所在﹐古今皆然。自羣雄乘亂以來﹐四方思治。惟切元綱已隳﹐疆土遂分﹐孰拯斯民以定於一。顧予非徳﹐造此丕圖。荷上天眷祐﹐臣鄰翊贊﹐肇基江左﹐平定中原。

眷惟幽燕﹐實彼本根﹐命將北伐﹐列郡皆順﹐已於洪武元年八月十二日克取燕城﹐胡君遠遁﹐兵無犯於秋毫﹐民不移於市肆。

捷音來奏﹐殊副朕懷。今攺燕城爲北平府﹐命官屯守。海宇旣同﹐國號斯正﹐方與生民共此安平之福。尙賴中外臣寮﹐夙夜公勤﹐以匡朕之不逮。於戲﹗上體天心﹐俾萬邦之感乂﹔下從民欲﹐合四海以爲家。故玆詔示﹐想宜知悉。」

上自起兵以來﹐東徵西討﹐未遑制作。至是始命諸儒稽古

攺制度﹐易服色﹐損益鹹自聖心﹐靡不各當其宜。百餘年之胡俗﹐爲之丕變﹐而典章文物﹐煥然可還矣。

洪武二年春﹐遣使往諭諸番。定仁祖陵號曰英陵。乙亥﹐建碑。常遇春平大同府。命儒臣宋濂等編修《元史》。蠲北平﹑燕南﹑河南﹑山西稅。詔曰「朕本淮右布衣﹐因天下亂﹐率眾渡江﹐保民圖治﹐今十有四年矣。荷天眷祐﹐西取陳友諒﹐以安荊楚﹐東縛張士誠﹐以平三吳﹐遂至八番﹐直抵交廣﹐以極於海﹐悉皆戡定。重念中國本我華夏之君所主﹐豈意胡人入據已及百年。天厭昏淫﹐羣雄並起﹐以致兵戈分爭﹐生民塗炭。

是用命將北徵﹐兵渡大河﹐齊魯之民歡然來迎﹐饋糧給軍﹐不辭千里。朕思其民當元之末﹐疲於供給﹐今旣效順﹐何忍復勞﹖有司特加存卹﹐以副朕懷。」占城﹑安南來貢。馮勝取陜西﹐張思道遁去。進克鳳翔。

四月﹐勝及湯和兵次鞏昌﹐元平章商暠降。調兵攻臨洮﹐太尉李思齊以眾降﹐餘眾多懼罪逃竄﹐遂詔諭撫之。蠲秦隴稅。

五月﹐追封外祖考爲揚王﹐妣爲王夫人﹐皇后父爲徐王﹐妣爲王夫人﹐乃立廟以祠之。常遇春取永平﹐克紅羅山﹐擒脫火赤丞相﹐其檀會﹑宜興﹑大興諸州相繼而平。遂進克上都﹐擒其平章鼎住等官屬。秋七月﹐徵虜副將軍常遇春卒於軍﹐追封開平郡王﹐謚忠武。

八月﹐馮勝圍慶陽﹐克之。寧州﹑黃河等處悉平。冬﹐安南﹑占城兩國相攻﹐占城遣使來訴﹐詔諭解之﹐兩國遂罷兵。

十一月冬至﹐祀昊天上帝於闤丘﹐以仁祖淳皇帝配。是歲﹐令天下府州縣開學﹐置師弟子員。

洪武三年春三月﹐蠲直隸﹑應天府等稅。大將軍徐達引兵至定西州﹐王保保退屯車道﹐我軍立柵以逼其壘。

四月﹐進戰﹐保保敗走﹐擒郯王﹑文濟王等。上始定封建﹐

立子爲秦王﹑晉王﹑燕王﹑吳王﹑楚王﹑齊王﹑潭王﹑趙王﹑

魯王﹐侄孫靖江王。詔曰「朕荷天地百神之祐﹐祖宗之靈﹐當羣雄鼎沸之秋﹐奮興淮右﹐賴將帥宣力﹐創業江左。曩者﹐命大將軍徐達總率諸將﹐已定中原。不二年間﹐海宇肅淸﹐虜遁沙漠。大統旣正﹐黎庶靖安。欲先論武功﹐以行爵賞﹐緣土藩之境未入版圖﹐今年春復命徐達等再徵﹐是以報功之事﹐未及舉行。朕惟昔帝王之子﹐居嫡長者必正儲位﹐其眾子當封以王爵﹐分茅胙土﹐以名其國。朕今有子十人﹐卽位之初﹐已立長子爲皇太子。諸子之封﹐本待報賞功臣之後﹐然尊卑之分﹐所宜早定。」

五月﹐遣使尋訪歷代帝王陵寢所在﹐特加修理﹐仍令三年一祀﹐著爲定典。平章李文忠﹑右丞趙庸敗元平章沙不丁﹑朵兒只八剌等於開平。進次上都﹐元平章上都罕等降。復取應昌﹐獲元孫買的裏八剌及后妃宮女並諸官屬﹐得其圭璧符璽。買的裏八剌後以六月至京﹐封爲崇禮侯。中書左丞楊憲﹑按察使淩說等以姦黨事覺﹐伏誅。

己亥﹐制以科舉取士。詔曰「朕聞成周之制﹐取才於貢士。故賢者在職﹐而其民有士君子之行。是以風俗淳美﹐國易爲治﹐而教化彰顯也。漢唐及宋﹐科舉取士﹐各有定制。然但貴詞章之學﹐而未求六藝之全。至於前元﹐稽古設科﹐待士甚優﹐而權豪勢要之官﹐每納奔競之人﹐辛勤歲月﹐輒叨仕祿﹐所得資品或居舉人之上。其懷材抱徳之賢﹐恥於並進﹐甘隱山林而不起。風俗之獘﹐一至於此。今朕統一中國﹐外撫四夷﹐方與斯民共享升平之治。所慮官非其人﹐有傷吾民﹐願得賢人君子而用之。自洪武三年八月內﹐始特設科舉﹐以起懷材抱徳之士﹐務在經明行修﹐博古通今﹐文質得中﹐名實相稱。其中選者﹐朕親策於庭﹐觀其學識﹐品其髙下﹐而任之以官。果有

材學出眾者﹐待以顯擢。使中外文臣皆由科舉而選﹐非科舉者毋得與官。敢有遊食奔競之徒﹐坐以重罪﹐稱朕責實求賢之意。」

按﹕時方艸創﹐兵戈倥傯﹐成敗未可知﹐卽以開科選舉爲首務﹐此豈尋常羣雄所及﹖抑前代創業諸君﹐猶未之見。所以開昭代文明之治﹐良有以也。

秋八月﹐髙麗﹑爪哇西洋國來貢。

冬十一月丙申﹐以中書左丞相宣國公李善長爲太師﹐攺封韓國公。右丞相信國公徐達爲太傅﹐攺封魏國公。封開平忠武王常遇春子茂爲鄭國公。以浙江平章李文忠爲左都督﹐封曹國公。右都督馮勝爲宋國公。禦史大夫鄧愈爲衛國公。皆位特進。

其餘功臣封爵有差。

十二月﹐建奉先殿於乾淸宮之東﹐以奉祖宗神禦﹐每旦焚香﹐時節朔望及生辰日則祭﹐用常饌﹐行家人禮。蓋從禮部尙書陶凱之議也。

洪武四年春正月﹐中書左丞相﹑太師﹑韓國公李善長致仕﹐以中書右丞汪廣洋爲右丞相﹐參知政事胡惟庸爲中書左丞。命中山侯湯和爲徵西將軍﹐率兵徵四川。是月﹐又召王驥等還京師﹐論功﹐命驥以尙書兼大理寺卿﹐二俸並支。柴車升兵部尙書﹐仍贊理陜西軍務。僉都禦史羅亨信升俸一級。封都督蔣貴定西伯﹐任禮寧遠伯﹐趙安會昌伯﹐並食祿一千石。

按﹕朝廷之於西事﹐蓋愼重矣。嘗宿勁兵﹐任良將﹐又掇近臣往臨之﹐欲以安內攘外。然其終於上仁﹐於下不爲利回﹑不爲勢屈者無幾﹐是以安攘之效不立。迨天子赫怒﹐更命將帥﹐而王﹑柴諸公夙夜圖議﹐振頹綱﹐去獘事﹐明賞罰﹐以示勸懲﹐而人始知有法﹐思奮其材武﹐以從徵伐﹐立功名﹐於是殘虜影滅迹絕﹐而天威震動於萬里矣。

二月甲戌﹐上策試舉人﹐賜進士吳伯宗以下一百人及第﹑出身有差。時髙麗舉人金濤亦中選﹐除東昌府丘縣縣丞﹐以方言不通﹐歸仕本國。遼陽行省平章劉益遣其右丞董遵﹑僉院楊允賢來朝﹐並進遼東圖本。詔建遼東衛指揮使司﹐以益同知指揮事。

閏三月﹐詔諭甘肅搭攤等。時甘肅未下﹐故下詔諭之。詔賜湖州徳淸縣舉人王瑱金帛。時瑱官於平涼﹐其父遺以家書﹐托禦史臺幕官宇文桂者達之平涼。旣而﹐文桂以事被鞠﹐或搜篋中﹐得書百餘封﹐奏之﹐瑱父家書亦在其內。上覽之﹐嘉其能以忠考訓子﹐辭語諄切﹐於是特遣使者降詔褒美﹐賜白金百兩及絹帛﹑藥物﹐以旌其賢﹐仍令有司蠲其力役。

夏四月﹐冊立故開平王女常氏爲皇太子妃。立元福壽大夫廟。自國朝取建康﹐惟福壽爲元死節﹐故特命立廟祀之。

五月﹐蠲兩浙秋糧。詔曰「朕本農夫﹐深知稼穡艱難。

及至躬率六軍﹐徵討四方﹐尢知將士勞苦。重荷上天眷祐﹐平羣雄﹐一天下﹐東際遼海﹐南定諸蕃﹐西控戎夷﹐北靖沙漠﹐皆以精銳屯此邊要﹐用安黎庶﹐未免科徵轉運﹐供給繁重﹐事豈得已﹖惟爾兩淮之民﹐歸附之後﹐民力未蘇。兼以貪官污吏﹐害民肥己﹐四載於玆﹐朕深憫焉。今旣掃除姦蠹﹐更用良善﹐革舊獘而新治道﹐以厚吾民﹐其秋糧及沒官田租﹐盡行蠲免。」

按﹕聖祖未卽位之先﹐已有免民租稅之令矣。自卽位十數年來﹐而捐租之詔凡十餘下。漢文帝而降﹐未有厚下愛民如此者。

六月﹐徵西將軍湯和率舟師進瞿塘關﹐破其軍﹐直抵重慶﹐夏幼主明昇面縛詣軍門。

秋七月﹐潁川侯傅友徳兵克成都。先是﹐五月己卯﹐兵克漢州。六月丙申﹐進圍成都。至是﹐其丞相戴壽以下率眾降﹐

以指揮何文輝守之。因遣詔諭雲南及拂菻﹑琉球等國。髙麗遣使來賀萬壽節。冬﹐又遣使來貢及賀正旦節。

洪武五年春﹐髙麗遣使來賀平蜀及請遣子入學﹐上曰「昔唐太宗時﹐髙麗嘗遣子入學﹐此亦盛事。但其子涉海來﹐未免彼此懷思。」令其與羣下熟議行之。徙陳友諒﹑夏明昇家屬於髙麗王京。遣使賫詔諭雲南﹐詔曰「朕惟天生斯民﹐必立之君﹐以撫治之。曩者元君失政﹐海內鼎沸﹐疆宇瓜分。其盜擄境土﹐擅專生殺﹐自爲聲教﹐生民塗炭﹐十有七年。朕起布衣﹐挺身奮臂﹐開基江左﹐命將四徵不庭。其間西平漢主陳友諒﹐東縛吳王張士誠﹐南平閩粵﹐北淸幽燕﹐奠安華夏﹐復我中國之舊疆。朕爲臣民推戴﹐卽皇帝位﹐定有天下之號曰大明﹐建元洪武。是用遣使外夷﹐播告朕意。使者所至﹐蠻夷酋長﹐稱臣入貢。惟爾梁王杷郎﹐平章段光﹐都元帥段勝﹐守鎭雲南﹐亦嘗遣人告諭﹐不意蜀戴壽等憑恃險隘﹐中途阻絕﹐致使朕意不達爾土。去年遂興問罪之師﹐分命大將率馬步舟師﹐水陸並進﹐直抵重慶﹐明昇面縛銜璧。繼平成都﹐生縛戴壽﹐其各郡邑旋卽設置官守。西土旣寧﹐復專使往諭爾等﹐尙恐未達。今因北平送到蘇成﹐稱系爾等舊遣去北之人﹐再俾賫語往諭。朕𨿽不徳﹐不及我中國之先哲王﹐使四夷懷之﹐然不可不使天下周知。」遣使賫詔諭甘肅。時暹羅及鎖裏遣人入貢。

夏五月﹐下詔惇厚風俗。詔曰「朕聞三皇立極﹐導民以時﹐庖廚稼穡﹐衣服始制﹐民居捨焉。五帝之教以仁信﹐不過尊三皇之良規﹐益未備之時宜。當時之君﹐示其所以﹐天下從之﹐民用和睦。自周至漢﹑唐﹑宋﹐增減損益﹐用乃有國昌民受時宜﹐家和永康。朕蒙皇天后土之恩﹐命統天下﹐祖宗之靈﹐百神護祐﹐得正帝位﹐紀元五年。朕本艸萊之士﹐失習聖書。

況摧彊撫順﹐二十有一年﹐常無寧居﹐一槪粗疏﹐故道未臻﹐

民不見化﹐市井閭裏尙然元俗。天下大定﹐禮義風俗可不正乎﹖」先時兵亂﹐所在居民﹐或轉他方爲人奴役﹐至是詔皆放從良﹐不許拘畱。諭民間有貧乏者﹐令其互相周給。鄕裏宴會﹐以齒爲序。其孤老殘疾者﹐官爲養贍。又命中書詳定鄕飲酒禮﹐及婚姻﹑死葬﹑冠服等制﹐頒行遵守。民無田業者﹐許耕官田爲業。其僧道務守戒律。宋國公馮勝將兵抵蘭州﹐取西涼。

六月﹐兵至別力篤山口﹐元岐王太尉朵兒只杷遁去。進兵追之﹐擒其平章長家奴。復遣兵進抵甘肅﹐國公上都驢出降﹐其地悉平。

秋七月﹐詔諭故元國公白鎖住。時鎖住詐死﹐潛歸鄕田﹐故特下詔諭之。

冬十月﹐蠲應天府﹑太平﹑鎭江﹑寧國﹑廣徳五郡秋糧。

詔曰「嘗聞國以民爲本﹐民以食爲天﹐此有國家者所以厚民生而重民命也。朕當羣雄鼎沸之時﹐率眾渡江﹐屯兵建業﹐十有八年。其間髙城壘﹐深濠塹﹐軍需造作﹐凡百供給﹐皆爾近京五府之民率先效力﹐濟我事難﹐民力繁甚﹐朕心不忘。天下一統﹐今五年矣﹐𨿽嘗蠲免四歲稅糧﹐然猶未足以報前勞。是用申敕有司﹐今年秋糧特令蠲免。」

是歲﹐琉球國遣人入貢。髙麗遣使來賀萬壽節。又比年皆入貢及賀正旦等節。上命中書諭曰「髙麗每歲數次來貢﹐未免勞民﹐且使臣涉海艱險。古者中國諸侯﹐比年一小聘。三年一大聘。九州之外﹐世一來見﹐表誠而已。今髙麗文物禮樂﹐頗近於中國﹐可行三年一聘﹐或每歲一見﹐亦可。其所貢方物﹐不在眾多﹐但依古禮。」

至元十三年﹐江南初內附﹐民間盛傳武當山眞武降筆書長短句曰《西江月》者﹐鋟刻於梓﹐黃紙模印﹐貼壁間。其詞曰﹕九九乾坤已定﹐淸明節候開花。米田天下亂如麻﹐直待龍

蛇繼馬。依舊中華福地﹐古月一陣還家。當時指望作生涯﹐死在西江月下。

