

近事會元

﹝北宋﹞李上交撰

《四庫全書總目提要》

臣等謹案﹕《近事會元》五卷﹐宋李上交撰。上交贊皇人﹐始末未詳。是書成於嘉祐元年﹐前有上交自序。陳振孫《書錄解題》曰﹕《近事會元》五卷﹐李上交撰。自唐武徳至周顯徳﹐雜事細務皆紀之。錢曾《讀書敏求記》曰﹕上交退寓鐘陵﹐尋近史及小說﹑雜記之類凡五百事﹐釐爲五卷﹐目曰《近事會元》。《唐史》所失記者﹐此多載焉。此本末題萬曆壬午元素齋錄副本﹐猶明人舊鈔﹐卷數與二家所記合。其紀事起訖年月與振孫所言合﹐條數及自序之文亦與曾所言合﹐蓋卽原本。惟振孫以爲皆記雜事細務。今觀其書﹐自一卷至三卷首載宮殿之制﹐次載輿服之制﹐次載官制﹑軍制﹐其次亦皆六曹之掌故。四卷爲樂曲﹐爲州郡沿革。惟五卷頗載瑣聞﹐然如婦人檐子﹑兜籠﹑綫鞾﹑綫鞋﹑親迎﹑舉樂﹑障車﹑公主事姑舅﹑公主賜謚﹑山川嶽瀆封號﹑國忌行香﹑上元點燈﹑散從親事官﹑處士謚先生﹑律格﹑赦書﹑投匭﹑刑統﹑律令﹑死罪覆奏﹑斷獄禁樂﹑逐旬問罪人﹑表狀﹑書奏﹑制敕及始流沙門島﹑始配衙前安置﹑始貶厓州諸條﹐亦皆有關於典制。大抵體例在崔豹《古今注》《髙承事物紀原》之間﹐其中如《霓裳羽衣曲》考證﹐亦極精核﹐不可徒以雜事細務目之。振孫殆未詳核其書﹐但見其標題列說如《云仙雜記》《淸異錄》之式﹐遂漫以爲小說歟。

乾隆四十六年十一月恭校上

總纂官臣紀昀

臣陸錫熊臣孫士毅

總校官臣陸費墀

●原序

儒家者流﹐誠資博洽﹐天下之事﹐故有本原。苟道聽之未詳﹐則賓圍而奚解。實繁廣記﹐以避無稽。嘗謂經籍之淵﹐頗易探討﹔耳目之接﹐或難周知。上交以退寓鐘陵﹐靜尋近史及諸小說雜記之類﹐起唐武徳而下﹐盡周顯徳之前。擷細務之所因﹐庶閒談之引據﹐如曰小不足講﹐懵則包羞﹐聊此篇聯﹐無誚叢脞﹐凡五百事﹐釐爲五卷﹐曰《近事會元》爾。時丙申嘉祐攺元長至日也。

●近事會元卷一

太極殿

唐髙祖於隋義寧二年五月﹐受隋禪﹐攺大興殿爲太極殿。

翠微宮﹝長安﹞本太和宮

唐太宗貞觀二十一年四月﹐營太和宮於終南山﹐尋攺爲翠微宮。

玉華宮﹝坊州﹞

唐太宗貞觀二十一年七月﹐建玉華宮於坊州宜君縣之鳳皇谷。

玉華寺

唐髙宗永徽二年﹐廢玉華宮爲玉華寺。

八關宮合璧宮﹝雒陽﹞

唐髙宗顯慶五年四月﹐造八關宮於東都苑內﹐五月復攺爲合璧宮。

天宮寺﹝洛陽﹞

唐髙祖潛龍時舊宅。

蓬萊宮﹝洛陽﹞

唐髙宗龍朔二年四月造。

乾元殿﹝雒陽﹞

唐髙宗麟徳二年三月造。

紫桂宮﹝雒陽﹞

唐髙宗儀鳳四年五月﹐造於沔池之西。

龍尾道含元殿﹝長安﹞

唐髙宗咸亨元年三月﹐攺長安蓬萊宮爲含元殿。側有龍尾道﹐自平階至地﹐凡詰曲七轉﹐曰丹鳳門。北望宛如龍尾下垂於地焉。兩垠欄悉以靑石爲之﹐至今石柱猶有存者。

萬年宮九成宮﹝長安﹞

唐髙宗永徽二年九月﹐攺九成宮爲萬年宮。

集賢殿麗正殿集賢殿書院﹝長安﹞

唐明皇開元十三年四月﹐攺集仙殿爲集賢殿﹐攺麗正殿書院爲集賢殿書院。

廣花萼樓勤政樓築夾城芙蓉園﹝長安﹞

唐明皇開元二十年六月﹐長安廣花萼樓﹐前面題曰勤政樓﹐又築夾城芙蓉園。

太淸宮﹝亳州﹞

唐明皇天寶二年九月﹐敕譙郡紫極宮﹐宜準西京爲太淸宮。

觀風樓﹝長安﹞

唐明皇天寶八載四月﹐於華淸宮作觀風樓。

再廣﹝長安﹞夾城﹝長安﹞

唐徳宗貞元十二年八月﹐廣夾城。

華淸宮溫泉宮﹝長安﹞

唐明皇天寶六載十月﹐攺溫泉宮爲華淸宮。

紫極宮

唐明皇天寶二年﹐諸州置紫極宮。

集靈臺長生殿﹝長安﹞

唐明皇天寶元年十月﹐新成長生殿﹐名曰集靈臺﹐以祀天神也。

明皇歸西內興慶宮﹝長安﹞

唐肅宗上元元年七月﹐上皇自興慶宮移歸西內﹐李輔國遷之興慶宮﹐卽南內也。

延英殿

唐傳載云﹕肅宗以苗晉卿年老艱步﹐故設之也。後來臣僚得詣便殿﹐多以私自集﹐希求恩寵﹐欲進其身以此爲望焉。

都亭驛上元驛﹝汴﹞

晉髙祖天福五年八月﹐攺東京之上元驛爲都亭驛。

至徳宮﹝雒陽﹞

後唐明宗天成元年六月﹐以舊宅爲至徳宮。

紫宸殿萬歲殿

周世宗顯徳六年十二月﹐攺內萬歲殿爲紫宸殿。

攺宮殿門名﹝雒陽﹞

唐哀宗天祐二年五月﹐延喜門攺爲宣仁門﹐重明門攺興教門﹐長樂門攺光政門﹐光範門攺應天門﹐應天門攺爲乾元門﹐宣政門攺爲敷政門﹐宣政殿攺爲貞觀殿﹐日華門攺爲左延福門﹐月華門攺爲右延福門﹐萬壽門攺爲萬春門﹐積善門攺爲興善門﹐含章門攺爲膺福門﹐含淸門攺爲延義門﹐金鸞門爲千秋門﹐延和門爲彰善門。

帝王服赤黃袍衫

唐太宗貞觀中﹐制翼善冠﹔朔望視朝﹐以常服﹐及白練裙襦通著之﹔若服褲褶﹐又與平巾幘通用﹐著於令。其常服赤黃袍衫﹐折上頭巾﹐九環帶﹐六合靴﹐皆起自魏周﹐便於戎事。貞觀己後﹐非元日冬至受朝﹐及大祭﹐皆常服而已。《志》云﹕中宗景龍二年七月﹐太子左庶子劉子元﹐進議曰﹐燕服﹐蓋古之褻服也﹐今亦謂之常服﹐江南則以巾褐裙襦﹐北朝則雜以戎衣之制。爰自北齊﹐有長帽短鞾﹐合褲襖子﹐朱紫元黃各任所好﹐𨿽謁見君上﹑出入省寺﹐若非元正大會﹐一切通用。髙氏諸帝﹐嘗服緋袍﹔隋代帝王貴臣﹐多黃服﹑文綾袍﹑烏紗帽﹑九環帶﹑烏皮六合靴。百官常服﹐同於匹庶﹐皆著黃袍出入殿省。天子朝服亦如之﹐惟帶加十三環﹐以爲差異﹐蓋取其便事。其烏紗帽漸廢﹐貴賤通服折上巾。其制﹐周武帝建徳年所造也。晉公宇文護﹐始命袍加下襕。及大業元年﹐煬帝始制詔吏部尙書牛宏等﹐憲章古則﹐創造衣冠。自天子逮於胥吏﹐章服皆有等差。始令五品以上﹐通服朱紫﹐已後用兵﹐及車駕行幸﹐百官𨿽服褲褶﹐而軍間不便。六年復詔從駕遠者﹐皆戎衣﹐貴賤異等﹐雜用五色。五品已上﹐通著紫袍﹐六品已下﹐兼用緋綠﹐胥吏以靑﹐庶人白﹐屠商皂﹐士赤黃。武徳初﹐因隋舊制﹐天子燕服﹐亦名常服﹐惟以黃袍及衫。後漸用赤黃﹐遂禁士庶﹐不得以赤黃爲衣服雜飾。

襆頭帽子腰帶靴

公服

右五事﹐上官詳前帝王服色赤黃之說﹐下文襆頭乃烏紗帽耳。當時必垂其帽之餘者﹐故前說云漸廢﹐是廢其制度也。又云﹐貴賤通服折上巾﹐只是以其帽之餘帛﹐折而上系之﹐俗謂襆頭小腳﹐以便事也。似謂無巾子時爲帽﹐冒其頭也﹐有巾子時爲巾也。今之小紗帽子者﹐亦似因襆頭而生其制﹐又去其巾子耳。何者﹖其帽之餘帛﹐亦折而上綴之﹐俗曰帽檐是也。腰帶﹐乃是九環十三環帶也。言環﹐卽今之帶上金玉等名具也﹐俗曰褲具﹐言在褲具之上。有眼目曰左眼﹐是不忘其本﹐存古之環象也。環以佩魚龜算袋等也。鞾卽六合鞾也﹐以六片縫合而成。公服卽宇文護加襕之袍也。

笏

唐髙祖武徳四年八月﹐敕五品已上象笏。三品已上﹐前挫後直﹔五品已上﹐前挫後屈。自有唐已來﹐一例上員下方﹐曾不分別。六品已下執竹木爲笏﹐上挫下方。

手巾算袋刀子礪石■﹝韋古﹞韘

唐髙宗上元元年八月制﹐凡一品已下並帶之﹐武官欲帶者聽之。睿宗景云元年七月﹐詔一品已下﹐帶手巾﹑算袋﹐其刀子﹑礪石等﹐不許佩。武官五品已上﹐佩■﹝韋古﹞韘七事。七事謂佩刀﹑刀子﹑礪石﹑契苾﹑眞噦厥﹑鍼筒﹑火石袋等也。開元初復罷之。

襆頭巾子

唐制云﹕武徳已來﹐始有巾子。文官名流﹐尙平頭小樣者。則天朝貴臣﹐內賜髙頭巾子﹐呼爲武家諸王樣。中宗景龍四年三月﹐因內宴﹐賜宰臣已下內樣巾子。開元以來﹐文官仕任﹐多以紫皂官絁﹐爲頭巾平頭子﹐相效爲雅制。開元十九年十月﹐賜內供奉官﹐及諸司長官羅頭巾及宮樣巾子﹐迄今服之也。今宋朝所謂頭巾﹐乃古之幅巾﹐賤者之服﹐非此所論者也。

金銀銅魚袋龜袋特進佩魚散職佩魚

唐髙宗永徽二年五月﹐開府儀同三司及京官文武職事﹐四品﹑五品﹐並給隨身魚袋。至咸亨三年五月﹐五品已上賜新魚袋﹐並飾以銀﹔三品已上各賜金袋﹑刀子﹑礪石。至垂拱二年正月﹐諸州都督刺史﹐並準京官帶魚袋。至天授元年九月﹐攺內外所佩魚作龜。久視元年十月﹐職事三品已上龜袋並用金飾﹐四品用銀飾﹐五品用銅飾。上守下行﹐皆從官給。神龍元年﹐內外官五品已上依舊魚袋。六月﹐嗣王﹑郡王特許佩金魚袋。景龍三年八月﹐令特進佩魚。散職佩魚﹐自此始也。自武徳已來﹐皆從正員帶闕官﹐始佩魚袋。員外判試檢校﹐自則天中宗後始有之﹐皆不佩魚。𨿽正員官得佩﹐亦去任及致仕﹐卽解去。魚袋﹐至開元九年﹐張嘉貞爲中書令﹐奏諸致仕﹐許終身佩以爲榮寵﹐以理去任﹐亦聽佩魚袋。自後恩制﹐賜賞緋紫﹐例兼魚袋﹐謂之章服。因之﹐佩魚袋服朱紫者甚眾。

攺銅魚袋

唐則天嗣聖元年﹐詔五品佩銅魚袋。中宗返正從舊。

佩龜

唐則天天授元年九月﹐攺內外官所佩魚作龜。

乘輿案褥牀帷用赤黃

唐明皇天寶六載﹐禮儀使太常卿韋絳﹐奏舊用紫﹐今請依禦袍赤黃色﹐敕從之。

銀菟符

隋義寧二年三月﹐封唐祖爲相國﹐總百揆。四月﹐停竹使符﹐頒銀菟符於郡國。

銀魚符

唐髙祖武徳元年九月﹐攺銀菟符爲銀魚符。

笏囊

唐傳云﹕故事皆搢笏於帶﹐而後乘馬。開元二十四年﹐宰相張九齡體羸﹐常使人持之﹐因設笏囊。笏囊之設﹐自九齡始也。

腰輿

唐則天神功元年﹐幸萬安山玉泉﹐以山徑危﹐欲禦腰輿而上﹐以王慶諫而止。

皇親禁人出入掖庭

唐明皇開元十年九月﹐禁諸王﹑公主﹑駙馬﹑外戚家﹐除非至親以外﹐不得出入門庭﹐妄說言語。

親試舉人

唐髙宗顯慶四年二月﹐上親試舉人﹐凡九百人﹐內五百人登上第。

眞宰相

唐髙祖武徳初﹐至長安四年已前﹐僕射並是眞宰相。

專知樞密

唐太宗貞觀十六年正月﹐岑文本爲中書侍郎﹐專知樞密。

知門下省

唐太宗貞觀十六年﹐鄭國公魏徵爲太子太師﹐知門下省事。

同中書門下三品

唐太宗貞觀十七年三月﹐以兵部尙書英國公李勣爲太子詹事﹐同知中書門下三品。

參預朝政

唐太宗貞觀十八年八月﹐以刑部尙書張亮參預朝政。

左右相

唐明皇天寶元年二月﹐侍中爲左相﹐中書令爲右相。

宰相以平章事爲名

唐髙宗永隆二年﹐以中書侍郎郭正一與魏待舉﹐並同中書門下平章事。此官自正一始也。

參知機務

唐太宗貞觀二十二年正月﹐以崔仁師爲中書侍郎﹐參知機務。

僕射始帶同中書門下

唐太宗貞觀二十三年﹐髙宗嗣位。至七月﹐以李勣爲尙書右僕射﹐同中書門下三品。

參知政事

唐髙宗顯慶四年五月﹐以兵部尙書任雅相﹐度支尙書盧承慶並參知政事。

平章事

唐髙宗永淳二年四月﹐上謂參知政事崔知溫曰﹕郭正一﹑魏待舉等﹐歷任尙淺﹐且令預聞政事﹐未可與卿等同名稱。自是外司四品已下知政事者﹐遂以平章事爲名。

文昌臺鸞臺鳳閣左右肅政臺

唐則天光宅元年九月﹐攺尙書省爲文昌臺﹐左右僕射爲文昌左右相﹐吏部爲天官﹐戶部爲地官﹐禮部爲春官﹐兵部爲夏官﹐刑部爲秋官﹐工部爲冬官﹐門下省爲鸞臺﹐中書省爲鳳閣﹐禦史臺爲左肅政臺﹐專知京師百官及監諸軍旅﹐並承詔出使﹔更置右肅政臺﹐專知諸州按察。

鸞臺侍郎都臺麟臺控鶴

唐則天垂拱元年二月﹐攺黃門侍郎爲鸞臺侍郎﹐文昌都省爲都臺﹐祕書省爲麟臺﹐左右監門率府爲控鶴禁衛率府。至神龍二年二月﹐詔並卻依舊﹐依永淳已前官名。

賜宰相生日器幣

晉少帝天福六年七月﹐賜宰臣馮道生辰器幣。道辭以幼失父母﹐不記生日﹐堅讓不受。生辰賜物始此也。

前八司

《唐志》云﹕吏﹑兵﹑禮部﹑考功﹑都省﹑禦史臺﹑中書﹑門下﹐謂之前八司﹐其餘則曰後行。

中書艸制

唐憲宗元和八年﹐罷朔方靈鹽節度使王佖爲右衛將軍。凡將相出入﹐翰林艸制﹐謂之白麻。至佖責罷﹐中書艸制﹐因爲例也。

沙堤﹝長安﹞

唐李肇《國史補》云﹕拜宰相禮絕班行﹐府縣塡路﹐自私第至於子城東﹐街名沙堤。

火城

李肇《國史補》曰﹕宰相元日冬至立仗﹐太官皆備珂繖﹐列燭有五六百炬﹐謂之火城。宰相將至﹐則皆滅﹐以避宰相也。

兩省四孔炙宰相判官屧腳撻額裹頭

唐《盧氏雜說》云﹕諫議無事不入﹐宰相每遇入省﹐有廚食四孔炙。中書舍人﹐時謂宰相判官﹐宰相親嫌﹐不拜知制誥爲屧腳。又云﹕不由三省﹐直押中書舍人者﹐謂之撻額裹頭。

時政記

唐則天長壽二年﹐姚璹奏﹐以爲帝王謨訓﹐不可暫無記述﹐若不宣自宰相﹐百官無從得書。乃表請仗下所言軍國政要﹐宰相一人﹐專知撰錄﹐號曰《時政記》﹐每日封送史館。宰相之撰時政記﹐自璹始也。

堂老

李肇《國史補》云﹕宰相呼爲堂老。

政事堂

《唐志》云﹕舊制宰相常於門下省議事﹐謂之政事堂﹐故長孫無忌﹑房﹑魏輩﹐以他官兼政事者﹐皆雲門下省事。弘道初﹐裴炎爲中書令﹐執朝政﹐始移政事堂於中書省。

內樞密使

唐宣宗大中十一年七月﹐以飛龍使﹐宮闈局令王歸長﹐守內侍省。內侍知省事﹐充內樞密使自此始也。

崇政院

梁太祖開平元年﹐以敬翔檢校司空﹐攺樞密院爲崇政院﹐以翔知院事。

廢樞密院

晉髙祖天福四年四月﹐先是桑維翰免樞機之務﹐以劉處讓代之﹐奏議多不稱旨。俄而處讓丁母憂﹐因以其印付中書﹐樞密院由是遂廢。

乞復置樞密院

晉髙祖天福七年六月崩﹐少帝登位﹐至其年七月﹐宰臣馮道等表請復置樞密院。初髙祖之事後唐也﹐睹安重誨秉政﹐賞罰由己﹐常惡之。及卽位﹐銳意廢罷﹐一委中書。至是道等倦繁劇﹐乞置不允。

●近事會元卷二

學士弘文館麗正殿集賢殿北門翰林待詔翰林供奉翰林學士

《翰林誌》云﹕唐髙祖武徳初﹐在秦府文學館﹐擢杜如晦等十八人﹐皆以本官兼學士﹐學士自此始也。分三番更直﹐宿閣下﹐時謂之登瀛洲。太宗貞觀初﹐置弘文館學士﹐政余引入講論。明皇置麗正殿學士﹐後攺爲集賢殿書院學士﹐亦艸書詔。後來翰林艸書詔﹐置學士﹐集賢書詔乃罷。初﹐國朝修梁﹑陳舊事﹐有中書舍人六員﹐專掌制誥﹐𨿽曰禁省﹐亦非密切。故溫大雅﹑魏徵等輩﹐時召艸制﹐未有名號。又乾封中﹐始置北門學士。睿宗朝﹐初攺爲翰林待詔﹐又攺爲翰林供奉。至開元二十六年﹐乃爲學士﹐別建學士院於翰林之南。李白﹑韓翊輩﹐在舊翰林院﹐𨿽有其名﹐不職其事。徳宗朝﹐北翰林始兼學士之名。

大學士

唐中宗景龍二年四月﹐修文館增置大學士四員﹐學士八員﹐直學士十二員。

翰林院承旨

《唐志》﹕天子在大明宮﹐其院左右銀臺門內也﹔在興慶宮﹐其院在金明門內也﹔西內院在顯福門也。若在東都華淸宮﹐皆有待詔之所。其待詔者﹐有詞學經術﹐合煉僧道卜祝術藝書奕﹐各別院以廩之﹐日晚而退。其所重者詞學。武徳貞觀時﹐有溫大雅﹑魏徵輩﹔永徽後﹐有許敬宗等﹐皆召入禁中驅使﹐未有名目。乾封中﹐劉禕之等以文詞召入待詔﹐常於北門候進止﹐謂之北門學士。天后時﹐蘇味道輩皆待詔禁中。中宗時﹐上官昭儀獨當書詔之任。睿宗時﹐薛稷輩又當此任。玄宗時﹐張說等書詔﹐謂之翰林待詔。王者建極﹐一日萬機﹐中外表疏批答﹐或詔從中出﹔宸翰所揮﹐亦資其檢討﹐謂之視艸。故常設當代四人﹐以備顧問。肅宗至徳已後﹐天下用兵制詔﹐皆從中出﹐於是擇人﹐命曰翰林學士。充選者文士﹐入禁中﹐亦如中書舍人例﹐置學士六人﹐內擇年深徳重者一人爲承旨﹐蓋以獨承密命故也。徳宗好文﹐尢難其選。貞觀已後﹐爲學士承旨多至宰相。

乞廢翰林學士

唐徳宗貞元初﹐召吳通元充翰林學士﹐與陸贄俱爲上知﹐時相嫌恨。贄性褊急﹐屢於上前短通元﹐又言平時工藝書畫之徒。待詔翰林﹐本無學士﹐只自肅宗至徳後﹐天子召集賢學士﹐於禁中艸書詔﹐因在翰林院待進止﹐遂以名。奔播之時﹐道路或預除攺﹐權令艸制。今四方無事﹐制書分職宜歸中書舍人﹐學士之名﹐理須停寢。贄以通元援引朋黨﹐禁中葉力排己﹐故欲廢之。徳宗不許。

花磚八磚學士

《翰林誌》云﹕學士院北廳﹐有花磚道﹐冬中以日影及磚﹐爲入直之候。李程性懶﹐好晚入﹐常過八磚﹐乃至眾呼爲八磚學士。

鈴索

《翰林誌》云﹕學士院南北廳外﹐各有鈴索﹐人不敢輒入也。

官誥沿革命婦官誥用金花紙

李愚《翰林舊規》云﹕舊例宰相使相官﹐用五色背綾金花紙﹐節帥白綾金花紙﹐命婦卽金花綾紙。唐昭宗乾寧二年十月﹐李鋋自黔南節度授京兆尹﹐兩度咨報中書﹐使白綾紙也。

四禁

《翰林誌》云﹕命書起艸﹐其禁有四﹕一曰漏泄﹐二曰稽緩﹐三曰遺失﹐四曰忘誤。所以重王命也。

書詔印

唐憲宗元和初﹐置書詔印﹐翰林學士院主之。

制名白麻白麻不使印雙日起艸

《翰林誌》云﹕凡赦書徳音﹐立後建儲﹐行誅討﹐拜免三公﹑宰相﹐命將曰制﹐並使白麻紙﹐不使印也。雙日起艸﹐只日宣﹐機務急速亦雙日。

書詔名白藤紙黃麻紙靑藤紙五色

《翰林誌》云﹕凡賜與徵召﹑宣索處分曰詔﹐使白藤紙﹔凡慰撫軍旅曰書﹐使黃麻紙﹐並使印也﹔道場薦告詞文﹐使靑藤紙朱字﹐謂之靑詞﹔凡諸陵薦告上表﹑內道場嘆道文﹐並使白麻紙。凡將相告身﹐用金花五色綾紙﹐其次小番用五色麻紙﹐並不使印。

攺年爲載

唐明皇天寶三年正月﹐攺年爲載。

浴堂金鑾坡

唐徳宗雅尙文學﹐學士輩又常詔對浴堂門﹐移院於金鑾坡﹐對禦起艸賦詩。

內相

唐徳宗貞元十一年﹐𨿽有宰相﹐而謀猷參決﹐多出於翰林學士陸贄﹐時人目曰內相。

私臣

貞元十一年﹐翰林學士陸贄曰﹕學士乃私臣﹐元宗初令待詔﹐唱和文章而已。物議是之。

儤直

《翰林誌》云﹕初入學士﹐當直之數外﹐更有儤直﹐各有等第數目。

小三昧大三昧

《翰林誌》云﹕學士每下直出門﹐相謔謂之小三昧﹔出銀臺門乘馬﹐謂之大三昧。如佛之去纏縛而自在也。

內翰入院班次

後唐明宗天成三年八月﹐詔翰林學士﹐依入院先後爲班次﹐惟承旨必居班首。

後廢翰林學士院

晉髙祖天福五年八月﹐廢翰林學士院﹐並歸中書舍人。

端明殿學士

後唐明宗天成元年五月﹐以馮道﹑趙鳳﹐並充端明殿學士。學士之始命也。

紫薇省黃門省

唐明皇開元元年十二月﹐攺尙書左右僕射爲左右丞相﹐中書省爲紫薇省﹐門下省爲黃門省。

攺官名數司馬長史中臺西臺

唐髙祖武徳三年三月﹐攺納言爲侍中﹐內史令爲中書令﹐給事郎爲給事中﹐內史省爲中書省。太宗貞觀二十三年六月﹐攺民部尙書爲戶部尙書。七月﹐攺治書禦史爲禦史中丞﹐攺諸州治中爲司馬﹐別駕爲長史﹐治禮郎爲奉禮郎。髙宗顯慶元年﹐攺戶部爲度支。龍朔二年﹐攺尙書省爲中臺﹐中書省爲西臺﹐僕射爲主政﹐左右丞爲肅機﹐左右郎中爲承務﹐吏部爲司列﹐主爵爲司封﹐考功爲司績﹐禮部爲司禮﹐祠部爲司禋﹐膳部爲司膳﹐主客爲司蕃﹐戶部爲司元﹐度支爲司度﹐倉部爲司倉﹐金部爲司珍﹐兵部爲司戎﹐職方爲司城﹐駕部爲司輿﹐庫部爲司庫﹐刑部爲司刑﹐都官爲司僕﹐比部爲司計﹐工部爲司平﹐屯田爲司田﹐虞部爲司虞﹐水部爲司川﹐尙書爲太常伯﹐侍郎爲少常伯﹐郎中爲大夫﹐侍中爲左相﹐黃門侍郎爲東臺侍郎﹐給事爲中臺舍人﹐散騎常侍爲左右侍監﹐諫議大夫爲正諫大夫﹐中書令爲右相﹐侍郎爲西臺侍郎﹐舍人爲西臺舍人﹐祕書省爲蘭臺﹐監爲太史﹐以少監爲侍郎﹐丞爲大夫﹐著作郎爲司文郎﹐太史令爲祕書閣郎中﹐禦史臺爲憲臺﹐禦史大夫爲大司憲﹐禦史中丞爲司憲大夫﹐殿中省爲中禦府﹐監爲太監﹐丞爲大夫﹐內侍監爲內侍省﹐太常爲奉常﹐光祿爲司宰﹐衛尉爲司衛﹐宗正爲司宗﹐太僕爲司馭﹐大理爲詳刑﹐鴻臚爲司文﹐司農爲司稼﹐太府爲外府﹐少府監爲內府監﹐將作監爲繕工監﹐國子監爲司成館﹐博士爲宣業﹐都水監爲司津監﹐洗馬爲司經大夫﹐家令寺爲宮府寺。至咸亨元年十二月﹐詔新攺官名﹐並仰依舊。

文武部等級依舊

唐明皇天寶十一載正月﹐攺吏部爲文部﹐兵部爲武部。至肅宗至徳二年十二月﹐敕並依舊。

殿中省

《唐志》云﹕煬帝攺殿中局爲殿內省﹐唐髙祖武徳中攺爲殿中省﹐龍朔攺爲中禦府﹐咸亨復攺爲殿中省。

祕書省

《唐志》云﹕隸中書之下﹐漢代藏書之所﹐有延英閣﹐廣內石渠之藏。又禦史中丞﹐在殿內掌蘭臺祕書圖籍。後漢延熹二年﹐始置監﹐屬太常寺﹐掌禁中圖書祕文﹐後並入中書。至晉惠帝﹐則置祕書寺﹐掌中外二閣圖書。梁又攺寺爲省﹐龍朔攺爲蘭臺﹐光宅攺爲麟臺。神龍中復爲祕書省也。有二局﹕一曰著作﹐一曰太史。

閣老曹長院長

唐李肇《國史補》云﹕兩省相呼爲閣老﹐尙書丞郎相呼爲曹長﹐員外郎﹑禦史﹑拾遺相呼爲院長。

諫官兼館職

後唐明宗長興四年七月﹐李愚奏﹐以著作郎尹拙爲左拾遺。直史館諫官兼館職﹐自拙始也。

把麻團句

唐《嘉話錄》云﹕通事舍人宣詔﹐舊例拾遺團句把麻者﹐蓋謁者不知書﹐多失句讀﹐故用拾遺低聲摘句以助之。及呂溫爲拾遺﹐被喚把麻不肯去﹐遂成故事。拾遺不把麻﹐自呂始也。

螭頭下記言事

唐文宗太和九年十二月﹐敕左右省起居﹐賫筆研及紙﹐於螭頭下記言事。

參酌院

唐穆宗長慶初﹐以刑法太重﹐每有司斷大獄﹐又令給事中﹑中書舍人﹐參酌出入之。百司呼爲參酌院。

臺諫憎愛

唐李肇《國史補》云﹕諫院以章疏之故﹐憂患略同﹐臺中則糾舉﹐省中多士﹐旨趣不一。故言遺補相惜﹐禦史相憎﹐郎中相輕。

諸使職

唐李肇《國史補》云﹕開元已前﹐於外則命使臣﹐否則止。自置八節度﹑十采訪﹐始有坐而爲使者。其後名號益廣﹐於是有爲使則重﹐爲官則輕。故天寶末﹐有佩印至三十者。大歷中請俸﹐有至千貫者。今在朝﹐太淸宮﹑太微宮﹑度支鹽鐵﹑轉知苑﹑閒廏﹑左右巡察﹑監察館驛等使﹑監倉﹑監庫﹑左右街﹔外任則節度﹑觀察﹑諸軍押番﹑防禦﹑團練﹑經略﹑鎭邊﹑招討﹑榷鹽﹑水陸運﹑營田﹑給納﹑監牧﹑長春宮﹔有時而置者﹐則大禮﹑禮儀﹑會盟﹑刪定﹑三司﹑黜陟﹑巡撫﹑宣慰﹑推覆﹑禮會冊﹑立弔﹑祭供軍糧料﹑和糴﹔以其大略﹐經置而廢者不錄。官內外悉謂之使﹐舊爲權臣所館﹐州縣所理﹐今屬中人者有之。

省眼南省舍人振行比盤都公

唐李肇《國史補》云﹕舊說吏部爲省眼﹐禮部爲南省舍人﹐考功度支爲振行﹐比部得廊下食﹐以飯從者號比盤﹐二十四曹呼左右司爲都公。

拗項橋﹝長安﹞

唐《因話錄》云﹕尙書省東南陽通衢﹐有小橋﹐相目爲拗項橋﹐言侍禦史及殿中久次者﹐至此必拗項西望南宮也。

冰廳

《因話錄》云﹕時呼祠爲冰﹝去聲﹞廳﹐言其淸且冷也。

禦史七貴

李肇《國史補》云﹕禦史故事﹐大朝會則押班﹐常參則殿中分班﹐入閣則侍禦史監奏﹐蓋含元殿最遠﹐用八品宣政﹐其次用七品﹐紫宸最近﹐用六品。殿中得立花磚﹐綠衣用紫案褥之類﹐號爲七貴。

禦史哄堂

李肇《國史補》云﹕凡禦史上臺﹐絕言笑。有不可忍﹐雜端大笑﹐合坐皆笑﹐謂之哄堂﹐哄堂不罰。

禦史臺門北開

唐《談賓錄》云﹕禦史臺門北開﹐蓋取其肅殺就陰之義﹐故京臺門北開矣。按北都故事云﹐禦史臺在宮城西南﹐其門北開﹔又故城禦史臺亦北開。龍朔中置桂坊﹐爲東朝憲府﹐門亦北開。然北都禦史臺門南開﹐當時創造者﹐不經反於故事﹐同諸司﹐蓋以權宜耶。此說禦史臺亦云爾。又北開者﹐或云此隋初移都之時﹐兵部尙書李圓通﹐兼禦史大夫﹐欲向省便之﹐故開此門也。

五院

唐《尙書故實》﹕禦史臺﹐移自大夫已下至監察﹐謂之五院也。

禦史裏行

唐太宗貞觀中﹐馬周以布衣直門下省﹐太宗命就監察禦史裏行﹐俄拜監察禦史。裏行始此。

禦史中丞

唐太宗貞觀中﹐二十三年七月﹐攺治書爲禦史中丞。

宰相病坊給捨病坊監察禦史病坊

唐《兩京記》﹕時以祕監爲宰相病坊﹐少監爲給事中﹑中書舍人﹑病坊﹐祕書丞及著作佐郎爲監察禦史病坊。言從職不任繁劇者﹐當攺入此省。然其職在圖史﹐非復喧卑﹐故凡好古君子﹐厭趨競者﹐亦求爲之。

六軍將軍兼大夫

唐代宗寶應元年﹐授王仲升爲右羽林將軍﹐兼禦史大夫。六將軍兼大夫﹐自此始也。

郎中員外郎授刺史

唐代宗永泰二年四月﹐詔尙書省郎中授中州刺史﹐員外郎授下州刺史。

內允內史舍人

唐髙宗永徽二年九月﹐攺太子中允爲內允﹐中書舍人爲內史舍人。

太子賓客

唐髙宗顯慶元年正月﹐以許敬宗爲太子賓客﹐賓客始有也。

十使巡察

唐中宗景龍三年八月﹐遣十使巡察天下。

司封

唐明皇開元二十四年九月﹐攺尙書主爵爲司封。

大理評事

唐太宗貞觀二十二年十二月﹐大理寺置評事。

殿前承旨攺爲殿直密院承旨攺爲承宣

晉髙祖天福五年四月﹐詔以承旨名職嚴重﹐除翰林承旨外﹐殿前承旨攺爲殿直﹐密院承旨攺爲承宣。

司天臺

唐睿宗景云二年﹐自漢渾儀監﹐攺爲太史監﹐復爲太史局。乾元二年三月十九日﹐敕攺太史監爲司天臺。

州別駕

唐髙宗永淳元年七月置。

員外判試檢校

《唐志》云﹕自則天中宗後﹐始有之﹐皆不佩魚。

同正員

唐髙宗永徽四年八月﹐尙藥奉禦蔣孝璋﹐員外特置﹐仍同正員。員外同正員﹐自蔣始也。

醫學

唐太宗貞觀三年九月﹐諸州置醫學。

醫博士

唐明皇開元十一年九月﹐天下諸州﹐各置醫博士一人。

致仕給半祿料

唐徳宗貞元五年四月﹐以太子太師蕭昕爲工部尙書﹐致仕給半祿料﹐永爲長式。初致仕官﹐只給半祿無料﹐上加之。待老臣給半料﹐自昕始也。

授官舉人自代

唐徳宗建中元年正月﹐詔常參官及諸道節帥已下﹐至大理評事等﹐授訖三日﹐於四方館上表﹐讓一人自代﹐其外官委長吏附送表﹐至中書門下。每官闕﹐以舉多者授之。

食實封

唐明皇開元十年十一月﹐敕中書門下共食實封三百戶﹐自源乾曜﹑張嘉貞始也。

致仕官在本品上

唐太宗貞觀二年九月﹐詔內外文武官﹐年老致仕﹐抗表去職者﹐參朝之官﹐宜在本品之上。

待漏院

唐憲宗元和二年六月﹐始置百官待漏院於建福門外。

籠街喝道

唐文宗太和二年﹐舒元褒上疏云﹕元和長慶中﹐中丞行李﹐不過半坊﹐今乃遠至兩坊﹐謂之籠街喝道。但以崇髙自大﹐不思僭擬之嫌。

斜封

唐睿宗景云元年八月﹐以中宗時官爵逾濫﹐因依妃主墨敕而授官者﹐時謂斜封﹐禁之。

天策上將

唐髙祖武徳四年十月﹐髙祖以古舊官不稱秦王殊功﹐乃別表徽號﹐加天刺上將。

節將封王

唐明皇天寶九載五月﹐封安祿山爲東平郡王。節將封王﹐自此始也。

使相

唐明皇天寶十五載六月﹐授崔圓中書侍郎﹐同中書門下平章事﹐蜀郡長史﹐劍南節度如故。使相始此。

驃騎大將軍

唐髙宗顯慶七年九月﹐初置驃騎大將軍﹐官爲從一品。

觀軍容使

唐肅宗至徳中﹐令魚朝恩監軍事﹐九節度討安慶緒於相州。郭子儀﹑李光弼﹐名齊功敵﹐不立統帥﹐以魚朝恩爲觀軍容宣慰處置使。觀軍容之名﹐自朝恩始也。

元帥副元帥

《唐志》﹕天寶中安史之亂﹐肅宗討賊﹐以廣平王爲天下兵馬元帥﹐卽代宗也。又以郭子儀﹑李光弼﹐隨其方面副之﹐號副元帥。代宗卽位﹐又以雍王爲之﹐卽徳宗也。自後不置。至昭宗以暉王爲之﹐卽哀帝也。

都統

唐肅宗乾元中置之﹐或總五道﹐至上元末省。至宣宗大中之後﹐討徐州﹐以康成訓﹔討黃巢﹐以荊南王鐸﹐皆號爲都統。

招討使

唐徳宗貞元末置之﹐其後隨用兵權置﹐兵罷則停之。

防禦使團練使守捉使幕副

唐肅宗至徳後﹐中原置節度使。又大都要害之地﹐置防禦使﹐治軍事﹐刺史兼之﹐不賜旌節。至上元後﹐攺防禦使爲團練守捉使﹐又與團練使﹐兼置防禦使名。前使各有副使判官﹐皆天寶後置。《唐志》曰﹕親王總戎曰元帥﹐文武總統曰總管﹐以奉使言之﹐則曰節度使。若大使旌節﹐置木契以行。元宗天寶中﹐緣邊禦戎之地﹐置八節度使﹐受命之日﹐賜之旌節﹐謂之節度使﹐得以專制軍事﹐行則建節封纛。外任之重﹐無逾此焉。有副使一人﹐行軍司馬一人﹐判官二人﹐掌書記一人﹐參謀無員數﹐皆天寶後置之。中原則無﹐塞上有也。

神策軍宦官主兵

唐昭宗天復三年﹐宰相崔允奏曰﹕髙祖太宗承平時﹐無內官與軍旅﹐自天寶已後﹐宦官寢盛﹐貞元﹑元和﹐分羽林衛爲左右神策軍﹐以便衛從﹐令宦官主之﹐惟以二千人爲定制。自是參掌機密﹐遂至內務百司﹐皆歸宦者﹐上下彌縫﹐共爲不法。

都部署

後唐末淸泰三年五月三日﹐夔州張景達﹐落副總管﹐充西北番馬步都部署﹐始此也。

刺史治軍軍鎭名節度額觀察

《唐志》曰﹕肅宗至徳之後﹐中原用兵﹐刺史皆治戎軍﹐遂有防禦團練制置之名。要衝大郡﹐皆有節度之額﹐寇盜息﹐則易以觀察之號也。

觀察使奏刺史

唐文宗太和三年十一月﹐赦文﹐刺史分憂﹐得以專達﹐事有違法﹐觀察使然後奏聞。

左右千牛

唐髙宗顯慶五年三月﹐始有左右千牛。

●近事會元卷三

雁子軍

唐昭宗景福元年﹐朱瑄叛於兗﹑鄆﹐募勇士數百﹐黥雙雁於頰﹐立爲雁子都。時朱全忠聞之﹐亦選數百人﹐號爲落雁都﹐署朱漢賓爲軍使﹐故人呼朱落雁。

夾寨

梁太祖開平四年五月﹐發山東民﹐饋糧於潞州﹐以敵後唐﹐數爲唐將周徳威掩襲﹐運路頗艱﹐乃於東山口築道﹐連接爲柵﹐以通餉道。自是梁軍保之﹐謂之夾寨。

破夾寨

梁太祖開平四年﹐乃唐天祐五年也。蓋後唐不攺年號﹐莊宗率親軍抵寨城﹐以李嗣源﹑李存璋﹑王霸進軍﹐斫燒夾寨爲道。嗣源壞夾寨﹐梁軍投戈南奔。

舂磨寨

唐僖宗廣明三年六月﹐黃巢與秦宗權合﹐縱兵掠陳﹑許﹑蔡人﹐並骨爲食﹐謂之春磨寨﹐蓋碎骨也。

殿前諸班

周世宗顯徳元年﹐自髙平之役﹐睹諸軍未甚嚴整﹐遂有退志。至其年十月﹐命本朝太宗皇帝﹐一槪揀驍健者﹐署爲殿前諸班﹐遂有散員指揮﹑內殿直﹑散都頭﹑鐵騎﹑控鶴之號﹐汰去老弱者。

兵丁指揮爲一軍

唐明宗長興三年三月﹐以神捷﹑神威﹑廣捷諸軍﹐左右羽林軍﹐分四十指揮﹐每十指揮爲一軍﹐置都指揮使一員。

大將受命

《唐志》云﹕大將出軍徵討﹐皆告廟受鉞﹐辭齊太公廟訖﹐不宿於家。

姑息戎臣

唐穆宗馭軍﹐未得其要。常云﹕宜姑息戎臣。卽位之後﹐至長慶﹐詔軍士死王事﹐三周年不得停衣糧﹐先於恆州畱使錢內﹐每貫割二百文助軍。初傾府庫給賞﹐戎行所獲﹐人至鉅萬﹐非時賜與﹐不可勝紀。故軍旅益驕﹐法令益弛﹐戰則不克﹐而國危也。

監軍有印

唐徳宗貞元十一年五月﹐鑄河東監軍印﹐自王定遠始也。

武官不得轉文官

唐僖宗廣明元年六月﹐詔令今後武官不得轉文官﹐所冀轅輪各適其用﹐其內司不在此限。

南郊賞給

唐徳宗貞元六年十一月﹐內南郊禮畢﹐宣赦後立仗﹐將士及諸州共賜十八萬端匹。南郊賞給始此。

出兵名數贊軍定制

《唐志》云﹕凡將帥出行﹐兵滿一萬人已上﹐置長史﹑司馬﹑倉﹑兵﹑冑三參軍﹔五千人已上﹐減司馬。諸軍各置使一人﹐五千人已下各置副使一人﹐一萬人已上置營田副使一人﹐每軍各有倉﹑兵﹑冑三參軍。其橫海﹑髙陽﹑唐興﹑恆陽﹑北平等五軍﹐皆本州刺史爲使。凡鎭皆有使一人﹐副使一人﹔一萬人以上置司馬﹑兵﹑倉﹑冑三參軍﹔五千人以下減司馬。凡諸軍鎭﹐每五百人置押官一人﹐千人置總管一人。凡諸軍鎭﹐使副已上四年一替﹐總管已下二年一替﹐押官隨軍替。

百官罷廊食入閣賜食

後唐明宗天成初﹐以亂離之前﹐常參官每日朝退﹐賜食廊下﹐謂之廊食。自乾符後﹐經費不足﹐無每日之賜﹐至是遇入閣卽賜。

八館

後唐明宗天成四年四月﹐司業張溥請復舊八館﹐以廣生徒。按《六典》﹐監有文學﹑國子﹑太學﹑四門﹑律學﹑書學﹐溥言謬矣。

聖節獻物及天下賜宴

唐明皇開元十七年八月五日﹐上生辰﹐宴百僚於花萼樓。百僚表請﹐以八月五日爲千秋節﹐王公已下獻鏡及承露囊﹐天下諸州咸令宴樂休假三日﹐仍編於令。

聖節賜宴素食

唐文宗開成四年八月﹐詔慶成節朕之生辰﹐天下賜宴﹐庶同歡泰。不欲屠宰﹐非信尙空門﹐恐中外臣庶﹐不諭朕意﹐廣置齋筵﹐自今宴會蔬食﹐任陳脯醢。

罷元會

唐徳宗貞元二年正月﹐罷元會﹐爲歲饑也。又貞元十八年正月朔﹐以大雪﹐罷元會。又憲宗元和十一年正月朔﹐不受元會﹐以宿師於野也。

休假追遊爲樂

唐明皇開元二十五年﹐詔旬節休假﹐並不須入曹司﹐任追勝爲樂。

燒尾

唐中宗景龍三年﹐蘇瓌除右僕射。舊例﹐公卿大臣初拜官﹐皆許獻食﹐名曰燒尾。宗晉卿謂瓌曰﹕何不燒尾﹖瓌奏中宗曰﹕今粒食踴貴﹐百姓不足﹐臣不稱職﹐所以不敢燒尾。

南曹檢核

《唐志》云﹕員外郎一人﹐掌判南曹﹐謂在銓曹之南也。每歲選人考課﹐必由之核其實﹐乃上三銓﹐進申署焉。

小銓小選

《唐志》云﹕內外官吏﹐則有假寧之節﹐行李之命﹐簿書景迹﹐功賞殿最﹐具員俱爲員外。分掌之﹐郎中一人﹐掌小銓﹐亦分爲九品﹐通謂之行署﹐以其在九流之外﹐故曰流外銓﹐亦曰小選。其較試銓注﹐與流內銓略同也。

雕印《周》《儀》二禮《公》《谷》二傳

漢隱帝乾祐二年五月﹐於國子監置也。

修《唐書》成

晉少帝開運二年六月﹐監國史劉昫﹑張遠等﹐修《唐書》二百三卷上之。

罪發解官員

後唐明宗長興三年﹐詔選人文解不合式罪﹐發解官員。

九經印板

後唐明宗長興三年二月﹐中書奏乞依石經文字﹐刊九經書印版﹐從之。

三銓爲一銓

後唐明宗天成四年十月﹐並吏部三銓爲一銓也。

置南曹

唐文宗開成二年六月﹐吏部奏長定選格﹐請加置南曹郎中一人﹐別置印一面﹐從之。

三傳三史科

唐穆宗長慶三年三月﹐禮部奏請置三傳三禮科﹐從之。

墨義

唐徳宗貞元二年十二月﹐禮部舉人試罷口義﹐試墨義十條。

通典

唐徳宗貞元十七年﹐淮南節度使杜祐進《通典》﹐凡九門﹐二百卷。

帖經

唐明皇開元二十五年三月﹐敕令後明經帖十通。五品已上﹐口問大義十條﹐取通﹔六品已上﹐仍答時務策三道﹐取粗有文理者﹔及進士停帖小經﹐宜準明經例﹐試大經十道﹐通四﹐然後從試雜文及策訖﹐送中書門下詳覆。

兩都罷貢舉

唐代宗永泰十年﹐罷兩都貢舉﹐皆集上都。

兩都舉選

唐代宗寶應二年七月﹐楊綰知東京選﹐賈至知東都舉。兩都分舉選﹐自此始也。

制舉詩賦

唐明皇天寶十三載八月﹐上禦勤政樓﹐試四科制舉人﹐策外加詩賦各一首﹐自此始也。

不充鄕貢

唐明皇天寶十二載七月﹐詔舉人不得充鄕貢﹐皆補學生。

四部書

唐明皇開元盛時﹐有四部諸庫書﹐謂甲﹑乙﹑丙﹑丁之次。

禮部掌舉人

唐明皇開元二十四年三月﹐始移考功貢舉﹐遣禮部侍郎掌之。

開元禮

唐明皇開元十四年五月﹐進集賢院學士蕭嵩﹐始奏起居舍人王仲邱﹐撰成百十五卷﹐名《大唐開元禮》。二十年九月﹐頒所司行用。

明經加帖進士試雜文

唐髙宗時﹐侍禦史劉思立﹐遷考功員外郎﹐始奏請明經加帖﹐進士試雜文﹐自思立始也。

國子監

唐髙宗龍朔二年正月﹐初置國子監也。

頒《五經正義》於天下

唐髙宗永徽四年三月﹐頒孔穎達《五經正義》於天下。

重撰《晉書》

唐太宗貞觀十八年﹐詔房喬﹑禇遂良重撰《晉書》。於是奏許敬宗﹑來濟﹑陸元仕﹑劉子翼﹑令狐法﹑李義府﹑薛元超﹑上官儀﹐八人分撰﹐以臧榮緒書爲諸晉書主。參考諸家甚詳﹐然多浮艷細碎﹐爲學者所譏。惟李淳風《天文》之類最佳。太宗自著宣﹑武二帝及陸機﹑王羲之四論﹐遂總題曰《禦撰》﹐凡一百三十卷。

周公孔子廟

唐髙祖武徳二年六月﹐令國子監學﹐立周公孔子廟﹐四時致祭。

選部髙等藍羅

唐髙祖﹑太宗﹐武徳﹑貞觀初﹐因隋制以吏部典選後﹐人滋多判目近淺﹐乃采經籍古義﹑僻書隱言以試之。惟恐選人之知﹐通者謂之髙等﹐弱者謂之藍羅。

賜諸道公用糧艸

周世祖顯徳六年二月﹐詔賜諸道公用糧艸有差。

稅有省耗

漢隱帝乾祐三年十一月﹐平章事王章﹐與郭威﹑楊邠等﹐聚斂太過﹐時論非之。時下令﹐民稅每斛別輸二升﹐名曰省耗﹐百姓苦之。

估折支

漢隱帝乾祐三年﹐中宰臣王章與楊邠﹐不善儒士﹐郡官月俸﹐皆以不甚資用者給之﹐名曰雜閒物﹐仍命髙價估定﹐旋又加之曰擡估﹐尙未滿其意﹐時更增之。

轉運判官

後唐莊宗同光二年﹐以劉審交爲馬紹宏下﹐轉運判官始此。

添蠶鹽錢增麯價

後唐末淸泰二年正月﹐三司奏增添也。

發運判官

晉髙祖天福六年十二月﹐兩浙錢元瓘卒﹐史云﹕元瓘起家﹐先爲鹽鐵發運判官也。

三司使

後唐明宗長興元年八月﹐始以許州節度使張延朗﹐爲兵部尙書﹐充三司使也。

借京城富商錢

唐徳宗建中三年四月﹐太常博士韋都賓﹑陳京﹐以軍興庸調不足﹐請借京城富商錢﹐大率每商畱萬貫﹐余並入官﹐不過一二十大富﹐則國用濟矣。誥下大索京城﹐才得八十萬貫。又少尹韋禎﹐巧法索之﹐止及二百萬貫。時判度支杜祐曰﹕今用月費一百餘萬貫﹐若獲五百萬貫﹐才可支給也。

鹽鐵兼轉運使

唐代宗寶應元年﹐以劉晏爲戶部侍郎﹑京兆尹﹑度支鹽鐵轉運使。鹽鐵轉運﹐自晏始也。

鄕裏鄰保坊村

唐髙祖武徳七年令云﹕百戶爲裏﹐五里爲鄕﹐四家爲鄰﹐五家爲保。在邑居者爲坊﹐在田野者爲村。

諸道節帥進奉

《唐志》云﹕徳宗興元初﹐克復京師後﹐府藏盡虛﹐諸道初有進奉﹐以資經費﹐復時有宣索。其後諸賊旣平﹐朝廷無事﹐常賦之外﹐進奉不息。韋臯劍南有日進﹐李兼江南有月進﹐杜亞楊州﹑劉贊宣州﹑王緯﹑李錡浙西﹐皆競爲進奉﹐以固恩澤。貢入之奏皆曰﹐臣於正稅外方圓﹐亦曰羨余。節度使或托密旨﹐乘此盜貿官物﹐諸道有謫罰官吏﹐入其財者﹐減刻祿廩﹔通津達道者稅之﹐蒔蔬藝果者稅之﹐死亡者稅之﹔節度觀察交代﹐或先期稅入﹐以爲進奉。然十無其二三耳﹐其餘沒入。此節度使進奉始也。

刺史進奉

《唐志》曰﹕徳宗興元初﹐裴肅爲常州刺史﹐乃鬻貨薪炭﹐案牘百賈之上﹐皆親劑焉﹐余又進奉。無幾﹐遷浙東觀察使。天下刺史進奉﹐自肅始也。

判官進奉

唐徳宗興元初﹐宣州劉贊死﹐判官嚴綬﹐傾軍府資用進奉﹐俄拜刑部員外郎。天下判官進奉﹐自綬始也。

揚擲米運

《唐志》云﹕明皇開元初﹐每運米至京﹐或砂礫糠粃﹐雜乎其間﹐詔使揚擲較其虛實。揚擲之名﹐自此始也。

捉官本錢收利

唐明皇開元十八年﹐先是髙戶捉官本錢﹐後禦史大夫李朝隱﹐奏請薄稅百姓一年稅錢充之﹐依舊令髙戶及典正等﹐捉月收利﹐借官人稅錢。

稅竹木茶漆及常平事

唐代宗永泰四年﹐度支侍郎趙贊﹐議常平事﹐竹木茶漆盡稅之。稅茶之說﹐肇於此矣。

稅茶法

唐徳宗貞元九年﹐戶部侍郎張滂﹐立稅茶法﹐曰諸於出茶州縣及茶山外﹐商人要路﹐委申定三等時估﹐每十稅一。

移茶種植

唐文宗太和元年﹐王涯請使茶山之人﹐移茶樹就官場中栽之﹐摘茶葉於場中造之。舊有貯積﹐皆使焚棄﹐天下怨之。

茶法壞

唐文宗太和九年﹐王涯誅後﹐令狐楚以戶部尙書右僕射主之。以是年茶法大壞﹐奏請付州縣﹐而入其租於戶部﹐人人悅之。

復舊茶法

唐文宗開成元年﹐李石以中書侍郎﹐判收茶法﹐復開元之制。

稅間架算除陌

唐徳宗時﹐趙贊請稅間架﹐算除陌。其法屋二價爲間﹐上等價每間出錢二千﹐中等一千﹐下等五百﹔或貧無他財﹐獨守故業﹐坐多屋出算者﹐動數十萬﹐人不勝其苦。匿一間者杖六十﹐告者賞錢五十貫﹐取於其家。除陌法﹐公私貿易﹐一貫舊算二十﹐加等算爲五十﹐給與他物或兩相易者﹐約直爲率算之。市牙各給印紙﹐人買賣﹐隨署記﹐翌日合算之。有交易了用牙者﹐給其私簿﹐無私簿者﹐投狀自奪。其有隱錢﹐百者沒入二千﹐杖六十﹐告者十千﹐取其家資。法旣行﹐而主人市牙﹐得專其柄﹐率多隱盜﹐公私所入﹐曾不得半。怨聲喧然﹐至興元元年正月放罷。﹝已下失折納賖糶一條﹞

瓊林大盈庫

唐徳宗興元元年﹐賊泚平復﹐府庫空虛。後諸藩供奉繼至﹐乃奉天行在﹐貯官物於廊下﹐題名曰瓊林大盈庫。陸贄諫曰﹕瓊林大盈﹐自古悉無其制﹐傳之耆舊之說﹐皆云創自開元。貢臣貪權﹐飾巧求媚﹐乃言郡邑貢賦所用﹐盍各區分﹐稅賦當委於有司﹐以給經用﹐貢獻宜歸於天子﹐以奉私求。明皇悅之﹐新是二庫﹐蕩心侈欲﹐禍萌於滋。

開元通寶錢

唐髙祖武徳四年鑄﹐其文乃歐陽詢書也。

●近事會元卷四

霓裳羽衣曲

唐《野史》云﹕明皇開元中﹐道人葉法善﹐引上入月宮。時秋﹐上苦淒冷﹐不能久畱﹐回於天半﹐尙聞仙樂。及歸﹐但記其半曲﹐遂笛中寫之。會西京都督楊敬述﹐進《婆羅門曲》﹐與其聲調相符﹐遂以月中所聞﹐爲之散序﹐因敬述所進爲曲身﹐名《霓裳羽衣曲》也。又《楊妃外傳》云﹕天寶四載七月﹐於鳳凰園﹐冊女道士楊氏爲貴妃。進見之日﹐奏《霓裳羽衣曲》﹐注云﹐明皇三鄕望女幾山所作也。又引劉禹錫詩云「三鄕陌上望仙山﹐歸作《霓裳羽衣曲》。」又《小說》云﹕術士羅公遠﹐導明皇入月宮﹐聞之尢甚怪誕﹐不足爲證。上交嘗聞﹐明皇洞曉音律﹐必欲神其曲﹐謂得於天上也。或夢寐所成﹐亦非異事。若云形體升天﹐殆欺人也﹔女幾回而作﹐近之矣。今又按《樂苑》云﹕《霓裳羽衣曲》﹐開元西涼府節度使楊敬述進﹐在越調中。又《樂苑》云﹕《婆羅門曲》攺《霓裳羽衣曲》﹐入大乞食調。今之大食﹑越調﹐聲相近﹐惟髙一均﹐是二調俱可行之﹐皆屬商也。《婆羅門曲》﹐大乞食調﹑越調雙調﹐今時樂工﹐盡知之﹐其散序不復聞焉。近年樂工穿鑿﹐不明越與大食﹐俱屬商聲﹐但見胡曲有仲呂商﹐卽林鐘商也﹐便就其調﹐艸爲八拍。曲破殊無和會﹐諒其曲必大也。自唐憲宗時﹐猶奏此曲﹐今不傳者﹐有以巢賊之後泯然也。無如白居易歌詩可證耳。白詩云「開元遺曲自淒涼﹐況近秋天調見商。」又《和元稹詩》云「我昔元和侍憲皇﹐曾陪內宴入昭陽。千歌萬舞不可數﹐就中最愛《霓裳舞》。舞時寒食秋風天﹐玉勾欄下香案前。案前舞者顏如玉﹐不著人間俗衣服。虹霓霞帔步搖冠﹐花鈿瓔累佩珊珊。娉婷似不任羅綺﹐願聽樂懸行復止。磬簫箏笛競相攙﹐擊擫吹彈聲迆邐。﹝《法曲》之初﹐眾樂不齊﹐惟金石絲竹﹐次第聲發﹐《霓裳》序初亦如此。﹞《散序》六奏未動衣﹐﹝《散序》六徧無拍﹐故不舞之。《野史》云﹐此是明皇所得之聲﹐分爲六序也。﹞陽臺宿云慵不飛。《中序》擘裂初入拍﹐秋竹竿裂春冰拆。﹝《中序》初有拍﹐亦名《拍序》﹐此後乃進《婆羅門曲》也。﹞飄然轉旋回雪輕﹐嫣然縱送遊龍驚。煙娥斂略不勝態﹐風袖低昂如有情。上元點鬟招萼綠﹐王母揮袖別飛瓊。繁音急節十二徧﹐跳珠撼玉何鏗錚。﹝十二徧而終。﹞翔鸞舞了卻收趐﹐唳鶴曲終長引聲。﹝凡曲將終﹐皆聲拍促速﹐惟《霓裳》之末﹐長引一聲也。﹞君不見我歌云﹐驚破《霓裳羽衣曲》。又不見我詩云﹐曲愛《霓裳》未拍時。由來能事皆有主﹐楊氏創聲君造譜。」﹝楊氏謂敬述創歌﹐今微之寄譜與樂天也。﹞

胡渭州伊州

《樂譜錄》云﹕唐明皇天寶中﹐西涼節度使蓋嘉運進。

涼州新涼州

唐明皇開元六年﹐西涼州都督郭知運進。又有《新涼州》﹐並在宮調上宮。竊詳七宮有《八涼州》﹐內正宮別有《小涼州》﹐亦曰《碎宮涼州》﹐其慢徧中來七宮涼州中美聲﹐聚而爲之。此有似《新涼州》也。又《鄭棨傳信記》云﹕初郭知運進此曲﹐上召諸王便殿聽之﹐曲終﹐寧王不樂﹐對曰﹕此曲𨿽佳﹐臣有間焉。夫音者﹐始於宮﹑商﹐成於角﹑徵﹑羽﹐莫不根襲於宮﹑商也。斯曲宮雜而少徵﹐商亂而加暴﹐宮君商臣也。宮不勝則君勢卑﹐商有餘則臣事僭。卑則逼下﹐僭則犯上﹐落於忽微﹐形於音聲﹐播之於歌詠﹐見之於人事。臣恐有播越之禍﹐悖迫之患﹐莫不兆於斯曲也。上默然。後有安史之亂。

西涼州曲

唐《幽閒鼓吹》云﹕元載子名伯和﹐勢傾中外。時閩帥寄樂伎十人﹐僅半歲無因得進﹐伺其門下彈琵琶人康昆侖﹐得通伯和﹐一試之﹐盡遺昆侖矣。先有和尙段善本者﹐自制《西涼州》﹐昆侖求之不與﹐至是以樂伎半贈之﹐乃肯傳焉。今《道調涼州》是也。

楊柳枝

唐穆宗時﹐白居易《長慶集》云「《楊柳枝》洛下小新聲也﹐小伎有善歌者可聽﹐故試之云。『小伎攜桃葉﹐新聲蹋柳枝﹐口動櫻桃破﹐鬟低翡翠垂。』」又《別柳枝詩》云「兩枝楊柳小樓中﹐裊娜多年伴醉翁。」上交按《抒情詩集》﹐述白居易有數伎﹐樊素善歌﹐小蠻善舞﹐嘗爲詩曰「櫻桃樊素口﹐楊柳小蠻腰。」居易年旣髙邁﹐小蠻方丰艷﹐因爲《柳枝詞》以托意曰「一樹春風萬萬枝﹐嫩於金色軟於絲。永丰坊裏東南角﹐盡日無人屬阿誰。」及宣宗朝﹐國樂工唱是詞﹐上問誰詞﹐永丰在何處﹖左右對。遂因東使﹐命取永丰柳二枝﹐植於禁中。居易感上知名﹐又爲一章﹐末句云「定知今夜天文裏﹐柳宿光中添兩星。」

中和樂

唐徳宗貞元十四年二月一日﹐中和節﹐以雨雪﹐攺於二月七日。宴羣臣﹐因奏上所制《中和樂》曲也。

傾杯樂

唐太宗貞觀初內宴﹐長孫無忌造此曲。又《樂府雜錄》云﹕唐宣宗善吹蘆管﹐自制此曲﹐有數拍不均﹐上初撚管﹐令俳兒辛骨朏拍﹐不中其節﹐上瞋目顧之﹐朏憂一日而卒。上交詳此二說﹐恐先者是宮調﹐後來宣宗轉於他調制之也。又明皇開元中﹐亦用此曲﹐每日輪馬三十匹舞之。

道調子

唐懿宗命樂工史敬約﹐吹蘆管﹐初弄《道調》﹐上誤謂曲拍之﹐敬約隨其拍轉成此曲﹐以隱其誤也。

康老子

《樂府錄》云﹕唐富人康老子﹐落托好與樂工遊處﹐家計蕩盡而卒。樂府嗟之﹐遂制此曲。

離別難

唐則天時﹐士人陷冤獄﹐有妻配入掖庭﹐其本夫善吹蘆管﹐乃撰此曲﹐以寄哀情。始名《二郎神》﹐蓋取良人行第也。畏人知﹐遂三易其名﹐亦曰《悲切子》﹐終號《怨回鶻》。

如意娘

《樂府雜錄》云﹕唐則天撰之。

君臣相遇樂

《樂府錄》云﹕唐明皇天寶中﹐命譚淨眼等撰。

雨淋鈴

《樂府雜錄》云﹕唐明皇自蜀反正﹐樂人張野狐所制﹐亦曰《還京樂》。

夜半樂

《樂府雜錄》云﹕唐明皇入平內難﹐正半夜﹐斬長樂門關﹐領兵入宮剪逆人﹐後造此曲。

望江南

《樂府雜錄》云﹕始朱崖李太尉﹐鎭浙西日﹐爲亡妓謝秋娘所撰。本名《謝秋娘》﹐後攺此名﹐亦曰《夢江南》。

荔枝香

唐《甘澤謠》云﹕天寶四載六月一日﹐明皇驪山駐蹕﹐會貴妃誕辰﹐上命小部音聲樂入《長生殿》奏新曲﹐未有名﹐會南海貢荔枝﹐因名其曲爲《荔枝香》。

奉聖樂曲

唐《盧氏雜說》云﹕韋臯鎭西川進之也。

春鶯囀

《教坊錄》云﹕唐髙宗曉聲律﹐因風葉鳥聲﹐晨坐聞之﹐命樂工白鳴達寫之﹐遂有此曲。凡箜篌大弦未嘗鼓﹐惟作此曲﹐入鳥聲卽彈之﹐箏則移西柱向上﹐鳥聲畢﹐入急復移如舊也。

內教坊云韶府

唐髙祖武徳已來﹐置於禁中﹐以按習雅樂﹐以中官一人充使﹐則天攺爲云韶府﹐神龍中復爲教坊。

大唐雅樂

唐太宗貞觀二年﹐太常少卿祖孝孫﹐斟酌南北樂﹐考以古音﹐作爲《大唐雅樂》﹐以十二律各順其月﹐旋相爲宮﹐制十二和之樂﹐合三十一曲﹑八十四調。

攺法曲爲仙韶曲仙韶院

唐文宗開成三年﹐詔攺《法曲》爲《仙韶曲》﹐仍以伶官所居謂之仙韶院。

左教坊右教坊

《教坊錄》云﹕唐明皇開元末﹐西京右教坊在光宅坊﹐左教坊在延正坊。右善歌﹐左善舞﹐蓋相習也。

宜春院十家三國

《教坊錄》云﹕女妓入宜春院﹐謂之內人﹐亦曰前頭人﹐謂在上前也。骨肉得居教坊﹐謂之內人家﹐有請俸﹐其得幸者﹐謂之十家。故鄭嵎《津陽門》詩云「十家三國增光輝」是也。家𨿽多﹐亦以十家呼之。三國﹐謂秦﹑韓﹑虢﹑楊氏三夫人也。

云韶院

《教坊記》云﹕宜春人爲戲﹐則以云韶添之。云韶爲宮﹐蓋遼柘枝達摩之屬﹐謂之健舞。

七徳舞破陣樂

唐太宗貞觀元年宴日﹐奏《秦王破陣》之曲。蓋太宗在籓爲秦王時﹐士庶軍人﹐相與作之﹐被甲持戟象戰事。上嘆曰﹕豈意今日登於雅樂﹐朕𨿽以武功定天下﹐終以文徳綏海內。遂令虞世南等攺制歌詞﹐更名《七徳舞》﹐舞者至一百二十人。

胡旋舞

唐明皇天寶六載﹐安祿山爲上所寵﹐加範陽節度使。先是康居國貢胡旋舞女﹐爾後安祿山與楊妃﹐俱言其藝傳之者﹐不述舞態。上交按﹐白樂天歌詞云「胡旋舞﹐手應弦﹐足應鼓。弦一聲﹐雙袖舞。左右轉﹐不知疲﹐千周萬匝無己時。」又云「胡旋女﹐出康居﹐徒勞東來萬里餘。中原自有能胡旋﹐斗妙爭能爾不如。中有太眞外祿山﹐二人最是能胡旋。祿山胡旋迷君眼﹐兵過黃河疑未反。太眞胡旋感君心﹐死棄馬嵬念更深。從玆地軸天維轉﹐五十年來制不禁。」

舞馬

唐明皇開元中三宴日﹐諸樂戲外﹐有舞馬三十疋﹐爲《傾杯樂》曲﹐奮首鼓尾﹐縱橫應節。又施三層寶牀﹐乘馬而上﹐抃轉如飛。後安祿山亦將數匹而歸﹐私習之。其後田承嗣代祿山﹐舞馬尙存者﹐一旦於櫪上聞鼓聲﹐頓挫以舞之﹐廏人惡之﹐舉彗以擊焉。其馬尙謂怒其未妍妙﹐因更奮擊宛轉﹐曲盡其態。廝役告承嗣﹐以爲妖﹐遂戮之﹐而舞馬絕。

梨園弟子

唐明皇開元二十年﹐以聽政之暇﹐詔太常樂工弟子三百人﹐爲絲竹之戲。音響齊發﹐有一聲誤﹐上必覺﹐爲正之﹐號皇帝弟子﹐又云梨園弟子﹐以置近院於林苑之梨園也。

坐部立部

唐髙祖初登極後﹐燕享因隋舊制﹐用九部之樂﹐其後分爲立﹑坐二部。

雅歌雜胡夷音法曲

唐明皇開元二十五年﹐太常卿韋絳﹐令博士韋逌直﹑太樂尙衝﹑樂正沈元福﹑郊社令陳虔﹑申懷操等﹐銓敍前後所用樂章﹐爲五奏﹐付太樂習之。時太常舊相傳﹐有宮﹑商﹑角﹑徵﹑羽﹐宴樂五調﹐歌各一奏。絳又令元成﹐更相整比爲七卷﹐又自開元已來﹐歌者雜用胡夷里巷之曲﹐其元成所集者﹐工人多不能曉﹐相傳謂之《法曲》也。

曲破

《唐傳》載云﹕天寶樂章﹐多以邊地爲名﹐若《涼州》《甘州》《伊州》之類是焉。其曲之徧擊聲處﹐名《入破》﹐後其地盡爲西番所沒破﹐其兆也。

羯鼓

唐《羯鼓錄》云﹕此樂出外夷﹐以戎羯鼓故也。其音主太簇一均﹐在都曇鼓﹑答臘鼓之下﹐都曇狀腰而小者﹐臘取楷鼓也。雞樓鼓之上。

搊琵琶

唐《國史纂要異》云﹕貞觀中彈琵琶﹐裴洛兒私撥用手﹐今日搊琵琶也。

古琵琶

《酉陽雜俎》云﹕琵琶用鵾雞弦﹐開元中﹐段師名善本﹐能彈琵琶用皮弦﹐賀懷智破撥彈之﹐不能成聲。

琵琶名

《傳載》云﹕唐時漢中王瑀﹐見康昆侖彈之﹐曰琵聲多﹐琶聲少﹐亦未可彈五十四弦大弦也。自上而下謂之琵﹐自下而上謂之琶。

賀老琵琶

唐《談賓錄》云﹕賀老名懷智也。

調啞鐘

唐太宗貞觀二年﹐祖孝孫以隋用黃鐘一宮﹐惟叩七鐘﹐餘五鐘虛懸不叩﹐謂之啞鐘。遂以旋宮之法﹐皆徧叩之﹐無復虛懸也。

雜戲弄孔子

唐文宗太和六年二月寒食﹐上宴羣臣﹐伶人弄孔子。帝曰﹕孔子古今之師﹐安得侮黷﹐亟驅出之。

潑寒胡戲

唐則天神龍二年﹐中宗卽位﹐後十一月禦洛成樓﹐始觀潑寒胡戲。至開元二年禁斷﹐因張說奏也。﹝胡人以水相潑﹐於寒月爲戲﹐謂之乞寒胡者。﹞

雍州

髙祖武徳元年﹐攺隋京兆郡爲雍州也。

洛州總管府

唐髙祖武徳四年﹐討平王世充﹐攺隋河南郡﹐置洛州總管府也。

神都

唐則天神龍元年﹐攺東都爲神都。

復東都

唐則天神龍元年﹐攺神都爲東都。

河南府

唐明皇開元二年﹐攺洛州爲河南府。

東京

唐明皇天寶元年﹐攺東都爲東京﹐洛陽也。

東都

唐髙宗顯慶元年﹐攺洛陽宮爲東都。

西京

唐明皇天寶元年﹐以京師爲西京﹐長安也。

京兆府

唐明皇開元元年﹐攺雍州爲京兆府。

西京南京中京

唐肅宗至徳二載十二月﹐攺蜀郡爲南京﹐鳳翔爲西京﹐西京爲中京。

開封府爲東都汴州爲開封府東都爲西都

梁太祖開平元年四月﹐以東都爲西都﹐卽洛陽也。

梁都汴

梁太祖於唐天祐四年四月登位﹐國號大梁﹐攺元天平元年﹐都於汴。

汴州衛爲天寧宮

晉髙祖天福三年五月﹐中丞張昭遠奏﹐據前代行幸所至﹐皆立宮名﹐遂攺汴州衛城門爲天寧宮﹐

升汴州爲東京

晉髙祖天福三年十月﹐升汴州爲東京﹐又攺洛陽爲西京也。

新東京諸門名

周世宗顯徳五年五月﹐攺新東京諸門名也。

總管府爲都督府

唐髙祖武徳七年﹐攺總管府爲都督府也。

行臺爲都督府

唐髙祖武徳九年六月﹐廢陜州道大行臺﹐置洛州都督府﹔廢益州大行臺﹐置益州大都督府。

十道

唐太宗貞觀元年﹐並省隋之州郡﹐分爲十道。

分天下爲十五道

唐髙宗時﹐平髙麗﹑百濟﹐遼海已東﹐皆爲州縣。俄而復叛﹐不入提封。景云二年﹐分天下州縣﹐置二十四都督府以統之。議者以權重不便﹐罷之。元宗開元二十四年﹐分天下爲十五道﹐每道置采訪使﹐檢察非法﹐如漢刺史之職。

二十四都督府

唐睿宗景云二年﹐依前代故事﹐分二十四都督府。至其年七月並停﹐惟揚﹑益﹑並﹑荊四大都督府﹐長史階爲三品。

分五管廣邕爲二道

唐懿宗咸通三年正月﹐敕廣南分道爲五管﹐屬嶺南廣﹑邕二道。

單於都護府

唐髙宗麟徳元年正月﹐攺交雲中都護府﹐爲單於都護府﹐官品同大都督府。

安南都護

唐髙宗永隆二年八月﹐攺交州爲安南都護府。

築長安羅城汴

唐髙宗永徽四年十一月﹐築長安羅城﹐和顧百姓四萬一千人﹐三十日畢功。

作東京羅城

周世宗顯徳二年四月﹐新作京師羅城。

郡爲州太守爲刺史

髙祖武徳元年﹐罷郡置州﹐攺太守爲刺史也。

州爲郡刺史爲太守

唐明皇天寶元年﹐攺州爲郡﹐刺史爲太守。

郡復爲州太守復爲刺史

唐肅宗至徳二年十二月﹐詔復舊也。

瓦橋關爲雄州益津關爲霸州

周世宗顯徳六年五月攺也。

蔡州

唐代宗寶應元年十月八日﹐攺豫州爲蔡州﹐避上諱也。

麟州

唐明皇開元九年﹐張說奏置﹐以安黨項。

升州

周世宗顯徳五年三月﹐於上元縣置升州。

福州

唐明皇開元十二年﹐攺閩州爲福州﹐避文相類聲相近也。

廢麟州

唐明皇開元十四年﹐廢麟州。

淸徳軍

晉髙祖天福六年八月﹐攺舊檀州爲淸徳軍。

明州

唐明皇開元二十六年﹐分越州置明州。

五丈河蔡河

周世宗顯徳六年二月﹐發滑﹑亳丁夫﹐浚五丈河東流於定陶﹐入於濟﹐以通靑﹑鄆運路。又疏蔡州﹐以通陳﹑潁。

●近事會元卷五

婦人乘檐子及禁斷

唐髙宗咸亨二年﹐敕曰﹕百官家口﹐咸預士流﹐至於衢路之間﹐豈可全無障蔽。婦人比來多著帷帽﹐遂棄冪帷﹐曾不乘車﹐別坐檐子。遞相仿效﹐浸成風俗。過爲輕率﹐深失禮容﹐理須禁斷。

兜籠

《唐志》﹕巴蜀婦人多有﹐肅宗乾元已來﹐以兜籠易於檐負﹐京城奚車兜籠代於車轝矣。奚車似今之坐車耳。

婦人綫鞾綫鞋

唐髙祖武徳已來﹐婦人著履﹐視制亦重﹐又著綫靴。開元以來﹐例著綫鞋﹐取輕妙便於事。

昏娶親迎舉樂障車

《唐志》云﹕太極元年﹐左司郎中唐紹上疏云﹐親迎之儀﹐備諸六親。當須昏以爲期﹐詰朝謁見﹐往者下俚庸鄙﹐時有障車。邀其酒食﹐以爲戲樂﹐近日此風轉盛﹐上及王公。乃廣奏百樂﹐多集徒侶﹐遮擁道路﹐障車禮貺﹐過於聘財﹐歌舞喧嘩﹐殊非助感﹐請禁之。

公主事舅姑

唐太宗貞觀十一年﹐王珪子欽直﹐尙南平公主﹐時廢公主事舅姑之禮。珪曰﹕主上欽明﹐動修法制﹐吾受公主謁見﹐豈爲身榮﹖欲成國家之美耳。遂與妻就席坐﹐令公主親行盥饋之禮而退。自此成風﹐自珪始也。

公主賜謚

唐徳宗貞元十五年七月﹐故唐安公主﹐賜謚曰莊穆﹐自此始也。

貴妃

唐明皇天寶三載八月﹐冊太眞妃楊氏爲貴妃﹐始也。

夾寨夫人

後唐莊宗天祐五年五月﹐破夾寨於潞州﹐得符道昭妻侯氏﹐有才色﹐時稱夾寨夫人。

會昌山

唐明皇天寶元年﹐攺驪山爲會昌山始也。

后土祠

漢武時﹐舊有後土祠隳廢﹐至唐明皇再修之。按《傳記》云﹕后土祠隔河與梁山泊相望﹐舊立山神像以配坐﹐如妃匹焉。至開元中﹐始別建室而遷出之。燕公張說爲之記﹐俗傳安道者﹐淫怪尢甚焉。

封諸山爲公

唐明皇天寶十載﹐封沂山爲東安公﹐會稽山爲永興公﹐吳山爲成徳公﹐霍山爲聖應公﹐醫巫閭山爲廣寧公﹐已上並三月十七日﹐一時禮冊者也。

吳山爲西嶽

唐肅宗至徳二年春﹐攺吳山爲西嶽。

攺嶽山名

唐肅宗上元中﹐聖躬不康﹐術士請攺吳山爲華嶽﹐華嶽爲泰山﹐華州爲泰州﹐華陰縣爲泰陰縣。寶應元年復舊。

封四海爲王

唐明皇天寶十載正月﹐封東海爲廣徳王﹐南海爲廣利王﹐西海爲廣潤王﹐北海爲廣澤王。

封四瀆爲公

唐明皇天寶六載﹐河瀆封靈源公﹐濟瀆爲淸源公﹐江瀆爲廣源公﹐淮瀆爲長源公。

文宣王兗國公

唐明皇開元二十七年﹐贈孔子爲文宣王﹐顏回爲兗國公。

五嶽封王

唐明皇先天二年三月﹐封華山神爲金天王。至開元十二年﹐封太山神爲天齊王。天寶五載﹐封中嶽爲司天王﹐北嶽爲安天王。

天下減廢佛寺及僧

武宗會昌五年﹐並省天下佛寺﹐減僧教﹐銅像鐘磬﹐納官鑄錢﹐鐵像置農器。由是天下拆寺四千五百餘所﹐還俗僧尼二百六萬五百﹐收充兩稅戶﹐拆招提蘭若四萬餘所﹐收膏腴上田數千萬頃﹐收奴婢爲兩稅戶十五萬人﹐隸僧尼屬主客﹐顯明外國之教﹐敕大秦穆護﹐杖二千餘人還俗﹐不雜中華之風也。

再廢寺

周世宗顯徳二年四月﹐諸州廢寺三千六百三十六所。

佛骨

唐憲宗元和十四年正月﹐上令中使杜英奇﹐押宮人三十名﹐赴臨臯驛﹐迎鳳翔法門寺塔﹐有釋迦佛指骨一節入內。時刑部侍郎韓愈﹐上書諫之。

道士隸宗正寺

唐明皇開元二年五月詔攺。

僧尼拜父母

唐明皇開元二年閏二月﹐令道士女冠僧尼﹐致拜父母。

國忌行香齋僧

晉髙祖天福五年二月﹐國忌日﹐宰臣跪鑪﹐百官依班序立﹐每忌日飯僧百人﹐永爲定式始也。

關節

唐穆宗長慶元年四月﹐詔云文學之科﹐聞近日浮薄之徒﹐扇爲朋黨﹐謂之關節﹐干擾主事。

歷日板

唐文宗太和九年十二月﹐敕諸道州府﹐不得私置歷日板。

霍錐

唐懿宗咸通十年﹐龐勛據徐州﹐有眾二萬﹐男子十五已上﹐皆令執兵。其人皆野鋤鉤爲兵﹐號霍錐。

拂菻狗

唐髙祖武徳七年﹐髙昌國士麯文泰﹐獻狗雌雄各一﹐髙六寸﹐長尺餘﹐性甚慧。云出拂菻國﹐中國有拂菻狗﹐自此始也。

上元點燈

《唐志》曰﹕睿宗好樂﹐元宗又善音律。先天二年正月望﹐胡僧婆隨請夜開門﹐燃百千燈。睿宗宴喜門﹐觀樂凡四日。

市賣白望

唐徳宗貞元十三年﹐宦者主宮中﹐市買謂之宮市。抑買人物﹐但稱宮市﹐則斂手付﹐眞僞不辧。

搗蒜

後唐閔帝初﹐秦雍間令長﹐設酒食﹐私丐於部民﹐俗謂之搗蒜。及淸泰初﹐安重誨爲京兆尹﹐之鎭長安﹐亦爲之。秦人曰﹕日爲搗蒜。老者詳之﹐蓋語訛耳﹐乃倒算是也。

晉少帝敗

晉少帝開運四年正月﹐爲契丹所劫﹐蒙塵於封禪寺也。

茶神

《唐傳》載云﹕時有鬻茶之家﹐陶爲陸羽之像﹐置於煬器之間﹐云宜茶足利也﹐因目之曰茶神。有交易則以茶祭﹐無則以釜湯沃之。

玉樹

《唐傳》記云﹕云陽界多漢離宮故地﹐至唐有樹似槐而葉細﹐土人謂之玉樹。玉樹靑蔥﹐左思賦有之。或非其語過﹐蓋不知此樹也。

華夷圖

唐徳宗貞元十七年﹐宰臣賈耽上《海內華夷圖》。

繁臺音婆吹臺

汴州之南﹐有地名曰繁臺﹐梁開平二年七月﹐攺爲講武臺。本梁王吹臺也﹐因繁氏居之。

打夜狐

唐敬宗寶歷二年十一月﹐帝好深夜自捕狐貍﹐宮中謂之打夜狐。

甘露事

唐文宗太和元年十一月﹐李訓﹑鄭注謀宦官﹐詐言金吾仗捨石橊樹﹐有甘露﹐請上觀之。致亂。

立獸炭

唐代宗大歷十四年五月﹐徳宗卽位﹐至十月﹐九成宮貢立獸炭鑪。

木芍藥

唐《松窗雜錄》云﹕開元禁中﹐初重木芍藥﹐卽牡丹也﹐蓋禁中呼之耳。

跳脫

《盧氏雜說》云﹕唐文宗問宰臣云﹐古詩云「輕衫襯跳脫」﹐跳脫是何物也﹖宰臣未對。上曰﹕卽今之腕釧也。《眞誥》言安妃有斷粟金跳脫﹐是臂飾也。

廢散從親事官

周太祖廣順元年三月﹐詔廢諸州散從親事官﹐公私便之。

謚先生

《唐志》云﹕養徳丘園﹐聲實明著﹐則謚曰先生。大行大名之﹐小行小名之。

鄭州僕射陂

後唐明宗天成二年十一月﹐詔冊故僕射李靖爲太保﹐攺鄭州僕射陂爲太保陂。及後魏孝文賜僕射李靖衝﹐因以爲名﹐今攺之誤也。

天樞

唐則天長壽三年八月﹐斂東都銅鐵﹐鑄天樞於端門之外。至明皇開元二年九月﹐詔毀之。

律十二卷

唐太宗貞觀六年﹐房元齡等定律五百條﹐分爲十二卷也。

格十八卷

唐貞觀十一年﹐刪武徳貞觀以來﹐敕格三千餘件﹐定畱七百條﹐各格十八卷。

式二十卷

唐明皇開元時﹐式二十卷﹐前朝多少不定也。

肆赦

《唐志》云﹕肆赦之日﹐武庫令設金雞及鼓於宮城門之外﹐右勒囚徒於闕前﹐撾鼓千聲訖﹐宣詔爲釋之。

赦書

《唐志》云﹕赦書頒諸州﹐用絹寫﹐行天下。

匭

唐則天垂拱初年﹐鎔銅爲匭﹐四面置門﹐各依方色﹐共爲一室。東面曰延恩匭﹐上賦頌﹑求官爵﹑考封表者投之﹔南面曰招諫匭﹐有言時政得失﹐及直諫諍者投之﹔西南曰申冤匭﹐有陳得罪冤濫者投之﹔北面曰通元匭﹐有元象災變﹐及軍謀祕策投之。每日置於朝堂﹐以職官收表疏。旣出之後﹐不逞之徒﹐或至攻訐陰私﹐謗訕朝政者。後令中書門下官一人﹐專監其狀﹐仍責職官﹐然後許封進﹐行之始也。

刑統

周世宗顯徳五年七月﹐中書進新刪定《大周刑統》。

律令

唐髙祖武徳七年﹐始定律令。

斗競律

唐憲宗元和二年八月﹐刑部奏攺律第八卷

爲《斗競律》也。

禁選人帶京債許借料錢

唐武宗會昌二年二月﹐中書奏赴選官人﹐多京債﹐到任塡還﹐致其貪求﹐罔不由此。今年三銓﹐於遠官許連狀相保﹐戶部各保﹐量加給料錢﹐衣食稍足﹐可責淸廉。從之。

州縣官禁部民接坐

後唐明宗長興二年九月﹐詔天下州縣﹐官無與部民接坐。

死罪五覆奏

唐太宗時﹐河內人李好徳﹐素有風狂﹐而語涉妖妄。時直中書省張蘊古﹐究其獄﹐實癲病有徵﹐法不當坐。太宗始令斬蘊古於東市﹐尋悔之﹐因發敕﹐凡決死罪﹐皆令所司五覆奏。蘊古始也。

斷獄禁樂

唐太宗貞觀五年七月初﹐令天下決死刑日﹐上進蔬食﹐內教坊太常不舉樂也。

逐旬問罪人

後唐明宗天成二年正月﹐詔長史逐旬問罪人﹐以杜枉濫也。

赦書一本在內

唐文宗開成元年赦畢﹐上曰﹕朕務行實﹐不欲崇長空文。宰臣李石奏曰﹕赦書須內一本﹐陛下時看之。

表狀書奏制

唐明皇先天二年正月﹐制敕表狀書奏箋牒﹐每月等數﹐作一十二十三十四十字。

制敕用黃紙

唐髙宗上元三年二月﹐敕制比用白紙﹐多爲虫蠹﹐令後尙書省下諸司州縣﹐宜並用黃紙。

沙門島

漢隱帝乾祐三年正月﹐罪安友視﹐坐失城也。友視爲永興節度副使﹐不能防守﹐致趙思綰之奔衝﹐至是流登州沙門島﹐始也。

配衙前安置

後唐末帝﹐淸泰元年十月﹐罪興州刺史馮暉﹐坐屯乾渠﹐爲蜀人來侵﹐奔歸鳳翔﹐配同州衙前安置﹐自此始也。

貶崖州

唐中宗神龍六年六月﹐浪州刺史﹑平陽郡王敬暉﹐貶崖州司馬﹐自此始也。

盜殺武元衡又傷裴度

唐憲宗元和十年六月﹐鎭帥王承宗遣盜夜伏靖安坊﹐刺宰相武元衡﹐死之。又於通化坊刺中丞裴度﹐傷首不死。

貶李徳裕

唐宣宗大中元年七月﹐貶李徳裕潮州司馬﹐員外安置。二年九月﹐再貶崖州司戶。至其年十二月﹐死於崖州也。

吳元濟

唐徳宗時﹐先是吳少陽﹐本滄州人﹐與吳翔者相善。翔子少誠﹐知淮西畱後﹐乃以金帛取少陽至﹐名爲堂弟﹐置爲軍職﹐充申州刺史。五年少誠病﹐因家童蔣﹐以少誠意﹐召少陽至。少誠已困﹐乃僞置少陽攝副使﹐知軍州﹐遂告少誠死之﹐少陽自爲畱後。爾後少陽據蔡﹐五年不朝。憲宗元和九年卒﹐子元濟僭襲逆命﹐卻略近郡邑千餘里﹐關東大恐。九年十月﹐以李光顏爲忠武節度﹐光﹑蔡等州招撫使。十年正月﹐詔奪元濟在身官。五月﹐裴度經制﹐屢戰不已。至十二年﹐裴度得賊帥吳秀琳李佑。因委信定計﹐其年將臣李愬﹐十一月率兵於十日夜﹐越墻而入﹐十一日擒元濟﹐並家屬赴京﹐斬於獨柳樹下﹐年二十五。自少誠阻兵已來﹐三十餘年也。

黃巢

唐僖宗乾符四年四月﹐宛朐賊黃巢﹐聚萬人﹐起攻鄆州陷之。至中和四年六月﹐鄆州宋奏敗巢於合鄕﹐七月巢將林言斬巢﹐黃揆秉三人降也。

安祿山

唐明皇天寶十四載十一月﹐安祿山反於範陽。至肅宗至徳二年正月五日﹐爲嚴莊﹑李豬兒斫腹死。

朱泚

唐徳宗建中四年十月﹐涇軍亂﹐迎朱泚。及至興元元年﹐李晟﹑渾瑊等破賊﹐泚走至平原﹐爲幽州軍士韓旻斬泚。

秦宗權

唐僖宗光啟三年六月﹐蔡州刺史秦宗權﹐敵黃巢將孟楷退敗﹐遂與通和。文徳元年﹐昭宗卽位後十二月﹐蔡州牙將申叢﹐執宗權﹐撾折其足。

拓跋思恭﹝卽元昊之祖也﹞

昔赫連勃勃﹐後魏道武末﹐僭稱大夏天王﹐自云徽赫與天連﹐又號其支庶爲鐵伐氏﹐言鋼銳如鐵﹐可以伐人。蒸土築城﹐號曰統萬﹐言統領眾多也。自赫連築城已來﹐頻於關右爲患。連延至唐僖宗朝﹐有拓跋思恭鎭夏州﹐討黃巢有功﹐賜姓李﹐名石。卒﹐有拓跋仁福爲番部都指揮使﹐亦從其姓。梁開平初﹐將吏立仁福爲帥。卒﹐子彜殷繼爲帥。世有綏﹑宥﹑銀﹑夏﹑靜五州。彜殷仕周﹐爲定難軍節度使﹐封西平王﹐皇朝建隆元年﹐賜名彜興。至乾徳五年九月卒﹐贈太師。其子先睿襲位﹐太平興國中卒。其子繼筠襲位。繼筠卒﹐弟繼捧襲位。繼捧以昆弟不睦﹐乞畱京師﹐於是歸者數人﹐皆別爵也。惟克文者﹐依舊知夏州。乾徳九年﹐夏州掩襲背逆者繼遷﹐繼遷遁去﹐獲其母妻之屬﹐羊馬甚多。繼遷乃繼捧弟也。端拱元年﹐授繼捧節度使﹐賜姓趙氏﹐名保忠。端拱二年﹐繼遷僞順﹐尋賜官﹐及姓趙氏﹐名保吉爾﹐後累爲邊患。眞宗卽位﹐繼遷遣使修貢﹐亦僞順也。景徳元年二月﹐鄜延路奏﹐繼遷於去年十二月﹐劫西番王涼府﹐爲潘羅支詐降﹐集六國番部合擊敗之。繼遷中流矢﹐至靈州界三十里死。其子阿移尙幼﹐卽徳明也﹐稱臣乞歸順﹐云保吉遺令也。時景徳三年九月﹐授徳明夏州節度使﹐封西平王。至明道元年十一月﹐進封夏王。是月﹐徳明薨﹐制授徳明子元昊節制﹐封西平王。寶元元年十一月﹐元昊進奉南郊﹐人不至。十二月﹐遣人上表納旌節﹐自陳僭竊事。

