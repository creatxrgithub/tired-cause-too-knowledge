燕臺再遊錄

﹝朝鮮﹞柳得恭撰

●燕臺再遊錄

漢山州柳得恭惠甫撰

辛酉正月二十二日余以丰川府罷歸閒居二十八日內閣知會隨謝恩使一行赴燕購朱子書善本二月十五日差備門下直發路文乘驛二十一日馳到平壤正副使及書狀官於本月十二日先發方在練光亭是日又先發往見後畱宿本府二十八日到義州三月初三日渡鴨綠江十一日到沈陽十九日到寧遠二十二日入山海關二十四日過撫寧縣到永平府二十六日到丰潤縣二十七日到玉田縣四月初一日入燕京五月初三日還發宿通州十二日出山海關二十一日到沈陽二十七日到柵門三十日還渡鴨綠江六月十一日還京師往返凡一百七日畱燕館者三十二日

沈陽書院舊所遊也旋車歷造見諸生森集有曰八十太曰吞多布曰明文曰雅隆阿滿洲人也曰覺羅富坤興祖直皇帝之後孫云於澯王開緒漢軍也吳化�承徳縣人也溫岱徐祥霖復州人也董理馮天良王潔儒寧海縣人也有金尙絅者字美含舊交金科豫笠庵從子年二十美貌恭執後生之禮問其伯父安信知射洪縣系川省距此八千里問諸生此處文溯閣可登否答禁地非有功名人不能也六月六日曬書學院大人率僚屬始得一登

遊丰潤城中偶步一胡衕聞童子讀書聲入其室多掛名人書畫童子年可七八歲所讀孟子也其師據椅而坐詢之縣吏目胡迥恆家也胡赴衙門未回胡之子與數人者聚首磨墨悤悤治文書見客起揖引至別炕請坐接話其人老實啜茶數椀問川楚匪擾未平此處亦抽兵出徵否答然問伊賊有僞稱否答國號代漢問不是大漢以指頭畫甓書代字曰這个字沙流河站問主人翁年餘之同庚也其人走沽燒酒豬肉藕菜而至洗桌設盞欣然相勸謂之同庚禮余固辭不可解包出淸心丸幾丸及煙囊二部以謝之見壁上有贈金珠芳卿詩言其善彈琵琶而詩殊不佳問主人翁金珠芳卿是二人主人笑曰是一人芳卿卽其字也此處嫖子也如今不在此問題詩者誰也答湖州知府不知他姓名春初過此悅金珠爲畱七日問如今何故不在此答沈陽將軍送銀五百兩買去見在衙門裏誰能再看他嫖子者彼中或稱土妓我東所謂私娼也關內外處處有之鱉山站最盛見其一羣頭插步搖金鳳凰蝴蝶彩花姈娉來去有名貴玉蘭香俱以才色擅此類多從熱河天津來或有不裹腳者滿洲女亦爲之也自入遼瀋以後聞關東兵連年出徵川楚往而不返者甚多近又調吉林寧古塔黑龍江索倫兵旗民愁嘆奉天府副都統領兵方在川省而其將軍乃買歌兒舞女耶

溵流河站見壁上有無名子題七言律詩二首譏請纓構兵之誤而其一結云若使中原王猛在不應南國久烽煙可謂不識忌諱者也歷代將相何限而拈出苻秦王景略者無乃咄逼

入燕京之次日訪紀曉嵐尙書昀引入書堂中茶訖余曰拜別已逾一紀矣先生年徳兼劭松柏益茂實幸再瞻曾有詩扇之賜至今莊誦曉嵐曰別來蒙提往事又不勝今昔之感余曰生爲購朱子書而來大約語類類編等帙外此如讀書紀載在簡明書目此來可見否答此皆通行之書而邇來風紀趨爾雅說文一派此等書遂爲坊間所無久爲貴副使四處托人購之略有著落矣余曰如白田雜著可得否曉嵐曰此本寒家之本一入官庫遂不可得幸王懋竑有文集此書則入其集中亦托人向鎭江府刷印也又曰此數書多在南方故求之不易受托之人又以爲不急之物可以緩求故悠忽遂至今也前者已標以催諸友大抵有則必有但不能一呼立應耳問李編修鼎元奉使琉球已回否答時官中書舍人已回其弟驥元敝門人也已亡矣問李雨邨尙在成都落拓否答徵歌選妓玩山游水兼作詩話若干捲甚得意也問翁覃溪在京師答翁公已以鴻臚奉使東陵問比部孫星衍在京答淵如外轉道員現在丁憂余曰聞其博雅善小篆曉嵐曰此公學問文章皆有端緒作官山東亦有淸名余曰庚戌年中來此時孫中堂之子中書舍人衡聲名藉甚尙在京師否答此物爲我捕得己解令回籍矣京師有四凶此其一也內行不修爲士大夫所不齒奉旨斥革仍遊蕩京師生事老夫掌總憲時逐之返矣余曰四凶之名可聞否曉嵐曰皆巨公家不才子也不欲道之餘曰蘇州七子之目可得聞歟曉嵐曰此王禮堂錢辛楣之同社也中多佳士亦有好名者附其間今已無人道之矣七子社只王錢二公爲實學他皆依艸附木耳二公皆敝同年也余曰辛楣所著二十三史刊誤已成完帙否曾聞其子東壁夙慧能詩曉嵐曰辛楣之子才亦可取而不及其侄東垣能世其家學新舉於鄕余曰韋祭酒謙恆詩何如曉嵐曰此敝門人也其文勝其詩其子邃於三禮能傳父學余曰聞其女壻龔協罣誤在謫的是何事曉嵐曰此龔禮部之子王漁洋之外曾孫人不醇正究以撞騙獲罪余曰灤陽銷夏錄及他盛作可以一寓鄙目否曉嵐曰近有人合刻五種爲一編稍遲取來可以奉贈請教余曰近來二卷請教曉嵐曰謹當拜讀此數日內典禮繁重須至冊立禮成方稍暇也余見紀公年踰七十不掛瞹目逮鏡亦作蠅頭細字天气頗熱對椅酬酢鼻端有汗久坐不安講退與令郎令孫話曉嵐曰此皆豚犬不足仰扳大賢也余聞紀公嗜煙煙杯之大幾如小鐘終日不離口殆過韓慕廬尢愛東煙雲故送到關西香煙曉嵐以花王閣剩槁一卷示余乃其髙祖名坤號厚齋所著坤系崇禎間諸生其詩峭潔多憂時感事之作有云恩怨亦人情吾寧怪諸老且願緩報施稍待風塵埽深得風刺之旨四月十五日冊封皇后鈕鈷祿氏我國使臣入太和殿庭參賀班見龍亭儀仗自殿門出迆向左合門紀公被繡衣持節先行鞠躬喘喘噫其老矣是後欲再訪使人候之嘔泄委頓不能見客老宗伯疲於典禮安得不然尋聞病愈而又出圓明園矣此行爲購朱子書書肆中旣未見善本紀公曾求諸江南云而亦無所得紀公所云邇來風气趨爾雅說文一派者似指時流而其實漢學宋學考古家講學家等標目未必非自曉嵐倡之也見簡明書目論斷可知也多見南方諸子所究心者六書所尊慕者鄭康成相譽必曰通儒曰通人程朱之書不講似已久矣中國學術之如此良可嘆也

訪李墨莊舍人鼎元敍舊問雨邨先生平安答尙平安問先生賜一品服銜命破浪冊封藩王可謂榮矣先生是副價誰爲正使答趙公名文楷丙辰狀元問琉球水程幾何答七千餘里從五虎門至彼通計如此前人有云萬里又云四千餘里似皆不確問琉球國王姓尙新受封王名云何答尙溫問渡海有何奇觀答無甚奇觀遇海賊擊逐之問舟中人役幾何有兵仗否答人役二百餘人大炮兵仗悉具問到彼風俗衣章如何答王及官著艸靸平民皆赤足衣章何論問想多大作如周侍講略答此行有詩三百餘首使錄一書外有琉球譯一書上下二卷己脫槁詩錄尙未淸出墨莊曰吾新渡海欲得貴國文獻勒成一書爲外藩冠冕余曰老子羞與韓非同傳墨莊大笑飲紹興酒不甚猛而竟日彊勸不可堪余曰公不吐茵乎墨莊曰此非丞相家墨莊乂曰君海士海量何川之不納余曰君發迹江源無濫觴一座皆大笑喫蒸魚問其名曰此處稱海鯽俗名大頭魚貴俗云何余曰我處甚多號禿尾魚杜艸堂詩中徐州禿尾不足珍者是也墨莊曰此魚之美在頭其妙處又在二目墨莊曰貴邦曾與琉球通商後成隙今究如何余曰國初伊來貢今不來別無嫌隙墨莊曰僻小可笑余曰萬曆中平秀吉拏他國王去墨莊曰君轉外官貴處內重乎外重乎余曰𨿽出外常兼閣銜與在內同墨莊曰曾有哭懋官詩寄其子近何爲余曰詩見過其子近亦補官墨莊曰二十一都懷古詩刻否余答不足刻余曰公十年詞垣今復中書久索長安米果如何墨莊笑曰久絕妄想行將擇地歸教子一經余曰何曾見一墨莊曰此爲功名急流者言我輩尙無此身分余曰買山有資乎墨莊曰古人不買山而隱要之天下無餓死名士余問令郎幾个墨莊曰大兒名朝塏次名朝塽三名朝塙余曰鳧塘葬在何處有兒子幾个尙不異煙否答前因人口多曾兩處住今復移來同居有子二女三皆幼尙無力扶櫬余問四川近不被兵否墨莊曰間不免不必言也墨莊曰貴處作律詩歌麻尙通否是亦諸君之責也余曰他自通何關鄙事墨莊大笑余曰此行要求朱子書善本坊間難得如讀書記可購否墨莊曰此書雨邨曾購得今坊間絕少除卻書肆又別無購處雨邨憶書樓已回祿矣余曰絳雲餘燼尙有幾種答惟涵海板尙存古書佳者盡亡矣可惜余曰涵海中詩話可見否墨莊曰當奉贈墨莊曰前英公到貴國曾見之否其人少年能書尙可言文貴處防之甚過禮不得遊覽各形勝然乎何拘客之嚴乎余曰英公未曾見聞其秀雅亦見其筆迹矣且問先生在球陽時遊觀乎墨莊曰然悶則出遊輕騎減從觀海山縱飲亦大樂事余曰區區島國則可也至於敝邦主客俱秉禮詔使尊重自不必遊觀敝邦何敢拘客余曰張船山可見否墨莊曰船山極雅士不墜家聲其兄問安字亥白孝廉亦通士也雨邨詩話四卷攜歸館中閱之記近事特詳李懋官淸脾錄及余舊著歌商樓稿亦多收入中州人遇東士輒舉吾輩姓名者蓋以此也

彭蕙支號田橋四川眉州人王霽號伯雨宛平人墨莊與二人飲馨白館訪余於五柳居尙帶餘醉出詩艸示之墨莊詩云我起披衣客叩門招來牖下日初暾從知趙李經過熟一見彭王笑語溫麥秀遙憐時雨足花嬌尢愛曉風翻無端感觸盟鷗意漫抱愁懷遣市樽田橋詩云遲遲日色放平明醉夢方醒又解酲幾度名場餘熱淚尙畱酒伴未寒盟縛雞無力身同瘦談虎何心色謾驚狂舞不知方白晝劍光如聽夜雞聲伯雨詩雲雨過銅街印軟泥直軀薄笨出城西樓頭簫管催車轍眼底蓬蒿沒馬蹄談到名山翻緯學乞將柔翰寫新題興闌卻悔歸來早人靜虛堂聽午雞余覽過田橋詩稍佳而聞雞起舞此時不必引只言俱好墨莊曰二君皆孝廉名士也今科蹔作劉蕡余曰蹔蹶何傷會展驥足伯雨扇張船山畫請余題詩餘題云石上無枝數樹疏疏點綴微紅只應寫意而已莫問是花是楓三人傳覽田橋謂余曰吾詩兩雞字可攺否余曰俱不可攺此夜雞是引用古語未必爲疵田橋大喜顧謂二人曰何如是日又設酌墨莊曰行當別矣公再來有日我不歸田定得晤敍余曰四海一家千里跬步萍水湊緣可以再逢墨莊引筆書之曰燕燕飛飛處處家何必論地余曰大挑一千七百人皆公選乎墨莊曰欽派王大臣挑故至公餘曰只取年貌何以知其才不才墨莊曰尙須外省督撫甄別一等者知縣二等者教官佐雜墨莊扇面題詩語多新警款寄廬問寄廬何人答詩僧衡麓字寄廬衡山僧也曾同至琉球此其所作竹枝詞也今其人已圓寂墨莊曰吾著琉球譯始名球雅何如余曰非艸木虫魚只翻其言語文字故不當曰雅耶何故攺之墨莊曰雅不止艸木虫魚五雅皆以雅立名昨有人言球語球字不足爲雅故攺以譯余曰人旣云然攺之何難墨莊曰國書各國不同琉球國書日本字也余曰此日本以呂波也以中國二十餘字作半字爲字母墨莊曰今其字母共四十七字有眞有艸余曰日本更有片假文不可曉書於漢字旁此其句讀也伊初不知作文如飲酒曰酒飲作詩曰詩作用片假文定句讀教人然後稍稍能文矣墨莊問曰貴處婦女穿耳否答或有之士族則否又問裹腳否答無此風又問尙節烈否答我國婦女不再嫁視以爲常故必須下從然後稱烈墨莊曰可謂加一等矣殉是古人獘俗然不得不謂之烈矣墨莊又問貴處有妓女否答有之餘問此處土妓謂之嫖子嫖是何義墨莊曰嫖爲美女之稱愛其美而淫之故嫖爲惡習余曰愛之者過耳嫖豈罪也哉一座大笑余曰琉球使臣姓鄭者善漢語墨莊曰鄭得功乃洪武入琉球之閩人後也入中國已四次能漢語其姓毛者漢字一个不解大抵其國但有番薯別無一物金亦來自日本銀亦然馬較貴處稍大所見皆牡然無牝何以有牡耶余曰船山何故不來墨莊曰人多持無私交之議如我不汲汲於功名富貴可以任天而遊余曰此何菜也墨莊曰龍須菜余曰敝邦產龍須只可織席墨莊曰菜與艸異此菜出自天壇故又名壇菜別處俱無墨莊又曰君深於本艸靑莊之伯仲耳天下一物一狀非親見不可妄議古人著書從無武斷一部羣芳譜錯者十之四五餘曰目見亦難定有他原名別稱方言與時代邅變墨莊曰時代變方言不變故子云之書可貴余曰洌水間言今無一存者戴東原注方言恐不必盡合墨莊曰東原學問人多宗之餘以爲未出戶庭猶少見也墨莊有登岱過海二圖袁子才紀曉嵐翁覃溪錢辛楣諸名士莫不題詩亦請餘詩餘題登岱圖云羅江詩話姓名畱西笑如今又幾秋燕邸靑燈東岱帖夢中人作畫中遊過海圖云球陽風物問如何詔使樓船百丈峩菇米邨娘呈板舞彩毫題徧竹枝歌

蒲文甲字筆犀號中庵四川潼川人奚大壯字安趾號果齋與蒲同鄕楊鼎才字禹廷號養田四川西昌人俱以舉人同寓松雪庵庵在玉河館之左馬頭輩得蒲所書殿試策稿本而來其論時務處剴切可喜遂訪之問認李雨邨蒲答認問墨莊答年伯問貴鄕亦被匪擾否答幸免問川亂始末答始有楊寡婦托白蓮教作亂嘉慶二年捕斬賊寇劉之協近亦剿獲問匪黨衣帽何色答與平民同但用白巾裹首隨問略答不欲暢說故不復問蒲之父方爲廣東知縣蒲自廣來寢帳衾具皆番錦極其華鮮若使我東舉子躡艸屩肩靑袱者見之必大驚後日再訪蒲擢進士赴南宮餘皆移住

張智瑩字學海號小農又號愚亭浙江長洲人張玉麒字瑞紱號漁川河南洛陽人張問彤字受之號飲社四川遂寧人愚亭漁川俱以舉人同住玉河館之右十三王廟來訪館裏請見餘詩集有抄本數葉贈之其翌日又與飲社來訪飲社卽張船山問陶從弟也余見愚亭扇詩稱好愚亭曰請指教余曰盛作云懶與時流通姓氏而肯訪海外客何也愚亭曰東國聲詩想慕有素又讀尊制甚快余曰果然東國解聲詩王漁洋𨿽有此語而僕則未敢當余問飲社貴省被匪擾今如何答近日匪類將就剿滅絕無騷擾似是訛傳余曰卽今出徵大軍駐何處答梁益之交不久奏凱矣後訪廟中愚亭漁川皆在漁川中進士愚亭見屈矣問飲社所住云甚遠余謂漁川曰弱冠登第人皆艷之公豈有雙親在堂受賀答具慶又問乘龍於何門答定聘姚氏尙未娶問貴寓中更有何人答河南偃師縣舉人褚廷蘭也漁川問詩中學藝爲何人余答僕長子名本學次名本藝也愚亭扇詩云賦罷閒居意不孤人生有味是爲儒評千百代成公案聚十三經討說郛懶與時流通姓氏喜將兒輩作生徒憑誰傳我家庭樂畫輻關門課子圖漁川時年二十餘詩稿中題語皆絕妙有云初年學杜晚歸蘇請問先生盡也無似此陸離光怪者昌黎應亦下工夫

曹江字玉水江蘇靑浦人書肆中識之年二十一美姿容問其所寓正陽門外蔣家胡衕雲間會館也出遊琉璃廠時多歷訪見其獨處習隸書日益親備問家閥玉水父錫寶字劍亭榦隆末以監察禦史劾奏大學士和珅現贈副都禦史玉水恩給七品蔭生奉母寓居京師聘戶部尙書朱珪從孫女曹習庵仁虎乃其同宗叔輩副都禦史陸錫熊王蘭泉昶子肇嘉皆其姊夫也姻族多名流而性沈靜可喜約遊廠中則不肯曰此名利場易招謗其言又是也臨別贈余扇題詩云奇緣萬里種握手一歡然雅望中朝著新詩古驛傳投情縞紵外歸路海云邊縱復來持節相逢也來年又以劉中堂墉一對及其館師唐晟一對見贈餘一日訪玉水見坐側設龕龕中安其讀書塑像酷肖小如我國之香童子余曰此誰所制也玉水笑曰在南方時有人制如此像前又有小兒像展兩腳望遠而坐問此何兒也又笑曰無其兒不過補也玉水謂余曰每見君呼僕人似是伊隆納何也余曰我見君呼僕曰來啊此之類也玉水曰君何其長也余曰君何其短也與之一笑余問君居公館無租屋之費乎答惟喫用系自出資斧余問此屋厥初誰作之答範侍郎棫士主其事銀兩系同鄕公捐他省會館俱系創於明代其公捐亦用此例

陸慶勛字樹屏號建庵江蘇松江人副都禦史錫熊子也以舉人充實錄謄錄官曹玉水處每見之卽其甥侄也年長於玉水而體貌又肥健余謂樹屏曰玉水𨿽少君拜乎答謙則可拜不謙則不拜無定也余曰何無定也答從簡不妨玉水微笑而已玉水寄到一扇畫山水纖妍可愛款甥蔭香寫應母舅大人命必是樹屏也

沈剛號吾亭江蘇松江人皇明侍講學士度後孫曹玉水處識之玉水每戲之曰此公𨿽孝廉胸中郤無一个字只善畫梅余曰孝且廉何必多識字尋得其梅花一幅果好題朱子詩句云仙人冰雪姿貞秀絕倫儗又於扇面寫梅贈余題云冷淡孤髙淸瘦奇此花惟有此君知自從和靖先生後不著人間一句詩筆迹亦絕妙爾詩稱淡明樓句不知誰作甚佳或其自號

康愷號起山江蘇靑浦人善畫亦寓雲間會館之外廡以舉人屈於會闈又不能入於大挑中貸銀五十兩雇車灑淚而歸見之可閔曹玉水贈餘詩扇其一面乃起山畫也

陳鱣字仲魚浙江海寧人孝廉書肆中相逢淸臒美須髯問余曰尊處列學官者用宋儒抑用漢儒余曰尊奉朱夫子傳注章句研經者又不可不參看古注疏問有爲六書之學否答或有之仲魚曰通此學方可讀經余曰非但讀經韓文公曰凡爲文宜略識字仲魚曰此所謂名不正言不順又問余曰新羅百濟髙句麗三國如今盡是貴國版圖否答然矣但髙句麗之西北境鴨綠江外則或入於吉林奉天府地方一統志中可查問爾雅斥山文皮或說斥山在樂浪答今未可考問王會解前兒何魚答說文中樂浪七魚尙難考況王會解乎問葳邪今何地答濊者東夷之號亦作薉說文薉邪頭國薉或誤作葳先生以葳邪之頭國看之乎仲魚大笑曰似是吾錯了當查邪頭果何地答又未可考問山海經不咸山今長白山在貴處北界否答然此山亦名白山又蓋馬山又白頭山以華東語較釋則蓋馬者白頭也仲魚曰貴處尙音學否答系是絕學古人亦云我輩數人定則定矣仲魚曰珙師三十六字母貴處可通否答亦可通然戴東原之說則云學者但講求雙聲不語字母可也大抵讀若最古而實簡捷仲魚曰字無二字本不通今之之直音某卽古之讀若也東原門下有王君念孫段君玉裁曾知其人否王君注廣雅甚精段君有音均表余曰音隨時代而變公羊傳登來者得來之也又管子齊桓公與管仲登臺口開而不闔東郭郵知其伐莒今以東音讀之登得初聲相同莒爲開口聲以華音讀之不然豈非東人尙守古音而中國則變歟仲魚曰似或有如是者仲魚著有說文解字正義三十卷以稿本示之卷首小像卽其室某氏筆也余曰可謂凡父之陸卿子仲魚曰說文長箋謬說居多亭林言之詳矣余曰顧先生亦有錯處仲魚曰所論說文及石經最謬余曰亭林未見秦中石本只取書坊陋本爲說仲魚曰其所見說文乃五百韻譜非眞本也其論廣韻亦非全本東原言之頗詳東原先生是大通人余曰然亭林偶一見差耳如此公者古今幾人仲魚曰佩服之至余曰顧有子孫否答無子以從子爲後近亦不知其後人何如曾欲作亭林年譜未成余曰其書頗不見毀否答不見毀余曰恐有禁答不禁余曰如翁山叔子輩皆見禁否仲魚曰翁山最禁叔子次之餘曰亭林書中如崇禎過十七年以後亦曰幾年此豈非可禁之字乎仲魚曰此等處不過奉旨攺余曰如攺此等字便無本色仲魚曰是則然矣亭林肇域志近欲商刻之餘曰鄕人作書院俎豆之乎仲魚曰將來必配食孔子廟庭惟此公卽屬經濟所以謂之大儒坐言起行仲魚又曰近代詩如袁蔣諸公如何余曰當推首選然比古人卻可議仲魚曰本朝詩當推梅邨否余曰詩各有門戶梅邨從元白來惟放翁卻從韓杜蘇黃來與仲魚問答多用漢言或有談艸橫書豎書模糊不可辧大略如此紀曉嵐云近來風气趨爾雅說文一派仲魚蓋其雄也余所答或中其意則大歡樂之連日約會於五柳居余曰公喜從遠人遊恐惹人怪仲魚大笑曰其實無妨爾我皆東夷也萊夷淮夷徐夷皆古之東夷也借余笠及唐巾氅衣著之關門曳履徐步曰樂哉川楚匪亂仲魚卻不諱座無他人時書示曰天下將大亂矣余曰吾是海外人於我何關仲魚曰浙省亂則貴處何如余曰此則可憂浙與我隔一海故耳未知浙省亦有變否仲魚曰去年海寇作梗撫臺阮公擊破之然至今海面未靖各處海防甚嚴余曰阮公庚戌年中一晤亦見其車制考乃能辦賊可謂文武全才仲魚曰此吾座師有石刻小像吾作贊當奉示余曰海寇是何等寇仲魚曰皆漁戶也仲魚又曰蒙古郡王拉旺多爾濟上書請討楚匪朝廷不許此事何如余曰此事不許似得體仲魚默然久之曰吾可作管幼安有容我者乎余曰今討賊剿撫二局果何居仲魚曰非剿非撫彼此支吾而已余曰大學士慶桂何如答何足道問劉墉何如答墉者庸也問孰爲用事者答宗人府衙門第三親王也仲魚示其所述論語古訓十卷悉引異本以至於髙麗本及日本之足利本山井鼎七經考異博則博矣或有未安處贈餘五律一首云東方君子國職貢入京師不貴文皮美惟稱使者詩客愁三月暮交恨十年遲此去應回首關山月落時余和云斯世囂然古其人何以師形聲窮解字名義守箋詩居恨云溟遠談忘午景遲相看俱老矣寧有再來時������������������������������������������������������

錢東垣字旣勤號亦軒江蘇嘉定人可廬大昭子辛楣大昕從子也每與陳仲魚同來五柳居示余以可廬所述十種書目詩古訓十二卷爾雅釋文補三卷廣雅疏義二十卷說文統釋六十卷兩漢書辧疑四十四卷後漢書補表六卷補續漢書藝文志二卷後漢郡國令長考一卷三國誌辧疑三卷邇言六卷旣勤所著亦有孟子解誼十四卷小爾雅校證二卷列代建元表十卷建元類聚考二卷補經義考稿一卷稽古錄辧訛二卷靑華閣帖考異三卷又校刻鄭志三卷可謂富矣此曉嵐所稱能世其家學者也謂余曰如有所著書請示我以義例余問何用答我現充四庫全書校勘之任天下書如未得全本者但編入義例余曰我非噉名客旣勤苦索故錄贈渤海考義例余問江南亦使車乎答否問何故答江南跬步皆水多橋未便使車大抵直隸山東山西等處馬騾駕車河南有推車而已江南便無車余曰乘何物答便輿亦可致遠旣勤年少而肥重厚寡言但讀詩遇佳處髙吟軒渠以手圈空頭隨而轉可觀也旣勤見余喫煙贈以江南白竹煙梗二條刻花甚巧馬頭輩見之驚曰此竹絕貴此處貴人方吸

黃丕烈號蕘圃江南吳縣人收藏甚富有祭畫圖一軸帶來展看姑蘇古城縹緲雲際楓竹蕭森書樓中明燭奠盞作傴僂狀可謂好事者也索題一篇余方束裝而歸悤悤未能也蕘圃問向於錢遵王讀書敏求記中知有抄本何晏論語集解出自髙麗此書見在蘇州藏書家其字似唐人隸書碑板每字之傍有字系髙麗本國文字似中國曲譜傍注工尺字樣未識先生能知其文義否此時貴處可有其書本字否又有似此經書古本否余答無矣先生所問抄本每字傍有字似曲譜工尺字樣必是日本國片假文無乃日本本而誤定爲髙麗本歟蕘圃曰前日這里主人說起先生要覽髙麗圖經舍下卻有影宋本子較知不足齋所刻卻好惜未帶來儻日後可有相會日子能帶來一觀更妙答河淸難俟如獲一覩更快蕘圃扇面有詩雲溪戶無人谷鳥飛石橋橫水掛禪衣看云日暮倚松立野水亂鳴僧未歸款榕臯問榕臯何人答潘赫雋字榕臯又號水雲漫士系己丑進士曾任內閣官升戶部主事爲人善文墨能書能詩能畫見在解組其子潘世璜字理齋乙卯探花攺戶部主事其侄潘世恩字芝軒癸丑狀元見任禮右侍郎我蘇世家也

黃成號香涇蘇州人書肆中相識約會於長元吳會館嫌其人多更約福祥庵庵在西艸廠衕胡亦名白衣禪林庭多古柏幽寂可喜同會者盛學度號賡庭吳紹泉號愈愚顧晉采號質卿俱是蘇州舉人赴會試者飲酒暢談香涇不食肉問其故答早孤無一个兄弟慈母奉佛誓以五年持齋我亦不敢食肉來歲九月限滿始可以食之矣香涇贈余畫芍藥一幅題一絕云眼底丰姿果不羣且憑彩筆寄淸芬染衣或有他年事今日先逢九烈君

陳希濂字秉衡浙江錢塘人以其所著燕臺吟稿一卷示餘多佳作其荀子墓一首云荀卿生戰國卓識過儀秦性惡元通善言疵不掩醇髙墳終寂寞古碣半沈淪誰向千秋後蘭臺弔守臣

夏文燾字方采江蘇吳縣人贈餘詩云相逢數十日已是別離時與我同攜酒知君工賦詩柳州今有集箕子舊傳碑國俗兼家學於君一遇之

章寶蓮字虎伯江南嘉定人贈余墨竹畫扇題詩云畫竹不在多數竿亦已足夜半起秋風蕭簫戛寒玉

顧蒓字吳羹號南雅吳縣人又湯錫智趙曾王寧埠王寧埏兄弟皆於五柳居書肆相識

朱鎬字二京浙江錢塘人畫蘭贈余見其圖章則文公十八世孫也余曰此行求朱子書不得而得公亦云多矣二京笑而謝裘鏞號葦田孫琪字玉樵俱有贈詩毛祖勝號薌泉贈詞二闋云筆奇意淸詞髙句驚長編短艸縱橫寫心聲數聲思誠憶誠朝牽暮縈髙人隔斷蓬瀛獨調與誰賡【右調醉太平】黃河流碧海流流到蓬瀛第幾洲仙山點點浮路悠悠思悠悠思到來時方始休天風人倚樓【右調長相思】亦皆錢塘人聚瀛堂書肆相識崔琦琉璃廠之聚瀛堂主人陶生五柳居主人也崔是錢塘人陶生亦南邊人也自前李懋官遊燕時及庚戌秋多購書於五柳居故陶有舊好崔則新面也聚瀛堂特瀟灑書籍又廣庭起簟棚隨景開闔置椅三四張牀桌筆硯楚楚略備月季花數盆爛開初夏天气甚熱餘日雇車至聚瀛堂散悶卸笠據椅而坐隨意抽書看之甚樂也時或往五柳居與陶生話系大比之年各省舉人雲集都門多遊廠中與之言往往有投合者或羣輩沓至問答姓名鄕縣擾擾而散崔生年少亦能詩雅人也余問曰君何故離鄕在此販書乎答父命余曰命甚事答爲功名如今五六年矣但此時非功名之時欲捲歸而書本若是浩大一時亦難區處所以躊躇也每日午崔生勸藕粉粥和砂糖食之甚美問其劑法答此西湖藕也劑甚易搾藕取汁水飛曬漧而成貴處無蓮乎歸而試之後見其書廚中有藕粉數十匣潔白如菉豆末川楚匪亂彼中士大夫緘口不言便成時諱崔陶兩生時時痛言之似是市井中人無所忌憚而然耳其言曰厥初川楚等省賦繁役重窮民流而爲盜賊滿洲大臣要取功名請剿調鄕勇討之一切驅督繩以峻法糧餉又不給鄕勇悉變爲盜賊所在滋蔓官長被殺害平民被燒劫慘不可言始發沈陽寧古塔黑龍江等處各旗討之其將領日喫肥豬麵餅日耎帳擁美人玩愒度日其兵不習風土未戰而病死者甚夥又太上皇帝在時凡有徵討軍餉一邊用一邊奏十萬克減五萬此所以迄無成功如今都下訛言日至𨿽有捷音而亦未可準也才聞湖北又失機也匪原分靑黃黑白紅五股每股又分五股入據南陽盧氏山矣余又問崔生曰蘇杭賦稅甚重幾當天下之半民何以堪乎今尙宴然川楚何故首發難耶答自今蘇杭民或聚黨白晝毆打公差亦豈非亂民耶崔陶之言大略如此舉以問於諸交遊者則曰川省楚省皆已掃蕩不日凱旋余曰似聞匪一股入據盧氏山系河南省豈非內地乎答此不過殘股剿滅易耳有一四川舉人曰鄙鄕尙未太平坐中人有瞅眼禁之者其人負手而去崔生待余良厚故贈以柬筆墨及藍浦硯一方又解佩刀與之崔以杭州紈扇謝贈畫艸花蛺蝶花棃爲柄卍字文錦飾邊余曰此扇極雅豈非貴處西子湖中翠袖低唱人所持乎崔笑曰公欲見其扇乎出一圓扇示之玳瑁爲匡織象牙絲爲面琺瑯柄飾以金銀又染象牙刻艸花蝴蝶粘扇面持以障面可以窺外問其直則十兩銀計東錢爲四十兩東人有能拋四十兩錢買一柄扇者乎舊稱西湖爲銷金渦信矣

陳森江南鎭江人善畫尢工傳神數來聚瀛堂與崔生甚呢崔生謂余曰何不托陳公寫照余曰交淺未可便請崔曰我當爲公請後日陳生來謂余曰公在東曾寫照否余曰未曾東之畫師云凡人麻痣胡髭顴骨有異處傳神易耳余貌平順所以爲難陳生曰畫手髙下可論貌豈有夷險哉當爲公試筆遂對椅而坐陳生折粉紙一幅吮毫熟視使余整襟端坐少頃又令吸煙喫茶顧笑而語諸人在陳生肩後視之者曰肖肖則已完矣引鏡準照大抵頗得神韻此爲正本不似東師之再三易稿陳生曰此將笑未笑像也再當補景貴處樓屋如何余曰屋制與此中稍異寒家有古梅一樹此可以補景乎陳生曰好遂作梅下踞石看書圖攜歸館里正副使見之嘆爲髙手必欲使余邀致之陳生日遊王貝勒諸貴人家不可復見矣余嘗問陳生曰古南京城君見之否今如何陳生曰自南門至北門四十里人家廛屋皆在南門內北門則荒煙蔓艸矣尙有景陽鐘古物也絕大倉斯升戶部主事河南人有上房客於接駕班中見之歸詫曰玉人也求東人筆迹明日必來余出遊廠中果來未晤而歸遂與客訪其家在順城門外第宅侈壯倉之父前任翰林編修醇謹老翁晚後倉主事自衙門歸果年少美貌人也設饌甚盛書對聯單條數三幅以贈之倉主事婦翁工部侍郎莫瞻菉字靑史以善畫名僑居倉宅請與相見瞢騰殊無雅致所問皆是不當問者日曛雇車循城而歸車夫問曰老爺曾認他麼余曰認他不認他爾問甚麼車夫曰他是倉百萬餘戲之曰他有百萬兩銀子乞爾多少車夫大笑曰他不乞吾一个老錢沒柰他何余亦大笑

劉大觀字松嵐山東臨淸人今寧遠知州曾見其所著玉磬山房集松嵐亦因東使聞余姓名赴燕時遣人探之因公務往錦州未還其弟大均來亦佳士也援川楚例充廩生云還到寧遠城外松嵐來訪寓所一見如舊甚歡也問其官迹則以開原知縣升本州島云其翌日約會於城東之龍神祠卽松嵐捐金剏建爲禱雨之所棟宇角雘輝映林木之表下車盤桓少頃松嵐至兩騎佩弓前導從者亦眾至則先詣龍神像前叩頭道士鳴鐘倉官姓曹者隨至叩頭於階上遂於西廡布桌喫茶略談而別松嵐以其所作朱素人畫百合花二絕書贈筆意古雅又以悔存齋詩抄二卷示之武進黃景仁所著翁覃溪方綱作序景仁爲文節裔孫而洪編修亮吉密友云臨別又以禮部侍郎英和所書一幅示之云與英公契好未知其意也

琉球國使臣鴻臚寺演禮時見之其進貢正使曰向必顯副曰阮翼其謝恩正使曰毛國棟副曰鄭得功所戴之冠微似平頂巾而徧如蔞藪或黃或赤辧品云衣皆日本緞用大帶緊束所持者又日本扇毛也長身皓髯李墨莊所云不識一个漢字者也鄭也短小精詳卽四入中國者也能漢語余問見西湖金山之勝否都見過問有詩乎搖首曰不會沒有鄭也又能略知我國話天地日月數目問何以知之答學於漂海人似是球陽之才士也其從人則戴黑冠亦有能漢語者問爾使臣何官答金紫大夫法司問爾有甚東西探懷中出刀示之卽折刀與我國之制恰相似後於午門內領賞時又見之悉著日本斑布衣四使臣起身拱手而立鄭也前問好余亦曰好又問余何日回去余答以今日起程見東廡下有人擾擾就見之內務府吏將屬琉球使臣賞緞開包各疋截取其數三尺尋聞琉球使臣呈文禮部曰緞疋俱短有截痕又包紙紅標而靑緞靑標而醬緞未知何故云云此蓋內務府人忙截亂裹而然耳中國之紀綱可知而琉球之以此呈文亦可謂蠻矣

大挑舉人一千七百人謝恩於鴻臚寺車馬駢闐中門外有持名錄者隨到花押而入或三或四美衣服懸普子荷朝珠三拜九叩其拜叩之法成班而立凝視殿上雙膝急跪兩手據地而叩頭其兩手皆覆馬蹄袖恰似馬跑地叩頭後輒平坐負手視殿上如是者凡三次拜叩訖不卽回身出去又凝視殿上躊躇而出可怪也大挑者十年一挑從此路亦可到大學士天下之大政也自乾隆中定制取年壯貌好掌選者多循私賄賂公行派王大臣於禁中挑之莫敢通外人見塘報皇帝【缺】要循私者任他循私日後朕當知之云云余問於廠中諸交遊者曰今年大挑果皆公乎答安得不公餘曰如雲間康起山能詩善畫貌好又不老不能入於挑中灑淚而歸何也其人大笑曰如此者入於後挑

湖廣道監察禦史王蘇奏本論墨吏云覘知督撫欲黜之賂鄕紳貽書督撫曰難得賢地主似聞剡薦升擢何不蹔畱以慰民情督撫𨿽素號彊猛者不敢下手又自知不爲民所戴嗾親信吏屬發文境內要與齊聲願畱則民莫敢動又論湖省猾俗云醵會斂銀官司風聞禁止則意某鄕紳密報聚黨數十百圍攻鄕紳家白棒如雨甍宇器什頃刻虀粉鄕紳戰栗避匿不敢告官官亦知而不置法恐其激變又論納資補官之獘云此曹初無甔石之資假貸備納才得一縣刮地皮然後可償原債民何以堪乎言多激切眞名士也奏本未及全謄此其節略者耳李墨莊登岱過海二圖有王蘇詩

川楚善後籌備事例一卷坊中刻買蓋鬻官定例也內而郎中以下外而道員以下價髙者銀萬有餘兩詳問於書肆中人則云若以舉人補知縣者先補納銀者四員然後補不納銀者一員他皆類是然而納銀有先後以次補員候缺甚苦余曰果有萬兩銀何不買田宅買些好書籍以終老乎其人笑曰𨿽然亦有所不然者耳余見中國軍興以後犒餉不給專責剿賊地方督撫以下捐廩辦餉又許民商納資議敍此已粃政而遂至於鬻官矣燕中人或曰焉用買官爲哉易失銀莫如納若干銀兩敍品戴金頂子好矣彼中帽上有頂子然後有體面可以行世故也東八站自是大山深谷旗地民耕有若我東所謂量外加耕者處處揭榜使之自首本年以前地稅勿令追賠開其自首之路可見財竭

塘報中有曰奉上諭朕風聞安徽試用通判陳達系大學士慶桂契買家奴本名咸寧𨿽曾將契紙給還仍在宅管事服役去年謀求戶部掛名書吏希冀年滿考職後遂加捐發札安徽試用通判朕所聞如此實甚駭異慶桂受朕厚意豈可妄爲至此此或另有別情亦未可定此事著慶桂及吏戶二部堂官先行明白回奏吏部尙書劉權之覆奏陳達原名徐達因出系徐姓爲嗣是以向名徐達今復歸陳姓其從前因結之地方官及同鄕京官均難辭咎俟奉旨批知道了尋聞通官輩言則陳達竟作徽州通判坐車去慶中堂卒無事

川楚匪亂余過沈陽多以戲語問之滿洲健兒則曰怕甚麼踴躍作擊刺抨弓放鳥槍狀又展扇作匪用牌狀曰容易我出徵時定有功名余曰爾怎不出徵答曰出徵都是副都統兵我是將軍衙門標下山東山西客商則曰很利害他有个仁義大王出徵兵都死了不死了折臂閃腿被槍回來問諸寧遠州人則云抽州兵二十關內之丰潤玉田等縣亦抽五六名道聽之說皆未可準到燕中見塘報又參以諸交遊者之言匪自乾隆季年起謂之教匪而其實猶明季之流寇也十年未平去歲最擾自川省欲犯甘肅滿洲兵迅奔逆擊之蹙入川中自川入陜自陜入川劍閣嘉陵江爲其衝要匪所過破城邑而不受只以殺掠爲事竄據山險大兵圍剿幾乎掃蕩云而楚省又亂滚戰襄漢間今其餘股溢出河南界入據南陽之盧氏山大學士九卿會議添設湖北提督而湖廣提督攺爲湖南提督其新設湖北提督駐札襄陽原駐襄陽總兵移駐鄖陽

滿洲大臣督師徵剿者曰勒保曰額勒登保曰長麟曰長齡曰書麟曰徳楞泰也勒保四川總督額勒登保經略長麟陜西將軍長齡湖北提督書麟四月中病死提督楊遇春者四川人曾以福康安標下屢立功擢用討川匪生擒白蓮邪教起事首逆王廷詔最號勇將奉敕交部議敍大學士慶桂董誥侍郎戴衢亨等以盡心贊畫各加軍功一等徳楞泰追剿髙家營賊殺極惡首逆髙二皇帝特解親佩火鐮包一个手授軍機大臣頒賜又賜喜字玉搬指一个金盒一个黃辮大荷包一對小荷包四个其賞典古所未有也四川前督臣魁倫曾於熱河朝房相識者也失守太和鎭上游王家嘴淺灘又犯受賄賜死人多冤之未知其故也

川陜賊匪今春以後擒殺者僞元帥曰李裁縫閻聖珍胡滄海僞總兵則曰李大維魏永伏解奇材周一洪卜興昂僞先鋒則曰王儒陳上達魏鍾均此外又有探馬頭劉國良汪忠旗手譚羽化王貴掌櫃趙建功馬應祥等辛聰張世隆閻添元苟交明李彬徐添徳張允壽李魁聖陳朝觀魏棒棒柯大枯之類只稱逆匪王廷詔髙二陳得俸楊開第齊國模龔如一徐萬富王士虎俱稱爲首逆楊遇春生擒玉廷詔皇帝大喜以爲天考默佑徳楞泰剿斃髙二特頒賞物此等必是巨魁旣有僞元帥僞總兵則必有髙於此之僞稱如民間所云仁義大王之颣而彼中諱不言耳卽今髙三馬五等股出沒川陜界匪股應五行五色云而有靑股又有藍股此或其別股也

剿討川陜湖北逆匪及雲南苗匪陣亡提督王文雄總兵王凱富森布遊擊馬某把總韓宗琳鍾志茂周秦楊溥馬河圖龍得佩都司張兆興來興王秉均張應杓趙承憲元士龍守備江鱗蒙古領催祿裏外委毛上錦馬上剛張白山宇武生胡國勛傷亡提督定住千總趙聯甲病故參將同書其陣亡官員禮部照例蔭卹外給與祭葬銀一品全葬銀五百兩致祭銀二十五兩工部給碑價銀三百五十兩以品遞降翰林院立傳工部制造牌位入祀昭忠廟陜省被賊地方漢中府屬畱壩鳳縣褒城南鄭城固洋縣西鄕寧羌沔縣略陽興安府屬安康漢陰平利洵陽紫陽白河石泉商州屬山陽雒南商南鎭安西安府屬寧陜等廳州縣展緩賑貸川省被賊地方達州東鄕太平新寧奉節巫山云陽開縣萬縣大寧忠州梁山酆都墊江涪州長壽江北合州巴州蒼溪閬中廣元通江昭化南江南部營山廣安渠縣嶽池儀隴大竹鄰水松潘武平南平等廳州縣本年地丁火耗銀米蠲免南充定遠鹽亭劍州蓬溪射洪蓬州等州縣本年稅銀蹔緩被賊各廳州縣鹽茶課稅內有滯引未銷之處一並展限以紓商力石砫廳巴縣黔江西充壁江安嶽樂至石泉金臺茂州簡州等處滯徵並輪免以紓民力皇帝敕諭實力奉行毋任吏胥影射滋獘副朕軫念云云

雲南有苗匪之擾陣亡將領兵丁比川陜爲多廣東總督吉慶奏稱粵省鹽商溫永裕洋商潘致祥情願各備銀十五萬兩以爲需費吉慶滿洲大臣中稍有聲望者云而其所經理不過如此粵浙洋面又皆有洋匪浙省之定海黃巖溫州三鎭爲緝捕緊要地方未知何故致紛紛如此也余之還到鳳城也馬頭輩往遼陽貿布者皆空手而返曰無布可買我人所稱舊遼東布卽江南布也遼陽人言海面擾亂南船不來故無此布也

燕臺再遊錄

