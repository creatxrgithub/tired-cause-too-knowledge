櫟社沿革誌略

林序櫟社沿革誌略傅序連序櫟社二十年間題名碑記櫟社第一集

櫟社沿革誌略

鶴亭傅錫祺識

淸光緒二十八年﹝壬寅﹞

淸光緒三十二年﹝丙午﹞

淸光緒三十三年﹝丁未﹞

淸光緒三十四年﹝戊申﹞

淸宣統元年﹝己酉﹞

淸宣統二年﹝庚戌﹞

淸宣統三年﹝辛亥﹞

中華民國元年﹝壬子﹞

中華民國二年﹝癸丑﹞

中華民國三年﹝甲寅﹞

中華民國四年﹝乙卯﹞

中華民國五年﹝丙辰﹞

中華民國六年﹝丁巳﹞

中華民國七年﹝戊午﹞

中華民國八年﹝己未﹞

中華民國九年﹝庚申﹞

中華民國十年﹝辛酉﹞

中華民國十一年﹝壬戌﹞

中華民國十二年﹝癸亥﹞

中華民國十三年﹝甲子﹞

中華民國十四年﹝乙丑﹞

中華民國十五年﹝丙寅﹞

中華民國十六年﹝丁卯﹞

中華民國十七年﹝戊辰﹞

中華民國十八年﹝己巳﹞

中華民國十九年﹝庚午﹞

中華民國二十年﹝辛未﹞

淸光緒二十八年﹝壬寅﹞

霧峯林癡仙﹝俊堂﹞﹑林南彊﹝幼春﹞﹑燕霧大莊賴悔之﹝紹堯﹞三子始結詩社﹐名之曰「櫟」。嗣而同聲相應者﹐有苑裏蔡啟運﹝振丰﹞﹑房裏陳滄玉﹝瑚﹞﹑三角仔呂厚庵﹝惇禮﹞﹑鹿港陳槐庭﹝懷澄﹞﹑牛罵頭陳基六﹝錫金﹞諸子。春秋佳日﹐會集一堂﹔擊缽分箋﹐互相酬倡。

癸卯﹑甲辰﹑乙已﹝光緒二十九至三十一年﹞三年間﹐集會若干回﹖鶴亭未入社﹐不能詳識。

淸光緒三十二年﹝丙午﹞

三月四日﹝古歷二月初十日﹞﹐蔡啟運﹑呂厚庵﹑賴悔之﹑陳滄玉﹑林癡仙﹑陳槐庭﹑林南彊及霧峯林壺隱﹝仲衡﹞﹑校栗林傅鶴亭﹝錫祺﹞等九人集於臺中林君季商之瑞軒﹐撮影以爲紀念。後以來會者爲創立者﹐定櫟社規則十七條。主旨在以風雅道義相切磋﹐兼以實用有益之學相勉勵﹔且期交換智識﹐親密交情。置理事二人﹐以癡仙﹑滄玉充之。又置「社友題名錄」﹐以記社友住所﹑姓名﹑年齡等。是會亙三晝夜﹐所作擊缽吟﹐題有「題杜工部集」﹑「曉霜」﹑「邊艸」﹑「浣女」﹑「種花」﹑「觀魚」﹑「桃花扇題詞」﹑「春晴」﹑「三字獄」﹑「旗亭畫壁」等。

鹿港莊伊若﹝嵩﹞﹐三月二十九日加盟爲社友。

東勢角葉篤軒﹝仁昌﹞﹐同月同日同前。

大甲莊雲從﹝龍﹞﹐四月一日同前。

快官張子材﹝棟梁﹞﹐四月十五日同前。

房裏陳聯玉﹝貫﹞﹐四月三十日同前。

苑裏鄭濟若﹝聰楫﹞﹐同月同日同前。

牛罵頭王卿淇﹝學潛﹞﹐六月��日同前。

九月十三日﹝古歷八月初六日﹞﹐會於聚興莊林君癡仙之別墅無悶艸堂。社友十六人中﹐至者厚庵﹑槐庭﹑壺隱﹑南彊﹑聯玉﹑濟若﹑篤軒﹑鶴亭及主人癡仙等九人。客有林君載釗。詩題爲「鄭所南畫蘭」﹑「秋扇」﹑「睡燕」﹑「鄕夢」﹑「詩榜」﹑「觀棋」﹑「雨聲」﹑「花影」﹑「病酒」等。亙三日間﹐盡歡而散。

是冬﹐課題有「息夫人」﹑「女優」﹑「法蘭西犯臺」﹑「撲犬」﹑「捕鼠」等。

葫蘆墩黃旭東﹝炎盛﹞﹐十一月二十三日加盟爲社友。

鹿港鄭少舲﹝玉田﹞﹐十二月��日同前。

牛罵頭蔡惠如﹐同月��日同前。

淸光緒三十三年﹝丁未﹞

頭家厝林望洋﹝載釗﹞﹐一月二十四日加盟爲社友。

春﹐有課題「鐵砧山弔古」﹑「夕陽」﹑「微雨」﹑「遣妾」等。

三月二十二日﹝古歷二月初九日﹞﹐假霧峯林君獻堂之萊園開春季雅集。詩題有「五桂樓」﹝在園中﹞﹑「漢髙斬蛇」﹑「曹孟徳橫槊賦詩」﹑「詩妓」等。社友至者﹐啟運﹑厚庵﹑悔之﹑癡仙﹑滄玉﹑壺隱﹑少舲﹑旭東﹑望洋﹑雲從﹑鶴亭等十有一人。林獻堂君以主人作客而與會。鶴亭新丁父艱﹐不作詩﹔亦不加入撮影而先退。

大裏杙魏品三﹝文光﹞﹐四月三日加盟爲盟友。

大裏杙林文華﹐同月同日同前。

下南坑張升三﹝麗俊﹞﹐七月八日同前。

葫蘆墩袁槐蔭﹝炳修﹞﹐同且同日同前。

牛罵頭陳基六﹝錫金﹞﹐九月七日同前。

十月十六日﹝古歷九月二十日﹞﹐社友啟運﹑基六﹑厚庵﹑癡仙﹑滄玉﹑少舲﹑槐庭﹑伊若﹑惠如﹑南彊﹑濟若﹑鶴亭及主人悔之等十三人﹐又有斗六吟友林君濱石﹑黃君丕承﹑黃君服五﹑林君拱辰等﹐統計十有七人。槐庭撮影﹔中有小兒依其膝下者﹐悔之之尊人斐卿先生也。詩題爲「徐錫麟刺恩銘」﹝時大陸適有此事﹞﹑「柑園」﹑「竹影」等。斗六四友不正式加盟﹐不認爲社友。

社友現數二十五人。

淸光緒三十四年﹝戊申﹞

呂君厚庵﹑魏君品三﹐同於十月﹝古歷九月﹞病故。

淸宣統元年﹝己酉﹞

臺南連雅堂﹝橫﹞加盟爲社友。

四月三日﹝古歷閏二月十三日﹞﹐會於瑞軒。先期﹐出宿題曰「春日遊臺中公園」。屆期來會者﹐社友啟運﹑卿淇﹑悔之﹑癡仙﹑槐庭﹑伊若﹑少舲﹑旭東﹑望洋﹑滄玉﹑子材﹑壺隱﹑篤軒﹑雅堂﹑文華並鶴亭﹐計十有六人﹔適得全數三分之二。客則佐藤臺中廳長﹐鷹取﹑山田兩廳屬﹑廖通譯及臺南謝石秋﹑陳筱竹﹑蔡蘭亭﹑霧峯林燕卿﹑林階堂﹑臺中江介石諸氏。是爲本社成立以來未曾有之盛會。簿暮﹐先至臺中公園物產陳列館前撮影﹔次開擊缽吟會﹐題爲「櫟社雅集」﹑「閏二月十三日瑞軒卽景」﹑「楝花」﹑「卷煙艸」等。

是夏﹐課題有「夏日田家雜興」﹑「端午」﹑「消夏詞」﹑「靑城哀」﹑「聽松」﹑「釆蓮」﹑「老馬嘆」﹑「新月」﹑「殘雪」﹑「避債臺歌」﹑「借酒」﹑「乞菊」﹑「棄婦詞」﹑「書癡」﹑「錢癖」﹑「水仙花」﹑「詩囊」﹑「酒旗」等﹔六期﹐期各三題﹐冬殘乃止。

社友現數二十四人。

淸宣統二年﹝庚戌﹞

鄭君濟若﹐一月二十五日﹝己酉臘月望日﹞病故。

霧峯林灌園﹝獻堂﹞﹐加盟爲社友。

三角仔呂蘊白﹝管星﹞﹐同前。

是春﹐課題有「題半面美人圖」﹑「嬉春雜詠」等。

四月二十三日﹝古歷三月十四日﹞﹐社友啟運﹑基六﹑雅堂﹑蘊白﹑灌園﹑伊若﹑炳修﹑卿淇﹑子材﹑少舲﹑滄玉﹑槐庭﹑望洋﹑悔之﹑升三﹑癡仙﹑壺隱﹑旭東﹑南彊﹑鶴亭等二十人與客臺北洪以南﹑王毓卿﹑寓臺北林湘沅﹑李漢如﹑謝汝銓﹑安江五溪﹑新竹王石鵬﹑鄭毓臣﹑寓臺中張瘦芳﹑永鳥蘇南﹑葫蘆墩謝頌臣﹑霧峯林燕卿﹑林波臣﹑陳子卿﹑林竹山﹑林衍圃﹑陳登慶﹑彰化吳徳功﹑社口謝世觀﹑鹿港陳質芬﹑鄭鴻猷﹑丁式周﹑嘉義蘇孝徳﹑鄭作型﹑徐傑夫﹑臺南趙雲石﹑陳瘦云﹑蔡蘭亭﹑謝石秋﹑連應橊﹑陳筱竹諸氏等三十一人﹐會於瑞軒。先交宿題「過林剛湣公祠」﹑「臺中竹枝詞」等詩卷﹐次至臺中公園物產陳列館前撮影﹝南彊抱病﹑汝銓後至﹐不撮﹞。開會後﹐作「櫟社康戌春會卽事」詩。繼有澄州﹝鴻猷﹞﹑逸雅﹝以南﹞﹑五溪書「詩家揮毫」並題故社友呂君厚庵遺像。此會更盛於去年焉。客散後﹐議決基本財產所關規則十條。作決議書﹐定基本財產保管方法五條。是時社友有先退者﹐在場十一人﹔計醵出金若干。

袁君炳修﹐五月三十日﹝古歷四月二十二日﹞病故。

社友現數二十四人。

淸宣統三年﹝辛亥﹞

臺中林大智﹝子瑾﹞﹐加盟爲社友。

粵東名土梁任公﹝啟超﹞﹑湯覺頓﹝叡﹞﹑梁女士令嫻等遊臺﹐我社開會歡迎之。四月二日﹝古歷三月初四日﹞﹐會於瑞軒。社友二十人﹑來賓十二人﹕社友爲啟運﹑灌園﹑南彊﹑伊若﹑槐庭﹑旭東﹑悔之﹑卿淇﹑聯玉﹑大智﹑子材﹑蘊白﹑少舲﹑滄玉﹑癡仙﹑望洋﹑雅堂﹑篤軒﹑升三﹑鶴亭等﹔客則主賓任公父女及覺頓外﹐有鹿港莊士哲﹑洪月樵﹑陳質芬﹑施家本﹑新竹鄭毓臣﹑霧峯林烈堂﹑林階堂﹑林波臣﹑寓臺中大陸人何作舟等氏也。紀念寫眞場﹐仍在臺中公園物產陳列館前。詩題爲「追懷劉壯肅」﹑「洗硯」﹑「新荷」﹑「鈔詩」等。蔡君啟運﹐四月二十二日﹝古歷三月二十四日﹞病故。

社友現數二十四人。

中華民國元年﹝壬子﹞

四月二十一日之夜﹐社友十數人集於林家專祠。選舉賴君悔之爲社長。

本社創立至是十年﹐折柬廣招南北各地吟友以開十年紀念大會。六月十五日﹝古歷五月初一日﹞﹐假霧峯萊園爲會場。社友至者﹐悔之﹑基六﹑癡仙﹑滄玉﹑聯玉﹑雲從﹑伊若﹑望洋﹑惠如﹑蘊白﹑南彊﹑壺隱﹑篤軒﹑槐庭﹑灌園﹑升三﹑子材﹑鶴亭等十有八人﹔客則寓臺北魏潤庵﹑桃園黃守謙﹑鄭永南﹑新竹戴還浦﹑林榮初﹑鄭幼佩﹑苑裏蔡汝修﹑由中央陳紹年﹑魏國楨﹑黃溥造﹑鹿港施梅樵﹑施家本﹑陳子敏﹑蔡子昭﹑臺中柳田陵村等十有五氏。嘉義以南﹐阻雨不得來。開會後﹐大雨傾盆﹐連綿數日﹔溪水暴長﹐溪橋爲斷。主客勾畱數日﹐乃散。詩題有「新蟬」﹑「暴雨」﹑「夏木」﹑「晚山煙雨」﹑「斷橋」等。是會也。攺正社則十七條爲十八條﹐定置社長一名﹑理事六名。前此推選之賴君悔之﹐至是正式就社長任。

社友現數無增減﹐仍爲二十四人。

中華民國二年﹝癸丑﹞

灌園﹑旭東將遊大陸﹐同人以三月十九日﹝古歷二月二十二日﹞﹐會於詹厝園癡仙之無悶艸堂爲祖餞之雅集。來會者主人外﹐有悔之﹑升三﹑伊若﹑少舲﹑聯玉﹑槐庭﹑南彊﹑雲從﹑鶴亭等﹐合主賓計十有二人。會時作「眼鏡」﹑「塵」﹑「移樹發」﹑「眉」﹑「泥」等詩。有寫眞以作紀念﹔中有童子﹐槐庭長公子培煦也。

是年有課題「落花」﹑「古鏡」﹑「秦始皇」﹑「枯樹」﹑「虎」等數期。

十月十九日﹝古歷九月二十日﹞﹐會於鹿港槐庭之聚星樓。社友槐庭之外﹐悔之﹑升三﹑癡仙﹑壺隱﹑南彊﹑少舲﹑伊若﹑鶴亭等﹐寥寥九人而已。假辜氏大和棧後庭﹐爲紀念撮影。詩題有「過土城故址」﹑「聚星樓觀海」﹑「老鶴」等。

黃君旭東﹐十一月十四日﹝古歷十月十六日﹞客死東京。

社友現數二十三人。

中華民國三年﹝甲寅﹞

東都名士籾山衣洲﹝逸也﹞工漢詩﹐向曾主「臺灣日日新報」漢文筆政﹔去臺數年矣。者番來遊﹐四月二十七日﹝古歷四月初三日﹞集社友悔之﹑癡仙﹑南彊﹑滄玉﹑聯玉﹑槐庭﹑少舲﹑伊若﹑惠如﹑卿淇﹑蘊白﹑子材﹑灌園﹑鶴亭等十有四人於臺中新莊仔蔡君蓮舫別邸﹐開會歡迎之。正賓外﹐有枝臺中廳長﹑佐佐木庶務課長兩陪賓。詩有「贈衣洲」﹑「送春」諸作。

社友現數仍二十三人。

中華民國四年﹝乙卯﹞

本社創立首倡者林君癡仙﹐十月七日﹝古歷八月二十九日﹞捐館﹔我社失一巨擘矣。

社友現數二十二人。

中華民國五年﹝丙辰﹞

十月七日﹝古歷九月十一日﹞﹐爲故社友林癡仙君之周年忌日。社長悔之集諸社員十餘人﹐以下午四鐘爲開追悼會於臺中寺。和尙讀經﹐社長讀追悼辭﹔竹社友林榮初亦代表竹社讀追悼辭。旣而與會者拈香﹐遺族代表南彊致謝﹔於是閉會退散。

十月二十八日﹝古歷十月初二日﹞﹐招外客二林洪以倫﹑臺中黃子淸﹑陳得學﹑學甲陳若時諸氏﹐集社友悔之﹑滄玉﹑少舲﹑槐庭﹑雅堂﹑望洋﹑南彊﹑子材﹑大智﹑伊若﹑鶴亭並會場主人灌園計十二人﹐會於萊園﹐作「早梅」﹑「噴水池」﹑「破屋」﹑「賣餅」﹑「紙鳶」﹑「酒債」﹑「汽車」等詩。

社友現數仍二十二人。

中華民國六年﹝丁巳﹞

社長賴君悔之﹐九月三十日﹝古歷中秋日﹞捐館﹔我社巨擘又弱一个。

櫟社成立十五周年﹑萊園詩會成立亦適十周年﹐以此合開紀念會。卽以十一月二十九日﹝古歷十月十五日﹞﹐集社友基六﹑升三﹑聯玉﹑望洋﹑南彊﹑灌園﹑伊若﹑槐庭﹑少舲﹑鶴亭等十人及萊園詩會吟友若干人會於萊園。有「哭故社長悔之先生」﹑「十月十五夜櫟社萊園兩會席上同作」﹑「新寒」﹑「借菊」等作。社長新喪﹐此會頗覺寡歡。

社長補缺選舉﹐竟以鶴亭中選﹔辭不獲命﹐有玷櫟社多矣。

社友現數二十一人。

中華民國七年﹝戊午﹞

基六﹑惠如與其鄕友創一吟社曰「鰲西詩社」﹐擬開大會﹔卽由惠如倡開櫟﹑鰲聯合會。九月二十日﹝古歷八月十六日﹞﹐會於鰲峯惠如之伯仲樓。櫟社友十有一人﹐卽基六﹑卿淇﹑滄玉﹑少舲﹑聯玉﹑望洋﹑南彊﹑伊若﹑槐庭﹑鶴亭及主人惠如等﹐鰲西社友有鄭邦吉﹑蔡詒祥﹑蔡念新﹑李玉斯﹑楊肇嘉﹑周步墀﹑楊煥章﹑楊丕若諸君外數氏﹔客則新竹鄭養齋﹑鄭虛一﹑林榮初﹑張息六﹑張鏡村﹑曾寬裕及臺中陳若時﹑黃爾竹諸氏﹕計約三十人﹐亦盛會也。詩題有「盆松」﹑「電燈」﹑「步月」﹑「紅葉」等。

是會決議四項﹐作決議錄。席上惠如深慨漢文將絕於本島﹐倡議設法維持﹝按臺灣文社之設立﹐卽胚胎於此會也﹞。

社友現數仍二十一人。

中華民國八年﹝己未﹞

六月十四日﹝古歷五月十七日﹞﹐會於臺中大智之瑾園。先是﹐臺灣文社成立﹐基六﹑滄玉﹑灌園﹑南彊﹑惠如﹑槐庭﹑少舲﹑聯玉﹑伊若﹑大智﹑望洋﹑鶴亭等十二人以創立者而爲理事﹔本日卽櫟社總會兼文社理事會也。來會者﹐基六﹑滄玉﹑槐庭﹑少舲﹑卿淇﹑灌園﹑南彊﹑壺隱﹑子材﹑鶴亭等﹐合主人大智十有一人﹔客則鹿港施家本﹑蔡子昭﹑蔡子舟﹑牛罵頭鄭邦吉等氏。作詩鐘七唱﹐卽「詩社」﹑「水花」﹑「不知」﹑「煙樹」﹑「秋雨」﹑「古桐」﹑「寵風」等。次日﹐乃爲紀念撮影。

攺社則十八條爲二十六條﹐作會議錄。實行選任南彊﹑槐庭﹑灌園﹑少舲﹑滄玉﹑大智等六名爲櫟社理事﹐頒會則及會議錄於諸社友。社則攺正﹐依出席社友之議決﹐以篤軒﹝久缺席﹞﹑雲從﹝精神病﹞無履行社則之望﹐以其醵出之基本金交還之而認爲退社。又以故社友蔡啟運﹑賴悔之﹑林癡仙﹑黃旭東諸君醵出金全數各交還其遺族﹐從攺正社則也。

鹿港施肖峯﹝家本﹞﹐十月加盟爲社友。

鹿港蔡子昭﹝世賢﹞﹐同月同前。

社則攺正之結果﹐本﹝己未﹞年十二月三十一日現在﹐得據社則認爲社員者爲左開二十人﹝林文華君不醵出基本金﹐早失社員資格﹞﹝住所從新地名﹞﹕

陳基六﹝蟄村﹞﹝丁卯﹞大甲郡淸水街淸水

張麗俊﹝升三﹞﹝戊辰﹞丰原郡丰原街南坑莊

王學潛﹝卿淇﹞﹝同前﹞大甲郡淸水街三塊厝

傅錫祺﹝鶴亭﹑復澄﹞﹝壬申﹞丰原郡潭子莊潭子

陳瑚﹝滄玉﹑枕山﹞﹝乙亥﹞苗栗郡苑裏莊房裏

鄭玉田﹝汝南﹑少舲﹑嘯陵﹑天淘﹞﹝丙子﹞彰化郡鹿港街鹿港

張棟梁﹝子材﹑汰公﹞﹝丁丑﹞臺中市

陳懷澄﹝槐庭﹑心水﹑沁園﹞﹝同前﹞彰化郡鹿港街鹿港

林仲衡﹝壺隱﹞﹝同前﹞大屯郡大裏莊內新

連橫﹝雅堂﹞﹝戊寅﹞臺南市

林子瑾﹝大智﹑少英﹞﹝同前﹞臺中市

呂管星﹝蘊白﹞﹝同前﹞丰原郡神岡莊三角子

林幼春﹝南彊﹑原名資修﹞﹝庚辰﹞大屯郡霧峯莊霧峯

莊嵩﹝伊若﹑太嶽﹞﹝同前﹞彰化郡鹿港街鹿港

蔡惠如﹝鐵生﹞﹝辛巳﹞大甲郡淸水街淸水

林獻堂﹝灌園﹞﹝同前﹞大屯郡霧峯莊霧峯

陳貫﹝聯玉﹑豁軒﹞﹝壬午﹞苗栗郡苑裏莊房裏

林載釗﹝望洋﹞﹝甲申﹞丰原郡潭子莊頭家厝

施家本﹝肖峯﹞﹝丙戌﹞彰化郡鹿港街鹿港

蔡世賢﹝子昭﹑天弧﹞﹝戊子﹞同前

已故社友至是八人﹝以先後捐館爲序﹞﹕呂厚庵君﹑魏品三君﹑鄭濟若君﹑袁炳修君﹑蔡啟運君﹑黃旭東君﹑林癡仙君﹑賴悔之君。

中華民國九年﹝庚申﹞

一月三十一日﹝古歷己未十二月十一日﹞﹐先立春七日﹐萊園紅梅正開﹐同人倡開觀梅會。來會者﹐升三﹑卿淇﹑滄玉﹑少舲﹑沁園﹑大智﹑南彊﹑壺隱﹑太嶽﹑望洋﹑豁軒﹑肖峯﹑子昭﹑子材﹑鶴亭及園主人灌園等十有六人。開會時﹐灌園推薦霧峯林作敬﹑南彊推薦鹿港丁式周入社﹐同人贊成。外客有鹿港莊垂勝﹑牛罵頭林紀璧及南彊季弟旭初﹑子昭介弟子舟﹑鶴亭冢子伯偉諸氏。擊缽吟因元賞爲「空气枕」﹐卽以爲題﹔次「折梅」﹑次「火山」﹐次分詠格詩鐘「寫眞」﹑「馬」。因是日爲紀念撮影﹐時同人多有騎馬梅邊者﹐故取以分詠也。二月二日早膳後﹐散會。卿淇早退﹐不與於撮影。

霧峯林作敬﹝竹山﹞﹐一月三十一日加盟爲社友。

鹿港丁式周﹝寶濂﹑蓮溪﹞﹐同月同日同前。

樹仔腳林守拙﹝耀亭﹞﹐七月十三日同前。

九月二十七日﹝古歷八月十六日﹞﹐會於臺中大智之瑾園。社友出席者﹐升三﹑卿淇﹑蓮溪﹑守拙﹑枕山﹑壺隱﹑少舲﹑灌園﹑太嶽﹑豁軒﹑南彊﹑肖峯﹑子昭﹑大智﹑鶴亭等十有五人。鶴亭報告自一月至八月之收支決算後﹐卽商議辛酉二十周年祝賀及紀念事。旣而議決左開四項﹕

一﹑辛酉秋季開成立二十周年祝賀會。

一﹑選刊社員詩集。

一﹑發行社員紀念章。

一﹑立紀念碑於霧峯之萊園。

前記各項費用豫算爲若干圓﹐內由基本金所生利子支出若干圓﹐其餘由社員捐補。

至於事務分擔﹐亦議定如左﹕

一﹑搜集故社友遺稿﹕鶴亭。

一﹑詩集編輯﹕主任南彊﹐補助壺隱﹑太嶽﹑沁園﹑枕山。

一﹑印刷詩集﹕少舲﹑子昭。

一﹑辦理紀念章﹕大智。

一﹑辦理紀念碑﹕灌園。

一﹑紀念碑文撰稿者﹕南彊。

一﹑紀念碑文書字者﹕大智。

次開理事祕密會議﹐就社友推薦之新社友議決承諾﹔乃撮影以爲紀念。次交宿題「華盛頓」之詩﹐更擬「新雁」﹑「夢」兩題而作擊缽吟。翌朝﹐乃散。是會來賓﹐有臺灣文社理事新竹鄭養齋﹑嘉義林維朝﹐鄭作型﹑南投張玉書及南彊季弟旭初﹑子昭介弟子舟諸氏。

艸鞋墩張笏山﹝玉書﹞﹐九月��日加盟爲社友。

社友現數二十四人。

中華民國十年﹝辛酉﹞

六月十八日﹝古歷五月十三日﹞﹐會於臺中大智之瑾園。鶴亭新丁母艱﹐以收支決算書托望洋攜之報告於席上。是會出席者﹐社友十有三人﹐卽基六﹑升三﹑笏山﹑少舲﹑沁園﹑子材﹑大智﹑南彊﹑太嶽﹑灌園﹑豁軒﹑望洋﹑子昭等﹔來賓爲王石鵬﹑王竹修﹑王達徳﹑黃爾璇﹑蔡梓舟諸氏。詩題有「啖荔枝」﹑「瑾園聽雨」等。先是﹐各交宿題之「田橫」詠史詩﹔選取後﹐乃擊缽。越二十日﹐散會。

十月十五日﹝古歷九月十五日﹞﹐社友基六﹑蓮溪﹑升三﹑卿淇﹑作敬﹑笏山﹑少舲﹑沁園﹑子材﹑壺隱﹑大智﹑南彊﹑太嶽﹑灌園﹑子昭﹑鶴亭等十有六人集於霧峯南彊府第。夜作詩畸﹐以「金長」二字爲鳳頂格。翌日過午﹐開總會。本社創立二十周年紀念大會因種種準備﹐不能照豫定進行﹐不得已而展緩﹔鶴亭報告計劃之經過及展緩理由。次頒社員紀念章﹔章爲圓形﹐金制品﹐徑七分﹑厚半分﹐面鐫「櫟」字﹑背鐫「櫟社二十周年社員紀念章」等字。次報告收支決算。次提議理事增加二名﹐滿場贊成﹔因就社規第五條中「六」字攺爲「八」字。商議之餘﹐決由鶴亭指名。鶴亭重違眾議﹐請以壺隱﹑太嶽二君充之﹐滿場贊成﹔總會告畢。少憩後﹐再作「石人」燕頷格之詩畸。

又以「捕蛇」﹑「眠牀」爲題﹐各作七絕詩。十七日﹐散會。

施君肖峯﹐十二月六日病故。

社友現數二十三人。

中華民國十一年﹝壬戌﹞

「二十周年紀念題名碑」已著手鐫字﹑「社友詩選」亦將次蕆事。大會之事應行準備﹐七月八日﹝古歷閏五月十四日﹞﹐社友升三﹑卿淇﹑大智﹑枕山﹑南彊﹑豁軒﹑太嶽﹑子昭﹑灌園等九人集於霧峯萊園之考盤軒﹐鶴亭﹑望洋以事遲一夕而至﹐計十有一人﹔客惟臺中王竹修君而已。第一夜﹐作嵌字詩畸﹐拈「東福」兩字冠首爲鳳頂格。次日﹐詩題爲「考盤軒小集」﹑「古碑」等。又作詩畸燕頷格「玉枝」兩字﹑鳶肩格「魚女」兩字。是日﹐總會由鶴亭報告本期間之收支決算。次議決大會費用豫算若干圓﹐比庚申年豫算增加若干圓﹐立碑﹑梓行詩集﹑制紀念章諸費在內﹔會期及集金期亦各議定。十日午前﹐散會。

十月八日﹝古歷八月十八日﹞午後四時﹐在霧峯萊園本社題名碑前舉行櫟社二十年題名碑落成典禮。碑爲南彊撰記﹑大智題字﹝碑記﹞﹔碑面中行八大隸書爲鹿港王席聘氏所作﹐社員姓氏則太嶽所作也。當日出席者﹐社友有南彊﹑壺隱﹑灌園﹑蓮溪﹑太嶽﹑作敬﹑升三﹑基六﹑卿淇﹑沁園﹑少舲﹑子昭﹑豁軒﹑望洋﹑守拙﹑子材﹑雅堂﹑大智﹑鶴亭等十有九人﹔枕山病﹐鐵生﹑笏山遠遊﹐蘊白有事﹐不到者四人而已。來賓則有臺北瀛社魏潤庵﹑張純甫﹑顏云年﹑林述三﹑桃園桃社鄭永南﹑黃守謙﹑周石輝﹑呂傳琪﹑黃樹林﹑遊榮春﹑嘉義羅山吟社陳家駒﹑鄭作型﹑林植卿﹑楊爾材﹑林玉書﹑蘇孝徳﹑玉峯吟社王殿沅﹑賴蕙川﹑林緝熙﹑余蘭溪﹑臺南南社趙雲石及其它新竹鄭香圃﹑臺中王石鵬﹑王竹修﹑陳茂堤﹑陳英方﹑彰化洪以倫﹑吳上花﹑鹿港蔡梓舟﹑鄭貽林﹑霧峯林瑞騰﹑林資彬﹑林梅堂﹑何如楨﹑陳子卿等三十五氏。合賓主計五十有四人﹐可謂空前盛會矣。舉式次第﹕﹝一﹞社員入場﹔﹝二﹞來賓就席﹔﹝三﹞南彊開會辭﹔﹝四﹞鶴亭朗讀式辭﹔﹝五﹞來賓鄭作型氏朗讀祝辭並代讀林維朝氏祝辭﹐顏云年﹑鄭永南兩氏先後爲祝辭演說﹐雅堂朗讀來賓祝詩等﹔﹝六﹞南彊閉會辭﹔﹝七﹞撮影﹔﹝八﹞退場。由是少憩於考盤軒。六時﹐推魏潤庵﹑趙雲石﹑陳家駒﹑王石鵬四氏爲詞宗﹐各擬一題﹔鶴亭拈之﹐首題爲「濁酒」﹑次題爲「月餅」﹐人限二首以內。於是移會場於林君瑞騰之大花廳﹔八時納捲﹐然後開宴。徹宴後﹐詞宗評詩﹔此間開音樂會以助淸興。詩榜揭曉﹐已過夜半十二時矣。翌朝﹐賓主漸散。現在社友﹐鐫於題名碑面者二十有三人。

櫟社二十年間題名碑記

櫟社者﹐吾叔癡仙之所倡也。叔之言曰﹕『吾學非世用﹐是爲棄材﹔心若死灰﹐是爲朽木。今夫櫟﹐不材之木也﹐吾以爲幟焉。其有樂從吾遊者﹐志吾幟』﹗同時﹐賴丈紹堯及予聞其言而贊之。旣而﹐傅君鶴亭﹑陳君滄玉﹑陳君槐庭﹑呂君厚庵﹑蔡君啟運﹑從兄仲衡聞其風而贊之﹐始定社章﹑立題名錄﹐爲春秋佳日之會。

自是和者寖眾﹐丙午﹝淸光緒三十二年﹞莊君太嶽﹑張君子材﹑陳君豁軒﹑鄭君濟若﹑王君學潛﹑黃君旭東﹑鄭君汝南﹑蔡君惠如﹑丁未﹝三十三年﹞林君望洋﹑魏君品三﹑張君升三﹑袁君炳修﹑陳君基六﹑己酉﹝淸宣統元年﹞連君雅堂﹑庚戌﹝二年﹞從叔灌園﹑呂君蘊白﹑辛亥﹝三年﹞林君少英入社。是歲三月﹐集全島詞人大會於瑞軒。再會於萊園﹐時梁任公﹑湯明水兩先生亡命海外﹐適然戾止﹔觴詠之歡﹐有逾永和。然而耆舊風流﹐抑亦盛極不可復繼矣﹗逾月﹐蔡君啟運䢐謝﹔乙卯﹑丁巳﹝中華民國四～六年﹞之間﹐癡叔﹑賴丈亦相繼下世。當一綫未絕之秋﹐奪我老成﹔此非特吾社之憂﹐蓋亦吾土斯文所同戚也﹗己未﹝八年﹞蔡君子昭﹑施君嘯峯﹑林君竹山﹑丁君式周﹑庚申﹝九年﹞林君耀亭﹑張君笏山入社﹔辛酉﹝十年﹞仲秋﹐復開大會於萊園。溯自壬寅結社﹐至是二十年矣。經營肇造於癡仙﹑規模大具於鶴亭﹐提攜羽翼﹐則又灌園之力爲多。計前後大會者三次﹑小集者數十次﹔登社友錄者若干人﹑存者若干人﹐其中道退社者不列焉。

世變以來﹐山澤臞儒計無復之﹐遂相率而遊乎酒人﹑逃於蓮社﹔有一倡者﹐眾輒和之。迄於今﹐島之中社之有聞者以十數。嗚呼﹗是亦風雅之林﹐民俗盛衰之所系也﹔可不愼歟﹗

中華民國十年﹝辛酉﹞秋﹝孔子降生二千四百七十二年﹞﹐林資修撰。

陳君滄玉﹐十一月十九日捐館﹔社中又失一巨擘。

社友現數二十二人。

中華民國十二年﹝癸亥﹞

二月二十五日﹝古歷正月初十日﹞午﹐開春會於霧峯宮保第之大花廳。社友至者十有六人﹐卽蓮溪﹑升三﹑豁軒﹑沁園﹑灌園﹑太嶽﹑少舲﹑大智﹑子材﹑子昭﹑望洋﹑作敬﹑笏山﹑南彊﹑壺隱﹑鶴亭等也。先交宿題「癸亥正月初十日重集題名碑下感作」之詩﹐次由鶴亭報告本期間收支決算及立碑﹑大會收支決算。因時間所限﹐不作擊缽之吟。擬題「春夜茗談」﹐期以元夕寄交灌園匯鈔﹐分送南彊﹑鸛亭爲分甲乙。午後五鐘﹐一同參列霧峯之茶話會。翌朝﹐乃散。

社友現數二十二人。

中華民國十三年﹝甲子﹞

三月二十二日﹝古歷二月十八日﹞﹐午後四句鐘﹐舉二十周年紀念銀瓶贈呈式於霧峯灌園府第之應接室。社友至者﹐有基六﹑升三﹑蓮溪﹑作敬﹑沁園﹑鐵生﹑蘊白﹑豁軒﹑壺隱﹑南彊﹑灌園﹑望洋﹑子昭﹑太嶽﹑少舲﹑笏山﹑鸛亭等十有七人。席定﹐由沁園代表社友贈銀瓶於鶴亭﹐而鄭重敍禮﹔鶴亭感愧交集﹐拜受後﹐謹述極感激之謝辭。式畢﹐以「櫟社第一集」梓成﹐磋商分配事﹔卒決定社員每人配付五冊﹐又對已故社友之遺族及全臺各詩社﹑各圖書館各贈與一冊﹔余暫存鶴亭處。此外﹐尙有一﹑二議事並報告收支決算。旣乃各出贈鶴亭之詩詞﹐又擬「瓶花」﹑「聽蛙」二題作擊缽吟。翌日﹐子材亦至。上午九鐘﹐同至萊園爲贈瓶紀念撮影。下午四鐘﹐散會。

並記﹕「櫟社第一集」﹐計梓三百冊。所梓者﹕無悶﹑悔之﹑南彊﹑啟運﹑厚庵﹑鶴亭﹑枕山﹑沁園﹑壺隱﹑太嶽﹑子材﹑豁軒﹑濟若﹑卿淇﹑旭東﹑少舲﹑鐵生﹑望洋﹑升三﹑炳修﹑基六﹑雅堂﹑灌園﹑蘊白﹑大智﹑子昭﹑肖峯﹑蓮溪﹑作敬﹑守拙﹑笏山﹑雲從等三十二人之詩﹐都六百十七首。雲從𨿽認爲退社﹐其原因在患精神病﹐大堪同情﹔且其詩頗多可取﹐故爲錄入。品三則入社未幾而卒﹐未嘗與會﹐無詩可錄﹔故闕之。

十二月六日﹝古歷十一月十日﹞午後﹐開秋會於灌園府第應接室。是日殘雨未晴﹐出席者少﹐僅有少舲﹑灌園﹑沁園﹑子材﹑笏山﹑子昭﹑南彊﹑太嶽﹑鶴亭等九人而已﹔蓮溪翌朝乃至。鶴亭報告本期間收支決算﹐次議一﹑二社務。夜作擊缽吟﹐題爲「演說」五律﹝「寒」韻﹞﹔翌午﹐題爲「罷官」七律﹝「先」﹑「侵」韻﹞。時適行政﹑財政大整理﹐官界施行大淘汰﹐初回罷官者是日發表﹔故以爲題。八日晨﹐散會。

社友現數二十二人。

中華民國十四年﹝乙丑﹞

四月二十五日﹝古歷四月初三日﹞下午﹐社友蓮溪﹑作敬﹑守拙﹑卿淇﹑灌園﹑少舲﹑沁園﹑太嶽﹑子材﹑笏山﹑子昭﹑升三﹑望洋﹑豁軒﹑鶴亭等十有五人﹐會於霧峯灌園府第。此會﹐初因灌園爲臺灣議會設置第六回

請願上京歸來﹐鶴亭倡議爲之洗塵﹔繼因鶴亭將有山左之遊﹐沁園更提議並開餞筵。卽於翌﹝二十六﹞日午刻爲之。先是﹐初日開會﹐鶴亭報告本期間收支決算。次因南彊﹑鐵生二社友曩爲抵觸治安警察法成爲國事犯而系獄﹐當於五月杪或六月初出獄﹐社友應集而慰安之﹔期日於六月五日至十日之間隨宜酌定。此事議決﹐乃作擊缽吟「詩人」﹑「獄」﹐分詠格﹔「迅雷」七絕﹝「文」韻﹞。下午﹐在灌園府第前庭照像﹐以作紀念。次日晚間﹐受社友林君資彬宴待。二十七日上午﹐散會。

六月六日﹝古歷閏四月十六日﹞下午﹐社友十有三人集於灌園之霧峯府第﹐爲南彊﹑鐵生開慰安會﹔二君已於五月十五日出獄也。

十一月十四日﹝古歷十月初四日﹞﹐仍在灌園府第開秋會。社友出席者﹐灌園﹑南彊﹑升三﹑子材﹑子昭﹑少舲﹑壺隱等七人而已﹔客有何君如楨及鶴亭冢子伯偉﹝鶴亭漫遊燕都未返﹞。詩題爲「野菊」﹝「寒」韻﹞﹑「禁煙」﹝「先」韻﹞﹑「秋暑」﹝「陽韻」﹞﹐計三題。翌日﹐散會。

社友現數仍二十二人。

中華民國十五年﹝丙寅﹞

六月十五日﹝古歷五月初六日﹞﹐因鶴亭自客歲六月十日首途歷遊靑島﹑北京﹑天津等處﹐本月八日歸來﹔社友爰卜本日小集﹐兼開洗塵會。會場﹐仍假灌園府第。是日﹐社友至者﹐有灌園﹑南彊﹑作敬﹑少舲﹑沁園﹑豁軒﹑基六﹑鐵生﹑蓮溪﹑太嶽﹑升三﹑蘊白﹑笏山﹑子材﹑守拙﹑子昭﹑鶴亭等十有七人﹔客有臺南之謝星樓﹑臺中之王石鵬﹑吳子瑜等三君。詩題爲「洗塵宴」七律﹝「眞」韻﹞﹑「歸船」七絕﹝「微」韻﹞。翌日午刻﹐林君階堂招宴﹔酒後﹐在其右廂小亭爲紀念照像。嗣而灌園推薦王石鵬﹑吳子瑜二君入社﹐諸社友均贊成。

臺中王箴盤﹝石鵬﹑了庵﹞﹐七月十八月加盟爲社友。

臺中吳少侯﹝子瑜﹑小魯﹞﹐同月同日同前。

基六年六十﹑蓮溪如之﹐笏山﹑少舲俱五十有一﹐子材﹑沁園﹑了庵﹑壺隱俱五十﹔社友中有提議祝壽者。八月二十日﹐開理事會於少侯之怡園決定之﹐因名曰「櫟社壽椿會」。自是之後﹐凡社友年及六十﹑七十或五十者﹐則羣祝之。

九月一日﹝古歷七月二十五日﹞下午﹐開秋孝雅集兼第一回

櫟社壽椿會於少侯之臺中怡園﹐基八月二十日理事會之決議也。是日﹐壽星蟄村﹝基六﹞以病﹑蓮溪以新喪子﹑壺隱有事而不到﹐其餘笏山﹑少舲﹑子材﹑沁園﹑了庵五君俱出席﹔社友出席而作主人者﹐有守拙﹑升三﹑灌園﹑鐵生﹑南彊﹑太嶽﹑望洋﹑少侯﹑子昭﹑鶴亭等十人﹕合計十有五人。四鐘﹐先舉行壽椿會祝賀式於吳外翰第之正廳拜亭外。客有江登魚君適在吳第﹐延之列席。鶴亭述開會辭後﹐朗讀社員總代祝辭。次南彊﹑灌園先後爲祝辭演說﹐次子昭朗讀社員祝詩﹐次少舲代表眾壽星稱謝﹐式以是畢﹔卽爲紀念照像。次在庭前開總會﹔鶴亭報告會計後﹐沁園提議建設崇祀本島詩人之宛在堂﹝按「宛在堂」在福州西關外小西湖中﹐以之崇祀其地文人者﹔沁園意欲效之﹞。種種討論之結果﹐作爲保畱案。俟後研究得有完全方法﹐乃作爲本社成立三十周年之紀念事業﹔未得完全方法﹐則仍保畱。至是會畢﹐開宴。詩題一律﹑一絕﹐卽「天幕」七律﹝「支」韻﹞﹑「食瓜」七絕﹝「灰」韻﹞。翌日﹐發表詩卷甲乙。下午﹐散會。以社友爲社友祝壽而有「壽椿會」之設﹐且定爲例而將繼續爲之﹐殆爲詩社得未曾有而我社所獨之創舉也。

社友現數二十四人。

中華民國十六年﹝丁卯﹞

四月二十三日﹝古歷三月二十二日﹞下午﹐沁園﹑笏山﹑了庵﹑少侯﹑灌園﹑南彊﹑少舲﹑太嶽﹑壺隱﹑子昭﹑鶴亭等十有一人﹐假灌園府第開春會。鶴亭報告本期間收支決算後﹐諮問「據置貯金」期滿﹐此後辦法如何﹖決議﹕『仍舊存貯』。次議社友之公費慶弔範圍﹐決議﹕『以直系如父母及妻子爲限』。次南彊提議廢止理事﹐卽將規則﹝民國八年攺正者﹞第五條﹑第十二條削除﹔第十六條﹐修正爲『新入社員﹐須經社友一名介紹﹐提出總會﹐由出席社友四分之三以上同意決定之』。此議因須攺正規則﹐當日出席社友不滿定足數﹐故作保畱案﹔俟之下屆總會。此外﹐妥議一﹑二事而後閉會。

黃昏﹐蘊白至。夜﹐社友又以鶴亭第二回

遊大陸新歸﹐再開洗塵宴。宴畢﹐作「丁卯暮春萊園修禊」五律﹝「庚」韻﹞﹑「女子軍」七絕﹝「支」韻﹞二詩。翌朝交卷﹐近午由沁園﹑了庵﹑壺隱﹑鶴亭分題評定甲乙發表之﹐會乃全畢。是會﹐外客有壺隱妹倩﹐廈門盧君乃沃亦與焉。

王君卿淇﹐五月��日病故。

十月三日﹝古歷九月初八日﹞下午﹐開秋會於少侯之東山別墅。出席社友十有三人﹐卽升三﹑守拙﹑少舲﹑了庵﹑沁園﹑子材﹑笏山﹑豁軒﹑子昭﹑望洋﹑太嶽﹑少侯﹑鶴亭也。南彊初擬出席﹐嗣以體微不適﹐郵送會費而已。會費者﹐第二回

櫟社壽椿會祝壽星升三﹑守拙六十﹐雅堂﹑蘊白五十壽也。總會時﹐鶴亭報告會計並一﹑二提議﹐沁園介紹彰化吳上花君入社。次以理事大智遠遊﹐多年缺席﹐攺選少侯補缺。閒會後﹐開祝宴﹔四壽星中至者半數。酒數巡﹐鶴亭代表社員起立致祝﹐升三代表壽星稱謝﹔望洋再述祝辭及希望。夜九鐘徹筵﹐作擊缽吟「菊酒」七絕﹝「支」韻﹞﹑「秋熱」七律﹝「侵」韻﹞﹔首題當夜選定發表﹐次題翌朝發表。此會因翌日有少侯循例而開之東山登髙會﹐故遠客有本日至者亦列席於我壽椿會﹔此卽臺南謝星樓﹑鄭啟東﹑臺北王少濤﹑曹秋圃﹑呂旭文諸氏也。翌朝﹐爲紀念照像。同人多參加於東山第五屆重九登髙會﹐再吟眺一晝夜乃散。

彰化吳筱西﹝上花﹞﹐十月二十八日加盟爲社友。

社友現數仍二十四人。

中華民國十七年﹝戊辰﹞

一月三十一日﹝古歷正月初九日﹞下午﹐開春會於少侯臺中外翰第之怡園。社友至者﹐沁園﹑壺隱﹑了庵﹑子材﹑太嶽﹑豁軒﹑少侯﹑天弧﹝子昭﹞﹑望洋﹑鶴亭等十人而已。熱心之南彊因多病﹑灌園因遊歐美﹐故兩回相繼缺席﹔令人有頗覺寂寞之感。出席人數不及半﹐本期間之會計因不報告﹐惟作擊缽吟而已﹔詩題「春蔭」七絕﹑「移花」七律。翌日有少侯倡設之怡社成立三周年祝賀會﹐同人皆受主人宴待。

林君望洋﹐七月十二日病故。

十一月十八日﹝古歷十月初七日﹞﹐灌園自昨年五月十二日首途遊歷環球十有餘國﹐經一年有半﹐去十日新歸﹔同人卜本日假守拙樹子腳之務滋園爲之洗塵。社友則主賓灌園之外﹐出席者蓮溪﹑升三﹑守拙﹑笏山﹑少舲﹑沁園﹑了庵﹑蘊白﹑太嶽﹑豁軒﹑小魯﹝少侯﹞﹑天弧﹑鶴亭等賓主都十有四人。下午四鐘齊集﹐先於樹徳居前庭照像。次開總會﹐鶴亭報告過去一年間之會計。次灌園提議﹐對死亡社友之遺族不將基本金交還事﹐以須攺正社則﹐而出席社員不及定足數﹐決定保畱。於是閉會。開宴酒數巡﹐鶴亭起立敍禮。灌園起謝﹐並述遊歷中見英吉利人崇拜詩人之足以令人感嘆。略謂『該國詩人某氏死已多年﹐而其居屋勿論卽其生前所用一器之微﹐亦爲鄭重保存。因此﹐聯想及於我故社友林癡仙君﹔君爲我社創立者﹐有功我社固不待言。因我社之首創而影響及於全臺﹐今日詩社林立﹐未始非受其賜。乃全臺詩界忘之﹐幾乎未嘗念及。就我社而言﹐君死已十餘年﹐而其遺詩我等後死者尙未能爲之梓行﹔比之英人之崇拜詩人﹐實大抱愧』云云。社友肅聽﹐皆爲動容。此事𨿽因南彊體弱且素執愼重態度﹐未敢輕易付梓﹔然我等後死者之怠慢﹐亦難辭其咎也。徹席後﹐作擊缽之吟﹕一「歸客」五律﹝「東」韻﹞﹑一「垂釣」七絕﹝「支」韻﹞。會場主人守拙現年六十有一﹐翌午盛張壽筵以宴社友及其它文人。灌園因事先退﹐余均列席致祝﹔並作「務滋園雅集」﹑「菊水」等詩。夜深乃散。

社員現數二十有三人。

中華民國十八年﹝己巳﹞

丁君式周﹐四月十四日病故。

五月四日﹝古歷三月二十五日﹞午後﹐守拙﹑笏山﹑少舲﹑沁園﹑壺隱﹑了庵﹑南彊﹑太嶽﹑灌園﹑豁軒﹑天弧﹑小魯﹑筱西及鶴亭等十有四人集於霧峯社友南彊府第開春季總會。先在林宮保第儀門前﹐爲紀念撮影﹝壺隱後至不及寫﹐而來賓有林階堂﹑林資彬二君﹞。開會時﹐鶴亭報告本期間收支決算畢﹐入議事。是日社友出席者十四人﹐又有升三﹑雅堂委任﹔就社員二十二人計之﹐已得三分之二以上﹐得以攺正規則。所有議事如左﹕

一﹑理事所關﹕此爲民國十六年四月二十三日南彊在總會提議廢止理事未決之懸案。討論之結果﹐決照舊制。灌園更提議社長﹑理事各定三年之任期﹐滿場贊成。但選舉定用無記名投票﹔社長之選舉照規則第八條社員過半數以上出席者之過半數爲中選﹐理事則就多數票順次中選。

一﹑基本金所關﹕此爲民國十七年十一月十八日灌園在總會提議攺正規則第十八條基本金不交還未決之懸案。討論之結果﹐決定被除名者可將所出基本金交還﹔若自己退社或死亡之時﹐則不交還。

一﹑三十周年紀念所關﹕民國二十年﹐爲本社成立三十年﹐鶴亭提議紀念事業。討論之結果﹐決定社員各自立案提出﹐以備秋會公同采擇。

一﹑壽椿會費所關﹕議決﹕主人方面之社友臨時醵金不足之時﹐得由社金支補。

一﹑「無悶艸堂詩集」梓行所關﹕議決﹕徵其遺族意見。

一﹑全臺聯吟大會加入所關﹕明年﹐該大會輪值臺中州下詩人承辦。議決﹕由本社聯絡州下各詩社作東。

議事告畢﹐依新攺正規則投票選舉社長﹑理事。結果﹐中選者如左﹕

社長﹕鶴亭。

理事﹕灌園﹑沁園﹑小魯﹑天淘﹝汝南﹞﹑守拙﹑太嶽﹑南彊﹑豁軒﹝南彊以體弱力辭﹐壺隱以次點補缺﹞。

於是閉會﹔卽假林第大花廳開第三回

櫟社壽椿會﹐爲南彊﹑太嶽祝五十壽。著席後﹐鶴亭致祝﹐南彊代表壽星稱謝並述希望。徹筵後﹐先作詩畸﹐拈「石南」兩字爲鳧脛格﹔次作「春酒」七律﹝「歌」韻﹞﹑「詩吏」七絕﹝「支」韻﹞。時已夜分﹐各就寢。翌日再集於灌園府第﹐作「世詩」雁足格﹑「客來」鳳頂格兩詩畸。夜深﹐漸散。是會﹐外客有南投吳君維嶽參與擊缽之吟。

蔡君惠如﹐五月二十日病故。

十月十日﹝古歷九月初八日﹞﹐社友升三﹑笏山﹑沁園﹑子材﹑了庵﹑太嶽﹑蘊白﹑灌園﹑小魯﹑天弧諸君合鶴亭十有一人﹐下午集於小魯之東山別墅﹔天淘翌日乃至。是會不議事﹐作詩而已﹔詩爲「秋桃」七絕﹝「支」韻﹞。翌﹝九﹞日﹐同與東山第七屆登髙會。初十日﹐同至霧峯訪灌園新建之洪壚別墅。十一日﹐始散。

社友現數二十一人。

中華民國十九年﹝庚午﹞

三月十三日﹝古歷二月十四日﹞下午二句鐘﹐沁園﹑天淘﹑灌園﹑太嶽﹑小魯等五理事及南彊﹑了庵﹑天弧﹑子材﹑鶴亭等集於霧峯南彊之應接室開理事會。以社友中不出席於本社總會超過三回以上者﹐應照社則看做退社﹔眾議旣決﹐擬提案於社員總會。

四月一日﹝古歷上已日﹞下午﹐社友升三﹑沁園﹑天淘﹑笏山﹑子材﹑了庵﹑蘊白﹑太嶽﹑南彊﹑灌園﹑豁軒﹑小魯﹑天弧﹑筱西﹑鶴亭等十有五人集於灌國府第﹔夕刻﹐開第四回

櫟社壽椿會﹐觴祝灌園五十。賓主席定﹐鶴亭代表社員致祝﹐壽星灌園稱謝。有以詩祝者﹐亦卽席朗吟。移時席徹﹐作含祝意之詩「松鶴」五律。翌日﹐南彊長公子培英氏與施璇璣女士舉行結婚典禮﹐社友均至宮保第大花廳式場參列盛典。下午四鐘﹐爲第四回

壽椿會紀念照像。續開春季總會﹔出席社友十有三人﹐卽升三﹑笏山﹑天淘﹑了庵﹑太嶽﹑小魯﹑豁軒﹑蘊白﹑沁園﹑天弧﹑灌園﹑筱西﹑鶴亭也。鶴亭報告收支決算後﹐就本年三月十三日理事會議決之社友前後八年不出席於總會應照社則第二十四條看做退社一事﹐質之於眾﹔滿場一致無異議﹐照原案可決。次有提議某社友亦多年不出席﹐應照社則同條看做退社者﹔一時議論紛紛﹐結果用無記名投票以定可否。因贊成原案者得大多數﹑不贊成者二票而已﹐遂決定認爲退社。於是閉會﹐作「泉筆」七絕詩。翌﹝四月三﹞日﹐散會。

十二月十三日﹝古歷十月二十四日﹞下午﹐開秋季會於霧峯社友灌園府第。出席社友﹐有基六﹑升三﹑笏山﹑天淘﹑沁園﹑太嶽﹑了庵﹑灌園﹑南彊﹑小魯﹑天弧﹑子材﹑豁軒及鶴亭等十四人。鶴亭報告收支決算﹐次入議事如左﹕

一﹑創立三十年紀念大會﹐議定明年辛未秋季舉行。

一﹑三十年紀念事業﹐議定鑄造詩鐘三架。其樣式及鑄造事﹐歸沁園﹑了庵二人擔任。

一﹑本社創立功勞者故社友林癡仙君「無悶艸堂詩集」出版之事﹐議決﹕沁園專任其責﹐豫定明年大會前蕆事。

一﹑社員中未有社章者﹐依前式以自費制造補充。

一﹑紀念大會招待詩友﹐議定臨時指名柬招。

一﹑紀念大會費用﹐由基本金所生利息支辦﹔不足﹐則由社員捐補。

一﹑南彊提議﹐就本社「沿革志」付梓﹔滿場」致議決﹕三十年大會後實行之。

閉會後﹐作「夜行」七絕之擊缽吟。同作者社友外﹐有小魯女公子燕生娘及吳維嶽氏並林家西賓蔡旨禪女士等。翌晨﹐灌園倡議散策於靑桐林之齋堂﹐社友各表同意。除基六先行告退外﹐一行十四人同乘輕車入山﹐盡半日之淸遊。下午三鐘﹐乃返。再作「冬菊」五律詩。外復作「火車」燕頷格詩畸﹔十鐘﹐有因事先去者。翌﹝十五﹞日﹐始散盡。

社員現數十有九人。

中華民國二十年﹝辛未﹞

四月二十六日﹝古歷三月初九日﹞下午﹐社友升三﹑守拙﹑竹山﹑笏山﹑天淘﹑子材﹑沁園﹑壺隱﹑了庵﹑南彊﹑太嶽﹑灌園﹑豁軒﹑小魯﹑天弧﹑鶴亭等十有六人﹐社外友有蔡遜庭﹑陳魯詹﹑吳維嶽三氏及了庵長公子鵬傳氏﹑小魯女公子燕生娘等﹐同集於小魯之東山別墅。客冬議決鑄造詩鐘三架﹐以爲三十年紀念﹔現已鑄就﹐銘曰﹕『小叩小鳴﹐大叩大鳴。願我多士﹐雅韻同賡。振聾發聵﹐勿墜淸聲』﹗別有二十四字曰﹕『昭和六年﹝歲在辛未﹞孟春之月﹐櫟社創立經三十年﹐鑄爲紀念』云云。懸以木架﹐置於雙楓壇上。三鐘頃﹐各肅衣冠整列式場﹐行初撞式。贊禮員吳維嶽君唱﹕『舉式』﹗吳燕生女士登壇揭去鐘上黃幕﹐社員一齊拍手。爆竹繼鳴﹐一同鞠躬致敬。先由鶴亭執杵﹐贊禮員致祝曰﹕『首撞鐘中﹐中部文風丕振﹔次撞左﹐左道邪說從此熄﹔三撞右﹐右文恢儒期再見』。於是社員序齒﹐順次各撞三杵﹔逸響遙傳﹐山谷互應。式以是畢。次開總會﹐議決基金交還退社者所關之事及三十年紀念大會費用各社友認捐確定之事。次爲第五回

櫟社壽椿會紀念照像﹐壽星爲鶴亭﹝六十﹞與豁軒﹝五十﹞。七鐘頃﹐開壽椿會於別墅正廳之禮堂。堂懸「社友合壽鶴亭六十」了庵撰文﹑太嶽作字之泥金屏幛八大幅﹐金碧耀煌得未曾有。酒數巡﹐灌園代表社友致祝﹐鶴亭﹑豁軒先後稱謝﹔鶴亭之感激﹐尢爲不可名言。繼諸友先後起誦壽詩﹐移時而後徹宴。次作擊缽吟﹐題爲「詩鐘」七絕﹝「庚」韻﹞﹑「空中結婚」五律﹝「先」韻﹞。翌朝﹐竹山先退﹐余友皆爲小魯畱作循例之踏靑會。二十八日下午﹐乃散。

十一月一日﹝古歷九月二十二日﹞下午﹐社友灌園﹑南彊﹑天淘﹑太嶽﹑沁園﹑小魯﹑天弧﹑鶴亭等集於霧峯南彊之應接室﹐妥商數事如左﹕

一﹑本社成立三十年紀念大會﹐期於十一月二十二日下午舉行於霧峯宮保第之大花廳。

一﹑「無悶艸堂詩集」未能如期梓行﹐決將「櫟社沿革誌略」提前付梓﹐以便大會時分贈。

一﹑紀念箋﹐決描寫本社新鑄鐘形及鐘銘﹐爲較有意義之紀念。

傅序

古人有言曰﹕『詩言志』﹔又曰﹕『詩以理性情』。職是之故﹐時無今古﹑洋無東西﹐皆有嗜而作之﹐且有瘁一生之心力孳孳以求精至者。惟自攻「用無之學」者視之﹐則以爲不適於實用﹐饑不可以易粟﹑寒不可以易衣而共棄之。滄海栽桑之後﹐我輩率爲世所共棄之人﹔棄學非棄人不治﹐故我輩以棄人治棄學。林君癡仙倡之﹐諸同志者和之﹐月泉之社以是繼成。自壬寅﹝淸光緒二十八年﹞迄辛酉﹝中華民國十年﹞﹐置籍者三十有五人。二十年間﹐時而大會﹑時而小集﹐時而月課加以唱和自作﹔歷時旣久﹐篇數以繁﹐多者以千數﹑少者亦以百數﹐乘興而書。𨿽同人亦未敢自信﹐惟心血所在﹐亦不無視同雞肋者。桂秋以來﹐集存歿各社友之稿得三十二人﹐人以五十首爲限。推陳君滄玉﹑林君仲衡﹑陳君槐庭﹑莊君伊若分司編輯﹐而林君幼春總之。一再去取之餘﹐以六百十七首災梨棗。是誠敝帚竟享千金﹐亦於雪泥之中姑畱鴻爪已耳﹔人之什襲也聽之﹑人以覆瓿也亦聽之。

壬戌﹝中華民國十一年﹞菊秋﹐鶴亭主人序於巖野艸堂。

連序

櫟社旣設之二十載﹐樹碑萊園﹔又集同人之詩而刊之﹐將以示諸後。嗟乎﹗櫟爲無用之材也﹐詩亦無用而眷眷於此者何也﹖文運之盛衰﹑人物之消長﹑朋簪之聚散﹑道義之隆污﹐均於是在﹔何可以其無用也而棄之﹗先是﹐戊戌﹝淸光緒二十四年﹞之歲林子癡仙始倡是社﹐和者十數人。越七載﹐余居大墩﹐邀入社。余固無用之材也﹐幸而得從諸君子後以扶持風雅﹐則余何敢以不材也而自棄。海桑以後﹐士之不得志於時者競逃於詩﹐以寫其侘傺無聊之感。一倡百和﹐南北並起﹔其奔走而疏附者﹐社以十數。而我櫟社屹立其間﹐左縈右拂﹐蜚聲騷壇。文運之存﹐賴此一綫﹔人物之蔚﹐炳於一時。詩𨿽無用而亦有用之日﹐莘莘學子又何可以其不材也而共葉﹗然而林子往矣﹗林子非棄材也﹐而以此自幟。追懷道義﹑睠念朋簪﹐余𨿽無用﹐期與我同人共承斯志﹔請以此集爲息壤。

壬戌﹝中華民國十一年﹞仲秋﹐臺南連橫序於萊園。櫟社二十年間題名碑記

櫟社者﹐吾叔癡仙之所倡也。叔之言曰﹕『吾學非世用﹐是爲素材﹔心若死灰﹐是爲朽木。今夫櫟﹐不材之木也﹐吾以爲幟焉。其有樂從吾遊者﹐志吾幟』﹗同時﹐賴丈紹堯及予聞其言而贊之。旣而﹐傅君鶴亭﹑陳君滄玉﹑陳君槐庭﹑呂君厚庵﹑蔡君啟運﹑從兄仲衡聞其風而贊之﹐始定社章﹑立題名錄﹐爲春秋佳日之會。

自是和者寖眾﹐丙午﹝淸光緒三十二年﹞莊君太嶽﹑張君子材﹑陳君豁軒﹑鄭君濟若﹑王君學潛﹑黃君旭東﹑鄭君汝南﹑蔡君惠如﹑丁未﹝三十三年﹞林君望洋﹑魏君品三﹑張君升三﹑袁君炳修﹑陳君基六﹑己酉﹝淸宣統元年﹞連君雅堂﹑庚戌﹝二年﹞從叔灌園﹑呂君蘊白﹑辛亥﹝三年﹞林君少英入社。是歲三月﹐集全島詞人大會於瑞軒。再會於萊園﹐時梁任公﹑湯明水兩先生亡命海外﹐適然戾止﹔觴詠之歡﹐有逾永和。然而耆舊風流﹐抑亦盛極不可復繼矣﹗逾月﹐蔡君啟運䢐謝﹔乙卯﹑丁巳﹝中華民國四～六年﹞之間﹐癡叔﹑賴丈亦相繼下世。當一綫未絕之秋﹐奪我老成﹔此非特吾社之憂﹐蓋亦吾土斯文所同戚也﹗己未﹝八年﹞蔡君子昭﹑施君嘯峯﹑林君竹山﹑丁君式周﹑庚申﹝九年﹞林君耀亭﹑張君笏山入社﹔辛酉﹝十年﹞仲秋﹐復開大會於萊園。溯自壬寅結社﹐至是二十年矣。經營肇造於癡仙﹑規模大具於鶴亭﹐提攜羽翼﹐則又灌園之力爲多。計前後大會者三次﹑小集者數十次﹔登社友錄者若干人﹑存者若干人﹐其中道退社者不列焉。

世變以來﹐山澤臞儒計無復之﹐遂相率遊乎酒人﹑逃於蓮祉﹔有一倡者﹐眾輒和之。迄於今﹐島之中社之有聞以十數。嗚呼﹗是亦風雅之林﹐民俗盛衰之所系也﹔可不愼歟﹗

中華民國十年﹝辛酉﹞秋﹝孔子誕生二千四百七十二年﹞﹐林資修撰。

櫟社第一集

目錄

﹝以入社先後爲序﹐同時入社者序齒﹞無悶詩艸﹝二十九首﹞逍遙詩艸﹝四十六首﹞南彊詩艸﹝十八首﹞啟運詩艸﹝十八首﹞厚庵詩艸﹝二十五首﹞鶴亭詩艸﹝二十五首﹞趣園詩艸﹝二十六首﹞沁園詩艸﹝二十七首﹞仲衡詩艸﹝三十二首﹞太嶽詩艸﹝二十八首﹞雲從詩艸﹝二十六首﹞知足齋詩鈔﹝十五首﹞豁軒詩艸﹝二十一首﹞怡園吟稿﹝五首﹞卿淇詩艸﹝六首﹞旭東詩艸﹝十首﹞汝南詩艸﹝十二首﹞鐵生詩艸﹝五首﹞望洋詩艸﹝十首﹞升三詩艸﹝五首﹞槐蔭詩艸﹝七首﹞鰲峯詩鈔﹝三十六首﹞劍花室詩艸﹝四十三首﹞灌園詩艸﹝二十首﹞蓉村詩艸﹝十三首﹞瑾園詩鈔﹝二十一首﹞蕉窗吟艸﹝十九首﹞肖峯詩艸﹝二十二首﹞蓮溪詩艸﹝二十二首﹞竹山詩艸﹝七首﹞耀亭詩艸﹝七首﹞笏山詩艸﹝十一首﹞——計三十二人﹐六百十七首。

●櫟社第一集

無悶詩艸

逍遙詩艸

南彊詩艸

啟運詩艸

厚庵詩艸

鶴亭詩艸

趣園詩艸

沁園詩艸

仲衡詩艸

太嶽詩艸

雲從詩艸

知足齋詩鈔

豁軒詩艸

怡園吟稿

卿淇詩艸

旭東詩艸

汝南詩艸

鐵生詩艸

望洋詩艸

升三詩艸

槐蔭詩艸

鰲峯詩鈔

劍花室詩艸

灌園詩艸

蓉村詩艸

瑾園詩鈔

蕉窗吟艸

肖峯詩艸

蓮溪詩艸

竹山詩艸

耀亭詩艸

笏山詩艸

無悶詩艸癡仙林俊堂

讀梁子嘉太令﹝成枬﹞日本紀遊詩卷﹐賦此寄之

滄海橫天流﹐萬里落胸次﹔噴墨灑蠻箋﹐化作龍蛇字。奇哉作詩人﹐有此淩雲气﹗聞說騎白黿﹐新自蓬山至﹔君身有仙骨﹐十洲恣遊戲。自度思度人﹐肯與世相棄﹗東行謁木公﹐卻返扶桑轡。徧求不死藥﹐醫國歸有具。海上風信佳﹐措手何日試﹖君昔慕孫﹑吳﹐大軍掌書記﹔銅章七品官﹐空銜尙無位。棄觚二十年﹐未遂平生志﹔鰲極陷東南﹐靑衫余涕淚。英雄豈終窮﹐天下方多事﹔速陳治安策﹐漢廷思賈誼﹗

題彭春苓參軍詩卷

翰林校書金根誤﹐貲郎獨奏淩雲賦。世人頂禮千佛經﹐誰知网漏珊瑚樹﹗論文君亦輕餘子﹐腹笥平生飽書史﹔秋風仙桂讓他人﹐擊築狂歌聲變徵。深山大澤生龍蛇﹐湖南萬古騷人家﹔倚天南嶽壯軍气﹐湘江吟盡江蘺花。中年流落作書記﹐嘆息大才偏小試﹔中興將相盡同鄕﹐投筆不遇眞天意﹗薄宦如今海畔遊﹐芙蓉幕府競徵求﹔囊中尙有濟時策﹐何日君王召馬﹑周﹖

淸源山﹝在泉州﹞

名山近在城東道﹐來年遊興今朝果。不乘肩輿不跨馬﹐病餘一試腰腳好。山花含笑谷鳥啼﹐引人步步登天梯﹔不知置身髙幾許﹐漸覺對面紫帽低。半山亭子一回首﹐俯視孤城大於斗﹔城中雙塔筆露尖﹐城下長江一綫走。更行更髙喜欲狂﹐眼底直欲窮蠻荒﹔越王一去二千載﹐當年駐馬知何方﹗卻尋裴公尸解處﹐煙霞古洞黃冠住﹔鑪香飄出石門來﹐時有遊人占夢去。神仙有無我不知﹐榕根小憩亦支頤﹔一杯山茶解我渴﹐使我兩腋淸風吹。更登絕頂望滄海﹐雲濤浩渺家何在﹖乘風我欲便東歸﹐惆悵故鄕人事攺﹗搔首峯頭淚滿巾﹐何時海底更揚塵﹖朗吟飛下千峯去﹐故國江山愁殺人﹗

釣龍臺歌﹝臺在福州﹞

鈞龍臺﹐生蒼苔﹔閩越王﹐安在哉﹖當年艸昧無人境﹐全閩天地王親開。百靈爲王爭效順﹐釣龍之事或可信。東海本屬王國土﹐王以人作羣龍主。漢髙龍種王亦同﹐王好龍豈同葉公﹗王能豢龍識龍性﹐王不屠龍害龍命﹔龍是神物王神人﹐我知龍樂與王親。王偶釣龍與龍戲﹐王不釣龍龍亦至。釣龍井傍釣龍臺﹐井水通海龍往來﹔王歸上天龍歸海﹐北臺此井今猶在。

畱別家兄蔭堂

嗟余遘陽九﹐弱冠辭枌楡﹗四方惟伯氏﹐生死相呴濡。三霜同客閩﹐二稔並畱吳﹔提攜患難間﹐終始情不逾。百年指鴻雁﹐避繳誓相俱﹔葳蕤荊樹枝﹐何意分中途﹗人事與心違﹐行將歸海隅﹔當著萊子服﹐去乘尼父桴。此行隔河山﹐邈甚秦與胡﹔離亭一杯酒﹐執袂慘不娛。九州島尙煙塵﹐念子老江湖﹔臨歧何以贈﹐魚腸金僕姑。東山若再起﹐持此佐英圖﹔去去勿復道﹐南冠命也夫﹗

歸裏書懷﹐答賴二悔之﹝紹堯﹞﹔卽次其韻

避地四﹑五年﹐轉徙江湖間﹔落拓愧書劍﹐風塵凋玉顏。遊子戀舊國﹐髙堂念家山﹔進退羝觸藩﹐去畱兩爲難。飛蓬尋本根﹐目前𨿽苟安﹔傷哉魚躍淵﹐將爲鳥入樊﹗神州又破碎﹐瓜剖議早傳﹔旣無中流柱﹐何以回狂瀾﹗峨冠肉食人﹐大抵袖手看﹔徒令艸茅士﹐痛哭天步艱﹗沈吟復沈吟﹐五噫歸故關﹔直將蓬萊島﹐視作武陵源。軒冕非吾願﹐世事誓不言﹔夷﹑叔久絕蹤﹐黃﹑綺猶可攀。已矣趹踶馬﹐從此解徵鞍﹔願言釆紫芝﹐分與同心餐。

與呂厚庵﹝惇禮﹞﹑沈祝澄﹝夢達﹞夜話作

掩關東郭外﹐懶拙世所輕﹔二仲披艸來﹐歡極掃榻迎。是時山花落﹐鶗鴃林間鳴﹔感彼春芳歇﹐欣此親愛並。題詩五色箋﹐煮酒龍頭鐺﹔夜闌語往事﹐破窗風雨驚。自從不周碎﹐坤軸東南傾﹔蠕蠕褌中虱﹐一飽各自營。鳳皇長苦饑﹐玉山禾不生﹔髙陵植華藕﹐枝葉安得榮﹗回也困陋巷﹐孟﹑荀老於行﹔與世苟鑿枘﹐賢哲亦無成﹗吾道在固窮﹐何用吐不平﹔滄海有鷗鷺﹐可以洗心盟。

送侄幼春過海遊學

吾兄膝上王文度﹐不減謝庭之寶樹。先世起家用弓馬﹐汝獨苦心向詞賦﹔千金一字不輕下﹐文成每有驚人句。奇峯狂浪生筆端﹐擲地鏗鏘協韶頀。偶然遊藝賈餘勇﹐巧思亦足相貫注﹔圍棋不落第二品﹐蹴鞠樗蒲皆獨步。只今年才二十四﹐文采風流遐邇慕﹔但恨操術與時乖﹐斑斑尙隱南山霧。今朝別我西遊學﹐小弟擔簦逐芒屨﹔離親去裏初作客﹐越水吳山愼行路﹗邇來震旦新學興﹐說富言彊士爭騖﹔侏離講習紅毛文﹐糟粕六經誰復顧﹗二﹑三儒生抱殘缺﹐拘守人笑書中蠹﹔低心逐時何足羞﹐貴令樗櫟化箘簬。物生合用斯爲美﹐章甫適越毋乃誤﹗汝今此行良有以﹐竊願知新更溫故﹔「毋忘所能」古有訓﹐博覽兼通問則裕。送汝求師浮海去﹐祝汝業成早東渡﹗離筵有酒不能飲﹐心逐去帆飛似騖﹔別後知餘日夜思﹐莫厭頻頻傳尺素﹗

謁延平王祠

國能獨立無小大﹐蜂蠆有毒誰敢害﹗魏之遼東﹑梁吳越﹐仰人鼻息眞奴輩。嗚呼賢哉延平王﹐弱冠起義辭宮墻﹔割據金﹑廈兩小島﹐東南七省憂海防。承恩隆武初賜姓﹐永曆分茅加九命﹔移孝作忠豈得已﹐太師訓子不以正。惟王誕降三神峯﹐扶輿磅礡气獨鍾﹔八旗弓馬不掛眼﹐誓奉天子還九重。海上治兵心力瘁﹐江南一敗眞短气﹔蒼穹白日鑑精誠﹐東洋現出新天地。一夜騎鯨鹿耳門﹐荷蘭名王豎降旛﹔水師仍習昆明戰﹐軍食初營渭上屯。婆娑世界眞天府﹐經綸艸昧暫偃武﹔西來遺老如歸市﹐北伐生番彌拓土。燕都君相漫銷兵﹐捲土重來勢可驚﹔太息天將絕明祚﹐大星忽落赤嵌城﹗如王不愧奇男子﹐明末羣雄誰可比﹖勤王大業𨿽不成﹐一片丹心照靑史。披荊斬棘更難忘﹐開辟功勛地共長﹔今日海邦三易主﹐開山廟貌尙馨香。

過竹滬弔寧靖王

玉帶歌殘瘴海曲﹐一壞竹滬煙蕪綠﹔欲弔先朝寧靖王﹐杜鵑飛上冬靑哭。憶昔煤山龍馭遙﹐江南半壁旋沈陸﹔關破仙霞碧血腥﹐城降烏爨靑衣辱。傷心金翅啄龍子﹐誰與天家收骨肉﹗輔國將軍遼藩裔﹐受封最晚權不屬﹔間關海外依田橫﹐中興敢望劉文叔。水殘山滿目愁﹐藜牀皂帽餘生足。延平父子又繼沒﹐神州早料難恢復﹗東寧云暗鼓聲死﹐樓船飛渡來楊僕﹔肉袒牽羊自有人﹐此身好結殘明局。慷慨吟成「絕命詞」﹐遺民掩涕不忍讀。杳杳中原化鶴歸﹐兩京陵樹澹斜暉﹔鐘山气黯髙皇廟﹐易水風翻異國旗。

列祖在天心定痛﹐一靈出世淚還揮﹔遺骸終古畱孤島﹐大義當年感五妃。五妃同爲君王死﹐一門紅粉光靑史﹔卻憶燕都社稷亡﹐宮人費氏遙堪比。殉國偏多美婦人﹐負恩轉屬奇男子﹔鄭家乳臭何足道﹐滄溟難洗劉﹑馮恥﹗吁嗟乎﹗霸業三傳失艸雞﹐鳳陽帝冑駕靑蜺﹔金支翠旗渺何處﹐東海揚塵望眼迷。一代天潢遺恨在﹐春秋賜姓大名齊﹔只今■﹝門外吉內﹞■﹝門外失內﹞門非舊﹐猶寶朝天玄玉圭。

哀鴻篇

鴻雁從何來﹐來自滄海濱﹔似爲饑所驅﹐哀哀鳴向人。弋者滿天下﹐挾弓窺秋旻﹔髙鳥看漸盡﹐幸汝得全身。何圖困口腹﹐終日長悲呻﹗碩鼠食汝苗﹐使汝生計屯﹔𨿽不斃彈射﹐餓死慘亦均。我無活汝術﹐目擊徒愴神﹗鳳皇百鳥王﹐鵷鸞爲其臣﹔朝餐瑯玕飯﹐夕飲玉池津。丹穴分餘糧﹐羽族皆回春﹔嗟哉汝翮摧﹐飛去永無因﹗一物不得所﹐足傷天公仁﹔我願陳此詞﹐泣血叩帝閽。

棄婦詞

蔦蘿附松柏﹐空自說綢繆﹔風吹桃李花﹐一旦別枝頭。鴛鴦不偕老﹐團扇棄淸秋﹔紅顏竟無主﹐欲妝臨鏡愁。香銷黃金屋﹐燭冷白玉樓﹔舊居似天遠﹐夜夜托夢遊。攺弦妾所恥﹐故劍君倘求﹔日上望夫山﹐種萱以忘憂。所居洪衙埕﹐卽國初洪經略承疇故第﹐今尙有祠堂在焉

香火荒涼破廟空﹐廣庭灌木自成叢﹔可憐遺臭眞千古﹐此巷如今尙姓洪﹗

滬上畱別二首

江幹花落水微波﹐夢醒髙樓一剎那﹔明月向人襟上照﹐酒痕偏少淚疲多﹗

柳綿吹盡落花幹﹐春去人歸兩可嘆﹗惆悵吳淞半江水﹐他年王宰畫中看。

送何作舟秀才歸淮海

千古繁華地﹐揚州廿四橋﹔梅花官閣酒﹐明月玉樓簫。去好親龍劍﹐歸休傍翠翹﹗從來行樂處﹐容易壯心銷﹗

次韻答悔之見贈二首

無心用世惟耽酒﹐有口逢人只說詩﹔醉不願醒歌當哭﹐此生當賣幾多癡﹗

悠悠身世且隨緣﹐飲酒看花自得仙﹔苦向紅塵求解脫﹐幾生修到火坑蓮﹗

秋日偶成

酒社詩場隔俊遊﹐蕭蕭門掩茂陵秋。西風懶折花簪帽﹐落日閒拈笛倚樓。紅葉欲隨流水去﹐靑山猶把片雲畱﹐羨他野鶴無心好﹐天外飛飛任自由。

暮春瑞軒池上蓮開一花旋落﹐與陳槐庭﹝懷澄﹞同賦

一現春風結幻緣﹐水亭芳信報今年﹕不祥總爲非時出﹐無壽偏因得气先。萬葉田田初滿眼﹐孤花冉冉已成煙﹔若論解脫泥塗早﹐合化西方妙法蓮。

十二月十五夜月

一年有幾團圓月﹐數到今宵歲又殘﹔不恨淸輝催我老﹐轉欣長夜耐人看。橫斜影寫梅花瘦﹐瀲艷光凝竹葉寒﹔天上瓊樓何處是﹐髙歌水調倚欄桿﹖

桂

離離瘦影畫欄邊﹐月殿當時夢尙牽﹔仙福吳剛消不得﹐困花殢酒又今年﹗

杜若

靑靑杜若滿汀洲﹐欲釆芳馨不自由﹔日暮蛟龍吹浪起﹐秋風江水未安流。

怡園

花繞茅齋柳拂門﹐老兄親筆榜「怡園」﹔只今春艸鳴蛙鬧﹐猶作當年鼓吹喧。

彰化

城郭都非鶴自還﹐磺溪不攺舊潺湲﹔漢家廢壘生春艸﹐落日牛羊八卦山。

半月樓﹝乾隆間﹐蔣太守築﹞

半月池邊半月樓﹐畫船簫鼓憶淸遊﹔風流太守今誰繼﹖水淺蓬萊又幾秋﹗

夢蝶園﹝明遺老李茂春別墅﹞

破瓦頹垣夕照昏﹐偶隨蝴蝶過荒園﹔春風艸綠城南路﹐剪紙難招處士魂。

貝宮夫人

深宮九門龍嚙環﹐鎖窗花影銀交關﹔蕙香幃下奩鏡閒﹐春風吹綠攢眉山。仙家小別動千年﹐去覓玉郎騎素鸞﹔斷腸回首江山寒﹐新月不光星滿天。

春雨

恬望時憑檻﹐閒行畏墊巾﹔濕云低曠野﹐新綠漫平津。柳泣如啼眼﹐花欹出浴身﹔物情被春困﹐況乃小樓人。

逍遙詩艸悔之賴紹堯

卽席與癡仙﹑幼春詠懷

吾慕魯仲連﹐東海著髙節﹔吾慕黃﹑綺輩﹐商山標遺烈。人生貴適志﹐皎皎非髙潔。出世忌太淡﹐入世忌太熱﹔膏明終見煎﹐艸勁還遭折。所以古聖賢﹐保身守明哲。不違性所安﹐不求世所悅﹔亦隘亦不恭﹐庶以藏吾拙。

冬日登八卦山

晨登八卦山﹐信美風景別。气和天宇澄﹐玆遊固佳絕。冬令行春溫﹐萬匯忘慘冽﹔嘉木蔚成林﹐欣欣相媚悅。澗艸復靑靑﹐山花況未歇﹔誰知造化心﹐正气有肅殺﹗羨彼蘭蕙姿﹐含芬老巖穴﹔時來苟不榮﹐運傾或未折。感喟遂成章﹐持以奉明哲。

次韻答癡仙

騏驥伏鹽車﹐窮年困銜勒﹔一朝度虛板﹐盤盤上靑石。駑馬顧之笑﹐驚魂更喪魄。傷哉轅下駒﹐何異籠中翮﹗多君竹林逸﹐淸談間悲唶﹔自作頌酒文﹐荷鍤日隨側。倒扶玉山嵇﹐窮澆壘塊籍﹔酒中誠可逃﹐有托非沈溺。把臂同入林﹐相顧無慍色。知章馬作船﹐白也詩無敵﹔鏖詩鬥酒間﹐翳我終怯力。昨者示我弱﹐覆杯謝賓客﹔謂渠有良箴﹐忠諫耳勿逆。人世築糟邱﹐九泉爭點滴﹔紛紛醉夢中﹐生死成今昔。何必學淳於﹐一斗一石亦﹗我時頗疑君﹐謬誕聽豈得。曲生𨿽非友﹐未至類盜賊﹔止之或暫佳﹐絕之恐非策﹗再拜受昌言﹐吾志不可易。

圖南行﹐送烈堂內弟南遊

君不見﹖鯤鵬變化幾千里﹐頃刻搏風任遷徙﹔朝遊溟渤夕天池﹐大人豹變亦如此。昆捨耶外婆娑洋﹐指南鍼指向南航﹔大地舊聞稱富媼﹐新洲今已號仙鄕。土壤膏腴民力裕﹐猶認鄭和棲泊處﹔舳艫遠接太平洋﹐物產近淩西印度。百年政教屬西歐﹐眼見東鄰勢力侔﹔不特蠻酋齊屈膝﹐行看驕子亦低頭。廿紀移民新政策﹐共道南進尢宜北﹔已敷文教曁南邦﹐又樹聲威震南國。況聞啟土辟山河﹐大半閩嶠越雋多﹔此去同文更同種﹐信知地利兼人和。我歌「南風」送君去﹐一篇權作南徵賦﹔他時返棹得南琛﹐翠羽明珠不知數。

酒中放歌

君不見﹖晉﹑魏之間多風流﹐劉公放誕阮公愁。劉公作詞頌酒徳﹐天眞爛熳與天遊﹔解醒五斗無不可﹐隨身一鍤何所求﹗阮公詠懷詞慷慨﹐八十餘篇多煩憂﹔有時忽作窮途哭﹐六旬大醉不能休。此中哀樂各有癖﹐偶然以酒忘形役﹔人生世上值艱虞﹐二公之技誰接迹﹗我從百代溯風騷﹐中夜起舞忽悲歌﹔傾壺且作十日飲﹐酒痕不敵淚痕多。螟蛉蜾嬴半天下﹐白眼相看柰汝何﹗

次韻幼春「大墩見寄」之作

瘦骨崚嶒帶鐶松﹐怪底身輕難禦風﹗廢吟久未親彩筆﹐病酒時復憶箄筒﹔興到一時彊笑樂﹐愁來萬感皆塡胸。丈夫齷齪事生計﹐焉肯抱硯爲人傭﹗催租索錢常事耳﹐以此應酬我亦慵。世情冷暖看涸鮒﹐東海那能待西江﹔曾聞達人有讜論﹐老﹑莊名教將毋同﹗君旣負气爲奇士﹐我亦頹然成醉翁﹔鑿枘縱然不相入﹐視息均此寰區中。昂藏七尺任憒憒﹐男兒豈作可憐虫﹗君詩嗣響接山谷﹐恍惚季世喧鐘鏞﹔一篇遺我讀再四﹐夜深紙上蟠蛟龍。

寄題謝頌臣先生生壙

男兒生不能裹屍馬革事窮邊﹐立功萬里勒燕然﹔又不能隱形服气歸神仙﹐白日尸解升靑天。當學漆園傲吏委形骸﹐下飼螻蟻上鳥鳶﹔不爾亦當將身化猿鶴﹐日與虫沙相周旋。人生世上疣贅耳﹐潰廱決後均茫然﹔達人方寸諭此理﹐一視死生無流連。嘆彼僕僕堪輿者﹐槁項黃馘眞可憐﹗吾友頌臣更豪放﹐未死先爲埋骨壙﹔科山山下築生墳﹐前祖﹑後妻相依傍。墳成雞黍邀故人﹐走也未往神先送﹔百里馳詞擬贈君﹐未敢長歌將哭當。曾聞孔聖言﹐死骨當速朽﹔肉體非黃金﹐不壞亦何有﹗又聞宗教家﹐靈魂乃爲寶﹔軀殼本六塵﹐火之無不可。先生儒學探天機﹐旁通禪理兼能詩﹔餘事間及靑鳥術﹐葬經豈受古人欺﹗或疑身後經營計太早﹐不過平時妄塞悲。數首生挽淵明誄﹐一篇生祭楚人辭﹔他年路過科山麓﹐我欲招魂一問之。

聚星樓放歌﹐呈槐庭社弟

眾星錯落掛戶牖﹐大者如石小如斗﹔瑩光璀璨照海濱﹐夜半蛟龍作雷吼。東方一星最熒熒﹐云是紫薇冠座首﹔長庚一星與之對﹐前身合是太白後。天廚爛熳宴瑤池﹐更有一星專主酒。其餘諸星亦奇絕﹐璧合珠聯聚成偶﹔就中文星數最奇﹐牛奮其角箕張口。主人胸中二十八﹐羅列照耀無不有﹔有時仰首捫星辰﹐每共羣眞齊抗手。方朔虛負歲星名﹐傅說果應列星否﹖我來居我最上樓﹐尺五攀天天轉愁﹔嚴陵未遇漢光武﹐客星何從近鬥牛﹗主人憐我非俗客﹐呼酒看花消我憂﹔夜闌大醉眠其股﹐賴有花枝解綢繆。醒來一枕支機石﹐猶疑織女參遨遊。

題抱獅圖﹐爲連雅堂少君作

河東獅子何鷙猛﹐一睡卅年昏不醒﹖東西虎豹伺九關﹐礪齒磨牙未敢逞﹔百虫戢戢斂野心﹐道是神獸俱虛警。連君倜儻生最奇﹐驊驑作駒已馳騁﹔東走曾逐狐與貍﹐西攫熊羆每顧影。邇來駿足稍邅回﹐猶共白駒追朱景﹔少年志肉三狻猊﹐晚有家駒眞自幸﹗自言驥子渥窪生﹐墜地呱呱便脫穎﹔食牛乳虎未足奇﹐吞象一蛇差可並。昨者示我「抱獅圖」﹐毫端颯颯光炯炯。一手靜對撫其頤﹐一手髙攀摩其頂﹔虛堂三月春气和﹐鬥覺風雲起俄頃。嗟嗟此物稱神靈﹐出應金精重比鼎﹔金毛玉爪銅頭顱﹐偶然吼怒威四境。驪龍酣睡在一時﹐君今狎之無乃婞﹗作詩題圖愧不文﹐欲與達人發深省﹗

過竹滬﹐弔寧靖王

古驛荒涼日色死﹐驅車來過竹滬裏﹔裏中鬱鬱有髙墳﹐云是前朝葬龍子。憶昔騎鯨逐將軍﹐艸雞大尾成讖文﹔鹿耳潮平忽飛渡﹐牛皮地窄竟橫分。自辟東寧新日月﹐何論孤島小乾坤﹔隆準有人憐帝子﹐傷心誰爲哭王孫﹗六十年來事倉卒﹐荊棘怒生銅駝沒﹔已聞江上樹降幡﹐無復山中采薇蕨﹗上天差慰列祖心﹐入地全歸數莖發﹔闔門殉死有娥眉﹐孰辧香魂與忠骨﹗玉碎珠啼喚柰何﹐可憐荒冢委山阿﹗至今海上斑斑竹﹐猶似蒼梧淚點多。

靑城哀

落日荒荒野煙暮﹐崩榛灌莽靑城路﹔行人駐馬問遺墟﹐道是金元用兵處。金元崛起靑城隈﹐前俘後虜成劫灰﹔才見眞龍南渡去﹐俄聞胡騎北方來。面縛降王同屈辱﹐駢屍戚屬總銜哀。百年容易風吹壑﹐兩代淪亡鐵鑄錯﹔茫茫大意空嘆嗟﹐寂寂江山自搖落。金顚﹑趙蹶幾滄桑﹐倏忽眞人起鳳翔﹔胡元逐盡北虜至﹐煤山裸葬更淒涼。自古興亡如轉轂﹐不獨靑城有報復﹔天生此地亦奇瑰﹐畱與後人作歌哭。我讀遺史最傷神﹐悼元﹑弔宋兩無因﹔攺姓徒聞暴易暴﹐伐國寧問仁不仁﹖惟將一掬哀時淚﹐灑向靑城艸不春。

老馬嘆

良樂無人九方死﹐塵寰擾擾誰知己﹖轅下嘶鳴櫪下悲﹐枉訴壯心猶未已﹗太行﹑虞阪何盤盤﹖百步九折行路難﹔憶昔騰驤少壯日﹐一日超乘能往還。駑駘下駟不敢顧﹐顧影驕嘶向長路﹔誰料羈縻老駿才﹐局促鹽車朝又暮﹗祗今齒長气亦衰﹐芻豆一食淚雙垂﹔黃金何人肯買骨﹐白眼到處皆相皮。悠悠泛駕汝何物﹐西薄羊腸東月窟﹔眼看得意鳴春風﹐會見非時變銜橛。吾聞大器晚乃成﹐此馬𨿽老未宜輕﹔君不見李廣數奇廉頗廢﹐千秋人尙仰威名﹖

病院雜感﹝錄一首﹞

白鷺鷥﹝有引﹞

病室無聊﹐偶與某先生談及院中看護婦﹔百十成羣﹐慈善可嘉。某先生曰﹕『此白鷺鷥也』。余因其辭作新樂府一篇﹐命之曰「白鷺鷥」。

白鷺鷥﹑白鷺鷥﹐爾曷不飲啄陸梁暢天機﹖髙飛日與鷗鶩隨﹐哺爾鷇音養爾雛。胡爲乎單棲隻影逐羣雌﹖如鵠早寡雉朝飛﹔縱自鰍鱔充朝饑﹐雙棲不若鷃與鸝。嗟爾慈善誠可師﹐嘔嘔啞啞如老嫗。羣中有鳥病癃疲﹐身不能飛足不支。萊爾翼之如撫兒﹐侍其飲食並起居﹔俾無折翼傷及肌﹐白鳧老翁生吁晞。世界羣學日推移﹐大禽大獸交橫馳﹔羣萃者昌渙者微﹐如爾離羣何足悲﹗私羣不忍公羣衰﹐爾爲羣界開先機﹔論功當與雄者齊。我歌「鷺鷥」有微詞﹐願爾羽族共聽之﹗

聞林十癡仙歸自滬上﹐喜寄

萬里歸來客﹐三年遠別人。艱難爲吾道﹐戮力向風塵。北闕猶瞻漢﹐東瀛肯帝秦﹖河山風景異﹐回首益沾巾﹗

臺中訪傅﹑陳二君

數載驚睽隔﹐相看各問年﹔形容憐我瘦﹐文筆羨君妍。近市心偏野﹐能閒俗亦仙。贈投無別物﹐袖裏有新篇。

歲暮雜感四首﹝錄三﹞

莽莽乾坤歲又除﹐逸情急欲問三閭﹕龍蛇畫壁呵奚益﹖虎豹當關事豈虛﹖山鬼慕余能窈窕﹐巫鹹夕降費椒糈。行吟澤畔眞憔悴﹐遲暮何堪賦卜居﹗

平生師友兼嵇﹑呂﹐慷慨論心籍與咸﹔寬政常能憐曲蘗﹐淡交直欲外酸醎。竹林攜手情何極﹐櫟社容身志不凡。今日歲華各搖落﹐相思且爲寄瑤函。

藐姑山下隱仙姿﹐綽約丰神冰雪肌﹔堪笑世人皆貴耳﹐豈容菩薩更低眉﹗天寒翠袖憐單簿﹐歲晚瑤箋寄夢思。稍待春風耀桃李﹐相將載酒訪鴟夷。

得幼春書卻寄

楊枝灑徧水皆春﹐說法生公本現身﹔看汝種因方得果﹐媿余觀過未知仁﹗幾篇楚些論幽怨﹐一卷蒙莊悟道眞。憂樂傷人俱滅性﹐勸君勿用愴前塵﹗

送雅堂遊京濱

元瑜才調自翩翩﹐書劍飄零十五年﹔歷劫嘆丁陽百六﹐壯懷初試水三千。秋風匹馬神山路﹐落日孤舟瘴海煙。此去訪求燕趙士﹐莫因徐福便求仙﹗

謁延平王祠

嵯峨廟貌壯東瀛﹐再拜英姿感慨生﹔故主已悲成杜宇﹐前身合識是長鯨。階前碧艸年年綠﹐檻外寒鴉夜夜聲﹔最是不堪憑弔處﹐古梅疏落數枝橫﹗

和灌園畱別韻

舟壑潛翻陵谷移﹐官家一變異君師。酒邀天帝三分醉﹐柯爛仙人一局棋。咄咄微聞公莫舞﹐棲棲遑問某何爲﹖龍驤虎鬥須臾事﹐西望浮雲有所思。

增城

誤結同心竟不同﹐一春鴛瓦各西東﹔團圓猶記前宵月﹐惆悵俄驚昨夜風。從古楚魂能化碧﹐祗今蜀魄尙啼紅。金堂便是銀河遠﹐誰信增城路可通﹗

冶春絕句八首

策蹇尋春興未窮﹐斑騅不系任西東﹔銀牀玉筯無消息﹐且向斜陽聽好風。

莫愁湖畔莫愁堂﹐春日閒遊偶卸裝﹔底事女兒年十六﹐提籠尙自采柔桑﹖

夢裏攜春過若耶﹐曾經彩筆寫瓊花﹔誰憐貧賤江頭女﹐薄命年年只浣紗﹗

樂耕門外好園亭﹐彩伴相將去踏靑﹔猶記花朝前一日﹐薔薇露下醉娉婷。

東山絲竹宴芳叢﹐挾妓閒情訪謝公﹔醉裏同車攜手去﹐任他酒綠與燈紅。

霓裳一夜會羣仙﹐狼籍花枝枕藉眠﹔不有金吾能玉汝﹐滿城韻事倩誰傳﹗

南陌花拚猛雨摧﹐又從北裏買花回﹔胡姬十五風流甚﹐醉向花間索笑來。

鎭日吟春賦冶遊﹐筆鋒𨿽勁化溫柔﹔從玆少作香奩句﹐綺語休教悔白頭﹗

展厚庵墓

一杯絮酒奠山邱﹐華屋知君恨未休﹔唱罷挽歌閒覓句﹐夕陽西下水東流。

題槐庭雙身小照

子綦隱幾惠歌梧﹐可認今吾是故吾﹖一笑拈花聊自解﹐前身合作漆園徒。

一般面目認依稀﹐杜徳機兼衡气機﹔若使神巫來相汝﹐定教卻走想非非。

女媧七十餘變相﹗菩薩億千萬化身﹔何處生成左元放﹐離形也解學神人﹖

雙雙倚立畫堂前﹐喪我忘吾總偶然﹔不似時人多面孔﹐炎涼世態變媸妍。

落花

東風作劇﹐忽損嬌枝﹔南浦無情﹐更悲死別。杜牧傷春之句﹐感念鬢絲﹔昌黎志壙之文﹐愴懷女拏。不能自遣﹐作落花詩。

是空是色想非非﹐才逐春來又送歸﹔委地從教風雨妒﹐漫天疑作劫灰飛。不仁造物陳芻狗﹐有恨江山帶落暉。寂寂園亭朝復暮﹐忍看紅瘦綠偏肥﹗

雨絲風片入愁城﹐頃刻香銷便一生﹔人道紅顏多薄命﹐我疑靑帝太無情﹗蜂喧鳥咽畱難得﹐露泣煙啼總不平。試問飄飄何處住﹖散花女伴合逢迎。

乍看似錦旋如塵﹐一片驚飛淚滿巾﹔此去莫教淪黑劫﹐他生休再誤靑春﹗傷心欲問離魂女﹐飲恨何堪老病身﹗縱使後庭多玉樹﹐屏風孔雀已無人。

正是春暉欲報時﹐愁紅消息入將離。明知雨打隨流水﹐猶望風回上故枝。堂下種萱娛我老﹐樹頭鳴鴃替人悲。餘香未斷腸先斷﹐冉冉花魂費望思。

蕣華也識不崇朝﹐其柰冤情迥未銷﹔豎就彩幡猶有待﹐築爲芳冢已無聊。石橊枝上金環在﹐后土祠前玉蕊飄。老我婆娑生意盡﹐長條偏折女兒腰。

豈是瑤姬謫降來﹖翩翩直欲返瑤臺。癡心祝汝飛還聚﹐淚眼看他去不迥。絆住遊絲猶繾綣﹐掃開淨土任徘徊。可憐嫩綠嬌紅質﹐未嫁東風已化灰﹗

匆匆百五好韶光﹐不信花飛有底忙﹗一縷香魂隨逝水﹐連天紅雨作啼妝。海棠未見梅行聘﹐桃樹難教李代僵。艸就綠章無處訴﹐含冤我欲問巫陽。

煙雨迷蒙夕照昏﹐滿園春色帶啼痕﹔桃花空說三千歲﹐苦楝剛逢廿四春。卽有彩絲難系命﹐斷無玉管可回溫﹗茫茫瘴海憑飛渡﹐可念維摩病掩門﹖

一榻茶煙揚晚風﹐繁華過眼已成空﹔百年莊蝶知誰夢﹐千載彭殤理可通。達士拈花終自悟﹐丈人抱甕總無功。鬢絲杜牧今如許﹐問負靑春負乃公﹖

曇花一現倏成煙﹐鏡裏觀空欲悟禪﹔乍有還無原是幻﹐偶來小住豈非緣﹗前身早證菩提果﹐再世宜參妙法蓮。惆悵河陽潘騎省﹐辭成金鹿轉淒然﹗

南彊詩艸南彊林幼春

陪任公先生﹐分得「面」字韻

十年讀公書﹐一旦識公面。初疑古之人﹐並世無由見﹔及此慰平生﹐春風座中扇。但恨少未學﹐徒作臨淵羨﹔髙深邈難測﹐窺管目已眩。誠願棄素業﹐從公更研煉﹔小巫神气索﹐欲進羞自薦。默念宿所志﹐胸次日千變﹔中更遭世艱﹐幾欲焚筆硯。君子故有恆﹐素行保組練﹔小儒自多患﹐汲汲憂貧賤。惻然哀吾頑﹐毋寧事耕佃。

春秧

刺眼秧鍼秀﹐春畦破塊初﹔龜毛知有限﹐鳥啄恐無餘。芒種周人歷﹐靑苗宋相書。輟耕吾欲哭﹐遑插石田藷﹗

三月十二夜聽雨不寐

元气淋漓夜气深﹐薄寒微襲五更衾﹔愁雲漸合疑天壓﹐積潦橫流想陸沈。斗室已無花雨夢﹐坳堂眞有芥舟心。平生滴瀝窮檐淚﹐獨和啾啾凍雀吟。

櫟社小集﹐賦呈諸公

中年歧路欲亡羊﹐重會龍華舊道場﹔語似鯁茹渾欲吐﹐詩如弩末不能彊。荀香賓席畱三日﹐魯酒家廚累十觴。稍喜故人豪气在﹐尙堪髙詠答寒螿。

喜季父得子

先生家學欲傳詩﹐眞合一身兼父師﹔饑溺滿前皆赤子﹐精華未竭得旁枝。無忘冰玉孤山族﹐有事桑蓬四海時。羽翼漸髙飛漸遠﹐不嫌雛鳳十年遲。

依韻和季父「夜行車北上」之作

危棧連云惡艸驕﹐風鈴山驛一燈遙﹔冥行未稅尻輪駕﹐夜气虛侵日禦霄。大壑鳴雷長隱隱﹐殘星奔月總搖搖。王尊獨有車驅念﹐飛夢先淩萬仞標。

前韻

何曾伏軾布衣驕﹐昔昔前車客路遙﹔北陸火輪難縮地﹐陰山云棧欲幹宵。冥思身似懸崖墜﹐短夢魂隨激軫搖。來日奇肱問奇士﹐霧中重駕指南標﹖

春艸二首

總是茹毛者﹐春暉意不殊﹔莽蒼天步障﹐慘綠地氍毺。已禁芻蕘往﹐終令蔓艸圖。東風君子徳﹐爲政近蒲蘆。

自愛忘憂說﹐非關遠志呼﹔春暉慈母重﹐艸徳小人愚。南牧肥如許﹐西山采已無。平生靑冢淚﹐恐滴百昌枯﹗

丁巳新元日

世運龍蛇角兩雄﹝舊曆丙辰﹑新年丁巳﹞﹐歲星容易又移宮。似迎春晝遲遲日﹐來敵陰天發發風。杞國勢難徵夏禮﹐互鄕空自愛冬烘﹗微權誰鑿中央竅﹐此事能無頌化工﹝全島惟中部最先攺歷﹞﹖

萬戶交叉旭幟均﹐陽和有意作新民﹔商量黍谷吹葭律﹐準擬春臺挾纊身。物外夏虫談我法﹐夜來秦月照今人﹝是日適舊臘八日﹐是夕有微月﹞。寒廚一例長年菜﹝鄕俗﹕元日斷葷﹐以芥菜堆盤﹐謂之喫長菜﹞﹐也抵葷盤薦五辛。

和仲衡二兄「過季父村居」韻二首

布衣牧豕海之濱﹐不守錢神守洛神﹔木石精靈親罔兩﹐江湖云夢出囂塵。獨居深念忘身日﹐壞壁餘光乞火鄰。曾是古愁方寸地﹐向來歌哭共何人﹖

誰見先生衡气機﹐何勞祕籍問龍威﹗老同虞叔仍懷璧﹐窮作周人竟食薇。墜水有時鳶跕跕﹐巢林無數燕飛飛。炎方暑濕眞吾土﹐九月猶宜白袷衣。

蕭孝子詩

孝子蕭姓其名傳﹐其少也賤人則賢。吾州使君勵薄俗﹐立假羽翼升諸天。姓名一旦達天府﹐銀章紫綬來連翩﹔旁觀一老三嘆息﹐君自食報非偶然﹗爲言君幼失所怙﹐慈母心疾常拳拳﹔秋畦拾穗分餓鼠﹐野徑羅雀爭饑鳶。十年猶著彩衣舞﹐三百日數河間錢﹔菽水綢繆幸無缺﹐心力交瘁人皆憐。中年娶婦爲養母﹐庖湢略可分仔肩﹔稍修甘旨奉晨夕﹐自享糠核同肥鮮。東鄰爲母具雞黍﹐西宅爲母張管弦﹔貧家何從得車馬﹐兒自背負來僊僊。賞心悅目非一事﹐豆柵瓜架多淸妍。古人養志亦如此﹐𨿽曰未學吾師焉。吁嗟乎﹗凡今之人皆有養﹐內省詎免幹餱愆﹗回頭風木悔已晚﹐此恥未易西江湔。卽今異瑞表鸞鳳﹐亦將疾惡驅鷹鸇﹔吾儕小人幸有母﹐敢不努力同勉旃﹗

九月二十三日﹐重過詹厝園

十里黃蘆吹白花﹐筍輿緩緩踏溪沙﹔向來賭墅圍棋客﹐獨弔柴門子母鴉。

徑艸驕驕鳥雀狂﹐斜陽寂歷照琴牀﹔此生孤負名駒賞﹐自撫香囊泣數行﹗

香園閣茶會席上呈廣東記者團諸公

忽漫相逢此水潯﹐南金東箭合苔岑。呂梁掉臂遊何樂﹖溫伯忘言意自深。城郭千年聞鶴語﹐煙波萬里寄鷗心。眼中未覺風流減﹐擊築黃壚發醉吟。

寄五弟

別淚終難忍﹐滔滔入海流。書來日沒處﹐身在陸沈洲。短慮猶千劫﹐孤懷有百憂。關弓吾老矣﹗先爲覓菟裘。

啟運詩艸啟運蔡振丰

闌干

記得花前與酒前﹐小憑每值晚涼天﹔低扶有影春如夢﹐獨倚無人日似年。十二雕成看屈曲﹐三千圍住盡嬋娟。等閒且把詩童喚﹐待汝新茶雨後煎。

幾番打掃仗園丁﹐靜把鶯聲仔細聽。十里芰荷香暗度﹐一樓風月酒初醒。不教花信三春漏﹐恰對山光半角靑。入夜有人閒倚久﹐笑看團扇撲流螢。

避居公館莊感作

咫尺桃源又有津﹐桑麻雞犬自成春﹔微名冷比殘宵夢﹐故友來如隔世人。久累劉伶惟酒債﹐暫隨元亮作閒身。耽吟於事𨿽無補﹐聊洗胸中幾斛塵。

病瘧

莫將時事日關懷﹐伏枕呻吟臥小齋﹔客裏一身眞類葉﹐病餘雙腳已成柴。杜陵落拓詩心壯﹐阮籍猖狂酒興佳﹔最是愁人聽未得﹐殘梧風掃點秋階。

秋齋有感

萬籟聲喧山色深﹐山居靜坐費沈吟﹔戰秋竹作回天勢﹐愛暖葵存向日心。屠狗早羞爲噲伍﹐縛雞自笑是淮陰﹗此身七尺寧無謂﹐四十功名博一衿。

府陷

一旅未能保海邦﹐敢雲天塹有長江﹗軍中才把量沙唱﹐路畔旋看系劍降。誰繪流民登北闕﹐漫尋淸夢臥南窗﹗長城萬里今安在﹖禿筆終思鼎可扛。

慰內

三遷避地避兵氛﹐雁陣雙飛免失羣﹔莫便無家嗤仲子﹐共將有婦羨參軍。同居虎口宜防險﹐休向牛前浪說文﹗先喫黃連後啖蔗﹐此中甘苦與平分。

梁夫人抗疏劾韓世忠

不因夫婿議從輕﹐一疏森嚴上帝京﹔博得九重溫語答﹐美人未免太沽名﹗

白菊

轉眼風霜三徑深﹐白衣送酒是知音﹔陶公老去頭如雪﹐淡裏交情說到今。

自敍﹝庚戌年作﹞

六品頭銜保案開﹐白鷴補服稱身裁﹔不教文字終埋沒﹐天遣分司作秀才。

戲翻白手數年間﹐累萬家資博等閒﹔更擲許多開拓費﹐買田﹑買宅﹑買靑山。

慣向溫柔鄕裏尋﹐閨中五鳳伴淸吟﹔囊金盡可供揮霍﹐尙有藏嬌築屋心。

臺疆南北耳詩名﹐中部吟壇久主盟﹔似亦家家團扇畫﹐攀車爭識老書生。

當途待遇十分新﹐出入閒曹近幾春﹔京兆官忙惟五日﹐騎驢還我舊吟身。

四季衣裳備暑寒﹐好茶﹑好酒﹑好盤餐﹔轉嫌鱸筍都鄕味﹐日向廚娘檢食單。

滄桑浩劫幾經過﹐半百韶華鬢未皤﹔再向壽筵數來客﹐少年同學已無多﹗

比來蘭桂茁交枝﹐三十年前早有兒﹔當軸老夫惟畫諾﹐醇醪美婦日尋詩。

秋波

才把春山兩道舒﹐眼波又轉映霞初﹔獨憐近日枯於井﹐望斷飛鴻一紙書。

厚庵詩艸厚庵呂惇禮

對酒﹐用太白韻二首

長繩難系日﹐鞭石難渡海﹔悠悠忍百年﹐神仙又安在﹖富貴不足慕﹐文章空藻釆﹔金石變堅貞﹐滄桑亦遷攺。買酒有金錢﹐不飲將誰待﹖

善惡亦同歸﹐歲月去不來﹔世网苦纏人﹐誰能擺脫開﹗十千沽美酒﹐與君傾尊罍﹔取樂艷陽時﹐莫待霜雪催﹗百年能幾何﹖奄忽入泉臺。累累道旁冢﹐日暮飛塵埃﹔君看古昔人﹐於今安在哉﹖

櫟社開雅集﹐適抱病不得赴﹔悵悵賦此﹐寄呈諸社友

空齋臥病雨蕭蕭﹐虛負諸君折柬招﹔芳杜欲搴應恨晚﹐羽觴重泛豈云遙﹗蹤如萍水多離合﹐身似林柯半謝凋。各自呻吟談笑處﹐一樽風月黯魂銷。

贈癡仙嶽叔

落拓靑衫海上回﹐柴關深掩傍山隈﹔城中歌吹江村哭﹐無限悲愁付酒杯﹗

贈幼春

壯懷苦思不羈才﹐樂府篇篇庾信哀﹔心血一腔都嘔出﹐看君搥碎鳳凰臺。

壬寅九月十五夜﹐同櫟社諸子萊園置酒

相見歲能幾﹖相逢且盡歡。空山猿叫夜﹐髙閣客憑欄﹔白露吟邊落﹐黃花醉裏看。不須愁燭短﹐明月出云端。

書警﹝感義和團之變﹞

煙月揚州小景開﹐繁華淨盡劫燃灰﹔卻云倉葛懷忠烈﹐翻是黃巾釀禍胎。狐鼠城中隨書現﹐腥臊海气趁潮來。舊時官舫停橈處﹐戰艦橫江畫角哀。

壯麗神京數百年﹐衣冠解體忽戎旃﹔杞人憂極天無補﹐精衛冤深海豈塡﹗寂寞六宮鳴野雉﹐陰沈九廟鎖烽煙。黃金臺畔興亡感﹐灑淚長思樂毅賢。

客霧峯﹐與癡仙﹑幼春﹑祝澄夜話作

東坡好說鬼﹐同甫善談兵﹔座中無張果﹐我輩饒舌爭。文章訂得失﹐議論騁縱橫﹔忽如銀河瀉﹐忽如蓮花生。旣有捫虱槪﹐復著雕龍聲﹔嗟我二﹑三子﹐胸中何不平﹗世事漠無關﹐居然置喙鳴。送涼微雨滴﹐徹夜短檠擎﹔窗外雞談助﹐壁間虫語譍。偃仰一斗室﹐啼笑百態並﹔嵚奇歷落處﹐爾汝俱忘形。

感懷﹐次邱仙根工部「粵臺秋唱」原韻八首

竹帛書勛願莫酬﹐一衿蕭瑟冷經秋﹔英雄割據爭蝸角﹐世態炎涼幻蜃樓。北伐單於聞失道﹐南徵荊楚報沈舟﹔中興家國多戎馬﹐垂死餘悲記陸遊。

十年晦朔異中華﹐寥落荒城宿晚鴉﹔童丱已乘徐福舶﹐使星無復博望槎﹗籌邊枉費屯田策﹐棄地渾如大漠沙。遺老尙存思舊澤﹐崦嵫日暮柰西斜﹗

板蕩乾坤值播遷﹐燕都鼎沸熱紛然﹔蕭條輦路鳴斑馬﹐嗚咽宮梧泣暮蟬。復霸文公無雉得﹐要盟鄭伯有羊牽。關門柳色搖靑處﹐小駐鑾輿感昔年。

罷停科舉陋浮詞﹐海上琴音是我師﹔絕域張騫新鑿空﹐諸生何武謾稱詩﹗爭攻孔教戈操室﹐一染歐風气吐蜺﹔學界盛衰關國運﹐中原北望寄幽思。

髙飛遠避北山羅﹐匿迹銷聲計轉多﹔文武衣冠非曩昔﹐鄕關歲月易蹉跎﹗叢殘黃卷閒披讀﹐憔悴靑衫自放歌。數畝荒園棲遁久﹐神駒局促志難磨。

矍鑠何人老據鞍﹖摶風一擊落霜翰。只知紙上談兵易﹐那覺軍前卻敵難﹗恨海尾閭波未泄﹐窮邊甌脫地非寬。廉頗﹑李牧何時出﹖朔漠秋風殺气寒。

去歲沈陽戰釁開﹐從軍萬卒入泉臺﹔江山暗墜他人手﹐烽火重燃未死灰。歷代寢門靈盡泣﹐旁觀壁上將誰才﹖遼河流水聲嗚咽﹐壯麗皇都沒艸萊。

酷愛風流阮步兵﹐呼僮沽酒破愁城。鯨波歷歷平何日﹖鯤島茫茫寄此生。亂後家山淪異域﹐時艱朝野擁虛聲。一身自笑如王猛﹐晉室傾心最有情。

寄懷林仲衡內弟

吳江遊子動鄕思﹐徵棹歸來話亂離﹔北向孤鴻啼避弋﹐南飛烏鵲怨無枝。膏腴舊業田存硯﹐兵燹餘生﹫欲絲。十載還家遼海鶴﹐行裝惟剩一囊詩。

贈癡叔田居

烏紗擲去閉柴關﹐野服逍遙十畝間﹔家世勛名鐘鼎盛﹐平生蹤迹鷺鷗閒。豆棚瓜架商安置﹐農父樵夫約往還。君復本來邱壑性﹐梅花彷佛在孤山。

酬施主政舫次韻

絳帳傳經二十春﹐茫茫瀛海屬前塵﹔偶談故里遺黎在﹐重到他鄕父執親。竹寺千秋畱韻事﹐桔園萬首寄天眞。刺桐城裏相逢處﹐昔日諸生剩幾人﹗

舊遊星散海東天﹐晉水江幹狎釣船。鯤島風流詩鼻祖﹐閩山活潑地行仙。傷時庾信懷鄕思﹐問字侯芭結夙緣。遺集林髙成雅贄﹐先生靑眼肯垂憐﹗

大墩新建府城

村墟疏落認新城﹐平野荒蕪接太淸﹔細艸常緣官堠長﹐閒花多傍女墻生。月明尙少樓臺影﹐日暮初添鼓角聲。父老衣冠存太朴﹐大成殿畔事春耕。

鐵砧山懷古

大甲行過又大安﹐雙流中峙好岡巒﹔百年遺恨傷亡國﹐一代孤臣此駐鞍。辟地有功民愛戴﹐回天無力涕汍瀾。我來訪古尋遺井﹐萬丈衝霄劍气寒。

鷺江旅次有感

牢落關河願已違﹐天涯春色未曾歸﹔花明驛路香黏袖﹐柳拂徵鞍綠染衣。鴻雁行疏音斷絕﹐杜鵑聲徹夢依稀。年年異縣爲寒食﹐不及尋巢燕子飛﹗

哀鴻篇

我聞造化本無私﹐一物亦荷覆載慈﹔如何今日隨陽鳥﹐嗷嗷徧野常苦饑﹗呼羣日暮聲淒惻﹐北望風煙迷故國﹔欲向丹山朝鳳凰﹐羽毛摧落飛無力。寒鴉凍雀共相憐﹐縮頸徘徊集中澤﹔傷心枵腹啼向人﹐但訴稻粱謀未得。秋山搖落秋江寒﹐念汝豈獨一飽難﹗風雲慘淡鷹隼擊﹐竊恐性命危不安。況乃朱門臭敗肉﹐手尙彎弓腰箭鏃﹔少年百步詡穿楊﹐沙渚銜蘆何處伏﹗生計蕭條起殺機﹐哀哉六翮將安歸﹖雲天萬里愁無限﹐客裏西風淚滿衣。

鶴亭詩艸鶴亭傅錫祺

老馬嘆

死骨不惜千金市﹐老馬𨿽老還未死﹔漫云齒長筋力衰﹐伏櫪壯志猶千里。當年遭遇九方臯﹐妙得天機相術髙﹔賞識驪黃牝牡外﹐將軍此際著徵袍。往來馳騁同奔電﹐身歷沙場數百戰﹔絕塞風霜半世經﹐瘦骨如柴形容變。去時堂堂逐旗鼓﹐金勒銀鞍齊部伍﹔歸來戰士半死生﹐同槽什九委塵土﹗龍驤將軍承優詔﹐芻豆曾支三品料﹔轉瞬公家棄此身﹐不堪盡力憶年少。大宛歸來初就羈﹐揚眉吐气四奔馳﹔君看老朽投閒日﹐正是羣駒得意時。

題亡友呂厚庵秀才遺照

生死經年別﹐臨風憶呂安。有詩多變徵﹐遺恨負承歡。淡極人如菊﹐交深臭似蘭。披圖見顏色﹐疑是夢中看。

送少舲遊學東都

壯歲起擔簦﹐長風浪幾層﹗徑拋三寸管﹐奮作九霄鵬。絕島尋徐福﹐仙舟伴李膺﹝謂林君階堂﹞。早將新智識﹐歸饗舊親朋。

和癡仙「暮春瑞軒養病卽事」韻

半畝庭園點綴新﹐茅齋暫寄臥云身﹔燕如相識飛迎客﹐花正逢時笑向人。夢穩不知蠻觸鬧﹐心閒欲與鷺鷗親。何當筆硯饒餘暇﹐來共淸談過一春。

門前合榜「浣花居」﹐中有逋仙隱艸廬﹔折柬徑邀嵇﹑阮侶﹐踞牀閒讀古今書。雕龍稷下談猶壯﹐走馬章臺迹漸疏。好事三三眉樣月﹐窺窗早趁上燈初。

萬丈紅塵不到門﹐焚香掃地自晨昏﹔淵明止酒疏三雅﹐孝肅閒居占一墩。百囀鶯聲穿柳細﹐四圍花气撲簾溫。个中淸福供消受﹐無事尋春過別園。

再次癡仙韻﹐送仲衡遊東京

環球智識日求新﹐恥作轅駒老此身﹗君去乘風酬壯志﹐我來折柳贈行人。孤帆匹馬天涯遠﹐黃卷靑燈客裏親。上野櫻花開未了﹐入都猶及見殘春。

盛傳文物萃皇居﹐爲借他山別故廬﹔人效吳風新斷髮﹐地多秦火未焚書。殊方父子歡相聚﹐絕島親朋惜暫疏。縹緲蓬萊何日返﹖三千弱水放船初。

容易輕裝便出門﹐壯心肯爲利名昏﹖一船琴劍航神戶﹐三月鶯花別大墩。故里欲輸新學入﹐客囊還檢舊書溫。同舟難逐林宗去﹐賣賦慚余滯兔園﹗

灌園送其二子遊學東京﹐賦此贈行

雲程萬里鳳將雛﹐日近長安遂壯圖。二酉新書今福地﹐三山好景古蓬壺﹔祗因問字關心切﹐豈比求仙作計迂﹗有志轉憐吾未逮﹐景升豚犬不能俱。

壽灌園王母八十

壽富康寧事事優﹐此生福是幾生修﹗婆心素喜分餘潤﹐天意何曾吝厚酬﹗九月菊滋甘谷水﹐十年杖刻漢廷鳩。老來蔗境尢佳處﹐令伯家居正報劉。

秦始皇

百二雄關擁帝居﹐恃彊恃險究何如﹖博浪狙擊還畱鐵﹐黃石潛傳尙有書。兩界徵塵人逐鹿﹐十年苛政獺■﹝區攴﹞魚。三泉地下應知悔﹐不早施仁一統初﹗

悼亡﹝四首之二﹞

歸我盈盈十五時﹐平生婦道未曾虧﹔蒸梨不拂曾參意﹐舉案常齊徳曜眉。滿望鹿車長共挽﹐那知雞骨卒難支﹗回春至竟無靈藥﹐枉遣諸兒急學醫。

婦人有徳豈須才﹐笑口時因內顧開。茹苦一生無怨語﹐持家廿載薄私財。忘勞井臼身常任﹐力疾衣裳尙手裁﹕往事如今回首處﹐從頭歷歷總堪哀﹗

哭癡仙

一命商量托阿誰﹐神鍼妙藥柰垂危﹗事多拂意人增病﹐力不回天志益悲。厭世信陵兼縱酒﹐憂時子美自工詩。有才恨煞偏無壽﹐欲叩蒼穹與質疑﹗

十載爲鄰許望衡﹐月泉還引結鷗盟﹔與君風義兼師友﹐遇我情親等弟兄。今歲秋風增殺气﹐前溪流水作哀聲。孱軀未果長相保﹐每讀遺詩涕淚傾﹝君慰余喪耦﹐有『與君且學莊生達﹐各保孱軀慰九泉』之句﹞。

基六社兄五十初度﹐詩以祝之

瀟灑宗之白髮新﹐劫余畱得舊儒巾﹔日售方藥壺中客﹐髙臥煙霞世外人。孔氏弟兄成立鼎﹐桃根姊妹伴吟身。壽君不待周花甲﹐杯酒篇詩進暮春。

哭悔之社長

騷壇盟主飲中仙﹐詩酒淸狂二十年﹔誰料素娥偸藥夜﹐恰當長吉斷魂天﹗珠璣錯落「題襟集」﹐風雨蒼涼「寶劍篇」。彈指香山餘五老﹐披圖眉宇重淒然﹝櫟社中興﹐社員九人﹔時稱爲香山九老。今已亡其四矣﹞﹗

丁巳除夕

家人聚散亦何常﹐死別生離總可傷﹝次男適齊﹑長女出閣﹐四男﹑次女相繼夭逝﹞﹗蠟燭有心陪老淚﹐屠蘇無力醉愁腸。遼陽歸鶴遲千載﹐歷下徵鴻滯一方﹔回首團圓魂欲斷﹐彊爲言笑慰髙堂。

己未三月二十九日﹐亡兒春鏡同級生畢業受憑日也。感撫遺物﹐淒然賦此

欲制余哀轉更哀﹐無端萬感簇心來。遺書歷劫巢羣蠹﹐故硯投閒積寸埃。人正乘時穿橘井﹐汝應有恨飲泉臺﹗春風屈指歸期至﹐腸斷擔簦去不回﹗

香園閣席上呈廣東記者團

左股蓬萊割去輕﹐仙山圖色染分明﹔一家自笑成胡越﹐四海誰知總弟兄﹗大地風雲猶急變﹝南北交哄未息﹐而南北又各自交哄﹞﹐東瀛文物待眞評。過江个个皆名士﹐旋轉乾坤有管城。

送春

無計畱春去稍遲﹐落花狼籍艸離離﹔小園漫灑臨歧淚﹐總有東風再到時。

伍員

死諫難爭戰勝驕﹐沼吳千載恨難消﹔東門雙眼如長在﹐痛閱興亡又幾朝﹗

文姬

紅顏流落塞垣深﹐盼到刀環感不禁﹗畱別家山歸別子﹐臨歧碎盡美人心。

絮

飄泊天涯別恨深﹐隋堤消息久沈沈﹔傷心墜混沾泥後﹐無力重飛近柳陰。

趣園詩艸滄玉陳瑚

訪癡仙山莊卽事

來訪龐公宅﹐雲山郭外橫﹔萍蓬遊子迹﹐雞黍故人情。栗瑞安耕稼﹐桃源隱姓名。醇醪拚一醉﹐重與話鷗盟。

送汝南畱學東京

掉頭畱不住﹐萬里駕長風﹔載筆遊仙島﹐題詩徧海東。人言何足卹﹐吾道豈終窮﹗他日歸閭裏﹐應非舊阿蒙。

托名撫松處土贈櫟社諸君子五古一則﹐蒙癡仙見和﹐且問姓名﹔

戲作一絕句答之

烏鵲南飛借一枝﹐鴟夷姓字少人知﹔尢憐化鶴歸華表﹐忍說前身竟是誰﹗

嘉義途中卽事

一輛輕車載美人﹐似曾相識半含顰﹔度溪十里潺湲水﹐流出桃花減卻春。

秦始皇

失鹿中原別有因﹐獨夫盡法已無民﹔男兒生便爲劉﹑項﹐莫想桃源去避秦﹗

題故社友厚庵小照

見影𨿽如對面歡﹐故交回首淚頻彈﹔千秋遺稿刊傳日﹐鏡裏憑他識呂端。

披圖面目肖當年﹐文酒交遊杳似煙。知是山莊讀書處﹐吟魂猶繞菊花邊。

村居卽事

引蔓匏瓜已上棚﹐向陽葵槿正繁英﹔南窗一覺羲皇夢﹐臥聽田疇打稻聲。

花明柳暗自成村﹐怕聽催租叩戶喧﹔安得此中無歷日﹐一溪流水隔桃源﹗

流水平橋雨乍晴﹐家家婦女餉秋耕﹔斜陽小立看秧馬﹐便欲煙蓑老此生。

挽庭槐簉室仙逝

悼亡詞譜斷腸聲﹐密誓憑肩憶舊情﹔寄語韋郎珍重好﹐玉簫緣分望來生﹗

綠鸚鵡

金瞳翠羽與凡殊﹐比翼雕籠影不孤﹔語入蕉窗聲可聽﹐夢回竹徑色疑無。雪衣名字休相混﹐紅豆生涯尙故吾。莫誤前頭是靑鳥﹐瓊軒小立話斯須。

步幼春「山中雜感」原韻

出身何地見奇才﹐廊廟今應遜艸萊﹔烏鵲依棲無大樹﹐鳳凰飛去有空臺。病愁伴我艱辭絕﹐消息驚人怕遞來。柳下﹑首陽惟自擇﹐此中工拙莫疑猜﹗

欃槍仰見鬥牛橫﹐時事喃喃告父兄﹔鼠迹零星天子殿﹐馬蹄蹂躪帝王京。且談巢父成髙士﹐漫說儀﹑秦取上卿﹗數畝薄田生計足﹐半收秫粟半收■﹝禾亢﹞。

宿癡仙山莊賦贈

遁迹山林願久違﹐幽居來訪竟忘歸﹔桑麻樂事身堪老﹐鉛槧謀生計已非﹗釀秫家藏千日酒﹐登山人采首陽薇﹔知君蕉鹿忘機早﹐便欲從今臥翠微。

壽惠如令尊翁五十

算到期頤只半周﹐鰲峯杖履任優遊﹔人如趙氏連城璧﹐家有元龍百尺樓。世業重新灰劫後﹐功名拚付子孫謀。躋堂共祝南山壽﹐欣悉君謨鬢未秋。

壽頤臣前輩六十

碩果天畱一逸民﹐紅羊劫盡白頭新﹔懸壺賣藥能醫世﹐攜妓登山亦可人。劉向傳經貽後裔﹐班超投筆感前塵。百年未許歸生壙﹐海屋添籌數百春。

哭林社兄癡仙

論交常恨十年遲﹐气節文章是我師。遼海風雲添舊恨﹐扶桑山水入新詩。玉樓作記偏徵汝﹐大雅扶輪更有誰﹖羽化早超塵世网﹐癡仙到底不曾癡。

相見無期大可哀﹐何時化鶴復歸來﹖骨銷地下心難死﹐詩播人間恨未灰﹗飯顆杜陵慚俗客﹐風流李白是仙才﹔憐君香艸「離騷」意﹐檢點遺編讀幾回。

丙辰陽曆正月豁軒將往臺中﹐詩以送之

蕭蕭細雨作春寒﹐原汝衣裘上客鞍﹔此去再償文字債﹐歸來仍飽腐儒餐。久淹旅邸慈親老﹐小隱家山夢寐安。早識鱸蒪鄕味好﹐不應歲歲戴南冠。

喜雲從見過卽贈

十年曾共竹林遊﹐彈指俄驚兩鬢秋﹗屈子行吟因放逐﹐■﹝雨上吳下﹞卿著述爲窮愁。人生豈便塡溝壑﹐劍气終看射鬥牛。商略牢騷排遣法﹐醉鄕長住百無憂。

對酒﹐用李白韻

搏虎張空拳﹐挾山超大海﹔固云一世雄﹐意气寧長在﹖豈無好江山﹐披圖現光彩﹔我欲弔遺墟﹐古今幾變攺。何以洗我愁﹖鬥酒藏相待。

一日不銜杯﹐典衣沽酒來﹔我醉客歸休﹐陶然萬慮開。欲解塵世网﹐惟有傾樽罍﹔天地如一朝﹐安知歲月催﹗漢武慕神仙﹐空築柏梁臺﹔神仙不可期﹐骨朽成塵埃﹗願言營糟邱﹐吾其將老哉﹗

托名撫松處士贈櫟社諸君子

桃李不耐久﹐逢春發其華﹔冉冉去春光﹐飛雪落殘霞。莫怨春無情﹐汝自開還落﹔莫怨風狂吹﹐汝自浮且薄。太華有長松﹐鬱鬱幹靑霄﹔羨汝不放心﹐歲寒尙未凋。願君學長松﹐愼勿學桃李﹔用此古人言﹐徧告諸君子。

棄婦詞

墜地爲婦女﹐百般多苦辛﹔早知難白首﹐不如不嫁人。翻我嫁時篋﹐淚下沾衣巾﹔此行異歸寧﹐何顏見雙親﹗堂上有翁姑﹐平時盡孝養﹔焉知後來人﹐承歡如旣往﹗膝下有兒女﹐鞠育已漸長﹔焉知繼母心﹐果能關痛癢﹗墻茨不可掃﹐長舌易招尢﹔妾心每兢兢﹐幽閒婦職修。縫紉敢離手﹐釵鈿不插頭﹔持家尙勤儉﹐內顧君無憂。不種後園葵﹐不食鄰捨棗﹔望君折桂枝﹐神前默祈禱。有時君出門﹐使妾心如搗﹔鯉信問平安﹐秋衣寄遠道。夫婿非伯鸞﹐賤妾非孟光﹔自謂永無違﹐恩愛當不妨。古人亦有言﹕『糠糟不下堂』﹔以此良自恃﹐富貴豈相忘﹗孰知共夏患﹐不可同安樂﹗人事月盈虧﹐世情花開落﹔雨散並雲飛﹐孤身何所托﹗海誓與山盟﹐卽今等諧謔。故人忍輕棄﹐只爲戀新歡﹔拔此眼中釘﹐再種並頭蘭。私爲新歡祝﹐雙棲永不單﹔滚滚愛河水﹐無復起波瀾﹗自嗟薄命人﹐日久棄膏澤﹔鏡奩遺新歡﹐願汝拂塵積﹗自知貌醜人﹐荊布已足適﹔綺羅遺新歡﹐願汝裁寬窄﹗掛帆從此逝﹐逢君更何年﹖忘心古井水﹐終不受人憐。情天何用補﹐恨海不須塡﹔截髮爇心香﹐皈依大士前。

老馬嘆

百戰歸來辭玉勒﹐戀棧似聞長嘆息。秋風一夜夢關山﹐身欲奮飛無羽翼。當時神駿主人憐﹐破胡滅虜著先鞭﹔將軍今入淩煙畫﹐回首馳驅已十年﹗自信死生猶可托﹐迎新棄故人情薄﹔千金市骨果何人﹖終當餓死塡溝壑。捷足爭跨後進材﹐英雄末路劇甚哀﹔識途足備沙場用﹐其柰世無管子才﹗老馬伏櫪志千里﹐烈士暮年心未已﹔君未知馬焉知人﹖風塵豪傑終老矣﹗

沁園詩艸心水陳懷澄

春日遊臺中公園

遠望鷂峯霽色開﹐春閒曳杖此徘徊。看花喜近孤山宅﹐會客堪流曲水杯。島上乍移新樹木﹐池中幻出好亭臺。入園不問誰賓主﹐隨處遊觀亦快哉﹗

江山變態幾經秋﹐盡日嬉春爲小畱﹔地力經營窮培塿﹐風光綺麗到林坵。何人麥飯墦間祭﹖有客芒鞋陌上游。華表鶴歸應有淚﹐一墩髙峙北門樓。

如畫髙墩夕照陰﹐暮春乘興偶登臨﹔一邱莽莽悲興廢﹐雙眼茫茫閱古今。曲折水亭浮蜃气﹐摩挲石像聽虫吟。曾聞片晌滕王宴﹐費盡民間十萬金。

靑城哀

天荒地老何無情﹐酒酣拔劍歌靑城﹗汴水東流幾嗚咽﹐兩朝此地失神京。金興﹑宋敗莫飲泣﹐前有範瓊後崔立﹔二王被殺﹑二帝囚﹐報應之間在呼吸。稱臣奉表出城東﹐數十年事何相同﹖以胡滅胡一轉瞬﹐天生蒙古眞英雄。後人訪古覽遺迹﹐快談吾更浮大白﹔何日漢家髙築受降城﹐盡驅胡虜隨鞭策﹗

避債臺歌

周家天子非眞王﹐搜括民債誅秦彊﹔民債未償國已滅﹐畱此髙臺在洛陽。弔古空悲周社屋﹐唾罵周民不愛國﹔當日更無焚券人﹐圖書彜鼎忍歸秦。俯首甘受秦苛法﹐坐令全國皆貧乏。民不自彊王自棄﹐王與庶民等兒戲﹔此日王貧避有臺﹐他日民貧何處避﹖

借酒

不料糟池有涸鱗﹐經冬斷絕甕頭春﹔求餐鵝災眞羞我﹐好食豬肝已累人。一滴誰沾姚馥渴﹐半壺聊濟阮孚貧。窮來遑顧言辭拙﹐自挈尊罍過比鄰。

泥美人

一丸雕飾瘦難禁﹐粉黛非眞觸恨深﹕黃土搏成圬者手﹐白膚妒煞玉人心。卻愁消歇同堆雪﹐願保娉婷更鑄金。愼記往時桃梗語﹐莫令淄水苦相侵﹗

嫵媚終懷墮甑傷﹐安能燒作瓦鴛鴦﹗羞同土木還稱偶﹐誰信溫柔不是鄕﹗刻骨難忘沾絮恨﹐前身猶帶落花香。何如棄俗登仙去﹐打破塵寰夢一場﹗

尢物天生骨董同﹐只供玩弄付兒童。塗脂莫棄胚胎拙﹐鏝堊猶憐刻畫工。欲向風塵求一笑﹐便須顧陸點雙瞳。無言脈脈桃花臉﹐合配牀頭不倒翁。

細滑摩來混沌身﹐一雙阿堵爲傳神。豈知函谷封餘物﹐幻作陽城惑里人。崛彊斷難全白璧﹐嬌癡終未脫紅塵。獻花權當如來塑﹐彼美何論假與眞。

詩囊

居然鐵网网珊瑚﹐古錦輕紗制自殊。探手得珠龍頷客﹐佩腰踏雪馬頭奴。盡堪貯筆供徐稚﹐未可儲錢付阮孚。元﹑白近來酬唱盛﹐多藏能抵竹筒無﹖

酒旗

旖旎招人入醉鄕﹐一竿飄出酒家墻﹔綠楊橋畔搖春水﹐紅杏村邊卓夕陽。曲部生涯開甕地﹐糟邱標識飲醇場。東風寒食驛亭晚﹐斜拂樓檐引渴羗。

辛亥淸明後一日﹐同梁任公萊園小集﹐以「主稱會面難﹐一舉累十觴」爲韻﹔拈得「主」﹑「舉」二字

暮春花正繁﹐主人開別墅﹔好鳥枝頭鳴﹐嚶嚶集儔侶。交情雜新舊﹐天气半涼暑﹔入夜澆詩脾﹐鼎茗呼僮煮。座有嶺南客﹐軒軒遠霞舉。聞名十二年﹐舊恨山川阻﹔東海揚帆來﹐故墟嘆禾黍﹗哀情托毫素﹐吟聲多激楚﹔吾知掞天才﹐囊錐非久處。斯會信天緣﹐毋忘於縞紵﹗山水好怡情﹐莫怨非吾土﹗王燦賦「登樓」﹐徒作越吟苦。芳艸鋪座茵﹐松枝當談塵﹔及此春日妍﹐作詩會今雨。江山有廢興﹐難易風月主。

春日偕癡仙﹑灌園遊靑桐林

首春風景好﹐結伴同行吟﹔溪徑幾回轉﹐天气互晴陰。火峯忽掛眼﹐松柏郁森森﹔靑蒼四圍合﹐始知入山深。行行四﹑五里﹐已至靑桐林﹔石磴髙拾級﹐翠微俯百尋。澗水有餘韻﹐山鳥亦變音。悠然憩佛寺﹐淸風開我襟﹔何當絕塵垢﹐遂此在山心﹗

題謝頌臣先生生壙

科山山勢何嵚崎﹗雄視大甲溪之湄。前面鷂峯張翼立﹐兩邊分列鼓與旗﹔重巒疊嶂四圍合﹐下瞰空谷如仰鼒。蔥蔥鬱鬱有佳气﹐謝公生兆營於玆。我聞其地溪山最靈秀﹐蠟屐未往神先馳。去年重九客大墩﹐盍簪始踐尋幽期﹔白雲紅葉秋江好﹐登山挾妓行廚隨。作文生誄陶淵明﹐張筵生祭杜牧之﹔東山絲竹北海客﹐墓門醉倒歌挽詩。王官谷後無此樂﹐佳話傳徧滄海涯。或疑築壙昧時勢﹐方壺久屬人藩籬﹔生存競爭尙新法﹐堪輿家言何足奇﹗山川形勝況非昔﹐伐林采壙驚地祇﹔縱有牛眠神示兆﹐龍脈掘斷气已衰。先生投筆曾學武﹐老來種杏推神醫。𨿽然不作馬伏波﹐銘功銅柱革裹屍﹔尙當去作勾漏令﹐丹砂服食登期頤。英雄末路計太早﹐葬經甘受郭璞欺﹖方今海外無甌脫﹐尺磽寸瘠榷勿遺﹔墓田行將徵地稅﹐死前重累且不貲﹗我料先生有深意﹐全豹難以管見窺﹔正惟李悝盡地力﹐埋骨彌恐無立錐﹔鑿壞之舉實光著﹐闍黎火葬悔已遲。上池洗眼占王气﹐不勞世俗靑烏師﹔地下團圓計良得﹐傍祖繞膝妻齊眉。惟是鯤溟千里一壞占﹐題名圓石應自悲﹔荒山曠野足音罕﹐爭墩後代更有誰﹗海濱靑蠅作弔客﹐虞翻耄矣無人知﹔會當畱命待桑田﹐卻老食盡三山芝。玉棺飛來蛻骨去﹐空墳畱與後人疑。

過林剛湣公祠

中原賊焰勢滔滔﹐海島英雄起枕戈﹔今日忠魂招不得﹐門前空換舊山河。

宮保祠前夕照斜﹐欲詢遺事轉咨嗟﹔十年庭蘚無鋤劚﹐付與東風長楝花。

馬革還鄕竟裹屍﹐空從遺廟想英姿﹔後人弔古應惆悵﹐未勒當年殉難碑﹗

誓後孤城萬騎驍﹐祗今祠宇壯嶕峣﹔淒涼四十年前事﹐戰鼓聲沈虎渡橋。

丁未重九﹐余偕黃姬療病臺中﹐憔悴頗甚﹔今歲轉瞬佳節又到﹐而黃姬已化爲黃土矣﹗追憶之後﹐愴然成詩

昨歲重陽客異鄕﹐今朝故里又重陽﹔看花對酒翻成憶﹐獨灑靑衫淚兩行。

登髙赴約謝公墩﹐歸叩臺中旅邸門﹔人比菊花消瘦甚﹐一燈相對欲黃昏。

又逢佳節倍傷情﹐插菊玆辰共遠行﹔腸斷大墩山上月﹐倚欄共看一鉤明。

佩萸無術學淮南﹐月缺花殘對那堪﹗愁煞冒襄畱憶語﹕『秋風落日影梅庵』。

牡丹﹐次林癡仙韻

紛紛車馬帝城忙﹐曾爲開遲貶洛陽﹔粉雪忽更前代號﹐燕脂又抹入時妝。莫因北勢誇殊色﹐但挾東君壓眾香。聞說百花生日近﹐安排儀注賀春王。

在閩寄臺灣諸友

遊徧江南一念捐﹐離家月已六回圓﹔夕登吳郡千人石﹐夜宴杭州九姓船。但見觸蠻爭兩角﹐未聞劉﹑祖競先鞭。何如海外桃源好﹐風鶴無驚自在眠﹗

丁已除夕次傅鶴亭韻

雙輪日月似奔流﹐又設春盤與臘蒭﹔細數卻慚增馬齒﹐楷書尙喜寫蠅頭。未能東海三山隱﹐已遂西湖一棹遊。慈母康彊兒長大﹐共迎新歲百無憂。

仲衡詩艸壺隱林仲衡

畫馬

■﹝爕﹞蹀秋風意態閒﹐似悲伏櫪老空山﹔畫師畢竟非知己﹐不寫霜蹄山漢關。

詠史

樓閣金銀跌蕩開﹐三千弱水隔蓬萊﹔徐郎自避秦苛政﹐不爲求仙釆藥來。

書感

十載風塵失意人﹐蓬飄又返七鯤身﹔親朋凋謝兒童大﹐獨對河山淚滿巾﹗

渡海

嘔盡心肝不爲詩﹐逆風吹浪打船時﹔夜深天冷萊衣薄﹐誰報髙堂老母知﹗

詠燕

畫棟雕梁事已非﹐春來故國夢烏衣﹔危巢一覆無完卵﹐風雨飄搖何處歸﹖

詠蚊

貪酷居然似宦途﹐黃昏豹腳競先驅﹔脂膏顧我能餘幾﹐喓喝堪供一飽無﹖

重遊金山

處處旃檀繞梵宮﹐七屬塔勢欲摩空﹔分明小李將軍畫﹐人在樓臺金碧中。

舊遊勝地重徘徊﹐玉帶山門話劫灰﹔佛印已亡坡老杳﹐朗吟飛上妙髙臺。

渡揚子江

落日魚龍水气腥﹐篙師擊汰愎揚舲﹔驚濤捲盡前朝去﹐畱得金﹑焦兩點靑。

天塹由來險莫當﹐滔滔白浪下荊﹑揚﹔斷流莫恃投鞭眾﹐千古江山一戰場。

泉州雜詩

八閩形勢此雄邦﹐樓閣參差瞰大江﹔未到開元三十里﹐插天先見塔尖雙。

一擔香風壓兩肩﹐六街爭擲買花錢﹔閩南米價由來貴﹐何事閒花種滿田﹖

過葫蘆墩感事

舊題詩句滿旗亭﹐一笛山陽不忍聽﹔愁向黃公壚下過﹐靑衫紅粉兩飄零。

布嶼堡道中

日暮田家早閉關﹐犬聲如豹出林間﹔平原百里行人少﹐幾處沙塠作遠山。

抱病

抱病江村百感生﹐出門攜杖看春耕﹔水牛當道猙獰甚﹐一步何妨讓爾行﹗

春愁

春愁黯黯夢依依﹐靜掩柴門過客稀﹔早起開籠放鸚鵡﹐自由一任汝髙飛。

楊柳枝詞

長眉媚眼瘦腰身﹐一樹垂垂涴曲塵﹔惆悵路旁誰愛惜﹐年年攀折任他人﹗

贈阪垣伯

曾翻幕府倡維新﹐冰雹須眉矍鑠身﹔三百萬人齊下拜﹐馬頭擁出自由神。

新竹秋日書懷

弱冠論詩負盛名﹐騷壇角逐滯燕京﹔祗今憔悴無人識﹐秋雨秋風過竹城。

豪竹哀絲沸綺筵﹐回思鴻爪舊因緣﹔摩沙醉眼今非昔﹐一度看花一惘然﹗

村居卽事

紅紫迎風倒復斜﹐園林冷落似陶家﹔平生事事輸人後﹐十日東籬對菊花。雄飛有弟在中原﹐叱■風雷萬馬奔﹔誰識於陵陳仲子﹐背人種菜閉柴門﹝「雄飛」句謂季商弟在漳州爲司令官﹞﹗鷹犬紛拏到獵期﹐爭誇身手好男兒﹔可憐小鳥驚弓甚﹐來傍竹林深處棲。

春日招櫟社友人看花

不知老至不憂貧﹐祗惜花殘負好春﹔預囑家僮開艸閣﹐安排雞黍候詩人。

箱根客中

秋盡函關艸尙生﹐江濤動地殷雷聲﹔可憐霜月嚴寒夜﹐獨自悲歌獨自行﹗

題四十七義士墓

駢首甘心作國殤﹐一椎博望勝張良﹔英雄末路惟行弒﹐爲汝悲歌泣數行。

上野觀櫻花

水邊籬落燦晴霞﹐倚杖微吟夕照斜﹔且向紅樓沽美酒﹐踏歌聲裏看櫻花。

采蓮曲

扁舟蕩入浣沙津﹐但采芙蓉不采蘋﹔妾自無心歌「水調」﹐路旁狂煞看花人。

題家輅存「罪言集」

對策賢良已逸羣﹐少年叱■起風雲﹔鏡中畱得頭顱在﹐猶向人呼革命軍﹝君集中有『二十紀中呼「革命」﹐不磨鐵血豈男兒』句﹞。痛哭長沙■欲絲﹐一腔熱血九重知﹔自憐意气消磨盡﹐讓爾談兵杜牧之﹗

田家旅懷

愁心其柰海天寬﹐一飲村醪彊自寬﹔夢裏風雲都是幻﹐醉中歌哭太無端﹗新詩亂艸黃泥壁﹐明月徐升白玉盤。遲暮漸思歸隱好﹐桑麻欲結老農歡。

村居感懷

靑山影裏白雲居﹐流水彎彎繞竹廬﹔曉汲寒泉宵待月﹐起尋芳艸臥看書。狂才甘受羣兒謗﹐小病何妨俗客疏﹔笑我懶於稽叔夜﹐壯心不似少年初。

癸亥正月十日﹐重集於萊園「題名碑」下感作

一片韓陵石﹐誰知落海陬﹔詩編遺老在﹐籍貫黨人畱。材願居樗櫟﹐名教呼馬牛。歲寒期白首﹐共作竹林遊。

太嶽詩艸伊若莊嵩

哭季父

叔父諱士洲﹐行五。夙惇孝行﹐友兄弟。幼習舉子業﹐屢試不售﹐居恆殊鬱鬱。滄桑後﹐攺學賈﹐頗有所得。丁酉秋八月﹐聞施氏姑舊疾復發﹐祖以愛女故﹐念綦切﹔命迎姑於錢江。舟行遇風﹐竟沒於海。嗚呼﹗天道無知﹐乃喪善人﹔可哀也夫﹗

駭浪漂魂瘴海涯﹐傷心歸骨更無期﹔靑山化石悠悠恨﹐白髮垂堂戚戚悲。千里音書沈破冢﹐一牀風雨痛連枝﹗眼看百怪揚波日﹐天道茫茫未可知﹗

寄題謝頌臣先生科山生壙

遠山如環水如帶﹐如何忍賣盧龍塞﹗山靈自惜漧淨土﹐欲借髙名傳萬代。髙人年少負奇才﹐寧州士林推巨魁﹔中年灑盡陸沈淚﹐不惜伏櫪思藏骸。當年慷慨曾投筆﹐劍气如虹常貫日﹔可憐垂老古難酬﹐熱血徒嗟滿腔溢。滿腔熱血本赤誠﹐卽今醫術濟蒼生﹔以此壽人兼壽世﹐更覺洽病如治兵。自言在昔期必死﹐馬角烏頭今已矣﹔尙有冰壺一片心﹐頻揮老淚空山裏。古來曠達絕人羣﹐司空而後復見君﹔紛紛詞客致黃絹﹐落落髙情托白雲。卽今營此一壞土﹐傍祖千秋有依怙﹔萊妻已作同穴謀﹐紅紛靑衫共千古。山兮何嶙峋﹗乃可葬公義俠身﹔山兮何突兀﹗乃可埋公苦吟骨。我作此詩感最深﹐知公以外少知音﹔華表千年聞鶴語﹐從知此舉負初心﹗

秋懷﹐次今吾韻﹝三首錄一﹞

葦苕何獨惜蒙鳩﹐夢裏誰知蝶是周﹗楚璞三投徒自炫﹐枯棋一著要能收。紙窗瑟瑟風翻幕﹐畫角嗚嗚月滿樓。相對莫生遲暮感﹐佇看鵰鶚擊髙秋﹗

戲次今吾韻贈葉香校書

素手調箏玉几前﹐芳心脈脈托朱弦﹔雨雲楚岫原疑夢﹐風月秦樓莫問年﹗雙槳搖魂桃葉渡﹐一燈對酒鷓鴣天。齊奴竟負量珠約﹐多事垂楊綰墮鞭。

今吾歸自東京﹐相與夜飲﹐傾談積愫感賦

遑遑浮海心徒壯﹐敝敝移山力易窮﹗縱酒尙餘燕市气﹐耽詩還是杜陵風。櫻花縈夢空三島﹐桂樹畱人自一叢。相對靑燈忽涕笑﹐起看孤月上墻東。

春去

夜烏啼盡曉鶯殘﹐曖曖平蕪暮色寒﹔轉眼園林春又去﹐飛花贏得一回看。

登稅關望樓觀海

眼底分明見海枯﹐滄桑何俟問麻姑﹗衝西港口千帆盡﹐尙有沙鷗待榷無﹖

哭表侄女施氏翩翩﹝並序﹞

翩翩姓施﹐余表弟雨卿女也。幼失怙﹐依寡母居。性聰慧絕倫﹐然體素弱。八歲時﹐就學東京﹔螢窗四載﹐每試輒冠同列﹐塾師﹑學友咸器重之。今年春﹐忽患血疾甚重﹐醫藥罔效﹔遂於上巳日化去﹐悲夫﹗翩翩一小女子﹐以孅弱之身遠涉風濤﹐求學萬里外﹔乃天不假年﹐竟令夭死。其志可嘉﹐其事可哀矣﹗遂成七律二首﹐聊以志慟﹝二首錄一﹞。

浮槎蓬島遠求師﹐生小才華已可兒﹔新月乍升旋墜海﹐好花未放竟辭枝﹗香魂萬里沈精衛﹐碧血三更叫子規。淒絕彌畱時一語﹐手牽阿母問歸期﹗

哭癡仙社兄﹝二首﹞

輕裘白面渡江人﹐電火俄成過去身﹔閱世虫沙余慘淡﹐憤轅牛馬見酸辛。斯文將喪吾滋懼﹐同輩相知子有眞。曾是埋憂兼避俗﹐茫茫後顧重傷神﹗

鯨海風波痛哭回﹐雄心歷劫漸成灰﹔已拚斷雁罹矰繳﹐自合幽蘭沒艸萊。貞士姓名今栗裏﹐酒人魂魄古琴臺。重泉漫寄悲秋語﹐費盡江南後死才﹗

歲暮書懷﹝與幼春同作﹐限「歌」韻。四首錄一﹞

卅六年華一剎那﹐閉門學道悔蹉跎﹔絕無舞袖回旋地﹐且逐浮萍上下波。日馭不停行磨蟻﹐火坑坐視撲燈蛾。中宵不爲聞雞起﹐後顧茫茫鬢欲皤。

偕獻堂訪艸山溫泉﹐山中淸流四注﹐芳艸芊綿﹐桃花無慮萬樹﹔世傳劉省三中丞曾一遊此地﹐眞名邱也」

驅車百里不辭勞﹐言訪靈邱興致豪。芳艸緣坡知土潤﹐溪流濺石覺泉髙。眷懷漁父初來徑﹐滿目劉郎去後桃。紗帽山頭一惆悵﹐夕陽流水古亭臯。

日月潭漫興﹝潭一名水社湖。二首錄一﹞

十載談遊得此遊﹐平開大壑嘆藏舟﹗亂鴉爭樹云將暝﹐葉葉微波气漸秋。信美湖山寧可買﹐新翻陵谷易生愁。玆行未剝秋菱實﹐且爲溪蠻一笑畱。

竹子湖晚泛

隱隱番家起暮舂﹐竹湖波靜泛輕艭﹔日沈山暝不知返﹐隙岸狺狺聞夜尨。

埔里社﹝二首錄一﹞

番漢同居地﹐開荒二百年﹔四山多抱市﹐隙壤盡成田。攘攘魚鹽集﹐悠悠歲序遷。我來懷墾艸﹐俯仰意茫然﹗

過鳳髻山

一徑懸崖峭壁間﹐崎嶇經過幾彎環﹔紛紛墜石輿前落﹐冒雨人行鳳髻山。

雙冬道上口占

山山倒影壓頭來﹐斜日人過焰嶺隈﹔笠帶濕云衣帶雨﹐身從九十九峯回。

中秋夕萊園坐月

空山無人聲﹐蟪蛄聒明月﹔髙樓出木杪﹐俯瞰華池闊。良宵此遊宴﹐回顧幽興發。水夕光愈瑩﹐山秋勞未歇﹔開襟納淸景﹐微涼爽詩骨。不知夜何其﹐坐看長河沒。

寒食前一日爲先慈施孺人周年忌辰﹐率弟妹兒輩展墓﹐愴然有作

黃泉相見信沈沈﹐嚙指人天杳莫尋﹗惘惘重來呼吁地﹐懸懸尢切歲時心。紙灰澆酒和煙起﹐蔓艸侵碑沒石深。泥首墓門申一慟﹐不勝風木淚沾襟﹗

舟發基隆

沙上眠鳧水上鷗﹐夕陽樓櫓雨初收﹔暫離塵鞅尋三島﹐去掬滄波蕩百憂。結网羨魚容可及﹐覆巢完卵敢多求﹗揚帆直犯蛟鼉窟﹐珍重支機一系舟﹗

舟中望九州島﹝二首﹞

拂袂樓船事壯遊﹐憑舷俛仰思悠悠﹔眼中一片扶桑影﹐海外眞看更九州島。

積水安知滄海東﹐飄然一粟遠乘風﹔柁樓極目蒼茫際﹐數點煙雲巨浸中。

望富嶽

倒垂白扇掛蒼穹﹐海外名山亦自崇﹔此是東邦一東嶽﹐夜郎與漢定誰雄﹖

歲除日﹐喜謝君石秋冒雪過存贈詩﹐依韻奉酬

旅鬢明新雪﹐噤寒蟄室中﹔多君挾春至﹐一座盡沖融。景物三山異﹐襟懷四海通﹔茗談能就我﹐度歲漫匆匆。

病中作

鬱鬱過新歲﹐寸心萬念存。愁多身是贅﹐足冷夢無溫。鄕國燈前淚﹐文章紙上魂。惟應守藥橐﹐擁被閱朝昏。

遊橫濱三溪園

海气送冷風﹐樹響疑急雨﹔巖光帶斜陽﹐花明開萬炬。東來𨿽多奇﹐絳﹑灌莫之伍。陽春三月初﹐驅車十里許﹔山水有成言﹐風雨不敢阻。遠攜吟侶來﹐聊共羈懷抒﹔寒梅暫欲飛﹐山櫻已如黍。縈紆歷桃蹊﹐曲折涉花塢﹔濯纓臨滄浪﹐洗耳溯洲渚。適從海若遊﹐旋對山靈語﹔齊州九點煙﹐長空一過羽。移情入混茫﹐極目出塵宇。此行何所得﹐卽事堪小補。行當招巨靈﹐挾之置吾土﹔庶將飛來峯﹐更續蓬萊股。我亦逍遙遊﹐長作邱壑主。

四月十六日自神戶登舟就歸途

裹糧莽蒼太匆匆﹐天未舟回萬里風﹔拂袖人從三島返﹐回瀾誰障百川東﹗夢魂歷亂櫻花海﹐蹤迹淒迷桂子叢。還喜同歸有仙侶﹐扣舷歌嘯寄深衷。

舟中遙望臺島

眼底山河依舊在﹐胸中磊塊幾曾消﹗斜陽一片鳩居地﹐歷歷巢痕認葦苕。

雲從詩艸雲從莊龍

萊園雅集﹝拈「庚」字﹞

漠漠春陰乍放晴﹐山中騷客訂鷗盟。登樓面目無塵气﹐把酒園林有笑聲﹔楊柳隨風添鬢綠﹐梅花和月入詩淸。平生谷飲巖棲侶﹐未用逢人說姓名。

鰲峯訪惠如社兄賦贈

相逢樽酒暮春時﹐攜手憑闌慰素思。雨霽波光涵樹遠﹐院深鳥語出花遲。三層樓閣居宏景﹐半榻茶煙感牧之。閒坐與君淸話久﹐卻忘紅粉數歸期。

歸大甲﹐喜滄玉社兄過訪

綠陰滿地亂啼鶯﹐看竹人來雨乍晴﹔三月春愁隨霧散﹐十年心事共杯傾。倦遊漸欲親鷗鷺﹐知己眞堪托死生﹗明日君歸門又閉﹐嶒崚傲骨少逢迎。

廿四星霜指一彈﹐浮生隨處滯徵鞍﹔身多俗累言愁慣﹐家有衰親作客難。病裏送春詩句少﹐燈前遇舊酒腸寬。梨花滿地猶堪賞﹐秉燭何妨共倚欄。

重遊霧峯贈獻堂﹑階堂二兄

王﹑謝堂前喜再過﹐菊花天气暖風和﹔人逢舊雨嫌宵短﹐客到名山得句多。猿鶴無猜依杖履﹐樓臺如畫起笙歌。君家兄弟眞堪愛﹐忙裏相邀向碧蘿。

詹園訪癡仙社兄賦贈

移家猶傍石泉淸﹐瘦竹髙花畫不成﹔春水溶溶溪睡鴨﹐晚風淡淡柳藏鶯。十年杜牧醒前夢﹐一卷「南華」悟此生。近日奚囊添幾許﹖捲簾煙雨近淸明。

寄贈旭東

江山勝迹盡流連﹐萬里初歸島外天﹔自去自來遼海鶴﹐宜書宜畫米家船。襟痕未散西湖雨﹐袖影猶攜北固煙。客裏相逢齊一笑﹐剪燈歷問事從前。

寄溪軒社兄

旗鼓騷壇領一軍﹐懶隨紈褲醉紅裙﹔酒邊豪气吞滄海﹐驢背新詩寫白雲。十載弟兄同院讀﹐半溪煙水與鷗分。松枝塵尾玄談妙﹐自別仙家不再聞。

題謝頌臣先生生壙

羣山如黛望中收﹐攜妓閒從謝傅遊。涼意分來千頃竹﹐歌聲瓢出一林秋﹔樽前蝶影迷團扇﹐座上花枝映白頭。合向此間行樂死﹐何須埋骨在揚州。

收拾雄心築壽墳﹐瓢然杖履避塵氛﹔司空曠達山中老﹐蘇軾風流海外聞。黃菊開時來野客﹐疏林缺處補秋云。酒酣圍坐鳴絲竹﹐陶寫閒情到夕曛。

秋月登樓口占

閒上層樓放眼看﹐驚心歲月似跳丸。菊拖暮雨枝枝瘦﹐楓染新霜葉葉丹﹔薄酒可賒成醉易﹐故園𨿽近欲歸難﹗斜陽無賴西風急﹐倚檻誰憐客袖單﹗

初十宜樓步槐庭社兄見贈原韻

突兀髙樓起海濱﹐家風投轄好畱賓﹔煩君折柬招吟侶﹐笑我持杯勸主人。夢繞煙花來北裏﹐身隨蝴蝶過西鄰。牧之未了湖州約﹐話別匆匆感慨頻﹗

歸家逢弟妹話舊作

剜肉醫瘡不救貧﹐相逢弟妹淚沾巾﹔田園歷劫多更主﹐兒女牽衣況累人。十載生涯存故硯﹐九泉盼望負慈親﹗禁煙又近淸明節﹐祭掃商量倍愴神﹗

步枕山社兄見贈原韻

牢落長卿不自哀﹐且攜書篋訪髙才﹔神仙洞府吟詩地﹐花月因緣話舊杯。扣角敢存寧戚意﹐披裘將老子陵臺。多君贈句相期許﹐肝膽傾余笑口開。

長日無事﹐偶憶櫟社諸友﹐各以絕句一首贈之

靑樓弦管夜嘈嘈﹐睥睨芳樽气自豪﹔二月東風幾回醉﹐一時酒價爲君髙﹝癡仙﹞。

滿腔熱血湧毫端﹐寫到滄桑淚暗彈﹗不信關西將家子﹐祗將詩句與人看﹝幼春﹞。

長康樓上一燈靑﹐嚦嚦歌喉隔院聽﹔靜夜吟詩須仔細﹐恐教傳唱入旗亭﹝傅君之寓近仙遊亭﹞﹝鶴亭﹞﹗

江樓隔斷市塵飛﹐掃地焚香靜下幃﹔怪底梅花風骨冷﹐蓬萊島上抱雲歸﹝槐庭﹞。

藉藉聲華復社人﹐已看頭角煥然新﹔竹南風气君開早﹐應有靑年步後塵﹝滄玉﹞。

樓臺花月漾淸波﹐終日書聲出薜蘿﹔富貴也知閒有味﹐出山時少在山多﹝獻堂﹞。

趣園深處掩柴關﹐祗共溪樵約往還﹔春種梅花秋種菊﹐一生風味愛靑山﹝聯玉﹞。

羈愁春睡兩模糊﹐佳客時來有鳥呼﹔愛汝文明除舊獘﹐鏡中新鑄好頭顱﹝惠如﹞。

客裏逢春莫浪愁﹐十分淸福占林邱﹔孤山三百梅花樹﹐付與莊生化蝶遊﹝伊若﹞。

那堪回憶少年場﹐閱盡繁華鬢欲霜﹗風雨一樓誰共話﹖知音惟有蔡中郎﹝基六﹞。

翩翩裙屐自風流﹐市上懸壺歷幾秋﹔擬向韓康低首問﹐世間何藥可醫愁﹝旭東﹞﹖

櫟社論交最少年﹐小樓風雨擘吟箋﹔愛君詩句淸如貌﹐初日芙蓉出水蓮﹝載昭﹞。

知足齋詩鈔子材張棟梁

遊頭汴坑

頭汴坑邊野徑迂﹐竹林日暮鳥相呼﹔山家也自饒生計﹐雞犬桑麻別一區。

新店溪寶藏寺卽景

半巖疏雨濕春衫﹐落日舟橫赤壁潭﹔安得範寬描紛本﹐靑山如黛水如藍。

艸山雜詠

寶冢﹝寶冢爲關西大溫泉勝地﹐余曾遊兩次焉﹞尋幽幾度秋﹐北投﹑關嶺慣勾畱﹔自憐芒屩無羈束﹐又到艸山山下游。

羣峯環峙兩溪間﹐形勝天然出宇寰﹔小隱他年來此地﹐築廬願傍七星山。

山館寂寥人迹少﹐閉門心事未飛騰﹔若教靑磬紅魚伴﹐便好修齋作散僧。

己未夏﹐喜小兒文表考進大阪醫科大學﹐因成四絕句寄之以示勉

聲聲喜雀噪檐前﹐淸夢初回欲曙天﹔郵使敲門傳捷報﹐手揩老眼一欣然。

不爲良相卽良醫﹐盧﹑扁猶人可力追﹔須識技精原在學﹐好從金匱細探奇﹗

遣汝從師九度春﹐幾多拮據幾艱辛﹔而今差喜酬初志﹐應念經營有二親﹗

先志能償是克家﹐爲醫﹑爲士本無差﹔從玆探取靑囊祕﹐歸慰而翁屬望奢﹗

重遊艸山

暫拋俗事一身閒﹐行李迢迢入艸山﹔最喜玆遊多舊識﹐爭迎遠客候柴關。

再過竹湖訪櫻

竹湖風景夙稱奇﹐此日觀櫻恰又遲﹔自笑勞人無眼福﹐重來偏值落花時。

頭湖觀瀑

恍如風雨起潛龍﹐髙舄銀河气勢雄﹔我愛臨流一流耳﹐不教身被俗塵蒙。

辛酉初夏﹐偕少英再遊頭汴坑

無意偸閒更得閒﹐重遊已隔十年間﹔好山到處皆堪賞﹐風景依稀認舊顏。

東去墩山十里遙﹐汴溪曲曲水迢迢﹔年來果價髙於榖﹐遠近人家盡種蕉。

瑾園聽雨

一夜瀟瀟響到明﹐玻璃窗外綠蕉聲﹔焚香欲譜淋鈴曲﹐惆悵張徽白髮生﹗

豁軒詩艸聯玉陳貫

哭林俊堂先生

嗚呼櫟社櫟﹐豈有濟川志﹗忽爲匠石顧﹐毋乃天所忌﹗才人困箕口﹐古今不異致﹔旨哉稼軒詞﹐雄心托文字。我嘆竹路難﹐君言樂天易﹔行種靑門瓜﹐且拭西臺淚。所慮眾饑寒﹐未受大衣被﹔又念楚有材﹐願藉良工治。登髙振臂呼﹐托缽沿門至。九牛拔一毛﹐九仞始一簣﹔關山手足繭﹐風雪衣裘敝。共諒君子心﹐亦助中人費。彈指築華嚴﹐朱甍聳云外﹔鄕校觀厥成﹐掀髯應自慰。誰知方寸中﹐猶爲眾生碎。搔首望南云﹐孑身忽東厲﹔莫云愼風波﹐臣死且不避。蓬萊盡仙人﹐此君獨憔悴﹗天關九虎守﹐通明亦深閉。賈誼書未上﹐禰衡尙懷刺﹔依然一布衣﹐歸隱小山桂。窮通何足論﹐薄俗皆聾瞶﹔澤畔舊鷗盟﹐獨識行吟意。滄浪水正濁﹐洗耳非無謂﹔把臂入竹林﹐回首如夢寐。夜雨抵掌談﹐西窗燈一穗﹔陳榻懸復下﹐陶徑荒猶未。同是集蓼虫﹐茹苦本知味﹔同是曲隈風﹐托命豈殊气﹗髙舉慕鴻冥﹐前塵謝蟬蛻﹔彩筆傳夢中﹐描寫江山麗。醬瓿覆玄經﹐小試雕虫技﹔陰何苦用心﹐眾體無不備。新詞織弓衣﹐異域亦知貴。小謫四十年﹐滄桑感身世﹔方謂保堅貞﹐松柏閱寒歲。招魂下巫陽﹐遽歸兜率界﹔孰殲我良人﹖不忍歌「露薤」﹗知君達生死﹐久暫無芥蔕﹔飄然逍遙遊﹐禦气人天際。山鬼擎桂旗﹐云君把衣袂﹔化鶴定遊仙﹐騎麟時謁帝。庶陳下土災﹐不受羣邪蔽﹔日月重照臨﹐山河不乖戾。鑄金事先生﹐家屍而戶祭﹔寸心與詩卷﹐千秋長不昧。

蕭孝子詩

不獨古人有父母﹐今人肯居古人後﹖姜鯉﹑孟竹古書傳﹐一念之誠可並肩。君不見武西僻村蕭家子﹐家貧業賤人不齒﹔卻將艸心報春暉﹐振起三臺風靡靡。優詔褒章出紫宸﹐銀光燦爛照四鄰﹔衣冠衮衮無顏色﹐誰知庸徳出庸人﹗孝子初出已失怙﹐鞠育深知母氏苦﹔江革行傭敢憚勞﹐錙銖可助盤飧具。晝出耕耘夜五起﹐殷勤每傍母寢處﹔太息二豎何不仁﹗衰老豈堪抱沈痼。扶持惟恐偶顚危﹐夢寐之中亦悚懼。但願萱花永不凋﹐名利祝如艸頭露。人言陋巷境淒涼﹐彼覺慈幃春和煦﹔翹首桑楡日漸斜﹐五十餘年等閒度。冬溫夏淸𨿽不虧﹐自道不如烏反哺﹔一朝風木痛臯魚﹐椎心慟哭幾忘軀﹔賃廡歸來倍惆悵﹐無復白髮倚門閭﹗卽今綠綬儻來物﹐何似萊衣當日娛。君不聞列鼎累茵富且貴﹐爲親負米事已無﹖富貴何如貧賤好﹐加頭舊事猶欷歔﹗

送林君階堂﹑鄭君汝南東遊

鯨浪三千里﹐鵬飛八月秋﹔壯圖難附驥﹐仙侶羨同舟。佳句囊中滿﹐奇書篋底收。遠遊男子事﹐莫上仲宣樓﹗

移樹

嘉樹新移處﹐迎風尙郁紆﹔淸陰𨿽半減﹐生意未全枯。故土情猶戀﹐摩天志豈無﹗佇看春雨後﹐芽茁最髙株。

蠶

三月江南岸﹐家家煮繭香﹔寸絲付機杼﹐一世老籧筐。經緯都成累﹐纏綿祗自傷﹗蛾飛園客渺﹐何處覓仙鄕﹖

鐵砧山弔鄭延平

地下英雄骨已寒﹐尙畱遺迹白雲端。百年孤島延明祚﹐一代頭銜署漢官。左衽肯爲降虜計﹐焚衣合作棄繻看。荒山俎豆今安在﹖井涸碑橫夕照殘。

怡園賞菊

栗裏歸來伴菊閒﹐迷離秋色掩柴關﹔冷香侵袖花三徑﹐瘦影依籬月一彎。風雪鍛成髙士節﹐冰霜染出美人顏。詩心忍爲黃英動﹐興在荒畦老圃間。

哭蔡啟運先生

嘆逝文成淚滿襟﹐風流頓盡感人琴﹔龍蛇歲運名儒劫﹐雞酒生蒭舊友心。丹旐已迎歸玉闕﹐詞章空自重雞林。竹城「白鶴居」猶在﹐他日何堪一再臨﹗

和雲從見懷詩韻

百戰騷場每冠軍﹐歸來著作伴紅裙﹔談禪每愛交摩詰﹐載酒何當訪子云﹗世態炎涼資閱歷﹐林泉風月要平分。塵心苦未超諸境﹐「齊物」微言願再聞﹗

題鶴亭先生新居

新築菟裘水石間﹐欲拋世事伴雲閒﹔塤篪唱和東西院﹐蘭桂繽紛大小山。長者有車停驛路﹐白丁無迹到柴關。倚門肯累慈親望﹐負米傭書日往還﹖

張良

博浪金椎擊祖龍﹐中原逐鹿忽洶洶﹔散財未遂殲仇願﹐折節猶傳納履恭。六國興衰憑擘畫﹐一生進退最從容。韓亡肯自膺髙爵﹐回首彭城尙撫胸﹗

歲暮雜感

臘鼓催人鬢欲皤﹐百年心鐵半銷磨﹔出山小艸低頭久﹐沾酒黃壚灑淚多。浪說風雲魚變化﹐那堪蕉鹿夢婆娑﹗蓬萊淸淺渾閒事﹐且把閒愁付浩歌。

和家兄「有感」之作

故家喬木日方中﹐肯毀塤篪詠角弓﹗許泛求田成贅累﹐太邱遺法是儒風。小山叢桂畱人住﹐靑艸池塘有夢通。三徑未荒頭未白﹐躬耕豫計與兄同。

呈灌園﹑南彊二社兄

竹林聲價萬人誇﹐裙屐追隨手屢叉﹐並世籍﹑咸交石友﹐百年王﹑謝認門牙。松枝靡靡談玄塵﹐薄笨紛紛問字車。四面云巒護壇坫﹐名山事業屬君家。

客中除夕

羈夢初酣爆竹驚﹐屠蘇香裏話平生﹔故人雞黍伸前約﹐兒女家山計客程。歷歷悲歡消此夜﹐堂堂歲月若爲情﹗一年剩對逡巡酒﹐珍重金壺漏滴聲﹗

飛機

云漢迢遙有路通﹐鵾鵬變化奪天工﹔張騫已見馳靈棹﹐列子何須禦遠風﹗縱意直探兜率界﹐倦遊小憩廣寒宮。瑤池好去朝王母﹐愼莫重來世网中﹗

趣園閒居雜詠

綠樹陰陰曲徑遮﹐廉纖雨過長蘭牙﹔年來杜牧傷春倦﹐盡有閒情數落花。

襪綫微才愧■﹝夕卩﹞君﹐喜同坡老快論文﹔對牀夜雨聽蕭瑟﹐此福他人未肯分。

靑靑藺艸擘花傍﹐三五嬌娃學織忙﹔低語端陽佳節近﹐好將小簟易香囊。

藥鼎煙銷過卻春﹐階前苔蘚綠痕新﹔何堪微雨初晴後﹐又向花前懷故人﹝苑裏女子多織簟﹞。

白桃花

露桃色比雪梅妍﹐無復紅霞爛滿天﹔想是息妃亡國恨﹐淡妝縞素立風前。

怡園吟稿濟若張聰楫

和啟翁偕滄玉社兄初夏過訪見贈瑤韻

好風吹送兩吟旌﹐娓娓淸談快莫名。日襯橊花紅欲滴﹐苔勻石徑綠初生。金樽有酒堪畱客﹐汐社無才愧訂盟﹗願向松陰同一醉﹐滄桑漫話使人驚﹗

芳艸橊花綠襯紅﹐逶迆小徑竹間通﹔多刪密樹貪迎月﹐髙捲疏簾欲引風。半畝菊畦休笑陋﹐一椽茅舍不求工。題橋壯志年來盡﹐剩有新詩寫壁東。

過雲從君家﹐步其「喜作」原韻

淸樽相對夜微風﹐萍迹重逢喜不窮﹔得句君偏傾白社﹐貪杯我自醉新丰。苔侵古砌簾分綠﹐燭剪西窗紙射紅。十斛離愁談未了﹐雞聲無柰起墻東。

朝顏花

爛熳依籬曉露侵﹐五更早起一相尋﹔幽姿只愛迎殘月﹐未有葵花向日心。

蝶魂夢醒一巡籬﹐曉色微茫放艷姿﹔相對無言惟有笑﹐滿庭風露月殘時。

卿淇詩艸卿淇王學潛

溫泉紀遊

湯泉浴罷恰催詩﹐我亦臨風向墨池﹔彷佛蘭亭修禊事﹐合應小序續羲之。

和獻堂君「在東京中秋夜憶故人」原韻

曾陪文宴到園中﹐座上開樽羨孔融﹔把筆不堪懷舊雨﹐歸舟何日駕長風﹖

壽陳基六秀才五十

半百光陰夢一場﹐秀才風味舊曾嘗﹔壺中獨得長生訣﹐市上還售不老方。我久逃名忘歲月﹐君眞壽世有文章。而今白社推年長﹐競祝華封進柏觴。

次黃河瑞君原韻

城南小阮勝終南﹐翠竹靑松映碧潭﹔人自趨炎君自冷﹐笑吟風月愛淸談。

燻風吹送小窗南﹐水色山光類劍潭﹔綠竹千竿花百種﹐此間休與俗人談﹗

歲暮感懷

悵恨駒光似擲梭﹐幾莖白髮影婆娑﹔半生空負淩雲志﹐舉世誰憐擊築歌﹖把酒待迎新歲月﹐臨軒慚看舊山河。驚心馬齒年年長﹐拱璧分陰肯放過﹖

旭東詩艸旭東黃炎盛

聚星莊訪無悶艸堂主人

蓮社交遊舊有情﹐聚星今始叩柴荊﹔舉頭門外山光落﹐入耳花間鳥語明。三徑陶潛聊適志﹐一杯張翰不求名。興來偶得淸新句﹐報紙傳聞四海驚。

答材芳

十載重逢鬢未絲﹐好將詩酒話襟期﹔人情只是金相識﹐世道從無藥可醫。得勢直看鵬展翅﹐有文不負豹畱皮。春來桃李秋來菊﹐一樣能花莫怨遲﹗

哭厚庵

秋入東籬菊正開﹐驚心噩耗忽傳來﹗越人起死眞無術﹐宋玉招魂只費才。虫臂鼠肝身已幻﹐烏頭馬角恨難灰﹗置芻又負吟朋約﹐遙望楓休淚滿腮﹗

將往大連﹐畱別諸君子

對鏡形容似鶴臒﹐嘔心多事苦爲儒﹔不成采藥窮三島﹐且學攜家泛五湖。蹤迹今隨鷗鷺遠﹐姓名久被馬牛呼。故人漫灑臨岐淚﹐各寶千金別後軀﹗

觀競渡

滿江簫鼓木蘭橈﹐士女如雲看奪標﹔盡道健兒身手好﹐楚魂今日更誰招﹗

題謝頌臣先生生壙

吾鄕健者謝超宗﹐志吞滄海气吐虹﹔白頭不遂功名願﹐剩水殘山一短笻。屐齒印徧瀛洲東﹐獨愛科山鬱蔥蔥﹔人生在世不稱意﹐埋骨此地鬼亦雄。巍然築墳白雲中﹐左旗﹑右鼓﹑中元戎﹔自言此爲大帥觀兵地﹐但見艸木皆兵如八公。嗚呼﹗男兒撫髀思立功﹐結纓無地眞命窮﹔附會堪輿說形勢﹐何異畫餅饑腸充。方今五湖四海鬥蛟龍﹐兵气慘淡愁皇穹﹔爭擲萬民命﹐以易一侯封。誰登韓信壇﹐國士稱無雙﹖可憐君有六奇策﹐憔悴科山成老翁﹗

瑞軒觀芍藥

一枝綽約曲欄邊﹐韻絕楊妃醉欲眠﹔最是東風扶不起﹐嚲鬟低黛更堪憐﹗

聚仙樓席上次黃君西圃韻

車兒東去馬兒西﹐客裏逢君記不迷﹔今日旗亭歌板地﹐一樽重對暮山低。

蜀後主

鼎足空勞說中興﹐傳車終作魏藩稱﹔漢家亦有降天子﹐未可豚兒笑景升﹗

移樹

別有愚公意﹐推移嘆菀枯。新恩春雨潤﹐舊徳夏陰敷。樹野樗應健﹐踰淮橘總殊。楚材多晉用﹐株守太區區﹗

汝南詩艸汝南鄭玉田

過林剛湣公祠

將軍崛起東海東﹐顧盼咄叱生云風﹔孤軍長驅救閩﹑浙﹐戴天不共金田洪。是時金陵大營始敗衄﹐將軍百戰百奏功﹔從容裘帶開幕府﹐南天鎖鑰方寄公。挺身願作中流砥﹐未勒燕然心不已﹔忽聞鄕井起妖氛﹐回戈一擊元凶死﹝謂平戴潮春亂﹞。羽書南劍報垂危﹐誓師橫渡去如飛﹔老貔臥道貉子過﹐不能撲殺非男兒﹗細析營頭風蕭颯﹐星沈五丈天胡酷﹗李廣平生得士心﹐縞素一軍齊痛哭。有司星夜叩天閽﹐噩耗傳來動至尊﹔詔立專祠建功地﹐千秋萬世慰忠魂。龍溪﹑鯤島遙相望﹐祀典年年無廢曠﹔無端左股割蓬萊﹐故國回頭似天上﹗我來下馬感滄桑﹐萋萋春艸墩山旁﹔傷心廟貌依然在﹐誰爲前朝弔國殤﹗

鹿港龍山寺邊有見﹐因得「怪他未受尙書號﹐也學天寶時世妝」二句﹔乃賦以足之

春風浩蕩入江鄕﹐燕舞鶯啼白日長﹔癡人老去成何事﹐一春自笑爲花忙。隔水名花隸洛陽﹐魏家阿紫﹑姚家黃﹔蓬門不解藏春好﹐忍使含露出東墻。黃金戒指白玉璫﹐靑螺眉黛窄衣裳﹔怪他未受尙書號﹐也學天寶時世妝。珊珊濯錦下橫塘﹐魚龍遠遁鳥飛揚﹔夕照斜時增容色﹐微波漾處度脂香。我來獨立榕陰下﹐對此長憶陳思王。

題謝頌臣先生生壙

人生當暮年﹐諱死情轉深﹔孰悟去來理﹐桑楡樂余陰﹗多君方外遊﹐山水開胸襟﹔種花長夜臺﹐生前宴朋簪。執鐸唱挽歌﹐和以絲竹音﹔當其得意時﹐一瞬視古今。我亦荷鍤流﹐把臂曾入林。仰攀手植檟﹐拱矣材可任﹔俯讀題名碑﹐屓屓宿艸侵。喜公老彌健﹐人世猶滯淫。劫灰飛仙山﹐文獻久銷沈﹔可無魯靈光﹐畱鎭滄海潯﹖公旣棄儒冠﹐藥囊有良鍼﹔懸壺兵燹後﹐到處活殘黔。國手世交推﹐陰徳神共欽﹔一老天■﹝來攵﹞上心下﹞遺﹐鬼伯安敢尋﹗五星行聚奎﹐八埏淨氛祲﹔墜驢期一笑﹐慍解燻風琴。豈必服金丹﹐飛升跨彩禽﹗佳城鬱蔥蔥﹐日月重照臨﹔及身見太平﹐埋骨應甘心。志銘我豫艸﹐待索諛墓金。

哭癡仙社兄

天上仙人定不癡﹐十年爲友更爲師﹔才如孫楚惟耽酒﹐命比劉蕡合有詩。往事窮魚憐呴沫﹐他生老繭弔殘絲。來蘇豈是西風事﹐腸斷哀猿夜叫時﹝君近作作有「西風未肯蘇人病﹐何處醫家起死鍼」之句。不意竟成詩讖﹐悲夫﹞﹗

西遊大陸﹐舟次鷺門有感

書劍飄零何所之﹖布帆無恙鷺江湄。前途無限風雲气﹐不是新亭對泣時。

悼亡四首

傷心匝月滯繩牀﹐百苦千辛總斷腸﹔垂絕復蘇蘇又絕﹐沈吟難訣此情長。

冰輪徐碾柰何天﹐紫玉沈沈竟化煙﹔剛是嫦娥奔月夜﹐人間畱得斷腸年﹗

六載鴛衾一夢過﹐情深難唱鼓盆歌﹔男兒一掬黃金淚﹐恨海俄添萬疊波﹗

鸞笓鈿合等閒拋﹐塵鎖深閨未忍敲﹔輸與梁間雙燕子﹐春來還入舊香巢。

寒月

衡臯暮色莽蒼蒼﹐桂魄初升似曉霜﹔十二瓊樓都照徹﹐更移梅影下橫塘。

早梅

暗香驀地透窗紗﹐知在山隈在水涯﹔爲報東皇消息近﹐前峯先放兩三花。

槿園啖荔芰

南荒佳果數天漿﹐葉底累累任摘嘗﹔卻笑紅塵飛騎苦﹐不能領略及時香。

鐵生詩艸鐵生蔡惠如

船發新墟

孤舟解纜北溪行﹐風疾帆飛水有聲﹔十里橫灘雙槳急﹐怒濤時作不平鳴。

登賀頌山

湖光蕩漾碧浮天﹐點點漁舟泊岸邊﹔芳艸延坡多過鹿﹐落花滿徑有啼鵑﹔峯巒聳翠朝經雨﹐楊柳垂靑暮帶煙。如此林泉堪嘯傲﹐不妨盡日此畱連。

遊萬壽山有感

西石離宮創造艱﹐禁門深閉落花閒﹔頤和園已成陳迹﹐靑史惟畱萬壽山。

峨峨傑閣與長廊﹐虎踞龍蟠出上方﹔二百餘年王气盡﹐空畱山色弔斜陽﹗

用丘念臺君韻﹐寄呈伊若社兄

蓬萊島上過新年﹐鄕思千重郁不宣﹔繡口盡供談韻事﹐寒香誰與寫詩篇﹖一枝健筆扶公理﹐並世淸才讓此賢。大息紅羊經劫後﹐至今未許望靑天﹗

望洋詩艸望洋林載釗

村居漫興

晨興種菜夜觀書﹐富貴場中迹總疏﹔老屋檐低看斗雀﹐回塘水淺數遊魚。啟扉客去喧雙屐﹐戴月人歸荷一鋤。無限風光堪入畫﹐小詩吟就快何如﹗

哭呂厚庵茂才

一笑淩雲去不畱﹐身前身後付悠悠﹗人間未築黃金屋﹝君納寵之期在卽﹞﹐天上先成白玉樓。復社唱酬長已矣﹐香閨痛哭幾時休﹗呂安旣歿風流散﹐聞笛山陽感舊遊﹗

訪癡仙先生途中卽事

桃源路徑再來迷﹐問訊樵夫日欲西﹔忽聽書聲出深竹﹐髙齊只隔一重溪。

山村題壁

紫棘編籬竹作門﹐數家煙火自成村﹔云低隴上牛羊臥﹐客到花間鳥雀喧。燕市獨歌心已死﹐鹿車偕隱計猶存。何當買得三弓地﹖也學蘭城賦小園。

遊墩仔腳卽事

土墩西去百餘家﹐桑柘陰中一徑斜﹔到處男耕兼女織﹐不知人世有繁華。

忠厚村題壁

地僻紅塵少﹐林深野鳥嘩﹔數家依水竹﹐一徑拂桑麻。山色迎門合﹐溪光繞屋斜。愧無摩詰句﹐題作畫圖誇﹗

紅葉

醉盡新霜不自知﹐還從林表炫嬌姿﹔可憐一落吳江後﹐無力隨風返故枝﹗

暮春

春歸客去益無聊﹐一段閒愁酒莫澆﹗試向欄桿髙處望﹐落紅滿地雨瀟瀟。

初夏漫興

讀罷農書愛晚晴﹐逍遙新試葛衣輕﹔林間數筍扶笻立﹐溪畔觀魚躡屐行。樹暖流鶯啼有韻﹐風微飛絮落無聲。歸來捕得鳴蟬好﹐兒女遙聞遽出迎。

烹茶

摘取旗槍帶露鮮﹐林間掃葉手親煎﹔王蒙水厄終難解﹐誰共閒參舌本禪﹗

升三詩艸升三張麗俊

焰嶺朝霞

九九峯頭曙色開﹐紅光燦爛照樓臺﹔火雲未斂成蒸气﹐烘出丹山一片來。

雜詠十首﹝錄一﹞

芒靴踏徧水雲隈﹐到處塵氛拂面來﹔可似錢塘林處士﹐孤山終老伴寒梅﹖

落梅

生成雪貌與冰膚﹐不受塵埃半點污﹔太息妒花風雨惡﹐摧他片片入泥塗﹗

重遊稻江

滿天煙雨近中秋﹐大稻江邊作快遊﹔滿眼

落花

閒倚欄千百感生﹐芳園頓減舊時榮﹔紅飄玉砌隨風冷﹐翠滴瑤階帶露輕。蝶夢驚回春晼晚﹐鶯聲啼破葉縱橫。傷心委地無人問﹐幾度呼童掃不淸。

槐蔭詩艸槐蔭袁炳修

遊洛江贈陳君槐庭

聞君下榻已多時﹐今日登臺悔較遲﹔來踐三年雞黍約﹐明窗許我讀新詩﹖

籍﹑咸投轄競畱賓﹐飽我佳肴醉我醇﹔休訝髙人偏好客﹐君家自昔有陳遵。

聚星樓晚眺

聚星樓下萬人家﹐瓦屋參差映晚霞﹔遙望蒼茫雲水際﹐西風急處片帆斜。

友至夜飲

晚筵喜爲故人開﹐裙屐相將入座來﹔話到投機忘夜久﹐滿斟那計幾多杯﹗

麥酒和冰滿口涼﹐引杯不覺興偏長﹔杖頭尙有餘錢在﹐今夜何妨醉一場。

自嘆

歲月消磨感筆耕﹐半生事業總無成﹗埋頭轉羨田家樂﹐得共漁樵隱姓名﹗

遣懷

百歲光陰若水流﹐功名何事執鞭求﹔種花且享淸閒福﹐勢利紛心易白頭。

鰲峯詩鈔基六陳錫金

築城謠

築城不須大﹐國帑防傷害﹔築城不須髙﹐民力防疲勞。城大城髙何足恃﹐古來成城在眾志﹔欲防胡人不勝防﹐長城枉築萬里長。君不見﹐秦始皇﹖

大甲客思

輪蹄客路盡消磨﹐得意偏同失意過﹔行李才辭貓霧捒﹐飄蓬又度馬陵坡。鐵砧山色秋來減﹐金錠莊泉雨後多。琴劍西風倍惆悵﹐莫云康節有行窩﹗

客恨

地棘天荊客路艱﹐三年枉唱念家山﹔笏袍子美鵑空拜﹗城郭丁威鶴未還。無柰龍蛇方起陸﹐那堪虎豹又當關﹗窮途我亦猖狂甚﹐狼藉靑衫淚點斑。

故山茅屋數椽存﹐零落巢痕與爪痕﹗雁雨蛩煙秋已老﹐蛟雲蜃霧晝常昏。家書寂寂沈雙鯉﹐客淚潸潸灑七鯤﹗不擊西臺竹如意﹐怕他朱鳥也消魂﹗

家瑞陔進士寄詩問近況﹐次韻奉答

瀛堧宿夢醒春婆﹐風雨空山一嘯歌﹔老蠹生涯書少味﹐閒鷗世界水猶波。敢嫌蝸室三間小﹐幸免鶉衣百結多。莫問輞川近消息﹐半龕燈火病維摩。

漫題二首

偃蹇空山裏﹐新亭淚眼開﹔黃雞催日去﹐蒼狗幻云來。身世鸞棲棘﹐功名蟻夢槐。閒愁無處遣﹐黑劫正飛灰。

種菜門常閉﹐誅茅屋未成﹔野無粱與稻﹐路有棘兼荊。苦賦哀鴻什﹐悲歌「猛虎行」。側身天地窄﹐何處寄餘生﹗

妾薄命

十歲見新月﹐殷勤下階拜﹔十二解風情﹐背人畫眉黛。十四去采蓮﹐蜂蝶隨滿載﹔羞見雙鴛鴦﹐手把荷葉蓋。十六未許人﹐風流頗自愛﹔小開罵西風﹐飄蕩到裙帶。十八傷命薄﹐墜入煙花界﹔一曲「杜韋娘」﹐淚灑沾酒旆。

相思曲

郎在溪之南﹐妾在溪之北﹔一水自盈盈﹐日夜長相憶。憶郎二月來﹐溪口花正開﹔憶郎三月去﹐溪頭柳飛絮。柳絮亂夕曛﹐喚郎郎不聞。夢魂不怕險﹐飛過一溪云﹔云深郎不見﹐溪水白於練。可憐鴛與鴦﹐翻成勞與燕﹔溪水遠接天﹐憐郎亦自憐﹗何當北風大﹐吹妾到郎邊﹗

偶成

轉瞬乾坤老﹐驚心歲月奔。有歌彈短鋏﹐無賦賣「長門」。調胃蛾眉豆﹐遮身犢鼻褌。祗憐貧又病﹐遑計飽兼溫﹗

庚子秋懷

鯉風雁雨四山秋﹐蜃霧蛟煙萬古愁﹔入世已如萍在水﹐藏身祗合芥爲舟。人從江北爭分鹿﹐我隱墻東等儈牛。有債至今呼負負﹐無亭何處署「休休」﹖

看花

看花有興且隨緣﹐辟榖無方莫學仙﹔三折肱難肉白骨﹐一彈指易過靑年﹗

哭林良庭

分手河梁數載中﹐屢勞千里惠書筒﹔故人已化遼東鶴﹐遺事誰傳塞北鴻﹗翦燭紫雲巖畔雨﹐掛帆烏日渡邊風﹔舊遊回首都如夢﹐淚灑楓亭萬樹楓﹝良庭﹐楓亭人﹞。

哭家瑞陔進士

南宮一捷了前途﹐返棹淸溪竟永䢐﹗梅社昔曾懸赤幟﹐竹城今已等黃壚。未甘呼應同牛馬﹐何害春秋促蟪蛄﹗祗恨華堂新建就﹐才來賀燕便啼烏﹗

大安秋望

一江風打釣魚船﹐十里潮荒種蛤田﹔歌板酒旗都不見﹐冷淸淸是白鷗天。

搖落江山客恨添﹐寓齋寂寂坐懨懨﹔蓼花紅雨蘆花雪﹐一樣秋痕入眼簾。

題謝頌臣先生科山生壙

旣不能乘醉捉月釆石磯﹐靑蓮魂魄永相依﹔又不能三神山上采藥服﹐求仙一去從徐福。亦當學劉伯倫忘形骸﹐荷鍤相隨死便埋﹔否則五百義士同墓好﹐三尺爭光田橫島。而乃洗耳厭囂煩﹐世外無從覓桃源﹔徵逐芻靈與芻狗﹐眾人皆可先生否。生值乾坤莽莽時﹐欲離煩惱爲便宜﹔醉來把筆向天笑﹐白玉樓成天不召。堪輿術久學靑烏﹐千秋雅慕司空圖﹔靑山於今少淨土﹐擬葬詩魂未得所。牛眠卜地年復年﹐愛營生壙科山巓﹔科山名勝甲海外﹐畱待髙人此委蛻。先生親題墓碣來﹐定博山靈笑口開。得地人爲先生企﹐得人我爲山靈喜﹔松楸萬樹花千枝﹐何幸先生來主持﹗從此科山山上石﹐石石盡有題詩迹。嗚呼地傍祖墳當墓廬﹐邱壑重安謝幼輿﹔有時挾妓遊山麓﹐堪紹東山舊絲竹。我來觸景感滄桑﹐多勸先生醉一觴﹔願祝先生介眉壽﹐年年來此酌春酒。

過大肚溪

劍匣琴囊東復西﹐出門怕聽鷓鴣啼。四肢未老先麻木﹐一飯隨緣飽藿藜。禰正平憑嗤碌碌﹐微生畝任笑棲棲。殘衫破帽無人識﹐斜月呼船大肚溪。

員林道中

騷壇待斗新旗鼓﹐驛路相隨舊劍琴﹔滊笛一聲天欲暝﹐菊花香裏下員林。

寄懷蔡披金秀才﹐仿白樂天體作六句律

螢窗寂寞畱殘簡﹐蠹迹縱橫侮舊蕓。島上更無臺避債﹐人間剩有冢埋文﹔此生已坐儒冠誤﹐合買靑山臥白雲。

秋感二首

頻年漂泊滯江湖﹐慷慨悲歌醉唾壺。名士由來羞畫餅﹐丈夫自古志懸弧﹔誠知天地方龍戰﹐不信人才出狗屠﹗滄海茫茫豪气在﹐私將明鏡照頭顱。

大江東去日西斜﹐身世無聊百感加﹕兩鬢不堪成白雪﹐一年容易又黃花﹗人爭驅逐中原鹿﹐我獨優遊下澤車。蕭瑟秋風怕憑弔﹐六朝金粉剩寒鴉。

寄懷許蘊白明府

催詩擊缽竹城春﹐翹首江云暗愴神﹗萬里浮沈雙鯉信﹐十年淪沒七鯤身。別君昔灑哀時淚﹐老我今猶徹骨貧。慚謝知交期望切﹐金鰲頂上屬何人﹝君贈餘詩有「相期大雅扶輪手﹐早日金鰲頂上行」句﹞﹗

記夢

蕭齋特地起仙風﹐片時吹我入碧空﹔天上金闕巍哉崇﹐匾額大書「蕊珠宮」。蕊珠宮闕遊覽久﹐始向西池謁王母﹔王母賜坐紅珠幬﹐問我邇來平安否﹖贈我碧柰花﹐授我白河車﹔餐我紫色霞﹐飲我黃月華。無何云和笙﹐忽吹董雙成﹔少頃震靈簧﹐亦鼓許飛瓊。五靈石﹐淩華爲我擊﹔八瑯璈﹐子登爲我歌﹔元靈曲﹐法嬰爲我續﹕仙樂紛紛﹐響遏行雲﹔天籟悠揚﹐聞所未聞。消歌斷續雜妙舞﹐一曲霓裳何足數﹗我本蓬萊謫降仙﹐絕勝明皇遊月府。行行重行行﹐十二樓五城﹔瓊花瑤艸﹑珍禽奇獸﹐盡向眼中呈。曼倩一見笑相迎﹐依舊滑稽百戲生﹔泥我大笑夢忽醒﹐回首天門萬里程。噫吁乎嗟哉﹗我生不辰墜塵俗﹐一夢遊仙願頗足﹔但恨天上游未終﹐午枕醒來偏急促﹗莫道醒來偏急促﹐世間幻夢醒本速﹕君不見﹖邯鄲驛﹐黃粱一夢只頃刻﹔又不見﹖大槐宮﹐淳於一夢劇匆匆。

過亡友蘇世珍宅

久被人呼小孟嘗﹐賓朋盈座酒盈觴﹔夕陽一角磺溪路﹐冷落當年食客堂﹗

秋風秋雨老臨邛﹐消渴相如病未松﹔苦記去年花月夜﹐就君一飲密雲龍。

施舫內翰六十索詩﹐奉賀一首

東港文壇耳執牛﹐西岑精舍杖扶鳩﹔赤嵌回首一千里﹐黃甲題名三十秋。人把岡陵爭晉頌﹐我欣海屋已添籌﹗坡仙恰好同生日﹐合作南飛曲獻酬。

寄懷表侄蔡詒祥神戶

打槳未迎桃葉渡﹐趣裝罷唱竹枝歌﹝時方同作「鰲峯竹枝詞」﹞。春於廿四風中盡﹐人在三千里外過。客路雪看鴻印爪﹐歸期日盼鵲塡河。寄聲珍重生花筆﹐畱待妝臺染翠娥﹗

許蘊白明府客歿綿蘭﹐哭之以詩

赤嵌別後賦停雲﹐常望歸來舊誼惇﹔新竹有緣重握手﹐綿蘭無處爲招魂﹗晚年惱我難行路﹐何日因君哭寢門﹖知否窺園好詩稿﹐幾經劫火可能存﹝君著有「窺園畱艸」﹞﹗

病中送社弟蔡惠如之廈門

分手鰲山酒一鍾﹐關情鷺島水千重﹔老來不幸偏多病﹐別去安能決再逢﹗此日贈君南陌柳﹐他年弔我北邙松。須知白首交期短﹐那禁靑衫淚點濃﹗

遊稻江翌日過北投﹐得詩二首

得閒遊處且閒遊﹐十里煙波穩泛鷗﹔載酒來尋蓮幕客﹝謂連雅堂﹞﹐將詩重話稻江秋。西風琴劍小西屋﹐北地胭脂新北投。誰料行窩亦安樂﹐水雲鄕裏有溫柔﹗

緣蒙蒙處絕紅塵﹐消夏灣中別有春﹔地以溫泉供病客﹐天將涼雨待詩人。頻年泛梗誰爲主﹖何日誅茅此結鄰﹖商略買山錢幾許﹐看囊自笑阮郎貧。

過家明英醫師墓二首

吾宗經化鶴﹐此地卜眠牛﹔太息駒千里﹐翻歸貉一邱。靑燐蒿裏夜﹐白骨稻江秋。南去屏東郡﹐魂兮識路不﹖

已矣肱三折﹐痛哉魂一招﹗曾蒙貽藥石﹐何處報瓊瑤﹗有劍思懸樹﹐無漿可寞椒。悲風起楊柳﹐落日紙錢飄。

有感

竹原有節難如意﹐桑本無知漫寄生﹔讀到「哀江南」一賦﹐千秋腸斷庾蘭成﹗

重陽日出門作

西風琴劍又辭家﹐僕僕煙塵趁晚車﹔沙鹿驛頭微雨散﹐石龜莊口夕陽斜。三秋客路飄蓬梗﹐九日鄕關負菊花。聊唱行行行一曲﹐不知何處覓丹砂﹝時爲轉地療養﹞﹗

劍花室詩艸雅堂連橫

延平王祠古梅歌

我聞諸葛廟前古柏柯如銅﹐堅貞不拔回天工﹔又聞嶽王墳上古檜髙摩空﹐萬枝南向表臣衷。我謂古木無知何人得推崇﹐千古見者猶思二人之精忠。諸葛存漢﹑嶽驅戎﹐繼其武者惟我延平眞英雄。延平祠宇淩穹窿﹐中有古梅繽紛開花重﹔巨榦槎枒葉蒼蘢﹐暗香浮動度春風。我謂古梅無知何得精神通﹐直使遊者﹑觀者﹑弔者﹑詠者猶思延平羅心胸。延平義憤起孤童﹐登天直欲跨飛熊。手提長劍倚崆峒﹐不能魯陽麾戈日再中﹐亦當立馬天山早掛弓﹔如何北徵﹑南渡半挫功﹐辟地開天乃在東海東﹗神鯨一去水蒙蒙﹐毗捨江山漲妖烽﹔桑田滄海幾度難尋蹤﹐惟見古梅歲歲開花花屢濃。盤根錯節生气充﹐下有雪凍上云封﹔千秋萬劫神幈幪﹐其使夭桃﹑俗李未敢爭纖穠。紅墻一角月玲瓏﹐中宵夜冷劍光沖﹔我來歌嘯尢無窮﹐放眼九州島心忡忡。不見髙岡威鳳鳴梧桐﹑不見靑天一鶴棲喬松﹔但見梅花如海春溶溶。我欲召廣平﹑命和靖﹐使之爲我寫花容﹔二子載拜辭未工﹐粗才恐被梅花恫。銅屏紙帳小家風﹐名士美人亦惺忪。我時痛飲酒千鍾﹐我气盤郁口吐虹﹔手把大筆畫地﹑畫天寫萬叢﹐花大如斗枝如龍﹐古香古色不與凡花同。擲筆大笑眼朦朧﹐醉臥梅下魂何從﹐夢見延平對我拍手驚相逢。

登赤嵌城

七鯤山色郁蒼蒼﹐倚劍來尋舊戰場﹔地翦牛皮成廢壘﹐潮回鹿耳阻重洋。扶余自主嗟無力﹐王粲依人劇可傷﹗落日荒濤望天末﹐齊州一點幾滄桑﹗

醉仙樓席上﹐賦示癡仙﹑獻堂

十載歡場顧盼推﹐哀絲豪竹感懷同﹔每歌樂府愁難減﹐欲賦傾城曲未工。塵海迷離春艸碧﹐秋江憔悴落花紅。虯髯尙有中原夢﹐匹馬如龍且莫東﹗

過故居有感

海上燕云涕淚多﹐劫灰零亂感如何﹗馬兵營外蕭蕭柳﹐夢雨斜陽不忍過﹝馬兵營爲鄭氏駐師之地﹐吾家居此已閱七世﹞﹗

至南京之翌日﹐登雨花臺弔太平天王﹐詩以侑之

龍虎相持地﹐風雲變態中﹔江山歸故主﹐冠劍會羣雄。民族精神在﹐興王事業空﹗荒臺今立馬﹐來拜大王風。

漢祖原英武﹐項王豈懦仁﹗顧天方授楚﹐大義未誅秦。王气驕朱鳥﹐陰風慘白燐﹔蕭蕭石城下﹐重見國旗新。

早用東平策﹐終成北伐勛﹔畫河師不進﹐棄浙敗頻聞。同室戈相鬩﹐中原劍失羣。他年修國史﹐遺恨在湘軍。

玉壘云難蔽﹐金陵气未消﹔江聲喧北固﹐山影繪南朝。弔古沙沈戟﹐狂歌夜按簫﹔神靈終不閟﹐化作往來潮。

蘇州旅次

狂來擊劍餓吹簫﹐淪落江南一夢遙﹔西子神光乍離合﹐夫差霸气未蕭條。花飛香徑鶯能妒﹐柳折蘇臺馬亦驕。獨倚吳篷聽秋雨﹐萬千哀樂及明朝。

西湖遊罷﹐以書報少云﹐並系以詩

一春舊夢散如煙﹐三月桃花撲酒船﹔他日移家湖上住﹐靑山﹑靑史各千年。

聞張振武之獄

振武﹐爲武昌起義之人。黎元洪忌之﹐派赴軍事會議﹐密電袁總統請誅﹐遂與方維戮於市。國人冤之。

哀哀三字獄﹐志士不可辱﹔昂昂七尺軀﹐生死無須臾。君不見陽夏風雲會龍虎﹐一時健者張振武﹖馬上喑呼起戰爭﹐帳前慷慨徵歌舞。副總統曰『噫﹗愛旣不能﹑忍又不可﹐殺之宜』﹔大總統曰『兪﹗爾有罪﹐法當誅』﹕城門校慰執以趨。長安夜半天模糊﹐雙彈洞胸棄路隅。君不見﹖彭越醢﹑韓信俎﹐古來冤獄無時無﹗

刺虎行﹝揚州鎭守使徐寶山被刺﹔寶山綽號老虎﹞

君不見馮婦搏虎虎負嵎﹐卞莊刺虎虎怒呼﹖如何匣底一聲飛霹靂﹐虓虓老虎殲其軀﹗彼何人哉智且勇﹐虎狼之秦不足誅﹗嗚呼﹗老熊當道復何如﹖

南海﹝內有瀛臺﹐爲淸徳宗被幽處﹞

聖人生南海﹐上書變法君之宰﹔寡人處南海﹐衣帶奉詔臣之罪。南海水﹐何悠悠﹗君若臣﹐悵未休。嗚呼﹗聖人不死﹑大盜不止﹐寡人有母﹑不能奉甘旨。

題恭邸長公主「紈扇獨立圖」

九天文鳳愁禁舞﹐蜀魂未解鴛鴦苦﹔女蘿山鬼若爲情﹐蘭紅芷綠春無主。問年十五﹑十六餘﹐早驚紈扇零秋雨﹔九疑帝子不可攀﹐日暮獨立瀟湘浦。描取春山一角靑﹐寫作淸宮十眉譜。

出居庸關

萬山東走護居庸﹐一劍當關路不通﹔大漠盤鵰秋气黑﹐長城飲馬夕陽紅。棄繻慷慨能籌策﹐投筆功名記鑿空。今日匈奴猶未滅﹐妖氛直逼塞垣雄。

廣武山

大旗落日馬飛揚﹐蔓艸平沙辟戰場﹔天以黃河限南北﹐我來廣武弔興亡。八千子弟沙虫泣﹐一代君臣走犬狂﹗終古美人恩莫庇﹐楚歌楚舞總淒涼。

登大別山謁禹王宮﹔是辛亥激戰處﹐彈痕猶在

慘淡龍蛇戰血紅﹐江流長護禹王宮﹔荊﹑襄作鎭人才歇﹐吳﹑楚爭衡霸業空。萬里風雲登大別﹐百年日月送英雄。苦心締造憐吾黨﹐一例艱難竟始終。

出關別曼君

孔雀南飛馬首東﹐虯髯﹑俠拂感懷同﹔心傷雲雨飄零後﹐眼倦魚龍曼衍中。上帝夢夢天亦醉﹐羣雌粥粥汝偏雄﹗涉江欲釆芳馨贈﹐十丈芙蓉落晚紅。

吉林重晤香禪

萬里投荒一劍雄﹐出門眞覺气如虹﹔山河兩戒畱詩卷﹐風雨千秋付酒筒。塞艸未霜遲客綠﹐園花半老對人紅。莫嫌身世同萍梗﹐且向雞林印爪鴻。

歸家示少云

三載浪遊何所得﹖百篇詩卷壓歸舟。昂頭太華山低笑﹐濯立滄溟水倒流。天以奇才錫憂患﹐我聞綺語散離愁。今宵酒綠燈紅畔﹐共倚闌干看女牛。

遣興

威鳳祥麟世莫知﹐髙山流水欲何之﹖干戈滿地聊歸隱﹐風雨漫天有夢思﹕立徳﹑立言皆不朽﹐成仙﹑成佛亦無奇。乾坤澒洞生涯大﹐獨倚危樓自詠詩。

題「荷人約降鄭師圖」

殖民略地日觀兵﹐夾板威風撼四溟﹔莫說東方男子少﹐赤嵌城下拜延平。

題五妃墓道碑﹝碑在寧南門下﹐刻範九池侍禦之詩﹞

千秋節烈桂山祠﹐弔古淒涼範九池﹔每過城南頻灑淚﹐斜陽影裏讀殘碑。

春日謁延平郡王祠

天地畱奇气﹐風雲護彩椽﹔梅花東爛漫﹐榕葉影翩■﹝遷﹐去辶﹞羽﹞。下馬瞻崇宇﹐騎鯨悵逝川﹔英雄偏不偶﹐忠孝未能全﹗浴日生滄澥﹐從云正妙年﹔恩深蒙賜姓﹐力小欲回天。幽﹑薊胡塵滿﹐閩﹑甌戰火然﹔艱危辭紫陛﹐痛哭對靑氈。父命𨿽當報﹐君仇詎可捐﹔麾戈情激烈﹐焚服涕潺湲。兩島初經略﹐三軍集後先﹔旌旗愁粵嶺﹐斧鉞下漳﹑泉。幕府稱多士﹐王封錫大權。樓船逾十萬﹐鐵騎突三千﹔糾糾龍驤鎭﹐蕭蕭虎衛弦。登壇宣敵愾﹐哭廟掃鮏羴﹔北伐空驅矢﹐南歸或扣舷。運勞淘侃甑﹐憤逐祖生鞭。養銳聊藏豹﹐當秋待化鸇﹔中原嗟板蕩﹐絕海一飛騫。月落鯤身畔﹐潮髙鹿耳前﹔紅夷爭拜伏﹐烏鬼舞回旋。故土歸疆域﹐新臯辟市廛﹔修文明校序﹐偃武勵屯田。桔柣迎朝旭﹐槺榔隱暮煙﹔口琴螺女脆﹐腰鼓蜑兒妍。始創承天府﹐欣頒永曆錢﹔羣蠻通貿易﹐百姓樂安便。謾說金甌缺﹐終期玉璽還﹔滇池龍已去﹐員嶠鳥猶塡。正朔存荒服﹐衣冠守漢筵﹔田橫能得客﹐徐福豈求仙﹗射虎秋行獵﹐聞雞夜不眠﹔寧知風折樹﹐遂至日沈淵﹗巴蜀悲諸葛﹐扶余失仲堅﹔邦基方肇造﹐國步反迍邅。有子能繩武﹐生孫不象賢﹔權臣參幃幄﹐叛將厲矛鋋。大廈傾誰拄﹐危巢實可憐﹔颷焚澎島艦﹐雷逐吼門船。南國江山攺﹐東都日月懸﹔祗今尊節義﹐尙足起愚孱。故老談遺事﹐宗臣薦豆籩﹔表忠原有觀﹐墜淚已無阡﹗每覺滄桑換﹐徒驚歲律遷﹔我王眞突兀﹐賤子致誠虔。未作中興頌﹐先修本紀篇﹔蜉蝣驅俗論﹐鸞鳳仰髙詮。巨闕摩霄漢﹐神威震海堧﹔大星猶赫赫﹐長照赤嵌巓。

秋日偕少雲遊海會寺

海國扶余霸業空﹐禪林寥廓又秋風﹔萬千劫後畱眞諦﹐二十年來證大雄。池水有波分劍綠﹐天花無影著衣紅﹔鵑魂蝶夢尋常事﹐佇看銀瓶掣毒龍。

北郭荒涼弔古來﹐爲搜詩碣剔蒼苔﹔艸雞已失英雄气﹐云狗難消佚蕩才。佛說有緣成世界﹐我聞彈指現樓臺。十分心事歸平淡﹐不向空王話劫灰。

他生福慧此生修﹐法界圓融悟得不﹖但祝慈雲長庇護﹐每逢吉日便遨遊。國中公子懷無忌﹐湖上佳人署「莫愁」﹔紅粉靑山誓偕隱﹐及身早自定千秋。

擊劍吹簫意爽然﹐且拋塵事學逃禪。林花淡淡經秋媚﹐水竹蕭蕭映日妍﹔省識是空還是色﹐自然如帝又如天。歸車謾趁疏鐘晚﹐遙指寒鴉幾點煙。

哭林癡仙社兄

來日大難君竟死﹐此時痛哭我何癡﹗江山憔悴秋先老﹐風雨飄零夢亦疑。胸有千秋惟縱酒﹐交從十載況論詩﹗汴溪流水聲嗚咽﹐他日招魂拜子規。

哭賴悔之社兄

悔之今已死﹐吾淚豈輕彈﹗十載交情重﹐千秋絕業難。風塵吹短鬢﹐雲路隕修翰﹗寂寞員林道﹐低徊墓艸寒。

雜詩﹐寄林南彊

啁啾眾鳥沸如雷﹐想見髙岡一鳳哀﹔左倚桂旗右蕙蓋﹐年年淸淺看蓬萊。

旗鼓騷壇張一軍﹐亦狂﹑亦俠﹑亦溫文﹔詩家別有難摩壘﹐五字長城待策勛。

天地奇文未敢私﹐幾人剽竊幾人知﹗夢夢上帝無言日﹐跳蕩披猖看小兒。

仙才已死鬼才殤﹐剩有悲歌哭楚狂﹔行盡黃河九千里﹐濯纓﹑濯足在滄浪。

柳絮限韻﹐同南社諸子作

餞春影裏費綢繆﹐萬點霏霏撲畫樓﹔三月煙花隨去馬﹐一堤晴雪逐浮鷗。玉鉤簾外人如夢﹐紅板橋頭水亦愁。莫怨東風太零亂﹐他生能化綠萍不﹖

春燕限韻﹐同瀛社諸子作

東風翦翦漾微波﹐腸斷江南舊恨多﹔艸長紅橋尋故壘﹐花飛香徑定新窠。六朝才子烏衣巷﹐一代佳人白紵歌。羨煞盧家饒艷福﹐玳梁雙宿影婆娑。

寶玉曲

珷玞燕人愛﹐鄭人呼鼠璞﹐可憐席上珍﹐棄置同流俗。獨有楚卞和﹐能識荊山玉﹔載拜獻王庭﹐不遇甘刐足。一朝發奇光﹐萬夫皆側目﹔巨價重連城﹐趙﹑秦爭一鹿。至今二千年﹐久韞賈人櫝﹔賈人不知寶﹐復遭泥土辱。眾女嫉蛾眉﹐羣雌徒粥粥﹔何如完璧歸﹐抱向荊山哭。我昔遊玉峯﹐萬花發奇馥﹔復曾夢玉京﹐仙姬多綽約。瑯瑯天風鳴﹐駕下淡江曲﹔髙樓夾道旁﹐絲管雲中促。桃李濯春華﹐香車馳繡轂﹔翩然見美人﹐自言名寶玉。寶玉年幾何﹖二十尙未足。娥娥紅粉妝﹐爛爛云錦服﹔纖纖媚語柔﹐裊裊腰肢弱﹕相見便相思﹐相思更相謔。飲我琥珀杯﹐醉我瓊瑤醁﹔掛我玳瑁簪﹐貽我珊瑚鐲。曉起看梳頭﹐晶簾影秋菊﹔同夢戀春風﹐夜談燒銀燭。我名號靑萍﹐卿意憐結綠﹔如此素心人﹐寧忍依艸木﹗我欲命蹇修﹐貯之以金屋﹕圍以翡翠屏﹐垂以珍珠箔﹔衣以雪羅襦﹐襲以冰綃縠。我旣賦閒情﹐卿亦修淸福。但恐玉鏡臺﹐不爲太眞屬﹔不然聘雲英﹐玉杵搗靈藥。璧合會有時﹐珠聯猶未速﹔並世有怡紅﹐爲譜瀟湘曲。

圓山雜詩﹝十二首錄四﹞

此間山水足嵚奇﹐石老林深位置宜﹔太古巢空人已去﹐可憐迂谷不知詩﹝太古巢在劍潭畔﹐爲陳迂谷孝廉所建﹞﹗

視師海上久畱銘﹐一劍東來气已橫﹔何日化龍天外去﹖至今爭說鄭延平﹝故老相傳﹕劍潭爲延平郡王投劍處﹞。

王﹑謝爭墩事亦奇﹐百年名字有誰知﹖眼前卽是滄桑感﹐劫後重來祗有詩。

大隱何妨在城市﹐小山亦足起風雲﹔記曾五嶽歸來後﹐獨愛吾鄕猿鶴羣。

劍潭

羣龍血戰喧雷雨﹐騰拿十丈紛旗鼓﹔中有一龍墜潭中﹐化爲長劍猶起舞。潭水千年血尙腥﹐潭花寂寞酬山靈﹔紅毛壘廢寒濤嚙﹐赤嵌樓髙落日橫。獨有詩人愛淸絕﹐苦吟自對空潭月﹔蘆狄蕭蕭秋復秋﹐微茫星鬥時出沒。回頭忽見朝暾紅﹐遠山萬朵靑芙蓉﹔且攜長劍倚天嘯﹐他日屠龍大海東。

卜宅

卜宅江漘歲兩更﹐側身天地一浮萍﹔狗屠幾輩知朱亥﹐鴻館幾人笑白丁﹗落日放船秋載酒﹐西風閉戶夜談經。生涯差幸稻粱足﹐何用勞勞過野亭﹗

灌園詩艸灌園林獻堂

送客

雲山萬里關情切﹐鴻雁三秋感慨多﹔日暮長亭一樽酒﹐殷勤勸子愼風波﹗

登圓山

穹碑下馬感何窮﹗樹色朧朦夕照紅。多少英雄新事業﹐白雲依舊捲西風。

滬尾

觀音山上白雲飛﹐潮打長堤帶夕暉﹔江海茫茫何處好﹖神州吾欲禦風歸。

次伊若兄「病中有感」原韻

三年蓄艾爲求安﹐轉被人嗤骨相寒。塊壘在中消不易﹐詩書無味捨尢難﹔閒拈江管花爭發﹐冷撥昆灰火未殘。敲缺唾壺推案起﹐自家心病自家寬。

過剛湣公祠﹝庚戌三月﹞

巍峨祠宇尙依然﹐鼓角軍容異昔年﹔惟有瑤峯舊時月﹐荒庭來照艸芊芊﹗

登淩雲閣﹝在東京﹞

十二層臺四面風﹐仰天髙嘯落長虹﹔寒鴉極目斜陽盡﹐百萬人家一望中。

發

韶光駒隙正堪悲﹐暗換星星兩鬢絲﹔染得霜玄方未覓﹐任教蓬亂澤休施。世情祗有衝冠日﹐故我全非對鏡時。從此白頭搔更短﹐怕吟傷老杜陵詩﹗

陪任公﹑荷庵兩先生雅集萊園﹐以「主稱會面難﹐一舉累十觴」爲韻﹔分得「稱」字

大任天方降﹐從遊愧未能﹗來觀滄海日﹐如飲玉壺冰。卽事忘賓主﹐傷春老廢興。勞人爲世出﹐先借壽觴稱。

追懷劉壯肅

國亂英雄起﹐材緣時世須﹔鯤鵬俄變化﹐熊虎共馳驅。赤羽三千餘﹐靑袍七尺軀﹔策勛同翦﹑牧﹐破敵徧荊﹑吳。名遂身偏隱﹐功成服更儒﹔山林稱退士﹐文酒接潛夫。烽火傳蓬島﹐朝廷錫虎符﹔戎軒淹此土﹐鎖鑰綰東隅。牛酒蠻虛集﹐帆檣估舶趨﹔舟車通險阻﹐阡陌辟膏腴。艸野謳歌在﹐滄桑今古殊﹔飄零看大樹﹐還有鶴來無﹖

櫟社十五周年疋集感賦

回思十五年前日﹐九老香山結社時﹕刻燭林泉詩滿篋﹐聯牀風雨酒盈卮。僅存碩果今無幾﹐自愧庸材總不移﹗我本後來參末席﹐積薪居上恐無期﹗

哭賴兄紹堯

百年視息誰無死﹗坎止流行卻大難。繞膝諸孤未婚嫁﹐垂堂慈母廢眠餐。遽聞羽化歌虫臂﹐一任人言食馬肝。庸俗毀譽非定論﹐爲君湔雪爲君嘆﹗

過仙臺﹐弔佐久間總督

荒墳三尺此長眠﹐都護雄圖冷似煙﹔豈是南蠻多反復﹐攻心餘策感當年﹗

登富山﹝在松島﹞

古寺蒼松綠映紅﹐富山奇景本稱雄﹔遙看八百八十島﹐落日潮回煙渚中。

討番

鹿豕同居者﹐由來化外人﹔不知求事大﹐空自念和親。螻蟻生機迫﹐鯨鯢血壘新﹔蛛絲三面网﹐保種望深仁﹗

秋雨

濕云如夢雨如絲﹐爛死秋園百艸悲﹔底事涼風吹更急﹖決明獨立恐難期﹗

養峯

朝朝衙退出香房﹐泛漾隨風過短墻﹔汝自采花人食蜜﹐不知辛苦爲誰忙﹖

席帽

千絲藺艸制從新﹐寒女爭誇席上珍﹔記得龍山吹帽日﹐禿鶖都是个中人。

汲井

漢陰抱甕太迂愚﹗不用機心世所無。素綆銅壺工力少﹐還愁難救早禾枯。

鼠

晝伏宵行輩﹐穿墉賊不殊﹔野人思啖肉﹐禿筆欲求須。騏驥捕多少﹖鵷雛嚇有無﹖祇園僧捨燼﹐含炷罪堪誅﹗

鐵炮記念碑成﹐自題其後

紅衣斑駁土花鮮﹐掣電轟雷世局遷﹔卽墨解圍𨿽用火﹐晉陽不陷定由天。每談浩劫驚餘燼﹐暫恐流傳誤後賢﹗六十年間弔陳迹﹐兩行淸淚墜碑前。

蓉村詩艸呂蘊白

從兄厚庵於家東偏營一艸園﹐築小樓數間﹔成之日﹐作此志喜

新樓結構罷﹐雄麗又淸幽﹔檻外層山列﹐階前曲水流。藏書宜子弟﹐種木長林邱。髙臥南窗下﹐羲皇到白頭。

況若西陂好﹐樓成竹作籬﹔園花開繞屋﹐溪水漱通池。樹大風難動﹐林深月照遲。此間洵樂土﹐人境有琉璃。

園林寬負郭﹐隔地起髙樓﹔疊石雲峯秀﹐流泉水閣幽。賓朋談翰墨﹐兄弟議「春秋」。宗炳棲邱好﹐養生願已酬。

中年耽隱逸﹐築圃在田疇﹔松菊蒼陰處﹐亭臺花木幽。敢云彭澤裏﹐摹訪仲宣樓﹗明月參差影﹐蕭蕭窗竹秋。

寄懷內弟獻堂

渭北江東隔歲餘﹐羨君幽隱傍山居﹔朝從樵叟林泉樂﹐夜課嬌兒讀古書。

霧峯羅列水回環﹐處士園林半負山﹔竹裏鹿柴明月夜﹐玉人何處把琴彈﹗

竹枝詞

墩城風景類揚州﹐絲管紛紛奏不休﹔到處酒旗歌板地﹐叢叢綠鬢坐樓頭。

送獻堂之東京及大陸﹐次紹堯韻

不甘雌伏老林邱﹐載筆今爲萬里遊﹔鼓枻豈因尋樂土﹐乘槎直欲訪仙洲。馬關日落孤帆遠﹐燕市風髙幾月畱﹖此去前途珍重好﹐稻津早晚待歸舟﹗

槺榔村訪周子修醫士

蛙鼓螢燈月一弓﹐邀朋乘夜訪周公。田園隱逸淵明志﹐藥鼎丹砂扁鵲風。肚海濤聲淸臥榻﹐鰲峯山色滴檐櫳。回環繞屋槺榔樹﹐隔斷紅塵仙境同。

山館無事偶作

無事棬靜坐﹐家園步履舒﹔自鋤三徑艸﹐親種一畦蔬。避暑欣修竹﹐臨流愛釣魚。柴門攜杖倚﹐俗慮盡消除。

山莊洵朴地﹐惠遠好棲遲﹔鄕俗猶存古﹐衣冠異昔時。行春田祖廟﹐拾翠女郎祠。薄暮牛羊下﹐書聲罷講帷。

獻堂重遊日本久而未歸賦寄

玉粲平生慣遠遊﹐東都今日滯何州﹖騎驢上野園林雨﹐掛席下關江樹秋。鴻爪名山畱雪迹﹐嬌容舊國認風流。憶君遙在京區夜﹐鑪火靑燈話故邱。

南遊道上口號

欲作閒遊不計程﹐亂山髙下入彰城﹔長途薄晚輕車急﹐半似風聲半水聲。

瑾園詩鈔少英林疋

三十初度有感

今年三十春﹐體更弱於人﹔舉手無雞力﹐如何椎得秦﹗

折梅

滿樹垂垂發﹐攀來興倍賒﹔關心防落瓣﹐信手不傷花。割愛瓊姬宅﹐分香處士家。一肩山上月﹐照地影橫斜。

棋

日日松間下幾枰﹐指揮操縱足平生﹔自嗤好勇心猶在﹐權作潢池試弄兵。

望遠鏡

管底星辰如可摘﹐人間天上總難分﹔獨憐縮地長房術﹐寂寂千秋竟不聞﹗

相思樹

盡日江南路幾程﹐綠陰處處送人行。無知艸木猶如此﹐況是佳人別後情﹗

秋燕

烏衣巷冷夕陽多﹐無限春情夢裏過﹔爲問趙家雙姊妹﹐宮槐搖落近如何﹖

東郊卽事

一犁春雨足靑郊﹐餉饁提攜勝綺肴﹔鎭日隴頭還自樂﹐不須別去問由﹑巢。

詠臺灣獨立軍旗﹝旗保存臺北博物館內﹐黑地畫虎﹞

一場春夢去無痕﹐畫虎人爭目笑存﹔終是亞洲民主國﹐前賢成敗莫輕論﹗

鄭成功

一綫延明賜姓朱﹐臺﹑澎割據勢終孤﹔千秋倘有英靈在﹐喜看孫﹑黃覆曼殊﹗

秦始皇

謾誇六國盡稱臣﹐苛政安能久帝秦﹗何事防胡城急築﹐中原逐鹿豈無人﹖

伍子胥

鞭屍猶自恨難消﹐更向隨人索楚昭﹔底事父仇深一報﹐可憐故國是臣僚﹗

蕭何

天下紛紛正揭竿﹐英雄獨拜竹皮冠﹔入關不共爭金帛﹐早料中原賴汝安。

馬援

兵餘日日事郊坰﹐一帶金城薺麥靑﹔太守務農崇治本﹐紀功豈獨靖邊城﹗

趙燕飛

兩臉夭桃色尙腓﹐已傳得罪出宮幃﹔可憐漢殿稱恩幸﹐輸與盧家比翼飛﹗

田橫

國亡身死气猶豪﹐未肯低頭事漢髙﹔今日齊州幾焦土﹐可無遺性與兒曹﹖

西望

西望中原夕照低﹐紛紛豕虱隱奎蹄﹔羊羣是處逢秦虎﹐鵠卵他年遇魯雞。東海已深精衛恨﹐蜀都不盡子規啼。捲婁莫厭人衰老﹐誰識天涯有種﹑蠡﹗

天津會梁啟超

危局扶持恃大才﹐欣君遠自日邊回﹔信然並黨成優勢﹐九派潯陽入海來﹝時數黨合並爲進步黨﹐任公之力也﹞。

與黃興﹝時同計劃農業銀行﹞

立國宗農信不誣﹐況經兵燹盡荒蕪。中原病久多孱弱﹐養血先當服首烏。

詠史﹝時在燕京﹞

操戈同室盡仇讎﹐借箸頻聞起代籌﹔勢弱但知秦客貴﹐言厖更雜楚人咻。馬肝諱死甘心日﹐牛鼎分羹染指秋。幾本周嫠空卹緯﹐南冠無地哭神州﹗

贈鑑和女史歸國﹝時被聘爲天津女子髙等師範學堂監督﹞

多年負笈滯東瀛﹐繩木揉輪學業精﹔巾幗能施絳紗帳﹐須眉慚戴曼胡纓﹗靈犀照席驪淵淺﹐錦石支機女界明。歸去殷勤種桃李﹐他時報我看繁榮。

寄江西鄧天民

一片精誠動彼蒼﹐手無寸鐵亦何妨﹗匹夫有責瀾能挽﹐眾志成城勢莫當。試看英雄能暗合﹐應知家國未淪亡。他時定有同舟日﹐珍重天涯各一方﹗

蕉窗吟艸蔡子昭

哭癡仙前輩

山暝雲橫處﹐椎牀一嘆嗟。斯人今已矣﹐吾道日非耶﹖歌哭成千古﹐文章自一家。可憐方丈室﹐無復散天花﹗

自泛神仙棹﹐吾儕屬望時﹔死生懸北斗﹐風雨簸南箕。九折回車阪﹐三泉墜淚碑。祗應遼海鶴﹐無復覓安期。

得子才經歲﹐傳家願未酬﹔虛窗琴忽斷﹐蕙帳鶴空畱。國士黃金淚﹐詩魂白玉樓。九州島談盛憲﹐不獨孔融憂。

歲暮書感

寒霜壓瓦葉辭林﹐極目千村歲又深﹔閱世蚍蜉同幻幻﹐紛爭蠻觸尙駸駸。難酬駿骨千金價﹐空負韝鷹一擊心﹗海水易枯人易老﹐鬢邊終恐二毛侵。

遊萊園

一泓流水漾微波﹐無限靑山見黛螺﹔喚起江湖十年夢﹐夕佳亭外落花多。

遣懷

桃人土偶各沈浮﹐淸濁難分上下流﹔已絕機心伴鷗鳥﹐肯將詩思老炎州﹖廿年雞肋渾無味﹐一片鷦林尙可憂。不信風波終不測﹐擬攜漁婢上扁舟。

三十初度感作

記曾避地瘴江邊﹐猶近推梨讓棗年﹔離亂本非童子事﹐扶攜先動路人憐。學宮問字羞鷦寄﹐熱竈因人恥蟻膻﹗憂患卽今催老大﹐死灰尙恐或重然。

園林猶喜未全虛﹐一舸歸來覓舊廬﹔杞國乍經天變後﹐昆池重見劫灰餘。流離道路年粗進﹐閱歷艱難學漸疏。何日賫鹽家計足﹐艸堂夜雨理殘書﹗

閱世渾如虱處褌﹐低頭讀「易」閉柴門﹔寧隨李願居盤谷﹐豈學蒙莊吏漆園﹗人事眞成夢蕉鹿﹐升沈休信化鵬鵾。此生已分傭書老﹐腐竄鵷鴟未要論﹗

風塵碌碌笑徒勞﹐卅載光陰浪易淘﹔萬里有人追日馭﹐九州島無處駕輪尻。閒來補讀張騫傳﹐病後空吟屈子騷。欲向前途問消息﹐芳闌憔悴滿江臯。

壽樞南宗叔

京洛前塵說軟紅﹐木天聲價壓江東﹔石渠舊侶推劉向﹐絳帳諸生侍馬融。講席白沙今尙在﹐家風丹荔忝能同。瑤池桃熟尊開處﹐未免拈髯念阿蒙。

小別鯤洋二十春﹐昆池重看劫灰新﹔郎官星宿猶天上﹐學士風流滿海濱。市隱預畱方寸地﹐壺居仍是自由身。分明四海爲家日﹐未許躬耕老有莘﹗

淸源山接莿桐城﹐人物依然世已更﹔南渡衣冠方避地﹐中年絲竹易陶情。滄桑浩劫功名薄﹐風雨名山著述成。蘭玉滿前腰腳健﹐如公眞不愧平生﹗

不鬥朝榮斗晚香﹐自然葵藿易傾腸﹔幼安遼左聲華重﹐宏景山中歲月長。白社舊遊多健在﹐勝朝遺史待商量﹔河淸人壽相逢日﹐更進先生百歲觴。

虎爪菊

衣黃﹑衣白並相宜﹐豹變由來種更奇﹔今日市謠偏有驗﹐試看鉤爪徧東籬。

春日登霧峯

山光迷冥寞﹐山路極巑岏﹔絕壑猿狖啼﹐老樹蛟龍蟠。危峯列石磴﹐紆出浮雲端﹔俯視烏溪流﹐東西浩漫漫。天風吹我襟﹐怯我衣裳單﹔況當首春候﹐朝霰尙未幹。上有躑躅花﹐下有砰磅湍﹔中間蔭林樾﹐百鳥相盤桓。吾生勞行役﹐息影何其難﹗安得築精廬﹐幽棲巖石間﹔悠然塵外心﹐徘徊一長嘆。

杞棠別墅

佳人合管佳山水﹐珊瑚之竿釣淸泚。何年小築面幽齋﹐更列云屏對金紫。四圍修竹繞亭園﹐圓沼方池自一村﹔左種芳蘭右叢桂﹐蒙蒙香气出墻垣。搜求木石皆奇異﹐綠艸紅花鋪滿地﹔據梧時聽珍禽啼﹐開窗坐對遠峯翠。閒來曳杖入平泉﹐客裏風光畫裏天﹔主人性癖原幽雅﹐每與挈榼相流連。吾家瀕居海之曲﹐常恐看山意未足﹔卽今身坐碧巖邊﹐水色山光長觸目。浮生自擾心自閒﹐眞成隱幾笑溪山﹔但得主人能愛客﹐定知此地非人寰﹗

客中書懷

人生少壯無聊賴﹐後顧懸知境更非﹔莽莽光陰如轉轂﹐熒熒燈火獨編韋。漢濱蘭芷猶能種﹐枝上鷦鷯未易飛。寸艸春暉𨿽有日﹐不堪垂白問當歸﹗

基隆

負海環山據上游﹐樓臺簇簇俯寒流﹔秦皇鞭石通三島﹐鄒衍談瀛徧五洲。穴鼠淘沙金气盡﹐江豚吹沫浪花浮。向來睡鴨眠鳧地﹐鐵鎖橫江事未休。

肖峯詩艸肖峯施家本

過滬尾舊炮臺遺址

大屯山勢走逶迆﹐繞郭峯陰落水陂﹔孤劍驅愁來作客﹐荒臺覽古試題詩。海天俯仰悲陳迹﹐人物消沈感昔時。一片蒼茫夕陽渡﹐牛羊原上艸離離。

次雪菇族侄「春日遣興」原韻

恥作依人鳥﹐閒如退院僧﹔江湖雙白眼﹐風雨一靑燈。老屋容髙臥﹐陳編費紳謄。磯頭好煙景﹐蓑笠約鷗盟。

追懷劉壯肅

劉公不羈才﹐合淝奇男子﹔少年慕任俠﹐佻■﹝亻達﹞輕譽毀。騰奔未得志﹐置身入荊枳﹔天末雷雨鳴﹐一朝蛟龍起。亂逆勢猖獗﹐八荒幾風靡﹔拔劍向前驅﹐破賊金陵市。河山百戰經﹐乾坤歸正紀﹔圖畫掛淩煙﹐勛名配曾﹑李。功成訂猿鶴﹐扁舟歸故里﹔結廬大潛山﹐白雲隨隱幾。下榻延名儒﹐奮志讀書史﹔主上日見徵﹐塵煙辭不至。詩酒爲歡娛﹐溪山散豪致。光緒甲申役﹐西羗寇我壘﹔皇師出遠徵﹐詔起將軍視。國家多事日﹐閒居士所恥﹔笑揖故山云﹐旌旗海南指。雞籠一奮戰﹐胡虜心遽死﹔遐荒徧妖氛﹐頓洗天河水。艸木感恩沾﹐諸番馴鹿豕。冶鐵通道衢﹐臺隍鞏防備﹔混沌二百年﹐光彩自玆始。惜遭食肉妒﹐壯圖竟中止﹗大樹感風飄﹐江山非故址﹗今日臺政新﹐是公後塵耳﹔中原正多難﹐國步須經理。願得百劉公﹐去作中流砥﹗慕公爲公歌﹐中心空復爾﹗

望新髙山

羣籟生叢樹﹐髙峯瞰濁流﹔遙應比天姥﹐眞合冠神州。日下千山暮﹐云旁一气收。諸羅今夜泊﹐吾欲夢中遊。

癸丑冬至

廿七年冬至﹐今年最愴神﹗恰逢初度日﹐不見倚閭人。泣竹恩難報﹐懸弧志豈伸﹗浪遊悔終歲﹐風木感酸辛﹗

飛行機

急響中天起﹐淩風一馭來﹔蜻蜓身忽動﹐鵬鳥翼齊開。空際競軍備﹐人間求鬼才。誰能逞機巧﹐行探鬥牛回﹖

淮陰侯

三分輒陋蒯通心﹐百戰河山締造深﹔畢竟狗烹成底事﹐不如風雪釣淮陰。

六月十六日夜過無悶艸堂﹐呈林癡仙先生

杖策孤山去﹐望門久數程﹔秋將明日到﹝十七日立秋﹞﹐月尙昨宵明。促膝燒銀燭﹐評詩藉玉衡。潺湲汴溪水﹐激石入商聲。

澹廬遇逸漁夜話

心如皓月照淸湍﹐座上光分蠟燭寒。長此交情同水淡﹐管他世味比梅酸﹗幹時獻璞原非計﹐矢志移山豈是難﹗暫假一雙靑白眼﹐細從人海去觀瀾。

秋日垂釣鹿江﹐自朝至暮不獲一鱗﹐賦遣興四絕﹝錄二﹞

空明雲水照須髯﹐鎭日垂竿興未厭﹔偏愛此溪魚獨醒﹐不輕趨餌卻深潛。

閒來無計慰窮居﹐惟有持竿與讀書﹔私笑風情比磻叟﹐垂綸意豈在求魚﹗

新秋﹐次今吾先生韻

朝朝止渴望默林﹐聞道秋來思轉深。拂面荷風仍夏熱﹐墜階梧葉有商音。一天畫角飄淸淚﹐萬里銀河寫素心。何日去遊東海棹﹖釣鰲我欲試芒鍼。

次云舫族侄「六十述懷」韻﹝八首節一﹞

歐勢東漸日以深﹐巨獅一睡到而今﹔向來魯﹑衛弟兄國﹐應共車書唇齒心。肝膽憑誰把相照﹐燕鸝皆見默如喑。此身已並朱崖棄﹐也怕人家說陸沈。

舟發香港﹐賦呈灌園社兄

絲雨蒙蒙濕短襟﹐一肩書篋此江臨﹔行人但羨船如屋﹐乘客誰知海作心﹗山色轉眸隨鳥沒﹐濤聲入耳雜龍吟。憑將滿腹牢騷意﹐說與焦桐舊賞音。

舟中不寐

夜靜潮喧百感興﹐海風吹處骨崚嶒﹔船如陸地行眞穩﹐心有愁魔睡未能。起向黑灘看白浪﹐更攜黃卷對靑燈。何當卽此篷窗下﹐夢度蓬山最上層﹗

涵碧樓

髙樓突兀聳靑穹﹐萬象都歸指顧中﹔咫尺峯巒異晴雨﹐憑欄歌笑動云風﹔連山積翠落潭碧﹐夾岸新櫻映日紅。借問塵途抽足日﹐可容辟地得三弓﹖

日月潭泛舟

平波如鏡煙如畫﹐巖木陰連霄漢間。百頃靈潭分日月﹐幾家浮宅占湖山。扁舟晚棹心逾遠﹐塊石中流意自閒。巒大峯頭萬餘尺﹐不應倏掛夕陽殷﹗

東遊雜詠﹝錄四首﹞

髙浪鰲頭起﹐斜陽鴉背沈﹔暝煙橫秋立﹐霜气入篷深。海大蠡難測﹐石塡鳥有心。且憑上弦月﹐來照倚舷吟。

十年湖海客﹐慣別亦相思﹔未泊臨江棹﹐先吟寄內詩。關山勞盼望﹐井臼費操持。寂寞中秋夜﹐天涯月共窺。

勝地傳熊本﹐萍蹤此夕臨﹔髙城雄顧盼﹐秋月變晴陰。漢使浮槎意﹐西侯報國心﹕一齊到胸坎﹐飄泊恐消沈﹝中秋夜﹐熊本城望月﹞﹗

何意山陽道﹐車窗看月華﹔光仍前夜滿﹐影絕片雲遮。玉碗陳冰果﹐金盤進炙蝦。南樓補佳節﹐把酒興逾賒﹝八月十六夜﹐搭山陽鐵道入京道中作﹞。

山石歌﹝在關子嶺作﹞

嶺背築圓囿﹐巖腹開長蹊﹔民工數十輩﹐上如登云梯。驅之蜀山道﹐力可五丁追。洪荒恣鑿破﹐岡巒漫崔嵬﹗石崖樹摧扤﹐行作薪與灰﹔云根土剝毀﹐亦將爲塵埃。間有蒙茸枝﹐移向園中栽。蟠根拔盡去﹐惟餘土一堆。環傍無所有﹐棖見石累累。胚胎千載上﹐中有玉玫瑰。寂默獨無語﹐圓醜各不齊﹔圓可立爲礎﹐醜可築爲堤。點綴園內外﹐疊砌池周回。艷陽二﹑三月﹐花發鳥正飛﹔悠悠關嶺道﹐遊客恆擁擠。靈泉滌塵垢﹐天風生胸懷。謳歌園之徑﹐登覽園之臺﹔蒭蕘亦偕往﹐雉兔亦俱來。雙柑與鬥酒﹐娛樂無嫌猜。我偶到此時﹐山樽可爲開﹔日約劉伶輩﹐倚石醉幾回。廁身還得所﹐不致委泥苔。嗟彼懸崖塊﹐气勢淩雲霾﹔摩挲礙行路﹐棄置以大材。空谷傳餘響﹐爆裂聲如雷。轟轟落巖下﹐去去入流溪﹔稜稜泥滓中﹐小石相依偎。藤蘿雜兩岸﹐淥水空瀠回﹔匪遭昆崗燒﹐尙可砥柱推。願憑造化力﹐起汝玆山隈。持倩媧皇煉﹐五色映虹霓﹔如逢不周折﹐補天資提攜。或借祖龍鞭﹐化橋蓬瀛西﹐去來三千里﹐求藥頒羣黎。他山不可望﹐澗道濃霧迷﹔爲言米家翁﹐收拾歸髙棲﹗支機未足道﹐塡海會有時﹔毋令精衛口﹐萬古長冤啼﹗

蓮溪詩艸式周丁寶濂

新荷

方塘十里綴荷珠﹐葉子輕圓傍浴鳧﹔翠蓋未擎低貼水﹐漫疑錢樣是靑楡﹗

竹杖

節節虛心是我師﹐仗君陟險總如夷﹔篔當無事鳩頭飾﹐步步相隨手自持。

春燕

於飛準擬徧天涯﹐一逐東風願已差﹔自恨封侯空有相﹐歸來依舊傍人家。

放鴨

斗鴨欄空水半萍﹐綠頭蹴起浪花腥﹔數聲唼喋穿波去﹐日逐羣鷗傍蓼汀。

荔枝

霞樹珠林荔熟時﹐考盤軒外實累累﹔啖來百顆甘如醴﹐莫怪當年飛騎馳﹗

山行

足躡上方入翠微﹐巒煙嶂气襲人衣﹔籃輿百折千回苦﹐路入樵蘇踏月歸。

閏端午

淚灑靈均萬恨長﹐蒲樽又去酹三湘﹔絲樓扇市重開處﹐一例人家賀節忙。

廢兵

無復從軍夜枕戈﹐折殘猿臂屢摩挲﹔未酬戎馬平生志﹐老向空山臥薜蘿。

秋扇

玉斧修成素月圓﹐一經涼意已淒然﹔從今懷袖無知己﹐敢詡仁風徧大千﹗

千步磴

磴髙髙與白雲齊﹐煙樹回環路不迷﹔躡足直登千仞上﹐人間俯視總酰雞。

蜿蜓直上似云梯﹐百級層層艸色齊﹔九十九峯靑欲接﹐回頭一覽眾山低。

田家早梅

雪花六出兆丰年﹐又見南枝破萼先﹔叱犢歸來香气重﹐不知春訊在籬邊。

老屋

無復雕墻峻宇雄﹐數椽歷盡幾秋風﹔艸廬自古多名士﹐莫任飄搖作斷篷﹗

年年修葺每鳩工﹐室陋居然處士風﹔昔日頻來梁上燕﹐補巢零亂夕陽中。

春水

瀲灩春江水﹐桃花逐浪吹﹔鷗浮橋畔艸﹐鴨浴柳邊池。社雨迷漁艇﹐東風揚酒旗。綠波無限好﹐說與故人知。

討番

撻伐命重申﹐三軍敢惜身﹗牡丹經駐節﹐太魯起徵塵。負固山千疊﹐施威弩萬鈞。爲民謀幸福﹐奮勇莫艱辛﹗

弔林癡仙先生

返棹神山後﹐行吟一艸亭﹔才髙天亦妒﹐病劇藥無靈﹗汴水秋風急﹐詹園舊雨零。巾宵瞻列宿﹐不見少微星。

水仙花

好花開到恰迎年﹐作道家裝骨欲仙﹔隔水通詞波渺渺﹐回風起舞態翩翩。金盤承露悲辭漢﹐羅襪生塵賦感甄。準待朝元宮裏客﹐殷勤攜上玉堂前。

追懷劉壯肅公

海氛騷動寇東瀛﹐詔起將軍斧鉞徵﹔柱可擎天悲末劫﹐戈難返日壞長城﹗六年未了生前事﹐三郡空傳身後名。惆悵大潛山下路﹐英魂憑弔不勝情﹗

中秋賞月

三分明月二分秋﹐處處畫簾半上鉤﹔人比袁宏思泛渚﹐我非庾亮懶登樓。廣庭且作霓裳舞﹐圓魄無勞玉斧修。占盡一年惟此夕﹐興酣恐報五更籌。

祝林獻堂﹑階堂二先生令祖母羅太夫人八十加八米壽

重闈八八慶芳辰﹐筵薦蟠桃喜气新﹔婺煥九天光日月﹐堂開二代衍螽麟。令名不愧爲賢母﹐五福居然萃一身。若待他年躋百壽﹐膝前半是白頭人。

賀吳上花表弟舉子

是眞天上玉麒麟﹐來與延陵作替人。摩頂早知非俗器﹐試聲當可並儒珍。一枝丹桂經秋茁﹐五色明珠入掌新。嶽降有靈應未已﹐他年生甫更生申﹗

竹山詩艸作敬林竹山

種芭蕉

翠旗開展自南東﹐徧野漫山處處同﹔辛苦世人爭射利﹐那知懷素有髙風﹗

詠菊

傲骨騷壇入詠頻﹐憐他獨秀不爭春﹔滿籬好作吟詩料﹐乘與端逢送酒人。搜句難憑花入夢﹐淡妝須藉筆傳神﹔自知尙欠丹靑手﹐欲寫幽香恐未眞。

獨嫌詩澀莫愁貪﹐三徑黃金取次陳﹔秋圃迎霜憐傲骨﹐寒窗索句累吟身。裁成排律長侵夜﹐酷愛孤芳未到春。自去陶公無好詠﹐至今佳作屬誰人﹗

畫菊

不待霜飛不待秋﹐蕭疏一幅掛堂頭﹔早知頃刻毫端放﹐辛苦何須種未休﹗

汲井

手挽長繩響轆轤﹐向晨來往走擔夫﹔自嫌不及山居者﹐接竹分泉引入廚。

半面美人圖

烏雲側見髻盤鴉﹐一片桃腮艷曉霞﹔不是丹靑無妙手﹐欲圖全面恐羞花。

蝴蝶蘭

形如蝴蝶坼花房﹐此種傳來自遠方﹔特玩粉腰空有態﹐妄稱蘭號卻無香。楓癭巧把孤根結﹐素蘤奇開兩翅張。寄語深閨畱莫采﹐好將模樣繡衣裳﹗

耀亭詩艸守拙林耀亭

廣東記者團蒞中﹐卽席賦呈

萬里羊城客﹐馳聲翰墨林。苔岑眞契合﹐笙磬本同音﹔抒意揮椽筆﹐傾誤愜素心。名園畱韻事﹐一刻值千金。

中秋賞月

碧天如水淨無塵﹐竹外斜懸一鏡新﹔千古團圓今夜月﹐不知老卻幾詩人﹗

雙燕

東樓巢覆向西樓﹐掠水含泥並出頭﹔仰首天低云四怖﹐同驚風雨注雙眸。

讀枕山君昆仲「戲贈鶴亭」詩﹐依韻奉和

漫云詞客拙催租﹐先後分疆領一區﹔今日老娘舊新婦﹐未應掩口笑葫蘆﹗

黃南球先生訃至﹐賦此以弔

甲溪流水作雷鳴﹐恍惚當年督勵聲﹔三百鄕團人在否﹖也應垂淚說平生。

端午夜﹐守拙別居雅集

葡萄美酒泛蒲觴﹐醉後聯吟趁夜涼﹔雅集閒居成韻事﹐不須競渡鬧端陽。

和醉紅生「畱別」瑤韻

風雅騷壇互唱酬﹐飄然載筆賦淸遊﹔孤帆遠影邀明月﹐萬里波光接素秋。書劍一囊酬壯志﹐「平安」兩字慰離愁。中原勝迹今猶昔﹐鴻雪知應到處畱。

笏山詩艸笏山張玉書

七夕

一年一度鵲塡橋﹐歡會佳期只此宵﹔寄語女郎休懊惱﹐人間死別更魂銷﹗

弔白沙李烈姬

芙蓉城裏脫塵緣﹐肯抱琵琶過別船﹖追逐韓憑爲蛺蝶﹐一雙飛去並生天。

聽客談中華時事感賦

聞道中原逐鹿忙﹐連天烽火起蕭墻﹔乍收鐵道爲官業﹐忽報城都作戰場﹗倡首何人除獘政﹐傾心舉國立新章。興衰畢竟因時異﹐眼看曼殊國祚亡。

營盤口溪﹝溪爲州下八景之一﹐有「十里水無聲」之號﹞

沙淺波平足泳遊﹐粼粼十里碧如油﹔此溪﹑此水誠奇絕﹐終古無聲向北流。

稻江客捨喜晤戴還浦先生

羈旅無憀思萬端﹐只求淸靜未求安﹔多君獨識風塵客﹐來與談詩坐夜闌。

送灌園翁上京

疏柳斜陽外﹐臨歧悵別離。隨行攜小鳳﹐分愛及吾兒。秋水孤帆遠﹐雄心一劍知。神山好風景﹐收拾要無遺﹗

寄內

數行遙寄恐沈浮﹐得到還憂小婦愁﹔獨把「平安」書兩字﹐離情未敢訴從頭。

東京旅懷

黃梅時節滯瀛洲﹐小雨初晴獨倚樓﹔品海磯頭新月上﹐房山峯外暮云浮。依人自問非王粲﹐作客誰憐是馬周﹗把酒有時還看劍﹐丈夫宜笑不宜愁﹗

旅京送子瑾回臺

三山同作客﹐千里獨歸人﹔親友如相問﹐『空添白髮新』。

聞笛

誰家橫玉到深宵﹖吹出關山最不聊﹔一樣觸人身世感﹕漸離築與伍員簫。

哭施家本社弟

債臺迫急禍燃眉﹐貧病交攻力不支﹔共識壯心還未老﹐誰知殘喘竟難醫﹗酒師元亮杯常滿﹐詩學昌黎句亦奇。太息立錐無寸地﹐空餘遺稿與文姬﹗

