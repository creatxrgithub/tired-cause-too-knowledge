《江陰城守紀》等四種﹝明淸﹞韓菼﹑許重熙﹑南園嘯客﹑戴田有撰

序

江陰城守紀目錄

江陰城守紀卷上

江陰城守紀卷下

江陰守城記

平吳事略

揚州城守紀略

●江陰城守紀

序

江頭片壤﹐沾國家深仁厚澤﹐百有餘年矣。茅檐耆老﹐每談乙酉攖城事﹐無不痛當時殉義之烈﹐而議當時梗化之非也。勝國天下亡於逆闖﹐本朝入關討賊﹐率土歸仁﹐乃彈丸下邑﹑蟣虱編氓﹐偏欲從新朝革命之餘﹐爲故國回天之舉﹔識時命者﹐萬萬不出此。顧明季綱常節義﹐誠所難言﹔而此區區者﹐獨能顧綱常﹑思節義﹐甘以十萬人之肝腦﹐同膏八十日之斧鉞。使當流寇橫行之日﹐燕京如此﹐必將眾志成城﹔列郡如此﹐何至勢如破竹。由此而論﹐𨿽昧則天﹑命﹐抗王師亦有足多者。故謂之愚﹐則誠愚﹔謂之忠﹐則未始非忠也。菼少遊戚氏殉節地﹐長謁閻﹑陳二公祠﹐耳其事﹐間訪其書﹐鄕人以事關兵燹﹐多所畏忌。嗟乎﹗乙酉之事﹐不忍傳﹐實不忍不傳﹔所當諱﹐實不當盡諱者也。聖朝寬大﹐國史褒忠﹐近復微臣錫以通謚﹑士民許以祠祭﹐匪曰仇之﹐直甚予之。若遺聞紀略等書﹐上諸輶軒﹐必收宬閣﹐亦何嫌何疑﹐而令當時軼事湮沒不傳耶﹗因不自揣﹐搜羅散逸﹐刪煩去復﹐匯爲一編﹔發烈士之孤忠﹐彰聖朝之盛徳﹐周頑﹑殷義﹐一視同仁。閱是編者﹐可以風矣。

時康熙乙未孟冬月﹐長洲慕廬氏韓菼謹識。

●江陰城守紀卷上

長洲慕廬氏韓菼編

江陰﹐古延陵地。春秋屬吳公子札。戰國時﹐楚封春申君黃歇。自漢迄元﹐爲鄕﹑爲縣﹑爲國﹑爲望﹑爲軍﹑爲州﹑爲郡﹑爲路﹐沿革不常。明隸南直之常州府。其地北濱大江﹐東連常熟﹐西界武進﹐南界無錫﹑陽湖。南北相去七十里﹐東西相去百四十里。中峙三十三山﹐爲田一百十三萬畝﹐輸糧六萬餘石﹐出賦十餘萬兩。蓋江以南﹐一劇邑也。東關外﹐舊設朝陽驛﹐蘇﹑松﹑浙﹑閩赴京之衝途﹔黃山港通大洋﹐順風一日夜卽至﹐洋船俱泊於港。故屢被倭寇﹐亦江防之要區矣。南幹龍入中國一支﹐盡於江陰﹐巨區之火﹐溢於芙蓉湖。由申﹑夏二港注之江﹐則邑乃山水交會之地。洪武初﹐駐驆瞰江山﹐嘗有建都之議。鵝鼻截江﹐火脈直射金山﹐采石以下﹐第一重門戶。元設萬戶府﹐明命吳楨﹑吳良等統重兵鎭守﹐規其形勢﹐誠南都之藩衛也。風俗淳厚﹐惇禮讓﹐崇气節﹐不屑屑以富貴利達爲事。故名公巨卿外﹐代產仙佛及畸人。卽有明一代事﹐論洪武初﹐焦故人只雞鬥酒﹐與帝班坐﹐不肯受官。徐麒詔徵諭蜀﹐復命辭職﹐帝命舉朝餞行。正徳朝﹐黃禦史安甫﹑史禦史良佐﹑黃主事昭﹐稱殿前三虎。天啟詔朝獄者十三賢﹐江邑繆文貞﹑李忠毅居其二。鼎革時﹐陳震亨殉節泗陵﹑朱養時殉節舟山﹑胡熙云殉節海虞。其它孝悌節義之事﹐志不絕書﹐如周蘭等之禦海寇﹑吳兌等之禦倭寇﹐編氓賤隸﹐皆知取義成仁﹑捐軀報國﹐豈鐘毓之气使然耶﹖亦漸染有素也云爾。

江陰災荒。

萬曆五年﹐大水。六年﹐虫荒。八年﹐大水。九年﹐海溢。十一年﹐大水。十四年﹐大水。十五年﹐水災﹐民食艸木。十六年﹐旱災。十七年﹐大旱。二十一年﹐雹災。二十三年﹐水災。二十四年﹐水災。二十六年夏﹑秋﹐雨災。二十七年﹐久雨﹐無麥。二十九年﹐無麥。天啟四年﹐久雨江漲﹐麥盡漂末。五年﹐無麥。六年﹐旱蝗。七年﹐虫食麥禾。崇禎二年秋﹑冬﹐不雨。三年﹐二麥萎末﹐菜盡傷。五年夏﹐旱。六年﹐潮衝圩岸﹐傷人﹔九月﹐風變﹐田禾若掃。七年夏﹐旱﹐麥鄖﹔秋﹐大雨﹐損稻。�年二麥盡﹐靑虫食禾。十一年﹐大風﹐損麥﹔秋﹐旱﹐蝗起﹐原野成空﹐復食麥苗。十二年﹐旱﹐蝗。十四年﹐大旱。

江陰變異

崇禎二年﹐城鳴。十二年﹐雨赤小豆﹔四月﹐虫聚﹐鳴於天。十三年﹐虎至﹐傷人。十四年﹐虎又至﹐捕得之。十五年﹐河■﹝囗外力內﹞鳥見﹝■﹝囗外力內﹞音火﹐一名■﹝囗外力內﹞驑﹞﹐形不甚大﹐聲如兒啼﹐在城內外哀鳴一日。邑令吳鼎泰嘆曰﹕此城將有兵禍﹗十七年﹐民家曉起﹐皆有黑圈記其門﹐或於釜底畫梅一枝﹐一夜殆徧。五里亭平地出虎﹐大如犢﹐而勢甚猛﹐傷人頗多﹔逐至百丈地方﹐跳河淹水中﹐漁婦刺殺之。

慕廬氏曰﹕嘉靖﹑萬曆以來﹐僉壬柄國﹐閹勢滔天﹐士气不揚﹐人理滅絕。歷朝末季﹐未有如明之失政者也。人事變於下﹐故天象應於上。天人交棄﹐𨿽有孝子﹑慈孫﹐安能挽回造化哉﹗

大淸順治元年﹝崇禎十七年五月攺元﹞﹐明亡。

三月二十日﹐闖賊破燕京﹐思皇帝殉社稷﹐明至此亡。

大淸發兵討賊。

四月﹐平西伯吳三桂將援京師﹐未及而陷﹐令副將等走淸朝乞師。世祖命睿親王﹝多爾衮﹞代統大軍﹐授奉命大將軍印﹐錫以禦用纛蓋﹐星夜進發﹐遇賊將唐通於一片石﹐邀擊之﹐斬百餘人﹐賊遁。三桂率屬迎謁﹐乃入關。闖賊率馬步二十餘萬﹐自北山橫亙至海﹐列陣以待﹐大風迅作﹐塵沙蔽天﹐呼噪奮擊﹐追殺至四十里﹐賊遁走燕京。因晉三桂爵爲平西王﹐命統馬步一萬﹐追殺流賊。

大淸定鼎燕京。

五月初一日﹐攝政王直趨燕京﹐所過州縣﹐官民並開城迎降。及至京城﹐賊已焚宮殿西遁。明文武官出迎五里外﹐王進朝陽門﹐老幼焚香跪迎﹐入武英殿受賀﹐傳檄安撫畿甸郡縣﹐卽具疏迎世祖。九月﹐駕至燕京﹐爲崇禎帝發喪﹐以禮攺葬﹐追謚曰莊烈湣皇帝。躬祀郊壇﹐告祭廟社﹐禦皇極殿受朝。

慕廬氏曰﹕中國無主﹐臣民推戴﹐誠所謂天與人歸﹐得天下之正﹐古今未之有也。

江陰民亂。

四月三十日夜﹐始得都城凶問。市井不逞之徒﹐乘機生亂﹐三五成羣﹐各鎭搶掠焚劫﹐殺人如艸。縣主無如之何﹐乃懇諸生中老成碩望者﹐同學師分往各鄕﹐諭以理義﹐動以利害。東北濱江一帶﹐許學師晉﹑諸生陳明時﹔正東﹐徐學師廷退﹑諸生章經世﹔西鄕﹐馮學師厚惇﹑諸生吳幼學﹔南鄕﹐邑紳湯澄心﹑諸生張鼎泰。典史閻應元單騎至申港﹐解諭之。

福王稱號於南都。

五月十五﹐史可法﹑髙得功﹑劉良佐﹑馬士英等集北來臣民﹐迎立福王朱由崧於金陵﹐稱明年爲宏光元年。

慕廬氏曰﹕時當國破君亡﹐南北隔絕﹐援立親藩﹐冀延宗社﹐在可法不可謂非忠於明者﹗

大淸順治二年乙酉﹝南都稱宏光元年﹑福州稱隆武元年﹞﹐大淸兵南下。

福王荒淫無度﹐諸臣復不一心。五月﹐豫親王多鐸等統兵南下﹐連克淮揚﹐直抵江寧。福王奔蕪湖﹐公侯閣部文武臣僚二百餘人﹑馬步兵二十三萬八千有奇皆降。

江陰欲勤王。

福王之立也﹐江陰白眼狂生李介立名寄者﹐欲進中興三策。時登妯娌山﹐觀星象﹐痛哭而返﹐知天意已難回矣。

大兵南下﹐典史陳明遇﹑訓導馮厚惇﹑都司周瑞瓏等糾集紳士﹐於五月十五日早拜牌集議﹐募兵勤王﹐而事無由集﹐揮淚而散。

南都亡。

豫王於南京戲飲﹐遣貝勒尼堪等追福王於蕪湖。知廣昌伯劉良佐勤王兵到﹐豫王遣一將統兵三百擒之。良佐叩頭乞降﹐請擒福王贖罪。福王聞信﹐先往太平府劉孔昭家﹐劉不納﹐遂奔阪子磯黃得功營。得功曰﹕陛下死守京城﹐臣可借勢﹐柰何輕出﹗二十五日﹐良佐至﹐得功怒﹐不甲而出﹐單騎馳北營﹐隔河罵曰﹕我黃將軍志不受屈。良佐伏弩中其喉﹐得功曰﹕我無能爲矣﹗歸營﹐拔劍自刎。良佐入其營﹐與總兵田雄﹑馬得功縛宏光以獻﹐豫王執之北去。

命降臣劉光斗安撫常州。

禦史劉光斗﹐武進人﹔大兵南下﹐詣軍前降﹐豫親王命安撫常州各屬。檄至﹐江陰獨不應。

江陰知縣林之驥去任。

之驥﹐進士﹐福建莆田人。崇禎十七年到任﹐不解江南語﹐眾號林木瓜。時﹐鄭帥率流兵千人過境﹐頭裹紅羅﹐始則攜小鹽包﹐百姓爭買﹔啟視﹐中有金銀貨寶﹐而兵不知也。蓋淮揚巨室﹐載以避亂﹐爲所掠得者。繼乃縱兵士掠城外﹐百姓洶洶爭城而入。兵欲劫城﹐幸之驥與鄭帥同鄕﹐出謁之﹐彼此燕語﹐繼以痛哭﹐遂肅然無犯。之驥乃哭廟﹐解印綏去。時﹐五月二十五日也。

參將張宿﹑海防程某﹑縣丞胡廷棟﹑學使朱國昌﹑兵備馬鳴霆去任。

劉光斗勸降﹐宿以義不可從﹐慷慨謝任。程﹑胡亦去之﹐朱與馬潛逸。諸生日詣學宮﹐相向哭。

主簿莫士英權署縣事。

六月﹐士民以邑無官﹐推士英權知縣事。士英潛通光斗﹐繳印冊﹐並解帑金﹑獻善馬﹐備極諂諛﹐揚揚以縣令自居。

大淸特授知縣方亨到任。

亨﹐豫人﹐乙科進士。時﹐豫省未入版圖﹐乃先詣軍前納款者。先四日﹐有飛傳騎檄至﹐士英失望﹐令居民養於察院中。滿城洶洶﹐欲爲拒守計﹐以器甲芻糧未備﹐不敢遽發。二十四日﹐亨至﹐紗帽藍袍﹐未攺明服。年頗少﹐不帶家屬﹐止有家丁二十餘人。亨入空署﹐耆老八人入見。亨曰﹕各縣已獻冊﹐江陰何以獨無﹖耆老出﹐遂諭各圖造冊﹐獻於府﹐轉送於南京﹐已歸順矣。旋出謁上臺﹐莫主簿亦以參謁出﹐先歸﹐乃傳薙發之信。民情惶惶﹐俟縣令歸﹐一決可否。

收器甲。

先是﹐福建勤王師爲淸兵以敗﹐有鳥船三隻逃至江上﹐賤售器物﹐江民爭買﹐北州尢多。二十六日﹐亨下令收之﹐

命軍民薙發。

豫王下令﹐江陰限三日薙發。二十七日﹐常州太守宗灝差滿兵四人至﹐居察院中﹐亨供奉甚虔。

嚴飭薙發。

二十八日﹐亨出示曉諭﹐申嚴法令。

邑民呈請畱髮。

二十九日﹐北州鄕耆何茂﹑邢叔﹑周順﹑邢季﹑楊芳﹑薜永﹑楊起﹑季茂﹑辛榮等公呈請縣詳憲畱髮﹐亨大罵不已。眾嘩曰﹕汝是明朝進士﹐頭戴紗帽﹑身穿圓領﹐來做淸朝知縣﹐羞也不羞﹑醜也不醜﹖亨無如何﹐聽之而已。

閏六月初一﹐江陰倡義守城。

淸晨﹐亨行香﹐諸生百餘人及耆老百姓從至文廟。眾問曰﹕今江陰已順﹐想無他事矣。亨曰﹕止有薙發爾。前所差四兵﹐爲押薙發故也。眾曰﹕發可薙乎﹖亨曰﹕此淸律﹐不可違。遂回衙。諸生許用等大言於明倫堂曰﹕頭可斷﹐發決不可薙也。適府中檄下﹐有畱頭不畱髮﹑畱髮不畱頭之語。亨命吏書示此言﹐吏擲筆於地曰﹕就死也罷。享欲笞之﹐共嘩而出。

下午﹐北門少年素好拳勇﹐聞之奮袂而起﹐各服紙冊﹐蒙以棉襖﹐推季世美﹑季從孝﹑王試﹑何常﹑何泰等爲首﹐鳴鑼執械﹐揚兵至縣前﹐三銃一吶喊。至縣後﹐亦如之。四門應者萬人。亨猶坐堂上﹐作聲色﹐怒叱從役收兵器。眾呼曰﹕備兵所以禦敵﹐收之反爲敵用﹐死不服。適亨老師無錫效順之蘇提學﹝一作舊學使宗惇﹞遣家人來賀喜﹐從私署出﹐在堂上罵曰﹕爾這些奴才們﹐个个都該砍頭。眾人詬曰﹕此降賊僕也﹗奮臂毆死。將頭門﹑二門八扇﹐於丹墀內﹐焚其屍。亨出﹐欲親執首事者。眾不遜﹐直前裂其冠服。莫主簿懼﹐踉蹌走匿。亨怯﹐許眾備文詳請免薙﹐眾遂散。亨閉衙﹐急馳書於宗太守﹐並囑守備陳瑞之飛報徵剿。

臨晚﹐縣吏密告曰﹕自汝等散後﹐亨卽傳我備文詳豫王﹐請兵來殺汝等﹔已馬上飛遞去矣。眾怒﹐遂入署。以夏布巾系亨之頸﹐拽之曰﹕汝欲生乎﹑死乎﹖亨曰﹕一憑汝等。乃拘亨於賓館。抵暮﹐亨向舉人夏維新疾呼解救﹐眾恐宵遁﹐因送亨於維新﹝或雲走避鄕紳曹子王家﹞。是夜﹐諸生沈曰敬等十三人集議覆上臺﹐亨意欲多殺樹威。議不協﹐遂散。

初二日﹐江陰義民下方亨﹑莫士英於獄。

次早﹐方亨回署﹐閉衙不敢出。闔邑聞風響應﹐四鄕居民不約而至者數十萬計。三尺童子﹐皆以蹈白刃無憾。有不至此﹐共訐之。分隊伍﹐樹旗幟﹐鳴金進止﹐集教場﹐議戰守﹐塡塞道路﹐容足無處﹐分途出入﹐自辰至酉方息﹐合城罷市。亨惶急失措﹐乘肩輿登君山安民﹐詭稱江民義勇向誤於陸承差殺一警百之說。眾收陸﹐陸舉家遁﹐毀其釀具﹑什物。秋毫不染指﹐有竊一鼎者﹐立斬以徇。宗太守行文解諭﹐拒不納。士民等設髙皇帝位於明倫堂﹐誓眾起師﹐亨亦同誓稱戈。各保赴縣求發火藥﹑器械﹐亨亦首肯。實乃潛馳書於宗太守﹐稱江陰已反﹐急下大兵來剿。時城門已詰姦細﹐搜得書﹐將使者臠之﹔入內衙﹐攜亨出﹐並搜獲莫主簿。莫懇降爲明官﹐眾不信﹐均下之獄。眾曰﹕旣已動手﹐同察院中有滿兵四人押薙發者﹐盍殺之。於是﹐千人持鎗進院。四兵發矢傷數人﹐眾欲退﹔有壯者持刀擁進﹐兵返走﹐一墮廁中﹑一匿廁上﹑一躲夾檣﹑一跳屋上﹐俱被提出。先是﹐四兵到府﹐僞作滿狀﹑滿語﹐食生物﹐小遺庭內﹐席地而臥。至是﹐入內見牀帷﹑竈釜頗精麗﹐頓作蘇語曰﹕我本蘇人﹐非�子﹐乞饒性命﹗眾磔之。臨死曰﹕莫主簿令我來﹐今害我。

是役也﹐有典史陳明遇者﹐素長厚﹐與民無怨﹐眾擁爲主而從其令。

初三日﹐發兵器安營。

先是﹐兵備曾化龍聞流寇至﹐造見血封喉弩﹐懸三﹑四間屋。兵備張調鼎亦鑄大炮﹐儲火藥。至是﹐皆發之。

距城三十里者﹐各保咸領鄕兵入城﹐令於夏港葫橋相地紮營﹐防淸兵西來。臨晚﹐方散。

守備陳瑞之夜遁。

忽傳大兵由楊捨進﹐眾疑楊捨守備沈廷謨曾赴縣薙發﹐必爲之向導﹐合城鳴金糾眾﹐奮勇爭拒。至東城﹐知訛傳﹐乃返。適本營守備陳瑞之乘馬赴東關﹐眾怒其納款﹑謀升參將﹐且代方亨申文請剿也﹐詈辱之。瑞之拔刀策馬返﹐嘩而進﹐殺其負纛一人﹑馬二疋﹐瑞之亦傷﹐夜與其子越城遁﹝或云﹕眾欲推爲主﹐瑞之不從﹐甫出﹐以鎗刺之﹐躍屋上﹐趨出城﹐伏於荳田內﹞。

初四日﹐下陳瑞之於獄。

是早﹐執瑞之妻孥下獄。上午﹐城外兵縛瑞之父子來解﹐亦收禁。

贍軍﹐城中戒嚴。

士民議曰﹕我等誓死守城﹐其老弱婦孺與不能同志者﹐宜速去。由是﹐城門盡閉﹐議守﹑議戰﹑議更五方服色旗號﹑議借黃蜚爲外援﹑議請閻典史爲主將﹐持論紛紜﹐各出一見﹐日無寧晷。

發林令所藏封庫藏贍軍﹐不足﹔徽商程壁捐餉三萬五千兩﹐陳典史拜而納之。入暮﹐又報大兵由常州抵申港﹐民兵爭出禦之。城中戒嚴﹐恐外兵乘虛﹐燈火徹夜﹐互爲盤詰。漏二下﹐盤獲細作時隆﹐命拘之獄。

初五日﹐搜獲細作﹐討武弁王瓏﹐殲郡兵於奏望山。

黎明﹐士民齊集公堂﹐明遇同遊巡守備顧元泌會鞫時隆﹐供稱伏兵在城七十餘人﹐奉太守令﹐每人給火藥四斤﹑銀四兩﹑開元錢一百二十文﹐約於初八夜舉火爲號﹐外兵望火殺人﹐招詞鑿鑿。當獲羽黨四人﹐梟示。亟往庵觀及空隙地﹐搜獲六十有奇﹐復詞連武弁王瓏﹔瓏遁﹐收其黨﹐盡殺之。在外鄕民﹐卽往售山﹐燒瓏居﹐執其父與妻妾來獻﹐並誅之﹔而宗太守果遣郡兵三百人間導襲江陰﹐土人殲之秦望山下。明遇下令城中有能獲姦細者﹐官給銀五十兩。

殺陳瑞之。

是日﹐殺陳守備﹝一作自殺﹞﹐欲收其一妻﹑二子﹑一女﹑一僕盡殺之﹐其長子叩頭請曰﹕我能造軍器﹐幸貸我﹗仍系之獄。

初六日﹐大淸發兵收江陰。

有靑衣人﹐行於市﹐迹甚詭。鄕兵疑而執之﹐搜出地圖一紙﹐上書兵馬從入之路及諸山瞭望埋伏處﹔並私書一函。詢之﹐乃璜塘夏中書家人新投亨署遣出乞師者。送顧元泌拷訊﹐復供﹕沈曰敬及吏書吳大成﹑任粹然等在馬三家協謀屠洗。收馬三﹑大成等磔於市﹐曰敬僅以身免。粹然臨刑曰﹕四門俱有大炮﹐汝等宜自爲計。

士人旣殲宗灝所遣兵﹐灝以事聞專閫。是晚﹐報大淸馬步兵千餘從郡城出﹐水師統兵官王良亦率舟師進發﹐城中巡守愈嚴。西門月城內搜獲姦細二人﹐審視鎖鑰﹑門鍵已壞﹐執守門兵拷訊之﹐招出買路銀兩﹔當與細作均斬城下。

初七日﹐江陰義兵敗於虞門。

是早﹐鄕兵出城打仗。北門驍銳自立衝鋒營﹐季世美令三鼓一炮造飯﹐四鼓二炮喫飯﹐五鼓三炮擡管﹐百人揭戈先往。老弱饋食不絕﹐令地保持鐵筩﹐用鍋底煤塗黑作假炮﹐安閘橋上。過浮橋﹐又命地方折斷橋﹔經夏港﹐亦然。上午﹐至申港﹐方思造飯﹐塘報訛傳淸兵相距止五﹑六里﹐眾奮呼曰﹕戰而後食﹐未晚也。疾馳數十里﹐抵暮﹐至虞門﹐方遇戰﹔彼眾我寡﹐腹枵力乏﹐兼以馬步不敵﹐衝鋒兵敗﹐世美陣亡﹐郡兵馳宿虞門曹坤家。

初八日﹐殲水師於雙橋。

是早﹐城中避難者﹐皆挈妻子去﹔兵復出禦﹐四鄕負義勇而來者十數萬人﹐咸以效死勿去爲念。淸兵亦觀望不進﹐水師兵五百——領兵官王良﹐本邑中大盜降淸者﹔舟經雙橋﹝一作葫橋﹞﹐田夫辱罵之。士卒怒﹐欲擒斬田夫﹐羣拔靑苗擲船上﹐泥滑不可駐足﹐大半墮水死。得登岸者﹐鄕民圍之﹐乃跪曰﹕獻刀。鐋鋤交下﹐浮屍蔽河﹐積如木筏﹐直至石撞﹐水爲不流。

起舊遊擊徐觀海爲將。

觀海﹐邑人﹐升太平營總兵﹐嘗爲遊擊。明遇以虞門之敗﹐軍行無帥﹐進退無所稟承﹐欲起爲將。觀海病﹐不能勝﹐命弟攝其事﹝弟行五﹐失其名與字﹔天香閣中有傳﹞﹐乃造令箭十枝﹐用大明中興旗號﹐人執爲信﹐防塘報訛傳也。

觀海於五月中隨操江收福山港﹐六月初一到蘇州﹐爲淸兵殺敗而歸。

初九日﹐拜邵康公爲將。

時﹐城中尙無帥﹐徽商程璧薦回籍邵康公嫻武事。康公年未四十﹐人材出眾﹐力敵四﹑五十人。明遇乃同顧元泌等率眾拜爲將﹐邵亦招兵自衛。適舊都司周瑞瓏領舟師數百人駐江口﹐聲言協助﹐借爲犄角。糧皆北門饋送﹔不繼﹐城中出典米給之。

舉孝廉夏維新﹑諸生章經世﹑王華管糧餉﹐舉中書戚勛﹑貢生黃毓祺﹑庠生許用等二十餘人爲參謀。

殺方亨﹑莫士英於獄。

方亨在獄﹐嘗使作書退兵﹔後兵日進﹐乃密謀殺之﹐以絕內應。夜二鼓﹐帶兵二十人擁入﹐赤身擒出﹐斬於堂上﹐並家屬親知﹝一云殺於夏維新家桂樹下﹐一云拖出西門打死﹐一云爲百姓焚死﹞。繼殺莫士英父子﹑僕從﹐囚其妻妾。莫父潛逃三日﹐搜出斬之。

慕廬氏曰﹕亨系新朝縣令﹐況所施爲﹐皆分所應得﹔卽兩次請兵﹐亦勢所難已。赫赫之威壓於上﹐洶洶之勢成於下﹐並不可謂亨激成之也。但城中旣已舉事﹐亦勢不能不除之。惟士英不善立身﹐則枉送一死耳。

初十日﹐都司周瑞瓏戰大淸兵於城西。

淸兵進﹐營城西隅﹐元泌登城﹐請周都司往吳淞借兵於總帥吳志葵。吳不應﹐但言兵久無糧﹐能犒千金﹐當盡命。乃出林令去時署內封畱之衣飾囊資共八百﹐復借典銀二百﹐合成一千。城上給發。瑞瓏約邵兵出東門﹐己從北門夾攻。邵兵亦至﹐瑞瓏遇戰不利﹐還駐江口。抵暮﹐淸兵紮營城南張孝廉園中。

慕廬氏曰﹕林令到任僅一載﹐流兵一擾﹐先事掛冠﹐其才﹑其識﹐均有足多者。至庫藏封畱﹐謂公物耳﹔而署內之囊資衣飾﹐畱此何爲者﹗其存心行事﹐迥非俗人所能臆度者﹐安得以「木瓜」謬稱之﹗

十一日﹐大淸兵屯麻皮橋。

淸兵退屯麻皮橋﹐密遣二人入城﹐偵虛實﹔被獲﹐梟示。城中亦遣一人偵淸兵﹐至葫橋﹐見彼列炮嚴禁﹔伺其懈﹐盡投之水﹐以一炮復命。周都司奇而賞之。

淸兵三日不至﹐城中逃難者咸以敵去﹐絡繹歸來。數日間﹐民人復聚。

下劣生尹吉於獄。

吉素不軌﹐謀內應。一日﹐暴雷震﹐聞馬嘶聲﹔眾入其室﹐搜出馬二疋﹑衣甲器械無數﹐當斬其僕唐寧﹐而下吉於獄﹐城中防衛愈固。

十五日﹐靖江兵戰大淸兵於城南。

有傳淮撫田仰示至﹐稱卽日統兵赴援﹐印押不爽﹐民疑喜交集﹔後竟無至者。復有靖江夏起隆者﹐統沙兵八百人﹝一作二十﹞﹐原隸鎭將髙傑﹝一云曾破髙傑騎兵﹞﹐命一人執信字旗﹐渡江來稱﹐渴欲援江陰。因遣夏維新﹑章經世往犒師﹐議給賞銀四千兩﹐料理豬羊﹑酒米﹑火藥等物﹐俱極丰備。未幾﹐兩領兵官率眾南來﹐酗酒賭博﹐人無鬥志。戰於城南﹐大挫﹐殺傷五百人﹐四散逃亡。有竊火藥返者﹐靖江署縣事典史盤獲﹐綁送江陰處分。先是﹐大家給散銀米每人錢一千﹐賫酒肉犒軍﹔江口軍竟無功﹐故執之。程璧亦開典﹐靖江沙兵敗﹐歸恨之﹐起掠一空。後有泰興張九達者﹐名逵﹐善拳棒﹔因靖邑兵敗﹐田淮撫乃檄朱公子借逵兵三千渡江而來。淸兵放牛馬於兩石灣﹐逵率親信三十餘人登岸收之。伏發﹐逵與三十人無一脫者﹐驍勇耿和尙亦死。

鄕兵打仗。

外兵軍勢日甚﹐各鄕保鄕兵距城五﹑六十里者﹐日入城打仗﹐荷戈負糧﹐棄農不顧。不用命者互相攻訐﹐𨿽死無悔。

陳典史每巡城﹐凡搏戰至城下者﹐必開城獎納﹐鼓以忠義﹐有功必賞﹐獻敵首一級給銀三兩﹐或爲下拜。

鄕兵陣伍散亂﹐進退無節。然淸兵所至﹐盡力攻殺﹐多有斬獲﹔卽不勝﹐亦未嘗俯首效順也。有髙瑞者﹐爲所縛﹐令薙發降﹐寧死不屈。是以淸兵不得安處﹐相對多楚容。

命程璧乞師。

時﹐黃蜚由蕪湖屯兵太湖。總兵吳升嘉﹐字之蔡﹔由吳淞駐兵福山﹐糾洞庭兩山之民﹐接應常熟﹐攻破蘇州﹐聲勢百倍。陳典史命程璧往二處乞師﹐兼在田淮撫處。璧盡出所儲錢十四萬金充餉﹐往乞不應﹐復在徽郡金聲﹑江天一處。及至﹐兵已潰。比返﹐城已陷﹐遂爲僧於徐墅。

魯王監國於紹興﹐唐王稱號於福州。

南都旣破﹐天下舊臣﹑遺老志不忘明者﹐皆輔明之餘孽﹐以冀中興。於是﹐趙王起於太湖﹐義陽王起於崇明﹐桂王起於廣西﹝號興隆﹞﹐潞王起於杭州﹐靖江王稱監國﹐保寧王起於河南﹐羅川王﹑永寧王起於湖東﹐益王集二千人起兵﹐惠王﹑瑞王﹑安仁王﹑永明王﹑徳化王﹑安東王﹑晉平王紛紛不靖。

閏六月初九日﹐張國維﹑陳函輝等迎魯王監國。初十日﹐黃道周﹑張肯堂迎立唐王﹐攺元隆武。浙﹑閩起事﹐江南北民心煽動﹐豫王畱兵二千駐蘇州﹐大軍悉下浙江﹐仍命劉光斗安撫常州。

二十一日﹐大淸兵圍城。

淸兵連日不能克﹐羽檄乞師﹐爰命七王﹑八王﹑十王等率將弁千員﹑馬步十餘萬向江陰進發。降將劉花馬良佐爲先鋒﹐首掠西門﹐江民出戰﹐被殺者五十人﹐而淸兵不傷﹐乃退歸。移兵至南關﹐邵康公往禦不克。眾以康公爲無功﹐其守南關也﹐士民不許出入而私放其鄕人﹐爰下之獄。淸兵歷東門到北門﹐分十六營圍城﹐繼燒東城﹐大掠城外富戶﹐鄕兵死戰﹐敗走。淸亦喪其騎將一員。分兵北門﹐鄕兵三路禦之﹐兩路皆潰。數十人據橋力戰﹐殺其騎將﹐乃收兵返。

二十三日﹐大淸兵掠東鄕。

淸兵合營並北﹐焚民居﹐多殺戮。轉掠而東﹐大橋東西灣二保拒之﹐殺其騎將二員。泗善港葛輔弼父子率兵五百人﹐自負剽悍﹐入城赴援﹐各保咸出兵助之。但素爲鹽盜﹐不諳紀律﹐亦至民家劫掠﹐酣飲樗蒲。至三官殿﹐勉彊交戰﹐殲焉。淸兵乘勝東下﹐恣掠大橋﹑周莊等處﹐搜山掠地﹐肆意抄殺﹐所傷老弱﹑男女無算。周莊民搜敵索戰﹐侯城人﹝一作陶城民三人﹞殺其騎將一員﹐乃退。

兵亂日久﹐政令不能出城﹐遠鄕叛奴乘釁索券﹑焚宅﹑弒主者﹐絡繹而起。煙光降火相雜蔽天﹐大家救死不暇。

淸兵日多﹐旋營君山﹑黃山﹐燒掠四城民居﹐晝夜不絕。

二十四日﹐大淸招降。

劉良佐作招降書一紙﹐從東城外射進。其書曰﹕傳諭鄕紳士庶人等知悉﹕照得本府原爲安撫地方﹐況南北兩直﹑川﹑陜﹑河南﹑山東等處地方俱已薙發﹐惟爾江陰一處故執違國令﹐何不顧身家性命﹗卽令本府奉旨平伊江陰﹐大兵一﹑二日卽到。爾等速薙發投順﹐保全身家。本府訪得該縣程璧﹐素系好人﹐爾等百姓卽便具保﹐本府題敍管爾縣。如有武職官員﹐亦具保狀﹐仍前題敍﹐照舊管事。本府不忍殺爾百姓﹐念爾等皆系淸朝赤子﹐錢糧猶小﹐薙發爲大。今秋成之時﹐爾等在鄕者卽便務農﹐在城者卽便貿易。爾等及早投順﹐本府斷不動爾一絲一粒也。特諭。

二十五日﹐江陰義民答書。

陳典史及城中士民等公議回書﹐秉筆者王華也。其略曰﹕江陰禮樂之邦﹐忠義素著﹔止以變革大故﹐隨時從俗。方謂𨿽經易代﹐尙不攺衣冠文物之舊。豈意薙發一令﹐大拂人心。是以鄕城老幼﹐誓死不從﹐堅持不二。屢次兵臨境上﹐勝敗相持﹐皆以各鄕鎭勤王義師聞風赴斗。若城中大眾齊心固守﹐並未嘗輕敵也。今天下大勢﹐所爭不在一邑﹐蘇﹑杭一帶俱無定局﹐何必戀此一方﹐稱兵不解。況旣爲義舉﹐便當愛養百姓﹐收拾人心﹐何故屠戮﹑奸淫﹑燒搶﹑劫掠﹐使天怒人怨﹐愴目痛心。爲今之計﹐當速收兵﹐靜聽蘇﹑杭大郡行止。蘇﹑杭若行﹐何有江陰一邑。不然﹐縱百萬臨城﹐江陰死守之志已決﹐斷不苟且求生也。謹與諸公約﹐總以蘇﹑杭爲率﹐從否惟命﹐余無所言。

慕廬氏曰﹕隨時從俗﹐已自認從淸﹔所不肯者﹐薙發耳。然蘇﹑杭若行﹐何有江陰一邑﹐亦是老實言語。使良佐竟坐實此言﹐收兵他住﹐俟平定蘇﹑杭後﹐發一使至城下﹐其又何辭﹖且究屬拳大地方﹐卽緩緩收服﹐不患其翅飛去也。計不出此﹐而損去三王﹑十八將﹐或亦彼此有定劫耳。

二十八日﹐都司周瑞瓏逸。

良佐令軍士四散焚劫﹐鄕兵見淸兵勢大不可敵﹐悉遠遁﹐無復來援者。周都司亦揚帆去。

二十九日﹐追殺鄕兵。

良佐仍令軍士追殺遠竄鄕兵。

七月初一日﹐專意攻城。

良佐再令軍士搜殺星散鄕民﹐而鄕兵斷絕﹐遂專意攻城矣。

城中嚴禦﹐外軍箭如雨注﹐城上人一手以鍋蓋自蔽﹐一手接箭﹐日得三﹑四百枝﹝一作三﹑四十萬﹞。

初五日﹐誅守備顧元泌。

外兵攻城時﹐元泌登城射敵﹐矢每不及敵而墜﹔眾疑之。其效用馬矮子﹐竊火藥從城上投敵﹐眾執之﹐同往搜元泌寓﹐得請兵文書一道。蓋閏六月初﹐眾會申文田淮撫請兵﹐元泌私易文緩兵﹐故原文猶在寓也。遂誅元泌並效用者四十人﹐內應遂絕。

迎原任典史閻應元。

應元字麗亨﹐北直通州人﹐由武生起椽吏﹐官京倉大使。崇禎辛巳﹐赴江陰典史任。始至﹐海寇顧三麻子率數百艘犯黃田港﹐應元集兵拒守﹐手射三矢﹐應弦而倒﹐賊畏不敢犯。後又平鹽盜﹐弭民亂﹐邑民徳之﹐爲肖像社學中。以大臣論薦﹐特授都司札﹐軍前檄用﹔而馬﹑阮用事﹐僅平轉廣東韶州英徳縣主簿。母病兼道梗﹐挈家避居砂山之麓。變作時﹐陳典史與邑士民卽擬惇請﹐元泌百計撓阻。至是﹐泌誅﹐遂決意迎之。漕撫田仰亦移文勸勉。明遇端使十六人﹐縋城夜出﹐至其居。應元曰﹕爾等能從我則可﹐不然不爲若主也。眾曰﹕敢不惟命是聽。

初九日﹐閻應元入江陰城。

祝塘少年五十人﹝一作六百人﹞執械護送﹐經七里廟﹐題詩於壁﹐以見「事則萬無可爲﹑死則萬無可免」也。及至城﹐謂鄕兵裹糧而來﹐勢不能入﹔且烏合之眾﹐不足制勝﹐厚犒遣還。獨與家丁王進忠等四十八人入守。

始至﹐卽出邵康公於獄。

發原任兵使徐世蔭﹑曾化龍所造火藥﹑火攻器具爲用﹐伊在任時所監造者。

次﹐傳諭巨室﹐各出資助餉﹔鏹不足﹐凡泉貨百物得估值充數﹐收儲察院內﹐備民兵犒賞諸費。

乃大料民居﹐盡知城中若干保﹑若干戶﹑若干口丁﹑壯老幼若干人﹐悉取注冊。擇驍勇者隸麾下﹐卒賴其力﹐以成義舉。

初十日﹐祭旗發令。

命各城收拾衣甲﹑器械﹑祭旗。

命武舉人王公略守東門﹐把總汪某守南門﹐陳明遇守西門﹔應元自守北門﹐而與明遇仍總督四門﹐晝夜巡歷。

命開城門﹐合鄕兵二十餘萬人與在城民兵﹐分保而守。城門用大木塞斷﹐派十人守一垛。卯時﹐喊殺一聲﹔午時再派十人﹐喊殺一聲﹔酉時﹐仍換前十人﹐隨宿。夜半﹐再換後十人更番﹐周而復始。城下設十堞廠﹐日夕輪換﹐安息燒煮。公屋無用者﹐毀拆磚瓦﹐使瞽目人傳遞不停。十人小旗一面﹐百人大旗一面﹑紅夷炮一座。初時﹐夜間兩堞一燈﹐繼而五堞一燈﹐後遂八堞一燈。初用燭﹐繼用油﹐後以飯和油則風不動﹑油不潑。每堞上瓦四塊﹑磚石一堆﹐井井有條﹐絲毫不亂。鄕兵由是復振。

命章經世﹑夏維新﹑王華主芻糧﹐每人給米﹑鹽﹑蔬菜若干﹐每戶給油火若干﹔四門堞城﹐各給油蠟若干。

傳齊北門衝鋒營士千人﹐選李從孝爲先鋒﹑何常執大旗﹑王試掛得勝鼓﹑何泰吹號頭﹐準備軍服﹑器甲。

苦乏油﹐命健兒取椎車入城中﹐給以藏豆﹐膏火足用。鹽不足時﹐「海寇」載兩大艦﹐由黃田港進﹔魚則從水關入﹐舉网卽得。但苦無矢﹐乃命月黑夜束艸爲人﹐外披兵服﹐人持一竿﹐竿挑一燈﹐直立雉垛﹐士卒伏垣內大噪﹔北兵望見﹐矢如蝟集﹐獲彊矢無算。

由是﹐圍城中有火藥三百甕﹑鉛彈子千石﹑大炮百位﹑鳥機千張﹑錢千萬貫﹑絮帛千萬端﹑酤千釀﹑果萬鐘﹑豆千酙﹑芻槁千萬束﹑鹽萬斤﹑銅鐵器萬枚﹑牛千頭﹑羊豕千隻﹑幹魚千包﹐蔬千畦。

十一日﹐大淸兵攻北門﹐七王死之。

外兵知城中不可動﹐乃伏炮攻北門﹐第四鋪禦之﹐矢石如雨注﹐外兵不敢近。主帥怒﹐命上將九員先駕雲梯上城。城上長鎗刺之﹐死者四﹐而傷者五。有身中三箭者﹐有劈去頭顱者﹐有墮下成虀粉者﹐有火箭燒死者。主帥益怒﹐奮身獨上﹐勢甚猛。有霸王劉耐者﹐以短鎗拒之。彼以口嚙鎗﹐拔刀欲砍﹔一人挺鎗中其喉﹐遂僕。城下外兵散走﹐皆失聲大哭曰﹕此七王也。

二都督大怒曰﹕我得北京﹑得鎭江﹑得南京﹐未嘗懼怯﹐未嘗費力﹔不要說江陰拳大的地方﹐就如此費力。遂傳令十營內選猛將幾員﹑步軍三萬﹐札云梯十張﹐來日分十處上城﹐如有退者立斬。

十二日﹐大淸兵仍攻北門﹐二都督死之。

淸晨﹐城外放炮吶喊﹐三萬軍造浮橋十條﹐一齊過外城河﹐分十處運云梯上城。城上用磚石擲下﹐長鎗拒敵。或以船蔽體而進﹐城內炮石雜施﹐無不立碎。凡城堞四﹐進者兩對﹐見兵至﹐發炮弩斃之。其來攻城腳者﹐以長階沿石擲下﹔或旗竿截斷﹐列釘於上投下﹐死傷無算。二都督恃勇﹐衣三層甲﹐腰懸兩刀﹐肩插兩刃﹐手執只刀﹐獨登云梯﹐毀雉堞﹐跨上城垛﹐執刀亂砍。城上以棺木支禦﹐鎗刺其身不能入。或曰﹕止有面可刺耳。遂羣刺其面。旁堞垛一湯姓童子﹐持鉤鐮鎗﹐用刀鉤斷其喉管﹔竹匠姚邇﹐割其頭﹐身墮城下﹐外兵齊來搶屍。城上梆鼓齊鳴﹐磚石﹑小箭如雨點下﹐傷千餘人。復用牛皮帳擋住矢石﹐始拖屍去。後劉良佐日令軍士拜索其頭﹐不允﹔願出銀買﹐乃命將銀當面裝入銀鞘﹐弔入城。又命軍士羅拜﹐口中髙叫「還我王爺的頭」。然後以蒲包裹一黃狗頭擲還之。將頭懸城上﹐外復苦求﹐乃投下﹔取去縫合﹐掛孝三日﹐令道士設醮招魂。有紅箭衣六人﹐拜城下﹔內發炮﹐化爲塵。又一日﹐持祭物來奠﹐一僧捧金帛隨行﹐道經何家埭﹔內發炮斃之﹐取其酒食餉守城者。

應元旣卻北城攻﹐知不日淸兵必大至﹐廣爲戰具﹐招靑暘弩師黃鳴崗與其從千餘人入城﹐造小弩千張﹑小箭數萬枝﹐分派守城軍士。又用季從孝所合火藥敷箭頭﹐射人見血立死。弩長尺餘﹝一作四尺﹞﹑箭長五寸﹝一作一尺﹞﹐百步之外﹐命中如志。應元初入城﹐鳴鼓門堂﹐鼓內跌出小弩十餘張﹐上刻「誠意伯劉基造」數字﹐卽鳴崗所造弩式也。出陳瑞之子於獄﹐令制火磚﹑木銃。火磚廣三﹑四寸許﹐著人卽燒。木銃類銀鞘﹐長三尺五寸﹐廣二﹑三寸﹐木爲之﹐中藏藥﹔敵至投下﹐機發木裂﹐鐵菱角飛出﹐觸人卽死。應元自造撾﹝一作錘﹞弩﹐用鐵一塊﹐旁設數鉤﹐系以棉繩﹔擲著﹐卽勾進斬之。又仿舊制造火球﹑火箭之類﹐無不曲盡其妙。故淸兵𨿽眾﹐向城畏服﹐戰栗無人色。其自北來者﹐聞之皆膽落﹐無不以生歸爲祝。

十四日﹐江陰詐降﹐薛王死之。

前此﹐北州薛王營令人執旗招安。十三日﹐閻﹑陳二人令範﹑周﹑朱﹑季四生員至薛王營答話﹐若有將計就計之處﹐速還報。四生至薛王營﹐畱宴飲﹐饋元寶四錠重二百兩。四生歸﹐獻計曰﹕必得捨命百餘人﹐命前數人執降旗﹐後握木銃﹐假充銀鞘﹐賺開營門﹐可以濟事。二人相視﹐哂而點首。是日。百餘人握木銃﹐桶底安磚﹐卽令四生前導。四生面面相覷﹐立斬之﹝季生名學文﹐芳之嫡叔祖﹞﹔另點白髮耆老數人﹐執降旗﹐焚香前導﹐縋城出。至薛王營﹐通報獻銀買命﹐求免殺戮。薛王大喜﹐升帳放炮﹐吩咐開營門﹐將銀擡入帳中﹔正要令將收驗﹐一時火發炮裂﹐煙焰蔽天﹐震響如雷﹐觸者咸死。薛王惟剩一頭﹔帳中上下約傷二千餘人﹐內傷上將二員。當日﹐十王命三軍掛孝﹐合營舉哀﹐禮薛王頭於北州蘇家墩。

淸兵屢失利﹐請兵羽檄旁午﹔兵赴江上﹐日以千數。劉良佐作勸民歌諭降﹐弗聽﹔遂設牛皮帳﹐握城東北隅﹐城上壓以巨石。

十五日﹐大淸兵攻東北城。

良佐命西南放炮﹐東北掘城皆用山爬﹝﹖﹞﹐城內以火球﹑火箭拒之。外兵欲退﹐良佐止之。城內仍以投磚石﹐不及避﹐數百人悉死城下。良佐慚甚﹐又設三層牛皮帳﹐中設九梁﹑八柱。矢石投之﹐皆反躍不能入﹐乃取人糞﹐和以桐油煎滚澆下﹐實時皮穿﹐及其身﹐肉爛而死。未及者﹐皆驚惶散去。內以繩系鐵槌擲之﹐鉤入城中﹐梟首。外兵手足無借﹐紛紛逃散。敵營疑守城者殺下﹐遂發銃禦﹐反傷馬步卒無數。後由西門﹐經閘橋﹐依君山爲營。俟其半渡﹐炮縏之﹐應聲僕﹔或以木門自蔽﹐用小箭射之﹐中其手﹐手釘在門﹐號叫痛甚﹐卽不獲生。又作大浮橋﹐從黃田港暗渡﹐登君山﹐瞰城中﹔亦爲炮所中﹐移營去。

十六日﹐江陰四出乞援。

是時﹐田淮撫已從魯王於紹興﹐黃蜚﹑吳之葵同入太湖。貝勒引大軍趨吳淞﹐二人兵敗被執﹐兩處俱已絕望。

「海寇」顧三麻子率舟師來援﹐巨艘數百號﹔畱三日﹐遇戰不利﹐揚帆云﹝顧三麻子名顧容﹐自號忠義王﹞。

有義陽王者﹐明之宗藩﹐太監季太傳﹑田軍門﹑荊監軍﹑總兵胡來貢各統兵輔之﹐建義旗於崇明﹐稱海上雄兵十萬。太倉﹑昆山﹑嘉定各處響應﹐同往乞師。王與太監溫詞慰勞﹐僅以空言塞責。後遣其將往駐江口﹐寧其愚率僧兵數百赴援﹐紮營砂山﹐戰甫合﹐知不可敵﹐皆遁去。

聞兵部嚴子張名栻者﹐時與敏守常熟﹐亦往乞兵。初不應﹐旋以唇齒相關﹐金秀才礦﹝字貢南﹞﹐集精勇四百餘人﹐先駐砂山檔住來路﹐俟子張軍到﹐一齊進取﹔八﹑九日無耗﹐遂先發。良佐差鐵騎三千邀截周莊左右﹐全軍俱沒﹐貢南僅以身免。

●江陰城守紀﹝卷下﹞韓菼

江陰城守紀卷下

長洲慕廬氏韓菼編

大淸移營鄧墓。

孤城死守﹐外兵屢敗﹐內亦殺傷相當﹔用炮打北城﹐徹夜不息﹐城垛陷數丈。應元命石匠往外取石料﹐匠難之﹔再拜遣之﹐匠爲感動。修固後﹐嚴禦如初。

外兵依鄧墓深林以避矢石﹐折門窗屋木爲浮橋﹐渡河逼城下。城上協力拒守﹐矢石交下﹐不能支﹐欲遁﹐其將斬先走者二人。復驅而前﹐賫云梯至城下﹐凡三十餘處。一將突出﹐眾先上﹔內發炮橫擊之﹐屍隨云梯僕。外兵走﹐內縋人出﹐收其云梯﹑器仗等物﹐並伐鄧墓松楸﹐使敵無所蔽﹐取浮橋以供薪。一騎將旣拔己所中箭﹐復下馬拔馬股所中箭﹔又恐馬中毒﹐用口收其血﹐力策而返。

十七日﹐江陰兵劫營。

良佐移營十方庵。是夜﹐應元擇勇士千人﹐出南門劫營﹐或執板斧﹑或執短刀﹑或用扁擔﹐突入敵營﹐傷千餘人。及他營來救﹐內兵已入城矣。

松江解到大炮百位﹐收民家食鍋鑄爲鐵彈﹐重十三斤﹐納大炮以攻。

十八日﹐劉良佐勸降。

良佐前命十方庵僧向城跪泣﹐陳說利害﹐勸眾早降。城中以「效死勿去」諭之。是晚﹐僧又至﹐卻之如初。

良佐策馬近城﹐諭民早降。因踞弔橋﹐約城上釋弓矢﹐謂應元曰﹕宏光已北﹐江南皆下﹐若足下轉禍爲福﹐爵位豈在良佐下﹗何自苦如此﹗公從容對曰﹕江邑士民﹐咸謂三百年食毛踐土﹐深戴國恩﹐不忍望風降附。應元乃大明典史﹐義不得事二君。將軍位爲侯伯﹐身擁重兵﹔進不能恢復中原﹐退不能保障江左﹐何面目見我江陰忠義士民乎﹗良佐慚而退。

七月十九日﹐具勒統兵攻江陰。

良佐復奉命來招安。應元曰﹕有降將軍﹐無降典史。一聲梆響﹐火箭齊發。良佐連跨三﹑四馬逸去﹐太息曰﹕江陰人沒救矣。具勒博洛旣定松江﹐悉統所部共幾二十萬來江陰﹔以師久無功﹐將劉帥捆責。躬巡城下者三﹐復登君山望之﹐謂左右曰﹕此城舟形也﹐南首北尾﹔若攻南北必不破﹐惟攻其中則破矣。

縛降將黃蜚﹑吳志葵至城下﹐命作書勸降。蜚曰﹕我於城中無相識﹐何書爲之﹖葵涕泗交頤﹐情詞悲楚。應元叱曰﹕大臣被縛﹐當速就死﹐安用喋喋爲﹗再拜泣去﹐蜚默無言。

二十日至二十七日﹐用炮猛攻。

具勒見城中守義不可動﹐進攻益急。分兵先鈔斷各鎭救兵﹐乃以竹籠盛火炮﹐鼓吹前迎﹐炮手被紅﹐限三日破城。於城南側放起﹐炮聲震處﹐城垣五處崩裂﹐飛彈如電。一人立城上﹐頭隨彈去﹐而身僵立不僕﹔一人胸背俱穿﹐直立如故。城裂處﹐內以鐵葉裹門﹐貫以鐵絙護之。又以空棺實土﹐障其垂壞者。又用絮浸水覆城上﹐以防火攻。時﹐東﹑西﹑南三門俱堅守﹐惟北門一保﹐人獨少。具勒舁炮君山下﹐放炮者用竹棧包泥﹐而蔽伏其側﹐俟炮發﹐放者卽抹去炮中藥矣﹐盛藥再炮﹐連珠不絕。城上欲擊放炮者﹐鐵子遇竹簍軟泥卽止﹐不能傷。後又移炮近城﹐放炮者豫掘地穴﹐塞兩耳﹐燃火卽伏穴中﹔蓋恐震破膽死也。

甲士爬城。

日中時﹐眾方食﹐明遇聞錚錚有聲﹐往探﹐見外將六人﹐衣重甲﹐縳利刃﹐持兩釘插城隙﹐攀援而上。其餘鑌鐵介冑﹐接踵而上者無數。刀斧擊之不能傷﹐用長鎗刺其首始墮城下﹐余悉退避。

神兵助陣。

外兵大怒﹐大舉來攻。忽見一少年將持戟衝突﹐鋒不可當。戰畢﹐不知所往。眾疑土神陳烈士﹐悉往虔祀。又見緋衣將三人﹐登城指揮﹐外兵不敢進。執土人問姓名﹐不知所對﹐遠近訝爲神助。內舁關帝﹑睢陽王﹑二東平王﹑城隍神五像﹐張黃蓋巡歷城上。以磁石撚神須﹐遇鐵器﹐須輒翕張﹐用關捩扶神手指揮。外兵遙望﹐疑爲將﹐咸驚布。良佐命其子攻城﹐正當睢陽王像神指揮開炮﹐一發而薨﹝城破日﹐良佐砍開睢陽王頭。眾又砍傷東平王以報仇﹞。

一日﹐風雨夜作﹐城上燈不能燃﹐率眾哭禱睢陽王。忽神光四起如畫﹐四門燈火﹐徹夜不滅﹐外兵無可設施。

掠東南鄕。

淸兵東掠大橋﹑周莊﹑華墅﹑陶城﹑三官﹑祝塘等鎭﹔祝塘人拒之﹐兵燹之慘﹐甲於他鎭。分掠陸官﹑捨橋﹐有徐玉揚者有膂力﹐望淸兵蜂擁而來﹐遂匿橋洞中﹐見二卒引一將過﹐狀甚偉﹔躍出登岸﹐殺之。稱將之首﹐重十八斤﹐懸於樹上﹐後兵多畏避。其樹至今尙存。

南掠至峭岐﹐詢土名﹐卽回騎﹔蓋嫌音似「消旗」也。掠至靑暘﹐鄕民嚴守圩堤﹐行列如軍伍﹔防有伏﹐不敢入。

二十八日﹐大淸兵攻北城﹐閻應元傷右臂。

炮擊北城角﹐城裂﹔夜半﹐修訖﹐敵以爲神。鐵丸中應元右臂﹐應元傷﹐猶左手握搠﹐格殺數人。

應元軀幹丰碩﹐雙眉卓豎﹐目細而長曲﹐面赤有須。每巡城﹐一人執大刀以隨﹐頗類關壯繆。外兵望見﹐以爲天神。而號令嚴肅﹐凡偸安不法者﹐必貫耳鞭背示眾﹐𨿽豪右不少貸。然戰士困苦﹐必手自注湯酌酒﹐溫言慰勞﹔如遇害﹐則立具棺衾﹐哭奠而殮之。接見敢死士﹐則不名﹐俱稱兄弟。每遇事﹐必詢於眾曰﹕我兄弟誰當此事者﹖有人號於路曰﹕我欲殺敵﹐苦無短刀。卽以所佩之刀值三十金者﹐親解佩之。明遇本性長厚﹐每事平心經理。遇戰士勞苦﹐撫慰至於流涕。有倦極假寐者﹐以利害勸諭之﹐不輕呵叱。二人待下如此﹐故民懷徳畏威﹐瀕死不悔。

慕廬氏曰﹕昔日張﹑許﹐今日閻﹑陳﹐情事不同﹐而圍城風景﹐恐是一樣。勛業同﹐而效死心腸﹐亦是無二。至分城而守﹐性情作事﹐彷佛相同。說者謂閻是嚴父﹐陳是慈母。如此不愧爲民之父母。

二十九日﹐大淸攻南城﹐十王死之。

復攻北城﹐應元命每人納石一塊﹐頃刻如山積﹐甃石城一重於內。外知不可破﹐徙攻南城﹐炮聲震天﹐聞二百里。一晝夜用火藥萬五千斤﹐城墻幾陷。淸兵乘勢擁上﹐刀矢如蝟﹐守城者不能禦﹐乃發炮猛擊﹐傷敵數千人。敵於外亦發炮對擊﹐忽見女將一員立於城上﹐將袖一拂﹐敵炮回擊﹐自斃其馬步無數﹐眾以爲前湖烈女云。

十王痛薛王中計而亡﹐命大將掠城外居民大箱千餘只﹐在十方庵後疊成將臺﹐髙與城齊。十王坐其上﹐用上將四人﹑親軍二百四十人圍繞令臺傍﹐親軍各持狼煙噴筒先發﹐將南京﹑鎭江大炮五﹐六步排一座﹐共計百座﹐令聞號齊發﹐猛擊東南角城。守城軍士不敢開目。應元伏城膝行﹐看明十王在臺指揮三軍﹐遂命中街巷口有力之湯三老兒掮一大炮﹐對準十王安放。應元又左右細看﹐絲毫不爽﹐然後親自燃火放去。湯三老系重聽﹐尙未知﹐端立呆望﹔而火路一條﹐十王﹑四將曁二百四十人齊隨火滅﹔惟有黃傘一把在半天圓轉﹐一腳連靴自上而下。

慕廬氏曰﹕三王﹑十八將﹐皆歿於王事﹔蕩平後﹐宜廟食於玆土。

八月初二日﹐燒外營﹐殺夏維新﹑王華。

應元遣周祥﹑金滿﹑李芳﹑鍼子等四人夜出燒營﹐外兵被火﹐夢中驚覺﹐毛焦皮爛者甚眾。忿甚﹐四散殺掠。應元命賞祥等銀各一兩﹐夏維新﹑王華每兩實給六錢﹐眾大嘩。應元恐人心激變﹐不得已﹐斬之。蓋圍城日久﹐儲餉將罄﹐短給本非克扣﹔因維新於發時誤聽方亨作揖勸眾﹐至此眾怒未釋﹐故欲藉此陷之。華𨿽引明遇自解﹐亦難獨免

慕廬氏曰﹕餉缺費繁﹐圍城中恰難指置﹔二人通融調劑﹐亦屬一時權宜。此情此勢﹐應元豈所不知﹔無柰眾人之藉是泄忿也。至代方亨勸眾﹐事後論之﹐赤不甚錯。各圖獻策﹐業已歸順﹐官民和協﹐省得激成禍端﹔無柰眾人之喜事樂禍也。若章經世同主芻糧而漏誅﹑同陷圍城而免死﹐豈別有保身之道歟﹗

命許用掌芻糧。

芻糧乏人﹐以許用能﹐命佐章經世。

楊捨守備沈廷謨舉城降。

江陰民晝夜守禦﹐亦甚憊矣。然揚兵稍後﹐口中有然疑者﹐必立斬之。

淸兵四出殺掠﹐民不聊生。有先薙發赴營歸順者﹐城上望見﹐必怒詈﹐𨿽至親如仇敵﹔而外兵日出打糧﹐刻無寧晷﹐畏禍者俱竄遠方。

楊捨營守備沈廷謨﹐斂民錢﹐賫牛酒赴良佐營修款﹐祈免楊捨一方之死。良佐許之﹐給大淸號旗四面﹐懸楊捨城四門。廷謨旋披髮乘馬歷江陰城下﹐勸民速降﹔內將開炮﹐乃遁去。

詐降。

一日﹐眾詐降﹐徧取民間亂髮投城下誘敵﹔外兵相顧驚喜﹐報良佐。良佐曰﹕未可信也﹐須察其守城人薙發否。眾探之﹐始知爲詐。

議和。

貝勒使人緩言乘說﹐第拔去「大明中興」旗號﹐懸大淸旗號四面﹐斬四門首事者數人﹐余悉宥不誅﹔卽不薙發﹐亦當飭兵返。應元曰﹕寧斬我一人﹔余無罪﹐何可斬也。

議不決而止。

貝勒又進大淸旗四面﹐使豎四城﹐亦卽退兵。內遣諸生朱暉吉﹑耆老王晴湖等四人詣外營會議﹐方縋城﹐良佐卽策馬迎去﹐畱飲終日﹐備極款洽。約歸順後﹐誓不殺一人﹔但遣官上城勘驗﹐卽收兵復命。將別﹐又各贈五金﹐約三日定議。吉等入城﹐匿金不言﹐而主議降順﹐眾不聽。至期﹐外兵向城呼吉等﹐內詢故﹐備述畱飲贈金事﹔內立斬四人﹐復嚴守。

勸降。

吳軍門督兵至江上﹐宰牛誓諸將﹐歸順後不許殺掠。

王海防自恃居郡有恩信﹐臨城招撫﹐眾無應者。攝政王曉諭招安﹐合城不聽﹝此初六日事﹞。豫王示到﹐以矢射入城中﹐言明已亡﹐何苦死守。內書其後曰﹕願受炮打﹐寧死不降。射還之﹝初七日事﹞。

初八日﹐釘炮眼。

是日﹐大雨﹔民立雨中受炮﹐毫無降意。夜半﹐應元使善落水者陳憲欽渡外城河﹐釘沒外兵炮眼﹐緩二日不攻﹐城內乘夜修砌城垛。後五日﹐良佐恐城內復來釘眼﹐命軍士晝夜攻擊。至夕﹐風雨怒號不已﹐炮乃止。

初九日﹐甃南城。

再納石甃南城﹐髙於舊三尺。

應元預令人將麥磨面﹐制造月餅。

十二日﹐甃北城。

又甃北城﹐城中石灰將缺﹐不能乘夜修城。又飯米漸少﹐徵民間元米以備缺乏﹔令二日一給﹐不得預領。貝勒偵知之﹐欲畱軍四萬爲久困計﹐飭大兵北上。良佐不可﹐乃止。

十三日﹐登陴楚歌。

給民間賞月錢﹐計至十七日止﹐百姓攜壺觴登陴﹐分曹快飲。許用仿楚歌﹐作五更轉曲﹐令善謳者登髙傳唱﹐和以笙笛簫鼓。時天無纖翳﹐皓月當空﹐淸露薄野﹐劍戟無聲。黃弩師鼓胡琴於西城之敵樓﹐歌聲悲壯﹐響徹雲霄。外兵爭前竊聽﹐或怒罵﹑或悲嘆﹐甚有泣下者。

良佐乃作勸降詞﹐使士卒相倚而歌﹐與僚佐飲帳中。酒未數行﹐城上炮發﹐亟避去。

十九日﹐北門阻降。

外猶多方招降﹐三城亦有猶豫者﹔惟北門誓死益固﹐眾意遂決。

二十日﹐大淸兵攻東北城。

貝勒從四十餘騎繞君山靑龍庵左﹐相地形。城上望見﹐炮弩齊發﹐騎皆踉蹌蹂躪﹐貝勒僅以身免。

金陵又解到大炮二十四位﹐較前更大﹐每舟止載一位﹐仍收沿城民家鐵器鑄炮子重二十斤。又築土壠﹐以避矢石。將攻東城﹐機泄﹐移至東北角。大雨如注﹐一晝夜炮聲不絕﹐縣屬悉爲震動。城中困疲已極﹐計無所出﹐待死而已。

是日﹐城上人吶喊﹐外兵聞之皆鬼聲。城中四隅空曠處﹐遙見白鵝數萬飛泊﹐迫視之﹐毫無形影﹔識者謂魂升魄降。白鵝者﹐卽劫數中人之魂也。

二十一日﹐江陰城陷。

前月二十四日﹐京中遣國師和尙來江陰﹐日日繞城細看。至前日﹐始看明﹐向貝勒云﹕江陰城形似芙蓉﹐若在瓣上攻打﹐越打越緊。其蒂在東北角﹐打花家壩﹔花蒂旣碎﹐花瓣自落。故貝勒令數百人盡徙二百餘座大炮至花家壩﹐專打東北城。鐵子入城﹐洞門十三重﹐樹亦穿過數重﹐落地深數尺。是日﹐雨勢甚急﹐外用牛皮帳護炮裝藥﹐城頭危如壘卵。城上見外炮猛烈﹐見燃火卽避伏垣內。炮聲過﹐周麾而登。外寬之﹐故放空炮﹔乃於中一炮只放狼煙﹐煙漫障天﹐咫尺莫辧。守城者謂炮聲霹靂﹐兵難遽入﹔而淸兵已潛渡城河﹐從煙霧中蜂擁突上﹐眾不及禦而潰。

午刻﹐有紅光一綫直射入城﹐正對祥符寺﹐城遂陷。

方淸兵上城時﹐城下人猶向城列陣。淸兵恐有伏﹐持刀立視﹐半日不敢下。相持至暮﹐城中沸﹐陣亦亂﹐乃得下城。

閻應元坐東城敵樓﹐索筆題門曰﹕八十日帶髮效忠﹐表太祖十七朝人物﹔十萬人同心死義﹐畱大明三百里江山。題訖﹐引千人上馬格鬥﹐殺無算。奪門西走﹐不得出﹔勒馬巷戰者八﹐背被箭者三。顧謂從者曰﹕爲我謝百姓﹐吾報國事畢矣。自拔短刀﹐刺胸血出﹐卽投前湖中。義民陸正先欲從水中扯起﹐適劉良佐遣兵來擒﹐言與有舊﹐必欲生致﹔卒見發浮水面﹐出而縛之。良佐踞坐幹明佛殿﹐見應元至﹐躍起﹐兩手拍應元肩而哭。應元曰﹕何哭﹗事至此﹐只有一死﹐速殺我﹗貝勒坐縣署﹐急索應元﹔﹝應元﹞至堂上﹐挺立不屈﹐背向貝勒﹐罵不絕口。一卒以鎗刺其脛﹐血湧沸而僕。日暮﹐擁至棲霞庵。庵僧夜聞呼「速殺我」不絕口﹐已而寂然。天明﹐已遇害。家丁存者猶十餘人﹐詢其不降而戮之﹐偕死一處。陸正先﹐亦同殉。有維新上人者﹐在圍城中與應元曉夜共事﹔應元所著「和眾乘城略」﹐維新以授黃子心﹐子心又旁采見聞﹐著「閻公死守孤城狀」。

陳明遇令閉衙舉火﹐焚死男女大小共四十三人﹐自持刀至兵備道前下騎搏戰﹐身負重創﹐握刀僵立倚壁上﹐不僕。

訓導馮厚惇﹐公服縊於明倫堂﹐妻與姊投井死。中書戚勛﹑諸生許用﹐合門焚死。

八月二十二日﹐屠城。

次日﹐猶巷戰不已﹐淸兵用火攻敗之。四民駢首就死﹐咸以先死爲幸﹐無一人順從者。下令從東門出者不禁﹐又下令十三歲以下童子不殺﹐男女老少赴水﹑蹈火﹑自刎﹑投繯者不能悉記。內外城河﹑泮河﹑孫郎中池﹑玉帶河﹑湧塔庵河﹑裏教場河處處塡滿﹐疊屍數重﹐投四眼井者二百餘人。

二十三日﹐止殺。

滿城殺盡﹐然後封刀。午後﹐出榜安民。城中所存無幾﹐躲在寺觀塔上隱僻處及僧印白等﹐共計大小五十三人。是役也﹐守城八十一日﹐城內死者九萬七千餘人﹐城外死者七萬五千餘人。

慕盧氏曰﹕臣心已盡﹐臣力已竭﹔土歸新朝﹑身還故主﹐臣節於以完矣。

又曰﹕記生死總數﹐各本多寡不同﹔見於傳略及他處者﹐互有同異。當時所聞異辭﹐張皇約略﹐未知孰爲淸冊也。載筆者無從考核﹐亦僅各據所聞而已。

●江陰守城記許重熙

江陰以乙酉六月方知縣至﹐下薙發之令﹔閏六月初一日﹐諸生許用徳懸明太祖禦容於明倫堂﹐率眾拜且哭曰﹕頭可斷﹐發不可剃。下午﹐北門鄕兵奮袂先起﹐拘知縣於賓館﹔四城內外﹐應者數萬人﹐求發舊藏火藥器械﹐典史陳明遇許之。隨執守備陳瑞之﹐搜獲在城姦細。以徽商邵康公嫻武事﹐眾拜爲將。邵亦招兵自衛。舊都司周瑞瓏船駐江口﹐約邵兵出東門﹐己從北門協剿。遇戰﹐軍竟無功﹐敵勢日熾。各鄕兵盡力攻殺﹐每獻一級﹐城上給銀四兩。

是時﹐叛奴乘釁四起﹐大家救死不暇。淸兵首掠西城﹐移至南關。邵康公往禦﹐不克。敵燒東城﹐火劫城外富戶。鄕兵死戰﹐有兄弟殺騎將一人。鄕兵髙瑞爲敵所縛﹐不屈死。周瑞瓏下船逃去。

時舊典史閻應元﹐已升廣東英徳縣主簿﹐以母病未行。會國變﹐挈家僑居邑東之砂山。明遇曰﹕吾智勇不如閻君﹐此大事﹐須閻君來。乃夜馳騎往迎應元。元應投袂起﹐率家丁四十餘人入城協守。敵四散焚劫﹐鄕兵遠竄﹐無復來援者。敵專意攻城﹐城中兵不滿千﹐戶裁及萬﹐又餉無所出﹐應元料尺籍﹐治樓櫓﹐令戶出一男子乘城﹐餘丁傳餐。已乃發前兵備道曾化龍所制火藥﹑火器﹐貯堞樓。已乃勸輸巨室﹐令曰﹕輸不必金﹐出粟菽﹑帛布及他物者聽。國子上捨程璧首捐二萬五千金﹐捐者麇集。於是﹐圍城中有火藥三百罌﹑鉛丸鐵子千石﹑大炮百﹑鳥機千張﹑錢千萬緡﹑粟麥豆萬石﹐他酒酤﹑鹽鐵﹑芻槁稱是。已乃分城而守﹐武舉黃略守東門﹐把總某守南門﹐陳明遇守西門﹐應元自守北門﹐仍徼巡四門。

時﹐淸兵薄城下者已十萬﹐列營百數﹐四面圍數十重﹐引弓仰射﹐頗傷城上人。而城上礧炮機弩﹐乘髙下﹐殺傷甚眾。又架大炮擊城﹐城垣裂﹔應元命用鐵葉裹門板貫鐵絙護之﹐取空棺實以土障隤處。乃攻北城﹐一人駕雲梯獨上﹐內用長鎗拒之﹔將以口納鎗﹐奮身躍上﹐一童子力提而起﹐旁一人斬首﹐屍墮城下。或曰﹕此七王也。又一將周身服利刃﹐以大釘插城而上﹐內用錘擊斃之。敵騎日益﹐依君山爲營﹐瞰城虛實。居民有黃雲江者﹐素善弩﹐火鏃發弩﹐中人面目﹐號叫而斃。陳瑞之子在獄制木銃﹐銃類銀鞘﹐從城上投下﹐火發銃裂﹐中藏鐵烏菱﹐觸人立死。應元復制鐵撾﹐用棉繩系擲﹐著人卽弔進城。又制火毯﹑火箭之類。敵皆畏之﹐乃離城三里止營。帥劉良佐﹐故宏光四鎭之一﹐封廣昌伯﹐降敵爲上將﹔設牛皮帳攻城東北角﹐眾索巨石投下﹐數百人皆死。良佐移營十方庵﹐令僧望城跪泣﹐陳說利害﹐眾不聽。良佐策馬近城﹐呼曰﹕吾與閻君雅故﹐爲我語閻君﹐欲相見。應元出﹐立城上﹐良佐謂之曰﹕宏光已走﹐江南無主﹔君早降﹐可保富貫。應元曰﹕我明朝一典史耳﹐死何足惜﹗汝受朝廷封爵﹐爲國重鎭﹐不能保障江淮﹐今日反來侵逼﹐何面目見吾邑義士民乎﹗良佐慚而去。應元偉軀幹﹐面蒼黑﹐微髭﹔性嚴毅﹐號令明肅﹐犯法者鞭笞貫耳不稍貰。然經財﹐賞賜無所吝。傷者﹐手爲裹創﹔死者厚棺殮﹐酹醊而哭之。與壯士語﹐必稱好兄弟﹐不呼名。明遇寬厚嘔煦﹐每巡城﹐拊循其士卒﹐相勞苦﹐或至流涕。故兩人皆能得士心﹐樂爲之死。一夕﹐風雨怒號﹐滿城燈火不然。忽有神光四起﹐敵中時見三緋衣在城指揮﹐其實無之﹔又見女將執旗指揮﹐亦實無之。敵破松江﹐貝勒率馬步來江上﹐縛吳志葵﹑黃蜚於十方庵﹐命作書招降。蜚曰﹕我與城中無相識﹐何書爲﹗臨城下﹐志葵勸眾早降﹐蜚默然。應元厲聲曰﹕汝不能斬將殺敵﹐一朝爲敵所縛﹐自應速死﹐奚喋喋耶﹗志葵大泣拜謝。城下大炮日增﹐間五﹑六尺地一具﹐彈飛如雹﹔一人立城上﹐頭隨彈去而僵不僕。又一人胸背洞穿﹐而直立如故。會八月望﹐應元給錢與軍民賞月﹐分曹攜具登城痛飲﹐而許用徳制樂府五轉曲﹐令善謳者曼聲歌之。歌聲與刁鬥笳吹聲相應﹐竟三夜罷。具勒旣覘知城中無降意﹐攻愈急。梯衝死士﹐鎧冑皆鑌鐵﹐刀斧及之﹐聲鏗然﹐鋒口爲缺。炮聲徹晝夜﹐百內地爲之震。城中死傷日積﹐巷哭聲相聞。應元慷慨登陴﹐意气自若。旦日大雨如注﹐至日中﹐有紅光一縷起土橋﹐直射城西﹐城俄陷。淸兵從煙焰霧雨中蜂擁而上﹐遂入城。應元率死士百人﹐馳突巷戰者八﹐所當殺傷以千數。再奪門﹐門閉不得出。應元度不免﹐踴身投前湖﹐水不沒頂。而劉良佐令軍中必欲生致﹐應元遂被縳。良佐箕踞幹明佛殿﹐見應元至﹐躍起﹐持之哭。應元笑曰﹕何哭﹗事至此﹐有一死耳。見貝勒﹐挺立不屈﹔一卒持鎗刺應元貫脛﹐脛折踣地。日暮﹐擁至棲霞禪院。院僧夜聞大呼「速斫我」﹐罵不絕口而死。陳明遇下馬搏戰﹐至兵備道前被殺﹐身負重創﹐手握刀﹐僵立倚壁上不僕。或曰﹕闔門投火死。有韓姓者﹐格殺三人﹐乃自刎。訓導馮某﹐金壇人﹐自經於明倫堂。中書戚勛﹐字伯平﹐家靑暘﹔入城協守﹐知力不支﹐大書於壁曰﹕戚勛死此﹐勛之妻若女﹑子若媳死此。闔門自焚。許用徳﹐亦闔室自焚。黃雲江﹐故善彈唱﹔城陷後﹐抱胡琴出城﹐人莫識其爲弩師也。凡攻守八十一日﹐淸兵圍城者二十四萬﹐死者六萬七千﹐巷戰死者又七千﹐凡損卒七萬五千有奇。城中死者﹐井中處處塡滿﹐孫郎中池及津池疊屍數層﹐然竟無一人降者。

江陰野史曰﹕有明之季﹐士林無羞惡之心﹐居髙官﹑享重名者以蒙面乞降爲得意﹐而封疆大帥無不反戈內向﹔獨閻﹑陳二典史﹐乃以一城見義。向使守京口如是﹐則江南不至拱手獻人矣。時爲之語曰﹕八十日戴發效忠﹐表太祖十七朝人物﹔六萬人同心死義﹐存大明三百里江山。

●平吳事略

南園嘯客輯

順治元年三月十七日﹐賊遊騎之平則門﹐環攻九門﹐門外三大營悉降賊。十八日﹐攻益急。自成駐彰義門外﹐遣降賊太監杜勛縋入見帝﹐求禪位。帝怒斥之。日暝﹐太監曹化淳啟彰義門﹐賊盡入。帝出登煤山﹐望烽火徹天。帝嘆息曰﹕苦我民耳。徘徊久之﹐歸幹淸宮﹔皇太子﹑二王至﹐猶盛服入。上曰﹕此何時﹐而不易服乎﹗亟命持敝衣來﹐上親爲之解其衣換之﹐且手系其帶。告之曰﹕汝今日爲太子﹐明日便爲平人。在亂離之中﹐匿形迹﹑藏姓名﹐見年老者呼之以翁﹐見年長者呼之以伯叔。萬一得全﹐報父母仇﹐無忘我今日之戒也。左右皆哭失聲。命人送太子及永王﹑定王於戚畹周奎家。太子至﹐不得入。二王亦不能匿﹐先後擁見自成﹐皆不屈。自成羈之營中﹐封太子爲宋王。

四月二十九日丙戌﹐自成僭帝號於武英殿。是夕﹐焚宮殿及九門城樓。詰日﹐挾太子﹑二王西走。李自成﹐陜之米脂縣雙泉人。祖海﹑父守忠﹐葬於三峯子地方亂山中﹐山勢險惡﹐林木叢雜﹐气槪雄偉﹔募府檄米脂令邊大綬掘之﹐以泄殺气。先破海冢﹐骨黑如墨﹐頭額生白毛六﹑七寸。次至守忠冢﹐中蟠白蛇﹐長一尺二寸﹐頭角嶄然﹔見人昂首張口﹐無所畏。眾擊殺之。守忠骨節間色如銅綠﹐生黃毛五﹑六寸。其餘環繞數冢﹐骨皆血潤﹐亦有生毛者﹝大綬有記名「虎口餘生錄」﹐載之甚詳且悉﹞。闖賊限三月十八日抵燕都﹐旣而如期破京師。先是﹐移檄遠近﹐中有句云﹕『主非甚暗﹐孤立而煬蔽恆多﹔臣盡行私﹐比黨而公忠絕少』﹔逆臣周鐘筆也。聞者無不扼腕。鐘復獻下江南之策﹔賊敗﹐潛歸南都﹐戮於市。

乙酉三月﹐大兵入儀封﹐破睢﹑歸﹐進逼江北﹐直下淮﹑潁。四月﹐左良玉以擴淸君側爲名﹐提兵下九江﹔遣靖南伯黃得功禦之﹐上游空虛。五月初九﹐大兵渡江﹐福王走黃得功營﹐得功戰死﹐檻車北轅。

順治二年五月初八日﹐大兵抵江滸。九日昧爽﹐煙霧蔽江﹐乃縛芻置木筏上﹐順江而下﹐以紿京口兵﹐而大軍潛由龍潭竹哨渡。十日﹐馬士英猶有長江天塹之對。十一日﹐都城陷矣。

順治二年乙酉六月乙卯﹐王師至蘇州。豫王旣定金陵﹐傳檄各郡﹐徵版籍﹐募能檄行蘇州者。吳縣周荃﹐時在金陵﹐札禦船通判。或薦崇明人前鴻臚少卿黃家鼒爲安撫正使﹐而以荃副之。甫抵郡﹐適明監軍蘇松巡撫楊文驄潰兵至﹐執家鼒﹐殺之覓渡橋下﹐荃逸去﹐僇其家人張畱並執荃友太學生顧凝遠號靑霞者。凝遠子諸生樂胥聞父被執﹐倉皇赴難﹐願代死父﹐得亡命。樂胥解軍前﹐得釋。越三日﹐都督李延齡﹑總兵土國寶露刃南下﹐文驄兵遁。大兵至﹐士民各書「順民」二字於門﹐爭持羊酒迎候。迨薙發令下﹐時有福山副總魯之嶼者字瑟若﹐首先倡拒﹐鄕兵四起﹐頭纏白布。諸生陸世鑰﹐聚眾千餘﹐屯陳湖中。有十將官者﹐亦屯千餘人於左近﹐繞城而呼﹐民間柴斧﹑婦女裙幅皆爲干戈旗幟而猖狂於道。又有太湖盜赤腳張三﹐負嵎劫掠富民﹐從而和之。土國寶出榜曉諭﹐無如愚民之不從也。已而湖寇所部有被獲下獄者﹐陳湖之師伏力士劫之﹐焚城樓﹐城內士民應之。閏六月十三日﹐突入葑門﹐一時洶洶﹐焚撫按府長吳五署﹐巡撫避入瑞光寺浮屠。官兵奮勇殺出﹔之嶼眾潰﹐全軍殲焉。有韋志斌者﹐亦同時死。六門堅閉﹐城中人死無算。未幾﹐都督李公至﹐土國寶必欲屠城﹐李知西北民居稠密﹐與土國寶分鬮﹐二鬮俱寫東南﹐土國寶拈得東南﹐遂由盤門屠至飲馬橋。橋畔有關公像﹐民舁至橋上﹐冀兵畏神像而止。及至兵到﹐忽見關公立馬橋上﹐人馬俱跪而止﹔神誠護國佑民哉﹗李公遂封刃不殺。吳人立祠於虎邱山塘﹐建「徳崇宇宙」坊以志不朽。先是﹐王師駐於南園﹐營中需水艸﹐而民皆逃避一空。有長洲人葉茂華者﹐素醇謹﹐好爲諸善事﹐故未去城﹐因與其兄茂才﹑兄子汝輯率先薙發﹐爲郡民之倡﹔遂輸芻納茭﹐馬賴飽騰。無何﹐寇至﹐茂華﹑茂才﹑汝輯遂遇害。督撫懸示招安﹐周荃每左右之﹐全活城中人無數。諸生張悌﹐乘亂上揭﹐得委署府通判事﹔修怨肆螫﹐故多以叛黨立誅﹐人皆徳荃而恨悌。土公廉知悌惡﹐系之獄﹐自以剪斷喉舌死。黃家鼒以死事錫蔭﹐而茂華等爲順民之倡﹐例得優卹。荃至京﹐授關封府知府。是時﹐吳江進士吳易踞擾白蕩﹑狼山總兵王佐才等攖城拒守﹐次第平定。

順治二年﹐長興劇盜赤腳張三揭竿肆擾﹐入太湖﹐掠橫山﹐又掠木瀆。至康熙初﹐湖路梗塞﹐未能弋獲﹐當道莫可如何。有朱允恭﹐洞庭山人﹐富而有才﹐家有園亭聲妓之奉。時﹐允恭效力於巡撫轅門﹐中丞韓世世琦詢以湖盜事宜﹐欲發兵剿之。允恭堅持不可﹐曰﹕赤腳張三﹐非他可比也。渠矯健絕倫﹐人不敢近。然好聲色﹐可圖也。請給假五十日﹐得便宜行事﹐當縛之轅門以獻。韓公許之。允恭訪得其黨﹐好言說之曰﹕張君誠豪傑人也﹐我欲與之交歡。人以千金爲壽﹐欲保我桑梓。賊黨攜金致詞﹐張大悅﹐約日到山謝﹐允恭乃盛設合樂以餉之。越宿﹐備陳女妓。陰遣勇士雜優伶中﹐酒酣﹐卽席擒之﹐釘其手足﹐馳解撫轅正法﹐餘黨悉散。太湖中自此安謐也。允恭之功﹐豈淺鮮哉﹗

順冶二年﹐王師下江南﹐楊維斗先生﹝廷樞﹞屏居鄧尉山中。是時﹐太湖有盜﹐咸以白布纏頭﹐勝國紳衿士庶亡命者悉托爲逋逃藪﹔以倡義爲名﹐招公共事。楊曰﹕倡義固出忠心﹐但糧從何辦﹖湖寇曰﹕取之於民﹐不患無糧。楊曰﹕若此﹐則爲盜矣。何義之有﹗誓不從。當事者恐楊之終入湖爲患﹐遂執之見巡撫土國寶。將軍巴曰﹕汝欲反乎﹖楊曰﹕我非反也。爲人臣者﹐國亡則與之俱亡﹐國存則與之俱存﹔今國旣亡矣﹐吾不死何爲﹖土國寶勸之再三﹐終不屈。將軍怒﹐命斬之。臨刑﹐仰天嘆曰﹕吾得死所矣。立而受刑﹐死於吳江之蘆墟。

順治二年乙酉六月二十六日﹐破城。二十一日﹐有鄕民十餘舟出城﹐至南湖﹐天尙未明﹐見燐火靑靑﹐散漫水波﹐漲千亙萬﹐眾懼﹐揮之不去﹔抑兵死﹐生魂豫遊波上耶﹗二十三日﹐城外見城內天星亂落如雨。——甲申六月初六日﹐北來難民嚴泰等報稱大淸兵於五月初一日追賊至京﹐出示曉諭曰﹕大淸國攝政王令旨﹐諭南朝官紳軍民人等知悉。曩者我國欲與爾明和好﹐永享太平﹔屢致書通問不答﹐以致四次深入﹐期爾朝悔悟耳。豈意爾君臣堅執不從。今被流寇所滅﹐事屬旣往﹐不必論也。且天下者﹐非一人之天下﹐有徳者居之﹔軍民者﹐非一人之軍民﹐有徳者主之。我今居此﹐爲爾朝雪君父之仇。破釜沈舟﹐一賊不滅﹐誓不返轍。所過州縣地方﹐有能削髮投順﹑開城納款﹐卽與爵祿﹐世守富貴。如有抗拒不遵﹐王師一到﹐玉石不分﹐盡行屠戮。有志之士﹐正幹功名立業之秋。如有失信﹐將何以服天下乎﹖特此通諭知之。

順治二年乙酉六月初九日﹐大淸兵抵嘉興。時﹐馬士英在杭﹐命督府陳洪範與大淸議和。過嘉興﹐舟旗書「奉使淸朝」。兵巡道吳克孝聞之﹐投水﹔左右救之﹐遁去。同知朱議濱﹑推官孫昌祖﹑知縣某等棄職遁去﹐知府鐘鼎臣以城降﹐居民爭粘「順民」二字於門。具勒王禮營演武場﹐先遣數騎進城﹐揭安民榜。士民有到營獻策者﹐卽承制給札﹐授銜隨徵﹐遇缺委補﹐謂之南選。住三日﹐拔營﹔進北門﹐出南門。騎兵由艸蕩陸行﹐步兵舟從漕河行軍﹔秋毫不犯﹐市肆安堵。明潞王常淓同世子﹑官民開門迎降﹐隨委縣官署事。秀水縣胡之臣﹐先在天寧寺前賣藥﹐人素輕賤之﹔因籍軍需﹐嚴威脇﹐民怨之切骨﹐更委投降總兵陳梧至郡鎭守。時﹐各官尙服明朝冠帶。至閏六月初五日﹐下令剃頭﹐百姓閧至陳梧署中。梧云﹕剃頭事小﹐但剃後汝等妻子俱不保。民遂沸然。時有外邑鄕紳屠象美﹐與梧歃盟共事。

初七日﹐聚軍於大察院。象美袖出僞詔開府﹐道署示諭城內外二十四坊居民﹐每家出兵一人。民有遷避不出者﹐眾兵鈔搶其資﹐書逃民於其房﹐入官。數日間﹐聚眾三萬餘﹐無將領﹐隊伍亦無軍令約束。持木揭竿﹐或以寸鐵縳竹杪﹐葛衣露體﹐足躡艸履﹐烏合喧呶竟同兒戲。日給兵餉﹐悉派本坊鄕紳﹑巨族﹑質庫。是日﹐眾擁委署知縣胡之臣至梧署﹐亂兵攢刺﹐磔屍球場。

十二日晚﹐東關外盤獲沙船一隻﹐詢稱鹽寇謀爲內應。於是﹐急閉四門﹐搜斬黨羽。市郭鄕村﹐一時傳徧﹐搜殺甚多。各坊居民﹐不容往來﹐逾界者卽親識﹐立時擒殺。鄕村之民﹐亦各歃盟團結。羣不逞藉稱盤詰﹐遇逃難男女經過﹐或身帶銀資﹐一槪殺劫。平昔豪橫輩流毒閭裏者﹐盡爲仇家報復﹔殺人放火﹐隨地皆然。旬日之間﹐自相殘戮﹐屍橫徧野矣。

十三日﹐大兵次陡門。梧遣標營陸中軍哨領陸兵先鋒朱大定等部水師﹐又率民兵繼後救應﹐迎戰於鎭西。兩軍相接﹐大兵數百忽繞出郡兵後﹐前後夾擊﹐郡兵大敗﹐砍殺赴水死者大半﹐殘兵退保入城﹐水軍返棹鼠竄。初﹐象美與梧起兵時﹐梧輕象美是柔懦書生﹐且權非獨握﹐陰有微隙﹐流言屠有異志。至是﹐象美見各縣調兵出戰不利﹐又往太湖調黃蜚兵不至。二十五日﹐新安水師敗於麻雀墩﹐繼而民兵被坑於姚油車﹑殲於石灰橋﹐知事漸危﹐聚集家將懷寶開北門欲遁﹐隨被亂兵所殺。郡兵恐大兵登眞如浮屠﹐窺城中虛實﹐縱火焚之。貝勒在杭﹐發披甲三千應之。晚抵嘉興﹐四鼓進薄西門外鋤頭壩﹐作浮橋達城腳下﹐大炮連發﹐聲如雷震﹐守城兵紛紛逃下。

二十六日﹐天未明﹐梧開東門﹐口稱親出掣兵率家丁同朱大定遁走平湖﹐城門遂閉。黎明﹐傳大兵踰城已入。郝千戶開東門﹐百姓喧擠出逃﹐踐踏而死﹐嚎咷震天﹐接踵而行﹐首尾數十里不絕。大兵知陳梧東走﹐分兵趕至朝陽廟﹐不及而還。時﹐城中逃出者十二﹑三﹐未及出者十之七﹑八﹐間有削髮爲僧避於佛寺者﹐有自系獄中詭稱署囚者。僅三百餘人﹐其餘盡行殺戮。血滿溝渠﹐屍積里巷﹔煙焰漲天﹐結成赤云﹐障蔽日月﹐數日不散。郡守鐘鼎臣自縊。

順治二年乙酉四月﹐大兵下維揚﹐總兵張鵬翼與右都督徐洪■﹝王彥﹞合兵入援﹐未至而江寧失守﹐遂從海道投監國魯王。

丙戌三月﹐移屯大山。鵬翼弟繼勞﹐勇冠諸軍﹔及兵至﹐疾鬥力竭而死。有老僧舁其屍歸﹐將近衢里許﹐道傍有旅店﹐忽見繼勞披甲躍馬從數人至店下馬﹐命具酒食。店民飛報入城﹐軍中皆驚喜﹐急出迎之﹐繼勞屍適至﹔始知向入旅店者﹐乃其魂也。後城陷﹐洪■﹝王彥﹞﹑鵬翼皆死之。

八月初三日﹐王師抵松江。時﹐百姓已歸順﹐鄕官沈猶龍﹐前總制兩粵﹐有威望﹔倡義守城﹐募鄕兵爲拒敵計。勢孤無援﹐所募皆市井白徒﹔金鼓一震﹐鳥散鼠竄﹐殺戮最慘。至是﹐果罹屠城之禍﹐沈公及進士李待問﹑孝廉章簡俱死之。

●揚州城守紀略

桐城戴田有著

宏光元年四月二十五日﹐大兵破揚州﹐督師太子太師建極殿大學士史可法死之。史公字道鄰﹐順天大興人。始爲西安府推官有聲﹐歷遷安廬兵備副使﹐升巡撫﹔丁母憂。服闋﹐起總督漕運﹐巡撫淮揚。久之﹐拜南京兵部尙書。當是時﹐賊起延綏﹐蔓徧天下。江北爲賊衝﹐公與賊大小數十百戰﹐保障江淮﹔江南北安危﹐皆視歸乎公。公死而南京亡。

先是﹐崇禎十七年四月﹐南中諸大臣聞北京之變﹐議立君﹐未有所屬。總督鳳陽馬士英遺書南中﹐言福王神宗之孫﹐序當立。士英握兵於外﹐與諸將黃得功﹑劉良佐﹑劉澤淸等深相結納﹔諸將連兵駐河北﹐勢甚張﹐諸大臣畏之﹐不敢違。五月壬寅﹐王卽皇帝位於南京﹐攺明年爲宏光元年。史可法﹑馬士英俱入閣辦事﹐而得功等方各擁兵爭江北諸郡。髙傑圍揚州﹐縱兵大掠﹐公奏設督師於揚州﹐節制諸將。士英旣居政府﹐弄構不肯出鎭﹔言於朝曰﹕吾在軍中久﹐年且老﹑筋力憊矣﹐無能爲也。史公任巖疆﹐屢建奇績﹔髙傑兵﹐非史公莫能控制者。淮南士民﹐仰史公威徳﹐不啻如明神慈父。今日督師之任﹐捨史公其誰﹖史公曰﹕東西南北﹐惟君所使﹐吾敢惜頂踵﹑私尺寸﹐墮軍實而長寇讎﹗願受命。吳縣諸生盧渭率太學生上書﹐言可法不可出﹔且曰﹕奏檜在內﹑李綱在外﹐宋終北轅。一時朝野傳誦﹐稱爲敢言。東閣大學士兼禮部尙書髙宏圖﹑姜曰廣及士英廷議﹕請分江北爲四鎭﹐以黃得功﹑劉良佐﹑劉澤淸﹑髙傑分統之﹔傑駐徐州﹐良佐駐壽州﹐澤淸駐淮安﹐得功駐廬州。尋進封得功爲靖南侯﹐又進左良玉爲寧南侯﹑劉澤淸爲東平侯﹑劉良佐爲廣昌伯﹑髙傑爲興平伯。髙傑者﹐本流賊﹐其妻邢夫人﹐李自成妻也﹔傑竊之﹐率兵來降。當王師之敗於郟縣也﹐傑奔延安﹔自成旣陷西安﹐全陜皆不守﹐傑率兵南走﹐沿途恣殺掠無忌。馬士英以其眾可用﹐使使聘以金帛﹔上手詔「將軍以身許國﹐當帶礪共之」。於是﹐傑渡淮至於揚州。其兵不戢﹐揚州人畏之﹐登陴固守﹐四野皆遭屠殺無算。江都進士鄭元勛負气自豪﹐出面爲調停﹐往傑營﹐飲酒談論甚歡。傑酬以珠幣﹐元勛還入城﹐气益揚。言於眾曰﹕髙將軍之來﹐敕書召之也。卽入南京﹐尙其聽之﹔況揚州乎﹖眾大閧﹐謂元勛且賣揚州以示徳﹐遂共殺之﹐食其肉立盡。傑聞元勛死﹐大恨怒﹐欲爲元勛報仇﹔將合圍﹐而公適至。初﹐傑兵殺人滿野﹐聞公將至﹐分命兵士中夜掘坎埋胔骸。及公至﹐升帳召見傑﹐傑拜於帳下﹐傑辭色俱變﹐惴惴懼不免﹐而公坦懷平易﹐𨿽褊裨皆慰問殷勤。傑一軍遂有輕公心﹐因劫公於福緣庵﹐兵仗甲士環列﹐公處之夷然。浹旬上書﹐請以瓜步屯其眾﹔揚州人乃安﹐傑眾亦稍稍戢。已而﹐督巡淮安﹐奏以澤淸駐淮安﹑髙傑駐瓜揚﹑黃得功駐儀眞﹑劉良佐駐壽州﹐各有分界。

九月﹐公還揚州﹐定從徵文武官經制俸廩之數。鑄印七﹕一爲督餉道﹐以黃鉉掌之。一爲監軍道﹐以髙岐鳳掌之。一爲行軍兵備職方司郎中﹐以黃日芳﹑秦士奇﹑何剛﹑施鳳儀先後掌之。一爲監紀推官﹐以陸遜之﹑應廷吉﹑劉景綽﹑梁以樟﹑呂彥良先後掌之。一爲督師大廳副總兵﹐以李正春掌之。一爲督師中軍旗鼓﹐以馬應魁﹑翟天葵﹑陶匡明先後掌之。一爲督師軍前賞功參將﹐以汪一誠掌之。從徵立功﹐爲故翰林院庶吉士吳爾塤﹑故滁泗總兵備石啟明﹑故開封推官李長康﹑贊畫通判張鑻﹑知縣殷埕﹑支益﹑吳道正。而督師與諸將各分汛以守﹕大江而上﹐爲左良玉﹔天靈州而下至儀眞三■﹝氵義﹞河﹐爲黃得功﹔三■﹝氵義﹞河而北至髙郵﹐爲髙傑﹔自淮安而北至淸江浦﹐爲劉澤淸﹔自王家營而北至宿遷爲危險重地﹐公自當之﹔自宿遷至駱馬湖﹐爲總督河道王永吉。而髙傑必欲駐揚州﹐要公爲請於朝﹔揚州人又大閧﹐且以無府第爲辭。公遂遷於東偏公署﹐而以督府居傑。旣入城﹐號令嚴肅﹐頗安堵無患﹔其間小有攘奪﹐官亦不能禁也。

當是時﹐登萊總兵黃蜚奉召移鎭京口﹐取道淮揚﹐慮爲劉﹑髙二營所掠。蜚故與得功善﹐使人謂得功﹐以兵逆之。得功果以兵往﹐而三■﹝氵義﹞河守備遽告傑曰﹕黃將軍襲揚州矣﹔傑乃密布精騎於土橋左右。而得功不之知也﹐行至土橋﹐角巾緩帶﹐蓐食將飲馬﹔而伏兵皆起﹐得功不及備戰﹐馬值千金斃於矢﹐奪他馬以馳﹐隨行三百騎皆沒。而傑別遣千人襲儀眞﹐爲得功部將所殲﹐無一存者。黃﹑髙交惡﹐各治兵欲相攻。萬元吉奉朝命往解﹐史公親爲調攝﹐慬而後定。諸將惟髙傑兵最彊﹐可以禦敵﹔至是始歸史公﹐奉約束惟謹。公決意經略河南﹐奏李成棟爲徐州總兵﹐賀大成爲揚州總兵﹐王之綱爲開封總兵﹐李本身﹑胡茂楨爲興平前鋒總兵—諸將皆傑部將也﹐陸遜之爲大梁屯田僉事﹐胡蘄忠爲睢州知州﹐冷時中爲開封府通判﹐李長康爲開封府推官﹔而傑遂於十月十四日引兵而北。將行﹐風吹大纛忽折﹐炮無故自裂﹐人多疑之。傑曰﹕偶然耳。不顧而行。是時﹐大兵已收山東﹐浸尋及於邳﹑宿﹐而史公部將張天祿駐瓜州﹑許大成駐髙資港﹑李棲鳳駐睢寧﹑劉肇基駐髙家集﹑張士儀駐王家樓﹑沈通明駐白洋河。十一月﹐宿遷不收﹐公自抵白洋河﹐使應廷吉監劉肇基軍﹑髙岐鳳監李棲鳳軍﹐進取宿遷﹔大兵引去。越數日﹐復圍邳州﹐軍於城北﹐劉肇基﹑李棲鳳軍於城南。相持踰旬﹐大兵復引去。是時﹐馬士英方弄權納賄﹐阮大鋮﹑張孫振用事﹐日相與排斥善類﹑報私仇﹐漫不以國事爲意。史公奏請﹐皆多所牽制﹐兵餉亦不以時發。南北東西﹐不遑奔命﹐國事已不可爲矣。

公經營軍務﹐每至夜分﹐寒暑不輟﹑往往獨處舟中﹐左右侍從皆散去。僚佐有言宜加警備者。公曰﹕吾命在天﹐人爲何益﹗後以軍事日繁﹐謂行軍職方司郎中黃日芳曰﹕君老成練達﹐當與吾共處﹔一切機宜﹐可以面決。對曰﹕日芳老矣﹐不能日侍左右﹔相公亦宜節勞珍重﹐勿以食少事繁﹑蹈前人故轍。且發書走檄﹐幕僚濟濟﹐具優爲之﹔徵兵問餉﹐有司事耳。相公第董其成﹐綽有餘裕﹔何必躬親﹐以博勞瘁﹑損精神爲耶﹖公曰﹕固知君輩皆喜安佚﹐不堪辛苦。日芳曰﹕兵者﹐殺機也﹔當以樂意行之。公曰﹕將者﹐死官也﹔當以生气出之﹝﹖﹞。郭汾陽聲色滿前﹐窮奢極欲﹐何嘗廢事﹗公笑而不答。是冬﹐紫微垣諸星皆暗﹐公屏人﹐夜召應廷吉﹐仰視曰﹕星垣失曜﹐柰何﹖廷吉曰﹕上相獨明。公曰﹕輔弼皆暗﹐上相其獨生乎﹖愴然不樂﹐歸於帳中。

明年正月﹐餉缺﹐諸軍皆饑。史公葷酒久不禦﹐日惟疏食啜茗而已。公所乘舟桅﹐輒夜作聲﹐自上而下﹐復自下而上。頃之﹐髙傑凶問至。公流涕頓足曰﹕中原不可爲﹐建武﹑紹興之事﹐其何望乎﹗遂如徐州。初﹐髙傑與睢州人許定國有隙。定國少從軍﹐積功至總兵﹔崇禎末﹐有罪下獄﹐尋赦之﹐仍爲總兵。崇禎十七年冬十一月﹐掛鎭北將軍印﹐守開封。至是﹐聞傑之至也﹐懼不免﹐佯執禮甚恭﹐且享傑﹔傑信之。伏兵殺傑﹐及其從行三百人於睢州﹐定國渡河北降﹐且導大兵而南。傑部將李本身﹐屠睢州城外二百里﹐皆盡引兵還徐州。傑旣死﹐諸將互爭雄﹐幾至大亂。公與諸將盟﹐奏以李本身爲揚州提督。本身﹐傑甥也﹔以胡茂楨爲督師中軍﹑李成棟爲徐州總兵﹐其餘將佐﹐各有分地﹐立其子髙元爵爲世子。於是﹐眾志乃定﹐而髙營兵旣引還徐州﹐於是大梁以南皆不守。大兵自歸徳﹐一趨亳州﹐一趨碭山﹑徐州﹔李成棟奔揚州。富土橋之變也﹐黃得功怨望甚﹐不能忘﹔及聞傑死﹐欲引兵襲揚州﹐代領其軍。公自徐至揚﹐使同知曲從直﹑中軍馬應魁入得功營和解之﹔亦會朝命太監髙起潛﹑盧九徳持節諭解﹐得功奉詔。邢夫人慮稚子之弱也﹐知史公無子﹐欲以元爵爲公子﹔公不可。客有說公者曰﹕元爵系髙氏﹐今髙起潛在此﹐君盍爲盟主﹐令子元爵而撫之﹐庶有以塞邢夫人之意而固其心。公曰﹕諾。明日﹐邢夫人設宴﹐將吏畢集﹐公以語起潛。起潛曰﹕諾。受其子拜。邢夫人亦拜﹐並拜公﹔公不受﹐環柱而走﹐起潛止焉。明日﹐起潛亦設宴宴公﹔並宴髙世子。公甫就坐﹐起潛使小黃門數輩挾公坐﹐不得起﹐令世子拜﹐稱公爲父﹐邢夫人亦拜﹔公快怏彌日。自是﹐髙營將士愈皆歸誠於公。馬士英﹑阮大鋮忌公威名﹐謀欲奪公兵權﹐乃以故左春坊左中允衛胤文監興平伯軍﹐軍中皆憤不受命。尋加胤文兵部右侍郎﹐總督興平軍﹐駐揚州﹐揚州又設督府。幕僚集議曰﹕公﹐督師也﹔督師之體﹐居中調度﹐與藩鎭異。今與彼互分汛地﹐是督師與藩鎭等也。爲今之計﹐公盍移駐泗州﹐防護祖陵﹐以成居重禦輕之勢﹔然後上書請命﹐以淮揚之事付之總督衛子安﹑總河王鐵山乎﹝子安﹐胤文字鐵山﹐永吉字也﹞﹖公曰﹕曩之分汛﹐虞師武臣之不力也﹐吾故以身先之﹔移鎭泗州﹐亦今日之急務。遂使應廷吉督參將恆劉祿﹑遊擊孫桓﹑都司錢鼎新﹑於光等兵會防河郎中黃日芳於淸江浦﹐渡洪澤湖﹐向泗州而發。先是﹐公所至﹐凡有技﹑能獻書言事者﹐輒收之﹐月有廩餼以應。廷吉董其事﹐名曰禮賢館。於是﹐四方幸進之徒﹐多接踵而至。廷吉言於公﹐請散遣之。公曰﹕吾且以禮爲羅﹐冀投一﹑二於千百﹐以濟緩急耳。廩之如故。然眾皆望公破格擢用﹔久之不得﹐則稍稍引去。城破之日﹐從公而及於難者﹐尙一十九人。至是﹐移鎭之議旣定﹐公命廷吉定其才識﹐量能授官﹐凡二十餘人。明日﹐諸生進謝﹔公畱廷吉飲酒﹐從容問曰﹕君精三式之學﹐嘗言夏至前後南都多事﹐此何說也﹖廷吉曰﹕今歲太乙陽局﹐鎭坤二宮始系關提﹐主大將囚﹔且文昌與太陰迸﹐凶禍有不可言者。夏至之後﹐更換陰局﹐大事去矣﹗公欷歔﹐出袖中手詔示廷吉曰﹕左兵叛而東下矣﹐吾且赴難。如君言﹐柰天意若何﹖因令廷吉督諸軍赴淮泗﹐便宜行事﹔而會泗州已失﹐廷吉等屯髙郵﹑邵泊間。公至燕子磯﹐而黃得功已破左兵於江上。公請入朝﹐不許。詔曰﹕北兵南向﹐卽速至盱﹑泗應敵。當是時﹐馬﹑阮濁亂朝政﹐天下寒心﹐避禍者多奔左良玉營。而良玉自先帝時已擁兵跋扈﹐不奉朝命﹐其眾百萬﹐皆降賊﹔素慕南都富麗﹐日夜爲反謀。良玉被病﹐其子平賊將軍夢庚欲舉兵反。適有假太子之事﹐一時失職被收諸臣如黃澍﹑何志孔等又爲春秋與趙鞅之說以贊成之﹐遂以奉太子密旨誅姦臣馬士英爲名﹐空國行。豎二旗於鷁首﹐左曰「淸君側」﹐右曰「定儲君」。遂破九江﹑安慶﹐屠之﹔江南大震。馬﹑阮懼﹐相與謀曰﹕與左兵來﹐寧北兵來﹔與其死於左﹐寧死於北。故緩北而急左﹐邊備空虛﹐大兵直入無畱矣。史公至天長﹐而盱眙﹑泗州已失﹔泗州守將張方嚴敗沒﹐總兵李遇春等降。史公同副將史得威數騎回揚州﹐登陴設守。而揚州人訛言許定國引大兵至﹐欲殲髙氏﹔髙營兵斬關奪門而出﹐奔泰州。北警日亟﹐黃日芳引蜀將胡尙文﹑韓尙諒營茱萸灣﹐應廷吉率諸軍來會﹐營瓦窯鋪以爲犄角。史公檄召各鎭兵來援﹐皆觀望不進﹐惟劉肇基﹑何剛率所部兵入城共守。城陷之日﹐何剛以弓弦自縊死﹝剛﹐上海舉人﹐崇禎十七年正月上書烈皇帝請纓自效者也﹞。肇基以北兵未集﹐請乘其不備﹐背城一戰。公曰﹕銳气未可輕試﹐姑養全力以待之。及大兵自泗州取紅夷炮至﹐一鼓而下﹔肇基率所部四百人巷戰﹐力盡皆死。

先是﹐有使自北來﹐自稱燕山衛王百戶﹐持書一函﹐署云﹕豫王致書史老先生閣下。史公上其書於朝﹐而厚待使者﹐遣之去。至是﹐大兵旣集﹐降將李遇春等以豫王書來說降﹐又父老二人奉豫王令至城下約降﹔因縋健卒投其書並父老於河。李遇春走﹐豫王復以書來者﹐凡五﹑六﹐皆不啟﹐投之火中。部將押住者﹐本降夷也﹐匹馬劫大兵營﹔奪一馬﹐斬一人而還﹔公賞以白金百兩。是時﹐李成棟駐髙郵﹐劉澤淸與淮陽巡撫田仰駐淮安﹐皆擁兵不救。大兵攻圍甚急﹐外援且絕﹐餉亦不繼﹐而髙岐鳳﹑李棲鳳將欲劫史公以應大兵。公曰﹕揚州﹐吾死所﹔公等欲富貴﹐各從其志﹐不相彊也。李﹑髙中夜拔營而去﹐胡尙友﹑韓尙諒亦隨以行。公恐生內變﹐皆聽其去﹐不之禁。自此﹐備禦益單弱矣。

四月十九日﹐公知事不支﹐召史得威入﹐相持哭。得威曰﹕相公爲國殺身﹐得威義當同死。公曰﹕吾爲國亡﹐汝爲我家存。吾母老矣﹐而吾無子﹐汝爲吾嗣﹐以事吾母。我不負國﹐汝無負我﹗得威辭曰﹕得威不敢負相公﹔然得威江南世族﹐不與相公同宗﹐且無父母之命﹐安敢爲相公後。時﹐劉肇基在旁﹐泣曰﹕相公不能顧其親﹐而君不從相公言﹐是重負相公也。得威拜受命。公遂書遺表﹐上宏光皇帝﹔又爲書﹐一遺豫王﹐一遺太夫人﹐一遺伯叔父及兄若弟﹐一遺夫人﹔函封畢﹐俱付得威。訣得威曰﹕我死﹐汝當葬我於太祖髙皇帝之側﹐其或不能﹐則梅花嶺可也。復操筆書曰﹕可法受先帝恩﹐不能雪讎恥﹔受今上恩﹐不能保疆土。受慈母恩﹐不能備孝養。遭時不造﹐有志未伸﹔一死以保國家﹐故其分也。獨恨不早從先帝於地下耳。四月十九日﹐可法絕筆。書畢﹐亦付得威。

二十五日﹐大兵攻愈急﹐公在城上親拜天﹐以大炮擊之﹐大兵死者數千人。俄而城西北崩﹐大兵入。公持刀自剄﹐參將許謹救之﹐血濺謹衣﹐未絕。令得威刃之﹔得威不忍﹐謹與得威等皆身被數十矢﹐死。惟得威存。時﹐大兵不知爲史公﹔公曰﹕吾史可法也。大兵驚喜﹐執付新城樓上見豫王。王曰﹕前書再三拜請﹐不蒙報答。今忠義旣成﹐先生爲我收拾江南﹐當不惜重任也。公曰﹕吾天朝大臣﹐豈可苟且偸生﹐得罪萬世﹔願速死從先帝於地下﹗王曰﹕旣爲忠臣﹐當殺之以全其名。公曰﹕城亡與亡﹐吾死豈有恨﹗但揚州旣爲爾有﹐當待以寬大。死守者﹐我也﹔我可殺﹐揚州人不可殺也。王不答﹐使左右兵之﹐屍裂而死。闔城文武官皆殉難死﹐其最著者爲提督劉肇基﹑總兵莊子固﹑乙邦才﹑故兵部尙書張伯鯨﹑翰林院庶吉士吳爾塤﹑兵部職方司主事何剛﹑兵科給事中施鳳儀﹑督餉僉事黃鉉﹑通判吳道隆﹑揚州知府任民育﹑江都知縣羅伏龍﹑原任知縣周志畏﹑監餉知縣吳道正﹑禮賢館諸生盧涇才﹑胡如瑾﹑何臨正﹑旗鼓副總兵馬應魁﹑副旗鼓參將陶國祚﹑陶匡明﹑副總兵李豫﹑賞功參將汪思誠﹑左營參將許謹﹑右營參將陳光玉﹑運使楊振熙﹑同知王纘爵﹑隨徵書記顧啟胤﹑陸曉﹑龔之序﹑唐經世﹑督師僕史書﹑都司千總等官姚懷龍﹑解學曾﹑吳魁﹑馮士﹑富近仁﹑孟容﹑徐應承﹑張小山﹑段元﹑範倉﹑張應舉﹑郭倉﹑曹登亥﹑範泗﹑範晦﹑王東樓等二百人。

初﹐髙傑兵之至揚也﹐士民皆遷湖瀦以避之﹔多爲賊所害﹐有舉室淪喪者。及北警戒嚴﹐郊外人謂城可恃﹐皆相扶攜入城﹔不得入者﹐稽首長號﹐哀聲震地。公輒令開城納之。至是城破﹐豫王下令屠之﹐凡七日乃止。公旣死﹐得威被執﹐將殺﹐大呼曰﹕吾史可法子也。王令許定國鞫之﹐踰旬乃免。旣免﹐亟收公遺骸﹐而天暑眾屍皆蒸變﹐不能辧識﹐得威哭而去。先是﹐得威以公遺書藏於商人段氏﹔至是﹐往段氏﹐則段氏皆死。得威彷徨良久﹐忽於破屋廢紙中得之﹐持往南京﹐獻於太夫人。其辭曰﹕兒仕宦一十有八年﹐諸苦備嘗﹐不能有益於朝廷﹐徒致曠違定省﹔不忠不孝﹐何以立於天地之間﹗今日殉城﹐死不足贖罪。望母委之天數﹐勿復過悲。副將史得威完兒後事﹐母以親孫撫之。其與夫人書曰﹕『可法死矣﹐前與夫人有約﹐當於泉下相俟也』。共遺伯叔父兄若弟書曰﹕揚州旦夕不守﹐一死以報朝廷﹐亦復何憾﹗獨先帝之仇未復﹐是謂大恨耳。遺豫王書不得達﹔其辭曰﹕敗軍之將﹐不可言勇﹔負國之臣﹐不可言忠。身死封疆﹐實有餘恨﹔得以骸骨歸葬鐘山之側﹐求太祖髙皇帝鑑此心﹐於願足矣。宏光元年四月十九日﹐大明罪臣史可法書。

當揚州圍時﹐總兵黃斌卿﹑鄭彩守京口﹐常鎭巡撫楊文聰駐金山。五月初十夜﹐大霧橫江﹐大兵數十人以小舟飛渡﹐南岸守兵皆潰。鎭海將車鄭鴻逵以水師奔福建﹐黃斌卿﹑鄭彩﹑楊文聰皆相繼走﹐鎭江遂失。而忻城伯趙之龍已先於初五夜使人賫降書往迎大兵矣。馬士英奉太后如杭州﹐上幸太平入黃得功營。

十八日﹐豫王入南京﹐劉良佐來降。

二十二日﹐良佐率兵犯駕﹐左柱國太師靖國公黃得功死之﹐其將田雄﹑張傑奉上如大兵營。

明年春三月﹐史得威舉公衣冠及笏葬於揚州郭外梅花嶺﹐封坎建碑﹔遵遺命也已而。敕賜旱西門屋一區以處其母妻﹐有司給粟帛以養之。歲戊子﹐鹽城人某僞稱史公﹐號召愚民﹐掠廟灣﹐入淮浦﹐有司仍拘系公母妻。江寧有鎭將曰﹕曩者﹐維揚之役﹐吾爲前鋒﹐史公實死吾手。此固假托名字者﹐行當自敗﹐何必拘其母妻哉﹗乃釋之。

