

隋遺錄唐顏師古

●卷上

大業十二年﹐煬帝將幸江都﹐命越王侑畱守東都。宮女半不隨駕﹐爭泣畱帝。言遼東小國﹐不足以煩大駕﹐願擇將徵之。攀車畱措﹐指血染鞅。帝意不回﹐因戲以帛題二十字賜守宮女﹐云「我夢江都好﹐徵遼亦偶然。但存顏色在﹐離別只今年。」

車駕旣行﹐師徒百萬前驅。大橋未就﹐別命云屯將軍麻叔謀﹐浚黃河入汴堤﹐使勝巨艦。叔謀銜命﹐甚酷﹐以鐵腳木鵝試彼淺深﹐鵝止﹐謂浚河之夫不忠﹐隊伍死水下。至今兒啼﹐聞人言「麻胡來」卽止。其訛言畏人皆若是。帝離都旬日﹐幸宋何妥所進車。車前隻輪髙廣﹐疏釘爲刃﹐後隻輪庫﹝皮祕反﹞下﹐以尋楡爲之﹐使滑勁不滯﹐使牛禦焉﹝車名見《何妥傳》﹞。自都抵汴郡﹐日進禦車女。車﹝許偃反﹞垂鮫綃网﹐雜綴片玉鳴鈴﹐行搖玲瓏﹐以混車中笑語﹐冀左右不聞也。

長安貢禦車女袁寶兒﹐年十五﹐腰肢纖墮﹐冶多態﹐帝寵愛之特厚。時洛陽進合蒂迎輦花﹐云得之嵩山塢中﹐人不知名。采者異而貢之。會帝駕適至﹐因以迎輦名之。花外殷紫﹐內素膩菲芬﹐粉蕊﹐心深紅﹐跗爭兩花。枝榦烘翠﹐類通艸﹐無剌﹐葉圓長薄。其香濃芬馥﹐或惹襟袖﹐移日不散﹐嗅之令人多不睡。帝命寶兒持之﹐號曰「司花女」。時詔虞世南艸《徵遼指揮徳音敕》於帝側﹐寶兒注視久之。帝謂世南曰「昔傳飛燕可掌上舞﹐朕常謂儒生飾於文字﹐豈人能若是乎﹖及今得寶兒﹐方昭前事。然多憨態。今注目於卿﹐卿才人﹐可便嘲之。」世南應詔爲絕句曰「學畫亞黃半未成﹐垂肩袖太憨生。緣憨卻得君王惜﹐長把花枝傍輦行。」上大悅。

至汴﹐帝禦龍舟﹐蕭妃乘鳳舸﹐錦帆彩纜﹐窮極侈靡。舟前爲舞臺﹐臺上垂蔽日簾﹐簾卽蒲澤國所進﹐以負山蛟睫紉蓮根絲﹐貫小珠﹐間睫編成﹐𨿽曉日激射﹐而光不能透。每舟擇妙麗長白女子千人﹐執雕板鏤金楫﹐號爲殿腳女。一日﹐帝將登鳳舸﹐憑殿腳女吳絳僊肩﹐喜其柔麗﹐不與羣輩齒﹐愛之甚﹐久不移步。絳僊善畫長蛾眉。帝色不自禁﹐回輦﹐召絳僊﹐將拜婕妤。適值絳僊下嫁爲玉工萬郡妻﹐故不克諧。帝寢興罷﹐擢爲龍舟首楫﹐號曰「崆峒夫人。」由是殿腳女爭效爲長蛾眉。司宮吏日給螺子黛五斛﹐號爲「蛾綠螺子」。黛出波斯國﹐每顆直十金。後徵賦不足﹐雜以銅黛給之。獨絳僊得賜螺黛不絕。帝每倚簾視絳僊﹐移時不去﹐顧內謁者云「古人言『秀色若可食。』如絳僊﹐眞可療饑矣。」因吟《持楫篇》賜之﹐曰「舊曲歌桃葉﹐新妝艷落梅。將身倚輕楫﹐知是渡江來。」詔殿腳女千輩唱之。時越溪進耀光綾﹐綾紋突起﹐時有光彩。越人乘樵風舟﹐泛於石帆山下﹐收野蘭繰之。繰絲女夜夢神人告之﹕「禹冗三千年一開。汝所得野蘭﹐卽江淹文集中壁魚所化也。絲織爲裳﹐必有奇文。」織成果符所夢﹐故進之。帝獨賜司花女洎絳僊﹐他姬莫預。蕭妃恚妒不懌﹐由是﹐二姬稍稍不得親幸。

帝常醉遊諸宮﹐偶戲宮婢羅羅者。羅羅畏蕭妃﹐不敢迎帝﹐且辭以有程姬之疾﹐不可薦寢。帝乃嘲之﹐曰「个人無賴是橫波﹐黛染隆顱簇小峨。幸好畱儂伴成夢﹐不畱儂住意如何﹖」帝自達廣陵﹐宮中多效吳言﹐因有依語也。

帝昏湎滋深﹐往往爲妖崇所惑。嘗遊吳公宅雞臺﹐恍惚間與陳後主相遇﹐尙喚帝爲殿下。後主戴輕紗皂幘﹐靑綽袖﹐長裾﹐綠錦純綠紫紋方平履。舞女數十許﹐羅侍左右。中一人迥美﹐帝屢目之。後主云「殿下不識此人耶﹖卽麗華也。每憶桃葉山前﹐乘戰艦與此子北渡。爾時﹐麗華最恨方倚臨春閣﹐試東郭﹤兔﹥紫毫筆﹐書小砑紅綃﹐作答江令壁月句。未終﹐見韓擒虎躍靑驄駒﹐擁萬甲﹐直來衝人﹐都不存去就﹐便至今日。」俄以綠文測海蠡﹐酌紅梁新醞勸帝。帝飲之﹐甚歡﹐因請麗華舞《玉樹後庭花》。麗華目後主﹐辭以拋擲歲久﹐自井中出來﹐腰肢依拒﹐無復往時姿態。帝再三索之﹐乃徐起﹐終一曲。後主問帝﹕「蕭妃何如此人﹖」帝曰「春蘭秋菊﹐各一時之秀也。」後主復詩十數篇﹐帝不記之﹐獨愛《小窗》詩及《寄侍兒碧玉》詩。《小窗》云「午睡醒來晚﹐無人夢自驚。夕陽如有意﹐偏傍小窗明。」《寄碧玉》云「離別腸應斷﹐相思骨合銷。愁魂若飛散﹐憑仗一相招。」麗華拜帝﹐求一章。帝辭以不能。麗華笑曰「嘗聞『此處不畱儂﹐會有畱儂處。』」安可言不能﹖」帝彊爲之操觚﹐曰「見面無多事﹐聞名爾許時。坐來生百媚﹐實个好相知。」麗華奉詩﹐然不懌。後主問帝﹕「龍舟之遊樂乎﹖始謂殿下致治在堯舜之上﹐今日復此逸遊﹐大抵人生各圖快樂﹐曩將何見罪之深耶﹖三十六封書﹐至今使人怏怏不悅。」帝忽悟﹐叱之云「何今日尙目我爲殿下﹐復以往事譏我耶﹖」隨叱聲恍然不見。

●卷下

帝幸月觀﹐煙景淸朗。中夜﹐獨與蕭妃起臨前軒。簾門不開﹐左右方寢。帝憑妃肩﹐說東宮時事。適有小黃門映薔薇叢調宮婢﹐衣帶爲薔薇結﹐笑聲喫喫不止。帝望見腰肢纖弱﹐意爲寶兒有私。帝披單衣亟行擒之﹐乃宮婢雅娘也。回入寢殿﹔蕭妃誚笑不知止。帝因曰「往年私幸妥娘時﹐情態正如此。此時𨿽有性命﹐不復惜矣。後得月賓﹐被伊作意態不徹。是時﹐儂憐心不減今對蕭娘情態。曾效劉孝綽爲《雜憶》詩﹐常念與妃﹐妃記之否﹖」蕭妃承問﹐卽念云「憶睡時﹐待來剛不來。卸妝仍索伴﹐解更相催。博山思結夢﹐瀋水未成灰。」又云「憶起時﹐投簽初報曉。被惹香黛殘﹐枕隱金釵裊。笑動上林中﹐除卻司晨鳥。」帝聽之﹐咨嗟云「日月遄逝﹐今來已是幾年事矣。」妃因言「聞說外方羣盜不少﹐幸帝圖之。」帝曰「儂家事﹐一切已托楊素了。人生能幾何﹖縱有他變﹐儂終不失作長城公。汝無言外事也﹗」帝嘗幸昭明文選樓﹐車駕未至﹐先命宮娥數千人升樓迎侍。微風東來﹐宮娥衣被風綽﹐直拍肩項。帝睹之﹐色荒愈熾。因此乃建迷樓﹐擇下俚稚女居之﹐使衣輕羅單裳﹐倚檻望之﹐勢若飛舉。又名香於四隅﹐煙气霏霏﹐常若朝霧未散﹐謂爲神僊境不我多也。樓上張四寶帳﹐帳各異名﹕一名散春愁﹐二名醉忘歸﹐三名夜酣香﹐四名延秋月。妝奩寢衣﹐帳各異制。帝自達廣陵﹐沈湎失度。每睡﹐須搖頓四體﹐或歌吹齊鼓﹐方就一夢。侍兒韓俊娥尢得帝意﹐每寢必召。令振聳支節﹐然後成寢﹐別賜名爲「來兒。」蕭妃常密訊俊娥曰「帝體不舒﹐汝能安之﹐豈有他媚﹖」俊娥畏威﹐進言「妾從帝自都城來﹐見帝常在何妥車。車行髙下不等﹐女態自搖。帝就搖怡悅。妾今華承皇后恩徳﹐侍寢帳下﹐私效車中之態以安帝耳﹐非他媚也。」他日蕭后誣罪去之﹐帝不能止。暇日登迷樓﹐憶之﹐題東南柱二篇云「黯黯愁侵骨﹐綿綿病欲成。須知潘嶽鬢﹐彊半多爲多情。」又云「不信長相憶﹐絲從鬢裏生。閒來倚樓立﹐相望幾含情。」

殿腳女自至廣陵﹐悉命備月觀行宮﹐由是絳僊等亦不得親侍寢殿。有郎將自瓜州宣事回﹐進合歡水果一器。帝命小黃門以一雙馳騎賜絳僊﹐遇馬急搖解。絳僊拜賜私恩﹐因附紅箋小簡上進曰「ㄞ騎傳雙果﹐君王寵念深。寧知辭帝裏﹐無復合歡心。」帝省章不悅﹐顧黃門曰「絳僊如何﹖何來辭怨之深也﹖」黃門懼﹐拜而言曰「適走馬搖動﹐及月觀﹐果已離解﹐不復連理。」帝意不解﹐因言曰「絳僊不獨貌可觀﹐詩意深切﹐乃女相如也。亦何謝左貴嬪乎﹖」帝於宮中嘗小會﹐爲拆字令﹐取左右離合之意。時杳娘侍側。帝曰「我取『杳』字爲十八日。」杳娘復解「﹛維﹜」字爲四維。帝顧蕭妃曰「爾能拆朕字乎﹖不能當醉一杯。」妃徐曰「移左畫居右﹐豈非淵字乎﹖」時人望多歸唐公﹐帝聞之不懌﹐乃言「吾不知此事﹐豈爲非聖人耶﹖」於是姦蠹起於內﹐盜賊攻於外﹐直閣裴處通﹑虎賁郎將司馬徳勤等﹐引左右屯衛將軍宇文化及將謀亂﹐因請放官奴分直上下。帝可奏﹐卽宣詔云「門下寒暑疊用﹐所以成歲功也。日月代明﹐所以均勞逸也。故士子有遊息之談﹐農夫有休勞之節。咨爾髡眾﹐服役甚勤﹐執勞無怠。埃溢於爪﹐蟣虱結於兜鍪。朕甚憫之﹐俾爾休番從便。億戲﹗無煩方朔滑稽之請﹐而從衛上遞上之文。朕於侍從之間﹐可謂思矣。可依前件事﹗」是有焚艸之變。

右《大業拾遺記》者﹐上元縣南朝故都﹐梁建瓦棺寺閣﹐閣南隅有雙閣﹐閉之忘記歲月。會昌中﹐詔拆浮圖﹐因開之﹐得荀筆千餘頭。中歲書一帙﹐𨿽皆隨手靡潰﹐而文字可紀者﹐乃《隋書》遺稿也。中有生白藤紙數幅﹐題爲《南部煙花錄》﹐僧志徹得之。及焚釋氏羣經﹐僧人惜其香軸﹐爭取紙尾﹐拆去視軸﹐皆有魯郡文忠顏公名﹐題云「手寫是錄」﹐卽前之荀筆﹐可不舉而知也。志徹得錄前事﹐及取《隋書》校之﹐多隱文﹐特有書符會﹐而事頗簡脫﹐豈不以國初將相爭以王道輔政﹐顏公不欲華靡前迹﹐因而削乎﹖今堯風已還﹐徳車斯駕﹐獨惜斯文湮沒﹐不得爲辭人才子談柄﹐故編云《大業拾遺記》﹐本文缺落幾十七八﹐悉從而補之矣。

