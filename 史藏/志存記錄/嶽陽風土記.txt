

嶽陽風土記

嶽州﹐南鄰蒼梧之野﹐古三苗國地﹐又爲麇子國。春秋文公十一年﹐楚子伐麇﹐卽此地也。戰國末屬楚羅子國。秦並天下﹐爲長沙郡。漢因之﹐以爲要扼之地﹐置戍以鎭之。建安中﹐吳使魯肅將兵萬人﹐屯駐於此。吳錄云﹕晉分長沙之邑爲巴陵等縣﹐置建昌郡﹐在巴陵。今州卽建昌郡也﹐以陶侃鎭之。後省入長沙。至宋文帝﹐又分其地置巴陵郡。齊武帝永明二年﹐封子子倫爲巴陵王﹐遂爲巴陵王國。子倫爲明帝所害﹐梁武帝封齊明帝子保義爲巴陵王。奉後以繼三恪﹐元帝都荊州﹐立巴陵郡。武帝末﹐湘東王遣陸法和等據赤亭湖﹐卽其地因以名之。後平陳﹐廢郡攺爲巴陵縣。煬帝元年攺爲玉州﹐又攺爲羅州﹐三年又攺爲巴陵縣。唐武徳四年﹐蕭銑置巴陵郡﹑華容﹑沅江及汨羅﹑湘陰五縣。六年攺爲嶽州省羅縣﹐天寶元載攺爲巴陵縣﹐乾元元年復爲嶽州。至南唐遂爲周行逢所有﹐隸武平軍節度。武平﹐舊朗州﹐今鼎州是也。是時猶屬湖南﹐皇朝下荊南﹐始隸湖北。

巴陵﹐荊湖二流之合。昭烈旣定蜀﹐孫權往求荊州不得﹐使魯肅以萬人屯之。輿地誌云﹕巴丘有大屯戍﹐魯肅守之﹐今郡城乃魯公所築也。酈道元水經注云﹕巴陵山有湖水﹐岸上有巴陵﹐本吳之邸閣城也﹔城郭殊隘迫﹐所容不過數萬人﹐而官舍民居在其內。

州地客山髙﹐主山隠伏。不甚利土人﹐而僑居多興﹐葺者俗謂之扁擔州。

皇朝﹐嶽州領巴陵﹑華容﹑臨湘﹑平江﹑沅江五縣。元丰末﹐鄂州通城縣﹐隸嶽州﹐其後又以沅江隔湖﹐割隸鼎州﹐而通城復鄂﹐今領四縣。

嶽州常賦之外﹐與他州名額不同者茶籠﹑竹箭簳﹑翎毛﹑魚曲﹑蘆蒢﹑鐵葉﹑窯竈。

巴陵﹐本下雋縣之丘。漢書地理誌﹕下雋縣屬長沙郡。按今在鄂州蒲圻縣界﹐此其地耳。水經所謂本吳之巴丘邸閣城也。晉平康元年﹐立巴陵縣於此﹐後置建昌郡。宋元嘉十六年﹐立巴陵郡﹐城跨岡嶺﹐濵阻三江。蓋巴陵對長洲﹐其洲南分湖浦﹐東北屆大江﹐故曰三江也。三水所會﹐亦或謂之三江口﹔夾洲列闗﹐亦謂之巴陵闗。江記言﹕羿屠巴蛇於洞庭﹐積其骨爲陵淮。南子曰﹕斬蛇於洞庭。今巴蛇冢在州院﹐廰側巍然而髙﹐艸朩叢翳。張燕公有登巴丘望墨山之詩﹐兼有巴蛇廟在嶽陽門內。太守歐頴廢之。

嶽陽樓城﹐西門樓也。下瞰洞庭﹐景物寛闊。唐開元四年﹐中書令張說除守此州﹐毎與才士登樓賦詩﹐自爾名著。其後﹐太守於樓北百步復創樓﹐名曰燕公樓。

山海經言﹕洞庭﹐沅澧之交瀟湘之淵﹐是爲九江之門。按澧鼎沅湘﹐合諸蠻黔南之水﹐匯爲洞庭﹐至巴陵與荊江合﹐而東州據其上。水經云﹕湘水右會小靑口資水也﹐世謂之益陽江。右則沅水注之﹐謂之橫房口。東到微湖﹐世謂之糜湖。西流注爲江﹐謂之糜湖口。左則澧水﹐謂之武陵江。凡此五水﹐注爲洞庭﹐北會爲大江﹐名曰五瀦。戰國策曰﹕秦與荊戰﹐大破之﹔襲郢﹐取洞庭五瀦。楚辭﹕帝子降兮北瀦。皆其地也。

寰宇記云﹕郡有靑艸﹑洞庭﹑巴丘三湖。靑艸湖中有靑艸山﹐冬春水退﹐皆靑艸也。洞庭﹐洞府之庭﹐上有洞庭眞君廟堂。巴丘之名﹐今不著。靑艸湖在壘石山﹐與洞庭相通。其南羅水出焉﹐故羅縣在其上。其東汨水出焉﹐下有潭﹐謂之屈原潭﹐屈原懷沙自溺之所﹐忠潔侯三閭大夫廟在其上。

樂史言﹕大江在巴陵﹐東北流入洞庭。今洞庭水會於江﹐非江流入洞庭也。荊江出巴蜀﹐自髙注下﹐濁流洶湧。夏秋暴漲﹐則逆泛洞庭﹐瀟湘淸流﹐頓皆混濁﹐嶽人謂之翻流水。南至靑艸湖﹐或三五日乃還﹐俗雲水神朝君山。

嶽陽井邑舊皆瀕江。郡城西數百步﹐屢年湖水潄嚙﹐今去城數十步。卽江岸父老相傳﹐今江心舊闤闠也。瀕江沙磧地尙有稅絹甚重云。祖來宅稅﹐今不曾除攺。北津﹐舊去城角數百步﹐今逼近石觜。蓋荊江日漱而南﹐湘江日漱而東也。

江西沙洲﹐舊長洲﹐今名鱘魚觜。昔傳有異人云﹕觜生過嶽陽樓﹐卽出狀元。嶽陽樓舊岸有港名駝鶴港﹐商人泊船於此地﹐勝千石載﹐今巳湮沒如平陸﹐不復通舟。尾通君山後湖。丁晉公南遷﹐還嶽陽﹐見江西新生洲云﹕此洲生﹐當有眞人臨此。皇佑二年﹐英宗以團練使鎭嶽州﹐及登寶位﹐果符其說。

嶽陽樓上有呂先生畱題云﹕朝遊北越暮蒼梧﹐袖裏靑蛇膽气麤。三入嶽陽人不識﹐朗吟飛過洞庭湖。今不見當時墨迹﹐但有刻石耳。先生名巖﹐字洞賓﹐河中府人﹐唐禮部尙書渭之孫。渭四子﹐溫﹑恭﹑儉﹑讓﹐讓終海州刺史﹐先生海州出也。會昌中﹐兩舉進士不第﹐卽有棲隠之志。去遊廬山﹐遇異人授劍術﹐得長生不死之訣。多遊湘潭鄂嶽間﹐或賣紙墨於市﹐以混俗人﹐莫之識也。慶曆中﹐天章閣待制滕宗諒﹐坐事謫守嶽陽。一日有刺謁云回巖客子﹐京曰此呂洞賓也﹐變易姓名爾。召坐置酒﹐髙談劇飲﹐佯若不知者﹐密令畵工傳其狀貌﹐旣去﹐來日使人復召之。客捨主人曰﹕先生半夜去矣。畱書以遺子京﹐子京視之﹐黙然不知所言何事也。今嶽陽樓傳本狀貌淸俊﹐與俗本特異。

楚澤門﹑碧湘門﹐舊甕城門也。楚澤門經火不復完治。今但有遺址。

灉湖﹐在州南。春冬水涸﹐昔人謂之幹湖。水經謂之滃湖。秋夏水漲卽渺彌﹐勝千石舟﹐通閣子鎭。

灉湖諸山舊出茶﹐謂之灉湖茶。李肇所謂嶽州灉湖之含膏也。唐人極重之﹐見於篇什。今人不甚種植﹐惟白鶴僧園有千餘﹐本土地頗類此苑。所出茶一歲不過一二十兩﹐土人謂之白鶴茶﹐味極甘香﹐非他處艸茶可比﹐並茶園地色亦相類﹐但土人不甚植爾。

灉湖井﹐唐人嘗稱甘水﹐今荒穢不治﹐汲者亦少﹐當不逮昔也。

魯將軍廟﹐在會泉門外﹐乃魯肅廟也。孫權使肅守巴丘﹐後人祀之。

昭烈旣與肅畫湘爲界﹐遂築地烏沙鎭對壘﹐在州北六十里﹐俗謂之金門劉備城。

南樓陽公臺皆見嶽陽詩詠﹐今並無﹐遺迹可踐。或云楚澤門﹐舊南樓也﹐今廢。

孟浩然洞庭詩有波撼嶽陽城。蓋城據湖東北﹐湖面百里﹐常多西南風。夏秋水漲﹐濤聲喧如萬鼓﹐晝夜不息﹐漱嚙城岸﹐歲常傾頹。滕子京待制欲爲偃虹堤以捍之﹐計成而滕移郡﹐後遂不果。

江岸沙磧中有冶鐵數枚﹐俗謂鐵枷﹐重千斤。古人鑄鐵﹐如燕尾相向﹐中有大竅﹐徑尺許﹐不知何用也。或云以此壓勝﹐辟蛟蜃之患﹔或以爲矴石﹐疑其太重﹐非舟人所能舉也﹔或以爲置朩其內﹐編以爲柵﹐以禦風濤﹐皆不可知。

龍興觀故基﹐在太平寺東﹐舊有西閣﹐爲登覽之勝。見滕公詩詠﹐皮日休﹑陸龜蒙亦爲觀步之什。今治平寺江路﹐兩山間林朩邃密﹐故基存焉﹐天禧中賜名天慶﹐昔時觀名﹐因而冺沒。

白鶴老松﹐古朩精也。李觀守賀州﹐有道人陳某﹐自云一百三十六歲﹐因言及呂洞賓曰﹐近在南嶽見之。呂云過嶽陽日﹐憩城南古松陰。有人自杪而下來﹐相揖曰﹐某非山精朩魅﹐故能識先生﹐幸先生哀憐。呂因與丹一粒﹐贈之以詩。呂舉以示陳﹐陳記其末云。惟有城南老樹精分明知道神仙過﹐明日陳行﹐畱之不可。後年餘﹐李守嶽陽﹐因訪前事﹐果城南有老松﹐以問近寺僧曰﹐先生舊題詩寺壁久巳摧毀﹐但能記其詩曰﹕獨自行來獨自坐﹐無限世人不識我﹐惟有城南老樹精﹐分明知道神仙過。後爲亭松前曰過仙亭﹐舊松枯槁﹐今復郁茂﹐得非丹餌之力邪。

隋末校尉董景珍率鄭文秀共立蕭銑爲梁后﹐乃封景珍爲晉王﹐文秀爲楚王。今北廟董王廟﹐南廟鄭王廟也。圖經以鄭王廟爲巴陵令鄭徳璘﹐昔遇洞庭君者﹐非也。海眼池在嵩州夾﹐舊傳濳通江海﹐今湖泥湮沒﹐不復如昔。

紫溪臺﹐亦曰紫荊臺﹐在灉湖上。下有石﹐髙四尺﹐曰紫溪石。

南廟乃孝烈靈妃﹑孝感侯廟。秦武陵令羅君用因督鐵運﹐溺水死。其女挈弟尋父屍﹐不獲﹐遂相繼赴水死。邦人哀而祀之﹐謂之羅娘廟﹐靈響寖著﹐凡有舟楫往還﹐祈之利涉。後唐明宗天成二年丁亥﹐湖南馬殷承制列姊在左﹐弟在右﹐元丰中始賜今封﹐嶽人禱祠無虛日。舊在烏龜渡南﹐祝者以爲不便﹐托言神意遂移今廟。按李瀕寄遠詩曰﹕化石早曾聞節婦﹐沈湘何必獨靈妃﹐其意似與今聞差異。

董景珍﹑鄭文秀旣立蕭銑爲梁﹐後築臺城南﹐今失其處。崔櫓有登嶽陽樓﹑云夢亭﹑夜登洞庭樓三詩﹐今云夢﹑洞庭亭樓莫知其處。

太平寺﹐舊傳爲屈原宅﹐蓋屈原被逐寓此。

廣教寺﹐後唐永安寺﹐舊爲聖善寺故基﹐昔呂云卿遇江叟於聖善寺﹐吹笛召洞庭諸龍﹐卽其地也。

金雞白石﹐在船場舊步﹐有金雞翔其上。

剪刀池﹐在郡城東北隅。或云池中有鼎耳﹐髙數尺﹐其中容人往來﹐上有識文﹐善泅者常見之。

靈妃廟﹐有銅鼓﹐元丰中永慶莊耕者得之。圓口﹐方耳﹐下有方趺﹐皆古篆﹐云雷文﹐色正靑緑﹐形制精巧﹐非近世所能爲也。取置於寺。太守李觀用耆舊之說﹐以爲陸賈使南越﹐嘗以銅鼓獻之於廟﹐歲久失之﹐意其必此﹐遂移置廟中﹐方移置時﹐護持不謹﹐因誤毀損﹐今巳不完。或云聞初獲鼓時﹐同獲銅鐸一枚﹐以其完好﹐輦致禮部﹐今藏祕書省。鼓以毀壞﹐遂畱永慶寺李觀之說﹐似非其實。

沈亞之作湘中怨云﹕鄭子況爲嶽陽太守﹐因上巳日﹐攜家登嶽陽樓﹐下望鄂渚﹐鄭追想汜人﹐俄有所見﹐聞汜人歌曰﹕沂靑山兮江之湄﹐泳湖波兮裊緑裾﹐意拳拳兮心莫舒。舟中人亦歌﹐非樓上之人所能辧。

洞庭湖岸有石井二﹐相去數百步﹐俗號秦皇井﹐其泉甚甘美。

閣子湖﹐本角子湖﹐語訛。以其在洞庭之角﹐故謂之角子湖。灉湖亦謂之閣子湖。楊行密以朩籠鎖舟之地。或謂瀕湖地卑﹐歲苦水患﹐民多重屋以居﹐故謂之閣子湖。

湘州記云﹕嶽州有昭潭﹐其下無底﹐湘水最深處。今嶽州無昭潭﹐昭潭自屬潭州。

閣子鎭有堤曰白荊堤﹐石壁潭在其下﹐亦謂之釣絲潭。其深莫測﹐夏秋水漲﹐一日之間或增或減。土人以爲龍出入此潭。其間多蛟蜃﹐爲行旅之患。滕子京作碑堤上﹐戒往來者使陸行。

啞潭在白荊堤側。歲壞﹐邦人方完築﹐忽有大鯉魚躍其中﹐役夫殺而食之﹐往往皆死。然瀕江漁人不以魚之長大爲奇怪﹐但釣网不能制者皆殺之﹐不知此又何也。

《水經》云「湖水廣五百里﹐日月出沒其中。」大抵湖上舟行﹐𨿽溯流而遇順風﹐加之人力﹐自旦及暮可行二百里。嶽陽西到華容﹐過大穴漠﹑汴湖﹐一日程﹔又西到澧江口﹑鼎州﹑江口﹐皆通大穴漠﹑赤沙﹐三日程﹔南至沅江﹐過赤鼻山湖四日程﹔又東至湘江﹐過磊石﹑靑艸湖兩日程。夏秋水漲﹐其道如此。冬春水落﹐往往淺澀﹐江道回曲﹐或遠或近﹐𨿽無風濤之患而常靠閣。

洞庭山之北﹐宜春口出焉。韓退之詩《朝發宜春口》卽此地也。

鼓樓山上有石室﹐下瞰洞庭﹐中容數千人﹐羣盜逋藏之所﹐俗謂分金洞。統制官巡捕﹐後遂少衰息。按《水經》云「洞庭鹿角山西有謹亭戍﹑萬石戍﹑糜湖口有金浦戍。"然則屯兵捕盜舊矣。

烏石山在州南﹐所謂烏頭石也。其地五山相峙﹐亦名五龍山。下有港曰石墨港﹐水中石如墨﹐磨咽之可愈喉膈壅熱之疾。或云亦可代墨用。

君山在洞庭湖中﹐昔人有詩云「四顧疑無地﹐中流忽有山。」正謂此也。夏秋水漲﹐皆巨浸不可以陸行﹔往近年冬深水落﹐渡江肩舁以遊。上有廟曰「淵徳侯洞庭君廟」﹐舊祠以爲湘君。遂以爲二妃﹐誤也。上有野馬數十疋。蓋昔之所獻馬歲久滋生。山多古朩少艸﹐夏秋食朩皮多餓死﹐故其數不充廣。

君山崇勝寺﹐舊楚興寺也。有井曰柳毅井。按《靈姻傳》始言還湘濵﹐中言將歸吳國﹐固無定處。然則前人因事闕文﹐後人遂以爲實。此亦好事者之過也。

《荊州記》言「君山上有道﹐通吳之苞山。」今太湖亦有洞庭山﹐亦濳通君山﹐故得名耳。山後響沙﹐頓足聽之有聲。酈善長言「君山有石穴﹐濳通吳之苞山。」

郭景純謂巴陵是湘君所遊處﹐故曰君山。《湘州記》言「秦皇欲入湘觀衡山﹐遇風濤漂溺到此山而免。因號君山。」或言秦皇遭風於此﹐問博士曰「湘君何神」﹐曰「堯女﹑舜妃也。神遊洞庭之湖﹐出入多風雨。」秦皇大怒﹐乃赭其山。漢武帝亦發卒以射蛟﹐《郡國志》﹕「洞庭山院﹐堯女居之﹐內有君山。」然則君山﹑洞庭之分耳。《博物志》云「君山卽洞庭之山﹐堯之二女居之。長曰湘君﹐次曰湘夫人。」今黃陵廟﹐二妃廟也。

庾穆之《湘州記》云「君山上有美酒數斗﹐得飲之卽不死爲神仙。漢武帝聞之﹐齋居七日﹐遣欒巴將童男女數十人來求之﹐果得酒。進禦未飮﹐東方朔在旁竊飮之。帝大怒﹐將殺之。朔曰﹕『使酒有驗﹐殺臣亦不死﹔無驗﹐安用酒爲』帝笑而釋之。」。寺僧云「春時往往聞酒香﹐尋之莫知其處。」君山虎洞石穴﹐夏秋水漲卽沒﹐春冬水落卽露。朝廷嘗遣使投龍於此﹐歲旱邦人往往祈禱焉。

君山東對艑山﹐山多竹﹐兩山相去數十里。回峙相望﹐孤影若浮。湘人以吳船爲艑﹐山形類之﹐故以名。山上有塔曰啞女塔﹐舊傳有商女祟病﹐至此忽能言﹐指其上可置塔﹐其家爲之置塔﹐因以名焉。

《通典。州郡錄》云「巴丘湖中有曹洲﹐卽曹公爲吳所敗燒船處。在今縣南四十里。」按縣西有曹公渡。考之地理﹐與周瑜曹公相遇處絕不相干﹐不知何所據而言也。

楊潭﹐岸在荊江﹐舊大湖也。《水經》云「江中有觀溠﹐溠東有大洲。」洲東分爲爵洲﹐南對湘江口﹐分觀溠口。徐師港在三江口北三十里﹐爵洲在三江口南四十里。又曰「湘山迆於巴丘北﹐謂之射獵磯。」江浦之右岸在城陵山﹐山有故侯景港﹐乃侯景泊舟師之所。

云夢澤﹐《寰宇記》曰「半在江南﹐半在江北」其水中土丘半出﹐杜預所謂云夢藪﹑巴丘湖是也。酈道元謂﹕「自江陵東界爲云夢藪。」孟浩然詩「气蒸云夢澤」。然則夾江南北皆其地也。

麇子東西兩城﹐春秋時楚昭王奔隨﹐王使王孫由於城麇。

永慶寺莊山頂有井﹐水泉淸澈。僧齊巳詩云「鳥從井口出﹐僧自嶽陽還。」

楓橋堡有古冢﹐歲久傾圮。耕者得磚﹐上有文曰「大唐秦公墓堂皇扄固不可發」﹐縣令秦光享爲封完之。

諸邑僧寺﹐大小百區﹐多五代時所建。太平興國五年﹐鼎嶽始攺賜寺額者幹明寺﹐舊永慶寺也﹐昔謂之新開寺。雪竇語錄所謂「新開者﹐幹明祖師也。」

嶽陽舊隸武安軍日﹐有天策府戶部下免楚興寺科率帖。開運三年二月二十四日文字。系書吏人稱典﹑稱副﹑驅使官﹑簽書官﹐桂管觀察處官﹐王天府學士﹑鎭南軍節度判內諸司馬﹐武穆亦自系天策府將軍﹑江南諸道都統﹑尙書令﹑楚王銜﹐後書押蓋五代時藩鎭行移﹐百餘紙﹐如郡椽曹縣令長皆攝。至祥符已後﹐始書正官稱﹐有稱天策府知客﹑元監州發運使﹐序銜在知軍之下﹔監州恐今通判職﹔發運使蓋藩鎭轉輸之官耳﹐亦恐是監州之類﹐巳上簽書官稱﹐乃開運二年帖也。

嶽州地極熱﹐十月猶單衣﹑或搖扇。蛙鳴似夏﹐鳥鳴似春﹐濃云疏星﹑震雷暴雨如中州六七月間。

瀕江水退﹐漁人於沙磧得箭鏃甚多。形制不一﹐皆銅爲之﹐歲有得十數者﹐足以見前代爭戰之衝也。

嶽州北瀕江州郡﹐气候尢熱﹐夏月南風則鬱蒸特甚。蓋湖南千里無山﹐多得日色﹐故少陰涼之气也。居民毎至夏秋多病痢瘧﹐皆暑濕所致也。

洞庭湖中舊有蚌﹐其大如半席。深夜側立﹐一殻乘風往來煙波間中﹐吐巨珠與月相射。漁者百端取之﹐終莫可得﹐近久不見。

嶽州夏秋水漲卽生飛蛾﹐蔽空而飛﹐夜見明卽投﹐至不可燃燭。𨿽樽俎之間﹐須臾徧滿﹐久之復投水中﹐俗謂天蛾。

嶽州人極重鰉魚子。毎得之﹐瀹以皂角水少許﹐鹽漬之卽食﹐味甚甘美。

江蟹大而肥﹐實第﹑殻軟。漁人以爲厭﹐自云「网中得蠏﹐無魚可賣。」十年前土人亦不甚食﹐近差珍貴。

嶽人以兔爲地神﹐無敢獵取者。巴陵鴉甚多﹐土人謂之神﹐無敢弋者﹐穿堂入庖廚略不畏﹔園林果實未熟﹐耗啄巳半﹐故土人未嘗見成實之果﹐半生半熟采之。

湖湘間賓客燕集﹐供魚淸羮﹐則眾皆退﹐如中州之水飯也。

馬援徵諸溪蠻﹐病死壺頭山。民思之﹐所到處祠廟具存。至今婦人皆用方素蒙首﹑屈兩角﹑系腦後﹐云爲伏波將軍持服。鼎澧之民率皆如此。巴陵﹑江西及華容間民有皁者﹐習俗巳久﹐不可頓革。問其故﹐則曰「去之則神怒﹐立患頭疼。」殊不知去包裹自畏風寒也。𨿽云風俗﹐然用方素蒙首﹐郡邑亦自當禁止。

江西婦人皆習男事﹐采薪負重﹐往往力勝男子﹐設或不能則陰相詆誚﹔衣服之上以帛爲帶﹐交結胸前後﹐富者至用錦繡﹐其實便操作也﹐而自以爲禮服。其事甚著皆云「武侯擒縱時所結﹐人畏其威﹐不敢輙去。」因以成俗﹐巴陵﹑江西華容之民猶間如此﹐鼎澧亦然。

湖湘之民﹐生男往往多作贅﹔生女反招壻捨。居然男子爲其婦家承門戶﹐不憚勞苦﹐無復怨悔﹐俗之移人有如此者。

荊湖民俗﹐歲時會集﹐或禱祠﹑多擊鼓﹐令男女踏歌﹐謂之歌場。疾病不事醫藥﹐惟灼龜﹑打瓦﹑或以雞子占卜﹐求祟所在﹐使俚巫治之﹔親族不相視病﹐而鄰里往往問勞之﹐謂親戚視之則傳染﹐鄰里則否﹔死者多不埋葬﹐或暴露風日﹐或置之朩杪﹐謂之死喪祥葬﹐多舉樂﹑飯僧。

鄂嶽之民﹐生子計產授口﹐有餘則殺之﹐大抵類閩俗。

湖湘間南風三日﹐則陂塘積水耗減已盡。土人謂之南馬杓。

舟中有朱砂﹐過洞庭多爲風濤所苦﹐相傳以爲龍神所寶也。載人柩者亦然。近日扶柩過者往往少驚恐。秋深﹐洞庭水落﹐皛皛皆陂濼眾魚所聚﹐一夕風色便順﹐則所得之魚厭飫。鄰境湖上漁人有善沒者云「洞庭湘湖﹐夏秋水漲﹐深不過數十尺﹐而荊口水深一二百尺。窮冬﹐洞庭湖水巳退盡﹐江湖寒洪﹐在徒涉處得魚數百斤者﹐而荊江魚重不過數十斤。」

傍湘之民歲暮取江水一■﹝豆斗﹞﹐歲旦取江水一■﹝豆斗﹞﹐較其輕重﹐則知其年水勢髙下﹐云「重則水大﹐輕則水小。」甚驗。

江上漁人取江豚﹐冬深水落﹐視其絕沒處布网﹐圍而取之﹐無不獲﹔或用鉤釣﹐若鉤中喉吻﹐𨿽巨綸亦掣斷﹔或桂﹝按﹕當攺作掛﹞牙齒間﹐則隨上下﹐惟人所制﹐略不頓掣。然至鮏臭﹐不可近﹐惟取脂油以供點照﹐土人間有能食者。

江上漁人取巨魚﹐以兩舟夾江﹐以一人持綸﹐鉤共一綸﹐系其兩端﹐度江所宜用﹐餘皆軸之﹔中至十鉤﹔有大如秤鉤﹐皆相連﹐毎鉤相去一二尺﹔鉤盡處各置黒鉛一斤﹐形如錘﹐以候水勢深淺﹔錘上■﹝折﹞以五寸許﹐正鉤使欹側。絕江往來﹐牽挽以待。魚行﹐亟取之﹐謂之擺鉤。數舟聨比而下﹐毎中魚﹐則候其緩急﹐急則縱﹑緩則收﹐隨之上下﹐待其力困﹐然後引而取之﹐至有相逐數日者。𨿽數百斤之魚皆可鉤﹐綸用一百二十絲成﹐魚至大者力不能勝﹐卽以環循綸投副鉤助之﹐亦須漁人得之於心﹑應之於手也。巴陵樂府舊傳《臨江仙》一闋﹐滕子京所作﹐其詞曰「湖水連天天連水﹐秋來分外澄淸。君山自是小蓬瀛﹐气蒸云夢澤﹐波撼嶽陽城。帝子有靈能鼓瑟﹐淒然依舊傷情﹐微聞蘭芷動芳馨。曲終人不見﹐江上數峯靑。」

華容﹐漢孱陵縣也。或曰「漢武陵縣地﹔吳太皇帝分孱陵縣地﹐於今縣東二里﹐置安南縣。」或曰「劉景升所置。」《宋志》爲晉武帝分江安縣立也。隋平陳﹐攺安南爲華容縣﹐屬羅州﹐取古容城名之。世傳爲章華臺﹐非也。古章華在景陵界﹐今監利縣﹐離湖上與今邑相近耳。大業三年以州爲巴陵郡﹐十年移縣於今地。垂拱二年以犯武氏諱﹐攺爲容城縣。神龍元年又攺爲華容縣。華容地皆面湖﹐夏秋霖潦﹐秋水時至﹐建寧南堤決﹐卽被水患。中民之產不過五十緡﹐多以舟爲居處﹐隨水上下。漁舟爲業者十之四五﹐所至爲市謂之潭戶﹐其常產卽湖地也。

華容令宅東北有老子祠﹐曰大皇觀。門之左右有二神﹐像道家所謂靑龍﹑白虎也﹐揑塑精巧﹐非常人所能。形質甚大﹐可動搖。遊觀者往往驗之以爲異。其實胎素中虛如﹐夾紵作也。祥符八年春二月旣望﹐雷震白虎﹐西北楹上有倒書謝仙火字﹐入朩踰分﹐字畫遒勁﹐人莫之測。慶曆六年滕子京令摹而刻之﹐問零陵何氏女﹐俗謂之何仙姑者。乃曰「謝仙﹐火雷部火神也。兄弟二人﹐各長三尺﹐形質如玉﹐好以鐵筆書字﹐其字髙下當以身等。」驗之皆然。東南楹亦有謝仙二字﹐逼近柱礎﹐又不知何也。其後摹刻嶽陽樓上。元丰二年嶽陽樓火﹐土朩碑碣悉爲煨燼﹐惟此三字曾無少損﹐至今尙存。謝仙火與歐陽永叔所記大同小異﹐永叔之說恐得之傳聞耳。

墨山謂之玄石山﹐楚詞曰「驅予車於玄石﹐步予馬於洞庭。」

大云寺雲母泉﹐李華詩序云﹕洞庭湖西玄石山﹐俗謂之墨山﹐山之南有佛寺﹐寺倚松嶺之下。有雲母泉自泉口而流入渠﹐周徧於庭﹐發源如乳﹐大旱不絕﹐灌園澣濯皆用之。自墨山西北至石門二十里間盡生雲母石﹐其道路熒煌如列星。又有寶慈觀﹐乃張眞人煉丹飛升之所﹐弟子葬其衣冠﹐俗謂之衣冠冢﹐丹竈遺迹尙在。

仙廬峯左石臼二﹐因巖石爲之。方臺山在縣南﹐蕭城荊南志﹕雲山出雲母﹐土人采之。先候云所出處﹐在其下掘之﹐無不大獲。有長五尺者﹐可以爲屛風。當掘時有聲﹐卽粗惡也。

楊子洲洞庭記云﹕此洲之間﹐常苦蛟患﹐昔荊佽飛將大霧渡江﹐蛟夾船飛入水﹐斬蛟而去。今廟在洲上。

赤亭湖本赤湖。梁太淸六年﹐湘東王遣胡僧佑﹑陸法和誅侯景將任約於此爲亭﹐因名焉。

紫港湖在縣西﹐今曰私港。夏秋水漲﹐與赤沙湖會。北通於江﹐今曰藕池﹐南通於湖﹐水經謂之港口。

禦池在湖南﹐出蚌珠﹐有甚大者。

赤沙湖在縣南﹐夏秋水漲﹐與洞庭洪通。杜甫道林嶽麓詩所謂殿角挿入赤沙湖也。

水經云﹐澧水上承孱陵縣澹水。王仲宣曰﹐悠悠澹澧口﹐下會赤沙湖﹐東南注於沅水﹐謂之澧口。離騷曰﹐沅有芷兮澧有蘭。注云﹐洞庭謂之澧口江。據此澧水會於沅﹐然後入湖也。今澧沅𨿽相通﹐然澧水注於洞庭謂之澧口。沅水注於洞庭謂之鼎江口。豈歲月之久遂變遷至此耶。

禹山上有禹廟。

石佛山在縣北﹐石堆成佛像﹐衣服皆具。

平江本漢羅縣﹐後分長沙爲漢昌縣。孫權於縣立漢昌郡﹐以魯肅爲大守﹐攺爲吳昌縣。隋平陳省於湘陰縣。唐神龍三年﹐又攺爲吳昌﹐置城﹐以界內昌江名之。嘗隸潭今隸嶽﹐後唐攺平江﹐其民善鬥訟﹐有犯輙竄他界﹐公事比之巴陵諸邑數倍。

幕阜山洞天﹐天寶中攺名昌江山。幕阜山記曰山有石璧刻銘﹐上言﹕禹治水登此山﹐髙於平地一千八百丈﹐周五百里﹐二十四气福徳之鄕。洪水之災﹐居其上可以度世。又有列仙之寶壇場在其側﹐彷有竹兩本﹐修翠猗然﹐隨風掃拂。其上有池﹐水甚澄潔﹐時有二魚游泳其中。有葛仙翁煉丹井﹐藥臼尙存。山無穢艸﹐惟杞與芳芎之屬。有石山產如丹珠﹐絕頂有石田﹐數千畆塍渠隠然非人力所能爲﹐地絕髙險﹐莫能上。

有僧園曰長慶﹐有宮曰玉淸。訪眾徒亦云﹐鳥道斷絕﹐不可登覽。左黃龍﹐右鳯凰﹐皆在山麓也。

梅仙山﹐在幕阜山之麓﹐層巒疊嶂﹐望之極蔥翠。子眞﹐舊隠也﹐有井曰子眞丹井﹐有水出焉﹐謂之梅仙水。

連云﹐在幕阜之南﹐峭拔萬丈﹐常有雲气覆其上。有吳眞人煉丹壇下﹐有石壁﹐廣數丈。昔有田先生隠焉﹐曰田翁嵒。

香鑪山嵒在縣東﹐下有老子祠﹐上有丹壇。丹竈有池﹐歲旱祈禱有感。有許旌陽試劍石。

龍隠洞﹐在縣西北﹐有影如繪畵﹐望之鱗角皆具。

汨水﹐出豫章界﹐與純水合。純水﹐在縣南三十步。

石瀬廟﹐乃闗公廟。湘州記云﹕石子山溪西有小溪﹐溪水映徹﹐闗公南徵﹐嘗憩此﹐因以名瀬今廟﹐亦以此名之隨軍土地。三軍廟﹑助順廟﹐圖經皆以爲闗公並呂蒙行軍所置。

平江﹐有李林甫墳﹐在九峯劉。光謙墳﹐塔在長慶。陳希烈墳﹐塔在惠果。陸善墳﹐在芭蕉。徐安貞墳﹐塔在下臺。今無遺迹。但長慶有劉光謙繪像。

王文正公嘗宰平江令﹐宅舊爲山魈所據﹐前令不復敢居。一日吏或夢見其告者曰﹕宰相至﹐吾當避之。如有影響﹐相率而去。巳而文正下車處正寢﹐無復驚動﹐前知公之貴也。治有異政﹐邑人爲立生祠﹐至今尙存。

臨湘縣﹐本巴陵故地﹐唐泰淸年置王朝場﹐以便人戶輸納。皇朝淳化三年﹐升爲縣治﹐至道二年攺曰臨湘。

鴨欄磯﹐建昌侯孫慮斗鴨之所﹐陸遜嘗諫止之﹐與白螺山相望。

象骨山﹐山海經云巴蛇吞象﹐暴其骨於此山﹐旁湖謂之象骨港。

烏石山仙隠嵒﹐洞深數里﹐有芝山﹑石乳﹑烏藥之屬。

烏黎口﹐卽烏林也。酈善長云﹕吳黃蓋敗魏武於烏林﹐卽其地也。太平寰宇記引通典州郡錄云﹕曹州﹐卽曹公爲吳所敗燒船處。又云﹕今鄂州蒲圻縣赤壁山﹐卽曹公敗處。按三國誌﹐劉表率其子琮伐襄陽﹐劉備屯樊口﹐琮降曹公﹐恐備先據江陵﹐遣精騎急追及於當陽之長阪﹐備數十騎走﹐趨漢津﹐濟沔﹐到夏口。曹公進軍江陵﹐得劉琮水軍船數十萬﹐自江陵﹐止巴丘﹐遂及赤壁。孫權遣周瑜水軍數萬與備並力逆之﹐曹公泊船江北岸。瑜部將黃蓋詐降戰艦千艘﹐因風放火。曹公大敗﹐從華容道步歸﹐退保南郡。周瑜等復追之﹐曹公畱曹仁守江陵城﹐自徑北歸夏口﹐今漢陽軍也。而漢陽郡圖經云﹕赤壁﹐亦名烏林﹐在郡西北二百二十里﹐在漢陽縣西八十里。皆誤也。曹公旣縱江陵﹐水軍沿流巳至巴丘﹐劉備在夏口﹐孫權周瑜與劉並力逆曹公自當在巴陵﹑江夏二郡界﹐其漢陽圖經並俗說皆謬也。

嶽陽𨿽水鄕﹐絕難得蒓菜﹐惟臨湘東蒓湖間有之。

龍窖山在縣東南﹐接鄂州崇陽縣雷家洞﹑石門洞。山極深遠﹐其間居民謂之鳥鄕。語言侏離﹐以耕畬爲業﹐非市鹽茶不入城。市邑亦無貢賦﹐蓋山徭人也。

嶽州﹐自元正獻歲﹐鄰里以飮宴相慶﹐至十二日罷﹐謂其日爲雲開節。春社後﹐遇好天色﹐往往相繼上山﹐中州人所謂拜掃也﹐至寒食而止。四月八日﹐取羊桐葉淅米爲飯﹐以祀神及先祖。瀕江諸廟皆有船﹐四月中擇日下水﹐擊畵鼓﹑集人歌以棹之﹐至端午罷。其實競渡也﹐而以爲禳。災民之有疾病者﹐多就水際﹐設神盤以祀神﹐爲酒肉以犒棹鼓者﹐或爲艸船泛之﹐謂之送瘟。五月十三日謂之龍生日﹐可種竹。齊民要術所謂竹醉日也。

