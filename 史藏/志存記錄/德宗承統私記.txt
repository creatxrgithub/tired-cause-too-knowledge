徳宗承統私記﹝淸﹞羅惇曧

同治十三年十二月﹐穆宗大漸。兩宮皇太后禦養心殿西暖閣﹐召惇親王奕誴﹑恭親王奕欣﹑醇親王奕譞﹑孚郡王奕譓﹑惠郡王奕詳等人。孝欽後泣語諸王曰「帝疾不可爲﹐繼統未定﹐誰其可者﹖」或言「溥倫長當立。」惇親王言「溥倫疏屬不可。」後曰「溥字輩無當立者﹐奕譞長子今四歲矣﹐且至親﹐予欲使之繼統。」蓋醇親王嫡福晉﹐孝欽後妹也﹐孝欽利幼君可專政。倘爲穆宗立後﹐則己爲太皇太后﹐𨿽尊而疏﹐故欲以內親立徳宗也。諸王皆愕﹐不知所對。醇親王大驚哭失聲﹐伏地暈絕﹐恭親王奕欣叱之﹐令內侍扶出。諸王不敢抗後旨﹐議遂定。是日穆宗崩。帝入居宮中﹐遂卽位﹐用兩宮太后旨﹕「皇帝龍馭上賓﹐未有儲貳﹐不得已以醇親王奕譞之子載湉﹐承繼文宗顯皇帝爲子﹐入承大統﹐爲嗣皇帝。俟嗣皇帝生有皇嗣﹐卽承繼大行皇帝爲嗣﹐攺元光緒。」醇親王憤郁成疾﹐疏言「臣侍從大行皇帝十有三年﹐時值天下多故﹐嘗以整軍經武﹐期睹中興盛事﹐𨿽肝腦塗地﹐亦所甘心。何圖昊天不弔﹐龍馭上賓﹐臣前日瞻仰遺容﹐五內崩裂﹐已覺气體難支﹐猶思力濟艱難﹐盡事聽命。忽蒙懿旨下降﹐擇定嗣皇帝﹐倉猝間昏迷惘知所措。迨舁回家﹐身戰心搖﹐如癡如夢﹐致觸犯舊有肝疾等病﹐委頓成廢。惟有哀懇皇太后恩施格外﹐洞照無遺﹐曲賜矜全﹐許乞骸骨﹐爲天地容一虛糜爵位之人﹐爲宣宗成皇帝畱一庸鈍無才之子﹐使臣受帡幪於此日﹐正丘首於他年﹐則生生世世﹐感戴髙厚鴻施於無旣矣﹗諭令王公﹑大學士﹑六部﹑九卿會議具奏。旋詔準開去各差使﹐以親王世襲罔替。醇親王具疏懇辭﹐詔不許。兩宮皇太后垂簾聽政。

初﹐穆宗寢疾﹐時謂宏徳殿行走侍講王慶祺導之冶遊﹐致疾不起。禦史陳彜假他事劾之﹕謂其爲河南考官﹐撤棘之後﹐微服冶遊﹐汴省人多知之。並謂街談巷議﹐無據之詞﹐未敢瀆陳﹐要亦其素行不孚之明證。臣久思入告﹐緣慶祺系內廷行走之員﹐有關國體﹐躊躇未發﹐亦冀大行皇帝聰明天亶﹐日久必洞燭其人。萬不料遽有今日﹗悲號之下﹐每念時事﹐中夜憂惶﹐如斯人者﹐若再畱禁廷之側﹐爲患不細﹐非獨有玷班行而已。詔褫慶祺職。封穆宗皇后爲嘉順皇后。李鴻藻﹑徐桐﹑翁同龢﹑廣壽﹐請開去弘徳殿行走﹐許之。罪總管太監張得喜等戍黑龍江。內閣侍讀學士廣安奏﹕「竊維立繼之大權﹐操之君上﹐非臣下所得妄預。若事已完善﹔而理當稍爲變通者﹐又非臣下所可緘默也。大行皇帝沖齡禦極﹐蒙兩宮皇太后垂簾勵治﹐十有三載﹐天下底定﹐海內臣民﹐方將享太平之福。詎意大行皇帝皇嗣未舉﹐一旦龍馭上賓﹐凡食毛踐土者﹐莫不吁天呼地。幸賴兩宮皇太后﹐坤維正位﹐擇繼咸宜﹐以我皇上承繼文宗顯皇帝爲子。並欽奉懿旨﹐俟嗣皇帝生有皇子﹐卽承繼大行皇帝爲嗣。仰見兩宮皇太后宸衷經營﹐承家原爲承國﹔聖算悠遠﹐立子卽是立孫。不惟大行皇帝得有皇子﹐卽大行皇帝統緒亦得相承勿替。計之萬全﹐無過於此。惟是奴才嘗讀《宋史》不能無感焉。宋太祖遵杜太后之命﹐傳弟而不傳子。厥後太宗偶因趙普一言﹐傳子竟未傳侄﹐是廢母后成命﹐遂起無窮斥駁。使當日後以詔命鑄成鐵券﹐如九鼎泰山﹐萬無轉移之理﹐趙普安得一言間之﹖然則立繼大計﹐成於一時﹐尢貴定於百代。況我朝仁讓開基﹐家風未遠﹐聖聖相承﹐夫復何慮﹖我皇上將來生有皇子﹐自必承繼大行皇帝爲嗣﹐接承統緒。第恐事久年湮﹐或有以普言引用﹐豈不負兩宮皇太后詒厥孫謀之至意﹖奴才受恩深重﹐不敢不言。請飭下王公﹑大學士﹑六部﹑九卿會議﹐頒立鐵券﹐用作弈世良謨。」奉兩宮懿旨﹕前降旨俟嗣皇帝生有皇子﹐卽承繼大行皇帝爲嗣﹐業經明白宣示﹐中外咸知。玆據內閣侍讀學士廣安奏請飭廷臣會議﹐頒立鐵券等語﹐冒昧瀆陳﹐殊堪詫異。廣安著傳旨申飭。穆後本失愛於孝欽後﹐穆宗病﹐孝欽後以穆後不能防護﹐掌責之。又以考欽不爲穆宗立後﹐以寡嫂居宮中﹐滋不適﹐乃仰藥殉焉。

二年四月﹐命翁同龢﹑夏同善授讀毓慶宮。禦史潘惇儼請表揚穆後﹐以光潛徳。詔稱孝哲毅皇后﹐已加謚號﹐豈可輕議更張﹖該禦史逞其臆見﹐率行奏請﹐已屬胡塗﹔並敢以無據之辭登諸奏牘﹐尢爲謬妄。下吏議奪職。五年三月庚午﹐大葬穆宗毅皇帝﹐孝哲毅皇后於惠陵。吏部主事吳可讀﹐先以禦史請誅烏魯木齊提督成祿﹐言過贛直﹐落職。穆宗登極﹐起廢員用主事﹐可讀慮大統授受之間﹐類多變故﹐鑑宋太宗﹑明景帝之故事﹐思以屍諫﹐而堅爲穆宗立後之信﹐乃請於吏部長官﹐隨赴惠陵襄禮。還次薊州馬伸橋三義廟﹐於閏三月五日夜間﹐飲毒畢命。遺疏請吏部長官代奏。疏去﹕「奏爲以一死泣請懿旨預定大統之歸﹐以畢今生忠愛事。竊罪臣聞治國不諱亂﹐安國不忘危。危亂而可諱可忘﹐則進苦口於堯舜﹐爲無疾之呻吟﹔陳隱患於聖明﹐爲不祥之舉動。罪臣前因言事忿激﹐自甘或斬或囚。經王公大臣會議﹐奏請傳臣質訊。乃蒙我先皇帝曲賜矜全﹐旣免臣於以斬而死﹐復免臣於以囚而死﹐又復免臣於以傳訊而觸忌觸怒而死。犯三死而未死﹐不求生而再生﹐則今日罪臣未盡之餘年﹐皆我先皇帝數年前所賜也。乃天崩地坼﹐忽遭十三年十二月初五日之變﹐卽日欽奉兩宮皇太后懿旨﹕『大行皇帝龍馭上賓﹐未有儲貳﹐不得已以醇親王之子﹐承繼文宗顯皇帝爲子﹐入承大統﹐爲嗣皇帝。俟嗣皇帝生有皇子﹐卽承繼大行皇帝爲嗣﹐特諭。』罪臣涕泣跪誦﹐反復思維﹐以爲兩宮皇太后一誤再誤﹐爲文宗顯皇帝立子﹐不爲我大行皇帝立嗣。旣不爲我大行皇帝立嗣﹐則今日嗣皇帝所承大統﹐乃奉我兩宮皇太后之命﹐受之於文宗顯皇帝﹐非受之於我大行皇帝也。而將來大統之承﹐亦未奉有明文﹐必歸之承繼之子﹐卽謂懿旨內旣有承繼爲嗣一語﹐則大統之仍歸繼子﹐自不待言。罪臣竊以爲未然。自古擁立推戴之際﹐爲臣子所難言。我朝二百餘年﹐祖宗家法﹐子以傳子。骨肉之間﹐萬世應無間然。況醇親王公忠體國﹐中外翕然﹐稱爲賢王。觀王當時一奏﹐令人忠義奮發之气﹐勃然而生。言爲心聲﹐豈容僞爲﹖罪臣讀之﹐至於歌哭不能已已。倘王聞臣有此奏﹐未必不怒臣之妄﹐而憐臣之愚﹐必不以臣言爲開離間之端。而我皇上仁孝性成﹐承我兩宮皇太后授以寶位﹐將來千秋萬歲時﹐均能以我兩宮皇太后今日之心爲心。而在廷之忠佞不齊﹐卽眾論之異同不一。以宋初宰相趙普之賢﹐猶有首背杜太后之事。以前明大學士王直之爲國家舊人﹐猶以黃﹝王厷﹞請立景帝太子一疏﹐出於蠻夷而不出於我輩爲愧。賢者如此﹐遑問不肖﹖舊人如此﹐奚責新進﹖名位已定者如此﹐況在未定﹖不得已於一誤再誤中﹐而求一歸於不誤之策﹐惟仰祈我兩宮皇太后再行明白降一諭旨﹐將來大統仍歸承繼大行皇帝嗣子。嗣皇帝𨿽百斯男﹐中外及左右臣工﹐均不得以異言進。正名定分﹐預絕紛紜。如此則猶是本朝祖宗以來以子傳子之家法。而我大行皇帝未有子而有子﹐卽我兩宮皇太后未有孫而有孫。異日繩繩揖揖﹐相引於萬代者﹐皆我兩宮皇太后所自出﹐而不可移易者也。罪臣所謂一誤再誤而終歸於不誤者此也。彼時罪臣卽以此意擬成一折﹐呈由都察院轉遞。繼思罪臣業經降調﹐不得越職言事。且此何等事﹐此何等言﹐出之大臣﹑重臣﹑親臣﹐則爲深謀遠慮﹐出之小臣﹑疏臣﹑遠臣﹐則爲輕議妄言。又思在廷諸臣忠直最著者﹐未必卽以此事爲可緩言亦無益而置之﹐故罪臣且畱以有待。洎罪臣以查辦廢員內﹐蒙恩圈出引見﹐奉旨以主事特用﹐仍復選授吏部﹐邇來又已五六年矣。此五六年中﹐環顧在廷諸臣﹐仍未念及於此者。今逢我大行皇帝永遠奉安山陵﹐恐遂漸久漸忘﹐則罪臣昔日所畱以有待者﹐今則迫不及待矣。仰鼎湖之仙駕﹐瞻戀九重﹔望弓劍於橋山﹐魂依尺帛。謹以我先皇帝所賜餘年﹐爲我先皇帝上乞懿旨數行於我兩宮皇太后之前。惟是臨命之身﹐神志瞀亂﹐折中詞意﹐未克詳明。引用率多遺忘﹐不及前此未上一折一二。繕寫又不能莊正。罪臣本無古人學問﹐豈能似古人從容﹖昔有赴死而行不復成步者﹐人曰﹕『子懼乎﹖』曰﹕『懼。』曰﹕『旣懼﹐何不歸﹖』曰﹕『懼﹐吾私也﹔死﹐吾公也。』罪臣今日亦猶是。『鳥之將死﹐其鳴也哀﹔人之將死﹐其言也善。』罪臣豈敢比曾參之賢﹖卽死其言亦未必善。惟望我兩宮皇太后及我皇上﹐憐其哀鳴﹐勿以爲無疾之呻吟﹐不祥之舉動﹐則罪臣𨿽死無憾。宋臣有言﹕『凡事言於未然﹐誠爲太過﹔及其已然﹐則又無所及。』言之何益﹖可使朝廷受未然之言﹐不可使臣等有無及之悔。今罪臣誠願異日臣言之不驗﹐使天下後世笑臣愚﹔不願異日臣言之或驗﹐使天下後世謂臣明。等杜牧之罪言﹐𨿽逾職分﹔效史鰍之屍諫﹐只盡愚忠。罪臣尢願我兩宮皇太后﹑我皇上﹐體聖祖﹑世宗之心﹐調劑寬猛﹐養忠厚和平之福﹐任用老成。毋爭外國之所獨爭﹐爲中華畱不盡。毋創祖宗之所未創﹐爲子孫畱有餘。罪臣言畢於斯﹐願畢於斯﹐命畢於斯。再罪臣曾任禦史﹐故敢昧死具折。又以今裝不能專達﹐懇由臣部堂官代爲上進。罪臣前以臣衙門所派隨同行禮司員內﹐未經派及罪臣﹐是以罪臣再四面求臣部堂官大學士寶鋆﹐始添派而來。罪臣之死﹐爲寶鋆所不及料﹐想寶鋆並無不應派而誤派之咎。時當盛世﹐豈容有疑於古來殉葬不情之事﹖特以我先皇帝龍馭永歸天上﹐普天同泣﹐故不禁哀痛迫切﹐謹以大統所系﹐貪陳縷縷。」自稱罪臣以聞。吏部以其疏上﹐朝野驚愕。

詔言同治十三年十二月初五日降旨﹕「嗣後皇帝生有皇子﹐卽承繼大行皇帝爲嗣。此次吳可讀所奏﹐前降旨時﹐卽是此意。著王大臣﹑大學士﹑六部﹑九卿﹑翰詹科道﹐將吳可讀原折會同妥議具奏。」可讀甘肅臯蘭人。遺命葬於薊州。謂出薊州一步﹐卽葬死所。並遺書誡其子曰「先皇賓天時﹐卽擬就一疏﹐欲由都察院呈進。彼時已以此身置之度外。嗣因一契友見之﹐勸其不必以被罪之臣﹐又復冒昧上言。且疏中援引近時情事﹐未盡確實﹐故畱以有待。今不及待矣﹐甘心以死﹐自踐前日心中所言﹐以全畢生忠愛之忱。我所以遲至今日者﹐以國家正有大事﹐豈可以小臣擾亂宸聽﹖故不遽引決﹐正爲俟朝廷大事竣耳。」徐桐﹑翁同龢﹑潘祖蔭連銜一疏﹐寶廷﹑黃體芳﹑張之洞﹑李端棻各一疏﹐均付王公大臣並議。四月﹐禮親王世鐸等奏﹕「遵旨於本月初一日齊赴內閣﹐將吳可讀奏折公同閱看。據奏內有『仰乞我皇太后再降諭旨﹐將來大統﹐仍歸承繼大行皇帝嗣子』等語。臣等恭查雍正七年上諭有曰﹕『建儲關系宗社民生﹐豈可易言﹖我朝聖聖相承﹐皆未有先正靑宮﹐而後踐天位。乃開萬世無疆之基業﹐是我朝之國本﹐有至深厚者﹐愚人固不能知也。欽此﹗』」跪誦之下﹐仰見我世宗憲皇帝詒謀之善﹐超亙古而訓來玆﹐聖諭森嚴﹐所宜永遠懍遵。伏思繼統與建儲﹐文義似殊﹐而事體則一。建儲大典﹐非臣子所敢參議﹐則大統所歸﹐豈臣下所得擅請﹖我皇上纘承大位﹐天眷誕膺。以文宗之統爲重﹐自必以穆宗之統爲心。將來神器所歸﹐必能斟酌盡善。守列聖之成憲﹐奉天下以無私﹐此固海內所共欽﹐而非此時所得預擬者也。況我皇太后鞠育恩深﹐宗社遠慮﹐前者穆宗龍馭上賓時﹐業經明降諭旨﹕『俟皇帝生有皇子﹐卽承繼大行皇帝爲嗣。』懿訓煌煌﹐周詳愼重﹐是穆宗毅皇帝將來繼統之義﹐已早賅於皇太后前降懿旨之中﹐何待臣下奏請。吳可讀以大統所歸﹐請旨頒定﹐似於我朝家法﹐未能深知。而於皇太后前此所降之旨﹐亦尙未能細心仰體。臣等公同酌議﹐應請毋庸置議。」又徐桐﹑翁同龢﹑潘祖蔭奏﹕「臣等於四月初一日赴內閣公同集議。竊思吳可讀所陳預定大統﹐此窒礙不可行者也。我朝家法不建儲貳﹐此萬世當敬守者也。臣等恭繹同治十三年十二月懿旨﹐於皇子承嗣一節﹐所以爲統緒計者至深且遠﹐聖諭煌煌﹐原無待再三推闡。今吳可讀旣有此奏﹐而懿旨中復有卽是此意之諭﹐特命廷臣集議具奏。若不將聖意明白宣示﹐恐天下臣庶﹐轉未能深諭慈衷。臣等以爲誠宜申明列聖不建儲之彜訓。將來皇嗣繁昌﹐默定大計﹐以祖宗之法爲法﹐卽以祖宗之心爲心。總之紹膺大寶之元良﹐卽爲承繼穆宗毅皇帝之聖子。揆諸前諭則合﹐準諸家法則符﹐使薄海內外﹐咸曉然於聖意之所在﹐則詒謀久遠﹐億萬世無疆之休﹐實基於此。」

又寶廷奏﹕「竊以爲大統之歸﹐固已早定﹐本無異議﹐無須再降懿旨﹐請命皇上。惟當引伸前旨以諭天下臣民。恭繹同治十三年十二月初五日懿旨之意﹐蓋言穆宗毅皇帝未有儲貳﹐無可承繼﹐將來卽以皇上所生之皇子﹐繼承穆宗毅皇帝爲嗣﹐非言生皇子實時承繼也﹐言嗣而統賅焉。矣引伸之﹐蓋言將來卽以皇上傳統之皇子﹐承繼穆宗毅皇帝爲嗣也。因皇上甫承大統﹐故渾涵其詞。含意未伸﹐畱待皇上親政日﹐自下明詔。此皇太后不忍歧視之慈心﹐欲以孝悌仁讓之休﹐歸之皇上也。而惜乎天下臣民不能盡諭也。廣安不能諭﹐故生爭於前﹐吳可讀不能諭﹐故死爭於後。旣可讀遺折意亦如此﹐而詞意未克詳明。可讀不自云臨命之身﹐神智瞀亂乎﹖不然我朝夙不建儲﹐可讀豈未之知耶﹖奴才竊痛可讀殉死之忠﹐而又惜其遺折之言不盡意也。可讀未諭懿旨言外之意。而其遺折未達之意﹐皇太后早鑑及之﹐故曰前降旨時卽是此意也。且皇太后之意﹐亦卽皇上之意也。就令無當日懿旨﹐皇上親政﹐自必首降將來傳統之皇子承繼穆宗毅皇帝爲嗣之諭﹐況明有懿旨在前乎﹖皇上天生聖人﹐入纘大統﹐豈忍負皇太后撫育深恩﹐穆宗付托之重﹐而自私神器哉﹖遺折以忠佞不齊﹐異同不一爲慮﹐此固可讀之忠心﹐而實過慮者也。宋太宗背杜太后﹐明景帝廢太子見深﹐𨿽因佞臣妄進邪說﹐究由二君有私天下之心﹐故諂佞之言﹐得乘之而入。伏讀髙宗純皇帝禦批《通鑑輯覽》﹐謂太宗傳子私念﹐不待趙普贊成﹐而早定於胸中。見深之立﹐旨由太后。至於廢之之際﹐則不復請命東朝﹐是並蔑視其母。聖智深遠﹐獨見微隱。推而論之﹐明世宗之於興獻﹐忘所後而重本身﹐任私恩而棄大義﹐亦不得專咎張桂諸臣也。我朝聖聖相承﹐迥邁前代﹐縱有趙普﹑黃﹝王厷﹞之輩﹐皇上仰遵祖宗彜訓﹐遠鑑宋﹑明﹐不惟其言不能入﹐且必重加之罪。況兩宮懿旨﹐懸之於上﹐孤臣遺疏﹐存之於下﹐傳之九州島﹐載之國史。皇上若竟信佞臣諂媚之語﹐違背慈訓﹐棄置忠言﹐何以對天下後世﹖背義自私之事﹐鄕黨自好者不爲﹐而謂聖人爲之乎﹖此固可讀之忠心﹐而實過慮也。此次廷臣議上﹐皇太后降旨時﹐但請將同治十三年十二月初五日懿旨之意﹐詳爲伸引﹐俾天下臣民﹐永無疑義。我皇上孝弟仁讓﹐必能以皇太后之心爲心﹐無須諄諄申命。並請將前後懿旨與廣安﹑吳可讀及此次與議諸臣奏議﹐存之毓慶宮。俟皇上親政日﹐由毓慶宮諸臣﹐會同軍機大臣﹐恭呈禦覽﹐自必明降朱諭﹐宣示中外。將來傳統之皇子﹐承繼穆宗毅皇帝爲嗣。俾天下後世﹐咸知我朝家法﹐遠越宋﹑明。皇太后至慈﹐皇上至孝﹑至悌﹑至仁﹑至讓。且以見穆宗至聖至明﹐托付得人也﹐豈不懿歟﹖如是則綱紀正﹐名分定﹐天理須﹐人情安﹐倫常骨肉﹐無嫌無疑﹐又何至違我朝家法﹐蹈前代覆轍﹐遺憾於母子兄弟君臣之間哉﹖本月初一日﹐恭赴內閣集議﹐因意微有不合﹐事關重大﹐未敢遷就﹐謹另折具陳﹐以備采擇。」又奏﹕「再王大臣所議﹐亦非不得體﹐惜未盡妥。前降懿旨﹐因詞意渾涵﹐致有吳此請。此事不議則已﹐旣下廷議﹐豈可仍復渾涵其詞﹖廷議謂穆宗毅皇帝繼統之議﹐已早賅於皇太后前降懿旨之中。將來神器所歸﹐皇上自能斟酌盡善﹐固也。然懿旨意深詞簡﹐意存言外﹐拘泥於其詞﹐難免害意。不及此時引伸明晰﹐異日皇上生有皇子﹐將卽承繼穆宗爲嗣乎﹖抑不卽承繼乎﹖不卽承繼﹐則似違懿旨﹔若卽承繼﹐又嫌迹近建儲。就令謹言繼嗣﹐不標繼統之名﹐而天下臣民﹐亦隱然以儲貳視之﹐是不建之建也。而此皇子賢也﹐固宗社之福﹔如其不賢﹐將來仍傳繼統乎﹖抑捨而別傳乎﹖別傳之皇子﹐仍繼穆宗爲嗣乎﹖抑不繼乎﹖就令仍繼穆宗﹐是亦不廢立之廢立也﹐豈太平盛事乎﹖至此時卽欲皇上斟酌盡善﹐不亦難乎﹖廷議之意或以皇上親政﹐皇子應尙未生﹐不難預酌一盡善之規。然國君十五而生子﹐設皇子誕育﹐如在撤簾之前﹐又何以處之乎﹖與其畱此兩難之局﹐以待皇上﹐何如及今斟酌盡善乎﹖且皇太后懿旨﹐非皇上所當擅攺﹐此時不引伸明晰﹐將來皇上𨿽斟酌盡善﹐何敢自爲變通乎﹖竊謂諸臣旣奉命會議﹐當將前降懿旨之意﹐引伸明晰﹐預擬一盡善之策﹐畱以備異日皇上禦覽﹐卽以釋今日天下臣民之疑。若仍渾涵其詞﹐則何取此盈廷一議乎﹖此未妥者一也。廷議又謂繼統與建儲﹐文義似殊﹐而事體則一。似也。然列聖垂訓﹐原言嗣統之常﹐今則事屬創局﹐可讀意在存穆宗之統﹐與無故擅請建儲者有間﹐文義之殊﹐不待言矣。今廷議不分別詞意﹐漫謂我朝家法﹐未能深知﹐則日前懿旨卽是此意之謂何﹖天下聞之﹐不更滋疑乎﹖四海九州島﹐莫不觀聽﹐立言似未得體。此未妥者又一也。奴才非有心立異﹐因廷議實未能詳明允洽﹐故不顧煩瀆﹐附片覼陳。」

又張之洞奏﹕「竊謂爲穆宗毅皇帝立嗣﹐繼嗣卽是繼統﹐此出於兩宮皇太后之意﹐合乎天下臣民之心﹐而卽爲我皇上所深願也。此乃萬古不磨之義﹐將來必踐之言﹐臣敬吳可讀至忠至烈。然謂其於不必慮者而過慮﹐於所當慮者而未及深慮也。恭查爲穆宗繼嗣之語﹐於同治十三年十二月初五日﹐光緒元年正月十七日及本年閏三月十七日﹐三奉懿旨﹐炳如日星。從來人君子孫﹐凡言繼嗣者﹐卽指纘承大統而言。天子諸侯﹐並同一理。蓋人君以國爲體﹐諸侯不得祖天子﹐公廟不設於私家。苟不承統﹐何以嗣爲﹖下至三代之世卿大夫﹐漢魏以至本朝之世爵世職﹐但云以某爲嗣﹐爲卽是紹封襲蔭﹐故繼統毫無分別。徧稽羣經諸史﹐從無異說﹐其分繼統繼嗣爲兩事者﹐乃明代張璁﹑桂萼之怪妄謬說。髙宗純皇帝欽定儀禮義疏﹐早已辭而辟之矣。今懿旨申命﹐至於再三。金匱寶錄﹐何待他求﹖設有迷妄小人﹐舞文翻案﹐則廷臣中凡讀書識字者﹐皆得執簡而爭﹐所謂不必慮者一也。前代人君受授之際﹐事變誠多﹐然就該主事所舉二事論之﹐宋太宗背太祖而害其侄沂王徳昭﹐非太宗子也。明景帝背英宗而廢其侄太子見深﹐非景帝子也。若皇上以皇子嗣穆宗﹐名曰先朝之繼體﹐實則今日之麟振﹐有何嫌疑﹖有何吝惜﹖以皇上仁孝之聖質﹐受兩宮皇太后髙厚之殊恩﹐起自宗支﹐付之神器﹐必不忍負皇太后﹐必不忍負穆宗。且夫遵慈命﹐孝也﹔篤天顯﹐友也﹔使皇子廣孝思於不匱﹐慈也﹔躬膺寶祚而使大統名分歸之於先帝﹐讓也。無損於實﹐而四美具焉。中主亦能勉爲之﹐況聖主乎﹖所謂不必慮者二也。該主事所慮趙普﹑黃﹝王厷﹞之輩﹐誠難保其必無。然忠佞不齊﹐數年前曾有請頒鐵券之廣安矣﹐大小臣工﹐豈遂絕無激發﹖明宗紊大統而暱私親者﹐以興獻王已沒﹐故得藉親恩恣爲越禮﹐羣臣不能抗也。假使興獻而在﹐必尙能以禮自處﹐少加裁制。今醇親王天性最厚﹐忠直恪恭。該主事旣知其賢﹐萬一果如所慮﹐他日有人妄進異言﹐醇親王受累朝之厚恩﹐必能出一言以救正。所謂不必慮者三也。然竟如該主事所請明降懿旨﹐將來大統仍歸穆宗之嗣子﹐意則無以易矣﹐詞則未盡善也。緣前奉懿旨﹕謂生有皇子﹐卽承繼穆宗爲嗣。若參以該主事之說﹐是一生而已定爲後之義﹐卽一生而已定大寶之傳。合並爲一﹐將類建儲。我朝家法﹐以立儲爲大戒﹐髙宗九降綸音﹐萬分剴切。今若建之﹐有違家法。所謂未及慮者一也。前代儲貳﹐讒構奪嫡﹐流獘已多。今被以紹統之髙名﹐重以承繼之形迹﹐較之尋常主器﹐尢易生嫌。所謂未及慮者二也。然此尙非獘之最甚者也。天位授受﹐簡在帝心。所以愼重付托﹐爲宗社計也。帝堯多男﹐非止一索。聖意所屬﹐知在何人﹖此時早定﹐豈不太驟﹖所謂未及慮者三也。今者奉命集議﹐伏讀此次懿旨﹐『卽是此意』四字。言簡意賅﹐至堅至確。天下萬世﹐誰敢不遵﹖無可移易者也。獨是聖意宜尊﹐家法亦宜守。今日之事。約有二說﹕淺之爲穆宗計者﹐則但如諸臣之議﹐並請一渾涵懿旨。略謂屢次懿旨﹐俱已賅括。皇上孝友性成﹐必能處置盡善。似乎無所妨矣。然而生卽承繼﹐卽是此意一語。字字當遵。托諸文辭﹐則可避建儲之名。見諸實事﹐則儼成一建儲之局。他日誕皇子﹐命承繼﹐廷臣中爲公爲私不可知。皆必將援祖訓以爭之﹐則承繼之事中止。此日以恐類建儲﹐而承統之名不能定。異日又以恐類建儲﹐而承統之旨不能宣﹐是令皇上轉移難處矣。然則深之爲穆宗計﹐而卽爲宗社計﹐惟有因承統者以爲承嗣一法。皇子眾多﹐不必遽指定何人承繼﹐將來纘承大統者﹐卽承繼穆宗爲嗣。此則本乎聖意﹐合乎家法。而皇上處此﹐亦不至於礙難。伏請兩宮聖裁﹐卽以此意明降懿旨。皇上親政之初﹐循覽慈訓﹐感惻天懷﹐自必仰體聖意﹐再頒諭旨﹐祗告郊廟﹐宣示萬方。則固已昭於天壤﹐堅於金石矣。如此約有五利﹕守彜訓一也﹐待宸斷二也﹐無嫌疑三也﹐無更變四也﹐精擇賢五也。至於精擇賢而利宏焉。在兩宮慈愛之念﹐惟期於繼嗣繼統﹐久遠遵行。豈必急急焉指定一承繼之人而後慰﹖卽穆宗在天之靈﹐當亦願後嗣聖徳﹐永綏洪祚﹐又豈必斤斤焉早標一嗣子之目而後安﹖此固爲我國家億萬年之至計。卽使專爲穆宗嗣子策之﹐似亦無善於此者矣。或謂禮制精深﹐動關名義﹐由此以承統爲承嗣之說﹐安保日後無泥古聚訟者﹖臣請得條舉其說而預辧之。一曰﹕禮爲人後者爲之子。三代人君﹐凡繼先君之統者﹐卽爲先君之後﹐𨿽無父子之名﹐而用父子之禮。皇上承繼穆宗之統矣﹐何以又別立後﹖不知父子之說﹐漢唐來久已不行。且皇上承繼文宗顯皇帝爲子﹐已有明文。文宗有子﹐則穆宗無子矣。豈有禦宇十三年﹐功徳溥四海之先帝﹐而不爲立後者﹖其不足辧一也。一曰﹕禮嫡子則不得後大宗。不知此爲臣庶言之﹐非爲天家言之也。古來擇取親屬﹐入承大統﹐則本宗不敢私其嫡子﹐尊尊也。若後君爲先君立嗣﹐則嗣君亦不得私其嫡子﹐蓋嗣君與先君當日固有君臣之分者也﹐亦尊尊也。然入承大統者﹐旣承累朝之大宗﹐則本支應自爲繼別之宗﹐並不得以小宗論。於禮於法﹐當別立嗣者也。嗣君旣爲大宗﹐則𨿽以子爲先君後﹐於禮於法﹐不能別立嗣者也。然則就今日事勢論之﹐將來皇子𨿽爲穆宗之嗣子﹐仍無妨爲皇上之嫡子。尊尊亦親親也。皇朝律令對承繼之文﹐則曰本生父母。他日稱謂區別﹐聖心自有權衡。兩宮以聖而行權﹐皇上以聖而制禮﹐一舉而忠孝慈友之人倫備焉﹐尊尊親親之禮義賅焉。義協而禮起﹐何爲不可﹖其不足辧二也。一曰﹕《春秋傳》云﹕『君子大居正。』故兄弟叔侄﹐輾轉受授﹐每難帖然。不知從父從子﹐乃生釁隙。若皇子承繼先朝﹐但存名義﹐豈判親疏﹖其不足辧三也。凡此皆羣經之精言﹐而實不切於今日之情事。設有迂儒引之以撓夫國是﹐佞夫藉以文其秀言﹐大智聰明﹐豈能惑哉﹖今者往事已矣﹐惠陵永閟﹐帝後同歸。旣無委裘遺腹之男﹐復無慰情勝無之女﹐傷心千古﹐夫復何言﹗承繼承統之說﹐不過於禮制典冊之中。存此數字空文。俾穆宗在天之靈爽﹐𨿽遠而不遠﹐幾忘而不忘﹐庶可稍慰兩宮鬻閔之恩﹐且伸皇上友於之愛。夫吳可讀區區一貶謫小臣耳﹐尙且昌言以發其端﹐致命以期其許﹐何況子道﹑弟道兼盡之聖主哉﹖昔漢景帝欲悅竇太后之意﹐至有千秋萬歲後傳梁王之語。梁王非有應嗣之分者也。宋髙宗以太宗之後﹐乃閔太祖子孫零落﹐而以太祖七世孫爲嗣。孝宗非有承統之約者也。皇上聖明﹐遠在二君之上﹐竊謂今日者惟在責成毓慶宮侍學諸臣﹐盡心輔導﹐培養天心﹐開陳至道。皇上孝悌之心﹐油然而自生。尊尊親親之等﹐秩然而不紊。任賢去佞﹐內修外攘﹐則所以仰體兩宮上慰穆宗者﹐固不僅在繼嗣承統一端而已也。卽此一端而論﹐其沃心正本之方﹐亦在彼而不在此。伏維皇太后與皇上名分已定﹐恩誼日篤﹐皇太后視皇上所生皇子﹐無論承繼穆宗與否﹐同爲己子。君臣一徳﹐共濟艱難﹐此宗社之福﹐而臣民之願也。臣恭繹懿旨中﹐卽是此意。妥議具奏。二語文義﹐是者是其將大統宜歸嗣子之意。議者議夫繼嗣繼統不並行言悖之方。臣工應命陳言﹐豈敢以依違兩可之遊詞﹐貽廟堂他日之籌慮﹖」

又奏﹕「此次懿旨中『卽是此意』一語﹐乃此議之緊要關鍵。天地神祇﹐實所共聞。朝野臣民﹐咸所共諭。諸臣心知其意﹐而苦於恐涉建儲﹐不敢發揮。故不便述此四字之文﹐而專駁吳可讀之折。以爲如此便可不類建儲矣。豈知聖意已經宣播﹐若不善爲會通﹐乘此時畫一長策﹐究其時勢﹐轉恐終必類於建儲而後已。且懿旨上言預定﹐下言卽是。語意相連﹐今不爲之疏解分明﹐以妥議具奏始﹐以無庸置議終。傳之四方﹐實駭聞聽。𨿽其所謂『無庸議者』﹐系指原折而言。誠恐迂儒以文害辭﹐誤疑兩宮有遊移之意。更恐他日讒佞附會﹐正藉此議爲翻案之端。一言之微﹐語病甚大。竊謂此事關系至重﹐伏望兩宮聖裁熟思﹐權衡至當﹐再降懿旨。臣愚不勝大願。」又黃體芳奏﹕「竊維此事重大﹐本難置詞﹐及伏讀懿旨中『卽是此意』一語﹐明白無疑。只有恪遵﹐更有何議。乃申論不一﹐激烈者盛气力爭﹐巽畏者囁嚅不吐。揆其情狀﹐一似穆宗遺有所生皇子於皇上爲侄﹐將來必不能纘承大統者。且又似穆宗嗣子﹐若承大統﹐則皇上不得以爲子者。在激烈者以爲言非悚切﹐則說不行﹐說不行則無以報先帝﹐人將謂不爲穆宗計也。在巽畏者以爲言之詳盡﹐則似僭越﹐則將來必幹聖怒﹐人將謂不爲皇上計也。夫激烈忠也﹐巽畏謹也。忠與謹皆人臣之盛節﹐而惜其未深明乎今日之事勢也。臣誠陋﹐敢敬爲皇太后皇上持平以論之﹐淺說以明之。譬諸士民之家﹐長子有孫﹐次子亦有孫﹐自其祖父母視之﹐並無區別。然承襲爵職﹐必歸長房之孫。卽長房無出﹐以次房之孫承繼﹐而承襲亦必歸長房之嗣孫﹐不能歸次房之他孫。何也﹖嫡長與嫡次之別也。而況皇上與穆宗﹐不惟有兄弟之倫﹐且有君臣之誼乎﹗此兩宮之意﹐所以許大統歸於穆宗嗣子之說也。又譬諸士民之家﹐大宗無子﹐次宗僅有一嫡子。然小宗以嫡子承繼大宗﹐不聞有所吝者﹐以仍得兼承本宗故也。惟人君與臣民微有不同者﹐民間以嫡子繼大宗﹐則大宗爲主﹐本宗爲兼。天潢以嫡子繼帝系﹐則帝系爲主﹐本宗可得而兼﹐親不可得而兼。若人君以嫡子繼長支﹐則固以繼長支爲主﹐而本宗亦不能不兼。蓋人君無小宗﹐卽稱謂加以區別﹐亦於本宗恩義無傷。此兩宮意在嗣子承大統﹐慈愛穆宗﹐亦卽慈愛皇上之說也。今日吳可讀爲是之懿旨﹐不敢不遵﹔不許建儲之家法﹐不敢不守﹔而奉命會議﹐又不敢不議。若非合兩統爲一統﹐以不定爲預定﹐就將來承統者以爲承嗣﹐似亦無策以處之矣。試思此時卽不專爲穆宗計﹐旣正名爲先帝承繼之嗣子﹐豈有僅封一王貝勒者乎﹖卽不專爲皇上計﹐古來天子之嗣子﹐有以不主神器之諸皇子當之者乎﹖卽僅爲穆宗計﹐承繼皇子之事﹐皇上可如民間出繼之子乎﹖卽僅爲皇上計﹐承繼皇子之稱﹐穆宗可如前明稱爲皇伯考乎﹖事理至顯﹐敢敬縷陳。兩宮聖明﹐無難立斷﹐其應如何明降懿旨﹐自有聖裁。夫奉祖訓﹐稟懿旨﹐體聖意﹐則非僭﹔先帝今上﹐皆無不宜﹐則非悖﹔明其統而非其人﹐則非擅﹔論統系﹐辧宗法﹐正足見我國家億萬年無疆之庥﹐則非干犯忌諱。此卽綜前計後﹐侃侃而陳﹐固無意气之可逞﹐亦無功罪之可言。而諸臣之偏於激﹐偏於畏﹐臣竊有所不解也。臣所以不能已於言者﹐誠恐皇上親政以後﹐披覽臣工章疏﹐謂此等淺顯平常之事理﹐何盈廷諸臣﹐竟無一人見及者﹐以致如此紛紜﹐則忝參末議之臣﹐與有責焉。」

又李瑞棻奏﹕「臣於本月初一日﹐赴內閣會議﹐諸臣之意﹐以繼統似涉建儲﹐不敢參議﹐不得擅請﹐不能預擬﹐以毋庸置議復奏。諸臣蓋以爲於此固有難於置議者也。然臣謂議者誠難﹐未若兩宮今日籌此之難﹐與夫皇上他日處此之難也。初次懿旨﹐卽謂生有皇子﹐卽承繼穆宗爲嗣。此次懿旨﹐則謂吳可讀請頒定大統之歸﹐前降旨時卽是此意。夫繼嗣非建儲﹐然合兩次懿旨而繹之﹐則有類乎建儲矣。建儲非祖訓也﹐此一難也。議者力避建儲之迹﹐於是立一說曰﹕懿旨旣有『卽是此意』之文矣﹐然則兩宮確有大統歸於嗣子之意矣。若卽以將來繼統者爲繼嗣﹐自可兩全。但如此則承繼之皇子﹐不能指定﹐又恐兩宮爲穆宗立嗣之心﹐未能早慰也﹐此二難也。議者則又立一說曰﹕欲定承繼﹐又非建儲﹐惟有俟皇子眾多以後﹐由皇上擇定一人﹐祕稟慈闈﹐宮禁外朝﹐仍不宣播﹐以符不建儲之舊制。然而神器所歸﹐最宜愼重。若定之亟﹐則無以協擇賢之義﹔定之緩﹐又無以愜兩宮之心。此三難也。且卽使承繼承統﹐合而爲一﹐爲先帝謀者盡善矣。我皇上大寶躬膺﹐亦必無別擇宗子之理。若不籌計及此﹐則兩宮惓念穆宗之心﹐與慈愛皇上之心尙未能交慰也。此四難也。此時兩宮若不再申一命﹐羣臣若不更贊一詞﹐專待親政之年﹐自行裁度﹐皇子卽生﹐而卽宣承嗣之旨﹐廷臣必爭之曰﹕此違建儲祖訓也。皇子旣生﹐而不聞承繼之旨﹐廷臣又必爭之曰﹕此違初次懿旨也。此五難也。諸臣知其難﹐惟以斟酌盡善﹐昭示無私﹐望之於皇上﹐微臣慮其難﹐則以爲籌及兩全﹐折衷一是﹐惟在乎兩宮。伏願皇太后詳思遠慮﹐並責令王大臣再四思維﹐如何而聖意可必行﹐如何而祖訓可不背﹐如何而穆宗之大統垂於久遠﹐如何而皇上之孝友利於推行﹐必在此時。先求一會通無礙之策﹐以待聖裁。臣知聖慮深淵﹐不惟有兩全之道﹐並可貽百世之謀。」奏入﹐奉兩宮懿旨﹕「前於同治十三年十二月初五日降旨﹐俟嗣皇帝生有皇子﹐卽承繼大行皇帝爲嗣。原以將來繼緒有人﹐可慰天下臣民之望。第我朝聖聖相承﹐皆未明定儲位﹐彜訓昭垂﹐允宜萬世遵守。是以前降諭旨﹐未將繼統一節宣示﹐具有深意。吳可讀所請頒定大統之歸﹐實與本朝家法不合。皇帝受穆宗毅皇帝付托之重﹐將來誕生皇子﹐自能愼選元良﹐纘承統緒。其繼大統者爲穆宗毅皇帝嗣子﹐守祖宗之成憲﹐示天下以無私。皇帝亦必能善體此意也。所有吳可讀原奏﹐及王大臣等會議折﹐徐桐﹑翁同龢﹑潘祖蔭聯銜折﹐寶廷﹑張之洞各一折﹐並閏三月十七日及本日諭旨﹐均著另錄一分﹐存毓慶宮。至吳可讀以死建言﹐孤忠可憫﹐著交部照五品官例議卹。"

