

五代史補提要

《五代史補》五卷﹐宋陶嶽撰。嶽字介立﹐潯陽人。宋初薛居正等《五代史》成﹐嶽嫌其尙多闕略﹐因取諸國竊據﹐累朝創業事迹﹐編次成書﹐以補所未及。《自序》云﹕時皇宋祀汾陰之後﹐歲在壬子。蓋眞宗之祥符五年也。晁公武《讀書志》載此書﹐作《五代補錄》。然考嶽《自序》﹐實稱《五代史補》﹐則公武所記爲誤。公武又云共一百七事。今是書所載梁二十一事﹑後唐二十事﹑晉二十事﹑漢二十事﹑周二十三事﹐共一百四事﹐較公武所記少三事。考王明淸《揮麈錄》﹐載母邱儉貧賤時﹐借《文選》於交遊﹐間有難色。發憤異日若貴﹐當版鏤之﹐遺學者。後仕蜀爲宰相﹐遂踐其言刊之。印行書籍﹐創見於此。事載陶嶽《五代史補》云云。今本無此條﹐殆傳寫有遺漏矣。此書𨿽頗近小說﹐然敍事首尾詳具﹐率得其實。故歐陽修《新五代史》﹑司馬光《通鑑》多采用之。其間如「莊宗獵中牟爲縣令所諫」一條云﹕忘其姓名。據《通鑑》則縣令乃何澤。又「楊行密詐盲」一條云﹕首尾僅三年。考行密詐盲至殺朱三郎﹐實不及三年之久。又「王氏據福建」一條云﹐王審知卒﹐弟延鈞嗣。據《薛史》《通鑑》﹐延鈞乃審知之子。又「梁震裨贊」一條云﹐莊宗令髙季興歸﹐行已浹旬。莊宗易慮﹐遽以詔命襄州節度劉訓伺便囚之。季興行至襄州﹐心動﹐遂棄輜車南走。至鳳林關﹐已昏黑﹐於是斬關而去。是夜三更﹐向之急遞果至。《通鑑考異》辧莊宗當時並無詔命遣急遞之事﹐嶽所據乃傳聞之誤。凡此之類﹐𨿽亦不免疏失﹐然當《薛史》旣出之後﹐能綱羅散失﹐裨益闕遺﹐於史學要不爲無助也。

序

五代之相承也﹐其辟土則不廣﹐享祚則非永﹐干戈尙被於原野﹐聲教未浹於華夏﹐𨿽唐室名儒或有存者﹐然俎豆軍旅﹐勢不兩立﹐故其史書漏落尢甚。近年以來﹐議者以國家誕膺寶命﹐廓淸區宇﹐萬邦輻輳以入貢﹐九流風動而觀政﹐五代之書﹐必然攺作。嶽自惟淺陋﹐久居冗散﹐一札詔下﹐恐非秉筆之數。因思自幼及長﹐侍長者之座﹐接通人之談﹐至於諸國竊據﹐累朝創業﹐其間事迹﹐頗曾尋究﹐因書其所聞﹐得百餘條﹐均其年代爲之次序﹐勒成五卷﹐命曰《五代史補》。𨿽同小說﹐頗資大猷﹐聊以備於闕遺﹐故不拘於類例﹐幸將來秉筆者﹐覽之而已。時皇宋祀汾陰之後﹐歲在壬子陶嶽介立序。

梁二十一條

太祖應讖

太祖朱全忠﹐黃巢之先鋒。巢入長安﹐以刺史王鐸圍同州﹐太祖遂降﹐鐸承制拜同州刺史。黃巢滅﹐淮﹑蔡間秦宗權復盛﹐朝廷以淮﹑蔡與汴州相接﹐太祖汴人﹐必究其能否﹐遂移授宣武軍節度使以討宗權﹐未幾滅之。自是威福由己﹐朝廷不能制﹐遂有天下。先是﹐民間傳讖曰「五公符」﹐又謂之「李淳風轉天歌」﹐其字有「八牛之年」﹐識者以「八牛」乃「朱」字﹐則太祖革命之應焉。

太祖文健兒面

太祖之用兵也﹐法令嚴峻﹐每戰﹐逐隊主帥或有沒而不返者﹐其餘皆斬之﹐謂之「拔隊斬」﹐自是戰無不勝。然健兒且多竄匿州郡﹐疲於追捕﹐因下令文面﹐健兒文面﹐自此始也。

敬翔裨贊

敬翔應「三傳」﹐數舉不第﹐發憤投太祖﹐願備行陳。太祖問曰「足下通《春秋》久矣﹐今吾主盟﹐其爲戰欲效春秋時﹐可乎﹖」翔曰「不可。夫禮樂猶不相沿襲﹐況兵者詭道﹐宜其變化無窮。若復如春秋時﹐則所謂務虛名而喪其實效﹐大王之事去矣。」太祖大悅﹐以爲知兵﹐遽延之幕府﹐委以軍事﹐竟至作相。

王彥章入軍

王彥章之應募也﹐同時有數百人﹐而彥章營求爲長。眾皆怒曰「彥章何人﹐一旦自艸野中出﹐便欲居我輩之上﹐是不自量之甚也﹗」彥章聞之﹐乃對主將指數百人曰「我天與壯气﹐自度汝等不及﹐故求作長耳。汝等咄咄﹐得非勝負將分之際耶﹗且大凡健兒開口便言死﹐死則未暇﹐且共汝輩赤腳入棘鍼地走三五遭﹐汝等能乎﹖」眾初以爲戲﹐旣而彥章果然。眾皆失色﹐無敢效之者。太祖聞之﹐以爲神人﹐遽擢用之。

楊凝式佯狂

楊凝式父涉﹐爲唐宰相。太祖之篡唐祚也﹐涉當送傳國璽。時凝式方冠﹐諫曰「大人爲宰相﹐而國家至此﹐不可謂之無過﹐乃更手持天子印綬以付他人﹐保富貴﹐其如千載之後云云何﹖其宜辭免之。」時太祖恐唐室大臣不利於己﹐往往陰使人來探訪羣議﹐搢紳之士﹐及禍甚眾。涉常不自保﹐忽聞凝式言﹐大駭曰「汝滅吾族。」於是神色沮喪者數日。凝式恐事泄﹐卽日遂佯狂﹐時人謂之「楊風子」也。

楊行密錢塘侵掠

楊行密嘗命宣州刺史田頵領兵圍錢塘﹐錢鏐危急﹐遣其子元璙修好於行密。元璙風神俊邁﹐行密見之甚喜﹐因以其女妻之﹐遽命頵罷兵。初﹐頵之圍城也﹐嘗遣使候錢鏐起居﹐鏐厚待之。將行﹐復與之小飲。時羅隱﹑皮日休在坐﹐意以頵之師無能爲也﹐且欲譏之。於是日休爲令﹐取一字﹐四面被圍而不失其本音﹐因曰「『其』字上加『艸』爲萁菜﹐下加『石』爲碁子﹐左加『玉』爲琪玉﹐右加『月』爲期會。」羅隱取「於」字﹐上加「雨」爲舞雩﹐下加「皿」爲盤盂﹐左加「玉」爲玗玉﹐右加「邑」爲邘地。使者取「亡」字﹐譏錢鏐必亡。然「亡」上加「艸」爲芒﹐下加「心」爲忘﹐右加「邑」爲邙﹐左加「心」爲忙﹐其令必不通﹐合坐皆嘻笑之﹐使大慚而去。未幾﹐頵果班師。

先是﹐行密與鏐勢力相敵﹐其爲憤怒﹐𨿽水火之不若也。行密嘗命以大索爲錢貫﹐號曰「穿錢眼」。鏐聞之﹐每歲命以大斧科柳﹐謂之「斫楊頭」。至是﹐以元璙通昏﹐二境漸睦﹐穿眼﹑斫頭之論始止。

楊行密詐盲

楊行密據淮南﹐以妻弟朱氏眾謂之朱三郎者﹐行密署爲泗州防禦使。泗州素屯軍﹐朱氏驍勇﹐到任恃眾自負﹐行密𨿽悔﹐度力未能制﹐但姑息之﹐時議以謂行密事勢去矣。居無何﹐行密得目疾﹐𨿽愈﹐且詐稱失明﹐其出入皆以人扶策﹐不爾則觸墻抵柱﹐至於流血﹐姬妾僕隸以爲實然﹐往往無禮﹐首尾僅三年。朱氏聞之﹐信而少懈弛﹐行密度其計必中﹐謂妻曰「吾不幸﹐臨老兩目如此﹐男女卑幼﹐苟不諱﹐則國家爲他人所有。今晝夜思忖﹐不如召泗州三舅來﹐使管勾軍府事﹐則吾𨿽死無恨。」妻以爲然﹐遽發使﹐述其意而召之﹐朱氏大喜﹐倍道而行。及入謁﹐行密恐其覺﹐坐於中堂﹐以家人禮見。朱氏頗有徳色﹐方設拜﹐行密奮袖中鐵槌以擊之﹐正中其首﹐然猶宛轉號叫﹐久而方斃。行密內外不測﹐實時升廳﹐召將吏等謂之曰「吾所以兩目失明者﹐蓋爲朱三。此賊今已擊殺﹐兩目無事矣﹐諸公知之否﹗」於是軍府大駭﹐其僕妾嘗所無禮者﹐皆自殺。

初﹐行密之在民間也﹐嘗爲合肥縣手力﹐有過﹐縣令將鞭之﹐行密懼且拜。會有客自外入見﹐行密每拜﹐則廳之前檐皆叩地﹐而令不之覺。客知其非常﹐乃遽升廳揖令於他處﹐告以所見﹐令驚﹐遂恕之﹐且勸事郡以自奮。行密度本郡不足依﹐乃投髙駢。駢死﹐秦彥﹑孫儒等作亂﹐行密連誅之﹐遂有淮南之地。

朱瑾得戰馬

瑾之奔淮南也﹐時行密方圖霸﹐其爲禮待﹐加於諸將數等。瑾感行密見知﹐欲立奇功爲報﹐但恨無入陣馬﹐忽忽不樂。一日晝寢﹐夢老叟﹐眉髮皓然﹐謂瑾曰「君常恨無入陣馬﹐今馬生矣。」及廏隸報﹐適退槽馬生一駒﹐見臥未能起。瑾驚曰「何應之速也﹗」行往視之﹐見骨目皆非常馬﹐大喜曰「事辦矣﹗」其後破杜洪﹐取鍾傳﹐未嘗不得力焉。

初﹐瑾之來也﹐徐溫睹其英烈﹐深忌之﹐故瑾不敢預政。及行密死﹐子渥嗣位﹐溫與張顥爭權﹐襲殺顥﹐自是事無大小﹐皆決於溫。旣而溫復爲自安之計﹐乃以子知訓自代﹐然後引兵出居金陵﹐實欲控制中外。知訓尢恣橫﹐瑾居常嫉之。一旦﹐知訓欲得瑾所乘馬﹐瑾怒﹐遂擊殺知訓﹐提其首﹐請隆演起兵誅溫。隆演素怯懦﹐見之掩面而走。瑾曰「老婢兒不足爲計。」亦自殺﹐中外大駭且懼。溫至﹐遽以瑾屍暴之市中。時盛暑﹐肌肉累日不壞﹐至靑蠅無敢輒泊。人有病者﹐或於暴屍處取土﹐煎而服之﹐無不愈。

錢鏐弭謗

錢鏐封吳越國王后﹐大興府署﹐版築斤斧之聲﹐晝夜不絕。士卒怨嗟﹐或有中夜潛用白土大書於門曰「沒了期﹐侵早起﹐抵暮歸。」鏐一見欣然﹐遽命書吏亦以白土書數字於其側曰「沒了期﹐春衣才罷又冬衣。」時人以爲神輔﹐自是怨嗟頓息矣。

王建犯徒

王建在許下時﹐尢不逞﹐嘗坐事遭徒﹐但無杖痕爾。及據蜀﹐得馮涓爲從事﹐涓好詆訐﹐﹝一作評。﹞建恐爲所譏﹐因問曰「竊聞外議﹐以吾曾遭徒刑﹐有之乎﹖」涓對曰「有之。」建恃無杖痕﹐且對眾﹐因袒背以示涓曰「請足下試看﹐有遭杖責而肌肉如是耶﹖」涓知其詐﹐乃撫背而嘆曰「大奇﹐當時何處得此好膏藥來﹗」賓佐皆失色﹐而涓晏然。

王建禮待翰林學士

王建之僭號也﹐惟翰林學士最承恩顧﹐侍臣或諫其禮過﹐建曰「蓋汝輩未之見也。且吾在神策軍時﹐主內門魚鑰﹐見唐朝諸帝待翰林學士﹐𨿽交友不若也。今我恩顧﹐比當時才有百分之一爾﹐何謂之過當耶﹗」論者多之。

鍾傳重士

鍾傳𨿽起於商販﹐尢好學重士﹐時江西士流有名第者﹐多因傳薦﹐四遠騰然﹐謂之曰英明。諸葛浩素有詞學﹐嘗爲泗州管驛巡官﹐仰傳之風﹐因擇其所行事赫赫可稱者十條﹐列於啟事以投之。十啟凡五千宇﹐皆文理典贍﹐傳覽之驚嘆﹐謂賓佐曰「此啟事每一字可以千錢酬之。」遂以五千貫贈﹐仍辟在幕下﹐其激勸如此。

羅隱東歸

羅隱在科場﹐恃才傲物﹐尢爲公卿所惡﹐故六舉不第。時長安有羅尊師者﹐深於相術﹐隱以貌陋﹐恐爲相術所棄﹐每於尊師接談﹐常自大以沮之。及其累遭黜落﹐不得已﹐始往問焉。尊師笑曰「貧道知之久矣﹐但以吾子決在一第﹐未可與語。今日之事﹐貧道敢有所隱乎﹗且吾子之於一第也﹐貧道觀之﹐𨿽首冠羣英﹐亦不過簿尉爾。若能罷舉﹐東歸霸國以求用﹐則必富且貴矣。兩途吾子宜自擇之。」羅懵然不知所措者數日。鄰居有賣飯媼見隱﹐驚曰「何辭色之沮喪如此﹐莫有不決之事否﹖」隱謂知之﹐因盡以尊師之言告之。媼嘆曰「秀才何自迷甚焉﹗且天下皆知羅隱﹐何須一第然後爲得哉﹖不如急取富貴﹐則老婆之願也。」隱聞之釋然﹐遂歸錢塘。時錢鏐方得兩浙﹐置之幕府﹐使典軍中書檄﹐其後官給事中。

初﹐隱罷上中書之日﹐費窘﹐因抵魏謁鄴王羅紹威﹐將入其境﹐先貽書敍其家世﹐鄴王爲侄。幕府僚吏見其書﹐皆怒曰「羅隱一布衣爾﹐而侄視大王﹐其可乎﹗」紹威素重士﹐且曰「羅隱名振天下﹐王公大夫多爲所薄﹐今惠然肯顧﹐其何以勝﹐得在侄行﹐爲幸多矣﹐敢不致恭﹐諸公愼勿言。」於是擁旆郊迎﹐一見卽拜﹐隱亦不讓。及將行﹐紹威贈以百萬﹐他物稱是﹐仍致書於鏐謂叔父﹐鏐首用之。

鄭準作歸姓表

鄭準﹐不知何許人。性諒直﹐能爲文﹐長於箋奏。成汭鎭荊南﹐辟爲推官。汭嘗讎殺人﹐懼爲吏所捕﹐攺姓郭氏。及爲荊南節度使﹐命準爲表乞歸本姓﹐準援筆而成﹐其略云「臣門非冠蓋﹐家本軍戎。親朋之內盱睢﹐爲人報怨﹔昆弟之間點染﹐無處求生。背故國以狐疑﹐望鄰封而鼠竄。名非霸越﹐乘舟難效於陶朱﹔志切投秦﹐出境遂稱於張祿。」又云「成爲本姓﹐郭乃冒稱。本避犯禁之辜﹐敢歸司寇﹔別族受封之典﹐誠愧諸侯。伏乞聖慈﹐許歸本姓」云云。其表甚爲朝廷所重。後因汭生辰﹐淮南楊行密遣使致禮幣之外﹐仍貺《初學記》一部﹐準忿然以爲不可﹐謂汭曰「夫《初學記》﹐蓋訓童之書爾﹐今敵國交聘﹐以此書爲貺﹐得非相輕之甚耶﹗宜致書責讓。」汭不納﹐準自嘆曰「若然﹐見輕敵國﹐足彰幕府之無人也。參佐無狀﹐安可久﹗」遽請解職。汭怒其去﹐潛使人於途中殺之。

曹唐死

曹唐﹐柳州人。少好道﹐爲大小《遊仙》詩各百篇﹐又著《紫府玄珠》一卷﹐皆敍三淸﹑十極紀勝之事。其《遊仙》之句﹐則有《漢武帝宴西王母》詩云「花影暗回三殿月﹐樹聲深鎖九門霜。」又云「樹底有天春寂寂﹐人間無路月茫茫。」皆爲士林所稱。其後遊信州﹐館於開元寺三學院。一旦臥疾﹐眾僧忽見二靑衣緩步而至﹐且四向顧視﹐相謂曰「只此便是『樹底有天春寂寂﹐人間無路月茫茫』。」言訖﹐直入唐之臥室。眾僧驚異﹐亦隨之而入﹐踰閾﹐而靑衣不復見﹐但見唐已殂矣。

先是﹐唐與羅隱相遇﹐隱有題《牡丹》詩云「若教解語應傾國﹐任是無情亦動人。」唐因戲隱曰「此非賦牡丹﹐乃題女子障耳。」﹝南人以歌姬爲女子。﹞隱應聲曰「猶勝足下鬼詩。」唐曰「其詞安在﹖」隱曰「只『樹底有天春寂寂﹐人間無路月茫茫』﹐得非鬼詩﹖」唐無言以對。至是靑衣亦援引此句﹐而唐尋卒﹐則隱之言﹐豈偶然哉﹗

杜光庭入道

杜光庭﹐長安人﹐應「九經」舉不第。時長安有潘尊師者﹐道術甚髙﹐僖宗所重﹐光庭素所希慕﹐數遊其門。當僖宗之幸蜀也﹐觀蜀中道門牢落﹐思得名士以主張之。駕回﹐詔潘尊師使於兩街﹐求其可者。尊師奏曰「臣觀兩街之眾﹐道聽塗說﹐一時之俊卽有之﹐至於掌教之士﹐恐未合應聖旨。臣於科場中識「九經」杜光庭﹐其人性簡而气淸﹐量寬而識遠﹐且困於風塵﹐思欲脫屣名利久矣。以臣愚思之﹐非光庭不可。」禧宗召而問之﹐一見大悅﹐遂令披載﹐仍賜紫衣﹐號曰「廣成先生」﹐卽日馳驛遣之。及王建據蜀﹐待之愈厚﹐又號爲「天師」。光庭嘗以《道徳》二經注者𨿽多﹐皆未能演暢其旨﹐因著《廣成義》八十卷﹐它術稱是﹐識者多之。

爾朱先生上升

爾朱先生﹐忘其名﹐蜀人﹐功行甚至。遇異人﹐與藥一丸﹐先生欲服﹐異人曰「今若服必死﹐未若見浮石而後服之﹐則仙道成矣。」先生如其教。自是每一石必投之水﹐欲其浮﹐如是者殆一紀。人皆以爲狂﹐或聚而笑之﹐而先生之心愈堅。居無何﹐因遊峽上﹐將渡江﹐有叟艤舟相待﹐先生異之﹐且問曰「如何姓氏﹖」對曰「石氏。」「此地何所﹖」答曰「涪州。」先生豁然悟曰「異人浮石之言﹐斯其應乎﹗」遂服其藥﹐卽輕舉矣。

上藍遺鍾傳偈

上藍和尙﹐失其名﹐居於洪州上藍院。精究術數﹐大爲鍾傳所禮。一旦疾篤﹐往省之﹐且曰「老夫於和尙﹐可謂無間矣﹐和尙或不諱﹐得無一言相付耶﹖」上藍彊起﹐索筆作偈以授﹐其末云「但看來年二三月﹐柳條堪作打鐘槌。」偈終而卒。傳得之﹐不能測。洎明年春﹐淮帥引兵奄至﹐洪州陷﹐江南遂爲楊氏有。「打鐘」之偈﹐人始悟焉。

僧貫休入蜀

僧貫休﹐婺州蘭溪人。有逸才﹐長於歌詩。嘗遊荊南﹐時成汭爲荊南節度使﹐生日有獻歌詩頌徳者僅百餘人﹐而貫休在焉。汭不能親覽﹐命幕史鄭準定其髙下。準害其能﹐輒以貫休爲第三﹐貫休怒曰「藻鑑如此﹐其可久乎﹗」遂入蜀。及至﹐值王建稱藩﹐因獻之詩云「一瓶一缽垂垂老﹐萬水千山得得來。」建大悅﹐遽加禮待。洎僭大號﹐以國師賜號曰「禪月」。

貫休與光庭嘲戲

貫休有機辧﹐臨事制變﹐眾人未有出其右者。杜光庭欲挫其鋒﹐每相見﹐必伺其舉措以戲調之。一旦﹐因舞轡於通衢﹐而貫休馬忽墜糞﹐光庭連呼﹕「大師﹐大師﹐數珠落地。」貫休曰「非數珠﹐蓋大還丹耳。」光庭大慚。貫休有文集四十卷﹐吳融爲之序﹐號《西嶽集》﹐行於世。

陳黯善對

陳黯﹐東甌人。才思敏速﹐時年十三﹐袖捲謁本郡牧。時面上有班瘡新愈﹐其痕炳然。郡牧戲之曰「藻才而花貌﹐何不詠歌﹖」黯應聲曰「瑇瑁寧堪比﹐班犀詎可加﹖天嫌未端正﹐敷面與裝花。」

五代史補卷一

梁二十一條

太祖應讖

太祖朱全忠﹐黃巢之先鋒。巢入長安﹐以刺史王鐸圍同州﹐太祖遂降﹐鐸承制拜同州刺史。黃巢滅﹐淮﹑蔡間秦宗權復盛﹐朝廷以淮﹑蔡與汴州相接﹐太祖汴人﹐必究其能否﹐遂移授宣武軍節度使以討宗權﹐未幾滅之。自是威福由己﹐朝廷不能制﹐遂有天下。先是﹐民間傳讖曰「五公符」﹐又謂之「李淳風轉天歌」﹐其字有「八牛之年」﹐識者以「八牛」乃「朱」字﹐則太祖革命之應焉。

太祖文健兒面

太祖之用兵也﹐法令嚴峻﹐每戰﹐逐隊主帥或有沒而不返者﹐其餘皆斬之﹐謂之「拔隊斬」﹐自是戰無不勝。然健兒且多竄匿州郡﹐疲於追捕﹐因下令文面﹐健兒文面﹐自此始也。

敬翔裨贊

敬翔應「三傳」﹐數舉不第﹐發憤投太祖﹐願備行陳。太祖問曰「足下通《春秋》久矣﹐今吾主盟﹐其爲戰欲效春秋時﹐可乎﹖」翔曰「不可。夫禮樂猶不相沿襲﹐況兵者詭道﹐宜其變化無窮。若復如春秋時﹐則所謂務虛名而喪其實效﹐大王之事去矣。」太祖大悅﹐以爲知兵﹐遽延之幕府﹐委以軍事﹐竟至作相。

王彥章入軍

王彥章之應募也﹐同時有數百人﹐而彥章營求爲長。眾皆怒曰「彥章何人﹐一旦自艸野中出﹐便欲居我輩之上﹐是不自量之甚也﹗」彥章聞之﹐乃對主將指數百人曰「我天與壯气﹐自度汝等不及﹐故求作長耳。汝等咄咄﹐得非勝負將分之際耶﹗且大凡健兒開口便言死﹐死則未暇﹐且共汝輩赤腳入棘鍼地走三五遭﹐汝等能乎﹖」眾初以爲戲﹐旣而彥章果然。眾皆失色﹐無敢效之者。太祖聞之﹐以爲神人﹐遽擢用之。

楊凝式佯狂

楊凝式父涉﹐爲唐宰相。太祖之篡唐祚也﹐涉當送傳國璽。時凝式方冠﹐諫曰「大人爲宰相﹐而國家至此﹐不可謂之無過﹐乃更手持天子印綬以付他人﹐保富貴﹐其如千載之後云云何﹖其宜辭免之。」時太祖恐唐室大臣不利於己﹐往往陰使人來探訪羣議﹐搢紳之士﹐及禍甚眾。涉常不自保﹐忽聞凝式言﹐大駭曰「汝滅吾族。」於是神色沮喪者數日。凝式恐事泄﹐卽日遂佯狂﹐時人謂之「楊風子」也。

楊行密錢塘侵掠

楊行密嘗命宣州刺史田頵領兵圍錢塘﹐錢鏐危急﹐遣其子元璙修好於行密。元璙風神俊邁﹐行密見之甚喜﹐因以其女妻之﹐遽命頵罷兵。初﹐頵之圍城也﹐嘗遣使候錢鏐起居﹐鏐厚待之。將行﹐復與之小飲。時羅隱﹑皮日休在坐﹐意以頵之師無能爲也﹐且欲譏之。於是日休爲令﹐取一字﹐四面被圍而不失其本音﹐因曰「『其』字上加『艸』爲萁菜﹐下加『石』爲碁子﹐左加『玉』爲琪玉﹐右加『月』爲期會。」羅隱取「於」字﹐上加「雨」爲舞雩﹐下加「皿」爲盤盂﹐左加「玉」爲玗玉﹐右加「邑」爲邘地。使者取「亡」字﹐譏錢鏐必亡。然「亡」上加「艸」爲芒﹐下加「心」爲忘﹐右加「邑」爲邙﹐左加「心」爲忙﹐其令必不通﹐合坐皆嘻笑之﹐使大慚而去。未幾﹐頵果班師。

先是﹐行密與鏐勢力相敵﹐其爲憤怒﹐𨿽水火之不若也。行密嘗命以大索爲錢貫﹐號曰「穿錢眼」。鏐聞之﹐每歲命以大斧科柳﹐謂之「斫楊頭」。至是﹐以元璙通昏﹐二境漸睦﹐穿眼﹑斫頭之論始止。

楊行密詐盲

楊行密據淮南﹐以妻弟朱氏眾謂之朱三郎者﹐行密署爲泗州防禦使。泗州素屯軍﹐朱氏驍勇﹐到任恃眾自負﹐行密𨿽悔﹐度力未能制﹐但姑息之﹐時議以謂行密事勢去矣。居無何﹐行密得目疾﹐𨿽愈﹐且詐稱失明﹐其出入皆以人扶策﹐不爾則觸墻抵柱﹐至於流血﹐姬妾僕隸以爲實然﹐往往無禮﹐首尾僅三年。朱氏聞之﹐信而少懈弛﹐行密度其計必中﹐謂妻曰「吾不幸﹐臨老兩目如此﹐男女卑幼﹐苟不諱﹐則國家爲他人所有。今晝夜思忖﹐不如召泗州三舅來﹐使管勾軍府事﹐則吾𨿽死無恨。」妻以爲然﹐遽發使﹐述其意而召之﹐朱氏大喜﹐倍道而行。及入謁﹐行密恐其覺﹐坐於中堂﹐以家人禮見。朱氏頗有徳色﹐方設拜﹐行密奮袖中鐵槌以擊之﹐正中其首﹐然猶宛轉號叫﹐久而方斃。行密內外不測﹐實時升廳﹐召將吏等謂之曰「吾所以兩目失明者﹐蓋爲朱三。此賊今已擊殺﹐兩目無事矣﹐諸公知之否﹗」於是軍府大駭﹐其僕妾嘗所無禮者﹐皆自殺。

初﹐行密之在民間也﹐嘗爲合肥縣手力﹐有過﹐縣令將鞭之﹐行密懼且拜。會有客自外入見﹐行密每拜﹐則廳之前檐皆叩地﹐而令不之覺。客知其非常﹐乃遽升廳揖令於他處﹐告以所見﹐令驚﹐遂恕之﹐且勸事郡以自奮。行密度本郡不足依﹐乃投髙駢。駢死﹐秦彥﹑孫儒等作亂﹐行密連誅之﹐遂有淮南之地。

朱瑾得戰馬

瑾之奔淮南也﹐時行密方圖霸﹐其爲禮待﹐加於諸將數等。瑾感行密見知﹐欲立奇功爲報﹐但恨無入陣馬﹐忽忽不樂。一日晝寢﹐夢老叟﹐眉髮皓然﹐謂瑾曰「君常恨無入陣馬﹐今馬生矣。」及廏隸報﹐適退槽馬生一駒﹐見臥未能起。瑾驚曰「何應之速也﹗」行往視之﹐見骨目皆非常馬﹐大喜曰「事辦矣﹗」其後破杜洪﹐取鍾傳﹐未嘗不得力焉。

初﹐瑾之來也﹐徐溫睹其英烈﹐深忌之﹐故瑾不敢預政。及行密死﹐子渥嗣位﹐溫與張顥爭權﹐襲殺顥﹐自是事無大小﹐皆決於溫。旣而溫復爲自安之計﹐乃以子知訓自代﹐然後引兵出居金陵﹐實欲控制中外。知訓尢恣橫﹐瑾居常嫉之。一旦﹐知訓欲得瑾所乘馬﹐瑾怒﹐遂擊殺知訓﹐提其首﹐請隆演起兵誅溫。隆演素怯懦﹐見之掩面而走。瑾曰「老婢兒不足爲計。」亦自殺﹐中外大駭且懼。溫至﹐遽以瑾屍暴之市中。時盛暑﹐肌肉累日不壞﹐至靑蠅無敢輒泊。人有病者﹐或於暴屍處取土﹐煎而服之﹐無不愈。

錢鏐弭謗

錢鏐封吳越國王后﹐大興府署﹐版築斤斧之聲﹐晝夜不絕。士卒怨嗟﹐或有中夜潛用白土大書於門曰「沒了期﹐侵早起﹐抵暮歸。」鏐一見欣然﹐遽命書吏亦以白土書數字於其側曰「沒了期﹐春衣才罷又冬衣。」時人以爲神輔﹐自是怨嗟頓息矣。

王建犯徒

王建在許下時﹐尢不逞﹐嘗坐事遭徒﹐但無杖痕爾。及據蜀﹐得馮涓爲從事﹐涓好詆訐﹐﹝一作評。﹞建恐爲所譏﹐因問曰「竊聞外議﹐以吾曾遭徒刑﹐有之乎﹖」涓對曰「有之。」建恃無杖痕﹐且對眾﹐因袒背以示涓曰「請足下試看﹐有遭杖責而肌肉如是耶﹖」涓知其詐﹐乃撫背而嘆曰「大奇﹐當時何處得此好膏藥來﹗」賓佐皆失色﹐而涓晏然。

王建禮待翰林學士

王建之僭號也﹐惟翰林學士最承恩顧﹐侍臣或諫其禮過﹐建曰「蓋汝輩未之見也。且吾在神策軍時﹐主內門魚鑰﹐見唐朝諸帝待翰林學士﹐𨿽交友不若也。今我恩顧﹐比當時才有百分之一爾﹐何謂之過當耶﹗」論者多之。

鍾傳重士

鍾傳𨿽起於商販﹐尢好學重士﹐時江西士流有名第者﹐多因傳薦﹐四遠騰然﹐謂之曰英明。諸葛浩素有詞學﹐嘗爲泗州管驛巡官﹐仰傳之風﹐因擇其所行事赫赫可稱者十條﹐列於啟事以投之。十啟凡五千宇﹐皆文理典贍﹐傳覽之驚嘆﹐謂賓佐曰「此啟事每一字可以千錢酬之。」遂以五千貫贈﹐仍辟在幕下﹐其激勸如此。

羅隱東歸

羅隱在科場﹐恃才傲物﹐尢爲公卿所惡﹐故六舉不第。時長安有羅尊師者﹐深於相術﹐隱以貌陋﹐恐爲相術所棄﹐每於尊師接談﹐常自大以沮之。及其累遭黜落﹐不得已﹐始往問焉。尊師笑曰「貧道知之久矣﹐但以吾子決在一第﹐未可與語。今日之事﹐貧道敢有所隱乎﹗且吾子之於一第也﹐貧道觀之﹐𨿽首冠羣英﹐亦不過簿尉爾。若能罷舉﹐東歸霸國以求用﹐則必富且貴矣。兩途吾子宜自擇之。」羅懵然不知所措者數日。鄰居有賣飯媼見隱﹐驚曰「何辭色之沮喪如此﹐莫有不決之事否﹖」隱謂知之﹐因盡以尊師之言告之。媼嘆曰「秀才何自迷甚焉﹗且天下皆知羅隱﹐何須一第然後爲得哉﹖不如急取富貴﹐則老婆之願也。」隱聞之釋然﹐遂歸錢塘。時錢鏐方得兩浙﹐置之幕府﹐使典軍中書檄﹐其後官給事中。

初﹐隱罷上中書之日﹐費窘﹐因抵魏謁鄴王羅紹威﹐將入其境﹐先貽書敍其家世﹐鄴王爲侄。幕府僚吏見其書﹐皆怒曰「羅隱一布衣爾﹐而侄視大王﹐其可乎﹗」紹威素重士﹐且曰「羅隱名振天下﹐王公大夫多爲所薄﹐今惠然肯顧﹐其何以勝﹐得在侄行﹐爲幸多矣﹐敢不致恭﹐諸公愼勿言。」於是擁旆郊迎﹐一見卽拜﹐隱亦不讓。及將行﹐紹威贈以百萬﹐他物稱是﹐仍致書於鏐謂叔父﹐鏐首用之。

鄭準作歸姓表

鄭準﹐不知何許人。性諒直﹐能爲文﹐長於箋奏。成汭鎭荊南﹐辟爲推官。汭嘗讎殺人﹐懼爲吏所捕﹐攺姓郭氏。及爲荊南節度使﹐命準爲表乞歸本姓﹐準援筆而成﹐其略云「臣門非冠蓋﹐家本軍戎。親朋之內盱睢﹐爲人報怨﹔昆弟之間點染﹐無處求生。背故國以狐疑﹐望鄰封而鼠竄。名非霸越﹐乘舟難效於陶朱﹔志切投秦﹐出境遂稱於張祿。」又云「成爲本姓﹐郭乃冒稱。本避犯禁之辜﹐敢歸司寇﹔別族受封之典﹐誠愧諸侯。伏乞聖慈﹐許歸本姓」云云。其表甚爲朝廷所重。後因汭生辰﹐淮南楊行密遣使致禮幣之外﹐仍貺《初學記》一部﹐準忿然以爲不可﹐謂汭曰「夫《初學記》﹐蓋訓童之書爾﹐今敵國交聘﹐以此書爲貺﹐得非相輕之甚耶﹗宜致書責讓。」汭不納﹐準自嘆曰「若然﹐見輕敵國﹐足彰幕府之無人也。參佐無狀﹐安可久﹗」遽請解職。汭怒其去﹐潛使人於途中殺之。

曹唐死

曹唐﹐柳州人。少好道﹐爲大小《遊仙》詩各百篇﹐又著《紫府玄珠》一卷﹐皆敍三淸﹑十極紀勝之事。其《遊仙》之句﹐則有《漢武帝宴西王母》詩云「花影暗回三殿月﹐樹聲深鎖九門霜。」又云「樹底有天春寂寂﹐人間無路月茫茫。」皆爲士林所稱。其後遊信州﹐館於開元寺三學院。一旦臥疾﹐眾僧忽見二靑衣緩步而至﹐且四向顧視﹐相謂曰「只此便是『樹底有天春寂寂﹐人間無路月茫茫』。」言訖﹐直入唐之臥室。眾僧驚異﹐亦隨之而入﹐踰閾﹐而靑衣不復見﹐但見唐已殂矣。

先是﹐唐與羅隱相遇﹐隱有題《牡丹》詩云「若教解語應傾國﹐任是無情亦動人。」唐因戲隱曰「此非賦牡丹﹐乃題女子障耳。」﹝南人以歌姬爲女子。﹞隱應聲曰「猶勝足下鬼詩。」唐曰「其詞安在﹖」隱曰「只『樹底有天春寂寂﹐人間無路月茫茫』﹐得非鬼詩﹖」唐無言以對。至是靑衣亦援引此句﹐而唐尋卒﹐則隱之言﹐豈偶然哉﹗

杜光庭入道

杜光庭﹐長安人﹐應「九經」舉不第。時長安有潘尊師者﹐道術甚髙﹐僖宗所重﹐光庭素所希慕﹐數遊其門。當僖宗之幸蜀也﹐觀蜀中道門牢落﹐思得名士以主張之。駕回﹐詔潘尊師使於兩街﹐求其可者。尊師奏曰「臣觀兩街之眾﹐道聽塗說﹐一時之俊卽有之﹐至於掌教之士﹐恐未合應聖旨。臣於科場中識「九經」杜光庭﹐其人性簡而气淸﹐量寬而識遠﹐且困於風塵﹐思欲脫屣名利久矣。以臣愚思之﹐非光庭不可。」禧宗召而問之﹐一見大悅﹐遂令披載﹐仍賜紫衣﹐號曰「廣成先生」﹐卽日馳驛遣之。及王建據蜀﹐待之愈厚﹐又號爲「天師」。光庭嘗以《道徳》二經注者𨿽多﹐皆未能演暢其旨﹐因著《廣成義》八十卷﹐它術稱是﹐識者多之。

爾朱先生上升

爾朱先生﹐忘其名﹐蜀人﹐功行甚至。遇異人﹐與藥一丸﹐先生欲服﹐異人曰「今若服必死﹐未若見浮石而後服之﹐則仙道成矣。」先生如其教。自是每一石必投之水﹐欲其浮﹐如是者殆一紀。人皆以爲狂﹐或聚而笑之﹐而先生之心愈堅。居無何﹐因遊峽上﹐將渡江﹐有叟艤舟相待﹐先生異之﹐且問曰「如何姓氏﹖」對曰「石氏。」「此地何所﹖」答曰「涪州。」先生豁然悟曰「異人浮石之言﹐斯其應乎﹗」遂服其藥﹐卽輕舉矣。

上藍遺鍾傳偈

上藍和尙﹐失其名﹐居於洪州上藍院。精究術數﹐大爲鍾傳所禮。一旦疾篤﹐往省之﹐且曰「老夫於和尙﹐可謂無間矣﹐和尙或不諱﹐得無一言相付耶﹖」上藍彊起﹐索筆作偈以授﹐其末云「但看來年二三月﹐柳條堪作打鐘槌。」偈終而卒。傳得之﹐不能測。洎明年春﹐淮帥引兵奄至﹐洪州陷﹐江南遂爲楊氏有。「打鐘」之偈﹐人始悟焉。

僧貫休入蜀

僧貫休﹐婺州蘭溪人。有逸才﹐長於歌詩。嘗遊荊南﹐時成汭爲荊南節度使﹐生日有獻歌詩頌徳者僅百餘人﹐而貫休在焉。汭不能親覽﹐命幕史鄭準定其髙下。準害其能﹐輒以貫休爲第三﹐貫休怒曰「藻鑑如此﹐其可久乎﹗」遂入蜀。及至﹐值王建稱藩﹐因獻之詩云「一瓶一缽垂垂老﹐萬水千山得得來。」建大悅﹐遽加禮待。洎僭大號﹐以國師賜號曰「禪月」。

貫休與光庭嘲戲

貫休有機辧﹐臨事制變﹐眾人未有出其右者。杜光庭欲挫其鋒﹐每相見﹐必伺其舉措以戲調之。一旦﹐因舞轡於通衢﹐而貫休馬忽墜糞﹐光庭連呼﹕「大師﹐大師﹐數珠落地。」貫休曰「非數珠﹐蓋大還丹耳。」光庭大慚。貫休有文集四十卷﹐吳融爲之序﹐號《西嶽集》﹐行於世。

陳黯善對

陳黯﹐東甌人。才思敏速﹐時年十三﹐袖捲謁本郡牧。時面上有班瘡新愈﹐其痕炳然。郡牧戲之曰「藻才而花貌﹐何不詠歌﹖」黯應聲曰「瑇瑁寧堪比﹐班犀詎可加﹖天嫌未端正﹐敷面與裝花。」

五代史補卷二

後唐二十條

太祖號獨眼龍

太祖武皇﹐本朱耶赤心之後﹐沙陀部人也。其先生於雕窠中﹐酋長以其異生﹐諸族傳養之﹐遂以「諸爺」爲氏﹐言非一父所養也。其後言訛﹐以「諸」爲「朱」﹐以「爺」爲「耶」。至太祖生﹐眇一目﹐長而驍勇﹐善騎射﹐所向無敵﹐時謂之「獨眼龍」﹐大爲部落所疾。太祖恐禍及﹐遂舉族歸唐﹐授云州刺史﹐賜姓李﹐名克用。黃巢犯長安﹐自北引兵赴難。功成﹐遂拜太原節度使﹐封晉王。

淮南寫太祖眞

武皇之有河東也﹐威聲大振﹐淮南楊行密常恨不識其狀貌﹐因使畫工詐爲商賈﹐往河東寫之。畫工到未幾﹐人有知其謀者﹐擒之。武皇初甚怒﹐旣而謂所親曰「且吾素眇一目﹐試召亟使寫之﹐觀其所爲如何﹖」及至﹐武皇按膝厲聲曰「淮南使汝來寫吾眞﹐必畫工之尢也。寫吾不及十分﹐卽階下便是死汝之所矣。」畫工再拜下筆。時方盛暑﹐武皇執八角扇﹐因寫扇角半遮其面。武皇曰「汝諂吾也。」遽使別寫之。又應聲下筆﹐畫其臂弓撚箭之狀﹐仍微合一目﹐以觀箭之曲直。武皇大喜﹐因厚賂金帛遣之。

莊宗能訓練兵士

莊宗之嗣位也﹐志在渡河﹐但恨河東地狹兵少﹐思欲百練其眾﹐以取必勝於天下﹐乃下令曰「凡出師﹐騎軍不見賊不許騎馬﹐或步騎前後已定﹐不得越軍分以避險惡。其分路並進﹐期會有處﹐不得違晷刻。並在路敢言病者﹐皆斬之。」故三軍懼法而戮力﹐皆一以當百。故朱梁舉天下而不能禦﹐卒爲所滅﹐良有以也。

初﹐莊宗爲公子時﹐雅好音律﹐又能自撰曲子詞。其後凡用軍﹐前後隊伍皆以所撰詞授之﹐使揭聲而唱﹐謂之「禦制」。至於入陣﹐不論勝負﹐馬頭才轉﹐則眾歌齊作。故凡所鬥戰﹐人忘其死﹐斯亦用軍之一奇也。

莊宗爲縣令所諫

莊宗好獵﹐每出﹐未有不蹂踐苗稼。一旦至中牟﹐圍合﹐忽有縣令﹐忘其姓名﹐犯圍諫曰「大凡有國家者﹐當視民如赤子﹐性命所系﹐陛下以一時之娛﹐恣其蹂踐﹐使比屋囂然動溝壑之慮。爲民父母﹐豈若是耶﹗」莊宗大怒﹐以爲遭縣令所辱﹐遂叱退﹐將斬之。伶官鏡新磨者﹐知其不可﹐乃與羣伶齊進﹐挽住令﹐佯爲詬責曰「汝爲縣令﹐可以指麾百姓爲兒﹐旣天子好獵﹐卽合多畱閒地﹐安得縱百姓耕鋤皆徧﹐妨天子鷹犬飛走耶﹖而又不能自責﹐更敢咄咄﹐吾知汝當死罪﹗」諸伶亦皆嘻笑繼和。於是莊宗默然﹐其怒少霽﹐頃之恕縣令罪。

明宗入倉艸場

明宗之在位也﹐一旦幸倉場觀納﹐時主者以車駕親臨﹐懼得罪﹐其較量甚輕。明宗因謂之曰「且朕自省事以來﹐倉場給散﹐動經一二十年未畢﹐今輕量如此﹐其後銷折﹐將何以償之﹖」對曰「竭盡家產﹐不足則繼之以身命。」明宗愴然曰「只聞百姓養一家﹐未聞一家養百姓。今後每石加二斗耗﹐以備鼠雀侵蠹﹐謂之鼠雀耗。」倉糧加耗﹐自此始也。

秦王掇禍

秦王從榮﹐明宗之愛子。好爲詩﹐判河南府﹐辟髙輦爲推官。輦尢能爲詩﹐賓主相遇甚歡。自是出入門下者﹐當時名士有若張杭﹑江文蔚﹑何仲舉之徒﹐莫不分庭抗禮﹐更唱疊和。時干戈之後﹐武夫用事﹐睹從榮所爲﹐皆不悅。於是康知訓等竊議曰「秦王好文﹐交遊者多詞客﹐此子若一旦南面﹐則我等轉死溝壑﹐不如早圖之。」髙輦知其謀﹐因勸秦王托疾﹕「此輩以所就之間﹐須來問候﹐請大王伏壯上﹐出其不意皆斬之﹐庶幾免禍矣。」從榮曰「至尊在上﹐一旦如此﹐得無危乎﹖」輦曰「子弄父兵﹐罪當笞爾﹐不然則悔無及矣。」從榮猶豫不決﹐未幾及禍﹐髙輦棄市。初﹐從榮之敗也﹐髙輦竄於民家﹐且落髮爲僧。旣擒獲﹐知訓以其毀形難認﹐復使巾幘著緋﹐驗其眞僞﹐然後用刑。輦神色自若﹐厲聲曰「朱衣才脫﹐白刃難逃。」觀者壯之。

髙季興據荊州

髙季興﹐本陜州硤石人。爲太祖裨將﹐出爲郢州防禦使。時荊南成汭徵鄂州﹐不利而卒﹐太祖命季興爲荊南畱後。到未幾﹐會武陵土豪雷彥恭作亂﹐季興破之﹐遂以功授荊南節鉞。莊宗定天下﹐季興首入覲﹐因拜中書令﹐封南平王。初﹐季興嘗從梁太祖出徵﹐引軍早發﹐至逆旅﹐未曉﹐有嫗秉燭迎門﹐具禮甚厚。季興疑而問之﹐對曰「妾適夢有人叩關﹐呼曰﹕『速起﹐速起﹐有裂土王來。』及起﹐盥漱畢﹐秉燭開門﹐而君子奄至﹐得非所謂王者耶﹖所以不敢褻慢爾。」季興喜﹐及來荊南﹐竟至封王。

王氏據福建

王潮之來福建也﹐值連帥陳巖卒﹐子婿範暉自稱畱後﹐潮攻拔之﹐盡有其地﹐遂爲福建觀察使。至其弟審知立﹐𨿽天下多事﹐猶能修其職貢。朝廷嘉之﹐封閩王。審知卒﹐子延鈞嗣﹐無識﹐輒攺審知制度﹐僭稱大閩﹐攺元龍啟﹐其後爲子昶殺。昶多行不道﹐閩人殺之﹐立從父延羲﹐攺元永隆。延羲不卹政事﹐國亂﹐爲其將連重遇所殺﹐王氏之族遂滅。先是﹐梁朝有王霸者﹐卽王氏之遠祖﹐爲道士。居於福州之怡山時﹐愛二皂莢樹﹐因其下築壇﹐爲朝禮之所。其後丹成﹐沖虛而去。霸嘗云「吾之子孫﹐當有王於此方者。」乃自爲讖﹐藏之於地。唐光啟中﹐爛柯道士徐景玄﹐因於壇東北隅取土﹐獲其詞曰「樹枯不用伐﹐壇壞不須結。不滿一千年﹐自有系孫列。」又曰「後來是三王﹐潮水蕩禍殃。巖逢二乍間﹐未免有銷亡。子孫依吾道﹐代代封閩疆。」議者以爲﹕潮蕩禍殃﹐謂王潮除其禍患以開基業也﹔巖逢二乍間﹐謂陳巖逢王潮未幾而亡﹐土地爲其所有也﹔代代封閩疆﹐謂潮與審知也﹐代代蓋兩世之稱﹐明封崇不過潮與審知兩世耳。初﹐王潮嘗假道於洪州﹐時鍾傳爲洪州節度使﹐以王潮若得福建﹐境土相接﹐必爲己患﹐陰欲誅之。有僧上藍者﹐通於術數﹐動皆先知﹐大爲鍾所重。因入謁﹐察傳詞气﹐驚曰「令公何故起惡意﹐是欲殺王潮否﹖」傳不敢隱﹐盡以告之。上藍曰「老僧觀王潮與福建有緣﹐必變﹐彼時作一好世界﹐令公宜加禮厚待。若必殺之﹐令公之福去矣。」於是傳加以援送。及審知之嗣位也﹐楊行密方盛﹐常有吞東南之志气。審知居常憂之﹐因其先人常爲上藍所知﹐乃使人賫金帛往遺之﹐號曰「送供」﹐且問國之休咎。使回﹐上藍以十字爲報﹐其詞曰「不怕羊入屋﹐只怕錢入腹。」審知得之﹐嘆曰「羊者楊也﹐腹者福也﹐得非福州之患﹐不在楊行密而在錢氏乎﹖令內外將吏無姓錢者﹐必爲子孫後世之憂矣。」至延羲爲連重遇所殺﹐諸將爭立﹐江南乘其時﹐命查文徽領兵伐之﹐經年不能下。會兩浙救兵至﹐文徽腹背受敵﹐遂大敗。自是福州果爲錢氏所有﹐入腹之讖始應。蓋國之興衰﹐皆冥數先定矣。

孟知祥兩代讖

孟知祥之入蜀也﹐視其險固﹐陰有割據之志。洎抵成都﹐值晚﹐且憩於郊外﹐有推小車子過者﹐其物皆以袋盛。知祥見﹐問曰「汝車所勝幾袋﹖」答曰「盡力不過兩袋。」知祥惡之﹐其後果兩世而國滅。

孟知祥般家

初﹐知祥將據蜀也﹐且上表乞般家屬。時樞密使安重誨用事﹐拒其請。知祥曰「吾知之矣。」因使密以金百兩爲賂﹐重誨喜而爲敷奏﹐詔許之。及家屬至﹐知祥對僚吏笑曰「大下聞知樞密﹐將謂天地間未有此﹐誰知祇銷此百金耶﹐亦不足畏也。」遂守險拒命。

孟知祥平董璋

孟知祥與董璋有隙﹐舉兵討之。璋素勇悍﹐聞知祥之來也﹐以爲送死。諸將兩端﹐李鎬爲知祥判官﹐深憂之。及將戰﹐知祥欲示閒暇﹐自寫一書以遺董璋。無何﹐舉筆輒誤書「董」爲「重」字﹐不悅久之。鎬在側大喜﹐且引諸將賀於馬前。知祥不諭﹐曰「事未可測﹐何賀耶﹖」鎬曰「其『董』字﹐『艸』下施『重』﹐今大王去『艸』書『重』﹐是『董』已無頭﹐此必勝之兆也。」於是三軍欣然﹐一戰而董璋敗。

錢鏐患目

錢鏐末年患雙目﹐有醫人不知所從來﹐白雲累世醫內外障眼﹐其術在於用鍼﹐無不效者。鏐聞﹐召而使觀之﹐醫人曰「可治。然大王非常人﹐患殆天與之﹐若醫﹐是違天理也﹐恐無益於壽﹐幸思之。」鏐曰「吾起自行伍﹐跨有方面﹐富貴足矣﹐但得兩眼見物﹐爲鬼不亦快乎﹗」旣而下手﹐莫不應手豁然。鏐喜﹐所賜動以萬計﹐醫人皆辭不受。明年﹐鏐卒。

房知溫從事入冥

房知溫爲靑州節度﹐封東平王﹐所爲不法﹐百姓苦之。一旦﹐有從事張澤者﹐素好嗜鰲﹐忽暴卒﹐但心頭微暖﹐家人未卽殮。經宿而活﹐自云爲泰山所追﹐行未幾﹐過一公宇﹐門庭甚壯。旣見有人衣紫﹐據案而坐﹐自謂之府君﹐叱澤曰「何故食鰲過差耶﹖」言訖﹐有執筆挾簿引羣鬼﹐皆怪狀﹐攜以鼎鑊刀機﹝一作鋸。﹞之具至﹐擒澤投於沸鼎中﹐移時﹐復用鐵叉撥出﹐以刀支解﹐去骨肉﹐然後烹飪﹐大抵亦如治鱉之狀。旣熟﹐諸鬼分啖。凡出自鼎鑊﹐至於支解﹐又至於分啖﹐其於慘毒苦痛之狀﹐皆名狀所不及。如此者近數十度﹐府君始恕之﹐且問曰「汝受諸苦如何﹐爾其敢再犯乎﹖」答曰「不敢。」於是遣去。將行﹐府君又於案上取一物﹐封之甚固﹐授澤曰「爲吾將此物與房知溫﹐不法之事宜休矣。」澤領而置於懷﹐遂覺。知溫聞知澤復活﹐遽使人肩舁入府而問之﹐澤備以所受之苦對﹐仍於懷中探取封物付溫﹐卽錦被角也。知溫大駭曰「吾昨覺體寒如中瘧﹐擁被就火﹐忽聞足下無疾而卒﹐遂驚起﹐不虞一角之被爲火所燒﹐此其是乎﹗」遽取被視之﹑不差豪釐。知溫顫栗﹐不知所措﹐謂澤曰「足下之過小耳﹐尙如此﹐老夫不知如何也。」自是知溫稍稍近理。

宋齊丘投姚洞天

宋齊丘﹐豫章人。父嘗在鍾傳幕下﹐齊丘素落魄﹐父卒﹐家計蕩盡﹐已在窮悴﹐朝夕不能度。時姚洞天爲淮南騎將﹐素好士﹐齊丘欲謁之﹐且囊空無備紙筆之費﹐計無所出﹐但於逆旅杜門而坐﹐如此殆數日。鄰房有散樂女尙幼﹐問齊丘曰「秀才何以數日不出﹖」齊丘以實告﹐女嘆曰「此甚小事﹐秀才何吝一言相示耶﹖」乃惠以數緡。齊丘用市紙筆﹐爲詩詠以投洞天﹐其略曰「某學武無成﹐攻文失志﹐歲華蹭蹬﹐身事蹉跎。胸中之萬仞靑山﹐壓低气宇﹔頭上之一輪紅日﹐燒盡風雲。加以天步陵遲﹐皇綱廢絕﹐四海淵黑﹐中原血紅﹐挹飛蒼走黃之辧﹐有出鬼沒神之機。」洞天怒其言大﹐不卽接見。齊丘窘急﹐乃更其啟﹐翌日復至﹐其略曰「有生不如無生﹐爲人不若爲鬼。」又云「其爲誠懇萬端﹐只爲饑寒兩字。」洞天始憫之﹐漸加以拯救。徐溫聞其名﹐召至門下。及昪之有江南也﹐齊丘以佐命功﹐遂至將相﹐乃上表以散樂女爲妻﹐以報宿惠﹐許之。

黃損不調

黃損﹐連州人。少有大志﹐其爲學﹐務於該通。嘗上三書﹐號曰《三要》﹐大約類《陰符》《鬼谷》。同光初﹐應進士﹐以此書投於公卿間﹐議者以爲有王佐才。洎登第歸﹐會劉龔南稱霸﹐損因獻十策求入幕府﹐其言多指切權要﹐由是眾疾之。然以其掇朝廷名第﹐不可坐廢﹐踰年始授永州團練判官。未幾﹐又得足疾﹐遂退居於永州北滄塘湖上﹐以詩酒自娛。先是﹐損嘗學於廬山﹐與桑維翰﹑宋齊丘相遇﹐每論天下之務﹐皆出損下﹐損亦自負。居無何﹐同遊五老峯﹐路遇盤石﹐因憩歇。頃之﹐有叟長嘯而至﹐亦憩於側﹐損等皆不悅。旣而﹐叟指桑維翰﹑宋齊丘曰「公等皆至將相﹐各不得其死。」次指損曰「此子有道气﹐可以隱居﹐若求名宦﹐不過一方州從事爾﹐宜思之。」損甚怒﹐叟曰「休戚之數定矣﹐吾先知者﹐何怒耶﹗」三人始異之﹐將再問其事﹐此叟不顧而去。其後皆然。

何仲舉及第

何仲舉﹐營道人。美姿容﹐年十三﹐俊邁絕倫。時家貧﹐輸稅不及限。李臯爲營道令﹐怒之﹐乃荷項系獄﹐將檟楚焉。或有言於臯曰「此子𨿽丱﹐能爲詩﹐往往間立成﹐希明府一察之。」臯聞﹐遽召而問曰「知汝有文﹐且速敏﹐今日之事﹐若能文不加點﹐爲一篇以自述﹐吾當貸汝。」仲舉援筆而成﹐曰「似玉來投獄﹐拋家去就枷。可憐兩片木﹐夾卻一枝花。」臯大驚﹐自爲脫枷﹐延上廳﹐與之抗禮﹐自是仲舉始銳意就學。天成中﹐入洛。時秦王爲河南尹﹐尢重士﹐仲舉與張杭﹑江文蔚俱遊其門。及其東薦也﹐公舉數百人﹐獨以仲舉爲擅場。仲舉因獻詩曰「碧雲章句才離手﹐紫府神仙盡點頭。」秦王大悅﹐稱賞不已﹐故一舉上第。及歸﹐遇文昭馬氏承制﹐依唐太宗故事﹐於天策府置十八學士﹐以臯爲學士之首﹐且執政柄﹐而仲舉自以出於臯之門下﹐𨿽策名中朝﹐事臯未嘗暫懈﹐臯感悅﹐遂加引用。未幾﹐與之同列﹐及出﹐又爲全﹑衡二州刺史。先是﹐湖南尢多詩人﹐其最顯者有沈彬﹑廖凝﹑劉昭禹﹑尙顏﹑齊己﹑虛中之徒﹐而仲舉在諸公間尢爲輕淺。惟李臯獨推許之﹐往往對眾吟《秋日晚望》詩曰「樹迎髙鳥歸深野﹐云傍斜陽過遠山。」以足扣地﹐嘆曰「何仲舉乃詩家之髙逸者也﹐諸官見取捨﹐其餘奴嶽乃間气爾。」故仲舉感臯之見知﹐卒能自奮﹐至於名節﹐亦終始無玷﹐論者以臯有知人之鑑。

徐寅擯棄

徐寅﹐登第歸閩中﹐途經大梁﹐因獻太祖《遊大梁賦》。時梁祖與太原武皇爲讎敵﹐武皇眇一目﹐而又出自沙陀部落﹐寅欲曲媚梁祖﹐故詞及之﹐云「一眼胡奴﹐望英威而膽落。」未幾﹐有人得其本示太原者﹐武皇見而大怒。及莊宗之滅梁也﹐四方諸侯以爲唐室復興﹐奉琛爲慶者相繼。王審知在閩中﹐亦遣使至﹐遽召其使﹐問曰「徐寅在否﹖」使不敢隱﹐以無恙對。莊宗因慘然曰「汝歸語王審知﹐父母之讎﹐不可同天。徐寅指斥先帝﹐今聞在彼中﹐何以容之﹖」使回﹐具以告。審知曰「如此則主上欲殺徐寅爾。今殺則未敢奉詔﹐但不可用矣。」卽日戒閽者不得引接﹐徐寅坐是終身止於祕書正字。

黃滔命徐寅代筆

黃滔在閩中﹐爲王審知推官。一旦饋之魚﹐時滔方與徐寅對談﹐遂請爲代謝箋。寅援筆而成﹐其略曰「銜諸斷索﹐才從羊續懸來﹔列在琱盤﹐便到馮驩食處。」時人大稱之。

敬新磨狎侮

敬新磨﹐河東人。爲伶官﹐大爲莊宗所寵惜。莊宗出自沙陀部落﹐旣得天下﹐多用蕃部子弟爲左右侍衛﹐髙鼻深目者甚眾﹐加以恃勢淩辱衣冠﹐新磨居常嫉之﹐往往揚言曰「此輩𨿽硬弓長箭﹐今天下已定﹐無所施矣。惟有一般勝於人者﹐鼻孔大﹑眼睛深耳﹐他不足數也。」眾皆切齒﹐相與訴於莊宗﹐其間亦有言發而泣下者。莊宗不悅﹐召新磨責之曰「吾軍出自蕃部﹐天下孰不知﹖汝未嘗爲我避諱﹐更辱罵之﹐使各垂泣告朕﹐何也﹖」新磨卽正色對曰「陛下妄矣。此輩淚便用桔橰子打亦不出﹐豈能見之也。」莊宗素好徘﹐不覺大笑。時殿上常有惡犬﹐及新磨退﹐一犬奮起﹐似欲肆噬。新磨意莊宗使之﹐遽倚柱大呼曰「陛下勿縱男女咬人﹗」莊宗色變﹐索弓箭﹐新磨遽抗聲曰「臣𨿽賤﹐與陛下一體﹐殺之不祥﹗」問其故﹐對曰「陛下攺元﹐以同光爲紀年﹐天下謂之同光帝。且同者﹐銅也﹐不得敬新磨﹐銅光何以見耶﹗」莊宗又欣然。其謔浪狎侮﹐應機而發﹐皆此類也。

僧昭說踏錢

僧昭者﹐通於術數。居兩浙﹐大爲錢塘錢鏐所禮﹐謂之「國師」。一旦謁鏐﹐有宮中小兒嬉於側﹐墜下錢數十文。鏐見﹐謂之曰「速收﹐慮人恐踏破汝錢。」昭師笑曰「汝錢欲踏破﹐須是牛卽可。」鏐喜﹐以爲社稷堅牢之義。後至曾孫俶﹐舉族入朝﹐因而國除。俶年屬丑爲牛﹐可謂牛踏錢而破矣。

五代史補卷三

晉二十條

髙祖先兆

髙祖尙明宗女﹐宮中謂之石郎。及將起兵於太原﹐京師夜間狼皆羣走﹐往往入宮中。湣帝患之﹐命諸班能射者分投捕逐﹐謂之「射狼」。或遇諸途﹐問曰「汝何從而來﹖」對曰「看射狼。」未幾﹐髙祖至﹐蓋「射」亦「石」也。

少主不召桑維翰

少主之嗣位也﹐契丹以不俟命而擅立﹔又景延廣辱其使﹐契丹怒﹐舉國南侵。以駙馬都尉杜重威等領駕下精兵甲﹐禦之於中渡橋。旣而契丹之眾已深入﹐而重威等奏報未到朝廷。時桑維翰罷相﹐爲開封府尹﹐謂僚佐曰「事急矣﹐非大臣鉗口之時。」乃叩內閣求見﹐欲請車駕親徵﹐以固將士之心。而少主方在後苑調鷹﹐至暮竟不召。維翰退而嘆曰「國家阽危如此﹐艸澤逋客亦宜下問﹐況大臣求見而不召耶﹗事亦可知矣。」未幾﹐杜重威之徒降於契丹﹐少主遂北遷。

桑維翰責張彥澤

桑維翰形貌甚怪﹐往往見之者失次。張彥澤素以驍勇稱﹐每謁候﹐𨿽冬月未嘗不雨汗。及中渡變生﹐彥澤引蕃部至﹐欲逞其威﹐乃領眾突入開封府﹐弓矢亂髮﹐且問﹕「桑維翰安在﹖」維翰聞之﹐乃厲聲曰「吾爲大臣﹐使國家如此﹐其死宜矣。張彥澤安得無禮﹗」乃升廳安坐﹐謂彥澤曰「汝有何功﹐帶使相已臨方面﹐當國家危急﹐不能盡犬馬之力以爲報效﹐一旦背叛﹐助戎狄作威爲賊﹐汝心安乎﹖」彥澤睹其詞气慨然﹐股栗不敢仰視﹐退曰「吾不知桑維翰何人﹐今日之下﹐威稜猶如此﹐其再可見耶﹗」是夜﹐令壯士就府縊殺之。當維翰之縊也﹐猶瞋目直視﹐噓其气再三﹐每一噓皆有火出﹐其光赫然。三噓之外﹐火盡滅﹐就視則奄然矣。

李濤納命

李濤常忿張彥澤殺邠州幕吏張式而取其妻﹐濤率同列上疏﹐請誅彥澤以謝西土﹐髙祖方姑息武夫﹐竟不從。未幾﹐契丹南侵﹐至中渡橋﹐彥澤首降。戎主喜﹐命以本軍統蕃部控弦之士﹐先入京師。彥澤自以功不世出﹐乃挾宿憾殺開封尹桑維翰。濤聞之﹐謂親知曰「吾曾上疏請誅彥澤﹐今國家失守﹐彥澤所爲如此﹐吾之首領庸可保乎﹖然無可柰何﹐誰能伏藏溝瀆而取辱耶﹗」於是自寫門狀﹐求見彥澤。其狀云「上疏請殺太尉人李濤﹐謹隨狀納命。」彥澤覽之﹐欣然降階迎之。然濤猶未安﹐復曰「太尉果然相恕乎﹖」彥澤曰「覽公門狀﹐見『納命』二字﹐使人怨气頓息﹐又何憂哉﹗」濤素滑稽﹐知其必免﹐又戲爲伶人詞曰「太尉旣相恕﹐何不將壓驚絹來﹗」彥澤大笑﹐卒善待之。

馬希範奢侈

馬希範﹐武穆之嫡子。性奢侈﹐嗣位未幾﹐乞依故事置天策府僚屬﹐於是擢從事有才行者﹐有若都統判官李鐸﹑靜江府節度判官潘玘﹑武安軍節度判官拓拔坦﹑都統掌書記李臯﹐鎭南節度判官李莊﹑昭順軍節度判官徐收﹑澧州觀察判官彭繼英﹑江南觀家判官廖圖﹑昭順軍觀察判官徐仲雅﹑靜江府掌書記鄧懿文﹑武平軍節度掌書記李松年﹑鎭南軍節度掌書記衛曮﹑昭順軍觀察支使彭繼勛﹑武平軍節度推官蕭銖﹑桂管觀察推官何仲舉﹑武安軍節度巡官孟玄暉﹑容管節度推官劉昭禹等十八人﹐並爲學士。其餘列校﹐自袁友恭﹑張少敵等各以次授任。莫不大興土木﹐以建興府庭﹐其最爲壯麗者﹐卽有九龍﹑金華等殿。迨殿之成也﹐用丹砂塗其壁﹐凡用數十萬斤石﹐每僚吏謁見﹐將升殿﹐但覺丹砂之气﹐藹然襲人﹐其費用也皆此類。初﹐教令旣下﹐主者以丹砂非卒致之物﹐相顧憂色。居無何﹐東境山崩﹐湧出丹砂﹐委積如丘陵﹐於是收而用之。契丹南侵﹐聞其事﹐以爲希範非常人﹐遽使冊爲尙父。希範得冊﹐以爲戎虜推奉﹐欣然當之矣。

丁思僅謂馬希範起義兵

丁思僅素有才略﹐爲馬氏騎將。以希範受契丹冊命﹐深恥之﹐因謂希範曰「今朝廷失守﹐正忠臣義士奮發之時﹐使馳檄四方﹐引軍直趨京師﹐誅犬戎﹐天子反正﹐然後凱還﹐如此則齊桓﹑晉文不足數矣。時不可失﹐願大王急圖之。」希範本無遠略﹐加以興作府署未畢﹐不忍棄去﹐遂寢思僅之謀。思僅不勝其憤﹐謂所親曰「古人疾沒世而名不稱﹐今遭逢擾攘﹐不能立功於天下﹐反顧戀數間屋子乎﹖誠可痛也﹗」自是思僅常怏怏。

馬希範殺髙郁

髙郁爲武穆王謀臣﹐莊宗素聞其名﹐及有天下﹐且欲離間之。會武穆王使其子希範入覲﹐莊宗以希範年少易激發﹐因其敷奏敏速﹐乃撫其背曰「國人皆言馬家社稷必爲髙郁所取﹐今有子如此﹐髙郁安得取之耶﹗」希範居常嫉郁﹐忽聞莊宗言﹐深以爲然。及歸﹐告武穆請誅之﹐武穆笑曰「主上戰爭得天下﹐能用機數﹐以郁資吾霸業﹐故欲間之耳﹐若梁朝罷王彥章兵權也。蓋遭此計﹐必至破滅﹐今汝誅郁﹐正落其彀中﹐愼勿言也。」希範以武穆不決﹐禍在朝夕﹐因使誣告郁謀反而族滅之。自是軍中之政﹐往往失序﹐識者痛之。初﹐郁與武穆俱起行陣﹐郁貪且僭﹐常以所居之井不甚淸澈﹐思所以澄汰之﹐乃用銀葉護其四方﹐自內至外皆然﹐謂之「拓裏」﹐其奉養過差﹐皆此類也﹐故莊宗得以媒蘗。自後陰晦中見郁﹐後竟爲所患爾。

李昪得江南

李昪﹐本爲徐溫所養﹐溫殺張顥﹐權出於己﹐自稱大丞相﹑中書令﹑都統。及出居金陵﹐以嫡子知訓爲丞相﹐昪爲潤州節度。昪始爲宣州﹐忽得潤州﹐甚怏快﹐將白溫辭之。宋齊丘素與昪善﹐因謂昪曰「知訓驕倨﹐不可大用﹐殆必有損足焚巢之患。宣州去江都遠﹐難爲應﹐潤州方隔一水爾﹐有急則可以立功﹐愼勿辭也。」昪聞之釋然﹐遂行﹐至潤州。未幾﹐知訓果爲朱瑾所殺。是夜江都亂﹐火光亙天﹐昪望之曰「宋公之言中矣。」遂引軍渡江﹐盡誅朱瑾之黨。後解甲去備﹐以待徐溫。溫至﹐且喜且怒﹐謂昪曰「猶幸汝在潤州﹐不然吾家大事將去矣。汝於兄弟中有大功者耶﹗」卽日用昪爲左僕射﹐知政事﹐以代知訓。昪善於撫禦﹐內外之心翕然而歸之﹐故徐溫卒未幾﹐而江南遂爲昪所有。

先是﹐江南童謠云「東海鯉魚飛上天。」東海卽徐之望也﹔李者鯉也﹐蓋言李昪一旦自溫家起而爲君爾。初﹐昪旣畜異志﹐且欲諷動僚屬。雪天大會﹐酒酣﹐出一令﹐須借雪取古人名﹐仍詞理通貫。時齊丘﹑徐融在座﹐昪舉杯爲令曰「雪下紛紛﹐便是白起。」齊丘曰「著屐過街﹐必須雍齒。」融意欲挫昪等﹐遽曰「明朝日出﹐爭柰蕭何。」昪大怒﹐是夜收融投於江﹐自是與謀者惟齊丘而已。

李瀚作錢鏐碑

李瀚有逸才﹐每作文﹐則筆不停輟﹐而性嗜酒。楊凝式嘗受詔撰《錢鏐碑》﹐自以作不逮瀚﹐於是多市美酒召瀚飲﹐俟其酣﹐且使代筆。經宿而成﹐凡一萬五千字﹐莫不詞理典贍﹐凝式嘆伏久之。少主入蕃也﹐宰相馮道等至鎭州﹐戎主皆放還。瀚時爲翰林院學士﹐北主以其才﹐特畱之﹐竟卒於蕃中。其後人有得其文集者﹐號曰《丁年集》﹐蓋取蘇武丁年奉使之義。

馮道修夫子廟

馮道之鎭同州也﹐有酒務吏乞以家財修夫子廟﹐道以狀付判官參詳其事。判官素滑稽﹐因以一絕書之判後云「荊棘森森繞杏壇﹐儒官髙貴盡偸安。若教酒務修夫子﹐覺我慚惶也大難。」道覽之有愧色﹐因出俸重創之。

歐陽彬入蜀

歐陽彬﹐衡山人。世爲縣吏﹐至彬特好學﹐工於詞賦。馬氏之有湖南也﹐彬將希其用﹐乃攜所著詣府。求見之禮﹐必先通名紙。有掌客吏﹐眾謂樊知客﹐好賄﹐陰使人謂彬曰「足下之來﹐非徒然也﹐實欲顯族致身﹐而不以一物爲貺﹐其可乎﹖」彬恥以賄進﹐竟不與。旣而樊氏怒﹐擲名紙於地曰「豈吏人之子欲干謁王侯耶﹗」彬深恨之﹐因退而爲詩曰「無錢將乞樊知客﹐名紙生毛不爲通。」因而落魄街市﹐歌姬酒徒﹐無所不狎。有歌人瑞卿者﹐慕其才﹐遂延於家。瑞卿能歌﹐每歲武穆王生辰﹐必歌於筵上。時湖南自舊管七郡外﹐又加武陵﹑嶽陽﹐是九州島﹐彬作《九州島歌》以授瑞卿﹐至時使歌之﹐實欲感動武穆。旣而竟不問﹐彬嘆曰「天下分裂之際﹐廝徒負養皆能自奮﹐我貧而至此耶﹗」計無所出﹐思欲竄入鄰道﹐但未有所向。居無何﹐聞西蜀圖綱將發﹐彬遂謀入蜀﹐且私謂瑞卿曰「吾以干謁不遂﹐居於汝家﹐未嘗有倦色﹐其可輕棄乎﹗然士以功名爲不朽﹐不於此時圖之﹐恐貽後悔。今吾他適﹐庶幾有成﹐勿以爲念。」瑞卿曰「君於妾﹐不可謂之無情﹐然一旦不以妾自滯﹐割愛而去﹐得非功名之將至耶﹗妾誠異之﹐家財約數緡﹐𨿽不丰﹐願分爲半﹐以資路途。」彬亦不讓﹐因以瑞卿所贈盡賂綱吏﹐求爲駕船僕夫﹐綱吏許之。旣至蜀﹐遂獻《獨鯉朝天賦》﹐蜀王大悅﹐擢居淸要。其後官至尙書左丞相﹐出爲夔州節度使。旣領夔州﹐武穆王已薨﹐其子希範繼立﹐因致書於希範﹐敍疇昔入蜀之由﹐仍以衡山宗族爲托。希範得書大慚﹐彬之親友悉免其賦役。下令搜訪艸澤﹐由是士無賢不肖參謁﹐皆延客之﹐因彬所致也。彬雅有風儀﹐其爲文辭近而理眞﹐聞之者𨿽不知書﹐亦釋然曉之﹐竟以此遇。

戴偃擯棄

戴偃﹐金陵人。能爲詩﹐尢好規諷。唐末罹亂﹐遊湘中﹐值馬氏有國﹐至文昭王以公子得位﹐尢好奢侈﹐起天策府﹐構九龍﹑金華等殿﹐土木之工﹐斤斧之聲﹐晝夜不絕。偃非之﹐自稱玄黃子﹐著《漁父詩》百篇以獻﹐欲譏諷之﹐故其句有﹕「才把咽喉吞世界﹐蓋因奢侈致危亡。」又曰「若須拋卻便拋卻﹐莫待風髙更水深。」文昭覽之怒﹐一旦謂賓佐曰「戴偃何如人﹖」時賓佐不測﹐以偃爲文昭所重﹐或對曰「偃詩人﹐章句深爲流輩所推許﹐方今在貧悴﹐大王哀之﹐置之髯參短簿之間足矣。」文昭曰「數日前獻吾詩﹐想其爲人﹐大抵務以魚釣自娛爾﹐宜賜碧湘湖﹐便以遂其性﹐亦優質之道也。」卽日使遷居湖上﹐乃潛戒公私不得與之往還。自是偃窮餓日至﹐無以爲計﹐乃謂妻曰「與汝結髮﹐已生一男一女﹐今度不惟擠於溝壑﹐亦恐首領不得完全。宜分兒遁去﹐庶幾可免﹐不然旦夕死矣。」於是舉骰子與妻子約曰「彩多得兒﹐彩少得女。」旣擲﹐偃彩少﹐乃攜女﹐相與慟哭而別。偃將奔嶺南﹐至永州﹐會文昭薨﹐乃止。其後不知所終。

安重榮叛

安重榮出鎭﹐常懷不軌之計久矣﹐但未發。居無何﹐廏中產朱鬃白馬﹐庭鴉生五色雛﹐以爲鳳﹐乃欣然謂天命在己﹐遂舉兵反﹐指揮令取宗嶺路以向闕。時父老聞之﹐往往竊議曰「事不諧矣。且王姓安氏﹐曰鞍得背而穩﹐何不取路貝州﹖若由宗嶺﹐是安及於鬃﹐得無危乎﹖」未幾﹐與王師先鋒遇﹐一戰而敗。

楊光遠叛

楊光遠滅範延光之後﹐朝廷以其功髙﹐授靑州節度﹐封東平王﹐奄有登﹑萊﹑沂﹑密數郡。旣而自負彊盛﹐舉兵反。朝廷以宋州節度李守貞嘗與光遠有隙﹐乃命李討之。李受詔欣然﹐志在必取﹐莫不身先矢石。光遠見而懼之﹐度不能禦﹐遂降。初﹐光遠反書至﹐中外大震。時百官起居次﹐忽有朝士揚言於眾曰「楊光遠欲謀大事﹐吾不信也。光遠素患禿瘡﹐其妻又跛﹐自古豈有禿頭天子﹑跛腳皇后耶﹖」於是人心頓安。未幾﹐光遠果降。

彭夫人怒報恩長老

文昭王夫人彭氏﹐封秦國夫人﹐常往城北報恩寺燒香。時僧魁謂之長老﹐問曰「夫人誰家婦女﹖」彭氏大怒﹐索檐子疾驅而歸。文昭驚曰「何歸之速也﹖」夫人曰「今日好沒興﹐被个老禿兵問妾是誰家婦女﹐且大凡婦女皆不善之辭﹐安得對妾而發﹗」文昭笑曰「此所謂禪機也﹐夫人可答弟子是彭家女﹑馬家婦﹐然則通其理矣﹐何怒之有乎﹗」夫人素負才智﹐恥不能對﹐乃曰「如此則妾所謂無見性也。」於是慚赧數日。

羅鄴王戲判

羅鄴王紹威﹐俊邁有詞學﹐尢好戲判。常有人向官街中韝驢﹐置鞍於地﹐值牛車過﹐急行碾破其鞍。驢主怒﹐毆駕車者﹐爲廂司所擒。紹威更不按問﹐遂判其狀云「鄴城大道甚寬﹐何故駕車碾鞍﹖領韝驢漢子科決﹐待駕車漢子喜歡﹗」詞𨿽俳諧﹐理甚切當﹐論者許之。

石文徳獻挽歌

石文徳﹐連州人。形質矬陋﹐好學﹐尢工詩。霸國時﹐屢獻詩求用﹐文昭以其寢陋﹐未嘗禮待﹐文徳由是窮悴。有南宅王子者﹐素重士﹐延於門下。其後文昭知之﹐亦兼怒王宅﹐欲庭辱文徳而逐之。居無何﹐秦國夫人彭氏薨﹐文昭傷悼﹐乃命有文學者各撰挽詞。文徳乃獻十餘篇﹐其一聯云「月沈湘浦冷﹐花謝漢宮秋。」文昭覽之大驚﹐曰「文徳有此作用﹐吾但以寢陋而輕之﹐乃不如南宮小兒卻能知賢耶﹗」於是始召文徳而愧謝之。未幾﹐承制授水部員外郎﹐充融州刺史。文徳晚尢好著述﹐乃撰《大唐新纂》十三卷﹐多名人遺事﹐詞𨿽不工﹐事或可采﹐時以多聞許之。

趙在禮拔釘錢

趙在禮之在宋州也﹐所爲不法﹐百姓苦之。一旦﹐下制移鎭永興﹐百姓欣然相賀﹐曰「此人若去﹐可爲眼中拔釘子﹐何快哉﹗」在禮聞之怒﹐欲報「拔釘」之謗﹐遽上表更求宋州一年。時朝廷姑息勛臣﹐詔許之。在禮於是命吏藉管內戶口﹐不論主客﹐每歲一千﹐納之於家﹐號曰「拔釘錢」﹐莫不公行督責﹐有不如約﹐則加之鞭朴﹐𨿽租賦之不若也。是歲﹐獲錢百萬。

僧洪道

僧洪道﹐不知何許人。通內外學﹐道行尢髙﹐大爲時人所重。天福中﹐居於衡州石羊鎭山谷中。馬氏文昭王之嗣位也﹐聞其名﹐召於府﹐使於報慈寺住持。洪不應命﹐文昭堅欲致之﹐督責州縣﹐憂懼﹐計無所出﹐率五七十人拱擁入州。洪道知之﹐乃引徒弟數輩轉徙入深山中﹐得一巖﹐遂且止息。然離舊居抵於山巖下﹐則眾鳥千萬﹐和鳴而隨之。州縣𨿽失其蹤﹐或有相謂曰「且深山之中﹐眾鳥何故而鳴﹖又聲韻優逸﹐得非和尙在彼耶﹖」試尋﹐果得之於巖所。父老再拜曰「和尙﹐佛之徒也﹐佛不遺眾生願﹐今大王崇重﹐要與和尙相見﹐輒不應召﹐竄入山林﹐於是和尙卽得計矣﹐而州縣與鄕村得無勞擾﹐而和尙忍不爲之開慈憫耶﹗」洪道於是始點頭曰「如此﹐則吾爲汝行矣。」及至府﹐文昭以國師待之。未幾﹐堅乞歸山﹐文昭知不可畱﹐乃許焉。其後竟不知所終。初﹐洪道之入巖也﹐見一虎在穴乳二子﹐徒弟大駭。洪道叱曰「無懼﹐彼當移去。」言訖﹐虎銜二子趨出穴。至行之所感也如此。

僧齊己

僧齊己﹐長沙人。長沙有大潙同慶寺﹐僧多而地廣﹐佃戶僅千餘家﹐齊己則佃戶胡氏之子也。七歲﹐與諸童子爲寺司牧牛﹐然天性穎悟﹐於風雅之道日有所得﹐往往以竹枝畫牛背爲篇什。眾僧奇之﹐且欲壯其山門﹐遂勸令出家。時鄭谷在袁州﹐齊己因攜所爲詩往謁焉﹐有《早梅》詩曰「前村深雪裏﹐昨夜數枝開。」谷笑謂曰「數枝非早﹐不若一枝則佳。」齊己矍然﹐不覺兼三衣叩地膜拜﹐自是士林以谷爲齊己一字之師。其後居於長沙道林寺。時湖南幕府中能詩者﹐有如徐東野﹑廖凝﹑劉昭禹之徒﹐莫不聲名藉甚。而徐東野尢好輕忽﹐𨿽王公不避也﹐每見齊己﹐必悚然﹐不敢以眾人待之。嘗謂同列曰「我輩所作皆拘於一途﹐非所謂通方之士﹐若齊己才髙思遠﹐無所不通﹐殆難及矣。」論者以徐東野爲知言。東野亦常贈之詩曰「我唐有僧號齊己﹐未出家時宰相器。爰見夢中逢武丁﹐毀形自學無生理。骨瘦神淸風一襟﹐松老霜天鶴病深。一言悟得生死海﹐芙蓉吐出琉璃心。悶見唐風雅容缺﹐敲破冰天飛白雪。淸塞淸江卻有靈﹐遺魂泣對荒郊月。格何古﹐天工未生誰知主﹐混沌鑿開雞子黃﹐散作純風如膽苦。意何新﹐織女星機挑白雲﹐眞宰夜來調暖律﹐聲聲吹出嫩靑春。調何雅﹐澗底孤松秋雨灑﹐嫦娥月裏學步虛﹐桂風吹落玉山下。語何奇﹐血潑乾坤龍戰時﹐祖龍跨海日方出﹐一鞭風雨萬山飛。己公己公道如此﹐浩浩寰中如獨自。一簟松風冷如水﹐長伴巢由伸腳睡。」其爲名士推重如此。及將遊蜀﹐至江陵﹐髙從誨慕其名﹐遮畱之﹐命爲管內僧正。齊己不獲已而受﹐自是常怏怏﹐故其友虛中示之詩云「老負蛾眉月﹐閒看雲水心。」蓋傷其不得志也。竟卒於江陵。有詩八百首﹐孫光憲序之﹐號曰《白蓮集》﹐行於世。

五代史補卷四

漢二十條

上藍寺石橊讖

髙祖嘗在晉祖麾下﹐晉祖旣起太原﹐因髙祖遂有天下。先是﹐豫章有僧號上藍者﹐精於術數﹐自唐末著讖云「石橊花發石橊開。」議者以「石橊」則晉﹑漢之謂也。再言「石橊」者﹐明享祚俱不過二世矣。

蘇逢吉際會

髙祖在河東﹐幕府闕書記﹐朝廷除前進士丘廷敏爲之﹔以髙祖有異志﹐恐爲所累﹐辭疾不赴﹐遂攺蘇逢吉。未幾﹐契丹南侵﹐髙祖仗順而起﹐兵不血刃而天下定。逢吉以佐命功﹐自掌書記拜中書侍郎﹑平章事。逾年﹐廷敏始選授鳳翔麟遊縣令。過堂之日﹐逢吉戲之﹐且撫所坐椅子曰「合是長官坐﹐何故讓與鄙夫耶﹖」廷敏遂慚悚而退。

樞密使擅替畱守

周髙祖爲樞密。鳳翔﹑永興﹑河中三鎭反﹐髙祖帶職出討之﹐回戈路由洛陽。時王守恩爲畱守﹐以使相自專﹐乘檐子迎髙祖於郊外。髙祖遙見大怒﹐且疾驅入於公館。久之﹐始令人傳旨﹐托以方浴。守恩不知其怒﹐但安坐俟久。時白文珂在髙祖麾下﹐召而謂曰「王守思乘檐子俟吾﹐誠無禮也﹐安可久爲畱守﹖汝宜亟去代之。」文珂不敢違﹐於是實時禮上。頃之﹐吏馳去報守恩曰「白侍中受樞密命﹐爲畱守訖。」守恩大驚﹐奔馬而歸。但見家屬數百口﹐皆被逐於通衢中﹐百姓莫不聚觀﹐其亦有乘便號叫索取貨錢物者。髙祖使吏籍其數﹐立命償之﹐家財爲之一空。朝廷悚然﹐不甚爲理。

武行徳察冤獄

武行徳之守洛京也﹐國家方設鹽法﹐有能捉獲一斤以上者﹐必加厚賞﹐時不逞之徒﹐往往以私鹽中人者。常有村童負菜入城﹐途中值一尼自河陽來﹐與之偕行﹐去城近﹐尼輒先入。旣而門司搜閱﹐於菜籃中獲鹽數斤﹐遂系之以詣府。行徳取其鹽視之﹐裹以白絹手帕子﹐而龍麝之香襲人﹐驚曰「吾視村童﹐獘衣百結﹐襤褸之甚者也﹐豈有燻香帕子﹐必是姦人爲之爾。」因問之曰「汝離家以來﹐與何人同途﹖」村童以實對。行徳聞之﹐喜曰「吾知之矣。此必天女寺尼與門司啟幸﹐以來求賞也。」遽問其狀﹐命信捕之﹐乃卽日而獲﹐其事果連門司﹐而村童獲免。自是官吏畏服而不敢欺﹐京邑肅然。

先是﹐行徳以采薪爲業﹐气雄力壯﹐一谷之薪﹐可以盡負﹐鄕裏謂之「武一谷」。髙祖在河東﹐見之驚異﹐因召置麾下﹐攀鱗附翼﹐遂至富貴。然聽訟甚非所長﹐至是明辧如此﹐論者異之。

馬希範見髙郁爲祟

馬希範常重一僧﹐號報慈長老﹐能入定觀人休咎。希範因問之曰「吾於富貴﹐固無遺恨﹐但不知者壽耳﹐吾師以爲如何﹖」報慈曰「大王無憂﹐當與佛齊年。」希範喜﹐以爲享壽無窮。及薨也﹐止於四十九。先是﹐希範常嫉髙郁之爲人﹐因莊宗言而殺之﹐至是方臨江觀競渡﹐置酒未及飲﹐而希範忽驚起﹐顧其弟曰「髙郁來﹗」希廣亦驚曰「髙郁死久矣﹐大王勿妄言。」而希範血自鼻出﹐是夜遂卒。

張少敵抗議嫡庶

馬希範卒﹐判官李臯以希範同母弟希廣爲天策府都尉﹐撫禦尢非所長。大校張少敵憂之﹐建議請立希廣庶兄武陵帥希萼﹐且曰「希萼處長負气﹐觀其所爲﹐必不爲都尉之下﹐加之在武陵﹐九溪蠻通好﹐往來甚歡﹐若不得立﹐必引蠻軍爲亂﹐幸爲思之。」李臯忽怒曰「汝輩何知﹗且先大王爲都尉﹐俱爲嫡嗣﹐不立之﹐卻用老婢兒﹐可乎﹖」少敵曰「國家之事﹐不可拘以一途﹐變而能通﹐所以國長久也﹐何嫡庶之云乎﹗若明公必立都尉﹐當妙設方略以制武陵﹐使帖然不動﹐乃可。不然﹐則社稷去矣。」臯愈怒﹐竟不從少敵之謀。少敵度無可柰何﹐遂辭不出。未幾﹐希萼果以武陵反﹐引洞溪蠻數路齊進﹐遂之長沙﹐縊希廣於郊外﹐而支解李臯。自是湖南大亂﹐未逾年而國滅﹐一如少敵之言。初﹐希萼之來也﹐希廣以全軍付親校許可瓊﹐使逆撃之。可瓊睹希萼眾盛﹐恐懼﹐夜送旗鼓乞降﹐希萼大喜﹐於是兼可瓊之眾﹐長驅而至。希廣素奉佛﹐聞之﹐計無所出﹐乃被緇衣﹐引羣僧念「寶勝如來」﹐謂之禳災。頃之﹐府廨火起﹐人忽紛擾﹐猶念誦之聲未輟﹐其戇如此。少敵憂之﹐良有以也。

先是﹐城中街道尙種槐﹐其柳卽無十一二﹐至是內外一變皆種柳﹐無復槐矣。又居人夜間好織艸鞋﹐似槌芒之聲﹐聞於郊野。俄有童謠云「湖南城郭好長街﹐盡栽柳樹不栽槐。百姓奔竄無一事﹐只是槌芒織艸鞋。」人無長少皆誦之。未幾國亂﹐百姓奔竄﹐死於溝壑者十有八九﹐至是議者始悟。蓋長街者﹐通內外之路也﹔槐者﹐爲言懷也﹐不栽槐﹐蓋兄弟不睦﹐以至國亡﹐失孔懷之義也﹔艸鞋者﹐遠行所用﹐蓋百姓遠行奔竄之義也。

馬希萼囚於衡陽

馬希萼旣立﹐不治國事﹐數與僚吏縱酒爲樂。有小吏謝廷擇者﹐本帳下廝養﹐有容貌﹐希萼素寵嬖之。每筵會﹐皆命廷擇預坐﹐諸官甚有在下者。於是眾怒﹐往往偶語曰「此輩舊制有燕會﹐惟用兵守門﹐以防他虞。今與我等齊列﹐何辱之甚也﹗」其弟希崇因眾怒咄咄﹐與其黨竊發﹐擒希萼﹐囚之於衡陽﹐又自立。未數日﹐江南遣袁州刺史邊鎬﹐乘其亂領兵來伐﹐希崇度不能敵﹐遂降。先是﹐長沙童謠云「鞭打馬﹐走不暇。」未幾﹐果爲邊鎬所滅。初﹐鎬嘗爲僧﹐以覘湖南﹐尢能弄鈸﹐每侵晨﹐必弄鈸行乞﹐遇城﹐往往擲起鈸以度門之髙下。及來湖南﹐士庶頗有識之者。

髙從誨母夢

髙從誨﹐季興之庶子而處長﹐爲性寬厚﹐𨿽士大夫不如也。天成中﹐季興叛﹐從誨力諫之﹐不從。及季興卒﹐朝廷知從誨忠﹐使嗣﹐亦封南平王。初﹐季興之事梁也﹐每行軍﹐常以愛姬張氏自隨。一旦軍敗﹐攜之而竄﹐遇夜﹐誤入深澗中。時張氏方妊行遲﹐季興恐爲所累﹐俟其寢酣﹐以劍刺岸崩﹐欲壓殺之﹐然後馳去。旣而岸欲崩﹐張氏且驚起﹐呼季興曰「妾適夢大山崩而壓妾身﹐有神人披金甲執戈以手托之﹐遂免。」季興聞之﹐謂必生貴子﹐遂挈之行﹐後生從誨。

慕容彥超擒盜

慕容彥超素有鉤距。兗州有盜者﹐詐爲大官從人﹐跨驢於衢中﹐市羅十餘疋﹐價值旣定﹐引物主詣一宅門﹐以驢付之﹐曰「此本宅使﹐汝且在此﹐吾爲汝上白於主以請直。」物主許之。旣而聲迹悄然﹐物主怒其不出﹐叩門呼之﹐則空宅也﹐於是連叫「賊」。巡司至﹐疑其詐﹐兼以驢收之詣府。彥超憫之﹐且曰「勿憂﹐吾爲汝擒此賊。」乃畱物主府中﹐復戒廏卒髙系其驢﹐通宵不與水艸﹐然後密召親信者﹐牽於通衢中放之﹐且曰「此盜者之驢耳﹐自昨日不與水艸﹐其饑渴甚矣﹐放之必奔歸家﹐但可躡蹤而觀之﹐盜無不獲也。」親信者如其言﹐隨之﹐其驢果入一小巷﹐轉數曲﹐忽有兒戲於門側﹐視其驢﹐連呼曰「驢歸﹐驢歸。」盜者聞之﹐欣然出視﹐遂擒之。

安審琦惡釋氏

安審琦素惡釋氏﹐凡居方鎭﹐僧凡有過﹐不問輕重殺之。及鎭靑州也﹐一旦方大宴﹐忽有紫衣僧持錫直上廳事。審琦赫怒連叱﹐是僧安然不顧﹐縱步而踵內室﹐至中門﹐審琦仗劍逐之﹐將及而滅﹐但聞錫杖聲鏗然﹐入在臥所。審琦驚懼之際﹐有小蒼頭報曰「國夫人生子矣。」得非紫衣錫杖者乎﹖因命之曰「僧哥」﹐卽安守忠也﹐自是審琦稍稍信重。

梁震裨贊

梁震﹐蜀郡人。有才略﹐登第後寓江陵﹐髙季興素聞其名﹐欲任爲判官。震恥之﹐然難於拒﹐恐禍及﹐因謂季興曰「本山野鄙夫也﹐非有意於爵祿﹐若公不以孤陋﹐令陪軍中末議﹐但白衣從事可矣。」季興奇而許之﹐自是震出入門下﹐稱前進士而已。同光中﹐莊宗得天下﹐季興懼而入覲﹐時幕客皆贊成﹐震獨以爲不可﹐謂季興曰「大王本梁朝﹐與今上世稱讎敵﹐血戰二十年﹐卒爲今上所滅﹐神器大寶𨿽歸其手﹐恐余怒未息﹐觀其舊將﹐得無加害之心﹖宜深慮焉。」季興不從。及至﹐莊宗果欲畱之﹐樞密郭崇韜切諫﹐以爲不可﹕「天下旣定﹐四方諸侯𨿽相繼稱慶﹐然不過子弟與將吏耳。惟季興而躬自入覲﹐可謂尊獎王室者也。禮待不聞加等﹐反欲畱縶之﹐何以來遠臣﹖恐此事一行﹐則天下解體矣。」莊宗遂令季興歸。行已浹旬﹐莊宗易慮﹐遽以詔命襄州節度劉訓伺便囚之。時季興至襄州﹐就館而心動﹐謂吏曰「吾方寸擾亂﹐得非朝廷使人追而殺吾耶﹗梁先輩之言中矣﹐與其住而生﹐不若去而死。」遂棄輜重﹐與部曲趫健者數百人南走。至鳳林關﹐已昏黑﹐於是斬關而去。旣而是夜三更﹐向之急遞﹐果至襄州。劉訓料其去遠不可追而止。自是季興怨憤﹐以兵襲取復州之監利﹑玉沙二縣﹐命震艸奏﹐請以江爲界。震又曰「不可。若然則師必至矣﹐非大王之利也。」季興怒﹐卒使爲之。旣而奏發﹐未幾﹐朝廷遣夏魯奇﹑房知溫等領兵來伐。季興登城望之﹐見其兵少﹐喜﹐欲開城出戰。震復諫曰「大王何不思之甚耶﹗且朝廷禮樂徵伐之所自出﹐兵𨿽少而勢甚大﹐加以四方諸侯各以相吞噬爲志﹐但恨未得其便耳。若大王不幸﹐或得一戰勝﹐則朝廷徵兵於四方﹐其誰不欲仗順而起﹐以取大王之土地耶﹗如此則社稷休矣。爲大王計者﹐莫若致書於主帥﹐且以牛酒爲獻﹐然後上表自劾﹐如此則庶幾可保矣。不然﹐則非僕之所知也。」季興從之﹐果班師。震之裨贊﹐皆此類也。

洎季興卒﹐子從誨繼立。震以從誨生於富貴﹐恐相知不深﹐遂辭居於龍山別業﹐自號「處士」。從誨見召﹐皆跨黃牛直抵廳事前下﹐呼從誨不以官閥﹐但郎君而已。末年尢好篇詠﹐與僧齊己友善﹐貽之詩曰「陳琳筆硯甘前席﹐甪裏姻霞憶共眠。」蓋以寫其髙尙之趣也。

趙惟則廉介

趙惟則﹐官至正郎﹐以廉介自處。幹佑中﹐於京師賃一故宅。居歲餘﹐有叟叩門﹐見之。自言嘗爲此宅閽吏﹐契丹犯闕時﹐故主與之深夜掘地﹐藏金銀幾甕。兵火之後﹐故主去世﹐人未有知者。今識其處﹐公取之﹐以少許見賜﹐用救朝夕。惟則初聞愕然﹐欲詬責是叟﹐久之﹐佯喜曰「甚善﹐甚善。寶物豈可容易而得﹐汝愼勿言﹐俟吾擇一吉日﹐召汝取之可也。」叟以爲然。旣出﹐惟則謂家人曰「平生不以貨財自污﹐今日一旦爲是褻瀆﹐辱莫甚焉。此宅不可復居。」翌日﹐遂遷去。

廖氏世冑

廖氏﹐虔州贛縣人。有子三人﹐伯曰圖﹐仲曰偃﹐季曰凝。圖﹑凝皆有詩名﹐偃蹻勇絕倫﹐由是豪橫﹐遂爲鄕裏所憚。江南命功臣鍾章爲虔州刺史﹐深嫉之﹐於是圖與凝等議曰「觀章所爲﹐但欲滅吾族耳﹐若戀土不去﹐禍且及矣。」於是領其族曁所部等三千餘人﹐具鎧仗號令而後行﹐章不敢逐﹐遂奔湖南。時武穆王在位﹐見其眾盛﹐恐難制﹐欲盡誅之。或謂之曰「大王姓馬﹐而廖來歸。廖者料也﹐馬得料其勢必肥﹐實國家大興之兆﹐其可殺之乎﹗」武穆喜﹐遂善待。仍制下以凝爲永州刺史﹐圖爲行軍司馬﹐偃以天策府列校﹐仍賜莊宅於衡山﹐自稱逸人。

偃能於馬上挺身而立﹐取濕衣振奮而服之﹐以示輕捷。荊南髙季興次子﹐忘其名﹐管親軍云猛都﹐謂之「云猛郎君」。聞偃名﹐因兩境交兵﹐請與偃鬥﹐偃欣然而往。云猛能用槍﹐見偃瘦小﹐心輕之﹐馳騎而刺偃﹐垂及之﹐偃佯落馬﹐云猛勢未及止﹐偃自後奮戈﹐一擊墮地﹐因生擒之﹐自是其名愈振。故武穆王終世不爲鄰境所輕者﹐偃之力焉。至其子希範嗣位﹐九溪蠻叛﹐命偃率兵討之﹐爲流矢所傷﹐死於蠻中。凶訃至﹐希範使人報其母張氏﹐張氏不哭﹐謂其使曰「爲妾謝大王﹐舉家三百餘口﹐受王分食解衣之賜﹐𨿽盡死未足以上報﹐況一子乎﹗望大王勿以爲念。」希範聞而嘆曰「廖氏有此母﹐欲不興﹐其可得乎﹗」於是厚加存卹﹐仍遣使召凝﹐任爲從事。至希範薨﹐國亂﹐爲江南所滅﹐遂遷金陵﹐唐主授以水部員外郎﹐爲洪州建昌縣令。未幾﹐又遷江州團練使。

凝爲人不羈﹐好詼諧﹐嘗覽裴說《經杜工部墓》詩曰「擬鑿孤墳破﹐重教大雅生。」因曰「如此﹐裴說乃劫墳賊耳﹗」聞者大笑。及在江州﹐盛暑﹐嘗患體燥﹐乃以一大桶盛冷水﹐坐於其間﹐或至終日﹐𨿽賓友謁見﹐出露其首﹐與之談笑﹐其簡率如此。先是﹐凝嘗夢人以印授之﹐拜捧之際﹐其印缺其一角﹐凝不能測。及授江州之命﹐始悟曰「印缺一角﹐蓋偏裨之象也。團練副使﹐不亦宜乎﹗」時人異之。

李臯艸謝馬表

李臯與弟節﹐俱在湖南幕下﹐節亦有文學。同光初﹐馬氏武穆王授江南諸道都統﹐詔賜戰馬數百匹﹐臯爲謝表﹐百餘字後﹐思意艱澀。時節在側﹐臯顧謂之曰「嘗聞馬有旋風之隊﹐如何得一事爲對﹖」節曰「馬旣有旋風隊﹐軍亦有偃月營﹐何患耶﹖」臯欣然下筆云「尋當偃月之營﹐擺作旋風之隊。」表遂成﹐論者以此對最爲親切。

沈彬石槨

沈彬﹐宜春人。能爲歌﹐詩格髙逸﹐應進士不第﹐遂遊長沙。會武穆方霸﹐彬獻《頌徳詩》云「金翅動身摩日月﹐銀河轉浪洗乾坤。」武穆覽而壯之﹐欲辟之在幕府﹐以其有足疾﹐遂止。彬由是往來衡﹑湘間﹐自稱進士。邊鎬之下湖南也﹐後主聞其名﹐召歸金陵﹐令爲縣宰﹐彬辭不就﹐遂授金部郎中。致仕﹐年八十九。初﹐彬旣致仕﹐營別業於鐘山﹐庭有古柏﹐可百餘尺﹐一旦爲迅雷所擊﹐僕於地﹐自成四片。彬視之欣然﹐謂子庭瑞曰「此天所以賜吾也﹐汝宜成之。」庭瑞曰「雷擊之木﹐恐非祥﹐不宜爲棺。」彬怒曰「吾命汝﹐安得違之耶﹗」庭瑞懼﹐遂如教﹐卒竟用此棺。及葬﹐掘地未及丈餘﹐又得石槨﹐上有篆文四字云「沈彬之槨。」其制度大小﹐與棺正相稱﹐遂葬之﹐時人異焉。

李中令好戲

李曮﹐岐王之子﹐昆仲間第六﹐官至中書令﹐世謂之「六令公」。。情性好戲﹐爲鳳翔節度﹐因生辰﹐鄰道持賀禮使畢至。有魏博使少年如美婦人﹐秦鳳使矬陋且多髯﹐二人坐又相接﹐而魏使在下。曮因曰「二使車一妍一醜﹐何不相嘲﹐以爲樂事。」魏博使恃少俊﹐先起曰「今日不幸﹐與水艸大王接席。」秦鳳使徐起﹐應曰「水艸大王不敢承命﹐然吾子容貌如此﹐又坐次相接﹐得非水艸大王夫人耶﹖」在坐皆笑。

李知損輕薄

李知損﹐官至諫議大夫﹐好輕薄﹐時人謂之「李羅隱」。至於親友間往還簡牘﹐往往引里巷常談﹐爲之偶對。常有朝士奉使回﹐以土物爲贈﹐其意猶望卻回。知損覺之﹐且貽書謝之曰「在小子一時間卻擬送去﹐恐大官兩羅裏更不將來。」幹佑中﹐奉使鄭州﹐時宋彥筠爲節度。彥筠小字忙兒﹐因宴會﹐彥筠酒酣﹐輒問曰「眾人何爲號足爲羅隱﹖」對曰「下官平素好爲詩﹐其格致大抵如羅隱﹐故人爲號。」彥筠曰「不然﹐蓋謂足下輕薄如羅隱耳。」知損大怒﹐厲聲曰「只如令公﹐人皆謂之宋忙兒﹐未必便能放牛。」滿座皆笑。

王仁裕賊頭

王尙書仁裕﹐幹佑初﹐放一榜二百一十四人﹐乃自爲詩云「二百一十四門生﹐春風初動毛羽輕。擲金換卻天邊桂﹐鑿壁偸將榜上名。」陶谷爲尙書﹐素好詼諧﹐見詩佯聲曰「大奇﹐大奇﹐不意王仁裕今日做賊頭也。」聞者皆大笑。

馮玉爲馬承翰所議

馮玉嘗爲樞密使﹐有朝使馬承翰素有口辯﹐一旦持刺來謁玉﹐玉覽刺輒戲曰「馬旣有汗﹐宜卸下鞍。」承翰應聲曰「明公姓馮﹐可謂死囚逢獄。」玉自以言失﹐遽延而謝之。

裴長官捕蝗對

幹佑中﹐有裴長官爲新鄭縣令。時蝗虫爲災﹐新鄭尢甚。本州島有令﹐使令躬行率村農掩撲﹐無令散入別縣。居無何﹐蝗虫飛散﹐觸處皆是。州牧怒﹐下符劾之。長官素滑稽﹐其對狀曰「伏以前件蝗虫﹐背上有翅﹐肚底無糧﹐來時而不自招呼﹐去日而固難畱止。」聞者皆笑。

五代史補卷五

周二十三條

髙祖徵異

髙祖之爲樞密使也﹐每出入﹐常恍然睹人前導﹐狀若臺省人吏﹐其服色一緋一綠﹐髙祖以爲不祥﹐深憂之。及河中﹑鳳翔﹑永興等處反﹐詔命髙祖徵之﹐一舉而三鎭瓦解。自是權傾天下﹐論者以爲功髙不賞﹐郭氏其危乎﹗髙祖聞而恐懼。居無何﹐忽睹前導者服色﹐緋者攺紫﹐綠者攺緋﹐髙祖心始安﹐曰「彼二人者﹐但見其升﹐不見其降﹐吉兆也。」未幾﹐遂爲三軍所推戴。

髙祖徵李守貞

髙祖徵李守貞﹐軍次河上﹐髙祖慮其爭濟﹐臨岸而諭之。未及坐﹐忽有羣鴉噪於上﹐髙祖退十餘步﹐引弓將射之。矢未及發而岸崩﹐其釁烈之勢﹐在髙祖足下。髙祖棄弓﹐顧羣鴉而笑曰「得非天使汝驚動吾耶﹖如此則李守貞不足破矣。」於是三軍欣然﹐各懷鬥志矣。

髙祖以讖殺趙童子

髙祖之入京師也﹐三軍紛擾﹐殺人爭物者不可勝數。時有趙童子者﹐知書善射﹐至防禦使﹐睹其紛擾﹐竊憤之﹐乃大呼於眾中曰「樞密太尉﹐志在除君側以安國﹐所謂兵以義舉﹔鼠輩敢爾﹐乃賊也﹐豈太尉意耶﹗」於是持弓矢﹐於所居巷口據牀坐﹐凡軍人之來侵犯者﹐皆殺之﹐由是居人賴以保全僅數千家。其間亦有致金帛於門下﹐用爲報答﹐已堆集如丘陵焉。童子見而笑曰「吾豈求利者耶﹗」於是盡歸其主。髙祖聞而異之﹐陰謂世宗曰「吾聞人間讖云﹐趙氏合當爲天子。觀此人才略度量﹐近之矣﹐不早除去﹐吾與汝其可保乎﹗」使人誣告﹐收付禦史府﹐劾而誅之。洎髙祖厭世未十年﹐而皇宋有天下﹐趙氏之讖﹐乃應於斯﹐知王者不死﹐信矣哉﹗

髙祖圍兗州夢文宣王

髙祖登極﹐攺幹佑爲廣順。是年﹐兗州慕容彥超反﹐髙祖親徵。城將破﹐忽夜夢一人﹐狀貌甚偉異﹐被王者之服﹐謂髙祖曰「陛下明日當得城。」及覺﹐天猶未曉。髙祖私謂徵兆如此﹐可不預備乎﹖於是躬督將士﹐戮力急攻﹐至午而城陷。車駕將入﹐有司請由生方鳴鞘而進﹐遂取別巷轉數曲﹐見一處門墻甚髙大﹐問之﹐云夫子廟。髙祖意豁然﹐謂近臣曰「寡人所夢﹐得非夫子乎﹖不然﹐何取路於此也。」因下馬觀之﹐方升堂﹐睹其聖像﹐一如夢中所見者﹐於是大喜﹐叩首再拜。近巨或諫﹐以爲天子不合拜異世陪臣。髙祖曰「夫子聖人也﹐百王取則﹐而又夢告寡人﹐得非夫子幽贊所及耶﹖安得不拜﹗」仍以廟側數十家爲灑掃戶﹐命孔氏襲文宣王者長爲本縣令。

慕容彥超鐵胎銀

慕容彥超之被圍也﹐乘城而望﹐見髙祖親臨矢石﹐其勢不可當﹐退而憂之﹐因勉其麾下曰「汝等宜爲吾盡命﹐吾庫中金銀如山積﹐若全此城﹐吾盡以爲賜﹐汝等勿患富貴。」頃之﹐有卒私言曰「我知侍中銀皆鐵胎﹐得之何用﹖」於是諸軍聞之﹐稍稍解體﹐未幾城陷。及髙祖之入也﹐有司閱其庫藏﹐其間銀鐵胎者果十有七八。初﹐彥超嘗令入開質庫﹐有以鐵胎銀質錢者﹐經年後﹐庫吏始覺﹐遂言之於彥超。初甚怒﹐頃之謂吏曰「此易致耳﹐汝宜僞﹛左竇右刂﹜庫墻﹐凡金銀器用曁縑帛等﹐速皆藏匿﹐仍亂撤其餘﹐以爲賊踐﹐然後申明﹐吾當擒此輩矣。」庫吏如其教。於是彥超下令曰「吾爲使長典百姓﹐而又不謹﹐遭賊﹛左竇右刂﹜去﹐其過深矣。今恐百姓疑彥超隱其物﹐宜令三日內各投狀﹐明言質物色﹐自當倍償之﹐不爾者有過。」百性以爲然﹐於是投狀相繼。翌日﹐鐵胎銀主果出﹐於是擒之﹐置之深屋中﹐使教部曲輩晝夜造﹐用廣府庫﹐此銀是也。

世宗問卜

世宗在民間﹐嘗與鄴中大商頡跌氏﹐忘其名﹐往江陵販賣茶貨。至江陵﹐見有卜者王處士﹐其術如神﹐世宗與頡跌氏同往問焉。方布卦﹐忽有一蓍躍出﹐卓然而立﹐卜者大驚曰「吾家筮法十餘世矣﹐常記曾祖以來遺言﹐凡卜筮而蓍自躍而出者﹐其人貴不可言﹐況又卓立不倒﹐得非爲天下之主乎﹗」遽起再拜。世宗𨿽佯爲詰責﹐而私心甚喜。於逆旅中夜置酒﹐與頡跌氏半酣﹐戲曰「王處士以我當爲天子﹐若一旦到此﹐足下要何官﹐請言之。」頡跌氏曰「某三十年作估來﹐未有不由京洛者﹐每見稅官坐而獲利﹐一日所入﹐可以敵商賈數月﹐私心羨之。若大官爲天子﹐某願得京洛稅院﹐足矣。」世宗笑曰「何望之卑耶﹗」及承郭氏之後踐祚﹐頡跌猶在﹐召見﹐竟如初言與之。

世宗誅髙平敗將

世宗之徵河東也﹐駐蹕於髙平﹐劉崇兼契丹之眾來迎戰。時帥多持兩端﹐而王師不利﹐親軍帥樊愛能等各退衄。世宗赫怒﹐躍馬入陣﹐引五十人直衝崇之牙帳。崇方張樂飲酒﹐以示閒暇﹐及其奄至﹐莫不驚駭失次。世宗因以奮擊﹐遂敗之﹐追奔於城下。凱旋﹐駐蹕潞州﹐且欲出其不意以誅退衄者﹐乃置酒髙會﹐指樊愛能等數人﹐責之曰「汝輩皆累朝宿將﹐非不能用兵者也﹐然退衄者﹐誠欲將寡人作物貨賣與劉崇耳。不然﹐何寡人親戰而劉崇始敗耶﹖如此﹐則卿等𨿽萬死不足以謝天下﹐宜其曲膝引頸﹐以待斧誅。」言訖﹐命行刑壯士擒出皆斬之。於是立功之士以次行賞﹐自行伍拔於軍廂者甚眾。其恩威並著﹐皆此類也。

初﹐劉崇求援於契丹﹐得騎數千﹐及睹世宗兵少﹐悔之曰「吾觀周師易與耳﹐契丹之眾宜勿用﹐但以本軍攻戰﹐自當萬全。如此則不惟破敵﹐亦足使契丹見而心服﹐一舉而有兩利﹐兵之機也。」諸將以爲然﹐乃使人謂契丹主將曰「柴氏與吾﹐主客之勢﹐不煩足下余刃﹐敢請勒兵登髙觀之可也。」契丹不知其謀﹐從之。洎世宗之陣也﹐三軍皆賈勇爭進﹐無不一當百﹐契丹望而畏之﹐故不救而崇敗。

論者曰﹕世宗患諸將之難制也久矣﹐思欲誅之﹐未有其釁﹐髙平之役﹐可謂天假﹐故其斬決而無貸焉。自是姑息之政不行﹐朝廷始尊大﹐自非英主﹐其孰能如此哉﹗

世宗面諭江南使

世宗旣下江北﹐駐蹕於建安﹐以書召僞主。僞主皇恐﹐命鍾謨﹑李徳明爲使﹐以見世宗。徳明素有詞辯﹐以利害說世宗使罷兵。世宗具知之﹐乃盛陳兵師﹐排旗幟戈戟﹐爲鹿項道以湊禦﹐然後引徳明等入見。世宗謂之曰「汝江南自以爲唐之後﹐衣冠禮樂世無比﹐何故與寡人隔一帶水﹐更不發一使奉書相問﹐惟泛海以通契丹﹐捨華事夷﹐禮將安在﹖今又聞汝以詞說寡人羅兵﹐是將寡人比六國時一羣癡漢﹐何不知人之甚也﹗汝愼勿言﹐當速歸報汝主﹐令徑來跪寡人兩拜﹐則無事矣。不然﹐則寡人須看金陵城﹐借府庫以犒軍﹐汝等得無悔乎﹗」於是徳明等戰懼﹐不能措一辭﹐卽日告歸。及見僞主﹐具陳世宗英烈之狀﹐恐非四方所能敵。僞主計無所出﹐遂上表服罪﹐且乞保江南之地﹐以奉宗廟﹐修職貢﹐其詞甚哀。世宗許之﹐因曰「叛則徵﹐服則懷﹐寡人之心也。」於是遣使者賫書安之﹐然後凱還。論者以世宗加兵於江南﹐不獨臨之以威﹐抑亦諭之以禮﹐可謂得大君之體矣。

世宗詔陳摶

陳摶﹐陜西人。能爲詩﹐數舉不第﹐慨然有塵外之趣﹐隱居華山﹐自是其名大振。世宗之在位也﹐以四方未服﹐思欲牢籠英傑﹐且以摶曾踐場屋﹐不得志而隱﹐必有奇才遠略﹐於是召到闕下﹐拜左擡遺。摶不就﹐堅乞歸山﹐世宗許之。未幾﹐賜之書﹕「敕陳摶﹕朕以汝髙謝人寰﹐棲心物外﹐養太浩自然之气﹐應少微處士之星﹐旣不屈於王侯﹐遂隱居於巖壑﹐樂我中和之化﹐慶乎下武之期。而能遠涉山塗﹐暫來城闕﹐浹旬延遇﹐弘益居多﹐白雲暫駐於帝鄕﹐好爵難縻於達士。昔唐堯之至聖﹐有巢﹑許爲外臣﹐朕𨿽寡薄﹐庶遵前鑑﹐恐山中所闕﹐已令華州刺史每事供須。乍反故山﹐履玆春序﹐緬懷髙尙﹐當適所宜﹐故玆撫問﹐想宜知悉。」卽陶谷之詞也。初﹐摶之被召﹐嘗爲詩一章云「艸澤吾皇詔﹐圖南摶姓陳。三峯十年客﹐四海一閒人。世態從來薄﹐詩情自得眞。超然居物外﹐何必使爲臣。」好事者欣然謂之答詔詩。

世宗問相於張昭遠

世宗以張昭遠好古直﹐甚重之﹐因問曰「朕欲一賢相﹐卿試爲言朝廷誰可﹖」昭遠對曰「以臣所見﹐莫若李濤。」世宗常薄濤之爲人﹐聞昭遠之舉﹐甚驚﹐曰「李濤本非重厚﹐朕以爲無大臣禮﹐卿首舉此﹐何也﹖」昭遠曰「陛下所聞止名行﹐曾不問才略如何耳。且濤事晉髙祖﹐曾上疏論邠州節度使張彥澤蓄無君心﹐宜早圖之﹐不然則爲國患。晉祖不納﹐其後契丹南侵﹐彥澤果有中渡之變﹐晉社殲焉。先帝潛龍時﹐亦上疏請解其兵權﹐以備非常之變﹐少主不納﹐未幾先帝遂有天下。以國家安危未兆間﹐濤已先見﹐非賢而何﹖臣所以首舉之者﹐正爲此也。」世宗曰「今卿言甚公﹐然此人終不可於中書安置。」居無何﹐濤亦卒。

濤爲人不拘禮法﹐與弟澣𨿽甚雍睦﹐然聚話之際﹐不典之言﹐往往間作。澣娶禮部尙書竇寧固之女﹐年甲稍髙﹐成婚之夕﹐竇氏出參﹐濤輒望塵下拜。澣驚曰「大哥風狂耶﹗新婦參阿伯﹐豈有答拜儀。」濤應曰「我不風﹐只將謂是親家母。」澣且慚且怒。旣坐﹐竇氏復拜﹐濤又叉手當胸﹐作歇後語曰「慚無竇建﹐繆作梁山﹐喏喏喏﹗」時聞者莫不絕倒。凡濤於閨門之內﹐不存禮法也如此。故世宗以爲無大臣體﹐不復任用﹐宜哉﹗

世宗問王朴運祚

世宗志在四方﹐常恐運祚速而功業不就﹐以王朴精究術數﹐一旦從容問之曰「朕當得幾年﹖」對曰「陛下用心以蒼生爲念﹐天髙聽卑﹐自當蒙福。臣固陋﹐輒以所學推之﹐三十年後非所知也。」世宗喜曰「若如卿言﹐寡人當以十年開拓天下﹐十年養百姓﹐十年致太平﹐足矣。」其後自瓦橋關回戈﹐未到關而晏駕﹐計在位止及五年餘六个月。五六乃三十之數﹐蓋朴婉而言之。

世宗上病龍臺

世宗末年﹐大舉以取幽州。契丹聞其親徵﹐君臣恐懼﹐沿邊城壘皆望風而下﹐凡蕃部之在幽州者﹐亦連宵遁去。車駕至瓦橋關﹐探邏是實﹐甚喜﹐以爲大勛必集﹐登髙阜﹐因以觀六師。頃之﹐有父老百餘輩﹐持牛酒以獻﹐世宗問曰「此地何名﹖」對曰「歷世相傳﹐謂之病龍臺。」默然﹐遽上馬馳去。是夜﹐聖體不豫﹐翌日病亟﹐有詔回戈﹐未到關而晏駕。

先是﹐世宗之在民間已﹐常夢神人以大傘見遺﹐色如郁金﹐加《道經》一卷﹐其後遂有天下。及瓦橋不豫之際﹐復夢向之神人﹐來索傘與經。夢中還之而驚起﹐謂近侍曰「吾夢不祥﹐豈非天命將去耶﹗」遂召大臣﹐戒以後事。初﹐幽州聞車駕將至﹐父老或有竊議曰「此不足憂﹐且天子姓柴﹐幽州爲燕地﹐燕者也﹐煙火之謂也。此柴入火不利之兆﹐安得成功﹖」卒如其言。

符皇后志操

世宗皇后符氏﹐卽魏王彥卿之女。時有相士﹐視之大驚﹐密告魏王曰「此女貴不可言。」李守貞素有異志﹐因與子崇訓娶之﹐禮畢﹐守貞甚有喜色。其後據河中叛﹐髙祖爲樞密使﹐受命出徵。後知髙祖與其父有舊﹐城破之際﹐據堂門而坐﹐叱諸軍曰「我符魏王女也。魏王與樞密太尉﹐弟兄之不若﹐汝等愼勿無禮。」於是諸軍聳然引退。頃之﹐髙祖至﹐喜曰「此女於白刃紛拏之際保全﹐可謂非常人也。」乃歸之魏王。至世宗卽位﹐納爲皇后。旣免河中之難﹐其母欲使出家﹐資其福壽﹐後不悅曰「死生有命﹐誰能髠首跣足以求苟活也﹗」母度不可逼﹐遂止。世宗素以後賢﹐又聞命不以出家爲念﹐愈賢之﹐所以爲天下母也。

郭忠恕責馮道

郭忠恕﹐七歲童子及第﹐富有文學﹐尢工篆隸。嘗有人於龍山得鳥迹篆﹐忠恕一見﹐輒誦如宿習。幹佑中﹐湘陰公鎭徐州﹐辟爲推官。周祖之入京師也﹐少主崩於北崗﹐周主命宰相馮道迎湘陰公﹐將立之﹐至宋州﹐髙祖已爲三軍推戴。忠恕知事變﹐乃正色責道曰「令公累朝大臣﹐誠信著於天下﹐四方談士﹐無賢不肖﹐皆以爲長者。今一旦返作脫空漢﹐前功業並棄﹐令公之心安乎﹖」道無言對。忠恕因勸湘陰公殺道以奔河東﹐公猶豫未決﹐遂及於禍。忠恕竄迹久之﹐晚年尢好輕忽﹐卒以此敗﹐坐除名配流焉。

舉子與馮道同名

馮瀛王道之在中書也﹐有舉子李導投贄所業﹐馮相見之﹐戲謂曰「老夫名道﹐其來久矣﹐加以累居相府﹐秀才不可謂不知﹐然亦名導﹐於禮可乎﹖」李抗聲對曰「相公是無寸底道字﹐小子是有寸底導字﹐何謂不可也﹖」公笑曰「老夫不惟名無寸﹐諸事亦無寸﹐吾子可謂知人矣。」了無怒色。

李谷修陳州夫子廟

李相谷嘗爲陳州防禦使﹐三日謁夫子廟﹐但見破屋數間﹐中有一像巍然而已﹐谷嘆息久之。俄而伶人中有李花開﹐趨進而前﹐獻口號云「破落三間屋﹐蕭條一旅人。不知負何事﹐生死厄於陳。」谷驚﹐以謂伶人之詞趨向有如此者﹐遽出俸以修之。

江爲臨刑賦詩

江爲﹐建州人。工於詩。幹佑中﹐福州王氏國亂﹐有故人任福州官屬﹐恐禍及﹐一旦亡去﹐將奔江南﹐乃間道謁爲。經數日﹐爲且與艸投江南表。其人未出境﹐遭邊吏所擒﹐仍於囊中得所撰表章﹐於是收爲與奔者﹐俱械而送。爲臨刑﹐詞色不撓﹐且曰「嵇康之將死也﹐顧日影而彈琴﹐吾今琴則不暇彈﹐賦一篇可矣。」乃索筆爲詩曰「衙鼓侵人急﹐西傾日欲斜。黃泉無旅店﹐今夜宿誰家﹖」聞者莫不傷之。

張昭遠疑《太玄經》

張昭遠特好學﹐積書數萬卷﹐以樓載之﹐時謂之「書樓張公家」。嘗謂所親﹕「《太玄經》見黃鐘不在戊巳之位﹐使律本從何而生乎﹖楊子云本通歷象﹐嘗著是書﹐嚴君平爲之下星緯行度﹐凡二十八宿﹐於參﹑觜﹑牛頗差其次﹐未知君平之學止於是耶﹖後人傳之誤也﹐未可知已。」其探討如此。

馮吉好琵琶

馮吉﹐瀛王道之子。能彈琵琶﹐以皮爲弦﹐世宗嘗令彈於禦前﹐深欣善之﹐因號其琵琶曰「繞殿雷」也。道以其惰業﹐每加譴責﹐而吉攻之愈精。道益怒﹐凡與客飲﹐必使庭立而彈之﹐曲罷或賜以束帛﹐命背負之﹐然後致謝。道自以爲戒朂極矣﹐吉未能悛攺﹐旣而益自若。道度無可柰何﹐嘆曰「百工之司藝而身賤﹐理使然也。此子不過太常少卿耳。」其後果終於此。

韓熙載帷薄不修

韓熙載仕江南﹐官至諸行侍郎。晚年不羈﹐女僕百人﹐每延請賓客﹐而先令女僕與之相見﹐或調戲﹐或毆擊﹐或加以爭奪靴笏﹐無不曲盡﹐然後熙載始緩步而出﹐習以爲常。復有醫人及燒煉僧數輩﹐每來無不升堂入室﹐與女僕等雜處。僞主知之﹐𨿽怒﹐以其大臣﹐不欲直指其過﹐因命待詔畫爲圖以賜之﹐使其自愧﹐而熙載視之安然。

何承裕詼諧

何承裕﹐韶州曲江人。父澤﹐嘗爲嶺南劉隱從事。承裕有逸才﹐爲小詞尢工﹐倡樓酒肆﹐往往流布。與翰林陶谷素不葉。世宗之徵河東也﹐書詔塡委﹐陶獨當之。時何以通籍亦預扈從之數﹐世宗欲擢用﹐問陶曰「何承裕可以知制誥否﹖」奏曰「承裕好俳﹐發揮潤色﹐恐非所長。」世宗遂已。何知之﹐及陶之判銓﹐一旦方偃息﹐何自外抗聲唱挽歌而入﹐陶甚驚駭。承裕曰「尙書豈長生不死者耶﹖幸甚無恙﹐聞其一兩曲﹐又何妨﹖」陶無以抗。及知商州﹐有舉人投卷﹐初甚欣慰﹐及覽其詩﹐有「日暮猿啼旅思淒」之句﹐遽曰「足下此句甚佳﹐但上句對屬未切﹐奉爲攺之﹐何不云『曉來犬吠張三婦﹐日暮猿啼旅思淒』﹖」舉人大慚而去。其放蕩不羈﹐動以滑稽爲務也如此。

僧賦牡丹詩

僧謙光﹐金陵人也。素有才辧﹐江南國主以國師禮之。然無羈檢﹐飲酒如常﹐國主無以禁制﹐而又於諸肉中尢嗜鵝﹑鱉。國主常以從容語及釋氏果報﹐且問曰「吾師莫有志願否﹖寡人固欲聞之。」謙光對曰「老僧無他願﹐但得鵝生四隻腿﹐鰲長兩重裙﹐足矣。」國主大笑。顯徳中﹐政亂﹐國主猶晏然不以介意。一旦﹐因賞花命謙光賦詩﹐因爲所諷﹐詩云「擁衲對芳叢﹐由來事不同。鬢從今日白﹐花似去年紅。艷冶隨朝露﹐馨香逐曉風。何須對零落﹐然後始知空。」

契盈屬對

僧契盈﹐閩中人。通內外學﹐性尢敏速。廣順初﹐遊戲錢塘﹐一旦﹐陪吳越王遊碧波亭﹐時潮水初滿﹐舟楫輻輳﹐望之不見其首尾。王喜曰「吳越地去京師三千餘里﹐而誰知一水之利﹐有如此耶﹗」契盈對曰「可謂三千里外一條水﹐十二時中兩度潮。」時人謂之佳對。時江南未通﹐兩浙貢賦自海路而至靑州﹐故云三千里也。

