康有爲事實光緒二十四年十月梁鼎芬稿康有爲平日議論﹐專以散君局﹑廢君權爲本意﹐以平等爲要旨。今年春間﹐康適在京﹐乘外患日亟﹐人心憂惶之際﹐造言煽惑﹐意圖乘機舉事。每向眾人昌言﹐不﹖云此時若有人帶兵八千人﹐卽可圍頤和園﹐逼脇皇太后﹐並逼脇皇上﹐勒令變法﹐中國卽可自彊。此語聞之者甚多﹐固不獨禦史文悌一人。文禦史劾康疏內所云﹐楊深秀告該禦史以萬不敢出口之言﹐卽指此也。六﹑七月間﹐康焰日熾﹐促召其死黨譚嗣同入京。譚素性凶悍﹐狂躁尢甚。譚以湖南人而到京﹐移住南海館﹐與康同居合謀﹐譚一人潛往﹐見侍郎袁世凱﹐詐傳諭旨﹐令袁以兵力先害北洋大臣榮中堂祿﹐卽帶兵入京﹐圍頤和園﹐震驚慈駕﹐此尢臣子所不忍言﹑神人所共憤者也。幸袁侍郎詰以調兵並無上諭﹐發其逆謀﹐皇太后臨朝﹐皇上大悟﹐捕康誅譚﹐大亂乃定。假使逆謀若成﹐康﹑譚卽逼令皇上攺正朔﹑易服色﹐誅戮舊臣﹐大權全歸康有爲﹐中外大臣全用康黨﹐﹝事皆有據﹐都下咸知。﹞如是則康有爲奪君權之願遂﹐而康有爲等爲教王之勢成矣。旬日之間﹐都城喋血﹐海內大亂﹐外侮並至﹐中華淪胥﹐康之肉其足食乎﹖乃今日無識之士﹐或尙有稱康有爲之忠於國家﹐借康有爲之因變法受禍者﹐此由不知康黨之姦謀﹐不知京朝之實情故也。夫皇太后﹑皇上之罪康﹐罪其謀逆耳﹐豈罪其變法哉﹗康有爲羨慕泰西羅馬教皇之尊貴﹐意欲自爲教王﹐因創立一教﹐謂合孔教﹑佛教﹑耶穌﹑希臘教四教而爲一﹐自命爲創教之聖人﹐其徒皆以聖人稱之﹐其徒黨有能推衍其說者﹐則許爲通天人之故﹐聞者齒冷。康所著書﹐內有《孔子爲攺制之王考》一卷﹝上海有刻本﹞﹐稱孔子爲教王﹐諷其徒謂康學直接孔子﹐康卽今之教王也。似此非聖無法﹐禍延家國﹐殆今古來異端﹑叛逆﹑會匪﹑邪教四者而爲一﹐王莽﹑孫恩﹑徐鴻儒之惡﹐康實兼之。﹝或比之於少正卯﹐乃全不知康者也。﹞謂之妖孽可矣。三康有爲之教﹐尢爲邪淫奇謬﹐不可思議者﹐其宗旨以「大同」二字爲主﹐﹝其徒所設之局﹑所立之學﹐皆以「大同」爲名。﹞創爲化三界之說﹐一化各國之界﹐謂世間並無君臣之義﹐此國人民與彼國人民一樣﹐古人所謂忠臣義士﹐皆是多事。一化貧富之界﹐富人之財皆常與貧人公用﹐此乃襲外國均貧富黨之謬說﹐小說戲劇中彊盜打富濟貧之鄙語。一化男女之界﹐謂世間不必立夫婦之名﹐室家男女﹐皆可通用。將來康教大行後﹐擬將天下婦女聚在各處公所﹐任人前往淫亂﹐生有子女﹐卽籌公款養之﹐長成以後﹐更不知父子兄弟是何事﹐數十年後﹐五倫全然廢絕﹐是之謂「大同」。﹝少年無行子弟﹐喜從康教者﹐大率皆爲此祕密法所誤也。﹞其昏狂贖亂﹐至於此極﹐乃白蓮教所不忍言。哥老會所不屑爲。總之﹐化三界之說﹐一則誨叛﹐一則誨盜﹐一則誨淫﹐以此之教﹐不特爲神人所怒﹐且將爲魔鬼所笑矣。或疑此條所談﹐太無人理﹐康教何至於此﹐不知此乃康學祕傳﹐語語有據﹐試間之康徒便知﹐若有一言虛誣﹐天地鬼神﹐實照鑑之。四康有爲附會漢儒素王攺制之說﹐謂六經皆是孔子捏造假托之詞﹐唐﹑虞﹑三代典章制度﹐治亂事迹﹐並無其事﹐羲﹑農﹑堯﹑舜﹑禹﹑湯﹑文﹑武﹑周公並無其人﹐《易》《書》《詩》《禮》《樂》﹑古《春秋》﹐並無其書﹐乃孔子自出己意﹐假設無數朝代﹐假造無數古人﹐以抒發自己心事﹐發明自己治法。又恐周﹑秦﹑兩漢古書多存﹐可以證其誣罔﹐於是謂《漢書•藝文志》所載﹐皆劉歆一人所造﹐此等怪謬之說﹐全無一毫情理﹐只可謂之不通亂道﹐乃聰穎後生竟多信從其說者﹐豈非劫運耶﹖五康有爲赴試京師﹐因不中舉人﹐遂夤緣在朝大官﹐求得富貴。已故工部尙書潘文勤公祖蔭﹑現任大學士徐公桐﹑前協辦大學士戶部尙書翁同和﹑前禮部尙書許公應騤﹐已故前出使英國大臣戶部左侍郎曾惠敏公紀澤﹑禮部右侍郎志公銳﹑前國子監祭酒盛公昱﹐皆與康有爲素無淵源﹐乃屢次求見﹐上書諛頌﹐諸公以康有爲一年少監生﹐初到京師﹐徧謁朝貴﹐實屬躁進無品﹐皆甚鄙之。潘公送銀八兩﹐並作函與康云﹐以後請勿再來﹐來亦不再送銀﹐此函人多見之。曾公嘗告人曰﹕康有爲托名西學﹐希圖祿利﹐不知西無此學﹐中國亦無此學也。徐公﹑志公見其言囂張卑蹈﹐皆將原書擲還﹐都下士夫無不鄙笑。六康有爲北試不售﹐流落不歸﹐日日寫信求人助資﹐如送銀十二兩者﹐稱其人爲大賢﹐送八兩﹐四兩者﹐稱其人爲大君子﹐行同乞丐。七康有爲畱滯京師﹐家信甚少﹐其母年老貧窮﹐慮其生事啟禍﹐日日涕泣﹐命次子廣仁在廣州省城親好處訪問下落﹐康有爲聞之﹐仍不動心﹐如是數年﹐乃歸不孝之罪﹐鄕人皆惡之。八康有爲在上海﹐貧苦無聊﹐又好冶遊﹐資無所出。時鄕人潘嶧琴學土衍桐爲浙江學政﹐遂往杭州借貸﹐潘學士厚贈之﹐不滿所欲﹐又以公事相托﹐潘學士不能辦﹐婉詞謝絕﹐康憤愧回滬。逮潘學士歸裏。康好管訟事﹐因張喬芬一案﹐與潘學士嫌隙日深﹐痛加攻擊﹐以泄前忿。九康有爲落魄上海﹐日日挾妓不與錢﹐久爲妓家女使所知﹐羣到客棧索取﹐康有爲窘甚﹐遁歸廣東。上船之日﹐各妓家女使皆到船上﹐搜尋不見。開船後﹐各水手見船板內有人﹐大驚急呼﹐大眾來看﹐則康有爲也。蓋其躲避女使索錢﹐自匿於此﹐覆以帆布﹐水手見其狼狽欺騙﹐皆恥笑之﹐後有人作詩誚之曰「避債無臺卻有舟﹐一錢不值莫風流。」傳播江海﹐成爲笑柄矣。十康有爲所撰《長興學記》﹐以富人鄙吝爲可恥之一﹐斤斤言利﹐隨處發露﹐如康有爲者﹐眞可恥之甚﹐目來講學所無也。十一康有爲所撰《新學僞經考》﹐私意害道﹐邪說誣民﹐禦使安維峻﹑余聯沅先後奏參﹐我皇上嚴旨查辦毀板。十二康有爲中舉人後﹐不認座主﹑房官爲師﹐及被參﹐日急營營於房師之門﹐卑躬屈膝﹐無所不至。其時李中堂胞兄李筱泉制軍瀚章爲兩廣總督﹐康有爲托人干謁﹐再四懇求寬辦﹐制軍初甚惡之﹐後見其卑諂﹐從寬不革舉人。康當日曾受李家厚恩﹐不意後來反力攻李中堂也。十三康有爲講學﹐名爲尊孔子﹐實則侮聖之罪至大﹐如自號長素﹐謂己長於素王也。其徒則以超回﹑軼賜﹐勝由﹐邁參等名之﹐可謂膽大無恥﹐至悍至愚。超回﹐卽陳千秋﹐年未三十﹐吐血死﹐粵人笑曰「此眞超回也。」軼賜﹐卽梁啟超﹐啟超好讀《史記•貨殖列傳》﹐好交富商﹐騙其財﹐如其師之爲人﹐粵人亦笑曰「此眞軼賜也」。十四康有爲好交結商人﹐意在得錢。其論廣東人才﹐在香港則曰某某﹐在澳門則曰某某﹐其人皆是賭匪﹐挾有多貲﹐曾送康有爲數千金者。十五康有爲旣中進士﹐欲得狀元﹐日求戶部左侍郎張蔭桓爲之徧送關節於閱卷大臣﹐皆以其無行斥之﹐不得狀元﹐尙欲得翰林。又托張蔭桓送關節於閱卷大臣禮部右侍郎李公文田。康有爲以張與李系姻親﹐己又與李同鄕﹐謂必可入選﹐豈知李侍郎品學通正﹐深知其無行﹐不受張托﹐斥之尢力﹐遂不得入翰林。康有爲恨之次骨﹐時與其徒黨詆李侍郎﹐甚至端人皆惡之。十六康有爲中進士後﹐將殿試卷﹑朝考卷刻印﹐到處分送。向來館閣故事﹐得新鼎甲者方刻殿試卷﹐入翰林者方刻朝考卷﹐皆因名第在前﹐以見曾蒙禦賞之意。康有爲以部屬創刻朝﹐殿兩卷送人﹐專爲牟利﹐不獨士林蚩鄙﹐並爲市賈詫怪﹐𨿽送以兩元﹐亦受之不辭。十七康有爲旣中進士﹐回家把持公事﹐尢好唆人興訟。廣東舉人林纘統因崖州有聚眾州衙﹑哄堂塞署之案﹐其子弟久已監禁﹐遂入京賄托康有爲辦理﹐經禦史文悌參奏有案。十八康有爲初不識常熟翁叔平協揆﹐因見協揆勢位日隆﹐遂著續《藝舟雙楫》一書﹐內極稱協揆書法冠絕一時。又上疏極稱協揆尊翁已故大學士翁文端公之爲人﹐諂諛卑賤﹐稍有恥者不爲也﹐至是協揆始力薦之。十九康有爲在京開保國會﹐每人派出銀二兩﹐意在誆騙人財。所出章程﹐奇謬者至多﹐卽如各府州縣皆設一局﹐每人皆要領該會字據一條﹐直學哥老會放票無異﹐如此行徑﹐尢爲大膽可駭。二十康有爲好捏造諭旨﹐上年膠事初起﹐康有爲創言願入外國弭兵會﹐以保海口﹐其事已極可笑。康有爲竟發電至粵﹑至湘﹑至滬﹐云已奉旨加五品卿銜﹐前往西洋各國入弭兵會﹐聞者駭異﹐其實並無此事。又廣西兩司被參﹐康發電至廣西恫喝市恩﹐云已代料理無事。此外招搖撞騙﹐如此之類甚多。廿一康有爲第一次疏稿﹐言我朝內無宦寺﹑文謁之禍﹐近又言內監有管事者﹐歷指其過失。此次進用﹐全憑張蔭桓帶同賄通內監之力﹐鉆營反復﹐可謂全無愧作者矣。廿二康有爲好求人保舉﹐此次徐致靖保舉康有爲﹑梁啟超等一折﹐系康﹑梁師弟二人密謀合作﹐求徐上達﹐徐文理未通﹐不能作也。疏上﹐都下嘩笑﹐旣笑康﹐梁作文自保之無恥﹐又笑徐之無文也。廿三康有爲學術至謬至淺﹐全襲公羊家沿僞之詞﹐以爲奇寶﹐當代通儒如張制府之洞﹑王祭酒先謙﹑朱禦史一新﹑曹舍人元弼﹑葉吏部徳輝皆辭而辟之。所撰《孔子攺制考》尢爲狂誕﹐意在引董子《春秋繁露》爲證﹐不知《繁露》非董子完書﹐多有散佚錯亂﹐就今存八十二篇言之﹐言陰陽五行﹑仁義禮智性情者﹐多間言他事﹐言攺制者惟《三代質文》《符瑞》《玉杯》《楚莊王》諸篇偶及之﹐並非要義﹐聖人述而不作﹐憲章文武﹐素王之號﹐後人所加耳。豈有洙泗一堂﹐日與講習者﹐皆干名犯義之言乎。我皇上深惡其妄﹐於進呈禦覽後﹐命孫協揆家鼐毀其書﹐今年六月事也。廿四康有爲平日講論西學﹐多襲報館余沫。竊其膚詞﹐不能得其實用﹐如農﹑工﹑商三者﹐國之大政也﹐一事一局﹐名目條理﹐尙恐不能詳密﹐乃合三事爲一局﹐外國有此法乎﹖廿五康有爲所奏裁京堂各員﹐以爲閒廢無用裁之也﹐乃去無數京堂﹐不數日又添無數學士散卿﹐同一閒廢無用﹐奚爲裁於彼而增於此也。康有爲欲以新官市私恩﹐意不在變法也。廿六康有爲性最姦貪﹐今年我皇上變法自彊﹐而康有爲借以爲自私自利﹐其時聲勢正熾﹐凡交結權貴言路﹐串通內監﹐用錢無算﹐皆取之於外官富商﹐言甘計詭﹐使人不敢不送﹐其由下斜街移居南海館日﹐戶部劉君接居此屋﹐尙見外省來信數函﹐皆有銀數甚巨﹐都下嘩然。廿七康有爲初上皇帝書內﹐屢稱頌我皇太后聰明神武﹐盛徳丰功﹐至百數十言。今自香港寄刻新聞報館逆書﹐誣謗我皇太后亦至百數十言。中國士民見此反復無理言語﹐莫不痛恨痛恥。廿八康有爲受我皇上深思﹐千古未有﹐應如何恭謹忠順﹐奉揚聖徳。乃自變法以來﹐歷次頒發諭旨﹐康有爲輒與人言﹐此皆我所作者﹐不知置皇上於何地。又曰﹕我以後不好說話了﹐我方在這邊說﹐他已經在那邊下上諭了。其詞輕慢狂悖。皇上萬乘之尊﹐竟敢侮弄至此﹗中國士民聞之﹐無不發指。廿九康有爲性情反復﹐不特待中國人以狡詐﹐卽待外國人亦以狡詐。兩年以來﹐中日兩國士大夫念同洲同種之義﹐願相聯絡﹐康有爲與日人往還亦多﹐乃此次伊藤侯遊歷我國﹐內外大臣皆以禮優待﹐而康有爲於伊藤侯到京之日﹐傳有不滿於康之言﹐康遂密奏皇上﹐請勿見伊藤侯﹐又有不可親信日本之疏。皇上英明﹐不從其請。聞已逃至東洋﹐似此反復狡詐﹐想日人亦必屏絕之也。三十康有爲自稱此次變法者爲維新黨﹐且自名曰黨魁﹐中外報館不察﹐羣以變法推之﹐可謂僥幸得名﹐各省士民皆不服此議論﹐誠以中國采用西法﹐不自今日始﹐更不自康有爲始。我皇太后垂簾聽政﹐先後二十餘年﹐如京師設總理各國事務衙門﹑同文館﹐又派出使各國大臣出洋學生﹐南北洋設制造局﹑招商局﹐福建設船政局﹐開平設煤礦局諸大政﹐皆內外公忠王大臣相時奏請舉辦﹐都蒙皇太后兪允。中國變法之勇之善﹐無逾我皇太后者。我皇上稟訓承志﹐親政以來﹐若鐵路﹐海軍﹑電綫﹑郵政﹑銀元﹐各省洋操﹐各省武備學堂﹐各省制造局﹐各省礦務局﹐此我皇上變法之實政﹐亦皆內外忠正王大臣相時奏請舉辦﹐都蒙皇上兪允。凡此在康有爲未言變法以前之事﹐卽諭令新政。京師大學堂﹐禦史王鵬運奏請特旨派孫燮臣協揆家鼐辦理﹐經濟特科﹐翰林編修嚴修奏請變科舉奏﹐張孝達制府之洞﹑陳右銘中丞寶箴合同奏請﹐孫﹑張﹑陳三公皆惡康有爲之爲人﹐孫公則屢見復奏章疏﹐張公則屢見《勸學篇》內﹐詆康有爲之詞﹐不啻千百。陳公則見於請劾康有爲《孔子攺制考》書板之疏。由此言之﹐豈得云變法維新出自康有爲一人之言哉﹗又豈得以變法維新歸之於康有爲一家之學哉﹗三十一康有爲自言因變法得罪﹐凡同被議者皆曰維新黨矣﹐不知所言非也﹐如尙書李端棻﹑署侍郎徐致靖﹑王錫蕃者﹐向來不講中學﹐更不講西學﹐此三人者﹐皆庸陋不學之徒﹐以康有爲勢盛而附之﹐康有爲亦以此三人蹈順糊塗而愛之﹐於變法維新之意毫不相涉。三十二康有爲無賴無恥﹐此次得罪天下﹐逃往外洋﹐輒與人畜﹐皇上將來必加彼大任﹐借此搖動人心﹐蠱惑富商送錢﹐操守至貪﹐心術至劣。不知我皇上此時已燭照其姦﹐屢次將康有爲劣迹逆謀陳奏皇太后﹐並宣示大臣﹐皇上深恨其人﹐將變法好事辦壞了。中國士民此時業已周知外國﹐見聞甚廣﹐必不至始終信康有爲欺妄之言也。以上三十二條﹐皆康有爲實在事迹﹐共見共聞﹐都有根據﹐可以查考。其實康不過一貪鄙狂悖﹑苟圖富貴之人耳﹐而爲其所愚者﹐竟誤以爲此人乃變新法﹐彊中國之人才﹐眞中國之恥矣。大淸光緒二十四年十月中國士民公啟。

