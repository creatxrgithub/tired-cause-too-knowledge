庚申年陳墓鎭記略陸云標歲庚申四月初五日﹐喧傳丹陽失守﹐何制軍退保蘇城﹐又傳賊兵將到滸墅關矣。予謂賊縱猖狂﹐斷無如此神速。初八九間﹐避難者紛紛到鎭﹐人心甚爲惶懼。適奉前中丞徐札委署周莊汛總司王飛熊來鎭﹐協董勸辦團練﹐尙未籌款定章。有牙儈王文竹者希圖斂錢入橐﹐招輒江湖匪類百餘人﹐勒令通鎭日捐錢五十串。聞者皆以需費如此浩繁﹐小鎭豈能經久﹐且王文竹並非原諭董事﹐正擬議章妥辦。豈知所招各勇半皆亡命匪徒﹐竟有持刀相向﹝牙儈而敢如此舉動﹐恃有安仁局司帳龔小坡一人耳。﹞時已四月十六日﹐蘇城先於十三日失陷﹐予適因病在家﹐文竹稱爲有意抗違﹐遂有先殺予與陳駿臺之說。駿臺固鎭中首富﹐卽先承認五百﹐又有朱葵畦說勸兩當鋪出錢九百串。由是王文竹得有兩人附和﹝一思保家﹐一圖利己。﹞益肆無忌。各鄕勇亦持械橫行街市。適鄰村張家庫土匪搶奪過往船隻﹐被事主在鎭尋獲。文竹欲將該村縱火焚燒﹐已帶鄕勇前往﹐因眾怒難犯﹐拆去民房數家﹐獲犯數人而回。翌日﹐文竹﹑葵畦等卽令王委員將各犯略爲訊供﹐斬決五名﹐梟首示眾﹐並寫貼賞格緝拿余犯。致張家庫村民逃亡過半。時四月二十二日事也。予於是夜起患寒熱臥牀。二十五日气喘﹐舊恙劇發﹐幾瀕於危。初一日﹐病猶未痊﹐忽聞昆山﹑靑浦相繼失守﹐因令內子及海兒隨待慈親先避鎭東五里之唐裏村朱姓家中。初二日午刻﹐訛傳賊匪已到﹐人盡狂奔﹐蓋因大澤張浦等處俱被賊擾﹐煙焰四起﹐咸謂禍不旋踵矣。工人朱三等力勸早避﹐予謂死生有命﹐似此寸步難移﹐卽使負我而行﹐終難免於一死﹐與其死在途中﹐孰若死於牖下之爲得乎。後知賊匪離鎭已不過數里﹐因在東嶽廟連放火包未成﹔至弔子橋﹐馬俱不前﹐始行折回。若非神靈默祐﹐鎭不早經糜爛耶。然已遷徙一空﹐存者不過十之一二家矣。十九日﹐予病稍痊﹐已能彊步。申刻忽傳用直被燒﹐北望火光燭天﹐通宵不息。予病後受驚﹐風寒又感﹐依舊臥牀不起。時鎭上人心愈亂﹐王文竹更目無法紀矣。二十日晚﹐忽令勇頭鄭煥章帶領多人來家﹐聲言圖中捐數不起﹐系予一人把持。聞之不勝駭異。因卽喚進﹐告以臥病月餘﹐早已杜門謝客﹐焉有把持情事。豈知言末及竟﹐卽擁進百餘人﹐各持刀械﹐將堂中桌椅燈盞等物全行毀壞﹐並將銅盆擲至面前。予正腹痛作瀉﹐齒牙幾爲脫落。後經鄰右人等綏言勸解﹐該勇等一味持蠻﹐竟敢施放鳥槍﹐莫可言諭。二更後始漸散去。查看損壞物件滿地﹐並擄去自鳴鐘衣帽銀飾等物。是夜予因齒痛﹐竟夕未眠。天明後﹐地保顧憶庭來﹐勸予暫避。予初意不肯輕動﹐因慈親已在鄕得信﹐專舟到鎭﹐恐有倚閭之望﹐只得扶痛攜杖而行。村中人咸來勸慰﹐予由是寂處窮鄕﹐一切均置度外。隨有人告予曰﹐二十一日王文竹﹑蔡杏林帶勇至甪直鎭﹐搬取賊匪擄剩財物﹐並在雙廟地方搶奪陳姓避難船隻﹐有與槍船分贓爭鬧情事。二十五日﹐泄瀉增劇﹐鄕間苦無醫藥﹐至六月初始得漸減。正思到鎭就醫﹐十二日﹐忽陳瓞甫來﹐欲予回鎭。詰以何事﹐則稱長毛气焰正盛﹐官兵焉能卽到﹐爲今之計﹐惟有到蘇進貢﹐最爲上策。且言此計伊早想出﹐今周莊﹑甪直皆將效法而行矣。信口胡言﹐揚揚得意﹐一時婦豎村農﹐皆爲發指。予謂「我朝養士二百年﹐厚澤深仁﹐淪肌浹膚﹐我輩𨿽未食升斗之祿﹐惟旣讀聖賢書﹐當知忠義二字﹐豈有通賊進貢之事﹐而甘心爲之者」。瓞甫知予意不可彊﹐至晚怏怏而去。十三日﹐縵卿弟來﹐言昨有朱葵畦﹑朱南昀﹑王文竹﹑陳駿臺等到家邀同赴蘇進貢。弟以無膽無才回復。葵畦卽稱「明日一準同行﹐怕敢不去。」後至王蔭亭﹑陸湘音家﹐均被其令子王秋伊﹑陸蘭塘直言指斥﹐謂「旣有今日進貢之舉﹐以前何必先辦團練﹔旣辦團練﹐何得輕言進貢。」葵畦等惱羞成怒﹐幾將秋伊﹑蘭塘拖扯毆辱。適各鄕勇亦恐進貢後將其遣散﹐持刀恐嚇文竹。文竹諉諸葵畦。葵畦卽向各鄕勇作揖剖辧﹐並未與聞。如果要辦﹐須先安頓鄕勇之言﹐綏爲解散。乃十八日王文竹卽辦就禮物﹐與鄭煥章﹑費燦等赴蘇﹐並不邀人同行﹐各鄕勇亦無一言。其中情獘﹐蓋可知矣。予聞此事已成﹐不致再來纏擾﹐於七月初三日到鎭﹐並赴甪直就醫。初十日﹐正同王秋田內兄晤談﹐忽聞東首煙火又起。卽趨出視﹐咸稱近在虯澤。未幾﹐逃難船絡繹而來﹐唐裏亦專人到鎭雇船﹐當夜僅約一舟﹐先將慈親接回﹐予於十一日淸晨﹐始向鄰人借得小舟﹐趕赴鄕間。但見避難船徧泊河幹﹐竟有小舟而藏至老幼二十人者。目擊情形﹐甚爲心惻。及至唐裏﹐已閒無其人﹐惟房主朱賡良登髙而望。緣該處離虯澤不過五里﹐深夜火光﹐較爲密邇﹐以故婦女老弱半宿舟中。內子﹑海兒因無舟楫﹐仍住在岸。黎明時﹐鄰村失愼﹐訛傳賊匪已到﹐內子及海兒俱睡中驚起﹐權附鄰舟搖泊村外河邊。余至詢悉情形﹐火亦早息﹐始得將船喚回﹐人皆面無人色矣。乃驚魂未定﹐風鶴頻聞。十二日黃昏﹐正思就睡﹐忽海兒自外奔回﹐曰「賊至矣。」時村中眾人睡中驚起﹐急於登舟﹐競有忘攜幼子幼女者。余令海兒先同飯婆搭趁前船﹐隨與內子附上後船。正在解維﹐回見海兒仍立岸上﹐忙問何以走回﹐曰「假也﹐並無賊也。」問何以知爲假也。曰「前村牧童戲言也。」予卽瞿然曰「當此深更黑夜﹐豈兒童戲嬉之時。亟須徧告鄰村﹐究明主使﹔否則恐其先發制人﹐轉多未便。」村中父老皆以予言爲然﹐隨究出主使三人﹐從輕議罰了事。是時鎭上業已進貢﹐王文竹與鄭煥章等時往蘇州李姓賊首處﹐市中徧貼僞示﹐禁止剃髮。陳駿臺﹑朱南昀等先已蓄髮科頭﹐攺裝易服。後傳僞諭﹐在鎭設立僞官。八月初一日﹐卽有僞師帥鄭煥章接印﹐先帶鄕勇遊街示威。聞有朱葵畦捧印隨行之﹐未知確否。隨撤資福庵中佛像﹐踞爲賊館。自是鎭中無日不有長髮賊匪往來。陳駿臺﹑朱南昀兩人無日不在賊館中行走。賊館中無論大小事件﹐亦無一歸朱﹑陳兩人主持矣。最可恨者﹐又傳僞諭添設旅帥百長等項名目僞官。其中樂於從事者﹑固不乏人﹐而素稱公正庸懦者﹐如姜漢儒﹑唐煥文諸人﹐亦皆被逼報充。姜等明知事難挽回﹐但求免開其姓名號。朱葵畦堅執不可。惟原其故﹐謂非恐日後查究﹐預爲一並陷害地乎。居心險惡﹐一至於此。中秋後﹐鄭煥章﹐費燦自蘇回﹐令通鎭人到伊賊館﹐言李賊首要收本年錢糧﹐每師帥所屬各派米二千五百石﹐銀一千二百五十兩﹐兩當鋪並不在內﹐統限本月底解足﹝所謂月底﹐乃月二十五日﹐賊蓋不知計閏﹐並月有大小建之別也。﹞因爲時已迫﹐須於用事之胡姓賊目處饋洋五百元﹐冀可寬期少解。不數日﹐又貼僞示﹐知胡賊目並未收受其洋﹐卽爲王文竹等藏匿。及言銀米﹐斷難遲緩﹐勒令照數按通鎭四圖均派﹐𨿽家無擔石﹐亦必竭蹶張羅。否則拘拿管押﹐封店封房﹐禍不旋踵而至。甚至陸靜齋兄弟應派米百石﹐業已斛見交明﹐越日忽然發退風篩﹐且稱少米十八石﹐勒令補足。靜齋因心懷不甘﹐未經應允﹐輒將伊弟二亭拉局審問﹐呼嚇情形﹐不堪言狀。後仍補米十二石五斗﹐始行放回。王文竹卽以解糧爲由﹐徧處捉船。鄕勇索錢賣放﹐致賣放之錢﹐繳入賊館者﹐有一百三十餘千﹐被勇入己者﹐更不知凡幾。惟是項銀米在鎭﹐已經照數派足﹐解蘇者聞不過二千。尙有發換之米未解。乃又在元邑附近七十六圖中﹐並昆邑各鄕村逐戶苛求﹐所收銀米﹐更有浮於在鎭之數者。近又押令行中各腳夫換帖﹐每名需費六十洋﹐如得按名收足﹐亦有一千三百餘元之多﹐究不知文竹等作何開銷。嗚呼﹗王文竹本一市儈姦徒﹐目不識丁之人耳。陳駿臺系乙酉科經魁陳竺生之子﹐現已遊廩食粟。朱南昀系新舉孝廉方正朱鋼之子﹐亦早名列成均。乃皆甘心從賊﹐全不顧名教綱常﹐能無爲之浩嘆。頃聞大兵攻圍靑浦﹐不日卽可乘勝抵蘇﹐但願賊匪早一日蕩平﹐生民早一日倒懸﹝此句疑有誤﹞﹐則誠區區微忱﹐所日夜禱祀以求者耳。時九月二十七日﹐錦溪後學陸云標嘯霞氏謹記。記中詞意未免過激﹐卻系字字皆眞﹐毫無粉飾。蓋團練本以保鎭﹐今乃適以害人﹐其始斂錢入局也﹐有陸湘音等家中被擾﹔其後逼捐濟匪也﹐有鄭正泰等店鋪被封﹐均未於記中敍入﹐從其略也。頃聞王文竹因大兵將到﹐又欲以殺賊爲名﹐希圖卻罪﹐與陳駿臺赴滬斡旋。若再得志竊恐陳墓一方百姓﹐𨿽幸而不死於賊﹐終不免死於王文竹諸人之手也。悲夫﹗又有人言陳駿臺曾在賊館中書一對聯云「畱髮畱髮﹐畱得爾民眞面目﹐攺官攺制﹐攺還我國舊衣冠。」如果系其所作﹐非顯然悖逆之一證耶。

