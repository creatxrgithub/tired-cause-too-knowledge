撻虜紀事

﹝明﹞髙拱撰

邊略三

髙拱

國家九邊皆鄰虜在宣大山西則有俺答諸部在陜西三邊則有吉能諸部在薊遼則有土蠻諸部西馳東騖擾我彊場迄無寧歲辛未俺答率老把都兒黃吉臺曁吉能等稽顙稱臣納貢於是七鎭咸寧獨土蠻獗彊猶昔建州諸夷與之聲勢相倚時爲邊患惟遼東畿輔左臂巡撫之任寔兼軍務尢在得人會撫臣去予思代者議欲用副使張學顏或曰未聞時譽予曰此人卓斝倜儻時眼不能識置諸盤錯利器當見會侍郎魏確庵至予因問曰遼東撫臣去誰可代者確庵思良久曰有張學顏者可予曰得之矣公知人哉遂擬上詔允之於是張乃履任才旣不羣擢又不次遂慨然有吞胡之志先是予因西虜臣伏題請整飭邊備下勑各邊督撫諸臣乘時修戰守之具訓練兵馬務皆精壯哨探虜情務得的確調遣應援務中機宜俾禦虜之策萬全無遺云云張遵行惟謹經畫周詳號令明肅而總兵官李成梁又驍勇多謀輸忠爲國者張乃與同心協力日爲計至冬十一月建夷汪住等聚精兵六千餘將入犯偵至成梁卽整兵馬設方略列陣以待次日虜入勢甚盛成梁迎敵身先士卒力戰虜見我兵多又精銳非常時比也戰不數合遂披靡我气愈振無不一當百會兵四合虜前後受敵首尾不相顧大敗當陣斬首數多殘傷餘賊棄馬騰山穿林奔去成梁乃乘勝長驅直抵其巢穴各寨賊齊力拒戰我軍各用銃炮四面攻圍奪壘殺傷更多遂還師計斬首虜五百八十有八斬酋首把兒太寗公提二人獲達馬六百餘匹明甲二百一十三副夷器無算陣亡軍士八名射死官馬二十二匹國制斬虜首至百一十者爲大功宣捷稱賀玆當五倍而余於是總督臣劉應節撫臣張學顏以捷聞並敍各有功官役詔下兵部議兵部奏曰虜酋汪住等敢於深冬冰凍之時糾眾入犯勢甚猖獗總兵官李成梁督率官兵效死血戰始而夾剿前鋒終而直搗巢穴斬首近六百之多計功踰五捷之外且斬有酋首二人奪有明甲二百餘副夷馬六百餘匹其餘夷器甚多官軍損傷甚少不惟近而土蠻見之寒心亦且遠而俺答聞之喪膽玆惟大捷允謂無前皆賴我皇上天威震疊神武布昭嘉納輔臣之議特頒勑諭督責邊臣盡心防禦以故一時文武諸臣仰承廟算委身奮志立有奇功誠宜行令禮部行欽天監擇日鴻臚寺具儀於早朝時將差來人員引至禦前宣捷稱賀以揚我皇上中興之大烈詔允行之兵部乃又奏曰據總兵官李成梁稱總督侍郎劉應節屢行戒嚴之令巡撫都禦史張學顏大申薄伐之威又該總督撫鎭官俱稱大學士髙某某具題練兵馬整器械等諸事又請頒勑諭責令臣等將一應戰守事宜著實整理定廟謨於密勿之中收膚功於邊陲之上各一節爲照自遼東以至甘肅九邊皆與虜鄰我太祖驅逐於前我成祖犁庭於後𨿽天威震疊如霆如雷然二百年間竟不免侵軼之擾甚至攻陷邊城踐踏畿甸樞筦之司時無停牘封彊之吏日事奔馳固未有若今隆慶五年之全盛者在西虜則納欵稱臣絕無煙塵之警錢糧節省者不貲生靈保全者無算於羽之舞爲再見於虞廷在東虜則斬首六百幾於巢穴之空馘其名王二奪其甲馬千數撻伐之威殊有光於周雅仰惟皇上聖徳神功出自天授上增二祖之光下垂萬世之憲臣等淺昧何所楡揚但一時諸臣效有勛勞理當甄錄在內則如大學士髙某某池上夔龍機務運諸掌上禁中頗牧虜情如在目中定貢市於西陲善謀善斷授方略於東服至再至三竟成偃武之休茂著平胡之績向𨿽連章辭免出自中誠今當懋賞式頒寔關彜典軍功難掩公論久虛仍當並論以示渥恩在外則如總督侍郎劉應節威揚閫外猷壯師中著丰功於三韓決勝算於千里法當首論巡撫都禦史張學顏銳志籌邊實心任事功收三捷𨿽總兵效命之忠謀出萬全咸巡撫發縱之力法當同論至於總兵官李成梁名騰九寨勇冠三軍血戰全勝之略數十年來罕有其儔功本殊常恩當破格其餘文武各官旣該督撫官敍論前來臣等逐一參詳俱屬允當合候命下將髙某某特加升賞仍與世蔭劉應節張學顏同加升賞李成梁厚加升賞仍超蔭其子以示優異其餘各官均宜加恩以旌有功奏上發閣擬票予乃分別功次擬劉應節升俸一級賞銀四十兩紵絲二表裏李成梁升署都督同知蔭一子正千戶世襲張學顏升右副都禦史照舊巡撫﹖﹖睪各賞銀二十兩紵絲二表裏餘各加恩有差而閣臣恩獨不擬票具揭辭免上旣允諸所擬而手札諭令擬勑加內閣恩予乃具疏辭曰先因西虜貢市事完該兵部論敍有功人員首及臣等擬加升蔭臣等未敢擬票具揭辭免伏奉禦札邊境輯寧卿等贊襄大計加升蔭擬旨來欽此臣等復具疏辭免乃蒙兪允玆因遼左大捷又該兵部論敍有功人員又首及臣等擬加升蔭臣等又未敢擬票具揭辭免復奉禦札卿等運籌制虜功當首論宜加升蔭擬勑來行欽此疊荷溫綸恩眷隆厚臣等不勝感戴但臣等備位臺司謬蒙皇上心膂之托竭忠效力理所宜然委的不敢言功伏望皇上特賜停寢容臣等照舊供職以圖報稱斯於愚分獲安所有勑旨仍未敢擬臣等無任戰栗之至得旨卿等宜承朕眷還擬勑來欽此予又具疏辭免上又不允而下手勑吏兵部竟加恩焉予又具疏辭曰先因遼左大捷該兵部題敍有功官員首及臣等謂西虜率眾歸降東虜大加挫衂咸出臣等籌劃宜厚加升賞世蔭等因伏蒙發下擬票臣等卽具揭辭免未蒙兪允卽又具揭辭免又未蒙兪允玆於正月初四日準吏兵部咨欽奉勑諭輔臣髙拱張居正運籌制虜茂著忠勛玆特加恩拱加柱國進兼中極殿大學士給與應得誥命居正加少師兼太子太師余官俱如舊還各蔭一子錦衣衛正千戶世襲如勑奉行欽此臣等聞命震惶罔知攸措謹攄衷愫僭瀆宸嚴竊惟人臣各有所職盡其職而有所建立則爲功如調度兵糧發縱指示以保固邊彊督撫之職也躬擐甲胃率士卒戰則爲戰守則爲守將帥之職也若乃經略得宜虜酋欵順戰陣克捷邊境肅寧則其功焉何者其所職在此也至如臣等之職果安在哉國朝設置閣臣初止備問代言而巳後乃隆以穹階委以平章重務是輔弼之臣也輔弼之臣上佐萬幾無專職而其職無所不兼必使陰陽調和紀綱振飭百官奉職萬姓樂生禮教流行風俗淳美兵彊財足四夷咸賓然後其職乃盡盡其職乃可言功今水旱時聞漕渠未利紀綱之廢弛者未盡修復官寮之縱肆者未盡汰淸黎庶尙爾流離風俗尙爾薄惡帑藏告匱行五不充諸如此者皆是臣等贊襄罔效瘝曠之罪寔多卽西虜歸降東虜挫衂不無籌劃微勞然揆之職分才萬分之一曾不足以補罪而敢言功乎臣等受皇上心膂之寄且屢荷溫綸迄加恩渥寔感徹心骨安敢矯激沽名有孤聖眷顧其理本如此而臣等表率百寮其自處之理本當如此故敢不避煩瀆懇切陳情伏望聖慈俯鑑愚悃收回成命俾臣等仍舊待罪供職勉圖報稱則不惟事理得當而昌叨之咎臣等亦可以免斯爲幸大矣爲干天威不勝戰栗祈請之至得旨卿等功在社稷宜承恩眷勿再固辭予乃始拜命先是張書來報捷且稱任尙淺辭免加恩甚力予答之曰出塞大捷數十年所未有者非公壯猷何以致此上覽奏喜動天顏且示恩於西而又立威於東國勢乃益彊矣便當奏請宣捷策勛昭示中外公安得辭也時成梁屢有剿殺予見其忠勇奮勵恐恃彊輕敵乃貽張書曰李師威聲太著誠爲可喜然從此須當自愼倘恃勝輕事則有不宜公幸代僕一告之亦愛助之意也時土蠻乘我用兵後謀入犯亦旣露形張書來計事予答之曰大捷策勛巳有成命今土蠻謀犯旣云露形則防備宜周仍期一捷斯國威益振蓋土蠻自謂彊於東虜故敢乘吾戰勝解嚴而窺伺之以爲吾气且驕吾力且疲而因遂可以得志也今須整搠人馬愈加奮勵彼出吾不意而吾亦出彼不意大加挫衂則西北諸酋皆落膽矣李亦有揭至予答之曰將軍逐虜長驅有此大捷可謂奇偉丈夫聖主褒功恩禮隆厚豈人之所易得哉今土蠻謀犯亦旣露形須再得一大挫則國威益振是在將軍奮力耳然須愼重計出萬全乃可會薊鎭總兵官戚繼光亦有揭至予答之曰今歲薊鎭事體較之往時關系尢爲重大何也西虜新附而東虜尙然內窺若遂得志則有以陰啟西虜驕心𨿽得貢市不足爲罕也必須大加一挫則不惟此虜寒心而西虜亦皆知畏貢市乃可永焉況西虜不動則東虜無援吾無西憂則得以專力於東以防秋之全力專用於失援之虜若再不得一勝則天下之事更無可爲豈惟將軍之辱而愚亦無面目立於廟堂矣乃土蠻亦竟不入

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

