帝鑑圖說八十一例明張居正

任賢圖治

唐史紀﹕堯命羲和﹐敬授人時。羲仲居■夷﹐理東作﹔羲叔居南交﹐理南爲﹔和仲居昧谷﹐理西成﹐和叔居朔方﹐理朔易。又訪四嶽﹐興舜登庸

諫鼓謗木

唐史紀﹕堯置敢諫之鼓﹐使天下得盡其言﹔立誹謗之木﹐使天下得攻其過

孝徳升聞

虞史紀﹕舜父瞽叟﹐娶後妻﹐生象﹐父頑母囂﹐象傲。常欲殺舜﹐舜避逃﹐克諧以孝﹐瞽叟亦允若。帝求賢徳可以遜位﹐羣臣舉舜﹐帝亦聞之。於是以二女妻舜﹐舜以徳率二女﹐皆執婦道。

揭器求言

夏史紀﹕大禹懸鐘﹑鼓﹑磬﹑鐸﹑■﹐以待四方之士﹐曰「教寡人以道者﹐擊鼓﹔諭以義者﹐擊鐘﹐告以事者﹐振鐸﹔語以憂者﹐擊磬﹔有獄訟者﹐搖■。」

下車泣罪

夏史紀﹕大禹巡狩﹐見罪人﹐下車而泣之。左右曰「罪人不順道﹐君王何爲痛之」王曰「堯舜之人皆以堯舜之爲心﹔我爲君﹐百姓各以其心爲心﹐是以痛之。」

戒酒防微

夏史紀﹕禹時儀狄作酒。禹飲而甘之﹐遂疏儀狄﹐絕旨酒﹐曰「後世必有以酒亡國者。」

解网施仁

商史紀﹕湯出﹐見网於野者﹐張其四面而祝之曰「自天下四方﹐皆入吾网。」湯曰「嘻﹗盡之矣﹗」解其三面﹐而更其祝曰「欲左﹐左﹔欲右﹐右﹔欲髙﹐髙﹔欲下﹐下﹔不用命者﹐乃入吾网。」漢南諸侯聞之﹐曰「湯徳至矣﹐及禽獸。」一時歸商者﹐三十六國。

桑林禱雨

商史紀﹕成湯時﹐歲久大旱。太史占之﹐曰「當以人禱。」湯曰「吾所以請雨者﹐人也。若必以人﹐吾請自當。」遂齋戒﹑剪髮﹑斷爪﹐素車白馬﹐身嬰白茅﹐以爲犧牲﹐禱於桑林之野。以六事自責曰「政不節歟﹖民失職歟﹖宮室崇歟﹖女謁盛歟﹖包苴行歟﹖讒夫昌歟」言未已﹐大雨方數千里。

徳滅祥桑

商史紀﹕有祥桑與谷合生於朝﹐一暮大拱﹐太戊懼。伊陟曰「妖不勝徳﹐君之政﹐其有闕歟」太戊於是修先王之政﹐明養老之禮﹐早朝晏退﹐問疾弔喪。三日而祥桑枯死﹔三年遠方重譯而至者七十六國﹐商道復興。

夢賫良弼

商史紀﹕髙宗恭默思道﹐夢帝賫良弼﹐乃以形旁求於天下。說築傅巖之野﹐惟肖﹐爰立作相。命之曰「朝夕納誨﹐以輔臺徳。啟乃心﹐沃朕心。」說總百官﹐佐成商家中興之業。

澤及枯骨

周史紀﹕文王嘗行於野﹐見枯骨﹐命吏瘞之。吏曰「此無主矣。」王曰「有天下者﹐天下之主﹔有一國者﹐一國之主。我固其主矣。」葬之。天下聞之﹐曰「西伯之澤及於枯骨﹐況於人乎」

丹書受戒

周史紀﹕武王召師尙父而問曰「惡有藏之約﹐行之行﹐萬世可以爲子孫常者乎」師尙父曰「在《丹書》。王欲聞之﹐則齋矣。」三日﹐王端冕﹐下堂南面而立。師尙父曰「先王之道不北面。」王遂東面立﹐師尙父西面道書之言﹐曰「『敬勝怠者﹐昌﹔怠勝敬者﹐亡﹔義勝欲﹐從﹔欲勝義者﹐凶。』藏之約﹐行之行﹐可以爲子孫常者﹐此言之謂也。」王聞之而書於席﹑幾﹑鑑﹑盥﹑盤﹑楹﹑杖﹑帶﹑履﹑觴﹑豆﹑戶﹑牖﹑劍﹑弓﹑矛﹐皆爲銘焉。

感諫勤政

周史紀﹕姜後賢而有徳。王嘗早臥而晏起﹐後乃脫簪珥待罪於永巷﹐使其傅母通言於王曰「妾不才﹐致使君王失禮而晏朝﹐敢請罪。」王曰「寡人不徳﹐實自生過﹐非夫人之罪也。」遂勤於政事﹐早朝晏退﹐繼文武之迹﹐成中興之業﹐爲周世宗。

入關約法

漢史紀﹕髙祖初爲沛公﹐入關﹐召諸縣父老豪傑﹐謂曰「父老苦秦苛法久矣﹐『誹謗者族﹔偶語者棄市。』吾當王關中﹐與父老約﹐法三章耳﹕殺人者死﹐傷人及盜抵罪。余悉除去秦苛法。」又使人與秦吏行縣鄕邑告諭之。秦民大喜﹐爭持牛羊酒食獻享軍士﹐惟恐沛公不爲秦王。

任用三傑

漢史紀﹕髙帝置酒洛陽南宮﹐曰「通侯諸將﹐試言吾所以有天下者何﹖項氏之所以失天下者何﹖」髙起﹑王陵對曰「陛下使人攻城略地﹐因以與之﹐與天下同其利﹔項羽妒賢嫉能﹐戰勝而不與人功﹐得地而不與人利﹐此其所以失天下也。」上曰「公知其一﹐未知其二。夫運籌帷幄之中﹐決勝千里之外﹐吾不如子房﹔鎭國家﹐撫百姓﹐給饋餉不絕﹐吾不如蕭何﹔連百萬之眾﹐戰必勝﹐攻必取﹐吾不如韓信。三者皆人傑﹐吾能用之﹐此所以取天下者也。項羽有一範增而不能用﹐此所以爲我擒也。」羣臣悅服。

過魯祀聖

漢史紀﹕髙帝擊淮南王黥布﹐還過魯﹐以太牢祀孔子。

卻千里馬

漢史記﹕文帝時﹐有獻千里馬者。帝曰「鸞旗在前﹐屬車在後﹔吉行五十里﹐師行三十里。朕乘千里馬﹐獨先安之」下詔不受。

止輦受言

漢史紀﹕文帝每朝﹐郎從官上書疏﹐未嘗不止輦受言。言不可用者﹐置之﹔可用﹐采之﹔未嘗不稱善。

納諫賜金

漢史紀﹕文帝從霸陵上﹐欲西馳下峻阪﹐中郎將袁盎騎並車﹐攬轡。上曰「將軍怯耶」盎日﹕「臣聞聖主不乘危﹐不僥幸。今陛下騁六飛馳下峻阪﹐有如馬驚車敗﹐陛下縱自輕﹐柰髙廟﹑太后何」上乃止。又從幸上林﹐奏卻愼夫人坐。上說﹐賜盎金五十斤。

不用利口

漢史紀﹕文帝登虎圈﹐問上林尉諸禽獸簿﹐尉不能對。虎圈嗇夫從旁代尉對甚悉。帝詔張釋之﹐拜嗇夫爲上林令。釋之曰「周勃﹑張相如稱長者﹐兩人言事曾不出口﹐豈效此嗇夫喋喋利口捷給哉﹖今以嗇夫口辯而超遷之﹐恐天下隨風而靡﹐爭爲口辯而無實也。」帝曰「善﹗」

露臺惜費

漢史紀﹕文帝嘗欲作露臺﹐召匠計之﹐值百金。上日﹕「百金﹐中人十家之產也。吾奉先帝宮室﹐常恐羞之﹐何以臺爲」

遣幸謝相

漢史紀﹕文帝以申徒嘉爲丞相﹐時鄧通愛幸無比。嘉嘗入朝﹐通居上旁怠慢﹐嘉曰「陛下愛幸羣臣﹐卽富貴之﹐至於朝廷之禮﹐不可不肅﹐」罷朝﹐嘉坐府中﹐爲檄召通﹐不來﹐且斬通。通恐﹐入言上。上曰「汝第往﹐吾今使人召若。」通詣丞相﹐免冠﹐徒跣﹐頓首謝。嘉責曰「通小臣戲殿上﹐大不敬﹐當斬。」語令吏斬之。通頓首出血﹐不懈。上使使持節召通﹐而謝丞相﹐嘉乃解。通還見上﹐流涕曰「丞相幾殺臣。」

屈尊勞將

漢史紀﹕文帝時﹐匈奴大入邊。使劉禮屯霸上﹐徐厲屯棘門﹐周亞夫屯細柳﹐以備胡。上自勞軍細柳。先驅至﹐不得入。曰「天子且至。」軍門都尉曰「軍中聞將軍令﹐不聞天子詔。」上乃使使節詔將軍曰「吾欲入營勞軍。」亞夫乃傳言開壁門。壁門軍士曰「將軍約﹐軍中不得驅馳。」於是天子乃按轡徐行。至中營﹐亞夫持兵揖﹐曰「介冑之士不拜﹐請以軍禮見。」天子爲動﹐攺容式車﹐使人稱謝﹕「皇帝敬勞將軍。」成禮而去。旣出軍門﹐羣臣皆驚。文帝曰「嗟乎﹗此眞將軍矣﹗向者霸上﹑棘門如兒戲耳﹐其將固可襲而虜也。至於亞夫﹐可得而犯邪﹗」稱善者久之

蒲輪徵賢

漢史紀﹕武帝雅向儒術﹐以趙綰爲禦史大夫﹑王臧爲郎中令。二人薦其師申公。上使使奉安車蒲輪﹑束帛加璧以迎之。旣至﹐以爲太中大夫﹐捨魯邸。上問以治道﹐對曰「爲政不在多言﹐顧力行何如耳。」

明辧詐書

漢史紀﹕昭帝時﹐蓋長公主﹑左將軍上官桀及其子安及桑弘羊等﹐詐令人爲燕王旦上書﹐言大將軍霍光擅調幕府下校尉﹐專權自恣。書奏帝﹐畱中。明旦﹐光聞之﹐不入。有詔召大將軍﹐光入﹐免冠頓首。上曰「將軍冠。朕知是書詐也。將軍調校尉未十日﹐燕王何以知之」是時﹐帝年十四。尙書左右皆驚﹐而上書者果亡。後桀黨有譖光者﹐上怒曰「大將軍忠臣﹐先帝所屬以輔朕身﹐敢有毀者﹐坐之﹗」桀等乃不敢復言。

褒獎守令

漢史紀﹕宣帝時﹐極重守令。嘗以爲太守吏民之本﹐數變易則下不安。民知其將久﹐不敢欺罔﹐乃服從其教化。故二千石有治理效﹐輒以璽書勉勵﹐增秩賜金﹐或爵至關內侯。公卿缺﹐則選諸所表﹐以次用之。是故漢世良吏於是爲盛﹐稱中興焉。詔儒講經

漢史紀﹕宣帝時﹐詔諸儒講「五經」同異﹐蕭望之等平奏其議﹐上親稱制臨決焉。乃立梁丘《易》﹑大小夏侯《尙書》﹑谷梁《春秋》博士。

葺檻旌直

漢史紀﹕成帝時﹐張禹黨護王氏。故槐裏令朱云上書求見﹐公卿在前﹐云曰「臣願賜尙方斬馬劍﹐斷佞臣一人頭﹐以勵其餘。」上問﹕「誰也」對曰「安昌侯張禹。」上大怒曰「小臣廷辱師傅﹐罪死不赦。」禦史將云下﹐云攀殿檻﹐檻斷。云呼曰「臣得從龍逢﹑比干遊於地下足矣﹗未知聖朝何如耳」左將軍辛慶忌免冠叩頭力救﹐上意解﹐得已。及後當治檻﹐上曰「勿易﹐因而葺之﹐以旌直臣。」

賓禮故人

漢史紀﹕光武少與嚴光同學﹐及卽位﹐思其賢﹐令以物色訪之。有一男子披羊裘﹐釣齊澤中﹐帝疑其光﹐乃備安車玄■﹐遣使聘之﹐三反而後至。車駕卽日幸其館﹐光臥不起﹐帝撫光腹曰「咄咄子陵﹐不可相助爲理也」光張目熟視曰「昔唐堯著徳﹐巢父洗耳﹐士故有志﹐何至相迫乎﹗」帝嘆息而去。復引光入﹐論舊故﹐相對累日。因共偃臥﹐光以足加帝腹﹐明日太史奏﹐客星犯帝座甚急﹐帝笑曰「朕與故人嚴子陵共臥爾。」

拒關賜布

漢史紀﹕光武嘗出獵﹐車駕夜還﹐上東門侯郅惲拒關不開。上令從者見面於門間﹐惲曰「火明遼遠。」遂不受詔。上乃回﹐從東中門入。明日﹐惲上書諫曰「陛下遠獵山林﹐夜以繼晝﹐如社稷宗廟何」書奏﹐賜惲布百疋﹐貶東中門侯爲參封尉。

夜分講經

漢史紀﹕光武數引公卿郎將﹐講論經理﹐夜分乃寐。皇太子見帝勤勞不怠﹐乘間諫曰「陛下有禹湯之明﹐而失黃老養性之福﹐願頤養精神﹐優遊自寧。」帝曰「我自樂此﹐不爲疲也。」

賞彊項令

漢史紀﹕光武時董宣爲洛陽令﹐湖陽公主蒼頭殺人﹐匿主家﹐及主出﹐以奴驂乘﹐宣駐車叩馬﹐以刀劃地﹐大言數主之失﹐叱奴下車﹐格殺之。主還訴帝﹐帝大怒召宣﹐欲箠之﹐宣叩頭曰「陛下聖徳中興﹐而縱奴殺人﹐將何以治天下乎﹖臣不須箠﹐請自殺。」卽以頭擊楹﹐帝令人持之﹐使宣叩頭謝主﹐宣不從﹐彊使頓之﹐宣兩手據地﹐終不肯俯。帝敕彊項令出﹐賜錢三十萬﹐京師莫不震栗。

臨雍拜老

漢史紀﹕明帝幸辟雍﹐初行養老禮﹐以李躬爲三老﹐桓榮爲五更﹐禮畢﹐引桓榮及弟子升堂﹐上自爲辯說﹐諸儒執經問難於前﹐冠帶縉紳之人﹐圜橋門而觀聽者﹐蓋億萬計。

愛惜郎官

明帝時﹐館陶公主爲子求郎。帝不許﹐而賜錢千萬﹐謂羣臣曰「郎官上應列宿﹐出宰百里。苟非其人﹐民受其殃﹐是以難之。」

君臣魚水

三國史紀﹕諸葛亮隱於襄陽隆中﹐有王霸大略﹐劉先主聞其名﹐親駕顧之﹐凡三往﹐乃得見。亮因說先主以拒曹操﹐取荊州﹐據巴蜀之策。先主深納其言﹐情好日密﹐關羽﹑張飛不悅﹐先主解之曰「孤之有孔明﹐猶魚之有水也﹐願諸君勿復言。」

焚裘示儉

晉史紀﹕武帝時﹐太醫司馬程據獻雉頭裘﹐命焚之於殿前﹐詔中外﹐自今毋獻奇技異服。

畱衲戒奢

宋史紀﹕髙祖微時﹐嘗自於新洲伐荻﹐有衲布衫襖﹐臧皇后手所作也。旣貴﹐以付其長女會稽公主曰「後世有驕奢不節者﹐可以此衣示之。」

弘文開館

唐史紀﹕太宗於弘文殿﹐聚四部書二十餘萬卷﹐置弘文館於殿側。精選天下文學之士虞世南﹑褚亮﹑姚思廉﹑歐陽詢﹑蔡允恭﹑蕭徳言等﹐以本官兼學士﹐令更日宿直﹐聽朝之隙﹐引入內殿﹐講論前言往行﹐商榷政事﹐或至夜分乃罷。

上書貼壁

唐史紀﹕太宗謂裴寂曰「比多上書言事者﹐朕皆貼之屋壁﹐得出入省覽﹐數思治道﹐或深夜方寢﹐公輩亦當恪勤職業﹐副朕此意。」

納箴賜帛

唐史紀﹕太宗卽位﹐張蘊古上《大寶箴》﹐其略曰「今來古往﹐俯察仰觀﹐惟辟作福﹐爲君實難。聖人受命﹐拯溺亨屯。歸罪於己﹐因心於民。大明無私照﹐至公無私親﹐故以一人治天下﹐不以天下奉一人。勿謂無知﹐居髙聽卑﹔勿謂何害﹐積小就大﹔樂不可極﹐樂極生哀﹔欲不可縱﹐縱欲成災。壯九重於內﹐所居不過容膝﹐彼昏不知﹐瑤其臺而瓊其室。羅八珍於前﹐所食不過適口﹐惟狂罔念。丘其糟而池其酒﹐勿內荒於色﹐勿外荒於禽。勿貴難得貨﹐勿聽亡國音。勿謂我尊而傲賢慢士﹐勿謂我智而拒諫矜己。安彼反側﹐如春陽秋露﹔巍巍蕩蕩﹐恢漢髙大度。撫玆庶事﹐如履薄臨深﹐戰戰栗栗﹐用周文小心。詩云「不識不知。」書曰「無偏無黨。」眾棄而後加刑﹐眾悅而後行賞﹐勿渾渾而濁﹐勿皎皎而淸﹐勿汶汶而暗﹐勿察察而明。𨿽冕旒蔽日﹐而視於未形﹐𨿽繒纊塞耳﹐而聽於無聲。」上嘉之﹐賜以束帛﹐除大理丞。

縱鵲毀巢

唐史紀﹕太宗時﹐嘗有白鵲構巢於寢殿之上﹐合歡如腰鼓﹐左右稱賀。上曰「我常笑隋帝好祥瑞﹐瑞在得賢﹐此何足賀。」命毀其巢﹐縱鵲於野外。

敬賢懷鷂

唐史紀﹕太宗嘗得佳鷂﹐自臂之﹐望見魏徵來﹐匿懷中。徵奏事故久不已﹐鷂竟死懷中。

覽圖禁杖

唐史紀﹕太宗覽《明堂鍼炙圖》﹐「人五臟之系﹐咸附於背」。詔自今毋得笞囚背。

主明臣直

唐史紀﹐太宗嘗罷朝﹐怒曰「會須殺此田舍翁。」後問爲誰﹐上曰「魏徵每廷辱我。」後退﹐具朝服﹐曰「妾聞主明臣直﹐今魏徵直﹐由陛下之明故也﹐妾敢不賀。」上乃悅。

縱囚歸獄

唐史紀﹕太宗親錄系囚﹐見應死者憫之﹐縱使歸家﹐期以來秋就死﹐仍敕天下死囚皆縱遣﹐至期來詣京師。至是九月﹐去歲所縱天下死囚﹐凡三百九十人﹐無人督率﹐皆如期自詣朝堂﹐無一人亡匿者﹐上皆赦之。

望陵毀觀

唐史紀﹕太宗葬文徳皇后於昭陵﹐上念後不已﹐乃於苑中作層觀﹐以望昭陵。嘗引魏徵同登﹐使視之﹐徵熟視之曰「臣昏毛﹐不能見。」上指示之﹐徵曰「以爲陛下望獻陵﹐若昭陵﹐則臣故見之矣。」上泣﹐爲之毀觀。

撤殿營居

唐史紀﹕太宗以魏徵宅無堂﹐命輟小殿之材以構之﹐五日而成﹐仍賜以素屏褥幾杖等﹐以遂其所尙。徵上表謝﹐上手詔曰「處卿至此﹐蓋爲黎元與國家﹐何事過謝。」面斥佞臣

唐史紀﹕太宗嘗至樹下﹐愛之﹐宇文士及從而譽之不已﹐太宗正色曰「魏徵嘗勸我遠佞人﹐我不知佞人是誰﹐意疑是汝﹐今果不謬。」士及叩頭謝。

剪須和藥

唐史紀﹕太宗時﹐李世績嘗得暴疾﹐方云須灰可療。上剪須爲之和藥。世績頓首出血泣謝。上曰「朕爲社稷﹐非爲卿也﹐何謝之有」

遇物教儲

唐史紀﹕太宗自立太子﹐遇物則誨之。見其飯則曰「汝知稼穡之艱難﹐則常有斯飯矣。」見其乘馬則曰「汝知其勞而不竭其力﹐則常得乘之矣。」見其乘舟則曰「水所以載舟﹐亦所以覆舟。民猶水也﹐君猶舟也。」見其息於木下﹐則曰「木從繩則正﹐後從諫則聖。」

遣歸方士

唐史紀﹕太宗時﹐天竺方士娑婆寐﹐自言有長生之術﹐上頗信之﹐發使詣婆羅門諸國采藥﹐藥竟不就﹐乃放還。髙宗卽位﹐復詣長安﹐上復遣歸﹐謂宰相曰「自古安有神仙﹐秦始皇漢武求之﹐卒無所成﹐果有不死之人﹐今皆安在」李績對曰「此人再來﹐容發衰白﹐已攺於前﹐何能長生。」竟未及行而死。

焚錦銷金

唐史紀﹕玄宗以風俗奢靡﹐制﹕「乘輿服禦﹑金銀器玩﹐令有司銷毀﹐以供軍國之用﹐其珠玉﹑錦繡﹐焚於殿前﹐后妃以下﹐皆毋得服珠玉錦繡﹐天下更毋得采珠玉﹑織錦繡等物。罷兩京織錦坊。」

委任賢相

唐史紀﹕玄宗初卽位﹐勵精爲治﹐以姚元之爲相﹐每事訪之﹐元之應答如響﹐同僚皆惟諾而已﹐故上專委任之。元之嘗奏請序進郎吏﹐上仰視殿屋﹐再三言之﹐終不應﹐元之懼﹐趨出﹐罷朝﹐髙力士諫曰「陛下新總萬機﹐宰臣奏事﹐當面加可否﹐柰何一不省察﹖」上曰「朕任元之以庶政﹐大事當奏聞共議﹐郎吏卑秩﹐乃以煩朕耶」會力士宣事至省中﹐爲元之道上語﹐元之乃喜﹐聞者皆服上識人君之體。

兄弟友愛

唐史紀﹕玄宗素友愛﹐初卽位﹐爲長枕大被與兄弟共寢﹐飲食起居﹐相與同之。薛王業有疾﹐上親爲煮藥﹐火燃上須﹐左右驚救之﹐上曰「但使王飲此藥愈﹐須足惜。」

召試縣令

唐史紀﹕玄宗悉召新除縣令至殿庭﹐試理人策﹐惟韋濟詞理第一﹐擢爲醴泉令﹐餘二百人不第﹐且令之官﹐四十五人放歸學問。又敕京官五品以上外官刺史﹐各舉縣令一人﹐視其政善惡﹐爲舉者罰。

聽諫散鳥

唐史紀﹕玄宗嘗遣人詣江南﹐取■■■■等﹐欲置苑中﹐所至煩擾。汴州刺史倪若水上言「今農桑方急﹐而羅捕禽鳥﹐陸水轉送﹐道路觀者﹐豈不以陛下爲賤人而貴鳥乎。」玄宗手敕謝之﹐縱散其鳥。

啖餅惜福

唐史紀﹕肅宗爲太子﹐嘗侍膳﹐有羊臂■﹐上顧太子使割﹐肅宗旣割﹐余污漫刃﹐以餅潔之﹐上熟視不懌﹐肅宗徐舉餅啖之﹐上大悅﹐謂太子曰「福當如是愛惜。」

燒黎聯句

唐史紀﹕肅宗召處士李泌於衡山﹐至﹐捨之內庭。嘗夜坐地鑪﹐燒二梨以賜李泌﹐穎王恃寵固求﹐上不許曰「汝飽食肉﹐先生絕粒﹐何爭耶」時諸王請聯句﹐穎王曰「先生年幾許﹐顏色似童兒。」信王曰「夜枕九仙骨﹐朝披一品衣。」一王曰「不食千鐘粟﹐惟餐兩顆梨。」上曰「天生此間气﹐助我化無爲。」後肅宗恢復兩京﹐泌之策爲多。至徳宗時拜相﹐時人方之張子房。

不受貢獻

唐史紀﹕憲宗初卽位﹐升平公主獻女。上曰﹕上皇不受獻﹐朕何敢違﹗遂卻之。荊南獻毛龜。詔曰「朕永思理本﹐所寶惟賢﹐至如嘉禾神芝﹐珍禽奇獸﹐皆虛美爾﹐所以《春秋》不書祥瑞。自今勿復以聞﹐其有珍奇﹐亦毋得進。」

遣使賑卹

唐史紀﹕憲宗四年﹐南方旱饑﹐命左司郎中鄭敬等爲江淮﹑兩浙﹑荊湖﹑襄鄂等道宣慰使﹐賑卹之。將行﹐上戒之曰「朕宮中用帛一匹﹐皆籍其數﹐惟周救百姓﹐則不計費。卿輩宜識此意﹐勿效潘孟陽飲酒遊山而已。」

延英忘倦

唐史紀﹕憲宗嘗與宰相論治道於延英殿﹐日旰暑甚﹐汗透禦服﹐宰相恐上體倦﹐求退﹐上畱之﹐曰「朕入宮中﹐所與處者﹐獨宮人近侍耳﹐故樂與卿等且共談爲理之要﹐殊不知倦也。」

淮蔡成功

唐史紀﹕吳元濟反淮西﹐憲宗命發兵討之。是時諸道節度使及宰相李逢吉﹐皆與元濟交通﹐多請罷兵﹐惟裴度力主討賊之議。上曰﹕吾用度一人﹐足破此賊﹐遂以度爲相。師累歲無功。度請自詣行營。上許之。度陛辭。言曰「臣若滅賊﹐則朝天有期﹐賊在﹐則歸闕無日。」上爲之流涕﹐解通天禦帶以賜之。度至淮西﹐身督戰。由是諸將效力。李塑夜襲蔡州﹐擒元濟﹐淮西遂平。韓愈奉詔撰平淮西碑曰﹕凡此蔡功﹐惟斷乃成。

論字知諫

唐史論﹕穆宗見翰林學士柳公權書﹐獨愛之﹐問曰「卿書何能如是之善﹖對曰「用筆在心﹐心正則筆正。」上默然攺容﹐知其以筆諫也。

屏書政要

唐史紀﹕宣宗嘗以太宗所撰《金鏡書》授翰林學士令狐■﹐使讀之﹐至「亂未嘗不任不肖﹐治未嘗不任忠賢」﹐上止之﹐曰「凡求致太平﹐當以此言爲首。」又書《貞觀政要》於屏風﹐每正色拱手而讀之。

焚香讀疏

唐史紀﹕宣宗樂聞規諫。凡諫官論事﹐門下封駁﹐苟合於理﹐常屈意從之。得大臣章疏﹐必焚香盥手而讀。

敬受母教

宋史紀﹕太祖尊母南郡夫人杜氏爲皇太后。太祖拜殿上﹐羣臣稱賀。後愀然不樂。左右進曰「臣聞母以子貴﹐今子爲天子﹐胡爲不樂」後曰「吾聞『爲君難』。天子置身兆庶之上﹐若治得其道﹐則此位可尊。苟或失馭﹐求爲匹夫不可得﹐是吾所以憂也。」太祖再拜﹐曰「謹受教。」

解裘賜將

宋史紀﹕王全斌之伐蜀也﹐屬汴京大雪﹐太祖設氈幃於講武殿﹐衣紫貂裘帽以視事。忽謂左右曰﹕我被服如此﹐體尙覺寒。念徵西將士﹐衝冒霜雪﹐何以堪處﹖卽解裘帽﹐遣中使馳賜全斌。仍諭諸將曰﹕不能徧及也﹗全斌拜賜感泣﹐故所向有功。

碎七寶器

宋史紀﹐太祖嘗見蜀主孟昶寶裝溺器﹐命撞碎之。曰「汝以七寶飭此﹐當以何器貯食﹖所爲如是﹐不亡何待﹗」

受言書屏

宋史紀﹐太祖徵處士王昭素爲國子博士。召見便殿﹐年七十餘矣。令講乾卦﹐至九五飛龍在天﹐昭素援引證據﹐因示諷諫微旨。太祖大悅。問治世養身之術。對曰﹕治世莫若愛民﹔養身莫若寡欲。太祖愛其言﹐書於屏幾。

戒主衣翠

宋史紀﹕永慶公主嘗衣貼繡鋪翠襦入宮中。太祖謂曰「汝當以此與我﹐自今勿復爲此飾。」公主笑曰「此所用翠羽幾何」太祖曰「不然。主家服此﹐宮闈戚裏必相效。京城翠羽價髙﹐小民逐利﹐展轉販易﹐傷生浸廣﹐實汝之由。汝生長富貴﹐當念惜福﹐豈可造此惡業之端」公主慚謝。

竟日觀書

宋史紀﹕太宗勤於談書﹐自巳至申﹐然後釋卷。詔史館修《太平禦覽》一千卷﹐日進三卷。宋琪以勞瘁爲諫。帝曰﹕開卷有益﹐不爲勞也。朕欲周歲讀徧是書耳。每暇日﹐則問侍讀呂文仲以經義﹐侍書王著以筆法﹐葛湍以字學。

引衣容直

宋史紀﹕寇準爲樞密直學士﹐嘗奏事殿中﹐語不合﹐太宗怒起。準輒引帝衣﹐請復坐﹐事決乃退。太宗嘉之曰﹕朕得寇準﹐猶文皇之得魏徵也。

攺容聽講

宋史紀﹕仁宗初年﹐宰相王曾﹐以帝初卽位﹐宜近師儒﹐乃請禦崇政殿西閣﹐名侍講學士孫■﹑直學士馮元講《論語》。初詔雙日禦經筵。自是𨿽只日﹐亦召侍臣講讀。帝在經筵﹐或左右瞻矚﹐及容體不正﹐■卽拱立不講。帝爲竦然攺聽。

受無逸圖

宋史紀﹕龍圖閣學士孫■﹐嘗畫《書無逸》爲圖以進。上命施於講讀閣。及作「邇英」﹑「延義」二閣成﹐又命蔡襄寫「無逸」篇於屏。

不喜珠飾

宋史紀﹕仁宗宮中頗好珠飾。京師珠價騰湧﹐上患之。一日上在別殿﹐妃嬪畢集﹐所幸張貴妃至﹐首飾皆珠。上望見﹐舉袖掩面﹐曰﹕滿頭白紛紛的﹐沒些忌諱。貴妃慚﹐起易之﹐上乃悅。自是禁中更不戴珠﹐珠價大減。

納諫遣女

宋史紀﹔仁宗時王徳用進二女﹐王素論之﹐上笑曰「朕眞宗子﹐卿王旦子﹐有世舊﹐非他人比﹐徳用實進女﹐然已在朕左右﹐柰何」素曰「臣之憂正恐在陛下左右耳。」上動容﹐立命宮官遣女。素曰「陛下旣不棄臣言﹐亦何遽耶」上曰「朕若見其人畱戀不肯行﹐恐亦不能出矣。」頃之﹐宮官奏宮女已出內東門﹐上乃起。

天章召見

宋史紀﹕仁宗幸龍圖天章閣﹐以手詔問輔臣及禦史中丞以上時政闕失﹐皆給筆札﹐令卽坐以對。時翰林學士張方平條對四事﹐帝覽奏驚異﹐詰旦更賜手札﹐問詔所不及者。侍禦史何郯乞詔兩制臣僚﹐自今有聞朝政闕失﹐並許上章論列﹐帝嘉納之。

夜止燒羊

宋史紀﹕仁宗嘗語近臣﹐昨因不寐而饑﹐思食燒羊﹐曰「何不取索」曰「恐遂爲例。可不忍一夕之饑而啟無窮之殺。」或獻蛤蜊二十八枚﹐枚千錢﹐曰「一下箸費二十八千﹐吾不堪也。」

後苑觀麥

宋史紀﹕仁宗幸後苑﹐禦寶岐殿觀刈麥﹐謂輔臣曰﹕朕作此殿﹐不欲植花卉而歲以種麥﹐庶知稼穡之不易也。

軫念流民

宋史紀﹕神宗時東北大旱﹐詔求直言﹐鄭俠上流民圖﹐疏奏﹐帝反復觀圖﹐長吁數四﹐袖以入內﹐是夕寢不能寐。翌日遂命開封體勘新法不便者﹐凡十有八事罷之﹐民間歡呼相賀。是日果大雨﹐遠近沾洽。

燭送詞臣

宋史紀﹕蘇軾爲翰林學士﹐嘗宿禁中﹐召見便殿﹐太皇太后問曰「卿今何官」對曰「待罪翰林。」曰「何以遽至此」對曰「遭遇太皇太后皇帝陛下。」曰「非也﹐此先帝意也﹐先帝每誦卿文章﹐必嘆曰﹕『奇才奇才。』但未及進用卿耳。」軾不覺哭失聲﹐太皇太后與帝亦泣﹐左右皆感泣。已而命坐賜茶﹐撤禦前金蓮燭送歸院。

