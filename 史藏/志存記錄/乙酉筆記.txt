《乙酉筆記》﹝舊抄本﹞﹝淸﹞曾羽王撰

浦東胡云翹氏舊藏《曾羽王日記》一冊﹐記明淸易代之際浦南一隅之紛擾變革﹐詳於乙酉年之「奴變」及松江城守與孔師起義等事。羽王靑村人﹐明末諸生。原書顏曰日記﹐而其敍述並非逐日記錄﹐亦不按年排比﹐後先顚倒﹐淩亂無次﹐不類日記體裁。嗣檢光緒《奉賢縣誌》﹐羽王之著作僅止《乙酉筆記》一種﹐《松江府續志》亦作同樣著錄﹐

則此書固爲《乙酉筆記》而非日記。又府縣誌均稱筆記共四卷﹐而鈔本篇幅不多﹐且不分卷﹐恐尙非全帙。此書向無刻本﹐抗日戰爭前嘗部分披載於《小說叢報》﹐條目頗有增損﹐字句亦有攺動﹐與原本有別。玆將最早之舊抄本標點排印﹐俾存地方史料原來之面目。

上海市文物保管委員會

曾羽王曰﹕餘七八歲時﹐爲方歷四十六七年。海味之盛﹐每延客必十餘品﹐且最美如河豚﹐止五六分一副耳。每見老人言﹐嘉靖末年海上倭起﹐海禁甚嚴﹐寸板不許入海。然此耳聞之言﹐疑信相半也。鼎革時﹐余年三十有六﹐而海中捕魚者不絕﹐其價增至數十倍。至康熙六年﹐因鄭成功之亂﹐嚴絕海道﹐禁絕捕魚者已久。忽靑村人王福﹐於海沙中拾鰉魚數尾﹐投於新場吳壽家魚行。吳壽因以一尾與許良輔﹐約重斤半﹐良輔時與團中人交易﹐而不暇顧魚﹐置之店中。遂有兪賡五之家人陳愛﹐向以賣鹽爲事﹐與良輔少有嫌隙。適有兵丁過其處﹐愛遂密語於兵﹐潛往店中搜出﹐報之守鎭王千總。乘機而詐者﹐因有總甲方五云及地方徐明之﹐文學許靑﹑姚以鴻﹑唐振公﹐滿捕役皮長﹐於中或說合﹐或逼詐﹐而良輔卽費五十餘金﹐然索詐者接踵而至。良輔不勝憤恨﹐奔控太保梁公﹝按﹕卽江南提督梁化鳳﹐統轄中前左右後及城守營﹞。

卽發六營審鞫﹐良輔揮金得無恙﹐而方五云﹑皮長輩﹐提臺備責三十板。發松江府再訊﹐太尊張羽明復得良輔之銀﹐又各責三十板收監。徐明之亦訟良輔於鹽臺﹝按﹕其時巡鹽禦史爲寧爾講﹞﹐發水利廳安公﹝按﹕水利通判爲安承啟﹞再訊。而良輔送銀於安﹐將明之重責﹐而其事乃結。是役也﹐鰉魚斤半﹐價銀八分﹐良輔尙未入口﹐而費銀已四百餘金。至姚以鴻爲許之戚﹐從中稍沾微利﹐然與許靑皆年近六旬﹐爲提督梁公鎖押兩月﹐𨿽不被資﹐亦失體面。

方五云等所得若干﹐俱追贓給原主﹐監禁兩月﹐復擬淸杖﹐苦不可言。可爲貪得者之戒﹝按﹕南匯縣誌亦載此事﹕許良輔開涼帽鋪﹐吳與許爲親戚﹐故贈一魚。後攺鰉作鱸﹐其案始結﹞。

世態滄桑﹐自古如此﹐然未有如吾松郡之甚者。卽如沈猶龍者﹐字人伯﹐號云升﹐松江人。其父柴行爲業﹐兼作旅寓畱客。子讀書成進士﹐由知縣擢禦史﹐歷官福建巡撫﹐升兩廣總督﹐轉兵部左侍郎﹐家資百萬。至順治二年卽宏光元年時﹐猶龍超兵松江﹐不數月提督李成棟破城﹐猶龍爲亂兵所殺。死於東門外﹐屍無尋覓。田產入官﹐所存金銀器物﹐盡爲亂兵掠去。伊子名浩然﹐削髮爲僧﹐以寫字爲生。其夫人封過二品﹐坐過八轎﹐其時以紡紗爲業﹐自持於市賣之。後鬻身於人﹐無有受者。衣衫藍褸﹐不可名狀。

張鼐號侗初﹐由進士﹑翰林至禮部侍郎。伊子張大爺者﹐倚父勢﹐慣以棒椎打人﹐放松人號爲張棒椎。鼎革後﹐家資盡廢﹐年六十外﹐爲華亭捕衙役人以謀食。康熙初年﹐因欠糧﹐爲太尊張羽明責之。有旁人稟曰「此昔年張公子也。」太尊云「今卽張侍郎在﹐我尙責之﹐況僅存其子乎﹗」聞者莫不悲嘆。

松江兩相公。一爲太師徐階﹐號存齋。卽今提督帥府者﹐乃其閣老坊也。此在嘉靖間﹐與嚴嵩同時﹐恩蔭甚多。崇禎時其元孫本髙﹐號淡寧﹐由錦衣衛千戶﹐升至街道坊提督﹐晉太子太傅。

故松郡自太師存齋公之後﹐有八世一品坊云。

康熙元年五月廿二日﹐盛家橋張永超門首﹐淸晨下雪﹐觀者如堵。余初不信﹐及過其地﹐始知其實。

曾羽王曰﹕余年三十六而遭鼎革。前此無喫煙者﹐止福建人用之﹐曾於宵村王繼維把總衙內﹐見其喫煙﹐以爲目所未覩。

自李都督破城﹐官兵無不用煙﹐由是沿及士民。二十年來十分之八。靑村南門黃君顯之子﹐於鹽鍋前喫煙﹐煙醉﹐跌入鍋內﹐卽時腐爛。

崇禎十七年﹐李自成破神京。次年乙酉﹐大淸兵南下﹐宏光被擒。八月初三日﹐都督李成棟破松。是時鄕鎭大亂﹐殺人如麻。新場孝廉朱襄孫﹐創爲「懷忠社」﹐分別主僕。豪奴乘釁而起﹐殺入朱孝廉家﹐手刃一家六命。孝廉兄弟三人﹐寧馨﹐晉卿﹐載馨是也。晉卿爲孝廉長兄﹐受禍尢慘﹐並及其子連官﹑富官﹑嘉官。操戈者數十人﹐事定問大辟者﹐止張回﹑方龍﹑喬寅五六人而已。大抵變亂之際﹐止有趨避一法﹔若挺身圖事﹐未有不受其害者。後人當以朱氏爲鑑

順治十六年﹐六月十三日午後﹐黑雲四布﹐狂風陡作。余於葉起淵館中坐談﹐忽起淵報云﹕東北有白龍云自天而下﹐其長數丈。余急往視之﹐龍入杳冥中矣。少刻﹐蜻蜓蔽天﹐俱自北而南。

北三竈王通甫家﹐被龍拖去屋舍數十餘間。其家有一舟﹐亦自地而上﹐截爲兩段。所置六斗斛﹐十八兩重秤﹐俱碎之場上。可知通甫爲人谿刻﹐其遭變蓋有自也。

順治十七年五月十九日。盛家橋顧鳴玉﹐張給諫之堂舅﹐有腴田三百畝﹐自種百畝。家畜一牛﹐向不觸人。一日鳴玉牽之田中﹐向鳴玉腰間觸之﹐悶絕於地﹐間一日而死。初給諫在都﹐有大盜應死﹐許鳴玉七百金﹐於給諫前解免。鄕人傳其事﹕當時鳴玉得其金而不解免﹐此必大盜之報。

吳天培之母家殷氏﹐有家人畜一牛將老。向其妻曰「此牛無用﹐不如賣之屠戶﹐再湊銀若干﹐買一肥牛。」商議已定﹐次早﹐以艸餵牛﹐牛不起。蹴之再三﹐牛作人言曰「爾家殺我﹐家必敗亡﹕畱我則興旺。」其人大駭﹐後果飼養之。自此衣食漸裕。

髙橋關帝廟﹐爲鄕先達錢元衝所建。於順治十七年六月廿七日早﹐泥塑周倉忽立於廟門外。鄰人見之﹐奔告於主僧﹐而僧固罔知也。神像約重百餘斤﹐且欲攜之甚難﹐原立之所﹐灰塵不動。據鄰人陳明遠云﹕是夜有鐵煉聲﹐若四五十根之多﹐自廟而出。又鎭人夜半啟戶﹐遠望前廟燈火光如白晝﹐聞馬鳴五六聲。

餘外太祖念默公﹐年九十六方卒。肘余年十三矣。嘉靖壬子﹐倭亂海上﹐念默公年二十五。時趙文華至靑村﹐念默公親見之。奉令使倭﹐幾爲倭所斃﹐遲十餘日始歸。家人以爲鬼也﹐夜半不敢啟戶﹐細詢始知其尙生。余祖母曾氏早亡﹐念默公無子﹐先君子方六歲﹐卽撫爲己子﹐余家姓曾者以此。先君子於十六歲遊庠﹐念默公年六旬﹐家已大饒。遂爲壽官﹐與總練﹑千戶俱抗禮。而金山指揮使如魏﹑如翁﹑如萬﹐皆稱通家矣。念默公自倭亂之後﹐享太平之福者七十餘載。當九十時﹐余見念默公乘四人牙轎。遇歲朝必冠帶司香﹐始系棕竹帶﹐繼則假金帶﹐並用獬豸補。禦史錢元衝送套禮至﹐念默公喜而受之﹐不論應用與否也。余每與外太祖談往事﹐輒喜爲奇聞﹐將謂終吾身不見荒亂事也。至崇禎六七年﹐余年三十。值流寇縱橫﹐靑村有調兵之舉。或徵安慶﹐或守桐城。二三僕人如朱二﹑童喜﹑王受﹑王常﹐不時從徵﹐歸述流寇事甚悉。此時鄕民頓興立教。有「一拜天﹐二拜地﹐三拜朱朝滅﹐四拜我主興」之語。又有「蝴蝶滿天飛﹐身穿和尙衣﹐彌陀淸世界﹐大明歸去時。」余始以爲妄談也﹐不知十年之後﹐其兆立應。至崇禎十四年﹐我地大旱﹐飛蝗蔽天。余家後墻﹐蝗髙尺許。佃戶葉某﹐種稻田六畝﹐食之不畱寸艸﹐惟見之墮淚而已。余時館於新市王與卿家﹐每歸﹐以扇蔽面﹐而蝗之集於扇上及衣帽間﹐重不可舉。

又於七月間﹐忽傳立教反矣。余時尙坐臯比﹐聞戶外號呼甚急。命徒視之﹐乃見男女攜包裹避難者塡塞路左﹐皆望東南而奔。元兒方十三歲﹐余挈之歸﹐而靑村城﹝卽今奉賢城﹞已閉。武弁皆盔甲登陴﹐旌旗奪目。城外男女叫號者不可勝計﹐及余至時﹐管莊鎭撫陸韜士方啟之﹐而婦人行囊已半爲姦民所掠矣。至晚始定﹐竟不知其何來﹖是時平湖一帶皆然﹐咸以爲鬼兵動也。

次年大荒﹐人死無數。先君子令余兄長孺﹐自郡城載米二十石歸。思糶後再糴﹐不意糶完後﹐河已淤塞無滴水矣。余家亦缺米﹐令一勇僕王長﹐每次負米一斛﹐從日船歸。後爲路人所攘﹐卽斗米亦不能攜也。米價日昂﹐遠近罷市。余家不得已﹐命王長至新場告糴。南北徧覓﹐止得米五升而歸。幸有大麥數石﹐得以救荒。余是年正月﹐同方爰﹑周銀科試澄江﹝按﹕其時科試在江陰縣舉行﹞﹐至四月方歸。一路所見﹐屍骸徧野﹐兒童之棄於道路者﹐不可勝記。松江西林寺﹐聚兒童三四百﹐方太守﹝按﹕卽方嶽貢﹐字禹修﹞命以粥飼之。死者大半。餘船過靑浦﹐見楡樹旁有六七人取其皮以爲食。松江府橋男女坐而叫號者二三百。衣冠整齊﹐而橫屍於路者﹐接踵而是。此眞有生以來未有之變也。

至十七年遂有鼎革之事﹐殺人如艸。余從周鎭﹝按﹕卽周浦﹞歸。至新場﹐欲訪方氏消息。行至下沙﹐見行人無不帶刀者。余半途而反。至九月大定﹐路始可通。此較之荒年尢甚矣。

松江知府﹐自鼎革以來﹐最淸正者﹐無如李正華﹝按﹕順治十年至十四年任﹞。其後如祖﹝按﹕祖名承勛﹐滿州人﹞﹑如於﹝按﹕於名汝翼﹐海州人﹞﹑如劉﹝按﹕劉名洪宗﹐灤州人﹞﹐皆爲牧民之官。

而劉則淸廉中更寓渾厚﹐以故松人愛之如父母焉。其不肖者﹐如盧﹝按﹕盧名士俊﹐錦州人﹞﹐如廖﹝按﹕廖名文元﹐滿州人﹞﹑如兩郭﹑﹝按﹕郭起鳳順治十四年任﹑郭廷弼順治十八年任﹞﹐皆貪婪無厭。

然未有貪而濟以酷﹐殺人如艸營﹐若康熙年知府張羽明之甚者。

羽明遼東人﹐自稱爲平西王吳三桂旗下。奢侈淫縱﹐靡所不至。衣冠體面﹐掃盡無餘。其大者有安昌王之子朱某﹐攺名徐二官﹐年十八九﹐薙發於龍珠庵爲僧。有姦人輩借其名﹐聳動鄕愚﹐遂有札付名式。鄕人有暗藏之者﹐偶捕快以獲盜事發覺﹐因及謀逆﹐將彊盜﹑謀逆﹑立教合成一案。羽明以爲功名之躐轉在是﹐飛報撫院韓世琦﹐聞之於朝。擬淩遲斬絞者六十餘人。生員蔡宿一。

周浦人﹐無辜死於獄底。傅淳一亦死於獄。流徙諸黨家族有五六百人。羽明乘機索詐無辜富室者﹐不下萬餘金。康熙六年﹐工科周明特疏﹐糾參其歷年侵漁錢糧累數千萬﹐松人快之。

自來敗家之子多矣﹐未有如余所目睹三姓之甚者。一裴二佳﹐髙橋人﹐以舌耕起家﹐至肥田二千七百餘畝。二佳體貌魁梧﹐應崇禎年歲貢﹐以家富隱居不仕。生四子。長元將﹐誠實早亡。

次吉人﹑開先﹑季超﹐皆習於賭﹐家資蕩盡。而季超尢甚﹐始則絨袍紅履﹐繼而鶉衣百結﹐無復人形矣。一爲盛覃右﹐新市人。崇禎十四年餘館於王與卿家﹐與覃右近鄰也﹐而拜之。見其衣服麗都﹐左右皆俊僕。兩母舅時在其家﹐一王廷梅布政﹐一王廷柏主事。而覃右爲餘言﹐乃嶽沈猶龍﹐舊福建撫升廣督﹐輿衛之盛﹐擬於王者。覃右從廣歸﹐故述之甚詳﹐余心艷之。不數年﹐覃右酷好摴蒲﹐無分晝夜﹐田宅不已﹐而加嘆﹝按﹕俗於出售田畝房屋後﹐尙可向買主商索加價。加一次﹐出一添契﹐加至再三﹐無法再加時﹐則爲絕契﹐亦稱嘆契。﹞隨之﹔墓木不已﹐而加嘆隨之。至順治十六年﹐余館於葉起淵家﹐見覃右同二王路至﹐白衣艸履﹐穢不可言。起淵猶向余曰﹐此衣不知假之何人。舊冬天寒﹐覃右猶著夏衣﹐而內夾一纊﹐止可覆背。故以豆二斗與之﹐托陳掄甫攜去﹐而掄甫復以賭賬除割。一爲陸君寧之子右梁。君寧由歲貢﹐任溫州別駕。父和叔卽富於財﹐號十萬﹐爲新鎭北石橋之冠。鼎革後﹐君寧與上海令離肖泉爲難破家﹐然猶稱素封也。伊子右梁﹐專習賭博﹐一擲數千金。至康熙元年﹐時值歲歉﹐日饜糟糠﹐以致偏房爲人乳母度活。三姓皆余所目睹其盛褒。家有子弟﹐聽其習賭﹐𨿽資累千萬﹐有何用哉﹗

餘生長靑村﹐具知盛衰之由。自十餘歲以至成立時﹐文風大盛。凡有子弟者﹐無不令其讀書。每遇試期﹐應童子試者﹐五六十人。因具呈於靑浦令朱錫元﹐另立靑村一案﹐以比南邑之附於上海也。每府取十餘人﹐至院試﹐則並靑南兩案﹐送入金山衛考。

從此子衿日盛﹐而海濱稱文墨之區﹐必以靑村爲首矣。其時家室之富者﹐如王﹑如錢﹑如陳。在倭變已不可考。卽明神宗時﹐有蔣少屏﹑張葵寶﹑曾念默公﹐俱擁資巨萬﹐亦皆零落。而靑村人猶不至大困者﹐則有三大利存焉。其一爲軍儲之利。軍有月糧﹐選鋒有口﹑月二糧﹐又有五風汛銀米﹐共萬餘石﹐以贍一城之命者以此。

一爲開海之利。靑村海船𨿽遠不及柘林﹐約共五六十艘。一日兩潮﹐大魚則數十金計﹐小魚亦以兩計。無船者則肩挑販賣。亦有沿途捕魚﹐不用舟楫。展轉獲利﹐以贍一城之命。一爲結网之利。內河則有繒网﹑打网﹐爲利尙微。外洋則有希网﹑長网﹑拖网。男女無田可種者﹐皆習此業﹐且爲利數倍於田。每見家有四壁﹐則數十人聚焉。自朝至暮﹐拮據不休﹐彼此談笑﹐以消永日。勤儉者銖積寸累﹐以結网而至千金數百金者﹐比比然也。自鼎革後﹐舊軍俱無。則除折價之外﹐又去實米數千石﹐而城大困。再因鄭成功爲亂﹐海中嚴禁﹐寸極不入﹐而城大困。海禁則网無所用﹐而男不善耕﹐女不善織﹐有衣食之累﹐失度命之源﹐而城大困。兼之吏尙王永吉﹐世襲屯軍﹐曾被軍官之辱。荊立明季武職﹐舍人運糧。於是如李﹑如尙﹑如沈﹐相繼破家﹐人盡逃亡。讀書之家﹐百不得一。有志者皆入武庠﹐其祖父之善良者皆爲馬兵﹐數殆無算。蓋窮困相迫﹐鹿不擇蔭﹐理固宜然。而靑人之貧而志短﹐於此聊見一斑矣。

康熙二年﹐提臺梁公大招兵卒。靑村投兵者約三四百人﹐而城爲之空。是年黃豆價止七錢﹐米肉俱賤﹐而人無生路﹐俱往食糧。本朝兵餉極厚﹐大兵每月銀一兩八錢﹐又米三斗﹐小兵減半﹐亦可足一歲之用。於是人爭趨之﹐皆以不得與爲恨矣。武進士施天捨﹑監生子李與吉﹑生員子李素具﹐無不投營。靑村之移家於郡中者約二百餘家﹐城爲之空﹐大可異也。

崇禎十一年﹐海中起三大魚。一魚長五十四丈﹐靑村數千人割其肉。金山起兩大魚﹐南邑亦起一大魚﹐長俱相似。十三年蝗災﹐十四年大荒﹐松郡饑死者數千人。又申酉兩載﹐備遭離亂。

康熙元年﹐以紳衿拖欠錢糧遲久方納﹐共奏銷去蘇﹑松﹑常﹑鎭四府進士舉人貢監生員﹐共一萬三千零。余亦在奏銷之內。靑浦儒冊﹐爲葉振翁乃郎企仲所立﹐分毫無欠。上海爲方云友所立﹐欠白銀八兩有餘﹐所賠不過三十金﹐而前程已爲之壞矣。淸查舊欠﹐當年奏銷﹐官儒錢糧﹐俱取足於未有租稅之先﹐而大戶皆窘。且其東土無米﹐豆復歉收﹐每石止糶銀七錢。欲賣田完糧﹐每畝止銀一兩﹐百無一應者。華亭皆然﹐而上海尢甚。上海立冊﹐有以儒戶免本年之役者﹐有地棍借儒戶射利且以拖欠錢糧者﹐儒戶所得不及六七金﹐而地棍苛索於民﹐有五六倍之得。此風六學﹝按﹕松江有府學﹑華亭縣學﹑金山衛學﹑婁縣學﹑上海縣學﹑靑浦縣學﹞皆然﹐而上洋尢甚。非門役卽無賴生員﹐與圖伯爲之。自朝廷大加誅求﹐新舊白銀﹐完足無餘﹐復有賠償子衿之苦﹐而地棍方知法律﹐不敢復爲非分之望矣。

湖州朱友明﹐家資千萬﹐爲諸省富翁之冠。同鄕莊姓﹐生一子﹐聰穎異常﹐未及三旬而夭。有湖州大老某﹐曾作明史。鼎革時﹐以此書質於莊。莊愛之﹐爲之刪定﹐以付梓人。其於本朝事無忌諱焉口。朱與莊爲至戚﹐刻史之費約數千金﹐而朱則爲之助銀數百金﹐以附名於尾。時有烏程知縣吳某﹐革職將歸﹐得其書。與朱貸銀三千金﹐否則欲發其事。朱不之與﹐吳將有所舉﹐朱友明父子遂納賄於浙省昂邦章京。其官與部院相等﹐卽滿州大人也。

昂邦得其賄﹐遂逼吳尹之史焚之﹐而朱因是無恙矣。不一載﹐吳復得此史於監史某﹐其同年家也。攜至京中﹐上其事於四大臣。

奉旨批﹕拿罵我祖宗的人來。從此展轉株連﹐將百餘家﹐婦人解京流徒者幾及千人。康熙二年五月甘七日子杭州城斬六七十人﹐皆進士﹑孝廉﹑子衿。而朱友明父子﹐寸斬其屍﹐以肆於市朝﹐我鎭施正之親見其事。湖州知府﹑司理及兩廣文皆被戮。武林司差至我地﹐傳言陰雨中有「還我頭來」之語﹐亦可駭也。友明籍沒﹐米三百萬﹐藏珠以石計﹐他物不可勝數﹐卽明太祖之沈萬三秀也。

朱友明事始傳助刻明史以及於禍﹐及復訪之湖人﹐方知友明並無助刻之事﹐止以吳之榮借銀不遂﹐因以其名插入明史。其中數語謗毀﹐皆之榮增入之辭。

鼎革之初﹐錢糧緩徵﹐而米豆價復倍於昔﹐於是富室大買田宅﹐莊行田有至十兩之外者。卽余鄕六十圖田﹝按﹕屬白沙鄕十五保﹞﹐亦有六七兩一畝者。爾時有立教輩﹐奉佛甚謹﹐獨貨其田產﹐往見活佛﹐棄家而行者甚眾﹐人爭笑之。立教者有口語云「我賣田被人笑﹐人賣田沒人要。」至康熙二年﹐催科尢迫﹐新舊十年並徵。十月築圃﹐而起徵已在二月初旬。於是人不聊生﹐富者盡以役廢﹐或萬金﹐或數萬金﹐如此者以千百計。欲死欲逃﹐潰敗不可收拾。其田每畝一金﹐莫有應者﹔後減價五錢﹐卒莫之顧。大欠營逋﹐束手待斃﹐而立教之言果驗。於是市井紛紛奉佛﹐而魚肉價亦爲之日減矣。

康熙二年﹐五月至九月﹐疫病大作。除府城之外﹐由浦西以至浦東﹐家至戶及﹐無一得脫者。棺鋪店家﹐履爲之滿。巫術盛行﹐賽神之費每舉用十餘金﹐少則六七金。俗有「送夜客」之說﹐不過飯一盂﹐肉一塊﹐蛋二枚﹐酒一碗而已﹐所費約四五分。今則憑男女巫之言﹐用粉首湯列桌。宋三臣爲乃愛之病﹐「送夜客」備十二桌﹐與待尊客無異。巫言皆承差舍人﹐與他鬼迥別﹐尢爲怪誕可笑。自髙橋以及沿鄕﹐比比而是。其祭神或用十四桌者﹐骨牌﹑紙牌﹑大棋﹑筆墨﹑燈籠﹑艸席之類﹐無一不備。或用豬首七八枚﹐或用豬肉百餘斤。祭畢﹐悉爲丐戶攜去。卽羽流稍存體面﹐亦非昔比矣﹐習俗之變一至於是。匠氏夜不成寐﹐有人死六七日而不得一棺者﹐尢爲慘絕。

自李闖破京﹐宏光未立﹐其時地方已有亂萌﹐猶未大肆也。不過以奴變起釁﹐地方斬殺數人卽定。至宏光被擒﹐南都不守﹐於是松郡起義有蔡長常指揮﹐先據府城﹐到處打糧。指揮侯承祖與吳淞總兵吳志葵﹐合兵至郡﹐府庫中所藏箭銃﹑火藥﹐搬載一空。

繼而原任兩廣都禦史﹑兵部侍郎沈猶龍起義守城。黃蜚﹑吳志葵兩總兵提師於郡西南之豆腐浜﹐以爲犄角。侯承祖則起義於金山城。然皆非紀律之兵﹐威令又不及遠﹐以至地方到處殺人﹐或以冤家報復﹐或以搶掠劫焚。浦西人至浦東﹐則以爲尷尬。行頭人至新場﹐則以爲細作。白日殺之﹐略無顧忌。在何家橋之搶掠者﹐地方不平﹐合力攻之﹐一時而殺九命。至如行頭之殺嚴氏六七人﹐新場之殺朱氏七人﹐徐氏之殺聞孟嘉﹐聞氏之復殺徐九飛﹐靑村髙橋之殺陶待詔﹐丁官﹑林七之殺鎭撫陸劍南﹐自六月至八月﹐行路者無不帶刀﹐遠出者必遭奇慘。至八月初三﹐大淸兵破郡﹐其風稍定﹐而鄕鎭猶殺掠未已也。九月初﹐兵至六團灣徵孔師﹐殺三四千人。張提督破金山﹐楊提防定靑村﹐於是皆有新官﹐地方之禍始息﹐而含冤者亦得以申雪矣。諸人名爲起義﹐志在打糧﹐止指揮侯承祖背城借一﹐一時偉之。而黃蜚妄自尊大﹐吳淞總兵吳志葵﹐卽松郡人也﹐制翼善冠一頂送之。黃部下總兵腰玉者十餘人。及豆腐浜之敗﹐黃與吳被擒﹐以鏈鎖之﹐介南都豫王典刑﹐哀號萬狀﹐殊不可問。而松郡屠戮數千人之命﹐實起於二人之手。其視侯承祖慷慨受刑﹐固有天淵之隔矣。

湯若望者﹐本西洋人也﹐爲崇禎帝聘至京師﹐未及大用而國亡。鼎革初用其推歷﹐官欽天監正﹐封通元教師﹐太常寺卿﹐二品服﹐此特恩也。康熙五年﹐有楊光先者﹐上疏言堂堂大國﹐何用西洋﹖且摘其過悞數條﹐若望革職議斬﹐以大司寇不願僉押而止。自此楊光先﹑張其淳輩﹐皆入欽天監判事矣。康熙八年曆﹐是年推閏十二月﹐復爲若望之黨所駁﹐攺閏九年二月。自是西洋復起﹐楊光先等革職議罰。是年十二月﹐天暖異常﹐梅花蠶豆花﹐無不徧開。

宏光乙酉﹐大淸兵傳檄至蘇。都禦史土國寶隨至﹐故無屠戮之慘。獨我松沈猶龍起義守城﹐李成棟率師破之﹐橫屍徧路﹐婦人金寶捆載而去。其破城之初﹐由郡東察院延燒至秀野橋﹐大街東西之房﹐百無一存者。城中東南一帶﹐悉爲官兵所占。後卒爲成棟之兵所拆﹐鄕紳之樓臺亭榭﹐盡屬荒邱。此吾郡房屋過華﹐宜有今日之劫也﹗吾松城𨿽狹小﹐不及吳郡之三﹐然東西南北﹐非官家櫛比﹐卽商賈雜居﹐市物列陳﹐無一隙地。所謂錦繡江南﹐無以逾此﹐及遭殘毀﹐昔日繁華﹐已減十分之七。

鼎革後﹐海禁尙未甚嚴。卽歲奉嚴密﹐猶得易船而筏﹐人可備食諸味。至順治十六七年﹐並絕開排之例﹐人乃於塗次張网。自蘇﹑宜兩大人﹝按﹕卽部臣蘇納海﹐宜理布﹞巡歷後﹐家有藏网者以叛逆論﹐而居民遂無可下手矣。然康熙二年﹐海中魚盛之極﹐漂入海灘。居民與兵丁爭拾之。然居民拾者﹐一見兵丁﹐卽委去﹐惟恐罹於法也。若蟶及海螄之類﹐則又不在禁例。至二年六月間﹐撫道差官至所﹐於護塘外鱗次樹木﹐並置界牌一面﹐上書﹕「居民過限者﹐梟示﹗」於是海中之物﹐無一可取矣。卽灰墩之遠地者﹐不得攤曬。猶憶故老之言曰﹕昔明太祖遣戍邊海﹐而安土重遷者不肯行。太祖有詔曰「海濱非苦地也。十家三酒店﹐一日兩潮鮮。」不意潮鮮絕﹐而沽酒亦無從矣。立法之嚴﹐致有此累。

祖兵之駐防蘇州者﹐爲害五六餘年﹝按﹕祖大壽軍自順治十六年駐防蘇州﹐至此移駐京口﹞。蘇人受累﹐不可枚舉。至康熙三年九月﹐奉旨撤回﹐百計遷延﹐撫臺韓世琦﹐大出風力﹐逼之而行﹐時九月初六日也。去後次晨﹐蘇人執香於撫軍轅門者﹐數十餘萬。

稱頌功徳﹐三日不絕﹐亦爲一世創聞。

靑村自鼎革後﹐兵丁踐踏屋宇﹐拆毀千萬戶。維城大廳一所﹐約值千餘金﹐爲仇人黃履受焚其半﹐其餘盡拆﹐在北門。總兵李伯庵一座﹐鎭撫陸劍南一座﹐司訓葉澄所一座﹐中書李公實一座﹐約值數千金﹔近廟東衙門一座﹐陳五云一座﹐君惟公所置童千戶宅一座﹐千戶陳孟郊一座﹐其廳髙於城﹐爲一城之冠﹐在十字街口。百戶瞿斌侯一座﹐百戶馬明宇一座﹐君謨伯買張爾康宅一座﹐在西門。康恆守一座﹐在西門口。李如斗宅前通西門大街﹐後接西門城角﹐約六七十間俱毀。其餘不可勝數。

張煌言者﹐浙江紹興府舉人。髙橋錢聖沾爲山陰縣令﹐入闈所取士也。崇禎時﹐海寇內訌﹐封疆失守。煌言來謁房師﹐捫虱而談當世之務﹐旁若無人。自大淸兵破紹興﹐煌言走入海島﹐聚眾十餘萬。始奉龍武年號﹐繼奉永曆﹐志在恢復﹐百折不回。順治十六年己亥﹐統兵犯金陵。煌言率兵定太平等路﹐鄭成功破鎭江﹐金陵幾下。都督梁化鳳﹑哈卜木等大敗之。成功遁﹐煌言知事不諧﹐亦乘輕舟揚帆而去。海中將卒﹐知鄭非可附之人﹐相繼投誠﹐朝廷皆處以顯秩。詔許煌言歸命﹐小者侯﹐大者公﹐不惜也。煌言獨削髮入普陀爲僧。後訪得之﹐拘之杭州。初煌言在明爲兵部尙書﹐於是浙撫及趙部院﹐百計勸之﹐供帳甚盛﹐許以公爵﹐煌言毫不爲動﹐惟有求死而已。其部下總兵已投誠者﹐跪而哀稟﹐以太夫人家屬爲言﹐亦以全忠不能全孝答之。遂殺於杭州府治﹐時康熙三年九月初七日也。隨從六人﹐已許美官﹐亦不爲屈﹐同日被戮。煌言在本朝爲逆命之臣﹐罪不容逭﹐然海外孤臣﹐艱關二十餘載﹐力屈而亡﹐不避鼎鑊﹐亦有明三百年養士之報也。

崇禎十七年﹐余館於周浦閭邱芝林。是年四月二十日下沙王子羽至余館﹐言從上洋髙孝廉典籍處得總戎髙定侯家報﹐言北事有變。詢之不言所以﹐但云十日內有確信矣。廿八日﹐方嶽貢以拜相後有書及先君子﹐囑以不日來京。甫一日﹐而李自成破京﹐先帝自盡煤山之信至。先君子捧書而泣者三日﹐目爲之腫。於是人情皇皇﹐靡所依泊。凡遠近溪谷之民﹐無不痛哭呼號﹐願爲先帝死者。吾松從賊諸臣﹐則有翰林院庶吉士朱積﹑給事中楊枝起﹑翰林春坊楊汝成﹑給事中翁元益等。郡城諸生﹐徧出討檄﹐舉國若狂。不一月而宏光立﹐人心稍定。詔內有「與民更始」句﹐訛傳與民更始﹐凡奴僕之輩﹐盡行更易﹐不得復奉故主。於是由海上至閔行﹑周浦﹑行頭﹑下沙﹑二團﹑以及華亭諸鎭﹐千百成羣﹐沿家索契。奴殺其主者﹐不一而足。余時在周浦﹐有沈莊李長﹐爲橫異常。知府陳亨字蓮石有勘亂才﹐遣通判何潔﹝按﹕松江府誌作何源﹐宜賓人﹞至沈莊﹐梟示李長﹐諸惡稍爲斂迹。周浦人知之﹐爭迎通府至鎭﹐而通府與先君爲肺腑交。時余以地方多故﹐坐臥不安﹐已買舟南歸矣。忽孔君法﹑朱天襄﹑曹馳尹至﹐披餘同謁別駕。諸同袍及余﹐皆以白冠麻服﹐迎別駕於馬首。何公以余知已也﹐下馬攜手而行。坐於永定寺中與餘寒暄不已﹐聚觀者數千人﹐咸謂余與何公交密矣。時出示一通﹕「有倡亂者﹐照李長梟示例﹗」於是周鎭稍寧。有蠢動者﹐幾欲甘心於余﹐而不知余固無涉也。時何公統兵百餘﹐以王別駕臺城焚劫之慘﹐隨往川沙城。而新鎭則以王遊擊兵定﹐上邑則貝遊擊定﹐靑村則官兵四出﹐爲鄕民寧輯﹐卒不能止。幸知府陳蓮石﹐斫殺數十人﹐而周浦唐官其首也﹔上邑宰彭長宜有聖人之稱﹐亦枷死十餘人﹐地方以平。

宏光者﹐萬曆之孫﹐福王之子也。醉夢不省人事﹐登極後﹐惟以聲色爲娛。輔之者馬士英﹑阮大成﹑李沾﹐專搆朋黨﹐蠱惑上聽。

惟以輦金入室﹐不顧國勢危亡。忠相史可法﹐則令其提兵金陵﹐不與國政﹐而朝廷遂不可問矣。李賊爲吳三桂所敗﹐直走陜西。大淸入燕都﹐爲順治二年。宏光封總兵以伯爵者四人﹕左良玉﹑劉澤淸號花馬劉﹑黃得功﹑髙傑﹐各擁兵數萬﹐而三吳貢賦大半輸之。南都以都督加蟒玉者百餘人﹐故一時有「都督沿街走」之謠。髙傑駐揚州﹐揚民拒不與入﹐一時兵民若仇。後髙爲許定國所殺。左良玉駐上江﹐以宏光不認先帝太子﹐欲提兵入都﹐除姦相馬士英等。馬遂專備左兵﹐不以兩淮爲事﹐大將黃得功﹐俱調入內地。是年五月大淸長驅直入﹐遂破揚州﹐殺民無數。史可法死難﹐何剛縊於南城。

靑村施普﹐字雨公﹐爲揚州守備。到任不一月﹐城破被獲幾死。逃歸﹐述之甚確。南都聞言膽落﹐宏光尙演戲爲樂﹐次朝同姦相脫逃。

忻城伯趙之龍﹑閣學王鐸﹑都察院李沾等﹐開城出迎。豫王不折一矢﹐而南都陷矣。隨遣土國寶傳檄蘇常﹐爲江南撫軍都禦史。松江府姚士序﹝按﹕松江府誌作姚序之﹞﹑上邑宰彭長宜﹐俱解綬去。獨華亭令張大年﹐出示迎降。時來松安撫者﹐前有參將洪恩炳﹐卽原任金山﹐坐察院收印綬﹐府縣長跪﹐鄕紳皆以素袍見。後有王士倬﹐海上人也﹐里人以上司禮事之。吳淞總兵吳志葵﹐松江人﹐駐兵吳淞。李成棟至﹐志葵提兵入海。復檄金﹑柘﹑靑﹑南﹑諸營弁﹐爲恢復之計。金山指揮侯承祖﹐起兵金山。南邑瞿塘﹑靑村王允吉﹐各會兵松郡。凡府庫所有﹐搬搶一空﹐殺靑浦知縣陸嘉胤﹐新司理﹑新別駕皆與焉。有金山常舍人者﹐向爲陳太尊差官﹐至是自稱遊擊將軍﹐與勇士蔡長等﹐托名防守﹐各處打糧﹐富人爭苦之。而海上官兵﹐與志葵犄角者﹐亦借糧無虛日。王允吉向鹽司索餉﹐榜掠場書﹐復拘富戶徐敬誠飛衛元錫等助餉。衛不之應﹐少刻﹐諸軍鳴鑼出﹐而衛已席捲矣。於是沈猶龍恐爲人所圖﹐開幕府於本郡。隸其下者皆兵部札﹐升遊擊者守把﹐人樂歸之﹐官兵打糧者少斂。連絡總兵吳志葵﹐適總兵黃蜚亦至﹐軍威頗振﹐人思爲防守之策矣。

而沈故吝惜﹐不能散家財以結士﹐識者知其必敗。又河南歸徳知府董廷﹐字對之﹐禮部尙書董其昌之孫也﹐自河南解綬歸。見蘇｀常﹑鎭諸州俱已投降﹐吾松故爲抗拒﹐必遭慘戮。束身投誠﹐任安撫松郡之責。謁沈﹐沈送黃蜚幕下斬之。巡撫土國寶﹑提督李成棟﹐遂立意破松﹐兵從由拳來﹐水陸並進。守門者皆懦怯書生﹐未經兵革﹐不戰而潰﹐時乙酉八月初三日也。是役也﹐士民在城者不下萬人﹐悉遭屠戮﹔婦女色艾者﹐盡擄以行﹔所得金寶無算。殺守東城進士李待問於局前﹐兵部侍郎沈猶龍於東門外﹐活擒吳志葵﹑黃蜚於豆腐浜口。武舉趙孟騰﹑武進士王叔皆溺水死。黃蜚船漂至閔行﹐舟中所存﹐悉爲閔行人所得。

自南都破後﹐沿鄕徧起鄕兵﹐公報私仇﹐爲害不淺﹐地方殺人如艸。靑村林七﹑丁官﹑周五﹑李辰等殺鎭撫陸劍南﹐燒化北門外﹐千人俱見﹐莫可如何。此六月內事也。髙橋打死陶待詔。陶最惡﹐眾人公憤。張回飛張彥﹑黑二飛喬寅﹑方進龍﹑連印﹑唐君甫﹑盛甫飛朱貴等糾連六十餘人橫行鄕曲﹐日事焚掠﹐杖死朱襄孫一門六命﹐行頭殺嚴氏九命﹐下沙焚劫王省陸一家。獨周浦素號彊梁﹐安堵如故也。又鹽豪聞謀﹐兩載前與新鎭子衿方含章有仇﹐糾黨千人﹐徧捉含章。疑在伊甥徐九飛家﹐統眾搶掠﹐徐氏一掃而空。聞謀在後指揮﹐孤身殿後﹐適徐氏伏兵起﹐立磔聞謀。而聞謀弟仲梅﹐糾黨數千人﹐立志雪憤。榜示通衢﹐有能獻徐九飛者﹐子五百金。九飛向匿髙橋金稚雅家﹐復逃入行頭李仲方室。

仲方利仲梅金﹐綁出獻之。聞黨將九飛斫爲數段﹐令諸人食其肝肺﹐又作肉圓以祭聞謀。聞殺九飛後﹐徧捉含章﹐而方氏昆仲百計潛蹤﹐僅以身免。又欲燒余姊丈方叔飛屋﹐幸許昆良等從中解紛﹐輸五百金得免。八月初三破城後﹐地方各有官府﹐變亂始平。

如再延數月﹐則鄕鎭之禍﹐更不知若何也。余先妣李氏﹐卒於是年後六月。余兄弟𨿽在哀毀中﹐而風鶴時驚﹐不成喪禮。甫過二七﹐聞提督李成棟破吳淞﹐土國寶破蘇﹐人情洶洶。卽令室人曁元兒飛登女﹐遷置家具於季常家避難。內人呼季常爲姑夫﹐故嶽母劉氏及舅玉符皆與焉。不半月﹐復歸靑村口先君子同余夫婦及弟婦李氏母子﹐買舟欲往下沙汪仁錫所。行至五橋﹐聞有白兵﹝按﹕卽吳江進士吳易抗淸義軍﹞阻截﹐轉而之南﹐暫歇於劉成甫宅﹐去城僅三里。未三日復歸靑村﹐又不時聞報﹐靑人或出或歸﹐靡有寧晷。時七月望邊﹐母喪尙未終七﹐決計爲周浦之行。遂挈妻子出門﹐而先君子與兄長孺﹑弟衛世﹐從此永訣矣。余往周浦﹐每停泊之處﹐里人卽加盤詰。餘一一告其所以﹐舟始得行。過新場﹐姊丈方叔飛﹑舊徒方定九﹑予調﹐多饋茶水。至閭邱芝林宅﹐芝林與弟瑤林情誼有加﹐余得安堵。時干戈之際﹐未遑禮樂﹐一切館課俱停。而聞氏昆仲﹐每日供餘錢二百文﹐薪水不缺﹐閭氏之功爲多。八月初三﹐松江破後﹐上邑則有本鎭人潘公權攝理縣事﹐未卽破也。忽一日朱天襄得子﹐余與曹馳尹至其家索飲。天襄云「余室𨿽在鄕﹐而酒與肴尙可辦也。」遂同曹馳尹﹑沈雨臣諸人坐飲小齋。酒未及唇﹐門外響聲震天﹐急出戶視之﹐則人民奔避﹐如萬馬超騰﹐云「大兵去此止二十里矣﹗」餘疾走回家﹐而閭之內眷已去﹐門扃不得入矣。幸從他徑﹐得入內室﹐挈妻子往鄕周五捨宅﹐遠周浦三里許﹐而上邑計來明﹐亦同余避其家。時淫雨爲災﹐薪水之累﹐不獨一家。

周浦有李氏﹐年未三旬﹐向立志云「大兵來﹐我投水死﹐斷不爲辱。」是日聞信﹐果溺水死。庠生孔師﹐字貞伯﹐獨往奠之。鎭民見貞伯辭气慷慨﹐謂之曰「孔相公此舉𨿽正﹐然傳聞上邑危在旦夕﹐我鎭不日至矣。萬一相公作俑﹐有起義師者﹐豈不爲父老累﹖相公請他適﹐毋苦我地方爲也﹗」孔遂挈其妻東行新場。自八月初三﹐殺朱孝廉後﹐地方變亂﹐日甚一日。有朱君英﹐號毛丞相﹐卽戶科給事中朱紹鳳號蒿庵族兄也。與張給諫弟寅葵有隙﹐乘機報復﹐燒毀寅葵大房一所。而寅葵亦聚鄕兵數百人﹐假捉剃髮爲名﹐爲活擒君英之計。時六團灣一帶居民﹐咸不願淨發歸順﹐適孔師至﹐復以大義激之﹐數日之內﹐聚眾千人。由是遠近響應﹐揭竿而起者十萬眾。孔師初稱本府﹐繼稱本部院﹐麾下游擊﹑千把者千人。時新場鄕兵交戰於要路﹐被孔師殺死百人。又賣鹽者十餘人﹐爲白廟所殺﹐復提兵報仇﹐殺彼處數人。有徽人偶至新場﹐以爲白廟細作﹐殺之通衢。六竈監生頤介甫爲家人所殺﹐喬主事長子爲家人斫數段而死﹐地方之變﹐不可枚舉。余在周浦至八月底﹐大兵破上海﹐戮殺百人。余時復挈內眷往芝林之祖塋社屋﹐去周浦三里。忽一晚更餘﹐芝林守塋僕起向余曰「相公急起﹐外有尷尬之人至矣。」時雨下數日﹐天色昏暗。元兒﹑登女﹐一十五齡﹐一十四齡﹐皆已睡熟。餘同室人提包裹﹑立檐下大雨中﹐一有風聲﹐以便逃竄﹐卽兩兒亦不能顧也。少頃﹐知爲周鎭人避難者。是晚雨不停點﹐而夫挈其妻﹐父攜其子﹐數里泥途﹐匍匐而至。余與芝林僕開門延入。有一修傘者﹐夫及妻子四人竟﹐立於墳堂丰艸間。語云「寧作太平犬﹐莫爲亂世民。」信不誣也。天明﹐始知趙安撫至鎭。居民驚避﹐安撫卽松郡庠生﹐奉太尊牌至者。由新場達周浦﹐止駕一小舟﹐隨帶滿帽者數人﹐諭居民削髮歸順﹐里人見之膽落﹐岸上迎拜數千人。余等從此剪髮﹐時九月初旬也。安撫到後﹐地方始有法度矣。不數日新太尊有錄科示﹕諸生不至者﹐家產籍沒。余時丁內艱﹐尙未具呈本學。

故同朱天襄﹑朱拂鐘﹑曹馳尹﹑王云子﹑沈雨臣﹑髙振洪諸友﹐步行至松。進東門﹐見守者皆滿服﹐諸人無不股栗。從府前至西跨塘橋﹐約十里許﹐大街房屋俱毀﹐所畱者不過十餘家也。民房俱爲兵所占﹐城內城外閉戶﹐無一人在室者。約殺萬餘人﹐屍骸𨿽化﹐而白骨成堆﹐令人魂魄俱喪。百姓見兵丁﹐無不稱「都爺爺」者。

金珠衣飾﹐書籍器皿﹐徧列通衢﹐其價甚賤。有錢買歸者﹐後獲大利。新太守張﹝按﹕張銚﹐偃師人﹞住進士陳子龍宅。華亭縣陳鑑﹑海防楊之易﹐卽忠臣楊漣長子﹐時𨿽剃髮﹐猶漢人衣冠﹐烏紗大帶﹐不攺舊服也。余以丁艱﹐不與科試﹐兼欲告閒﹐而同袍之告退者不一人。學師欲索重價﹐余以力綿中止。九月十三日﹐督鎭李成棟點驗各兵﹐余與曹馳尹儒冠往觀之。李尙烏紗玉帶﹐用八座大轎﹐擡於門首﹐馬步卒皆疾趨而過﹐軍威嚴肅﹐莫可名狀。李先期出示﹕凡鄕紳不投謁者﹐家產籍沒﹐以叛逆論﹐於是紳士進見者日多。吏部左侍郎董羽宸﹑太傅錦衣街道坊都督徐本髙﹑太常卿朱國盛字云來﹑知府張昂之﹑工部主事唐世昌﹐共十餘人﹐及孝廉十餘人﹐候兵過﹐皆鵠立於帥府門首。門吏掛號畢﹐始魚貫而入。少刻孝廉﹑靑衿皆長跪而出﹐鄕紳賓禮畱茶﹐李送至二門卽止。門首執大棍而列於東西者五六十人﹐威赫之勢﹐擬於王者。

董﹑徐兩公甫出﹐有三馬兵並驅而來﹐二公幾爲所僕﹐各以手倚壁方免。余見之气奪﹐思此輩气勢﹐平日何在﹖今日生不如死也。鄕紳皆方巾﹐不敢復用官帽﹐惟孝廉﹑子衿如故。時山已破﹐指揮侯承祖殉節於府學前。獨孔師統鄕兵十餘萬﹐攻打川沙﹐凡見剃髮者卽殺。周浦危在旦夕。靑村自金山陷後﹐遂糾銀辦豬羊酒米﹐令黃呂授及余世僕朱某投降。守城張副總札一道﹐嗣後卽有把總董龍到任。余走歸故宅﹐點驗家中所有﹐而先君子與兄長孺﹑弟衛世﹐於八月初五日已有海南之行矣。書籍鎖閉一小樓中。時恐孔兵到鎭﹐故急爲周鎭之行。楊海防﹝按﹕卽海防同知楊之易﹞由金山至城。因孔兵大肆﹐楊乃頓畱不行。有維欣者﹐於楊公前自稱聽用官﹐願往招撫。楊公遣之行。因與餘同往周鎭﹐住茶亭﹐欲拘孔之族人而問焉。孔師本姓王﹐有孔君法者﹐家素封﹐與余友朱天襄輩同盟交也。周鎭利其所有﹐卽以君法上聞。欲得維欣拘之﹐送至靑村﹐指爲逆人之族﹐餘力解之得免。維欣歸謁楊﹐楊以維欣不往川沙而往周鎭﹐欲重處之。適大兵至六團灣﹐楊公疾趨南邑。余歸周鎭﹐聞徵孔之兵至﹐鎭人復遷鄕避之﹐余挈家復避於潘計捨所﹐卽舊日所居周五捨比鄰也。潘故鄕愚﹐爲閭邱瑤林佃戶﹐夫婦頗賢﹐爲余防護甚力。僅艸房三間﹐而來匿者五六家。大兵由張江柵開刀﹐殺至川城及南邑之北關外止。是時扶老攜幼﹐從六團灣而來者﹐道爲之梗。內有乘船而爲兵所傷者﹐或及頭面﹐或及手足﹐鮮血淋漓。凡周潘兩家﹐一時屯聚婦女三百餘人。而元兒﹑登女﹐復染瘧疾﹐流離播遷之苦﹐誠可憫也。大兵至﹐孔卽授首。其所統者皆烏合之眾﹐隨卽逃散。是役也﹐殺鄕民五六千人﹐擄資財無數﹔所掠婦女﹐幸督鎭不許渡浦﹐悉縱還之﹐其以銀贖婦女者亦眾。有南邑千戶董海藩女﹐絕色也﹐兵逼﹐罵不絕口﹐砍爲數段而死。此九月二十事也。

孔黨旣平﹐地方漸漸安堵。而兵彊民弱﹐其受悍卒之害者﹐又不可言矣。余在靑村﹐自與維欣同歸後﹐至是復往。而督鎭正避李環至﹐馬步兵二千餘人﹐民房皆爲所占。時李環爲鼎革後第一新官﹐聲勢赫奕﹐比於風憲。本城衙役﹐復狐假虎威﹐附會而侈大之。更有庠生何抑之﹐素號何赤練﹐爲李記室﹐導以行凶。欲子衿行跪禮﹐同袍不從﹐何復於中搆斗﹐幾於稱兵相殺。同袍訴於華中軍﹐華爲調停。而李固性直者﹐深知爲何所悞﹐卒正子衿見邑宰之禮。從上四揖﹐李則在旁回禮。後堂待茶﹐堂上三拱而出。儒冠藍袍﹐報門以進﹐一時爲之短气。每門五六人把守﹐出城者不許手攜寸物。於是城居者﹐如陷牢獄中﹐莫敢舒展。又兵卒之在家者﹐日索魚肉﹐無則捶以刀柄。余幸居鄕﹐不受此累。守備衙門﹐攺稱遊府。鄕民結訟者﹐每遇遊府放告投文﹐動輒數百人候之﹐至有一詞費千金者。行牌諸役﹐或本城健步﹐或爲親丁夜不收等。未解官﹐先行拷掠﹐旱牢水監﹐百般索詐。遊府書役廖君息﹑載君寵﹑沈明卿﹑傅介公﹑李君瑞﹑曾懿修等﹐向稱先生者﹐攺稱相公。有李開之系余表舅﹐爲書役﹐每食數品﹐余每戒之。於是靑村之無識者﹐恨生子不爲書役﹐而視靑衿爲朽物矣。

順治三年﹐提督馬進寶領兵破金華府﹐遂鎭守其地。殺人如艸﹐無惡不作。至十三年﹐攺鎭蘇松﹐益肆猖獗。每巡歷沿海﹐統領馬步兵數千。居民妻小﹐傾城而出﹐避之數十里外。凡春秋二信﹐各營納銀五百兩﹐始免巡歷。詐大戶資財約數百萬﹐皆以通南爲由﹐性更殘忍。其部下張副總買一娼送之﹐未幾宴張﹐而姬適在侑酒之列。以與張舊交也﹐屢目之﹐進寶一見﹐卽於席斬美人首﹐舉座膽落。順治十七年﹐朝廷知其不軌﹐捉之回都。進寶擁美姬數百﹐其母向云「今往京師﹐何必攜帶多人﹖其不願去者﹐不若估值出之。」進寶卽以美人列之兩行﹐願隨者從左﹐不願隨者從右。內三十餘人俱從右立﹐進寶卽斬以殉﹐其殘毒如此。

至京卽縛於兵部堂﹐家資千萬﹐皆歸公帑。妻妾數百﹐俱發教坊司及配滿人。順治十八年﹐康熙登極﹐赦京師罪人﹐獨此賊不赦。

於三月初三日﹐父子五人同斬於西市。松郡受冤者數千人﹐無不擊節稱快。

吳下錢糧﹐累年拖欠﹐習爲故常。惟鄕紳所欠尢多﹐縣官莫可如何。至順治十六年﹐始定條例﹕凡紳衿欠八九分者﹐革去名色﹐枷兩个月﹐責四十板﹐仍追未完錢糧﹔卽至三四分以下﹐亦責二十板﹐革去名色﹐但免枷號。此時𨿽有定例﹐人情猶屬泄泄。順治十七年冬﹐嘉定縣鄕紳生員已經欠糧﹐著兵備道擒拿﹐共數十餘人﹐鎖之尊經閣中﹐遠近大駭。十八年正月﹐正欲照例處分﹐而駕崩之信忽至﹐俱得幸免﹐尙未及我松也。康熙登極﹐仍以本年爲順治十八年﹐四大臣當國。未及一月﹐卽嚴催十七年奏銷錢糧﹐一時人情皇急﹐懼禍者卽於正月內完淸﹐而未完者正十分之八。

不意三月中﹐撫軍朱國治已推冊解部。七月中﹐部文巳轉﹐凡紳衿於二月後輸納者﹐槪行革職。蘇常四府﹐共革進士舉人貢監生員一萬三千零。仍提解來京﹐從重議罪。我松約二千有餘﹐一時人皆膽落。隔數日又得溫旨﹐凡七月後完納者﹐提解來京﹔余得免解。四府中尙有八百餘名﹐而其他不及也。鄕郡解京者共十餘人﹐蘇松道差官押解。康熙元年﹐四月內過江﹐吉凶未保。但其年錢糧﹐十八年分﹐絲毫完足。又追徵順治赦過十二年至十六年止﹐分作工屬戶屬﹐克期奏銷。又元年錢糧﹐二月內徵﹐六月完足。於是有田之家﹐蹙蹙靡騁﹐情願每畝一兩﹐貨人完糧﹐卒無有應者。又以儒冊借人﹐前程旣黜﹐紛紛賠償。設帳者席不暇暖﹐旣查本冊錢糧﹐嚴逼寄戶輸納﹔又查各縣冒立﹐甚有絕不聞知﹐而被人冒冊致去前程者。如海鹽進士彭孫通﹐爲松郡生員彭古晉詭立官甲﹐致孫遹亦遭黜革。詰訟撫軍﹐破家問遣﹐所欠之糧﹐不及數錢。如此者比比而是。道路之人﹐惟見愁眉百緒﹐求死不能﹔而田連阡畝之家﹐其慘尢甚。可知後置田者﹐須早以錢糧爲計﹐切莫累年拖欠﹐希圖恩赦﹐如此並追之禍宜鑑也。解京者﹐如裴期生﹑錢孔燕﹐髙橋人﹐李於樞﹑張予屏﹐靑村人﹐皆自己無田﹐爲人借戶致害者。

陳五云者﹐靑村人也﹐弱冠遊庠﹐歲試一等。池州羅尙時爲本城守備﹐延之爲西席﹐自此結交府縣書役。羅解任後﹐凡繼來守府﹐陳卽盤居其中。以後復結撫﹑道上房﹐厭薄子衿爲無味矣。

本朝定鼎﹐五云往南海﹐曾與李太監有一面之識﹐薦之紹興爲監軍道。未幾渡海而歸﹐復涉歷世事﹐凡院道承捨至﹐則挽同射利﹐郡人有大受其害者。靑村遊府﹐俱爲腹心。獨山東杜英至﹐則與爲異。華邑尊張超者﹐與杜英不合﹐而英復以通南事﹐誣陷陳次蜚諸人。按察使姚﹝按﹕姚名延著﹐烏程人﹞知其枉﹐置英獄中。五雲乘機造款﹐投之張超。超卽轉呈刑尊許宗渾﹐新撫朱國治題疏革職﹐問成大辟。劉大將軍﹝按﹔劉名之源﹞特遣郭太尊﹝按﹕其時松江知府爲郭起鳳﹞至靑村﹐訪捉五雲家人阿元﹐家資盡行點驗。

五云在松﹐先有人獲之葉總憲宅內。鎖解劉大將軍﹐以嚴刑鞠之。轉發按察司﹐與杜英會於獄中。英數其罪﹐以拳毆之﹐云惟俯首而已。本年七月初四﹐以兩足俱折﹐死於獄底。十二月廿一日﹐太尊奉上行差縣丞至所﹐復拘其妻子至府﹐收入縣監。兩子皆讀書﹐其妻浙人孫蘇門之女﹐向與五不諧。生兩子後﹐經年不薦寢席。又五云經年出外﹐或一二載一歸﹐今復遭累﹐此亦前世之孽也。

康熙七年海船至四團﹐約二百餘人﹐殺步卒曾鎭於選佛堂﹐並殺馬二匹﹐又跟隨馬兵一人。報提督﹐十一日大發兵至。曾鎭靑村人﹐並殺看馬一人年止十四五。越半月﹐復上一團之南﹐箭傷提兵三人。於是大發兵至靑村﹐馬兵一百﹐城中人或養兵﹐或供馬料﹐惟有嗟咨慨嘆而已。此皆海船之累也。梁總臺以浙江朱友明事﹐與昂邦章京對質﹐住杭兩月方歸。甫歸﹐靑村兵卽撤。

食民間七十日﹐靑村人大受其累。子衿李選長昆季﹑陳嘉賓｀林君獻﹐俱有養兵之苦。

靑村營自萬曆時皆稱總練。如太倉王夢關﹑吳邦﹐松江顧胤昌﹐金山侯懷玉﹐蘇州文士銘﹐本邑施徳澤﹐或以指揮﹐或以千戶﹐或以武進士。如施海宇者﹐皆以練職銜。而總練之下﹐有哨官﹐有陸路官。以余兒童至成人﹐皆見之。及天啟時﹐揚州三科武舉李長庚至﹐則稱爲部選把總﹐見府廳尙行跪禮。福建王繼武﹐本城千總陳時太﹐亦如之。至南京趙漢靑至﹐則攺爲欽點把總。余館其衙內三載。漢靑字蓖伯﹐由庠生後世襲千戶﹐會舉南京營﹐升至靑村者。千﹑百戶皆以披執行叩首禮。以後池州羅尙時亦然。

宏光時﹐蘇州王允吉至﹐遂稱遊擊。及鼎革後﹐李環首至﹐而把總守備衙門﹐遂攺遊府。遊府之下有大廳﹐有旗鼓﹐有千總﹐不復哨官。陸路而翁家港俱稱千總﹐張黃蓋。李環帶客兵二百﹐皆驍勇異常﹐居民畏之如虎。靑村人復從而翼之﹐百戶李公昌以子繼於李環﹐百計承奉﹐道之以惡。幸環頗慈﹐不甚摧折百姓。始爲何赤練所誤﹐子衿俱上四揖。武生李某﹑金天章﹐各用重賄拜門生。

後環頗加情諸友﹐不時宴會﹐故諸同袍不大受兵卒之累。余住周浦﹐歸時投刺相謁﹐止以圖章一方槐之。隨時優觴﹐而李尙方巾藍袍也。不一月﹐與子衿整賓主之禮﹐送至大門﹐不復從前簡傲。

而子衿之寫「治生」﹐稱「老公相」﹐實自李環始也。時南邑則有王遊擊﹐其聲勢較環更甚。每至新場﹐則先馬牌到鎭﹐打掃街宇。總甲供應﹐稍不如意則鎖。平人子衿﹐以大鐮鐮之﹐若是者不可枚舉。每有牌至﹐無論士民﹐卽隨之而行。而匯城書役爪牙﹐視新鎭爲魚肉﹐鄕紳俱稱祖臺。場大使見之﹐叩首無數﹐稱「大爺」小官」而已。靑村自李環爲孝廉周茂源所揭﹐不五月解任。居民送之者千人﹐蓋欲使新官見之動念也。繼李環者爲粟科﹐所統兵卒﹐大半河南人﹐凶狠更甚於李。余家舊宅之在西門者﹐兵卒五十餘人﹐馬二十餘匹﹐蹂躪不三月﹐而屋圮矣。余家之壞﹐實自吳科兵爲之也。吳遂與諸棍結盟﹐恃爲心腹。於是武舉施正之﹑武生李光國﹐爲其犬馬口凡可索詐者﹐必爲慫恿﹐而光國尢甚。以後則有錢士孝﹐攺稱總兵﹐部下則有參將毛某。都司顧士紀﹑陸雲山﹐尢妄自尊大﹐詐害鄕愚。余親見一刻姓老儒以公事謁錢﹐守門者煉之而入。士孝百般詈罵﹐不問其靑衿與否也。更有伊族劉魯玉﹑劉君采﹐皆庠生也﹐爲靑村人排擠於通衢﹐見者奪气。

不三月上臺知之﹐奪職去。其標官顧士紀本江洋大盜﹐識字﹐能通近日時文。城鄕不知其由﹐以爲武弁中有此文墨者﹐徧與結盟。而吾城靑衿李而生﹑武進士施雨公皆與焉。城鄕與交者不下數百人。余亦與識面﹐極欲納交於余。余久而遠之﹐經年不與一會。後果以前事發﹐江寧按察司囚其親屬﹐來拘士紀。士紀爲親屬所誑﹐回至江寧﹐招稱在靑村作官﹐相知者有武舉﹑生員等三十六人﹐冀以免禍﹐而不知其事固前時所爲也。按察司行文之松﹐訪問同遊之人﹐果系眞僞與否﹖承差以司理差役密謀﹐以訪拿顧黨爲名﹐俱從黑夜抄捉。甚至在館讀書﹐未諳世務﹐亦在訪捉之數。是役也﹐承差司理以及書役之費﹐復有前任錢士孝﹐上下其手﹐共費三千餘金﹐以貧富上下派之。有武生季明徵﹐館於方淳伊家﹐止與顧會飲一次﹐牽連在詞﹐賣去蕩田二十餘畝﹐而家資席捲矣﹐此尢可笑之甚也。繼錢士孝者爲余登第﹐其書紀李林伯﹐蘇州人也﹐凡事悉聽林伯所爲。而靑村李而生﹐遂與認族。於是施雨公﹑林文符﹑李而文等﹐與登第﹑林伯﹑復結義盟。地方有事﹐則先期報之。若貧若富﹐錙銖不爽。有管班張香﹐靑村人﹐凶狠異常。時有腐儒錢九靑髙橋人﹐鐘子良陶宅人﹐皆庠生﹔又有﹐陳俊卿兄弟﹐亦髙橋人﹐罔識利害﹐暗通肅虜黃斌卿於舟山。張香發其事﹐登第報之督﹑撫。鐘﹑錢皆子衿﹐而登第以事關叛逆﹐非刑拷之﹐無不成招。展轉期年﹐鐘﹑錢皆遣口外﹐卒於煙瘴之地﹐皆香一人貽之也。登第得千金﹐張香以一牌得八十餘金﹐其他稱是﹐靑村衙役所從未有之事也。書紀李林伯﹐所獲重賄盡蕩之於花柳中。後卒取妓者張一娘以去。於去任後﹐代之者爲孫之標﹐北京長班也。狡猾刻吝﹐兼之見事風生。苟可生﹐則無所不至。

與廖知府交厚﹐爲其牧馬二十餘匹﹐日則馳之田中﹐任其蹂躪。管馬者爲蔣勝﹐卽本城人。鄕人呼之爲「蔣爺爺」。摧辱本城庠生陳民仲﹑蔣岐靈等﹐余等聞之不平﹐欲具公揭於廖太尊﹐孫始不安。縣優酌民仲﹐事乃得息。後爲本城人李欽父子所訟﹐卒賴太尊之力﹐得升任去。然貪而不酷﹐凡子衿事﹐有可用力者﹐亦不敢違﹐故人亦不甚恨。孫後爲杜英﹐山東人也。到任之初﹐一塵不染﹐人敬之如神明﹐一時有「杜靑天」之號。鄕民之送長生牌位及酒米諸物者﹐無虛日。然負性鷙戾﹐喜與人爲仇。衙後彊悍者﹐備遭其毒﹐一時快之。但信任羣小﹐與本城軍人張君豫﹑髙二﹑李欽之等﹐結爲死友﹐遂有「四人金剛」「八小鬼」之號。又與靑村港子衿宋我修﹑卽大富翁宋俊卿之侄也﹐偶以奪鹽小事﹐而杜誤聽讒言﹐報聞馬鎭﹐致宋姓費銀五千金。後爲宋所訟﹐都憲葉振翁與余爲之解和﹐杜不聽﹐余知其必敗也﹐遂絕之。未幾爲繡衣李森先訪拿﹐收監﹐地方保畱者數千人。方兩月森先被逮﹐太尊李正華﹐在任淸廉﹐心知其枉﹐方言於司理謝九官﹐遂得復任。甫半載﹐復與所官王姓者構難。而助王姓下石者﹐則有本城子衿陳五云。遊府舊書辦譚公瑞﹑髙爾詢﹐聚黨夾攻﹐杜復以原事奪職。

城鄕民數千人﹐奔控各臺。有「六府文官淸廉李知府﹐武弁淸正杜守備」之語。上臺憫其冤﹐復令供職。其時靑村署印者爲靳守備﹐閉門不納﹐髙橋遠近鄕民數千﹐擁之而入﹐靳遂气奪避去。杜復任後信用匪人﹐頓攺前節﹐用刑愈酷﹐諸事染指。海南人陳次蜚﹐以鼎革初漂流我地﹐𨿽明末武弁﹐而十餘年來訓蒙新市﹐稱老學究矣。偶與鄕民髙官口角﹐髙以通南事誑杜英。英不揣其由﹐報之劉大將軍。撫﹑道以其越報也﹐甚恨之。劉復送制臺﹐卽下之按察司姚﹝按﹕姚名延著﹐烏程人﹞鞠焉。姚居宮最憤人以通南事詰訟者﹐嚴究髙官﹐而髙復供稱﹕「杜英教我所爲。」桌司並收英置獄。適巡撫朱﹝按﹕卽朱國治﹐滿州人﹞新任﹐訪地方官之不職者。華邑宰張超素啣杜﹐爲造惡款。而子衿陳五云﹑髙爾詢﹑譚公瑞﹐遂艸入送之。張假手理刑許宗渾﹐渾卽張超表弟也。款送而新任朱入境﹐疏首杜英矣﹐內多冤款﹐然皆杜愎所致﹐人無憐之者。

靑村李震﹐字飛聲﹐余之疏遠表弟也。幼與余閱學於頤伯甫師﹐長不識字﹐因充選鋒﹐繼爲營書。余笑曰「衙門𨿽小﹐亦承掇官府文移﹐乃有不識字營書耶﹖」未幾爲哨長﹐復爲百長。年餘值翁家港官缺﹐謀管其地﹐遂烏紗角帶﹐人爭異之。至鼎革﹐震復管翁家港﹐爲地方告發。靑所遊擊於﹐責二十板﹐革職﹐令他人爲之。

未幾至蘇州﹐遇前任署靑村守備傅介﹐爲營謀一缺。適有華亭巡捕縣丞﹐二百金可得也﹐爲震賒取﹐約到任後償值。時撫軍土國寶批與之。震卽至松上任﹐出入四人涼轎﹐服役者俱松郡人。而子衿投刺。皆稱「治弟某某」矣。縣令每遇限期﹐發與追比﹐日責數百人。有宋俊卿者﹐家資五十餘萬。震落魄時﹐以小事不足於宋﹐宋已忌之。乘其完糧時﹐喝役責之五十板。宋太學生﹐又以資雄裏中﹐卒受其毒。歸靑村時﹐將運糧往京﹐而遊擊於前所責罰震者﹐尙未解任﹐與之抗禮﹐優觴款之。人噴嘖嘆震之能洗前辱也。後解糧歸﹐以逋負甚多﹐淮撫責二十板﹐卽死於獄。𨿽不令終﹐然以小卒而驟至佐貳﹐且爲本地父母﹐亦奇矣﹗

余家姓王﹐江西南康人。洪武開基﹐命湯和於沿海築城。於是有靑村﹐有南匯﹐有寶山。城完﹐用三丁抽一法﹐每以一千三百名員宦軍實之。而余家始祖則王華三也﹐數傳至王怡耕﹐宇茂之﹐家富於財。造墳於靑村城之西北﹐是爲王家社。向傳用銀七千金﹐爲浦東第一墓也。主穴怡耕﹐昭爲素軒公﹐生思軒﹐軒生二子﹐長愛軒﹐次養淳﹐卽余祖也。愛軒生堂伯君謨﹐年十六遊癢﹐紹興新昌縣訓導。君漠生四子﹐長光承﹐字超世﹐後攺玠右。過目成誦﹐博學能文﹐善書﹐爲古文詞精絕﹐歲科常第一。坊家爭請選文﹐遂有《易經孚尹》《墨卷樂胥》《名家雪崖》《考卷右梁》《白門易社》諸書行世﹐賈人獲利無算。於是兩京諸省﹐無不知有王玠右其人者。後應宏光年副貢﹐值鼎革﹐隨君謨新昌任歸﹐絕意仕進﹐授徒自娛。移居新鎭南二竈楊氏井亭東之數椽﹐終焉。文宗張能鱗行文至縣﹐以今之管寧一額推之。張安茂提學浙省﹐聘往閱文。宋徵輿提學八閩﹐亦來徵聘﹐情詞懇切。皆堅拒不往。

惟躬耕養親﹐絕迹城市。此玠右君之大槪也。次名世﹐諱烈﹐與玠右齊名﹐屢試第一。海內無不知有二王者。亦謝舉業。李愫提學河南﹐堅請閱文﹐亦謝不往。階右遊庠上邑﹐名世金山。三子晉右﹐上海庠。與兄弟同日告閒﹐以舌耕爲業。四子云右﹐不及遊庠。養淳生二子﹕長君惟公﹐是爲先君子。次君彥升。先君子生而穎異﹐年十六遊庠﹐發尙露額。養淳公配曾氏。嶽父念默公﹐止生一女﹐與養淳公同種王瓜﹐誤掊其本﹐遂至爭口﹐晚卽縊死。

於是念默公撫君惟公爲子﹐別姓曾氏。念默公富於財﹐先君子遊庠後﹐始得以恩榮授冠帶﹐與總司抗禮。念默公與養淳公﹐相繼歿於萬曆四十七年。先君子以崇禎元年選貢﹐遊京都﹐曁宣大陽和。後往河南﹐八載而歸。與松府太尊方禹修交密。在松十四年﹐天子知其廉能﹐拜東閣大學士戶部尙書。崇禎十七年﹐四月廿六日手書致先君子﹐促往京就選。甫兩日﹐遂有李闖破京之信。及宏光立﹐先君子猶至南都﹐冀得一縣以終。時姦相馬士英當道﹐已知事不可爲﹐卽浩然而歸。八月初三大淸兵破松﹐先君子於初五日浮海至新昌﹐同往福建﹐後卒於廣。先君子生五子富長宇名﹐字長孺﹐十二歲﹐能爲古文。同先君子卒子外。次卽余﹐名宇輔﹐字秀甫﹐後更羽王。萬曆己酉生於外太祖念默公居﹐卽靑村之西南隅也。生十四月﹐繼於念默公之側室閔氏﹐曲加愛卹﹐不異自生。念默公歿﹐仍依先君子而居﹐在西門大街童千戶宅。兄孺不加愛卹﹐而閔氏之解衣推食﹐無昇母李孺人也。余嶽父葉士望﹐嶽母劉氏﹐以余喜讀書﹐故幼皆愛之。年十三﹐嶽父隨父澄所公司訓泰州﹐挈家至任。比歸﹐余年十七矣﹐時從先君子讀書於新鎭方含章所。余幼從李伯龍師﹐繼則顧伯甫飛曾君玉飛金中星。而余之得列子衿﹐則陳爾徵師之力爲多。年二十贅於葉﹐嶽父母受李而久父子之譖﹐朝夕捏抗。廿三遊庠﹐明年館於四團衛奉溪家。三十六館於周浦閭邱芝林。時值鼎革﹐餘三弟早天﹐存侄文楊﹔四弟宇啟﹐早天﹔五弟漸世﹐隨先君子行﹐不知所終﹔餘子名侗﹐孫阿大。

康熙三年﹐會試取中一百五十名﹐較前減半。會元沈珩。松郡中吳元龍﹑程文彜﹐而程則徽人也。兩人皆入翰林。攺三場爲兩場﹐第一場﹐策五道﹔第二場﹐四書論一﹑經論一﹑表一道﹑判五道﹐此八股攺論之始也。是年錢糧﹐自正月至六月三限完足﹐不許少欠﹐永爲定例。而民間秋熟甫種﹐家無宿糧。田一畝﹐止求價七錢﹐無有買者。曠野之屋﹐拆賣磚瓦﹐毫不值錢文。於是揭借營債者﹐不一而足。新場北儲鼎芳﹐數萬之家﹐田數千畝﹐以錢糧監比受累。陸方中擁田三千﹐父子遠遁﹐日食不周。如此者甚眾。

松郡鄕紳被禍者﹕豫王入南都﹐戶部主事吳嘉允系舉人﹐縊死公署﹔吏部文選主事夏允彜系進士﹐從容赴水死﹔兩廣都禦史沈猶龍﹐以李成棟破城﹐殺死東門外﹔李待問殺死東門﹔兵科給事陳子龍以吳提督之反波及子龍﹐被獲赴水﹐從水撈取殺之。

倭變時﹐田每畝止得價五分。至康熙初二三年﹐每畝止得豆一石﹐無有應之者﹐甚至恐爲役累﹐往往以田自送於人﹐復以銀找足其費。卽求每畝五分﹐亦不可得矣。

自鄭成功嘯聚海中﹐金山沿海一帶無敢出行塘外一步者。康熙三年鄭兵內潰﹐相繼投降。於是五月望前﹐梁提督至靑﹐喚蔡姓者往塗上捕魚﹐得海鮮五十餘斤﹐梁公啖之稱美。靑村黃瑞徵等數人﹐哀懇於梁公馬前求寬﹐梁公許諾﹐靑人稍得度命。然止於塗上捕之﹐不敢用大网﹐而余亦與新鎭嘗海錯矣。當海禁森嚴時﹐靑人謂此生未知果能再嘗與否也。

大亂歸鄕﹐此不易之論。如大淸兵破松﹐在城者悉遭屠戮﹐而鄕居者不及矣。然在鄕又宜以安靜爲主。如新場朱孝廉之禍﹐起於三子衿。方用晦﹑朱翼父﹑康元步等於乙酉七月忽起義盟﹐號爲懷忠社﹐遠近居民﹐來者不拒﹐而人奴不與焉。於是張回﹑連印等六十人心懷不平﹐推葉宅紀綱康三字君甫者爲首﹐慘殺舉人朱襄孫字古弦。兄晉卿﹑弟載馨﹑侄啟重一時俱殲﹐遂投烈焰。

此宏光八月初三也。余在周浦南向而望﹐見火光燭天﹐不數刻而凶聞至矣。𨿽劫在所不免﹐而諸同人若無懷忠之舉﹐未必如此之慘也。

錢糧之急﹐莫甚於康熙元年以後。余於順治八年立儒冊於華邑﹐所寄皆零星細戶。管數人王瑞之﹐卽余族弟也。其人固狠惡﹐而是年錢糧分毫無欠﹐縣串可據。且八年至十二年﹐順治時巳兩次赦免矣。至康熙二年﹐撫院韓奉旨復查收其欠者﹐完納已不待言﹐而上年完足者﹐復任意飛派。如余冊派銀八兩﹐勒令輸庫﹐官串竟置不問。余入郡﹐手足無措﹐欲借營債﹐每借銀十金﹐一月之利卽應二兩五錢﹐且十金止八折。人以得銀爲喜﹐不復計利之輕重也。幸翰林葉映橊在松﹐余與之告急﹐慨借紋銀六兩﹐得免於辱。刑尊追比之酷﹐凡明經﹑武舉﹑子衿﹐日受鞭撲。皂隸之橫﹐無異官府。一任冊書總房﹐上下其手﹐未完者行賄作免﹐已完者卽有官串﹐𨿽哭訴當道﹐但云前人故紙也﹐何得作準﹖或卽收監﹐或受鞭責﹐否則竟責原差。其費更爲不等﹐貧儒以冊規爲膏火﹐至此甘受賠補。問之業戶﹐其田或展轉相售﹐卽欲其代償﹐亦不可得也。

崇禎十三年﹐傳言於護塘有一婦人﹐身穿白衣﹐形如道婆﹐自云「可惜此地﹐不久作戰場矣。」始以爲訛傳﹐不信。及約十有八年﹐自順治辛丑﹑康熙壬寅﹐上臺巡歷﹐日無寧晷。四月五日祖﹑劉二大將軍至靑村﹐華亭縣嚴世祺步行至髙橋﹐沿家捉夫擡扛﹐數至八百餘名﹐終日不食。幸子衿金天石等數人紛紛備酌﹐縣尊備言其苦。且以文官兩榜﹐而長跪武職﹐尢怏怏不平。然時勢如此﹐亦無如之何也。祖大將軍年止三旬﹐設布帳於東門城外﹐過一宿卽行。兵不入城﹐而附近居民已不勝其擾矣。至六月﹐祖復遣兵一圍﹐聲言欲與打仗﹐居民無不養兵。富室沈仁超﹐一家食兵丁七十人﹐至貧之家亦必一二人。六月廿一日﹐郭太尊驀地至靑﹐托言看城。忽喚孫營官云「爾城有陳五云否﹖」卽令拘其子修來﹐家人阿元﹐皆著總甲看守﹐而五云於廿一日差人獲之郡城矣。越八日﹐又捉富室朱俊卿父子﹐而五云於廿五日已起解矣。七月﹐五云死牢底。次年癸卯三月十七﹐奉旨五雲家人斬首金陵﹐妻子於四月初五日起解﹐流寧古塔﹐去北京六七千里。五云自幼尖刻﹐絕無光明正大之气。地方有事﹐從中上下其手﹐其破人之家﹐不一而足。自謂聰明絕頂﹐而頓遭奇慘﹐可爲姦人好利者之戒。

康熙四年四月廿四日﹐天雨連綿﹐至五月初十日米止。小麥之在田者﹐十去其八九。路絕行人﹐撐船者直至檐下。平地之水﹐有髙六七尺者。鄰人出門﹐必約伴而行﹐所謂一望平洋﹐人皆杜門不出。松郡大小衙門及監鋪城﹐毀者甚多﹐此在五月二十邊事。若靑浦之水荒﹐較別處更甚。

金山沿海一帶﹐向擅魚鹽之利。海味中最佳者則有鰣魚﹑河豚﹑黃魚﹑鮑魚﹐其外不一而足。自海中不時有警﹐於順治十六年差蘇﹑宜二大人巡歷後﹐沿塘俱立木牌﹐不可得矣。憶余兒童時﹐海中有裙帶魚﹐其價甚賤﹐每斤三釐﹐人莫之問。及餘三旬後﹐此物每斤三分﹐後增至五分﹐人爭珍之爲上品﹐其制法亦與前迥別。

鼎革後﹐海中多故﹐此魚遂至絕迹。康熙二年冬﹐傳言杭州有賣此魚者﹐每斤一錢三分。然余鄕亦第聞而慕之﹐不能下咽也。

明成化壬寅春﹐吳中疫病大作。五澴涇有一家七人同死﹐無人爲殮者。市有匠人﹐遇一人買棺七具﹐而赤手不持一錢。匠人索之﹐其人曰「汝但載我並棺到家。當還汝也。」匠人遂載棺與俱去。曰「我先入﹐待汝﹐家有麥二十斛可償也。近鄰西北﹐其家予親也﹐可爲召來。」言畢﹐遂先登岸入門。匠人乃與舟子入舍﹐則寂無一人。視堂內有七屍﹐而買棺者在其中。大駭﹐覓其鄰﹐果有西北某人﹐其親也。語其故﹐親亦驚哀﹐來爲酬償﹐果有麥二十斛﹐乃俱與之。

天臺盧希哲﹑名進﹐舉進士﹐弘治間知黃州府。一日坐堂上﹐隱幾假寐﹐夢老嫗延之市中橋邊民家﹐餉以餛飩﹐饜飽而歸。及覺﹐口猶脂膩。函遣左右以其所訪之﹐其家八十老嫗方設祭。問之云「夫死三十餘年﹐平生嗜餛飩﹐今乃忌日﹐設餛飩祭之耳。」

左右還報﹐盧始驚訝﹐時年三十餘﹐意其爲後身也。召老嫗﹐宛然夢中所覓者。給以白金一斤﹐自爲白其事。

河南舟客之婦﹐懷妊甚巨﹐動躍聞似雙胎也。舟客謂婦曰「若生二男﹐當名虎四兒﹑虎五兒。「一日欲出﹐而天若雨狀。謂其妻曰「睛履去可耶﹐抑雨具去可耶﹖」妻未答﹐腹中應聲曰「無雨。」舟客人驚﹐曰「汝何人也﹖」則曰「虎四兒也。」言未覺﹐又應聲曰「𨿽不落﹐略有幾點。」舟客曰「汝又何人﹖」則曰「虎五兒也。」自後凡有言無不應。

