蜀燹死事者略傳淸余瀾閣

蜀燹自張獻忠後﹐當以藍﹑李爲最酷。獻忠之亂﹐紀其事者有《蜀碧》《灩囊》諸作﹐迄今班班可考﹐而藍﹑李之亂﹐紀述闕如﹐常引以爲憾。玆搜得金堂余瀾閣先生所撰《蜀燹述略》一書﹐𨿽志在表彰死難諸賢﹐而於藍﹑李擾蜀之迹﹐亦可得其一鱗一爪。爰將其中與藍﹑李事迹有關者﹝石達開事亦間存一﹑二﹞刪存少許﹐而附以駱文忠公事略及奏疏﹐命之曰《蜀燹死事者略傳》﹐當亦畱心掌故者所心許與。編者志

◎武慶符

武公諱來雨﹐字聽濤﹐籍隸山西交城﹐道光壬午舉人。以大挑仕蜀﹐歷任漢州﹑蓬溪﹑綿竹﹑平武﹑崇寧﹐多惠政。咸豐九年﹐署慶符縣事。九月﹐滇匪李永和﹑藍大順二逆壓境。公率勇僅五十人﹐出境迎擊﹐殺賊凡若干人。賊大股至﹐遂不能支。公妾張氏雉經﹐蒼頭某及幼子符官皆死。公殮妾﹑子及奴畢﹐咬指血書遺囑﹐貼堂壁示士民。其辭曰﹕守土無狀﹐不肖知縣武來雨﹐泣血頓首。來雨幸叨科名﹐毫無韜略﹐生靈塗炭﹐咎實難辭。上負國家委任之恩﹐下慚撫育百姓之義。然開門揖盜﹐始自筠連﹔起釁失機﹐兆於宜邑﹝該匪本系遊民﹐無入川意釁。因今年六月﹐宜賓縣令汪覲光同汛弁千總將胡安邦﹑楊寡狗於新場騙至郡城正法﹐激變﹞。匪皆烏合﹐民受魚殃﹐無城無兵﹝慶符尙無城池﹞﹐罪當共諒﹝匪入筠連境不過五﹑六百人﹐亦無槍炮﹐柰團勇先已潰散﹞。今日死節﹐分所宜然﹝來雨妾張氏今日已縊死﹐幼兒符官亦死﹐僅畱老妻李氏﹐痛哉來雨死分也。賊至殺我眷口幸勿傷我百姓﹐死亦暝目﹞。但無兒無女﹝家鄕族子可繼﹞。兩袖淸風﹐屍骨歸鄕﹐所費不少。慶符山靑水秀﹐雨深羨慕。倘將來平定後﹐士民垂憐﹐覓我屍骸﹐擇一善地。樹深竹茂﹐更植梅花數百株﹐築屋數椽﹐穴葬其間﹐夫妻相依﹐建一碑坊﹐題曰「淸死節縣令武聽濤之墓」﹐則生生世世圖報無窮矣。咸豐九年九月十一日﹐署慶符縣令武來雨燈下書。越明日﹐冠服仰藥坐堂上。賊入大呼曰「武公死乎﹖尙能與我輩廝殺否﹖」一賊揮刀欲戕公﹐刀忽中折﹐賊顚去十尺有咫死。羣賊羅拜﹐驚以爲神﹐稱好官者再。爲之殮祭﹐築髙冢於大堂而去。公夫人亦未加害。聞公尙有遺稟﹐無從見遺囑﹐則得之縣堂壁間云。

余滸村曰「公遺囑中言賊起事﹐只數百人﹐證以無名氏《陷賊見聞紀》﹐事皆符合。今節錄數條於左﹐以志滇逆之緣始焉。」

李逆名永和﹐南昭通人﹐年二十三﹐瓜面長身﹐外和內暴。好吸洋煙﹐貪淫酗酒。父亡母存﹐娶妻回人﹐又娶同姓之女爲妾。卽前以千餘人擾害仁壽﹐被擒李玉齋之女。起弔黃樓時﹐相從僅六百餘人。因稍知書識字﹐眾遂推尊之。聞周公山﹑靈宮殿﹑髙廟等處﹐逃去甚屬艱難﹐倘官軍一心掃滅﹐安有今日之患﹖李逆性不好動﹐眾號李半年﹐僞設官爵﹐僭號出示。左護國軍政司何政﹐右護國軍政司鄒成林。石進士﹑李舉人皆尊爲參謀。其餘文人俱令大會朝考﹐分三等定次序。賊中惟何政一人有膽略﹐每出陣﹐必親帶隊﹐政爲川省名山人。僞三法司龍徳耀奏章﹐有諫李逆勿食洋煙﹐勿貪酒色等語。蓋李黨𨿽多﹐不如二藍之勇悍也。賊所攻陷之城﹐是防守松懈﹐致被地雷攻破﹐傳令先登者﹐賞婦人一个﹐遂蜂擁而入。若能齊力防守﹐先斃其先鋒百長﹐遂不敢攻﹐卽寨堡亦不能破。或破一二寨﹐亦因地勢不佳﹐防駐人少故耳。賊善習伏兵﹐名曰「鷹肉翅」﹐視地形兩邊有藏身處卽伏之。中用數千人詐敗﹐官兵追剿不防﹐伏兵出抄爲兩斷﹐使首尾難顧﹐以此取勝。以藏數而論﹐南賊不過千餘人﹐餘皆川省紅﹑黑兩黨家暴子﹑滚刀客﹑耗子精﹑冒殼子拜弟兄﹐約有四五萬人。投賊亦四五萬人﹐統計不過十餘萬﹐其餘都是良民裹脇﹐欲徐圖逃脫者。

宜賓明經詹君文昶弔武公楹聯云「極慷慨﹐極從容﹐讀娓娓遺言﹐未拈斑管心先碎﹔亦英雄﹐亦兒女﹐看雙雙致命﹐不樹梅花骨已香。」

◎馬軍門

馬公諱天貴﹐字爵齋﹐雒城人﹐少剛勇有膽識。初應汛官左金樹募充汛兵﹐屢立戰功﹐潛升四川提督。咸豐八年戊午﹐慧星見西南向東北﹐芒數丈﹐旬日乃滅。典史姚成云上書制府﹐言乾星直逼奎度﹐若隱若見﹐忽髙忽低﹐其色白﹐主刀兵之象﹐其分野在川南一帶云云。逾年﹐滇逆起敍州﹐公率兵剿洗﹐遏賊眞武山弔黃樓。自秋䢐冬﹐堅持不下。進攻石梯橋﹐公身先士卒﹐與賊力戰﹐馬陷水田泥滓中陣亡﹐賊遂竄入嘉屬犍爲諸郡。都司余公振海及瓦司兵﹐同日戰沒。余公另有傳。

余滸村曰「劫運之來﹐不特上天垂象﹐卽禽獸艸木﹐以及尋常細故﹐皆有先機之兆。或由人心感召歟﹐抑亦地气使然歟﹖余嘗幕遊川東南﹐凡賊所過之區﹐詢諸父老﹐咸云殺機預兆﹐所在皆有﹐今備錄於此。庚申﹐滇逆竄蜀﹐有小鳥﹐黑身紅喙﹐連呼『過兵』﹐數數不輟。又有山鳥﹐長呼『藍大順』者。屠家宰豕﹐毛去而膚有紅印﹐方圓大小﹐字畫不可識。民間桃李結實如刀形﹐黃﹑黑蟻常斗道旁。吾鄕李氏家﹐李枝發竹葉﹐酷類矛頭樣﹐余親見之。李逆之姓﹐已兆於此。人呼短刀爲順刀﹐藍逆之名﹐已兆於此。什邡王氏家﹐梁燕毀巢﹐四月賊至﹐焚掠萬餘家。天彭河壩場山腰﹐裂一縫﹐水出﹐色赤如血。辛酉春﹐通山會匪﹐卽於是場起竄﹐皆機之先兆也。」

◎余都司

都司余公﹐諱振海﹐廣安州人﹐提督步云公之孫﹐遊府長春公第五子也。幼具英武姿﹐及長﹐爲人慷慨有大志。入行伍﹐嫻方略﹐以功得守備。咸豐九年秋﹐加都司銜﹐札令帶兵剿滇逆。賊踞敍府眞武山弔黃樓堅持數月﹐遏賊鋒不得出。至冬﹐馬軍門天貴﹐進剿石梯橋陣亡。賊旋竄出嘉定府境﹐大帥飭公追剿﹐立功自贖。公率軍數百人﹐營於犍爲縣屬之箭板場山下﹐去賊所踞之牛心山僅十餘里。賊探知公所部只數百人﹐合瓦司兵及各練勇共五營﹐僅二千餘人。冬十一月中旬﹐賊數萬蜂擁至﹐圍繞山梁﹐撲營力攻。公以眾寡不敵﹐乘壘堵禦﹐矢石鉛藥俱盡﹐繼以刀矛。已而力不能支﹐全軍覆沒﹐賊殺公而焚其屍。同時死難者﹐公之六胞弟某﹐族侄緝五﹐鄕人周志遠﹑趙某等﹐事聞議卹。

余滸村曰「余聞族人從軍者歸云﹕箭板場之戰﹐賊將逼營壘﹐時公檄四營出戰﹐皆不應。各以守擊爲辭﹐號曰『打坐籠』﹐眼見前營爲賊夷滅﹐次及公營。三面皆環水田﹐賊匝營猛撲﹐力不能支。公率麾下二百人出營﹐與賊決戰﹐陷大田泥水中死之。自辰至未﹐五營蹂躪幾盡﹐於是賊易官軍﹐勢更猖獗矣。」

◎趙千總陳正魁附

咸豐九年九月十九日﹐滇賊李永和圍敍郡。宜賓敍馬營千總趙公三元帶勇數十名﹐札西關外較場壩。賊統眾千餘倏至﹐前後合圍﹐公力戰死之。公有勇目陳君正魁﹐宜賓人﹐前剿雷波夷有功。咸豐九年﹐隨公攻滇賊於牛皮寨﹐旋奉檄調歸。九月十九﹐滇賊李永和圍敍郡﹐陳君登陴守禦﹐城屢陷﹐俱獲保全。自唐公友耕來歸﹐連日隨攻西門外各賊壘﹐克之。繼攻花園庵賊巢﹐唐公攻其南﹐君攻其東。始與賊巷戰﹐君揮矛直前﹐賊不支﹐敗和入垣內﹐閉門拒戰。君乘勝躍入﹐力戰方酣﹐將撲入中營﹐忽內放巨炮﹐中君左目﹐受傷猶呼勇弁上前殺賊。東路唐公﹐藉公聲勢﹐兩路夾攻。破賊捷聞﹐而公已死矣﹐尙怒執長矛不倒。弁等負公屍﹐回葬翠屏山麓。

◎彭汛弁

彭公諱光華﹐字耀亭﹐大邑縣武庠﹐投效營伍。辛亥歲﹐由資陽駐防﹐補授金堂汛。甲寅﹐奉調討賊南﹐保升六品藍翎回任。咸豐己未﹐滇匪竄川﹐隨大帥出師敍府﹐營於自流井。次年二月朔﹐與賊大戰連日﹐追至威遠天成寺中溪河。賊並力死拒﹐公力戰﹐面帶二十一傷﹐死之。事聞﹐蒙恩賜卹。

◎張協戎

張公諱萬祿﹐字錫齋﹐由云騎尉入戎行。咸豐五年以夔左都閫﹐出師湖北﹐克復楚﹑皖諸郡﹐保加捍勇巴圖魯﹐授鄖鎭遊府。九年七月﹐擢協戎。馭兵嚴﹐所過秋毫無犯。是年八月﹐以太夫人春秋髙﹐乞養回籍。滇匪擾蜀﹐當事知公能﹐奏派帶勇﹐太夫人亦勉以大義。公始募勇五百﹐十年二月初旬出省﹐由資﹑簡至威﹑榮。時李逆自富廠犯榮邑﹐大股竄黃石坡。震公名﹐宵遁﹐公追剿不遺餘力。十六日﹐賊夜襲公營﹐與賊大戰於秀才坡。時賊萬餘﹐公親兵僅五百。所轄三營先潰﹐公奮不顧身﹐直衝賊隊。自辰至午﹐援絕馬疲﹐陷泥田中。賊復後路包抄﹐而公已負重傷矣。擲冠地下﹐大呼將士曰「爾等各逃生路﹐此地乃我報國之所。」眾將士苦求公上馬﹐潰圍逸出圖再舉。公唾而刃之﹐已而圍逼﹐公猶手刃數十人﹐始自刎﹐身凡受傷二十八處。同時死難者﹐藍翎府經桑逢春﹐守備楊朝貴﹐把總閔肇烈﹐千總伍遇春﹐武舉吳家漢﹐武生張桂芳﹐訓導左有芝﹐皆蜀人。親兵死者三百七十餘人﹐帶傷者百餘人﹐前後殺賊共千﹐餘人。歸柩之日﹐士民遮道祭奠﹐咸誄以詩云。

附錄哀辭一章﹕

戰云壓壘天地黑﹐將軍率師破殘賊。指揮叱吒虎狼驚﹐頃刻攙槍掃湖北。凱歌聲逐紫驑飛﹐奇功許繼燕然勒。歸來休沐錦城裏﹐突聞井上煙塵起。蜀將深藏細柳營﹐隻身鏖戰馬公死。當時想見旌旗擁﹐腰箭橫刀稱悍勇。偏師直搗秀才坡﹐不許中原畱逆種。忽然一夜人聲吼﹐千騎萬騎營門口。拍馬橫槍當賊鋒﹐公竟願死不願走﹝時賊夜襲公營﹞。直從半夜殺到午﹐咚咚擂破軍中鼓。前頭不見救兵來﹐斷送五百巴圖魯。戰袍染透猩紅血﹐天地無光星斗掣。英雄結局竟如斯﹐吁嗟已矣復何說﹗」

◎左訓導

左公諱有之﹐字宜軒﹐新繁縣人。幼勤於學﹐性豪爽﹐以春秋兵法論﹐受知何子貞學使﹐補本郡博士弟子員﹐援例選龍安府訓導。滇匪寇蜀﹐協戎張萬祿帶兵剿殺﹐聞公名﹐聘主營幕。帷幄運籌﹐多所參助。後戰沒於榮縣之秀才坡﹐制府曾公卓如奏聞﹐奉諭旨給卹銀﹐並給云騎尉世職。其子石麟承襲。時有鄢篤忠﹑鄢守忠兄弟﹐亦同日戰死。

◎孔吏目

孔吏目諱昭淇﹐咸豐庚申春﹐奉憲檄委署天全州吏目。其時滇匪竄眉州﹐陷靑神﹑蒲江﹐圍攻邛州。提督占公泰﹐陜西候補知府田公良﹐帶兵援剿。邛勇破圍﹐官軍後至。賊退守文筆山﹐大張僞示﹐有「占泰﹑田良免送」之語。賊乘間據名山縣城﹐雅安去名山四十里﹐烽火相望﹐人民悚懼﹐雅安知縣何君小塘﹐議守關防河﹐孔君赴任﹐路過雅州。府憲蕭公時馨畱孔君守金雞關。先是閏三月朔﹐賊以偏師叩關﹐爲守關軍士敗走﹐焚賊營四壘﹐僅喪勇目李順有﹑萬徳猷二人。次日賊復大至﹐分五道並進﹐又分股循巖而轉﹐繞出關後。我勇腹背受敵﹐孔君殉焉。賊進攻雅城﹐文生鄧雲霄受僞官﹐圖內應﹐盤獲正法。延燒城外民房四晝夜﹐環攻不息。城角被地雷轟塌﹐城軍用槍炮力禦﹐取質庫棉絮浸水﹐裹花板堵焉。賊復取田間菜麥稈﹐堆積如山﹐隱身伏攻。城軍擲火彈炮子﹐遇靑卽落。何縣君乃募敢死士數百人﹐取黃紙錢裹首爲號﹐黃髮蓬松﹐似神似鬼﹐開關殺敵﹐賊眾驚走﹐立將稈堆夷平。各鄕團勇﹐獻賊首級者﹐皆獲重賞﹐階下累累幾如瓜市。賊憤屢攻不下﹐復斃賊目藍四大王﹐李二管事。藍逆亦因攻城頭面受傷﹐賊眾救歸﹐雅圍遂解。

節錄董叔純﹝貽淸﹞刺史援守井研記﹕

咸豐九年秋九月﹐滇匪李永和﹑藍大順入川境﹐連破筠連﹑慶符﹑髙縣﹐攻敍府不克。十一月﹐竄犍爲五通橋。十年正月﹐竄富順﹑自流井﹑榮縣﹑貢井。二月﹐復竄回五通橋﹐攻嘉定府。官兵僅能尾追﹐或避徙他去﹐以故賊鋒所至﹐如入無人之境。三月﹐藍逆分股﹐由嘉定上竄﹐壘破靑神﹑彭山﹑蒲江﹑名山等縣。其李逆大股﹐仍據橋上。大憲以省垣爲重﹐所有占軍門泰﹐明都司耀光﹐唐守備友耕﹐各營俱調回省。查五通橋上省之路﹐一由嘉定﹑靑神﹑眉州﹕彭山﹑新津﹑雙流至省﹐四百餘里﹐其中州縣城池凡五六選。惟時郭軍門相忠﹐唐大令炯等兵勇﹐扼截要隘﹐防守甚嚴。一由井研﹑仁壽至省﹐亦四百餘里。仁邑無城垣﹐恃井研爲屏障。而馬達井﹑河二坎又系緊要隘口。北路無一卒之戍﹐井邑劉令棣威﹐屢稟州求救。因派珠江勇四百名﹐前往防堵。委軍功劉玉龍﹐職員羅忠延等統之。零匪悉就擒獲﹐逆料大股必至﹐貽淸帶勇駐羅泉井﹐以爲聲援。適資陽範令淶淸上「連橫禦敵章程」八條﹐其意以一處賊至﹐四處鄰封互援爲主﹝此法制土匪甚妙﹞。奉憲札褒獎﹐並飭責成資﹑嘉﹑敍先辦。三月二十七日﹐奉憲批令﹐貽淸親帶練勇﹐前赴井研一路﹐防剿上竄之賊。閏三月初一日﹐抵井研﹐駐來風書院。初二日﹐派勇目羅光源等帶隊﹐往馬達井剿賊﹐生擒賊目萬有沅。十一日巳刻﹐賊大隊出戰﹐郭軍門兵未到﹐軍功彭能得陣亡。十四日賊隊齊至井研城外﹐連日急攻。二十日有賊僧在北門外叫罵往來﹐自誇火器不能傷﹐擊之果若無事者。趙汛弁先擲以米﹐又用婦人血衣障之﹐發一擡槍﹐遂斃僧於城下﹝此等邪術自來皆有﹐原不足恃﹞。資陽城隍者﹐最著靈異﹐資勇出陣﹐供奉行營﹐以卜休咎。二十三日﹐天甫明﹐火神廟地雷炸發﹐城垣外倒未內陷﹐我勇死傷不多﹐疑有神助。後有難民自賊中逃出﹐言發地雷時﹐賊於對山﹐見有一二貴官﹐在城上督隊云。四月初二日﹐地雷連發二處﹐城傾二丈﹐隨取桌櫃層累﹐仍畚土爲垣﹐修復補築﹐勇目傅占彪死之。初三日﹐吳訓導建議於南門內﹐另築土城﹐周圍五丈﹐撥勇安炮﹐以備地道轟突。又浚內濠﹐下置竹簽﹐以蘆席蓋之﹐上鋪以土﹐城上安設炮位﹝此法避地雷亦妙﹞。外城卽轟到﹐賊不能直入。十四日﹐開仗﹐井研勇目張定邦死之。二十三日﹐城勇縋而出﹐殺賊數十名﹐燒賊住房二座。珠江勇大旗軍功鄒鑑亭﹐斃二賊﹐腹受炮傷﹐回城隕命。鄒君屢歷黔﹑楚軍務﹐此次守城﹐尢爲得力。二十四日﹐夜遣勇攜告急書出城﹐求援史太守致康﹐乞轉稟大憲﹐促令諸將進兵﹐蓋城中僅三日糧矣。二十五日﹐諭井富戶﹐獻米糧者﹐給與軍功頂帶﹐多者﹐準與詳請官職。明參將耀光﹑舒參將洪元﹐楊部郎熙﹐共統兵勇萬餘﹐紮營近城。五月初二﹑三日﹐賊與官軍打仗﹐賊大敗。難民逃出者﹐均稱賊將他適﹐勢已窮蹙﹐但須官兵力剿耳。賊營於四處山頭﹐升旗於樹﹐爲緩兵之計。又射僞示入城﹐爲搖惑人心之計。初五日﹐城內糧缺食糜粥﹐百姓盼望官兵﹐無不生怨。初七日﹐接史太守函﹐知蕭臬司啟疆﹐已在省垣病故。十一日﹐城米顆粒俱無﹐糠秕度日。劉令親赴各勇處涕拜﹐眾皆感奮。十三日﹐胡總鎭中和﹐帶楚軍抵觀音橋。十四日﹐楚軍與賊戰﹐大獲勝仗。賊夜於翠屏山列炬數百﹐旌旗錯雜。其實婦孩悉在其內﹐不過示眾緩兵而已。十五﹑六日大雨﹐十七日雨稍止﹐忠義勇送米入城。十八日﹐楚軍出隊﹐連踏賊營二十餘座﹐殺賊千餘人﹐撲河墜巖者不計其數﹐河水爲之不流﹐城圍始解。

◎肅隆昌

肅公諱慶﹐咸豐五年﹐知隆昌縣事。九年己未九月﹐滇逆李永和﹑藍大順糾黨千餘﹐破髙縣﹑筠連﹑慶符﹑寇敍郡﹐圍攻五十日。公聞報﹐夜延邑舉人彭君達訓咨策﹐達訓曰「事非獨立可成。」乃舉孝廉王君炳森﹐共襄籌畫﹐設防衛局。以監生鄔君文柱﹐廩生萬君邦翰司制造。州同余君繼書司收發。監生黃君賡廷等司帳記。文生陳君煥勛統帶新募義勇三百人﹐汛弁吳勛帶舊募義勇一百一十人﹐赴郡協剿。大府調遣失機﹐敗績﹐陣亡三十餘人。公乃先後遣陳煥勛﹑卿洪貴帶勇三百餘赴救﹐以教職耿君光貞司糧臺﹐駐離敍城之百里黃沙河。親督團勇﹐同諸路兵士﹐戰勝於弔黃樓﹐圍解。十一月﹐公振旅還﹐會同邑紳妥籌防具﹐增城鑿池﹐積木累石﹐鑄大炮數十尊﹐因城建臺﹐環布於墻。運轉硝磺﹐遠給符信﹐以通采辦之路。守備器具﹐凡火球﹑火箭﹑噴筒之類﹐無不引機觸發。復開局列肆﹑鳩匠督工﹐自短刀﹑長矛﹑營槍﹑鳥槍以及黑鉛﹑白鐵之彈﹐竹皮﹑葛根之繩﹐惟精惟備﹐無或有缺。以故城守之嚴﹐獨榮昌於蜀南爲最。又慮城鄕團練﹐聲气弗協﹐爲集紳耆﹐諭以同仇之誼﹐勿分畛域。初﹐公之解敍圍而還也﹐聞賊有窺自井之意﹐恐蔓延及境﹐調陳煥勛帶勇數百名﹐預防於富屬之陶家橋。十二月﹐聞賊上竄五通﹐乃令撤防。庚申正月﹐賊回竄自井﹐浸有掠境之勢﹐公調煥勛防牛腹渡。二月﹐賊竄井研﹐撤防。五月﹐賊由井研四竄﹐公復調煥勵防牛腹渡。六月﹐賊由富順﹐分竄邑境胡家寺﹑響石山﹐劫焚肆戮。公聞報﹐慨然曰「吾與鄕民約久矣﹐其敢坐視乎﹗」乃檄煥勛﹐由牛腹渡勒兵會剿。並會同汛弁吳勛﹐親率管帶鄧忠厚﹑劉助祿﹑卿洪貴﹑諭致中等﹐帶團勇數百名馳救﹐道出騾子灘。團首梁世芳等﹐帶練百餘人相從。公性素急﹐諸團赴召者未至﹐所帶練勇﹐行數十里﹐饑不及飯﹐公速之戰。賊故畏公﹐將遁。有童賊謂其酋曰「肅公來﹐我知敗矣。然其來也急﹐團𨿽眾﹐不及待﹐盍登房脊以覘其軍乎﹖」賊酋從其計﹐盡得公虛實﹐急率眾圍公﹐從者戰且死。公度不免﹐揮刀斃數賊﹐力竭而跌。山東健兒常元﹐義僕也﹐飛躍至公側﹐連斃十數賊﹐將負公奪路走。賊圍裹愈厚﹐苦不得脫﹐爲賊刃擊撲於地﹐常元猶以身翼公。賊砍元首﹐拋棄其屍﹐公遂爲亂刃所害。適諸援繼至﹐羣賊曳奔。收公全屍﹐撫驗三十七傷﹐邑民哀之﹐爲公建祠﹐厚卹其家。與難者二百餘人﹐咸附祀公祠。後魏公元燮﹐接署邑篆﹐城防戰守﹐遵公遺法﹐賊數攻之不能下﹐城賴以完。

◎何知縣

何公諱汝源﹐灌縣人﹐道光朝孝廉。咸豐癸丑﹐大挑一等﹐任東河知縣﹐循聲卓著。蒓鱸念切﹐告歸田裏﹐家於灌城。時藍逆擾蜀﹐奉憲札督辦地方團練﹐與在籍知縣髙公溥共事﹐和衷辦理﹐動合機宜。庚申春﹐賊由敍擾邛﹐縣君英公啟祥﹐委公同髙公督練協守要隘。夏六月﹐賊竄擾崇慶分州﹐公同髙公調勇防剿﹐禽戮頗多。秋九月﹐賊逼元通場﹐參戎馬公及團練分道進攻﹐賊宵遁﹐走入丹稜。九月﹐賊復上竄﹐由雙邑擦耳巖渡江﹐沿途焚掠。公急調練防守走馬河上下隘口﹐賊不得渡。十九日﹐賊薄金馬場﹐公督眾堵禦﹐酣戰半日﹐眾寡不敵﹐被執不屈﹐賊怒﹐剜目割舌而死。事聞﹐卹典有加。子升梁﹐蔭云騎尉世職。

◎劉汛弁

劉君諱升髙﹐成都人﹐以云騎尉世職﹐補彭什汛。貌僅中人﹐循循若儒者﹐然健勇有俠气。初汛地爲痞匪逋逃藪﹐居民患之。道光二十二年﹐乃請設外委一員﹐步軍十名﹐置署艷陽場內。歷來汛弁﹐有名無實﹐君至卽捕首匪數人﹐羣匪潛蹤﹐境內肅然。咸豐十年九月二十四日﹐藍逆竄敖場﹐居人紛紛逃避﹐君奮臂裂眥﹐激厲兵團﹐防堵本場。次夜五更﹐賊蜂擁至﹐君與戰於場口。初施炮斃二賊﹐接刃又殺二賊。賊怒﹐並力鏖戰﹐分股襲場後。團眾驚潰﹐君奮勇衝殺﹐手刃賊目二人。有騎馬賊用矛刺其喉﹐遂被害。兵團從死者﹕舒朝升﹑丁公恕﹑楊安邦﹑譚有光﹑劉富貴﹑魏大品﹑魏存岱七人。其母迎養在署﹐事急時﹐攜君女避他所。彭令胡公延入縣城之。

◎李太守

李公諱英粲﹐字子彥﹐湖南湘鄕人。少有至性﹐及長﹐具文武才略﹐壯歲舉於鄕。屢上春官不第﹐以知州援例來川﹐權冕寧篆﹐聿茂循聲﹐旋代會理州事。會理接壤滇省。一日﹐馳報滇匪數千﹐逼近州疆。邦人大恐﹐莫知所爲﹐公視之蔑如也。募勇練團﹐不日成軍﹐皆嚴整有法。匪畏威遁去﹐人以是多公才識爲不可及也。咸豐十年春﹐蕭廉訪啟疆﹐奉命援川﹐知公能﹐使將楚營英捷勇﹐而廉訪卒。當是時﹐李﹑藍二逆寇蜀﹐蹂躪戎嘉屬境上﹐困武陽城兩月餘。官兵數失利﹐檄公赴援。公至會兵更番疊進﹐擊破之﹐殲賊萬計﹐武陽解嚴。遂追賊於榮邑五里浩﹐資州蘇家灣﹐戰罔不克﹐賊望楚幟輒遁。初﹐公有猶子隨任﹐名宗綱者﹐好讀書﹐多奇計﹐公令隨營﹐贊畫之力爲多。於是叔侄兄弟自楚來者﹐皆從公徵戰。是年冬﹐藍逆入廣漢界﹐公帥師禦諸金堂之趙鎭﹐相距三十里﹐公曰「彼眾我寡﹐不可示以弱﹐宜先發扼其吭。」出隊至中河嘴﹐遇賊與戰﹐斃前鋒獷悍者數百人。賊卻﹐公追之。藍逆傾巢至﹐眾三萬餘﹐馬隊數千﹐分股繞出公後﹐撲公營。公望壁上火發﹐知有失﹐督兵回救。賊眾大集﹐節節衝斷官兵﹐皆圍之數重。公戰酣﹐顧麾下僅百餘人﹐語其侄曰「援絕矢亡﹐此餘效死日也。」策馬持矛﹐大呼入賊陣﹐兵勇隨之。殺數十百人﹐公得潰圍出。家人趣公渡河﹐謀再舉。公不應﹐挺刃復戰﹐負重傷﹐撲於河。公叔宏彬﹐兄英傑﹐弟春樹﹑復彪﹐侄宗綱﹑正祥曁守備黃鎭湘﹐外委劉國淸﹐從九胡興儀﹑陳國興﹐監生劉輔臣﹐家人聶均﹑陳玉﹑戴升﹑宋升﹑劉福﹑張玉皆同時戰沒。兵勇陣亡過半。越日得公屍﹐面如生。事聞﹐予知府優卹﹐建尊祠於趙鎭﹐其從公死節者﹐均得附祀。

余滸村曰「賊以庚申十月初四日﹐竄趙鎭﹐楚兵戰沒二百餘人﹐川南兵亦死數百人﹐本鎭仁和上申﹐死者無算。盤踞至初十日﹐鎭中火起﹐燒賊甚眾。街房寺宇﹐十不存一﹐惟火神廟未毀。時余年十四﹐侍先慈彭太孺人﹐避亂邑城中﹐夜隨守陴者﹐登東門城樓﹐望趙鎭烽火。賊於次日拔營至懷口。夫趙鎭爲川北水陸會萃之區﹐行旅往來﹐號小成都。一旦橘柚殘林﹐剪伐無勞霜破﹐蔗糖滿地﹐飄零有似雪鋪。人亡財散﹐鬼哭神驚﹐利之所聚﹐受害尢烈。嘗見張禾雨先生祭趙鎭殉難軍士文﹐其警句云「滿腔熱血﹐宜葬碧如長宏﹐一隊鬼雄﹐勿介行於伯有。存歿難卜於家人﹐誰吟楚些﹖魂魄急歸其故土﹐毋戀川原。嗚呼﹐亦可哀已﹗」

◎沈永川

沈公諱耀章﹐咸豐庚申﹐攝永川篆。冬十一月初七日﹐滇匪全隊圍城﹐公率民兵﹐登陴守禦﹐賊轟塌西關一隅。有趙天錫﹑阮暢琴﹑任海者﹐曾受業勇士任小樓﹐善擊刺﹐猛戰拒賊﹐數登皆撲退﹐城得復固。天錫日縋城殺賊﹐中火器旋卒。局紳惜卹費﹐民勇不力。十二日辰刻﹐西城復轟破﹐賊長驅大入﹐殺入如麻。公及捕汛員弁沈萬靑﹑李元福等皆死之。惟廣文某公﹐攺裝逸去。

◎袁公子

公子名慧﹐字葉熊﹐山東人﹐四川太和鎭通守袁公漱泉之冢嗣也。咸豐十一年春﹐滇匪犯川北﹐圍遂寧急。遂寧令廬光吉﹐漱泉妹婿也。聞警﹐漱泉遣慧督勇丁往援﹐戰潰被執﹐賊脇諸城下﹐使誘遂人降。悲大呼曰「我太和鎭袁通判子某也﹐賊執我爲餌﹐以誘公等﹐公等好爲之﹐勿我顧﹐我死矣﹗」遂被磔。旣而賊攻太和鎭﹐城陷﹐漱泉長媳孫﹑次媳張﹑女四姑﹑五姑及孫女家屬男女共十二人﹐皆縊死。漱泉與夫人對縊於庭。賊救之﹐旣蘇而罵。賊擁至其酋藍朝鼎所﹐旣藍大順也。傴僂迎勞﹐卑詞勸誘。袁詈﹐求速死。賊贈以銀與馬﹐使行﹐袁怒揮之﹐罵益厲。藍逆曰「公勿爾﹐朝鼎好男子﹐終不居殺好官名﹐卽必欲死者﹐亦當別處去。」袁不得已﹐還入署﹐覓舊繩結其斷﹐復縊。壁間匿賊出﹐解之下﹐仍擁至藍逆所。藍笑曰「公必死﹐朝鼎必不令公死﹐可柰何﹖」令於營中曰「敢有犯袁公者死無赦﹗」使四人持旗隨而護之。越日﹐並覓其夫人及次子歸之﹐乃相扶顚蹶出城﹐欲往遂寧。途遇援軍載以免﹐然賊之必不死公者﹐未必非有感於慧也。

余滸村曰「傳聞賊入公署內﹐搜獲皮箱一﹐啟視之惟有棉花十餘斤﹐制錢二串﹐余無他物。賊嘆曰﹕『眞淸官也﹗』羅君器之詩云﹕『雪刃霜戈月偃營﹐旌旗匝野馬嘶聲。一城百姓都降服﹐十二眞人猶捨生。』」

◎王縣丞

王君諱鎭﹐中江人﹐福建龍溪知縣王公履吉之孫也。幼孤﹐貌頎俊而性行倜儻﹐𨿽業儒﹐素不屑於繩尺規度間。結客縱酒﹐立散千金不顧。一赴鄕闈﹐卽棄去﹐求試吏甘州﹐以縣丞措貲回籍。而雍涼慷慨之气﹐已現眉睫間。時藍﹑李二逆圍遂寧﹐告急鄰邑﹐君乃破產﹐糾合弟侄親故義勇三百人以行﹐至太和鎭。通守袁公阻之曰「是吾兒之續也﹐且駐此以遏其西上可乎﹖」蓋是時袁公長子葉熊﹐方以五百人援遂見擄﹐賊支解於遂之東門﹐以眾寡之懸殊也。君念遏賊上游計亦得﹐卽移師鎭城。部署粗畢﹐而賊已坌至﹐梯衝云屯﹐晝夜攻不息。君同袁公分門守禦﹐出奇制勝﹐計城可保。適土著姦民通賊獻城爲內應﹐賊已入鎭﹐君猶褲褶立陴上指揮﹐有槍中面乃踣。時咸豐十一年二月十九日也。同時死者﹐有勇目艾榮升以下若干人。賊遂大掠﹐破射洪﹐圍郡城矣。君沒屍故未壞﹐一子從行﹐暫逸復還。啟視公屍﹐親身之裨﹐已弗能易﹐遂加棺載歸。事聞﹐奉旨入昭忠祠﹐世襲云騎尉。

◎熊訓導

熊公諱紹伊﹐字莘臣﹐江津人。少穎悟﹐弱冠補博士弟子。旋登賢書﹐以大挑選射洪訓導﹐善誘掖後進﹐從遊多知名士。繼偕胡孝廉炳奎﹐究心濂洛﹐能得先儒要領。滇逆犯蜀﹐輒趣邑令講防守之策﹐旣而度勢不支﹐期以死自效。辛酉春﹐賊攻太和鎭﹐距射四十里﹐炮聲徹兩耳﹐晝夜不息﹐太鎭陷。射人洶洶無固志﹐公猶登陴以大義激勉。未幾賊逼城南﹐民已啟東﹑西門奔潰。公頓足曰「事至此乎﹗」急趨泮池﹐慮水淺不卽絕。手鴆酒將服﹐諸子環跪泣阻﹐叱之退不得﹐則奮臂擊之﹐遽仰藥投池死。時二月二十一日也。越三日﹐賊得公屍﹐面如生﹐具衣冠瘞鄕賢祠外。題曰「忠義熊公」。相率羅拜去。公有至性﹐嘗兩到股療母疾。徳配鄧夫人﹐亦兩股於姑與夫﹐忠孝之積﹐蓋有自來矣。當賊未至時﹐公嘗夢謁宣聖﹐宣聖賜之脯﹐味冷。又一夕﹐夢進鄕賢祠﹐先儒約有十餘人。咸雍容揖讓﹐推會就坐。醒甚詫異﹐數日而殉難黌宮。公長子被賊掠去﹐至三臺麻衣洞遁歸。當城潰時﹔同齋易某﹐被戕城外。射人每並述﹐以爲得失之鑑云。

余滸村曰「射城之潰﹐縣令走潼川﹐公無守土之責﹐而以身殉泮池﹐可謂能得死所矣。《采葑集》中載公同齋易公﹐嘗教人宗程﹑朱之學﹐著有《理學解》《論語時行解》。當城潰時﹐易公送妻妾幼子出城。是時百姓紛紛跳城下﹐堞上堆有鵝卵大石﹐下城者誤觸石壑﹐傷易公左額﹐血流不止卒。胡君炳奎弔以詩云﹕『我心匪石石傷生﹐信是捐軀節亦貞。深諭居官曾守志﹐漫言避寇不原情。魂隨範柏歸文裏﹐境異曾參寓武城。我恐史臣編未到﹐大書特筆著公名。』越明年﹐先兄魯生攝射洪學篆﹐見鄕賢祠壁間﹐賊書『忠義熊公』四字﹐墨迹猶新﹐令人肅然起敬云。」

◎呂驛丞

呂公諱豫江﹐綿州魏城驛驛丞。咸豐辛酉三月二十八日﹐滇逆藍大順圍綿州。二十九日﹐破魏城驛。公及把總楊某均巷戰死。先是梓潼令張公香海﹐辦城團甚周備﹐以二月調安邑。四月初九日﹐賊陷安邑﹐張公香海死之。十一日陷彰明﹐十二日陷江油﹐知事李公柬又死之。自綿州圍後﹐三縣連陷﹐而魏城實先受害。土匪四起﹐遠近騷然。至八月十五日﹐駱撫軍督師大破賊於綿州﹐餘賊始西竄而去。

◎占威烈

占公諱泰﹐字嶽亭﹐幼嫻武略﹐由偏稗氵存升提督。戰功卓著﹐賞給伊克斯巴圖魯勇號。咸豐庚申﹐滇匪擾蜀﹐公同知府田公良﹐帶勇援剿﹐所向克捷。辛酉﹐藍逆糾羣匪十餘萬﹐困綿州。公率萬人﹐駐羅江皂角鋪﹐檄援兵未集﹐州城危甚。公憤不及待﹐束身持矛﹐率精銳千人﹐奪賊要害。賊初披靡﹐值驍賊藍朝柱大隊突至﹐寡眾不敵﹐公陷陣﹐兵潰逃﹐惟勇丁陳謙隨。公受創﹐謙愈奮殺﹐扶公走。賊擄公﹐謙死之。脇公降﹐罵不稍屈﹐欲誘公賺城﹐公罵益烈。賊優容﹐日進肴酒﹐不食。時營中將佐﹐探公死生﹐若無往者。部下勇丁駱耀龍﹑吳俊約曰「主帥陷賊﹐何辱如之﹐敢愛生乎﹖吾兩人幸有生還者﹐則詳告占公死所﹐如俱死﹐必以夢告。」言畢辭眾行﹐萬目相送﹐直入賊壘。及公遇害﹐駱﹑吳果同難。大嶽克賊後﹐尋公屍不獲﹐有從賊中脫歸﹐述公死日﹐及駱﹑吳同遇害狀﹐不爽﹐惟不識屍所。公家屬求屍日久﹐一夜宿蕭寺﹐夢駱﹑吳二人至曰「大人來矣。」語間﹐騶從如舊﹐直進寺臺階下﹐席地坐。方欲趨叩﹐而公與眾杳矣。醒後﹐卽於階下掘得公屍﹐足上綿履猶在﹐面目須眉如生﹐乃迎歸葬之。奏建專祠﹐肖公像﹐立木主於中﹐駱﹑吳﹑陳三人得以配享﹐吳﹑陳成都人﹐駱華陽人。公生時識人善任﹐拔南提督唐公友耕於微時。公卒後﹐唐公每臨大敵﹐先一日必夢公指授方略﹐戰必大捷。初﹐金堂趙鎭士人楊錫成﹐被擄賊中﹐賊詢知爲儒士﹐置僞副帥藍朝柱幕中﹐掌書記﹐欲逸無間。逾年﹐賊犯綿疆﹐時楊尙在賊幕。一日﹐聞中軍傳請占大人入幕﹐命楊伴守﹐楊始知公爲賊擄。公入幕﹐不言亦不食。賊目日夜勸降者數輩﹐皆不應。時值更殘人靜﹐彼此相對欷。公謂楊曰「汝讀書人﹐當知順逆﹐賊巢豈可久處﹖我爲大員﹐固不敢惜身命辱國體。汝編氓也﹐可設法逃逸﹐別尋生業。」楊曰「久有逸志﹐但系劫火餘生﹐恐此後難尋別業。」公曰「無慮。」解腰間扣帶授楊曰「持此見唐將友耕﹐必能用汝。」明日﹐勸降者復至﹐公正襟危坐不顧﹐勸者怒而出。是夜五鼓﹐俄聞帳外喧云「請占大人。」公起整衣冠﹐坐竹輿中﹐楊尾其後。見賊眾舁公至營後﹐將害之。公面無戚容﹐從容北向叩謝﹐始受刃焉。後綿州圍解。楊乘敗逃出﹐帶旋失﹐但見吾鄕父老﹐猶能歷敍公死節情狀云。

余滸村曰「公視死如歸﹐從容就義﹐其大節已足昭千古。而何小塘明府《雅安防賊記》中﹐於公之行兵﹐頗有不滿意處。甚矣﹐人言豈可盡信與﹗然觀何明府所紀﹐則知當日傳言周公山放賊之事﹐不爲無因矣。此時遊勇肆行無忌﹐原不足恃﹐徒滋擾閭閻耳。庚申冬﹐藍逆踞趙鎭。楚兵失利﹐關遊擊志林﹐移營金堂城內。勇與團丁有隙﹐遂劫團首陳姓家。城內居人﹐皆閉戶自守。又訛言關勇與賊通﹐賴縣大夫蔣公寶淸百計曲全﹐關勇始移營城外。幸楚軍夜焚賊壘﹐賊悉眾竄懷鎭﹐關勇亦拔營去。此與雅安劫衙事無異﹐均賴賢守令爲之保護耳。及後駱公督師入川﹐首裁遊勇﹐而鬼域之眾﹐屏迹無何有之鄕。公之識見﹐非尋常用兵者所能及也。」

◎張安縣

張公諱香海﹐字牟子﹐山東蓬萊舉人。咸豐戊午﹐知梓潼縣事﹐頌聲載道。大府知公仕學兼優﹐調省襄校文闈。辛酉三月署安縣。時藍逆棄遂寧﹐圍綿州。州牧唐公炯督率有方﹐守陴嚴密﹐逾月不下﹐始分股撲屬縣。公到任甫一月﹐賊驟至。城素低狹﹐只四百餘垛﹐城中壯丁不敷役。賊黨李長毛﹑謝寡婦等分隊駐瘙龜灘﹐距縣十餘里﹐烽火相望。公晝夜登陴﹐率眾堵禦。賊環攻四五日﹐公轟斃千餘。賊憤激﹐日夜加攻﹐外援不至﹐督守益力。無何城內有朱生某﹐與賊通謀﹐塞城上炮眼爲內應。賊用地雷轟城﹐城襲五丈許。汛弁劉同﹑武舉鐘殺賊三百餘人﹐巷戰死。公及典史戴俱遇害﹐賊屠其城。先是公恐城不能守﹐遣兒媳少女赴省﹐故公死而舉家無恙。賊退﹐眾發朱某姦﹐捕之急﹐竄入彰明﹐拴獲磔之。繁江釋雪堂有弔張牟子司馬詩云「與君作知己﹐往來方二春。讀君之著作﹐知君之爲人﹝自注司馬手著《牟子集》十二卷﹞。上足報廊廟﹐下足安黎民。父母保赤子﹐不愧宰官身﹝司馬曾以﹝如保赤圖命澈顏﹞句﹞。誰知大天地﹐造化難咨詢﹖咸豐辛酉夏﹐綿州遭煙塵。君官所屬邑﹐相依云齒唇。是時妖焰惡﹐Е洞如奔輪。木大拔不易﹐先翦旁荊榛。安城小如斗﹐素無堅固因。豺豕偵知熟﹐十萬同日臻。塡山復塞野﹐累卵誰代陳﹗城中一無恃﹐民弱單且貧。惟君嬰城守﹐賊勁少不伸。力持數晝夜﹐卒無相救鄰。仰天再三嘆﹐志矢爲張巡。生死與城共﹐刀踞甘如醇。我爲作長歌﹐歌罷爲吟呻。天南守土者﹐安得皆君倫﹖殊堪酬祿養﹐而全忠節臣。」

余滸村曰「公有守土之責﹐而卒以身殉﹐城亡與亡﹐固其宜也。而《采葑集》載﹕『安城破時﹐公微服雜稠人中奔走﹐爲賣菜傭所識﹐遂遇害。』其言似出情理之外。猶憶光緒戊寅予主講同文書院﹐時雪堂自京師回繁﹐寄余《綠天詩鈔》中有弔張司馬詩﹐附載於此。讀雪堂詩﹐而公之死節益明矣。公爲同邑何麓生觀察薦卷房師﹑觀察詩集中﹐亦載有弔公殉難詩﹐尢激昂詳盡﹐惜未攜入行篋﹐異日當補錄之。」

◎李江油

李公諱柬﹐字敬之﹐直隸盧龍舉人﹐仕蜀。咸豐九年冬﹐攝江油縣事﹐時藍﹑李二逆起﹐鴟張甚。公以此時政務﹐團練爲急﹐辦理井井﹐著《鄕兵管見》一書﹐大吏嘉之﹐飭屬通行。十一年三月賊圍綿州﹐眾數十萬﹐分黨連陷安縣﹑彰明。遂破江屬之中壩場﹐勢如風雨。公嬰城固守﹐旣而賊大至﹐紳團未見大敵﹐且爲賊先聲所劫﹐遂潰逃不可止。四月十二日城陷﹐公及家人曹﹐皆被執。逼降﹐公裂眥大罵﹐賊義之﹐不加害﹐擁赴中壩﹐將徐圖勸誘也。及河﹐公投水﹐曹隨之。賊驚救而公已斃﹐屍逐浪遠﹐拯出﹐驅之去。數日逃出﹐覓得公屍﹐集附近士民殮殯焉。公一子﹐年十二﹐賊擄至綿州。八月與縣民龍姓逃回﹐仍由曹經紀﹐送至省城﹐與其母居焉。

◎楊威肅光坦附

襲侯業公諱斤﹐崇慶州人﹐一等昭勇侯故陜甘總督忠武公之孫﹐故閩﹑浙總督國楨公之子也。欽賜文舉﹐承襲侯爵﹐二等侍衛﹐智勇有祖風。咸豐辛酉﹐滇賊何馬蟻﹐脇數萬餘眾犯崇慶州﹐紮白頭鋪。公率忠勇軍擊剿﹐賊敗走於南河壩虹橋水碾﹐設伏以待官兵。公與協鎭張公﹑遊府關公計曰「逆賊四路狂竄﹐乘勝而往﹐一鼓可拴﹐忻提兵從大路進發﹐二公率兵分左右翼夾攻之﹐必大捷。」皆然之﹐公整隊甫行數里﹐諜報﹕「白頭鋪無賊。」公疑不前﹐賊僞爲耘田者以紿之。軍抵虹橋﹐賊舉白旗爲號﹐四面重圍。公督勇衝殺﹐力不能支﹐遂遇害。時五月十一日也。事聞﹐蔭云騎尉世職﹐予謚威肅﹐敕建專祠。楊孝廉器之﹐弔以詩云「驅賊虹橋速進兵﹐渾身是膽气縱橫。忠承大父輝前烈﹐勇著文孫繼後聲。戰死沙場歸馬革﹐報恩君國化鵑鳴。關西夫子遺賢嗣﹐他日淩煙閣上銘。」楊公光坦﹐河南候補知縣﹐請假回籍﹐因本省滇匪軍務﹐督勇剿賊﹐同威肅公中伏陣亡。

◎黃忠壯

黃公諱純熙﹐字子春﹐江西鄱陽人。幼讀書﹐卽以古人自命﹐好騎馬擊劍﹐彈棋善射﹐能左﹑右算﹐識者知爲遠大器。道光丙午舉於鄕﹐繼捷南宮成進士﹐以知縣簽分湖南﹐歷任綏寧﹑會同﹑湘鄕﹐除獘蘇困﹐練勇籌防﹐循聲卓著。性淡泊﹐不攖情利祿﹐以病乞休者屢矣。時會滌生制府﹐陳竹伯中丞﹐塔智亭軍門﹐皆以上賓禮聘入戎幕。公或允或辭﹐或參其軍﹐數月而退﹐終莫能彊也。自言嘗與滌帥論兵事書﹐破除官例﹐隨事暢寫﹐故得滔滔盡言。咸豐八年﹐守制星沙﹐時石逆達開圍寶慶﹐號稱百萬。駱吁門星使﹐卽家彊起公主軍事﹐公不得已受事。治軍嚴明﹐信賞必罰﹐事無巨細﹐綜理不遺﹐自艸公牘﹐脫稿未嘗點竄一字﹐其精敏非人所能及。血戰十數﹐解寶慶圍﹐大帥扼其功不上﹐公處之怡然。嗣轉戰永﹑靖﹑郴道各府州縣﹐以不次功保知府﹐累遷至監司。嘗撫膺嘆曰「吾受恩深重﹐不知死所矣。」會滇匪擾蜀﹐駱公以湖南巡撫帥師援川﹐公爲前隊﹐帶果毅營。咸豐十一年正月﹐由楚南至川境。四月十七日﹐抵萬縣。聞逆匪何國梁﹐以三萬餘人圍順慶。五月初六日﹐公率師馳赴順境﹐賊已解圍去﹐攻定遠垂危。公卽於初八日兼程進討。十一日﹐大破賊於定遠郭外﹐生擒何國梁正法﹐立解城圍。殺賊萬餘﹐逼入江中者無算﹐奪騾馬五百餘匹﹐救出難民萬餘﹐賊遁者僅千餘耳。公整隊窮追﹐十四日﹐抵萬古場﹐離二郎場二十里。其地四山壁立﹐田谷阻深﹐一綫羊腸﹐盤紆屈曲﹐箐林茂密﹐素稱絕險。由此北定潼川﹐西走遂寧﹐均有江水限隔。逆黨被迫急﹐恐不得渡﹐乃爲背城之舉。適另股朱僞統領率眾數千﹐由靑岡壩一路竄至﹐兩賊旣合﹐勢復振。遂四面設伏﹐虛二郎場以誘官軍。十五日五鼓﹐公派隊跟剿﹐行至燕子窩﹐突與賊遇。前營廣勇衝擊﹐賊反走。公知有伏﹐卽分飭各營﹐分左右路搜剿。親率中軍大旗﹐隨後策應。我兵始分﹐賊伏四起。朱逆另股﹐自後抄至﹐層見疊出﹐蜂擁直前﹐槍炮奮擊﹐賊死拒不退。隴畝間隔﹐官軍立足無地﹐分合皆難。田中泥深數尺﹐下足卽陷﹐咫尺之間﹐彼此不能相顧。公知中伏﹐率部下前進﹐親兵控馬請退﹐公叱曰「此何可走﹐走則六營同盡耳。」左右均死戰﹐幕友鄧赤子﹑蔡月巖助戰被戕﹐各營遠隔不能救。公知事不可爲﹐遂拔刀直衝賊陣﹐前賊驚走﹐後賊踵至﹐圍復合。親兵十餘人﹐各以死拒﹐皆戰歿。公猶奮刀馳突﹐須眉磔張﹐手刃數賊。旋以左脇中矛﹐刀傷右臂﹐墜馬。賊爭擁至場﹐迫令跪。公厲聲罵曰「黃統領豈跪賊者﹖欲殺便殺耳﹗」賊怒斷其首﹐支解而火之。部屬收集遺骸﹐喪其元﹐余亦灰燼﹐惟存左足以布裹之。已而鄕人奉元來獻﹐面色如生﹐並覓得右手右足。十八日﹐奉安竹輿中﹐歸於果州。至二十一日﹐鄕人又以公左手半截獻﹐五指宛然。時甚酷熱﹐距歿已七日﹐而肉不腐﹐且有一種香气。但已大斂﹐別爲木盒盛之。果城官紳依例迎入﹐易棺收斂如儀。婦孺氓庶﹐罔不悲痛失聲﹐駱帥據狀奏聞﹐議卹有加。以藩司禮葬公﹐蔭其子﹐準建專祠於果州城內﹐鄧﹑蔡二君及鄒參戎配焉。

余滸村曰「公曆任三邑﹐官書從未嘗假手幕賓。又若出入勾稽﹐左﹑右手算﹐錢谷交代﹐卸篆卽出。此𨿽緒餘﹐亦足見公才智。嘗見曹光詔編公行營公牘跋云﹕燕子窩之戰﹐前營聞敗不回救﹐後隊聞敗不前援﹐公遂及於難。當鄧﹑蔡二君墜馬時﹐公呼前營營官某前﹐某應之而逸﹐公憤焉。親兵某控公馬請退﹐叱之。率左右直前猛撲﹐乃俱爲賊擁至場。假令前隊聞而折回﹐後隊聞而前進﹐無難奪公以出。考公從軍﹐固早以死自誓。而在事員弁﹐於次日陸續逃歸﹐乃云此番幸統領已亡﹐若其不亡﹐吾輩必有一二百人正軍法。旣視主帥之亡而不救﹐又幸主帥之亡而免罪﹐且幸而免罪﹐則亦已矣。又思以輕進之罪歸主帥﹐以結後圖。夫護主死義之員弁﹐旣當從優請卹﹔則背主滅義之員弁﹐卽當分別治罪。竟事後不戮一人﹐此事於行軍司馬劉公﹐不能無憾焉。」

◎譚都司

譚公諱健﹐成都人﹐先世以武功起家。父某﹐重慶守備﹐早卒。母馬氏﹐能以義方訓子。公以蔭積勞﹐授瀘寧營守備。咸豐十一年﹐署黔彭營都司﹐母夫人及妻陳俱來。先是全蜀有藍逆之變﹐酉獨晏如﹐紳民狃於地僻山險﹐毫不儆備。突於八月初﹐諜報粵匪由郁鎭竄縣境﹐文武聚議出師。公少年勇於自任﹐以爲賊不足平。母夫人亦勗之曰「自吾爲汝家婦﹐逮事三世﹐均以武職受國恩﹐汝勉之。」公曰「惟。」乃集城內兵丁一百數十名﹐至縣西梅子關﹐扼險自守﹐時八月十九日也。無何賊至﹐旌旗出山谷間﹐公以千里鏡燭之曰「賊幸少﹐我兵其無恐。」賊前隊以數百長髮塗面﹐銜刀持長予誘戰﹐而伏賊詭從他道小梅子埡來攻。方戰之始﹐領哨外委宋孝榮﹑宋從先率兵丁力斗﹐呼聲動天地﹐無不一以當百﹐賊幾不支。瞥見賊由後至﹐鄕勇之助戰者先潰﹐兵亦潰。孝榮急扶公上馬走﹐公指其心曰「死﹐死。」遂揮刀復戰﹐被殺﹐孝榮等亦以力護陣亡。公母聞而慘然﹐謂公妻陳氏曰「吾策吾兒必死王事﹐今果然矣﹐吾子盡忠﹐吾與汝不可不盡節。」卽閉戶同時自縊死。越日﹐家人收殮之﹐色俱如生。賊踞城幾一月﹐教諭李公曾白死之。九月十四日﹐賊自龔壩渡河﹐東入咸豐界﹐城復。事聞於朝﹐得卹典如例。李公自有傳。

余滸村曰「川省成﹑華兩邑﹐爲首善之區。咸﹑同間﹐𨿽未遭賊蹂躪之苦﹐又豈無忠義之士﹐出而殺賊捐軀者乎﹖何《成都續志》所載者﹐竟寥寥耶﹗如譚公本成都人﹐而續志未載。《黔江志》載有朱肇繡﹑《梅關節》一詩爲譚公作也。詩曰「臣年十五說長劍﹐身不屈﹐頭可斷。帳前鬥酒呼健兒﹐邊城誓保花封縣。賊來奮臂與賊戰﹐倉皇出師身刃賊﹐殺賊難盡臣馬蹶。臣馬蹶﹐臣力竭﹐滿山秋艸濺碧血。西風日落陣云寒﹐夜夜冷照梅關月。」

◎李廣文

李公諱曾白﹐字魯生﹐長壽縣人﹐道光乙酉舉人。甲辰大挑二等﹐選授黔江教諭。咸豐辛酉秋﹐粵匪自婺川入彭﹑涪界﹐直逼黔境。邑令胡某﹐不爲備﹐公說令曰「黔當賊鋒﹐蜀東門戶﹐厚集民團以待大兵﹐尙可支持。倘使闌入﹐失此彈丸﹐東南半壁搖矣。」令曰「某瓜代有日﹐未奉成命﹐俟新令爲之。」公厲色曰「虞允文矯詔破金﹐劉順昌孤城卻敵﹐豈皆有命而後爲哉﹖我輩在位一日﹐當爲朝廷守土一日﹐力竭死事分耳﹐設使有濟﹐旣全吾身﹐又保吾民矣。」令赧然唯唯﹐防務仍不舉。八月十五日﹐郁山鎭警報至﹐邑諸生集學署勸公早避﹐公曰「讀書數十年﹐豈於『見危授命』一語﹐尙未前聞乎﹖吾有死而已﹗」十九日﹐都司譚健戰沒於梅子關﹐賊長驅至縣。公侄某﹐紿以縣君請議事。公出門﹐侄挽以走﹐公力掙有脫﹐口齙其臂﹐乃釋歸。於是閉閣絕食﹐自撰挽聯云「處死非難﹐不久一死﹔他生未卜﹐無誤此生。」又步其祖開先公易簀原韻詩曰「花甲周餘又七秋﹐放懷天地等閒鷗。靑山伴我須眉古﹐白髮思親艸木愁。幾卷縹緗供寢枕﹐一生事迹付殘甌。那堪倉猝烽煙警﹐報國深慚跨鶴遊。」邑諸生迎公妻子去﹐惟一老奴叩門號泣。公啟關﹐奴入跪。公曰「若何爲﹖」奴曰「縣公遁矣﹐聞汛捕兩爺死﹐爺可避。」公大怒﹐踢奴踣。懷印具﹐朝服拜聖廟歸﹐縊明倫堂上。婢女畹香哭救﹐公懸足踢婢於地不起。奴解帛﹐公復蘇﹐逐奴去﹐仍自經死﹐奴亦殉於階下。賊入學署﹐剝公朝服。婢蘇﹐罵賊﹐亦被殺。賊肆焚掠﹐推禁毀學宮。城復日﹐士民上其事﹐爲公建專祠﹐塑老奴於旁以祀之。邑人謠曰「鐵鑄李廣文﹐泥塑胡知縣。廣文俎豆馨﹐知縣等芻豢。」公有經濟才﹐惜未竟其用。著有《讀經志疑》六卷﹐《封圻扼要》四卷﹐《沿邊要隘》四卷﹐《七省海防》二卷﹐《守拙齋日記》二十卷﹐文存二十卷﹐詩存二十卷。子滋然﹐光緒己丑進士﹐簽分廣東知縣。

酉州冉瑞銑弔公詩﹐末數句云「吁嗟呼﹐曾子師耳﹐子思臣耳。爲臣思避賊﹐爲師知報國。廣文一死重泰山﹐何物守令竟斬關﹗」

◎國新寧

國公諱澍﹐同治元年﹐署新寧縣事。滇匪藍朝柱﹐經官軍痛剿後﹐率其殘匪百餘人﹐竄南部僻境。適郭﹑張﹑朱﹑曹各逆﹐自營渠奪路﹐與藍逆合股﹐向東鄕達縣狂奔。道員張公由庚﹐率向導營躡剿。逆遂乘夜遁走﹐直撲新寧城。公會督文武紳民﹐登陴固守﹐槍炮灰石轟擊﹐斃賊多名。賊連日拼死攻撲﹐公與賊相擊兩晝夜﹐力竭兵單﹐遂於正月初十日失陷。公率其弟國富﹐家人劉珍﹑鄧興﹐石玉等巷戰﹐公身被四創﹐知不可爲﹐遂自盡。國富及家人皆被害。典史耿鳳翔﹐把總何玉春被執﹐罵賊不屈死。事聞﹐均從優議卹。

余滸村曰「謹按駱文忠片奏﹕『據賊中逃出文生黃鼎稟稱﹕被賊擄入藍逆營中﹐幾至一年。藍逆名朝鼎﹐南昭通人﹐賊中稱僞帥主﹐驍悍善戰。其族人名朝柱﹐年長朝鼎數月﹐呼之爲兄﹐賊中稱僞副帥。然諸事悉聽朝鼎調度﹐今外間或稱朝柱爲大順﹐朝鼎爲二順﹐其實賊中無此稱謂。初至綿州﹐擁眾至十六七萬﹐設僞都統分轄。僞都統皆昭通人﹐僞統領以下﹐始雜用川人等語。』由此觀之﹐朝柱實非巨魁也。蓋至去年冬﹐官軍克復丹稜﹐鼎逆授首﹐而柱逆遂自爲賊帥也。」

◎陳巡政

陳公諱翼﹐字云亭﹐陜西長安人﹐少讀書﹐有膽略。道光初年﹐張格爾亂起﹐棄咕嗶業﹐習邊事﹐嘗投陜督楊公遇春軍幕﹐充新疆印房差務。十年﹐庫車大臣常公薦舉﹐以未入流資銓。十六年﹐選四川東鄕縣典史﹐捕盜有聲﹐勤卹囹圄﹐髡鉗徳之。三十年﹐卓異遷太平縣黃鐘堡巡檢。咸豐十一年十月﹐藍逆爲官軍所敗﹐亡入川東。合張﹑郭﹑曹﹑卓之黨﹐歧爲五道﹐勢復張。遂侵綏郡﹐東﹑梁﹑開﹑墊﹐賊壘相望﹐太尢戒嚴。堡人瞥見虜幟﹐請公驅八口入太城﹐從縣官爲捍禦計﹐且自救。堡無郭郛﹐旦夕恐不保。公曰「天衛命翼爲此土官﹐堡𨿽小﹐翼責守也。離此一步﹐非死所矣。吾少親戎旅﹐識敵情﹐眾志可以成城﹐堅深胡恃﹖其聚吾堡人﹐錢者兵之﹐布帛者旗之﹐丁壯者伍之﹐溪谷樹塹﹐邏候敵﹐擊鼓爲援﹐設伏以應﹐惡見其不勝也﹖」堡人聞之气皆壯。明年﹐同治壬戌四月﹐太城陷﹐公親率堡子弟扼賊於絲羅壩及巴坪口﹐無敢犯堡者。五月﹐楚師易公佩紳﹐敗賊於白沙河。賊趨陜﹐襲定遠﹑西鄕等縣﹐太境漸戢。脇從者乘間歸﹐公悉給牒導出境﹐賊中皆震公名。六月初三日﹐忽聞賊南向﹐諜言欲圖公。公遣劉先者偵之﹐先匿臥村中﹐坐是不得耗。賊日夜行百八十里。初六日五鼓掩至﹐圍堡三匝。公聞變﹐令田孺人率男女避。孺人欲與公俱﹐公正色曰「汝謂我遂厄乎﹖以汝婦人﹐不可久居此耳。」語華﹐襲襟裹首﹐偕幕客陳相畬﹐督團丁數十人﹐巷戰不支﹐及長子文光﹑三子文藻皆被執﹐賊殺相畬。奇公貌﹐脇相從﹐公憤罵不絕﹐遂被害﹐時年六十。方公之擊賊也﹐田孺人及女墜巖﹐死復蘇。遇舊館師冉翁﹐救匿山谷中。次子文治﹑四子文運雜鄕裏小兒中去。光﹑藻居賊中﹐皆相失﹐行久乃偕。夜紿賊以溲﹐同穴糠秕中﹐間道歸。逅母及弟妹﹐殮公屍及相畬屍﹐葬東鄕縣之原。制府駱公聞於朝﹐褒卹有加﹐世云騎尉﹐長子文光襲焉。再從死老僕薛升﹐山西人。

◎楊職員

楊公諱釒榮﹐綦江縣令楊公銘之弟。同治元年﹐粵逆石達開銳意窺蜀。自涪州敗後﹐零股三千餘人急赴桐梓。石逆擁眾數萬﹐圍綦江。公兄銘知縣事﹐率眾登陴﹐誓以死守。賊晝夜環撲﹐公及公兄親督練勇堵禦。悍賊百餘緣梯上﹐公死拒不退﹐賊砍公頭殞命。元銘見勢危急﹐督勇奮擊﹐立殲登城賊。炮石雨下﹐賊不敢繼登。並日掘地道﹐圖轟城。四月十一日寅刻﹐南門轟陷十餘丈﹐幸城內先掘內濠﹐並築土垣。訓導蕭君世楷﹐團紳陳君嘉升﹐督團勇據住內墻﹐槍炮環擊。練勇二百餘名﹐越濠血戰﹐賊不能進。知府唐公炯﹐帶黔勇直搗賊營﹐城內團勇悉出﹐前後夾攻﹐追賊二十餘里﹐城圍立解。先是公夫人陳氏聞公被害﹐卽率子女三人投池以殉。制府駱公奏聞﹐照七品職員﹐從優議敍﹐陳夫人一例予旌。

余滸村曰「聞石逆犯蜀時﹐蜀人扶鸞有『見豕沈埋在蜀江』之語。計石逆亡於癸亥﹐見豕之言果驗。吉水曾君東山語余云﹕石逆前竄江右﹐謁張眞人詢後事。眞人書『王於西方』四字與之﹐石逆遂生窺蜀心﹐而不知「王」卽「亡」也。是眞事有前定歟﹖今將石逆原供﹐節錄於左。」

據石達開供﹐系廣西貴縣人﹐祖輩由廣東和平縣移貴州居住。現年三十三歲。父昌奎與母均故﹐並無兄弟。娶妻王氏﹐生有子女﹐均在南京被害。後來妻妾五人﹐幼孩二人﹐均在河邊投水身死﹐只存親生一子石定忠﹐年五歲。達開自幼讀書未成﹐耕種爲業。道光二十九年﹐因本縣土人趕逐客人﹐無家可歸。同洪秀全﹑楊秀淸﹑韋昌輝﹑蕭朝貴﹑馮雲山共六人﹐聚眾起事﹐推洪爲首。洪亦廣東人﹐現年五十餘歲。初時不過萬人﹐後來人多。三十年﹐先踞永安州城﹐遂圍攻桂林省城。解圍後二年三月﹐走全州出省。四月﹐至湖南道州﹐攻長沙省城﹐蕭朝貴被炮轟死。十月解圍﹐竄嶽州﹐破湖北省城。由武昌下江西九江省﹐破安慶省城。三年﹐直抵金陵。從北門挖地道﹐用地雷轟陷城垣。達開起事卽稱王﹐與洪秀全等詞住江南省城。楊秀淸性傲﹐韋昌輝屢受其辱。七年﹐達開領眾在湖北﹐聞有內亂之信﹐韋請洪誅楊﹐洪不許﹐轉加楊僞號。韋不服﹐將楊殺死。達開返回金陵排解﹐洪心疑要殺韋。達開見事不好﹐走安徽。妻室兒女畱在金陵城內﹐均被韋害。達開復由安徽回金陵。洪卽將韋殺了﹐有謀害達開意﹐旋卽逃出。七年﹐從安徽至江西﹑福建。八年回南安﹐九年到湖南﹐圍攻寶慶﹐兩月不能下。是年回廣西﹐至賓州﹐因夥眾三江﹑兩湖人多﹐各有思歸念﹐不能管束﹐將大隊散回。達開在南寧府﹐沒有多人﹐想要隱居山林﹐因到處懸賞嚴拿﹐無地藏身。十一年﹐復聚數萬人出廣西﹐由湖南至湖北﹐久想占踞四川。同治元年﹐由利川入川﹐到石柱﹑涪州﹐有二十多萬人﹐後來裹脇更多。頭隊攻破長寧﹐不能深入﹐繞道遵義﹐昭通﹐想從橫江過河。令頭隊由屏山縣入﹐令李福猷紮南副官村﹐又令賴剝皮分股繞入寧遠府﹐使官兵不能兼顧。約在米糧壩交界地方﹐與中旗會齊先進。達開因橫江敗後﹐率眾繞至米糧壩﹐知前隊與賴剝皮已由寧遠大路前進。李福猷自副官村敗後﹐欲由貴州邊界繞入川境。達開卽率眾渡金江﹐經寧遠﹐恐大路有官兵攔阻﹐攺走西邊小路﹐只要搶過大渡河﹐卽可安心前進。不料至紫打地土司地方﹐探看上下河岸﹐皆有官兵。河水忽漲﹐那些夷人﹐三面時來搶擄。造船紮筏﹐搶渡幾次﹐均被北岸官兵擊沈﹐傷萬多人。後來食盡﹐死亡無數。達開欲投河自盡﹐因想眞心投誠﹐或可僥幸免死。達開想救眾人﹐俱令棄械投誠﹐率領黃再忠等三人﹐並兒子定忠過河﹐到唐總兵營內。其未渡河者﹐不知如何下落。所供是實。

裏乘子曰「粵寇之變﹐𨿽曰天運使然﹐而人事究亦難逃其責也。我聞金田嘯聚﹐其初黨羽不過三百餘人﹐向使地方有司﹐果能設法化導﹐格其邪心﹐固善。萬一若曹執迷不悟﹐卽乘其勢尙未張﹐一鼓殲之﹐消患未萌。亦不爲虐。乃計不出此﹐卒使星星耀火﹐燎及昆岡﹐涓涓ォ泉﹐蕩成巨浸。迨順流下竄﹐竊據金陵。十餘年來﹐沿江一帶﹐民無完居﹐荼毒生靈﹐不可勝計。試觀其猖獗無忌﹐形同臬獍﹐不眞令人發指哉﹗」

◎周長寧

周公諱於﹐同治壬戌知長寧縣事。夏五月﹐石逆圍攻綦江﹐志不得逞。復爲官軍擊敗﹐遂竄攻長寧。公督團練登城﹐並力拒守。石逆圍攻數次﹐城小兵單﹐遂陷。公率勇巷戰﹐被傷﹐賊縛之。迫降﹐公大罵曰「我朝廷印官﹐城亡與亡﹐鼠輩何多言耶﹗」賊怒﹐白刃交加﹐遂遇害﹐全家同日以殉﹐事聞﹐照直隸州議卹。

◎丁髙縣

丁公諱良俊﹐字虞門﹐山東歷城縣舉人。同治元年閏八月﹐知髙縣事。時石逆達開踞敍屬之雙龍場﹐僞宰輔李福猷﹐率眾蔓延滇境之富官村。十月﹐石逆踞筠連。二十三日﹐分悍賊二萬餘人﹐由羅家坳徑犯縣境。公聞警﹐驟募勇丁﹐並楊玉林各團﹐往落潤坎堵禦。二十八日﹐賊大至﹐眾潰。公躍馬入賊陣﹐手刃數人﹐受重傷﹐被執。越明日﹐石逆遣僞先鋒李南﹐率千人竄踞城中。臬司劉公嶽昭馳援﹐令鄒復勝﹑王有徳分隊擊攻﹐賊棄城走。官軍追殺數里﹐斃賊五千餘人﹐公遂遇害。初﹐公之被執也﹐賊久耳公名﹐稱爲好官﹐不忍殺。勸降﹐公不應。日夜懷印端坐﹐意气安閒﹐了無懼色。臨難時從容自若﹐差役胡順隨侍﹐以身翼公曰「縣主也。」賊以予加頸﹐應聲而撲﹐見者哀之。十一月初二日﹐賊竄橫江﹐鄕民始獲公屍﹐喪其元。又七日﹐得諸廁中﹐面色如生﹐乃送入城合殮。事聞﹐照同知直隸州陣亡例議卹。又三年﹐知縣馬公佩玖﹐詳請建祠﹐胡順亦附祀焉。

余滸村曰「聞咸豐七﹑八年間﹐髙邑各鄕桐葉﹐多生刀劍形﹐蔓菁亦作尖刀狀﹐殆殺機之先兆者歟﹖」

◎多將軍

多公隆阿﹐由黑龍江馬隊從徵皖﹑楚﹐身經百戰﹐所向有功﹐授西安將軍。同治元年﹐滇匪藍大順由蜀竄陜﹐與粵逆通。二年十月初九日﹐陷周至縣﹐畱黨逆分踞洋縣。公於十三日﹐親至周至督攻。藍逆百計守禦﹐未得迅克。三年二月﹐官軍開地道﹐轟破月城丈餘﹐公率副都統穆圖善等﹐擁登城堞﹐城內尙築堅卡五道。正力攻間﹐公頭目受槍子﹐忍創回營。諸將欲趨視﹐公傳令曰「此城速克﹐重傷亦痊。如不克城﹐卽輕亦不欲活。」諸將聞令益奮攻﹐是夜皆露立堞下。次日環攻至三更﹐穆都統傳令﹐三面緊攻﹐於黑暗中﹐向東塡濠拔樁﹐梯紐先入﹐四路齊進﹐克復縣城。藍逆率數十人﹐乘亂竄出﹐至新口峪﹐裹脇二三百人﹐欲竄寧陜。經佛手廳團練殺斃二百餘人。有死黨十餘人﹐舁之越險狂奔﹐至漢陰界﹐爲在籍主事管澇團練殺斃。生擒逆黨李登福﹑王老麼﹐送往漢陰廳驗明藍大順首級。餘匪均正法。將軍受傷時﹐內府發珍藥敷治﹐並命黑龍江將軍傳其子雙全﹐馳驛往視。而其子尙居親友家﹐身無完衣。黑龍江將軍憐駭﹐資以行裝﹐始獲馳往。將軍受傷重﹐旋於三月二十三日斃於周至軍中。其子至﹐已不及見焉。遺疏有「不使家有長物﹐身有餘財」之語。先是將軍於元年秋﹐銜命入秦。閏八月朔﹐以親兵七十餘人﹐解商南圍。初二日至初七日﹐調四營勁旅﹐破潁﹑亳零股撚匪姜臺淩等五六萬眾﹐伏屍四十里。疏入﹐諭旨云「以少勝多﹐可云奇捷。」平日愛士卒如骨肉﹐而威令嚴明﹐凡所指揮﹐湯火不避。薨之日﹐三軍雨泣﹐天下識與不識﹐皆痛惜之。

余滸村曰「或問將軍死事在秦﹐蜀燹何以書﹖」余曰「將軍𨿽死秦﹐而賊爲蹂蜀之賊﹐若之何不書耶﹖藍逆自咸豐九年與李永和煽亂﹐全蜀受害。經駱文忠掃平﹐據生擒之李逆供稱﹐藍逆已死亂軍中。後竄陜之洋縣﹐實爲曹逆。但將軍疊次奏報﹐皆指爲藍逆。無論藍與曹﹐蜀人均深受其害﹐至此殲厥渠魁﹐當亦吾蜀人士﹐聞而快心者也。亦足見爲亂首者﹐𨿽狼奔兔脫﹐終不能逃法网焉。並志之﹐以爲後之謀逆者戒。」

◎趙鎭二孝婦

金堂趙家渡船戶﹐張國順妻龔氏﹐年二十﹐有殊色。咸豐庚申﹐藍逆突至﹐氏隨姑逃入米家河心。賊羨其美﹐追欲得之。氏卽奔舟﹐賊尾其後。氏知不免﹐泣跪姑前曰「不孝媳從此逝矣。」語畢﹐投水死。

同時有劉氏者﹐朱桂元妻也。藍逆竄趙鎭時﹐夫爲賊擄。其姑聞賊至﹐不知所之﹐號泣不已。氏含淚扶姑避賊﹐猝遇賊目﹐欲污之。氏負一歲子﹐三歲女﹐奔江邊泣對姑曰「此淸白江也﹐兒亦可借此明志矣。」遂攜子女﹐躍入江中。

余滸村曰「大亂之世﹐婦女受污﹐以死自誓者固多﹐迫脇而從者亦復不少。豈盡甘心於賊哉﹖無論爲賊匪﹐爲官軍﹐恣淫者必獲慘報﹐戒淫者必獲福報。聞鄕老何石帆云﹕『趙鎭有楊貞琳者﹐愨信勤學。藍逆犯鎭﹐楊被擄。喜其醇雅﹐置帷幄中﹐與阮姓賊共事。圍攻遂寧時﹐楊與阮同居一大宅。園中花木叢雜﹐玩好羅列﹐楊嗟賞不已。突有數賊至前曰﹕『來看﹗來看﹗廚下兔子甚夥。』﹝賊中呼女子爲兔子﹞楊至廚﹐見滿屋皆婦女。長者二十許人﹐少者十七八歲﹐有坐如癡者﹐有伏而啼者。然皆鬢綠垂云﹐肌紅奪玉。左右垂涎者﹐魂飛魄蕩。楊心惻然﹐言於阮曰﹕『彼皆良家婦女﹐彊污之不祥。』阮從其請﹐懸令門首﹐禁男子出入﹐於是無一敢犯者。來往宅中之賊﹐擁窺門外﹐阮苦之。派人護送眾女遠出﹐諭令各逃親族家。越數日﹐楊與阮暮遊郊外﹐見數椽茅屋中﹐有女如雲。逼視之﹐卽前所送者也。詰之﹐僉曰﹕『蒙恩派人送我等遠走﹐第縱橫數十里﹐大營層層包裹﹐安能兔脫﹖』楊復令從者送還故宅。時官軍攻甚急﹐賊棄營走。楊適病不能行﹐其僮迫之曰﹕『水緊甚﹐柰何﹗』﹝賊中言官軍攻急曰水緊﹞楊扶僮走抵大河﹐追兵後至﹐爭渡者船不能容。楊以病不能搶舟﹐僮遂棄楊於蘆中而遁。俄官軍至﹐未濟者悉被斬殺﹐枕屍沙洲﹐而楊獲免。越宿﹐賊以數百人渡河收屍﹐僮復至曰﹕『蘆中人尙在耶﹖』始扶歸賊營﹐後病愈﹐乘間逃歸。家人疑其已死﹐相見如夢。嘗自謂﹕向非有禁淫善念﹐安見不同登沙洲之鬼篆乎﹖今聞其人已橐筆從某大令﹐入蓮花幕矣。」

◎鄧文學

鄧公宗楷﹐字樹森﹐宜賓縣人﹐世居柏樹溪場。父應福﹐勤求學問。母氏楊﹐慈而賢。每課小學﹐循循不倦。公天姿穎慧﹐未七歲而通五經章句。弱冠﹐受知於督學支公﹐補府學博士弟子員。嘗大書「忠臣孝子」四言於座右曰「吾將以是成吾學也。」咸豐九年九月十九日﹐滇匪李永和竄縣境﹐水陸並湊﹐將犯柏樹溪場。公率練勇爲堵禦計。舟賊登﹐公奔之﹐殺賊數人。賊驚止﹐練勇乘而噪之。賊气餒﹐逡巡就江岸屯焉。練勇猶遏其前﹐而諜者報陸賊已入場。公遽反救場﹐倉卒間﹐亦忘練勇之不能從己也。聞賊眾據南華宮﹐乃單騎持劍入宮。宮故有文昌及關壯繆像﹐賊眾系馬神前﹐公厲聲叱曰「逆賊虐民慢神﹐乃公將磔若爲二神謝﹐今且先刺馬。」徑挺劍趣馬﹐賊集刺之﹐公僕。詈聲愈重﹐賊重傷之﹐出屍街中﹐猶喋血函胡有聲﹐久之乃死。時年二十有九。公父母年俱七十餘﹐聞公死﹐忻然曰「是其平日所謂忠臣孝子耶﹖吾固知吾子學之有成也。」同治五年二月﹐給事中趙公樹吉﹐奏請議卹﹐奉旨照生員新章傷亡例﹐議給云騎尉世職﹐入祀成都昭忠祠。

◎文江兩武庠宿璋附

武生文君安邦﹐江君騰光﹐洪雅人。咸豐庚申三月﹐藍逆竄洪境寶子寺﹐破其寨。未破之前﹐安邦﹑騰光率團勇禦賊。見賊仰攻山寨﹐二人持刀先驅﹐手刃數賊。賊披靡﹐截賊酋首﹐攜入寺中﹐陳列神案﹐勇气百倍。次日﹐復督勇追剿﹐途中遇伏﹐戰死﹐團勇死者二百餘名。同時有文生宿璋﹐洪雅花溪人﹐賊至被擄﹐不屈﹐投水死。殉難婦女亦約有十餘口焉。

余滸村曰「庚申三月﹐賊破丹稜﹑蒲江﹑名山﹐直撲雅安。復竄踞周公山﹐分兩隊下犯﹕一由麻子壩犯峨眉﹐一由冷板磴犯洪雅。寶子寺山峯髙險﹐是洪雅門戶。團勇聯絡扼要堵禦﹐不勝。賊遂出寶子寺﹐團勇退保江岸。賊走柳江場﹐止戈街﹐過髙巖﹐與洪城僅隔一江﹐而不敢渡﹐急趨他境﹐未始非二公督率團勇之力﹐有以奪其气歟﹖光緒庚子辛丑﹐余司訓夾江﹐嘗往來木城車岡間﹐爲人治病﹐於洪雅彭蓀廣文處﹐得遇五峯山長費春澤老人﹐言當日賊蹤所歷之處甚詳﹐並出示盧抱孫先生《雅江新政》一書﹐同尋『雅雨樓』故址﹐方知抱孫攺字雅雨者﹐蓋以樓名名之也。先生積官至兩淮轉運使。其孫南石相國﹐嘉道中疊邀帝眷﹐天之報循良﹐抑何厚哉﹗又於曾偉堂觀察處﹐得見張帶江先生手書《洪雅舊志》﹐其續志文藝門載有﹕唐東屏秀才於咸豐庚辛間﹐帶勇防城﹐著城門開﹑閉兩詩﹐附錄於此﹐以備采風。

城門閉﹐賊鋒利﹐千人萬人隔江至。炮火如雷聲震天﹐刀槍似雪光照地。山城斗大不來攻﹐爲有靑衣之水波濤凶。吁嗟乎﹐賊自南﹐以水固。賊自北﹐無遮護。地與丹稜犬馬互﹐焚劫已在十里路。未見一人一騎敢近城﹐方知使君坐算神。

城門開﹐賊不來。賊𨿽不來猶疑猜。滿城兵勇不敢撤﹐日日橫行在四街。錢不足﹐糶食穀。谷已完﹐派及田。四鄕之民半遭殘﹐食無一飽衣無全。地丁火急尙多欠﹐累累更有樂捐案。

◎任勇士

勇士任姓諱思鉦﹐小樓其號也﹐銅梁縣人。幼得嶽武穆易筋經功﹐畱心兵家言。時值滇匪蠢動﹐常以兵法部勒子弟﹐連封團練多延爲教習﹐受業約數千人。由是忌之者﹐遂流言小樓蓄異志。咸豐庚申七月﹐張﹑藍諸逆﹐渡江東來﹐當道各縣﹐皆倚小樓爲長城﹐札委督團堵禦﹐扼大足之玉口凹﹐遏賊東下﹐調各邑諸團未至﹐同事者因而妒之。小樓孤立﹐惟率及門子侄數輩﹐枕戈殺賊於唐家壩。二十一日﹐偵卒值雨﹐謊報賊他去﹐小樓閒臥村店中。賊冒雨太至﹐兵勇瓦解。及門﹐伍雲樓啟關中鳥銃﹐小樓倉率覓一矛﹐刺殺數十賊。次子長超﹐持短兵隨﹐衝突賊中﹐賊目張三千歲﹑鄧五百斤者﹐驍悍素著﹐小樓已刺殺張賊。鄧賊恃勇拒戰﹐小樓矛連刺不入﹐知裹重甲﹐乃盡力一矛﹐貫透後心。而鄧甲系竹片﹐滯矛不脫﹐遂腳擊屍飛﹐帶矛墮地﹐惟持一柄。羣賊攢攻﹐柄又數折﹐白戰奪盾。久之﹐從者死逸殆盡﹐子亦傷亡。大雨如注﹐目不及睹﹐田塍崩坍﹐小樓陷泥淖中﹐脇中矛死﹐賊亦潰走。鄕人覓屍歸葬﹐已逾十日﹐顏色如生。賊震其名﹐不知已死。一夕大風﹐聲如萬馬騰嘶﹐賊營爭傳任小樓至﹐自相踐踏竄去﹐銅梁賴以安堵。其弟子協團剿賊﹐以軍功著者甚眾。

余滸村曰「近閱邸抄﹐光緒二年九月﹐禦史吳鴻恩﹐奏稱咸豐十年十一年﹐賊匪三次竄撲四川銅梁縣城﹐均經解圍。當賊圍城時﹐望見城上旗幟林立﹐定有神助。請旨飭查﹐頒發關帝廟匾額﹐並加該縣城隍神封號。奉旨著四川總督查明具奏。然則賊聞風聲馬騰﹐自相踐踏竄去﹐𨿽由小樓之餘威有以懾之﹐不可謂非神助也。按《永川續志》小樓生長永川﹐移居銅梁﹐死難大足﹐今子孫現居丁家巖老宅。沒後諸紳具報請卹﹐已崇祀銅邑昭忠祠﹐而永川實爲所生之地。論者謂小樓不死﹐得行其志﹐以之辦賊﹐或不至如此猖獗也。」

◎趙迂

趙君爾治﹐中江申雄溝人。家貧樂施﹐動拘古禮﹐不合時宜﹐人目爲趙迂。咸豐庚申秋﹐張逆據胖鎭﹐眾懼登巖﹐爾治靜鎭不爲動﹐處之怡然。及烽燧照耀﹐長子闡泣請速避賊鋒。爾治叱曰「安有淸平世界﹐而掠殺人者﹖必自火耳。」闡乃將合家婦稚曁文契﹐寄存寨上伯父家﹐仍歸侍父。九月十三日黎明﹐賊突至﹐圍其宅﹐爾治端坐不動曰「爾輩持刃﹐豈欲反耶﹖」賊憐其老且駿也﹐漫應之﹐曰「然。」則又曰「汝食毛踐土﹐敢肆大逆﹐縱人禍不及﹐恐天誅難逭。」賊方稱天以愚民﹐聞之大怒﹐擒其子闡及陳﹑郭二佃戶。爾治乃憤詈不休﹐賊愈怒﹐撩其衣﹐飲刃於腹中以殺之﹐年六十一。復火其居。陳﹑郭二人旋遁。闡被俘至永川﹐夜夢父云「三日後賊必渡河﹐爾可乘此逸。」至期果如父言﹐中途爲鄕練所獲﹐疑爲賊偵﹐一人橫刀欲殺之﹐刀墜地陷泥中﹐急切不得出。眾異之﹐得不死。有李姓者﹐畱闡傭於家﹐歲暮乃歸。同治三年﹐梟鳥鳴於屋角三旬﹐其聲不斷﹐闡暗禱於父﹐攺葬髙原﹐鳥始飛去。

余滸村曰「繁上張秀才琢之﹐年十七﹐入郡庠。家貧﹐賣畫課徒治生。秋試十三科皆不第﹐常戲作《哭秋闈》詞﹐可歌可泣﹐傳寫殆徧。藍李之亂﹐罄貲避安縣。已而賊掠城鄕﹐張方握管寫生﹐見賊至﹐徐曰﹕『淸平世界﹐羣輩胡來﹖吾方作畫﹐勿混我淸興。』言已不顧﹐賊以爲怪﹐去之。嗟呼﹐張與趙同一迂也﹐張以詼諧而免於厄﹐趙因憤詈而及於難﹐豈非有幸有不幸耶﹗」

◎晁子俊

靑神晁子俊﹐妻耿氏﹐生一子名已兒﹐甫四齡。咸豐庚申秋﹐滇逆竄邑境﹐至子俊家﹐俊橫矛出﹐厲聲喝曰「鼠輩敢爾﹗」連刺二賊立斃﹐賊驚顧失色﹐呼眾縛俊﹐殺之。耿氏負已兒出救﹐詈不絕口﹐賊又殺之。擲兒於地﹐將貫以槊。晁僕有庾貴者﹐幼傭於晁﹐爲娶妻生子﹐攺習越人術﹐與晁比屋居。見之﹐泣懇於賊曰「兒何罪﹖主人止此一塊肉﹐請畱之以續晁氏脈。」賊曰「不殺此子﹐汝意何爲﹖」貴曰「此兒旣無父母﹐身何所依﹖容吾負至某堡﹐交晁氏族屬畜養﹐再投營效牛馬走。」並請以妻孥爲質﹐賊義貴﹐從之。貴遂負已兒登堡﹐交晁宗族收養。速反故處﹐命妻攝幼子亦入堡﹐且囑善視已兒﹐逕隨賊去。賊感貴朴誠﹐不加束縛。行二里許﹐見賊夥擁一女郎來﹐年可十六七。貴識之﹐乃同裏桂家閨秀也。女見貴亦識﹐便呼庾哥救我﹐貴搖首以目示意。將及大營﹐掠女者忽患目疼﹐坐憩於地﹐問有能療者酬百金﹐眾皆束手。貴進曰「吾有奇方﹐可愈此疾。」賊急請試﹐貴云「疾愈吾不受金﹐願卽一事請之﹐適掠來女郎非他﹐乃吾妹也。妹幼時﹐就撫外家﹐故從桂姓﹐請勿加污辱。」賊從之﹐貴探藥末少許點眥內﹐痛卽止。賊徳之﹐迆邐到營。女隨貴處﹐視若同胞﹐夜則別寢﹐晝與共話而已。賊令貴掌庖廚薪水事﹐出入不禁﹐半月餘﹐途徑已熟﹐一夕解衣履謂女曰「衣我衣﹐屨我履﹐詰朝同逸。」次早﹐女隨貴汲河畔﹐見蘆葦中土窟﹐深廣四五尺﹐驅女匿窟中﹐授以糕餌﹐撥蘆葦障其外。囑曰「俟吾三日來。」女諾之。貴仍運水入營﹐故令連日乏水﹐常早汲。越三日晨起﹐煙霧漫天﹐尺步外莫睹人影。貴乘間至窟所﹐攜女走下流石灘﹐負達彼岸﹐至一村莊。靑楓繞林﹐黃花夾路﹐有叟出見曰「適從何來﹖」貴具述顚末﹐並言比鄰桂女﹐尙未字人。被擄時與余相遇﹐權認爲兄妹﹐冀免彊暴侵陵。叟邀至家﹐殺雞爲黍﹐貴訊叟姓氏﹐叟曰「吾燕姓春名﹐室人艾氏﹐有子燕翼。年十七讀書就外傅﹐前三月被賊掠去。昨夜夢神告我﹐言兒今日當返﹐吾是以倚門而望耳。」正絮語間﹐燕翼從外歸﹐叟見子﹐悲喜交集。翼瞥見庾貴﹑桂女﹐詢父爲誰。父云「此亦賊營逸出者﹐暫寄吾家耳。」命翼進揖﹐女亦答拜﹐冀退啟父曰「兒前祈關帝廟簽﹐詞義猶未解﹐今請釋之。詞云﹕『舊愁新恨幾重重﹐去舊移新喜再逢。一葉紅流君宅內﹐手攀丹桂暗香濃。』翁繹簽詞﹐喜謂翼曰「吾兒納采錢門﹐聞此女已爲賊辱﹐不知所終。昨來桂女﹐尙未受聘於人。簽內詞意﹐神固明示之矣。吾今爲汝謀一佳耦。」卽日具肴酒招貴飲﹐以蹇修托之。貴以意告女。女曰「燕郎不以劫灰見棄﹐一惟兄命是從﹐但宜走告慈母耳。」貴偕女辭歸﹐以所遇白桂母。母喜﹐旋復燕叟﹐卜吉成婚。貴返至晁堡﹐已兒及妻子均無恙。晁族亦徳之。桂﹑晁兩家議各分田五十畝﹐以報貴云。

嘗考獻賊蹂蜀時﹐惟嘉﹑眉受害最輕。而滇逆之亂﹐惟嘉﹑眉受害最久。駱文忠奏疏有云「川南滇﹑粵各匪蹂躪以來﹐徧地瘡痍。然則劫運之遭﹐其輕其重﹐亦各有循環之理乎﹖靑邑一彈丸耳﹐賊常三至其地。卽此一隅而論﹐則敍南可知矣。」余因閱《續修靑神志》得悉滇逆三至情形﹐今節錄於左。

咸豐九年九月﹐滇匪李永和等﹐起於滇﹑蜀交界之老鴉灘。其時僅三四十人﹐不數日﹐遂累百千。直走筠連﹑慶符﹐逼敍城。是年冬﹐藍逆上竄五通廠。十年三月初七日﹐犯虎渡溪。文縣君帶勇堵禦﹐同陳愷人大令炮船並力轟擊﹐賊不能渡﹐遂沿上游觀音灘渡河﹐團勇紛潰。有某總戎者﹐前一日帶兵到縣﹐官民皆恃無恐﹐乃聞賊至﹐卽遁。城無垛堞﹐傍晚卽陷﹐焚毀百不存一。一晝夜﹐卽上竄眉州﹐此賊初至之情形也。是年八月﹐藍逆復由丹稜回竄﹐邑團堵於鴻化堰。二十二日賊至﹐團勇接戰退。二十三日﹐藍逆沿江下﹐復踞縣城。縣令蔡公﹐率家口並監犯﹐避於四十里外之三峽口。賊於二十五日由西路竄夾江。十一月﹐李逆遣其黨李玉齋﹐竄擾縣東羅家灣。二十二日﹐縣君徳公督團會合楚勇﹐與賊戰於河壩場﹐首逆就擒。此賊二至之情形也。十一年三月﹐逆首李永和率全股由牛腹渡來犯﹐適提督蔣公玉龍統兵至﹐邑人泣懇畱駐城中﹐以資捍衛﹐蔣公不從﹐次日黎明卽行。無何大兵甫去﹐大逆突來﹐卽用兵船渡江﹐攔入縣城。聞蔣軍有後行者皆被戕。踞城後﹐李逆直攻眉州﹐大股紮眉之西南路。紮靑神者﹐系滇人周長春﹐綽號周濫腦殼﹐其營曰「北井營」。周逆之下﹐有統領四人﹕東宋﹑南蔡﹑西文﹑北王﹐境內肆掠無遺。旬餘﹐始出僞示安民。自三月至於八月﹐賊出城挨戶打糧﹐城鄕樹木﹐斫伐殆盡。周逆自稱靑神主﹐春秋於各廟行祭祀禮﹐以城內爲禁地﹐令百姓城外集市。十月﹐官軍到眉﹐連日進剿﹐賊大潰。十二日﹐李逆收合餘燼﹐下竄縣境﹐官軍躡剿。總兵唐友耕﹑陳祥興紮鴻化堰。十六日﹐卯逆由靑神出隊﹐攻唐﹑陳兩營﹐營棚被賊焚十餘處。唐總兵與卯逆交鋒﹐彼此互傷﹐幸蓮花場團練接殺追剿﹐卯逆遁走。其時縣君魯公住河東唐氏宅﹐因勞成疾卒。州憲委前任蒲江縣楊公代理縣篆﹐督飭團民﹐於東岸紮堵。前署縣徳公﹐亦奉州札﹐帶眉靑團練﹐由太平場相機進剿。楚勇紮甕家壩﹐奇勝軍紮梁家山﹐其江岸皆系靑邑及眉﹑井﹑仁團練﹐總計數萬人。近城東門鹽關上游河壩﹐系陳祥興營。黌門外距城里許﹐則唐友耕營在焉。其繞城紮營者﹐蔣軍門兵也。唐﹑陳兩營﹐旋奉駱吁帥札調撤﹐汛官範興榮在西﹑南﹑北三路調派團練接應。南路距城二十里之瑞峯場﹐本系賊匪逃竄之路。蔣軍門令吳嘉春駐紮﹐以防賊逸。又於城外周圍鑿濠﹐傍濠爲營。賊用木櫃﹑竹篼﹐實以土石﹐依城爲壘﹐連攻不下。十二月十九日夜﹐李逆率大股﹐由南門直衝官軍營﹐至瑞峯場﹐圍吳嘉春營。朱桂秋聞警往救﹐殺賊數千名。李逆潛竄漢陽鎭﹐由關子門竄去。城內尙有周逆北井營及周裁縫之老前營盤據。二十八日﹐王縣君於團防接印﹐川兵圍攻無效。同治元年三月﹐李逆自鐵山派賊數千﹐來靑邑接援﹐紮營石羔巖。城賊恃東岸有援﹐於初六夜﹐潛出燒營﹐川兵撤圍。楚軍蕭慶髙﹑黎得勝等﹐於是日追到東岸。初七日黎明﹐楚軍分三路進剿﹐賊大潰﹐墜巖死者數千。奔至水打林河岸﹐撲河死者無數。城賊膽喪﹐率眾東渡。緣石羔巖西﹑南﹑北皆懸巖﹐髙數十丈﹐下臨小溪長江﹐惟東南接山﹑官兵從東路進剿﹐故賊一敗塗地。此三次賊至之情形也。

◎鄭廣文

鄭君諱嘉謨﹐字策之﹐漢州人。性仁孝﹐有膽識。讀書明大義。稍長﹐遊名孝廉張臨川先生門﹐目其文﹐光明磊落﹐以气節許之。旋以州試第一﹐補博士弟子員。屢試鄕闈不遇﹐例貢成均﹐注選訓導﹐以母老未赴銓。咸豐庚申﹐滇匪竄蜀﹐勢張甚﹐州牧奉大府檄辦團防﹐以事屬君。君遂捐谷募勇﹐潛設戎備。而賊已擾新繁﹑彭縣﹐寢及州境。避難者﹐君悉止於家﹐人心恃以無恐。越日﹐賊麇集。君將率勇出禦﹐顧瞻老母﹐泣下不忍行。母毅然曰「義難兩全﹐爾其速行﹐猶可一戰。事之濟與不濟﹐固未可知也﹗」君遂督眾出巫家寺﹐與城守相犄角。賊偵知有備﹐不敢逼州城﹐而肆出焚掠。君激眾誓殲賊﹐眾感君義﹐咸奮勇追賊。道經東禪寺﹐寺僧爲炊飯﹐出釜﹐而賊突至。君投著持矛﹐整隊迎擊於畫壁山下﹐殺賊數十。先時賊披猖﹐所過數百里莫敢攖其鋒﹐至是爲所阻﹐憤甚﹐聚益眾。君率勇環攻﹐疊用巨炮轟擊﹐斃賊無算﹐乘勝督眾酣戰﹐自午及申﹐賊勢已蹙。會天大雨﹐勇饑疲。君振臂一呼﹐創痍皆起﹐奮勇直前﹐所向披靡。賊蜂擁回攻﹐君轉戰被創﹐失足陷於淖﹐勇目胡作榮﹑鄭明達負以出﹐欲亟遁。君厲聲曰「事不可爲﹐與其遁而俘﹐不如戰而死也﹗」鏖戰薄暮未已﹐眾各潰散﹐君猶手刃數賊﹐被數十創而歿﹐年四十有一。胡作榮等死之。時咸豐十年九月二十五日也。州牧徐公君照﹐以君死事聞。制府崇公朴山﹐手書「盡忠報國」字表之。上其事於朝﹐得旨議卹﹐贈國子監學錄﹐給云騎尉世職。入祀昭忠祠﹐飭國史館纂入忠義傳。

附錄李念祖孝廉題鄭廣文死事詩。

沙場疊聽將軍歿﹝提督馬天貴總兵﹐王嘉賓﹑張萬祿相繼戰歿﹐賊勢遂張﹞﹐賊勢披猖據上游。刁鬥驚聞忙戰壘﹐軍書紛速滯行舟﹝時賊據弔黃樓﹐敍郡州縣告警迫甚。憲派軍門督師進剿﹐三日舟始抵雷神祠﹐賊乘間蔓延各邑﹐勢遂不可遏﹞。朱旗隊裏無長策﹝都尉熊旗幟服飾﹐槪用朱色﹐未臨陣而逃﹐餘黨悉爲團擒﹞﹐白髮堂前有遠謀﹝策之母驅子出戰﹐賢哉母也﹞。曷若儒生能戰事﹐旌旗處賊他投﹖

◎張朝盆

張君朝金﹐金堂雲峯寺人。世業農﹐生平武勇好義﹐善搏擊﹐鄕鄰有斗者﹐輒以身排之﹐然終未嘗以力陵人。咸豐庚申﹐藍逆由趙鎭竄懷口﹐居民攜眷逃雲峯寺一帶﹐不下千百戶。君隻身守隘﹐手刃數賊﹐因寡不敵眾﹐被害。賊畏山路險阻﹐疑有伏﹐旋退﹐一方賴以保全。

余滸村曰「王公設險以守其國﹐有守土之責者﹐不可不詳悉輿圖。金堂云頂山﹐一名石城山﹐宋﹑余所築﹐舊堞猶存。藍逆犯境﹐團總楊臨江明經﹐築堡於上﹐率團民居此。賊畏其險﹐卒不敢犯﹐則地利顧不足重哉﹖巴縣羅偉臣學博﹐有復上崇督憲一書﹐詳述川北地利﹐了如指掌﹐節錄於左﹐以備觀覽。」

敬復稟者﹐爲申明進兵要路﹐斷糧扼險﹐聚殲醜類﹐以全大局事。竊維軍興以來﹐敍﹑嘉﹑雅﹑邛﹑資﹑眉諸屬﹐𨿽疊次滋擾﹐究能保全。賊所以不敢逞志於省垣者﹐恃有此也。萬一潼城有失﹐被賊占踞﹐必遣一股由鹽亭入保寧﹐一股由蓬溪入順慶﹐則川北三府﹐已失犄角之勢。復遣一股由中江據三王廟﹐則省垣之援路已絕。再遣一股直犯綿州﹐肆擾徳陽﹑羅江諸縣﹐則省垣亦震動矣。爲今之計﹐與其後爲人制﹐不如先發制人。卽以賊意中所欲爲者﹐占其先手﹐轉而攻賊﹐不惟可以立解潼圍﹐直可將此股匪聚而殲旃。何也﹖賊無糧而自潰﹐乘其潰而擊之﹐不敗何待﹖凡賊蹤所至﹐俱以擄掠爲資﹐北路﹑西路均爲晉省大路﹐尢關緊要。北路仰懇檄飭綿州唐牧﹐督帶該州練勇﹐由丰谷井﹑葫蘆溪﹑劉家塋﹑靑山碥﹑靈峯寺而進﹐直抵距城十五里之北黃蓮埡﹐近逼賊營下寨﹐則北路之糧絕矣。西界兩路﹐俱調建中營進剿。正西路﹐由中江回水鋪﹑界牌﹑建林驛﹑樂安鋪而進﹐直抵距城十五里之西黃蓮埡。近逼賊營下寨﹐則正西之糧道絕矣。旁西路﹐由建林驛場外左手轉入觀音場﹑峨螺山﹑古井壩﹑新廟宇而進﹐直抵距城五里之黑窩子﹐近逼賊營下寨﹐則旁西路之糧道絕矣。調川北道劉督帶本道練勇﹐由大橋﹑富村驛﹑鹽亭縣﹐秋林驛而進﹐駐紮髙山鋪要隘。調川北中營遊擊常﹐統帶本標官兵﹐直抵東河外接官廳下寨﹐扼賊東竄之路﹐則東路之糧道絕矣。復調督辦順潼團練捐輸之前成都府楊﹐督帶順慶練勇﹐會同蓬溪縣李所練潔勇﹐分紮蓬溪諸隘﹐嚴爲防守。調安嶽縣李﹐樂至縣劉﹐各帶該練勇﹐卽於該縣險要諸隘駐紮﹐四圍截堵﹐免致偸逸突竄。調鄭遊擊防堵新都之兵﹐移紮興隆場﹑山王廟﹑半邊山要害之地。兵法所謂據險而守﹐勿使賊得入平地者此也。自山王廟以下﹐地太平衍﹐無一紮營之區。復調唐副將﹐駐紮大磉磴一軍﹐由魯班橋﹑景福院﹑樂嘉場而進。另遣部將﹐分股移駐射洪縣。唐副將親率一隊前往﹐層層埋伏﹐逼距墓頤洞十數里之楊家壩﹑板橋鋪一帶﹐衷而擊之﹐扼其歸路﹐則南路之糧道絕矣。再調黎副將﹐督帶駐紮姚家渡一軍﹐由胖子店﹑大磉磴間道疾馳﹐繞出太和鎭後﹐直襲太和鎭賊巢。再調遂寧﹑謝洪兩縣民團﹐擇隘埋伏﹐以爲後勁聲援。再調重慶鎭舒﹐統本鎭兵勇﹐由合州﹑遂寧一帶﹐遮道而來﹐不徒交鋒﹐已足褫賊之魄。𨿽賊營綿亙百餘里﹐然俱占踞民房﹐已犯兵家大忌。且聲勢不能聯絡﹐無異散處。我軍如此布置﹐將賊截作數段﹐首尾不能相顧﹐進無所掠﹐退無所歸﹐不過旬日﹐藍逆之頭可致麾下。此孫子疾走魏都﹐批亢搗虛﹐形格勢禁﹐埋伏桂陵﹑馬陵諸道﹐以解韓﹑趙之圍﹐而收其敝之上策也。迂腐之儒﹐罔識忌諱﹐用敢辱塵淸聽﹐能此策用之不效﹐伏俟斧﹐無任迫切待命之至。

◎峨眉義士

武生張化鵬﹐峨眉人﹐世居城南十里山。庚申藍逆犯境﹐化鵬年已七十矣。怒髯如戟﹐操矛迎殺數十賊。矛被賊奪﹐猶空拳相搏﹐力竭被害。賊眾皆驚曰「此老鐵漢也。」

◎傅熊二老人

傅君諱秉忠﹐字存誠﹐灌縣宿懦﹐能詩工畫。咸豐庚申﹐藍賊竄灌邑﹐君家居不去。賊至﹐分股肆擾。君罵之﹐被害﹐年十有八。賊退﹐揀君屍﹐襟懷中得詩句云「一生正气歸泉壤﹐半點丹心報聖朝。」伯兄秉常﹐曾以詩弔之。同時宿儒﹐熊君萬壽﹐年八十﹐賊至其家﹐罵之﹐亦被害。

余滸村曰「灌西七十里﹐岷山之陽﹐有老人村﹐李雄僭祚時﹐人多避居於此﹐民家多有五世孫者。人不喜食鹽醯﹐溪中多枸杞﹐盤根如龍蛇﹐飲其水故壽。其山多牡丹﹐間有松柏人參。其地僻遠﹐縣吏不到門﹐或終年無人迹至﹐眞武陵桃花源也。問津深入﹐似亦可避亂矣。何傅﹑熊二老人﹐甘以耄耋之身﹐而膏賊刃也﹐豈非具姜桂之性者乎﹖」

◎永川義士

康君明忠﹐字嵩山﹐永川增生﹐舉孝廉方正﹐鄕試屢薦不售﹐遂家居教誨子侄。咸豐初﹐發撚煽釁﹐東南騷動﹐乃鳩工就大松林爲堡﹐號「友助寨」。十年冬﹐張逆犯永﹐縣君馳檄飭帶團救援﹐君行至半途﹐聞藍逆在瀘﹐將東下。乃命侄炳奎﹐分練丁代往﹐自率眾回寨堵禦。十一月初八日﹐賊至﹐見寨當其衝﹐不敢進﹐次日用木梯仰攻﹐初戰頗利﹐會侄孫代文陣亡﹐眾驚怖﹐遂失守。康氏殉難者﹐內外數十人。君曰「吾家不辱如此﹐死無恨矣。」飲鳩衣冠而逝。

康君立峯﹐字確軒﹐道光癸卯副貢。咸豐初﹐聞粵匪猖獗﹐爲預防計﹐以王家坪當孔道﹐勸叔明忠﹐倡修寨堡。會李逆起川南﹐其寨適扼賊來路﹐爲邑藩籬。復操演丁壯﹐籌辦器械﹐奉明忠爲寨長﹐率眾居之。十年冬﹐藍逆由瀘入永﹐野無所掠﹐進攻其寨。君佩劍登陴固守﹐賊於寨下誘降﹐不許﹐用炮石擊殺數十賊﹐寨破被害。妻戴氏﹐以幼子付兄徳軒﹐投池水死。女辛姑﹐亦隨之。

康君炳奎﹐字莪峯﹐永川廩生﹐報捐縣丞。貌魁梧﹐素有膽識。咸豐十年﹐張逆犯永﹐奉叔明忠命﹐率團丁赴縣救援﹐因入城參與軍事。賊圍攻十一晝夜﹐親冒鋒鏑﹐登陴督眾﹐略無懼心。會有暗與賊和者﹐遺以硝磺﹐資爲地道﹐轟開石垣數丈﹐城遂陷。君率族丁立壽﹑立代﹑代龍﹑代翠﹑代祿﹑代來﹑代禎﹑代祥等巷戰﹐身受重傷﹐猶斃數賊。力盡﹐同時遇害。賊去﹐家人殮其屍﹐顏色如生。

羅團總世璧﹐字禮南﹐賦性剛直﹐見義必爲。咸豐八年﹐匪黨猖亂﹐奉札督辦東路團務﹐上稟狀﹐情詞懇切。庚申冬﹐張逆圍永﹐禮南與李文富等﹐率團守鐵嶺關﹐議進攻解城圍。無何賊眾來犯﹐張兩翼蟬聯而進﹐團眾不能敵﹐遂潰。禮南陣亡﹐文富後至亦死。邑貢生何育彬挽詩云「走馬東來認戰場﹐直存浩气振綱常。至今憑弔人何在﹖鐵嶺梅花獨自香。」

◎洞中人

永川監生鐘國璋﹐咸豐庚申﹐滇逆犯境。國璋避賊孟佛寺洞中。賊至﹐國璋用炮轟斃數人。賊以煙燻洞﹐舉家三十二丁口同時俱亡。母張氏﹐守節四十二年﹐並罹此禍。

余滸村曰「李藍之初起也﹐富厚之家﹐依山而居者﹐往往謂城邑難厭誅求﹐寨堡靡相統一。於是陰賄石工﹐作爲石室﹐上不至頂﹐下不履平﹐腰ㄌ鑿翠﹐一綫天梯﹐旁通气孔﹐中設竈榻﹐外閉石扉﹐自謂狡兔之窟﹐可以坐閱塵劫矣。不知其有入而無出﹐穹窒燻鼠﹐詩已明言。柰之何弗悟耶﹖後之避亂者﹐可以爲鑑焉。」

◎吳賣戰

吳公巫山人﹐談者忘其名字。當藍逆躪蜀時﹐吳公自練義勇千餘人﹐追賊援剿。凡賊犯各州縣境﹐公卽帶勇馳援﹐紮城外要隘﹐保護城池。賊來與戰﹐賊退城完。守土者派銀若干兩﹐送犒勇士。謂曰「賣戰。」不費國帑﹐屢有捷獲﹐賊憚其名。犯銅梁時﹐縣官某招公往援﹐營於城外之斗溝。賊來攻城﹐公率勇士大戰兩晝夜﹐眾寡不敵﹐全軍覆沒。公被擄﹐大罵不屈﹐賊恨公深﹐用蒸酒地甑﹐生蒸而臠割之。今瀘州孝廉屈君達冠﹐時年十餘歲﹐被脇賊中﹐親見其事﹐慘毒心悸﹐乘間逃出﹐爲鄕團所獲。將受刃矣﹐適遇陳君昌﹑向君時蕃兩秀才在旁﹐見屈君儀容文雅﹐詢知爲讀書幼童﹐釋而資之路費﹐始幸生還。時斗溝吳公殉難﹐義勇千餘人﹐皆積屍橫野。陳﹑向二君爲之募錢具棺﹐收瘞遺骸而去。同治甲子鄕試﹐二君赴成都應試﹐同寓旅館。主人每於夜靜時﹐遙見二君寓室門外﹐有無數無頭人環守﹐近復不見。老媼幼童﹐所見皆同。主人不獲已﹐面語二君﹐疑有命債﹐勸勿入闈。二君自揣生平無過﹐或果前世冤孽﹐𨿽避無益。乃放膽入闈﹐榜揭﹐二君皆中式。始悟無頭眾鬼﹐卽吳公義勇報掩骸之恩者也。今陳﹑向二君﹐已捷南宮﹐入詞林矣。屈君亦登辛卯鄕薦﹐司訓吾邑﹐親爲予言之。

◎髙織屨

會理州髙尙洪﹐住南鄙櫻桃溝﹐年四十餘﹐織屨爲業﹐素愚直﹐無他技能。咸豐十年冬十一月朔八日﹐滇回桂極富攻州城﹐內姦應之﹐三更陷。其黨歐慶陽﹑柳先鋒統萬餘賊爲後隊。十四日﹐踞黎溪站﹐紮大營於湖廣館﹐迆南震怒。十三營統領張自洪﹑劉會云等率練三千人討賊﹐尙洪充練目。二十日卯刻﹐抵黎溪﹐賊已領大隊出。尙洪著短衣﹐赤雙足﹐棍不掩﹐手舞大刀﹐飛奔直前﹐趙春泰等繼之。槍炮林中﹐斬殺如意﹐自山麓殺至街衢﹐衝賊大營﹐殺賊百七十餘名。往還數次﹐屍積如山﹐三千餘練﹐無傷亡者。戰畢﹐尙洪委刀酣臥。明日﹐尙洪欲前進﹐阻於眾練﹐不果。蓋鄕練素無紀律﹐得勝後﹐各以財物歸也。延至二十四日﹐尙洪怒甚﹐騎顚足馬﹐執松枝如麈﹐身佩短刀﹐憤然前進。冷老十﹑林起龍荷叉以隨﹐趙春泰﹑趙聯科等繼其後﹐入慶山營隘口。賊數百﹐踞兩旁髙埠﹐石雨下﹐擊不能中﹐冷﹑林二人挺叉刺賊﹐春泰等亦至。賊弗能敵﹐棄隘奔回鹿敞。尙洪踵至﹐拔其營﹐殺賊數十餘﹐販入城。二十七日﹐率冷老十﹑林起龍﹑趙春泰﹑趙聯科﹑張自唐等由鹿敞直抵南城門﹐門閉。逆首桂極富登城隙望﹐知鄕練大隊未至﹐暗傳東山西寺賊﹐抄截其後﹐自領千餘人﹐陡開城門。驍賊鐵有金先出﹐趙春泰於橋頭刺之﹐倒地。桂逆率眾齊上﹐春泰戰退橋下﹐同趙聯科等二十餘人﹐戰賊千餘人﹐一時東﹑西兩路賊抄至﹐圍二十餘人於垓心。時尙洪滿身污穢﹐鄕練大隊卒不至。春泰﹑聯科等奮勇連挑十數賊﹐奪路退保金帶橋﹐聯科失足墜靛塘死。趙春泰﹑張自唐等且戰且走﹐尙洪身中數槍﹐至頭道橋陣亡。

◎什邡義士

李君增厚﹐字載之。什邡新甲人。世業儒﹐負气任俠不羈﹐貌魁梧﹐望之嶷嶷如武士。讀書中夜﹐嘗置警枕自勵﹐是以周﹑孔外兼通孫﹑吳﹐爲文下筆立就﹐豪爽如其人。年二十﹐遊邑庠﹐後因議公與有司不合﹐被褫。遊學至彭﹐彭令馮公奇其文﹐召與語不悅﹐遂爲納粟入監﹐趣令從軍﹐以貧故不果﹐咸豐十一年正月﹐通山會匪朱二九倡亂擾縣屬﹐君奉札帶團﹐堵剿於慈母山。數里外﹐遙見火光燭天﹐居民紛紛逃避。君直向山前追捕﹐獲數賊﹐收隊還。頃之賊大至﹐團且潰﹐有促之去者。君曰「我等若去﹐慈母山民房﹐悉成焦土矣。」遂率所部百餘人﹐與賊力戰於山右石牛壩﹐殺斃賊目一人﹐銃斃賊夥十數人﹐眾寡不敵﹐與子衍э及團丁三十餘人同遇害。邑廩生周冕五弔以詩云「魂歸碧落冤難白﹐血灑靑山淚亦紅。」蓋深惜之也。是年四月十九﹐陳﹑李二賊從彭邑石洞堰漏夜突至﹐天未明﹐團民未整。賊闌入什邡之徐家場﹐鄕民張建祥年二十七﹐素有膽气﹐持矛大呼﹐率眾禦之。賊約有數萬人﹐數十里內火光熒熒。建祥深入賊中﹐刺死騎馬賊﹐矛折﹐拔刀殺數賊﹐身中銃傷﹐力竭遇害。團民被裹脇者﹐目擊心傷﹐潛瘞道旁。後攺葬志石焉。

◎李聯芳

李君聯芳﹐永川民也。咸豐庚申冬﹐滇逆陷永川﹐據城三日﹐移攻榮昌。巡檢郭崇本與賊和﹐獻馬輸金﹐賊乘隙陷城﹐崇本以法論死。圍攻壁山﹐守土張公煥祚得民心﹐出奇制勝。次年正月﹐賊復犯永川﹐焚殺數十里﹐屍積城等﹐日日剝截生人皮肉﹐戲名「擺十殿」。李君憤不惜生﹐率數百人﹐衝殺人賊陣﹐旣出復入﹐賊眾民寡﹐力盡覆沒。弟桂芳﹐倡義報仇﹐力竭亦死。由是永民激發﹐遠邇響應﹐又賺賊數千於仰天窩圍殲之。賊魁張五麻子親率拒戰﹐敗歸﹐僅以身免﹐賊相率以去。

◎蔡廷鰲

蔡廷鰲者﹐襲侯楊公斤麾下勇目也。咸豐十一年三月初八日﹐藍逆遣何僞統領逾資州﹐竄陽縣﹐犯萬壽場﹐分股由老鴉山踞南津驛﹑張貼僞示稱順天二年。時楊襲侯忻領忠武軍﹐自崇慶赴富順大營﹐以道梗駐城內。十三日﹐楊侯遣勇目鄧云往訁賊。邑紳楊銘釗等﹐集團千人﹐在飛虹鋪扼守。云帶勇至﹐令助聲援﹐遇賊數百﹐合攻之退。十六日﹐楊侯傳令﹐兩岸嚴堵﹐令鄧云﹑廷鰲帶勇往攻﹐先遣雁江勇登火峯山誘賊。云率勇潛由江家溝進﹐賊隊適至﹐急攻之。賊奔百忍堂左山回抗﹐忠武勇駐右山抵禦﹐殺賊多名﹐驛賊來援。過午﹐云見雁江勇接應不至﹐始麾勇自水觀音山頂撲下﹐且戰且走﹐廷鰲曁勇丁王某三人﹐力戰﹐死之。賊至飛虹橋﹐見勇團整列﹐始退。

余滸村曰「自咸豐十年以來﹐滇逆三竄資中﹐相持於蘇灣者九十日﹐東北場鎭俱遭蹂躪。城西羅漢寺﹐相傳有王居士者﹐於資溪中得石羅漢十八尊﹐因建廟祀之。舊有鈐記云﹕『馬祖畱下一蓮池﹐廷壽街前掛紫衣。聖泉湧出阿羅漢﹐書臺重整狀元梯。』至光緒朝﹐駱君公果得殿撰。公與餘同學尊經書院時﹐言當日賊事最詳。」

◎平安寨三寨主

平安三寨主﹐諸生李治襄﹑孫春鏞﹑邵徳也。寨在資陽縣萬壽場東北五里。蜀自滇匪竄擾﹐輒以焚掠誅求爲事。逃徙者預陳米谷銀貨於庭以媚賊﹐蓋懼其毀室追躡也。賊知其故﹐愈藉此爲要挾計。李君治襄謀於春鏞曰「鄕愚賄賊﹐賊何以平﹖」愛擇山坡之陡險處﹐築平安寨以避賊。近寨李﹑邵﹑孫爲著姓﹐眾議治襄﹑春鏞﹑徳菜爲寨首﹐挑選精銳﹐延魯京道教之擊刺。魯年八十﹐合寨稱魯八師。咸豐十一年三月初七日﹐滇逆何僞統領自牛腹渡來犯﹐踞萬壽場。初九日﹐有賊數十至寨外索銀米﹐寨人婉絕之。移時復來百餘賊﹐謂不如約﹐必破寨盡殲之。卽有爬墻架梯者﹐作欲登狀。徳年七十六﹐甚矍鑠﹐卽分布壯丁﹐拋石斃數賊。治襄子昭國亦諸生﹐發鳥槍連中三賊﹐始退。初十日﹐賊千餘﹐更番攻寨﹐炮石交下﹐斃賊多人。賊怒圍攻不息﹐各守丁礻頡飯掬食﹐目不交睫者三晝夜。寨內丁不滿千﹐難敷分防。東寨巖壁較峻﹐以婦女守之。賊覷破﹐十二日辰刻﹐賊誆曰「破北塞矣。」各婦女回頭驚顧﹐賊乘勢梯附而上﹐殺數人﹐遂奔潰。昭國在北門語眾曰「事急矣。我輩宜死戰﹐膝不可屈也。」持短矛刺賊三人。賊中丁海查﹐急以飛叉刺之﹐遂遇害。治襄故善彈﹐能中飛鳥﹐彈斃一賊﹐旋受傷﹐見昭國死﹐恐污賊手﹐投巖自斃。次子暄國﹐三子曜國痛父死﹐衝殺一賊﹐均死之。春鏞事孀母以孝聞﹐經理寨中支發﹐見賊入﹐與弟隆斌舉刀殺二賊﹐死之。邵徳超﹐堂弟也﹐年七十二﹐與子湘同守西寨。超孫光治﹐有勇力﹐湘見寨破﹐令光治負父﹐且戰且走﹐殺七賊﹐力竭命隕。賊知徳爲寨首﹐將生擒之。子一襄率襄子五往救﹐斃賊十餘人﹐賊圍愈厚﹐均被賊戕。徳罵賊被害。壯丁李連開﹐襄族也。善長矛﹐大呼殺賊﹐連刺十一人。一大刀賊從腦後削其半首﹐旣死﹐猶執矛僵立﹐作刺賊狀﹐數日不僕。弟運開刃賊七人遇害。治襄侄孫緒國年六十四﹐飛石斃二賊。其三子隆杜刀劈六賊﹐四子隆桓槍斃二賊﹐與次子隆植﹑植子運湖力戰同死。緒國有女孫梅英﹐年十三﹐足疾不能步﹐見賊攻寨急﹐請於母曰「脫至不守﹐兒豈可受污辱﹖我將引被覆臥艸舍中﹐速火之﹐勿令墮賊手。」寨破自焚死。魯京道同李應緒守南寨﹐應緒棍斃五賊﹐京道刀斫八賊﹐力竭死。統計殺賊僞先鋒一﹐餘賊三百四十有六﹐寨中男女死者﹐一千零二十五人。

◎張安一

張安一﹐號明魁﹐中江雄甲溝人。大父信春﹐乾隆丙午科武舉。安一昆季四人﹐一居長。幼好學﹐不求甚解﹐性忠亮﹐重孝友。家窘廢讀﹐力穡養親﹐膂力過人﹐尢精矛戟技。己未冬﹐聞賊猖獗﹐倡修義丰山寨﹐聚眾習武藝。辛酉春﹐藍逆薄潼郡孔亟﹐太守阮募兵援城。安一偕諸弟捐貲募勇三百名往援﹐營於城外之牛頭山。凡援兵之來﹐皆營於此。賊大至﹐破鳳凰山﹐轉撲牛頭寨﹐諸營人人自危。安一督勇堵擊﹐矢石槍炮如雨﹐賊死無算。自申至戌﹐賊不能勝﹐眾志稍固。明日﹐賊欲夾寨而壘﹐安一探確賊情﹐率眾下寨力戰﹐揮刀連斃三賊﹐賊稍卻。遂率眾直撲賊壘﹐炮傷左手大指﹐奮擊逾時﹐整隊歸﹐賊不敢逼。太守嘉其功﹐授六品軍功。賊解圍後﹐安一手創益劇﹐將死﹐猶大呼殺賊者三。卒時年三十四。同時有楊靑山者﹐隨安一援鳳凰山戰死﹐楊年三十八。

余滸村曰「三呼殺賊﹐與三呼渡河之心何異﹖此其所以爲烈士也。夫牛頭山者﹐去城不百步﹐俯瞰城中﹐賊所必爭之地﹐山破則城破﹐安一之功大矣。三臺學博羅君偉臣﹐有上崇督憲一書﹐大旨言牛頭山逼近城西﹐山髙城矮﹐賊易窺擊。𨿽有鄕團堵禦。實形單弱。嗣聞陳祥興帶兵馳赴城外﹐殺退賊眾﹐占踞牛頭山﹐旣得形勝﹐人心稍定。似保潼之功專歸於陳。而王少卿《尊聞錄》似又歸功於建中營。光緒乙酉秋﹐余馳往潼城爲三臺學博李君小蓮治病﹐寓潼數日﹐暇遊東山琴泉。觀雷轟鐵塔﹐訪求唐人王祥所書《妙勝蓮花經》。父老爲餘指鳳凰山戰事處﹐碧艸靑燐﹐不知埋沒許多忠魂義骨﹐望之令人感慨噓欷﹐不能自已。今將《尊聞錄》所載﹐節錄於後﹐亦守土者所宜畱意焉。」

附錄王少卿明府《尊聞錄》一節﹕

予守中江﹐退賊後﹐因稟募建中營。奉大府案準﹐卽專畱此軍保衛川北。因以五百人爲一營﹐初成三營﹐終日操練﹐予以守城專重槍炮﹐熟演金鼓進退之法﹐必使眼尖手快﹐純熟而後已。其時﹐賊圍潼川﹐奉大府檄﹐以賊入川﹐向未攻破府城﹐該員旣隸在府屬﹐如能力保潼郡﹐論功當在諸將上﹔倘潼郡不守﹐該員當同幹重律也。因思潼之存亡﹐以牛頭山得失爲存亡。先時卽諭派李縣丞永恆﹐帶勇五百人﹐往守牛頭山﹐臨行戒之曰「牛頭山緊靠城門﹐山後可無過憂﹐專顧山前﹐賊來然火以待﹐賊去勿下山追﹐能守足矣。」我勇紮山二日﹐賊果大至。初到卽攻此山﹐不利﹐復計圖賄誘﹐皆不得售其術。忽馭呂公車﹐攻山急切。凡破呂公車﹐俟其將近﹐對車門以火箭射入﹐車與人全燒。我營得法﹐大破賊車。賊知是山不可攻﹐卽是城不可攻矣。遂撤圍去﹐李以是功晉大令。

◎劉大刀玉忠義附

中江劉先固﹐劉開駟族子也。偉軀幹﹐能左右射﹐善使大刀。咸豐辛酉﹐從軍援眉州。時主兵者明參戎耀光﹐將以戰爲守。五月初六日﹐與賊交戰﹐官兵小敗﹐先固以大刀斷後﹐繩踣見獲。賊愛其勇﹐欲降之。先固曰「汝亦聞有大刀劉而貪生者乎﹗」遂見殺﹐年二十。同時有王忠義者﹐亦中江人﹐從軍援眉。五月初六日之敗﹐官軍登時收隊﹐諜知營暮頤津者﹐賊之中堅也。忠義約同軍夜斫賊營﹐賊驚擾逾時﹐執忠義而臠之。自是賊有分竄之志。

◎王井紳

王國學余﹐富順鹽井紳士。咸豐庚申九月﹐賊陷榮昌﹑永川。逆黨何興順以萬餘人逼富順﹐隔河施炮﹐向城飛擊﹐瓦屋皆鏗然有聲。九月下旬﹐分擾各處之賊﹐皆嘯聚牛腹渡﹐眾號二十萬。四鄕焚掠﹐搜竹木梯百餘架﹐將攻富順城。知縣彭公名﹐遣團練由北路古佛坎﹐乘夜奪梯回。明年辛酉正月﹐楚軍常與賊接仗三月﹐賊復四面分竄。六月﹐周逆攻井地大安堡。井紳王餘照同余等﹐督團練擊卻之。賊徧塞鹽井﹐盡焚天車車房。余追賊﹐沒於陣。未幾四路團練畢集﹐賊乃自西而南﹐沿井河擾鄧井關而逸。

◎銅鑼寨四寨主

彭水縣銅鑼寨寨主四人﹕監生蘇森然﹑陳元柏﹑李維友﹑李正鳳也。咸豐十一年八月﹐發逆竄縣境﹐森然等率團拒賊於郁鎭銅鑼寨。運負土石﹐築堡守險﹐扼賊來路。十三日巳刻﹐賊眾蜂集圍攻﹐森然等督同團民﹐擲石放槍﹐奮呼擊賊﹐斃賊多人﹐惡氛稍遏。未刻﹐大股麇至﹐悉力仰攻﹐層屢而上﹐肉搏相逼﹐寨破。四人各受數十槍﹐力竭戰死。團民陶令澤等三十人陣亡。事聞﹐分別旌卹。

◎陳羅二生

陳君濟光﹐南部監生﹐素有膽識﹐爲鄕團首﹐訓練有方。咸豐辛酉﹐藍逆遣彭僞統領﹐擾縣屬之小元山。濟光帶團堵禦﹐奮不顧身﹐殺賊甚眾﹐力竭被擒。賊縛之﹐受酷刑死。同時庠生羅炯偕兄心田﹐避賊於宇家寨﹐寨破被擒﹐不屈﹐兄弟俱遇害。

余滸村曰「辛酉之亂﹐南部士民﹐多聯團築寨﹐爲堅壁淸野之謀。如淸平寨﹑宇家寨﹑達摩寨﹑富村驛﹑黃連埡﹑趙柏埡﹑小元山先後均爲賊破﹐鬥死者約有六七千人。嗚呼烈矣﹗」

◎中江義士

張時富﹐世居中江縣牛場。咸豐辛酉冬十一月二十八日﹐滇匪竄縣北﹐斜趨回龍場宿焉。翌日黎明﹐自回龍場渡河下牛場﹐將由羅板橋犯太和鎭。是時﹐學使者按臨方畢﹐不虞有是賊。寨居者遷還家幾一年﹐牛場忽聞賊來﹐眾無所措。時富獨執槍立於場外﹐洞一賊胸﹐旋斃。餘賊共執時富殺之。賊因是畏場內有人﹐卽時遠竄。

林君道轔﹐中江鄕賢靑山先生之曾孫也。年七十餘﹐方領矩步﹐以五經教授鄕裏﹐從遊恆數十人。賊之宿回龍場也﹐經其精廬﹐弟子奔散﹐林不及避﹐出見賊目而不爲屈。賊矜禮之曰「吾營中亦正須前輩以率羣小耳。」林不欲行﹐賊中之少黠者以槊揮之曰「先生年已老﹐曷不任彼歸乎﹖」林應手而倒。蓋賊以殺人爲遣歸也。賊目不懌者移時。

呂君振泠﹐中江人﹐父兄皆爲儒林祭酒﹐振泠獨好武。宿回龍場之賊﹐亭午經馬鞍山寨下﹐眾饑求食。振泠獨輕之曰「敗亡小醜易與耳﹐不與食而以一炮相遺。」賊旗一揮﹐賊眾四集﹐寨人立潰。振泠猶當門撐拒﹐受傷乃僕。

中江農人冷逢春﹐咸豐辛酉冬﹐聞賊且至﹐入蕭姓洞以避。賊用藥煙燻灼﹐眾不能堪﹐乃出從賊。逢春獨不出﹐甘悶憊其中以死。

◎何克彊

何克彊﹐中江人。咸豐辛酉季冬﹐謝寡婦逆黨﹐爲官軍追剿﹐敗走中邑龍泉場。有賊數十來克彊家索糧。彊乃窶人子﹐佃人茅舍棲身﹐本無餘積。賊欲入室擄掠﹐彊當門而立﹐手執柴斧揮霍。賊見其武健絕倫﹐望不敢卽。遙謂速供軍餉﹐如不應﹐大隊紛來﹐立見身成齏粉。彊厲聲曰「鼠輩多言﹐聞天兵旦夕至此﹐恐逆黨無噍類矣。」賊怒﹐以火焚廬﹐彊卒不出。焚死後﹐屍立不僵﹐色如煤炭云。

余滸村曰「按《中江縣誌續編》亦載此事﹐大略相同。惟克彊作克長﹐大抵因字之聲韻相近而偶誤耳。」

◎劉文學

劉君簡州人﹐諱鳳圖。少讀書﹐穎悟過人﹐弱冠補弟子員。好孫吳兵法﹐每讀史遇敍述兵事處﹐輒反復詳求所以勝敗之故及當日輿地之學﹐因成《兵鏡輯略》一書。咸豐辛酉﹐李藍二逆蹂蜀﹐各屬騷然。君首倡團練﹐號令嚴明﹐爲鄕勇冠﹐裏中賴以安謐。壬戌三月﹐流勇乘機煽亂﹐君率勇禦賊於新簡接壤處。賊隨竄簡州黃土場﹐各鄕團相與聚謀﹐君建議曰「今賊氛𨿽盛﹐脇從半良懦﹐乘其未集﹐可一戰破也。若避其鋒﹐是示賊以弱也。」聞者壯君謀﹐君分其勇爲三。自率所部出中路﹐繞出賊前﹐據臉而陣。賊蜂聚來犯﹐戰方酣﹐左﹑右兩路槍炮轟擊﹑衝賊陣爲兩﹐賊敗遁。是役也﹐君以鄕勇數百﹐敗賊數千﹐斃賊黨百餘人﹐君勇負傷者七八人而已﹐聲威由是大震﹐羣賊憚之。隨遣悍酋二人賫君書﹐乞限三日撤去﹐弗許。時共事各團總﹐皆意與君違﹐君恚甚。翌日獨率所部趨賊﹐意速其去。賊易君勇少﹐出大隊抄擊。君知眾寡不敵﹐揮大刀怒馬馳聚﹐戰甫合﹐刀折而賊矛已貫君股矣﹐遂墜馬死﹐左右與難者十餘人。賊去﹐家人得君屍﹐喪其元﹐以面肖公貌殮焉。後數日﹐鄕人得君首於醬瓿中﹐易棺葬之。事平﹐合請於朝﹐賜卹有加。

◎樊孝廉

樊公諱包﹐字鐵墉﹐名山人。幼英敏﹐讀書目數行下﹐年十三入邑庠﹐咸豐戊午舉於鄕。性好武﹐工技擊﹐貌丰而巨目。每談兵﹐則娓娓不倦﹐思以功名自奮。粵寇興﹐武備廢弛﹐君有隱憂焉。嘗集子弟部署營伍﹐教以戰陣之事。時蜀方承平﹐鄕人非笑之。君曰「是非君輩所知。」己未﹐李﹑藍煽亂﹐公練團裏中﹐常破數萬賊﹐大小數十戰﹐功最多。鄕邑倚爲重﹐大吏未之知也。會宮保駱公督蜀﹐聞君敢戰﹐檄募勇剿賊。公以千人赴召﹐軍至簡州﹐卒有取民蔬者﹐立斬以徇﹐一軍肅然。時賊擾宜賓之八卦寨﹐公直搗其巢﹐賊逆戰﹐大破之。殺賊數百。越二日復攻之﹐遇伏﹐公躍馬殺二賊﹐賊披靡﹐已而圍復合﹐賊矛刺君股墜地。君嗔目疾聲呼殺賊﹐賊亂刃斫其首﹐遂死之。部卒死者十七人。同治元年五月十五日也。宮何以狀聞﹐天子篤念死事﹐詔贈卹有加。

《富順志》略云「同治壬戌五月﹐名山舉人樊包﹐率團過富順﹐由花鼓場仰攻之﹐歿於陣。先是春間李逆自鐵山八角寨﹐分支過靑岡林﹐官兵襲破之。賊盡棄輜重﹐尙擁萬餘人。四月中旬﹐李逆乘隙遁回八角寨﹐賊夥謝花妖等擾涪州﹐被官兵團練殲之鶴遊坪﹐餘賊亦先後就戮。秋間﹐八角寨賊竄龍孔場﹐官兵躡追﹐四面團練﹐星羅棋布﹐圍之數重﹐賊連日衝突不能出。是時布政使劉蓉亦至軍﹐李永和投誠被擒﹐餘賊數千人盡誅之。械李逆至成都﹐訊斬之﹐滇匪李股平。」

◎馬立堂

廣元馬生立堂﹐富於貲﹐年甫弱冠﹐入文庠﹐父迎龍﹐聞滇逆猖獗﹐預掘石洞避亂。壬戌冬﹐賊目曹統領﹑謝金蓮犯保寧﹐欲渡河。彭汛同縣佐某﹐帶鄕勇數百﹐沿河防禦。賊至不得渡﹐僞作軍士﹐稱某官前隊﹐隔岸呼舟子甚急。彭不答﹐賊乃造筏逕渡。守河者膽落潰走﹐賊乘此紛紛共濟﹐戕分縣官於龍門﹐彭亦死之。賊至乾溪﹐馬生裏居也﹐知其巨富﹐圍石洞以火攻之。洞破﹐一家老稚被掠。迫生入營﹐尊爲幕賓。是時逆黨肆行裹脇﹐約有十萬餘眾。旋至望倉壩﹐附近黃家寨多富戶﹐蓄積饒裕﹐賊僞作鄕人狀﹐混入寨堡﹐劫奪燒殺﹐死者無算﹐婦女被掠者甚多。中有一女﹐姓祝名雲英﹐色麗知書﹐亦被掠。曹逆見女端好﹐卽以妻生﹐蓋欲其戀新婚而忘去志也。是夕女謂生曰「妾舉家煨燼﹐僅畱殘軀﹐苟合從君﹐惟有一死。」生曰「卿欲全節﹐我豈貪生﹗憶自被俘以來﹐日欲求死。其所以不卽死者﹐父母靡得贍依﹐妻弟未知存亡﹐故欲苟延殘喘耳。昨聞營中言二親遇害﹐妻被賊污﹐已矣﹐無復望也。今願與卿同死﹐見二親於黃泉。」乃題詩於襟﹐有「漫傷時命揶揄鬼﹐同是天涯淪落人」之句。吟畢﹐相向而泣﹐更闌漏盡﹐皆刎頸死。曹逆檢二屍厚葬﹐詩傳營中。未幾賊移營走全灣﹐王教習帶鄕勇截殺。賊懼﹐尋走木門陰陽河﹐復爲官軍所敗﹐遂奔儀隴去川矣。

◎夾江殉難義士

咸豐辛酉至同治壬戌間﹐滇匪分股竄夾江境。武生幹時魁﹐督團勇禦於新場﹐戰死。武生周衛淸﹐戰於獅子橋﹐陣亡。同時有鄭文運者﹐平時住縣城內察院街﹐削竹箸爲業﹐投充團勇﹐禦賊出力﹐賞給八品軍功﹐隨周衛淸在獅子橋殉難。其防堵新場陣亡者﹕劉萬盈﹑彭士賢﹑彭士鈺﹑王起星﹑周之禎﹑戴大興﹑張元魁﹑龔桂春﹑幹閏喜﹑幹榮開﹑王大有﹑王有成﹑張洪順﹑張萬喜﹑邱永仲﹑楊萬忠﹑呂元章也。其防堵甘江場陣亡者﹐江永和﹑劉文玉﹑文金全﹑彭國永﹑江安倫﹑宿占魁也。其防堵金井扁陣亡者﹐史君富﹑鄭興倫﹑黃宗喜﹑羅世貴﹑江開成也。其防堵界牌陣亡者﹐貴先﹑黃錦春﹑張國材﹑朱占魁﹑彭士裕﹑劉海峯﹑斡仁富﹑萬占先﹑龔治斌﹑徐朝連﹑萬家全﹑江元順﹑薛居俸﹑蕭明魁﹑翟盈貴﹑劉嘉春﹑楊枝秀﹑江水林﹑朱萬先﹑曾啟容﹑江耀龍﹑楊玉髙﹑文金鈐﹑楊萬鐘﹑宿占奎﹑徐朝位﹑羅奇耳﹑蔡萬喜﹑黃錫容﹑黃步云﹑宋占貴。其防堵馬家場陣亡者﹐胡應尊﹐胡貴朝﹑胡貴乾也。其防堵童廟子﹑鐵甲廟﹑葉家山﹑馬衝口﹑石面渡陣亡者﹐葛慶志﹑黎心田﹑葉大朋﹑楊積玉﹑雷馨和﹑鄭萬瑤也。其防堵劉家場﹑東路河田堰陣亡者﹐杜永瓊﹑李鎰廷﹑李徳謙﹑車崇榮﹑沈萬元﹑費世錫﹑田康宇﹑周錫甫也﹝以上咸豐辛酉﹞。其防堵土龍衝陣亡者﹐李先萬﹑萬奇祥﹑李良仲﹑李仲良﹑梅朝福也﹝同治壬戌﹞。

余滸村曰「咸豐末年﹐羣盜半天下﹐有能掉三寸舌﹐諭降千百悍賊者﹐誠匪易事也。辛酉十一年﹐滇匪分股段僞統領啟閒率千餘人犯夾境﹐盤踞離城二十里之甘江場。烽火相望﹐縣城危在旦夕。縣大夫楊公塏玉泉乃能匹馬摩賊壘﹐招撫諭降﹐賊皆投戈伏地羅拜。公始下令曰﹕『汝等悉願投誠﹐各解甲移駐近城之壁山廟﹐聽候區處。』羣賊唯唯從命。於是酌予資糧﹐分給路牒﹐旬日之間﹐遣散盡淨﹐惟段酋願爲夾氓。其時大兵之後﹐骸骨暴野﹐邑紳王公起春山﹐捐金掩埋。縣君楊公善治軍﹐常親冒矢石當賊衝﹐此次招降﹐又單騎見賊。故當時婦孺﹐均稱之爲楊膽大云。此書開雕後﹐有沈香圃者﹐踵署求醫﹐自言家藏有《夾江紀亂》一小冊﹐系關中趙維仁寓夾時﹐值寇亂所著﹐刊刻成本﹐紙皆黴蛀。余借閱之。紀中皆言庚申閏三月八月兵事﹐盛稱楊縣君保城功及當時因果事。又言夾人有自賊逃出者云﹕『八月破丹稜後﹐竄夾境﹐藍二哥坐的綠轎子﹐後一乘是丁大嫂﹐年三十許。前後有騎馬穿龍衣者﹐直抵迎春樓攻城。眾見城樓脊上有兩條黃牛﹝賊中諱虎爲牛﹞﹐紅霧沈沈中﹐老鷹旗飄起﹝楊公坐旗﹞揀的兄弟不少﹝賊中爲死諱揀﹞﹐是夜遁走。』云云。惜是編已成﹐不能增入﹐因於夾江義士後﹐刪節附錄而略補之。」

◎黃文學

黃公諱以宣﹐字魯齋﹐夾江人。幼讀書﹐有智略。道光十三年﹐黃學使按臨科考﹐補博士弟子員。咸豐十年三月﹐藍逆犯境﹐公奉縣札辦團練堵賊﹐同團首貢生李﹐生擒僞隊長周洪順﹐送縣正法。十一年十一月﹐李逆分股段僞統領﹐竄踞縣屬之甘江場﹐公同團首孫廷發等截剿。十四日﹐與賊戰於場外﹐公左臂受矛傷。團勇奮殺﹐賊气奪﹐退入場﹐公整隊回營。次日公裹創匹馬入賊壘﹐諭令投誠。賊感公言﹐允降。歸報縣君楊公玉泉﹐復遣紳往說﹐賊堅志請降。楊公乃單騎見賊﹐解散黨羽數千人。縣君上公功得五品軍功﹐復以訓導保薦。十二月二十四日﹐因傷殞命﹐制府崇公朴山﹐奏請議卹。奉旨給云騎尉世職﹐世襲恩騎尉罔替。

余滸村曰「吾聞夾江縣君楊公玉泉﹐能治軍﹐多智謀。當賊近縣城時﹐守陴者嘩然不能禁。公諭之曰﹕『聞賊攻城有煙藥﹐入鼻受毒卽死﹐惟人人口含酸梅子二枚﹐可預避之。』語畢﹐各給酸梅二﹐含入口中﹐一時皆寂默。賊夜探城中虛實﹐見城人皆僵立無語﹐異常靜鎭﹐遂畏不敢攻。」

◎珙縣十二團首

咸豐辛酉至同治癸亥間﹐珙縣土匪何金龍及發逆石達開﹐疊次竄擾縣境。其陣亡團首﹐如貢生屈盛湘﹐文生劉子玉﹑唐立賢﹑屈昌榮﹑武生汪鳴昆﹑汪鳴開﹑唐占鰲﹐監生屈昌時﹐軍功徐萬鉉﹑範興武﹑鄧文魁﹐學攢皮勛﹐共十二人。其陣亡團丁﹐共四百八十六人。其遇賊殉難紳士庶民﹐共二百零六人。殉節婦女﹐共三百二十九人。邑令姚公作霖﹐造報制府。奏聞﹐奉旨準入忠義節祠春秋致祭。

余滸村曰「珙縣本古西南夷地﹐號曰國﹐後爲夜郎屬地。漢武時取夜郎﹐始置南廣縣於此。至明洪武初﹐始攺爲珙縣﹐國朝因之﹐以爲敍屬。距京師六千二百餘里﹐距成都省城一千四百餘里。僻小之地﹐與土府爲鄰﹐而生其間者﹐咸知親上死長﹐至數百人之多﹐有較他邑而更甚者。非聖朝仁政覃敷﹐安能如是之盛歟﹖時李貢生步璋﹐參辦城防局﹐有口占律詩﹐末四句云﹕『幾處請兵星火急﹐千家避難井田荒。重門緊閉嚴魚鑰﹐戍鼓聲聲斷夕陽。』其人民之流離轉徙可知矣。又有李文學仙ぼ者﹐當賊攻城時﹐日夜防守﹐危城獲安﹐積勞成疾而卒﹐眾共悼之。按《敍府新志》云﹕『咸豐十一﹐年冬﹐南溪張四黃地﹐正洲何金瀧﹐吳家壩蕭廣徳﹐糾合滇匪戚維新等萬餘人﹐盤踞髙縣之沐愛﹑正洲。圍長寧﹐破建武﹐擾安寧橋﹐趨珙縣﹐復回正洲老巢。時張四黃地與何﹑蕭二逆分股﹐二逆知無能爲﹐遂受招撫。張逆竄黔﹐誘石達開入境﹐遂於同治元年五月十六日陷長寧。僞將李宰輔紮巡檢場。是年十月﹐達開由滇之鎭雄﹐竄入筠連。二十八日﹐髙縣知縣丁良俊﹐出禦死之﹐遂陷髙縣。時何﹑蕭二逆﹐𨿽受招撫﹐其黨羽在正洲﹑沐愛﹑吳家壩﹐時害良民。癸亥二年﹐胡軍門中和﹐移楚師分紮筠﹑髙各路。八月﹐按誅蕭廣徳。而何金瀧恃正洲洞險﹐負隅不出。間往安尾壩﹐會合滇匪。十一月﹐檄楚營搜剿金子溝﹑佛龕巖各洞。金瀧遁去﹐獲其家屬黨羽正法﹐境內遂安。』」

◎巫山道士

咸豐庚申﹐張逆竄蓬邑河邊場。有一道人﹐衣飄鶴羽﹐帽結熊須﹐扶藜杖行。賊掠見張酋﹐道士傲不爲禮。張詢以修煉之所﹐答云「巫山。」張責之曰「爾遊手廢業﹐天地贅疣﹐今若投誠﹐宥汝一死。」道士云「吾伴隨琴鶴﹐逍遙雲水﹐塵緣久絕﹐習鋸不驚。」張色稍霽﹐又問﹕「爾知生死成敗否﹖試言吾今日起事﹐何時成事﹖」道士云「譬諸幕燕釜魚﹐生亦不久﹐安能成事﹖何不解散脇從﹐隨我隱遁﹐𨿽不飛升﹐亦可延年﹐切勿倒行逆天也。」張怒曰「爾知爾之壽算乎。」曰「知之﹐吾數止今日耳。」張曰「今不汝殺﹐將令爾言不驗。」旁一隊長跽請於張曰「此左道也﹐畱之恐簧惑軍心。」道士凝眸視之曰「爾遲吾明日﹐亦難免也。」賊怒揮刀斫之﹐顱落無血﹐只見一道靑煙﹐衝霄而上。次日張逆督眾攻寨﹐忽寨上放劈山大炮﹐中隊長頭顱死﹐賊遂收隊向川東而去。

◎遂寧和尙

遂寧廣徳寺僧坦然﹐名貞靜﹐成都文殊院戒子也﹐幼嗜武。咸豐辛酉﹐藍逆圍遂寧﹐當事者廉知其人﹐延致守陴﹐與賊相持六十餘日。賊用地雷轟城數丈﹐蜂擁進攻。守者無措﹐多失人色。坦然率其徒云庵諸人﹐並力堵擊﹐賊屍塡城濠﹐坦然亦受炮傷。賊退﹐或曰「賊中見城上不知許多僧人也。」或曰「廣徳寺普門大士顯靈也。」當道以僧綱司都綱官坦然﹐罔應﹐後因傷發圓寂。雪堂僧《遂寧歌》﹐其略云「藍逆攻城城已傾﹐城中雞犬相次驚。守陴膽落失人色﹐此時誰復能攖城﹖坦然一怒戒刀吼﹐賊乃枕藉塡濠平。本來菩薩慈悲面﹐幻作金剛弩目漢。不忍坐視生民災﹐手拖禪杖一酣戰。」蓋紀實也。

◎僧昌榮三林郭聯升附

僧昌榮者﹐興文縣武廟住持也。年九十﹐性直體健。同治壬戌夏﹐發逆竄入廟中﹐欲毀神像﹐昌榮力阻不可﹐賊怒殺之。其徒三林﹐年七十矣﹐見師被殺﹐大詈﹐賊又殺之。賊退後﹐邑令郭公得其情實﹐命首事爲僧建碑﹐以昭志節。時有守倉廒之郭聯升﹐賊至﹐斥令開倉﹐弗許。賊怒﹐去其兩耳﹐又弗許﹐與僧同被殺。

余滸村曰「興文爲敍府屬邑﹐士朴民純﹐𨿽方外之人﹐臨難亦不求苟免﹐烈矣哉﹗然興文𨿽遭塗炭﹐猶敍屬之小邑耳。自咸豐九年九月﹐滇匪入川﹐連陷慶﹑筠﹑髙三縣﹐進窺敍城。賴徐都戎昆山﹐督辦城防﹐動中機宜﹐城賴以完。按﹕都戎諱璋﹐雷波廳黃螂人﹐時任敍馬營都司。當賊逼城時﹐公布置嚴密﹐屢攻不下。乃賄通禁犯百餘人爲內應﹐乘夜放火奪門。公立時督兵擒斬數十人﹐並搜其黨駢戮之﹐羣賊气奪。十一月十四日﹐夜遁靑山﹐凡五十餘日﹐城圍始解。敍人以此益賢公﹐於郡城西豎坊﹐以表其功焉。此事余聞諸郭君玉珊云。」

◎鄭萬堯

鄭君萬堯﹐夾江人﹐有膽力。咸豐十年﹐滇逆擾蜀﹐縣屬文生張君世臣﹐整練鄕兵﹐同教職張玉成﹐知縣張履龍﹐舉人蓋洪璋﹐監生王載道﹑宋百齡等共事﹐籌辦防堵﹐萬堯充南安團勇目。未幾賊由丹稜竄雅州﹐道憲飛調南安團守飛仙關。張君玉成帶勇五百﹐馳赴保關。甫抵關﹐賊卽來攻。玉成與戰﹐身受炮傷。團勇奮力嚴守﹐賊攻不克。繼諜知賊眾由雅下犯﹐世臣親督團勇防縣屬之石面渡﹐分咐沿岸船筏﹐依營停泊聽用。賊於三月二十三日抵三寶場﹐聞石面渡防嚴﹐逗畱兩日不能渡。賊乃賄地匪爲向導﹐於二十六日辰刻﹐一面分股挑戰﹐一面令悍賊暗由七星溝蜂擁而來。世臣兩面受敵﹐身負重傷。團眾賈其餘勇﹐生擒賊匪三人﹐斬首二十七人﹐炮斃二人。幸遇對河天寶團勇來援﹐世臣乃麾勇丁﹐蟬聯橫渡。萬堯酣戰﹐未及渡河﹐眾寡不敵﹐被賊刺喉﹐支解而死。斯時本城人盡逃避南安﹐闔壩賴以全活。二十七日竄去。邑增生張君樹勛弔萬堯詩云「境內聞氛恐後行﹐殿奔殺賊恥偸生。時人莫道尋常事﹐爲國捐軀是俊英。」

◎尹烈婦

大足縣民尹仁全妻譚氏﹐仁堂妻楊氏﹐妯娌也。咸豐十年﹐滇匪攻縣城急。譚語楊曰「若不能避﹐惟死爲上策。」七月入其鄕﹐譚偕楊赴池中死。五日賊退﹐家人檢其屍﹐貌如生。

摘錄《大足城防記》﹕

咸豐庚申五月﹐李逆踞牛腹渡﹐遣王僞統領由榮昌逼縣西界﹐城中震恐。署邑篆吳通守文嘉﹐乃籌防具。二十四日﹐竄三溪鎭。二十九日﹐毀三驅場。七月朔﹐抵城外較場﹐踞演武廳﹐賊大旗爲雷擊倒。初三日﹐賊移營去。初四日﹐竄龍水鎭﹐至玉龍場﹐銅梁團總任思鉦戰敗。二十一日﹐饒知縣爾靖接事﹐仍籌防練。饒春榮者﹐都司祝良芳逃勇在縣﹐饒縣君有練勇三百﹐屬伊管帶。春榮協團堵禦﹐見賊先奔。十九日﹐賊竄中鰲場﹐城中戒嚴。官紳皆登城守禦﹐春榮獨置酒狎娼﹐爲汛官張登魁營兵掩執﹐局紳排解不獲。春榮縱勇百餘﹐持刀索殺登魁﹐經局紳叱退﹐旋掠汛署一空。饒縣君以賊近不問﹐登魁疑不直己﹐次夜乘醉入署﹐刀傷縣君頭額﹐斷其拇指﹐各團勒勇鎭壓始息。次日﹐張逆抵城下﹐督眾圍攻。春榮已暗投逆﹐印官因傷臥牀﹐汛弁蔽法在獄﹐城如累卵。幸委查保甲之李大令﹐接署汛事之馬正剛﹐力爲部署。守備得以弗疏﹐越日圍解。十一月十一日﹐永川陷。二十九日﹐榮昌復陷。十二月朔﹐藍逆親率悍隊來攻﹐不利。張五麻子力持大足難破之議﹐移圍遂寧。初九日﹐彭紹幅踵至﹐外恃姦民﹐內通練勇﹐決意圖攻。賊屢分隊擊諸寨﹐罔不敗衄。武廟逼近南門﹐祀竈之夕﹐有人聞廟內磨刀霍霍聲。次日﹐有無知男子﹐忽僕廟門﹐蘇語眾曰「好爲善﹐勿畏賊﹐吾爲汝等殄滅之。」語畢仍僕﹐人咸知荷武聖默佑﹐气愈壯。明年元旦﹐賊縛燭龍﹐繞西門稱賀﹐語狎意汰。初二日﹐縋三百人背城搦戰﹐毀賊炮臺。初三日﹐札諸團寨刻期赴援﹐四城縋團勇出戰﹐大破賊巢。賊棄輜重婦女宵遁﹔前後閉城六十餘日﹐堅守兩月﹐圍解。惟時丁勇餉源支絀﹐悉議撤去﹐乃按團每百戶出護城丁一名﹐每戶日給一錢以養丁﹐分四路管帶統轄之。

◎任楊氏

楊氏﹐彭縣川禾裏民任貴元之妻也。咸豐十一年春﹐土匪朱爾玖結連封團作亂。氏隨夫遠避﹐中途遇賊脇夫去﹐並逼氏行﹐不從﹐乘間抽賊刀自刎。同時避連封亂者﹐孟天元之妻彊氏﹐偕一子一女﹐罵賊投井死。周辛娃之妻廖氏﹐負幼女亦投井死。王尙文之妻朱氏﹐自縊死。

附錄《彭縣續紀》通山會匪事一則﹕

朱爾玖者﹐崇寧人﹐以妖術技擊惑眾﹐勾結崇﹑郫二縣民﹐立私團曰「連封」。黨羽蔓延﹐遂於咸豐七年十月﹐燒竹瓦鋪﹐爲亂不果﹐大吏亦不問。九年冬﹐督憲曾公﹐因滇匪入川﹐訪求諸縣材傑﹐賞給朱爾玖及彭縣附生周光謨﹐監生劉鑑章﹐並四晶軍功頂戴。縣民譚隆魁初入連封黨﹐隸白旗。十年六月﹐大憲調連封團眾禦賊崇慶州之元通場﹐郫縣衛伯林戰死﹐譚隆魁始統白旗。九月﹐賊渡河﹐連封團眾﹐挈老幼奔避彭縣之西山﹐掠難民軍械﹐殺無辜﹐遂生蟠踞志。十一月﹐邑紳周濂﹑劉鑑章﹑周光謨等﹐於永定場練同愾勇。呂調陽﹑胡洋等﹐於麗春場立正義團。易象﹑劉楨等﹐於西山立通山團﹐皆爲連封團備﹐而通山多連封黨﹐且多匪類。十一年﹐官差捕連封黨﹐置劉興於獄﹐連封懼﹐遂反。正月二十一日﹐殺通山團總劉大經﹑廖體嚴。執劉楨﹐欲用之。尋逸出﹐與易象俱逃。二十四日﹐胡洋率正義團擊賊仙居裏﹐爲賊躡﹐敗。二十六日﹐縣幕柴均率練勇擊賊牛蹄橋﹐遇害。二十七日﹐新繁汛江思山帶勇﹐遇賊於彭之北門﹐反走。二十八日﹐賊圍彭城﹐索劉興﹐予之﹐守陴皆下。遂調同愾勇入悍城﹐劉鑑章﹑周濂請令﹐城中民劃地自守﹐分所統作遊兵巡城﹐捕內應﹐眾志始定。二十九日﹐賊攻城﹐城上開炮﹐斃賊數十人﹐賊驚潰。初﹐生員某﹐走謁新繁令程公祥棟﹐陳三路平賊策﹐上之制府。二月初二日﹐黎統軍率楚勇敗賊北關外﹐綿州牧唐公炯率播勇駐綿竹。十二日﹐唐軍聲言攻紅崖子﹐返旆從髙境關入﹐直搗河壩場賊巢。十三日﹐賊分路南竄﹐一趨瀠陽﹐爲官軍擊敗。譚隆魁餘黨竄郫之花園場﹐署令李公吉壽﹐乘窮蹙招之﹐諸譚縊殺隆魁﹐戮其屍。越五日﹐候補直隸州恆公泰﹐搜獲朱爾玖於崇寧殺之。東路賊俱就撫。

◎附駱文忠略傳

駱公諱秉章﹐號吁門﹐廣東花縣人。道光壬辰翰林﹐由編修氵存升侍禦﹐以淸廉直亮稱。戊申由侍講外補湖北臬司。己酉遷貴州布政使﹐調南藩司。庚戌授湖南巡撫。咸豐元年辛亥﹐幫辦湖北軍務﹐旋仍巡撫湖南。六年丙辰冬賞戴花翎。八年戊午春﹐賞加頭品頂戴。十年庚申九月﹐膺督師援川之命。十一年辛酉七月﹐實授川督。同治元年壬戌﹐賞加太子少保銜。癸亥加太子太保銜。甲子夏﹐賞給一等輕車都尉世職﹐並賞戴雙眼花翎。六年丁卯夏﹐任協辦大學士。冬十一月中旬﹐以軍務積勞薨於任﹐壽七十有五。遺摺具聞﹐天子震悼﹐追贈太子太傅﹐加恩予謚﹐入祀京師賢良祠。並於四川﹑湖南兩省﹐建立專祠。生平政迹﹐宣付史館立傳。謹按公生平政事之尢大者﹐在督辦兩湖﹑四川軍務二端。而蜀事底定﹐更關系天下大局。戡靖之功﹐似尢偉云。自道光庚戌﹐湖南李元發亂作旋平﹐粵西發逆乘間起。不一月﹐直由永安破武昌﹑湘﹑皖﹐窟據金陵﹐騷動大江南北。其中狹悍善戰者﹐僞翼王石達開尢甚。咸豐戊午﹐滇匪藍﹑李﹐土匪張何﹐販煙敍郡。因事竊發﹐蜂聚蟻屯﹐攻城殺將。承平日久﹐民不知兵﹐變起倉猝﹐莫解爲計。自己未秋九月中旬﹐至於辛酉夏五月中旬﹐日聽賊匪擁眾二三十萬﹐出沒敍﹑瀘﹑順﹑保﹑潼﹑綿﹑資﹑簡﹑富﹑隆﹑邛﹑眉間﹐蹂躪四十餘州縣﹐流毒生民幾三載。是時公奉朝命﹐督師援川﹐率所部知府黃淳熙等營五千一百人﹐由沙市上駛﹐行抵髙縣。諜知順慶圍急﹐卽飭淳熙率所部果毅營﹐先馳順慶﹐斜出定遠解圍。立將首逆何國梁生擒正法﹐救出難民萬餘﹐軍勢大振。詎賊詭作村氓﹐誘黃深入二郎場﹐四路設伏﹐黃中賊伏於層阿斜谷間﹐爲賊傾害。公在大竹得報﹐師次順郡﹐收合將士﹐撫摩激厲﹐士气復振。是役也。公於是年辛酉四月十七日抵萬﹐黃以五月十四夕陣亡﹐𨿽少有摧折﹐而我軍傷亡不過百餘﹐殲賊不僅千計也。以同知曾傳理統帶黃軍﹐諭加持重。維時藍逆朝鼎圍攻綿州﹐李逆永和陷踞靑神﹐各統眾十餘萬。公審定地勢﹐一面咨署提督蔣玉龍以兵牽制李逆﹐一面咨商署督崇將軍﹐會調湘果營總鎭胡中和﹑何勝必﹑蕭慶髙等﹐率所部六千人進紮綿州之朱家橋﹐分三路進撲東嶽廟賊壘。檄副將唐友耕﹐率所部由石橋鋪進擊其左﹐副將彭太和﹐由桑林壩進擊其右。同知曾傳理﹑劉徳謙各率所部進攻榜山十賢堂賊壘﹐分剿塔子山西山觀賊巢。檄州判顏佐才﹐率所部從新店子進攻其東。調在籍道員張由庚﹐武舉傅鴻勛﹐勒所部扼橋樓場﹐以防該逆出竄保寧一路。飭副將盧文熊勒所部扼魏城驛﹐以遏該逆出竄梓潼﹑劍州一路。飭知府宣維禮﹐都司姚懷玉﹐督率團練﹐分紮中壩場﹑略坪各險要﹐爲狙擊雕剿計。綿州牧唐炯﹐蠟丸密稟藍逆精銳﹐悉萃州南東嶽廟塔子山﹑榜山等處﹐其輜重則在州西之西山觀﹐北之龜山桑林壩﹐東之云屏山等處﹐與探符合。期定八月初一日﹐八路同時齊進。公於十月二十六日﹐移駐潼川府城﹐策應會剿。期至﹐各營俱於五更出隊﹐劉徳謙﹑曾傳理率隊至塔﹑榜兩山下﹐見賊旗林立﹐已列隊山腰。我軍猛擊﹐賊屹不動。遂分軍夾擊前後﹐賊駭退入壘。我軍擲火箭﹑火彈﹐扼其壘門﹐賊不得出。遂焚賊壘九座。逆黨悍目﹐衝突枕籍﹐同歸一炬。曾傳理卽以分剿榜山﹑十賢堂之師﹐抄逼賊之餘壘。賊棄壘投涪江下竄﹐適劉徳謙亦以分剿塔山之師﹐溯江而上﹐前後夾攻。胡﹑何﹑蕭等軍進攻東嶽廟﹐賊列隊出迎﹐中﹑右兩路獲勝﹐左陣堅不動。胡幾爲賊乘﹐幸中路分隊擊走。時賊營著火﹐煙焰蔽天﹐其有未盡火者﹐曾傳理復擲火器﹐炎上隆隆。忽大雨傾注﹐火器盡濕﹐弁勇身無干縷﹐不得已收隊。而顏佐才一軍之進攻西山觀者﹐亦爲暴雨所阻﹐未獲全功。越五日雨止﹐藍逆自毀東嶽廟余壘﹐移踞西山觀。十一日逆復縱火焚龜山及桑林壩各巢﹐渡涪水﹐悉聚於靑衣壩一帶﹐連營二十餘里﹐列營七十餘座。時西山觀﹑靑衣壩兩處﹐偵知賊約八九萬人。旋飭各營循東嶽廟上下﹐多造浮橋濟師﹐賊來撲者﹐均被擊退。橋成晴霽﹐飭彭太和等﹐由扁堆山分三路趨西山觀之後﹐據上游以擊其背﹐而以劉徳謙﹑顏仕才兩軍﹐循涪江直上﹐以遏靑衣壩之衝。曾傳理獨率所部﹐趨沈家嘴攻其前。期定十四日辰刻﹐同時並舉。豫計該逆若敗﹐勢必西竄安﹑什﹑彭諸縣。先飭曾傳理審賊竄動﹐卽由羅江繞赴綿竹之筲箕灘﹐防賊奔竄彭縣。飭劉徳謙督所部繞扼綿竹城外﹐防賊旁走什邡。以胡中和等營﹐乘機從略坪場截擊﹐以分其勢。以顏佐才乘勝尾追﹐逼中尹遊擊之伏。不意尹違調度﹐不卽移皂角輔之營﹐伏於花街鎭之界牌子﹐伺隙夾攻。諸將於十四日進戰﹐縱火靑衣壩﹐且焚且殺﹐血流徧野﹐涪江爲殷﹐綿州圍解。約斃賊四萬餘﹐解散難民無數。餘賊果由花街鎭一帶逸去。奏聞﹐將士賞罰有差。其逸去之賊﹐擾及什邡。官軍會齊﹐賊又竄至崇慶﹐分踞石羊場﹑柳街子﹑李家橋﹑馬祖寺一帶。旋剿旋奔﹐復斬賊級萬餘﹐生擒一千三百餘名﹐分別正法遣散﹐賊困不支。李逆踞靑神﹐聞藍逆狼狽﹐急遣黨目何螞蟻率眾萬餘﹐將迎藍逆入丹稜。九月十三日﹐公抵成都。十五日﹐接督篆﹐隨卽遣將出省。摧丹稜﹐拉靑神﹐解眉州圍。將首逆李永和﹐僞先鋒卯得興﹐生擒解省﹐肅正典刑。餘黨周拜拜﹑郭刀刀﹑曹燦章﹑張第才等﹐竄擾大竹﹑墊江﹑涪州﹑新寧﹑太平﹑儀隴﹑巴州等處者﹐皆次第擒獲正法。及藍逆竄陜被戮﹐而腹地遂無賊。壬戌春間﹐紛傳發逆石達開﹐有率兵犯蜀之舉。初﹐達開與洪秀全等首據金陵﹐諸賊憚其狡悍﹐欲相屠害。乃隻身潛出﹐嘯聚醜羽﹐擁眾自雄。由金陵屢犯江西﹑安徽﹐繞竄浙江﹑福建﹑廣東邊境。攻名城﹐戕大吏﹐有眾數十萬。圍攻湖南寶慶﹐經大兵合剿﹐敗遁廣西。黨類逃散﹐跬伏山中﹐蹶而復起。突由兩湖直趨川境﹐眾復至十餘萬。及歐入滇﹑黔﹐仍由寧遠繞道內竄。公撫湘十年﹐深知石逆詭謀﹐可以智取。聞其黨李復猷﹑賴裕興大股﹐竄陷湖北來風縣城﹐復分竄酉陽州界。經團練擊退﹐隨陷湖北利川縣城。報至﹐公卽星夜派總兵唐友耕﹐暫革知府唐炯﹐率所部赴重慶一帶陸路堵剿。並調副將朱桂秋﹐率桂字營水師炮船﹐駛往堵截江面。石逆前鋒果由利川入﹐搶渡過江。而公已先飛飭沿河州縣﹐將船撤退﹐逆前鋒至不得渡。遂沿南岸上竄涪州﹐抵城外對岸山梁屯駐﹐又不得逞。乃偸渡小河﹐直撲州城。州牧姚寶銘﹐登陴固守。二唐軍到﹐麾軍力戰﹐城內徐邦道亦出練夾擊﹐涪圍以解。適所調臬司劉嶽昭之果後營大隊已至﹐遂商定畱唐知府暫駐涪城﹐防逆回竄。劉臬司及唐總兵之軍﹐由北岸捷抵重慶﹐迎頭截擊。逆乃橫竄南川﹐趨貴州桐梓﹐取道攻綦江。唐知府由涪率兵至﹐逆遁走。時曾傳理兵駐合江﹐扼其上竄瀘州之路。劉臬司紮江津﹐以備迎擊。唐總兵由重慶馳至﹐與唐知府合隊﹐逆見籌備周密﹐乃繞邊狂竄。所有敍永﹑興文﹑江安﹑長寧﹑髙﹑珙﹑慶符﹑筠連一帶﹐均被騷動。徑由敍南來犯﹐蝟集橫江﹑雙龍﹑捧印等場﹐綿亙數百里。銳意渡金沙江﹐以圖大舉。其軍又已先期至﹐節節扼剿﹐逆不得志﹐乃竄入滇。其僞宰李復猷一股﹐敗竄入黔。中旗賴裕興一股﹐敗竄入會理州。中旗最剽悍﹐卽由會理州糾合煙邦遊匪三四萬眾﹐擇癸亥正月二十六日﹐出竄寧遠。石逆在後軍﹐將乘勢趨進。二月初八日﹐中旗至大渡河﹐復爲我軍所扼。其所裹挾者﹐已在寧遠冕山越﹐經我軍朱桂秋﹑劉鶴齡﹑周岐源﹑楊應剛督同土司嶺承恩等剿滅無多。而中旗剽悍異常﹐𨿽不敢由大路直窺雅州﹐而旁竄天全﹐勢尢猙惡。得唐總兵先到﹐會同團勇﹐殺斃數千。該逆遂由大邑重慶竄溫江縣﹐至崇寧各縣﹐逼近省垣。而蕭慶髙扼之於彭縣之敖家場﹐何勝必扼之於什邡衛生黨。逆遂兼程衝去﹐竄往三臺丰谷井﹐傷亡已眾。提督周達武一軍截之於梓潼﹕追之於江油﹑平武等處﹐賊遂趨入漢中﹐不能回顧。公料知石逆在後﹐必搗我虛﹐獨畱桂字一軍﹐搜剿龍安餘孽。密飭雅州府知府蔡步鐘﹐迅募熟悉地利勁勇待用。並調唐總兵速督所部﹐會合蔡知府﹐嚴扼大渡河之安慶壩﹑萬工汛渡口﹐專防石逆。復札飭松林地土千戶王應元﹐督帶土兵﹐扼松林小河﹐以防旁竄化林坪﹑瀘定橋僻徑。調胡提督分布化林坪瓦斯溝﹐以爲聲援。飭阜和協謝國泰﹐馳赴磨西猛虎岡﹐以扼賊竄打箭鑪之衝。並飭邛部土司嶺承恩帶領夷兵﹐將越大路各隘紮緊﹐逼逆入夷地小徑。俟逆竄過卽從後包擊﹐以絕回竄。復調蕭﹑何二軍﹐兼程馳赴雅州﹑滎經﹐以爲後勁﹐而防奔逸。又慮川東一路勇簿兵單﹐亟調劉臬司﹐率果後全軍﹐嚴防兜剿﹐並備李復猷一股。大渡河者﹐爲川省西南巨塹﹐發源天全土司境內﹐流經瓦斯溝與瀘水匯流冷邊﹑沈邊﹐至淸溪以下﹐復入夷地。而安慶壩﹑萬工汛沿岸二百餘里﹐渡口十三處﹐在在須防。上游之瀘定橋﹐下游之化林坪﹐尢爲緊要﹐以其可越松林小河而渡也。公又亟飭唐總兵﹑蔡知府﹐沿河設防﹐星羅棋布。三月二十五日﹐擘畫甫定﹐石逆果擁眾三四萬﹐於二十七日﹐犯大渡河﹐是時石逆見大路有備﹐遂由小路﹐徑奔土千戶王應元所轄之紫打地而營﹐擬夜由松林小河偸渡。忽夜雨傾盆﹐大渡河水驟漲數丈﹐不能徒涉。逆眾乃構篾棚屯聚﹐急造木筏﹐隔河遊走﹐意在疲我兵力。四月初四日﹐賊突出隊四﹑五千﹐擁至河幹﹐架木棚竹筏數十﹐以悍賊二三千人坐筏上﹐盡用擋牌護身﹐拚命搶渡。棚內諸賊﹐呼噪助威﹐山谷皆應。我軍墻排河岸﹐堅守不動。俟其半渡﹐以槍炮連環轟擊﹐沈斃悍賊﹑筏人淨盡。賊於是折求王千戶﹐以重金假道。王千戶叱賊力戰﹐斃其黨數千。復誘土司嶺承恩﹐欲使緩攻﹐而承恩攻之益急。寧越營都司慶吉﹐督夷扼險﹐絕賊馬鞍山糧道。石逆自恨陷入絕地﹐憤極思逞。四月十七日三更﹐盡斬向導二百餘人祭旗﹐傾巢而出﹐皆被唐﹑蔡等軍轟擊而北。兼以水勢湍急﹐筏不爲用。賊巢糧盡﹐殺馬而食﹐繼以桑葉充饑﹐智窮勇竭﹐僞作乞降﹐又經我軍槍斃﹐詐謀不行。維時副將謝國泰已至松林﹐與千總陳太平﹐千戶王應元﹐督率土兵﹐渡松林小河。會同越營參將都司及土司等﹐計定從馬鞍山後壓下﹐兩路齊進﹐直撲紫打地﹐將賊巢一律焚毀。賊皆狼奔豕突﹐自相蹄嚙﹐而漢夷兵練﹐四面夾擊﹐槍炮如雨。夷兵復登山嶺﹐用木石滚擊﹐猱升猿上﹐萬石齊發﹐賊眾墜崖落水﹐浮屍蔽流而下者以萬餘計。石逆僅率餘黨七八千人﹐奔至老鴉漩﹐又爲夷兵所阻﹐輜重盡失。其妻妾五人﹐抱持幼子二人﹐投河而殞。其曾授僞職老賊﹐繼之大半。公豫知十面埋伏﹐賊必自困。密授意於諸將弁﹐謂積年巨憝倘能設法生擒﹐倍彰天討﹐以快人心。楊應剛等以該逆無綫逃生﹐則困獸力斗﹐我傷必多﹐遂立投誠免死大旗於洗馬姑。二十七日﹐石逆果攜一子﹐及僞宰輔曾仕和﹐僞中丞黃再忠﹐僞恩丞相韋普成﹐並餘黨二千人﹐至洗馬姑﹐低首乞降。公於四月二十八日得報﹐慮其受降時餘黨不卽殲除﹐將貽後患。札藩司劉蓉﹐馳往大渡河﹐會同唐總兵等﹐妥辦善後事宜。諸將將石達開父子及曾仕和等五犯﹐羈縻在營。劉方伯命將餘黨撥開﹐登時盡數殺戮。蔡知府將首逆解省﹐凱旋。公大會將軍司道﹐審明各供無訛。五月十一日﹐恭請王命﹐將達開等極刑處死。諸將弁及在事出力人員﹐請旨賞賚有差。至李復猷一股前由黔境下竄﹐公卽飛調劉臬司﹐由敍南馳赴江津﹐以備截剿。又奏調貴州提督田興恕﹐帶勇二千﹐來川備調。卽以此兵攔截復猷一股。並將凱撒紫打地之師﹐分撥胡提督﹐仍駐敍南。唐總鎭仍赴綦江﹑江津。其步步爲營﹐層層節制﹐公之用兵大率類此。兩次削平元惡。客有入賀者﹐公猶推功將士﹐謙讓不遑。噫﹐如公者信可傳矣﹗

◎附錄駱公覆陳川省軍務情形疏

奏爲遵旨疏陳川省軍務﹐並賊蹤竄近省垣﹐現籌剿辦情形﹐恭祈聖鑑事。竊臣前於恭報起程日期摺內﹐欽奉朱批﹐著初抵川境﹐卽將川省軍務情形馳奏。欽此。仰見我皇上篤念西陲﹐廑懷軍事。臣𨿽愚昧﹐敢不殫竭血誠﹐悉心體察。三月十四日﹐率師由荊州上駛。四月十七日﹐抵萬縣﹐沿途接見各府州縣官紳士民﹐咨采軍情﹐體察賊勢﹐僉稱藍﹑李﹑張﹑何各逆﹑裹脇擄聚﹐多至廿餘萬人﹐出沒於潼﹑綿﹑資﹑簡﹑敍﹑瀘﹑富﹑隆之間﹐蹂躪至四十餘州縣﹐流毒生民﹐殊堪憤悒。然以臣審度情形﹐其黨多而不整﹐其人狡而不悍﹐其情合而不固﹐此三者猶是亂賊艸竊之故態﹐非若粵逆之堅悍難制也。然亦有不易剿除者三端﹕一則散而不聚。賊黨𨿽多﹐而東西分布﹐不聚一隅。卽至臨陣對敵﹐往往以數十百人爲一隊﹐錯雜散布於峯巒堆阜之間﹐我師銳欲進攻﹐而不能專向一處。幸而勝之﹐所殺不過數百人﹐而於賊勢初無所傷。不幸竟爲所乘﹐則重重包裹﹐無得脫者。一則漂而不畱。賊志本在擄掠﹐初無擄城掠地之圖。每逢勁兵進剿﹐輒卽棄而他竄﹐所在擄掠糧食﹐輕飄迅疾﹐而官兵非整旅賫糧﹐不能追躡其後。料理數日﹐賊已遠。卽欲窮追﹐而疲勞已極。縱能禦賊﹐而亦難期得力。一則伏而不出。嘉慶年間﹐川省剿辦教匪﹐多修碉堡﹐爲堅壁淸野之謀。今往往反爲賊踞﹐飽掠米丁水粟﹐巢窟於層壘疊嶂間﹐聲息相聞。我師欲上攻﹐而山路崎嶇﹐峭壁千丈﹐𨿽勇者無所施力。及至日暮引還﹐賊反蜂擁而下﹐鳴鼓躁逐。此三者﹐所以爲蜀省行師之深患﹐難期功效於旦夕者也。臣反復熟計﹐竊謂賊勢旣慮其分﹐非聚歸一處﹐則此剿彼竄﹐莫收聚殲之功。我師每虞其薄﹐非並力一心﹐則補東缺西﹐終成流寇之患。現在臣所帶湘勇僅五千餘人﹐卽會合蕭啟江舊部﹐亦只萬二千人之數。川省兵單﹐習气太深﹐營制太壞﹐𨿽經署督臣崇實﹐極力整頓﹐而積習相沿﹐驟難期其得力。合圍會剿之謀﹐恐非臣力所能及。倘賴皇上天威﹐或事機順手﹐一戰而殲厥渠魁﹐使各匪大受懲創﹐則脇從黨羽﹐當可駭散大半﹐由是而節節剿洗﹐尙易爲功。如其竄踞崇崖﹐負不出﹐或聞聲而走﹐南北紛歧﹐有攔頭之銳師﹐無截擊之勁旅﹐則東馳西突﹐實有疲於奔命之勢。卽或窮追逼剿﹐亦慮回竄滇南﹐終爲蜀省之患。此臣所以日夜焦思﹐而私切深慮者也。臣前行次云陽﹐接準署督臣崇實來咨﹐言粵逆攻破畢節﹐恐其竄越赤水﹐兼聞敍﹑瀘一帶﹐賊蹤蔓延﹐方擬移師進剿。迨十七日行抵萬縣﹐始聞賊蹤竄近省垣。東﹑南﹑北三路﹐徧地皆賊﹐道路梗阻﹐並新起另股陳匪等﹐又復逼圍順慶府城﹐人心震悚。臣思省城重地﹐必須先圖保固。卽於十八日﹐派撥黃醇熙﹐率果毅營﹐由梁山﹑大竹進趨順慶。旋於二十日接準崇實來函﹐邀臣率師徑赴成都﹐商同剿賊。臣現已整隊束裝卽日續發﹐其一切撫剿方略﹐容俟臣熟籌具奏。所有覆陳川省軍務情形﹐謹先恭摺具奏。

◎附錄駱公奏報河神助順疏

伏查僞翼王石達開﹐上年擁眾自滇邊突竄建昌﹐銳意圖犯腹地。經臣調派升南提督唐友耕﹐督率振武軍﹐曁雅州府知府蔡步鐘所帶練勇﹐並漢土各兵﹐分布大渡河﹐據險扼擊。惟時正值暮春﹐水尙平靜﹐隨處可以涉淺﹐須至五﹑六月間﹐河水始能漲發。倘被該逆徑渡﹐勢旣蔓延﹐撲滅非易。乃石逆於三月二十七日﹐甫抵河幹﹐是夜大雨滂沱﹐次日河水陡漲十餘丈﹐波濤洶湧﹐並松林小河﹐亦成巨浸。詢之土人﹐向來三四月間﹐從未見此盛漲。石逆每欲紮筏搶渡﹐被我軍槍炮轟擊﹐筏入水輒覆﹐限於巨流﹐不得狂逞。大兵四面逼促﹐該逆遂困於紫打地﹐食盡路絕。渠魁就縛﹐余逆殲除。該逆就擒之後﹐水勢仍復消落﹐眾目共睹﹐無不傳以爲異。竊惟此役成功之速﹐𨿽屬將士用命﹐而仰仗天威。神靈助順﹐河水陡漲﹐確有明證。溯查大渡河發源岷山之陽﹐一日陽江﹐流經大坪﹑魚通各土司之內﹐至打箭鑪東之瓦斯溝﹐與旄牛徼外柘拔海之瀘水合﹐轉經瀘定橋﹐下匯眾流﹐夾山澗曲折而南﹐至靑溪之大樹堡﹐始能問渡。復經野美境內﹐東至嘉定府﹐匯於大江。源遠流長﹐實爲西南巨塹﹐𨿽考諸志乘﹐其無神典可稽。而捍患禦災﹐有功於民則祀之﹐況洪波助勢﹐俾賊技漸窮﹐翊贊聖功﹐削平巨寇﹐旣昭靈顯﹐允宜崇報。應請飭部議加大渡河神封號﹐建立專祠﹐列入祀典。並懇頒賜禦書匾額﹐敬謹懸掛﹐以揚國威﹐而顯神迹。再聞雅州府西之化安坪﹐向祀金華神﹐其年代姓氏﹐皆無可考。前次滇匪圍攻雅州﹑嘉定兩城﹐皆著靈應。據所擒賊供攻城之際﹐皆見神兵默助﹐當卽駭潰﹐城圍立解﹐士民奉祀益虔。據該府具詳請奏前來﹐應請賜加封號﹐附祀大渡河神祠﹐用以俯順輿情。是否有當﹐理合恭摺具奏。

余滸村曰「公沈毅靜鎭﹐殄夷巨寇﹐不動聲色﹐人驚爲神。公歿﹐蜀民會奠而哭者﹐聲震天地﹐街巷沿門﹐皆貼挽聯。惟錦江橋一聯云﹕『鞠躬盡瘁﹐死而後已﹔盛徳至善﹐民不能忘。』意最渾括。至今猶屍祝之﹐良有以也。當賊始竄蜀時﹐公尙未奉命援川﹐果州有人降乩云﹕『若要太平時﹐除非馬生角。』人莫解其語。迨公總制全蜀﹐削平亂逆﹐馬角適符其姓雲。此編專述蜀事﹐故傳中於蜀事獨詳﹐若欲覽公生平政迹﹐自有國史列傳﹐曁公之奏疏﹑年譜在﹐玆不復贅。」

