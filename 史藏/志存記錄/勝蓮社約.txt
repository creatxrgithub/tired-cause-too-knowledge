勝蓮社約西湖﹐南宋放生池也。丰碑屹立道上。第飛泳亭廢耳﹐亭以飛泳名﹐將取山光悅鳥﹐濠遊魚樂。然異熟果成樊籠鏑釜中﹐幾許能全﹐卽不幸復投网罟﹐猶冀重贖更生﹐便令折翮困鱗﹐隨放隨滅﹐托文漪而如蛻﹐不愈糜爛沸湯地獄乎﹗昔有胎生之類﹐夢乞免胎就戮﹐彼亦安取長生。人誰無死﹐度所期政自有限。當垂絕時﹐幸可須臾無死﹐輒復望救。今於眾生乃云﹕放之未必全活﹐遂加訕笑。一何不善﹐推類如此。社友以放生來﹐或者無生可放﹐僅僅隨喜﹐倘自謂多費少益耶﹗請一思之。此後至社者﹐必攜飛泳之類來﹐所費鍰錢﹐自一銖至累鎰無量。但空手如昨﹐罰銀一錢﹐畱次會或當日贖生。旣名放生﹐不得不稍稍綜核也。社定錢湖舟中﹐閒詣上方池﹑淨慈萬工池﹑昭慶香華池﹐期以每月六齋日﹐會首傳帖﹐醵金授典座﹐自修供具。凡會首認定﹐開後坐以齒緇素﹐各爲行三寶前﹐不必讓遠客。是日所費世財﹐專爲放生。若動指嘉肴丰膳﹐何不烹魚炮鱉﹐臑鳧煮雁﹐乃求饜筍蒲藜藿耶﹗此後﹐會首視醵法﹐徵分銀五分﹐辰集解維。每一案﹐設果核粉麵食共四器﹐器用一尺盤。午齋﹐蔬四器有副﹐四人共之。飯至﹐湯一甌﹐晡時歸舟﹐用茶食亦止四器。長日用煮麵﹐各一甌﹐侑以蔬四器﹐不設果也。擇一典座代設﹐毋召族庖﹐庶不同異。違約罰銀一錢。侍者任攜幾人﹐每一人持米半升。付典座。不如式。減典座銀。是日用樓船一。如客集多﹐加中船一。其值﹐會者出焉。勞典座銀一錢﹐賞傳帖人一錢﹐亦會首出傳帖。先五日發。分金卽付使者﹐使者卽付典座﹐欲令早知人數﹐不浪費耳。違約罰銀五分。是日也﹐會首唱言加持。放生畢﹐請各念阿彌陀佛號千聲﹐或淨坐默念﹐毋競譚俗。諦以混淨。眾念佛畢﹐會首供茶。放生之前供茶﹐之後稍自恣。所以爾者﹐恐諸君攢眉去也。違約罰銀一錢。是日以事不至﹐明注帖下。令人持贖生之金投會首。免分金。去會所近﹐不終事而去者﹐罰銀五分。社友自遠方來﹐萍水相逢﹐蹤迹難問。今後經過下裏﹐請先詣大師。大師使人云﹕某在斯﹐庶便相期。罰金﹐會首貯﹐贖生。明載於籍。當罰不罰。罰會首。如其數匿不贖生﹐罰如數。罰金卽投會首﹐遲五日。倍罰。眾議立此淸規﹐取裁自大師﹐而淳熙操筆書焉。幸鑑公心﹐何敢爭長。附錄募僧助放生池疏西湖三潭﹐是永明禪師用庫錢贖魚鳥放生之池也。始議浚築﹐專募俗家殺生之多者﹐以此對治﹐使行慈懺過。而吳興潘﹑張兩人﹐唱議罰僧家一年殺生之金﹐以贖多年犯戒之過。謝耳伯心以爲然﹐致書同社﹐乞達郡公。同社謂此輩恥於發露﹐孰肯捐三兩六錢銀而買酒肉僧之名者乎﹖持示郡公﹐郡公笑語使者﹕「如此﹐則杭州酒肉賤矣﹗」因欲隨施厚薄﹐分爲三等。第一等僧﹐行施多者﹐是喜工之成﹐平日不殺生者也。第二等僧﹐轉募施者﹐是望工之成﹐平日人所服信者也。第三等﹐少施而倦募﹐是無意工之成﹐僅求免罰者也。僧品至此﹐卽非髙行﹐尙有良心。下此﹐則眞酒肉僧﹐以前議罰之﹐何怨焉。乃魔僧仍播前議﹐激眾喧哄﹐飛語阻撓﹐至誤金中丞遺書曲慰。書旣傳示﹐定所云隨人發心之語﹐並三等之說﹐亦不行矣。然發心者猶嫌於前議﹐也不知池工初創﹐雲棲師發心施六十金助工﹐豈酒肉僧乎﹖古心師發心畱七十金助工﹐豈酒肉僧乎﹖人誰不稱雲棲爲第一等僧﹐亦誰不稱古心爲第二等僧。若天竺徑竹亭﹐甘心讓頂首銀十兩﹐用充池工﹐此𨿽酒肉僧﹐吾輩尙取其發心﹐列置三等﹐不言自贖犯戒之罪﹐如俗家也多施何嫌哉﹖諸師但肯發心。多施少施﹐隨其力量。有貧麗典賣多施者。有富而慳惜少施者﹐皆屬心量不同﹐非關力量大小。但恐工成之後﹐名不列於碑陰﹐則其品可知。官府據而罰於明。佛天察而罰於幽﹐可不懼乎﹗施金持詣三潭﹐親付工役。正好積福湖上。有何貽禍江南﹖安得出家做家﹐自應受施轉施。幸聽實語﹐毋惑虛詞。勝蓮社居士同疏工。武林放生詩序杭﹐禹航也。禹菲飲食﹐而杭飲食如舊事所列。豈禹舊事哉﹗日喫三十丈木﹐烹一千三百鵝。東菜之外﹐益以西魚。外浚銷金鍋﹐而內設酒食獄﹐東坡所以賦老饕也。饕南髙陽而來﹐老矣﹐更數百年﹐至今老不死爲賊。而羅漢之殺賊者。因殺之伏生機焉。禹有航﹐不載歌舞載漁唄。鍋化印月之潭﹐獄化淨居之天。一以爲虞廷﹐一以爲樂邦﹐一以爲小瀛洲。禪者唱梵﹐仙者唱鈞﹐儒者唱韶。魚聽獸舞。蓋天啟又一天也。請被管弦﹐薦秋菊﹐酌寒泉而酹東坡﹐將饕賦化爲新賦。

