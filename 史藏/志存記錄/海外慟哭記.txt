《海外慟哭記》﹝明淸﹞黃宗羲﹑黃厔炳等撰

海外慟哭記目錄

海外慟哭記

附錄一

思舊錄

贛州失事紀﹝行朝錄之二﹞

紹武爭立紀﹝行朝錄之三﹞

舟山興廢﹝行朝錄之五﹞

日本乞師紀﹝行朝錄之六﹞

四明山寨紀﹝行朝錄之七﹞

沙定洲之亂﹝行朝錄之九﹞

附錄二

張元箸先生事略

大學士機山錢公神道碑銘

光祿大夫太子太保吏部尙書謚忠襄徐公神道碑銘

文淵閣大學士吏兵二部尙書謚文靖朱公墓志銘

兵部左侍郎蒼水張公墓志銘﹝丁巳﹞

碩膚孫公墓志銘

戶部貴州淸吏司主事兼經筵日講官次公董公墓志銘﹝乙巳﹞

鄧起西墓志銘

移史館熊公雨殷行狀

移史館吏部左侍郎章格庵先生行狀

錢忠介公傳

附錄三

梨洲先生世譜

梨洲先生神道碑文

傳

傳

傳

黃梨洲先生年譜

●海外慟哭記

余姚黃宗羲太衝著

往■﹝氵咸﹞上木下﹞在海上﹐與諸臣無所事事﹐則相徵逐而爲詩。諸臣惟吳鐘巒﹑張肯堂故以詩名﹐其它𨿽未嘗爲詩者﹐愁苦之極﹐景物相觸﹐信筆成什。李向中之悲壯﹐朱養時﹑林瑛之淡遠﹐劉沂春感時之篇﹐沈宸荃思親之作﹐上聞亦時一和之。■﹝氵咸﹞上木下﹞時謂諸臣之詩﹐卽起杜甫爲之﹐亦未有以相過也。豈天下擾擾多杜甫哉﹖甫所遇之時﹑所歷之境﹐未有諸臣萬分之一。諸臣卽才不及甫﹐而愁苦過之﹐適相當也。語云﹐求仁得仁又何怨﹖諸臣之愁苦而見爲愁苦﹐無乃怨乎﹗曰﹕諸臣寧惟是寄命舟楫波濤之愁苦乎﹖宗廟亡矣﹐亡日尙矣﹐歸於何黨矣。當此之時﹐諸臣默默無所用力﹐俯首而聽武人之恣睢排奡﹐單字只句﹐刻琢風騷﹐若物外幽人之所爲者﹐其愁苦不更甚乎﹖■﹝氵咸﹞上木下﹞故學於舊史者也﹐因次一時流離愁苦之事﹐爲海外慟哭記﹔以待上之收京反國﹐卽創業起居注之因也。舟山以後﹐■﹝氵咸﹞上木下﹞所未詳。行朝之臣﹐必有同志者。

監國魯元年﹝丙戌﹞夏六月丙子朔﹐浙江兵潰。上發紹興。定西伯張名振駐師岑江﹐遣裨將張名斌統所部軍迎駕﹐由江門入海。

禦舟碇蛟門。

毅廟末年﹐閩人黃斌卿爲舟山參將﹐已而將任。隆武皇帝登極﹐封斌卿肅虜伯﹐給餉銀萬兩﹐發九舶至舟山﹐命收其部曲﹐以窺浙﹑直。至是﹐不聽上入。下詔削方國安﹑王之仁等爵。

國安前封荊國公﹐之仁封定國公。

以大學士熊汝霖兼兵部尙書。

熊汝霖收殘卒百餘人﹐由小亹入海。編修張煌言亦間道至﹐而兵部左侍郎錢肅樂﹑右都禦史沈宸荃﹑義興伯鄭遵謙﹐皆棄浙入閩。隆武皇帝召對﹐晉秩有差。

己亥﹐大學士孫嘉績卒。

孫嘉績字碩膚﹐余姚人也。五世祖巡撫江西右副都禦史燧﹐死宸濠之難。祖文淵閣大學士如遊。嘉績﹐崇禎丁丑進士﹐授南部主事﹐攺北兵部。十一月﹐虜薄都城﹐紮營不動﹐舉國莫測其謀。嘉績曰﹕此甚易知。待後虜入﹐卽放苗頭南下耳﹔急擊勿失。兵部尙書楊嗣昌曰﹕虜已傾巢而入﹐安得復有後虜﹖越三日﹐虜果挾西夷五﹑六萬﹐從靑山口入﹐卽日南下。於是﹐嗣昌以嘉績知兵﹐越次升職方司郎中。時﹐總督盧象升﹑閹人髙起潛﹐分辦東﹑西二路。象升主戰﹐起潛陰與虜和。亡何﹐象升陣亡﹐而起潛自敍戰功﹐下部求世蔭。嘉績奏寢之。毅宗日禦觀徳殿閱軍器﹐起潛辧其良楛﹐悅之﹔起潛乘間讒績下獄。十三年﹐上怒侍讀學士黃道周﹐廷杖之﹐舁入獄中﹐一切裝賫藥物﹐格不得入。嘉績撤衣被﹐親視飲食湯藥保護之。

少間﹐從之受易。會諸生塗仲吉上書理道周﹐上益怒﹐取道周自刑部入黃門獄雜治之。諸與道周通者﹐槪爲黨人。諸黨人多訐奏自脫﹐而嘉績獨承獄中往來狀。周延儒再相﹐事得解。弘光時﹐起補九江道﹐未至而虜渡大江。頃之﹐虜入浙﹐徵戶口冊籍。余姚知縣王曰兪棄城走﹐教諭王玄如迎降。虜卽以玄如爲知縣。玄如發閭左爲馳道抶役者﹐役者反毆玄如。嘉績遂入縣。朝﹐鳴鐘鼓﹐斬玄如以徇。當是時﹐虜入江南﹐郡縣無以一矢相加遺者。自嘉績建義﹐而豪傑皆起。然嘉績實不知兵﹐以其權授之總兵王之仁﹑方國安。東浙之事﹐不能有所發舒。上監國﹐加右僉都禦史﹐尋又加文淵閣大學士。浙江失守﹐渡海至舟山﹐遂卒道隆觀。丁丑計偕﹐知縣梁佳植夢嘉績擢第一﹐榜發不驗。及嘉績葬舟山﹐其墓適當張信坊下﹔張信者﹐洪武時擢進士第一者也。嗚呼﹗豈非天哉﹗

秋八月丙子﹐張名振敗叛將張國柱於橫水洋。

張國柱者﹐劉澤淸之標將也。航海至東浙時﹐王鳴謙以總兵守定海﹐國柱有弓箭手五百人﹐劫王嗚謙肆掠富家巨室﹐同至余姚。行朝震恐﹐議以伯爵糜之。■﹝氵咸﹞上木下﹞與孫嘉績裁量不許﹐不得已署爲勝虜將軍﹐乃返定海。旣聞虜渡﹐遂放兵擄掠。保定伯毛有倫扈元妃﹑世子出海﹐國柱邀奪之。已與王鳴謙駕樓船四百餘艘﹐將攻舟山﹐黃斌卿憂懼不知所爲﹐求援於張名振。於是名振﹑斌卿合營而軍﹐名振之裨將阮進善水戰﹐以四船衝國柱之營﹐炮聲雷鍧﹐波濤起立。國柱遁去﹐挾元妃﹑世子爲投拜之贄﹐虜殺元妃﹑世子而官之。

九月壬子﹐永勝伯鄭彩﹑定波將軍周瑞﹐自閩迎上於舟山。

福建失守﹐隆武皇帝走死。叛將鄭芝龍迎虜入境﹐鄭彩不與同降﹐以戰艦四百抵舟山。黃斌卿素畏鄭氏﹐閉城不敢出。

平海將軍周鶴芝起兵海壇山。

鄭芝龍之降也﹐先虜未至納款﹐散遣關隘水陸之師以待。隆武皇帝命周鶴芝出師蘇松﹐芝龍中阻之﹐而鶴芝滯於沙埕。及虜兵入閩﹐芝龍在安海﹐檄鶴芝會於其所。鶴芝不虞其降﹐遂以水師南還。道遇督撫張肯堂﹐肯堂止之。鶴芝不信﹐已而至定海﹐始知芝龍降虜﹐爭之不得。平海參謀林學舞﹐陳降虜八不可。芝龍亦不聽。監軍朱永佑謂鶴芝曰﹐虞山趙牧其人﹐勇士也﹐我欲見之於芝龍而刺之﹐不果。於是鶴芝移師海壇。

參將阮進移師於瑯琦。

阮進者﹐閩之舵工也。嘗爲小寇於松撫。張名振拔之﹐使管水營﹐而進精於水性﹐能以少擊眾﹐旣敗張國柱﹐舟山人多徳之。黃斌卿忌名振勢出其上﹐說進使背名振﹐進乃取其船二十艘﹑軍資數萬至閩海﹐自爲一軍。

冬十月丁酉﹐禦舟發舟山。十一月丙寅﹐上次中左所。

鄭芝龍知鄭彩奉上入閩﹐索之急﹐彩力不能禁﹐乃匿上於他所﹐而以南■貌類上者﹐服上冠服﹐居上舟﹐使一人守之﹔乃謂芝龍曰﹐彩欲出監國而難於爲辭﹐不若公使人取之。於是語守者事急﹐則縊南■﹐以屍與平國使者。已而虜挾芝龍北去﹐事得解。

黃斌卿殺右都禦史荊本澈。

荊本澈字大澈﹐丹陽人也。由漴闕來朝﹐奉命西徵﹐移師出舟山﹐洎蘆花嶴。斌卿畏其彊﹐所以周旋之者惟恐後。越月而本澈破崇明﹐虜會師擊之﹐本澈大敗﹐收其殘卒還舟山。斌卿視其兵力旣弱﹐禮之浸衰。本澈無所取餉﹐漁奪居民。居民旣怨之﹐斌卿之營將顧乃徳與斌卿有隙﹐本澈乃結驩乃徳﹐潛以珍寶易其火器﹐事頗泄﹐斌卿下教各嶴團練﹐次日故遣部下取民斗粟﹐團練殺之勿問。本澈知其意在己也﹐遂移兵攻之﹐三日而城不下﹐師潰。本澈至蘆花嶴﹐爲團練所殺﹔斌卿設察﹐斬團練一人以謝。

二年﹝丁亥﹞春正月癸卯朔﹐上次中左所。

周鶴芝復海口。

海口﹐鶴芝之故鄕也。鶴芝旣復海口﹐以參謀林學舞﹑總兵趙牧守之。

太僕寺卿王瑞旃自盡。

王瑞旃字聖木﹐溫之永嘉人。天啟乙丑進士﹐除蘇州府推官﹐累官至太僕寺卿。淸國貝勒過溫州﹐虜守朱從義逼令見之﹐瑞旃自縊死。

辛未﹐上禡牙出師﹐提督楊耿﹑總兵鄭聯皆以兵來會﹐進鄭彩爲建國公﹑張名振爲定西侯﹐封楊耿爲同安伯﹑鄭聯爲定遠伯﹐周瑞爲閩安伯﹑周鶴芝爲平虜伯﹑阮進爲蕩胡伯。

時張名振在南田﹐周鶴芝在海壇﹐阮進在瑯琦。

二月壬申朔﹐王師攻海澄﹐克之。

癸酉﹐攻漳平﹐失利。甲戌﹐虜救海澄﹐王師復退入海。丙子﹐攻漳浦﹐克之﹐以閩人洪有文爲令。五日而漳浦陷﹐有文死之。

周鶴芝遣使乞師於日本。

鶴芝少時往來日本﹐以善射名。父事撒斯瑪。撒斯瑪者﹐日本一島之王也。黃斌卿之至舟山﹐鶴芝以都督令水師。乙酉冬﹐告哀撤斯瑪﹐願假一旅以助恢復。撒斯瑪壯之﹐許助兵三萬﹐軍需戰艦一切不資中國﹔俟鶴芝自往受約。於是﹐鶴芝益市錦繡金玉奇物﹐與斌卿合謀﹐將以丙戌四月十一日東行﹐而兵部尙書余煌寓書斌卿﹐以叛將吳三桂之用虜爲戒﹐斌卿遂阻鶴芝。鶴芝怒而入閩。至是復理前約。日本待鶴芝不至﹐其意浸衰﹐所遣使又多商賈﹐不能得其要領﹐故日之師不出。

鄖西王復建寧。

王變姓名隱武夷山﹐至是聚兵以應。

鄖西王裨將王祁復邵武。

祁營山中﹐虜城守甚嚴﹐祁從民間取幾桌數百﹐置火繩藥綫其上﹐月死夜﹐順流放之﹐環城而過﹔虜以爲祁兵薄城﹐炮石交下﹐遲夕方知其僞。已乃復然﹐虜習之不疑﹐一日﹐祁至﹐遂破。

夏四月﹐虜陷海口﹐參謀林學舞﹑總兵趙牧死之。

虜攻海口﹐牧出戰﹐殺虜四百餘﹔虜又益兵攻之﹐城遂陷。平虜伯周鶴芝退保火燒嶴。

虜殺國子監博士林化熙於行宮。

林化熙字皞如﹐福淸人也。隆武元年﹐授國子監博士。福京陷﹐避之海口鎭。虜破海口﹐得化熙﹐執之。至其酋張存仁所﹐存仁意欲降之﹐問曰﹕吾聞海上周鶴芝﹐脇人畱髮而不剃頭﹐子受其所脇也。化熙立而笑曰﹕人生發膚﹐不能自主﹐而受脇於人耶﹖若發可脇之而畱﹐今日亦能脇之而剃乎﹖存仁怒﹐置之獄中。化熙賦詩﹐有「鐵骨淩千古﹑冰心扶五常」之句。明日存仁復降之﹐不可。使戮之於市。

過隆武皇帝登極之行朝﹐化熙趨入朝門﹐坐地上﹐謂虜卒曰﹕我大明臣子也﹐當死於是。口占一絕云﹕吾頭戴吾發﹐吾發表吾心﹐一死還天地﹐名義終古欽。命在旁者書之。而欽字誤書爲矜﹐化熙視而攺之﹐乃就殺。

松江虜帥吳勝兆詣定西侯張名振降﹐爲其部下所執。

吳勝兆以兵守松江﹐頗懷故國。吳中崇仁勵義之士﹐欲因以爲功。於是相聚幕中﹐爲之計畫﹐而以招撫之名﹐內結太湖義旅戴之俊﹑周天等﹐外求援於海上兵部尙書陳子龍。蠟書至黃斌卿﹐斌卿猶豫不敢應﹐張名振乃召其兵就約。時斌卿進爵爲威虜侯﹐其肅虜故印猶在﹐名振請得之﹐賫使者以拜勝兆﹐期四月二十六日渡海。勝兆之聚謀者旣眾﹐人人謂事成在旦夕﹐遂肆言無隱﹐而所招之義旅﹐又不就約束﹐欲陵虜卒出其上。虜卒恨之次骨。其未經招撫者﹐亦不忌■而暱就之﹐虜捕之於勝兆﹔勝兆無以自解﹐斧質以徇。義旅旣惑勝兆中變﹐名振渡海碇崇明沙﹐颶風海嘯﹐樓船自相激撞﹐飄沒者什八九﹐軍資器械都盡。名振與翰林張煌言﹑禦史馮京第單舸脫走﹐而右都禦史沈廷揚見獲。勝兆因海上之失約﹐區霧無序﹐義旅遂劫勝兆﹐斬虜官之在松江者。而勝兆之部曲旣與義旅異志﹐又不見海上之兵﹐視湖中所招﹐其力易制﹐於是虜中軍以勝兆之命﹐召義旅之帥次第入﹐斬之﹔勝兆未知。已而執勝兆﹐虜酋巴山陳錦雜治其獄﹐誅戴武功﹑吳鴻﹑欽浩﹑張謝﹑石喬塏﹑侯美漢等三十三人。其所連染﹐復數百人。

兵部尙書陳子龍赴水死。

陳子龍字臥子﹐靑浦人也。父所聞﹐天啟壬戌進士。子龍天才絕出倫輩﹐少而知名於時﹐與檇李夏允彜爲生死交。崇禎丁丑登第﹐授紹興府推官。十六年﹐寇患已深﹐朝野之議﹐有欲出皇太子降南京以防未然。東陽人許都頗好事﹐遊學於檇李﹐其師何剛謂之曰﹐天下多事﹐將及於江南﹐子所居﹐江南精兵處也﹐盍結其豪傑以待變﹕此江右夷吾之業也。都信之﹐歸而聚眾數千。東陽知縣桐城姚孫樂家富美﹐以其鄕邑不可居﹐遷其資於官所﹔都眾無糧﹐囚孫樂劫其資。都不得已﹐遂攻下三城﹐浙東震動。子龍知都非欲反﹐往說降之﹐誓以不殺﹔而巡撫禦史左光先斬都﹐子龍倉卒﹐不能得之光先﹐深以爲恨。遷南京吏部文選司主事﹐終養祖母。毅宗偉其定亂﹐攺兵科給事中。子龍聞寇逼京畿﹐與夏允彜﹑何剛等操練水師﹐欲從津門入援﹐而北都已陷。弘光卽位﹐馬士英自以援立不狎人望﹐盡疑當世髙名之士意在潞王﹐而子龍以知兵見忌。虜渡江﹐允彜縊死。子龍建議守松江三月﹐上加總督兵部尙書兼右都禦史。亡何﹐城陷﹐子龍旁皇山澤﹐作詩歌爲變徵之聲。虜意吳勝兆獄﹐子龍爲之主﹐獲子龍一奴﹐謂嘉善錢旃檇李黃濤捨匿子龍﹔索之不得﹐已得之嘉定侯岐曾之丙捨。虜酋見之﹐子龍不屈鉗釱﹐置於戰艦﹐洎松江跨塘橋﹐子龍伺隙投水死。子龍少爲古文詞﹐宗歷下﹑太倉﹐於歐﹑曾蔑如也。江右艾南英爲長書刺之﹐相遇南中﹐至於相搏。其後子龍學益進﹐文章爾雅﹐一變其少時之作。天下喪亂﹐子龍﹑南英皆建義不成而死。所謂白首同歸者非耶﹗侯岐曾字雍瞻﹐兄左通政峒曾﹐並以文名。峒曾守嘉定不下﹐城破而死。岐曾復以客子龍見捕﹐亦不屈死。徐式谷字似之﹐吏部尙書石麒之養子也。嘉興陷﹐石麒死之。吳勝兆之降﹐式谷與謀﹔虜窮竟得之﹐亦死於難。

虜殺舉人楊廷樞。

楊廷樞字維斗﹐長洲人也。閹人魏忠賢亂政﹐逮吏部郎中周順昌﹐吳人相聚搏其官校殺之﹐諸生廷樞爲之魁。兩京旣陷﹐隱迹吳江之蘆墟。吳勝兆事敗﹐虜搜村落之伏聽者﹐到蘆墟。廷樞曰﹐必爲我也。卽詣虜大罵。四月二十九日被縛﹐餓五日不死﹔爲詩十二章﹐俘於大■殺之。妻費氏﹑女觀慧﹐皆罵賊而死。總制尙書張肯堂﹑兵科給事中徐孚遠﹑平海監軍朱永佑﹐避地至舟山。

三人皆依周鶴芝於海口﹐海口旣陷﹐故北至舟山依黃斌卿。

五月甲辰﹐永嘉諸生葉天章自盡於獄。

葉天章一名尙髙﹐虜令剃頭髮﹐天章佯狂自免。賦詩訕謗﹐馬艸詩曰﹕可憐昨夜選爲被﹐和淚拖來到馬欄。胡服詩曰﹕安得蜉蝣易生死﹐猶存楚楚好衣裳。上丁釋菜﹐天章入文廟痛哭﹐虜守朱從義執而笞之下獄。天中節前一日﹐爲絕命詩曰﹕待斟蒲酒心先醉﹐未浴蘭陽骨已香。飲鴆卒。

六月攻漳州﹐我師敗績。

安昌王與禦史馮京第乞師日本。

馮京第自崇明歸﹐張名振之軍﹐喪失且盡﹐而黃斌卿又志在自守。於是至日本乞師。先是﹐歐羅巴國欲行其教於日本。其教務排釋氏﹐中國之所謂西學也。日本佞佛﹐乃殺歐羅巴之行教者。歐羅巴精火器﹐所發能摧數十里﹐舉國讎日本﹐駕大舶﹑置火器向其城擊之。日本謝罪﹐大舶始退。退一日而京第至長旗島。日本新遭外國之侮﹐聞外國人至﹐一切不聽登陸。京第遙望而哭﹐晝夜不絕聲。會日本巡方者籃輿過長旗﹐收血書﹐達其國主。京第還舟山﹐使斌卿之弟孝卿從商舶待命﹐而孝卿出入妓館﹐日本益輕之。

舟山行洪武錢。

日本始用洪武錢﹐後始鑄其國號。而舊錢不敢銷毀﹐藏之庫中。至是盡發黃賦卿﹐助舟山國用。

秋七月初五日﹐攻福州﹐我師敗績。八月己卯﹐上次長垣。

上親徵﹐會鄭彩﹑周瑞﹑阮進﹑周鶴芝之師攻福州﹐石田僧宋惺以其義旅應之。

丙戌﹐克連江。

冬十月﹐長樂虜帥逃﹐永福﹑閩淸皆下。羅源虜知縣朱丕承﹑寧徳虜知縣錢楷以城降﹐福寧州虜帥塗登華﹑章雲飛全師來歸。督師大學士劉中藻起兵福安﹐新建王克大田﹑沙縣﹑尢溪等路。朱成功克同安等縣。曹大臯克建陽。

以熊汝霖﹑馬思理入閣辦事。劉沂春吏部尙書﹑林正亨戶部尙書﹑吳鐘巒禮部尙書兼通政使﹐錢肅樂兵部尙書﹐余揚左都禦史﹐林嵋吏科給事中﹐黃嶽吏部考功司郎中。

鄧藩審理陳世亨復安固﹐兵敗死之。

陳世亨﹐溫之瑞安人也。浙東建義﹐授中書舍人﹐攺鄧藩審理。虜渡甌江﹐晦迹山中。聞上至閩﹐十月初四日﹐以一旅復安固﹔援兵莫繼﹐被執﹐罵虜而死。

吏部文選司主事林垐起兵攻福淸﹐不克﹐死之。

林垐字子野﹐福淸人也。崇禎癸未進士﹐授海寧知縣。隆武立﹐遷吏部文選司主事﹐抑絕僥幸﹐已而嘆曰﹕此潤色太平之事﹐顧豈今日之所急耶﹗乃辭去。募兵得數千人﹐而閩事一稟鄭芝龍﹐垐不得自行其志。於是﹐散遣其眾入山。制棺一具﹑布衣一襲﹐上書大明孤臣之柩。自爲挽詩曰﹕繞廂風雨莫歸愁﹐燈暗心明淚不收。易捨妻拿惟有父﹐無慚膚髮但多頭。復仇到底落人後﹐做鬼應居最下流。門外長江知我恨﹐年年濤捲未能休。上旣復閩﹐垐約平虜伯進攻福淸。當是時﹐其門人來訪﹐將歸海寧﹔垐送之詩曰﹕天地荒荒已如此﹐君今歸去去何方﹖山川麥秀傷心淚﹐日月刀頭帶血光。屠狗市中聲忽變﹐采蘭澤畔志徒芳。寄言父老休相念﹐我死魂猶到此鄕。明日臨陣﹐垐不避矢石﹐殺虜過當﹔會日暮﹐虜衝其營﹐遂歿。垐之友人葉子器者﹐初垐在營中﹐爲虜所獲。虜使作書招垐﹐子器受紙筆﹐書一詩授之。其末句云﹕到得死時方是我﹐縱然活去不成人。虜殺之。垐起兵時﹐有詩云﹕蘭蕙當門不怨秋﹐■■■盡也空休。拋它七尺畱千恨﹐何必三■■■樓。月肯照人云作怪﹐龍方潛壑蚓遨遊。誰能終古畱髙響﹐博浪聲中五世仇。

兵部左侍郎林汝翥攻福淸﹐兵潰死之。

林汝翥字心泓﹐福州人也。釋褐﹐知沛縣。妖賊徐鴻儒之亂﹐汝翥城守有功﹐考授禦史。閹人魏忠賢干政﹐汝翥巡城﹐遇火者曹進﹑傅國興攫金於途﹐汝翥杖之﹐中旨逮汝翥。先數日﹐逮工部郎中萬璟﹐內侍數百人毆璟至死。於是汝翥援「大杖則走」之義﹐亡至遵化。托撫臣鄧儀具疏投獄﹐廷杖得不死。上至閩﹐徵拜兵部左侍郎﹐總督義師。攻福淸﹐兵潰﹐被執。虜欲降之﹐不屈﹐除夕服金屑死。

十二月庚午﹐黃斌卿攻寧波﹐不克。

甬諸生華夏﹑屠獻宸﹑楊文琦﹑文瓚﹑董徳欽﹑王家勤謀起兵內應。而禦史李長祥亦結會稽豪傑以待﹐皆使人走舟山﹐約斌卿入。亡何﹐長祥爲人告變﹐亡命。姚江人王翊聚兵於海山﹐華夏以帛書約之﹐爲虜所得。降人謝三賓﹐又訐夏等於虜﹐夏等入獄﹐而水師始至。內無應者﹐斌卿之兵遂去。虜詰夏之同謀者﹐夏對曰﹕太祖髙皇帝﹑崇禎先帝。虜曰﹕然則汝帛書所謂布置已定者何耶﹖夏曰﹕直爲大言﹐鼓動人心耳。是時虜利三賓之財﹐亦誣以同謀﹐故令夏引之。夏曰﹕若謝三賓者行同狗彘﹐建義之事胡可假之﹗三賓在旁聞其言﹐搏顙以謝。明年五月初二日﹐夏與屠獻宸﹑楊文琦﹑文瓚﹑董徳欽﹑王家勤皆論死﹐妻子爲奴。楊文瓚妻張氏﹐杭州人。文瓚旣斂﹐張氏從容語其舅曰﹐兒不從死﹐無以成夫之志。出簪珥分餉姊姒﹐閉戶自縊。華夏妻陸氏﹑屠獻宸妻朱氏﹑楊文琦妻朱氏﹐皆自縊。

禮部尙書兼通政使吳鐘巒上申明職掌疏。

時遠近章奏﹐武臣則自將軍都督﹑文臣自稱都禦史侍郎﹐三品以下不計。而江湖遊手之徒﹐假造符璽﹐販鬻官爵。偃臥兵園﹐而云聯師齊楚﹔保守妻子﹐而云聚兵千萬。故鐘巒請加嚴核﹐募兵起義者﹐則當問其冊藉花名﹔原任職官者﹐則當辧其敕書札付。

三年﹝戊子﹞春正月丁酉朔﹐上次閩安鎭。

同安伯楊耿﹑大學士朱繼祚攻興北﹐克之。

虜守道彭遇颽﹐故弘光時之禦史也。至是納款。楊耿攻興化﹐遇颽令其守將出戰﹐登陴立大明幟﹔守將不敢入。

癸丑﹐鄭彩殺大學士熊汝霖。

熊汝霖字雨殷﹐余姚人也。舉天啟乙丑進士﹐授同安知縣﹐考選戶科給事中。汝霖抗直敢言﹐謂今日以情面賄賂﹐斷送封疆﹐二祖列宗飲泣地下﹔降福建按察使知事。弘光立﹐復補給事中。是時四鎭迎立之功﹐逼取淮揚﹐朝臣莫敢議其進退。左都禦史劉諱﹐言劉澤淸﹑髙傑之棄淮北可斬也。澤淸遣刺客伺劉諱﹐刺者不忍而去。汝霖獨論之曰﹐一鎭之餉多至六十萬﹐勢必不供﹔卽仿古藩鎭法﹐亦當在大河以北。曾奧窔之內﹐遽以藩籬視之﹐已爭阮大鋮之用。其議論皆不遂﹐歸。虜渡大江﹐汝霖入省﹐欲發羅木營兵拒之﹐不得。劉諱將死﹐念諸人悠悠﹐無可與計事者﹐獨以建義屬之汝霖。汝霖聚兵又不得。九江道僉事孫嘉績旣斬余姚虜知縣王玄如﹐汝霖始出領兵﹐渡海寧﹐戰三晝夜﹐敗歸。上監國﹐加兵部左侍郎右僉都禦史。汝霖𨿽不知兵﹐然趨死不顧利害。當是時﹐總兵方國安﹑王之仁所領皆營兵﹐而分別召募者以爲義兵﹐同汛未嘗敢均糧糒﹐至汝霖則未敢易之。三吳之豪傑﹐欲爲應者﹐皆因汝霖而來。魯元年﹐又加東閣大學士。浙江失守﹐從亡至閩。閩之諸鎭﹐鄭彩以商舶爲事﹐惟閩安伯周瑞勇敢可任。汝霖批答﹐右瑞而左彩﹐彩積恨之。

已而彩又與義興侯鄭遵謙交惡。上次閩安鎭﹐從亡諸臣之室俱保瑯琦。彩裨將李茂守瑯琦﹐汝霖奴子與之爭口。正月望﹐汝霖自上所休沐﹐熊﹑鄭兩家以簪瑱相問遺。李茂奔告於彩﹐彩疑熊﹑鄭合而圖己也﹐授意其下殺之。

鄭彩殺義興候鄭遵謙。

鄭遵謙字履公﹐余姚臨山衛人也。父之尹﹐按察司僉事。遵謙少喜任俠﹐不爲繩墨之士所理。南都官屬聞虜渡江﹐皆棄弘光帝而逃。馬士英至浙江省﹑閹人屈尙忠至越﹐左都禦史劉諱曰﹕凡系逃臣﹐皆可斬也。於是分守寧紹於潁系尙忠以待﹐遵謙出而毆殺之。曰﹕此劉先生之命也。紹興府通判張愫﹐以城降虜﹐虜卽以愫守紹興府﹐而別遷彭萬里以爲會稽知縣﹔弘光元年閏六月十一日遵謙建義﹐皆斬之。而召其故所知少年數千人﹐應九江道孫嘉績。先是知府王期升夢有持謁入者﹐覺而記其姓殷﹔問於推官陳子龍。子龍曰﹕此會稽守殷通也。君夢見之﹐越亂兆矣。自遵謙斬張愫而夢驗。浙江失守﹐遵謙依鄭彩。彩以同姓弟畜之﹐使領陸兵於牛田。海中洋舶﹐皆統於彩﹔遵謙彊取二舶﹐資萬計。由是交惡。遵謙爲人疏誕﹐不能慮患﹔大學士熊汝霖見殺﹐復不祕其辭色。彩乃詐撲部將吳輝﹐輝扶傷就遵謙求書投鄭鴻逵。遵謙入輝船送之﹐被擒。輝旣擒遵謙而難於面之﹐伏艙底不出。遵謙呼曰﹕汝鄭彩廝養﹐殺我豈出汝意﹖而相避乎﹖輝出﹐遵謙乞只雞盂黍﹐哭奠熊汝霖旣畢﹐蹈海死。遵謙之妾金四姐者﹐故倡也﹔嘗笞殺其侍婢王氏。諸不理遵謙者﹐必欲致金四姐於獄﹐遵謙以千金脫之﹐遵謙死﹐金四姐束艸象鄭彩﹐每食﹐斬艸人以侑食。彩聞之﹐沈金四姐於海中。

二月﹐以兵部尙書錢肅樂爲東閣大學士。

虜帥郭天才來降。

江西虜帥金聲桓遣郭天才援閩﹐與虜撫佟國鼐有隙﹐故降﹔封爲忠勤伯。後聲桓反正﹐天才乃返江西。

三月﹐虜陷興化﹐吏科給事中林嵋﹑興化道湯棻死之。

林嵋字小眉﹐自縊。湯棻字方侯﹐嘉善人。緋衣坐堂上遇害。

虜陷莆田﹐大學士朱繼祚﹑知縣都廷諫死之。

廷諫﹐杭州人。

虜陷永福﹐兵科給事中鄢正畿﹑禦史林逢經死之。

鄢正畿字徳都﹐永福人也。賦絕命篇﹐投溪水死。林逢經字守一﹐以文名於閩中﹐有通鑑甲子圖行世。城破﹐赴水死。

余姚人王翊起兵四明山﹐克上虞﹐執虜攝印推官劉章志斬之。

虜陷長樂﹐禦史王恩及死之。

王恩及﹐長樂人也。以縣令歸裏﹐上徵爲禦史。城破﹐服毒自盡﹐妻李氏同死。

閏三月﹐虜陷建寧﹐王祁死之。

王祁﹐江西人也。城破﹐祁猶巷戰﹐自焚死。上在閩中﹐先後復三府﹑一州﹑二十七縣﹔虜調江﹑廣﹑兩浙之兵來救﹐所復府縣皆陷。至是﹐僅畱寧徳﹑福安二城。

江西虜帥金聲桓反正。

金聲桓者﹐故楚帥左良玉之部將也。良玉死﹐良玉之子夢庚降虜﹐虜俾聲桓仍統其軍。大學士黃道周督鄭鴻逵﹑鄭彩二軍出杉關﹐聲桓故曾役於道周﹐乃陽爲送款﹐而使別將張天祿襲之﹐道周被執。由是得鎭江西。上取閩﹐虜調各省之兵復陷其地﹐聲桓之力居多。虜撫以聲桓降將﹐故輕之﹔從之取賄﹐不得。聲桓私居嘗攺舊服﹐於是虜撫上變﹐言聲桓謀反。聲桓使人竄之中途﹐得其書﹐乃置酒召虜撫﹐以書示之。虜撫失色﹐遂斬之。奉永曆皇帝正朔﹐受爵豫國公﹐江西郡縣皆定。當是時﹐南都震動﹐以爲聲桓旦夕且下﹐虜官豫擬降附。而虜之守贛州者不從聲桓﹐聲桓欲攻之。守贛州者曰﹕吾不動以待汝﹐汝得南都﹐則吾以贛下。乃爲聲桓之謀者﹐以寧庶人之敗急於順流﹐故使新建得制其後﹔今門庭之寇未除而勤遠略﹐是追庶人之僨車者也。聲桓遂急攻贛﹐贛守愈堅。各省之援虜大集﹐圍聲桓困之﹔數月食盡﹐部曲斬聲桓﹐降於虜。

夏六月戊戌﹐鄭彩殺大學士錢肅樂。

錢肅樂字希聲﹐鄞人也。舉崇禎乙丑進士﹐授太倉知州﹐遷刑部主事﹐轉員外。九江道孫嘉績建義﹐會稽諸生鄭遵謙應之。鄞諸生華夏等謀起事﹐而縉紳謝三賓不從。時定海總兵王之仁已降虜﹐三賓寓書之仁﹐謂寧郡潝潝訿訿﹐起自諸生﹐需公以兵威脇之。亡何﹐夏等奉肅樂爲主﹐之仁亦以其軍聽命。上監國﹐進僉都禦史﹐代熊汝霖爲東閣大學士。劉中藻起兵福安﹐已攻福寧州將破﹐而虜帥塗登華詣彩降。彩使其私人守之﹐中藻不可﹐於是與彩交惡。彩橫甚﹐視諸大臣若無有。肅樂惡之﹐欲以中藻之力制彩。其在彩營﹐以陰事泄之中藻。故恐彩之疑也﹐爲深言嘗彩﹐令備中藻﹔而彩之伏聽者已得肅樂密書﹐彩闌及書中一﹑二語。肅樂大驚﹐嘔血﹐明日死。

冬十月﹐大學士馬思理卒。

馬思理﹐長泰人也。崇禎時﹐戶科給事中﹐坐侍讀學士黃道周黨﹐下獄。隆武起升禮部侍郎﹐加尙書。上入閩﹐召授今官。卒沙埕舟中。

以工部尙書沈宸荃﹑吏部尙書劉沂春爲東閣大學士。

四年﹝己丑﹞春正月辛酉朔﹐上次沙埕。

二月﹐王翊破上虞﹐虜官施鳳翊棄城走。

三月癸卯﹐虜陷寧徳。

夏四月﹐虜陷福安﹐大學士劉中藻死之。

劉中藻字薦叔﹐福安人也。崇禎庚辰進士﹐授行人司行人。隆武皇帝登極﹐以兵科給事中使浙。上至閩﹐中藻起兵其邑﹐復數縣﹐累進至工部尙書﹑東閣大學士。中藻能激昂富人﹐使出其財﹐故一時聚兵益盛。鄭彩專制閩事﹐惟中藻不相下﹐由此有隙。上使大學士沈宸荃解之﹐不得也。中藻在福安﹐虜前後攻之﹐所殺傷四﹑五千人。三年十月﹐虜大集﹐傅城十里掘濠樹柵環之﹐中藻不得戰。明年四月﹐食盡﹐中藻爲文自祭﹐吞金死。部將董世尙等同死者數百人。

六月﹐定西侯張名振復建跳所。

秋七月壬戌﹐上次建跳所。

閩地盡陷﹐張名振迎上至浙﹐從亡者爲大學士沈宸荃﹑劉沂春﹑禮部尙書吳鐘巒﹑兵部尙書李向中﹑兵部左侍郎孫延齡﹑禦史黃宗羲﹑兵部職方司郎中朱養時﹑主事林瑛。

壬午﹐虜攻建跳。乙酉﹐虜退。

分使使山寨授官。

蕭山石仲芳﹑會稽王化龍﹑陳天樞﹑臺州兪國望﹑金湯﹑奉化吳奎明皆將軍﹐四明山馮京第右僉都禦史﹐王翊河南道監察禦史。黃宗羲奏曰﹕臣觀諸營長﹐文則自稱都禦史﹑侍郎﹐武則自稱將軍﹑都督﹐未有三品以下者。上嘉其慕義﹐亦遂因而命之。惟王翊不自張大﹐使者頒書授以禦史。禦史在承平固爲要官﹐然其號令不可行之侍郎。禦史諸營或不及王翊一小小部﹐故諸營於王翊﹐虔若小侯之事大國。自今以後﹐若諸營事翊如故時﹐則無貴王命。若因王命﹐使翊之令不行於諸營﹐將山中自此多故。方今艸昧﹐時多假借﹐愼重名器﹐不宜獨薄王翊一人。大學士劉沂春﹑禮部尙書吳鐘巒皆以爲然﹐定西侯張名振持之不肯下。初諸營迎表﹐皆因名振以達﹔惟翊不關名振﹐名振惡之。

上命黃宗羲爲左副都禦史﹐辭不受。

封平西將軍王朝先爲平西伯。

時朝先營奉化之鹿頸山﹐有兵萬人﹐寧城爲之晝閉。

八月壬辰﹐世子生。

世子母李氏。

九月乙丑﹐大學士劉沂春﹑禮部尙書吳鐘巒﹑定西侯張名振盟於雒江。

大明監國魯四年﹐太傅兼太子太師定西侯張名振治兵於臺州。夏六月﹐長樂劉沂春宅揆統均﹐毘陵吳鐘巒掌秩宗﹐從上至自閩。三人者﹐皆先朝遺老﹐同守臣貞﹑共獎王室者也。越二月﹐定盟於雒江之上。於時重九﹐天髙气肅﹐云物屏徹﹐秋陽杲然﹐薦牲爇香﹐神人若接。司盟者舉爵而招曰﹕今日之事﹐君事也。義莫大於君臣﹐交莫良於朋友。合朋友之交以篤君臣之義﹐時乃功。勗哉夫子。於是三人者上各受爵進於神﹐拜手稽首致詞曰﹕歲在甲申﹐中原逐鹿﹐痛深共主之悲﹔曁及乙酉﹐於屋瞻烏﹐迸落孤臣之淚。惟是二三黃髮﹐耄遜於荒﹐爰訂斯盟﹐永以爲好。旣盟之後﹐業務修而交勸﹐過必糾而從繩。役在社稷﹐竭蹶而爭後先﹔政在朝廷﹐和衷而商可否。功名不必出諸己﹐恩怨一切任諸人。矢靖獻之無欺﹐期恢復之克濟。吾三人者﹐無愧怍於天地﹐畱榜樣於子孫。奉身而退﹐共詠太平﹐不亦休乎﹗司盟者受詞而載之書。君子謂斯盟也﹐蓋三有禮焉﹕尙齒一也﹐詩有之曰﹕三壽作朋。尙賢﹐二也﹐詩有之曰﹕正直是與。尙功﹐三也﹐詩有之曰﹕邦家之基。司盟者乃錫爵而稱曰﹕神之聽之﹐介爾景福。於是三人者受爵﹐下而飲。

丁酉﹐定西侯張名振﹑蕩湖伯阮進﹑平西伯王朝先﹐殺黃斌卿。

黃斌卿之在舟山﹐保塢自豪﹐不欲奉上入城﹐分其兵賦。於時隆武皇帝崩四年矣﹐猶稱隆武五年﹐以拒監國之朔。先是﹐張名振從崇明敗歸﹐斌卿每事侮之。𨿽結婚姻﹐而意相猜忌。阮進扈蹕至建跳所﹐軍中乏食﹐進念保全舟山之力﹐以百艘泊舟山告急。總制尙書張肯堂謂斌卿曰﹕上飄泊海中﹐宜奔問官守﹔阮進之請﹐不當違也。不聽。於是﹐張名振﹑阮進皆因王朝先以謀斌卿。朝先同張國柱﹑王鳴謙出海﹐斌卿彊使出其部下。三年之間﹐未嘗任之以事。朝先鬱鬱﹐請徇邊海至鹿頸﹐四﹑五月而致萬人﹐邊海皆賦其軍。斌卿又使其私人以奪朝先之賦﹐朝先恨之。有黃大振者﹐故閩盜也。劫商舶得金數萬﹐分饋斌卿﹐不饜﹔大振懼誅﹐亡抵朝先。朝先之孥帑寄舟山﹐大振僞使人以魚舟赴朝先曰﹕威虜以某日盡殺平西妻子矣。朝先遂與張名振﹑阮進合攻舟山﹐斌卿與二女皆赴水死。

十月己巳﹐上駐舟山。

以張肯堂爲東閣大學士﹑孫延齡爲戶部尙書。

時﹐劉沂春與張名振不合﹐返閩。

五年﹝庚寅﹞春正月乙卯朔﹐上駐舟山。

夏五月﹐禦史王翊烹虜使。

江南久不寧﹐虜主患之。其撫臣馬國柱欲自以爲功﹐嘗以語其客。其客與所善會稽人嚴我公謀之。我公曰﹕此吾處通候之一時也。淸之用兵江南良苦﹐使得見吾於撫軍﹐吾得山海要領﹐能口舌下之。乃僞爲告身銀印﹔曰﹕吾行朝之都禦史也。

因客以見國柱﹐因國柱以見虜主。我公大言撼虜主﹐曰﹕陛下以江南爲一方之事與﹖崖山未覆﹐大元不書正統。臣尙未見陛下之有天下也。曩者臣在海上﹐諸營將故臣之屬吏﹔臣苟得奉明詔﹐開以丹靑之信﹐則江南之患可刻日定也。虜主大悅﹐以我公爲招撫都禦史。詔山海之帥解甲降者復其位﹐視嚴我公。然我公故未嘗爲山海之帥所識﹐第使人走諸營告曰﹕我公之所以爲此者﹐固荊鄕﹐髙漸離之心也。公等第令出而歸我。我分置通都大邑﹐搖手而江南舉矣。若公等所爲﹐徒勞耳。於是諸帥多惑其說﹐湖州柏襄甫﹑會稽顧虎臣等皆降。我公將渡海﹐發使者入四明山。王翊之將黃中道曰﹕嚴我公甘言間我﹐業已搖動山寨﹐復可使之達行在哉﹗趨烹之。我公由是不得志而去。

秋八月﹐禦史王翊破新昌縣虎山所。

九月﹐朱靖恭攻鄭彩﹐敗之。

上旣入浙﹐閩安伯周瑞﹑平虜伯周鶴芝樓船三百餘艘分屯溫之三盤﹐以爲舟山犄角。亡何﹐芝﹑瑞有隙﹐上使武林人吳明中往解之。明中之三盤﹐構之益甚。瑞遂南依鄭彩﹐芝亦北依阮進。鄭彩與朱靖恭爭中左﹐彩大敗﹐泊沙埕具表請援。芝﹑進旣怨瑞﹐而張名振欲結驩於靖恭﹐反擊彩之餘兵﹐破之。

虜破四明山寨。

上在舟山﹐虜欲出寇﹐禦史王翊從中梗之。於是悉發行省虜騎﹐其酋金礪﹑田雄將之而東。金礪由奉化入﹐田雄由余姚入﹐會師大蘭山﹐設帳二十里﹐遊騎四出﹐以搜伏聽者。翊聞虜鋒銳甚﹐避之於海。

冬十月辛巳朔﹐日有食之。

十一月甲子﹐虜殺兵部右侍郎馮京第。

馮京第字躋仲﹐慈溪人也。福京初建﹐上中興十二論。隆武皇帝奇之﹐召對﹐授兵部職方司主事。攺監察禦史﹐巡視浙江﹐至衢州而虜渡浙。京第偃伏裏中﹐聞肅虜伯黃斌卿保舟山未下﹐乃渡海依之。從定西伯張名振至崇明﹐敗還。從安昌王乞師日本﹐哭於舟中﹐日本不許。又從攻寧波﹐事敗。於是至吳興﹐聚兵數千。亡何又敗。復渡錢塘﹐入四明山﹐依禦史王翊以其兵付之。京第倚山爲城﹐立老寨於杜嶴﹐練兵數月﹐頗可觀。而虜撫蕭起元下教團練﹐虜攻杜嶴﹐團練從而掎之。翊走天臺﹐京第匿民捨以免。明年﹐翊兵復盛﹐京第亦收殘卒﹐自居薛嶴。京第自負經濟﹐然欲以承平體統待其士卒﹐雅不爲人所親附﹐故往往致敗。初京第入海﹐虜卽收系其家屬﹔母尹氏徙燕﹐妻葉氏自縊死﹐子頌年十五﹐斬於市。虜破四明山寨﹐購京第甚急。京第之將王升降虜﹐欲致京第爲功。謂虜曰﹕馮都禦史人莫知其處﹐獨升知之耳。引虜得之鸛頂山。京第已病甚﹐見金礪不肯跪﹔田雄在側﹐掠之僕地。明日遇害。

六年﹝辛卯﹞春正月己卯朔﹐上駐舟山。

得諜報虜主死﹐羣臣入賀。

是時﹐訛傳恢復﹐禮部尙書吳鐘巒有志喜詩曰﹕毘陵隅北有柴扉﹐寂寞荒庭艸自肥。從此兒孫尋舊業﹐可將詩酒弄斜暉。衣冠不攺容顏好﹐夢想還疑城郭非。卻笑令威何化鶴﹐去家千載始來歸。又﹐世局滄桑變亦奇﹐忽於意外愜心期。兵機只在爭先著﹐天道何嘗不可知。主鬯一樽歸帝子﹐籌邊百計在胡兒。中興作手非容易﹐喜懼頻勞野老思。

二月乙卯﹐張名振殺平西伯王朝先。

王朝先﹐四川土司人也。自言爲童子時﹐已結無賴者爲伍﹔有大姓抶其同伍童子﹐朝先夜緣屋極﹐發凡抽椽﹐放野蜂數百螫之。天啟間﹐調土司兵從徵﹐朝先因至塞上﹐累立戰功。弘光卽位﹐以參將隸黃蜚部。蜚死﹐航海至浙東。時江幹兵賦已定﹐朝先自以老將﹐不肯出總兵方國安﹑王之仁下﹐以西徵之命﹐滯於定海。浙江失守﹐同王鳴謙出海﹐遂爲黃斌卿所畱。朝先欲借樓船百﹐截揚子江以遏虜運道﹔斌卿不許。旣與張名振﹑阮進共破斌卿﹐進收其水師﹐朝先得陸兵二千餘人﹐軍資甲仗一不以賦名振。嫌隙遂成。鄭彩之敗﹐振﹑進因而墮之﹐朝先又不與合。是時朝先居守﹐名振治兵南田。朝先不虞名振之見襲也﹐士卒散遣民捨﹔名振猝至﹐乃手格十數人以死。其部將塗登華﹑張濟明﹑呂廷詔降虜﹐告之虛實﹐虜遂決犯行在之謀矣。

秋八月丁巳﹐虜殺兵部左侍郎右都禦史王翊。

王翊字完勛﹐余姚人也。翊小而自負﹐好爲大言﹐世人未知之也。浙東建義﹐翊自募一旅﹐不肯屬人﹐故派糧不及同事。楚人舒益生﹐故新安王客。新安王自新安至﹐益生遂以其軍屬之。然王亦無分地可賦﹐軍遂散。司餉者案翊所破召募之金﹐將罪之。會浙守潰﹐翊渡海依黃斌卿﹐斌卿倨甚。馮京第以隆武禦史與之爭禮﹐斌卿不悅﹐翊不肯下。斌卿旣欲害之﹐翊知斌卿不足藉﹐聚眾四明山。四明山連三府八縣﹐翊往來乘隙﹔虜孤守一城﹐其城外之田賦﹑訟獄一歸之翊。已而爲虜撫蕭起元所敗。明年﹐擊破團練﹐其兵益盛。上至浙﹐勗功議右僉都禦史﹐張名振欲其恩出自己﹐曰﹕需之以俟翊至。詔受福建道監察禦史。翊朝行在﹐升右僉都禦史。辭不就。曰﹕吾之入覲﹐豈爲官也﹗明年﹐加兵部左侍郎兼都禦史。虜屯大蘭山﹐翊入海﹐謀與王朝先舟師入浙攻杭州。而名振擊殺朝先﹐翊還山中。山中所畱諸將﹐降殺且盡。七月二十四日﹐大星墜地﹐團練兵執翊﹐賦絕命詩。虜副使王爾祿使書之﹐翊書生平忠憤﹐血飛濺於羣虜。書畢﹐乃引其筆以擿王爾祿。是時虜將寇行朝﹐其酋陳錦且至﹐系翊以待。翊每日從容束幘﹐飲酒賦詩。八月十二日﹐陳錦﹑金礪﹑劉某﹑田雄會於定海﹐翊入坐地上。劉某注矢射翊﹐中肩不動﹔田雄中頰﹑金礪中脇﹐皆不動。絕其吭﹐始僕。翊之從者二人亦不跪﹐虜掠之﹐則背虜向翊而跪。遂從死。羣虜聞之﹐皆曰﹕非獨王公忠也﹐乃其從者亦義士也。上發舟山﹐禦舟泊道頭。

虜會浙﹑直之兵寇行朝﹐松江張天祿出崇明﹐金華馬進寶出海門﹐而虜酋陳錦﹑金礪﹑劉某﹑田雄總重兵出定海。行朝聞之﹐定西侯張名振﹑英義將軍阮駿﹐扈上出舟山﹐登舟泊道頭。八月十六日﹐虜試舟海口﹐王師以三舟衝突﹐獲樓船一隻﹑戰艦十餘﹐擒虜卒十一人﹐馘而縱之。二十一日大霧﹐虜舟悉渡抵螺頭門﹐王師才覺。先是﹐阮進詣海門議和﹐虜欲誘之﹐進數船脫歸。值酋金礪之舟﹐進以火球投礪﹐風轉篷腳﹐反擊進面﹐進創甚投水﹐虜刺取之。安洋將軍劉世勛﹑都督張名揚統營兵五百﹑義勇數千﹐背城大戰﹐殺傷虜千餘人。

九月初二日﹐城陷。

丙寅﹐虜寇舟山。九月丙子﹐城陷﹐大學士張肯堂﹑禮部尙書吳鐘巒﹑兵部尙書李向中﹑吏部侍郎朱永佑﹑通政司鄭遵儉﹑兵科給事中董志寧﹑兵部職方司郎中朱養時﹑戶部主事林瑛﹑江用楫﹑禮部主事董玄﹑兵部主事李開國﹑朱萬年﹑顧珍﹑工部主事顧宗堯﹑中書舍人蘇兆人﹑安洋將軍劉世勛﹑左都督張名揚﹑工部所正戴仲明﹑錦衣衛指揮王朝相﹑內官監太監劉朝﹑定西參謀顧明楫﹑諸生林世英死之。

張肯堂字載寧﹐松江人也。天啟乙丑進士﹐知余幹縣事。丁母憂﹐服除﹐補大名﹑浚縣﹐考遷禦史。弘光時﹐以右僉都禦史巡撫福建。隆武登極﹐加總制尙書。肯堂以額餉招集義勇﹐將出三吳而芝龍劫其餉。肯堂遂棄官﹐遁於海島。已而依平海將軍周鶴芝。海口破﹐又依肅虜伯黃斌卿。斌卿繆爲恭敬﹐不用其言。肯堂鬱鬱無所發舒﹐灌圃栽花﹐排豁憂悶而已﹝肯堂與往■﹝氵咸﹞上木下﹞書曰﹞﹕銅盤之役﹐僕豈敢後。顧飄梗隨流﹐不能奮飛﹞。上駐舟山﹐起爲東閣大學士。城陷﹐肯堂蟒衣南面﹐視其妾周氏﹑方氏﹑姜氏﹑璧姐﹑子婦沈氏﹑女孫茂漪皆縊死﹐然後題詩襟上云﹕虛名廿載著人間﹐晚節空勞學圃間。漫賦歸來慚靖節﹐聊存正气學文山。君恩未報徒憂瘁﹐臣道無虧在克艱。傳與千秋靑史筆﹐衣冠二字莫輕刪。乃自縊。從死者守備吳士俊﹑僕張俊﹑彭歡﹑俊妻某氏。

吳鐘巒字巒稚﹐武進人也。從學禮部尙書孫愼行﹐知名數十年。晚登崇禎甲戌進士﹐選長興知縣﹐降紹興府照磨。於仕宦之意泊如也。大學士周延儒勸之出山﹐鐘巒答曰﹕公爲山巨源﹐某何獨不爲嵇叔夜﹖公爲富彥國﹐某何獨不爲邵堯夫﹖移桂林府推官。弘光召爲禮部主事﹐未至而南都陷﹐遂畱福唐不歸。上至閩﹐起通政司通政使禮部侍郎。尋晉尙書。行朝權在武臣﹐卿相不能有所可否。鐘巒嘆曰﹕當此之時﹐惟見危授命﹐是天下第一等事﹔不死以圖恢復﹐成敗尙聽諸天﹐非立命之學也。當此之時﹐避世深山﹐亦天下第一等事﹔徼幸以就功名﹐禍福全聽諸人﹐非保身之道也。故鐘巒漂泊所至﹐試其士之秀者﹐前率見上﹔波濤檣櫓之間﹐襕衫巾服﹐拜起秩秩。至舟山﹐益無所事事﹐退居補陀。舟山告急﹐鐘巒曰﹕吾從亡之臣﹐當死行在。乃渡海入城。城陷﹐過別張肯堂﹐歸而自縊。年七十有六。鐘巒嘗謂往■﹝氵咸﹞上木下﹞曰﹕李應升﹐吾受業之門人也。請誅逆閹不得而死。吾爲詩哭之。吳福之﹐吾子也。建義而死﹐吾爲詩哭之。錢肅樂﹐吾分房之門人也。從亡而死﹐吾爲詩哭之。吾無愧於三子已矣。

李向中號立齋﹐楚之鐘祥人也。崇禎庚辰進士﹐知長興縣。入爲兵部職方司主事﹐進尙寶司卿﹐避地福安。上入閩﹐召巡撫福寧。城破走﹐從亡至浙﹐升兵部尙書。行朝諸臣﹐寄命舟楫者﹐日炙風饕﹐面目黧黑﹐獨向中修飾如故。時父死舟山﹐向中居憂城外。城陷﹐虜執向中欲降之﹐不可﹔衰絰翔武其營﹐虜殺之。

朱永佑號聞玄﹐昆山人也。甲戌進士﹐吏部主事。虜南下﹐避入浙東﹐依平海將軍周鶴芝爲監軍。周鶴芝取海口。海口陷﹐復至舟山﹐上以爲吏部侍郎。虜執永佑﹐欲剃髮活之。永佑曰﹕吾發可剃﹐何俟今日﹖虜砍其脇﹐死。僕負屍出城﹐流血沾服。僕哭曰﹕主生前好潔﹐今豈無知耶﹖血遂止。

鄭遵儉﹐紹興人﹐義興侯之從弟也。

董志寧﹐鄞縣人。

朱養時﹐江陰人也。爲人慷慨﹐尙與■﹝氵咸﹞上木下﹞爭禦史王翊事。臺州虜守道耿應衡遣姦細入舟山﹐托於日者﹐謂災星見﹐上之祿命盡矣。定西侯張名振信之﹐使禳。上擇日行香﹐養時上疏爭之。名振不以爲然﹐養時怒曰﹕使虜聞之﹐謂行朝無一人矣。舟山陷。自縊。

林瑛﹐字玉之﹐閩人也。同母﹑妻﹑婿﹑女五人航海。上入浙﹐婿隨鄭彩﹔瑛至健跳所﹐而母又死﹐貧甚。妻陳氏及女﹐爲人紉箴以食。已而女又死。虜入舟山﹐瑛與陳氏分梁縊。陳氏腕弱不得死。瑛使其童子嗷嗷助之﹐陳氏揮之曰﹕吾守婦道三十年﹐垂絕而死男子之手乎﹖卒自力而死。

江用楫﹐蘇州人。

董玄﹐字天孫﹐會稽人。賦絕命詩自縊。

李開國﹐余姚臨山衛人。

朱萬年﹐字虎拜﹐閩人也。與吳鐘巒同死。

顧珍﹑顧宗堯﹐皆長洲人。

蘇兆人﹐字黃侯﹐蘇州人也﹔大學士張肯堂之客。城陷﹐謂肯堂曰﹕黃泉之路﹐請以兆人爲道。絕命詞云﹕保發嚴胡夏﹐扶明一死生。孤忠惟是許﹐義重此身輕。自盡於雪交亭。雪交亭者﹐肯堂讀書之所﹐有梅一﹑梨一﹐故稱之雪交云。兆人死﹐肯堂酹之﹐而後自裁。

劉世勛﹐南直人。黃斌卿之在舟山﹐世勛卽以安洋將軍守之﹐守甚力。城陷﹐自刎。虜相謂曰﹕吾兵南下以來﹐所不易拔者﹐江陰﹑涇縣合舟山而三耳。隆武皇帝嘗聞江陰﹑涇縣之以守見屠也﹐嘆曰﹕吾家子孫遇江陰﹑涇縣三尺之童子﹐亦當哀而敬之。

張名揚﹐定西侯名振之弟也。名振之扈上﹐以名揚居守。城陷﹐母範氏以下數十人闔門自焚。

戴仲明﹐寧波人﹐抱髙皇帝主投火死。

王朝相﹑劉朝﹐皆北直人也。奉上妃陳氏﹑貴嬪張氏﹑義陽王妃杜氏入井中﹐以巨石覆之﹔朝相與朝皆自刎其側。當宮眷未入井之時﹐闔門放火﹔虜將滅火﹐而有校尉七人者﹐登屋極注矢向虜﹐虜不敢動。相朝蓋井旣畢﹐七人挾弓矢投火中。

顧明楫﹐順天人﹐張名振之客也。

林世英﹐閩人。自閩入浙﹐上書遇難﹐自縊。

跋

右海外慟哭記﹐據書前引譔人名■﹝氵咸﹞上木下﹞﹝音義列子周穆王篇﹕右驂赤驥而左白■﹝氵咸﹞上木下﹞﹐八駿之一﹞不具姓﹐相傳爲黃太衝先生托名之作。全祖望譔先生神道碑銘﹐臚列所著﹐有海外慟哭記一卷﹐蓋必有所據矣。碑稱先生己醜聞監國在海上﹐乃與都禦史方端士赴之。又全氏書先生所著行朝錄後云﹕先生從亡﹐累官都察院左副都禦史。按記云﹕己丑七月壬戌﹐上次建跳所。壬午﹐分使使山寨授官。河南道監察禦史■■■奏曰﹕﹝元寫本見先生姓名作■■■﹐今印本悉塡姓名﹞臣觀諸營長﹐文則自稱都禦史﹑侍郎﹐武則自稱將軍﹑都督﹐惟王翊不自張大云云。同日上命■■■爲左副都禦史﹐辭不受。凡作■■■﹐卽先生姓名﹝行朝錄書後云﹐錄中凡書某﹐皆先生所自紀。記中之■■■﹐亦猶錄中之某也﹞。當是甫抵行在﹐卽有左副都禦史之命。其辭官之年﹐卽從亡之年。碑稱先生以柯公夏卿﹑孫公嘉績等交薦﹐由職方攺監察禦史﹔而分道河南﹐則見於記﹐可補碑文之闕。其奏薦王翊之言﹐則碑亦載之﹐與記政合。行朝錄書後云﹕累官左副都禦史﹐而不知其未嘗受命也。記前引云﹐舟山以後﹐■﹝氵咸﹞上木下﹞所未詳。按碑云﹕公從亡﹐太夫人居故里﹐中朝詔下勝國遺臣不順命者﹐錄其家口。公聞之﹐嘆曰﹕主上仗我﹐我不忍去﹔今方寸亂矣。乃陳情監國﹐得請變姓名﹐間行歸家﹔事在辛卯八月已前﹝碑云公旣失兵﹐日與尙書吳公鐘巒坐舟中﹐正襟講學﹐下卽接敍告歸事。吳公於辛卯八月殉舟山之難﹐先生臨行猶與吳公周旋﹐則行期必在辛卯八月已前﹞。記云﹕辛卯八月丁巳﹐上發舟山。是書之作﹐當在間行歸家後。其所謂■﹝氵咸﹞上木下﹞﹐疑卽當時所變之名。宜舟山已後﹐事弗詳也。碑又云﹕是年﹝先生歸家之年﹞監國由建跳至翁洲﹐復召公副馮公京第乞師日本﹔抵長琦﹐不得請。據記丁亥六月﹐安昌王與禦史馮京第乞師日本﹔下云至長旗島。日本新遭外國之侮﹝因殺歐羅巴行教者﹞﹐外國人至﹐一切不聽登陸。其時監國猶次中左所﹐丁﹑辛相距五年﹐此事何得在辛卯八月已後﹖且是馮京第副安昌王﹐何得云先生副馮京第﹖不知全氏何據而云然。尢可據記糾碑之繆。惟此記碻爲太衝所作﹐則亦可據碑以決之。當時事實﹐隱顯同異之間﹐以記與碑互證﹐皆有艸蛇灰綫可尋之迹。

竊謂後儒稱述﹐總不如自記爲尢可信也。有淸方隆盛時﹐忌諱甚深﹐文网尢密。凡殘明掌故之書﹐得以流傳至今﹐寧非羍事﹗孴而鍥之﹐庸可緩乎﹖

上元甲寅季春月﹐山陰吳隱石灊跋。

又按碑云﹕張國柱之浮海至也﹐諸營大震﹐廷議欲封以伯。公言於孫公嘉績曰﹕如此則益橫矣。何以待後﹗請署爲將軍。從之。以記考之﹐此事在丙戌﹝監國元年﹞八月丙子。記所述■﹝氵咸﹞上木下﹞之言﹐卽碑所紀太衝先生之言﹐則爲■﹝氵咸﹞上木下﹞先生之變名﹐無疑誼矣。遁盦再識。

●附錄一

思舊錄

贛州失事紀﹝行朝錄之二﹞

紹武爭立紀﹝行朝錄之三﹞

舟山興廢﹝行朝錄之五﹞

日本乞師紀﹝行朝錄之六﹞

四明山寨紀﹝行朝錄之七﹞

沙定洲之亂﹝行朝錄之九﹞

﹟思舊錄

劉先生諱宗周﹐字起東﹐學者稱爲念臺先生。其學體認辛苦﹐無所不歷。故先儒之敝﹐洞若觀火。立朝危言危行﹐仕至左都禦史。先生於余有罔極之恩。余邑多逆黨﹐敗而歸家﹐其气勢不少減。邑人從而化之﹐故於葬地﹑祠屋﹐皆出而阻撓。其時吾邑有沈國模﹑管忠聖﹑史孝咸﹐爲密雲悟幅巾弟子﹐皆以學鳴﹔每至越中講席﹐其議論多袒黨逆之人。先生正色以格之。謂當事曰﹕不佞白安先生之未亡友也。苟有相嚙者﹐請以螳臂當之矣。戊辰冬﹐先生來弔﹐褰幃以袖拂其棺塵。慟哭而去。先生與陶石梁講學﹐石梁之弟子授受皆禪﹐且流而爲因果。先生以意非心之所發﹐則無不起而爭之。余於是邀一時知名之士數十餘人執贄先生門下﹐而此數十餘人者﹐又皆文章之士﹐闊遠於學﹐故能知先生之學者鮮矣。先生誨余𨿽勤﹐余頑鈍終無所得。今稍有所知﹐則自遺書摸索中也。乙酉六月■日﹐先生勺水不進者已二十日。道上行人斷絕﹐余徒步二百餘里至先生之家﹐而先生以降城避至村中楊塴﹐余遂翻峣門山支徑入楊塴。先生臥匡牀﹐手揮羽扇﹐余不敢哭﹐淚痕承睫﹐自序其來。先生不應﹐但頷之而已。時大兵將渡﹐人心惶惑﹐余亦不能久侍﹐復徒步而返﹐至今思之痛絕也。

文震孟﹐號湛持。公之入相也﹐天下以之望治﹐爲溫體仁所排而罷。庚午歲﹐余自南都試回﹐遇公於京口﹐遂下公舟﹐以落卷呈公。公見余後場﹐嗟賞久之﹔謂後日當以古文鳴世﹐一時得失﹐不足計也。坐舟中竟日﹐珍重而別。

何棟如﹐字天玉。兩入詔獄﹐初以稅事﹑後以遼事。住南都之烏龍潭﹐著周易﹐於君子﹑小人消長之際﹐三致意焉。爲木牌蓬屋﹐上下於潭中。先生故與馮應京先生講學﹐遇其壽日亦用優人。謂余曰﹕余不似念臺先生擔板子﹐勿訝也。先生𨿽困苦之後﹐不忘用世。一日暑甚﹐先生笑曰﹕如此酷暑﹐卽以本兵起﹐我亦不赴也。

陳繼儒﹐字仲醇﹐華亭人﹐以諸生有盛名。上自縉紳大夫﹐下至工賈倡優﹐經其題品﹐便聲價重於一時。故書畫器皿﹐多假其名以行世。歲戊辰﹐余入京頌冤﹐遇之於西湖。畫船三隻﹐一頓襆被﹑一見賓客﹑一載門生故友﹐見之者雲集。陶不退﹝埏﹞謂先生曰﹕先生來此近十日﹐山光水影﹐當領略徧矣。先生笑曰﹕迎送不休﹐數日來只看得一條跳板。余時寓太平裏小巷﹐先生答拜﹐乘一小轎﹐門生徒步隨其後。天寒涕出﹐藍田叔﹝瑛﹞卽以袍袖拭之。余出頌冤疏﹐先生從座上隨筆攺定。己巳秋﹐余至雲間。先生城外有兩精舍﹐一頑仙廬﹑一來儀堂﹐相距里許。余見之於來儀堂。侵晨﹐來見先生者﹐河下泊舶數里。先生櫛沐畢﹐次第見之。午設十餘席﹐以款相知者。飯後卽書扇﹐亦不下數十柄﹐皆先生近詩。書余扇爲弔熊襄湣詩﹕男兒萬里欲封侯﹐豈料君行萬里頭。家信不傳黃耳犬﹐遼人都唱白浮鳩。一腔熱血終難化﹐七尺殘骸莫敢收。多少門生兼故吏﹐孤墳何處插松楸。余畱信宿而別。明年書來﹐歉不曾過弔云﹕豈無田僮一束芻﹐彼磨鏡者何人哉﹖許爲先忠端公作傳﹐寄於宋氏﹔後見宋子建集﹐有先忠端公傳﹐不知卽先生之文否﹖而以列之宋集﹐何也﹖

史盤﹐字叔考﹐徐文長之門人。其書畫刻畫文長﹐卽文長亦不能辧其非己作也。長於塡詞﹐如兼釵﹑合紗﹑金丸﹑夢磊諸院本﹐皆盛行於世。餘十四歲時﹐於黃泥橋諸氏園中見之﹔須鬢皓然﹐年蓋九十餘矣。

範景文﹐號質公﹐吳橋人。東閣大學士。甲申之變﹐投龍泉巷古井。公儀觀甚偉﹐好自標致。在吏部考功時﹐逆奄以先忠端公八人姓名致公。公曰﹕此八司馬故事也。某豈姦黨之鷹鸇乎﹖投板而歸。其爲南大司馬﹐頗畱心於著述。劉振之之識大編﹑茅元儀之武備志﹐皆公所指授也。然其人皆非作手﹐猥雜不足觀﹐而公之虛懷下士﹐末世所僅見耳。余謁公﹐余出其書畫﹐賞玩終日﹔有宋刻爭坐位帖﹐神宗賜奄人以抵俸者﹐公欲鉤勒重刻。公有家樂﹐每飯則出以侑酒。風流文采﹐照映一時。由是知節義一途﹐非拘謹小儒所能盡也。

倪元璐﹐字玉汝﹐上虞人。戶﹑禮兩部尙書。甲申之變﹐自磬而死﹔遺命大行殮後﹐方可收吾屍。初爲庶告士﹐虞邑有二人﹐當出其一﹐其人欲攻先生出之﹔先忠端公倡言倪之人望﹐非詞林不可﹐乃止。逆奄敗後﹐其黨楊維垣等反面攻奄﹐以爲捲土重來之計。先生分別邪正﹐手障狂瀾﹐維垣等爲之折角。又請毀要典以爲魏氏之私書﹔孫之獬抱要典而哭於朝﹐不能奪也。未幾而許重熙之五陵注略出其中﹐有礙於誠意伯劉孔昭之祖父﹔時先生爲司成﹐孔昭囑毀其板﹐先生不聽。孔昭遂以出婦訐先生去位。癸未﹐始召用。先生頗事園亭﹐以方﹑程墨調朱砂塗塈墻壁門窗。門生魯元寵爲徽州推官﹐多藏墨﹐先生索之﹔間數日﹐又索。元寵曰﹕先生染翰𨿽多﹐亦不應如是之速。旣而知之﹐以爲吾所奉先生者皆名品﹐不亦可惜乎﹗先生導余登三層樓﹐正對秦望﹔其兩旁種竹數千竿﹐磨戛有聲。先生笑謂余曰﹕竹固水產也。今托根百尺之上﹐子以爲如何﹖先生殉節以後﹐余再過之﹐其地已爲瓦礫矣。此亦通人之蔽也。

附靜志居詩話﹕倪尙書晚築室於紹興府城南隅﹐窗檻法式﹐皆手自繪畫﹐巧匠見之束手。旣成﹐始嘆其精工。時方患目疾﹐取程君房﹑方於魯所制墨塗壁﹐默坐其中。堂東飛閣三層﹐扁曰衣云。憑闌﹐則萬壑千巖皆在舄一。適石齋黃公至越﹐施以錦帷﹐張燈四照。黃公不怡﹐謂國步多艱﹐吾輩不宜宴樂。尙書笑曰﹕會與公訣爾。旣北行﹐遂殉寇難。

金鉉﹐字伯玉﹐車駕司主事。每巡城﹐過禦河﹐輒流連不能去﹔嘗以語其弟。大行變聞﹐竟投禦河而死。公居城之陋巷﹐余常過之﹐杯酒脫粟﹐蕭然如寒士﹐談詠竟日。

施邦曜﹐字爾韜﹐余姚人。以左副都禦史守城。城破﹐賊充塞街道﹐不可返寓。公望門自縊﹐居人恐貽累﹐拒之。於是以砒霜投燒酒而飲﹐九竅血裂死。公爲通政時﹐黃石齋先生下獄﹐諸生塗仲吉上書頌之。公批﹕只可存此一段議論﹐不爲封進。仲吉劾公阻言路﹐公繳原疏﹔上見其批﹐大怒﹐閒住回籍。逾年﹐再召爲南通政使。出京三日﹐遣中使召還。上曰﹕南京無事﹐畱此爲朕幹些要務。遷爲副院。辛巳之冬﹐葬我外舅葉六桐先生﹔公題主﹐余祀后土。公言天下將危﹐吾輩不知稅駕何所。癸未﹐太夫人五十壽誕﹔公將赴召﹐爲文以祝云﹕余友黃太衝﹐蕺山之髙第弟子也。每過余談學﹐知余所評陽明文集﹐有所未盡。公之虛懷樂善如此。公一子﹐夭﹔其疏族欲竄繼﹐余爲議立其弟之子以後公。

祁彪佳﹐字虎子﹐山陰人。其爲蘇松巡按﹐悉取打行火囤之流﹐杖殺之﹔列郡肅然。南渡﹐復巡撫蘇松。乙酉﹐大兵將渡﹐公出居寓園﹐夜半﹐自沈於水。余嘗與馮畱仙﹑鄴仙訪之於梅市﹐入公書室﹔朱紅小榻數十張﹐頓放書籍﹐每本皆有牙簽﹐風過鏗然。公知余好書﹐以爲佳否﹖余曰﹕此等書皆閶門市肆所有﹐腰纏數百金﹐便可一時暴富。惟夷度先生﹝公之父﹞所積﹐眞希世之寶也。二馮別去﹐畱余夜深而散。

鞏永固﹐字洪圖﹐大興人﹔尙光宗女樂安公主。城破﹐闔門自焚死。公貌如書生﹐喜結交文士。壬午﹐僧達聞說戒﹐余與公同坐齋堂﹐議論相契﹐由是來往。

方震孺﹐字孩未﹐壽州人。巡按遼東﹐下詔獄。其出獄謝恩一疏﹐讀之絕痛。辛巳﹐公在南都﹐余往還久之。以謂余文有師法﹐不落世諦。時飲六安茶﹐香色俱佳。因曰﹕此乃眞六安﹔彼暴烈日中者烹之﹐其色如鹵﹐只堪屠沽飲耳。

附明文授讀注百家云﹕方公萬曆癸丑進士﹐官至廣西巡撫﹐乙酉年卒。天啟乙丑﹐逆奄興大獄﹐募參公者賞。京堂郭興治應募﹐論公河西贓﹔矯詔逮問。公自謂我與楊﹑左同被鍛煉﹐一時

下獄者共十七人﹐今僅得兩人在。白骨再肉﹑華表重歸﹐若再作宦﹐海泊沒之﹐想便是冥頑男子。兩人﹐公與惠世揚也。

魏學濂﹐字子一﹔癸未庶吉士﹐忠節公之次子。頌冤闕下﹐奄黨阮大鋮猶把持殘局﹔子一刺血上書﹐始麗於法。闖賊破城﹐子一與孫奇逢相約﹐欲以賊攻賊﹔久之不至﹐故其死獨後。子一多藝﹐能爲古文﹐字工章艸﹐畫有元人筆法。學兵法於王君重﹑學律呂於薄子玨﹐一時名驟起﹐而忌之者亦眾。以其後死也﹐謗者紛然。余以同難兄弟﹐過相規﹑善相勸﹐蓋不異同胞也。

周延祚﹐字長生﹐吳江忠毅公之長子。戊辰﹐余年十九﹐出學入京師﹐於世故茫然。時李實﹑李永貞﹑劉若愚﹑許顯純﹑崔應元﹑曹欽程皆逮到入獄﹐會審對簿。長生練達﹐凡事左提右挈﹔因以長錐錐彼仇人﹐血流被體。獄卒顏咨﹑葉文仲諸公﹐皆被其毒手。余與長生﹐登時捶死。己卯﹐余至其家。壬午﹐與之同試北場。乙巳﹐余館石門﹐意欲扁舟話舊而不果行﹐僅以長箋致之﹐長生未答而逝。

李孫之﹐字膚公﹐江陰忠毅公之子。好讀書﹐錢東澗嘗謂江陰季氏家多殘本。甲申秋﹐余見之於南都。甲辰﹐至其家﹐訪之不遇。膚公無子﹐然所著三朝野記﹐足以傳矣。膚公之舅蔡士順纂傃庵野抄﹑同時尙論錄﹐畱心當世人也。亦因膚公見之。

周茂蘭﹐字子佩。爲人謹守忠介公規矩﹐不失尺寸﹔好二氏之學。濟洞之爭﹑天童三峯之訟﹐子佩於其中爲調人。余試南都﹐每相款接。甲辰﹐至其家。癸亥﹐子佩年七十九矣﹔千里來拜先忠端公之墓﹐登山如履平地。乙丑﹐余至姑蘇﹐子佩在僧捨﹐法東坡坐道堂四十九日﹐厚自養煉。因破關出見。其所著參同契﹐頗有心得﹔而汪鈍翁但以神仙忠孝陳言序之﹐失其旨矣。

徐石麒﹐字寶摩﹐嘉興人。官至吏部尙書﹐殉節危城。先忠端公在獄﹐公納橐饘﹐募金抵誣贓﹐以此去官。公爲司寇﹐崇禎末陳新甲﹑劉元斌﹑王裕民﹑張若麒諸大獄﹐無不自公手定。丁卯﹐渡江來弔﹐登堂拜母。公知余家赤貧﹐凡可以周急者﹐無所不至。余讀書泛濫﹐公訓之曰﹕學不可雜﹐雜則無成。毋亦將兵﹑農﹑禮﹑樂以至天時﹑地利﹑人情﹑物理﹐凡可以佐廟謨﹑裨掌故者﹐隨其性之所近﹐並當一路﹐以爲用世張本。此猶蘇子瞻教秦太虛多著實用之書之意也。今老而無所見長﹐深愧其言。

朱天麟﹐字震靑﹐昆山人。崇禎時﹐爲翰林編修。攺革之後﹐間關而死。先生好深湛之思﹐極之至於恍惚。故所著易鼎三然﹐無有不河漢其言。先忠端公之難﹐最先渡江而來者﹐先生也。先生司理饒州﹐余寄詩一卷﹐先生卽爲之延譽﹐令名手序之。壬午﹐在都中﹐余遇先生。先生談學﹐牽連不斷﹐余忽忽座中睡去﹐亦不怪也。

沈壽民﹐字眉生﹐宣城人﹐移寓南京。餘十七歲遭難﹐往來都中﹑邑中﹐黨逆者陵侮孤兒﹐墓訟﹑祠訟紛紜不已﹔無暇更理經生之業﹐不讀書者五年矣。庚午﹐至南京﹐邂逅眉生﹐爲之開導理路﹐諄諄講習﹐遂入場屋。癸酉﹐訪我於黃竹﹐不遇而去。至武林﹐與餘同寓孤山﹐詩酒流連月餘。戊寅﹐余訪眉生於宛陵﹔而眉生以保舉入京﹐余信宿其家。地名紅林﹐去城半捨。阮大鋮黨禍起﹐眉生變姓名至金華﹐不相聞問。然余逢急難﹐必夢投眉生之家﹐痛哭而醒。戊戌﹐鄒文江來﹐始得眉生消息﹐已返家園﹔作詩寄之。甲辰五月﹐遇文江於姑蘇﹐約其共訪眉生﹔而文江失約﹐予亦悵然而止。庚戌﹐得眉生手書﹐餘詩所謂「春盡來書歲暮收。從前猶勝竟沈浮」是也。乙卯﹐有客自長洲來﹐接眉生書云﹕知己之難久矣。梨洲先生之於弟﹐與弟之於梨洲先生﹐今世才一見耳。世路羊腸﹐局天蹐地﹐不敢踰咫尺。先生悉此情哉﹗初意道駕西來﹐不腆敬亭﹐願撰杖履。自此陟黃鶴﹑渡漸江﹑下嚴瀨﹐買舟而東﹐拜吾太夫人堂下﹐日復一日﹐好音不續。此志漸頹﹐眼中之人老矣﹔而弟尢甚﹐柰之何哉﹗道旨媿未親承﹐然於諸時賢傳誦﹐頗窺什一。古今生知惟堯﹑學知惟舜﹐大禹口口說艱說難﹐殆困知也。旨哉言乎﹐佩服﹗佩服﹗書筒上書﹐四月二十日瀨江寄。而眉生之卒﹐在五月三日﹐相去僅十有二日﹐則此書是絕筆也。以數千里之遙﹐顧訣別不爽時刻﹐豈非冥契乎﹗

沈壽國﹐字治先﹐眉生弟也。庚午﹐同試南都。一日﹐月明如晝﹐余與治先過文徳橋﹐叩周元亮之門﹐同訪崔昭﹐飲至夜半而散。戊寅﹐余至宛陵﹐宿於市肆。明日﹐欲抵安慶﹐治先知之﹐來肆中﹐將余襆被彊搬去﹔拉餘同入城﹐則麻孟璇﹑梅朗三﹑徐律時﹝忘其字﹞﹑顏庭生十餘人﹐已角巾葛袍﹐出迎於路矣。遂寓徐幹嶽﹝律時父﹞之家﹐款畱近十日。將行﹐出宿治先家。余臥後﹐治先發吾拜匣﹐空無所有﹐以五十金置其中﹐鎖如故。遲明﹐余始知之。謂治先曰﹕此子會銀也。凡人窘則舉會﹝其壁上有會單﹞柰何以餉余乎﹖治先曰﹕子途中不比吾家中也。未幾﹐宣令余賡之致饋﹔余曰﹕子可無慮矣。治先始已。以肩輿送至池洲﹐又寓書靑陽吳空之鐘饋金。其交情如此。

沈士柱﹐字昆銅﹐蕪湖人。讀書明敏﹐下筆千言。癸酉﹑甲戌來西湖﹐寓樓外樓﹐武林名士畢集﹐湖舫爲之增價。薄暮﹐與余聽絲竹管弦﹐所在掉小舟尾之。攺革之際﹐累書招余﹐余未之赴。終以李大生一案受禍﹐昆銅收禁南都之大內﹐一年有餘﹐有前後宮詞二十四首。余選數首記於此。前詞云﹕三百年恩總未酬﹐宸居何意臥羈囚﹗先皇制就琉璃瓦﹐還與孤臣作枕頭。落日昭陽半照灰﹐寒鴉猶帶影飛來﹔上林無樹堪畱宿﹐喚醒羈人夢一回﹝古木俱已斫盡﹞。燻風只有五弦揮﹐彤管朝朝傍衮衣﹔便殿只今圖史廢﹐歌鶯舞蝶不輕飛。後詞云﹕趙瑟秦箏入選頻﹐一年歌舞號長春﹔煙花金粉銷沈盡﹐腸斷南冠夢里人。方傳內藥宰臣賢﹐親制蟾酥禦苑前﹔剩得鼓吹鳴聒耳﹐蛙聲又在曲池邊。徵馬長江四面圍﹐親將騎射悅宮妃﹔那堪回首圜扉泣﹐落得傾城帶笑歸﹝國亡後﹐故妃存者俱出嫁﹞。鸚鵡金籠喚禦名﹐貴妃親教調郎情﹔只今苦雨淒風夜﹐卻聽鵂鶹四五聲。移得豪家洛牡丹﹐幸姬爭戴折花殘﹔沈香亭北多烽火﹐系馬誰憐舊倚欄。

附明文授讀注百家云﹕昆銅先生與先君子交最厚﹐畱都防亂揭首顧子方杲﹐次先君子﹐次左碩人國柱﹐左子直棅﹐沈眉生壽民﹐次卽先生也。

周鑣﹐字仲馭﹐金壇人。庚午﹐南中爲大會﹐仲馭招余入社。已東渡錢塘﹐見劉夫子﹔入甬﹐見百歲老人劉念庭﹐返棹訪余。與沈眉生讀書茅山﹐務王佐之學。阮大鋮招搖丰芑﹐以新聲髙會﹐网羅天下之士﹐人不知其爲奄兒也。仲馭艸南都防亂揭﹐以顧杲爲揭首﹐列名士百餘人。大鋮窘甚﹐於是﹐與仲馭爲貿首之仇矣。己卯﹐余入試南中﹐中途病瘧﹔過句容﹐至仲馭家﹐談至夜分﹐而瘧不發。壬午﹐北上﹐又晤仲馭。言陽羨之出山﹐大鋮哀求於東林諸君子云﹕所不攺心以相事者﹐有如玆水。吳中諸君子頗欲寬之﹐但未知南中議論何如耳。因邀仲馭至虎邱﹐語以假借之意。仲馭毅然不可﹐陽羨亦不敢犯正議。以此復大鋮。大鋮涕淚交下﹐願以其化身馬士英代。已大鋮得志﹐必欲殺仲馭。然無隙可乘﹐不得不借介生從賊之名﹐以及仲馭。初﹐仲馭與介生﹐以門人相髙一邑﹐遂成朋黨。兩家之門人相見﹐則睚眥相向。仲馭之門人﹐以徐澤商爲魁﹐聞李賊勸進之文有「比堯舜而多武功﹑方湯武而無慚徳」﹐揚言出自介生之手。馬士英竟以入告﹐大鋮遂以大義滅親﹐逮仲馭入獄﹐勒令自盡。澤商意欲殺介生﹐而反以害其師﹔大鋮意在殺仲馭﹐而借名殺介生。仲馭在獄﹐余欲入視之﹐而稽察甚嚴﹐徒以聲相聞而已。負此良友﹐痛哉﹗

韓上桂﹐字孟郁﹐番禺人。以南京國子監丞﹐左遷照磨。庚午﹐余奉祖母太夫人在經歷官舍﹐與之爲鄰。有梧桐一株﹐蓋一畝﹔余讀書梧桐之東﹑孟郁讀書梧桐之西﹐但隔一墻耳。孟郁始授餘詩法﹐遂引入社。孟郁尋移居﹐集南中詩人﹐賦新秋七夕詩﹐余得秋字﹐詩成﹐爲攺數字。孟郁贈餘詩極多﹐失去可惜。孟郁豪爽不羈﹐其在五羊﹐伶人習其塡詞﹔會名士呈技﹐珠釵翠鈿掛滿臺端﹐觀者一贊﹐則伶人摘之而去。在舊院演所作相如記﹐女優傅靈修爲文君取酒一折﹐便賚百金。好談兵略﹐鬱鬱無所試而卒。錢東澗曰﹕孟郁爲詩賦﹐多倚待急就。方與人縱談大噱﹐呼號飲博﹐探題次韻﹐紙上颯颯然﹐如蠶之食葉﹔俄而筆騰墨飽﹐斐然可觀。

林云鳳﹐字若撫﹐長洲人﹔詞人之耆舊也。是時南中詞人汪遺民﹝逸﹞有鐘伯敬批評集﹐張隆甫有朱﹝之蕃﹞張唱和集﹐閔士行﹝景賢﹞有快書﹐皆與余往還﹔而若撫最親﹐贈餘詩亦最多。吳子遠﹝道凝﹞﹑周元亮﹝亮工﹞與餘同庚﹐若撫因作詩﹐有「誰家得種三株樹﹑老我如登羣玉峯」﹐流傳詩社。其後出處殊途﹐元亮猶寫此詩以見寄。若撫寓報恩寺﹐余與之登塔九重及遊城南七十二寺﹐皆有詩唱和。

陳元素﹐字古白。余時作詩﹐頗喜李長吉。古白一見卽切戒之﹔亦云益友。

韓如璜﹐字姬命﹐廣之博羅人。好古文﹐有皇明文玆之選。癸酉﹐序余制義。南中詩會﹐無有不赴。李小灣爲南宗伯﹐故姬命久畱南中﹐所著古文﹐自號爲小韓文。

麻三衡﹐字孟璇。余交之於南中﹐書簡往來﹐無有間歲﹐必以古墨侑簡。贈餘多古詩。後死難。臨刑賦詩﹕誓存千丈發﹐笑看百年頭。

林古度﹐字茂之﹐閩人。住南京﹐蕭然陋巷﹐車馬盈門。其先人曾被廷杖﹐餘贈詩有﹕痛君舊恨猶然積﹐而我新冤那得平﹗茂之讀之﹐流涕。

梁稷﹐字非馨﹐南海人。庚午﹐何匪莪選皇明文徵﹐非馨主其事。辛巳﹐余復遇之於南中﹐遊江湖間﹐尙未歸南海也。

何喬遠﹐字匪莪﹐閩人。爲南司空﹐四方名士多歸之。九日﹐大會於鳳皇臺﹐分韻賦詩。所著有萬曆集﹐固一代之作手也。錢東澗以其所纂國史﹐命名名山藏訾之。此蓋不敢以私史竄國史﹐何可非也﹗

何楷﹐字符子﹐閩人。著五經解詁。余入其書室﹐方爲周易解詁。收羅甚博﹐百年以來﹐窮經之士﹐黃石齋﹑郝楚望及公而三耳。唐王時﹐公以左都禦史叱鄭芝龍於殿上﹐致政而歸﹐芝龍使人戕其耳於途中。

吳應箕﹐字次尾﹐貴池人。復社國表四集﹐爲其所選﹐故聲價愈髙。嘗於西湖舟中﹐贊房書羅炌之文﹐次日杭人無不買之﹔坊人應手不給﹐實時重刻。其爲人所重如此。次尾亦好收書﹐然未經考索﹐書賈多欺之﹔次尾不知也。辛巳﹐與馮躋仲同入大學﹐相得益彰。一日﹐禮部陶英人邀飲﹐次尾袖出一紙﹐欲拘顧媚。余引燭燒之﹐亦一笑而罷。攺革之際﹐起兵山中﹐未幾而敗。

劉城﹐字伯宗﹐貴池人。爲人平易﹐無次尾之鋒鋩。𨿽掛名防亂揭﹐阮大鋮亦不忌之。戊寅﹐余信宿其家﹔四壁圖書﹐不媿名士也。

錢禧﹐字吉士﹐蘇州人。每刻社稿﹐必遣使至余家。余知其崇尙先輩﹐不以平日之文應﹔拈題別作數首﹐吉士嗟賞。

吳馡﹐字眾香﹐住城南委巷。舉時文社於天界寺﹐集者近百人﹔拈題二首﹐未午而罷﹐設飲於寺之丹墀。刻孫樵﹑皇甫湜文行世。余別眾香詩﹐有「一榻藏書君寂寞﹐半年旅邸我胡塗」句。

張自烈﹐字爾公﹐江右人。舉國門廣社﹐而社中與余尢密者﹐宣城梅朗三﹑宜興陳定生﹑廣陵冒辟疆﹑商邱侯朝宗﹑無錫顧子方﹑桐城方密之及爾公﹐無日不相徵逐也。朝宗侑酒﹐必以紅裙。余謂爾公曰﹕朝宗之大人方在獄﹐豈宜有此﹗爾公曰﹕朝宗素性不耐寂寞。余曰﹕夫人不耐寂寞﹐則亦何所不至。吾輩不言﹐終爲損友。爾公以爲然。爾公選文辯﹐多駁艾千子定待。千子大怒﹐亦肆訾嗷。余以爲此場屋气習耳。以制義一途爲聖學之要則﹐千子之作俑也。其所言極至﹐以歐﹑曾之筆墨﹐詮程﹑朱之名理。夫程﹑朱之名理﹐必力行自得而後發之爲言﹔勃窣理窟﹐亦不過習講章之膚說﹐塵飯土羹﹐焉有名理﹖歐﹑曾之筆墨﹐象心變化﹔今以八股束其波瀾﹐承前弔後﹐焉有文章﹖無乃罔人昧己之論乎﹗其間先輩如楊復所等間有發明其心得﹐千子批駁不遺餘力。近溪復所之學﹐千子何曾夢見﹖卽歐﹑曾之文章﹐千子但模仿其一﹑二轉折﹐以爲歐﹑曾在是。豈知其爲折楊皇荂也。千子無論後來面墻之徒﹐讀其批尾﹐妄謂理學文章﹐盡歸於艾。於是猖狂妄誕﹐遂罵象山﹑罵陽明﹐不知天之髙﹑地之遠﹐遂化爲時文批尾之世界。

梅朗中﹐字朗三﹐宣城人。世以詩名﹐前有聖兪﹑後有禹金﹔而朗三行住坐臥﹐無不以詩爲事。禹金有文紀﹐自漢至隋﹔朗三纂賦紀以補之。馮汝言輯漢魏六朝詩紀﹐朗三搜其遺者逸句斷章﹐亦二大帙。戊寅﹐余登其家三層樓﹐禹金讀書之所也﹔古木蒼然﹐下臨古冢。發其藏書﹐朗三以陳旅集贈我。辛巳﹐在南中﹐與共晨夕者數月﹐宿觀音閣。夜半鳥聲聒耳﹐朗三推余起聽曰﹕此非喧鳥覆春洲乎﹖如此詩境﹐豈忍睡去﹗薄暮﹐出步燕子磯﹐看漁舟集岸﹐斜陽掛网﹐別一境界。有言某家多古畫﹐余與朗三往觀﹐二更而返﹔月明如晝﹐復上酒樓沽飲。遇崔昭病臥樓上﹐就其榻訪之。

趙初浣﹐字雪度﹐涇縣人。癸酉﹐偕一僧來湖上。吳次尾每於廣座﹐議論鋒起﹐卽瑣屑之爭﹐亦不讓人。雪度曰﹕焉有名士而終日妄言者乎﹖其後死於圍城。

金渾﹐字宜蘇﹐吳縣人。先忠端公之難﹐最先至吾家痛哭而去。知英徳縣﹐亦死於難﹐無有表章之者。

張溥﹐字天如﹐太倉人。戊辰﹐相遇於京師。庚午﹐同試南都。爲會於秦淮舟中﹐皆一時同年﹕楊維斗﹑陳臥子﹑彭燕又﹑吳駿公﹑萬年少﹑蔣楚珍﹑吳來之﹝尙有數人忘之﹞。其以下第與者﹐沈眉生﹑沈治先及餘三人而已﹔余宿於天如之寓。甲戌﹐余與馮研祥同至太倉。值端午﹐天如宴於舟中﹐以觀競渡﹔遠方來執贄者紛然。天如好讀書﹐天姿明敏﹐聞某家有藏書﹐夜與余提燈而往觀之。其在翰苑﹐聲價日髙﹐奉之者等於遊夏﹐門無益友。天如亦自恃其才﹐下筆丰艷﹐遂無苦功入細。嘗以泥金扇面﹐信筆書稿﹔故所成就不能遠到﹐爲可惜也。

張采﹐字受先。其文質朴﹐過於天如。余亦遇之於京師。甲戌﹐亦在其家往還﹔意气慷慨﹐不盡其才而止。

楊廷樞﹐字維斗。丙寅﹐捶死校尉﹑焚駕帖﹐維斗與焉﹔僅而得免。戊寅﹐刻先忠端公詩集﹔維鬥過余﹐見之﹐遂請爲序。後死難。

陳子龍﹐字臥子﹐華亭人。爲紹興推官﹐撰先忠端公祠堂碑銘。余邑有疑獄﹐餘一言臥子﹐遂出死罪二。其相信如此。吳勝兆之獄﹐臥子望門投止﹐牽連甚眾﹐人以比之張儉焉。臥子少年之文﹐恃才縱橫。艾千子與之論文﹐極口鄙薄﹐以爲少年不學﹐不宜與老學論辯﹐自取敗缺。海內文章家﹐無不右千子。以余觀之﹐千子徒有其議論。其摹仿歐﹑曾﹐摹仿王﹑李者﹐亦惟之與阿。臥子晚亦趨於平淡﹐未嘗屑屑於摹仿之間﹐未必爲千子之所及也。

陳貞慧﹐字定生﹐陽羨人。國門廣業之社﹐定生與次尾主之﹐周旋數月。姚太夫人六十之誕﹐少保﹝於廷﹞﹑定生父子皆有詩。

黃居中﹐字明立﹐居金陵之蘆■﹝艸廢﹞巷。庚午﹐何匪莪舉詩社﹐余與明立無會不與。辛巳﹐明立七旬﹐余以宗人共坐一席。明立千頃齋藏書甚富﹐余至金陵﹐必借讀之。

方以智﹐字密之﹐桐城人﹔明敏多藝﹐吳子遠之甥也。己卯﹐余病瘧﹐子遠拜求茅山道士﹐得藥一丸致余。余知其爲絕瘧丹也。念朋友之眞切﹐不忍虛其來意﹐些少服之﹐而委頓異常。密之爲我切脈﹐其尺脈去關下一尺取之﹐亦好奇之過也。壬午﹐在京師﹐言河洛之數﹐另出新意。後削髮爲僧﹐法名無可。

金光辰﹐字天樞﹐合肥人。余至北京﹐寓萬駙馬之園﹐在城之極西。公時爲僉院﹐相去幾二十里﹐特來相訪。謚典久稽﹐余欲上疏催之。以稿呈公﹐公卽袖之而去﹔其寫本及投通政司﹐皆不煩余也。公弟光房﹐字天駟﹔當己卯﹐余試南都﹐方病瘧﹐天駟以其天界寺私室寓余。

朱荃宰﹐字咸一。在畱都﹐爲斗墨之戲﹐皆方正﹑邵格之﹑羅小華名品﹔方﹑程以下﹐不論也。知武康縣﹐代者左碩人訐之。徐虞求先生致書於余﹐往武康爲解。時咸一方病﹐與韓道士講坐功﹔及余武康返﹐而咸一已死。韓道士者﹐住重陽觀﹐一飯能盡斗米﹐閉戶或一月不食。至庚寅猶在﹐重陽王爾祿拜之爲師﹐不知所往。

陳元齡﹐字宗九﹐閩人。余遇於金陵。著思問初編。其壬遁之學﹐得之於吾鄕周云淵﹔惜其時未及受之也。

顧杲﹐字子方﹐涇陽先生之孫。南都防亂揭﹐子方爲首。阮大鋮得志﹐以徐署丞疏逮子方及余。時鄒虎臣爲掌院﹐與子方有姻連﹐故遲其駕帖。福王出走﹐遂已。後死難。

陳宏緒﹐字士業﹐江右人。在南都﹐與余訪求藏書之家。庚子﹐余遇其舅氏於舟中﹐寓書士業﹔答言吾非故吾﹐若有慚徳﹐何也﹖

萬時華﹐字茂先﹐江右人。南宗伯李小灣出諮訪謚冊﹐皆擬謚於上。先忠端公之謚﹐茂先所擬也。

朱大典﹐字未孩。餘十四歲時﹐隨先公至李皇親園看牡丹﹐公方較射園中﹐得一見之。其後守金華﹐死最烈。有金無煉者﹐屠城之日﹐無煉知必死﹐立於廟門。屠者入廟三四番﹐在廟內者皆死﹔從無煉身旁往返﹐皆不見之﹐幸而得生。其弟﹐則受屠。先是﹐其弟嘗於南鎭求夢﹐神令其伸掌﹐書一「古」字於上﹐不能解。至是城外穴地﹐十人同埋一坎﹐方知古字之爲十口也。

錢士升﹐字禦冷﹐嘉善人。己巳﹐余至其家﹐求墓文﹔公出一冊﹐問東浙士大夫賢否﹖卽書其上。此時已爲入相張本。

李淸﹐字心水﹐泰州人﹐爲寧波推官。不甚知余﹐久之而相契。先公同難之謚典﹐正當邪氛熾日﹐忽然並下﹐則公之力也。癸丑﹐余寓書泰州﹐公答云﹕弟家居近三十載﹐行年七十三矣。舊時知識﹐零落山邱﹔忽一羽從空而下﹐啟而視之﹐則先生大札也﹐且驚﹑且喜。已聞太夫人壽躋八旬﹐益嘆爲先老先生忠義之報﹐而大札到日﹐屈指卽太夫人華誕﹐此亦一奇也。小刻數種奉上﹐亦令使先生知不肖三十載內﹐惟矻矻一卷書以消玆長日耳。

張國維﹐號玉笥﹐東陽人﹔官至大司馬。余更深見之論事﹔送餘下舟﹐聲如洪鐘。尋死國難。

張鼐﹐字侗初﹐松江人。己巳﹐余見之於其家。時先生已病革﹐臥一坑上﹐以隱囊靠背而坐﹔謂餘气淸﹐他年遠到﹐勿忘老夫之言也。

黃端伯﹐字符公﹐江右人。爲寧波司理﹐調杭州。余登其舟﹐自丈亭談至下壩﹔諮訪民隱﹐出語直捷﹐無所回護。在杭州出堂﹐則士子與僧道環聚者數百人﹐一切以機鋒行事。後死難甚烈。

徐汧﹐字九一﹐蘇州人﹐死難。余於戊寅往還。

吳志遠﹐字子往﹐嘉善人。先生與髙忠憲﹑歸陶庵三人爲林下之遊﹐俱以澹泊明志。甲戌﹐余會葬魏忠節先生﹐與劉夫子講學﹐竊聞其緒言。

陳龍正﹐號幾亭﹐嘉善人。甲戌﹐劉夫子題忠節之主﹐餘同舟而歸。幾亭拜夫子於舟中﹐投書一卷。言天下之風气﹐操於紹興﹔今之利病﹐無不操於書辦。爲六部各衙門書辦者﹐皆紹興人﹔書辦之父兄子弟﹐皆在紹興。使爲郡縣者﹐能化其父兄子弟﹐則在京之書辦亦無不化矣。余覽之曰﹐迂論。夫子曰﹐今之人誰肯迂者。余甚悔其失言。

彭期生﹐字觀我﹐海鹽人﹔亦拜夫子於舟中。後死贛州之難。丙辰﹐余過其家﹐夫人年八十外﹐猶在。

林增志﹐字可任﹐溫州人。壬午﹐北京往還﹐後嗣法石奇﹐攺名法幢。

陳函輝﹐字木叔﹐臨海人。余初遇之嚴印持座上。庚辰﹐至其家。所居四面皆水﹐圍以闌干﹐非舟不可登其堂。越中初立﹐木叔以少宗伯從事。其後死節。

劉同升﹐字孝則﹐江右人。癸未﹐來湖上。酒闌﹐與沈昆銅論荊溪﹐孝則頗右之﹐相爭無已﹔余解之﹐方散。

蘇桓﹐字武子﹐江右人。其壽吾母四十歲詩﹐仿風雅體爲之﹐甚美。

鄧錫蕃﹐字雲中﹐金壇人﹔嵊縣知縣。余弟司輿補弟子員﹐爲公所薦。余至嵊﹐館余於寺﹐臥雪者數日。於是有「大雪封山城寂寞﹑老僧刺血字模糊」之句。

龔立本﹐字淵孟﹐常熟人。慷慨喜事。知崇徳縣﹔余入其署中﹐談時局甚悉。

吳炳﹐號石渠。長於塡詞﹐所著有西園情郵﹑畫中人﹑療妒羹﹑綠牡丹﹐𨿽多剿襲﹐而不落俗。徐虞求先生甚不喜之﹔曰﹕五院本﹐乃石渠之五經也。以三司首領﹐攝余姚縣事。先公諭祭﹐石渠董其事。後從亡而死。

徐枋﹐字昭法﹐九一先生之子。甲辰﹐余上靈巖﹐繼起館於天山堂。一時來會者﹐周子潔﹑文孫符﹑王雙白﹐而昭法後來。余篋中有文數篇﹐昭法見之﹐嗟賞不已﹔以爲此眞震川也。因相與論著述﹐欲以通鑑爲經﹑二十一史爲緯﹐重翻局面﹔亦未知其後曾拈動否也﹖其苦節﹐當世無兩。謝絕往來﹐當道聞其名者﹐無從物色。饋遺﹐一介不受。半菽不飽﹐以糠粒繼之。其畫神品﹔蘇州好事者哀其窮困﹐月爲一會﹐次第出銀以買其畫﹐以此度日而已。

汪沨﹐字魏美﹐武林人。攺革後﹐不入城市﹐寄迹於僧寮﹑野店。丁酉﹐餘同宿於孤山﹐贈餘詩三首﹐余次韻和之。同上山頂葛仙祠﹐三宜迹至﹐爲設湯餅。已而山下待者奔來﹐言無處不尋和尙﹐有庵主轎十乘來。三宜曰﹕方欲與居士快談﹐柰何以此俗事擾人﹖汝等宜卽回之。余曰﹕不然﹐庵主來﹐必有香信﹔公宜下山受之以供我輩﹐不亦可乎﹖三宜笑依餘言。己亥﹐笑魯迎余及魏美至其庵中﹐夜月明甚﹐笑魯以臥榻讓我兩人﹔止有一被﹐五更不勝其寒﹐魏美與余貼背相磨﹐少取暖气。明日﹐余上云居﹐至城門而別。

巢明盛﹐字端明﹐嘉禾人。鼎革﹐不離墓捨﹐種匏瓜用以制器﹐香鑪﹑瓶盒之類款致精密﹐價等金玉﹔爲大匏賦以見志。乙巳﹐聞余館語溪﹐破戒相訪。夏彜仲有幸存錄﹐言三案之事﹐得之山東張延登﹔是非刺謬﹐余作汰存錄以正之。彜仲死節﹐存此錄﹐使後人致議﹐爲不幸也。端明序汰存錄﹐以爲彜仲亡後﹐他人假托其名爲之。使出自彜仲﹐則是非可信耳。癸丑﹐太夫人八旬﹐爲文以祝。寓書曰﹕侍慈幃於遲暮﹐振家學於後昆。白首窮愁﹐亦復何憾﹗

顧大韶﹐字仲弓﹐常熟人。其文縱橫似國策。月旦不稍假借﹐邑人甚畏其口。余於己卯見之。其尋瞳使者說敬十八房文﹐於科舉之敝﹐嘻笑甚於怒罵矣。

附明文授讀注百家云﹕仲弓卽大章﹐謚裕湣之弟﹔與裕湣孿生。

錢謙益﹐字牧齋﹐常熟人。主文章之壇坫者五十年﹐幾與弇洲相上下。其敍事必兼議論﹐而惡夫剿襲﹔詞章貴乎鋪序﹐而賤夫凋巧﹕可謂堂堂之陣﹑正正之旗。然有數病﹕闊大過於震川﹐而不能入情﹐一也。用六經之語﹐而不能窮經﹐二也。喜談鬼神方外﹐而非事實﹐三也。所用詞華﹐每每重出﹐不能謝華啟秀﹐四也。往往以朝廷之安危﹑名士之隕亡﹐判不相涉﹐以爲由己之出處﹐五也。至使人以爲口實﹐掇拾爲正錢錄﹐亦不以取之也。餘數至常熟﹐初在拂水山莊﹐繼在半野堂絳雲樓下﹔後公與其子孫貽同居﹐余卽任於其家。拂水時﹐只言韓﹑歐乃文章之六經也。見其架上八家之文﹐以作法分類﹐如直序﹑如議論﹑如單序一事﹑如提綱﹐而列目亦不過十餘門。絳雲樓藏書﹐余所欲見者無不有。公約余爲老年讀書伴侶﹐任我太夫人菽水﹐無使分心。一夜余將睡﹐公提燈至榻前﹐袖七金贈余曰﹕此內人﹝卽柳夫人﹞意也。蓋恐余之不來耳。是年十月絳雲樓毀﹐是余之無讀書緣也。甲辰﹐余至﹐值公病革﹐一見卽云以喪葬事相托。余未之答。公言顧鹽臺求文三篇﹐潤筆千金﹐亦嘗使人代艸﹐不合我意﹐固知非兄不可。余欲稍遲﹐公不可。卽導余入書室﹐反鎖於外。三文﹐一顧雲華封翁墓志﹑一雲華詩序﹑一莊子注序。余急欲出外﹐二鼓而畢。公使人將余艸謄作大字﹐枕上視之﹐叩首而謝。余將行﹐公特招余枕邊云﹕惟兄知吾意﹐歿後文字﹐不托他人。尋呼孫貽﹐與聞斯言。其後孫貽別求於龔孝升﹐使余得免於是非﹐幸也。是時道士施亮生作法事﹐燒紙﹐惟九十二字不毀。公已八十有五﹐人言尙餘五年﹐亦有言九十乃卒字之艸也。未幾﹐果卒。

聞啟祥﹐字子將。余每至杭﹐捨館未定﹐子將已見過矣。子將風流蘊藉﹐領袖讀書社。

嚴調禦﹐字印持﹔領袖讀書社。憶與陳木叔飲其家﹐偶言宋之問詩「桃花紅若綬」﹐只此一語。其無刻不忘富貴乃爾。

孫爽﹐字子度﹐崇徳人。以其門士連染﹐受笞三十。子度不以爲意也。桑間敗屋﹐圖書精致﹐吟詠自如。庚寅﹐余自吳門返﹐訪之﹔方欲與之劇談﹐而陸麗京聞余至﹐彊之入城。

卓人月﹐字珂月﹐杭之塘棲人﹔蚤有時名。丙子﹐余兄弟以應試寓湧金門黃家莊﹐珂月夜遇余﹐索酒與澤望棹舟湖中﹐笑聲震動兩岸﹐犬聲如豹。

陸培﹐字鯤庭﹐杭人。與陳元倩交惡。元倩無鄕裏之行﹐武林出檄攻之。鯤庭寓書於余﹐欲東浙爲應。余告同社﹐於是紹興王元趾爲首﹑寧波陸文虎爲首﹐皆出檄。元倩幾無以自容﹐而以死節一灑之。

陸圻﹐字麗京﹐鯤庭之兄也。爲文長於儷體。亂時﹐避至東浙﹐館於吾家。言當此兵戈載道﹐無不閉門聽難﹔而賓客滿座﹑盜賊不犯者﹐惟朱湛侯與黃氏兩家耳。庚寅﹐同宿吳子虎家。夜半﹐推余醒﹐問舊事﹐擊節起舞。余有懷舊詩﹕桑間隱迹懷孫爽﹐樂籠偸生憶陸圻﹔浙西人物眞難得﹐屈指猶云某在斯。史禍之後﹐麗京以此詩奉還﹐云自貶三等﹐不宜當此﹐請攺月旦。其後不知所終。人有見之黃鶴樓者﹐云已黃冠爲道士矣。

章止宸﹐字羽侯。從劉夫子講學東浙。爲少宰﹐特疏薦余。國亡遁去。駱賓王之遁於僧﹐名捕之也﹔羽侯無故而遁﹐加一等矣。

魯■﹐字季■﹐會稽人。辛亥﹐邂逅論文﹐見余所作﹐能得其意之至處﹐鑑賞不已。及論時之有名譽者﹐多所不滿。問其何所師法﹐以爲先人與徐文長同學數年﹐故能知文之首尾也。自後余至郡城﹐必相過從。季■不以文名﹐而其所造如此﹔故知以名下爲優劣者妄矣。

馮元揚﹐字爾賡﹐慈溪人。天津巡撫﹐以海船迎駕南遷。國亡﹐憂憤而卒。余爲弟澤望求婚於劉瑞當﹐瑞當夫人未允﹔公坐於幃外﹐與夫人言﹐無失此佳婿﹐乃定。先公建祠西石山﹐同邑之黨逆者不利﹐公率其弟鄴仙及馮元度﹑馮正則﹑馮自昭﹑陸文虎﹑萬履安會哭祠下﹐祭文傳播﹐黨逆者咋舌而死。丙子﹐招余入太倉閱卷﹔公以勤王行﹐余始辭出。

馮元飆﹐字爾韜。以本兵回裏﹔畱仙病於武林﹐藥鐺溺器﹐公皆身親之。畱仙卒﹐公亦以憂憤相繼卒。辛巳﹐公爲南通政。塘棲卓大丙年十六﹑七﹐其婦翁引之見余。餘言於公﹐卽爲致書杭司理宋璜。大丙由此得補弟子員。余書僮冒余書﹐中多別字﹐公以示諸子躋仲。躋仲曰﹕僞也。公曰﹕汝等學問淺﹐太衝所寫﹐必有來歷﹐無貽後日之笑也。哄堂而止。

姜思睿﹐字端愚﹐慈溪人。嘗於公所相會時﹐有自省中歸者﹐以前輩自居﹐髙視淺揖﹔公曰﹕此姚江黃太衝也﹐公不識之乎﹖

劉應期﹐字瑞當。始與端愚齊名﹐人稱曰姜﹑劉﹔後與元度齊名﹐人稱曰劉﹑馮。此時溪上多名士﹐而瑞當裁量其間﹐不少假借﹐人亦畏其淸議。馮正則曰﹕瑞當亦有疵處﹐然可件而盡也﹔吾等非無好處﹐然可件而盡也﹕吾等與瑞當相去遠矣。是時一方名士﹐皆有錄學使者至。以公書進之﹐大略準之爲上下。余嘗執筆﹐名士十數人列坐﹐皆無毫髮私意﹐必眾論相諧而後定。慈溪馮躋仲有盛名﹐余以瑞當爲首﹐躋仲次之。躋仲不悅﹐無以難也。

馮家禎﹐字吉人。長於度曲﹔喪亂之際﹐結爲歌社。時慈人陳謨﹐以無賴委署寧紹道﹔好作聲勢﹐恐喝鄕裏。公登場賓白﹕黃和尙有成親日﹐豈可人無得意時﹔莫笑陳謨今富貴﹐他年情事有誰知﹖謨聞之大怒﹐以他事構之下獄。獄吏待之頗慢﹐公卽唱「西樓怪相逢」款待﹔疏節曼聲按拍﹐無不絕倒﹐初不知其爲患難也。然每對餘言﹐則無非新亭之淚。

華夏﹐字吉甫。其爲制義簡潔﹐自成一體。以黃斌卿事坐累死﹐其夫人亦自盡。余選同社之文﹐吉甫入於文統。

陸符﹐字文虎。爲人慷爽﹐能面折人之是非。余之交文虎也﹐吳來之言貴鄕陸文虎志行之士﹐子何不友之﹖於是遂爲登堂拜母之交。故余之學始於眉生﹐成於文虎。余之病痛﹐知無不言﹔卽未必中﹐余亦不敢不受也。家居無月不往來﹐北都同讀書於萬駙馬北湖園中者半年﹐生平凡事不相隱。壬午﹐北榜將發﹐余與王敬載﹑馮躋仲﹑馮沛祖及文虎飲園中﹔而徐心水監場﹐使人至﹐文虎出與耳語﹐還座復飲﹐斯時已知中式而不言也。其後向余悔之。生平惟此一事耳。乙酉十月十日﹐從越城返而遇我﹐嘆息事已莫可爲。明年十月十日﹐奴子自小溪來言﹐見文虎坐轎中﹐用布束縛﹐將入城小斂也。其聞訃與相別同日﹐豈非冥契哉﹗

萬泰﹐字履安﹐余之交﹐猶文虎也。癸酉老母四旬﹐與文虎刻沈昆銅壽啟﹐至期來祝。癸未﹐又來。己丑﹐至甬上﹐時履安喪失家道﹐抱瘧未痊﹔相對秉燭﹐瘧不復發。庚寅﹐晦木爲馮躋仲連染﹐而固山之記室與履安有舊﹐由是得免。癸巳﹐老母六旬﹐文虎已故﹐履安踽踽獨行﹐出其正气堂壽序﹐讀之不覺失聲而哭。甲午冬﹐余嫁第三女於朱氏﹐入寓寒松齋﹔履安使其子任勞﹐余受成而已。履安遊粵﹐余兩年頻遭患難﹐望其返棹﹐一泄吾心之所甚痛﹐而履安已死於九江舟中矣。

董守諭﹐字次公。是時甬上知名者三人﹕文虎﹑履安﹑次公﹔而次公又爲別調。東浙旣亡﹐異時舉人爭先入仕之爲濃官者﹐皆復會試於本朝﹐人謂之還魂舉人。次公獨稱故官﹐不見當道。嘗以朱子發卦義問余﹐余爲之疏解於下。曾憶與之看戲﹐有演尋親記者﹐哀動路人﹔次公指而謂曰﹕此錢美恭也。其父與此相類﹐顧忍而爲此乎﹖蓋美恭父錢士鷫仕滇中不返﹐故次公言之。其後美恭決志入滇﹐而身無一錢﹐乃買鼓板一副﹐市鎭之處度曲﹐卒迎父柩而返。

瞿式耜﹐號稼軒。粵中立國﹐公鞠躬盡瘁﹐公殉節而不成爲國矣。當公之赴粵也﹐余送之於湖頭。公欲彊餘同去﹐余以母老辭之。老母四十﹐公有詩數章爲祝。

張肯堂﹐號鯢淵﹐松江人。盡節於滃洲。

吳鐘巒﹐字霞州﹐武進人﹐知長興時﹐刻社稿﹐名士品不過二十人﹐而余在其列從亡海外﹐考試沿海有志之士﹐錄爲弟子員﹐飾以衣巾﹐率之拜王於舟中。余問先生以爲不急﹔先生曰﹕此與昔人行冠禮一意耳。觴余於鯨背之上﹐落日狂濤﹐淒然相對﹔但覺從古興亡﹐交集此時﹐何處容腐儒道得一句。及余返棹﹐先生駕三板船送別三十里以外﹐至今惻惻。先生居閒補陀﹔聞滃洲將破﹐赴難。抱夫子栗主﹐自焚於廟。

余煌﹐字武貞﹐會稽人。郡守於穎長初至﹐公與鄕紳旅見﹔刺入﹐堂吏稟俟堂事畢而後見客。公大怒﹐索其原刺﹐拂衣竟出。及余回寓﹐而公已見顧去矣。越城不守﹐公衣冠投度東橋下﹔出沒久之﹐猶舉首曰﹕忠臣難做。復力沈而死。

余增遠﹐字若水。攺革以後﹐居城南破屋﹐牀頭屋漏﹐則以鱉甲承之。擔糞灌園﹐似老農家。病將革﹐余命兒子正誼切其脈。若水曰﹕吾祈死二十年之前﹐願祈生二十年之後乎﹖余泫然而別。

熊汝霖﹐字雨殷﹐余姚人。北變聞﹐余從劉夫子於武林﹐寓吳山之海會寺﹐公徒步上山相晤。東浙之事﹐趨死不顧利害。從亡海外﹐爲悍將所害。

孫嘉績﹐字碩膚。大兵將渡﹐東浙郡縣皆已獻戶口冊籍﹐牛酒犒師﹔各官亦委署易置﹐人情蹜踖不敢動。公書生勃窣﹐起而創卽墨之守﹐鳴鐘伐鼓﹐號召其邑人。於是錢希聲應於甬上﹐鄭履公應於越城﹐張玉笥﹑陳寒山應於臺﹑婺。然公本書生﹐應變非其所長﹐拱手以太阿授之方﹑王﹐而分地江上一隅。大兵數騎乘淺過江﹐列帥皆潰矣﹐公至滃洲而卒。營將章欽臣潰後﹐復起山中﹐見獲。其妻金夫人﹐例入旗下﹐夫人彊項不屈。問官始恐之以斬﹑再恐之以淩遲。夫人曰﹕吾豈怕淩遲者哉﹖磔畢﹐而行刑者暴死。夫人遂成神﹐以謂大金娘娘也。余若水作傳﹔其烈古今所僅見。

王毓蓍﹐字符趾。爲人亢爽不羈﹐好聲色﹔在先師弟子中﹐頗爲逸羣。及攺革之際﹐上書請先生自裁﹐無爲王炎午所弔﹔元趾亦自沈柳橋之下。先師曰﹕吾數十年來﹐止得此一門人。余每至越城﹐元趾頃刻不離。其篤於友誼如此。

張煌言﹐字符箸。其父圭璋﹐字兩如﹐甲子舉人﹔嘗教授余家。元箸爲人躍冶而明敏過人﹐故能就死從容﹐有文山气象。當其被獲也﹐已散遣士卒﹑懸洲獨處﹐亦如田橫之在海島也。而補陀僧有借之以媚大帥者﹐遂遇難。

王正中﹐字仲撝﹐北直人。其署余姚﹐亂兵充斥﹐頗能鎭定之﹐事解。丁亥﹐訪余於山中。辛卯﹐余住柳下﹐又來。辛丑﹐余遷化安山﹐又來。仲撝好天官﹑壬遁之學﹐皆余所授也。己酉﹐余在古小學﹐仲撝亦寓越城﹔生計消索﹐云將佃田五畝﹐賣卜以續食耳。未幾而卒。

張岐然﹐字秀初﹐武林人。讀書深細﹐其讀三禮﹐字比句櫛﹐宮室升降﹑器皿位設﹐皆所不遺﹔音樂﹐則自制十二律管﹐考驗合否﹔區田﹐則入山中與老農種植。亂後嗣法三峯﹐蜀僧潭吉作五宗救﹐半出於秀初。欲申三峯之屈﹐然其言有失倫者﹐人皆笑之。

江浩﹐字道安﹐武林橫山人。讀書略見大意﹐而胸懷洞達﹐無塵瑣纖毫之累。余與之月夜泛舟﹐偶爭一義﹐則呼聲沸水﹐至於帖服。後亦從釋氏﹐攺名義月。

馮悰﹐字儼公﹐武林長橋人﹔爲讀書社領袖。余嘗宿於其館﹐偶論楊﹑左事﹐其門人顧豹文﹐問楊大洪何人也﹖儼公正色曰﹕讀書者須知當代人物﹐若一向不理會﹐讀書何用﹖三渡訪余。丁丑﹐值先公諭祭﹐儼公列於執事。

許元溥﹐字孟宏﹐長洲人。余與劉伯宗及孟宏約爲抄書社。是時藏書之家﹐不至窮困﹐故無輕出其書者﹔間有宋集一﹑二部﹐則爭得之矣。丙子﹐來越城﹐張登子大會名士﹐孟宏與焉。

閻爾梅﹐字古古﹐徐州人。余遊廬山遇之﹐坐五老峯頂﹐限韻賦詩﹔月色侵人﹐三鼓始罷。古古言自華山遊返﹐然觀其山行甚艱。人言華險﹐遊者望崖而返。若古古能遊﹐則知余亦不難矣。

孫奇逢﹐字鐘元﹐範陽人﹐移家百泉山。初以俠名﹐後講理學﹐門人甚眾。癸丑﹐寄所著理學宗傳一部﹑老母壽詩一章。書云﹕湯孔伯來﹐知太衝爲蕺山薪傳。時年九十三。

顧炎武﹐字寧人﹐昆山人。不得志於鄕裏﹐北遊不歸。丙辰﹐寓書於余云﹕辛丑之歲﹐一至武林﹐便思東渡娥江﹐謁先生之杖履﹔而逡巡未果。及至北方十有五載﹐流覽山川﹑周行邊塞﹐麄得古人之陳迹﹐而離羣索居﹐幾同傖父。年逾六十﹐迄無所成﹐如何﹑如何﹖伏念炎武自中年以前﹐不過從諸文士之後﹐注虫魚﹑吟風月而已。積以歲月﹐窮探古今﹐然後知後海先河﹐爲山覆簣﹔而於聖賢六經之指﹑國家治亂之原﹑生民根本之計﹐漸有所窺﹐恨未得就正有道。頃遇薊門﹐見貴門人陳﹑萬二君﹐具諗起居無恙。因出大著待訪錄﹐讀之再三﹐於是知天下之未嘗無人。百王之敝﹐可以復起﹔而三代之盛﹐可以徐還也。天下之事﹐有其識者未必遭其時﹐而當其時者或無其識。古之君子﹐所以著書待後。有王者起﹐得而師之。然而易窮則變﹑變則通﹑通則久﹐聖人復起而不易吾言﹐可預信於今日也。炎武以管見爲日知錄一書﹐竊自幸其中所論﹐同於先生者十之六﹑七。但鄙著恆自攺竄未刻﹐其已刻八卷及錢糧論二篇﹐乃數年前筆也﹔先附呈大教。儻辱收諸同志之末﹐賜以抨彈﹐不厭往復﹐以開末學之愚﹐以貽後人﹑以幸萬世﹐曷任禱切﹗

陳確﹐字幹初﹐海寧人。於先師門下﹐頗能有所發明。余丙午至其家﹐訪之﹔時已病瘋﹐不能下牀﹐信宿而返。幹初以大學層累之學﹐不出於孔子﹐爲學者所嘩﹐不知慈湖已有是言。古人力行所至﹐自信其心不須沿門乞火﹐卽以圖書爲怪妄﹑大學爲別傳。言之過當﹐亦不相妨與剿襲成說者相去遠矣。

朱朝瑛﹐字美之﹐海寧人。漳海之學通天地人﹐嗣之者無人。漳海曰﹕康流沈靜淵郁﹐所目經史﹐洞見一方﹔苟覃精三數年﹐𨿽羲文閫奧﹐捨皆取諸其宮中﹐何必寠人之室乎﹖丙午﹐余至其家訪之。康流日發其所著五經﹐討論終夜。越明年﹐復以其大凡見寄。海昌之學者﹐康流﹑幹初二人﹐恐從前皆不及也。

王猷定﹐字於一﹐江右人。其文如湯﹐琵琶傳﹑李一足傳﹑寒碧琴記﹐亦近日之錚錚者。但餘與之言﹐多附會不實﹐是其大疵也。

附明文授讀注百家云﹕徐世溥字巨源﹐豫章人。崇禎間﹐江右一輩知名士﹐如艾千子﹑羅文止﹑陳大士﹑傅平叔﹑萬茂先﹑王於一﹑黃雷岸﹑陳士業﹐連鑣共爲古文﹐巨源其亦錚錚者也。

施博﹐字約庵﹐嘉興人。余謂其學夾雜釋氏。約庵言博。當甲申﹑乙酉﹐臥病兩年。又以先人未葬﹐老母須養﹐偸生惜死﹐以至於今。每與出世者往還﹐自分不可爲聖人之徙。蚩蚩以待盡﹐隱衷尙有餘愧。

管鑨﹐字幹三﹐姑蘇人。中興天臺教。甲戌﹐余至其家。其於一時名士﹑一時堂頭皆譏貶。以天臺之學﹐繭絲牛毛﹐非沈默者難以承當﹐拳拳於余。別後寄詩三章﹐約余重會﹔以爲君不出家﹐亦是無盡無垢之流。詩失去。從其遺集得一首﹕越溪寒色入﹐之子意何深﹗太華三生夢﹐岷山一弄琴。評書秋雨集﹐趺坐竹光侵。可踐重來約﹐相思不自禁。

熊開元﹐號魚山﹐楚人。以直諫著名。出家﹐嗣法於繼起。余初遇於湖頭。甲辰﹐至烏目三峯寺﹐其知客如田夫﹑侍者如牧童﹐無異於三家村庵也。

宏儲﹐字繼起。甲辰﹐余上靈巖﹐館於天山堂。同館者七﹑八人﹐皆失職之士。故餘詩有﹕應憐此日軍持下﹐同是前朝黨錮人。徐昭法不受當事饋遺﹐繼起﹑繼粟焉非世法堂頭所及也。

奯堂住淨慈寺﹐余與汪魏美訪之。見其知客扇上詩﹕忽拋一點月當戶﹐喚起幾多人上樓。因索其詩稿觀之﹐亦多佳句。與余輩談諧正熟﹐大眾請其上堂。奯堂蹙額曰﹕汝輩爲之﹐何與吾事﹖大眾爲之一笑。

本晰﹐字山曉。余與李杲堂﹑髙辰四﹑髙元發入天童﹐山曉特爲上堂﹐言韓文公來也﹔爲余而發。庚申秋暮﹐過訪不值。詢山童云﹐看花未歸。題於壁而去。云﹕短杖拄泥深尺許﹐遠隨牛迹辧荒村﹔先生乘興看花去﹐惆悵斜陽立板門。方外交遊﹐如木陳初求■■文字﹐視若天人﹔繼而指摘蹄尾紛然。石奇與文虎友善﹐助結雪瓢﹐喜其相近。

死而遂蹊其田。具徳往余丙捨﹐出而操戈相向。𨿽有交情﹐姑且略諸。

余少逢患難﹐故出而交遊最早。其一段交情﹐不可磨滅者﹐追億而志之。開卷如在﹐於其人之爵位行事﹐無暇詳也。然皆桑海以前之人﹐後此亦有知己感恩者﹐當爲別錄。

附錄明文授讀注﹕

尹民興﹐字宣子﹐楚人。崇禎朝﹐任職方。國亡後出家﹐以靈巖繼起儲爲師。其詩拗僻﹐奏疏多中時病。至文章別開生面﹐眞有生龍活虎手段﹐藝苑中變局也。

何偉然﹐字仙曜﹐仁和人。學無本領﹐欲以冷艷字句點綴成篇﹔學陳仲醇﹐而才力不及者也。徽人閔景賢刻快書數十種﹐大槪小品淸話﹔偉然踵行之﹐亦刻快書數十種。余遇景賢於南中﹐偶問偉然何狀﹖景賢訾之不置。兩人本好友﹐顧絕交於快書也。

譚宗初﹐字九子﹐後攺公子﹔姚江人。善音律﹐爲人不羈。余於庚寅歲﹐見其與羣少年登場演戲﹔九子扮繡襦﹐樂道徳摹寫幫間﹐情態逼肖。是後不相邂逅﹔聞其攺竄唐詩﹐心竊笑之。近從邑丞田一峯處見其集﹐詩文俱有師法﹔自媿交臂失之。因選其古繪﹑弔落梅二賦入文案。

蔣徳璟﹐字若椰﹐號八公﹔閩之晉江人。相莊烈﹐博物洽聞﹔召對時﹐凡九邊兵馬之書及道路遠近﹑錢榖利獘﹐矢口而陳﹐無藉笏記。爲文明爽﹐辧晰實用之學。晚年之學﹐如論黃鐘古尺﹐有裨經學者﹔惜未寓目。

跋

梨洲先生雜著﹐其見於浙江進呈書目者﹐有易學象數論﹑深衣考﹑今水經﹔其見於家傳者﹐有汰存﹑思舊﹑待訪三錄﹑宋史補遺﹑臺宕紀遊﹑匡廬紀遊﹐皆祕本也。丙申夏﹐余得張太史損持手鈔汰存錄﹐已校登新編矣。思舊錄﹐則客歲於明文授讀題識內﹐摘錄成帙。今知不足齋主人復舉二老閣刊本見貽﹐因參互其異同﹐匯爲一編。當年承蓋扶輪﹐气求聲應﹐固歷歷如繪也。

丙午午日﹐震澤楊復吉識。

﹟贛州失事紀﹝行朝錄之二﹞

隆武二年丙戌三月二十四日﹐江西吉安失守。督師萬元吉﹑都憲陳賡﹑兵曹王其宖議列柵守張家渡﹐而潰兵勢不可止。陳賡收散亡入贛﹐萬元吉退守皂口﹐惟安遠營汪起龍兵三百人。蘇觀生以閣部督師於贛﹐冏卿李陳玉﹑楊仁願﹑兵桓楊文薦﹑兵曹範六吉﹑周遠﹑待詔劉季礦﹐皆請發師援皂口。觀生止發新威營二百人﹐元吉以監紀程亮督之﹐下守綿津灘。楚帥曹志建以二千人至﹐一夕卽噪而去。

四月六日﹐北師至﹐新威營先潰﹐汪兵繼之。元吉守未數日﹐竟奔回贛。贛城倉皇爭竄﹐元吉殺其妾之出署者﹐人心乃定。

十一日﹐楊文薦自任城守。命中書範康生乞師於南雄﹐舊贛督李永茂遣副將吳之蕃﹑遊擊張國祚率粵兵五千人至。

十七日﹐北師至贛﹐蘇觀生率所部退守南康。北勢方張﹐滇﹑粵諸軍﹐先後至南康者以數萬計﹐皆惴恐莫敢卽下。

二十九日﹐閣部楊廷麟﹐自雩都力促新撫閻總及張安各營兵四萬餘至贛。江撫劉廣胤自寧都召募二千人亦至。未經一戰﹐俱以五月一日﹐先後潰散。劉廣胤被執﹐所失士馬器械無算。此後援兵益不敢前。

蘇觀生﹑陳賡多方鼓舞﹐六月十五日﹐吳之蕃﹑張國祚兩營奮勇出戰﹐與北師相遇於李家山﹑九牛之間﹐數戰皆捷。北師疑援兵大至﹐遂撤城下之圍﹐退屯水西﹔之蕃﹑國祚亦退守南康。時贛城守已兩閱月﹔奉詔勞苦﹐攺名忠誠府﹐加楊文薦右都禦史。

二十四日﹐汪起龍率師數千﹐滇帥趙印選﹑胡一淸率師三千﹐南安同知劉淸名引兵三百﹐蘇觀生部下遺師三千﹐粵帥餘卒三千﹐楊廷麟收散亡數千﹐大司馬郭維經﹑侍禦姚奇胤召募滇﹑閩兵八千﹐閣部丁魁楚部下遣師四千﹐先後至﹐營於城外﹐不下四萬餘人﹐皆欲一當敵。先是﹐中書袁從諤出募沙兵三千人﹐銓曹龔棻﹑兵曹黎遂球出募水師四千人﹐畱滯南安。萬元吉以爲必待水師之至﹐並力一戰﹐安危在此一舉。王其宖曰﹕今水涸不能泛巨舟﹐且其帥羅明受﹐故海盜也﹐桀鷔不馴。龔﹑黎二公如慈母之奉驕子﹐豈能如約﹖

八月二十三日﹐將至﹐北師以是夜截之於江上﹐焚巨舟八十餘﹐兵士被殺者數百。羅明受遁﹐舟中火器皆爲北人所獲。列營無不喪气。

二十八日﹐北師破廣營。

二十九日﹐破滇營。自是東南城外﹐遂無一卒。

九月三日﹐攻西門。北人將登﹐元吉﹑文薦縋死士格墮之。

九日﹐北人據南康。滇﹑廣諸營旣潰﹐人無固志﹐皆稍稍引去。城中所畱者﹐汪起龍罷卒三百人﹐汪國泰﹑金昌振四百人﹐徐日彩招虔人二百餘﹐郭維經部下三千餘﹔城外﹐惟水師後營黃志忠二千餘而已。內外旣單弱﹐給事中萬發祥及王其宖招集鄕勇﹐爲不得已之計。而參將趙之良擁眾萬餘於雩都﹐粵西狼兵八千人踰嶺亦不卽至。贛人登陴日久﹐勉彊支吾旦夕。

十月三日﹐城內有縋城出者。北人獲之以爲鄕導﹐夜由小南門而上﹐鄕勇猶巷戰久之。

四日黎明﹐北兵大至。城上發炮皆裂﹐遂陷。楊廷麟投水死。萬元吉出城登舟﹐已而嘆曰﹕一城人﹐吾殺之也。巾幘赴水死。郭維經入嵯峨寺﹐焚死。此外﹐翰林院兼兵科給事中萬發祥﹑太常寺卿兼守道彭斯生﹑吏部主事龔棻﹑禦史姚奇胤﹑兵部主事於斯昌﹑周瑚﹑王其宖﹑黎遂球﹑柳昂霄﹑魯嗣宗﹑錢謙享﹑戶部主事林珽﹑中書舍人袁從諤﹑劉孟鍧﹑劉應泗﹑贛州推官署府事吳國球﹑同知王明汲﹑臨江府推官胡縝﹑知縣林逢春﹑監紀通判郭寧登﹑鄕官盧象觀﹑舉人劉日佺﹑萬興明﹑馬芝﹑貢生楊廷鴻﹑黃尙實﹑胡國偉﹑王明﹑管聲元﹑戴紱﹑諸生段之輝﹑朱長應﹑劉斯鎬﹑賴尙佑等數十人﹐不死於兵火﹐則自罄投水耳﹝此篇全用範康生所記﹞。

史臣曰﹕贛之守與死者﹐皆三百年以來國家之元气也。萬元吉淸苦絕倫﹐而自用頗專﹔楊廷麟志節之士﹐而見事遲﹑聽事不廣﹔郭維經稱下士﹐而遴才太濫。贛事三人爲政﹐然皆承平賢者﹔扶危定傾﹐非其所長也。

﹟紹武爭立紀﹝行朝錄之三﹞

紹武皇帝諱聿鎭﹝鎭系英宗諱﹐恐誤﹐或曰聿■﹝金粵﹞﹐思文皇帝第四弟也。隆武攺元﹐封唐王﹐以主唐祀。閩敗﹐浮海至廣州。

時﹐大學士丁魁楚﹑瞿式耜已奉桂王監國於肇慶。隆武大學士蘇觀生從贛入廣﹐故與魁楚有隙﹐以爲由隆武而言﹐則宜及其弟﹔乃與大學士何吾騶﹑布政司顧元鏡﹑在籍侍郎王應華於丙戌十一月癸卯朔﹐請王監國。使主事陳邦彥通好桂王。初五日﹐王卽帝位﹐以廣州都司署爲行在﹐攺明年爲紹武元年。自舊輔觀生而外﹐何吾騶仍爲大學士﹐顧元鏡﹑王應華皆爲東閣大學士﹐以軍國事專屬觀生。邦彥至肇慶﹐桂王見於舟中﹐皇太后垂簾﹐丁魁楚侍立。言戰與平孰便﹖邦彥曰﹕天潢之序﹐固應屬王﹐何平之有﹖以言乎戰﹐外患方殷﹐寧可尋蹤譚尙﹐貽笑千古。不如早正大位﹐以屬人心。魁楚然之。遂以是月十八日﹐桂王卽位﹐加邦彥兵科給事中﹐賫詔至廣州。邦彥至而唐王已正位號﹐遂不敢入。以詔致觀生。觀生頗不自安。

已而桂王命總督林佳鼎﹑武靖伯李明忠領兵至三水﹐帝使督師陳際泰禦之﹝非西江陳大士﹞。二十九日﹐戰於城西﹐唐兵大敗。佳鼎兵晝夜兼行﹐十二月二日遇唐兵於海口。唐兵皆大艦﹐乘東南風發火箭﹑火球以焚桂舟。桂兵登岸﹐淖深三尺﹐人馬陷﹐全軍皆覆。林佳鼎中炮死﹐李明忠僅以數十騎免。

唐﹑桂方相持﹐而北帥佟養甲﹑李成棟自閩入廣﹐潮﹑惠皆開門降。遂用兩府印文移廣州﹐報無警。觀生泰然不爲備。

當是時﹐廣州陸寇則有花山砦﹔水寇則有石﹑徐﹑馬﹑鄭﹐謂之四姓兵。觀生皆撫之爲用。然桀鷔不聽節制﹐白晝殺人市中﹐懸其腸於官府之門﹐莫敢向問。七門之外﹐號令不行。十五日﹐北帥李成棟遂以十七騎疾趨廣州﹐門者納之。帝方幸學閱射﹐羣臣朝服行禮。俄報北兵至﹐觀生曰﹕此妄言﹐爲敵間者。斬之。旣而洶洶﹐猶以爲花山砦人。未幾﹐紅笠載道。宿衛萬人﹐倉卒不及集。帝變服踰垣﹐匿王應華家。尋縋城遁至洛城裏﹐爲邏者所獲﹐安置東察院。成棟使人饋食﹔帝不食﹔曰﹕吾若飲汝一勺水﹐何以見先帝於地下﹖自縊而崩。

觀生遇吏科都給事中梁鍙問計。鍙曰﹕死耳。觀生乃大書「大明忠臣義士固當死」九字於壁而縊死。太僕寺卿霍子衡﹑國子監司業梁朝宗﹑行人梁萬爵死之。十八日﹐殺諸王之在廣州者十六人。何吾騶﹑顧元鏡﹑王應華皆降﹐而元鏡尢醜。

史臣曰﹕唐﹑桂之構﹐外懼方張﹐又生內憂。蘇觀生之罪﹐又何逃焉﹗然觀生受思文特達之知﹐其立紹武也﹐與荀息之不食言﹐可以並稱矣﹔豈僅僅修丁魁楚之隙哉﹗若帝之從容遇難﹐追配毅宗﹐所謂亡國而不失其正者﹐寧可以地之廣狹﹑祚之修短而忽之乎﹖

﹟舟山興廢﹝行朝錄之五﹞

舟山四面皆海﹐元爲昌國州。昔越王勾踐﹐欲置夫差於甬勾東﹐卽此地也。今並入寧波之定海﹐設參將一員以鎭之。

崇禎間﹐黃斌卿爲其地參將三年。斌卿號虎癡﹐福建興化衛人。少隨其父於京邸﹐流落不能歸。後以恩例當授把總﹐苦於無貲﹔有妓劉氏助之﹐得辦。劉氏乃爲其妻妒死。自參將升江北總兵。南都旣亡﹐遁歸。思文卽位﹐斌卿得附勸進﹐上言﹕舟山爲海外巨鎭﹐番舶往來﹐饒魚鹽之利﹔西連越郡﹐北綽長江﹐此進取之地。上善之。封爲肅鹵伯﹐賜劍印﹐率兵屯舟山﹐得便宜行事。復上疏﹐乞周崔芝自副。斌卿爲人猜忌﹐而崔芝慷慨下士﹐來者多歸崔芝。由是與斌卿不合而歸。

乙酉﹐出師窺崇明﹐戰敗。以周瑞﹐得還軍。斌卿怯於大敵﹐而勇於害其同類。丙戌﹐副使荊本徹至舟山﹐屯小沙嶴﹔斌卿奉鄕民殺之。本徹﹐松江建義兵﹐敗入海﹐其將士善射﹐斌卿忌之。本徹不能輯士卒﹐所至爲民患。斌卿乘民怒﹐造爲流言﹐民單裏從斌卿以攻﹐本徹遂遇害。六月﹐浙東事敗。富平將軍張名振扈監國魯王出海﹐投舟山﹐斌卿不納。然名振故與斌卿爲兒女姻﹐其兵勢相倚藉。寧國王之仁﹑王鳴謙至舟山﹐斌卿誘擊之﹐盡並其眾。叛將張國柱﹐乃悉定海舟師以攻舟山。國柱有弓箭手五百名﹐號饒勇。斌卿知陸戰不能勝之﹐使百姓乘城﹐而身率水師以出洋﹐力戰三晝夜﹐猶不能當國柱﹔賴名振之水營將阮進精於水戰﹐以四舟衝國柱營﹐秋濤方壯﹐乘之發炮﹐無不糜碎。國柱僅以身免﹐乃劫元妃﹑世子而去。斌卿得其樓船百號﹐聲勢益振。

阮進者﹐嘗爲海中小盜﹔名振拔之﹐使管水營﹐其徳名振實甚。斌卿妒名振之有是人也﹐以計間之﹐使進背名振﹐取其船二十艘﹑軍資器械數萬﹐脫歸閩海。

未幾﹐而有吳勝兆之事。勝兆﹐守松江之北帥也﹔頗懷反正之志。吳中失職之士﹐相聚幕中﹐爲之計劃。內以招撫之名﹐結太湖義旅﹔外以蠟書求援於海上﹔斌卿猶豫不敢應﹐翰林張煌言﹑禦史馮京第俱在舟山﹐勸名振以其兵就約﹐名振諾之。時斌卿已進爵肅鹵侯﹐其肅鹵伯故印猶在。名振請卽以其印封勝兆爲據。四月二十六日﹝丁亥年﹞﹐勝兆之聚謀者旣眾﹐人人謂事成在旦夕﹐肆言無忌﹔而所就撫之義旅﹐多不受約束﹐欲淩主兵出其上﹐主兵恨之刺骨。其未經招撫者﹐亦不忌北人而暱就之﹔捕之見勝兆﹐勝兆無以自解﹐輒斧鑕以徇。義旅且惑勝兆中變。名振渡海﹐至崇明而海嘯﹐樓船喪失八﹑九﹐踉蹌歸舟山。煌言﹑京第﹐間道得脫。勝兆因海上之失約﹐區畫無序﹐義旅遂劫勝兆﹐斬北官之不從者。而勝兆之部曲﹐旣與義旅異志﹐又不見海上之兵﹐視湖中所撫﹐其力易制﹐於是詹世勛矯勝兆之命召義師次第入﹐斬之畢而執勝兆。北人雜治其獄﹐陳子龍﹑侯曾岐﹑沈廷揚﹑徐式谷﹑戴武功皆死之。有周長吉者﹐亦牽連入案。北人鞫之﹐長吉自承與詹世勛謀叛﹐非勝兆也。北人並殺世勛。

丁亥六月﹐斌卿又殺忠威伯賀君堯﹐劫其貲。君堯帥溫州﹐嘗賊殺禮部尙書顧錫疇﹐爲眾論所不與。溫敗入閩﹐復至溫之玉環山﹐收其漁稅﹐挾重貲入舟山。其標將歐興有郤於君堯﹐潛告斌卿。斌卿遣盜殺之中途。

十二月﹐攻寧波不克。甬諸生華夏﹑屠獻宸﹑楊文琦﹑文瓚﹑董徳欽﹑王家勤使人走舟山﹐約斌卿入爲內應﹐斌卿諾之。夏等又約義旅之在沿海者王翊﹐其帛書爲偵者所得﹐鄕紳謝三賓又訐夏等以實之。夏等入獄﹐而島師始至。斌卿固無攻城掠地之志﹐徒望內應成功﹐己享其利耳。樓船泊桃花渡﹐仰視城上﹐絕無動靜﹔北人以大炮擊之﹐卽退。當事詰夏之同謀者﹐夏慷慨而對曰﹕此事更有何人。無已﹐則太祖髙皇帝﹑崇禎先帝耳。當事曰﹕然則帛書所謂布置已定者何耶﹖夏曰﹕直爲大言鼓動人心。當事利三賓財﹐亦誣以同謀﹐令夏引之。夏曰﹕若謝三賓者﹐齷齪鄙夫﹐建義之事﹐胡可假之﹖三賓在旁﹐搏顙以謝﹐夏等皆論死。楊文瓚妻張氏﹑華夏妻陸氏﹑屠獻宸妻朱氏﹑楊文琦妻朱氏﹐皆自縊死。

斌卿旣返﹐甚悔其一出。刻意爲保聚之計﹐限民年十五以上﹐卽充鄕兵。男子死﹐妻不得守制﹐田卽入官。年六十無子者﹐收其田產﹐別給口食。初﹐舟山田土﹐大半屬之內地大戶。至是不敢渡海﹐盡籍爲官田。官居其二﹐民居其一。斌卿之意﹐並欲收其一分﹐如土司之法﹐爲不侵不叛之島彜而已。

張名振之喪師而歸﹐斌卿每事侮之﹔遂去舟山﹐而別營於南田。平西將軍王朝先亦失歡於斌卿﹐而別屯於鹿頸。兩人皆恨斌卿﹐第孥帑皆在舟山﹐未得間也。

已丑七月﹐閩地盡陷。監國在沙埕﹐名振往迎之﹐與阮進同扈蹕於南田﹐旋復建跳所以處監國。阮進軍饑﹐恃昔日保全舟山之功﹐以百艘泊舟山﹐告急於斌卿﹐斌卿不應。斌卿喜收海盜用之﹐資其劫掠。有黃大振者﹐善劫﹐獲番船數萬全以饋﹐斌卿不饜。大振無以應﹐逃匿朝先營內﹐駕危言以動朝先。朝先遂與名振﹑阮進合謀﹐上疏監國﹐有旨進討。斌卿遣將陸瑋﹑朱玖禦之﹐數戰輒敗﹔求救於安昌王恭■﹝木梟﹞﹑大學士張肯堂。上章待罪﹕所不攺心以事君者﹐有如水。又議和於諸營曰﹕彼此皆王臣也﹐兵至無妄動﹐候處分。九月二十四日﹐胥會於海上。初﹐安堵無恐﹐俄而陸瑋﹑朱玖背約出洋﹔阮進疑斌卿之逃也﹐縱兵大掠﹐砍傷斌卿﹐沈之水中。二女從死。

十月﹐監國駐蹕舟山﹐歷庚寅至辛卯。八月﹐發舟山。九月﹐北師破其城﹐以巴臣興﹝或作巴成功﹞守之。

乙未十一月﹐延平王朱成功遣英義伯阮駿﹑總督陳雪之﹝又作陳六禦﹐一作云之﹞率師圍舟山﹐巴臣興降。

丙申八月二十六日﹐北師復取舟山。阮駿﹑陳雪之俱赴海死。

丁酉﹐北人以舟山不可守﹐遷其民過海。追之海水﹐數日之間﹐溺死者無算。遂空其地。

史臣曰﹕當浙﹑閩立國之時﹐誠能悉發舟師﹐一屯於舟山﹑一屯於崇明﹐相爲首尾﹐窺伺長江﹐斷其南北之援﹔卽需之歲月﹐亦可使疲於奔命矣。孫恩﹑徐海之徒﹐以盜賊之智尙能及此﹐而況國家之大計乎﹖逮夫閩﹑浙旣亡﹐窮島孤軍﹐亦何能爲﹖以此形勝之地﹐僅僅以田橫島結局﹐悲夫﹗

﹟日本乞師紀﹝行朝錄之六﹞

周崔芝﹐號九京﹐福淸之榕潭人也。少讀書不成﹐去而爲盜於海。其人饒機智﹐儕輩聽其指揮。嘗往來日本﹐以善射名﹔與撒斯王瑪結爲父子。日本三十六島﹐每島各有王統之。其所謂東京者﹐乃國主也。國主曰京主﹐擁虛位而已。一國之權﹐則大將軍掌之。其三十六國王﹐則如諸侯之職﹐撒斯瑪﹝卽薩摩﹞於諸島爲最彊﹐王與大將軍相爲首尾。

崔芝旣熟日本﹐故在海中﹐無不如意。微行至家﹐爲有司迹捕﹔系獄三年﹐賄吏得解﹐乃變姓名爲盜如故。久之﹐招撫以黃華關把總﹐稽察商舶。乙酉秋﹐思文皇帝加水軍都督﹐副黃斌卿駐舟山。其冬﹐崔芝遣人至撒斯瑪﹐訴中國喪亂﹐願假一旅﹐以齊之存衛﹑秦之存楚故事望之。將軍慨然﹐約明年四月發兵三萬﹐一切戰艦軍資器械﹐自取其國之餘資﹐足以供大兵中華數年之用。自長琦島至東京三千餘里﹐馳道橋梁驛遞公館重爲修輯﹐以待中國使臣之至。崔芝大喜﹐益備珠璣玩好之物以悅之。參謀林鑰﹝一作學﹞舞爲使﹐期以四月十一東行。鑰舞將解維﹐而斌卿止之曰﹕大司馬余煌書來﹐曰此吳三桂之續也。崔芝怒而入閩。

福州旣破﹐鄭芝龍劫眾議降。安昌王恭■﹝木梟﹞﹑尙書張肯堂﹑侍郎朱永佑﹑忠威伯賀君堯﹑武康將軍顧乃徳﹐皆言不可。崔芝涕泣而謂芝龍曰﹕崔芝海隅亡命耳﹐無所輕重﹔所惜明公二十年威望﹐一朝墮地﹐爲天下笑。請得效死於前﹐不忍見明公之有此舉動也。抽刀自刎﹐芝龍起而奪之。後數日﹐芝龍竟去。丁亥三月﹐崔芝克海口﹑鎭東二城。遣其義子林臯隨安昌王至日本乞師﹐不得要領而還。

戊子﹐禦史馮京第謂黃斌卿曰﹕北都之變﹐東南如故﹐並使其東南而失之者﹐是則借兵之害也。今我無可失之地﹐比之前者爲不倫矣。斌卿於是使其弟孝卿同京第往。至長琦島﹐其王不聽登陸。始有西洋人爲天主教者入日本﹐日本佞佛﹐教人務排釋氏﹐且作亂於其國﹔日本勒兵盡誅教人﹐生埋於土中者無算﹐驅其船於島口之陳家湖焚之﹐絕西洋人往來。於五達之衢置銅版﹐刻天主像於其上以踐踏之。囊橐有西洋物﹐卽一錢之微﹐搜得必殺無赦。方是時﹐西洋人復仇﹐大舶載炮而來﹐與日本爲難﹔日本請解﹐始退。退一日而京第至﹐故戒嚴於外國。京第卽於舟中﹐朝服拜哭不已。■東京遣官行部如東國巡方禦史﹐禿頂坐藍輿﹐京第因致其血書。撒斯瑪王聞長琦王之拒中國也﹐曰﹕中國喪亂﹐我不遑卹﹐而使其使臣哭於我國﹐我國之恥也。與大將軍言之﹐議發各島罪人。京第還﹐日本致洪武錢數十萬。蓋其國不自鼓鑄﹐但用中國古錢﹔舟山之用洪武錢﹐此由也。孝卿假商舶畱長琦。長琦多官妓﹐皆居大宅﹐無壁落﹐以綾幔分爲私室。當月夜﹐每室懸各色琉璃燈﹐諸妓各賽琵琶﹐中國之所未有。孝卿樂之﹐忘其爲乞師而來者﹐見輕於其國。其國發師之意益荒矣。

己丑冬﹐有僧湛微自日本來﹐爲蕩胡伯阮進述請兵不允之故。且言金帛不足以動之﹐誠得普陀山慈聖李太后所賜藏經爲贄﹐則兵必發矣。進與定西侯張名振上疏監國﹐以澄波將軍阮美爲使﹐上親賜宴。十一月朔﹐出普陀。十日﹐至五島山﹐與長琦相去一程。是夜大風﹐黑浪兼天﹐兩紅魚乘空上下﹐船不知所往。十二日﹐見山﹐舵工驚曰﹕此髙麗界也。轉帆而南。又明日﹐乃進長琦。凡商舶至國﹐例撥小船譏出入﹐名曰班船。阮美諭以梵篋乞師﹐其王聞之大喜。已知船中有湛微者﹐則大駭。初﹐湛微之在日本也﹐長琦島有三大寺﹕一曰南京寺﹐中國北僧居之﹔一曰福州寺﹐閩﹑浙﹑廣僧居之﹔一曰日本寺﹐本國人居之。南京寺住持名如定﹐頗通文墨﹐國人重之﹔湛微拜其位下。湛微所能不若師﹐而狡獪多變﹐乃之一島名■﹝月斐﹞泉者。其島無中國人往來﹐不辧詩字之好醜﹐湛微得妄自髙大﹐惡札村謠﹐自署金獅子尊者。流傳至於東京﹐大將軍見之﹐曰﹕此必西洋人之爲天主教者﹐潛入吾國。急捕之﹐以其爲江西僧﹐逐之過海。日本不殺大唐僧﹐有犯法者止於逐﹔再往﹐則戮及同舟。湛微欲以此舉自結於日本﹐阮於是始知爲其所賣也。遂載經而返。然日本自寬永享國三十餘年﹐母后承之﹐其子復辟﹐攺元義明﹐承平久矣。其人多好詩書﹑法帖﹑名畫﹑古奇器﹑二十一史﹑十三經﹐異日價千金者﹐捆載旣多﹐不過一﹑二百金。故老不見兵革之事﹐本國且忘備﹐豈能渡海爲人復仇乎﹖卽無西洋之事﹐亦未必能行也。

史臣曰﹕宋之亡也﹐張世傑嘗遣使海外某國借兵﹐陳宜中亦身至占城借兵﹐崖山旣陷﹐兩國之師同日至﹐遂不戰而還。今日之事﹐何與之相類耶﹖忠臣義士﹐窮思極計﹐海水不足較其淺深﹔徒以利害相權如余煌﹐眞書生之見也。

﹟四明山寨紀﹝行朝錄之七﹞

四明山﹐在漢﹑晉以前﹐通謂之天臺﹔其後﹐分裂天臺以爲四明。蓋周圍八百里﹐連山疊嶂﹐豁險之極。唐咸通元年﹐裘甫之裨將劉縱簡率壯士五百﹐奔至大蘭山﹐據險自守﹔諸將共攻破之。大蘭山﹐卽四明之山心也﹔則四明之爲山寨舊矣。

丙戌六月﹐浙東師潰。宗羲時率師渡海﹐規取海鹽﹑海寧二城﹔報至而還。十日﹐散遣餘眾﹐願從者歸安茅瀚﹝字飛卿﹞﹑梅溪汪涵﹝字叔度﹞二帥。以五百人入四明﹐屯於杖錫。宗羲意結寨固守﹐徐爲航海之計。因誡二帥連絡山民﹐方可從事。二帥違宗羲節制﹐取糧近地。二十日﹐宗羲令二帥守寨﹐出行旁捨﹔山民相約數千﹐乘二帥不備﹐夜半焚杖錫寺。士卒睡中逃出﹐皆爲擊死﹐二帥被焚。

丁亥﹐余姚人王翊﹑王江聚兵於沿海﹐爲黃斌卿內應。斌卿攻寧波﹐不克而去﹐翊遂入四明。戊子三月﹐破上虞﹐殺攝印官﹐浙東震動。北人合兩郡之師﹐由淸賢嶺入﹐義師屯丁山以待之。待久而弛﹐按甲空弮。北師驟馳之﹐義師狼顧失措﹐一時爲所屠者四百人。有孫說者﹐聞丁山敗﹐救之﹔中流矢死﹐其立不僕。禦史馮京第自湖州軍破﹐亦間行至四明﹐與王翊合軍杜嶴﹐守關禡牙﹐軍容甚整。北撫勒兵東波下﹐教鄕聚團練攻杜嶴﹐破之。其別部邵不倫亦見獲﹐京第匿民捨﹔翊以四百人走天臺﹐依定遠將軍兪國望。翊謂諸將曰﹕是皆團練之罪也。北兵𨿽健﹐吾視其銳則避之﹑懈則擊之﹐非團練爲之鄕導﹐彼敢行險地如枕席乎﹖然北兵團練豈能相守﹖吾卒𨿽殘﹐其破團練尙有餘力。乃自天臺至四明﹐擊破鄕聚之團練者﹔隨道收兵﹐一月至萬餘人﹐而京第亦出。

己丑春﹐又破上虞﹐走其知縣﹐得縣印。當是時﹐浙東山寨﹐蕭山則石仲芳﹐會稽則王化龍﹑陳天樞﹐臺州則兪國望﹑金湯﹐奉化則吳奎明﹑袁應彪﹐皆擄掠暴橫﹔而平岡張煌言﹑上虞李長祥﹐又單弱不能成軍。惟王翊一軍﹐蔓延於四明八百里之內﹐設爲五營﹑五內司。王江則專主餉﹐勸分富室﹐單門下戶安堵如故。履畝而稅﹐人亦無不能樂輸者。平時不義之徒﹐立致重典。異時巡方訪惡徒爲故事﹔翊所決罰﹐人人稱快。浙東列城﹐爲之晝閉。胥吏不敢催租縛民﹐惴惴以保守一城爲幸﹐皆薦陳忱講解。翊計天下不能無事﹐待之數年﹐庶可以爲中原之應也。自上虞出﹐東徇奉化。北師方攻吳奎明﹐奎明力不支而遁﹔北師追奔至河泊所﹐翊猝遇之而戰﹐北師大敗。

六月﹐上駐蹕建跳所﹐分使使山寨拜官﹐授翊河南道禦史﹑王江戶部主事左副都禦史。宗羲上言﹕諸營文則自稱都禦史﹑侍郎﹐武則自稱將軍﹑都督﹐未有三品下者。主上嘉其慕義﹐亦遂因而命之。惟王翊不自張大﹐僅授禦史。禦史在承平時﹐固爲顯要﹐而非所論於今日。諸營小或不及百人﹐大亦不過王翊一部﹔今品級懸殊﹐以之相陵﹐恐爲未便。大學士劉江春﹑禮部尙書吳鐘巒﹐皆以爲然。定西侯張名振﹐持之不肯下。

初﹐諸營迎表﹐皆因名振以達﹐獨翊不關名振。名振不樂曰﹕俟王翊之來﹐吾爲上言之也。翊朝行在﹐睹其軍容﹐升右僉都禦史。翊曰﹕吾豈受定西侯鈐鍵哉﹖山海久不寧﹐有爲北人謀者曰﹕此皆失職之人所致。苟招撫而官之﹐無有不願解甲者矣。會稽人嚴我公知之﹐僞爲告身銀印﹐曰請自隗始。遂俾以都禦史﹐招撫山海。湖州柏襄甫﹑會稽顧虎臣﹐皆降。我公將渡海﹐發使者入四明山中﹐翊之前營黃中道曰﹕嚴我公動搖山海﹐寧可使之達行在哉﹖烹其使﹐分羹各營﹐敢受招撫者視此。我公踉蹌遁。

庚寅三月﹐翊朝行在﹐升兵部左侍郎。八月﹐破新昌﹐拔虎山。九月﹐北帥將攻舟山﹐惡翊中梗﹐金帥由奉化入﹑田帥由余姚入﹐會師大蘭山﹐帳戶三十里﹔遊騎四出﹐以搜伏聽者。翊避之於海。馮京第以病不能行﹐匿鶴頂山﹐爲其降將所致﹐害於寧城。

辛卯七月﹐翊還山中﹐所畱諸將降殺且盡。二十四日﹐大星墜地﹐野雄皆鳴﹔爲團練兵執於北溪。過奉化﹐賦絕命詩。入見海道﹐海道欲觀絕命詩﹐授筆於翊。其詩結句﹕平生忠憤血﹐飛濺於羣鹵。書畢﹐引筆以撾海道面而出。北師將會定海﹐系翊以待。每日從容束幘﹐掠鬢修容﹔謂北人曰﹕使汝曹見此漢官威儀也。

八月十三日﹐北師畢集﹐陳督訊之﹐翊坐地上曰﹕毋多言﹗成敗利鈍﹐天也。汝又何知﹖劉帥注矢射之中肩﹑田帥中頰﹑金帥中脇﹐翊不稍動﹐如貫植木。絕其吭﹐始僕。從翊者二人﹐掠之則跪而向翊。北人見之﹐皆爲泣下﹔曰﹕非獨王公之忠也﹐乃其從者亦義士也。

王江之母﹐爲金帥所得﹐以招江。江削髮爲僧﹐見金帥於杭﹐問訊而已。安置省城﹐母以天年終。江買一妾﹐其妻日夜勃溪﹐鄰居無不厭之。江憐妾而黜遣其妻﹐妻攘袂數江﹐登車而去﹐聞者莫不薄其爲人。一日﹐江出﹐鄰人以其妾在不疑﹔旣而不反﹐始知向者以術脫其妻也。江旣得逸﹐遂與張名振引師入長江﹐登金山﹐遙祭孝陵﹐題詩痛哭。丙申﹐江復與沈調倫聚眾四明山﹐聲勢寖衰。調倫見獲被害﹐江亦病創而卒。自此十有九年﹐山中無事。

甲庚冬﹐復嘯聚半載而平。然皆偸驢摸犢之賊﹐徒爲民害。其父殺人報仇﹑其子行劫﹐浸失其傳矣。

史臣曰﹕四明山本非進取之地﹐其始之欲寨焉者﹐亦如田橫與其徒屬五百餘人入海居島中之意﹔不意後遂踵其陳迹﹐割裂洞天。𨿽然﹐王翊之死﹐於田橫何遜﹗

﹟沙定洲之亂﹝行朝錄之九﹞

沙定洲﹐雲南蒙自土司也﹔父源。崇禎間﹐與阿迷普名聲同調徵水西。名聲妻﹐沙源女也﹔無子﹐江右賈人萬某有女﹐故倡也﹐名聲嬖之﹐遂娶焉﹐生子祚遠。已而名聲﹑祚遠俱死﹐歸於沙氏﹐破數家﹔最後﹐及妻定洲。定洲之年﹐與其子祚遠相若也。定洲遂兼有蒙自﹑阿迷二司﹐以萬氏爲謀主﹔日告訐諸土司﹐以兵掠之。滇中撫按與黔國公沐天波﹐不能審其曲直。兵勢旣盛﹐遂輕國公﹐以爲可取而代也。

乙酉﹐與武定土司吾必奎﹑吾安世約﹐汝以武定叛﹐黔國必調我兵合攻﹐諸司莫敢難我者﹔必奎如約。黔國發諸司兵﹐檄蒙自二千﹔定洲以五千赴之。至則必奎已擒﹐定洲大失望。會黔國家奴阮韻嘉﹑徐中和有異志﹐參將張國用﹑都司袁士宏亦怨黔國。二憾密告﹐定洲許爲內應。當是時﹐諸生於錫朋﹑饒希之用事於黔府﹐恣爲不法﹐大橫。兵官李天植徵武定回﹐有二妹殊色﹐錫朋奪之。天波旣犒定洲軍﹐疏題參將。十二月朔日食﹐天波不受謁。二日﹐定洲入謝﹔阮奴伏甲於內﹑沙兵噪於外﹐以誅於錫朋爲名﹐縱火沐府。天波持印踰垣出走﹐母陳太夫人﹑配焦夫人﹑弟天澤﹑天潤皆遇害。定洲劫巡撫吳兆元具題﹐言沐天波叛﹐沙定洲起兵定之﹔應以定洲代天波﹐鎭守雲南。兆元不可﹔拘之別室﹐奪其印以僞疏入告福克。定洲遂行府事。

丙戌春﹐發兵圍天波於楚雄。天波走永昌﹐以道臣楊畏知畱守。而四將軍之師自黔入滇﹐定洲大懼﹐截軍彌勒﹐陳隔泥關。四將軍以兵五萬突之﹐沙兵大敗。四將軍者﹐孫可望﹑李定國﹑劉文秀﹑艾奇能也﹔皆獻賊部曲。張獻忠伏誅﹐去僞號﹐欲迎黔國以輔王室。旣入曲靖﹐值思文皇帝遣太監孫興祖調沙兵入衛﹔四人謂興祖曰﹕『朝廷遠不知滇事始末﹐今若徵之﹐是獎亂也。不如討平沙逆﹐迎還沐爵﹐使之引兵東向』。興祖然之。傳檄至雲南﹐定洲殺故大學士王錫衮以宵遁。

丁亥四月十八日﹐城中人執阮韻嘉﹑袁士宏檻送楚雄﹐伏誅。二十四日﹐孫﹑李諸軍入城﹐秋毫不犯。定洲據省﹐凡五百五十日。五月﹐李定國帥師向臨安﹔庚申至壬戌﹐拔之。攺阿迷曰開遠﹑蒙自曰樂新。遣使至楚雄﹑永昌﹐楊畏知猶以流賊目之。六月﹐四將軍入迆西﹐畏知迎戰被執﹔四將軍解其縛﹐坐之上坐﹐以爲同獎王室﹐非有他也﹐俾作書通意於天波。七月﹐土司龍在田﹑許名臣來降。八月十八日﹐兵入鶴慶﹐又分兵入麗江﹐土知府木懿迎降。天波得畏知書﹐猶不敢信﹔遣其子顯忠至營曰﹕『但得守永昌足矣﹐不敢復望故位』。劉文秀謂諸人曰﹕『沐世子來﹐猶沐國公來也﹔請以國公禮禮世子』。世子歸﹐以二十騎送之﹐悉返所得沐國世寶﹐天波大喜過望。二十騎中﹐有兩人歷階而上﹐顯忠視之愕然﹔謂其父曰﹕『此卽撫南劉將軍及王將軍某也』。天波乃同兩將軍還滇都﹐車裂於錫朋﹑徐中和以謝國人。文秀引兵討佴革竜。

佴革竜者﹐定洲之老巢也。有九山最險﹐硐名溪烏﹐其外巢也﹔大莊夷目黑老虎據之。其戰也﹐口銜雙刃﹐手舞大刀﹐所向無前。文秀圍之﹐久不下﹔定國益師往﹐誅黑老虎。十月四日﹐硐人多出降﹔破之﹐執萬氏﹑定洲以歸﹐磔之。

史臣曰﹕沙亂由於萬氏﹐滇人疑其爲夏姬﹔及獻俘﹐魋墨奇醜﹐莫不大笑。嗟乎﹗亡國者﹐何必褒姒﹑驪姬哉﹗

●附錄二

張元箸先生事略

大學士機山錢公神道碑銘

光祿大夫太子太保吏部尙書謚忠襄徐公神道碑銘

文淵閣大學士吏兵二部尙書謚文靖朱公墓志銘

兵部左侍郎蒼水張公墓志銘﹝丁巳﹞

碩膚孫公墓志銘

戶部貴州淸吏司主事兼經筵日講官次公董公墓志銘﹝乙巳﹞

鄧起西墓志銘

移史館熊公雨殷行狀

移史館吏部左侍郎章格庵先生行狀

錢忠介公傳

﹟張元箸先生事略

張元箸先生﹝卽煌言﹐寧波舉人﹞﹐先從魯監國。監國敗﹐率殘兵數百﹐飄蕩海上。延平招之入島﹐表爲兵部尙書﹐俱至金陵。王謂煌言﹕蕪湖上游門戶﹐倘畱都不旦夕下﹐則江﹑楚之援日至﹐控扼要害﹐非先生不可。

七月初七日﹐煌言率師至蕪湖﹐馳檄郡邑﹐江之南北﹐相率來附。未幾﹐延平敗走﹐煌言趨銅陵﹐與楚師遇﹐兵潰﹐變姓名﹐從建徳祁門山中﹐出走天臺以入海﹐仍與延平同定臺灣。見延平甘王扶余﹐不復與太原公子角逐﹐爲詩刺之曰﹕中原方逐鹿﹐何暇問虹梁﹖曰﹕圍師原將略﹐墨守亦彜風。曰﹕只恐幼安肥遁老﹐藜牀皂帽亦徒然。曰﹕寄語避秦島上客﹐衣冠黃綺總堪疑。延平一笑而已。

未幾﹐延平薨﹔會東寧有難﹐不能出海。年餘﹐鄭經定位﹐益庸劣無比﹐不足與謀﹔乃散其部曲﹐拂衣竟去。浮海涉江﹐竄至杭州西湖上﹐覓山僻小庵隱焉﹔瞻望邊藩﹐猶有所冀。爲杭守臣覘得﹐與健僕楊貫玉﹑愛將羅自牧同被執﹝兩人皆萬人敵﹞。就逮之日﹐先生烏巾葛衣﹐不言不食。越數日﹐惟啜水而已。臨刑﹐二卒以竹輿舁至江口。

先生從輿中出﹐見江上靑山夾岸﹐始一言曰﹕大好山色。因索筆硯﹐賦絕命詩三首﹐付行刑者。端坐受刃﹐自牧﹑貫玉同斬。笑一振臂﹐綁索俱斷﹔立受刃﹐屍不僕。刑者惟跪拜而已。正甲辰年中秋日也。故東莊聞而誄之。所著詩詞﹐貯一布囊﹐悉爲邏卒所焚。其絕命詞曰﹕『義幟縱橫二十年﹐豈知閏位在於闐﹗桐江空系嚴光釣﹐笠澤難回範蠡船。生比鴻毛猶負國﹐死將碧血欲支天。忠貞自是孤臣事﹐敢望千秋靑史傳』﹖『國亡家破欲何之﹐西子湖頭有我師﹕日月雙懸於氏墓﹐乾坤半壁嶽家祠。慚將赤手分三席﹝眞不愧三賢﹞﹐特爲丹心借一枝。他日素車東浙路﹐怒濤豈必盡鴟夷』。『何事孤臣竟息機﹐魯戈不復挽斜暉。到來晚節慚松柏﹐此去淸風笑蕨薇。雙鬢難容五嶽住﹐一帆仍向十洲歸。疊山遲死﹑文山早﹐靑史他年任是非』﹗

﹟大學士機山錢公神道碑銘

有明朋黨之禍﹐至於亡國。論者亦止謂其遞勝﹑遞負﹐但營門戶﹐罔卹國是已耳。然所以亡之故﹐皆不能指其事實﹔至於易代而後明也。

烈皇旣誅魏奄﹐列其從逆者﹐命宰臣司寇定爲逆案。首輔韓爌傷弓之後﹐不敢任事﹔機山錢公﹐爲物望所歸﹐首輔倚以裁決。當時從逆之徒﹐險拙不同。拙者妒寵爭妍﹐冰山富貴﹐累丸不止﹐爲逆奄所用者也﹔險者去梯造謀﹐經營怨毒﹐豫畱敗著﹐資其捲土重來之計﹐蓋用逆奄者也。例以渠魁脇從﹐但誅把持局面之險人不過十餘﹐聽拙者之自去﹐則逆案可以不立。顧險人蓋藏甚密﹐破心無路﹐遂使滔天括地之虐焰﹐滯固於鬼薪城旦之律文。公從票擬中爲之點破﹐云以望气占風之面目﹐誇發姦指佞之封章。蓋指楊維垣﹑賈繼春等而爲言也。此與黃瓊於梁冀誅後﹐言羣輩相黨﹐自冀興盛﹐腹背相親﹐朝夕圖謀﹐共構姦軌﹐臨冀當誅﹐無可設巧﹐復記其惡以要爵賞﹐其議一也。逆黨恨甚﹐割臂而盟﹐眈眈思以奇計中之。

亡何﹐而毛帥之事起。毛文龍者﹐錢塘人﹐遼撫王化貞之千總也。遼陽陷後﹐逃至皮島﹐招流民﹑通商賈﹐數年遂爲巨鎭。然不過自營一窟耳﹔而掠沿海零丁﹑稱爲斬獲﹐獻俘欺朝廷﹐以牽制遼瀋。參貂之賂貴近者﹐使者相望於道﹔官至都督﹐掛平遼將軍印。索餉歲百二十萬﹐稍不應﹐則跋扈恐喝曰﹕臣當解劍歸朝鮮矣。而於廣寧﹑旅順﹑鐵山之失﹐寧遠﹑錦州之圍﹐顧未嘗有一■﹝文上虫下﹞一■﹝亡上虫下﹞之勞也。其不能牽制明矣﹐識者無不謂爲疆場之蠹。督師袁崇煥出山﹐公亦以爲言。崇煥入皮島﹐大閱軍士﹐以計斬文龍。其奏報之疏云﹕臣出京時﹐已商之於輔臣錢龍錫矣。己巳之冬﹐大安口失守﹐兵鋒直指闕下﹐崇煥提援師至。先是﹐崇煥守寧遠﹐大兵屢攻不得志﹐太祖患之。範相國文程時爲章京﹐謂太祖曰﹕昔漢王用陳平之計﹐間楚君臣﹐使項羽卒疑範增而去楚﹔今獨不可踵其故智乎﹖太祖善之。使人掠得小奄數人﹐置之帳後﹐佯欲殺之。範相乃曰﹕袁督師旣許獻城﹐則此輩皆吾臣子﹐不必殺也。陰縱之去。奄人得是語密聞於上。上頷之﹐而舉朝不知也。崇煥戰東便門﹐頗得利﹐然兵已疲甚﹐約束諸將不妄戰﹐且請入城少憩。上大疑焉﹐復召對。縋城以入﹐下之詔獄。上𨿽疑崇煥﹐猶未有指實﹐止以逗畱罪之。而逆黨之恨公者﹐以爲不殺崇煥﹐無以殺公﹔不以謀叛﹐無以殺崇煥﹔不爲毛帥頌冤﹐則公與崇煥不得同罪。於是出間金數十萬﹐飛箝上下﹐流言小說﹐造作端末﹐不特烈皇證其先入﹐朝野傳告亦爲信然。崇煥之磔﹐酣謳竟路﹔逆黨遂議一新逆案﹐以泄舊案之毒。以崇煥爲大逆﹐比魏忠賢﹔公爲次逆﹐比崔呈秀﹔以及東林諸君子﹐悉比魏廣微﹑徐大化﹑劉志選之流。謀旣定矣﹐乃逮公入獄。時相主其事者﹐恐公入廷辯﹐眞僞不可掩﹔傳語公其趣和藥﹐毋爲崇煥續也。公仰天嘆曰﹕我無媿於心﹐若冒昧自裁﹐皆謂我實有罪﹐後世誰白我者。時相聞公就道﹐愕然曰﹕彼竟來耶﹖公至﹐廷辯侃侃﹐上密遣人詗其語。及讞入﹐芟公辯辭﹐而鍛煉文內﹐擬不時處決。且令有司設廠於柴市﹐蓋用夏文湣故事也。上見讞詞與所詗異﹐持其疏未下。明年﹐右中允黃公道周自田間來﹐上疏救公。反復久之﹐黃公降級去﹐上亦無意殺公矣。是年六月﹐釋公戍定海。崇煥爲人麤豪﹐不持士節。然甲士精彊﹐邊備修舉﹔自熊襄湣以後﹐未見其比。關兵之在城外者﹐聞其下獄﹐哄然稱亂﹐矢集皇城﹐兵部從獄中出其手書止之。其得士心如此。顧使之誣死﹐從此精銳盡喪﹐士卒不可以經戰陣矣。逆案𨿽未翻﹐而烈皇之胸中已隱然疑東林之敗類﹔由是十餘年之行事﹐親小人而遠君子﹐以至於不救。然則有明之亡﹐非逆案之小人亡之乎﹖

公在戍九年﹐奉旨歸裏。南渡﹐始復原職﹐賜存問。乙酉春三月卒﹐年六十七。公諱龍錫﹐字稚文﹐號機山﹔松之華亭人。公大復﹐以舉人知蓬萊縣。公少從學於舅氏張以誠﹐登萬曆丁未進士第﹐以庶告士授編修。時年二十餘﹐深沈寡言笑﹐院中推爲老成。歷宮坊少詹﹐至南吏部侍郎。時百官皆捐金助大工﹐多頌逆奄﹔公以軍輸爲言﹐遂遭削奪。崇禎初﹐起禮部尙書﹑東閣大學士﹐尋進太子太保﹑文淵閣。烈皇好以耳目隱發爲明﹐多任番役。公言東廠之設﹐所以防姦謀卒變也﹔使苛碎及於閭閻﹐民其堪命乎﹖惠安伯張慶臻提督京營﹐敕內有「兼管捕營」四字﹔提督鄭其心以爲舊敕所無﹐論之。

按其事爲中書田嘉璧所增﹐下鎭撫司鞫問﹐詞連閣臣劉鴻訓﹑周道登。上怒﹐不測﹔公五疏解之﹐二輔始生還。熊襄湣傳首九邊﹐禦史饒京疏請收葬﹔上不開可。其子兆璧又請。公與韓公爌言﹐自有遼事以來﹐闒冗視日﹐廷弼不取一錢﹑不通一饋﹐焦唇敝舌﹐爭言大計。逆奄竊柄﹐莫不阽身徼幸。廷弼一長系待決之人﹐終不攺其彊直自遂之性﹔以致獨膺顯戮﹐慷慨赴市﹕耿耿俠腸﹐猶未盡泯。枯骸𨿽冷﹐不宜長付狐貍。上爲之憫然﹐聽其歸葬。崇禎初相長山勇於有爲﹐及在際會﹐每乏溫潤之色。小人環而攻之﹐公爲之撐拄。蒲州再出﹐頗失人望﹐小人不忌蒲州而忌公。上性嚴﹐而公濟之以寬﹔上好動﹐而公持之以靜。小人之必欲殺公﹐亦上有以啟之也。

辛未歲﹐余至新安﹐公之孫柏齡以碑銘見屬﹐余不辭而爲之。後之君子﹐其考信於斯文。銘曰﹕史狐罪盾﹐君子赦止。大儒經注﹐尙多遷徙。見聞異辭﹐去三千里。湯湯冤血﹐沈埋故鬼。己巳之役﹐坐袁大逆。僉曰脇和﹐孤注一擲。爰書裏喭﹐同者十百。豈有天朝﹐受汝繩尺。島帥狡繪﹐皆曰可殺。輔臣大計﹐原無藤葛。柰何諱之﹐若恐相涅。云非公意﹐亦爲飾說。烈皇在位﹐兩大冤案﹕鄭鄤之獄﹐督師之叛。馬角不生﹐白虹不貫。水落石出﹐疑信猶半。反間之意﹐不在輔臣﹔小人之怨﹐不在於袁。瓦墮頭碎﹐適爾無根。天之所遣﹐百爾魔君。

﹟光祿大夫太子太保吏部尙書謚忠襄徐公神道碑銘

崇禎末﹐大臣爲海內所屬望﹑以其進退卜天下之安危者﹐劉蕺山﹑黃漳海﹑範吳橋﹑李吉水﹑倪始寧﹑徐雋裏﹐屈指六人。北都之變﹐範﹑李﹑倪三公﹐攀龍髯上升﹐則君亡與亡。蕺山﹑漳海﹑雋裏在林下不與其難﹐而次第致命﹕蕺山以餓死﹑漳海以兵死﹐雋裏以自經死﹐則國亡與亡﹐所謂一代之斗極也。

雋裏徐公﹐諱石麒﹐字寶摩﹐號虞求。家本秦川﹐宋南渡始遷嘉興之畫水。髙祖端﹐曾祖向上﹐祖養蒙﹐父聞韶﹔自向上以下﹐皆贈宮保尙書。妣錢氏﹐封太安人﹐贈一品夫人。公少好學﹐有淸才﹐彊記博覽。年十七﹐補其邑諸生﹐以家難棄去﹔再補靑浦諸生﹐則年三十餘矣。

天啟戊午﹐先忠端公分房南闈﹐始舉公賢書。壬戌﹐登進士第﹐授工部營繕司主事﹐管節愼庫。庫與中人惜薪司交關﹐逆奄專權﹐有所調發﹐主者奉行惟謹﹐猶恐不得其歡心。公在事﹐多格之以令甲﹐逆奄不悅。中人冬衣靴料﹐初不過三萬金﹐內操增至十二萬﹐前司空鐘羽正以稽畱去官。至是逆奄欲預支﹐已得請於上﹔公又以故事持之﹐逆奄大怒。會先忠端公下詔獄﹐公納橐饘﹐募金抵誣贓﹐思所以出之。逆奄知之﹐恨愈甚﹔遂以新城侯王升﹑博平侯郭振明之發葬價罪公﹐削籍。

烈皇登極﹐誅逆奄﹐起南京禮部郎中﹐攺吏部文選司。崇禎乙亥﹐攺考功司。冢宰鄭三俊﹑掌院範景文主南計﹐公佐之﹔奏免七十八人。是時主北計者謝升﹐烏程私人無不庇之﹔而南計反是﹐烏程無以難也。轉尙寶司卿﹑應天府丞﹐署尹事。其地爲民患苦者﹐無如僉報馬戶一事。應天九驛﹐使命徵發無時。出農裏以役衙前﹐無不立困。而又奉旨裁減驛遞﹐縮食縮馬﹐本足相當﹔當事者不權輕重﹐食縮而馬如故時﹕民益困。公以爲救之莫如召募﹐且句其胥吏之所幹沒者﹐其貲有餘。積年之患﹐一日而除。

戊寅﹐入賀元旦。鄭司寇以輕比失上意﹐下獄﹐黃少詹道周﹑黃庶子景昉言之於經筵﹐上怒未回。公言﹕皇上禦極以來﹐麗丹書者多大臣朝士﹐卽使盡皆情法允協﹐己是幽陰景色﹔而況威嚴之下﹐株連蔓引﹐九死一生。今皇上以輕擬之故深督三俊﹐恐將來必有承順風旨﹐以鍛煉爲能事﹑以鉤棘爲精神﹐非復皇上愼獄之本意矣。疏上三日﹐上禦門﹐口傳出三俊。國家典故﹐未有禦門之日有宣諭者﹔卽上所攝逮大臣﹐亦未有六日卽釋之者。非公忠誠悟主﹐何以有此﹗公起廢籍﹐歷官南京十二年﹐至是始入爲左通政﹐轉光祿寺卿﹐晉通政使。天子治尙綜核﹐棄子斥臣﹐莫不造作端末﹐妄生首尾﹐萃於納言。主者幾若承行之吏﹐不然則絞訐相摩﹐叫呼已及之矣。公廋情匿姦﹐懸見立剖﹐必使之詞窮意竭﹐而後冰駭風散。自公作納言﹐告訐之風少息。

尋升刑部右侍郎。會推閣員﹐冢宰李日宣先後推至二十餘人﹐公與焉。上召對與推諸臣於中極殿﹐公稱疾不至。時上已入陳演之譖﹐越翼日﹐下日宣於理﹐及與推三人﹔始服公之先幾也。轉左侍郎﹐署部事﹐旋卽眞爲尙書。公言﹕邇年以來﹐刑官擅背條律﹐嚴文克剝﹐遂使各司上下其手﹐胥吏因緣爲姦。刑獄繁興﹐幹和召愆。僥幸苟免之徒﹐關節賄營之盛﹐𨿽日誅之而不能止矣。因糾近日附會律文之謬者數十事。時貫城滯獄不下萬人﹐重文橫入﹐多窮怒之所遷及。淸獄之議﹐發自宜興﹔而宜興簠簋﹐人不見信。公理問端﹐其冤嫌久訟﹐莫不曲盡情詐﹐壓塞羣疑﹔卽被罪而去者﹐亦緣道謳吟。然公未嘗盡主姑息。一時關系大案﹐俄頃而定。陳新甲下獄﹐政府六卿無不爲之營救。公言﹕俺答闌入﹐而丁汝夔伏誅﹔沈惟敬盟敗﹐而石星論死。國法炳如﹐彼此网紀陵夷。淪開﹑陷瀋﹑覆遼﹑蹙廣﹐僅誅一﹑二督撫以應故事﹐中樞率置不問。故新甲一則曰有例﹑再則曰有例者﹐此也。不知親藩膏刃﹑百城流血﹐夔﹑星之罪﹐若是烈乎﹗春秋之義﹐人臣無境外之交。戰款二策﹐古來通用﹔然未有身在朝廷﹐不告君父而專擅便宜者。辱國啟侮﹐莫此爲甚。上覽疏心動。宜興面奏﹕國法﹐大司馬兵不臨城不斬。上曰﹕犯邊疆﹐卽勿論﹔僇辱我親藩七﹐不甚於薄城乎﹖卽日棄市。中人劉元斌監軍討賊﹐禦史王孫蕃劾其淫掠﹐逮問。司禮王裕民漏泄﹐疏未抄而元斌辯至。上並下裕民於獄﹔言裕民職任提督﹐禁旅殺掠﹐代爲欺隱﹐法難輕縱。公上爰書﹐言隱人之惡﹐與身自爲惡者有間﹐終不可以元斌爲首而裕民爲從。律內「奏事詐不以實」條﹐止擬一配注﹐以其欺君也。然則繩欺之法﹐亦止此矣。加等至煙瘴已極﹔過此以往﹐非守法之臣所敢擅入也。上召公面諭而始決之。洪督救錦州之圍﹐束馬未動。職方張若麒以司馬私人﹐出關督戰﹐洪督不得已從之。進而兵潰﹐若麒從漁舟遁還﹐關外精銳﹐喪失俱盡。若麒就理而有奧援﹐司官遷延不讞。時本司韓一臣出守﹐公批此案未結﹐竟不聽。新除爰書﹕以本案爲例﹐王朴倡逃誅矣﹐倡倡逃者豈可緩誅﹖陳新甲誤國辟矣﹐誤誤國者胡能延辟﹖欲彰軍政﹐宜赴槁街。上寬秋後。他如刊定丁督﹑許帥﹐不假借以溫筆。或從或不從﹐而公之不爲燥濕輕重則一也。最後而有熊﹑姜之獄﹐卒以執法去位。

當是時﹐宜興當國﹔興化後起﹐而聲價稍髙。一時臺省各相依附﹐爲反復憸滑之術﹐以構兩相。於是附宜興者爲南黨﹑附興化者爲北黨﹐章疏詭紿激訐﹐莫不有謂﹔上亦心知言官之橫而惡之。有無名子疏二十四气﹐達之禦前。上益信﹐手敕申戒。給事中姜采﹐言上中謠言單辭﹐厭薄言官﹔行人熊開元﹐屏人密奏宜興過失。上皆疑爲捭合故智﹐下之詔獄。且欲賜死獄底。蕺山於召對﹐犯顏救之﹔蕺山革職。公言﹕皇上欲求變通趨時之臣﹐舉朝不乏﹔若欲求廉頑立懦﹑維風易俗之臣﹐捨宗周無與歸矣。不聽。然上亦凜於公論﹐收回密詔﹐攺下刑部。公輕擬不徇上意﹐奉旨閒住。公去而國事益急﹐彷徨一旅﹐冀赴賊俱死﹐而北變已至。

江左嗣興﹐起公爲右都禦史﹔未至﹐攺吏部尙書。大業艸創﹐人心未附﹐聞公與蕺山﹑漳海之出﹐天下始無寡弱之憂。公以國家之敗﹐由官邪也。方欲條品人物﹑簡落狐貍﹐易危亡之轍﹔而馬﹑阮傳通奸賂﹑毀裂恩仇﹐孽勛悍將﹑宮奴市儈﹐時相爲市。中旨賢於部推﹑私門熱於廟堂﹐黔首囂然。公猶以祖宗之法﹐汰彼已甚﹔不因流極之運﹐刓其方圓也。馬士英希心列侯﹐中人韓贊周請加恩定策﹐五等延世。公覆﹕世宗以外藩入繼﹐擬封輔臣楊廷和﹑蔣冕伯爵﹐皆謙讓不遑﹔方今國恥未雪﹐扼腕拊心﹐諸臣豈肯裂土自榮﹖俟神京克復﹐大統告定之後﹐議之未晚。又言福王殉難﹐先帝尙遺一勛臣﹑一黃門﹑一內侍﹐驗審含斂﹔今先帝梓宮何處﹖封樹若何﹖僅遣一健兒應故事﹐則羣臣之悲思大行﹐祗具文耳。士英苦其折讓﹐凡公所上考選年例﹐少所稱可。禦史黃耳鼎恨公例轉﹐蹄尾紛然﹐謂公殺樞臣以敗款局。公曆敍和議始末﹐從前小人閃揄賣國情狀始露。公與蕺山先後去國﹔黃童白叟﹐皆知南都不能立矣。

乙酉四月﹐余過嘉興﹐勸公避地四明山。公曰﹕不可。吾東向一步﹐則馬﹑阮謂我擁立潞王﹔西向一步﹐則馬﹑阮謂我與臥子將興晉陽。惟有死此一塊土耳。別後三月﹐干戈滿地。嘉興城守將破﹐公在城外﹐至城下呼曰﹕吾大臣不可野死﹐當與城存亡。城上人嘩曰﹕我公來矣。開門納之。越宿而城陷。公朝服自縊死﹐閏六月二十六日也。僧眞實藏之櫃中﹔踰二旬收斂﹐顏色如生。其時蕺山在越城﹐餓經七日。曰﹕此降城﹐非我死所﹐乃出城而死。兩公死相反﹐而其義則一。海內爲作「降城嘆」﹑「我公來」樂府以美之。

烈皇撥亂反正之才﹐有明諸帝皆所不及。承熹宗蕪穢之後﹐銳於有爲。向若始事﹐卽得公等六﹑七人而輔之﹐開誠布公﹐君臣一體﹐全不堤防﹐其於致治也何有﹗自蒲州出而失望﹐見制於小人。所謂君子者﹐往往自開破綻。烈皇遂疑天下之士﹐莫不貪欺﹔頗用術輔其資好﹐以耳目隱發爲明。陸敬輿曰﹕馭之以智則人詐﹑示之以疑則人偸﹐然後上下交戰於影響鬼魅之途。烈皇之視其臣工﹐一如盜賊﹐欲不亡也得乎﹖故蕺山進告﹐先欲救其心術。公隨事消息﹐歸於忠厚﹐𨿽累逢投杼﹐而過後思之不置。蓋其性原不與小人合也。烏程﹑韓城﹑武陵﹑井研﹐能亡烈皇之天下﹐而不能使猜忌刻薄之名加於烈皇者﹔觀兩公之遇合﹐而可以解於後世矣。南渡沸鼎﹐斗筲而叨天業﹔苟非公等數人虛名潤色﹐詎能免於閏位﹐亦猶文山之存徳佑也。公淸修絕俗﹐造次布素﹔官物貯庫﹐苞苴戒門。通籍二十餘載﹐位至冢宰﹐所餘不過談塵歌鐘而已。宏獎後進﹐士有纖芥之長﹐依以成名﹔尢急人之患難﹐𨿽側踵焦原﹐不忘援手。竹亭敗後籍沒﹐公力言當事﹐止沒其田產而捲握之物不與。讎竹亭者﹐又欲竄其子弟於許都叛黨之內﹔公復理而出之。孝廉祝淵上書頌蕺山﹐緹騎逮問﹔公囑吳金吾勿殺義士。淵得生出獄戶。一門之內﹐孝友濡染﹐義盡情至。兄弟三人﹐惟伯兄一子﹐相埋者言當遷﹔公曰﹕有兄在﹐吾不敢爲主也。母黨式微﹐公折契田廬曰﹕俾無忘太夫人之徳。公初以疏屬爾榖爲子﹐已二十六年﹔甲申﹐始立柱臣爲後。或問後與子異乎﹖曰﹕然。子可私也﹐後不可私也。子惟父之所愛卽子之﹔後非薦於祖禰而祖禰用馨﹑告於宗族而宗族不疑﹐不敢後也。故詩曰﹕螟蛉有子﹐蜾蠃負之﹔卽人皆可爲子之證也。傳曰﹕鬼不馨非類﹑神不馨非族﹔是人不可皆後之證也。其議禮之精如此。公條貫經史﹐而尢熟於朝章國紀。故其章奏尺牘﹐見聞周洽﹐鑿然皆可施行﹐非經生是古非今之腐談也。而又旁通九流之學﹔嘗推施公子祿命﹐謂人曰﹕施四明佳人﹐柰何此郎不任香火﹗已而果絕。

公生於萬曆戊寅﹐歿於宏光乙酉。年六十八。娶顧氏﹐繼馮氏﹐俱贈一品夫人。子爾榖﹑柱臣﹔女五人﹐唐堯臣﹑潘渙﹑張守﹑虞景堯﹑祝文管﹐其婿也。孫二人﹐功燮﹑申。

余覆巢孤露﹐公以稚弟畜之。所不至隕越於溝壑者﹐繄公是賴。且少不知學﹐泛濫無根﹐公每訓之曰﹕學不可雜﹐雜則無成。亦無將兵農禮樂﹐以至天時地利﹑人情物理﹐凡可佐廟謨﹑裨掌故者﹐隨其性之所近﹐並當一路﹐以爲用世張本。此猶蘇子瞻教秦太虛多著實用之書之意也。公死生師友之誼﹐過於彭宣﹔余感傷舊恩﹐不能及李燮之於王成﹐能無愧乎﹖公葬海寧園花鎭之龍山﹔余兩過墓下﹐丰碑未立﹐但有腹痛。辛酉﹐距公之歿已三十七年矣﹐功燮來求銘。白髮靑燈﹐回理前緒﹐尙可彷佛其六﹑七也。銘曰﹕國之興亡﹐豈以事功。曰誠曰術﹐何途之從。吁嗟烈皇﹐求治太急。一念刑名﹐僉壬斯集。公亦有言﹐王道平平。至誠透露﹐卽是機權。行其所學﹐以匡烈皇。帝𨿽曰兪﹐舉國若狂。南渡爝火﹐專樹饕餮。公於其間﹐六月霜雪。大廈將傾﹐猶抽梁棟。泛泛溝中﹐以俟一哄。禦兒鴛水﹐黑雲壓城。蓑城毅魄﹐耿耿孤城。血碧龍山﹐魂騎箕尾。千秋萬歲﹐光芒斧扆。

﹟文淵閣大學士吏兵二部尙書謚文靖朱公墓志銘

公諱天麟﹐字遊初﹐別號震靑﹔以沈天英舉鄕試﹐後始復姓。世居吳江之太湖濱﹐爲農家﹔至公而徙昆山。幼好學﹐家貧﹐無力從師。年十歲﹐隨父素庵之黎裏。其地有道士陸逸庵﹐公之親也。精舍幽雅﹐公欲畱而讀書。素庵不可﹐攜之還家。越二日﹐里人有鬻薪於黎裏者﹐公不告於家﹐附舟而往。家人迹之使歸﹔公曰﹕吾不欲以農夫沒世。逸庵亦勸學甚力﹐聘名師教之﹐歷八寒暑而學成。

萬曆戊午舉賢書﹐出先忠端公之門。登崇禎戊辰進士第﹐授饒州府推官。政事之暇﹐惟務談學。所謂豫章四子者﹐陳際泰﹑艾南英﹑羅萬藻﹑章世純皆從之。何心隱傳泰州之學﹐爲江陵所害﹔弇州據其爰書作傳﹐人遂以遊俠外之。公觀其遺錄﹐有所發明﹐刻之﹐眾毀之。中兼官攝印﹐皆有惠政。建祠者三地。

戊寅﹐上禦中左門﹐召考選諸臣﹐問兵食之計﹔拔公爲翰林院編修。庚辰﹐充武經大全纂修官。

甲申正月﹐差祭淮王﹔至山東而京師陷﹐一慟幾不起。大兵南渡﹐公欲爲卽墨之守﹐而人心已去﹐航海而南。至定海登陸﹐復自浙之閩。遇閩立國﹐公以少詹事兼侍讀學士署國子監祭酒﹐諸生亦千餘人。隆武廷試貢生﹐選十二名爲萃士﹐其冠服比庶常﹐三年後賜同進士出身﹔以公爲教習。未幾﹐公見鄭芝龍跋扈﹐乞假至粵。

閩事敗﹐又自東粵至西粵﹐入土司安平州。桂王立於肇慶﹐移梧﹑移桂﹑移全永﹔丁亥四月﹐依劉承胤於武岡﹐遣官以禮部侍郎召公。公上疏﹐請上自將爲前鋒﹐毋徒踵轍承平﹔今日拜一相﹐明日設一官﹐坐失事機。戊子四月﹐王在南寧﹐升禮部尙書﹐尋兼東閣大學士﹔召入直﹐公力辭﹕今何時也﹐營官晉秩﹐臣實恥之﹔願押選土兵﹐勤略江﹑閩。不聽。公不得已﹐至行在。會李成棟請幸肇慶﹐公扈蹕過潯州。潯帥陳邦傅請世守粵西﹐如黔國故事﹔公票擬不允。邦傅意在必得﹐以印劍擲公脇之﹔公仍不允。時兩粵新復﹑豫章通款﹐何騰蛟﹑堵胤錫經略三楚﹐肇慶晏然以小朝廷自處。公上言﹕爲今之計﹐親賢選將﹐詢爾仇方﹐夙纘舊服爾。乃惟聽孔壬諓諓﹐日以口舌快忿﹔卽旰日橫經﹐榷商繁牘﹐亦奚以爲﹖顧議者謂何必親徵﹐我以地方官官彼﹑人以地方餉餉各兵﹐卽我官﹑我兵也。漢髙所云馬上得天下者﹐欲以筆端收之。臣望皇上效周宣自將﹐以世臣元老姜曰廣﹑黃景昉﹑瞿式耜﹑何騰蛟﹑堵胤錫等爲今蒞止荊淮之穆公﹑方﹑召。卽以迎鑾諸勛鎭兵合爲王旅﹐仿舊制京營﹑神樞等十二以隸眾師﹐內以神機一營﹐領兵一萬二千五百人屬中樞﹐戎政轄之﹔使表裏策應﹐悉聽命於行闕。亟頒親徵之詔﹐捨此更無他道。王優詔答之而不能行也。

未幾﹐而五虎之門戶起。五虎者﹐左都禦史袁彭年﹑副都禦史劉湘容﹑吏科都給事中丁時魁﹑兵科都給事中金堡﹑戶科都給事中蒙正發也﹔皆以李成棟之子元胤爲主。堡在桂林﹐擬上十事﹐參馬吉翔﹑陳邦傅﹑龐天壽﹑李成棟及大學士王化澄﹑嚴起恆。至肇慶行朝以示時魁等﹐時魁削其牽連成棟者二事﹐而以八事上之。成棟見其所論之人﹐皆己之所不悅者﹐故使其子親之。化澄﹑起恆俱欲辭位﹔公言二輔歷盡顚沛﹐所謂同患難之臣也﹐不宜聽其去。首輔瞿式耜當令回朝﹐內定紛囂﹐外資發縱。十二月二日﹐召對﹐王諭﹕肇基伊始﹐百爾功臣方賴中外拮據﹔科臣弗悉艱難﹐說現成話﹐或寒其心﹐豈不誤事﹖日來攺票﹐朕與輔臣再三商確﹐豈不容朕攺一字﹖何雲中旨﹖公奏﹕科臣金堡﹐前朝卓豎風裁﹔紀綱初立﹐方賴糾繩。用舍人材﹑謨畫軍國﹐倘有故違僉論﹐出自斜封墨敕者﹐方爲中旨。今𨿽無此﹐言官防微杜漸﹐言之未始不可。袁彭年條陳憲規﹐察禦史履歷﹔適陸樞回道﹐刺書下禦。彭年劾請逮問﹐上批未允﹔彭年隨劾起恆。而丁時魁﹑金堡單疏﹑公疏﹐劾起恆及馬吉翔﹑龐天壽者無已時。太后召公票擬﹐面諭﹕當武岡危難之時﹐今日諸臣安在﹖非馬吉翔等二﹑三人左右聖躬﹐焉有今日﹖先生嚴加票擬﹐不可隱徇。公奏﹕武岡扈從﹐大功固不可泯﹔然憲垣所爭﹐亦是職所當言。還望皇太后﹑皇上寬宥﹐以開言路。太后復諭﹕先生只管嚴擬來看。隨命內臣筆札賜坐﹐公票擬兩解﹔太后不允。攺票至再﹐內有「那得如許更端聚訟」語。彭年大怒。疾呼於朝堂曰﹕當時不惜鐵騎三千﹐猶得作此景象耶﹖起恆遂抹前旨﹐以逢其意。彭年怒猶未平。二十三日立春﹐王令諸大臣盟於太廟﹐而後入賀。顧水火愈甚。己丑正月﹐陳邦傅憤金堡參之也﹐上疏言堡謂臣無將﹑無兵﹐濫冒封爵﹐請卽遣堡爲臣監紀﹐以觀臣十萬鐵騎。堡昔爲臨淸知州降賊﹐受官逃回﹔今日湖南來﹐未必非北人間諜。公與起恆在直﹐得邦傅疏﹐抵幾大笑曰﹕金道隱善罵人﹐今亦被人罵倒耶﹝道隱者﹐堡之字也﹞﹖遂擬票﹕金堡辛苦何來﹖朕所未悉﹔所請監紀﹐著卽會議。其謂「辛苦何來」﹐用杜子美「喜達行在所﹐辛苦賊中來」成語﹐非有他意﹔而堡以爲譏其從賊。時魁等率科道官靑衣哭於朝﹐擲印免冠﹐入閣大噪。公曰﹕公等豈以小朝廷﹐遂無君臣之禮耶﹖彭年曰﹕不關我事。公曰﹕總憲者﹐總朝廷之法也﹔公爲總憲﹐法紀蕩然﹐焉所謝責﹗王召諸臣﹐勉之收印視事﹔時魁等不從﹐令李元胤給之。初﹐時魁等以票擬出自起恆﹐欲進閣毆之。是晨侍郎劉遠生至公舟﹐阻其入朝﹔詢其故﹐遠生以告。公曰﹕不知可以不入﹔旣知矣﹐事不辭難。遂至閣自認﹐魁等爲之稍阻。公隨乞去﹔王遣鴻臚卿何驤惇趣入直﹐不可。陛辭涕泣﹐王亦垂淚曰﹕卿去﹐朕益孤矣。二月初六日也。此與唐昭宗欲相韓渥﹐朱溫欲害之而出﹐昭宗握渥手流涕曰﹕左右無人矣。又何殊也。

公棲遲慶遠。九月﹐王復敕入覲﹔跂予懸望﹐更勿久延。公言﹕兩粵兵民﹐情渙勢促﹐路人能言之。好建言者﹐絕置不論。須知近地可危﹐方克謀及禦遠﹔知邇形可懼﹐奚遑漫采浮言﹖而乃瑣屑一人﹑一事﹐掉頭以爭﹐矯命還封﹐曰﹕我古遺直也。今而後﹐毋以四方無利害之章奏悻悻見面﹐認爲極痛﹑極癢而哄焉。使我一人終日知危﹑知懼﹐僅知此焉而已。王念之不置﹐俾返棹端溪。公自慶遠至象州﹐而王已退蹕梧州。上疏言﹕端州終歲偸視﹐玆因一番震蕩﹐毅然有爲。自今日爲始﹐東省勤奮﹐各有寨兵汛艇曾舉義於昔者﹐自可號召於今。髙﹑雷﹑廉﹑瓊額解兩廣鹽利﹐土弁﹑客兵禪其根括﹐有兵而不知發﹑有餉而棄諸人。毋若向之謀國者曰﹕義兵可散歸農也﹑土狼寨島兵不可用也﹔終日以毛錐從事﹐一驚﹑再驚﹐至有今日。又言﹕宋髙宗渡江航海﹐偏安一隅﹐有退地也。今日之事﹐退地何居﹖卞無行臺﹑上無行闕﹐中露﹑中泥﹐無地非戰場也﹐無日非戰期也。可云此爲三公九卿屬內歟﹖彼爲使相調將屬外歟﹖二﹑三年間﹐搖惑內權﹐麾之難去﹔輕畀外爵﹐招之莫來。皇上當奮然自將﹐勿判內外文武諸臣﹐悉擐甲將兵以從。臣請持經略江南﹑嶺南使節﹐揀砦兵﹑擇土豪﹑抽峒丁﹑募水手﹐自近逮遠﹐招集四方流徙之人﹐訓閱以充禦兵﹐佐我皇上雲集龍鬥之力。否則﹐徒責票擬﹐調停文武水火﹐以爲主持政本﹔嗚呼﹗今日政本何在乎﹖

庚寅七月﹐以文淵閣大學士﹑吏兵二部尙書入直梧州﹐賜圖書曰「理學名臣」。先是﹐雲南督師楊畏知說滇寇孫可望反正﹐同鄕官龔彜赴肇慶﹐進可望表﹐請王封。金堡首言本朝異姓止有贈王﹐三百年定制﹐不宜壞自今日。眾皆以爲然。畏知曰﹕不與無益﹐彼固已自王也。一旦降號公侯﹐而能欣然受命者﹐此純臣之節﹐寧可望於若輩﹖今因其向義﹐使之感恩﹐庶幾收助於萬一。且法有因革﹐時異勢殊﹔土宇非故﹐而猶執舊法乎﹖議數月不決。臨發﹐乃賜一字親王章﹐而無封號。畏知西行過梧﹐遇堵胤錫曰﹕可望業自王雲南﹐今賜之印而無國名﹐是猶靳之也。激猛虎而使噬人﹐柰何﹖胤錫然之﹐爲補牘入﹐始封定遼王。武康伯胡執恭者﹐故陳邦傅中軍﹐駐防泗城洲﹔地與滇近﹐聞可望求封﹐先以書約封秦王﹐可望悅。執恭卽具疏聞﹐且謂機不容緩﹐臣已便宜鑄印﹐塡空敕賫執行矣。執恭至滇﹐可望郊迎甚恭﹐所部額手交賀﹐儼然以秦王臨其下矣。比畏知回﹐始知其詐﹐顧深恥之﹔曰﹕爲帝﹑爲王﹐我所自致﹐何藉於彼﹖而屑屑更易﹐徒爲人笑歟﹗遂不受朝命。至是﹐可望復遣使至梧﹐自稱秦王﹐且以不願攺號爲請。從官集議﹐公與王化澄以爲許之便﹐嚴起恆﹑文安之﹑郭之奇以爲不當許。公厲色爭之﹐而起恆等持之益堅。及兩廣俱破﹐大兵日迫﹐王奔南寧﹔辛卯﹐始封可望爲秦王﹐而可望已視之甚輕。

五月﹐可望請移蹕雲南﹐從亡諸臣議之﹔閣臣吳貞毓﹑禦史王光廷﹑徐極等議幸欽州﹐依李元胤。公言﹕元胤屢敗之餘﹐眾不滿千﹐棲依海濱﹐其不足恃明矣。雲南山川險阻﹐雄師數十萬﹐北通川﹑陜﹐南控荊﹑楚﹔可望旣懷好音﹐必弗遽萌他志。不若因其迎而依之﹐亦推誠之道。僉議未協﹐遷延者累月。公憂扈從單薄﹐奉命經略左﹑右兩江土司。兵眾未集﹐大兵已迫南寧。王踉蹌入滇﹐公扶病隨行。壬辰正月﹐至廣南府﹐病劇不能前進﹐暫寓西板村﹐土官儂紹周架屋居之。是年八月十八日卒。有「孤忠未展﹑遺恨無窮」疏﹐遣人至安隆所上之。王覽疏悲泣﹐賜祭十一壇﹐贈少保建極殿大學士﹐謚文靖。

粵稽永曆立國﹐篳簬籃縷﹐自救無暇﹔與宋之二王無異。惟肇慶之時兩﹑三年間﹐可以進取有爲﹐而又爲五虎所把持﹐薄文細故﹐事事爭執﹐以法祖制﹑愼名器﹐依傍爲題目﹐廟堂之上﹐流矢影風﹐救過不遑﹔而於兵食戰守綢繆呼吸之大計﹐一切置之不講。夫未進呈曰票擬﹐旣落紅卽聖旨﹔聖旨一不當意﹐卽追究票擬之人而欲毆之。此與「狗腳朕」之詈何殊﹖袁彭年等不足責﹐金堡頗持士節﹐顧乃暱近凶慝﹑取謀豺虎﹐與之共濟乎﹗明朝異姓不封王﹐猶漢之非劉氏而王者天下共擊之一也。孫可望之求王於明﹐亦猶韓信之求王於漢也。顧漢未嘗不王信﹐堡執承平之言以繩創業﹐得乎﹖彼求我則我重﹐我求彼則我輕﹔我不能操重之權﹐直至零丁失所﹐我出其下而後奉之﹐則爲其所輕也固宜。不王異姓與諫南遷之議﹐皆愚儒不知通變者也。文靖公之學﹐所謂積榖做米﹑把纜放船﹐其於儒門尙未臻於自得﹔顧鞠躬盡瘁﹐死而後已。堡則深契禪宗﹐佞口銛筆﹐一以機鋒出之﹔壞人家國﹐視爲墮甑。而又別開生面﹐撾鼓上堂。﹝入﹞世﹑出世間﹐總屬無情。於此可以知儒﹑釋之分矣。

公端志讀書﹐棲心重仞﹐卽行街術間﹐亦不徹吟誦。壬午﹐在京師﹐余每過之﹐談學亹亹﹐汗漫恍惚﹐非章句之所軌轍。著有道統﹑治統二錄﹑七觀齋文集﹑雉城詩﹑集孝詮﹑一弦艸藏於家。娶沈氏﹐封一品夫人。子二人﹕宿垣﹐監察禦史。斗垣﹐給事中﹔冊封鞏昌王行至板橋﹐孫可望犯蹕﹐抗節而死。孫之銓﹐甲子武舉人。某某。

康熙壬寅﹐喪車還裏。癸丑﹐葬於雉城之湖濱。又十年﹐余至昆山﹐之銓以墓銘爲請。先忠端公之難﹐門人惟徐冢宰石麒職納橐饘﹐公與金知縣渾倉惶奔赴﹔余時童稚﹐執手而號。徘徊家國存亡之故﹐執筆泫然。渾字宜蘇﹐吳縣人﹐亦死節於英徳。銘曰﹕國之興亡﹐𨿽曰天數﹐天之所廢﹐由人摧僕。鼎懸一絲﹐嚙之未錯。景炎新造﹐危如朝露。猶以臺諫﹐排論宿素。蕞爾兩粵﹐乃興朋黨。咫尺堂陛﹐殷雷擾攘。昔之臺諫﹐奉行宰相﹔今之宰相﹐臺諫廝養。於惟文靖﹐爭此呼吸。羣枉嘩然﹐捲堂相逼。寄命舟航﹐時危復入。朝服搵淚﹐桐棺瘴濕。一家百口﹐寄處蠻巢。經年十九﹐存者寥寥。故鄕晝錦﹐丹旐飄颻。死而不亡﹐視此霜毫。

﹟兵部左侍郎蒼水張公墓志銘﹝丁巳﹞

語曰﹕慷慨赴死易﹐從容就義難。所謂慷慨﹑從容者﹐非以一身較遲速也。扶危定傾之心﹐吾身一日可以未死。吾力一絲有所未盡﹐但不容已﹔古今成敗利鈍有盡﹐而此不容已者﹐長畱於天地之間。愚公移山﹑精衛塡海﹐常人藐爲說鈴﹐賢聖指爲血路也。是故知其不可而不爲﹐卽非從容矣。

武林張文嘉﹑甬水萬斯大與僧超直葬蒼水於南屏之陰。余友李文胤謂﹕文山屬銘於鄧元薦﹐以元薦同仕行朝也。今行朝之臣無在者﹐蒼水之銘非子而誰﹖余乃按公奇零艸﹑北徵錄及公族祖汝翼世系﹐次第之以爲銘。

公諱煌言﹐字玄箸﹐別號蒼水。宋相張知白之裔也。曾孫集賢修撰襲﹐自滄州徙平江﹔集賢子吁﹐又自平江徙鄞。九傳至景仁﹐避元末之亂﹐泛海至髙麗﹔洪武初﹐始返鄕裏。又四傳﹐而張氏以雍睦名。長伯祥﹐舉成化癸卯賢書﹔次珽﹐次玠﹐次璟﹐里人以孝友名之。玠生錫﹐錫生淮﹐淮生尹忠﹐尹忠生應斗。應斗生圭章﹐字兩如﹐天啟甲子舉人﹐仕至刑部員外郎﹔公之父也。妣趙氏﹐封宜人。公幼頗跅弛不羈﹐好與博徒遊﹐無以償進﹐則私斥賣其生產﹔刑部恨之。然風骨髙華﹐落落不可一世。年十六爲諸生。時天下多故﹐上欲重武﹐試文之後試射。諸生從事者﹐新射莫能中﹔公執弓抽矢﹐三發連三中﹐暇豫如素習者。觀者以爲奇。崇禎壬午﹐舉鄕試。

東江建義﹐公與錢忠介同事﹐授翰林院編修﹔出籌軍旅﹐入典制誥。丙戌﹐師潰﹐公泛海依肅魯於滃洲。明年﹐松江吳勝兆反﹐■以右僉都禦史持節監定西侯軍以援之﹔至崇明﹐颶風覆舟﹐公匿於房師故諸曁令家以免﹐得間道歸海上。又明年﹐移節上虞之平岡山寨﹐與王司馬相犄角﹔焚上虞﹑破新昌﹐浙東列城爲之晝閉。庚寅﹐滃洲爲行在﹐公復從之滃州﹔隨扈蹕至閩海。時閩事主於延平﹐遙奉桂朔﹐監國爲寓公而已﹔公激發藩鎭﹐攺鷁首而北之。癸巳冬﹐返浙。明年﹐復監定西侯軍﹐入長江﹐登金山﹐遙祭孝陵﹐三軍皆慟哭失聲﹔爟火通於建業﹐題詩蘭若中。以上游師未至﹐左次崇明。頃之﹐再入長江﹐掠瓜﹑儀﹐抵燕子磯﹐南都震動﹔而師徒單弱﹐中原豪傑無響應者﹐亦遂乘流東下﹐聯營浙海。

戊戌﹐滇中遣使授兵部左侍郎兼翰林院學士。延平北伐﹐公監其軍﹔碇羊山﹐孽龍爲禍﹐海舶碎者百餘﹐義陽王溺焉。羊山者﹐海中小島﹐羣羊乳其上﹐見人了不畏避﹐然不可殺﹔殺之﹐則風濤立至。軍士不信﹐執而烹之﹐方熟而禍作。於是返旆。

明年五月﹐延平全師入江﹐公以所部義從數千人並發。至崇明﹐公謂延平﹕崇沙﹐江海門戶﹐懸洲可守﹐不若先定之爲老營﹔脫有疏虞﹐進退自依。不聽。將取瓜州﹐延平以公爲前茅。時金﹑焦間鐵索橫江﹐夾岸皆西洋大炮。炮聲雷鍧﹐波濤起立﹐公舟出其間。風定行遲﹐登柁樓﹐露香祝曰﹕成敗在此一舉。天若祚國﹐從枕席上過師﹔否則﹐以余身爲虀粉﹐亦始願之所及也。鼓棹前進﹐飛火夾船而墮﹐若有陰相之者。明日﹐延平始至﹐克其城。議師所向﹐延平先金陵﹐公先京口。延平曰﹕吾頓兵京口﹐金陵援騎朝發夕至﹐爲之柰何﹖公曰﹕吾以偏師水道﹐薄觀音門﹐金陵將自守不暇﹐豈能分援他郡﹖延平然之﹐卽請公往。未至儀眞五十里﹐吏民迎降。六月二十八日﹐抵觀音門。延平已下京口﹐水師畢至。七月朔﹐公哨卒七人﹐掠江浦﹐取之。五日﹐公所遣別將以蕪湖降書至。延平謂蕪城上游門戶﹐倘畱都不旦夕下﹐則江﹑楚之援日至﹔控扼要害﹐非公不足辦。七日﹐至蕪湖﹐相度形勢﹐一軍出溧陽以窺廣徳﹑一軍鎭池郡以截上流﹑一軍拔和陽以固采石﹑一軍入寧國以偪新安。傳檄郡邑﹐江之南北相率來歸﹕郡則太平﹑寧國﹑池州﹑徽州﹐縣則當塗﹑蕪湖﹑繁昌﹑宣城﹑寧國﹑南寧﹑南陵﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑涇縣﹑巢縣﹑含山﹑舒城﹑廬江﹑髙淳﹑溧陽﹑建平﹐州則廣徳﹑無爲﹑和陽﹐凡得府四﹑州三﹑縣二十四。江﹑楚﹑魯﹑衛豪傑﹐多詣軍門受約束﹐歸許禡牙相應。當是時﹐公師所過﹐吏人喜悅﹐爭持牛酒迎勞。父老扶杖炷香﹑挈壺漿以獻者﹐終日不絕。見其衣冠﹐莫不垂涕。

亡何﹐而金陵之敗聞。公方受新安之降﹐乃返蕪湖。初﹐公語延平﹕師老易生它變﹐宜遣諸師分巡郡邑。畱都出援﹐我則首尾邀擊﹔如其自守﹐我則堅壁以待。倘四面克復﹐收兵麇至﹐金陵如在掌中矣。廷平不聽﹔自以爲功在漏刻﹐士卒釋冰而嬉﹐樵蘇四出﹐營壘爲空。大兵諜知﹐以輕騎襲破前屯﹐延平倉卒移帳﹔質明﹐軍竈未就﹐大兵傾城出戰。兵無鬭志﹐大敗。延平亦遂乘流出海﹐並徹京口之師而去。公之聞敗也﹐亦謂軍𨿽挫﹐未必遽登舟﹔卽登舟﹐未必遽揚帆﹔卽揚帆﹐必且退守鎭江。故彈壓列城﹐無有變志。遣人至延平﹐請益百艘﹐天下事尙可圖也。已而知其不然。大兵千餘艘截於下流﹐歸路已梗﹔引舟趨鄱陽﹐以集散亡。八月七日﹐次銅陵﹐與楚師遇﹐兵潰。有言英﹑霍山寨可投者﹐乃焚舟登陸﹐士卒尙數百人。十七日﹐入霍山界。縣有陽山寨﹐寨在山巓﹐可容萬人﹐饒水泉﹐故義師所據﹐彼受招撫。聞公至﹐拒之。英山有將軍寨﹐轉而至﹔已渡東溪嶺﹐追師奄至。士卒皆竄﹐公相依只一僮﹑一卒﹐迷失道﹔土人止之﹐幺賂土人爲導﹐變服夜行。天明而蹤迹者眾﹐導脫身去﹐蹤迹者得賂乃解。然茫然不知去向﹐念有故人賣藥於安慶之髙河埠﹐求一人導至其所。至則故人他往﹐而故人之友識公爲張司馬﹐憐其忠義﹐導公由樅陽湖出江﹐渡黃盆﹐抵東流之張家灘。陸行建徳﹑祁門兩山中﹐公方病瘧﹐力疾零丁﹔至休寧﹐買棹入嚴陵。浙人熟公面目﹐攺而山行﹐自婺之東﹑義﹐出天臺﹐以達海壖。樹纛鳴角﹐散亡復集。

庚子﹐駐師林門。辛丑冬﹐入閩海﹐遣客羅子木至臺灣﹐責延平出師。時延平方與紅夷構難﹐殊無經略中原之志。公作詩誚之云﹕中原方逐鹿﹐何暇問虹梁﹖明年﹐滇事敗﹐延平師旣不出﹐公復歸浙海。

甲辰﹐散兵居於懸嶴。懸嶴在海中﹐荒瘠無居人﹔山南多■﹝氵義﹞港通舟﹐其陰巉巖峭壁。公結茅其間﹐從者爲羅子木﹑楊冠玉﹐余惟舟子﹑役人而已。於時海內承平﹐滇南統絕﹐八閩瀾安﹔獨公風帆浪楫﹐傲岸於明﹑臺之間。議者急公愈甚﹐系累其妻子族屬以俟。公之小校降﹐欲致公以爲功﹔與其徒數十人﹐走補陀﹐僞爲行腳僧。會公告糴之舟至﹐糴人謂其僧也﹐眤之。小校出刀以脇糴人﹐令言公處﹐擊殺數人﹐而後肯言。曰﹕𨿽然﹐公不可得也﹔公畜雙猿以候動靜﹐船在十里之外﹐則猿鳴木杪﹐公得爲備矣。小校乃以夜半出山之背﹐緣藤踰嶺而入﹐暗中執公﹐並及子木﹑冠玉﹑舟子三人。七月十七日也。十九日﹐公至寧波。方巾葛衣﹐轎而入﹔觀者如堵墻﹐皆嘆息以爲晝錦。張帥舉酒屬公曰﹕遲公久矣。公曰﹕父死不能葬﹑國亡不能救﹐死有餘罪﹔今日之事﹐速死而已。後數日﹐送公至省﹐供帳如上賓。公南面坐﹐故時部曲皆來庭謁。司道郡縣至者﹐公但拱手﹐不起﹔列坐於側﹐皆視公爲天神。省中人賂守者得睹公面爲幸。翰墨流傳﹐視爲至寶﹔每日求書者﹐堆積几案。公亦稱情落筆。九月七日﹐幕府請公詣市。公賦絕命詩﹕我年適五九﹐復逢九月七﹐大廈已不支﹐成仁萬事畢。遂遇害。子木﹑冠玉﹑舟子三人﹐皆從死。子木名綸﹐溧陽人。冠玉鄞人。公生於萬曆庚辰六月初九日﹐年四十五。娶董氏﹐子萬祺﹐先公三日戮於鎭江。今以再從子鴻福爲後。

公精於六壬﹐兵屯東溪嶺﹐占得四課空陷﹔方大驚﹐而追騎已及。糴舟未返﹐占課大凶﹐主有非常之變﹔徘徊假寢﹐卒遭束縛。聞嘗以公與文山並提而論﹐皆吹冷焰於灰燼之中﹐無尺地一民可據﹔正憑此一綫未死之人心﹐以爲鼓蕩。然而形勢昭然者也﹐人心莫測者也﹔其昭然者不足以制﹐其莫測者亦從而轉矣。惟兩公之心﹐匪石不可轉﹔故百死之餘﹐愈見光彩。文山之指南錄﹑公之北徵錄﹐𨿽與日月爭光可也。文山鎭江遁後﹐馳驅不過三載﹔公丙戌航海﹑甲辰就執﹐三度閩關﹑四入長江﹐兩遭覆沒﹐首尾十有九年。文山經營者﹐不過閩﹑廣一隅﹔公提孤軍﹐虛喝中原而下之。是公之所處爲益難矣。

公父刑部嘗教授余家﹔余諸父皆其門人﹐至余與公則兩世之交也。念昔周旋鯨背蠣灘之上﹐共此艱難﹔今公已爲千載人物﹐比之文山﹐人皆信之。余屈身養母﹐戔戔自附於晉之處士﹐未知後之人其許我否也﹖

銘曰﹕廬陵之祠﹐四忠一節。文山自許﹐俎豆其列。誰冠貂蟬﹐增此像設﹗曰惟信公﹐終焉是揭。西湖之陽﹐春香秋霧。北有嶽墳﹐南有於墓﹔公亦有言﹐窀穸是附。同徳比義﹐而相旦暮。前之廬陵﹐後之甬水﹔五百餘年﹐三千有裏。一時發言﹐俱同讖語。天且勿違﹐成人之美。

﹟碩膚孫公墓志銘

順治丙戌六月二十四日﹐孫公碩膚卒於海外之滃洲。滃洲尋爲界外﹐殊絕內地。康熙乙丑﹐還滃洲於定海﹔其孫訥渡海﹐載公柩歸葬燭湖。蓋公墓之不作寒食者﹐四十年矣。余與公共事時﹐膂大方剛﹔今癃殘頑鄙不死﹐始得銘公之墓。

公諱嘉績﹐字碩膚﹐燭湖先生孫應時之後。五世祖燧﹐巡撫江西右都禦史﹔死宸濠之難﹐謚忠烈。髙祖墀﹐尙寶司卿。曾祖■﹐上林苑監丞。祖如遊﹐文淵閣大學士﹐謚文恭。父■﹐工部郎中﹐妣胡氏﹑屠氏﹐俱封太淑人。公刻苦爲學﹐業舉子﹐以才稱。登崇禎丁丑進士第﹐授南京工部主事。時徐忠襄爲應天府丞﹐爲公分別邪正﹐開張聞見﹐公從捧手而受之。本兵聞其名﹐調爲職方司郎中。適有風塵之警﹐傅城閉壘﹐皆不測其進止。公曰﹕此不難知﹐當俟後隊南下耳。旣而果然。髙奄起潛求世蔭﹐公覆疏格之。起潛恨甚﹔烈廟於觀徳殿較閱軍器﹐讒之下獄。會石齋先生逮入﹐上怒其面折﹐意欲殺之﹐廷杖而入獄門﹔襆被藥裹﹐一切摭攔﹐公徹己服用﹐遇之甚謹。稍間﹐從而受易。凡與先生通往來者﹐楊嗣昌皆指之爲福黨。因取同獄黃文煥﹑文震亨等及公雜治之﹐多睚眥戟手以分涇渭﹔公獨曰﹕昔黃霸之在獄﹐受經於夏侯勝﹐史傳以爲美談。今又何必諱乎﹖同事者皆愧其言。

淸獄詔下﹐司寇徐忠襄遂出公。踰年﹐起爲九江道僉事。未上而國變。乙酉﹐大兵東渡﹐郡邑望風迎附。然數百年故國﹐一旦忽焉。當是時﹐人心恇擾未定﹐但觀望未敢先發。公方買書築室﹐欲老泉石﹐而書卷橫胸﹐利害智力﹐倉卒不暇較量。閏六月九日﹐於空然無恃之中﹐創爲卽墨之守。黃鐘孤管﹐遂移气運﹐東浙因之立國一年﹐顧不可謂無益興亡之數。血路心城﹐豈論修短﹖陳壽卽仇諸葛﹐不能不紀蜀漢﹔宏範𨿽逼崖山﹐未嘗不稱二王。從來亡社𨿽加一日﹐亦關國脈。此說蓋在成敗利鈍之外者也。

當公丁丑赴試﹐縣令梁佳植夢公廷對第一﹐榜發不驗﹔及卒滃洲﹐適葬張信墓道之南﹐信固明初之第一也﹐前定之矣。東浙歷官左僉都禦史﹑東閣大學士。

公生萬曆甲辰九月十四日。配陳氏﹐封夫人。子延齡﹐中書舍人﹔從亡海外﹐歷官司農。孫男六人﹕訥﹐州同知﹔訓﹑諤﹐諸生﹔誠﹑謚﹑詮。孫女幾人﹔其一嫁太學生黃正誼﹐卽餘子也。公詩法孟﹑王﹐其文集散失﹐止存數十首。此外﹐則五世傳贊﹑存直錄。

銘曰﹕越惟忠烈﹐抗節武廟。嘉靖名臣﹐文恪爲邵。萬曆三宰﹐正色淸簡。光﹑熹之際﹐文恭是顯。大廈已傾﹐一木血指。明之世臣﹐嗚呼孫氏﹗

﹟戶部貴州淸吏司主事兼經筵日講官次公董公墓志銘﹝乙巳﹞

嘗讀宋史所載二王之事﹐何其略也﹗夫其立國亦且三年﹐文﹑陸﹑陳﹑謝之外﹐豈遂無人物﹖顧聞陸君實有日記﹑鄧中甫有塡海錄﹑吳立夫有桑海遺錄﹐當時與文﹑陸﹑陳﹑謝同事之人﹐必有見其中者﹔今亦不聞存於人間矣。國可滅﹐史不可滅﹔後之君子﹐能無遺憾耶﹖乙酉丙戌﹐江東艸創﹐孫公嘉績﹑熊公汝霖﹑錢公肅樂﹑沈公宸荃﹐皆聞文﹑陸﹑陳﹑謝之風而興起者。一時同事之人﹐殊多賢者﹔其事亦多卓犖可書。二十年以來﹐風霜銷鑠﹐日就蕪沒﹗此吾序董公之事﹐而爲之泫然流涕也。

公諱守諭﹐字次公﹔漢孝子黯之裔﹐由慈溪徙鄞。曾祖瀾﹑祖曄。父世登﹐贈戶部主事﹔母陶氏﹐贈太安人。公以孤童﹐自奮身於學。十七歲﹐補弟子員。其爲制義不苟襲蹈﹐排奡邊幅之外。甲子﹐舉於鄕。於時文體一變。浙所指名者﹐翁鴻業﹑姜思睿﹐其一公也。七試南宮﹐不第。然達官髙第﹐海內庸有不知﹐而無不知甬中董次公者。東江初建﹐公猶偃息衡門。李司農白春譙政府曰﹕今小朝廷殊非多士﹐如董某者﹐寧可聽其不出乎﹖國命倚於餉司﹐非董某不可。乃以戶部貴州司主事召之。

當是時﹐孫﹑熊二公皆書生﹐不知兵﹔迎方﹑王二帥﹐拱手而授之國成。凡原設營兵衛軍﹐俱隸方﹑王﹐而召募奇零之街卒田兒﹐則身領之。方﹑王旣自專﹐反惡諸公之參決﹐而分餉﹑分地之議起。分餉者﹐以諸公之師謂之義兵﹐食義餉﹔以方﹑王之師謂正兵﹐食正餉。正餉田賦所出﹔義餉﹐勸分無名之徵也。分地者﹐某正兵支某邑正餉﹐某義兵支某邑義餉也。有旨會議﹐方﹑王司餉者皆至﹐殿陛嘩然。公厲聲進曰﹕公等今日所爲何事﹖而不爲咫尺天威地乎﹖於是跪奏王前曰﹕分餉﹑分地非也﹐當以一切正供悉歸戶部﹐核兵而後給餉﹐核地而後酌給之先後。所謂義餉者﹐𨿽有其名﹐不可爲繼。義兵食義餉﹐是散遣義兵之別名。王以爲然。方﹑王諸帥𨿽怒﹐無以難也。

無何﹐王帥請稅漁舟。謂其客胡中書曰﹕今日所恃者﹐人心耳。科及漁舟﹐其細已甚﹐民弗堪也。昔吳越王有西湖漁稅﹐由羅隱之詩而罷﹐至今以爲美談。傳語武寧﹐使某得繼隱之後塵可乎﹖王帥又請塞鄞之金錢湖爲田﹐又請行稅人法﹐又請官賣大戶祀田。三疏旣上﹐兵士抽刃公門以待覆。公疏湖不可塞﹐祀田不可官賣﹐稅人必至激變。王帥大怒﹐謂行朝大臣尙不敢裁量幕府﹐何物豎儒﹐乃爾事事中格乎﹖上言﹕得孟軻百﹐不如得商鞅一﹔得談仁講義之徒百﹐不如得雞鳴狗盜之雄一。遂折簡召公。王𨿽惜公甚﹐不能爲力﹐陰使公避之。公慷慨對曰﹕餉司命吏﹐生殺聽於主上﹐非武寧所得端。桓溫﹑劉裕﹐何許姦雄﹐亦必托言晉陽之甲﹐無敢擅出一檄﹐執朝臣而去者。臣歸死上前﹐武寧能以臣血濺丹墀則可。舉朝忿忿﹐皆言若武寧殺餉司﹐直反耳﹔何復義旗﹖王帥亦迫大義而止。

丙戌三月十九日﹐思陵大祥﹐廷議寂然。公請朝堂哭臨﹐三軍縞素﹔君子以爲知禮。武林陸行人培﹑王同知道焜皆死節﹐廷議謚培不及道焜。公爭曰﹔兩人同死﹐何由分其優劣﹖豈以道焜非進士乎﹖今之進士而賣國者﹐累累也。道焜乃得謚節湣。王累欲遷公官﹐而難於代者﹐乃兼公經筵日講。

江東內附﹐異時宦爲大官者﹐皆自削去。舉人則復求會試﹔公曰﹕嘻﹗吾故司農也﹐焉能爲還魂舉人哉﹖掃軌著書。一日﹐滃洲破﹐張相國之俘入﹔其孤欲還裏﹐無有爲之保者。公作而曰﹕此吾事也。入言於監司。公之干涉當道者﹐二十年中﹐惟此而已。

公生於丙申十月初四日﹐卒於甲辰十二月二十日﹐年六十有九。兩娶皆陳氏﹐贈封安人。嗣子諸生道權。女子二﹐長字庠生余遵生﹐先卒﹔次適貢生邱承嗣。孫一﹐孫符。女孫三﹐長字戴煊﹐余幼。

啟﹑禎間﹐社文盛行﹐甬中知名者﹐公與陸符文虎﹑萬泰履安三人。而公之議論﹐務不欲與人同﹔故𨿽與文虎﹑履安同裏相好﹐其意見時有出入。海內望之者﹐亦知三公之俱爲正人﹔然文虎﹑履安則牽連而舉﹐公則孤行。豈知公之不欲同同社者﹐其後卽不欲同方﹑王﹐不欲同諸失職者之所爲乎﹖公自此遠矣。公苦心易學﹐聚古今言易數十家﹐考其異同。甲午冬十二月﹐余訪公。公自言丙戌以前所讀書﹐不脫場屋余習﹔丙戌以後﹐始知有讀書一事耳。已又以艸廬易纂言爲問﹐余疏其卦下之義答之。以余之固陋﹐而公不棄之如此﹐則無以見公之不欲與人同也。所著有讀易一抄﹑二抄﹑卦變考略﹑易韻補遺﹑春秋簡秀集﹑公車錄﹔公車錄僅存﹐董■■集藏於家。

某年某月某日﹐將葬公於某處。道權撰次行實﹐介萬言貞一以志銘見屬。余𨿽不足以知公﹐猶冀傳其十一。後之君子﹐网羅放失﹐必有取乎此也。銘曰﹕北都巍巍﹐溫﹑陳屠之﹔南國渠渠﹐馬﹑阮俘之。於時董公﹐七上公車。蕞爾江東﹐公理軍輸。人身虎齒﹐環以武夫﹔履而不咥﹐易道不孤。翠華不返﹐滄海爲桔。公侯卿相﹐直視如奴。董公突兀﹐故官舊儒﹔非官爲重﹐重此身軀。曰董■■﹐春秋特書。

﹟鄧起西墓志銘

君名大臨﹐字起西﹐別號丹邱﹔常熟人﹐鄧黻曾孫。黻舉於鄕﹐以母老不上春官﹔及母歿服闋﹐黻仍不上。曰﹕吾向以母在不往﹐今往﹐是利母之歿也。時稱爲眞孝廉。起西幼孤﹐稍長﹐卽能力學﹐從遊於江陰黃介子毓祺。

歲乙酉﹐江陰城守不下﹐介子與其門人起兵竹塘應之﹔起西募兵於崇明。事敗﹐介子亡命淮南﹐以官印印所往來書﹐爲人告變﹐捕入金陵獄﹔起西職納橐饘。獄急﹐介子以其所著小遊仙詩﹑圜中艸授起西﹐坐脫而去。當事戮其屍﹐起西號泣守喪鋒刃之中﹐贖其首聯之於頸﹐棺殮送歸﹔有漢楊匡之風。當時稱介子之門有徐趨﹑鄧大臨﹔趨則抗節而死者也。

起西師死之後﹐徧走江湖﹐欲得奇才劍客而友之﹐卒無所遇﹔遂侘傺而死。聞者傷之。

當辛丑﹐余讀書雙瀑院﹐起西來訪。雙瀑萬山之中﹐人迹殆絕。起西何以知之﹖問其所自。曰﹕甬東。視其所肩之行橐﹐累累有道士印數十顆。曰﹕吾已竄身爲黃冠矣。唱和旬日﹐與之偕至武林﹐起西上玉皇山去。甲辰﹐余至虞山﹐起西以其精舍館我。款對數人張雪崖﹑顧石賓﹐皆其道侶也。隨訪熊魚山於烏目﹑訪李膚公於赤岸﹐皆起西導之。比余返棹﹐起西送至城西楊忠烈祠下﹐涕零如雨。余舟中遙望﹐不可爲懷。然不意其從此不再見也。

嗟乎﹗桑海之交﹐士之不得志於時者﹐往往逃之二氏。此如縛虎之急﹐勢不得不迸裂而倒行逆施。顧今之逃於釋氏者﹐鐘鼓杖拂﹐投身濃艷之火﹔是虎而就人之豢﹐其威盡喪。起西之在元門﹐苦身持力﹐無異於全眞之教﹔有死之心﹑無生之气﹐以保此悲天憫人之故我﹐無愧師門。卽鄧牧﹑張雨﹐亦不願爲是谷音中人物。然而世眼易欺﹐禪師語錄﹐流通頗不寂寞。世無杜淸碧﹐起西名氏已自銷沈。

乙丑﹐余過昆山﹐顧景範以所作鄧丹邱傳屬余志之。當今日而有舉及起西者﹐恐此外更無人矣。銘曰﹕門生守喪﹐不避犴狴。東漢以來﹐此風如洗。誰其嗣之﹖黃門髙弟。防風一節﹐足槪全體。

﹟移史館熊公雨殷行狀

熊公諱汝霖﹐字雨殷﹐世居余姚之天花街。祖某﹐父某。公登崇禎辛未進士第﹐授同安知縣。爲政不避彊禦﹐直行己意。紅毛入寇﹐公渡海敗之於下門。考選戶科給事中。辛巳﹐江南荒疫﹐人死且半﹔米價四兩有餘﹐轉運不至。命給事中七人催督漕糧﹐公當江南上江﹐黽勉從事﹐不使病民。遼練正耗二百四十一萬石﹐如期而集。沿途見聞﹐無不入告。

上以朝臣不足任使﹐所用文武踰繩越契﹐而左官外附之徒﹐競張空虛以邀榮路。公以爲破格不如循常﹐聽聲不如采實。武臣只用甲科行伍﹐凡敍功禦覽名色﹐一切報罷。會推大將﹐亦須保舉。事敗﹐連坐舉主﹐庶杜債帥之門。又言時值艱難﹐安危省括﹐懸於督撫﹔以臣裁量﹐多不可以備倉卒也。關督範志完﹐事口舌而習調欺﹔順撫潘永圖﹐何所優長﹐況當軍旅﹔宣督江禹緒﹐陽和兵噪﹐風裁掃地﹔宣撫李鑑﹐忸憂小利﹐不持士節﹔保督侯恂﹐凡偶近器﹔鳳督馬士英﹐嫗■﹝女禹﹞名勢﹔秦撫蔡官治﹐威恩淺薄﹔襄藩陷而楚撫晏然﹐南陽破而鄖撫無恙﹔皖撫黃配玄﹐僅百里之才﹔保撫楊進﹐非鎖鑰之選。臣非敢薄待天下士﹐謂方今督撫﹐盡皆非人﹔大聲疾呼﹐欲使其內乎捫心﹑量力自陳耳。力言孫傳庭不宜急戰﹔不聽而敗。京師戒嚴﹐公分守齊化門﹐隨時條陳。四月之間﹐三十餘疏﹐皆切中機宜﹐多所彈治。上亦嘉其敢言﹐召對咨諏。公言﹕行間諸臣﹐去彼數百里而軍﹐不敢一望顏行﹔大約南去則我隨其後﹐北返則我出其前。如廝隸之於貴官﹐負弩前驅﹐望塵靡及耳。兵士一聞督戰﹐便洶洶欲叛。如此則將不能禦兵﹐何名爲將﹖督師不能用將﹐何名督師﹖興言及此﹐督將之肉﹐其足食乎﹖巡按陳昌言奏﹕淄川鄕官孫之獬﹐夢關壯繆語之﹕爾等安心守城﹐我以神兵出戰。遲明瞻像﹐汗下如雨。公言﹕山東州縣十去七八﹐而獨效靈一緇川﹔壯繆正神﹐而獨降夢一之獬﹐此何爲者乎﹖之獬逆案中人﹐士論棄之﹔豈神偏鑑之乎﹖爲此言者﹐不過欲借神異之說達其姓名於禦前﹐以爲異日燃灰之地。縣官從而和之﹐奇矣。按臣不加駁正﹐而據以入告﹐何異夢中說夢也﹗竊謂淄川之夢﹑涿城之守﹐同一機關﹔遠法王欽若之閉門誦經﹑近類楊嗣昌之華嚴退蝗﹐可怪也。公於朝廷﹐舉動失當﹐知無不言﹐言無不痛。熊開元﹑姜采兩給事之獄﹐蕺山﹑全椒之去﹐齗齗廷諍﹐不肯但已。當時號爲能諫者﹐亦必揣摩宛轉﹐以納其說﹐而公之發言粗梗﹐有敵以下所不堪受者。有犯無隱﹐蓋其天性然也。止以降謫而去﹐烈皇可謂之能容諫臣矣。公言﹕楊嗣昌負國﹐尙未處分﹐誰爲嗣昌畫練餉之策﹐驅中原百姓爲盜者﹐沈迅也﹔誰爲嗣昌運籌﹐以三千守襄而賊以十七騎入城遂出逃者﹐余爵也。誰爲嗣昌援引乙榜﹐開府受事卽敗者﹐宋一鶴也。情面賄賂﹐斷送封疆﹐二祖列宗之靈﹐能無飲泣地下乎﹖執政旣苦其誚讓﹐上以飲泣一語致怒﹐降福建按察司照磨。

南渡﹐起補原官﹐轉吏科。公言﹕諸臣爭誇定策﹐罔計復讎﹔處堂未已﹐旦爲斗穴。始之武與文爭﹐繼而文與文爭﹐殿廷之上﹐無人臣禮。其言起阮大鋮也﹕陰陽消長﹐間不容髮。寧博采廣搜﹐求奇材於艸澤﹔胡執私違眾﹐翻鐵案於丹書。閣臣此舉﹐無乃負先帝﹑負皇上乎﹖其言四鎭也﹕一鎭之餉至六十萬﹐勢必不供。卽仿古藩鎭法﹐亦當在大河以北﹐開屯設府﹐永此帶礪﹔曾堂奧之內﹐而遽亦藩籬視之。其言復廠衛也﹕廠衛之害﹐橫者借以樹威﹐黠者因而牟利。人人可爲叛逆﹑事事可作營求﹐縉紳慘禍﹐所不必言﹔小民雞犬﹐亦無寧日。先帝十七年憂勤﹐曾無失徳﹐止有廠衛一節﹐未免府怨臣民。新建每事持正﹐其待同官﹐嘗乏溫潤之色。馬士英恨之﹐使其門客朱統■﹝金類﹞造作飛條﹐跳梁大叫。公言﹕幺麼小臣﹐爲誰驅除﹖聽誰指使﹖上章不由通政﹐內外交通﹐神叢互借﹔飛章告密﹐墨敕斜封﹐端自此始。可不嚴行詰究﹐用杜將來﹖又言先帝篤念宗藩﹐而聞寇先逃﹐誰死社稷﹖先帝隆重武臣﹐而叛降跋扈﹐肩背相踵﹔先帝委任勛臣﹐而京營銳卒﹐徒爲寇藉﹔先帝旁寄內臣﹐而開門延敵﹐反在禁旅﹔先帝不次用人﹐而邊材督撫首鼠兩端﹐超遷宰執﹐羅拜賊庭。思先朝之何以失﹐卽知今日之何以得。

九月出差陛辭﹐言朝端之上﹐議論日新﹔宮府之間﹐揣摩日熟。自少宰樞貳﹐悉廢廷推。四品監司﹐竟晉詹端之席﹔追贓定罪﹐無煩司寇之章。𨿽然睿斷之無私﹐未免羣情之共駭﹗況乎蹊徑疊出﹐謠諑繁興。一人未用﹐便目滿朝爲黨人﹔一官外遷﹐輒訾當事爲可殺。市井狡獪﹐眈眈得官。呈身應募﹐以備推刃上變之用者﹐環伺而待發。逐客之令時聞﹐翩翩之鄰未已。假然而只手足﹐戡禍亂﹐羣小可致太平﹐卽使驅除異己﹐別用同心﹐吾輩自然退聽﹐其柰緦緦報復﹑切切更張﹑置國卹於罔聞﹐逞私圖而得志。黃白充庭﹑靑紫塞路﹐打成一片富貴世界。六朝佳麗﹐復見今時﹐昧卻晉﹑宋﹑梁﹑陳後來一段公案也。其時黃耳鼎﹑陸朗方以例轉﹐傾側孽臣﹑灌曉冢宰。郎出餞公﹐適邸抄傳至。朗讀公疏﹐一字一系節﹔及至「一官外遷」二語﹐聲忽中止﹐相對默然。

會稽之守﹐畫江而營﹐公之意欲令諸師畢渡﹐沈舟破釜﹐爲不返之計。如其不濟﹐則亦八千子弟﹐豈復東還﹖五百島人﹐不脫劍鋩而已。身提孤旅﹐不滿千人﹐從小亹渡江﹐札喬司﹐倡率羣帥﹔而皆契需觀望﹐無一應者。公進至海寧﹐集其父老豪傑﹐激揚忠義﹐辭酸淚血﹐聞者莫不感動﹐旅拜轅門者且萬人。別營伍﹐分汛地﹐以本邑進士兪元良司餉﹐指揮姜國臣主兵﹔浙西塵起﹐沿海烽燃﹐一時號之爲熊兵。公大小數十戰﹐親臨矢石﹔累經覆沒﹐志气不爲之少衰。加兵部右侍郎兼左副都禦史﹐總督義師。

亡何﹐而閩使劉中藻至﹐欲以江上之師受其約束﹔行朝洶洶﹐且議開讀之禮。魯王亦將退就藩服。獨公持不可﹔言﹕主上原無利天下之意﹐唐藩亦無坐登大寶之理。有功者王﹐定論不磨。若我兵而復杭城﹐便是中興一半根腳﹔此時主上早正大號已是有名﹐較之閩中乘時擁戴﹑奄有閩﹑越者﹐規局更難例論。千秋萬世﹐公道猶存。若其不能﹐而使閩兵克伐武林﹑直趨建業﹐功之所在﹐誰當與爭﹖此時方議迎詔﹐亦未爲晚。自公此議出﹐人心始定﹐閩使始返。

丙戌六月朔﹐浙河兵潰。公扈監國由海道至閩﹐而隆武走死﹐郡縣已皆降附﹔王以公爲東閣大學士﹐會兵於長垣﹐分道攻取﹐先後得三府﹑一州﹑二十七縣。戊子﹐王在閩安鎭。時國事皆專於鄭彩﹔彩暴橫﹐公每折之以禮。彩與定遠伯周瑞交惡﹐公票擬恆右瑞﹔彩積恨之。旣而彩與義興伯鄭遵謙爭商舶﹐嘗恐謙之襲己。公自閩安至瑯琦休沐﹐守瑯琦者﹐彩之裨將李茂也﹔與公奴子爭口。元夕﹐熊﹑鄭兩家同郡相問遺﹐茂卽以合謀告彩。公遂爲彩所害﹐並其幼子投海中。公報國之心﹐九裂不恨﹔然吳鉤枉矢﹐飛火狂濤﹐皆鑑公之忠。全軀橫海之鯨﹐而受制於螻蟻﹐謂之何哉﹖

夫神器流離﹐艸創未有成緒。公何不引閩師爲助﹐而分唐﹑分魯自開瑕隙﹐議者以公爲闇。昔梁元帝以簡文制於賊臣﹐太寶攺元﹐卒不遵用。逮侯景授首﹐而後焚柴頒瑞。隆武之制於鄭氏﹐猶侯景也。公而奉詔﹐亦豈能轉其斗粟﹑發其一甲乎﹖徒使江上離心﹐行間之精神﹐徒爲福京之媚悅耳。此舉固與元帝無異也。然則公何不勸監國卽眞﹐以系波蕩之人心﹖議者以公爲迂。昔光武旣貳更始﹐遲之一年﹐河北旣平而後受命﹐事之無成﹐天也。天若假其始願﹐焉知卽非白水﹖嗟乎﹐踵百王之末﹐當陽九之會﹐帝昰﹑帝昺﹐何益於運數﹖監國不稱位號﹐涉川龕暴﹐力絕而亡﹔畱此無利天下之心﹐皎然千古﹐其視受終如敝蹝也﹐公之所慮﹐不亦遠乎﹖

公子茂鼎﹐介余族叔應蛟求序公事。公魄不返﹐公魂無廟。幽銘陽碣﹐無地可施。爰撰行狀一通﹐移之史官﹐以爲列傳之張本也。

﹟移史館吏部左侍郎章格庵先生行狀

會稽章譽持格庵先生家傳﹐以余爲先生同門友也﹐再拜乞行狀﹐將以上之史館。先生在崇禎間﹐爲一代眉目﹐豈可令其遺事舛駁零落乎﹖謹以故所聞見狀之。

先生諱正宸﹐字羽侯﹐別號格庵﹐會稽人也﹔爲道虛望族。祖■﹑父■。先生爲子劉子內侄﹐從而稟學。爲人誠朴近道﹐深爲子劉子之所契許。舉崇禎庚午鄕試。歸至濟寧聞報﹐同舟有李科者﹐先生師也﹔先生不忍其失意獨歸﹐偕返而後北轅。明年﹐登進士第﹐選庶吉士﹐授禮部給事中。

上求治太急﹐烏程復以功利導之。先生言﹕伏見陛下洞照羣情﹐有先事爲察之哲﹔鈐束百辟﹐有以力勝殘之威﹔登咸三五﹐有其臣莫及之聖。是以合意者爲忠良﹐睿算曾無攺變﹔以至急賦之開釁﹑錮罪之失情﹑追往之稔惡﹑告密之府姦﹐羣心嗟嘆﹐盜賊披猖﹕求治愈急而愈遠矣。亦惟是語默﹑動靜之間﹐日求放心﹔以周﹑孔仁義爲必當遵﹐以管﹑商富彊爲必當黜﹐以臣鄰吁咈爲必不可厭﹑以億兆耳目爲必不可蒙。謹喜怒之端﹐灼善惡之別﹐則太平宏業﹐自然各得其所。蓋先生之言治必本於學術﹐讀者不問而知其爲大儒之弟子也。巴縣﹐烏程之衣缽也﹔癸酉﹐入相。先生奏彈應熊剛愎自用﹐縱橫爲習﹔小才足以覆短﹐小辯足以濟貪。一旦大用﹐必且芟除異己﹑驅除善良﹐報復恩仇﹐混淆毀譽﹔且訛言何所不至﹐夤緣左右﹐士論所恥。從此燻心捷足之徒﹐飆馳而起矣。疏入﹐下獄。馬世奇﹑王邵爲先生過巴縣曰﹕章長科此舉﹐成就老先生爲潞公矣。巴縣艴然曰﹕這个皇上﹐某如何做得潞公。然上亦不深罪﹐放還田裏。

丙子冬﹐起戶科。先生言﹕方今大臣持祿養交﹐刻深難犯﹔揣摩宮府﹐張設爪牙﹐知護一官。小臣習爲恬默﹐冀以自完﹔盱豫邀求﹐隨機觀望﹐知護一身。通國臣僚﹐盡爲聲名利祿﹐無一人爲陛下者。陛下以孤危之身﹐居臣民之上﹐受人欺紿﹐釁兆百出﹐臣竊傷心。大抵爲烏程而發。

戊寅五月﹐火星示變。時田貴妃與中宮不協﹐上久不見中宮﹐武陵故以田畹進﹔上疏微及後宮﹐爲給事中何楷所駁。先生亦言﹕火於五徳爲禮。陛下未嘗以沽名市恩疑大臣也﹐而大臣揭救鄭三俊﹑錢謙益倡爲是言﹐疑陛下甚矣﹕是謂無禮。史■﹝範上土下﹞辧疏﹐一曰時局﹑再曰時局﹔理玄黃之說﹐開羣枉之門﹕亦無禮也。朝廷每一番令甲﹐卽增一番徑竇﹔張檉芳京察不謹﹐借城工以復銓職﹕亦無禮也。災異頻仍﹐陛下方發罪己之詔﹐而李鳳鳴稱善言不可退星﹐猶揮戈不可卻日﹕亦無禮也。然則熒惑焉得不垂象乎﹖

時廠衛橫甚﹐先生又言﹕西廠𨿽革﹐而西廠之實尙存﹔西廠之任𨿽虛﹐而昔日把持西廠之人尙在。昔云陛下不知﹐則宮掖之間﹑肘足之際﹐尙且迷罔天聽﹐而況於三輔郡縣乎﹖上令中官自行回奏﹐气勢爲之少衰。

辛巳﹐賊陷洛陽﹐福王被害。上召對羣臣於幹淸宮﹔先生奏﹕闖賊從四川來。奏未畢﹐樞臣陳新甲從旁急應曰﹕賊自秦來﹐不從川來。言至再。督師楊嗣昌奏﹕流賊九股﹐已撫其八﹐只張獻忠與曹操逃入蜀。闖賊在獻忠一股之內﹐今從川來﹐所過地方﹐不見攔截﹐則嗣昌之欺君露矣﹔新甲表裏爲姦﹐故不禁其辭之暴也。

尋長吏垣﹐先生言治之盛衰﹐由於言路之通塞。臣爲六垣之長﹐苟一垣不言﹑一事不言﹐皆臣之責也。一日召對﹐上厲聲曰﹕言官須是設身處地﹐柰何苟且塞責。先生對﹕設臺諫﹐本以求言﹔寧言不當﹐無使其畏而不言﹐願皇上勿生厭薄﹗

宜興再召﹐悉反前政﹕引用正人﹐撤回差璫﹔停止緝事﹐蠲租淸獄﹔行間賞罰﹐朝報夕可。天下仰望丰采﹐刻期太平﹔而門多雜賓﹐性少剛節。先生故宜興之門人也﹔謂其一時之君子曰﹕吾輩當夾持相公﹐以成就其功名﹔無徒將順﹐以爲臧氏之美疢也。會推宣大總督﹐宜興欲以門生江禹緒陪之﹔先生不可。冢宰承宜興意﹐江爲正推﹔先生劾冢宰私易不道。宜興欲起江陵令史調元﹐先生於其名下注一鉆字﹐遂止。宜興之起﹐涿州之力也﹔宜興無以報之﹐欲借守涿之功﹐復其冠帶。先生與金光辰﹑孫晉固執不可﹐亦中格。且上言﹕閣臣先格君而後事功可建﹐亦必先積誠而後君心可格。人主菲薄朝士﹐必因外廷無一人﹑一事足稱意旨﹔苟能不與中官作緣﹐不憑恩怨起見﹐不以寵利居成功﹐不以爵祿私親暱﹐自起皇上敬信矣。宜興𨿽恨先生﹐然終先生在朝﹐形格勢禁﹐亦不至大段放倒﹑賄賂如後時也。先生又舉史可法﹑範景文﹑孫傳庭﹑蔡懋徳可任司馬。以爲國事日壞﹐皆由司馬之不忠﹔賄賂不絕﹐情面不除﹐推諉不屏﹐欺朦不破﹐恩仇不化﹐軀命不捐﹐以致刑賞倒置﹐功罪混淆。臣不知兵﹐安知人之知兵﹐所可信者﹐諸臣夙具肝膽﹐自矢忠義﹐愈於蠹國欺君﹑寡廉鮮恥之陳新甲耳。

壬午五月﹐會推閣員﹐先生與冢宰李日宣﹑河南道張瑄共事。先推十三人﹔上命再推﹐又列十一人。六月辛酉﹐召對中左門﹐上怒徇私濫舉﹐如房可壯﹑宋玫﹑張三謨何故得與﹖日宣對畢﹔先生奏﹕日宣平日遊移少執持﹐臣曾有公疏糾之。第此番推舉﹐實無徇私﹔卽房可壯三人﹐未必果堪輔弼﹐論其生平﹐頗知自好。上怒未解﹐下先生等於獄﹐遣戍均州。先是﹐無名子效東林點將錄故智﹐以二十四气分配朝官﹐達之禦前。於是閣員兩推所不及者﹐流言以實之。上聰明旁寄﹐遂以爲然。

南渡﹐以原官召。先生上疏﹕一曰勤學。春秋爲孔氏要典﹐宜選方聞之士﹐朝夕進講﹔髙皇帝祖訓﹐備歷艱難﹐尢宜時時省覽。一曰辧官。易言開國承家﹐小人勿用。其乘時射利﹑僥幸顯榮﹑口舌得官者﹐不宜輕開濫門。一曰肅綱紀。肘腋之間﹐威令不行﹐四海生心。今於藩鎭之中﹐忠勇可任﹐觀望不前﹐速宜分別﹐以就鈐鍵。一曰正人心。天啟之季﹐喪心媚逆﹐餘孽猶存﹐燻蒸彌甚。今玆附賊﹐豈緩刑章﹖又疏﹕陛下宜縞素帥師﹐親臨淮甸﹐聲靈所震﹐人切同仇。而乃不稱行在﹐粉飾儀文﹐志在偏安﹔竊恐偏安之業﹐亦未易也。馬相將起阮大鋮﹐舉朝爲難﹔銓衡不敢任其責﹐欲假中旨起之。司空缺﹐先以中旨升張有譽﹔先生封還詔書﹐不聽。上言﹕臣於有譽﹐非爭其人﹐爭其事也。傳升一途﹐非所以待正人君子。有譽賢者﹐未必卽受﹔是用有譽者﹐乃所以斥有譽也。魏國公徐宏基公疏薦張捷﹐有旨部議。先生曰﹕何議爲﹖因言﹕勛臣無薦舉文臣例﹔使其人果賢者﹐必恥受勛臣薦舉。已而以安遠侯柳祚昌疏﹐遂起大鋮。先生言﹕朝廷如此舉動﹐邸報流傳﹐第見微臣姓名尙掛仕版﹐必且相顧驚駭﹐謂臣負先帝之經綸﹑負陛下之明詔﹑負銓選之權衡﹑負瑣垣之職掌﹐罪當萬殛﹐穴地難容。伏望早賜罷斥﹐以爲不忠之戒。蓋先生大指以親君子﹑遠小人爲立國根本﹐不以小朝廷而少有阿邑。故與羣小爭射齗齗﹐猶冀稍延國命。而無如天生妖孽﹐非人力之所能爲乎﹗旋以大理寺左丞歸。

江上之役﹐以先生爲吏部左侍郎署部事。事敗﹐先生溺水不死﹐自剄又不死﹐行腳不知所往。吳市抱關﹐曾幹封事﹔靈隱續句﹐以避揚觶﹕固先生之髙致也。

先生從子劉子講學﹐最重風節。余嘗聞其評品人物曰﹕太守張有譽﹑蔡屏周入覲﹐送監督戶﹑工二部內官文冊﹐長揖不跪﹔天下郡縣﹐只此二公。又曰﹕關中一細民與馮少墟講會﹐從此口不二價。一日過縣治﹐見學會中二縉紳入謁縣令﹐愕然曰﹕渠亦爲此耶﹖終身不屑入會。嗟乎﹗使先生而首邱念重﹐當時何以稱此細民乎﹗余嘗念陽明之學﹐得門人而益彰。劉夫子之學﹐尙大行於天下﹐由門人之得其傳者寡也。已而思之﹐彰陽明之學者﹐不在講席徧天下之門人﹐而在孤髙絕俗之門人﹐如兩峯﹑念庵之徒是也。吾夫子之門人﹐當金石變聲﹐金弦﹑吳麟徵﹑祁彪佳﹑葉廷秀﹑王毓蓍死爲列星﹐而先生力固首陽﹐又參錯於其間。他日追溯淵源﹐以求其學﹐卽無龍溪﹑心齋一輩庸何傷﹖其過陽明遠矣。謹狀。

﹟錢忠介公傳

錢忠介公肅樂﹐字希聲﹐別號虞孫﹔浙之鄞人也。祖若賡﹐隆慶辛未進士﹐知臨江府。臨江三子﹐長靖忠﹐舉萬曆戊午鄕試﹔次益忠﹐瑞安縣學訓導﹔次敬忠﹐己未進士﹐知寧國府。公﹐瑞安之子也。母楊氏﹐繼母傅氏。公登崇禎癸丑進士第。是時場屋之文﹐𨿽宗大家﹐而無所根柢。獨公沈湛於大全﹐以歐﹑曾之法出之﹐故一時號爲名家。授太倉知州。二張負人倫之鑑﹐吏於其邑者﹐瑕疵立見。公下車未幾﹐二張交口贊誦。公每謂人曰﹕我若得罪天地﹐當令子孫斬絕。自揣歸家﹐量口炊米﹑裁身置屋﹔書生門戶﹐如斯而已。遷刑部員外郎。丁瑞安憂。

浙東議降附﹐公大會縉紳士子於城隍廟﹐痛哭敷陳﹐建立義旗。鄙夫恐爲禍階者﹐陰致書定帥王之仁﹔謂潝潝訿訿﹐起自一﹑二庸妄書生﹔須以公之兵威脇之﹐方可無事。庸妄書生者﹐指公而言也。已而定帥至寧﹐陳兵教場﹐亦受公約。出鄙夫之書﹐雒誦壇上。鄙夫戟手欲奪之﹐定帥色變。公令之任餉而止。

畫江之守﹐公分汛瓜瀝。升都察院右僉都禦史﹐尋升右副都禦史。上言﹕國有十亡而無一存﹐民有十死而無一生。賢人肥遁﹐不肖攘臂﹕一也。憲臣劉宗周之死﹐關系宗社﹐密章太牢﹐朝典未備﹕二也。外戚張國俊權傾中外﹐共指神叢﹕三也。臺省直諫﹐發言盈廷﹐無傷羣枉﹕四也。朝章令甲﹐委諸艸莽﹕五也。狎邪小人﹐借推戴以呈身﹔闒茸下流﹐冒舉義而入幕﹕六也。楚藩江幹開詔﹐息同姓之爭﹐李長祥面加斥辱﹕七也。咫尺江波﹐烽煙不息﹐而越城裒衣博帶﹐滿目太平﹐燕笑漏舟之中﹑回翔焚棟之下﹕八也。所與托國者﹐彊半宏光故臣。鴞鳥怪聲﹐東徙尢惡﹔飛蛾滅燭﹐至死不攺﹕九也。民爲根本﹐七月雨水﹐廬舍漂沒﹐以水死﹔西成失望﹐以餓死﹔執干戈以衛社稷﹐以戰死﹔文武衙門﹐絳標寸紙一日數至﹐以供應死﹔越人衣食﹐取辦於舟楫﹐調發旣多﹐民皆沈舟束手﹐以無藝死﹔比戶困於誅求﹐此營未去﹐彼營又來﹐以財死﹔富室輸財﹐亦以義動之﹐非有罪也﹐而動加榜掠牢囚﹐以刑死﹔大兵所過﹐沿門供億﹐怒罵及於婦女﹐以辱死﹔甲獻乙之貨﹐丙報丁之怨﹐百毒齊起﹐以憂恐死﹔今竭小民之膏血﹐不足供藩鎭之一吸﹔將來合藩鎭之兵馬﹐不能衛小民之一發﹐恐以發死﹕十也。若不圖變計﹐不知所稅駕矣。戶部主事邵之詹畫地分餉﹐以紹興八邑﹐各有■師﹐專供本郡﹔寧波專給王藩。公言﹕臣師二千﹐旣無分地﹐理須散遣。但臣自舉義而來﹐大恥未雪﹐終不敢歸安廬墓。散兵之日﹐單丁入伍﹐濟則君之靈也﹐不濟以死繼之。

浙師旣潰﹐泛海入閩﹐思文授以原官。閩亦尋破﹐隱於福州之化南。魯王航海至閩﹐從亡者文臣熊汝霖﹑孫延齡﹐武臣建國鄭彩﹑平夷周崔芝﹑閩安周瑞﹑蕩胡阮進﹔汝霖爲東閣大學士﹐建國署兵部尙書事。公朝見﹐建國舉以自代。王謂諸臣曰﹕江上之師﹐不能成功﹐病在不歸於一。公請以建國爲元戎﹐諸鎭皆受其節制﹐則兵出於一矣。又言﹕兵貴精煉﹔然煉兵非旦夕事也﹐今命建國挑選敢死善戰之士﹐不論某營﹑某營﹐另爲一軍。自今一切封拜掛印﹐暫行停止﹔懸金印於此﹐令曰﹕有能將建國挑選之兵先鋒破敵﹐不論守﹑把等官﹐卽以印佩之。議者曰﹕不然。各藩以私錢養其私兵﹐孰肯令其挑之以去﹖公言﹑無已﹐則攺前法。今自建國以下六大營﹐每營挑選敢死善戰之士﹐另爲六軍﹔懸金印六於此﹐令曰﹕有能將建國挑選之兵先鋒破敵﹐卽不論守﹑把等官﹐各以印佩之。王以爲然。自是之後﹐兵威頗振。

王之初入閩也﹐次中左所。中左所者﹐賜姓所營之地也。賜姓不肯奉王﹐以丁亥歲爲隆武二年﹔故王攺次長垣。建國自以其軍﹐連破郡邑﹐賜姓不與焉。是年十月﹐公擬詔頒明年魯三年戊子大統歷。於是海上遂有二朔。時﹐劉沂春﹑吳鐘巒皆隱遁不起﹔公疏薦沂春爲右副都禦史﹑鐘巒爲通政司使。又寓書兩公﹕時平則髙洗耳﹐世亂則美褰裳﹔急病讓夷﹐前哲訓也。司徒女子﹐猶知君父﹔東海婦人﹐尙切報仇。嗟乎﹗公等忍負斯言﹗二公翩然就道﹐而思文遺臣無不出矣。

戊子﹐王次閩安鎭。公請立史官﹐言﹕近者主上遣使訪求隆武﹔又議爲宏光發喪﹔長樂知縣鄭以佳﹐科臣劾之﹐主上憫其淸苦﹐又重違言官﹐姑降級消息之﹐旋與湔雪。卽此三事﹐皆可傳遠﹐豈以艱難遂泯庶績﹖晉東閣大學士﹐兼吏部尙書。疏辭者四﹑面辭者三﹐王終不聽。與馬思理﹑劉正亨同入直。當是時﹐以海水爲金湯﹑以舟楫爲宮殿。公每日系河艍於駕舟之次﹐票擬章奏﹐卽於其中接見賓客﹔票擬封進﹐牽船別去﹐匡坐讀書。其所票擬﹐亦不過上疏乞官﹑部覆細小之事﹔大者則建國主之﹐王亦不得而問也。

先是﹐大學士劉中藻起兵福安﹐攻福寧州。將破﹐其帥塗登華欲降﹐第謂人曰﹕豈有海上天子﹑船中國公﹖公致書謂將軍獨不聞有宋末年﹐二王不在海上﹐文﹑陸不在船中乎﹖後世卒以正統歸之﹔而況於不爲宋末者乎﹖今將軍死守孤城﹐以言乎忠義﹐則非其人也﹔以言乎保身﹐則非其策也。依沸鼎以稱安﹑巢危林而自得﹐計之左矣。登華遂詣建國降。建國欲使其私人守之﹐劉相不可﹔建國反掠其地。公與劉相書﹐每不直建國。建國聞之恨甚。公固有血疾﹐至是憂憤﹐疾動而卒。六月五日也。年四十三。王遣官致祭﹐贈太保﹐謚忠介。後六年﹐而閩人葉成晟葬之黃蘗山。

舊史曰﹕自會稽而航海者﹐孫碩膚﹑熊雨殷﹑沈彤庵與公四人﹐皆相行朝。孫殞於滃洲﹐沈沈於南日﹐公與熊皆因鄭彩而死。在昔文謝孤軍﹐角逐於萬死一生之中﹐空坑﹑安仁之敗﹐亦是用兵非其所長﹐其進止固得自由也。未有一切大臣﹐聽命於武夫之恣睢排奡﹐同此呼吸之死生而蠢然不得一置可否﹐如幕客﹑如旅人。閩有平國﹐浙有方﹑王﹐海上則建國﹑賜姓﹑定西﹐不啻一邱之貉。公與雨殷稍欲有所發舒﹐朝懷異議﹑暮入黃墟﹔忠臣之熱血﹐不灑於疆場之鐘鼓﹐日染夫睚眥之干戈。𨿽由遇此厄會﹐然推原其故﹐有明文武過分﹐書生視戎事如鬼神﹐將謂別有授受。前此姑置﹐當其建義之始﹐兵權在握﹐諸公皆惶恐推去﹐不敢自任武人大君﹐而悔已無及矣。

公之從子魯恭﹐欲余次公二十年來乘桴之事﹔若滅﹑若沒﹐停筆追思﹐不知流涕之覆面也。

●附錄三

梨洲先生世譜

梨洲先生神道碑文

傳

傳

傳

黃梨洲先生年譜

﹟梨洲先生世譜萬斯大

姚江黃氏﹐漢潁川之後。靖康之亂﹐遷於婺源。有仕爲慶元通判者﹐金人破慶元﹐不屈死之。子三人﹐分地避兵﹔一居定海﹝東發之始祖﹞﹐一居慈溪吳嶴﹐一居鳳凰山竹墩。

居竹墩者﹐諱萬河﹐字時通﹐號鶴山。居三十年﹐又徙余姚之竹橋﹝柳道傳詩「連延黃竹浦」是也﹞﹔則梨洲先生之始祖也。當是時﹐離亂之餘﹐力田給食﹐不遑詩書之業。故以下四世﹐皆失名諱。第七世文茂字茂卿﹐始登泰定甲子進士第。授余姚州判。從學吳艸廬﹐歸而主教於鄕﹐每令學者靜坐數日﹐然後得親函丈。子三人﹕徳彰﹐至順庚午進士﹐任浙江宣司﹔徳順﹐以制舉授鄞縣教諭﹔徳澤﹐武舉﹐以都元帥鎭定海。又一世均保號菊源﹐洪武庚午貢士﹐北平道禦史。墀﹐與同邑陳子方當遜國之難﹐賦詩﹕爲臣眞欲效全忠﹐豈料翻成與叛同﹔北狩緣藏靑史筆﹐南還猶是白頭公。赴水死﹐失其世次。第十世韶字九成﹐成化己丑進士﹐仕至江西提學僉事。翊字九霄﹐書畫皆入能品﹐而菊花尢傳於世。九成﹐有道南八景詩﹔其和者華亭張東海﹑常熟桑民懌也。伯川字徳洪﹐號蜇庵﹔舉天順壬午﹐除建寧府教授﹐主考陜西。有竹橋十詠﹐同邑倪小野稱其蕭散閒遠﹐超於塵外。珣字廷璽﹐成化辛卯鄕試榜首﹐登辛丑進士第二﹐歷官南冢宰。逆瑾勒令致仕﹐卒謚文僖。第十一世堂字勉敬﹐號南浦﹔弘治壬戌進士﹐擬第一甲﹐未傳臚而卒。鄕人至今稱爲探花也。嘉愛字懋仁﹐號鶴溪﹔正徳戊辰進士。從王文成講學﹐卒官欽州。嘉會字懋禮﹐號履齋﹔舉弘治辛酉﹐知金溪縣。嘉仁號半山﹐其詩淸新﹐不加雕繪﹐有自然之色。第十二世夔字子韶﹐嘉靖乙卯貢元﹔從文成於稽山書院。第十三世尙質號醒泉﹐舉嘉靖己酉﹐守景州﹐致仕。詩與山人楊珂齊名。第十五世■﹝山來﹞字鳳署﹐萬曆庚戌進士。譜繁不能盡書﹐書其著者。

梨洲之世﹐自州判叔父世堂﹐而名諱始可得詳。世堂生文貴﹐文貴生子尹﹐子尹生安祥﹐安祥生廷杲﹐廷杲生璽字廷璽。兄伯震﹐出商於外﹐踰十年不歸。璽往求之﹐裂紙數百張﹐繕寫兄之年貌﹑籍貫爲零丁﹐榜之寺觀街市。經行萬里﹐卒無所遇﹐不懈益虔﹐流轉襄﹑漢間。至道州﹐入廁﹐置傘路旁﹔伯震適過之﹐見傘而心動曰﹕此吾鄕之傘也。循其柄而視之﹐有字一行﹐曰姚江黃小雷記。小雷者﹐璽之別號。伯震方疑駭﹐璽出﹐而相視若夢寐﹐慟哭失聲﹔道路觀者﹐亦嘆息泣下。遂奉兄而歸。廷璽生諒號素庵﹐舉義倉之法於裏中﹐年八十。素庵生稔號東河﹐娶章氏﹐撫其孤子﹔孤子入城市﹐必向其所之而立﹐待其歸始食﹐未嘗先一飯也。守節數十年。東河生大綬號對川﹐爲人精敏﹐十五歲﹐官役爲庫子﹐老吏不能欺之﹐知其孫忠端公必貴。嘗問之曰﹕孫之推封其祖父﹐何品及之﹖對曰﹐三品。忠端公以七品死節﹐故老言其不驗。未幾﹐贈官三品﹐追封對川爲太僕寺卿。對川生曰中﹐號鯤溟。以易爲大師﹐諸生應試﹐以文先定其次第﹐無不奇中。五經﹑左氏﹑內外傳﹑國策﹑莊﹑騷﹐隨舉一句﹐應口誦其全文。與人言﹐亦必原本經傳。忠端公之喪﹐蔣令弔之於途﹐公曰﹕此郊弔也。明府以春秋起家﹐豈宜有此﹖一邑利害﹐他人不敢言者﹐公獨言之。有伍伯倚令勢﹐魚肉小民﹐公投以治生帖﹐伍伯叩頭請死﹐吏亦從此不敢近伍伯。■之逆案尙書某﹐使其僮客越境追人﹐公呼僮客杖之﹔曰﹕吾非杖汝﹐聊以此寄汝主耳。其疾惡如此。鯤溟生忠端公諱尊素﹐字眞長﹐號白安。天啟間官禦史﹐劾魏忠賢﹑客氏﹐削籍。三吳訛言翻局﹐以公爲主﹔逆奄忌而害之。贈官﹐賜祭葬﹐謚忠端。

梨洲先生名宗羲﹐字太衝﹐號梨洲﹐忠端公之長子也。忠端公五子﹐著者三人﹔宗炎字晦木﹐宗會字澤望。自鶴山至先生﹐爲世凡十七云。

南雷裏﹐唐謝遺塵之故居在焉﹐距竹橋數里而近﹔先生因以名集。大述黃氏世譜﹐冠於集端﹔仿胡助述宋氏世譜﹐以冠潛溪集之例也。門人萬斯大述。

﹟梨洲先生神道碑文全祖望

康熙三十四年﹐歲在乙亥。七月初三日﹐姚江黃公卒。其子百家爲之行略﹐以求埏道之文於門生鄭髙州梁﹐而不果作﹔旣又屬之朱檢討彜尊﹐亦未就。迄今四十餘年無墓碑。然余讀行略﹐中固嗛嗛多未盡者﹔蓋當時尙不免有所嫌諱也。公之理學文章﹐聖祖仁皇帝知之﹐固當炳炳百世﹔特是公生平事實甚繁﹐世之稱之者﹐不過曰始爲黨錮﹑後爲遺逸﹐而中間陵谷崎嶇﹐起軍﹑乞師﹑從亡諸大案﹐有爲史氏所不詳者。今已再易世﹐又幸逢聖天子蕩然盡除文字之忌﹐使不亟爲表章﹐且日就湮晦﹔乃因公孫千人之請﹐捃摭公遺書﹐參以行略﹐爲文一通﹐使歸勒之麗牲之石﹐並以爲上史局之章本。

公諱宗羲﹐字太衝﹐海內稱爲梨洲先生﹔浙江紹興府余姚縣黃竹浦人也。忠端公尊素長子﹐太夫人姚氏。其王父以上世系﹐詳見忠端公墓銘中。公垂髫讀書﹐卽不瑣守章句。年十四﹐補諸生。隨學京邸﹐忠端公課以舉業﹐公弗甚畱意也。

忠端公爲楊﹑左同志﹐逆奄勢日張﹐諸公昕夕過從﹐屏左右論時事﹐或密封急至﹐獨公侍側﹐益得盡知朝局淸流﹑濁流之分。忠端公死詔獄﹐門戶臲卼﹔而公奉養王父以孝聞﹐嗚嗚然哭﹐顧不令太夫人知也。莊烈卽位﹐公年十九﹐袖長錐﹐艸疏入京頌冤。至則逆奄已磔﹐有詔死奄難者﹐贈官三品﹐予祭葬﹔祖﹑父如所贈官﹐蔭子。公旣謝恩﹐卽疏請誅曹欽程﹑李實。忠端之削籍﹐由欽程奉奄旨論劾﹐李實則成丙寅之禍者也。得旨﹐刑部作速究問。五月﹐會訊許顯純﹑崔應元﹐公對簿﹔出所袖長錐錐顯純﹐流血蔽體。卒論二人斬﹐妻子流徙。公又毆應元胸﹐拔其須﹐歸而祭之忠端公神主前。又與吳江周延祚﹑光山夏承共錐牢子葉咨﹑顏文仲﹐應時而斃。獄竟﹐偕同難諸子弟﹐設祭於詔獄中門﹐哭聲如雷﹐聞於禁中。莊烈知而嘆曰﹕忠臣孤子﹐甚惻朕懷。

旣歸﹐治忠端公葬事畢﹐肆力於學。忠端公之被逮也﹐謂公曰﹕不可不通知史事﹐可讀獻徵錄。公遂自明十三朝實錄﹐上溯二十一史﹐靡不究心﹐而歸宿於諸經。旣治經﹐則旁求之九流百家。旣盡發家藏書讀之﹐不足﹐則抄之同裏世學樓鈕氏﹑澹生堂祁氏﹐南中則千頃齋黃氏﹑吳中則絳雲樓錢氏。窮年搜討﹐遊屐所至﹐徧歷通衢委巷﹐搜鬻故書﹔薄暮﹐一童肩負而返﹐乘夜丹鉛。次日﹐復出以爲常。是時山陰劉忠介公﹐倡道蕺山。忠端公遺命﹐令公從之遊。而越中承海門周氏之緒餘﹐援儒入釋﹐石梁陶氏奭齡爲之魁﹔姚江之緒﹐至是大壤。忠介憂之﹐未有以爲計也。公及門﹐年尙少﹐奮然起曰﹕是何言與﹖乃約吳越中髙材生六十餘人﹐共侍講席﹐力摧其說﹐惡言不及於耳。故蕺山弟子如祁﹑章諸公﹐皆以名徳重﹔而四友禦侮之助﹐莫如公者。蕺山之學﹐專言心性﹔而漳浦黃忠烈公兼及象數﹐當擬之程﹑邵兩家。公曰﹕是開物成務之學也。乃出其所窮律曆諸家相疏證﹐亦多不謀而合。因建續抄堂於南雷﹐思承東發之緒。閣學文文肅公嘗見公行捲﹐曰﹕是當以大著作名世者。有弟宗炎字晦木﹑宗會字澤望﹐並負異才。公自教之。於是儒林有東浙三黃之目。

方奄黨之錮也﹐東林桴鼓復盛。慈溪馮都禦史元揚兄弟﹐浙東領袖也﹔月旦之評﹐待公而定。踰時﹐中官復用事﹐於是逆案中人﹐彈冠共冀燃灰。在廷諸臣﹐或薦霍維華﹑或薦呂純如﹐或請復涿州冠帶。陽羨出山﹐已特起馬士英爲鳳督﹐以爲援阮大鋮之漸。卽東林中人如常熟﹐亦以退閒日久﹐思相附和。獨南中太學諸生﹐居然以東都淸議自持﹐出而扼之。乃以大鋮觀望南中﹐作南都防亂揭。宜興陳公子貞慧﹑寧國沈徵君壽民﹑貴池吳秀才應箕﹑蕪湖沈上捨士柱共議﹕以東林子弟﹐推無錫顧端文公孫杲居首﹔天啟被難諸家﹐推公居首﹔其餘以次列名。大鋮恨之刺骨。戊寅秋七月事也。薦紳﹐則金壇周儀部鑣實主之。說者謂莊烈帝十七年中善政﹐莫大於堅持逆案之定力﹔而太學淸議﹐亦足以寒姦人之膽。使人主聞之﹐其防閒愈固﹐則是揭之功﹐不爲不鉅。壬午入京﹐陽羨欲薦公爲中書舍人﹐力辭不就。甲申難作﹐大鋮驟起南中﹐遂按揭中一百四十人姓氏﹐欲盡殺之。時公方之南中﹐上書闕下而禍作。太夫人嘆曰﹕章妻﹑滂母﹐乃萃吾一身耶﹖貞慧亦逮至﹐鑣論死﹐壽民﹑應箕﹑士柱亡命﹔公等惴惴不保。駕帖未出而大兵至﹐得免。

南中歸命﹐公踉蹌歸浙東﹐則劉公已死節﹐門弟子多殉之者。而孫公嘉績﹑熊公汝霖以一旅之師﹐畫江而守。公糾合黃竹浦子弟數百人﹐隨諸軍於江上﹐江上呼之曰世忠營。公請援李泌客從之義﹐以布衣參軍﹔不許﹐授職方。尋以柯公夏卿與孫公等交舉薦﹐攺監察禦史。馬士英在方國安營﹐欲入朝﹐朝人言其當殺﹔熊公汝霖恐其挾國安以爲患也﹐好言曰﹕此非殺士英時也﹐宜使其立功自贖耳。公曰﹕諸臣力不能殺耳。春秋之孔子﹐豈能加於陳恆﹖但不得謂其不當殺也。熊公謝焉。又遺書王之仁曰﹕諸公何不沈舟決戰﹐由赭山直趨浙西﹖而日於江上放船鳴鼓﹐攻其有備﹐蓋意在自守也。蕞爾三府以供十萬之眾﹐北兵卽不發一矢﹐一年之後恐不能支﹐何守之爲﹖又曰﹕崇明﹐江海之門戶﹐曷以兵擾之﹐亦足分江上之勢﹖聞者皆是公言而不能用。公與王正中合軍﹐得三千人﹐遂渡海札潭山。太僕寺卿陳潛夫﹐以軍同行﹐議由海寧以取海鹽。因入太湖﹐招吳中豪傑。會大兵已纂嚴﹐不得前。於是復議再舉﹐而江上已潰﹐公遽歸入四明山﹐結寨自固﹐餘兵願從者尙五百餘人。

己丑﹐聞監國在海上﹐乃與都禦史方端士赴之。晉左僉都禦史﹐再晉左副都禦史。俄而大兵圍健跳﹐城中危甚﹐置靴刀待命﹔蕩胡救至﹐得免。時諸帥之悍﹐甚於方﹑王﹔文臣稍異同其間﹐立致禍。公旣失兵﹐日與尙書吳公鐘巒坐船中﹐正襟講學﹔暇則注授時﹑泰西﹑回回三歷而已。

公之從亡也﹐太夫人尙居故里。而中朝詔下﹐以勝國遺臣不順命者﹐錄其家口以聞。公聞而嘆曰﹕主上以忠臣之後仗我﹐我所以棲棲不忍去也﹔今方寸亂矣﹐吾不能爲姜伯約矣。乃陳情監國﹐得請變姓名﹐間行歸家。是時大帥治浙東﹐凡得名籍與海上有連者﹐卽行翦除。公於海上位在列卿﹐江湖俠客多來投止。當事以馮﹑王二侍郎與公名並懸象魏﹐而公猶挾帛書﹐欲招婺中鎭將以南援。辛卯夏秋之交﹐公遣間使入海告警﹐令爲之備而不克。甲午﹐定西侯間使至﹐被執於天臺﹔又連捕公。丙申﹐慈水寨主沈爾緒禍作﹐亦以公爲首。其得不死者皆有天幸﹐而公不爲之懾也。

其後海氛澌滅﹐公無復望﹐乃奉太夫人返裏門。於是始畢力於著述﹐而四方請業之士漸至矣。公嘗自謂受業蕺山時﹐頗喜爲气節斬斬一流﹐又不免牽纏科舉之習﹐所得尙淺﹔患難之餘﹐始多深造。於是胸中窒礙﹐爲之盡釋。問學者旣多﹐丁未﹐復舉證人書院之會於越中﹐以申蕺山之緒。公謂明人講學﹐襲語錄之糟粕﹐不以六經爲根柢﹐束書而從事於遊談。故受業者必先窮經﹐經術所以經世﹐方不爲迂儒之學﹐故兼令讀書史。又謂讀書不多﹐無以證斯理之變化﹔多而不求於心﹐則爲俗學。故凡受公之教者﹐不墜講學之流獘。公以濂﹑洛之統﹐綜會諸家﹕橫渠之禮教﹐康節之數學﹐東萊之文獻﹐艮齋﹑止齋之經制﹐水心之文章﹐莫不旁推交通﹐連珠合璧﹔自來儒林所未有也。

康熙戊午﹐詔徵博學鴻儒﹔掌院學士葉公方藹先以詩寄公﹐從臾就道。公次其韻﹐勉其承莊渠魏氏之絕學﹐而告以不出之意。葉公商於公門人陳庶常錫嘏﹔曰﹕是將使先生爲疊山﹑九靈之殺身也。而葉公已面奏禦前。錫嘏聞之大驚﹐再往辭﹔葉公乃止。未幾﹐又有詔﹐以葉公與掌院學士徐公元文監修明史。徐公以爲公非能召使就試者﹐然或可聘之修史﹔乃與前大理評事興化李公淸同徵﹐詔督撫以禮惇遣。公以母旣髦期﹐己亦老病爲辭。葉公知必不可致﹐因請詔下浙中督撫﹐抄公所著書關史事者﹐送入京。徐公延公子百家參史局﹔又徵鄞萬處士斯同﹑萬明經言同修﹐皆公門人也。公以書答徐公﹐戲之曰﹕昔聞首陽山二老托孤於尙父﹐遂得三年食薇﹐顏色不壞﹔今我遣子從公﹐可以置我矣。是時聖祖仁皇帝純心正學﹐表章儒術﹐不遺餘力﹔大臣亦多躬行君子。廟堂之上﹐鐘呂相宣﹐顧皆以不能致公爲恨。庚午﹐刑部尙書徐公幹學因侍直﹐上訪及遺獻﹐復以公對。上曰﹕可召之京﹐朕不授以事﹔如欲歸﹐當遣官送之。徐公對以篤老﹐恐無來意。上因嘆得人之難如此。嗚呼﹗公爲勝國遺臣﹐蓋瀕九死之餘﹐乃卒以大儒耆年受知當寧﹐又終保完節﹐不可謂非貞元之運護之矣。

公於戊辰冬﹐已自營生壙於忠端墓旁。中置石牀﹐不用棺槨﹐子弟疑之。公作葬制或問一篇﹐援趙邠卿﹑陳希夷例﹐戒身後無得違命。公自以身遭國家之變﹐期於速朽﹐而不欲顯言其故也。乙亥之秋﹐寢疾數日而歿﹐遺命一被﹑一褥﹐卽以所服角巾﹑深衣殮。得年八十有六﹐遂不棺而葬。妻葉氏﹐封淑人。三子﹐長百藥﹑次正誼﹑次百家。女三。孫男六﹐千人其季也。孫女四。

公所著有明儒學案六十二卷﹐有明三百年儒林之藪也。經術﹐則易學象數論六卷﹐力辧河洛方位圖說之非﹐而徧及諸家﹔以其依附於易似是而非者爲內編﹐以其顯背於易而擬作者爲外編。授書隨筆一卷﹐則淮安閻徵君若璩問尙書而告之者。春秋日食歷一卷﹐辧衛朴所言之謬。律呂新義二卷﹐公少時嘗取余杭竹管肉好停勻者斷之爲十二律與四淸聲試之﹐因廣其說者也。又以蕺山有論語﹑大學﹑中庸諸解﹐獨少孟子﹐乃疏爲孟子師說四卷。史學﹐則公嘗欲重修宋史而未就﹐僅存叢目補遺三卷。輯明史案二百四十四卷。歷學﹐則公少有神悟﹔及在海島﹐古松流水布算簌簌﹐嘗言勾股之術﹐乃周公商髙之遺﹐而後人失之﹐使西人得以竊其傳。有授時歷故一卷﹑大統歷推法一卷﹑授時歷假如一卷﹑公曆回歷假如各一卷。其後梅徵君文鼎﹐本周髀言歷﹐世驚爲不傳之祕﹐不知公實開之。文集﹐則南雷文案十卷﹑外集二卷﹑吾悔集二卷﹑撰杖集四卷﹑蜀山集四卷﹐後又分爲南雷文定凡五集﹔晚年又定爲南雷文約﹕今合之得四十卷。明夷待訪錄二卷﹑畱書一卷﹑思舊錄二卷。公又選明三百年之文爲明文案﹐後廣之爲明文海﹐共四百八十二卷﹐自言多與十朝國史多彈駁參正者。晚年於明儒學案外﹐又輯宋儒學案﹑元儒學案﹐以志七百年來儒苑門戶。於明文案外﹐又輯續宋文鑑﹑元文抄﹐以補呂﹑蘇二家之闕﹔尙未成編而卒。又以蔡正甫之書不傳﹐作今水經及自著年譜諸書﹐共若干捲。公之論文﹐以爲唐以前句短﹑唐以後句長﹐唐以前字華﹑唐以後字質﹐唐以前如髙山深谷﹑唐以後如平原曠野﹕故自唐以後爲一大變。然而文之美惡不與焉﹐其所變者詞而已﹔其所不可變者﹐𨿽千古如一日也。此足以掃盡近人規撫字句之陋﹐故公之文不名一家。晚年忽愛謝臯羽之文﹐以其所處之地同也。公𨿽不赴徵書﹐而史局大案﹐必咨於公。本紀﹐則削去誠意伯撤座之說﹐以太祖實奉韓氏者也。歷志﹐出吳檢討任臣之手﹐總裁千里貽書﹐乞公審正而後定。其論宋史別立道學傳爲元儒之陋﹐明史不當仍其類。如地誌﹐亦多取公今水經爲考證。蓋自漢﹑唐以來﹐大儒惟劉向著述﹐彊半登於班史﹔三統歷入歷志﹑鴻範傳入五行志﹐七略入藝文志。其所續史記﹐散入諸傳﹔列女傳𨿽未錄﹐亦爲範史所祖述。而公於二千年後﹐起而繼之。公多碑版之文﹐其於國難諸公﹐表章尢力。至遺老之以軍持自晦者﹐久之或嗣法上堂。公曰﹕是不甘爲異姓之臣者﹐反甘爲異姓之子也。故其所許者﹐祗吾鄕周囊云一人。公弟宗會晚年亦好佛﹐公爲之反復言其不可。蓋公於異端之學﹐𨿽其有托而逃者﹐猶不肯少寬焉。晚年亦好聚書﹐所抄自鄞之天一閣範氏﹑歙之叢桂堂鄭氏﹑禾中倦圃曹氏﹐最後則吳之傳是樓徐氏。然嘗戒學者曰﹕當以書明心﹐無玩物喪志也。當事之豫於聽講者﹐則曰﹕諸公愛民盡職﹐實時習之學也。身後故廬﹐一水一火﹐遺書蕩然。諸孫僅以耕讀自給。

幹隆丙辰﹐千人來京﹐語及先澤﹐爲悵然久之。余乃爲之銘曰﹕魯國而儒者一人﹐矧其爲甘陵之黨籍﹑崖海之孤臣﹗寒芒熠熠﹐南雷之村。更億萬年﹐吾銘不泯。

﹟傳江藩

黃宗羲字太衝﹐余姚人﹐忠端公尊素之長子也。生而岐嶷﹐垂髫讀書﹐不事舉業。年十四﹐補博士弟子員。

時魏忠賢弄國柄﹐戕害淸流﹔忠端遭羅織﹐死詔獄﹐有覆巢毀卵之虞。宗羲奉養王父及母﹐以孝聞。讀書畢﹐夜分伏枕嗚嗚哭﹐不敢令堂上知也。思宗卽位﹐攜鐵錐﹐艸疏入京訟冤。至則逆奄已死﹐有詔卹死奄難者﹐贈官三品﹐予祭葬﹐蔭一子。乃詣闕謝恩﹐疏請誅曹欽程﹑李實。蓋忠端削籍﹐乃欽程奉奄旨論劾﹐而李實則成丙寅黨禍之首者也。得旨﹐刑部作速究問。崇禎元年五月﹐會訊許顯純﹑崔應元﹐對簿時﹐出所袖錐錐顯純﹐流血滿體。顯純自訴爲孝定皇后外甥﹐律有議親之條﹐請從末減。宗羲謂顯純與逆奄構難﹐忠良盡死其手﹐幾覆宗社﹐當與謀逆同科﹔以謀逆論﹐𨿽如親王髙煦﹐尙不免誅﹐況後之外親乎﹖卒論二人斬。時欽程已入逆案。而李實辧﹕原疏非實所作﹐乃逆奄取其印信空本塡寫﹐故墨在朱上。又陰致宗羲三千金﹐求勿質﹔宗羲卽奏稱李實今日猶能公行賄賂﹐其辧詞豈足信哉﹖於對簿時﹐亦以錐錐之。然丙寅之禍﹐實由空本塡寫﹐得減死。獄成﹐偕同難子弟設祭於詔獄中門﹐哭聲如雷﹐聞於禁中。思宗嘆曰﹕忠臣孤子﹐朕心爲之惻然。宗羲與吳江周延祚﹑光山夏承﹐錐牢子葉咨﹑顏文仲﹐應時而斃﹔二人乃斃諸君子於獄中者。思宗憫其忠孝﹐不之罪也。宗羲在京師﹐毆應元胸﹐拔其須歸﹐焚而祭之忠端木主前﹐乃治葬事。

父冤旣白之後﹐日夕讀書﹐十三經﹑二十一史及百家﹑九流﹑天文﹑歷算﹑道藏﹑佛藏﹐靡不究心焉。忠端遺命以蕺山劉忠正公宗周爲師﹐乃從之遊。又約吳越中向學者六十餘人﹐共侍講席﹐力排陶奭齡援儒入釋之邪說。弟宗炎字晦木﹑宗會字澤望﹐並負異才。宗羲親教之﹐皆成儒者。

崇禎中﹐復用涓人﹐逆黨咸冀錄用﹔而在廷諸臣﹐或薦霍維華﹑呂純如﹐或請復涿州冠帶。至陽羨出山﹐特起馬士英爲鳳督。士英以阮大鋮爲援﹐奄黨又熾﹔卽東林中如錢謙益以退閒日久﹐亦相附和矣。獨南都太學諸生仍持淸議﹐乃以大鋮觀望南中﹐必生他變﹐作南都防亂揭文。宜興陳貞慧﹑寧國沈壽民﹑貴池吳應箕﹑蕪湖沈士柱共議署名﹕東林子弟﹐首推無錫顧文端公之孫杲﹔被難諸家﹐推宗羲﹔縉紳﹐則推周儀部鑣。大鋮銜之。壬午入京﹐陽羨欲薦宗羲爲中書舍人﹐力辭不就﹐遂南歸。甲申之難﹐赧王立國﹐大鋮驟起﹐遂按揭一百四十人﹐欲盡殺之。時宗羲憂國勢難支﹐之南都上書而禍作。同邑有奄黨者﹐糾劉忠正公及三弟子﹔三弟子者﹐都禦史祁彪佳﹑給事中章正宸與宗羲也。遂與杲並逮。駕帖未出而大兵至﹐得免。

南都歸命﹐踉蹌回浙東。時忠正已死節。魯王監國﹐孫嘉績﹑熊汝霖以一旅之師﹐畫江而守。宗羲糾黃竹浦子弟數百人﹐隨諸軍﹐江上人呼之曰世忠營。黃竹浦者﹐宗羲所居之鄕也。宗羲請如唐李泌故事﹐以布衣參軍﹔不許﹐授職方司員外。尋以柯夏卿﹑孫嘉績等文章論薦﹐攺監察禦史﹐仍兼職方司事。總兵陳梧﹐自嘉興之乍浦浮海至余杭﹐縱兵大掠﹔王職方正中行縣事﹐集兵民擊敗之﹐梧兵大噪。有欲罷正中官以安諸營者。宗羲曰﹕乘亂以濟私﹐致幹眾怒﹐是賊也。正中守土﹐爲國保民﹐何罪之有﹖監國從之。是年作監國魯元年大統歷﹐頒之浙東。馬士英南中脫走﹐在方國安營﹐欲入朝﹔朝臣皆言宜誅之。熊汝霖恐其挾國安爲患﹐曰﹕非殺士英時也﹐使其立功自贖。宗羲曰﹕公力不能殺耳。春秋之孔子﹐豈能加兵於陳恆﹖但不得謂其不當殺也。汝霖大慚﹐謝過焉。遺書總兵王之仁曰﹕諸公何不沈舟決戰﹐由赭山直趨浙西﹖而日於江中放船伐鼓﹐意在自守也。蕞爾三府以供十萬之眾﹐豈能久守乎﹖總兵張國柱之浮海至也﹐諸軍大驚﹐廷議欲封以伯﹔宗羲言於嘉績曰﹕若封以伯﹐則國柱益橫﹐且何以待後來有功者﹖請署爲將軍。從其請。又力請西進之策。孫嘉績以所部卒盡付之﹐與王正中合軍得三千人。正中﹐之仁從子也﹐以忠義自奮﹔宗羲深結之﹐使之仁不以私意撓軍事。故諸軍與之仁有隙﹐皆不能支餉﹐而宗羲獨不乏食。查職方繼佐軍亂﹐披髮夜走﹐投宗羲拜於牀下﹔宗羲出撫其眾﹐遂同繼佐西行﹐渡海駐潭山﹐烽火徧浙西。太僕寺卿陳潛夫以軍同行﹐尙寶司卿朱大定﹑兵部主事吳乃武皆來會師。議由海寧以取海鹽﹐因入太湖﹐招吳中豪傑。百里之內﹐牛酒日至。直抵乍浦﹐約崇徳孫奭爲內應。會大兵已戒嚴﹐不得前。復議再舉﹐而王正中軍潰於江上﹐宗羲走入四明﹐結山寨自固﹐殘兵從之者五百餘人。駐軍杖錫寺﹐微服潛出﹐欲訪監國消息﹐爲扈從計。戒部下無妄動﹐部下不遵節制﹐擾山中民﹐民潛焚其寨﹐部將茅瀚﹑汪涵死之。

己丑﹐聞監國在海上﹐乃與都禦史方端士赴之。晉左僉都禦史﹐再晉左副都禦史。時方發使拜山寨諸營官﹐宗羲言諸營之彊﹐莫如王翊﹔乃心王室者﹐亦莫如翊。宜優其爵﹐使之總諸營以捍海上。朝臣皆以爲然。俄而大兵圍健跳﹐城中危甚﹔會蕩胡救至﹐得免。時熊汝霖﹑劉中藻﹑錢肅樂皆死﹐宗羲失兵無援﹐與尙書吳鐘巒坐船中講學﹐推算歐羅巴歷法而已。

宗羲之從亡也﹐母氏尙居故里。章皇帝下詔﹐凡前明遺孽不順命者﹐錄其家口以聞。宗羲聞之﹐恐母氏罹罪﹐陳情監國﹐得請變姓名歸。鐘巒棹三板船﹐送三十里外﹐哭別於波濤中。是年﹐監國由健跳至翁州﹐復召宗羲副馮京第﹐乞師日本之長崎島﹐不得請。宗羲賦式微之章﹐以感將士﹐乃回甬上。

是時﹐大帥治浙東﹐凡得名籍與海上有涉者﹐卽行翦除。宗羲𨿽杜門息景﹐然位在列卿﹐而江湖俠士多來投止﹔馮侍郎京第結寨杜嶴﹐卽宗羲舊部。大帥習聞其事﹐宗羲名與馮侍郎並懸通衢。有上變於大帥者﹐首列宗羲名﹔捕者益急。宗羲竄匿艸莽﹐東徙西遷﹐屢瀕於危。然猶挾帛書﹐招婺中鎭將﹔遣使入海告警﹐令爲之備而不克。弟宗炎與京第交通有狀被獲﹐刑有日矣﹔宗羲潛至鄞﹐以計脫之。慈水寨主沈爾緒難作﹐牽連宗羲﹐大帥遣人四出搜捕﹔乃挈眷屬伏處海隅艸間苟活。

迨海氛靖後﹐聖祖仁皇帝如天之仁﹐不復根追勝國從亡諸人﹔宗羲始奉母返裏門﹐復舉蕺山證人書院之會﹐從之請學者數百人。嘗謂明人講學﹐語錄之糟粕﹐不以六經爲根柢﹔束書不讀﹐但從事於遊談。學者必先窮經﹐經術所以經世﹐乃不爲迂儒。又謂讀書不多﹐無以證斯理之變﹔讀書多而不求於心﹐則又爲僞儒矣。故受其教者﹐不墮講學之獘﹐不爲障霧之言。其學盛行於東南﹐當時有南姚江﹑西二曲之稱。二曲者﹐李中孚也。

康熙戊午﹐詔徵博學鴻儒。掌院學士葉方藹先以詩寄宗羲﹐慫惥之。宗羲次韻﹐答以不出之意。方藹商於宗羲門人陳庶常錫嘏﹔對曰﹕是將迫先生爲謝疊山矣。其事遂寢。未幾﹐有詔命葉方藹與同院學士徐元文監修明史。宗羲爲世家子弟﹐家有十三朝實錄﹐復嫻於掌故﹔方藹與元文又薦宗羲﹐乃與前大理寺評事興化李淸同徵。詔督撫以禮惇遣。宗羲以母老及老病﹐辭。方藹知不可致﹐乃請詔下巡撫﹐就家鈔所著書有關史事者﹐付史館。元文又延宗羲子百家及鄞處士萬斯同﹐參訂史事。斯同﹐宗羲之弟子。宗羲戲答元文書曰﹕昔聞首陽山二老托孤於尙父﹐遂得三年食薇﹐顏色不壞。今吾遣子從公﹐可以置我矣。

宗羲之學﹐出於蕺山。𨿽姚江之派﹐然以愼獨爲宗﹑實踐爲主﹐不恣言心性﹐墮入禪門﹐乃姚江之諍子也。又以南宋以後﹐講學家空談性命﹐不論訓詁﹔教學者說經則宗漢儒﹐立身則宗宋學。又謂昔賢辟佛﹐不檢佛書﹐但肆謾罵﹔譬如用兵﹐不深入其險﹐不能剿絕鯨鯤也。乃閱佛藏﹐深明其說﹐所以力排佛氏﹐皆能中其窾要。國難時﹐遺老以衣缽晦迹者﹐久之或嗣法上堂。宗羲曰﹕是不甘爲異姓之臣﹐反爲異氏之子。弟宗會晚年好佛﹐爲之反復辯論﹐極言其不可。蓋其異端之說﹐𨿽有托而逃者﹐亦不容少寬假焉。

宗羲性耿直﹐於友朋中多不少可。周囊云一人之外﹐皆有微辭。在南都時﹐見歸徳侯朝宗﹐每宴以妓侑酒。宗羲曰﹕朝宗之尊人尙在獄中﹐而放誕如此乎﹖吾輩不言﹐是損友也。或曰﹕侯生性不耐寂寞。﹝宗羲曰﹞﹕夫人而不耐寂寞﹐則亦何所不至耶﹖時人皆嘆爲至論。及選明文﹐或謂當黜方域文。宗羲曰﹕姚孝錫嘗仕金元﹐遺山終置之南冠之列﹐不以爲金人者﹐原其心也。夫朝宗亦若是矣。乃知其論人嚴﹐亦未嘗不恕也。

平生勤於著述﹐年逾八十﹐尙矻矻不休。所著有明儒學案六十二卷﹑宋儒學案﹑元儒學案。易學象數論六卷﹐辧河洛方位圖說之非。授書隨筆一卷﹐則閻若璩問尙書而答之者。春秋日食歷一卷。律呂新義二卷﹐少時取余姚竹管肉孔勻者﹐截爲管而吹之﹐知十二律之四淸聲﹐乃著是書。孟子師說四卷﹐因蕺山有論語﹑大學﹑中庸諸解﹐獨無孟子﹐以舊聞於蕺山之說﹐集爲一書﹐故名師說。明史案二百四十四卷﹑宏光紀年一卷﹑隆武紀年一卷﹑永曆紀年一卷﹑魯紀年一卷﹑贛州失事紀一卷﹑紹武事紀一卷﹑四明山寨紀一卷﹑海外痛哭記一卷﹑日本乞師記一卷﹑舟山興廢一卷﹑沙定洲記亂一卷﹑賜姓本末一卷。汰存錄一卷﹐糾夏考功幸存錄也。授時歷故一卷﹑大統歷推一卷。授時歷假如一卷﹑公曆假如一卷﹑回歷假如一卷﹑气運算法﹑勾股圖說﹑開方命算﹑測圓要義諸書。又有今水經﹑四明山誌﹑臺宕紀遊﹑匡廬遊錄﹑病榻隨筆。明文海四百八十二卷﹐與十五朝國史﹐可互相參正。續宋文鑑﹑元文抄﹐以補呂﹑蘇二家之缺。思舊錄﹑姚江瑣事﹑姚江文略﹑姚江逸詩﹑自著年譜﹑明夷侍訪錄二卷﹑南雷文案十卷﹑外集一卷﹑吾悔集四卷﹑撰杖集四卷﹑蜀山集四卷﹑詩歷四卷。又分爲南雷文定﹑南雷文約﹐合之得四十卷。明夷畱書一卷﹐言王佐之略﹔昆山顧絳見而嘆曰﹕三代之治可復也。又欲修宋史而未成﹐僅存叢目補遺三卷。宗羲以古文自命﹐有志於明史﹐𨿽未豫修史﹐而史局遇有大事﹑疑事﹐必咨之。其論古文曰﹕唐以前句短﹐唐以後句長﹔唐以前字華﹐唐以後字質﹔唐以前如髙山深谷﹐唐以後如平原曠野。自唐以後﹐爲文之一大變。然而文章之美惡不與焉﹐其所變者詞而已﹔所不可變者﹐𨿽千古如一日也。此論足以掃近世規撫字句之陋習矣。晚年愛謝臯羽晞發集﹐注冬靑樹引﹑西臺慟哭記﹐蓋悲臯羽之身世蒼涼﹐亦以自傷歟﹗

康熙戊辰冬﹐營生壙於忠端墓側。中置石牀﹐不用棺槨﹔子弟疑之。作葬制或問一篇﹐援趙邠卿之例﹝戒﹞﹐毋得違命。自以身遭國難﹐期於速朽﹐不欲顯言也。卒之日﹐遺命一被﹑一褥﹐卽以所服角巾﹑深衣斂﹐遂不棺而葬。卒年八十有六。門生私謚曰文孝﹐學者稱爲南雷先生云。

﹟傳錢林

王藻

黃宗羲字太衝﹐余姚人﹐明禦史尊素子。尊素以忤奄人﹐與楊漣﹑左光斗並死詔獄。宗羲每夜讀書﹐嗚嗚而哭。思宗卽位﹐獨先至長安﹐上疏訟父冤。嘗袖一鐵椎﹐擊奄黨假子許顯純﹐流血被脛。旣詣詔獄門﹐修祭慟哭。又拔崔應元之須﹐歸告其父主。宗羲奮迅感激﹐無所回避。天啟中﹐被難之家以十數﹐其子弟各懷忿疾﹐求復讎怨﹐推宗羲爲魁首。宗羲時年十九。南都旣建﹐奄黨煽其餘焰﹐糾都禦史劉宗周並及宗羲﹐將下郡縣捕治之。會明亡﹐乃免。宗羲家居﹐明魯王嘗授以官。旣入國朝﹐養母不仕。康熙中﹐置博學鴻詞科﹐廣招遺佚﹔學士葉方藹薦宗羲﹐宗羲辭。都禦史徐元文監修明史﹐薦宗羲明練古事﹐遂徵之﹔以母老及病﹐辭。詔取所著書有關明史者﹐宣付史館。

宗羲爲學﹐務求精熟。嘗謂明代講學﹐襲語錄之糟粕﹐不以六經爲根柢。又謂問學者必先窮經﹐經術所以經世﹔必兼讀史﹐史學明而後不爲迂儒。又謂讀書不多﹐無以證斯理之變化﹔多而不求於心﹐則爲俗學。其論易曰﹕聖人以象示人者七﹕八卦之象﹑六爻之象﹑象形之象﹑爻位之象﹑反對之象﹑方位之象﹑互體之象。後儒之爲僞象者四﹐納甲動爻﹐卦變先天。乃崇七象﹐黜四象﹔著易學象數論﹐以授學者。又論遁甲﹑太乙﹑六壬﹕世謂三式皆主九宮以參人事﹐乃以鄭康成太乙行九宮證太乙﹐取吳越春秋占法春秋外傳伶州鳩之對測六壬﹔推五行之究極﹐本乎大道﹐不用臆說也。又用泰西術﹐探日月五星之會﹐以知其行度。宣城梅文鼎算星歷﹐本周髀經﹔人以爲妙﹐其實肇於宗羲。宗羲𨿽不與修明史﹐然史官著作﹐常轉咨之。因起明史條例﹐年月依國史﹑官爵世系取家傳﹐參詳是非﹐兼用稗官雜說。是時史館初置﹐頗引召雅徒凡數十人。鄞縣萬斯同稱一時南董﹐見宗羲說施行之。聚書數萬卷﹐裝本厚二寸許﹐置架上﹔人求不得﹐宗羲獨省記之。年六十如少壯時﹐冬夜身擁縕被﹐足踏土鑪上﹐執捲危坐﹔暑月則以麻帷蔽其體﹐限讀若干捲。卷數不登﹐終不休息。紹興知府李鐸深敬之﹐行鄕飲禮﹐請賓之。貽鐸書曰﹕宗羲蒙天子命召入史館﹐庶人之義﹐召之役則往役﹐筆墨之事亦役也。時以老病堅辭不行﹐聖上憐而許之。今之鄕飲酒﹐亦奉故事以行者也。若召之役﹐則避勞而不往﹔召爲賓﹐則貪養而飲食衎衎﹐是爲不忠也。鐸遂不復彊之。

康熙五年﹐復舉證人會於越中以申蕺山之緒。已而東之鄞﹑西之海昌﹐皆請主講。大江南北﹐從者甚眾。論學師蕺山詮良知﹐不用姚江說。於宋﹑元諸儒﹐皆有著錄。嘗取明代儒者區分之﹐定學案﹐冠以師說﹐弟子附焉。首崇仁吳興弼康齋也。次白沙陳獻章白沙也。次河東薛瑄敬軒也。次三原王恕石渠也。次姚江王守仁陽明也。姚江之學至廣﹐又分浙中﹑江右﹑南中﹑楚中﹑北方﹑粵閩﹐王門學案附焉。次止修李材見羅也。次泰州王艮心齋也﹐亦自姚江出也。次甘泉湛著水甘泉也。次諸儒﹕首方孝儒遜志﹐終孫奇逢鐘元。次東林顧憲成涇陽也。末爲蕺山劉宗周念臺也。書成敍之﹐生徒甚盛﹐鄞陳赤衷﹑董允蹈﹑慈溪鄭性﹑山陽楊開沅皆事之﹔陳錫嘏﹑仇兆鰲及萬斯大﹑斯同昆季﹐亦出其門。安陽許三禮知海昌﹐延主臯比﹐從受三易洞璣﹔及官京師﹐歲貽書問學。嘗令弟子輩取漢﹑唐﹑宋﹑元諸儒經解﹐並其煩復﹑著其異同﹐勒爲一書。經始春秋﹐只「春王正月」一句﹐已盈五﹑六帙﹔度不可成﹐遂罷。宗羲少年砥礪名義﹐以志膽自喜﹔旣歷患難﹐乃潛心淸苦﹐盡究術業。嘗曰﹕行年五十而知四十九年之非﹐使伯玉在﹐師之矣。學案凡六十二卷﹐又輯二程學案及宋儒﹑元儒學案。學者欲觀古今儒者源流門戶﹑同異得失﹐此書備矣。善古文辭﹐成南雷文案四卷。吾悔﹑撰杖集四卷﹑蜀山集四卷﹑劉子行狀二卷﹑詩歷四卷﹑忠端祠神弦曲一卷。後總爲南雷文定﹐晚又省爲文約﹔文定十一卷﹑文約四卷。別有梨洲集﹐則歙令靳熊封慕其名﹐代爲開雕者也。又著大統法辦四卷﹑授時歷故一卷﹑大統歷推法一卷﹑時憲書法解﹑新推交食法一卷﹑圜八綫解一卷﹑授時法假如一卷﹑西洋法﹑回回法假如各一卷﹑气運算法﹑勾股圖說﹑開方命算﹑測圓要義共若干捲﹐皆所序歷譜也。又爲易學象數論六卷﹑春秋日食歷一卷﹑律呂新義二卷﹑孟子師說二卷﹑授書隨筆一卷﹐是其發抒經學之籍也。又明史案二百四十二卷﹐條舉一代之事﹐供采摭﹑備參定也。以宋史爲不辭﹐欲輯宋史﹐未能就業﹔今叢目補遺三卷存焉。又贛州失事一卷﹑紹武爭立記一卷﹑四明山寨記一卷﹑海外慟哭記一卷﹑日本乞師記一卷﹑舟山興廢記一卷﹑沙定洲紀亂一卷﹑賜姓本末一卷﹑汰存錄一卷﹐其餘深衣考一卷﹑歷代甲子考一卷﹑今水經一卷﹑四明山誌九卷﹑明夷待訪錄二卷﹑畱書一卷﹑思舊錄一卷﹑剡源文鈔四卷﹑明文海四百八十二卷﹑明文授讀六十二卷﹐並大行於世。其宋文鑑﹑元文鈔未成。又臺宕紀遊﹑匡廬遊錄﹑姚江逸詩﹑姚江文略﹑姚江瑣事﹑補唐詩人傳﹑病榻隨筆﹑黃氏宗譜﹑黃氏喪制﹑自著年譜﹐共若干捲。

康熙三十四年﹐卒於家﹐年八十有六。十六年﹐先自營生壙於忠端墓旁﹔中置石牀﹐不用棺槨。子弟疑之﹐乃作葬制或問一篇﹐援趙邠卿﹑陳希夷例﹐戒無得違命。一衾﹑一被﹐角巾﹑深衣﹐遂不棺而葬。弟宗炎﹑宗會﹐並有異稟。時目爲三黃。子百家﹐字主一﹐少傳父業。又事梅文鼎﹐有勾股﹑矩測解原二卷。尙書徐幹學延之入史局。其父宗羲先不就徵﹐以書戲幹學曰﹕舊聞首陽山二老托孤於尙父﹐遂得三年食薇﹐顏色不壞﹔今吾遣子從公﹐可以捨我矣。

全祖望曰﹕公論文以爲唐以前句短﹐唐以後句長﹔唐以前字華﹐唐以後字質﹔唐以前如髙山深谷﹐唐以後如平原曠野。故自唐以後爲一大變。然而文之美惡不與焉﹐其所變者詞﹐所不可變者千古如一日也。公之文不名一家﹔晚年愛謝臯羽文﹐以所處之地同也。𨿽不赴徵書﹐而史局大案﹐必咨於公﹕本紀則削去誠意伯撤座之說﹔歷志出吳任臣手﹐千里貽書﹐乞公審正。其論宋史別立道學傳爲元儒之陋﹐明史不當承其例。時朱彜尊方有此議﹐湯睢州出公書示眾﹐遂去之。其於講學諸公﹐辧康齊無與弟訟田事﹑白沙無張蓋出都事﹐一洗昔人之誣﹔黨禍則謂鄭鄤杖母之非眞﹐寇禍則謂洪承疇殺賊之多誕。死忠之籍﹐尢多確核﹕如奄難則丁幹學以牖死﹑甲申則陳純徳以俘戮死﹔南中之難﹐則張捷﹑楊維垣以逃竄死。史局依之。地誌﹐多取公今水經爲考證。公多碑版之文﹐其於國難諸公﹐表章尢力。至遺老之以軍持自晦者﹐久之或嗣法上堂。公曰﹕是不甘爲異姓之臣﹐反甘爲異姓之子也。故其所許者﹐只吾鄕周囊云一人。公弟宗會晚年好佛﹐公反復言其不可。蓋公於異端之學𨿽有托而逃者﹐猶不少寬焉。初在南京社﹐會歸徳侯朝宗每食必以伎侑。公曰﹕朝宗尊人尙在獄中﹐而燕樂至此乎﹖吾輩不言﹐是損友也。或曰﹕朝宗賦性不耐寂寞。公曰﹕夫人而不耐寂寞﹐則亦何所不至矣﹗時嘆爲名言。及選明文﹐或謂朝宗不當復豫。公曰﹕姚孝錫嘗仕金﹐遺山終置之南冠之列﹐不以爲金人者﹐原其心也。夫朝宗亦若是矣。乃知公之論人嚴﹐而未嘗不恕也。晚年好聚書﹐所鈔自鄞之天一閣範氏﹑歙之叢桂堂鄭氏﹑禾中倦圃曹氏﹐最後則吳之傳是樓徐氏。然嘗戒學者曰﹕當以書明心﹐毋玩物喪志也。當事之豫於聽講者﹐則曰﹕諸公愛民盡職﹐實時習之學也。身後故廬﹐一水一火﹐遺書蕩然。諸孫僅以耕讀自給。

今大理寺卿汪漋﹐鄭髙州門生也。督學浙中﹐爲置祀田以守其墓。髙州之子性﹐又立祠於家﹐春秋仲丁﹐祭以少牢﹐而輯其遺書焉。

﹟傳李元度

黃梨洲先生宗羲﹐字太衝﹐浙江余姚人﹔明禦史忠端公尊素長子。忠端爲楊﹑左同志﹐以劾魏閹﹐死詔獄。莊烈帝卽位﹐先生年十九﹔袖長錐﹐入都訟冤。至則逆閹已磔﹐卽具疏請誅曹欽程﹑李實。會庭鞫許顯純﹑崔應元﹐先生對簿﹐出所袖錐錐顯純﹐流血被體﹔又毆應元﹐拔其須﹐歸祭忠端神主前。又錐殺牢卒葉咨﹑顏仲文﹔蓋忠端絕命二卒手也。時﹐欽程已入逆案﹔實訴辧原疏非己出﹐陰致三千金賄先生﹐求勿質。先生發其事﹐復於對簿時錐之。獄竟﹐偕諸忠子弟設祭獄門﹐哭聲達禁中。莊烈帝嘆曰﹕忠義孤兒﹐可念也。

先生歸﹐益肆力於學﹔經史百家﹐無所不窺。憤科舉之學錮人﹐思所以變之。旣盡發家藏書讀之﹐不足則鈔之同裏世學樓鈕氏﹑澹生堂祁氏﹑南中則千頃齋黃氏﹑絳雲樓錢氏。且建續鈔堂於南雷﹐以承東發之緒。山陰劉忠正公倡道蕺山﹐奉忠端遺命從之遊。而是時越中承海門周氏之緒餘﹐援儒入釋﹐石渠陶氏奭齡爲之魁﹐姚江之緒大壞。先生約吳越中髙材生力摧其說﹐故蕺山弟子如祁忠敏公彪佳﹑章給事正宸﹐皆以名徳重﹔而四友禦侮之助﹐必首先生。蕺山之學專言心性﹐而漳浦黃忠端公兼及象數﹐人比之程﹑邵兩家。先生曰﹕是開物成務之學也。乃出所學律曆諸書相質證。弟宗炎﹑宗會﹐並負異才。先生自教之﹐有東浙三黃之目。

及周延儒再召﹐謀翻逆案﹐起馬士英督鳳陽﹐爲阮大鋮地。於是南太學諸生﹐作畱都防亂公揭﹐斥大鋮。陳公子貞慧﹑沈徵君壽民﹑吳秀才應箕﹑沈上捨士柱共議﹕東林子弟﹐推無錫顧杲居首﹔璫禍諸家﹐推先生爲首﹔余以次列名。戊寅秋七月事也。壬午﹐先生入都﹐延儒欲薦爲中書舍人﹐力辭免。偶遊市中﹐聞鐸聲﹔曰﹕非吉聲也。遂南下。已而﹐大淸兵果入塞﹐甲申難作。大鋮驟起南中﹐案揭中姓氏得百四十人﹐將盡殺之。先生同裏有閹黨﹐首劾劉文正公及其三大弟子﹐則祁﹑章二公曁先生也﹔先生與杲並逮。太夫人嘆曰﹕章妻﹑滂母﹐乃萃吾一身耶﹗

會大兵下南都﹐先生得免﹐踉蹌歸浙東。時忠正公已死節﹐弟子多殉之。而孫公嘉績﹑熊公汝霖以一旅之師﹐畫江而守。先生糾裏中子弟數百人從之﹐號世忠營。請以布衣參軍事﹐不許﹔授職方郎﹐尋攺禦史。作監國魯元年大統歷﹐頒之浙東。馬士英在方國安營﹐欲入朝﹔眾言其當誅。熊公恐其挾國安爲患也﹐好言慰之。先生曰﹕諸臣力不能殺耳。春秋之孔子﹐豈能加於陳恆﹖但不謂其不當誅也。熊公謝焉。又遺書王之仁曰﹕諸公何不沈舟決戰﹐由赭山直趨浙西﹖而日於江上鳴鼓﹐攻其有備﹐蓋意在自守也。蕞爾三府以供十萬之眾﹐必不支﹐何守之能爲﹖聞者皆韙其言﹐而不能用。惟熊公嘗再以所部西行﹐下海鹽。至是﹐孫公以火攻營卒付先生﹐與王正中合軍﹐得三千人。正中者﹐之仁從子也﹐以忠義自奮﹔先生深結之﹐使之仁不得撓軍事。職方郎查繼佐軍亂﹐先生定之﹔挈以西﹐遂渡海札潭山。陳太僕潛夫﹐以軍同行。議由海道入太湖﹐招吳中豪傑。抵乍浦﹐約崇徳義士孫奭等內應。會大兵纂嚴﹐不得前。而江上已潰。公歸入四明山﹐結寨自固﹐餘兵尙五百人。先生駐兵杖錫等﹐微服出訪監國。戒部下善與山民結﹐部下不盡遵節制﹐山民畏禍﹐潛爇其寨﹐部將茅瀚﹑汪涵死之。先生無所歸﹐捕檄累下﹐攜子弟入剡中。

己丑間﹐監國在海上﹐乃與都禦史方端士赴之﹔授左副都禦史。亡何﹐大兵圍健跳﹐城中危急﹐置靴刀待命﹔會蕩胡伯阮駿救至﹐得免。時諸帥之悍﹐甚於方﹑王。文臣稍異同其間﹐立致禍﹔熊公以非命死﹐劉公中藻以失援死﹐錢公肅樂以憂死。先生旣失兵﹐日與吳尙書鐘巒坐舟中﹐正襟講學﹔暇則注授時﹑泰西﹑回回三歷而已。

先生之從亡也﹐太夫人尙居故里﹐當事錄其家口。先生曰﹕方寸亂矣﹐吾不能爲姜伯約也。乃陳情變姓名﹐間行歸家。是年﹐監國自健跳至翁州﹐復召先生副馮侍郎京第﹐乞師日本﹔抵長崎﹐不得請。自是﹐東遷西徙無寧居。而浙中當事﹐得名籍與海上有連者﹐卽行狝薙。先生於故國位在列卿﹐江湖俠客多來投﹔而馮侍郎等結寨杜嶴﹐卽先生舊部﹐風波震撼無虛日。先生猶挾帛書﹐欲招婺中鎭將南援。時方捕諸寨之通海者﹐山寨諸公相繼死﹔弟宗炎坐與馮侍郎交通﹐刑有日矣﹐先生以計脫之。辛卯﹐遣間使入海告警﹐令爲之備。甲午﹐定西侯張名振間使至﹐被執﹐又名捕先生。丙申﹐慈水寨主沈爾緒禍作﹐亦以先生爲首。其得不死﹐皆有天幸﹐先生气不懾也。

其後海上傾覆﹐先生無復望﹐乃奉太夫人返裏門﹐畢力著述﹐而四方請業之士漸至矣。自言受學蕺山時﹐頗喜爲气節斬斬一流﹔患難後﹐始多深造﹐而追恨爲過時之學。丁未﹐復舉證人書院﹐申蕺山之緒﹔已而之鄞﹑之海寧﹐巡撫張公以下皆請開講﹐先生不得已應之。先生謂明人講學﹐襲語錄之糟粕﹐不以六經爲根柢。教學者必先窮經﹐而求其事實於諸史。又謂讀書不多﹐無以證斯理之變化﹔多而不求諸心﹐則爲俗學。蓋先生以濂﹑洛之統﹐綜會諸家﹕橫渠之禮教﹐康節之象數﹐東萊之文獻﹐艮齋﹑止齋之經術﹐水心之文章﹐莫不旁推交通﹔自來儒林所未有也。

康熙戊午﹐詔徵博學鴻儒。葉學士方藹擬疏薦﹐陳庶常錫嘏曰﹕是將使先生爲疊山﹑九靈之殺身也。力止之。會修明史﹐徐學士元文謂先生非可召試者﹐然或可聘之修史。乃與興化李公淸同徵﹐詔督撫以禮惇遣﹔先生固辭。朝廷知不可致﹐特詔浙中督撫抄先生著述關史事者送京師。徐公延先生子百家及萬處士斯同﹑萬明經言任纂修﹐皆先生門人也。先生以書報徐公﹐且諧之曰﹕昔聞首陽山二老托孤於尙父﹐遂得三年食薇﹐顏色不懷。今吾遣子從公﹐可以置我矣。當是時﹐聖祖表章儒術﹐大臣多鉅人長徳﹐顧皆以不能致先生爲恨。魏公象樞曰﹕生平願見不得者三人﹕夏峯﹑梨洲﹑二曲也。湯公斌曰﹕黃先生論學﹐如大禹導水﹑導山﹐脈絡分明﹐吾黨之斗杓也。庚午﹐徐尙書幹學侍直﹐上訪及遺獻﹐復以先生對﹔且言﹕曾經臣弟元文疏薦﹐老不能來。上曰﹕可召至京﹐朕不授以事﹔卽欲歸﹐當遣官送之。徐公對以篤老無來意。上嘆息不置。

先生卒於康熙乙亥秋﹐年八十有六。初營生壙於忠端墓旁﹐中置石牀﹐無棺槨﹔作葬制或問﹐援趙邠卿﹑陳希夷例﹐戒身後無得違命。蓋自以遭家國之變﹐期於速朽﹐而不欲顯言其故也。所著有明儒學案六十二卷﹐三百年儒林之藪也。易學象數論六卷﹐力辧河洛方位圖像之非。授書隨筆一卷﹐則閻徵君若璩問尙書而告之者。春秋日食歷一卷﹐辧衛璞所言之謬。律呂新義二卷﹐則嘗取余杭竹管肉好停勻者﹐斷之爲十二律及四淸聲試之﹐因廣其說者也。又以蕺山有論語﹑大學﹑中庸解﹐獨闕孟子﹐乃疏爲孟子師說四卷。嘗欲重修宋史﹐未就﹐存叢目補遺三卷。輯明史案二百四十四卷。贛州失事紀一卷﹑紹武爭立紀一卷﹑四明山寨紀一卷﹑海外慟哭記一卷﹑日本乞師記一卷﹑舟山興廢一卷﹑沙定洲紀亂一卷﹑賜始本末一卷。又汰存錄﹐糾夏考功幸存錄者也。歷學則少有神悟﹔及在海島﹐古松流水布算簌簌﹐嘗言勾股之法﹐乃周公商髙之遺﹐而後人失之﹐使西人得以竊其傳。有授時歷注一卷﹑大統歷推法一卷﹑授時歷假如一卷﹑公曆﹑回歷假如各一卷﹐外尙有气運算法﹑勾股圖說﹑開方命算﹑測圓要義共若干捲。其後梅徵君文鼎本周髀言歷﹐世驚爲絕學﹔實先生開之。南雷文案十卷﹑外集一卷﹑吾悔集四卷﹐撰杖集四卷﹑蜀山集四卷﹑劉子行狀二卷﹑詩歷四卷﹐忠端祠神弦曲一卷。後分爲南雷文定凡五集﹐晚年又定爲南雷文約﹐合之得四十卷。明夷待訪錄二卷。畱書一卷﹐則王佐之略﹔顧先生炎武見而嘆曰﹕三代之治可復也。思舊錄二卷﹐中多庀史之文。又選明文案﹐廣之爲明文海﹐共四百八十二卷﹔閱明人文集二千餘家﹐自言與十朝國史相首尾。而別屬李徵君鄴嗣爲明詩案﹐未成而李卒。又輯宋﹑元儒學案﹐以志七百年儒苑門戶。又嘗續宋文鑑﹑元文鈔﹐以補呂﹑蘇二家之闕﹔未成編卒。又以蔡正甫之書不傳﹐作今水經。其餘四明山誌﹑臺宕紀遊﹑匡廬遊錄﹑姚江文略﹑姚江瑣事﹑補唐詩人傳﹑病榻隨筆﹑黃氏宗譜﹑黃氏喪制及自著年譜﹐共若干捲。先生文不名一家﹐晚年忽愛謝臯羽文﹐所處之境同也。𨿽不赴徵車﹐而史局大義﹐必咨先生﹕歷志出吳檢討任臣之手﹐總裁千里遺書﹐乞審正而後定。嘗論宋史別立道學傳爲元儒之陋﹐明史不當仍其例﹔朱檢討彜尊適有此議﹐湯公斌出先生書示眾﹐遂去之。於國難諸公﹐表章尢力。至遺老之以軍持自晦者﹐久之或嗣法開堂。先生曰﹕是不甘爲異姓之臣﹐反甘爲異姓之子也。故所許止四明周囊云一人。弟宗會晚年好佛﹐爲反復言其不可。於二氏之學﹐𨿽其有托而逃者﹐猶不少寬焉。晚年益好聚書﹐所抄自鄞之天一閣範氏﹑歙之叢桂堂鄭氏﹑禾中倦圃曹氏﹐最後則吳中傳是樓徐氏。然嘗戒學者﹕當以書明心﹐無玩物喪志也。子百家﹐字主一﹐能世其學。

﹟黃梨洲先生年譜

七世孫垕炳編輯

敍

國初所稱三大儒者﹐北則容城孫夏峯先生﹑西則盩厔李二曲先生﹑東南則我遺獻文孝公也。維時三峯鼎立﹐宇內景從﹐無所軒輊於其間﹔然身世之迍邅﹑著述之宏富﹑聲气之應求﹐公視孫﹑李有加焉。公嘗自作年譜貽鄭髙州﹐豫以志銘相屬。居無何﹐鄭氏不戒於火﹐失所藏﹔敝廬洊遭水火﹐並副本赤歸烏有。嗚呼﹗豈天不欲公之嘉言懿行與夫荼苦蓼辛之狀﹐昭示來世耶﹖抑其時忌諱甚嚴﹐欲使起軍﹑存亡﹑乞師諸大案泯沒其迹﹐以避旡妄之災耶﹖幹隆間﹐叔祖稚圭公裒集遺書﹐欲輯公年譜﹔未及編次﹐遽歸道山。厥後敬旃從兄思踵祖志﹐旋抱沈屙﹐招炳謂之曰﹕昔小雷公尋兄萬里﹐得七世宗子遺獻公表章之而益顯﹔子則遺獻七世宗子也﹐年譜之編輯﹐捨子其誰屬哉﹖炳曰﹕遺獻錐仇魏閹﹑腰緪虞淵﹐學包董鄭﹑行侔夷魚﹐性理文章﹐海內宗仰﹐夫何待後人之表揚。𨿽然﹐陽明﹑蕺山二先生年譜久行於世﹐而遺獻歿且百餘十年未有年譜﹐後人之咎奚辭焉﹖況遺獻運丁陽九﹐黨錮之餘﹐繼以兵革﹔兵革之後﹐繼以水火。其間圍城捕檄﹑變姓易名﹑潰軍焚寨﹑崩屋絕糧以及灑血淚於扶桑﹑冒鯨波於滄海﹐所謂野葛之味不止一尺者﹐固當大書以彰苦節也。於是發篋﹐得行略﹑神道碑﹑三大儒傳﹑文案﹑文定﹑詩歷﹑行朝錄﹑思舊錄爲藍本﹐旁搜各家文集﹑明末野史﹑省府縣誌等書﹐信者采之﹑疑者闕之﹐仿王陽明先生年譜之例﹐事節其要﹑文取其簡﹐再易寒署而書成。嗚呼﹗公歿於康熙乙亥孟秋﹐距炳生於嘉慶乙亥孟秋﹐花甲僅再周耳。孟子曰﹕君子之澤﹐五世而斬。以父子繼世論之﹐已六世而有餘﹔以三十年一世論之﹐計五世而不足。則夫抱殘守缺﹐搜輯於風微人往之餘﹐有足見公梗槪者﹐謂非遺澤尙存哉﹗辛酉﹑壬戌間﹐炳攜此譜曁羣籍避亂北鄕﹐僦居一室﹐寢處在南牗而置書北牖下。賊將至﹐居停主人曰﹕南牖明﹑北牖暗﹐置書暗中﹐賊疑有寶物藏焉者﹐書必毀。盍置於明處﹐使賊一覽而知爲書也﹐庶免於蹂躪乎﹖乃移書南牖下﹐而奔避他所。已而賊至﹐舉火焚廬﹐朔風大作﹐余宅皆燔﹐北牖亦毀﹔延及屋脊﹐賊遽退﹐天亦反風﹐居人出救火﹐而南牖僅存﹐譜竟無恙。嗚呼﹗此非文孝公在天之靈有以呵護之耶﹖不然﹐鮮有不爲鄭氏之續矣。寇氛旣熄﹐文教聿興﹐殘明紀事之書次第鋟出﹔乃復博采旁稽﹐重加釐訂。每條下不注出處者﹐因一條中多參用羣書﹐不便備注﹔且以所引之書﹐博雅所共知也。今春朱鎭夫孝廉過畱書種閣﹐慫恿付梓﹐且願助貲焉。旣而林君祥純﹑謝生髙樹謂公實海內百世之師﹐譜豈黃氏一家之書哉﹖出貲各梓一卷。而公生平之行事﹐庶後人得覘其覼縷矣。若夫事可徵信而年次未詳者﹐當別爲補遺一卷附於後。

同治癸酉斗指未﹑申兩辰之月大盡前一日﹐晜孫垕炳謹識。

卷上

公諱宗羲﹐字太衝﹐號南雷﹔忠端公之長子﹐居余姚通徳鄕黃竹浦。明魯監國時﹐以副憲從亡。鼎革後﹐講學甬﹑越間﹐屢徵不起﹐大江以南之士多從之。世稱梨洲先生。卒後﹐門人私謚曰文孝。

明萬曆三十八年﹝庚戌﹞八月八日戌時﹐公生。

姚太夫人將分娩﹐忠端公預推祿命年月庚戌﹑乙酉﹐得日時庚寅﹑丙戌﹐配合極佳﹔然須聞金鼓之聲﹐乃驗。適有裏優鳴鉦擊鼓﹐而公生。日者謂與孔子生■﹐只差一字﹝見文定孔子生卒歲月辧﹞。乳名曰麟﹐太夫人夢有麟瑞故也。公生而岐嶷﹐壯能舉鼎。貌古而口微喫﹔額角有紅黑痣如錢﹐左右各一﹐或曰此日月痣云。

三十九年﹝辛亥﹞﹐公二歲。

四十年﹝壬子﹞﹐公三歲。

四十一年﹝癸丑﹞﹐公四歲。

八月乙未﹝十日﹞﹐曾王母章太淑人卒。十一月丁丑﹝二十三日﹞﹐曾王父贈太僕對川公卒。

四十二年﹝甲寅﹞﹐公五歲。

四十三年﹝乙卯﹞﹐公六歲。

秋﹐忠端公舉於鄕。

四十四年﹝丙辰﹞﹐公七歲。

春﹐忠端公成進士。七月辛未﹝三日﹞﹐仲弟晦木公生﹝諱宗炎﹞。

四十五年﹝丁巳﹞﹐公八歲。

忠端公授寧國府推官﹐公隨任。

四十六年﹝戊午﹞﹐公九歲。

叔弟澤望公生﹝諱宗會﹞。

四十七年﹝己未﹞﹐公十歲。

四十八年﹝庚申﹞﹐公十一歲。

天啟元年﹝辛酉﹞﹐公十二歲。

二年壬戌﹐公十三歲。

自寧國回姚﹐赴郡城﹐應童子試。過空樓﹐聞笑語﹑弈棋聲﹐遂登樓睇視﹐見有五﹑六人倉皇急避﹔公追躡﹐惟見五通神之像設焉。此時公以孤身童子凝視﹐弗怖也。七月庚戌﹝十六日﹞﹐季弟司輿公生﹝諱宗轅﹞。忠端公考授禦史﹐懸缺假歸。

三年﹝癸亥﹞﹐公十四歲。

補仁和博士弟子員。秋﹐隨侍忠端公至京﹐見朱公未孩大典於李皇親園中。冬﹐忠端公授山東道監察禦史。公在京邸﹐好窺羣籍﹐不瑣守章句。忠端公課以制義﹐公於完課之餘﹐潛購諸小說觀之。太夫人以告﹔忠端公曰﹕亦足開其智能。

四年﹝甲子﹞﹐公十五歲。

時﹐逆奄竊政﹐黨論方興。楊忠烈漣﹑左忠毅光斗﹑魏忠節大中諸公與忠端公爲同志﹐常夜過邸寓﹐屏左右論時事﹔獨公在側﹐故得盡知朝局淸濁之分。

五年﹝乙丑﹞﹐公十六歲。

三月﹐忠端公以劾奄媼魏忠賢﹑客氏﹐削籍歸。季弟孝先公生﹝諱宗彜﹞。十二月﹐公娶葉安人﹐爲同邑廣西按察使六桐先生﹝諱憲祖﹞女﹝安人時年十七﹞。

六年﹝丙寅﹞﹐公十七歲。

三月﹐忠端公與髙忠憲攀龍﹑周忠介順昌﹑繆文貞昌期﹑周忠毅宗建﹑李忠毅應升﹑周忠惠起元﹐先後被逮。公適至郡城﹐劉念臺先生宗周餞之蕭寺﹐忠端公命公從之遊。閏六月辛丑朔﹐忠端公卒於詔獄。凶問至﹐太夫人痛哭至暈絕。公勸解﹐太夫人曰﹕汝欲解我﹐第毋忘大父拈壁書耳。蓋封太僕鯤溟公﹐嘗於公出入處﹐大書「爾忘句踐殺爾父乎」八字拈於壁。公受教痛哭。冬﹐書窗油盞燈炷時吐靑珠﹐細於芥子﹐堅不可破﹐竟夕可得圭撮﹔如是者月餘。或曰﹐此艸舍利也。吳縣金孝廉宜蘇渾﹝與徐公石麒﹑朱公天麟﹐均系戊午江南鄕試忠端公分房所得士﹞來弔﹐痛哭而去﹝後宰英徳殉難﹞。

七年﹝丁卯﹞﹐公十八歲。

檇李徐忠襄公寶摩石麒﹝忠端公門生﹞渡江來弔﹔臨行﹐謂公曰﹕學不可雜﹐雜則無成﹔無亦將兵﹑農﹑禮﹑樂以至天時﹑地利﹑人情﹑物理可以佐廟謨﹑裨掌故者﹐隨其性之所近﹐並當一路﹐以爲用世張本。此猶蘇子瞻教秦太虛多著實用之書之意也。

崇禎元年﹝戊辰﹞﹐公十九歲。

袖長錐﹐艸疏入京頌冤。過杭﹐遇華亭陳眉公先生繼儒﹔公出疏﹐先生隨筆攺定﹝疏載頌天臚筆﹞。先是﹐忠端公三劾魏奄﹐奄恨甚﹐嗾曹欽程參之﹐削籍。後訛言繁興﹐謂三吳諸君子謀翻局﹐忠端公用織造奄李實爲張永﹐授以祕計。魏奄大懼﹐使人噍李實﹐令出疏自解﹔實遂以講學興大獄﹐而忠端公被禍。至是﹐公頌冤。至京﹐則魏奄己磔。有詔死奄難者﹐贈官﹑賜祭葬﹑錄後如例。公上疏謝恩﹐並請殛逆黨曹欽程﹑李實等。得旨﹐刑部作速究問。五月﹐刑部會訊許顯純﹑崔應元﹔公對簿﹐出所袖錐錐顯純﹐流血被體。顯純自訴爲孝定皇后外甥﹐律有議親之條。公謂顯純與奄構難﹐忠良盡死其手﹐當與謀逆同科﹔夫謀逆則以親王髙煦﹑宸濠﹐尙不免於戮﹐況皇后之外親乎﹖卒論二人斬﹐妻子流徙。公揕應元胸﹐拔其須﹐歸而祭之忠端公神位前。又與吳江周公子廷祚﹝忠毅公子﹞﹑光山夏公子承﹝之令公子﹞﹐共捶所頭﹝獄卒﹞葉咨﹑顏文仲﹐應時而斃。蓋顯純爲大理﹐與應元承順逆旨﹐拷問忠端公﹔葉﹑顏二人則乙﹑丙被難諸公﹐皆其所手害者也﹝時欽程已入逆案﹞。六月﹐會訊李實﹑李永貞﹑劉若愚三奄於中府。李實辧原疏不自己出﹐忠賢取其印信空本﹐令永貞塡之﹐故墨在朱上﹔陰使舉人袁某致三千金於公﹐求勿質。公卽奏之﹐謂實當今日﹐猶能賄賂公行﹐其所辧豈足信﹖復於對簿時﹐以錐錐之。獄竟﹐偕同難諸弟子設祭詔獄中門﹔讀文未畢﹝魏公子學濂爲文﹞﹐莫不狂哭﹐觀者亦哭。左右入告莊烈﹐莊烈嘆曰﹕忠臣孤子﹐甚惻朕懷。秋﹐奉忠端公柩南回。過京口﹐有寺作佛事﹔公入觀之﹐有神位書忠端公姓名﹐前設伊蒲之饌。公痛哭而拜﹐一寺皆驚。冬﹐劉念臺先生來弔﹐褰帷以袖拂棺塵﹐痛哭而去。

二年﹝己巳﹞﹐公二十歲。

郡中劉念臺先生﹐與石梁陶氏奭齡講學。石梁之弟子﹐授受皆禪﹐且流入因果﹔先生獨以愼獨爲宗旨。至是﹐講學蕺山﹐公邀吳越知名之士六十餘人共侍講席﹐力摧石梁之說﹐惡言不入於耳。六月辛未﹝十八日﹞﹐長子棄疾公生﹝諱百藥﹞。之嘉善﹐謁錢禦泠士升相國﹐求先公墓文。之雲間﹐訪陳眉公先生於來儀堂精舍﹐畱信宿而別。又見張侗初先生鼐於其家。時﹐先生已病革﹐謂公气淸﹐他日遠到﹐勿忘老夫之言也。冬﹐旋裏。十一月丙午﹝二十五日﹞﹐卜葬忠端公於隱鶴橋。

三年﹝庚午﹞﹐公二十一歲。

奉太母盧太淑人之南京應天府經歷署﹝公季父白崖公時爲經歷﹞。番禺韓孟郁上桂﹐以南京國子監丞左遷照磨﹔其署與經歷署但隔一墻﹐公昕夕過從﹐孟郁始授公詩法。時﹐南中爲大會﹐金壇周儀部仲馭鑣招公入社﹐南司空何匪莪喬遠又招公入詩社。九日﹐大會於鳳凰臺。南中詞人如汪遺民逸﹑林茂之古度﹑黃明立居中﹑林若撫云鳳﹑閔士行景賢﹐皆與公相契。宣城沈徵君眉生壽民勸公理經生之業﹐始入場屋。榜發後﹐太倉張天如先生溥爲會於秦淮舟中﹐一時在會者﹐楊維斗廷樞﹑陳臥子子龍﹑吳駿公俊業﹑萬年少壽祺﹑蔣鳴玉﹑彭燕又﹑吳來之﹔其以下第與者﹐公與眉生昆仲而已。南回﹐遇文文肅公震孟於京口﹐同舟至吳門。文肅公見公落卷後場﹐嗟嘆久之﹔謂異日當以大著作名世﹐一時得失﹐不足計也。周儀部仲馭來姚﹐訪公於黃竹浦﹝柳道傳詩﹕延連黃竹浦。竹浦之稱始此﹞。

四年﹝辛未﹞﹐公二十二歲。

忠端公被逮時﹐途中謂公曰﹕學者不可不通知史事﹐將架上獻徵錄涉略可也。公至是發憤﹐自明十三朝實錄﹐上溯二十一史﹐每日丹鉛一本﹔遲明而起﹐雞鳴方已﹐兩年而畢。五月辛卯﹝十八日﹞﹐王父封太僕鯤溟公卒。先是﹐公因匠事未惇﹐步行四百里﹐冒暑至諸曁﹐購歸美檟﹐計直二百金。太僕公摩挲久之﹐喜曰﹕汝後日封贈及我﹐亦是虛名﹔今日之孝﹐力實事耳。

五年﹝壬申﹞﹐公二十三歲。

始與甬上陸文虎符﹑萬履安泰兩先生交。是時東林﹑復社﹐爭相依附﹔公所居𨿽僻遠城市﹐不乏四方之客。兩先生歲率三﹑四至﹐晚潮落日﹐孤篷入港﹔見者咸知其爲甬上訪公兄弟之舟也。昆山朱文靖公震靑天麟﹝忠端公門生﹞見公詩稿一冊﹐卽囑豫章四子序之。

六年﹝癸酉﹞﹐公二十四歲。

讀書武林南屏山下﹐與江道闇浩﹝後攺濟月﹞﹑張秀初岐然﹝後攺濟義﹐卽仁庵師﹞同學。沈徵君眉生返自海外﹐訪公於竹浦﹐不遇而去。秋﹐眉生曁蕪湖沈昆銅士柱至武林﹐與公同寓孤山讀書社﹐諸子皆來相就﹝當時杭有讀書社﹑小築社﹑登樓社﹞﹔三峯﹝卽漢月﹞開堂於淨慈寺﹐一時龍象之盛﹐前此未有。蜀人劉道貞新得法﹐馮儼公悰與張秀初﹑江道闇邀公定交﹐公與江右劉進卿同升及沈眉生﹑昆銅諸文士同往﹐入室講論語﹑周易﹐僉謂鑿空新義﹐眞石破天驚也。叔弟澤望公補博士弟子員。太夫人四旬壽辰﹝十二月二日﹞﹐甬上萬履安﹑陸文虎兩先生刻昆銅壽啟﹐至期來祝﹔瞿禦史稼軒式耜作詩數章爲壽。

七年﹝甲戌﹞﹐公二十五歲。

仍與讀書社諸子讀書武林。時公講習律呂﹐與張秀初取余杭竹管肉好勻者﹐截爲十二律及四淸聲吹之﹐以定黃鐘。往姑蘇﹐寓幹山管氏鑨家。先生中興天臺教於一時﹐名士皆譏貶。以天臺之學﹐繭絲牛毛﹐非沈默者難以承當﹔拳拳於公﹐殷勤而別。太倉﹐訪張天如溥﹑受先采兩先生﹐聞某家有藏書﹐公與天如提燈往觀。嘉善﹐會葬魏忠節公﹔卽隨劉念臺先生還至省下。適陳中書幾亭龍正以與紹守書呈先生﹐先生覽畢付公﹔公一笑置之曰﹕迂腐。先生久之曰﹕天下誰肯爲迂腐者﹖時髙宗憲遺集初出﹐公在舟中﹐盡日翻閱﹔先生摘其闌入釋氏者以示公。返郡城﹐邂逅周仲於木蓮庵﹐架上見其先人云淵先生述學神道大編數十冊﹐方廣皆二尺餘﹐欲盡抄其所有﹔會仲遊楚﹐不果。

八年﹝乙亥﹞﹐公二十六歲。

正月丁丑﹝二十六日﹞﹐太母盧太淑人卒。

九年﹝丙子﹞﹐公二十七歲。

二月﹐過長洲﹐謁文文肅公﹔過虞山﹐訪錢宗伯。馮公畱仙元揚招公入太倉守道署閱卷﹔旣而馮公以勤王行﹐公遂辭出。赴杭﹐偕仲弟晦木公﹑叔弟澤望公應解試﹝公兄弟五人﹐仲﹑叔兩弟公自教之﹐不數年皆大有聲儒林﹐有東浙三黃之目。當時考官皆欲搜公兄弟出其門下﹐而卒不相值﹐論者惜之﹞。十二月﹐遷葬忠端公於化安山。初﹐忠端公喪歸﹐卜葬於隱鶴橋﹐門人徐忠襄公爲狀﹑嘉善錢相公禦泠爲銘﹔鄕人之在逆案者﹐妒天子有表章忠義之事﹐出而爲難。至是遷葬﹐文文肅公爲銘。

十年﹝丁丑﹞﹐公二十八歲。

武林馮儼公悰來訪。二月﹐分守道南海謝公云虯奉命諭祭忠端公﹐府縣僚屬曁紳士來饌者雲集﹔公應之﹐不露寒儉之態。秋﹐偕澤望公之杭。

十一年﹝戊寅﹞﹐公二十九歲。

之宛上﹐訪沈眉生徵君﹐不遇。欲抵安慶﹐徵君弟治先壽國知之﹐拉公入城﹐則梅朗三朗中﹑麻孟璇三衡與徐律時﹑顏庭生十餘人出迎於路﹐遂寓徐幹嶽家﹝律時父﹞﹐款畱十日。至朗三家﹐登三層樓﹐發其藏書﹐朗三贈公以陳旅集。將行﹐出宿治先家﹐公臥後﹐治先發公匣﹐空無所有﹔以五十金置其中﹐鎖如故。遲明﹐公知之﹔■治先曰﹕此子會銀也﹝其壁上有會單﹞。凡人窘則舉會﹐柰何以餉余乎﹖堅辭不受。之池州﹐訪劉伯宗城﹐信宿而別。時中官復用事﹐逆黨共冀燃灰﹐阮大鋮以重賄新聲﹐招搖白下。七月﹐金壇周仲馭鑣與宜興陳定生貞慧﹑貴池吳次尾應箕出南都防亂揭﹐集諸名士攻之﹔以顧子方杲﹝文端公孫﹞與公爲首﹐次左碩人國柱﹑子直國棅﹝二人忠毅公子﹞﹑沈眉生壽民﹑沈昆銅士柱﹑魏子一學濂﹝忠節公子﹞等。公又與諸死奄難者之孤﹐大會於桃葉渡﹐齊聲詈大鋮。大鋮銜之刺骨﹝此條行略作十二年﹐玆據神道碑及公所作陳定生先生墓志在此年﹞。金陵刻忠端公集﹐楊維斗先生過訪﹐遂請爲序。返裏﹐曾波臣鯨來姚﹐寫忠端公像。武林鄭元子鉉與馮儼公悰渡江來訪﹐村路泥滑﹐同來沈長生不能插腳﹔元子笑言﹕黃竹浦固難於登龍門也。注謝臯羽西臺慟哭記﹑冬靑引。

十二年﹝己卯﹞﹐公三十歲。

子劉子講學之時﹐圓澄﹑圓悟兩家子孫欲以其說竄入﹐子劉子每臨講席而嘆。公於是至郡城﹐邀一時知名士王士美業泃﹑王元趾毓耆等十餘人﹐進於函丈﹐退而爲浙東文統之選。彼釋學之黠者﹐其气爲之消沮。赴南京﹐應解試。過吳江﹐訪周公子長生廷祚﹔過句容﹐訪周儀部仲馭鑣。至金陵﹐金僉院天樞光辰之弟天駟光房以天界寺私室寓公。公病瘧﹐吳子遠道凝求茅山道士﹐得藥一丸﹐公念朋友之眞切﹐不忍虛其來意﹐些少服之。是時﹐江右張爾公自烈舉國門廣業之社﹐四方名士畢集﹔而與公尢密者﹐宣城梅朗三朗中﹑無錫顧子方杲﹑宜興陳定生貞慧﹑廣陵冒辟疆襄﹑商邱侯朝宗方域﹑桐城方密之以智﹐無日不相徵逐也。朝宗侑酒﹐必以紅裙。公謂爾公曰﹕朝宗之大人﹝尙書恂﹞方在獄﹐豈宜有此﹖吾輩不言﹐終爲損友。爾公以爲然﹝事詳公所著思舊錄中﹞。

十三年﹝庚辰﹞﹐公三十一歲。

歲大祲﹐邑中點解南糧﹐充是役者家覆﹐諸叔皆相向泣。公告糴黃巖﹐遏禁綦嚴﹔謀於倪鴻寶元璐﹑祁世培彪佳﹑王峨云三先生﹐而其事得集。過臨海﹐訪陳木叔先生函輝。過剡溪﹐鄧使君雲中錫蕃館之於圓超寺﹐臥雪者數日﹔公有「大雪封山城寂寞﹑老僧刺血字模糊」之句。公往來臺﹑越間﹐以其暇遊天臺﹑雁宕諸名勝﹐作臺宕紀遊。是年﹐仲子直方公生﹝諱正誼﹞。

十四年﹝辛己﹞﹐公三十二歲。

之南中﹐主黃比部明立居中家﹔千頃堂之書﹐至是翻閱殆徧﹝公自庚午迄辛巳﹐嘗主於其家﹞。朝天宮有道藏﹐公自易學以外﹐有干涉山川者﹐悉手抄之。聞焦氏書欲售﹐公急往訊﹔因不受奇零之值而止。與宣城梅朗三共晨夕者數月。一日出步燕子磯﹐看漁舟集岸﹑斜陽掛网﹔有言某家多古畫﹐公與朗三往觀﹐二更而返。陶禮部英人邀飲﹐吳次尾袖出一紙﹐欲拘顧媚﹔公引燭燒之﹐一笑而罷。都禦史方孩未震孺過訪﹐謂公曰﹕君文有師法﹐不落世諦﹐眞古文種子也。冬﹐葬外舅葉六桐先生﹔施副院邦曜題主﹐公祀后土。副院言天下將危﹐吾輩不知稅駕何所﹗

十五年﹝壬午﹞﹐公三十三歲。

建忠端公祠﹐卜地邑西之西石山﹔爲呂氏書室﹐用官價百金買之。同邑在逆案以太常卿回籍者蔣某﹝萬曆辛丑進士﹐事詳兩朝剝復錄﹞嗾其黨爭地﹐東浙士大夫皆爲之不平。時兩馮公中丞畱仙元揚﹑尙書鄴仙元飆﹑陸文虎符﹑萬履安泰兩孝廉﹑劉瑞當應期明經凡十餘人﹐會哭祠下﹔祭文傳播﹐黨逆者咋舌而死﹝公有忠端祠神弦曲一卷﹞。入京應試﹐徐忠襄爲司寇﹐客公﹔公與陸文虎先生讀書於萬駙馬北湖園中。時朝中以補謚一款爲節目﹐臺疏如馬培原等或出疏﹐或抄參﹐不止一沈侍郎滄嶼也。七月杪﹐金僉院天樞過訪﹐立索公疏上之。未幾﹐京師戒嚴﹐不果行﹝後十七年﹐侍禦管紹寧疏請﹐得謚忠端﹞。榜後﹐陽羨周相國延儒欲薦公爲中書舍人﹐力辭不就。一日﹐遊市中﹐聞鐸聲曰﹕此非吉聲也。遽南歸。十一月丙子﹝十日﹞﹐自京回越。數日﹐約諸弟遊四明洞天﹐遲晦木公不至﹐中輟。後十一月戊申﹝十二日﹞﹐遂令促裝繇藍溪而進。月夜走蜜巖﹐探石質藏書﹔宿雪竇﹐觀隱潭冰柱。大雪﹐登芙蓉峯﹐歷鞠侯巖﹔至過云﹐識所謂木冰﹝公有過云木冰記﹞。甲寅﹐抵家﹔晦木公爲賦﹑澤望公爲遊錄﹑公則爲四明山誌﹝俱已校梓﹞。陳臥子爲紹興推官﹐姚邑有疑獄﹔公爲言於臥子﹐出死罪二人﹐多傳頌者。

十六年﹝癸未﹞﹐公三十四歲。

之杭﹐與沈昆銅同寓湖上。秋﹐與澤望公之崇徳﹐寓陳寺。義士孫子度爽聞公至﹐卽來訪。翼日﹐過子度捨﹐遂要之出京口﹑溯長江﹐至金陵而別。十月丙戌﹝二十六日﹞﹐季子主一公生﹝諱百學﹐後攺百家﹞。太夫人五旬壽辰﹐同邑副院施忠湣公邦曜將赴召﹐先期來祝﹔云余友黃太衝﹐蕺山之髙第弟子也。及期﹐蕺山先生制序﹐使長公伯繩汋至竹浦爲壽。張樂﹐演鳴鳳記﹔至椒山寫本時﹐太夫人不覺失聲而慟。

卷中

大淸順治元年﹝甲申﹞﹐公三十五歲。

四月﹐聞京師失守﹐卽從劉念臺先生之杭。寓吳山海會寺﹐與章公羽侯正宸﹑朱公未孩大典﹑熊公雨殷汝霖爲召募義旅計。已而福王監國之詔至﹐公遂之南中﹐上書闕下。時阮大鋮以定策功驟起﹐思修報復﹐遂廣揭中人姓名﹝共一百四十人﹞造蝗蝻錄﹝以東林爲蝗﹑復社爲蝻﹞﹐欲一网殺之。裏中有奄黨某﹐首糾念臺先生及其三大弟子﹕則祁都禦史世培﹑章給事羽侯與公也。繼而裏中奄黨徐大化之侄署光祿丞者﹐復特疏糾公﹐遂與顧子方杲並逮﹐陳定生亦逮至。周仲馭論死﹐沈眉生﹑吳次尾﹑沈昆銅亡命﹐左碩人子直兄弟入寧南軍﹔公等惴惴不保。時鄒掌院虎臣與子方有姻連﹐故遲其駕帖﹔公踉蹌歸浙東。未幾﹐大兵至﹐得免。

二年﹝乙酉﹞﹐公三十六歲。

四月﹐之嘉興﹐晤徐司寇寶摩石麒。五月﹐返杭﹐晤熊行人魚山開元﹔感慨時事﹐嗚咽而別。六月﹐徒步二百里至劉先生家。時越城已降﹐先生避居楊塴﹐公遂自繞門山支徑入楊塴。先生臥匡牀﹐手揮羽扇﹐勺水不進者已二十日矣。公不敢哭﹐淚痕承睫﹐自序其來﹔先生頷之﹐公復徒步而返。奉太夫人避居中村。大兵東渡﹐郡邑望風迎附。閏六月﹐我邑前吏科給事中熊公雨殷﹑九江道僉事孫公碩膚嘉績以一旅之師﹐畫江而守﹔公與仲﹑叔兩弟糾合黃竹浦子弟數百人﹐步迎監國魯王於蒿壩﹐駐軍江上﹐人呼之曰世忠營。十月十日﹐甬上陸行人文虎訪公﹐因相與嘆息浙東之事﹝明年訃音亦值是日﹞。十一月﹐馬士英竄入方國安營﹐欲朝見。羣臣言士英當誅﹐熊公恐其挾國安爲患也﹐曰﹕此非殺士英時﹐宜使其立功自贖耳。公曰﹕諸臣力不能殺耳﹔春秋之孔子﹐豈能加於陳恆﹖但不得謂其不當殺也。熊公謝焉。十二月﹐兵部主事攝余姚縣事王正中﹝之仁從子﹞表進公所作監國魯元年大統歷﹔有詔優答﹐宣付史臣﹐頒之浙東﹝小腆紀年隸九月﹐今從行朝錄﹞。公遺書總兵王之仁曰﹕公等不從赭山進師﹐而日於江上放船鳴鼓﹐攻其有備。蕞爾三府以供十萬之眾﹐北兵卽不發一矢﹐一年之後亦何能支﹖又曰﹕崇明﹐江海之門戶﹐盍以兵擾之﹐亦足分江上之勢﹖聞者皆是公言﹐而不能用。官兵屯西石山忠端公祠﹐抽屋材爲營火﹐有司無所致祭﹔公方馳驅王事﹐聞之泫然。

三年﹝丙戌﹞﹐公三十七歲。

二月﹐監國以公爲兵部職方司主事﹔公請援李泌客從例﹐以布衣參軍﹐不許。尋以柯公夏卿與孫公交薦﹐攺監察禦史﹐仍兼職方。張國柱劫王鳴謙由安海入內地﹐縱兵大掠﹐諸營大振﹔廷議欲封以伯。公曰﹕如此則益橫矣﹐何以待後﹖請署爲將軍。監國從之。陳總兵梧敗於檇李﹐渡海至姚﹐虜掠鄕聚﹔王職方正中方行縣事﹐遣兵擊之﹐鄕聚犄角﹐殺梧。行朝忌正中者﹐以此聲討。公謂﹕梧之見殺﹐犯眾怒也。正中爲國保民﹐不當罪。上疏救之﹐乃止。公力陳西渡之策﹐熊公再以所部西行﹐攻下海鹽﹐軍弱不能前進而返。五月﹐孫公嘉績以所部火攻營卒盡付公﹐公與王正中合軍得三千人﹐遂偕太僕寺卿陳潛夫﹑職方查繼佐渡海﹐札潭山﹔適尙寶司卿朱大定﹑兵部主事吳乃武皆從浙西來會師﹐將由海寧取海鹽。百里之內﹐牛酒日至。整軍抵乍浦﹐約崇徳義士孫奭等爲內應﹔會大兵已纂嚴﹐不得前。六月朔日﹐浙河兵潰﹐監國由海道至閩。公歸入四明山﹐餘兵願從者五百人﹐結寨自固﹝公有四明山寨記﹞。公駐軍杖錫寺﹐微服潛出﹐欲訪監國消息﹐爲扈從計。山民畏禍﹐突焚其寨﹐部將茅瀚﹝字飛卿﹐歸安人﹞﹑汪涵﹝字叔度﹐梅溪人﹞死之。公歸而迹捕之檄累下﹐奉太夫人徙居化安山丙捨﹝次年返故居﹞。慈水劉瑞當先生至﹐唁慰憑弔﹐悲嘯震空谷。

四年﹝丁亥﹞﹐公三十八歲。

居山中﹐甘露降。注授時歷﹔王侍禦仲撝自郡城來﹐受之而去﹝公在窮島空山﹐古松流水間布算簌簌﹐自謂屠龍之技﹐無可與語者。所著有春秋日食歷﹑授時歷故﹑大統歷推法﹑授時歷假如﹑回回歷假如﹑公曆假如﹑气運算法﹑勾股圖說﹑開方命算﹑測圓要義諸書﹐在此數年中﹞。

五年﹝戊子﹞﹐公三十九歲。

劉瑞當先生訪公於竹浦﹐信宿而去。十月辛丑﹝十日﹞﹐季弟司輿公卒﹝公有志﹐年二十有七﹞。

六年﹝己丑﹞﹐公四十歲。

監國還至海上﹐公赴行朝﹐晉左僉都禦史﹐再晉左副都禦史。六月﹐定西侯張名振由南田復健跳所。七月壬戌﹐公與大學士沈公宸荃﹑劉公沂春﹑尙書吳公鐘巒﹑李公向中﹑侍郎孫公延齡﹑右僉都禦史張公煌言扈監國次健跳所。壬午﹐北師圍健跳﹔蕩胡伯阮進救﹐卻之。王翊卻北師﹐發使貢方物於監國﹔張名振以表貢不由己達﹐頗忮之。公上言﹕諸營文則稱侍郎﹑都禦史﹐武則稱將軍﹑都督﹐惟翊乃心王室﹐不自張大﹐而兵又最彊﹔宜優其爵﹐使之總臨諸營﹐以捍海上。監國乃授翊右僉都禦史。明年﹐晉翊兵部右侍郎。時國事盡歸定西侯﹐卽閣臣張公肯堂亦不得有所豫。諸帥之悍﹐甚於方﹑王﹔文臣稍異同其間﹐立致禍。公旣失兵﹐日與吳尙書霞舟鐘巒正襟講學﹔暇則注授時﹑泰西﹑回回三歷。已而﹐中朝以勝國遺臣不順命者﹐令有司錄家口上聞。公聞而嘆曰﹕主上以忠臣之後仗我﹐我所以棲棲不忍去也。今方寸已亂﹐不能爲姜伯約矣。乃陳情監國﹐得請間行歸家。吳公駕三板船﹐送之二十里外﹐嗚咽濤中。八月﹐四十初度﹔有句云﹕先公殉國餘三載﹝忠端公殉難﹐時四十三歲﹞﹐孔子懸弧易一辰﹝公祿命與至聖只換一時﹞。是年所作詩﹐名「窮島集」。山中亂﹐奉太夫人徙居邑城﹝明年返故居﹞。十月﹐監國由健跳至舟山﹐復召公偕馮侍郎躋仲京第副澄波將軍阮美乞師日本﹐抵長崎﹐不得請。公爲賦式微之章﹐以感將士﹝是馮公第二次乞師事﹞﹔有日本乞師紀﹑海外慟哭紀﹝案全氏祖望曰﹕公日本乞師紀﹐但載馮公奉使始末﹐而於己無與。惟避地賦有曰﹕歷長崎與薩斯瑪兮﹐方粉飾夫隆平﹔又曰﹕返余旆而西行兮﹐胡爲乎泥中。則是公嘗偕馮以行﹐而後諱之。又案神道碑所載有贛州失事紀﹑紹武爭立紀﹑舟山興廢﹑沙定洲紀亂﹑賜姓本末各一卷﹐皆此數年間所紀。後合隆武﹑魯監國﹑永曆紀年爲行朝錄。又有汰存錄一卷﹞。

七年﹝庚寅﹞﹐公四十一歲。

時﹐大帥治浙東﹐凡得名籍與海上有連者﹐卽行名捕。公弟晦木公以參馮侍郎軍事被獲﹐待死牢戶中﹔公潛至甬﹐與萬履安﹑髙旦中﹑馮濟道諸公以計活之﹝詳見鮚埼亭集鷓鴣先生神道表﹞。三月﹐公至常熟﹐館錢氏絳雲樓下﹐因得盡翻其書籍。返至崇徳﹐訪孫子度方﹐欲與之劇談﹔而陸麗京聞公至﹐彊之入城﹐同宿吳子虎家。公有句云﹕桑間隱迹懷孫爽﹐藥籠偸生憶陸圻。熊公夫人將逮入京﹐公爲調護而脫之。冬﹐自西園移居柳下﹔故次庚寅至乙未之詩爲「老柳集」﹐猶昔人之傷心於枯樹也﹝宅前向有老柳﹐爲大風拔去三株﹐僅存其一﹔故云﹞。外舅葉六桐先生遷葬邑東西黃浦﹐公送葬。

八年﹝辛卯﹞﹐公四十二歲。

住柳下﹐王侍禦仲撝來訪。夏秋之交﹐遣間使入海告警。九月丙子﹝二日﹞﹐大兵下翁洲﹝卽舟山﹞﹔城陷﹐監國再入閩。是年﹐季子壽生。

九年﹝壬辰﹞﹐公四十三歲。

著律呂新義﹔王仲撝侍禦來﹐受之而去。

十年﹝癸巳﹞﹐公四十四歲。

五月﹐華亭申山人自然浦南從汴梁蘇氏來訪﹐梅雨連綿。蘇氏述其昨夢﹐有裨舊史﹔山人間戲爲江湖相士﹐膏唇調笑﹐以破寂寞。太夫人六旬壽辰﹐甬上萬履安先生以所作正气堂壽燕序來祝﹐陽羨陳少保於庭﹑定生貞慧父子﹐皆有詩爲壽。

十一年﹝甲午﹞﹐公四十五歲。

元夕﹐悼周侍者。定西侯間使至﹐被執於天臺﹔公於是又招名捕。冬﹐送女至甬東朱氏﹝公第三女﹐適諸生朱沆﹞﹐寓萬氏寒松齋﹐與董次公守諭﹑髙旦中斗魁兩先生話舊。董以艸廬易纂言爲問﹐公卽疏其卦下之義以答之。馮行人愷章乞中丞畱仙公神道碑銘。

十二年﹝乙未﹞﹐公四十六歲。

從化安山至門士魏己任思澄故居﹐愴然有賦。除夕﹐季子壽殤﹔公最鐘愛﹐集中有壙志。故括丙申年之詩﹐爲「杏殤集」。

十三年﹝丙申﹞﹐公四十七歲。

二月朔﹐山燒將及禁塋﹐夜同澤望公入化安山。三月﹐墓祭戴家山﹐公與弟晦木﹑澤望﹑孝先三公均爲山賊所縛﹔沈﹑李二君救之﹐乃得放歸。因避亂入城﹐寓外家。四月﹐次子婦孫孺人卒於寓。五月﹐一孫以痘殤。公詩云﹕八口旅人將去半﹐十年亂世尙無央。紀其事也。旋返故居而屋崩﹐繼而糧絕﹔太夫人徙半霖﹐秋返故居。慈水寨主沈爾緒禍作﹐公遭名捕﹐脫死毫釐間﹔仲弟晦木公被補﹐公頓足曰﹕死矣。賴故人朱湛﹑侯雅淳﹝其子諸生林﹐公之長婿也﹞﹑諸雅六救之﹐得免。

十四年﹝丁酉﹞﹐公四十八歲。

春﹐甬上髙旦中過訪。花朝前﹐宿石井﹐作詩志慨﹝去年爲山兵縛至此地﹞。

登蘿壁山碧霞元君祠。公爲仲子直方公就婚上虞虞氏﹐卽館於其家。上虞之名山﹐爲金罍﹑蘿巖﹑鳳鳴﹐其遺民爲顏敍伯﹑陸苞甫﹑範裒生﹐公於是得與往來遊覽﹐歡然道古。至杭﹐訪汪孝廉魏美沨﹐卽寓孤山﹐講龍溪調息之法﹔各賦三詩契勘。

十五年﹝戊戌﹞﹐公四十九歲。

同澤望公之郡城﹐過滿聽軒﹐弔倪鴻寶先生﹔登柳橋﹐弔王元趾先生。之杭﹐寓昭慶寺。吳門鄒文江來訪﹐始得沈徵君眉生消息﹐因作詩寄之﹝時眉生已返故園﹞。集丁酉﹑戊戌兩年詩﹐名「金罌集」。

十六年﹝己亥﹞﹐公五十歲。

二月﹐之杭孤山﹔訪注孝廉云居﹐訪仁庵師。海上亂﹐防海之師望門而食﹔故居苦於蹂躪﹐乃移居剡中﹝卽化安山﹞。有山居雜詠詩﹔公謂讀之橫身苦楚﹑淋漓滿紙者也。晦木公奉太夫人寓三溪口﹐公間日往來定省﹝明年冬﹐返故居﹞。哭沈昆銅有句云﹕傳死傳生經二載﹐果然烈火燎黃琮。

十七年庚子﹐公五十一歲。

居龍虎山堂﹝四明北麓有化安山﹐故宋所謂剡中也。東峯狀類虎﹑西峯狀類龍﹐公丙捨適當其間﹐因名曰龍虎山堂﹞。八月甲午﹝十一日﹞﹐爲匡廬之遊。過蕭山﹐訪徐徽之﹐不遇。渡錢塘﹐天章寺晤髙旦中。九月丙寅﹝十四日﹞﹐抵南康。

辛未﹐入山﹔拜李忠毅公祠﹐宿開先寺﹐與嚴羽儀夜坐。遊萬杉寺﹐訪白鹿洞﹑經淨妙寺﹐歷淩霄巖﹐登五老峯絕頂﹔下萬松坪﹐遇徐州閻古古爾梅﹐限韻賦詩大林寺。尋虞永興碑﹐歸宗寺﹑辧眞淨元社﹐至玉川門﹐與雁川夜話﹐卽柬方密之﹝檢討方以智。時已爲僧﹐攺名宏智﹐字無可﹞。十月丁亥﹝五日﹞﹐返南康。庚子﹐舟發五老峯下﹐猶上雲龍寺﹑探雨花洞﹐遂之金陵。復買舟至崇徳﹐適髙旦中﹑澤望公在城中﹐入宿其寓。十一月己巳﹝十八日﹞﹐發崇徳。丁丑﹐返姚江。有匡廬行腳詩﹑匡廬遊錄。

十八年﹝辛丑﹞﹐公五十二歲。

仍居龍虎山堂﹐著易學象數論﹝鈔入四庫全書﹐新安門士校梓﹞。元夕﹐甬上門士萬允誠斯禎﹑季野斯同﹑貞一言訪公山中。春暮﹐之甬上﹐寓髙氏小樓﹔與辰四斗權﹑旦中斗魁昆仲賦詩話舊。王侍禦仲撝來﹐公授以天官壬遁之學。公方著緯書三史﹐仲撝欲居剡共學。常熟鄧孝廉起西大臨﹝時已爲道士﹞自甬返﹐過訪﹐倡和旬日﹔公與之偕至武林。歲盡﹐避盜出龍虎山﹐權寓故居。

康熙元年﹝壬寅﹞﹐公五十三歲。

元夕﹐甬上萬子貞一來訪。越數日﹐郡中劉百繩先生汋﹝忠正公子﹞來訪。二月壬子﹝八日﹞﹐龍虎山堂災。五月乙亥﹝三日﹞﹐故居又災。公詩所云「半生濱十死﹐兩火際一年」是也。九月﹐徙住藍溪市﹝卽陸家埠﹞。約是年詩爲「露車集」﹐志不安處也。著明夷待訪錄﹝次年冬削筆﹐二老閣校梓。公又著有畱書一卷﹞。

二年﹝癸卯﹞﹐公五十四歲。

四月﹐至語溪。館於呂氏梅花閣﹐有水生艸堂唱和詩。吳孟舉之振曁猶子自牧讀書水生艸堂﹐與公聯牀分檠﹐共選宋詩鈔。踰月﹐以弟澤望公報病﹐馳歸。八月癸卯﹝八日﹞﹐澤望公卒﹝詳公所作壙志﹞。太夫人七十壽慶﹐公有句云﹕白首有兒仍向學﹐浙河此母尙安全。是年詩名「心斷集」﹐用盂襄陽「心斷脊鴒原」之句也。劉伯繩先生問律呂﹐公以書答之。

三年﹝甲辰﹞﹐公五十五歲。

二月﹐同弟晦木公偕髙旦中之語溪。四月杪﹐益以呂用晦﹑吳孟舉﹐同至常熟﹔適虞山病革﹐一見卽以喪事相托。公未之答﹔虞山言顧鹽臺求文三篇﹝一莊子注序﹑一顧雲華封翁墓志﹑一雲華詩序﹞﹐潤筆千金﹐使人代艸﹐不合我意﹐知非兄不可。卽導公入室﹐反鎖於外﹔公急欲出﹐二鼓而畢。虞山叩首稱謝。鄧起西以精舍館公﹐款對數人﹐張雪崖﹑顧石賓皆起西之道侶也。尋與顧公子玉書麟生﹝裕湣公子﹞﹐訪李膚公遜之﹝忠毅公子﹞於赤峯﹑訪熊漁山開元於烏目﹝時熊受法於靈巖繼公﹞。返棹﹐起西送公於城西楊忠烈祠下﹐涕泗而別。吳門﹐訪周子佩茂蘭﹝忠介公子﹞兄弟﹐卽主於其家。越數日﹐同弟晦木公曁髙旦中上靈巖﹐宏繼起儲﹐集文蓀符秉﹝文肅公子﹞﹑徐昭法枋﹑周子潔﹑鄒文江﹑王雙白於天山堂﹐中有文數篇﹐昭法見之﹐嗟賞不已﹐謂此眞震川也﹔繼起遂乞公作三峯第二碑。公約文江同訪沈眉生﹔文江失約﹐公亦悵然而止。返杭﹐寓湖上﹐遇申山人自然於南屏﹔公問其癸巳同來之客﹐霜霰將盡﹐相視唏噓。淨慈奯堂爲公燒豬沽酒﹐痛飲而歸。六月﹐返裏。甬上門士萬公擇斯選過謁﹐見公詩稿零落﹐許寫淨本﹔公因汰其三之二﹐取蘇文忠行記之意﹐曰「南雷詩歷」。是年詩﹐系之「吳艇集」。問劉伯繩先生病﹐畱郡城半月。十月初﹐復之語溪。十二月初。旋裏。

四年﹝乙巳﹞﹐公五十六歲。

春﹐甬上萬充宗斯大﹑季野斯同﹑陳介眉錫嘏﹑夔獻赤衷﹑董在中允瑫﹑巽子道權﹑吳仲允璘﹑仇滄柱兆鰲等二十餘人咸來受業﹐信宿南樓而返。公之語溪﹐同晦木公曁萬子公擇登龍山﹐拜輔潛庵先生墓﹐議重爲立碑。有句云﹕弟子朱門無立傳﹐憑誰好事記斯文﹝公未刻稿有輔潛庵傳﹞﹗欲訪吳江周長生﹐不果行﹔以長箋致之﹐長生未答而逝。嘉禾巢孝廉端明鳴盛訪公於語溪。八月﹐呂用晦自平湖至﹐傳汪孝廉魏美卒﹔範元長自江右至﹐傳陳晉州士業卒。十月﹐又聞申山人自然客死。越三日﹐家信至﹐則叔父季眞公亡矣。公類而哭之﹐作八哀詩﹝八哀詩合甲辰哭張司馬蒼水﹑劉先生伯繩﹑錢宗伯虞山﹑仁庵義禪師共八人﹞。建續鈔堂於南雷。

五年﹝丙午﹞﹐公五十七歲。

仍館語溪。之海昌﹐同陸冰修嘉淑訪陳幹初先生確。又偕至朱康流先生朝瑛家﹐公讀其所記五經﹐劇談澈夜﹐謂生平大觀。至金陵﹐嘗入何元子楷署中﹐討論五經﹐至此而二耳。五月望﹐東歸﹐旋復之語溪。檇李髙氏書歸於吳氏之振。公在語溪三載﹐閱之殆徧。祁氏曠園之書﹐亂後遷至化鹿寺﹔公過郡﹐與書賈入山翻閱三晝夜﹐載十捆而出。

六年﹝丁未﹞﹐公五十八歲。

二月﹐之郡城﹔邂逅王仲撝侍禦﹐淒愴話舊。子劉子講學於證人書院﹐正命之後﹐虛其席者二十餘年﹔九月﹐公與同門友姜定庵希轍﹑張奠夫應鰲兩先生復爲講會。公表顯師門之學﹐發前人所未發者﹐大端有四﹕一曰靜存之外﹐無動察﹔一曰。意爲心之所存﹐非所發﹔一曰已發非發﹐以表裏對待言﹑不以前後際言﹔一曰太極爲萬一總名﹝詳公所輯子劉子行狀﹞。董吳仲疑意爲心之所存﹐未爲得也﹔作劉子質疑。公謂先師意爲心之所存﹐與陽明良知是未發之中﹐其宗旨正相印合也﹝詳見答吳仲書﹞。萬子貞一至自南潯﹐以近作求正。五月﹐慈邑鄭禹梅梁始見公﹔公授以子劉子學言﹑聖學宗要諸書。禹梅聞公之論﹐自焚其稿﹐不畱一字﹔而名是年後之稿﹐曰「見黃稿」。

七年﹝戊申﹞﹐公五十九歲。

始選明文案。至郡城﹐仍與同門會講於證人書院﹐有證人會語。公自謂始學於子劉子﹐其時志在舉業﹐不能有得﹐聊備蕺山門人之一數耳。天移地轉﹐殭餓深山﹐盡發藏書而讀之。近二十年﹐胸中礙窒解剝﹐始知曩日之孤負爲不可贖也﹝公次婿茂林﹐蕺山冢孫也。公從其家搜得遺書﹐乃大闡其傳﹐而公之學問﹑才思復足以通暢之﹔海內翕然﹐推爲劉門董薛云﹞。甬上諸門士﹐請主鄞城講席。三月﹐公之鄞﹐與諸子大會於廣濟橋﹐又會於延慶寺﹐亦以證人名之﹝公講學徧於大江以南﹐而瓣香所注﹐莫如江東門下士如陳夔獻﹑萬充宗﹑陳同亮﹑仇滄柱﹑陳介眉之經術﹐王文三﹑萬公擇之名理﹐張旦復﹑董吳仲之躬行﹐萬季野之史學﹐鄭寒村之文章﹐其著焉者也﹞。公謂學問必以六經爲根柢﹐遊腹空談﹐終無撈摸﹔於是甬上有講經會﹝公深於經術﹐所著如易學象數論﹑授書隨筆﹑孟子師說等書﹐皆發前人所未發﹞。四月﹐鄭子禹梅以古文謁公於竹橋。

八年﹝己酉﹞﹐公六十歲。

春﹐至郡城﹐仍寓證人書院。遊雲門諸勝﹐有雲門紀遊詩八首。毘陵惲仲升先生日初來﹐以所著劉子節要書欲公序之。且曰﹕今日知先生之學者﹐惟我與子﹐議論不可以不一。惟於先師言意所在﹐稍爲圓融。公曰﹕先師所以異於諸儒者﹐正在於意﹐寧可不爲發明﹝詳見答惲仲升書﹞﹖同弟晦木公及從弟道傳公﹝諱宗裔﹞之語溪。八月﹐公六十壽辰﹐鄭子禹梅﹑萬子貞一欲徵文相寵﹔公謂某不得遇先公之五十﹐以申其一日之愛﹐何敢自有其五十﹑六十乎﹖援念庵先生謝祝之例﹐辭之。冬﹐觀海達蓬山﹐有達蓬紀遊詩八首﹔並作海市賦﹑香山寺志序。是年﹐季弟孝先公卒。

卷下

康熙九年﹝庚戌﹞﹐公六十一歲。

閏二月丙午﹝十九日﹞﹐同卬在﹑晦木﹑道傳諸公宿石井﹐賦詩紀事。秋﹐之郡城﹐寓證人書院。山陰周允華率子弟升階再拜﹐求爲其祖云淵先生作傳。之杭﹐寓吳山。越數日﹐泛西湖﹐至南山﹐歷髙麗﹑法相﹑煙霞諸寺﹔遂上風篁嶺﹐酌龍井泉﹐尋壽聖院﹐返宿缽池庵。明日﹐冒雨披勾曲墓上湖船而回﹐作長歌紀之。冬﹐爲甬上髙旦中題主﹐至烏石山。明日﹐李杲堂文允﹑髙辰四斗權﹑元發泰初邀公入天童﹐山曉本晰特爲上堂﹐言韓文公來也。遂同至阿育王寺觀舍利﹐公力辧其誣。得沈眉生手書﹐有句云﹕春盡來書歲暮收﹐從前猶勝竟沈浮。時眉生不通音問二十年矣。冬盡﹐雨雪十日不止﹔四野凶荒﹐景象慘淡。聊取平日之文自娛﹐因爲選定﹐題曰「庚戌集」﹐以生於庚戌﹐今編次適遇庚戌﹐其支幹爲再值也。

十年﹝辛亥﹞﹐公六十二歲。

之郡城﹐寓古小學。魯庶常韋庵■來訪﹐觀公文﹐嘆曰﹕二川以後﹐百年無此作矣。張郡侯來請修郡誌﹐公辭焉。

十一年﹝壬子﹞﹐公六十三歲。

鄭子禹梅隨父秦川先生溱謁公於續鈔堂。選姚江逸詩。公平日於諸家文集﹐凡關涉本邑者必爲記別﹔是年始選定﹝凡十五卷﹐已校梓。後又輯姚江文略﹑姚江瑣事﹐尙未梓﹞。作贈少保施忠湣公傳﹐並議立其弟之子銘爲後﹝議載文定後集﹞。

十二﹝年癸丑﹞﹐公六十四歲。

適甬上﹐範友仲引公登天一閣﹐發藏書﹔公取其流通未廣者鈔爲書目﹐遂爲好事者流傳。昆山徐尙書健庵幹學﹐使門生謄寫而去。太夫人八十壽辰﹐孫徵君夏峯先生奇逢﹝時年九十矣﹞寄到理學宗傳一部﹐並壽詩一章﹔李徵君映碧先生淸﹐寄所著鶴齡錄爲壽﹐巢孝廉端明亦爲文以祝。公有謝祝壽諸君子詩。

十三年﹝甲寅﹞﹐公六十五歲。

時羣盜滿山﹐奉太夫人至海濱第四門﹐寓諸九徵來聘書室。室容一幾﹐三幾之內﹐寢竈圖書咸在焉。暇則泛汝仇湖﹐歷牛屯嶴﹑泊九龍亭﹐觀石壁鑿像﹔訪東山寺﹐略臨山以觀海。發篋﹐得半山﹝諱嘉仁﹞﹑景州﹝諱尙質﹞諸公詩稿﹑縮齋文集﹝澤望公集﹞﹐皆爲之校正作序。唐陸魯望﹑皮襲美有四明山倡和詩﹐分爲九題﹔後之言四明名勝者﹐莫不淵源於是。公作四明山九題考﹐並各系之以詩。

十四年﹝乙卯﹞﹐公六十六歲。

南山亂定﹐閏五月還故居。秋﹐孫千頃過訪﹐遂同遊永樂寺。八月﹐有客自長洲來﹐接沈眉生四月二十日手書﹔而眉生於五月三日逝世﹐此書蓋絕筆也。車廏謁楊慈湖先生墓。明文案選成﹐共二百十七卷﹝鈔入四庫全書。後廣爲文海四百八十二卷﹐■鈔入四庫全書﹞。

十五年﹝丙辰﹞﹐公六十七歲。

二月﹐之海昌。安陽許侍郎酉三三禮爲邑令﹐以公曾主教於越中﹑甬東﹐戒邑士大夫胥會於北寺﹐昆山徐果亭秉義宮詹來﹐健庵大司寇遣門人彭羨門孫遹來﹔公曰﹕諸公愛民盡職﹐實時習之學也。畱兩月﹐省覲歸﹔作畱別海昌同學序。顧寧人先生炎武寓書於公﹐以所著日知錄呈請抨彈。六月己未﹝八日﹞﹐葉安人卒﹔公囑鄭子禹梅作墓志銘。九月﹐復之海昌﹐與朱止溪先生嘉徵剪燭論文。九日﹐同仇滄柱﹑陳子棨﹑子文﹑查夏重﹑範文園出北門﹐至範文淸東籬﹔有句云﹕如此江山殘照下﹐柰何心事菊花邊。讀蘇子美哭師魯詩﹐次其韻哭沈眉生徵君﹔公嘗謂終身偲偲之力﹐眉生與文虎二人而已。許公約十月朔日至海鹽云岫山﹝卽鷹窠頂﹞觀合朔﹔前一日﹐公與仇滄柱﹑邵蓼三﹑陳彜仲至其地﹐許公遲之寺中。五更時起觀之﹐遇雨﹝有鷹窠頂觀日月並升記﹞﹔遂至胡考轅先生家觀藏書﹐其子令修爲公發其故篋。集忠端公祠墓碑銘爲正气錄﹐刻之。明儒學案成﹐共六十二卷﹝鈔入四庫全書。安陽許氏﹑甬上範氏各刻數卷而輟﹐故城賈氏所刻雜以臆見。惟慈水鄭氏續完萬氏所未刻爲善本。厥後莫寶齋侍郎晉重梓之本﹐亦有賈氏攙入處﹞。後又輯宋﹑元儒學案﹐尙未成編﹔遺命主一公成之﹝甬上全謝山太史祖望又續修之﹐共一百卷。慈水馮五橋云濠校刊﹐板旋毀﹔道州何子貞編修紹基重刊﹞。

十六年﹝丁巳﹞﹐公六十八歲。

仍主海昌講席。公每拈四書或五經作講義﹐令司講宣讀﹔讀畢﹐辧難蜂起。公曰﹕各人自用得著的﹐方是學問。尋行數墨﹐以附會一先生之言﹐則聖經賢傳﹐皆是糊心之具﹔朱子所謂譬之燭籠﹐添得一條骨子﹐則障了一路光明也﹝公在海昌凡五載﹐得公之傳者無聞焉。惟勾股之學﹐陳言揚得其傳耳﹞。甬上董子在中自京來﹐寄到葉訒庵學士方藹五古三百五十字﹐慫惥就道﹔公卽次其韻﹐勉其承莊渠之絕學﹐而告以不出山之意。陸文虎先生之喪尙在淺土﹐公聞之泫然嘆曰﹕是余之罪也夫﹗乃告於世之爲郭元振者﹐而使契弟子充宗董其事﹐且憶其生平之崖略而志之。甬上錢魯恭來求忠介公肅樂傳﹔公謂二十年來﹐乘桴之事若滅若沒﹐停筆追思﹐不知流涕之覆面也。李杲堂先生文允至﹐爲會稽余若水增遠求銘﹔公仿葉水心並志陳同父﹑王道夫之例﹐作余若水﹑周惟一齊曾﹝甬人﹞兩先生墓志銘。杲堂又謂公曰﹕文山屬銘於鄧元薦﹐以元薦同仕於行帳也。今行帳之臣無在者﹐蒼水﹝張司馬煌言﹞之銘﹐非子而誰﹖公乃按奇零艸﹑北徵錄次第之以爲銘﹝司馬葬杭之南屏﹞。冬﹐囑鄭子禹梅作忠端公集序。

十七年﹝戊午﹞﹐公六十九歲。

詔徵博學鴻儒﹐掌院學士葉文敏公方藹以公名面奏。聖祖仁皇帝且移文吏部﹐公門人陳常庶怡庭錫嘏大驚曰﹕是將使先生爲疊山﹑九靈之殺身也。因代爲力辭﹐乃止﹝行狀作己未年事﹐今從神道碑系戊午﹞。至海昌﹐許公酉三從﹐受漳海黃忠端公﹝石齋先生諱道周﹐亦謚忠端﹞三易洞璣及授時﹑西洋﹑回回三歷。登龍山﹐拜徐忠襄公墓。

十八年﹝己未﹞﹐公七十歲。

天一閣範左垣重訂書目﹐介門士王文三錫庸來求藏書記。之海昌﹐季子主一公隨侍。秋﹐之杭﹐與陳子夔獻同寓吳山。至六一泉﹐拜忠端公神位﹝六一泉有兩朝忠烈祠﹐尋攺爲廣化寺﹞﹔南屏﹐尋張蒼水司馬墓。監修明史總裁徐立齋元文﹑葉訒庵方藹兩學士﹐徵公門士萬處士季野斯同﹑明經貞一言同修﹔公以大事記﹝忠端公所記﹞﹑三史鈔授之﹐並作詩以送其行。

十九年﹝庚申﹞﹐公七十一歲。

正月庚子﹝十日﹞﹐姚太夫人卒﹝年八十有七﹞。立齋徐公謂公非可召使就試者﹐或可聘之修史﹔乃與前大理評事興化李映碧先生淸兩人﹐特舉遺獻。奉旨﹕著該督撫以禮惇請。公寓書制府李公之芳﹑撫軍李公本晟﹐代以老病疏辭。已又奉特旨﹕凡黃宗羲有所論著及所見聞有資明史者﹐著該地方官鈔錄來京﹐宣付史館。李方伯士貞因招季子主一公至署﹐校勘若干冊﹐使胥吏數十人繕寫進呈﹝公長於史學﹐嘗欲重修宋史而未就﹐有叢目補遺三卷。又輯明史案二百四十四卷﹐故𨿽不赴徵書﹐而史局大案總裁必咨於公。如歷志出於吳檢討任臣之手﹐乞公審正而後定。其論宋史別立道學傳爲元儒之陋﹐公謂明史不當仍其例。時朱檢討彜尊方有此議﹐湯公斌出公書以示眾﹐遂去之。至於死忠之藉﹐尢多■核﹔地誌亦多取公今水經爲考證﹞。徐公又延主一公參史局﹔公以書戲之曰﹕昔聞首陽二老托孤於尙父﹐遂得三年食薇﹐顏色不壞﹔今我遣子從公﹐可以置我矣。上太夫人事略於史館﹝入明史列女傳﹞。徐果亭宮詹訪公黃竹浦﹐謂勝於過柴桑問浣花也。秋暮﹐天童山曉本晰過訪﹐不值﹔題詩於壁云﹕短杖拄泥深尺許﹐遠隨牛迹辧荒村﹔先生乘興看花去﹐惆悵斜陽立板門。適海昌﹐過郡城﹐適輪庵禪師﹝文文肅公從子﹞開法於能仁寺﹐公相見話舊﹐愴然者久之。謝弔過桐溪﹐休陽汪氏三子﹝時僑寓桐溪﹞周靑﹑晉賢﹑季靑﹐出其詩稿求序。自訂南雷文案﹐授門人萬子充宗校﹑鄭子禹梅序﹝甬上門士校梓﹞。

二十年﹝辛酉﹞﹐公七十二歲。

適海昌徐公燮爲其祖忠襄公求神道碑銘﹔公謂白髮靑鐙﹐回理前緒﹐猶可彷佛其六﹑七也。作吏部侍郎章公格庵正宸行狀﹑熊公雨殷汝霖行狀﹐上之史館。九月﹐公與慈邑劉仁規訪陳子禹梅於黃過艸堂﹐以箑書壽序﹐祝其父秦川先生溱七十。甬上萬子公擇自淮歸﹐過訪。

二十一年﹝壬戌﹞﹐公七十三歲。

至郡﹐遇百歲翁陳孝廉賡卿箴﹐以所用拄杖見贈﹐賦詩志謝。七月旣望﹐與門士陸鉁俟﹑蔣萬爲﹑洪暉吉各賦詩一章。旋裏﹐遇十月之望﹐又賦詩一章。嘉善魏允札來求其父子一先生學濂墓銘﹔公謂子一之大節﹐四十年尙然沈滯﹐則黨人餘論錮之也﹐因爲之發其沈屈。華亭張孝廉守求其父司馬澹若公履端家傳﹐公追憶五十年前以身所見聞者﹐銓次其事﹔家國之恨﹐集於筆端﹐不覺失聲痛哭。

二十二年﹝癸亥﹞﹐公七十四歲。

正月杪﹐甬上後學陳辛學汝咸﹝介眉先生子﹞從萬子充宗來問學﹔公謂人曰﹕是程門之楊迪﹑朱門之蔡沈也。四月﹐吳門周子佩先生千里來訪﹐上化安山﹐拜忠端公墓。作金陵懷舊詩十章﹐寄仲子直方公。平陽寺天嶽詣黃竹浦﹐求公作山翁禪師文集序﹝公詩第三卷

天嶽評點﹞。五月﹐之郡城﹐同門友董無休瑒﹑門人施勝吉敬觀徐文長題壁﹐卽次其韻﹐並有尋禹穴宋六陵懷古詩。同輪庵欽虞咨牧陽和書院﹐時唱阮大鋮詞﹐其語多刺東林﹔公有句云﹕故翻黨錮作新題。七月﹐之杭。王九公邀集湖舫﹐同會侯許霜巖﹑王廷獻賦詩志感。聞萬子充宗卒於寓﹐往哭之。至昆山﹐主徐司寇家﹐觀傳是樓書。朱之銓以其父文靖公行狀丐墓銘﹐公乃按狀而銘之。

二十三年﹝甲子﹞﹐公七十五歲。

之杭﹐遊南山﹐過法相寺。童﹑王兩校書乞詩還天臺。

二十四年﹝乙丑﹞﹐公七十六歲。

往姑蘇﹐訪周子佩先生。時先生有僧捨﹐法東坡坐道堂四十九日﹐厚自煉養。因公至﹐破關出見。往昆山﹐顧景範以所作鄧丹邱﹝卽起西﹞傳﹐請公志之。八月﹐返裏。萬子公擇自語溪返﹐過訪。歲暮﹐之甬上﹐並問陳子介眉病﹔介眉卽以千秋相托。

二十五年﹝丙寅﹞﹐公七十七歲。

督學王公顓庵掞﹐考圖經﹐知忠端公故有祠﹐飭卽故里官埭浦口老屋三楹﹐肖像存舊﹔王明府嵩伊委沈教諭辰令煋攝二月祀事﹐公有記。三月﹐忠端公入祠鄕賢。公畱城數日﹐值賽神之會﹐舉國若狂﹐作姚江春社賦。淮上顧在瞻諟自甬過竹浦﹐公謂在瞻如劍客奇材﹐當是稼軒同甫路上人物。六月丁丑﹝二十五日﹞﹐仲弟晦木公卒﹝詳全太史鷓鴣先生神道表﹞。遷居周家埠。

二十六年﹝丁卯﹞﹐公七十八歲。

王顓庵督學刊子劉子文集﹔公取家藏底艸與伯繩先生原本﹝公次女婿茂林﹐念臺先生冢孫也。家藏此本﹞逐一校勘﹐必以手迹爲據﹝有刻子劉子全書啟﹐見未刻稿﹞。淮陽門士田守典來謁。聞陳子介眉﹑陳子夔獻訃音﹐作二律。衢州葉靜遠書來﹐有傳公已物故者﹔公以詩戲之曰﹕豈邀美醞同丁諷﹝宋丁諷人傳其死﹐京師諸人致奠美醞盈室﹞﹐卻喜流傳似子瞻﹝子瞻在日﹐人亦訛傳其死﹞。

二十七年﹝戊辰﹞﹐公七十九歲。

女孫婿甬上萬承勛﹐自五河來謁﹝父貞一先生﹐時爲五河令﹞。五月﹐之吳門﹔晤湯文正公潛庵斌。文正退謂人曰﹕黃先生論學﹐如大禹導水﹑導山﹐脈絡分明﹐吾黨之斗杓也。昆山果亭徐公自來相接﹐遂至昆山。在健庵尙書座﹐有突如而問道學異同者﹔公曰﹕爲盜賊有對證﹐人不敢爲﹔若道學任人可講﹐誰爲的證﹝公有句云﹕土朱點四書﹐朱﹑陸急同異。蓋有爲言之也﹞﹖畱昆山一月而返。六月﹐畫師黃子期自武林觸暑來訪﹐公令寫忠端公正命詩中讖語爲潮神圖及蕺山夫子泣別像﹑太夫人禮斗誦經二像﹝子期以傳神著名﹐其師爲謝文侯﹐文侯師曾波臣﹞。九月﹐寓郡城。九日﹐拜六賢書院﹝卽六賢祠﹐在南羅門畈。王顓庵督學行部東浙﹐表章啟﹑禎忠節﹐立六賢祠﹔以忠端公爲首﹐次劉忠正宗周﹑施忠湣邦曜﹑倪文正元璐﹑祁忠敏彪佳﹑周文忠鳳翔。咸豐辛酉﹐毀於賊。宗滌樓觀察稷辰議重建﹐未及舉行﹐附其主於四賢書院﹞﹔古蘭亭土人張敬吾導之﹐始得其地﹝在崇山下。有華表﹐萬曆時徐貞明立﹞。十一月四日﹐夢哭王仲撝侍禦﹐醒而衾濕。自訂南雷文案﹑吾悔集﹑撰杖集﹑蜀山集﹐鉤除其不必存者三分之一﹐曰南雷文定﹔後復欲芟爲文約﹝文定前集十一卷﹑後集四卷﹐武密靳熊封使君校刊﹔三集四卷﹑四集四卷﹐山陽小門人戴惟一﹑西洮楊禹江諸先生校刊﹔五集三卷﹐主一公編輯﹑仁和沈荻林廉訪校梓﹔文約四卷﹐慈水鄭南溪先生編梓﹐其板存二老閣﹞。築生壙於忠端公隴畔﹐內設石牀﹔有築墓雜言。

二十八年﹝己巳﹞﹐公八十歲。

元夕﹐公會講於姚江書院﹐邑侯康公如璉實來。紹守李公鐸以鄕飲大賓請﹔公曰﹕某蒙聖天子之召﹐則避其勞而不往﹔召之爲賓﹐則貪其養而飲食衎衎﹐可乎哉﹖因作書辭之。主一公自京歸覲﹐呈徐立齋相國述懷詩三章﹔卽次韻寄之。三月﹐之甬上﹐送萬子季野北上。登淸道觀﹐遇馮令儀﹐畱宿張煉師房。集諸老人作千歲會﹐鄭近川﹑陳賡卿﹑邵陶叔﹑潘某年皆百歲﹐餘六人亦九十﹐公八十爲最少云。烏山胡氏產麟﹐公謂是大水之兆﹔作獲麟賦。

二十九年﹝庚午﹞﹐公八十一歲。

二月﹐聖祖仁皇帝問徐尙書幹學﹕海內有博學洽聞﹑文章爾雅可備顧問者﹖幹學對﹕以臣所知﹐止有浙江黃宗羲學問淵博﹐行年八十﹐猶手不釋卷﹔曾經臣弟元文奏薦。聖祖曰﹕可召至京﹐朕不任以事﹔如欲回﹐卽遣官送之。幹學對﹕前業以老病辭﹐恐不能就道也。聖祖因嘆人才之難如此。督學晉陵周公淸源按臨東浙﹐舟次竹浦﹐訪公山中。雲間族侄仲簡公炳來姚﹐訪尋祖墓﹔公展閱家譜﹐知爲竹橋畈頭之支﹝公集族祖文僖公諱韶﹑道南公諱韶﹑半山公諱嘉仁﹑潁州公諱嘉愛﹑丁山公諱元釜﹑景州公諱尙質﹑蟄庵公字川遺稿﹐爲黃氏攗殘集伸﹐公任剞劂之事﹞。三月﹐之杭﹐次子直方公隨侍廣化寺﹐拜忠端公神位。遂往姑蘇﹐弔劉龍洲先生墓﹔同周子潔文與也點﹝文肅公孫﹞門士裘殷玉璉遊虎邱﹐遇蔡九霞﹑張茂深﹐賦詩一章。五月﹐始返。至五夫﹐見大鳥滿田﹐初以爲鸛﹐察之則鶴也。公謂東浙無鶴﹐海鳥之來﹐其如魯之鸜鵒﹑天津之杜鵑乎﹖七月杪﹐大雨﹐山水驟至﹐忠端公祠圮。姚人訛言邑當沈﹐父老思爲壓勝之術﹐祭告城隍神﹐徹城樓「余姚縣」三大字投之江﹔公作姚沈記。十月﹐復之杭六一泉﹐謁忠端公神位﹔先覺祠﹐謁講學諸賢﹝崇禎初﹐子劉子請建五君子祠於西湖﹐先忠端與魏忠節及其子學洢生於浙﹑周忠毅宦於浙﹑髙忠憲講學於浙也。尋攺爲先覺祠﹐並祀講學諸賢。今移附六一泉廣化寺後﹞。

三十年﹝辛未﹞﹐公八十二歲。

得吳公及裔之﹝霞洲先生子﹞手書﹔公感四十三年前航海之事﹐賦詩二章。靳使君熊封治荊任新安﹐招公遊黃山﹔公遂之新安﹐爲黃山之遊。龍鐘曳杖﹐一步九頓。適汪栗亭黃山續志告成﹐公卽爲之序。四月杪﹐旋裏。復建忠端公祠於新城南門。

三十一年﹝壬申﹞﹐公八十三歲。

海鹽李明府梅墅請公主講﹐不果。宋中丞牧仲犖以詩贈﹐公次韻卽寄。秋七月﹐公病幾革﹔文字因緣﹐一切屏除。接仇子滄柱都中來書﹐言北地賈醇庵﹝若水子﹞已將明儒學案梓行﹔公暫徹呻吟﹐作序文一首﹐口授季子主一公書之。公平日讀水經注﹐參考各省通誌多不相合﹔乃不襲前作﹐條貫諸水﹐名曰今水經。是年書成﹐遂序之﹝桐川鮑以文校梓﹞。是年後所作文﹐曰「病榻集」﹝今入文定五集﹞。修儒學落成﹐公爲記。

三十二年﹝癸酉﹞﹐公八十四歲。

寄萬子貞一五古五百字。姚志底本﹐皆公所著﹐考核頗詳﹔而人物一門﹐爲後來妄增顚倒。公恐言之則招怨﹐因作八絕﹐使讀者可追尋也。明文海四百八十二卷選成。謂主一公曰﹕唐文苑英華百本﹐有明作者軼於有唐﹐非此不足存一代之書。顧讀本不須如許﹐我爲擇其尢者若干篇授汝讀之。於是有明文授讀六十二卷﹝四明門士張子錫琨校梓。公又有續宋文鑑﹑元文鈔﹐未梓﹞。冬﹐仲子直方公卒。

三十三年﹝甲戌﹞﹐公八十五歲。

正月杪﹐萬子公擇冒雪來訪﹐信宿而去﹔八月﹐卒。公思之如陽明之於曰仁﹐不俟其家人之請而銘之﹝萬履安先生八子多從公遊﹐而公擇﹑充宗﹑季野三先生最稱髙座云﹞。甲子﹝八月二十九日﹞﹐長子棄疾公卒﹝棄疾公幼患背疳。博學彊記﹐著有畱窮艸﹞。哭徐立齋相國。

三十四年﹝乙亥﹞﹐公八十六歲。

七月癸亥﹝三日﹞卯時﹐考終正寢。疾革﹐諭家人曰﹕我死後﹐卽於次月舁至壙中﹐斂以時服﹐一被﹑一褥﹔安放石牀﹐不用棺槨﹔不作佛事﹐不做七七。凡鼓吹﹑巫覡﹑銘旌﹑紙旛﹑紙錢﹐一槪不用。作葬制或問﹝載文定五集。全氏祖望曰﹕公自以身遭家國之變﹐期於速朽﹐而不欲明言其故耳﹞。又書梨洲末命一篇﹝略云﹕余壙𨿽成﹐然頂未淋土﹐非三百擔不可﹐此吾日夕在心者也。吾死後﹐卽於次日之早﹐用棕繃擡至壙中﹐一被﹑一褥﹐不得增益。棕繃抽出﹐安放石牀壙中﹔須令香气充滿﹐不可用紙塊﹑錢串一毫入之。隨掩壙門﹐莫令香气出外。墓前隨宜分爲階級拜壇﹐其下小田分作三池﹐種荷花。春秋祭掃﹐培士要緊﹐切不可以一兩擔循故事而已。其祭品﹕幹肉一盤﹑魚臘一盤﹑果子兩色﹑麻餈一盤﹑饅首一盤。上墳須擇天气晴明第一﹐不可殺羊﹔天雨變爲堂祭﹐此流俗無禮之至也。凡世俗所行折齋﹑做七﹐一槪掃除。來弔者﹐五分以至一兩並紙燭盡行卻之。相厚之至﹐能於墳上植梅五株﹐則稽首謝之。有石條兩根﹐可移至我壙前作望柱﹔上刻「不事王侯﹐持子陵之風節﹔詔鈔著述﹐同虞喜之傳文」。若再得二根﹐架以木梁﹐作小亭於其上尢妙﹞。主一公謹遵末命﹐卽於卒之次日﹐舁至化安山﹐安臥壙中﹐卽塞壙門。其壙前片石﹐平時嘗求鄭髙州梁爲文勒之﹔髙州卒﹐未及成文。後鄞人全太史祖望補爲之曰﹕梨洲先生神道碑文。銘曰﹕魯國而儒者一人﹐矧其爲甘陵之黨籍﹑崖海之孤臣﹖寒芒熠熠﹐南雷之村﹔更億萬年﹐吾銘不泯﹝梓入鮚埼亭集﹞。

三十八年﹐學使黃岡張公石虹希良如詳批準入祀府庠。

五十六年﹐學使休寧汪公荇洲漋捐俸置姚邑通徳鄕作字號田四十一畝有奇﹐爲公祀田﹝汪公系鄭寒村先生甲戌會試分房所得士﹐此舉蓋南溪請之也﹞﹔紹守古滇兪公卿有記﹐海昌查編修愼行書丹勒石。越三十餘年﹐公仲子後嗣某以賤值私質於族內﹐畝僅十緡﹔公曾孫雪汀公儲文以原質價贖其三之二﹐公元孫稚圭公璋﹑淸遠公璘以原質價贖其三之一﹐各入於私﹐雪汀公並移碑石藏於家。惟戶管仍屬通徳三都三里文孝公祀﹐奉憲永不準易戶故也﹝同治二年淸釐戶管﹐開列黃文孝祀作字號田四十一畝一分一釐八毫﹐永不易戶﹞。一時士論嘩然﹐雪汀公歸四畝於公祭﹐霜露淒然﹐烝嘗未能備物矣﹝本慈水鄭徵君書常孝廉勛祀田記後跋。案文孝祀田系汪公捐助﹐豈有可分裂入私之理繇。雪汀﹑稚圭﹑淸遠三公訟諸官﹐以私貲贖歸﹐未取贖費於公祭﹝﹖﹞﹔因據其田而收所入﹐以償本息。延滯至今﹐後人遂以爲入私耳﹞。後賢有能復其舊者﹐亦九原所深慰也。

六十年﹐鄭南溪性建二老閣於半浦﹐祀公及其祖秦川公溱﹔成其父寒村先生梁之志也。春秋仲丁﹐祀以少牢﹔至今百五十年矣。

同治十一年﹐炳建畱書種閣﹝取公楹聯「畱天下讀書種」之意﹞於敝廬西北﹐爲觀象讀書之所。謹奉公遺像於中﹐朝夕瞻仰﹐用■﹝面力﹞紹衣之志。後三年﹐光緒紀元﹐歲在乙亥﹐敬撰聯語﹐勒於神座旁云﹕耄年終乙亥﹐距誕生小子﹐六甲兩周﹔愧而今運轉三元﹐趨步難追祖武。幽閣建壬申﹐溯繼序大宗﹐七傳遙嬗﹔願此後祀延百世﹐詩書弗替家聲﹝賤誕嘉慶乙亥﹐爲大宗七世矣﹞。

乙巳長夏﹐輯成此稿﹐捲分爲四。公之一言﹑一事﹐與夫文詩目之有年可稽者﹐捃摭殆盡﹐久爲同志鈔傳矣。戊申﹑己酉間﹐宗滌樓先生講學吾姚龍山書院﹐就而正焉。先生曰﹕年譜自有體例﹐曷以誇多斗靡爲﹖遺獻事實甚繁﹐取其言行之大節﹑師友之結契﹑際遇之轗軻﹑行蹤之經歷﹐有足見性情學問者編而入之﹐使後人得以論世知人巳耳。瑣屑之事﹐盍從芟削﹗且年譜之作﹐將弁諸遺集也。文定﹑詩歷諸篇﹐各標年次﹔而復次其目於譜中﹐毋乃贅乎﹗炳因刪繁就簡﹐合爲三卷﹔兵燹時存於牖下者是也。歲丙寅﹐重加釐訂。時先生歸老越中﹐炳復繕淸乞正。先生曰﹕得之矣。不違陽明﹑蕺山二先生年譜之例矣。今剞劂告成﹐而先生已歸道山六稔。爰書此以志師承之自云。

癸酉仲秋﹐炳垕又識。

