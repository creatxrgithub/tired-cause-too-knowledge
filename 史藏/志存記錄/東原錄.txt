東原錄宋龔鼎臣

提要東原錄

提要

《東原錄》一卷﹐宋龔鼎臣撰。鼎臣﹐字輔之﹐鄆州湏城人﹐景佑元年進士﹐歷官諫議大夫﹑京東東路安撫使﹑知靑州攺太中大夫﹑提舉亳州太淸宮﹑以正議大夫致仕。事迹具《宋史本傳》。是編﹐多考論訓詁﹐亦兼及雜事。其說經﹐多出新解﹐如謂《書》本無百篇﹐孔子存《甘誓》欲以見父子相傳之義﹐存《盤庚》欲以爲遷都之戒﹔並洪範錯簡之說﹐亦自鼎臣發之﹐皆頗不可訓。其解杜甫「今日起爲官」句﹐謂「今日」爲「金日」之訛﹐以「金日磾」實之﹐尢爲穿鑿。然如解《易》之「鼎金鉉」卽儀禮之「扃鼎」﹔解禮記「升中於天」爲左傳「民受天地之中以生」之「中」﹔解楊子「如玉加瑩」句﹐據唐類書﹐證李軌注誤本﹔解《後漢書》注﹐引《潛夫論》「化國之日」句爲章懷太子避髙宗諱﹔解馬融「軼越三家」句爲指三王﹔以及引《說苑》子桑伯子事﹐證王肅注之漏﹔引《漢地理誌》有煮棗﹐證顏師古注之漏﹔引王弼解「子弓」爲「朱張字」﹐證楊倞《荀子注》之誤﹔引「蹷」訓爲「倒」﹐證髙誘《呂覽注》之誤﹔引殷仲堪《天聖論》解仁宗年號﹐證「拆字爲二人聖」之非﹔引《汲冢記》定湯墓在河東﹐證劉向說之非﹐皆頗有考據。所記雜事如太宗賜進士詩﹑禦注藝祖﹑批答趙普﹑論王仁瞻﹑及幸綾錦院﹑警戒梁周翰事﹑《鄭氏詩譜》別有全本﹐歐陽修所得乃殘帙﹑文彥博家廟不作七間﹐乃用唐杜岐公家舊式之類﹐亦皆可資參考。

惟所稱「邵亢學士家作三代木主﹐不更畫影■﹝巾登﹞﹐蓋非古禮」云云﹐其說最謬。以上下文義推之﹐當作「蓋用古禮」﹐傳寫誤「用」爲「非」﹐非其舊文﹐未可以是病鼎臣也。

東原錄

《舜典》後有《汨作﹑九共﹑稾飫》十一篇。孔安國以爲亡篇。疑其非亡也﹐乃孔子所刪去者爾。況二典﹐豈容此雜篇綴其後。言百篇者﹐獨安國而已。孔子未嘗言也。

《尙書甘誓》其中別無可以爲後世法者﹐但孔子之志﹐以堯舜相繼﹐卽見其與賢。無此一篇﹐則不見禹之與子﹐故載之以示父子傳授之法也。

《尙書》本爲舜﹐故並錄堯。《詩》之首﹐本爲文王﹐故並錄先公費秦。二《誓》系在《書》後者﹐若只訖文侯之命﹐其誰不能編也。蓋前此皆帝王之書﹐所以人見其甚易用。費秦者﹐言典誥也。孔子更於諸侯中取之﹐有以勸諸侯之爲善可繼帝王之書也。

《易鼎卦》有金鉉。按《儀禮公食大夫禮》『甸人陳鼎七﹐當門南面﹐西上設扃鼏。』注云﹝扃﹐鼎扛﹐所以舉之者也。﹞凡鼎鼏﹐蓋以茅爲之﹐今文「扃」作「鉉」。《釋文》「鉉」戶畎反﹐一音扃﹐故《周禮匠人》『廟門容大扃七个。』是扃卽鉉也。《說文》乃以鉉爲鼏﹐莫狄切。非也。蓋鼏本茅﹐爲以覆鼎鉉。以木爲以舉鼎。其誤可見。

《易上系》曰『天一地二。天三地四。天五地六。天七地八。天九地十。』此乃參伍錯綜之數爾。故《子夏易傳》置於前段之末。韓康伯以爲後段之首﹐非也。

《詩晨風》云『山有苞櫟﹐隰有六駁。』《毛傳》云「駁」﹐如馬﹐鋸牙﹐食虎豹。崔豹《古今注》云『六駁﹐山中有木﹐葉似豫章﹐皮癬駁﹐名曰六駁木。』《爾雅》云「駁」赤﹐李子赤。音剝。馬色。

《周禮》「疾醫」﹐鄭康成注云『病由气勝負而生﹐攻其贏﹐養其不足者。』凡十五字﹐最得其要﹐於諸疾無不包括。謂气勝則過也﹐當攻之﹔气負則不及也﹐當養之。

世俗稱詩曰佳什﹐或曰見贈﹑見寄之什。有以一篇爲什者﹐似以什爲詩之別名﹐殊失其旨。據《詩》大小雅﹑周頌﹐凡於其始﹐則曰「某詩之什」﹐至其中則曰『某詩之什若干篇以上」也。《周禮》『宮正會其什伍』。先儒以五人爲五﹐二五爲什﹐惟魯頌亦曰「駉之什」﹐至其終﹐以數不足﹐故曰「駉四篇」﹐然則﹐詩一篇以上稱什可也。

或問﹕李鼎祚解易﹐以「聖人設卦」爲「伏羲觀象」﹐「系辭焉」爲「文王」。是﹖否﹖

予曰﹕伏羲設卦觀示其象於人﹐文王演易系辭於卦下﹐故孔子言「系辭焉」者六﹐皆不能有字著其上。一曰系辭焉而明吉凶﹔二曰系辭焉以斷其吉凶﹔三曰系辭焉所以告也﹔四曰系辭焉以盡其言﹔五曰系辭焉以斷其吉凶﹔六曰系辭焉而命之。然則豈容與設卦離其句哉。

《洪範》九疇﹐宜皆有所說。獨八政載其八事﹐其五紀亦然。疑「王省惟歲」以下所說「歲月日星﹐及星日月之行﹐則有冬有夏」﹐當在「歷數」字下﹐況有冬有夏﹐乃似歷法。其「五﹐皇極。皇建其有極」﹐當續以「無偏無黨」﹐以下則大中之法﹐備如斂時。「五福」當在「五福六極」之後﹐乃是說福極之意爾。此漢儒所得錯亂﹐不能細考以訪於伏生之類之人﹐使後世爲不完書。皆漢儒之罪也。

「皇極」以前四疇皆治法也。「皇極」以後四疇皆治之有善惡也。如「三徳」之不善﹐則臣僭而復凶﹐民亦僭。「差稽」﹐疑亦有吉凶。下二疇善則善應﹐惡則惡應﹐與前四疇之體法異也。

前人有以「賾」爲「探考」之義者。自爾﹐人頗效之。且《易》有「天下至賾」及「探賾索隠」之文二者舉﹐謂「賾」者﹐幽深難見。惟荀爽謂「賾」測也。其前人或取之乎﹖皇甫泌右丞治易﹐有《紀師說》一卷﹐謂「賾」者﹐所以測物情也。斯得之矣。

鄆州門樓﹐眞廟大中祥符初東封回﹐賜「升中延福」之名。《禮記》曰「升中於天」。﹝注﹞升﹐上也。中﹐猶成也。告以諸侯之成功也。《周禮》以五禮防萬民之僞而教之中﹐以六樂防萬民之情而教之和。又《左氏傳》「民受天地之中以生﹐所謂命也。當天下中和則是太平﹐乃上其民中以告天也。」「中」自有義﹐注者何必猶「成」也。

董仲舒云「孔子曰「鳳鳥不至﹐河不出圖﹐吾已矣。」夫自悲可致此物而卑賤不能致也。」在西漢﹐鳳嘗見於潁川﹐則是鳳鳥至。魏晉間﹐張掖出石圖﹐則類乎《河圖》之出矣。然未必皆聖人所致也。

揚子「潛天而天﹐潛地而地﹐人之神潛天地﹐則其徳如天地矣。」《書》曰「惟克天徳」。故仲淹謂「天隠地隠者﹐此也。」又「天神天明﹐照知四方。天精天粹﹐萬物作類。精气爲物﹐天神之精也。神而明之﹐天明之粹也。生而稟乎天﹐死而復於天。復者﹐精復於神﹐粹復於明。」

嘉佑中﹐予在國子監﹐與監長錢象先進學官校定《李軌注揚子法言》。後數年﹐因於唐人類書中見「如玉加瑩」一義﹐惜其未攺正也。「或問屈原智乎﹖曰如玉如瑩﹐爰變丹靑。」軌注云「夫智者﹐達天命﹐如玉如瑩﹐石而不燐」﹐往日不知其誤。遂攺軌注以就文義爾。

靑社有白門﹐士人多問其名。據《淮南子》載「八極﹐…其西北方曰白門」。髙誘謂﹐金气白﹐故曰白門。蓋天下諸城西北門皆號白門。後漢張衡《思玄賦》云「蹶白門而東馳兮﹐雲臺行乎中野」﹐𨿽志在髙邈﹐然亦自西䢐東也。又﹐呂布在下邳郡與麾下登白門樓。下邳城三重﹐卽大城之門也。故水經謂「南門爲白門」。今靑社白門在北城而西偏南向﹐則酈道元所謂南門者﹐其理亦通。

唐髙宗諱治﹐當時攺治書侍禦史爲禦史中丞﹐復舊名也﹔治禮郎爲奉禮郎﹐迄今因之。其後太子賢注《後漢書》﹐至王符《愛日篇》曰「治國之日舒以長﹐亂國之日促以短」﹐乃攺治日爲化日。夫以亂對治﹐則化不若治。要其語新﹐則治不若化。

仁宗嗣位踰年﹐攺元天聖。舊說明肅後垂簾共政﹐謂「天聖」爲「二人聖」也。於時﹐胡旦嘗言未曉其義﹐蓋不知自有所出。晉殷仲堪《天聖論》﹐其略曰「天者﹐萬物之根﹐本冥然而不言。聖者﹐承天之照﹐用天之業。」此恐是眞宗爲天﹐仁宗爲聖也。

《爾雅釋木》曰「樲」酸棗。郭璞云『樹小實酢。孟子曰養其樲棘。』其《孟子》本文云「養其樲棘」﹐﹝注﹞樲棘﹐小棗﹐所謂酸棗也。

荀子《非相篇》曰「仲尼長﹐子弓短。」楊倞解云『子弓﹐仲弓也。言子者﹐著其爲師。』《史記﹑漢書》有「馯臂子弓﹐其學惟受易而已。」韓文公亦曰『子弓之事業不傳﹐而荀子論說常與仲尼相配﹐必非馯臂也。』常怪倞序荀子﹐其辭甚巽﹐曰『穿鑿之責﹐於何可逃。』王弼解子弓﹐乃朱張字也。言荀卿以比孔子﹐蓋其道與孔子同﹐所以於逸民七人﹐獨不論朱張之何如也。然則﹐謙道於人取益多矣。孔子曰「吾猶及史之闕文」﹐若《春秋》「夏五﹑夫人氏」之類﹐後人從之﹐莫有補其缺者﹐宜倞以巽辭而不敢逃責也。

論語有子桑伯子。《王肅注》謂「書傳無見焉。」劉向《說苑》載其事甚備。然《說苑》﹐異書也。

子曰可也。簡﹐簡者﹐易野也。易野﹐無禮文也。

孔子見子桑伯子。子桑伯子不衣冠而處。

弟子曰夫子何爲見此人乎﹖

曰其質美而無文﹐吾欲說而文之。

孔子去。子桑伯子門人不說。曰何爲見孔子乎﹖

曰其質美而文﹐吾欲說而去其文。

故曰「文質修者﹐謂之君子。有質而無文﹐謂之易野。」子桑伯子易野﹐欲同人道於牛馬﹐故仲弓曰「太簡」﹐然則﹐肅在漢後不甚逺﹐而不見此書何也﹖亦可審其學問之有遺。

歷代名臣法帖有山濤啟事﹐云「臣啟。崔諒﹑史曜﹑陳淮﹐可補吏部郎。三人皆眾論所稱。諒尢質直少華﹐可以惇教者。」漢武朝以儒者文多質少﹐乃用萬石君二子以抑其文華之士﹐𨿽曰「文質彬彬﹐然後君子。」若崔諒者﹐誠愈通儒﹐咸以濤爲知言。

世俗謂﹐一錢爲金﹐百金爲一鍰﹐與古甚異。漢時萬錢﹐比周時金﹐重一斤﹐其言百金者﹐爲錢百萬矣。然則﹐一金猶古萬錢之稱也。孔安國注《呂刑》﹐「六兩」曰鍰。鍰﹐黃鐵也。一曰錢也。今之百錢﹐豈止六兩而已。又或以鍰爲鐶﹐尢無稽也。

論語載蕭墻。蕭﹐蕭也。後人因惡事斥之﹐遂若非禮可言者﹐不究其始謂某事也。周禮春官之屬﹐有司設幾筵。後人因喪事設之﹐若惟凶禮可言者﹐不究其始謂某事也。惟通者﹐則不然﹐各從其本而已。

或問﹐馬融云「軼越三家﹐馳騁五帝」﹐何也﹖

曰﹐言三家。論語三家者﹐以雍徹。後漢劉陶推三家《尙書》。以雍徹﹐《尙書》則未見﹐惟見馬融「軼越三家﹐馳騁五帝」﹐以意求之﹐則宜爲三代夏商周之家也。

呂氏春秋曰『出則以車﹐入則以輦﹐務以自佚﹐命之曰招蹷之機。』若以下二者『爛腸之食﹑伐性之斧』﹐証之當以「蹷」爲「倒」也。又﹐蹷﹐逆﹐寒疾也。髙氏注﹐以「招」訓「至」﹐「蹷」機門內之位者。誤也。

孟子謂『人有無名之指﹐屈而不信﹐非疾痛害事者也。若有能信之者﹐不逺千里﹐必求信之﹐恥指之不若人也。』今之人﹐心不若人而不恥﹐是之謂『不知類』矣。唐盧仝常爲櫛銘﹐蓋本於此。

孔子不喜與人辧。孟子好與人辧是非。文中子復不喜與人辧﹐其學孔子之道者歟﹖或曰孟子之時﹐亦其可與辧者﹐卽辧之冀以明其教也。文中子遭亂世而退河汾﹐宜乎不爲之辧也。

張衡《東京賦》李善注本云「解罘放麟」。又曰「慕天乙之弛罘」。其五臣注本「弛罘」作「弛罟」﹐故韓魏公進嘉佑編勅表從罟。然网罟﹐可通施於捕禽魚﹐作弛罟則不重復﹐於義爲當。

左氏春秋傳﹐「夏啟有鈞臺之享﹑周康有酆宮之朝」二事﹐先儒皆未知其所出。今傳於學者﹐或得之﹐可補古史之闕。

汲冢書稱太甲殺伊尹。唐李宗閔謂『孟子教諸侯叛』。不別是非﹐毀短賢聖﹐甚可罪也。

落成之祭﹐人久不行。左氏傳曰『楚子成章華之宮﹐與諸侯落之』。

揚子曰『聖人以不手爲聖人』。李軌注謂『手者﹐桎梏之屬。』《賈誼新書》云『紂作梏數千﹐睨天下諸侯之不諂己者﹐杖而梏之。文王桎梏﹐囚於羑里﹐七年而後得免。』其注﹐意以文王聖而免桎梏﹐則與揚子合矣。

有問『竹與松柏皆能冒霜雪而不衰﹐竹虛而松柏堅實﹐其故何也﹖』

或對曰『竹則虛其心﹐松柏則實其腹。竹則弱其志﹐松柏則堅其骨。非道之自然乎。』

《書康誥》曰「用其義刑義殺﹐勿庸以次汝封﹐乃汝盡遜曰時敍﹐惟曰未有遜事。」《荀子致仕篇》「書曰「義刑義殺﹐勿庸以卽﹐汝﹝心﹞惟曰﹐未有順事」﹐言先教也。」安國之注爲二解﹐荀子並爲一解。凡刑殺旣義﹐則當用。但解「勿庸以卽」爲「卽行」﹐斯與本文意異。

四瀆尊於百川﹐謂其發源而東﹐不假他水﹐直注於海也。然人呼淮者﹐止曰淮﹔濟者﹐止曰濟﹐不以他水寄名於其上﹐曰某淮﹑某濟也。惟淮﹐𨿽有秦淮﹐則秦非水名也。其江河則不然。凡水之相附﹐邇者﹐必寄名於其上﹐若沅漢﹐則曰沅江﹑漢江﹔洛汶則曰洛河﹑汶河之類。是皆世俗之語﹐不可不知。

《樊噲傳》云『從攻項籍屠煮棗。』顏師古輩皆未詳其處。《後漢郡國志》「濟陰郡寃」句有煮棗城。

劉向曰『湯無葬處。』顏師古謂『不見傳注也。』按《汲冢記》﹐後魏天賜中﹐河東人張恩盜發湯冢﹐得志云『我死後二千年困於恩。』恩得古鐘磬﹐皆投於河。

《書》有亡本及逸詩者﹐蓋孔子之所刪也。不修春秋者﹐孔子之所未攺者也。逸論語者﹐殆載「齊魯古三論」篇章之所遺也。讀唐明皇《道徳經序》﹐見《君子傳注》﹐至公之辭也。孔子所存之書﹐逐篇皆因事而訓後世﹐如《盤庚》三篇﹐蓋以五遷之勞﹐民咨胥怨﹐故錄其「丁寧告民遷之」之意﹐欲後世凡議遷都﹐卽知民之必怨﹐用戒其不可輕遷也。

《地裏新舊志》﹐江淮間宅與墓﹐則隨五音取向。宅則皆須西北髙﹐東北下流水﹐辰巳間出﹐兼同用丙向爲上。非也。凡宮寺祠廟郵館﹐皆無常主﹐故用丙向。宅舍則當各隨本音。

邵亢學士家作三代木主﹐大約依古制而規模小也。仍各用一小木室安木主﹐作一靜室置之﹐不須畫影■﹝巾登﹞﹐蓋非古禮。又木主久而壊﹐可瘞而別制。安祿山陷洛陽﹐士庶奔迸。崔佑甫獨崎危於矢石之間﹐潛入家廟負木主以竄。然則﹐木主之制﹐唐士人之家皆爲之也。

孫構紹先言﹐諸葛武侯夔州八陣圖用八以石壘。漢州八陣圖用六以砂壘。皆近千年不泯。或曰武侯擇吉日爲之故也。用六在用八之後﹐以其兵少不能足其數。

晁文元公常約已立四無之法﹐而専習之。謂『無怒。無怖。無慮。無住。』無慮者﹐息其繁慮﹔無住者﹐不住著於一物。晁公每自謂『得則象智』﹐蓋見賢思齊﹐觸類而長。此取象中說所謂七無者﹐然皆原於《論語》「子絕四也」。

物有以類而名之者﹐鵝曰舒鴈。馬曰飛兔。皆名之美者也。至於人則有曰鷹犬﹑曰虎狼者﹐豈不愧於鵝馬乎﹖

《史記》﹐蘇秦曰燕北有棗栗之利。又《樂毅傳》曰薊丘之植﹐植於汶篁。釋者謂竹曰篁。謂燕之疆界移於齊之汶水。然則齊魯間棗栗殆自燕北而移植歟。故《靑州圖經》引《齊民要術》曰『靑州有樂氏棗﹐丰肥細好﹐爲天下第一。』經云『樂毅破齊時﹐自燕賫來﹐因種於此﹐故以姓得名。』

物有善蟄藏者﹐是保其身也。人若能蟄藏志意﹐待時而動﹐是保其神也。保身則气全。保神則形全。形與神不相離也。

文中子言「董威輦﹐大雅吟﹐幾於道。」威輦之詞﹐不見於世﹐而見石崇大雅吟﹐然亦無能歌者。威輦﹐晉董京字也。京與崇同時人﹐其詩意異否﹐未可知﹐且存崇詞以質斯義。其節曰『堂堂太祖。淵弘其量。三分有二。周文是向。於穆武王。奕世載聰。蕩淸吳會。六合乃同。大槪以司。馬晉比姬。』周大雅之意﹐其在是乎。

唐劉秩述﹐《政典三十五卷﹥﹐杜佑增之二百卷﹐號《通典》。通典所載自書契以還﹐迄唐徳宗貞元元年﹐上下數千年。咸平中﹐宋白等爲《續通典二百卷》﹐載二百年﹐其卷帙亦如之。與晉張輔論遷固書一也。然秩書太略。白書太煩。不煩不略﹐最爲適中者﹐佑書也。故最行於世。是知天下巨細事﹐惟適中可以久而不廢。豈特書抄哉。

賦者緣物以成文﹐必辭理稱﹐則彬彬可觀。唐楊遂賦太極生兩儀﹐有云「品物流形﹐聚作艸木鳥獸﹔不言善應﹐散爲霜露風雲。」理𨿽長而辭不稱﹐無足觀者。王沂公賦有物混成﹐曰『得我之小者﹐散而爲艸木﹔得我之大者﹐聚而爲山川』﹐𨿽與前賦意合而其辭理彬彬然矣。

髙弁公儀種﹐先生放之髙弟也﹐常著《帝形》三篇。有張荷若山亦學焉﹐先生以友道待之﹐著《過非》九篇。先生皆稱之﹐復謂《過非》在《帝形》之上。《帝形》今行於世﹐而《過非》世所罕見。大旨謂「過非﹐非過也。聖人作事於時﹐有本是而末非﹐非聖人之過也。蓋後世增飾之過也。」陸魯望嘗因激而爲《蠶賦》﹐以其貽禍於民﹐遂欲伐桑滅蠶﹐思「古民衣皮羽爲無得喪」﹐則不及《過非》之意逺矣。

韓文公古詩曰『帝欲長吟哦﹐故遣起且僵』﹐謂李杜也。《北夢瑣言》載文公律詩曰『天恐文章渾斷絕﹐再生賈島在人間。』又﹐王黃州《解梁官舍》詩云『上天於我心還厚﹐只遣文章道更尊。』此皆原孔子「天未喪斯文」之意。

杜工部《送楊六判官使西》詩云『子云淸白守﹐今日起爲官。』諸本皆然。予以謂「今」作「金」﹐蓋金日磾﹐本休屠王太子﹐與母閼氏俱沒入官﹐輸黃門養馬﹐武帝嘗奇之﹐賜湯沐衣冠﹐拜爲馬監。唐中興時﹐贊普必有相類者﹐故甫用之也。

四六文字﹐𨿽變古體﹐其有至當者﹐亦不減於古﹐如梁李崧《論詩答徐巡官》﹐其略曰『詩者﹐或逸樂而興﹐或悲哀而作﹐內經夫婦﹐外正君臣。𨿽孤憤必申﹐𨿽輿言必達。懲惡勸善之理﹐於是乎明﹔感新懷舊之情﹐於是乎見。乃知作者﹐豈徒然哉。是以讀騶虞之章﹐知岐周之盛徳﹔誦芍藥之句﹐識鄭衛之淫聲。』如巡官《送賓》云『蟾桂三春捷﹐雞林一國榮。則知﹐皇澤之被於逺人﹐素風之漸於殊俗。』又若《貽友》云『詩至道長樂﹐生來貧卻閒﹐則知﹐尺璧輕於寸陰﹐千金賤於一字。』如崧所述﹐豈必以古律爲別哉。

五代和魯公凝﹐長於歌詩﹐初辟西徵﹐從事軍務之餘﹐往往爲歌篇。詔使往來﹐傳於都下﹐當時籍籍﹐以爲宮體復生。俄而時主知之﹐遣中使馳驛﹐索宮詞百首﹐卽日上焉。其間有云『遙望靑靑河畔艸﹐幾多歸馬與休牛。』又云『赤子顒顒瞻父母﹐已將仁徳比干坤』。又云『越溪妺麗入深宮﹐儉素皆持馬后風。盡道君王修聖徳﹐不勞辭輦與當熊。』使事中﹐的有風人之旨。

和魯公上巳日修禊事於濟汶之上﹐或曰『長津之內﹐遊舸甚繁﹐擊鼔鳴榔之下﹐必起飛鰩而驚睡龍』﹐俄有漁者﹐獲一巨魚﹐長丈餘﹐其圍數尺﹐斑首赤喙﹐刀鬛骨鱗﹐遂贖而放之。或謂曰﹐子欲望負舟乎﹖魯公曰『豫且之箭﹐前編所遺﹐但惜其救旱之功未展﹐不可隨泥鰋沙鰍同鱠也。且爲放魚歌。』有云『骨鱗骨﹝闕﹞皆龍子』。時張昭逺稱之云『解束縛之讎﹐願登賢相﹐蓋志形於詞也。』後爲右揆。舊說鯉魚滿三百六十歲﹐蛟龍輒率而飛去。若此者﹐其歲蓋亦深矣。

賦亦文章﹐𨿽號巧麗茍適﹐其理則與傳注何異。如李巽土《鼓賦》『土之靜靜﹐乃陰之實。鼓之動動﹐乃陽之精。陰以質而濁﹐陽以文而淸。將以質勝文﹐而其理永固﹐遂以土爲鼓而其義有成﹐斯迨於無愧於理矣』。當時﹐謂之李土鼓。後有鮑當者﹐著《孤鴈》詩﹐甚精﹐時亦號鮑孤鴈。

太平興國二年正月六日﹐太宗始禦講武殿試進士﹐賜呂蒙正以下及第。三年﹑五年﹐又賜胡旦﹑蘇易簡以下及第。初﹐京師期集未有題名石刻﹐至七年﹐馮起以贊善大夫通判歙州﹐蘇能以著作郎權知歙州﹐乃刻賜詩七首。其賜呂蒙正詩有云『帝澤𨿽寛異﹐官榮莫忘貧』。賜胡旦詩有云『報言新進士﹐知舉是官家。』禦注云『每相見但相勸爲美善之事﹐莫教朝野人笑道主文官家知舉不了』。

呂蒙正自僕射乞出﹐得判河中府。太宗曰『卿狀元及第﹐朕用卿作宰相﹐今日可謂榮歸鄕裏。』因有詩曰『滿朝鴛鷺醉中別﹐萬里煙霄達子歸。』太宗聞之曰『呂蒙正似無意再來』﹐旣而三召﹐方再入相。

藝祖時﹐新丹鳳門﹐梁周翰獻《丹鳳門賦》﹐帝問左右『何也﹖』對曰『周翰﹐儒臣在文字職﹐國家有所興建﹐卽爲歌頌。』帝曰『人家蓋一个門樓﹐措大家又獻言語』﹐卽擲於地。卽今宣徳門也。

劉仲芳上曹瑋水調歌頭﹐第三句云『六郡酒泉』。蘇子美亦有此曲﹐則云『魚龍隠處』。尹師魯和之﹐亦云『吳王去後』﹐其平仄與蘇同而音與劉異。嘗問曉音者﹐乃曰『以平仄言之﹐其文稍異。然不脫律﹐皆可用也。』律說﹐本詞之指法。余聞之師﹐悟治易者﹐各將所見。茍不離道之方﹐則不可論是非﹐餘經皆然。

王元之詠中條山﹐嘗愛田告詩﹐有『洞黑吹狂雨﹐峯靑卓冷煙』﹐乃作書求之。大槪言詩於玆山﹐只欠是爾。田諾焉。故田詩集不復載。

李文定公迪與夏侯鱗各題詩於濮州王驥郎中屋壁﹐文定曰『南巷蕭條北巷連﹐君歸未得伴君閒。郡樓獨上最髙處﹐盡日憑闌不爲山』。夏侯曰『夜來飛夢到瑤池﹐借得周王八駿騎。宴罷卻歸蓬島去﹐五云狂踏影參差。』明年﹐文定第一人﹐夏侯第二人及第。

魏野詩曰『云好低頭望﹐松宜側耳聴。便堪爲導引﹐誰信可延齡。』頃年杜岐公晚年﹐揮扇﹐或墜椅下﹐卽側身取之。蓋亦欲略用力也。

王欽若三司勾當﹐來亳州散食鹽錢﹐知州有詩一句云『雪霜散處民心悅』﹐欽若對曰『鼎鼐調時眾口知。』

龎籍爲黃州司理﹐夏竦時知黃州。龎嘗遊洪水山﹐有詩云『登臨不覺致身危』﹐夏頗異。之後﹐龎爲相﹐而夏爲使相。龎適當軸﹐曰『今日向司理筆下作使矣。』

《吉州雙流》詩云『不知萬里爭流去﹐那派先成潤下功。』向敏中與盛度分作﹐一人是殿中丞﹐一人是太傅。後向爲相﹐盛亦貴顯。

康定中﹐尹師魯過河陽﹐見予廳事之壁有石記墨本﹐題曰《靑州州學記》。師魯謂『當云靑州學記』。大抵文章增減字﹐不可不思。嘗觀韓文公文章﹐無一字用不當者﹐如《藍田縣丞記》「其下主簿尉」﹐若常人﹐止曰簿尉也。且尉則官稱﹐簿則簿書。必曰主簿﹐則名始完。是𨿽文之小疵﹐亦典刑﹐不可不尙。

齊桓公得愚公而管仲修政﹐故杜甫《贈蕭郎中》詩曰『中散山陽鍛﹐愚公野谷村。』徐鉉《題雷公井》亦曰『晻靄愚公谷﹐蕭條羽客家。』皆謂其蕭灑可愛也。予守靑社﹐因旱禱雨於愚公山下﹐卽日而應。噫﹗公﹐野人也﹐生死有益於齊﹐亦嘗以靈異澤民﹐求爵號於朝廷。元封二年封隠利侯。

景佑二年省試﹐天子外屏賦﹐是時國子監元黃庠者﹐最有文稱﹐同試問以所比證事﹐庠曰『可用疏屏﹑內屏』﹐聞者以皆有屏者﹐謂『庠不誠』。及庠程文第一﹐其辭曰『淸廟之飾用疏﹐是殊彜制。諸侯之設於內﹐靡僭常尊。』其人見之始愧服。時庠﹐以疾不能就禦試﹐旣愈﹐陳述於貢院﹐大略言三月中偶感寒疾﹐蒙聖恩特降中使賜湯藥並酒﹐遂得平愈。近﹐多士皆被榮恩﹐而庠自冑筵登國。庠旣於南宮﹐皆叨首薦﹐以母老獨未能甄錄。乞賜﹐奏「別賜一試主文」﹐章郇公而下爲之進呈。仁宗曰『是亦三元也。』詢問欲何如﹖郇公曰『乞出自聖恩處分。』仁宗許將來直就禦試。徐曰『令奪狀元也』。宋公序時亦預進呈﹐退謂同列曰『將來好狀元。』或問『何以知之﹖』曰『金口宣諭如此﹐故知此狀元定矣。』宋丞相舊名郊﹐第一人及第﹐或以名譖之﹐卽更名庠。時葉道卿猶外補﹐寓書戲問曰『某當年狀元名郊﹐今名庠﹐何許人也』。宋公因以詩答曰『紙尾勤勤問姓名﹐禁林依舊玷華纓。莫驚書錄稱臣向﹐便是當年劉更生。』時以謂劉向攺名一事﹐古今人未嘗用﹐似畱與公序也。

眞廟朝﹐汝州進茯苓一顆﹐重三十斤﹐宣示宰臣而下。遂表謝。其表王沂公代爲之。有云『事將符於難老﹐效豈止於蠲痾。』又曰『臣等﹐用愧鹽梅﹐言慚藥石。』﹐乃知前輩文必引事相類﹐𨿽涉小巧﹐亦不可不然。

葉道卿嘗帶貼職﹐知秀州時﹐狀元宋公序及同榜鄭天休已修起居注。道卿有詩寄二公曰『相先一龍首﹐對立兩螭頭。』世稱爲警句。

宋丞相嘗曰『皇朝狀首三十八﹐相到吾家第四人。』謂呂蒙正﹑王曾﹑李迪與宋庠也。

宋子京﹐明道初﹐召試學士院試。琬圭賦其辭﹐有曰『爾功旣昭﹐則增圭之重﹔彼績不建﹐則貽玉之羞。是以。上無虛授﹐下靡妄求。』又曰『爾公爾侯﹐宜念吾王之厚報。』時翰林盛公度奏禦﹐日極褒稱之﹐曰『此文有作用﹐有勸戒﹐𨿽名爲賦﹐實若詔誥詞也。』卽授直史館。頃之﹐仁宗禦制《上皇太后恭謝太廟》詩而子京次韻在諸公之右﹐其詞云『柔極深慈冠古先﹐謝成宗祏舉齋牷。欲知太姒徽音盛﹐親見周王作雅年。』仁宗嘉之﹐賜縑三百疋。

劉侍郎夔﹐皇佑中﹐自汶上移守福唐﹐予送以詩﹐有云『家經武夷住﹐仕與會稽鄰。』劉公云『武夷山在建州北二百里﹐崇安縣南三十里﹐方圓二百二十里。東南二方皆枕流水﹐一水北至﹐一水西來﹐湊於大王峯前﹐合而南流﹐爲建溪。公旣請老燕息於其間﹐想公當時過家之榮﹐後日退居之樂﹐良可羨也。』

景佑初﹐禮部試觀象﹐作服賦。予愛其《離合益稷》篇。又甚精當﹐常效之。以《漢趙充國傳》「罷騎兵﹐以萬人畱田」﹐曰『罷兵畱田﹐以試兗州。』進士後﹐有以《韓安國傳》「謀事必就祖發政」﹐拈古語爲題﹐曰『就祖發政者﹐離合之誤也』。

太宗詔徐鉉撰《李景志》﹐文曰『聖人在上﹐𨿽善治者﹐不能保其存。』時謂文過太甚。

和魯公比擬艸書﹐以昆侖人物玈弓﹑黑稍﹑玄鶴﹑孤猿之類﹐是形與色兼言也。

嘉佑四年貶呂溱﹐其誥詞「劉敞行之溱」﹐當貶而褒。嘉佑五年﹐劉沆贈僕射侍中﹐其誥詞「張瓌行之沆」﹐當褒而貶。張舜民爲髙遵裕幕客﹐元丰辛酉歲﹐隨遵裕至靈州回﹐題詩於石峽﹐曰『靑岡峽裏韋州路﹐十去從軍九不回。白骨似沙沙似雪﹐將軍休上望鄕臺。』又曰『靈州城外千株栁﹐總被官軍斫作薪。他日玉闗歸去路﹐將何攀折贈行人。』因爲李察劾之﹐降爲承務郎郴州監酒。

杜甫《贈太常張卿》詩云『健筆淩鸚鵡﹐銛鋒瑩鸊鵜。』張平子《南都賦》作鸊鶙。《方言》曰「野鳬﹐甚小而好沒水中。南楚之外謂之鸊鶙。」

南京法寶院有二墨迹﹐曼卿﹑守道也。𨿽精妙與奇怪不同﹐然皆近世所罕有。

劉相沆爲臺官﹐言後令裴煜代作章奏﹐言「𨿽三省之無他﹐柰羣犬之已甚。」臺官吳中復上言『劉相以犬斥言事之官。』

潘佑曰『齊人王達靈者﹐髙士也﹐精核九經﹐該博諸子。肥遁邁俗﹐目無全人。』予早聞達靈之名﹐常恨未得見其所長。佑﹐忠直人也﹐其語固不謬。後予守靑社﹐訪其著述﹐訖未能得﹐而達靈去方百年﹐其知名者尙少﹐況著述乎﹖乃知姓名有道之士﹐汨沒者何可紀哉。

周世宗旣定軍制。左右有以刑名相犯﹐取旨世宗﹐曰『一階一級﹐全歸伏事之宜』﹐迄今行之。

藝祖嘗令傳宣於密院﹐取天下兵馬數。及本院供到﹐卽後批曰『我自別爲公事﹐誰要你天下兵馬數』﹐卻令還密院。

江南城破﹐曹彬見李國主﹐卽放入宅。言令打疊金銀﹐京師桂玉難過。諸將皆言不可﹐恐別有事。彬曰『此無英气﹐不妨。』

範文正公嘗勉士人讀書通古今﹐曰『爲臺諫官則遇事敢言﹔出當藩方則有事敢斷。』識者﹐知公之事業有源深矣。

蔡君謨說﹐藝祖嘗畱王仁贍語﹐趙普奏曰『仁贍姦邪﹐陛下昨日召與語﹐此人傾毀臣。』藝祖於奏札後﹐親翰。大略言「我畱王仁贍說話﹖見我教誰去喚來﹐你莫腸肚兒窄妒他﹐我又不見。是證。見﹐只教外人笑我君臣不和睦﹐你莫惱官家。」趙約家見存此文字。

藝祖嘗以梁周翰補闕管綾錦院。多決工匠﹐不能處。及駕幸本院﹐卽欲決周翰。周翰急曰『臣﹐天下名士』﹐旣而宰相救解﹐藝祖言『欲決﹐教知滋味。』遂釋之。

蘇易簡榜中有登庸者四人﹕李沆﹑向敏中﹑宼準﹑王旦。其爲參預及兩禁以上者﹐又數人。時亦號龍虎榜。

太宗嘗問宼萊公『孰可備東宮﹖』公曰『此社稷大計﹐當自擇之。知子莫若父﹐知臣莫若君。此事陛下不可離禦坐。臣亦不敢離此。願一言決定之。』卽言及眞宗﹐公乃賀曰『陛下知子矣。』後數日﹐眞宗因出。有民竊語曰『好个小官家。』太宗聞之頗不樂﹐召公問之。公又賀。太宗曰『何賀﹖』公曰『儲貳之立﹐惟恐人不歸伏。今人民有是言﹐誠可賀也。』太宗釋然。

張乖崖在蜀聞宼萊公拜相﹐乃謂僚佐曰『宼有宰相之器﹐然富貴早﹐讀書少。』

天禧中﹐眞宗已不豫﹐但患「曹利用」在西樞跋扈﹐「丁謂」在中書弄權。一日召知制誥「晏殊」﹐坐賜茶。言曹利用﹐與太子太師丁謂﹐與節度使﹐並令出。殊對曰是欲令臣作誥詞。上頷之。殊曰『臣是知制誥﹐除節度使等﹐並須學士院操白麻乞召學士。』眞宗點湯旣起﹐卽召翰林學士錢惟演。惟演遂救此二人。來日卻除。曹利用使相﹐依舊樞密使。丁謂拜相。仍先露此意與二人﹐云『自有回天之力。』旣而﹐惟演遂除樞密副使。晏相嘗說與王哲學士。

庚子正月二日﹐予謁呂衝之﹐因問三館祕閣所藏之書﹐多散落於士大夫之家。客有對以所藏之書﹐今存者﹐有三萬七千卷﹐其實有萬餘卷爾。惟「祕閣」與「昭文集賢」最多存者﹐蓋閣上有太宗禦容﹐非具朝服不可上﹐以故存者多矣。及言士大夫以金帛購書者不少﹐而書亦有人不得見者。且云景初家藏舊《鄭氏詩譜》﹐注人不見名氏﹐而歐陽永叔慶曆四年奉使河東﹐嘗得《鄭譜》。自「周公致太平」以上不完﹐遂用孔穎達正義所載詩譜補全之﹐而復爲之序﹐景初之本甚完。嘗爲並州牛景勝借去﹐今乃亡吾之本矣。

舊說翰林學士艸制誥﹐每爲宰相圍卻令攺﹐謂之喫鞋底。

樞密學士張公奎嘗言﹐頃在疾告﹐旣愈朝參﹐對於便殿。仁宗問因何得疾﹖公曰因食饅頭。曰是豈堪多食耶﹖愚聞其說﹐爾後﹐每食於气血通暢時則無恙﹐不如是則終日不平和。今漸入老境﹐書以自戒。

歐陽永叔與劉原甫言新定茶法不便﹐乞別立法。富鄭公上前言近罷榷茶﹐攺二百餘年之獘法﹐不能無些小未適便處﹐須略齊整可矣。譬猶人大病方愈﹐須用粥食湯藥補理﹐卽便平復矣。上頷之。

丁謂嘗云『唐明皇時﹐異人言﹐醮席中乳香﹐靈祇皆去﹐至於今惑之。』眞宗時親稟聖訓﹐況乳香所以奉髙眞上帝﹐百神不敢當。今士大夫家祭﹐多用濕香﹐亦遵前聞也。

文相於西京宅旁建廟﹐嘗云取長安杜岐公宅廟制度﹐仍減一尺﹐髙作四間兩徘徊。宋公敏求學士知典故﹐言規模太逼窄﹐可作七間。文相因畫杜岐公家廟一本﹐示之古之制度﹐惟存杜廟而已。

治平中﹐予守金陵﹐至止數月﹐因葺治所之西廡﹐掘地數尺﹐得汞盈缶。詢其地﹐乃南唐宮人梳洗樓故基也。非棄鉛華之水﹐積而致耶。

富鄭公嘗與餘論治道。富公曰﹐大抵朝廷須用賢者多﹐小人少﹐庶幾其治也。譬諸疾病者﹐元气已虛﹐邪气已甚﹐姑以平和湯劑扶持之可也。若進服疏轉之藥﹐則安能保其生耶。俟元气漸實﹐邪气漸退﹐𨿽使服藥瞑眩﹐亦無所害耳。元气﹐賢者也。邪气小人也。使賢者多﹐小人少﹐然後可力行其道也。

鄭公又言。人嘗勸弼不次進用賢士大夫﹐及朝廷進用偶未及已則復出議論。余對以﹐人往往必以一身休戚觀朝廷﹐不能以天下休戚觀朝廷。鄭公﹐以爲知言。

士熈﹐道建中﹐嘗見人議條貫﹐乃曰法令繁而君權卑。又見張宗益上言白气災異事﹐乃曰此不經之語也。

王素爲諫官﹐言李淑姦邪。範希文在政府云『李淑少年﹐可惜以此名點污。』法官議官﹐惟務其深﹐自以爲深則無咎﹐茍稍出之﹐則恐人疑其有情也。臺官言事﹐惟務摭人之惡﹐不顧治體之如何爾。自以爲若卹治體﹐則近乎不舉職矣。二者皆切於身謀﹐而忘至公之道﹐非國家之益也。

法官壊法律者﹐三十年矣。向之入法寺者﹐皆外官﹐不爲上位所薦舉﹐無由攺官﹐往往誦法書求試。法律斷案幸而中選﹐無他才識﹐惟泥其文而深其法耳。自後朝廷旣寛失出之罪﹐又稍用儒士﹐始漸知法之獘矣。

何剡待制兼門下封駁事﹐嘉佑祫享之後﹐王達復知金州中官﹐武繼隆復防禦使﹐閻士良復鄜延兵馬鈐轄﹐皆畱告勑﹐繳納中書﹐自來封駁之司名存而職不振。今剡振職矣。

千乘縣大王橋之東北約一捨﹐有野儒忘其姓名。熈寧九年稱九十九歲﹐頎然其形﹐康寧異常﹐且言人皆可一百二十歲﹐是天與壽也。予當天壽之外﹐所得壽考﹐乃予功行之致﹐將遊西蜀﹑江南﹐觀山水之勝﹐況筋力猶可日行百里﹐後二年果聞出遊。

元丰元年﹐泰州有姜延貴者﹐年九十六歲﹐有孫及曾孫﹐俱登進士科﹐而玄孫太亦隸進士業﹐世所罕見也。

待制張昷之爲河北都轉運使﹐以保州部署下一將兵士當更畨守邊﹐每遣行卽請銀鞋錢﹐而知州﹝下一將兵士﹞未嘗差出﹐故昷之皆互令差出﹐庶乎均也。其凶輩因此構造事端以叛﹐用供奉官監務韋貴爲首領及田況﹐自眞定來招降。昷之贊令悉殺以戒後來。

王沂公知大名府﹐一日迎赦書。有禁軍兩指揮相憎嫉﹐一指揮在左弄門闗者﹐輪其闗﹐因擊右一指揮中兩人皆斃。沂公密令申報﹐判云『令赴市曹處斬﹐訖奏。』於時坐客及人多不知。至來日﹐其在右指揮一名訴左指揮﹐更有他事。沂公見其有酒﹐卽令驗之。決脊﹐配春州﹐已而兩軍方寧貼。

張昪果卿﹐嘉佑二年夏﹐回北聘求聖上儀容事。昪見北主﹐言前來皇帝曾將過禦容。在南朝﹐蓋以代相見爾。今已稱﹝闕﹞須我主復圖儀容﹐去則南朝必送聖範來。蓋前來是弟兄﹐卽弟先送。今是伯侄﹐侄宜先來﹐卽伯後答﹐如此先後﹐順也。訖從其議。

富相言老人星見﹐送史館不便﹐乞依古制送學士院﹐令文武百寮賀。

慶曆中﹐文彥博與杜祁公俱在樞府﹐彥博見祁公依條例行事﹐乃曰『此是措大治身之道耳。某𨿽晚輩﹐亦不敢不以天下爲慮。』

狄靑善用不滿千人之法﹐蓋擇鋭敢死者而已。

景思忠父歷都官員外郎﹐景佑中在慶州撰《邊臣要略二十卷》﹐備言「元昊必爲邊患。」康定元年﹐其父知成州﹐元昊果興兵大宼延安。於時父又進《平戎議三卷》﹐換左藏庫使。

南京故李龍圖紘雙生二子。長曰黃中﹐次曰象中。嘉定二年同登進士科。三年﹐象中以贓濫﹐羈管於南。時﹐黃中通判濵州﹐亦有公累被劾。朝廷遣禦史丁翊往制勘而黃中云亡。以此見雙生之時﹐禍福亦不甚異也。

陳恕爲三司使。嘗言三司中﹐惟起支爲難﹐蓋一起支則無由止也。不可不愼。

士熙道管三司商稅案。言天下諸商稅錢每歲二千二百萬貫。自嘉佑三年後來﹐只收得七百萬貫。每歲虧一千五百萬貫。

度支外郎範祥﹐作制「置解鹽事」。舊日﹐沿邊令客人入斛斗或造櫓樓﹝瓦木之屬﹞﹐凡直六貫卽支解鹽一席。祥遂制置邊上﹐客人入﹐一色見數﹐錢六貫﹐依舊支與一席。客人得一席﹐賣得十貫﹐邊上卻用見錢糶物官中﹐有利客人﹐亦便解鹽。每歲三十四萬席﹐得錢二百萬貫。嘉佑四年攺作制﹐置解鹽使。

興州濟眾監﹐每歲鑄錢七萬餘貫。近﹐張方平自益州入作計﹐相因減課程一半﹐並嘉州監亦減半﹐惟卭州監﹐亦依舊以兩川錢重物輕﹐欲減半。後錢漸少﹐而貴物欲輕﹐故也川中三監鑄錢。

嘉佑四年冬﹐夏國諒祚之母﹐爲國人所殺﹐卽元昊妻也。其舅沒臧用事﹐有漫咩者﹐其官髙於沒臧﹐然勢力反出其下﹐因殺沒臧。諒祚恣爲不道﹐淫佚遊畋﹐無時少息﹐復侵犯鄰國。有唃廝囉少子董氈﹐最號桀黠﹐病其侵已﹐乃與契丹結親。諒祚懼其兩國夾攻﹐遂來中﹐朝求尙主﹐欲結援自固。旣不許﹐乃出狂言﹐欲與中國相敵﹐及要熟戶。

嘉佑七年賀正旦﹐西人大首領祖儒嵬﹐名聿正﹐副首領樞銘靳允中﹝祖儒﹑樞銘﹐乃西夏之官稱大者﹝姓嵬名聿正﹞﹐其所貿易約八萬貫安息香﹑玉﹑金﹑精石之類﹐以估價賤﹐卻將回。其餘碙砂﹑琥珀﹑甘艸之類﹐𨿽賤亦售盡。置羅帛之舊價例太髙﹐皆由所管內臣並行﹐人擡壓價例﹐虧損逺人﹝大﹖﹞。其人至賀聖節﹐卽不帶安息香之類來﹐只及六萬貫。

偃師縣有先朝﹐上陵日﹐民獻松二株﹐上以金箆親栽於驛舍兩廡之前﹐因號雙松驛。

麥六十﹐禾三千﹐謂之大有年。凡一穟﹐當有此數。

李言說﹐里巷細民有以是非相較﹐患人之不及知己善者。旁有儕類曰『爾之云云。何必如此。爾不聞在肆藥物乎﹖某藥性良﹐某藥性毒﹐某藥性寒﹐某藥性熱﹐然藥不能自言而人旣諳﹐嘗之乃謂某良毒寒熱也。爾但爲善﹐則人亦稱你如稱藥矣。其人黙而服教。』予以其言鄙而有理﹐故錄之。

元丰二年﹐河朔京東歲歉時﹐予守靑社。南山中﹐土石化爲麫﹐可作餅餌﹐無甚沙礫﹐日有數千人取之﹐流殍因此全活甚多﹐乃聞於朝。有詔許匣盛以進。天救疲瘵﹐前古罕聞。

江南徐熙畫魚甚佳。闗中許道寧畫山水頗類靑州李成。成乃李宥諫議之祖﹐太宗時人也。

館中有蜀人黃筌﹐畫白兔甚佳。蓋孟昶卯生﹐每誕辰﹐卽畫獻也。

靑州龍興寺天宮院石柱﹐有韓熙載墨迹。王子融宰益都日﹐將遣工刻﹐其兄沂公止之曰「似墨迹﹐難得也。」元丰中予假守是州﹐推官汪衍恐其難久﹐遂刋焉。旣而﹐予與汪同聞張擇賓郎中道沂公止之之﹐因頗恨不模於他石。

䢐徠山在泰山東南﹐周環逺望﹐廣袤如一﹐謂有往來之勢﹐故名䢐徠。

海州朐山﹐俗言朐山戴帽卽雨﹐蓋謂云出覆冒其上爲雨候。

飲食甚熱之物﹐如湯之類﹐使人耳腦多鳴。

邵良佐使夏國。至昊賊處﹐與一大臣言﹐今玆用兵﹐如富者與貧者賭博。貧者只宜常勝。使富者勝﹐貧者必匱。

