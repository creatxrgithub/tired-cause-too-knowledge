

園筆乘

淸王韜

◎洪逆瑣記洪逆之長兄仁發﹐次兄仁達﹐同父異母﹐並務農業。自竄陷金陵後﹐封其長兄爲僞安王﹐次兄爲僞福王。初東逆獨攬僞政﹐其餘皆不得預。自東逆爲北逆所殺﹐而北逆旋又爲洪逆所誅﹐賊中無人可任。洪逆以爲任疏不如任親﹐遂命其兩兄同握大權。仁發﹑仁達本一無賴村氓﹐惟知以邪教惑人﹐所屬往往不遵其統轄﹐多傾心於翼賊石達開。仁發乃逐翼酋出之於外。後李秀成漸用事﹐諫洪逆勿專任安﹑福﹐特薦蒙得恩﹑林紹璋以分其權。以官軍圍金陵日逼﹐洪逆頗深疑忌﹐所用多族人﹐仁達尢信任。然二人所爲﹐暴虐恣肆﹐多行不義﹐爲忠酋所銜恨。迨官軍克金陵﹐仁發死於亂兵中﹐仁達匿於破屋﹐爲蕭軍門所擒﹐訊明後﹐處以淩遲極刑。仁發有子曰和元﹑利元﹐皆爲官軍所殺。

洪逆有母七十餘﹐先洪逆死。洪逆生有三子﹐長卽僞幼主洪福也﹐自幼喜弄文墨﹐亦好作盲詞﹐筆意有類於其父﹐其造作荒誕之語亦相若。嘗謂助天斬蛇﹐洪逆斫其首﹐而己斷其尾。官軍攻克金陵﹐積薪自焚其宮。時忠酋授以良馬﹐乃得突圍出。半途得遇其叔僞幹王﹐從之行。有河亙其前﹐浮水徑渡﹐遂至江西境。圖剃髮易服﹐從間道歸粵。賊中有詣官自泄其事者﹐乃成擒。江西撫憲沈葆楨親訊之﹐供不少諱﹐供詞中多引文相國《正气歌》以自比﹐尢可笑也﹐卒亦治以極刑。

賊每攻城﹐必先於城外築髙臺﹐而以賊酋登其上說法﹐謂之講論天情。大率言天父天兄救世爲心﹐特命各僞王降世教民﹐俾得脫災享福。蓋其竊西教之餘緒﹐而文以詭誕無稽之說﹐於是邪且怪矣。賊破金陵後﹐有男館女館之設﹐男女無許覿面語﹐夫婦有涉私者﹐輒斬以徇﹐謂其犯天律也。男女館皆逼人拜上帝﹐謂之敬事天父﹐以黃紙奏章作誓語﹐謂之悔罪。賊中贊美語﹐南賊所撰﹐率眾朝夕誦之。每日睡起飲食﹐必默念﹐小子跪在地下﹐敬謝天父等語。謂天父七日造成天地山海人物﹐每閱七日爲一贊期。街設大旗﹐寫明日禮拜﹐各宜虔敬。三更具果品糕餌﹐羣誦贊美。各僞府金鐃爆竹之聲﹐不絕於耳。賊有酋目病者﹐代爲焚章祈天﹐其詞甚哀。凡此無非煽惑誕妄﹐非眞有邪術也。

洪逆最喜掉文字﹐其所攺之字﹐不可以意測。如聖攺正﹐上攺尙﹐耶攺耳﹐華攺花﹐國攺郭﹐火攺亮﹐淸攺菁﹐老攺考﹐亥攺開﹐卯攺榮﹐丑攺好等類﹐不勝枚舉。社稷宗廟俱爲妖﹐帝王京都俱爲僭﹐悉令刪除。賊中別刊《時憲書》﹐謂之頒歷。略仿西國法﹐單月三十一日﹐雙月三十日﹐每年以三百六十六日爲率﹐不復置閏。且以每四十年爲一加﹐每月三十三日﹐每四十年爲一斡旋﹐每月廿八日﹐更爲無理。又以不知時日算法﹐時多舛誤﹐癸丑二月初十日﹐又訛一日﹐故干支亦遲一日。初不許用日月二字﹐後仍用之﹐謂由天父攺還﹐眞堪噴飯。咸豐四年﹐歲在甲寅。正月元日﹐賊營爲十二月廿四日﹐合計之﹐前後共差六日。

賊中僞書名目甚多﹐皆洪賊自作。其有僞詔書者﹐自戊申始﹐至癸丑陷金陵止﹐則出曾釗楊﹑何震川諸賊手。何震川者﹐粵西人﹐賊中僞探花也﹐淫亂邪怪﹐自供不諱。又有所謂天父下凡詔書者﹐更堪發噱。自咸豐八年以後﹐則多出自幹逆手筆矣。

賊所設立僞官﹐不分等級﹐而必以天字爲區別﹐牛鬼蛇神﹐奇怪百出。僞王之下﹐則有掌率統管天將﹑朝將﹑國將﹐下則有義﹑安﹑福﹑燕﹑豫﹑侯六等。僞爵之下﹐乃系僞職﹐自丞相以至檢點﹑指揮﹑將軍﹑總制﹑監軍﹑軍帥﹑師帥﹑旅帥﹑兩司馬﹐此爲僞正職﹐余俱爲僞雜職。僞丞相有正副﹐更有以天﹑地﹑春﹑夏﹑秋﹑冬爲次序者﹐計一十有四名。僞殿前丞相四名﹐檢點三十名﹐指揮三十六名﹐將軍及總制﹐俱分金﹑木﹑水﹑火﹑土爲定數。每僞總制一﹐統監軍一﹐軍帥五﹐師帥二十有五﹐旅帥一百二十有五﹐兩司馬六百二十有五。此外守城有僞巡狩將軍﹐驛遞有疏附總制﹐關隘有提關指揮。洪逆僞府有六部僞尙書﹐有侍衛九十有六﹐以天字及二十四气分名。有左右史詩臣﹑朝議﹑詔書﹑詔命﹐東賊僞府有尙書﹑承宣﹑參護﹑僕射﹐各數十名﹐其餘僞王以次遞減。他若管理賊物者﹐俱爲典官。由承宣以前附賊者﹐均爲僞功勛加一等。其爲僞王之昆弟叔侄者﹐皆稱爲王宗。賊中又設女官﹐亦有義﹑安﹑福﹑燕﹑豫﹑侯六等爵﹐而以貞字爲別。其在僞府者﹐有女丞相檢點﹐在外統帶女館者﹐至軍帥止﹐余爲女百長。賊中服色﹐僞王帽繡龍鳳﹐袍靴皆然﹐均用黃。僞侯相帽用凰﹐僞檢點指揮帽用麟﹐均黃袍。僞將軍總制帽用獅﹐僞監軍軍帥帽用虎﹐均紅袍。僞師帥﹑旅帥帽用彤﹐均蘭袍﹐僞兩司馬用鶴。有職者頭系黃巾﹐余用紅巾。僞女官皆以黃帕蒙首﹐上寫僞銜。女官多跣足乘馬﹐皆粵東西人。

至於賊之稱呼﹐尢爲可哂。各僞王皆僭稱千歲﹐而又以字別其大小。如洪逆長兄稱顯﹐次兄稱倫﹐幹賊稱福﹐翼賊稱喜﹐英賊稱祿﹐忠賊稱榮﹐贊賊稱耀﹐侍賊稱雄﹐輔賊稱威﹐章賊稱壽。其妻稱僞王娘﹐其長子稱僞嗣君﹐僞正女稱金。掌率義﹑安﹑福﹑豫﹑燕﹑侯以至軍帥﹐僭稱大人﹐子僭稱公子﹐女皆稱玉。師帥至兩司馬稱善人﹐子稱將子﹐女皆稱雪。掌率六等僞爵妻稱瑞人﹐僞丞相至軍帥妻稱貞人﹐師帥至兩司馬妻稱夫人﹐又有稱僞官之妻爲貴姣等名者﹐尢爲穿鑿不通。

賊中所有慶賀佳節凡六﹕正月十三日﹐爲天兄升天節﹔二月二日﹐爲報爺節﹔二月二十一日﹐爲洪逆登極節﹔三月三日﹐爲爺降節﹔七月二十七日﹐爲東賊升天節﹔九月九日﹐爲哥降節。又各賊每逢生日﹐饋物者不絕於道﹐而女官送禮尢盛。以糯米制成各色糕餌﹐列於方幾﹐令人肩之先行﹐前以金鑼黃傘爲導﹐後則士官跣足乘馬﹐送入僞府。至日均賀﹐倍誦贊美﹐謂之酬謝天父。洪逆父子生日﹐俱賜宴﹐畀以銀牌﹐並演鄕間雜劇爲樂﹐而不自知其丑。各逆生日﹐先期逼人進貢院考試﹐東賊則爲東試﹐餘仿此。所取僞狀元﹑榜眼﹑探花﹑傳臚各一﹐僞翰林數十﹐僞進士數百。又逼選民女百餘人﹐先送僞丞相衙再選﹐約得十五人以進各賊。洪逆東逆各六﹐北賊二人﹐翼賊一人﹐謂天父賜美女以償其勞也﹐言之可涕。

賊王居僞名府﹐賊官居僞名衙﹐計闔城賊館不下千餘處。僞府則有轅門二﹐大門三﹐髙可數丈﹐門墻壁悉采畫龍虎。甬道中築髙臺一﹐兩旁懸金鑼數十﹐有事則鳴鑼以達。門以內不準男子入﹐皆以女侍傳遞﹐肴饌酒漿﹐皆有僞典自外傳進。後有堂室園圃﹐多至數百﹐少六十餘間。若僞衙﹐則擇民居之髙大者加以粉繪﹐其餘或用紅箋作聯﹐或以黃紙寫朱字﹐徧貼大門﹐以爲美觀。門外多建臺﹐髙數十丈﹐以備望遠。洪逆僞府﹐以前制軍署爲之﹐在城北﹐壯麗勝他處。大門額一曰榮光門﹐二曰聖天門﹐皆以眞神冠之。兩旁有木柵﹐內橫匾數方﹐皆僞寮所贊頌。左右有亭﹐髙出墻外﹐覆以璃琉瓦。二門內僞朝房東西各數十問﹐西有一井﹐以五色石作欄﹐上鐫雙龍﹐石質人工﹐俱極堅致﹐非近時物也。僞殿前牌坊一座﹐上下皆雕龍紋﹐飾以金彩。僞殿尢髙廣﹐梁棟俱塗赤金﹐文以龍鳳﹐光耀射目﹐四壁采畫以龍虎獅象。僞殿之東﹐有墻之圍﹐鑿池於中。池方廣各數十丈﹐池心以靑石砌成一船﹐長約十餘丈﹐廣五六尺。北面又有半亭﹐髙僅數尺﹐式如字藏。東賊僞府稍減﹐其舊者已於咸豐六年爲北逆付之一炬﹐後重建僞幼東王府﹐名曰正九重天廷。僞府後有園﹐入門有亭﹐亭畔有花椒二株﹐蔭可半畝﹐圓實蕃衍﹐馨香可人﹐自亭而北﹐疊石爲山﹐綿延不斷。羣山之麓﹐淸泉繞焉。諸僞王府﹐無不有園﹐疊石鑿池﹐窮極奢麗﹐樓臺亭榭﹐逶迆相屬﹐皆役使所擄工匠爲之。北翼兩賊所居﹐但畫門用鑼而已。僞衙如僞侯畫鳳﹐僞相畫像﹐余僅貼紅條。

賊相見﹐下一等者跪﹐不揖拜﹐愛跣足﹐𨿽服袍乘馬亦然。嗜著朱履﹐厚其底﹐幾半尺許。每乘馬出﹐攜洋人所制八音匣﹐鏗鏘作聲以爲樂。每與官軍角拒﹐發僞令﹐必先吹角以集人﹐至北賊僞府聽令﹐後攺在翼賊府。以賊目二人﹐一持名牌﹐一執尖角旗﹐率羣立俟指揮。每戰則驅被脇者在前﹐而積賊隨其後﹐敗則祈跪天父。官軍或以爲有術﹐往往疑懾不進﹐不知正可乘喃喃時並力研殺之也。

賊中夜間口令﹐以所頌贊美詩內二字顚倒爲號。每值元旦﹐各賊飛剌相慶賀﹐見面不跪不拜﹐但稱曰髙升。賊初以演劇爲邪歌﹐繼於池州得戲班衣服器具數十箱回金陵﹐乃招優伶裝演﹐築臺於淸涼山大樹下﹐東賊觀之喜甚﹐於是賊中皆尙戲劇。各賊僞府﹐朝夕敬拜天父﹐男樂在外﹐女樂在內﹐徧搜金陵樂妓以充此役。每僞王處數十人﹐晨暮琵琶﹐以供贊美。

◎記忠賊事僞忠王李秀成﹐原名以文﹐廣西梧州府藤縣寧風鄕人﹐居於長恭裏新旺村﹐傭耕自活。少時從其舅氏讀書﹐及長乃歸父母家﹐生計窘乏﹐時難自給。二十六七時﹐值洪逆煽眾作亂﹐路經其村﹐乃裹脇而去﹐隸於僞春官丞相胡以晃麾下爲兵。

後賊中有選舉之令﹐酋東舉之爲右四軍帥﹐令踞守金陵太平門外新營﹐旋由僞監軍擢至僞指揮。時撚逆張樂形﹑龔得樹﹐以數十萬眾橫於三河尖﹐忠賊結之以自固﹐聲勢頗張。乃封爲僞地官副丞相﹐俾踞桐城﹐以抗秦軍門定三之師。圍甚急﹐忠賊求援於陳賊玉成。陳賊率黨攻陷廬江﹐卽溯俾江﹐竄大關出桐城之後﹐以斷吾軍餉道。桐城地勢﹐一面髙聳﹐一面平坦﹐陳﹑李二賊﹐內外合擊﹐吾軍大挫﹐圍師遂解去。忠賊旋擾六安﹑霍山﹐賊黨漸盛。丙辰抗張國梁軍於倉頭﹐鎭江踞賊吳汝孝從城內突出﹐我軍遂亂﹐退駐丹徒﹐而揚州遽陷﹐吉中丞陣亡。忠賊卽回金陵賊巢﹐出死力以衝﹐孝陵衛大營亦潰﹐向帥以勞瘁卒於丹陽。時賊內亂﹐自相屠滅﹐是以不能大逞。戊午張帥復圍金陵﹐忠賊時已受僞侯﹐屯於黃池﹐一切僞政﹐由其指麾。招集蕪湖賊眾﹐由昭關順流而下﹐陷全椒﹑來安﹐糾合陳賊攻走徳軍﹐以分下游官兵之勢﹐騷擾江皖間﹐故賊巢得有接濟﹐圍𨿽嚴未能卽下也。

忠賊在浦口時﹐吾軍中有招其投誠者﹐爲洪逆所聞﹐懼其去也﹐乃僞封爲忠王﹐更書「萬古忠義」四字賜之。庚申春﹐忠賊由蕪湖取間道至廣徳﹐竄泗安﹐由武康陷杭垣﹐浙省大震。由是張帥分兵往援﹐而忠賊已自廣徳至建平﹐大合賊軍﹐萃攻大營。僞輔王楊輔淸竄髙淳﹐僞侍王李世賢竄溧陽﹐僞英王陳玉成竄江浦﹐四面夾擊﹐寇氛猝熾。吾軍勢分糧匱﹐各無鬥志﹐大營遂潰散。張總統殉節於丹陽﹐和帥身縊於滸關﹐蘇常盡陷於賊﹐繼嘉興亦爲賊黨所破﹐江浙之間﹐徧地皆賊也。辛酉冬﹐杭垣亦陷﹐寧紹溫臺各郡邑﹐相繼失守。是年忠賊曾竄江西湖北﹐收納叛民數十萬﹐爲曾軍所扼﹐狼狽逃回。而安慶亦於是秋爲官軍克復﹐斷賊上游之臂﹐其勢遂沮。壬戍﹐上海西人調集勁旅﹐翼助中國。時賊圍滬之師號稱百萬﹐西人一鼓而下之﹐靑浦﹑嘉定勢如破竹。曾帥之軍亦已由上而下﹐蕪湖﹑巢縣﹑無爲﹑梁山皆屬我軍﹐直搗金陵。洪逆屢促忠賊糾黨回救﹐忠賊密獻曰「曾帥之軍由上而下﹐利在水軍﹐我勞彼逸﹐且以常勝之師而臨我屢挫之眾﹐不可與爭。不如多備糧食軍械﹐爲固守計﹐伺其懈而擊之﹐蔑不濟矣。」洪逆不從﹐於是李宮保克蘇常﹐左中丞克寧杭﹐運兵並進﹐逆寇賊盡竄﹐僅踞金陵而已。甲子六月﹐官軍入金陵﹐忠賊以己乘馬乘幼洪主洪福塡﹐而同匿於淸涼山。旣夜﹐乃捨命衝營而出﹐逃於民家﹐爲官軍所擒﹐戮之於金陵。噫﹗忠賊特一田家牧豎者流耳﹐初何有韜略謀勇之足言﹐乃天心厭亂﹐竟假其手以擾江浙﹐蒼生塗炭﹐死亡如積﹐豈其劫運之所鐘歟﹖禍患相尋﹐系於是人﹐彼蒼之意﹐豈可測哉﹖

◎記幹賊事干賊﹐洪逆之從昆弟也﹐名仁﹐字益謙﹐少習舉子業。當洪逆作難時﹐縣令知其爲寇族﹐執而系之獄﹐後有爲之緩頰者﹐始得釋遣歸家。乃逃之香港﹐授西人書以糊口。咸豐癸丑﹐洪逆陷金陵﹐僞僭僞號﹐建僞都﹐勢張甚。幹賊思欲往投﹐特未得間。八月﹐上海劉麗川亂作﹐矯稱奉洪逆命﹐遙受僞封﹐幹賊乃擬籍以達洪逆。有西人助以資斧﹐始得航海至﹐仍住西人捨。居年餘﹐無計可通﹐西人但以幸捨處之﹐絕不爲之畫策﹐於是困甚求歸﹐仍返粵中。七年復取道於庾嶺﹐由江西而至漢口﹐籍卜筮以供旅資。客中與之往來者﹐悉不敢少露蹤迹。久之知所住家﹐固與金陵賊黨相通者﹐凡米粟轉輸﹐所以濟寇用者﹐恃以爲東道主。一日偕主人登樓去梯﹐長跪自白其故﹐求主人代爲設計﹐得達賊所。主人慨然引以自任曰「此事易易耳。」使附貨舶渡江﹐遂入賊境﹐始謁洪逆﹐大喜逾望﹐立畀僞封爲乾天福﹐蓋賊中之顯職也。逾年寵任益深﹐卽升爲僞幹王﹐兼稱僞軍師﹐掌文衡正總裁﹐一切僞政﹐咸決其手。特創僞王府﹐大興土木﹐自書其兩壁云「干戈底定﹐王道蕩平。」賊中屢開僞科﹐考選甄別﹐悉委幹賊﹐而幹賊亦妄欲以收攬人才爲己任。所有爲僞主考僞總裁者﹐無不奔走其門下。顧幹賊性懦緩﹐僅能掉弄文字﹐實無才略。楚粵老寇﹐自恃百戰勛勞﹐必當大酬厥功﹐而幹賊以後起新進﹐無尺寸建白﹐一旦驟出其上﹐因是多不平。洪逆亦微聞其故﹐擇其功巨酬薄者悉授封僞王﹐或有以納賄得者。於是賊中徒擁虛名﹐無所統制﹐而疆場之陷陣衝鋒者﹐皆有勞而無賞﹐因之無不解體。

幹賊恥己無武功﹐請於洪逆﹐願提師解安慶之圍﹐咸豐十一年正月﹐幹賊率黨出僞都﹐盛飾軍容﹐途中慨然謂其下曰「此大丈夫得志一時之所爲哉﹖」因議先攻江西﹐翼分官軍之勢。時集安慶城外者有六僞王﹐僞王長兄洪仁發﹐僞王次兄洪仁達﹐僞輔王楊輔淸﹐僞章王林紹璋﹐僞英王陳玉成﹐僞黨數十萬眾﹐厚集其陣﹐期一鼓以退官軍。曾中丞國荃以奇兵當其衝﹐督兵捍禦﹐躬冒矢石。守城賊將爲葉蕓來﹐百戰之悍寇也。城外皆官軍﹐外援之賊﹐又在外圍。而曾軍於外復成長圍﹐環之三匝﹐並命相持﹐六僞王皆不得前。至七月﹐僞於王最先遁歸﹐蓋洪逆促之還僞都也。是年冬﹐安慶卒爲官軍所復﹐洪逆追咎幹賊援兵不力﹐師勞無功﹐貶其僞王位﹐旋又以僞王娘之譖﹐盡削其權。僞王娘者﹐洪逆妻也﹐夢幹賊身禦龍衮﹐而首冠翎頂﹐謂其心未忘官軍﹐不可大用。是的西人之至僞都者﹐絡繹於道﹐皆住幹賊家﹐以干賊向在香港﹐多與相識也﹐出入賊中﹐招搖於市。洪逆聞之頗不喜﹐故特假夢兆以抑之。

同治元年﹐官軍圍金陵急﹐幹賊預守城﹐後仍還其舊封。迨官軍克復金陵﹐幹賊先火其僞府﹐乘間奪路得逸﹐與僞幼主洪福偕遁。其眾尙數百騎。遁時遇一溪﹐與眾浮水而過。中有一人屢顧僞幼主者﹐幹賊卽手刃之﹐眾皆股栗。竄至江西﹐謀易服剃髮潛歸東﹐爲其信任之人密白於官﹐遂被執。時豫撫沈中丞葆楨﹐特委他員審鞫﹐幹賊詞色不撓﹐歷供前後作賊事不少諱﹐越日卽置諸極典。

迹幹賊生平﹐特一粗識之無之一庸妄男子耳﹐卽在賊中﹐亦不過掉弄文字以自矜異﹐與奪地覆城之悍黨較﹐其罪尙可末滅﹐徒以位列僞王﹐分居寇族﹐妄思僭逆﹐遂陷大戮。使其戢影潛蹤﹐自匿窮荒遐島之中﹐則𨿽至今存可也。

◎記英賊事僞英王陳玉成﹐原名丕成﹐廣西桂平縣白沙人﹐與翼賊所居相距不過數十武。在鄕深相要結﹐金田謀逆時﹐僅隸於行伍。自入踞金陵後﹐稍稍用事﹐由十八僞指揮遷授僞職冬官丞相。向帥提數萬之眾固圍金陵﹐自孝陵衛至東南七甕橋﹐連營築壘﹐環守甚嚴﹐而鎭江亦爲吉中丞所困。賊城守僞將吳汝孝﹐飛書訴急於洪酋﹐陳逆乃與僞地官副丞相李秀成﹑僞春官丞相塗鎭興﹑僞夏官副丞相陳仕章﹑僞夏官又正丞相周勝坤諸賊﹐同下援鎭江。甫至湯頭﹐而張總統國梁兵已抵境﹐兵賊相接﹐大小數十戰。吉中丞時駐紮九華山﹐聞警遣兵來助。賊中偵知之﹐特選敢死悍酋以爲衝鋒。及戰﹐互有勝負。賊眾不得已﹐乃令陳逆乘小舟﹐由鎭江水關入。水面炮船森列﹐陳逆奮力衝突﹐水師不能禦﹐遂得入城﹐與吳汝孝合。湯頭故有小河﹐由大江歧流通山下﹐一曰湯頭岔河﹐一曰湯水山邊。宮軍本屯營河濱﹐依山阻水以爲固。賊兵探知其處﹐圖移營相拒。旋據湯水山邊﹐爲乘間潰圍計。官軍乃拔寨以堵其進﹐距城較遠﹐陳﹑吳二賊乃得從城中突出﹐城外賊已選鋒整隊以待﹐並起夾攻﹐前後相應﹐官軍遂不能支。先是賊乘夜潛至湯頭岔河駐紮﹐官軍力戰﹐相持至午﹐官軍始知後路被襲﹐急思還救﹐陣遂動。兩處相隔約一十餘里﹐甫欲回兵﹐而城賊之眾大至﹐勇銳百倍﹐官軍奪气。翌日黎明決戰﹐官軍以眾寡不敵奔潰﹐十有六營盡陷於賊﹐賊眾遂羣聚於九華山下。吉中丞守禦嚴密﹐不得遽破﹐賊乃由金山徑渡瓜洲﹐陳逆攻上橋破之。時官軍結營於紅橋卜著灣三汾河諸處﹐大小相連﹐一百二十餘壘﹐望風齊潰﹐揚州遂再陷。所擄輜重﹐盡運入鎭江賊巢。賊旣大股渡江﹐僅畱周勝坤守官軍舊營。官軍探知其虛﹐進兵取之﹐以斷歸路。賊又取道於六合﹐張總統國梁自率驍騎邀截之﹐不使一賊得通。賊不得已﹐仍從金山絕流而渡﹐徑攻髙資。吉帥兵馳援﹐中伏猝敗﹐爲賊兵驅之髙資山中﹐首尾不能救援。吉帥知勢不敵﹐臨陣自刎﹐官軍大潰。張官自六合馳至﹐則已不及﹐乃駐師於丹徒鎭﹐以扼賊衝。

時賊勢方銳﹐逆目吳汝孝﹐又以悍賊千餘繼之﹐進攻張軍﹐張軍亦潰﹐湯頭所守官軍盡撤。直驅至僞都﹐東賊令盡破孝陵衛向營﹐使屯軍於燕子磯﹐翌日乃困瑤化門官軍。適張軍收集殘眾復至﹐而僞翼王亦率曾錦兼﹑張瑞謀兩悍酋引眾相助﹐官軍勢益孤。向﹑張二軍連戰皆北﹐委棄軍實山積﹐皆以資賊。陳逆遂陷句容﹐困丹陽﹐鴟張狼顧﹐幾不可制。向﹑張皆退駐丹陽﹐並力堅守﹐賊不能下。向帥以積勞死於軍﹐張總統國梁代撫其眾﹐流涕誓師﹐慷慨決陣。一戰而解南城之圍﹐擒戮無算。僞十三檢點周得賢﹐賊中之驍將也﹐在陣授首﹐賊眾股栗﹐乃遁三角村﹐距句容城二十有五里許。時東賊方謀篡僞位﹐洪逆檄召北賊誅之﹐東北賊黨互相殺﹐一時積寇死者不少﹐於是賊中可任事者無其人。陳逆方在外拒官軍﹐擁眾頗盛﹐乃畀以顯職﹐封爲成天豫。翼賊方被逐出僞都﹐道經寧國﹐悉以前攻寧國之眾委於陳賊﹐令統之﹐以解寧國之困﹐翼賊旋復他往。忠逆李秀成﹐被困於桐城﹐遣使馳書告急於陳賊﹐請其速援。陳賊以寧國一隅未能旦夕解圍﹐而桐城之困急於眉睫﹐乃卽由樅陽渡江。忠酋聞其至﹐輕騎往赴﹐特繪成進攻圖式﹐與之詳觀﹐並密定謀議然後行。時官軍方慮賊必對面迎拒﹐嚴爲之備﹐而未知有援軍之躡其後也。陳賊乘官軍稍懈﹐突出縱擊﹐一鼓破之。道自樅陽長驅順下﹐陷無爲州﹐踞湯頭鎭。賊之糈糧﹐皆由是接濟。與僞迓天侯陳士章﹐合黨並竄﹐於是東關﹑巢縣相繼淪沒﹐賊皆命人據守。陳賊率眾攻陷廬州﹐所向亡命﹐官軍頗不敢攖其鋒。

陳賊兩目下有黑點﹐狀若目睛﹐賊中因呼之爲四眼狗﹐勢方橫甚。乃上氵卑河出大關﹐以截桐城之後﹐斷官軍餉道﹐ト營忄匡擾。陳逆忠酋內外奮力合攻﹐官軍不能禦﹐遂奔。賊騎分三路窮追﹐舒城﹑六安前後失守﹐裹脇者數萬﹐賊勢大張。陳逆旋陷正陽﹐屢攻壽州不得下﹐而三河援軍驟至﹐進克廬江。張幫辦軍亦進攻句容﹐偕和帥共圍金陵。陳逆方結巢於小孤山﹑華陽與韋賊志俊合隊﹐同竄固始﹑商城﹐陳逆圖陷徳安﹐以收羽翼。官軍扼之﹐賊之於羅田﹑麻城間﹐乃回竄太湖﹑潛山。時忠酋方欲從全椒往援賊巢﹐傳檄逆目﹐刻期大舉。陳逆議由舒城破廬郡﹐出店鋪攻梁園道﹑界牌而下滁州。徳帥方守浦口﹐勝帥方駐烏衣﹐俱遣兵截之﹐陳逆奮突而前﹐徳軍大挫﹐因求援於張幫辦。乃專選精銳渡江而來﹐以解小店之圍。陣未定﹐賊驟以劣騎橫躪之﹐張軍亦敗﹐賊追官軍至浦口。陳逆攻其前﹐忠酋攻其後﹐徳軍陣沒者萬人﹐陳逆遂長驅而圍六合。洪逆以其有功﹐授僞封爲前軍主將正率掌。適署皖撫李孟羣﹐以其師潰廬州﹐上諭道員李續賓攺道援廬﹐李道定計先取太湖﹐掃蕩桐﹑舒等縣﹐然後直趨廬州﹐進克楓香等驛﹐一戰而復潛山﹑太湖。

咸豐八年九月廿八日﹐直搗三河集﹐賊眾遠近大震。洪逆乃調陳李二酋赴援。三河集者﹐廬州要害也﹐築城傳以九壘﹐用悍賊數萬守之。三河破﹐然後可以進窺廬州。李道自克桐城﹐令總兵趙克彰守焉﹐又命副將謝永守舒城﹐所部僅五千人﹐皆精銳可用。守三河集賊將爲吳定規﹐李軍圍之三匝﹐破其九壘﹐斬首數千計﹐方期旦夕可破。而陳逆玉成由六合至﹐率大隊踞金牛鎭﹐李逆秀成由巢縣來﹐糾集撚匪駐白石山﹐賊十萬餘眾﹐連營相望﹐烽火亙數十里。賊蓋塞李軍之後路﹐而斷舒城之援兵﹐盡死力以決一角也。李營諸將﹐議暫退守桐城﹐以爲後圖。李道曰「軍事有進無退﹐當死戰。」十月十日四更﹐逼賊營而陣﹐諸將請四更擊之﹐猝出其無備。李道曰「陳玉成﹐賊中驍帥﹐守必不懈﹐且未審其虛實﹐不如黎明辧色以進。」天將曉﹐官賊合戰﹐徑破陳逆營﹐營中賊散走。會天大霧﹐但聞金馬喧鬧聲﹐莫辧賊在何所。賊眾抄擊官軍後﹐突出奮攻﹐官軍相繼潰﹐部將劉坤山等先後戰沒。

白石山距金牛鎭僅廿五里﹐忠酋遙聞槍炮聲﹐率隊大至﹐賊鋒益銳﹐環圍之數重。李道傳令軍中﹐嚴守墻壘。無何﹐各壘畢破﹐或勸突圍出﹐圖再振﹐李道不可﹐曰「吾當殺賊而死﹐爲國除害。」大開壁門﹐躍馬入賊陣﹐見陳逆方立黃旗下﹐李道呼曰「當斬此賊渠﹐爲吾畢命處。」馳入死之。諸軍或降或自殺﹐其降於陳逆者﹐半途猝起爲變﹐陳逆因盡坑之。竄至桐邑呂亭驛﹐桐城復陷於賊。洪酋乃僞封陳逆﹐所屬驍悍殆盡。然六合﹑浦口官軍旋又失利﹐幸楚軍自黃梅﹑宿松上遊來援﹐陳逆與之並力相拒。繼聞忠酋陷杭垣﹐和帥分兵援浙﹐金陵勢虛﹐遂潛兵至江浦﹐渡江而南﹐由善橋攻官軍大營﹐師潰﹐賊遂連擾江浙。適會中丞國荃兵圍安慶甚急﹐陳逆屢行攻撲﹐卒未得解。安慶守城賊將葉蕓來﹑張朝爵﹐負隅固抗﹐陳逆又自外來援﹐故一時未能卽下﹐楚軍﹑乃深溝髙壘以困之。

久之城中無降意﹐而英逆時於城外爲犄角﹐曾中丞乃撤近湖一面以待其逸出﹐因城中皆系英賊家屬﹐恐其致死相持故也。英賊以曾軍之退爲可乘﹐遂徙近處之糧自濟城賊。曾中丞知其無去志﹐仍復嚴圍﹐城中洶懼﹐乃遣三悍目入城助守﹐益以勁賊千餘﹐英逆退保集賢關。洪酋懼上游之不可守也﹐因遣六僞王往援。六僞王者﹐僞福王洪仁達﹐僞幹王洪仁﹐僞章王林紹璋﹐僞輔王楊輔淸﹐僞都王黃文金﹐僞顧王吳汝孝也﹐俱集桐城。英逆乃畱劉﹑李二賊目守關﹐而已往桐城﹐以黃金愛率驍騎斷後。官軍知其至﹐預伏兵以待﹐黃賊之眾殲殺殆盡﹐黃賊幾死於水﹐僅而免。英逆見桐城賊兵不足恃﹐自至僞都﹐求援於洪酋。鮑軍門超﹐進兵攻集賢關﹐劉﹑李二賊死命固拒﹐藥彈糈糧俱絕﹐遂爲鮑軍門所破﹐二賊於陣伏誅。逮英賊來援﹐而安慶危在旦夕。曾中丞鑿通城邊菱湖﹐炮艇得入城中﹐消息煎迫。時官軍圍城﹐而援賊亦環圍官軍之外﹐城中百物俱竭﹐賊知必不可守。曾軍攻之愈急﹐遂破。葉蕓來猶率隊巷戰﹐官軍斫之數十刃始死。張朝爵乘舟而遁﹐吳定彩與賊眾盡溺於大江中﹐城賊無一得免者。僞英王見巢穴已破﹐遂竄石牌﹐擁黃宿之眾渡野雞河﹐圖犯徳安﹑襄陽。賊眾咸不願行﹐遂由六安回廬州。官軍圍廬州甚急﹐糧絕﹐援窮﹐遂爲官軍所克﹐英賊乃遁之壽春。時英賊所踞之地﹐前後悉爲官軍所得﹐羽黨散亡﹐洪酋又褫其僞職﹐屢加嚴責。壽春固苗沛霖出入所也﹐遂誘之至官軍營。或有勸之降者﹐英賊毅然不可﹐植立不跪﹐惟乞一死﹐乃置之極刑。自英賊死﹐而賊中無悍酋﹐越二年而洪逆亡。

逸史氏曰「賊起金田﹐所恃以衝鋒陷堅者﹐自蕭朝貴外﹐卽推秦日綱﹑羅大綱﹑陳玉成爲最猖獗﹐賊中所稱三悍酋是也。羅亡於江北﹐秦亡於東北﹐逆黨中獨英賊蹂踏數十城﹐竄陷十餘省﹐惡積禍盈﹐卒膏斧鉞﹐梟黨艷妻﹐連頭受戮。天之假手以剪滅之者﹐豈不快哉﹖三河集之戰﹐李忠武公授命於是役焉﹐此爲上游大局所關﹐故記之特詳。嗚呼﹗英賊之罪巨矣。

◎記燕賊事燕賊秦日綱﹐原名己昌﹐桂平白沙人。少傭於人﹐頗勤愼盡力﹐長以制菽乳爲業。金田倡亂之前﹐已與洪逆深相結﹐潛煽妖言﹐以惑愚妄。洪逆謂其爲忠勇信義可恃之爪牙心膂﹐故倚任獨專。隨洪逆竄踞永安﹐僞設木斗軍營﹐俾燕賊守之﹐以抗官軍。時扼要衝者爲張孜修﹐轉戰相持﹐賊不得出一步。自永安至武昌﹐沿途徧張僞示﹐皆燕賊爭先爲之﹐授職僞天官正丞相。旣陷武昌﹐徑趨九江﹐所至殘破。先後所掠民船萬艘﹐順流蔽江而下﹐皆燕賊與賴漢英﹑羅大綱分統之。旋得安慶﹐棄不守﹐急攻金陵﹐七日而破之﹐入城居中正街董宅爲僞館。癸丑七月﹐東賊令取所擄安慶民女﹐僞號貞人。時兩粵積賊﹐皆擁眾自雄﹐積金資﹐暱佳麗﹐據金陵爲老巢。而分黨徧竄上游﹐皖﹑豫﹑楚﹑燕﹐逆鋒無所不及。十二月代翼賊踞守安慶﹐自恃其才能﹐盡變翼賊所行﹐新脇之眾﹐號稱盈滿﹐出入呵導﹐前後擁騎數百人。東賊以此忌之﹐更遣羅大綱往代之﹐而燕賊仍歸金陵。東賊分其麾下僞將佐校﹐隸於己所統下﹐爲東僞官﹐以少其眾。甲寅五月﹐所有遣擾湖南﹑黃河之賊﹐皆爲大兵所破﹐賊之上游勢孤。欲使北賊﹐而又恐北賊之一去不返﹐如虎傅之以翼﹐將來不復可制﹐因以燕賊代之行。乃僞稱燕王﹐僞號霜師﹐所擁黨羽頗盛﹐艨艟戰艦﹐林立江面。

時官軍用紅單艇衝擊三山賊營﹐上下游俱爲所困。燕賊乃率眾黨揚帆直下﹐駛至烏江﹐適與官軍船遇﹐舉炮互轟﹐煙塵蔽空﹐官兵船堅炮利﹐擊沈賊舶無數﹐一炮彈擊中燕賊坐船﹐碎沈於水。獲其印書衣帽﹐皆有僞燕王字樣﹐官軍皆意其已死﹐釃酒相慶。後大陣擒長髮積賊﹐訊知燕賊船破落水﹐間道逃往和州﹐後於咸豐六年﹐在僞都閒居。時東賊主持僞政﹐一切生殺﹐悉隨其意﹐各僞王咸憚之﹐外受約束﹐而內懷憤恨﹐燕賊以昔同起事六人中尢不能平。偶以牧馬﹐某甲見東賊從叔不起﹐東賊叔怒﹐鞭之二百﹐立解之燕賊所﹐未及詢﹐旋訴之東賊﹐東賊委翼賊治其事﹐於是燕賊聞而辭職。東賊大怒﹐命北賊杖燕賊一百始得釋﹐因是銜怨愈深。秋七月﹐東賊被誅﹐東北兩賊之黨互相殺﹐燕逆亦死於其中。

◎記李賊事李少卿者﹐嘉應州人﹐始名紹熙﹐及投賊﹐乃易名爲文炳。迹其反復狡猱﹐自負梟雄﹐而卒殞其身﹐亦天下之愚人也。初李以行賈至江南﹐喪其資﹐落魄海上﹐日從博徒遊﹐每日與貸數十錢糊口。時上海有妓尢綠蕓﹐貌美而多資﹐久厭風塵﹐思擇人而事。一日肩輿出門﹐李方蹲橋下乞博徒錢﹐輿來﹐以其礙道呵之﹐李起而反詈焉﹐揮以拳﹐輿夫皆辟易。綠蕓急搴簾謂之曰「客何爲者﹖請至我家﹐以杯酒釋忿。」李亦慨然詣其室。坐旣定﹐索酒引滿﹐罄無算爵。綠蕓曰「觀子貌非居人下者﹐何乃齷齪與匪類伍﹖此間苟足以屈子﹐願供飲食。」李許諾﹐遂居其家﹐頗勤謹。久之﹐綠蕓委身於李﹐出其資令作小運販﹐獲利頗饒﹐乃設茶棧﹐援例捐納候補縣丞。時閩粵之黨頗橫﹐當路方思各以其類羈縻之﹐故地方有事﹐居然附縉紳後參末議。

咸豐三年癸丑秋八月﹐粵人劉麗川亂作﹐戕邑令袁君祖徳。起事者曰小刀會﹐結有七黨﹐李亦預其列﹐而與李少軒皆用事﹐爲劉賊所信任﹐賊中攻劫﹐多出其謀。先是﹐當路故粵中人﹐未免私庇其鄕人﹐始欲選更事者給資遣歸﹐後亦不果﹐因循釀亂﹐實李與閩人李仙云之咎也。其後賊勢日促﹐李始謀約官軍爲內應﹐機事不密﹐爲劉賊所覺﹐同謀三百餘人﹐擒戮殆盡。而李獨得脫﹐走投大營﹐白事泄狀。撫軍吉爾杭阿憫其全家屠戮﹐畱軍中供差遣。繼而城破﹐渠帥未獲﹐而紅橋所戮者在疑似間﹐召李辧識。李力言其是﹐遂據以入奏﹐並請寬李之誅﹐有優賚焉。其實著名賊目﹐如劉麗川﹑林亞福﹑潘鏡子﹑陳亞林皆逸去。林爲海盜﹐以他案被獲﹐潘投金陵發逆﹐未知存亡﹐劉伏匿近粵鄕間﹐陳商於暹羅﹐今皆無恙。李當時蓋以迎合吉中丞之意耳。

上海軍事旣蕆﹐以備資募勇﹐從吉中丞軍於鎭江﹐衝鋒陷銳﹐多積戰功。九華山之役﹐吉中丞勢迫自刎殉國﹐賊圍李營三匝甚急﹐李堞壘堅守﹐經七晝夜﹐與士卒僅日一食﹐糧絕援窮﹐顧無變志。適張總統大軍馳至﹐圍解得出﹐以是軍營巨員大加獎信﹐前後捐擢﹐薦升道職。庚申春間﹐李方帶勇在吳門﹐賊悉銳南下﹐其氛日逼﹐徐中丞倉卒間委以城守。時賊遊騎已至城下﹐李營勇目有黃﹑魏二姓者﹐竟詣賊納款﹐而李與何信義大啟閶門﹐迎僞忠王入。李受僞職爲江南右將帥﹐爲賊主理昆山縣事。族中兄弟子侄﹐無不受僞職者﹐誅求民間﹐較他賊更苛酷。一上海某當路﹐謀結內應﹐使其閽人往說之﹐未得要領﹐但以李虛詞詭說報之而已。後何制軍桂淸﹐又思以內應功贖罪﹐遣馮軍門日坤往結﹐馮固與賊相識﹐及至﹐並無一言。及見僞主﹐將陳賊坤書約以上海爲界﹐彼此毋相犯﹐同盟而返。是役也﹐李盡輸其實於僞忠王﹐而談內應者猶以爲可恃。噫﹗是徒爲李賊所笑耳。聞有密遣人約李獻城投降者﹐李拘其使﹐幾欲殺之﹐後行賄幹賊妻尢氏﹐言之得釋。

同治元年﹐李方率黨攻上海﹐頗爲賊盡力﹐挫於官軍﹐輜重悉喪。及回昆山﹐忠酋以前事頗加猜忌。時靑浦﹑嘉定方爲官兵所克復﹐聲勢甚銳﹐大軍圍太倉急﹐昆山賊少﹐於是忠酋遣賊目劉肇鈞與李同守﹐李不自安。而蘇昆鄕間﹐潛結團練﹐以應大軍﹐故泄內應謀﹐俾賊自剪羽翼。忠酋亦知李素反復﹐卽率大股駐昆﹐佯作應援太倉者﹐俟李賊來﹐卽命眾刃之﹐黨與同日被殺者五六百人。其同李降賊啟關之何信義﹐越一年以癱瘓死。始謀之勇目魏姓﹐受僞職武將帥﹐後亦爲賊所戮。觀於此﹐可知天之所以報施矣。

嗚呼﹗李當日賊眾號稱十萬﹐弟子腹心﹐密布上海﹐城外官軍聲息﹐呼吸皆知﹐其所設陳幕賊卡﹐與官軍僅一江隔耳。果欲反正﹐率眾順流﹐殊易易也。乃徒外以逛官﹐內以媚賊﹐殞首裂身﹐自取敗滅﹐然則狡謀果足恃哉﹖

逸史氏曰「上海之亂﹐李以首事賊渠﹐法當誅殛﹐乃內應無成﹐猶得邀封典﹐抑亦幸矣。前後積功﹐循至顯職﹐國恩可不謂厚哉﹗庚申守城之役﹐如能感激一死以報國﹐其功名聲望﹐豈遽出人下﹖而乃望風迎附﹐揖盜開門﹐身污僞命﹐屢抗王師﹐卒至惡積禍盈﹐如屠犬豕。同一死耳﹐相去遠矣。」

◎記侍賊事僞侍王李世賢﹐廣西人﹐忠逆之從昆弟行也。竄陷金陵後﹐授僞職爲侍天福。逮東北逆相繼誅滅﹐乃得專用事﹐臨陣頗能亡命﹐故賊中推之爲渠魁。咸豐八年﹐侍逆踞守黃池灣址﹐時官軍圍金陵甚逼﹐忠酋謀所以解圍者﹐馳至蕪湖與之商﹐令侍逆獨禦南岸官軍。旋以功僞授左軍主將﹐竄踞南陵。十年正月﹐忠酋自蕪湖至﹐與侍逆合隊﹐由廣徳取道攻湖州。紳士趙景賢﹐倉卒練兵籌守禦計﹐密約援軍﹐內外同時夾擊﹐斬賊數千﹐三日而圍解。侍賊回竄建平﹐適與忠酋遇﹐遂令其往攻溧陽﹐以不能猝破﹐轉向句容﹐攻五日遽陷。賊眾大隊聚於雄黃鎭﹐一戰而官軍大挫。其時僞英王陳玉成﹐進善橋﹔僞忠王李秀成進鐘山﹔陳坤書進髙橋﹔僞輔王楊輔淸進南門雨花臺﹔侍逆進北門紅山。大營糧絕﹐師遂潰。明年夏﹐侍逆由皖省至江西景徳﹑樂平﹐與左宮保兵相持﹐官軍殲之於樂平﹐斬馘萬計。遂由河口退遁常山﹐順道趨浙江﹐分攻金華﹑湯溪等處。旋至浦江寧波﹐而溫﹑臺﹑處三州亦相繼陷沒。侍逆所部有僞戴王黃呈忠﹑僞首王範汝曾﹐往攻寧郡﹐而寧郡有失職之西人前爲之導﹐海門鎭海﹐皆有西舶在﹐曾不閱二月﹐而東西兩浙盡爲賊踞﹐侍逆出死力尢多。自浙省左宮保統兵進攻﹐復郡縣勢若破竹。侍逆仍遁至溧陽﹐將爲持久計。溧陽城外民團﹐驍勇猛銳﹐爲江南各團最。時李宮保已收復全吳﹐獨城陽﹑金壇﹑宜興﹑溧陽等四縣未下﹐侍逆知不可守﹐乃偕僞凜王劉肇鈞﹑僞康王汪洋海﹑僞聽王陳炳文﹑僞萊王陸順徳﹑僞列王黃宗保﹑僞就王賴世就﹑僞偕王譚體元﹑僞利王朱興隆以及李愷順﹑譚應芝﹑陳承奇﹑李容發諸賊目﹐方竄江西。經沈中丞嚴爲堵禦﹐逐之出境﹐遂擾入閩﹐汀﹑漳諸郡縣疊經失守。於時康逆踞汀﹐侍逆踞漳﹐悍黨號稱四十萬﹐旋棄汀而與漳並﹐遂擾永定﹑大浦﹑饒平﹑屯踞百餘里﹐烽火連天。侍逆之眾尢悍﹐然方耀卓興等諸軍轉戰而前﹐橫衝突擊﹐卒盡潰散。

侍逆旣斃﹐康逆勢焰猶張﹐盤踞鎭平﹐與霆營叛卒相要結﹐分三十餘壘﹐百十里間旗幟相望﹐負隅固守。後由鎭平竄龍定﹑信丰﹑連平﹐官軍捲甲疾趨以襲其後。康逆恐爲大兵所及﹐一晝夜走三百里﹐突抵嘉應州城。知州程培霖﹑遊擊英秀登陴固守﹐城破﹐英秀死之。於是檄調江閩各軍﹐環集東北。俄而康逆殞於炮﹐僞偕王譚體元代統其眾﹐死拒官軍。久之潛出西南門﹐由黃沙嶂遁去。黃沙嶂者﹐山南最狹隘處﹐羣峯峭立﹐一徑縈紆﹐爲嘉應出新田﹑大田﹐右至丰順﹐左至潮州之間道﹐賊以數萬之眾﹐冒危出險﹐急不得前。官軍追者四至﹐分途合擊﹐殲殺無算﹐墜巖墜澗死者以千萬計。一時橫屍盈谷﹐積械如山。脇從之眾﹐崩角請命﹐求貸一死。於是發逆黨羽。至此乃無噍類。

僞侍王踞漳州﹐出與民團戰﹐遇伏傷其足﹐久不愈。其妻弟謀內應未成﹐後聞爲其下所殺。或云侍逆李世賢於永定渡河時﹐聞大埔敗潰﹐自剄死﹐餘眾歸康逆。劉賊踞雲霄廳﹐陸賊踞浦﹑漳﹐旋俱爲官軍所破﹐先後授首。劉賊棄雲霄竄越平﹐和副將林保伏兵大溪鄕﹐突出截擊﹐劉爲飛炮所中死﹐殲其黨七百餘人。陸賊後踞長樂﹐屢抗官軍。卓興親率精銳﹐夤夜攻城﹐城垂下﹐賊黨見勢危﹐縛獻萊逆﹐縋城乞降。劉肇鈞廣西人﹐短小精悍﹐能縱身一躍數丈。當忠酋據蘇時﹐會守昆山以抗官軍。汪洋海曾踞金壇一帶﹐竄浙乃畱據余杭﹐與杭郡賊互相犄角。陳炳文以從忠酋故﹐廣徳旣陷﹐卽畱守焉。旋陷杭垣﹐卽令之守以拒左宮保進剿之軍。陸順徳廣東人﹐擾浙之役﹐曾疊陷紹興﹑蕭山以爲巢穴。朱興隆湖北人﹐曾守醇化鎭﹐後賊酋移之守六合。時皖省爲官軍所圍甚急﹐李世忠進克六合﹐乃遁之侍逆所。賴世就廣西人﹐爲忠逆踞守吳江﹐及入閩﹐竄連平州﹐率二千人詣方耀營降。後用爲前導﹐助攻賊於上坪山﹐卒奪險隘。黃宗保後亦歸誠。其竄閩粵之賊﹐一殲於左宮保﹐再敗於馮軍門。其竄湖北者﹐爲黃文金先後盡斃。計發逆自始至末﹐凡十有七年。

逸史氏曰「發逆之起於粵西也﹐所集皆亡命之徒﹐村農野豎﹐互相裹脇﹐斬木揭竿﹐競爲馳突。誠能早爲治之﹐一郡縣力耳。文恬武嬉﹐一切漫不爲意﹐以至養成潰癰﹐不可收拾﹐至於毒天下﹐幾無一片漧淨土﹐果誰爲之哉﹖嗚呼﹗是豈在賊之能兵哉﹖

◎賊中悍酋記發逆之僭位稱王者﹐自六僞王外﹐則以僞幹王洪仁﹑僞英王陳玉成﹑僞忠王李秀成﹑僞輔王楊輔淸﹑僞章王林紹璋﹑僞贊王蒙得恩﹑僞侍王李世賢﹑僞燕王秦日綱﹑僞豫王胡以晃爲最著。自竄江浙以後﹐所封僞王﹐不勝枚舉。其間凶酋悍黨﹐破名城而抗官軍者﹐所在皆有。如李開芳之守馮官屯﹑林啟榮之守九江﹑葉蕓來之守安慶﹐皆堅忍不屈。而金陵賊巢之破﹐十餘萬賊無一降者﹐至聚眾自焚而不悔﹐實爲古今罕見之劇寇。今爲次第疏之﹐其已有專記者不復贅。

豫賊胡以晃﹐廣西潯州人﹐家居花洲山人村﹐與洪逆交最早。道光二十年六月﹐金田變作﹐洪逆卽匿於其家﹐人無知者。迨賊兵破安慶﹐豫賊統悍黨自成一隊﹐其妻爲女僞丞相﹐在東賊僞府﹐故賊酋頗加信用﹐僞封春官丞相。旣陷金陵﹐使率眾攻上游﹐圖陷安徽廬州。廬郡旣破﹐遂使踞守。咸豐四年甲寅五月﹐賊所遣黨羽分擾湖南及黃河以北者﹐皆爲大兵所殲。時豫賊擁眾方盛﹐妄思力竄北方﹐爲北一帶聲援﹐逆酋甚壯之﹐僞封豫王﹐僞號露師。旋官軍援兵雲集﹐一戰而復六安州﹐勢焰頓挫﹐乃貶去其僞王號﹐調在蕪湖。未幾又以他事取至金陵﹐置之死。

羅大綱廣東人﹐本股匪也。在大黃江口日行劫掠﹐爲行旅患。洪逆起金田﹐卽往投焉。驍悍敢戰﹐所向亡命。賊竄永安﹐爲官軍所圍甚急﹐乃由姑蘇衝而出。時壽春兵扼守其隘﹐羅賊率眾馳突﹐竟破其營﹐所獲藥彈輜重無數﹐藉爲軍資。逮破武昌﹐賊中以羅大綱爲首功﹐俾統水軍﹐下陷金陵。自庚戍後﹐黨於東賊﹐屢爲賊先鋒﹐衝堅鋒銳﹐號稱無敵。東逆旣據金陵﹐使陷鎭江﹐卽畱踞焉。嗣調往安慶﹑廬州等處﹐僞稱冬官丞相。大綱匪與賊同甘苦﹐得賊眾心﹐其臨陣時﹐驟馬往來﹐剽迅如風﹐在諸悍酋中﹐最稱猖獗。凡賊遇窮蹙之時﹐輒以大綱往﹐而大綱至﹐亦惟知身先率賊﹐捨命與官軍相抗而已。大綱恃其猛鷙﹐屢犯官軍。咸豐乙卯五月竄江北﹐我軍遇之﹐以擡槍擊中其腹幾洞﹐傷旣劇﹐夤夜遁至蕪湖﹐羣賊舁之入金陵﹐遂死。洪酋令葬之城北山中﹐族殺葬者以滅口﹐恐人知其處也。又擇貌類大綱者﹐仍假其名﹐領眾以當一隊。大綱爲賊守黃梅時﹐與秦日綱﹑陳玉成並力抗官軍﹐蓋洪逆以黃梅爲官軍所必爭地﹐非三悍酋不能守。大綱乃以敢死賊數萬﹐分布小池口孔壠驛﹐而立堅壘五於河浦﹑龍頭寨等處﹐甚爲嚴密。然卒爲羅觀察澤南﹐塔軍門齊布所破。當大綱踞鎭江時﹐副之者有周賊勝坤﹑鄭賊春潤。大綱去後﹐而吳汝孝繼之。當時與官軍接陣之賊﹐有謬傳所謂蕭三娘子者﹐矯健絕倫﹐屢挫兵鋒﹐或謂系大綱妻也。

勝坤僞封夏官又正丞相﹐建營於湯頭﹐以拒吉張兩帥之兵﹐後爲官軍所殺。

曾天養﹐廣東人﹐梟桀敢死﹐然性頗和易近人﹐能與賊絕甘分苦﹐身同患難﹐以是賊無貳志。咸豐癸丑七月﹐東賊使竄上游﹐遂擾江西﹐疊陷饒州﹑瑞昌﹐旋畱踞黃州。甲寅三月﹐東逆使賊隊駐嶽州﹐分黨陷常﹑灃﹐勢頗鴟張。塔軍門齊布﹐乃與羅觀察澤南﹐李中丞續賓﹐合軍進攻﹐敗賊於髙橋。閏七月二日﹐盡破逆壘﹐賊棄城返踞城陵磯﹐無何﹐賊又捨舟登陸﹐將圖據險爲營﹐分三路進撲官軍。塔軍門亦分三路擊之﹐賊抵死抗拒良久﹐賊不能支﹐始敗潰。軍門親道雷擂鼓臺﹐殲賊八百有奇﹐賊爲之膽落。塔軍門臨陣每好匹馬衝鋒﹐嘗於一日攜親卒四人﹐進覘擂鼓臺﹐曾賊知軍門自至﹐突出欲擒之﹐獰髯張目﹐勇气百倍﹐直呼軍門名﹐橫矛遙刺其馬。親卒黃明魁﹐躍起刺曾賊墜馬﹐曾賊回刺明魁傷右肋﹐軍門親刃曾賊殪之﹐繼搴獲其旗﹐視所署字﹐方知爲僞丞相天養。天養素推爲渠魁﹐伏誅後﹐賊爲之茹齋六日。嶽州踞賊旣失悍酋﹐奪气退踞武昌。曾逆所部賊眾﹐盡歸韋俊。

韋俊亦賊中一酋目﹐僞稱北宗兄﹐嘗竄踞九江上游等處﹐後伏冥誅。

黃玉昆﹐廣西潯州人﹐翼賊妻父也﹐居鄕﹐稍知文字﹐設塾詞蒙以爲生。金田倡亂後﹐賊中僞制度僞詔今﹐半由玉昆手定。初爲僞左一檢點﹐破金陵﹐以功僞封衛國侯。凡賊一切訟事﹐俱經判斷。咸豐甲寅四月﹐燕賊牧馬﹐某甲偶坐門外﹐見東賊叔未起﹐東賊叔怒鞭某甲二百﹐送燕賊所。未及訊﹐又赴玉昆僞署﹐意欲玉昆加杖。玉昆以爲旣鞭可弗杖﹐轉勸慰之。東賊叔愈怒﹐推案而起﹐立訴東賊。東賊使翼拘玉昆﹐玉昆聞而辭職﹐陳承鎔﹑秦日綱亦相率請去。東賊盛怒﹐謂殆將以去挾我耶﹖轉令北賊杖日綱一百﹐承二百﹐玉昆三百﹐以五馬分某甲屍。玉昆杖後﹐夜日投水﹐有知之者援之起﹐乃奪其僞侯職﹐編入行伍﹐嗣使入翼賊僞府辦理賊事﹐陳承故與玉昆同裏﹐最相睦。金陵陷﹐爲僞地官副丞相﹐後僞稱興國侯。賊中大小事﹐都由其轉達﹐而目不識一丁﹐賊之憒憒可知。

僞夏官丞相賴漢英﹐廣西人。自金田倡亂時﹐已預僞政。旣陷武昌﹐專領水軍。順流下駛﹐竄踞金陵﹐後未知其所終。楊元淸﹐廣東嘉應州人﹐年約三十許﹐始與範運齊等同爲股匪﹐聚眾至三千餘人﹐於道光庚戍八月十日揭竿謀叛。地方官遣兵力剿﹐一戰覆之﹐竄入粵西境。適洪逆於十一月初十日倡亂金田﹐遂率眾往投之。與東賊固相附結﹐諂事尢甚﹐僞稱東宗兄﹐其妻入東賊僞府﹐爲東賊服役。旣陷武昌﹐賊勢張甚﹐東賊於眾中自鳴得意。元淸妻曰「阿叔固多福祉﹐柰人之宗族離散何﹖」東賊怒其出怨言﹐殺之﹐並黜元淸不復用。

僞輔王楊輔淸﹐元淸族弟也。初從洪逆於金陵﹐授僞職﹐亦爲東賊所任用。元淸旣黜﹐輔逆亦處之閒散﹐乃避居於閩﹐與賊中時通消息。東逆旣誅﹐仍返金陵賊巢﹐爲僞中軍主將﹐竄擾池郡殷家匯東流一帶﹐與曾帥之兵相抗﹐然卒不得過雷池一步。繼屢以奪地陷城功封職至僞王。咸豐十年三月﹐忠逆檄召各僞王同集金陵城外﹐輔逆率眾攻髙淳東壩破之﹐旋陷溧水秣陵關﹐乃由椒陵至南門雨花臺以攻大軍。賊眾﹐我兵單﹐吾師遂潰。十一年﹐洪酋令其援安慶﹐敗歸﹐遂不復出。同治二年﹐踞守髙僑門﹐以抗我上游之師﹐曾中丞國荃提兵進攻﹐晝夜轟擊破之﹐輔逆遂遁回東壩。官軍旣克金陵﹐或傳其潛旋粵東者﹐竟不知其所終﹝同治甲戍﹐臺灣以籌防事募兵﹐輔賊投營自效﹐有識之者﹐遂正法﹞。

僞贊王蒙得恩﹐廣西人﹐初授僞封爲正掌率﹐甚得洪酋意旨﹐令其日侍左右﹐永毋得出僞都。凡一切僞政以及賊中內外事﹐無不歸其裁制。咸豐十一年﹐以老病伏冥誅﹐其子嗣僞職。賊老巢陷後﹐或云竟得漏网﹐竄﹐回粵東。

僞章王林紹璋﹐廣西人。洪逆遣其趨攻湘潭﹐中道爲官軍所覆敗﹐無片甲匹馬返者﹐因奪其職﹐閒廢家居。東北逆旣斃﹐賊中無能任事者﹐忠酋乃薦之主僞政。金陵破後﹐乘夜遁走﹐官軍以驍騎追之﹐及之於湖熟橋授首。

林鳳祥﹑李開芳﹐皆廣西劇盜。金田倡亂﹐卽往投附﹐與官軍抗﹐臨陣爭先﹐頗稱猖獗。自圍桂林未陷﹐僞西王蕭朝貴率之攻長沙。俄而蕭逆於南門外中炮死。李開芳代統賊眾。及陷武昌﹐竄金陵﹐鴟張狼顧﹐遂不可復制。凡披堅折銳﹐犯難以當官軍者﹐皆林﹑李二酋之力﹐故賊中以爲首功。洪逆旣得金陵﹐無志遠出﹐又以林﹑李二賊爲能﹐遂委之使竄北方﹐各統賊黨二萬人﹐分道進犯。一由申江黃浦口自皖之鳳亳陷歸徳﹐一由安慶而擾南昌﹐旋卽由豫而晉而燕﹐平陽﹑洪洞之間﹐臨洛﹑槁城之界﹐騷然震動矣。於是勝帥﹑僧王統軍馳剿﹐而賊焰之已及正定﹑天津。賴勁旅奮於外﹐義民憤於內﹐一鼓而殲之。乃西竄慈野﹐痛剿窮追﹐斬獲無算。然後林鳳祥授首於連鎭﹐李開芳被擒於馮官屯﹐北方寇患以淸。李逆獻俘京師﹐處以淩遲極刑﹐人心爲之大快。

石祥禎僞稱翼宗兄﹐性彊悍﹐頗饒膂力。所部多收錄亡命﹐藉爲衝鋒陷堅用﹐曾陷漢口﹑武昌等處。咸豐三年﹐圖犯東壩﹐官軍設計敗之﹐遁於金陵﹐中道遇伏兵﹐遂爲所殺。

僞天官丞相曾水源﹐廣西人。每晨必見東賊議事﹐傳僞命以出入。三年七月﹐使竄蕪湖﹐逾期不往﹐遂奪僞職。其侄曰釗揚﹐奇醜而性姦刻﹐識之無﹐爲洪逆修理僞詔書。其下有何震川者﹐自言爲廣西茂才﹐略諳文墨﹐東賊僞試﹐拔之爲僞探花。凡僞詔書﹐半出其手。陳宗揚初爲東僞承宣﹐在東賊僞府輪值宿﹐居於頭門偏屋。其妻爲東女僞承宣﹐傳事出﹐遂入屋﹐獲私焉。東賊妹覺之﹐遂並通其妹﹐繼將通其僞王娘﹐妒姦事破﹐聞於東賊﹐怒甚。時宗揚已爲僞丞相﹐將赴安徽﹐船泊上河。東賊僞作天父下凡狀﹐指出立擒之回﹐而並斬於市。其弟曰宗勝﹐東賊使竄河北﹐爲官軍所熠﹐所部盡覆。又使竄湖南﹐亦敗﹐剃髮易服﹐遁於武昌。時武昌猶賊境也﹐賊中酋目有識之者﹐執之送金陵。東賊以其中道棄軍﹐罪在不赦﹐遂命戮於市。

唐正財﹐湖南人﹐本爲舵工﹐業操舟。賊竄湖南﹐遂從焉。旣陷金陵﹐總僞水營﹐授僞職稱指揮。癸丑冬﹐往嶽州湘潭等處﹐勾結土匪﹐攜逼舟子三千餘人返金陵﹐逆首謂之有功﹐授僞檢點。甲寅春﹐與陳賊宗勝同竄湖南﹐官軍於要道截之﹐斬馘無算﹐唐陳二賊﹐僅以身免。繼擾皖省﹐往來長安一帶﹐卒受天誅。

黎振暉﹐廣東人﹐恃其膂力猛鷙﹐所至亡命。從洪逆竄攻湖南﹐攻城陷陣﹐往往獨出先驅﹐賊中壯之。攻長沙南門時﹐搴賊大旗﹐奮勇先登﹐官軍急以槍擊之﹐傷其一目。旣愈﹐膽雄气悍﹐猶自若也。旣擾六合﹐率隊逼城﹐而軍志在必陷。官軍伺其近﹐以火藥傾盆撲之﹐焚幾死﹐遂遁回金陵。六年閏七月﹐禦官軍於城外﹐卒正典刑。

傅學賢﹐廣東人﹐劇盜也。洪賊甫倡亂﹐卽自往投。形狀奇醜﹐面色花白斑參半﹐性極刻暴。凡賊中所施酷刑﹐如火烙火錐﹐皆自傅賊始。後爲僞典軍械﹐藥局火焚死﹐徧體焦朽﹐幾不可辧。

黃開元﹐湖北人﹐本優伶也。頗娜婀有姿態﹐賊嬖之﹐以孌童蓄焉。後使爲僞典芻料﹐得出入城勿問。路遇逸出者﹐輒縛送賊所﹐多至刑逼殞命。嗣爲僞典機匠﹐尢藉此作逢迎計﹐仇甚夥﹐無不切齒思啖其肉。旋有控其輸賊情於大營者﹐賊訊之有據﹐遂以五馬分其屍。報應之速﹐人皆快之。

鄧輔廷﹐湖北人。賊竄楚省﹐遂往附焉。爲僞右史﹐治賊文書。劉春山﹐湖北人。素以賣藥爲生﹐從賊後﹐爲僞國醫。嚴定邦江西人。由湖北附燕賊﹐從之抗官軍。時上元縣廩生張炳垣﹐謀爲大營作內應﹐事泄﹐羅織此三賊盡殺之。

何阿六﹐廣東人。本在鄕間﹐以團練禦賊﹐遙叩軍門﹐願自效力行間。官以其所部多亡命﹐懼不可制﹐遂不之納。乃卽以眾叛﹐其黨約二千餘人﹐自爲一股﹐由粵東竄至江西﹐所過抄掠。繼附楊逆黨﹐同陷金陵﹐楊賊疑其桀鶩﹐或不肯遽遵約束﹐不令入城﹐使日轟犯官軍。張總統殲殺之﹐並滅其眾無噍類。

韋志侯﹐廣東人。最先從賊﹐早受僞封職。後緣他賊讒之﹐乃隱匿不復出。旋忠酋保薦於洪逆前﹐卽畀僞封爲定天福。與陳玉成合隊﹐竄擾皖豫間。後聞降於官軍﹐立功自贖。

忠逆所部﹐如陳坤書﹑吳定彩﹑蕭招生﹑譚紹光﹑周文嘉﹑皆驍悍敢衝突﹐忠逆恃以縱橫於戎馬間。咸豐十年﹐由廣徳竄杭垣﹐徑從間道﹐趨救金陵﹐以解官軍之圍﹐皆得其死力。忠酋旣陷蘇常後﹐陳坤書授僞求天義﹐與陳炳文踞守嘉興。張軍門玉良﹐自杭郡統兵往攻﹐軍士精銳﹐隊伍整飭﹐於西南兩門﹐結大小營壘四十餘座﹐賊望之爲奪气。張軍環圍困之﹐晝夜攻持﹐陳賊拒守甚密﹐卒不得下。繼忠逆援兵至﹐與張軍門連戰五日﹐分賊眾往守石門﹐以斷官軍餉道﹐由是前阻堅城﹐後扼歸路﹐士卒洶懼﹐不戰自亂。前後數十隊﹐半降於賊﹐張軍門亦遽拔營衝突回杭。咸豐十一年春﹐忠逆上竄皖豫﹐乃以陳坤書踞守蘇郡﹐暴徵苛斂﹐民不聊生。及忠逆陷杭垣﹐復回蘇境。時陳坤書已爲僞護王﹐轉往常州。元年閏八月﹐糾眾五六萬﹐圖犯蕪湖金柱關﹐冀橫隔寧國﹑金陵兵勢。彭侍郎玉麟﹐會同楊提督嶽斌﹐督水師戰敗之於東壩。常州後亦爲李宮保所攻﹐旋遁江陰﹐卒於陣上授首。

譚紹光﹐廣東人﹐自陷湖州後﹐僞封爲慕王。忠酋往竄上遊後﹐譚逆爲之踞守蘇州﹐屢援昆山﹐攻撲官軍﹐與英人戈登相抗。時同踞蘇郡者﹐爲僞納王郜永寬﹑僞康王汪安鈞﹑僞寧王周文嘉﹑僞大將張大洲﹑江花斑五人﹐皆湖北人。納逆與譚賊素有嫌憾﹐積不相能。官軍圍蘇甚逼﹐忠酋駐眾於馬塘橋﹐已有退志。五人願爲官軍內應﹐獻城納降﹐因遣汪有爲﹑範汝發逾城而出﹐詣大營密約﹐英人戈登許之。翌日眾賊聚議室中﹐獨慕逆毅然不願﹐拔刀斫座而起﹐僞納王自後斬之﹐踣於地﹐乃割其首﹐卽下令剃髮﹐開城﹐持其首詣軍門乞降。越三日﹐李宮保至﹐恐其反覆不定也﹐盡駢戮之於市。

周文嘉向踞靑浦﹐久懾西軍炮火之精﹐首主降議﹐自東北逆互相殺後﹐賊中著名酋目有劉官芳﹑賴文鴻﹑古隆賢﹐皆統有黨羽數千人﹐與官軍爲敵。咸豐十年﹐聚金陵城外﹐與諸賊合隊﹐並力同破大營。十一年竄擾皖豫一帶﹐繼出沒於洋棧嶺﹑祁門間﹐俱爲曾軍所敗﹐先後殞命。

其爲忠逆司僞文案者﹐有汪宏建﹑胡玉衡﹑熊萬荃﹐旣陷蘇垣後﹐卽爲長﹑元﹑吳三縣僞佐將﹐轉輸軍實﹐徵收賦稅﹐以供賊營。迨官軍收復時﹐胡熊並投誠大營。汪酋脫﹐從忠逆上竄和州巢縣。嘗令其購買米谷﹐以濟兵食。

僞堯王侯觀勝﹐廣東嘉應州梅塘人。本隸張總統麾下爲壯勇﹐從徵廣西。咸豐二年﹐賊竄湖南道州﹐官軍兼程往剿﹐與賊戰於城外敗﹐侯遂爲賊所擒。見其矯健雄偉﹐曰「此好男子也﹐可畱爲用。」侯遂入賊黨﹐披銳陷堅﹐時爲賊出死力。旣踞金陵﹐使爲僞水師主將﹐督領炮船﹐踞守太平關﹐前後凡七八年。所部悍黨約四五萬人﹐封爲僞堯王。同治元年﹐曾軍進克太平關﹐乃竄至下游騷擾江浙間﹐名曰徵食﹐實賊中所謂打先鋒也。洪逆旋調之踞守江東橋﹐二年﹐曾中丞國荃﹐整兵進攻江東橋﹐石壘堅峻﹐外環重濠﹐攻之逾月未下﹐曾中丞先設計解其黨羽﹐侯孤立不能守﹐遂遁回賊巢﹐後潛至鎭江七濠口。金陵攻復時得幸免﹐乃剃髮易服﹐由上海至香港﹐出其金資﹐設鋪肆﹐卒爲地方官緝擒正法。據其所供﹐金陵賊酋得逸出者﹕僞輔王楊輔淸﹑僞振王侯玉田﹑僞烈王侯嚴威。他如李長春﹑毛窒齡﹐皆廣東人﹐亦賊中渠魁﹐李賊跛一足﹐能卜筮風鑑。輔逆號楊七麻子﹐遁居澳門﹐後回廣西﹐所交結多楚人。張朝爵自安慶竄後﹐久潛賊巢﹐亦得遁回。

逸史氏曰「洪楊巨魁﹐得以縱橫恣睢於天下﹐皆藉凶酋悍黨﹐爲之先驅也﹐迨至牙爪就殲﹐首領亦除﹐元惡大憝﹐次第誅滅。天之所以報之者﹐豈有爽哉﹖顧其間得漏法网﹐幸從寬典者﹐殊不乏人。嗚呼﹗彼非縱惡肆暴之徒歟﹖何反晏然於外也﹖天心夢夢﹐安得而叩之哉﹖」

◎賊陷金陵記金陵爲自古帝王建都之地﹐土厚水深﹐周廣數十餘里﹐崇堞鞏嚴﹐深濠環衛﹐所謂金城湯池不啻也。粵逆至﹐僅十日而遽陷﹐𨿽曰人事﹐亦天也。咸豐三年﹐正月二十九日﹐逆首洪秀全﹐率黨擾金陵。陸路賊軍﹐分營二十有四座﹐每營多者約二三百人﹐少者不過六十人。粵東西積賊僅十之二三﹐餘皆攜自皖楚各省者﹐築壘旣成﹐遂爲環攻計。水路賊船﹐自大勝關泊至九里洲﹐首尾銜接﹐計數千餘艘。賊數約男子四五萬﹐婦女二萬﹐幼童一萬﹐皆密排於夾江中。舳艫蔽空﹐帆檣隱日﹐僞王船悉在中段。時陸總督建瀛﹐倉卒東下﹐方思退保金陵﹐遽入城﹐閉關自守。城外不設一營﹐不戍一卒﹐賊遂無所疑懼﹐蟻附城下。設使駐兵於外﹐扼險守禦﹐與城中民互相犄角﹐以逸待勞﹐以主應客﹐未嘗不可用少擊眾﹐轉敗爲勝。而賊亦不得築土壘﹐開地道﹐壹志攻城也。至於夾江賊船﹐惟有縱火攻一策耳﹐設使於上下游用艇裝載薪芻﹐內藏火藥﹐而外用引火藥綫﹐三路縱火﹐同時齊舉﹐火烈風猛﹐可使頃刻間盡成灰燼。賊𨿽欲引避﹐一時亦無從措手。如是則積賊必竄岸死鬥﹐然散亂不整﹐易於敗擾﹐而婦女幼弱﹐惟有赴水死耳﹐得逃爲幸﹐何暇反戈相撲﹖乃當事者皆計不及此﹐爲可慨耳。賊晝夜力攻﹐城中兵民協守﹐尙不至於遽陷。聚寶門外﹐米商團勇殺賊﹐城上開炮助之﹐誤傷練勇數人﹐遂各駭散﹐祁方伯目擊忿甚﹐嘔血死。二月初十日﹐儀鳳門地雷轟發﹐城崩﹐賊驟登﹐第二雷繼作﹐磚石飛起半空﹐賊死傷如積﹐賊血如雨下﹐賊亡命爭踐賊屍﹐捷足復上。官兵擊以槍炮﹐斃者無算﹐乘勢爭割賊首﹐持赴總局獻功。守陴者人少﹐賊大隊擁至﹐急調西南兩門守兵禦賊﹐而賊已由三山門梯城奮進﹐於是兵賊巷戰﹐屍相枕藉。總督遇賊被害﹐鄒中丞鳴鶴﹑福軍門珠隆阿﹑塗方伯文均殉難。將軍祥厚﹑都統霍隆武﹐率駐防兵守內城﹐盡驅婦女登陴殺賊﹐相持兩晝夜﹐力竭城陷﹐殺害最酷。其未盡殺者﹐驅之出城﹐盡淹於河。上元縣劉公﹐朝服升堂﹐罵賊趣殺己﹐毋傷百姓﹐賊有憐之者﹐揮之去﹐乃步投署後池中正命焉。紳士或死於火﹐或死於水﹐或自經服毒﹐多有合門殉節者。先是賊詭言不殺人﹐有以土物入獻者﹐給以貢單﹐戒賊隊毋相擾﹐人半信之﹐饋以銀﹑米﹑牲畜﹑菜蔬﹐取僞貢單﹐榜於門。孰意賊見單﹐益搜索﹐知其不備﹐疑其私藏之多也。

賊初入城﹐猶未排戶入搜﹐懼有官兵伏匿也﹐遇人於路必殺。十二日見人則逼使舁屍棄諸河﹐否則殺。如是者數日﹐乃令民市貿易如常﹐但貨物已掠一空。又藉令查人﹐搜括盡淨﹐壯者令聽驅使﹐胸背以黃布字賊銜﹐謂之招衣。攜幼童使爲小儀﹐俾持扇旗蓋隨其後﹐老病置弗問。男子毋許歸家﹐否則謂與婦女私﹐乾天律﹐罪應誅。於是立男館﹐搜其家有私藏金銀者﹐立置重典﹐驅婦女出於外﹐彊幼稚負行李﹐愴惶道路﹐或得間自投子於河。賊旣驅而之東﹐又復驅而之西﹐有啼哭者目爲妖﹐鞭箠交下﹐立斃﹐夜卽露宿檐下。越日立女館。是時夫婦𨿽覿面﹐不敢交言﹐否則謂不遵天令﹐多殞杖下。而城北幽僻之地﹐尙有民眾潛居者﹐賊以搜物至其地覺焉﹐男子盡驚逸。乃驅婦女赴旱西門外﹐悉付諸洪流中。賊圍竄鎭江﹑揚州﹐逼城內外之壯者數萬登舟﹐使爲前鋒。城中知之鼎沸﹐或自盡竊逃﹐賊懼一時不能禦制﹐僞丞相鐘芳禮﹐僞巡查周才太﹐性稍和平﹐乃請逆首設機匠局﹐立牌尾館。機匠局者﹐工役織糸任之人處之﹔牌尾館者﹐殘廢老病之人居之﹕二者皆不出調戰陣。入局之家﹐凡遇賊搜括﹐告僞丞相﹐輒杖責追還。殘廢者得安食室中﹐老病者使掃街道﹐於是入局伏處者三萬人﹐入館者七八千人。嗣後又設雜行菜圃﹕雜行﹐亦工匠之流﹔菜圃者﹐賊使人於隙地種植菜蔬也。兩處亦不下二萬數千人。無何賊入﹐傳僞令﹕凡讀書識字者﹐悉赴僞詔書﹐否則斬﹐匿不報者同罪。乃得數百人﹐使爲詔文檄示﹐合賊式者﹐分入各賊館﹐爲僞書吏。賊以天主教人﹐不能背讀者輒杖﹐夫妻相處卽爲姦﹐而賊酋攜逼民女悉充媵親。逆酋出僞示﹕人死不用棺衾﹐不設香火﹐違則爲妖邪。逆酋僞府﹐多毀民居拓益其巢穴。封土木匠爲僞將軍﹐僞總制﹐俾率認課工。當街道旣淸﹐糞深制府衙署﹐用鑼鼓數百人﹐前後導護﹐迎洪逆入居之。僞王娘數十﹐悉以黃絹蒙頭﹐跣足乘馬﹐自此一入不出矣。

二月二十一日﹐向大臣援兵達金陵﹐屯營淳化鎭﹐賊乃以重隊扼守西城外﹐壁壘嚴固﹐志在久持。向大臣急簡精兵至城東﹐連破朝陽門外賊營二十餘所﹐卽其壘建立大營。二十五日﹐分路進兵﹐攻克附郭土城。二十七日﹐官軍營於土城﹐賊開城出撲﹐勢甚銳﹐官軍一戰覆之。三月六日﹐破東南通濟門外賊壘。十一日﹐破七甕橋鐘山報恩寺各賊壘。十三日進奪鉆山﹐十七日夜戰復勝﹐遂分十八營以逼城。賊始懼不敢出﹐而後蘇﹑常以下得保全矣。向大臣旣圍城爲進攻計﹐賊圖竄上下游﹐以牽制之。賊數不足﹐乃謀脇新擄之人﹐見局中機匠殊夥﹐乃傳僞令﹐每館選壯健者數人﹐出城運木石。旣出﹐悉驅迫之至船﹐使竄江西。先是機匠多有中人資﹐以重賄賂賊目乃得入。繼逆酋悉其隱匿狀﹐日命搜緝﹐並括及財物﹐至是僅五六千人。

咸豐癸丑夏六月﹐所有賊中裹脇男女人數﹐統計男館﹕廣西約千五百人﹐廣東約二千五百人﹐湖南約萬人﹐湖北約三萬人﹐安徽約三千人﹐各省總約二千人﹐金陵約五萬人﹐鎭江揚州約五千人。女館﹕廣西約二千人﹐湖南約四百人﹐湖北約二萬五千人﹐安慶約三千人﹐鎭江﹑揚州約萬人﹐金陵約十萬人。迨至是年冬杪﹐男子之壯彊者﹐脇竄上游﹐畱者半﹐乘間逃逸者半。女子之淩藉死亡者無數。統計男館廣西千餘人﹐廣東二千人﹐湖南五六千人﹐湖北萬餘人﹐各省總約千餘人﹐安徽二千人﹐金陵約二萬人﹐鎭﹑揚約三千人。女館廣東西約二千四百人﹐湖南約三百餘人﹐湖北二萬三千人﹐安慶一千七百人﹐金陵九萬人。此外加陸續新擄者﹐計統男館興國州﹑黃州約萬餘人﹐廬州約萬人﹐江西五六千人﹐揚州﹑儀徵四千人。女館自鎭揚擄回者計萬二千人。賊旣分館後﹐又設立門牌﹐以便稽查。凡男子自十六歲至五十歲﹐謂之牌面﹐余爲牌尾。其後少壯者則供驅調﹐逃亡日多﹐不足於用。乃取老而健者使登城ト﹐司擊析﹐備巡邏。猶不足﹐則𨿽老而病者亦預役使。伺便逃脫者益眾﹐於是牌尾館僅三千人。

賊待被擄之眾﹐驅使之若犬馬﹐殺刈之如艸菅﹐𨿽婦女亦然。日供奔走﹐操作良苦﹐負重致遠﹐備不得息。因之流離於道路﹐轉徙於溝壑者﹐日有數十人。賊於湖北﹑安徽擄得鹽米各船﹐皆泊於鳳儀門及旱西門外﹐令僞女官執旗﹐悉驅女子出城﹐首戴肩負﹐運入各倉。沿途命童子持鞭驅策﹐使之速行﹐遲則箠撲交下﹐謂之把卡﹐自早至昏始息。有路遠不能回者﹐自縊於空屋中﹐或投水覓死﹐或跋涉委頓﹐泥塗傾跌﹐以至殞命。向大臣旣立營於東門外﹐賊懼﹐使婦女二萬人出城﹐開掘濠溝﹐削尖竹置坑中﹐前列者多爲鉛丸斃﹐東門內外﹐麥熟已久﹐卽遣婦女往割。四年正月元旦﹐女館著裙相慶賀﹐僞女官覺﹐各枷杖有差。賊偶獲逃人﹐見其剪髮﹐酷刑迫問﹐以通大營對。賊遂吹角﹐傳集城人﹐驗發有經刀剪者﹐卽驅入貢院。並傳僞令﹐諭男女各館﹐查有剪髮者﹐速自送至﹐隱匿者罪不赦。於是男館得二千餘人﹐女館數亦如之。蓋金陵風俗﹐婦女多剪前後餘發使齊﹐賊不問﹐均指爲通外。旋有東賊妾母﹐鳴其子冤者﹐乃令館長取保得釋﹐僅戮百餘人。越日有逾城逸出﹐爲賊所獲者﹐卽前剪髮之人。賊怒﹐施以火烙火錐﹐逼認與官軍作內應。凡前之取保得釋者﹐仍命拘至。禁男子於十八房﹐禁婦女於兩旁矮屋中。每僞指揮僞侍衛等﹐訊以非刑﹐奇酷萬狀。其刑如洪鑪背﹑鐵練繞脛﹑火箸刺股﹐受之者無不肌肉糜爛﹐瀕死復蘇﹐呼慘之聲不忍聞。至於弔指跪練﹐猶其輕者。女子之被淫逼自盡者無算﹐死於刑者數百人。

賊因糧不足﹐令僞女官傳命﹐欲盡驅之出城外﹐有夫及子在城者﹐方得畱。僞諭一出﹐闔城嘩然﹐或躍身於淸流﹐或棄孩於逵路﹐一時踵趾錯雜﹐號泣之聲震遠近。土木工匠﹐停役奔視﹐勢洶洶將內變。賊懼﹐乃言僞女官傳令訛謬﹐加杖以安眾心﹐乃稍定。次日命婦女齊赴小營聽講﹐以序分立四色旗下。凡有夫子在城者﹐立黃旗下﹔夫與子出外者﹐立紅旗下﹔孀婦處女立白旗下﹔夫與子逸去者立黑旗下。議以後按旗色造冊﹐卒不果。賊以竄上游無所掠﹐積儲漸空﹐議每日給米﹐男子半斤﹐婦女六兩﹐不足則令食粥。

其時男館脫逸者多﹐廣西不滿千人﹐廣東約千餘人﹐湖南三千人﹐湖北約二萬人﹐安慶約二千人﹐鎭揚萬人﹐金陵八萬人。此咸豐四年六月人數也。所謂人數者﹐不過就金陵內外計之耳。有僞典金官﹐眾出城者疑之﹐搜其身各懷巨金﹐因白於東賊﹐閉城徧搜﹐各僞衙有金者置渚獄。乃得女爲男裝者數十人﹐男爲女裝者數十人﹐盡戮於市。東賊多疑﹐因積賊日少﹐乃使廣東西婦女﹐登陴守城﹐又使運糧隨大隊賊中﹐後以備塡塞濠溝用。適賊爲官軍所敗﹐粵婦竄避不及﹐在前列者﹐咸就擒誅。其幸脫者﹐匿淺水中﹐以浮萍覆面﹐仰露其鼻。村人過而見焉﹐曳起撲殺之。七月以來﹐官軍屢勝﹐艇船絕上下江之往來﹐賊艘不得徑下﹐米芻日匱。賊乃驅婦女出城﹐至鄕村刈稻﹐藉此逃逸者甚多。其死於饑﹐斃於水﹐及爲彊暴所擄﹐不從自殉者﹐又不知凡幾。其女館之移於上新河者﹐仍爲賊朝夕所驅禁﹐嗣後男女各館﹐並無米可給。卽粥糜亦不一飽。賊忽頒僞諭﹐令城內僞官﹐皆得娶婦﹐並自指擇。而於是逼辱淫污﹐有不堪言者矣。咸豐五年正月﹐賊中逼配之令下﹐竟以一賊而配數女﹐荼毒淫酷﹐卽啖賊肉﹐糜賊骨﹐猶不足以蔽辜也。

先是僞天官丞相曾水源﹐削僞職﹐其弟怨悔逸出﹐賊怒﹐疑水源使其弟通官軍﹐而於中爲主謀﹐以五馬分其屍。因謂賊眾曰「新附者屢叛﹐果無足怪﹐何與我同起粵西者﹐亦復潛逃﹖豈我待水源恩不厚歟。」眾曰「昔在金田﹑永安時﹐天父曾許至金陵小天堂﹐男女團。乃至已三年﹐眾仍無家﹐咸謂天父誑人﹐故皆思去﹐恐將來亦不可遏耳。」東賊曰「汝輩眞不測天父之髙深矣﹐日愈久則配愈多。今汝輩欲速﹐職之尊者﹐一人僅得十數人﹐下則以次遞減。得毋又嫌不足乎﹖」俄而東賊佯作天父下凡狀﹐謂蒙天父恩﹐許男女得配偶。設僞媒官﹐男一女一。凡積賊爲僞丞相者﹐得配女十餘人﹐僞國宗得配女八人﹐無僞職原有婦者﹐許歸其室。令僞巡查查女子自十五歲者﹐開列年貌注冊﹐以候選擇。凡男賊求配﹐報名媒所﹐令僞媒官制簽﹐系某女子﹐在某僞軍﹐某僞百長名下﹐持簽至館索出﹐挾置之轎。間有老夫得女妻﹐童子獲鳩母者﹐均弗之易。有不願配之女子﹐覓死弗獲﹐東賊令斫其手足示眾﹐以懾逼配諸女。然在館自經﹐半途投井﹐及入轎以剪自戕者﹐不可勝記。噫﹗誰非良家女﹐數年閉置﹐獨處無郎﹐尙不屑與賊作偶﹐名之所歸﹐羞惡自在故也。自有僞媒官之設﹐城內逼娶於女館﹐城外逼娶於民間﹐諸賊目無不暱少婦﹐擁多金﹐爲逆酋盡死力矣。

賊初踞金陵﹐新裹入者﹐眾情末附﹐時思通問官軍﹐願作內應﹐效死力。至湖北人之爲僞水營舟子者﹐約以紅袖裹口爲記﹐相率殺賊。議未定﹐飲於冶房金龍館﹐立書歃血﹐醉甚﹐謀漏。東賊假天父下凡狀﹐執其書﹐按名駢戮﹐無一脫者。又誑謂舟子﹐汝輩思歸故爾﹐無罪﹐勿恐。越數日﹐使無名者赴江西﹐有名者調入城中﹐悉坑之﹐殺賊之謀未泄﹐人得私相往來﹐其數尙難稽查。及是賊有門牌之設﹐立館長以統其下﹐月送冊於僞詔書﹐以核其數﹐遠調及逸出者均注明。

賊初入城﹐發糧無所﹐有來取者卽與之。自有名藉可稽﹐可館發米有定額﹐於是米價陡貴﹐百斤需六金﹐尙無可購處。有從城外購入者﹐謂之犯法﹐輒受杖箠。出城逸去者﹐賊謂之變妖。因用僞印關憑﹐交於賊官及館長﹐出城以此爲信。上元廩生張炳垣﹐倡內應﹐與大營約﹐正月初七爲賊中元旦﹐乘賊慶賀年節不爲備﹐出賊不意﹐進攻東門﹐僞守城官陳桂堂許斬關相應。乃初八日賊調桂堂至七里州水營﹐初十日官兵至城外﹐見無應者﹐遽返。賊獲城外男子﹐見其壯偉﹐疑爲官軍﹐毒刑逼訊﹐遂至認爲營諜﹐以白布爲號。賊於五更吹角集人﹐齊至北賊僞府﹐搜各人身﹐得白布千餘方﹐刑訊無據﹐始釋。遂禁偶語﹐犯者棄市。首告變者﹐予以僞指揮職﹐於是路遇若不相識。張炳垣以前者事未成﹐間道詣大營重約期﹐議令同志者至買賣街﹐與官軍相見﹐官軍五百人﹐佯爲鬻物者﹐如期果至﹐把持城門﹐接應官軍入城﹐而以大隊隨其後。是日適微雨﹐軍營甲馬﹐洶洶有聲﹐來及買賣街﹐賊覺﹐城頭炮發。同志者至﹐城已閉﹐兵退﹐門啟始入﹐賊由是大疑。因於東門內爲仄巷﹐僅容一二人﹐兩頭築木柵﹐環以鐵練。越日大帥命六品軍功田玉梅入城﹐令俟官軍至城下﹐斬賊啟關以應。議未定而張炳垣事泄﹐備諸毒刑﹐卒不承。繼羅織積賊數十人﹐賊盡殺之﹐而未及同志一人。同志見炳垣且死﹐急與大營計﹐招田玉梅等九人入城﹐至期斬守門守炮諸賊﹐柵未啟而賊大隊至﹐遂他匿。賊知有內應﹐搜各僞館得二百人殺之﹐炳垣亦遇害。玉梅伏僞官軍孫知禮所﹐爲知禮持扇﹐小童首於賊﹐賊方令密緝﹐而玉梅已先逸去﹐僅收知禮殺之。賊以僞關憑爲不足用﹐命翼賊發牌﹐出入記簿稽核。各僞衙人﹐無事毋得擅出城。賊初設買賣街於城外﹐繼見藉此逃逸之多也﹐乃立五市於北門橋。然物價湧貴﹐賊又以爲不便﹐旋罷。賊間於井中花臺啟得金﹐於是令於各處搜掘。

咸豐六年﹐賊毀報恩寺塔。先三年﹐賊實火藥於塔中焚之﹐空而不圮﹐至是乃毀之﹐一時有折寶塔自相殺之謠。後果應東北賊互戕之事。至咸豐十一年﹐賊中又有謠云「一三三一數已絕﹐重見靑天在頃刻。歲在甲子﹐不利於賊。」果以同治三年﹐克復金陵。當賊運土加築城堞時﹐掘出古碑石﹐若梁司馬散騎常侍蕭誕碑﹑夏侯隨之碑﹑荊王府長史司馬景徳合葬碑﹑檢校侍郎左庶子魯公諒碑﹐磊磊然幾難悉數。內有一碑特奇﹐髙丈餘﹐闊三四尺﹐質黑如漆﹐上嵌一女子﹐支頤閉目﹐頸拖白練﹐下有古篆數字﹐人不能識﹐扣之聲如鼓﹐似空其中者。旣出而飛鳥咸集﹐賊疑中有寶物﹐乃以斧擊之﹐旣無所損﹐踞亦不入。此外又得石獸﹐狀如豬﹐尾大耳小﹐長約三尺﹐髙二尺許﹐石質人工﹐俱極堅致。碎而腹中五臟皆備﹐旣不知何以置於中﹐而質重若此﹐初非供玩之物﹐更不知其何所用也。城中廣墅名園﹐皆爲賊所平毀﹐惟妙相庵獨完﹐臺城基址尙存。

逸史氏曰「亂之生也﹐𨿽曰天意﹐豈非人事哉﹖國家承平數百年﹐民不知兵﹐積弱生玩﹐積玩生猜﹐而桀黜梟鶩之徒﹐輒與官吏爲仇﹐蠢然思動﹐若有不可以終日者。官吏懾其頑而耽於逸﹐動謂剿之難﹐不如撫之易也﹐賊於是乎得逞其志矣。洪逆蹂躪十六省﹐盤踞十三年﹐僭號稱雄﹐分符竊命﹐岌岌乎非小弱也。然而羣帥協力﹐撻伐斯張﹐燻穴搗巢﹐疾於雷電﹐果由時數使然耶﹖特擾攘久而民旣厭亂﹐天心亦悔禍耳。不然﹐何前之奏功遲﹐而後之收效速也﹖是故能保民者﹐必自鋤賊始﹔善弭賊者﹐必自治民始。」

