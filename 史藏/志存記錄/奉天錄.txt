序

緬尋太古之初﹐眞源一味﹐自然朴略﹐不同浮華﹐𨿽垂不載。至軒轅徵蚩尢﹐而廓淸四海﹔帝舜黜有苗﹐而綏定萬邦。逮乎三王則弔人伐罪﹐暴秦則兼並天下。漢髙夷凶靜難﹐光武討叛懲姦﹔魏武破袁紹﹐晉武滅苻堅。宇文氏破髙歡﹐普六茹平陳國﹔太宗擒王﹑竇﹐肅宗定安史。故曰﹕亂者﹐理之源﹔失者﹐得之府。法令施而逆子誅﹐《春秋》書而賊臣懼。建中四祀﹐朱泚作亂﹐居我鳳巢。忠臣義士﹐身死王事﹐可得而言者﹐咸悉載之﹐使後來英傑貴風義而企慕。乘危伺隙與時浮﹖沈者﹐其徒非一。正史備書﹐故不復贅錄﹐志懷問鼎者不敢漏网﹐失簡書。直筆直言﹐無矯無妄﹐欲使朱藍各色淸濁分流﹐質而不文﹐焉敢潤色﹐恐史筆遺漏﹐故備闕也。李忠臣三朝名將﹐忽爲叛主之臣﹔洪經綸累代通儒﹐乃作趨時之士。其餘源休﹑蔣鎭之輩﹐敬忠﹑日月之徒﹐蓋屑屑者﹐何足道哉﹗每思南史之筆﹐班馬之作﹐莫不廢食仰嘆﹐且洪流壤堤猶可塞也﹐烈火燎原尙可撲也﹐逆臣賊子難可邇也。睹此妖孽﹐搖動中原﹐莫不痛心疾首。是用書之簡素﹐使好我者慕﹐惡我者懼。元一代居關右﹐世業三秦﹐親睹欃槍﹐媸妍必記。𨿽形闕奉親﹐而內懷其孝﹔身乖事主﹐而心荷聖恩。每覽嵇紹﹑紀信之髙義﹐感千載而仰慕﹔尋淖齒﹑王惇之遺迹﹐思奮劍而誓心。疾惡之志﹐不忘寤寐。起自建中四祀孟冬月上旬三日﹐涇原叛命﹐終興元元年孟秋月中旬有八日﹐皇帝再復神都。於中可否﹐總紀其事也。夫史官之筆﹐才﹑識﹑學也﹔苟無三端﹐難以措其手足。元一不敏﹐敢竊鳳皇之一毛﹐以效麒麟之千里。獨學而無知﹐孤陋而寡聞﹐迹不踐於邱門﹐文有慚於先哲。輕塵罕增於巨嶽﹐墜露無益於廣川。輒中螢燭之光﹐將助太陽之照。述而不作﹐有愧老彭。冀革前非﹐用警來祀云爾。卷一

建中四祀﹐先是﹐襄陽節度使檢校右僕射梁崇義自阻兵不朝二十年矣。上在春宮﹐情深憤惋﹐及登寶位﹐有誅四凶之志焉﹐詔劍南節度檢校工部尙書張延賞﹑東川節度禦史大夫王邕﹑梁洋節度禦史大夫賈耽﹑江陵節度檢校工部尙書張伯儀﹑淮揚節度司徒陳少遊﹑淮寧節度同平章事漢南漢北招討使李希烈﹐充都統諸軍平襄大總管。王命頒行﹐分路齊進﹐獸奮龍驤﹐謀臣盈幕﹐武族云萃﹐旗鼓才施﹐凶徒瓦解。乘勝逐北﹐如巨海之沃熒光﹔漢水浮屍﹐似秋風之吹落葉。崇義之首懸於朝矣。世祖昆陽﹐謝安淝水﹐各一時也。《詩》云「無拳無勇﹐職爲亂階」﹐斯之謂矣。都統李希烈自謂有克敵之功名﹐居然有都襄之志。有詔勒歸本鎭﹐然生不譓之心﹐乃劫其郡﹐席捲而歸淮寧。凡掠良家子姓﹐悉爲賤隸﹔六畜資財﹐掃地而盡。昔太武瓜步﹐回師六州﹐無雞犬之響﹔遊子望捨﹐不識舊廬。元凶之拔襄陽﹐甚於斯酷。遂縱師陷我汝州﹐河南尹鄭叔則表奏之。上命工商尙書兼右僕射哥舒曜﹐總禁兵五萬而討之。師謀士銳﹐所向莫敢有爭衡者﹐長驅築壘於襄城縣焉。

時國家多故﹐河北幽冀﹐猥毛蜂起﹔三輔兩畿﹐徵兵日繼。皇赫斯怒﹐爰整其族。詔河陽節度禦史大夫李芃﹑太原節度檢校工部尙書馬燧﹑澤潞節度檢校工部尙書李抱眞﹑朔方節度太子少師李懷光﹑神策制將禦史大夫異姓王李公晟﹑華原鎭遏使禦史大夫趙令珍﹐分路長驅﹐深入賊境。𨿽王師頻勝﹐而寇亦未衰﹔勝負相參﹐殺傷萬計。時軍用旣多﹐不遑遠略。戶部侍郎趙贊上封事﹐請稅三輔﹑兩畿居宇間架﹐及取兩市富商大賈﹐於西明﹑慈恩二寺置院檢納。貪吏深文﹐怨及社稷。太史奏曰「窯門出天子。」有詔「去城七里內諸窯盡廢之」。及泚稱兵﹐乃是涇原節度姚令言爲謀主也。

時哥舒曜孤軍無援﹐糧儲不繼。賊得其便﹐重圍數周﹐甲士日惟半菽﹐馬淘墻皮而芻焉。潛表請濟師。詔神策制將行營兵馬使禦史大夫劉徳信﹑禦史大夫髙秉哲﹐各馬步共一十萬﹐來救襄城。敕大梁節度司徒李公勉發師﹐犄角而攻之。軍書往來﹐同會於汝州之薛店。軍令不嚴﹐爲伏兵所敗﹐三將之師望旗大潰﹐戎器委數百里﹐鐵馬一萬蹄沒焉。洛陽士庶惶駭﹐北走河陽﹐西奔崤黽﹐東都尹鄭叔則入保西苑。唐漢臣奔於大梁﹐髙秉哲﹑劉徳信收離集散﹐駐軍於汝州。

詔涇原節度姚令言赴援﹐總師五千﹐東至滻水。時京兆尹王翃屬吏置頓﹐牛酒儉薄﹐將士色厲﹐遂傳箭而回。十月三日巳時也。

令言尙在紫宸殿﹐授以樞密﹐並賜賫金帛。時禦史壺左巡奏云「涇原士馬﹐違命回戈。」令言星馳至長樂阪﹐逢之。有引弓射令言者﹐遂擁令言而回。上又使使勞問﹐賊已列方陣於通化門﹐門衛欲拒使者﹐彊之而未及。宣旨言加不順。上又詔普王及諸王侍書等宣尉勞之﹐許以重賞。又載金銀帛繡等二十餘車﹐普王才出禁城門﹐賊已至於丹鳳門。詔召六軍﹐久無至者。

時關東﹑河北頻戰不利﹐屢發禁兵相次東徵﹐警衛遂虛。上乃出白苑北門﹐六軍羽衛才數十騎。或曰「朱泚是失意之臣﹐恐懷僥幸﹐不如遣十騎捕之﹐使陪鑾輅。若脫於泉﹐爲害滋甚。不然﹐以卒誅之。養獸招禍﹐立可俟矣。」上與儲官經略不遑﹐而賊已犯禁門﹐遂以普王爲先驅﹐皇太子爲殿﹐韋淑妃﹑唐安公主﹑親王﹑貴妃等一百餘人﹐策騎而去。乘輿次於咸陽﹐咸陽令李衡俯集其妻親奉禦膳。上命貴妃以下接以恩禮﹐傳食而過﹐神策軍使禦史大夫白志貞等十數人扈従﹐門下侍郎平章事盧杞﹑中書侍郎平章事關播﹑禦史中丞劉従一﹑戶部侍郎趙贊﹑右領軍使禦史大夫令狐建﹑京兆尹王翃﹑駕部郎中郭雄﹑翰林學士陸贄﹑吳通微等﹐悉於咸陽而及焉。

郭曙與家僕數十人於苑中獵射﹐聞蹕﹐伏謁道左。上宣勞之﹐志願翊従﹐上従之。

駙馬郭曖先與公主失意﹐上收公主在內﹐隔絕經年。及此﹐曖馳往覓得公主﹐策騎俱赴行在。三日夜四更﹐至駱驛﹐奔及乘輿。

四日平明﹐至於奉天﹐丞﹑尉惶懼﹐拜舞於縣門。其日﹐上幸縣令宅﹐宰臣﹑近侍各居廨署。時右金吾將軍禦史大夫渾公瑊討賊之回戈也。渾公與家僕數十騎自夾城入北門﹐收集後殿與敢死之士欲擊賊。乘輿旣出﹐遂奔行在。上以渾公爲工部尙書﹑行在兵馬使。渾公有膽略﹐泚素憚之﹐旣而乘輿乃安。時奉天備禦防守皆渾公之謀也。君子曰「髙祖困於彭城﹐而用陳平之策﹐漢祚興焉。晉武得謝安石﹐晉室無替。古之君子﹐亦有是夫﹗」

渾公𨿽武勇絕倫﹐而謙讓無匹﹐乃以令狐建爲行在中軍鼓角使﹐嗣滕王湛然爲金吾大將軍﹐嗣郇王寓爲右衛大將軍﹐前神策軍京西都虞候侯仲莊爲金吾衛將軍兼禦史中丞﹑奉天防城使兼右廂兵馬使。仲莊有剛勇﹐善謀略﹐保衛之功﹐次瑊之勛也。

初﹐建中之始﹐衛士桑道茂奏云「國家不出三年﹐暫有離宮之象。臣望奉天有天子气﹐宜制度爲壘﹐以備非常。」上以道茂言事數驗﹐遂令京兆尹嚴郢充築城使﹐具畚鍤﹐抽六軍之士督策之。時上初卽位﹐刑淸俗泰﹐盛夏而士功大興﹐遠近不知其旨﹐及此都焉。

上初幸鳳翔﹐依都府而謀克復。或曰「張鎰𨿽陛下信臣﹐蒞職日淺﹐所管勁卒皆朱泚部曲﹐本漁陽突騎凶眾。城中旣立朱泚﹐本軍必生大變﹐以臣度之﹐非萬全之計也。敢以死請﹗」上亦悟道茂之言﹐遂攺幸奉天。至其月六日﹐李楚琳殺張鎰而歸朱泚。

初﹐令言陣於五門﹐禁兵不出﹐百姓觀者巨億﹐遂整旗吹角入含元殿。前先鋒自龍尾道上﹐於中間周呼﹐曰「天子已出﹐今日共取富貴﹗」凶徒大呼。有頃﹐入宜春院及諸宮。時倉忙之際﹐本朝禁衛騎士及坊市百姓擔負財帛﹐塡街塞陌﹐連日竟夜。旣而羣盜與令言謀議﹐慮難持久﹐或曰「太尉朱泚久囚﹐必生異志﹐若迎而爲主﹐事可捷矣。」遂於招國裏﹐以禮迎之。泚畜姦伺隙﹐久懷非望﹐羣盜旣至﹐僞讓不従﹐而命爲使者設食。久之﹐以觀眾心。於是火燭星羅﹐觀者萬計。

泚人居含元殿﹐四日平晨出榜﹐榜曰「太尉權臨六軍﹐國家有事東郊﹐徵涇原師旅銜命赴難。將士久處邊陲﹐不閒朝禮﹐軍驚禦駕﹐乘輿已出。應定見神策六軍﹑金吾﹑威遠﹑英武並百司食糧者﹐三日內並赴行在。不去者﹐卽於本司著到。如三日後移牒勘﹐彼此無名﹐當按軍令﹐義無容貸。」

泚移居白華殿﹐朝臣見者悉勸迎駕﹐泚顧望錯愕﹐知未得眾心。源休入﹐移時籌之﹐言多不順﹐勸以僭僞。泚甚悅之﹐猶尙未決。

上初巡幸京城﹐朝官莫知上所在﹐分路探候﹐然後乃知。源休旣陳矯計﹐切勒十城門不許出入。時六日夜也。

上初入奉天﹐有上封事言叛兵共立朱泚﹐凶徒必來攻城﹐請爲備禦。門下侍郎盧杞切齒言曰「太尉忠貞﹐朝野共知﹐柰何有此﹐傷大臣之心﹗安可令泚聞之﹐請以百口﹐保泚不反。」後三日﹐泚變梟獍﹐至於城下。

上料近藩兵馬可以赴難者﹐頒下手詔諭之﹐皆如期至。帝尙以忠臣待泚﹐又知公卿勸迎﹐且令諸道軍士三十里下營。時京兆府功曹姜公輔赴行在﹐拜門下侍郎平章事﹐俯伏而奏曰「王者不嚴衛﹐無以重威靈。今禁旅單寡﹐翊衛未備﹐若泚忠孝奉國﹐固不以兵多爲慮﹔若狼心已變﹐則有備無患。今士馬在外﹐深爲陛下危之。」卽日召兵入城﹐逮泚攻城﹐已戒嚴矣。

朱泚旣納源休僭僞之說﹐又得幽隴三千人與哥舒曜。救援者行至澠池縣﹐聞朱泚僭僞﹐返旆投泚。泚自謂眾望所集﹐於是以源休爲京兆尹﹐判度支李忠臣爲皇城畱後。

泚以段秀實爲心膂﹐發銳卒三千奉迎乘輿﹐陰起逆謀。秀實潛謂劉海賓曰「朱泚是薊門一卒﹐去逆效順。先帝嘉之﹐位登臺輔﹐不能見危授命﹐而乃宴安凶醜。吾位歷司會﹐策名九寺﹐雪國之恥﹐𨿽死猶生。爾能従乎﹖」海賓曰「忠臣節義﹐死而不亡﹐敢不惟命是聽﹗」因擇能行者追賊兵﹐曰「城中有變。」使者六日一更行﹐及駱驛﹐虜劫而回﹐驗符乃秀實詐爲賊帥姚令言帖﹐用司農寺之印也。

賊泚用仇敬忠爲同華等州節度﹑拓東王以禦王師﹐用異姓王李日月爲西道諸軍事先鋒經略使。

上初至奉天﹐用禦史中丞髙重傑爲平虜使﹐屯兵於梁山之西隅也。時與李日月頻戰﹐官軍大捷﹐後被伏兵死於鋒刃。朱泚出榜兩市及置兩坊門﹐曰「奉天殘黨﹐蟻聚京畿。重傑等仍敢執迷﹐拒我天命﹐朕使偏師小將﹐果復敗亡。觀此孤城﹐不日當破。云羅布网﹐無路鳥飛﹔鐵釜盤魚﹐未過瞬息。宣布遐邇﹐各使聞知。」僞兵部員外古之奇詞也。

初﹐重傑縱騎追賊﹐獨出於三軍之首。凶徒埋伏邀之﹐落其姦﹐便被凶徒生擒。親事數十人﹐以伏事之情﹐亡軀而奪之。凶渠𨿽眾﹐追者气銳志堅﹐奮然不顧﹐遂被逆黨斫重傑頭而棄其身。親事收其神柩﹐入奏於奉天。帝見之﹐撫屍而哭。或諫曰「裨將死﹐撫屍而哭﹐越禮也。」帝曰「大禮﹐非卿所知也。艱虞之際﹐死於王事﹐敏惻豈拘常論﹗」遂盡哀而哭之﹐命有司造蒲頭安之頸而埋之。朱泚得髙重傑頭﹐又集僞百官﹐大哭曰「忠於彼者﹐亦義於此。爲朕之無禮﹐殺我忠臣。」又命僞有司作蒲人身﹐而安其首﹐以三品葬之。皇帝再克京師﹐詔有司發舊二塋﹐取其首﹐別爲封樹﹐贈工部尙書﹐喪葬官給。

時李日月凶威甚銳﹐燒爇陵廟﹐帝甚患之﹐謂渾公曰「朕不能保守宗祀﹐克平多難﹐致使六合沸騰﹐宗廟失主﹐焚我陵闕﹐凶威轉熾﹐應是殷憂之時﹐代終百六。唐堯禪舜﹐虞舜禪禹。自古有徳者進﹐無徳者讓﹐有自來矣。今天地鼎沸﹐淮楚搖蕩﹐幽冀蜂起﹐萬方震懼。請従禪代﹐以救蒼生﹐卿等如何﹖」渾公泣涕如雨﹐身被鐵甲﹐舉身自撲。君臣悲淚久之﹐渾公奏曰「夫聖人不困不成王﹐烈士不困行不彰。昔髙祖迫於項籍﹐世祖窘於昆陽﹐隋帝厄於雁門﹐魏武保於南郡。三王五帝﹐其猶患諸﹐況陛下承百王之末﹐威靈邁往古﹐小有迍否﹐而懷扼腕﹐臣下之罪也。願陛下以社稷爲念﹐無以小賊爲憂。臣請自出一行﹐梟逆賊之首﹐卽冀宗社永安﹐唐堯垂拱。臣之願足矣﹗」上曰「朕在蒙塵﹐卿爲肺腑﹐別募裨將﹐卿不可也﹗」渾公曰「北狄恃金牙之威武﹐頻犯郊畿﹐鄂公取之若指掌。臣若不行﹐凶威轉甚。」上許之。

渾公先以數十騎従西門出﹐埋伏於漠谷之隅。公自將數十騎従東門而出﹐直抵朱泚營壘。泚驚﹐不覺墜榻﹐羣盜大潰。公以騎少﹐不足逞銳﹐遂引而西。李日月縱騎追之﹐至城西門。渾公謂家僕曰「立功立事﹐只在今日。與卿此捷﹐何不取之﹗」僕人彎弧﹖射之﹐李日月應弦而斃。朱泚鋒刃十亡八九焉。家僕者﹐卽渾公之所役人也﹐字小金。有詔令公賜姓李氏﹐封異姓王﹐以賞飛矢之捷﹐用旌武功也。

初﹐李日月中矢而死﹐朱泚備禮送於長安休祥私第﹐母氏苛克而不哭﹐厲聲罵曰「奚奴﹐國家負汝何事敢生悖逆﹐死猶晚矣﹗」朱泚備禮而葬之﹐母氏始終不哭一聲。皇帝行在亦知之。及李晟收長安﹐諸黨並従夷戮﹐惟李日月母存而不問。君子曰「馬服君婦﹐有知子之鑑而免禍﹔李日月母﹐以子叛恩存大義而不哭。殊有古人之風。」

初﹐朱泚謀變大事﹐李忠臣﹑源休等並皆同坐﹐司農卿段秀實與劉海賓伏匕首於靴中﹐內官覺之。時聖上行幸﹐羣臣疑貳﹐艸亂之間﹐段公以戎服見泚﹐共議匡復﹐往返三四焉。泚情泄於言﹐段色厲奪休之笏﹐擊泚之首﹐羣凶駭愕﹐濺血數步﹐凶黨持兵而至﹐段公被害。泚一手承血﹐一手指羣凶曰「義士﹐勿殺之。」聲手相及﹐段公已害。泚之甚哀﹐封忠義侯﹐以三品禮葬之。海賓因兵亂而逸於通化門外﹐被役驢者敗之﹐並見害。故京師號朱泚爲「熱熱堯舜」﹐號希烈爲「當年桀紂」。時有風情女子李季蘭﹐上泚詩﹐言多悖逆﹐故闕而不錄。皇帝再克京師﹐召季蘭而責之﹐曰「汝何不學嚴巨川﹖」有詩云「手持禮器空垂淚﹐心憶明君不敢言。」遂令撲殺之。贈段秀實太尉﹐謚曰「忠烈」﹐賜實封五百戶﹐莊宅一所﹐嗣子授三品正員官﹐諸子各授五品正員官﹐旌其門閭﹐喪葬官給﹐爲立廟﹐禦制碑銘。君子曰「昔臧氏勸事君之節﹐空傳其名﹐不睹其人。千載之後﹐見乎段君﹐代有之矣。伯仁抗節﹐鐘雅咄嗟﹐有是哉﹗《詩》云﹕『淑人君子﹐其徳不回。』其段公之謂乎﹗」

八日﹐泚於宣政殿僭卽大位﹐愚智莫不血怒﹐衛者多是軍人﹐周行不過數十。自稱「大秦皇帝」﹐年號「應天」﹐僞赦書云「幽囚之中﹐神器自至。豈朕薄徳﹐所能經營。」彭偃之詞﹐冊文太常少卿樊系之撰﹐文成﹐服藥而卒。故嚴巨川詩﹐詩曰「煙塵忽起犯中原﹐自古臨危貴道存。手持禮器空垂淚﹐心憶明君不敢言。落日胡笳吟上苑﹐通宵虜將醉西園。傳烽萬里無師至﹐累代何人受漢恩。」

九日﹐李忠臣﹑姚令言並爲侍中﹐仍以令言爲關內副元帥﹐以光祿卿源休爲同平章事兼京兆尹判度支﹑工部侍郎﹐蔣鎭同平章事﹐蔣煉爲禦史中丞﹑太黨卿﹐敬釭爲禦史大夫﹐洪經綸爲中書舍人﹑禮儀使。

是日夜三更﹐歌舒曜拔襄城﹐保於洛陽。初公援東郊也﹐上謂公曰「卿行師出陣﹐與卿父何如﹖」公再拜而對曰「先臣﹐臣不敢比也。只如斬長蛇﹐殪封豕﹐靜氛霧﹐掃欃槍﹐然後待罪私室﹐則臣之願也。」上曰「伊尹去而伊陟嗣﹐文王歿而武王興。卿父在開元﹐無西面之憂。朕今得卿﹐無東郊之慮。」及發師之日﹐上親送於通化門﹐百官翼戴﹐觀者萬計﹐則曰「茫茫楚塞﹐遙瞻上將之星﹔靄靄秦郊﹐自有登壇之客。豈惟漢稱定遠﹐晉有徵南而已哉﹗」及乎出師於通化門外﹐無故門槍自折﹐識者卜其不利﹐以其父翰天寶之末﹐師至乎北門﹐無故門旗自折。翰遂斬門旗官而發師旅﹐終有火拔控轡之難。公此行踵父之徵﹐遂有襄城重圍之難矣。

初﹐公駐軍於襄城也﹐希烈莫不懾懼焉﹐有枝梧之象。時公亦以名父之子﹐不忝其役﹐實欲立功成事﹐待罪私室。但國軍多故﹐糧盡援絕﹐三將敗績於薛店﹐城中戰士中矢者十有八九焉。城外凶眾中﹐飛矢拋木者﹐壕塹俱滿。公堅守孤城﹐糧竭於內﹐援絕於外﹐軍志曰「設有金城湯池﹐帶甲百萬﹐無粟者不可守也。」公遂拔城而遁焉。《詩》曰「昊天不傭﹐降此鞫凶。昊天不惠﹐降此大戾。」

時希烈兵勢漸盛﹐南破張伯儀﹐北敗哥舒曜﹐縱師攻汴州。都統司徒李公勉棄城而逸﹐擁眾而投宋州﹐大梁遂陷。江淮震懼﹐賊旣入城﹐資賄山積﹐河路斷絕。長安以東﹐飛書不遂。南方朝貢使﹐皆自宣﹑池﹑洪﹑饒﹑荊﹑襄﹐抵武關而入﹐江西節度嗣曹王臯﹐嚴郵驛﹐厚其供億﹐𨿽有深溪絕橋﹐而驛騎不病﹐四方賴焉。司徒李公旣以敗績﹐詔以宋汴節度劉公洽﹐充河南道都統諸軍事﹐悉以司徒所管配隸焉。

司徒公制將曲環﹐前後數陳行列軍事﹐司徒公多不従其計。環以司徒公行軍司馬陳履華﹑兵馬使唐漢臣﹑李載等用事﹐多阻環計﹐及與諸將同語﹐司徒公以不従其策﹐自惟敗績﹐但唯唯然。環因叱履華曰「都統置公腹心﹐遂辱吾軍﹗」命左右掣之下馬﹐極加責讓。司徒李公﹑大夫劉公皆釋轡錯愕﹐司徒深自抑退﹐以愛憎不明﹐無所逃於國典。大咎在勉﹐非陳中丞之過也。大夫劉公謂環曰「軍有利頓﹐時有否泰﹐昔孟明三敗以成功﹐良史稱其美也。曲大夫豈得失禮於上公﹖」環乃止。司徒公以軍敗失土﹐上表請罪。上已出宮﹐覽表潸然﹐謂勉曰「朕亦不能上保宗廟﹐越在畿甸。軍國之事﹐一勝一負。卿其自安。」因待之如初。

十日﹐制將劉徳信﹑髙秉哲聞帝蒙塵﹐遂拔汝州﹐星夜兼馳於沙苑監﹐取官馬五百匹。先收東渭橋﹐於是天下轉輸食糧在此焉。軍次昭應﹐列陣於見子陵之西隅﹐二將執酹﹐號令三軍﹐曰「今主上蒙塵﹐神器無主﹐長蛇逸网﹐魚脫於泉﹐臨難成功﹐冀在憂危之日。翦除凶鬻﹐克復乘輿﹐勛流子孫﹐萬代之貴。」言訖﹐左右戒嚴﹐三軍賈勇﹐鼓聲一振﹐奮戟前衝﹐三覆其軍﹐王師大捷。乘勝築壘於東渭橋。時十月十九日也。

初﹐十日﹐朱泚自統眾攻奉天﹐率羣不逞﹔蟻聚之眾﹐軍勢漸雄。以姚令言爲僞元帥﹑僞右僕射同平章事﹐張光晟屬焉。以李忠臣爲京都畱守。

十二日﹐賊次駱驛﹐上使中使翟文秀追論惟明邠寧畱後兵馬使﹐韓遊環士馬三千八百人。二將受詔﹐夕而奔命﹐夜到泥泉﹐遲明卽路。遊環等命其軍士分部巡探﹐東道遊奕人爲賊所獲﹐將送泚。泚問﹕「救軍多少﹖」泚左右抑令蹈舞﹐賜衣一副﹐付僞詔書﹐宣尉先歸者﹐待以髙爵厚賞。遊奕人馳還﹐當夜發﹐至四更﹐關門納之。惟明﹑遊環等再拜蹈舞﹐悲喜交見。上膝之前席﹐謂惟明曰「凶孽滔天﹐宗社不守。忠貞之節﹐見於艱危。卿等急於國難﹐朕無慮也﹗」二將宣布聖旨﹐將士莫不感激。

時涇原都知兵馬使馮河淸﹐進戎服甲楯垂十萬焉。上大悅﹐立頌將卒﹐軍聲遂振。

十三日辰時﹐賊軍大合城下交戰。自辰接戰﹐至於申酉之間﹐賊徒大敗﹐殺傷萬計。是夜賊於城東三十里下營﹐周徧原野﹐擊柝之聲﹐相聞廣陌。又修攻具﹐上亦命造戰樓﹐拆佛寺及仇敬忠宅﹐而丰其用。若乘城而戰﹐賊多敗衄﹔若出師戰﹐王師少利。

十七日﹐靈鹽節度畱後禦史中丞杜希全﹐及鄜坊節度工部尙書李建徽﹐各率甲士三千人﹐趨奉天。賊气方銳﹐設伏於漠谷﹐三軍深入﹐探候失備﹐姦人得便﹐夾而擊之﹐爲賊所敗。希全等收離集散﹐再振其軍。

初﹐泚於奉天城東南隅下營﹐立表髙百尺﹐造木檻﹐人藏其身﹐縋而上之﹐窺我城闕。帝患之﹐召善走拋者﹐拜禦史中丞﹐實封三百戶。有崇福寺僧昭悟應召而中之﹐人檻俱碎。泚不復更置﹐遂白日移帳於乾陵。上南望之﹐遂有云梯之役。車駕還京﹐與昭悟官爵。昭悟懇辭不受﹐請充別敕崇福寺主﹐有詔「依請」。

時劉徳信﹑髙乘哲因守渭橋﹐往往出師遊奕﹐於望春樓下﹐賊設伏﹐皆敗績。僞皇城畱後李忠臣﹐移牒奉天城下﹐請救兵。時姚令言等士馬敗績﹐傷者眾﹐恐百姓乘獘而俘之﹐所抽救援將士皆匿刀箭﹐夜行晝伏。泚旣迫急﹐召機巧之匠﹐設以云梯﹐刻日而就。其梯髙百尺﹐闊十二丈﹐梯上可置五百力士。城中士庶﹐莫不惶駭。上深懷憂﹐顧問百官。時神武軍使禦史大夫韓澄拜而奏曰「臣昔在劍南西山八州﹐防守戰具﹐備諳云梯小伎﹐不足上勞神慮﹐請禦之。」上曰「昔沛公困於項籍﹐而得韓信﹔寡人迫於重圍﹐上天以卿賜朕。千載一時﹐卿其勉之。」時韓澄親受聖策﹐潛穿地道﹐向彼來路﹐布幹馬糞二百車﹐以爲火備。城上更廣城墻﹐當去梯相對三十步﹐以大鑊十口﹐各煎膏油﹐散布城墻之上。細剉松脂五十車﹐內庫陌刀五千口﹐白刃如雪﹐排次如鱗。城外羣凶﹐三軍齊叫﹐云梯旣動﹐鋒鏑雨集﹐城中木石﹐飛聲雷震。俄頃之間﹐去梯腳陷﹐前不得進﹐後不得退。初﹐梯上有濕氈﹐矢不得入。梯腳將陷﹐煙火焰然﹐従地而出。去梯之上﹐人自去氈。於是葦縛雲飛﹐松脂亂下﹐熱膏雨散﹐中者逼人﹐脂傍流。凡數百步﹐烘焰千尺﹐白日爲之韜光﹔沸聲若雷﹐知漢將之謀也。縱田單有火牛之策﹐不可同年﹔陸伯言有白帝之功﹐方堪季孟。此韓澄之計也。拜鹽夏節度﹑左三統軍。

初﹐云梯之動也﹐風勢不利﹐咸以爲憂。渾公親率列將﹐酹酒臨火坑而咒曰「天道助順﹐志誠感神。賊泚凶悖﹐圍逼君父﹐乾坤不昧﹐宜降大罰。」因流涕被面﹐精神感激。拜訖﹐須臾﹐大風起﹐吹賊軍﹐勢益加﹝缺一字﹞﹐潑油下脂﹐鼉鼓齊震﹐王師大捷﹐賊敗衄焉。時十一月上旬也。

城中𨿽有云梯之捷﹐素無稿艸﹐糧儲罄竭﹐賊圍益急﹐戰士多損傷。皇太子親爲封裹﹐巡城尉勞。有頃﹐賊射百張駑﹐於上前三步而下。上大驚﹐謂渾公曰「云梯𨿽捷﹐賊勢尙彊。位歷之數有窮﹐三皇五帝尙有革易。朕自無徳﹐上失天心﹐請従禪代﹐則百姓免塗炭之苦﹐戰士無傷夷之患。朕之願足。」渾公雨淚而奏曰「昔皇帝戰於涿鹿﹐帝舜徵於有苗﹐沛公於項氏爭天下﹐大戰七十﹐小戰四十。太宗六年﹐擐甲克平多難﹐況陛下承丕業之餘慶﹐握皇圖而受籙﹐萬方同軌﹐八表恃賴。豈以一小豎﹐厭棄皇家百六之災﹐得爲天譴﹐而系聖心哉﹗臣下之罪也。今請更三五日間﹐若不梟泚首獻捷﹐則臣等甘受鼎鑊之罪。」上曰「張陳尙在﹐吾其困哉﹗」君子曰「臨大難而不困者﹐其惟聖人乎百度惟貞﹐始終無替者﹐其惟良臣乎《詩》云﹕『左之左之﹐君子宜之﹔右之右之﹐君子有之。』其渾公之謂乎﹖」卷二

時李懷光自魏博練精兵五萬﹐越太行席捲而救奉天也。晉﹑絳﹑蒲﹑陜﹑慈﹑隰﹑同﹑華等州﹐並補授郡牧﹐頓軍於涇陽﹐子父相繼可十五萬。朱泚聞涇陽戰鼓﹐不覺墜榻﹐遂抽軍卻守長安。時十一月十八日也。朱泚圍我奉天四十餘日﹐用我金帛﹐食我牛酒﹐勞我百姓﹐三輔兩畿﹐轉無投義者。惟李楚琳﹐先事朱泚﹐獨爲外應。餘四鎭將帥﹐盡是王臣。及泚抽軍江東﹑劍南﹐貢賦山積﹐爭功效死﹐如百川之赴滄海。《詩》云「趯趯毚兔﹐遇犬獲之。」此之謂也。

初﹐懷光至涇陽﹐自以爲君父之仇﹐星夜救援﹐方展臣子。將用表成﹐被門下侍郎盧杞陰中之﹐便令赴咸陽頓軍。懷光知被宰臣所中﹐不得已遂發赴涇陽﹐軍士怏怏然不得其志。其月二十日到咸陽﹐夜造浮橋而濟﹐築壘於九子澤城﹐周回四十里。中使相繼於路﹐金帛﹑寶貝﹑美人相望﹐繼踵加宰相中書令﹑收城都統。

至其月二十八日﹐制將禦史大夫異姓王李公晟﹐自趙州拔城﹐従飛狐口﹐越白馬津﹐聞難駿奔﹐軍次櫟陽縣。有詔加工部尙書﹑神策軍行營節度﹐駐軍於東渭橋。斬劉徳信﹐而並其軍。公身與士卒同甘苦﹐家無私蓄﹐夏不操扇﹐雨不張蓋﹐寒不備裘﹔軍气益盛﹐三札之將也。初﹐劉徳信軍禮不備﹐失儀於公﹐公斬之。孔子曰「何以爲身曰恭敬忠信而已。恭則遠於患﹐敬則人愛之﹐忠則和於眾﹐信則人信之。」犯此先誡﹐其劉公之謂乎﹖

時李希烈兵威大盛﹐南敗張伯儀﹐北敗哥舒曜﹐縱師下汴州也。都統司徒李公勉不能抗﹐卽棄城而遁。鄭滑節度李澄謂諸將曰「乘勝之軍不可敵﹐今以詭計羈縻而取之﹐以圖萬全。」遂飛表行在﹐送啟元凶。

時李納號齊王﹐田悅號魏王﹐王武俊號趙王﹐朱滔號燕王。

時神策軍兵馬使禦史中丞尙可孤﹐率兵五千自襄鄧收藍田而入。同華節度駱元光﹐領銳卒五千自昭應長驅而入。河東節度馬燧﹐使行軍司馬禦史中丞王權﹐率卒三千﹐鎭於中渭橋﹐與賊相持。泚惟據城﹐重賜金帛﹐而四隅之外﹐盡是王師。泚初據乾陵﹐使一騎於城下招公卿﹐士庶以爲不識天命﹐城上伏駑射之﹐立死。時駙馬都尉郭曖守東北角﹐手射殺數十人﹐無不應弦而斃﹐賊眾披靡而退。曖卽汾陽王尙父子儀之子也。

先是﹐朱泚典郡鳳翔﹐有貓乳鼠﹐表奏稱境有祥。詔下中書詳議可否﹐欲編靑史。眾議皆以爲不然。或曰「鼠者﹐坎精﹐主爲竊盜﹐貓者之食﹐是吾君利器服下之義也。今返食其乳﹐是空我腹﹐賊之徵也。」果有十月三日之難矣。

以其年﹐劍南西山節度都知兵馬使張沛﹐舉鎭五千人﹐叛張延賞而攻成都﹐縱兵至於石筍街。延賞無備﹐不暇枝梧﹐棄城而遁﹐投於東川。沛以溫據爲謀主﹐據素無才略﹐三軍酒色而已。延賞使諜者察其不虞﹐知其無備﹐假東川之師﹐出其不意﹐掩而取之﹐枝葉皆伏誅。君子曰「顏氏云﹕『力猛於徳﹐而得其死者﹐鮮矣。』張沛當之。」又曰「丹之所藏者赤﹐漆之所藏者黑。以騎將之張沛﹐所帥奴才之溫據﹐攀危輔朽﹐不敗何待﹗」

賊泚初至奉天﹐鳳翔節度判官﹑殿中侍禦史韋臯領隴州畱後。時所在阻絕﹐未知適従。臯密謀將帥﹐勵以忠誠﹐覽其雄心﹐皆願效死。賊將王文獎賫僞牒誘臯﹐臯欲斬之﹐慮其速禍﹐乃禮而遣之。因令其將髙光儀往觀形勢。旣還﹐具揚姦計。郝通等尋破汧陽縣﹐義寧軍使李旻以兵會之。新興二州將王震﹐舉鎭歸臯﹐臯軍容益壯。

朱泚以盧龍舊卒五百人在隴州﹐兵馬使牛雲光僞有疾﹐邀臯將謀大變。臯兵馬使翟曄以白臯﹐雲光之黨張月桂﹑劉原長馳入告變﹐雲光乃領其眾赴泚﹐次於汧陽。逢泚僞中使蘇玉賫僞詔﹐以臯爲禦史中丞。玉謂雲光曰「太尉已登寶位﹐韋侍禦已拜中丞﹐便爲吾黨﹐可於此還。」遂捲甲而回。臯僞托心膂﹐迎而勞之﹐因謂之曰「臯受新命﹐更無猜阻。若先納器仗﹐方見赤心。」雲光素以書生待臯﹐遂斂戎器付臯。臯納之於庫﹐遂椎牛聚酒﹐期以宴賞。明日﹐密召隊仗入﹐引眾就馬坊﹐而悉斬之。次引諸賊就席﹐酒未行﹐而伏軍發﹐凶黨無遺﹐上深賴之﹐拜臯禦史大夫﹑隴州刺史﹐特置奉義軍節度以旌殊能也。奉天士眾聞之﹐咸增勇气﹐不復有西面之憂。臯又命堂兄弇﹐間道陳請。朝廷以爲𨿽有誅雲光之舉﹐賊忽並來﹐終恐後敗。臯使繼到﹐知已保全﹐乃有敕賜金印紫綬﹐軍中功賞自禦史中丞以下咸許承制授之。臯慮姦人反間﹐以阻忠誠﹐乃築壇刑牲刺血誓眾﹐吏不拒焉。葉番聞之﹐使贈名馬並及珍異等﹐尋加臯檢校禮部尙書。

時僞皇城使李忠臣﹐每坊團練﹐人心大擾。泚自奉天行回﹐悉令廢置。經三五日間﹐卽使人僞従城外來布告坊市﹐曰「奉天已破。」百姓聞者﹐莫不飲泣焉。

初﹐泚自號其宅爲「潛龍宮」﹐移瓊林庫國寶以實之。識者曰「《易》稱﹕『潛龍勿用』﹐此敗之徵也。」未幾百姓劫其珍異﹐泚不能禁。朝士多在奉天﹐泚班列不備。宦豎朱重曜白泚曰「可將家屬往城下﹐使其招百官來。若不來﹐並對彼夷戮。」僞中使孫知古諫泚曰「不可﹐且陛下初有寶位﹐當以柔服爲心﹐使遠近忻戴。若將彼妻子對之殘害﹐是絕萬方向慕之心﹐人人與之爲仇。竊謂不可。」於是並獲安全。賊黨旣敗﹐城內稱慶。

時淮南節度陳少遊﹐領卒戍於盱眙﹐聞難卽日還廣陵﹐深溝髙壘﹐繕甲完守。鎭海軍浙東西節度使﹑潤州刺史韓滉﹐閉關梁﹐築石頭五城﹐自京口距玉山﹐禁驢馬出境。以戰艦三十艘﹐舟師五千人﹐自海門揚威武至於申浦而還。拆上元縣佛寺觀宇四十六所﹐造塢壁﹐自建業﹐抵京峴﹐樓雉不絕。穿大井﹐深數十丈﹐下與京江平﹐凡數百處。滉將邱岑﹐嚴酷士卒﹐日役數千人﹐去城數百里內先賢邱墓﹐多被侵毀。故老以爲自孫權﹑東晉﹑宋﹑齊﹑梁﹑陳﹐兵壘之故﹐未始有也。滉下三千人先戍宋州﹐卽日追還﹐以其所親吏盧復爲宣州刺史﹑采石軍使。增置營壘﹐部內佛寺銅鐘並鑄戎器。本司取處分﹐韓公判云「佛本無形﹐有形非佛。泥龕塑像﹐任其崩頹﹔銅鐵之流﹐各還本性。」旣而並付鑪焉。

少遊以甲士三千人﹐臨江大閱﹐與滉境會。滉亦三千人臨金山﹐與少遊相應。以樓船金帛交聘於江中。時滉以中國多難﹐翠華不守。淮西﹑幽燕並爲敵國﹐公慮敖倉之粟不繼﹐憂王師之絕糧﹐遂於浙江東西市米六百萬石﹐表奏禦史四十員﹐以充綱署。淮汴之間﹐樓船萬計。中原百萬之師﹐饋糧不竭者﹐韓公之力焉。與大漢之酇公各一時也。

時少遊出軍五十里﹐日午不得食﹐遂行掠瓜州﹑揚子﹐雞犬無遺。鹽鐵使禦史中丞包佶﹐以財帛一百八十萬匹轉輸入京﹐少遊盡取之。佶自詣少遊止之。少遊長揖而遣之﹐又遣幕佐責佶揚子院財帛孔目。佶先有守附三千人﹐被少遊隸焉﹐又加何隙﹐佶心不安﹐遂急棹渡江﹐妻子伏於案牘中。佶使使飛表於蠟丸中﹐論少遊收財事。上深不平﹐信宿﹐少遊使繼至﹐上問使者﹐少遊收包佶財帛有之乎對曰「臣發揚州則無﹐臣發來後﹐非臣所知也。」上以國步多艱﹐恐更生一秦﹐但従容謂使者曰「少遊是國家之守臣﹐或防他盜﹐不爾﹐實軍府﹐收亦何傷﹗」時方隅阻絕﹐國命未振﹐遠近聞之大驚﹐咸以睿情達於通變﹐明見萬里之外。少遊聞之乃安。

時諸方閒境自守﹐江西節度使嗣曹王臯﹐東拒李希烈﹐身在蘄陽﹐數遣賫珍異間道進獻﹐故當時推重焉。上尋命鹽鐵使包佶自揚州達荊襄﹐轉輸東南徵賦。舟船萬計﹐到蘄口﹐希烈賊眾二萬掩至。嗣曹王臯與騎將禦史中丞伊愼﹐擐甲力戰於永安柵﹐大破之﹐殺傷殆盡。是日﹐若微臯﹑愼之功﹐佶之所統﹐並爲盜資。

以其月二十五日﹐中書侍郎盧杞貶夷州司馬﹔白志貞以宿衛不警﹐貶恩州司馬﹔戶部侍郎趙贊貶播州司馬。尋免間架之賦﹐而下罪已己躬詔﹐去「聖神文武」之號。於是李希烈﹑李納﹑田悅﹑王武俊及所管將吏皆以官爵待之如初﹐分道宣尉﹐海內忻忻﹐若登春臺矣。其扈従奉天將士﹐並賜名「定難功臣」﹔身有過犯﹐罪減三等。升奉天爲赤縣﹐給復五年﹔在縣城者﹐給復十年﹔京城減收兩稅之半。卽興元元年在月一日也。

是月﹐朱泚亦攺僞號曰「天皇元年」﹐國號「大漢」。泚以國家府庫之殷﹐重賞應在京城公卿家屬﹐皆月給俸料﹐以安眾心。泚外賜軍士﹐中撫班列﹐兼修戎械之具﹔攻守器備﹐費用巨萬計。洎泚之敗﹐而府藏不竭。識者以前後主計大臣﹐不思萬姓之殫竭﹐而轉輾相資﹐務損於人﹔爲國生患﹐皆是廟算無良﹐陷君之罪也。

時赦令旣行﹐諸方莫不向化﹐惟李希烈覆車不攺﹐以藍染滑石爲玉璽﹐以折車釭爲瑞﹐誑惑其眾。年號「武成」﹐國號「大楚」。以張鸞子爲宰相﹐孫廣爲中書令﹐鄭賁爲侍中﹑充汴州畱後﹐司徒劉公下汴州﹐並従夷戮。希烈以蔡州爲宮﹐廣設門額﹐分其境內爲四節度﹐以安州爲南關﹐外生劉誡虛爲南關都統。誡虛武勇絕倫﹐希烈憑之而反﹐後被嗣曹王臯騎將徐誠生獲﹐送於朝廷。

初﹐朱泚僭位﹐使走矯趫捷者﹐曰馳數百里﹐送書於朱滔。書曰「昔文王囚於羨裏﹐終王八百之基﹔殷湯系於夏臺﹐後有解网之頌。吾頃典郡四鎭﹐藩夷戰懾。唐王不察﹐信諂諛之說﹐吾罹姦臣之禍﹐便奪兵權﹐𨿽位列上公﹐詔書繼至﹐情懷恍忽﹐百慮攢心。何期天道盈虛﹐五運更代﹐物極則返﹐憂極歡來。歷數在躬﹐以登寶位。涇原四鎭士馬爭驅﹐隴右鳳翔獻書繼至。三秦之地指日克平﹐吳蜀之間已令宣示。河北一路用卿殄除﹐布新令以示之﹐推利害以誘之﹐懸爵賞而招之﹐張皇威而逼之﹐驅鐵騎以臨之。橫行洛陽﹐與卿大會於定鼎。」朱滔得書﹐西向拜舞﹐宣示僞詔﹐曉諭三軍﹐使令有司﹐條流移牒諸道。曰「今月八日﹐大秦皇帝已登寶位﹐關西四鎭應時款附﹐請爲臣妾。惟奉天孤城﹐危同累卵﹐不有廢也﹐將何以興今披讖應圖﹐則鼎新之兆先也﹔同天夏俗﹐待我後以來蘇。今發突騎元戎四十萬﹐奮劍與夕火爭光﹐揮戈與秋月競色。長驅河北﹐至洛陽與皇帝會蹕於上陽宮。牒魏博﹑恆冀等州將士﹐卽宣擁節歸朝﹐達於先覺﹐必使勛流奕葉﹐榮及子孫。如或固守窮城﹐不識天命﹐必使覆巢破卵﹐易子析骸。請看今日之長安﹐竟是誰家之宮闕太山如礪﹐可知非石之言﹔秋日麗天﹐不易勤王之意。」

興元元年春三月九日﹐朱滔發兵臨河北地﹐士馬宏壯﹐有驕伐之色。以先有救田悅之功﹐希爲內應﹐謂悅開壁迎滔﹐因此欲有吞並之勢。相魏若下﹐河北悉爲朱氏所有。王武俊機謀者﹐料彼敵情﹐防其不意﹐閉壘淸野﹐馳使往來﹐身且不與滔相見。滔亦戒嚴﹐秋毫無犯﹐軍次魏境﹐卒惰將驕﹐欲有城下之意。時貝州刺史刑曹俊﹐武勇絕倫﹐英威自若﹐勵兵秣馬﹐固敵是求。朱滔圍城﹐日夜攻戰。時武俊致書於昭義﹑魏博等﹐書曰「自古通賢﹐見機而作。主上明明﹐二百年之令主﹐宗枝百代﹐帝子帝孫。吾徒頃因讒臣罔上觸藩之際﹐遂懼傾危﹐拒境抗兵﹐偸存瞬息。今朱泚竊據於宮闕﹐朱滔長驅於河北﹔聖上巡狩於畿甸﹐希烈侏張於淮楚。昔班彪之智﹐知漢祚之未衰﹔馬援書生﹐識光武之可輔。今請轉禍爲福﹐以過爲功﹐戮力勤王﹐共匡時難。牒昭義﹑魏博﹑滄景等州﹐卽請部署﹐四鎭齊驅﹕魏博擊其前﹐滄景掩其後﹐易定乘其左﹐昭義奪其石。掃蕩妖孽﹐廓淸寰宇。然後奉表紫宸﹐獻書北闕﹐榮家榮國﹐豈不休哉﹗」諸軍得書﹐各進表行在。有詔令魏冀﹑昭義進軍擊朱滔也。諸將受詔﹐各遂攻敵。武俊謂二將曰「僕才非廉﹑藺﹐今遇時來﹐請效先鋒。諸公勒轡﹐一觀成敗。」二將勒兵據險﹐爲武俊軍援。朱滔與武俊自辰交兵﹐至於午未之間﹐气色兩衰。武俊爲流矢所中﹐遂各抽軍歸營壘。武俊謂二將曰「軍勢兩衰﹐各請騎士。」昭義﹑相魏各率精騎五千﹐昭義節度李抱眞使馬軍兵馬使禦史大夫來皓爲軍正﹐皓令三軍曰「今以騎士一鼓而摧之﹐其勢必敗。賊營若動﹐便請三軍齊驅﹐如覆巢之破卵﹐百戰百勝之情也。」曉示訖皓﹐領三軍騎士一萬﹐當鋒而衝之﹐乍聚乍散﹐軍勢彌盛。賊恍忽艸測其算﹐且武俊伏兵要害﹐李抱眞使行軍司馬盧元眞勒兵一萬﹐襲其營壘。滔聞後軍有變﹐左右顧望﹐軍勢不安﹐遂抽軍奔壘﹐軍勢亦動﹐被王師追逐﹐軍遂大潰﹐棄甲而遁。武俊伏兵邀之﹐誅斬略盡。三十萬之突騎﹐隨霜劍而星飛﹔數百里之浮屍﹐有長平之冤气。朱滔挺身奔於幽州﹐天喪渠魁﹐遂發背而死。於戲﹗天道惡盈﹐其朱滔之謂乎於是河北諸帥﹐獻書行在﹐悉爲王臣。皇恩普沾﹐咸蒙洗雪。《詩》云「我徒我禦﹐我師我旅﹔我行旣集﹐蓋雲歸處。」

初﹐田悅叛王命﹐有表請貸絹八萬匹﹐賜賚三軍。此爲不道之萌矣。聖上以天鑑孔明﹐無幽不燭﹐謂悅使者曰「君臣父子﹐義無貸假﹔四海之內﹐皆是我家。日月所照﹐悉爲臣妾。卿彼將士﹐卽朕股肱。若信貸假﹐切傷物議。今遣將絹八萬匹﹐以充三軍牛酒之貺。」便令宣示曉諭三軍﹐三軍愕然知有逆順。田悅不遂其謀﹐矯詐遂息。旋因於邵﹑令孤峘﹑鮮於叔明等上封事﹐揀練僧道。恩制旣行﹐宣示天下。田悅因此得展逞謀﹐僞稱恩制﹐揀點三軍﹐老少中人已下﹐多怨謗焉。田悅遂調說三軍﹐拒我王命﹐全軍圍我臨洺。守將張丕練卒三千﹐堅壁深壘﹐號令嚴肅﹐甘苦皆同﹐吏士莫不效其死節。圍涇五月﹐糧儲罄竭﹐賊圍不解。丕先出私家牛馬用充軍食﹐三軍莫不感激焉。幹牛韋弓﹐並充軍食﹔易子析骸﹐亦已甚矣。

時太原﹑昭義﹑河陽並頓軍於狗﹑明二山。時田悅壁壘嚴肅﹐馬公不果前進﹐問鄕老曰「按《圖經》此山有名否﹖」鄕老曰「一名明山﹐一名狗山。」公曰「卽此頓軍﹐必勝之地﹗」謂田悅是兔相也。丕已糧竭﹐計無所出﹐晨夜舉火與馬公相應﹐飛書不遂。有東風形勢甚便﹐遂作紙老鴟而致書焉。直放上髙數百尺﹐風勢愈急﹐直上至馬公中營。田悅命善射者數人﹐射之不及。馬公三軍大叫呼﹐擊鼓迎之﹐馬公得書。書意甚急﹐如三日內不救﹐全軍必陷。馬公見危赴難﹐遂進軍救臨洺。田悅喪師十有六七焉﹐遂奔洺州。馬公與諸軍進圍洹水﹐於城西南列三大營。悅自洺州拔歸﹐南至頓邱縣也。卷三

李懷光返旆﹐解奉天重圍﹐實救雁門之急﹐功無與議也。然而大駕再遷﹐亦懷光之反覆也。嗟乎﹗火焚昆山﹐玉石同燼﹔阻兵頡頏﹐臣節遂虧。功髙太山而不能守﹐名參伊呂而不能全。何終始之不一也懷光旣招朝議﹐自居反側﹐降吳不可﹐歸蜀無路。謂三軍曰「吾進無王翦益兵之過﹐退無李廣失利之愆。吾心惟勤王﹐而聖主見疑﹐錫之鐵券。吾騎虎撚耳﹐掎鹿是困。自古列地封王﹐各爲盟主﹐今是時也。吾觀兵河中﹐晉之舊壤﹔秣馬訓士﹐以候天時。看其形勢﹐見機而取之。卞莊子刺虎之事也﹐不亦休哉﹗」軍吏大呼。春三月﹐拔咸陽城﹐掠三原等十二縣﹐雞犬無遺﹐老少步騎百餘萬。時上幸梁洋﹐關中四鎭各屯兵戒嚴﹐自固封境﹐更相疑阻﹐莫知適従。

時檢校右僕射李公晟﹐以懷光進軍於東北﹐李公晟嚴於西南﹐以卒五千廣張旗幟﹐列陣於滻水之陽﹐灞水之陰﹐遊騎至於望春樓下。泚閉壘而守﹐不敢枝梧。

李公又使大將禦史大夫莫仁擢﹐以步兵七千﹐襲懷光輜重。騎將陽重問等五千餘人﹐悉來款附。李公謂諸將曰「公等久著勤勞﹐有垂成之功。太尉忽乖臣節﹐何也公等若執迷不返﹐則功勞並棄﹐顚而不扶﹐焉用彼相﹗龜玉之毀﹐誰之過歟用兵之害﹐猶豫爲大﹔合殺不殺﹐天賦乃發。誠能見機﹐轉禍爲福﹐諒可嘉也﹗請去戎器﹐方表素心。」諸將士等喜躍﹐並棄戈矛﹐器仗山積﹐以禮見。李招集叛亡之士﹐收募豪傑﹐軍容日盛。關中四鎭知忠義而歸附也。則東北之役﹐不戰而成功﹔西南靈旗﹐醜虜以喪魄。斷二凶之勢﹐不敢相附﹐皆李公之謀也。《詩》云「赳赳武夫﹐公侯腹心。」

以二凶之間﹐兩面受敵﹐遂密表行在﹐論懷光不臣之狀﹐陳孤軍腹背用軍之謀。臣請死節王事﹐願陛下天威遠借﹐死日生年﹐臣之願也。上覽表潸然﹐謂公使者曰「晉帝北伐劉元海﹐公私單乘以従行役﹐曲三十餅以充禦食。尋覽史冊﹐莫不潸然爲之流涕。朕今此行﹐備嘗斯苦。卿獨存臣節﹐無物申得朕懷。今將先帝血脈與卿爲信﹐悉朕深意﹐卿其勉之。」遂剪髮方寸﹐付公使者。使者將命﹐具宣聖旨。公舉身自撲﹐濺血灑地﹐三軍慟哭﹐山震獸驚。陳雲橫衝﹐魚躍沸渭﹔將士拔距﹐爭效死節。公謂三軍曰「昔逢蒙善射﹐弓不調而不射﹔吳起善戰﹐兵不教而不戰。今饗士練師﹐然後可用。夫中國者﹐天地之秀气也﹐明主之所化也﹐聖賢之所聚也。千官蹌蹌﹐百辟翼翼。皇上行幸﹐爲賊所乘﹔周鼎未輕﹐臣死君難。司馬公之食汝﹐只在今日﹔平原君之好客﹐終聞穎脫。」

公精勇感人﹐神雄略出天地。先聲一吐﹐威名震於賊庭﹔號令旣行﹐逆命懸於鬼錄。三軍賈勇﹐若赴私仇。公知士卒可用﹐以行軍司馬鄭云達爲軍正﹐察軍情焉﹔用張彧侍郎爲都知糧料使﹐知轉輸焉﹔軍帥孟日華﹑王賁等爲心膂﹐搜乘補卒﹐各有司存焉。軍容大盛﹐與亞夫柳營各一時也。

坊州刺史竇覦﹐徵召百姓防城﹐擬充行役﹐管內鐵鐘鑄爲戎器。臨者盜其鐘鐵用充鑄鏵﹐及鏵成而作鐘鳴響﹐人謂之妖怪。遂聞其州縣﹐鞫問其故﹐乃鐘鐵也。覦自忖爲發機之首﹐遂取鏵置於淨室﹐焚香禮拜供養焉。

時蔡人縱兵﹐已下汴州﹐遂有吞江淮之志﹐三吳股栗﹐其遊騎達於襄邑縣。宣武軍先鋒﹑寧陵襄邑兩城都知兵馬使兼禦史中丞髙翼﹐統卒一萬固守襄邑﹐有轉輸之粟﹐利器山積﹐爲賊所乘﹐不逾旬日﹐軍敗城陷﹐戎裝委粟﹐悉爲盜資矣。襄邑爲蔡人所有。髙翼有勇無謀﹐不思孟明之敗﹐遂憤惋投河而卒。君子曰「夫綆短者不可以汲深﹐智小者不可以謀大。斯言信矣。」

蔡人僥幸﹐遂欲長驅﹐自謂莫敢有爭衡者。時都統副使﹑右僕射兼禦史大夫宋亳節度劉公洽﹐幽隴兵馬使﹑禦史大夫曲環﹐淄靑兵馬使禦史大夫李克信﹐並永平﹑同華等軍﹐有詔以劉公爲都統諸軍事﹐五軍步騎十五萬大會﹐決戰於汴水之陽﹐白塔之地。自辰至於申酉之間﹐勝負相半。賊益生兵﹐我師不利﹐夜後抽軍﹐各不相救。都統劉公宵迷細柳﹐縱騎奔於敵營也。去賊稍近﹐步卒桓少淸謂劉公曰「僕射是萬里長城﹐國家天柱﹐軍有先虛而後實。今少有不利﹐縱騎奔敵﹐以愚度之﹐恐非計也。」便逼劉公而控其轡。劉公謂少淸曰「若審爾者﹐終不相負﹐假我戎器﹐意乃決也。」少淸以戎器授於劉公﹐遂控轡而回﹐三更達於宋州。劉公收離集散﹐保守城池﹐秣馬厲兵﹐以俟後舉。

孟夏之月﹐蔡人有白塔之捷﹐縱兵攻寧陵。自襄邑達於寧陵﹐路經七十里外﹐水陸薦至。樓船河中﹐魚貫相次﹔步騎兩岸﹐蝟毛蜂起。蔡人驍捷﹐自謂功在頃刻。時寧陵兩城都知鎭遏使兼禦史中丞髙彥昭﹐宣武軍馬步都虞候﹑先鋒救援兵馬使兼禦史中丞劉昌﹐禦史端公張昌等﹐築壘淸野﹐秣馬訓兵﹐憤气塡胸﹐誓雪國恥。蔡人恃眾﹐攻逼城邑。自秦漢出師﹐攻戰之具未足多也。公等禦之﹐九攻九拒﹐百戰百勝。元凶使道術之士﹐置士壇﹐祈諸風伯﹐承風放火﹐焚爇戰棚。凡數百步間﹐煙焰衝然﹐風勢逾急。凶徒順風上城﹐攻掘女墻﹐百堵皆盡﹐戰士多難之。髙公按劍﹐登陴而望之﹐見凶醜方盛﹐將士不安﹐乃仰天而嘆曰「今逆豎馮陵﹐凶威轉甚﹐皇天后土﹐豈無靈應者哉﹗昔呂光伐龜玆也﹐尙感神獸呈質﹐而軍師大興﹔宋祖之伐慕容﹐蒼鵝入幕。今仗皇天之威﹐爲國除殘去害﹐若運數有終﹐彥昭請死於此城﹐以勵臣節。如其國祚再昌﹐上天降鑑﹐便請回風﹐知神理之幽贊也。」言訖而風回﹐三軍賈勇﹐請求死鬥。女墻髙處﹐公令旋立木棚﹐與賊交鋒。狂虜姦謀﹐一夕萬變﹐公皆隨而應之。棚上鳥衣者﹐如光武之鴉路焉。

時中丞劉昌潛謂左右曰「乘勝之軍不可敵﹐況彼眾我寡﹐倍兵不戰﹐軍機所誡。不如拔城以示弱﹐東至宋州與僕射連轡﹐出其不意﹐攻必易成。」遂令廝養之卒策騎而備焉。髙公知之﹐敕諸守人各固封界﹐無令失機。遂自往下城﹐先謂公曰「頃爲女墻戰棚﹐未得用機。今戰棚已燒﹐女墻又盡﹐乃可展其方略也。天下功勛﹐在此城取之。」劉公有所懼﹐彊請髙公曰「淮節昌取之﹐中丞勛業何啻淮西也。」二將言訖﹐髙公登城﹐號令三軍﹐曰「劉中丞意欲拔城示弱﹐覆而取之。且中丞是救援之軍﹐彥昭是兩城之主﹐得失只在城主。」又﹕「將士身中刀箭者﹐並於誠內養之。彥昭棄城而遁﹐則傷者死於內﹐逃者死於外﹐何以能安三軍忝與兒郎爲主﹐不能堅守城池﹐忍遣兒郎頸犯白刃﹐吾不爲也。且軍令在﹐和不在眾﹔謀主在﹐徳不在勇。商周之不敵也。昔謝安石以羸兵七萬﹐敗苻秦百萬之師﹔魯姑女子之義﹐尙能罷齊軍之眾。況丈夫食人之祿﹐死人之事﹐匪石之心﹐確乎不拔﹐臣節有在﹗」三軍將士﹐或號或泣﹐喜躍兼並﹐咸曰「我公若在﹐兒郎等死日生年於是﹗」距躍曲踴﹐請求死戰。

自此已前﹐分番上城﹐更直巡探。自此之後﹐並皆上城。三軍同心﹐萬人一徳。劉公見公色多愧赧﹐髙公諭曰「昔賢之用兵也﹐任賢才﹐布徳政﹐不戰而勝﹐不攻而取。今之用兵也﹐尙奇策﹐重權謀﹐守必全﹐戰必勝。今以國步未淸﹐皇上巡狩﹐大盜移都﹐且須散金帛﹐犒師旅﹐使聞鼓而蹈湯赴火﹐聞金而星布云合。賞給之備﹐請中丞條流。城外小虜﹐不足爲慮。」

時圍益急﹐西北角女墻悉盡賊居。平坐顧視﹐城中無不委悉﹐軍士皆有難色。髙公精貫白日﹐神情自若﹐謂三軍曰「今是壯士封侯之始﹐忠臣效節之秋。明主立賞以待賢﹐懸爵以錫功。彥昭身先士卒﹐有異議者﹐當按軍令。」言訖﹐按劍前進﹐慷慨咄嗟。畏我忠誠﹐賊軍稍解。髙公取私家牛馬﹐大會將士﹐肉山酒池﹐三軍皆醉。髙公爲三札之將﹐戰士爲萬死之人﹐天下安危﹐寄在玆日。賊𨿽小退﹐兵眾尙彊。髙公命幕佐修狀﹐請益兵。判官尙華狀稱﹕「賊於西北壘道更髙﹐左擊右攻﹐平視城內。日夜交戰﹐以棚爲墻﹔鋒刃相持﹐不逾咫尺。伏惟僕射去食存信﹐救此孤城。遊魂之年﹐返骸之日。謹錄狀上﹐伏聽處分。」判官將呈髙公﹐髙公見之爲尙華曰「判官輕我軍士﹐卑我將帥。若值六國爭衡﹐吾則與廉﹑藺齊驅﹔如逢佐漢開基﹐吾則與韓﹑彭並進。今城外小虜﹐可以權道取之。尙華未盡﹖深意﹐焉得壯賊凶威﹐易我王師乎﹗」索紙自修其狀﹐髙公狀云「看此賊勢﹐朝夕西遁﹐以今月十八﹑十九日﹐頻日出師﹐乘其不意﹐生擒大將等三十五人。今見令所由﹐錮身送上﹐斬首三千二百級。賊徒膽破﹐軍勢不安﹐逃遁有迹﹐日夜枝梧﹐免落姦便。伏惟髙枕﹐不用遠憂。謹錄狀上。」劉僕射得狀﹐忻然慰懷﹐謂將士曰「良將在西﹐吾無患矣﹗」選驍雄之士八百人﹐重加錫賫﹐戎械鮮潔﹐令赴寧陵。半夜而入﹐蔡人不知。平明﹐蔡人逼我城邑﹐且貔虎之士﹐一以抗百。鞞鼓一振﹐萬矢在弦﹔鳴笛一吹﹐千弩齊發。凶徒瓦解﹐何牧野之類焉﹔徧野積屍﹐豈昆陽之可匹﹗蔡人謂我救軍従天上來﹐遂亡旗而遁。髙公練其騎士追之﹐俘斬萬計。自寧陵至於襄邑﹐樓船寶貝悉爲我有﹐倉瘐輜重實我資糧。汴河之陰﹐枕屍數十里﹐皆髙以義勇之功也。

時劉公書與髙公勞之曰「宣武者﹐天下咽喉﹐國家之襟帶。元凶傑逆﹐竊弄神器﹐洽與五軍大戰﹐幾落姦便﹐走馬奔馳﹐分爲擒虜。昔燕昭王收燕之餘人﹐欲報彊齊﹐雪先人之恥﹐折節下士卒﹐招賢俊﹐築壇拜節﹐郭隗爲師。於是樂毅自魏而至﹐燕國旣安﹐人民樂爲用也。以樂毅爲上將軍﹐糾合諸侯﹐共伐齊﹐下其七十城。今治爲國除殘去害﹐天借賊機﹐官軍不振﹐賴中丞異代間生﹐夷凶翦暴。心貫白日﹐功髙一時。請回洽官爵﹐並與中丞。」事寧﹐劉公表奏焉。詔拜公禦史大夫﹐實封一百五十戶。

公英謀獨斷﹐爲天下紀綱﹔武略雄圖﹐有濟世之策。變化在乎方寸﹐神鬼不測奇謀。拔濮陽﹐則齊魯亡魂﹔守寧陵﹐則獨正王室。趙魏燕齊之列將﹐爭來款附。嗚呼﹗天降凶孽﹐禍亂相尋﹐蚊虻亂飛﹐處處皆有。髙公獨守孤城﹐奮不顧命。徘徊嘆息﹐嗟漢祚之暫衰﹔慷慨懷忠﹐知唐運之復振。烈士臨難而盡節﹐忠臣見危而致命。力竭弓劍﹐血殷朱輪﹐杖戟咄嗟﹐懦夫增勇。積屍成觀﹐豈寧陵之足髙﹔流血爲池﹐嫌汴河之不廣。元凶遁走﹐江淮乂安﹐千載之後﹐尋巨唐良臣傳﹐知髙公盛徳之不朽也。何必寇恂河內﹐酇侯關中而已哉﹗夫子曰「丹漆不文﹐白玉不雕﹐質有餘也。」公之元勛碩徳﹐巧思奇謀﹐隨機應敵﹐戰必勝﹐守必全﹐實曠代罕儔也。

時壽州刺史﹑禦史張建封﹐總師五千﹐屯於霍邱。時希烈兵威大盛﹐一戰而伯儀棄甲﹐再戰而哥舒拔城。大梁雄藩﹐不暇自守﹔維揚巨防﹐屢申款附。公用軫於懷﹐謂三軍將士曰「今大盜移國﹐京師不守﹐公私塗炭﹐皇帝蒙塵。未見申包胥慟哭於秦庭﹐但見姚令言稱兵於肘腋。希烈屢勝﹐勝則必驕﹐驕則可圖也。軍𨿽小﹐仗順可立大功﹐在於此時也﹗」

公𨿽外示威武﹐而內攻守之計﹐未知所出。百姓李通﹐耽玩之士也﹐聞之﹐謂之弟曰「吾聞君侯勛庸久著﹐才業甚髙﹐眾所具瞻﹐遠近景慕。今以西鄰傑逆﹐密邇封疆。有勤王報國之心﹐無曹翽﹑蒯通獻奇之士。於是策蹇足﹐造軍門﹐請謁於公。將吏問其故通以情告謁者﹐乃見之。公謂通曰「來我轅門﹐有異見乎﹖」曰「然。」公曰「子試言之。」通曰「昔沛公拔足揮洗﹐玄徳三詣亮廬﹐韓信請計於左車﹐此數者求賢之謂也。夫決安危之策﹐定理亂之機﹔佐造化之功﹐攬英雄之士﹔除天下之禍﹐議萬全之計。不在思賢﹐而在知賢。今天下安危﹐在於淮楚。師律振﹐則三吳安﹔三吳安﹐則國家不失外府。君侯卽宜收集子弟﹐禮遇豪傑﹐閱子房﹑黃石之書﹐披淳風﹑衛公之術。奪賊馬以益騎﹐收賊糧以益儲。殄滅元凶﹐致君堯舜。若不然﹐則閉壁深壘﹐按甲養兵﹐自保封疆﹔外假英雄﹐內修文徳﹔見可而進﹐知難而退。如是縱不能牧馬申蔡﹐豈使虜入封境哉﹗」張公曰「子少止﹐吾知之。夫兵者﹐凶器也﹐聖人不得已而用之。又曰﹕『聚兵十萬﹐日費千金。』又曰﹕『師克在和不在眾。』昔者李陵提步卒五千﹐深入絕漠﹐當單於莫量之眾。吾今兵數不減於陵矣﹐賊又擅帝王之號﹐假諸侯之力。已下襄陽﹐而令若秋霜﹔盡歸本鎭﹐而飛走無遺。殺戮不辜﹐過於赤眉黃巾矣。及攻州郡﹐剝喪黎元﹐塗炭士女﹔奪人之妻﹐離人之親﹔劫人之財﹐孤人之子。王孫之室﹐翻爲原憲之貧﹔糜竺之家﹐乃作鄧通之鬼。天怒神怨﹐此可取乎﹗今當圖萬全之計﹐不知一戰之策也。張公深識遠慮﹐潛圖密謀﹐人所不測也。知本道必有與賊通好之事﹐賊必有往來傳命之使。欲因斬之﹐以建功業﹔大興師旅﹐以成其勛。是以匿銳沈精﹐通不之知也。」

未幾﹐本道揚州節度司徒陳少遊﹐見元凶兵威日盛﹐謂三軍將士曰「揚楚之人﹐故多怯懦﹔淮寧凶勇﹐難與爭鋒。今可以權計﹐羈縻而取之。」遂表行在﹐使討擊副使溫術於元凶﹐塗出壽陽。張公知之﹐乃縶術於官舍﹐而搜其行旅﹐果獲款狀﹐使使上進。有詔追術﹐帝親問其故。溫術𨿽卽言之﹐猶爲魯諱。帝謂術曰「張建封據一州之地﹐馳半縣之卒﹐當賊大衝。少遊居維揚雄藩﹐脂膏之地﹐十萬之師﹐吟嘯可致。竇融河西乏節﹐應爲漢网疏也。」帝居行在﹐且復含垢而已。

尋元凶使﹑僞殿前散將兼衙前虞候楊丰﹐送僞赦書於揚州。張公察知而獲之﹐乃集三軍將士﹑百姓士庶等﹐謂之曰「李希烈起自戎行﹐驟遷臺鼎﹐素無才行﹐偶遇時來﹐而不能思致身之所﹐敢肆滔天之禍。物極則返﹐木秀則摧﹐不守窟穴﹐恣其非望。楊丰敢與凶謀﹐構我節使。昔漢將寇恂斬隗囂使﹐而下其城。今是時也。」斬丰而表聞。帝覽表大悅﹐加公禦史大夫﹑濠壽廬等州都團練觀察處置使。敕書手詔繼踵而至﹐軍聲大振。

公於是敞大幕﹐立義旗﹐賞英賢﹐練士馬。大豪傑俊﹐爭來效節。公皆隨其才而用之﹐君予小人﹐咸盡其能。幕府無遺才矣。遠近向慕﹐元凶懾气﹐將士皆樂死戰。公乃搜三軍之實﹐聽輿人之頌。少長有禮﹐知其可用。因元凶北下汴州﹐東破襄邑﹐全師攻逼寧陵﹐土山壘道﹐瞰臨城內。公乃悉銳躡其後﹐師次固始。賊顧望寧陵﹐返旆至於大梁﹐不敢安席。席捲南馳﹐以赴固始之急。張公旣解寧陵之圍﹐復全軍歸保於霍邱﹐所謂見可而進﹐知難而退﹐武之善經也。旣而飲至策勛﹐慶賞遂行﹐無不忻然。元凶自此不得其志﹐汴州覆敗﹐後尋亦憤恚而卒。詔拜公檢校右僕射兼徐泗濠節度觀察處置使﹐錫賫繼至﹐禦札盈箱。其見寵遇如此。卷四

上初拔奉天﹐而車駕至宜壽縣北﹐渭水之陽﹐謂侍臣曰「朕之此行﹐莫同永嘉之勢。」因潸然流涕。時工部尙書渾公聳轡而對曰「《易》稱﹕『先號兆而後笑』﹐素王之至言。肅宗幸靈武﹐代宗幸陜郡﹐尼父遭匡人之難﹐弦歌不輟其聲。故曰﹕『臨大難無憂懼者﹐聖人之勇也。』」言訖濟河﹐六師巡狩﹐駕次駱谷。靑山有八十四頭盤﹐直上千仞﹐山勢岧峣。攀蘿登陟。見蓬萊之遠岫﹔遙望五峯﹐似一拳之培塿。山頂無艸木﹐直下望煙霞。時聞春鶯關關﹐往往山鳥叫嘯。日旰﹐萬乘思食﹐前路尙遙﹐躊躇之間﹐忽有一徑﹐不容乘騎﹐人可才通。循此而行﹐過數百歲﹐忽見僧房嚴肅﹐廊宇淸閒﹐石砌散花﹐金鋪曜日。彩素丹雘﹐樓殿徧谿﹔寶鐸喧空﹐和鈴雜吹。地逾髙勝﹐境界難思﹔池沼澄虛﹐下含煙霧。異果呈實﹐殊香滿空﹔千葉蓮開﹐萬年花發。芬芳菡萏﹐相映林泉。又見老僧﹐年逾八十﹐貌古神秀﹐气淸體閒。先馳稽首﹐謂老僧曰「皇帝巡狩﹐路阻崎嶇﹐谿谷萬重﹐杉松拂漢。修途尙賒﹐日旰須食。帝將憩駕﹐禦膳如何﹖」老僧曰「聖人行幸﹐回駕在近。左右扈従﹐其數幾何﹖」先驅曰「若在路従駕﹐其數莫量。今在左右﹐才有千數。」老僧曰「千數之膳﹐何足介意。」先驅見山中人物旣少﹐慮難修辦。老僧心知﹐謂先驅曰「昔左慈﹐術士也﹐尙卮酒片脯﹐犒勞三軍醉飽。況香積之飯﹐戒定慧之薰修﹐百萬人天﹐尙猶不盡﹐況乎一千人數﹐何足多矣﹗」於是飯瑩殊光﹐羹鮮玉液﹐明逾麗雪﹐香奪芳蘭。扈従千人﹐無不飽足。聖人憩駕﹐歡情見容。心思聖言「載忻載躍。」食此飯者﹐身安體輕﹐皮光色潤。知是聖人無作﹐作則感動天地靈祗。百應﹝缺字﹞是亡機﹐自然而至也。老僧曰「山中小徑﹐路僻人稀﹔山頂孤峯﹐惟聞猿嘯。淸風明月﹐空伴經行之時﹔流水行雲﹐豈知坐禪之劫。」聖上回駕﹐循路南徵﹐俄忽之間﹐回首返顧。但見空山萬仞﹐石壁千尋﹐艸木不生﹐罕逢人迹。皇帝倍生驚異焉。遂向山稽首而言曰「朕知諸佛聖化也﹐國祚之所恃﹐蒼生之所仰。願朕早克京師﹐天下通流﹐必無畱難。」言訖﹐循此數百步﹐南望漢江﹔仲春艸靑﹐俯臨細水。目送歸鳥﹐心懷漢宮。皇帝潸然不覺揮涕﹐百官扈従彊笑含哭。従此南行﹐不過三五里﹐卽入崆峒之谷﹐直下萬尋。風水潺潺﹐似鳴琴之逸韻﹔云蘿蓊郁﹐狀仙洞之幽棲。石壁紅崖﹐自然錦障﹔猿聲鶴唳﹐過客傷心。於時三秦遺老﹐雪涕而望乘輿﹐行路咨嗟﹐相視而思漢徳。趙魏之將﹐返旆而討賊臣﹔恆冀諸侯﹐攜手而歸徳化。三吳﹑三楚﹐稽首而捧綸言﹔三蜀﹑三秦﹐罄節而宣王命。駕次漢中﹐梁洋節度嚴震﹐艸創朝廷﹐盡忠社稷﹐位兼中外﹐銓敍羣材。行在肅然﹐遠近忻慕。四方貢賦﹐如百川之奔東海也﹔南方士庶﹐如岐陽之輻輳焉。

上以僞號未翦﹐志復中原。盡禮接垂釣之賓﹐罄恩感拔山之將。皇帝曰「萬方有罪﹐責在朕躬。今社稷不守﹐播在山谷﹐緬思七廟無主﹐八陵絕饗﹐莫不痛心疾首。今須擇名將﹐揀良臣﹐授鉞專徵﹐誰可任者﹖」朝廷眾議﹐以工部尙書渾公可充此役。乃擇日齋戒﹐設壇場。皇帝先居正位﹐渾公北面而立。帝親操鉞﹐授公曰「上至於天﹐下至於泉﹐將軍制之。勿以受命而重死﹐勿以怯退而喪軀。審候敵情﹐善觀時變。務在全軍濟眾﹐順天除害。」公乃卜吉日﹐備軍儀﹐鑿囚門而出師。帝自推轂﹐乃辭而行。是日﹐軍中不聞天子詔﹐但聽將軍令。介冑之士﹐愕然相謂曰「萬國蒼生之命﹐懸於將軍矣﹗」

渾公身擐黃金甲﹐領步騎三萬﹐従斜谷出師。李楚琳𨿽與朱泚通好﹐畏我奇謀﹐不敢出戰。渾公自渭橋﹝缺一字﹞水之陽﹐引師東上﹐至武功縣。會泚以步騎四千人﹐玉帛三千馱﹐自長安而來﹐欲往鳳翔﹑涇原充三軍結好﹐共拒天命﹐會公於武亭之川。泚卒素丰金革﹐先來挑戰。渾公以士馬遠來﹐未﹝缺一字﹞遂﹐抽軍於武功西陂下營﹐以挫其銳气。渾公先與羌軍和好﹐使其遊騎引之﹐取路於東原而入。﹖牘珷自將麾下﹐従西陂而進﹐合勢蹙之﹐賊軍大敗﹐斬獲殆盡﹐積屍塡谷﹐白渠水咽而不流﹐驍卒四千一無遺脫。所獲金帛﹐並充羌軍賞給。禮而退之﹐公一無所取。然後引軍入奉天城﹐移牒諸道。渭北﹑靈鹽﹑邠寧﹑涇原﹑鳳翔等諸道繼至﹐中原克復﹐自此而始。《詩》云「原隰旣平﹐泉流旣淸。邵伯有成﹐王心則寧。」又曰「剛亦不吐﹐柔亦不茹。」其渾公之謂矣。

夏五月二十有八日﹐右僕射李公晟﹑金商節度尙可孤﹑同華節度駱元光﹑神策制將髙秉哲﹑潼關大使禦史大夫唐朝臣等﹐自東渭橋至終南山﹐百有餘裏﹐南北布兵。騎士行列﹐前後如魚鱗焉。李公従苑東北角壞垣而入﹐泚不之覺。泚用張光晟爲門下平章事﹐委以心膂。光晟勢窮﹐因爲內應。李公縱騎至於白華殿﹐泚方知官軍大入﹐不敢枝梧﹐策馬而遁。李公搜索宮苑﹐殄掃羣凶﹐然後使之號令﹐都人不知﹐軍令肅如也。

渾公使河東節度兵馬使王權﹐従中渭橋而入﹐公與李建徽﹑韓遊環﹑戴休顏﹑張獻甫等﹐西至茂陵﹐東至周市坡﹐夜半下營﹐遲明就路﹐逮乎日出﹐連騎齊驅。朱旗焰天﹐元甲鱗地﹐咸陽孤城﹐一鼓而下。

渾公使先鋒遊騎東入長安﹐然後大軍繼至﹐與李公同梟凶黨。先鋒至三橋﹐逢李公使者賫牒與渾公。令取北路追泚﹐渾公卻入咸陽﹐與諸將計會。諸將皆云「李公使者言従東面收城﹐國家金帛寶貝﹐三軍丰足。而我諸軍﹐跋涉山川﹐侍衛乘輿﹔艸創建朝廷﹐返旆破殘賊。李公下長安﹐賴我武功之捷。李公不自追賊﹐移牒此軍﹐是輕我也﹗且爭名於朝﹐爭利於市。見機不取﹐更欲何爲且李公士馬﹐不過十五萬。金帛旣丰﹐必有驕伐之色﹔宮苑彩女﹐悉爲僕妾。各自顧金帛﹐守妻子﹐誰爲戰者今我此軍﹐且有朔方﹑神策﹑幽隴﹐宿衛不下二十萬﹐若捲旗而取之﹐如餓狼之逐跛兔﹐鷹隼之擒困雀也﹐騏驥之逐駑駘也。今若不取﹐後難圖也。」渾公愕然而謂三軍曰「將士徒知其一﹐而不知其二。昔藺相如駐軍避廉頗﹐分路而行﹐車下之人請歸穡養。相如問其故﹐對曰﹕『臣聞主憂臣辱﹐主辱臣死。今相府避路廉頗﹐有不彊之色。臣下無依﹐請歸田裏。』相如謂従者曰﹕『廉頗威武猛勇何如秦昭王﹖』曰﹕『不如也。』相如曰﹕『吾尙不懼秦昭王﹐豈難於廉頗耶今諸侯不敢加兵於趙者﹐爲吾與廉頗。若我與廉頗相得失﹐勢不兩全﹐諸侯乘危而進軍﹐趙必危矣。吾是以避路﹐爲趙國社稷﹐非難於廉頗也。』従者曰﹕『君子之智﹐非下臣所知也。』遂再拜受命。廉頗聞之﹐負荊請罪﹐爲刎頭之交。吾今亦然也﹐吾有保衛之功﹐亦神理之不昧。李公抗二凶之勢﹐亦有莫大之功﹐今蔡人竊號於梁國﹐懷光不賓於晉府﹔聖主巡幸而未返﹐楚琳伺隙而進軍。懷光得志於蒲晉﹐希烈侵淫於河洛﹐齊魏抗兵於封境。卽人臣道喪﹐聖主何安根本未寧﹐枝葉何寄吾是用勤王﹐志存社稷。上在奉天﹐功臣將士﹐優賞至髙﹐足丰其用。公等父母妻子﹐並在長安。今若與馳逐﹐則白刃之下﹐孰辧賢良﹔黃塵之中﹐寧分貴賤昆山縱火﹐玉石俱焚﹔霜飛上林﹐芳蘭同隕。流血積尸之地﹐寧分父母之容﹔千軍萬馬之中﹐孰察妻孥之狀。公等血屬豈不殆哉﹗今若戮力同心﹐共成王事﹐誅斬凶黨﹐獻捷王朝﹔子孫榮慶於前﹐恩光更流於後。豈不休哉﹗」三軍將士曰「君子所幸﹐小人之不幸也。非臣下所知也﹐敬奉命。」引師西上。朱泚奔西戎﹐至寧州官屯。従者梟首﹐送於漢中。渾公擁節與諸將返旆迎駕﹐而歸於國都也。孔子曰「功被天下﹐守之以讓﹔勇力震代﹐守之以怯。」《詩》云「知我者謂我心憂﹐不知我者謂我何求﹖」又曰「哀我人斯﹐亦孔之將。」豈不然乎﹗

李公晟﹐電掃關中﹐欃槍已滅﹐風行艸靡﹔車軌攸同。凶黨伏誅﹐枝葉皆盡﹔逆人之迹﹐並令削除。天府神都﹐咸稱萬歲。李公軍政鄭云逵﹐時爲行軍司馬﹐收長安爲前驅焉。畜銳被堅﹐拔距摧敵。上知文武絕倫﹐深謀邁古﹐屢有詔旨﹐寵錫殊常。初收京師﹐充搜獲宮殿﹑斬決解補皇城畱後﹑灑掃禁衛如此等使﹐逾三旬焉。車駕歸復京師﹐尋遷給事中﹑衛尉卿﹑兵部侍郎﹑度支副使。公文武上才﹐聲名藉甚。執事不平之﹐令公朝堂謂諸執事曰「晟有渭橋之捷﹐並是鄭云逵之功。今天下無爲﹐方欲指陳得失。莫見皇帝還京﹐有乖雅意。」眾俱芒然﹐惟稱「不敢」。其見推功之切如此。張彧侍郎﹐令公子之婿也﹐見機之士也。請固守渭橋倉﹐轉輸諸軍﹐糧儲有繼。祕略元勛﹐忠誠決命﹐贊令公義勇。參佐幃幄﹐大興王師﹐掃淸宮掖﹐可謂佐略之雄也。王賁侍郎﹐卽令公之宅相也﹐志大气雄﹐酷似其舅。佐渭陽而主定大業﹐功冠乎時﹔統師旅而雄勇絕倫﹐忠義宏代。累受詔旨﹐誰曰不然﹐立事立功﹐是崇臺鼎。可謂大丈夫處其厚而不處其薄矣﹗軍帥孟日華﹐膽勇殊倫﹐謀猷罕匹﹐以戰必勝﹐所謂興王以守必全﹐所謂寧國七擒七縱。深知敵情﹐負戟前驅﹐當鋒瓦解。帝嘉其誠節﹐寵錫殊常﹐尋拜工部尙書﹐渥恩屢至﹐可謂中興之良將也﹗令公輔天地﹐正星辰﹐實此四公之力也。𨿽古用賢﹐不啻過也﹗

令公崇重刑法不貸。時僞門下平章事張光晟﹐恃內應之功﹐辭公先往迎駕﹐擬立功於眾臣之上。李公知其姦詐﹐乃集三軍而讓之曰「君子蹈道以全身﹐小人反是以伺隙。吾聞忠不惡君﹐智不叛上﹐勇不逃死。光晟且同謀不終其義﹐佐漢又非純臣。事迫勢窮。返噬其主。晟方掃除妖孽﹐洗滌宮闈﹐四凶碎首於王階﹐三苗屏除於天外。光晟返覆其君﹐亂我邦國﹐將付大戮以戒將來。豈可使首鼠豎子與我同天乎﹖」付都虞候賜之極刑。光晟臨死而言曰「傳語後人﹕第一莫作﹐第二莫休。」此乃賊臣之詞﹐君子曰「神策祕算﹐豈昔智而今愚俱爲漢臣﹐何前忠而後亂二心事主﹐豫讓之不爲﹔三思而行﹐季孫之善志。李公一淸宮掖﹐徳比伊﹑周﹔再殄凶渠﹐功超衛﹑霍。社稷立﹐宗廟安﹐命有記言之官。百司不紊。」表奏行在﹐詔命公自苑囿﹑畿甸﹑皇城﹑諸鎭﹐各量功補授﹐其廊廟資格﹐制於行在。

工部尙書渾公自下咸陽﹐追捕逆黨﹐與四鎭節度迎駕於梁洋。大駕還京﹐威儀輦轂。前後部伍﹐兼四鎭﹑六軍﹐神策﹑威遠﹐並渾公爲總政﹐而歸於長安也。《詩》曰「周𨿽舊邦﹐其命惟新。」又云「厥徳不回﹐以受方國。」渾公有焉。

皇帝發自南朝﹐來歸鳳闕﹔雨師灑潤﹐風伯淸塵。玉柱金繩﹐禦路星布。金吾﹑六軍﹐神策﹑四鎭﹐三臺﹑八座﹐九寺公卿﹐十二衛將軍﹐省閣郎署﹐先驅後殿﹐旌旗蔽野﹐雅兵喧空﹐麗日披云﹐綠山被谷。駕次陳倉縣﹐鳳翔節度李楚琳與九縣官吏﹑耆老第五千餘人﹐拜舞於上前。上令中使宣勞官吏耆老等﹐楚琳一無所問﹐以其貳於我也。

初﹐楚琳與張鎰腹心﹐見泚僭僞﹐遂賊殺鎰而歸泚。泚授楚琳鳳翔節度。泚攻奉天﹐楚琳供應﹐及李懷光救援﹐軍次涇陽﹐泚卻守長安﹐楚琳勢窮﹐遂進節奉天。帝不悅﹐命左右焚之﹐卽欲﹝此缺一字﹞議。上以天步猶阻﹐含垢匿瑕﹐且爲容忍﹐遂發使賜楚琳節﹐羈縻而取之。後懷光阻兵﹐帝幸梁洋﹐楚琳又與泚通耗﹐帝聞之﹐深不平。皇帝還京﹐楚琳従駕至長安﹐詔授右衛將軍﹐表請出家。有詔「依請」。遂不得志﹐愁憤而卒。

上至咸陽縣﹐李公以金商﹑同華﹑神策等軍馬﹐自丹鳳橋至於便門六十餘里﹐禦路兩旁﹐前後魚貫﹔錦繡交錯﹐朱紫相輝。鐵馬排空﹐霜戈曜日。工部尙書渾公﹑嗣郇王寓﹑京師都防城使侯仲莊﹑靈鹽節度杜希全﹑渭北節度李建徽﹑駙馬都尉郭曖﹑邠寧節度韓遊環﹑羽林軍使令孤建﹑金吾將軍論惟明等五十餘人﹐並是柳營上將﹐麟閣功臣﹐爲前驅焉。

上發自咸陽縣﹐都人士女﹐僧道耆老﹐兆庶迎駕於路。寶幢幡蓋﹐金鑪輦輿﹐排空塞野。駕至三橋﹐中書令李公與同華節度駱元光﹑金商節度尙可孤﹑潼關節度禦史大夫唐朝臣﹑神策制將髙秉哲等﹐奉迎於乘輿。李公見上﹐自撲於地號哭﹐良久气絕。上亦悲不自勝﹐詔令左右灑水救之﹐方得蘇息。文武大臣﹐莫不掩面雪涕。李公含悲而奏曰「臣在朔方與河北叛將﹐鋒刃交馳﹐將必淸宇宙之沴气﹐洗朝坤之瑕垢。然後返旆歸朝﹐致君堯舜。不期事在蕭墻﹐禍生不意﹐涇原作難﹐朱泚亂常。大駕播遷﹐宗廟無主。此則國無謀臣﹐致有期禍。」言訖哽咽﹐舉身自撲﹐流血灑地。億兆之眾﹐莫不潸然。

孟秋月十有八日﹐皇帝再復神京。百姓衣冠﹐或號或泣﹐或喜或躍﹐手之舞之﹐足之蹈之。如暗夜之遇明燈﹐狀嬰兒之逢慈母。是知龍蟠虎踞之地﹐非蚯蚓之所居﹔麟穴鳳巢之場﹐豈鵂鶹之所止。慶雲騰而萬方喜﹐麗日升而六合明。散寶玉以賫功臣﹐攺秦科而用漢法。吳山楚岫﹐雲霧廓淸﹔碧海滄溟﹐波瀾肅靜。文無不盡﹖罻錉無不甄。堯風流而四海和﹐舜雨行而萬方泰。於是議封賞﹐禮山川﹐蒲輪結轍於幽巖﹐茅士分封於將相。皇帝巡狩﹐知稼穡之艱難﹔大駕親徵﹐悉軍旅之勞苦。玉移荊岫﹐陰徳潛通﹔桂馥幽林﹐芳香更遠。

於是禦正殿﹐率百僚﹐降鴻恩於大赦。率土大同﹐羣生遂性。然後聖上坐紫極而問政﹐考靑史以求賢。千官指日以獻誠﹐萬方重譯而來貢。舊梁污俗﹐咸與維新。雷霆息怒﹐明煦嫗而爲心﹔日月所臨﹐知聖徳之光大。修神農之播植﹐垂堯舜之衣裳。凡在生人﹐孰不慶幸。方復責躬﹐克讓庶績。咸熙協和萬邦﹐平章百姓。察璇璣而齊七政﹐調律呂以暢八風。疏山奠川﹐任土作貢﹔休徵允集﹐惟徳動天。《書》曰「惟天爲大﹐惟堯則之。」

時太極殿前紫荊樹﹐直下數仞﹐偃蓋盤旋﹐枝葉蔓延﹐傍蔭百駟。羣凶竊據﹐磨牙噴毒。物由人感﹐其樹勁死。皇帝歸復﹐榮茂如初。則知聖澤滂流﹐恩沾艸木。時金吾將軍論惟明上詩曰「豺狼暴宮闕﹐叛徒淩丹墀。花木久不芳﹐羣凶亦自疑。旣爲皇帝枯﹐亦爲皇帝滋。艸木尙多感﹐報恩須及時。」皇帝披玩久之﹐龍顏大悅﹐令中官馬欽淑宣旨勞尉﹐賜絹一百匹﹐雜彩二百段﹐金盤一。信宿﹐帝謂惟明曰「朕心卽終南之不移﹐卿志如寒松之不變。不惟吾答卿勤王﹐別有茅土報卿志義。」尋除渭北觀察﹐惟明受旨而色不暢。帝知之﹐謂惟明曰「卿家有諱﹐所以受卿此任也。」惟明受詔赴任﹐續有詔旨謂惟明曰「卿父成節﹐但諱『成』﹐不須諱『節』。尋加渭北節度兼觀察處置等使。中使繼踵﹐其寵遇如此。」

時洛陽定鼎﹐肅穆而禁苑生風﹔西漢秦宮﹐垂拱而神光滿室。九州八表鼓腹而歌中興﹐萬姓千官接袂而沾聖化。方且大引時望﹐廣樹腹心。蘭菊無遺﹐幽滯必舉﹔遠安邇肅﹐俗阜民康﹔分建諸侯﹐維城作鎭。渾公殄懷光而鎭河中﹐李公撫涇原而鎭鳳翔。然後知邦國有難﹐忠義挺生。則天欲崇武氏﹐狄公爲死諫之臣﹔韋庶人構禍宮闈﹐劉幽求定策梟戮。安史繼逆﹐汾陽王功濟乾坤。建中之孽﹐功臣掃定妖沴﹐而淸帝室美矣哉﹗松筠之節﹐經寒霜而轉秀﹔英雄之士﹐對白刃而彌堅。淩風守義﹐破膽隳腹﹔不吝平生﹐志神主辱。故能使凶徒瓦解﹐不忘戰將之功﹔醜類殄殲﹐足表濮皇之徳。美矣﹐善矣﹐實社稷之臣也。

