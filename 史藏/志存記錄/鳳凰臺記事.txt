鳳凰臺記事

﹝明﹞馬生龍撰

六朝舊城﹐近覆舟山﹐去秦淮五里。至楊吳時攺築﹐跨秦淮南北﹐周回二十五里。本朝益拓而東盡鐘山之麓﹐周回九十六里﹐立門十三﹕南曰正陽﹐南之西曰通濟﹐又西曰聚寶﹐西南曰三山﹐曰石城﹐北曰太平﹐北之西曰神策﹐曰金川﹐曰鐘阜﹐東曰朝陽﹐西曰淸涼﹐西之北曰定淮﹐曰儀鳳﹐後塞鐘阜﹑儀鳳二門。其外城則因山控江﹐周回一百八十里﹐別爲十六門﹐曰麒麟﹑仙鶴﹑姚坊﹑髙橋﹑滄波﹑雙橋﹑夾岡﹑上方﹑鳳臺﹑大馴象﹑大安徳﹑小安徳﹑江東﹑佛寧﹑上元﹑觀音。

皇城在京城內之東﹐當鐘山之陽﹐以乘王气。又舊內城在京城中﹐元爲南臺地。本朝旣取建康﹐首宮於此。

築京城用石灰秫粥錮其外﹐上時出閱視﹐監掌者以丈尺分治。上任意指一處擊視皆純白色﹐或稍雜泥壤卽築﹐築者於垣中斯金湯之固也。又於城外起土城﹐以爲不測屯守之計﹐宮中陰溝直通土城之外﹐髙丈二﹐闊八尺﹐足行一人一馬﹐以備臨禍潛出﹐可謂深思遠慮矣。

洪武初以造海運及防倭戰船﹐所用油漆棕纜悉出於民﹐爲費甚重﹐乃營三園於鐘山之陽﹐植棕漆桐樹各千萬株以備用﹐而省民供焉。

髙皇嘗禦筆題於鐘山玉柱﹐而以金龍護之。傍有天藻亭﹐士夫遊觀﹐先於亭下稽首。楊維禎詩云﹕鐘山突兀楚天西﹐玉柱曾經禦筆題。云擁金陵龍虎壯﹐月明珠樹鳳凰棲。气吞江海三山小﹐勢壓乾坤五嶽低。華祝聲中人仰止﹐萬年帝業與天齊。

洪武初﹐於江東門外稍南五里開河通大江﹐江中舟船盡泊此以避風雨﹐名上新河。又開下新河﹐官司馬快船所泊處。

髙皇微行大中橋傍﹐聞一人言繁刑者語近不遜。上怒﹐遂幸徐武寧第﹐武寧已出﹐夫人出迎﹐上問王安在﹖夫人對以何事﹖在何所﹖夫人欲命召﹐止之乃曰﹕嫂知吾怒乎﹖夫人謝不知﹐因大懼﹐恐爲王也﹐扣首請其故。上曰﹕吾爲人欺侮。又請之﹐上怒甚﹐不言﹐久之命左右往召某兵官帥兵三幹持兵來﹐上默坐以待之。夫人益懼﹐以爲決屠其家也﹐又不敢呼王。少頃兵至﹐上令二兵官守大中﹑淮淸二橋﹐使兵自東而西誅之。當時頓滅數千家﹐上坐以伺﹐返命乃興。

洪武中﹐造徐中山坊表初成﹐江陰侯吳良兄弟薄暮過之﹐問左右曰﹕何以稱大功坊﹖對曰﹕此魏國公第也。良乘醉擊壞之﹐有司以聞。明日二吳入朝﹐上怒問何以壞吾坊﹖良對曰﹕臣等與徐達同功﹐今獨達賜第表裏﹐且稱大功﹐陛下安乎﹖上嘯曰﹕毋急性。未幾令有司卽所封地建宅二區賜之﹐今在江陰。良居前﹐稱前府﹐貞居後﹐稱後府﹐甚弘麗也。

髙皇微行至三山街一媼門﹐有一木榻﹐假坐移時﹐問媼何許人﹖對曰蘇人。又問張士誠在蘇州何如﹖媼曰﹕方大明皇帝起手時﹐張王自知非眞命天子﹐全城歸附﹐蘇人不受兵戈之苦﹐至今感徳。又問其姓而去。翌日語朝臣曰﹕張士誠於蘇人初無深仁厚徳﹐昨見一老婦深感其恩﹐蓋蘇民忠厚﹐恐京師百姓千萬無此一婦也。迨洪武二十四年﹐取富戶實京師﹐多用蘇人﹐蓋亦始此。

玄武湖屢溢﹐築堤以防之﹐名太平堤﹐在太平門外。又佛寧門外開穩船湖﹐以通江水﹐爲泊舟避風之所。

建來賓﹑重譯二樓於聚寶門外﹐待四夷朝貢者。舊有魚脊弓﹑緝鱗盤皆中土所少者﹐本浡泥國王物。王永樂中來朝﹐卒於京師﹐因遺二物於館﹐後遷都取去﹐王墓在石子岡。

太祖初渡江﹐禦舟頻危﹐得一檣以免。令樹此檣於一舟而祭之﹐遂爲常制。今在京城淸涼門外﹐已逾百四十年矣。有司歲修祀給﹐一兵世守之﹐居舟傍﹐免其餘役﹐或云卽當時操舟兵之後也。

今南京兵部門無署榜﹐太祖一夕追人﹐偵諸司皆有衛宿者﹐獨兵部無之﹐乃取其榜去。俄有一吏來追奪﹐不能得偵者。上召部官問誰當直﹖對職方某官某吏卒。又問奪榜吏爲誰﹖乃職方吏某也。遂誅官與卒﹐卽以此吏補其官﹐不復補榜以迄於今。其後太宗遷都﹐命諸司各以官一員扈從﹐兵曹素恥此吏並列﹐因遣行後部﹐亦恆虛此席。

太祖駕幸鐘山仙洞﹐詹同文應制詩云﹕大駕春晴臨寶地﹐鐘山老翠擁金仙。瑤花如雨三千界﹐紫气成龍五百年。風送香煙浮衮服﹐池涵樹影拂靑天。詞臣侍從何多幸﹖安得詩才似湧泉。

石城關邊有淸江樓﹑石城樓﹐三山門外有集賢樓﹐皆洪武間建﹐以聚四方賓客。

閱江樓在獅子山上﹐本朝宋濂奉敕撰記﹐有云﹕金陵爲帝王之州﹐自六朝迄於南唐﹐類皆偏據一方﹐無以應山川之王气。逮我朝定鼎於玆﹐始足以當之。京城之西北有獅子山﹐自盧龍蜿蜒而來﹐長江如虹﹐實蟠繞其下因地雄勝﹐詔建樓於巓﹐與民同遊觀之樂﹐遂名爲閱江。一覽之樓﹐萬象森列﹐豈非天下之偉觀﹖與登斯樓而閱斯江者﹐當思聖徳如天蕩﹐蕩難名與神禹疏鑿之功同﹐一罔極忠君報上之心﹐其不油然而興耶﹖

初監生歷事﹐諸司皆旦往夜歸﹐號捨往返十餘里。太祖一日命察諸司官吏等﹐獨戶部歷事監生不至﹐逮問對曰﹕苦道達行不前爾。上始知之﹐因給歷事監生驢錢﹐令賃驢而行。

髙皇后足最大﹐上嘗戲之曰﹕焉有婦人足大如此﹐而貴爲皇后乎﹖後答曰﹕若無此足﹐安能鎭定得天下﹖

元宵都城張燈﹐太祖微行至聚寶門外﹐見民間張一燈﹐上繪一大足婦人﹐懷一西瓜而坐﹐上意其有淮西婦人大足之訕﹐乃剿除一家九族三百餘口﹐鄰里俱發充軍。

寶志葬處在鐘山獨龍之阜﹐太祖建大內宮殿於鐘山﹐將遷之﹐卜之不報。乃曰﹕假地之半遷瘞微偏﹐當一日享爾一供。乃得卜﹐發其冢﹐金棺銀槨﹐因函其骨移瘞建靈谷寺衛之﹐立浮屠於函上﹐覆以無梁磚殿﹐所費巨萬﹐仍賜莊田三百六十所﹐日食其一以爲永業。《禦制文樹碑記》﹕績霹靂震﹐其碑再樹再擊。上曰﹕志不欲爲吾績耳。乃寢不樹。志本釋氏﹐齊武帝迎入華林園﹐屢有靈顯﹐宋元加號道林眞覺晉濟禪師。

太祖時﹐整容匠杜某專事﹐上梳櫛修甲。一日上見其以手足甲用好紙裏而懷之﹐上問將何處去﹖杜對聖體之遺﹐豈敢狼籍﹖將歸謹藏之。上曰﹕汝何詐耶﹖前後吾指甲安在﹖杜對見藏奉於家。上畱杜﹐命人往取甲。其家人從佛閣上取之﹐以朱匣盛﹐頓香燭供其前。比奏﹐上大喜﹐謂其誠謹知禮﹐卽命爲太常卿。後卒葬於宋西寧晟塋側﹐至今猶有表題曰﹕太常卿杜公之墓。

太祖進膳有發﹐召問光祿官﹐對曰﹕非發也﹐龍須耳。因卽埒須得一二莖遂叱去不復問。

洪武中﹐京師有校尉與鄰婦通。一晨校瞰夫出﹐卽入門登牀﹐夫復歸﹐校伏牀下﹐婦問夫曰﹕何故復回﹖夫曰﹕見天寒﹐思爾冷來添被耳。乃加覆而去。校忽念彼愛妻至此﹐乃忍負之﹐卽取佩刀殺婦而去。有賣菜翁常供蔬婦家﹐至是入門﹐見無人卽出﹐鄰人執以聞官﹐翁不能明﹐誣伏。獄成﹐將棄市﹐校出呼曰﹕某人妻是我殺之﹐柰何要他人償命乎﹖遂白監決者﹐欲面奏﹐監者引見。校奏曰﹕此婦實與臣通﹐其日臣聞其夫語云云﹐因念此婦忍負其夫﹐臣在牀下一時義气發作就殺之﹐臣不敢欺﹐願賜臣死。上嘆曰﹕殺一不義﹐生一無辜可嘉也。卽釋之。

洪武中﹐歐陽都尉挾四妓飲﹐事覺﹐逮妓急﹐妓分必死﹐大毀其貌以往。一老胥謂曰﹕予我千金能免爾死。妓與之半﹐胥曰﹕上位神聖﹐寧不知若曹之侈肆﹖愼不可欺﹐當如常貌﹐更加飾耳。妓曰﹕何如﹖曰﹕須沐浴靚潔﹐以脂粉香澤面與身﹐令香透徹而肌理極其妍艷﹐首飾衣裝悉以金寶錦繡﹐𨿽裏衣褻裙不可以寸素間之﹐務窮盡妖麗﹐能奪目蕩心則可。問其詞﹐一味哀呼而已。妓從之。比見上﹐上令自陳﹐妓無一言﹐上顧左右曰﹕綁起殺了。妓解衣就縛﹐自外及內備極華爛﹐繪彩珍具堆積滿地﹐照耀左右﹐至裸體膚肉如玉香聞遠近。上曰﹕个小妮子使我見也當惑了﹐那廝可知俚﹖卽叱放之。

天禧寺浮圖災﹝卽古長千寺﹞﹐有司奏入﹐上命兵馬督人遙衛於外﹐令勿救火。寺旣燼﹐命盡取其灰投於江﹐卽其基建大剎﹐立塔十三重﹐賜名大報恩寺﹐雄麗甲海內焉﹝或曰永樂中事﹞。

