勾吳癸甲錄佚名

《勾吳癸甲錄》﹐鈔本﹐存蘇州市博物館。作者姓名不詳﹐無錫人。

咸豐三年癸丑正月十三日﹐錫山驛塘報﹐粵匪由武昌奪舟南下﹐兩江總督陸建瀛赴九江防守﹐江南戒嚴。粵匪洪秀全﹐先於咸豐元年在廣西煽亂﹐占據安平﹝永安﹞州。督師賽尙阿奉命討之﹐相持一載。二年三月﹐潰圍而出﹐直撲省城。巡撫鄒鳴鶴與向提鎭榮力守﹐月餘解圍去﹐徑渡湖湘。十二月﹐破武昌。三年正月﹐乃有南下之事。時鄒鳴鶴於賊退後爲賽尙阿所揭﹐落職回籍。比破武昌﹐陸建瀛將赴九江﹐先期以書邀鄒至金陵﹐詢以防堵事宜﹐奏請協守。十四日﹐總督陸建瀛師潰於九江。十九日﹐回江寧。江蘇巡撫楊文定由江寧退守鎭江﹐江南大震。此於二十四日顧竹由金陵陸制軍幕得信﹐星夜回錫﹐始得其實。自此﹐吳中避亂者絡繹於道。二月十四日塘報﹕江寧省城於初九日失守。流言賊匪不日至蘇﹐城中遷徙一空。前月二十九日匪抵金陵﹐鄒有家書回﹐猶云是鹽梟也。嗣後音訊不通。金陵之破也﹐匪從鳳儀門﹝儀風門﹞入﹐將軍祥厚力戰死之﹐陸建瀛亦死﹐鄒鳴鶴殉難於三山街﹐次子覲儀﹑從孫笥踉蹌潛回。二十二日破鎭江﹐楊文定遁﹐守令俱棄城走。僞東王楊秀淸懸令下蘇州﹐俄聞向提軍兵到﹐乃止。時揚州有媚賊者﹐倡眾饋酒肉﹑銀米﹐賊受之﹐遂取揚城。二十二日﹐錫邑南鄕張西橋土匪丁阿葸﹐倡眾搶劫。是時﹐人心惶惶﹐土匪竊發。邑南太湖之濱﹐日日鳴鑼聚眾﹐始於二十一日斬代站頭秦墓數百年松楸﹐一朝而盡。逾日﹐張西橋又搶李典﹐蕩然一空。其近村燒香浜﹐有大戶蕭某者﹐鄕人徧貼傳單﹐約於二十六日午刻毀其居。有富家陸﹐寄居於蕭﹐聞信夜遁。屆期如蜂屯蟻集者千人﹐蕭延許捨拳勇顧大成保衛﹐並許給放平米﹐始稍稍解散去。時各鄕俱糶平米﹐鄕中大戶及由城徙鄕者皆有捐﹐諸不逞稍安。平米者﹐向例於歉歲靑黃不接時周濟平民者也。二十七日﹐錫令吳﹝時行﹞拿獲丁匪杖斃之﹐徇於南弔橋。是日﹐有官兵嘩於北門外﹐遂訛言賊匪已到﹐城中人紛紛南竄﹐於丁匪徇處互相踐踏﹐死者二十七人﹐逾時人心始定。自丁匪斃後﹐土匪稍斂迹。三月初八夜子﹝時﹞﹐地大震。自西南至東北﹐有聲如風吼﹐房屋掀側殊甚﹐逾刻乃定。前歲十一月初五日夜戌刻地震﹐大致相同。至是再震﹐不半年也。十二月﹐丁港官兵嘩於北門外﹐邑人復有奔竄者。十七日申刻﹐地又震。四月十四日﹐錫令查勘秦墓。是日帶鄕勇二百名整隊而去﹐銜艫接舳﹐午刻登岸﹐會大風雨﹐艸艸履勘﹐而土匪俱逃遁無蹤矣。五月初三日﹐奇寒﹐服重綿。十五日﹐黃埠墩口設盤查局﹐司事者原任中書王言鑄﹑生員訓導孫元楷﹑六品軍功華翼綸﹐副貢秦樹業﹑舉人汪望求﹑周汝立﹐生員錢勗﹑職員嚴錫懿﹐呈名請縣具詳。時在籍禮﹝吏﹞部侍郎侯桐奉旨團練﹐屢辦未就。周汝立與王言鑄謀以軍功起用﹐另設盤查局﹐周與邑令吳內姻也﹐請毋不行﹐惟慮經費無出﹐爰糾孫﹑華﹑汪﹑秦詣恆善堂﹐商用兩邑公項。恆善堂者﹐邑人辦公處也﹐堂中司事者難之﹐乃復相與謀曰﹕公項內有賓興生息銀及書院飯食銀﹐皆吾輩有份之款﹐彼烏乎阻我者﹖遽定議呈縣立案﹐支用此項﹐而局遂成。後書院飯食銀﹐秦容瑩持不可﹐竟不給付。鄕試一項﹐亦以懾諸生未敢動用﹐止動會試公項耳。周與嚴暱﹐華偵知之﹐不許入局。此外尙有幫辦諸人﹐或出或入﹐或暫或久﹐以縣詳無名﹐槪置不錄。六月十三日﹐賊燒鄧提鎭紹良營於丹徒鎭﹐邑人震驚。先是局中司事倡設同心防守四字﹐尖角旗﹐城廂內外各衢巷皆有之﹐得報﹐頃刻收去。十六日﹐狂風起﹐半月始息。七月十九日﹐欃槍星見於西方。星隨日沒﹐其光尋常﹐凡見十日。委員分局盤查。陽湖令帶崇明兵駐北裏放生池﹐奉檄盤查姦細﹐與本邑局中兵勇爭執﹐大哄。尋議上﹑下水分司其事﹐乃解。後崇明兵盤獲崇明人王大眼。王本重犯﹐坐以通賊﹐梟示髙橋。崇明兵不久奉調去。八月﹐盤查局收納船料錢﹐旋卽停止。局設以來﹐除收捐項外﹐客貨如蘇木等以爲犯禁﹐查出充公。又凡船載綢緞雜有紅﹑黃之色在內﹐以爲必與賊市﹐一槪起存﹐變價畱用。本邑鄕間﹐向有江北貿販之船﹐孫﹑華定議﹐每船一隻﹐量其長短大小﹐定其納錢之多少﹐給與本局執照放行。行之一月﹐鄕人將以私稅呈控﹐有解之者曰﹕子毋然﹐吾試以子意曉之﹐彼已卽已﹐勿爲已甚。旣而果聞風卽止。乃事解之後﹐華﹑周大肆咆哮﹐不以解之爲徳﹐而反以詛﹝沮﹞之爲怨矣。邑有按田捐餉之議﹐不果行﹐定議照上屆賑案捐數減半勸捐。時錫令吳侯時行﹐金令髙侯鳳淸也﹐按議每畝捐錢五十文﹐系恆善堂主議。周佩安致書吳侯﹐有四不可﹐四難之論﹐久之﹐竟格不行。周書附錄﹐將來如有復議捐田者﹐可取省覽焉。致吳侯書﹕國家承平二百餘年﹐恩周黎庶。今以賊氛迫近﹐小民失業播遷﹐諭旨舊欠錢糧及本年上忙新賦緩至秋後察看﹐一議捐田﹐則凡零星小戶均在派累之列﹐於聖意大有背謬﹐不可一。邑民自逢災後﹐元气未蘇﹐一議捐田﹐𨿽蓋藏已罄﹐不容少減絲毫﹐於民力大有竭蹶﹐不可二。加賦預徵﹐最爲前明獘政﹐一議捐田﹐卽已暗加於賦﹐於國體大有損失﹐不可三。田多未必盡富﹐田少或擁厚資。必取之有田之家﹐殷富典商轉而從而減省﹐何以服人心﹖錫金捐事﹐歷有舊章﹐一議捐田﹐恐從此遵以爲例﹐有田之累﹐伊於胡底﹖而況僅繳籌墊﹐旣費周章﹐拖欠錢漕﹐更多借口﹐於時事大有關擬﹝礙﹞﹐不可四。又致吳侯書﹕臆見以爲四不可之外﹐又有四難。捐田必先淸糧﹐錫邑於道光八年辦理推收﹐年分未遠﹐金邑則雍正年間淸糧之後﹐迄今一百三十年﹐差田差號﹐不知凡幾﹐旣不能戶戶核實﹐卽恐有彼推此諉﹐其難一。正項錢糧﹐歷年尙多拖欠﹐捐派之款﹐豈能一律淸完﹖其難二。錫﹑金兩邑平田共一百二十餘萬畝﹐今捐錢每畝五十文﹐可得錢六萬串﹐其間大戶居甚﹝其﹞七﹐本需捐輸﹐其餘三成一萬八千串﹐應由小戶捐出﹐殊不知大戶數多而易集﹐小戶數少而莫措﹐其難三。貧苦鄕農﹐將來捐繳不前﹐勢必追呼。如將種田資本挪以繳捐﹐田禾缺少栽培﹐收成歉薄﹐爲害尢烈﹐其難四。有此四難﹐辦理必多棘手﹐孰若於別項有餘捐戶之中酌加成數﹐補此一萬八千串之闕﹐旣免窮檐之累﹐更無按畝之應﹐造福於兩邑者豈淺鮮哉。初七日塘報﹕上海另股賊匪戕官據城﹐靑浦亦告變﹐邑人益震。邑入自四月後避難於鄕者﹐陸續回城﹐至是復有遷移者。靑浦匪首周立春旋卽擒治﹐而上海匪首劉利﹝麗﹞川結連英夷﹐盤據甚固。巡撫許乃釗率師往剿﹐久未克復﹐甚至以就撫之說﹐計誘軍營委員謝繼遷入城﹐剖腹以死。十月﹐攺設徵收局於崇安寺﹐紳士代徵。時以賊氛迫處﹐縣未開徵﹐而軍需孔亟﹐紳侯桐等十人具呈請徵﹐縣卽延紳士代徵﹐故攺設崇安寺。每兩繳制錢二千一百文﹐紳民一律。十一月初五日﹐南禪寺設壇公祭故廣西巡撫江寧殉難鄒鳴鶴﹐同祭者吳江趙魯沂﹑同邑顧爽﹑顧翰﹑顧箴﹑顧蕙生﹐丁彥和﹑秦文楷﹑秦麗昌也。十九日﹐錫令殺無爲教首陳湯元﹐梟示黃埠墩。先是鄕人有張寶者﹐素奉無爲邪教﹐傳徒於錢橋一帶﹐來城則寓惠山之離垢庵。局中錢勗素知之﹐並悉其口訣。孫元楷之子勛立﹝鼎烈﹞亦在局幫辦﹐乘月夜率鄕勇往擒到局﹐錢以口訣投之﹐悉合﹐乃送縣究出教首陳湯元。陳﹐丹陽人﹐邑北門外修發匠也。捕治之無諱飾﹐乃坐以通賊殺之。尋將張寶解蘇局﹐人遂率鄕勇毀離垢庵﹐起獲其傳徒名籍﹐按名擒拿﹐將興大獄。有爭之者曰﹕是邪教﹐非賊匪也﹐誅其渠魁足矣﹐若欲盡殺之﹐恐生變。乃止。十二月初二日﹐王侯汝林來攝錫令。吳令殺陳湯元後﹐方自謂整頓地方﹐忽被劾去。初四日﹐金邑三壩橋糾眾抗租滋事。是歲大稔﹐而各鄕佃戶不肯納租﹐三壩橋則地總費阿慶主其謀﹐有大戶趙姓首縣﹐乘其來城應卯﹐爲縣所拘﹐其鄰鎭張金﹝涇﹞橋紳土顧鳳仞爲之調停﹐請縣釋放。乃愈調停而勢愈蹶﹝獗﹞張﹐竟有聚眾劫搶趙姓之事。錫邑西陽山下亦糾眾抗租。陽山一帶鳴鑼聚眾約數千人﹐揚言要搶大戶﹐並指算要搶新瀆橋錢勗家。錢大懼﹐遂議請常郡團練局紳董趙振祚來錫商辦。初七日﹐常紳趙振祚率洲勇來縣查拿鄕人之不法者。是日乘船數十﹐整隊下鄕﹐旗幟鮮明﹐前往陽山一帶﹐示威於各鄕鎭。過新瀆橋﹐有吳增壽者出言狂悖﹐立擒之。增壽父某﹐諸生﹐卽錢之業師也。陽山人聞風遠颺﹐遂往三壩橋﹐彼處約眾抗拒﹐沙勇火槍並舉﹐燒毀村莊﹐村人始懼﹐逃遁一空。顧鳳仞以酒肉迎犒﹐遂回城。趙騎馬﹐穿大紅斗蓬﹝篷﹞入城﹐觀者以爲賊。十七日﹐金三壩橋拿獲費繼祖﹝等﹞二犯﹐正法梟示。費繼祖卽地總費之弟也﹐俗所云頂缸者。二十一日﹐錫倪孟壽﹑孫杏壽﹑吳增壽正法梟示。錫令本將以立枷斃之﹐數日不死﹐乃殺之。除夕城門戒嚴。是日局中派人守門﹐戒商店收帳不得至夜。北門有綽號錫金叫化者﹐酗酒妄言﹐華叱之﹐剃其眉以示髡鉗之辱。先是局中執犯禁者﹐割其耳﹐周視四門﹐用古刵刑也。四年甲寅正月﹐孫元楷及子勛立密請縣詳敍功優獎﹐秦樹業及王言鑄﹑華翼綸等以不公控府。自盤查以來﹐惟陳湯元一犯縣官殺之﹐指以通賊者也。孫氏父子以此居功﹐除以侯桐名呈縣請以訓導孫元楷加同知銜﹐其子孫勛立用中書﹐縣照詳而侯不知。秦白之侯﹐侯忿﹐以捏呈白縣﹐而秦與王﹑華連名控府。府下之縣﹐飭令查覆﹐彼此嘵嘵。孫旋請某等調停﹐案懸而事遂中綴。汪助孫大詬於市﹐孫意在講和﹐力止之。旋請丁某等調停﹐乃攺詳而同局如故。二月初九日﹐張寶懸首於惠山離垢庵之側。張久滯蘇獄﹐蘇近有警﹐重囚皆決﹐故張亦被戮﹐傳首示眾。邑舉人張應蘭殉難於臨淸﹐奉旨照知府陳﹝陣﹞亡例議卹。應蘭原名蘭階﹐道光癸卯江南鄕試舉人﹐考取教習揀選知縣﹐投效直隸軍營﹐勝帥保撥隸先鋒善祿麾下。二月﹐賊撲大營﹐應蘭帥眾迎拒被執﹐罵賊不屈﹐受害甚慘。勝帥奏照知州死事議卹。上嘉其忠﹐特照知府陳﹝陣﹞亡例﹐蓋異數也。四月﹐蘇撫許﹝乃釗﹞﹑會欽差向﹑總督怡﹝怡良﹞﹐以鄒鳴鶴殉難入奏﹐尋奉旨﹕已革廣西巡撫六品頂載﹝戴﹞鄒鳴鶴協力防守金陵﹐被賊戕害﹐實堪憫惻﹐著加恩追賞道銜﹐卽照道員陳﹝陣﹞亡例議卹。鄒殉難已隔一年﹐緣金陵未復﹐死事諸臣多未入奏。本年二月﹐邑紳侯桐等連名具呈請卹﹐由縣申詳請奏﹐始得奉是恩旨。廿八日﹐局董周汝立死。或云鬼祟之也。五月十二日﹐南水仙廟增設盤查局。是爲南局﹐按船抽釐﹐孫元楷主其事。先是二月間﹐孫早擬設此局﹐侯侍郎力阻之曰﹕此何事必請旨乃可。孫復挽常紳趙振祚來商﹐侯貽書反覆駁辯﹐突於五月初﹐局中人揚言已奉憲諭收稅矣﹐隨於南水仙廟設柵收鴉片釐頭﹐謂之洋貨﹐而兩縣實未奉明文。且鴉片久幹例禁﹐亦無可明文者﹐邑人皆曙眙不解。又以南鄕有蠶桑之利﹐鄕人趕買新絲﹐並於絲價抽釐。何孝廉近山南鄕人也﹐特爲其鄕請免﹐不得已﹐十日乃止。法蘭西夷來開天主堂傳教。按潛研堂金石跋云﹕今歐羅巴奉天主耶蘇﹝穌﹞﹐溯其生年﹐當隋開皇之世﹐或云卽大秦遺教。大秦卽梨軒﹐見漢書西域傳。阿羅本於貞觀九年至長安﹐此天主教入中國之始﹐唐有景教流行中國碑﹐丙庚諱作景。是中國之有天主教舊矣﹐特在禁例﹐未敢公然傳習。自道光二十年英夷構釁﹐議約內有中國習教免罪一條﹐經廣督耆英奏請﹐但止準在通商五口地方建禮拜堂﹐不得擅入內地傳教。今錫邑有天主堂一所﹐在北門外三里橋下﹐向系各漁船私集禮拜﹐從無人知。道光廿六年始於內堂懸天主堂壹額﹐然房屋鎖閉﹐未敢令外人見。本年夏﹐有法蘭西夷號稱桑先生者﹐剃髮易服﹐偕通事自上海來﹐公然開堂傳教﹐每逢禮拜日﹐漁船來集此者數百人﹐毫無禁忌﹐是實因中國變法﹐乘虛而入。教行內地﹐識者憂之。廿一日﹐錫﹑金令調任去﹐張侯景渠來攝縣事。六月初七日﹐大雨﹐凡五日﹐大水陡發。米價騰貴﹐幸卽晴霽﹐水稍退﹐然低窪成浸﹐已不免成災矣。廿三日﹐巢湖船匪糾眾持械﹐圍廬州客舟於北黃泥橋下﹐搶劫一空﹐殺傷甚眾。巢湖船者﹐向販私鹽爲業﹐約數百人﹐近又散居北裏四寶橋一帶﹐諸多不法。自上年臘月廬州失守﹐廬客挾資負販來錫﹐泊舟於北黃泥橋下﹐內有米商﹐素與米行熟識﹐惟因米不通﹐商攺販雜貨﹐兼以煙土取利﹐而又借廣﹑潮人包送﹐不肯於南局抽釐。有見其販土多資者﹐以形迹可疑之說白之局﹐局告之縣﹐縣慮其非賊﹐不肯妄拿。而巢湖人願任其事﹐局中華翼綸深信之﹐遂有是舉。凡殺十三人﹐傷八人。金令聞報大駭。某人告曰﹕此案以擒殺賊匪辦之卽了矣。而侯正色曰﹕人可欺﹐天不可欺。遂晉省奉憲查辦。七月初一日﹐縣示本邑商店酌捐助餉﹐凡船載貨物禁止抽釐﹐出示之後﹐一面諭撤南局。初三日﹐大憲檄縣訪拿盤查局匪徒。按察使吳奉督憲怡札開訪問錫﹑金二縣有匪徒借稱盤查﹐搶劫行李﹐又聞該縣境內設柵抽釐騷擾﹐飭縣會營﹐不動聲色﹐密速查拿﹐從嚴究辦。十四日﹐巢湖船總領劉正宇及凶犯二名斬首梟示。劉正宇者﹐久於錫﹐與各商素識﹐凡彼處經紀悉由劉關說。廬州之案﹐自謂非主謀﹐挺身到縣﹐且堅供火槍兵器非其所自有。若據其一面之詞﹐將興大獄﹐乃殺之。十五日﹐撤南局。撤局早奉縣諭﹐遷延半月﹐差催始撤云。城廂行二十家牌。十家牌本保甲遺意﹐主察姦細﹐晝則盤詰﹐夜則巡警﹐昔王文成﹝王陽明﹞行之贛南而效者也。上年五月﹐寇警沓至﹐有識者議及此﹐而當事者不以爲然﹐張侯令錫勸行二十家牌。各團插旗數面﹐添更夫數人﹐又添巡夜數人。閏月十六日﹐縣奉憲檄裁撤北局。藩憲陶﹝恩培﹞批詳內開﹕盤查姦細﹐原所以保衛地方﹐全在經理得人﹐如任事者孳孳爲利﹐按船抽捐﹐假公事以飽私囊﹐擾累商民﹐怨聲載道﹐是外患未至﹐內訌將作﹐尙復成何世界﹖今據該縣等會詳﹐請將此局一並裁撤﹐系爲安內起見。應如所詳辦理。又奉撫憲吉﹝吉爾杭阿﹞批﹕仰卽遴選公正紳董另行設局﹐不得仍前擾累商旅。八月﹐金匱餞侯徳誠蒞任。九月﹐復設北局。詳易新董顧鳳仞等八人。日﹐無錫吳侯淳鏞蒞任。自此舊行二十家牌法盡撤。十月﹐拿獲匪徒潘正法﹐梟示黃埠墩。該匪狂言無忌﹐或云此病失心瘋者。十一月初五日﹐水斗。無論河水﹑池水﹐東西髙下﹐震蕩如斗狀﹐晌午約刻許。廿六夜子﹝時﹞﹐地震。聲向東南來﹐掀簸三﹐四數。

