哀臺灣箋釋淸佚名撰

●李鶴田先生哀臺灣箋釋

海波鼎沸鳴戰鼓﹐躪骸成泥血飛雨。媽宮島㈠外啼杜鵑﹐聲聲似訴臺民苦。昨有臺民自臺來﹐無人忍聽傷心語。

㈠林芝嵋臺灣紀略云﹕澎湖爲臺灣門戶﹐環繞三十六嶼﹔大者曰媽祖嶼等處﹐次者曰西嶼頭等處。各嶼惟西嶼稍髙﹐餘皆平坦。媽宮島未詳﹐或卽媽祖嶼之誤歟﹖容考。

臺灣數島扼閩邊﹐隸入神州二百年㈠。耕鑿萬家㈡安禹甸﹐弦歌四境㈢荷堯天。共說此中眞樂國㈣﹐誰知意外有烽煙㈤﹗

㈠魏源聖武記曰﹕臺灣亙閩海中﹐袤二千八百里﹐衡五百里﹐與福﹑興﹑泉﹑漳﹑四府相值﹐距澎湖約二百里﹐廈門約五百里。其山起雞籠﹐南盡沙馬碕﹐千里有奇。惟山西東兩面沃野﹐自海至山﹐淺闊相均﹐約各百里。

鄭氏以前﹐中國人無至其地者﹐皆生番據之。隋大業中﹐虎賁將陳稜一至澎湖﹐東向望洋而反。元置巡司於澎湖﹐明初廢之。嘉靖中﹐海賊林道幹竄據臺灣﹐爲琉球人所逐﹔旋被荷蘭據而有之。及國初﹐爲鄭氏所據。

初﹐崇禎中巡撫沈猶龍招降鄭芝龍。芝龍﹐泉州人﹐以屢平劇盜功官至都督同知。會閩大旱﹐芝龍言於巡撫熊文燦﹐用海舶徙饑民數萬至臺灣﹐人給三金一牛﹐使墾島荒﹐漸成邑聚。鄭氏去臺灣﹐惟荷蘭夷踞城中。

芝龍子鄭成功﹐乃日本婦所出。順治十七年﹐自江南敗歸﹐乃逐荷蘭夷奪臺灣居之。成功旣有臺灣﹐與所據金﹑廈二島相犄角﹔乃辟屯墾﹐修戰械﹐制法律﹐定職官﹐興學校﹐起池館﹐以待明宗室遺老之來歸者。以赤坎城爲承天府﹐置天興﹑萬年二縣。招徠漳﹑泉﹑惠﹑潮之民﹐污萊日辟。

康熙元年﹐成功卒﹐長子經嗣立。值三藩亂﹐屢爲邊患。會經卒﹐子克塽立。二十二年二月﹐提督施瑯率諸軍破澎湖﹐劉國軒突圍遁﹐遂乘勝進軍臺灣﹐至鹿耳門。七月﹐克塽率國軒等降﹐收其地置臺灣府﹐諸羅﹑臺灣﹑鳳山三縣﹐西爲澎湖廳。其後分諸羅北彰化爲縣﹐又北爲淡水廳﹐設巡臺禦史﹔旋攺兵備道﹐總兵轄水陸兵八千﹐澎湖副將水師二千。其後復增兵額至萬有四千﹐稱重鎭焉。

康熙六十年﹐知府王珍稅斂苛虐﹐激成民叛。羣推朱一貴爲首﹐僞稱中興王﹐攻府城。總兵歐陽凱戰死。知府王珍等驅商船﹑漁艇出鹿耳門﹐遁內地。全臺皆陷。水師提督施世驃﹑南澳鎭總兵藍廷珍等率兵一萬二千有奇﹐船六百餘艘﹐會師澎湖。澎湖守備林亮﹑千總董方爲先鋒﹐先登陷陣。藍廷珍﹑施世驃繼之。戰七日﹐克府城﹐擒朱一貴﹐檻送京師磔死。其逃回之道府廳縣等訊治伏法﹐王珍剖棺梟示。臺灣平。

乾隆五十一年十一月﹐天地會匪首林爽文反﹐陷彰化﹑諸羅﹑淡水。莊大田陷鳳山﹐與林爽文眾合攻府城。總兵柴大紀禦諸鹽埕橋﹐殺賊千餘﹐賊始不敢窺府城。提督黃仕簡﹑任承恩率副將徐鼎士等以兵渡臺﹐檄柴大紀率兵二千北取諸羅﹐郝壯猷率兵二千南取鳳山。大紀連戰破賊﹐遂復諸羅。郝壯猷遇賊遁歸。任承恩至鹿港﹐亦不敢進。總督常靑赴臺督師﹐福州將軍恆瑞爲參贊。莊大田攻府城﹐林爽文攻諸羅﹐各率賊數萬。常靑統兵萬餘﹐不敢出戰﹐任賊焚劫。柴大紀守諸羅﹐以兵四千當悍賊數萬﹐先後百餘戰﹐殺賊過當。常靑﹑恆瑞等擁兵不敢救。大紀糧盡﹐屢出奇兵奪賊糧以濟。五十二年十月﹐將軍福康安﹑參贊海蘭察率兵渡臺討平之。

大紀於諸羅解圍後﹐以忤權貴﹐坐以紀律不明論死。嘯亭雜錄謂其部下諸將李長庚﹑王徳祿﹑邱良功等後皆立功海上﹐多有建樹﹔蓋承大紀訓也。

按同光以來﹐沈制府葆楨﹑劉中丞銘傳重辟蒿萊﹐經營數十年﹐建臺灣爲行省﹔置臺北府﹐轄淡水縣﹑基隆廳﹑宜蘭縣﹑新竹縣﹔臺中則臺灣府﹐轄臺灣縣﹑苗栗縣﹑埔里社廳﹑彰化縣﹑雲林縣﹔臺南則臺南府﹐轄嘉義縣﹑安平縣﹑鳳山縣﹑恆春縣。隸入版圖者二百一十餘年。今則畀日﹐無復睹漢官威儀矣。悲夫﹗

㈡帝王世紀﹕帝堯之世﹐天下太平﹐百姓無事﹐有老人擊壤而歌曰﹕日出而作﹐日入而息﹐鑿井而飲﹐耕田而食﹐帝力於我何有哉﹗

㈢論語﹕子之武城﹐聞弦歌之聲。朱注云﹕弦﹐琴瑟也。時子遊爲武城宰﹐以禮樂爲教﹐故邑人皆弦歌也。纂疏黃氏曰﹕弦歌﹐弦且歌也﹔合樂曰歌﹐人聲絲聲皆堂上之樂也。

㈣詩碩鼠章﹕碩鼠碩鼠﹐無食我麥﹗三歲貫女﹐莫我肯聽。逝將去女﹐適彼樂國。樂國樂國﹐爰得我直。

㈤綱監會纂﹕周幽王六年﹐褒姒不好笑。王說之萬方﹐故不笑。王與諸侯約﹐有寇至﹐舉烽火爲信﹐則舉兵來援。王欲褒姒笑﹐乃無故舉火﹐諸侯悉至﹐至而無寇﹐褒姒乃大笑。十一年申侯與鄶人召西夷犬戎伐王﹐王舉烽火徵兵﹐兵莫至﹐犬戎遂殺王於驪山下。酉陽雜俎﹕邊亭堠烽用狼矢﹐以其煙直上﹐風吹不斜也。

肇釁日人妄動兵㈠﹐臨淮將士賦東徵㈡。中興召虎㈢疏天討﹐上相夔龍㈣負盛名。童貫潰歸三輔震㈤﹐哥舒降敵九邊驚㈥。

㈠中日戰輯云﹕甲申冬十月﹐朝鮮開化黨之亂﹐吳淸卿﹑續燕甫兩京卿奉旨馳赴漢城。乙酉﹐吳﹑續兩欽使與日立續約﹐有他時因韓事派兵﹐必相預告云云。甲午三月﹐韓之東學黨魁崔時亨等稱亂於全羅道﹐袁慰庭觀察急電來告。是時﹐合肥李傅相大閱海軍﹐聞警回津﹐卽派淮軍四千﹐以直隸提督葉軍門志超統之﹐飭海晏﹑海定﹑圖南﹑拱北四軍艦載赴牙山。

先是﹐日本駐朝公使大島圭介正值告假回國﹐一聞警報﹐卽乘戰艦而入漢城。日政府已雇郵船會社輪船十艘以供此役載軍之用。卽借吳京卿續約爲詞﹐水師﹑陸軍徵調至韓者絡繹不絕。大島圭介彊韓王謝絕藩稱﹐辭袁觀察﹑葉軍門回華。韓王未允。此兵端之萌也。然日人蓄謀已久﹐立續約後卽使東學黨倡亂﹐又以東學黨之亂爲藉口興戎地步﹐更以和議紿我誤我兵機。柰我之不察何﹗

㈡唐書李光弼傳﹕光弼﹐營州柳城人。父楷洛﹐本契丹酋長﹐武后時官左羽林大將軍﹐封薊郡公。光弼嚴毅沈果有大略﹐幼不嬉﹐弄騎射。起家左衛親府左郎將﹐平安史功累官至太尉﹑開府儀同三司﹑中書令﹑河中尹﹑晉絳等州節度使﹑兼侍中﹑河南副元帥﹐知河南﹑淮南東西﹑山南東﹑荊南五道節度行營事﹐鎭泗州﹐進封臨淮郡王。卒贈太保﹐諡武穆。

中日戰輯云﹕李傅相派駐津之盛軍﹑銘軍﹑駐旅順之毅軍共十餘營﹐飭輪東渡﹐並派北洋海軍戰艦八艘及南洋廣東兵輪護送。奉天裕軍帥奏派左總戎寶貴率奉字馬步六營﹐與北洋之盛﹑銘﹑毅等軍由陸路渡鴨綠江至平壤。傅相又令徳員韓能根率兵一千二百名乘英商髙陞輪船同諸海軍兵輪赴牙山﹐此由海道進。六月二十三日﹐爲日兵艦要截﹐沈髙陞﹐擄操江﹐軍士多死之。二十五日﹐日軍之在韓者進攻牙山﹐葉軍門志超率聶總戎士成退軍平壤﹐與諸軍合。傅相卽以葉軍門爲總統云。

㈢竹書紀年﹕宣王六年﹐召穆公帥師伐淮夷。詩江漢章﹕江漢之滸﹐王命召虎﹐式辟四方﹐徹我疆土。匪疚匪棘﹐王國來極。於疆於理﹐至於南海。注﹕虎﹐召穆公名也。

㈣路史﹕後夔典樂。注﹕虞帝之世﹐夷典禮﹑夔典樂分爲二﹐周大司樂屬於宗伯則爲一。知帝治於禮樂致詳也。晏龍納言﹐主賓客﹐夙夜出納﹔射候書據以待庶頑﹐讒說殄行﹐格則承之庸之﹐不者威之﹐而遠人至。注﹕納言者﹐星也。詩云﹕出納王命﹐王之喉舌。故晉志納言五星﹐夙夜諮謀﹐龍作納言﹐此之象也。

㈤宋史宦者傳﹕童貫少出李憲之門﹐性巧媚﹐善策人主微指﹐先事承順。徽宗立﹐置明金局於杭﹐貫以供奉官主之﹐始與蔡京遊。京進﹐貫力也。京旣相﹐力薦貫知兵﹐用李憲故事監王厚軍。屢冒功﹐握兵柄﹐恃功驕恣﹐選置將吏﹐皆捷取中旨﹐不復關朝廷。以大尉陜西河東北宣撫使開府儀同三司﹐領樞密院事﹐更武信武寧護國河東山南東道劍南東川等九鎭太傅涇國公﹐尋以平方臘功封眞三公﹐加封徐豫兩國公。宣和七年﹐進廣陽郡王。是年﹐金將粘罕南侵﹐遣使以納張�爲責﹐令貫速割兩河以謝。貫气褫不能應﹐謀遁歸。太原守張孝純誚之曰﹕金人渝盟﹐王當令天下兵悉力枝梧﹐今委之而去﹐是棄河東與敵也﹔河東入敵手﹐柰河北乎﹖貫叱之曰﹕貫奉命宣撫﹐非守土也﹔君必欲畱貫﹐置帥何爲﹗孝純拊掌嘆曰﹕童太師作幾許威望﹐及臨事乃蓄縮畏懾﹐奉頭鼠竄﹐何面目復見天子乎﹗貫奔入都﹐欽宗已受禪﹐下詔親徵﹐以貫爲東京畱守。貫不受命﹐而奉上皇南撫﹐擁其親軍數萬﹐自隨上皇過浮橋。衛士攀望號慟。貫惟恐行不速﹐使親軍射之﹐中矢而踣者百餘人﹐道路流涕。後𨿽伏誅﹐而二帝蒙塵﹐中原板蕩﹐卽葅醢不償責也﹗

中日戰輯引申報館接奉天友人信云﹕劉君振徳隨奉軍右營管帶金君赴髙麗前敵﹐昨日率同五﹑六人由平壞回﹐急往詢交戰情形。據云﹕平壤城極大﹐南北綿長十餘里﹐西南東三面均有大江圍繞﹐北面峻嶺崇山﹐城在山上。城東江水繞山南迆東而去﹐西北隅則無山無水﹐有一大道直達義州。若從奉天往朝鮮者﹐必取道於此。東南兩門𨿽有通衢﹐然至江水而止。我軍葉﹑聶﹑丰﹑左﹑衛﹑馬六大帥﹐共統勇丁三十四營。自七月中取齊後﹐未與倭奴接仗﹐惟出哨之隊﹐彼此相遇﹐互相轟擊﹐時或死傷一﹑二十名。八月初三日﹐淮軍與毅軍黑夜出哨﹐中途相值﹐誤傳口號﹐以致自相攻擊。嗣是而後﹐一連五﹑六日堅壁不出。初十日﹐聞倭奴增兵分道而前﹐欲攻平壤﹐馬帥遂率所部毅軍四營繞出江東爲犄角之勢﹐衛﹑丰二帥率淮軍及西丹隊十八營駐守城南江岸﹐左帥率奉軍六營守北城山上﹐葉﹑聶二帥居城中。此外尙有勇丁六營及朝鮮兵八百名。十二日﹐劉君隨金管帶營勇會同徐﹑楊二君所部三營出探城北﹐行八十餘里﹐見隔江倭奴列陣以待。相距五﹑六里﹐卽各以槍炮轟擊﹐自辰至申﹐不分勝敗。我軍死傷二百餘名。倭奴所傷實多﹐然逐漸增添。我軍東﹑南二路時有以勝仗報者。忽聞帥令﹐著火速回城﹐隨卽拔隊而歸。倭奴乘勢過江﹐搶上山來﹐憑髙爲壘。洎左帥親出禦之﹐已無及矣。乃緊守北城﹐以大炮仰攻。其時倭奴尙無大炮。左帥親自量準發炮以拒。自十二晚至十六晚﹐鏖戰四晝夜﹐我軍無甚損傷。東﹑南二軍亦時報勝仗。詎料十六日傍晚﹐倭奴已運到大炮﹐照準左帥連擊﹐左帥受傷墮地﹐口尙能言﹐經戈什哈背負下城。倭營又發一炮﹐徐﹑楊二君殞焉。兵遂敗亂。葉帥急懸白旗止戰。倭奴揮令華軍當夜出城﹐聲言如不遵從﹐卽行開炮。葉帥無柰﹐令眾軍速退。先是電綫已斷﹐軍情皆用探馬報知。葉帥本擬十五日退走﹐左帥得報﹐竭力挽畱﹐且令親兵看守。朝鮮兵恨葉帥刺骨﹐謂十二晚若不令金營回城﹐倭奴不敢上山﹔倭奴不上山﹐我軍安能敗北。遂於葉帥出城時﹐在城上開槍轟擊。及葉帥旣出﹐而城南衛﹑丰二帥之兵亦各自逃逸。左帥及徐﹑楊二君屍首失落無蹤。

是役也﹐我軍陣上傷千數百人﹐嗣因退避時被城上擊死數千人﹐及至義州則祗存數百人矣﹗幸馬帥遠在江東﹐孤軍接戰獲勝﹐奪得倭奴大炮七尊﹐生擒數名﹐得以全師而歸。

當劉君回時﹐路遇銘軍步隊十三營﹑馬隊二營﹐依帥所統馬隊九營已過鴨綠江前進。閱日﹐又聞義州亦失﹐我軍皆退至江之西岸九連城﹑鳳凰城。然則銘軍十五營及依帥所統九營﹐豈不戰而退乎﹖眞索解人而不可得已﹗

按葉帥卽日本新聞紙所稱率數千人往北先逃之總統諸軍葉曙靑軍門志超﹐蓋曾屢叨恩賞者也。聶帥卽身受重傷之聶功亭總戎士成。丰帥旗人﹐未知官職。左帥卽死事慘烈﹑渥蒙恩卹之奉天練軍統領左冠亭總鎭。衛帥乃統領盛字全軍﹐西報謂其私運餉銀八萬兩回籍﹐致軍心潰散﹐臨陣先逃﹐奉旨拿問之衛汝貴也。馬帥卽毅軍統領馬玉崑總戎。依帥卽黑龍江將軍依堯山畱守克唐阿也。斯役也﹐不能奪日人之膽﹐使之不敢來攻﹐已屬可異。況義州鴨綠江諸險不守﹐而一敗塗地﹐則更可異矣﹗將謂華軍之能戰者﹐祗能剿滅發﹑撚之土匪﹐不能與專師西法之日本爭長﹖然光緒十一年越南之役﹐淮軍統帥黃軍門桂蘭一戰潰於北寧﹐潘中丞鼎新再戰潰於諒山﹐關外險要全失﹐法軍大隊入鎭南關﹐犯龍州﹐全省大震﹐桂事幾不可爲﹔幸馮宮保子材﹑蘇軍門元春﹑王方伯徳榜﹑王鎭軍孝祺等一戰復鎭南關﹑文淵州﹐再戰克諒山﹐法人乃就我範圍﹐非復如福祿諾之紿我矣。和約定﹐奉旨凱旋。豈蕞爾效顰西法之日本更猛於歐洲素著威名之法蘭西乎﹖嗚呼﹗往日之戰固由統帥之得人﹐而軍營積獘亦不如今日之甚。噫﹗積獘之甚﹐亦由統帥之無人耳。

㈥唐書哥舒翰傳﹕其先蓋突騎施酋長哥舒部之裔﹐世居安西。少補效轂府果毅﹐以邊功歷官至右武衛將軍﹑隴右節度使﹑開府儀同三司﹐封涼國公﹐進西平郡王﹑太子少保。因酒色患風痺﹐體不仁。旣疾廢﹐不朝請。天寶十四年﹐安祿山反﹐封常淸以王師敗﹐帝乃拜翰太子先鋒兵馬元帥﹐率十二部兵二十萬守潼關。與楊國忠有隙﹐爲其所迫﹐使者趣戰﹐項背相望。六月﹐慟哭出關﹐次靈寶西原﹐與幹佑戰﹐中伏大敗﹐收散卒八千復守關﹐爲其部將火拔歸仁等執以降賊﹐械送洛陽。京師震動。由是天子西幸。翰至洛陽﹐見祿山﹐俯伏謝罪﹐爲祿山招李光弼﹑來瑱﹑魯炅等﹐祿山悅﹐署翰司空﹑同中書門下平章事。執火拔歸仁﹐責以背主亡義﹐斬之。翰書招諸將﹐諸將皆讓翰不死節。祿山知事不可就﹐囚之。東京平﹐安慶緒以翰度河﹐及敗﹐殺之。

中日戰輯云﹕傅相之調兵﹐由水路進者﹐派北洋海軍鐵艦八艘﹐附以南洋﹑廣東兩處兵輪妥爲護送﹔其遵陸者﹐直渡鴨綠江而東﹐取道平壤﹐直往漢陽進發。似此水陸交馳﹐將士厚集﹐朝鮮可危而後安。乃商務委員袁道𨿽已任滿﹐不能俟代者之至﹐遽返天津﹔此我之所不解一也。徳將韓能根熟於戰事﹐兼嫻築造炮臺﹐五月下浣與華軍一千二百人同乘英商怡和公司之髙陞輪船而赴牙山﹐日艦要之於中道﹐擊而沈諸海﹐不聞派出之各兵艦以一炮相加遺﹔此我之所不解二也。操江一木質小兵船耳﹐力本難支﹐而爲日艦所擄﹐不能爲操江罪。海﹑軍提督丁汝昌位在中興諸名將之上﹐其所部各兵艦﹐如鎭遠一艘大於日本之髙千穗比叡﹑荻洲島諸艦﹐不啼倍蓰﹐乃竟不遇敵而遁﹔此我之所不解三也。濟遠雙輪鐵甲兵艦不及丁提座船之大﹐而猶能與日本之浪速艦鏖戰八﹑九點鐘之久﹐廣乙木質鋼皮船不及北洋海艦之雄﹐而猶能與日本之荻洲島艦同畢命於洪波巨浪之中﹐乃不聞丁提督統率全部助濟遠而救廣乙也﹔此我之所不解四也。傅相接髙陞被擊﹑濟遠受傷之報﹐赫然震怒﹐檄令丁提督調集兵船十三號速往朝鮮海面﹔瀕行之際﹐又傳諭各該艦所有豫備逃生之小艇一律卸置威海衛﹐其船面木質之屋亦須拆卸一空﹐以便酣戰而杜逃竄﹐先聲所播﹐日兵不免膽寒﹔乃業已駛出重洋﹐忽又折回威海衛﹐從此逍遙河上﹐忘朝鮮待援之急﹐啟日本蔑視之心﹔此我之所不解五也。有此五不解﹐而朝鮮王被劫矣﹐朝鮮妃被斥矣﹐朝鮮之政令悉爲日本把持矣﹐朝鮮之民人忍气吞聲而無所冀望於中華矣。此海軍出洋髙陞被毀之情形也。

八月十三日﹐傅相又命諸輪載兵四千名赴鴨綠江﹐以海軍諸鐵艦護送﹐並以徳將韓能根爲水師副提督。十六日﹐遇日船於鴨綠江口外大東溝﹐韓能根卽促丁軍門列陣待敵。戰良久﹐致遠﹑經遠﹑濟遠被敵艦撇出另戰﹐致遠重傷而沈﹐經遠誤中水雷而碎﹐濟遠遁回誤撞揚威沈之﹐廣甲誤撞島石﹐超勇沒陣中。越日﹐斬濟遠管帶方伯謙首示眾。日本水帥某弁言﹕鴨綠江之戰﹐實系日軍獲勝﹐當中國鎭﹑定二船未壞之先﹐我軍心實不安。我艦之最大者惟扶桑艦﹐然尙不及該二艦之半。我各艦之炮合共祗一百五門﹐能洞穿鐵甲者則祗三門﹔華炮則無一不可轟壞我艦。惜其列陣旣無定見﹐交戰又似失魂﹔我則進退周旋之合度﹐又同心以遵將令﹐用能避讓鎭﹑定之炮﹐而分道以攻之。未幾﹐定遠船首遇火而焚﹐鎭遠亦大受夷傷﹐然猶未遽沈也。統計我艦擊中定遠幾及二千顆﹐然無一彈能穿鐵甲﹐扶桑艦發出鋼彈亦無所用﹐淸田艦又放開花彈擊入其艙﹐旣炸而仍無損﹐遂廢然而返。我艦則一受華彈﹐卽已受損﹐扶桑﹑淸田二艦各中三十生的米得開花彈﹐幸未炸時先穿船脇而出。水師提督座船松島艦中一開花彈﹐適在羣彈堆中﹐隨之而炸﹐頃刻間傷斃一百十一人﹐全船幾無所用。水師提督伊東佑亨激勵士卒﹐略不恇怯。忽焉船中火起﹐無柰逃出。眾艦隨之而退。惜我軍無一大艦﹐故不能奪鎭﹑定二船耳。查他國水師提督座船多能容積萬餘墩﹐今松島僅四千墩。然昔年中法馬江之役僅歷數分鐘已毀九華艦﹐意奧海戰時尙無快炮﹐亦僅交兵一點鐘。是役也﹐爭持五點鐘之久﹐斯亦奇矣云云。

水師鐵艦﹐由大東溝戰後﹐潛避威海衛。旅順之失﹐亦不出援。乙未正月﹐威海不守。十八日﹐劉公島水師全軍降敵﹐天下震驚。二月初三日申報云﹕西人來信言﹕倭人自正月初一日起攻犯劉公島歷十餘日﹐丁帥及各統領無不奮勇爭先﹐後以力不能支﹐祗得靜候援軍之至。一日﹐忽接煙臺羽檄﹐知援軍未能調出﹐不覺大失所望。統領中有劉姓者﹐忽率師退避。丁帥見兵船日遭損失﹐而劉公島東首有一小島﹐亦被倭人所占﹐各兵船煤火已竭﹐購置良難﹐倭人更內外夾攻﹐凶猛無匹﹐不得已於十四日召集張統領及各西員互相商議。僉稱目下已束手無策﹐不如善爲設法﹐降順倭人。乃於十八日繕就降書﹐飭人乘廣丙輪船求見倭酋伊東氏名佑亨者﹐申明來意。書中大略謂﹕兩軍相見﹐愈戰愈酣﹐我國軍士之傷亡者數已不少﹐今欲救兵士之命﹐願將炮臺﹑軍艦讓與貴邦﹐惟中外將弁﹑水手﹑兵丁切勿傷殘﹐務乞善爲遣去。如蒙允許﹐則當央英水師提督作保人。伊東氏復書云﹕來函已悉﹐書中之語﹐自當一一遵從。準明日將兵艦﹑軍裝﹑炮臺之屬悉數納交﹐將弁等人則應派出一船﹐好爲送去。閣下如欲至敝國亦無不可﹐惟須俟停戰後遄回﹐或仍思效力中朝﹐則惟命是聽。至英水師提督作保一事﹐大可不必﹐閣下素有名望﹐余已深信所言矣。明日十下鐘時﹐還望有好音見惠。丁帥接信﹐復繕函請鳴謝﹐並言所統各軍皆須收什行裝﹐可否請遲至二十二日之後遣散。伊東氏繕手札允之。及十九日﹐丁帥已死。伊東氏又致書北洋某統領﹐略謂十八日丁帥來函﹐余已閱悉。其時使者言丁帥已盡節﹐余心大爲哀悼。今請派一中國兵官中有權之人﹐於明日十下鐘時至余所乘松島艦訂商一切﹐余當迎之以禮。所有前許丁帥之語﹐今仍遵照辦理可也。

先是十八日午後﹐丁帥在劉公島行轅中出鴉片一盒﹐與張統領各服其半﹐尙有楊姓統領本爲水師中最出色之人員﹐至此突出手槍自擊其元而死﹐劉提督繼之約同武弁三人背人服毒。計以身報國者共有七人。弁勇及各西人聞之﹐無不失聲痛哭。蓋以丁帥𨿽不甚明於軍法﹐而所統各將士大有精於行陣者﹐丁帥能深加信任﹐是以死後皆軫惜良殷也。事後某統領派員謁伊東氏﹐議定章程。倭人遂闌入海口﹐將鎭遠﹑平遠﹑致遠﹑廣丙四大兵船及小輪船六號盡行收取。各西人俱赴松島艦謁見伊東氏﹐一一訊問﹐然後縱之使去。惟將美國人好惟羈畱﹐以待援照軍律推鞫。華軍各統領聞好惟之被羈﹐頗爲悻悻。各兵至煙臺後﹐皆言所有物件多被倭人奪去﹐向之索取﹐每被以槍柄肆歐。旣而倭人將棺木七具及畱滯島中之敗勇用康濟輪船送返煙臺。臨行倭兵官皆脫帽露頂﹐在棺畔致唁詞。二十六日﹐康濟抵煙﹐泊在煙臺之各國兵船﹐調兵登岸致敬。及至﹐則棺木已舁至某處安厝矣。聞丁帥之子將於日內奉故父屍骸回籍。至由劉公島送回之各西人﹐須俟冰泮時回至津郡。

又聞交戰十餘日﹐華軍死者不多﹐約共五十人﹐傷者二百人。附近小島中死數十人﹐傷五十人。各船中死者寥寥﹐惟多有受傷者云云。

據字林報言﹕威海之降日者﹐一曰定遠鐵艦﹐爲水師提督之號旗船﹐先被水雷轟沈入海﹐其深十八尺﹐尙見炮位﹔二曰鎭遠鐵艦﹐傷而未沈﹐三曰平遠鐵艦﹐四曰濟遠鋼帶艦﹐皆尙完善﹔五曰靖遠鋼帶艦﹐爲日本借炮臺之炮擊沈﹔六曰來遠鐵艦﹐亦已沈海﹔七曰威遠木質船﹐八曰廣丙木質水雷船﹐九曰康濟木質水雷棧房船﹐十曰湄云木質小兵船。又有蚊子船四號﹐曰鎭北﹑鎭邊﹑鎭西﹑鎭中﹐又有水雷船五號﹑炮船三號﹐皆未傷。另有寶發一船﹐亦已沈沒。統共劉公島灣內﹐或傷﹑或完之船﹐共大小二十三艘﹐悉爲日本所有﹔惟逃出之水雷船十三號﹐孑立海面。嗚呼噫嘻﹗天歟人歟﹗

又查鴨綠江之戰﹐超勇﹑揚威﹑致遠﹑廣乙先已或沈或毀。牙山之戰﹐廣甲擱淺焚毀﹐操江小艦被擄。旅順之役﹐被擄者輪船三﹐夾板船二。大連灣之役﹐被擄輪船一﹐小炮船二﹐曰運春﹑曰漢江﹐兵船十五。蓋前後所喪失者不下五十餘艘矣。靜言思上﹐可勝浩嘆﹗至於威海之戰﹐確知日本壞水雷艇二號﹐一蓋爲風浪所沈﹐一則轟定遠而擱礁﹐尙不關華人之力也。嗟乎﹗論者尢謂我水師之不振實因船炮太少而小於敵艦﹐皆爲限於財力之所致也。觀日本水師某弁之言﹐則日艦小於定遠﹑鎭遠多矣。以丁公之將略﹐卽當時竭朝廷財力多購巨艦﹐亦徒畀敵用﹐究於海軍何補哉﹗

軍書夜報甘泉宮㈠﹐宵旰勤勞感聖衷。塞外衛靑誰任戰㈡﹐朝中魏絳早和戎㈢。納幣甘心空國帑﹐割邊立意失雄封㈣。

㈠三輔黃圖引關輔記曰﹕林光宮一曰甘泉宮﹐秦所造﹐在今池陽縣西故甘泉山﹐宮以山爲名。宮周匝十餘里﹐漢武帝建元中增廣之﹐周十九里﹐去長安三百里﹐望見長安城。

㈡漢書衛靑傅﹕靑字仲卿﹐河東平陽人。元光六年﹐拜車騎將軍﹐擊匈奴﹐斬首數百騎﹐賜爵關內侯。元朔元年﹐復將三萬騎出雁門﹐斬首虜數千。明年﹐復出雲中﹐捕首虜數千﹑畜百餘萬﹐走白羊﹑樓煩王﹐取河南地爲朔方郡﹐賜爵長平侯。元朔五年春﹐將三萬騎出髙闕﹐得右賢裨王十餘人﹑眾男女五千餘人﹐畜數十百萬。其秋﹐匈奴入代﹐殺都尉。明年春﹐大將軍靑出定襄﹐斬首數千級而還。月餘﹐復出定襄﹐斬首虜萬餘人。裨將趙信戰敗﹐降匈奴﹐蘇建盡亡其軍。或勸其斬建以明威﹐靑以人臣不敢擅專對﹐囚建詣行在。

㈢左傳襄公四年﹕晉侯曰﹕戎狄無親而貪﹐不如伐之。魏絳曰﹕諸侯新服﹐陳新來和﹐將觀於我﹐我徳則睦﹐否則攜貳﹐勞師於戎﹐而楚伐陳﹐必弗能救﹐是棄陳也﹐諸華必叛。戎﹐禽獸也﹐獲戎失華﹐無乃不可乎﹖公曰﹕然則莫如和戎乎﹖對曰﹕和戎有五利焉。戎狄薦居﹐貴貨易土﹐土可賈焉﹔一也。邊鄙不聳﹐民狎其野﹐穡人成功﹔二也。戎狄事晉﹐四鄰振動﹐諸侯威懷﹔三也。以徳綏戎﹐師徒不勤﹐兵甲不頓﹔四也。監於后羿﹐而用徳度﹐遠至邇安﹔五也。君其圖之。公說﹐使魏絳盟諸戎﹐修民事﹐田以時。

㈣宋史髙宗本紀﹕紹興十一年十一月﹐與金國和議﹐成立盟書﹔約以淮水中流畫疆﹐割唐﹑鄧二州畀之﹐歲奉銀二十五萬兩﹑絹二十五萬疋﹐休兵息民﹐各守境土。加秦檜太師﹐封魏國公。

臺灣一擲輕如發﹐忍令金甌從此缺。太息紹興畫淮年﹐拊心安石賂遼日㈠﹗

㈠續通監﹕神宗熙寧八年三月庚子﹐遼復遣蕭禧來理河東黃嵬地﹐命韓縝與禧議之﹐爭辯或至夜分。禧執分水嶺之說不變﹐畱館不肯辭﹐曰﹕必得請而後反。帝不得已遣知制誥沈括報聘。括詣樞密院閱故牘﹐得頃歲所議疆地書﹐指古長城爲分界﹐今所爭乃黃嵬山﹐相遠三十餘里。表論之。帝喜﹐謂括曰﹔大臣殊不究本末﹐幾誤國事﹗命以畫圖示禧。禧議始屈。乃賜括白金千兩﹐使行。括至遼﹐遼樞密副使楊遵勗來就議。括得地訟之籍數十﹐預使吏士誦之。遵勗有所問﹐則顧吏舉以答。他日復問﹐亦如之。遵勗無以應﹐謾曰﹕數里之地不忍﹐而輕絕好乎﹖括曰﹕師直爲壯﹐曲爲老﹔今北朝棄先君之大信﹐以威用其民﹐非我朝之不利也。凡六會﹐竟不可奪。遂捨黃嵬而以天池請。括乃還﹐在道圖其山川險易迂直﹐風俗之淳龐﹐人情之向背﹐爲使契丹圖﹐上之﹔拜翰林學士﹐權三司使。

遼主以侵地之議起於耶律普錫﹐命普錫往正疆界﹐力爭不已。帝問於王安石。安石曰「將欲取之﹐必姑與之。以筆畫其地圖﹐依黃嵬山爲界。蕭禧乃去。故使天章閣待制韓縝如河東割地以畀遼﹐時秋七月戊子日也。監察禦史黃廉嘆曰﹕分水畫境﹐失中國險矣﹗其後遼人果包取兩不耕地﹐下臨雁門。遼主擢普錫爲南院宣徽使。

宋李心傳舊聞證誤云﹕由熙寧四年遼人請割分水嶺地﹐議久不成﹐至八年王安石再相﹐力主割地賂遼。前與議之太常少卿劉忱﹑樞密院檢詳文字呂大忠執險要不可與﹐請姑以五寨及治平中所侵十五鋪與之。安石不從。余與通監略同。

臺民萬眾懷忠憤﹐眼見河山付異姓。鶉首天意𨿽歸秦㈠﹐原邑人心不服晉㈡﹗

㈠庾信哀江南賦﹕以鶉首而賜秦﹐天何爲而此醉。注引張衡西京賦曰﹕昔者天帝悅秦繆公而覲之﹐饗以鈞天廣樂﹐帝有醉焉﹐乃爲金策﹐錫用此土﹐而翦諸鶉首。周禮鄭玄注﹕鶉首﹐秦也。漢書云﹕自井至柳﹐謂之鶉首之次﹐秦之分野也。

㈡左傳僖公二十五年﹕夏四月﹐晉侯朝王。王饗醴﹐命之宥。請隧﹐弗許。曰﹕王章也﹐未有代徳﹐而有二王﹐亦叔父之所惡也。與之陽樊﹑溫原﹑攢﹑茅之田。晉於是始啟南陽。冬﹐晉侯圍原﹐命三日之糧。原不降。命去之。諜出﹐曰﹕原將降矣。軍吏曰﹕請待之。公曰﹕信﹐國之寶也﹐民之所庇也。得原失信﹐何以庇之﹖所亡滋多。退一捨而原降。

可憐戀戀不亡君﹐願奉正朔志倍殷。喋血共陳歸漢表㈠﹐揮戈先布絕哀文㈡。九閽路遠情難達﹐萬里門髙哭不聞㈢。

㈠後漢書隗囂傳﹕囂字季孟﹐天水成紀人也。更始立﹐王莽兵連敗﹐乃與季父崔﹑兄義及楊廣﹑周宗等謀起兵應漢﹐以平陵方望爲軍師。望勸立髙祖廟﹐稱臣奉祠。囂從其言﹐立廟邑東﹐稱臣﹐執事史奉璧而告。祝畢﹐有司穿坎於庭﹐牽馬操刀﹐奉盤錯鍉﹐遂割牲而盟曰﹕凡我同盟三十一將﹐十有六姓﹐允承天道﹐興輔劉宗﹔如懷姦慮﹐明神殛之﹐髙祖﹑文皇﹑武皇俾墜厥命﹐厥宗受兵﹐族類滅亡。有司奉血鍉進﹐護軍舉手揖諸將軍曰﹕鍉不濡血﹐歃不入口﹐是欺神明也﹐厥罰如盟。旣而貍血加書﹐一如古禮。事畢﹐移檄告郡國。

㈡後漢書臧洪傳﹕洪字子源﹐廣陵射陽人也。初舉孝廉﹐補卽丘長。中平末﹐棄官還家。太守張超請爲功曹。後袁紹以洪領靑州刺史﹐任事二年﹐徙爲東郡太守。會曹操圍張超於雍丘﹐甚危急。洪乃徒跣號泣﹐從紹請兵。紹不聽。城陷﹐張超族滅。洪由是怨紹﹐絕不與通。紹興兵圍之﹐歷年不下。使洪邑人陳琳以書譬洪﹐視其禍福﹐責以恩義。洪復書有受任之初﹐志同大事﹐掃淸寇逆﹐共尊王室﹐豈悟本州被侵﹐郡將遘戹﹐請師見拒﹐辭行被拘﹐使洪故君﹐遂至淪滅﹐區區微節﹐無所獲伸。豈復得全交友之道﹐重虧忠孝之名乎﹖所以忍悲揮戈﹐收淚告絕。若使主人少垂古人忠恕之情﹐來者側席﹐去者克己﹐則僕抗季紮之志﹐不爲今日之戰矣云云。城破﹐爲紹所害。

㈢楊雄甘泉賦曰﹕選巫咸兮叫帝閽﹐開天庭兮延羣神。蘇轍上淸詞曰﹕帝蕩蕩其無尊兮﹐居深髙乎九閽﹔后土之茫昧兮﹐若世人之觀天。周禮天官﹕閽人掌守王宮中門之禁。正字通﹕凡吏民冤抑詣闕自愬者曰叩閽。

勢急乃作背城計㈠﹐激發義士忠臣气。共抱仲連蹈海心㈡﹐拼當萇叔違天罪㈢。

㈠左傳成公二年﹕六月﹐齊侯與晉﹑衛﹑曹師戰於革﹐齊師敗績﹐逐之﹐三周華不住。晉師從齊師﹐入自丘﹐輿擊馬陘。齊侯使賓媚人賂以紀甗﹑玉磐﹐與地﹐不可﹐則聽客之所爲。賓媚人致賂﹐晉人不可﹐曰﹕必以蕭同叔子爲質﹐而使齊之封內盡東其畝。對曰﹕蕭同叔子非他﹐寡君之母也。若以匹敵﹐則亦晉君之母也。吾子布大命於諸侯﹐而日必質其母以爲信﹐其若王命何﹖且是以不孝令也。若以不孝令於諸侯﹐其無乃非徳類也乎﹖先王疆理天下﹐物土之宜而布其利。今吾子疆理諸侯﹐而日盡東畝而已﹐惟吾子戎車是利﹐無顧土宜﹐其無乃非先王之命也乎﹖反先王則不義何以爲盟主﹖其晉實有闕﹐四王之王也﹔樹徳而濟同欲焉﹐五伯之霸也。勤而撫之﹐以役王命。令吾子求合諸侯﹐以逞無疆之欲。詩曰﹕布政優優﹐百祿是遒。子實不優﹐而棄百祿﹐諸侯何害焉。不然﹐寡君之命使臣﹐則有辭矣。曰﹕子以君師辱於敝邑﹐不腆敝賦以犒從者﹐畏君之震﹐師徒橈敗。吾子惠檄齊國之福﹐不泯其社稷﹐使繼舊好。惟是先君之敝器土地不敢愛﹐子又不許﹐請收合餘燼﹐背城借一。敝邑之幸﹐亦雲從也。況其不幸﹐敢不惟命是聽﹖晉人許之。對曰﹕羣臣帥賦輿﹐以爲魯衛請。若苟有以藉口﹐而復於寡君﹐君之惠也﹐敢不惟命是聽﹖

㈡戰國策﹕秦圍趙邯鄲。時魯仲連適遊趙﹐聞魏將欲令趙尊秦爲帝﹐乃見辛垣衍曰﹕世以鮑焦無從容而死者﹐皆非也。今眾人不知﹐則爲一身。彼秦棄禮義而上首功之國也﹐權使其士﹐虜使其民﹐彼則肆然而爲帝﹐過而遂正於天下﹐則連有赴東海而死耳﹗吾不忍爲之民也。

㈢左傳定公元年﹕晉女叔寬曰﹕周萇弘﹑齊髙張皆將不免。萇叔違天﹐髙子違人。杜注﹕天旣厭周徳﹐萇弘欲遷都以延其祚﹐故曰違天。諸侯相帥以崇天子﹐而髙子後期﹐故曰違人。春秋紀傳﹕萇弘周大夫﹐博聞辯智﹐忠於王室。子朝奔楚﹐其餘黨猶在王城﹐時有作亂者﹐故諸侯戍周。敬王十年﹐萇弘與劉文公謀﹐欲城成周﹐遣使告晉。魏獻子爲政﹐說萇弘而與之。於是合諸侯之大夫城成周﹐王室始靖。周劉氏與晉範氏世爲婚姻。萇弘事劉文公﹐故周與範氏趙鞅忌周黨﹐範氏以爲討。王二十八年六月﹐周媚趙鞅﹐車裂萇弘。弘忠於周室﹐死非其罪。周人收其血而藏之﹐三年化爲碧。

同立唐尊㈠爲民主﹐冀保此民守此土。方驚柴紹气如龍㈡﹐誰料齊侯行似鼠㈢﹖

㈠通監漢紀﹕王莽始建國三年﹐莽爲太子置師﹑友祭酒﹐徵沛郡唐林﹑唐尊。林字子髙﹐尊字伯髙﹐皆以明經飭行顯名於世﹐仕莽﹐封侯﹐貴重﹐歷公卿位。唐林數上疏諫正﹐有忠直節。唐尊衣敝﹑履空﹐被虛僞名。地皇元年﹐進尊爲太傅。

尊乃身短衣小褎﹐乘牝馬﹑牝車﹐藉槁﹐以瓦器飲食﹔其矯世如此。後隨莽避漸臺﹐爲漢兵所誅。

㈡舊唐書柴紹傳﹕紹字嗣昌﹐晉州臨汾人也。祖烈周﹐驃騎大將軍﹐封冠軍縣公。父愼﹐隋太子右內率﹐封鉅鹿郡公。紹幼趫捷有勇力﹐任俠聞於關中﹐少補隋元徳太子千牛備身。髙主微時﹐妻之以女﹐卽平陽公主也。平關中功進右光祿大夫﹑左翊衛大將軍。貞觀二年﹐轉左衛大將軍﹑華州刺史。七年﹐加鎭軍大將軍﹐攺封譙國公。十二年卒﹐贈荊州都督﹐諡曰襄。气如龍﹐未詳﹐容考。

㈢左傳襄公二十三年﹕齊侯將爲臧紇田﹐臧孫聞之﹐見齊侯﹐與之言伐晉。對曰﹕多則多矣﹐抑君似鼠。夫鼠晝伏夜動﹐不穴於寢廟﹐畏人故也。今君聞晉之亂﹐而後作焉﹐寧將事之﹐非鼠如何﹖乃弗與田。

中東戰事始末云﹕中東和約成﹐臺灣一省輸日。臺地官紳﹑士庶願作聖朝之赤子﹐不甘爲異族之羈囚﹐痛哭呼天﹐飛章乞命。柰此舉朝廷亦出諸不得已﹐無可挽回。臺民遂舉義旗。署撫唐微卿方伯景崧有電奏聞曰﹕臺灣士民﹐義不臣倭﹐願爲島國﹐永載聖淸。竟不自知僭妄﹐於乙未五月初二日聽民擁立爲伯理璽天徳﹐猶華言總統也。出示安輯臺民﹐惟諄諄以糧稅釐金檁遵完納﹑違者必究爲言﹐而不及戰守事宜也。初七日﹐日兵由後山之三貂嶺登岸立寨。初八日﹐攻獅球嶺。張月樓鎭軍禦之﹐苦戰三日﹐殺敵獲勝。方將專請賞求援﹐以備日人添兵再戰。豈料於十一日夜間﹐總統已挾資乘駕時輪舟內遁。日人乘機進攻﹐防軍皆潰﹐臺北大亂。所有全臺軍火糧餉均屯臺北﹐於是盡畀敵用。唐君僭稱伯理璽天徳僅十日耳。

幸有劉琨㈠古豪傑﹐戰守儼然一敵國。零丁自率五千人﹐堅甲獨摧十萬賊㈡。

㈠晉書劉琨傳﹕琨字超石﹐中山魏昌人﹐漢中山靜王勝之後也。少得雋朗之目﹐以雄豪著名。年三十六﹐爲司隸從事﹐歷官尙書左丞﹑並州刺史﹑封廣武侯﹑太尉﹑大將軍﹑都督並州諸軍事﹑散騎常侍。琨志興晉室﹐才力不果﹐後爲王惇﹑段匹磾所害﹐追贈侍中太尉﹐諡曰湣。

㈡中東戰事始末云﹕唐總統潛遁﹐臺灣大亂。紳民欲立劉淵亭軍門永福爲民主國總統﹐送印至戟轅﹐軍門堅卻不受﹐宣於眾曰﹕我奉命來守臺南﹐若照唐某所爲﹐上何以對朝廷﹐下何以對黎庶﹖如諸君不能見信﹐願矢誓於天﹐以明我志。爰率同將士﹑紳民﹐歃血爲盟曰﹕我劉某在臺﹐不貪財﹐不惜命﹐不要官﹐惟願與將士﹑紳民同心戮力﹐以卻疆敵。違令者斬﹗眾皆肅然。其所出之示﹐仍以欽命幫辦臺灣防務﹑閩粵南澳總鎭﹑依博徳恩巴圖魯劉﹐略謂本幫辦自問年將六十﹐萬死不辭﹐獨不忍蒼生無罪﹐行將變夏爲夷﹐所率五千勁旅﹐願與爾義民眾志成城﹐共持危局﹐以濟時艱﹐庶可稍酬眾望云云。

臺南風鶴㈠日驚惶﹐歃血爲盟告彼蒼。臧洪讀祝聲悲壯㈡﹐溫嶠登壇气慨慷㈢。不與日人同日月﹐願隨臺地共存亡。

㈠通監﹕晉太元八年﹐秦王苻堅大舉入寇。十一月﹐謝玄﹑劉牢之大破之。於是謝石等諸軍水陸繼進。堅登壽陽城望晉兵部陣嚴整﹐又望八公山上艸木﹐皆疑爲晉兵﹐憮然有懼色。明日﹐秦兵逼肥水而陣﹐謝玄等渡水擊之﹐斬苻融。秦兵大敗﹐自相蹈藉而死者﹐蔽野塞川。其走有﹐聞風聲鶴唳﹐皆以爲晉兵且至﹐晝夜不敢息。艸行露宿﹐重以饑凍﹐死者十七八。堅中流矢﹐單騎遁。

㈡後漢書臧洪傳﹕洪說張超曰﹕明府歷世受恩﹐兄弟並據大郡。今董卓弒君﹐圖危社稷﹐王室將傾﹐賊臣虎視﹐此誠義士效命之秋也。超然其言﹐乃與諸州定議﹐大會酸棗﹐設壇場﹐將盟﹔旣而更相辭讓﹐莫敢先登﹐咸共推洪。洪乃攝衣升壇﹐操血而盟曰﹕漢室不幸﹐皇綱失統﹐賊臣董卓﹐乘釁縱害﹐禍加至尊﹐流毒百姓﹐大懼淪喪社稷﹐翦覆四海。袬州刺史岱﹑豫州刺史伷﹑陳畱太守邈﹑東郡太守瑁﹑廣陵太守超等﹐糾合義兵﹐並赴國難。凡我同盟﹐齊心一力﹐以致臣節。隕首喪元﹐必無二志。有渝此盟﹐俾奪其命﹐無克遺育。皇天后土﹐祖宗明靈﹐實皆監之﹗洪辭气慷慨﹐聞其言者無不激揚。

㈢晉書溫嶠傳﹕嶠字太眞﹐河東太守憺子也。性情聰敏﹐有識量﹐博學能文。劉琨在並州﹐以嶠爲右司馬。時元帝初﹑鎭江左﹐琨遷嶠左長史﹐檄告華夷﹐奉表勸進。嶠旣至﹐引見﹐具陳琨忠誠﹐志在效節。因說社稷無主﹐天人系望。辭旨慷慨﹐舉朝屬目。帝器而嘉焉。討王惇﹐嶠功第一。帝疾篤﹐受顧命。尋爲江州刺史﹑持節都督﹑平南將軍﹐鎭武昌。會蘇峻﹑祖約反﹐嶠移檄各鎭討賊。義軍失利﹐徵西將軍陶侃屢欲退兵。嶠說以利害﹐有公若違眾獨反﹐人心必沮﹐沮眾敗事﹐義旗將回指於公矣。侃遂畱不去。嶠創建行廟﹐廣設壇場﹐告皇天﹑后土﹑祖宗之靈﹐親讀祝文﹐聲气激揚﹐流涕覆面。三軍莫能仰視。是日﹐斬蘇峻於陣﹐破賊石頭軍﹐天子反正。時陶侃𨿽爲盟主﹐而處分規略一出於嶠。賊滅﹐拜驃騎將軍﹑開府儀同三司﹑散騎常侍﹐封始安郡公﹐食邑三千戶。

久矣鴉軍稱飛將㈠﹐戰無不勝兵心壯。地險早防白帝城㈡﹐敵彊敢過黃天蕩㈢﹖

㈠五代史武皇本紀﹕太祖武皇帝諱克用﹐本姓朱耶氏。懿祖烈考國昌本名赤心﹐唐朔州刺史﹐咸通中討龐勛功賜姓李﹐名國昌。中和元年﹐黃巢寇京師。三年﹐勤王之師雲集京畿﹐然以賊勢尙熾﹐未敢爭鋒。及武皇至﹐賊帥相謂曰﹕鴉兒軍至﹐當避其鋒。武皇以兵自夏陽濟河﹐二月營於幹坑店。黃巢大將尙讓等引軍十五萬屯於梁田坡。翼日﹐大軍合戰﹐自午及晡﹐巢賊大敗﹐遁華州。武皇圍之。巢弟黃鄴等固守﹐尙讓引大軍赴援。武皇逆戰於零口﹐巢軍大敗。四月﹐黃巢燔長安﹐收其餘眾走藍關。武皇進收京師。

㈡酈道元水經注﹕魚復縣在巴東郡西二百九十里﹐故城跨其山陂﹐南臨大江。江之南岸有方山﹐山形方峭﹐枕側江濆。江水東逕瞿巫灘﹐又東逕南鄕峽﹐東逕永安宮南。劉備終於此﹐諸葛亮受遺處也。其間平地可二十許裏﹐江水回闊﹐入峽所無。城周十餘里﹐背山面江﹐頹垣四毀﹐荊棘成林。江水又東逕諸葛亮圖壘南。石磧平曠﹐望兼川陸。有亮所造八陣圖﹐東跨故壘﹐皆累細石爲之。自壘西去﹐聚石八行﹐行間相去二丈﹐因曰八陣。旣成﹐自令行師﹐庶不覆敗﹐皆圖兵勢行藏之權。自後深識者所不能了。

㈢宋史韓世忠傳﹕世忠字良臣﹐延安人﹐歷官檢校少保﹑武寧昭慶軍節度使。時金將兀術破臨安﹐帝如浙東。世忠以前軍駐靑龍鎭﹐中軍駐江灣﹐後軍駐海口﹐俟敵歸邀擊之。會上元節﹐就秀州張燈髙會﹐忽引兵趨鎭江。及金兵至﹐則世忠已先屯焦山寺。兀術約日大戰﹐許之﹐戰將十合﹐梁夫人親執桴鼓﹐金兵終不得渡﹐盡歸所掠﹐假道不聽。兀術窮蹙﹐求會語﹐祈請甚哀。世忠曰﹕還我兩宮﹐復我疆土則可相全。兀術語塞。相持黃天蕩者四十八日。兀術謂諸將曰﹕南軍使船如使馬﹐柰何﹗後有獻謀者﹐教以鑿大渠接江口﹐占上流﹐破世忠海艦﹐得絕江遁去。

義民感激投袂起﹐生番亦願雪國恥。忠義尢推賢太守﹐聯絡兵民爲角犄㈠。日人狃於遼東役㈡﹐滿擬靴尖踢倒耳㈢。豈知徧地皆勁敵﹐前後四萬人戰死㈣。

㈠中東戰事始末云﹕黎伯萼太守﹐湘南人﹐由基隆廳調署臺中臺灣府。甫經蒞任﹐值署中丞唐方伯潛遁﹐臺灣一省軍械糧餉﹐萃聚臺北﹐全畀敵用。太守撫馭義民﹐倡率團練﹐又招募新楚軍六營於新竹﹑苗栗間﹐屢破日兵。其餉械多取自民間而未聞嗟怨。卒以禦敵大甲溪﹐爲一﹑二姦民貪日重賂﹐導敵黑夜由間道而入﹐彰化遂不守。太守腹背受敵﹐不得已退走臺南。後聞亦乘輪內渡矣。

㈡中日戰輯云﹕我軍由平壤退歸﹐日軍於九月二十八日渡鴨綠江。我沿江守兵單弱﹐小戰卽遁。二十九日﹐敵攻九連城﹐諸軍甫戰卽潰。宋祝三宮保慶拜北洋幫辦之命﹐率所部毅軍數營馳抵鳳凰城。十月初五日﹐日第二軍由西河套口之大孤山登岸與九連城之日軍來夾攻﹐我鳳凰城諸軍多潰。宋宮保忿甚﹐出戰﹐柰所領軍火﹐藥不配彈﹐子不對槍﹐而敵軍兩面夾攻﹐炮火甚利。宮保不得已﹐退守摩天嶺﹐遏敵犯奉天﹑山海關之路。鳳凰城遂失。

先是牙山之退也﹐葉曙靑軍門奏報沿途獲勝﹐殺敵萬人。傅相亦爲題奏。故得邀恩賞。其實倉惶潛遁﹐亡失益多﹐並無殺敵情事。朝命宋宮保查辦。宮保據實覆陳。葉軍門﹑衛總鎭皆奉旨褫職逮問。

二十六日﹐日將大山巖在金州登岸﹐副都統連順棄城走。二十九日﹐日軍大隊進攻大連灣。冬十月朔﹐欲犯旅順﹐船塢總辦兼營務處龔道照璵聞風逃至天津。傅相怒飭速回﹐以死守。初四日﹐敵已踞離大連灣一百二十里之貔子窩。初九夜﹐敵艦遊弋大連灣外。十五日﹐敵率戰艦十五艘麇聚炮臺前﹐臺寂無聲﹐蓋日軍由別道從陸路攻臺﹐守臺諸軍見敵至﹐已遁矣。

據二十三日新聞報言﹕初九日﹐金州失陷。徐邦道孤軍苦戰﹐共死六百餘人。趙懷業全軍棄炮臺而奔。初十日﹐退至旅順。徐軍屯元寶房﹐趙軍屯市中。大連灣﹑南關嶺迆南百餘里﹐皆棄不守。倭又不敢遽進。廠塢工作如故。而是夜龔道照璵偸渡煙臺﹐轉至天津。十一日﹐各廠聞總辦已逃﹐工匠皆散﹐營兵四出搶劫。龔照璵所部之兵﹐自劫廠庫物料﹐市肆驚惶﹐民人遷徙一空。羊頭窪水雷營弁張起林亦割斷電綫﹐攜電箱而逃。守水旱雷兵丁一時皆遁﹐各口埋伏水旱雷六百餘具﹐迄倭人至﹐未嘗發放一雷。良可嘆也﹗

十四﹑五日﹐我軍至牧城驛﹐距旅順七十里。遇倭諜十人﹐系華人五名﹑倭人五名﹐在彼測度地勢﹐察訪路徑﹐節節繪圖﹐嗣龔照璵以迫於帥令﹐且懼爲東撫所執﹐乃復返旅順﹐倉惶與諸將籌戰守策﹐咸莫知所措。徐邦道力任進戰責﹐令諸將援應﹐皆相顧失色﹐不發一言。逮十八日﹐有倭船載兵五百餘人至龍尾塘登岸。該岸距旅順口祗三十餘里。二十一日﹐龍尾塘倭兵進攻﹐黃仕林率兵據山巓擊之﹐倭不得上﹐退入東山。我兵並未追襲而退。日暮﹐諸將集營務處議來日戰事﹐擬各軍出三成隊﹐徐衛居中﹐姜﹑程居左﹑右﹐分三路出師。乃二十二日﹐倭東路兵與金州兵合約一千餘人來犯﹐我軍迎擊於水師營北十二里。徐軍戰最勇﹐各軍繼之﹐殺倭數十人﹐獻級二十餘顆﹐奪馬六匹﹑槍二十餘桿﹐迫至十餘里外。亥初始鳴金收軍﹐詎倭竟潛躡其後﹐乘夜據石嘴子左右二山。二十三日﹐我軍擊之﹐失利。衛軍失去快炮六尊。二十四日﹐倭以二千餘人攻水師營﹐卽擡所得衛軍之炮登山俯擊﹐姜桂題軍門禦之。倭自西繞行﹐攻程允和營。程軍憑壘發炮﹐未能得力﹐倭奪炮臺而入。徐邦道戰於操場﹐死傷枕藉。倭又以千餘人自太陽溝抄我軍後路﹐虛其金州大道﹐以待我軍之逸。徐﹑姜﹑程三軍果向金州下竄﹐倭亦弗追。衛汝成屯市中﹐辰已之交﹐𨿽曾出隊遙援﹐未初卽棄師逃遁。趙懷業匿市中﹐始終不出。倭遂繞道至姜營縱火﹐各軍驚潰。龔照璵揮所募一營﹐且戰且逃﹐已則自船廠後門出﹐便帽布袍﹐駕小舟而遁。衛汝成與之偕行。此時風浪交作﹐自申至戍﹐始出口門。回顧岸上倭兵﹐時猶未至船廠﹐廠塢皆尙無恙。龔道等因舟小風狂﹐四日始到煙臺。途中見有倭艦十三艘﹑雷艇五艘﹐俱泊距口門十餘里外。又見英艦九艘﹐駛往旅順而去。旣至煙臺﹐龔照璵卽使衛汝成攺裝易服作船戶形上岸潛遁﹐己身匿廣艇中不敢出﹐惟使人向靑道劉含芳乞羊裘一襲以禦冷。初一日﹐隨丰順船至大沽船塢﹐而衛則已不知去向矣。黃仕林於二十三日自老礪嘴坐小舟而遁。噫﹗是役也﹐我軍萬餘人﹐倭兵只三千餘人﹐乃棄重地而不守﹐不思襲倭後路﹐而反爲倭所襲﹐舉數十載之經營﹑千萬金之廠塢﹐拱手讓人。諸將之罪﹐可勝誅哉﹗

方倭之攻金州也﹐徐軍苦戰三日﹐乞趙懷業援應。趙陽許之﹐而不助一兵。金州副都統連順至趙營長跪乞師﹐趙以守炮臺爲辭﹐堅拒不出。及至旅順縱兵搶掠﹐姜桂題縛二人至營請懲﹐亦置不問。徐邦道面責其不出赴援﹐甚至厲聲唾罵﹐趙竟甘心忍受。衛汝成旣不出戰﹐反先從海道棄師而奔。黃仕林守禦炮臺﹐先期潛逸。此數人者﹐實爲禍首罪魁﹐無法可貸﹗姜﹑程二軍門株失一隅﹐徐邦道曾促進兵扼南關嶺﹐攻大連灣﹐柰皆以迫於帥令﹐不敢妄動。張光前守西岸炮臺﹐祗分兵助戰﹐而未嘗自出督師﹐厥咎亦屬難辭。至旅順軍心之搖動﹑市面之震驚﹐則皆由龔照璵於初十日先自潛逃所致。是則龔之罪豈在趙懷業下哉﹖

觀新報所載﹐以監司提鎭之尊﹐當金城湯池之固﹐又有天險之足恃﹑地利之足憑﹐乃鏖戰不過數點鐘﹑斃命不過數百輩﹐忽焉而土崩瓦解﹐鼠竄狼奔。嗚呼﹗噫嘻﹗中國之禍﹐非朝鮮累之也﹐亦非日本擾之也﹐直貪生畏死﹑天良喪盡之徒貽之也﹗

宋宮保聞岫巖﹑寬甸陷﹐敵犯大連灣﹐令其部下謹守摩天嶺﹐自率精兵倍道馳援。旣抵復州﹐聞旅順已失﹐退駐蓋平﹐守牛莊之要隘。十一月十七日﹐敵入海城。十九日﹐犯析木城。二十日敵﹐進逼宋營。宋宮保退保王臺﹐以固牛莊。二十六日﹐敵由天王塔來犯﹐宮保率宋鎭戎徳勝禦卻之。乙未二月初四日﹐敵自海城犯遼陽﹐聶功亭軍門戰卻之。初七日﹐幫辦軍務吳淸卿中丞大澂會宋軍戰於牛莊。吳軍甫聞炮聲﹐卽坌息狂奔﹐衝動宋宮保陣腳。宮保大怒﹐令斬退者。吳帥部眾遂潛傷宋帥坐騎﹐墜馬受傷。敵入牛莊﹐諸軍退守神河。

按申報謂吳淸卿中丞之總統湘鄂諸軍也﹐輕裘緩帶﹐有羊叔子之風。立一投誠免死牌於軍前﹐嘗出示曰﹕本大臣奉命率湘軍五十餘營﹐訓練三月之久﹐現由山海關拔隊東徵。正﹑二兩月中﹐必當與日本兵營決一勝負。本大臣講求槍炮準頭十五﹑六年﹐所練兵勇均以精槍快炮爲前隊。堂堂之陣﹐正正之旗﹐能進不能退﹐能勝不能敗。湘中子弟﹐忠義奮發﹐合數萬人爲一心。日本久頓之兵﹐師老而勞﹐豈能當此生力軍乎﹖惟本大臣以仁義之師﹐行忠信之徳﹐素以不嗜殺人爲貴。念爾日本民人﹐各有父母妻子﹐豈願以血肉之軀﹐當吾槍炮之火﹖迫於將令﹐遠涉重洋﹐暴師在外。值此冰天雪地之中﹐饑寒亦所不免。死生在呼吸之間﹐晝夜無休息之候。父母愁痛而不知﹐妻子號泣而不聞。戰勝則將之功﹐戰敗則兵之禍。拚千萬人之性命﹐以博大島圭介之喜快。念日本之賢士大夫﹐未必以黷武窮兵爲得計。本大臣欲救兩國民人之命﹐自當開誠布公﹐剴切曉諭。兩軍交戰之時﹐凡爾日本官兵﹐逃生無路﹐但見本大臣所設投誠免死牌﹐卽繳出槍刀﹐跪伏牌下。本大臣專派仁慈廉幹之員﹐收爾入營﹐一日兩餐﹐與中國民人一律看待﹐亦不派做苦工。事平之後﹐卽遣輪船送爾歸國。本大臣出此告示﹐天地鬼神所共監﹐決不食言﹐致傷陰徳。若竟迷而不悟﹐拚死拒敵﹐試選精兵利器﹐與本大臣接戰三次﹐勝負不難立見。迨至該兵三戰三北之時﹐本大臣自有七擒七從之計。請監前車﹐無貽後悔云云。其聞炮聲潰時﹐免死牌爲日人所奪﹔無怪西人傳爲笑柄。

有爽目子者曾著論說曰﹕向聞中國有吳淸卿中丞視師吉林﹐佐理北洋﹐華人譽以有治賦才。河決鄭州之役﹐出爲都水使者﹐湯湯洪水方割﹐淸帥躬親督率﹐刻日合龍。余輩西人始料其有經濟才。日本釁起﹐慷慨請行﹐乃逍遙沽上者瞬將半載﹐不免竊竊然疑之。及讀此示﹐不覺令人神往。夫中國當百戰百勝之際﹐忽傳此恩威並濟之元戎﹐彼敗鱗殘甲不能成軍者﹐如得金雞賜赦﹐其尙不面縛輿櫬以降者﹐必非人情。余輩西人於是始知淸帥誠著作才也。淸帥起家翰苑﹐假使揚歷禁近﹐鋪鴻藻﹐信景鑠﹐雍容揚揚﹐潤色鴻業﹐詎不甚善。又聞淸帥之在軍也﹐雅歌投壺如祭徵虜﹐輕裘緩帶如羊叔子﹐而料事如神則又如江東之陸伯言。不圖營口一役﹐甫遇日兵﹐湖湘子弟﹐交綏而退﹐其負淸帥訓練之苦心也實甚。抑未知得諸某氏之漢印無恙乎﹖所著之古玉圖考尙存乎﹖北望陣云﹐曷勝愴惻。夫吳中丞之庸才誤國﹐𨿽百喙難辭﹐若較諸欺罔貪墨﹑媚敵誤國者﹐究屬有間。何以論者於彼則曲筆轉圜﹐於此則極力醜詆﹖嗟乎﹗金光蓋地﹐何妨指鹿爲馬﹔銅臭薰天﹐僅可掩黑爲白。而況於罪無可逭之吳中丞乎﹗貪之與庸﹐優劣於此可見。人情鬼蜮﹐良足悲矣﹗

㈢宋史劉錡傳﹕錡字信叔﹐徳順軍人﹐濾州軍節度使仲武第九子也。以禦金功﹐授鼎州觀察使﹑樞密副使﹑承旨沿淮制置使。時金兵圍順昌﹐錡大破之﹐積屍盈野。兀術在汴聞之﹐卽索靴上馬﹐率數十萬眾至順昌。錡遣耿訓約戰。兀術怒曰﹕劉錡何敢與我戰﹖以吾力破爾城﹐直用靴尖趯倒耳﹗明日合戰﹐兀術大敗而遁﹐棄屍斃馬﹐血肉枕藉﹐車旗器甲﹐積如山阜。捷聞﹐帝喜甚﹐授錡武泰軍節度使﹑侍衛馬軍都虞侯﹑知順昌府﹑沿淮制置使。

㈣中東戰事始末云﹕日報載東歷六月十九號午前八點鐘時﹐臺灣電達東京本營云﹕安平附近﹐敵情難測﹐天時甚惡﹐黑旗兵變化無常﹐只得從嚴守備云云。又接在臺日官報稱﹕六月二十八號﹐我兵大隊進攻。午前四點鐘時﹐由中壢出兵﹐分南﹑西兩處前進。途中屢遇臺兵﹐與之鏖戰。閱三點鐘時﹐始達其地。南﹑西二處之兵﹐得以連絡。及鐘鳴八下﹐與臺兵交綏。臺兵依竹林列陣﹐抵抗甚力。我兵猛烈射擊﹐得占竹林。衛生部遂擇定一地﹐令收取受傷之人﹐補助擔架卒及看護人遇負傷者舁之而返。不圖後面人字屋內臺兵突出。我兵腹背受敵﹐危險萬分﹐只得全軍走避﹐致將擔架卒遺棄。旣而竹林中忽然放火﹐頓時烈焰燃燒。且敵陣四面包圍﹐以致我軍陷入重地。至十點半始出垓心。衛生部遂伐竹制成擔架﹐將受傷者舁送返中壢﹐由醫員施以繃帶﹐敷以藥餌﹐逾三十分鐘醫治方了。七月一號﹐我兵大隊第二次攻安平。午前由中壢發出炮兵﹑工兵﹑步兵二隊。途中遇臺兵抵抗如前。七點半﹐炮兵先燃炮以攻﹔步﹑工二兵將臺軍胡﹑黃二將屯紮處包圍射擊。臺軍堅守不動。我步﹑工兩兵連聲吶喊﹐奪取臺軍第一隊所站之叢林。工兵方進﹐忽火藥爆烈﹐死者尙少﹐傷者實多。先是軍醫在數里外派一末弁附左翼而進﹐戰況如前。少焉﹐我兵被臺兵包圍﹐距敵人之屋僅五米突。醫員乃擇距十米突之凹處用心救護。不料敵彈丸如雨﹐不得已請兵護衛。而背後臺兵又至。無柰﹐將傷者背負之匍匐而回﹐至相距一百六米突之竹林中暫歇。一面催令中壢派人帶擔架前來舁去。午後五點鐘﹐巖崎軍醫歸自戰地﹐俟傷者齊至﹐乃一一爲之醫治。維時弦月已上矣。

六月五日申報云﹕客有經商於日本者﹐所娶日婦有疾﹐延日醫某君診之。閒話間﹐述及臺灣戰事﹐言日軍甚不利。往往進兵時﹐並不見劉永福一旗一卒﹐詎料行至中途﹐劉軍忽漫山徧野﹐突將我軍圍困﹐槍彈如雨﹐鮮有得逃生者。計自開仗以來﹐已死四萬人矣。斯言出自日人﹐諒無諱飾矣。

知我軍中有範韓﹐能教西夏膽先寒㈠。八陣羣驚諸葛幻㈡﹐萬人欲撼嶽家難㈢。行將封建還周索㈣﹐誓把威儀復漢官㈤。

㈠宋史紀事本末﹕寶元元年﹐趙元昊僭稱帝﹐國號大夏。慶曆二年﹐帝以元昊勢益猖獗﹐以韓琦﹑範仲淹﹑龐籍爲陜西安撫經略招討使﹐置司涇州。用王堯臣議﹐罷諸路經略使﹐以一事權。琦與仲淹在兵間久﹐各重一時﹐人心歸之﹐朝廷倚以爲重。二人號令嚴明﹐愛撫士卒﹐諸羗來者﹐推誠撫接﹐咸感恩畏威﹐不敢輒犯邊境。人爲之謠曰﹕軍中有一韓﹐西賊聞之心膽寒﹔軍中有一範﹐西賊聞之驚破膽。

㈡楊升庵八陣圖記云﹕諸葛武侯八陣圖﹐在蜀者二﹕一在夔州之永安宮﹐一在新都之彌牟鎭。在夔者﹐蓋侯從先主伐吳﹐防守江路行營布伍之遺制。新都爲成都近郊﹐則其恆所講武之場也。武侯之人品事業﹐前哲論之極詳﹐不復剿同其說。獨其八陣有重可嘅者。史謂侯推演兵法﹐作爲八陣﹐咸得其要。自令行師﹐更不覆敗。深識兵機者所不能洞了。蓋勝之多算﹐而出之於萬全﹐非借一於背城﹐而僥幸於深入也。惜乎八陣之妙﹐不得加於二曹﹑三馬之梟敵﹐而止試於七擒七縱之孟獲。外寇方殷﹐內境自憊﹐此天之所壞﹐誰能支之﹖祚去炎漢﹐不待星隕而後知矣。嗟乎﹗國之興亡﹐天也。而千載以下﹐君子獨遺恨於蜀漢之事者﹐非以武侯故耶﹗至其故壘遺墟﹐獨爲愛惜不已﹐乃其忠義之激人﹐不獨其法制陣伍之妙也。不然則竇憲嘗勤八陣以擊匈奴﹐晉司馬隆用八陣以復涼州﹐是在侯前已有之﹐而後亦未嘗亡也。功旣有成﹐而後世猶所罕稱述﹐況能傳其遺迹至今乎﹖愼嘗放舟過夔門﹐弔永安之宮﹐尋陣圖之迹。維時春初﹐水勢正殺﹐自山上俯視﹐下百餘丈皆聚細石爲之﹐凡八行﹑二十四蕝。土人言﹐夏水盛時﹐沒在深淵﹐水落依然如故。在吾新都者﹐其地象城門四起中﹐列土壘約髙三尺﹐耕者或劃平之﹐經旬餘復突出。此乃其精誠之貫﹐天之所支﹐而不可壞者﹐蓋非獨人愛惜而已耳。

㈢宋史嶽飛傳﹕飛字鵬舉﹐相州湯陰人。生時有大禽若鵠﹐飛鳴室上﹐因以爲名。少負气節﹐沈厚寡言。家貧力學﹐尢好左氏春秋﹑孫吳兵法。生有神力﹐未冠﹐挽弓三百斤﹐弩八石。宣和四年﹐應眞定宣撫劉韐募。康王至相州﹐因劉浩見有功﹐補承信郎﹐屢破金兵﹐歷官至少保﹑樞密副使﹐參知政事。秦檜惡其梗和議﹐矯詔殺之。洪皓在金﹐臘書馳奏﹐以爲金人所畏服者惟飛﹐至以父呼之。諸酋聞其死﹐酌酒相賀。常爲之語曰﹕撼山易﹐撼嶽家軍難。蓋飛謀定而後戰﹐戰無不勝﹐猝遇敵不動故也。

㈣左傳定公四年﹕子魚曰﹕以先王觀之﹐則尙徳也。昔武王克商﹐成王定之﹐選建明徳﹐以藩屏周。分康叔以大路﹑少帛﹑綪茷﹑旃旌﹑大呂﹐殷民七族﹐陶氏﹑施氏﹑繁氏﹑錡氏﹑樊氏﹑饑氏﹑終蔡氏﹐封畛土略﹐自武父以南及圃田之北竟﹐取於有閻之土﹐以共王職﹐取於相土之東都﹐以會王之東蒐﹐■﹝日冉﹞季授土﹐陶叔授民﹐命以康誥﹐而封於殷虛﹐皆啟以商政﹐疆以周索。

㈤後漢書光武帝紀﹕更始將北都洛陽﹐以光武行司隸校尉﹐使前整宮府。於是置僚屬﹐作文移﹐從事司察一如舊章。時三輔吏士東迎更始﹐見諸將過﹐皆冠幘而服婦人衣諸於繡镼﹐莫不笑之﹐或有畏而走者。及見司隸僚屬﹐皆歡喜不自勝。老吏或垂涕曰﹕不圖今日復見漢官威儀﹗由是識者皆屬心焉。

前漢書叔孫通傳﹕通薛人也。秦時以文學徵待詔博士﹐從項梁﹐事項羽。漢二年﹐破彭城﹐通降漢。漢已並天下﹐諸侯共尊爲皇帝﹐帝悉去秦儀法爲簡易。羣臣飲酒爭功﹐醉或狂呼拔劍擊柱。上患之。通勸上起朝儀。上曰﹕可試爲之。於是通率魯諸生三十人﹑弟子百餘人爲繇蕞野外﹐習之月餘。又令羣臣習肄。會十月﹐漢七年﹐長樂宮成。諸侯羣臣十月儀。先平明﹐謁者治禮引﹐以次入殿門。廷中陳車騎﹑戍卒﹑衛官﹐設兵張旗志。傳曰﹕趨。殿下郎中俠陛﹐陛數百人。功臣﹑列侯﹑諸將軍﹑軍吏以次陳西方東鄕﹐文官丞相以下陳東方西鄕﹐大行設九賓臚句傳。於是皇帝輦出房﹐百官執戟傳警﹐引諸侯王以下至吏六百石﹐以次奉賀。自諸侯王以下﹐莫不震恐肅敬。至禮畢﹐盡伏﹐置法酒。諸侍坐殿上﹐皆伏抑首﹐以尊卑次起上壽。觴九行﹐謁者言罷酒。禦史執法﹐舉不如儀者﹐輒引去。竟朝置酒﹐無敢讙譁失禮者。於是髙帝曰﹕吾乃今日知爲皇帝之貴也﹐拜通爲奉常﹐賜金五百斤。

惟聽呼庚聲可憐㈠﹐雀羅鼠掘費周旋㈡。毀家孰發寧兪憤㈢﹖助餉難逢卜式賢㈣。事到萬難興鈔法﹐人憑一信用飛錢㈤。老羆縱病狐猶懼﹐俊鶻𨿽饑兔不前。

㈠左傳哀公十三年﹕吳申叔儀乞糧於公孫有山氏﹐曰﹕佩玉繠兮﹐余無所系之﹐旨酒一盛兮﹐余與褐之父睨之。對曰﹕粱則無矣﹐麤則有之。若登首山以呼曰﹐庚癸乎﹐則諾。杜注﹕庚﹐西方﹐主榖﹔癸﹐北方﹐主水。傳言吳子不與士共饑渴﹐所以亡。

㈡唐書忠義傳﹕張巡字巡﹐鄧州南陽人。博通羣書﹐曉戰陣法﹐气志髙邁﹐略細節﹐所交必大人長者﹐不與庸俗合﹐時人叵知也。開元末﹐擢進士第﹐繇太子通事舍人﹐出爲淸河令﹐調眞源令。安祿山反﹐天寶十五載正月﹐譙郡太守楊萬石降賊﹐逼巡爲長史﹐西迎賊軍﹐巡率吏哭玄元皇帝祠﹐起兵討賊﹐守雍邱﹐累破令狐潮軍﹐磔其妻子。凡大小數百戰。吳王祗乃舉袬以東委巡經略。時河南節度使嗣虢王巨屯彭城﹐假巡先鋒。會巨引兵東走臨淮﹐巡拔眾保寧陵﹐馬裁三百﹑兵三千﹐至睢陽﹐與太守許遠﹑城父令姚誾等合。乃遣將雷萬春﹑南霽云等戰寧陵北﹐斬賊將二十﹐殺萬餘人﹐投屍於汴﹐水爲不流。賊將楊朝宗遁去。詔拜巡主客郎中﹑副河南節度使。巡藉將士有功者請於巨﹐巨吝賞與資。至徳二年﹐賊將尹子琦攻睢陽﹐屢戰卻之。使南霽云射傷子琦左目。詔拜巡禦史中丞。賊屢戰不勝﹐不復攻﹐乃穿壕立柵﹐以守。初﹐睢陽有榖六萬斛﹐可支一年。而巨發其半鍕濮陽﹑濟陰。許遠固爭不聽。濟陰得糧卽叛降賊。至是賊圍久﹐食盡﹐士卒多饑死。巡出愛妾以饗士﹐遠亦殺家童以哺卒。士卒皆感泣。卒至羅雀掘鼠﹐煮鎧弩以食。眾議東奔﹐巡﹑遠以睢陽江淮保障﹐不可棄也﹐故以死守之。

㈢春秋紀傳﹕寧武子兪﹐莊子之子。衛成公得罪於晉元咺﹐以叔武之死也﹐出奔晉。衛侯與元咺訟寧武子爲輔﹐鍼莊子爲坐﹐士榮爲大士。公不勝﹐殺士榮﹐刖鍼莊子﹐謂寧兪忠而免死之。執公歸於京師﹐寘諸深室。寧武子職納橐饘焉。晉侯使醫衍酖衛侯﹐寧兪賂醫使薄其酖﹐不死。魯禧公爲之請納玉於王﹐與晉侯皆十﹐王乃釋成公。五年﹐公歸衛。成公再出而不失國﹐皆寧武子之功也。

㈣漢書卜式傳﹕式﹐河南人也﹐以田畜爲事。有少弟。弟壯﹔式脫身出﹐獨取畜羊百餘﹐田宅財物盡與弟。式入山﹐牧十餘年﹐致千餘頭﹐買田宅﹐而弟盡破其產。式輒復分與弟者數矣。時漢方事匈奴﹐式上書願輸家財半助邊﹐而不願爲官。丞相公孫弘以爲此非人情﹐不軌之臣﹐不可以爲化而亂法﹐故上不報。會渾邪等降﹐縣官費眾﹐倉府空﹐貧民大徙﹐皆仰給縣官﹐無以盡贍。式持二十萬與河南太守以給徙民。上識式姓名﹐乃賜式外繇四百人﹐式又盡復與官。是時富豪皆爭匿財﹐惟式尢欲助費。上於是以式終長者﹐詔拜式爲中郎將﹐賜爵左庶長﹐田十頃﹐以風百姓。歷官緱氏令﹑成臯令﹑齊王太傅﹐民便之。元鼎中﹐徵爲禦史大夫。式旣在位﹐請烹桑弘羊﹐言郡國不便鹽鐵﹐而船有算﹐可罷。上由是不悅﹐尋貶爲太子太傅﹐以壽終。

㈤文獻通考云﹕上古之世﹐以珠玉爲上幣﹐黃金爲中幣﹐刀布爲下幣。刀布者卽古銅錢之名也。然珠玉﹑黃金爲世難得之貨﹐至若權輕重﹑通貧富而可以通行者﹐惟銅而已。故九府圜法﹐自周以來﹐未之攺也。至唐憲宗以錢少﹐復禁用銅器﹐時商估至京師﹐委錢諸路進奏院及諸軍諸使﹐富家以輕裝趨四方﹐合券乃取之﹐號飛錢。宋慶曆間﹐蜀人以鐵錢重﹐私爲券﹐謂之交子﹐以便貿易。髙宗紹興間﹐詔戶部造見錢關子﹐付婺州召客人入中執關﹐赴榷貨務請錢﹐有願得茶鹽香貨鈔引者聽﹐此會子也。自交﹑會旣行﹐而始直以楮爲錢矣。金初造交鈔﹐元世祖中統間造元寶鈔﹐以文綾織成。明太祖洪武八年﹐令中書省造皇明寶鈔﹐取桑穰爲鈔紙料。蓋銅重而楮輕﹐鼓鑄繁難而印造簡易﹐故捨其難而就其易也。

中東戰事始末云﹕臺南堅守數月﹐𨿽屢破敵軍﹐無耐餉糈支絀﹐曾向臺灣富紳林京卿時甫告貸數十萬金﹐林不允。林反倩李姓向日官說項﹐願助日軍餉銀五百萬兩﹐求將臺北林氏本源堂業產不得充公﹐仍歸時甫執業﹐永爲日本良民云云。以三品大員﹐甘心媚敵﹐無恥極矣﹗劉軍門籌借無門﹐不得已商之紳士﹐以鈔票代銀關餉﹐撫馭機軍﹐尙無譁潰﹐非軍門平日之恩信素著﹐烏能若此﹖

華山狡計用牢籠﹐遣使招降技亦窮。烈士臨危諳大義﹐孤臣應變矢精忠㈠。仲璋枉工箋上語㈡﹐蒯通空弄舌尖鋒㈢。乃下塞井夷竈令㈣﹐準待秋髙銳意攻。苻堅欲起投鞭眾㈤﹐金亮期成立馬功㈥。

㈠中東戰事始末云﹕日總督華山資紀屢攻臺南不克﹐臺中反敗於義民﹐數遣使向劉軍門招降﹐說以利害。軍門曰﹕戰﹐危事也。貴國之勝﹐一時之僥幸耳。本軍門𨿽兵稀糧絕﹐尙能勉支數月﹐斷不作降﹐將軍請速去﹐毋混乃公﹗日使見軍門義正詞嚴﹐非劉公島諸庸奴可以威劫者﹐而益嘆軍門之遇云。

㈡三國誌魏書王粲傳﹕廣陵陳琳字孔璋。臧洪傳﹕袁紹興兵圍之﹐歷年不下﹐令洪邑人陳琳書與洪﹐諭以禍福﹐責以恩義。洪答書有行矣孔璋﹐足下徼利於境外﹐臧洪受命於君親﹔吾子托身於盟主﹐臧洪策名於長安﹔子謂余身死名滅﹐僕亦笑子生死而無聞焉。魏氏春秋曰﹕紹令陳琳爲文﹐傳檄州郡。紹敗﹐歸太祖﹐太祖謂曰﹕卿昔爲本初移書﹐但可罪狀孤而已﹐惡惡止其身﹐何乃上及祖父耶﹖琳謝罪。太祖愛其才而不咎也。通監﹕唐則天光宅元年﹐監察禦史薛仲璋奉使江都﹐從徐敬業反。敬業以仲璋署右司馬﹐臨海丞駱賓王爲記室。是箋檄多出賓王手﹐而仲璋不與焉。此或孔璋之誤。抑別有仲璋其人者﹐姑存俟考。

㈢史記蒯通傳﹕通﹐範陽人也。楚漢初起﹐說範陽令降武信君﹐又說韓信襲齊歷下軍﹐烹酈生﹐遂定齊地﹐信自立爲假齊王。時漢方困於滎陽﹐遣張良立信爲齊王﹐以安固之。項王亦遣武涉說信﹐欲與連和。蒯通知天下權在信﹐乃說信曰﹕僕嘗受相人之術。相君之面﹐不過封侯﹐又危而不安﹔相君之背﹐貴不可言。信曰﹕何謂也﹖通因請間曰﹕天下初作難也﹐俊雄豪傑建號一呼﹐天下之士雲合霧集﹐魚鱗雜襲﹐飄至風起。當此之時﹐憂在亡秦而已。今劉﹑項分爭﹐使人肝腦塗地﹐流離中野﹐不可勝數。當今之時﹐兩主懸命足下。足下爲漢則漢勝﹐爲楚則楚勝。爲足下計﹐莫若兩利而俱存之﹐三分天下﹐鼎足而立﹐其勢莫敢先動。蓋聞天與弗取﹐反受其咎﹐時至弗行﹐反受其殃。願足下孰圖之﹗信猶豫不忍背漢﹐遂謝通。

㈣左傳成公十六年﹕晉楚遇於鄢陵﹐範文子不欲戰。甲午晦﹐楚晨壓晉軍而陣。軍吏患之。範匄趨進曰﹕塞井夷竈﹐陣於軍中﹐而疏行首﹔晉楚惟天所授﹐何患焉。杜注﹕疏行首者﹐當陣前決開營壘爲戰道。林注﹕爲楚所壓﹐戰地迫狹﹐故自塞井夷竈以爲戰地﹔又不可出陣﹐故結陣於軍中。

㈤崔鴻十六國春秋前秦錄﹕苻堅字永固﹐一字文玉﹐健弟雄之第二子也。姿貌魁傑﹐臂垂過膝﹐目有紫光。任王猛﹐殺苻生而自立﹐去皇帝號﹐稱大秦天王﹐攺元永興。至建元十九年﹐違王猛遺屬﹐大舉伐晉。陽平公苻融諫不聽﹐率兵百餘萬﹐投鞭斷流﹐聲勢甚盛。十一月﹐卒爲晉將謝玄﹑劉牢之等敗於肥水。苻融死之。

㈥宋史紀事本末﹕髙宗紹興三十一年五月﹐金人來求淮漢之地。初﹐金主亮聞人言﹐行在景物繁麗﹐嘗密隱畫工於奉使中﹐俾寫臨安湖山以歸。爲屏﹐而圖已之像策馬於吳山絕頂﹐題詩其上﹐有立馬吳山第一峯之句。後亮南侵﹐爲虞允文所敗﹐其將都統制耶律元弒之﹐並焚其屍。

吁嗟足食聞魯叟㈠﹐否則孫吳亦掣肘㈡。關中饋餉沛公彊㈢﹐渭水絕糧丞相走㈣。倘使臺軍飽騰歡﹐不知鹿死於誰手㈤﹗

㈠論語﹕子貢問政﹐子曰﹕足食足兵﹐民信之矣。朱注云﹕倉廩實而武備修﹐然後教化行而民信於我﹐不離叛也。

㈡史記﹕孫子武者﹐齊人也﹐以兵法見於吳王闔廬。闔廬知孫子能用兵﹐卒以爲將﹐西破疆楚﹐入郢﹐北威齊晉﹐顯名諸侯﹐孫子與有力焉。吳起者﹐衛人也﹐好用兵﹐嘗學於曾子。爲魯將攻齊﹐大破之。起又至魏﹐事魏文侯﹐擊秦拔五城﹐爲西河守。文侯卒﹐武侯疑之﹐遂至楚。及悼王死﹐宗室作亂﹐起死之。

㈢通監漢紀﹕髙皇帝二年秋八月﹐漢王如滎陽﹐命蕭河守關中侍太子﹐爲法令約束﹐立宗廟﹑社稷﹑宮室﹑縣邑﹔事有不及奏決者﹐轍以便宜施行﹐上來﹐以聞。計關中戶口﹐轉漕﹑調兵以給軍﹐未嘗乏絕。

㈣三國誌蜀書諸葛亮傳﹕建興九年﹐丞相亮復出祁山﹐以木牛運﹔糧盡﹐退軍。與魏將張合交戰﹐射殺合。十二年春﹐亮悉大眾由斜谷出﹐以流馬運。據武功五丈原﹐與司馬宣王對於渭南。亮每患糧不繼﹐使己志不伸﹐是以分兵屯田﹐爲久住之基。耕者雜於渭濱居民之間﹐而百姓安堵﹐軍無私焉。

㈤史記蒯通傳﹕韓信以罪廢爲淮陰侯﹐謀反被誅。臨死嘆曰﹕悔不用蒯通之言﹐死於女子之手﹗髙帝曰﹕是齊辯士蒯通。乃召通至。上欲烹之﹐曰﹕教韓信反﹐何也﹖通曰﹕狗各吠非其主。當彼時﹐臣獨知齊王信﹐非知陛下也。且秦失其鹿﹐天下共逐之﹐髙材者先得。天下匈匈﹐爭欲爲陛下所爲﹐顧力不能﹐可殫誅耶﹖上乃赦之。

況聞臺嶠扼襟喉﹐大局東南伏隱憂。朝廷𨿽許珠崖棄㈠﹐臣子當先河套謀㈡。絕少陳湯能矯詔㈢﹐未聞秦伯賦同仇㈣。徒勞卽墨半年守㈤﹐竟令睢陽一旦休㈥。

㈠前漢書賈捐之傳﹕捐之字君房﹐賈誼之曾孫也。元帝初﹐召待詔金馬門。初﹐武帝徵南越﹐元封元年立儋耳﹑珠崖郡﹐皆在南方海中洲居﹐數叛漢﹐屢發兵擊定之。初元元年﹐珠崖又叛﹐發兵擊之﹐連年不定。上與有司議大發軍﹐捐之以爲不當擊。上使王商問之﹐以休兵息民﹑專卹關東對。由是罷珠崖郡﹐民有慕義欲內屬者便處之﹐不欲勿彊。

㈡明史曾銑傳﹕銑字子重﹐江都人。自爲諸生﹐以才自豪。嘉靖八年成進士﹐歷官山東﹑山西巡撫﹐進副都禦史﹑兵部侍郎。時套寇牧近塞﹐率參將李珍﹑韓欽等擊驅之。銑素喜功名﹐又感帝知遇﹐益圖報稱。念寇居河套﹐久爲中國患﹐上疏曰﹕賊據河套﹐侵擾邊鄙將百年﹐孝宗欲復而不能﹐武宗欲徵而不果﹐使吉囊據爲巢穴。出套則寇宣﹑大三關﹐以震畿輔﹔入套則寇延﹑寧﹑甘﹑固﹐以擾關中。深山大川﹐勢在敵而不在我。封疆之臣﹐曾無有以收復爲陛下言者﹐蓋軍興重務也﹐小有挫失﹐媒孽踵至﹐鼎鑊刀鋸﹐面背森然。臣非不知兵凶戰危﹐而枕戈汗馬﹐切齒痛心有日矣。竊嘗計之﹐秋髙馬肥﹐弓矢勁利﹐彼聚而攻﹐我散而守﹐則彼勝﹔冬深水枯﹐馬無宿槁﹐春寒陰雨﹐壤無燥土﹐我乘其獘﹐則中國勝。臣請以銳卒六萬﹐益以山東槍手二千﹐每當春夏交﹐攜五十日餉﹐水陸交進﹐直搗其巢。材官騶發﹐炮火雷激﹐寇必不支。此一勞永逸之策﹐萬世社稷所賴也。遂條八議十八事及營陣八圖以進。輔臣夏言主之甚力。帝亦銳意復套。時嚴嵩與言有隙﹐令仇鸞誣銑諸款﹐又陰詆顯攻﹐多方激帝怒。帝乃逮銑殺之﹐並殺言。李珍亦棄市。天下冤之。自言﹑銑死﹐竟無一人議復河套矣﹗

㈢漢書陳湯傳﹕湯字子公﹐山陽瑕邱人也。少好書﹐博達善屬文。家貧﹐匄貸無節﹐不爲州裏所稱。西至長安求官﹐富平侯張勃髙其能﹐舉湯。後爲郎﹐遷西域副校尉﹐與甘延壽俱出。先是宣帝時﹐匈奴乖亂﹐五單於爭立。呼韓邪單於與郅支單於俱遣子入侍﹐漢兩受之。後呼韓邪單於入稱臣﹐朝見。郅支以爲呼韓邪破弱降漢﹐不能自還﹐卽西收右地。會漢發兵送呼韓邪﹐郅支由是遂西破呼偈﹑堅昆﹑丁零﹐兼三國而都之﹐怨漢擁護呼韓邪而不助己﹐困辱漢使江乃始等。初元四年﹐遣衛司馬谷吉使郅支。至﹐郅支單於怒﹐竟殺吉等。漢遣使三輩至康居求谷吉等屍﹐郅支困辱使者﹐不肯奉詔。上書彊漢遣子入侍﹐其驕慢如此。建昭三年﹐湯與甘延壽出西域。湯爲人沈勇﹐有大慮﹐多策謀﹐喜奇功﹐與延壽謀曰﹕夷狄畏服大種﹐其天性也。西域本屬匈奴﹐今郅支單於威名遠聞﹐侵陵烏孫﹑大宛﹐常爲康居畫計﹐欲降伏之。如得此二國﹐北擊伊列﹐西取安息﹐南排月氏﹑山離﹑烏弋﹐數年之間﹐城郭諸國危矣。且其人剽悍好戰伐﹐久蓄之必西域患。如發屯田吏士﹐帥烏孫眾兵直指其城下﹐千載之功可一朝而成也。延壽猶豫不聽。會久病﹐湯獨矯制發兵。大眾已集﹐延壽遂從之﹐轉戰數千里﹐卒滅郅支以還。石顯與延壽有祕怨﹐故匡衡以擅興師矯制論罪。幸劉向疏得免。封延壽義成侯﹑湯關內侯。

㈣詩秦風無衣章﹕豈曰無衣﹐與子同袍。王於興師﹐修我戈矛﹐與子同仇。朱注﹕秦俗彊悍﹐樂於戰鬥﹐故其人平居而相謂曰﹕豈以子之無衣而與子同袍乎﹖則將修戈矛而與子同仇也。其歡愛之心足以相死如此。

㈤史記田單傳﹕田單者﹐齊諸田疏屬也。湣王時﹐爲臨菑市掾﹐不見知。及燕樂毅破齊﹐田單走安平﹐令其宗人盡斷其車軸末﹐而傅鐵籠。已而燕軍破安平﹐惟田單宗人以鐵籠故得脫﹐東保卽墨。燕旣盡降齊城﹐惟莒﹑卽墨不下。燕軍聞齊王在莒﹐並兵攻之。淖齒旣殺湣王於莒﹐因堅守拒燕軍﹐數年不下。燕引兵東圍卽墨。卽墨大夫出與戰﹐敗死。城中推田單以爲將軍。會燕昭王卒﹐惠王立﹐單縱反間。燕王以騎劫代樂毅。單乃驅火牛﹐大破燕軍﹐殺騎劫﹐復齊七十餘城﹐迎襄王入臨菑而聽政。襄王封田單﹐號安平君。

㈥唐書忠義傳﹕張巡﹑許遠等守睢陽久﹐賀蘭進明雍兵不救。外援旣絕﹐士病不能戰。巡西向拜曰﹕孤城備竭弗能全﹐臣生不報陛下﹐死爲鬼以癘賊。城遂陷﹐與遠俱執。巡眾見之﹐起且哭。巡曰﹕安之勿怖﹐死乃命也。眾不能仰視。子琦謂巡曰﹕聞公督戰﹐大呼輒眥裂血面﹐嚼齒皆碎。何至是﹖答曰﹕吾欲气吞逆賊﹐顧力屈耳。子琦怒﹐以刀抉其口﹐齒存者三﹑四。巡罵曰﹕我爲君父死﹐爾附賊﹐乃犬彘也。安得久﹗以刃脇降﹐巡不屈﹐遂遇害。同死者姚誾﹑南霽云﹑雷萬春等三十六人。子琦送許遠洛陽﹐至偃師﹐亦以不屈死。

我軍誓志不降他﹐械絕糧空可柰何﹗羗中夜月三更篴㈠﹐垓下悲風四面歌㈡。

㈠樂府雜錄﹕笛﹐羌樂也。說文﹕笛﹐七孔。羌笛三孔。王昌齡詩﹕更吹羌笛關山月﹐誰解金閨萬里愁。晉書劉琨傳﹕琨在晉陽﹐嘗爲胡騎所圍數重﹐城中窘迫無計﹐琨乃乘月登樓淸嘯﹔賊聞之﹐皆淒然長嘆。中夜奏胡笳﹐賊又流涕歔欷﹐有懷士之切。向曉復吹之﹐賊並棄圍而走。以王昌齡之詩﹑劉越石之笳注﹐究不貼切﹐或別有解﹐姑俟參考。

㈡史記項羽本紀﹕項王軍壁垓下﹐兵少食盡。漢軍及諸侯兵圍之數重。夜聞漢軍四面皆楚歌。項王乃大驚曰﹕漢皆已得楚乎﹗是何楚人之多也﹖項王則夜起﹐飲帳中﹐有美人名虞﹐常幸從﹐駿馬名騅﹐常騎之。於是項王乃悲歌慷慨﹐自爲詩曰﹕力拔山兮气蓋世﹐時不利兮騅不逝﹗騅不逝兮可柰何﹗虞兮虞兮柰若何﹗歌數闋﹐美人和之﹐項王泣數行下﹐左右皆泣﹐莫能仰視。

目睹大事已去矣﹐從容跳出重圍裏㈠。將軍一去臺無人﹐不管殘山與剩水。樊家壯士枉衝冠㈡﹐南八男兒空斷指㈢。春秋特書吳入郯﹐謹識彜入中國始㈣。中國土地割於彜﹐夫誰使之至於此﹗

㈠中東戰事始末云﹕劉軍門駐守臺南﹐支持數月﹐軍餉告匱﹐不得已以鈔票發餉﹐紳士勸諭通行﹐兵民相安。八月望後﹐聞日人又將率水陸大隊夾攻﹐臺南街市﹐訛言四起﹐鈔票購物﹐漸不通行。月杪關餉﹐須給現銀。況日兵數面來攻﹐饑軍何能抗大敵﹖軍門勸借無門﹐知事不可爲﹐以和議紿日將﹐卽與心腹數輩覓舟內渡﹐而軍中無有知者。九月初﹐英商爹利士輪船赴廈﹐日軍艦至輪窮搜﹐不知軍門已早回珂裏矣。有鄕人從軍臺南﹐隸謝統領標下﹐九月間日兵輪載以回華者﹐言及奉令札安平內山麓﹐數月間﹐與日兵交綏二十餘仗﹐日軍無不敗北﹔然未覿面一戰﹐皆從中邀擊﹐日軍每不能支﹐傷亡特甚。八月二十一﹑二日間﹐聞劉軍門抱恙﹐不能見客。後於二十五﹑六日間﹐本軍謝統領不知去向。二十七﹑八日間﹐臺南諸營僉謂劉軍門業已去臺﹐人心大亂。日軍偵探者回報﹐日將猶疑誘敵﹐不敢直入。至二十九日﹐始令數百人登岸﹐巡查亂軍﹐知劉軍門去臺屬實。九月初一日﹐日大隊始據臺南﹐將華軍陸續裝赴廈門﹐隨身軍械繳呈日官云云。觀此﹐則鑄鐵庵主新語所謂日人畏夏秋風浪瘴气﹐從未一至臺南﹐戍守數月﹐非軍門之功﹐職是故也。又云﹕日艦遣人搜查爹利士船﹐船主在牀前飲酒﹐正劉軍門以七百五十金賂船主﹐用絨毯捲體﹐屏息牀中時也。斯皆子虛烏有之談﹐倒置黑白之說也。將謂夏秋風浪險惡﹐康熙二十三年我靖海將軍施瑯之克臺灣也﹐非夏六月﹑非由臺南進兵者乎﹖況木艇之堅安及輪舟鐵艦耶﹖將謂畏瘴气﹐日人已據臺北﹑臺中﹐不畏瘴气﹐獨畏臺南之瘴气乎﹖無是理也。況瘴毒之气在山麓處重﹐城市則輕﹐臺南開辟最早﹐人民所集﹐其無瘴之可畏甚明﹐又何勞計及哉﹖嗚呼﹗此輩見利忘義﹐舞文弄墨﹐況復才能掩過﹐智可飾非﹐使忠義之气潛銷﹐姦邪之焰日長﹐爲鬼爲域﹐吁可畏矣﹗

㈡通監沛公入咸陽﹐項羽率軍四十五萬在新都鴻門﹐將欲擊之。沛公用張良謀﹐交項伯得免。旦日﹐沛公從百餘騎來見項羽鴻門。羽畱沛公飲。範增數目項羽﹐舉所佩玉玦以視之者三。項羽點然不應。範增起﹐召項莊﹐令舞劍﹐因擊沛公於坐以殺之。莊則入爲壽﹐壽畢曰﹕軍中無以爲樂﹐請以劍舞。項羽曰﹕諾。項莊拔劍起舞﹐常以身翼敝沛公。莊不得擊。於是張良至軍門見樊噲。噲曰﹕今日之事何如﹖良曰﹕今項莊拔劍舞﹐其意常在沛公也。噲曰﹕此迫矣。臣請入﹐與之同命。噲卽帶劍擁盾入軍門﹐衛士欲止不內﹐樊噲側其盾以撞﹐衛士僕地﹐遂入﹐披帷立﹐瞋目視項羽﹐頭髮上指﹐目眥盡裂。項羽按劍而跽曰﹕客何爲者﹖張良曰﹕沛公之參乘樊噲也。項羽曰﹕壯士﹗賜之扈酒。則與鬥卮酒﹐噲拜謝起﹐立而飲之。項羽曰﹕賜之彘肩。則與一生彘肩﹐樊噲覆其盾於地﹐加彘肩其上﹐拔劍切而啗之。項羽曰﹕壯士復能飲乎﹖樊噲曰﹕臣死且不避﹐卮酒安足辭﹖後漢志云﹕樊噲冠﹐樊噲造次所冠以入項羽軍﹐廣九寸﹐髙七寸﹐前後各出四寸﹐制以冕﹐司馬殿門衛士服之。

㈢唐書忠義傳﹕南霽云者﹐魏州頓邱人。少微賤﹐爲人操舟。祿山反﹐鉅野尉張沼起兵討賊﹐拔以爲將。尙衡擊汴州賊李廷望﹐以爲先鋒﹐遣至睢陽與張巡計事﹐遂畱巡所。睢陽被圍﹐糧盡。時賀蘭進明代虢王巨節度﹐屯臨淮﹐許叔冀﹑尙衡次彭城﹐皆觀望莫肯救。巡使霽云如叔冀請師﹐不應﹐遺布數千端﹐霽云謾罵馬上﹐請決死鬥﹐叔冀不敢應。巡復遣如臨淮告急。引精騎三十冒圍出﹐賊萬眾遮之﹐霽云左右射﹐皆披靡。旣見進明﹐進明曰﹕睢陽存亡已決﹐兵出何益﹖霽云曰﹕城或未下。如已亡﹐請以死謝大夫。進明愛霽云﹐欲畱之﹐爲大饗。樂作﹐霽云泣曰﹕昨出睢陽時﹐將士不粒食已彌月﹐今大夫兵不出﹐而廣設聲樂﹐義不忍獨享﹐𨿽食弗下咽﹗今主將之命不達﹐霽云請置一指以示信﹐歸報中丞也。因拔佩刀斷一指。一座大驚﹐爲出涕。卒不食﹐去。抽矢回射佛寺浮屠﹐矢著磚﹐曰﹕吾破賊還﹐必滅賀蘭﹐此矢所以志也﹗睢陽破﹐子琦脇降﹐霽云未應。巡呼曰﹕南八男兒﹐死爾﹐不可爲不義屈﹗霽云笑曰﹕將欲有爲也。公知我者﹐敢不死﹗遂遇害。

㈣春秋﹕成公七年﹐吳伐郯。家鉉翁注﹕吳與楚爲敵﹐其來已久﹐春秋不書﹔今伐郯始書之﹔志其始爲中國患也。

自此民遭左衽辱㈠﹐死者屍骸徧崖谷。孑遺餘生更堪傷﹐男僧女妓受淫酷㈡。殘民以逞逆天心﹐將降之罰厚其毒。載去帝羓已受創㈢﹐得來塞馬恐非福㈣。

㈠論語﹕子曰﹕管仲相桓公﹐霸諸侯﹐一匡天下﹐民到於今受其賜。微管仲﹐吾其被髮左衽矣。朱注﹕匡﹐正也﹐尊周室﹑攘夷狄﹐皆所以正天下也。微﹐無也。衽﹐衣衿也。被髮左衽﹐夷狄之俗也。

㈡中東戰事始末云﹕日人之得臺北也﹐日官則令民剪髮﹐犯者處以極刑﹐日兵則日夜宣淫﹐違者加以白刃。男不剪髮﹑女不失節而死者﹐不可以數計。嗟乎﹗臺灣百萬生命﹐是誰使之至於此﹖曷勝浩嘆﹗

㈢通監﹕天福十三年﹐契丹主以船數十艘﹐載晉鎧仗﹐自汴沂河歸國。至臨城﹐得疾﹐及欒城﹐病甚﹐苦熱﹐聚冰於胸腹手足﹐且啖之。丙子﹐至殺胡林而卒。國人剖其腹﹐實鹽數斗﹐載之北去。晉人謂之帝羓。喪至國﹐述律太后不哭﹐曰﹕待諸部寧壹如故﹐則葬汝矣。蓋咎其傾國南徵﹐庫帑耗竭﹐部落不安也。

中東戰事始末云﹕劉軍門之去臺也﹐藏有地雷在城內。日軍入城﹐於九月初三日機發雷轟﹐其統帥北白川宮大勳位能久親王受傷﹐旋歿。日人諱飾﹐謂系犯虎列拉病死。按能久親王爲日本第一名將﹐薩摩國西鄕氏之變﹐王力戰平之﹐以功封今職﹐總統近衛師團。遼東之役﹐尙未調王遠出。今因臺南屢敗﹐劉軍勁敵﹐日皇不得已令王專往。王死﹐日軍奪气。於此益見臺南從未一戰之妄云。

㈣淮南子﹕北塞上之人﹐其馬亡入胡中﹐人皆弔之。其父曰﹕詎知不爲福﹖居數月﹐其馬將胡駿馬而歸﹐人皆賀之。其父曰﹕詎知不爲禍﹖家富馬良﹐其子好騎﹐墮馬折髀﹐人皆弔之。其父曰﹕又詎知不爲福﹖居一年﹐胡大入﹐塞上之人戰死者十九﹐此叟獨以跛故父子相保。

回頭鷺島感悲涼﹐讖兆蒼鵝出此方㈠。應使銅山悲劫運㈡﹐誰彈鐵版唱滄桑㈢﹖夜憐照到黃金屋﹐海燕歸迷白玉堂。孔子杏壇飛落葉㈣﹐召公棠捨剩斜陽㈤。百年培就繁華地﹐一日變成荊棘場。

㈠晉書孝懷帝本紀云﹕永嘉元年﹐洛陽步廣裏地陷﹐有二鵝出﹔色蒼者衝天﹐白者不能飛。晉陽秋﹕永嘉元年﹐洛陽步廣裏地陷﹐有蒼鵝飛衝天﹐劉曜以爲己瑞﹐築此城以應之。寰宇記﹕蒼鵝城在淸源縣東南。五行志云﹕五湖內壘地出蒼鵝。

㈡史記■﹝亻妄﹞幸傳﹕鄧通﹐蜀郡南安人﹐以濯船爲黃頭郎。文帝說焉﹐尊幸之日賞賜巨萬﹐官至上大夫。上使善相者相通﹐曰﹕當貧餓死。帝曰﹕能富通者在我也﹐何謂貧乎﹖於是賜通蜀嚴道銅山﹐得自鑄鐵。鄧氏錢布天下﹐其富如此。及景帝立﹐通免家居。有告通盜出徼外鑄鐵﹐盡沒入官。通寄死人家。

㈢列山傳﹕漢宣帝時仙人王方平降蔡京家﹐遣人迎麻姑。少頃﹐麻姑至﹐京舉家見之。年可十八許﹐頂中作髻﹐餘發散垂至腰﹐錦衣繡裳﹐光彩耀目。坐定﹐自進行廚﹐擗麟脯﹐器皆金玉。姑云﹕接待以來﹐東海三爲滄桑﹐蓬萊水又淺矣。其手似鳥爪﹐蔡京私念背癢得此爪搔之佳。方平卽知﹐乃鞭京背曰﹕麻姑﹐神人也﹐汝謂其爪可搔背癢耶﹖方平去﹐麻姑亦辭去。

㈣莊子﹕孔子遊於緇帷之林﹐休坐乎杏壇之上﹐弟子讀書﹐孔子弦歌鼓琴。

㈤詩召南甘棠章﹕蔽芾甘棠﹐勿剪勿伐﹐召伯所茇。蔽芾甘棠﹐勿剪勿敗﹐召伯所憩。蔽芾甘棠﹐勿剪勿拜﹐召伯所說。朱注﹕召伯循行南國﹐以布文王之政﹐或捨甘棠之下。其後人思其徳﹐故愛其樹而弗忍傷也。

君不見朱仙鎭上父老泣秋風㈠﹐破陷雍邱遺憾同㈡。須識興亡關气數﹐莫將成敗論英雄。

㈠宋史嶽飛傳﹕詔授飛少保﹑河南府路﹑陜西﹑河東北路招討使﹐尋攺河南北路招討使。屢破金兵。進軍朱仙鎭﹐與兀術對壘而陣。遣驍將以背嵬騎五百奮擊﹐大破之。兀術遁還汴京。飛檄陵臺令視諸陵﹐葺治之。時兩河豪傑皆斂兵固堡以待王師。李通﹑胡淸﹑張思﹑孫■﹝王甚﹞等舉眾來歸﹐金人動息﹑山川險要﹐一時皆得其實。盡磁﹑相﹑開﹑徳﹑澤﹑潞﹑晉﹑絳﹑汾﹑隰之境﹐皆期日興兵﹐與官軍會。其所揭旗以嶽爲號。父老百姓爭挽車牽牛﹐載糗糧以饋義軍。自燕以南﹐金人號令不行。兀術欲簽軍以抗飛﹐河北無一人從者。乃嘆曰﹕自我起北方以來﹐未有如今日之挫衄。金帥烏陵思謀素號桀黠﹐亦不能制其下﹐但諭之曰﹕毋輕動﹐俟嶽家軍來卽降。金統制王鎭﹑統領崔慶﹑將官李凱﹑崔虎﹑葉旺等皆率所部降。其禁衛龍虎大王忔查﹑千戶髙勇之屬﹐皆密受飛旗牓﹐自北方來降。金將韓常以五萬眾內附。飛大喜﹐語其下曰﹕直抵黃龍府與諸君痛飲爾。方指日渡河﹐秦檜令班師﹐一日奉十二金字牌。飛憤惋泣下﹐東向再拜曰﹕十年之力﹐廢於一旦。民遮馬慟哭﹐飛亦悲泣﹐取詔示之曰﹕吾不得擅畱。哭聲震野。飛畱五日﹐以待其徙﹐從而南者如市丞﹐奏以漢上六郡閒田處之。

㈡三國誌魏書臧洪傳﹕太祖圍張超於雍丘﹐超言惟恃臧洪﹐當來救吾。眾人以爲袁﹑曹方睦﹐而洪爲紹所表用﹐必不敗好招禍﹐遠來赴此。超曰﹕子源天下義士﹐終不背本者﹐但恐見禁制﹐不相及逮耳。洪聞之﹐果徒跣號泣﹐並勒所領兵﹐又從紹請兵馬﹐求欲救超。紹不聽許。雍丘陷﹐超遂族滅。洪由是怨紹﹐絕不與通。

妖星夜半照臺城﹐無復笳喧漢將營。鹿耳門前嗚咽水㈠﹐流出蒼生怨嘆聲。

㈠黃玉圃臺海使槎錄云﹕澎湖爲臺灣之門戶﹐鹿耳門爲臺灣之咽喉﹐大雞籠爲北路之險隘﹐沙馬磯爲南路之砥柱。

●附錄

詠火輪車呈督帥吳中丞大澂

贈張明遠孝廉入都

和張幼亦太守原韻

甲午十二月癸亥﹐衛汝貴伏誅﹐詩以紀之

聞臺事有感

感事五首

聞和議定約﹐感賦三首

滬上感詠十二首

聞劉淵亭軍門臺南內渡

癸丑章門病中感懷

諸將四首﹝乙酉法人乞和﹐同時請戰之臣﹞

羊城軍中有感二首

越南事平作

湘綺樓遊仙詩五首

弔臺灣四律

感事二首

書感

聞劉淵亭臺南內渡

哀臺灣四首

寄懷劉淵亭軍門

感詠

乙未二月﹐倭逼大沽﹐傅相行成定議﹐因集杜子美句志感

集杜拾遺句東贈劉淵亭軍門

感詠

感事有作

紀韓事三首

﹟詠火輪車呈督帥吳中丞大澂張羅澄﹟

良驥驕嘶日千里﹐火出鼻頭風生耳。將軍飛渡楡關雄﹐飈車競向津沽起。聯軿綴輠橫天長﹐方軌鏈鋼砥與矢。火煙黯淡雷霆轟﹐勢逐奔澑一帆駛。灤州之河闊且深﹐鐵橋百丈接山趾。行聲轆轆破空飛﹐騎駟直超天河涘。七﹑八百里旦夕間﹐乾坤旋轉山爭徙。乃知人力奪神工﹐追風馳云不過爾。皇路淸夷亦何奇﹐方今東胡肆蛇豕。萬軍進發得神速﹐飛芻挽粟賴有此。更囑防關諸將軍﹐此物可恃不可恃。自古安危出羣才﹐韓信背水廉頗壘。六馭常思索朽時﹐何事襄城問牧子﹖

通幅良馬相況﹐而卒以力戰固守懼事成謀諷之。其後中丞驚潰﹐果如襄城失道之迷﹔於此服作者之智。魯陽生記。

﹟贈張明遠孝廉入都張秉銓﹟

平生孤憤指江水﹐元龍而外幾知己。不意吾宗有此賢﹐拔劍當筵浩歌起。舊上樞臣宰相書﹐每讀狂喜碎唾壺。有才如此不一用﹐坐見東夷成長驅。和局𨿽成辱宗社﹐一木安能支大廈﹖枉懷巨海掣長鯨﹐欲請上方斬害馬。天涯許我爲同心﹐蜀中三絕世所欽﹝時稱狀元駱成驤對策﹑舉人張羅澄上書﹑監生蕭開泰測算爲蜀中三絕﹞。豈獨黃州奇文炳﹐廷尉結韈訂知音﹝黃州合刻三大奇文﹐首張香帥﹐次卽公﹐三則王闓運﹐皆致李傅相書﹞。嗟予熱血灑如雨﹐十年操心徒自苦。瓣香私自祝君民﹐挾策早曾籌牖戶﹝銓十年前所撰禦夷制勝策卽預決海軍無用﹐日本必先亂﹞。傷哉臺嶠不忍言﹐戰者援絕守者奔﹗唇亡齒寒古所慮﹐杞憂殊切焉訴冤。得公崛起維世變﹐陳兵莫忘耐百戰﹝市售百戰百勝錄列公致臺灣書一篇﹞。蓋世功同萬世名﹐九天早已傳雷電﹝公以一世之功﹑萬世之名相期許﹞。方今奏議五十家﹐須髮怒指蛟盤拏。錄要安危商大計﹐輸公漁陽鼓幾撾﹝市售奏疏錄要一冊及安危大計疏一冊﹐皆列公上李傅相書於五十家奏稿後﹞。卻憶去年關山月﹐杖策請纓系南越。廣武太息靈於蓍﹝公甲午從軍楡關﹐呈吳大澂長城詩有「莫使靑袍生﹑廣武長太息」之句﹐旣而大澂敗﹞﹐天馬驕嘶森天骨。比行萬里赴京師﹐伏闕陳書好致辭。願以天下爲己任﹐當今之世捨公誰﹗

﹟和張幼亦太守原韻張羅澄﹟

峨山之峯岷江水﹐三絕浪稱豈知己。寂寞秋江遇吾宗﹐天馬驕嘶朔風起。贈我圯上一囊書﹐浩气直欲吞蓬壺。萬言策成歲乙酉﹐失禽早誡王三驅﹝公乙酉所撰禦夷策﹐預言日本十年必亂﹞。十年殷憂關民社﹐豈獨千間復廣廈。拔劍未除當道狼﹐倒戈幾喪將軍馬。堂堂閣老竟何心﹐子房決策非所欽﹝公三上李傅相書不用﹞。賄和忍割商於地﹐海嶠孤臣悲失音﹝劉永福﹞。老天何靳洗兵雨﹐嗟我與公同心苦。西北天驕愁旆旌﹝甘肅回匪亂﹞﹐東南國賊開門戶。滄桑世變復何言﹐杞憂騰沸怒濤奔。衮衮諸公竟鼾臥﹐啾啾新鬼相煩冤。艱難時局思轉變﹐金牌莫誤背嵬戰。滄溟只手挽狂瀾﹐紫塞妖氛立掃電﹝臺灣能守﹐回匪何慮﹞。勸公報國勿歸家﹐抽刀斬斷絲紛拏。運籌決勝吾家事﹐撼天動地驚雷撾。況復壯歲探蟾月﹐捷報南宮宰西越﹝辛未進士﹞。屍祝長生扇畫翁﹐安內攘外騫風骨﹝壬午宰宣化﹐撲滅土匪十餘股﹐民建生祠﹔甲申越南之役﹐曾充營務處﹞。方今羣寇尙興師﹐酒酣快讀秋風辭。至尊宵旰焦勞極﹐一肩擔荷者爲誰。

﹟甲午十二月癸亥﹐衛汝貴伏誅﹐詩以紀之淸鎭胡培元善甫﹟

日光澄廓雷霆怒﹐血濺頭顱寶刀污。雄鬼歡呼鴉亂啼﹐執法森森冤共吐。東倭六月侵我邊﹐烽煙滿地塵起天。三韓離逖悲失所﹐萬姓夷傷痛倒懸。九重命將申天討﹐气掃鯨鯢移海島。輕敵無如子玉驕﹐將兵未信廉頗老。詔飭寧夏衛總兵﹐武義璜璜從東徵。命以上將提雄戟﹐方期萬里槍云平。軍裝已備軍糧足﹐盡竭脂膏供行役。詎斜饑鷹飛著人﹐傷哉餓虎噬其肉。師行盡日無餘貲﹐斧菜和根冰作糜。天寒峪遠長城窟﹐戰馬嘶號率以羸。風黯龍沙雪花起﹐面皴膚裂餓且死。縱兵擄掠民怨咨﹐桓桓貔虎爲蛇豕。炮聲雷動轟天山﹐忍將疲卒委諸蠻。萬騎徵衣和血染﹐幾人戰骨得生還。賊勢蜂圍平壤鎭﹐總兵何心棄甲遁﹐苦我哭師南霽云﹐張巡坐陷睢陽郡。諜報朝廷天子嗔﹐系頸來歸誅亂臣。生爲民殃死伏罪﹐君王神武皇天仁。嗟嗟乎殘兵誤國胡至此﹐拚將一死不足抵﹗敢告行軍二﹑三子﹐男兒報國沙場死。

﹟聞臺事有感巴縣夏錫疇子揚﹟

太息屏藩地﹐而同甌脫兮。吾民𨿽義憤﹐無那力難支。

難得精忠士﹐猶時抗敵軍。螳螂𨿽奮臂﹐黃萑更紛紛。

越石奇男子﹐南關曾請纓。可憐天竟缺﹐媧石補難成。

六軍齊解甲﹐何怪豫州逃﹗一死原難事﹐旗常名自髙。

﹟聞和議定約﹐感賦三首涪州鄒增祜受丞﹟

早有憂時語﹝倭謀髙麗﹐十年前卽見於出使日記﹞﹐無如幕燕嬉。南溟棄屏翰﹝倭滅琉球後﹐安南﹑緬甸相繼淪陷﹔今日之事﹐智者早已見及﹞﹐東道失藩籬。曲突薪誰徙﹐危樓木豈支。舐糠須及米﹐深悔補牢遲。

聖主終神武﹐其如國賊何。元戎甘割地﹐上將竟投戈。漏甕焦難沃﹐誃臺債愈多。向來無一策﹐富貴只求和。

委肉當餓虎﹐虛名說善鄰。金繒羅掘盡﹐匕鬯喪亡頻。刑馬要盟漢﹐輸龍枉誓秦。徒聞天帝怒﹝四月六日定約用禦璽時﹐淸明忽變﹐陰霧不雨而雷聲震﹞﹐麟閣爾何人﹖

﹟滬上感詠十二首杜徳輿﹟

窮達安有命﹐詩書偏誤身。先鞭曾著我﹐壯歲不如人。夜讀仲宣賦﹐秋思張翰蒓。

數看雁南去﹐霜信落江濱。

東北尙多難﹐悲秋劇苦辛。天涯猶故我﹐海外有孤臣﹝劉永福孤守臺南﹞。板蕩中原局﹐安危百戰身。遼陽余痛在﹐首惡竟何人。

不戰師先潰﹐倉皇去若飛﹐天王自明聖﹐大帥忍依違。身敗名俱裂﹐兵窮將獨肥。誰憐宋卿子﹐堅壘失戎機。

枉負皇天寵﹝葉志超牙山一敗﹐捏報勝仗﹐叨賜二萬兩之多﹞﹐城亡土易崩﹝葉志超棄平壤而逃﹞。鳥啼箕子國﹐鬼哭漢家陵。及噬傷餓虎﹐髙飛失飽鷹。至今悲傅燮﹐孤節獨崢崚﹝平壤之戰﹐左寶貴死之﹞。

竟使長城壞﹐誰云執法尊﹝方伯謙戰牙山有功﹐反爲劉步蟾﹑丁汝昌陷害﹞。一江濤共怒﹐三字獄成冤。馬革空酬志﹐雄心未報恩。不堪聽杜宇﹐月夜喚孤魂。

何處求林馬﹝旅順之失﹐七統領先逃﹐獨徐邦道與戰﹐馬隊悉陷﹞﹐空言斬海鯨。火攻悲赤壁﹐水戰誤昆明﹝如洋將漢納根僨事﹑丁汝昌率戰船降倭之類﹞。控折三千弩﹐蒼茫七十城。幾人握兵要﹐臥聽鼓鼙聲﹝督兵者意在主和﹐故遷就致敗﹞。

東伐歲雲暮﹐天寒風怒號。主恩逾挾纊﹐將命不同袍﹝公家所給皮袍﹑棉衣等件﹐槪爲將領扣去﹞。籌策樓空寄﹝李中丞秉衡兵食不足﹞﹐投戈枕自髙。頻年輸餉費﹐可惜曳兵逃。

竟割商於地﹐遺黎尙愛君﹝讓臺灣與倭﹐義民不服﹞。輔車依虢叔﹐弱冠憶終軍。北極餘兵气﹐南溟有寇氛。中流誰砥柱﹖獨立看孤云。

聖主終仁孝﹐深宮奉母儀﹝去年籌餉殊艱﹐上奉太后命﹐除祝嘏之費﹞。未開元圃讌﹐況惜露臺貲﹝凡新年宴會諸事﹐上諭一並免舉﹞。貌瘦民猶病﹐財輸國易疲﹝償倭兵費二百兆﹞。蹲池有老鳳﹐何以慰天慈。

泄沓天方蹶﹐言官謫戍邊﹝安維峻謫令戍邊﹞。寧知汲黯直﹐竟學史魚賢﹐﹝維峻爲吳柳堂弟子﹞。朋黨聲援厚﹐君恩忠孝全。窮途誰灑淚﹐先後共愴然﹝鐘徳祥亦謫戍邊﹞。

一統猶全局﹐羣凶滿四方。羯胡終猾夏﹐張楚亦稱王。盜國供私飽﹐焚臺啟夜行。可憐後庭妾﹐七日學宮妝﹝唐景崧臺灣稱王﹐自上「伯理璽天徳」之號﹐甫七日﹐私取庫藏﹑自焚撫署而逃﹞。

屢上嚴安疏﹐樞臣忌諱多。公忠爭欲戰﹐私議釀成和。仙隱畱侯策﹝張秉銓所著禦夷策惜不用﹞﹐秋吟杜老歌。防邊亦孔亟﹐詎謂息干戈。

﹟聞劉淵亭軍門臺南內渡松桃楊文藻采丞﹟

誓死睢陽志﹐將軍百戰酣。背城能借一﹐俘帥果囚三﹝殺倭酋二人﹐殲倭能久親王一人﹞。掘鼠庭羅雀﹝兩月無餉﹐兵乏食自潰﹞﹐飛騎未絓驂﹝安平方禦二日﹐炮臺大炮炸裂﹞。難鳴孤掌忿﹐風雨弔臺南﹗

﹟癸丑章門病中感懷新寧江忠源岷樵﹟

東望三城久未收﹐又聞鼙鼓入中州。孤城保障吾何敢﹐大局艱難劇可憂。前席屢思廉李將﹐中興誰是嶽韓儔﹖危時多病抱幽憤﹐差喜甘霖兆有秋。

中倭和局旣成﹐天下大局令人不堪設想。杞人之憂﹐今日彌甚。此詩四十年前﹐不啻爲我吟之。魯陽生記。

﹟諸將四首﹝乙酉法人乞和﹐同時請戰之臣﹞華陽趙浚孔昭﹟

回首中興將寂寥﹐何人仗鉞輔天朝。軍中正疾羽書上﹐邊檄已傳銅柱標。海國樓船風雨黯﹐炎方日月甲兵銷。功成不受尙書事﹐閒訪梅花過野橋。﹝彭宮保雪岑﹞

昆明龍去霸圖空﹐南越由來漢使通。充國籌邊能控制﹐武卿深入總元戎。那堪宇宙歸秦郡﹐忍見旌旗徧楚宮﹗無數生靈荒鬼骨﹐蠻煙瘴雨泣孤忠。﹝岑宮保彥卿﹞

傷心老將亦陳書﹐玉帛來盟誤腐儒。黷武何曾衰漢運﹐銷兵幾見扼張胡﹖明知割地終無賴﹐假托燒舟頗自誣。西望夜郎東毒國﹐空持節鉞鎭邊隅。﹝鮑子爵春霆﹞

南北冰洋毒焰生﹐儒臣慷慨起談兵。越裳望斷烽煙警﹐嶺海徒空寶玉爭。縱使子房能畫策﹐無如廣利築降城。豺狼反復由來慣﹐痛哭陳言答帝明。﹝張尙書香濤﹞

﹟羊城軍中有感二首衡陽彭玉麟雪岑﹟

日南荒徼陣雲開﹐喜得將軍破敵來。掃蕩妖氛摧敗葉﹐驚寒逆膽奪屯梅﹝地名﹞。電飛宰相和戎慣﹐雷厲班師撤戰回。不使黃龍成痛飲﹐古今一轍使人哀﹗

數憑天定理難伸﹐九仞功虧咎在人。一旦休兵驕敵气﹐千秋誤國恨庸臣。屢容抗疏慚無狀﹐不罪姦諛許自新。華夏最行寬大政﹐四夷犬性幾時馴﹖

﹟越南事平作長寧張羅澄岷遠﹟

老羆當道走獾羣﹐天下英雄惟使君﹝是役以王方伯徳榜爲首功﹐次馮子村﹑蘇元春﹞。銅柱合銘交趾國﹐金牌突召嶽家軍﹝方大捷而當軸者電止勿戰﹞。兩朝宰相甘諛敵﹐蓋代功臣苦策勳﹝彭剛直﹑鮑武襄抗疏力爭﹐張香帥亦奏敍子材之功﹞。一誤已成休再誤﹐大風長望碧霄雲。

中委和議成﹐含齒戴發之倫﹐無不痛心疾首﹐憤不欲生。不知此恥實當軸者於十年前越南一役釀之。蓋大捷之後﹐猶甘棄藩服以款和﹐無怪今日鹵莽滅裂一至於此。讀此三詩﹐當軸某兩巨公其謂天下萬世何﹗魯陽生記。

﹟湘綺樓遊仙詩五首湘潭王闓運壬秋﹟

湘瑟淸秋更懶彈﹝湘撫吳大澂自請督兵﹞﹐只言騎虎勝驂鸞﹝余虎恩從吳后授總兵﹐許其自將十營﹞。東華舊吏猶簪筆﹝黃太守系吳同年一甲進士﹐奏充營務處﹞﹐南嶽眞妃肯降壇﹝魏方伯將四營屬吳﹞。叔夜倘憑金換骨﹝曾震伯﹑陳梅伯兩編修俱被命赴吳軍﹐曾授翼長﹞﹐陳平何用玉爲冠﹝謂營官饒恭壽之流﹞。淮王自是能驕貴﹝李傅相自請幫辦﹐吳不允﹞﹐卻被人呼作從官﹝始詔宋慶總統各軍﹐旋攺授恭王﹐又攺授劉坤一﹞。

只學吹簫便得仙﹐霓旌絳節擁諸天﹝時議欲抑淮軍﹐故攺授劉坤一節制﹞。定知吳質難成夢﹝凡科第人輕視行武﹞﹐不與洪崖更拍肩﹝劉旣總統﹐直督能歸節制乎﹞。星闕乍辭應受籙﹝遣使議和與統兵之命並發﹞﹐神山欲望恐無船﹝鐵甲戰船﹐七亡其五﹞。雞鳴夜半空回首﹐驚怪人間但早眠﹝京官眷屬先期出都﹐皆請戰效死之臣也﹞。

新辭鳳詔出金閶﹐爭看河西墜馬郎﹝陳臬司防黃河時﹐墜馬幾折足﹞。幸不倚吳持玉斧﹝𨿽在吳軍﹐有事俱稟直督﹞﹐可能窺宋出東墻﹝宋宮保守觀摩嶺﹐陳軍在其後﹞。勞拖仙帶招燕使﹝張侍讀因克扣軍餉﹐力爲排解﹐李尙書斥其阿徇﹞﹐只借天錢辦聘裝﹝衛汝貴領餉十六萬﹐將十萬寄家﹔如曹克忠輩十止扣四﹑五者﹐可謂廉矣﹞。曾受茅家兄弟籙﹝余與曾宗襄姻好而保薦由曾文正﹞﹐休將十賚損華陽﹝北語謂酬爲損﹞。

郁金堂內下重幃﹐玉女無眠自掩扉﹝張香濤移督兩江﹐一月以來﹐辦理防務﹐無暇見客﹐惟與余暢談兩日﹞。塵暗素書常自讀﹝今日西學已土飯塵羹矣﹞﹐月明鳥鵲定何依﹝二相國已出軍機﹐某尙書猶在﹐卽前效某王者也﹞。蛇珠未必能開霧﹝其相國有矢死督師之志﹞﹐鴛錦猶聞勸織機﹝軍火全資外洋﹐上海各局設防甚密﹞。莫道素娥偏耐冷﹐爲君寒逗五銖衣﹝余在督帳﹐霜月獨登三臺﹐及出﹐夜已五鼓﹐次日不辭而行﹞。

東華眞誥有新封﹐朵殿親題禦墨濃。眉斌不描張敞筆﹐額黃猶待景陽鐘﹝謂二相國﹞。仙家往事如棋局﹝議和以來有前後八仙﹐今又續矣﹞﹐夜宴歸來帶酒容﹝王制軍撫湘﹐不服洋藥﹞。靑雀定知王母意﹐幾時萬里駕雙龍﹖

﹟弔臺灣四律侯官陳季同敬如﹟

憶從海上訪仙蹤﹐今隔蓬山幾萬重。蜃市樓臺隨水逝﹐桃源天地付云封。憐他鰲戴偏無力﹐待到狼吞又取容。兩字亢卑渾不解﹐邊氛後此正洶洶。

金錢卅兆買遼回﹐一島如何付劫灰。彊謂彈丸等甌脫﹐卻教鎖鑰委塵埃。傷心地竟和戎割﹐太息門因揖盜開。聚鐵可憐眞鑄錯﹐天時人事兩難猜。

鯨鯢昆市到鯤身﹐漁父蹣跚許問津。莫保屏藩空守舊﹐頓忘唇齒藉維新。河山觸目囚同泣﹐桑梓傷心鬼與憐。寄語赤嵌諸故老﹐桑田滄滄亦前因。

臺陽非復舊衣冠﹐從比威儀失漢官。壺嶠同然成弱水﹐海天何計挽狂瀾。誰云名下無虛士﹐不信軍中有一韓。絕好湖山今已矣﹐故鄕遙望淚闌干。

﹟感事二首張羅澄﹟

南關舊恨積難平﹐又聽東隅戰馬聲﹝有越南之和﹐故有日本之變﹞。誰鑄九州成大錯﹐忍教萬里壞長城。延陵仗劍前鋒挫﹝某公不戰而逃﹞﹐越石投戈一枕橫﹝某公髙臥楡關﹞。漫怪相公顏獨厚﹐創深痛鉅苦尋盟﹝傅相行成﹐日人小山槍傷其面﹞。

枉將迎擊布黃麻﹝甲午七月朔﹐有「一遇倭船﹑迎頭痛擊」之詔﹞﹐沸潰悲聞塞上笳。任事模稜蘇味道﹐上書痛哭賈長沙。乾坤有意用豺虎﹐夷夏何人搏豕蛇﹝倭氛未平﹐回匪又亂﹞。剩有圯橋遺策在﹐還輸丹悃報天家。

﹟書感松桃布衣楊文萃﹟

鯨鯢未剪漫興波﹐惆悵滄溟喚柰何。誤國羣姦眞是賊﹐籌邊六練竟降倭﹝丁汝昌率鐵甲船降倭﹔押「倭」字﹐典切﹞﹗金牌已抱千秋恨﹐鐵券空輸局一和。獨喜將軍劉越石﹐海天重返魯陽戈﹝臺灣已爲棄地﹐劉淵亭踞守不下﹞。

﹟聞劉淵亭臺南內渡楊文萃﹟

龍驤莫制虎牙磨﹝我軍皆北﹞﹐待旦將軍獨枕戈﹝威海則丁汝昌率鐵甲船降﹐平壤則葉志超掛白旗遁﹐旅順則龔照璵等七統領賊未至而先逃﹐無一如劉淵亭者﹞。欲爲危時撐大局﹐肯輸壯志屈麼魔。賀蘭忍陷睢陽郡﹝閩粵督撫無人接濟劉軍﹞﹐藝祖終思大渡河﹝國家何日忘之﹞。畢竟天亡非戰罪﹐幾回擊楫淚滂沱。

﹟哀臺灣四首張秉銓﹟

無端劫海起波瀾﹐絕好金甌竟不完。陰雨誰爲桑土計﹐憂天徙作杞人看。皮如已失毛焉附﹐唇若先亡齒必寒。我是賈生眞痛哭﹐三更拊枕淚闌干。

記曾巨艦赤嵌開﹐早識東夷伏禍胎。海外晴天難補恨﹐人間劫火忽成灰。險隨虎踞龍蟠失﹐憂逐山窮水盡來﹝唐總統前十年臺道楹帖云「山窮水盡﹐憂來無柰倚闌干」﹐遂成惡讖﹞。枉議請纓舊儒將﹐沐猴終竟是庸才。

開門揖盜已難支﹐況復紛紛錯著棋。太息羣才皆豎子﹐何曾一个是男兒﹗河山風景傷無異﹐鎖鑰東南付與誰﹖笑煞談兵均紙上﹐浪傳都護策無遺。

甌脫中朝本不存﹐可憐浩劫滿乾坤。蒼生蹂躪傷盈野﹐紅女伶仃禁閉門﹝倭人夜不許閉戶﹞。眞宰訴天應掩泣﹐哀魂動地尙呼冤。黃金不共遼東贖﹐樞部分明近寡恩。

﹟寄懷劉淵亭軍門宜黃符天佑根深﹟

一腔熱血向誰陳﹐憂國憂民百鏈身。畢竟英雄能用武﹐翻新花樣不由人。

孤城無救計終窮﹐拔隊歸來气亦雄。猶領殘兵三百騎﹐勝他夜半走江東。

﹟感詠黔南女史瓦蘭芬﹟

滄海桑田幾變更﹐可憐蒼昊太無情。三鯤忍陷衣冠藪﹝謂臺灣﹞﹐百雉空營鐵石城﹝謂威海﹑旅順﹞。夫婿位輕難報國﹐木蘭我愧學從徵。深閨長向深宵拜﹐翹首呼天祝太平。

呼天天道竟無知﹐太息輸金割地時。巾幗猶思爭气節﹐沙場幾个副須眉。揮戈日暮光畱影﹝劉永福踞臺南﹞﹐擊楫江中誓有辭﹝張香帥力阻和議﹞。畢竟生男才是好﹐乾坤大局賴撐持。

時局循環信有因﹐娥眉無分繪麒麟。諸公衮衮知匡復﹐世變滔滔互屈伸。東國霸圖心在莒﹐西岐王業誓書秦。聖明有詔多哀痛﹝詔有「當此創鉅痛深之日﹐正我君臣臥薪嘗膽之時」云云﹞﹐誰沼吳兮只自新。

﹟感詠次蘭芬女史原韻長白佩珊女史﹟

蘭芬女史爲淸鎭肅伯平鹺尹淑配﹐與儂如宛若交。值時事艱難﹐竊懷憂宗室﹐有木蘭從軍之志﹐無良玉督師之權﹐嘅焉長嘆﹐吟成七字。體女兒絮語﹐不似丈夫﹐然幼婦好辭﹐何慚君子。囑儂次韻﹐未敢效顰﹐與子同心﹐輒自忘醜﹐乃依歌而和之﹐幸勿嗤儂爲詩婢也。

蘭閨夢破月三更﹐厭聽良人話敵情。楡塞云排鵝鸛陣﹝謂視師者不出關﹞﹐妖星焰熾鳳凰城。尋常小醜誰輕縱﹐百萬雄兵枉出徵。落得於思成笑柄﹐幾人奇計過陳平。

戎機輸與敵人知﹐枉復銜枚雪月時。毛遂縱橫空脫穎﹝某公請自將滅寇﹞﹐羽書星火急然眉。六軍日慘云旗色﹐大將神驕露布辭﹝我軍屢北﹐而督師者猶設免死牌諭敵人降﹞。獨笑塡然曳兵走﹐畱將節鉞倩誰持﹖

和戎辱國證前因﹐傳列匈奴繼獲麟。武帝窮兵雄略遠﹐班超投筆義旗伸。上書幾輩𨿽憂漢﹐約法三章卒翦秦。二百年來寬大政﹐及今更與萬方新。

﹟乙未二月﹐倭逼大沽﹐傅相行成定議﹐因集杜子美句志感張羅澄﹟

九重春色醉仙桃﹐河隴降王款聖朝。已喜皇威淸海岱﹐不堪人事日蕭條。細推物理須行樂﹐懶惰無心作解嘲。獨使至尊憂社稷﹐冥冥氛祲未全銷。

﹟集杜拾遺句東贈劉淵亭軍門張羅澄﹟

回首扶桑銅柱標﹐夷歌是處起漁樵。近聞下詔喧都邑﹐焉得並州快剪刀﹝有詔求才﹞。猛士腰間大羽箭﹐秋鷹整翮當雲霄。走平亂世相催促﹐上帝髙居絳節朝。

盡使鴟鴞相怒號﹐應弦不礙蒼山髙。淩煙功臣少顏色﹐萬古雲霄一羽毛。殊錫曾爲大司馬﹐將軍只數漢嫖姚。卽今飄泊干戈際﹐祗在忠良翊聖朝。

﹟感詠科爾沁果爾敏杏岑﹟

鯨魚跋浪海天東﹐牌已傳金柱折銅。拔幟幾時堅壁壘﹝指平壤﹑旅順﹞﹐降幡一片失艨艟﹝謂威海衛鐵甲降敵﹞。錢山擲共珠崖棄﹝償兵費三百兆﹐割臺灣一省﹞﹐西夏私同北狄通﹝倭氛熾時﹐各國袖手﹐及議和時﹐爭相助順﹞。愧我閒曹難報國﹐何當萬里破長風。

﹟感事有作侯官張同子汀﹟

莽蕩乾坤萬事非﹐世情多與願相違。金甌已缺誰能補﹖鐵鎖都沈不可歸。亙古瀛寰成創局﹐孤臣海嶠悵斜暉。狂瀾未倒猶堪挽﹐拔劍髙歌賦采薇。

割地輸金事等常﹐其如泄沓勢方張。兵曹我自慚無地﹐武庫誰能肅若霜。人世白雲幻蒼狗﹐海天紫島尙紅羊﹝謂臺灣﹞。九州聚鐵何堪鑄﹐幾次揮戈望夕陽。

﹟紀韓事三首張羅澄﹟

甲申冬十月﹐韓開化黨金玉均﹑洪英植﹑朴泳孝﹑徐光範﹑徐載弼等通日使竹添進一郎以叛。英植伏誅﹐玉均等出走。英植之子鐘宇迹而圖之。甲午春二月﹐玉均變名巖田和三旅滬江﹐鐘宇格殺之。越五月韓亂﹐中日之難遂作。

十年前事記朝鮮﹐南越烽連濟物煙﹝日公使竹添進一郎領金玉均等據濟物浦﹐是年有法越之役﹞。黨禍錮王王室敵﹐宮門借盜盜權專﹝玉均等入宮脇王﹐稱淸兵亂﹐矯詔趣日兵入衛﹐據普通門﹐與我軍構戰﹞。陽關寶玉私逃虎﹝玉均﹑泳孝等皆出走﹞﹐漢闕星槎晚泛騫﹝上書告急﹐我國派吳大澂﹑續昌兩星使往靖難﹔十一月初抵韓城﹐照會各國公使調處日本﹞。戴我皇靈仍復辟﹐海隅幾悼失飛廉﹝韓平﹐賊十年不獲﹞。

華夷艷說洪鐘宇﹐手刃君仇蓋父愆﹝在上海客寓以洋炮轟殺玉均﹞。箕子奴囚成法在﹝鐘宇圖玉均﹐鬻身爲僕﹐及狙殺玉均﹐囚於上海獄中﹐審實解韓﹞﹐張良博浪一椎先。短衣迹絕無行地﹝句本莊子﹔因玉均攺西服遊日本﹑泰西諸邦﹐鐘宇亦遂攺用西裝﹐尾之十年﹐今始得而甘心焉﹞﹐長劍秋瑩經倚天﹝韓王致電總署云「洪鐘宇奉我命誅賊臣金玉均﹐其案宜歸韓」﹔及鐘宇解至﹐韓王授以四品官﹞。漫笑殷遺頑獨甚﹐英雄忠孝自神仙。

無那殲仇仇更深﹝金玉均久受日本之庇﹐鐘宇尾而殺之﹐日羞忿﹐遂借韓邦東學黨之守舊黨魁崔時亨等稱亂全羅道﹐引日兵據韓﹐前軍忽地大星沈﹝左冠亭軍門死之﹞。

安邊廟略繙金篋﹐卻敵城空碎玉琴﹝中韓之將士皆逃潰﹞。辱甚燕雲天雨泣﹐愁聽渤海海潮音﹝海嘯爲災﹞。可能再逞屠龍手﹐我欲因之漑釜鬻。

按此詩第三首末釜鬻句﹐其本意大約謂宜參用西法以復國仇也。然如洪鐘宇者﹐亦人傑矣哉﹗唐有父謀叛而其子赴闕告變者﹐史家謂其能存宗祠﹐忠孝仍自兩全﹔取鐘宇較之﹐其忠孝爲何如耶﹗孔子曰「匹夫不可奪志」﹔由今觀之﹐益信鐘宇間關異域﹐迹玉均十年﹐竟成其志﹐英風灝气溢於兩間﹐其艱苦卓絕之心可以驚風雨而泣鬼神矣﹗蓋誠之所至﹐金石爲開﹐玉均卽不能殺﹐亦將奪魄﹐況能手刃之耶。此詩之表彰﹐使羣天下之人如睹鐘宇倜儻之狀﹐以生其忠憤之心。吁﹗世有如鐘宇其人者乎﹐余將鑄金事之﹔故特錄此爲忠憤集之殿。魯陽生跋。

