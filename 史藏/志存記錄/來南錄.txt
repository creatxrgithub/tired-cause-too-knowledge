來南錄

唐李翺

元和三年十月﹐翺旣受嶺南尙書公之命﹐四年正月己丑﹐自旌善第以妻子止船於漕。乙未﹐去京都。韓退之﹑石浚川假舟送予。明日﹐及故洛東孟東野第﹐遂以東野行。浚川以妻疾﹐自漕口先歸。黃昏﹐到景雲山居﹐詰朝登上方﹐南望嵩山﹐題姓名﹐記別。旣食﹐韓﹑孟別予西歸。戊戌﹐予病寒﹐飲蔥酒以解表。暮﹐宿於鞏。庚子﹐出洛下河﹐止汴梁口﹐遂泛汴流﹐通河於淮。辛丑﹐及河陰。乙巳﹐次汴州﹐疾又加。召醫察脈﹐使人入盧。又二月丁未朔﹐宿陳畱。戊申﹐莊人自盧又來﹐宿雍丘。乙酉﹐次宋州﹐疾漸瘳。壬子﹐至永城。甲寅﹐至埇口。丙辰﹐次泗州﹐見刺史假舟轉淮﹐上河如楊州。庚申﹐下汴渠入淮。風帆及盱眙﹐風逆﹐天黑色﹐波水激﹐順潮入新浦。壬戌﹐至楚州。丁卯﹐至楊州。戊辰上棲靈浮圖。辛未﹐濟大江﹐至潤州。戊辰﹐至常州。壬午﹐至蘇州。癸未﹐如虎丘之山﹐息足千人石﹐窺劍池﹐宿望梅樓﹐觀走砌石﹐將遊報恩﹐水涸舟不通﹐無馬﹐道不果遊。乙酉﹐濟松江。丁亥﹐官艘隙﹐水溺舟敗。戊子﹐至杭州。己丑如武林之山﹝卽靈隱天竺寺﹞。臨曲波﹐觀輪■﹝車舂﹞﹐登石橋﹐宿髙亭。晨望平湖孤山﹐江濤窮竹﹐道上新堂﹐周眺羣峯﹐聽松風召靈山永吟叫猿﹐山童學反舌聲。癸巳﹐駕濤江﹐逆波至富春。丙申﹐七里灘至睦州。庚子﹐上楊盈川亭。辛丑﹐至衢州﹐以妻疾﹐止行居開元佛寺臨江亭。後三月丁未朔﹐翺在衢州。甲子﹐女某生。四月丙子朔﹐翺在衢州﹐與侯髙宿石橋。丙戌﹐去衢州。戊子﹐自常山上嶺至玉山。庚寅﹐至信州。甲午﹐望君陽山怪峯直聳﹐似華山。丙申﹐上千越亭。己亥﹐直渡檐石湖。辛丑﹐至洪州﹐遇嶺南使﹐遊徐孺亭﹐看荷葉。五月壬子﹐至吉州。壬戌﹐至處州。己丑﹐與韓泰﹑安平渡江遊靈應山居。辛未﹐上大庾嶺。明日至湞昌。癸酉﹐上靈屯嶺﹐見韶石。甲戌﹐宿靈鷲山居。六月乙亥朔﹐至韶州。丙子﹐至始興公室。戊寅﹐入東蔭山﹐看大竹筍如嬰兒﹐過湞陽峽。己卯﹐宿淸遠峽山。癸未﹐至廣州。自東京至廣州﹐水道出衢﹑信七千六百里。出上元西江七千一百有三十里。自洛川下黃河﹑汴梁﹐過淮至淮陰一千八百有三十里。順流自淮陰至邵伯三百有五十里。逆流自邵伯至江九十里。自潤州至杭州八百里。渠有髙下﹐水皆不流。自杭州至常山六百九十有五里。逆流多驚灘﹐以竹索引船乃可上。自常山至玉山八十里﹐陸道謂之玉山嶺。自玉山至湖七百有一十里。順流謂之髙溪。自湖至洪州一百有一十八里。逆流自洪州至大庾嶺一千有八百里。逆流謂之漳江。自大庾嶺至湞昌一百有一十里。陸道謂之大庾嶺。自湞昌至廣州九百有四十里﹐順流謂之湞江。出韶州謂之韶江。

