

家世舊聞宋陸遊●卷上太傅在館閣最久﹐尢所厚者﹐集賢楊公﹑翰林嵇公也。楊公﹐應天人﹐系出唐靖恭楊氏﹐平生爲人作碑志﹐但稱靖恭楊某而已。初名侃﹐所以避章聖潛藩諱﹐以字爲名﹐更字子正。質素靜退﹐與太傅俱在三館﹐幾三十年。後來者貴達相屬﹐二公恬然﹐若將終身。太傅自號朝隱子﹐楊公自號大隱子﹐其意趣蓋莫逆也。楊公晚乃爲知制誥﹐以集賢院學士出知亳州而沒。嵇公字公實﹐與楊公同鄕裏。父爲江陵石首縣主簿﹐民有與其子皆以彊盜殺人系獄﹐久不能決﹐州專以屬公﹐��爲言於州曰「民止父子二人﹐無他子﹐若俱死﹐是滅門也。」州具奏﹐子得減死。民旣伏法﹐托言於鄰家子曰「帝嘉主簿有仁心﹐以貴子畀之矣。」是歲生嵇公。以故嵇公尢務爲淸修寬厚﹐篤信神仙方士之說。方嵇公掌誥時﹐太傅爲糾察在京刑獄﹐鄰居於州東汴陽坊﹐無日不相過。太傅已絕谷食﹐嵇令亦蔬菇﹐每得道書气訣﹐必相示﹐蓋方外之友也。景間﹐猶兼文行取士﹐不專糊名。太傅守越﹐解試畢﹐入院放榜﹐旣盡拆試卷﹐乃曰「何爲不見項堂長乎﹖」卽求項程文﹐得之﹐拔置榜首﹐而黜最後一名。項蓋有文行﹐爲鄕先生。當時多如此﹐不以爲異也。太傅辟穀幾二十年﹐然亦時飲﹐或食少山果。醉後﹐插花帽上。先君嘗言此﹐遊因請問﹕「前輩燕居亦著帽乎﹖」先君曰「前輩平居往來﹐皆具袍帶﹐惟出遊聚飲﹐始茶罷換帽子﹑皂衫﹐已爲便服矣。衫袍下﹐冬月多衣錦襖﹐夏則淺色襯衫﹐無今所謂背子者。致仕則衣道服﹐然著帽。大抵士大夫無露巾者﹐所以別庶人也。王荊公在金陵山中﹐騎驢往來﹐亦具衫﹑帽。吾記紹聖﹑元符間﹐士大夫猶如此。」太傅出入朝廷數十年﹐然官不過吏部郎中﹐太尉兄弟行有官者十餘人。惟十七伯曾祖﹐仕至遠郡守﹐余不過縣令而已。亦有爲縣數任者。蓋前輩安於小官如此。太尉與孫威敏﹑龐莊敏皆親故。自二公貴﹐有書則答之﹐不先通書也。間至京師﹐必俟調官畢﹐始一見而歸。二公遣子弟追餞﹐或已不及。與歐陽文忠公亦聯姻。嘗過揚州﹐文忠適爲守。入境﹐關吏以告﹐文忠喜謂諸子曰「陸長官來矣﹐汝前母早死﹐吾見楊家諸親﹐未嘗不加厚也。」已而﹐公亦不求見而去。太傅以集賢校理出守鄕郡﹐朝士多以詩送行。宋景文公詩﹐最爲一時盛傳﹐云「亭余內史流觴水﹐路入仙人取箭山。」太尉鎖廳試兩浙漕司。前試數日﹐夢乘馬﹐後有鼓吹甚盛﹐導從悉介冑之士﹐意但謂多捷之徵。已有入試﹐賦題乃《大獻奏凱樂》﹐果以魁送。蓋是時陜西方出師也。太傅性質直﹐𨿽在上前﹐不少攺越音。爲館職時﹐嘗因奏事﹐極言治亂﹐舉笏指禦榻﹐曰「天下姦雄睥睨此座者多矣﹐陛下須好作﹐乃可長保。」明日﹐仁祖以其語告大臣﹐曰陸某淳直如此。太傅幼孤﹐伯父中允公教養成就甚力。其後﹐太傅納兩官﹐乞追贈﹐朝廷特許之﹐贈太子中允﹐事載《國朝會要》﹐至今爲故事。及得任子恩﹐推以予中允之後者四人。家藏太傅同判河陽時手收《舉職方》奏艸及《臺移》﹐今載於此。禦史臺牒同判河陽﹑集賢校理陸度支﹑準今月十二日敕﹐數內度支員外郎﹑充集賢校理﹑同判河陽陸某牒﹐奉敕﹕朕勵精至治﹐延訪羣材。言念選調之中﹐頗多廉幹之士。或沈淪之浸久﹐欲自奮以無由。特命內外之臣﹐式開慰薦之路。必須察士操之無缺﹐取吏考之素深。宜務推揚﹐並從升擢。當副舉知之命﹐允彰吁俊之求。勉徇至公﹐以悉予意。宜令王曙及令禦史臺﹐徧行告報盛度以下﹐並前項人等﹐於前任﹑見任幕職﹑州縣官內﹐各舉保一員﹐堪充京官親民任使。其所舉官﹐須是兩任六考以上﹐歷任內﹐無贓私過犯﹐具出身﹑歷任功過﹐畫一開坐聞奏。如犯公罪﹐情理重者﹐卽不得保舉。其𨿽系私罪﹐情理輕者﹐亦許保舉聞奏。內有權要骨肉及親戚者﹐並於狀內開說。如朝廷任用之後﹐所舉人犯已贓﹐並當同罪。仍限敕命到半月內﹐具姓名實封聞奏﹐仍仰更切不住催促。牒至﹐準敕故牒﹐牒具如前事﹐須牒本官候到請詳前項敕命指揮﹐依限保舉官﹐一面實封聞奏﹐乞具公文回報者﹐謹牒。明道二年六月十六日牒。推直官﹑尙書都官員外郎張。朝奉郎﹑尙書度支員外郎﹑充集賢校理﹑上輕車都尉臣陸某﹐準禦史臺牒﹐準敕節文「於前任﹑見任幕職﹑州縣官內保舉一員﹐堪充京官親民任使﹐其所舉官﹐須是兩任六考已上﹐歷任內﹐無贓私罪犯﹐具出身﹑歷任功過﹐畫一開坐聞奏」者。臣今保舉見任天平軍節度推官﹑知杭州仁和縣事關魯﹐具開坐在下項。一﹑關魯是大中祥符五年三月內﹐禦前進士及第。一﹑初任滁州軍事推官。經二考。一件公罪﹐爲不將巡檢元解賊人照勘鹵莽情罪﹐罰銅﹐該赦釋放。一件公罪﹐爲不將該赦賊人奏取敕裁罪愆﹐罰銅﹐該去官﹐並徳音釋放。一﹑次任衡州軍事推官。經三考﹐四十三度差遣了當﹐內六度勘事。一﹑次任權太平州軍事判官。經三考﹐三十六度差遣了當。一﹑次任奉敕差監饒州鹽酒稅。不經考﹐移就差。一﹑次任奉敕監饒州茶鹽務。經二考。一件公罪﹐爲據舉人施萬等陳論﹐試院官員解發不當﹐差袁州判官張均推勘﹐本官具述備論舉人追捉未到﹐該赦恩放。一﹑見任天平軍節度推官﹑知杭州仁和縣事。天聖七年十二月二十五日到任﹐至今合成三考﹐兩考並無責罰﹐合書中上考﹐一考未見本州申到。一﹑本人並無權要骨肉及親戚在朝任用者。右具如前。其見任天平軍節度推官﹑知杭州仁和縣事關魯﹐素修儒行﹐擢自文科﹐𨿽廉幹於公方﹐久沈延於賓席。前後經歷六任﹐書成一十三考。罹公罪﹐並該赦放。臣今保舉﹐堪充京官親民任使。如朝廷任用之後﹐犯正入已贓﹐臣甘當同罪不辭。謹具狀奏聞﹐伏候敕旨。明道二年七月日﹐朝奉郎﹑尙書度支員外郎﹑充集賢校理﹑上輕車都尉臣陸某狀奏。家藏太傅《除糾察在京刑獄敕》﹐其辭曰﹕中書門下牒尙書工部郎中﹑直昭文閣館陸某。牒奉敕﹕國家精求化源﹐明愼刑典。況輦轂之下﹐斯謂浩穰﹔獄訟之間﹐尢謂繁劇。苟聽斷少乖於閱實﹐則黎或陷於非辜。伏念軫懷﹐當食興嘆﹔宜申條制﹐式示哀矜。乃眷近臣﹐愼求公器﹔察其枉撓﹐舉彼稽畱。庶遵隱悼之規﹐以召和平之气。宜差同糾察在京刑獄。其開封府應在京有刑禁之處﹐並仰糾察其逐處﹐據斷遣徒以上罪人。旋具供報。內有未盡理及有淹延者﹐並須追取元案看詳﹐舉駁申奏。若是曠於舉職﹐致刑獄有所枉濫﹐別因事彰露﹐其所委官﹐必當重行朝典。更有合行條貫事件﹐仍擘畫開坐聞奏。牒至﹐準敕故牒。慶曆六年九月日牒。工部侍郎﹑參知政事丁﹝押字﹞。按﹕大中祥符二年﹐始置糾察在京刑獄﹐以兩制及朝官允。然實錄﹑國史皆不載其職事之詳﹐此敕可備史官之求也。太傅有《贈眞行大師》詩﹐云「語錄傳來久﹐所明機妙深。霜天七寶月﹐禪夕一眞心。只有道爲證﹐更無塵可侵。前溪漚出沒﹐誰自感浮沈。」有題版在福州西禪寺﹐署銜云「轉運使﹑尙書兵部員外郎」﹐蓋使福建時也。楚公元中自金陵守丁內艱﹐歸鄕裏。凡墓客來﹐皆束帶與之坐﹐每曰「先墓所托﹐其敢忽也﹗」楚公仕宦四十年﹐意無屋廬。元中﹐以憂歸﹐寓妙明僧捨而已。晚得地臥龍山下﹐欲築一區﹐竟亦不果。山麓有微泉﹐引作一小池﹐名之曰三汲泉﹐今歲久﹐遂不知其處矣。王禹玉作《上永裕陵名表》﹐云「垂精七閏之餘。」表猶未出﹐楚公與眾從官見韓玉汝。玉汝曰「今日左揆上陵名表﹐用『七閏』字何所出﹖」坐客莫能對。玉汝乃特以問公﹐公不得已﹐徐曰「『五歲再閏。』注似云十九年七閏爲一章。」聞者駭服。是時禹玉已病矣﹐猶如是之工。楚公於應對間﹐逡巡退讓﹐不肯以所長蓋眾﹐此吾家法也。楚公精於《禮》學﹐每攄經以破後世之妄﹐惟合祭天地一事﹐獨以爲是。常曰「祀天﹐百神皆從祀﹐地示亦當從祀﹐但不可云合祭耳。」楚公爲吏部尙書﹐使契丹。張蕓叟爲吏部侍郎﹐每出省﹐輒至吾家﹐坐廳事西階﹐呼入宅老卒﹐歷問家人安否﹐又呼卒長﹐令約束守宿人﹐乃去﹔非齋祠﹑疾病﹐不廢也。楚公言﹕神祖語皆成文。公在後省日﹐嘗因進呈修敕﹐日旰猶反覆考閱未已。時上疾初平﹐公乃請俟他日。帝整容﹐曰「非喜勞惡佚也﹐蓋享天下之奉﹐思以此勤報之。」當時語實如此﹐無一字潤色。東坡先生守錢塘﹐六叔祖祠部公。爲轉運司屬官﹐頗不合。紹聖中﹐章子厚作相﹐力薦以爲可任諫官﹑禦史。遂召對。哲廟語訖。公至殿上﹐立未定﹐上卽疾言﹐曰「蘇軾﹗」公度章相必爲上爲錢塘不合事﹐乃對曰「臣任浙西轉運司勾當公事日﹐軾知杭州﹐葺公廨及築堤西湖﹐工役甚大﹐臣謂其費財動眾﹐以營不急﹐勸止。軾遂怒﹐語郡官曰﹕『比舉一二事﹐與諸監司議﹐皆以爲然﹐而小モ輒呶呶不已﹗』『小モ」蓋指臣也。然是時歲凶民饑﹐得食其力以免於死﹑徒者頗眾。臣所爭亦未得爲盡是。」上默然。章相聞之﹐亦不悅。以故仕卒不進。徽宗初郊﹐內侍請以黃金爲大裘匣﹐度所用止數百兩。然議者皆以爲郊費大﹐不應復於故事外妄費。一日﹐上謂執政曰「大裘匣是不可邪﹖」楚公對曰「大裘尙質﹐誠不當加飾。」上忽變色﹐曰「如此﹐可便罷之﹐受不得丰稷煎炒矣。」楚公退謂韓﹑曾二公曰「使如相之者﹐常在經筵﹐人主豈復有過舉邪﹗」丰公是時蓋爲工部尙書﹐以本職爭論云。元符庚辰夏﹑秋間﹐丰淸敏公爲中丞﹐楚公權吏部尙書。一日﹐見曾子宣於西府﹐色極不樂。「丰相之乃如此不曉事﹐方幸可回﹐又壞事矣。近者對﹐乃論司馬君實﹑呂晦叔等皆忠賢﹐豈可因赦敍復﹐赦但當及有罪耳﹐無罪何赦也﹗上問渠﹕光﹑公著更攺先帝法度﹐亦無罪邪﹖渠輒曰﹕合攺﹐有何罪﹗其不婉順如此。上不能平﹐頗疑朝廷皆假建中爲說﹐而意實向元也。柰何。」楚公答曰「公誤矣﹐上牽於父子之愛﹐所謂建中﹐亦勉從耳。惟間有此等議論到上前﹐則建中之政可守﹐但患言路無繼之者耳﹐不患壞事也。」未幾﹐淸敏竟攺尙書﹐而王明叟爲中丞﹐故羣姦尙有所憚。明叟罷﹐本欲用鄒忠公﹐以母老力請去﹐小人乘間得進﹐事遂大變﹐識者皆服楚公之先見也。楚公在海州﹐和查朝散應辰《雪》詩云「無地得施調國手﹐惟天知有愛民心。」蓋公𨿽恬於仕進﹐而志則常在生民如此。楚公紹聖中﹐坐元中修史﹐奪職守泰州。方在史院時﹐與諸公不合者實多﹐至或勸公自辯。公笑不答。到郡﹐以啟謝執政曰「論涓塵之小補﹐或有可矜﹔責天地之大恩﹐誠云不報。」議者謂非獨得近臣之體﹐亦可見儒者气象也。楚公爲太學直講累年。旣去﹐而太學獄起﹐學官多坐廢。元丰中侍經筵﹐神宗從容曰「卿在太學久﹐經行爲士人所服﹐卿去後﹐學官乃狼藉如此。」公曰「學官與諸生﹐乃師弟子。今坐以受所監臨贓﹐四方實不以爲允。龔原﹑王氵允之等﹐皆知名士﹐以受鄕人紙百番﹑筆十管﹐斥廢可惜﹐願陛下終哀憐之。且臣爲直講時﹐有親故來﹐亦不免與通問﹐使未去職﹐亦豈能獨免。昔蘇舜欽監進奏院﹐以賣故紙錢置酒召客﹐坐自盜贓除名。當時言者固以爲眞犯贓矣﹐今孰不稱其屈﹐臣恐後人視原﹑氵允之等﹐亦如今之視舜欽也。」𨿽不見聽﹐然上由是益知公長者。滿中行爲太學官。獄成﹐獨以不糸圭吏議被賞。楚公嘆曰「此賞豈可愛也。」由是薄中行爲人。楚公自元中出守汝陰﹐歷紹聖﹑元符十餘年﹐常補外﹐嘗賦《梅花》詩云「與春不入都因淡﹐教雪難如只爲香。」蓋以自況也。查匪躬崇寧初見楚公於政府。故事﹕皇子﹑皇女初生﹐輔臣皆有進獻。是日適有之。楚公對匪躬喟然太息。匪躬私念泰陵終無嗣﹐而上多男子﹐臣民之所共慶﹐公乃有憂色﹐何也﹖因請其故。楚公又嘆曰「祖宗欲大臣亟知宮中事﹐故立此制﹐防微之意深矣。然某備位半年﹐已三進矣。上春秋富﹐寵嬖已眾﹐大臣之責也。顧未有以節之﹐柰何。」匪躬每嘆前輩識慮之遠。元丰中﹐庚申冬﹐慈聖光獻太后上仙。明年春﹐將百日﹐故事當卒哭。楚公時以集賢校理爲崇政殿說書﹐因對﹐言「《禮》﹐旣葬而虞﹐虞而後卒哭。古者﹐士﹐三月而葬﹐三虞﹖卒哭﹐則百日而卒哭者﹐士禮也。今太皇太后﹐宜俟山陵復士﹐九虞禮畢﹐然後行卒哭之禮。且古者初喪哭無時﹐卒哭則朝夕哭而已。今俚俗初喪﹐才明夕哭﹐卒哭﹐則並朝夕哭亦廢﹐非禮也。」神祖好禮﹐悉如公言行之。祖宗官制﹐於流品最精﹐凡遷﹑攺悉不同制。舉進士﹑門蔭﹑流外及曾任淸望﹑曾犯贓罪之類﹐色色有別。自元丰官制﹐一切掃去。楚公在後省﹐嘗建言﹕曾孝寬比爲簽書樞密院官﹐才起居舍人﹐而今堂吏乃有至朝請大夫者﹐非朝廷體。謂宜稍視舊制分流品。神祖以爲然﹐而王相禹玉持立賢無方之說﹐議遂格。至元﹐始以左﹑右字冠階官之上。初議﹐贓罪人帶左字者降爲右﹐諫官謂﹕如此﹐是許帶右字人犯贓﹐遂命贓罪人並去左﹑右字。今蓋用元之制﹐然使公卿子弟與吏胥雜流一等﹐亦非甄別之意﹐要當盡仿祖宗舊制爲善耳。建中初﹐石格爲刑部郎官﹐嘗爲長貳詣曾丞相白事。曾怒﹐長貳皆退﹐格獨曰「天下之議以爲如彼﹐相公獨以爲如此﹐格寧得罪於相公﹐不敢屈天下公議﹐願相公姑置是怒﹐以理察之。」卒得直而去。楚公時爲執政﹐深愛嘆之﹐以爲可用。會去位﹐蔡京用事﹐格遂不復顯﹐亦可以知其爲人矣。蔡元度解《易》「相見乎離」云「刑相出見也。萬物皆相見﹐亦然。」又解《論語》云「四體不勤﹐墮支體也。五穀不分﹐黜聰明也。孰爲夫子﹐無我無人也。」龔深甫給事嘗與楚公言及此﹐大怒﹐曰﹔「小子敢爾﹗蓋聞法吏舞文矣﹐未聞書生舞經也。」楚公在史院﹐一日﹐呂汲公來﹐過局﹐偶問﹕「皇甫何字持正﹖」坐客莫能對。楚公曰「此『』字。《詩》中有『其』。」汲公歸府﹐才下馬﹐卽呼子弟檢《毛詩》﹐曰「陸侍郎畏爭名﹐不肯眾中明言﹐必是出�在此。」旣檢﹐果出此句注中。楚公守蔡﹐一日﹐有赦書﹐蓋哲宗服藥。赦言夙興禦朝﹑數冒寒气者。公卽日躬往徧禱神﹐仍於廳事建道場祈福﹐設次於道場之側﹐晝夜不入私室。數日間﹐徽宗卽位﹐赦與哲宗遺詔俱至。公啟緘﹐卽慟哭。公婿龍圖楊公彥章趨出﹐叩之﹐見遺詔﹐亦掩面哭而入﹐家人始知其爲國卹也。有頃﹐郡官相繼來﹐公皆號哭見之。乃宣遺詔。凡不食者終日﹐食粥者三日。六叔祖祠部平生喜作詩﹐日課一首﹐有故則追補之﹐至老不廢。年八十餘時﹐嘗有句云「枕上吹齏醒宿酒﹐窗間秉燭拾殘棋。」又有《聞亂》詩云「寧知小兒輩﹐竟壞好家居。」崇寧元年正二月間﹐有一武人調官京師﹐以相術自名。楚公舊在南陽識之﹐因其求見﹐問﹕「朝士孰再貴﹖」答曰「大宗正丞鄭居中極貴﹐其次﹐太學博士李夔﹐法當有貴子。」又曰「今年廟堂當一新﹐惟溫右丞不去﹐然亦不佳。」溫右丞者﹐益也。是年﹐自韓丞相忠彥以下悉罷﹐惟益遷中書侍郎﹐然未幾卒於位。李夔﹐蓋建炎丞相綱之父也。武人自先君已不能記其名。其術之妙至此﹐可謂異矣。楚公性儉約﹐尢不喜歡酒。每與弟子諸生語至夜分﹐不過啜べ豆粉山藥湯一杯﹐或進桃奴丸一服而已。李作知剛﹐楚公之婿﹐才極髙﹐公愛之。作與馬巨濟善。巨濟在太學有聲﹐及赴省試﹐作擬杜子美杜鵑詩體﹐作詩戲之﹐曰「太學有馬涓﹐南省無馬涓﹐秋榜有馬涓﹐春榜無馬涓。」公聞之不樂。作曰「某與巨濟忘形﹐故有此戲。」公曰「與人交當有禮。何謂『忘形』﹖凡世之交友卒爲仇讎者﹐皆忘形者也。嘗記熙寧中﹐與舒信道﹑彭器資同在景徳考試﹐信道一夕中夜叩器資門﹐欲有所問﹐器資已寢﹐亟起束帶。信道隔門呼曰﹕『不必起﹐止有一語﹐欲求教耳。』器資不答﹐束帶竟﹐開門延坐﹐然後共語。信道頗不樂﹐然處朋友間﹐如器資乃是。」三十九伯父﹐字元成。文學早成。在蔡州時﹐猶未二十﹐作別友人詩曰「園花今爛漫﹐一一手親栽。惟有新離恨﹐東風吹不開。」楚公見之不懌﹐曰「花皆爛漫﹐而獨言東風吹不開﹐是兒其不達乎﹗」伯父果不達早世。元丰八年﹐禮部貢院火。試官馬希孟燔死﹐蔡卞亦幾死。京方知開封﹐募力士逾墻入﹐挾卞以出﹐遂再引試。楚公知舉﹐取焦蹈爲第一。故當時諺云「不因試官火﹐安得狀元焦。」蓋是歲諒陰﹐無殿試也。蹈答策有曰「論經不明﹐不如無經﹔論史不達﹐不如無史。」楚公大愛之﹐以爲有揚子云之風。韓康公尹大名﹐有餘行之者上書﹐其言狂悖﹐至勸康公爲伊﹑霍之舉。康公得其書﹐未讀﹐偶門客取讀之﹐大驚﹐徑入臥內白康公﹐卽日捕得行之﹐械送京師﹐其實病狂無他也。有司鍛煉﹐遂以爲謀逆﹐請論如律。楚公時侍邇英﹐神祖眷待方厚﹐有嫉公者輒讒公﹐以爲與行之善。上以問公﹐公曰「行之嘗官越州﹐臣越人﹐實識之﹐狂易人也。棄妻﹑子﹐出遊二十年不歸。其子長大﹐聞父客京師﹐來省之﹐拒不見﹐子泣而去。觀此﹐非狂而何﹗」上惻然﹐曰「然則誅及其妻﹑子﹐得無濫耶﹗羈置遠郡足矣。」於是獨誅行之﹐而妻﹑子皆得免。其後趙訁念事作﹐遂得用行之比﹐自父庭臣及母﹑妻皆免。吳儲﹑吳侔之獄﹐又用訁念比﹐悉免當從坐者。議者謂由公一言之利云。司馬溫公初秉政﹐一日﹐謂從官曰「比年法令滋彰太甚﹐如三省法﹐乃至數百策﹐又多繁詞﹐不切於用。如其間一條云『諸稱省者﹐謂門下省﹑中書省﹑尙書省』﹐豈不可笑邪﹖」時諸人多與修書者﹐皆唯唯。楚公獨起﹐對曰「三省法所以多﹐緣並格式在其間。又所謂三百冊﹐乃進本大者﹐而進表及元降旨揮﹑目錄之類﹐自古卻不少﹐若作中字﹐則不過五六十冊﹐比舊日中書條例﹐所減乃過半﹐非滋彰也。至如『諸稱省謂門下省﹑中書省﹑尙書省』者﹐蓋爲內侍省亦稱省﹐若不明立此條﹐慮後世闔寺盛﹐或敢妄自張大故也。」溫公攺容﹐曰「甚善。」至崇寧後﹐羣閹用事﹐遂攺都知爲知內侍省事﹑同知內侍省事﹐押班爲簽書內侍省事﹐以僭視樞府﹐則楚公所論﹐可謂先見遠慮矣。楚公少時﹐病羸瘠﹐骨立。忽夢一老翁﹐曰「吾爲老聃﹐與子有緣﹐當愈子疾。」遂探取腸胃﹐於流泉中洗滌之﹐復納腹中。旣覺﹐猶痛甚。自此所苦頓平。晚自政府出守亳社﹐謁太淸宮﹐始悟夢中之言。楚公在亳﹐屬疾﹐嘗晝臥﹐忽見右�數十人列侍﹐皆古衣冠。初謂平生篤意《禮》學﹐且病中恍惚﹐不以爲意異也。已而數見之﹐始以語門生子弟。未幾﹐公歿。元丰七年﹐秋燕。神祖方舉酒﹐手緩﹐盞傾覆﹐酒沾禦袍。時都下盛傳《側金盞曲》﹐有司以爲不祥﹐遂禁之。明年﹐宮中晏駕﹐楚公進挽辭﹐曰「花是髙秋燕後萎。」意蓋謂此。佛經云「天人五衰﹐如宮殿震﹑身光減」之類﹐花萎亦其一也。先公言﹕楚公嘗戒門人子弟﹐曰「《蔡文忠謚議》﹐謂文忠一言之出﹐終身無復。後生立身﹐當以此爲根本。若於此未能無愧﹐何以爲士耶﹗」楚公元符庚辰冬﹐自權吏部尙書受命爲回謝北朝國使﹐與西上ト門使﹑泰州團練使李嗣徽偕行。北虜遣金紫崇祿大夫﹑檢校太傅﹑左金吾衛將軍耶律成﹐朝議大夫﹑守太常少卿﹑充史館修撰李儔來迓。儔自言燕人﹐年四十三﹐劉霄榜及第﹐今二十八年矣。行過古北口數日﹐置酒會仙石儔忽自言「兄儼新入相。」時已十二月中旬。後數日﹐至其國都﹐見虜主洪基﹐則已苦肺喘﹐不能親宴勞﹐移宴就館。明年正月旦﹐南歸﹐未至幽州﹐聞洪基卒﹐孫燕王延禧嗣立。延禧長徽宗七歲﹐以故事稱兄﹐號天祚。儼相延禧﹐專作威福﹐窮極富貴而死。初﹐元丰中﹐蔡京使虜﹐儼館之﹐情好頗厚。及崇寧後﹐二人得皆ü﹖﹐每因使聘往來﹐輒問安否﹐而二人者卒爲國禍基﹐可怪也。宣和末﹐有武人劉遠者﹐殿帥昌祚之子﹐爲京東提點刑獄﹐謂先君曰「嘗使虜﹐識儼之子處溫。處溫言儼事洪基時﹐嘗獻《黃菊賦》。洪基賜詩﹐答曰﹕『昨日得卿《黃菊賦》﹐碎剪金英排作句。袖中猶自有餘香﹐冷落西風吹不去。』處溫亦貴於其國。方耶律淳妃蕭氏僭立時﹐處溫用事﹐欲執蕭氏以幽州內附﹐事泄﹐與妻﹑子皆誅死。後朝廷旣得幽州﹐追贈處溫燕王﹐且以其居第爲廟。妻刑﹐亦追封燕國夫人。」北虜崇釋氏﹐故僧寺猥多﹐一寺千僧者﹐比比皆是。楚公出使時﹐道中京﹐耶律成等邀至大鎭國天慶寺燒香﹐因設素饌。公問成﹕「亦有禪僧乎﹖」曰「有之。頃有寂照大師﹐深通理性﹐今亡矣。」公又問﹕「道觀幾何﹖」曰「中京有集仙觀而已。」以知北虜道家者流﹐爲尢寡也。先君言﹕髙麗之俗﹐亦不喜道教。宣和中﹐林靈素得幸﹐乃白遣道士數人﹐隨奉使往﹐謂之行教﹐畱數月而歸。所遣皆庸夫﹐靈素特假此爲丐恩澤爾﹐不知所謂行教者﹐竟何爲也。楚公使虜歸﹐攜所得貔至京師。先君言﹕猶記其狀﹐如大鼠而極肥盾﹐甚畏日﹐偶爲隙光所射﹐輒死。性能糜肉﹐一鼎之內﹐以貔一臠投之﹐旋卽糜爛﹐然虜人亦不以此貴之﹐但謂珍味耳。黃安時自言「少時見楚公﹐以所著《春秋論》爲贄﹐其間有論董仲舒不合聖人處。楚公從容笑曰﹕『仲舒讀此書﹐三年不窺園﹐乘馬不知牝牡﹐吾子曾如此下工夫乎﹖』安時言「自聞此語﹐終身不敢輕立議論。」三十八伯父﹐楚公長子。公得子晚﹐年三十八﹐始生伯父﹐遂以三十八爲行。第伯父不幸﹐少抱微疾。故事﹕執政子弟﹐許陳乞在京釐務差遣。韓師朴數語楚公﹕「郊社令了無職事﹐賢郎𨿽有小疾﹐拜起書札皆無害﹐能屈爲之否﹖」楚公卒辭不可。楚公在政府時﹐有大卿岑巖起手簡云﹕前日登門展慶﹐蒙公惇篤事契﹐俾納貴禮於公﹐有扌爲謙之光﹐使老者增僭易之過。然大將軍有揖客﹐古人以爲美談﹐今文昌綱轄有受拜客﹐顧不美於前人哉﹗若起所謂「事契」者﹐遊生晚﹐不及知。又得此書時﹐先君已捐館﹐無所質問﹐然不敢不記者﹐著前輩之風俗也。楚公使虜時﹐館中有小胡﹐執事甚謹﹐亦能華言﹐因食夾子﹐以食不盡者與之﹐拜謝而不食﹐問其故﹐曰「將以遺父母。」公喜﹐更多與之﹐且問﹕「識此﹐何物也﹖」曰「人言是石橊。」意其言食餾也。又虜人負載隨行物﹐不用兵夫﹐但遇道上行者﹐卽驅役之耳。一日將就馬﹐一擔夫訴曰「某是燕京進士﹐不能負擔。」公笑﹐爲言而遣之。楚公早貴﹐而諸父生晚﹐故少時文章多亡逸。朝循之治爲先﹐誦楚公回師朴《謝入館啟》云「富貴奕世﹐而有寒唆之風﹔文學絕人﹐而無曖昧之行。」今家集亦亡之矣。楚人尢愛《毛詩》﹐注字皆能暗誦﹐見門生或輕注疏﹐嘆曰「吾治平中至金陵﹐見王介甫有《詩正義》一部﹐在案上﹐揭處悉已漫壞穿穴﹐蓋糸番閱頻所致。介甫觀書﹐一過目盡能﹐然猶如此。楚公極愛王輔嗣解《易》。云「剛而又方﹐柔而又圓﹐求安難矣。」以爲天下至論。元中﹐李作爲楚公言「蘇子瞻作《富公神道碑》﹐言爭歲幣用『獻』字甚力。某以當時國書考之﹐畢竟許他『納』字﹐則富公乃是不曾爭得﹐碑旣不言許之﹐復以能拒虜請爲富公之功﹐豈非誤乎﹖」公曰「此非誤也。大抵大典策與尋常文字不同﹐須有爲朝廷諱處。如歐陽公作《範文正碑》﹐言天子得率百官爲太后上壽﹐以文正爭而止。後來蘇明允﹑姚子張修《太常因革禮》﹐見當時實�上壽﹐便以歐陽公作不知此。是亦爲朝廷諱爾。此等文字﹐必傳之四夷﹐若人主攺過﹑罪己之類﹐自是好事﹐直書無害。若如此二事﹐則系國體﹐不得不諱也。」紹聖初﹐王君儀來省楚公。公問君儀﹕「近讀何書﹖」君儀對。曰「讀諸史一徧否﹖渠便是一徧也。」蓋君儀諸書一字有疑﹐亦不放過。楚公未第時﹐遊四方﹐畱髙郵最久。蓋從孫莘老遊﹐客於處士傅瓊家。傅氏孫興祖﹐字仲修﹐實受業。爲仲修不第﹐自號且翁。楚公輔政時﹐嘗謂賓客曰「今日天下大勢﹐政如久病羸瘠﹑气息僅屬之人﹐但當以糜粥養之於茵席間耳﹐若遽使馳騁騎射﹐豈復有全人哉﹗」祖母楚國鄭夫人﹐撫視庶子﹐與己子等。先君與四十二叔父提舉公同歲。方懷孕時﹐祖母作𦇤褓二副﹐付侍者﹐曰「先產者先用之。」已而八月祖母生先君﹐九月杜知婆生叔父﹐相距財二十餘日也。楚公生於魯墟故居﹐太傅曰「是兒必榮吾家。」遂以榮爲小字。先君生於京師﹐是時﹐楚公爲小宗伯﹐居麗景公。故以景爲小字。遊因讀《柳氏訓序》﹐載先世小字﹐故謹記之﹐亦懼子孫浸遠有不知者也。楚公言﹕遼人𨿽外窺中國禮文﹐然實安於夷狄之俗﹐南使過中京﹐舊例有樂來迎﹐卽以束帛與之。公以十一月二十日至中京﹐遼人作樂受帛自若也。明旦﹐迓使輒至此不行﹐曰「國忌行香。」公照案牘﹐則虜忌正月二十日也。因移文問之﹐虜輒送還移文﹐曰「去年昨日作忌﹐今年今日作忌﹐何爲不可。」蓋利束帛﹐故徙忌日耳。又回途聞其主喪﹐而不能作操色襆頭﹐但以墨滅其光。行數日﹐旣徐服﹐則佩服如常矣。獨副使忘洗襆頭﹐見者皆笑。公平生待物以誠﹐𨿽於夷狄不變也﹐因從容與話﹐使洗之﹐副使亟謝。楚公在廟堂時﹐有內臣郝隨者﹐本陳太妃閣中舊人﹐與將作監許幾同管勾京城所。幾欲以雜壓居隨上﹐而隨不肯﹐曰「昔閻守勤序位在李士京上﹐卽例也。」各申省。公建議曰「諸葛亮所謂『宮中﹑府中﹐俱爲一體』﹐用雜壓是也﹐例豈可用耶﹗」遂畫旨。幾位隨上。隨大恚﹐不肯入局﹐泣訴於上。上尉勉之﹐曰「當爲汝攺差遣。雜壓是先帝時所定﹐安敢廢耶﹗」此崇寧初也﹐公論之�蓋如此。楚公元中﹐爲禮部侍郎﹐時議者欲更太學法制﹐公獨以爲不可。曰「若學校專恃法令﹐則舊法已善﹐若學校當先風化﹐則攺法愈非。」及秉政﹐有建議學制者﹐公又非之﹐曰「吾嘗熟思之﹐以利誘學者﹐法𨿽百出﹐安能無獘﹐不若愼遠師儒以至誠教育﹐如昔安定先生﹐能使學者惇徳樂義而忘幹祿之志﹐則庶幾矣。」楚公爲金陵守﹐有句容縣民三人同殺一人﹐皆論死錄囚﹐已引服矣。而囚父詣府稱冤。公受其訴﹐通判狄咸爭以爲旣經錄問﹐不當聽。公曰「姑緩十日﹐當得之。」卽設方略購捕﹐果以八日得眞賊。蓋死人之弟與嫂通﹐畏事露﹐因害其兄﹐一問卽服。而三人者﹐皆平人也﹐卽日破械縱之。曾丞相一日堂中語曰「範鏜𨿽章相所厚﹐然非他人比。」楚公曰「何謂﹖」曾曰「鏜昨日自言從子厚者﹐從議不從利。」公嘆曰「士大夫議論如此﹐正今日可憂者也。方人盛時﹐屈意事附之﹐事變則曰『我前日從義不從利』﹐可乎﹖」●卷下先君言﹕靑州王沂公所居坊﹐有榜曰三元文正之坊。又嘗見沂公登科報其父書曰「曾今日殿前唱名﹐遂忝第一﹐皆先世積徳﹑大人教訓所致﹐然此亦是世間有底事﹐大人不須過喜。」因言﹕楚公登科時﹐第四人張中在殿廷喜甚﹐挈楚公手﹐曰「如何得鄕裏知去﹖」楚公不答。及歸﹐密謂所親曰「此殆非遠器也。」中爲明州象山縣官﹐坐私與髙麗人朴寅亮和倡詩﹐停官﹐終身沈滯。𨿽一時不幸坐法﹐亦器宇非遠大也。宣和末﹐蔡京病篤﹐人皆謂必死矣﹐獨晁叔用謂先君曰﹔「未死也。此老敗壞天下至此﹐若使晏然死牖下﹐備極哀榮﹐豈復有天道哉﹗」已而果然。宣和七年﹐黃安時自壽春來山陽﹐見先君﹐嘆曰「亂作不過旦暮矣。天使蔡京八十不死﹐病亟復蘇﹐是特使之身受禍也﹐天下其能不亟亂乎﹗」往時﹐殿廷宣制﹐皆曼延其聲﹐若哦詠者。故蘇黃門詩云「明日白麻傳好語﹐曼聲微繞殿中央。」今但平讀﹐不復曼聲矣。先君云「政和初方如此。」遊在都下時﹐嘗以問ト門官﹐無復知者。先君言﹕故事﹐省札下故相﹐不敢斥其官﹑姓﹐止稱某處相公而已﹐謂如畱守西京則曰京�相公之類。元中﹐蔡相責命下﹐札子尙云「札送鄧州相公」﹐今此制廢矣。先君言﹕蔡京設禮制局累年﹐所費不可勝計﹐惟攺朝靴爲履耳。初以履易靴﹐議者頗疑自是盡易朝服﹐傳布漸廣﹐於是販襆頭﹑帽紗者﹐皆不敢上京﹐貴至數倍。又頒《五禮新儀》﹐置禮生﹐令舉行。而民間喪葬婚姻﹐禮生輒脇持之﹐曰「汝不用《五禮新儀》﹐我將告汝矣。」必得賂乃已。民廬隘陋﹐初無堂﹑寢﹑陛﹑戶之別﹐欲行之亦不可得。朝廷悟其非﹐乃詔以漸施行﹐其實遂廢不行矣。河朔有柳公權書《何進滔徳政碑》﹐號爲絕筆﹐迎合者遂摩之﹐以刻《五禮新儀》云。先君言「崇寧間﹐初鑄大泉當十﹐號烏背赤仄﹐其次漉銅﹐制作皆極精好。然壞小錢三﹐輒可爲一大泉﹐利旣不貲﹐私鑄如雲﹐論罪至死。𨿽命官決杖﹑鯨配﹐然不能禁。又懸烏背赤仄及漉銅錢於通衢﹐使人識之。好事者戲謂與私鑄作樣﹐後無如之何。卒廢爲當五﹐旋又廢爲三。初﹐熙寧間鑄折二錢﹐故崇寧大泉始亦號折十。已而羣閹謂徽宗乃神宗第十子﹐而折非佳名﹐遂稱當十。已而遂降旨云。先君又言攺當十爲當五也。會稽天寧﹑能仁二僧寺﹐方大興土木。郡守密召天寧長老滋須﹑能仁長老大智告之﹐且曰「得密報如是﹐度不過明日。朝命必到。聞二寺積當十錢多﹐宜速以酬物價工直﹐勿緩也。」旣退﹐智卽召到事僧﹐如所言﹐悉散之。甫畢﹐而市已揭榜矣。使偵天寧﹐則須自郡卽稱疾掩方丈臥﹐聞揭榜乃出﹐智大愧服。然識者謂須旣不可﹐當以告智﹐乃賣之以取名﹐亦非賢也。守私二僧﹐而使民受其害﹐其賢否又可知也。先君言﹐鴻臚舊號爲睡卿﹐謂所掌止道﹑釋及四夷朝貢之事﹐極爲簡靜也。政和以後﹐尊尙方士﹐建議者因謂﹕「釋教出於西域﹐鴻臚掌之可也﹐道教以黃帝﹑老子爲宗﹐豈夷狄耶﹗」於是攺命祕書省掌之。其後﹐髙麗屢入貢﹐於是又詔升髙麗視夏國﹐隸樞密院﹐而鴻臚益無事﹐至終日不置一字﹐謂之夢中作夢。先君言﹕元符末﹐章相罷政﹐出東水門﹐至淮門道旁堠上﹐盡署大字﹐云「我是裏堠﹐奉白子厚。山陵歸後﹐專此奉候。」沿路無一遺者。先君自京師侍行赴亳社時﹐猶見之。宣和末﹐有故契丹臣夔離不者﹐號四軍大王﹐或謂之燕王﹐收餘眾犯景﹑薊。朝廷命郭藥師出兵敗之﹐遂函夔離不之首來獻﹐以大旗引首函﹐曰「僞燕王夔離不首級。」京師少年爭往陳橋門觀之。大臣建言禦殿受賀。然夔離不實未嘗死﹐𨿽部送諸卒﹐亦自竊笑。識者皆憤黠胡敢欺朝廷﹐而嘆大臣之阿諛也﹑附會也。先君偶以書問晁叔用都城近事﹐叔用報曰「亦別無他﹐但聞捉得燕王頭耳。」京師舊諺謂張大矜伐者曰「恰似捉得燕王頭」﹐初莫知何謂也。先君使淮南﹐被命與廉訪使者邵成章鞫常州制獄。成章𨿽宦者﹐然有直气。每爲先君言「童貫﹑梁師成輩﹐以家奴爲公師﹐𨿽自古大亂之世﹐亦不至是。彼趙髙稱中丞相﹐龔澄樞稱內太師﹐猶不敢爲丞相﹑太師也。今貫輩豈不過之。」又指其頸﹐曰「成章輩不幸自幼爲內臣﹐他時必隨例斫頭矣。」先君言﹕問貫﹑師成事用之由。成章言「貫自中宮爲房院時﹐給事ト內。元符﹑建中之間﹐蔡京以宮觀居浙﹐中宮遣貫詣天竺禱觀間求嗣。京素與內臣交通﹐然不識貫也﹐因候﹐見之於天竺山中﹐邀與歸﹐置酒甚歡。因問﹕『禱聖嗣以何爲佛事﹖』貫以實告。京陽驚﹐曰﹕『富人家求子﹐亦不至如是之薄。』貫乃曰﹕『宮中何從得錢﹖』京又嘆曰﹕『朝廷乃如此不應付耶﹗國家府庫﹐如山如海﹐皆上物也。』貫旣歸﹐大播此語﹐於是宮人近習﹐人人恨不得蔡內翰卽日爲相矣。京旣大用﹐因言舊嘗聞李憲言﹐憲輩已老﹐西事當得信臣﹐有童貫者﹐𨿽年少﹐奇才也。於是遣貫使陜西﹐措置邊事矣。師成自幼警敏知書﹐敢爲大言﹐始自言母本文潞公侍兒﹐生己子外�者﹐或告以師成貌美類韓魏公﹐因又稱韓公子。久之﹐有老女醫言蘇內翰有妾出外舍﹐生子﹐爲中書梁氏所乞。師成於是又盡變其說﹐自謂眞蘇氏子。每侍上言及公﹐輒曰『先臣』﹐聞者莫不笑之。故事﹐內臣不拜節度使﹐京乃謂降旨有邊功者﹐毋用故事﹐蓋爲貫地。已而攀緣者多﹐卽又曰﹕『繕郊廟﹐建明堂﹐鑄九鼎﹐治大河﹐制禮作樂﹐皆大勛勞﹐豈減邊功耶﹗』於是得節鉞者益眾矣。」成章又嘆曰「今通侍大夫﹐乃昔日內客省使也。累朝未嘗除授。張茂則宿衛四朝﹐當宣仁同聽政﹐爲兩省都知﹐尊貴莫比﹐病篤欲求內客省使﹐宣仁終不許﹐召其子宣諭曰﹕『垂簾時﹐不欲開此端。非獨太皇﹐免人議論。汝父死後﹐亦做得个十全好內臣。』其子泣拜而去。今爲通侍大夫者比肩﹐往往猶有滯畱不遇之嘆﹐天擄駁貌宦液﹖」先君言﹕永昭陵道旁壁間﹐或題絕句曰「農桑安業歲丰登﹐將帥無功吏不能。四十二年歸夢想﹐春風和淚過昭陵。」不知何人作也。或云「農桑不擾歲常登﹐邊將無功吏不能。四十二年如夢覺﹐東風吹淚過昭陵。」未詳孰是﹖先君言﹕範忠宣公紹聖謫居零陵﹐寓一寺中﹐杜門不接賓客﹐惟僧及道人來﹐則見之。所寓寺長老義霞者﹐頗朴茂﹐公亦間招與語。霞深感公﹐屢欲爲公築生祠﹐公每戒之。元符末﹐公旣召還﹐霞卽日築祠偶像﹐奉事甚謹。未幾﹐傳聞公以觀文殿大學士﹑中太一宮使還朝﹐中使問勞系路﹐且虛左揆以待。於是﹐零陵官吏﹐競來焚香﹐增飾祠宇﹐張設供物。已而公歿﹐時事一變。又聞追奪碑額﹐鐫削恩數﹐遂無一人復至者。崇寧癸未正月﹐公大祥﹐霞獨率其徒致祭﹐作佛事﹐不少變。時鄒忠公亦以謫居寓此寺﹐多霞之義﹐作詩贈之﹐曰「鐘銘勛業今何在﹐士偶形容尙嚴然。惟有老僧心不攺﹐殷勤吹唄作三年。」大觀己丑﹐先君爲江陰酒官﹐時忠公自嶺表歸毗陵﹐從遊甚款﹐親聞此事。先君言﹕鄒忠公元符中《諫立後疏》略曰「乃者宗景有立妾之請﹐陛下震怒﹐卽加責罰﹐今柰何自爲之。自此﹐宗室﹑戚裏及士大夫家有以妾爲妻者﹐不治則傷風敗俗﹐無以爲國。治之則上行下效﹐難以責人。」大槪不過如此﹐俗所傳詆訐者。崇寧中﹐忽自內與昭懷後訴章同出﹐莫知誰所爲也。忠公再貶昭潭﹐有醮詞﹐曰「追惟當時奏禦之三章﹐初無殺母取子之一字﹐不知此疏撰自何人﹖𨿽巧爲誣陷之謀﹐人誰敢議﹔然隱在幽冥之內﹐天必盡知。」壽春縣﹐古壽州也。有漢淮南王安廟﹐載在祀典。邑人思劉仁贍﹐欲爲立廟而不得﹐乃作劉侍中像於南廟。好事者爲詩曰「劉安據國叛西京﹐仁贍擔身保一城。今日鄕人聊合祭﹐不應同食便同情。」先君爲淮西提舉常平時﹐始爲仁贍築廟﹐且具奏得額曰「忠顯」﹐先君親受榜焉。晚年嘗語及淮南廟中詩﹐因言﹕唐會昌沙汰時﹐廬山有古佛像當毀﹐寺僧惜之﹐以送道觀﹐加冠巾爲老子像﹐亦有題詩者曰「赤土坡頭古寺基﹐老君元是一牟尼。時難只得同香火﹐莫信他人說是非。」亦可笑也。先君又言﹕初在壽春﹐建劉仁贍廟。後餉軍河東﹐嘗謁王彥章畫像於滑州鐵槍寺。至潞州﹐又謁裴約廟。會鄕人修廟﹐來求扁榜。五代所謂全節三人者﹐相去數千里﹐而皆嘗謁其像﹐一爲築廟乞額﹐兩爲書榜﹐似非偶然云。先君言﹕蔡京旣爲相﹐以爲異時大臣皆碌碌﹐乃建白置講議司及大樂。然京實懵不鄭﹖屬亦無能知者。或言有魏漢津知鑄鼎作樂之法。漢津﹐蜀中黥卒也。自言年九十五﹐得法於仙人李艮﹐艮蓋年八百歲﹐謂之李八百者是也。數往爲京師﹐京師少年戲之﹐曰「汝師八百﹐汝九百耶﹖」蓋俗狂癡者爲九百。惟京見悅其孟浪敢言。漢津謂﹕「以黍定律﹐乃常談不足用﹐今當以天子指定之。」京益喜。顧以其師李艮﹐特方士﹐恐不爲天下所信﹐則鑿空爲言漢津所傳﹐乃黃帝﹑後﹑夔法﹐皇中﹐嘗與房庶同召至京師﹐陳指尺之法﹐會阮逸作黍律已成﹐遂見排擯。時好事者言京爲漢津撰腳色樂﹐局官又從而爲之說曰「昔禹以身爲度﹐卽指尺也。」其誣僞牽合如此。漢津乃請上君指三節爲三寸三﹐三爲九而成黃鐘之律。君指者﹐中指也。久之﹐或獻疑﹐曰「上春秋富﹐手指後或不同﹐則柰何。」漢津亦語塞。然樂已垂成﹐所費鉅萬﹐因遷就爲說﹐曰「請指之歲﹐上適年二十四﹐得三八之數﹐是爲大簇人統﹐過是﹐則寸餘�不可用矣。」其敢爲欺誕﹐蓋無所不至。然初謂漢津皇中嘗陳指尺﹐是時仁廟已近四十﹐則三八之說﹐不攻自破矣。樂成﹐實崇寧丙戌秋也。賜名《大晟》﹐府置大司樂﹑典樂﹑樂令主簿﹑協律郎。漢津積官至太中大夫﹐老病卒。先君言﹕今《臨川集》中﹐有《君難托》一篇﹐是平甫詩﹐自載《平甫集》。議者便謂荊公去位後所作﹐此淺丈夫之論也。陳輔之爲先君言﹕荊公元攺元三月末間﹐疾已甚﹐猶折花數枝﹐置牀前﹐作詩曰「老年少歡豫﹐況復病在牀。汲水置新花﹐取慰此流米。流米只須臾﹐我亦豈久長。新花與故吾﹐已矣兩相忘。」自此至沒﹐不復作詩﹐此篇蓋絕筆也。先君言﹕荊公賜馬死﹐命兪秀老作詩。秀老口占曰「相君髙臥朝天晚﹐立損階前白玉麟。此去定生獅子國﹐卻來重載法王身。」荊公亦用此韻作一篇﹐末句云「天廏賜駒龍化去﹐空餘小蹇載閒身。」蓋公晚年嘗跨驢出遊也。先君言﹕米元章「瓜洲閘」三大字﹐神彩飛動﹐姚絕古今﹐非惟他人所不能仿佛﹐元章自書亦無及此者。嘗於膝上﹐以指畫此三字﹐嘆息不已。因言﹕元章晚病瘍﹐前知死日﹐買棺﹐舁至便齋﹐倦則臥其中﹐客至﹐邀至棺側﹐臥與語﹐如期死。且死﹐索筆大書﹐曰「吾自眾香國來﹐今復歸矣。」先君爲淮西提舉常平日﹐因行部﹐至舒之三祖山﹐所謂山谷者也。其長老惟照號照闡提偶出﹐先君畱頌壁間曰﹕芙蓉已入雙林寂﹐山谷今傳佛祖衣。千里客來何所遇﹐夜堂人靜雨霏霏。照歸﹐作四頌和答曰﹕芙蓉已入雙林寂﹐掛角羚羊無气息。立關撥轉異中來﹐借問時人何處覓﹝其一﹞。山谷今傳佛祖衣﹐一回拈起一回疑。丰幹饒舌可知也﹐引得寒山不肯歸﹝其二﹞。千里客來何所遇﹐一念超然無去住。全身放下火中蓮﹐誰能更爲無生路﹝其三﹞。夜堂人靜雨霏霏﹐潤澤枯焦總不知。堪笑當年淨名老﹐對文殊語恰如癡。﹝其四﹞芙蓉者﹐照之師芙蓉庵主道楷也。又有正覺者﹐住持泗州普照寺﹐爲其徒道瓊﹑守鄞所訟﹐州方窮治。先君爲淮南漕﹐適至臨淮﹐卽日杖道瓊﹑守鄞﹐逐出境﹐人皆莫測。方是時﹐照與覺皆未甚爲人知﹐覺又年少﹐先君獨深知之。後兩人者﹐果有盛名﹐爲緇流之傑。照住寶峯﹐覺住天童﹐學者至千餘人。先君之知人類如此。先君言﹕玉璽﹐舊有六而已﹐其文曰「皇帝之寶」﹑「皇帝行寶」﹑「皇帝信寶」﹑「天子之寶」﹑「天子行寶」﹑「天子信寶」。𨿽各有所施﹐其寶皆藏而不用。凡詔書﹐別鑄「書詔之寶」﹐而內降手札及與契丹國書﹐用「禦前之寶」而已。至紹聖末﹐得秦璽﹐靑玉也﹐文曰「受命於天﹐旣壽永昌」﹐故攺元元符。崇寧中﹐又獲一璽﹐文曰「受命於天﹐旣壽億﹐永無極」﹐莫知何代物。然此二璽及祖宗時六璽﹐皆朴質﹐亦不甚大。蔡京乃請別求璽材﹐卽用舊文重書刻之﹐謂八寶﹐皆美玉大璞﹐絕勝舊寶。然篆文皆以意造﹐爲虫﹑魚﹑烏﹑獸﹑龍﹑蛇之形﹐筆意華藻柔弱﹐無復古法矣。又得玉璞絕大者於闐﹐色如凝脂﹐玉工皆謂目所未睹﹐乃琢以爲璽﹐徑九寸﹐細爲九龍﹐文曰「範圍天地﹐幽贊神明﹐保合大和﹐萬壽無疆」﹐謂之定命寶﹐冠八寶之上﹐總稱九寶。定命者﹐時方興神霄之事﹐言神霄帝君賜上定命﹐故以名寶。置符寶郎﹐又以內臣爲內符寶郎﹐緘啟沐浴﹐皆以內符寶郎司之﹐所謂符寶郎者﹐莫得與也。先君言「元圭」者﹐赤黑玉也。初莫知何物﹐狀亦殊與圭不類﹐而議者附會穿鑿﹐以爲元圭﹐遂降詔禦殿受之。壽春處士李璞見其議﹐嘆曰「是玉柙也。小竅蓋穿貫金珠處﹐是必秦﹑漢陵墓中物﹐後乃聞本出楊康功家﹐實得之長安。」璞博洽﹐蓋無所不通云。先君言﹕昭徳晁氏多賢﹐自蔡京專國以來﹐皆安於外官﹐無通顯者。有疏族﹐居濟州﹐以京薦爲大晟府協律郎﹐舉族恥之。宣和中﹐有禦史﹐晁氏婿也﹐舊有喘疾。一日﹐與叔用言「自入臺後﹐喘乃已。」叔用之妻顏夫人正色答曰「某郎莫是不敢否﹖」蓋其家習爲正論﹐𨿽婦人亦漸漬如此。先君言﹕何文縝﹑蘇在庭﹐皆以宗東坡爲中丞擊罷﹐謂之曲學。文縝謝表云「師友淵源﹐妄追參於千載﹔文章戶牖﹐期自立於一家。嘗簡聖知﹐何名曲學。」是時黨禁方厲﹐士气頹弱﹐文縝猶不屈於言官如此﹐亦可喜也。至在庭表云「與彼逐臣﹐別由髙祖﹔旣同譜牒﹐難逭刑書。」則賢士大夫少之矣。先君言﹕紹聖初﹐宗室仲忽得古銅器﹐有銘曰「魯公作文王尊彜以獻。」詔送祕閣﹐而館中劾奏﹐仲忽所獻﹐實非古物﹐請正欺誕之罪。於是仲忽坐罰俸一月。蓋是時猶惡其以怪奇惑人主也。至崇寧後﹐古器畢集於禦府﹐至不可勝計。一器之值﹐或數千緡﹐多因以求恩澤。所至古冢屬刂鑿殆徧﹐而仲忽所獻﹐巍然冠羣器之上矣。有《博古圖》百卷﹐然猶其略也。宣撫司入燕﹐得古玉器以獻﹐亦編於圖﹐命王黼作序﹐館中代之云「宣撫司得耶律徳光所盜上世寶玉。」當時阿諛之士﹐翕然稱其��得《尙書》《春秋》之法﹐其可笑如此。壽春一士人﹐所居瀕淮﹐有小樓。一日坐樓上﹐望淮灘雲气如綫。俄而震雷暴雨﹐有龍騰躍升天。明日﹐因至灘上﹐見一蚌﹐房頗大﹐怪之。漫取視﹐則房中乃有龍迹﹐蜿蜒蟠屈﹐頭角﹑尾足﹑鱗鬣纖悉皆具。士人遂持歸﹐寶藏之。先君蓋目睹﹐嘗爲遊道姓字﹐今忘之矣。先君言﹕鄕人姚待制輝中π﹐嘉四年進士及第。年三十爲縣令﹐以母老疾﹐遂求致仕﹐冀亟得朝官封其母。母卒﹐輝中哀毀瀕死﹐屏居窮巷者十五年。歲時上冢﹐終身常徒步往返﹐且行且泣﹐路人見者﹐皆爲感動。先君言﹕故事﹐侍從以上奏事﹐上有所褒稱﹐則拜謝於殿上﹐謂之曲謝。多者或至再三。余官則俟下殿﹐並再拜而退。政和中﹐蔡京致仕﹐謝日﹐凡曲謝者十五六﹐其實眷遇已衰﹐懼爲人所乘﹐故曲爲詞說﹐鉤致上語﹐僅得一語﹐則亟拜﹐示之以上眷不替。其姦如此。黃安時﹐名安﹐其先虔州人。父克俊﹐仕至尙書膳部員外郎。安時少有聲太學﹐楚公授《禮》《春秋》。父死﹐卽罷科舉﹐退居於壽春縣之鳳橋﹐自號鳳橋耕叟。初﹐安時妻與弟寬不相得﹐安時妻早死﹐遂終身不娶。布衣蔬食﹐閉門教授《禮》之度數﹑因革。他人累歲不能窮者﹐安時對客指畫解說﹐皆粲然可見﹐如言其室中事也。晚好《易》﹐尢尊伊川程先生之說。方是時﹐天下無爲程氏學者﹐安時不拘世俗如此。嘗曰「程先生於《易》深矣﹐然如《蠱》之《九二》﹐則非也﹐其說曰﹕『周公輔成王﹐能使之爲成王而已。守成不失道﹐則可矣﹐固不能使之大有爲羲﹑黃﹑堯﹑舜之事也。』是不然﹐以成王爲中才﹐後世之論也。古蓋以禹﹑湯﹑文﹑武﹑成王﹑周公爲六君子。成王之幼﹐𨿽嘗不知周公﹐及周公教誨之﹑輔翼之﹐旣久﹐則成王亦周公矣。若周公朝夕教誨輔翼﹐而成王終爲中才不變﹐則周公何以爲聖人﹐而成王又安得與禹﹑湯﹑文﹑武並稱君子哉﹗且以守成不失道爲中才﹐而必以大有爲爲賢者﹐正近世儒者之蔽也。當成王之世﹐不知謹守文﹑武之業﹐而復思大有爲﹐吾見其妄作以禍天下矣而已。」安時著書數百卷﹐不幸遭亂﹐無復傳者。安時亦死於兵。有子曰牧兒﹐獨得脫。先君物色求之﹐竟不遇﹐每以爲恨。先君言﹕楚公罷政﹐吳材章疏也。先是材及王能甫交章論呂希純﹑劉安世不當還職﹐朝廷爲寢二人之命。而材歷詆元人不已﹐公乃請降詔一切不問。詔下﹐侍禦史鄒餘言當堅守詔書。公又請榜其章於朝堂﹐且進曰「此詔﹐臣願以死守之。」材大不快﹐復求對﹐力論元人不可不痛治。徽宗曰「已降詔﹐且大臣力謂不可﹐姑止﹐如何﹖」材乃曰「請不可者﹐陸某也。某乃黨人﹐正恐相及耳。」明日﹐乃上章專論公﹐曰「位𨿽丞轄﹐情實黨魁。」時壬午六月。然章乃不出﹐但中批謂名在黨籍也。是晚﹐遂命蔡京代爲左丞。因言﹕元符之末﹐臺諫論蔡卞﹐並及京。方是時﹐京爲翰林學士承旨﹐議者謂必去矣。而京自若﹐則皆曰太后主之﹐欲專付以兩朝史事也。俄而太后歸政﹐則又曰京結外戚向宗回﹑宗良﹐內臣張琳﹑劉璦﹑裴迪臣。故太后𨿽歸政﹐猶預政事。上欲從眾議去京而不得也。於是﹐陳瑩中﹑陳伯修之徒﹐皆上疏兩宮﹐攻之不置。京卒逐去﹐奪職﹐奉外祠﹐太后亦崩矣。而太學博士範致虛者﹐忽除諫官﹐命自中出﹐乃以其投匭上書﹐乞用京爲相故也。然後中外知上意亦屬京矣。是時﹐諸賢在朝﹐公論猶未屈﹐會致虛又乞照洗安﹑蹇序辰﹐其言曰「若不明二臣之非辜﹐何以解兩朝之深謗。願正議臣之罪﹐以慰在天之靈。」臺中論之﹐遂出致虛知均州。後省以爲謫輕﹐封還﹐攺通判郢州。致虛𨿽斥﹐而吳材輩繼在言路﹐爲京道地愈力﹐已斥者皆復還。於是遂相京﹐此治亂之分也。先君初有意居壽春﹐邑中亦薄有東臯矣。宣和末﹐方欲漸葺治之﹐會亂﹐不果。晚與客語及淮鄕漁稻之美﹐猶悵然不已也。建炎之亂﹐先君避地東陽山中者三年﹐山中人至今懷思不忘。有祠堂﹐在安福寺。方先君之歸也﹐嘗有詩云「前身疑是此山僧﹐猿鶴相逢亦有情。珍重嶺頭風與月﹐百年常記老夫名。」先君臨終之歲﹐嘗夢侍楚公登海岱樓。楚公願﹐又曰「汝在此日﹐才數歲﹐今亦老矣﹐而況我乎﹗」先君旣覺﹐悲感泣下﹐嘗有詩云「歲月悠悠悲往事﹐川原冉冉夢重遊。」蓋記此夢也。先君言﹔蔡京自少好方士之說。自言﹕在錢塘常遇異人﹐以故所至輒延道人輩。崇寧初作相﹐卽爲徽廟言「泰州徐神翁﹐能知前來物。元中﹐蘇軾知揚州﹐遣人往來求神翁字﹐神翁大書曰﹕『泄慢墮地獄﹐禍及七祖翁。』神翁𨿽方外之士﹐而能嫉元人﹐所宜禳顯。」其言可笑如此。然上頗喜之。羣閹又言﹕元符中﹐哲宗嘗遣人密問嗣。神翁曰「吉人君子。」「吉人」者﹐上名也﹐於是召至都下﹐上用太宗見陳摶故事﹐禦絳褐﹐卽便殿﹐以賓禮接之。又有劉混康者﹐茅山道士﹐其師祖朱自英﹐以傳著名。章獻明肅太后臨朝時﹐嘗召至京師﹐從受法﹐故混康亦得召。混康頗有識﹐善劾鬼神﹐然未嘗行。每曰「安能敲枷擊鎖作老獄吏耶﹖」二人者旣至﹐皆物故。上疑其變化仙去﹐益求其類。初﹐京爲眞定帥﹐道人王老志自言鐘離權弟子﹐嘗言京必貴極人臣。至是﹐物色得之。京館之後圃﹐引與見之上。老志敢大言﹐孰視上﹐曰「頗記老臣否﹖」上亦自記﹐嘗夢遊帝所﹐有仙官贊拜者﹐其面目眞老志也。恩禮尢渥。車駕遊幸﹐老志輒羽衣導駕﹐言「有非常﹐輒能知之。」未幾﹐老志夜叩京門﹐告以鐘離公大怒我語涉欺誕﹐行當謫墮﹐公福亦不終矣。明日﹐得疾﹐力辭歸河朔而死。自是﹐方士自言有異術者相踵﹐而林靈素最後出﹐尢爲魁傑。靈素字通叟﹐本名靈噩﹐溫州人。少嘗事僧爲童子﹐嗜酒不檢﹐僧笞辱之﹐發憤棄去。爲道人。頗知小術﹐亦時時自寫所爲歌詩遺人﹐然筆札詞句皆鄙惡﹐了無可觀。旣得幸﹐其徒黠者稍潤色之。然靈素本庸夫﹐每升髙座說法﹐肆爲市井俚談﹐聞者絕倒。或擇日施符水﹐爲人治病。車駕間幸其所居﹐設次臨觀﹐則陰募京師無賴數十人﹐曲背爲傴﹐扶杖爲盲﹐噤口爲喑﹐曳足爲跛。旣巽水投符﹐則傴者神背﹐盲者捨杖﹐喑者大呼﹐跛者疾走﹐或拜或泣﹐各言得疾二十年或三十年﹐一旦都除﹐歡聲動地。上爲大悅。靈素以爲未足﹐則又倡言神霄事。謂天有九霄﹐神霄最尊﹐上爲神霄帝君﹐實玉帝長子﹐下降世間﹐而其貳曰靑華﹑長生二帝君﹐實治神霄府事。每齋醮﹐上必親札辭表﹐以禱二帝君。或久無靈響﹐亦禱焉。好事者或謂靑華爲上﹐長生爲鄆王﹐蓋過矣。然宮觀設醮﹐亦或言見上禦道家冠服﹐跨金龍﹐冉冉自空而降﹐呼奉祠官及道士與語﹐其事祕﹐不可知也。惟擲果自空而墜﹐則往往得之﹐皆絕大異常。靈素又自謂己乃神霄計吏褚慧﹐有兄曰褚嘉卿﹐位至右極仙卿。嘉卿今亦生世間﹐是爲王黼﹐黼和禦制詩﹐有曰「君王猶記褚嘉卿」是也。其他如蔡京則左元仙伯﹐範致虛則東臺典籍﹐王孝迪則西臺詳閱眞文吏。靈素與王革有隙﹐則曰「革廏吏也﹐嘗與帝君馭馬」。其他有名者甚眾。是時﹐明節劉后方幸﹔又曰「後在神霄爲九華玉眞安妃。」蔡京曲燕詩曰「保和前殿麗秋暉﹐恩許塵凡到綺闈。曲燕酒闌傳密詔﹐玉眞軒裏見安妃。」是也﹐安妃﹐在《眞誥》﹐蓋天之髙眞﹐而靈素敢瀆冒如此。又嘗密奏玉靈眞裔將誕﹐蓋明明節方就館耳。靈素賜號蕊珠殿侍晨金門羽客通眞達靈先生。上刻玉爲「降眞召靈之寶」﹐自用之。而賜靈素塗金印﹐文曰「通眞達靈之印」﹐班視執政﹐錫賫至不可計。有弟子姓丁﹐自言謂之四世孫。上爲下詔﹐贈爲少保。士大夫無恥者﹐日萃其門﹐所薦進卽拔擢。又著令﹐道士居僧上﹐而道士入僧寺﹐輒據主府﹐已而遂冠笄僧尼矣。先是宮中數有物怪﹐或見一老媼﹐黃衫黃帽﹐抱十餘歲兒﹐紅袍玉帶﹐乘輿鳴蹕而出﹐媼﹑兒皆有悲泣容。其將見﹐必先有聲如雷﹐宮中爲之雷。上嘗手札賜靈素﹐略曰「元符三年冬﹐內人自永泰陵還﹐摘皂莢一籠閃宮門﹐籠輒自躍﹐皂莢皆跳出。自是崇物顯行﹐宜善治之﹐勿爲髡徒所笑。」靈素竭其術﹐不效。旣久﹐上益厭﹐遂放靈素歸故郡。宣和末﹐病死。靈素之逞憾釋氏也﹐每謂之金狄亂華﹐又創圖宮殿爲仙女騎麟鳳之狀﹐名之曰女眞﹐皆妖言也。先君言﹕宣徳門本汴州鼓角門﹐至梁建都﹐謂之建國門。歷五代﹐制度極庳陋﹐至祖宗時﹐始增大之﹐然亦不過三門而已。蔡京本無學術﹐輒曰「天子五門﹐今三門﹐非古也。」天子五門﹐謂臯﹑庫﹑雉﹑應﹑路﹐蓋以重數﹐非橫列五門。京徐亦知其誤﹐而役已大興﹐未知所出。其客或謂之曰「李華賦云﹕『復道雙回﹐鳳門五開。』是唐亦爲五門。』京大喜﹐因得以藉口﹐窮極土木之工﹐攺門名曰太極樓。或謂太極非美名﹐乃復曰宣徳門﹐而攺宣徳郎爲宣教郎。門成﹐王履道艸詔﹐曰「閣道穹窿﹐兩觀騫翔於霄漢﹔闕庭神麗﹐十扉開辟於陰陽。」十扉﹐謂五門也。昔三門﹐惟乘輿自中門出入﹐若賜臣下旌節﹐則亦啟中門而出﹐蓋異禮也。至是﹐中門之左右二門﹐亦常扃。賜文臣旌節﹐則啟左而出﹔賜武臣旌節﹐則啟右而出。門𨿽極精麗﹐然气象乃更不及昔之宏壯也。遊外曾王父唐質肅公﹐忠言直節﹐備載國史。當南遷時﹐朝士多作送行詩。如李誠之所作《山字韻》一篇﹐及梅聖兪《書竄》固已盛傳於世﹔謝景初師厚五篇﹐尢髙妙﹐而世少知者﹐今見於此。「長蛇齒牙毒﹐誰使赤手捕。六月河破堤﹐捧塊捍奔注。匹夫徒昭昭﹐天下皆慕顧。後世至有公﹐此計不爲誤。」其一。「木秀風所折﹐膏明自煎然。折固理之必﹐明性其可遷。趨向人各異﹐公議日月懸。開言死不測﹐暗噤貴且年。」其二。「鬱鬱炎海旁﹐气蒸霧露毒。得罪往投畀﹐未貸吭頸戮。彼心學聖賢﹐於義無不足。柰何觸主威﹐未嘗有是辱。」其三。「身行言責地﹐眼見公路埋。胡寧包心顏﹐踐履天子階。言出謫隨至﹐吏送南海涯。一臣不足惜﹐喋喋狽與豺。」其四。「諫逐古今有﹐例爲朝政疵。況與廊廟臣﹐世復惡其私。安危治亂迹﹐此事姑置之。倘未監謗者﹐失得何須悲。」其五。此詩可謂妙矣。黃魯直自言得句法於師厚﹐豈虛語哉﹗又劉宏絕句數首﹐亦甚工。其警句云「黃茅苦露宜加意﹐莫累吾君殺諫臣。」其措意殆非常人可到也。先夫人嘗言李誠之詩本云「未死姦諛骨已寒」﹐蓋畏禍者避斥潞公也。然不知如此則句乃不工。質肅公喜作詩﹐世所傳者﹐惟《渡淮遇風》一篇耳。先夫人嘗爲遊誦公《九日贈僧》小詩﹐云「今日是重陽﹐勞師訪野堂。相逢又無語﹐籬下菊花黃。」質肅公長子司諫公﹐宣仁臨朝﹐召爲左司諫。同日﹐召蘇黃門子由爲右司諫﹐命下﹐公已歿矣。識者咨惜焉。紹聖流竄元大臣﹐範忠宣嘆曰「�唐士憲﹑程伯淳不遽死﹐元之政﹐可以無憾﹐亦當��今日之禍。」其爲正人所推如此。質肅公之第三子大夫公﹐亦以直名紹聖。初至京師﹐調官謁時相。相府接客有定數﹐數溢輒卻之。公一日坐客次﹐聞門外有喧競聲﹐頃之﹐一人朱衣象笏﹐匍匐自門閫下入﹐蓋以來暮﹐在數外﹐爲典客不納者也。問之﹐則嘗爲江淮郡守矣。公嘆曰「士大夫汩喪廉恥﹐乃至是耶﹗」卽拂衣徑去﹐自此終身不求堂除﹐不謁執政﹐每官滿﹐輒從吏部注合入闕以去。仕亦至遠郡守﹐積官至朝奉大夫。遊之外王父奉議公﹐質肅公季子﹐博學篤行﹐所交皆知名士﹐尢不喜進取﹐終身常爲管庫。錢穆父﹑呂原明皆深知之。宣仁山陵﹐錢公以京尹爲頓遞使﹐奏公領汜水。頓中人往來如織﹐公一以法令共給之﹐非法﹐𨿽束芻不與。錢公亦爲公危之﹐而公不卹也。黃魯直以史事拘於陳畱。或謂大臣且坐以謗訕先烈﹐置極典﹐𨿽親戚不敢與通﹐公獨自京師馳至陳畱﹐謁之。比魯直謫命下﹐公又調護其行﹐至衣襪茵被﹐皆出公家。陳無已客京師﹐食常不足﹐公分米給之者累歲。仕旣不偶﹐又數以觸當路﹐自免去。最後得監中嶽廟而歿。過江後﹐士大夫惟呂居仁猶能道公言行﹐蓋公與原明尢善也。質肅公之父宮師﹐已有盛名。宮師弟殿丞﹐亦豪傑。在場屋﹐與孫漢公齊名﹐早登甲科﹐與寇萊公﹑丁晉公皆交舊﹐恃气不肯屈﹐終身州縣。謝希深特銓薦之。始遷大理寺丞﹐以殿中丞致仕。眞淡先生﹐殿丞公之孫﹐以伯父質肅公任﹐爲試將作監主簿﹐調巴縣尉﹐棄官歸江陵﹐遂不仕。自號眞淡翁﹐所居曰藏拙堂﹑炙背庵。博通《六經》﹐尢精於《易》﹐亦頗好道家說。平生不服藥﹐不晝臥﹐夏不持扇﹐冬不衣纊﹐𨿽燕私必莊坐。拱手日夜玩《易》﹐自謂了了見伏羲﹑文王﹑周公﹑孔子﹐非以意度之也。彭器資﹑鄒至完皆師尊之﹐至爲下拜。歿於元符庚辰歲。臨終﹐灑掃道室﹐燕坐而逝。先生不甚著書﹐旣歿﹐獨有《春秋說》二卷﹑《易論》三卷行於世﹐門人魏倚等集其言爲《說約》十卷。舅氏處厚﹑居正﹐皆司諫公之子。崇寧末﹐羣閹恣橫﹐淩駕縉紳。二公皆仕州縣﹐卽相約棄官歸鄕裏﹐杜門不復出。居正歿於宣和中﹐處厚南渡後﹐仕至徽猷閣待制。政和中﹐朝廷已與女眞通使。女眞來﹐約我共滅契丹而分其地。大臣力主之﹐以爲不及今與定要約﹐異時女眞滅族契丹﹐且與我鄰柰何。或以訪居正舅氏﹐居正爲言曰「今與女眞共蹙契丹﹐未必能得地也﹐而先棄信義﹐無以復禦夷狄。況女眞﹑契丹﹐勝負尙未決﹐萬一契丹復振﹐能敗女眞﹐我海上結約之事﹐理無不知。一旦以大義責我﹐師直爲壯﹐何以待之﹖若中道遽絕女眞﹐亦未必能全契丹舊好﹐而徒又與女眞交怨﹐皆非計也。爲今之計﹐莫若厚禮重幣以通女眞﹐而書之大指則曰﹕『聞契丹得罪大國﹐兵久未解﹐本朝與契丹﹐有百年兄弟之好﹐不忍坐視。今欲與契丹議備封冊建立大國﹐各捐細故﹐共圖休息。若契丹車服﹑儀物有未備者﹐本朝當爲相給。』又遣使告契丹曰﹕『聞女眞連年侵犯未已﹐本朝念祖宗盟誓之重﹑兄弟急難之義﹐已自海道﹐遣使和解。又慮北朝和輯﹐女眞或須金帛﹐欲先借歲幣一二年者。亦惟命。』使契丹不忘其徳我旣深和好﹐當益堅使女眞滅契丹﹐亦服中國禮義﹐易以懷柔﹐此邊鄙百年無事之策也。」識者謂自通女眞以來﹐或言當通﹐或言當絕﹐而絕無一人議論及此者﹐惜乎其不見用也。唐子西庚晚自嶺表歸客荊州﹐與處厚﹑居正兩舅氏遊﹐因通譜爲兄弟。其自荊州歸蜀也﹐來別兩公﹐而居正出﹐獨見處厚﹐約復來卜鄰﹐且畱詩爲別﹐曰「舊交零落半存亡﹐晚歲荊州得兩唐。臨別眼中無小謝﹐再來天外有他揚。預行後日誅茅地﹐要近先生避世墻。會與幽人數晨夕﹐安能結客少年場。」居正舅氏精於史學﹐考驗是非尢精審。有滁州《漢髙祖廟碑陰記》﹐乃紹聖初所作﹐是時年尙少也。今具載於此。滁之西曰丰山﹐其絕頂存有漢髙帝廟。或云﹕漢諸將追項羽﹐道經此山﹐至今土俗以五月十七日爲髙帝生日﹐遠近畢集﹐薦ゾ觴焉。某嘗從太守侍郎曾公禱雨於廟﹐因讀庭中刻石﹐始知昔人相傳﹐蓋以五月十七日爲髙帝忌日。按﹕《漢書》﹕髙帝十二年四月甲辰﹐崩於長樂宮﹐五月丙寅葬長陵。五月十七日﹐必其葬日﹐又非忌日也。以歷推之﹐自上元甲子之歲﹐至漢髙帝十二年四月晦日。凡積一百九十一萬六千三百六十三年﹐二千三百九十四萬九千五百九十一月﹐七億七百二十四萬六千八百十五日﹐以法除之﹐算外得五月朔日也﹐己酋﹐十七日乙丑﹐則丙寅葬日﹐乃十八日也。班固記漢初北平侯張蒼所用《顓帝歷》﹐晦朔﹑月見﹑弦望﹑滿虧多非是﹐故髙帝九年六月乙未晦日食。夫日食必於朔﹐而食於晦﹐則先一日矣﹐豈非丙寅乃當時十七日乎﹖不然﹐歲月久﹐而傳之者失也。遂以告公﹐命刻其碑陰。紹聖二年五月旦日江陵唐某記。記中所謂太守侍郎曾公者﹐卽子開也。時蓋坐修史事﹐謫於滁云。彥猷侍讀﹐質肅公無服兄弟。吳越之末﹐唐氏有名渭者﹐從其王歸朝﹐得爲王官﹐出領歸州刺史﹐遂居荊渚﹐質肅公之祖也。名渙者﹐畱居錢塘﹐侍讀之祖也。侍讀平生酷好硯﹐甚愛紅絲石﹐以爲備硯之美﹐非端﹑歙可比。紅絲者﹐侍讀初得之靑州山穴中﹐紅黃相間﹐紋如纏絲﹐以分布滿硯爲尢貴。亦有如山峯﹑林木﹑花卉之狀者﹐瑩潤而有芒﹐故宜墨而不損筆。石中往往自出膏液﹐與墨相和﹐落紙如純漆﹐天下石無此奇也。每一作墨﹐旬日不乾。匣必用銀﹐若用漆匣﹐則气液蒸潤﹐未幾輒敗。然侍讀言﹐自得石﹐才琢二十餘硯﹐而山穴爲崩崖所窒﹐遂不可復取。今世所有﹐皆山外頑石﹐徒竊其名耳。後人詆紅絲硯﹐至以爲但堪研朱及作投盆﹐蓋徒見頑石竊名者﹐不足怪也。

