奉天靖難記

﹝明﹞不著撰人

●奉天靖難記一

今上皇帝﹐太祖髙皇帝第四子也。母孝慈髙皇后﹐生五子﹐長懿文皇太子﹐次秦王﹐次晉王﹐次今上皇帝﹐次周王也。

今上皇帝初生﹐雲气滿室﹐光彩五色﹐照映宮闥﹐連日不散。太祖髙皇帝﹑孝慈髙皇后心異之﹐獨鐘愛焉。比長﹐聰明睿智﹐仁孝友弟﹐出於天成。洪武三年四月乙丑﹐太祖封建諸子﹐以燕舊京﹐擇可以鎭服者﹐遂以封上。十三年三月壬寅之國。

上文武才略﹐卓越古今。勤於學問﹐書一覽輒記。六經羣史﹐諸子百家﹐天文地誌﹐無不該貫。日延名儒﹐講論理致﹐自旦達暮不休。言辭從容﹐簡明典奧﹐謙虛處己﹐寬仁愛人﹐始終如一﹐意豁如也。任賢使能﹐各盡其才﹐英賢之士﹐樂於爲用。下至廝養小卒﹐鹹得其歡心。暇則閱武騎射﹐便捷如神﹐𨿽老將自以爲不及。每料敵制勝﹐明見千里﹐賞罰號令﹐不爽而信。用是威震戎狄﹐虜人帖服﹐不敢近塞。修明文物﹐力行節儉﹐故國內無事﹐上下咸和﹐年谷累丰﹐商旅野宿﹐道不拾遺﹐人無爭訟。每出親訪民間疾苦﹐撫循百姓﹐無男女老少皆愛戴焉。度量恢廓﹐規模宏遠矣。太祖常曰「異日安國家﹐必燕王也。」上容貌奇偉﹐美髭髯﹐舉動不凡。有善相者見上﹐私謂人言「龍顏天表﹐鳳資日章﹐重瞳隆準﹐眞太平天子也。」

初﹐懿文太子所爲多失道﹐忤太祖意﹐太祖嘗督過之﹐退輒有怨言。常於宮中行咒詛﹐忽有聲震響﹐燈燭盡滅﹐略無所懼。又擅募勇士三千餘﹐東宮執兵衛。太祖聞之﹐語孝慈髙皇后曰「朕與爾同起艱難﹐以成帝業﹐今長子所爲如此﹐將爲社稷憂﹐柰何﹖」皇后曰「天下事重﹐妾不敢與知﹐惟陛下審之。」太祖曰「諸子無如燕王最仁孝﹐且有文武才﹐能撫國家﹐吾所屬意。皇后愼勿言﹐恐泄而禍之也。」有潛以告太子者﹐太子乃日夜伺察太祖。

一日﹐召藍玉私與語。會玉嘗徵納哈出﹐歸至北平﹐以名馬進﹐上曰「馬未進朝廷﹐而我先受獻﹐是非所以尊君父也。」卻之。玉惶恐﹐意怏怏不能平。﹝「意怏怏不能平」﹐「意」原作「以」﹐據王崇武奉天靖難記注底本明天一閣抄本攺。﹝以下簡稱明天一閣抄本。﹞至是乃語太子曰「殿下試觀陛下平昔所最愛者爲誰﹖」太子曰「無如燕王。」玉曰「臣所見亦然。臣觀其在國﹐撫眾甚不煩擾﹐且得人心﹐眾謂有君人之度﹐恐此語一聞於上﹐殿下之愛日衰。且臣竊聞望气者言﹐燕地有天子气﹐殿下宜審之。」太子曰「燕王素友弟﹐且善事我﹐又無釁﹐何以處之﹖」玉曰「殿下推赤心問臣﹐臣不敢隱﹐故言及此﹐惟盡臣愚爾。殿下愼之勿泄﹐所謂事機不密則害成。」太子頷之。玉出﹐太子語玉曰「卿爲多方采察﹐有所聞﹐卽以告我。」玉應之。由是太子漸至猜疑於上矣。乃日夜構隙﹐求所以傾上。

時晉王聞太子失太祖意﹐私有儲位之望﹐間語人曰「異日大位﹐次當及我。」遂僭乘輿法物﹐藏於五臺山。及事漸露﹐乃遣人縱火﹐並所藏室焚之。自此性益猜忌﹐荒淫無度﹐丑聲日聞於外。又好弄兵﹐擅殺人。一日無事﹐以軍馬圍村落﹐屠無罪二百餘家﹐其慘酷尢甚。常飼惡犬﹐以嚙人爲樂﹐犬不嚙人﹐卽殺其犬。小兒爲犬所嚙﹐死者甚眾。臣下無敢諫者﹐諫卽撾殺之。太祖聞之怒﹐召晉王譴責之。晉王見太子﹐乞爲解釋﹐太子曰「爾所爲者﹐父皇焉得知﹖此自燕王發之也。」晉王信其言﹐由是漸生嫌隙。

時上亦來朝﹐會有疾﹐晉王數以言相侵﹐欲使上疾增劇﹐以快其意。又極詆上於太子前﹐太子遂誣上以飛語﹐謂上嘗見龍﹐自言當有天下。上頗聞其語﹐驚曰「我謹事長兄﹐自度無所失﹐何得有是言﹖」深自辯析﹐太子怒不解。上日加憂畏﹐至疾益甚﹐遂扶疾歸國。由是太子與晉王深相結交﹐構媒孽。晉王又厚結近戚﹐以爲己聲譽﹐日夜搜求上國中細故﹐專欲傾上﹐然卒無所得。

洪武二十三年春﹐太祖命晉王率師西出﹐上率師北出﹐會期進師﹐同徵胡寇乃兒不花。晉王素畏懼﹐出近塞﹐不敢進。上直抵迆都山﹐徑薄虜營﹐獲乃兒不花及其名王酋長男女數萬口﹐羊馬無算﹐槖駞數千。晉王忌上有功﹐先遣人報太子﹐言上不聽己約束﹐勞師冒險。太子遂言於太祖﹐謂上勞師深入﹐未見其利﹐晉王全師而歸﹐太祖聞之不樂。及捷報至﹐太祖大喜﹐曰「淸沙漠者﹐燕王也﹐朕無北顧之憂矣。」太子復言於太祖曰「晉王𨿽不深入﹐然遙張聲勢﹐掎角胡寇﹐則其功亦不少矣﹐燕王難獨以爲功。」太祖不聽。太子又誣上得虜馬珍寶不以進﹐太祖由是益不信太子言。

二十五年春﹐復命上率師出塞﹐得胡寇候騎所置木牌﹐遣人來報。太子謂上怯於深入﹐故假木牌來奏﹐甚不信。惟太祖獨信。未幾﹐上獲胡寇諜者至﹐乃前置木牌者﹐自言其事﹐太子無語﹐太祖益喜。

四月丙子﹐太子薨。太祖愈屬意於上矣。一日﹐召侍臣密語之曰「太子薨﹐諸孫少不更事﹐主器必得人﹐朕欲建燕王爲儲貳﹐以承天下之重﹐庶幾宗社有所托矣。」學士劉三吾曰「立燕王﹐置秦﹑晉二王於何地﹖且皇孫年已長﹐可立以繼承。」太祖遂默然。是夜﹐焚香祝於天曰「後嗣相承﹐國祚延永﹐惟聽於天爾。」

後立允炆爲皇太孫。一日﹐允炆與黃子澄俱坐東角門﹐謂黃子澄曰「我非先生輩﹐安得至此﹖耶耶萬歲後﹐我新立﹐諸王年長﹐各擁重兵﹐必思有以制之。」黃子澄曰「他日處置不難。」允炆曰「請言其方略。」黃子澄曰「諸王𨿽有護衛之兵﹐僅足自守﹐朝廷軍衛犬牙相制﹐若有事﹐以天下之重兵臨之﹐﹝「以天下之重兵臨之」﹐原無「兵」字﹐據明天一閣抄本補。﹞蔑不破矣。漢之七國﹐豈不彊大﹐卒底滅亡。要之以大制小﹐以彊制弱﹐無足憂也。」允炆喜曰「玆事全賴先生。」

三十一年閏五月乙酉﹐太祖升遐﹐是夜卽斂﹐七日而葬﹐踰月始評諸王﹐止不得奔喪。上聞訃﹐哀毀幾絕﹐日南向慟哭。先是﹐太祖病﹐遣中使召上還京﹐至淮安﹐允炆與齊泰等謀﹐矯詔令上歸國﹐太祖不之知。至是病革﹐問左右曰「第四子來未﹖」無敢應者﹐凡三問﹐言不及他﹐逾時遂崩。

允炆矯遺詔嗣位﹐忘哀作樂﹐用巫覡以桃茢祓除宮禁﹐以硫磺水徧灑殿壁﹐燒諸穢物以辟鬼神。梓宮發引﹐與弟允熥各仗劍立宮門﹐指斥梓宮曰「今復能言否﹖復能督責我否﹖」言訖皆笑﹐略無戚容。政事一委權姦﹐悉更太祖成法﹐注意諸王﹐遂成不軌之謀矣。

一日朝罷﹐允炆謂黃子澄曰「先生憶昔者之言乎﹖」子澄曰「何事﹖」允炆曰「東角門在爾。」子澄曰「臣以爲他事﹐若是事﹐臣固不忘也。此事須密待臣細謀之。」一日﹐與齊泰等私相謀曰「今主幼不閒政治﹐諸王年長﹐手握重兵﹐久則難制。吾輩欲長有富貴﹐須當蚤計。」齊泰曰「此甚易﹐但使人誣發某陰私﹐坐以逆謀﹐則可以削之﹐削一可以連坐。」子澄曰「此策未善﹐姑更思之。」齊泰曰「他事不足以動之﹐惟加以大逆﹐則坐以不宥。」子澄曰「善﹐但所發何先﹖」齊泰曰「燕王素稱英武﹐威聞海內﹐志廣气剛﹐气剛者﹐易於挫抑﹐執其有異圖﹐執信其誣﹖去其大者﹐小者自懾。」子澄曰「是謀𨿽佳﹐然未盡善。燕王性豁達果斷﹐嘗觀其舉動﹐沈靜深遠﹐莫測其端倪﹐恐未易去﹐一發不成﹐大事遂去。莫若發自周王﹐周王易與爾。伺去周王﹐可以覘之﹐且令議周王罪﹐周王其同母弟也﹐必來救﹐救則可以連坐。周王旣去﹐則其勢孤立﹐僻處一隅﹐危如累卵﹐誰肯從之﹖此時𨿽有聖智﹐不能爲矣。」齊泰曰「公言甚善﹐非所及也。」明日﹐以語允炆﹐允炆喜曰「黃先生可謂善謀。」乃先遣人流言於朝曰「周王反。」允炆始佯爲不信﹐及告者三至﹐遂遣李景隆調兵﹐聲言備西。李景隆猝至河南﹐周王治具﹐邀其蚤食﹐李景隆以兵圍王城﹐執王府僚屬﹐驅周王及世子闔宮皆出﹐拘至京師﹐削爵爲庶人﹐遷入雲南﹐困辱至極﹐妻子異處﹐穴墻以通飲食。未幾﹐遂罪代王。已而罪湘王﹐逼其闔官焚死。又籍齊王﹐困於京師。又誣岷王﹐降爲庶人﹐流於漳州。

時諸王坐廢﹐允炆日益驕縱﹐焚太祖髙皇帝﹑孝慈髙皇后禦容﹐拆毀後宮﹐掘地五尺﹐大興土木﹐怨嗟盈路﹐淫佚放恣﹐靡所不爲。遣宦者四出﹐選擇女子﹐充滿後宮﹐通夕飲食﹐劇戲歌舞﹐嬖幸者任其所需﹐謂羊不肥美﹐輒殺數羊以厭一婦之欲。又作奇技淫巧﹐媚悅婦人﹐窮奢極侈﹐暴殄天物﹐甚至褻衣皆飾以珠玉錦繡。各王府宮人有色者﹐皆選畱與通﹐常服淫藥﹐藥燥性發﹐血气狂亂﹐禦數老婦不足﹐更縛牝羊母豬與交。荒眈酒色﹐晝夜無度。及臨朝﹐精神昏暗﹐俯首憑案﹐唯唯數事而已。宮中起大覺殿﹐於內置輪藏。﹝「於內置輪藏」﹐原無「置」字﹐據明天一閣抄本補。﹞出公主與尼爲徒﹐敬禮桑門﹐狎侮宗廟。嘗置一女子於盒以爲戲﹐謂爲時物﹐舁入奉先殿薦新﹐盒開聚觀﹐大笑而散。倚信閹豎﹐與決大事﹐凡進退大臣﹐參掌兵馬﹐皆得專之。陵辱衣冠﹐毒虐良善﹐禦史皆被箠撻。紀綱壞亂﹐構成大禍。自是災異疊見﹐恬不自省。夜宴張燈熒煌﹐忽不見人。寢宮初成﹐見男子提一人頭﹐血色模糊﹐直入宮內﹐隨索之﹐寂無所有。狐貍滿室﹐變怪萬狀﹐徧置鷹犬﹐亦不能止。他如日赤無光﹐星辰無度﹐彗掃軍門﹐熒惑守心犯斗﹐飛煌蔽天﹐山崩地震﹐水旱疫癘﹐連年不息﹐錦衣衛火﹐武庫自焚﹐文華殿毀﹐承天門災﹐𨿽變異多端﹐而酗樂自如。

初周王被執﹐果敕上議其罪。時上居喪守制﹐積憂成疾﹐見敕惴惴﹐不知所謂﹐乃上書曰「若周王所爲﹐形迹曖昧﹐念一宗室親親﹐無以猜嫌﹐輒加重譴﹐恐害骨肉之恩﹐有傷日月之明。如其顯著﹐有迹可驗﹐則祖訓俱在。」中間辭極懇切。允炆觀之色變﹐以示齊泰﹑黃子澄曰「事可止乎﹖」齊泰﹑黃子澄遂出﹐私相語曰「縣官婦人之仁﹐今事機如此﹐豈可已也﹖」同言於允炆曰「今周王旣獲﹐所忌者惟燕王﹐曩因出塞有功﹐威名日盛﹐不如並去之便。」允炆猶豫不決﹐乃遣人四出﹐陰伺候王府事﹐無所得。曰「彼罪狀無迹可尋﹐何以發覺﹖」齊泰﹑黃子澄曰「但加之罪﹐何患無辭﹖今其書詞多營救周王﹐指以通情﹐夫復何辭﹖」允炊曰「是策固善﹐所立未久﹐連去數王﹐難掩天下公議﹐先生且止。」黃子澄曰「爲大事豈能顧小疵﹐況太祖常主立燕王﹐欲傳以天下﹐兩宮深致嫌隙。及至陛下﹐幾失大位﹐非二三臣寮力爭﹐則固已爲所有﹐陛下安得至此﹖今事機如此﹐矧值其病﹐不因此時圖之﹐他日難也。」允炆曰「燕王勇智絕人﹐且善用兵﹐𨿽病恐猝難圖也﹐宜更審之。」齊泰曰「今胡寇來放火﹐以防邊爲名﹐發軍往戍開平﹐護衛精銳﹐悉調出塞﹐去其羽翼﹐無能爲矣。﹝「無能爲也」﹐原無「能」字﹐據明朱當■﹝氵眄﹞國朝典故本補。﹞不乘此時﹐恐後有噬臍之悔。」允炆頷之﹐乃以謝貴爲北平都指揮﹐張昺爲布政使﹐訹誘王府官屬﹐覘察動靜。

三十一二年三月﹐允炆以都督朱忠調沿邊各衛馬步官軍三萬屯開平﹐王府精壯悉選調隸忠麾下﹐王府胡騎指揮關童等悉召入京﹐調北平永淸左衛官軍於彰徳﹐永淸右衛官軍於順徳﹐以都督徐凱練兵於臨淸﹐以都督耿瓛練兵於山海﹐張昺布置於外﹐謝貴窺伺於內﹐約期俱發。時太子﹑漢王﹑趙王皆在京守喪﹐齊泰曰「三人在此﹐宜先收之。」黃子澄曰「不可﹐恐事覺﹐彼先發有名﹐且得爲備﹐莫若遣歸﹐使坦懷無疑也。」乃遣歸。尋悔﹐遣人追之﹐至途﹐不及而回。

齊泰等乃密謀令人上變告﹐適上遣人來奏事﹐齊泰喜曰「事機就矣。」遂執之﹐鍛煉成獄。卽發符逮王府官屬﹐且令謝貴先發﹐﹝「且令謝貴先發」﹐原無「令」字﹐據明天一闊抄本補。﹞密約長史葛誠爲內應﹐宋忠等爲外應﹐令王府人無大小獲之必盡殺。六月﹐謝貴等以在城七衛並屯田軍士布列城中﹐塡滿街巷﹐逼圍王城外墻。報者曰「軍馬圍外墻。」上以爲操練者休息墻外﹐不知軍馬逼圍。謝貴等又以木柵斷端禮門四路。有來言者﹐上曰「我病少出入﹐門聽其塞。」貴等騎馬張蓋﹐過王門不下﹐又殺守王城卒﹐上皆不理。謝貴等乃令軍登城﹐擐甲執兵﹐望王城射箭﹐四面鼓噪﹐震動城野。上聞之﹐曰「此何爲者﹖」朱能﹑張玉等泣曰「外勢若此﹐誠可憂﹐臣等坐爲魚肉矣。」上慰遣之曰「我與若等奉公守正﹐何有異聞而乃至此﹖今外𨿽洶洶﹐久當自定﹐勿憂也。」時官屬已有逃入佛寺藻井上謀爲旦夕計者。

未幾﹐削爵詔下﹐朱能等復泣曰「今幼主昏蒙﹐姦臣執柄﹐謀害宗藩﹐圖危社稷﹐立未幾時﹐諸王芟夷殆半﹐臣屬皆誣以大逆﹐誅戮妻孥﹐及於宗族﹐可爲寒心。殿下居國﹐何有過失﹐一旦無釁而妄削名爵﹐兵刃四集﹐以相圖也。事危勢迫﹐禍不可測﹐殿下坐以待之﹐臣等死不足惜﹐但傷太祖髙皇帝創業艱難﹐封建諸子﹐相傳萬世﹐陵土未幹﹐而諸王蒙患﹐國除身滅﹐誣以不道之名﹐他日誰爲雪寃﹖受屈萬世。殿下縱愛其身﹐以守區區之小諒﹐柰太祖髙皇帝宗廟社稷何﹖況身亦未必能保也。」上亟止之曰「今𨿽削吾爵﹐猶或可白﹐若等勿輕發言﹐恐出而招禍﹐是自取族爾。」能等復泣曰「誰不愛其死﹐臣等寧死於陛下之前﹐不忍死於奴隸拷掠刀鋸之下。」言訖悲不能止。

七月癸酉﹐有醉卒磨刀於市﹐鄰捨媼問曰「爾磨刀欲何﹖」醉卒厲聲曰「殺王府人。」媼竊以告。會都指揮張信密來告﹐謝貴等伏兵約守城軍昏暮俱發﹐驅入王府爲變。朱能等潛遣間往覘之﹐果然。能等請曰「事急矣﹐語曰『先發者制人』﹐﹝「語曰先發者制人」﹐「制」下原有一「於」字﹐據明天一閣抄本刪。﹞救死於水火﹐不可緩也。」上曰「誠知禍機迫切﹐有不能免﹐然骨肉至親﹐嫌疑交構﹐可以情白﹐俟再籌之。」朱能等曰「臨難貴於果決﹐臣等𨿽不敢逃難﹐終當圖全。殿下𨿽曰叔侄至親﹐嫌疑交構﹐可以情白﹐然禍機竊發﹐一落彀中﹐恐無自全。獨不見周王乎﹐戮辱困苦﹐下同匹夫﹐前事之失﹐後事之鑑。不如且以其自救﹐幸而不亡﹐冀其攺悟﹐猶或可解。若徒交手受戮﹐後𨿽悔之﹐無及也。」上曰「事旣迫切﹐不利於我﹐我當告於父皇母後天地袖明﹐寧自裁決﹐以明予心。」張玉等曰「此匹夫匹婦之爲﹐豈殿下之所爲乎﹖」上曰「夫危欲求安﹐禍欲求福﹐人少而事大﹐不能求安而反阽危矣﹐不能資福而反益禍矣。」朱能等曰「古語云『人眾者勝天﹐天定亦能勝人』殿下之天﹐有時乎定矣。」上曰「諸公堅欲如此﹐異日無相怨也。」張玉等曰「今死在須臾﹐不得旋踵﹐但求貰死而已﹐尙何怨﹖」上曰「計將安出﹖」張玉等曰「護衛勇士尙餘八百﹐可暫入王城守衛。」﹝「可暫入王城守衛」﹐原無「可」字﹐據明天一閣抄本補。﹞上曰「嘗聞兵者凶事也﹐戰者危道也﹐爭者末事也﹐誠所不欲。」張玉曰「聖人有不得已而用之者﹐湯武是也。若臣等言不見聽﹐﹝「若臣等言不見聽」﹐原無「見」字﹐據明天一閣抄本補。﹞請從此決矣。」上曰「必如諸公會﹐可以自救﹐但其軍布滿城市﹐人少﹐恐不足辦事。」朱能等曰「擒謝貴﹑張昺﹐余無能爲矣。」上曰「謝貴﹑張昺防守旣嚴﹐猝亦難擒﹐須以計取之可也。今姦臣遣內官逮護衛官屬﹐悉依所坐名收之。就令差來內官召貴﹑昺﹐責付所逮者﹐貴﹑昺必來﹐縛之一夫之力爾。」乃藏壯士於端禮門外﹐遣人召貴﹑昺﹐貴﹑昺不來﹐久方至﹐衛從甚眾。至王門﹐門者呵止之﹐惟貴﹑昺得入﹐至端禮們﹐壯士出擒之﹐從者猶未知。移時貴﹑昺不出﹐稍稍散去﹐玉等盡捕之。伏者將士皆踴躍爭奮﹐一以當百。時圍王城軍及列隊於市者﹐惟聽貴等指揮﹐及聞謝貴﹑張昺被擒﹐皆散出﹐惟守九門者力戰不退。是夜﹐攻門﹐黎明已克其八﹐惟西直門未下。上令唐云解甲騎馬﹐導從如平時﹐過西直門﹐見斗者﹐呵之曰「汝眾喧哄﹐欲何爲者﹖誰令爾爲此不義之舉﹐﹝「誰令爾爲此不義之舉」﹐「此」原作「之」﹐據明天一閣抄本攺。﹞是自取殺身爾。」眾聞云言﹐皆散﹐乃盡克九門。遂下令安集城中﹐人民安堵﹐諸司官吏視事如故。北平都指揮兪瑱走居庸關。知事不濟﹐退保懷來﹐畱兪瑱守居庸關。

上親問謝貴﹑張昺﹐盡得姦惡交構之狀﹐上曰「我初不信人言﹐姦雄設計逞毒如此之甚﹐幾爲其所屠矣﹗聞之令人心膽震悼﹐不知有生。」於是大慟。對諸將士曰「我太祖髙皇帝﹑孝慈髙皇后嫡子﹐國家至親﹐受封以來﹐惟知循法守分。今幼主嗣位﹐信任姦回﹐橫起大禍﹐屠戮我家。我父皇﹑母后創業艱難﹐封建諸子﹐藩屏天下﹐傳續無窮﹐一旦殘滅﹐皇天后土﹐實所共鑑。祖訓云﹕『朝無正臣﹐內有姦惡﹐必訓兵討之﹐以淸君側之惡。』今禍迫予躬﹐實欲求生﹐﹝「實欲求生」﹐「生」原作「死」﹐據明天一閣抄本攺。﹞不得已也。義與姦邪不共戴天﹐必奉行天討﹐以安社稷﹐天地神明﹐照鑑予心。」將士聞之﹐皆感動流涕。俄陰晦﹐咫尺不相見。少焉﹐東方雲開﹐露靑天﹐僅尺許﹐有光燭地﹐洞徹上下﹐將士皆喜﹐以爲上誠心感格也。

甲戌日﹐通州衛指揮房勝等率眾以城來歸。丙子日﹐馬宣在薊州謀起兵亂﹐遂遣指揮朱能等率兵攻拔之﹐生擒馬宣。遵化衛指揮蔣玉﹑密雲衛指揮鄭亨各以城來歸。丁丑﹐兪瑱在居庸關剽掠﹐居民竊走來告﹐上曰「居庸關山路險峻﹐北平之襟喉﹐百人守之﹐萬夫身窺﹐據此可無北顧之憂。今兪瑱得之﹐利爲彼有﹐勢在必取﹐譬之人家後戶﹐豈容棄與寇盜。今乘其初至﹐又兼剽掠﹐民心未服﹐取之甚易﹐若縱之不取﹐彼增兵守之﹐後難取也。」乃命指揮徐安﹑鍾祥﹐千戶徐祥等往討之﹐安等攻拔其城﹐兪瑱走懷來依宋忠。捷至﹐上曰「使賊知固結人心﹐謹守是關﹐𨿽欲取之﹐豈能卽破﹖今天以授予﹐不可失也。」乃令千戶吳玉守之。上語諸將曰「宋忠擁兵懷來﹐居庸關有必爭之勢﹐﹝「居庸關有必爭之勢」﹐「有必」原倒誤﹐據明天一閣抄本攺。﹞因其未至﹐可先擊之。」諸將皆曰「賊眾我寡﹐難與爭鋒﹐擊之未便﹐宜固守以待其至。」上曰「非公等所知﹐當以智勝﹐難以論力﹐論力則不足﹐智勝則有餘。賊眾新集﹐其心不一﹐宋忠輕躁寡謀﹐狠愎自用﹐乘其未定﹐擊之必破。」

癸未﹐上率馬云﹑徐祥等馬步精銳八千﹐捲甲背道而進。甲申﹐至懷來。先是﹐獲賊間諜﹐言宋忠誑北平將士云「舉家皆爲上所殺﹐委屍塡滿溝壑﹐宜爲報讎。」將士聞之﹐或信或否。上知之﹐乃以其家人爲前鋒﹐用其舊日旗幟﹐眾遙見旗幟﹐識其父兄子弟咸在﹐遞相呼應聲﹐喜曰「噫﹐我固無恙﹐是宋都督誑我也﹐幾爲所誤。」遂倒戈來歸。宋忠餘眾倉皇列陣未成﹐上麾師渡河﹐鼓噪直衝其陣﹐宋忠大敗﹐奔入城。我師乘之而入﹐宋忠急匿於廁﹐搜獲之﹐並擒都指揮兪瑱﹐斬都指揮彭聚﹑孫泰於陣﹐並首級數千﹐獲馬八千餘疋﹐都指揮莊得單騎遁走﹐餘眾悉降﹐各遣歸原衛。諸將已得宋忠﹐頗有喜色﹐上曰「宋忠本庸材﹐以利口取給﹐諂諛姦惡﹐貨賂得官﹐才掌兵柄﹐便爾驕縱﹐此輩熒惑小人﹐視之如狐鼠耳﹐區區勝之﹐何足喜也﹐苟勝大敵﹐喜當何如﹖夫喜則易驕。驕則不戒﹐不戒則敗機萌矣。孔子所謂必也臨事而懼﹐好謀而成者也。」諸將咸頓首稱善。

丙戌﹐遣指揮孟善引兵至永平﹐守將趙彜﹑郭亮等以城降。

丁亥﹐上諭將吏軍民曰「我皇考太祖髙皇帝綏靖四方﹐一統天下﹐並建諸子﹐藩屏國家﹐積累深固﹐悠久無疆。皇考太祖髙皇帝初未省何疾﹐不令諸子知之﹐至於升遐﹐又不令諸子奔喪﹐閏五月初十日亥時崩﹐寅時卽殮﹐七月卽葬﹐踰月始詔諸王知之。又拆毀宮殿﹐掘地五尺﹐悉更祖法﹐以姦惡所爲﹐欲屠滅親王﹐以危社稷﹐諸王實無罪﹐橫遭其難﹐未及期年﹐芟夷五王。我遣人奏事﹐執以捶楚﹐備極五刑﹐鍛煉系獄﹐任用惡少﹐調天下軍馬四集見殺。予畏誅戮﹐欲救禍圖存﹐不得不起兵禦難﹐誓執姦雄﹐以報我皇考之讎。夫幼沖行亂無厭﹐淫虐無度﹐慢瀆鬼神﹐矯誣傲狠﹐越禮不經﹐肆行罔極﹐靡有攸底﹐上天震怒﹐用致其罰﹐災譴屢至﹐無所省畏。惟爾有眾﹐克恭予命﹐以綏定大難﹐載淸朝廷﹐永固基圖﹐我皇考聖靈在天﹐﹝「我皇考聖靈在天」﹐「靈」原作「神」﹐據明天一閣抄本攺。﹞監觀於玆﹐亦惟爾有眾是佑。爾惟不一乃心﹐墮慢乃志﹐亦自底於厥咎﹐陷於屠戮。竊聞之仁者不以安危易節﹐義者不以禍福易心﹐勇者不以死亡易志﹐爾有眾明聽予言﹐則無後難。若彼有悛心﹐悔禍是圖﹐予有無窮之休﹐爾亦同有其慶矣。告予有眾﹐其體予至懷。」

戊子﹐上獲宋忠﹐因上書曰﹕

蓋聞書曰「不見是圖」﹐又曰「視遠惟明」。夫智者恆慮患於未萌﹐明者能燭情於至隱﹐自古聖哲之君﹐功業著於當時﹐聲名傳於後世者﹐未有不由於斯也。今事機之明﹐非若不見﹐而乃不加察﹐請得以獻其愚焉。

我皇考太祖髙皇帝當元末亂離﹐羣雄角逐﹐披冒霜露﹐櫛沐風雨﹐攻城野戰﹐親赴矢石﹐身被創痍﹐勤勞艱難﹐危苦甚矣。然後平定天下﹐立綱陳紀﹐建萬世之基﹐封建諸子﹐鞏固天下﹐爲盤石之安﹐夙夜圖治﹐兢兢業業﹐不敢怠遑。不幸我皇考賓天﹐姦臣用事﹐跳梁左右﹐欲秉操縱之權﹐潛有動搖之志﹐包蓄禍心﹐其機實深。乃構陷諸王﹐以撤藩屏﹐然後大行無忌﹐而予奪生殺﹐盡歸其手﹐異日吞噬﹐有如反掌。且以諸王觀之﹐事無毫髮之由﹐先造無根之釁﹐掃滅之者﹐如薙艸菅﹐曾何有衋然感動於心者。﹝「曾何有衋然感動於心者」﹐「衋」原作「盡」﹐據明天一閣抄本攺。﹞諸王甘受困辱﹐甚若輿隸﹐妻子流離﹐暴露道路﹐驅逐窮窘﹐衣食不及﹐行道顧之﹐猶惻然傷心﹐仁人焉肯如此﹖夫昔我皇考廣求嗣續﹐惟恐不盛﹐今姦臣欲絕滅宗室﹐惟恐不速﹐我皇考子孫﹐須幾何時﹐已皆蕩盡。

我奉藩守分﹐自信無虞﹐不意姦臣日夜不忘於懷﹐彀滿以待﹐遂造顯禍﹐起兵見圍﹐騷動天下﹐直欲屠戮然後已。謂以大義滅親﹐不論骨肉﹐非惟殺我一身﹐實欲絕我宗祀。當此之時﹐計無所出﹐惟欲守義自盡﹐懼死之臣﹐以兵相衛﹐欲假息須央﹐然後敷露情悃﹐以折哀湣﹐冀有回旋之恩﹐傍沛之澤。書達闕下﹐左右不察﹐必求以快其欲。古語云「困獸思鬭」﹐蓋死迨身﹐誠有所不得已也。都督宋忠﹐集兵懷來﹐克日見功﹐乃率銳兵八千禦之﹐兵刃才交﹐忠卽敗北﹐遂生擒之﹐全其首領﹐待之如故。尙冀左右易心悔禍﹐念及親親﹐哀其窮追﹐重加寬宥﹐使叔有更生之望﹐下無畏死之心﹐如此則非特叔之幸﹐實社稷之幸。

昔者成周隆盛﹐封建諸侯﹐綿八百餘年之基。及其後世衰微﹐齊桓﹑晉文成一匡之功﹐𨿽以秦﹑楚之彊﹐不敢加兵於周者﹐有列國爲之屏蔽也。秦廢封建﹐二世而亡﹐可爲明鑑。今不思此﹐則寧有萬乘之主孤然獨立於上﹐而能久長者乎﹖詩曰「價人維藩﹐大師維垣。大邦維屏﹐大宗維翰。懷徳維寧﹐宗子維城。無俾城壞。無獨斯畏。」謹以是爲終篇獻。萬一必欲見屠﹐兵連蝸結﹐無時而已﹐一旦有如吳廣﹑陳勝之徒竊發﹐則皇考艱難之業﹐不可復保矣。敷露衷情﹐不勝懇悃之至。苟固執不回﹐墮羣邪之計﹐安危之機﹐實系於玆。

上以書稿示羣臣。羣臣見者咸曰「辭旨懇切﹐必能感動﹐蚤得休兵息士﹐誠爲至願。」上曰「孝弟者人心所同之理﹐有人心者視予之言﹐豈得不惻愴於懷也﹖陳道曉切﹐冀其開悟﹐彼能感動﹐在移轉之間耳。然予度之﹐彼忍心如此﹐又況日邇小人﹐聞見昧於大道﹐必欲逞其狠毒﹐縱有百口哀訴﹐亦難回也。卿等試觀之。」

乙丑﹐上諭於眾曰「吾與若等爲此者﹐﹝「吾與若等爲此者」﹐原無「此」字﹐據明天一閣抄本補。﹞非所以求富貴﹐所以救死保妻孥也。夫好生惡死﹐人情所同﹐見亂思治﹐古今則一。今天下者﹐太祖之天下也﹐百姓者﹐太祖之赤子也。權姦作難﹐欲殄我邦家﹐驅逐赤子﹐以蹈白刃﹐非其所得已也。爾眾甚毋嗜殺﹐嗜殺則傷天地之和﹐以損太祖數十年生育之仁。﹝「以損太祖數十年生育之仁」﹐「數」字下原衍一「年」字﹐據明天一閣抄本刪。﹞毋貪財﹐貪財則失民心﹐民心失則大本虧矣。居民耕桑﹐商賈貿鬻﹐愼毋擾之。夫有亂時而無亂法﹐違予言者﹐有法以治之。吾已上書於朝﹐旦夕希望恩旨﹐苟能全生﹐豈忍小輩獨麗於法。爾眾懋哉﹐毋詒後悔。」諸將士咸稽首曰「殿下好生之徳﹐同於天地﹐臣等豈敢背徳以取罪戾乎﹖」庚寅﹐守遵化指揮蔣玉來報﹐都督陳亨﹑劉眞﹐都指揮卜萬引大寧軍馬出松亭關﹐駐營於沙河﹐來攻遵化。壬辰﹐上率兵援之﹐劉眞等聞上將至﹐遁回松亭關﹐堅守不出。乙未﹐上命千戶李浚等領兵至關口﹐指麾部伍﹐若將攻城狀﹐劉眞等閉關不敢出。上曰「大寧軍馬不散﹐終爲吾後憂﹐然劉眞衰老﹐無能爲也。陳亨素篤忠誠﹐托心於我﹐但爲卜萬所制﹐若去卜萬﹐陳亨必來。劉眞寡謀﹐易於戲弄﹐以間動之﹐必生嫌隙。」適遊騎獲大寧二卒至﹐上曰「間可行矣。」乃貽書卜萬﹐大稱獎之﹐中極毀詆陳亨﹐緘識牢密﹐置一卒衣領中﹐飲之以酒﹐賞而遣之。傍引同獲卒竊窺之﹐佯不欲其見﹐實令其見。卒問守者曰「彼何爲者﹖」守者曰「汝何用知之。」卒曰「苟令吾知﹐不敢倍徳。」守者曰「彼歸以通音耗﹐故得厚賞。」卒謂守者曰「能爲我言﹐請得偕行﹐惟命是從。」守者曰「諾。」遂俱遣之﹐乃不與賞。卒不得賞者﹐心不能平﹐至卽發其事。劉眞﹑陳亨於卒衣領中﹐搜得與卜萬書﹐果疑之﹐就執卜萬下獄﹐籍其家。

八月戊戌朔。己酉﹐諜報耿炳文領軍三十萬駐眞定﹐都督徐凱領軍十萬駐河間﹐都督潘忠﹑楊松營於莫州﹐其先鋒驍勇者九千人已據雄縣﹐大肆擄掠。上率師徵之。

壬子﹐至涿洲﹐屯於婁桑﹐令軍士秣馬蓐食﹐晡時渡白溝河。上曰「今夕中秋﹐彼不虞我卽至﹐必飲酒自若﹐乘其不戒﹐可以破之。」促諸軍速行﹐夜半至雄縣﹐圍其城﹐賊眾始覺﹐乃登城大罵﹐我軍憤恨﹐黎明攀附而上﹐遂破其城。上亟傳令﹐戒諸將勿殺。我軍怒其罵﹐盡斬之﹐獲馬八千餘匹。上責諸將曰「我之舉義﹐所以安社稷保生民﹐豈以多殺爲尙﹖嘗諭若等毋嗜殺人﹐若等欲乖我所爲﹐是非求生而欲速死也。夫多殺﹐適以堅人心﹐皆畏死盡力以斗﹐一夫拚命﹐百人莫當﹐終非所以取安全之道。昔曹彬下江南﹐未嘗妄殺﹐其後子孫昌盛﹐往往好殺者多底絕滅。今𨿽拔一城﹐所得甚少﹐而所失甚多。」諸將皆稽首謝罪。

上料潘忠﹑楊松近在莫州﹐不虞城破﹐必引眾來援。上曰「吾必生致潘﹑楊。」諸將皆不知所謂。乃命譚淵領兵千餘先過月樣橋潛伏水中﹐﹝「月樣橋」﹐原無「樣」字﹐據明天一閣抄本補。﹞約忠等過橋﹐聞炮聲卽起據橋。淵以水中難久伏﹐上令每軍取茭艸一束﹐蒙其頭﹐以通鼻息。又令勇士數人伏路側﹐望忠等接戰﹐卽舉炮。淵如上旨﹐往伏水中﹐上登城遙望﹐忠等果至﹐出師逆擊之﹐路傍舉炮﹐水中伏兵卽起據橋﹐潘忠敗﹐急趨橋不得﹐我軍腹背夾擊之﹐生擒潘忠﹑楊松﹐餘多溺死。上問忠等軍虛實﹐忠云「莫州尙有戰士萬餘﹐馬九千餘匹﹐聞我敗必走﹐急取之可得也。」上率精騎百餘爲前鋒﹐趨莫州﹐徑薄賊營﹐悉降其眾﹐盡獲其馬與輜重。明日回軍駐白溝河﹐語諸將曰「今潘忠等被擒﹐眾皆敗沒﹐耿炳文在眞定﹐必不虞我至﹐不爲設備﹐我由間道出其不意﹐破之必矣。」諸將稱善。

有張保者來降﹐將校也﹐請爲前鋒﹐願擊賊自效。上問張保賊軍虛實﹐保曰「軍三十萬﹐先至者十三萬﹐半滹沱河南﹐半營河北。」上給張保馬﹐遣其歸﹐令保佯言因敗被獲﹐守者少縱﹐遂脫系竊馬逃回﹐且聲言大軍將至。諸將請曰「今由間道﹐不令彼知﹐掩其不備﹐柰何遣使使其爲備﹖」上曰「不然﹐始不知彼虛實﹐故欲掩其不備﹐今知其眾半營河南﹐半營河北﹐是以令其知我軍且至﹐則南岸之眾必移於北﹐並力拒我﹐一舉可盡敗之。兼欲賊知雄縣﹑莫州之敗﹐以奪其气﹐兵法所謂先聲後實﹐卽此是矣。若不令其知﹐徑薄城下﹐𨿽能勝其北岸之軍﹐南岸之眾乘我戰疲﹐鼓行渡河﹐是我以勞師當彼逸力﹐勝負難必。且人委身歸我﹐當推誠任使﹐何用懷疑﹖借彼有反側﹐去一張保﹐於我何損﹖由是事成﹐亦一人之間耳﹗」諸將唯唯﹐無敢復言﹐遂領兵而西。

辛酉﹐至無極縣。上以賊眾我寡﹐欲試諸將勇怯﹐乃召問大軍所向﹐有云「且往新樂﹐以觀賊勢。」上曰「新樂僻在一隅﹐吾逗畱於彼﹐﹝「吾逗畱於彼」﹐「逗」原作「豈」﹐據明天一閣抄本攺。﹞銳气已餒﹐賊引眾來戰﹐勢力不均﹐若等且度能勝之否﹖今直抵眞定﹐賊眾新集﹐紀律未定﹐人心不一﹐乘我士气方銳﹐一鼓而破之。」諸將或然或否﹐惟張玉與上意合﹐力贊其決。

壬戌﹐至眞定城二十里﹐擒其樵采者﹐詢知賊惟備西北﹐東南無備。上率輕騎先至東門﹐突入賊運糧車中﹐擒二人問之﹐賊果移於北岸﹐由西門而營﹐直抵西山﹐上將輕騎數千繞出城西﹐先擊破賊二營。時耿炳文出送使客﹐及覺﹐奔回﹐急趨橋﹐我軍折斷橋索﹐橋不得趨﹐耿炳文幾被擒。有一賊登城大罵﹐相拒二百餘步﹐上引滿弓以射之﹐應弦而斃﹐城中大驚。耿炳文出城來戰﹐張玉﹑譚淵﹑朱能﹑馬云等率眾奮擊之﹐上以奇兵出其背﹐循城夾擊﹐橫透賊陣﹐耿炳文大敗﹐急奔入城﹐軍爭門﹐門塞不得入﹐相蹈籍﹐死者甚眾﹐乃自斬其軍﹐然後闔門自守。丘福等殺入於城﹐門閉而退。賊佐副將軍駙馬都尉李堅領眾接戰﹐薛祿引槊刺堅墜馬﹐揮刀斬之﹐堅大呼曰「我李駙馬﹐勿殺我。」祿生擒之。右副軍都督寧忠﹑左軍都督顧成﹑都指揮劉遂俱被擒﹐斬首三萬餘級﹐屍塡滿城壕﹐溺死滹沱河者無算﹐獲馬二萬餘匹﹐俘降者數萬﹐盡散遣之。有二千人願畱不欲歸﹐上從之。薛祿縛李堅來見﹐上讓之曰「爾本戚畹﹐何所怨仇﹐亦從凶悖﹐今日之罪﹐安可逃乎﹖」堅頓首乞憐。須臾﹐將士縛顧成來見﹐上曰「爾我父皇舊人﹐安得亦爲是舉﹖」成泣曰「今日老臣爲姦臣逼迫﹐冒犯大逆「罪無所逃﹐老臣幸見殿下﹐如見太祖﹐儻容老臣不死﹐尙當竭犬馬之誠以爲報。」上曰「忠義之士﹐能如是乎﹗」遂去其縛﹐以衣賜之。

上遙見軍中人聚語﹐問諸將曰「彼何爲者﹖」云降者謀欲叛去﹐上曰「吾自訊之。」乃召與語曰「凡降者﹐吾任其去畱﹐誠以其有父母妻子之思﹐爾等欲去﹐當明以告我﹐給爾資糧﹐援送出境﹐逃則爲邏騎所獲﹐必不免爾。我全爾生﹐爾反求死。」降者咸頓首曰﹕﹝「降者咸頓首曰」﹐原無「曰」字﹐據明朱當■﹝氵眄﹞國朝典故本補。﹞「安得有此言﹖誠不願往﹐今日誠欲效死報恩也。」余放歸者﹐稱上不殺人﹐傳播道路﹐彼𨿽殺之﹐不能禁。自是賊軍臨陣﹐皆無鬥志﹐遇戰﹐兵刃未接﹐先有投戈而走者。

上語諸將曰「昔管﹑蔡流言欲危周公﹐以間王室﹐於是周公東徵二年﹐罪人斯得。今姦臣弄兵﹐謀危社稷﹐直欲加兵於我﹐以逞其欲﹐豈但流言而已﹖今𨿽獲勝﹐皆諸將士效勤勞﹐奮死力﹐以報我皇考之恩。然罪人未得﹐爾等馳逐暴露於外﹐豈無父母室家之思﹖余心悲傷﹐念亂曷已﹐然必先勞後逸﹐用剪姦雄﹐肅淸朝廷﹐乃與爾等解甲韜戈﹐方圖休息。」於是諸將稽首曰「主憂臣辱﹐主辱臣死﹐臣等敢不效死﹐以酬恩於萬一乎﹖」

丙寅﹐攻眞定城二日﹐上曰「攻城下策﹐徒曠時日﹐鈍我士气。」遂命班師。

允炆聞耿炳文敗﹐始有憂色﹐語黃子澄曰「今柰何﹖」黃子澄曰「勝敗兵家常事﹐無足慮。」允炆曰「計將安出﹖」黃子澄曰「今天下全盛﹐﹝「今天下全盛」﹐「盛」原作「勝」﹐據明天一閣抄本攺。﹞士馬精彊﹐兵甲饒富﹐糧餉充足﹐取之不竭﹐用之有餘﹐區區一隅之地﹐豈足以當天下之力﹖調兵五十萬﹐四面攻之﹐則眾寡不敵﹐必敗之矣。」曰「孰堪將者﹖」黃子澄曰「曹國公可以當之﹐前不遣長興侯而用曹國公﹐必無此失。」於是允炆大喜曰「先生計得之﹐願卒用心維持﹐他日事平﹐吾重有以報先生。」

九月戊申朔﹐永平守將郭亮來報﹐江陰侯吳髙﹑都督耿瓛等引遼東軍馬來圍城。

戊寅﹐諜報李景隆乘傳至徳州﹐收集耿炳文敗亡將卒﹐並調各道軍馬五十萬進營於河間。上語諸將曰「李九江豢養之子﹐智疏而謀寡﹐色厲而中餒﹐驕矜而少威﹐忌克而自用﹐未嘗習兵﹐不見大戰﹐以五十萬付之﹐是自坑之也。漢髙寬洪大度﹐知人善任﹐使英雄爲用﹐不過能將十萬﹐惟韓信則多多益辧﹐九江何等才能﹐將五十萬﹐誠可笑。昔趙括徒能讀其父書﹐不知合變﹐趙用爲將﹐與秦戰﹐遂坑卒四十萬﹐矧九江之才﹐遠不如括﹐其敗必矣。故兵書首經五事﹐九江爲將﹐政令不修﹐紀律不整﹐﹝「紀律不整」﹐「整」原作「正」﹐據明天一閣抄本攺。﹞上下異心﹐死生離志﹐敗一也。今北地蚤寒﹐南卒衣褐者少﹐披觸霜雪﹐手足皸瘃﹐甚有墮指之患﹐況馬無宿稿﹐士無贏糧﹐敗二也。不量險峻﹐深入趨利﹐敗三也。貪而不止﹐智信不足﹐气盈而愎﹐仁勇俱無﹐威令不行﹐三軍易撓﹐敗四也。部曲喧嘩﹐金鼓無節﹐好諛喜佞﹐專任小人﹐敗五也。有五敗之道﹐而無一勝之策﹐其來實送死爾。然我在家﹐必不敢至﹐今往援永平﹐彼探知我出﹐必來攻城﹐回師擊之﹐堅城在前﹐大軍在後﹐豎子必成擒矣。」諸將曰「永平城完糧足﹐可以無憂﹐今宜保守根本﹐恐出非利。」上曰「守城之眾﹐以戰則不足﹐禦賊則有餘﹐若軍在城﹐祇自示弱﹐彼得專攻﹐無復他顧﹐甚非良策。出兵於外﹐奇變隨用﹐內外犄角﹐破賊必矣。吾出非爲永平﹐直欲訹九江速來就擒耳。吳髙怯﹐不能戰﹐聞我來必走﹐是我一舉解永平之圍﹐而收功於九江也。」上率師援永平﹐諸將請曰「必守盧溝橋﹐扼賊之衝﹐使不徑至城下。」上曰「天寒水冰﹐隨處可渡﹐守一橋何能拒賊﹖捨此不守﹐以驕賊心﹐使其深入﹐受困於堅城之下﹐此兵法所謂利而誘之者也。」

壬辰﹐吳髙等聞上將至﹐盡棄輜重﹐遁回山海﹐上遣輕騎追之﹐斬首數千級﹐俘降者稱是﹐盡散遣之。

上議攻大寧﹐諸將咸曰「大寧必道松亭關﹐今劉眞﹑陳亨守之﹐破之然後可入﹐關門險塞﹐猝亦難下﹐遲畱日久﹐李景隆必來攻北平﹐恐城中驚疑不安﹐莫若回師破賊﹐徐取大寧﹐萬全之計也。」上曰「今取劉家口﹐徑趨大寧﹐不數日可達﹐大寧軍士聚松亭關﹐其家屬在城﹐老弱者居守﹐師至不日可拔﹐城破之日﹐撫綏將士家屬﹐則松亭關之眾﹐﹝「則松亭關之眾」﹐原無「亭」字﹐據明朱當■﹝氵眄﹞國朝典故本補。﹞不降則潰。北平深溝髙壘﹐守備完固﹐縱有百萬之眾﹐未易以窺﹐正欲使其頓兵堅城之下﹐歸師擊之﹐勢如拉朽﹐爾等第從予行﹐毋憂也。」乙未﹐師行﹐敕太子嚴爲守備﹐賊至愼毋戰。十月丁酉朔。戊戌﹐師至劉家口﹐路極險隘﹐人馬單行可渡﹐守關者百餘人﹐諸將欲攻破關門而入﹐上曰「不可﹐攻之則彼棄關﹐走報大寧﹐得以爲計。」乃命鄭亨領勁卒數百﹐捲旆登山﹐斷其歸路﹐從後攻破之﹐悉擒其眾﹐師遂渡關。壬寅﹐抵大寧﹐城中不虞大軍驟至﹐倉卒閉門拒守。上自變量騎循繞其城﹐適至西南隅﹐城忽崩﹐上麾勇士先登﹐眾蟻附而上﹐遂克之﹐獲都指揮房寬﹐撫綏其眾﹐頃刻而定﹐城中肅然無憂。遣陳亨家奴並城中將士家屬報亨﹐劉眞等引軍來援﹐軍士聞其家屬無恙﹐﹝「軍士聞其家屬無恙」﹐「聞」原作「問」﹐據明天一閣抄本攺。﹞皆解體。時寧王三護衛爲允炆削奪﹐至是悉來降﹐上盡遣還寧王。丁未﹐劉眞﹑陳亨回至亂塔﹑黃崖﹐亨與營州中護衛指揮徐理﹑右護衛指揮陳文議曰「觀於天命人心﹐成敗可見﹐不如從順。」理曰「此正我意。」夜二鼓﹐亨等襲破眞營﹐眞單騎走廣寧﹐亨等率眾來降。

李景隆聞上徵大寧﹐領軍來渡盧溝橋﹐意气驕盈﹐有輕視之志﹐以鞭擊馬■﹝革占﹞曰「不守盧溝橋﹐吾知其無能矣。」直薄城下﹐築壘九門﹐遣別將攻通州。時太子嚴肅部置﹐整飭守備﹐城中晏然﹐不知有兵﹐數乘機遣勇士縋城﹐夜斫其營﹐﹝「夜斫其營」﹐「斫」原作「聽」﹐據明天一閣抄本攺。﹞殺傷甚眾﹐賊營中驚擾﹐或自相蹂蹋而死者。賊攻麗正門急﹐時城下婦女皆乘城擲瓦石以擊之﹐賊勢益沮。壬子﹐報至﹐上語諸將曰「李九江懸軍深入﹐敝眾趨利﹐﹝「敝眾趨利」﹐「敝」原作「死」﹐據明朱當■﹝氵眄﹞國朝典故本攺。﹞兵法曰『不知進退﹐﹝「不知進退」﹐原無「知」字﹐據明天一閣抄本補。﹞是謂縻軍』﹐今其祇自投死爾﹐孺子何能爲也。」

甲寅﹐援大寧之眾與寧王皆回北平。乙卯﹐大軍至會州衛﹐指揮張玉將中軍﹐升密雲衛指揮部亨﹑會州衛指揮何壽爲都指揮僉事﹐充中軍左右副將。都指揮朱能將左軍﹐升大寧前衛指揮朱榮﹑燕山右衛指揮李浚爲都指揮僉事﹐充左軍左右副將。都指揮李彬將右軍﹐升營州護衛指揮宋理﹑永平衛指揮孟善爲都指揮僉事﹐充右軍左右副將。都指揮徐忠將前軍﹐升營州右護衛指揮陳文﹑濟陽衛指揮吳達爲都指揮僉事﹐充前軍左右副將。都指揮房寬將後軍﹐都指揮和允中充後軍左副將。升薊州衛指揮毛整爲都指揮僉事﹐充後軍副將。以大寧歸附之眾分隸各軍。丁酉﹐師入松亭關。

●奉天靖難記二

十一月丁卯朔。庚午﹐師回至孤山﹐訊知李景隆軍鄭村壩。我遊騎至白河﹐歸言「河水流澌﹐兵不可渡。」又聞李景隆列陣於白河西。是日﹐大雪初霽﹐上默禱曰「天若助吾﹐河冰卽合。」是夜起營﹐次﹐報至曰「河冰已合。」於是麾師畢渡。諸將進賀曰「昔光武中興漢室﹐滹沱河冰合。今殿下翦除姦雄﹐以安社稷﹐亦復如是﹐天之相助﹐同符千載。」上曰「命之興廢﹐豈人所知﹐惟聽於天爾。」時李景隆遣都督陳暉領騎萬餘來哨﹐錯道不相值。暉探知大軍渡河﹐從後追躡﹐眾渡白河﹐上率精騎逆擊之﹐斬首無算。暉餘眾奔渡白河﹐冰忽解﹐溺死者其眾﹐獲馬二千餘匹﹐暉僅以身免。諜報賊眾多躡履﹐凍僵者十七八﹐手不能執兵﹐擊之卽敗。上曰「違犯天時﹐自斃其眾﹐吾不勞力而勝之。」乃率大軍列陣而進﹐遙見賊軍歡動﹐上曰「賊亂而囂﹐可以擊也。」以精騎先進﹐連破其七營﹐大軍繼之﹐與賊交戰﹐自午之酉﹐上張騎兵左右衝擊﹐賊眾大敗。追亡逐北﹐斬首數萬級﹐降者數萬﹐卽散遣之。日向昏黑﹐遂收軍回營。時寒甚﹐都指揮火眞斂舊鞍焚於上前﹐有甲士數人來附火﹐衛士呵止之﹐上曰「此皆壯士﹐聽來勿止﹐饑寒切身﹐最難忍者﹐吾擁重裘尙猶覺寒﹐吾恨不悉令其附火﹐而忍呵叱之乎﹖」聞者咸曰「仁人之言也。」是夜﹐李景隆拔眾南遁﹐盡棄其輜重﹐獲馬三萬餘匹。諸將請追之﹐上曰「降者尙釋之﹐彼旣遁﹐猶釋降者。況天气沍寒﹐饑凍而死者必眾﹐宜抑止鋒銳﹐以全其生。」諸將遂止。

先是﹐李景隆恐上回﹐日夜戒嚴﹐植戟立雪中﹐苦不得休息﹐凍死及墮指者甚眾﹐故臨陣﹐戰輒敗。時賊圍九門者不知李景隆已遁﹐猶守不退。癸酉﹐上率兵攻之﹐破其四營﹐殺死甚眾﹐其餘望風遁奔﹐所獲兵資器仗不可勝計。諸將稽首謝曰「臣等前請先破李景隆﹐然後攻取大寧﹐而睿算神謀﹐制勝料敵﹐無一不酬﹐何其神也。」上曰「此適中爾﹐無足喜也。卿等所言﹐皆萬全之策﹐我未用卿等言者﹐以其有可乘之機故爾。此不可爲常﹐後毋難言。」

乙未﹐上還城﹐休息士馬。上書於朝曰﹕

蓋聞天下之至尊至大者﹐君與親也﹐故臣之於君﹐子之於父﹐必當盡其禮者﹐蓋不忘其大本大恩也。故臣之於君則盡其忠﹐子之於父則盡其孝﹐爲臣而不忠於君﹐爲子而不孝於親者﹐是忘大本大恩也﹐此豈人類也歟﹖若然﹐則君親之大本大恩﹐﹝「則君親之大本大恩」﹐「本」原作「之」﹐據明朱當■﹝氵眄﹞國朝典故本攺。﹞爲臣子者不可以不報﹐君親之讎﹐又豈可不報乎﹖禮曰「君父之讎﹐不共戴天﹐兄弟之讎不反兵。」今我太祖髙皇帝子也﹐君親之讎﹐可不報乎﹖但念父皇存日﹐因春秋髙﹐故每歲召諸王或一度或兩度入朝﹐父皇謂眾王曰「吾之所以每歲喚爾諸子或一度或兩度來見者何也﹖我年老﹐慮病有不測﹐弗能見爾輩也﹐豈不知爾輩往來匍匐之勞勩﹖」父皇康健之日尙如此﹐矧旣病久﹐焉得不來召我諸子見也。不知父皇果何病也﹐亦不知服何藥而不瘳﹐以至於大故也。禮曰「君有疾飲藥﹐臣先嘗之﹐親有疾飲藥﹐子先嘗之。」今忝爲父皇親子﹐分封於燕﹐去京三千里之遠﹐每歲朝覲﹐馬行不過七日﹐父皇旣病久﹐如何不令人來報﹐俾得一見父皇﹐知何病﹐用何藥﹐盡人子之禮也。焉有父病而不令子知者﹖焉有爲子而不知父病者﹖天下豈有無父子之國也邪﹖無父子之禮者﹐則非人之類也。況父皇閏五月初十日未時崩﹐寅時卽殮﹐不知何爲如此之速也。禮曰「三日而殮﹐俟其復生。」今不一日而殮﹐禮乎﹖古今天下﹐自天子至於庶人﹐焉有父死而不報子知者﹖焉有父死而子不得奔喪者也﹖及踰一月﹐方詔親王及天下知之﹐如此則我親子與庶民同也。又不知父皇梓宮何以七日而葬﹐不知何爲如此之速也﹖禮曰「天子七月而葬。」今七日卽葬﹐禮乎﹖今見詔內言「燕庶人父子」﹐豈葬父皇以庶人之禮耶﹖可爲哀痛﹗未幾﹐卽拆毀宮殿﹐掘地五尺﹐明有詔云「太祖髙皇帝開基創業﹐平定天下﹐用心三十年﹐綱紀法度﹐布畫大定﹐猶如起造巨室﹐與人居處﹐苟爲官者﹐不修政事﹐不守法度﹐如拆毀室盧﹐欲求安處﹐焉有是理﹖」旨哉言乎﹐今姦臣首將宮殿拆毀﹐與所言大相違背﹐使天下之人遵法﹐亦難矣哉﹗孔子曰「父在觀其志﹐父歿觀其行﹐三年無政於父之道﹐可謂孝矣。」我父皇存日﹐嘗與諸王曰「我爲天子﹐蓋造宮殿﹐不過欲壯觀天下﹐萬邦來朝﹐使其觀瞻﹐知中國天子之尊嚴也。然此勞軍民之力﹐費用錢糧﹐豈易爾耶﹖蓋此宮殿﹐極爲堅致﹐使後世子孫不須更造﹐以勞軍民。」今拆毀祖業﹐禮乎﹖非禮乎﹖父皇賓天﹐不得奔喪﹐欲自詣京﹐復恐外人不知者謂有他志﹐故吞聲忍气﹐不敢出言﹐痛裂肝肺﹐淚從中墮。不意姦邪小人﹐交構爲惡﹐巧言欺惑﹐變亂祖法﹐豈不知皇明祖訓﹖禦制序云「凡我子孫﹐欽承朕命﹐毋作聰明﹐亂我已成之法﹐一字不可攺易﹐非但不負朕垂訓之意﹐而天地祖宗亦將孚佑於無窮矣。嗚呼﹐其敬戒之哉﹗」伏自父皇賓天﹐聞齊泰等奏定禮儀﹐凡朝幾筵﹐揖而不拜﹐及小祥節屇﹐祭不親與。差百戶林玉﹑鄧庸等奏事﹐輒被囚系﹐箠楚鍛煉﹐令誣王造反﹐云擅自操練軍士﹐造作軍器﹐必有他圖。齊泰等明知皇明祖訓﹖兵衛內二條﹕「凡王教練軍士﹐一月十次﹐或七八次﹑五六次﹐若臨事有警﹐或王有閒暇﹐則徧數不拘。」又云「凡王入朝﹐其隨侍文武官員﹐馬步旗軍﹐不拘數目﹐若王恐供給繁重﹐斟酌從行者﹐聽。其軍士儀衛﹐旗幟甲仗﹐務要鮮明整肅﹐以壯臣民之觀。」﹝「以壯臣民之觀」﹐原無「臣」字﹐據明天一閣抄本補。﹞想惟太祖髙皇帝以諸子出守藩屏﹐使其常歲操練軍馬﹐造作軍器﹐惟欲防邊禦寇﹐以保社稷﹐隆基業於萬世﹐豈有他哉﹖其姦臣齊泰等不遵祖法﹐恣行姦宄﹐操威福予奪之權﹐天下之人﹐但知有彼﹐不復知有朝廷也。七月以來﹐詐令惡少宋忠﹑謝貴等來見屠戮﹐爲保性命﹐﹝「爲保性命」﹐原無「保」字﹐據明天一閣抄本補。﹞不得已而動兵﹐宋忠﹑謝貴俱已就擒﹐已具本奏聞﹐拱候裁決﹐到今不蒙示諭。齊泰等又矯詔令長與侯耿炳文等領軍駐雄縣﹑眞定﹐來攻北平。重爲保性命之故﹐不得已而又動兵﹐敗炳文所領軍馬﹐生擒駙馬李堅﹑都督潘忠﹑寧忠﹑顧成﹑都指揮劉遂﹑指揮楊松等。姦臣齊泰揭榜毀罵﹐並指斥太祖髙皇帝﹐如此大逆不道﹐其罪當何如哉﹖十月六日﹐又矯詔令曹國公李景隆等總兵領天下軍馬來攻北平。躬率精銳﹐盡殺敗之﹐李景隆夜遁而去。若此所爲﹐姦臣齊泰等必欲殺我父皇子孫﹐壞我父皇基業﹐意在蕩滅無餘﹐將以圖天下也。此等逆賊﹐義不與之共戴天﹐不報此讎﹐縱死不已。今昧死上奏﹐伏望湣念父皇太祖髙皇帝起布衣﹐奮萬死不顧一生﹐艱難創業。分封諸子﹐未及期年﹐誅滅殆盡。俯賜仁慈﹐畱我父皇一二親子﹐以奉祖宗香火﹐至幸至幸。不然﹐必欲見殺﹐則我數十萬之眾﹐皆必死之人﹐諺云「一人拚命﹐千夫莫當。」縱有數百萬之眾﹐亦無如之何矣。願體上帝好生之心﹐勿驅無罪之人死於白刃之下﹐恩莫大也。儻聽愚言﹐速去左右姦邪之人﹐下寬容之詔﹐以全宗親﹐則社稷永安﹐生民永賴。若必不去﹐是不共戴天之讎﹐終必報也。不報此讎﹐是不爲孝子﹐是忘大本大恩也﹐伏請裁決。

書至﹐不報。

丁丑﹐大犒師。上諭之曰「自舉義以來﹐荷天地眷佑﹐皇考在天之靈﹐以保予躬。亦爾有眾用命﹐同心一徳﹐故獲累勝。然常勝之家﹐難以慮敵。夫常勝則气盈﹐气盈則志驕﹐志驕則墮慢生﹐墮慢生﹐敗機乘之矣。昔周公勝敵而愈懼﹐故周祚益昌﹐古語云『懼在於畏小』﹐予不患眾不能勝﹐但患不能懼爾。彼以天下之力敵我一隅﹐屢遭挫衄﹐將必益兵以求一決﹐戰兢惕勵﹐懲艾前失。我之常勝﹐必生慢忽﹐以慢忽而對兢惕﹐鮮有不敗﹐須持謹以待之。」眾咸頓首聽命。

戊寅﹐釋遣守皇陵卒。先是﹐俘降者眾﹐卽散遣之﹐有願畱者聽。至是知有守皇陵卒﹐上惻然曰「幼沖不思祖宗陵寢爲重﹐守卒以調而來﹐天下士馬固多﹐豈少此數人﹖」乃召至前﹐與之資糧﹐遣歸守皇陵。

黃子澄等知景隆敗﹐匿而不言。允炆問黃子澄曰「比聞軍中不利﹐如何﹖」黃子澄曰「聞已勝﹐但天寒﹐士卒不堪﹐暫回徳州﹐待來春更進。」黃子澄遣人密語李景隆﹐﹝「黃子澄遣人密語李景隆」﹐原無「遣人」二字﹐據明天一閣抄本補。﹞令隱其敗軍之由﹐李景隆如其指﹐報不以實。由是內外蒙蔽﹐政益亂矣。李景隆蓋黃子澄舉以將兵﹐故所言無不聽也。

按﹕李景隆再以數十萬眾大敗﹐南兵至此﹐事勢不可爲矣。子澄乃托言天寒﹐又密語李景隆﹐令隱其敗軍之由﹐是建文之亡非他﹐由黃子澄之薦景隆誤之也﹐景隆眞一趙括。文皇方幸其來﹐而子澄乃中敵人之所幸﹐烏在其爲謀國﹐𨿽子澄之誤﹐亦天也。天將有所成﹐則必有所誤﹐天將以成我文皇之大業也。天之所造﹐𨿽智者失其謀﹐勇者失其力﹐而況子澄﹑景隆之流乎﹖是又建文之不終﹐文皇之靖難﹐皆天也﹐非人所能爲也。

甲申﹐大賚將士﹐上諭諸將曰「賞罰者﹐公天下之道也。賞當人心則眾勸﹐罰當人心則眾懲﹐善爲政者不以賞私親﹐不以罰私怨﹐故衡石至公﹐天下取其平﹔冰鑑至明﹐天下取其照。今將士戮力﹐以平大難﹐報我皇考之恩﹐戰陣城守﹐殫忠竭誠﹐守必堅完﹐戰必克捷﹐論功升賞﹐以酬其勞。然予耳目所及﹐豈能周知﹖必爾諸將﹐從公核報﹐﹝「從公核報」﹐「核」原作「劾」﹐據明朱當■﹝氵眄﹞國朝典故本攺。﹞不狥私情﹐不虧公義﹐有功無功﹐不令倒置﹐務合至公﹐以愜輿情。爵賞失當﹐人心嗟怨﹐何以服眾﹖其有功多爲所匿蔽﹐賞不足以償勞者﹐其明以告予﹐勿退有後言。」將士聞之皆悅。

己丑﹐燕山右護衛指揮使譚淵﹑指揮僉事陳賢﹑致仕指揮僉事髙實﹑申用﹑富峪衛指揮僉事景福﹑會州衛指揮使謝芳﹑陳旭﹑指揮僉事端亮﹑營州左護衛指揮同知錢武﹑濟陽衛指揮僉事郭義﹑燕山中護衛指揮同知陳珪﹑燕山前衛指揮同知李淸﹑燕山左衛指揮使徐祥俱以功升北平都司都指揮僉事。周成﹑袁成﹑張睦被彼姦臣讒害﹐貶逐落職﹐上念其皆太祖功臣﹐咸復其職。

甲午﹐上諭於眾曰「惟我皇考太祖髙皇帝奉天明命﹐統一華夷﹐聖澤誕敷﹐沾被萬國﹐天下咸和﹐熙熙皥皥﹐道同邃古﹐徳並唐虞﹐漢唐開國之君﹐豈能企及。肇造洪基﹐相承萬世﹐長子立爲皇太子﹐餘子皆列土封王﹐藩屏邦家﹐同享富貴。不幸皇太子蚤薨﹐秦王﹑晉王相繼薨逝。比我皇考賓天﹐太孫嗣位﹐年幼昏惑﹐姦臣齊泰﹑黃子澄在側用事﹐憸邪讒慝﹐交構禍機﹐廢棄典章﹐瀆亂人紀﹐謀害親王﹐撼搖宗社。諸王守分﹐無隙可乘﹐加以大罪﹐削除其國﹐傷絕倫理﹐行道咨嗟。忍心無厭﹐復操刃向予﹐前後興師﹐動踰百萬。賴天地皇考相佑予躬﹐臣下一心﹐戮力效死﹐遂能以寡敵眾﹐所向摧折。予每克捷﹐﹝「予每克捷」﹐原無「予」字﹐據明朱當■﹝氵眄﹞國朝典故本補。﹞益重憂畏﹐思天下蒼生皆皇考赤子﹐姦惡驅之以冒白刃﹐彼何罪焉﹖故生者釋之﹐死者收瘞﹐而幼沖曾不思孤人之子﹐寡人之妻﹐有傷和气﹐則召災沴。比者﹐災及府庫﹐京師地震﹐山崩水溢﹐大風雨雹﹐損屋拔樹﹐飛煌蔽天﹐赤地千里﹐天心警戒﹐可謂至矣。此皆信任姦邪﹐變更成憲﹐戕害骨肉﹐毒痛生靈之咎徵﹐終不省悟﹐卒爲所蒙蔽。嗟乎﹗我皇考封建諸子﹐鞏固基業﹐安如盤石﹐姦臣用計﹐必欲屠滅﹐以快其所欲。設謀不臧﹐鬼神攸鑑﹐宗社有靈﹐終殄惡類﹐使朝廷之綱紀復振﹐皇考之典章復明﹐我得以保守身家﹐永爲邊翰﹐斯誠所幸願。告於有眾﹐體予至懷。」

十二月丁酉朔。上語左右曰「遼東𨿽遠隔山海﹐常擾永平﹐﹝「常擾永平」﹐「平」原作「昌」﹐據明朱當■﹝氵眄﹞國朝典故本攺。﹞吳髙𨿽怯﹐其行事差密﹐楊文麤而無謀﹐我一計去吳髙﹐則楊文不足慮矣。用兵之道﹐伐謀爲上﹐此計得行﹐則坐制一方﹐無復東顧之憂矣。」乃遣人以書諭二人﹐易其函﹐與楊文書達於吳髙﹐甚毀辱之﹐與吳髙書達於楊文﹐極稱其美﹐於是二人皆以聞。﹝「於是二人皆以聞」﹐「聞」原作「問」﹐據明朱當■﹝氵眄﹞國朝典故本攺。﹞已而﹐允炆果疑吳髙﹐削其爵﹐左遷於廣西﹐楊文獨守遼東。由是人心疑貳﹐進退兩端﹐不敢數出矣。

丙午﹐召募忠義智勇之士從徵。諜報李景隆在徳州﹐調各處軍馬﹐期以明年大舉。上諭諸將曰「李九江集眾徳州﹐將謀以來春大舉﹐我欲誘之﹐以敝其眾﹐﹝「以敝其眾」﹐「敝」原作「蔽」﹐據明天一閣抄本攺。﹞兵法所謂佚而勞之﹐安而動之者也。今率師徵大同﹐必然告急﹐督李景隆出援﹐大同苦寒之地﹐南卒脆弱不堪﹐使賊疲於奔命﹐則凍餒逃散者必多。善戰者﹐因其勢而利導之﹐﹝「因其勢而利導之」﹐「導」原作「道」﹐據明天一閣抄本攺。﹞此兵法所謂不戰而屈人之兵者也。」諸將曰「善。」乙卯﹐師徵大同。庚申﹐至廣昌﹐守將湯勝等舉城降。

三十三年正月丙寅朔﹐上至蔚州﹐城守不下。指揮李誠號曰「衝天李」者﹐匿水溝中﹐搜得之。上見而釋之﹐李誠願獻城自效﹐遂遣歸﹐誠謀覺﹐被收下獄。不見其至﹐諸將欲攻城﹐上曰「觀其守備﹐韭旬日不能拔﹐兵鈍威挫﹐難以得志﹐以計恐之﹐則人心自解﹐兵法所謂城有所不攻是也。」其城外舊築臺﹐起樓其上﹐駕飛橋跨接於城﹐橋毀而臺存﹐我軍以爲蔽。乃下令每軍各具布囊﹐以雪土實其中﹐自上推下﹐欲積髙與城齊﹐乘之而入。堆棧將成﹐以霹靂車飛石震裂其城﹐城中恐懼﹐守將王忠﹑李遠等舉城而降。﹝「守將王忠李遠等舉城而降」﹐原無「城」字﹐據明朱當■﹝氵眄﹞國朝典故本補。﹞遂禁侵擾﹐城中肅然﹐一毫無犯。二月丙申朔。丁酉﹐升蔚洲衛降將指揮同知王忠﹑張遠﹑李遠等爲北平都司都指揮僉事﹐選其精銳﹐仍令王忠等領之。與大軍進攻大同﹐遣人送其家屬回北平。

丁未﹐韃靼國公趙脫列幹﹑司徒趙灰鄰帖木兒﹑司徒劉哈喇帖木兒自沙漠率眾來歸﹐俱賜以爵賞。癸丑﹐胡寇欲來抄邊﹐上以書諭韃靼可汗坤帖木兒﹐﹝「上以書諭韃靼可汗坤帖木兒」﹐「上以書」三字原缺﹐「兒」字原無﹐皆據明朱當■﹝氵眄﹞國朝典故本補。﹞並諭瓦刺王蜢哥帖木兒等﹐曉以禍福。及我師攻大同﹐李景隆果來援﹐引軍出紫荊關。上率師由居庸關而回﹐李景隆軍凍餒死者甚眾﹐墮指者什二三﹐委棄鎧仗於道﹐不可勝計。

癸未﹐上遣書諭李景隆曰﹕

近總旗魏再興來﹐得汝二月十三日書﹐披觀至再﹐辭意苟且率略﹐不見誠實之情﹐度此非出汝之心口也。何則﹖汝之祖爲孝﹐父爲孝﹐汝出於孝子之家﹐豈肯妄誕若此﹖必姦臣假汝之言以詒我。我與汝以家而論﹐分居長﹐以朝廷而論﹐爵爲親王﹐俱不當相待如此。況我父皇太祖髙皇帝存日﹐汝來啟本﹐今敻不同﹐以此知爲姦臣代言﹐行離間骨肉之術也。汝謂爲保全骨肉之事﹐汝向被姦臣齊泰所舞弄﹐矯詔使令汝總兵到汴梁﹐害我弟周王。舊冬﹐又被齊泰等矯詔佩徵虜大將軍印﹐總領天下軍馬﹐來北平圍九門﹐又來屠我。思汝出孝子之家﹐知身全骨肉之道﹐以汝孝子之心﹐必不如此﹐所謂家國不幸﹐宗親叛離者﹐莫不由小人以致之﹐汝豈不知﹖我太祖髙皇帝提三尺劍起布衣﹐化家爲國﹐爲華夷大一統天下蒼生之主﹐已三十餘年。我太祖髙皇帝賓天﹐羣臣以次孫卽位。無何﹐不幸姦臣齊泰等以未戮之殘黨﹐謬叨宰輔﹐欺我幼沖﹐恣行不道﹐惟懷屠滅親王之心﹐故大興兵革。我以汝爲太祖髙皇帝骨肉之戚﹐又爲國家元勛﹐社稷之臣﹐汝宜諷諫誅戮佞臣﹐以安社稷。汝不能據理裁處﹐乃復紛紜。

前布政張昺﹑都指揮謝貴﹑長史葛誠﹐同謀不軌﹐迫於求生﹐已行捕獲﹐嘗具本申奏﹐請旨裁決﹐動經數月﹐不見明降﹐然此姦臣﹐罪理不容。又云「尙書齊泰﹑太卿黃子澄已屏竄遐荒﹐天理昭明﹐於斯見矣。」若以我太祖公法論之﹐必使其首足異處﹐夷其九族﹐今屏去遐荒﹐想不出千里﹐必召而回﹐爲幕中之賓矣。此外示除滅小人﹐內實不然﹐誠爲可笑。所謂「造禍嗜殺﹐聖賢所戒」﹐今日造禍嗜殺﹐果誰爲邪﹖我因保性命﹐不得已興兵﹐除殘去暴﹐體天地好生之心。汝云「近年以來﹐欽蒙太祖髙皇帝聖訓諄諄﹐今猶在耳。」吁﹐皇明祖訓乃不欽遵﹐若諄諄在耳﹐必不如此。又云「觀此時事﹐不得不言。」祖訓不守﹐尙何說焉﹖又云「骨肉有傷﹐大亂之道﹐欲含小怒﹐以全大義。」汝孝子之子﹐亦出此言。齊泰等大逆不道﹐豈一言可盡﹖我父皇遘疾﹐不令諸子知之﹐及升遐不報﹐毋令奔喪﹐﹝「毋令奔喪」﹐原無「毋」字﹐據明天一閣抄本補。﹞不一日而斂﹐七日卽葬﹐葬禮未具﹐卽拆毀宮殿﹐掘地五尺﹐至今不省父皇太祖髙皇帝得何疾而至於大故也。況又殺我太祖髙皇帝子孫﹐壞我太祖髙皇帝基業﹐將謀不軌﹐以圖天下也。爲太祖髙皇帝復讎﹐豈是小怒哉﹖非獨我怒﹐乃天人之所共怒者也。汝謂以全宗親骨肉之大義﹐又可笑矣。昔我周王弟被姦臣誣害﹐言「大義滅親」﹐與今所說大相違背﹐海涵春育之仁﹐無乃遲暮。去年凡三次具本奏陳﹐並無回示﹐料爲姦臣蒙蔽﹐使下情不能上達﹐亦莫如之何也。﹝「亦莫如之何也」﹐「莫」原作「末」﹐據明朱當■﹝氵眄﹞國朝典故本攺。﹞今錄稿付汝﹐幸細觀之﹐汝若不思我太祖髙皇帝親親之心﹐欲膠固姦臣﹐再總天下軍馬列陣來戰﹐太祖髙皇帝之讎﹐有死之心﹐無生之樂﹐此怨不雪﹐𨿽瞑目不已。然汝祖至孝﹐父至孝﹐汝又割股救父﹐又爲大孝﹐豈有孝子而殺孝子哉﹖今汝爲社稷安危之主﹐當思我父皇太祖髙皇帝創業艱難﹐社稷是太祖髙皇帝之社稷﹐子孫是太祖髙皇帝之子孫﹐不必多論﹐今略復數事於後﹐汝宜審焉。

所言「聖訓諄諄﹐今猶在耳」。我母后孝慈髙皇后疾革之際﹐父皇曰「爾有何身後之屬乎﹖」母后曰「上位與吾起布衣﹐上位爲天子﹐吾爲皇后﹐亦足矣﹐尙何屬焉﹖」父皇問至於再﹐母后乃曰「吾不起此疾矣﹐祇生有子﹐上位當教育﹐姑待之爾﹐餘無可言。」汝爲至親﹐𨿽多聞聖訓﹐猶恐汝不知我母后聖心﹐孜孜於嗣續萬世之計﹐則汝之老母所知。﹝「則汝之老母所知」﹐「則」原作「知」﹐「所」原作「則」﹐皆據明天一閣抄本攺。﹞我母后孝慈髙皇后仁孝明哲﹐聖慈柔裕﹐布衣起家﹐艱難萬狀﹐生我諸子﹐撫字教育﹐兢兢日惕﹐欲爲嗣續萬世之計。今妄加周王以罪﹐破其家﹐滅其國﹐我念長兄皇太子已崩逝﹐秦﹑晉二王兄相繼而歿﹐所存者惟我一人﹐尙不能容﹐又欲誅滅﹐甚可畏也。爲罪周王﹐言「大義滅親」。今二十五弟病不與藥﹐死卽焚之﹐拾其遺骸﹐以投於江。父皇賓天﹐骨肉未冷﹐卽將周﹑齊﹑湘﹑代﹑岷五王破家滅國﹐國公至親﹐豈不痛哉﹗韭痛五王﹐乃痛太祖髙皇帝也。今又來滅我﹐其可乎﹖

且云「周王不遵成訓﹐狂作妄爲。」今姦臣攺制創置﹐更易法度﹐北平攺爲燕北﹐爲能遵成訓乎。但加人罪﹐不省己愆﹐果欺天乎﹖欺人乎﹖今累調軍馬﹐夷滅諸王﹐騷動百姓﹐不能聊生﹐萬一姦人乘隙而動﹐盜賊蜂起於中原﹐焉得不有傾危之憂也﹖且云「周王乃爲禍首。」不省從者爲誰﹐使諸藩王孰不畏懼﹖謂「皇明祖訓𨿽有重罪則廢爲庶人之條﹐﹝「皇明祖訓𨿽有重罪則廢爲庶人之條」﹐原無「罪」字﹐據明天一閣抄本補。﹞此言常犯﹐非論不軌」﹐不知何謂常犯﹖何謂不軌﹖妄攺祖訓。欲傅致人罪﹐使藩屏眾王﹐孰不戰栗﹖祖訓云「凡朝廷遣使至王國﹐或在王前﹐或在王左右部屬處﹐言語非禮﹐故觸王怒者﹐決非天子﹐必是朝中姦臣使之離間親親﹐王當十分含怒﹐不可輒殺﹐拘禁在國﹐鞫問眞情﹐使人密報天子﹐天子詢其實﹐姦臣及使俱斬之。」今姦臣差人到周府﹐故出非言﹐反加誣枉﹐乃不詢輒加之罪﹐如此不守祖訓﹐使藩王無所措手足﹐焉得不怖且畏乎﹖然周王旣受誣枉﹐處人倫之道﹐理當寬恕。祖訓云「親王有過到京﹐以在京諸皇親及內官陪畱十日﹐﹝「以在京諸皇親及內官陪畱十日」﹐「官」原作「外」﹐據明朱當■﹝氵眄﹞國朝典故本攺。﹞其十日之間﹐王見天子﹐然後發放。」周王到京﹐姦臣壅蔽﹐不得一見天子﹐暮至朝發﹐使其情無所達﹐以祖訓而待親王之禮﹐果安在哉﹖間嘗與布政張昺﹑長史葛誠言祖法﹐昺﹑誠云﹔「齊泰等言﹐皇明祖訓不會說話﹐只是用新法便。」所以我於新法不敢少犯﹐惟日惴惴守分而已。姦臣之輕蔑祖訓至如此。

祖訓云「罷丞相﹐設五府﹑六部﹑都察院﹑通政司﹑大理寺等衙門﹐分理天下庶務﹐彼此頡頏﹐不敢相壓﹐事皆朝廷總之﹐所以穩當。以後子孫做皇帝時﹐並不許立丞相﹐有奏請設立者﹐文武羣臣實時劾奏﹐將犯人淩遲﹐全家處死。」今𨿽不立丞相﹐卻將六部官增崇極品﹐掌天下軍馬錢糧﹐總攬庶務﹐𨿽不立一丞相﹐反有六丞相也。天下之人﹐但知有尙書齊泰等﹐不知有朝廷﹐如此變亂祖法﹐恐一旦社稷落姦臣之手﹐貽笑於萬世。朝廷如此失政﹐國公以太祖髙皇帝「聖訓諄諄﹐今猶在耳」﹐其可不憂懼者哉﹗姦臣齊泰等假以誣親王造反爲由﹐實圖天下社稷之計耳﹐汝總天下之兵來圍北平﹐我親率軍馬與汝交戰﹐汝卽大敗﹐潰散之軍奔走逃命者﹐下令禁勿追襲。因念將士皆父皇共成功業之人﹐欲報之無由﹐寧忍襲殺之﹐投降將士﹐不計數萬﹐盡行釋遣。天地神明﹐鑑我之心﹐人心最靈﹐豈有不知者﹖周王被誣﹐發配煙瘴之域﹐父子異處﹐至於懷抱嬰兒﹐多歿於疾癘﹐豈不過於殺戮﹖如此殘滅太祖髙皇帝子孫﹐可哀可痛。

汝文書來﹐爲求息兵﹐子豈實情﹖隨發陳暉等領軍馬來寇邊境﹐殺害良民﹐虜掠子女﹐又運軍器﹐發卒築城﹐如此豈可信乎﹖然數戰後﹐軍馬消耗﹐近聞以老弱備數徵戰﹐徒驅此輩於白刃之下﹐誠可湣也。謝貴﹑張昺等吐露情實﹐謂齊泰等憤恨當太祖髙皇帝時位居下僚﹐不得柄用﹐且栗栗度日﹐朝不保夕。今少主不親政事﹐正其得志之秋﹐祇慮諸王藩屏﹐未得大縱﹐遂同心協謀﹐以滅諸王﹐方得永享富貴。謂諸王惟我難圖﹐欲先去其難﹐余王易爾。密用小勘合調天下軍馬﹐不用大將軍印﹐恐見驚動﹐先欲起覺。令昺爲北平布政﹐悉奪太祖髙皇帝所與果園田地護衛官﹐及人匠等戶﹐盡爲散遣﹐故觸我怒﹐我皆不問。又遣謝貴爲北平都指揮﹐都督宋忠來北平﹐以操練軍馬爲由﹐共謀圖我﹐宋忠以無大將軍印信文書﹐擅調各都司人馬。黃子澄對謝貴等言曰「先得燕王﹐便與王做。」﹝「便與王做」﹐原無「做」字﹐據明朱當■﹝氵眄﹞國朝典故本補。﹞以此人自爭功﹐擾亂北平。我賴太祖髙皇帝在天之靈﹐冥相默佑﹐先發其機﹐遂擒貴﹑昺﹐繼抵懷來﹐一戰而擒宋忠﹐方得暫全喘息。且宋忠優人之子﹐輕薄狡黠﹐無足道者﹐姦臣用此惡少﹐誅滅親王﹐以無大將軍印信文書﹐便調各都司人馬。且如汝父岐陽靖王﹐國家至親﹐太祖髙皇帝委任總兵﹐必佩大將軍印信﹐豈無大將軍印信文書﹐輒來見殺﹖姦惡如此﹐詭謀詐計﹐以殺我太祖髙皇帝子孫﹐欲圖天下﹐報朝不保暮之憾﹐我輩親王焉得不懼﹖思所以保全父母之遺體。汝爲大孝﹐國家至親﹐慨念人生世間﹐不滿百歲﹐死生俄頃﹐儻汝一旦蕩終天年﹐有何面目見我父皇太祖髙皇帝也。姑以汝之心自度之﹐爲父皇之讎如此﹐爲孝子者可不報乎﹖因爾書來﹐不得不答﹐再不宜調弄筆舌﹐但恐兵釁不解﹐寇盜竊發﹐朝廷安危未可保也。所欲言者甚多﹐難以枚舉﹐忽遽間略此﹐汝宜詳之。

乙丑﹐上遣漢王﹑趙王祭陣亡將士﹐厚卹其家。上曰「天下將士從皇考南徵北伐﹐宣力效勞﹐以定天下。邇者姦臣驅其戰鬭﹐敗死於鋒鏑之下﹐不可勝計﹐深可哀憫。令收其骨葬之﹐毋致暴露。」乃命指揮耿孝等往鄭村壩各戰場收骸骨十餘萬﹐瘞於北山之原﹐封樹其墓﹐禁人樵牧﹐有發掘者治死罪﹐仍遣官致祭。上親制文勒石以紀其事﹐曰﹕

嗚呼﹐昔我太祖髙皇帝起布衣﹐提三尺劍掃除禍亂﹐平定天下﹐爾諸將士俱從南徵北伐﹐略地攻城﹐櫛風沐雨﹐宣力效勞﹐共成我國家大業﹐眷念功勛﹐無由褒答。玆者姦臣濁亂朝綱﹐同謀不軌﹐圖傾基業﹐覆滅諸王。調弄將士﹐披堅執銳﹐列陣成行﹐以兵向我。故不得已﹐親率精兵﹐與爾等交陣。我之將士﹐思念太祖髙皇帝恩養厚徳﹐忘生取死﹐心無怖懼﹐忠誠感通﹐神明昭鑑﹐𨿽眾寡不侔﹐行見摧敗。尙念諸將士斃於矢石鋒刃水火之中﹐其疇之讎﹐何罪而至此哉﹖緣其不慧﹐爲姦所惑﹐驅之於死地﹐可哀也夫﹗已命僧修薦﹐因此資冥福﹐拔昏墊之途﹐趨往生之路。復念爾等骸骨暴露﹐棄於山野﹐雨淋日灸﹐顧視弗忍﹐乃命收拾瘞於北山之原﹐封以厚土﹐樹以佳木﹐俾永久而不壞也。故用勒諸玄石﹐立於墓側﹐並系之以銘﹕

生物蕓蕓﹐必資於後。天下亭毒﹐曷克厥止。惟聖則之﹐遇物無私。一視同仁﹐子育春滋。﹝「子育春滋」﹐「滋」原作「溢」﹐據明朱當■﹝氵眄﹞國朝典故本攺。﹞哀彼之傷﹐若己之疾。無罪驅死﹐巨蠹之賊。緬惟古禮﹐埋胔以時。不俾暴露﹐仁政之施。嗚呼爾眾﹐國之忠良﹐姦臣肆毒﹐甚於虎狼。死於戰陣﹐曾不爾戚。我心孔傷﹐怛焉爾惕。﹝「怛焉爾惕」﹐「怛」原作「恆」﹐據明天一閣抄本攺。﹞念爾骸骨﹐棄於山野。日灸雨淋﹐我豈忍也。拾而聚之﹐窀穸於斯。魄其安矣﹐魄其妥矣。維石崟崟﹐勒銘山阿。維卜萬世﹐其永不磨。上大搜﹐閱士馬﹐官有爲姦臣所責黜者﹐盡復其職。

四月丙申朔﹐李景隆軍徳州﹐郭英﹑吳傑等軍眞定﹐漸移近北。李景隆驕恣日甚﹐各處軍將爭獻賂遺﹐蚤晚進見皆叩頭﹐﹝「蚤晚進見皆叩頭」﹐原無「皆」字﹐據明朱當■﹝氵眄﹞國朝典故補。﹞稱之曰「殿下」﹐由是陰蓄異志。允炆賜以斧鉞旗旌﹐得專殺戮﹐閹豎賫渡江﹐忽大風雨﹐擊碎其舟﹐斧絨旗旄皆沈於水﹐有識者以爲天意警之也。允炆不止﹐復以賜之﹐景隆受之益肆驕橫。

丁丑﹐上召諸將議出兵迎敵。庚子﹐祭告出師。辛丑﹐大軍營於城南。壬寅﹐移營武淸﹐遣諜者趨徳州﹑眞定﹐﹝「遣諜者趨徳州眞定」﹐「者」原作「音」﹐據明朱當■﹝氵眄﹞國朝典故本攺。﹞覘賊動靜。癸丑﹐諜報李景隆軍過河間﹐前鋒已至白溝河﹐郭英等軍過保定﹐期於白溝河合勢同進﹐我師駐固安。乙卯﹐上諭諸將曰「李九江志大而無謀﹐自專而忌眾﹐郭英老邁退縮﹐平安剛愎自用﹐﹝「平安剛愎自用」﹐「安」原作「生」﹐據明天一閣抄本攺。﹞胡觀驕縱不知﹐吳傑懦而無斷﹐數子皆匹夫﹐其來無能爲也﹐惟恃其眾爾。然眾豈可恃也﹐人眾易亂﹐擊前則後不知﹐擊左則右不應﹐前後不相救﹐左右不相應﹐徒多無益也。況賊將帥不專而政令非一﹐紀律縱弛而分數不明﹐往者鄭村壩之戰﹐眾非不多﹐兵甲非不堅利﹐一逐卽敗﹐如風行艸偃耳。其摧頹披靡﹐失志喪气﹐至今神號魄奪。夫將者三軍之司命也﹐將志衰則三軍之勇不奮﹐而敗迹形矣﹐其甲兵𨿽多﹐糧餉𨿽富﹐適足爲吾之資耳。爾等但秣馬厲兵﹐聽吾指麾﹐舉之如拾地芥﹐兵法所謂『敵𨿽眾﹐可使無斗』﹐又曰『識眾寡之用者勝』﹐吾策之審矣。第患爾等過殺﹐當謹以爲戒。」是日﹐大軍渡白馬河﹐駐營於蘇家橋。是夜大雨﹐平地水深三尺﹐及上臥榻﹐加交牀於榻﹐坐以至旦。兵端有火光﹐如球擊燁燁相上下﹐金鐵錚錚作聲﹐弓弦皆鳴﹐將士皆奮欲戰。

乙丑﹐上祭告天地﹐有神爵五色飛駐旗竿之首﹐祭畢﹐由西北而去。諸將來言﹐上曰「此神靈告我所向也﹐必有大捷。」遂率大軍由西北循河而進﹐先令百騎於白溝河東﹐震炮以疑賊心。日午﹐大軍渡河﹐果遇賊將都督平安伏騎兵萬餘於河側﹐上曰「平安豎子﹐往從我出師塞北﹐頻見吾用兵﹐故敢爲前鋒﹐用兵機變﹐神妙難測﹐吾今日破之﹐要使其心膽俱喪﹐不知所生。」上先以百餘騎薄其陣﹐鋒將交卽回﹐引賊陣動﹐賊陣亂﹐大軍卽進﹐上率數十萬突出其後﹐夾擊之﹐賊大敗﹐斬五千餘級﹐生擒都指揮何淸﹐獲馬三千餘匹。時李景隆﹑胡觀﹑郭英﹑吳傑等合軍六十萬﹐號百萬﹐列陣以待。我師進薄其陣﹐賊陣微動﹐﹝「賊陣微動」﹐原無「陣」字﹐據明朱當■﹝氵眄﹞國朝典故本補。﹞上以數十騎馳入其陣﹐將士奮躍而從﹐賊人馬辟易﹐我軍乘之﹐斬首無算。時已昏黑﹐彼此莫辧﹐轉戰不已。賊發火器﹐時復閃爍有光﹐見其明甲﹐卽擊殺之。賊藏火器於地﹐俗所謂之一窠蜂﹑揣馬丹者﹐發無不中﹐射人馬皆穿﹐但耳邊有聲﹐如蜂鳴歘而過﹐我軍俱無所傷。時夜深﹐各收軍還營﹐上親殿後﹐從者惟三騎﹐迷營所在﹐上下馬視河水流以辦東西﹐知營在上流﹐遂渡河﹐漸增至七騎。是夜﹐營於白溝河北﹐令軍士秣馬蓐食﹐候旦早渡。時有胡騎三百來降﹐上就令其宿衛﹐我胡騎指揮省吉命其解甲釋兵而休﹐﹝「我胡騎指揮省吉命其解甲釋兵而休」﹐原無「胡騎」二字﹐據明朱當■﹝氵眄﹞國朝典故本補。﹞旣而盡殺之。黎明﹐上失胡騎所在﹐問省吉﹐省吉曰「吾恐其乘夜生變﹐故倉卒不及請命﹐已殺之矣。」上大怒曰「彼旣來降﹐當誠心受之﹐豈可縱殺。借疑其不誠﹐必盡殺其眾然後已﹐且人眾又豈能盡殺﹖昔李廣殺降﹐終不封侯﹐爾之功名﹐﹝「爾之功名」﹐原無「名」字﹐據明朱當■﹝氵眄﹞國朝典故本補。﹞由此不顯矣﹗」

庚申﹐大將渡河﹐賊軍橫亙數十餘里﹐上列陣以當之﹐開合數四﹐賊疑不敢進。上諭諸將曰「昨日之戰﹐我觀賊如兒戲耳﹐今賊𨿽眾﹐不過日中﹐保爲破之。」眾皆踴躍爭進。後軍房寬先與賊鋒交戰﹐不利﹐上率精騎赴之﹐所向皆靡﹐斬賊驍將翟能父子﹐殺其精銳萬餘人。先是﹐戒中軍張玉﹑左軍朱能等﹐必先摧賊鋒﹐繼以馬步齊進。乃令都指揮丘福等以萬餘騎衝其中堅﹐不動。上以精騎數十突入賊軍左腋﹐殺傷甚眾﹐賊勢披靡﹐莫敢攖鋒。漢王率都指揮張玉﹑朱能﹑丘福等馬步齊進﹐人自爲戰﹐勇气百倍。遙見我陣後塵起﹐上曰「此賊來趨我後也。」乃以七騎馳逆之﹐果遇賊二萬﹐遂與戰﹐連擊死數人﹐輒勒馬回﹐相去數十步而止。須臾﹐復馳入賊陣﹐擊死數十人﹐且進且退﹐如是者百餘合﹐殺傷甚眾。左右謂曰「賊眾我寡﹐難與交持﹐且就大軍並力擊之。」上曰「此賊奇兵﹐精銳盡在此﹐故吾獨當之﹐以沮其勢﹐使諸將得以致力於賊眾。若我就大軍﹐彼以合力﹐形勢相懸﹐數倍我眾﹐殆難破矣﹗」於是復進戰不已﹐賊眾飛矢如注。上乘馬凡三易﹐三被創﹐所射矢三服皆盡﹐乃奮起進﹐以劍左右擊之﹐劍鋒缺折不堪擊﹐籍鞘引退。賊漸來逼﹐限以二堤﹐上見賊盡馳馬﹐越堤逆之﹐佯以鞭招後﹐賊疑有伏﹐不敢追踰堤﹐止於堤傍。適漢王率精騎千餘至﹐上曰「諸將正鏖戰﹐爾何故來﹖」漢王曰「吾聞至尊以數騎當賊眾﹐故來。」上曰「吾戰疲矣﹐﹝「吾戰疲矣」﹐原無「矣」字﹐據明天一閣抄本補。﹞爾進擊賊。」漢王率眾接戰﹐彼此相持。上曰「吾不進﹐賊不速破。」乃以勁騎繞出賊後﹐突入馳擊﹐賊勢少動﹐已而遂敗﹐棄戈而走。須臾﹐賊大陣亦敗﹐敗北之聲如雷﹐遂追擊至其營。會旋風起﹐折其大將旗幟﹑賊眾大亂﹐我軍乘風縱火﹐燔其營﹐煙焰漲天。郭英等潰而西﹐李景隆潰而南﹐委棄輜重器械﹐馬牛孳畜﹐不可勝計﹐所賜斧鉞旗旄皆得之。斬首十餘萬級﹐溺死者稱是。追至雄縣月漾橋﹐殺溺蹂躪死者復數萬﹝「殺溺蹂躪死者復數萬」﹐原無「復」字﹐據明朱當■﹝氵眄﹞國朝典故本補。﹞橫屍百餘里﹐降者十餘萬﹐悉放遣之。李景隆單騎走徳州。

五月己丑朔。辛未﹐李景隆聞大軍拔徳州﹐與眾宵遁。癸酉﹐命都督陳亨﹑都指揮張信入徳州﹐籍吏民﹐收府庫﹐獲糧儲百餘萬。山東軍民以牛酒迎謁軍門﹐﹝「山東軍民以牛酒迎謁軍門」﹐「門」原作「民」﹐據明天一閣抄本攺。﹞絡繹不絕﹐上不受﹐慰勞而遣之。禁軍士勿侵掠。李景隆奔濟南。

丙子﹐上謂諸將曰「李景隆在濟南﹐收集敗亡﹐今乘勝追襲之﹐勢必瓦解。」丁丑﹐畱都指揮陳旭守徳州﹐大軍起營。丁卯﹐至禹城北二十五里駐營﹐日晡起行﹐倍道而進﹐詰旦至濟南。李景隆眾尙十餘萬﹐倉卒布陣未定﹐上以精騎赴之﹐左右控上馬﹐止勿進﹐上曰「迅雷之下﹐不及掩耳﹐擊殺賊﹐不得不急﹐苟緩之﹐賊陣定﹐我人少﹐恐難破。」遂進擊﹐賊復大敗﹐斬首萬餘級﹐獲馬萬七千餘匹。李景隆單騎遁﹐餘眾悉降﹐盡發遣之。濟南城守不下﹐上命諸將攻之。辛巳﹐塞水以灌其城。壬午﹐召募忠義勇敢之士﹐應募者甚眾。

六月甲午朔﹐姦臣聞李景隆屢敗﹐濟南危困﹐皆震栗喪气﹐計無所出﹐乃謀遣尙寶司李得成來講和﹐以緩我師。七月甲午朔﹐上遣李得成歸﹐諭之曰「自古聽讒﹐離間骨肉﹐鮮不覆敗。我爲王﹐下天子一等﹐富貴已極﹐尙何求哉﹖讒人交構﹐積毀銷骨﹐加我大罪﹐以兵見屠﹐有死無生﹐所以禦難者﹐誠欲假息須臾﹐冀有回旋之日﹐今爾來﹐實副所望。夫明主之治天下﹐不忘於所尊﹐不弛其所親﹐勤於遠略而忘於小故﹐是以九族睦而天下平也。今移禍福﹐在反掌耳﹐誅姦讒以謝祖宗﹐去新政以復成憲﹐釋諸王以歸舊封﹐罷天下之兵﹐毋得窘逼﹐我得仍守舊封﹐屏翰北土﹐﹝「屏翰北土」﹐「北」原作「此」﹐據明朱當■﹝氵眄﹞國朝典故本攺。﹞則天下孰不樂朝廷之能保全宗親慕徳而向義也﹐何苦必於見害耶﹖」得成歸言﹐姦惡怒而囚之。癸未﹐上遣書諭太子曰﹕

諜報賊將平安領眾二十萬營於單家橋﹐欲移營禦河﹐截我糧船。又遣善水者五千渡河﹐合勢以攻徳州。然徳州尙餘糧數十萬﹐但恐眾寡不敵。我新附義勇軍挈家歸北者﹐不絕於道﹐慮爲賊所邀。我料賊新破膽﹐彼气索﹐必不敢出﹐然不可無備。汝可令第三弟將萬餘人﹐初出營於彰義門﹐次日移營在盧溝橋西﹐三日至良鄕﹐若與大軍合勢﹐使賊知之﹐必生狐疑﹐不敢輕進。四五日間﹐令其移軍復回﹐賊必再覘我動靜﹐往返之間﹐已逾旬日﹐則我糧船及新軍已過直沽矣。此兵法所謂「我不欲戰﹐敵不得與我戰」者﹐乖其所之也。

太子如上所言﹐已而平安果不敢出。﹝「已而平安果不敢出」﹐「已而」原作「已已」﹐據明天一閣抄本攺。﹞

甲申﹐升燕山右衛指揮使朱崇﹑燕山右衛指揮同知張武爲北平都指揮僉事。

八月癸巳朔。戊申﹐撤濟南之圍﹐班師回還北平。嚴禁侵掠﹐軍行無一毫敢犯。

九月壬戌朔。先是承天門災﹐占者以爲天示警戒﹐欲勸允炆息兵。方孝孺獨言「承天門災﹐應在諸侯滅之象。」聞者切齒。方孝孺乃建議攺承天門爲臯門﹐端門爲應門﹐午門爲端門﹐謹身殿爲正心殿﹐自是益無所畏憚矣。

按﹕自古人君繼體守成﹐莫大於法祖﹐故詩﹑書所稱不曰「繩其祖武」﹐則曰「鑑於先王成憲」﹐曰「毋作聰明﹐亂我舊章」﹐聖謨洋洋夷。考建文數年間﹐官制舊章﹐變更殆盡﹐只此已大不是矣。祖訓﹖序「曰「凡我子孫﹐欽承朕命﹐無作聰明亂我已成之法﹐一字不可更易﹐非但不負朕垂法之意﹐而天地祖宗亦得孚佑於無窮矣。」建文親承祖訓﹐陵土未幹﹐柰何悉取而紛更之﹖將何以致神明之孚佑﹖是故亂其紀綱﹐乃底滅亡﹐建文只此一事﹐已足以致亡矣。且攺易門名﹐豈應天變之急務﹖豈濟時艱之良謨﹖無益成敗之算﹐而祇自速戾招尢﹐徒使靖難之師得以爲詞耳。方正學一代稱賢﹐不能救正其君之失﹐反從而附和之﹐愚故著論﹐以附於春秋責備賢者之義。

乙丑﹐師還至北平。辛未﹐升守永平都指揮僉事郭亮爲北平都司指揮同知。壬申﹐上以諸將從徵有功﹐俱升其職﹐都督僉事陳亨升後軍都督府都督同知。都指揮同知張信﹑房寬升北平都司都指揮僉事。都指揮僉事張玉﹑丘福﹑朱能﹑徐忠﹑李彬﹑陳文﹑譚淵﹑何壽﹑鄭亨﹑朱榮﹑李浚﹑陳旭﹑孟善﹑景福﹑端亮﹑李遠﹑張安﹑劉才﹑徐理﹑沈旺﹑張遠﹑徐祥﹑趙彜﹑徐諒俱升北平都司都指揮同知。濟南衛指揮陸榮﹑濟陽衛指揮使紀淸﹑燕山中護衛指揮使火眞﹑指揮僉事王友﹑王聰俱升北平都指揮僉事。其餘將校皆升一級。陣亡將士﹐遣官祭之﹐並天下將士爲姦臣驅迫而死於戰陣者。丙子﹐都督僉事顧成升後軍都督府都督同知。辛巳﹐遣北平府知府唐靖祭雄縣山川及白溝河之神。

十月壬辰朔。己亥﹐後軍都督陳亨卒。上親爲文﹐遣儀賓袁容祭之。丙午﹐下令徵遼東﹐將士聞之頗不樂。丁未﹐大軍起行﹐至通州﹐張玉﹑朱能間請曰「今密邇賊境﹐出師遠徵﹐況遼地蚤寒﹐士卒難堪﹐此行恐非利也。」上乃語之曰「今賊將吳傑﹑平安守定州﹐盛容守徳州﹐徐凱﹑陶銘築滄州﹐欲爲掎角之勢。徳州城壁堅牢﹐賊眾所聚。定州修築已定﹐城守麤備﹐滄州土城﹐隤圯日久﹐天寒地凍﹐雨雪泥淖﹐修之未易便葺。我乘其未備﹐出其不意﹐倍道以攻之﹐賊有土崩之勢。今佯言往徵遼東﹐不爲南伐之意﹐以怠其心。因其懈怠﹐偃旗捲甲﹐由間道直搗城下﹐破之必矣。失今不取﹐他日城守完備﹐難於爲力。且機事貴密﹐故難與議﹐惟爾知之。」玉與能叩頭稱善。

庚戌﹐駐營夏店。﹝「駐營夏店」﹐原作「下營駐店﹖」﹐據明天一閣抄本攺。﹞壬子﹐密令都指揮徐理﹑陳旭等駕船先往直沽﹐造浮橋濟師。丙辰﹐移師復回通州﹐循河而南﹐眾咸疑曰「今往徵東而回師南行﹐何也﹖」上紿之曰「夜有白气二道﹐自東北指西南﹐﹝「自東北指西南」﹐「自」原作「至」﹐據明天一閣抄本攺。﹞占書云『執本者勝』﹐今惟利南伐﹐而不利於東徵﹐天象顯示﹐不可違也。」賊將徐凱等諜知我師往徵遼東﹐﹝「賊將徐凱等諜知我師往徵遼東」﹐「諜」原作「謀」﹐據明天一閣抄本攺。﹞果不爲備﹐遣軍往楡林伐木﹐晝夜督工修城。

戊午﹐大軍過直沽﹐上語諸將曰「彼所備者﹐惟靑縣﹑長蘆﹐今磚垜兒﹑竈兒坡數程無水﹐彼不爲備﹐趨此可徑至城下。」是夜二更起程﹐一晝夜行三百里﹐城內兩發哨騎﹐﹝「城內兩發哨騎」﹐原無「內」字﹐據明天一閣抄本補。﹞皆不相遇。明日黎明﹐至鹽倉﹐逢賊哨騎數百﹐盡殺之。食時奄至滄州﹐賊猶不知﹐督軍士築城運土﹐及大軍至城下才覺﹐亟命分守築城﹐眾皆股栗﹐無暇擐甲﹐我軍北面急攻之。上麾諸將由城東北攀薄而登﹐逾時﹐遂拔其城。先遣人斷其歸路﹐生擒主帥都督徐凱﹑程暹﹐都指揮兪珙﹑趙滸﹑胡榮﹐李英﹑張傑並指揮﹑千百戶百餘人﹐﹝「千百戶百餘人」﹐原無「百」字﹐據明朱當■﹝氵眄﹞國朝典故本補。﹞斬首萬餘級﹐獲馬九千﹐餘眾悉降。以令旨咸遣之﹐﹝「以令旨咸遣之」﹐原無「之」字﹐據明天一閣抄本補。﹞尙餘三千餘人﹐日已向暮﹐以來日遣之。﹝「以來日遣之」﹐「遣之」二字原在下句「黎明」二字後﹐據明朱當■﹝氵眄﹞國朝典故本攺。﹞黎明﹐令丙侍給旨﹐悉爲譚淵所殺。上聞﹐亟召淵﹐責之曰「爾𨿽善戰﹐功則有之﹐然擅殺降者﹐過亦豈掩﹖一人之身﹐豈足以償三千人性命﹖我每臨陣﹐痛戒爾輩勿殺﹐他將皆遵令﹐惟爾好殺不止﹐爾必不免。」淵曰「此皆各處精選壯士﹐今放回﹐明當復來殺我﹐盡力以獲之﹐復縱歸以資敵﹐爲害不已﹐故臣計不如坑之。」上曰「如爾所言﹐凡與我爲敵者﹐必盡殺乃已﹐爾之不仁如是。」淵慚悚而退。上置酒飲徐凱等而遣之﹐凱等稽首曰「臣等荷太祖皇帝生育深恩﹐享有爵祿﹐今爲姦臣所促逼﹐干犯非義﹐罪莫大焉。賴陛下天地之仁﹐不加之斧鉞﹐曲全其生﹐所謂生死而骨肉之也。今殿下誅姦臣以安宗社﹐臣等𨿽駑﹐願效死以報﹐尙何所歸哉﹖」上曰「誠如是﹐從爾等所願也。」皆仍其官﹐遣回北平。

十一月辛酉朔。甲子﹐先是大軍破滄州﹐所得輜重器械及降將徐凱等﹐移直沽之船至長蘆﹐載回北平。上慮徳州賊眾﹐或來要之﹐乃率大軍自長蘆渡河﹐循而南﹐至景州﹐掠徳州而過﹐遣人於城下招之﹐盛庸堅壁不敢出。﹝「盛庸堅壁不敢出」﹐原無「庸」字﹐據明朱當■﹝氵眄﹞國朝典故本補。﹞時大軍皆過﹐上獨以數十騎殿後﹐賊覘知之﹐遣騎百餘來襲我後﹐上回兵擊之﹐殺死者百餘人﹐生擒千戶蘇瓛﹐余悉降。壬申﹐駐軍臨淸﹐上語諸將曰「盛庸聚眾於徳州﹐仰食禦河糧運﹐堅壁不敢出戰﹐今若鈔其糧餉﹐彼必乏食﹐不得已而出﹐必虛聲以爲躡我後﹐其實欲向南就食。爾覘伺其出師﹐回師擊之﹐蔑不破矣。」甲戌﹐移軍館陶﹐遣輕騎哨至大名﹐盡得其糧船﹐取其糧餉﹐焚其舟。大軍自館陶渡河至冠縣﹐過莘縣﹐上東阿﹐抵東平﹐以誘賊軍。十二月辛卯朔。甲午﹐駐營汶上﹐遊騎至濟寧。﹝「遊騎至濟寧」﹐「寧」原作「南」﹐據明天一閣抄本攺。﹞上聞盛庸引軍離徳州﹐遣遊騎往覘之。丁丑﹐獲盛庸運糧百戶二人﹐詢知盛庸營東昌﹐其先鋒孫霖以軍五千營滑口﹐上命都指揮朱榮﹑劉江﹑內官狗兒率精騎三千夜襲破其營﹐殺數千人﹐獲馬三千匹﹐生擒都指揮唐禮等四人﹐孫霖等僅以身免。

乙卯﹐我師至東昌﹐盛庸背城而陣﹐上語諸將曰「盛庸糧乏而出﹐今東昌素無畜積﹐彼必決死一戰﹐須以計破之。賊欲速戰﹐我則不戰﹐賊不欲戰﹐我則擾之。我領精騎繞出賊後﹐觀其厚薄虛實﹐因其可擊﹐我就擊之。爾等望其軍動﹐卽鼓噪而進﹐賊腹背受敵﹐內必自亂﹐可以收功。若不可擊﹐我掠賊營而回﹐以駭賊心﹐爾等愼毋恃累勝之威﹐有玩愒之心﹐必當彌謹。」諸將皆唯唯。上歷觀其陣﹐曰「吾已得破之之術矣﹐在前傍與後空虛。」賊持重不欲戰﹐上以精騎擊其左翼﹐繞出賊陣﹐復回衝其中﹐賊圍上數重﹐上觀西南稍薄﹐遂擊破賊陣而出﹐殺傷甚眾。一勇士馬傷不能出﹐上復殺入賊陣﹐拔勇士而出。時我軍不待上擊賊後卽踴躍曰「見賊不殺﹐復何待乎﹖」乃進。先薄其陣﹐爲賊火器所乘而退﹐張玉突入賊陣﹐與賊大戰﹐連擊殺數十人﹐玉被傷而歿。上猶不知﹐進戰不已﹐賊敗退。﹝「賊敗退」﹐「賊」原作「戰」﹐據明朱當■﹝氵眄﹞國朝典故本攺。﹞時已昏黑﹐就陣執賊卒訊之﹐知我步軍已退﹐遂收軍回營。

丙辰﹐回軍﹐令步軍輜重先行﹐上以百餘騎殿後﹐賊五千餘騎來追﹐上控轡徐行﹐俟賊先鋒出﹐賊挑戰﹐上發矢射之﹐應弦而斃。賊退而復進﹐有先出陣者﹐卽射殪之﹐賊懼不敢復進﹐遂斂退。丁巳﹐師至館陶。賊將盛庸勒兵眞定﹐賊帥勒兵四出﹐以要我歸師。賊間獲我軍士﹐卽披面抉目﹐刳其心腹﹐慘酷殊甚。我軍士見之憤恨﹐懷必死之志﹐故每臨陣﹐人自爲戰。

●奉天靖難記三

三十四年辛巳正月辛酉朔﹐大軍回至威縣﹐遇眞定賊帥以馬步二萬來邀。上以精騎數千沿途按伏﹐率十餘騎逼其陣誘之﹐謂曰「我常獲爾眾卽釋之﹐我數騎暫容過﹐無相阨也。」賊曰「放爾是縱蠍。」眾卽來追。上且斗且卻﹐引入伏內﹐圍而盡殪之。

乙丑﹐至深州﹐復遇眞定賊帥以馬步三萬來邀。以騎兵千餘遙阨其歸路﹐上率精騎百餘先薄賊陣﹐賊勢動﹐大軍乘之﹐遂奔潰。皆望眞定走﹐我騎兵要之﹐生擒監軍內侍長壽﹐並指揮﹑千百戶數十人﹐斬首萬餘級﹐獲馬三千餘匹﹐眾悉盡降﹐遣之。

戊辰﹐大軍駐蠡縣﹐百姓苦賊虜掠﹐逃散出境。遣人招之復業﹐百姓聞上至﹐皆悅﹐趨就耕桑。

丙子﹐師回北平。丁丑﹐諸將以東昌無功﹐免冠頓首請罪。上曰「爾等皆冠﹐其失在予﹐非爾等所致。予以爾等皆心膂之士﹐驍勇善戰﹐愛惜才難﹐每有小過﹐略而不問﹐馴至違律﹐廢棄前功。譬父母養子驕愛之過﹐縱其所爲﹐久則不聽父母之命﹐此豈子之罪哉﹖然勝負兵家常事﹐今勝負相當﹐未爲大失。爾等但勉圖後功﹐若復踵前轍﹐𨿽欲私宥﹐公法難原﹐天地神明亦所不容矣。」諸將咸惶恐流涕。壬午﹐升燕山左護衛指揮使王眞﹑燕山中護衛指揮使費瓛﹑指揮同知劉江﹑燕山右護衛指揮使白義爲北平都司都指揮僉事。

二月庚寅朔。戊戌﹐命僧修佛會﹐薦陣亡將士﹐上親爲文祭之。祭畢﹐泣而言曰「姦惡集兵﹐橫加戕害﹐圖危宗社。予不得已﹐起兵救禍﹐爾等皆攄忠秉義﹐誓同死生﹐以報我皇考之恩。今爾等奮力戰鬥﹐爲我而死﹐吾恨不與偕﹐然豈愛此生﹖所以猶存視息者。以姦惡未除﹐大讎未報故也。不忍使宗社陵夷﹐令爾等憤悒於地下﹐興言痛悼﹐迫切予心。」乃脫所禦袍於前焚之﹐﹝「乃脫所禦袍於前焚之」﹐「乃」原作「及」﹐據明天一閣抄本攺。﹞諸將亟止之﹐上曰「將士於予情義深厚﹐予豈能忘﹖吾焚此﹐亦示同死生﹐死者有知﹐鑑予此意。」焚訖﹐號痛不已﹐將士皆悲哭不止﹐觀者無不感動。諸陣亡家父兄子弟見者皆收淚曰「人生百年﹐終必有死﹐而得主人哭祭如此﹐夫復何憾﹖我等當努力﹐上報國家﹐下爲死者雪冤。」遂相率請從徵自效。

壬寅﹐上諭諸將曰「賊勢鴟張﹐漸來見逼﹐今因其未出﹐先進師禦之﹐不可坐受其制。」乙巳﹐上率師南出禦賊﹐諭將士曰「爾等懷忠奮勇﹐協力同心﹐臨陣斬敵﹐百戰百勝。比者東昌﹐才戰卽退﹐棄前累勝之功﹐可爲深惜。夫懼死者必死﹐捐生者必生﹐若白溝河之戰﹐南軍怯懦﹐見戰卽走﹐故得而殺之﹐所謂懼死者必死也。爾等刀鋸在前而不懼﹐鼎鑊在後而不懾﹐臨陣捨死﹐奮不顧身﹐故能出百死全一生﹐所謂捐生者必生也。舉此近事爲諭﹐不必遠鑑於古﹐此實爾等所知也。有懼死退後者﹐是自求死。爾等毋恃累勝之功﹐漫不加警。有違紀律者﹐必殺無赦。恪遵予言﹐始終無怠﹐則事可以建功﹐可以成矣﹐其懋之哉﹗」

己酉﹐駐兵保定﹐上會諸將議所向﹐咸曰「定州軍民未集﹐城池未固﹐攻之可拔。」上曰「野戰則易以成功﹐攻城則難於收效﹐況盛庸聚眾徳州﹐吳傑﹑平安頡頑眞定﹐相爲掎角﹐攻城未拔﹐頓師城下﹐必合勢來援﹐堅城在前﹐彊敵在後﹐勝負未可決也。今眞定相拒徳州二百餘里﹐我軍出其中﹐賊必迎戰﹐西來則先擊其西﹐東來則先擊其東。敗賊一軍﹐余自破膽。」諸將曰「二百里不爲遠﹐我軍分兩賊間﹐彼合勢齊進﹐我腹背受敵。」上曰「百里之外﹐勢不相及﹐兩陣相對﹐勝負在於呼吸之間﹐𨿽百步之內﹐不能相救﹐矧二百里邪﹖爾等無憚﹐試觀吾破之。」明日﹐移軍於紫圍八方﹐上所禦素紅絨袍忽見白花如﹖雪狀﹐凝爲龍紋﹐鱗鬣皆具﹐美如刺繡。諸將見者駭異﹐咸稽首曰「龍爲君象﹐天命攸歸﹐故有此嘉兆﹐必獲大捷。」上曰「我與若等禦難求生﹐誠非得已。且帝王之興隆﹐歷數有在﹐豈可必得﹖但冀幼沖悔禍﹐姦惡伏誅﹐宗社再安﹐吾得仍守藩封﹐爾等亦各安其所。今凶焰方盛﹐社稷幾危﹐吾日夜深憂﹐乃不思自奮﹐而以此爲異﹐是亡警懼之心而動安逸之萌也﹐吾恐蹈淪胥之患矣。」

三月庚申朔﹐進軍緣滹沱河列營﹐當賊往來之衝。遣遊騎哨定州﹑眞定﹐多爲疑兵以誤之。辛未﹐聞盛庸軍至單家橋﹐上率師由陳家渡過河逆之﹐不見庸軍﹐恐其潛與眞定軍合﹐往還渡河者數四﹐遇一虎﹐咆哮河側﹐遂殺之。上曰「虎猛獸﹐格死之者﹐有勝賊之兆。」己卯﹐偵知盛庸軍於夾河﹐進以迫之。庚辰﹐去賊營四十里駐兵。上語諸將曰「賊每列陣﹐精銳在前﹐罷弱在後﹐明日與戰﹐以勁師當其前﹐摧其精銳﹐余自震懾。中事常去賊五六里﹐列陣嚴整待之﹐我以精騎先薄其陣﹐繞其背而擊之﹐如掩扉之勢﹐推之使前﹐賊急行五六里﹐气喘力乏﹐中軍俟其奔過﹐隨而擊之﹐我躡其後﹐乘勢逐北﹐賊眾必敗。愼勿逆擊之﹐賊必致死以期生也。」上飭諭諸將再三﹐猶恐其未解﹐復抽箭畫地﹐指授諸將。復恐審識未精﹐令中使列爲隊﹐逐一教之﹐申令約束﹐至爲詳備。辛巳﹐令諸將列陣前進﹐午至夾河﹐盛庸亦列陣以待。上先以三騎覘賊陣﹐見其火車﹑火器﹐彊弩﹑戰楯悉列陣前﹐遂掠賊軍而過。賊見三騎﹐卽出千餘騎來追﹐上勒馬控矢以待﹐追騎將近﹐引弓射殪一人﹐賊懼而止﹐已而復來﹐又殪一人﹐如是再三﹐連殪其數人﹐賊不敢逼﹐乃以騎兵一萬連步卒五千薄賊陣。將交鋒﹐﹝「將交鋒」原作「鋒將交」﹐據明天一閣抄本攺。﹞步卒下馬﹐攻其左掖﹐賊擁盾層疊自蔽﹐我軍攻之不能入。上預作木矛﹖贊﹐長六七尺許﹐橫貫鐵釘於其端﹐釘末逆鉤﹐令勇士直前擲之﹐連貫其盾﹐亟不得出﹐動則相牽聯﹐不可以蔽﹐遂乘其空隙以攻之。賊被箭﹐遂棄盾走﹐倉卒發火器﹐俱不能著人﹐反燒其陣﹐賊眾亂。騎兵乘之而入﹐直搗其腹心﹐賊皆前奔。中軍將譚淵見塵起﹐遽出兵逆賊﹐敗師勢不可遏﹐淵鏖戰而死。朱能﹑張武等率大軍並進﹐上以勁騎掩殺賊背﹐衝貫陣中﹐與能等軍合﹐斬刈甚眾﹐殺其都指揮莊得﹑驍將楚智﹑皂旗張等。時昏黑﹐各斂軍還營。上以數十騎逼賊營而宿﹐天明視之﹐四面皆賊﹐左右曰「亟出﹐勿爲所圖。」上曰「且休﹐無恐﹐吾正欲示輕賊﹐以沮其气。」日髙余丈。上引馬鳴角﹐穿賊營從容而出﹐賊眾顧視驚愕﹐略不敢近。

壬午﹐上諭諸將曰「昨日譚淵見賊走﹐逆擊太早﹐不能成功﹐兵法所謂窮寇無遏﹐我先戒淵﹐令其整兵以待﹐俟賊奔過﹐順其勢而擊之﹐爲是故也。然賊𨿽少挫﹐其鋒尙銳﹐必致死來鬥。大抵臨敵貴於審機變﹐識進退﹐須以計破之。今日賊來﹐爾等與戰﹐我以精騎往來陣間﹐賊有可乘之處﹐卽突入擊之﹐兩陣相當﹐將勇者勝﹐此光武所以破王尋也。」遂整兵俟賊。至時我軍於東北﹐賊軍於西南﹐進與交戰﹐自辰達未﹐上臨陣督戰﹐將士人人踴躍爭進。乃張奇兵往來以衝之﹐賊軍退而復合者數四﹐兩軍兵刃相接﹐彼此戰疲﹐各坐而息。已而復起戰﹐相持不退﹐飛矢交下。忽東北風大起﹐塵埃漲天﹐沙礫擊面﹐賊軍瞇目﹐咫尺不見。我軍乘風大呼﹐縱左右翼橫擊之﹐鉦鼓之聲震地﹐賊軍大敗﹐棄兵而走﹐斬首十餘萬級。追至滹沱河﹐溺水及踐蹋死者不可勝計。餘皆潰散﹐降者悉放遣之﹐盡獲其器械輜重﹐盛庸單騎走徳州。上戰罷回營﹐埃塵滿面﹐將士不能識﹐及聞上聲﹐乃趨前來見。上每臨陣﹐出入陣間﹐決機應變﹐一見軍受敵﹐卽馳赴之﹐諸將士遙見上旗幟﹐歡聲震動﹐莫不奮戈爭先﹐一以當百﹐故無不勝也。

初﹐賊气驕盈﹐謂此舉必見摧滅﹐各將金銀器皿及錦繡衣服﹐俟破北平城之日﹐﹝「俟破北平城之日」﹐「北」原作「敗」﹐據明天一閣抄本攺。﹞大爲宴會。至是大敗﹐所將器物盡爲我軍所得。癸未﹐以戰捷遣使回北平﹐至單家橋﹐見賊軍萬餘營於南岸﹐至晚來報。甲申﹐上率兵往擊其營﹐﹝「上率兵往擊其營」﹐「擊」原作「回」﹐據明天一閣抄本攺。﹞斬首數千級﹐溺死者甚眾。是日大軍移住樓子營。先是﹐吳傑等引軍來與盛庸合﹐未至八十里﹐聞盛庸敗﹐乃退回眞定。上語諸將曰「吳傑等若嬰城固守﹐則爲上策﹐若軍出卽歸﹐避我不戰﹐則爲中策﹐若來求戰﹐則爲下策也。今其必出下策﹐破之必矣。」諸將曰「彼聞盛庸已敗﹐必不敢出。」上曰「不然﹐吳傑﹑平安擁眾十萬﹐不得與盛庸合者﹐以我軍居中隔離其勢﹐今逗𨖻不出﹐有曠期失律﹐老師費財之責﹐然彼𨿽外示與盛庸合﹐其實忌盛庸先成功耳。盛庸戰敗﹐彼之所幸﹐蓋欲獨專其美﹐以圖僥幸之功﹐此其有必出者。我且散軍﹐托言取糧﹐﹝「托言取糧」﹐「托」原作「記」﹐據明朱當■﹝氵眄﹞國朝典故本攺。﹞示以空虛。賊聞我軍散﹐必乘虛而來﹐我軍旣出卽回﹐嚴師以待之﹐必落我彀中矣。」是日散軍四出取糧﹐又發校尉荷擔抱嬰兒﹐佯作避兵者﹐散入眞定城﹐報云大軍各散取糧﹐營無備。賊聞以爲信然﹐乃出師欲掩我不備。

閏三月庚寅朔。乙未﹐命都指揮鄭亨﹑李遠等將騎兵五千哨眞定。丙申﹐鄭來報﹕吳傑軍滹沱河北﹐去我軍七十里。上曰「賊不量力揣智﹐妄欲求戰﹐譬猶乳犬之犯虎﹐伏雌之搏貍﹐𨿽有斗心﹐死隨之矣。且盛庸旣敗﹐今彼復來﹐此天意欲兩敗之也。」遂飭諸軍渡河。時向暮﹐諸將請明旦渡﹐都指揮陸榮進言曰「今日十惡大敗﹐兵家所忌﹐不可濟師。」上曰「吾千里求戰﹐憂賊不出﹐百計以誘之﹐今其出在外﹐是賊送死之秋。夫時不再得﹐幾惟易失﹐今時幾如此﹐豈可緩也﹖借使緩之﹐賊退眞定﹐城堅糧足﹐攻之不克﹐欲戰不應﹐欲退不能﹐是坐受其斃。若拘小忌﹐終誤大謀。」﹝「終誤大謀」﹐「終」原作「欲」﹐據明朱當■﹝氵眄﹞國朝典故本攺。﹞上遂策馬先渡﹐劉才執轡而言曰「水深﹐騎從而渡﹐步軍輜重有渰沒之患。」上令騎由上流渡﹐步軍輜重從下渡﹐騎障遏上流﹐下流水淺﹐輜重畢渡。上先率騎兵三千循河西進﹐行二十里﹐果遇賊軍﹐遂退營於槁城。

戊戌﹐與賊鋒略交﹐值晚﹐各收兵還營﹐上慮賊潛退﹐躬率數十騎逼賊營而宿﹐以綴賊軍。己亥﹐賊列方陣於西南﹐上見而笑謂諸將曰「方陣四面受敵﹐豈能取勝﹖我以精兵攻其一隅﹐一隅敗﹐則其餘自潰。」乃以軍縻其三面﹐悉精銳攻其東北隅﹐與賊大戰。上以驍騎數百﹐循滹沱河繞出賊後﹐突入賊陣﹐大呼奮擊﹐矢下如雨﹐箭集上旗﹐有若蝟毛。平安陣間縛樓數丈﹐升髙以望﹐上麾精騎衝其前﹐平安墜而下走﹐幾被獲。忽大風起﹐飛屋拔樹﹐賊眾力不能支﹐我軍四面蹙之﹐土崩瓦解﹐斬首六萬餘級﹐追奔直抵眞定城下﹐殺死無算﹐俘降者悉釋之﹐盡獲其軍資器械﹐生擒都指揮鄧戩﹑陳鵬等﹐吳傑﹑平安僅得入城。翊日﹐遣人送旗回北平﹐諭太子曰「謹藏之﹐以示後世子孫﹐使知今日禦禍艱難也。」都督顧成見旗而泣﹐謂太子曰「臣自幼從軍﹐多歷戰陣﹐今老矣﹐未嘗見此戰也。」

庚子﹐師渡滹沱河。己酉﹐至順徳。辛亥﹐至廣平﹐各郡縣官民望風來迎﹐曰「不圖今日復見殿下。」乃受而遣之。癸丑﹐至大名﹐官吏父老率眾來迎。時獲賊諜者﹐詢以姦惡﹐言齊泰﹑黃子澄等皆竄逐。上語左右曰「若爾﹐則必有悔禍之心﹐其兵必解﹐而吾亦得以少釋其憾。」乃上書曰﹕竊惟二帝三生之治天下﹐無他術也﹐建用皇極而已。皇極者﹐大中至正之道也﹐以大中至正之道治天下﹐天下豈有不治者乎﹖大中至正之道﹐非人爲之﹐蓋天理之所固有﹐爲人君者持守而行之﹐則佞臣必遠﹐賢人不近而自近﹐九族不睦而自睦﹐百姓不均而自均﹐無所往而不當矣。洪範曰「無偏無黨﹐王道平平」﹐豈非大中至正之道也歟﹖若爲其君者﹐蔽其聰明﹐不親政事﹐近佞臣﹐遠賢人﹐離九族﹐擾百姓﹐彰過失於天下。爲臣者﹐逞姦邪﹐圖不軌﹐以危社稷。孰能舉二帝三王治天下之大經大法以陳於前哉﹗嘗觀漢唐以來﹐大有爲之君﹐亦不出於二帝三王之道﹐故能長久者也。﹝「故能長久者也」﹐「故」原作「不」﹐據明天一閣抄本攺。﹞

今昧帝王大中至正之道﹐且以誅滅親王爲心﹐父皇太祖髙皇帝賓天未及一月﹐聽流言而罪周王﹐破其家﹐滅其國。不旋踵而罪代王。湘王無罪﹐令其闔宮焚死。齊王無罪﹐降爲庶人﹐拘囚京師。岷王削爵﹐流於漳州。至於二十五弟病不與藥﹐死卽焚之﹐棄骸於江。嗚呼﹗彼姦臣者﹐其毒甚於虎狼。我父皇子孫幾何﹐能消幾日而盡害之至此﹐痛切於心。

豈意禍幾日興日盛﹐我守國奉藩﹐遵禮畏義﹐本無一毫之犯﹐又結構惡少﹐復來屠我﹐動天下之兵﹐騷四方之眾﹐直欲必滅而後已。夫兵不祥之器﹐﹝「夫兵不祥之器」﹐原無「兵」字﹐據明朱當■﹝氵眄﹞國朝典故本補。﹞聖人不得已而用之。本爲保生民﹐﹝「本爲保生民」﹐原無「民」字﹐據明天一閣抄本補。﹞誅討姦惡﹐以報大讎。上荷天地祖宗神明冥加佑護﹐凡戰必勝﹐實非善用兵也。獨念兵甲不息﹐天下生靈塗炭﹐何日而已﹐爲民父母﹐能不惕然而卹之哉﹖我之將士﹐日望寬恩﹐以遂其生﹐已嘗具奏﹐﹝「已嘗具奏」﹐原無「奏」字﹐據明朱當■﹝氵眄﹞國朝典故本補。﹞冀回其好生之心﹝「冀回其好生之心」﹐原無「其」字﹐據明朱當■﹝氵眄﹞國朝典故本補。﹞﹐以免無罪而死於白刃之下者﹐上不能允。豈期姦臣進兵不已﹐屢戰屢敗﹐生靈何辜﹐遭此荼毒﹐肝腦塗地﹐我𨿽戰勝﹐哀感之心﹐寧有已乎﹖邇者側聞諸姦惡已見竄逐﹐𨿽未伏鈇鉞之誅﹐然亦可以少謝天人之怒﹐於此可見審之明而斷之果﹐可以復太祖之讎﹐可以全骨肉之恩﹐可以保天下於幾危﹐可以措社稷於悠久﹐故聞之不勝踴躍。誠如是﹐則非特我之幸﹐實社稷之幸﹐天下之幸也。惟日夜冀休兵之旨而竟無所聞。且四方之兵﹐調弄不止﹐是蓋不能無疑焉。且以姦臣之竄逐﹐其罪惡蓋以了然明白﹐曲直之情﹐𨿽三尺之童﹐不待言而知之﹐是兵可解﹐寃可刷﹐而恩可推也。何故執持不攺﹐外示竄逐姦惡之名﹐而中實主屠害宗藩之志。

往者自念無罪﹐而茅土見削﹐子孫不保﹐受屈萬世﹐寧俛首蒙恥﹐甘受芟夷﹐不顧宗廟子孫乎﹖見兵四集﹐心震膽掉﹐不知所爲﹐左右彷徨﹐求貰死於旦夕﹐遂以兵自救。誠知以區區一隅之人﹐當天下之眾﹐鮮有不摧滅者﹐徒以須臾喘息﹐延緩歲月﹐冀或有回旋之日也。身親行陣﹐於今三年﹐賴天地眷佑﹐父皇母后聖靈保佑予躬﹐戰勝攻克。每見鋒鏑之下﹐死亡者眾﹐痛傷於心﹐故恆戒將士曰「天下軍民﹐皆父皇赤子﹐驅迫戰鬥﹐彼何罪焉﹖甚毋殺之。吾畏死所以救死﹐彼之畏死﹐其情蓋同。」由是降者悉釋之﹐全活者不知幾千萬人矣。往者耿炳文以兵三十萬欲加戕滅﹐敗之於眞定。旣而李景隆兩動天下之兵﹐號百萬之眾﹐直來見殺。李景隆蓋趙括之流也﹐手握重兵﹐驕肆無謀﹐視我如囊中物﹐可采而有﹐曾無毫髮警懼之意。夫戰﹐孔子所愼﹐而李景隆易之﹐白面小兒﹐豈足以當大事﹖惟解飲酒挾妓﹐酣呼歌舞而已。故首敗之於鄭村壩﹐繼敗之於白溝河﹐追奔至於濟南﹐百萬之眾﹐兩戰淪沒﹐可謂極矣﹗按﹕天下無必勝之兵﹐有不可敗之將﹐將非其人﹐兵𨿽眾﹐不足恃也。蓋方﹑黃惟務集兵﹐不知選將﹐故耿文炳以三十萬而敗於眞定﹐李景隆以數十萬而敗於北平﹐繼而鄭村壩﹑白溝河兩戰而百萬淪沒﹐是誠小兒輩將兵﹐兵無紀律﹐安足以禦大敵耶﹖胡輕視爲探囊取物而易之也﹐卒之一敗塗地。眾不足恃﹐信矣﹗

於此之時﹐冀或有開悟之萌﹐下責己之詔﹐引領南望﹐重增欷歔。未幾﹐盛庸以三十萬之眾復來見逼﹐庸本鄙夫﹐何足算也。夾河才戰﹐一敗﹖釋。吳傑﹑平安以十萬繼進﹐略戰槁城﹐遂爾奔北﹐前後小大之戰﹐莫知其幾﹐然無一不敗之者﹐何也﹖蓋臣眾有必死之心﹐而無求生之望故也。

臣每戰勝﹐愈加憂畏﹐恐鷸蚌相持﹐漁人收利。竊惟姦惡已逐﹐左右必皆忠良之臣﹐識勝負之機﹐或慮及此﹐必開心見誠﹐懲難悔禍﹐以解兵釁﹐休軍息民﹐保全骨肉。因循至今﹐而徳州之兵日集﹐是必欲加屠害而後已。臣忝居叔父﹐肺腑至親﹐何苦見困如此﹖今天下之兵﹐數戰已盡﹐復聞召募民間子弟爲兵﹐驅此白徒﹐以冒死地。又況饋運供需﹐百費勞獘﹐倘此一戰不勝﹐則勢危矣。誠不忍至此﹐伏望回心易慮﹐啟春育之仁﹐隆親親之義﹐復諸王之爵﹐休息兵馬﹐銷鋒鏑爲農器﹐以安天下之軍民﹐使各遂其生﹐其恩莫大也。我父皇在天之靈﹐亦安寧慰悅矣。如不允所言﹐一旦社稷落姦臣之手﹐則貽笑萬世矣。夫大廈之傾﹐豈一木所能獨支﹐鵾鵬扶搖﹐非一翼所能獨運﹐自古帝王建萬世之基者﹐莫不以惇睦九族﹐崇重藩屏之所致也。且棄履道傍﹐尙或收之﹐而至親哀窮﹐寧無憐惻之者乎﹖故猶不敢自絕﹐披露腹心﹐獻書闕下﹐恭望下哀痛之詔﹐布曠蕩之恩﹐使得老守藩屏﹐效報朝廷﹐則基業有萬年之安﹐子孫亦享萬年之福矣。二帝三王大中至正之道﹐豈有加於此哉﹗冒瀆威嚴﹐幸垂矜察。

書至﹐允炆以示方孝孺﹐孝孺觀畢曰「我欲弛其備而無由﹐是來正合機會。各處兵馬漸集﹐但雲南路遠未至。其軍久駐大名﹐暑雨爲沴﹐不戰自困。因調遼東軍馬以攻永平﹐徳州軍馬以擾北平﹐根本受敵﹐彼必速歸援﹐﹝「彼必速歸援」﹐「必」原作「此」﹐據明天一閣抄本攺。﹞我軍追躡﹐其破之在此一舉﹐事已垂成﹐機不可失。今遣人報之﹐往反之間﹐師已畢會。」允炆善其策﹐乃以大理少卿薛巖等賫詔至軍﹐陽言休兵。時方孝孺當艸詔﹐﹝「時方孝孺當艸昭」﹐「艸」原作「筆」﹐據明天一閣抄本攺。﹞辭多不遜﹐允炆曰「且婉其辭。」孝孺不從﹐曰「不可以示弱。」見者謂孝孺曰「若欲解兵釁﹐請更其辭。」孝孺咈然作色曰「此豈淺丈夫所能知﹖」人遂無敢言者。又用小黃紙印間諜數千張付薛巖﹐令其至軍中散投於地﹐以搖惑我軍心。薛巖至半途﹐匿之不敢出。上讀詔﹐見辭語肆慢﹐笑語薛巖曰「帝王之道﹐自有弘度﹐發號施令﹐﹝「發號施令」﹐「令」原作「行」﹐據明天一閣抄本攺。﹞昭大信於天下﹐豈可挾詐以祖宗基業爲戲耶﹖」巖等俯伏惶恐。久之﹐上曰「詔語如是﹐爾承命之言何如﹖」巖曰「但欲殿下釋兵﹐來謝孝陵﹐則兵可息。」上曰「宗藩阽危﹐禍難不已﹐社稷深憂﹐必執姦醜﹐獻俘太廟﹐以謝孝陵﹐我之願也。所典之兵﹐受之皇考﹐以爲護衛﹐用備不虞﹐制度已定﹐難以更攺﹐今欲釋兵﹐是以徒手待縛﹐此姦臣謬計﹐欲以欺人﹐𨿽三尺童子﹐不爲所罔矣。」乃宴賞薛巖等﹐令其休息。上謂諸將曰「吾觀薛巖等﹐言媚而視遠﹐此來覘我虛實﹐非求和﹐宜耀武以示之。」時各軍連營百餘里﹐戈甲旌旗﹐照耀原野﹐步騎參錯﹐隊伍整肅﹐或馳馬逐獵﹐或相與角力﹐人人意思安閒﹐鼓勇欲鬥。巖等見之懼﹐私相語曰「前人來言﹐北軍疲敝且少﹐不足畏﹐今何若是之多﹗且人皆勇武﹐甚矣﹐人言不可信也。」巖等畱數日﹐上遣其歸﹐謂之曰「我皇考創業之基﹐誠爲艱難﹐子孫承籍基業﹐當善保守。今羣小造禍﹐以危社稷﹐樂爲詭誕﹐誠爲可憂。若果有意息兵﹐當推誠見報﹐罷各處軍馬﹐吾卽斂眾歸國﹐永爲藩輔﹐毋用虛辭﹐以見悔也。」薛巖等還﹐方孝孺等問之﹐巖等備述上所言﹐且言上髙明遠見﹐雅量豁達﹐坦懷接物﹐軍容整肅﹐上下一心﹐非用計所能間也。方孝孺等不然其言。

五月己丑朔。癸卯﹐賊軍竊發﹐以擾我餉道。上遣指揮武勝等上書﹕

閏三月二十四日﹐爲息兵事﹐遣人上書闕下。蒙遣大理少卿薛巖等至軍見報﹐不敢稽畱﹐卽送其回﹐謹聽指麾。未能十日﹐而彰徳﹑衛輝各處並徳州軍馬邀我運糧官軍﹐殺死數百人﹐執指揮張彬等﹐此皆小人逞凶﹐不欲息兵﹐固欲結釁﹐以失信於天下。已嘗調兵追捕﹐後得總兵官四月二十日驛書一紙﹐促吳傑﹑平安領兵會合徳州見逼。計使臣四月十六日離京﹐至二十日才五日﹐又有會合軍馬之旨﹐遣使息兵﹐誠耶僞耶﹐豈行人之失辭耶﹐如此豈可憑信﹖張設機阱﹐以相掩陷﹐令人豈能相安﹐且欲令釋兵可乎﹐不可乎﹖徳州﹑眞定之兵朝散﹐我夕卽斂師歸國。今兵勢四集﹐网羅方張﹐不能無畏﹐是兵決不可離﹐離則爲人所禍﹐此不待明者而後知也。況欽奉父皇明訓﹐命節制北平﹑遼東﹑大寧﹑宣府軍馬﹐夫有所受﹐﹝「夫有所受」﹐原無「夫」字﹐據明天一閣抄本補。﹞豈可委捐﹖若果以社稷爲重﹐宗藩爲心﹐宣大信於天下﹐何暇計此芥然之兵哉﹖以此觀之﹐誠知以計見縻﹐決無息兵之理﹐必欲屠滅而後已。

思惟父皇創業艱難﹐子孫不保﹐於此之際﹐寧不寒心。今兵連禍結﹐天下頻年旱蝗﹐民不聊生。彊淩弱﹐眾暴寡﹐餓民蠭聚﹐號嘯山林﹐相扇爲盜﹐官府不能禁制﹐其勢滋蔓﹐勢有可畏。祖宗基業﹐將見危殆﹐所謂寒心者此也。抑未知慮至此否乎﹖夫天下神器也﹐得之甚難﹐而失之甚易。伏望戒謹於所易失﹐而持守於所難得﹐體上帝好生之徳﹐全骨肉親親之義。我弟周王﹐久羈絕徼瘴癘之地﹐恐一旦憂鬱成疾﹐脫有不諱﹐則上拂父皇母后鐘愛之心﹐下負殘殺叔父之名﹐貽笑於萬萬載矣。昔漢文帝稱爲賢君﹐尺布斗粟之謠﹐有損盛徳﹐至今人得而議焉。誠願采擇所言﹐矜其懇切﹐早得息兵安民﹐以保宗祧﹐恩莫大焉。

允炆見書﹐頗有感動﹐方孝孺在傍力爭曰「今軍馬四集﹐不數日必有捷報﹐毋聽其言。」遂執武勝系獄。

六月戊子朔。辛酉﹐獲其諜者﹐言武膀等系獄﹐上謂諸將曰「我軍居此已三月﹐淹畱顧望﹐以俟息兵之旨﹐今武膀旣執﹐則其志不可轉﹐自古敵國往來﹐理無執使﹐但執使卽爲挑釁﹐其所爲若此﹐是必欲見滅我矣。豈能匏系於此﹐坐爲人所制乎﹖彼軍萃徳州﹐資糧所給﹐皆道徐﹑沛﹐謂輕騎數千燒其糧船﹐則徳州饋餉不給﹐眾必瓦解。縱有求戰之心﹐我嚴師待之﹐以逸擊勞﹐以飽擊饑﹐必勝之道﹐勝之而後求和﹐或冀能從。」諸將皆曰「善。」遂遣都指揮李遠等率騎兵六千﹐擾其餉道。上令遠軍皆易彼甲冑﹐﹝「上令遠軍皆易彼甲冑」﹐「彼」原作「被」﹐據明天一閣抄本攺。﹞使賊遙見不疑。又恐臨陣與賊相雜莫辧﹐令戰時各插柳枝一握於背以別之。遠等行﹐上戒之曰「志在除姦安民﹐毋苦百姓。」

壬申﹐李遠等如上旨﹐至濟寧﹑谷亭﹑沙河﹑沛縣﹐賊見殊不覺爲我軍﹐乃燒賊糧船數萬餘艘﹑糧數百萬石﹑軍資器械不可勝計﹐河水盡熱﹐魚鱉皆浮死﹐賊運糧軍士盡散﹐京師大震﹐徳州糧餉遂難﹐賊勢稍不震。乙亥﹐遠等回軍。壬午﹐賊裨將袁宇領步軍三萬來邀襲我軍﹐遠等伏於林間﹐以數十騎誘之﹐賊眾來追﹐伏兵突出擊之﹐賊軍大敗﹐斬首萬餘級﹐獲馬三千匹﹐袁宇僅以身免。

七月戊子朔。乙丑﹐擒殺彰徳守兵千餘人。先是﹐賊將都督趙淸守彰徳﹐上遣數騎日往來城下﹐擾其樵采﹐賊來追則引而去﹐城中苦乏薪﹐拆屋爲炊。上曰「賊窘迫﹐遙見人少﹐必來追﹐吾必擒賊﹐使其閉門﹐賊不敢出。」乃伏兵於城傍山麓﹐仍遣數騎至城下以誘之﹐賊見果出眾來追﹐我騎誘入伏內﹐伏起﹐遂擒殺其眾﹐賊奔入城﹐由是不敢復出。癸巳﹐破尾尖寨。初﹐賊軍與民雜守是寨﹐諸將恐梗我餉道﹐請攻之﹐上曰「尾尖寨路險窄﹐惟一人可上﹐元末亂離﹐鄕民嘯聚其間﹐𨿽數百人﹐而數萬兵不能破﹐今攻之未易拔﹐徒傷士卒﹐且姑緩之﹐以弛其心﹐用計破之﹐不勞力矣。」至是﹐用得一人知蹊徑者爲鄕道﹐命都指揮張禮引兵千餘。乘月黑之夕往攻之。是夜微雨﹐禮以兵屯寨下﹐選勇士十餘人潛登繞出寨後﹐執其守關者殺之﹐畱一人引導﹐直抵寨門﹐舉炮﹐賊眾驚亂。禮大呼語寨中曰「我先鋒也﹐大軍已駐寨下。爾等速降則生﹐不降大軍且至﹐卽破關﹐欲降無及矣。」遂皆下寨來降。引見上﹐飭軍散歸原伍﹐民遣復業。

丙申﹐林縣守將率眾舉城來降。丁酉﹐上曰「姦惡陽欲息兵﹐以延緩我師﹐徳州消息無聞﹐賊必出兵擾我耕牧。」﹝「賊必出兵擾我耕牧」﹐「牧」原作「收」﹐據明天一閣抄本攺。﹞乃遣都指揮劉江率騎兵千餘回北平﹐上戒江曰「汝引兵渡滹沱河﹐由間道而行﹐廣張軍聲﹐多設間諜。若遇賊少﹐可擊則擊之﹐賊眾我寡﹐晝爲疑兵﹐多引旌旗﹐相屬不絕﹐夜多火炬﹐使鉦鼓相應。賊必謂大軍回﹐懼而不進﹐汝急趨入北平。若賊來侵境﹐會守城軍共擊之。」江至北平﹐平安果以萬餘人至平村﹐離城五十里﹐剽掠人民。江出兵擊之﹐賊軍大敗﹐斬首數千級﹐俘獲千餘人﹐獲馬六百餘匹﹐平安以數騎走。

戊戌﹐方孝孺曰「今河北之兵未解﹐徳州餉道已絕﹐三軍乏食﹐有星散之勢﹐甚可憂也。前者佯言息兵﹐用牽制之﹐諸將發機太早﹐致使乖迕﹐蓋用計術不能成功。今爲間書﹐潛遣人賫與世子﹐使內生嫌疑﹐必移師北歸﹐則徳州餉道不阻﹐徐爲進取﹐可以成功。」允炆善其言﹐命方孝孺爲書﹐遣錦衣衛千戶張安等爲間書賫至北平。太子見書怒曰「治天下以孝爲先﹐孝者天地之常經﹐人心之所不冺。今幼君滅天理﹐﹝「今幼君滅天理」﹐「滅」原作「城」﹐據明朱當■﹝氵眄﹞國朝典故本攺。﹞喪彛倫﹐變更祖法﹐信任姦邪﹐戕害骨肉﹐敗壞基業﹐躬爲不孝﹐而導人爲之可乎﹖天地神明在上﹐豈可欺也。」遂囚張安﹐命儀副袁煥馳報軍前﹐上曰「大公至正之道不爲﹐而行此姦邪悖逆之謀﹐豈能久乎﹖悔禍解兵﹐在移轉之間﹐何用勞心至此極耶﹗」

壬寅﹐諜報大同賊將房昭﹐引兵入紫荊關﹐侵掠保定屬縣﹐悉驅人民上山結寨﹐民之彊有力者﹐皆假以指揮千百戶之名﹐以威脇從﹐不從者被其戮。房昭據易州西水寨﹐在山中﹐四面極崄峻﹐惟一徑攀緣而上﹐房昭欲守此爲持久計﹐以窺伺我北平﹐上曰「保定﹐北平股肱郡﹐豈可不討﹖」遂回師。八月丁巳朔﹐師渡滹沱河。丁卯﹐駐師於完縣﹐諸山寨之民悉來歸﹐撫安復業。命都指揮孟善鎭守保定。丙子﹐諜報眞定賊將遣都指揮韋亮領兵萬餘﹐運糧接應房昭﹐上語諸將曰「賊倚西水寨爲固﹐其中薪水不乏﹐所缺者糧耳﹐使其饋餉得濟﹐賊未可破。」遂率馬步精兵三萬邀之。次日﹐至寨口﹐韋諒督運已入寨﹐乃令軍圍之。命都指揮朱榮等將兵五千圍眞定。九月丁亥朔。壬寅﹐上語諸將曰「今圍寨急﹐眞定聞之﹐必來援﹐賊喪敗之餘﹐其進不銳﹐我且以輕騎往定州﹐彼探知我去﹐必來﹐爾等候其至﹐卽據險以待之﹐我回兵合勢擊之﹐無不敗者。敗賊援兵﹐寨兵勢孤﹐不攻自下﹐一舉而兩得。」時圍寨久﹐賊軍多南士﹐天漸寒﹐衣鞋不給。霜月之夜﹐上令軍士四面皆爲吳歌﹐賊軍有潛下寨來降者﹐言曰「眾聞歌慘淒﹐皆墮淚﹐有懷鄕之思﹐已無固守之志﹐鹹欲來降﹐但爲房昭等所制耳。」甲辰﹐上赴定州。

十月丙辰朔﹐賊援軍至﹐上率精騎五千宵行。明日﹐巳時﹐與圍寨兵合。賊將都指揮華英﹑鄭琦以馬步三萬餘列陣於蛾眉山下。上縱兵擊之﹐令勇士捲斾登山﹐潛出賊後﹐大張旗幟。賊見驚駭﹐遂四散奔潰﹐我軍逐之﹐斬首萬餘級﹐墜崖而死者尢眾﹐獲馬千餘匹﹐擒都指揮華英﹑鄭琦﹑王恭﹐指揮詹忠等﹐惟房昭﹑韋諒遁去﹐後追殺千餘人﹐乃破其寨。丙寅﹐班師回北平。丙子﹐至涿州﹐大享將士。己卯﹐師回至北平。

十一月乙酉朔﹐北平都司都指揮張信﹑布政司右布政郭資﹑按察司副使墨麟等上表曰﹕

臣聞天生非常之君﹐必賦以非常之徳﹐必受以非常之任﹐所以能平禍亂定天下於一﹐而安生民納之於仁壽之域也。昔者夏商之季﹐桀滔淫而成湯放之﹐紂沈湎而武王伐之﹐故易曰「湯武革命﹐順乎天而應乎人。」夫徵伐豈湯武所得已哉﹖所遇之時然耳。然湯武俱不失爲聖人者﹐以其撥亂興治﹐措天下於袵席之安也。比者﹐幼主昏弱﹐狎暱小人﹐荒迷酒色。卽位未幾﹐悉更太祖髙皇帝成憲﹐拆壞後宮﹐燒毀太祖髙皇帝﹑孝慈髙皇后聖容﹐喪服未逾一月﹐卽遣閹宦四出選擇美女。其所爲不道﹐遂致姦惡擅權﹐扇殃逞禍﹐戕害宗親﹐圖危社稷﹐汨亂天下。殿下謹守藩封﹐小心寅畏﹐而幼主聽讒﹐興難構兵﹐四起圍逼。殿下不得已起兵﹐以救須臾之禍﹐祇奉祖訓﹐誅討姦宄﹐淸君側之惡﹐保全親親﹐奠安宗社﹐冀其攺悔﹐惇骨肉之義。豈期幼沖心志蠱惑﹐牢不可回﹐必欲加害於殿下然後已。殿下應之以仁義之師﹐不嗜殺人﹐堂堂之陣﹐正正之旗﹐節制明而號令肅﹐故百戰百勝﹐此𨿽殿下神謀睿算之所致﹐實以天命人心之所歸也。況殿下爲太祖髙皇帝﹑孝慈髙皇后嫡子﹐太祖髙皇帝常欲建立爲儲貳﹐以承宗社之重。又況生而神明﹐靈應圖讖﹐文武仁孝﹐徳冠百王﹐天之所生以爲社稷生靈主﹐正在於今日。臣聞之﹐聖人動惟厥時﹐不違天命﹐使湯武有其時而不爲﹐則桀紂之暴益甚﹐而蒼生之禍曷已﹖是終違乎天命也。湯武豈忍視斯民之塗炭而不解其倒懸哉﹖臣等伏望殿下遵太祖之心﹐循湯武之義﹐履登宸極之尊﹐慰悅萬方之望﹐則社稷幸甚﹐天下幸甚﹐臣等不勝惓惓之至。

上覽表諭羣臣曰「我之舉兵﹐所以誅姦惡﹐保社稷﹐救患難﹐全骨肉﹐豈有他哉﹖夫天位惟艱﹐焉可必得﹐此事焉敢以聞。﹝「此事焉敢以聞」﹐「此」原作「必」﹐並缺下五字﹐據明朱當■﹝氵眄﹞國朝典故本攺﹑補。﹞待姦惡伏辜﹐吾行周公之事﹐以輔孺子﹐此吾之志。爾等自今其勿復言。」

丁亥﹐都督顧成與五軍總兵官丘福等復申前請﹐上不允。己丑﹐寧王上表懇請﹐上以書堅卻之。

壬辰﹐升都指揮丘福﹑張信﹑劉才﹑鄭亨﹑李遠﹑張武﹑火眞﹑陳圭爲中軍都督府都督僉事。李彬﹑王忠﹑陳賢爲右軍都督府都督僉事。徐忠﹑陳文爲前軍都督府都督僉事。房寬爲後軍都督府都督僉事。以後軍都督陳亨之子恭襲其父職。升紀善金忠爲右長史﹐其餘將校升秩有差。癸巳﹐大享將士。己巳﹐上親爲文祭陣亡將士及天下將士爲姦惡驅之死於戰陣者。

庚戌﹐釋擒獲遼東指揮王雄等七十一人還本衛。先是﹐遼東賊將楊文等領軍來圍永平﹐以遊兵萬餘鈔掠薊州﹑遵化諸郡縣﹐所得人民無老少皆烹食之。民有年百一十歲﹐亦被其殺。又豎樁於地﹐銳其末﹐坐乳兒其上﹐入其穀道以爲戲﹐其淫刑酷虐無比﹐百姓苦之。守將郭亮來報﹐命都指揮劉江領軍往援。劉江行﹐上戒之曰「賊聞我軍至﹐必遁回山海﹐愼勿追之。爾至永平﹐畱月餘﹐卻大張旗幟﹐整飭隊伍﹐聲言回北平﹐緩行一二程﹐復捲旗幟﹐按兵甲﹐夜趨入永平。賊諜知爾歸﹐必復來爲寇﹐驕肆不戒﹐爾師擊之﹐賊眾必敗。」江至永平﹐賊果遁﹐如上所言。出而復按甲入城中﹐賊果來侵﹐掠昌黎縣。江出兵掩擊之﹐大敗賊兵﹐斬首數千級﹐獲馬六百餘匹﹐生擒王雄等。至是﹐釋其歸﹐上諭雄等曰「姦臣濁亂朝綱﹐廢成法﹐屠我諸王昆弟﹐以危社稷﹐苦軍虐民﹐肆毒於我﹐我之舉兵﹐爲誅賊臣﹐救禍難﹐保全骨肉﹐以安天下。每戰擒獲將士﹐思其皆我皇考舊人﹐爲姦臣驅迫戰鬥﹐蓋出於不得已﹐實非其本心﹐念其皆有父母妻子﹐朝夕盼望﹐悉放遣之。故今亦釋爾等。歸語楊文﹐所敵者在予一人﹐百姓男女老弱嬰兒何罪﹐淫刑慘酷﹐使人痛心﹐不忍聞也。夫善惡報應﹐捷於影響﹐楊文不有人禍﹐將必有天殃。」於是雄等叩頭流涕曰「楊文誠得罪於天﹐無所逃其責﹐臣等愚昧﹐爲其所誘﹐罪宜萬死。今蒙殿下再生之恩﹐當隕首爲報。」乃賜以資糧而遣之。

辛亥﹐韃靼可汗遣使來輸款。十二月乙卯朔﹐升後軍都督府都督顧成爲右都督。

丙寅﹐上率師南徵﹐諭將士曰「靖禍難者﹐必在於安生民﹐誅亂賊者﹐必先於行仁義﹐生民有弗安﹐仁義有弗舉﹐惡在其能靖禍難哉﹖今予眾之出﹐爲誅姦惡﹐扶社稷﹐安生民而已。予每觀賊軍初至﹐輒肆殺掠﹐噍類無遺﹐心甚憫之。思天下之人﹐皆我皇考赤子﹐姦惡驅迫﹐使夫不得耕﹐婦不得織﹐日夜不息﹐而又恣其凶暴﹐韭惟致毒於予﹐且復招怨於天下。今我有眾﹐明聽予言﹐當念百姓無罪﹐甚無擾之。苟有弗遵﹐一毫侵害良民者﹐殺無赦﹐其愼之。」壬午﹐大軍營於蠡縣﹐是日移營汊河。上召都督李遠語之曰「今駐營於此﹐眞定﹑徳州必出遊兵偵我動靜﹐爾可領騎八百往哨﹐待其至擊之。」

●奉天靖難記四

三十五年正月甲申朔﹐李遠至槁城﹐果遇徳州賊將都指揮葛進領馬步一萬餘爲前鋒﹐步兵過滹沱河﹐遠乘其半渡﹐率所部進擊之。賊見遠軍少﹐斂退下騎﹐系於林間﹐步來接戰。遠佯卻﹐賊來追﹐乃分兵潛出其後﹐縱其馬﹐遂奮擊之。賊退已失馬﹐遂大敗﹐斬首四千餘級﹐溺水死者甚多﹐獲馬千餘匹﹐葛進僅以身免。捷至﹐上以璽書勞遠曰「將軍以輕騎八百﹐出奇應變﹐破賊萬人﹐功亦偉哉﹗萬古名將不能過也。所部將士能奮忠效力﹐建功於歲首﹐宜加褒寵﹐前鋒交戰都指揮下及軍校皆升一級。」戊子﹐遣都督朱能率輕騎一千哨至衡水縣﹐遇賊哨兵﹐與戰﹐斬首七千餘級﹐獲馬五百餘匹﹐生擒指揮賈榮等。乙未﹐師由館陶渡河﹐上見一病卒臥於地﹐命以所乘從馬載之﹐左右曰「從馬病卒豈得乘之﹖」上曰「人命至重﹐馬豈貴於人乎﹖今病卒不能行﹐不以馬載之﹐則遂棄之耳。戰用其力﹐病而弗顧﹐是愛人不如愛馬也﹐寧輟馬以乘之﹐卒旣獲濟﹐馬復何損﹖」將士聞之﹐莫不感悅。丁酉﹐至舊縣﹐攻拔其城﹐斬首三千餘級﹐生擒其守將。戊戌﹐攻拔東平﹐擒指揮詹璟。庚子﹐攻拔汶上﹐擒都指揮薛鵬。

辛丑﹐上飭將士曰「孔子之道﹐如天之髙﹐如地之厚﹐如日月之明﹐參贊化育﹐師表萬世﹐天下非孔子之道無以爲治﹐生民非孔子之道無以得安。今曲阜闕裏在焉﹐毋入境﹐有犯及一艸木之微者﹐殺無宥。鄒縣孟子之鄕﹐犯者罪如之。」庚戌﹐攻拔沛縣。癸丑﹐大軍至徐州。﹝「大軍至徐州」﹐「大」字下原有一「將」字﹐據明天一閣抄本刪。﹞

二月甲寅朔﹐不聞賊軍消息﹐上遣胡騎指揮款臺領十二騎﹐馬皆有副﹐回覘消息。款臺至鄒縣﹐遇賊運糧軍三千餘人﹐款臺等鳴鑼大噉﹐馳入其陣﹐呼曰「大軍且至﹐不降者死。」賊眾奔潰﹐遂擒千戶二人而歸。知賊軍至濟寧﹐上曰「款臺以十二騎而破賊軍三千﹐誠壯士也。宜紀其勛﹐以俟升賞。」甲戌﹐駐營於徐州東北﹐賊堅壁不敢出。上欲移軍南行﹐諸將曰「各營軍士多出取糧﹐今起營﹐恐有後至者﹐城中遙見﹐出兵掩襲﹐非便也。」上曰「卿等無慮﹐我以計破賊﹐要使一人行﹐賊不敢輕犯。」乃伏兵於九里山﹐先藏百餘騎於演武亭﹐令數騎來往城下誘之﹐且戒之曰「爾等在城下解鞍息馬﹐示以安閒﹐若賊不出﹐謾罵以挑之﹐賊必怒而逐﹐爾可按轡徐行﹐引其渡河﹐卽舉炮﹐我放兵馳擊之﹐賊眾必懼﹐急回渡河﹐愴惶之頃﹐必成擒矣。」數騎如上旨往來城下﹐賊不敢出。乃焚其廬舍﹐大罵之﹐徐發一矢射城上﹐至暮則去。明日﹐復如是。賊不勝憤﹐果開門以兵五千追而渡河﹐炮響伏發﹐上以數騎出西門斷其歸路﹐腹背夾擊之。賊眾奔潰﹐急爭橋﹐橋壞﹐墮水死者千餘人﹐斬首三千餘級﹐餘賊兢奔入城。後單騎往來城下﹐賊竟不敢出矣。己卯﹐上戒將士以外祖徐王之鄕﹐墳在是﹐禁毋侵擾﹐違者不宥。遣都指揮李讓致祭於徐王墳﹐以鈔萬錠賜王親族。

三月甲申朔﹐大軍自徐州趨宿州。上語諸將曰「賊躡我後﹐﹝「賊躡我後」﹐「躡」原作「𨿽」﹐據明天一閣抄本攺。﹞吾欲攻而破之﹐要使賊心目眩亂﹐不知所出。」乃畱都指揮金銘將遊騎哨景山﹐戒之曰「賊軍且至﹐見爾孤軍﹐必來追襲﹐爾列隊徐行﹐乍進乍退﹐賊疑爾爲誘﹐必不敢進。我令都指揮冀英先將數騎隔河按伏﹐覘爾渡河﹐賊來追躡﹐英卽舉炮﹐必疑有伏﹐乘其狐疑﹐眾已渡矣。」銘在後﹐果遇賊兵萬餘﹐逡巡進退﹐引軍臨河﹐賊眾來追﹐冀英連放數炮﹐賊卽欲退﹐欲布陣﹐﹝「欲布陣」﹐原無「欲」字﹐「布」原作「步」﹐據明天一閣抄本補﹑攺。﹞眾皆紛亂﹐銘遂渡河來會宿州。後賊見無多兵﹐惟銘百騎﹐深悔失計。上曰「賊墮吾計矣﹐指日可以擒之。」辛卯﹐大軍至蒙城。壬辰﹐駐營渦河﹐諜知賊將平安領馬步四萬爲前鋒。上曰「今賊來躡我後﹐以計致之﹐不勞力而收效。會河林樹叢茂﹐堤岸深隘﹐賊疑有伏﹐淝河川平樹少﹐賊必不疑﹐可以按兵。」上命漢王守營﹐親率精騎二萬人﹐持糗糒三日﹐至淝河按兵﹐﹝「三日至淝河按兵」﹐「按」原作「接」﹐據明天一閣抄本攺。﹞去大軍百餘里。上敕軍士采炬﹐列之於道﹐屬於大軍營。戒候者曰「縱火者與賊大戰也﹐一火舉﹐余燎相應﹐賊見必以爲大軍﹐則膽落矣。若小戰勝賊﹐火不必舉也。」按甲數日﹐俟賊不至﹐糧且盡﹐諸將咸請回軍。上曰「更待一二日﹐賊必至。」明日﹐諸將又請曰﹕﹝「諸將又請曰」﹐原無「曰」字﹐據明天一閣抄本補。﹞「卽今馬無芻槁﹐士無糧食﹐是未遇敵而先自困也。」固請回軍。上曰「賊引眾遠來﹐銳意求戰﹐彼諜知大軍南行﹐必襲我後。若敗其前鋒﹐則賊眾奪气﹐譬之利兵﹐挫折鋩鍔﹐其刃自鈍。我按甲於此﹐以待賊至﹐姑少待之。」日暮﹐令胡騎指揮欵臺領數騎往哨。是夜四鼓﹐款臺回報﹐賊軍離淝河四里下營﹐已聞其更鼓聲﹐旦必至。上曰「賊入吾彀中矣。」黎明﹐胡騎都指揮白義﹑王眞﹐都指揮劉江各將百騎以迎之﹐戒之曰「爾等各將兵﹐緣路按伏﹐賊若駐兵不動﹐先以十餘騎掠其營而過﹐侮詈以挑之。若賊來追﹐愼勿與戰﹐爾且引卻﹐漸與所伏兵合。賊懲前日不追金銘之失﹐必窮力來逐。爾等亟回﹐引入我伏內﹐彼急追二十餘里﹐人馬疲乏﹐折箠以笞之﹐賊眾成擒矣。」上又令王眞等縛艸置囊中﹐若束帛狀﹐載馬上﹐遇賊來追﹐則棄之於地。日午﹐王眞等與賊遇﹐賊將平安語其眾曰「此遊騎也﹐亟擊之﹐勿使得脫﹐毋蹈景山之悔。」乃捨步卒﹐率騎兵疾馳來追。王眞等佯走﹐棄馬上物於地以誘之﹐賊眾見之﹐果來追﹐兢取所棄物﹐急奔二十餘里﹐入我伏內。伏發﹐賊眾大驚﹐欲回走﹐馬皆疲敝﹐策之不動﹐皆下馬羅拜請降。時平安以騎兵三千駐北岸髙坡﹐上以數十騎當之。火耳灰者﹐我舊胡騎指揮也﹐因前取赴京師﹐爲賊裨將﹐素號驍勇﹐持矟直趨上前﹐相拒十餘步﹐胡騎都指揮童信引弓射之﹐中其馬﹐馬踣﹐火耳灰者墜跌﹐遂生擒之。其麾下哈三帖木兒亦驍勇﹐見火耳灰者被擒﹐持矟衝突來救﹐復射其馬﹐人馬僕﹐並擒獲之。時欲生致平安﹐安已變服以數騎走。餘賊奔遁﹐上率兵追之﹐斬首數千餘級﹐獲馬八十餘匹﹐生擒賊驍將林帖木兒﹐﹝「生擒賊驍將林帖木兒」﹐「驍」原作「騎」﹐據明天一閣抄本攺。﹞降者皆遣之。時諸將叩頭賀且謝曰「臣等自今不復更料事﹐如臣所言﹐則失此機會﹐罪無所逃。」上笑而諭之曰「卿等謀非不善﹐而事或有相乖﹐無苦自貶抑﹐但有所欲言卽言之﹐勿懲偶不中而遂默﹐安危與卿等同之。」諸將皆稽首而退。釋火耳灰者等﹐令其帶刀宿衛﹐左右諫曰「此𨿽舊人﹐素號驍勇﹐久居賊中﹐其心難測﹐不宜置之左右。」上曰「非爾所知﹐彼皆壯士﹐況有舊恩﹐今復生之﹐必知所報﹐毋用懷疑。」遂以水耳灰者爲都指揮﹐哈三帖木兒爲百戶。

甲辰﹐遣胡騎都指揮薛脫歡領軍哨宿州﹐擊破賊軍﹐斬首五百餘級﹐降者釋之。丙午﹐上語諸將曰「我師深入﹐利於速戰﹐今賊兵駐宿州﹐積糧爲持久計﹐若擾其餉道﹐賊眾餓窘﹐不戰自潰。」命都指揮劉江將兵三千往徐州斷賊糧道﹐趦趄不進﹐上怒﹐欲斬之﹐諸將叩頭固請﹐乃得釋。別遣都指揮譚淸領兵百餘騎斷賊糧道。淸至徐州﹐遇賊運糧軍﹐卽擊敗之﹐斬首無算。循河而南﹐﹝「循河而南」﹐「而」原作「西」﹐據明天一閣抄本攺。﹞至淮河五河﹐緣水陸燒賊運糧船車不可勝計。淸騎回至大店﹐遇賊軍﹐淸騎少﹐賊眾圍之﹐淸且戰且行。上遙見淸旗幟﹐卽引兵馳援之﹐出入賊陣﹐斬殺數十百人。火耳灰者從上出入﹐手殺十餘人以自效。賊勢披靡﹐淸引眾突圍而出﹐與上騎兵合而擊之﹐大敗賊眾﹐殺死無算。賊漸移兵﹐欲南遁﹐上以騎兵躡其後﹐行止常距十餘里。

丁未﹐遣都督陳文﹑李遠哨淮河﹐擊敗賊守淮河軍﹐斬首千餘級﹐獲馬五百餘匹﹐幾奪浮橋。

丙寅﹐大軍綴賊至小河。上語諸將曰「賊勢窘迫﹐必求一戰﹐我據險以待之﹐使進則搤其吭﹐退則拊其背﹐不日之內﹐賊可擒矣。」乃令都督陳文﹑內官狗兒斷水爲橋﹐先渡步軍輜重﹐騎兵隨之﹐橋當衝要﹐守之可以困賊。丁卯﹐賊軍布陣﹖十餘里﹐﹝「賊軍布陣﹖十餘里」﹐「布」原作「步」﹐據明天一閣抄本攺。﹞張左右翼﹐緣河而東﹐上率騎兵與戰﹐賊騎敗走﹐步軍復來爭橋﹐陳文殺敗之﹐追奔渡河﹐後軍來援﹐陳文戰役﹐賊眾皆過橋布陣。漢王帥都督張武﹑內官狗兒領虎賁士自林間突出擊之﹐與上騎兵合﹐大敗賊眾﹐斬首二萬餘級﹐溺水死者不可勝計﹐屍塡於河與橋平﹐人馬皆乘屍而走﹐生擒賊將丁糧﹑朱彬。賊軍據橋南﹐我軍據橋北﹐相持數日﹐賊糧盡﹐卒采野菜而食。上曰「賊眾餓甚﹐今與相持﹐彼居南岸﹐便其饋餉﹐更一二日﹐運糧稍集﹐賊眾得濟﹐難以破之。」乃畱守橋千餘人不動﹐潛移大軍輜重東行﹐去賊軍三十里﹐夤夜渡河而南﹐繞出賊後。賊始不知﹐翼日乃覺﹐引軍復來相對。甲戌﹐大軍駐齊眉山﹐與賊大戰﹐自午達酉﹐兩無勝負﹐各領軍還營。明旦﹐賊領眾遁﹐會大霧﹐賊迷所向﹐旋繞山麓﹐日午﹐霧散﹐上引兵追襲﹐不十里﹐已及之﹐賊眾大驚﹐遂掘塹自守。賊所至掘塹築壘﹐或通宵築掘﹐將成﹐明旦起行﹐遂棄而往﹐虛勞人力﹐士卒苦不能堪﹐故遇戰卽敗。上行師不壘壁﹐但分布隊伍﹐列戟爲門﹐敵不敢犯﹐故軍士常得安閒﹐人人自便。每駐營﹐輒與諸將馳獵以觀地勢﹐﹝「輒與諸將馳獵以觀地勢」﹐「與」原作「語」﹐據明天一閣抄本攺。﹞或有所獲﹐悉推與將士。每拔一城﹐破一壘﹐府庫所藏﹐皆以頒賜﹐故將士樂於爲用。

乙亥﹐諸將請曰「今我軍深入﹐與賊相持﹐盛夏行師﹐兵法所忌﹐況淮土蒸濕﹐暑雨又作﹐我軍畏熱﹐儻生疾疫﹐非我之利。今小河東平野多牛羊﹐二麥將熟﹐糧食充足﹐擇地駐營﹐休息士馬﹐觀釁而動﹐萬全之道也。」上曰「卿等所見﹐拘以常算﹐非知通變者也。夫兩敵相持﹐貴進忌退﹐今賊眾屢敗﹐心膽俱喪。況糧道匱乏﹐士有菜色﹐日夜待餔﹐眾志蕩離﹐亡在旦夕。我所以引其南來者﹐賊軍多南士﹐久勞於外﹐孰不思家﹖若大敗之後﹐各歸故土﹐豈復能合。一渡小河﹐懈我士心。矧賊糧餉已達淮河﹐相去不遠﹐藉使得濟﹐其气復振﹐難以久持。乘彼餓疲﹐截糧道﹐可以坐困﹐不戰而屈之。我軍深入﹐利已在我﹐不可少緩﹐容賊爲計。」諸將言多二三﹐惟朱能﹑鄭亨言合上意。上曰「有欲渡河者從左﹐不從者右。」有數人立於右﹐餘皆左立﹐獨王忠立於中﹐上怒曰「欲渡河者﹐任其所之。」於是諸將無敢復言。

丙子﹐上語諸將曰「賊糧且至﹐慮我擾之﹐必分兵往護﹐其半堅壁自守﹐因其兵分勢弱﹐我大軍殫力事之﹐賊力不支﹐必棄糧而潰﹐營中若出爲援﹐我乘破竹之勢﹐賊有土崩之患。」乃遣朱榮﹑劉江等領輕騎往截餉道﹐戒之曰「若賊眾﹐爾等且戰且行﹐以撓其力﹐愼勿與鏖戰。漸近﹐可馳來報。」時賊將何福等欲移軍就糧﹐上率大軍與賊相連綴﹐晝則令遊騎擾其樵采﹐夜則使勇士刧其營﹐賊眾不得休息﹐饑疲日甚﹐乃分兵護糧﹐上亦不解甲者數日矣。丁丑﹐賊眾移營靈壁。己卯﹐都督朱榮來報﹐賊運糧者五萬﹐平安率馬步六萬護之﹐結爲方陣﹐負糧者居中﹐去其營二十里。上命虎賁士萬人絕賊壁﹐間遮賊援﹐命漢王伏馬步數萬林間﹐俟賊戰疲﹐突出擊之。上親率大軍往逆之﹐賊眾來接戰﹐以騎兵夾擊之﹐左右馳射﹐矢注如雨﹐賊人馬辟易。縱步軍橫貫其陣﹐斷而爲兩﹐運糧者皆棄而走﹐賊陣大亂﹐斬首萬餘級﹐乘勝追擊﹐殺死並降者復萬餘人﹐盡獲其糧餉軍資器械。何福等出壁來援﹐虎賁士與戰﹐稍引卻﹐漢王率眾突擊之﹐上還兵掩擊其後﹐賊腹背受敵﹐力不能支﹐遂大敗﹐俘斬無算﹐獲馬伍千餘匹。何福等以餘眾走入營﹐塞壁堅守。是夜﹐謀爲遁計﹐上見其塞壘門﹐語諸將曰「賊塞門者何也﹖」諸將曰「固守以待援也。」上曰「不然﹐賊欲鑿壁多危突門﹐夜墜之而出﹐衝劫我營而遁﹐須愼防之。」已而獲賊諜者﹐言果如上所料﹐嚴兵待之﹐賊不敢出。庚辰﹐先是﹐何福等與我事相對﹐深溝髙壘﹐欲運糧實其中﹐爲持久計。至是軍敗﹐糧食不給﹐軍心離散﹐乃下令期明旦聞炮聲三震﹐卽突圍出走﹐約聚於淮河就糧。辛巳﹐上以大軍攻其壁﹐令漢王率諸將先登﹐軍士聞之﹐卽蟻附而上﹐我軍三震炮﹐賊眾誤爲己炮﹐急趨門走﹐門塞不得出﹐營中紛擾﹐人馬悉從壁上亂投而下﹐須臾濠塹皆平﹐遂破其營。生擒賊將左副總兵都督陳暉﹑右副總兵都督平安﹑右參將都督馬溥﹑都督徐眞﹑都指揮孫成等三十七員﹐內官四員﹐禮部侍郎陳性善﹑大理寺丞彭與明﹐欽天監副劉伯完﹑指揮王貴等一百五十員﹐獲馬二萬餘匹﹐降者無算﹐盡散遣之﹐皆歡聲動地曰「太平太平﹐吾屬自此獲安矣﹗」何福單騎脫走。初﹐破賊壁﹐上屢傳令不許殺人﹐殺人者就令償命﹐由是將土不敢妄殺。壬子﹐遣都指揮費獻等送陳暉等回北平。

五月癸未朔。己丑﹐大軍至泗州﹐指揮周璟初等率眾以城來降﹐上問景初曰「未攻城而先降﹐何也﹖」景初曰「此有僧伽神最靈﹐臣等禱於僧伽神曰﹕『降與守孰吉﹖』夜夢僧伽神告臣曰﹕『兵臨城﹐速降則吉﹐不降凶。』是以卽降。上曰「人心之靈﹐妙於萬物﹐爾先覺﹐故神亦告。」升景初等爵各有差。是日﹐上謁祖陵﹐涕泣曰「橫罹殘禍﹐幾不能見陵寢。荷祖宗神靈﹐相佑予躬﹐今日得拜陵下﹐霜露久違﹐益增感愴。」時父老詣軍門來見﹐賜以牛酒鈔﹐慰勞而遣之。

辛卯﹐賊將盛庸領馬步數萬﹐戰艦千艘﹐列於淮河南岸﹐我軍列於北岸﹐與賊相對。上命軍士艤舟縛筏﹐揚旗鼓噪﹐指麾若將渡河。賊彷徨■﹝戚﹞蹜﹐手足無措。上命丘福﹑朱能﹑狗兒等將驍騎數百人﹐西行二十里﹐泛小舟潛濟。賊初不覺﹐漸近賊營﹐遂舉炮。賊驚動﹐福等率眾徑突其陣﹐賊眾投戈棄甲而走。盛庸股戰不能上馬﹐捨騎而趨﹐足不成步﹐幾爲我軍所擒。其下掖而登舟﹐遂單舸脫走。乃盡獲其戰艦﹐濟師﹐駐於南岸。是日克盱眙。

癸巳﹐上召諸將圖所向﹐或曰「先取凰陽﹐則彼援兵路絕﹐遣師徑趨滁州﹐以取和州﹐集船渡江﹐別遣一軍﹐西搗廬州﹐直出安慶﹐則長江之險已爲我有。」或曰「先取淮安爲根本﹐次下通﹑泰﹑髙郵﹐以迄眞﹑揚﹐得此可以渡江﹐無後顧之虞。」上曰「鳳陽𨿽當衝要﹐其樓櫓堅完﹐所守旣固﹐非攻不下。然皇陵所在﹐大軍屯駐﹐恐震驚陵寢。淮安髙城深池﹐積粟旣富﹐人馬尙多﹐攻之不下﹐曠日持久﹐力屈威挫﹐援兵四集﹐非我之利。今乘勢鼓行﹐直趨揚州﹐徑指儀眞﹐兩城單弱﹐可招而下。旣得眞﹑揚﹐則淮安﹑鳳陽人心自懈﹐我耀兵江上﹐聚舟渡江﹐東取鎭江﹐連收常州﹐並舉蘇﹑松以及江浙﹐西下太平﹐撫定池州﹐迆於安慶﹐則江上孤城﹐糧斷援絕﹐豈能獨守﹖必有內變﹐吾於此時索取姦惡﹐事窮勢迫﹐無能復匿之者﹐必有縛獻軍門者矣﹐﹝「必有縛獻軍門者矣」﹐原無「者矣」﹐據明天一閣抄本補。﹞吾得之而甘心焉﹐以報父皇之讎﹐雪圍逼之恥﹐保社稷於幾危﹐拔諸王於困苦﹐可指日收效。如諸公言﹐是或一道﹐未免迂遠。」諸將稽首頓服。

乙亥﹐遣都指揮吳玉招諭揚州。先是﹐揚州衛指揮王禮聞大軍將至﹐議欲舉城來降﹐鎭守指揮崇剛﹑禦史王彬執王禮等系獄。至是﹐吳玉來招諭﹐禮弟王宗與千戶徐政﹑張勝率舍人吳麟等數十人出王禮等於獄﹐執指揮崇剛﹑禦史王彬﹐開門出降。庚子﹐大軍至天長﹐王禮等縛崇剛﹑王彬赴軍門來見﹐上曰「爾等心懷忠義﹐執縛姦黨。全城來降﹐爾意旣厚﹐吾報爾亦必不薄。」上至揚州﹐升王禮等爲都指揮同知﹐其餘秩有差。遂命王禮同都指揮吳庸等率馬步數百人諭下髙郵﹑通﹑泰諸城﹐並集舟以備渡江。壬寅﹐髙郵等指揮王傑等率眾來降﹐升傑等爲都指揮同知﹐余以差受秩。

上振旅江北﹐時諸姦惡皆求出城﹐謀爲苟活計﹐都城空虛﹐上下震悚。允炆乃下罪己之詔﹐遣人四出徵兵。蘇州知府姚善獻言云「有蘊文武才略可濟急危者﹐置之散地不用﹐今事勢狼狽﹐宜速招之。」問其人爲誰﹐不言其名。再三詢之﹐乃曰「黃子澄也。」議將召用﹐方孝孺從中沮之。旣而復召﹐久不見至。方孝孺憾曰「宋齊丘何不來耶﹖」其意指黃子澄也。方孝孺乃謀曰「事已急矣﹐可用計使緩之。曷遣人許以割地﹐少延數日﹐我倚長江之險﹐舟楫非北軍所長﹐速往東南召募壯丁﹐決戰江上﹐勝敗未可知。」允炆善其言﹐乃遣慶成郡主渡江至軍﹐﹝「乃遣慶城郡主渡江至軍」﹐原無「軍」字﹐「成」原作「城」﹐據明天一閣抄本補﹑攺。﹞上見郡主慟哭曰「父皇陵土未幹﹐我兄弟已見殘滅﹐忍心如此﹐其何以堪﹖我不圖更有今日﹐﹝「我不圖更有今日」﹐「不」原作「初」﹐據明天一閣抄本攺。﹞今與郡主相見﹐有如再世。」郡主聞上言﹐泣下沾襟﹐悲不能止。上問﹕「周﹑齊二王安在﹖」郡主言「前蒙遣書欲復各王爵﹐周王方得召還﹐但未復王爵﹐仍拘之。」上曰「荼毒我兄弟至此極耶﹗」言訖﹐益歔欷不勝。郡主徐以割地講和爲請﹐上曰「吾受命皇考﹐封建茅土﹐且不能保﹐割地豈其本心哉﹖此姦惡繆計﹐欲以見欺﹐焉可爲信﹖我此行在誅姦惡﹐以淸朝廷﹐奠安社稷﹐保全骨肉﹐事已﹐欲得故封幸矣﹐余非所望也。」郡主語塞﹐乃勞遣其還﹐上謂郡主曰「好語諸弟妹﹐久不相見﹐欲得少敍天倫之樂﹐未知能如所願否﹖幸自愛。」時方孝孺延頸以望。謂其計必行。及郡主歸云不從﹐﹝「云不從」﹐原無「云」字﹐據明天一閣抄本補。﹞乃失色。人問其計安出﹐揚大言曰「長江可當十萬兵﹐江北船已遣人盡燒之矣。北來軍士﹐豈能飛渡﹖況天气蒸熱﹐易以染疾﹐不十日﹐彼自退。若渡﹐祇送死耳﹐何足以當我舟師。」其言繆妄﹐識者笑之。

六月癸丑朔﹐都指揮吳庸等集髙郵﹑通﹑泰船於瓜州。甲寅﹐上祭大江之神﹐祝曰「予爲姦惡所迫﹐不得已起兵禦禍﹐誓欲淸君側之惡﹐以安宗社。予有厭於神者﹐使不得渡此江﹐神鑑孔邇﹐昭格予言。」乙卯﹐誓於眾曰「羣姦構亂﹐禍我家邦﹐扇毒逞凶﹐肆兵無已。予用兵禦難﹐以安宗社﹐爾有眾克協一心﹐奮忠鼓勇﹐摧堅陷陣﹐斬將搴旗﹐身當矢石﹐萬死一生﹐於今數年﹐茂功垂集﹐在戮力渡江﹐剪除姦惡﹐惟慮爾眾﹐罔畏厥終﹐僨厥成功。夫天下者﹐我皇考之天下﹐民者皇考之赤子﹐順承天休﹐惟在安輯。渡江入京﹐秋毫毋犯﹐違予言者﹐軍法從事。於乎﹗惟命無常﹐克敬其常﹐爾惟懋敬﹐乃永無咎。」先是﹐賊將盛庸駐軍於髙資港﹐緣江上下二百餘里﹐盡列海船嚴備。至是﹐上率師渡江﹐舳艫相接﹐旌旗蔽空﹐戈矛曜日﹐金鼓震地﹐微風飄揚﹐長江不波﹐乘潮而渡﹐若履平地。緣江備禦海船軍士﹐遙望皆驚愕不敢動。漸近岸﹐盛庸整陣以待﹐上麾前鋒鼓噪先登﹐繼以精騎數百直衝盛庸軍﹐﹝「繼以精騎數百直衝盛庸軍」﹐「繼以」原作「先」﹐據明天一閣抄本攺。﹞賊眾震懾﹐奔潰上山﹐棄戈甲而走﹐追奔數十里﹐斬首數百餘級﹐盛庸單騎遁﹐海船將士皆解甲釋冑來降﹐人升二級。

戊午﹐諸將言欲徑薄都城﹐上曰「鎭江爲咽喉之地﹐若城守不下﹐往來非便﹐譬之人患疥癬﹐𨿽不致傷生﹐終亦爲梗。先取鎭江﹐斷其右臂﹐則彼勢危矣。」眾唯唯。上令所降海船皆懸黃旗於上﹐往來江中﹐鎭江城上遙見旗幟皆變﹐驚曰「緣江海船已降。」於是指揮童俊等率眾來降﹐升俊爲都指揮僉事﹐其餘降者俱升一級。庚子﹐大軍駐龍潭。上顧望鐘山﹐愴然下淚﹐諸將請曰「今禍難垂定﹐何以悲爲﹖」上曰「吾異日渡江入京﹐旣見吾親。比爲姦惡所禍﹐不渡此江數年﹐今至此﹐吾親安在﹖鐘山孝陵在焉﹐瞻望雲霄﹐有懷考妣﹐是以悲耳。」諸將聞上言﹐皆感泣數行淚下。

辛酉﹐允炆知緣江海船皆已降﹐又聞鎭江降﹐憂鬱不勝﹐徘徊於殿廷之門。方孝孺稱疾不起﹐遣人彊之問以計﹐孝孺曰「今城中尙有勝兵二十萬﹐城髙池深﹐糧食充足﹐盡撤城外民捨﹐驅民入城﹐足以爲守﹐城外積木﹐悉運入城。」允炆從其計﹐乃役軍民商賈及諸色人匠﹐日夜拆屋運木﹐﹝「日夜拆屋運木」﹐原無「屋」字﹐據明天一閣抄本補。﹞盛暑饑渴﹐死者相枕籍﹐勞苦不勝﹐嗟怨之聲盈路﹐咸引領以望上至﹐曰「何不速來﹐以解我勞苦。」城外積木旣多﹐疲於搬運﹐縱火焚之﹐連日不息。先是﹐城崩﹐役軍夫修築﹐將成﹐而他處復崩﹐連連不已。軍民運磚土﹐累月不得休息﹐怨曰「此去不遠﹐何不便來﹖來則有此而登﹐我卽解散﹐胡使我勞苦至此極耶﹖更遲來數日﹐我皆爲鬼矣。」民之望上以解倒懸﹐甚於饑渴。

方孝孺復言「前遣郡主未能辦事﹐今以諸王分守城門﹐遣曹國公﹑茹尙書﹑王都督往龍潭﹐仍以割地講和爲辭。以覘其虛實﹐且待援兵至﹐選精銳數萬﹐內外夾擊﹐決死一戰﹐可以成功。設有不利﹐卽輕舸走蜀﹐收集士馬﹐以爲後舉。」允炆然其計﹐乃遣李景隆﹑茹常﹑王佐至軍門。李景隆等見上俯伏﹐汗流俠背﹐不敢仰視。上曰「勤勞公等至此﹐雅意良厚。」李景隆等再三叩頭﹐不能發一語。久則以割地講和爲請﹐上嘆曰「公等今爲說客耶﹖始者未有釁隙﹐欲屠滅諸王﹐加我大罪﹐遂削除名爵﹐貶爲庶人﹐以兵圍逼﹐云以大義滅親﹐必欲絕我宗祀﹐今日救亡不暇﹐何用割地爲﹖況割地無名﹐我皇考定天下﹐一以傳於子孫萬世﹐疇敢分之﹖裂土割地﹐此亡國之緒耶﹐孰主張是﹐其罪當誅。今來爲安社稷﹐保骨肉﹐復父皇之讎﹐能悉縛姦惡﹐付諸法司﹐使得數其罪而誅之﹐以謝孝陵﹐釋天人之怒﹐整肅朝綱﹐徐聽指揮﹐俾回故疆﹐實出望外﹐豈可以土地見啖也。﹝「豈可以土地見啖也」﹐「啖」原作「陷」﹐據明天一閣抄本攺。﹞我不卽入城者﹐正爲此耳。」乃遣李景隆等歸。李景隆見允炆﹐以上語對﹐允炆曰「不欲割地﹐計將安出﹖」李景隆曰「必得所罪者﹐然後可以退師。」乃令李景隆再出城﹐且言「有罪者俱竄逐﹐今無在城﹐請退師﹐後執來獻。」用是往返以稽其事。李景隆等不敢出﹐請拘畱京諸王偕行。

癸酉﹐諸王來見﹐上愴然曰「吾爲姦惡所逼﹐危如累卵﹐今幸見骨肉﹐姦臣謀爲不軌﹐欲次第見傾﹐若落彀中﹐則覆諸弟如巢鷇耳。」諸王曰「我等拘來在京﹐栗栗度日﹐舉動得罪﹐幸大兄至此﹐宗社之靈也﹐我等可以少寬矣。」乃宴勞遣歸。諸王歸城﹐允炆知事急﹐乃罵諸姦惡曰「事由汝輩而起﹐今皆棄我而去﹐賣我者汝輩﹗」惟長吁而已。

甲子。上下令禁戢軍士﹐破城之日﹐不許侵掠﹐乃徧揭榜﹐﹝「乃徧揭榜」﹐「乃」原作「仍」﹐據明天一閣抄本攺。﹞安撫軍民。時方孝孺建議堅守不出﹐遣間諜賫蠟丸四出促援兵﹐皆爲我遊騎所獲。乙丑﹐克金川門﹐按兵而入﹐城中肅然﹐秋毫無犯﹐市不易肆﹐民皆安堵。上慮允炆害及周﹑齊二王﹐各遣騎兵千餘馳往衛之。周王初不知爲大軍﹐倉卒惶怖﹐已而知上遣人救之﹐乃喜曰「我得生矣。」遂來見上﹐大哭﹐上亦哭﹐道傍觀者﹐愴然下淚。周王曰「姦惡屠戮我兄弟﹐賴大兄救我更生﹐今日相見﹐眞再生也。」言訖﹐復痛哭不止。上慰止之﹐與周王並轡至金川門下馬﹐握手相勞苦。上曰「身遭危禍﹐無所容生﹐數年親當矢石﹐瀕於萬死﹐不圖重見骨肉﹐今與賢弟相見﹐皆賴天地神明﹐宗廟社稷﹐父皇母后陰翼默相﹐乃得至此。」周王曰「天生大兄﹐戡定禍亂﹐以安社稷﹐保全骨肉。不然﹐則皆落姦惡之手矣。」諸王及文武羣臣父老人等皆來朝。允炆欲出迎﹐左右悉散﹐惟內使數人而已﹐乃嘆曰「何面目復相見耶﹖」遂闔宮自焚。上見宮中煙起﹐急遣中使往救﹐至已死矣。出其屍於火中﹐上嘆曰「小子無知﹐乃至此乎﹖」

時有執方孝孺來獻﹐上指煙焰處謂方孝孺曰「今日使幼君自焚者﹐皆汝輩所爲也﹐汝死有餘辜。」方孝孺稽首折哀乞憐﹐遂命收之。上慰遣周王歸第﹐分命諸將守城及皇城。是日駐營龍江﹐乃遣人布告天下。各據召募壯丁﹐聞上已克京師﹐皆解散。及有嘯聚欲爲亂者﹐斂戢曰「眞主已出﹐毋徒取滅亡耳。」

上諭京師文武臣民曰「我皇考封建諸子﹐鞏固邦家於萬年﹐罔有攸斁。予奉守北藩﹐祗愼厥職﹐毋敢或怠。不圖幼主昏憒﹐姦臣竊柄﹐殘害骨肉﹐煽禍興兵﹐虐戾下民﹐逼迫予躬﹐以危社稷。予不得已﹐以兵拯難﹐剪除姦凶﹐以寧家國。師入京城﹐有罪者予不敢赦﹐無罪者予不敢誅﹐恭順上天﹐以行弔伐。或有小人乘間生事﹐擅作威福﹐刼奪財貨﹐快騁私憤﹐虐及無辜﹐必殺無赦。於戲﹗兵以定亂安民﹐豈敢擾之哉﹖告爾有眾﹐體予至懷。」時卒有取民履者﹐卽斬以狥。上用兵號令嚴明﹐信賞必罰﹐分合應變﹐機智如神﹐臨敵對陣﹐意思閒逸﹐從容自如﹐及至決戰﹐气勇兼溢。然不避勤勞﹐與士卒同甘苦﹐每食﹐士未食不先食﹐遇渴﹐士未飲不先飲。大戰數十﹐小戰無算﹐必先陷陣﹐未嘗被創。自大將而下及於旗校﹐悉識其能否勇怯﹐臨陣指使﹐各盡其用。有先退者﹐輒呼其姓名﹐以故人人爭先﹐﹝「以故人人爭先」﹐原少一「人」字﹐據明天一閣抄本補。﹞不敢後。俘獲敵將﹐置於左右﹐任之不疑﹐人心悅感﹐皆欲奮力自效。凡經營謀畫﹐鹹出上心﹐至於攻城略地﹐指授諸將成算﹐從上所言﹐無不獲勝。苟有作聰明自用者﹐必無所成。然後嘆上之神算無遺策也。故能以少勝眾﹐不四載之間﹐掃除姦惡﹐內平禍難﹐奠安宗社﹐成克復之功。

丙寅﹐諸王及文武羣臣請上尊號﹐上曰「予始逼於難﹐誓救禍除姦﹐以安天下﹐爲伊周之勛﹐不意孺子無知﹐自底亡滅。今奉承洪基﹐當擇有才徳者﹐顧予菲薄﹐豈堪負荷﹖」諸王及文武羣臣咸叩頭苦請曰「天生聖人爲社稷生民主﹐﹝「天生聖人爲社稷生民主」﹐「主」原作「者」﹐據明天一閣抄本攺。﹞今天下者太祖之天下﹐﹝「今天下者太祖之天下」﹐原無「今」字﹐據明天一閣抄本補。﹞生民者太祖之生民﹐天位豈可一日而虛﹖生民豈可一日無主﹖況國有長君﹐社稷之福。殿下爲太祖嫡嗣﹐徳冠羣倫﹐功施於內﹐威被四海﹐宜居天位﹐使太祖萬世之洪基﹐永有所托﹐生民永有所賴﹐不宜固讓﹐以孤天人之心。」上不許。

丁卯﹐諸將上表勸進曰「臣聞鉏姦去惡﹐式揚神明之謀﹔附翼攀鱗﹐蚤際風雲之會。功光前烈﹐徳冠中興。恭惟殿下文明武英﹐寬裕仁孝﹐爲太祖之嫡嗣﹐實國家之長君﹐天生不世之資﹐民仰太平之主。﹝「民仰太平之主」﹐「主」下原有一「時」﹐據明天一閣抄本刪。﹞曩姦惡逞毒肆凶﹐禍旣覃於宗藩﹐幾欲傾於社稷﹐集天下之兵以相圍逼﹐使國中之眾不能逃生。乃赫怒而提一旅之師﹐遂呼吸而定九州島之地﹐戰必勝﹐攻必取﹐實由天命之有歸﹔綏斯來﹐動斯和﹐爰見人心之所在。今內難已平之日﹐正萬方欣戴之時﹐宜登宸極之尊﹐以慰臣民之望。臣等忝隨行陣﹐仰仗威靈﹐素無遠大之謀﹐竊效分毫之力﹐𨿽不敢冀雲臺之圖像﹐實欲慕竹帛之垂名﹐謹奉表以聞。」上不允。

戊辰﹐諸王上表勸進曰﹕

天眷聖明﹐宏開景運﹐羣姦旣去﹐宗社永安。恭惟大兄殿下龍鳳之姿﹐天日之表﹐禎祥昭應於圖書﹔堯舜之徳﹐湯武之仁﹐勛業夙彰於海宇。邇者憸邪構禍﹐毒害宗親﹐謀動干戈﹐幾危社稷。乃遵承於祖訓﹐聿奉行於天誅。赫一怒而安斯民﹐備文王禮義之勇﹔不四載而復帝業﹐經世祖中興之功。武以剪戢﹐克全皇考之天下﹔文以經緯﹐聿明洪武之典章。實天命之所歸﹐豈人力之能彊﹖願俯狥於眾志﹐庶永紹於洪基。惟我諸弟﹐誼重天倫﹐情深手足﹐荷蒙拯溺﹐得遂生全。祗迓龍輿﹐蚤正天位﹐庶皇考之天下永有所托﹐四海之赤子永有所歸﹐幸鑑微忱﹐毋頻謙讓。無任激切之至﹐謹奉表以聞。

上不允所請。是日﹐文武羣臣復請上尊號。上曰「昔元運衰微﹐四海鼎沸﹐彊弱相噬﹐百姓無主。天命我皇考平定天下﹐以安生民﹐勤苦艱難﹐創造洪基﹐封建子孫﹐維持萬世。豈意棄臣民之日﹐體猶未冷﹐而姦邪鞠凶﹐禍起不測﹐圖滅諸王﹐以危社稷。予以病驅﹐志耗力疲﹐惟欲髙枕﹐以終餘年。姦邪一旦起兵見圖﹐令人震懾﹐不知所爲。羣臣告予曰﹕『太祖皇帝創業艱難﹐陵土未幹﹐而諸王見滅﹐寧能束手受戮﹐以棄我社稷乎﹖』予佛徨無措﹐顧望求生﹐而天下之兵日集見逼﹐形勢之危﹐猶側立於千仞懸崖之上﹐而推使其下也﹐可爲悚懼。勤苦百戰﹐出萬死一生﹐志淸姦惡﹐以匡幼沖﹐其乃殄絕於今﹐﹝「其乃殄絕於今」﹐原無「其」字﹐據明天一閣抄本補。﹞遂自焚殞。羣臣勸予卽位﹐予思天位惟艱﹐有如幼沖﹐弗克負荷﹐幾墜丕圖﹐非虛爲謙讓﹐﹝「非虛爲謙讓」﹐原無「讓」字﹐據明天一閣抄本補。﹞誠思皇考創業艱難﹐欲推擇諸王有才徳可以奉承宗廟者立之﹐主宰得人﹐天下之福﹐予𨿽北面﹐且無憂矣。」羣臣稽首固請曰「殿下徳爲聖人﹐位居嫡長﹐當承洪基﹐以安四海﹐𨿽謙徳有光﹐復誰與讓﹖且天命所鍾﹐孰得而辭﹖殿下宜蚤踐大位﹐使民臣有所依憑﹐毋遜碩膚﹐以虛天下之望。」上固辭﹐不允。

己巳﹐上謁孝陵﹐欷歔感慕﹐悲不能止。禮畢﹐攬轡回營﹐諸王及文武羣臣備法駕﹐奉寶璽迎上於道﹐﹝「奉寶璽迎上於道」﹐原缺「上於」二字﹐據明天一閣抄本補。﹞遮上馬不得行﹐上辭讓者再三﹐諸王及文武羣臣跽拜擁上登輦﹐上曰「諸王羣臣以爲奉宗廟宜莫如予﹐然宗廟事重﹐予不足稱﹐今爲眾心所戴﹐予辭弗獲﹐用循眾志。」遂詣奉天殿﹐卽皇帝位。諸王曁文武羣臣上表稱賀。是日﹐京師人民歡聲動地。初﹐允炆起兵時﹐有道士謠於途曰「莫逐燕﹐逐燕日髙飛﹐髙飛上帝畿。」﹝「髙飛上帝畿」﹐原無「髙飛」二字﹐據明天一閣抄本補。﹞已忽不見﹐人不知其所謂。至是上卽位﹐方知其言驗云。

壬申﹐命有司備禮葬允炆﹐上輟正朝三日。

甲戌﹐上諭羣臣曰「我皇考建造洪基﹐垂法萬世﹐爲子孫計﹐思慮至周。不意幼沖信任姦回﹐悉更舊制﹐使天下臣民無所遵守。予荷天地庇佑﹐皇考休蔭﹐統承天位﹐恪守成憲﹐凡皇考法制爲所更攺者﹐悉復其舊。爾羣臣尙竭乃心力﹐弼予於治。且人之才識﹐所至不同﹐或長於此而短於彼﹐苟於事或有誤失﹐則明以告予﹐予不汝責。若隱而不言﹐日久覺露﹐情同欺罔﹐法則難容。夫愼終必先謹始﹐省己在於存誠﹐始終靡愆﹐咎何由至。每觀前代君臣不謹於始﹐鮮克有終。予念君臣一體﹐故披露赤心﹐叮嚀告戒﹐爾等其欽承予意。

乙亥﹐各處守城及有司次第來朝。

丁丑﹐執姦惡齊泰﹑黃子澄﹑方孝孺等至闕下﹐上數其罪﹐咸伏其辜﹐磔戮於市。

上得羣臣所上允炆謀策﹐卽命焚之。有請上觀者﹐上曰「一時之言﹐不必觀。」復有言「允炆所用之人﹐悉宜屏斥。」上曰「此皆我皇考數十年作養人材﹐豈二三載所造就﹖」言者又曰「𨿽仍其官﹐不宜置之要地。」上曰「治天下者必資賢才﹐天之生才以爲世用﹐凡有才能者﹐隨器任使﹐共理天工﹐烏得而棄之﹖」﹝自「丁丑」至「烏得而棄之」兩段原在「甲戌」條前﹐據明天一閣抄本攺在「乙亥」條下。﹞

七月壬午朔﹐有事於南郊。大赦。攺元﹐以明年爲永樂元年。

