杭俗遺風

﹝淸﹞範祖述著

●

序一

序二

時序類

樂善類

聲色類

婚姻類

壽誕類

喪事類

排場類

儔品類

女工類

飲食類

馳名類

備考類

跋

附錄同裏吳蓉圃兄譔刻墓志銘

●序一

夫輶軒問俗陳風不廢於周官詁訓方言辧物特詳於爾疋續夢梁之錄追想繁華訂代醉之編愴懷閱歷蓋識𨿽渺小不賢者亦廣其傳意在闡揚後死者敢辭其責而況南朝金粉都付飄零魯國靈光盡成灰土遇潯陽之商婦已爲估客之妻逢天寶之宮人能記霓裳之曲鵑啼蜀道鶴語堯年此懷古者所以拊心傷情者因之掩淚也吾杭龍飛鳳舞開南宋之興基紙醉金迷寫西湖之佳景南柴北米珍聚樊樓東菜西魚羹誇宋嫂幕天席地名都則冠蓋如雲選月評花雅集則樓臺不夜是以徐衝晦之家訓錢塘永絕兵戈林和靖之隱居孤嶼儼同蓬島自邀靈於泥馬誇永固於金牛代出名賢人稱福地何意紅羊換刼蒼鳥驚飛五百年忽遇奇災千萬戶慘遭烈禍庚申一厄流離鄭俠之圖辛酉重罹冤酷黃巢之暴天胡此醉石亦能言難書亂後之離情莫問平時之樂事矣吾友範君月橋閥閱名流武林佳士幼承慈訓無慚畫荻之風家有班姬嘗設談經之座季弟則請纓投筆豪過終童閨人亦擊缽成詩名儕道蘊堂上含飴自樂勝前孌婉皆佳備家慶之翔和集人間之艷福乃以閩嶠之遊正值浙江之變一門殉節痛心當道之豺狼三帀無依聊作南飛之烏鵲楚囚對泣傷懷舊曰山河漢祖歸來非復新丰雞犬感滄桑而寄恨憑楮墨以自娛紀杭俗之遺風索鄙人而作序聽鄕音之如夢默默此情痛同病之相憐依依故土僕亦身經浩刼罹此鞠荊妻旣畢命於寒泉幼子復陷身於賊壘幾經白刃魂飛鋒鏑之餘歷乏黃梁夢斷關山之阻遁閩畺而息喘思去國而傷心恐華表之歸來已非故我念玉關之生入尙在何年讀此一篇起予三嘆夫街談巷議不妨裨乘之搜越客吳吟能愈幽憂之疾過屠門而大嚼猶逢全盛之時澆魯酒以消愁亦備應酬之選𨿽童謠夏諺文未雅馴而補闕拾遺事堪考訂以視板橋作記北裏名篇但寫閒情無關風化者相去遠矣時

同治三年歲次甲子六月同裏西藩林眞書於三山寓次

●序二

杭州素稱繁華之地吳山旣多勝景西湖又屬名區俗語故有上數天堂下數蘇杭之說以予生長是邦目見夫四時行樂縻麗紛華誠有無美不備應接不暇者凡自古及今所有古迹俱有志書記載予均不錄玆所記者不過一切俗情故曰杭俗遺風憶自道光年間起至咸豐以來三十年中其制作之瑰麗享用之奢華千方鬭巧百計爭妍實有愈出愈奇之勢可稱盡美盡善之觀玆於咸豐庚申辛酉粵匪兩次竄陷男女除殉難幾至百萬外其餘皆被擄殺間有先遊他省以及被脇逃出者巳十不獲一矣所在山水之勝景物之華莫不蹧蹋殆盡蹂躪蕩然可勝悼哉後之慕此名者不幾無所考乎子旣生逢其時親睹其盛故將美景良辰逢場作戲以及一切風土人情詳悉縷敍庶使眞情實事不致湮沒無聞𨿽非有關世道之文亦足以見升平之盛於以知夫天堂之諭非誣云爾是之爲序

同治二年歲次癸亥孟秋之月錢塘範祖述月橋氏著於閩省之與宜閣

◇杭俗遺風全捲◇

錢塘範祖述月橋氏著

●時序類

太歲上山

龍燈開光

西湖探梅

天竺香市

下鄕香市

三山香市

淸明踏靑

半山觀桃

佛誕放生

龍舟競渡

元帥會場

六月夜湖

藕香看荷

火神誕會

雷誕夜香

中元接祖

蘭盆勝會

地藏香會

湖山賞桂

中秋斗香

江幹觀濤

重陽登髙

九皇斗壇

霜降行兵

茶坊菊景

吳山賞雪

雨雪僧糧

年市喧嘩

除夕歲燭

萬家煙火

祀神日期

祀祖日期

○太歲上山

立春前一日杭府曁總捕理事水利三廳仁和錢塘二縣著朝服坐憲轎全副執事親往慶春門外迎請勾芒之神其神先期查取姓名年貌或老或少卽將舊年神亭迎去毀而新塑彩畫端整仍供於亭長約二尺許頭塑雙髻立而不坐迎時神亭之前有彩亭若干供磁瓶於中插富貴花及天下太平五穀丰登等執事大斑鼓吹臺閣地戲央歌等類紙牛活牛各一隻進城先往撫憲衙門報春官卽各回本署神再行往各衙門畢供於府大門外懊來橋該處搭廠掛燈結彩是夜燒香者通宵熱鬧次日立春前一時由此動身上殿名曰太歲上山吳山有太歲廟大殿中供至徳帝君兩旁列供六十花甲值年太歲殿左邊每年輪供本甲子太歲一位殿右邊卽供勾芒之神爲對是時上山各衙門均行元寶鑪護送元寶鑪者以錫造元寶式大香鑪一座用四人擡此外尙有髙照燈牌大班鼓吹堂名以及拐燈等類開鑼喝道音樂洋洋每起以敬神牌爲畢若在夜間燈球火把更加熱鬧沿途迎駕之人各執綫香卽置於元寶鑪內以故香煙燎繞直透雲霄一起一起魚貫徐行山上關帝廟前設供行臺茶會又以年糕黃荳夾煮任人取食名曰元寶湯以取發財順聚而已經過門口家家設祀爆竹之聲不絕行春大典天下通行果有如吾杭之勝會者乎

○龍燈開光

吳山者俗稱城隍山城隍廟居山之中其左右約里許各神廟咸備焉對岸系民房開設茶店甚多有放懷樓景江樓見滄樓望江樓蘭馨館映山居紫雲軒等名其室金壁交輝雕梁畫棟匾額對聯單屏幅悉臻幽雅懸掛各式燈景玻璃窓欞卽磁器均皆精致並有定燒店號桌櫈亦極光鮮茶則本山爲最餅則蓑衣著名此外瓜子花生酸梅幹風腐幹而已其它韭菜餅雞荳等類及時添售其餘之店糖色麵館酒肆惟刻圖書賣字畫算命相館爲多又有以火漆加染五色捏造人物鳥獸虫蚳果品花艸等類無不確肖此亦僅見之一技也至於各式攤場洋鏡洋畫之類時聚時散大約逢年過節無不畢集者也其各廟道士各有房頭系其私室此中講究誠有天仙畫閣之諭不與道士交好者不得其門而入焉有元慶房永固房保定房淳素房等名目不下數十處此則吳山之大略也山右有龍神廟俗稱龍王堂燈節城廂內外所行龍燈於十二日到廟點睛參謁掛紅名曰龍燈開光斯爲新年之一大陣場也

○西湖探梅

西湖見方均有十里之廣出鳳山門過萬松嶺由長橋爲湖南有南屏山大叢林淨慈寺在焉凡大地有志者予均不贅記惟存其名而已山門對面爲南屏晚鐘雷峯夕照二景由寺過西半里許有小有天園南泠廟則有堤直達北山嶽王墳其景曰蘇堤春曉蓋蘇東坡所建也堤上造橋六卽俗所云西湖景致六橋是也第二橋西爲花巷觀魚一景第五橋西有橫堤過玉帶橋爲金沙港對港爲花神廟湖邊有曲院風荷一景已在嶽王廟前矣過北一二里爲紫雲洞廟旁卽嶽王墳有鐵鑄赤身秦檜等四人跪地由廟過東則崇文書院仰山樓鳳林寺沿湖過西冷橋橋邊有蘇小小墓再沿湖則六一泉五柳居廬舍庵中泠財神廟朱公祠行宮聖因寺望湖樓詁經精舍照膽臺蓮池庵陸宣公祠蘇公祠臨湖爲平湖秋月一景過東則又分裏外湖矣有白堤一道堤上爲斷橋殘雪一景直達錢塘門蓋白樂天所建也平湖秋月過北爲孤山放鶴亭斷橋裏湖有閒地庵葛嶺保叔塔大佛頭昭慶寺響水壩過北則爲松木場又通河道矣是河港漢分歧四通八達無路不可到者錢塘門過南爲湧金門是系西湖大馬頭船隻多聚於此有藕香居茶室聽水亭子路夫子祠三義閣白祖壇錢王祠有柳浪聞鶯一景再過則爲淸波門沿湖達長橋仍爲南山矣湖中有湖心亭稍南爲三潭印月一景潭內有放生池此則西湖之大略也春正二月梅花大放城中士女坐船遊賞其船有蘭言舫半湖春等各名目長可四五丈內有三艙有玻璃屏坑兩邊玻璃和合窓欞大紅小呢門簾其中鋪設華麗點綴精工身入其境直擬天上仙宮船中更包酒菜另有夥食船隻隨傍而行烹調之美不可方物此等船中亦有吹彈歌唱者亦有挾妓飲酒者梅花之盛莫過孤山金沙港二處孤山爲宋處士林和靖先生隱居之所其墓在焉有巢居閣一所放鶴亭一座白鶴一雙梅花三百六十株回欄曲檻髙下栽植道光間福建林少穆先生任杭嘉湖道事大加修葺故每逢花開有本道衙門禁止攀折告示每樹懸牌一塊其上爲西泠財神廟有劇分作會祀神飲福者亦復不少金沙港正殿供關聖帝君其後殿靜室水閣等處前後回廊天井共栽有百十餘株其餘𨿽有不及二處之多但西湖中最大之船不過三四十號其餘之船名撐搖兒每船可容坐四五十人此爲搭船自湧金門搭至聖因寺前往回均錢五文小劃船容坐四五人船價亦然若乘輿騎馬出淸波鳳山門走蘇堤由南至北出錢塘門走白堤由東至西無不面面皆通湖上館店有五柳居入南宋誌書者陸大有閒福居閒樂居四處肴饌酒果珍饈咸備帷醋泖【音縷】魚一種西湖獨擅其長喫茶則廬舍庵兼售西湖白蓮藕粉饅頭則嶽坆麵館塩甜均美其餘各式攤場無所不有而聖因寺前則更熱鬧放風箏則行宮門口看碑帖則嶽王廟中西湖尢有土產一樣名曰剌菱兒童以劃船采取剝而賣之刑同菱角大如蠶荳其味鮮美此亦世所僅有之物也附記西湖十景南屏晚鐘雷峯夕照花港觀魚蘇堤春曉曲院風荷平湖秋月斷橋殘雪柳泿聞鶯三潭印月雙峯插云

○天竺香市

天竺在西湖之西北去嶽墳尙有七八里稍南有港曰茅家埠上山近里許茅家埠旱路由花港觀魚立著韋馬犬其路較便二月十九觀音聖誕大士最著靈驗凡祈晴禱雨無不感應𨿽小兒亦知敬奉十八日文武百官自撫臺以下親往拈香一切執事城門口卽便打落不敢開鑼喝道其敬畏有如此者百姓有懺會者均於十八晚間出城所以自茅家埠起一路夜燈至廟不絕當日去者自城門至山門十五里中挨肩擦背何止萬萬行人坐轎者不必言矣天竺有三寺上天竺名法喜寺中天竺名法鏡寺下天竺名法淨寺去靈隱山不遠靈隱者名雲林亦四大叢林之一也四大叢林者聖因淨慈雲林昭慶僧眾各有五六百人靈隱山門外有冷泉亭瀑來亭回龍橋飛來峯一綫天呼猿洞各奇景冷泉亭上有梁山舟先生書對一聯雲泉自幾時冷起峯從何處飛來山門內右首有徑達韜光寺是日熱鬧亦不下天竺

○下鄕香市

下鄕者下至蘇州一省以及杭嘉湖三府屍禹各鄕村民男女坐船而來杭州進香均泊於松木場或上岸自尋下處或歇各寺院房頭或在船中居住其船何止千數之多早則正月盡遲則二月初咸來聚焉準於看蠶返掉延有餘月之久其能來者均系鄕下土財主所帶銀錢無不丰足故昭慶寺前後左右各行店面均皆雲集名曰趕香市其進香城裏則城隍山各廟城外則天竺及四大叢林惟行大蠟燭則天竺一處城隍廟間有焉其法造數十斤大燭一枝用架裝住兩人扛擡餘人和以鑼鼓到廟將大燭燃點卽熄帶回以作照蠶之用又以黃布白布或數疋數十疋不等扯長間叚牽拽而行名爲捨旛其實白送和尙香則檀香綫香二種檀香數百千斤綫香千百十古略爲燒點余亦送與和尙故天竺之香布二物𨿽十店亦不敵其多至於點殘蠟燭倉中散放更不知其幾千萬斤也所以天竺和尙吳山道士白手求財喫著不盡各房頭均有嫡泒子孫相傳剃度外人不得而與焉城外趕香市者不過十分之一而城中三百六十行生意夏秋冬三季敵不過春香一市之多大街小巷無不挨肩擦背者也予墳親李玉堂住居畱下其房分有業竹籃者每逢春香一家要做千餘串錢生意卽此而推各式生意誠有不可勝計者矣卽如沿途乞丐挨斑坐索各有位次自茅家埠至普福茶亭以達上天竺除棉綫蠶荳糕餅不計外其錢亦可乞得一年糧艸也

○三山香市

三山者一曰天竺山二曰小和山三曰法華山天竺無論矣小和山者供奉玄天上帝其地出錢塘門沿山十八里至畱下再二十餘里至山城中各行均有香會紏分聚往多在松木場下船至水口靈官上山只十餘里或數十人或百十人一起凡三月聖誕前後絡繹去者何止千百十起總以兩日爲期其香燭以及飯食均系頭家所備法華山者供奉東嶽大帝地在沿山十八里之中每逢三元朝審人家多有解餉冥鏹一樣匯繳甚多男婦捨身者所化也捨身者各有字號每號千數人不等大約通計人數不下數十萬人廟祝系俗家所管香火紙灰出息不少靠此榮身亦有百十餘家此名三山每逢三月間城裏鄕紳以及大家富戶之婦女約伴燒香名曰翻三山蓋云盡一日之長燒徧三山之香也上城出鳳山淸波門由茅家埠翻桃源嶺落心涼亭卽法華山下城出錢塘門亦先至法華山齊至畱下一路到小和山再翻石人嶺至天竺來回約百里之遙再錢塘門外有地藏殿名道古橋起至小和山有十八處靈官殿所有此等大家婦女大轎闊管隨帶僕婦了鬟其頭面之裝飾衣裙之鮮艷窮工極巧鬭麗爭華不啻嫦娥下降仙女臨凡故畱下鄕民有對一聯云騰雲駕霧娉婷女玉葉金枝窈窕娘蓋極言其富貴尊榮而已然此特見其一端耳凡予所敍四時行樂之會莫不有此輩在焉所以謂之繁華也

○淸明踏靑

杭人掃墓不必定在淸明之日惟不過立夏節而已所以有踏靑之遊大約孩提之童或湖或山無不畢集猶有城墻上看噠奶奶之一會焉

○半山觀桃

半山在艮山門外水旱路皆十五里至其地轉灣則兩岸數里均栽桃花又名臯亭山頂有娘娘廟姓倪氏宋髙宗時所封專管人之瘡毒城中士女觀桃者由城中坐船出水門而去此河自叚河頭至水門約十里之遙下叚河道開闊橋名萬安菜市寶善壩子等均有數十級之髙惟太平橋更有三連橋洞船中豆桅亦可過亦有玻璃窓大船半山出產泥貓大小塑畫如生凡若去者無不徧載泥貓而回亦一時之勝會也

○佛誕放生

四月八日四大叢林均有放生之物聚焉水族尢多亦有牛馬豬羊雞鵝鴨鳥之類均匯放於江幹範村之大雲棲寺蓮池大師剙建之道場城裏東園之小雲棲羊市街靈芝寺亦有放生所若水族放於三潭印月者居多是日南北兩山大小船隻來往不絕亦有轎馬尢有城中內眷燒外八寺香者外八寺爲四叢林加以鳳林寺在湖上山門內有幽冥鐘一口晝夜敲擊不絕虎跑寺在江千閘口裏山寺有虎跑泉烹茶甚美盛水一鍾更以別物置內水能髙出鍾外亦一奇事也海潮寺在望江門外勝果寺在外萬松嶺以上在城外者爲外八寺若十二月初八爲臘八日燒裏八寺香裏八寺海會寺在吳山爲天竺娘家大士進城供奉於此開元寺在嚴官巷義吾寺在湧金門靈芝寺在羊市街長慶寺在淸泰門惠林寺在馬坡巷報國寺在太平橋佛惠寺在馬市街以上在城裏者爲裏八寺

○龍舟競渡

西湖有龍舟四五隻其船長約四五丈頭尾均髙彩畫如龍形中艙上下兩層首有龍頭太子及秋千架均以小孩裝扮太子立而不動秋千上下推移旁列十八般武藝各式旗幟門座各槍中央髙低五色彩傘尾有蜈蚣旗中艙下層敲打鑼鼓旁坐水手劃船若做勝會大看船停泊湖中龍舟四圍圈轉魚貫而行如拋物件各龍舟水手下水搶取最難者莫如錢鴨二物錢則入水卽沈鴨則下水遊去各舟爭勝大有可觀游船之中或有打十番鑼鼓者亦有吹彈歌唱者城裏河中亦有由艮山水門來者遊人坐船敲打鑼鼓名曰遊短景兒五月初一起初十尙熱鬧焉

○元帥會場

地祗元帥封東嘉忠靖王姓溫傳說系前朝秀士來省中鄕試寓中夜聞鬼下瘟藥於井中思有以救萬民卽以身投井次日人見之撈起渾身靑色因知受毒由是封神五月十八誕辰十六出會名曰收瘟由來舊矣其井在羊市街地方隨後起廟井卽在神座下廟名旌徳觀此爲老元帥城中尢有數廟惟旌徳觀稱爲有財有勢老元帥忠靖觀在倉橋爲督憲香火院爲有勢無財倉元帥童乘寺在淸河坊爲有財無勢童元帥甘泉寺在府前爲窮凶極惡甘元帥尢有活膿倒臭皮元帥以其廟在皮市也出會惟旌徳觀老元帥各衙門均助大班一起撫臺以下皆然惟杭捕府有大肚皮劊役四个本廟儀從無役不備助會有打本廟行者有各廟助銜約有四五百起之多其目有髙蹺鑪子龍燈旛竿淸吹等項尢有仙童獵戶馬夫掃道臺閣船燈侍衛小髙蹺十樣景並各式故事均以小孩裝扮再有拜香願扮斬犯二種何止萬千人其繁華精巧極人間之富貴矣不然何能哄動遠方之人誠有不遠千里而來者此爲杭城第一大陣場也十五日助會先行上廟有擺茶會者備下果點各物邀接助會往過近廟房屋有大家租賃看會者一間門面湏洋數十元正日以撫院前爲最盛租屋亦然其餘縻費不一而足卽如至小之茉莉花每朶值錢一二文所行各會均有腳戶次第先後不能錯亂城中七十二埠轎夫均充駕役每起四五十人一式衣帽其某地換肩名爲升駕各有地叚不能多走一步助會行畢然後有直入天門無拘霄漢牌一對府前長吹老會一起八將文武判打灰堆臉系旗下人所扮狼牙棒乾坤圈二軍器長約丈餘圍圓七八寸錫爲之兩人作對反背橫行其餘各禁役並朝衣朝帽盤數十對服飾靴履咸備駕到之時寂靜無聲此神有自然之威人有自然之敬也又有云仙使司者神之中軍也楊姓法駕甚小白面無須穿帶將軍盔甲威風旗文武袍均皆白色本廟儀從亦悉備焉亦有助會軍器方天畫戟一枝大與神器等駕行於神駕之前廟名三昧庵在板兒巷打鐵衖內辰初起駕五鼓回殿故又有看燈會之熱鬧焉三日前先行馬牌沿途分給路經單是日食物無不昂貴做小生意者無不得利眞富貴之景象也

○六月夜湖

予伯母閔太孺人壽辰在六月十一是年在於南屏山淨慈寺做水陸親戚男客女眷均住寺內包租大湖船一隻日日遊玩十九正值大士聖誕宿山香客有帶便遊夜湖者亦有城中士女專於是夜遊夜湖者予亦約伴同遊親歷其境此中景趣如登仙界矣水陸見下樂善類

○藕香看荷

藕香居茶室在湧金門馬頭門對西湖三面臨蕩多栽荷花紅白相間室中掛對一聯云欲把西湖比西子從來佳茗似佳人淸心爽目其樂何如

○火神誕會

火神誕在六月念三佑聖觀中敬演神戲一月有餘此外各裏各叚有當鄕老或充道兄者爲首紏分日則祀神用歌司打唱夜則花調等書通宵熱鬧夜夜不絕歌司花調等見下聲色類

○雷誕夜香

雷祖殿在吳山六月念四夜闔城燒香者甚眾山下有二巷一曰丁衙巷一曰十五奎巷該處多聚靑樓此輩多喫雷齋路途又近是以約伴上山燒香此其中格外熱鬧焉是夜山上茶店以及攤場均備亮如白晝每年正七十月之十四夜三官聖誕亦復如此惟無靑樓之女而已

○中元接祖

杭城風俗七月十二夜湏接祖宗家廟設供茶點十三十五十七均湏祝享有餛飩石花二品凡新喪在中元以前者名曰首中元靈前設供細點每十二十六錫盤爲一桌多者數十桌均親戚所送擺列香案結彩懸燈桌幃椅帔均皆素色接陪喪備酒飯親友均來弔奠另室鋪經壇或僧或道拜懺念經十三以前街上只見送禮十三以後街上只見轎子世情好者甚至有百十家弔奠此爲萬路齊開之一大陣場也近年愈盛

○蘭盆勝會

蘭盆會者拯濟孤魂之事也大者塩當各商以及紳富爲首出緣簿募化在於某廟某寺鋪設僧道經壇或七日或五日或三日圓滿其餘大街小巷均有爲首之人排場大小不等冥鏹一樣何止萬萬故有人窮鬼富之說焉七月中焰口有趕二壇趕三壇者

○地藏香會

地藏殿在鳳山門外萬松嶺麓旁有一園栽千百株大樹練葉森盛包藏風水七月初卽有燒香者絡繹而來山門內外擺設攤場閒行者名曰遊地藏殿鳳山水門上至江幹下至湖墅均有十里之遙各有坐船來者名爲香船均屍禹內眷一日之中多寡不等到水門弔橋上岸至廟不遠三十晚上各家門口有地下點香燭荷花燈燒狗屙香供地藏者

○湖山賞桂

湧金門外臨湖有錢王祠名表忠觀系吳越錢王之祠也殿前後均栽古桂此其一也吳山大觀臺在龍王堂對面平基砌臺大不及畝亭院久圯有古桂十株千百年物也其地左江右湖眞是大觀再上絕頂則紫陽山八卦石下則丁仙閣有飛來石歸云洞壽星石白蓮池寶成寺等處以上二處每逢桂盛有人擺設茶攤並各式趕市攤場龍王堂亦有數株過南爲後山有三茅觀天后宮上下五昌廟山陜會館再下則爲大洞經閣其靜室曰小峩嵋有四面臨窓文昌閣一座閣外栽桂三十餘株西湖之南山有煙霞石屋洞二景石屋如廠廳一間旁有山洞曰甕云過此里許爲滿家衖予墳親沈明書家門口有桂花臺大小百十餘株是其種植而圖花息者也予先祖肇東公之墓卽在臺上每逢花開之時彼卽擺設茶攤佐以現采栗子供人賞玩城裏有攜酒肴而來者有因掃墓之便而來者亦一時之雅會也過此二里許爲煙霞洞洞如衖堂闊一丈餘其深不可測無有人窮之者

○中秋斗香

斗香系花神店所造其式四方上大下小紗絹糊造上綴月宮樓臺殿閣走馬燈景四角挑燈大者四方各二尺許出賣琵琶街爲多卽正月燈市亦在此處也大街店面多有供者人家擺設湏於天井搭臺佐以各式燈景亦有唱南詞等書者月上斯熱鬧焉

○江幹觀濤

候潮門外至閘口沿江十里均可觀看八月十八爲潮神生日前後三日均有潮泛始起之時微見遠處如白帶一迆邐而來頃刻波濤洶湧水勢髙有數丈滿江騰沸眞乃大觀螺螄埠有秋濤宮系南巡時供禦覽者

○重陽登髙

是日城隍山紫陽山登髙喫糖炒栗子雞荳帶遊鬥壇見人山人海而已文昌關帝火徳等廟擺設燈謎亦一時雅會也

○九皇斗壇

九月初一至初十日止杭城人家有大半喫素淨廚城裏城外山上山下共有斗壇三百餘處均系在家人紏分設供其中鋪設點綴此彊彼勝每晚拜懺至三四更不等有名講究者初六七朝天上表徧貼招知並招兒童過關士女之遊鬥壇亦一大勝會也山下宗陽宮通元觀旌徳觀等處爲最山上金龍閣準提閣火徳廟上下寶奎壇其餘數十房頭均有所用桌幃旛幔以及所點蠟燭均皆黃色

○霜降行兵

霜降節前一日撫杭四營兵丁各歸各技頂盔貫甲先馬兵後步兵背上均袱尖角小旗一隊一隊有領隊壓陣之官如鳥槍藤牌擡炮長矛等項每起一隊先有行號一對兵丁擺對而行並無參前落後兵畢然後撫標中軍參將左右二營守備杭協副將城水二營都司先小後大全副執事迎官鼓吹各行盔甲一副末後撫臺亦然武官各騎馬隨同而行至候潮門外羅木營安放次日一早行進

○茶坊菊景

當九十月之交五色洋菊齊開有花園匠紮縛各式大小盆景出租與山上山下茶肆擺設供人賞玩新正張掛龍燈反各式燈景亦然

○吳山賞雪

吳山茶室正對錢江各廟房頭後臨湖水仰觀俯察勝景無窮下雪初晴之候或品茗於茶室之內或飲酒於房頭之中不啻置身琉璃世界矣道光間有一年雪髙數丈瓦上扒雪堆地對街房屋幾不相見

○雨雪僧糧

四大叢林及城中各寺院僧眾或數十輩一起或百十眾一起身披搭衣手持演磬缽盂等物行往各施主大家分送饅頭名曰化雨雪糧以爲度歲之資亦以見富貴之景象也

○年市喧嘩

將近年邊大街店面均各掛燈結彩趕趁年市其街上挑肩負擔者亦多於平日卽人家亦皆忙冗予曾作年終卽景竹枝詞二十四首姑錄數首釋學孩兒笑語喧手持香燭謁師尊今朝跳出書齋外惟願天天日不昏衙齋封印吏家忙東趕西奔李與張更有店家淸賬目分頭持票往街方來往親朋送禮勤撞籃盒子爲何因分明魚肉年糕橘對易原知挑下人俗例家家謝竈司善富爲轎送參差煎糕炒荳糖兼果惹得兒童得意時到處開攤趕市兒神旗五色鏟工奇更多口號花元寶賣與人家取好詞歡喜團子命名嘉善富花元買徧家芥菜紅絲顏色美此中年景最喧嘩烝祭殊於礿禘嘗三牲五鼎倍增詳彩旗五色神前插豬首中央燻得黃孩兒押歲討銅錢怏活眞如一等仙爆竹聲中無限樂嘻嘻笑笑過新年尢有新年卽景二十四首亦錄數首牀中橘荔巳先嘗冠帶開門見吉祥接罷三天接竈主燒香迎走喜神方門前不絕片兒飛跳轎長班闊管威可笑拜年如此急分明賣弄及時衣嘉音吹出太平簫專取孩童手內鈔爭買之時惟欲響那知工尺費推敲十二龍燈盡上山開光行徧幾灣熙來壤往人人樂此際無非是空閒大頭和尙跳街中白兔靑獅蠟炬丰更有兒童騎馬走手中還點小燈籠約伴同行各自忙城隍山上鬧瀼瀼茶坊開水休思滚略用錢財便傾囊新正十六回娘家轎帶箱籠人帶娃打點來朝收祖像今朝還要喫西瓜骨牌骰子狀元籌賭博多般心始收諺說魂消十八日仍然執業再翻頭再每逢冬至新春元旦小年朝之前一日晚上湏供來年飯揪來年火掃來年地來年飯者家堂家廟並各神前供飯一鍾上擺小橘插柏子旁插年糕兩片又用淘籮一个盛飯九分滿上蓋鍋焦中插秤桿一管大柏一枝兩旁分插松萌柴並蔥一對鍋焦之上安放荳腐一塊並年糕橘子元寶花糕之類供於大廳神軸面前名聚寶盆來年火者用腳鑪並大銅古下種歡喜團一个桴炭若千上蓋旺炭火並灰凡房中有人困者安放一个來年地凡內外上下之地湏掃漧淨杭城猶有踏菜一事在於冬至節半月之前買白菜千百斤洗淨晾漧用塩腌於七石缸內凡菜一層鋪塩一皮須用人踏故名踏菜冬至開缸燒紙請神後湏切菜花炒肉片祝享再近年揀掃捨宇日用竹梢將屋掃淨名爲擔塵再冬至頭一日晚上湏喫鮑頭魚拗荳腐以上均過年老例

○除夕歲燭

除夕之夜金吾不禁城廂內外山上山下各寺院廟宇均有人家去點歲燭大者數百十斤通宵熱鬧亦有下半夜往天竺進香者

○萬家煙火

年三十夜有不困者名曰守歲蓋是夜家家燈燭輝煌香煙不斷卽廚竈中煙火亦皆不絕街上行人照耀如同白日故城隍山可看萬家煙火

○祀神日期

正月初五燒五紙茶酒蔬供皆五數十五齋三官用素菜茶面公門中者燒開印紙二月初二煎糕炒荳謝竈司土地初三燒文昌紙十九齋觀音用素菜茶面四月立夏燒節紙初八齋佛用素菜茶面五月端午燒節紙十三燒關帝紙六月十九齋觀音廿三謝竈司土地用炒荳麥糕七月十五齋三官八月中秋燒節紙九月初一至初十供九皇斗十九齋觀音十月十五齋三官十一月冬至燒節紙十二月廿三謝竈司土地年廿幾燒年紙凡燒紙用三茶六酒三果三素菜塩碟米碟雞血荳腐三牲雞魚肉如不用雞鴨蛋代之惟年紙用五燥果五燥素菜五濕果五濕素菜三牲添豬頭羊肉爲五牲其餘按節應用各點以及過年金團等見下飲食類

○祀祖日期

正月十三十五十七淸明立夏端午七月十三十五十七中秋十月朝冬至新春除夕其餘各祖宗生歿忌辰掃墓新年淸明十月朝一年三次

●樂善類

普濟堂

淸節堂

育嬰堂

義學館

濟仁堂

棲流所

捨材局

瘞埋局

收買字紙

義民救災

齋千僧會

水陸道場

○普濟堂

昨呼老人堂在武林門內天水橋地方收養六十歲以上無妻拏之老人額以千數爲滿其外有人報者書名置簽於筒俟有缺出掣簽頂補每五人住房一間房有字號編列以備查考一日三餐定時不亂喫飯之處如寺院齋堂桌櫈一般對面照墻書齋堂會食羅千夫七字大有二尺許喫魚喫肉以及小葷每月幾日均有定分平日眾菜一味如自有菜準其添食每月出堂只準三天如三天不到則扣名矣有廚房湯房剃頭房醫藥房總管房掛號房等處均有專司又有佛堂一所其中經懺鐘鼓鋪設法器一切俱全如有願修行者聽其進堂故時常亦有懺會其餘各人各業準其賺錢添補各房字號均有服役之人可以傳遞家私亦可帶進每逢立冬付給棉襖一件其長過膝淸明領還另給席扇等件病有醫藥死有棺木葬有定時其規矩章程可謂盡善之至矣

○淸節堂

年少婦人願守節而貧不給者具報查明收畱堂內禁止出入其奔走服役之人悉令婦女如守節年例合符並代報請旌尢有卹嫠會每逢年終給銀若干專人查訪多有藉此度歲者

○育嬰堂

堂在梅花碑地方貧戶有生孩報進堂者內雇乳娘代養及其長大仍令本生父母領回如無家可歸者另以處置決不令其失所

○義學館

宗文義塾在車駕橋直街館分內外內館作文出考者爲一類未完篇者爲一類均住宿塾內夥食供給以及筆墨紙硯均皆齊備每月作文幾課司事者考其優劣先生亦湏考選縣府院考納捲以及供給送考等類均系塾中備辦其接送考試有宗文義塾燈籠爲號入泮塡冊每堂千文亦有老例入泮後出塾矣外館均系蒙童惟不備飯不住宿而已是塾風水甚好凡歲科兩試出考者總有十餘人要進到十之七八此中出身而發達者不知凡幾頭門外有馮培元探花及第匾額亦其出身之地也

○濟仁堂

在吳山呂祖殿又名金龍閣每日請內外科名醫各二人五日一輪周而復始辰刻齊集午後各散病人於門口持籌進堂胗視其丸散膏丹等藥憑方施給惟飲片不備耳予先考漁谷公心存濟世在堂施胗二十餘年

○棲流所

在百歲坊巷地方如有異鄕人生病無家可歸者報到所中設有房間牀鋪醫藥調治痊好給錢二百文出所自便死則材葬均備

○捨材局

從前街上倒斃一人所在丐頭地保百般索詐地方受累無窮自立棲流所之後稟明當道官長勒石禁止如遇倒斃之人地方責令地保往所報明當卽來材一具冥鏹一提收殮扛出城外寄場停放材頭注明材之字號數目以及死者姓名如不知姓名者另列記號匯總埋葬如貧戶欲乞材者亦須報明有嫌材薄者貼其錢二千文另有一種可值市價六千文其一槪捨者定價每具二千文此事帷濟仁堂一律而行其它𨿽有捨者亦皆附於此二處也

○瘞埋局

每逢淸明十月朝之前雇人於城外各山各地收取一切無主暴露棺木並查明久厝之材何人所管有無子孫願代埋者編列字號造冊備查以五棺作冢一邱每棺用工用灰若干均有定數每邱面前立碑一塊記明五人姓名以便子孫亦可遷葬如自己有地無力葬者只用彼之灰工亦聽其便如欲自添灰工若干亦無不可此誠至善之舉也

○收買字紙

吳山金龍閣火徳廟二處除每日雇人沿街收取外每月定以何日收買或淫書或簿書或散紙或竹木或磁器各種每斤若干文山下尢有募捐每願每月三十文憑折支付雇人收取焚化匯總運投江海

○義民救災

杭州各裏各叚均有火兵或以廟名爲銜或以地名爲銜置備水龍一架或二架其餘水桶弔桶銅鑼行號大纛旗各小旗梯子撓鉤刀鋸斧鑿扛索燈籠號衣號帽等項以救火災每起四五十人至百餘人不等均系搭彩匠泥水木匠以及各行之彊有力者爲之號帽翻棉如法師帽藍色號衣藍布背心前後白圖書寫某銜有司龍司苗司籌司燭運水上髙救柩等名龍用四人擡飛插而行𨿽五里十里之遙只須一刻之間無不畢集司龍者管龍司苗者立於龍上認明方向把苗施放司籌者每人給籌一根以憑給錢司燭者若在夜間每人均有髙桿燈籠一管燈上號寫所司何事日間小旗一面亦然故一望而知之也燈籠鐵絲白紙黑字大小旗幟均藍色白字大纛各旗兩旁亦掛燈籠一對如運水者以篩鑼爲號上髙者有梯子撓鉤等器以備拆屋救柩者有大索木摃上下各叚何止數百十起其用力之踴躍誠有奮不顧身之勢也出門篩鑼爲號回時每吹行號一聲間鑼一下名爲太平鑼如夜間各起按隊而行亮如白晝若行燈會之好看也

○齋千僧會

施主人家有齋千僧者於十城門張貼招知於某日在某處齋僧襯錢若干四大叢林派出執事僧數人前往會齋其餘五方雜處無不畢集此舉在海潮寺者居多海潮寺在望江門外近江里許亦可算一叢林寺中除齋堂外徧設坐位每位安箸一雙碗三隻蓋一飯兩菜也其時方丈大和尙身披搭衣轉大旗向上三拜於齋堂升座兩旁執事僧眾隨同念經畢然後合寺大眾同喫有管飯者專管盛飯司菜者專司盛菜碗空卽行添上食飽而止每人襯錢四十八文居多所可奇者名曰齋千僧而所來之人卻好不相上下少固不少多亦不至甚多此莫道無神卻有神也不然杭州豈止千僧而已哉

○水陸道場

有做生日或超度父母祖先者於四大叢林及雲棲等寺建水陸道場四十九日圓滿定價制錢二百千文每日於經壇中以二十四眾和尙拜誦各種經懺設放焰口若干壇大張黃榜施主男客女眷均有靜室居住日日擺齋極其丰盛僧眾伺候各有專司水陸堂上設供本身長生祿位圓滿之後各樣執事均須酬謝而巳然而人生適意之事可以止矣

●聲色類

戲班

堂名

歌司

徽調

南詷

灘簧

花調

大書

道情

戲法

隔壁戲

木人戲

打花鼓

花鼓調

蓮花樂

吹鼓手

談孔雀經

吹唱焰口

敲打焰口

水火煉度

○戲班

杭州有大班四曰鴻福恆盛三元四喜行頭腳色均相彷佛行頭之好不過新鮮齊整至於小旦則有自備時式衣裙等類腳色每班均約有百人其中各有專技而所最爲出色人人盡知者帷花旦中有小桂林老外有餘徳水小生有許三兒小醜有曹笏板此四人者數十年中翹楚也每年五月十三關帝戲後均須散班名曰歇伏八月中再聚行頭藉此修理一新故六七月中只有來路班子看也旗下營梅靑院戲臺名失魂臺蓋慣捉破綻者如剪髮賣發趙五娘帶金戒指之類定要罰戲一本以故四班中無不揀點而無倒架之事也每本以上半本五出下半本三出爲定鬮錢每本十六洋上下

○堂名

堂名卽淸音班多自姑蘇來者共有一二十班有萬福全福增福增慶雙壽雙桂福壽榮華秀華等名每班以十歲以上至十五六歲孩子八人一式打扮四季衣裳均皆華麗吹彈歌唱各出戲文昆腔居多近今亦會唱徽調敲打各種十番鬧龍舟等鑼鼓惟榮華秀華兩班每班均有三四十人亦有演戲行頭又稱堂名班如遇大滿篷亦可分作三四班淸音堂名有架以八仙桌兩張直長聘擺四角縛柱髙丈餘迎面有西洋盤瑤臺一座上列玻璃屏扇下掛玻璃燈匾燈對桌掛大紅繡花單幃後面三層玻璃圍屏兩橫上沿玻璃短匾一層上再列玻璃屏扇一層四面周圍上中下三層均掛玻璃小燈或四方或六角或八角或花籃不等燈之挑角及下墜均掛大紅絲綫須絳桌面鋪氈迎面擺紫檀雕花戲臺一座下列人物上插笙簫管笛四對亦有大紅絲綫須絳旁擺玻璃燈罩一對桌中玻璃圍屏一座旁亦擺玻璃燈罩一對後面九勻鑼一座有大紅繡花披幃其餘安放樂器八孩分坐兩橫後面幃屏之後坐教師先生一人管班一人凡燈屏匾扇等物均是五彩繪畫各式全本戲文如白蛇傳西遊記之類晚間點燈點滿須燭百枝如行花轎送喪用以上街則如淸吹一起鬮錢三洋飯錢一洋手本插燭等一洋點心錢兩餐再如上街坐衙以及各樣陣場須與鼓手行秤錢各二百文

○歌司

歌司招牌曰祝獻茶筵順星禮斗祝獻茶筵者謂祀神還願爲人祈祝申疏通誠也順星禮斗者謂疾病拜斗爲同斗鬼禳星祈禱也其實則專唱戲文而九調十三腔咸備焉有大箱子中箱子小箱子之分大中箱子稍有擺設以八仙桌兩張對面列坐大則八人中則六人若小箱子只四人開箱列坐而已人頭聚會祀神多用之

○徽調

徽調排場與歌司大中箱子等惟唱徽調一門而已人家開喪鬧材多用之

○南詷

說唱古今書籍編七字句坐中開口彈弦子打橫者佐以洋琴名曰洋二百蓋坐中鬮洋一元而打洋琴者鬮錢二百也每本四五回稱爲唱書先生出名者有諺云倪老開張老福陳金姑沈小六其它戴鼎孟隆許煥莫培等所最興時者惟倪開張福二人倪開風流蘊藉張福滑稽詼諧令人發笑𨿽當面誚人人不之怨也五月十九倉橋元帥廟有文書老會凡省中唱書者不取鬮錢挨唱一回以家夥到廟先後爲序不大出名者以此爲榮也廟中惟備點飯人家喜事生日多用之

○灘簧

以五人分生旦淨丑腳色用弦子琵琶胡琴鼓板所唱亦系戲文如謁師勸農梳妝跪池和番鄕探之類不過另編七字句每本五出鬮錢一千六百文近又興鑼鼓兒灘簧亦有串客不秤鬮須其盛飾酒飯小孩彌月百祿周歲等多用之喜事生日空日亦用之

○花調

亦以五人分腳色用弦子琵琶洋琴鼓板所唱之書均系七字唱本其調慢而且爛每本五六回鬮錢一千二百文大戶人家不興小戶人家及人頭聚會街書多用之

○大書

一人獨說不用家夥惟有醒目一塊紙扇一把所見惟沈蒲包一人閹亦一洋其餘不過街書有之

○道情

以漁鼓簡板爲用所唱多勸世文大家小戶多不興惟街書有之

○戲法

法有大套小套大套地下變小套桌上變全靠夥計一人在旁鬼串混人耳目如喜事變出五六歲小孩子一个手捧不倒人兒一盤傾滿戲場名曰百子圖如生日孩子則捧桃一盤上壽有變金魚缸一个水皆盛滿晚間能變燈景燈皆點亮有一大家花廳擺大花瓶一个先期被其取去及至變出人皆識認彼將故意打碎名曰歲歲平安人皆失色彼又從容拾碎瓶藏好曰吾再變他圓全名曰歲歲團圓轉眼間則見原瓶仍在並插玉堂春富貴花一瓶人皆奇其神術而不知打碎者預先覓下相像之一瓶也故人家變戲法者往往小喫大會鈔也

○隔壁戲

以八仙桌兩張橫擺踏起幃以布慢一人藏內惟有扇子一把錢板一塊能作數人聲口鳥獸叫喚以及各物響動無不確肖初不料其一人所作也此多與戲法連班而來者

○木人戲

木人約長尺半許各樣腳色衣帽行頭均全其身下簽一桿活人頸下掛一竹筒將桿插入筒中而木人兩手亦有關竅活人以兩手代爲運動並爲說唱儼然如生臺以布幔約五尺髙遮護人身布幔之上僅見木人其桌椅及臺上應用之物均令髙出不啻戲臺一般所做戲文與人做等尢能滚獅子滚龍燈但不多得僅見予堂伯秀升公家做過一次

○打花鼓

過江年輕堂客搽眉畫粉穿著背心等衣手持花鼓又以男人扮小醜模樣手持戲鑼對唱對做亦有胡琴等器相雜成調但惟見其肉麻而已此惟街上鬭錢所做若人家中斷不做也

○花鼓調

以花鼓戲鑼一人獨敲獨唱火神會夜間多用之

○蓮花樂

以一人手拍竹板爲唱而三四人手搖竹簽和之火神會夜間多用之

○吹鼓手

杭州之吹嗩吶能令鼻中轉气不使其聲斷續如行會行花轎行喪事之長吹是也再如人家開弔早間打頭二鼓不甚久長惟打晚鼓吹有一二時之久先徐後疾吹出各樣調頭最後如小調中之九連環鮮花調鬧五更十八模之類無不一一吹出眞一技之獨能也鼻中轉气大約另有傳授何別處之不能也

○談孔雀經

僧家有經一種名曰孔雀經編列各調戲曲如昆腔亂彈徽調灘簧及九調十三腔均皆齊備以和尙八人分出生旦淨丑各音吹彈歌唱儼同唱戲一般人家有素事方用之

○吹唱焰口

瑜珈焰口經文亦能編出各調戲曲如孔雀經一般除法師所念不唱外其餘按出宣唱各調俱全每壇用和尙七人但此等和尙會者不可多得杭州城廂內外不過一班之數故日夜兩壇每人須錢一千

○敲打焰口

土地廟中多有酒肉和尙用脆鼓鐃鈸放焰口者名曰敲打焰口其腔調之髙朗與敲擊之圓活誠有無出其右者更有嘆無常一調五人輪唱四人接腔其文有似勸世不在焰口經典之內且無論其有無功徳姑取其適聽而已

○水火煉度

道士放焰口亦有用吹手二人合其念誦腔調而和之末上臺時法師於寒林臺前畫符卻訣有小道士以竹梢掛紙旛一首持向法師對敲對誦滿壇行徧然後寒林臺前列水一盆於中左右設錠二堆法師向錠念畢將錠焚化有主管以竹梢紙旛燒去然後一抖則更出一首再燒再抖左及右每各四五度隨後抖出數十丈長白紙一供於正薦桌上餘人大敲鑼鼓以助之名曰水火煉度且不論其作何功徳姑取其可觀而已

●婚姻類

傳紅

下盒

發奩

婚嫁

三朝

回郎

餪房

上門

○傳紅

凡作媒有男女二媒說合之時男媒須於男家先取地腳交女媒送至女家打聽女家如有允意女媒則取女家艸八字交男媒送至男家求卜男女家如皆允然後男家擇日締姻名曰傳紅先備小禮四副以二副仍由男女媒送於女家小禮用鶴頂紙造五幅全帖外用封筒內用綠紙夾襯面用膠金全福二字兩小禮一樣寫某郡某稱某人端肅頓首拜一作拜帖一內加泥金簽一男家寫恭求臺允女家寫謹遵臺命男家用金玉如意簪壓帖小錫茶葉瓶若干女家用頂帶壓帖小錫酒罇若干其餘各色花果盆景喜蛋七子鮮果佛手石橊之類男女家皆同是日媒人先女家道喜然後往男家喫點押盒至女家喫中席下午押盒往男家喫晚席媒人轎價系男家開發女家犒封有冰從冰從花紅冰輿伐飯冰輿花紅男家照樣數目加半再添冰輿二封總送男女家均供靑龍和合馬淨茶糕團掛燈結彩桌幃椅帔發帖請各親友男女家均寫某人締姻惟媒人帖用花古柬先須拜媒後須謝媒下盒婚嫁皆然

○下盒

擇吉下盒之前先期由媒人討新娘裙襖尺寸賬領腰出手若干長大開具淸單送至男家以備制衣合式男家再備鸞書鳳目並小禮仍由媒送至女家小禮金簽男家寫吉詹某日敬備彩輿恭迎合巹女家寫遵吉二字鸞書有啟內云右啟中用金簽寫大徳望卽榮封某翁某老親臺老先生老大人閣下後寫伏承尊慈不棄儒素鼎重冰言允以僕之某某配令某爲室中有四六句尾書所有不腆菲將具如端幅惟冀親慈俯賜涵鑑不宣未幅寫年月日某載拜啟前有銜如小禮寫鳳目先書吉開二字然後將行聘回聘之物一一開載後幅加金簽男家寫納采加笄之敬女家寫旋吉之敬末後有銜如小禮尢有八字盒男家寫新郎八字於左女家寫新娘八字於右名爲聘八字男家行聘之物造首飾板二塊將黃冠笄簪環兒金花珠花翠花金如意匾方玉如意匾方金鐲王釧之類分釘兩板裙襖彩幣多少不等有職分者鳳冠元領霞佩束帶朝裙朝珠補褂再有襯冠裙襖小棉襖褲各一副其餘胭脂花粉紅繩彩綫其喜蛋鮮幹各果如傳紅女家回靴帽袍套鞋襪鞋膝如有公婆者加堂上鞋襪鞋膝各一副文房四寶筆筒書籍之類其喜蛋等亦然男女媒押盒並犒封鋪設請客均同傅紅男家猶與攙扶婆封有冠冕上冠整容輿金代飯等項

○發奩

妝奩有全鋪房一封書之名此言無所不有也然不恆有惟十二箱四廚八箱兩廚六箱一廚四箱一桌之分箱有安冬臺彎描金撞箱之別廚有書廚衣廚之別桌有大中春臺聘春臺梳角桌之別再衣架臉架琴櫈春櫈杌櫈小腳櫈馬箱子孫桶大中浴盆樣盆小腳盆坐桶提湯桶折水桶和合提盒叚盒果桶茶洗鞋桶五升斗辮綫架棚子架火箱焙籠此名內房家夥尢有外房家夥元鑪立臺畫桌琴桌月桌四仙桌馬鞍桌圈椅一字椅茶几杌櫈各式錫器有盤壺瓶罐燈臺燭臺之類不下數百件銅器如面盆手鑪腳鑪銅古熨斗之類其錫器擺於各桌之上每桌有燭臺或風燈之類一對如梳角桌則擺梳盒鏡臺粉撞皂罐之類如月桌四仙桌則有果盒暖碗茶酒杯箸之類各以其所宜配合端整每桌開明桌單一紙再總有奩目一本所有妝奩各逐件開載不漏一物路上均有管家照料其目有持柬持奩侍奩立臺子孫喜桶和合各作好看各紀行禮等名其紮縛扛擡由搭應埠夫承值管家開發看妝奩之大小爲定其埠夫每名若干由女家開單與男家照發至門之時其立臺等均由管家親自肩桃而進持柬者先行投帖擺好之後持奩者請新姑爺接奩目侍奩者請賬房老爺點桌單然後再請東家及新姑爺行禮畱飯而回謝帖新郎出名用小禮加金簽上寫一嘉字是日攙扶伴房亦押奩而去攙扶仍回伴房畱一人管新房舉行在完姻前一兩日

○婚嫁

先期仍照例送小禮男家金簽寫恭迎成禮女家寫謹遺於歸並由媒人取女家新親單一紙注明姓名稱呼正日男家貼路經單於門口午刻媒人先行坐席喫三道菜卽拜辭押轎先行然後發轎至女家女家先一日晚新娘裝扮參拜家堂家廟坐席占首位諸女客相陪名曰待新娘正日花轎到門亦貼路經單於門口上燈時男家接親照料亮轎並行人燈景均皆點燭伺候管家男女家均有頭燈提燈宮燈侍轎頂馬對馬男家更多子孫喜燈一對媒人外邊坐席鼓手三吹三打內邊新娘喫和合飯畢然後裝扮吹打上冠戴並頭蓮兜紅巾掌燈者二人持篩者二人引出上轎媒人及攙伴走小路先行有兄弟等作送親者隨轎而行其時男家新郎亦喫和合飯畢衣冠端整對坐於新房牀前花轎到門請客二人衣冠立於堂上贊禮轎歇於堂贊曰熨轎啟簾主人接寶新人降輿新郎登堂凡三請主人行香一跪三叩首禮主人暫退新人行香三跪九叩首禮主人送神揭巾圓酒轉班行夫婦禮掌燈者送歸香閣新郎出堂時亦有掌燈二人持篩二人凡贊一語用細樂惟請新郎送神大響樂歸房之時一路傳代房中擲喜兒果新人坐牀喫交杯盞牀前宴畢然後請公婆行卸冠禮親戚多辭不見男女新人卸冠畢送親回去新郎自便內外均擺席外請媒人並客內請新娘上坐喫畢客散或有當夜圓房者或有守花燭不困者子孫桶內有喜蛋喜果一包攙扶送與本家太太名曰送子次日一早男家出名人往女家謝親當堂四拜而回無人接待女家一早送糕粽二盤糖湯一壺於男家名曰送早點心女家親戚有應來往者每日輪送細點二色名曰望朝行人攙伴等見下排場類

○三朝

完姻第三日爲三朝所重廟見之禮亦須請媒客是日新郎衣冠新娘戴鳳冠珠翠大滿頭有龍鳳釵燕子釵長釵等前後圍繞穿元領霞佩束帶朝裙午刻祀祖兩新人先拜家堂次參竈須穿綠祆綠鞋參畢呂呂然後參家廟申刻見禮堂上設兩圈椅左右兩旁鋪紅氈先大冰次各友親男客次女客應坐者上坐受禮應回者左右答拜次本家男女各人公婆須自先拜祖先然後受禮起倒四拜坐而受之連四拜起立回揖其餘大伯小叔小姑之類年長者左首年幼者右首均同拜如有子侄等小輩則兩新人請上小輩下拜均畢後男僕女婢等恭堂新娘自此開口矣是日女家又送三朝盤於男家蓋嶽父母與女壻女兒之上賀也以箱架用叚盒鋪擺男色靴帽袍套各式繡袋之類女色所應陪嫁之衣餙如便簮耳挖耳環珠領戒指皮裙皮襖之屍禹凡行聘所不備者尢有鈔袋匙袋油榻粉撲之類男僕賞賜手巾扇子女婢裏金銀簮氈膝褲鞋面布參堂封等外備雞鵝魚肉枝圓桃棗四海味共十二色爲堂上盒又四熟盒用雙蹄雙雞雙肚雙魚邊魚四燥果共八色爲房裏盒所來之禮除堂上十二色酌收一二色外其餘全收再有女使一名專送鍼綫匾者名曰繡筐外加發袋一雙頭油二瓶煙筒一管須畱飯開發亦須從厚晚間尢有遜席之禮遜席者廳中設桌椅坐位一席廳左朝橫亦設一席擺設香幾屏風燃點安息香以本家女眷之族長一人與新娘當堂遜席如做戲文一般新娘亦須回遜然後告坐就於中位與遜者左席相陪兩下一面上酒上菜上茶上點之類下面如演戲者出堂扮演送子男女加冠魁星等戲堂名亦出堂送子有麒麟送子一座吹打送入新房女家當堂有管家放賞其封有送子加冠大戲司樂司廚司茶斟酒值筵托盤並有司閽司圊各名目再自見禮以過公婆及各族親中之男女長輩須送新娘上賀公婆衣餙金銀不等其餘長輩大約送銀洋者居多惟丰嗇不等耳新娘亦送落賀鍼綫與公婆各長及平輩小輩之人鍼綫者不過鈔袋匙袋及各式繡袋而已再一年之內女家須送節禮如元宵燈端午景冬至聚寶盆之類新娘以之分送各親友其餘之節亦各有及時之物

○回郎

女家接回卽先期備啟致請其帖曰吉詹某日敬備官輿恭迎雙玉亦須髮帖請大冰各友親名曰小壻初臨大約多在三朝之次日是日早辰用帖三道備輿往男家接請如有轎陪嫁者只須一乘與配對者兩新人仍如三朝穿著拜辭公婆各長乘轎而去女前郎後攙伴小轎隨行男女家各有管家到門廳上下轎新娘延入內室新郎鋪氈跪遞上門拜帖除嶽家外尢有各親戚拜帖照依新親單開載姓名稱呼用新郎出名一並書寫投遞畢當廳飲果糖茶湯三道然後坐茶點心及中飯均在偏室新郎上坐耳其參家堂參竈參家廟見禮下人參堂晚間遜席上戲送子放賞等一切儀文俱與三朝同惟遜席則新郎其參堂賞號均系男家備夜間送回郎前女後到家又須參拜家廟次日新郎往女家謝酒往往畱敍永日而回再新娘如再隔日歸寧名曰望靜

○餪房

親友劇分餪房杭州此風大盛或一洋或二洋備辦席飯以及聲色之技東家皆不與聞恭維新娘上坐席間以四閨女相陪其需一切賞封均系新房所出另日東家湏照餪房場頭之大小一樣回謝

○上門

男家接新親及女家之親戚上門照依新親單用出名人出名備具拜請二帖總送於女家有惟本家人來有及連襟等來者到門各與出名人相拜後亦坐三道茶湯新娘出堂相見各相當堂見禮畢然後往新房中喫茶點心如有場頭永日而回否則辭謝自來者名偸上門卽行告辭者矣

●壽誕類

生子

寄子

生日

萬壽

○生子

子生之初卽備喜蛋酒果送往外家報喜外家隨備衣裙喜蛋育子喜果等送來卽將喜蛋各物添備分送各友親其友親陸續回送湯盒如火腿雞肚桂元索面之類三朝燒太均紙如雞嘴閉者下胎男喜如嘴開者則女喜矣其效極驗彌月剃頭髮帖擺酒送禮者帽一頂或和尙式琴童式劉海綫搭帽篐不等上綴銀器如壽星獸頭之類粉造糕團一副百祿送回嘴一个綢縐桃花繡花不等上綴銀鐲一雙面造壽桃二盤周歲送鞋襪各一雙綢縀不等粉造周餅二盤如外婆家及至親則更有衣裙祆褲之類是日均湏用素菜十碗茶面等齋王母壽星周歲則孩著鞋襪戴百家鎖坐竹車而車下湏置坐餅及糖餅使之有坐性也

○寄子

承寄干兒子干女兒之風杭州可謂盛行蓋惟恐其不壽而以出姓爲名其實亦不過以有事爲榮也干爹干娘送禮以包袱兜肚二物爲重其餘衣帽鞋襪等項若云取名壓帖此中丰嗇不等其子女送干爹干娘者備素菜十碗並糕桃燭面鞋襪鞋膝一切湏用對像隨同本生父母前往齋供王母壽星至於每逢各節一年之內亦如新嫁女兒湏送各式節景於子女除夕尢送年飯三年爲滿

○生日

諺云有錢不做三十歲無錢要做四十歲然則四十以上無一而不做者也其排場大廳當中鋪設壽壇上供王母壽星茶蔬齋供並至親所送散擺糕桃燭面鞋襪鞋膝𨿽多亦皆列供下設燭臺數十對燃點壽燭掛燈結彩兩旁壁柱張掛大紅軸對亦親戚所送也兼之椅帔桌幃一望皆紅當中設拜墊一塊客來者向上拜祝右首朝上如有幾子設拜墊幾塊再下一級如有幾孫亦設墊幾塊客拜子孫答拜拜畢又謝一次別室花廳等處擺設面碟另請陪客邀往喫麵名曰走馬面蓋隨到隨喫也開設面鍋分大小碗馮籌支付內堂女客媳婦女孫等回拜喫麵亦然惟壽辰正月𨿽大家亦不唱戲只用堂名蓋堂名可以坐衙客來吹拜做戲則太繁雜矣故𨿽有午飯晚席而一日之間人來客往拜跪不休東家亦甚辛苦況過後盡可熱鬧何必在此一日也惟予祖母沈太宜人享壽九十有一自八十歲做正生日以後每年逢壽誕之期傳戲一班邀接至親不請泛友男女來者均系小輩不令送禮只穿便服隨帶足斤蠟燭一對名曰插燭上壽一切拜壽及排場繁文多不舉行惟早辰喫壽麵一餐午晚二飯菜蔬均系自家竈上端整每桌四大盤四小盤一火鍋一齊搬出如家鄕肉羊雜水之類戲文剪鑼另室喫飯並不與戲場夾雜每餐不過一二十桌亦甚簡便其中有喫酒者匯集一二桌聽其自便戲文早辰開臺三更後收場如此舉行內外人等並不辛苦然後間日再餪一本謝一本亦照樣而行自定此例眾親無不樂從其實亦算人生難得之事予表伯董初臺公祖母之表侄也錢邑庠生老能健步聲如洪鐘只小祖母四五歲年年亦皆在座有送詩序一軸歷敍祖母自幼至老閫徳母儀亦以見享此福壽之有基也子先妣沈太恭人祖母之胞侄女也徳儀亦相似

○萬壽

道光年間欣逢兩次萬壽以杭州繁華之地而恭逢如此盛事富貴景象誠有不可勝言者矣憶以四大叢林分設當道鄕紳塩商當商各經壇山門外髙搭戲臺正殿萬歲牌前擺設各式古董玩器甬道天井之中徧搭亭臺殿閣門前大張黃綾榜文列書各職銜名其燈彩幃幔等件均皆一律黃色至於一切鋪張華麗你賽我彊而淨慈寺爲塩商所設尢爲炫耀前三後四舉國若狂大家小戶門口均各掛燈結彩眞一時之盛事也

●喪事類

批書入殮

三朝接煞

七七追薦

百日周祥

首二中元

開弔舉殯

除靈點主

作塋安葬

○批書入殮

凡人逝世先叫陰陽門眷名爲山人批書批書者選擇入殮之時辰及月建的呼之宜避者然後以手折開寫友親姓字住址遣夫走報至親有送綿箱被褥酒席錠帛而女壻及孫壻干兒干女等尢送樹燈一架樹燈者寺院中所稅髙丈餘雜木朱漆所造下有座上有寶蓋均彩畫裝金塔頂中立一柱柱周圍排插曲柄燈座凡七層每層點琉璃燈七盞每燈一盞柄中插供裝金接引佛一尊共燈四十九盞其形如樹故名樹燈綿箱者絲綿若干爲殮綿之用被褥或錦或縐其下綾爲之至親加酒席湯飯其次細點果盒其次代攢再次錠帛而已房中牀帳被褥盡行拆去以白綾遮蓋身體卽作魂魄旛用枕之以瓦腳後擺磬一口不時敲擊廳中停放棺木將棺中應用衾枕被褥以及穿著服式有品級者男則朝衣朝帽女則鳳冠元領等類不漏一物用箱架裝載以千金帶捆好掛秤一管用鼓吹行往就近街井及河頭取水湏燒錠一提名爲買水秤衣行回家將水燒熱用茅香蔖香以篩子過於盆內將屍沐浴穿上殮衫殮褲褲則小腳連襪造成大紅水綢爲之於是將絲綿自肩至足緊緊紮縛名爲殮綿有專其業者工錢湏洋二元一面將秤回之衣用蕓香燻過孝子立於櫈上將衣自內至外件件穿好脫下以鍼在綫下釘籠使成一套名爲盔衣然後與屍穿著周身停當用千金帶縛好孝子捧頭捧腳眾親人護回請至廳上停放材蓋孝子等理髮梳頭每人跪地輪梳或辮或髻梳好然後將頭臉亦用絲綿殮好亦有將臉仍開出者戴上冠帽下被上褥腳登米斗僧人旁念材經樹燈均皆點亮材前列供送來席點燃點香燭親友衣冠而來者別廳請坐待等入殮時辰已到仍湏山人著疊燒太歲紙孝子捧頭捧腳男女親人均跪於材前材內底下稍用桴炭艸紙蓋好再用七星板壓住然後衾褥入殮後山人以燈心包周圍撒墊分金掛綫畢方以被蓋之若送來被褥過多則拆去其棉花於是將衾包好親人兜金掩蓋一面吹打升炮親屍禹哭泣友親排列而送請材停於內廳和尙安靈友親並家屍禹齊拜畢然後擺飯喫畢而散

○三朝接煞

歿日之第三日爲三朝用陰陽生或代請道士一二員或陰陽生假扮道士鋪設經壇念經所重打掃淨宅是日方設靈位材外面掛起白布孝堂請善書者題書神主魂魄二旛主字只寫王字爲後日另行點主魂旛寫死者之銜魄旛寫神所馮依四字門前擺列喪牌寫如訃狀狀式不孝其等罪孽深重不自殞滅禍延顯某雙擡寫銜痛於某年月日時考終正寢距生於某年月日時享壽幾十幾歲謹聞擇日治喪下列寫孝子及期功緦麻袒免各屍禹接煞前分赴友親孝堂外掛神像旁掛孝子挽聯靈桌供神主男女從人杯箸香鑪燭臺之類有服者穿白上孝孝子戴黃麻巾麻鞋襪孝媳披黃麻長數尺亦穿麻膝褲此爲三朝之禮接煞者以歿日干支推算如甲巳子午九乙庚丑未八丙辛寅申七丁壬卯酉六戊癸辰戊五己亥四假如甲子日則該十八日接煞以此類推是日道士與三朝同再於臨終前一時鋪設靈位於房中以臨終換下所著之衣服等用椅一張上下鋪放供於臨終牀前桌下擺木盤一个用鏡一面半用白紙遮蓋點琉璃盞一个道士旁坐念度人經一卷眾孝眷伏地哀號送終之人均湏在座一面源源燒錠經念畢靈位拆去道士送出街上再以生雞蛋一个並鐵屑赤荳擲於門口則煞神見而卽去矣蓋煞𨿽名接而又不利其來故必先一時接而使之不遇也煞期去歿日至多十八日至少九日除親友送禮弔奠外至親如兒女親家又湏上飯禮用素席湯飯龍香彩燭五花五神祭軸綾匾綾對四事龍香者髙三尺許上有頂下有座中立一柱盤龍一裝餙人物花卉等後攺香亭一座彩燭者亦髙三尺許下有座坐蠟燭鬼一个頭頂彩燭後攺白象一隻象背插彩燭旁象僮一个後又攺宮裝仙女手擒彩燭五花五神者造像生花五盆像生神五位長尺半許暗藏戲文一出後攺八仙並王母壽星總之愈出愈奇愈形講究而已此系花神店所造用五色綢絹爲之祭軸呢羽縐縀爲之中用四大金字旁列挽銜並稱呼姓名匾對以白綾墨字爲重其餘泛者亦有如軸造者四事者香燭元寶佛馬也亦有朋友中紏分公祭上飯者惟多寡不等耳是日亦湏擺飯接陪喪之人

○七七追薦

凡做七湏在第六日上故首七名曰敲頭六兒湏用土地廟和尙爲合式蓋首七宜乎敲打以其能技也拜十王懺掛功徳畫張掛榜文惟例不放焰口只觀燈而散二七與煞期不遠有兼煞七法壇或輪做送七三七亦和尙所造湏還受生經如生前已還者湏省庫受生經者查取某甲子所生某庫官名下借經若干以作投生時所用者如某甲子看經幾卷則加十倍念還再加蓋經六十卷佛教金剛經道教度人經預教或僧或道念誦每捲湏錢七文再用錠三千六百同經裝於罨內另加庫官庫吏並十王各陰司菩薩用黃紙包錠百个共十八个另備素菜和尙齋罨通誠畢然後將罨包一並焚化名曰還受生經如已還者只燒罨包名曰省庫此乃三七之定規也晚放焰口四七多得親戚送五七應做道士大者九員或七員五員三員不等最大者鋪設滿廳三面經壇均有三層方�像板搭天門地戶玄都門門口搭榜廠紙剳造列蛟龍並值年月日時各神道均髙七八尺擺於門口道士之功徳有五曰符朝懺煉燈亦有做七日五日三日者符者湏先一日發符召請神將也朝者朝天上表也懺者志心朝禮拜懺也煉者水火煉度焰口也燈者觀燈也更能破地獄跑五方種種做作惟做朝道十頭帶綱巾有職者蓮花冠如意頂腳登方靴穿綘衣大二法師均系全金結綫其花樣有莫名其妙者其餘道袍有紅綠月白純白藕合眞靑等色最體面者道士遊街均坐憲轎上罩紅傘手執如意用鼓吹彩亭行往廟觀之中迎請神將試問有何功徳不過花費熱鬧而已圓滿還湏謝將六七定例女壻做如女壻多者各不相下則聘做否則各做各七六七以前靈前只供素菜六七正日湏女壻家開葷自早點心起酒席湯飯均宜咸備如無女壻者必湏親戚中小輩也七七多得只放焰口如有做十个七者亦不過送七居多也

○百日周祥

百日周祥湏做功徳大約和尙居多杭州禪門和尙拜懺皇懺大悲淨土普佛爲大懺每眾二百四十八十不等其餘十王血湖藥師水懺等爲小懺一堂八眾湏錢一千四百焰口每壇五眾約千文是日送面造饅卷二盤燭元二事至親加燥素菜四品或二品如香茹木耳之類來拜者不過便飯而已

○首二中元

中元已詳時序類蓋因接祖而敍及之接祖一欵系應列於時序類也

○開弔舉殯

出殯先一日曰開弔先出啟期通知親友啟式謹筮某日不孝某等恭扶顯某雙擡寫銜靈柩由某地腳歷敍所經之路出某門詣某處停紼謹聞某日治喪下列孝子各服族名靈前設供神亭及應供各物鋪設帔幃大廳等處亦設椅帔桌幃懸掛素燈門外搭喪亭有七倉五倉三倉之別七倉七間門面開闊髙下共有五亭五倉五間三亭三倉一亭兩翼至髙者有一二十丈尢有東西轅門左右鼓亭凡有天井均搭明瓦廠自門口至甬道天井一直擺列各上街之行人執事排於門外如有職者可用儀仗半副誥命亭一座曲柄黃傘掌扇行儀仗者均黃衣黃帽右首鼓亭設大鼓一面用埠夫白衣白帽伺候凡客至敲鼓三下官長當道敲五下並升炮內眷敲四下道士敲二下和尙尼姑敲一下左首鼓亭中迎門吹打客至廳有親友陪喪者迎接至大廳堂門外門掛開門軸虛掩門外管家敲魚梆一下門內管家二人將門開啟行至靈前拜墊之外又二管家將幔開啟客拜細樂坐衙左邊值幔者擊點子一下陪喪者說奉謝一聲孝子匍匐孝堂外孝孫回拜客起其餘有服本家及女壻等均同謝一揖客出幔幔仍掩出堂門門仍掩然後陪至別廳飲茶並每人每點心一盤客去陪喪者送出孝子孝媳均穿黃麻衣並衰孫曾一支者細麻細衰其餘有服者細麻無衰女壻細麻土地衿頭巾亦然婦人細麻元領姑娘細麻衫女人皆帶孝篐管家白布袍子冬則白羔皮反穿馬褂帽用白布遮亦有行官禮不穿麻衣者男則均白布袍女則均白布衫午席爲陪喪飯凡下陪喪帖者均湏喫飯其餘泛啟者茶點卽去鼓吹早打頭二鼓晚打晚鼓後門幔均啟矣夜間有做祭者祭有公服麻衣之分公服祭則主祭及大贊引贊陪贊各所司事等均湏蟒袍補褂其餘上饌讀祝獻芹韭進椒醬並上菜上茶上點執燎等人均穿常服袍套惟予先祖肇東公出殯之時正值堂兄香雨入泮是以邀請新進秀才二十四人均穿藍衫廳中擺祭心彩亭一座凡上祭品一次間鼓吹走祭吹唱一回上半夜上祭畢然後腰臺下半夜撤祭並送祝帛並燎若麻衣祭則孝子主祭大贊等常服袍套上饌等均湏有服穿麻衣者其它有用堂名歌司鬧材其次徽調而已蓋是夜定例總湏敲動響器也五更時男女孝眷並親戚小輩均向靈前拜跪敬酒三爵天明各役齊集將行人各件排列街上然後請材孝子於街上跪接孝媳及送喪女客轎上均有白布頂圍孝妻孝媳頂上加黃麻一塊轎均隨於材後猶有僧尼道士送喪者每起二十四人或四十八人不等和尙披一色搭衣前二人執旛一對上書叢林某寺道士亦書某觀惟尼姑用小沙彌一對執旛亦書某庵字樣間在魂轎神亭靈柩之前然後照喪牌路經行出某門莊子停紼莊子淸波門外有接翠山莊錢塘門外有迎暉山莊此二處者居多於是行人各散鼓吹吹拜男女客均拜畢或備點心或備酒飯喫畢而散本家人再請材往別處或攢或莊停放是爲上攢用金盆攢盒供拜第三日又去上墳名爲復山送禮至親酒席燭錠其餘均送銀錢重者爲奠儀輕者爲香楮儀行人搭彩等見下排場類

○除靈點主

除靈在禫服將滿取用除日下帖請親友帖式謹筮某月某日恭奉某木主祔廟治筵敬請釋服子某稽首是日靈前仍素其餘鋪設帔幃均皆易吉下午客始來點主湏請鄕紳最好學臺其次翰林再次教官襄題者二人舉人秀才而已先期用拜帖加紅簽書敬屈鴻題襄題者書敬屈光襄來時門外用旗鑼傘扇紅黑帽鼓吹迎進花廳坐定擺坐茶點一面大廳居中設公案一座兩旁亦擺兩椅桌上鋪紅氈擺列朱衙筆硯香幾屏風點安息香左首朝橫亦設一位孝子恭捧木主供於左首位上然後用細樂拜請題襄者更衣均著蟒袍補褂出堂三人向中案一揖題主者升立中位襄者左右分立再請常服袍套者一人立於左案孝子跪請神主常服者傳與孝子又向中案跪常服者再傳與左襄者左襄者拆去主座擺於題者面前右襄者將筆染朱一拱遞與左襄者左襄者回拱接筆再一拱遞與題者題者回拱接筆然後左右均一拱將主點好再一拱遞筆與左襄者左襄者回拱接筆仍一拱遞與右襄者右襄者回拱接筆仍安於筆架之上再染墨筆亦如前二次點好左襄者將主裝好仍遞與常服者轉遞孝子捧供左案點主之時孝子匍匐堂上堂下開鑼喝道鼓吹升炮題襄者退堂孝子拜謝然後恭捧木主祔廟題襄者及各友親族眷人等均向家廟拜畢再將靈前魂魄二旛從人並各挽聯均盛於木盤內用和尙四人起靈孝子及孝眷人等均內穿吉服外罩白布袍衫孝子捧盤和尙及鼓吹送往門口將旛聯等燒化孝子等均跪送一面將孝衣脫下往火上燻越畢均皆吉服洗手進內然後家廟祝享人客坐席而散送禮至親送酒席或儀將名吉奠其餘不過燭元而已

○作塋安葬

先將葬地開穴之上搭雞籠頂艸廠一座地大者開墾平正砌作一字二字三字碪或石板或亂石砌好此乃墳親所造然後再叫搭彩匠接搭明瓦廠一座再搭會客及應用之廠均湏裝點齊整懸掛燈彩帔幃之類臨街搭彩牌樓一座左右鼓亭及東西轅門正日下帖通知親友帖式謹筮某月日時恭扶某靈柩新塋安葬謹聞治葬子某稽首送禮至親送喜蛋糕粽鞭炮燭元等泛者糕粽燭元而已送葬之時先湏埋寶瓶送金盆然後靈柩入穴親屍禹均穿白布袍衫鋪墊跪送客至亦有迎門鼓吹廠下設供靈位拜時亦用細樂並請陪客邀往喫飯蓋城外路遠來者均湏喫飯耳坐轎者居多而埠夫亦湏喫飯所以除客席外尢必設立飯廠如開飯鋪一般飯菜隨喫肉則每人幾塊憑籌支給又湏分給喜蛋糕粽而散午後墳親一面將落葬所用之工人分別執事樁造灰槨數桌以鎭棺木次日天明時篩鑼一次知會各工人起牀二次篩鑼催其喫飯篩鑼三次要上工矣灰槨工者以石灰山和土篩細和以樢漿三物拌勻用如李公拐樁子下鑲鐵錘有用對灰對泥者有用兩泥一灰者以一堆爲一桌每桌八人外加把作二人開桌多少不等同聲叫喊四上四下如唱山歌每約樁二百下爲一手有摏四手卽用者有樁六八手方用者其中多寡亦不等摏好搬放金井之內再摏平正塡滿爲度然後蓋頂灰槨工畢方才加土造立爪門石檻周圍圓壇豆立墓碑安石桌石櫈種坆頭樹惟做墳之費用不一而足有做一墳而用萬金者其中講究大有不同也

●排場類

廚司

茶司

攙伴

搭彩

彩結

執事

埠夫

素儀

○廚司

杭州之大家富屍凡廚司茶司泥水木匠四種均有買落主顧不能隨便另做買落者非東家實得其錢也凡無主顧者彼來謀做一二次後卽算其東家而彼或再賣與他人則後來者遂爲牢不可破之東家矣其故蓋緣此四種之當官值日卽按其生意之大小而定彼固有所借口也廚司俗名買頭專靠東家生意並不開店故用廚司只湏備柴水二物並缸缽之類其餘對像均彼帶來卽鍋竈不敷彼亦有扛竈擡來也買頭者與東家定下價值只管買辦雇來夥計有刀上撐鍋擺場洗剝雜務之分席面大約以六菜十六碟四點四熱喫爲通行飯則五菜四熱喫八碟四雙聘爲通行每席飯各一桌爲一套每套約錢三千零惟戲文酒回卽酒則用髙擺二十碟八菜八喫每人每瓜子杏仁並點心四道爲準每桌約錢四千零若無買頭主顧者酒館店包做好挑來只湏蒸熯其價較廉然而味不若矣每逢有事於申酉之時則以果菜八品請賬房喫者名爲小水自做包做均不湏錢是其所送也如婚娶喜兒果一包亦其所送此爲定例場頭大者前三後四喜事名四喜飯素事名五鬼頭則看物定價矣所來夥計每人晚給鈔幔錢並零星約百文主顧不願自做或東家叫別人做湏與說明與其每套錢百文名爲召秤錢

○茶司

杭州之有茶司一行最爲便當每擔一副有錫鑪二張其杯箸調羹瓢托茶鍾茶船茶碗燭臺酒壺壁釘桶盤爵杯銀鑲杯等件無不足用耳磁則紅花箸則象牙連茶葉栗炭在內每副價錢四百二十文婚姻喜事加倍場頭小者並可用半副其出稅之物香幾屏風桌幃椅帔等件然則彼何所取蓋所喫之酒亦其所賣憑籌支付約有對合秤錢必湏天明進門三四更方可去而且人人叫得著晚上上火內外燈內蠟燭亦歸其所點此各行中之最辛苦煩雜者每擔一副來四人夥計鈔幔零星每人亦約百文喜事新人卸冠後茶司送車孩兒一个名爲送子此爲老例

○攙伴

攙扶婆有專其業者以其知規矩曉道禮也𨿽在下人之列而其帔風則穿天靑並戴笄簮一對道喜惟襝衽而不跪拜然必有堅忍之性者方可爲何則禮數稍缺則羣然嘩之矣伴房婆不過旅進退而已然必湏和气爲貴者方可爲何則應酬稍疎則哄然置之矣如一伴者湏用攙扶之連手兩伴三伴者不妨另添業此者大約稍有姿色庶不惹人嫌耳

○搭彩

杭州之搭彩匠可謂業之至精者矣看他粗人而其心思之巧妙結構之精工誠有不可勝言者所以凡興大工必居首席者也憑你臨空大地要搭何物只湏四柱落地卽至百仭之髙無不立就而所用只得麻皮搓索一頭以雜木圓柴陗緊一頭以麻皮片縛之至於亭臺殿閣無不隨心所欲而髙下咸宜進退有度方其未經裝飾誠有莫名其妙者一經遮蓋則天然合式斯恍然大悟矣其制造之物料則又大小咸備長短均齊如明瓦有八尺四尺橋梁之分彩畫軟硬伐篷以及各樣小扇遮欄之處無不各適其宜如鋪地則又有翹皮棕薦檐柱欄桿則以布包廠下則又有五色幔天帳此外各有裝配無不奪目再興大工搭鷹架凡椽柱梁棟之宜立宜上者均畱出地步並無一木妨礙眞精妙之一技也

○彩結

彩結一行非有大本錢者不能開卽如做親行人一起花轎則文華頂西洋盤連頂髙約一丈上下周圍均用紅綢紮縛各樣鳥獸花卉等類四角玻璃建珠燈下墮大紅彩球晚添換四面玻璃燈檐每面約燭十枝連頂乃四圍約可點燭百枝之數再如花燭和合送子各亭亦用綢結或全紅全綠五色不等上下亦可點燭髙約七八尺燈牌兩面玻璃或彩畫或寫字可點燭二枝每堂十六扇拐兒燈有紅紗軟宕六柱宮式方式玻璃葫蘆琉璃建珠花藍等樣每桿左右掛燈一對每堂八桿再有彩絹造成西洋盤燈牌上贅琉璃困倒葫蘆尢有梯子木架每格掛方坡璃燈一盞每四盞爲一架每八架爲一堂再如百子圖宮式子孫燈近今又興紗架轎以官轎上下周圍均裝彩畫玻璃可點燭百枝行時每以結彩迎官亭一座爲首喪事行人一起棺罩大紅小呢用盤金打子繡花人物頂圍均同四角墜須又一樣名轎罩只有綠呢藍呢二種錫頂网沿如轎一乘彩亭亦如做親等不過添換素色而已香亭一座紫檀花梨所造髙丈餘用八人擡神亭五倉結彩中掛神像銘旌亭用白綢結髙二丈餘大見方約二尺許中掛銜名湏當道題尢有木邊兩面玻璃牌片一面寫彌陀經一面畫羅漢一尊每堂十六扇彩旛長丈餘有各色縀呢或繡花或打子或盤金人物花鳥等項上有寶蓋土中下均有腰牌用竹竿擒掛而行每堂八桿幢旛上有寶蓋中掛白紡綢結大球五个下有飄帶長約丈用木桿擒掛而行其餘提鑪大傘亞字牌功布旗翣字牌號喪班鼓等類鼓吹十人一起爲會長吹做親和合吉慶等鼓均六人細樂四人喪事繭衣細吹用小嗩吶每起八人頭鼓四人馬上鼓手八人至於葷素彩匾廠燈以及幃幔素事喪牌頭了全等樣則又鋪設之咸備者也行人小包一欵道光初年小夫每名分單雙如鼓吹鑼帽等見雙只錢四文單者只二文立於總路分給後至咸豐年間逐漸加增每名竟至二百文之多隻得不分單雙故必先貼告云行人小包不論單雙每名給錢若干文𨿽然均無二百之多而三四十文亦看不上眼矣卽此以見杭州之虛花好勝也

○執事

執事一樣葷素二事均湏稅用牌用朱漆白錫包邊東家開出官銜隨用大小硬紙金字配搭如式旗有飛龍飛虎淸道金鼓等項每牌二對間旗一對其餘箠棍傘扇龍頭令箭金鑼髙帽以及各役堂衣大帽均全馬道則門槍座槍都兒大纛如親事晚換琉璃髙照亦照牌銜用紅朱寫後勇圓式琉璃燈五桿喪事後勇號時辰燈十二盞

○埠夫

杭州有名七十二大埠均有當官值日其餘小埠百十處均陸續打積堆金歸於就近之大埠名下幫貼當官故每落埠頭湏出費錢二三千文埠中置竹筒一个中放竹簽上書埠夫姓名其簽闊狹長短粗細分兩秤準毫牙釐不差有來叫轎者小轎埠頭自備如自有轎者只湏空手埠中不論何人抽簽叫喚如本人應聲將簽停於筒外俟回再下以此毫無欺獘如有搭應東家者本人不湏抽簽則連肩者抽簽而已所秤之錢埠中抽加一堆金如以多報少察出罰打唱一堂通埠艸鞋各一雙以故無人敢作私獘東家有喜事男家頭燈旺相傘扇彩輿銅古寶鍾傳代女家發奩正日頭燈旺相傘扇攙伴轎等類其中有犒封之執事又湏埠中之老班及小甲頭兒承值其搭應之人亦湏分潤喪事頭燈魂轎傘扇幢旛山擔送喪轎山擔者放金盆攢盒艸薦冥鏹之類其出稅之物發奩紮縛之布疋桌上之紫竹欄桿盒擔等喪事白布轎圍再亦有跳轎每日錢五十六文每逢用行人之事搭應者湏得彩結行之和禮看場頭之大小而已埠夫幫忙名曰打雜每日工錢一百二十文蓋坐轎莫受用於杭州以其腰骨挺腳步穩上下兩肩勻其行路如趁風勢若大熱天撐起前後遮陽轎中亦不覺其熱卽其前後肩之呼應誠有踴躍直前之勢也

○素儀

素儀店出賣一切喪服出稅一切喪具所用衣衾被褥枕頭文袋及一切穿著之類或綢或布除有現成預備外或買料包做或代買點做均各聽便再如旛主從人糧食瓶粗碗紙轎無不俱全此不過交易生意至於出稅之物則燈彩椅帔桌圍聯圍帳幔無非湖縐縀子紗羅呢羽之類其中彩繡之鮮艷鑲滚之精工可謂華麗之至矣其餘奠池梆點拜墊以至於一切祭器男女齊衰粗細麻衣孝頭巾孝篐白布袍管家白布袍埠夫白袍白帽之類無不咸備專人收送憑折撿點一絲不亂則此一行其亦杭城之獨步者矣

●儔品類

大先生

二先生

墻門孫

土戶兒

八腳行販

空相馬兒

忙幫將軍

賬房老爺

○大先生

大先生者凡事只圖適意而甘受人之逢迎者也如執一見則不顧事物之難易如好一癖則不惜錢財之花消故凡嫖賭喫著以及聲華縻麗之端𨿽無不好而又隨人之逢迎爲轉移何則因得之不難而失之亦易總由錢財之不惜耳緣其適意之事多故每不專於一也惟其如此所以謂之大先生歟

○二先生

二先生者凡事好趨時道而不落人之褒貶者也每興一事則我倡之而彼和之�起一端則彼賽之而我彊之故凡花朝月夕以及四時行樂之場𨿽無不戀而又隨人之褒貶爲喜惡何則因有新之倡而故亦不和總由賽彊之心勝耳緣其時道之事數故每至於易變也如其不然豈得謂之二先生哉

○墻門孫

墻門孫者富家大戶之子弟欲避大二先生之名而混充筋節者也如遇姦巧之徒與之交接鮮不爲其所騙此墻門孫之名所由起也

○土戶兒

土戶兒者生意場中之財主不居大二先生之名而生成朴質者也如有誠實之子爲其賞識鮮不得其提攜此土戶兒之名所由著也

○八腳行販

八腳行販者事事在行般般皆會此等之人大約通於世務長於應酬以故道路無不通行欵無不熟卽諺所云藥中之甘艸戲場中之班鼓也

○空相馬兒

家有自然之利並有摻作之人不湏勞碌樂得空閒如龍王堂之著圍棋狗兒山之提畫眉茶坊聽海富廟內覓昆腔四人可以遊吾所費不大三盞亦能過癮爲數無多舒舒筋骨梅花碑何坊獨往用用心思象棋勢亦可消閒此等之人不啻閒雲野鶴何殊塵世神仙故以神馬行中之空相號之

○忙幫將軍

人家有葷素大事先湏請將後湏謝將此所謂將者卽忙幫將軍也蓋事無大小亦旣忙矣而何可以不邦巾故於親友中之多材多藝者請來料理以彼之有餘濟我之不足所以杭州無論若大陣場從無掣肘之形全藉此等將軍之力也

○賬房老爺

杭州之坐賑房最難蓋其處事之繁雜人口之嗷嘈一有不合小則被人腹誹大則當面搶白故不在行者此位不敢坐也卽如聲色排場等類之欵均爲葷素大事所必需其中行欵亦已紛繁而最難者莫如婚嫁之犒封及一切開發猶當權其輕重豈可冒昧爲之哉杭州有老坐賬房者不惟行欵均皆在道卽各行人頭無不熟識彼以場頭之大小定其開發之丰嗇所謂出得手入得袖也人皆不敢與之爭眞能以一言抵人之千百言自無嘈雜之虞所以各行中人等均尊之爲賬房老爺故凡大家作事者咸有如此之一人卽無相識者亦必轉相汲引也

●女工類

設帳

磨紙

糊錠

辮綫

店工

落經

收生

尼庵

○設帳

予長姊名荔香字良蘊號聆泉少多頴悟受先母沈大恭人教以女經書史年十三四便能吟詠及稍長書法講解無不精通以故親戚中之近者鄰里中之富者咸以幼女來受學焉有王艷仙王麗仙髙寶珍宋寶珠李掌珠李寶珠畢蜚英郭純熙李宛香等年均十歲上下鶯聲燕語聚誦一堂此𨿽非女子應爲之事然所得之修脯較男館爲優以其講究者方來也予次姊名素芬文學不及聆泉而工於刺繡亦有女子來受學焉予長女名露馨學於長姊次女雪馥學於次姊二人性格亦頗相似豈有風水始然哉此外如林西帆之夫人陸谷泉之令正均有設帳之名其它不得而枚舉之也

○磨紙

杭州之錫箔一行不知養活幾萬萬人自點銅而鎔塑及打葉子分中錠發擔挑往人家凡男人之業此者巳不知凡幾矣磨紙者以雜木磨頭一塊下鑲瑪瑙桌墊磨皮一張將葉子挑開磨於紙花之上方大約五六寸每二千張稍零爲一甲磨好只繳一千八百張又缺底座二十張實繳一千七百八十張其餘名爲收數約二百張之外收數好者毛三百張每百張賣得錢三十二三至三十七八貴賤有時不等立下經折付一甲則搭一印收去復一印隔日收換磨得快者每日好磨一甲然則窮家小戶一人養一身綽有餘裕矣年終總計印子若干每甲再給工錢十二文名爲印子錢臘月半邊就來算賬銅錢提方洋錢淨光無擡此杭城第一公道生意十城門外每日均有紙擔出城要分至數十里之外鳳山武林二門晚間紙擔聚於城下不齊不關城門凡以便民也但所放出之紙除夕總要收淸不能欠過一甲正月初三四又來分元寶紙矣

○糊錠

磨紙收數本取其最囫圇光亮者出賣於錫箔店內店中以一千張劈作底面中間配以粗羔糊好名爲錠兒卽名冥鏹糊法粗羔用木盔頭盔灣底加一箔面紙打濕中印圓絲曬燥將底糊籠卽成冥鏹然後以薴麻穿掛每提五百或一千有雙七分雙八分雙九分之別七八分工錢每千五十文�分六十文做得快者每日和牽做得一二千亦可養得活矣蓋杭城尙鬼大戶人家連做好事一年要用幾十萬是以不愁沒得做也

○辮綫

杭州女子至五六歲卽教以打辮綫小辮綫長約四五尺或鴛鴦或一色每七八股不等珠兒辮綫長一丈八尺五色不等連中心共九股如一錢可值二錢之價或往綫店換打綫亦有對合秤錢猶有粗細金辮綫則數十丈長不拘矣其中秤錢大約與綫等

○店工

如帽店之切碗托帽鞋店之切千鍼幫冥衣店之縫衣衾此皆鍼黹之工尢有敲松子搓丸藥甚至摘荳芽須亦可秤得飯喫也再杭州剃頭店之婦人專工替人漿洗衣服以及縫聯補綻亦可秤得錢財也

○落經

杭州後市街之太平局以及下叚東街等處有該機子織綢縀者其經緯各絲多發女工落紡此其中大有生意在焉

○收生

杭州之收生婆生意莫好於大井巷口之施老大房環翠樓之施老二房家中雇用長班穿喫不異大家擡往人家收生穿綢著縀金簮金鐲生意忙冗只來一轉畱下副手又往別家去矣

○尼庵

尼姑之撮頭大矣哉每逢觀音地藏藥師等誕辰則起懺會紏鬭分金邀請施主之內眷喫麵擺齋並出賣經卷冥鏹甚至亦會念材經修大悲施主有素事則備精致蔬果往送收寄孩子做徒弟相邦巾大戶人家翻絲綿衣服分齋饅頭化雨雪糧送臘八粥募化燈油及各器皿鬭造百家歡門幃幔無一非取錢手叚然而人之甘受其撮者總緣善念爲辭也

●飲食類

羊湯飯

件兒飯

蘇州館

徽州館

天竺飯

余樓兒

冰鮮行

四時點

○羊湯飯

羊湯飯店只賣羊貨飯每碗六文或有四文更有羊湯麵每碗六八文起聽喫客之便其羊剝皮剔骨熩爛切塊每件四文有椒塩淡件之分又腸肺心等碎塊加湯盛碗爲雜水單碗六文夾碗十四文小喫腰肝脊腦腸肚蹄子口太極圖等每盤廿八文如一人喫十四文亦賣惟肝尢賣件兒如兩件只錢八文幹片兒每盤多少不拘亦可放湯作片子湯其大菜燒肉雜水等項總不離乎羊酒惟膏梁點心有肉絲春餅水餃燒賣均有小菜每盤麵湯每盆均二文惟夏天不開以其時熱也

○件兒飯

件兒飯店諸物均備飯每碗六文冬天家鄕肉塩件兒夏天淡件兒每件四文菜湯每碗二文淸湯不要錢小喫如炒腰子蝦仁四件等類上盤上碗均五十六文其大菜雞鵝鴨鳥山珍海錯各式魚肉鮮幹果品燒紹各酒無物不備其價亦不甚貴若一人喫煎魚熩肉各式家常葷腥菜蔬每件均六文小菜麵湯亦各二文

○蘇州館

蘇州館店所賣之面細而且軟有火雞三鮮燜肉羊肉燥子鹵子等每碗廿一廿八三四十文不等惟炒麵每大盤八十四文亦賣各小喫並酒點心春餅等均全此爲葷麵店尢有素麵店專賣淸湯素面與菜花拗面六八文起價如上斤則用銅鍋名銅鍋大面並賣羊肉饅頭羊肉湯包再三四月間添賣五香鱔魚小菜麵湯亦各二文

○徽州館

徽州館店所賣之面粗而且硬其各種各價均與蘇州館同惟面兩樣耳再有名爲小碗麵一種每碗十八文上加肉片蛋皮蝦仁等物碗大味鮮量淺者可以抵得一頓飯矣亦有素麵店小碗每十文上加素絲點心淨素小菜麵湯亦各二文

○天竺飯

天竺山飯店自三天竺至靈隱寺山門內有一二十家惟陳三房最有名所賣之飯每碗四文口大者只湏一口予曾經喫過一頓十六碗菜惟件兒荳腐如要炒素菜煎荳腐或皮筍湯之類三文之本要秤十文之利春香一市生意要安享坐喫一年也

○余樓兒

在城隍山城隍廟大山門間壁先開酒店後漸賣菜日日將晚時有人猜拳拇戰專靠大二先生之興也

○冰鮮行

杭州之江魚船來自寧波等海口路遙天熱魚皆藏於冰內無論何時到地江千設有冰鮮行雇人肩挑大鑼一面其一頭掛大燈籠一盞號冰鮮行字號徧行城廂內外上下叚各路如到船一隻則敲鑼兩下兩隻三下通知各行販前往販賣去者先於行中買籌每根五百文然後持籌往船上取魚其中貴賤以魚之多寡合算鰣魚鰳魚鯧魚烏賊等皆從此冰船而來三四月起夏至後絕迹矣先前以白晝鳴鑼犯禁後乃稟明大憲則當官敲矣

○四時點

四時八節之點心如新年喫年糕上燈夜喫燈圓兒十五喫元宵�燈喫年糕淸明喫靑白湯團立夏喫烏飯糕夏餅端午喫粽子六月廿三喫麥糕中元喫餛飩石花中秋喫月餅重陽喫栗糕十月朝冬至新春年下均喫年糕尢有五彩印造金團銀團節節髙各式元寶聚寶盆之類以備燒年紙之用若開封印信則有大糕團糕見方大半尺團大配之夏天有濕化糕茯苓糕松子糕玉帶糕灌香糕洗沙糕黃糕菉荳糕黃松糕水晶糕王及瑪糕松花撞糕烏飯團兒開口餃兒等冬天木梳糕折糕餅糖年糕油灼年糕其餘漿兒粽子飯團兒粉餅兒糖糕糖湯團肉湯團拌湯團掛粉湯團等類四時均有賣以上均粉點心尢有面造者椒塩燒餅糖燒餅綫板餅鍋口餅韭菜餅蘿葡餅蔥肉餅火燒兒麻花兒油灼鬼兒油灼蝦球兒油灼麻球兒等類再茶食店所賣各樣細點不下數百件不能備載

●馳名類

五杭

四昌

各鋪

各藝

○五杭

五杭者杭扇杭綫杭粉杭煙杭剪也扇店推芳風館爲首其餘則張子元顧升泰朱敏時等綫店推張允升爲首其餘則胡開泰孫大森鼎隆徳一等粉店推裘鼎聚爲首其餘則關玉山金建侯等煙店推達昌爲首其餘則陳四海迎丰天潤天隆玉潤等剪刀店則惟張小全一家而已

○四昌

杭州有大南貨店四曰顧徳昌共四爿胡宏昌共二爿胡日昌共二爿馮仁昌只一爿各貨到地要盡此四昌先進然後方散於各店以故四昌之名獨步

○各藝

名醫內科則方召南胡魁仙胡士楊外科則連楚善兒科則任玉書任心柏任殿華眼科則倪載淸耳科則金耳朶咽喉則定水寺產科則郭醫產疑難雜癥則壽春庵跌打損傷則下方橋起課則王蒼霖王天吉管鳳書算命則呂震龍看相則施逢時測字則紫陽山人

○各鋪

除五杭四昌而外其各式店面不勝枚舉姑就其生意出色者略敍一二如吳恆有之茶葉店葉受和之茶食店種徳堂許廣和碧蘇齋之藥材抱琴一貫之藥酒松盛全由賢良之酒棧李頤賓之冊筆天寶樓之首飾王老娘之牙抿三多之蘇鞋恆生景丰之提莊吳洽丰之冥衣如意齋之靴子大樹下之釘鞋介福之綢縀胡鳳祥劉協和陶協興之木器趙開宗之圓件寶源之銅錫其餘之店多不勝記

●備考類

三个半

雙弔墳

朱養心

回回堂

西湖異

玉泉魚

百獅池

梅花碑

○三个半

杭州香火最盛之廟名曰山上三个半山下三个半山上城隍廟三官廟太歲廟爲三个其半个卽眼光聖母催生送子癍疹痘神廟山下旌徳觀元帥廟琵琶街龍吟庵塩橋上蔣老爺爲三个其半个卽柳翠井巷之熙春廟

○雙弔墳

崔府君者他鄕人於嘉慶年間挈妻來杭投親不遇因無以存活遂同弔死於萬松嶺該處名孔家山嶺頂建敷文書院每月初二憲課十六山長課生童咸肄業焉爲聖裔子孫所管其前後左右均捨爲義冢地時人因遂葬焉其地在書院左首落嶺兩箭許後緣屢著靈感有人於墓前起造平屋三間屋外接建路亭一座名曰節義亭裝塑崔府君夫婦土像供奉香火日形熱鬧錢塘縣尊宣名麟恐有妖妄帶領三班衙皂各役親臨排衙吆喝果然正气所鍾並無妖妄於是緣起其事勒石爲記立於墓側迨後香火愈盛求簽還願者咸以匾對爲謝故將平屋三閒路亭一座其椽梁壁柱並無一隙餘地甚至去舊換新抄錄語句存畱姓氏另立總匾積有幾千號數猶有造轅門豆旗桿卽社酒雞豚無間寒暑近今又有人於對面更造三間供立崔府君三代神位鋪排裝飾尢爲炫耀

○朱養心

朱養心膏丹店在大井巷內其屋後臨山有古井一口劉海仙之蟬時匿焉迨後劉仙往其家取蟬臨別贈以水龍畫一幅云能避火災果然其屋前後左右屢遭回祿而其家獨存珍藏此寶不與人見人之所見者皆假畫也井中旣得仙气而所造膏丹亦著靈驗因之四遠馳名每逢春香時一日賣錢至百餘千

○回回堂

回回堂在南大街文錦坊地方系回回教門聚眾禮拜之所故名禮拜寺其堂四方壁立髙五六仭迎面彩畫有回教字匾額中開圓門內造雞籠頂遠見猶如自鳴鐘一座兩旁列石欄朱漆儀門上懸禮拜寺匾其屋內若何裝飾不知其詳此亦杭城之獨有者也

○西湖異

道光間有一年西湖連底冰凍甚至土工擡材均可行走而湖心亭因之著白撞賊又一年西湖水漧斷橋一帶泥皆燥裂近令七八年前滿湖出有刀茅春靑秋稿遠望之如田地一般惟湧金門至聖因寺前一路尙通其餘蔓延皆滿此以見刀兵之象也

○玉泉魚

玉泉有寺在嶽墳裏岸寺旁屋有泉一池大不盈畝淸澈見底些微之物畢露池之中央壓以寶塔俗說以下通海不知其詳池中豢養鯉魚靑魚鯽魚鯤魚等種大小數百尾至大者長可四五尺其色藍而帶金寺中和尙置賣麵餅遊人觀玩者買而飼之此系康熙乾隆南巡時所畜者百十餘年物也粵匪頭次陷後予猶去看大者已無矣聞說二次之後業已淨盡何此物亦遭其刼也若不記述後人焉知有此魚哉

○百獅池

百獅池在藩署大門外池列兩旁中有橋周圍石欄桿每柱鑿小獅一个共百个故名百獅池聞此池水中可通藩庫有人由此盜庫銀迨後於池中養癩頭黿若干个於是人不敢下黿身長大各四五尺天熱則游水面春香時鄕下人以油灼鬼燒餅投之是亦杭城之一景焉

○梅花碑

梅花碑在織造衙門右首圍墻之外一面系育嬰堂及古觀梅社兩岸一帶均系墻垣無人住屋之所長約四五箭街道亦開闊是以擺列醫卜星相及捉牙虫賣艸藥糖色果點各式攤場又間以大書道情隔壁戲花鼓調以及各樣小調之類四時熱鬧無間寒暑閒暇無事亦可散得心解得悶也

●杭俗遺風跋

或有問於予曰杭州如此福地𨿽然繁華而初無作孽之端似可免此大難矣子曰不然此乃天數周流自古不免卽如杭州之殉難者非必盡因本人之作惡而報之也何則試問孩提之童果作何惡而有以報之然則其非一世之故可知矣或有天上神仙思凡下降或有山中老衲不果潛修應歷刼以警之者故必生長華門享受淸福而終不免有殺身之刼者此直謂之神仙歸位也可謂之羽化飛升亦無不可也且古來忠孝節義之人豈盡善終者始能傳於後世哉語云死或重於泰山或輕於鴻毛𨿽當匹夫匹婦之儔而能行忠孝節義之事其自視不綦重哉予家一門遵奉先母命殉難井中當斯時也非無脫足之地非無可挾之資而卒甘受其死者此中自有乾坤之正气殆有不可稍餒也而或者曰子之爲是說也特爲親者諱乎予固不敢然猶冀人能鑑予一家之心則幸甚玆予著杭俗遺風一書旣得十二類凡一百二十八章大略似無漏失而殉難之人豈可不識乎因或問而爲之跋同治二年歲次癸亥仲冬望日錢塘範祖述月橋氏著竣於閩省與宜閣

●附錄同裏吳蓉圃兄譔刻墓志銘

皇淸誥封太宜人晉封太恭人範老伯母沈太恭人曁令次女�

孺人次媳周恭人三男邑庠生綺雲公孫女馨姑馥姑侄孫女招姑合家殉難墓志銘

吾杭稟湖山鍾毓之靈代出偉人其有忠孝節義萃於一門者尢爲史冊所僅見今年春粵匪竄陷浙垣凡紳民士女殉難死者不下數萬人殆未有如吾友範氏一家之烈者也伯母沈太恭人系出望族禮教夙嫻自歸漁谷老伯後越冊年而守節閨門之內垂教有方戚裏咸嘆美之生長子名祖庚早逝次子名祖述號月橋職授司馬適遊閩疆三子名祖康號�������學能文襄遊戎黃名熊飛公統軍徽浙七八年來軍民貼服人稱小範長女適胡芝亭次女適兪鼎梅三女幼殤二月初賊陷廣徳綺雲以老母故間道回裏迨後賊鋒漸緊杭人多有遷避親戚中亦相諄勸太恭人以月橋列職同知業邀光寵一門正宜見危致命於是首命綺雲倡立民團晝則巡防夜則擊柝綺雲本知大義徒以有老母在旣奉太恭人之命誓以合門死守先日有義烏陳鴻卿張嵩塘偕六品軍功季鳳魁受範氏姻戚黃開士公命由諸曁買舟而來請爲避地計太恭人誓死不移迨至廿六日假以探賊爲名紿鴻卿嵩塘先行惟鳳魁以不能副開士公之重托又與綺雲素稱莫逆且見一門如此忠烈亦願死守不肯遠離次日城破太恭人投水自盡兪範氏公姑早喪其壻幕遊故常在家奉母素得親心當卽從死周恭人事姑以孝待女以慈賢名素著馨馥兩女夙聞閨訓四徳無虧隨母跪送太恭人後均相繼投井殉節招姑與焉綺雲見井屍滿投缸自盡後賊蜂擁到門鳳魁死之迨三月初三日賊退後有胡芝亭偕戚都惇甫金小和金月鋤孔繩伯等撈屍收殮均面色如生嗟乎非所謂視死如歸其靈不沒者歟余與範氏昆仲垂髫至契今�其家爲國效節一室捐軀斯己難矣而鳳魁以受人寄托捨生取義求之近今殆不多得月橋司馬自閩聞信星馳回杭呼搶欲絕玆於四月十二日卜葬於畱下之沈家嶺麓並鳳魁之柩另穴附葬墳側囑余爲志敢謂幽光之必發庶幾潛徳之常畱銘曰

忠臣之心孝子之樣臨大節而不渝惟取義以爲上玆四徳之兼全永光昭乎泉壙

賜進士及第翰林院編修文淵閣校理教習庶吉士愚侄吳鳳藻頓首拜譔

庚申八月治葬子範祖述勒石謹志

杭俗遺風

