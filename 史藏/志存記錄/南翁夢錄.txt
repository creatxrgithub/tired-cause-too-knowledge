

南翁夢錄

﹝明﹞黎澄撰

南翁夢錄序

南翁夢錄

●南翁夢錄序

語稱十室之邑必有忠信如丘者焉況交南人物自昔蕃盛豈可以偏方而遽謂無人乎哉前人言行才調多有可取者至於兵火之間書籍爲燼遂令冺滅無聞可不惜歟興思及此尋繹舊事遣亡殆盡猶得百中之一二集以爲書名之曰南翁夢錄以備觀覽一以揚前人之片善一以資君子之異聞𨿽則區區於小說亦將少助於燕談或問予曰君所書者皆是善人平生聞見無不善乎予應之曰善者我所樂聞故能記之不善者非無吾不記耳曰錄以夢名其義安在曰彼中人物昔甚繁華時遷事變略無遺迹惟我一人知而道之非夢而何達人君子其知之乎南翁澄自謂也

正統三年戊午重九日正議大夫資治尹工部左侍郎交南黎澄孟源序

●南翁夢錄

黎澄

藝王始末

竹林示寂

祖靈定命

徳必有位

婦徳貞明

聞喪气絕

文貞鯁直

醫善用心

勇力神異

夫妻死節

僧道神通

奏章明驗

壓浪眞人

明空神異

入夢療病

尼師徳行

感激徒行

疊字詩格

詩意淸新

忠直善終

詩諷忠諫

詩用前人警句

詩言自負

命通詩兆

詩志功名

小詩麗句

詩酒驚人

詩兆餘慶

詩稱相職

詩嘆致君

貴客相歡

○藝王始末

安南陳家第八代王諱叔明明王第三子次妃黎氏所生也爲王子時號曰恭定性淳厚孝友恭儉明斷博學經史不喜浮華陳家舊例有子旣長卽使承正位而父退居北宮以王父尊稱而同聽政其實但傳名器以定後事備倉卒爾事皆取決於父嗣王無異於世子也初明王庶長子旣立是爲憲王而嫡子始生長曰恭肅癡味不任人事次曰祿星年未出幼而憲王歿且無嗣祿星承父命繼立是爲谷王庶兄恭靖拜太尉恭定拜左相恭定忠信誠確事君與親謹愼毫髮人無間言接物不親不疏臨政無咎無譽明王棄世居喪三年淚不幹睫服除衣無彩色食不重味庵蘿果海豚魚是南方珍味自此絕不到口事谷王十有餘年谷王夭而無嗣大臣議曰左相甚賢然兄無嗣弟之義乃以國母令召立恭肅子忘名爲王是時恭肅亦巳早世子旣立以眾議進拜大尉爲太宰左相爲太師左相弟恭宣爲右相恭肅子少不學好遊俠人言妾母私通外人楊氏所生故爲宗族素所輕賤旣嗣位居喪無戚容舉動多失禮擢用親暱小人蔑視祖父卿士不滿期年宗族無狀者相與作亂旣捕獲誅戮連累枉殺甚眾又潛謀盡去陳氏之有名目者乃殺太宰於家太師夜遁迄旦宗族官寮盡挈家奔都城爲之蕭索太師間道得至竆邊蠻峒意欲自盡左右持之峒人畱寓旬月人頗知之

宗族官寮相繼尋至恭肅子遣軍追捕者亦盡歸投右相唱率羣寮勸請還都以淸君側太師鳴咽謝曰諸君早返城邑善護明君易亂致治尊安社稷某死亦受賜某得罪於主脫身逃竄待斃山林幸矣豈敢有他諸君幸勿相迫眾皆諠嘩不巳再三懇切上書誓死無易逼請就途肩轝出山遠近雲集歡聲震天將至都三百里老將阮吾郎教恭肅子出手書罪巳辭位巳而擁出迎謝恭肅子伏地請罪太師亦僕地相抱慟哭盡哀曰主上何至如此臣之不幸豈意有今日也右相拔劍厲聲曰天命討罪罪人安得多言相王豈可以煦煦之仁失於大義乃叱將軍掖去促有司備禮奉太師卽王位廢恭肅子爲昏徳公王入城謁廟涕泣告曰今日之事非臣意所及以社稷故不得辭免有乖忠孝慚懼在懷願自黜尊榮以少酬素志乃下令勿用王車轝衣服器物黑漆無以金寶丹朱其餘飲食服用依前節儉終身之喪歿世無攺乃革亂政率舊章明賞罰用賢良以巳子不才難堪大事期年使弟右相嗣位而同聽政是爲睿王

先是占城乘國釁數來寇睿王卽位三年乃親伐占城敗績不返王以睿王之子晛嗣位久之覘聽姦臣行不道王憂社稷傾覆涕泣而廢之號曰靈徳公以王小子顒入嗣位是爲順王歷七載父王薨時洪武二十七年甲戌葬於安生山謚曰藝初藝王爲兒時八九歲侍明王適牀上有竹奴試命詠之乃占口應曰有偉此君中空外勁削汝爲奴恐傷天性明王異之佯叱曰此不成語勿記錄乃戒師傅毋令作詩君子謂天命有兆誰能禦之後果然矣卽位之後盡取兄弟姊妹子女孫侄之孤幼者鞠飬宮中視同巳出宗族遠近咸被恩憐有遭亂後貧窶不能婚嫁者婚嫁之未葬者葬之未泒支流莫不收錄翕然戚裏盎若春和國人化之俗漸淳厚此土之君斯其賢者歟

○竹林示寂

陳氏第三代王曰仁王旣傳位世子乃出家修行刻苦精進慧解超脫爲一方祖師庵居安子山紫霄峯自號竹林大士其姊號曰天瑞多失婦道大士在紫霄聞姊病亟乃下山往視謂天瑞曰姊若時至自去見冥間問事則應曰願少待我弟竹林大士且至言訖還山數日至庵分付弟子後事奄然坐化天瑞亦以是日卒

○祖靈定命

仁王示寂時其子英王未有嫡嗣止有庶子意且待嫡子而後定嗣位至茶毘後封骨時子孫環拜舍利飛入庶孫袖裏而放光旣收又入英王拜曰敢不奉命收之乃定尋以庶子爲世子旣久嫡母生男不育庶子終嗣王位是爲明王

○徳必有位

明王旣嗣王位久之嫡母生男至周晬時英王巡邊在外家事先決於嗣王有司以周晬禮請乃命以世子例行之有司以王故難之王曰何疑乎初以嫡嗣未生故我權在此位今旣生矣待長復辟何難曰此事前古多危請愼思之王曰順義行之安危何足慮也卒以世子例行之期年而嫡嗣歿王甚哀之君子謂明王誠心不顧於安危讓徳克光於今古傳曰有徳者必有其位其斯之謂歟

○婦徳貞明

陳睿王正妃黎氏靈徳之母也初睿王出師不返妃乃披剃爲尼會藝王以靈徳嗣位妃爲之辭讓不得乃涕泣謂親人曰吾兒薄福難堪大位足以取禍爾故主棄世未亡人惟欲速死不欲見世事況兒子之將危乎乃精修苦行朝夕經懺以報主恩不五六年燃臂煉頂無不備至遂以入定示寂後至靈徳見廢人皆服其藻鑑先知且感事君之誠貞婦之節一歸佛氏便造門庭如此之深也誰不哀傷而嘉獎乎𨿽陳家先世妃嬪多有賢者而此妃出於其後又欲過之何其偉歟

○聞喪气絕

陳太王女號曰韶陽方坐蓐時王巳旬月不豫數遣人起居左右紿曰王巳平復無事至棄世日忽聞鍾聲連響曰得非不諱事耶左右紿之不聽乃慟哭長號气絕瞑目而逝

○文貞鯁直

朱安號樵隱交趾上福人也性廉直剛介居家篤好讀書學業精醇名聞遠近弟子盈門相繼躡靑雲登政府者往往有之安恬澹寡欲不赴應舉至元間陳氏明王徵拜國子司業授世子經尋遷太學祭酒明王歿其子谷王逸豫怠於聽政權臣稍多不法安數諫不聽又上疏乞斬姦臣七人皆權幸者時人號爲七斬疏旣入不報安乃掛冠歸田裏後谷王歿國頗亂羣臣迎立藝王安聞之大喜杖策上謁旋乞還鄕以老病辭不受封拜乃賜號文貞先生厚禮送回久之壽終於家都城人士景仰髙風莫不嗟悼昔安弟子爲執政者時來問候拜牀下得與談話片言而去者甚以爲喜有不善者切責唾罵甚至呵叱不納其淸直嚴正名聞一時凜然可畏吁其善哉

○醫善用心

澄先人之外祖曰範公諱彬家世業醫事陳英王判太醫令常竭家資以蓄良藥積米谷人有孤苦疾病者寓之於家以給饘粥救療𨿽膿血淋漓不少嫌避如此來者待健而去牀不絕人忽連年饑饉疫癘大作乃築房屋宿困竆饑者病者活千餘人名重當世後嘗有人扣門急請曰家有婦人卒暴血崩如注面色稍靑公聞之遽往出門而王使人至曰宮中貴人有發寒熱者召公看之曰此病不急今人家命在頃刻我且救彼不久便來中使怒曰人臣之禮安得如此君欲救他命不救爾命耶公曰我固有罪亦無柰何人若不救死在頃刻無所望也小臣之命望在主上幸得免死餘罪甘當遂去救治其人果活少頃來見王責之免冠謝罪敷析眞心王喜曰汝眞良醫旣有善藝又有仁心以卹我赤子誠副予望也後之子孫爲良醫官四五品者二三人世皆稱譽其不墜家業也

○勇力神異

安南李氏時淸化人黎奉曉生而魁偉異常飲食視人十倍年十二三身長七尺適有外寇侵境虜掠甚眾鄰里倉皇罔措奉曉語其父母不可隨人奔忙但多作飯與兒子飽喫一頓今日殺賊救民易如反掌飯畢持一短刀俗呼爲斫刀者伐木爲兵直衝賊陣縱擊潰走盡獲鄰邑被虜者千餘人而還李氏賞賜除授固辭不受乞賜田地以自耕食耳有司議定頃畝奉曉曰臣以斫刀破賊願擲斫刀所至爲界許之擲至十餘里悉以與之後人因此凡賞功田名之曰斫刀田使領軍辭以不能願居田裏待用兵時請爲先鋒破陣報國而巳後十餘年召爲先鋒以十餘人擊數萬餘賊眾封威遠將軍仍在田裏壽終於家

○夫妻死節

永樂丁亥大軍平交趾日頭目吳勉赴水死其妻阮氏仰天嘆曰吾夫事主一生受祿由中官至登政府今而死節是得所也又何怨乎妾若苟活豈無所之但夫道君恩一時辜負吾不忍也寧相隨爾言訖亦赴水死嗟夫死節者士大夫之所當然猶或難之宦官如此古所罕聞吳勉其丈夫乎至於阮氏以婦人臨危能識大節知夫得所而無憾又能重義輕生視死如歸可謂賢婦也歟世之愚婦以忿投水者多矣至於以義爲身甚不易得也如阮氏者誠可嘉哉

○僧道神通

李氏時嘗有妖物晝夜隱形啼叫於殿梁上連日不止時第二代王召僧覺海道士通玄同來厭勝覺海以數珠擊柱其聲應手而止通玄以令牌擊柱忽見大手出梁上將一蛤蚧擲地其妖乃止王占口曰覺海心如海通玄道更玄神通能變化一佛一神仙

○奏章明驗

交趾太淸宮道士名道甚元世祖至元間爲陳太王祈嗣拜章畢乃白王曰上帝旣允奏章卽命昭文童子降生王宮住四紀巳而後宮有孕果生男兩膞上有文曰昭文童子字頗明顯因以昭文爲號年長其文始消至四十八歲臥病月餘諸子爲之建醮請減巳壽以延父齡道士拜章起曰上帝覽章笑曰何乃戀俗欲久畱乎然其子孝誠可允再畱一紀病乃瘳後果有十二年壽

○壓浪眞人

宋仁宗時安南李王親率舟師伐占城至神投海口風浪連日不得航海聞近山有道士獨居庵中乃召請祈禱道士曰王自有福力臣保萬一無憂明日發行勿生疑慮夜半風止詰旦行至海外遠望風浪如山舟師所向寧靜時復見此道士水上步行或前或後宛然明白但人不可近爾師還至神投山道士迎見王喜謝慰勞道士曰臣知王福重故無憂此神佑王爾非臣也問之鄕人曰道士自此采藥久不在庵王大異之封爲壓浪眞人賞賜金帛皆不受後入山去不知所之眞人姓羅爲名人皆以壓浪呼之弱冠棄妻子入道其後裔有羅修者舉進士仕陳藝王官至審刑院司而卒余所親識也

○明空神異

交趾膠水鄕有空路寺昔有僧俗姓阮名明空來治開平出家住此寺有徳行頗知名一日明空從外來其同房僧戲隱門內躍出作虎聲以怖明空明空笑曰汝修行反作虎耶我當救汝後年僧沒尋國王李氏生世子年幾弱冠忽徧身生毛踴躍咆哮頭面漸變虎形王廣求醫巫僧道皆無措手聞明空有法術遣人乘船請來明空以小鍋炊飯欲食水手使者笑曰水手人多自有食莫煩常住明空曰不然眾皆少喫見我厚意四五十人各盛滿碗飯亦不盡人皆奇之臨晚上船戒使者與水手皆熟睡一覺待月出貧僧喚起乃開船不然我且不去使者懇請不得皆偃臥假寢惟覺船下風聲冷然移時月出呼起其船巳在都下灣泊矣經行三百餘里也乃騰空入宮中煮水以洗世子應手毛退體遂平復王問故對曰修行人一念迷著懺洗而巳無難也曰師得何神通而能空行曰非也臣宿有風疾比發時不見萬象不知何者爲空乃信步耳非神通也乃空行回去賜賚不受王遂鍚以神僧封號因以空路名其寺云世子後爲王謚曰神王

○入夢療病

東山寺僧名灌園戒行淸白慧解圓融數十餘年不下山適陳英王患眼月餘醫藥不效日夜疼痛夢見一僧以手摩眼王問僧自何來其名爲誰曰我灌園也來救王眼夢覺眼痛便止數日平復訪於僧徒果有灌園在東山者命人請來宛然夢中所見僧也王大異之封爲國師賞賜甚厚盡將散施不畱一錢破衲還山若不經意自後行腳徧歷山川州縣聚落凡有淫祀邪神爲民害者盡將訶斥伐其廟壇至於猛烈大神多有見形見夢郊迎請命者則爲之授戒減損血食使保護生民無敢犯者後世人猶徳之

○尼師徳行

淸涼尼師俗姓範氏交趾世祿家女出家庵居淸涼山毀服苦行戒律精勤慧觧通暢常習禪定面貌酷似羅漢遠近僧俗莫不敬仰蔚爲一國尼徒宗師與諸大徳齊名洪武間陳藝王賜號慧通大師旣老移居望東山一日忽謂其徒曰吾欲以此幻軀施與虎狼一飽乃入深山兀坐絕食三七日虎狼日日環踞莫敢近其徒懇請還庵閉門入定經一夏乃集眾說法因而奄然坐化年八十餘荼毗有舍利甚多官爲建塔於本山焉先是嘗囑弟子吾去後當分取吾骨畱此間磨洗人疾病至收骨時眾議不忍乃盡函封經宿忽得肘骨在函外桌上眾皆異其靈驗後凡有人以病來禱弟子磨水與之一洗莫不立愈其誓願弘深乃至如此

○感激徒行

陳太上之孫名道載號文肅者是仁王之從弟也自少有才名十四歲乞入試場遂登甲科仁王深器重之有意大用不幸短命而亡故未及爲相也仁王出家修苦行文肅自此徒行曰主上行腳徧山川我縱不能隨從何忍棄車馬乎卒世不易仁王一時入城文肅來謁命官廚以海味食之笑語盡歡王占口曰紅潤剝龜腳黃香炙馬鞍山僧持淨戒同坐不同餐觀其君臣兄弟相得如此足感激也

○疊字詩格

陳家第二代王曰聖王旣傳位世子晚年頗間適甞遊天長故鄕有詩云景淸幽物亦淸幽一十仙洲此一洲百部笙歌禽百舌千行奴僕橘千頭月無事照人無事水有秋涵天有秋四海巳淸塵巳淨今年遊勝舊年遊此詩作時蓋經元軍兩度徵伐之後國中安樂故結意如此其命意淸髙疊字振響非老於詩者焉能道此況自性淸髙天然富貴國君風味與人自別矣

○詩意淸新

竹林大士詠梅詩云五出圓葩金撚須珊瑚沈影海鱗浮个三冬白枝前面此一瓣香春上頭甘露歌凝癡蝶醒夜光如水渴禽愁嫦娥若識花隹處桂冷蟾寒只麼休其淸新雄健迥出人表千乘之君趣興如此誰謂人竆詩乃工乎又山房漫興二絕句云誰縳更將求解脫不凡何必覓神仙猿閒馬倦人應老依舊雲莊一榻禪是非言逐朝花落名利心隨夜雨寒花盡雨晴山寂寂一聲啼鳥又春殘其瀟灑出塵長空一色騷情淸楚逸足超羣有大香海印集頗多絕唱惜其地遭兵火不得流傳余只記誦一二而巳吁可惜哉

○忠直善終

範遇範邁本姓祝氏交趾莊仁人也兄名堅弟名固皆少年登髙科有才名至正間在陳明王歷官淸要王以祝氏古無顯人乃攺祝堅爲範遇固爲範邁王叔父爲上宰傳國柄不避嫌疑且與宰執有隙適仇人上變告誣構上宰國相率百官彈劾議置大辟獨範邁爲禦史中丞固請緩獄愼刑時上宰被收而家臣寮屬親戚奴僕下獄殺戮甚眾邁連上諫疏面折法司辯析冤屈人主威怒之前力爭不巳王叔旣幽死後得誣構實迹坐其姦人王甚慚愧追贈叔父極隆乃賜邁詩雲臺烏久矣噤無聲整頓朝綱事匪輕殿上昂藏鷹虎气男兒到此是功名尋遷參知政事在政府多年有淸名一日微恙索筆題詩云自從謫落下人間六十餘年一瞬看白玉樓前秋夜月朝眞依舊傍闌干書畢擲筆而逝有鏡溪詩集行於世遇亦廉正能文與弟齊名官至審刑院使而卒

○詩諷忠諫

至正間交趾陳元旦以陳家宗冑仕谷王爲禦史大夫王不勤政權臣多不法元旦數諫不納谷王沒其侄昏徳嗣立時事愈甚元旦上書不報乃乞骸骨而去有寄臺中寮友詩雲臺端一去便天涯回首傷心事事違九陌塵埃人易老五湖風雨客思歸儒風不振回無力國勢如懸去亦非今古興亡眞可鑑諸公何忍諫書稀後內難起奔從藝王王卽位拜司徒平章事居相位頗多年而卒其人通曉歷法甞看百世通紀書上考堯甲辰下至宋元日月交蝕星辰纏度與古符合奉道精煉祈雨有應自號爲壼子

○詩用前人警句

陳家宗冑有號岑樓者弱冠能詩二十七歲而卒有岑樓集行於世墳在烏鳶江上介軒阮忠彥亦有詩名不及相識行過烏鳶有追挽詩云平生恨不識岑樓一讀遺編一點頭蓑笠五湖榮佩印桑數畝勝封侯世間此語誰能道萬古斯文去巳休欲酹騷魂何處是煙波萬頃使人愁蓑笠五湖一聯是岑樓之詩句也

○詩言自負

阮忠彥早有才名頗自負甞有長篇詩其略云介軒先生廟廊器茂齡巳有吞牛志年方十二太學生才登十六充廷試二十有四入諫官二十有六燕京使其自負矜伐如此然事陳明王歷樞要登政府卒有令名不負儒者官至尙書左輔壽八十餘有介軒集行於世

○命通詩兆

黎括字伯括淸化人也少時遊學都下其友人爲官者當元季時奉使燕京括送詩云驛路三千君據鞍海門十二我還山中朝使者煙波客君得功名我得閒識者知括將貴後括登科果驟遷擢居政府先於其友云

○詩志功名

範五老事陳仁王爲殿帥上將軍平生出身戎行頗好讀書倜儻有大志喜吟詩於武事若不經意然所領軍必爲父子之兵每戰必勝侍衛勤謹首寇爪牙之臣嘗有詩雲橫槊江山恰幾秋三軍貔虎气吞牛男兒未了功名債羞聽人間說武侯

○小詩麗句

陳家宗冑有號愛山者頗讀書學詩偏好花情多吟小詩時有麗句甞有詩云寶鼎香銷沈水煙碧紗春帳薄如蟬洞章吟罷愁成海人在闌干月在天又曰牕畔香雲暗碧紗平分午睡不禁茶相思在望登樓怯一樹木綿紅盡花

○詩酒驚人

演州人胡宗鷟少年登科頗有才名初未甚顯適至元宵有道人黎法官者張燈設席以延文客宗鷟受簡請題一夜席上賦詩百首飲酒百杯眾皆環視嘆服無與敵者自是名震都下後以文學爲人師臣事陳藝王官至翰林學士承旨兼審刑院使詩酒無虛日年八十餘壽終於家

○詩兆餘慶

澄太父之外祖曰阮公諱聖訓事陳仁王爲中書侍郎性甚仁厚少年登髙科冣能詩當時無敵後人稱爲南方詩祖嘗有田園漫興詩其一聯雲巢鳥寄林休伐木蟻封在地未耕田識者嘆其仁心及物必有餘慶後其女配我曾祖生太父及陳明王次妃妃生藝王卒有贈典尊榮門閥昌盛之福果如識者所言其兆先見於此詩乎以至四世外孫如澄今者出自幽谷遷於喬木溝斷之餘濫同成器豈非先人之澤未割乃得生逢聖世深沐堯仁而有此奇遇也歟

○詩稱相職

陳藝王初爲相時有送元使詩云安南老相不能詩空對金樽送客歸圓傘山髙瀘水碧遙瞻玉節五雲飛其弟恭信性文雅好詩畫後爲右相亦有尋幽詩云槁七八重虹宛轉水東西折綠縈回不因看石尋梅去安得升平宰相來

○詩嘆致君

壼司徒題玄天觀詩云白日升天易致君堯舜難塵埃六十載回首媿黃冠蓋爲相時不有功效而興此嘆是亦憂愛在懷情歸忠厚詩人所可取也歟

○貴客相歡

軍頭莫記東潮人也出身行伍酷好吟詩元統間伴送元使黃裳裳亦好詩者旬日江行相與唱和多有隹句裳甚歡之至界上畱別詩云江岸梅花正白船頭細雨斜飛行客三冬北去將軍一棹南歸

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

