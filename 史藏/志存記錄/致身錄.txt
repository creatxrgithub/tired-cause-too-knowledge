致身錄﹝明﹞史仲彬

洪武三十一年戊寅閏五月辛卯﹐建文帝卽位。冬十一月﹐史仲彬以明經除翰林院侍書。先是洪武二十四年﹐彬應詔執貪﹐縱官吏廷見髙皇帝﹐條其若干言﹐俱赴法司論死。髙皇帝主政戶部﹐彬恐錢谷事重﹐頓首固辭﹐更訪治道﹐稱旨﹐賜酒﹐撰於廷及鈔四百鋋﹐驛舟傳歸。建文帝卽位﹐越五月﹐詔起山林才徳士﹐有司以名聞﹐適監察禦史劉有年上《儀禮》十八篇﹐並敍彬明經﹐特詔所在﹐禮請來京。十一月十八日﹐陛見﹐試《四書》﹐疑一道﹐欽授翰林院侍書。

建文元年春正月﹐遣往衡山﹐告卽位也。元旦﹐上受朝賀畢﹐謂侍臣曰「朕奉天地山川之靈以登大寶﹐政元伊始﹐將告五嶽神祇。」其命儒臣以往﹐閣臣擬彬衡山。初六日﹐陛閱﹐三月報命。

夏四月﹐更定官制。疏諫不報﹐用壽州訓導劉亨言﹐乃與方孝孺等議﹐大加更定﹐彬具疏大略﹐以安靜法祖爲言。會金華樓璉亦上疏﹐稱引孟莊子之孝﹐上於樓疏批﹕「此與昨史仲彬疏同意﹐此正所謂知其一未知其二者﹐六卿果可卑於五府耶﹖祭酒果可任太僕下耶﹖假令皇祖而在﹐當必以更定爲是。」羣臣勿復言。

秋七月﹐廷斥監察禦史尹昌隆爲姦黨﹐因薦魏國公徐輝祖﹐上嘉納之。時燕藩已稱兵兩月矣﹐昌隆手疏面奏﹐勸上讓位守藩﹐廷臣愕然。彬執笏麾之曰「天下乃太祖之天下﹐非皇上所得私授者。一人逆命﹐遂舉而授之﹐尢而效之﹐又何以焉。選得募兵﹐今日急務﹐臣竊魏國公徐輝祖﹐忠義性直﹐智勇絕人﹐以當一而燕可平也。昌隆狂言惑世﹐請速加誅。」上曰「人臣之義﹐當以仲彬爲正。昌隆素有敢言之气﹐其勿爲罪。」

二年春三月﹐疏均江浙賦役﹐從之。時建文帝正值更制﹐彬乃上疏曰「國家有雜正之供﹐賦役不均﹐非所以爲治。江浙本賦重﹐而蘇松嘉湖又以籍人沈萬三﹑史有爲﹑黃旭﹑紀定準租起稅﹐此以繩一時之頑﹐豈得據爲定則。乞悉減免﹐以蘇民困﹐竊照各處起科﹐畝不過斗﹐卽使江南地饒﹐亦何得倍之﹐柰有重至石餘者。臣往軍而奏先帝﹐賦斂太重﹐蒙旨嘉勞。特以臣本蘇人﹐而史有爲又臣之族屬也﹐恐坐以私﹐未敢盡言﹐幸逢皇上明聖﹐每事從寬﹐敢竭愚忠﹐伏聽采擇。」上詔﹕「可。」蘇松準各處起科﹐蘇松人仍官戶部。

夏五月﹐攺彬爲徐王府賓輔﹐仍兼原官。時三王未遣之國﹐長史以下諸員直宿內閣﹐參議事宜﹐多見親幸﹐故壬午削籍盡焉。

三年春正月﹐副工部尙書嚴震直督餉山東。閏三月﹐彬歸報命﹐轉餉已專責嚴震直矣。副之者曰「敵情虛實並將士彊弱﹐密偵以報。」閏三月十八日﹐還朝。見上於文華殿﹐奏夾河之役非戰之罪也。盛庸智深勇沈﹐當今將略還爲第一。至莊得﹑張能﹑楚智﹑平元斬將搴旗﹐力戰以死﹐宜急加卹﹐典以爲風勵。燕王用兵變化不測﹐用彊恃壯﹐親勍我陣﹐幸庸結陣甚堅﹐屹不可動﹐復以單騎逼營﹐越宿鳴角﹐穿營而去﹐蓋恃勿殺叔父之諭也﹐軍中眾謂﹐皇上失之太仁。帝曰「柰何已有是命﹐不可返也。」默然者久之﹐便奏幾密事十二條。帝叱左右曰「勿泄。」因誦﹕「君不密﹐則失臣﹔臣不密﹐則失身﹔幾事不密﹐則害成」之句。叩首而出。

冬十一月﹐以省親還鄕﹐隨賜敕命。自轉餉歸﹐請告凡四﹐不許。至是得請﹐適皇少子以十三日生查京官﹐歷三年滿者﹐得一百五十二人。帝親制詞﹐彬以前二日滿考﹐皇帝敕曰「國家建官﹐文武殊局﹐中外分曹等﹐最辧職難兼也。爾徐府賓輔兼翰林院侍書史仲彬﹐用明經起家﹐矢盡忠報國﹐或校書﹑或轉餉﹑或密疏﹑或面陳﹐文材兼武略俱隆﹐轉藩與襄帝並茂。朕資啟沃﹐實用宏多﹐階爾承徳郎﹐妻沈氏爲安人﹐追厥所自父母﹐有教育之恩﹐忠孝本一致之理﹐爾父居仁從爾階﹐爾母黃氏從爾妻階﹐給假歸家﹐以申寵錫。父母深恩﹐今已展矣。國家多事﹐爾毋忘焉。」特敕十八日奉旨發中書謄寫與他。二十一日辭朝﹐限三月以裏來京。」

四年三月﹐彬入京﹐陛見﹐口授翰林院侍讀。時北兵日迫﹐詔勤王者分道四出﹐遂依。限單騎入京﹐戒其子曰「而父官秩𨿽卑﹐被朝廷恩寵﹐見幾引避﹐非所願也。萬一有難﹐守先帝孝悌力田之諭﹐以成家保身﹐毋爲我慮。」

夏六月庚申﹐廷議避難。彬請從方孝孺堅守之策。燕兵渡江﹐李景隆往﹐許割地﹐不許﹐還報。上愕然無措﹐羣臣慟哭。茹瑺等請幸湖湘﹐王韋等又請幸江浙﹐方孝孺謂當堅守京城﹐以待四方之援。眾議嘩然不決﹐彬獨以方言爲是。婁璉亦言效死﹐勿去爲正﹐上微首肯﹐羣議乃定。

燕兵薄金川門﹐監察禦史魏冕及彬請誅徐增壽﹐從之。先是燕兵將薄城下﹐左都督徐增壽謀降﹐魏冕廷毆之。至是在左順門語同列曰「皇上必面縛出降乃可。」魏冕與彬亟請加誅﹐帝怒甚﹐下殿手刃之。復請誅李景隆﹐手詔召來﹐未至而金川門已獻矣。

大內火起﹐帝從鬼門遁去﹐從者二十二人。時六月十三日未時也。帝知金川失守﹐長吁東西走欲自殺。翰林院編修程濟曰「不如出亡。」少監跪進曰「昔髙皇升遐時﹐有篋遺。曰﹕臨大難﹐當發﹐謹收藏。」奉先帝之左羣臣齊言急出之。俄而升一紅篋至﹐四圍俱固以鐵﹐二鎖亦灌鐵﹐帝見而大慟﹐急命舉火焚內。程濟碎篋得度牒三張﹐一名應文﹐一名應能﹐一名應賢﹐袈裟帽鞋剃刀俱備﹐白金十錠﹐朱書篋內﹐應文從鬼門出﹐余從水關禦溝而行﹐薄暮會於神樂觀之西房。帝曰「數也。」程濟卽爲上祝發﹐吳王教授楊應能﹐亦願祝發﹐隨亡。監察禦史葉希賢毅然曰「臣名賢﹐應賢無疑。」亦祝發﹐各易衣備牒﹐在殿凡五十六人﹐痛哭僕地﹐俱矢隨亡。帝曰「多人不能﹐無生得失。有等任事著名﹐勢必究詰。有等妻兒在任﹐心必掛牽﹐宜各從便。」禦史曾鳳韶曰「願卽以死報陛下。」帝麾諸臣﹐大慟引去若干人﹐九人從。帝至鬼門﹐牛景先以鐵捧啟之﹐若不用力而卽瓦解者﹐而一舟艤岸以待﹐十人乘舟﹐舟人頓首。帝問﹕「汝何人﹖何爲至此﹖」對曰「臣乃神樂觀道士﹐卽前皇上賜名王升。昨夢太祖髙皇帝緋衣南向禦奉天門﹐令兩校尉縛臣詰曰﹕汝提點秩六品爲何﹖臣頓首謝不知﹐曰﹕明日午時﹐可於後湖艤大舟至鬼門外伺候﹐汝周旋勿泄﹐後福未期﹐不然難逃陰殛﹐臣以是知陛下之來也。今晚憩息觀中﹐徐議行五。」舟止太平堤畔﹐王起導前閒步至觀﹐已薄暮矣。俄而楊應能﹑葉希賢等十三人同至﹐共二十二人。兵部侍郎廖平﹐襄陽人﹔刑部侍郎金焦﹐貴池人﹔翰林院編修趙天泰﹐三原人﹔浙江按察使王良﹐祥符人﹔四川參政蔡運﹐南康人﹔刑部郎中梁田玉﹐定海人﹔監察禦史葉希賢﹐松陽人﹔程濟﹐績溪人﹔中書舍人梁良玉﹐梁中節﹐俱定海人﹔宋和﹐臨川人﹔郭節﹐連州人﹔刑部司務馮淮﹐黃巖人﹔所鎭撫牛景先﹐沅人﹔王資﹑楊應能﹑劉申﹐俱杞縣人﹔翰林院侍詔鄭洽﹐浦江人﹔欽天監正王之臣﹐襄陽人﹔太監周恕﹑何洲及徐王府賓輔史仲彬﹐吳江人。上曰「今後俱師弟稱呼﹐不拘禮教。」諸臣泣諾。廖平曰「諸人願隨﹐固也。但隨行不必多﹐更不可多﹐就中無家室累並有膂爲足扞衛者﹐多不過五人﹐余俱遙爲應援爲便。」師曰「良是。」於是環坐於地﹐享道士夜餐﹐酌定左右不離者五人﹐比邱楊應能﹑葉希賢﹑道人﹑程濟。往來道路給運衣食者六人﹐馮﹝氵隺﹞﹐時稱賽馬先生﹐時稱馮翁﹐時稱馬翁﹐時稱馬二子。郭節﹐時稱雪庵﹐後稱雪和尙。宋和﹐時稱雲門僧﹐時稱稽山主人﹐時稱槎主。趙天泰﹐適衣葛稱衣葛翁﹐時稱天肖子。王之臣﹐家世補鍋﹐欲以此作生計﹐號老補鍋。牛景先稱東湖樵﹐時稱東湖主人。師曰「吾今往滇南﹐依西平侯。」彬曰「大家勢盛﹐耳目眾多﹐況新主諒不釋然﹐能無見告﹐不若往來名勝﹐東南西北皆吾家也。弟子中有家給而足備一夕者﹐駐錫於玆﹐有何不可。」師曰「良是。」於是更舉七家﹕廖平﹑王良﹑鄭洽﹑郭節﹑王資﹑史仲彬﹑梁良玉。師曰「此可暫﹐不可久。」況郊壇所在﹐明旦必行﹐將何所之﹐眾議浦江。鄭亦曰「族俱忠孝﹐可居也。」夜分師足骨度不能行﹐微明牛景先與彬步至中河橋畔﹐謀所以載者﹐有一艇來焉﹐聞聲爲吾鄕﹐急叩之﹐則彬家所遺以偵彬吉凶者也。與牛大快﹐亟迎師﹐且至彬家﹐諸人聞之﹐且喜且悲﹐同載八人﹐爲程﹑爲葉﹑爲楊﹑爲牛﹑爲馮﹑爲宋﹐余俱走散﹐期以月終更晤。取道溧陽﹐依叔松隱所﹐不納。八日始至吳江之黃溪﹐奉師居之西偏﹐曰「淸遠軒」﹐眾出拜﹐師亦大適。明旦攺題「水月觀」﹐師親篆文。閱三日﹐諸弟子至彬家相聚。五日﹐師命歸省﹐新皇帝追彬敕命﹐師逸去﹐時八月十五日也﹐新皇帝卽位之九日﹐徧籍在任﹐諸臣遁去者四百六十三人。卽日削籍﹐戒毋齒及。八月﹐著禮部行文書各州縣﹐追繳革除誥命。至是﹐蘇州府差吳江邑丞鞏到彬家追奪﹐且曰「建文帝聞在君家﹖」彬曰「未也。」微哂而去。明旦﹐師同兩比邱一道人入雲南﹐余俱星散﹐期以來年三月集於襄陽廖平家。

癸未正月﹐彬往襄陽。正月二十日﹐爲襄陽之行。三月初三日﹐至廖平家﹐牛景先已先在矣。閱六日﹐馮﹝氵隺﹞自雲南來﹐四人相對大慟。馮告﹐師告畱雲南之永嘉寺﹐亦甚安妥﹐明年來遊天臺﹐今年無煩往來。復居停旬日﹐諸弟子俱會﹐惟梁良玉已物故矣﹐月終告歸。

甲申八月﹐大師同楊﹑葉﹑程來家。先是七月牛景先來言﹐師將至矣。至是八月初九日﹐天將暝﹐一師突至忠孝堂﹐彬及家人出拜畢﹐款至重慶堂﹐已舉燈矣。而楊﹑程﹑葉亦至﹐舉酒半酣﹐師曰「我明日當卽去。」彬惶悚曰「弟子掃門而俟久矣﹐卽有不肅﹐師當見原﹐本意欲畱師幾月﹐柰何明晨之云乎﹖」師泣曰「彼方覓我而圖我﹐昨於四安道中見冠蓋來者﹐瞪目而視﹐此臣我曾目善之﹐彼必有以奏也。東南逋臣屈指先你我去﹐政爲汝計。」相對而慟久之﹐且曰「此近宮闕﹐不便。」彬曰「亦不妨。」視師衣履敝甚﹐固畱三日﹐命家人制衣。師服師用綿綢大小計十六件﹐楊﹑程﹑葉俱用綿布大小計三十有六件﹐白金十兩爲資。十三日淸晨﹐彬隨師爲兩浙之行﹐杭州計遊廿三日﹐天臺雁宕計遊三十九日﹐會馬二子﹑稽山主人﹑金焦亦來於石梁間﹐且云諸友俱約於此一會﹐然終不一見。時天气已寒﹐師欲返雲南﹐固卻諸人而去。

丁亥春三月﹐同何洲往雲南謁師。正月中﹐遣僮往海洲﹐請何洲同到雲南﹐三月終才到。畱五日﹐彬攜一僮﹐三人皆道入飾﹐行二月得至連州﹐訪郭節﹐適攺翰林﹐簡討程亨在焉﹐相持痛哭﹔徐曰「師在。近來在重慶寺之大竹善慶裏﹐有杜景賢築室與居﹐吾四人同往候之。」畱二日﹐遂行﹐至所謂善慶裏﹐師不在﹐杜亦不在。時朝建偵師密而嚴﹐有胡濴﹑鄭和數往來雲貴間﹐彬等夜則同宿﹐日則分行﹐相與行乞於市者旬有六日。一日﹐彬於寺捨旁暫息﹐此邱程濟熟而視之﹐曰「汝在耶﹖」彬起﹐彭掌曰「是。」急叩師﹐程曰「已結庵白龍山深處矣﹐去此不遙。」兩人下淚如雨﹐不敢出一聲。比晚同諸人以往﹐程爲導。時七月十八日也﹐月色皎然﹐上下山阪逶迆曲折﹐約行十八九里而庵在焉。天已微曙矣﹐扣扉而出者爲楊應能﹐旋拜師榻前﹐師顏色憔悴﹐形容枯槁。蓋夏日患痢﹐因有戒嚴﹐不能時時出山﹐爲膳狼狽至此﹐相對而慟。隨問曰「汝等帶得方物爲我嘗否﹖」各爲獻。彬獨有僮而所獻丰﹐況當年職居禁近﹐知師所嗜若金華火肉﹑淡菜﹑金山魚膾﹑筍鯗鵝﹑豆﹑肉松六味﹐見之大喜﹐卽命熟火﹐肉啟牀頭﹐尊酒啖之﹐曰「不嘗此已三年矣。」謂於彬家嘗後﹐無之也。翼日﹐師率遊山中﹐自近而遠﹐日以爲常。甫一月﹐郭與程以事請行﹐彬亦以請﹐師曰「汝遠來﹐固當久畱。」因問﹕「汝子年幾何﹖」曰「十六歲矣。」「能辦事否﹖」曰「尙在書堂。」曰「欲爲官乎﹖」曰「必不敢。」相與欷歔久之﹐自後屢請屢畱﹐延至明春三月﹐行之日﹐師痛哭失聲﹐囑曰「今後勿再來﹐道途阻修一難﹐關津盤詰二難﹐況我安居﹐不必慮也。」彬等叩首領命而行。

庚子秋八月﹐彬往雲南。自南遊以後﹐嘗有以姦黨告者﹐𨿽獲宥於上官﹐心常惴懼﹐十餘年來﹐無日無滇南之思﹐終不得往。且臨行師囑﹐恐彼此俱戾。至是革除之禁稍稍寬矣﹐決中秋攜一價以往。始至南康蔡運家﹐旣至襄陽廖平﹑王之臣家﹐復至連州郭節家﹐俱已物故矣。遂至雲南﹐循白龍山庵故道﹐了不見所爲庵者。山旁有一居民﹐詢其老婦﹐則曰「向來上司官來﹐已毀矣。」問僧徒﹐則曰「不知所之。」暗中流淚曰「彬不遠萬里來﹐得一而師死且目瞑﹐不則﹐得一音耗﹐歸家亦安。」凡值寺院靡不拜禱﹐循遊數郡﹐幾兩月餘。一日﹐在鶴慶﹐忽一比邱指曰「汝尋師耶﹖」彬愕然﹐比邱曰「固忘我耶。」彬曰「汝師何名﹖」曰「文大師是也。」亟問曰「何所﹖」曰「在。」隨之去。三日得至師所﹐師兀坐一室﹐見之大喜。庵在平陽﹐前後深林密樹不下數里﹐爲浪穹所轄地。先是葉希賢所募建者﹐甫落成而兩人已故﹐庵之東卽埋之。於是師命舉所饋獻奠之﹐呼僮沽酒﹐是夕盡歡﹐前此戚容愁气殆消融矣。惟言及楊﹑葉﹐則嗟嘆久之。流連彌月遣歸。

甲辰秋七月﹐洪熙攺元。八月﹐彬往雲南。八月十三日﹐自起家行﹐九月二十五日入湖廣界﹐投宿旅店﹐主人曰「內有兩道﹐可與俱。」彬入見﹐齁齁牀上﹐睨之﹐師也。伺其覺﹐師喜曰「來此何爲﹖」曰「來訪師。」彬曰「師欲何往﹖」曰「訪汝等。」言及楡木川﹐皆色喜。彬問汝道路起居狀﹐答曰「近來彊飯﹐精爽倍常﹐明日卽偕下江南﹐以從陸路﹐十一月始得抵家。至之日﹐具酒肴於重慶堂﹐師位上﹐程濟東列﹐彬西列。有從叔名宏者﹐嘉興縣史家村人也﹐直至堂上﹐彬不得已﹐亦與坐。問師何來﹖彬未及答﹐卽去趨出招彬曰「此建文皇帝也。」彬曰「非也。」宏曰「吾曾於東宮見之﹐當吾家籍沒時﹐非是吾無死所矣﹐活命恩主也。」彬不得已以實告﹐宏卽稽首涕泣﹐問來狀﹐師曰「虧這幾个隨亡的人﹐給我衣給我食﹐周旋夷險之間﹐二十年來﹐戰戰兢兢。」復大慟﹐慟已﹐答曰「今想可老終矣。」宏曰「師今欲何之﹖」曰「欲遊天臺諸勝。」宏曰「吾當具一日之積隨行。」居數日﹐師行﹐戒彬曰「有叔在﹐爾勿往也。」宏從之去。去明年三月﹐復來擬往祥符。渡江﹐彬送之江上﹐偶有洪熙升遐之聞﹐師顧曰「吾心放下矣。今後而可往來﹐想關津不若昔之有意我也。」且喜且悲﹐止程濟從﹐彬等觀渡而返。予少年便喜讀書﹐讀《革除遺事》﹐及《革除編年》《遜國記》等書。每嘆死節諸臣﹐多亡其姓名爵裏﹐無從考證。萬曆中﹐秀水屠侍禦叔方著《建文朝野匯編》二十卷﹐搜括壁書野史殆盡﹐𨿽革朝去今二百餘載﹐而公議之在人心﹐凜凜猶有生气。焦太史乃於茅山道士房中拾得史仲彬《致身錄》﹐旣失矣﹐旋復得之﹐卽爲史氏後裔亦所不及知﹐至今日﹐始傳布人間﹐豈忠義之气﹐亙古不磨﹐遂不終於散失耶﹖蓋齊﹑黃﹑方﹑練﹐建文君所信任有社稷之寄者也。主上有難﹐以身殉之﹐誰曰不宜。至於史公﹐官不過侍書﹑王府賓輔﹐秩至卑散也﹐乃間關萬死﹐三至滇南﹐衛其故主。而同事諸臣如楊﹑如程﹑如葉﹐四方流落﹐始終不渝﹐較之一死﹐不尢難哉﹖顧文皇諱禁森嚴﹐當時隱閟不傳之事何限。卽吾郡之葉給事福﹐守金川門﹐首犯燕鋒﹐死之。林禦史英﹐聞國祚已移﹐遂自經死﹐而妻宋氏亦自經死。吾郡傳之﹐而革除諸史所不及載﹐始知遜國之時﹐就死地者如鶩﹐而名湮沒不稱者多矣。斯錄爲葉師相冢孫君錫所藏﹐予從鄭汝交處得睹﹐遂借而錄之﹐以備革朝遺事之一種云。

天啟癸亥閏十月二十六日﹐三山徐﹝火孛﹞興公識。

王士禛的《池北偶談》卷六

致身錄

虞山極辯史仲彬《致身錄》之僞﹐而予鄕趙隱君士喆著《建文帝年譜》﹐多取之。劉公子孔和亦有《題致身錄》一篇云﹕國初殺運烈不除﹐越三十載還相屠。以仁守之眞不足﹐𨿽有節士謀多疏。哀哉中山誠意輩﹐已盡大計環顧徒。嗟吁聖祖信數不建輔﹐使作皇覺之裔余。鬼門一出四十載﹐歸來老佛惟雪顱。竄身萬里伏滇國﹐泰伯不得終封吳。槁葬西山一笏地﹐豈有方遂之疑乎。當時二十有二人﹐左右食屨相攜扶。未必才智似狐趙﹐不可及者武子愚。二百餘年士最盛﹐摧傷太過今如無。千秋直史不可滅﹐帝在均房應屢書。

