虜庭事實宋文惟簡

●姓氏

女眞部族﹐種類不同。有夾谷﹑赤盞﹑溫熟﹑馳滿﹑納合﹑徒丹﹑烏古論﹑烏林答﹑紇石烈等數十姓﹐各以其先世所居地名爲列。惟完顏一姓﹐則有異焉。蓋其遠祖﹐因避罪自髙麗而至。女眞後立《神功聖徳碑》於燕城之西。參知政事韓昉作文﹐翰林承旨宇文虛中書﹐翰林待制吳激篆額。其碑自序出於髙麗云。

●風俗

女眞風俗﹐初甚淳質。其祖宗者﹐不知人主之爲貴﹐鄰人醞酒欲熟﹐則烹鮮擊肥而邀主於其家。無貴賤﹑老幼團坐而飲﹐酒酣則賓主疊爲歌舞以誇尙。今則稍知禮節﹐不復如此耳。

●杖責

虜中﹐上自宰執﹑公卿﹐下至判司﹑簿尉﹐有罪犯者﹐亦不能免﹐杖如天朝之臣。有忤其主意者﹐則去衣臥地﹐令侍衛之人以杖�之﹐數足則止﹐名曰「禦斷」。州縣官有罪﹐則差天使至其本家﹐量輕重而杖之﹐名曰「監斷」。有因而致死者。上下內外官﹐𨿽曾被刑責﹐相視不以爲辱。又安知古者﹐刑不加大夫也。

●拜天

虜人州軍及軍前﹐每遇端午﹑中元﹑重九三節﹐擇寬敞之地﹐多設酒﹑醴﹑牢餼﹑餅餌﹑果實祭於其所﹐名曰「拜天」。祭罷﹐則無貴賤﹑老幼﹐能騎射者﹐咸得射柳﹐中者則金帛賞之﹔不中者﹐則褫衣以辱之。射柳旣罷﹐則張宴飲以爲極樂也。

●黃鼠

沙漠之野﹐地多黃鼠﹐畜豆殼於其地﹐以爲食用。村民欲得之﹐則以水灌穴﹐遂出而有獲。見其城邑有賣者﹐去皮刻腹﹐極甚肥大。虜人相說﹐以爲珍味。則知蘇屬國奉使時﹐胡婦掘野鼠而食之者﹐正謂此也。

●婚聘

虜人風俗﹐取婦於家﹐而其夫身死﹐不令婦歸宗﹐則兄弟侄皆得以娉之。有妻其繼母者﹐與犬豕無異。漢兒則不然﹐知其非法也。

●過盞

金國﹐上至朝廷﹐下至州郡﹐皆有過盞之禮。如宰臣百官生曰﹐及民間娶婦生子﹐若迎接天使﹑趨奉州官之類﹐則以酒果爲具。及有幣﹑帛﹑金﹑銀﹑鞍馬﹑珍玩等諸物﹐以相贈遺。主人乃捧其酒於賓﹐以相贊祝﹑祈懇﹐名曰「過盞」。如此結恩釋怨﹐不如是者﹐爲不知禮。

●放偸

虜中﹐每至正月十六曰夜﹐謂之「放偸」。俗以爲常﹐官亦不能禁。其曰夜﹐人家若不畏謹﹐則衣裳﹑器用﹑鞍馬﹑車乘之屬爲人竊去。隔三兩曰間﹐主人知其所在﹐則以酒食﹑錢物贖之﹐方得原物。至有室女隨其家出遊﹐或家在僻靜處﹐爲男子劫持去﹐候月餘曰﹐方告其父母﹐以財禮聘之。則「放偸」之獘﹐是何禮法﹖

●披秉

胡兒自古以來﹐披髮左衽﹐習以爲俗﹐安知有衣冠之法爲可貴耶﹖頃年初創臺﹐有女眞﹑契丹之人﹐有爲公相尙書侍郎者﹐從漢法﹐例當「披秉」。皆病頭悶﹑身癢﹐反以爲苦。譯而語人曰「都被爾漢人立法﹐拘束殺我輩也﹐受苦受辱。」此誠可笑。

●啞揖

漢兒士大夫上位者﹐年時及久闊交友相見﹐則進退周旋﹐三出頭﹑五折腰﹐相揖而不作聲﹐名曰「啞揖」。不如是者﹐爲山野之人﹐不知禮法﹐眾可嗤笑。契丹人交手於胸前﹐亦不作聲﹐是謂「相揖」。

●喪葬

北人喪葬之禮﹐蓋各不同。漢兒則遺體﹐然後瘞之﹐喪凶之禮﹐一如中原。女眞則以木槽盛之﹐葬於山林﹐無有封樹。惟契丹一種﹐特有異焉。其富貴之家﹐人有亡者﹐以刃破腹取其腸胃滌之﹐實以香藥﹑鹽礬﹐五彩縫之﹔又以尖葦筒刺於皮膚﹐瀝其膏血﹐且盡﹐用金銀爲面具﹐銅絲絡其手足。耶律徳光之死﹐蓋用此法。時人目爲「帝羓」。信有之也。

●血泣

嘗見女眞貴人初亡之時﹐其親戚﹑部曲﹑奴婢設牲牢﹑酒饌以爲祭奠﹐名曰「燒飯」。乃跪膝而哭。又以小刀輕厲額上﹐血淚淋漓不止﹐更相拜慰。須臾﹐則男女雜坐﹐飲酒舞弄﹐極其歡笑。此何禮也﹖

●釋奠

距燕山東北千里﹐曰中京大定府﹐本奚霫舊地。其府中亦有宣聖廟﹐春秋二仲月﹐行釋奠之禮。契丹固哥相公者﹐因此曰就廟中張宴。有胡婦數人﹐麗服靚裝﹐登於殿上﹐徘徊瞻顧。中有一人﹐曰「此胡者﹐是何神道﹖」答曰「者便罵我『夷狄之有君』者。」眾皆發笑而去矣。

●寺塔

燕山京城東壁有大寺一區﹐名「憫忠」。廊下有石刻云「唐太宗徵遼東﹑髙麗回﹐念忠臣﹑孝子歿於王事者﹐所以建此寺而薦福也。」東西有磚塔﹐髙可十丈﹐云是安祿山﹑史思明所建矣。

