洹詞記事抄

﹝明﹞李鶚翀編

●目錄

小引

文敏公傳

洹詞記事抄

洹詞記事續抄

●洹詞記事抄小引

洹詞崔文敏公侍郎銑集也文皆古峻不類今之靡靡緣飾者篇中及宋事與國家先輩事迹其擬議出於他籍之外可爲論世經國之一助不當埒於應酬制作間也時庚子秋白露前六日檐澑淙淙聒耳偶檢諸笥摘而錄之以便搜閱凡不涉記事者皆不錄錄以考據先聖生卒一條首焉莊生曰證向今故故遙而不悶余之觧幽�者其在玆乎計六十七則共爲一卷寒露前三日錄成後學李鶚翀識

●尙書崔文敏公傳

海鹽鄭曉

公名銑字子鍾一字仲鳬安陽人弘治十八年進士攺翰林庶吉士授編修正徳初宦瑾擅權卿佐皆伏謁跪公遇瑾史館門獨長揖瑾怒目視公他日諸史官旅見又皆長揖瑾益怒謂張彩曰翰林白面後生多輕薄如崔銑尢甚會孝宗實錄成瑾矯旨史官升級調部屬州縣練政理攺公南京驗封主事瑾誅召入翰林上書李文正公及時悟主救民薦賢理財張兵無徒驅獵翰墨十一年九載滿升侍讀明年請告歸嘉靖元年召修武宗實錄明年日講升南京國子祭酒公開誠善誘明教條正文體日衣冠坐東堂對諸生問難時議大禮江南北大饑人相食公上疏略曰近者主事張璁等以先後獻議超遷大學士蔣冕尙書汪俊修譔呂柟編修鄒守益監察禦史馬明衡等以上疏罷斥禦史叚續陳相吏部員外郎薛蕙下獄仰惟皇上求備禮於本生至孝也然當詳稽禮意大順通情獨任已意亦曷有極疏入報聞十八年春攺少詹事兼侍讀學士未幾擢南京禮部右侍郎都禦史王暐言句容朱家巷者皇祖故鄕墳址且在新表揚公獨持不可曰興王之基失實爲罔事竟寢尋病致仕卒贈尙書謚文敏公宏才愽學好古能文素履皭然出處無玷銑嘗曰予讀元子述時述命述居三篇蓋全生保行之道非得已也予自丁丑迄甲申仕於兩京不及二載餘皆山林閒佚之日撫已相時古今何相遠哉乃仍舊題綴緝已見刊詭反經貽諸同好雲文多不錄此載吾學編名臣記第十八卷

中

●洹詞記事抄

孔子生卒

看朱巷的確回奏

記韓魏公事

漫記

議宋事五條

晚節

明臣十節

記王忠肅公翺三事

王端毅

李文達起復

劉忠宣

周文襄

漫記九條

傅尙書傳

吳尙書傳

陳禦史

空同子

羅圭峯

張仲修

訛傳

二武士

柴村錄

王虎谷

孫少卿

薊盜

正徳之季禍蔓

寧庶人

均徭規則

燕耆志

沈諫議

震澤紀聞

梅損齋

○孔子生卒

孔子以襄公二十一年己酉冬十月二十一日庚子生夏八月也哀公十六年壬戌夏四月十八日乙丑卒夏二月也年七十有四生從谷梁卒從左氏移庚子於十月攺己丑爲乙丑長歷可據也傳經之家師次相授況二氏去孔子之世近生又同地乎馬遷後時而疏陋吾無徵乎爾宋濂謂周不攺時月春秋截子丑二月於前歲夫史乃紀實難以已意紛亂君卽位於歲首周則子月也春秋正月書卽位亦夫子移之邪丘明周人也正乃其所歷夫攺月周之謬也必爲聖人掩之則大輅樂舞夫子胡爲乎虞啇之從哉

○看朱巷的確回奏

十一月初十日準本部咨準禮部咨該副都禦史王暐奏句容縣有龍爪樹朱家巷系聖祖所自出之地久未顯揚今宜照近日表章堯母墓詔書修理臣下墳事例建園寢置守護之戶一節合行南京禮部堂上官會同彼處撫按提學禦史看驗欽依著訪求的確奏來職隨於本月十一日離任至句容縣會同各官親詣其地先自本縣西門出行十一里過二小山地名通徳鄕有一土穴樹根在內原系櫟木四枝屈曲向上枝頭各有五指鄕人異之呼爲龍爪今枯朽八年穴西田一叚各眾稱卽朱巷故址弓量丈尺得地五畝西距京八十里見今民楊春爲業自巷基西行一百五丈斜坡土脊一叚株木一科木下一穽故老相傳朱皇帝家墳弓量丈尺得地三畝徧生荊棘並無丘隴石碑西北古廟一所壁畫神像並書句容朱安八字樣石香鑪上刻朱慶社二十八戶置凡七十六字職等反復看驗前地總是一片荒坡地勢欹斜各眾𨿽稱某爲巷某爲墳略無遺迹可認𨿽稱故老流傳別無碑籍可徵仰惟皇上大孝冠百王至仁普四海古帝之毋異代之臣杯土可辧特攽卹典若句容此地果如原奏是乃聖祖千百年積慶之原皇朝億萬載興王之基禮意深長事體重大職等旬日之內竭力訪求止於前所開載未見的確豈敢信擬扶同自陷於欺罔不忠擬合會案回咨本部查照具奏定奪【時嘉靖己亥】

○記韓魏公事

魏公平生不談禪嘗曰吾自少至老所踐履惟事論語未嘗敢湏臾離也晚鎭北門年已六十餘他日病不視事家居有親客造臥內見案上止一唾壺與論語云崔銑曰宋人紀公徳者無此言也予得之小說吁彼烏知公之學哉人之所以爲人者性也性之著道是也道之實五倫是也君子定其心以正行行中倫而心之存可知矣夫子之履曰孝弟之教曰文行忠信惡貧賤而慕富貴怨天而尢人斯失性矣何學之有韓公秉直而人不怨大功而人不忌事常而垂休蹈奇而冺迹亦庶乎論語之法與嘉靖癸巳夏五月二日柴村農捨識

○漫記

王安國諫兄安石

李椿論張浚符離

髙宗知浚用兵無成

浚輕民命

張九成陸九淵禪

陸妄議朱楊妄去意

趙汝愚授柄侂冑

吝賞侂冑

以侂冑首畀金

安石悞興邦張浚悞復讎

宋亡於道學大明之日

王安國諫兄安石

洹野子曰宋史濫矣曷從而徵實誤國之臣亂眞之儒後猶有稱述之者道其不明矣夫未月治稼柴村雨晝默坐因記他書可證者著於篇王安石之變法其弟安國諫之不從乃哭於景堂曰吾家今滅門蓋知其必亡宋也

李椿論張浚符離

張浚興符離之師李椿告之曰復讎討賊天下大義也必也正名定分飬威觀釁而後可圖今議不出於督府而出於諸將巳爲輿師之凶況藩籬敝儲備薄將多非才兵弱未練節制未允議論不定彼佚我勞𨿽得地不能守也李公洺水人朱子志其墓乃力行之士云

髙宗知浚用兵無成

張浚出師與髙宗克日復中原嶽飛曰相公睡語邪遂忌嶽陷之而死髙宗謂趙鼎曰浚措置三年竭民力耗國用何嘗復尺寸之土朕寧亡國不用此人浚又上疏言兵髙宗曰浚用兵天下皆知之富平淮西兩敗矣今又生事乃下永州之命史氏皆咎其君之不用浚也非實也

浚輕民命

實錄曰符離軍敗浚鼻息如雷魏公有是定力邪果然是其輕民之死宜其敢用罔也

張九成陸九淵禪

周密曰張九成參杲之禪陸九淵又參禪於杲之徒得光云杲謂子韶曰侍郎得此霸柄可攺頭換面說向儒家子靜門人詹阜民瞑目坐半月陸子目逆之曰此理已顯夫張以禪語亂經陸以禪定亂徳

陸妄議朱楊妄去意

陸子亦讀書談道乃譏文公言麤諭鄙其忌心之發邪楊簡欲去意如彼攻時文而取官理政事而著功非意孰尸之二子務爲大言以髙人而不檢其所行也噫

宋光宗之病心至於子蒞�而不知蓋沈潰矣不朝重華非罪也宰臣有王曾韓琦焉明舉上疾昭示百官請子監國崇朝而定唐順憲是已

趙汝愚授柄侂冑

趙汝愚用趙彥逾之策付於侂冑致禍邦家故中國寧威之不振不借兵於夷狄君子寧事之不成不授柄於小人

吝賞侂冑

唐五王失誅三思唐仍亂矣宋趙相吝賞侂冑宋浸亡矣謀始如轉丸凶終如回夭於乎可忽哉

以侂冑首畀金

寧宗以樓鑰倪思之言以侂冑首﹖金蓋以縣鄙自居金之尊無敵於天下矣寧宗之世金虜哀頺中國恢復之幾乃不自彊而安於弱夫正法戮姦各國之政何與於金耶噫宋尙爲有臣與

安石悞興邦張浚悞復讎

宋君厚其臣臣負其君國有大政不務審處而先抗論不求濟事而先潔名神宗求興邦悞於安石而南度孝宗求復讎悞於張浚而請和史浩而下苟延目前畱正而下有奔而已矣

宋亡於道學大明之日

謝枋得有言宋亡於道學大明之日夫亡漢者梁冀曹節猶有君子起而存之宋亡於韓史賈丁亡能存之者蓋漢之明經以修行宋之注經乃衍詞漢士質宋士浮漢恊忠宋爭名

○議宋事五條

弱當矯之以彊

仁宗不善任富亟求成元佑政可惜

太祖太宗仁髙眞理大略

論張方平蘇洵範仲淹是非不一

宋臣疏

弱當矯之以彊

宋當英神之際其豊而窮窮而變之時乎眞宗之民親脫徵伐李相以靖生之久失之弱弱則矯之以彊可也楊億攻偶儷之詞破碎聖經流爲律賦斯文靡靡矣王安石用經義誠是也不當專行其固謬之訓天子愼徳四夷賓之未聞斂財以驕虜與之敍兄弟叔侄之倫若移其財以飬戍卒則富移其爵以厲守臣則良富利歸於我危亡徙之彼唐祖始臣突厥太宗組頡利於闕下周世宗用中原之兵幾復故疆宋則以內賂屈已爲安懦哉懦哉漢唐之結夷狄將以取之也宋直畏之爾元佑之變熙寧曰時觧民厄可也猶未得聖人之用乎

仁宗不善任富亟求成元佑政可惜

宋仁宗明不照遠仁而容姦知王欽若而任之任富範而不終異於郭公者幾希富公範公剗獘升治然其志速其規闊速則棘如也闊則曠如也易曰包荒不遐遺二公殆未諭乎夫君子定其交而後求孟子先格心而後言事豈亟於求成者邪元佑任相專矣然天子幼而不英未聞女主而有大爲者時乎人乎固難兼得哉

太祖太宗仁髙眞理大略

宋祖任術而裕太宗則行狡仁宗容姦而疏髙宗則受制眞宗作僞於好道理宗掠羙於崇儒

論張方平蘇洵範仲淹是非不一

司馬公擊張方平之姦蘇氏稱其忠徳其私也王安石賤蘇洵之學歐陽擬諸荀溺於詞也呂榮公謂蘇爲浮薄本中乃法其詞歐陽修志範能觧讎忠宣則削其文故是非之故君子愼之

宋臣疏

宋臣之疏文繁而用寡气激而意肆南渡益下矣必也司馬公之剴當程伯子之條暢叔子之簡肅範純夫之明白可以觀忠焉

○晚節

寇仲平能決澶徵而溺於天書胡邦衡敢攻姦檜而不能忍於黎渦齒壯气彊慷慨立節困極气沮低垂就欲故曰志不可滿欲不可縱昔顏淸臣老且躓也而樂於狥國劉器之久瀕於亡而卻師成秋霜巖巖吁可仰矣𨿽然二公未知學也竊異教之緒爾如有學孔子者其浩然之气孰得而易之哉

○明臣十節

銑自童丱好訪求賢士大夫善行先君是之每舉以語銑及長遊四方又官兩都聞見日充南昌東白先生張公告我尢詳庚寅秋八月獲禾後渠夕涼寡慮乃取其不疑者十節識於篇皆傳志之缺者云相臺崔銑書

薛文淸拒王振

曹石二凶陷嶽蒙泉

朱賢定太子

李文達薦叚堅

楊繼宗嘉興廉明治績

陳克庵治贓吏抗汪直

王端毅獨著節於各引私朋之時

劉忠宣言廣東市舶閹人橫斂

章楓山超於陳羅莊

雍泰剛果威烈

薛文淸拒王振

正統初王振問大學士楊文貞公曰今九卿無山西人豈皆不賢者乎文貞曰僉事薛瑄其人也已而文淸至京振使僕致餼於文淸文淸固卻之僕曰公何騃與諸方面以千金求通於吾公不得階君反卻其饋邪禍將立至吾危君吾危君僕歸跪對振曰大權在我不厚鄕人以羙官而乃饋酒肉彼卻之固當已遷文淸大理少卿又饋又卻之亦不往謁未幾文淸得罪

曹石二凶陷嶽蒙泉

天順初嶽先生正以修撰入閣

英皇召而問曰卿何以輔朕正曰今內臣武臣權重上頷之曰巳諭嶽公退告曹欽石彪令謝兵歸第不然上將有疑心二凶走告太監吉祥吉祥詣上垂泣免冠請死具道所由

上曰無之乃召正責其漏言正曰固也臣觀二家必有叛之滅卽今無可按之誅吾欲全君臣共難之情故令早自爲計

上不說二凶遂陷嶽公西戍尋卽叛誅

朱賢定太子

天順末讒者謂

憲皇景泰嘗廢之當別立嗣

英皇意疑之獨李賢不從一日

上病臥便殿召李賢諭曰今庶事頗寧顧大者反搖柰何賢曰此謂國本也力陳不可動

上曰然則此位竟傳太子乎賢叩頭賀曰宗社幸甚遂傳旨召太子須臾至賢曰殿下事定趨入謝太杛抱

上足對泣讒遂不行成化初李公遭喪奪情寔

憲皇固眷云

李文達薦叚堅

叚公名堅字可久蘭州人爲福山令李文達公薦遷萊守二公竟未面也後攺南陽叚公尙教化凡屬吏不法者卽案問民或良或姦相宜訓治識王凝齋尙書張貢士純於微賤躬督令學皆成名儒民翕然向禮女纓而殉夫死者二人公自往祭南陽至今羙俗公嘗被酒杖囚醒而忘其故是後飲旣不笞

楊繼宗嘉興廉明治績

楊公継宗知嘉興治一豪彊伏罪而釋之其民攺行杜門五年不出後以事入城行由治前橋公識之使人召而來曰爾今爲吾良民矣遺米一斛勢人子由醫官謀署縣篆大竊帑金莫敢何公至收治追金禦史行部欲出之乃詰公曰盜有失主何人也公曰朝廷卽失主又詰曰原告何人也公曰知府卽原告禦史慚而去公踰壯年卽獨居在嘉興九年止一老僕朝夕飯兩盂蔬兩豆而巳夫人自其鄕來閱三日促歸官滿回郡居宿客堂蔡介夫厲淸操獨以絕欲爲難能常歌公行自勵云

陳克庵治贓吏抗汪直

陳克庵先生選長憲河南守令用非刑者笞送吏部不貸贓吏然受賂百金者要辭但列六七錢或問之公曰污人惜財如惜命如責賂厚彼挈而貨權人則法撓而難除矣然吾權此待玆時非正法也太監汪直被命巡郡國威侔人主至汴自都禦史以下俱合參若朝禮然獨陳公長揖不屈直令左右負而劾公呼曰內官乃辱朝廷大法司邪直愯然命釋公

王端毅獨著節於各引私朋之時

成化中政理物豊臣無重譴內則宦戚外則閣部各引私朋寘淸顯及閹汪直吏李孜省嬖戚萬氏驟寵又進退大僚矣惟王端毅公著節焉公撫雲南乃擠之危公舉大體略苛務摧彊伸窮𨿽錢閹亦心仰其治土夷詳近略遠凡政下用片紙直陳數言事妥詞省滇人傳誦至今公治經就所行而究多易舊訓嘗言宋諸儒可謂善言徳行矣門人稱尊之文不無過實云

劉忠宣言廣東市舶閹人橫斂

劉忠宣公大夏在司馬

孝皇眷之造膝奉對所謀𨿽輔臣不與聞一日

上張綴衣於內宮之隙屏左右召公問曰朕守

祖訓不敢踰分漁民然各省歲奏民窮而亡者何大夏叩頭曰臣在廣東久請言廣事市舶一閹歲所斂與省大小官俸稟埒稍縱又倍蓰皆辦於民上曰此獘久病之但朕在內勢孤如陳寬靖巳李榮庸劣不足慮惟蕭敬悉故事朕所湏間然不假以權此事卒難大更但老者死或以罪罷不以嗣代可也綴衣後一童閹伏地竊聽未幾孝皇棄天下忠宣竟戍甘州

章楓山超於陳羅莊

成化中白沙陳獻章學禪而疏一峯羅倫尙直而率宋山莊■﹝日上永下﹞好名而無實皆負巨望焉楓山章公懋質約淳雅潛修默成甫四十年棄官還郡賀諫議欽鄭禦史巳皆責公交疏於陳莊公遜謝之後白沙受淸秩而交泛一峯行鄕約而戮族人莊晚又仕而敗章公徳行無瑕起掌南監日闡經訓勸士進徳略其瑣屑常矩泰和羅欽順爲司業方嚴沈密能禆公之教董吏部玘稱公畱心經世之務每一政先稽古典次參以制折衷於道而定矩焉家故田居諸子躬操器治農邑令過訪諸子輟耰跪迎在司成其子自金華徙任來省道逢巡檢笞之巳知請罪公笑曰吾子垢衣獘履宜爾不識也論者曰古三不惑公有之矣

雍泰剛果威烈

雍泰字世隆西安人剛果自任所治以威烈著稱許襄毅曰世隆有克亂之才必死之節巡撫宣府指揮李稽閣老西涯甥恃援橫作雍公搒掠將竄之西涯右稽愬雍公除名正徳戊辰劉瑾屠虐縉紳有勸其起時望以礱厭議者乃起雍公南國操江遂拜南司徒公憤悒不樂或問曰今將還公於朝政奚所先公曰請戮劉瑾爾聞者吐舌已瑾怨公不饋謝仍故除名凡在先朝薦公者皆得重譴云

○記王忠肅公翺三事

不許仲孫印捲入試

長銓不調婿官

求太監後還其所贈珠

不許仲孫印捲入試

公爲吏部尙書忠淸爲

英皇所任信仲孫以蔭入監將應秋試以有司印捲白公公曰汝才可登第吾豈忍蔽之哉如汝誤中選則妨一寒士矣且汝有階得仕何必彊所不能以幸冀非分邪列捲火之

長銓不調婿官

公一女嫁爲畿輔某官某妻公夫人甚愛女每迎女婿固不遣恚而語女曰而翁長銓遷我京職則汝朝夕侍母且遷我如振落葉耳而固恡者何女寄言於母夫人一夕置酒跪白公公大怒取案上器擊傷夫人出駕而宿於朝房旬乃還第婿竟不調

求太監後還其所贈珠

公爲都禦史與太監某守遼東某亦守法與公甚相得也後公攺兩廣太監泣別贈大珠四枚公固辭太監泣曰是非賄得之昔

先皇頒僧保所貨西洋珠於侍臣某得八焉今以半別公公固知某不貪也公受珠內所著披襖中紉之後還朝求太監後得二從子公勞之曰若翁廉若輩得無若貧乎皆曰然公曰如有營予佐爾賈二子心計公無從辦特示故人意爾皆陽應曰諾公屢促之必如約乃僞爲屋劵列賈五百金告公公拆襖出珠授之封識宛然

正徳中予聞上事於今學士吳郡徐縉司業上海陸深二子聞於少傅守溪王公固信不誣恐冺也約二子志之予追書附集中嘉靖丙戌三月己酉銑書

○王端毅

耿文恪公居太宰有譽公可継端毅者文恪曰王公孰可當之其在位吾夕過其第必見蒼頭沽油也銑先公守延安考滿考功郎中佐持牘上王公曰汝未盡斯人之節邊吏率自潤斯人約身裕民歲歉止徵坐是停祿恆餒其妻子公乃自署考曰淸白之操詳明之政次日先公堂辭謝曰某遠郡吏何由辱公之知公曰吾諸子畱三原鄰郡惟君無問遺爾秋日檢書覽公奏議擊姦守法一介弗撓乃籍上事嗟乎元臣勛名固不以巧辭飭行而取哉甲午秋日相臺崔銑書

○李文達起復

文達奪情而相非義也然出於

新皇眷倚之篤非文達求之也羅氏勸君遂賢之請可矣乃襲宋士詆嵩之文醜言過斥何歟永樂以來南士柄國文達起北方又自外寮入司密勿久畜咻忌羅氏亦用於巧者歟丘文莊之祭文達贊其富貴追觀文達貲產不踰中人夫盡文達之生曾無一善可名乎吁可以鑑羣情矣

○劉忠宣

孝皇之任忠宣天順而後未有也惜乎忠宣無以奉淸問廣徳心者嘗聞戴莊簡以執法被譴

上問曰古有是否忠宣錯愕無言良久曰有臯陶執之而已矣此擬詞也如

上詰實何以答之況諸司行政被沮寧無可揚者乎是時上亦信內閣彼三臣者皆善私巳又不可與儷於忠宣也弘治之化遜於古

孝皇之澤斬於子悲夫嘉靖丙戌仲夏孤臣銑泣血識

○周文襄

文襄其知巧之才邪非可與語裕民之政也民共正賦已竭力矣奚從而有餘米括余米而曰薄賦則朝四暮三愚弄其民而已余米豊衍乃奉貴宦結交遊修釋子之宮濫費生民之膏血蘇人幸寬目前乃忘其厲已而祠之追觀漢臣之富民力農也唐臣之生財善賈也君子弗貴曰君不志道而富之祗以長其侈大如漢武是巳況文襄者曷足多哉

○漫記九條

聖上九廟步入雨不張蓋

賀皇子生忘蒸觸

百官俱靑衣角帶疑於混

張甬川議張懋恭

亢龍無首之義與龍戰

京師華居大異於成化弘治時

梁儉庵系民望

士習釣名致利

佛乃黠胡

聖上九廟步入雨不張蓋

五月十日

上告事九廟臣銑當陪祀先以子刻入候是日頭痛體倦又雨甚寒

上至廟門步入又自

太祖廟步至

睿宗寢聖容恭肅而安雨不張蓋臣懌然曰聖人也頃忘其疾祭歸康適矣易曰盥而不薦有孚顒若聖人以神道設教此之謂也

賀皇子生忘蒸觸

七月十日入賀皇子生陰霧蒙黯臣銑拜下而出始覺蒸觸不堪易曰震驚百里不喪七鬯心方致敬外物不幹也

百官俱靑衣角帶疑於混

一日入朝百官俱靑衣角帶小臣肩貴僚而行及辧貌乃驚而遜若他日緋衣剌補腰帶金玊品次自章卑不抗尊易曰黃帝堯舜垂衣裳而天下治釋者曰變化而無爲此之謂也夫讀聖經者不得之躬行徒校諸紙上之言祗增煩贅銑入朝有寤識之以見凡學莫不然也

張甬川議張懋恭

客有譽張懋恭能立事者銑惑焉問張甬川常父常父曰張壞者多而得者少壞者皆大體得者僅細故也銑以爲然

亢龍無首之義與龍戰

客問亢龍無首之義答曰皆上九之詞也九五以下皆賢人之象上見羣龍勿爲之首如堯咨四嶽以得舜也天髙矣必下交於地萬物以生君尊矣必謙接其臣萬化以成五以下皆天徳也上不可爲之首幹之亢者獨上九爾自五以下皆當實也又問龍戰答曰陰極而僣故曰龍小人而疑君者也下五陰良臣也戰而攻去之若晉臣伐蘇峻宋臣討謝晦月盛掩日臣彊逼君名之曰龍責君也說其小能久假以權辧之不早縱使至此若夫陽道之亨豈陰可亢故以龍爲陽者誤矣

京師華居大異於成化弘治時

成化中風俗儉朴先君爲司馬郎銑時十歲尙記先君貰屋自深巷入轉東土垣小門內屋三間秣馬又土垣小門入寢三間東三間爲客次寢之對有垣及門小屋二間爨室也弘治中官頗治屋然西涯閣老宅尹天官故第天官又名以賄敗者在陋巷榱柱皆朴樕小材但稍廣廠今被召至京大官自造華居襲石采椽連甍別院價至萬金者【李序庵第】燕客酒半出玊斝相酬金銀不足珍噫奢樂極矣其無患乎

梁儉庵系民望

詔還梁儉庵司徒徒人丐子相語曰今天開眼取回梁爺然則司馬入朝百姓畱之宜也西長安有屋一區價二百金予嫌其敝陋儉庵至卽居之但掃地塗壁余愧不及也然余不能久畱京故假官署貰民室而巳

士習釣名致利

弘治以前士攻舉業仕則精法律勤職事鮮有愽覽能文者間有之眾皆慕說必得羙除自孝皇在位朝政有常優禮文臣士奮然興髙者模唐詩襲韓文閣老洛陽劉公惡之教人看經窮理弘治末頗知習左氏史記矣今日士著書則自謂周漢摛詞則自任風雅然皆六朝余習講學戒於相襲各擇一義爲門戶敷演令不可破甚者崇好佛經老子曰精於六經大抵釣名以致利而已其行猶夫人其心之詐則莫測也

佛乃黠胡

予讀通典西域諸國其金花座及身被寶珠卽佛書自炫者幻人之術卽佛書誑世之誕也佛蓋黠胡善幻服其域之人近理之言中國士以莊列文之傅子【奕】可謂髙識矣【予舊著述謂佛爲西方上智今讀通典考西域列國之俗則佛乃其國之黠者予昔日之言過矣】

○傅尙書傳

尙書名珪字邦瑞淸苑人成化丁未進士入翰林正徳辛未爲吏部侍郎宰邃庵方得名於時士皆趨附宰邃善招拔外號秉直陰樹私黨又通饋遺尙書數爭其不公宰邃弗堪越次晉禮書寔遠之耳是時相李與宰邃各相結托而李公婿爲儀曹郎中往尙書遇郎中厚恣其爲常字而不官呼傅公乃案其廢法數笞責其胥郎中遽遷閒曹避去上方好佛自名大慶法王外廷知之無徵以諫番僧奏討田百頃爲大慶王下院傅公遂劾僧曰法王何爲者至與尊號並列大不道當誅有詔不問其妄求亦止優人臧賢被寵能軒輊士夫士夫或與善賢因是請攺牙牌制如羣寮印文攺方者傅公不可召老優更事者詰曰爾優敢亂法爾寵可常保否卽遺爾辱禍靡極矣優乃戢但與新之盜劉六擾中原勢炎炎熾太監誾以侍郎完徵之不能滅乃先行左右賞閹後曹又立監鎗名謀出統軍命多官議可否眾依違不斷傅公怒而言曰今兵老民疲直以多冒功者失士心賊在肺腑孔棘民嘩然思亂禍旦夕及宗社吾儕死不償責諸公尙唯唯將何待乎明日竟遣監鎗者傳旨令傅公致仕予友何中書景明直內閣得見諸司奏語予曰往禮部奏最簡及傅公來特煩於五曹蓋無事不爭爾論曰銑在南封部嘗與羅太常圭峯論內閣臣圭峯曰能割頸者斯稱矣蓋言伏節也銑請問今之君子圭峯曰求其次邦瑞可矣銑謂傅公朴木人斯言殆激與及後乃深嘆圭峯之智云

○吳尙書傳

吳廷舉字獻臣嘉魚人洪武中其祖戍梧州遂隸戎籍成化癸卯年十九舉於鄕丁未舉進士授廣東順徳知縣潔已如水字民如子減賦息訟乃刻家禮寔行之都禦史屠滽檄吳公至督府與之言甚溫吳公曰廷舉越境奔命宜有地方重事請發令順徳權鐺屠爲修家廟吳公曰守土官非奉舊例新恩一夫不敢役分金不敢用遂辭出屠令他邑成之市舶太監給銀買葛吳公卽用之買二疋曰奉此爲式如不中意請還金且葛雷產也太監怒取金去禦史汪宗器惡吳公曰彼專抗上官市巳能何也吳公壞淫祠訞觀寺以其材作土堤書院賢館及修學宮禦史按而會其直竹木碎屑俱列斤兩鄕大夫二子犯盜並論死吳公生其少子標其戶曰盜後少子攺行乃泣愬曰公念先人廉直故存後今盜其門大爲先人辱請就死吳公爲撤之禦史郎捕盜令自首賂知縣乃毀門表不卽理前事盜曰盜死分也不敢誣廉令加以嚴刑不易口是時吳公囚服梏手日詣訟所分析所費無私盜狀上禦史大慚命釋吳公弘治丙辰屠入爲吏部尙書遷吳公成都同知一年以憂回起攺松江上疏請修軍政二事廣東盜起馬端肅劉忠宣薦升兵備僉事徵十三村池水盜平之攺兼鹽法正徳己巳也逆瑾方用事天下鎭守恣橫吳公劾太監潘忠二十罪又奏有旨取省帑觧京皆非正費曰貢進內也曰司禮打點錢賂劉瑾也又疏便宜事忠亦列上吳公罪鞫之無狀止以枉道回械首吏部前主事宿進輩謀捄之天官張彩取閱其諸槁心賞其能言於瑾凡械首十二日放鴈門充軍再月赦瑾亦誅晉雲南副使江西參政討姚源賊用兵已歷年總制臣數易官顧其私兵不恊力費以萬計吳公雅多知略勇不避難及逢盤錯益喜截決前巳數用勝兵玆則設奇取捷不困甲冑出入輕脫諭責觧散反爲賊得奉之入巢周衛耀威刼公求撫吳公如前責諭詞色亡撓久之伺得賊中要領因用其巨力而譴微輕者許以利令其僕妻賊女遂執其酋公亦出一鼓平之晉廣東右布政立番舶進貢交易之法平驛遞之役獘更患除矣嶺西猺獞作亂命兼兵備副使經略湖南饑吳公以副都禦史賑濟辰州土官相讎公立約使平又疏六事陰備寧濠之變當道不用濠反君子曰用吳公曲突之謀無患矣濠嘗遣使遺天官陸完金簡曰宜急易孫燧代之者某某俱可吳廷舉切勿令其來濠敗邏者獲之今上召爲兵部右侍郎上疏犯輔臣攺南工部又攺南戶部晉右都禦史理南畿折豪彊植貧弱禁私驛止妄工吳公長身而瘠面如削瓜敝衣帶穿不修藻飭神采英毅志誠雄偉言行必自信人鮮能奪之視財利如糞土妻子冒饑寒而施予不較有無晉南工部尙書卽疏歸歸二年卒所居湫隘門巷不容雞飛無郭外田丘墓之寄十餘畝卒之日無衣以斂無棺以殯都禦史姚鏌爲營辦靖州土官持金來謝徳卻不受及是各來弔哭平生篤友誼見良士身下之忘其人已在太學南城羅玘四十餘以貲貢吳公悅其文奇兄事之景鳴病痢僕疫而死吳公爲煮粥負之登廁一晝夜十數反景鳴病瘥同登進士語人曰玘四十前生我者父母四十後獻臣生我也在順徳同年鄒智疏柄臣姦邪爲所陷謫石城吏目死吳公資之歸其喪於蜀倅成都梓其遺文順徳生員梁景行直而文吳公與之友宗烈棄晉江令返壺山吳公數薦於朝嘉靖初起爲鎭江同知大學士楊一淸再附重人入閣其族子畱者千官府害里人宗烈獨治之鞭其奴攺王府長史請於王至蒼梧視葬巳宗烈亦卒嘉魚李承箕世卿不仕善爲古文布衣李孔修子長苦攻詩皆所厚善忠宣公在廣左轄吳公在令至省忠宣館之省衙尺書稱大夏頃首吳公好讀書無不窺索積至萬卷好文淸及胡敬齋錄采其要言作詩效陳白沙覽者見其志簡牘情理精切規人所不及無諛詞奏艸煩悉剴當俱未編次爲集卒時年六十有六論曰銑平生頗識當世賢士大夫如吳公眞才潔履厚行定力鮮儷也銑嘗謂之曰許友死未知公然否此外公優爲之嗟乎吳公衣食人廣惠矣妻子不能延朝夕服政四十年百瘁九死皆歷之不能一月安於朝推下賢哲不憚屈已比卒未聞報徳者孟子曰命也

○陳禦史

陳禦史茂烈莆田人棄官飬母灌園蓺蔬太守閔其勞遣二力助汲閱三日往白守曰是使野人添事而溢口食也還之論者曰孝廉詣極矣先倅吉安明允公恕民立祠歲享云

○空同子

正徳攺元八閹道

上燕遊閣部臺諫恊請誅之不克閹遂竄斥諸臣已知部之奏寔空同子贊成奪官降山西布政司經歷致仕戊辰劉瑾必快前忿羅以他事械赴京人意其必死是時瑾敬禮修撰康子康子謂瑾曰李生能法皇祖爲文殺之大失天下學者望瑾嬖人姜達亦申理瑾乃賢空同子旣釋系又欲用之選部空同子托以痼疾康子爲力請得免辛未瑾誅起爲江西副使提學勑許舉聞重事空同子振學蒞士外大有更白臺使及同官者病其侵官空同子非其隳職各起訟當路素忌空同子才名落職閒住要辭曰臨官不讓云爾聞者咲之曰斯以虞之臣責過空同邪寧庶人方畜異圖威刼謀內省臬受制知空同子不可撼陽下之及庶人叛滅有言空同子亦疑於黨附者當路又將陷以法司寇見素公不可止

○羅圭峯

羅景鳴者振奇人也故其言捷於異而嗇於典其見照於細故而闇於大然能自治偉詞不亂於頹習往西涯公處於劉瑾張永之際不可言臣節矣士惠其私猶曲貸而與之幾亡是非之心景鳴責引大義�削門人之籍寧濠將叛遣使賫金饋景鳴於山中景鳴知之一夕逃去家人莫知其處噫烈矣哉

○張仲修

張士隆字仲修河南安陽人弘治乙丑進士正徳壬申晉監察禦史朝臣各立從或以門生或以鄕裏故知附大臣大臣利其偵事護缺曲庇顯升仲修惡其然光祿卿李良素謟事少師洛陽劉公得羙遷又以女字少師孫子少師以諫爲劉瑾所逐良詐言女死乃他適仲修上疏劾良且曰使今大臣知彼小人終必相負盍早絕之而遑遑乎延正人也良竟坐罷甲戌內宮災上疏曰陛下前有逆瑾之橫後遭薊盜之亂旣不之警方且興居無度暱近非人積戎醜於禁中戲干戈於臥內徹夜燕遊外見煙燎內廷大土木權豪競華侈親信內臣取貨於外又扣軍糧皆名進貢織造龍幄科害靡極鄙猥無聞使之巡撫納銀指揮授之政事盜伏而虜發民竭而兵罷守法禦史如劉天和則就逮張璞則死詔獄閭閻之苦禍機之畜皆不知也今宜痛懲前獘更宜克慢絕淫早朝親政講官說經師保論道究精一之傳考興亡之故以表天下褒衣愽帶之雅孰與市井狡穢之羣廣廈細旃之樂孰與邊徼凶危之隊不報乙亥巡按鳳陽織造中官史宣酗酒作威以大括財荷黃挺二曰賜棍有拒令者杖殺之無論自都禦史不敢禁仲修疏言之且列其賄若干丙子還京守道事有張順者京大猾也隨中官守雲南毆門子死潛回京避之雲南撫巡移文逮之急乃出官以二隸押送至桃源重貨二隸竊取淮上病丐斃之二隸告順死勘實給文歸巳三年矣仲修閱案疑之密廉之數月果得順坐殺二人罪時錢寧大有寵賜姓朱廖鵬附之初鵬以中官廖堂爲兄守江南鵬凶殘積金帛如山旣敗又以鑾爲兄鎭守陜西而其子鎧用事廖二名振京師傾財納士夫自師保元臣相與接席酣飲或至旦仲修率其僚疏其罪且曰堂來鑾往兄甫罷而弟嗣任鵬內鎧外父制中而子擅利鵬毒河南已起內盜鎧毒陜西必召外虜朝廷豈無他才專用一家兩省亦有何罪日受百害邪鵬寧大恨罷職禦史薛鳳鳴殺人爲巨盜被逮又夜自殺二婢子置朝門外懷牒訴其冤鳳鳴素事逆瑾致富又凶愎當案者卽遜去累年不決都禦史幸庵彭公以獄付仲修及許禦史完二君掠治取服鳳鳴知事急貨錢寧以其妻女往要之寧受鳳鳴愬爲上奏乃下仲修及許子補之獄七閱月仲修降判晉州補之定州判

○訛傳

銑聞之東白先生張公曰景帝將廢儲而立其子令百官各署狀惟給事中東安李侃執筆大慟給事中閩林聰退而語人曰惟吾抗議景帝聞之攺林爲太子司直郎林欣然自負髙選云今諸家文家謂林爲忠蓋林後尊顯諛言相傳爾張公又曰使李公推慟心於狀豈不毅然大丈夫哉是時諫者三人鍾同死於獄章綸廖莊晚𨿽貴咸黷貨敗節也景帝易儲時薛文淸以大理丞治餉於滇署狀無公名予親見國史然爾謝理東岑子乃譏文淸非也然本朝士節不厲少遭変事鮮不謟附者

又【此系復然彼此微有詳略皆錄之】

弘治乙丑東白先生張公語銑曰景帝將易儲命百官列狀署名惟給事中東安李侃垂泣而已給事中閩人林聰退而告人曰吾慟而不署景帝聞之遷林太子司直乃陽陽自負髙選雲林後貴顯諛者傳之故諸家文集有譽林之忠者先生又曰使李推涕心於執筆豈不毅然丈夫哉銑少見東岑子譏薛文淸之隨正徳戊辰銑與修實錄得見國史文淸以正統己巳起丞大理督餉徵貓景泰辛未歸朝壬申升南理卿署狀時公不與焉亦無銜名嘉靖己亥秋寓居詹事後署錄之告諸同志

○二武士

楊塤明門達冤袁彬

牟斌以鎭撫庇忠諫

楊塤明門達冤袁彬

英皇北狩勇士袁彬門達寔從英皇復辟彬達皆官都督而達見寵用差校中外偵事所陷卽覆滅凡害數十家

上將罷朝東顧則呼李賢西頋則呼門達彬忿有責言李公數奏門達橫達深怨此兩人李公素履純而彬無政莫以爲名乃捃他事將以危法中彬內外冤之而莫敢發錦衣羨軍楊塤忽僦住彬屋而市其居閱月上奏辧彬無罪列達大惡

上付達推鞫塤泣愬曰袁公居我嗾我陷公約事成賜百金達咲頋其下曰我固疑此卽入奏已達械塤三木暴廳下退食後署出則杖殺之塤大哭且罵李賢達聞之令釋塤刑而入塤曰袁公不知書乃李閣老艸奏且兩人害公寵而公自鞫縱實何以觧天下疑何不請司禮大閹廷訊卽爾此兩人虀粉而公常見寵矣達深然之傾食雞胾於器食塤密藏雞骨袵中果太監牛玉出訊塤曰吾哀彬無罪昔駕畱虜廷羣臣惟彬從備嘗艱苦憤達負明主恩失天下心故冒死言之且吾不逮袁李卽與死溝瀆者等爾今日聖天子奚從知況達食塤教陷此兩人遂出雞骨且曰今中外皆欲寢食達也頋未敢發爾牛玊入奏卽詔釋塤

牟斌以鎭撫庇忠諫

牟斌字益之正徳初掌錦衣鎭撫事八閹竊政逐大學士劉文靖公削韓忠定司徒秩諫臣劉茞戴銑以下凡數十人俱下詔獄斌輕刑奠居曲爲申救禦史任諾愬諸寮上奏署其名彼寔他出斌曰古人恥不與黨人公乃爲忠而悔邪劉瑾令斌復要時去銑奏首權閹字斌謂其寮曰存此則諸公臣節白他日昔宋鄒道卿以失原奏被害吾儕毋自爲計奏入瑾怒又偵知庇言官實遂廷杖斌垂死瑾誅斌復在鎭撫知府劉祥與橫閹相論奏閹賂張雄令曲歸劉祥並賂斌斌不從雄陷斌安置武昌感疾而卒斌再用時長子死工部循舊事官賻三百金斌指其存者二子曰斌司刑不道夭禍一子若受金行及此矣斌庳屋敝衣再遭禍怡怡若分然論者曰正徳中前則劉瑾以慘行其毒中則張永以巧蓋其惡終則張忠張雄錢寧江彬以愚暴肆其罔士靡靡矣全臣節者大學士劉忠尙書傅珪及斌凡三人云

○柴村錄

戊戌四月二十二日予如柴村獲麥夜宿西齋夢三原端毅公見訪坐評今代名臣無全褒者公曰心地漧淨行事自當銑對曰漧淨者聖人無欲也聖則天公又曰王應韶何如人銑未及對公曰其人苛而無策朴士至百不卹其死銑曰其志可則也如濟以王懋學之平斯羙公曰文淸公之佐大理王振引之若辭而不往愈於抗而得禍銑竦然異其言遂寤夫王公古之大臣也休休樂善晚起掌銓選賢爲屬他以忠諫久廢者王徽黃仲昭賀欽以迂直被抑者周瑛祁順公皆辟用銑謂桓文並伯晉代主盟齊遂不振者晉臣讓善齊權相軋耳昔楊東裏名薦士多私所好古廉老而不相他何舉焉王公不遐遺不朋引明興以來斯人而已

○王虎谷

王虎谷云鳳之節介豈非彊哉巳乃甘張彩之臨受劉瑾之包與瑾嬖人孫聰交不終矣古云一燻一蕕十年猶有臭𨿽臨難當劇猶不可輕予況平時邪彼人何心也欲共之興學乎今翰林成均秩文而淸士好文者慕得之鄙臺省爲吏夫樹節績言豈限於官守庾折刑何勤非忠計外階而喪內守甚哉其不思也

○孫少卿

正徳六年蜀盜寇漢中略陽漢中間道也都禦史藍公章集省臺議略陽知縣嚴順懦扶風知縣孫璽毅而多知可使遂檄璽往城略陽扶風君旣至略陽將下令順恥之教邑人賂扶風君金求勿城扶風君不聽日周行相地勢布民築之期一月成城未屆期蜀盜卒至城三面成東門觀堵始立城中兵適調他所嚴順曰城必不可守巳曷亡扶風君又不聽順故令也城中人聞之嘩欲亡扶風君抽佩刀斫坐杌曰敢言亡者如杌乃盡出城中弓矢刃令士賈輿隸人持之登城礌石積城上如阜水沃氈披之障矢甲統十人總甲統五十人總甲五十人官與士統之曰令爾守南城曰簿爾守北城曰典史爾守西城曰東城未堅惟予守曰爾士爾甲賊如陷城戮爾父子妻爾女火爾室蕩爾蓄爾寧勿傷心義生勇勇則無敵曰凡我官存亡視城民胡可棄天子命吏勿奔曰爾士爾甲晝傳食夜張火鳴柝爾甲執予扇傳命斷者刑舟人爲令發篋上舟獲之割舟人耳鼻以狥閱三日賊弗克攻欲去會賊執告急人殺之發公移知城中窘悉賊眾環攻之攻東城自辰至晡不下有健賊戴木案趨城下礌石下破腦而死已而順奔賊陷南城入執扶風君扶風君罵賊賊臠殺之七月十四日也賊大掠三日去順渡江還牘報曰與扶風知縣同奔而溺水蕩扶風知縣屍都禦史怒責求屍棘順大窘與簿謀取江濱一屍棺之還其鄕其兄弟曁子曁族人啟視之多髯而碩體非扶風君也乃走京師投匭辧事下禦史王廷相治乃得實奏上制贈光祿寺少卿賜祭蔭子紹卿爲國子生於乎順非宿憾君惟恥其無能語曰忮心慘於戈小忩必敗大謀扶風君死信烈矣漢中非荒裔也猶待辧而核否則上下罔於順而不知自蜀盜起至扶風君死時已數年是時薊盜寇中域桃源盜寇江西虜數入邊值世久平文臣短於謀武臣短於勇長吏習於奔初棗彊陷民於城下得屍肘系縣印知爲令叚豸也朝廷創聞死事者嘉之贈太僕少卿蔭子爲錦衣百戶世襲已而予所聞上祭令霍恩西平令王佐裕倅郁采與扶風君事甚偉夫迫而死偶而死畏而死激亢而死彼猶有驅之也志定矣功修於素節堅於危而安眞丈夫哉扶風君字廷信山西代州人

○薊盜

初薊盜之起劉七等八人耳後至二十六人辛未歲掠水冶不利乃又西至史泉去府二捨四面山環七等各喜得僻地可爲樂矣𨿽旬無他虞乃散馬弛弓刀槊掛壁間縱酒歌呼夜召娼女酣寢民兵偵知之約指揮某夜往襲戊夜至史泉東三里止賊皆熟睡是時人持挺可盡殲矣而民兵爲甲者利其貲謂指揮曰此屬坐而擒矣而吾輩亡利逐去之而俘其棄余何如指揮許諾遅明發炮賊大驚乃乘酒力躍馬持矛矢來兵皆走獨百戶張世祿與戰死賊自是不敢恣肆溢爲數萬人大師而後克之嗟乎無法不畏不可以師不貨無疑乃可以勝自今長老言之未嘗不於邑也

○正徳之季禍蔓

自閹人谷大用八人思蠱君以極其欲而燕遊啟八人又進劉瑾使懾廷論而士禍慘自論者欲司馬劉公之爲宰而攻馬公而黨與分自瑾逐少師劉公而相權失自杖言官而言路塞遷秩免患以賂而利門肆朱寧進而閹寵衰江彬入而巡幸興官輕而頹民窮而盜傑夫思亂驕藩伺隙而生心矣當瑾時禍烈如焚怨韓司徒李夢陽剌骨矣眾謂其必死也而免羅僑之諫吳廷舉之論劾謂其必死也而免何塘之長揖知縣王勛之不賂也而見重瑾敗而永繼永敗而寧彬繼命亂至矣劉少傅之辟位傅尙書之抗奏寧濠叛矣胡世寧曹琥之持法孫燧許逵之死義嗟乎懿哉若人政奚底於壞哉

○寧庶人

武皇在位十年未嗣臣寮請取親藩子入侍寧庶人濠久畜僣志及是乃厚結嬖幸錢寧乃優賢外廷大臣多與私交者求徵其子成則濠自�之寧寔利其金寶徒以空言相釣至戊寅濠固要一事爲信內府異色龍箋惟賜監國者寧言於

上謂濠忠順宜答殊錫遂用箋爲璽書其諭亦襲通詞而濠大喜又謀伺

上南巡則請幸其國禱祀泰和陰賂左右爲助飭苑囿盛玩好以備供禦果中則挾主威而令天下一旦大位可得也己卯議以三月壬子警道發駕羣臣自郎中以下百五十有五人伏闕固畱

上命廷杖之或罷或降或仍守職而亦不果行濠計旣沮反迹又著遂稱兵北上旋卽就戮矣羣臣杖而死者十有一人

○均徭規則

官俸折支以節用也宣徳中乃增柴薪馬夫徵銀以絕他漁也正徳以來郡吏皆乘輿嗟乎何上之設禁日密而臣之便巳者善謀哉

○燕耆志

燕耆者茹叟文中也號時齋隨其父自無錫徙燕蓋永樂初祀雲叟性坦易故不躓於險志慷慨故不沒於俗觧書史睦於族以達於鄕故其履安友善貴顯而遠利故其交貞天順初叟百有四年

英皇復辟推恩天下凡庶民八十以上者賜冠服有司以叟姓名上

英皇禦便殿召見叟說其狀與辭旣予冠服帶履燕順天府又命吏部尙書姚文敏公以下造其第爲賀又六年叟乃終後諸孫舉鄕進士者一人鳴玊舉進士者二人鳴鳳鳴金爲郡大夫

○沈諫議

大臣讎直言排諫臣懼奪其寵利也然必肆欺獻佞得上之心而後能行之未有甚於汪氏者一時諫官掊擊極力而沈君卽其一事指擿之尢委而切𨿽未卽置彼於辟姦心惡狀縣之紙上足垂永鑑嗟乎汪氏之權利今安在歟【謂尙書汪鋐也】

○震澤紀聞

震澤紀聞核矣猶謂文達之賄則誣也徐文靖之虛已則黨也薛文淸之戍則訛也文靖內鄕人之賄使官翰林當時品曰金編修畫編修蓋金不足珍尙古玩也其它之壞典可知矣故采者愼之愼之

○梅損齋

金陵梅損齋旣化其子貧鬻書以養祖母損齋名純字一之先世爲指揮損齋舉進士授知縣已更就指揮晉中都副畱守不附中官罷歸閒居十餘年卒狷介無與𨿽一餐必擇其人與其致禮然後食篤信程朱氏不好文章家言所藏書皆手自抄校予在封部閔其勞送一史代之不受因記其行示兒輩嘉靖壬辰秋九月己酉銑記

洹詞記事抄【終】

●洹詞記事續抄

前抄成於庚子秋倏越七載矣今春裒邑先輩諸說部梓行之發篋得前抄焉懼其或冺焉弗永也因合楊憲副二記附爲一帙夏月偶剔蠹於藏籍適洹詞在手取而覆之見所宜抄者掛漏不少隨閱隨錄復得三十有六則錄未旣有笑於側者曰子之抄今再矣其有待於三乎余曰何謂也曰若前之抄嚴而不可益也則再胡爲也若今之抄寬而無可益也則許襄毅孫忠烈之遺胡爲也至於以記事名而前入亢龍無首之條則混其例矣以論世經國取而今入杭守王璉之迹則曷勝其載矣固知再之必有再也余曰貪多務得是余痼疾張皇幽眇亦余素僻襄毅忠烈昭昭乎揭諸途也奚煩﹖﹖麕摭亢龍一條原並漫記矧徵以事庸可偏棄惟伊杭守舊令余邑考之邑志成化二十秪畱空名績罔一及思碑宦祠云何未立豈其民朴抑或令執特以殿編聊備邑志之葺而巳矣余前固曰凡擬議出於他籍之外者皆錄也其論詩論春秋語語翼經自當別見韓子不云乎記事者必提其要纂言者必鉤其玄以語提要觀止矣如其鉤玄以俟君子敢悉次問答之語謹聽覽者之可否李如一識

魯莊公

申生

朋黨

宋復讎

宋學駁

宋二張淆名實

程門弟子

象山學辯

楊簡

南宋文

元儒

劉靜修

元三儒明四臣

國朝輔臣

楊田裏

陳白沙

賀醫閭

劉少傅傳

王襄敏

副都禦史馬柳泉

南光祿卿張廷賓

李恭敏

副都禦史朱公垂

少卿王宗哲

叚容思作士

副使李自愚

督學

弘治乙醜得士

相與諸賢

發廖鵬謀子中式

兵

靑羊盜

落葉詩

誨言

論古文

杭州同知黃汝器

○魯莊公【駁趙伯循制僕從之說】

崔子曰春秋志文姜之惡極矣莊公擅一國之命帖然從之古未之有也論者失其情而衍於辭且欲制其僕從胡得爲篤論哉夫季友之祥慶父之才皆可君魯也文姜失行國人恥之故敝笱諸剌興焉齊襄立莊以示徳莊公藉舅以自固文姜挾宗國以愚其子懾其下彼淫邪之迷不惜其夫之弒奚有於子之廢是故狩禚圍郕伐衛歸俘待齊女之長主王姬之昏僕僕焉甘役於齊蓋襄公之威重矣文姜之術狡矣尙何僕從之制哉夫篤於義者利害不較其等全其仁者存亡不酌其取一其重者暱戚不槪於中如莊公者痛父復讎而已他無所忌焉是故居文姜而餼其飬責襄公而絕其使枕戈袵幹衣衰食糲號泣於王求助於與國明大義於魯之臣庶治兵畜銳觀釁而東以身委之天下之惡一也寧無惻我之不幸者乎彼楚旅一言士如挾纊秦紿懷王項羽猶得而假之況乎父子君臣之相爲寔人心之不容已者哉惜秋莊公旣幼而愚又無石碏子犯之臣庶公子者方觀變而徐圖其利幸其小安忘此大怨悲夫

○申生

予讀左氏至申生以讒見誅未嘗不垂涕也及見後人責過申生則又低回太息而深閔其不幸嗟乎昏如幽王故褒姒得以逐宜臼庸愚如衛靈故南子得以奔前蒯聵彼晉獻公者寔姦人之雄也紿虞伐虢一舉而就如制雞犬齊桓公信義布政於列國不能致其一來豈一姬之知所能欺而使之邪蓋耽於邪嬖廢適立孽之謀內決久矣金玦之佩偏衣之衣二伐之役國人咸知世子之將危姬告優施曰君許我殺太子立奚齊矣申生已踐東朝之位國之屬望而歸心者也重耳夷吾庶公子也莫適主國故二公子能亡申生存則晉終非二孽有也故獻公之必殺之也申生如被惡名以出獻公猶欲甘心焉爲宋馮之受伐爲長萬之賂獲父惡愈著身死爲逆孰若受命自裁之恭且安乎夫反常之禍辭難明也快心之忿情難什也世子之慮審矣其心純乎仁未可以輕訾也

○朋黨【漢唐宋】

王者之政公與平而巳故不公必生異心之民不平必成告訩之習三代而下漢有鉤黨唐有牛李之黨宋有潞蜀朔之黨皆起於季世闇君政陂命亂焉爾方其盛也君相明忠風化渾朴賢必上佞必下道所共由怨亡自作其衰也上不之省乃朋小人以與下讎於是一燻一蕕各因類聚或掎或角皆尙力競漢之黨基於和安之代竇憲梁冀之敢僣楊震李固之受戮君子私憂邦殄思以直躬淸議而存之唐之黨積於徳憲之際陸贄裴度之外延齡鏄吉之寵小人窺視權利立交傾軋宋之黨出於熙寧元佑之承安石惠卿之售姦諸賢之投劾而遁學者護守業術搉量勝負宦豎憸臣各乘鷸蚌之持以肆漁人之取夫漢之君子忠而昧於時所謂知進而不知退也唐小人貪而忘其軀所謂安危而利菑也謂漢爲黨是罔之也謂唐爲黨是譽之也小人利成則爭賊其肺腑而恬何黨之有宋諸臣如洛之道朔之節可觀世矣蓋若獨大其有以服乎人者之心也易曰同人於宗吝其可得免乎夫達於天命之謂徳推而通之之謂道舉而措之民而宜之之謂功異裁同制之謂教曲塗隘港求遄輿楫彊能獨知期合契符未之或濟也黨碑樹止金虜蹂之逮其南渡玆風愈煽士議未一宋社已屋夫忘國之大讎字訓是辧捨吾之固有師承是專卒流以空談靡考於實績孔孟之道猶老莊虛無之誕嗟乎政之偏也始於快已終焉喪天下學之偏也原於任已終焉誤國小人之害不與是可不懼哉可不戒哉

○宋復讎

崔子曰痛乎宋髙宗之南也父兄縶矣母妻虜矣守險而險失恃兵而兵散夫取天下者乘人心而巳矣宋自王安石用事繼以惇京小人之害古未有也窬進而佯退圖利而援經倡邪而任道其讎君子也殞其生又伐其死排其猶又滅其學誣其罪又載諸石揚於朝一工之未垂涕而畏公議易曰包無魚起凶無民而濟有是理邪然則宋不復興與孟子曰𨿽有知慧不如乘勢方金之下汴亡帝中國之志而民初遭虜虐思驅而去之金人立昌及豫旋師大漠髙宗若能政任李綱兵授宗澤貳以韓嶽紏兩河之忠義讎可復也是曰順人嶽飛朱僊之捷虜懾民悅髙宗若能內任趙鼎參用諫爭招攜惠服明罰正典讎可復也是曰乘勝夫何汪黃間其交秦檜脇其主臣身弗保何助於國巳而金謀旣成逆豫再廢策士材臣效能宣力中原之勝豈易窺哉且夫興滅振頺復土拓國必有定規以包之實徳以充之言其下者子產相鄭孔明立蜀王朴興周皆功運帷闥而效收遠荒宋之君臣任人也忽邪忽正修事也忽暗忽明議制也昨是今非𨿽有一二臣然而張浚失之罔陳俊卿失之懦趙汝愚失之疏其它末乎無足賴也姦人賊相甫罷卽作譬之延藟叢棘蔓引根滋莫克剪伐儒者迂辧疑學角勝成敵小人遂因之立禁以排異巳宋亡而後止然諸臣猶眣目而非和議攘臂而任復讎徒爲簡牘之贅已爾

○宋學駁

周衰而人騁其技秦是以暴宋衰而人駁其學胡是以入夫遊定夫張九成楊簡之經禪也陳傅良葉適之道法也陳亮之功力也王安石之政利也背孔孟之道而襲儒名亂程朱之學而立士的

○宋二張淆名實

名是實非其天下之大害乎小人其心君子其飭故張啇英忤蔡京混黨籍矣異端其學聖賢其名故張無垢師宗杲廁儒林矣後之視今其有類是者乎姦人巳得富貴故立一節以自異偶以幸遇而竊名者蓋多有之

○程門弟子

程子之徒其劉絢之平正尹焞之彊毅乎確守聖經異端不得而惑之尹子庶乎富貴不淫威武不屈者論者誚其無用豈有別見與

○象山學辯【彼集中書尺誇�憤戾非徳人之詞學者習之不亦長輕而助蕩乎】

聖王在上諸臣宜務實徳以贊休治乃尊陸氏標鳴冤之名謂非讏言乎泰和整庵羅公斥象山之訛一言蔽之曰認心爲性方伯可泉胡子示我渭崖霍氏之辧章搉而句抉之然後陸氏之爲異端莫遁也夫聖賢著書捄辟學開民迷而已諸侯放恣孔作春秋處士橫議孟述七篇夫秦儀傾危陳平前蒯通猶因之而亂漢莊列罔誕何晏王衍遂因之而亡晉宋人之言曰勿以學術殺天下士夫旨言哉銑嘗反復陸氏之篇其談雄其任重然而性之故學之方茫乎無可索也非示譜而匿其鍼者與其授之徒也楊簡之悟心詹阜民之明理則可駭且異者顏子鉆仰是勞斯能卓爾曾子隨事之察斯惟一貫夫卓爾者狀其立謂定理也忠恕者合人巳也豈半詞單句可畢功次悟入陰界與禪衲伍哉

○楊簡

昔魏尙浮華晉崇淸談中華失道而夷據之姚興佞其胡神譯其文梁衍惑於因果習其法達摩曹溪論轉切徑宋大慧授之張子韶其徒得光又授之陸子靜楊簡者子靜之徒也衍說詡章益無忌憚苟不當意𨿽聖亦斥未久皆絕不傳近年忽梓其書士尊尙之者及陋程朱已朽之物重爲道蠹彼何人哉整庵公辟陸楊之謬渭厓之於陸甘泉之於楊則篇摘而縷數之不賴三公中華又其夷乎嘗觀楊氏之書其旨二曰心卽道曰滅意其援儒一曰心之精神是謂聖抉三者之非而其書不足辯也人之閒居不善心之染也見君子而著其善性不冺也珠混污濁其光自耀夫心之注擬曰志其營謀曰意志直而意岐皆心也無志曷立無意曷爲志以道寧意以道正心而無意其將爲槁木乎孟子曰心之官則思此天之與我者也子思問於孔子曰物有形類事有眞僞審之奚由子曰由乎心心之精神是謂聖推數究理不以物疑蓋言心之妙用無不通也故無不推也能通者神所通者理豈如楊氏之言哉楊子之父曰承奉者遇事不亂聞盜不懼蓋習於禪定者一家之學思以易天下而服儒衣稱儒名乃借聖言之似者文之單詞片句不審通指攺頭換面說向儒家大慧之教然也夫縱意者眾人也誠意者君子也無意者聖人也無之云者不以我也彼楊子者攻課試以取官窮典籍以愽識白功相之冤爭儒臣之貶周迎使之儀畫宜民之政發慮構規非意孰尸之輕詆古賢過予所好任同異爲取捨逐取捨爲喜怒斯其卽心是道者邪充其類則夫子所謂一言喪邦師心自作近於起滅天地然則楊子之無意其諸自道乎蓋無誠意也

○南宋文

金元之際中州之文气雄而詞倔健欲陳義�不精其人可與集事而不可持久故國易摧譬則秋壑霜厓孤峭湧決非托生之區也南宋之文气浮而詞細靡故國益弱甚者葉水心之譎周平園之漫陳止齋之雜秋揚之華祗章其索然也已

○元儒

許魯齋實行之儒劉靜修志道之儒吳艸廬愽聞之儒艸廬精於考索而雜正反秋象山直以同撫產而右之爾元人謂之陸學非借譽邪

○劉靜修

劉子閔元伐宋乃賦渡江其徒申之曰哀之也題梅曰西風吹落戰塵沙夢想西湖處士家曰恐江南春減猶夫賦也或譏其爲元或尊曰病宋許子不陳伐宋之謀欲修徳以來之【見歐陽玄碑文】丘仲深亦有責言昧稽實而肆臆貶不亦冤乎

○元三儒明四臣

耶律晉卿之諫弒許平仲之興學劉夢吉之不仕夷元三儒而已矣方希直之志李時勉之直薛徳溫之淸王公度之不折明四臣而已矣

○國朝輔臣

皇祖賦睿聖而起布衣運制六合創出神造羣臣𨿽劉基之知宋濂之愽通俛伏受成嗣主蒞政咨詢是急六部分隸各勝厥掌故皇祖廢左右相設六部神宗建內閣參機務豈非相時通變之道乎永樂初以翰林史官直閣後必俟其尊顯而方登簡平章之寄儼若周宰國卿是故削相之號收相之益任愈於前當用愼於今飬望於素堅操於詘表能於誠顯拔於萃特崇於禮流品非可限歷考不足稽矣英皇復辟親擢三賢【薛瑄嶽正李賢】正徳中逆瑾竊政囚戍元老奴僕端揆猶尊內閣劉文靖謝文正之怨止於禠秩顧近世之選者惟曰淳厚寬詳守故習常是特婦女之柙躬卿氓之寡尢豈勝大受者哉是故約巳讓善如唐懷愼是之謂徳忘死殉國如宋君實是之謂忠防細圖大如漢張良是之謂才不然鄙於人主賤於六曹隳國綱靡士風昔文帝固寵鄧通必展申屠之直錢若水感昌言之見薄卽辟位而去夫有君之篤托有臣之自重胡患於不治耶

○楊田裏

當宣徳正統之間其君子有爲之時乎其民朴其君任人其奢淫不萌其賞罰行而不讙呶也東裏公乃日與其僚嬉燕晉書唐律是攻是炫孟子曰國家閒暇及是時明其政刑諸公而知此道安有己巳之狩庚午之易儲丁丑之幸功邪

○陳白沙

竊思儒道衰於我代前輩若文淸公吳康齋胡叔心之三子造詣各等然篤學禔身庶哉儒矣成化中乃有陳白沙起於嶺嶠失志科場乃掇異學之緒炫以自居槁首山樊坐收髙譽近日效之者變異橫發恬亡顧憚誕言僞習錮害人心講論之悖不足與較矣

○賀醫閭

賀醫閭欽篤行淵雅確乎不移亦管幼安之流亞與教人惟主小學達序矣陳白沙謂其無所見勸讀佛書豈名教之外猶有別傳乎

○劉少傅傳

少傅名忠字司直河南陳畱人成化戊戌進士授翰林編修少傅性峻少通行方寡合一介不苟得惡人趨競自處常過抗貴人亦力抑之在翰林幾三紀始拜侍講學士正徳初爲講官每附經義規上缺失及諷時政不得在內傳旨升南京禮部侍郎巳中貴人知少傅素髙節進南京吏部尙書南部大率閒佚居官者自名吏隱俛禮瓦合規撫削削少傅毅然持風裁越閩胥人革役者貨縣胥竄名吏籍中上部往往冒官去少傅命四主事稽厥籍年經月緯究竟接伐凡革罷千人𨿽仕者亦追論除名庶寮滿秩爲署考必當實禦史某恃勢驕橫人皆憚屈少傅署下考郎中某瑾黨張彩私暱者也少傅署考曰守已乖於士論行事咈乎人情自是諸司弗飭者惴惴焉縮其縱少師焦芳亟薦少傅賢瑾傳旨徵入翰林一見不相合瑾誅始被推入內閣是時政權在閹永大臣攺事瑾者事永少傅臨政持重申法同事者忌而擠永令其黨廖鵬來謁遇以僕禮又卻其饋少傅畏叢內外怨在位不滿三月乞致仕同事者恐其得羙名尼之乃托祭掃請假始得歸杜門不交世事凡十有三年而卒論曰銑初入翰林謁少傅於髙坡私第公慨然曰古羈人匹士𨿽當流離困絕不取非義財況居祿食者乎許襄毅公論當世人物獨推章公懋雍公泰襄毅語銑曰子初仕愼事大夫翰林惟司直一人耳其見重名流如此夫

○王襄敏

襄敏公以弘治戊午十二月一日卒於邊銑少聞先君子稱公有文武大略後入翰林多以任術毀公者正徳初修孝皇實錄得見國史考公守邊甚偉夫忌功媢才心慘於戈戟公諱越字世昌浚邑人景泰庚午舉於京闈明年卒未第進士授監察禦史左都禦史寇公性嚴臨吏苛切公能當其意超拜山東按察使天順癸未大同有警英皇自公爲禦史偉其貌及奏對暢朗遂用爲右副都禦史果能飭兵走虜成化丁亥召掌院事庚寅奉命自延綏出塞至崖窯川擒賊四十人斬首百級進左又以斬虜功再進左都禦史初虜居沙漠以黃河爲限水凍而入冰欲觧而去邊人止防秋冬春夏以餘力墾田修城後虜入居河套河套者河之隈也廣袤數千里艸卉豊茂產獸肥羙前代及國初累砌城壘置兵戍守後弛防虜遂占居出沒無時邊坐玆大困癸巳公諜知虜它掠遺老弱於廬選精騎萬餘自出塞賫七日糧晝伏夜行每二捨伏兵數百人使休行四日天未明至虜悵萬騎齊跐之從火且擊且射斬首三百級奪其馬牛羊器無算數紀盤穴焚如無遺比午虜自外趍歸哭聲登於天悉力追軍公結陳徐行殿者與戰及前伏兵起又與戰虜再遇伏知我有備大慟渡河而遁自是邊無患者二十年甲午加公太子少保增從一品祿掌院事公抗言將士功大賞輕乞移已官償之不報丁酉加太子太保兵部尙書兼左都禦史庚子同太監汪直出大同襲破威寧海擒虜男女百七十人斬首四百級封威寧伯仍兼都禦史辛丑出寧夏又佩將軍印充總兵鎭大同移鎭延綏計功加太子太傅歲增祿四百石內閣萬學士忌公功名太盛臺臣承其意論公生事夷狄作詩怨望罷公爲民適居安陸弘治初公上疏愬冤詔許還浚甲寅復左都禦史致仕丁巳陜西三邊大擾詔加太子太保總制寧夏甘肅軍事入見孝皇禮賚稠渥又出塞襲斬賀蘭居虜百人還所掠人畜兵械加少保兼太子太傅又言哈密屏我爲外防向爲吐魯番所破遂其王今吐魯引罪獻所侵地宜封故王以守未報而公卒後西夏不靖至許襄毅克復哈密乃定如公策云壽七十有三公姿表英奇久膺帥寄身自歷戰邊徼險易虜情眞僞將品士勢定諸胸臆談如示掌顚倒才知柔馴辧彊皆樂爲之用又精吏事判案章奏口占授史曲當理情爲詩跌宕快爽能道人意中事在院舉禦史屠滽佀鍾楊守隨王浚可大用後皆著名

○副都禦史馬柳泉

公諱卿字敬臣號柳泉其先自臨淸遷林慮甫十七舉弘治乙卯河南鄕試兩試春官不利卒業太學祭酒方石先生謝子異其文會天下名士講學關中則馬理秦偉呂柟山右則寇天敍同省則方鏜張士隆田汝耔銑亦辱公與友主本六經兼綜史氏躬行務實乙丑會試中式入對大廷策問道未行法未守公答曰政事之柄握於司禮刑法之權移於廠衛蓋切中時獘賜三甲進士大學士劉文靖公覆閱卷奇之選庶吉士正徳丁卯授戶科給事中辛未同考會試未揭曉禮部移文內簾主考靳學士奴泄試題於常州舉人某某受千金主考劉文肅公驗號一人中式比塡榜黜之曰用戒黷貨已出院公上疏請究之曰縱不實可使大臣毋受侮於四方竟坐奴罪一舉子充吏靳公大愧恨吏部遂以公爲大名知府自工科左給事中往是時薊盜大亂中域大名乃午達之途戎馬充斥又值凶歲公至郡礪器募兵大章賞罰人思奮力東明小邑賊攻圍十有二日不拔遂去相戒勿入郡中劉瑾嘗加賦大名已輸於官公遂請作下年正額之數遼東寗杲自禦史傳升僉都禦史已除名潛居京師厚賂閹永求復官擒賊永諷諫官薦之公在工科同官有及之者公奮袂而言曰世果無人寧用駑如卿者可也畿內可復令渠壞之邪已而傳旨復杲僉都禦史巡撫眞定並討羣盜杲必欲中公以危法至大名摘疵索瘢威脇語侵公不爲動亦無從得間乃令供軍需二千金公謂必得印信公移乃敢上卒如請禦史張某來按治與公同年屢示意索賂公不內張罔事而怒責之者數或傳張寔靳黨假此陷公以復怨爾未久二子俱敗眞定知府以下皆坐罷公由是益著名乙亥晉浙江按察副使溫處兵備孝豊湯氏作亂莫克平者公至上議曰湯氏自知罪大不赦弗一日而忘死則爲備必深凡孝豊在官者皆與通我有作彼必知之今糧差不及孝豊湯之故也豪右名曰讎之寔欲存之以便已況法弛綱頹民畏湯如虎而眇官府如羊夫千里襲人情必先露山路險狹如鼠鬭穴林木蔽翳可以設伏彼安居以待我竭力以攻或遭連雨勢難持久皆我之所忌也然度彼之勢敗形亦多負險固守聚而不散則可圖拒命假息多疑少決則可刼素𨿽桀驁未見大敵則可威收召豪傑引結讎家明示利害公出刑賞則可用榜諭諜說降赦迷誅我威旣振彼思自脫則可離皆彼之所忌也夫用兵者不以短擊長而以長擊短則兵未接而勝已定矣時不能用明年丁丑攺山西提學晉溪司馬弟考下第自稱門閥竟從朴刑晉溪權寵方奕素快恩讎者己卯晉參政自招民兵平陜西回賊之侵掠欲要之河上殲之同事者懾乃止晉國發喪而葬妖民張鉞欲乘虛取會城張旗舉號公先知之有備鉞不得發禦史不然後行部爲鉞黨所攻幾不免乃大索賊忿將多戮公又從容開釋無辜嘉靖癸未晉浙江右布政使中官張志聰吳勛造幣於杭自擅權利又縱行頭色料旣不中程而盈金以逋十年不訖工公蒞之乃及禦史歐珠恊公裁抑色料悉易於啇杭守查仲道平價他無與也中官奏公及查守抗違新命淩忽欽差有詔逮公及查守下詔獄治至被鞫公及查守各認爲巳罪歐史疏救之公謫鶴慶知府查守歐史俱外調至滇見中官不答禮公立而言曰吾不過再系而巳矣中官攺容謝過土官鳳朝文及安銓叛或指公間道可逸公厲色曰丈夫不死國而死家者何麗江土官木公之妻朝文之女兄眾畏其兵悍視其順逆爲從違公約會兵竟上諭之曰汝兵誠精然賴累朝恩命而然汝叛朝廷兵不能叛汝邪汝受厚恩而忘之兵受汝恩與汝之受朝廷者厚薄不待較一旦反噬何難麗江人欲得汝之處者何限顧畏朝廷威鎭之且朝文不有其君與其兄何有於戚卽事成容能處汝下乎君乃北面事內行邪木公感泣出兵三千往援會城滇人曰麗江兵故難調也由是二酋失助瓦觧矣戊子晉雲南布政司參政再晉按察使委看平蠻功過當實禦史劉臬薦公宜亟召還貳六部巡撫大同蔡天祜薦公自代曰卿气量可以消反復才略可以理紛結晉福建右布政使再晉南京太僕卿丁外艱壬辰服除起光祿寺卿遂晉右副都禦史總督漕運巡撫鳳陽地方公歸相臺訪予公憂悴甚予曰今仕宦以漕都爲外臺之最榮公何憂公曰水流天運同一化機川原攸革久則復然河可慮也器鈍舟敝財匱功窳工可慮也軍無休期憊而又耗恣帶私貨禁之生亂軍可慮也賄成勢援罷之不能人懷異向誰任利害官可慮也鹽徒私販收大利而官鹽閼國課不充舟快江闊便則虔攘固險盤穴官莫敢何僊芝巢誠焉知無人地方可慮也夫社稷露闖然之憂而君子倚爲盤如之安卿是以拜命以來鼠憂巳極公至淮漕果塞議者紛紛謂復海運開濟汶公謂六月無漕京師困矣姑紓目前之急與松石劉公飬和仍疏黃河故道而固堤毋令走泄未幾漕利賜白金彩叚奏除淮揚軍余無田子粒凡若干兩疏請餘鹽並鈔關銀賑濟僅畢事而公卒矣公爲學以古人期志於用世六經外卜筮歷算僊佛之術皆明嘗謂韓子原道胡子崇正辯乃辟俗僧狂道何與聃曇本色在翰林與穆伯潛及銑同業每開卷予及伯潛方畜疑致思公卽指摘大義得言外之趍伯潛笑之曰君如奔馬看花焉得香色及二人有悟不出公所見惜乎歷官之長不及筆之書公在鶴慶文示諸生可見厥志云【示諸生曰古之學者首之六蓺近事也継之六行實行也至六徳考厥成矣今習課試之文科第爲志官祿爲功及幸一第筌蹄盡廢名曰舉業之獘綴砌爲文偕偶爲詩拾古人之餘獘一生之力不足以覆瓿名曰詩文之獘晚宋陋儒浚伏羲之畫轉濂溪之圈不反身心但求豪楮今又嚌其糟粕以自迷名曰理學之獘宋之四子造詣精矣皆實學矣今乃忽訾張詆邵右陸左朱肆怪僻以髙而忘其履之卑此過門不入吾不憾焉者也或有巳則不學專以非人凡人之善曲爲巧詆諸生能如古人之學聖賢可拾階而至舉業資也詩文蓻也性理本也天下之善吾師矣】

○南光祿卿張廷賓

張公世爲山東單縣平堽里人諱賓字廷賓成化戊子年三十舉鄕試乙未舉進士丙申授睢寧知縣以憂去服除攺金壇甲辰遷監察禦史奉旨寧夏盤糧巡山海關及按眞定弘治庚戌遷湖廣按察僉事以憂去服除攺山西戊午遷浙江副使乙丑遷江西按察使正徳丁卯遷南京光祿寺卿明年廷臣薦公爲大理卿劉瑾用事怒公無饋遺內批致仕公魁幹大度質直而謙無飾言僞行凡與交者無不遠去疵吝頹然服焉知睢寧歲大水發廩賑饑或勸其待報公曰谷爲民積今爲民發之罪令自當也金壇又大水以全災報都禦史怒曰若爲民吾其殃民者哉卽如報賦安所出命他官驗實乃上九分災公抗言曰民重溺而匿之不仁也告之不以實不忠也民將莩矣尙安言賦猶坐誤報罰谷爲禦史劾太監蔣琮伐山陵木爲室琮幸臣也疏入不報湖廣知縣某素佞得幸上官後被訟都禦史下公治且曰此官賢其罪當坐訟者公竟罷之都禦史怒公坐是久不調禦史寧陵喬恕按江西方嚴能斷省府畏之禮諂言甘公至將衣豸見或勸其更他服公曰此吾命服也如面君又何如邪每與禦史論事更端則起請巳坐盡辭禦史不說同官伺公間道禦史意公曰禮貴於盡吾亦嘗爲禦史爲臬司更三省矣禮如是可也可足恭求說哉禦史他日以事笞掠省吏或以咎公公曰吏自有罪且吾一人耳目有限能保其不敗法邪布政林某謁禦史趨公遽止之曰柰何以藩長而效驛官也久之禦史薄林而賢公旣薦於朝每言必稱之公司刑久明決而恕句容有獄十五年矣每上要囚輒不服是後囚請於禦史�下金壇知縣治死而無恨禦史曰彼非我屬也囚泣下曰他官喜賂故使某冤不白今江南淸官獨金壇耳禦史乃轉白他禦史下金壇事果得理江西冣健訟一訟必逮數百人幻詞織事誣善伸枉得利則自承反坐公一切以平恕治察詞鑑色參伍以驗得其情別其輕重之等然後辟之是時寧庶人恃才挾詐禦三司如輿隸其尉卒坐事求公末減威持術鉗公卒不撓寶雞張撫爲湖廣按察使撫字安世持行廉布衣食蔬公稟厪足食卽挈其餘內於帑或以遺賓戚天下稱曰靑菜張然好詭行徼名君子髙其節而枉其心副使兪振才曁僚皆疾毀之焦少師芳爲僉事獨右撫公無所附常兩釋之後世安大感悟執手流涕以謝江西副使蔡淸林廷玉皆行義士一日相詬欲相擊也詣公第求直旣見悔愧不敢言而罷襄城張淮爲禦史按睢寧民狀公善政公禠狀遣民禦史適見之意其爲告賕者召民訊實公孫謝曰此市民獻諛求後庇爾令患無政無患無聞禦史嘆曰忠哉斯令彼刻石表稱者民其勞乎山西省城北十里廣袤百里無水公相地得井王公鴻儒欲紀之公不可在湖廣於劉家隔作橋又作度蟻橋民作張公徳政坊公見而毀之在浙攝長入覲副使趙某謂曰公垂橐如京何以見諸貴人乎公鄕人知府於鳳喈聞而有獻也不內公素貧能不妄取未冠夜讀書鄰女就之叱令去旣貴無妾媵自奉如寒士尢薄勢力曰宮豈家物哉盡吾忠斯可矣彼以官爲官者豈未之思邪奏襄毅公紘爲公姻兄當柄用時弗通問司徒陳公少從公遊後司徒公貴司徒公長子策舉進士出守吾郡公每以忠廉■﹝日上﹝耳力﹞下﹞郡守廉直而材名位駸顯矣必曰此吾父曁吾張公之教也

○李恭敏

公諱鐩字時器世家湯陰成化辛卯公年二十有五舉鄕試明年壬辰舉進士廷對以純字獻策憲皇初政精嚴公願其終與吳文定八人俱宜鼎甲莫適次也太宰姚文敏公曰曷以省試名次之遂首省元公列二甲之六是後多用爲例甲午授都水主事緝內使私鹽十萬引沒官至丁未晉鴻臚少卿諫罷鄧常恩蔭職及毀西山戒壇聚遊手混男女者弘治庚申晉工部侍郎辛酉虜入楡林大掠上出六軍逐之公兼憲職治餉虜遁還朝言十事而謂外攘宜先治內今盛齋醮嗜燕遊寵他技以雜金紫畜異禽以縻梁肉此好漸長恐顚正道遠人偵伺以順逆邊方觀示以勤惰乙丑夏武皇卽位命作泰陵丁卯晉尙書劉瑾用事惡先朝大臣不附己戊辰公致仕庚午秋誅瑾詔起公仍掌工部壬申加太子少傅四辭乃允其第二狀曰徳稱位者安寵踰分者危公論宜之則榮眾指疵之則辱君之於臣在遂其忠毋徒溢其秩聞者曰鶴山公其以身覺人者乎然是後佞幸益雜修建大增鰲山之戲內苑之供造軍器於南織繒綺於蘇公漁邦課私責民償內外繹騷中原盜起豹房僧寺鎭國延壽凝翠太素知殫刻畫色累金碧文石采瓦窮麗極奢甲戌內宮災新作之公雅有心思計籌詳細量物平價擇舊成新期廉費堅工諫疏歲數十上其曰漢文之賢罷露臺而著隋帝之敗開汴河而致蓋民之所有惟財與力力竭則懟財敗則叛今無徵已顯可又促之屢請姑停他營並成內宮上或奪俸示譴或間從一二幸閹劉飬以太監監各工公與議不恊面叱之飬泣愬於上乃直公不究也今皇卽位攺元嘉靖公年七十有五公曰吾在先朝義不可避難脫禍而去今聖主興遺賢進吾納祿讓能其時乎君子曰大臣與國爲安危污其身有益於國古人嘗爲之矣公歸八年終訃聞遣官祭葬曁贈謚皆如制

○副都禦史朱公垂

君諱裳字公垂沙河人少厲淸節爲諸生衣食不續裕如也正徳丙寅禦史顧潛試士知其賢檄府守資之俾學於京師旅於郊寺無僕從自炊汲同門生或辦甘脆而食之不往明年舉鄕試甲戌登進士積官至九卿大夫寒約如一日自號安貧子旣顯攺安齋自都禦史守制還居無賓堂土壁席門自奉常茹菜連旬無肉食禦史按山東時魯人訛傳曰長齋云嘉靖初詔舉先朝故典選天下方面知府治行髙者賜燕勞止得八人君爲鞏昌守以淸苦與列後給事中劉世揚等舉內外淸正臣大學士石珤而下八人君在中凡在官鑰戶遠嫌堂室如寺妻子甘菲惡君益自信乃又窮經探賾以聖賢自飭謂尊徳性道問學其的旨也衍而成論士頌其廉知友服其不市名民惠其不取巡山西鹽法錢寧來求利拒不與有幸人奏討司徒石公曰爾徒往朱禦史不汝允也按山東時禦史王相被閹鑑構下詔獄君抗疏曰朝廷設禦史如齊民畜貓捕鼠貓鼠相持主人其可助鼠邪疏鑑八罪王始得從輕刑又勸上戒佚遊近儒臣武皇巡幸諸司請大治備以俟君不許後果有重斂獲譴者人曰如朱公在免此矣還朝又諫止南巡數嬖人熒惑之禍庚辰出知鞏昌晉浙江副使自福建按察使轉浙左轄兩爲副都治河建牙於濟己亥夏五卒於官君性淳篤朴直斤斤懇懇目之所見必行言而𨿽久可覆禦史王璜按浙辟不畏勢浙有重人冤之璜罷官君以副使至京重人問璜何如人君曰眞禦史也重人慚沮

○少卿王宗哲

獲嘉王宗哲諱希孟號淇東弘治戊午同予舉河南鄕試乙丑同第進士出令唐山更賢攺邢臺三載晉刑部主事正徳庚午秋八月閹張永害瑾權奏瑾大惡詔多官廷鞫皆錯錯索索莫敢先發言眾促司寇乃問瑾胡爲引用鄕人瑾笑乃罵曰汝文武大官皆由我進何得言鄕人眾皆懾息駙馬蔡震詰瑾考掠成要震武人齪齪無所長一旦名聲徧朝廷法官推宗哲讀瑾要詞慷慨亢朗聽者竦然由是銓司器之太宰楊邃庵選授鴻臚少卿前未有超級如此者邃庵方以折體越用招士出其門士亦樂比附宗哲僅隨眾投名狀迄宰邃去位未嘗登其私堂交言乙亥以疾卒年才四十有一

○叚容思作士

成化中容思先生叚公之治南陽脫略簿書宣揚教化拔才於幽敻流貞於閨闥作士二人焉曰文莊公王公諱鴻儒字懋學曰舉人張氏諱景純字文粹叚公之教兩公也開賢軌達聖塗俗習濫詞一切刮剝兩公之學容思也言擬行模心融慮豁兩公咸資稟良篤思致精密愽貫百氏本主六經張氏未仕而卒文莊公起進士爲地官郎出督學政入晉監師巳貳太宰於北守司徒於南政有繁簡地分邇逖而服儒誦書弗因官輟是時邊武得權政門頗雜公癙憂飲泣𨿽在貴顯如困葛藟受嚴卻介之義薦絕飬交之私上下遠近或稱爲大雅君子云

○副使李自愚

公諱惟聰字自愚河南杞人也生而異狀碩首豊背厚面腰腹方闊身長七尺力舉千斤望之■﹝立乞﹞■﹝立乞﹞然躍馬擊劍儇捷如俠士性質气猛趍義若奔甘淡服勤避污如不及少習朱氏詩夜誦畢則入室空習劍懸枕作壘爲攻擊之狀讀古兵法有妙悟成化乙酉舉於鄕後屢上春官或獨行無僕荷杖跨驢惡少駭散丙午選邳州知州河瀦荒田公相地勢之宜走潦開渠抽棘辟畝歲入倍常流民復業蝗不至境上官驗而稱之弘治壬子河決黃陵治河大夫劉忠宣取公供事河久未塞公忽悟捲埽法蓋先於岸上作臺後密置刃木於下背環系索臺上作埽堅築之長七十丈髙二丈乃抽木下埽於水其激流則並下二埽又以艸束土密其隙河遂東注不溢作堤延袤六百里公以四十日成均分合工毋敢買佚奏功晉工部都水郎中攺繕部采木湖南庚申北虜大入寇大同兵敗死晉公山西按察副使大同兵備公比伍閱精十抽一拔制兵長短互用馬步錯行因藝執器不彊未能挑牌防矢戰車立藩晝則治武夜則固壘旗鼓號令聽聞相辧自率三千與同辛苦又修邊城續斷剗復外曰大邊內曰小邊皆十里一墩中含小墩或三大墩守兵五十人小亦得半由是士躍馬騰烽燧不舉又三年攺山東副使管遼陽屯田公又悉究病源掊奪權貴皆受約束並邊廢田益市牛耕鑄鎛釤鉏劚給農之弗能自具者丁壯興厲歲益田若干頃造冊送府恐防射沒皆公自晝疆界手笇尺寸又欲仿古井田溝遂畝澮暇則便耕作警則阻馳驟值攺官不果正徳丙寅又以急命往宣府飭兵虜畏而不敢至公年七十致仕杞人陳子乙曰公之善兵備也有四徳焉誠使人樂死也義使人生勇也明斷使人不貳也淸儉使人息競也公好農居常出入阡陌時力羙稼仕則舉而施之不治賁觀不務苟成懇懇截截旣竭聿績惡閹人之毒民每卻漁取治河時李興列其名受上賞固求削之在遼東抑沮朱秀乃賄逆瑾矯命下詔獄罰五百粟輸大同公之子倬曁其三弟俱從公出戰編行伍間倬以勇力好義上官令督盜河南擒獲奇略可載之史倬子壂舉進士淳實能文

○督學

夫飬士在乎學董學愼其人成化中提學禦史孫鼎之貞孝陳選之淸方士奮其修正徳末禦史蕭鳴鳳懲惡嚴𨿽才不貸副使魏校惇行急受欺不悔二君皆遭構去嗚呼學校何由而正哉

○弘治乙醜得士

洪武諸臣多元才也去夷復華貞矣革除之臣節矣而寡猷正統之狩景泰之易儲天順之復辟居位者靡如也故重典用焉成化之明弘治之仁朝無變事癸巳乙巳陰謀易適李賢劉珝一諫而止自是而士气昌始知以退爲道以諫爲忠以聖爲師以經爲文及乎泰陵末造明聖日隮得張先生元禎性理疏日夕締覽頻驚喜曰天其以斯人覺朕乎吾榜諸君子出焉繼遭摧折而且多天言其冣者節行則莆田黃鞏伯固居巢曹琥瑞卿葵丘王韋欽佩守官則湖南張璞中羙朱錧以獻髙唐劉孝必先壽張董建中湯民寧海張惠天澤文學則吳郡徐禎卿昌谷晉安鄭善夫継之壽張殷雲霄近夫太原紹先汝宗今仲修又死嗟乎

○相與諸賢

家居十五年每思當世賢者在南若整庵及莊渠在同鄕則何柏齋在關中則馬溪田呂涇野在山東則穆玄庵但得一著述或他文字徧閱首尾尋繹再三柏齋則居之鄰近細相切磋者也

○發廖鵬謀子中式

淸苑有介士曰王氏諱徳明字宗周性嚴行方弘治甲子年踰冠舉鄕試正徳戊辰予以史官閱省試卷累首薦君主考右南士乃第君以九選封丘知縣是時中官奴廖鵬附劉瑾威橫子河南民日遭荼毒自三司以下受鵬頤使欲黨君爲助君不許上司故困君以難平之訟皆理丁卯鵬子鎧冒祥符籍入試余姚孫淸失官依鵬爲代筆禦史輩將魁鎧君發其姦猶列上第踰年給事中陳鼎劾鎧冒籍除名君以賢調嘉善後至僉都禦史

○兵

國家有漢之全盛亡其彊亡宋之苟安類其弱蓋由士業艸略登仕太易鮮治經世之學官多牽制遷代太數不予專斷之權弛而亡支莫甚於兵往者薊賊劉七穿窬小醜蔓延萬人朝廷遣官命將費三省之財調兩鎭之軍但尾之而行莫能設伏出奇一鼓取績至狼山爲風所覆然猶獻俘勒銘上下胥慶舊制縣僉民壯卽古上兵近年增減靡定且戶各分門番更月易多以傭奴充之但可具役使之擒賊如驅羊而入屠門也宜制大縣四百人次三百人又次二百人兩戶醵出一人分爲兩班閭中多有便射精技多力喜鬭之徒令之顧代不足則兩戶抽一揀拔悍勁授習武事登其材武者爲隊長直者守城緝盜休者力田樹桑鄕立保伍五鄕一長平居譏察逋袤小警團結以守夫民貧爲小盜應倡而聚然後大每鄕嚴則縣靖每縣嚴則府靖推之天下皆然嘉靖癸未盜王堂起山東轉掠河南予守侍讀在朝大司馬彭公咨於銑曰非調邊兵不除銑問賊中有邊人乎公曰無銑曰賊恃一刃能驅民從之朝廷賞罰明重乃不如一賊之刼乎前中原及蜀盜咸用邊軍彼知內之弱而致輕今又資藉之萬一恃功恣求後難控禦土兵未歷戰气索而怯如調保定達捨在前土兵在後緫之一將古云習貫如自然旣可平賊我兵亦練彭公如銑策奏行不月王堂平明年甲申秋大同變

○靑羊盜

初靑羊之民習於盜而恃其險聚則鳥叢散則鼠伏持挺爲器潛剽村墟出沒潞懷衛相之交將及五紀非有弓矢戈騎之利破城殘邑一有司可制之嘉靖丁亥賊刼恩村及黎之郊山西憲臣乃溢其事覬成奇績及敗於賊殺官疊屍戊子秋朝廷遣將合冀豫之兵徵之河南憲臣潘公塤取謀用問始入其阻已共肆厥伐旬日底寧無亡鏃之費皇上至明大仁志存安輯又命兵科都給事中今大宗伯夏公言奉詔勘實止枉劉革冒賞降實徳夏公巳上議謂潞本巖郡古號上黨大都偶邦勁卒起凶唐皇嘗爲別駕今建州置官體勢尙輕盜居幽左靡所密統任其穴於要害凡皆未宜今當升州曰府立縣靑羊之陀玉峽虹梯並立二關蟠溪玊斗白雲各設巡檢我固是險寔披其心腹又四年爲壬辰內外謀恊盡行是議上錫府名曰潞安舊統六縣復增其二附郭曰長治靑羊曰平順官署備府制惟減附縣之學

○落葉詩

弘治辛酉予遊太學廣人梁宗烈與予善宗烈亟稱永豊呂祖邦曰明爽有气節能效唐人爲詩已而予識呂君時孝皇有道之朝卿大夫怙恩耽寵耄不知退淸議鄙之呂君作落葉詩寓風剌曰千山落處偏於曉一片飛來卽是秋又曰天南天北堪容汝莫送多情出禦溝都士傳誦壬戌春試整庵公掄之作魁吳文定升其次捲魯文恪鐸也君名第九入對策賜第二甲進士授南虞衡主事分司眞州益以其暇攻詩似唐王維自題曰近鄒官舍淸如水更喜官淸水不如眞州士曰無愧詞呂君大父晟景泰辛未進士終夔州知府有愛浹民因名呂君曰夔正徳庚午呂君亦晉杭州知府【劉鐵柯在司寇恃其奧援淩壓諸曹嘗爲撥歷呂君移文責難之人皆喜君之直而快鐵柯之挫也】

○誨言

弘農陳雲逵字中夫爲蘭州學正以經術六蓺造士諸生有饋必卻之後爲國子監丞銑卒業而歸先生贈言三章曰目用間須點檢口之所言與身之所行不相矛盾斯爲善學【一】躬行倫理而不虧人之至者莫是過矣【二】公正處巳寬恕待人自不覺其地位髙矣【三】壽張殷雲霄近夫拜南給事中謂銑曰子英邁浮於防檢終身師伊川可也銑行且六十碌碌無聞徒負三益之誨云爾

○論古文

夫文可貴乎以華沒本古嘗病之文可輕乎無文不行古嘗修之故履實而言有爲而作闡元化輔民彛孰可貴也孰可輕也戰國亂矣樂毅之謝燕惠仲連之卻帝秦正矣哉蘇秦之傾危李斯之怙禍聖王之戮民也然秦悉從之利可捄六王之亡夫珍玩取諸四方賢則棄之嗟哉古今之亡轍相繩非特詆秦而已兩漢醇厚士無異學淆之𨿽泥災異然格王正事罔匪經義魯恭袁安之諫伐匈奴李固左雄之條政確言哉魏晉浮靡江統之徙戎裴頠之崇有陸機之辧亡曹元首之六代於令升之贊善欲拯世溺不但歸來之潔身爾搉文者遺之豈篤論歟李唐之文麗猥韓柳起而革之昌黎析理指事正大洞達庶哉貫道之器柳州理旣昏謬詞間俳偶困而不修過而不攺而自敍抑欝悱憤之懷有子長之昌記山畫水嵬目傾耳所謂晚年肆力者乎然魏玄成陸敬輿之疏所以正君定國勿疵其儷語也宋尙言而諸氏競出安石子固志學相恊而宗揚雄介甫文謹繩墨而傷暗晦自任性命求之無可采也曾氏簡健而核若有聞乎道之槪者歐陽子謂性非所先謂系辭非聖筆三蘇氏和合從橫虛寂而一之然二氏陳政駁謬得失利害示諸掌上歐之雍容蘇之英發惻然可動乎君也司馬氏踐履爲章程叔子道徳爲用其文宋也其實則孔氏之遺遊蓺者有矩■﹝尋蒦﹞矣陳師道古行艱思乃甘列於張耒秦觀之班何處躬之不休乎夫去程之居近也聞程之賢稔也而自失之背指之諭不虛矣嗟乎春鳥之音和秋虫之音淒天示人之聲也晴明則思舒陰晦則思結人恊天之气也是故出之不由眞投之不中欵徒豊其幅尺藻其繁革誠文已哉誠文已哉

○杭州同知黃汝器【璉】

黃公於成化甲午始由太學生得舉又六年辛丑成進士出知江陰劇地健訟南北各性公辟姦踣惡王髙革面靜守恪附邑更簡順徵入內臺例得禦史內閣萬學士結權閹共擠罷宰尹公忌公爲尹鄕人畱一年升鎭寧知州夷服無民無城止部洞蠻公直蒞其次安若省府宣威寘利夷大說服平普安之亂遂調爲長治如鎭寧撫公臺史累上厥最晉杭州同知淸軍杭素巧欺泅脫戎籍公察紏源獘歲增千人行伍充實弘治辛酉卒於任公先世盱眙人元末來濟陽諱璉字汝器配張氏念公未子陰納貳室萬里罙行往候公疾畱妾而還成厥子之業子臣字伯鄰進士入翰林拜給事中今爲左布政使

洹詞記事續抄【終計四十四葉凡三十六則江陰赤岸李氏書捨藏】

附錄﹕

洹詞記事抄一卷附明良記四卷﹝江蘇巡撫采進本﹞

明李鶚翀編鶚翀字如一江陰人洹詞本崔銑所著文集鶚翀摘其論宋事及明初事迹者六十一則爲書其不渉記事者皆不錄續抄三十六則皆前所掛漏也鶚翀自題云前抄成於庚子秋備閱七載今春裒諸說部梓行之發篋得前抄因同楊憲副二記附爲一帙今二抄之後惟楊儀明良記四卷前有鶚翀小引稱與保孤一記皆系祕本則所謂二記者乃合保孤記言之而此本佚其一種耳﹝四庫全書總目子部雜家類存目﹞

洹詞十二卷﹝副都禦史黃登賢家藏本﹞

明崔銑撰銑有讀易餘言已著錄是集題曰洹詞以銑家安陽境有洹水故也一卷二卷曰館集三卷曰退集四卷曰雍集五卷至十卷曰休集十一卷十二卷曰三仕集皆編年排次不分體裁雜著筆記亦參錯於其間銑力排王守仁之學謂其不當捨良能而談良知故持論行已一歸篤實其爭大禮劾張璁桂蕚風節表表亦不媿其言所作政議十篇準今酌古無儒生迂闊之習他若漫記十條可以補宋史之未備訛傳兩則可以靖明代之浮言而嶽飛論一篇稱飛之急宜奉詔班師尢識大體蓋不以文章著而文章自可傳也第十一卷

中有嚴嵩鈐山堂集序似涉南園作記之疑然嵩集載此序題嘉靖巳亥據明史嵩傳是時方爲禮部尙書未操國柄尙無由預識其姦是猶司馬光之於王安石非陸遊之於韓侂冑矣﹝四庫全書總目集部別集類﹞

