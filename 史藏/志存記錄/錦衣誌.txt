錦衣誌

﹝明﹞王世貞撰

王世貞

客有徵錦衣事者不能詳余以所聞答之退而詮其語曰錦衣誌

髙皇帝初卽位置司曰儀鸞掌侍衛法駕鹵簿使冠文冠十五年罷置司攺設錦衣衛指揮使一人秩三品同知二人從三品僉事三人四品鎭撫二人五品所千戶五品副千戶從五品百戶六品鎭撫七品冠武冠所統曰將軍力士校尉凡上大朝賀宴羣臣指揮自使而下得刃介侍左右廷列其從校五百人夜則殺十之九入圍宿候指使京師衛四十八獨錦衣金吾龍驤虎賁等凡八衛毋隸大都府稱親軍云而上時時有所誅殺或下鎭撫司雜治取詔行得毋徑法曹其祿秩名號無以越異諸軍也乃勢則奕奕不啻過之

二十年治錦衣事者失其名頗恣而舞文有所操捨上知其狀執退之悉火其榜掠具又六年詔內外獄毋得上錦衣衛諸大小咸徑法曹終髙皇帝世錦衣衛不復與典獄稍稍夷它軍矣而燕王初起帥師蕩山東度臨邑臨邑書生紀綱叩馬首請效王與語悅之綱善騎射頗諳法家言便辟應對刻精詭祕耐逆鉤人意所向先發以爲績王日益幸愛之旣卽位擢綱自忠義衛千戶爲都指揮僉事治錦衣親兵復典治詔獄天子旣繇藩國起以師脇憯大位內不能毋自疑人人異心有所寄耳目矣綱覘之益布其私距日夜操切陰計聞上上大以爲忠暱之罄咳亡間卽淇成諸公號元勛見則自匿引不敢以身比數而綱小人也遂驕窮意爲非行僚屬指揮莊敬袁江千戶王謙李春等故無賴曲侍奉綱相緣借姦利數百千端上久亦頗悟疏之中貴素仇綱者白髮其端上令給事禦史廷劾下禦史院按驗俱有狀

上大怒卽日捕誅綱磔於市仍夷三族而令禦史院罪狀綱其略曰謹按故都指揮綱儇薄駔儈陰斂陽郤擋■﹝扌必﹞蠆尾包藏虺心積稔惡揭未昜指數按綱前後使腹心斡僞爲詔下諸司塩場勒塩四百餘萬還復稱詔奪官舶二十艘牛車四百輛載入私第弗予僦人牛立稿又卽獄喝持大賈數十百家家索賂不等爲黃金三百五十兩白金二千兩鈔四十五萬貫帛千五百疋又挾詐取交址使黃金八十兩金盆一異寶二十枚奪民人倪貴等第捨莊宅十七所計直金三十餘萬匿縣官予民地八所直二十餘萬從籍故晉王幹沒黃金五百兩金盆一寶釧二白金鞍轡二又從籍故吳王沒瑟瑟禦龍服王冠還輒衣故王冠服坐髙坐置酒命優童眞保道眞吉祥等效伎樂奉觴上壽呼萬歲徐勞卿等無恙敬舉卿之觴綱諸所用金裝八寶環八寶帽餙玊盞玊水池硯珊瑚犀毗玊束帶紅輔牀玊石馬幾咸餙交龍日月星斗度如乘輿副

又上所怒內侍右班當下綱論棄市者輒將至家具洗沐好食食之陽爲言見上赦若誘取金帛且盡更數日將至市煞之而先日以行刑報常喜道姑陳氏姿首欲買置媵爲都督薛祿所先怨之遇於大內持鐝鐝祿首腦裂幾死祿懾噤不敢言又道恚都指揮啞失帖木不避誣持其冒賞事捶之死綱家蓄飬亡命耗山劉等多造鐵甲弓弩萬計腐取良家子十八以下數百人充左右役詔選婕好才人旣試可令暫出待歲綱輒簿錄其尢者內之別以次塞莫敢問吳人故大豪沈萬三子文度萬三生嘗伏法

髙皇帝籍沒其家所漏貲尙富而文度頗爲人把持其短患之因綱舍人蒲伏見白進黃金百兩白金千兩龍文被一牀龍角一株奇寶十具異繒綺四十疋願得從贄禦列爲外府外廏歲致粲六百石鈔二十萬貫醞百石布帛以時進食餌羞果以月進綱許之仍語文度吾後庭未充若爲我吳中徵好者不爲數文度因是挾綱什五而分民間室亡誰何者綱自惟威日重重且迫上冀得所欲當端午上射柳綱私其司射鎭撫龐瑛曰我故射不中而子析柳鼓噪以觀兵部尙書禦史旣射綱謬爲不中瑛折柳鼓噪竟射無糺者綱乃喜吒曰是無能難我矣按綱爲天子腹心臣負委任妄意不軌擢綱發不足數罪罪誠當萬死其僚指揮敬江千戶謙春鎭撫瑛比周爲誣罔當死並諸應從坐人以輕重受條詔曰可頒示天下自紀綱誅終文皇帝世錦衣衛𨿽典詔獄畫可領諾而巳气焰中消不復能望綱矣

宣宗朝初理衛事者指揮使王節上嘗燕見太師英國公張輔從容言公有昆季在可加恩乎太師頓首言主臣輗若軏者蒙上大恩以臣故備近侍祿二千石然奢內好酒獨從弟兵部左侍郎信賢可使也上召見信曰是英公弟耶趣武冠冠之遷錦衣指揮使予世襲信爲人潔廉於詔獄頗任云未幾出爲四川都指揮使信以部臣遷於軄爲左頗不懌然自是諸后妃尙主公候中貴人子弟當授官者皆寄祿錦衣以才諝選逓進治事鮮世業矣英宗初理衛事者指揮僉事劉勉指揮使徐恭咸文無害上年少中貴人用事者王振張甚弟山海俱緣振官指揮治錦衣事貴顯矣然俱盛年擁珍重淫色而湛飲多鬭雞擊鞠狗馬之好不事事頗推繇馬順馬順者亦指揮也

以義子事王振見必膝行蘧蒢戚施振甚暱嬖之國子祭酒李時勉有所忤振陰令順行其伐廟木事囊三木廟門久之始釋有雷震奉天殿鴟吻翰林侍讀劉球應詔上封事語多侵振振大怒而會編修董璘言太常用道流不稱請自爲卿共祀忤上下獄順榜笞璘使引球爲具槁艸卽朝班中捽之出球不知所坐欵第曰若使振死我死卽訴上帝耳竟與董璘盆死獄家人行求屍順故糜之弗得也而順有子年二十餘病孱久困矣歘起持順發拳且蹴之曰死老奴令而異日禍隃我我劉球也順再拜謝罪不可俄而子死中貴人振以上北伐虜也先陷土木敗聞時郕王監國朝羣臣伏闕泣請籍振家並誅振弟指揮山海未報眾忿哄無所泄而馬順前謂眾姑巳胥後命給事中王竑直前提捽順曰是非姦人黨耶眾趣前擊殺順湏臾血肉壒起不可辧矣王恐乃下令誅山海藉中貴人振家因並藉順蓄藏金珤無算於是理錦衣事者指揮畢旺碌碌循軄而巳而英宗之在虜營也校尉袁彬始得見袁彬者少以材力射生選從剌姦緹騎旣從徵沒虜麾下牧馬矣

久之乃使侍上上方坐橐駞帳中咄咄無所出得彬甚喜彬溫多計數善言咲時時爲隱語悅上獲一羊髀烹而共啖之晝斧薪伐冰夜則以背承上足而寢虜挾上攻雲中轉戰上谷遂躪關而下趨京師小不遂輒欲殺彬上至爲泣請之不得而哈銘者故夷種官爲賜姓楊以譯鞮從陷虜頗幸也先間以詼諧解之僅免也先欲使妹尙上上謀之彬曰不可請辭以返國而聘彬嘗病中寒上親爲治糜啖之身壓彬背汗洽良巳及期上還稱太上皇絀彬勞僅拜錦衣百戶太上皇還爲皇帝卽日召見彬語絮且泣超爲都指揮僉事理錦衣事賜城東甲第一區引太液池穿中禦溝達之黃金十鎰白金二十鎰彩綺塩醪酰醬幹■﹝糒﹐飠代米﹞充實又加賚妻異繒精鏐各有差擢楊銘千戶賜半之間夕宴對略用家人禮然彬畏滿好避而同列門達逯杲顯達

初以錦衣校用文無害理鎭撫司積功次稍遷至指揮而其所任校逮杲繼起與同列上故緣中貴人吉祥及忠國公石亨復大位徳之而二人驕干請不巳上心厭之欲稍稍削其重以屬彬固謝不敢乃屬杲杲數伺忠國公罪狀聞上並其從子定遠侯彪誅之上益貴重杲理篆者都指揮王某取充位而巳杲遂持吉祥陰擬之急乃與其從子昭武伯鈫謀以五鼓從騎就謁杲出見之鈫拔刀手斷杲頭攻長安門不下尋就擒詔族吉祥贈杲右都督彬請急不任而門達獨重佐理衛得兼治鎭撫司鎭撫於錦衣屬也而得專治獄或上有所怒特下與緹騎賊曹釣發者俱以委鎭撫獄竟自上請可否毋由錦衣大僚達爲人沈敏善計算所讞恆規上旨而決

時上業巳誅曹石內惴不自安恆借達爲疆而達多所陰獻累遷都指揮僉事治鎭撫如故時上最所禮信者李賢達次之每朝而左顧則命賢右顧則命達賞賚無算而達內害賢寵譖於上曰是嘗受陸瑜金酬尙書者上疑之不召可半歲而袁彬猶以義故位達上達知上薄之構以死罪劾奏上不樂曰是負我者然故人不死足矣此外以任若達退則執彬下獄脇以火五毒更下彬不勝苦且誣伏矣而燕中少年楊賢者嘗爲漆工尙方奮曰袁公上魚服侶也門達何人而輒害之因上疏詆達姦惡數十百事事有指而極稱彬枉且有社稷功不宜罪詔並下達治達恚捶賢至百餘賢恐遂死不得白謬曰吾有陰事欲告公達令箯輿前前乃薆耳達曰吾小人何辦爲此李學士艸耳達大喜趣罷笞出湯沐沐賢醪肉食之持牘面訴曰李賢令楊賢中臣爲袁彬地獨不畏陛下法乎上曰明於東朝堂辦之之東朝堂楊賢度上巳集羣臣出余肉大呼曰天乎冤哉門指揮醪肉食我而令引李也李學士貴人吾何從見之且吾死固分柰何冤他人爲也上悟趣出袁彬令分司南都余俱置不問然自是達寵漸衰不復寄腹矣居一載驛召袁彬還軄寄如故

上崩李賢益重達內不自安出怨望詔禦史言之詔執赴法司論戌嶺表濱行袁彬帥僚出餞郊墅握手語繾綣巳揮囊金爲觧裝良厚眾咸多彬不念惡有古長者風彬再遷掌衛事至都督僉事乃卒楊銘亦仕至都指揮代彬者都指揮同知牛循中貴人玊猶子也亡何免代循者都指揮使朱驥驥始以父任百戶家貧未娶落魄不爲人所知嘗給事少保於謙門下晨傴而候掃少保出見奇其貌謂之曰家有弱息以奉箕箒可乎驥巽謝不敢夫人恚曰老誖生女不嫁官人乃得窮軍耶少保咲謂非兒女子所知卒以歸驥後用少保勞至指揮僉事少保死坐累戌邊還累遷都指揮使治錦衣者二十餘年貴矣

前是錦衣帥理篆者一人所統緹騎百人顓司察京邑不軌亡命盜姦機密大事巡捕一人統緹騎倍之軄專賊曹號東西司房其騎多大俠或賈人子取顯位者比比也而天下猶以外臣故意之別置東廠中貴人重者始出領廠事八十人人取捷悍利牙爪者其鉤察出人帷簿間錦衣二千戶理其牘而中貴人得持牘徑至上禦所稍稍出衛上矣

憲朝上幸太監汪直欲尊寵之別爲置西廠所領緹騎倍東廠而選得糺察中外文武大小及民間事嘗入郎署紲掠郎至死擅乘傳淩漕河入陪京而縛畱守大臣海內脇惕搖手亡論東廠詎錦衣久之始罷西廠不設孝宗皇帝仁聖委法秋官禦史臺廷尉嘗曰與我共天下者三公九卿也以故緹騎逆自斂不敢有所爲而其師如季成李珍趙鑑亦後先逡巡守祿俸而巳獨牟斌以指揮領鎭撫有聲斌字益之慱學曉文義爲儒衣冠其所理恆傳經而法戶部郎李夢陽嘗奏封事言壽寧侯忤旨下獄斌曰郎封事大善卽言壽寧胡不指其實及諸羽翼耶夢陽曰慮置對耳斌曰置對則奚難吾能剪厥羽翼也因傳輕牘具上夢陽得不貶正徳

初劉瑾持中權逐大學士健遷而削尙書韓文等籍而諫臣劉�戴銑等數十人後下詔獄斌輕刑奠居曲爲申救禦史任諾愬諸僚艸奏署其名巳寔它出不與也斌曰古有恥不與黨人名者公爲忠悔耶劉瑾復要斌去奏首權姦事斌不可而顧語同列曰存此諸公臣節庶幾白他日乎宋鄒道原以失元奏被害吾儕何自計爲奏入瑾大怨望斌又偵知其庇言官也矯詔廷杖之垂死謫戌邊劉瑾誅驛召斌還領鎭撫如故知府劉祥摶其守閹因相論奏中貴人張雄者納守閹賂陰喝彬令歸曲祥仍爲閹導賂斌不可雄恚挾詐陷之安置武昌感疾卒斌之再起也長子喪工部循故事官爲賻三百金斌指其存者二子曰吾司刑不道天禍一子懲而受金行及此矣蓋庳屋敝衣再遭譴怡怡若素云相臺崔銑記其事盛稱服斌謂直節懿行卽名經術士大夫蔑如也如劉瑾用事時諸中貴人相與蠱說上復建西廠使谷大用領之而馬永成丘聚分領東廠皂衣團牌縱橫燕中人人不聊生矣而瑾復用其私人張文義爲錦衣都指揮使與吏部尙書彩表裏作威福時稱瑾左右翼云然文義時時以掌傳瑾命侍應對不治錦衣治錦衣者都指揮髙得林也文義尋從瑾伏誅髙得林罷都指揮劉璋代璋罷亡何錢寍貴治衛事

錢寍者不知何氏少孤鬻中貢人錢能家爲飬子遂冒錢寍生而警敏巧媚異常兒能頗嬖之時塡滇攜以往俾主侍應賓客而滇守備盧洪者出入能門下願見異其相因大贈遺金帛曰苟富貴無相忘寧跽謝曰君侯幸厚奴旣爾何愧之也洪曰不也若不見衛將軍者侯平寧日以重錢氏而會中貴人能死推恩家人寧得受錦衣百戶上時從諸中貴人微服縱射遊獵自稱朱壽若張公子事者寧始緣馬永成見上於豹房握槊走馬手搏諸戲上大悅絕愛幸之賜國姓命爲義子俄進指揮使領衛事諸詔獄緹騎剌姦悉隸屬焉凡所從幸南海西苑网魚兔射狐豕手猛獸出上谷西之雲中穿塞直抵延綏徑虜庭而後歸寧又進錢永安亦賜姓官至右都督寧遷爲左都督使事如故

遂大煽■﹝欺﹞威澤所頤指諸司毋不惴惴承奉恐後而或意間向背者輒取中旨行之而盧洪亦用寧力進參將塡金齒嘗故勘殺平人二煆其屍及奪民居財產萬計事發寧以屬禦史唐龍龍不承抵和罪寧憾之甚未有以中也寧故繇中貴人進乎中貴人則易之寧見陽爲恭謹叩頭稱死罪上嘗怒中貴人張永欲殺之皇太后爲請不能得賓客居間屬寧寧曰吾力能得之顧諸公居一何魚肉我耳乃宛轉爲上觧永果免中貴人則攺事事寧矣而諸省總鎭監鎗督撫貂璫大臣請事者以萬金爲薄擲弗顧然寧所進江彬許泰神周者俱有寵寧獨能以謹身和柔媚上而巳耳不能如彬等武幹彬又日夜譖傾寧居無何寧王宸濠反誅事連寧下朝堂按問具伏獄上其略曰故左都督寧夤緣中人托號義子濁亂國姓玷污天秩諸所頤使同於山嶽及非受上云何詐稱得請或口授王綸或手寫禦筆前後傳奉大小軄官脇取方鎭郡邑文武金寶瑰異直巨百萬其姻族永安子傑等貫魚驟進翼虎自肥咸辱國姓至都督都指揮等官

故寧庶人宸濠以復護衛請行萬金寧爲下兵部允之倒授阿銛故滋叛柄又以按察副使胡世寧條列庶人不法狀庶人恐復行五千金寧捕世寧下獄煉質萬方逓戍遼左上未有太子庶人有子自以疏且非次不當立欲伺上問內入東宮復行五萬金寧陰爲契約假以進香取畱報庶人金玉帶各二鬧裝七寶帶一奇繒彩十爲禦書加璽詭言上賜庶人大喜列牙受賀令其國僚衣紅四十餘日庶人前後問謝行金約十餘萬會禦史蕭儀發其反謀將置獄使者就按石室霄畫寧信旦馳報令先發制人巳從中起大事易就庶人反今連寧寧有危社稷之心罪惡萬狀宜據法磔裂夷三族亡少長皆誅死詔曰可藉其家黃金可萬斤白金三十萬斤白玊帶二千五百束獅蠻帶二束祖■﹝王母﹞琭佛像二尊胡椒千五百石他奇珤弓弩器甲名畫稱是斥賣園宅直三十萬萬計增益縣官二歲賦錢永安等皆從坐誅

寧爲人狡陽敬禮士大夫樂施予𨿽誅人頗有稱惜之者上旣誅寧因悉誅彬等而大學士楊廷和等合筴輔政詔下革傳奉遷者錦衣自指揮下汰十之八復汰旗校十之五歲省度支錢數千萬一時翕然稱神明云其所畱舊臣治錦衣事者都指揮駱安等與興國從起相半而大禮議起聶能遷爲指揮僉事能遷者淸平人素險滑亡賴多計數武宗末冒功累官錦衣千戶後亦在汰中上時下郡臣議崇獻皇帝未決主事張璁桂蕚言上實獻皇子何以考孝宗宜考獻皇帝上心動而大臣楊廷和等持不可能遷故善中貴人崔文有所窺見疏稱璁蕚議是當聽上前以逐二三大臣而召璁蕚等議矣

禮成能遷亦得擢指揮領鎭撫事而會上修明倫大典欲盡列其疏不得怨望疏言臣爲上推孝思明典制功甚大爲姦臣張璁桂蕚所忌絀弗錄卽二臣非臣弗勝也而獨進師傅備阿衡之寄臣區區一戎銜賈人子拾級可便得耳且詹事黃綰私新建伯王守仁爲行賂璁以萬計許大用守仁請悉賜罷上怒下禦史院雜治能遷語誣妄獄上杖之百戌嶺南尋至庾死天下快之未幾王佐爲都指揮使領衛事佐試武舉第一授錦衣千戶累遷督漕參將佐爲人謹願有志介閒射便騎以刀筆吏能稱也然時時援古義昭聖皇太后弟昌國公鶴齡建昌侯延齡貴盛久驕恣無狀吏不能長持明法警之上以春朝慈慶不爲禮衘鶴齡等未發而建昌侯坐故殺爲禦史論抵罪系待決市人劉東山者素陰毒利口逆上意與其儕僞爲疏艸恫喝鶴齡得且萬金矣鶴齡不勝賂拒之乃誣鶴齡兄弟毒魘咒咀上盜內藏金寶通慈慶侍人至相與爲巫蠱以急變聞上大怒下鶴齡等詔獄置對東山等因得以株引素所不快人定國京山諸公侯俱坐累系三法大臣色奪不敢訊佐謬爲厚東山者次第探得其情論誣罔法反坐報可佐以三木囊東山等闕門外昂之不及旬悉死

是舉也中外以佐安慈慶曲成上孝稱社稷臣云而佐竟以憂思過度得疾死詔特贈二階爲左都督代佐者陸松故從上興國衛士也頗謹信識大體於上怒時有所觧釋以都督僉事卒有子炳代松者陳寅寅亦興國衛士也其人大抵類松然謹身自殖耳不能有所上下於世寡稱焉嘗受命監南北郊壇工累遷後軍左都督以老疾乞休賜璽書褒諭安車駟馬就第禁衛之得請自寅始也贈太子太保代寅者陸炳炳少以力幹稱彊敏通書數嘗一登武舉遂自指揮數遷爲左都督或云炳嘗從上幸承天行宮火炳以宿衛排宮門負上出於焰上心徳之不欲顯其狀故炳事無傳者其官獨驟貴異他人莫測也炳旣歘起代父執衛政其同列皆父黨炳陽爲敬事之而徐以計去其昜巳者又能得閣臣心以故日益重嘗箠殺兵馬指揮爲禦史所繩詔弗問

大學士言故愛暱炳炳亦事之謹甚而亡何禦史糺炳亂鹺政擅榜禁小錢諸不法狀言欲從中下捕治炳行三千金觧救不得長跪泣謝罪乃巳炳楚士大學士言剌骨而會言與其同列嵩爭寵不勝免炳合謀嵩發言所與邊帥關節書上怒爲誅言大學士嵩更得炳且奇之引與共籌筴矣炳所選用衛士緹騎皆長安中大豪善把持長短者多布爾目所睚眥無不立碎然其屬小犯法卽置之死而炳方得幸上言無不從夕趨走麾下惟諾者晨拔寘同列故其下甚畏炳而慕趨之恐後咸寧侯仇鸞以大同帥入援總天下兵權勢張甚無所不狎侮視大學士嵩蔑如也而獨意憚炳炳亦曲奉之不敢與鈞禮而出重金帛結其所親愛探得鸞陰私鸞病死炳卽行其謀反狀族之累加太保兼太子太傅中貴人馬廣領東廠者也李彬司樞密者也其人咸耆宿握重自恣炳前後剌其罪下獄死京中外惴惴重足不寒而憟凡豪貲滿萬以下少酒食過輒收而藉之亡遺者然浮慕義名居之又好爲敬禮士大夫士大夫卽上所甚恨下詔獄廷杖緩之不令死以俟上怒觧卽貶戍出金錢治道裏飲食費不惜也

炳旣貴驟得薦紳間聲而又善上所親近者中貴人司禮錦元相嵩咸與炳結婚姻盤據相重矣上彌益幸之召入侍西苑直供奉靑詞加兼少傅食伯爵奉炳又益遴緹騎驍勇者七千人別置裨將領之而其所召募畿輔秦晉齊魯間駢脇超乘騎射之士以千計衛之人鮮衣怒馬而仰度支者凡十五六萬人大司馬持其藉仰屋嘆而巳元相嵩旣巳縱其子攬文武選權而炳從中調停各曹事亡所不關白方鎭督撫大臣非交故而錢通者以八九給事禦史自跪門下者亦十之三四炳所蓄金珤奇異以巨萬計甲第膏腴擅燕中而其歲出饋遺宰相中貴人亦以萬計時又有朱希孝者領巡捕希孝成國公希忠介弟也用兄任數遷至左都督加太保希孝寬然長者不恥爲屈得元相驩然炳旣以勢望迫其於元相外相倚而巳不能如希孝還往無間也

然希孝事炳卑下多避炳以故無意害之嗚呼錦衣一禁校耳其領宿衛則光祿勛也剌姦則司隸也至炳而分將相任極矣一重於紀綱再重於錢寧三重於陸炳其究乃位師保參綸綍不亦殆哉炳所與共事者都督髙恕麥祥黃浦此皆中貴人子弟餙輿服肥酒食宮室苑囿聲色以娛其身如是耳此乃炳所羞接席者何足道哉

湖州府後學吳仕旦覆訂

建昌府督刊知事毛禎

督寫檢校季士俊

對讀教授徐文淵

訓導陸勝宗

