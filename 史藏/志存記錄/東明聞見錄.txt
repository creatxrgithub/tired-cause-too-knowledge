東明聞見錄

東明聞見錄求野錄也是錄南廣紀略安龍紀事

東明聞見錄

丁亥永曆元年﹝魯監國二年﹑淸順治四年﹞。

春正月﹐帝幸桂林。

淸師薄廣城且急﹐輔臣瞿式耜請視師督戰士﹐駐峽口﹐而淸師復據廣城。司禮王坤﹐趨上西避之。耜夜棹小舟畱駕﹐曰﹕我兵水路鳧至三水﹐可上下搤也。爭之不得﹐請身畱肇。宗人府朱容藩曰﹕左右所恃﹐惟式耜一人。式耜畱守﹐上行益孤。亦不許。上舟西﹐耜部署五月﹐始疾發抵梧﹐上行又五日矣。丁魁楚惑於姦弁蘇聘﹐從梧入岑溪。王化澄攜中樞印﹐去潯州。西上護蹕者﹐惟輔臣瞿公而已。上於正月抵桂﹐耜分部守禦﹐諭誡楚﹑蜀各路徵鎭﹕粵西居山川上游﹐東決不敢仰而攻。兵士云屯湖南北﹐立需戰。粵南寧﹑太平出滇﹐柳州﹑慶遠通黔﹐左右江四十五洞土狼標勇詟國家威惠三百年﹔撫粵悉受銜橜﹐足資內備。復疏請王錫衮﹑文安之爲相﹐周堪賡﹑郭都賢﹑劉遠生爲六卿﹐召給事丁時魁掌禮垣。給事金堡素稱淸直﹐終制召還。時艸昧之初﹐惟瞿輔臣導養聖徳﹐修紀綱﹑挽人心﹑布威武﹑抑權閹﹐起用人望﹐招徠俊傑爲首務。一時朝廷﹐倚以爲重。

文安之﹑王錫衮入閣辧事。

從瞿式耜請也﹝不書原官﹐闕疑也﹞。

湖廣巡撫何騰蛟督川﹑廣﹑江諸路兵馬。

從瞿式耜請也。晉閣事。

淸師入肇慶府﹐朱治瞷走。

治瞷字子晦﹐浙江舉人﹐崇禎時爲肇慶府同知﹐驟升兩廣總制。至是﹐終爲佟﹑李逼剃髮云。

淸師入梧州﹐曹燁降﹐丁魁楚被殺。

先是﹐人傳淸兵取肇﹐將薄梧。蒼梧知縣萬思夔作一大木龜﹐令人牽之﹐號於路曰﹕降敵者似此。及佟﹑李兵進薄梧州﹐廣西巡撫曹燁以春秋得雋者也﹐因輿襯﹑肉袒﹑牽羊以迎。曰﹕燁不知天命﹐不早事君﹐使君懷怒﹐以及下邑﹐燁之罪也。若以罪不赦俘諸軍﹐惟命﹔若惠邀天之幸﹐苟保首領﹐使得自新君之惠也。涕泣不敢仰視。李成棟笑而釋之。兵入梧城﹐思夔大書曹燁姓名於木龜上﹐置諸堂﹐遁去。時﹐輔臣丁魁楚以三百餘艘載黃金二十萬兩﹑白金二百四十餘萬兩入岑溪﹔李成棟追及之﹐殺而投諸河﹐闔門無存者。

淸師入平樂府﹐陳邦傅走。

淸師入平樂﹐邦傅棄城﹐趨南寧。佟養甲攺廣東布政耿獻忠爲廣東巡撫。獻忠﹐陜西人﹐初任金華府同知﹐與朱大典同守府城﹐歷升道﹑升撫。降淸﹐授布政。

三月﹐帝幸全州。

平樂報至﹐司禮王坤又趨上幸楚。輔臣瞿式耜上疏略曰﹕上不幸楚﹐楚師得以展布﹐自有出楚之期。玆半年之內﹐三四播遷﹐兵民狐疑﹐局促如飛瓦﹐翻手散而覆手合。又曰﹕在粵而粵存﹐去粵而粵危﹔我進一步則人亦進一步﹐我去速一日則人來亦速一日。又曰﹕楚不可遽往﹐粵不可輕棄。今日勿遽往﹐則往也易﹔今日若輕棄﹐則入也難。今海內幅員止此一隅﹐以全盛視粵西﹐則一偶似小﹔就西粵恢中原﹐則一隅甚大。若棄而不守﹐愚者亦知拱手送矣。不聽。以兵部尙書瞿式耜畱守桂林。

式耜知駕不可畱﹐請身畱桂。遂敕耜爲畱守﹐特賜尙方劍﹑兼文淵閣大學士﹑便宜行事﹐各路悉秉節制。復疏請上暫蹕全州﹐以扼楚﹑粵之中﹐內外兼顧。楚奉威靈近﹐奮气而下粵﹔士知法駕未遠﹐踴躍以恢東。

三月﹐淸師犯桂林﹐畱守督師瞿式耜帥師大敗之。

淸從平樂直入桂林﹐虛無甲兵﹐畱守連檄召焦璉。璉駐別縣黃沙鎭﹐聞召卽率騎三百人來。時﹐山水泛溢﹐士卒俱從水中行百里﹐水及馬腹。至江﹐無舟﹐搜村落﹔得漁舟二小艇﹔士卒次第渡畢﹐璉乃渡。以三月初十日薄暮抵畱守府﹐畱守歡甚﹐拊其背而勞之﹐如家人父子。翌日﹐遣人於大墟運糧﹐而淸兵數萬猝至。一卒倉皇奔報﹐气急舌結﹐喘息僅屬﹐東西指日��。畱守笑曰﹕�至如何張皇若是﹗淸騎數十﹐乘虛突入文昌門。畱守署在城東樓下﹐淸師已登城樓下﹐矢集畱守綸巾。畱守叱曰﹕狡�乃敢爾﹗呼焦璉。璉袒臂﹐控弦﹑提刀至畱守門﹐挽弓自下射一酋顚。淸矢集屋上﹐或中免謁牌。璉發數矢﹐敵應弦而倒。淸騎乃下城﹐短兵接戰。時﹐城中乏食﹐璉所統三百人方糜粥畢﹐猶不知淸騎已入﹐閉城門。淸余騎由是不得出﹐繞城走﹐璉復殺數人。淸騎復上城﹐挾馬越城下﹐奔大軍。璉卽麾三百騎﹐大呼殺出。淸兵自渡江東﹐未有抗衡者﹔見璉方錯愕﹐璉引騎直貫其營﹔左右衝突﹐所向披靡。自寅至午﹐斬首數千級﹐衝淸兵爲三。淸復合兵圍之﹐璉又大呼殺入﹐戈刃所及﹐血雨肉飛﹐殺數千騎﹐淸兵膽落。畱守復率士民擊金鼓從之﹐以助軍威﹔追殺數里﹐淸以數十騎遁去。斯役也﹐璉以三百騎破淸兵數萬﹐桂林得全﹔

南渡以來﹐武功第一。

安國公劉承胤遣兵次於桂林。

先是﹐畱守疏請詣全徵兵﹐承胤從武岡入﹐猶尊朝廷﹐逐司禮王坤爲竊天子權﹔面叱周鼎瀚爲奉奄寺鼻息。雅重畱守﹐發兵數千援桂。

詔晉瞿耜武英殿大學士﹐兼少師﹑太子太師﹔不拜。

上遣官惇式耜入行在﹐嚴敵甚備﹐不敢奉召。以守桂功﹐進官﹔不拜。

吏科給事張家玉恢復博羅縣﹐淸兵至﹐復陷﹐家玉死之。

家玉﹐癸未進士﹐廣州新會人也。官侍讀﹐兼吏科給事。誓不降淸﹐起兵海上﹔沿海諸縣旋復旋失﹐志不少挫。復恢博羅縣﹐慷慨賦詩﹐自分必死。已而淸兵追獲﹐乃斬之﹔懸首通衢﹐顏色如生。

夏五月﹐劉兵亂﹐守將焦璉逐之。

承胤諸部至桂﹐挾餉不出兵。畱守搜庫藏而外﹐捐囊萬金﹔夫人邵﹐捐簪珥數百。兵卒不肯出﹐與焦兵主客不和﹐嘩變擊斗﹔掠市而去。

帝幸武岡﹐攺爲奉天府。

劉承胤請以金吾郭承昊﹑馬吉翔﹑嚴雲從封伯﹐禦史毛壽登參金吾無矢石功﹐何得援邊例﹖吉翔等疑疏出劉湘客指﹐周鼎瀚遂羣嗾承胤逼上立下廷杖﹐旨縛壽登﹑湘客及禦史吳徳操﹑萬六吉於行在午門外。朝諸臣亦跪午門外﹐伏地不起﹐申救乃免﹐四臣俱落職。承允益橫﹐遂攬大權﹐挾天子幸武岡。畱守瞿式耜疏畱蹕全陽曰﹕聞郊禮成卽圖移駕﹐不知將回桂林耶﹖將幸武岡﹑辰﹑沅耶﹖夫上原以恢復兩粵爲心﹐不徒西粵未恢﹐未可移駕﹔卽東粵未恢﹐且當駐全也。不聽。竟蹕武岡。

專官再促畱守入直﹐畱守不奉召。

淸師犯桂林﹐畱守督師瞿式耜帥師大敗之﹐遂復陽朔﹑平樂。

淸遣恭王孔有徳﹑淮王耿仲明﹑治王尙可喜取湖南諸府﹐進取廣西全州﹐將抵桂林。五月二十五日﹐偵兵變﹐積雨城壞﹐遂大闌入﹐薄城下﹐環攻文昌門﹐吏士失色。時﹐焦璉爲流矢所中﹐血流至肘﹐奮臂而呼﹔督師﹐撫按肘羽投石﹐分門嬰守。用西洋銃擊中馬騎﹐淸勢稍卻。乃出城戰﹐擊殺數千人。自晨至午﹐不及餐﹐將士枵腹﹔畱守括署中米蒸飯﹐親出分哺﹐將士益樂用命。向晡﹐雨未息﹐暫收兵。明日﹐復出戰﹐璉奮刀直入﹐橫衝其陣﹐淸兵大靡﹐棄甲曳兵而奔。畱守先令路將馬之驥伏於隔江﹐聲相接﹐勢倍振。淸兵初分路從間道栗木嶺來﹐之驥持銃一決﹐疾馳渡江﹐運■﹝木朔﹞提鞬﹐連斃三人﹔淸兵气奪﹐大北﹐追殺二十里而還。孔有徳敗﹐時望虞山樹木皆以爲天神﹐幾爲焦兵所及﹐自此不敢窺桂云。是三月之內﹐危於淸﹑亂於兵﹐畱守從容指麾﹐乃得底定。璉久將桂﹐得桂人心﹐畱守以國士遇之﹐

故得其死力。璉乘勝遂復陽朔﹐並下平樂。

徵蠻將軍思恩侯陳邦傅復梧州。

時﹐懷集縣丞徐定國向匿山中﹐誓不薙發。至是﹐引兵復懷集縣。廣西禦史魯可藻督師復賀縣﹑富川﹐引兵至平樂﹐與焦兵會。陳邦傅由資﹑柳及潯州﹐淸兵大懼。其巡撫耿獻忠遁還廣州﹐遂復梧。

旌保桂功﹐封瞿式耜臨桂伯﹑焦璉新興俟﹔式耜辭不拜。

疏曰﹕本朝封拜文臣﹐自王威寧﹑王新建外﹐指不多屈。或憐臣死守孤城﹐謂省會無虞﹐不妨破格﹐以行鼓勵。其如貽笑四方何﹗不允。復疏報軍情曲折﹐並自效曰﹕自二月十五日移蹕之後以迄五月二十九日﹐凡百有六日矣。此百六日中﹐遇�變者二﹑遇兵變者一﹐皆極危險﹑萬死而無一生之望者。��患難﹐變故當前﹐總辦一死字﹐亦遂不生恐怖﹑不起愁煩。惟是臣之病不徒在身而在心﹐不徒在形而在神﹔身與形之病可療也﹐心與神之病不可醫也。又曰﹕臣所依恃者皇上﹐皇上駐全﹐猶有見天之日﹔駕旣幸武﹐臣復何望﹗再請返蹕全陽。不聽。

以魯可藻巡撫廣西。

可藻﹐和州人﹐以明經授新城縣﹐有政聲。考最﹐升禦史﹐巡撫廣西。畱守敍軍功﹐拜是職。

秋八月﹐劉承胤叛降淸﹐奉天皆陷﹔淸師殺之。

勛鎭劉承胤號鐵棍﹐擁重兵﹐善健斗。然子女玉帛過多﹐愛戀恐失﹐遂出降淸。上倉皇出走﹐淸師入武岡﹐利承胤之資﹐佯與結盟。數月後﹐召與飲宴﹐殺之。

淸師執吳炳。

上之出也﹐百官俱未之知。吳炳以■﹝疒古﹞疾畱﹐逼之薙發投誠。未逾月﹐病死。

帝幸柳州。

承胤之降也﹐百官未知﹔上先知之﹐獨與太后倉皇出奔﹐惟錦衣衛馬吉翔步從。百姓獻雞黍﹑土司獻金刀﹐上皆慰勞之。崎嶇險阻﹐由武入粵﹐瞿畱守遣人間道請由古■﹝泥上土下﹞還象州入桂。上次柳州﹐畱守極言不可也。移一步﹐黔﹑滇地荒勢隔﹐忠義心渙。三百年之土地僅存粵西一綫﹐返蹕收復﹑號召聯絡﹕粵師出粵﹐以恢江﹑贛﹔楚師出楚﹐以恢武﹑荊。再疏請迎﹐極言粵西之山川形勝﹑兵馬人情﹐俱有可恃﹔年時丰稔﹐飛挽有資。上三敕召畱守﹐畱守不赴。督師

閣部何騰蛟來桂林。

督師何騰蛟﹑新參嚴起恆﹐咸至桂。南安侯郝永忠率兵驟至﹐疑主賓不相容﹐大不安﹔瞿畱守加禮撫慰﹐永忠樂爲之用。宜章伯盧鼎﹐亦至自楚。畱守復疏請返蹕﹐極言柳州猺獞雜處﹑地瘠民貧﹐不可久駐。﹝徳﹞慶鄰黔﹑蜀﹐南寧地逼交邊﹐壤遠勢僻﹐難圖中興﹐不可遠幸。邇來將士瞻云望日﹐以桂林爲杓樞﹔道路臣僚疲趼重繭﹐以桂林爲會極。江楚民情﹐尙以桂林爲拯救之聲援﹔騰蛟與永忠﹑鼎璉等俱分防住汛﹐可圖恢復。不聽。

帝次象州。

覃裕春子鳴珂與龍文明備兵﹐驚移聖駕﹐倉皇跋涉﹐宛如武岡時。會陳邦傅子禹玉以二十人送駕﹐軍容備﹐始復次象州。

冬十一月﹐督師何騰蛟大敗淸師於全州。

瞿畱守曉夕籌劃﹐調和土客﹐集郝永忠﹑焦璉誓於神前﹐刻期出師。宜章伯盧鼎與滇鎭總兵趙印選分路駐全﹐鼓勵坌湧﹑勸餉捐輸﹐轉運不絕。騰蛟得展其韜略﹐大敗淸三王之兵於全州﹐斬級無算﹐獲名馬﹑駱駝而還。諸帥連營而軍如天津閣道﹐亙三百里。淸兵退入楚。

帝還桂林。

劉湘客作畱守傳﹐詳其事曰﹕自十一月﹐上自象蹕桂﹔自春䢐冬﹐公不徒治軍而兼治民﹐身在危﹐念切廷陛。公曰﹕所重者﹐在外猶在內也。司禮龐天壽﹐七月請催兵下梧。久在粵舊司禮王坤被劉承胤逐者﹐復入自武岡﹔至柳﹑至象﹐票擬皆全出馬吉翔手也。公欲上攬大權﹐明賞罰﹑嚴好惡﹑親正人﹑聞正言﹐威徳兼行﹐以服遠近。其政事之得失﹐肇慶時爭而得者十半﹐玆爭而不得者十半。閣移多攺票﹐儲曰上意﹝﹖﹞﹔爭而不勝其爭者﹐更十之九矣。公嘆曰﹕勛帥巽懦觀望﹐詎非朝廷之處置無以服其心耶﹗騰蛟再督師出全﹐兵益不睦﹔焦璉下平樂﹐永忠壁興安。公憂勞於密勿之間﹐每曰﹕旣無以挽政事之得失﹐又無以輯和勛鎭之心﹔在內在外﹐兩無所得﹐伈伈俔俔搏手奚補哉﹗五鼓﹐肅衣冠而起﹔黎明﹐入閣﹔夜分﹐始歸。處流極之運﹐肅然如治朝也。視上動靜﹑審上飲食﹐𨿽美瓜燒餅﹐非時且進。上不食﹐不敢先食﹔家人凜凜操作﹐猶孝子之事嚴親也。各路奏使﹐延之入語﹔計道路遠近﹐給發路糧。江﹑閩﹑廣﹑浙書使﹐愼密周遠方﹐蠟表月數至。其遠人﹐亦以桂爲歸。敕諭黔﹑蜀進兵﹐召入伏處之臣﹝以下闕疑﹞。

戊子永曆二年﹝魯監國二年﹑淸順治五年﹞。

春二月﹐帝幸柳州。

郝永忠壁興安﹐聲言被襲﹐夜至闕﹐欲撤兵。左右禁近卽欲上遷全﹐鑾輿不旋﹝﹖﹞。時﹐畱守瞿式耜曰﹕不可。督師警報未至﹐營夜驚﹐無大恐。二百里外之風塵﹐遽使九五露處耶﹖播遷無寧日﹐國勢愈弱﹐兵气愈難振﹐民心皇皇復何依﹖左右禁近﹐益周章不止。無已﹐侯督師果急。甲士山立﹐正宜親兵督戰。天威咫尺﹐激勵將士。以若走爲上策﹐桂愈危﹐柳又不危乎﹖今日可到桂﹐明日獨不可到南﹑太乎﹖反復數百言。上曰﹕卿不過欲朕死社稷耳。畱守沾下沾衣。嚴起恆曰﹕明晨且議。五鼓﹐畱守備禦用銀三百兩﹐將進﹐而乘輿已發矣。時二月二十二日也。

盜掠桂林。

郝永忠﹐闖賊李自成之左營也﹔受撫後﹐素不奉約束。先是﹐總兵陳龍友忠勇善戰﹐屢挫彊敵﹐以二百騎候見督師何騰蛟﹔永忠襲其營而殺之。剛愎貪傲﹐其天性也﹔惟騰蛟稍制之。前與焦兵不睦﹐瞿畱守曲爲調和撫慰﹐永忠稍爲畱守用。及壁興安﹐會有江西進士蕭琦﹐畱守知永丰時門生也﹐爲人僉壬﹐以禮垣驟升司馬﹐時居永忠營﹐日夜求所以媚之﹔遂言桂林富饒﹑畱守殷厚﹐趨永忠赴闕。因聲言淸兵劫營﹐撤兵西上。抵桂﹐巡撫於元燁請老以堅壁﹐閉城弗納﹔而琦詭以舊誼說畱守﹐納永忠。比入城﹐卽縱兵宣淫擄掠﹐極其慘酷。焦璉遣人謂畱守曰﹕彊敵外逼﹐姦宄內訌﹐勢不能兩全。願移師至桂﹐保公出城﹐駐兵城外。俟賊乏食﹐必去城外掠﹐卽統兵四面擊之﹔不過數日﹐而賊兵可盡。然後以全爲保障﹑以梧爲門戶﹐協力守之﹐方事可萬全。畱守以治兵相攻﹐恐傷百姓﹐且虞敵騎搗虛﹐不聽。至是﹐畱守以乘輿早發﹐疾出送駕﹔永忠卽以數十兵遮畱守車﹑數十兵躪畱守署﹐冠服﹑圖書被劫﹔城中百姓奮擊﹐俱爲殺傷。畱守家人假何督師令箭﹐救畱守家屬得出。畱守裸體坐署中﹐持令箭者逼畱守登舟。滇營亦自靈川撤兵﹐城內煙火髙於樓櫓。畱守家人放舟三里樟木港﹐黎明﹐少司寇劉遠生等至港。畱守一日一夜不飲食﹐惟嘆息不及送駕﹑不死署中爲悵。遠生等謂兵變倉卒﹐急難看守﹔請下朔﹑平間催焦璉入援。發檄遠近毋內恐﹐檄紳士毋驚疑薙發。檄一吏入桂﹐息煙火﹑收倉儲﹐毋爲亂人所搬盜。畱守然之。舟下三十里﹐登市井﹑入民屋﹐艸檄分發。明日﹐畱守小艇返桂城下﹐俾知畱守在也﹔仍暫下陽朔。璉兵續上﹐楚鎭周金湯﹑熊兆佐亦入桂城。畱守檄按察司僉事邵之驊部璉兵﹐收視倉中余米﹐定人心。三月初一日入桂﹐廡捨零落﹐滿城但暴屍骨﹐火煙中燔炙气耳。畱守令軍悉屯官舍﹐灑擇街路﹔寧其從官被擄﹝﹖﹞似寠人者﹐漸周給之。太常卿黃太元死於兵﹐棺殮之。桂城星星始有人。督師何騰蛟自永寧至﹑滇鎭胡一淸統兵至﹑焦璉自平樂統兵至﹐軍復大振。

豫國公金聲桓﹑建武侯王得仁圍贛州。

聲桓𨿽爲淸臣﹐意常怏快﹐不樂爲用。及鎭江西﹐屢忤按臣。副將王得仁﹐勸金反正﹐金頷之。正月二十七日﹐乘淸官俱集府治﹐驟率兵圍之﹐盡殲焉。令百姓俱易漢裝﹐稱隆武正朔﹔艸檄四出﹐遠近應向。江西全省俱復﹐楚地震動﹐獨贛州未下。淸鎭守湖廣羅提督恐兵趨廣﹐欲先敵金兵於贛州西﹐觀勝負爲向背﹔遣人移書曰﹕人心未死﹐誰無漢思﹗公創舉非常﹐扶大義爲天下倡﹐天下咸引領企足﹐日夜望公至。但贛州東西要害﹑山川上游﹐公欲通粵則贛界其中﹐公欲他出則贛乘其後﹐莫若先下贛。贛下﹐則楚地可傳檄定矣。金以爲然。至是﹐帥師圍贛。贛守將髙進庫﹐卽前在吉安府父兄妻子俱爲滇兵所殺者也。又以先受師﹐不肯下。移書佟養甲謂﹕贛爲東粵門戶﹐贛朝下則粵夕受兵。贛城三面距山﹐皆崇崖峭壁﹐仰面萬仞﹐勢難驟攻。第列營固守﹐城中乏食﹐不及旬日﹐束手待斃。我爲公守﹐公資我糧。先﹐有淸官賫到采辦銀六萬兩﹐養甲借三萬給之。

三月﹐淸師復犯桂林﹐督師何騰蛟帥師大敗之﹐追至全州。

郝賊亂後﹐淸兵意桂林空虛﹐烏金王帥兵數萬直抵北門﹐指揮談笑﹐謂城且旦夕下。瞿畱守坐北門﹐慰勞軍士﹐勉以忠義。何督師督將校分三面出﹐胡一淸統滇兵從文昌門﹐周金湯﹑熊兆佐統楚兵從榕樹門﹐督師同焦璉從北門。戰未合﹐璉卽奮臂顧左右曰﹕璉爲諸君破賊。戰騎橫矛﹐直奔淸營。淸兵圍之﹐矢如雨下﹔璉左右衝擊勢如遊龍。淸兵合而復散者數次。撫粵將軍劉起蛟見璉被陷﹐大呼殺入﹔與璉合擊﹐殺數百人﹐貫其營而出。會胡一淸從東至﹐督師撫其背曰﹕兒好爲我破�﹗一淸卽躍馬奮擊﹐殺數人﹐奪敵馬而馳。一淸好剪馬鬃﹐每乘馬必剪馬鬃﹐淸兵認爲牛﹐輒曰﹕此騎牛蠻子﹐不易當也。胡與焦合兵而前﹐金湯﹑兆佐從旁橫擊﹐璉標下趙興﹑白貴統銳師四面夾攻﹐皆殊死戰﹐白貴戰沒。淸兵大奔﹐追殺二十里。烏金幾獲﹐北渡甘棠遁去。畱守於北門待督師還﹐交相勞苦﹔是三月二十二日也。督師遂列營榕江﹐諸師分大小兩路軍�。桂當郝賊之亂﹐監司府縣俱散﹔畱守悉令還署捨﹐撫順荒余﹐收拾破傷﹐治簿書﹑誡職守﹐招練撫宇﹐四野漸集。士兵日需粟數百石﹐畱守然發爪辦之﹐督師乃得督兵出嚴關。畱守上疏詣行在﹕候天子三宮起居。當乘輿發桂﹐塵霄裂矣﹔畱守獨處城中﹐傳聞頗凶﹐上欷歔泣下。至是﹐大喜﹐知畱守在也﹔下璽書旌美﹐遣官慰視憔悴。畱守寸縷無遺﹐賜紗段﹑銀兩﹐並賜「精忠貫日」金圖書一方﹐皇太后亦賜紗段﹑銀兩與夫人邵。桂城儼然一都會云。畱守卹死事軍土家﹐爲壇祭之。焚白貴屍﹐得箭鏃數升﹐人皆駭曰﹕此楊貴後身也。

帝幸南寧府。

上自柳如南寧。畱守念天子宵衣旰食﹐南寧蠻鄕﹐不可久蹕﹐日爲上淸輦道﹐請還桂﹔督勛鎭將士直取全州﹐促巡撫魯可藻下梧。會東人有反正信﹐令可藻繕兵﹐若待敵者。可藻銜自署兩廣。舊例﹕東撫稱制兼粵西﹐西撫稱撫。畱守曰﹐方今武人多自署﹐撫軍師一面牽制輒自命﹐貽遠人笑。周鼎瀚以閣部擅﹐畱守亦疏止之。陳邦傅稱粵西世守﹐牒四飛﹔畱守駁止之﹕今日功晉五等﹐尙未裂土。海宇剝削﹐止粵西一隅﹐爲聖蹕之地。楚﹑滇數萬之師日需食﹐輒曰獨擁﹐豈老成憂國所隱料﹖瞿畱守身𨿽在外﹐朝廷綱紀﹐無不極言力請。曰﹕臣與皇上患難相隨﹑休戚與共﹐原自不同於諸臣﹔一切大政﹐自得與聞。朝議可否象指所聞﹝﹖﹞﹐本亂而求末治﹐未之前有。又念無講官﹐經筵不禦﹐石室塵封﹐何由聞得失﹖手書八箴於扇進。一�﹝﹖﹞趙臺﹐順天人﹐錦衣籍﹐以武職攺文階﹐升南寧添設巡撫﹔有才幹﹐能得上司心。會有潮州人胡執恭爲吏部﹐當該﹝﹖﹞﹐在先帝時﹐陳邦傅因襲職﹐與執恭有舊﹔旣而執恭至廣西﹐在邦傅軍中。邦傅之子禹玉﹐因迎駕得近上﹔票擬時下敕有「拜君之賜於無窮」句﹐遠近笑之。禹貢欲得南寧﹐執恭佐之﹔臺不讓﹐日治兵相攻。

夏四月﹐淸將李成棟以廣東來歸﹐詔封東安伯﹐不拜﹔進侯﹐又不拜。尋封惠國公。

先是﹐淸之下閩也﹐前期鑄印﹐特遣貝勒爲大將﹔其於粵﹐固未之及也。成棟以副總兵吳淞﹐貝勒調隨閩。閩下﹐以偏師赴粵﹐不意唾手得之﹔將卒皆成棟麾下﹐自謂汗馬功髙。及佟養甲敍功疏下﹐進兵部尙書﹐假便宜﹐成棟受其節制﹔又凡成棟所下地方委官署﹐養甲必亟易之。以是觖望﹐形之詞色﹔養甲漫不省。成棟又遣大廳方某載寶賂於朝廷﹐過江西﹐地已反正﹐扼之不得通﹐密謀附和。李兵號稱五十萬﹐實十五萬﹐而我兵鱗集於江﹑廣者不可勝計。陳子壯𨿽殉難﹐其子中書喬生統舊卒居腹心﹐成棟甚懼。一日﹐同署藩司袁彭年﹑養子李元胤登樓去梯﹐相謂曰﹕吾輩因國難去順歸淸﹐然每念之。自少康至今三千餘年矣﹐正統之朝﹐𨿽有敗﹐必有繼起而興者。本朝深仁厚澤﹐遠過唐﹑宋﹔先帝之變﹐遐荒共憫焉。今金將軍聲桓﹐所向無前﹔焦將軍璉﹐以二矢復粵七郡﹔陳將軍邦傅﹐𨿽有降書而不解甲。天時人事﹐殆可治也。又聞新天子在粵西﹐遣人贍仰﹐龍表酷似神祖﹔將相交和﹐神人共戴。若引兵輔之﹐事成則易以封侯﹐事敗亦不失爲忠義。是時﹐兵餉之權在藩司﹐養甲牒銀五萬兩犒師﹐彭年不與﹐以激怒其軍心﹔舊將軍李明忠﹐尋殺養甲之委署官以挑之。有池州胡奇﹐故從養甲辦事﹐得授南雄知府﹔及淸遣禦史劉顯明巡粵至雄﹐守將張某訐奇﹐提問褫職。閒遊省會﹐窺見端倪﹐以告養甲。養甲不提一卒﹐所親從皆成棟人也﹔計無所出﹐勉出一示﹐許士民復冠裳﹐冀以先發﹐得赦死。而成棟已密裝大旗二面﹐刺「靖�安民」四大字﹔十五晨﹐遣人掣去養甲所豎總督旗﹐而以新旗易之。養甲唯唯惟命。時﹐上駐南寧﹐成棟遣洪天擢赴行在﹐自陳謝罪﹐請迎乘輿。時陳﹑趙仇殺﹐人心皇皇﹔乍聞反正之舉﹐疑百出。天擢等皆舊臣降淸者﹐力陳成棟忠誠﹐且述金聲桓反正事甚悉﹐人心始安。諸臣在粵者﹐爭往迎駕﹔成棟徧布邏卒﹐分道遮止。惟耿獻忠在梧州﹐得先輸款﹔詔下﹐歸附功﹐亞成棟。尋升工部尙書﹐以素與成棟家厚﹐得不更置。

夏五月﹐淸師圍南昌府。

金聲桓反正﹐江西聲撼。南北警報至北京﹐大恐﹐盡撤滿洲驍騎﹐移檄遠近﹐徵兵四集﹔遣固山譚大﹑劉良佐等﹐帥師犯江西。時﹐步兵二十萬﹑騎兵十萬﹑水兵十萬﹑舟萬餘艘﹐牛車﹑駱駝﹑西洋銃等無算﹐舟尾相接﹐浮江而上﹐金鼓震天﹐亙三百里﹕淸兵出師之盛﹐前此未有也。聞聲桓圍贛州﹐欲急救之。有獻「救韓伐魏」之策者﹐遂趨江西﹐圍南昌。初﹐聲桓反正時﹐舊輔姜曰廣爲督師﹐奉孟藩世子鎭守南昌﹐精銳盡撤以行。姜固文士﹐不嫻將略﹐被圍大懼﹐不知所爲。豫國公金聲桓圍贛州不克﹐師還。

先是﹐聲桓愛髙進庫才﹐欲降之﹐令軍士不得放炮﹐日僧壘堅壁﹐爲久困計。及南昌警至﹐王得仁先知之﹐計曰﹕我聞先發制人﹐不制於人。莫若祕其警報﹐不令人知。督三軍之士銳志攻城﹐城中乏食﹐不知外救﹐不及三日﹐贛必下。贛下﹐則一師守贛﹑一師守粵﹐粵知贛破﹐必從風而靡﹐然後西通西粵﹑右守嶺表。淸兵知贛破﹑粵下﹐必解圍向贛﹐我以逸待勞﹐戰則勝﹑守則固﹐南昌亦得息肩﹔間出以絕糧道﹐則數十萬之眾可殲於旦暮矣。若攻城垂破而撤兵棄之﹐彊敵在前﹑贛乘其後﹐此危道也。獨不見寧王覆轍乎﹗聲桓以家在南昌﹐聞警急﹐不約王﹐遽退師。王兵見金兵退﹐不知其故﹐亦大降﹔得仁𨿽斬之﹐不能禁止。贛師突出﹐自相踐踏者數千人。金抵南昌﹐突圍而入。自此﹐江西府縣仍爲淸有﹐贛亦間出取吉安府﹐南昌遂成孤注矣。

建武侯王得仁救九江府﹐師還。

金聲桓已入南昌﹐王得仁率兵二萬直趨九江。姜曰廣以檄召之。得仁曰﹕九江據長江要津﹐淸兵轉輸必由之道。我聞興師十萬﹑日費千金﹐以數十萬之眾﹐深入攻城﹐而糧道已絕﹐非分兵攻我﹐卽撤兵東下﹔分則勢弱﹐撤則師勞。九江四面臨江﹐城小而固﹐以我守之﹐未可卒下。公輩引兵徐出﹐東西撓擊﹑內外夾攻﹐此犄角之勢。若棄要害﹑入孤城﹐譬猛虎陷阱﹐此成擒耳。曰廣不聽﹔一日夜﹐檄數十至。得仁嘆曰﹕不過欲得仁同公輩死也。遂撤兵西上。淸兵以舟師扼諸江﹐以萬騎持勁弩﹑駕西洋炮扼諸路。得仁首先士卒﹐轉斗而前﹐斬級數千﹐奪輜重﹑火炮﹑什物無數。城中亦出兵相應﹐乃入城。淸兵屠九江﹐老弱婦女殺掠殆盡。

六月﹐畱守督師閣部瞿式耜犒師全州。

前月二十七日﹐督師何騰蛟乘勝復全陽。上疏報捷﹐不自爲功﹔曰﹕爲皇上以信臣﹑用臣者﹐瞿式耜一人也。至是初三日﹐式耜方病暑﹐往全勞師。諸軍列營全城外﹐數十里旌旗蔽日﹐將帥咸帕首弓刀伏馬前曰﹕微瞿公無以有今日。

金聲桓﹑王得仁以江西來歸﹐封爵有差。

聲桓反正半年﹐尙稱隆武正朔﹔後有舊臣至﹐述閩陷﹑廣立之詳﹐始攺稱永曆。至是﹐反正報至。畱守瞿式耜疏﹕請愼選持節大臣﹐往諭聖徳。彼數年不見天子﹐其號令署置﹐苟緩急失宜﹐不亦褻朝廷而失人心乎﹗憂正非細。少司寇劉遠生﹐固秦人﹐久於節鉞﹐名聞江右﹔可遣。疏入﹐不報。尋封聲桓豫國公﹑得仁建武侯。惠國公李成棟攻贛州不下。

先是﹐江西反正﹐贛州不從﹔聲桓攻圍三月﹐困敝欲降。會北兵突至南昌﹐聲桓師退。至是﹐成棟頓兵南安﹔信使往復﹐迄無要領﹐逡巡卻退。

帝幸肇慶府﹐太后﹑中宮俱駐端州。

四月中﹐李成棟遣舊臣洪天擢等迎駕﹐上意未決﹔勛鎭陳邦傅等請畱﹐輔臣瞿式耜請駕幸桂。疏曰﹕興陵兩載陷風塵﹐成棟令地方官修葺﹐陵殿巍然天壽。彼數年想見天子﹑漢官﹐一旦奮不顧身﹐且移山趨海之力﹐更非有所疑也。但事權號令﹐宜歸於一。玆軍功爵賞﹑文武署置﹐決於成棟。若歸於朝廷﹐則事權中擾﹐閫外不能專制﹔不歸朝廷﹐則徒虛擁。且楚﹑黔雄師百萬﹐騰蛟翹首威靈﹐如望云霓。聖駕旣東﹐軍中將帥謂皇上禦新復之地﹐成棟亦有邀駕之嫌﹔號令旣遠﹐人心渙散。再疏﹐令簡討蔡之俊入迎。又疏﹐令給事中蒙正發迎駕。又曰﹕前日粵東未復﹐上宜住桂以視楚﹔今日江廣反正﹐則宜住桂以出楚。事機所在﹐毫釐千里。吏部侍郎吳貞毓請幸廣城。成棟適自嶺還師﹐上遣使勞軍。成棟備法駕﹑進禦用﹑嚴護衛﹐自梧州迄端州結彩數百里﹐旌旗與樹色靄映﹐甲兵與日月爭光。千里間﹐樓船相屬﹐極其壯麗。連日天气和朗﹐帝駐雞籠山﹐有景云覆護。畱守瞿式耜築三亭於其上以忠其志﹐碑文至今存焉。復有黃龍見於海口﹑呂宋遣使入貢﹑甌邏巴國人進圖讖﹐上大喜。成棟親卒將士築沙堤﹐議攺兩廣軍門爲行營。畱守瞿式耜命少司寇劉遠生謂成棟曰﹕天子﹐天下主也。爵賞徵伐出自天子﹐天子又與天下共之。脫上駕此﹐爵賞徵伐﹐疑天子必有私隱﹐令寄政﹔不可不嫌也。指揮進取﹐奚能如意﹗成棟曰﹕然。遂罷修行宮﹐仍以肇爲發祥正位之初都。

詔加李成棟太傅﹐總管七省行軍大司馬。

附

時﹐從上艱難者﹐頗自負五蛇功﹐而成棟意不懌也。盡用其素所私眤﹑常爲淸官者﹐布列內外﹔又用其干兒元胤﹝本姓賈﹐河南人﹞﹑門幹吳之蕃掌錦衣衛事。凡不出其門下並不經其題授者﹐必捕擊之。

惠國公李成棟師取郴。

是月﹐分兵三萬﹐往湖廣郴州。先是﹐佟﹑李進取廣西不克。差辦事瞿紹祖往湖南乞師﹔監軍兵部侍郎佟養和﹐卽養甲兄也﹐以兵少﹐不允。紹祖三往﹐仍撥裨將田起鳳統兵五千來援。行至郴聞變﹐止頓。成棟欲並其眾﹐計遣一介可折箠使耳﹐然意在縱兵擾民。時從韶郡分兵三萬﹐取道樂昌﹑宜章﹐往招起鳳。起鳳以師來歸﹐往來騷屑﹐一方不勝困敝云。

附

有潘名世者﹐先授淸任梧州府推官﹔反正後﹐攺保昌知縣。成棟過嶺時﹐有養馬卒病﹐付名世畜之﹔卒有所索﹐不遂。成棟敗歸﹐蜚語云﹕知縣誚君不能殺﹝�﹞﹐只會殺百姓。成棟怒﹐以他事呼之至﹐縛斬之。時﹐閩﹑粵多盜﹐鄕民結寨自保。廣州有一寨﹐下瞰河。成棟舟過﹐戲謂起鳳﹐試往攻之。起鳳登寨﹐民懼﹐發炮擊斃。成棟怒﹐厲眾攻之﹔毀之﹐捕其資﹐屠其民。

李成棟妄殺廣州府良民八百餘人。

是時﹐成棟得自專恣﹐縱兵殺掠。有土人衛姓者﹐家頗溫潤﹐與鄰黨相謂曰﹕兵若至﹐須協力禦之。醵酒告神。一無賴﹐嫌酒薄﹐告成棟謂﹕合謀殲公等。問﹕何以爲驗﹖曰﹕凡內裾綴幅短一截許者﹐其黨用以自別也。成棟怒﹐卽欲屠城。會日已暮﹐百官跪請﹐雷雨又大作﹐姑頓刀。淩晨﹐邏卒四出﹐掩得卽戮之。妻子飲泣﹐皆不知所坐云。衛姓身被戮﹐家被抄沒。

盜殺潮州知府淩犀渠等。

叛將車任重﹐賊殺道臣李某﹑潮州知府淩犀渠﹑海陽知縣嶽桂。任重﹐故武弁﹐後入綠林。丙戌冬﹐就撫﹐隸王承恩帳下﹐爲中軍官。佟﹑李至﹐授委潮州府鎭。反正後﹐李某任肇慶道﹑淩犀渠任南寧知府﹑嶽桂任懷集知縣﹐並調令各抵任。嶽出﹐任重所部卒不遜道﹐直前衝突。嶽怒﹐執而笞之﹔解府﹑府責之﹐解道﹑道責之。任重怒﹐唆眾兵詭稱山寇至﹐突入三人署﹐擒殺之。

秋八月﹐閣臣路振飛﹑錦衣衛康永寧﹑總兵汪某來朝﹐從閩航海至行在。

閣臣晏日曙﹑兵部尙書蕭琦相繼去。

盜殺兵部右侍郎劉季礦。

季礦﹐吉水人。父升﹐丁丑狀元﹐以劾楊嗣昌奪情﹐謫官家居﹔後以起義﹐官至閣部﹐封廬陵伯﹐卒謚文襄。季礦﹐從起義。丙戌﹐授翰林待詔。繼入廣西﹐至今官。戊子五月﹐統眾至酃縣﹐逐淸所置官而居之。已而﹐眾散。己丑﹐還行在。尋出﹐有羣盜來就撫﹐統之至樂昌﹐四出剽掠﹔禁之不止﹐反爲所殺。

九月﹐定興伯督師閣部何騰蛟復永州﹑衡州。

先是﹐七月初十日﹐騰蛟統勛鎭曾志建等圍永州。淸兵食盡﹐殺民以食。舊紳劉興秀鄕居﹐淸官力致之﹐羈城中﹐首被禍。已而﹐民盡。九月二十日﹐淸兵突圍走﹔至衡州﹐旋望風遁﹐二府皆復。將恢長沙﹐曾志建不受節制﹐還屯永之龍虎關﹔騰蛟因頓兵。

冬十有一月﹐惠國公李成棟攻贛州﹐敗績。

時爲淸守贛者髙進庫﹑柯某﹐故隸左良玉麾下﹐與成棟相締盟。前此六月﹐遣使招之﹐約以逾杖壯救不至﹐當輸款。至是﹐成棟厲气攻之。軍中火具盡﹐移以行鍬鋤等器﹐多方促辦。又慮無舟過嶺﹐苛執人夫舁過梅嶺﹔士人亦不免焉﹐道路死者頗多。旣抵贛﹐日暮薄城﹐將饑卒餓﹐而成棟气驕﹐莫敢言者。是夜﹐城中鼓角齊鳴﹐淸兵突出。成棟策馬先奔﹐軍士爭竄﹐所賫器械皆棄不顧﹐靡有存者。

李成棟殺佟養甲並劉顯明。

養甲於崇禎年間﹐詭名董莢﹐由提塘得志總兵。宏光時﹐賄馬士英﹐提督南直鹽法﹐嬴積過多。貝勒至﹐攜之入閩﹐因令取粵。反正後﹐封漢城侯﹐帶閣銜。至是﹐成棟敗歸﹐以宿恨﹑且慮有他變﹐頤指朝廷以公差遣出﹐夜半襲而殺之。顯明﹐則淸所遣以巡粵者﹐並將官劉某系遼東人﹐及同差兵部某等﹐成棟皆分頭捕戮之。時﹐又有內官李元培﹐賫銀六萬﹐來粵采辦。養甲於內借銀三萬給贛州﹐元培以余銀進上﹐得入司禮﹐仍拜成棟爲叔﹔李元胤﹑吳之藩弗善也﹐力詆之。成棟出師日陛辭﹐卽於禦座旁掣之行。上愕﹐不敢問。太后遣內官問而挽之﹐成棟不聽﹐更肆慢語而出。

督師閣部堵胤錫復湘潭﹐進攻長沙不克。

胤錫統李赤心等恢復湘潭。由赤心桀驁﹐甚至營中稱髙氏爲太后﹐及具疏稱自成爲先帝﹔胤錫皆隱忍聽之﹐不以上聞﹐且請封爲興國﹐髙氏弟必正輩封伯者十餘人。統眾至湘潭縣﹐屠其民。長沙懼﹐協力爲淸拒守﹐故弗克。

十有二月﹐執淸人李紹祖歸於桂林﹐誅之。

紹祖﹐瞿畱守同年進士也。降淸﹐任楚撫﹐守永州。何騰蛟攻圍七旬﹐城中乏食﹐軍士掠婦女爲糧﹐猶堅不下。有馬廷鸞者﹐明朝縣令﹐乃吳郡太倉人也﹔時在城中﹐與紹祖居守。騰蛟獲其子﹐不殺﹐廷鸞感恩﹔由是﹐城中動靜﹐纖悉皆通﹐淸之援兵遂絕。紹祖始降滇營﹐解至桂林﹐畱守流涕讓之曰﹕汝素受國恩﹐柰何生爲背叛之人﹑死爲不義之鬼﹗今復何言﹗紹祖曰﹕天下人皆降淸﹐豈獨紹祖也﹗畱守曰﹕天下人皆不爲紹祖﹐淸其柰我何﹗紹祖詞窮﹐遂磔之。

遣使召弋陽王﹐不至。

王﹐江西宗室也﹐請兵入建陽。建陽者﹐從英徳縣之滄光廠溯流而上爲陽山縣﹑連州﹑連山縣﹐達於湖廣﹔地皆深林峭壁﹐人喜用炮。炮卒背負﹐不用手攜﹐而發輒命中。郡王入﹐土人擁護之。成棟屢攻﹐弗克﹔反正後﹐遣科臣洪士鵬往﹐亦不得入。七月﹐有宣忠伯王承恩請行﹐遂命賫敕往。十二月﹐與王遇於陽山﹔然眾皆居奇自恣﹐不聽王赴闕﹐卒不得其要領而還。有標下彭鳴京﹑鍾某﹑羅某﹐願統其眾數萬﹐隨承恩出自效﹐亦不果用。

己丑永曆三年﹝魯監國四年﹑淸順治六年﹞。

春正月﹐李成棟殺宣忠伯王承恩。

承恩﹐大興人﹐世襲錦衣指揮衛事﹐加今職。至是﹐彭鳴京等願爲之用﹔又胡中丞田辟有眾數千﹐亦願隨之﹔承恩大喜。成棟聞之﹐忌且怒。初八日﹐兩舟相遇於英徳。成棟邀過舟歡飲﹐夜闌佯醉﹐卽席殺之。

李成棟殺東閣大學士朱由。

由■﹝木藝﹞﹐江西宗室﹔壬午鄕舉﹐廣東教諭。丙戌鄕試﹐充同考官。歷升翰林院侍讀。至是﹐入閣﹐出自上命。成棟令錦衣衛捕系獄中﹐死之。

淸師襲湘潭縣﹐督師閣部定興伯何騰蛟死之。

騰蛟﹐貴州人﹐以孝廉歷官至楚撫。左夢庚反﹐逼至南京﹐不從﹔自投江中﹐流四十里﹐若有物負之﹐遇救不死。淸兵至﹐糾合其鄕健勇﹐稱滇營﹔並統曹志健等﹐崎嶇湖南﹑粵西間﹐戰功甚多﹐可稱中興名佐治。至是﹐同總兵馬進忠輕騎趨李赤心營。會師恢長沙﹐日已暮﹐駐師湘潭。會進忠兵已離城﹐所統止馬義麟百五人﹔淸總兵徐勇徳﹑李紹祖子密報﹐遣驍騎五十昏夜入城。養麟馳﹐騰蛟墮馬被獲﹔不屈﹐死之。

詔贈何騰蛟中山王﹐予謚。

騰蛟旣死﹐其夫人某﹑幼子二皆大罵﹐被�殺。上聞之﹐大慟﹐輟朝三日﹔贈謚﹐蔭其子文瑞爲中書舍人。文瑞﹐歷任兵部侍郎﹔永曆五年﹐病卒於行在。

淸師屠南昌府﹐豫國公金聲桓﹑大學士姜曰廣死之﹐建武侯王得仁不知所終。

南昌被圍﹐有一道士至﹐自稱雲水眞人﹐能運粟役鬼﹔且云合城人宜茹素戒殺﹐自有天兵來助﹐非惟解圍﹑又能破敵。曰廣信之﹐凡城中有飲酒殺生者﹐皆重罰之﹔百日不出兵﹐淸兵因此得合圍增壘。百日後﹐道士自稱﹕我姦細也﹐爲淸朝進士﹐現任某職。汝輩若不降﹐必遭屠戮矣。城中人怒﹐車裂而食之。南昌三門傍山﹐淸人皆掘塹築墻﹔三門沿江﹐則以漕艘闌截江南。聲桓兵不得出﹐發炮皆軼墻外或突江中。城中升米數金﹐易子析骸之慘﹐等於睢陽。自夏及冬﹐日夜混戰。至正月﹐大雨連旬﹐城磚毀爛﹐淸以西洋炮攻之﹐城皆震烈。聲桓知不可守﹐使匠爲數棺﹐闔門親屬漢裝坐入其中﹐四面縱火自焚。王得仁統死士三百殺出澹臺門﹐淸兵斃者無算。得仁不知所之﹐或云殉難。

逸史氏曰﹕友人何松石令南昌﹐余與季弟西遊﹐屈指以計﹐八十有五甲子矣。每追往事﹐淚簌簌下。南昌城外有廣廈﹐撫軍解石帆建以治兵者也﹐壯麗過於滕王閣﹔而秋水長天﹑落霞孤鶩﹐殆與閣景相埒。歲在丙子春夏之時﹐時值鄕試﹐羣英咸集。郡人時華﹑萬茂先執牛耳﹐與盟者一百七十二人﹐皆自以爲振衣千仞﹑濯足萬里﹐與日月爭光者也。孰意時異勢殊﹐攺革之際﹐殉難殆盡。姜太師被難後﹐余過南昌﹐取道吉安﹐知己零落﹐寥寥數人耳。又復四年﹐學士郭宇止﹐以憤死於平南王師。選部蕭伯玉﹐以憂死於金蓮山中。若萬風後輩﹐皆遭時不遇﹐骨化魂消。俯仰之間﹐俱成陳迹﹐豈不痛哉﹗友人爲余道南昌忠烈事甚詳。豫國公人才皎皎﹐見人默無一語。建武侯﹐遼東人﹐發五色﹐人俱稱爲雜毛﹔善談論﹐有謀略。當反正時﹐有勸聲桓直趨楚地﹐與何騰蛟夾水而軍﹐表裏山河﹐必無害也。聲桓不從。及南昌被圍﹐建武侯欲扼九江﹑絕餉道﹐姜督師不聽。二策不用﹐遂絕中興之望矣。兩粵失﹐餘落魄遊羅定州﹐遇紹興人金芳——爲淸羅定州﹐同其兄某在平南王尙可喜幕府﹐與謀議﹔二人在先帝時﹐曾居袁崇煥幕中﹐芳以創敵功﹐授靖安縣貳尹﹐得交於忠黨﹑舒魯直﹑冢宰熊文舉。詢魯直近事﹐則以姜勷靖節於大同者也。嗚呼﹗忠義之气﹐何獨鍾豫章者若此哉﹗予歸﹐同一傖父﹐路途淒愴﹐無復生人之望。十一月二十二日﹐遇家中遣族侄起莘候余﹐並季弟一札﹐詢諸江右同盟。之贛州﹐路遇二孝廉﹐俱易姓者﹐前揖勞﹔余因閱季弟所寄札﹐遽咋舌曰﹕此皆起義諸君子也﹐俾勿髙聲。余笑而謂之曰﹕不佞豈畏死者﹗顧諸君子安在哉﹖孝廉曰﹕曩者金﹑王之難﹐諸君子各懷殉國之心﹐是以受禍俱烈。今其存者﹐十之一﹑二也。又皆或謫或隱﹐無有安然食息於玆土者。忠義之气﹐之死靡化﹔是以屢躓而不悔也。子之南昌﹐試往觀焉。余終扼於傖父﹐不得見。

二月﹐惠國公李成棟攻贛州﹐行至信丰﹐卒。

時﹐江西警報日至﹐成棟麾下各大鎭俱戀粵東繁華﹐不肯出師。成棟獨以其屬行﹐且愧且忿﹐又恣睢殺戮﹐人皆不敢近。次信丰﹐夜聞鼓噪聲﹐或曰淸兵﹑或曰民變。成棟醉甚﹐倉皇上馬﹐無一隨者﹐渡江溺死。三日後﹐有鐵人鐵馬浮於水面﹐始知成棟死也。朝野傷之﹐蔭其子元胤爲南陽伯。

逸史氏曰﹕余從先太師在朝﹐無仕宦情好。詢前言往行﹐成棟𨿽武夫﹐盡有過人處。敬先太師瞿稼軒﹐李訴之於裴度也。信學憲袁特邱﹐呂布之於王允也。慕黃門金道隱﹐董卓之於蔡邕也。讓引鹽濟西﹐事𨿽不行﹐心可尙哉。先士卒﹐援南昌﹔命𨿽不延﹐志可嘉矣。又謂朝廷功賞不宜濫﹐文武職掌各宜分﹐言官直气宜獎進﹐鹵薄不得與內閣機務﹐駿駿乎有古大臣風。闖賊肆虐﹐成棟深恨﹔赤心爵列五等﹐牧遊之力居多﹐成棟弗是也。成棟亡﹐部曲益不振。嗣後喪師失地﹐宮官諸臣欲倚牧遊以傾異己﹐遂借蹕東粉刑書。先太師悉其冤﹐直書四年朝事﹐致牧遊君側恨之。廣西從此困矣。至於恣睢直戇﹐不無有之。記者著其大﹐不遺其細。若曰驕泰以失﹐可不信哉﹗

夏四月﹐淸師入衡州﹐又入郴州。

三月﹐淸時鄭王至長沙府﹔四月﹐陷衡州﹐續陷郴州。時﹐李赤心分布各營屯駐郴州及諸屬縣﹐一聞淸兵至﹐望風而遁。淸兵追之﹐至龍虎關而還。

五月﹐督師閣部堵胤錫來朝。

時﹐胤錫過龍虎關﹐宿民寨﹔曹志建遣卒圍之﹐幾不免。會建以保昌侯晉永國公﹐中書廖某賫敕印至﹐爲和解之﹔得達行在﹐入閣辦事。三日﹐復有督師之命。志建﹐鄞人也﹐字光宇﹐世襲滄州衛。淸兵入京師﹐合家死事者九十三人。胤錫爲長沙太守﹐與志建善﹐謀招兵﹐志建薦楊國棟爲將。楊后爲將﹐晉武陵侯﹔胤錫亦晉閣部﹐督忠貞營。志建爲楚將復地﹐得楚﹑粵二十餘縣﹐晉永國公﹔卽以所得地爲食邑﹐老營駐龍虎關。忠貞故起羣盜﹐所過殘虐。戊子秋﹐何騰蛟恢長沙﹐檄忠貞援江西﹐取道龍虎關。志建恐﹐疾引兵還﹐騰蛟由是遂困。時﹐胤錫復督忠貞入衛﹐井堙木刊﹔志建疾之﹐設兵提防﹐遂至格鬥。胤錫爲志建所獲﹐彊畱月餘。會有江西宗室朱謀烈﹐舊認志建爲父﹐在志建營﹔乘曹﹑堵不睦﹐欲陰構之﹐於中取事。胤錫夜逸﹐匿故禦史何某之子何圖復家。志建率兵往索﹐圖復不與。圖復家近猺獞﹐資財富厚﹐素能撫集猺人﹔遂與志建戰。志建誘殺圖復﹐破其家。圖復二子走猺獞﹐恨志建入骨﹐志建銳卒亦盡矣。淸兵橫行湖南﹐遂無與抗者﹐惟守道州二十縣而已。後志建言及此事甚悔﹐幾至墮淚﹐誓殺朱謀烈。

忠貞營師次徳慶州。

李赤心至行在。移屯徳慶州。時﹐江西陷沒已久﹐行在猶不聞。會兵部侍郎程峋抗節深山﹐至是赴聞﹐因命賫敕趨李赤心往援。途遇赤心﹐赤心佯稱﹕淸兵已逼﹐當亟入衛。因自爲殿﹐而以子女﹑行裝托峋護之先行。比入界口﹐守將張某利其輜重﹐發斷斃峋而取之。赤心旣至﹐屯徳慶州﹐聲言欲淸君側之惡。行在震恐﹐遣堵胤錫力解之﹐乃止。

盜殺兵部侍郎程峋。

峋﹐吉安府進士﹐舊蘇松糧道。在任時﹐招兵二百人﹐攜歸江右﹐日與鄰里相鬥﹐姻親郭之祥解之。隆武丙戌﹐授惠潮添設巡撫﹐盡室至粵西。至是﹐攜家至忠貞營﹐並胤錫家屬及兩家輜重放舟東下﹔守將利其多財﹐殺而取之﹐兩家家屬殲焉。

詔誅楊弘遠。

有董姓伯爵者﹐陜西人也﹔上命鎭羅定州。取道徳慶﹐見程峋被殺﹐以上聞。將領楊弘遠不戒﹐軍士奉敕剿之。董以炮碎楊三百艘。弘遠伏誅﹐亂兵殲焉。

滇將趙印選來桂林。

印選﹐滇將也。初﹐淸入南京時﹐印選同胡一淸﹑王永祚出滇勤王。至江西﹐吳﹑浙俱爲淸有。遇淸將髙進庫與戰﹐襲其老營﹐盡殺其父兄妻子﹔進庫忿﹐戰益力﹐破滇軍﹔三人走湖南﹐投閣部何騰蛟。己丑正月﹐淸師破湖南。執騰蛟於湘潭﹐楚地盡爲淸人所有。相謂曰﹕吾濟以勤王出滇﹐因國破君亡﹐暫依何閣部。今閣部死﹐軍新破﹐不可復振。將死封疆乎﹖則吾無封疆責﹔將就降乎﹖則當時之出滇者謂何﹖桂林畱守督師﹐仁慈好士﹐可與其當一面﹔盍往焉﹗收殘卒﹐得萬餘﹐宵走桂林。畱守大喜﹐遣使郊迎。但部署不嚴﹐路過多行劫掠。焦新興部將趙興好剛使气。怒滇營之橫﹐遂治兵相攻﹐殺滇兵四﹑五人﹐幾成肘腋之變。畱守亟詔新興語之曰﹕國家危在旦夕﹐方賴諸將軍協力同心﹐共扶社稷﹐豈容私鬥﹗兩軍皆感泣。焦新興斬趙興以謝滇將﹐事始得釋。因進印選開國公﹑一淸興寧侯﹑王永祚寧遠伯。以滇軍守桂林﹑全州﹐是爲滇營﹔焦新興守陽朔。

焦璉殺其將趙興。

死不以罪﹐粵人惜之曰﹕白貴戰死﹐趙興﹑劉起蛟相繼誅﹐焦營自此弱矣。

逸史氏曰﹕糾糾武夫﹐公侯幹城﹐趙興是耶。始安所統焦兵最弱﹐敵之輒大創之。何以致此﹖茅平庵僧爲余道﹕將將軍起蛟戰於虞山下﹐帶首級垂馬下﹐累累如貫珠﹔當是時﹐�幾殲。嗟乎﹗此眞將軍也。獨曰﹕將軍貴以戰死﹐趙﹑劉二將皆以細過誅。嗟乎﹗乃壞汝萬里長城﹐不獨宣國之過也。

新興侯焦璉治師陽朔。

逸史氏曰﹕二人同心﹐其利斷金﹔𨿽天步艱難﹐使各勛鎭同心協力﹑上下和睦﹐卽傾國南牧﹐豈能長驅也。焦宣國見余於陽朔舟中﹐促膝而語﹐淚蔌蔌下。余與宣先太師語﹐弗省也。一日﹐余讀範文正公傳﹐先太師語余曰﹕今日無可耕﹐有城必守。余曰﹕談何容易﹗惟焦侯可符斯意耳。太師默然。

秋七月﹐新興侯焦璉﹑開國公趙印選遣將王永祚﹑張明剛同圍永州。

九月﹐督師閣部堵胤錫卒於潯州。

乙未冬﹐餘同淸凝上人避兵陽羨山中﹐識公里。次年春﹐公長子間關至楚覲公﹐余欽敬者久之。通家吳二公子天石述公招忠貞營始末﹐余喟然曰﹕自成爲率土大仇﹐其部𨿽無罪﹐獨不念朱全忠故事耶﹔先生之志則大矣。未幾﹐余遊粵﹐悉公事。忠貞自蜀轉戰﹐由楚至梧﹐休息甲士﹐初無入東粵意﹔焚掠特甚﹐行都近郊諸璫凜凜焉。是時﹐貂璫鹵簿秉政﹐每用彊鎭之勢脇天子﹐復借天子之權制朝士﹔大抵崔胤故智也﹔武岡則以劉承胤﹐潯州則以陳邦傅﹐東粵則以李成棟。而朝中之士又各值朋黨爭門戶﹐楚人袁彭年﹑丁時魁﹑蒙正發﹑秦人劉湘客﹑浙人金堡﹐舉朝側目﹐稱爲五虎。皆海內名士﹐素以先太師爲景行﹐自附於正人之列。至於淩轢宮府﹑侵軋同寮﹐所恃東諸侯也。吳人吳貞毓﹑張孝起﹑吳霖﹑朱士鯤﹑燕人於元燁﹑蜀人程源﹑趙昱﹑豫人朱謀烈等﹐皆朝中矯矯者。遼人馬吉祥﹐上之幸臣也。北人夏國祥﹐以士人爲內侍者也﹕俱心恨五人並忌東諸侯﹐陰以陳邦傅爲朱全忠﹐李茂貞不睽﹝﹖﹞則寄徑於牧遊﹐而藉忠貞以佐邦傅。故牧遊入朝﹐激忠貞入東。東人力圖中興﹐以東土爲行都﹐是誰力也。若邊臣提兵咸入衛﹐縻東土﹐不能屯正﹔竭東錙銖﹐不能供億。牧遊無以應﹐移先太師稼軒書云﹕上有密敕﹐東人握君子掌﹐一朝不戒﹐生劫入舟﹐朕不復有中土之望﹔惟卿與瞿先生圖之。先太師得書﹐知斯語非上意。復書曰﹕我輩不力事封疆﹐聽人臯牢而起釁﹐端非社稷福也。公無可柰何。未幾﹐公薨﹐公長子以疾夭於忠貞營中。分之家屬﹐死於徳慶州亂兵。蜀人武陵侯楊國棟﹐每向餘悲之。公之夫人獨畱家﹐困頓特甚。今裏中故國士大夫﹐有過而問焉否耶﹗萬里孤忠﹐骨銷塵土﹔今日爲公敍其事﹐不可謂無緣也已。庚寅春﹐余圖入蜀﹐不果﹐悶甚。太師手持一編至﹐曰﹕此堵太師之手迹也。第世治春秋﹐少有異才﹔堵太師數年之精神於是乎在。子爲之正之﹐且死不朽矣。余命﹐正其疑而刪其繁蕪﹐兩月始畢。封滇事沸﹐先太師曰﹕�春秋於弒君之賊﹐污其宮﹑瀦其室﹐先帝之變﹐忠貞是由。堵牧遊儼然﹐錫其子侄何歟﹗余唯唯。嗚呼﹗華督弒殤公﹐後有忠良世其家。善善及子孫﹑惡惡止其身﹐亦春秋之義歟﹗第赤心勇於私鬥﹑怯於公戰﹐仍穿窬之故智﹐牧遊不省也﹐依以爲重﹐猶童蒙之鵠云。

淸師破梅嶺﹐治兵中寨。

淸耿﹑尙二王將下廣東﹐駐師吉安府﹐命贛州守將髙進庫爲向導。道之枯樹﹐淸兵舉火焚之﹐引師中屯寨。贛州淸將柯某﹐以六騎逐我兵四百餘人﹔謂進庫曰﹕南雄卽日可下也。髙謂柯曰﹕南雄破﹐當壽我四千金。柯不應﹐因此不進。余從淸寨中間遊。至行在﹐語大司馬曰﹕譬賊人已入門戶。猶熟睡不省耶﹗

永國公曹志建遣人報捷。

淸定南王孔有徳至衡州﹐馬蛟麟先期攻道州﹐志建與戰敗﹐遂出白金二十二萬置營中﹐令曰﹕斬一級者﹐賞金一錠。軍士爭先赴敵死戰﹐淸人大敗。斬首無算﹐蛟麟卻走。志建遣人赴行在報捷。

冬十月﹐寶丰伯羅成耀戍南雄﹐次於韶州。

淸兵在中寨﹐舉朝震恐﹐命羅成耀戍南雄府﹐爲禦敵之計。成耀畏懦﹐師至韶州止焉﹔與南雄尙隔十里﹝﹖﹞也。

十有一月﹐忠貞營至梧州﹐李赤心死。

先是﹐流賊李自成破北京﹐沿邊鎭將無不望風而靡﹐獨吳三桂世鎭關外﹐不服。自成欲往徵之﹐軍師宋矮子曰﹕皇爺去﹐皇爺不利。三桂來﹐三桂不利。自成不聽。至山海關﹐與三桂戰﹐三桂兵敗。宋矮子云﹕明日午時﹐數當大凶﹐宜收兵回京。又不從。是晚﹐矮子忽失所在。次日巳﹑午間﹐忽見塵沙山起﹐聲如雷鳴﹐軍士色戰。自成大驚﹐不知何故﹔方錯愕間﹐淸兵突至。自成兵不能支﹐大敗而奔﹐至紫荊關﹐遣本朝降將唐通守之﹐通復降淸。自成至陜西﹐稍收部署﹐殘兵尙五十餘萬﹐而淸騎三千猝至。自成曰﹕來何神也。遂發兵圍之。三日三夜﹐人馬寂然。自成不敢擊﹐欲伺其動靜﹐方剿滅之。而淸大兵已至﹐三千騎從中奮起﹐金鼓齊鳴﹐左右衝突﹐內外夾攻。自成復大敗﹐奔湖廣。至江西﹐屯兵九月山中——或曰黃州。忽一日﹐單騎出﹐至民寨﹐爲鄕兵王姓兄弟所殺﹐存兵三十餘萬。自成兄子李錦——賜名赤心﹑號一隻虎﹐同自成妻兄髙必正﹑左營郝永忠等十八人﹐俱至湖南。隆武元年﹐馬吉祥往招撫﹐不從。後督師何騰蛟﹑堵胤錫招撫之﹐各受封﹐號爲忠貞營。至是﹐楚地已失﹐計無所之﹐佯入衛﹐粵西郡縣受其荼毒。陳邦傅與之聯姻﹐冀藉其力以傾東勛﹔殊不知放虎自衛也﹐師次橫州止焉。赤心死﹐必正統其眾。其部下將領嶽侯某﹐病死於梧州﹔淮侯劉國昌出懷集﹐或曰降淸﹑或曰死矣﹐兵散。橫州﹐屬南寧府界﹐在南﹑潯之間。

十有二月﹐王永祚﹑張明剛敗績於永州。

永州三面距河﹐我軍以陸師臨其一面﹔淸師李東斗堅守五月﹐食盡兵疲﹐猶不肯下。是月十二日﹐會孔有徳兵至﹐銜枚疾走﹐遶出河外﹐乘我不備﹐取我老營﹔我兵自相擾亂﹐遂各逃入山榖﹐棄甲兵而走。百姓恨滇營之擄掠也﹐爭縛而獻諸淸﹔惟焦部將張明剛全師而還。畱守瞿式耜頓足曰﹕我畜銳卒兩年﹐一朝奔潰﹐豈天果不祚明耶﹗嗣後出偏師以恢楚者不可復問﹐而粵西之門戶危於累卵矣。

淸師屠南雄府﹐羅成耀逃自贛州﹐伏誅。

淸旣屠南雄西上﹐成耀棄韶州﹐至廣城。會輔臣何吾騶輦餉至行在﹐中途﹐成耀劫掠﹔密敕李元胤討之﹐元胤遂於席間斬之﹐以正失守封疆﹑縱軍擄掠之罪。郝尙文以潮州降淸。

余里人���朝行在﹐道由閩中﹐見郝尙文﹐述潮州事云。尙文之子因在南京未降時已遣人通馬部院矣﹐至是﹐遂以潮州降﹝馬部院名國柱﹞。

庚寅永曆四年﹝淸順治七年﹞。

春正月﹐帝幸梧州﹐南陽伯李元胤畱守肇慶。

南雄失守﹑成耀棄韶報至﹐行在震恐﹐戒舟西上﹐給事中金堡爭之不得。畱守瞿式耜疏曰﹕粵東水多於山﹐𨿽良驥不能埜合。自成棟反正﹐上有寧宇﹔財賦繁盛﹐十倍於粵西。衣甲糧餉﹐內可自彊﹐外可借敵。材官兵士﹐南北相雜﹐制勝致王﹐可操券而求也。且肇去韶餘千里﹐彊弩乘城﹐堅營固守﹐亦可待勤王兵四至。傳曰﹕我能往﹐寇亦能往。以天下之大﹐止存一隅﹐退寸失寸﹐退尺失尺。今乃朝聞警而夕登舟﹐不知將退至何地﹗疏再上﹐而已移肇抵梧矣。百官踉蹌就道﹐提督禁旅都督同知南陽伯李元胤慨然曰﹕百官皆去﹐將委空城以待敵耶﹗遂畱守之。杜永和出奔海口﹐復入廣城。

先是﹐鎭守廣東江寧伯兼管兩廣印務杜永和棄城奔海口﹐李元胤移檄責之﹐永和復還廣州堅守。盜掠廣西﹐巡撫魯可藻﹑新興侯焦璉遣兵討之﹐盜奔龍虎關﹐永國公曹志建誅之。

時﹐可藻丁艱﹐居舟中﹔永國公榷稅官劉成玉利其資﹐欲劫之。可藻竊聞﹐卽放舟赴行在﹐適舟柁壞﹐不能行。成玉兵卒至﹐撫標下趙玉與成玉同謀﹐遂無禦者﹐劫掠一空。宣國公焦璉聞之怒﹐卽遣兵討成玉。成玉奔永國軍﹐兩國兵幾相向。余時在恭城﹐致書永國﹐勸解之﹔志建杖死成玉﹐事始解。

逸史氏曰﹕天下安﹐制在相﹔天下危﹐制在將。惟將相和﹐士卒豫附。非獨將相然也﹐將與將亦然。中興﹐永國﹑宣國皆有將略。永勤而器小﹑宣勇而才疏﹐小人間之﹐遂至兵敗身衄﹐豈不悲夫﹗劉成玉﹐平樂隸也﹐爲永國榷稅將。趙玉﹐惠國公蒼頭也﹐爲撫軍旗鼓。兩人始相好﹐繼相惡也。撫軍在兩人臯牢中﹐成玉釁撫軍於永國﹐而撫軍不之覺也。庚寅正月十日﹐余送淸凝上人東歸﹐見撫軍﹐撫軍大言欲經略東南謀寄。徑龍虎關﹐余因見永國﹐語甚異。余曰﹕宋時李忠定公出撫河東﹐以幕中多士﹐遂至將相之情扞格不通﹐終於無濟。文士且敗事﹐況羣小諛佞輩乎﹖永國心善餘言﹐而成玉遂以十四日提兵掠撫軍矣。宣國聞變﹐卽日發兵靡平樂。余在恭城﹐致書永國曰﹕方今天子蒙塵﹐彊敵四逼。惟藉羣公﹐固廉﹑藺之交﹐繼桓﹑文之業。乃忘君父之大仇﹐修細人之微隙﹐天下後世以爲此何等舉動哉﹗永國悟﹐兵始解。宣國兵多鄕人﹐皆士著﹐粵人心歸之。永國兵皆楚人﹐以何圖復故﹐猺獞士民恨焉。是役也﹐兩人之構𨿽釋﹐兩國軍士益立門戶如水火矣。嗣後﹐淸兵襲曹關﹐借猺獞之力﹔淸人襲平樂﹐將士不戰﹐疑爲永國兵。嗚呼﹗蕞爾一隅﹐將帥如此﹐尙何言哉﹗

新興侯焦璉帥師入衛。

璉以討劉成玉故﹐帥師東下﹐遂赴行在。

滇人孫朝宗入貢。

朝宗﹐一名可望﹐流賊張獻忠養子也。獻忠破蜀﹐屠戮殆盡﹐盡收蜀府金銀載入錦江﹐爲川將楊展截殺﹐重貨悉沈江中﹐奪入貴州﹐病死。時﹐李赤心已歸順﹐朝宗慨然曰﹕我輩汗馬二十年﹐破壞天下﹐張﹑李究無寸土而淸享漁人之利﹐甚無謂也。我當仍歸明朝﹐力挈天下而還之﹐一雪此恥。遂率眾入雲南。會沐國公爲洞蠻所劫﹐卽提兵平蠻﹐與沐結姻歸朝廷﹐因封景國公。武康伯胡執恭同陳邦傅假堵牧遊令﹐擅封朝宗爲秦王。矯詔所載﹐崇之以監國﹐許之以九錫﹐推之以總攬朝政﹑節制天下兵馬﹐事之以父師。朝宗傳檄四方﹐定番侯皮熊首參其不道。畱守瞿式耜疏請斬胡執恭﹐以正欺君辱國之罪。朝宗亦知封王非出朝廷意﹐至是遣人入貢黃金一萬兩﹑良馬一百匹﹐自上書請封﹔復以黃金四萬兩賂朝貴。髙必王出疏爭之﹐閣臣嚴起恆堅執不許。由是﹐怨兩人入骨矣。

慶國公陳邦傅帥師入衛﹐詔杖禮科給事中金堡﹑兵科給事中丁時魁﹐尋遣戍。削奪都察院左部禦史袁彭年﹑翰林院侍讀劉湘客﹐遣戍兵科給事中蒙正發。

時﹐詞諫諸臣多失人意﹐羣輩伺權者指政所必去。會陳邦傅入衛﹐遂下丁時魁﹑金堡﹑蒙正發﹑劉湘客於詔獄。瞿式耜聞報﹐上疏申救﹐謂中興之初﹐宜保元气﹐勿濫刑。再疏爭之曰﹕詔獄追贓﹐乃魏忠賢弄權鍜煉楊﹑左等事﹐不可祖而行之。上頒敕命﹐四人罪狀皆宦官意﹐敕出忌者之手。式耜封還﹐謂﹕法﹐天下之公也﹔不可蜚語橫加﹐開天下之疑﹐失遠人之望。凡七疏﹐皆不報。詔杖金堡﹑丁時魁﹐削奪袁彭年﹑劉湘客﹐蒙正發亦遣發。

逸史氏曰﹕嗚呼﹗桂之亡也﹐奚俟庚寅之十一月耶﹔詔獄興而亡﹐於是乎在矣。武岡之難﹐上馳﹐太后﹑中宮騎﹐錦衣馬吉翔步從﹐三日不得食。至一士人捨﹐其人供神宗像﹐與上貌類﹔上且拜且泣。士人夜夢有天神降其家﹐諸天人悉從﹐有一學士侍側。一胡而魁梧者﹐曰此蘇軾學士也﹔一秀而傑瘦者﹐此李泌山人也。士人師學士方以智﹐識其貌似山人。奇寤﹝﹖﹞﹐因自揣曰﹕當中南坐者﹐豈當今天子耶﹗跪而進膳。上受之﹐大駭。羣鄕人環視﹐各具雞黍﹐吉翔慰之。

翌日﹐土司庫佑始來朝﹐庀器用﹐其卒乘黃金刀。若吉翔者﹐眞患難君臣也。

吉翔幸上﹐時窺太后﹔堡大怒﹐欲殺之。大司農吳貞毓﹐當成棟反正時﹐又勸上蹕五羊﹔又以縣令薦於成棟﹐得賄八百金﹐成棟輕之。堡奏其事﹐二人恨堡入骨。劉湘客貧﹑丁時魁富﹑金給事刻意淸操﹐有所需求。輒資於二人。二人有彈劾﹐或敲骨﹑或吸髓﹐則以金給事先之。袁彭年﹐中郎子﹐神宗朝東林苗裔也﹔反正後﹐與東諸侯善。蒙正發給事﹐其鄕人每��﹐輒出五人手。每一令出﹐五人自伐其功﹐遂爲眾的﹐道路以目。上移蹕梧州﹐陳邦傅自潯州人衛﹐遂下四人於獄而疏彭年。畱守閱邸報得堡疏﹐愛其文﹑憐其遇﹐至於泣下﹐七疏申救﹔而吉翔﹑貞毓及朝士並恨畱守﹐思中傷不遺力矣。畱守文臣﹐不嫻兵﹐凡所以彈壓勛鎭﹑號令諸軍者﹐惟曰借爵賞以勵將士也。從來勛鎭不得獻士於廷﹐是時吉翔秉政﹐督撫有疏﹐尙稽遲﹔勛鎭薦人﹐朝拜疏而夕下矣。一日軍餉以養戰士也﹝﹖﹞﹐焦餉六萬﹐半食桂林﹔灌陽入永國﹑義興入宜章﹐惟靈田﹑臨桂二縣督府得專資焉。滇營舊爲楚鎭﹐食楚地。十二月之敗﹐全撫馬光匿穴中﹐餉道絕﹐趙印選訴之朝﹔司農牒二邑之餉與之﹐錢榖之出入並不在督撫矣。嗚呼﹗名爲畱守﹐不知何籍可守﹗號爲督師﹐不知何師可督哉﹗自入桂以來﹐列校勛鎭﹐可以推腹心﹑共患難﹐惟宣國一人耳﹔印選軋之﹐駐平樂矣﹐鞭長難及。又恐其復合也﹐每師退﹐必曰﹕焦兵來桂﹐截老營也。自全退榕江﹑榕江退木黎嶺﹐莫不皆然。夫以焭焭一桂捍江南半壁﹐剪其手足﹑掣其肘腋﹐城無一卒﹑庫無一錢﹐𨿽武侯復生﹐亦柰之何﹗畱守時爲餘言﹐簌簌欲淚﹐可傷也已。欽宗之棄李綱也﹐出之於外﹔秦檜之殺嶽飛也﹐罷其兵權。今更仇讎事之﹑方面托之﹐委國於仇﹑委仇於敵﹐用之而卽殺之。好臣之誤國也﹐愈出而愈奇矣。先太師以余善理財。余曰﹕蕞爾國﹐惟錢法﹑鹽政﹑屯田三事耳。遂開錢局﹐月得二萬金。余意得請於朝﹐東省行錢﹐則以錢易鹽﹑以鹽使民﹐地可漸辟﹐財可漸理。嗚呼﹗朝廷方困廣西﹐其肯濟廣西耶﹗印選一日來小東臯﹐忽發大言﹐請餉恢永。余曰﹕全州無敵﹐柰何棄之而欲他圖乎﹗楚師數萬食粵地﹐師老則財匱﹐財匱則兵散﹐敵來何以應﹖金給事曰﹕今日敵來﹐諸君肯降耶﹖敵亦何屑受君等降耶﹗余曰﹕莫若三分現在之兵﹐一軍守全城﹐一軍衝鋒出奇兵﹐一軍屯田充餉。印選勃然曰﹕屯田須牛種﹐練兵須足食﹐衝鋒須堅甲利兵。方學士曰﹕努力向前﹐自有天授。印選默然。余因嘆曰﹕外患可禦﹑內宄難除﹐桂其殆哉﹗此庚寅八月九日也。嗟乎﹗一桂林也﹐在內則馬﹑吳諸臣﹐在外則趙﹑陳諸勛鎭﹐日夜圖維﹐以亡桂爲事﹔而一老臣拮據其中﹐此實難矣。桂亡時﹐余遇李元胤於梧州﹐云朝士聞桂警﹐有酌酒稱賀者。嗚呼﹗獨何心哉﹗獨何心哉﹗

趙印選自桂林逃﹐靖江世子及其弟鎭國將軍死之。淸師入桂林﹐督師閣部臨桂伯瞿式耜﹑總督楚師司馬張同敞不屈﹐死之。

十月初五日﹐淸兵大舉入嚴關。趙印選﹑胡一淸﹑王永祚佯以分餉入桂林﹐榕江﹐其空壁也。武陵侯楊國棟﹑寧武伯馬養麟方馳出小路﹐榕將軍未見敵而四潰。畱守發使趣印選兵出城﹐城中大亂﹐沿途驅掠﹐畱守令戢不得。城外潰兵﹐雲飛鳥散。水東門外煙火蔽天﹐而鳴鏑聲繞城。靖江王及綏寧侯蒲纓出走﹐王世子及其次子俱縊於宮中。畱守方巾行衣﹐危坐署中。胡一淸躍馬入署曰﹕至矣﹗至矣﹗公上馬﹐且從一淸去。畱守曰﹕去何之﹖從一淸去﹐何如從畱守。畱守因舉杯屬一淸曰﹕能飲酒乎﹖一淸曰﹕今日豈飲酒時﹗遂躍馬遁。適總督張同敞自靈川回﹐過東江﹐不及家﹐來畱守署。畱守喜曰﹕敞至﹐我死不孤矣。敞曰﹕公將何行﹖畱守曰﹕封疆之臣﹐知有封疆。封疆旣失﹐更復何去﹖敞曰﹕將欲得當以他圖也。公有命﹐敞敢不死﹗遂止飲酒。督標致遠將軍戚良勛牽三馬至﹐跪而請曰﹕公爲元老﹐系國安危。身出危城﹐尙可號召諸勛﹐再圖恢復。畱守曰﹕四年忍死﹐畱守其義謂何﹗我爲大臣﹐不能禦敵﹐以至於此﹐更何面目見皇上﹑提調諸勛乎﹖遣之出城。復有家人泣請曰﹕當忍死須臾。次公子從海上一﹑二﹑三日且至﹔萬里赴行在﹐乞一面而訣。畱守曰﹕我重負天子﹐尙念及兒女耶﹖亟揮之曰﹕去﹐毋亂我。厥明﹐淸兵入﹐二公冠帶南面坐。淸兵望見﹐以爲神﹐不敢入﹔乃發千人圍畱守署﹐執去﹐見定南王孔有徳。有徳曰﹕公閣部耶﹖好閣部。畱守曰﹕汝王子耶﹖好王子。有徳箕踞地上﹐顧曰﹕坐。畱守曰﹕我不慣胡坐。有徳肅然起﹐且揖之。見同敞﹐曰﹕汝何人﹖左右命之跪﹐敞大罵曰﹕汝非我毛姻家僕耶﹖提溺器時﹐誰爲汝跪﹖有徳大怒﹐厲聲曰﹕余大聖人之後也。敞曰﹕汝等已爲犬羊﹐辱侮先聖﹐罪當死﹗有徳气咽﹐直前批其頰﹔旁武士或牽項﹑或以刀背折足﹐彊作跪狀。敞大罵不屈﹐牽去﹐將斬之。畱守正色叱曰﹕張司馬﹐國之大臣﹐不得無禮﹔死則我同死﹗有徳素重畱守﹐悚然遂止。因曰﹕某年二十﹐起兵海上﹐橫行山東﹐南面稱孤。後爲淸將﹐賜稱王﹐擁眾數萬﹐任以南方之事﹐富貴如此。公今日降﹐明日亦然矣。語曰﹕識時務者﹐呼爲俊傑。淸自甲申乘闖賊之變﹐驅馳中國﹔五年之間﹐南北一統。至一縣縣破﹐至一州州亡﹔天時人事﹐意可知已。公守一城捍天下﹐數年於玆。屢挫彊兵﹐能已見於天下﹐尙誰爲乎﹗不轉禍爲福﹐建立非常﹐以事明者事淸﹐無憂富貴。空以身膏艸野﹐誰復知之。畱守曰﹕汝爲丈夫﹐旣不能盡忠本朝﹑復不能自起逐鹿稱孤﹔未幾﹐甘爲�人鷹犬﹐俊傑固如是乎﹖尙得以時務﹑富貴欺天下男子耶﹖昔少康一成一旅恢復﹑光武十八年中興﹐天時人事﹐未可知也。且本閣部無功徳異能﹐受累朝大徳﹐位三公﹑兼侯伯﹐常願殫精竭力﹐掃淸中原。今大志不就﹐自痛負國﹐𨿽刀鋸湯鑊﹐百死莫贖﹔尙蒙恥於鮏羴中逐臭耶﹖一死足矣﹐毋多言﹗有徳知不可屈﹐愈欲降之。總督叱曰﹕癡��﹐豈有天朝大臣降�者乎﹖有徳愈重之﹐館二公於別所﹐防禦甚嚴﹐而供帳﹑飲食如待上賓。畱守日與總督慷慨賡和。淸臬司王三元﹑蒼梧道彭爌﹐皆畱守里人﹔有徳使說以百端﹐不應。復進曰﹕國家興亡﹐何代無之﹔生人若朝露﹐何自苦如此。公可薙發爲僧﹐自當了悟﹐爲世人所不能焉﹐豈僅僅守拘儒之節耶﹖畱守曰﹕僧者﹐降臣之別名也。佛卽聖人﹔聖人﹐人倫之至也﹐未識人倫﹐何爲了悟﹖賦詩倡和自若﹝見浩气吟﹞。二人見其至誠﹐喟然曰﹕此眞正人。不敢復言。會畱守遣死士遺焦璉書﹐極言淸兵贏弱﹐勸璉急提兵抵桂﹔且曰﹕中興大計﹐無以我爲念﹗邏卒得之以獻﹐有徳大恐。閏十一月十七日晨﹐請二人。畱守方食﹐食撤﹐與總督振衣同出。畱守曰﹕我二人多活四十一日﹐今事畢矣。總督曰﹕快哉行也﹐今日獲死所﹗淸人皆爲泣下。二公顏色不變﹐洋洋如平時。總督藏一白网巾於懷。至是服之﹐曰﹕爲先帝服也﹐將服此以見先帝。至獨秀巖下﹐畱守指曰﹕一生只愛泉石﹐願死於此。整衣冠﹐爭就刃﹐俱被殺。時﹐日色無光﹐大雷冬發﹐遠近士民﹐莫不流涕。同被難者﹐旗鼓陳希賢﹑錦衣衛楊芳齡﹑家人陳祥。先是初三日﹐畱守知不可守﹐遣坐營制脫將軍徐髙賫印﹑謝表赴行在﹔道阻﹐匿陽朔山中。淸兵攻猺洞﹐獲之。至是﹐亦同殉難。滇營一卒怨總督﹐剜其心食﹔有徳怒而殺之。阿達哈哈番﹑又一拖沙刺哈番馬蛟麟蒞殺﹐雅重畱守﹐命以蘆席覆之﹐加土於上。越三日﹐侍禦姚端——畱守門下士也﹑楊藝入王邸﹐謀殮兩公。啟視畱守﹐刃血在頸﹐身首不殊﹐面色不變。兩人撫之而哭曰﹕忠魂儼在﹐知某等殮公乎﹖忽張目左右視。楊撫之曰﹕次子來見公耶﹗長公失所耶﹗目猶視。端叩首曰﹕我知師心矣﹐天子已幸南寧﹐師徒雲集﹐焦侯無恙。目始瞑。遂具衣冠淺葬二公於風洞山之曠地。����姚端築室於旁﹐同淸凝上人守墓不去云。畱守孫翰林院檢討昌文﹐於十月遣人入行在﹐辭世襲臨桂伯爵印。且陳桂林不可守狀。聞警辭朝﹐同南大司馬魯可藻﹑禦史朱田林間道而上﹐阻山中。次年四月﹐爲叛將王陳策扶之以出﹐至梧州。大學士方以智爲僧﹐在大雄寺﹔聞昌文將至﹐謂淸將馬姣麟曰﹕瞿閣部精忠﹐今古無兩。其長孫來﹐汝能以徳綏之﹐義聲重於天下。蛟麟以爲然﹐厚遇之。浙人魏元翼﹐以墨吏黜﹐心恨昌文﹔譖於淸將﹐執之至桂﹐將甘心焉。未至﹐一日﹐元翼家中鐵索鏗然﹐繞室有聲。元翼伏地請罪。忽吳語曰﹕汝不忠不義﹐乃欲殺我孫耶﹗元翼叩頭﹐乞緩三日﹐少畢家事。又忽楚語曰﹕此不義奴﹐速殺之﹐奚問焉﹗九竅流血而死。有徳疾﹐遣將禱於城隍﹐忽見「宮詹司馬」四大字。入殿見總督﹐南面儼然﹔大驚拜﹐歸以告。有徳大駭﹐供雙忠神位於鐵佛寺。昌文適至﹐有徳因厚禮之。昌文遂遷畱守柩於明月洞﹐淸凝亦遷總督之柩與夫人合葬焉。總督無子﹐惟一女適兵部主事吳重義。攺葬之晨﹐夫婦適至﹐人謂忠義所感云。淸凝上人者﹐陽羨人﹔眞誠﹐不談禪﹐能急人難。從予入粵﹐畱守愛而禮之。桂陷時﹐適在昭平﹐同畱守次子元錥崎嶇趕難走。至永安州遇兵﹐元錥失於路﹐淸凝倉皇入桂林﹐而畱守已沒。淸凝結廬於柩側﹐朝夕焚香﹐種蔬自給﹔衣食時缺﹐終依依不忍去。元錥有至性﹐三月航海覲親﹐艱苦備嘗。至十月﹐始至粵西。萬里尋親﹐不獲一見﹐可哀也矣﹗或曰已死﹑或曰入滇﹐不知所終。

逸史氏曰﹕人有五福﹐死往往重考終命﹔余以爲非也。士生亂世﹐不能馬革裹屍﹐亦當肆諸市朝。余﹐乙酉詹世勛不能死我﹐丙戌仇人不能死我﹐戊子﹑己丑虎狼盜賊不能死我﹐庚寅﹑辛卯刀鎗劍戟不能死我。是書旣成﹐世有黃祖輩否耶﹖國可滅﹑史不可滅﹐死固甘心矣。

求野錄

客溪樵隱編

永曆十二年﹝戊戌﹞正月﹐詔以原督師兵部尙書程源爲禮部尙書﹑都禦史錢邦芑掌院事﹐賜故輔臣吳毓貞﹑範礦等贈卹。

礦總督雲貴﹐駐札黔省時﹐孫可望兩使李定國﹑一使白文選將兵赴黔與礦盟﹐共申信義扶明之約。礦因從容爲定國﹑文選聞陳大義﹐且曰﹕萬一可望渝盟柰何﹖定國曰﹕可望扶明﹐我則奉之﹔若其渝盟﹐我則殺之﹐無難也。迨後帝蹕安龍﹐可望彊橫自恣﹐無人臣禮。文選燕見﹐礦有慚色。邦芑巡撫四川時﹐文選與忠國公王祥盟於烏江﹐邦芑爲執牛耳。後可望襲遵義﹐王祥走死。文選晤邦芑﹐亦汗愧不能仰視。邦芑曰﹕非公賣國﹐仍他人賣公耳。因時閒燕言帝在安龍﹐主辱臣死﹔兩人泣數行下也。於是﹐文選對邦芑折箭自誓﹐必殺可望。會定國自粵西入安龍擁帝而南﹐居間調護﹐文選之力居多。可望疑其有陰謀﹐奪其兵權﹐幽之別室﹔而礦已憤卒﹐莫有爲之解者。可望脇程源爲兵部尙書時﹐邦芑爲僧矣﹐亦傳云至授詹事府正詹。兩人遂密連行在舊臣﹐皆交歡可望鎭將。此輩朴魯武人﹐酒酣耳熱﹐輒志可望罵曰﹕剝一張賊皮﹐又生一張賊皮耶﹗源又乘間言於可望﹐文選驍勇可用﹐使功莫如使過﹐文選以得還兵權。迨交水戰勝﹐文選﹑馬寶𨿽爲功首﹐而開導於平日與離間逆黨﹑奮發忠義於臨時﹐礦﹑源﹑邦芑其功咸不可泯。至是﹐帝皆旌之。時馬吉祥用事﹐頗忌源﹑芑之來。源功名自許﹐入朝卽發吉祥姦狀。吉翔嗾言者劾源曾臣事可望﹐非純臣﹔源發憤杜門不視事。芑𨿽掌憲﹐而督理晉王李定國之軍事者爲金維新﹐秩左都禦史﹐位在芑上。以故都禦史待命閣下不發﹐芑亦鬱鬱浮沈﹐朝請而已。毓貞與吉翔仇也﹐礦亦非吉翔所善﹐贈卹皆不副望﹐公論惜之。

二月﹐淸師取湖南﹐入武﹑靖﹑沅﹑辰﹐遂至貴陽﹑安順﹐巡撫冷孟飪死之。

於是﹐粵西之南太﹑四川之川南﹑川東皆失。自可望敗走﹐朝廷論功行賞﹐誇官設吏﹐率皆宴飲恬愉﹑爭功修怨﹐絕不以國事爲念。部官二人﹝一名金簡﹐字禹藏﹐人越人﹝﹖﹞﹔後死蠻中。其一人惜失其姓名焉﹞次第進諫﹐謂內患𨿽除﹑外憂方棘﹐伺我者方雁行頓刃待兩虎之一斃一傷以奮其勇﹐而我酣歌於漏舟﹑熟睡於積薪之上﹐能旦夕否乎﹖二王老於兵事者也﹐胡亦泄泄如是﹗定國疑其劾己﹐遽於帝前激切陳訴﹐帝擬杖二臣以謝之。朝士交論﹐共執不可。移時未決﹐失陷之報踵至﹔定國始逡巡引罪﹐二臣乃得免。

四月﹐蜀王劉文秀薨。

文秀之追可望至貴陽也﹐盡收其潰兵可三萬人﹐練以備邊﹐漸有成局矣。而晉王不悅﹐請召之還﹐並召諸將之在邊者與從可望之南犯者。論功罪﹐爲分兵多寡之地。是以邊警猝至﹐兵火其將﹑將不得兵﹐迄於大潰。文秀先以正月還滇﹐抑鬱不自得﹔每屏人語曰﹕退狼進虎﹐晉王必敗國。至是病革﹐上遺表曰﹕我怯﹐國事可預知。臣精兵三萬人皆在黎﹑雅﹑建﹑越之間﹐嘗窖金二十萬﹐臣將郝承裔知之。臣死之後﹐若有倉猝﹐臣妻操盤匜以待﹑臣子禦駕靮以備■﹝執上目下﹞禦﹐請駕幸蜀﹐以十三家之兵出營陜﹑洛﹐庶幾轉敗爲功也。乃薨。晉王惡之。

七月﹐晉王李定國秉黃鉞出師。

令李承爵出左路﹐壁黃艸壩﹔祁三升出中路﹐壁雞公背﹔白文選出右路﹐壁遵義之孫家壩。自三方告急﹐屢促定國師期﹐輒方有待﹔蓋隨妖人賈自明之惑也。自明善幻術﹐多大言。言上帝助兵﹐當以某日下爲木偶人數百﹐皆長丈許﹐執幡幢爲行陣。久而無驗﹐時已初秋矣﹐定國怒而斬之而諱其事。乃出兵﹐帝授以鉞。鉞﹐凡古命將之禮﹐無不備。先由中路出關嶺後﹐李承爵告急﹐乃移師黃艸壩。有以兵事諫者﹐曰﹕守石關﹐一夫之力能制勝。久之﹐踰石關﹐營於遮炎河。祁三升壁雞公背之絕頂﹐糧少運艱﹐士不宿飽。孫家壩孤懸滇﹑蜀之表﹐聲援不及﹐識者俱以爲憂。

十月﹐晉王李定國告遮炎河之捷。

十二月﹐晉王李定國兵潰於遮炎河。

於是﹐雞公背﹑孫家壩之師俱大潰。

十五日帝出奔。

李定國與淸師戰於遮炎河之右﹐小勝﹐遂不設備。淸師驟至﹐壓其營而壘。明日決戰﹐南兵鎗炮﹑北兵弓矢﹐日中不決。忽大風北來﹐金鎗失火﹐其地山茅野艸﹐煙焰障天。北兵乘風馳射﹐定國驚懼﹐棄眾先奔﹐遂大潰。十三日﹐變服還滇﹐請帝出幸﹔言戰守計者﹐以爲書生不足聽也。十四日﹐帝大集諸臣﹐共議所之。蜀王劉文秀之將陳建等舉文秀遺表﹐請幸蜀。定國曰﹕蕞爾建昌﹐何當十萬人之至。不如南楚﹐緩出粵西﹐急入交趾。難之者曰﹕淸兵乘勝逾黃艸壩﹐則臨沅﹑廣南道路中斷﹔且喪敗之後﹐焉能整兵以迎方張之勢﹖不可。黔國公沐天波進議曰﹕自迆西達緬甸﹐其地糧糗可資﹔出邊﹐則荒遠無際﹑無一。追勢稍緩﹐據大理兩關之險﹐猶不失爲蒙段也。帝可其議。明日﹐駕遂滇﹐官兵﹑男婦﹑馬步從者數十萬人。從古乘輿奔播﹐未有若此之眾者。時定國以大兵殿後﹐國勢旣搖﹐人心思叛。艾能奇之子承業糾狄三聘等數人﹐以驍卒千餘伏大寺中﹐謀劫定國而北。定國覘者知其謀﹐以告。十八日晡時﹐定國遽率兵千人嚴隊西走﹐承業等不敢追。

永曆十三年﹝己亥﹞正月初四日﹐帝至永昌。

帝發滇時﹐百官護從﹑軍民泣隨者﹐日行不過三十里。其後兵士乏食﹐恣取民間﹔以至所在逃避﹐禦前供頓缺而庶僚貧病﹐扈蹕離次不前者甚眾。崎嶇過大理﹐而定國亦至。明日﹐帝行﹐定國請堅守大理﹐許之。後數日﹐白文選以孫家壩南潰之兵至﹐列陣下關﹐眾尙萬餘。定國以數百騎赴之﹐文選憤涕﹐叱定國曰﹕人主以全國﹑全師畀王﹐一旦至此﹐誰執其咎﹖定國慚﹐南向叩首曰﹕帝幸赦臣﹗謂文選曰﹕上旣赦我﹐願身一死以贖前罪。文選收涕謝曰﹕王許幾人﹐死敵何益﹗王行矣。定國遂行。又數日﹐淸師平西王吳三桂追文選及之﹐戰於下關﹑又戰於丁當山。文選敗﹐南走入山。

晉王李定國敗績於磨盤﹐棄其軍走﹔淸師引還。

先是﹐定國聞文選敗﹐遂渡潞江﹝卽古怒江﹞。至磨盤山下﹝卽古羅泯山﹐蠻云髙麗貢﹞﹐諸將他趨者皆會勝兵萬人。因設三伏以待之﹐以泰安伯竇民望爲初伏﹑廣昌侯髙文貴爲二伏﹑總兵王國爲三伏。令曰﹕須敵至三伏舉炮﹐首尾橫擊之。淸師至山下﹐得降者盧桂生言其計﹐淸師乃釋馬而步搜。伏者望菁莽叢積中矢失炮雨發﹐民望不得已﹐舉炮出戰﹐三伏亦發炮趨下救之﹔戰於山下﹐短兵相接。自卯迄午﹐僵屍堵壘。民望血戰不已﹐中流矢死。南兵气沮﹐猶踞險而守﹔及聞定國走﹐將士失望﹐半夜散去。定國當日坐山顚上﹐聞信炮失序﹐大驚曰﹕兵敗矣﹗遂先走。旣逾險﹐問帝安在﹖知者曰﹕帝西行去﹐去騰越已百里﹐路界茶山﹑緬甸之間。定國曰﹕我焉從彼蹕﹗而追者及之﹐君臣俱死﹐無益也。姑他往﹐以圖再舉。遂棄帝而奔。二十四日﹐帝南行﹐尙未知磨盤之潰。野次未定﹐而總兵楊武至﹐言定國遠逃﹑追者將及﹔帝遂接淅而行。時漸昏黑﹐行數里﹐失道途大榖中﹐時距故處僅一望耳。宮人竄失﹐公私囊橐多爲楊武劫奪。

二十五日﹐扈將孫崇雅劫擄殺害尢烈。

二十八日﹐扈衛靳統武引其眾叛去。

帝以從臣多叛﹐決意入緬﹐遂出鐵壁關﹔關外卽緬地矣。緬酋使使迎之﹐自稱於國也曰金樓白象王。蓋處則樓居﹐出則乘象﹐足不履地也。進表天朝﹐則稱緬甸宣慰使臣某﹐國人稱之則曰某某法。此言而公道主人也。至是﹐奉迎具表如常儀﹔復奏曰﹕天王遠臨﹐百蠻驚畏﹐請從官以下勿佩戎器。馬吉翔傳旨從之。諸從臣皆諫曰﹕猛虎所以威百獸者﹐以有爪牙故也。柰何自棄其防以啟戒心﹗不聽。是日﹐帝至芒漠﹐緬人執禮甚恭﹐並進衣衾﹑食物。華亭侯王維恭謀擁太子還入關﹐由茶山出鶴麗﹔不果。

二月初一日﹐帝至水次。

緬人艤四舟以待﹐帝一﹑後及太子一﹑司禮監李國泰一﹑文安侯馬吉翔一﹐浮水東下﹐卽大金沙江。其南與海接﹐古稱黑水﹐此其一也。從官無舟﹐或水或陸﹐聽其爲計。先在騰越﹐從官以下及婦寺數尙四千﹔及至蠻漢﹐止一千四百五十餘人。至是﹐僅六百四十六人而已。

十八日﹐帝至井梗駐蹕。

因緬人奏宮室未備﹐故暫憩也。

二十日﹐緬酋迎大臣議事。

帝遣馬吉翔弟雄飛及鄔昌琦往。及至﹐酋亦不見﹐令通事傳話﹐所問者皆神宗時事。二人未習中朝典故﹐竟不能答﹔緬人哂焉。最後出神宗時敕書相示﹐其寶文較今微異﹐以爲僞。又以黔國公沐天波徵南將軍印驗之無異﹐遂不言。是役也﹐行人不才﹐遂開遠蠻以不恭之漸。

三月﹐黔國公沐天波等謀奉帝往就晉王李定國之師﹐不果。

天波及綏寧伯蒲纓﹑總兵王啟隆等﹐謀奉帝往護撤孟良以就定國。馬吉翔不從﹐遂止。是月也﹐緬人戕我從官以下數百人﹐通政司朱蘊金﹑姜承徳自縊死。自定國率殘潰之眾分道入緬﹐焚掠劫殺﹐十里相望﹔緬人遂大發兵守隘﹐與官軍忿怨益甚。至是﹐從官以下從陸者不知帝尙在井梗﹐竟抵緬都之亞哇城。緬人以爲寇至﹐發兵圍之﹐被殺者過半﹐余安置遠方﹔後竟無存焉。

四月﹐咸陽侯祁三升帥師迎蹕。

三升上表迎帝﹐緬人請敕止之。諫者曰﹕此我君臣出險之一恃也。不聽。使丁調鼎及部司楊生芳往﹐以敕書止之曰﹕朕已航閩。將軍善自爲計。三升捧敕痛哭﹐以爲帝眞航閩也﹐遂撤師。

五月初四日﹐緬人以龍舟鼓樂迎帝﹐次於者梗。

亞哇城下有城名者梗﹐卽大鷓鴣城舊地也。界大金沙﹑大盈沙之間﹐地饒而險。緬人結艸爲廬﹑編竹爲城﹐帝入居之﹐百官咸聚艸次。

初八日﹐緬人來貢﹐禮儀甚腆。

自潰眾回掠﹐百蠻受荼毒之慘﹐然未敢誚人主也。三升奉敕撤師之後﹐緬人以帝威令尙行﹐恐一旦移蹕﹐抒禍無計。故迎帝優奉﹐以爲緩急自救之策。且潛阻內外﹐聲聞不通﹐而帝益困矣。

八月十五日﹐緬酋脇黔國公沐天波執臣禮以見﹐學一士﹝﹖﹞楊在﹑行人任國璽疏劾之﹐不報。

緬俗﹕八月十五日﹐羣蠻贄見﹐酋張嘉會以享之。至是﹐招天波至﹐脇令從緬制﹐白衣﹑椎髻﹑跣足領諸海郡及棘夷酋長而拜﹐以誇示遠近。天波歸而自守﹝﹖﹞﹐且曰﹕我爲皇上屈也。在等以天波貪生辱國﹐疏劾之﹔畱中不發。

九月﹐緬人進禾﹐帝以廩給從官。

永曆十四年﹝庚子﹞﹐鞏昌王白文選帥師迎蹕﹐次亞哇城﹐不克而還。

文選自大理之敗﹐間道渡隴川潞江﹐踵帝之後﹐以帝且入亞哇城矣。二月中臨江﹐不知帝之所在﹐還兵南甸者久之。至是﹐招集流亡﹐有精兵萬餘人。是年七月﹐復至江滸﹐諭緬人假道迎帝不許﹐遂攻之。垂克矣﹐緬酋懼﹐求敕止之。文選不奉詔﹐謂使者曰﹕前者祁將軍來﹐詔云已航閩。若前詔爲眞﹐則今敕爲贗﹔使今敕爲眞﹐則航閩之後何自而來﹖君非臣何以威眾﹐臣非君何以使人﹖蠻人不足信也。使者曰﹕諾。旣去﹐不復至。緬人守益堅﹐文選望鷓鴣城痛哭﹐引兵去。

九月﹐帝椎禦寶以頒從官之不能舉火者。

先是﹐楊武﹑孫崇雅之叛﹐乘輿輜重散亡殆盡。至沙漠﹐惟中宮餘金盆﹑銀怨各一﹐又爲輿夫盜逃﹔而庶僚之貧者饑寒藍縷﹐鳩鵠不足諭也。馬吉翔﹑李國泰以語激﹐帝怒﹐擲「皇帝之寶」﹐令碎之以濟從臣。典璽李國用叩頭不敢奉詔﹐吉翔﹑國泰竟鏨以分餉焉。時﹐吉翔等擁資自贍﹐且縱博酣飲﹐髙歌達旦﹐安寢咫尺不顧也。更值蠻人來市﹐無尊卑少長﹐皆短衣岸幘﹐與蠻婦坐地交易﹐雜以謔笑。中國紀綱蕩然﹐蠻人視之齒冷矣。

永曆十五年﹝辛丑﹞二月﹐鞏昌王白文選會晉王李定國之師大敗緬兵於錫波。

先是﹐定國入緬中﹐餘眾不過千許。檄調諸將﹐皆以磨盤山之敗﹐實不相附﹔遂引而南。至順家界外界地而食﹝﹖﹞﹐勢實窘迫。會慶國公賀九儀以全師自廣南渡江龍江赴之﹝﹖﹞﹐精兵萬人攻孟艮﹐拔其城池﹔饒魚稻﹐諸將稍集﹐軍聲復振。久之﹐九儀以﹝﹖﹞。文選先居木邦之南甸﹐相去二千里﹐不相聞也﹔迨攻緬兵還﹐以不克爲恥﹐知定國取孟艮﹐並有九儀之眾﹐乃爲書稍之﹝﹖﹞﹐責以大義。定國遂全師而西﹐會文選於半途﹐相與刑牲歃血﹐誓必克緬。緬人知之﹐拔其豪邊牙鮓﹑邊牙■﹝牛果﹞爲大將﹐集兵十五萬人﹐遇於錫波江上﹔臨戰﹐巨象千餘夾以鎗炮﹐陣橫二十里﹐鳴鼓震天﹐大噪而進。二王之兵﹐不及什一﹐且戎器耗失﹐所操惟長刀﹑手槊﹑白棓而已。定國警眾橫擊之﹐大敗緬兵﹐僵死萬計﹐殺其將邊牙■﹝牛果﹞﹔而邊牙鮓猶收餘眾﹐柵大榕樹林中﹐蔭可百里。其夕﹐鳴鼓竟夜﹐如列陣。比曉﹐竟走還﹐無一存者。二王遂渡錫波江﹐臨大金沙江以壠緬城。

四月﹐晉王李定國等迎蹕不果﹐引兵還﹔至亦渺賴山﹐師大潰。

先是﹐定國等兵宗大金沙江﹐諭緬人假道入覲﹐並責其象馬行糧爲入邊之計。緬人不聽﹐盡燒其江船﹐沿江據險設炮以守。月餘﹐定國等以糧少气阻。緬中耆老曰﹕從此而北﹐至鬼窟山﹐有大芭蕉林﹐伐之作筏可渡。旣渡﹐尙有大居江阻之﹔地饒材木﹐居民數百家﹐燒礦冶鐵﹐舟可立具也。定國從之﹐浮蕉爲梁﹐汔濟伐材﹐設廠造舟焉。未幾﹐緬人斷浮橋﹐優廠所﹝﹖﹞而軍饑疫作﹐死亡相繼。時軍行皆挈眷以行﹐老幼累累﹐爲累不堪。不得已﹐爲還君之策。或曰﹕緬中瘴癘﹐夏秋爲甚﹔加以千里無煙﹐人何以濟﹗孟艮不可得而返矣。省地民風沙擺古者﹝﹖﹞﹐在西南海上﹐行月餘可至。其地髙涼﹐其產魚稻﹐盍往諸﹗定國等以從之行。至亦渺賴山下﹐其山亙數百里﹔登峯一覽﹐竟其西南大海矣。是夕﹐文選裨將趙得勝﹐感其擁眾文選白還﹝﹖﹞且曰﹕王毋爲賀九儀之續。文選入山﹐據險自保。數日後﹐定國不得已引餘兵三千﹐間道還孟艮。其後文選入邊﹐遂迎降於淸師。

五月﹐緬人弒其酋﹐弟爲緬王。

自潰兵■﹝蘭﹞入緬地﹐其民罹兵火之厄﹐死者幾半。國人懟其緬曰﹕王迎帝﹐故帝階之爲禍王者也。酋曰﹕我迎帝﹐不迎賊也。賊禍我﹐帝不禍我。柰何以是爲怨乎﹗於是﹐上下相猜忌。今定國等來攻﹐酋之弟守景邁﹑景綫﹐引蠻眾五萬人入援﹐並大出金帛以犒其眾﹐諸蠻奮發。凡爲戰守﹐其略一出於酋之弟﹔國人愛之﹐遂歸心焉。是月二十三日﹐縛酋置箯輿中﹐投之江﹐立其弟爲王。遣弟來告﹐且索金賀﹐不報。

六月﹐緬人招大小從臣盡殺之﹐並圍行在﹐漢人多遭其禍。

前年八月﹐黔國公沐天波屈拜緬酋﹐其後外來兵迎﹐緬人大恐﹐又札迎天波﹐乞詔諭止之﹐且許資象馬﹑糧糗相助入邊。而外兵飄忽﹐旣進速退﹐是以蠻益輕我﹔及二王亦渺賴山之潰﹐蠻尢肆志﹐然尙未敢爲逆也。時﹐淸師平西王吳三桂旣畱鎭﹐其固山楊坤謀劾黔國公世守滇士以爲盤石之計﹐必入緬取帝以獻乃可。遂上疏固請﹐嚴檄緬酋﹐令獻帝自劾。緬人於是謀殺從官﹐以孤帝勢。使人來曰﹕賊眾潰矣﹑緬土安矣﹐請天朝大臣詛盟以相信也。天波欲辭﹐馬吉翔﹑李國泰曰﹕蠻人敬鬼重誓﹐可往也。乃行。日向午﹐緬人以兵三千圍行在﹐索漢無少長﹑貴賤﹐皆飲刃而死。有竄入帝所伏匿者﹐亦搜而殺之。宮中兩貴人及命婦﹐自縊。死者相望﹐伏屍枕籍。良久﹐緬人護駕官大呼曰﹕毋得驚害老皇帝﹗亂始定﹐移帝他所。緬僧使其徒來進食﹐數日﹐帝乃得進。是日﹐赴咒水之會死﹐知名者松玆王王某﹑黔國公沐天波﹑文安侯馬吉翔﹑都督馬雄飛﹑綏寧伯蒲纓﹑華亭侯王維恭﹑侍郎蔡士廉﹑楊在﹑禦史任國璽﹑鄔昌琦﹑部司楊生芳﹑鄧居詔﹑學錄潘潢﹑典簿齊應選﹑總兵魏豹﹑王起隆﹑內臣李國泰等二十四人。其自縊行宮者﹐吉王慈煃﹑王妃張氏﹑宗臣議漆﹑戚臣王國璽﹑錦衣衛管趙鳴鑑﹑王大雄等二十三人。嗚呼﹗行在諸臣﹐𨿽賢不肖間殊﹐其崎嶇�死則一。至是﹐同爲一邱之貉﹐而帝已爲三桂幾上肉矣﹔緬人何足恨耶﹗明日﹐帝驚悸致病。緬人恐帝又不測﹐無以致辭於三桂﹐乃迅潔行宮﹐迎帝復入居之﹐復貢衣被﹑錦布等物。

十二月初三日﹐淸師平西王吳三桂帥師臨江﹐緬人執帝以獻。

三桂旣以大兵臨緬城大江﹐緬人奉金盤一十六枚﹐置饌以迎。卽日﹐緬蠻來紿帝曰﹕李定國兵又至矣﹔馬步軍數萬列江滸﹐索帝甚急。語未竟﹐蠻人遂畀帝所坐以行。後宮號哭震天﹐步從五里外。乘舟渡河﹐舟大不及陸﹐三桂使將負帝登岸。帝問曰﹕卿爲誰﹖對曰﹕臣平西王前鋒章京髙得捷也。帝默然。

初九日﹐淸師平西王吳三桂以師擁帝還滇。

帝旣還滇﹐三桂遂以捷聞。

晉王李國定國薨。

緬自萬曆中絕貢﹐且據有木邦麓川及八百媳婦之地﹐雄視西南﹐然與古剌﹑暹邏兩國爲世仇。帝自蠻漠舟行﹐從官雲散﹔有入古剌者﹐馬九功﹑江國泰等。有入暹羅﹐絕愛之妻以女如珍之兄以女爲定國計妃﹝﹖﹞。於是間道通殷勤﹐謀連兵攻緬。九功等亦爲古剌招到潰兵得三千人﹐亦到﹔書致定國﹐相與犄角。兩國之兵將發﹐會三桂執帝旋滇﹐諜者以告。定國聞之﹐■﹝辟﹞踴號哭﹐自擲於地者﹐百計不食三日﹔自表於上帝以祈死﹐憤郁致病﹐七日而薨。暹羅﹑古剌之師﹐失望而返。

永曆十六年﹝壬寅﹞四月二十五日﹐吳三掛以帛進帝所﹐帝遂崩﹐皇太子及皇侄殉之﹐明亡。

時在禺中忽大風霾﹐黃霧彌天﹐雷電交作。空中有二龍﹐蜿蜒而逝﹔滇民無不悲悼焉。

是年﹐三桂卽進爵爲親王﹐益甲餘萬人﹐移家口於漢中﹐姜厥功也﹝﹖﹞。其後﹐緬蠻至者云晉王李定國所葬地﹐至今春艸不生﹔蠻人過之﹐輒跪拜而去。也是錄

自非逸史

也是錄序

嗚呼﹗國運之興衰﹑成敗﹐天乎﹑人也﹖人乎﹑天也﹖僕每讀史﹐至國破君亡之際﹐未嘗不掩卷欷歔﹐而不忍多讀者。嗟乎﹖天步之艱如此﹑人謀之失如彼﹐天人俱失﹐何以爲國﹖嗚呼﹗痛哉﹗前明肇基江左﹑繼定燕都﹐永﹑洪之蘊釀其人﹐宣﹑嘉之昌隆其運﹐隆﹑萬之裕大其休﹐吁﹗可謂盛矣。旣而流寇橫噬﹐金甌墮地﹐君死社稷﹐萬古增光。一時之忠臣烈婦死國殉夫﹐四海之志士遺民勤王舉義﹐破巢殞首﹐死亡不顧﹐不可謂非徳澤之在人者深﹐而忠義之天常難泯焉耳。繼而聖安不守於南京﹐思文復潰於閩越﹐制閫諸臣援立先帝﹐意以成旅未始不可興少康﹑白水未始不可起光武﹔帝立一日﹑明祀亦藉延一日者﹐諸臣不敢負先帝之心﹐卽諸臣不敢負太祖養士之心也。柰何兵皆烏合﹑將盡叛臣﹐流離行間﹐跋涉險阻﹗成棟之師旣覆﹐騰蛟之功不成。翠華奔播於巖疆﹐黃屋飄零於瘴雨﹔無斟鄩之餘鑪可然﹐無朔方之羨﹝旅﹞可召﹐無海島之戰艦可航。帝至是𨿽有大可爲之才﹐亦英雄無用武之地矣。柰之何哉﹗柰之何哉﹗南寧迎駕﹐僅同催﹑汜之謀﹔可望﹑任僎﹐罪可勝誅乎﹗幸而晉王以喪敗之餘﹐計無所出﹐乘虛奪駕﹐遂蹕雲南。交水之犯﹑省會之攻﹐岌岌乎且剸刃於二宮矣﹐一敗塗地﹐狼狽降淸﹐示瑕獻圖﹐兵端遂啟﹔漁人之利﹐淸實收之。況乎定國旣自撤其藩離﹐維新且日弄其威福。三路外攻﹐逆黨內應﹔晉王方倉皇於丹中之敵國﹐奚暇整戈禦敵也。鑾輿西邁﹐奔走三宣﹐托食緬蠻﹐有如寄寓﹔方且文恬武嬉﹐苟延歲月﹐不思出險。天波之策不行﹐吉翔之恣日甚﹔卒之眾叛親離﹐內外三絕﹐文武屠滅﹐誰與圖存﹗淸兵出塞﹐帝遂北轅。逆賊進弒﹐明之宗祀忽焉遂斬。嗚呼﹗嶺嶠之遺聞﹐猶載輟耕之錄。玆焉緬甸之遷播﹐難徵文獻之存﹐幸有從蹕故臣鄧凱一﹝﹖﹞之錄焉。於以收什一於百千﹐而忠姦罪狀﹐自爾昭然。僕不揣疏謬﹐竊欲博采遺聞﹐以續明紀。仰以帝立於廣﹐其始事也﹔終於緬﹐其終事也。自古無不亡之國﹐獨惜帝以仁柔之資﹐際不可爲之日﹐宗社板蕩﹐豺虎縱橫﹐上系於母后髙年﹐弗忍引決﹐而懷﹑湣再辱﹐殞身賊手。嗚呼﹗人與天也﹗然天絕明於蠻而不絕明於史。則斯人斯錄之存﹐未始非天意焉。是錄得之鄕閭好古者之家﹐亟請而繕錄一帖。初讀而抑憤﹐續讀而漣﹐而天命旣衰﹑人謀復否﹔嗚呼﹗痛哉﹗因序而藏之﹐以俟後世之司馬遷﹑班固其人者。桐山樵隱冥鴻子元益氏雪涕敬書。

也是錄

自非逸史編

永曆十二年﹝戊戌﹞十二月十五日﹐帝自溪畿起行。

永曆十三年﹝己亥﹞正月初四日﹐帝至永昌府。

閏正月十五日﹐永昌府起行。

十八日﹐至謄越﹝五日內至緬﹞。

自永昌一路入緬﹐文武官四百餘員﹑隨從之役二千餘人﹔其時護駕者﹐則靳統武也。

二十四日﹐甫下營而未炊﹐忽楊武兵到﹐傳言後面滿兵隨到﹐各營兵士俱忙亂奔散。馬吉翔與司禮李宗遺催駕卽行﹐遂狼蹌而奔﹐君臣﹑父子﹑夫婦﹑兒女不復相顧。兵馬亂處﹐火光竟天﹔各營行囊﹐皆彼搶劫。上之貴人﹑宮女﹐俱爲亂兵所掠。

二十五日﹐至鐵壁關﹐孫崇雅叛﹐肆掠行在輜重。凡文武追扈稍後者﹐悉爲所擄。

二十六日﹐靳統武弁帝由斜榖而去。

二十八日﹐帝入緬關。緬人要請各從臣去弓矢刀杖﹐勿驚擾緬人﹐眾不從。馬吉翔傳旨命悉去戎備﹐眾乃遵行。是日﹐抵芒漠﹐緬人迎貢﹐亦頗循禮。

二十九日﹐黔國公沐天波與皇親王維恭﹑典璽李崇貴等計曰﹕我等須引東宮入茶山﹐旣可在外調度各營﹔且皇上入緬﹐亦可遙爲聲援﹐或不至受困。皇后不許。

三十日﹐起行。

二月初一日﹐帝至大金沙江﹐僅得四舟﹐止可供上用﹔餘各自買舟﹐走小河。又訪問得陸行亦可達彼岸﹐卽有從陸者。計諸臣隨行之眾﹐於騰越起行﹐尙不下四千﹔此時簡閱﹐止一千四百七十八人。從舟行者六百四十六人﹐餘者從陸。

初四日﹐馬吉翔﹑李國泰不候太后﹑東宮﹐卽命放舟。太后大怒曰﹕連我也不顧﹐欲陷皇帝於不孝耶﹗眾乃止。

初六日﹐長行。

十八日﹐至井梗。緬人爲阻﹐每日止行二﹑三十里。

二十日﹐緬人來報﹐我兵四集﹐請敕阻之。是晚﹐諸臣悉會禦舟前﹐議誰可往。眾各推諉﹐惟鄭凱與行人任國璽請行。馬吉翔恐二臣暴其過惡﹐因私謂緬人曰﹕此二人無家﹐去則不不矣。旋復報各營已撤去﹐遂輟不行。

二十四日﹐緬酋來邀大臣過河議事﹐上命馬雄飛﹑鄔昌﹝琦﹞往。至則緬酋不出﹐惟令通事傳語﹐所問皆神宗時事。二臣不能答﹐緬人哂之。因所賫敕書﹐與神宗時所賜禦寶相去微別﹐以爲僞﹔又出黔國公徵南將軍印相對﹐乃信。蓋緬人於神宗萬曆二十二年因亂來朝請救﹐朝廷卻之﹔是年遂與緬絕。出此﹐蓋以示前代未嘗受恩也。時亡國出奔﹐情境體貌﹐大有非臣子所忍言者矣。

三月﹐黔國公沐天波與綏寧伯蒲纓﹑總兵王啟隆邀馬吉翔等集大樹下。天波曰﹕緬猶遇我﹐日不如前﹔可卽此走護臘撒﹑孟艮諸處﹐尙可圖存。吉翔曰﹕如此﹐我不能復與官家事﹐將皇上﹑三宮交諸公爲計可耳。眾默然﹐遂散。時﹐白文選率兵於二月初五日已抵緬亞哇迎駕﹐相去不過六十里﹐寂無知者。然皆不探聽虛實﹐惟焚掠爲事而已。

十七日﹐起陸諸臣至亞哇城對河屯駐。緬酋疑曰﹕此等非避亂﹐乃是陰圖我國耳。發兵圍之﹐傷者甚眾。因分居各村﹐總兵潘世榮降於緬﹐通政司朱蘊金﹑中軍姜成徳自縊死。

四月﹐芒漠來報﹐有我兵祁信者來迎駕﹐請敕止之。吉翔卽請以綿衣衛丁調鼎﹑考功司楊生芳往﹐至五月望後始還。祁兵得敕不進。吉翔復與緬官之把隘者敕一道云﹕朕已航閩﹔後有一切兵來﹐都與我殺了。

五月初一日﹐緬酋遣都官備龍舟鼓樂來迎。

初五日﹐上去井梗。

初七日﹐至亞哇城對河安紮。

初八日﹐至者梗﹐卽後陸諸臣所駐舊地也。先建艸房十間﹐請上入居之﹔外以竹爲城﹐每日守護者百餘卒。其諸文武﹐自備竹木結宇而居。

初九日﹐緬酋遣貢甚厚﹐上亦優答之。時緬婦自相貿易﹐雜沓如市。諸臣恬然以爲無事﹐屏去禮貌﹐皆短衣跣足﹐闌入緬婦貿易隊中﹐踞地喧笑﹐呼盧縱酒﹐𨿽大僚無不然者。其通事爲大理人﹐語人曰﹕前者入關﹐若不棄兵器﹐緬王猶備遠近﹔今又廢盡中國禮法﹐異時不知何所終也﹗

八月十三日﹐緬酋來招黔國公沐天波渡河﹐並索禮物。蓋緬酋以中秋日各蠻皆貢獻﹐故責幣帛以彰聲勢。天波至﹐脇令椎髻跣足以緬禮見。天波不得已而從之﹔歸而泣告眾曰﹕我所屈者﹐爲保全皇上計也。若使執抗﹐不知將作何狀﹗眾且不以我爲罪府乎﹖於是﹐禮部楊在﹑行人任國璽皆疏劾之﹔畱中不發。是月﹐上患腿瘡﹐旦夕呻吟﹔而諸臣日以酣歌縱博爲樂。中秋之夕﹐馬吉翔﹑李國泰呼梨園黎應祥者演戲。應祥泣曰﹕行宮在邇﹐上體不安﹔且此時何時﹐而行此忍心之事乎﹖𨿽死不敢奉命。吉翔等大怒﹐令痛鞭之。時蒲纓所居亦密邇西內﹐纓大開博肆﹐叫呼無忌。上聞而怒﹐令毀其居﹐纓仍如故。

九月十九日﹐緬人進榖﹐上命給從臣之窘迫者﹐馬吉翔徇私散給。凱見之﹐大罵吉翔於行殿。吉翔旗鼓吳承爵摔亂而僕傷其足﹐遂不能行。

永曆十四年﹝庚子﹞七月﹐緬人復招黔國公沐天波渡河﹐天波力辭。緬使曰﹕此行不似從前﹐可冠帶而行。至則遇之有加禮﹐始知各營將臨緬城。晉王李定國率兵迎駕﹐有疏云﹕前後具本三十餘道﹐未知曾達禦覽否﹖今與緬定約﹐議於何處迎鑾﹐伏候指示。而諸臣在緬﹐燕雀自安﹐全無以出險爲念者。緬營索敕﹐朦朧而去﹔外兵久候﹐音問俱絕﹐遂拔營去。後緬人來言﹕此輩全無實心爲主﹐惟向各村焚掠﹐亦不計議恢復方略﹔或索本圖像只﹑糧艸﹐相助而行。乃惟播惡於無辜﹐不邀天之庇也。時﹐馬吉翔﹑楊在以潘璜能通緬語﹐囑其扶鸞曰﹕仙告我矣﹐其處有兵來迎﹐當以某日至﹔罔上以邀賞取悅。又恐定國至﹐眾將疾攻其惡﹐不得自恣﹐故矯旨令勿入緬。而一切惟事牢籠﹐諸臣好醜﹐蓋難枚舉﹔至文武升遷﹐仍由權賄。國事至此﹐尙可問乎﹗

九月﹐馬吉翔奏﹕有大臣三日不舉火者。上怒﹐令典璽太監李國用碎皇帝之寶以濟之。國用叩頭曰﹕臣萬死不奉詔。旣而﹐馬吉翔﹑李國泰竟鏨以散各臣。吉翔弟雄飛﹐專恣尢甚。托者必先通雄飛﹐乃得。於是﹐行人任國璽纂宋末諸姦行事﹐匯成一帖﹐進之。吉翔聞﹐恨之不置。進禦殿﹐上方覽閱﹔次日﹐國泰竊袖之出。

永曆十五年﹝辛丑﹞二月二十八日﹐鞏昌主白文選密遣緬人賫疏至﹐云﹕臣不敢速進者﹐恐驚萬乘﹐欲其扈送出關爲上策耳。候卽賜璽書﹐以決進止。後五﹑六日﹐文選率兵造浮橋﹐爲迎蹕計﹐相去行在僅六﹑七十里﹔緬人復斷其橋。文選候話不得﹐遂撤營去。

三月﹐有歃盟謀劫東宮斬關以出者﹐兼殺吉祥﹑國泰以弭後患﹐事泄﹐坐以盟投緬﹔密旨捕黔國公沐天波家人李姓﹑王啟隆家人何愛﹐各付本主殺之。

五月﹐道臣任國璽有時事三不可解之疏﹐意以禍在然眉﹐急圖出險。上令國璽以出險策條奏﹐馬吉翔﹑李國泰扼之不可。

二十三日﹐緬蠻弒其兄而篡其位﹐遣官索賀﹔不從。

七月十六日﹐緬人來邀當事大臣渡河議事﹐皆辭不行。

十八日﹐緬人又遣官至﹐曰﹕此行無他﹐我王子慮眾立心不善﹐請飲咒水﹐後令諸君皆得自便貿易生計耳。否則﹐我國安能久奉芻粟耶﹗

十九日﹐馬吉翔﹑李國泰脇眾俱行﹐止畱年老內監一﹑二人侍上。鄧凱以足疾﹐得免。已而﹐緬人以兵三千圍駐蹕處﹐大呼曰﹕爾大臣可俱出飲咒水﹔有不出者﹐亂鎗攢刺之。諸臣猶豫﹐旣無寸兵可以相持﹐又慮上與宮闈有失﹐延久無可爲計﹐遂悉出。出則以三十人縛一人﹐駢殺之。上聞﹐與中宮皆欲自縊﹔內侍之僅存者奏曰﹕上死固當﹐其如國母年髙何﹖且旣亡社稷﹐又棄太后﹐恐貽後世之譏。盍姑緩以俟天命﹗上遂止。已而﹐緬兵入營搜財帛﹐宮中上貴人自縊﹐宮女及諸臣妻女縊於樹者累累如瓜果然。上與太后以下二十五人﹐同聚一小屋中﹐驚皇無措。已而﹐通事引緬官來護守。惟曰﹕不可傷皇上與沐國公。時徧地橫屍﹐緬官請上移沐天波所居之室﹔大小止存三百四十餘人﹐聚於一樓﹐哭聲聞於二﹑二里外。寺僧私以粗糲進﹐賴以得飽。且知諸臣之飲咒水﹐俱爲所殺﹔而黔國公沐天波及王升﹑魏豹﹑王盛隆等各擊傷緬兵數人而死﹐死亦倍慘。赴緬飲咒水被殺者共四十二員﹐爲松滋王某﹑黔國公沐天波﹑馬吉翔﹑馬雄飛﹑蒲纓﹑王維恭﹑鄧士廉﹑鄧居詔﹑楊在﹑鄔昌琦﹑任國璽﹑王祖望﹑裴廷模﹑楊生芳﹑郭璘﹑潘璜﹑齊應選﹑魏豹﹑王自金﹑安朝柱﹑王升﹑陳謙﹑王盛隆﹑龔勛﹑吳承爵﹑張伯宗﹑任子信﹑張拱極﹑劉相﹑宋宗宰﹑宋國柱﹑劉廣益兄弟﹑丁調鼎﹑李國泰﹑李茂芳﹑楊宗華﹑李崇貴﹔又有周﹑盧﹑沈﹑楊諸內監﹐皆同時畢命焉。

二十一日﹐緬人仍請上還舊居處。

二十五日﹐進鋪陳﹑銀﹑布等物﹐且致詞曰﹕我小邦王子﹐實無傷犯諸臣之心。因各營兵殺戮村民﹐民恐實甚﹔乃甘心於諸臣以快其忿也﹐幸無介介於小邦。上頷之而已。上病﹐所存大小男女無不病者﹐死亡相繼。諸臣送之由陸路而去者﹐約離緬半月程﹐住四﹑五日﹐皆爲緬人所屠﹔其孑身無家累者﹐約離緬一月程﹐方住於一小國中﹐緬人以兵洗之而擒其王以歸。蓋從上入緬者﹐殘無噍類矣。

十二月初二日未時﹐有緬官二王人來謁﹐云此地不便於居處﹐請移他所。爾國兵近我城﹐將發兵取道於此﹐恐驚官家耳。語未畢﹐而緬人畀上所坐杌子卽行。太后大哭﹐隨之﹐繼有二肩輿畀太后﹑中宮以行。大小男女步行五里外﹐渡河至岸已昏黑﹐不知所由爲何徑。三鼓後至營﹐始知爲淸師也。

初四日﹐上入淸師大營。

初六日﹐上復轉啞哇城。

初九日﹐上長髮歸滇。

永曆十六年﹝壬寅﹞三月十三日﹐上入滇城。

四月初四日﹐命鄧凱帶小子出外。

十八日﹐上被難。

緬兵爲害﹐吉王同妃自縊﹐及總兵王華宇﹑熊維賢與馬寶二官錦衣﹝﹖﹞趙明見﹑王大雄﹑王國相﹑吳承胤﹑朱文魁﹑吳千戶﹑鄭文遠﹑李旣白﹑淩雲﹑嚴麻子﹑尹襄﹐俱幹有戶﹝﹖﹞﹑內官陳徳遠等十八人同時自縊。婦女則�﹑劉二貴人﹑松滋王妃﹑皇親王國璽妃及諸臣妻女﹐不下百五十人。又莫承爵﹑齊環﹑王盛隆﹑姜成徳等諸臣之妻﹐赴死尢烈。其陸行諸臣﹐岷王朱蘊金﹑姜世徳﹑馬九功﹑潘世榮﹑危禮存﹑向鼎忠﹑溫如珍﹑劉九臯等﹐亦就義。而未亂時以病卒者﹐潘其﹑齊環﹑朱仲﹑王偉﹑瑞昌王﹑劉藎忠﹑徐鳳翥並內臣數人。其諸臣子女之死者﹐不及悉記也。吁﹗酷矣﹗

南廣紀略

華復蠡

甲申三月二十七日﹐梁溪發棹﹐逗畱苕霅者一月。五月朔﹐渡江。六月朔﹐過南昌。十九日﹐踰梅嶺。七月朔﹐上新興陸道。十五日﹐渡海。二十一日﹐抵臨髙任。署無室﹐衙無役﹐悔三百金資斧至此也。每二更﹐聞雞啼聲﹐愀然曰﹕此亂徵也﹔胡爲乎來哉﹗方匝月﹐生﹑熟黎以署令而破城。先一日﹐居民告我﹐於所寓前後書新任某寓此﹐則無患。是日早﹐爲之署令已戮父母妻矣。慘哉﹗貪酷可爲哉﹗我霄晝廢寢餐﹐招撫者六十日。至十月﹐府道拿脇從保全者千餘家﹐推官相公欲殺無辜﹐我力四逢怒﹝﹖﹞。十一月﹐遂慫本道林次翥以「坐視不救﹑幸災樂禍」責我﹐因罷官﹐舉邑紳民哀之﹐哭而送者數百人﹐植去思碑於城隍廟西﹐以志變亂時得賢父母。斯時﹐適然釋重負也。周孚先棄我去﹐就儋州陳知州館﹐子養隨我寓﹐遷居瓊臺﹐望五指插天﹐並緣海尋水落石出處。東眺大洋﹐見巨濤如山而來﹐初驚怖特甚﹐後則數其濤之大小而樂焉。乙酉年六月﹐殺署令事復發﹐以閩地爲皇居﹐其家屬特奏故也。欲提該邑紳民問罪﹐舉國狂走﹐我又爲之出銀八十兩﹐於粵東臬司寢其事。十一月﹐周孚先卒於李司李署﹐停棺小北門﹐復爲葬之。丙午年二月﹐天衢爲道府所拿﹐逃入瓊府依我。時春夏交﹐城外野雞每每夜啼﹐惡之。後入秋冬﹐益甚﹔曰﹕必亂徵也﹐去之。十月朔﹐攜家眷過海而北﹐客雷州。二更﹐雞啼更甚﹐棄去。行七百里﹐上廣西梧州府陸川縣﹐孚先子亦隨焉。時十一月望﹐舊令施古璜已去任。我爲屋三楹於城﹐以貯眷屬。十二月朔﹐上北流﹐同古璜下蒼梧。時﹐古璜已召銓曹﹐欲趨端溪也。二十日﹐至徳慶州﹐傳言羊城紹武帝已爲淸朝所除。古璜不敢再下﹐我獨往。二十二日﹐入肇慶﹐擁戴首相丁魁楚者﹐呶呶要銀。至二十五日早晨﹐猶遇退朝官拖朱施施。少刻﹐永曆帝以兩人轎下小艇走矣。我有一小艇﹐下河隨眾而逃。除夕傍晚﹐遇古璜於藤縣。丁亥年元旦﹐捨舟從陸﹔古璜止於北流﹐我仍回陸川﹐時已元宵夕也。陸川縣城﹐野雞又復二更啼矣﹔心𨿽惡之﹐計亦無他之。二月初六日﹐古璜忽挾家眷仍奔陸川依我者四月。二十二日﹐淸兵大至﹐百室安堵﹐我止費銀三錢爲一飯以待浙人。嗣三﹑四月﹐舊總戒陳邦傅潛於賓陽﹐始則縱兵劫掠﹐後則被搶者率多追隨以肆劫掠。自四月初一日破容縣﹑五月初五日破北流之後﹐徧地皆賊﹐皆曰恢復兵也。五月初六日﹐將家眷寄入深山之大橋村﹐山水田土佳絕﹐幾欲家之。因有幾擔木香在城。不欲遠去﹔離城數里﹐棲一庵中。至十五日﹐陸川縣破矣﹐我亦被掠﹐送入監。一夕﹐索銀五百兩﹐我以一妾與之。彼贈我銀八兩﹐深入大橋﹔周孚先子棄我入博白陳邦傅部下爲參將。七月內﹐家眷染瘴气。初七﹐冢婦亡。二十五﹐先妻亡。至八月初﹐婢僕輩死者五人﹐我父子亦大病。舟入城﹐寓城東紫銅坡。十六日﹐孫時顯者率兵攻雷州﹐路經我寢室﹐釜室俱罄。父子二病體。受其毒拳者累百﹐與死爲鄰矣。二十五日﹐周孚先子提兵過陸川﹐來看我病。九月初一日﹐遷入陸川署令內室﹔因念家鄕骨肉俱喪此地﹐戀此何爲﹖十月十五日﹐將先妻冢嫦之柩焚焉﹔攜其殖﹐一千五百里上南寧府。經綠珠貴妃故里﹐山水奇秀甲天下﹐知南寧從未經兵火也。定兒並妻不從。十一月二十二日﹐入郡城﹐人物繁庶﹑糧食便易﹐昔號爲小南京。猶然樂士﹐意欲居之。適一浙人送一梧州女子﹐吾大兒遂買屋四楹於治前蕭元圃之對門。復有盛巷項竹匠之族﹐國初至此﹐甲第聯綿﹐現兄弟叔侄舉人四人﹐與我爲家人好﹐亦足樂也。至戊子三月初十日﹐永曆帝又踉蹌而至矣。斯時﹐見有隨駕者吾常吳元聲﹑浙東嚴秋冶﹑江右王登水﹑蕭韓若數人耳。四月杪﹐廣州李成棟者忽反投明朝。遣洪天擢﹑潘曾瑋﹑李綺三人賫疏迎駕。六月初十日﹐永曆帝駕下肇慶。時﹐南寧城野雞又二更啼矣。我決意東下﹐苦無舟。至七月十三日﹐丹陽賀退庵與吾一舟。方欲解維﹐退庵爲仇人所劫﹐行李被搶﹐將及於我。我急訴之而止﹐退庵飄驚﹐不知何往。我身自操舟﹐月白風淸﹐迅水順流﹐任其所之。自永淳而橫州﹑而貴陽﹑而潯州﹑而平南﹑而藤縣﹑而梧州﹑而封川﹑而徳慶﹑而肇慶﹐竟日竟夜﹐三千里鼓棹而下。過徳慶時﹐夜聞徵鼓聲﹔有言曰﹕此皇舡也。我初不信﹐明日視之﹐是也。抵端溪西峽﹐時爲七月二十九日也。僑寓於東門外閱江樓右﹐師古璜亦在焉。賀退庵皆在焉。遇龔端木令郎在田﹐言元琳事﹐爲之淚零者彌夕。斯時﹐凡屬相知﹐皆爲我揀如何好官做。不知我冷眼覷破﹐見宰執仍無柱石之才﹑羣僚率多徼幸之徒。瞿稼軒官非不顯也﹐戊子年二月二十三日夜之弔打不免﹔丁魁楚銀非不多也﹐丁亥年四月初四日夜父子駢首就戮。生當斯世﹐爲官適近喪身一路。人情險惡﹐世事涼薄﹐知此筵席決無好散場﹐遂以空閒觀忙官。忽聞賀退庵以特參李綺三人﹐三人復仇﹐囑成棟養子李元胤系之於監﹐欲絕其食以斃之。退庵無親戚僕隸﹐只告哀於我。我若放手﹐退庵死矣。爲之用銀一百兩﹐以活其命﹔又爲之求解於太監夏國祥。以減其罪。至己丑年二月初一日﹐復爲之保出獄﹐再贈銀四兩買衣飾。四月初一﹐又贈銀﹐令之逃入桂林﹔後退庵不知何往。復三月。初﹐李成棟亡之信已確﹐肇慶君臣各復解體。適有浙人旅亡﹐遺妻無養﹐歸之於我﹔我亦遷於鄕以消夏。一年來﹐文官之命制於武臣之手﹐身登兩榜﹐時爲武弁揮拳屈膝﹔五虎一狗﹐笑破人口。至八月﹐雞又二更啼矣﹐甚至兩翅生距﹐駭之。此必大亂之徵也﹐宜急去。十月中﹐再攜家眷遷至番禺縣之石璧鄕。至庚寅年正月初七日﹐肇慶聞淸兵破南雄。自己兵丁在城內外大搶大殺﹐先從官之顯者﹑囊之重者及之﹔惜我不及見也。庚寅一年﹐淸朝兵馬頓首五羊城外﹐守禦諸人以爲萬分無慮。一浙人邀我入廣﹐因見天衢爲同知。宿三夕於毛子霞寓﹐每酒後將睡﹐雞輒大唱。我私念曰﹕如此兵圍困﹐雞又何啼﹐豈有更甚於此者﹖乃我出方一月﹐而城破矣。破城後﹐十一月二十日入城﹐見天衢一裸體也。問我討銀三兩﹐置衣服﹔妻妾被拿﹐又討銀二十兩贖妻出﹐又討銀五兩置衣被。偏富貴時不曾受他一毫之惠﹐偏於患難相逢﹐眞惡緣哉﹗晤香山令張嘉仲﹐談家鄕事﹐甚是茫然﹐殊悶悶﹐仍遷石璧。至辛卯正月﹐有上韶州之便﹐遂寄曲江。

丁魁楚

丁魁楚﹐原以撫臺失機﹐遣戍贖歸。癸未年四月﹐擒劉超報功﹐王崇巖在職方﹐復還原職﹑戴罪屯田者也。至南京弘光﹐則授爲兩廣制臺矣。到任以來﹐惟崇賄賂。畱都敗時﹐實通靖江王。後靖藩自泄其機﹐反爲魁楚所縛﹐隆武晉封平粵伯焉。丙戌年十一月﹐永曆擁戴﹐意𨿽出於西撫式耜﹐而決成之功﹐魁楚爲最也。當此大任﹐宜稍易其平生之所向矣﹔乃擁戴後兩月﹐苞苴更甚。十二月十五月﹐知廣城已陷﹑新主又逃﹐乃撥心腹幹事者三人﹐各挾幾千金﹐令之潛上廣城﹐謀入淸朝主帥營內﹐相機作事。魁楚則將三年官橐﹐裝載四十號大哨船﹐棄永曆帝獨上岑溪縣﹐專侯此三人回音。此三人者﹐初入李成棟營爲家丁﹐情才密事以魁楚下情﹝﹖﹞﹐再告以珍寶進。成棟曰﹕今在何處﹐速請出﹐仍借重兩廣可也。三人持成棟請書﹐上岑溪。魁楚大喜﹐將四十號哨船盡行移出。丁亥年三月初四日﹐至肇慶。成棟知之﹐先五里迎接﹐握手歡談﹐恨相見晚﹐許以明日卽仍督兩廣事。傍晚設風酒﹐盡歡而散。先是﹐魁楚三子同來廣東﹐先已殞其二子﹔端溪署止存一子並幼孫相隨﹐妾婢及夫人婦則不止數百人也﹐俱在四十號哨船內。至三更﹐成棟船上傳令﹐請丁老爺相公講機密話。魁楚父子不敢不往﹐至則成棟端坐不起﹐兩列火炬﹐魁楚卽跪下曰﹕犯官有罪﹐乞饒兒子﹗成棟曰﹕令你先看兒子。卽砍其子﹐次砍魁楚。成棟走出船頭﹐髙燈齊起﹐照耀如同白日﹐將家丁四十船之男人﹐各營分撥一人﹔其女人不論老少美惡﹐一五﹑一十數入李家船。聞止有一妾﹐於過船時投入水中﹐此外不曾失一鍼也。三年狼毒﹐送於一旦。不保其身﹐並不保其妻子。人言魁楚官囊精銀八十萬﹐珍珠﹑金寶﹑番貨十倍之。所遣二孫﹐聞在李氏官頭家做奴僕。見其自言姓丁﹐又打頭半死云。

洪天擢

洪天擢﹐乙酉﹑丙戌兩年﹐俱在廣東做兩司官﹐擁戴永曆。時﹐自擇其地﹐要做髙﹑雷﹑廉﹑瓊四府軍門﹐則以都察院副都禦史寫敕﹐駐髙州。丁亥正月﹐淸兵下髙州﹐則攜妻子奔雷州。淸兵至雷州﹐則攜妻子奔瓊州。淸兵以無船過海﹐札徐聞者一月。天擢在瓊﹐爲練兵措餉﹐索詐地方幾萬金﹐復擅行殺戮者幾十人。至四月初二日﹐先航海投誠於李成棟﹐仍以海道事畀之管理。至戊子年﹐成棟叛歸明﹐天擢首至南寧﹐永曆寵之以銓左﹐遣賫諭至廣慰勞成棟。朝夕同堂者﹐袁彭年也﹑潘曾緯也﹑李綺也﹑耿獻忠也﹑佟養甲也﹐皆蓄髮四月餘矣。忽一席間﹐令在座言志﹔至天擢﹐則曰﹕我不願做官﹐若有一千銀子養得老母﹐便去做和尙矣。成棟曰﹕好﹐好﹐快叫裏邊摃一千銀子送洪和尙﹐速喚剃頭人替洪和尙薙發。在席莫敢措一詞。見銀子摃去矣﹑薙發人來矣﹐成棟令去天擢巾帽﹐竟剃做和尙矣。天擢不敢道一字﹐只得歸去。至明日﹐又不好戴和尙帽﹑又不戴紗絹﹐亦不敢見成棟之面﹐無可柰何之極。先央人漸以不敢領銀之說﹐還過銀子後﹐再逐一解說﹐方許他上肇慶到任。永曆於七月二十八日到肇慶﹐故天擢十二月方來也。在肇慶﹐以李用楫與之有隙﹐復修怨一場。庚寅正月﹐聞淸兵至﹐請爲髙﹑廉四府軍門。攜妻子復去髙州﹐爲舊日受害之人所殺﹐妻子俱擄去。天擢﹐歙人﹐丁丑進士﹐向同侯淡泉二次上春官路﹔結社後﹐又同榜。淡老令黃岡時﹐彼爲知府﹐宗祿事獨其害。擁戴時﹐彼爲四府軍門﹐李武舟與有力﹔到瓊州卽難爲武舟一家﹐絕無香火故舊之情﹔故天報之如此。

李綺

李綺﹐字友三﹐庚辰進士﹐松江人也。授瓊山縣知縣﹐在任六年﹐見人惟有「無飯喫」三字爲啟口之談資。乙酉年四月﹐欲上南京考選﹐竟自離任﹐入廣城。六月﹐知南京潰﹐遂買屋三千﹑置田六千爲安土計。八月﹐仍入廉﹐再掌廣刑館事。大兒子死於廣城。丙戌年八月﹐福京又潰﹐綺攜家眷下肇慶。遇永曆登極﹐授西臺。十二月十八日﹐知廣城又潰﹑永曆必走﹐恐侍禦欲隨行﹔二十日乃爲一疏﹐特參首揆丁魁楚。二十二日下旨﹐降三級調用﹔喜極﹐卽刻解維﹐西上梧州。至橫州﹐由靈山攜妻妾﹑弱媳﹑二大女﹑二幼女﹑一幼子入廉州﹐居城中。丁亥年二月﹐淸兵至廉州﹐綺家爲地方人所搶﹐人口無恙。綺解入廣城﹐總兵李成棟仍畀廣刑館。五月中﹐言不稱旨﹐打二十板﹐因爲佟養甲之幕賓。九月﹐朱統鑑起兵﹐破廉州﹐綺妻尙有金子三千藏在地。時一家男婦大小俱搶散﹐並地中金亦去。綺在廣﹐不知也。戊子年正月間﹐綺夫人與家人漸聚﹐第二兒亦出﹐相對一破屋中﹐眞無飯喫矣。聞有同年選茂明縣知縣﹐今科張鳳翼者﹐時護在官在南寧﹔綺幼子閏三月初一日至南寧府﹐年十七﹑八歲﹐與鬼爲鄰。詢其令尊﹐云無音耗﹐亦連聲「無飯喫」。詢其來爲張年伯﹐因入見﹐鳳翼淡淡也﹐送程二兩出。在寓﹐且欲無鬼爲侶矣。侯之﹐但雲家母在廉絕粒者半月矣﹐望兒歸。同鄕相知者﹐恐卒此﹐再致意鳳翼﹐及早送歸。鳳翼乃送銀六兩﹐又程二兩﹐再益﹐又一兩﹐斷斷不能矣。抑爲買藥催轎﹐止存三兩在身。初十日早晨﹐出城行不滿五十里﹐逢盜罄劫﹐身穿衣服俱去﹔又被大棍數十下﹐直與鬼爲一矣。轎夫仍■﹝扌畀﹞之回﹐一裸體而已。此時﹐同鄕在南寧者﹐共爲出衣﹑出被﹑出柴米。舊寓主人不許其入﹐另覓一室安頓之。至半夜﹐見有香一柱﹐花起。綺子自念曰﹕此必觀世音菩薩來救我﹐當坐起領受。久之﹐香不見矣。

再欲睡下﹐仍取衣被﹐蓋無有也。伸手摸帳﹐亦無有也。及天明﹐所脫下之衣服及鍋頭柴米﹑碗箸之類﹐盡爲偸兒所竊。方知夜間之香﹐非觀音大士。斯時﹐彼亦甚無气息﹔停二日﹐卽殂。再爲告張鳳翼﹐贈銀二兩。凡在同鄕﹐共爲殮之﹐停柩於西門萬壽庵。至四月初十日﹐綺至南寧﹐知其子已死矣。又知其妻在廉州。往迎之﹐止一夫人也﹔女之大者不必論﹐有六歲小女出招贖出。五月中﹐同夫人﹑小女下廣城。至徳慶﹐又遇盜﹐夫妻二人寸絲無存。及至廣﹐小女亦殂。至九月﹐李成棟以綺爲學道﹐己丑至庚寅十一月皆是也。十一月初二﹐廣城旣破﹐綺在肇慶江縣考秀才。初六日下午後報到﹐忽忙起身回廣﹐顧家眷。路遇大兵﹐弔綺於樹﹐百般拷打﹐隨身之物無一存焉。及至家﹐已有一武將來拿﹐索去銀一萬矣。十二月﹐綺投誠﹐見面銀一萬﹔又押出﹐助餉三萬。辛卯正月﹐拘入廣城﹐將妾出賣﹐又云「無飯喫」矣。安龍紀事

安龍江之春

壬辰二月初六日﹐上自廣西南寧府移蹕貴州安龍府。安龍﹐原名安籠所。時﹐云﹑貴皆爲孫可望所據。初﹐陽尊皇上﹐要封秦王。朝廷內外臣子﹐稍忤其意﹐則擊斬隨之。以故中外重足﹐無不協署僞職。及東兵陷廣西﹐可望遂攺安籠所爲安龍府﹐迎上居之﹔宮室禮儀﹐一切艸簡。時廷臣扈隨者﹐文武諸臣五十餘人。中有馬吉翔者﹐本北京市棍也。性便黠﹐頗識字。初投身內監門下﹐充長班﹐復爲書辦﹔逢迎內監﹐得其歡心﹐故內監皆托以心腹。及髙起潛出典兵﹐吉翔竄入錦衣衛籍﹐冒授都司﹔居起潛門下﹐塗毒軍民﹐無所不至。後又賄升廣東都司。及乙酉隆武卽位福建﹐吉翔解粵餉赴行在﹐自陳原系錦衣世職﹐遂冒升錦衣衛指揮。後奉使楚中﹐諂諛諸將﹐凡報軍功必竄入其名﹔屢冒邊功﹐漸次升至總兵。及永曆卽位﹐又營求宮禁勛戚﹐得封文安侯。吉翔歷事旣久﹐專意結媚宮禁宮豎。凡上一舉一動﹐無不預知﹐巧爲迎合。於是﹐上及皇太后﹐皆深信之﹐以爲忠勤﹔遂命掌戎服事。又至安龍﹐見國事日非﹐遂與管勇衛營內監龐天壽謀逼上禪位秦王﹐以圖富貴。獨慮內閣吳貞毓及朝中大臣不相附順﹐內陰嗾其黨冷孟銋﹑吳象鉉﹑方祚亨交章參毓。先是﹐瀨湍移蹕時﹐毓欲上暫畱以系中外人民之望﹐遂與壽﹑翔忤。至是﹐兩逆交煽﹐急謀去毓﹐而銋等參疏屢上。上素知毓忠貞﹐俱寢不行。壽﹑翔﹑銋等曰﹕貞毓入閣視事﹐則我不得參豫機密﹔公等參毓﹔徒費紙筆。今秦王權傾內外﹐我具一啟托張堤塘封去﹐求秦王令諭以內外事委戎政﹑勇衛兩衙門總理﹐則大權歸我兩人。我內入作秦王心腹﹐公等作羽翼﹐然後徐謀尊上爲太上皇﹐讓位於秦王﹐則我輩富貴無量﹔貞毓何能爲乎﹗吉翔遂遣門生郭璘說武選主事胡士瑞云﹕今上困處安龍﹐大勢已去。我輩追隨至此﹐無非爲爵位利祿耳。揣時觀變﹐當歸秦王。況馬公甚爲倚重﹐目下卽欲以外事屬之。若公能達此意於諸當事﹐共相附和﹐力勸禪位﹐何愁不富貴﹗不然﹐我輩俱不知死所矣。士瑞卽厲聲叱璘曰﹕汝喪心病狂﹐欺蔑朝廷﹐遂謂我輩亦隨波逐流乎﹖璘慚而退。吉翔復遣璘持白綾一幅﹐求武選司郎中古其品畫堯舜禪受圖﹐欲以進秦王。其品憤怒不畫﹔吉翔陰報秦王﹐秦王遂將其品鎖去﹐斃之杖下。六月﹐秦王有札諭天壽﹑吉翔云﹕凡朝廷內外機務﹐惟執事力爲仔肩。若有不法臣工﹐一聽戎政﹑勇衛兩衙門參處﹐以息其紛囂。札到﹐中外惶懼。獨吏科給事中徐極﹑兵部武選司員外林靑陽﹑主事胡士瑞﹑職方主事張鐫﹑工部營繕司員外蔡演等相謂曰﹕天壽﹑吉翔曩在楚﹑粵﹐怙寵弄權﹐以致楚﹑粵不戒﹐鑾輿屢遷。今不悔禍﹐且包藏禍心﹐稱臣於可望﹔一人孤立﹐百爾寒心。我輩若畏縮不言﹐不幾負國恩﹑羞鵷列乎﹖由是﹐各疏參二逆罪狀。章三上﹐上始知兩人欺君賣國﹐並發其在安龍時曾偸用禦筆私封龍府土官趙維宗爲龍英伯事。上怒﹐卽召集廷臣﹐欲治壽﹑翔罪。壽﹑翔懼﹐急入內廷﹐求救太后﹐得免。兩人姦旣露﹐怨愈甚﹐欲謀殺極等。於是﹐專意諂附可望。凡可望所欲爲者﹐二人輒先意爲請。可望愈肆無憚﹐自設內閣﹑六部﹑科道等官﹐一切文武皆署僞銜。復私鑄八疊僞印﹐盡易本朝舊印。而賊臣方於宣諂可望尢甚﹐爲之定儀立制﹕太廟廟享三王﹐太祖髙皇帝主於中﹑張獻忠主於左﹐而右則可望祖父主也。擬攺國號曰後明﹐日夜謀禪位。上僅守府﹐勢甚岌岌﹔私與內監張福祿﹑全爲國曰﹕可望待朕無復有人臣禮﹐姦臣馬吉翔﹑龐天壽爲之耳目﹐朕寢食不安。近聞西藩李定國親領大師立搗楚﹑粵﹐俘叛逆陳邦傅父子﹐報國精忠久播中外﹐軍勢丕振。將來出朕於險﹐必此人也。且定國與可望久有隙﹐朕欲密撰一敕﹐差官賫馳行營﹐召定國來護衛﹔汝等能爲朕密圖此事否﹖祿等卽奏曰﹕前給事徐極﹑部司林靑陽﹑胡士瑞﹑張鐫﹑蔡演於秦王發札寵任天壽﹑吉翔時﹐曾抗疏交參﹐忠憤勃發﹔實陛下一徳一心之臣也。臣等將聖意與他密商﹐自能得當以報。上允之。錄與爲國詣張鐫﹑蔡演私寓﹐適極與靑陽﹑士瑞俱至﹐錄等密傳意﹐諸臣叩首云﹕此事關系國家安危﹐首輔吳公老成持重﹐當密商之。三人卽詣毓寓﹐言其事。毓曰﹕今日朝廷式微至此﹐正我輩致命之秋也。柰權姦刻刻窺伺﹐恐機不密﹔諸公中誰能充此使者﹖靑陽卽應曰﹕某願往。毓曰﹕固知非公不可﹐但姦人疑阻﹐預借告假而行可也。靑陽乃請假歸葬。貞毓屬祠祭司員外蔣幹昌密擬敕﹐屬職方司主事朱東旦繕寫﹐祿等密持入用寶。靑陽卽日陛辭。時﹐可望沿途有塘撥盤詰。陽藏密敕﹐從間道馳出﹔此六年十一月事也。

癸巳六月﹐上以靑陽去久不回﹐欲差官往催﹐毓卽以翰林院孔目周官對。武安伯鄭允元云﹕此番比前更要愼重。今馬吉翔在左右﹐日夜窺探﹐凡事必報可望。必須先將馬吉翔差出﹐使他不得窺探﹐事乃可濟。若吉翔在內﹐則姦黨蒲纓﹑宋徳亮﹑郭璘﹑蔣禦曦等往來奔走﹐陰伺舉動﹐深爲不便。時因節屆霜降﹐上以陵越在東西﹐例用勛臣一員代祭﹐遂使吉翔往粵行禮。去後﹐卽命蔣幹昌撰敕﹐復遣周官賫往﹐官涕泣受命而行。時吉翔奉差在粵﹐探知靑陽賫有密敕至定國營﹐私差汪錫元至營探聽。未幾而劉議新途遇吉翔﹐不知吉翔不與謀﹐對吉翔云﹕上有密敕與西藩﹐先差林靑陽﹑復差周官﹐西藩接敕感泣﹐不日親往安龍迎駕。吉翔聞之大懼﹐逼令議新具啟報知秦王﹐備悉西藩接敕之事。又囑其弟雄飛盡出家資﹐陰賂堤塘王愛秀求其應援。時﹐吉翔黨與布列甚密﹐日伺探聽。上孤立自危﹐以臺省員缺敕部當選﹐於臘月二十四日臨軒親試﹐將蔣幹昌﹑李元開選翰林院簡討﹐張鐫選刑科洽事中﹐李頎﹑胡士瑞選浙江福建兩道監察禦史﹔楊鍾﹑徐極﹑蔡演﹑趙賡禹﹑易士佳﹑任斗墟﹑朱東旦等亦以資深俸久﹐各加秩升職有差。自是﹐天壽﹑雄飛益相危懼﹐謂蒲纓﹑宋徳亮﹑郭璘﹑蔣禦曦等曰﹕凡我讎敵﹐俱選淸華﹐我輩危矣。纓等曰﹕昨聞周官之行系眾人密謀﹐待馬公察訪詳悉﹐具報秦王﹐則此輩死無日矣。不數日﹐馬吉翔果具密啟與秦王﹐報知此事。天壽﹑雄飛持啟詣王愛秀云﹕馬公訪得朝中有兩次差官賫敕往西藩去﹐召他帶兵迎駕。須有啟報秦王﹐煩公卽發撥啟聞。秀聞﹐大驚曰﹕果有此事﹐我系堤塘﹐亦當具啟報知。壽﹑飛卽下拜曰﹕公果具啟救我輩性命﹐誠再生之恩也。啟去﹐秦王大怒﹔甲午正月﹐差鄭國往南寧馬吉翔打聽周官事迹﹐並看西府兵勢。時﹐吉翔疏證靑陽﹑周官甚急。由是﹐吏科都給事林極﹑大理寺少卿楊鍾﹑太僕寺少卿趙賡禹﹑光祿少卿蔡演﹑刑科給事張鐫﹑浙江道監察禦史李頎﹑福建道監察禦史胡士瑞等交章參翔欺君賣國﹐天壽表裏爲姦。上見事急﹐卽敕廷臣公議治罪。天壽懼﹐與雄飛數騎逃出。雄飛遂見秦王﹐將密敕與謀之人一一報知﹐而十八人之獄成矣。

先是﹐正月內﹐林靑陽回行在復命。至田州總鎭常榮營﹐榮知密敕之事已發﹐止陽勿回行在。陽遂畱營中﹐暗遣心腹劉吉至行在﹐藏張鐫﹑蔡演寓﹐卽密奏上。上甚喜﹐卽擢陽兵科給事。上謂毓曰﹕仍撰敕與靑陽﹐敕內先要說壽﹑翔表裏爲姦﹐將謀不利於朕﹐著令藩臣爲朕剪除等語。俟朕與將軍握手時﹐卽行告廟晉封之典。發金二十兩﹐爲西藩鑄印。張毓擬篆「屏翰親臣」四字﹐發與靑陽差人劉吉領去。陽接敕﹐與金常榮發兵護送至廣東廣州﹐得遇周官﹐同靑陽始將空敕書寫好及「屏翰親臣」四字鑄成﹐送至髙州西藩李定國營內。詎意可望差標官至常榮營﹐急拿靑陽﹐而靑陽已去旬日矣﹔遂將榮撤回﹐而鄭國已於南寧取吉翔回行在。秦王亦疑吉翔與﹐國令行在各官與吉翔對理密敕之事。各官旣集﹐鄭國云﹕馬吉翔已拿在此﹐列位要明白說出林靑陽﹑周官賫敕之事﹐他果與謀否﹖以便回復國主。貞毓云﹕學生職司票擬﹐關防嚴密﹐如何曉得。國云﹕旣如此﹐我到朝內請上面對﹐諸臣俱造朝候。上禦文華殿﹐召鄭國﹑王愛秀進殿。國與愛秀奏云﹕西藩私通朝內姦臣﹐脇敕要封﹐國主已發人往拿正法﹐林靑陽﹐周官不日便到。皇上可知是何臣主持﹖待臣等好回復國主。上云﹕密敕一事﹐朝中臣子必不敢做。數年以來﹐外面假敕假寶亦多。爾等還要密訪﹐豈皆是朝裏事﹖國與秀憤憤而出﹐卽同天壽洶洶至朝房云﹕我們要回靑州﹐列位須快說明白。貞毓云﹕皇上𨿽值播遷﹐朝廷法度尙在﹐誰敢妄行﹖學生們實不曉得。天壽力證曰﹕你如何推避得﹗國與愛秀卽將毓扭出朝房﹐一任天壽指揮﹐卽將楊鍾﹑鄭允元﹑蔣幹昌﹑蔡演﹑趙賡禹﹑張鐫﹑徐極﹑李頎﹑胡士瑞﹑李元開﹑朱東旦﹑朱議■﹝尾上米下﹞﹑周允吉﹑許紹亮﹑胡世寅﹑陳麟瑞﹑易士佳﹑任斗墟等俱收鎖王愛秀宅內﹔隨帶家丁同天壽進宮﹐拿內監張福祿﹑全爲國﹑劉衡﹑宮中大震。少頃﹐祿與爲國﹑劉衡俱鐵索系出﹐惟胡世寅於是日釋放﹔此甲午年三月初六事也。入朝時﹐天气淸明﹔及諸君子被執﹐忽烈風霾日﹑陰雲慘黑﹐安龍士民驚曰﹕天壤間一大變事。其逆黨冷孟銋﹑朱企■﹝金英﹞﹑蒲纓﹑宋徳亮且揚揚得意﹐猶奏上速將密敕情由指出是何人所爲﹐以便處分。不然﹐危亡在旦夕矣。上曰﹕汝等逼朕認出﹐朕知是誰﹖因悲憤而退。翌日﹐國具嚴刑拷究﹐先將貞毓妾父戶部員外裴廷謨提到﹐國叱謨跪。謨厲聲曰﹕我是朝廷五品大夫﹐如何跪你﹖國怒﹐令亂棍交下﹐幾斷兩臂。復將謨拷夾﹐問密敕事。謨不應﹐次將張鐫﹑徐極﹑周允吉﹑趙廣禹﹑蔡演﹑任斗墟﹑陳麟瑞﹑張福祿﹑全爲國等一一酷刑拷鞫﹐惟貞毓以大臣免刑。餘皆夾數夾﹐笞數百﹐痛苦難禁﹐惟呼二祖﹑列宗。時天色晴明﹐忽風雷震烈。蔡演厲聲曰﹕我輩枉取刑辱﹔取紙筆來﹐待我拱招。國卽將演扭解放松﹐演持筆告天曰﹕皇天后土﹑二祖列宗﹐今日蔡演拱招與謀密敕之事﹐以見臣子報國苦衷。由是﹐一一寫出。國又問曰﹕皇上知否﹖演恐有害國家﹐答曰﹕未經奏明。招罷﹐仍扭鎖收管。越三日﹐將許紹亮﹑裴廷謨釋放。亮流涕不肯出獄﹐向十八人曰﹕今日同事爲國﹐生死與共﹐安忍獨生﹗毓等曰﹕公今日得生﹐是天未盡滅忠臣。爾旣生﹐我軍𨿽死猶生。亮等揮淚拜辭﹐十八公亦揮淚答拜。亮卽同廷謨出獄。天壽﹑吉翔乃盡出家資﹐厚賂國秀﹐吉翔以幼女送鄭國爲妾﹐國畱宿二日﹐復遣還。卽誣諸公以欺君﹑誤國﹑盜寶﹑矯詔爲詞﹐飛報秦王。秦王發令﹐於本月二十日到安龍﹐以十八人爲姦﹑以吉翔爲忠﹐請上裁斷。國等請上召對﹐上憂憤禦殿﹐隨發廷臣公議。由是﹐吏部侍郎張佐辰﹑綏寧伯蒲纓﹑太常寺少卿冷孟銋﹑武選司郎中朱企■﹝金英﹞﹑總兵宋徳亮﹑刑部主事蔣禦曦等俱附耳向鄭國云﹕這些官﹐今日都要處死﹔若畱一个﹐禍根不絕。國云﹕自然﹐還須列位主持。維時刑部司官蔣禦曦執筆﹐吏部侍郎張佐辰票旨﹐竟以「盜寶﹑矯詔﹑欺君﹑誤國」八字爲案﹐以張鐫﹑張福祿﹑全爲國爲首﹐擬淩遲﹔蔣幹昌﹑徐極﹑楊鍾﹑趙賡禹﹑蔡演﹑鄭允元﹑周允吉﹑李頎﹑胡士瑞﹑朱議■﹝尾上米下﹞﹑李元開﹑朱東旦﹑任斗墟﹑易士佳等爲從﹐擬棄市。惟毓以大臣。賜絞。陳麟瑞與佐辰同鄕﹑同年﹐力救﹐得杖一百二十﹑擬遣戍。劉議新杖一百二十﹐越五日死。劉衡杖一百﹐免罪。復以福祿乃中宮近侍﹐用寶發敕𨿽皇上自行﹐中宮俱知其事﹐壽﹑翔等將廢中宮﹐囑儀制司蕭尹上疏﹐引古廢後事爲例。維時中宮流涕哭訴上前﹐始免。遂將諸君子縛赴法場﹐俱神色不變﹐望闕叩頭云﹕臣子一念﹐今日盡矣。無以報國﹐𨿽死有餘責耳。又云﹕天壽﹑吉翔﹑雄飛朋脇爲姦﹐欺君賣國﹐我輩今日爲他殺盡﹐他日必借秦王勢﹐挾制天子﹐爲所欲爲﹔中興大業﹐從玆已矣。張福祿曰﹕我輩生不能殺此三賊﹐死當作厲鬼殺之﹐以除國害。

諸君子臨刑絕無戚容﹐各賦詩見志。吳貞毓詩云﹕九世承恩愧未酬﹐憂時惆悵發良謀﹔躬逢多難惟依漢﹐夢繞髙堂亦報劉。忠孝兩窮嗟百折﹐匡扶有願賴同儔﹔擊姦未遂身先死﹐一片丹心不肯休。蔣幹昌詩云﹕天道昭然不可欺﹐此心未許泛常如﹔姦臣禍國從來慘﹐志士成仁自古悲。十載千辛爲報國﹐孤臣百折止憂時。我今從此歸天去﹐化作河山壯帝畿。李元開詩云﹕憂憤呼天灑酒卮﹐六年辛苦戀王畿﹔生前只爲忠姦辧﹐死後何知僕立碑。報國癡心容易死﹐還家春夢不須期。汨羅江上逢人舊﹐自愧無能續楚詞。

朱東旦詩云﹕邕陵昔日五君子﹐隨扈安龍十八人﹔盡瘁鞠躬今已矣﹐忠臣千載气猶生。朱議■﹝尾上米下﹞詩有「精忠貫日吞河嶽﹐勁气淩霜砥浪濤」之句。詞極悲壯。余不及詳記。賦畢﹐仍對各官拱手曰﹕學生輩行矣﹔中興大事﹐交付列位。但列位都要忠於朝廷﹐切不可附天壽﹑吉翔賣國﹔學生輩𨿽死猶生也。言罷﹐引頸受戮。時﹐安龍𨿽三尺童子﹐無不垂涕者。鄭國仍將諸君子暴屍三日。時﹐天气炎熱﹐顏面如生﹐各家親族買棺收殮。十八忠臣旣死﹐雄飛遂自黔回﹔吉翔倚藉可望﹐挾制朝廷﹐復預機密﹐引其黨張佐辰﹑扶綱攝相行事﹐內外大權盡歸龐﹑馬。時人以佐辰與綱相貌醜劣﹐諂事權姦﹐供龐﹑馬指麾﹐號佐辰爲判官﹑扶綱爲小鬼﹐而國勢日削矣。

吳貞毓﹐宜興人﹐祖母趙氏﹐享年一百有一歲。丙辰生﹐時年九十有七矣。壽享百歲﹑榜登會元﹑官居宰相﹑名著忠臣﹐此人間四難也﹔而皆萃一門。嗚呼﹗盛哉﹗

