沈陽紀程

﹝淸﹞何汝霖﹑潘祖蔭撰

●目錄

敍

撰著者﹝何汝霖﹞

撰著者﹝潘祖蔭﹞

附錄

●敍

余官樞曹八年與雨人尙書同直爲最久道光己丑隨扈沈陽登澄海樓陟醫巫閭往還六十六日並轡而從公並幾而起艸無日不形影相隨硯席與共者余成紀程詩五十首當時相國曹文正公激賞爲題辭出示所作其數適符忽忽二十餘年昨抵京師見斌笠耕侍郎遺槁中有和余紀程詩元韻如數玆讀雨人尙書遺墨自松山杏山至盛京又渡薩爾滸至興京所敍歷歷如繪並錄余鐵篴橫吹七星響句以志激賞於是益嘆師友先後之交契總不越語言文字間閱時旣久爲之憮然

咸豐四年甲寅冬十月詩舲張祥河敍

●沈陽紀程【道光己丑年】

江寧何汝霖撰

八月十八日午初起程出東便門酉正至煙【煙﹕燕】郊賬房已支搭齊備三河尹同鄕余君以酒食饋因邀喬見齋張詩舲傅秋坪同飲戌正就寢不寐亥初大雷雨丑初止卽行

十九日上駕午初到直務頗簡散後與詩舲秋坪訪徐穎墀閒話因駝只裝重再添一隻屠如【如﹕可】可【可﹕如】贈馬頗良戌刻雨一陣

二十日丑初上車卯正至白澗途中泥淖異常

二十一日子正起丑初行卯正至陳新莊夜月色甚佳

二十二日卯正至八里鋪【玉田縣】途中大雷雨僕人喜兒所乘馬逸去行五里許覓得黃騾不服駕馭車行極滯笨矣

二十三日卯正至【至﹕自】丰潤城外騎馬至五里墩是日事簡散後看祁春圃許滇生兩供奉天气熱燥

二十四日丑初二刻登車入灤州境至遷安四山環繞有江南風景再騎馬行十里始抵柳新莊大營申初散直

二十五日夜過盧龍長橋約二里許水聲洶湧成梁殊不易易也【卽灤水】卯刻抵大營行宮在夷齊廟旁駕未至偕同直諸人瞻仰各座落結構巧麗無匹中秋水閣一所南北窗嵌玻璃大三四尺北窗外臨灤河一望彌漫眞巨觀也水面浮小艇數十點綴亦頗工出謁夷齊廟神像冕服後有孤竹亭淸風臺大門額以淸節廟碑立如林列聖題詠具在廟居城內臨髙阜下瞰灤水勢極雄壯對面卽首陽山二十六日丑初過灤河橋橋長二里許水聲潺潺兩岸插紅鐙數百儼然元宵光景過二十里又有靑龍河橋長里許亦插鐙申正散直祝詩舲慈壽就行幄中設筵十人同飲亦客途一樂也

二十七日住深河村應行六十三里而繞避正道十分迂曲約行八十餘里人馬俱困乏已午正大雷雨行帳中頃刻水深二三寸竟無插腳處幸爲時不久且直務亦簡耳

二十八日文殊庵行宮卯刻偕樞友進內瞻仰是日坐朝房辦事較席地者有勞逸之判矣午初微雨上於途中墜馬圉人逐出內廷道泥淖甚降旨切責晚與詩舲秋坪穎遲【遲﹕墀】小飲談澄海樓去行帳十五里未能一登彼此悵悵

二十九日晴霽丑正行穿臨楡縣城出山海關道途泥淖人馬多傾陷者計程才四十九里歷三時甫到中前所路過姜女廟廟內有峻石髙數丈上鐫望夫石三字出關後萬山環抱气象宏敞較關內迥殊已

三十日晴爽子正卽登車卯正到周家村【七十里】看蒙古包陳設等件與座落無異

九月初一日住沙河所七十八里辰初一刻到竟日無事夜過小橋翻車下臨深淵危極巳刻大風捲沙不能張目詩舲約小飲

初二日住五里河丑初登車行十里許密雨連綿天黑如漆潢潦滿道車行艱澀異常越四時始抵大營而官賬房尙未到因僵立泥淖以待迨支帳而淤泥與雜糞堆積不可除臭气逼人席地而坐仍復揮毫作楷數百生平之苦未有過於此者申初散直

初三日晴夜間路頗難行辰正抵杏山大營山峙對面營有禦碑亭一仁廟紀松山杏山戰勝之績載祖大受洪承疇事甚詳

初四日早晴午後又作雨勢住興隆屯大營涼甚

初五日晴夜過大淩河居民稠密一巨鎭也過河後好山層疊奇兀幾於應接不暇辰正抵金剛屯行營

初六日陰東北風大捲沙蔽目車中披裘猶寒辰初至北鎭廟廟內有覽秀亭仰止堂禦碑林立又有大石一長丈餘形如縣磬【上刻補天石翠云屏碑屹鎭幽方華亭沈荃題】廟旁卽行殿傍醫巫閭山之東麓山綿亙百餘里奇峯插天靑紫相間不可形狀相傳山之陰卽熱河云

初七日仍東北風竟夕狂吼幾將拔捨幸是日音徳密卯正起廿日來精神罷倦得此乃圓復矣直屋窄甚未刻散

初八日晴朗住常家屯未正散直僕人李忠墜馬

重九日住蔣家店小雨晚虹見過醫巫閭後兩日所經皆一望平原白沙滿道眞見塞垣气象已【途中得句云大漠開千里好山無一重】

初十日住黃旗堡一路皆沙漠平原也家申畬先生【增元】壽同人各以酒食祝客中酣飲亦頗盡歡

十一日晴黎明冷甚披裘坐車中猶覺酸風剌骨也過巨流河水聲潺潺有萬馬奔騰之槪浮梁數十丈橫壓中流牽以巨纜圓如盎口車行浮梁【脫上字】殊戰栗也過此【脫地字】沙沒馬足徧道沮淤大營住老邊【明時此以柳爲地【地﹕衍文】墻】是日自丑至巳行九十餘里始駐足困乏異常行帳與寺人鄰聒噪之聲殊難入耳

十二日住大臺楡樹成行道亦平坦

十三日晴丑初行過嶺髙里許者凡四五見車中不能安坐因步行入山後左峭壁巉巖右渾河浩蕩岸多垂柳路僅容一車大營住噶布垓滿友言噶布譯饞昔以居者多饕餮故名或亦想當然與

十四日大霧障目巳刻始行住蓮花背大營營倚山麓眾山雜沓或取蓮華峯意耶竟日無事未初卽散

十五日夜過英家溝古魯邨山梁數十丈因下車步行寅刻大雷震山谷雨雹寸許車中衣物皆濕幸歷半時卽止辰初抵上夾河大營一路萬山雜沓黃葉繽紛儼然江南風景

十六日丑初登車月明如晝入山後峻嶺疊見大霧漸漸密布對面不見人矣道路泥滑車行十分艱澀巳初到夏原行宮四面皆山奇峯插漢蔚然深秀眞如山陰道上令人應接不暇也

十七日音徳密直務簡甚偕馬厚葊【光瀾】秋坪穎墀策馬赴永陵飽看山色紅樹參差門外萬山擁護長河一道水皆西流古楡一株髙立陵巓相傳爲天命年間物殿宇不甚宏敞想見當年渾朴之風而虎踞龍蟠气象深邃又非石門易州所可儗過陵街巿廛喧哄大類都門是日晴早霜如雪

十八日夜月朦朧丑初卽行披裘而坐辰初抵上夾河西大營一路看山較來時又添幾樹紅葉已上駕由東門入同直站班自是日始散後偕秋坪穎墀循山閒步至五里外有奇石突兀髙數十丈紅樹冠其巓山下流泉之聲淙淙沁人心骨

十九日夜冷甚早霜如雪月下行四十里天始明重抵蓮華背飯後與秋坪穎墀策馬繞山行六七里而山勢平坦不及昨所見之奇崛矣

二十日晴霜重歸程第三日矣卯正重抵噶布垓竟日無事聞途中有虎嚙兵者言之確鑿亦殊可畏

二十一日晴爽駐馬官橋大營散後策馬謁福陵萬山環抱天然峯巒目所未覩也碑陰石上有觀音大士象衣折皆具亦足徵造化之奇

二十二日抵瓦子峪散後進盛京城與詩舲同寓稅務司後錦生帽局月餘未住瓦屋今宵魂夢俱安矣

二十三日小雨卯正赴盛京宮直房房三楹滿漢各居其一餘畱守晚門酉刻散是日因伏風體中甚不適

二十四日晴涼是日直務十分冗雜寅正至申正始散直房在大淸門之西按【脫大字】淸門外東牌樓爲文徳坊西牌樓爲武功坊卽稱東華門西華門系崇徳三年造大淸門階上立木架一如鐙座式相傳當日令進諫者置奏書於其上卽謗木遺意也東爲太廟廟前稍南有亭一亭內石幢六面皆鐫字語多佛號特模糊不辧年代耳又東爲大政殿殿東西列亭十相傳爲十王議政之所規模宏敞無異都京

二十五日晴爽著蟒衣隨班朝賀先是三日前上命恭進滿漢軍機章京名單至是賜綫縐各一端

二十六日晴辰刻在大淸門外謝恩行九拜禮直務甚簡散後赴彭寶臣學使浚公燕之招與同人飲暢甚

二十七日晴班務稍繁有宗室關住豪橫無匹在宮門外大呼老太汗祖宗堂派余與賽鶴汀【尙阿】傳訊不至堂上親訊猶崛彊不服所言皆口角細故供詞則嘵嘵數千言矣

二十八日晴和入直後知關住昨在直房書供一夜申畬候至子正方散迨天明伊又大聲呼冤得旨交將軍審訊旋押去同人午刻散賞馬二匹

二十九日晴暖班務甚簡散後傅徐兩公走前營余令僕人預將賬房運往備明晨早支搭也【買虎脛骨一對】

三十日夜甚暖天遂陰丑初自盛京豋車卯正卽到老邊大營微雨數陣轉西北風又涼而晴矣在東門站班

十月初一日在黃旗堡班務簡午後東河安瀾報到

初二日夜微陰旋放晴辰初到蔣家店申正散行帳仍住來時地址僅隔廿二日而綠柳全黃秋風蕭瑟矣

初三日晴早涼午仍暖住常家屯申正散直晚與見齋秋坪詩舲穎墀小飲飯後散步片時見新月

初四日晴夜冷欲僵重裘不足禦之辰初抵北鎭廟重見醫巫閭山班務甚雜振筆直書自未至酉方罷散直已日落矣聞此地聖水盆觀音閣極稱名勝惜無暇遊歷不勝悵然

初五日晴夜仍冷午後暖住金剛屯酉正傳諭次日駐蹕當卽上門寫交片傳知內閣侍衛處戌初又傳次日仍起程而追各處走前營者遊騎已滿道矣

初六日寅刻隨樞堂在東門請聖安卯初登車過大淩河辰正到興隆屯大營上是日乘輿未正到酉初散直

初七日晴重抵杏山南河奏報安瀾是日散直略早然亦申正一刻矣

初八日大風抵五里河邨事簡甚

初九日晴冷飛砂撲面自丑至辰始抵沙河所營路途之長誠遙遙己申初散直

初十日夜半登車風狂如吼重裘仍戰栗也辰正抵周家邨上駕午正到同人著蟒衣站班是日恭逢太后萬壽隨眾行祝嘏禮

十一日冷風益大住中前所著大毛猶不足禦寒申初散直偕申畬見齋秋坪穎墀策馬至海岸汪洋浩瀚目所未覩遇慶郡王同策騎歸日已銜山矣計往返二十餘里

十二日抵姜女廟廟據山巓百級始上行數里至紅墻卽直隸界總督以下來迎鑾者半道道途平坦堅實守兵甚齊進關繞道至澄海樓樓三面臨海波濤掀湧近在足底誠巨觀也遠望巨艦如芥揚帆東來其疾如駛樓二層樓下碑二一曰天開海嶽一曰一勺之多旁卽天后宮海神廟龍神廟申正散直

十三日西南風如虎飛砂迷目竟日不止文殊庵音徳密一日未經登車

十四日夜小雨辰正抵深河邨是日事繁鐙時散直

十五日霜重抵朝陽坡奇峯插天雄秀可愛酉正散直

十六日霜住夷齊廟直務極繁上鐙後散直

十七日晴午後暖如中秋車中卷簾看山崇岡起伏新霜滿地白艸俱枯惜無紅葉數株點綴秋景耳辰刻重抵柳新莊詩舲以所作澄海樓長謌見視余極賞其羽衣起舞雙鶴翔鐵篴橫吹七星響之句同鄕葉大尹【徳豫】以鮮果見贈與同人分食之

十八日夜間大風捲雨行帳欲拔寅刻雪積一二寸閉置車中不知所過好山又幾重也少頃放晴月光如晝而泥沙沾滯馬蹏車行頓緩越三時始抵丰潤之五里墩

十九日夜冷如冰風聲如吼行抵八里鋪行幄旋支旋塌幾無立足地且班務甚繁自未至申始散內圍例不點火同人在帳外執筆立書苦狀可匊

二十日風益勁山行七十餘里抵隆福寺寺在半山行宮卽居其右萬山環列老樹蔥然行宮大門則小樓數椽額題坐攬煙霞二門之右有半天舫者髙出樓上計五楹前後裝飾陳設極精潔宮監云是大臣造膝之所此後則有亭四或圓或八角俛臨水榭兩廊嵌石數十方皆髙廟禦筆所臨各種法帖也申正散直行帳住山坡下晚則萬鐙髙下密如繁星眞天家富麗也

二十一日晴夜大風行抵桃花寺行宮在山巓盤旋而上約三百餘步頗不易也直房在半山之西偏共五楹堂居其二中爲穿堂直友二楹滿漢各占其一早晨瞻仰行宮地皆堆石泉聲淸泠可愛窗外諸峯拱向目不暇賞是日班務甚繁上鐙時始散因策馬下山謁南石師相歸則鐙火如星布滿山麓𨿽風吹落葉淅瀝成響卻無蕭槭景象也與同人小飲閒話至亥初方就枕

二十二日大風冷異常住白澗酉正散直

二十三日寅初發自白澗黎明風又作行甚緩己初抵燕郊接駕者已滿道矣行帳中飛沙瞇目萬難握管幸事簡得以申初散直計於役六十六日今甫竣事督奴子收拾行李明日可歡侍慈云親捨矣樂何如之

沈陽紀程

●沈陽紀程

吳縣潘祖蔭撰

同治六年四月二十三日丙午辰刻行食雙橋宿燕郊酉刻壽峯碩卿到蔣芝庭來托寄信

出都柬長壽峯吳碩卿兩水部橋山石馬汗猶新千里關山百戰塵自是舂陵鍾王气從知遼水出眞人兩家羣紀風原古幾輩倕般技入神熟讀考工知有法漫將鞅掌說勞薪

二十四日丁未寅刻行巳刻食段家嶺申刻宿別山鎭屬薊州計行一百四十里

二十五日戊申寅刻行巳刻食玉田四十里至沙流河又四十里至丰潤計行一百三十里時申刻沽酒同壽峯碩卿飲

二十六日己酉寅刻行巳刻食榛子鎭五十里至沙河驛又二十里至野雞坨計行一百二十里時申刻地屬遷安過沙河後車行甚遲烈日炎風憊甚榛子鎭屬灤州

二十七日庚戌寅刻行巳刻食永平府三十五里雙望屬盧龍三十五里撫寧縣風沙瞇目殊不可耐申刻到店發家稟交錢大令小巖計行一百十里

二十八日辛亥寅刻行巳刻深河驛食屬撫寧申刻到山海關拜長樂初都護成竹坪稅使俊至堂觀察俱來店寓晤張星煒大令【慶奎】來風頗冷長都護在店寓請聖安發家稟交樂初遣人答張大令

二十九日壬子卯初行出山海關自樂初都護以下均送至東關城樓顏曰天下第一關辰刻老君屯食至中前所西路緝捕委員寧遠正紅旗佐領李國文來見未刻宿前屯衛望夫臺在前屯衛城西南七十里姜女墓在老君屯正南入海一里許聖祖聖制詩朝朝海上望夫還畱得荒祠半仞山多少徵人埋白骨獨將大節說紅顏計行七十七里中前所駐防鑲藍正藍二旗兵二百名佐領一驍騎校二屬寧遠州竟日陰雲密布晚雷電雨作行人不能不慮中前所以兵七人護送食魚甚美

山海關

艸色連云古戰場漫從勝國論邊防北來地勢橫玄菟西去河聲走白狼皁帽遼東空一榻靑山華表幾斜陽闌風伏雨無聊甚行客先秋鬢已霜

前屯衛夜雨

行行極目盡平蕪且向山村薄酒沽夜雨廉纖人不寐臥聽羸馬齕殘芻【宋人句】

五月朔癸丑寅刻行五十里食中後所寧遠何刺史【煥經】遣人接至望海店五十里沙河所宿中後所駐防鑲白鑲紅二旗有巡檢一掌路記佐領覺羅額爾精額來見沙河所李國文來見寧遠州城西六十里有鷹窩山曲尺河自山東發源東關驛河從山西發源計行一百里

初二日甲寅寅刻行三十里寧遠州食何耕畬刺史出迎到店見並送至八里外曹莊驛河自龍灣觜東發源東南流遶曹莊西遂南入海州東三十里雙樹堡河自石﹖﹖子山發源東南流遶茨兒山入海城東一里有湯沙河或呼姜女河城西爲女兒河環城合流入海未初連山茶憩屬錦縣連山河源出境內大虹螺山東南流遶連山城東至壺盧島入海州城西南有巨無霸塔寧遠正白正紅駐防申刻髙橋宿署錦州副都統古【尼音布】署錦縣增厚田大令【堃】差接計行九十五里

太宗天聰三年親統大軍伐明圍燕京而不攻遣使議和班師直趨永平以猛士二十四人乘夜薄城克之

明末以山海關爲重鎭屯戍密布而我大軍每從古北喜峯諸口入天聰三年太宗徵明入大安口八年入張家口後屢命王貝勒入邊略地迨吳三桂請兵於我於是睿忠親王統兵入關恭迎世祖定鼎燕京

崇徳間我兵圍錦州洪承疇等集兵十三萬來援太宗親統大軍乘二白馬自盛京疾馳六日駐師松山杏山明兵望見黃蓋指揮大懼夜遁我兵四面截擊大敗之遂圍松山城克之於是錦州塔山杏山皆下

松山之破明副將夏承徳內應遂生擒洪承疇於呂翁山聖祖有十萬健兒皆解甲一時大將此成擒之句

明末驟加遼餉至八百餘萬

我朝牧政分布於上都鹽澤及大淩河各有牧場此處牧政夏則放逐水艸冬則分交內府官莊餧養列聖皆有詩

初三日乙卯寅刻行辰刻食松山副都統古尼音布請聖安增厚田大令文士林太守來至大淩河茶憩風狂雨驟雷電交作遂止時未刻恐前路難行矣髙橋河源出小虹螺山東南會七星河入海小淩河一名錦川南流五十餘里至唐家臺西入海鑲黃正黃二旗駐防小淩河署路記佐領寶璽來見大淩河自義州九官臺流入邊經出頭山流九十三里至團山東又東南六十五里至鮎魚塘東入海住永泰店屋宇甚精潔計行八十四里

初四日丙辰寅正二刻行渡大淩河過石山站又名十三山站金蔡珪詩閭山盡處十三山是也距大淩河三十里又行二十六里食四臺子店主人利瓦伊祺其兄平泉令利瓦伊堃也又行十八里閭陽驛屬廣寧縣繼可庭大令【徳】差接醫巫閭峯在東北五十里又行十八里常興店茶憩又行二十四里至距廣寧站九里之孤家子住計行百二十六里時酉初刻大風懼其雨也夜雨聞自東來者水過馬腹此三百里中不知若何過去耳

初五日丁巳寅初二刻行巳刻食小黑山鎭酉初刻雨中行四十里住一半拉門計行一百三十里小黑山前明於此築邊至今老邊驛其中東西二百餘里爲三衛駐牧之地有二道河源出境內亂石山經紫荊山西入小淩河舊志屬錦縣城東北十二里又有頭道河源出龍觜山夜雨不止可謂甘雨隨車矣諺云端陽有雨主丰年行人𨿽苦足爲農人慶有秋也

小黑山鎭

東行無日無風雨風雨來時客路長白酒黃雞拚一醉黑山鎭裏是端陽

初六日戊午寅正二刻行大白旗堡署同知談云浦大令【廣慶】差接巳刻過柳河溝午初新民屯食談大令出迎並來見巡檢茅尙年來見申初至巨流河纜船徑渡申刻宿孤家子談大令復來見巳送至三十里外矣巨流河一作枸柳河謂是枸河柳河合流之處本句驪河漢書水經俱作大遼水源出邊外自開原縣入邊經鐵嶺縣北淩流自東來會入雙峽口西南分而爲二曰內遼河外遼河或卽此合流歟繞縣之西南合而爲一至開城爲巨流河又分流復南匯經海城縣之西與太子河會遂爲三汊河入海遼河左右卽分遼東西計行一百十里途中忽雨忽晴將軍都統差接

初七日己未卯初刻行六十里抵永安橋署承徳縣馮安洲大令【繼堯】來見壽峯碩卿先進城

初八日庚申卯刻行辰刻恭謁昭陵總管請聖安實勝寺小憩西關外南關帝廟將軍都統侍郎府尹府丞請聖安至公館志靄云額小山同年都質夫將軍杜都統【嘎爾】淸吉甫前輩馮安洲大令延樹南桂蓮舫同年王瀚橋年丈唐伯華司馬均來安洲尊人士傑號古堂先祖進學門生蔣和叔治中來恩竹樵府尹來工部司員延年明哲來蔣和叔令郎汝僴汝傳馮安洲令郎金鑑

初九日辛酉辰刻恭謁福陵同桂蓮舫敬謹查勘福陵碑樓工程蓮舫設食歸途答杜佩之額曉山淸吉甫都質夫王瀚橋恩竹樵桂蓮舫延樹南志靄云靄云畱晚飯大醉答唐伯華蔣和叔馮安洲不晤又拜趙子厚【祖望】不晤

初十日壬戌馮安洲額曉山來謹案盛京以西向多沮洳其近沈陽者太祖命修疊道百二十里太宗崇徳六年建永安橋柳河溝一帶疊道髙宗乾隆丙申允商民捐貲築治賜復兩歲見聖制詩序中天命十年遷都沈陽城周圍九里三百三十二步門凡八東曰撫近曰內治西曰懷遠曰外攘南曰徳盛曰天佑北曰福勝曰地載池周圍十里二百四步

十一日癸亥都質夫杜佩之曉山吉甫樹南藹云蓮舫行【行﹕竹】樵瀚橋公請於府尹署中雨雹藹云來

十二日甲子同蓮舫到工部署發折蓮舫來發家稟陰雨

十三日乙丑訪藹云蓮舫樹南暢談淸吉甫藹云馮安洲王瀚橋來晚赴曉山蓮舫招同席者瀚橋竹樵藹雲樹南亥初散夜雨

十四日丙寅發家稟交曉山折差陰雨辭行晤額曉山淸吉甫王瀚橋都質夫未晤者杜佩之蔣和叔馮安洲唐伯華樹南藹云來早飯杜佩之來答朱亮卿並璧其所贈之拉貂皮甬參枝竹樵瀚橋招同樹南藹云曉珊蓮舫飲竹樵送帽檐袖頭食物質夫來送

十五日丁卯辭行藹雲樹南蓮舫竹樵均未晤蓮舫安洲瀚橋竹樵唐伯華趙子厚來安洲送皮貨受其一曉珊蓮舫瀚橋所贈食物等皆受之曉山來送晚赴樹南招同藹云竹樵小山蓮舫飲

十六日戊辰寅初卽起卯初二刻至善緣寺將軍都統侍郎府尹寄請聖安馮安洲送至永安橋午初食老邊站未初談云浦迎至孤家子酉初宿新民屯計行一百二十里渡巨流河後雷電雨夜自炕墮地跌碎右膝痛甚

十七日己巳丑正起寅刻行談云浦送至正【正﹕大】白旗堡途遇俊至堂觀察悤悤略談食一半拉門宿胡家窩鋪計行百三十里右膝痛甚不能行晨雨午後陰而風夜風雨大作晨過柳河溝無水

十八日庚午膝蓋甚痛不便行動仍住胡家窩鋪聞羊腸河一帶泥濘難行柰何柰何

十九日辛未卯初行坐椅以繩縛之用四人舁之而行共八人值四十千合五金食中平【平﹕安】堡住廣寧站計行九十里廣寧令繼【徳】差接令長泰進城雇轎未成繼可庭大令來見增厚田大令差接

二十日壬申卯初行仍以四人舁一椅而行辰刻食閭陽驛未刻石三山站茶憩申初住大淩河卽永泰舊店過大淩河水勢盛漲亂流徑渡今日行炎風烈日中竟日生平所未嘗也舁夫值五十一千計行一百十里

二十一日癸酉卯刻夏至自錦縣借轎來行巳刻食松山古協領【尼首布】寄請聖安文士林增厚田來酉初刻住髙橋堡右膝仍不能行動計行八十四里何耕畬刺史差接

二十二日甲戌寅正二刻行午刻食寧遠州何耕畬刺史出迎又至公館來見又送至六里外遣錦縣轎歸付十三金工食又賞三十弔又晨服李姓接骨丹賞八弔戌初刻住望海店大風竟日如吼關內所無也借用寧遠州轎四周僅有布帷儼然袁浦渡黃河所乘者佐領色普鏗額來見

二十三日乙亥寅刻行冒雨行三十五里過豹花嶺下坡卽六股河辰刻食中後所巳刻行仍有微雨未刻住前屯衛計行八十餘里膝蓋仍未愈關外得雨深透可望丰收

二十四日丙子寅刻行食老君屯午刻抵山海關樂初至關門又至公館拜成竹坪答長樂初張星煒大令來卽往答之竹坪來膝蓋結痂因行動紋裂流血申刻長樂初招飲對酌至亥初散

贈長樂初

彈指光陰幾鶊蟀玆遊喜得笑言同旌旗直變臨淮色鎖鑰全歸寇準功羽扇從容名將略醇醪交誼古人風山花驛柳情何限明日關城在夢中

二十五日丁丑卯初行都統在西關關帝廟請聖安張星煒大令亦在巳刻食深河驛申初住撫寧村民祈雨者以千計關以內至今未得透雨也膝蓋甚痛錢小巖大令差人來請安壽峯擬每日先趕二十里早到京一日交以家稟寄盛京信在東華門外折差下處寄樂初信在打磨廠永平車店不雨而風熱甚

二十六日戊寅卯初行食永平府代理盧龍縣府經歷吳欽號文俊武進人典史張文並來見永平古北平地盧龍塞距碣石二十里城西門外臨靑龍河水漲則險城內南面有水門一以資傾泄已淤午刻行過靑龍河灤河則以舟渡申刻住野雞陀熱甚亢旱之象已成再過三四日不雨則農人無望矣柰何壽峯於尖後分路前行

二十七日己卯寅刻行巳刻食榛子鎭未刻板橋茶憩申刻住丰潤縣令彭載恩差接穎墀都轉子未來見膝蓋作膿腫痛未消道中燥熱異常毫無雨意行客亦苦之不獨農人也鐵城磡𨿽有髙坡尙無大石爛車山則有石矣酉刻折差領折回奉上諭工部知道欽此並得二十二日家諭行文知照盛京工部計行百二十里

二十八日庚辰寅刻行巳刻食玉田路傍有明石文介【珤】神道未刻采亭橋茶憩良久酉刻住別山熱風竟日晚更甚計行一百三十里四日前在關外猶著棉衣至此則境界全非矣關外時雨時止陰晴無定關內則風髙日燥天無片雲異哉

二十九日辛巳寅刻行巳刻食段家嶺食後途遇蔣芷庭解遵化州餉東去亦奇緣也未刻住棗林計行九十五里風熱膝蓋仍未愈行走仍不甚便

三十日壬午卯初行巳刻食柵欄店申初刻抵雙橋膝蓋未愈因行動復腫復何耕畬書

六月朔癸未是行也糜白金三百八十八兩六錢一分

初二日甲申具折復命請安

太宗天聰年間敖漢柰曼喀爾喀巴林喀喇沁紮魯特土默特諸部奔走臣服崇徳六年太宗破明兵十三萬於松杏山之間歸建寺額曰實勝髙宗因徵金川建寺亦名同

盛京宮闕之制正門曰大淸正殿曰崇政殿直北爲鳳凰樓樓北曰淸寧宮正殿東爲頤和殿殿後爲介祉宮西爲迪光殿殿後爲保極宮宮後爲繼思齋更東有大政殿乃太宗禦以聽政之所左右列署十則諸王大臣議政之所也

髙宗盛京土風雜詠霞棚詩序云漢語糠燈也有土障葛燈應憶朴之句又拉哈詩序云圬墻所綴麻也有層層壞土砌爲墻之句

澄海樓舊所謂關城堡也城根皆以鐵釜爲基以禦海濤衝射

天命四年己未二月明經略楊鎬統兵二十萬分四路侵興京我太祖與太宗率貝勒定計先攻薩爾滸營破之又敗明兵於斡琿鄂莫又敗之尙間厓又敗之菲芬山

按天香閣隨筆廣寧旣失遼東險要盡去議築城大淩河當其衝僉舉祖大壽往板築未完大兵已迫城下吳襄擁救兵不敢進城遂陷大壽被鹵某王知其世將甚重之與之鉆刀說誓命以固山管正黃旗事大壽進言曰某守錦州妻子俱在願歸舉城以聽命某王大喜命餞其行其下諫曰不可曰吾旣許之矣可食言乎大壽旣行懼其追也由他道進驅果追之不及旣至錦州會眾議其弟大弼先鎭寧夏經略洪承疇以剿賊至大弼醉拳毆承疇被疏罷歸乃謂大壽曰吾屬世受國恩柰何獻城遂定城守計而飛章上聞口口大至圍未合大弼欲乘其未定衝擊之大壽曰吾眾少藉以拒守待救兵此萬全策兵不果出圍日急朝廷命洪承疇爲經略簡九邊十三路大總兵督精兵二十萬出關往援大兵圍錦州已三年聞之將解圍去輜重先發承疇至營於呂洪山某王登山望其營謂左右曰彼以數十萬眾而團聚一隅可破而走也乃伏兵於南而英王率銳騎直衝上山時承疇大兵樹木柵中列火器唐通督前部所練火器百發不絕者英王一騎先衝至柵下下馬肩開其柵卽入火器皆不及發營中大亂承疇惶遽不知所出謂諸將曰若自爲計乃各奔吳平西將從西大路奔所親柏總兵曰大路煙起必伏兵也盍從而南南則寂然平西曰君未悉敵虛實乃俱西奔奔而南者遇伏多死獨二總全部歸柏乃服大兵鹵承疇去承疇愛將曹變蛟從至淩河謂承疇曰可以死矣承疇不死變蛟乃扼吭而死變蛟西人文詔侄也驍勇能臂上過車在關西殺賊有功爲承疇所親愛常與人博以乘馬償所負承疇爲贖還之城中聞承疇敗皆喪气大壽自刎眾救止某王曰若以城下不若仇也及開門待大壽如初天香閣隨筆昆侖山樵李介字介立所著其言亦未足爲據姑錄之以備考

附京至沈陽路程

朝陽門至大王莊二十里

有店

八里橋

十二里

有店

通州

八里

有店

柵欄店

二十里

燕郊

二十里

有店

馬起乏

八里

有店

夏店

十二里

有店

新店

十六里

百福圖

六里

西棗林

六里

有店

東棗林

三里

有店

三河縣

三里

有店

艸橋河

五里

石碑

五里

段家嶺

十里

有店

邦均

二十里

有店

胡家莊

十里

獻渠

八里

龍灣

五里

陰澑

二里

有店

張家店

八里

有店

別山

十二里

有店

梯子山

四里

螺山

六里

蜂山

三里

小枯樹

六里

大枯樹

二里

有店

采亭橋

十里

有店

西八里鋪

十二里

有店

玉田縣

八里

有店

龍池庵

五里

東八里鋪

三里

有店

二十里鋪

十二里

兩家店

五里

有店

涼水橋

五里

有店

沙流河

十里

有店

閻家鋪

十五里

有店

曹家莊

十里

盧各莊

七里

有店

丰潤縣

八里

有店

板橋

二十里

有店

鐵城坎

十里

有店

榛子嶺

二十里

有店

王家店

二十里

有店

新店

十里

有店

七家嶺

五里

有店

馬坡營

五里

紅廟子

五里

有店

沙河驛

五里

有店

唐家莊

三里

沙河鋪

九里

野雞坨

八里

有店【此處多盜】

安河

十五里

有店

望府臺

五里

範家店

五里

有店

南秋莊

十二里

有店

永平府

三里

有店

驢曹兒

五里

十八里鋪

十三里

有店

蔀落嶺

五里

腰站

五里

雙望鋪

五里

有店

背陰鋪

五里

有店

盧峯口

十二里

有店

撫寧縣

十八里

有店

五關營

八里

白石墩臺

二里

有店

楡關

十里

有店

网子店

十里

有店

深河驛

十里

有店

望海店

五里

鳳凰店

七里

大力營

八里

有店

範家店

十里

有店

紅瓦店

二十里

有店

山海關

十里

有店

新店

二里

有店

八里鋪

八里

有店

老君屯

十二里

有店

中前所

十五里

有店

小松林溝

五里

有店

大松林溝

四里

有店

髙嶺站

五里

有店

陡峯臺

五里

髙家站

五里

西王岡臺

五里

有店

東王岡臺

三里

有店

石子河

三里

前屯衛

二里

有店

涼水河站

八里

滿井

六里

有店

狗兒河城

十里

葉家墳

六里

周家村

十五里

有店

中後所

十五里

有店

三里河

二十三里有店

望海店

十二里

有店

半拉門

三里

觀臺河

四里

有店

沙河所

八里

有店

五里橋

五里

有店

七里坡

七里

有店

曹莊

六里

有店

寧遠州

十二里

有店

首山

五里

雙樹鋪

十三里

有店

老和尙臺

二里

有店

五里河

五里

有店

連山

五里

有店

罩籬山

十里

有店

三義廟

二里

有店

塔山

六里

有店

紅旗營子

五里

有店

髙橋

十里

有店

七里河

八里

有店

杏山

十里

有店

松山

十八里

有店

小淩河

十八里

小淩河站

五里

有店

雙陽店

五里

有店

四桶牌

八里

有店

渡堡子【又名大淩河甸子】十二里

有店

大淩河渡口

二里

有店

禿老婆店

十八里

有店

石三山站

十二里

有店

望山鋪

八里

有店

五臺子

十里

四臺子

八里

三臺子

三里

有店

二臺子

五里

頭臺子

五里

閭陽驛

五里

有店

三臺子

五里

二臺子

三里

頭臺子

五里

有店

常興店

五里

有店

北鎭堡

二里

雙河鋪

六里

有店

興隆店

五里

有店

廣寧站

五里

有店

焦家店

五里

有店

孤家子

四里

有店

達子營

四里

二臺子

四里

侯家屯

三里

於家臺

十里

有店

中安堡

五里

有店

羊腸河

十八里

有店

小黑山

十二里

有店

十里鋪

十里

胡家窩鋪

十里

有店

茶棚庵

二十二里

二道井

八里

有店

靠山屯

十二里

有店

半拉門

八里

有店

小白旗堡

十八里

大白旗堡

十二里

有店

營房

五里

石獅子

十里

柳河溝

十五里

大黃旗堡

八里

小黃旗堡

五里

有店

新民屯

五里

有店

郭家屯

四里

有店

塞勒臺

六里

五道河

四里

巨流河

六里

有店

遼河渡口

七里

有店

孤家子

九里

有店

興隆店

十二里

有店

舊邊站

十三里

有店

板橋

七里

大房身

八里

三十家子

五里

三家子

五里

有店

永安橋

五里

有店

轉灣橋

十里

塔灣

八里

沈陽

十二里

由京至山海關六百六十里

由山海關至盛京八百一十里

共一千四百七十里

土人云當年逢山遇嶺不在里數之內更兼今之繞路較多實在約計里數一千八百里有零

●沈陽紀程附錄

奴才都興阿跪奏爲查勘陵寢要工緣由請旨簡派大臣查估興修恭折奏聞仰祈聖鑑事竊據福陵掌關防常升報稱碑樓工程現有緊要情形呈請查勘前來奴才當卽咨行盛京工部選派熟諳工程司員等覆加詳勘去後玆準該部咨稱據本部派出司員等前往敬謹查勘得碑樓正脊劈倒吻獸脫落損壞銅鉤銅練損壞頭停上下二層琉璃瓦片多有破碎銅帽脫落不全四角岔脊歪閃亦有損壞飛檐椽望曹﹖少朽墜落仔角梁曹﹖少朽油飾彩畫爆落樓門銅絲网罩損壞不露明處恐亦有曹﹖少朽處所一切情形甚屬較重與原報相符惟查此項工程向系欽工修理本部並無辦過估修成案礙難核估等因咨覆前來奴才隨帶領司員親詣工次覆勘無異查此工曾於嘉慶二十一年間經欽工修理已逾保固限外惟碑樓系安奉神功聖位碑正座工程最關緊要亟應先行奏明請旨簡派大臣帶同工部熟諳工程司員前來敬謹查估應否興修之處恭候欽定所有奴才查勘要工請派大臣查估緣由理合恭折具奏伏祈皇上聖鑑訓示遵行謹奏

同治六年二月二十六日內閣奉上諭都興阿奏福陵碑樓工程請派員查估興修一折著派毓祿前往盛京會同桂淸敬謹查估欽此同治六年四月十三日內閣奉上諭工部左侍郎毓祿奏病難速痊墾請開缺一折毓祿著準其開缺調理其查勘盛京福陵工程著攺派潘祖蔭前往敬謹查勘欽此

跪【單銜】奏爲奏聞請旨事竊臣準工部咨稱同治六年二月二十六日內閣奉上諭都興阿奏福陵碑樓工程請派員查估興修一折著派毓祿前往盛京會同桂淸敬謹查估欽此嗣於四月十三日內閣奉上諭盛京福陵工程著攺派潘祖蔭前往敬謹查勘等因欽此欽遵移咨前來臣謹遵於四月二十三日束裝起程率同司員前往敬謹查勘理合恭折奏聞伏乞訓示遵行謹奏

再臣循例揀派工部郎中長潤主事吳景萱隨帶書吏前往同於二十三日起程查歷屆出關由兵部給發口票進關請用盛京內務府佐領圖票往返查驗在案理合奏明伏候命下臣卽行文各衙門遵照辦理謹附片奏聞謹奏同治六年四月二十日具奏奉旨知到了欽此

跪【雙銜】奏爲遵旨敬謹查勘福陵碑樓工程恭折仰祈聖鑑事竊臣潘祖蔭於四月二十日請訓二十三日率同司員等由京起程五月初八日行抵盛京恭詣福陵昭陵行禮後卽會同臣桂淸敬謹查勘得福陵碑樓一座重檐四面各顯三間正脊劈倒頭停滲漏角梁椽望曹﹖少朽吻獸瓦片破碎俱多脫落銅幪損壞踏跺座臺閃卸磚石間有酥碱謹擬拆修座臺踏跺選用石料八成糙磚五成細磚換新揭穴﹖瓦頭停油畫見新大脊正吻勾滴添新脊瓦料件換新五成修理其不露明處所俟承修大臣拆卸時如續有情形卽由該大臣酌量奏明辦理所有臣等會同敬謹查勘緣由理合據實奏聞伏候命下卽將應修做法淸冊移咨工部核算錢糧奏請欽派承修再臣潘祖蔭於拜折後卽率同司員等起程回京合並聲明爲此謹奏

沈陽紀程

