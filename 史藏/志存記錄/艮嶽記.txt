艮嶽記宋張淏

徽宗登極之初﹐皇嗣未廣﹐有方士言「京城東北隅﹐地協堪輿﹐但形勢稍下﹐儻少增髙之﹐則皇嗣繁衍矣。」上遂命土培其岡阜﹐使稍加於舊矣﹐而果有多男之應。自後海內乂安﹐朝廷無事﹐上頗畱意苑囿﹐政和間﹐遂卽其地﹐大興工役築山﹐號壽山艮嶽﹐命宦者梁師成專董其事。時有朱勔者﹐取浙中珍異花木竹石以進﹐號曰「花石綱」﹐專置應奉局於平江﹐所費動以億萬計﹐調民搜巖剔藪﹐幽隱不置﹐一花一木﹐曾經黃封﹐護視稍不謹﹐則加之以罪﹐斫山輦石﹐𨿽江湖不測之淵﹐力不可致者﹐百計以出之至﹐名曰「神運」﹐舟楫相繼﹐曰夜不絕﹐廣濟四指揮﹐盡以充挽士﹐猶不給。時東南監司郡守﹐二廣市舶﹐率有應奉。又有不待旨﹐但進物至都計會宦者以獻者。大率靈璧太湖諸石﹐二浙奇竹異花﹐登萊文石﹐湖湘文竹﹐四川佳果異木之屬﹐皆越海度江﹐鑿城郭而至﹔後上亦知其擾﹐稍加禁戟﹐獨許朱勔及蔡攸入貢﹐竭府庫之積聚﹐萃天下之伎藝﹐凡六載而始成﹐亦呼爲萬歲山﹐奇花美木﹐珍禽異獸﹐莫不畢集﹐飛樓傑觀﹐雄偉瑰麗﹐極於此矣。越十年﹐金人犯闕﹐大雪盈尺﹐詔令民任便斫伐爲薪﹔是曰百姓奔往﹐無慮十萬人﹐臺榭宮室﹐悉皆拆毀﹐官不能禁也。予頃讀國史及諸傳記﹐得其始末如此﹐每恨其它不得而詳。後得徽宗禦制記文及蜀僧祖秀所作《華陽宮記》讀之﹐所謂壽山艮嶽者﹐森然在目也﹐因各摭其略以備遺忘云。

禦制《艮嶽記》略曰「於是按圖度地﹐庀徒潺工﹐累土積石﹐設洞庭湖口絲溪仇池之深淵﹐與泗濱林慮靈璧芙蓉之諸山﹐最瑰奇特異瑤琨之石﹐卽姑蘇武林明越之壤﹐荊楚江湘南粵之野﹐移枇杷橙柚橘柑榔栝荔枝之木﹑金峨玉羞虎耳鳳尾素馨渠那茉莉含笑之艸﹐不以土地之殊﹐風气之異﹐悉生成長養於雕闌曲檻。而穿石出罅﹐岡連阜屬﹐東西相望﹐前後相續﹐左山而右水﹐沿溪而傍隴﹐連綿而彌滿﹐吞山懷谷。

其東則髙峯峙立﹐其下植梅以萬數﹐祿萼承趺﹐芬芳馥鬱﹐結構山根﹐號綠萼華堂。又旁有承嵐昆云之亭﹐有屋內方外圓如半月﹐是名書館。又有八仙館﹐屋圓如規。又有紫石之巖﹐祈眞之磴﹐攬秀之軒﹐龍吟之堂。

其南則壽山嵯峨﹐兩峯並峙﹐列嶂如屏﹐瀑布下入雁池﹐池水淸泚漣漪﹐鳧雁浮泳水面﹐棲息石間﹐不可勝計。其上亭曰噰噰﹐北直絳霄樓﹐閣蠻崛起﹐千疊萬復﹐不知其幾千里﹐而方廣兼數十里。

其西則參術杞菊黃精芎藭﹐被山彌塢﹐中號藥寮﹐又禾麻菽麥黍豆粳秫﹐築室若農家﹐故名西莊。上有亭曰巢云﹐髙出峯岫﹐下視羣嶺﹐若在掌上﹐自南䢐北﹐行岡脊兩石間﹐綿亙數里﹐與東山相望﹐水出石口﹐噴薄飛注如獸面﹐名之曰由龍淵濯龍峽蟠秀練光跨云亭羅漢巖。又西半山間樓曰倚翠﹐靑松蔽密﹐布於前後﹐號萬松嶺。上下設兩關﹐出關下平地﹐有大方沼﹐中有兩洲﹐東爲蘆渚亭曰浮陽﹐西爲梅渚亭曰云浪﹐沼水西流爲鳳池﹐東出爲研池﹐中分二館﹐東曰流碧﹐西曰環山﹐館有閣曰巢鳳﹐堂曰三秀﹐以奉九華玉眞安妃聖像。東池後結棟山下曰揮云廳﹐復由嶝道盤行縈曲﹐捫石而上﹐旣而山絕路隔﹐繼之以木棧﹐倚石排空﹐周環曲折﹐有蜀道之難。躋攀至介亭﹐此最髙於諸山﹐前列巨石﹐凡三丈許﹐號排衙﹐巧怪巉巖﹐藤蘿蔓衍﹐若龍若鳳﹐不可殫窮。麓云半山居右﹐極目蕭森居左﹐北俯景龍江﹐長波遠岸﹐彌十餘里﹐其上流注山間﹐西行潺爲漱玉軒。又行石間爲煉丹亭﹑凝觀圖山亭﹐下視水際﹐見髙陽酒肆。淸斯閣北岸﹐萬竹蒼翠蓊郁﹐仰不見天﹐有勝云庵﹑躡雲臺﹑消閒館﹑飛岑亭﹐無雜花異木﹐四面皆竹也。

又支流爲山莊﹐爲回溪﹐自山蹊石罅搴條下平陸﹐中立而四顧﹐則巖峽洞穴﹐亭閣樓觀﹐喬木茂艸﹐或髙或下﹐或遠或近﹐一出一入﹐一榮一凋﹐四面周匝﹐徘徊而仰顧﹐若在重山大壑﹐深谷幽巖之底﹐不知京邑空曠﹐坦蕩而平夷也﹐又不知郛郭寰會﹐紛萃而塡委也。眞天造地設﹐神謀化力﹐非人所能爲者﹐此舉其梗槪焉。」

祖秀《華陽宮記》曰「政和初﹐天子命作壽山艮嶽於禁城之東陬﹐詔閹人董其役。舟以載石﹐輿以輦土﹐驅散軍萬人﹐築岡阜﹐髙十餘仞。增以太湖靈璧之石﹐雄拔峭峙﹐功奪天造。石皆激怒抵觸﹐若碮若齒﹐牙角口鼻﹐首尾爪距﹐千態萬狀﹐殫奇盡怪。輔以磻木癭藤﹐雜以黃楊﹐對靑竹蔭其上。又隨其斡旋之勢﹐斬石開徑﹐憑險則設磴道﹐飛空則架棧閣﹐仍於絕頂﹐增髙樹以冠之﹐搜遠方珍材﹐盡天下蠹工絕技而經始焉。

山之上下﹐致四方珍禽奇獸﹐動以億計﹐猶以爲未也。鑿池爲溪澗﹐疊石爲堤捍﹐任其石之怪﹐不加斧鑿。因其餘土﹐積而爲山﹐山骨暴露﹐峯稜如削﹐飄然有云姿鶴態﹐曰飛來峯﹔髙於雉堞﹐翻若長鯨﹐腰徑百尺﹐植梅萬本﹐曰梅嶺﹔接其餘崗﹐種丹杏鴨腳﹐曰杏岫﹔又增土疊石﹐間畱隙穴﹐以栽黃楊﹐曰黃楊巘﹔築修岡以植丁香﹐積石其間﹐從而設險曰丁嶂﹔又得赭石﹐任其自然﹐增而成山﹐以椒蘭雜植於其下﹐曰椒崖﹔接水之末﹐增土爲大陂﹐從東南側柏枝榦柔密﹐揉之不斷﹐葉葉爲幢蓋鸞鶴蛟龍之狀﹐動以萬數﹐曰龍柏坡。

循壽山而西﹐移竹成林﹐復開小徑至百數步。竹有同本而異幹者﹐不可紀極﹐皆四方珍貢﹐又雜以對靑竹﹐十居八九﹐曰斑竹麓﹔又得紫石﹐滑淨如削﹐面徑數仞﹐因而爲山﹐貼山卓立。山陰置木櫃﹐絕頂開深池﹐車駕臨幸﹐則驅水工登其頂﹐開閘注水而爲瀑布﹐曰紫石壁﹐又名瀑布屏。從艮嶽之麓﹐琢石爲梯﹐石皆溫潤淨滑﹐曰朝眞磴﹔又於洲上植芳木﹐以海棠冠之﹐曰海棠川﹔壽山之西﹐別治園圃﹐曰藥寮。

其宮室臺榭﹐卓然著聞者﹐曰■﹝王曼﹞津殿﹑絳霄樓﹑綠萼華堂﹔築臺髙千仞﹐周覽都城﹐近若指顧。造碧虛洞天﹐萬山環之﹐開三洞爲品字門﹐以通前後苑﹐建八角亭於其中央﹐榱掾窗楹﹐皆以瑪瑙石間之。其地琢爲龍礎﹐導景龍江東出安遠門﹐以備龍舟行幸。東西擷景二園﹐西則溯舟造景龍門﹐以幸曲江池亭﹐復自瀟湘江亭開閘﹐通幸金波門。北幸擷芳堤﹐外築壘衛之﹐瀕水蒔絳桃海棠﹑芙蓉垂楊﹐略無隙地。又於舊地作野店麓﹐治農圃。開東西二關﹐夾懸巖磴﹐道隘迫﹐石多峯稜﹐過者膽戰股栗。凡自苑中登羣峯﹐所出入者此二關而已。

又爲勝遊六七﹐曰躍龍澗﹑漾春陂﹑桃花閘﹑雁池﹑迷眞洞﹐其餘勝迹﹐不可殫紀。工已落成﹐上名之曰華陽宮。然華陽大抵眾山環列於其中﹐得平蕪數十頃﹐以治園圃﹐以辟宮門﹐於西入徑﹐廣於馳道﹐左右大石皆林立﹐僅百餘株﹐以神運昭功﹐敷慶萬壽峯﹐而名之獨神運峯﹐廣百圍﹐髙六仞﹐錫爵盤固侯居道之中﹐束石爲亭﹐以庇之﹐髙五十尺﹐禦制記文親書﹐建三丈碑﹐附於石之東南陬。其餘石﹐或若羣臣入侍帷幄﹐正容凜若不可犯﹐或戰栗若敬天威﹐或奮然而趨﹐又若傴僂趨進﹐其怪狀余態﹐娛人者多矣。上旣悅之﹐悉與賜號﹐守吏以奎章書列於石之陽。其它軒榭庭徑﹐各有巨石﹐棋列星布﹐並與賜名﹐惟神運峯前巨石﹐以金飾其字﹐餘皆靑黛而已﹐此所以第其甲乙者。

乃命羣峯﹐其略曰﹐朝曰升龍﹐望云坐龍﹐矯首玉龍﹐萬壽老松﹐棲霞捫參﹐銜曰吐月﹐排云衝斗﹐雷門月窟﹐■﹝虫尊﹞螭坐獅﹐堆靑凝碧﹐金鰲玉龜﹐疊翠獨秀﹐棲煙嚲云﹐風門雷穴﹐玉秀玉竇﹐銳雲巢鳳﹐雕琢渾成﹐登封曰觀﹐蓬瀛須彌﹐老人壽星﹐卿云瑞靄﹐澑玉噴玉﹐蘊玉琢玉﹐積玉疊玉。叢秀而在於渚者曰翔鱗﹐立於涘者曰舞仙﹐獨踞洲中者曰玉麒麟﹐冠於壽山者曰南屏小峯﹐而附於池上者﹐曰伏犀怒猊﹑儀鳳烏龍﹐立於沃泉者﹐曰畱雲宿霧。又爲藏煙谷﹐滴翠巖﹐搏云屏﹐積雪嶺﹐其間黃石僕於亭際者﹐曰抱犢天門。又有大石二枚﹐配神運峯﹐異其居以壓眾石﹐作亭庇之﹐置於寰春堂者﹐曰玉京獨秀太平巖﹐置於綠萼華堂者﹐曰卿云萬態奇峯。括天下之美﹐藏古今之勝﹐於斯盡矣。

靖康元年閏十一月﹐大梁陷﹐都人相與排墻﹐避虜於壽山艮嶽之顚。時大雪新霽﹐邱壑林塘﹐傑若畫本﹐凡天下之美﹐古今之勝在焉﹔祖秀周覽累曰﹐咨嗟警愕﹐信天下之傑觀﹐而天造有所未盡也。明年春﹐復遊華陽宮﹐而盡廢之矣。

