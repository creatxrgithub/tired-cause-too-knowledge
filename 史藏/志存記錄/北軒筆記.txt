北軒筆記

﹝元﹞陳世隆撰

宋臺始建﹐謝瞻爲中書侍郎﹐弟晦爲右衛將軍。時晦權遇已重﹐瞻見其賓客輻輳﹐謂曰「吾家素以恬退爲業﹐不願干預時事﹐交遊不過親朋。而汝今勢傾朝野﹐豈家門之福邪﹖」乃以籬隔門庭﹐曰「吾不忍見此。」又謂宋公宜賜降黜﹐以保衰祚。晦或以朝廷密事語瞻﹐瞻故向親舊陳說﹐用爲嬉笑﹐以絕其言。及宋公卽位﹐晦以佐命功﹐位任益隆﹐瞻愈憂懼。至是遇病不療﹐臨終遺晦書曰「吾得啟體幸全﹐亦何所恨﹗弟思自勉勵﹐爲國爲家。」謝瞻之於兄弟﹐劉鎭之之於叔侄﹐顏延之之於父子﹐𨿽品格不同﹐而教戒俱有至理。居盛滿者﹐不可不熟味其言。

司馬公置獨樂園﹐當春明之際﹐卉木繁秀﹐觀者咸以錢與園丁呂直﹐謂之茶湯錢。積十千而納於公。公卻之曰「吾豈少此哉﹖」就與之。直曰「天地間只端明不愛錢邪﹖」於是盡其錢創一井亭﹐以便行客。只一不愛錢﹐可並端明﹐亦可以醒端明﹐要非端明不能有此僕也。不意君實秀才之外﹐復有此一等人。

伍子胥進伯嚭﹐伯嚭卒讒子胥﹔殷景仁引劉湛﹐湛卒抑景仁﹔韓愈薦李紳﹐紳卒詆愈﹔李徳裕起牛僧孺﹐僧孺卒排徳裕﹔寇準任丁謂﹐謂卒陷準﹔王安石用呂惠卿﹐惠卿卒毀安石﹔呂大防厚楊畏﹐畏卒叛太防﹔張浚﹑趙鼎舉秦檜﹐檜卒害浚﹑鼎。小人之不可信如此﹗𨿽然﹐始之信之﹐知人固未易也。

寧州頻歲饑疫﹐五苓夷彊盛﹐遂圍州城。李毅病卒﹐女秀明達﹐有父風﹐眾推領州事。秀獎勵戰士﹐嬰城固守。城中糧盡﹐炙鼠拔艸而食之。伺夷稍怠﹐輒出兵掩擊破之。荀崧都督荊州﹐屯宛﹐杜曹引兵圍之。崧兵食盡﹐欲求援於故吏襄城太守石覽。崧小女灌﹐年十三﹐帥勇士數十人﹐逾城突圍夜出﹐且戰且前﹐遂達覽所。又爲崧書﹐求救於周訪。訪遣子撫帥兵﹐與覽共救崧。又唐崔旰入朝﹐以弟寬爲畱後。楊子琳帥精騎數千﹐乘虛突入成都﹐寬不能制。旰妾任氏出家財募兵﹐得數千人﹐帥以擊子琳﹐破走之。兵凶戰危﹐男子不免爲牀下伏﹐奇女奇妾於黃卷中得之﹐吾獨爲之一快。

《莊子﹖逸篇》﹕浦衣八歲﹐而舜師之。《戰國策》﹕甘露言項橐七歲爲孔子師。古之聖賢必有師﹐其名見書傳間多矣。蒲衣﹑項橐﹐誠何如人﹖《列女傳》﹕睪子生五歲而贊禹。言幼悟者﹐三子其最乎﹖桓譚《新論》云「殷之伊尹﹑周之太公﹑秦之百里奚﹐咸有天才﹐皆年七十餘﹐乃升爲王霸師」。是皆學行之成於晚者。乃知生而穎異者﹐世不常有﹐或遭坎凜而失諸盛年者﹐猶當晚學﹐不可遽自棄也。

楚公子微服過宋﹐門者難之。其僕操而罵曰「隸也不力」。門者出之。東坡謂事有倒行而逆施者﹐以僕爲不愛公子則不可﹐以爲事公子之法亦不可。晉文帝爲瑯琊王﹐至河津﹐爲吏所止。從者宋典後來﹐鞭帝馬而笑曰「捨長官﹐禁貴人﹐汝亦被拘耶」﹖吏乃聽過。宋王廞討王恭﹐敗走。少子華﹐隨沙門曇冰逃匿﹐使提衣袱從後。津吏疑之﹐冰罵華曰「奴之怠﹐行不及我。」以杖捶之數十﹐由是得免。袁顗起兵襄陽﹐不成而死。子昂藏於沙門﹐將以出關。關吏疑非常人﹐沙門杖而語之﹐遂免。後周宇文泰與侯景戰河上﹐馬逸墜地。李穆見之﹐以策鞭泰背曰「隴東軍士﹐爾曹主何在﹖爾獨住此。」追者不疑爲貴人。與之馬俱還。是皆類於楚公子之僕者﹐乃知可以脫人於難﹐𨿽倒行而逆施之﹐未必非良計也。

考亭云「《西伯戡黎》﹐看來只不伐紂﹐其他事亦都做了。若說文王終守臣節﹐何故有此﹖只是後人因孔子『以服事殷』一句﹐遂委曲回護如此。」其說然否﹖曰「文王三分天下有其二﹐以服事殷。其中有多少道理﹑多少忠孝﹑多少誠心﹐委曲至此﹐便是至徳。其伐崇﹑戡黎﹐只因紂賜弓矢鐵鉞﹐得專徵伐。故不道之國﹐西伯得而伐之耳。然則祖伊之奔告謂何﹖蓋臣子之心﹐有見於興亡之會﹐故因戡黎之事﹐恐而奔告。慮紂之必亡﹐欲其攺過以圖存﹐非謂文王取紂之天下也。觀其奔告之詞﹐只稱殷之不徳﹐而不及周﹐則其本情可知矣。若曰文王伐崇﹑戡黎都做了﹐只不伐紂﹐是謂曹操東徵西討都做了﹐只未取漢是一樣。然則孔子何私於文王﹐特爲溢美﹔後人何私於孔子﹐曲爲回護。若以孔子之言未可信﹐則天下更有可信之言乎﹖或曰武王繼文王爲西伯﹐戡黎者﹐武王也。紂使膠鬲視師﹐而曰西伯何來﹖蓋武王將欲伐紂﹐而先戡黎也。若然﹐則文王之心事﹐愈益明白。使西伯而文王也﹐則祖伊之恐﹐徒以其理﹔使西伯而武王也﹐則祖伊之恐﹐明見其勢。可恐而卒不如所恐﹐文之所以爲文也﹔可恐而卽如其所恐﹐武之所以爲武也。而考亭於武之伐紂﹐則曰武王於此自是住不得﹔於文王以服事殷﹐卻曰只不伐紂。是以文王之不伐紂﹐反不如武王之伐紂爲直截也。失之矣。」

裝局取物﹐俗語謂之設法。受者非惠﹐與者如棄﹐謂之白著。王安石新法旣行﹐散靑苗錢於設廳﹐而置酒肆於譙門﹐民持錢出者﹐誘之使飲。又恐其不顧也﹐則令妓女坐肆作樂﹐以蠱惑之。小民無知﹐爭競鬥毆﹐則又差兵校﹑列枷杖以彈壓之﹐名曰設法賣酒。此設法之名所由始也。唐劉展亂紀﹐元載以吳越州縣賦調積逋﹐郡吏重斂﹐不約戶品上下﹐但家有粟帛者﹐則以人徒圍捕﹐然後薄錄其產而中分之﹐甚者﹐十去八九。時人謂之白著﹐言其厚斂無名﹐其所著者﹐皆公然明白﹐無所嫌避。此白著之名所由始也。嗚呼﹗元載﹑王安石﹐忍人哉。

問﹕「魯兩生云﹕『今天下初定﹐死者未葬﹐傷者未起﹐又欲起禮樂。禮樂所由起﹐積徳百年而後可興也﹐吾不忍爲公所爲。』其言如何﹖」曰「兩生不知禮樂。禮樂無一事可無﹐無一時可無。古之聖人躬蹈禮樂之實以化天下﹐迨其旣久﹐禮之用行而樂之用達﹐名分定﹐風俗淳﹐百姓泰和﹐曁鳥獸魚鱉咸若﹐是之謂興。非謂百年之後﹐乃始制禮作樂也。如必待百年而後制作﹐則漢已越髙﹑惠﹑文﹑景﹑武而之昭矣。至此時﹐方言禮樂乎﹐則自是以前﹐何以爲君臣﹖何以爲上下﹖何以朝會﹖何以祭享﹖可漫無儀式﹐而苟以爲之乎﹖孔子云﹕『王者必世而後仁』。夫所謂『必世而後仁』也﹐豈三十年後﹐始修仁政哉﹖行仁之久﹐積至一世﹐乃始淪浹爾。兩生不達﹐而爲此迂談﹐君子固無取也。」

樗裏子者﹐秦惠王異母弟也。歷事武王﹑昭王﹐戰勝攻取﹐號曰智囊﹐顯赫尊重﹐卒以壽終﹐可謂人臣之極矣。獨可異者﹐其卜葬渭南章臺之東﹐嘗謂人曰「後百歲﹐當有天子之宮夾吾墓。」至漢興﹐果建長樂宮於東﹑未央宮於西﹐而武庫正當其墓。夫秦自惠文至莊襄﹐越百年而始爲始皇﹐在位又三十七年。樗裏子之後﹐秦方自王而帝﹐開代以來大一統之盛。而漢宮之地﹐已默定於一丘墓之間﹐盛衰倚伏﹐孰非前定﹖語曰「力稱任鄙﹐智稱樗裏。」自非神聖﹐惡能前知若此哉﹖

和洽言於操曰「天下之人﹐才徳各殊﹐不可以一節取也。儉素過中﹐自以處身則可﹐以此格物﹐所失或多。今朝廷之議﹐吏有著新衣﹑乘好車者﹐謂之不淸﹔形容不飾﹑衣裘敝壞者﹐謂之廉潔。至令士大夫或污辱其衣﹐藏其輿服﹐朝府大吏或自挈壺飧﹐以入官寺。夫立教觀俗﹐貴處中庸﹐爲可繼也。今崇一槪難堪之行﹐以撿殊塗﹐勉而爲之﹐必有疲瘁﹐而或容隱僞矣。」操善之﹐下令﹕「不必廉才而後可用﹐二三子佐我明揚仄陋﹐惟才是舉。」和洽此議﹐極合中道。觀其不就劉表﹐特從操辟﹐以伸此議﹐亦可謂知所事者。

龍﹐角浪凹峭﹑目深鼻豁﹑髻晃鱗密﹑上壯下殺﹑朱火煜煜者雄﹐角靡浪平﹑鼻直髻隱﹑目圓鱗薄﹑尾壯於腹者雌。蝟﹐毛順者雄﹐逆者雌。啄木﹐羽斑者雄﹐褐者雌。樗雞﹐五色具者雄﹐靑黑質白斑者雌。又﹐蜥蜴亦五色具者雄﹐不備者雌。牡蠣﹐左顧者雄﹐右顧者雌。蜻蜓﹐身綠色者雄﹐腰間一遭碧色者雌。鼠﹐糞頭尖者雄﹐兩頭圓者雌。雀﹐糞尖者雄﹐圓者雌。又﹐右翼掩左翼者雄﹐左掩右者雌。鵲﹐翼左覆右者雄﹐右覆左者雌﹔燒毛內水中﹐沈者雄﹐浮者雌。蛤蚧﹐皮粗﹑口大﹑身小﹑尾粗者雄﹐口尖﹑身大﹑尾小者雌。鱟魚﹐雄小雌大﹐水中浮者雄﹐沈者雌。

《史記》﹐公孫宏﹑主父偃兩人均起於微﹐老於貧。方宏牧豕海上﹐與偃之困厄燕﹑齊﹐其窮一也。六十上書而不稱旨﹐與晚學縱橫﹐干謁求通﹐不召用﹐其厄同也。一旦遇合﹐魚水交歡﹐恨相見之晚﹐其遭際同也。宏外寬內深﹐陰賊險刻﹐殺主父﹐徙仲舒﹔偃迫齊王﹐懾燕﹑趙﹐其心術同也。乃究其始終﹐一則位終宰相﹐封列侯﹐蒙身後之顯名﹐而延子孫之富貴﹔一則身死族滅﹐爲天下笑﹐使非汶人孔車﹐則白骨且不收矣。天之禍福﹐何同類而異施如此﹗

裴度隸人王義﹐當度爲禦史中丞﹐與武元衡議討淮蔡。李師古爲淮﹑蔡請﹐不得搖﹐陰遣人刺武元衡於道﹐並刺度擊首﹐以氈帽厚﹐得不死﹐墜溝﹐義爲扡刃而死。賊意度死溝中矣﹐遂捨之。度免﹐爲文祭義﹐仍厚給其妻子。淮﹑蔡許大功勛﹐皆以爲成於裴度﹑李愬﹐而不知無王義﹐度與元衡同鬼錄矣。朝廷論淮﹑蔡功﹐而不及義。裨官小說﹐安可廢乎﹖

天道好生惡殺﹐未有殺人而無報者也。人但知英布反狀﹐漏泄於幸姬之就醫﹐疑姬與鄰人賁赫通﹐將欲捕赫﹐爲赫所告。及其敗走江南也﹐又以妻爲番君女﹐故走番﹐爲番陽人所殺。不知項羽坑殺千萬人﹐皆布爲首虐。故始則假手於項伯﹐殺其妻子﹐終則發難於愛姬﹐戮及其身﹐此天道之不爽者也。史稱其爲布衣時﹐有客相之曰「當刑而王。」並不聞謂王而復刑。蓋初之坐法而黥﹐出於無心﹐乃骨相之成於天者也﹔終以多殺而刑﹐乃孽由己作﹐非天也﹐故不形於相也。三人一體之中﹐韓﹑彭之誅﹐大都亦坐妄殺之故。後世之將﹐可以鑑矣。

建武中﹐郡國羣盜並起。郡縣追討﹐到則解散﹐去復屯結。光武遣使者下郡國﹐聽羣盜自相糾摘﹐五人共殺一人﹐除其罪。吏𨿽逗𨖻回避勿問﹐但以獲賊多少爲殿最﹐惟蔽匿者罪之。於是更相追捕﹐賊並解散。徙其魁帥於他郡﹐賦田受廩﹐使安生業。自是牛馬放牧不收﹐邑門不閉。非帝少在民間﹐熟知盜情﹐亦不能爲此法也。

王晏外弟阮孝緒﹐知晏必敗﹐不與相見。嘗食醬美﹐問知得於晏家﹐吐而覆之。及晏敗﹐人爲之懼。孝緒曰「親而不黨﹐何懼之有﹖」卒免於罪。王晏背齊主恩﹐勸蕭鸞以弒所托﹐非人哉﹗華林之誅﹐欲嘗啖粥﹐得乎﹖阮孝緒吐醬﹐髙矣。

畢再遇﹐兗州將家也。開禧用兵﹐諸將多敗事﹐獨再遇累有功。金虜認其旗幟﹐卽避之。累遷至鎭江都統制﹑揚州承宣使﹑驍衛上將軍﹐後以老病致仕。始居於霄﹐有戰馬號黑大虫﹐駿快異常﹐獨主翁能禦之。再遇旣死﹐其家以鐵維系之闌中﹐適遇嶽祠迎神。聞金鼓聲﹐意爲赴敵﹐於是長嘶奮迅﹐斷ㄌ而出。其家慮傷人﹐命健卒十餘挽之而歸﹐乃好言戒之云「將軍已死﹐汝莫生事累我家。」馬聳耳以聽﹐汪然出涕喑啞﹐長鳴數聲而斃。嗚呼﹗人之受恩而忘其主﹐曾異類之不若﹐能無愧乎﹖

伯陽生李樹下﹐遂指李爲姓。馬援本趙奢後﹐奢能馭馬﹐號馬服君﹐子孫因以爲姓。胡廣本姓周﹐以端午日生﹐不舉﹐用葫蘆盛之棄水﹐爲吳姓者所得﹐及長﹐托胡爲姓。陸羽﹐有人得之水濱﹐及長﹐筮得鴻漸於陸﹐因以陸爲姓。車千秋﹐齊田氏族也﹐年老﹐乘小車出入省中﹐人謂車丞相﹐子孫因以爲氏。席豫﹐本姓籍﹐避項羽名﹐攺姓爲席。束皙﹐本疏廣後﹐因避難﹐去﹝C055﹞爲束。棗據以避仇﹐攺姓爲棘。代醉篇中﹐尙有姓原之可考者﹐玆僅錄其所見。

趙奢以田部吏爲將﹐破秦閼與之下。卽其去邯鄲三十里而軍﹐堅畱二十八日不行﹐以懈秦師。武安君﹐智者﹐豈其料不及此﹖及二日一夜﹐捲甲而趨閼與﹐亦已疲矣。秦人悉甲而至﹐未之或懈也﹐危矣哉﹕止爭先據北山上﹐因以取勝﹐固倏忽之奇乎﹖前此堅畱一捨二日﹐而數百里趨利﹐其不至蹶上將也﹐幸矣。他日﹐與田單論兵﹐而以正兵用眾﹐詘單之奇兵用寡﹐是乎﹖非乎﹖奢以全趙爲閼與之一戰﹐單以敗齊完七十餘城﹐如反掌。吾未見安平之果在馬服下也。

宜城驛有楚昭王廟﹐喬木萬株﹐多不知其名﹐歷代不敢剪伐。每歲十月﹐民相率聚祭。廟後山城﹐卽王居也。其地獨髙﹐廣圍八九十畝﹐號殿城。其磚可爲書硯。驛前有井﹐亦雲起昭王時﹐每著靈異﹐人莫敢汲。豈以云不移禱﹑河非獲罪而能於赫至今邪﹖袁有萍鄕﹐卽王昔時得萍實處。

蘇仙公耽升云而去﹐後有白鶴立郡城北樓﹐以爪攫樓板書云「城郭是﹐人民非﹐三百甲子一來歸。我是蘇公﹐彈我何爲﹖」又﹐丁令威仙去﹐後亦化鶴來歸﹐集遼東華表柱上﹐語亦相同。又﹐唐玄宗時﹐蜀道士徐佐卿化鶴被箭。帝幸蜀﹐見壁間箭﹐問其弟子。曰「此吾師所畱﹐俟箭主至﹐還之。」

唐興以來﹐邊帥皆用忠厚名臣﹐不久任﹐不遙領﹐不兼統。功名著者﹐往往入爲宰相。其四夷之將﹐𨿽才略如阿史那杜爾﹑契苾何力﹐猶不專大將之任﹐皆以大臣爲使以制之。及開元中﹐天子有吞四夷之志﹐爲邊將者十餘年不易﹐始久任矣。皇子則慶﹑忠諸王﹐宰相則蕭嵩﹑牛仙客﹐始遙領矣。蓋嘉運王忠嗣專制數道﹐始兼統矣。李林甫欲杜邊帥入相之路﹐以胡人不知書﹐乃奏言「文臣爲將﹐怯當矢石﹐不若用寒族﹑胡人。胡人則勇決習戰﹐寒族則孤立無黨﹐誠以恩結之﹐彼必爲朝廷盡死。」玄宗悅﹐用其言﹐始用安祿山。至是﹐諸邊節度使盡胡人﹐精兵咸戍北邊﹐天下之勢偏重﹐卒致祿山傾覆京室。嗚呼﹗姦相固寵一言可以亡國。將相中外之關﹐可不愼歟﹗

南陽僧靜如得一古硯﹐置案頭﹐把玩間﹐忽堂下一甲士﹐長三四寸﹐升階﹐依案宣言曰「吾君欲觀漁於端溪﹐僧其避之。」隨有漁人六七輩﹐長如甲士﹐撒网於硯池。一將軍長五寸許﹐與左右三十餘﹐升硯指揮。頃時﹐网起﹐獲魚數頭﹐遽命廚人促膳。將軍指僧﹐謂左右曰「此亦可烹﹐以益魚席。」靜如怒而大喝﹐卽滅無有。俄有甲士擁之以去﹐倏忽入一宮﹐見前將軍坐而怒曰「何物大膽﹐乃敢驚余﹐其置之死。」於時宮中火起﹐僧因得逸。聞有謂之者曰「助汝金﹐以快爾心。」又曰「爾胡不爲宋郊﹖」僧夢覺﹐身臥堂下土穴傍。於是命徒持鋤開穴﹐得一蟻冢。思助金﹐鋤也。又感郊渡蟻事﹐遂掩而不毀焉。

趙鄰幾好學﹐善著述﹐太宗擢知制誥﹐逾月卒。子東之﹐亦有文才﹐前以職事死塞下。家極貧﹐三女皆幼﹐無田宅以生。其僕趙延嗣﹐義不忍去﹐竭力營衣食給之﹐勞苦不避。如是者十餘年﹐三女皆長﹐延嗣未嘗見面。至京師﹐訪舍人之舊﹐謀嫁三女於李翰林碩﹑楊侍郎徽之﹐發聲大哭。二公驚﹐謝曰「吾被衣冠﹐且與舍人交﹐不能卹其孤﹐不逮汝遠矣。」卽迎三女歸京師﹐求良士嫁之。皆有歸﹐延嗣乃去。䢐徠石守道爲之傳﹐以厲天下。嘗讀《李善王成傳》﹐救主孤於患難之中﹐皆古來奇男子。而延嗣拮據﹐贍養鄰幾三女﹐且不敢一面﹐及長而走京師﹐訪主故交﹐謀適良士﹐何其從容有爲若此﹗乃知成仁取義﹐必皆無所爲而爲者。彼延嗣亦何知﹐天下後世咸髙其行誼邪﹗

魏文帝旣立爲嗣﹐喜﹐因抱辛毗頸曰「辛君知我喜否﹖」君子於此﹐有以占其器之不宏矣。唐莊宗入梁﹐喜不自勝﹐手引李嗣源衣﹐以頭觸之曰「吾有天下﹐卿父子之功也。天下與爾共之。」有以知其業之不遠矣。嗚呼﹗二君何足道哉。劉先主之得蜀也﹐於涪置酒大會﹐謂龐統曰「今日可謂樂矣。」統曰「伐人之國﹐而以爲歡﹐非仁者之兵也。」先主醉﹐怒曰「昔武王伐紂﹐前歌後舞﹐非仁者耶﹖卿言不當﹐宜速起出。」統退。先主尋悔﹐請還。統復故位﹐先主曰「向者之論﹐阿誰爲失﹖」統曰「君臣俱失。」先主大笑﹐宴樂如初。先主襲奪璋土﹐權以濟業。昔人譬之斷手全軀﹐何樂之有﹖而酣醉中失辭如此﹗季漢之不能恢復舊物﹐其器亦有所未優乎﹖而吾於亞子輩何譏﹖

善謀者﹐如弈之布子﹐子定而勢從之﹐勢定而翕張從之﹐翕張定而勝從之。昔漢髙都關中﹐據天下之勢﹐從袁生出廣武﹐以致敵人之從﹐是也。羽已得關中﹐而更棄之﹐則韓生以爲沐猴而冠。故曰「凡與人鬥﹐不扼其吭而拊其背﹐而能勝者﹐未之有也。」昔諸葛公欲據荊州以爭天下﹐而曰「跨有荊﹑益﹐保其險阻﹐東和孫權﹐西交馬﹑韓﹐待天下有變﹐一軍出宛﹑洛﹐一軍向長安﹐百姓孰不簞食壺漿以迎王師﹖」此諸葛公之志﹑諸葛公之事也。及據荊不得而定都成都﹐觀其措置頗大﹐和孫權﹐安南中﹐撫輯蜀土﹐屯田渭濱﹐使諸葛不死﹑走生仲達者﹐關中寧可保哉﹖關中旣破﹐許昌瓦解﹐又安在無土不王﹖故其與華歆﹑王朗一書﹐精明果確﹐舉朝心悸膽落﹐莫知稅駕之所。夫操之臨死﹐何爲而咿嚶泣涕﹖畏諸葛也。分香賣履﹐有求爲黔首不得之念﹐知丕等不足贍健兒衣食也。操實蹙死於漢中﹐而史諱言之。視公如龍﹑視操如鬼之論﹐信矣。𨿽然﹐亦不都荊州之失也。

唐劉晏領度支﹐死之日﹐籍錄其家﹐惟雜書二乘﹑米麥數斛而已。史稱其理財以養民爲先﹐因平準法﹐幹山海﹐排商賈﹐制百物低昂﹐操天下贏貲﹐以佐軍興。𨿽用兵數十年﹐斂不及民﹐而用度足。唐中僨而復振﹐晏有勞焉﹐是干國之臣也。特以功名日盛﹐眷遇日隆﹐故娟嫉之人﹐如常衮輩者忌之。至其誅死﹐則因昔勘元載﹐鞫獄伏誅﹐而其黨楊炎坐貶。後炎專政﹐銜私恨﹐爲載報仇﹐遂誣構以死﹐而天下冤之。使晏不勘載事﹐𨿽理財﹐固不死也。勘載事﹐卽不理財﹐固亦死也。胡致堂乃謂晏以理財而死﹐遂謂是言利背義之爲害。若天道報惡者然﹐將使司國計者﹐不以足國爲務﹐而徒以不言利爲髙﹐則國亦何利焉﹖嗟乎﹗兵以子亂﹐乃不論丈人之師﹑弟子之師﹐而徒曰﹕兵者老氏之所忌﹐是天下無兵也。刑以詰姦﹐乃不論出於哀矜﹑出於苛刻﹐而徒曰﹕臯陶之無後﹐爲主刑也。而遂有縱盜賊以爲陰騭者﹐是使天下無刑也﹐而可乎﹖龍逢﹑比干之死﹐亦未必言利背義之爲害。甚矣﹗胡氏之說﹐不當事情﹐不可以爲訓也。

禮有謚﹐自堯而上﹐王者子孫﹐據國而起﹐功徳浸盛﹐故造美謚。舜﹑禹本以白衣砥行顯名﹐升爲天子﹐𨿽復制謚﹐不如名著。舜者﹐準也﹐循也。禹者﹐補也。湯者﹐攘也。文﹑武皆以其長言之﹐二王豈不能兼文武者哉﹖夏﹑商繼世之君﹐未嘗立謚。至周﹐始加謚而有幽﹑厲之名﹐孟子所謂孝子慈孫﹐百世不能攺焉者也。秦人鑑此﹐謂以子議父﹑臣議君也﹐遂去謚法。後世自漢以下﹐帝王謚號﹐在易代之日﹐有美無惡。若增累美謚﹐蓋始唐代宗時。顏眞卿上言「上元中﹐政在宮壺﹐始增祖宗之謚。玄宗末﹐姦臣竊命﹐累聖之謚﹐有加至十一字者。按周之文﹑武﹐言文不稱武﹐言武不稱文﹐豈盛徳所不優﹖蓋羣臣稱其至者故也。故謚多不爲褒﹐少不爲貶。今謚號逾古﹐請自中宗以上﹐皆從初謚。」當時百官集議﹐儒學之士﹐皆從眞卿議。獨袁傪謂廟陵玉冊﹐皆已刊成﹐不可輕攺﹐事遂寢。後世謚號﹐益衍而廣﹐皆準唐爲例﹐非古制也。

後漢趙岐﹐字邠卿。初名嘉﹐少負節槪。妻馬氏﹐外戚家馬融兄女也。岐鄙融﹐不與相見﹐仕州郡﹐以廉直見憚。年三十﹐以重疾臥蓐七年﹐嘗敕兄子曰「丈夫生世﹐退無箕山之操﹐進無伊﹑呂之勛﹐天不與我﹐復何言哉﹗我死﹐可立一圓石墓前﹐刻曰﹕『漢有逸人﹐姓趙名嘉。有志無時﹐命也柰何﹗』」後疾愈﹐京兆尹延篤引爲功曹﹐與京兆尹唐玄以怨謗有郤﹐收岐家屬宗親﹐陷以重法﹐盡殺之。岐逃難匿迹﹐賣餅北海市中。時安丘孫嵩﹐年二十餘﹐見岐密問曰「子似非賣餅者﹐倘有重怨﹐或亡命乎﹖我北海孫賓石也﹐闔門百口﹐勢能相濟。」岐素聞其名﹐具以實告。嵩卽迎歸﹐白母曰「出門得一死友。」上堂饗之極歡﹐日匿之復壁中。數年﹐嘗作《戹屯歌》二十三章。後諸唐死滅﹐得赦﹐拜並州刺史。復罹黨錮﹐獻帝時拜議郎。興平中﹐自乘牛車﹐往說劉表﹐令將兵衛朝廷。時孫嵩亦寓表所﹐不爲禮﹐岐力薦爲靑州刺史。時曹操爲司空﹐舉岐自代﹐乃拜太常。年九十餘﹐建安六年卒。自爲壽藏﹐圖季札﹑子產﹑晏嬰﹑叔向﹐四像居賓﹐自畫像爲主﹐其雅志如此。著書甚多﹐亦漢末一奇士也。

予閱宋昭憲太后本傳﹐生邕王光濟﹐早死。次太祖﹑太宗﹑秦王廷美。夔王光贊﹐幼亡。又燕國﹑陳國二長公主。則廷美爲昭憲出無疑矣。比廷美被讒﹐太宗謂宰相曰「廷美母陳國夫人耿氏﹐朕乳母也。後出嫁趙氏﹐生廷俊。」而《廷美傳》言涪陵公廷美母陳國夫人耿氏卒。此又若廷美眞非昭憲出者﹐何也﹖蓋廷美之出於昭憲﹐路人知之。廷美之致禍﹐則昭憲貽之。金匱之詔曰「汝百歲後﹐當傳位於汝弟。」嗟乎﹗太宗不能一日忘情於太祖﹐能一日忘情於廷美乎﹖反覆廷美始終﹐未嘗有一顯罪確情。如淮南江都之逆戾也﹐初告秦王驕恣﹐將有陰謀。陰謀﹐何謀也﹖王遹輩以告﹐驟擢美官矣。王榮輩﹐以交通安置矣。比趙普以私怨恨盧多遜﹐不藉廷美﹐則不中太宗之妒。不籍廷美以中太宗之妒則中多遜不毒。趙白﹑樊徳明之報多遜弓箭之遺﹐淮海犀玉之索﹐潘潾﹑銀碗﹑錦彩﹑羊酒之私﹐皆一時廷臣羅織成之﹐廷美何罪﹖《傳》又云「遣趙懷祿私其同母弟趙廷俊」。夫廷俊﹐果耿氏出﹐天下莫不聞﹐何必太宗嘵嘵然鳴之於大臣﹐大臣嘵嘵然鳴之於羣臣。又孰敢謂廷美﹐昭憲出也﹖況彼時宰相﹐普也。普言亦何可信乎﹖且太祖下滁﹐宣祖尙無恙﹐未幾﹐而帝以太祖之仁孝﹐忍使其父有壯子之媵妾攺適他人者。夫旣已適他人矣﹐已爲失節之婦﹐而陳國夫人之號﹐又孰崇之﹖蓋太宗一時爲塗面之言﹐以遮飾謀殺廷美之故﹐當時諱之。史臣難之﹐故其紀錯亂而矛盾﹐使後世疑之必辧之。則太宗之殘忍﹐趙普之險惡﹐廷美之冤憤﹐昭然如日月之行天﹐萬世不能掩也。

世傳漢髙溺戚姬之寵﹐遂欲奪嫡。然否﹖曰「此自有說。」蓋髙帝艱難百戰以有天下﹐見惠帝懦弱﹐不足以承大業﹐而己與呂后年皆漸髙﹐恐新造之邦反側未定﹐諸彊功臣又皆在列﹐一旦身死而太子不能爲駕馭﹐特以如意類己﹐故意屬之。此帝之本情也。卒以四皓羽翼﹐太子不廢﹐謂人心所屬﹐恐易之而又失天下心也。使帝果惑於戚姬之寵﹐而不顧失天下之心﹐則亦何有於四皓﹖且帝之殺韓信﹐卽其屬意趙王之心也。以爲信在而太子暗弱﹐天下事尙未可知﹐故寧殺信而不惜。使太子英武如帝﹐信未必誅。今以屬意趙王爲眞惑於戚姬﹐是亦謂信之誅爲眞反也。而果帝之本情哉﹖曰「若是﹐則周昌何爲彊諫﹖張良何以爲之羽翼﹖」曰「立嫡以長﹐理之正。又況開國之君﹐尢當爲後世法。昌亦只說个正理﹐良亦只了得呂后之托。彼惠帝之無子先死﹐呂后之後死﹐文帝之承統﹐一以衍漢祚之長﹐皆天意﹐非人謀也。若後先死而惠帝獨在﹐必不能自立以喪天下﹐則昌之諫﹑良之羽翼﹐是亦殷太史之爭立紂﹐使商不祀忽諸而已。」或又曰「太子易﹐則彊悍之呂后不肯但已﹐趙王亦未能安﹐家難且作﹐而其禍方長﹐故不如據正理以聽天命。」良之意或如此﹐要之皆出於不得已﹐不可爲萬全之謀也。

七雄之末﹐諸善戰者﹐吳起以法﹐孫臏以智﹐田單以巧﹐白起﹑廉頗﹑李牧以勇﹐而公子無忌不與焉。公子特以卑身下士﹐差勝孟嘗﹑平原﹑春申三君﹐不知善爲兵者﹐固無如公子者也。吳起﹑孫臏之時﹐秦未甚彊﹐而田單之所摧則騎劫﹐頗則栗腹而牧匈奴也。白起用秦師以攻諸侯﹐宜無不糜碎者。若邯鄲之圍﹐秦悉關中﹑河內之卒﹐馘趙人四十五萬﹐而壓其城。城且旦暮下矣﹐公子𨿽竊符以有魏師﹐而其人皆嚄唶懦將之所教﹐而恫脇不振之餘也﹐縱歸二萬人﹐而獨畱八萬人以戰﹐外若削弱其形﹐而內實有以一其心而振其气﹐偏師直入虎狼之窟﹐而逐之以存趙。此其乘堅而爲瑕﹑轉弱而爲勁者﹐何如也﹖秦乘公子出﹐而日夜攻魏﹐其志已無魏矣。乃公子歸而致五國之師﹐大破秦軍於河外﹐走蒙驁﹐乘勝逐北﹐至函谷關而不敢出。此其聯散以爲整﹑轉弱而爲勁者﹐又何如也﹖公子不死﹐魏幾不亡﹐萬金入而晉鄙之客之間行﹐公子惟有飲酒﹑近婦女﹐以速其死耳。蓋不欲以身爲秦國虜也。或曰「公子之善用兵﹐獨其客善之」。不知客善兵﹐而惟公子用之。是亦淮陰之善將兵﹐而髙帝之能善將將也。孰謂公子不善用兵哉﹖

張奐﹐字然明﹐北州人豪。一任職﹐卽以二百人招合東羌﹐破南匈奴七千之眾﹐已稱奇功。羌豪酋長感徳﹐贈遺金鐻﹑馬匹甚多﹐乃召主簿於諸羌前﹐以酒酹地﹐曰「使馬如羊﹐不以入廏﹔使金如粟﹐不以入懷。」悉還之。羌性最貪﹐人人竦服。梁冀被誅﹐奐以冀故吏免官禁錮﹐賴皇甫規力薦得復。後竇武﹑陳蕃謀誅宦官﹐事泄。曹節等矯制﹐詔奐圍陳蕃﹐殺之﹐以功封侯。奐初不知本謀﹐後知爲節所賣﹐痛自悔恨﹐封還侯印﹐乘災應上疏﹐力申陳﹑竇之冤。復爲節等所疾﹐結司隸校尉段熲將害之。奐憂懼﹐奏記於段﹐辭極哀懇。段𨿽剛猛﹐省書憐之﹐旣免於難。時禁錮者多不能遜避﹐俱至死徙。奐獨閉門不出﹐聚徒著書﹐竟以壽終。遺命曰「吾前後仕進﹐十要銀艾﹐不能和光同塵﹐爲讒邪所忌。通塞﹐命也﹔始終﹐常也。」命從薄葬﹐諸子從之。二子﹐長芝﹐字伯英﹔次昶﹐字文舒﹐並善艸書。論曰「士君子處世﹐豈能遭際皆良﹖所貴明哲善處。而善處之道﹐不過無欲﹑謙退爲主。蓋公能服人﹐讓能遠害﹐持身之善物也。然明辭羌金﹑還侯印﹐兩事可稱無欲。功當封侯﹐阻於宦豎﹐而賜錢﹑除郎﹐並皆不受﹐可稱謙退。至奏記段穎﹐不獨文詞古婉﹐可追樂毅之書﹐而曲意趨承﹐深得明哲保身之道。至於著書立言﹐一門詞翰﹐又其餘事。種種皆可師法﹐不當於將臣中論也。」

唐世士大夫崇尙家法﹐柳氏爲冠。舊傳柳氏出一婢﹐婢至宿衛韓金吾家﹐未成券。聞主翁於廳事上買綾﹐自以手取視之﹐且與駔儈議價。婢於窗隙偶見﹐因作中風僕地。其家怪問之。婢云「我正以此疾﹐故出柳宅也。」因出外舍。人間﹕「汝有此疾﹐幾何時﹖」婢曰「不然。我曾伏侍柳郎君﹐豈肯伏侍買絹牙郎也﹖」蓋柳宅家法淸髙﹐不爲塵垢卑賤﹐故婢化之如此。今士大夫妻﹐有此識者少矣。柳婢妾亦知雅俗﹐陶谷妾淺斟低唱﹐與雪水烹茶趣味自別。誰謂習俗不能移人乎﹖

郭景純璞﹐少好經術﹐博學髙才。而其天文卜筮之術﹐則受於郭公靑囊書。晉懷之際﹐郭嘗筮之﹐投策嘆曰「黔黎將湮於異類﹐桑梓其剪爲龍荒乎﹖」遂避居河東﹐抵將軍趙固。固乘馬死﹐郭令三十人從三十里外廟社中﹐取一物似猴者﹐置病馬前﹐便噓吸其鼻。有頃﹐馬奮迅而起﹐此物隨不見。其術甚神﹐而理不可解。又其寓主人一婢美﹐郭愛之﹐以豆化赤衣人圍其宅。主人求爲解﹐竟得婢。其他術奇驗甚多。嘗著《南郊賦》﹐帝悅之﹐召爲著作郎。然性輕易﹐不修威儀﹐嗜酒色。幹寶嘗誡之曰「此非適性之道。」郭曰「吾所受有本限﹐用之惟恐不盡。乃憂爲患乎﹖」是以深安分義﹐不求榮進﹐當王惇之難﹐從容就死。𨿽桓彜觸廁之忌﹐數若相符。而行刑袴褶之遺﹐久已前定。壽亦四十九﹐與管公明同。所著述傳世甚多﹐則非管比。

張乖崖詠布衣時﹐與陳希夷交﹐師事之﹐一見謂曰「子當爲貴公卿﹐一生辛苦。」二年後﹐果及第。嘗贈之詩曰「徵吳入蜀是尋常﹐鼎沸笙歌救火忙。乞得江南佳麗地﹐卻應多謝腦邊瘡。」初不解﹐後歷仕吳﹑蜀﹐皆符合。至益州﹐忽頭瘡。先是屢乞閒﹐不許﹐至是因瘡乞金陵養疾﹐遂得旨。少嘗與傅霖爲交﹐後公出而霖隱越。三十年守宛州﹐傅忽叩門笑曰「別子一世﹐尙爾童心。今將以去來報子。」公曰「詠亦自知之。」後一月而卒。前居蜀時﹐曾畱實封文字一卷﹐與僧希白曰「候十年後某日開視。」至期發函﹐乃公自題畫像也。公果以是日死。論曰「神仙之事﹐古未嘗無。若鄴侯﹑乖崖輩﹐自是本來靈骨﹐故能坐照去來﹐脫屣塵界。觀其天文示異﹐慨以身當。希白實封﹐十年前定。何其視死如歸﹐了無芥蒂也﹗」寇萊公之謫嶺南﹐道出杭州﹐妾倩桃疾作﹐謂公曰「妾必不起﹐幸葬我天竺山下。」且云「相公宜自愛﹐亦非久居人世者。」果老薨於雷州。夫萊公不必言﹐此女子亦豈塵埃中人耶﹖視戀戀世緣者﹐眞霄壤矣。

方玄徳爲平原相時﹐關﹑張爲別部司馬﹐三人寢食必俱﹐恩如一體。後來間關患難﹐大抵劉之藉力於二公居多。翼徳救主於當陽長阪﹐以二十騎拒操迫兵﹐斷橋瞋目之時﹐眞是神將。一破劉璋﹐再破張郃﹐俱以少勝眾﹐所向無前。帳中之變﹐乃爲人襲其臥內耳。若雲長之守荊州﹐威震華夏﹐曹操欲遷都以避其鋒。司馬懿看破關之得志﹐孫權必不願﹐遂勸權躡其後。權若無辭婚之積憾﹐應之亦未必如此之速。及攻曹仁於樊﹐操遣於禁救之。禁降矣﹐又殺其將龐徳。逮操再遣徐晃救仁﹐關不設防﹐身及妻子並爲權所害。後龐徳子會﹐隨鐘﹑鄧伐蜀﹐盡滅關氏之家。是關死於司馬懿﹐而關族滅於龐徳也﹐豈不惜哉﹗

東坡守膠西時﹐熙寧乙卯﹐仕宦十九年﹐家日益貧。元丰己未﹐於吳興被逮赴獄﹐黃州安置﹐寓居定惠寺﹐遷臨臯亭﹐立南堂。辛酉﹐在黃二年﹐日以困匱。故人馬正卿爲請故營地﹐使躬耕其中﹐所謂「東坡」者也。明年始就﹐東坡築雪堂以居。紹聖甲戌﹐寧遠軍之謫﹐惠州安置﹐寓居嘉祐寺﹐就寺立思無邪齋。明年﹐遷於合江之行館。又明年﹐得歸。善後隙地數畝﹐營白鶴新居。丁丑﹐新居成。未幾﹐謫瓊州﹐於昌化軍安置。初僦官屋﹐爲有司迫逐﹐乃買地城南﹐結茆數椽﹐鄰天慶觀﹐極湫隘。嘗偃息桄榔林中﹐摘葉書銘﹐以記其處。在儋四年﹐食芋飲水﹐其窮甚矣。元符庚辰﹐得赦北歸。明年﹐爲建中靖國。辛巳七月丁亥﹐卒於毗陵。坡公陟世多難如此。徐﹑杭﹑汝﹑潁牧守之樂﹐中書﹑翰林﹑侍從之榮﹐定州方面之貴﹐所得幾何﹖而四十五年間﹐南奔北走﹐風波瘴癘之鄕﹐饑餓勞苦﹐曾不得名一廛﹐托環堵爲終老地。其與人書﹐間及生事不濟﹐輒自解雲。水到渠成﹐不須預慮﹐亦可謂善處窮矣。

三代養老之禮﹐遠不可考。《記》所傳者﹐多漢人擬議之辭。後周以於謹爲三老﹐中楹南向而坐﹐帝立於黼扆之前。西面有司進饌﹐帝跪設醬﹐至親爲袒割。謹食畢﹐帝跪授爵以酳。此拘《禮經》之文而不達其意者也。蓋古人之席﹐以東向爲尊﹐賓師祭禮皆正東向之席。惟人主立朝則南面耳。今也以人臣儼然南面﹐而使人主立於其旁。三代有是禮耶﹖此不達古之方面也。《禮》曰「授坐不立﹐授立不跪。」古之所謂跪者﹐卽坐而膝席耳。今也以人臣倨坐於上﹐而人主跪於其前。三代有是禮耶﹖此不達古之坐起也。且夫禮有時而情有順﹐古今異便﹐不可彊也。古之人君立而聽朝﹐今有立者乎﹖古之升車者或立而乘﹐今有立者乎﹖況三代所謂國老者﹐其道徳行業﹐足以師表流俗而輔翼人主﹐王之所謂師保﹐父兄也。東京以桓榮爲三老﹐儒者猶或恥之﹐謹何人哉﹗猥以不經之禮尊之﹐陋亦甚矣。宋儒徒取其能行周禮﹐而不察其是否﹐不亦誣耶﹖

李靖以勁騎三千﹐由馬邑襲破定襄﹐頡利可汗遁磧北。他日﹐又以萬騎﹐賫二十日糧﹐襲頡利於白道﹐於是斥地自陰山﹐北至大漠﹐功大而成速﹐開辟以來未之有也。又裴行儉爲安撫大使﹐行至西州﹐諸蕃郊迎。行儉召豪傑幹餘人自隨﹐揚言大熱﹐未可以進﹐宜駐軍﹐須秋。都支覘知不設備。行儉徐召四鎭酋長﹐僞約畋曰「吾念此樂未嘗忘﹐孰能從嚴四鎭子弟從者萬人﹐乃陰勒部伍﹐數日倍道而進﹐去都支帳十餘里﹐先遣所親問安否﹐外若閒暇﹐非討襲者。又使人趣召都支。都支倉卒不知所出﹐率子弟五百人詣營謁﹐遂擒之。行儉破大酋﹐不煩中國折矢﹐用其豪傑﹐進止如戲﹐此亦班定遠後一人也。

隋有樂工萬寶常者﹐善爲音律。開皇初﹐命沛國公鄭繹等定樂爲黃鐘調﹐樂成奏之。寶常曰「此亡國之音﹐豈所宜聞﹖」後復聽太常所奏樂。泫然泣曰「聲淫麗而哀﹐天下不久將盡。」時方全盛﹐至大業末﹐其言卒驗。時王令言亦妙達音律﹐煬帝將幸江都﹐其子從戶外彈胡琵琶﹐作翻調安公子曲。令言臥室中﹐聞之驚起曰「變﹐變。」急呼其子曰「此曲何時興。」子曰「頃來有之。」令言遂欷流涕﹐謂其子曰「汝愼不從行﹐帝必不返。」子問其故。曰「此曲宮聲﹐宮﹐君也。其聲往而不返﹐吾故知之。」帝果被弒江都。以此觀之﹐二人者﹐師曠﹑季札亦不多讓﹐乃知吉凶先見﹐亦理數之必然也。

