南康記

晉鄧徳明

●神闕

南康縣歸義山﹐去縣七百里﹐下有石城﹐髙數丈﹐遠望嵯峨﹐靈闕騰空。故老謂之神闕。

●金雞

於都縣有金雞石﹐傍有穴。宋永初中﹐見金雞棲翔此穴﹐頗時飛鳴。又云覆笥山。平湖有石雁﹐浮在水﹐每至炎气代序﹐則飛翔若知感候。

●梓樹

梓潭昔有梓樹巨圍﹐葉廣丈餘﹐垂柯數畝。吳王伐樹作船﹐使童男女挽之。船自飛下﹐男女皆溺死。至今潭中時有歌唱之音。

●石桃

南康五山有石桃﹐故老云「古有寒桃﹐生於巓顚隱淪之上。將大取其實﹐因變成石焉。」

●鸀鳥

歸美山有石室﹐色如黃金﹐號爲金室。有鸀鳥﹐形色鮮潔﹐自愛羽毛。其只者﹐或鑑水向影﹐悲鳴自絕。方知孤鴛對鏡﹐爲不虛矣。

●玉臺

於都君山上有玉臺﹐方廣數丈。周回盡是白石柱﹐自然石覆﹐如屋形也。四面多松杉﹐遙眺峨峨﹐響像羽人之館。風雨之後﹐景气明淨。頗聞山上有鼓吹之聲。山都木客﹐爲舞唱之節。

●靑竹杖

南野縣有漢監匠陳鄰﹐其人通靈。夜嘗乘龍還家﹐其婦懷身。母疑與外人通﹐密看乃知是鄰乘龍。龍至家輒化靑竹杖﹐鄰內致戶前﹐母不知﹐因將杖去。須臾﹐光彩滿堂﹐俄爾飛失。憐失杖﹐乃禦雙鵠還。

●潯陽四隱

晉翟莊﹐字祖休﹐湯之子﹐以孝友著名﹐守父操。州致禮命﹐並不就。莊子矯﹐亦髙節﹐家居無事﹐好種竹。辟命屢至﹐嘆曰「吾焉能易吾種竹之心﹐以從事於籠鳥盆魚之間哉﹗」竟不就。矯子法﹐賜節槪尢佳。武帝以散騎郎召容﹐勉之就聘。乃正色曰「吾家不仕四世矣﹗使白璧點污可乎﹖」亦不從之。祖父子孫皆有行義﹐世稱潯陽四隱。

