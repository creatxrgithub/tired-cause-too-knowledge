

宦遊日記

﹝明﹞徐榜著

●目錄

秉公

保民

訓廉

訓勤

儉有四益

勤有三益

自在箴

十三哨戒諭

勸勉

●宦遊日記

薦所徐榜著

後學趙紹祖

繩祖

同校

○秉公

厚姻婭近小人尹氏所以不平於秉鈞開誠心布公道武侯所以獨優於王佐故曰本心日月私欲蝕之大道康莊偏見窒之聽信偏則枉直而惠姦喜怒偏則賞僣而刑濫惟公生明偏則生暗

○保民

古者於民饑溺猶已饑溺心誠求之若保赤子於戲入室咲語飲醲嚙肥出則敲朴痛癢不知人心不仁一至於斯淑問之澤百世猶祀酷吏之後今其餘幾誰甘小人而不爲君子

○訓廉

惟士之廉猶女之潔一朝點污終身玷缺毋謂暗室昭昭四知汝不自愛神明可欺黃金五十駝楜椒八百斛生不足爲榮﹖卜夕﹖﹖死且有餘戮彼美君子一鶴一琴望之凜然淸風古今

○訓勤

爾服之華爾饌之豊縷絲顆粒孰非正供居焉而曠厥官食焉而怠其事稍有人心胡不自愧昔者君子靡素其餐炎汗浹背白不辭難警枕計功夜不遑安誰爲我師一範一韓

○儉有四益

凡人貪淫之過未有不生於奢侈者儉則不貪不淫可以飬徳一益也人之受用自有劑量省嗇淡泊有長久之理可以養壽二益也醉濃飽鮮昏人神智若蔬食菜羹則腸胃淸虛無滓無穢可以養神三益也奢則妄取苟求志气卑辱一從儉約則於人無求於己無愧可以養气四益也

○勤有三益

民生在勤勤則不匱一夫不耕必受其饑一婦不蠶必受其寒是勤可以免饑寒一益也農民晝則力作夜則頹然甘寢非心淫念無從而生昔公父文伯之母曰瘠土之民莫不向義勞也淵明詩曰田家豈不苦弗獲辭此難四體誠乃疲而無異患千是勤可以遠淫僻二益也戶樞不蠹流水不腐周公論三宗文王之壽必歸之無逸呂成公釋之曰主靜則悠遠博厚自彊則堅寔精明操存則血气循軌而不亂收斂則精明內守而不浮是勤可以致壽考三益也

○自在箴

算計有益吾亦算計煩惱有益吾亦煩惱柰算計無用煩惱徒勞何如隨緣隨分以詠以陶度有限之年樂孔孟之道

聖人之心隨寓而安以無所系也設有一所系則前有牽後有曳欲隨寓而安得乎

○十三哨戒諭

營壘當壯士卒當卹器械當整武藝當練偵探當勤遊巡當愼救援當速追捕當嚴設伏當密堵截當勇毋克剝士餉毋輕許苗糧毋虛裁兵數毋混冒首功毋幸鄰災毋匿盜情毋偸安而忘備毋輕敵以僨師毋以小利而失同事之好毋以小勝而長怠傲之志

○勸勉

世情宜淡立志貴剛剛則欲不能屈淡則欲念不起私喜私怒皆足以害事而怒之爲害尢甚故制之最要除之最難

下學便是爲已寔功行慕髙遠畢竟近名之心未忘欲念易逞者其機順也欲動難制者其習久也故學貴及時功當勇決

耕堯田者有水慮耕湯田者有旱憂耕心田者無慮無憂日日豊耳

楚師伐宋師人多寒楚子拊而勉之三軍之士皆如挾纊楚子不能使人皆挾纊而三軍之暖暖其言也楚人有饋簞醪者楚莊王投之於河令軍士迎流飲之三軍皆醉楚莊王不能使河爲醪三軍之醉醉其賜也

養子如芝蘭旣積學以培植之又積善以滋潤之子弟之賢不肖系諸人而世人不以其不肖爲可憂子弟之貧富系情欲之路嗜好之府也目愛采色命曰伐性之斤耳聽淫聲命曰攻性之鼓口貪滋味命曰腐腸之藥鼻悅芳馨命曰燻喉之煙身安輿駟命曰召蹙之機此五者所以養生亦以傷生諸天而世人乃憂其貧賤多爲不義之事以富之貴之得非倒見耶

聲色在前而不知好是稿其心者也聲色已過而不能化是蕩其心者也不稿不蕩惟從事於心學者自得之

凡觀人之術無它但作事神气足者不富貴卽壽考其次莫若觀其所受此最切要升不容斗不覆卽毀物理之不可移者

以歲之凶穰而荒其稼穡者非良農也以利之盈縮而棄其資貨者非良賈也以行之禍福而攺其善行者非良士也

蘇黃門云人生逐日胸次須出一好議論若飽食暖衣惟利欲是念何以自別於禽獸

張飽帆於大江驟駿馬於平陸天下之至快反思則憂處不爭之地乘獨後之馬人或我口﹖﹖樂莫大焉飽肥甘衣輕暖不知節者損福廣積聚驕富貴不知止者殺身飽藜藿者鄙膏梁樂貧賤者薄富貴安義命者輕死生遠是非者忘臧否

居軒冕之間當有山林之气處塵埃之內不可有市井之習

未雨而雷雨必不成未行而言行必不成古人所以恥躬之不逮

山雞自愛其毛終日影水目眩則溺人亦有溺於自愛者芙蓉山有異鳥其名曰鵓愛形顧影不自藏爲羅者所得士之罹於世网皆由其不肯自藏故爾夜蛾撲繞燈燭驅去復來弗至焦爛弗止利祿聲色之在人往往甘其心而死之何以異於是哉

關中隱士樂道耕常言修養之士當書月令置坐左右夏至宜節嗜欲冬至宜禁嗜欲蓋一陽初生其气微矣如艸木萌生易於傷伐故當禁之不特節也

馬永卿曰唐柳公度年八十有彊力人問其術對曰吾平生未嘗以脾胃熟生物暖冷物以元气佐喜怒此亦當爲座右銘也

此宦遊日記前明徐方伯薦所公曆官時之所自課在當時或不止此後人掇其餘而刻之者也內十三哨戒諭當是備兵辰沅時所作今按武陵姚季問作公辰沅道生祠記云諸苗爲梗公如沅州按視十衛十三哨獎猛勸良策駑磨鈍三年間縛生擒而犁其庭者八百口衝擊電掃破八九塞苗穴則公之武功可見又按公集中有谷戰圖說小序自云拜命入疆苗醜竊發巡歷鎭筸觀風五靖無非崇山峻嶺懸崖淵谷退而嘆曰地勢如此無怪乎新息武侯不能盡得志乃取諸名將陣圖有當於谷戰之法者編爲十圖且爲之說以頒示諸將領爲訓練式夫苗民之匪用靈而爲今

聖世之所當遏絕亟矣惜乎其圖不傳其說亦不可得而見也興懷及此遠想慨然嘉慶五年六月後學趙紹祖識

宦遊日記

