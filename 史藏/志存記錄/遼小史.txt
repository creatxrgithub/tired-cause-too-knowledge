《遼小史》明楊循吉

遼﹐故契丹部族。契丹之君痕徳堇可汗時﹐權歸於越耶律億。耶律億者﹐疊剌部夷離堇也﹐爲契丹於越﹐總知軍國事﹐字阿保機﹐小字啜裏只﹐身長九尺﹐丰上銳下﹐目光射人﹐關弓三百斤。嘗以騎兵七萬會李克用於云州﹐易袍﹑馬﹐約爲兄弟﹐爲克用破劉仁恭﹐而中國畏之。唐天復四年﹐痕徳堇可汗死﹐國人立以爲皇帝﹐制如中國﹐是爲遼太祖。時當五代之始﹐與中國聘問往來不絕。其都有五京﹐自太原以東﹐至髙麗﹐有中國之地﹐帶數千里﹐而沙漠以北所統諸君國皆入貢籍。其官有北﹑南面大王﹐北面治國人﹐南面治漢人。又有北﹑南府宰相﹐北兵南民﹐分治之。而大抵因唐舊兼用國制﹐惟於越最貴。太祖立其將二十一人﹐各有所擬﹐而耶律曷魯爲心﹐蕭敵魯爲手﹐敵魯之弟阿古只爲耳。

立七年﹐諸弟剌葛等數反﹐追至楡河獲之。是時轄底亦在擒中﹐太祖問轄底曰﹕『朕初卽位﹐嘗以國讓﹐叔父辭之﹐今反欲立吾弟﹐何也﹖』轄底對曰﹕『度陛下英武﹐必不可取。諸弟懦弱﹐得則易圖也。』於是縊殺轄底而赦諸弟。轄底將刑﹐太祖謂曰﹕『叔父罪當死﹐朕不敢赦。事有便國者﹐宜悉言之。』轄底曰﹕『疊剌部人眾勢彊﹐故多爲亂﹐宜分爲二﹐以弱其勢。』然轄底竟死。

是後累以兵南略地幽﹑薊﹐凡下州數十﹐國勢大振﹐而唐興滅梁。甲申年詔國中曰﹕『三年之後﹐歲在丙戌﹐時值初秋﹐必有歸處。然未終兩事﹐豈負天意﹖』聞者皆驚﹐莫識謂何也。卽日大舉徵吐渾﹑黨項﹑阻卜諸部﹐旣以次就俘﹐於是又詔曰﹕『所謂兩事﹐一事已畢﹐惟渤海世仇未雪﹐豈宜安駐﹖』乃親徵渤海大諲撰﹐圍忽汗城。諲撰力屈﹐素服稿索牽羊﹐率僚屬三百餘人出降。三日﹐復叛破之。駕幸城中﹐以兵衛諲撰及族屬以出﹐攺渤海爲東丹國﹐而立太子倍爲人皇王以主之﹐仍賜天子冠服﹐置左﹑右﹑大﹑次四相及百官﹐一用漢法。歲貢布十五萬端﹑馬千匹。上諭倍曰﹕『此地瀕海﹐非可久居。畱汝撫治﹐以見朕愛民之心。』駕將還﹐倍作歌以獻。陛辭﹐太祖曰﹕得汝治東土﹐吾復何懮。』倍號泣而出。於是以大諲撰置於皇都。未幾﹐諸部多叛﹐隨平之。

太祖在位二十年﹐次扶余府﹐不豫。有黃龍見城上﹐可長一里﹐其光奪目﹐入於行宮﹐而太祖以龍見之夕崩﹐年五十五。所謂『丙戌秋初﹐必有歸處』﹐至是乃驗﹐後以扶余爲黃龍府云。

太祖旣崩﹐人皇王嫡﹐當立﹐自東丹國來奔﹐然太后意在大元帥徳光。徳光﹐太祖第三子也。太祖在時﹐徳光當國掌兵﹐外嚴內寬﹐嘗從平諸部﹐東西萬里﹐所向皆有功。是時人皇知太后意欲立徳光﹐乃率羣臣請於太后曰﹕『大元帥勛望﹐中外攸屬﹐宜承大統。』於是讓位與大元帥。大元帥立﹐是爲太宗。旣立﹐反疑人皇王﹐以東平爲南京﹐徙﹝一本下有『倍』字﹞居之﹐盡遷其民。又置衛士陰伺動靜。人皇王歸國﹐怏怏不自得﹐作《樂田園詩》。唐明宗聞之﹐遣人跨海持書密召人皇王。人皇王畋海上。使再至﹐人皇王嘆曰﹕『我以天下讓主上﹐今反見疑﹐不如適他國﹐以成吳泰伯之名。』立木海上﹐刻詩曰﹕『小山壓大山﹐大山全無力。羞見故人鄕﹐從此投外國。』於是浮海適唐。唐以天子儀衛迎人皇王。人皇王坐船殿﹐百官陪列上壽。至汴﹐見明宗。明宗以莊宗後夏氏妻之﹐賜姓李﹐名贊華﹐以爲虔州節度使。人皇王離去﹐常思其親﹐問安之使不絕。遼亦嘗報之。

及李從珂殺其主自立﹐人皇王自唐上書密報太宗曰﹕『從珂弒君﹐盍討之。』會從珂伐石敬塘﹐敬塘急﹐亦來求救。於是太宗自將援敬塘﹐及次太原﹐大敗唐兵﹐棄仗如山﹐斬首數萬級。封敬塘爲晉王。敬塘與其妻子﹑親屬奉觴上壽。是時﹐從珂諸軍皆不進﹐自將精騎三萬出次河橋督之﹐然知不救﹐但日酣飲悲歌而已。太宗於是召敬塘至軍中﹐賜坐﹐從容謂﹝一作『語』﹞之曰﹕『吾三千里舉兵而來﹐一戰而勝﹐殆天意也。觀汝雄偉弘大﹐宜受玆南面﹝一作『土』﹞﹐世爲我藩輔。』遂冊敬塘爲大晉皇帝。酒酣﹐執手約爲父子﹐以五百騎送入洛。臨別﹐謂之曰﹕『朕畱此﹐候亂定乃還耳。』晉主至洛﹐從珂窮蹙﹐召人皇王同死。人皇王不從﹐遣人殺之﹐乃舉族自焚。晉得立者﹐太宗之功也。晉徳遼甚﹐以燕云十六州來獻﹐歲輸金幣。由此中國益尊遼矣﹐然是時南唐常以蠟丸書來言晉密事。太宗疑之﹐旣而無他亦罷。及敬塘死﹐子重貴立﹐遣使來謝﹐書稱『孫』不稱『臣』。使人讓之﹐景延廣答曰﹕『先帝則聖朝所立﹐今主則我國自立。爲鄰爲孫則可﹐奉表稱臣則不可。』還﹐具奏之﹐始有南伐之意。旣而得晉諜﹐知有二心﹐於是發大軍進討。晉來乞和﹐詔割河北諸州及遣桑維翰﹑景延廣來議。晉不從。相持二年﹐勝負略相埒。旣而晉大敗遼軍。太宗被迫急﹐獲一橐駝乘之﹐僅得歸。太宗大恥之﹐復大出師討晉。晉師力窮﹐其將杜重威以眾二十萬降。遣使入汴﹐諭晉帝。晉帝素服﹐命輿母李氏奉表請罪﹐稿索牽羊以待﹐百官縞衣紗帽俯伏待罪。帝曰﹕『其主負恩﹐其臣何罪﹖』命領職如故。是時維翰已先誅死﹐獨延廣被執﹐以牙籌數其罪有八﹐縶送都﹐道自殺。當此晉平﹐帝入汴﹐禦殿受百官朝﹐而降封重貴爲負義侯﹐安置黃龍府。於是始建國號大遼﹐凡在汴四月而發。故晉諸司﹑僚禦及圖籍﹑法物悉﹝一本下有『送』字﹞歸上京﹐而以宰相馮道從行。道中﹐皇太弟﹝一本下有『李胡』二字﹞遣使問軍前事。帝報曰﹕『汴州猶雛飛之後﹐徒有空巢。久經離亂﹐一至於此。今所得已七十六處﹐若非汴州炎熱難居﹐再畱一年﹐太平可致。』至髙邑﹐崩﹐年四十六。在位二十二年﹐是爲遼太宗也。太宗還後﹐中原州郡隨叛歸劉知遠﹐是爲漢。

方太宗崩﹐諸子無在者﹐時永康王阮從於是﹐在道得立。永康王者﹐小字兀欲﹐人皇王長子也。太宗愛之﹐故將在軍中﹐方諸將欲立永康王。永康王以李胡及壽安王在朝﹐猶豫未決。李胡者﹐太宗母弟﹐掌兵﹐爲人殘忍。太后以少子故﹐篤愛之﹐嘗屬意欲以天下傳李胡﹔而壽安王﹐又太宗長子﹐當立。故永康王以爲疑﹐謀之耶律安搏。安搏曰﹕『大王聰明寬恕﹐人皇王之嫡長﹝一本下有『天人所屬』四字﹞。先帝𨿽有壽安﹐天下屬意多在大王。今若不斷後悔何﹝一作『無』﹞及。』會有自京師來者﹐安搏詐以李胡死傳報軍中﹐皆以爲信。安搏詣北﹑南院大王計之。北院大王窪聞而遽起曰﹕『吾二人方議此事﹐先帝嘗欲以永康王爲儲貳﹐今日之事有我輩在﹐誰敢不從﹗但恐不白太后而立﹐爲國家啟釁。』安搏對曰﹕『大王旣知先帝欲以永康王爲儲副﹐況永康王賢明﹐人心樂附。今天下甫定﹐稍緩則大事去矣。若白太后﹐必立李胡。且李胡殘暴﹐行路共知﹐果嗣位﹐如社稷何﹖』南院大王吼曰﹕『此言是也﹐吾計決矣。』乃整軍﹐召諸將令曰﹕『大行上賓﹐神器無主。永康王﹐人皇王之嫡長﹐當立。有不從者﹐以軍法從事。』諸將皆曰﹕『諾』。於是永康王卽位於柩前。

永康王旣立﹐太后聞之﹐怒甚﹐遣李胡將兵逆擊永康王﹐至泰徳泉﹐爲安端﹑畱可所敗。歸﹐盡執永康王臣僚家屬﹐謂守者曰﹕『我戰不克先殪此曹。』人皆恟恟﹐相謂曰﹕『若果戰﹐則是父子兄弟相夷矣。』是時﹐太后及李胡自將兵與永康王相持於潢河﹐兩軍隔岸而陣﹐各言舉兵意。時耶律屋質從太后爲謀主﹐永康王行間於太后。太后以間書示屋質。屋質讀竟﹐言曰﹕『太后佐太祖定天下﹐故臣願竭死力。若太后見疑﹐臣安得盡忠﹖卽今莫若以言和解﹐事必有成。否則宜速戰﹐以決勝負。然人心一搖﹐國禍不淺﹐惟太后裁察。』太后曰﹕『我若疑卿﹐安肯以書示汝﹖』屋質對曰﹕『李胡﹑永康王皆太祖子孫﹐神器非移他族﹐何不可之有﹖太后宜思長策﹐與永康王和議。』太后曰﹕『誰可遣者﹖』對曰﹕『太后不疑﹐臣請往。萬一永康見聽﹐社稷之福。』﹝一本下有『太后』二字﹞乃遣屋質授書於帝。帝復書﹐辭多不遜。屋質諫曰﹕『書意如此﹐國家之懮未已也。能釋怨以安社稷﹐則臣以爲莫若安﹝一作『和』﹞好。』永康王曰﹕『彼眾烏合﹐安能敵我﹖』屋質曰﹕『卽不敵﹐柰骨肉何﹗況未知孰勝﹖借曰幸勝﹐諸臣之屬執於李胡者無噍類矣。以此計之﹐惟和爲善。』左右聞者失色。帝良久﹐問曰﹕『若何而和﹖』屋質對曰﹕『與太后相見﹐各舒忿恚﹐和之不難。不然﹐決戰非晚。』帝然之。遂遣使詣太后約和。往返數日﹐議乃定。始相見﹐怨言交讓﹐殊無和意。太后謂屋質曰﹕『汝當爲我畫之。』屋質進曰﹕『太后與大王若能釋怨﹐臣乃敢進說。』太后曰﹕『汝第言之。』屋質借謁者籌執之﹐謂太后曰﹕『昔人皇王在﹐何故立嗣聖﹖』太后曰﹕『立嗣聖者﹐太祖遺旨。』又曰﹕『大王何故擅立﹐不稟尊親﹖』帝曰﹕『人皇王當立而不立﹐所以去之。』屋質正色曰﹕『人皇王捨父母之國而奔唐﹐子道當如是耶﹖大王見太后﹐不少遜謝﹐惟怨是尋。太后牽於偏愛﹐托先帝遺命﹐妄授神器。加此何敢望和﹐當速交戰。』擲籌而退。太后泣曰﹕『向太祖遭諸弟亂﹐天下荼毒﹐瘡痍未復﹐庸可再乎﹗』乃索籌一。帝曰﹕『父不爲而子爲﹐又誰咎也。』亦取籌而執。左右感激﹐大慟。太后﹝一本下有『復謂屋質』四字﹞曰﹕『議旣定﹐神器竟誰歸﹖』屋質曰﹕『太后若授永康王﹐順天合人﹐復何疑﹖』李胡厲聲曰﹕『我在﹐兀欲安得立﹗』屋質曰﹕『禮有世嫡﹐不傳諸弟。昔嗣聖之立﹐尙以爲非﹐況公暴戾殘忍﹐人多怨讟。萬口一辭﹐願立永康王﹐不可奪也。』太后顧李胡曰﹕『汝亦聞此言乎﹖汝實自爲之﹗』乃許立永康王﹐各罷兵趨上京﹐是爲世宗天授皇帝。旣而聞太后與李胡復有異謀﹐於是遷之祖州。

帝旣立二年﹐而漢主劉知遠死﹐子承佑立。南唐復以蠟丸書來勸攻漢。於是自將南伐﹐大獲而還。又二年﹐漢郭威弒其主自立﹐國號周﹐攻南唐。南唐來乞將師。自將兵應之﹐在道與羣臣飲醉。泰寧王察割素有不臣意﹐久未得逞。屋質嘗以其姦狀聞於帝。帝不信﹐以表示察割。察割稱屋質疾己﹐哽咽流涕。帝曰﹕『朕固知無此﹐何至泣耶﹖』然察割由此自疑。是日羣臣皆醉﹐察割歸見壽安王﹐邀與語﹐王弗從。以謀告耶律盆都﹐盆都從之。是夕﹐同率兵入弒太后及帝﹐因僭位號。百官不從者﹐執其家屬。至夜﹐閱內府物﹐見瑪瑙碗﹐曰﹕『此希世寶也﹐今爲我有﹗』托於其妻。妻曰﹕『壽安王﹑屋質在﹐吾屬無噍類﹐此物何益﹗』察割曰﹕『壽安王年幼﹐屋質不過自變量奴﹐詰朝﹝一作『旦』﹞來朝﹐固不足懮。』方察割爲亂時﹐求屋質。屋質易紫衣得出﹐亟召諸王同力討賊。時壽安王歸帳﹐屋質遣人迎之。王至﹐尙猶豫。屋質曰﹕『大王嗣聖子﹐賊若得之﹐必不容。羣臣將誰是者﹖萬一落賊手﹐悔將何及﹖』王始悟。諸將聞屋質出﹐相繼而至。遲明整兵﹐圍之於外。察割尋弒皇后﹐倉皇出陣。壽安王遣人諭曰﹕『汝等旣行弒逆﹐復將若何﹖』賊黨以次引去。察割度事不成﹐乃以所系羣官家屬﹐持弓矢脇之曰﹕『無過殺此曹耳﹗』叱令速出。時林牙耶律敵獵亦在系中﹐進曰﹕『殺何益於事﹐且不有所廢﹐壽安王何以興。藉此爲辭﹐猶可以免。』察割曰﹕『如公﹝按﹕此下應有『言』字﹞﹐誰可使者﹖』敵獵曰﹕『大王若不疑﹐敵獵請與罨撒割同住說之。』察割從其計。於是壽安王復令敵獵誘致察割﹐殺之。世宗在位凡五年﹐年三十四。

察割亂平﹐壽安王卽位﹐是爲穆宗﹐諱述律。嗜酒好殺﹐不卹政事。嘗飲於野﹐至七晝夜乃罷。五坊﹑掌獸﹑近侍之以鹿雉亡斃﹑飲食細故﹐小不如意﹐輒加炮烙鐵梳之刑﹐甚者至以手刃殺之。斬擊射凍﹝一作『燎』﹞﹐斷手足﹐爛肩股﹐折腰脛﹐劃口碎齒﹐無所不用﹐其慘死者無算。京師置百尺牢﹐以處系囚。季年爲長夜之飲﹐暴虐益甚。嘗謂太尉化葛曰﹕『朕醉中有處決不當者﹐醒當覆奏。』及諫﹐又不能聽。立十年﹐宋太祖代周自立。帝之好刑殺也﹐𨿽上不及大臣﹐下不及百姓﹐然左右人人不自安。嘗野飲醉﹐馳還行宮。是夜﹐近侍六人弒之。在位十九年﹐年三十九。蓋遼君之無道﹐莫有過也﹐其死晚矣。

穆宗無子﹐及遇變﹐世宗之子賢率甲騎千人馳越。黎明﹐至行在﹐哭之慟。羣臣勸進﹐遂卽位﹐號天贊皇帝。蓋天下至是﹐復歸人皇王之後帝立。是時宋數攻漢﹐急來告﹐每出兵助之。會太祖崩﹑太宗立﹐復攻漢。漢復來告急。於是遣使問故於宋。宋言﹕『河東逆命﹐所當問罪。若北朝不援﹐和約如舊。不然則戰。』乃復遣兵援漢。而劉繼元不支﹐竟降宋﹐漢亡。宋太宗乘勝來侵遼﹐遼大敗之。宋太宗僅以身免﹐至涿州﹐乘驢車遁去。於是大舉南伐﹐凡六大戰﹐皆敗宋軍。旣還﹐復自將伐之。稍不利﹐已而崩﹐是爲景宗﹐年三十五﹐在位十三年。遺詔以梁王隆緒嗣位﹐軍國大事聽皇后命。

隆緒﹐小字文殊奴﹐景宗長子也。幼喜書翰﹐能詩。旣長﹐精射法﹐曉音律﹐好繪畫。﹝下文衍『韓』字﹐應在此﹞徳讓進曰﹕『信任臣等﹐何慮之有﹖』於是皇后與此二人參決大政﹐而以南邊事委於越。立時年始十一歲﹐皇太后攝政。泣曰﹕『母寡子弱﹐柰何﹖耶律斜軫韓﹝此字衍﹞休哥。初﹐景宗與宋構兵。會崩﹐兵尙未解。至是宋三道來攻﹐沿邊州縣多陷沒﹐以於越休哥率諸道兵與宋師戰﹐稍捷。宋師少卻﹐遼兵追之。宋將曹彬﹑米信北渡拒馬河﹐與於越休哥對壘挑戰﹐南北列營長六七里。時上次涿州東五十里﹐遼師與彬﹑信戰﹐大敗之﹐死者數萬﹐至是先陷沒州縣稍稍皆復。宋將楊繼業戰死。自是宋守云﹑應諸州者聞之﹐皆遁。而遼兵前進不已﹐自兵興來十七年﹐至﹝一本下有『於』字﹞澶淵。皇太后親禦戎車﹐指揮三軍攻宋益急。宋懼請和﹐願以太后爲叔母﹐歲輸銀十萬兩﹐絹二十萬匹。始詔諸軍解嚴。當時休哥之名大振於宋﹐宋人欲止兒啼﹐乃曰﹕『於越至矣。』宋自太宗攻遼構兵﹐至是眞宗始與遼結和﹐凡二十四年而定。未幾﹐髙麗王誦自立﹐時帝已壯﹐又議東徵﹐謂羣臣曰﹕『康肇弒其君而立誦﹐又相之﹐大逆也。宜發兵問罪。』羣臣僉曰可。蕭敵烈諫曰﹕『國家連年徵討﹐瘡痍未復。島夷小國﹐勝之不爲武﹐不如遣一介之使往問其故。彼若服罪則已﹐不然﹐興師未晚。』不聽。駕自將兵往﹐至銅州﹐破康肇軍﹐斬首三萬餘級。髙麗王乞降﹐羣臣皆謂宜納。耶律瑤質曰﹕『誦﹝一作『詢』﹞始一戰而敗﹐遽來﹝一作『求』﹞納款﹐此詐耳﹐恐墜其計。待其勢窮力屈﹐納之未晚。』已而﹐髙麗王果棄城遁去﹐淸野無所獲。於是詔髙麗王親朝及取六州舊地。髙麗王稱病﹐亦無還地意。乃發諸道兵並進﹐又斬首數萬級﹐然卒不能得髙麗王。髙麗王亦困﹐上表謝﹐稱藩臣納貢。遼亦厭師﹐乃許之。髙麗兵解六年而大延琳以東京叛﹐僭位稱元﹐逾年始平。帝在位四十九年﹐興師殆無虛歲﹐屢有喪敗而好兵不休﹐然遼亦自是尊大。宋人屈气不敢復北向者﹐蓋自聖宗始也。

聖宗崩﹐興宗立。興宗諱宗眞﹐字夷不堇﹐小字只骨。聖宗長子﹐宮人耨斤生也。始﹐聖宗正後蕭氏有寵而無子﹐養只骨宮中爲子。只骨侍後謹﹐耨斤不悅。聖宗大漸﹐耨斤詈後曰﹕『老物寵亦有旣耶﹖』左右出。耨斤自立爲皇太后﹐使人誣後家謀逆﹐連及後。帝聞之曰﹕『皇后侍先帝四十年﹐撫育眇躬﹐當爲太后。今不果﹐反罪之乎﹖』太后曰﹕『此人若在﹐恐爲後患。』帝曰﹕『皇后無子而老﹐𨿽在﹐無能爲也。』太后不從﹐遷後於上京﹐繼遣人害之。使至﹐後曰﹕『我實無辜﹐天下共知。卿待我浴﹐而後就死可乎﹖』使者退﹐自縊死。是時﹐太后攝政旣三年。太后陰召諸弟﹐欲立少於重元﹐重元以所謀白帝。帝收太后符璽﹐遷於上京七括宮。已而悔之﹐親馭奉迎﹐侍養益孝謹﹐然後嘗不懌。

又七年﹐帝壯﹐有一天下志。會宋伐夏。夏﹐遼與國也。宋又嚴邊備﹐帝疑之﹐於是召羣臣議伐宋。蕭惠曰﹕『宋人西徵有年﹐師老民疲﹐陛下親率六軍師臨之﹐其勝必矣。』蕭孝穆曰﹕『我先朝與宋和好﹐無罪伐之﹐其曲在我﹔況勝敗未可逆料。願陛下熟察之。』帝是惠議﹐於是先遣劉六符使宋﹐取舊割關南十縣﹐且問前故。宋重失十城﹐乃遣富弼來奉書﹐願增歲幣以易十縣地。帝未許。弼曰﹕『遼與宋和﹐坐受歲幣﹐則利在國家﹐臣下無與。與宋交兵﹐則利在臣下﹐害在國家。』帝悟﹐許和。然欲令稱宋貢﹐宋難之﹐復使六符往。六符至宋﹐說宋帝曰﹕『使本朝從事於宋與進貢﹐字孰多﹖』耶律仁先曰﹕『曩者﹐石晉報徳本朝﹐割地以獻﹐周人攘而取之﹐是非利害﹐灼然可見。』於是宋不得已﹐從稱貢﹐凡歲增銀﹑絹十萬兩﹑匹。六符以宋誓書至。帝喜﹐罷兵而遼宋復通﹐宋益尊事遼。晚歲﹐待宋愈親﹐謂臣下曰﹕『朕與宋主約爲兄弟﹐歡好﹐欲見繪像﹐可諭來使。』像未及至﹐帝崩﹐年四十﹐在位二十四年。時太后尙在﹐殊無戚容﹐見皇后哭帝﹐太后曰﹕『汝年尙幼﹐何哀痛如是﹗』

帝有三子﹐而洪基爲長﹐字涅鄰﹐小字查剌﹐性沈靜﹑嚴毅。至是得立﹐號天佑皇帝。是時皇太叔重元尊寵無比﹐與其子涅魯古謀逆﹐未發。帝獵於太子山﹐耶律良以告皇太后。皇太后以語帝。帝謂良曰﹕『汝欲間我骨肉耶﹖』良曰﹕『如召涅魯古不來﹐可卜其事。』帝從其言﹐使人召涅魯古。使者及門﹐涅魯古果不肯至﹐意欲害使者﹐羈於帳下。使者以佩刀斷簾而出﹐急馳白帝。帝始信﹐召耶律仁先語之。仁先曰﹕『臣固疑之久矣。』帝趣仁先捕之。仁先出﹐未及介馬﹐重元已犯行宮﹐王侯從者四百人。帝欲幸北﹑南院。仁先曰﹕『陛下若捨扈從而行﹐賊必躡之﹐且南﹑北大王心未可知。』仁先子撻不也曰﹕『聖意豈可違乎﹖』仁先怒﹐擊其首。帝悟﹐悉委仁先討賊。仁先乃環車爲營﹐拆行馬﹐作兵仗﹐率兵屬﹑近侍三十餘騎列陣向外。將戰﹐涅魯古躍馬突出﹐中矢先死﹐眾稍潰去。耶律撒剌竹曰﹕『我輩惟有死戰﹐胡爲若兒戲﹐自取殞滅﹖今行宮無備﹐乘夜擊之﹐大事可濟。若俟明旦﹐彼將有備﹐安知我眾不攜貳﹐悔亦何﹝一作『無』﹞及﹖』蕭胡睹曰﹕『倉卒中﹐黑白不辧。若內外軍相應﹐吾事去矣。今夕但可四面圍之﹐勿令外軍得入。遲明﹐何遲之有﹖』重元聽之﹐令巡警待旦。是夜﹐重元自立爲帝﹐胡睹自爲樞密使。仁先分遣人集諸軍﹐黎明兵至﹐奮擊賊眾﹐追殺二十餘里。重元與數騎亡入大漠﹐曰﹕『涅魯古使我至此﹗』遂自殺。撒剌竹戰死﹐胡睹投十七濼水中。亂平﹐帝執仁先手曰﹕『此皆卿力也。』而進仁先爲宋王。

當是時﹐耶律乙辛亦以功得貴用事﹐勢震中外﹐門下饋賂不絕﹐拔擢斥竄皆出其意。而太子領國事賢明﹐乙辛不得逞。惡太子﹐謀以事誣太子母后。後好音樂﹐伶官得侍。會教坊告伶官與後私﹐乙辛以白帝。帝使乙辛劾驗﹐乙辛實之。帝賜後死﹐太子有懮色。乙辛嘗不自安﹐蕭十三謂乙辛曰﹕『臣民屬心太子﹐公非閥閱﹐一日若立﹐吾輩置身何地﹗』乙辛曰﹕『吾懮之久矣﹗』乃使人誣告大臣欲廢帝立太子。詔案無迹﹐不治。蕭訛都斡初案太子無功﹐補外﹐至是欲進﹐乃詣闕誣首﹕『前告事皆實﹐臣亦與其謀﹐本欲殺乙辛而立太子。臣若不言﹐恐事發連坐。』帝信之﹐幽太子於別室﹐命耶律燕哥劾治。太子曰﹕『帝惟我一子﹐今爲儲嗣﹐尙何求﹖公我昆弟行﹐當爲我達意於帝。』禱之甚懇。燕哥亦乙辛黨﹐詐爲太子款狀上之﹐坐死者數人。方廷詰時﹐乙辛恐辭變﹐各令荷重校﹐繩系其頸﹐不能出气﹐人人不堪其酷﹐惟求速死。反奏曰﹕『別無異辭。』時方暑﹐屍不得瘞﹐以致地臭。於是帝廢太子爲庶人。太子出﹐曰﹕『我何罪﹖』蕭十三叱登車﹐遣衛士亟闔車門。送至上京﹐囚圜堵中。乙辛尋遣人詣上京﹐夜引力士至囚室﹐紿以有赦召太子出﹐殺之。函其首以歸﹐詐云疾薨。帝哀太子﹐欲召太子妻。乙辛復使人殺之。太子死﹐乙辛黨大喜﹐聚飲數日﹐而帝不知也。後帝亦悟乙辛姦。乙辛稍坐他事廢棄﹐謀奔宋。帝縊殺之。然終乙辛身無發太子事者﹐天下無不冤太子而笑帝。帝在位四十六年﹐年七十﹐是爲道宗。凡歷宋五朝仁宗至徽宗時﹐始崩﹐遺詔立皇孫延禧。

延禧﹐太子子也。太子廢﹐道宗無他男﹐故延禧得立﹐是爲天祚皇帝。天祚皇帝旣立﹐於是誅乙辛黨而發乙辛墓﹐戮其屍。帝立之歲﹐完顏阿骨打爲女眞太師。帝在混同江釣魚﹐女眞在千里內者其酋長皆來會﹐帝作頭魚宴﹐諸酋皆舞﹐阿骨打獨不肯舞。帝數命阿骨打。阿骨打瞪目直視﹐辭以不能。帝心惡之﹐欲以事誅阿骨打。蕭奉先曰﹕『彼粗人﹐不知禮﹐無罪誅之﹐不祥。況此小國﹐又何能爲﹖』帝於是止。而阿骨打自混同江宴歸﹐知帝疑之﹐遂稱兵侵並旁近部族。有阿疏者不從﹐來奔。阿骨打累來索阿疏﹐帝不發﹐而遣使問阿骨打何故城境上。阿骨打慢語曰﹕『若還阿疏﹐朝貢如故。不然﹐城未能已。』阿骨打於是攻遼﹐遼兵數敗。是時﹐敗者皆得赦﹐諸軍相謂曰﹕『戰則有死而無功﹐退則有生而無罪。』故士無鬥志﹐望軍奔潰。帝遣人招阿骨打降。阿骨打復書亦斥帝名﹐使帝降。是時﹐攻陷黃龍府矣。帝乃親徵。阿骨打以書來上﹐陽爲卑哀之辭﹐實欲求戰。帝大怒﹐詔欲必滅女眞。阿骨打聚眾﹐面仰天慟哭曰﹕『始與汝等起兵﹐蓋苦契丹殘忍﹐欲自立國。今主上親徵﹐柰何﹖非人死戰﹐莫能當也。不若殺我一族﹐汝等迎降﹐轉禍爲福。』諸軍皆曰﹕『事已至此﹐惟命是從。』於是女眞軍益熾﹐尋陷東京﹐人無敢抗者。帝乃置怨軍二萬八千人以禦女眞。阿骨打起四年﹐稱帝﹐國號金。其將楊朴言﹕『自古英雄開國或受禪﹐必先求大國封冊。』遂遣使來議和﹝一本下有『求封冊』三字﹞。帝亦願和﹐遣人往。金主復書曰﹕『能以兄事朕﹐歲貢方物﹐歸我上﹑中京﹑興中府三路州符﹐並宋﹑夏﹑髙麗往復書詔﹑表牒﹐則可以如約。』議至數四﹐乃以宋﹑夏﹑髙麗書詔﹑表牒與之。金乃免取質子及上京﹑興中府﹐裁減歲幣﹐且曰﹕『如若以兄事朕﹐冊用漢儀﹐可以如約。』乃議阿骨打爲東懷國皇帝。金復遺書來責冊無『兄事』之語﹐不言『大金』而云『東懷』﹐乃小邦懷其徳也﹔及文內有『渠材』二字﹐語涉輕侮﹔若『遙芬多戩』等語﹐皆非善意。如依前書所定﹐然後可從。帝於是先使人持艸示阿骨打。阿骨打自爲副本遺帝﹐帝以『大聖』二字與太祖廟號同難之﹐復遣人往議。阿骨打怒﹐遂與遼絕﹐發兵攻遼京。上京入金。是時郡縣所失幾半矣。

帝有四子而晉王敖魯斡最賢﹐國人屬望。蕭奉先恐其甥秦王不得立﹐乃諷人誣耶律余睹謀立晉王。耶律余睹﹐晉王母元妃妹之夫也﹐元妃由此賜死。而余睹適在軍中﹐聞之大懼﹐卽率千騎叛入金。已而﹐金克中原﹐帝出居庸關﹐至鴛鴦濼。聞余睹爲先鋒引兵奄至。蕭奉先曰﹕『余睹此來﹐欲立甥晉王耳。若爲社稷計﹐不惜一子﹐誅之﹐可不戰而余睹自回矣。』帝遂賜晉王死﹐諸軍聞之﹐無不流涕﹐由是人心解體。余睹兵竟不退﹐愈急。帝率衛兵五千餘騎幸雲中﹐遺傳國璽於桑幹河。遂趨白水濼﹐聞金兵將近﹐計不知所出﹐乘輕騎入夾山﹐方悟奉先之不忠﹐怒曰﹕『汝父子誤我至此﹐今欲誅汝﹐何益於事爾﹗宜去勿從我。』奉先下馬﹐哭拜而去。行未數里﹐左右執其父子﹐縛送金兵。金兵械送金主﹐道遇遼軍奪以歸國﹐遂賜死。

初﹐帝之幸雲中也﹐以宰相張琳﹑李處溫與秦晉國王淳守燕﹝一本下有『處溫』二字﹞﹐聞帝入夾山﹐數日命令不通﹐以爲死﹐遂外假怨軍與諸大臣耶律大石﹑左企弓﹑虞仲文﹑曹勇義﹑康公弼集蕃漢兵﹑百官﹑諸軍及父老數萬人﹐詣淳府﹐請立淳。處溫邀張琳至﹐白其事。琳曰﹕『攝政則可。』處溫曰﹕『天意人心已定﹐請立班耳。』處溫等請淳受禮﹐淳方出﹐李持赭袍衣之﹐令百官拜舞山呼。淳驚駭﹐不獲已而從之﹐攺怨軍爲常勝軍。於是肆赦﹐自稱天錫皇帝﹐降封天祚爲湘陰王﹐遂據有燕﹑云﹑平及上京﹑遼西六路。天祚所有﹐沙漠已北﹐西南﹑西北路兩都招討府﹑諸蕃部族而已。遼國自此分矣。至是阿疏爲金兵所擒﹐人問之誰﹐曰﹕『我亡遼鬼﹝一本作『魂』﹞也。』時金已取西京﹐沙漠南部族皆降。帝在漚裏謹﹐收拾散亡﹐傳檄天徳﹑云內﹑朔﹑武﹑應﹑蔚等州﹐合諸蕃精兵五萬騎﹐以八月入燕﹐並遣人問勞﹐索衣裘﹑茗藥。淳方寢疾﹐甚驚﹐命南﹑北面大臣議。而李處溫有迎秦拒湘之說﹐集蕃漢百官議之。從其議者﹐東立﹐惟耶律寧西立。處溫等問故。寧曰﹕『天祚果能以諸蕃兵大舉奪燕﹐則是天數未盡﹐豈能拒之﹖否則﹐秦﹑湘﹐父子也﹐拒則皆拒。自古安有迎子而拒其父者﹖』處溫等相顧微笑﹐欲殺寧。淳欹枕而﹝一本無『而』字﹞長嘆曰﹕『彼﹐忠臣也﹐焉可殺﹖天祚果來﹐我有死耳﹗復何面目相見耶﹗』已而淳死﹐眾乃奉遺命遙立秦王定以存社稷。淳妻蕭徳妃爲皇太后稱制。處溫懼禍﹐南通童貫﹐欲挾蕭太后納土於宋﹐北通於金﹐欲爲內應。事發﹐蕭太后欲誅之。處溫曰﹕『臣於宣宗有策立功﹐當累世蒙宥﹝宣宗﹐淳謚號也﹞。』蕭太后﹝一本下有『罵』字﹞曰﹕『秦晉國王爲周公﹐豈不善﹗誤王者﹐皆汝父子﹗』遂賜死。蕭氏表於金﹐求立秦王﹐不從﹐而金兵大至。

是時﹐帝以兵屯在外﹐未入﹐徳妃奔帝軍。帝誅徳妃而降淳爲庶人。金旣定南京﹐帝在外遷徙不常。金兵所在攻帝﹐帝輒避去﹐諸王﹑公主﹑從臣皆陷沒。金數招帝降﹐所至皆有部族接納餉饋﹐故差得不乏﹐然至是益北遁。金人旣克燕﹐驅燕之大家東徙﹐以燕空城及涿﹑易﹑檀﹑順﹑景﹑薊州與宋以塞盟。帝稍復﹐收兵漸多﹐自謂得天助﹐再謀收燕﹑云﹐遂出夾山﹐取天徳﹑云內數州﹐遇金兵復潰﹐徑趨出陰﹐而阿骨打死。帝由是趨天徳﹐過沙漠﹐金兵忽至﹐帝不及騎﹐徒步走﹐得馬喚耶律術者脫去﹐至天徳。在途遇雪﹐凍餓困甚﹐倚術者以憩。至夜﹐將宿民家﹐紿曰偵騎﹐其家知之﹐叩馬跪而大慟﹐潛宿其家。居數日去﹐至應州新城東六十里﹐爲金人所獲﹐降封海濱王。以疾終﹐年五十四。

天祚𨿽入金﹐而耶律大石﹝太祖孫﹐號西遼﹞先以立淳故﹐不自安﹐率騎二百宵遁。西至北庭﹐說諸部蕃王曰﹕『我祖宗艱難創業﹐歷世九主﹑年二百。金以臣屬﹐逼我國家﹐使我天祚皇帝蒙塵於外﹐日夜痛心疾首。我今仗義而西﹐欲借力諸蕃﹐恢復大業。惟爾眾亦有思共救君父﹑濟民於艱難者乎﹖』遂得精兵萬餘﹐西行。先遺書回鶻王曰﹕『昔我太祖皇帝北徵﹐嘗爲爾祖復故國之地﹐則與爾結好非一日也。今我將西至大食﹐假道爾國﹐爾其勿疑。』回鶻王得書﹐卽迎至邸﹐大宴三日。臨行﹐獻馬六百﹑駝百﹑羊三千﹐願質子孫爲附庸﹐送至境外。兵行萬里﹐歸者數國﹐軍勢日盛。至尋思幹﹝一作『於』﹞城﹐西域諸國舉兵十萬來拒戰﹐號忽兒珊。兩軍相望二更﹝一作『裏』﹞許。大石謂諸將曰﹕『彼軍𨿽多而無謀﹐攻之﹐首尾不救﹐我師必勝。』於是分左右翼擊之﹐而自突其中﹐忽兒珊大敗﹐僵屍數十里。駐軍凡九十日﹐又西行﹐至起兒漫﹐羣臣立爲天佑皇帝。蓋離中國已三萬餘里矣。居三年﹐班師東歸﹐馬行二十日﹐得善地﹐遂建都﹐以爲國。乃示於眾曰﹕『我大遼自太祖﹑太宗艱難而成帝業﹐其後嗣君耽樂無厭﹐不卹國政﹐盜賊蜂起﹐天下土崩。朕率爾眾遠至沙漠﹐期復大業﹐以光中興。此非朕與爾世居之地。』申命元帥蕭斡裏剌率騎七萬東徵。行萬餘里無所得﹐牛馬多死﹐勒兵而還。大石曰﹕『皇天勿順﹐數也。』在位二十年歿﹐傳三世﹐幾九十年﹐爲乃蠻王奪之﹐遼絕。

