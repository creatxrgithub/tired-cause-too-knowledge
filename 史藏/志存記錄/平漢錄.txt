《平漢錄》

﹝明﹞宋濂撰

平漢錄﹝明﹞宋濂撰

史氏曰胡元亂華天地晦塞譬諸禽獸人得而驅之也友諒奮臂蓬湖提戈荊楚遂能屢破堅城卒僣尊位可謂勇矣然旣戕主帥復弒天完凶戾罕儔殘虐無厭人謂項籍矯殺冠軍陰弒義帝大抵同矣及天命有歸眞人首出諒不能委身江漢輸款闕廷而乃犯我龍江窺我洪都盛兵東下志意驕悍此何異榮陽之圍也卒之授首鄱陽鯨鯢盡殪何睱烏江之刎乎驅爵於林驅魚於淵蓋聖王之鸇獺爾余因據國史書之又明玉珍或云沔人史云隨人故不書

陳友諒沔陽人本姓謝祖千一贅於陳遂從其姓父普才黃蓬漁子也友諒幼岐嶷比長膂力過人優於武藝嘗爲縣吏不樂會羅田徐壽輝與倪文俊兵起慨然往從之爲文俊簿書椽尋亦領兵爲元帥及文俊專恣心不能平元

至正丁酉九月文俊謀殺壽輝不果奔黃州友諒因乘釁襲殺之遂並其軍自稱平章戊戌友諒攻安慶守臣余闕固守倚小孤爲藩蔽命義兵元帥胡伯顏統水軍戌守友諒自上流直搗山下伯顏與戰四日夜不勝奔還友諒進薄城下闕遣兵扼之俄而饒兵攻西門友諒兵乘東門旣登城闕簡死士奮擊敗之友諒恚甚乃並軍樹柵起飛樓來攻闕兵分捍敵晝夜不得息友諒兵四面蟻集城陷闕死之

夏四月破龍興路復破瑞州

五月友諒遣康泰趙琮鄧充明等攻邵武又遣別將攻吉安路進破撫州

八月破建昌路九月破贛州

十一月破汀州

巳亥三月遣兵略衢州復遣兵破襄陽路

六月復遣其黨王奉國攻信州元江東廉訪使伯顏不花的斤自衢往援破走其兵後數日又攻之復大破之友諒弟友徳植木柵攻城益急又遣使來說降的斤數其罪而斬之王奉國遂穴地梯城晝夜攻之踰旬城陷的斤死之

十二月陷杉關初徐壽輝聞友諒破龍興欲徙都之友諒忌其來不利巳不從至是壽輝固引兵發漢陽南下江州友諒陽出迎而伏兵於城西壽輝旣入門閉伏發盡殺其部屬惟存壽輝以江州爲都居之遂自稱漢王立王府置官屬事權一歸友諒壽輝擁虛位而

巳庚子四月友諒以壽輝自樅陽攻池州張徳勝率我師往援至則守將趙忠被執城巳陷矣乃設伏敗之斬首萬級生擒三千餘遂復池州

五月漢王友諒以重兵犯太平城陷殺其守將花云遂直犯龍江太祖大怒命諸大將共謀擊之於石炭山殺傷相當馮勝率敢死士直衝其中堅大破之友諒僅以身免追至釆石復與大戰友諒復敗而遁遂復太平

初友諒犯太平挾壽輝以行及太平陷急謀僣竊乃於釆石舟中佯使人詣壽輝前白事令壯士持鐵錘自後擊之碎其首壽輝死友諒遂以釆石五通廟爲行殿稱皇帝國號漢攺元大義仍以鄒普勝爲太師張必先爲丞相羣下立江岸艸次行禮值大雨至略無儀節旣而復還江州遣人約張士誠侵建康太祖以康茂才與友諒舊召使畫策茂才曰吾家有老閽舊嘗事諒令賫書僞降約爲內應必信無疑友諒得書果大喜問曰康公安在曰見守江東橋又曰橋何如曰木橋也乃遣使還謂曰歸語康公吾卽至至則呼老康爲號歸具以告乃命李善長易江東橋以鐵石通宵治之友諒至見非木橋乃驚疑連呼老康無應之者始知閽者謬巳茂才乃合諸將奮擊大破之降其將張志雄梁鎡諭國興劉世衍等縛其士卒二萬友諒奔還尋遣其將張定邊陷安慶府太祖乃令諸將曰友諒賊殺其主僣稱大號侵我太平犯我建康今又以兵陷我安慶觀其所爲不滅不巳爾等其厲士卒以從徐達進曰師直爲壯今我直而彼曲焉有不克獻計者或謀以城降或以鐘山有王气欲奔據之或以決死一戰而走未晚也劉基獨張目不言太祖乃召基入內基曰先斬主降議及奔鐘山者乃可破賊耳太祖曰先生計將安出基曰如臣之計莫若傾府庫開至誠以固士心且天道後舉者勝宜伏兵伺隙擊之�威制敵以成王業在此時也太祖遂用基策督諸帥率舟師乘風遡流而上遂克安慶長驅向江州距其都五里許友諒始知之謂神兵自天而降大破之友諒挈妻子夜奔武昌我師遂入九江獲馬二千匹糧十餘萬石旣而友諒相胡廷瑞見江州巳破遣使詣軍中請降平章祝宗以南昌降

壬寅春正月太祖命宗從徐達徵武昌宗中道叛回據南昌

四月始定見其亂太祖曰得南昌是去陳氏一臂因命大都督朱文正統元帥趙徳勝等往鎭其地時友諒據湖廣張士誠據浙西皆未下眾以爲蘇湖地肥饒欲先取之基曰士誠自守虜耳友諒居上流且名號不正宜先伐之陳氏旣滅取張氏如囊中物耳太祖曰友諒剽而輕其志驕士誠狡而懦其器小志驕則好生事器小則無遠圖若先攻士誠友諒必空國而來是我疲於應敵事有難爲先攻友諒士誠必不能踰姑蘇一步以爲之援朕所以取二寇者固自有先後也會友諒忿其疆場日�乃作大艦來攻洪都自爲必勝之計戴其家屬百官空國而來以兵圍城其气甚盛號六十萬兵戴竹盾禦矢石用云梯等攻具百道攻城文正城上發炮石擂木火箭無不破之敵晝夜環攻友諒親督促之意必拔文正主畫軍中分布諸將隨方應敵剪獲甚眾友諒復以所獲吉安守將劉齊朱華臨江同知趙天佑狥城下文正略不爲動巳而徳勝中流矢死被圍日久音問不通文正遣千戶張子明告急於建康敵攻城益急文正遣捨命王詣友諒營詐約日出降友諒信之緩其攻及期城上旗幟一新至暮不出友諒乃縛捨命王於城下殺之文正堅守以待援至初子明取東湖小漁舟夜從水關潛出越石頭口夜行晝止半月始達建康見太祖具言其故上問友諒兵勢何如子明對曰友諒兵𨿽盛戰鬭死者亦不少今江水日涸賊之巨艦將不利用又師久乏糧若援兵至必可破也太祖曰歸語文正但堅守一月吾當自取之子明還至湖口爲友諒所執友諒使呼文正出降子明至城下呼曰大軍﹖至固守以待文正聞之守益堅敵不能破

七月丙戌太祖親帥諸將發舟師二十萬進次湖口自友諒圍洪都至是凡八十有五日聞援兵至卽解圍東出鄱陽湖以逆我師丁亥遇於康郎山戊子我師分爲十二屯徐達常遇春等諸將擊敗其前軍兪通海復乘風發火炮焚寇舟二十餘艘軍威大振友諒驍將張定邊奮前欲戰常遇春射卻之廖永忠卽以飛舸追定邊定邊走身被百餘矢士卒多死傷

巳丑諸軍接戰至晡東風益烈以七舟載葦荻置火藥其中乘風縱火焚其水寨舟數百艘火熾十里之間煙焰漲天湖水盡赤友諒弟友仁友貴及平章陳普略等皆焚死溺萬餘人賊鋒盡挫

庚寅永忠通海等以六舟深入鏖戰敵聯夭艦擁蔽悉撚刀以死拒我師望六舟無所見意巳陷沒有頃六舟飄飄而出勢若遊龍我師見之勇气愈倍合戰益力呼聲動天地敵兵大敗友諒奪气

辛卯張定邊欲挾之退保鞋山爲我師所扼不得出斂舟自守不敢戰是夕我師渡淺泊於左蠡與友諒相持者三日

八月八日我舟入江駐南湖嘴水陸結營劉基期以金木相犯日決勝負敵舟不敢出糧且盡

壬戌友諒計窮爲死突出欲由禁江口奔還武昌太祖麾諸將邀擊之舟聯向北隨流而下自辰至酉力戰不巳友諒是日中流矢貫睛及顱而死擒其太子善兒諒自稱帝至死僅四年年四十四其平章陳榮姚天祥巳下悉以樓船軍馬五萬來降定邊乘夜以小舟載友諒屍及其子理徑武昌復立理爲帝攺元徳壽我師復圍之

甲辰春正月太祖建國號吳

二月以武昌圍久不下乃親往視師督諸將擊之擒其元帥張必先旣而遣羅復仁入城諭陳理使降遂率其太尉張定邊詣軍門降凡府庫悉令理自取城中民多饑困命給粟賑之於是湖廣江西諸郡相繼皆降乃封友諒父普才承恩侯理順徳侯友諒弟友富歸仁伯友直懷恩伯弟友仁追封康山王命有司塑像歲祀焉後普才徙滁理徙髙麗

●附錄

平江漢頌

宋濂

天命皇上爲億兆生民主旌麾所向悉臣悉庭初以軍旅之師興濠泗間遂撫淮南平江東攻浙東西下之版圖所入方數千里定都江左發政施仁戴白之叟垂髫之童涵泳至化皥皥熙熙如承平時於時陳友諒據有江漢之地僣居大號賊殺其主修蒙衝虐驅烝黎如蹈水火不自度力又集蜂蟻之眾直窺豫章三月不解皇赫斯怒乃召羣臣於庭而告之曰陳虜不道敢屢予侮昔者蕩搖我邊方侵軼我姑孰伺偵【恥慶切候也】我金陵萊爾一二臣鄰之力攻而敗之予亦親覆其穴巢中宵竄走假息武昌予不忍追殲之冀其悔禍以自逭於天刑

癸卯之夏乃復圍我豫章是其凶徳無厭自取殄滅此天亡之時天之明威予不敢不順惟爾熊羆之臣不二心之士尙弼予以成厥功羣臣曰都於是右丞臣達參知政事臣遇春帳前親兵指揮使臣國勝同知樞密院事臣永忠臣通海備厥戎器簡厥師徒以俟

七月癸酉上躬擐甲冑禡【師祭也】纛龍江帥樓船數百蔽江而上陳虜大詟解圍而逃丁亥與我師遇鄱陽湖之康郎山戊子上分舟師爲二十屯命達遇春永忠突入虜陣呼聲動天地矢鋒雨集炮聲雷鍧波濤起立飛火照耀百里之內水色盡赤焚溺死者動二三萬流屍如蟻滿望無際巳丑焚僞平章舟刈戮餘二千辛卯復酣戰虜將張定邊素號梟猛上親禦之將士皆死戰歷一二時遇春等左右夾擊殺士卒無算張中矢百餘而退潛保鞋山不敢吐气我師亦據湖口扼彼喉衿列柵南北江岸置火筏中流水陸嚴戒以候其發

八月虜食盡遣舟五百艘掠糧都昌又爲我大將所獲壬戌虜計窮冒死突出將上趨九江上命諸將一時俱合其大戰如戊子自辰達酉督戰益急友諒中飛矢斃於舟中癸亥降其眾五萬上命釋之不戮一人凱歌而旋舳艫相銜旌旗飛翻不疾不徐委蛇而來萬姓歡迎俯伏道左山川艸木皆有喜色告廟飲至行賞論功賜遇春田若於永忠田若於其餘將士賚金繒有差

臣稽在昔曹操治水軍八十萬來攻孫權而周瑜黃蓋敗之於赤璧符堅發長安戎卒六十餘萬騎二十七萬以侵晉而謝玄謝石敗之於淝水然赤璧不過一焚而走淝水亦不過軍亂而奔初未嘗大戰也而史臣具書之以爲千古美談矧今湖口之捷血戰累日天地爲之晦冥日月爲之無光山河爲之震蕩其神功駿烈炳耀鑑鍧與天無極較之二國未足多讓而歌詠不作非甚闕典歟臣謹備著其事撰爲詞頌一通以流鴻績於無窮以俟大史氏之釆錄云其詞曰

天眷有徳實爲哲皇肆其神略以靖寇攘義旄東指罔敢弗恭風烈虎嘯雲遊龍驤長淮旣歸江左攸屬浙之東西樹候置牧乃建國家以奠南服以攘中原以控西蜀蠢爾小醜敢讎大邦集其凶頑鋒蝟斧螗輕涉我疆以跳以踉亦旣剪刈僵骸覆江洊齊六軍直傾其穴釋而勿誅俾自懲刷闔胡不然復豕而咥翹其虫臂當吾車轍皇明震怒歷告在廷是決不悛命將往徵爾選舟師爾整甲兵漕爾糗糧各罄爾誠搖光在申夷則之月禡牙江濱皇秉巨鉞以誓以戒以速其發紀律精明飆火奮激旟旐揚揚艂【漢江切】艭將將矛戈洸洸鎧冑明明載怒載厲載飛載揚雄威所吞巳無荊湘旣與虜逢大呼衝擊藥騰藜駁星流火戟虐焰電奔巨轟雷劈殺气冥蒙不辧咫尺矢鋒所貫什伍聯聯縱橫交紐命隕弗顚攢桅湊颿筍束■﹝虫冑﹞編流屍塞川舟行弗前虜魄旣禠扶創而逸聚於湖奧僅存喘息我方植柵江之南北火筏在流掩蔽如翼越歷四旬飛走途窮將冒萬死以絕其衝我師見之千艫如龍似兔之走而鷹之從酣戰六時由辰達酉僕姑【矢名也】一發殪此酋首貫睛及顱僕若枯柳大憝旣除余不能醜逓相告言我誠不振我革我頑我歸至仁誰謂培塿可髙嶙峋再拜稽首來降來臣皇曰兪哉汝俘予受宥汝弗劉予汝父母汝凍予衣汝饑予哺昔何昏迷今始撤蔀奏凱而旋騎吹郁搖形於樂歌節以鐲鐃飲至於廟頒賞於朝帛堆其家肉登其庖都人聚觀舉手加額或嘆或謠有聲嘖嘖干戈相尋匪一朝夕自今升平可坐而莢惟皇神武動則克之羣策盡屈四方式之惟皇寬慈降則釋之義聲動蕩疇能敵之惟皇明斷遇事卽決洞見千里不隔一發所以四徵成此駿烈小大畢朝孰敢肆孽在昔赤璧洎乎合淝事以幸集尙傳策書況玆之功俊偉赫熹揆古無讓可無詠詩臣𨿽微賤文字是職對揚皇休並獻臣臆三代以還用仁興國皇宜遵行永作民極

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

