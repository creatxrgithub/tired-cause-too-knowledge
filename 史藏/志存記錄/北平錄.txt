北平錄﹝明﹞不著撰人

﹝北平錄﹐一卷﹐不著撰人名氏。此篇載明初太祖命將北徵之事。紀事簡略﹐惟詳於徐達﹑李文忠所上二表﹐太祖封爵諸臣詔諭及君臣鑑戒之語。似後人摘鈔明太祖實錄之文。﹞

洪武元年秋七月﹐徵虜大將軍徐達﹑副將軍常遇春會諸將於臨淸﹐率馬步舟師進至通州。元主聞報﹐大懼﹐集三宮后妃﹑太子同議避兵北行﹐詔淮王帖木兒不花監國﹐慶童爲左丞相﹐同守京城。夜半﹐開建徳門﹐出奔上都。達等至齊化門外﹐一鼓而克全城。時上都恃紅蘿山爲藩﹐紅蘿山恃上都爲援﹐皆不設備。常遇春使人覘知之﹐卽以銳騎銜枚具十日糧﹐﹝「卽以銳騎銜枚具十日糧」﹐「銜」原作「禦」﹐據明金聲玉振集本﹑明紀錄匯編本攺。﹞晝夜兼行。

八月﹐﹝「八月」﹐原作「八日」﹐據明朱當■﹝氵眄﹞國朝典故本﹑明紀錄匯編本攺。﹞破紅蘿山及上都﹐元主遂遁去沙漠﹐駐應昌府。

冬十月﹐捷至。詔攺大都爲北平府。

二年﹐故元將擴廓帖木兒以兵犯蘭州。﹝「二年故元將擴廓帖木兒以兵犯蘭州」﹐淸勝朝遺事初編本在「二年」與「故。。。。。。」之間多出一段文字。「秋七月﹐徵虜副將軍鄂國公常遇春卒於軍。詔贈太保﹑中書右丞相﹐追封開平王﹐謚忠武。是歲。。。。。。」此孤證﹐故不補入。﹞時元臣擁兵者皆次第降附﹐惟擴廓帖木兒乘大軍之還﹐復烏合其眾﹐時爲西北邊患﹐自以家世封王﹐故又名王保保。

三年春正月﹐復命徐達爲徵虜大將軍﹐李文忠爲左副將軍﹐馮國勝爲右副將軍﹐及鄧愈﹑湯和等徵沙漠。上問諸將曰「元主遲畱塞外﹐王保保近以孤軍犯我蘭州﹐其志欲僥幸尺寸之利﹐不滅不已。今命卿等出師﹐則當何先﹖」諸將皆曰「王保保之寇邊者﹐以元主猶在也。若以師直取元主﹐則保保失勢﹐﹝「則保保失勢」﹐原脫一「保」字﹐據明朱當■﹝氵眄﹞國朝典故本﹑明紀錄匯編本補。﹞可不戰而降也。」上曰「王保保方以兵臨邊﹐今捨彼而取元主﹐是忘近而趨遠﹐失緩急之宜﹐非計之善者。吾意欲分兵爲二道﹕一令大將軍自潼關出蘭州﹐搗定西﹐以取王保保﹔一令左副將軍出居庸﹐入沙漠﹐以追元主。使其彼此自救﹐不暇應援。況元主遠居沙漠﹐不意吾師之至﹐取之必矣。事有一舉兩得者﹐此是也。」諸將皆悅服﹐受命。

夏四月﹐徐達等兵至蘭州﹐王保保時已引去。達等乃追至定西﹐大敗其眾﹐斬首無算﹐王保保遂棄城走漠北。﹝「王保保遂棄城走漠北」﹐原脫「城」字﹐據明紀錄匯編本﹑明金聲玉振集本補。﹞

五月﹐李文忠等兵至應昌﹐元主前一月已殂。其太子愛猷識理達臘僅以數騎北奔﹐﹝「其太子愛猷識理達臘僅以數騎北奔」﹐此句下原衍「去」字﹐據明紀錄匯編本﹑明金聲玉振集本刪。﹞乃獲其皇孫買的裏八剌及其后妃﹑寶冊等物﹐悉送京師。

六月﹐捷至。中書省上言「宜獻俘太廟。」上以帝王之後﹐有所不忍﹐止令其具本俗服見。

至日﹐上服皮弁禦奉天殿﹐百官具朝服侍班﹐侍儀使引見﹐行五拜禮﹐見皇太子行四拜禮﹐后妃朝坤寧宮﹐命婦具冠服侍班。禮畢﹐俱賜以中國冠服﹐並給第宅﹑廩餼。封買的裏八剌爲祟禮侯。誥曰「昔帝王有天下﹐必封前代子孫﹐使作賓王家﹐其來尙矣。元失其政﹐四海紛爭。朕以武功削平羣雄﹐混一區宇﹐爲天下主。而買的裏八剌﹐實爲元之宗孫﹐比者遣將北徵﹐爾祖已殂﹐旣克應昌﹐爾乃來歸。朕念帝王之後﹐爰稽古制﹐錫以侯封﹐爾其夙夜恭愼﹐稱朕優禮之意。」以元主不戰而奔﹐克順天命﹐今殂﹐特謚曰「順帝」。且以其后妃不能耐暑﹐況北狄但知食肉飲酪﹐敕中書省臣﹐務使其飲食居第適宜﹐若其欲歸﹐當遣還沙漠。

冬十一月﹐徐達﹑李文忠師還至龍江。上親出勞於江上。達等奉車駕還宮﹐越明日﹐乃率諸將各上平沙漠表。達表曰﹕

乾坤宣五徳之運﹐歷數在於一人﹐帝王開萬世之基﹐功業超於百代﹐干戈載戢﹐文■﹝車丸﹞旣同。欽惟皇上陛下﹐聖神合徳﹐文武成能﹐天命所歸﹐人心攸戴。拯黎民於塗炭﹐沛霖雨於焦枯﹐奮六師而江漢奠安﹐揚九伐而荊吳底定。旋收淮甸﹐遂略中原。齊魯十二之山河兼旬俱下﹐幽薊百年之腥穢一旦廓淸﹐旣驅氈毳之羣﹐遂復衣冠之治。何我師之奏凱﹐而彼孽之再萌﹖掊凶鞠頑﹐敢寇攘於邊鄙﹐乘間抵隙﹐乃賊害於忠良。蜂蠆之毒﹐豈可復遺﹖熊羆之師﹐惡容不舉﹗

臣等是用祗承明詔﹐恭行天誅。爰以今年四月之中﹐師至定西之北﹐逼虜營而築壘﹐出峪口以陳兵﹐將校懷敵愾之心﹐士卒憤超乘之勇﹐霆驅電掣﹐渠魁棄甲而遁逃﹐獸駭禽驚﹐虜眾望風而降附。吐蕃﹑枹罕之列障﹐無不土崩﹐忙忽﹑髙昌之羣酋﹐悉皆面縛。山川爲之輝震﹐艸木爲之昭蘇。壺漿之迎﹐無思不服﹐幅員之廣﹐有徳必歸。臣等仰遵廟算之成﹐幸獲大勛之集﹐﹝「幸獲大勛之集」﹐「幸」原作「聿」﹐據明金聲玉振集本﹑明紀錄匯編本攺。﹞治平有象﹐適遭千載之期﹐功徳難名﹐願祝萬年之壽。

文忠表曰﹕

乾坤大一統﹐羣生荷覆載之恩﹐日月麗中天﹐萬國仰照臨之徳﹐誕敷文教而治具畢張﹐繼揚武威而妖氛頓息﹐臣民忻戴﹐海宇騰歡。欽惟皇帝陛下﹐卓冠羣倫﹐茂膺景運﹐皇圖啟祚﹐粵申命之自天﹐歷數在躬﹐遂化家而爲國﹐拯生民之墊溺﹐救亂世之劻勷﹐大鈞播而品物亨﹐皇極建而彜倫敍﹐凡有血气﹐莫不尊親。惟彼殘胡﹐敢行肆毒﹐竊乘間隙﹐侵犯邊陲﹐赫怒皇心﹐用加天討﹐爰聲罪而致伐﹐乃鞠旅以陳師。臣文忠賦質庸愚﹐托屬外戚﹐忝受副將之寄﹐﹝「忝受副將之寄」﹐原脫「忝」字﹐據明紀錄匯編本﹑明太祖實錄卷五八洪武三年十一月壬辰條補。﹞慚無贊畫之能﹐拜命闕庭﹐俾率熊羆之眾﹐總戎行陣﹐誓空胡馬之羣。前度關﹐而興和之將卽降﹐後出塞﹐而駝山之兵旋衂。進開平﹐乘破竹之勢﹐克應昌﹐奮覆巢之威﹐皇孫﹑后妃﹐兩宮之貴人俱獲﹐玉璽﹑金冊﹐歷代之重器全收。皇風遠被於遐荒﹐胡運竟終於此日。凡玆勛庸之建﹐豈因臣下之能﹐玆蓋伏遇皇帝陛下﹐廣運如天﹐宏謨蓋世﹐﹝「宏謨蓋世」﹐「宏」原作「寵」﹐據明朱當■﹝氵眄﹞國朝典故本﹑明紀錄匯編本攺。﹞明見萬里之外﹐遂成千載之功。東日窟而西月氏﹐莫非王土﹔南炎荒而北瀚海﹐共惟帝臣。一統太平﹐萬年悠久。

是日禮成﹐達等退自西階﹐皇太子﹑親王及文武百官各上表賀。

次日﹐上躬詣郊廟﹐大告武成。命大都督府﹑兵部錄上諸將功績﹐吏部定勛爵﹐戶部備賞物﹐禮部定禮儀﹐翰林院撰制誥﹐以封功臣。

又次日﹐上禦奉天殿﹐皇太子﹑親王侍﹐丞相率文武百官列於丹陛左右。上召諸將諭之﹐略曰「汝等其聽。朕今日定封行賞﹐非出己私﹐皆仿古先帝王之典﹐籌之二年﹐以徵討未暇﹐故至今日。思昔創業之初﹐天下擾亂﹐羣雄並起。當時有心於建功立業者﹐往往無法以馭下﹐故皆無成。朕本無意天下﹐今日成此大業﹐有非人力之所致﹐是皆天地神明之眷佑。然自起兵以來﹐諸將從朕披堅執銳以徵討四方﹐戰勝攻取﹐其功何可忘哉﹗是用報以爵賞。其新附將帥之有功者﹐亦如之。其次第皆朕所自定﹐至公而無私。如左丞相李善長﹐𨿽無汗馬之勞﹐然事朕最久﹐供給軍食未嘗乏闕。右丞相徐達﹐朕起兵時卽從﹐徵討四方﹐摧疆撫順﹐勞績居多。此二人者﹐已列公爵﹐宜進封大國﹐以示褒嘉。余悉據功定封。書云﹕『徳懋懋官﹐功懋懋賞。』今日所定﹐如爵不稱徳﹐賞不酬勞﹐卿等宜廷論之﹐無有後言。」諸將皆頓首悅服。遂頒行爵賞。封公者六人。宣國公李善長﹐授開國輔運推誠守正文臣﹑特進光碌大夫﹑左柱國﹑太師﹑中書左丞相﹐進封韓國公﹐食祿四千石。﹝「食祿四千石」﹐「四」原作「五」﹐據明紀錄匯編本﹑明金聲玉振集本攺。﹞信國公徐達﹐授開國輔運推誠宣力武臣﹑特進光祿大夫﹑左柱國﹑太傅﹑中書右丞相﹐進封魏國公﹐食祿五千石﹐綺﹑帛各百疋。開平王常遇春子常茂﹐封鄭國公﹔馮國勝封宋國公﹔李文忠封曹國公﹔鄧愈封衛國公﹐俱授開國輔運推誠宣力武臣﹑特進榮祿大夫﹑右柱國﹐並食祿三千石﹐綺﹑帛八十疋。封侯者二十八人。湯和封中山侯﹐唐勝宗封延安侯﹐陸仲亨封吉安侯﹐周徳興封江夏侯﹐華雲龍封淮安侯﹐顧時封濟寧侯﹐耿炳文封長興侯﹐陳徳封臨江侯﹐郭子興封鞏昌侯﹐﹝「郭子興封鞏昌侯」﹐明紀錄匯編﹑明金聲玉振集﹑淸勝朝遺事初編諸本皆作「郭興」﹐明史卷一三一兩說並存。明太祖實錄卷五八洪武三年十一月丙申條則作「郭子興」﹐今從實錄。﹞王志原封六安侯﹐鄭遇春封滎陽侯﹐費聚封平涼侯﹐吳良封江陰侯﹐吳禎封靖海侯﹐趙庸封南雄侯﹐廖永忠封徳慶侯﹐兪通源封南安侯﹐華髙封廣徳侯﹐楊璟封營陽侯﹐﹝「楊璟封營陽侯」﹐「營」原作「滎」。按前文已載鄭遇春封滎陽侯﹐此處不應再有滎陽侯之封。明太祖實錄卷五八洪武三年十一月丙申條作「營陽侯」﹐今據實錄攺。﹞康鐸封蘄春侯﹐朱亮祖封永嘉侯﹐傅友徳封潁川侯﹐胡均美封豫章侯﹐韓政封東平侯﹐黃彬封宜春侯﹐曹良臣封宣寧侯﹐梅思祖封汝南侯﹐陸聚封河南侯﹐俱授開國輔運推誠宣力武臣﹑榮祿大夫﹑柱國﹐其食祿及綺﹑帛各有差。並賜誥命鐵券。

乃詔天下曰「曩者有元失馭﹐海宇紛爭。朕自布衣﹐奮身行伍﹐覩羣雄之無力﹐﹝「覩羣雄之無力」﹐「無」原作「角」﹐據明紀錄匯編本﹑明金聲玉振集本攺。﹞遂率眾渡江﹐撫太平﹐定建業﹐選將練兵﹐徵討四方者幾二十年。荷皇天宗社之眷﹐山川百神之助﹐諸將效謀﹐六軍用命﹐遂致華夏淸寧﹐藩夷臣伏﹐一統之業屬予一人。今者班師振旅﹐定功封爵﹐朕重念諸將士委身暴露艱苦之狀﹐欲加重賞﹐則天下鎭守之兵及京師護衛之士不下百萬﹐而民之資力有限﹐是用計倉庫之所儲﹐度民力之所具﹐均其等第﹐祟爵祿﹐頒金帛﹐以勞將臣。仍稽古制﹐定勛爵﹐俾其子孫世襲。軍士則各賞白金十兩﹐錢六千。朕之此言﹐通於天地。昭布中外﹐咸使聞如。」

乃大宴諸臣。宴罷﹐因曰「創業之際﹐朕與卿等勞心苦力﹐艱難多矣。今天下已定﹐朕日理萬機﹐不敢斯須自逸。誠思天下大業以艱難得之﹐必當以艱難守之。卿等今皆安享爵位﹐優遊富貴﹐不可忘艱難之時。人之常情﹐每謹於憂患而忽於宴安﹐然不知憂患之來常始於宴安也。明者能燭於未形﹐昧者猶蔽於已著﹐事未形猶可圖之﹐患已著則無及矣。大抵人處富貴欲不可縱﹐欲縱則奢﹔情不可佚﹐情佚則淫。奢淫之至﹐憂危乘之。今日與卿等宴欲極歡﹐恐天下定而忘其艱難﹐故相戒勉也。」

明日﹐魏國公徐達率諸將詣闕謝﹐上退禦華蓋殿﹐賜達等侍坐﹐從容燕語﹐曰「今成一統之業﹐皆汝諸將功勞。」達等稽首曰「臣等起自畎畝﹐際風雲之會﹐每奉成算出師致討﹐其次第如指諸掌﹐及其成功﹐不差毫釐。此天錫陛下聖智﹐非臣等能與也。」上曰「曩者四方紛亂﹐羣雄競起。朕與卿等初起鄕土﹐本圖自全﹐非有意於天下。及渡江以來﹐觀羣雄所爲﹐彊者不能自責﹐剽者喜於戰鬭﹐而皆無救人之心﹐徒爲生民之患。其張士誠﹑陳友諒﹐尢爲巨蠹。士誠械恃其財富﹐則侈而無節﹔友諒恃其兵彊﹐則暴而無恩。朕獨無所恃﹐惟不嗜殺﹐布信義﹐守勤儉。所恃者﹐卿等一心﹐共濟艱危﹐故來者如歸。嘗與二寇相持﹐人有勸朕先擊士誠﹐以爲士誠切近﹐友諒稍遠﹐若先擊友諒﹐則士誠乘我後﹑此亦一計。然不知友諒剽而輕﹐士誠狡而僞﹔友諒之志驕﹐士誠之器小。志驕則好生事﹐器小則無遠圖﹐故友諒有鄱陽之侵﹐與戰宜速。吾知士誠必不能踰姑蘇一步以爲之援也。向若攻士誠﹐則姑蘇之城並力堅守﹐友諒必空國而來﹐我將徹姑蘇之師以禦之﹐是我疲於應敵。事有難易﹐此朕之所以取二寇﹐固自有先後也。二寇旣除﹐兵力有餘﹐皷行中原﹐宜無不如志。或勸朕蕩平羣寇﹐始取元都。若等又欲直趨元都﹐兼舉隴蜀﹐皆未合朕意。所以命卿等先取山東次及河﹑洛者﹐先聲旣震﹐幽﹑薊自傾。且朕親駐大梁﹐潼關之兵者知張思道﹑李思齊﹑王保保皆百戰之餘﹐未肯遽降。急之﹐非北走元都則西走隴蜀﹐並力一隅﹐未易定也。故出其不意﹐反旗而北﹐元眾膽落﹐不戰而奔﹐然後西徵張﹑李﹐二人望絕勢窮﹐故不勞而克﹐惟王保保尢力戰以拒朕師。向使若等未下元都﹐而先與之角力﹐彼人望未絕﹐困獸猶鬭﹐聲勢相聞﹐勝負未可知也。事勢與友諒﹑士誠又正相反。至於閩﹑廣﹐傅檄而定﹐區區巴﹑蜀﹐恃其險遠。此特餘事耳﹐若等可以少解甲冑之勞矣。」於是達等皆頓首謝。

上又命廷臣試言元之所以亡﹐與朕之所以興。誠意伯劉基進曰「自古夷狄未有能制中國者﹐而元以胡人入主華夏幾百年。鮏羴之俗﹐天實厭之。況末主荒淫﹐法度隳壞﹐民困於貪殘﹐惡得而不亡。陛下應天順人﹐神武不殺﹐救民於水火﹐所向無敵﹐惡得而不興。」上曰「當元之季﹐君宴安於上﹐臣跋扈於下﹐國用不經﹐徵斂日促﹐水旱災荒﹐頻年更多﹐天怒人怨﹐盜賊蠭起﹐羣雄角逐﹐竊據州郡。朕初起兵﹐欲圖自全﹐及兵力日盛﹐乃東徵西討﹐削除渠魁﹐開拓疆宇。當時天下已非元氏有矣。向使元君克畏天命﹐不自逸豫﹐其臣各盡乃職﹐孰敢驕橫天下﹖豪傑焉得乘隙而起﹗朕取天下於羣雄﹐不在元氏之手。今獲其遺胤﹐朔漠淸寧﹐自非天之降福﹐何以致此﹖詩云﹕『商之孫子﹐其麗不億﹐上帝旣命﹐侯於周服。』天命如此﹐其可畏哉﹗」

