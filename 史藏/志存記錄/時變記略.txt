時變記略朱鴻瞻始遷至今﹐歷年八百﹐治亂相尋﹐安危不一﹐追維往昔﹐莫究其狀。且如乾道之水﹐人來赤岸﹐似乎靡有孑遺﹐豈吾族依山得保歟﹖抑水災亦傳之失實歟﹖後之視今﹐猶今視昔﹐鑑往闕以識今變云。自崇禎十七年甲申春起﹐至弘光元年乙酉夏止。軍民之變。自隆武二年丙戌秋起﹐至順治四年丁亥春止。鼎革之變。自順治四年丁亥冬起﹐至順治七年庚寅冬止。山寇之變。北郭墳院﹑宗祀之墟在此中。自順治十五年戊戌夏起﹐至順治十六年己亥春止。海寇之變﹐山腰祖居屯營﹐適會此時。自康熙十三年甲寅夏起﹐至十五年丙辰冬止。閩藩之變。北郭東河及厲坦側屋毀在此中。軍民之變﹝起崇禎十七年﹐止弘光元年﹞啟﹑禎以前﹐接乎隆﹑萬﹐承平日久﹐民庶且富﹐侈靡相尙﹐華樂極矣。甲申前歲﹐中原流寇生亂已久﹐而浙東猶若罔聞也。至崇禎帝三月十九日煤山之變﹐五月﹐民聞塘報﹐遠近哀悼。見有司匿報催徵﹐鬻獄如故﹐遂洶洶進逼哭臨﹐駸成畔象。平陽令吳侯有涯宣言於眾曰「哀詔未至﹐他日何以奉詔﹖若再哭臨﹐是不祥也。」洶洶者亦莫之服。次年﹐弘光攺元。五月﹐大淸師下江南。郡民谷稷爲訕語榜之府治前。兵巡道謝鼎新﹑總巡廳李兆星以稷流言阻餉﹐斬以徇。明日﹐谷氏妻子﹑宗族﹐盡縞素號冤於道﹐百姓一時蟻集﹐劫入道﹑廳衙﹐盡奪其厚藏。謝﹑李二公逃遁﹐僅以身免。城民疑懼﹐遷徙人鄕﹐然竟不得問。瑞安水兵鼓噪索餉﹐擊令汪侯果﹐破其顱。拆毀胥吏房屋數民﹝間﹞﹐士民憤激。先是﹐因《保甲法》立﹐有鄕兵一時雲集﹐逐兵出城﹐因盡焚其戰艦﹐兵遂解伍。衛所各軍﹐世爲千百戶所轄﹐私謂攺玉必當除籍﹐欲劫本官焚其名冊﹐至毀弁署﹐掠財物﹐或索重賂。平陽百戶髙其位素剛悍﹐系於其家焚死。是時﹐隅鄕各立鄕兵﹐制器械﹐鄕民猖獗﹐因以逋租報仇。有左七﹐樹黃幟於飛雲南岸﹐欲平權量﹐減租賦。各村效尢﹐或摶執業主﹐或拆毀莊屋﹐白晝行攫﹐紛紛爲亂。平陽庠生李明卿素剛暴﹐往石塘徵租﹐爲鄕民焚死。永嘉樓橋一帶聚眾數千﹐薄府城﹐聲言殺生員王某。府主宣諭勿解﹐以師擊之﹐殺傷甚眾。閏六月﹐唐王卽位於閩﹐建元隆武﹐詔至﹐府民稍定。八月﹐魯王在臺州稱監國﹐帥紹興民兵守西興﹐朱大典守金華。大淸師至杭﹐相距二載。時溫州餉輸魯王府﹐濟西興﹔官吏由閩選用﹐撫院大官俱駐溫。桐山爲出入孔道﹐軍民倡叛者﹐捕首惡﹐波及無辜亦眾。會有赦詔﹐從寬論治﹐各處鄕兵俱罷﹐惟瑞安山鄕負固不解﹐率兵捕之。八月八日大水﹐冬大無禾。次年春﹐米價官斛一石銀七兩五錢﹐鄕村劫奪漸起。黃小吳自號「均平王」﹐號召饑民﹐自廿五都程頭劫至永嘉方嶴﹐勢如燎原﹐郡兵捕之始解。樂淸民變﹐疾其令袁彭年殘酷﹐逐之。瑞安張侯嶽﹐廉而有威﹐不畏彊禦﹐禁彊買﹐遏攘奪﹐招商販米﹐厚償其值﹐民賴以安。時大官繹絡役人夫﹐索供億﹐侯鐵面悉裁其濫。以上軍民之變。此亂之初生﹐受禍之家猶可指屈。隆武天光徵曜﹐罪人亦伏﹐猶未爲大亂也。鼎革之變﹝起隆武二年丙戌秋﹐止順治四年丁亥春﹞丙戌夏﹐大淸師破西興﹐由臺州至樂淸﹐舟濟永嘉場。七月十二日﹐八十餘騎進大南門﹐總鎭範口五百餘人進雙﹝朔﹞門以迎降﹐安堵如故。先是﹐郡邑城郭盡徙村堡﹐因安堵漸歸。隆武撫﹑按﹑總戎﹑監司﹑守﹑令等官俱遁入桐山﹐歸閩去。生員鄒欽堯赴江心水死﹐瑞安人﹔葉尙臯佯狂系獄﹐次年端陽日死﹐永嘉人﹐或曰樂淸人。元帥令民髡發。時帥未有屯所﹐忽傳令墨池坊前後數巷作營﹐民未及徙﹐卽擁踞﹐資盡爲所奪﹐僅率妻子逃。凡王師初到﹐直省皆然。凡師所經﹐𨿽無殺傷﹐淫掠亦所時有﹐村落更甚。初至數十騎號「衝鋒」﹐更剽掠無忌﹐帥至乃息。師皆漢人及浙東降卒﹐未有滿人。十四日﹐四十騎至瑞安﹐從東門抵南門﹐掠當鋪及富室﹐亦索金銀而已﹐人懼﹐多奉之。晚趣回﹐宿鮑田﹐頗恣淫掠。次日﹐城中士民賫羊酒往府納款。平陽亦繼至。越數日﹐數十騎抵平陽﹐淫掠更肆。有訟於總鎭範公者﹐始亦按法﹐後訟者眾﹐竟不問。師繼至蕭家渡﹐有與抗者﹐旋潰敗﹐皆激於淫掠之故。褊將蕭啟榮以五百人守瑞安﹐屯南郭﹐坐食民家﹐民甚苦之。未幾﹐亦調赴平陽﹐平鄕兵長數拒戰﹐於蕭家渡敗之﹐蕭師屠其地之居民。冬十月後﹐人民樂業如故﹐平陽之師北遷瑞安﹐兵亦漸撤﹐夜禁弛。順治四年丁亥﹐四月大水﹐五月又大水﹐然猶寧宇也。十月﹐大亂始作。以上鼎革之變。艸昧之初﹐人多驚疑﹐然傳檄而定﹐𨿽師有不戢﹐未爲大傷也。山寇之變﹝起順治四年丁亥冬﹐止順治七年庚寅冬﹞丁亥歲﹐更制已期﹐然民心猶惑﹐如瞻烏靡止。三十二都民陳世亨等因有司淸丁胥役﹐科索不堪﹕號召蠢愚五六十人假起義爲名﹐謀襲城。城隅人多有知者﹐玩泄不行首告。會守將張朝用警備已弛﹐十月初六夜半越入﹐樹幟守城﹐頭裹白巾爲號。城中有識者縋出避之﹐除盡黨附﹐如同兒戲。三日後﹐鎭道發兵來剿﹐牌示剿盜安民﹐坐以山寇劫庫﹐不致玉石俱焚。城民亦各自擒賊獻戮﹐但兩日夜﹐縱兵大掠﹐室爲一空。遭刃者二十餘人﹐皆殷厚及儒碩﹐以賂不繼故。續署印官復貪虐﹐凡殷戶卽誣以通寇﹐重賂乃免。由是戍兵皆札城內﹐坐食民家﹐餵以粱肉。人之生者﹐僅存皮骨矣。時鎭道申報﹐止以劫庫薄其罪﹐不究黨與。由是鄕民無忌﹐紛起效由﹝尢﹞﹐連絡五邑﹐依山阻險﹐濠池之外﹐盡皆綠林﹐凡歷三載﹐生民塗炭矣。十一月﹐桐山尢某聚黨數千來攻平陽城﹐又以兵守飛雲江﹐余盡出牛皮嶺﹐自洛溪﹑曹村﹑魏嶴﹑外吉﹑脇山﹑馬嶴﹑髙嶴分屯紮營﹐督責各村抽兵輸餉﹐拷逼富戶﹐授以僞印﹐皆踵白巾爲號。不數日﹐瑞安兵渡江馳至平陽﹐內外夾擊﹐賊黨盡入桐山。於是﹐鄕都始爲騷擾﹐當事仍以「通寇」加富戶﹐索重賂無異城中。十二月﹐永嘉舉人林夢龍﹑生員何兆龍突至脇山﹐時僅率數十人﹐入桐山去。次年出沒夏仙﹑楓林及乎陽橋斗門一帶﹐黨與彌盛。戊子夏五月﹐山鄕烏合之眾千人﹐心輕城守﹐擁至北門﹐髙叫「開降」。城中兵一支從東關出至北湖﹐一支從北關出﹐首尾夾擊﹐賊奔西河﹐溺死甚眾。居民亦有爲官兵所傷者。族中失一人。歲大饑﹐以城與鄕不通之故﹐自戊子至辛卯皆然。秋﹐出寇復大舉圜﹝圍﹞城﹐旬日不解。守將傳令﹐盡將城之西郭民居焚毀。以防寇匿。時林夢龍已死﹐諸寇皆統於何兆龍﹐號「大師」。其最驍者﹐如閩人陳倉屯橋斗門﹐金魁屯景福山﹐鄭先鋒散布十二盤﹑夏仙﹑楓林﹑方嶴﹑溫溪等處。泰順縣﹑金鄕衛﹑沙園所﹑永嘉場﹑新城﹑老城﹑海安所等城盡被奪踞。各縣離城十里外便爲賊藪﹐穗峯﹑帆遊﹑平陽勾連橋處所皆肆剽掠。郡邑道梗﹐往來必籍兵衛。梅勒額眞祖師步兵五千﹑騎兵一千號「滿州﹝洲﹞大兵」至府﹐八月十一日抵平陽﹐復金鄕衛﹐廿三日班師。先是﹐金鄕衛寇圍四閱月﹐食盡﹐餐樹皮﹐遂陷。祖師至﹐賊遁﹐民亦偕逃。祖人撫來歸﹐遂班師。其鹵獲過瑞﹐目擊其歸女﹑牛畜不可勝計﹐皆掠良家﹐非寇物也。時瑞安起人夫護送大兵﹐遭鞭撲﹐有道僵者。師還﹐而寇熾如故。順治六年己丑﹐寇如故。七年庚寅﹐寇如故﹐冬始平。自戊子以後﹐郡邑未嘗不出兵剿賊﹐但朝發夕回﹐或一經宿。賊見師先遁﹐彼燒民房﹐掠民財物﹑婦女﹐捆載而歸。寇伺師旋﹐復屯聚﹐民莫如何。時有「南兵爲北兵積財」之說﹐此所以屢剿而不能殄也。予作書上邑侯譚﹐甚嘉嘆﹐不能用。見《藝文》。庚寅冬﹐金華總鎭馬鑑往轍﹐從處州山間出兵﹐先擒永嘉山鄕渠首。時寇鄭先鋒首降﹐馬卽授以原職﹐用爲向導。鄭爲宣力﹐由永至平陽﹑桐山﹐犁庭掃穴﹐皆從山中馳驅。城隅初不知有兵到者﹐及凱旋﹐自平陽渡飛雲江﹐屯教場﹐士民始見陳倉系頸檻車﹐但擄婦女不計其數﹐實皆良家子也。哀哉﹗寇平之後﹐地方皆茅艸蓋房﹐無有片瓦﹐生齒亦損其半云。以上山寇之變。首尾歷四年﹐爲一大變。海寇之變﹝起順治十五年戊戌夏﹐止順治十六年己亥春﹞順治十五年﹐鄭國勝﹝姓﹞將由海道寇江寧﹐五月初九日﹐先出溫州掠餉。戰船徧海﹐步卒自平陽南﹑北港出﹐所過米粟衣資悉捲入海﹐深山窮谷無處不到。以重兵壓城﹐射書入﹐守將楊志道﹑艾成祥遂開城降﹐率兵下海。離營之夜﹐縱劫人家。僞官翁某入城徵餉﹐搜括不繼﹐土罹撻辱。河鄕一帶男女驅入城﹐家無餘口。時圍府城旬餘日﹐道鎭堅壁不發一矢。將退﹐總鎭尙好仁聞瑞城降﹐議發兵屠洗﹐兵道萬代尙公以爲不可。會存﹝有﹞紹興人顧敬山寓居瑞安﹐率數十人間道往郡告主將賣降狀﹐萬公據此力白百姓無罪﹐乃遣官來撫﹐並無所擾。後部院至﹐亦以兵道之言爲據﹐撫慰更至。士民徳萬公恩﹐亦多敬山之功云。秋八月﹐調河南汪參將義領兵五百防瑞﹐此系先朝奉調﹐非關海艘犯境之故。有司失於安插﹐致捐西北隅民居畀之。冬﹐鄭國勝﹝勝﹞江寧敗﹐餘孽四散﹐有舟數百泊沙園﹐據本所。平陽城孤﹐困守塊土﹐飛雲江以南悉爲寇地。鄕村計畝科餉﹐屢犯城池﹐士民枕戈守垛。援剿之兵分食民家﹐至春始解﹐莫能闌其出入。歲大饑﹐皆傷於賫寇之故。以上海寇之變。附﹕順治十八年詔扡界順治十八年秋八月文到﹕「二十日內從海濱居民﹐離海五里築籬界﹑立哨寨﹑設守兵﹐越界者登時殺死。」一時房屋拆毀﹐人民逃散﹐洶洶不安。永﹑樂之民多桀驁﹐搶谷伐木﹐幾爲亂﹐幸撫馭得所獲輯。時予有安插遷民議當路。見《藝文》。閩藩之變﹝起康熙十三年甲寅夏﹐止康熙十五年丙辰冬﹞甲寅三月﹐靖南王耿精忠擄閩叛﹐猶未有寇溫意。會平陽裨將司定猷﹑李宮墻與主帥蔡不協﹐四月十七割辮應閩﹐修《啟》迎師。耿命僞督曾養性﹑吳長春帥師由桐山趣平陽﹐又海寇朱飛熊率舟四十餘只﹐先於北分水相候濟師。五月二日﹐曾﹑吳兩師自寶鄕濟飛雲江﹐圍瑞安城。守將吳三畏﹑援剿將劉某共二千人出西關﹐戰不利﹐退保孤城。賊兵數萬﹐分屯萬松山﹑龍山﹑陶山山峯﹑橫碧堂﹑北湖山﹐四面壓圍﹐分兵散鄕﹐擄掠牛畜財物充糧。城中望見﹐堅守不下。守將傳令將城外四面房屋焚毀﹐先年禦寇已焚﹐猶有畱余﹐今則一望郊墟矣。賊不事攻打﹐只諭開降﹐主帥不納。以中軍於安邦懷貳﹐約賊內應﹐斬其家口及姦細共十三人。士民股栗﹐守垛益堅。二十夜﹐雨暗﹐賊舁炮近城東偏攻打﹐響聲震天﹐鐵彈入城如雨﹐俱落空處﹐不中人。攻打一夜﹐至次日巳牌方退﹐城頭僅傷四五人。城上黑夜中望賊炮光處﹐亦發炮打賊﹐傷反眾﹕移平陽養病者一百五十人﹐死者不計其數。時府城不發援兵﹐省城亦元師至﹐細作問道三次乞師﹐提督賽白理來援已晚﹐二十八日﹐賊盡撤瑞圍﹐前赴府﹐守﹝圍﹞三日﹐總鎭祖弘勛於六月初二日開城降﹐殺不屈兵道陳丹赤及永嘉知縣馬琾。陳道在任日淺﹐誠心愛民﹐民尢痛悼。初四日﹐檄吳﹑劉二帥赴府﹐二帥攺節從之。瑞安堅守凡四十餘日﹐賊鋒甚挫﹐在郡養兵月餘﹐始窺黃巖﹑處州。臺﹑婺得爲備﹐不至陷沒﹐瑞安之守﹐功猶睢陽之捍蔽江淮也。有代裏民訴濤﹐見《藝文》。曾養性忿疾瑞民﹐初假安撫﹐隨遣僞道李宮墻﹑僞副將劉邦仁慰餉五萬兩﹐城中搜括不繼﹐士民皆遭毒刑。予損資免辱﹐時有筆耕所詠見《藝文》。厥後徵求無已﹕地畝徵餉﹑徵鉛﹑徵戰衣﹐復履畝徵農民谷﹐丁口預徵七年銀﹐民遭箠楚﹐莫之能應。又起人夫從役﹐日無寧晷。城外築小城﹐四面重墉﹐後平復因之不廢。生員亦驅率築西門外沙城。當此之時﹐爭城爭地﹐幾於人無噍類﹐然勞役𨿽甚﹐而遭刃猶希。吾族天佑﹐不傷一人。有兩人鐵彈近身﹐傍中牀褥﹔有一二人遘無妄禍﹐皆無害。起三載﹐始寧息。曾﹑吳兩僞將破黃巖縣﹐臺州與之相拒﹔徐大鼻破處州﹐至永康﹐金華與之相拒﹐後皆有退無進。乙卯秋八月﹐曾養性忽疑溫州楊城守賣降﹐自黃巖罷師回溫﹐屠楊一門。徐大鼻亦自處州敗﹐罷師﹐皆退保溫州。大淸師躡追至境﹐北屯太平嶺山﹐西屯淨水新橋山。彼時乘勢近城﹐一鼓可下﹐但只擄掠子女﹐無取城意﹐鄕村爲之一空﹐貞女觸巖﹑投水死不計其數。師至瑞安麗嶴﹐麗嶴子女亦遭擄。賊在郡﹐築巽山白塔一帶禦師﹐塘河橋梁皆毀壞絕渡。時人民驚疑﹐恐大兵恢復﹐玉石俱焚。幸王師不急攻城﹐惟溺於女色﹐屯住偃息。至丙辰五月﹐忽傳令班師﹐營壘盡撤。子女爲所擄者悉驅北去﹐鄕都塗炭﹐後有往京﹑省贖回者。班師之始﹐人不解其何故﹐至九月二十日﹐有檄自閩中傳至瑞驛﹐外署「康熙十五年某月日封」﹐土民見之大喜﹐知閩中必已恢復﹐溫當不事攻戰也。十月二日﹐曾養性下令剃髮﹐室家相慶。曾養性降師歸閩﹐逼取人大﹐地方苦之﹐且時肆擄掠。先是﹐大淸師屯淨水山﹐曾養性傾五邑之兵夜襲營﹐連焚二寨。元帥懼不利﹐將班師。天漸明﹐見賊眾無紀律﹐縱馬逐之﹐賊大潰﹐盡溺淨水殲焉。只此一戰﹐余無交兵。方司定猷之始叛也﹐縱兵擄平陽鄕村及瑞安江南境﹐民間資財盡捆載入營。瑞安被圍﹐賊兵旣四出擄掠﹐山鄕土寇又乘機竊發﹐亦助虐焰。府城發援師﹐亦僅至白塔境上而止﹐擄掠大羅﹑前村等處而還寨。提督來援已晚﹐至樂淸館頭﹐朱飛熊舟師截江﹐不能渡﹐亦擄掠樂淸而還﹐𨿽寧靜處所﹐一槪騷然。大抵當時甌人之罹毒也如此。十一月﹐監司﹐守﹑令至任﹐極加撫綏﹐申狀督﹑撫﹐會題淸蠲﹑請賑﹐凡衢﹑處﹑溫一十七縣皆蒙蠲賑。以上閩藩之變。默齋避亂自記所感予居東河七世﹐丙戌鼎革﹐七月避三都沙瀆﹐時失恃﹐方苫塊﹐同父﹑弟﹑兩祖母﹑妻﹑兒以行﹐八月歸東河。丁亥十月﹐陳世亨亂﹐避北湖西嶴﹐轉徙四十都髙嶴﹐時兩祖母已故。桐山尢某出﹐又上景福山﹑大北洋﹐時山頭守嶺禦賊﹐頗寧靜﹐次年三月歸東河。五月﹐賊復熾﹐攻破山頭﹐肆燒劫﹐又來圍城。予匿家後﹐頃賊敗退﹐挈家入山腰。戊戌屯營﹐徙西南隅。海﹑閩兩變﹐皆在城中。前此數數早避﹐從眾防患﹐有不行者﹐亦無害。

