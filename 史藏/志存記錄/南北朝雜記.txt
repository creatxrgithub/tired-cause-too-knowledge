南北朝雜記﹝宋﹞劉敞著

○庾詵

齊新野庾詵﹐少孤﹐以讀書自業。元象算數﹐皆所妙絕。武獻公蕭潁冑﹐疾篤﹐謂詵曰「推某歷數﹐當無辜否﹖」答曰「鎭星在襄陽﹐荊州自少福。明府歸終於亂代﹐齊名伊霍﹐足貴子孫﹐有何恨哉﹗」公曰「君得之矣。但昏主狂虐﹐人思堯舜﹐恨不見淸廓天下﹐息馬華山也。」歔欷而終﹐果如其言。潁冑﹐赤斧之子。

○張暢

宋張暢常奉持觀音。南譙之構逆也﹐暢不從。王欲害之﹐夜夢觀世音曰「汝不可殺暢。」遂不敢害。及王敗﹐暢系獄﹐誦觀世音經千徧﹐鎖寸寸斷。獄司易之﹐復斷。吏白﹐釋之。

○蕭獻明

齊松滋令蘭陵蕭獻明﹐母患病積年。獻明晝夜祈禱。時寒凍﹐獻明下淚﹐凝結如箸﹐額上叩血﹐成冰不澑。忽有一人以石函授之﹐曰「此能治太夫人病。」獻明跪而受之。忽然不見。以函奉母﹐中惟三寸絹﹐丹書爲日月字。母病卽愈。

○解叔謙

齊雁門解叔謙﹐徵爲朝請﹐不赴。母疾﹐叔謙夜於庭中稽顙祈福﹐聞空中云「得丁公藤爲酒。」便差訪醫﹐及本艸﹐無識者。乃崎嶇求訪。至宜都境﹐遙見山中老翁伐木﹐問其所用。答曰「此丁公藤﹐治風尢驗。」叔謙再拜流涕﹐具款行求之意。此翁愴然﹐以藤與之﹐並示其漬酒之法。叔謙受領。此人不復知處。依法爲酒﹐母疾便愈。

○宗元卿

齊南陽宗元卿﹐有至行。早孤﹐爲母所養。母病﹐元卿在遠輒心痛﹐大病則大痛﹐小病則小痛﹐以此爲常。鄕裏宗敬﹐率號宗曾子。

○匡昕

齊廬陵匡昕﹐隱金華山﹐服食﹐不與俗人交。母亡已經數日﹐昕奔還號叫﹐母便蘇。孝感致也。

○曾康祖

齊扶風曾康祖﹐母患乳癰﹐諸醫不能療。康祖乃跪﹐以兩手捧乳﹐大悲泣。母癰卽愈。

○斛斯丰樂

北齊髙祖嘗宴羣臣。酒酣﹐各令歌樂。武衛斛斯丰樂歌曰「朝亦飲酒醉﹐暮亦飲酒醉﹐日日飲酒醉﹐國計無取次。」上曰「丰樂不諂﹐是好人也﹗」

○齊明帝

齊明帝嘗飲食﹐捉竹箸﹐謂衛尉應昭光曰「卿解我用竹箸意否﹖」答曰「昔夏禹衣惡﹐往誥流言﹐象箸豢腴﹐先哲唾誡。今睿情衝素﹐還風反古﹐太平之迹﹐惟竹箸而已。」

○甄彬

齊有甄彬者﹐有器業。嘗以一束薴於荊州長沙西庫質錢。後贖薴﹐於束中得金五兩﹐以手巾裹之。彬得金﹐送還西庫。道人大驚﹐曰「近有人以金質錢﹐時忽遽不記錄檀越﹐乃能見歸﹐恐古今未之有也。」輒以金之半仰酬﹐往復十餘﹐堅然不受。因詠曰「五月披羊裘﹐負薪豈拾遺金也。」彬後爲郫令﹐將行﹐辭太祖。時同列五人﹐上誡以廉愼。至於彬﹐獨曰「卿昔有還金之美﹐故不復以此誡也。」

○髙允

後魏髙允字伯恭﹐燕太尉中郎韜之子。早有奇度﹐博通經史。神嘉中﹐與範陽盧元﹑趙郡李靈﹑博陵崔鑑等﹐以賢俊之冑﹐同被詔徵拜中書侍郎﹐領著作。與崔浩同撰書﹐及浩遇害﹐以允忠直不苟﹐特見原宥。性淸儉﹐𨿽累居顯貴﹐而志同貧賤。髙宗幸其宅﹐惟艸廬數間﹐布被縕袍﹐廚中鹽菜而已。帝嘆息曰「古之淸貧﹐豈有此乎﹗」賜之粟帛。

○長孫道生

司空上黨王長孫道生﹐代人。性忠謹儉素﹐𨿽爲三公而居處卑陋。出鎭之後﹐子頗加修葺。及還﹐嘆曰「吾爲宰相﹐無以報國﹐負乘是懼。昔霍去病以匈奴未滅﹐無用宅爲。今彊寇尙遊魂漢北﹐吾豈可安坐華美乎﹗」乃令毀之。時人比之晏嬰焉。

○李崇

北齊頓丘李崇﹐陳畱公誕之子。髙祖時爲兗州刺史。兗州比多劫盜﹐崇乃村置一樓﹐樓懸一鼓。盜發之處﹐槌鼓亂擊﹐四面諸村﹐始聞者撾鼓一通﹐次聞者復撾﹐以爲節。俄頃之間﹐聲布百里﹐伏其險要﹐無不擒獲。諸州置鼓自此始也。世宗時除揚州刺史。崇明察審姦﹐姦邪憚之﹐號曰臥虎。

○範百年

宋梁州範百年﹐因事謁明帝。帝言次及廣州貪泉﹐因問之曰「卿州復有此水否﹖」百年答曰「梁州惟有文川武鄕﹐廉泉讓水。」又問﹕「卿宅在何處﹖」曰「臣居在廉讓之間。」上稱善。後除梁州刺史。

○張融

吳郡張融﹐字思光﹐長史暢之子﹐郎中緯之孫。融神明俊爽﹐機辯如流。嘗謁太祖於太極西堂﹐彌時方登。上笑曰「卿至何遲﹖」答曰「自地升天﹐理不得速。」融爲中書郎﹐嘗嘆曰「不恨我不見古人﹐恨古人不見我。」融善艸隸﹐太祖嘗語曰「卿書殊有骨力﹐但恨無二王法。」答曰「非恨臣無二王法﹐亦恨二王無臣法。」

○庾杲之

齊武帝嘗謂羣臣曰「我後當何謚﹖」莫有對者。王儉因目庾杲之對。杲之曰「陛下壽比南山﹐與日月齊明。千載之後﹐豈是臣之所度量。」時人稱其辯答。

○王儉

齊王儉字仲寶﹐金紫僧綽之子﹐侍中曇首之孫。少孤。幼有珪璋器﹐四五歲與凡童有異。嘗爲五言詩曰「稷契匡虞夏﹐伊呂翼商周。撫己愧前哲﹐斂衽歸山丘。」故論者以宰相許之。後爲吏部尙書﹐有客姓譚﹐詣儉求官。儉曰「齊桓滅譚﹐那得有汝。」答曰「譚子奔莒﹐所以有僕。」儉賞之。帝常幸樂遊宴﹐羣臣奏樂。帝曰「好音樂孰與朕同﹖」對曰「沐浴皇風並沾比屋﹐亦旣在齊不知肉味。」帝稱善。儉嘗集才學之士﹐累物而麗之﹐謂之麗事。麗事自此始也。諸客皆窮﹐惟廬江何憲爲勝﹐乃賞以五色花簟﹑白團扇。憲坐簟執扇﹐意气自得。秣陵令王摛後至﹐操筆便成。事旣煥美﹐詞復華麗。摛乃命左右抽簟制扇﹐登車而去。儉笑曰「所謂大力負之而趨。

」

○周禺

汝南周禺﹐隱居鐘山﹐長齋蔬食。王儉謂之曰「卿在山中﹐何所啖食﹖」答曰「赤米白鹽﹐綠葵紫蓼。」又曰「菜何者最美﹖」禺曰「春初早韭﹐秋暮晚菘。」禺歷中書侍郎。

○王融

魏使宋弁至。敕王融兼主客郎中。融問弁曰「秦西﹑冀北﹐實多駿驥。而彼所獻﹐乃駑駘之不若。求名檢事﹐殊爲未知。且將信誓﹐有時而爽。而駉駉牧馬﹐或未能嗣。」弁曰「不容虛爲之名﹐當是不習水土。」融曰「周穆馬迹徧周天下﹐若騏驥之性﹐因地而遷﹐則造父之策﹐有時而躓。」弁曰「卿何勤勤於千里。」融曰「卿國旣名其優劣﹐聊以相訪。若於千里必至﹐聖主將駕之鼓車。」弁不能答。

○李膺

梁李膺有才辧。武帝謂之曰「今之李膺﹐何如昔時李膺﹖」答曰「臣以爲勝。昔時李膺仕桓靈之朝﹐今之李膺奉唐虞之主。」眾皆悅服。

○商鏗

東郡商鏗﹐名子爲外臣﹐外臣作爲廷尉評。鏗入謝恩。武帝問﹕「卿名子外臣﹐何爲令其入仕﹖」鏗答曰「外臣生於齊季﹐故人思匿迹。今幸遭聖代﹐艸澤無復遺人。」上大悅。

○簫琛

武帝嘗以棗擲蘭陵蕭琛﹐琛仍取栗擲帝﹐正中面﹐曰「陛下投臣以赤心﹐臣敢戰栗於陛下。」琛嘗於禦座飲酒於北使員外常侍李道固﹐不受﹐曰「公庭無私禮﹐不容受卿勸。」眾皆失色﹐恐無以酬。琛徐曰「《詩》所謂『雨我公田﹐遂及我私。』」道固乃屈伏受酒。琛歷尙書左丞。

○崔光

後魏髙祖名子曰恂﹑愉﹑悅﹑懌。崔光名子曰勵﹑勗﹑勉。髙祖謂光曰「我兒名旁皆有心﹐卿兒名旁皆有力。」答曰「所謂君子勞心﹐小人勞力。」上大悅。

○陳元康

北齊河陽陳元康﹐刀筆吏也。善暗書。嘗雪夜太祖命作軍書﹐頃爾數十紙﹐筆不暇凍。太祖喜曰「此人何如孔子。」自此信任焉。故時人謂之語曰「三崔兩張﹐不如一陳元康。」三崔﹐暹﹑季舒﹑昂也。兩張﹐徳微﹑纂也。

○李諧

北齊頓丘李諧﹐鼓城王嶷之孫﹐吏部尙書平之子。少俊爽﹐有才辧。爲黃門侍郎﹐除名。作《述身賦》﹐其略曰﹕獨浩然而任已﹐同虛舟而不系。旣未識其所以來﹐豈知其所以逝。於是得喪同遣﹐忘懷自深。遇物棲息﹐觸地山林。𨿽類西浮之迹﹐何異東都之心。除散騎常侍﹐爲聘梁使。至梁﹐遣主客範胥迎接。胥問曰「今猶可暖﹐北間當少寒於此。」諧答﹕「地居陰陽之正﹐寒暑適時﹐不知多少。」胥曰「所訪鄴下﹐豈是測影之地。」諧曰「是皇居帝裏﹐相去不遠﹐可得統而言之。」胥曰「洛陽旣稱盛美﹐何事遷鄴﹖」諧曰「不常厥邑﹐於玆五遷﹐王者無外。所在關河﹐復何怪﹖」胥曰「殷人毀厄﹐故遷相圯耿。貴朝何爲而遷﹖」諧曰「聖人藏往知來﹐相時而動﹐何必候於隆替。」胥曰「金陵王气﹐肇於先代。黃旗紫蓋﹐本出東南。君臨萬邦﹐故宜在此。」諧曰「帝王符命﹐豈得與中國比隆紫蓋黃旗﹐終於入洛。」胥默而無答。江南士子莫不嗟服。事畢﹐江浦賦詩曰﹕帝獻二儀合﹐王華千里淸。邊笳城上響﹐寒月浦中明。

○盧愷

禮部尙書範陽廬愷﹐兼吏部﹐選達野客師爲蘭州總管。客師辭曰「客師何罪﹐遣與突厥隔墻。」愷曰「突厥何處得有墻﹖」客師曰「肉爲酥﹐水爲漿﹐穹廬爲帳﹐氈爲墻。」愷﹐中書監子剛之子也。

○盧思道

武陽太守盧思道﹐常曉醉於省門﹐見從侄賁﹐賁曰「阿父何處飲來﹐淩晨嵬峨。」思道曰「長安酒二百價不嵬峨﹐何嵬峨﹗」賁﹐燕郡公景仁之子﹐中書侍郎景裕之猶子﹐位歷太常卿。

○王元景

王元景嘗大醉。楊遵彥謂之曰「何太低昂﹖」元景曰「黍熟頭低﹐麥熟頭昂。黍麥俱有﹐所以低昂矣﹗」

○陽玠

隋京兆杜公瞻﹐衛尉臺卿猶子也。嘗邀陽玠過宅﹐酒酣﹐因而嘲謔。公瞻謂﹕「兄旣姓陽﹐陽貨實辱孔子。」玠曰「弟旣姓杜﹐杜伯嘗射宣王。」殿內將軍隴西牛子充寮友﹐推其機辯。嘗謂玠曰「君陽有玠﹐恐不任廚。」玠曰「君牛旣充﹐正可烹宰。」又見玠食芥菹﹐曰「君身名玠﹐何得復啖芥菹﹗」對曰「君旣姓牛﹐何得不斷牛肉﹗」而太倉令張策者﹐在雲龍門與玠議﹐理屈﹐謖玠曰「卿本無徳量﹐忽共叔寶同名。」玠抗聲曰「爾旣非英雄﹐敢與伯符連諱。」太子洗馬蘭陵蕭詡﹐爽俊有才辯﹐嘗謂玠曰「流共工於幽州﹐易北恐非樂土。」玠曰「放歡兜於崇山﹐江南豈是勝地。」錄尙書晉昌王唐邕問諸省官曰「卿等宜道本州寶物。」定州人以綾綺爲寶﹐徐州人以魚鹽爲寶。及至玠﹐邕曰「卿幽州人﹐以何物爲寶﹖」答曰「刺史嚴明﹐文武奉法﹐此幽州之寶也。」邕有愧色。

○薛道衡

隋吏部侍郎薛道衡﹐嘗遊鐘山開善寺﹐謂小僧曰「金剛何爲弩目﹐菩薩何爲低眉﹖」小僧答曰「金剛弩目﹐所以降伏四魔。菩薩低眉﹐所以慈悲六道。」道衡憮然不能對。

○陸琇

後魏東平王陸俟﹐代人也﹐聰悟有才略。子馥﹐有父風。髙崇文見而賞之﹐謂朝臣曰「吾嘗嘆其父知過其軀﹐此逾於父矣。」爲相州刺史﹐遷太僕。馥子琇﹐年九歲﹐馥謂曰「汝祖東平王有十二子﹐我爲嫡長﹐承襲家業。吾今年老﹐屬汝幼童﹐詎堪爲陸氏宗首乎﹖」琇對曰「苟非鬥力﹐何患童稚。」馥奇之﹐立爲嫡。

○蕭遙欣

南齊曲江公蕭遙欣﹐少有神采幹局。爲童子時﹐有一小兒左右彈飛鳥﹐未嘗不應弦而下。遙欣謂之曰「凡戲多端﹐何忽彈﹗此鳥自雲中翔﹐何關人事。」小兒感之﹐終身不復從彈爾。時年十一。土庶多競此戲﹐遙欣一說﹐旬月播之遠近﹐聞者不復爲之。

○謝莊

宋謝莊字希逸﹐侍中微之子﹐黃門思之孫。美儀容﹐善談論﹐工書﹐屬文﹐好言玄理。少爲文帝所賞﹐帝一見之﹐輒嘆曰「藍田生美玉﹐豈虛也哉﹗」莊代顏峻爲吏部尙書。峻容貌嚴毅﹐常有不可犯之色。莊風姿溫美﹐人有喧訴﹐常歡笑答之。故時人語曰「顏吏部瞋而與人官﹐謝吏部笑而不與人官。」莊遷中書令﹑侍中﹐謚曰憲莊。家世無年五十者﹐莊年四十二﹐祖四十七﹐曾祖四十三﹐髙祖三十。子朏﹑淪﹐並知名。

○楊大眼

後魏楊大眼﹐武都氐難當之孫。少有膽气﹐跳走如飛。髙祖南伐﹐李衝典選。徵官﹐大眼求焉。衝不許﹐大眼曰「尙書不見知﹐爲尙書出一技。」便以繩長三丈﹐系髻而走。繩直如矢﹐馬馳不及。見者莫不驚嘆。衝曰「千載已來﹐未有逸材若此者。」遂用爲軍主。稍遷輔國將軍。王肅初歸國也﹐謂大眼曰「在南聞君之名﹐以爲眼如車輪﹐今見乃不異人眼。」大眼曰「若旗鼓相望﹐瞋眸奮發﹐足使君亡魂喪膽﹐何必大如車輪﹗」當代推其驍果﹐以爲關張不過也。

○謝朏

梁髙祖重陳郡謝朏詩﹐常曰「不讀謝詩﹐三日覺口臭。」

○沈約

梁奉朝請吳均﹐有才器﹐常爲《劍騎詩》云「何當見天子﹐畫地取關西。」髙祖謂曰「天子今見﹐關西安在焉﹗」均默然無答。均又爲詩曰「秋風瀧白水﹐雁足印黃沙。」沈隱侯約語之曰「印黃沙語太險。」均曰「亦見公詩﹐雲山櫻發欲然。」約曰「我始欲然﹐卽已印訖。」

○王勃

唐王勃每爲碑頌﹐先磨墨數升﹐引被覆面而臥﹐忽起一筆書之﹐初不點竄。人謂之腹槁。

○髙昂

北齊髙昂﹐字敖曹﹐膽力過人﹐姿彩殊異。其父次同﹐爲求嚴師訓。昂不遵師訓﹐專事馳騁。每言男兒當橫行天下﹐自取富貴﹐誰能端坐讀書﹐作老博士也。其父以其昂藏敖曹﹐故名字之。東魏末﹐齊神武起義﹐昂傾意附之﹐因成霸業。除侍中﹑司徒﹐兼西南道大都督。而敖曹酷好爲詩﹐雅有情致﹐時人稱焉。常從軍﹐與相州刺史孫騰作《行路難》曰「捲甲長驅不可息﹐六日六夜三度食。初時言作虎牢停﹐更被處置河橋北。回首絕望便蕭條﹐悲來雪涕還自抑。」又有徵行詩﹐曰「隴種千口羊﹐泉連百壺酒。朝朝圍山獵﹐夜夜迎新婦。」頃之﹐其弟季式爲齊州刺史﹐敖曹發驛。以勸酒﹐乃贈詩曰「憐君憶君停欲死﹐天上人間無可比。走馬海邊射遊鹿﹐偏坐石上彈鳴雉。昔時方伯願三公﹐今日司徒羨刺史。」余篇甚多﹐此不復載。

○劉獻之

後魏劉獻之﹐少好學﹐尢精詩傳。泛觀子史﹐見名法之言﹐掩卷而笑﹐曰「若使楊墨之流不爲此書﹐千載誰知少也。」又謂所親曰「觀屈原離騷之作﹐自是狂人﹐死何足惜﹗」時人有從之學者﹐獻之曰「立身𨿽百行殊途﹐準之四科﹐要以徳行爲首。子若能入孝出悌﹐忠信仁讓﹐不待出戶﹐天下自知。倘不能然﹐𨿽復下帷鍼股﹐躡履從師﹐止可博聞彊識﹐不過爲土龍乞雨﹐眩惑將來。其於立身之道﹐何益乎﹗孔門之徒﹐初亦未悟。見吾丘之嘆﹐方乃歸而養親。鳴呼﹗先達之人﹐何自覺之晚也﹗」由是四方學者慕之。嘆曰「吾不如莊周﹑樗散遠矣﹗」因以疾辭。

○盧景裕

範陽盧景裕﹐太常靜之子﹐司空同之猶子。少好簡默﹐馳騁經史﹐守道恭素﹐不以榮利居心。時號居士焉。初﹐頭生一叢白毛﹐數之四十九莖。故偏好老﹑易﹐爲注解至四十九而卒。小字白頭﹐性端謹﹐𨿽在暗室﹐必矜莊自持。盛暑之月﹐初不露袒。妻子相對﹐有若嚴賓。歷位中書侍郎。

○沈約

梁瑯琊王筠﹐幼而淸穎﹐文采逸艷﹐爲沈約所賞。及沈爲尙書令﹐筠爲郎。謂筠曰「僕昔與王﹑謝諸賢爲文會之賞﹐自零落以來﹐朽疾相繼﹐平生玩好﹐殆欲都絕。而一文一詠﹐此事不衰。不意疲暮復遇盛徳。昔伯喈見王仲宣﹐嘆曰﹕『此王公之孫﹐吾家書籍萬卷﹐必當相與。』僕𨿽不敏﹐請慕斯言。」每商榷書史﹐評閱篇章﹐畢夜闌景﹐以爲得志之賞。筠歷位司徒左長史﹑度支尙書。

○孔稚圭

齊會稽孔稚圭﹐光祿靈產之子﹐侍中道隆之孫﹐張融之內弟。稚圭富學﹐與陸慧曉﹑謝淪爲君子之交。圭不樂世務﹐宅中艸沒人﹐南有山池﹐春日蛙鳴。僕射王晏嘗鳴笳鼓造之﹐聞羣蛙鳴。晏曰「此殊聒人耳﹗」答曰「我聽卿鼓吹﹐殆不及此。」晏有愧色。歷位太子詹事。贈光祿大夫。

○李元誠

北齊趙郡李元誠﹐鉅鹿貞公恢之孫﹐鉅鹿簡公靈之曾孫。性故誕﹐不好世務﹐以飲酒爲務。爲太常卿﹐太祖欲以爲僕射﹐而疑其多酒。子騷諫之﹐元誠曰「我言作僕射不如飲酒樂耳﹗愛僕射宜勿飲酒。」行臺尙書司馬子如及孫騰﹐嘗詣元誠。其庭宇蕪曠﹐環堵積圯。在樹下以被自擁﹐獨對一壺﹐陶然樂矣。因見其妻﹐衣不曳地。撤所坐布褥質酒肉以盡歡意焉。二公嗟嘆﹐各置餉饋﹐受之而不辭﹐散之親故。元誠一名元忠﹐拜儀同﹐領衛尉﹐封晉陽公。卒﹐贈司徒﹐謚曰文宣。

○陶宏景

丹陽陶宏景﹐幼而慧﹐博通經史。睹葛洪《神仙傳》﹐便有志於養生。每言仰視靑雲白日﹐不以爲遠。初爲宜都王侍讀﹐後遷奉朝請。永平中﹐謝職隱茅山。山是金陵洞穴﹐周回一百五十里﹐名曰華陽洞天。有三茅司命之府﹐故時號茅山。由是自稱華陽﹐隱居人間。書疏皆以此代名﹐亦士安之元晏﹐稚川之抱朴也。雅愛林泉﹐尢好著述。縉紳士庶﹐稟道服膺﹐承流向風﹐千里而至。先生嘗曰「我讀外書﹐未滿萬卷。以內書兼之﹐乃當小出耳。」齊髙祖問之曰「山中何所有﹖」宏景賦詩以答之﹐詞曰「山中何所有嶺上多白雲。只可自怡悅﹐不堪持寄君。」髙祖賞之。

○王僧虔

瑯琊王僧虔﹐博通經史﹐兼善艸隸。太祖謂虔曰「我書何如卿﹖」曰「臣正書第一﹐艸書第三。陛下艸書第二﹐正書第三。臣無第二﹐陛下無第一。」上大笑曰「卿善爲詞也。然天下有道丘﹐不與易也。」虔歷左僕射﹑尙書令﹐謚簡穆公。僧虔長子慈﹐年七歲﹐外祖江夏王劉義恭迎之入中齋施﹐設寶物恣其所取。慈惟取素琴一張﹑孝子圖而已。年十歲﹐共時輩蔡約入寺禮佛。正見沙門等懺悔﹐約戲之曰「眾僧今日何干乾。」慈應聲答曰「卿如此不知禮﹐何以興蔡氏之宗。」約﹐興宗之子也。謝超宗見慈學書﹐謂之曰「卿書何如虔公﹖」答云「慈書與大人﹐如雞之比鳳。」超宗﹐鳳之子。慈﹐歷侍中﹐贈太常卿。約﹐歷太子詹事。

○蕭特

海鹽令蘭陵蕭特﹐善艸隸。髙祖賞之﹐曰「子敬之書不如逸少﹐蕭特之迹遂過其父。」

○徐文伯

宋徐文伯嘗與宋少帝出樂遊苑門﹐逢婦人有娠。帝亦善診候﹐診之曰「是女也。」問文伯﹐文伯曰「一男一女﹐男在左邊﹐靑黑色﹐形小於女。」帝性急﹐令剖之。文伯惻然曰「臣請鍼之必落。」便鍼足太陰﹐補手陽明﹐胎應鍼而落﹐果效如言。文伯有學行﹐不屈公卿﹐不以醫自業﹐爲張融所善。歷位泰山太守。文伯祖熙﹐好黃老﹐隱於秦望山。有道士過﹐乞飲。畱一胡蘆子﹐曰「君子孫宜以此道術救世﹐當得二千石。」熙開視之﹐乃扁鵲《醫經》一卷。因精學之﹐遂名振海內。仕至濮陽太守。子秋夫爲射陽令﹐嘗有鬼呻吟﹐聲甚淒苦。秋夫問曰「汝是鬼也﹐何所須﹖」鬼曰「我姓斛斯﹐家在東陽﹐患腰痛而死。𨿽爲鬼﹐疼痛猶不可忍。聞君善術﹐願見救濟。」秋夫曰「汝是鬼﹐無形﹐云何措治﹖」鬼曰「君但縛芻作人﹐按孔定鍼之。」秋夫如其言﹐爲鍼四處﹐又鍼肩膁三處﹐設祭而埋之。明日﹐見一人來謝曰「蒙君療疾﹐復爲設祭﹐除饑解疾﹐感惠實多。」忽然不見。當代服其通靈。又宋明帝宮人患腰疼牽心﹐發卽气絕。眾醫以爲肉癥。徐文伯視之﹐曰「此發瘕也。」以油灌之﹐則吐物如發。稍稍引之﹐長三尺﹐頭已成蛇﹐能動。懸柱上﹐水滴盡﹐一發而已。病卽愈。

○羊元保

宋文帝善奕棋﹐嘗與太平羊元保棋。元保戲賭﹐得宣城太守。當敕除﹐以爲虛受。

○孫伯翳

齊太原孫伯翳﹐家貧﹐常映雪讀書﹐放情物外﹐棲志丘壑。與王令君亮﹑範將軍云爲莫逆之交。王範旣相二朝﹐欲以吏職相處。伯翳曰「人生百年﹐有如風燭。宜怡神養性﹐琴酒寄情﹐安能棲棲役曳﹗若此﹐嵇康所以不堪﹐予亦未能也。」

○湘東王繹

梁湘東王繹﹐博覽羣書﹐才辧冠世﹐不好聲色﹐愛重名賢。與河東裴子野﹑蘭陵蕭子云爲布衣之交。

○張融

宋張融嘗乞假。還﹐帝問所居。答曰「臣陸居非屋﹐舟居非水。」上未解﹐問張緒。緒曰「融近東下﹐未有居止。權牽小船上岸﹐住在其間。」上大笑。太祖嘗面許融爲司徒長史﹐敕竟不出。融乘一馬甚瘦﹐太祖曰「卿馬何瘦﹐給粟多少﹖」融曰「日給一石。」帝曰「何瘦如此﹖」融曰「臣許而不與。」明日卽除司徒長史。融與弟寶積俱謁太祖﹐融於禦前放气。寶積起謝曰「臣兄觸忤宸扆。」上笑而不問。須臾食至﹐融排寶積不與同食。上曰「何不與賢弟同食﹖」融曰「臣不能與謝气之口同盤。」上大笑。

○何承天

宋東海何承天﹐徐廣之甥也。除著作佐郎﹐年已邁。諸佐郎並名家少年﹐潁川荀伯子嘲之﹐嘗呼爲你母。承天曰「卿當知鳳凰將九子﹐你母何言耶﹗」

○劉繪

齊劉繪爲南康郡﹐郡人郅類所居名穢裏。繪戲之曰「君有何穢﹐而居穢裏﹖」答曰「未審孔某何闕﹐而居闕裏。」繪嘆其辭答。

○徐孝嗣

齊僕射東海徐孝嗣﹐修輯髙座寺﹐多在彼宴息。時法云師在蕭寺﹐日夕各遊。二寺鄰接﹐而不相往來。孝嗣嘗謂法云曰「法師常在髙座﹐而不遊髙座寺。」答曰「檀越旣事蕭門﹐何不至蕭寺﹗」

○沈文季

齊太祖之爲齊王也﹐置酒爲樂。淸河崔思侍宴﹐謂侍中沈文季曰「羹膾爲南北所推。」文季答曰「羹膾中乃是吳食﹐非卿所知。」思祖曰「炰鱉膾鯉﹐似非句吳之詩。」文季曰「千里蒓羹﹐豈關魯衛之士。」帝稱美﹐曰「蒓羹頗須歸沈。」

○沈昭略

齊黃門郎吳興沈昭略﹐侍中文叔之子。性狂俊﹐使酒任气﹐朝士常憚而容之。嘗醉﹐負杖至蕪湖﹐遇瑯琊王約﹐張目視之﹐曰「汝王約耶何肥而癡。」約曰「汝是沈昭略耶何瘦而狂。昭略撫掌大笑﹐曰「瘦已勝肥﹐狂又勝癡。」約﹐景文之子。

○胡諧之

齊豫章胡諧之﹐初爲江州治中。太祖委任之﹐以其家人語傒語﹐音不正﹐乃遣宮內數人至諧之家﹐教其子女。二年﹐上問諧之﹕「卿家語音正未﹖」答曰「宮人少﹐臣家人多。非惟不能正音﹐遂使官人頓傒語。」上大笑﹐徧向朝臣說之。諧之﹐歷位度支尙書﹐豫州刺史。

○梁武

梁髙祖嘗作五字疊韻﹐曰「後牖有橊柳。」會朝士並作。劉孝綽曰﹕梁王長康彊。沈約曰﹕偏眠船舷邊。庾肩吾曰﹕載吳每礙埭。徐摛曰﹕臣昨祭禹廟﹐殘六斛熟鹿肉。何遜用曹瞞故事﹐曰﹕嘆蘇姑枯盧。吳均沈思良久﹐竟無所言。髙祖愀然不悅。俄有詔曰「吳均不均﹐何遜不遜﹐宜付廷尉。」

○徐摛

梁侍中東海徐摛﹐散騎常侍超之子也。博學多才﹐好爲新變﹐不拘舊體。常體一人病癰﹐曰「朱血夜流﹐黃膿晝瀉﹐斜看紫肺﹐正視紅肝。」又曰「戶上懸簾﹐明知是箔。魚遊畏网﹐判是見罾。」又曰「狀非快馬﹐蹋腳相連。席異儒生﹐帶經長臥。」摛子陵﹐通直散騎常侍﹐聘魏。魏主客魏收曰「今日之熱﹐當由徐常侍來。」陵答曰「昔王蕭至此﹐爲魏始制禮儀。今我來聘﹐使卿復知寒暑。」收不能對。

○徐陵

北齊使來聘梁﹐訪東海徐陵春秋。陵曰「小如來五歲﹐大孔子三年。」謂七十五也。

○李諧

梁陸晏子聘魏﹐魏遣李諧郊勞。過朝歌城﹐晏子曰「殷之餘人﹐正應在此。」諧曰「永嘉南渡﹐盡在江外。」

○周捨

梁汝南周捨﹐少好學﹐有才辯。顧諧被使髙麗﹐以海路艱﹐問於捨。捨曰「晝則撥日而行﹐夜則考星而泊。海大便是安流﹐從風不足爲遠。」河東裴子野在宴筵﹐謂賓僚曰「後事未嘗姜食。」捨曰「孔稱不徹﹐裴曰未嘗。」一座皆笑。捨學通內外﹐兼有口才。謂沙門法云師曰「孔子不飲盜泉之水﹐師何以捉鍮石香鑪。」答曰「檀越旣能戴纛﹐貧道何爲不執鍮﹖」

○穆子客

魏使穆子客聘梁﹐主客範胥謂之曰「卿名子客﹐思歸之傳何其太速﹗」客曰「吾名子客者﹐所以將命四方﹐禮成告返﹐那得言速。」

○僧重公

魏使主客郎李恕聘梁﹐沙門重公接恕曰「向來全無菹���。」恕父名諧﹐以爲犯諱﹐曰「短髮粗疏。」重公曰「貧道如發﹐��門種類﹐以君交聘二國﹐不辧膎諧。」重公嘗謁髙祖﹐問曰「�子聞在外有四聲﹐何者爲是﹖」重公應聲答曰「天保寺剎。」旣出﹐逢劉孝綽﹐說以爲能。綽曰「何如道天子萬福。」

○陸乂

北齊散騎常侍河南陸乂﹐黃門郎卬之子也。卬字云駒﹐而又患風﹐多所遺忘。嘗與人馬﹐曰云駒。有神符者﹐嘗帶符與人渡漳水。至﹐失符。又笑曰「劉君渡水失神符。」其人答曰「陸乂名馬作云駒。」

○刑子才

北齊中書侍郎河東裴襲。襲字敬憲﹐患耳。新構山池﹐與賓客宴集﹐謂河間邢子才曰「山池始就﹐願爲一名。」子才曰「海中有蓬萊山﹐仙人之所居﹐宜名蓬萊。」蓬萊﹐裴聾也。故以戲之。敬憲初不悟﹐於後始覺﹐忻然謂子才曰「長忌反戶﹐髙則無害。公但大語﹐襲亦何嫌。」

○北齊王晞

齊北海王晞﹐字叔朗﹐爲大丞相府司馬。嘗共相府祭酒盧思道禊飲晉湖﹐晞賦詩曰「日暮應歸去﹐魚鳥見畱連。」時有中使召晞﹐馳馬而去。明旦﹐思道問晞﹕「昨被召以朱顏﹐得無以魚鳥致責。」晞曰「昨晚陶然﹐頗以酒漿被責。卿等亦是畱連之一物﹐何獨魚鳥而已﹗」晞好文酒﹐樂山水﹐府寮呼爲方外司馬焉。及孝昭立﹐待遇彌隆﹐而晞每自疏﹐退謂人曰「非不愛熱官﹐但思之爛熟耳﹗」

○李騊駼

陳使騁齊﹐見朝廷有赤鬣者﹐顧謂散騎常侍趙郡李騊駼曰「赤也何如﹖」騊駼曰「束帶立於朝﹐可使與賓客言。」騊駼時接客。

○盧思道

北齊盧思道聘陳﹐陳主令朝貴設酒食與思道宴會﹐聯句作詩。有一人先唱﹐方便譏刺北人﹐云「楡生欲飽漢﹐艸長正肥驢。」爲北人食楡﹐兼吳地無驢﹐故有此句。思道援筆卽續之﹐曰「共甑分炊水﹐同鐺各煮魚。」爲南人無情義﹐同飲異饌也﹐故思道有此句。吳人甚愧之。又衛尉卿京兆杜臺卿﹐共中兵參軍淸河崔儦握塑﹐曰「十子成都﹐止賭一雉。」盧思道曰「翳成都不過一雉。」儦又謂思道曰「昨夜大雷﹐吾睡不覺。」思道曰「如此震雷﹐不能動蟄。」太子詹事範陽盧叔虎﹐有子十人﹐大者字畜生﹐最有才思。思道謂人曰「從叔有十子﹐皆不及畜生。」叔虎﹐主客郎中澤之孫也。散騎常侍隴西辛徳源謂思道曰「昨作羌嫗詩﹐惟得五字﹐云卓陂垂肩並﹐苦無其對。」思道尋聲曰「何不道黃物插腦門。」思道常謂通直郎渤海封孝騫曰「卿旣姓封﹐是封豕之後。」騫應聲曰「公旣姓盧﹐是盧令之裔。」

○徐之才

齊西陽王髙平徐之才﹐博識有口辯。父雄﹐祖成伯﹐並善術﹐世傳其業。納言祖孝徵戲之﹐呼爲師公。之才曰「旣爲汝師﹐復爲汝公﹐在三之義﹐須居其雨。」孝徵﹐僕射瑩之子。之才嘗以劇談調僕射魏收﹐收熟視之﹐曰「面似小家方相。」之才答曰「若爾便是卿之葬具。」

○陸操

隋屯兵尙書河間陸操﹐無姿貌﹐有口辯。嘗新婚﹐太子少保趙郡李�謂之曰「屢逢射雉﹐幾度啟顏。」操曰「息嬀二子﹐不言不笑。」

○薛道衡

隋前內史侍郎薛道衡﹐以醴和麥﹐粥食之。謂盧思道曰「禮之用和爲貴﹐先王之道斯爲美。」思道答曰「知和而和﹐不以禮節之﹐亦不可行也。」

○髙爽

髙爽﹐辯博多才。時劉蒨爲晉陵令﹐爽經途詣之﹐了不相接﹐爽甚銜之。俄而爽代蒨爲縣﹐蒨追迎﹐贈遺甚厚﹐悉受之。答書云「髙晉陵自答。」或問其故﹐曰「劉蒨迎晉陵令耳﹐何關爽事。」稍遷國子助教。孫挹爲蘭陵縣﹐爽又詣之﹐挹了無故人之懷。爽出﹐從閣下過﹐取筆題鼓面云「身有八尺圍﹐腹無一寸腸﹐面皮如許厚﹐被打未遽央。」挹體肥壯﹐腰帶十圍﹐故以此激之。

○劉祥

東莞劉祥﹐恃才傲物。嘗謂一驢曰「汝努力。如汝輩﹐已爲人僕矣﹗」復作連珠﹐譏諷朝廷。尋被誅。

○宋幼帝

明帝崩﹐昱嗣位﹐是爲幼帝。狂暴﹐恣行誅戮﹐出入無度。從者並執鋌矛錐鋸自隨。有忤意﹐擊腦椎陰﹐刺心剖腹之誅﹐日有數十。孝武帝二十八子﹐明帝殺其十六﹐餘皆帝殺之。子孫無在朝者。

○髙洋

北齊髙洋﹐以光武中興﹐爲誅劉氏不盡。於是大誅諸元﹐死者千餘﹐棄之漳水。有捕魚者得爪甲﹐爲之元郎﹐漁人不忍食之。惟元巒﹑元長春﹑元景安三家免誅。巒以其女爲常山王妃﹐春﹑安等以其多力得射故也。景安兄景皓曰「寧爲玉碎﹐不作瓦全。」景安奏其言﹐帝復殺之。自是元氏子孫﹐老幼貴賤無遺矣。

○羅織人

周來俊臣﹐羅織人罪﹐皆先進狀﹐敕依奏﹐卽籍沒。徐有功出死囚﹐亦先進狀﹐某人罪合免﹐敕依然後斷雪。有功好出罪﹐皆先奉進止﹐非是自專。張湯探人主之情﹐蓋爲此也。

○徐孝嗣

徐孝嗣字始昌﹐曾在率府﹐晝臥北壁下。夢兩童子﹐遽云「移公牀。」孝嗣驚起﹐壁有聲﹐行數步而壁倒壓牀。

○蕭惠達

北齊平原太守蘭陵蕭惠達﹐腰帶爲鼠嚙。楊遵彥以俗事戲之﹐曰「當遷官。」未幾﹐除家令。尋失職﹐鼠復嚙其靴。遵彥曰「當復得官職。」惠達曰「鼠便爲吏部尙書﹐何關人事。」

○北齊後主

北齊後主武平中﹐翔州府門無故有小兒腳迹。及擁土﹐爲城雉之狀。察之﹐乃狐媚。是歲安南正起兵於北翔。

