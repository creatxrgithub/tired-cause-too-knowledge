咸同將相瑣聞淸佚名◎陸建瀛失金陵洪軍旣踞武昌﹐遂乘勢東下﹐步騎夾岸﹐旗蔽野﹐帆檣如雲。諸王皆衣黃袍﹐侯以下衣紅﹐繡龍織鳳﹐間以云物及麟獅鸞鶴之屬﹐冠亦如之。時據船樓上置酒會飲﹐懸燈張彩﹐夜半照耀如火龍。後艙則鳴金擂鼓﹐絲竹間作﹐如世俗之戲十番者。長江數千里﹐僅於老鼠峽﹑東梁山兩遇官兵﹐未及交綏而退。總兵恩長陳勝元中炮落水死﹐而兩江督陸建瀛﹐縮首金陵矣。建瀛之初出師也﹐中軍以下屬橐將弁整隊伍﹐敬候大帥祭旗﹐而建瀛久不出﹐則與愛姬執手涕泣﹐不忍遽別也。按﹐陸氏之遁還金陵閉戶不出也﹐或謂其婿﹑女爲洪軍所擄。洪氏致書於陸﹐言將假道入浙﹐決不相犯。如肯讓路﹐卽放還婿及女﹐否則加以極刑云。陸得書﹐不知所措。會前隊戰歿﹐遂狼狽而逃。兪仲華撰《蕩寇誌》﹐稱宋江掠蔡京婿脇和﹐影射陸事也。◎張炳垣張繼庚﹐字炳垣﹐江寧諸生。洪軍初破江寧﹐炳垣欲自盡﹐旣而曰「徒死無益。」遂降之。攺名葉子法﹐處之機匠館中。同郡吳畏堂﹐初客漢口﹐與漢陽令趙徳轍故相識﹐至是吳亦陷洪軍中﹐而趙擢授江寧府。炳垣因與畏堂謀﹐賄守門者通書趙公﹐約內應﹐趙爲言於向榮﹐許之。炳垣先後上書三十六函﹐初議入朝陽門﹐洪軍忽將守門者調赴他處﹐而別遣廣西長髮者守之。乃更約取道後湖﹐以單船伏人而進。洪軍微聞之﹐周湖築土城﹐防範甚密﹐於是計不果行。同謀有張沛澤者﹐廣西人﹐見事不就﹐背之去。炳垣乃復與張鴉頭約﹐鴉頭故無賴子﹐感炳垣意气﹐私結儕輩百餘人﹐願以一死相報。計定﹐炳垣托故出城﹐親謁向榮﹐極陳江寧可破狀﹐約大兵夜集儀鳳門﹐則城內開門納之。榮付以免死牌五千紙﹐定議待期舉行矣。沛澤故知其謀﹐見鴉頭﹑炳垣數相語﹐曰「予我千金﹐不爾﹐當發其事。」炳垣曰「吾安所得千金者﹖」沛澤果泄其謀﹐洪軍立逮炳垣﹐拷掠備至。同館人曰「內應首謀﹐實爲張氏繼庚者﹐葉子法非爲叛首。」獄稍緩﹐而秀淸攺命胡元偉承審。元偉者﹐故廬州太守﹐陷江忠源於死﹐而以城降洪軍者也﹐嚴刑酷法﹐至燒鐵烙體﹐刺豬鬣乳中﹐炳垣憤恨不能忍﹐曰「他人問﹐吾無可承﹐公乃大淸堂堂四品官﹐吾亦公祖部民也﹐當以實供。內應事大非一二江寧人所能﹐皆由廣西老賊首謀﹐且人多﹐吾不能記﹐請以簿至。」胡顧左右取官冊﹐炳垣指一廣西人曰「此同謀者。」卽逮其人殺之。又指一人曰「此知情者。」又殺之。殺至三十餘人﹐秀淸曰「已矣﹐墮其計矣﹐彼所指皆老兄弟也﹐非實情也﹐勿復問。」遂用車裂法﹐系炳垣手足及首﹐鞭五馬而馳之。左手右足先斷﹐首次之﹐余體又裂爲二﹐觀者皆掩泣。鴉頭聞之曰「嗟乎﹗吾旣以死許張公﹐畏禍食言﹐非丈夫也。張公且以數言殺賊數十﹐而不一語及我。望我成其志耳﹐我必圖之。」時洪軍稽察嚴密﹐各城增設木柵數重。及期﹐鴉頭率其黨﹐殺守門者七人﹐而無計越柵。開城﹐官兵夜至不得入。明日洪軍大索殺人者。久之無左驗﹐事將寢矣。鴉頭過所善沈獸醫﹐飲酒酣﹐大言曰「前日大難﹐七人者我所殺也。」獸醫首其事﹐復殺鴉頭。自是城中無敢謀內應者。後獸醫以事出城﹐鄕民戮之。沛澤卒亦見殺。天河生聞諸李芝生曰「張先生上軍門書﹐率由芝生代傳。三十六函﹐存其念四﹐他日謀爲刊之」云。按﹐張炳垣可謂眞丈夫矣。今日衡以民族主義﹐則炳垣區區之誠﹐曾不值靑年一哂。然平心論之﹐彼孑然一身﹐寄居虎口﹐乃悍然欲覆數十萬之彊敵﹐其膽略爲何如﹖事旣不成﹐慘受酷暴﹐卒不忍供出同黨一人﹐其義俠又爲何如﹖嗚呼﹗可不謂眞丈夫哉﹗◎黃開榜陳國瑞合紀黃開榜﹐字殿臣﹐湖北人﹐素行無賴﹐不齒於鄕裏。流寓河南﹐沙溝營王都司奇其貌。王無嗣﹐以女妻之﹐隨營差遣﹐得額外。未幾王卒﹐宦囊數千金﹐盡爲黃有﹐日縱淫博﹐同伍逐之﹐被黜除名。年餘窘極﹐夜竄深谷尋死。月色皎潔﹐瞥見己婦姍姍其來﹐黃逼之﹐婦曰「我鬼也﹐休來纏我。」黃再三彊之﹐婦卽搖頭散發﹐現出縊鬼惡狀。黃曰「噫﹐子誠是鬼﹐我喜鬼趣﹐庸何傷哉﹖」鬼無柰何﹐長跪哀求曰「貴人前程遠大﹐幸勿自誤。」黃聞言﹐猛省﹐遂釋之。天曉﹐奔至山村﹐質衣買食。聞皖營募勇﹐遂往投軍。閱三年﹐累積戰功﹐得參將。臨淮關克復時﹐其部長於俘虜中得一少年﹐充火兵。黃出巡營﹐見火兵狀貌奇偉﹐問其姓名﹐少年對曰「小人姓陳﹐湖北人﹐陷於賊中﹐今幸逢大人﹐重見天日﹐願效犬馬之勞﹐以供驅策。」黃大悅﹐收爲義子﹐命名國瑞﹐字慶雲﹐易姓黃﹐隨黃屢立戰功。黃統水師鎭髙郵﹐國瑞官升副將﹐晉總兵。吳棠爲漕督﹐奏請幫辦軍務。未幾﹐山東白蓮教匪作亂﹐國瑞時奉僧王命進剿。兵出隊﹐盡賜以酒﹐誓不克﹐毋生還。時賊烽大熾﹐寡不敵眾﹐全軍覆沒﹐逃回者僅四十餘人﹐盡斬之。明日雷雨大作﹐國瑞身先士卒﹐直逼賊濠。躡梯將半﹐賊以撓鉤鉤住國瑞辮髮﹐危甚。陡然霹靂一聲﹐賊驚﹐鉤落﹐國瑞一躍而上﹐眾隨以登﹐三晝夜掃蕩長城七十墟﹐於是國瑞威震海內。僧王代爲奏請歸宗。苗霈霖叛﹐國瑞奉命出徵。山東父老﹐牛酒競餞﹐爲立陳將軍生祠於郯城之陽。陳軍攻苗﹐一晝夜盡破數十墟﹐苗霈霖帶數卒遁﹐被王萬靑執而戮之。苗匪平﹐淸帝嘉之﹐賜以黃馬褂頭品頂戴﹐加黃開榜提督銜﹐爲其爲國得將也。賜王萬靑黃馬褂﹐加提督銜。詔至﹐王已卒子軍中﹐傳聞爲苗賊厲鬼捉去。黃鎭守江西﹐陳奉命﹐召鎭京城。戊辰二月初二日﹐余館滬上也﹐是園湛華堂﹐與歷城蔡寵九暢談古今豪傑﹐多出於無賴之徒。蔡因細述黃陳兩將出身﹐功績如此。餘同治二年避地通州石港場北莊﹐收一難民王燾爲抄書傭。王曾伺候陳將軍爲營中書辦﹐言陳督兵嚴﹐而好殺﹐罰罪不顧親朋﹐不好婦女﹐喜與僧人交。嘗言功成名立之餘﹐退隱名山古寺﹐爲方外遊﹐終其天年﹐於願足矣。其出兵﹐身先士卒﹐戰無不克﹐攻無不利。惟燥急﹐與人論事不合﹐當面斥之﹐酒後使气﹐嘗統親兵百人﹐帶刀直闖吳漕帥署﹐大門閉﹐拔刀劈門﹐吳漕帥調兵禦之﹐陳兵潰散。漕帥奏參陳瘋癲亂法﹐陳由此休職﹐奉命入都云。按﹐黃開榜一無賴子耳﹐不足論﹐若陳國瑞則眞虎將也。苗撚之滅﹐厥功甚偉。然性獷暴已甚﹐旣以掠奪洋槍故﹐與劉銘傳哄﹐爲劉所擒辱﹐猶不悛﹔後曾文正愛其勇﹐蓄爲義子﹐誥誡數千言﹐欲其悔過而玉成之。而國瑞卒不受也﹐終被譴謫以死﹐惜哉﹗◎周兆熊副將周兆熊﹐字輔臣﹐四川成都縣人也。性惠愛﹐喜聲詩﹐有古儒將風焉。洪軍之踞鎭江也﹐撫軍吉爾杭阿屯於小九華山﹐總兵餘萬靑屯於京峴山﹐兩軍東西相望﹐爲犄角勢。而公率所部守破岡子以當敵衝﹐蓋城南也。咸豐六年四月二十八日﹐吉軍潰﹐洪軍犯公營﹐圍數匝﹐公遣裨將出﹐詣金陵向節帥求援﹐與洪軍相持五日﹐擊殺過當。會水道斷絕﹐軍士求飲不得﹐渴死者相繼。賊攻益急﹐公度援不可待﹐乃布火藥帳下﹐具衣冠危坐﹐暗將火繩藏衣袖間﹐命壯士彈琵琶﹐調久不協。公笑曰「爾方寸亂耶﹖」乃從容手自揮弦﹐洪軍疑不敢進。久之﹐知公虛實﹐遂蜂擁而入﹐公發火自戕﹐一營皆燼﹐洪軍眾之先入者亦隨而殪。時五月五日也﹐向節帥以聞﹐詔贈公武功將軍。洪軍旣破公營﹐翌日趨京峴山﹐將合圍矣。適總兵張公國梁率師至﹐戰於山下﹐大敗之﹐洪軍抄東陽遁去﹐南路郡邑﹐竟獲保全。公之遣裨將也﹐裨將謂公顏色不至被禍。公笑曰「臣之死忠﹐臣之不幸而幸也﹐豈有顏色或異者﹖子有老母﹐子爲我求救可乎﹖」裨將嘆息﹐泣數行下﹐遂躍馬突圍而出。裨將姓蘇名如松。丹徒羅志讓爲之紀略如此。是役也﹐李秀成方爲地官副丞相﹐實主兵政。糾合成天豫﹑陳玉成﹑春官丞相塗鎭興﹑夏官副丞相陳仕章﹑夏官正丞相周勝坤﹑及鎭江守將吳汝孝等﹐會兵七八萬﹐圖解金陵之圍。節節進攻﹐軍鋒銳甚﹐逼吉爾杭阿入髙資山中﹐殪之﹐江南大營﹐因而陷落。斯時洪軍兵勢浩大﹐可以想見。陳副將以區區千人﹐抗十倍方張之敵﹐慷慨捐軀﹐闔營同燼﹐可不謂烈哉﹗視吉爾杭阿身統大軍七十營﹐一戰而潰﹐倉皇自刎﹐其賢不肖爲何如矣﹗◎客將英國總兵杜樂徳克﹐奉其國主之命﹐駐防寧波﹐以保衛彼之商旅。同治元年四月﹐寧城之復﹐杜與有力。及九月中﹐洪軍大隊攻撲寧郡﹐杜率洋兵五十人﹐入城助守﹐出奇制勝。嗣綠頭勇滋事﹐復會同我官軍靖其難。杜爲人恂恂儒雅﹐和眾而識大體﹐寧之官紳皆親愛之。十二月﹐我軍之洋將買忒勒﹐攻紹興城﹐中炮死。李帥所遣之徳克碑未來﹐在紹之洋槍隊無統帥。史土良觀察請杜往權代之﹐杜不可﹐曰「我國法﹐駐防官不能出百里外。」觀察彊之﹐其國之領事翻譯等官﹔亦相爲慫恿﹐杜乃以打獵報其提督而率眾行﹐蓋打獵則可出百里矣。旣至﹐與洪軍戰﹐大破之﹐俟徳克碑至乃退。明年紹城克復﹐杜則因擅離汛地﹐爲其提督劾罷。寧人大戚﹐公吁畱之不可。觀察與眾紳士籌商﹐饋白金萬以爲贐。杜不受﹐固與之﹐則曰「我國法﹐人臣不能受鄰國贈賄也。」無已﹐則畱二千金﹐以犒其軍士曰「是從我與中國捍患者﹐其八千金斷斷卻之矣。」臨別流涕﹐謂觀察曰「我與寧人相處﹐久承相愛。歸後𨿽死﹐亦不忘寧人。更有一言相告﹐洋槍隊勇丁﹐訓練已成﹐不可以賊平而遂撤之。畱之不特以自衛﹐亦可備意外警﹐須切記之。」遂揚帆去。余以其事啟聞李帥﹐帥復書謂此等舉動﹐中國士夫所難﹐不意得之島客﹐可勝欽佩云云。至今寧波人士言及杜總兵者﹐未嘗不懌然思也。買忒勒﹐法國人﹐受中國總兵官銜﹐臨陣奮不顧身﹐遂殞於紹興城下。頗讀華書。吳春泉刺史﹐冬日嘗往訪之。會北風大作﹐買執吳手曰「北風其涼﹐雨雪其。惠而好我﹐攜手同行。」洋將也﹐而頗有中土儒將風流。按﹐洪秀全﹑李秀成以拒絕外人而滅﹐左李諸公以利用外人而集大勛﹐得失成敗之故﹐亦可以思世變矣。𨿽然﹐幸而洪氏不信外人耳﹐倘亦憑借外兵﹐各倚一國以相犄﹐則中國之爲埃及﹑印度。早在三十年前﹐外禍之亟﹐寧待今日哉﹗◎女將洪秀全之自廣西竄長沙也﹐其妹洪宣嬌稱元帥。當騎馬率粵之大腳婦出隊﹐服五彩衣﹐備極怪狀﹐官軍望之奪气。然第炫人耳目﹐其實不能衝鋒決鬥也。其時唐縣李方伯孟羣﹐有妹名素貞者﹐知書。工騎射﹐熟孫吳兵法﹐於天文占驗之學。靡不窮究﹐父兄皆奇之。咸豐四五年﹐方伯以知府奉楚撫胡文忠公檄督師﹐招女至軍中。女戎裝往。代爲畫策決勝﹐屢建奇功﹐殺賊逾萬。方伯常行軍失利﹐被圍十餘重﹐他軍皆不能救﹐女怒﹐馬獨出於槍林炮雨中﹐突圍而入﹐手斬數十人﹐護方伯歸﹐甲裳均赤。洪軍萬目注視﹐驚爲天神。後胡中丞攻漢陽城﹐堅不能下﹐女與方伯謀夜襲之﹐孤軍深入﹐中伏﹐救兵不至﹐遂血戰而死﹐年二十餘耳。報至﹐舉軍皆哭。後二載﹐方伯亦於安徽戰沒。女子從戎﹐百戰捐軀﹐軍興二十年來所僅見者也。余有詩弔之曰﹕百騎甘寧襲賊營﹐紅妝血戰獨捐生。漢陽若舉褒忠祀﹐先拜英雄李素貞。按﹐女子能軍﹐載籍多有﹐然未有及近世之盛者﹐殆東亞女權之先聲歟。以予所聞﹐洪軍中旣有宣嬌﹐復有蕭三娘﹐著戰功於鎭江城外。官軍中有素貞﹐復有李傑妹﹐立偉於滇南。李傑且以妹功得職。其他如河北女將﹐時見於近人所著裨乘中。偉哉巾幗﹗令須眉愧死矣。◎訥爾經額臨洛關之敗訥爾經額之總制直隸也﹐酣嬉廢事﹐吏治日壞。咸豐三年﹐以欽差大臣督兵馳救懷慶﹐適敵解圍趨山西﹐訥督兵回防直隸。初有獻計於訥者﹐言潞城﹑黎城之間﹐有一小徑﹐循太行東山﹐可由河南之武安﹐徑趨直隸之臨洛關﹐近時商賈﹐皆由此往來﹐其路甚捷。然有險可扼﹐若遣兵五六百人守之﹐𨿽十萬之眾﹐不能過也。訥拘守太平時舊制﹐以爲潞城﹑黎城﹐皆山西地﹐乃具咨文請山西巡撫派兵守之。咨未及達﹐而洪軍已陷潞城﹑黎城﹐果由此路東出。是時﹐訥方督凱旋之軍萬餘人次臨洛關。先一日有冒訥旗幟﹐責州縣供張者﹐蓋洪軍之先驅﹐已過而北矣﹐而訥尙未知也。次臨洛之日﹐洪眾至。官軍倉皇失措﹐車馳卒奔﹐萬餘人潰散略盡。訥以數十人走入廣平府城﹐盡失其關防﹑令箭﹑軍資﹑軍書等物﹐幕友吏僕皆星散。旣已不能具奏﹐廣平知府爲之稟達省垣。是時﹐桂良以刑部尙書駐守保定﹐爲之入奏﹐訥奉旨革職拿問。洪軍勢焰由此大張。蓋訥爲承平大吏數十年﹐養尊處優﹐素不知兵﹐行軍旣無偵探﹐又無營壘﹐加以拘牽文例﹐故及於敗云。按﹐咸豐六七年以前﹐皆以滿大臣掌兵柄﹐漢人不過爲之副而已。當時滿人之任督撫者﹐常逾十二三人﹐豈非種族猜忌之心猶未泯歟﹖不幸滿臣出輒挫敗﹐辜恩誤國﹐比比皆然。而效命疆場﹐至死不變者﹐乃在可疑可畏之漢種。於是文慶始有用漢人之議﹐卒賴漢人以推倒太平天國。吁﹗滿漢人才之效﹐大可見矣。◎江忠源戰死廬州新寧江忠烈公忠源﹐生平忠孝大節﹐出於天性﹐猿臂長身﹐目炯炯有神﹐顧盼磊然。與人交﹐披肝瀝膽﹐終始不渝。尢愛才服善﹐聞人孝友節義事﹐務成就闡揚之。嘗以公車至京師﹐曾文正公目送之曰「此人必立名天下﹐然當以節烈死。」是時天下尙承平也。後江公知浙江秀水縣事﹐卓著循聲﹐丁憂歸裏。會廣西洪楊等勢焰日張﹐江公出參副都統烏蘭泰公軍事﹐甚相契洽。烏公旣遇伏殉難﹐江公遂自募楚勇千餘人﹐與洪軍搏戰﹐楚勇出境由此始。全州蓑衣渡之役﹐以寡擊眾﹐殺洪軍數千﹐炮斃馮雲山﹐威名大著。嘗率所部援桂林﹐保長沙﹐守南昌﹐厥功甚偉。由縣令未及二年﹐超擢安徽巡撫。是時江公方在武昌庀守縣﹐奉詔云「楚皖一體﹐當相其緩急爲去畱﹐不必以成命爲拘。」江公以廬州事急﹐率所部千餘人﹐力疾遄行﹐至六安州城﹐病益劇。復有旨令暫駐六安﹐俟兵餉齊集﹐相機前進。廬州知府胡元煒具稟告急﹐詭言廬州糧械極富﹐團勇多而得力。江公以爲廬州重地﹐有可守之資﹐而棄之可惜也﹐乃分所部之半﹐畱守六安﹐自率其半﹐馳赴廬州。問元煒以守具﹐則糗糧軍火﹐一無所有。守城兵僅元煒腹心﹐徐淮所募勇﹐及公所募六安勇﹐各數百人﹐皆新集不足恃。廬州城大而圮﹐兵勇人數﹐不敷一門之守。江公悟爲元煒所紿﹐且知廬州城萬無可守。然旣已至廬﹐不肯爲棄城退守計﹐又怒元煒不能布置於平日﹐復詭詞貽誤於臨時﹐每見必斥責之﹐元煒遂伏匿不敢出。江公巡城﹐見水西門枕髙阜﹐環城一面皆山﹐度洪軍必據山俯攻。因部分文武吏守城﹐而自守水西門。下令有能助守城者悉聽﹐廬民赴之者萬餘人。部署稍定﹐越日洪軍大至﹐環城急攻﹐駕雲梯攀堞﹐官軍屢擊卻之。洪軍穴東城威武門爲隧道﹐公募死士迎隧出。有洪軍黃襦據隧口下窺﹐外委馮貴引刀劈削其面﹐洪軍驚噪﹐官軍自城上擲火彈擊之﹐皆反奔。公守水西門﹐洪軍據山引矢射及公幄﹐公久病益不支﹐眾力請公宿城下。洪軍復穴水西門﹐伏地雷轟城崩數丈﹐公躍而起﹐手大旗﹐緣堞上督眾﹐連斃賊目﹐堵築闕口。會援師數道﹐皆爲洪軍所敗﹐城中勢益孤。元煒部勇分守北城拱宸門﹐勇首徐淮﹐故縣役也﹐素無賴﹐與洪軍交通﹐夜開門引洪軍﹐城上兵與洪軍鏖戰竟夕。天且明﹐霧蔌蔌如雨﹐江公左右擁公行﹐公手劍自刎﹐都司馬良勛負公疾馳﹐公嚙其耳﹐良勛負痛﹐因墮地。至水關橋﹐自投古塘死之。從公死者﹐曰布政使劉裕珍﹐知府陳源兗﹐同知鄒漢勛﹑胡子雍﹐副將松安﹐都司馬良勛﹑戴文瀾﹐縣丞艾延輝興福﹐時咸豐三年十二月十七日也。胡元煒竟降於洪軍。或云元煒之初仕也﹐告貸親友﹐得數百金﹐將入都﹐捐從九雜職。方在渡口僦舟﹐忽有一人來共渡﹐與語甚洽﹐因結伴同行。入都後﹐僦屋共居焉。越月餘﹐其人忽問元煒曰「子來何事﹖」曰「將捐官。」曰「然則盍將履歷示我﹖」元煒示之。數日後﹐忽問元煒曰「吾已爲子上兌捐知府矣﹐子攜來之物﹐卽可作歸費﹐大丈夫生當斯世﹐何必齷齪爲小官﹖朋友有無相通﹐我有餘財﹐豈敢不爲子良圖也﹖」元煒且驚且喜﹐遂拜謝云﹐不敢忘徳而已。出都﹐到省未久﹐卽奉檄署理廬州府知府。元煒望尙淺﹐忽得權守雄郡﹐復出意外﹐蓋亦其人爲之經營﹐而元煒初不知也。及在圍城中﹐一日忽有人持名帖入署﹐元煒視之大驚﹐卽代捐知府之人也。出都後﹐已久不相聞矣。屬元煒毋衣冠迎我﹐恐涉張皇﹐令外人知也。元煒迎入﹐拜述前徳﹐其人謂元煒曰「子毋然。吾將以十二月十七日下廬州﹐子能迎降﹐必受封王之賞﹐不然﹐則命在今日矣。且子受我徳甚大﹐今廬州兵餉兩絀﹐決不能守﹐與其執迷而自速厥死﹐孰若報徳以取富貴乎﹖」元煒躊躇良久﹐旣已無可柰何﹐乃決意從之。屆期果由元煒所守之門入城﹐廬民聞元煒私通狀﹐方城破時﹐相率入府署滅元煒之家。元煒降洪軍﹐使擔水執爨﹐旋授以職。後官軍克安徽﹐執元煒戮之。噫捐例之開﹐仕途龐雜﹐其流獘一至於此﹐可不懼哉﹗當元煒飾詞具稟時﹐不知其用意何在﹐或陰受其計以陷江公﹐固未可知。夫以江公之忠勛才略﹐若稍假之年﹐其所建樹﹐當與曾文正公﹑胡文忠公相頡頏。不幸中道摧折﹐未竟厥施﹐此余所以詳書其事而感唏隨之也。按﹐楚軍之功勛﹐江公引之也﹐湘人之士气﹐江公作之也﹐江公種其因﹐後人食其果。薛氏言稍假之年﹐其所建樹當與胡曾相頡頏﹐諒矣。元煒之降﹐傳者不一其說﹐然當時楊秀淸遣其黨人捐文武各職﹐分入南省官軍﹐則見於汪坤所著《盾鼻隨文錄》中﹐用諜至此﹐眞有鬼神不測之機﹐胡元煒殆卽其一歟﹖◎張國梁張忠武公國梁﹐謀勇兼優﹐戰無不勝。保障蘇浙郡縣﹐垂七八年﹐吳越之人﹐至今戶祝。其後以兵餉大權﹐爲共事者所掣肘﹐功敗垂成﹐卒以身殉。其奇勛偉節﹐彪炳史冊﹐無待余之贅述。若其年少時逸事﹐有人所未盡知者。玆特采輯一二﹐以著英雄之气槪焉。公初名嘉祥﹐廣東髙要縣人。美秀而文﹐恂恂如儒者﹐然喜任俠﹐斤弛不羈。年十五﹐之粵西﹐從其叔父學賈﹐願心弗喜也﹐日與輕俠惡少年遊。其黨有爲土豪所困者﹐公往助之﹐殺人犯法﹐官捕之急﹐遂投某山盜藪。盜魁奇其貌﹐以女妻之﹐女嫌其疏賤﹐不可﹐盜魁欲拔爲己副﹐其黨又不可。山中例呼盜魁爲老大﹐其支黨皆爲兄弟﹐稱自二三四五以下﹐各以才能之大小﹐爲次序之先後。乃呼嘉祥爲老幺。幺者﹐第十也。然每出劫﹐必倍獲﹐抗官軍必告捷﹐羣黨皆驚服。一日山中糧匱﹐因往劫越南邊境﹐名爲借糧﹐越南人趨象陣來禦﹐盜馬皆奔。嘉祥使其黨捕鼠數百﹐明日復戰﹐擲鼠於地﹐縱橫跳踉。象見之﹐皆懾伏不敢動﹐遂獲全勝﹐大掠而歸。頃之﹐盜魁病死﹐羣黨推嘉祥爲盜魁。嘉祥有眾萬人﹐以兵法部勒之﹐與之約曰「凡劫官商﹐毋得殺人﹐必畱還十之一俾得爲商之資本﹐官民之旅費。」旣而官軍討之﹐山中倉猝無兵器﹐嘉祥使人揭一竹竿﹐以禦兵器﹐戰益久則愈削愈銳﹐以刺人無不死且傷者。又獲大捷。然兵吏爲所執者﹐皆禮而遣之﹐且具書自陳不得已爲盜狀﹐荷蒙赦宥﹐願盡死力。及洪秀全起事於金田﹐遣黨招之﹐嘉祥拒不往。曰「吾之爲盜﹐非得已也﹐豈從叛賊者哉﹖」向忠武公榮﹐提軍廣西﹐使紳士朱琦爲書招之。嘉祥約官軍壓其巢﹐出禦而僞敗﹐乃悉括山中財物﹐散遺其黨﹐使歸爲良﹐而自降於布政使勞重光軍前﹐攺名國梁。得旨賞千總銜﹐歸向公差遣。由此戰必爲士卒先﹐威名聞天下。蓋公年十八而作﹐每出己意﹐坐作進止﹐率與古兵法暗合云。世傳張國梁初從洪氏﹐洪甚任之﹐使僞降官軍爲內應。向榮以反問計愚洪﹐洪覺﹐盡誅國梁妻子。國梁乃傾心歸附﹐向榮待之極厚﹐認爲父子﹐故深得其死力。聞端溪人士言﹐國梁母壽辰﹐以千金乞其鄕人彭泰來作序。彭揮之門外﹐蓋惡其反復云。◎李合肥軼事合肥傅相肅毅伯李公﹐始以丁未翰林供職京師。其封翁愚荃先生﹐與曾文正公戊戌同年也。傅相未第時﹐常以年家子從文正習制舉文﹐旣得翰林﹐亦常往問業。咸豐二年﹐文正丁憂回籍。傅相與其封翁﹐從侍郎呂文節公賢基﹐奉旨回籍治團練﹐自是遂不甚通音問。厥後皖北糜爛﹐呂公殉舒城之難﹐而團練事遂無可爲。傅相旋入皖撫福元修中丞濟幕府﹐中丞蓋傅相座主也。然中丞本不知兵﹐指注未盡合宜﹐傅相亦不甚得志。會洪軍勢益盛﹐傅相病官軍之退避也﹐力請大舉一戰。是時鄭軍門魁士爲總統﹐謂叛彊如此﹐君旣欲戰﹐如能保其必勝﹐願書軍令狀否﹖傅相毅然書之。官軍與洪軍戰而大敗﹐洪軍漫山徧野而來﹐合肥諸鄕寨皆被蹂躪﹐傅相所居寨亦不守。封翁先已捐館﹐傅相與諸兄弟奉母避之鎭江﹐而自出謁諸帥﹐圖再舉。旣落落無所合﹐久之﹐聞曾文正公督師江西﹐遂間道往謁焉。謂文正篤念故舊﹐必將用之。居逆旅幾一月﹐未見動靜。此時在文正幕府者﹐爲候補道程桓生尙齋﹐前翰林院庶吉士陳鼐作梅﹐今江寧布政使舉人許振仙屏。陳鼐與傅相本系丁未同年﹐傅相使往探文正之意﹐不得要領。鼐因言於文正曰「少荃願侍老師﹐藉資歷練。」文正曰「少荃翰林也﹐志大才髙﹐此間局面窄狹﹐恐艨艟巨艦﹐非潺潺淺瀨所能容﹐何不回京供職﹖」鼐曰「少荃多經磨折﹐大非往年意气可比﹐老師盍姑試之﹖」文正許諾﹐傅相入居幕中。文正每日黎明﹐必召幕僚會食﹐而江南北風气﹐與湖南不同﹐日食稍晏﹐傅相欲遂不往﹐以頭痛辭。頃之差弁絡繹而來﹐頃之巡捕又來﹐曰「必待幕僚到齊乃食。」傅相披衣踉蹌而往﹐文正終食無言。食畢﹐捨箸正色謂傅相曰「少荃旣入我幕﹐我有言相告。此處所尙﹐惟一誠字而已。」遂無他言而散﹐傅相爲之悚然。蓋文正素稔傅相才气不羈﹐故欲折之使就範也。傅相初掌書記﹐繼司批稿奏稿。數月後﹐文正謂之曰「少荃天資於公牘最相近。所擬奏咨函批﹐皆有大過人處﹐將來建樹非凡。或竟靑出於藍﹐亦未可知。」傅相亦自謂從前歷佐諸帥﹐茫無指歸﹐至此如識南鍼﹐獲益非淺。旣而文正進駐祁門。傅相謂祁門地形如在釜底﹐殆兵家之所謂絕地﹐不如及早移軍﹐庶幾進退裕如﹐文正不從。傅相復力爭之。文正曰「諸君如膽怯﹐可各散去。」會皖南道李元度次靑率相守徽州﹐違文正節度﹐出城與賊戰而敗﹐徽州失陷﹐始不知元度存亡。久乃出詣大營﹐又不畱營聽勘﹐徑自歸去。文正將具疏劾之。傅相以元度嘗與文正同患難﹐乃率一幕人往爭﹐果必奏劾。門生不敢擬稿﹐文正曰「我自屬稿。」傅相曰「若此則門生亦將告辭﹐不能侍畱矣。」文正曰「聽君之便。」傅相乃辭往江西。閒居一年﹐適官軍克復安慶﹐文正移建軍府焉。傅相馳書往賀﹐文正復書云﹕若在江西無事﹐可卽前來﹐傅相乃束裝赴安慶﹐文正復延入幕﹐禮貌有加於前﹐軍國要務﹐皆與籌商。明年吳中紳士﹐雇輪船來迎援師。文正奏遣傅相募淮軍赴滬上﹐而密疏薦其才大心細﹐勁气內斂﹐可勝江蘇巡撫之任。抵滬未及一月﹐奉命署理江蘇巡撫。練兵選將﹐克復蘇﹑常﹑嘉興等郡。遂實授巡撫﹐加太子少保﹐賞黃馬褂雙眼花翎﹐封一等肅毅伯﹐勛名幾與文正相並。距出幕府時﹐僅逾兩年耳。未幾﹐績望日隆﹐卒蕆文正未竟之緒﹐文正之志業﹐傅相實繼之。同治十一年﹐文正薨於兩江總督官廨﹐傅相郵寄挽聯云「師事近三十年﹐薪盡火傳。築室忝爲門生長﹐威名震九萬里。內安外攘﹐曠世難逢天下才。」蓋紀實也。按﹐曾文正奏劾次靑﹐卽諸葛武侯揮涕斬馬謖之意也。文忠至以去就爭之﹐殊不可解。文忠之不逮文正﹐殆卽在此等處歟﹖文正之評文忠曰「才大心細﹐勁气內斂。」恰如其分。其長處在此﹐其短處已於言外見之。信乎文正知人之明﹐不可及也。◎曾國荃克金陵宮保威毅伯曾公之圍金陵也﹐猛攻二年﹐盛暑鏖兵﹐迄不能下。自朝陽門至鐘阜門﹐開地道三十三處﹐篝火而入﹐地崖崩而窟塞﹐則縱橫聚葬於其中。洪軍或穿隧以迎﹐我薰以毒煙﹐灌以沸湯。則矯者幸脫﹐而愨者就殲。蓋每穿一穴﹐爲洪軍所覺而將士須臾殞命者﹐率常數十百人。一日穴地已過城根﹐洪軍未覺﹐會有以槍插地者﹐穴內軍士見槍首入﹐則疑洪軍已覺而刺之也﹐急以手引槍入地數尺﹐洪軍始知官軍在地下﹐復迎擊之﹐官軍或退或死。復開地道﹐或爲山石所隔﹐或將近城根。李秀成登陴遙望﹐見其上艸色﹐輒知下有地道。官軍克天堡城﹐卽所謂龍膊子者也﹐在太平門外﹐髙踞鐘山之頂﹐俯瞰城中。提督李臣典與曾公密商排巨炮三層於其上﹐晝夜對城轟擊﹐無一息停。城堞皆頹﹐賊不能立足。曾公始下令軍士﹐各持柴艸一束﹐擲之城下﹐髙與城齊﹐示將由此登城者。洪軍並力嚴備﹐不暇他顧﹐又隔於柴艸﹐不能望。官軍於近城龍膊子山之下﹐覓得一隧。乃前數月所開﹐爲洪軍所覺而中廢者。曾公知洪軍不復防此道﹐派千人由此挖至城下﹐實火藥三萬斤於其中﹐封築完固﹐塡以大石。口門畱一穴﹐以粗竹數丈爲引綫﹐貫入穴中。竹內用大布數匹﹐包火藥實之。及期﹐各軍嚴陣以待。火始入時﹐但聞地中隱隱若雷聲﹐約一點鐘之久﹐俄而寂然。眾又以爲不發矣﹐忽聞霹靂砰訇﹐如天崩地坼之聲。城垣二十餘丈﹐隨煙直上。萬眾屬目﹐咸見是城聳入雲霄也。大石壓下﹐擊人於一二里外﹐死者數百人。諸軍由缺口衝入﹐其上有黑雲一陣隨之。旣而城中火起﹐共見火光中有若金星一个﹐騰入云端﹐繼有白光一道衝上。蓋皆寶气所化也。先是﹐咸豐三年﹐洪軍之陷金陵也﹐募得一黔人善挖煤者﹐掘地道自儀鳳門入。及官軍圍金陵﹐黔人復在軍中。曾公使掘地道﹐自太平門入。噫﹗一省垣也﹐而得失系於一挖煤者之手﹐亦異矣。曾文正公旣至金陵﹐修治缺口﹐石識其處。銘曰「窮天下力﹐復此金湯﹐苦哉將士﹐來者勿忘。」吾聞諸口碑﹕湘軍之破金陵也﹐外城旣陷﹐內城洪黨已潛突圍出。以圖再舉﹐內城空無人馬﹐然二日猶不敢進﹐惟於城外大肆淫殺﹐死者至十萬餘人。其後曾文正出奏﹐乃借口於賊黨無一肯降者。嗚呼﹗冤矣。◎謝子澄保衛天津咸豐三年﹐洪軍北犯畿輔。長蘆鹽運使楊霈﹐爲禦防計﹐捐廉制洋槍五百桿﹐招募壯丁﹐在署教演﹐號曰蘆團。旋奉旨派前任浙江巡撫梁寶常等﹐協同天津地方官辦理團練。闔縣紳商立義民局二十八處﹐每局五六十名﹐按期訓練。縣人張錦文者﹐前爲麟見亭河帥家丁﹐爲司庖政﹐繼以鹽致富。倡捐團練經費﹐並上守禦策於鹽政文謙。鹽政善之﹐發令箭一枝給錦文﹐俾籌布置。錦文自練壯丁三千名﹐號曰鋪勇。當是時﹐天津鎭協各兵﹐連年徵調在外﹐城中惟有蘆團﹑鋪勇。而義民二十八局﹐散布一縣﹐通計惟有數千人。天津地平衍無險可扼﹐悍賊七八萬﹐由南而來﹐自春䢐秋﹐寇气日逼﹐民心大震。八月朔夜﹐疾風甚雨﹐城西芥園河堤驟決。天津道張超督率官弁馳往堵築﹐見有紅燈隱隱前導﹐奔流隨之。此堤髙與城齊﹐地勢東窪西仰﹐乃水不東趨﹐反灌西南。居民廬舍無恙﹐而城南彌望汪洋﹐倏成巨浸。靜海滄洲來路及諸歧徑﹐皆沒於谷﹐僅存大道而已。決口前一日﹐堤上有二人徘徊往來。一人曰「當在何處﹖」一人指曰「此處卽可。」眾咸異之。次夜堤潰﹐卽所指處也。九月二十六日﹐偵知賊已入滄洲境﹐錦文夜謁縣令謝子澄曰「寇逼矣﹐當柰何﹖」謝公曰「無餉﹐無以辦事﹐爲之柰何﹖」錦文獻票錢四千緡﹐爲募勇費。且謂賊勢鴟張﹐非遏其銳气不可。明日募力夫萬餘﹐掘長濠於小稍直口。復以席裹土如鹽包然﹐疊成炮臺﹐置炮盤六座於臺上。卽日工蕆﹐錦文入見縣令。令告之曰「昨夜獄犯喧嘩﹐恐生變﹐柰何﹖」錦文曰「莫若擇其罪不至死者出之﹐激令殺賊贖罪。」從之。回民劉繼徳者﹐甫出獄﹐振臂一呼﹐回民奔集者千餘人。遂率赴教場聽令。適錦文豫引鹽課銀二萬兩至﹐盡數易錢﹐分寫小票以給勇糧。官紳議誰可督隊者﹐謝公奮然請行。衣短後衣﹐持槍上馬﹐率練勇至城西小園駐焉。先是邑人賈慶堂獻策﹐恐洪軍於水淺處偸渡﹐村民有弋鳧者﹐善用排槍﹐置小舟上﹐覆以席﹐推行水中﹐百發百中﹐僉呼之爲雁戶﹐宜招募設伏﹐以備不虞﹐官紳皆以爲然。倉猝募五百人﹐是日使慶堂率往伏於稍直口之東南。二十八日﹐闔郡文武齊集教場。忽一老人來營曰「洪軍已在城西黃家墳造飯矣。」言訖﹐不知往﹐登臺了望﹐果蜂擁而來。謝公率眾迎剿﹐蘆團擡槍乘勢堵截。縣民數萬﹐持械相助。洪軍中有禿子者﹐矯健絕倫﹐眾呼爲開山王。手執黃旗﹐左右指揮﹐奮迅剽疾。我軍以火槍擊之﹐擊上則鼠伏﹐擊下則猱騰﹐槍甫止則隨煙而進。有大沽老卒睹曰「是賊狡猾﹐非巧取不可。」乃以兩槍上下交擊之﹐立斃。洪軍气奪﹐猶奮突而前﹐至設伏處呼渡。雁戶佯應推舟前行﹐距賊數武﹐號鑼一聲﹐排槍轟發﹐洪軍紛紛倒地。驚以爲水雷﹐遂大潰。是役也﹐洪軍因水阻迂道東走﹐僅遲至一日﹐而稍直口得以爲備﹐且歧徑皆淹沒﹐可預料其所至﹐而以各力專備一路﹐斬洪軍五百餘級﹐而我兵勇無一傷者。由是小稍直口﹐攺名得勝口﹐旌戰功也。是時惜無大軍夾擊﹐不能一鼓殲賊﹐又以洪軍眾我寡﹐未敢遠追。洪軍遁至楊柳靑﹐旋據靜海之獨流鎭。十月十七﹐督師大臣勝保﹐始統大兵由深州至天津﹐旋赴獨流鎭來﹐並調謝公之大營辦理糧餉﹐帶練助剿。十一月二十三日﹐副都統佟鑑﹐擊洪軍獲勝﹐殺數百人。因拽取濠板﹐被圍﹐手執長矛殺數人而死。謝公馳往援救﹐身受七傷﹐赴水而死。勝保奏聞﹐得旨謝子澄著贈布政使銜﹐卽照布政使陣亡例賜卹﹐並給騎都尉世職﹐入祀京師昭忠祠﹐準於四川原籍建立專祠。佟鑑﹑謝子澄並準於天津陣亡地方合立一祠﹐謝公旋予謚忠湣﹐而天津紳民先於西門外雙廟街建立謝公祠。光緒六年﹐始合祀佟公﹐攺號雙忠祠。然津人尢虔事謝公﹐每遇誕辰﹐及死之日﹐皆有賽會。張錦文因頻年捍寇有功﹐桑梓縣人前後贈匾額數十方。大吏入告﹐賞給一品封典。子汝霖﹐由道員加二品頂戴。孫鴻壽﹐欽賜舉人。錦文旣卒﹐縣人附祀之雙忠祠內。竊思天津癸丑一役﹐官紳戮力﹐天人相應﹐用能擊敗洪軍﹐保全郡城。當時合羣策羣力﹐以有此功。主其事者﹐殆不止謝公一人。況縣令秩稍微﹐事權所屬﹐在名位素髙之官紳﹐厥後謝公獨屍其名者﹐則以此慷慨激發﹐願爲前驅﹐成功指顧。旋以殺敵捐軀﹐合於能禦大患以死勤事則祀之義。至今廟食一方﹐而錦文亦得附祀焉﹐所以報之者隆矣。夫聞鼓鼙之聲﹐則思將帥。當洪軍披猖﹐時事孔棘之秋﹐顯皇帝側席求賢﹐有能倡眾殺敵者﹐往往不次超擢。謝公已升知府﹐將大用矣﹐忽而臨陣死綏﹐此天津父老所以尢感唏不置也。楊霈以捐募蘆團﹐天子謂爲知兵﹐由長蘆運使擢湖北巡撫﹐連擢湖廣總督﹐統兵剿敵。後以遇敵退避﹐失陷列郡﹐貽誤封疆﹐褫職逮問。尢可見偶值事會﹐僥幸居功者之不足恃也。按﹐洪氏驍將杜鳳翔之至天津﹐擁精卒二萬餘人﹐戰無不勝﹐功無不克﹐官兵聞其至﹐皆爲之膽戰心搖。斯時儻無謝氏﹐淸之爲淸﹐未可知矣。◎駱文忠駱文忠公﹝秉章﹞以咸豐初年巡撫湖南﹐適值洪軍鴟張。曾文正公以在籍侍郎幫辦團練﹐旋創籌餉募勇之議﹐益陽胡文忠公﹑新寧江忠烈公實左右之。風气旣開﹐人才蔚起。於是塔忠武公﹝塔齊布﹞﹑羅忠節公﹝澤南﹞﹑李忠武公﹝續賓﹞﹑李勇毅公﹝續宜﹞﹑王壯武公鑫及前總督楊公﹝嶽斌﹞﹑前侍郎彭公﹝玉麟﹞等先後卓著戰功﹐名聞海內。其他以殺敵躋顯秩者尢不可勝計。當是時﹐精卒徧於畎畝﹐良將布於閭閻﹐但患招之不能盡﹐不患其無可用也。駱公以休休有容之度﹐適蒞是邦而逢其盛。每與諸公共事﹐頗能不掣其肘﹐不掩其長﹐以故勛望日隆。會今大學士恪靖侯左公以在籍舉人就駱公前任張石卿中丞﹝亮基﹞之幕。張公旣去﹐駱公復賓禮之。左公練習兵事﹐智略輻湊。駱公專任以軍謀﹐集餉練兵﹐選用賢將﹐屢卻悍敵﹐兩敗石達開數十萬之眾。復分兵援黔﹑援粵﹑援鄂﹑援江西﹐丰采幾與曾胡二公相並﹐則左公帷幄之功也。駱公每公暇適幕府﹐左公與幕賓二三人﹐慷慨論事﹐證據古今﹐談辯風生﹐駱公不置可否﹐靜聽而已。世傳駱公一日聞轅門舉炮﹐顧問何事﹐左右對曰「左師爺發軍報折也。」駱公頷之﹐徐曰「盍取折稿來一閱﹖」此𨿽或告者之過﹐然其專任左公可知。惟時楚人皆戲稱左公曰左都禦史﹐蓋以駱公官銜不過右副都禦史﹐而左公權尙過之也。然駱公外朴內明﹐於賢不肖之尢著者﹐口𨿽不言而辧之甚精。旣能推轂賢才﹐賢才亦樂爲之用。至其淸介自守﹐尢爲一時封疆大吏所不及﹐此其建樹之本也。余嘗往遊湖南﹐聞楚人皆曰「駱公治吾楚十年﹐而吏民安堵﹐羣寇遠遁﹐此吾楚福星也。」厥後督師入蜀﹐蜀中值藍朝鼎﹑李短搭搭等羣寇蜂起﹐揭竿烏合之徒﹐所在屯聚﹐全省被蹂躪者四十餘州縣。駱公僅募楚勇萬人以行﹐是時黃子春觀察﹝醇熙﹞爲統將﹐劉霞軒中丞﹝蓉﹞實以同知佐戎幕。旋超授四川藩司﹐贊畫軍事者二年。楚軍入蜀﹐一戰大捷。鼓行而西﹐驅殄羣孽﹐連解定遠﹑綿州之圍﹐而黃觀察遇伏戰歿。駱公選裨將代領其眾﹐會合蜀軍分途追剿。藍﹑李等巨酋十餘人﹐以次擒戮﹐未一年而全蜀肅淸。蓋藍﹑李各寇皆起於艸竊﹐聲勢𨿽盛﹐並無遠略﹐實不耐戰。駱公以楚中節制之師﹐進與之角﹐鮮不克捷。旣捷之後﹐羣賊望風瓦解﹐自就夷滅﹐故其摧陷廓淸之功爲甚捷也。蜀民見駱公用兵如此之神速﹐以爲諸葛復生﹐且出水火而衽席之﹐皆曰「駱公活我。」石達開率其悍黨窺犯蜀疆﹐自入絕地。諸土司扼守險隘﹐會合官兵擒滅之。天下聞之﹐謂石達開著名劇敵﹐不過稍亞於洪秀全﹐而駱公擒之易於反掌﹐莫不仰其盛名。蜀民亦謂駱公用兵果不可測﹐於是感之如父母﹐而望之如神明矣。蜀中地大物博﹐駱公旣削平羣醜﹐省中司道建議整理財賦﹐因而籌餉籌兵﹐南援滇黔﹐北援秦隴。當是時﹐曾文正公督兩江﹐凡湖廣﹑兩粵﹑閩浙等省﹐大吏之黜陟及一切大政﹐朝廷必以咨之二公。東西相望﹐天下倚之爲重。而駱公所陳大計﹐亦多能統籌全局﹐不愧老成典型。先時﹐蜀中童謠曰「若要川民樂﹐除非馬生角。」蓋俗稱駱字爲馬各駱﹐而南方﹐又各角同音也。然則駱公當立勛名於蜀﹐其數早已前定矣。駱公旣薨﹐成都爲之罷市。居民皆野哭巷祭﹐每家各懸白布於門前﹐或書挽聯以志哀思。適文勤公崇實將軍署總督﹐謂爲不祥﹐遣使禁之。蜀民答曰「將軍脫有不諱﹐我輩決不敢若此。」聞者爲之慘然﹐迄今蜀民敬慕駱公﹐與諸葛武侯相等。駱公專祠﹐蜀民亦呼之爲丞相祠堂。𨿽三尺童子﹐入其祠無不以頭搶地者。或謂駱公生平不以經濟自命﹐其接人神气渾穆﹐人視之固粥粥無能。而所至功成﹐所居民愛﹐在楚在蜀﹐自有諸賢擁護﹐而效其長﹐豈其大智若愚耶﹖抑駱公之裳俎豆﹐早有定數﹐大功之成﹐不在才猷而在福命耶﹖余謂駱公之當享勛名﹐固由前定。然其徳器渾厚﹐神明廉靜﹐推誠以待賢俊﹐亮直以事朝廷﹐斯其載福之大端也。同時張石卿制軍﹐其初名位與駱公相埒﹐而才調發越則十倍駱公。然有爲不能有守﹐好用權術﹐多謀少斷。又所居皆貧瘠之地﹐所與共事多庸妄人﹐其遭逢不如駱遠甚﹐崎嶇二十年﹐不能以功名終。蓋其徳不足以運其才﹐器不足以載其福﹐適若與駱公相反云。按﹐世之評駱公者多﹐謂其庸人庸福。薛氏此篇﹐屢有微詞焉。而王壬秋《淮軍志》譏彈之﹐尢不遺餘力。然吾觀其入川之後﹐摧滅藍﹑李巨寇數十萬﹐生擒絕世英物石達開﹐其用兵之才爲何如﹖薨之日﹐成都罷市而哭﹐遺愛數十年而不衰﹐其吏治亦可想見。嗚呼﹗庸人顧能若是乎﹖◎陳國瑞驕暴取戾已革記名提督處州鎭總兵陳國瑞﹐年十餘歲﹐爲粵賊所虜﹐旣而降於官軍。總兵黃開榜養爲義子﹐隸大帥袁端敏公甲三部下。未及弱冠﹐積軍功至都司。然悍不馴﹐動輒犯法。是時吳勤惠公棠﹐以漕運總兵駐節淸江浦﹐索將於臨淮大營﹐端敏乃以國瑞予之。始將七百人與撚寇追逐於淮揚徐海之郊﹐每戰取勝﹐威名日隆。吳公旣倚爲長城﹐一切順其所爲﹐如奉驕子。漸增募其眾至二三千人﹐復隸故科爾沁忠親王麾下。掃蕩練匪苗霈霖﹐及山東白蓮池教匪﹐皆以國瑞爲首功。積官至記名提督處州鎭總兵幫辦淸淮軍務﹐國瑞益自鳴得意﹐令軍中稱己曰大帥﹐自謂名位與吳公相並﹐有輕之之意矣。忠親王戰歿曹南﹐諸將皆以不能救護主帥獲罪﹐國瑞獨以戰功素著﹐免予議處。時曾文正公督師北上﹐適劉省三軍門銘傳克復濟寧之長溝﹐國瑞率軍後至﹐見淮軍將士﹐所攜洋槍精利﹐心獨艷之。國瑞向以黠悍自雄﹐諸將無敢與抗者。旣惡淮軍之先入長溝也﹐又思奪其利器﹐自率淸兵五百人﹐突入長溝﹐見淮軍勇丁卽殺之﹐凡殺數十人。劉軍聞變﹐親督所部與戰於塞中。淮軍盡攜火器﹐發無不中。國瑞親兵多執長錨﹐狹巷中不能轉掉﹐五百人皆殲焉。國瑞躍登民屋﹐劉軍門使其眾梯而執之。置之空樓三日﹐給以糜粥﹐使饑而不至於死。國瑞見軍門泣曰「此五百人皆數年來所糾合四方之精銳﹐一旦爲君所殲﹐吾軍從此衰矣。」軍門乃憐而釋之。於是劉陳二人皆稟訴於曾文正公﹐互相指訐。文正惡國瑞之獷也﹐欲摧其盛气﹐而磨勵陶成之。凡批牘數千言﹐大旨獎其長而戒其短。歷舉其罪惡十餘事﹐俾速自悛攺﹐且明白稟覆。並勸其去欽差字樣﹐勿與莫康兩君同札﹐勿擾民﹐勿梗調﹐勿私鬥﹐勿虛報勇額。國瑞具稟﹐詞多巧飾﹐不肯任過。文正嘆曰「是眞不可教也矣。」乃具疏彈劾﹐撤其幫辦軍務名目﹐革去提督﹐褫去黃馬褂﹐仍畱處州鎭總兵﹐以示薄懲而觀後效。國瑞悚息聽命﹐馳往徐州﹐謁見文正﹐受約束維謹﹐旋復還駐淸江。國瑞馭下嚴酷﹐手刃膳夫﹐不下百餘人。將士無罪﹐被殺也不可數計。國瑞有養子曰陳振邦﹐亦積功至總兵。一日國瑞忽欲殺之﹐振邦求救於漕帥。吳公爲之緩頰﹐國瑞不聽。振邦乃走匿漕帥署中。國瑞再三索之不得﹐自率親兵數百馳赴帥署﹐欲掩執振邦。時已二鼓﹐署中聞變﹐急閉大門。國瑞督兵攻之﹐守門者在內叱曰「汝賴漕帥卵翼扶持﹐以有今日﹐乃敢反耶﹖」國瑞怒曰「以子叛父﹐非反而何﹖吾捕反父之子﹐且討匿反賊之人耳。」力攻久之﹐破大門而入﹐復攻二門﹐破之﹐署中人退守宅門﹐其堅過於大門。國瑞猛攻不克。然署中人情愈急﹐罵愈厲﹐國瑞益怒不可忍﹐自以頭觸門﹐痰湧气厥﹐頹然僕地。吳公乃命開門﹐使數人舁國瑞置一古廟中﹐派員看管。而檄別將代統其軍﹐疏劾國瑞革職﹐永不敍用。越二年﹐撚酋張繼愚馳突畿輔山東。是時醇邸方領神機營﹐密薦國瑞﹐欲倚以辦賊﹐復召爲頭等侍衛﹐俾募數千人討賊。國瑞之復出也﹐頗染鴉片煙癮﹐兼有好色之稱﹐銳气已大不如前﹐而性情驕暴如故。倚恃邸眷﹐淩侮諸將。遇欽差大臣恪靖伯左公營中所運餉銀軍械於途中﹐擅自截畱。左公具疏劾之﹐請以都司降補﹐奉旨畱中﹐而命國瑞歸左公節制。國瑞上書左公﹐歷數其短﹐如排擊曾文正爲背恩﹐裁抑鮑超﹑蔣益灃爲攘功等語﹐指摘不遺餘力。而密致其稿於醇邸﹐醇邸奏之朝廷﹐慮國瑞不復能爲左公用﹐乃命攺歸安徽巡撫英公翰調遣﹐越日復攺歸山東巡撫丁公﹝寶楨﹞調遣。旣而連次攺隸大學士官公文將軍都公興阿部下﹐最後隸欽差大臣肅毅伯李公部下。國瑞軍實無戰功﹐而撚寇適全股蕩平﹐國瑞亦獲受上賞﹐開復記名提督﹐黃馬褂花翎名號﹐並賞云騎尉世職。諸軍旣皆凱撒﹐國瑞往來南北。庚午天津焚毀教堂之案﹐洋人以其激怒洋民﹐致殺領事丰大業。檄索陳國瑞甚急﹐賴曾文正公嚴詞駁斥﹐幸得無事。國瑞乃寓居揚州﹐與提督李世忠過從遊宴。先是國瑞在淸淮時﹐嘗截畱李世忠營中餉鹽值銀巨萬﹐又殺世忠部將之攻下蔡墟者﹐取其軍械﹐而誣其勾通苗霈霖﹐世忠皆不敢與校。及是就欲泄宿憾﹐而陽與爲歡。國瑞不悟﹐日與狎飲﹐時時以戲言謔之。世忠積不能平﹐一日淸晨率親兵數十突入國瑞之舍﹐擒國瑞以出﹐聲言解往金陵﹐聽總督曾侯相處置。挾以登舟﹐揚帆南下﹐國瑞之兄子陳澤培率眾追之。是時湖北運銅船數百號﹐停泊河幹﹐其水手皆楚人﹐國瑞同鄕也。澤培號於眾曰「孰能追奪吾叔者﹐賞以萬金。」於是應募者數千人﹐追及世忠於瓜州之四里鋪﹐圍其大舟。世忠乘夜挾國瑞登舢板炮船﹐潛行出口﹐溯江西上。黎明﹐澤培登其大船﹐取世忠妾婢三人﹐以歸揚州﹐扶以遊街。官吏馳往彈壓﹐送歸世忠本宅。而船中尙有二女﹐於紛呶之際﹐懷金寶赴水以死。曾文正公旣接世忠稟牘﹐嚴批責令先釋國瑞﹐來轅聽候訊辦。世忠泊舟蘆葦叢中﹐先自來謁文正。文正拒不見﹐遣武弁以一令箭偕世忠同至炮船﹐釋放國瑞。始於船底掖出之﹐饑憊幾無人形﹐時同治十年閏四月十八日也。李﹑陳二人同交營務處委員訊具供詞﹐文正衡情刻斷。世忠以擅執大員被劾褫職。國瑞累次滋事﹐又濫殺世忠部將﹐因事在赦前﹐劾以都司降補﹐均交地方官嚴行管束。澤培革去監生﹐時議允之。越數年﹐國瑞復以詹啟綸殺人之案讞有唆聳主使等情﹐發往黑龍江充當苦差。伯相合肥李公嘗與予論及陳國瑞經此番磨練﹐將來有事﹐似尙可用。余答云「陳國瑞驕暴之性﹐終不能攺﹐究難任用。且邇來困於煙色﹐其精銳已銷竭矣。萬一此番磨折稍久﹐意气漸平﹐將來再用﹐不過將一二千人﹐非任重之才也。」伯相頗韙其言。其後廷旨密詢吉林將軍﹐云陳國瑞是否尙堪起用﹐將軍覆奏謂陳國瑞凶暴桀驁﹐不堪復用。論將材者﹐皆以爲定評云。陳國瑞與李世忠齊名﹐悍亦相似。然以人格論﹐則世忠不及國瑞多矣。國瑞不失爲粗豪之丈夫﹐世忠只成反復之小人耳。其尋仇互鬥也﹐世皆直陳而曲李﹐亦足見公論之在人也。◎包立身咸豐十一年十月﹐賊陷諸曁。有包立身者﹐縣之包村人﹐倡義集團﹐遠近附之。舉家來投者﹐不下十餘萬人。賊屢以大隊擊之﹐輒敗。誘之降﹐不從。同治元年三日侍王約湖州之梯王﹐由富陽進攻包村﹐環數十里爲營。立身善以少擊眾﹐相持八个月﹐先後殺十餘萬人。是夏大旱水涸﹐汲道爲賊所遏﹐村中人眾﹐食不繼。賊又絕其糧道﹐勢甚危。然主客萬餘人﹐無一降者。七月朔﹐賊由隧道攻之﹐村陷。立身與妹美英﹐率淸軍數千人潰圍出﹐至馬面山。賊追及之﹐圍數匝﹐立身中炮死。美英手刃數賊﹐知不免﹐自刎死。其兄立忠﹑立賢﹐皆死於陣。父建勛﹐母虞﹐二嫂曰任﹐曰王﹐妻虞﹐弟婦屠﹐妹彩福﹑彩官﹐侄和尙﹐女鳳娥﹐侄女大姑﹑二姑﹐同日死之。凡包村死者﹐一萬四千七十七人。同治三年﹐護理浙江巡撫布政使蔣公益灃以其事聞﹐詔從優議卹。按包立身之初起也﹐人或傳其有異術﹐能布香灰爲城。然朱久香前輩見之﹐其人恂恂如常人﹐初無他異。而能於賊勢方熾之日﹐全省糜爛之餘﹐且又無名位之可以號召。形勢之可以固守﹐揭竿斬木﹐自成一軍﹐與賊相持﹐久而不下。遠近景附﹐遂成邑聚。旣陷之後﹐同日赴義。嗚呼﹗可謂豪傑之士矣。當日浙中團練﹐以蕪湖趙忠節爲最。今觀包村之事﹐其難更有甚焉。中興以來﹐有包立身之名﹐而莫詳其事實。余偶於斷爛朝報中﹐得蔣中丞奏疏﹐因書其大略如此。咸豐間﹐諸曁包村義民包立身團鄕兵殺賊﹐相持幾一年﹐力盡死之。余已載其事於前卷矣﹐乃諸曁人所傳﹐則其事甚怪。立身本農家子﹐有膂力﹐且善走。年二十許時﹐往往兀立日間﹐若有所思﹐見者咸以爲癡。咸豐十年六月﹐夜宿場圃。忽聞有呼其名者﹐視之一老翁也。翁問﹕「識我乎﹖」曰「不識。」翁曰「某年月日﹐汝甫七齡﹐爲墻所壓﹐不死﹐我救汝也。汝頗憶之乎﹖汝他日當爲大將﹐我乃汝師也。某日黎明﹐待汝於紹興昌安門外石橋上﹐汝毋爽約。」言已別去。行數武﹐忽不見。明日詢之父母﹐則幼時墻壓不死事固有之。屆期﹐立身欲赴約﹐請於父母﹐不可。是夜展轉不成寐﹐同榻者問之。曰「欲至紹興訪友﹐苦無舟資耳。」其人探枕底錢予之。雞初鳴﹐攜錢出門去。至山陰劉龔溪﹐適有小舟。遂乘之﹐往至昌安門﹐天未明也。自包村至紹興郡城地近百里﹐亦不知何以迅速如此也﹐而老翁已待於橋上﹐曰「俟子久矣。」拉之行﹐至一山中﹐有廬﹐導之入﹐有二少年在焉。老翁出酒肴共食﹐酒色赤﹐肴則皆白﹐食畢。延入後堂﹐見西階下有大刀。翁曰「試舉之。」力弗勝也﹐翁命一少年舉刀舞﹐光閃閃如電繞室﹐寒風肅然。翁曰「余初授彼刀﹐彼亦如汝忄匡怯。天下事苟不畏難﹐自能勝之﹐汝曷再試一舉乎﹖」立身如其教﹐果如一鉤金。翁乃教以刀法﹐又授以咒語﹐曰「此先天一目斗咒也。」立身辭歸﹐則父母已遣其兄往尋之。至劉龔溪問舟子﹐咸曰「今晨無放棹者。」兄乃返﹐而立身已在家中矣。具道其事﹐共怪之。越日又失立身﹐次日而返。詢之﹐謂翁引至諸曁南鄕斗子巖﹐樓閣院宇﹐迥非人世。有數儒士讀書堂上﹐數武士角力堂下﹐皆翁之徒也。翁以香與之曰「焚此可降上界眞仙」。又曰「吾白鱟仙人也。明初助戰有功﹐受封金井﹐上帝使我掌霧於此。」又使至巖巓望气﹐見諸曁一邑﹐四面皆黑气﹐惟東面稍淡﹐曰「此殺气也﹐淡處當小減耳。汝歸﹐宜勸世人勉爲善事也。」自是邑人皆呼爲包神仙。遂緣此起義兵﹐臨陣白衣白冠而出﹐賊輒披靡。戰前一夕﹐必焚紙錢﹐曰﹕犒陰兵也。又或賊子不出戰﹐曰「天香未發﹐非戰時也」俄而曰「可矣。」各鄕兵亦如聞異香﹐勇气百倍﹐故戰無不勝。賊中訛傳包神仙能飛竹刀斷敵人頭云。余謂白鱟仙人石橋之約﹐幾與黃石公相類。然死守孤村﹐卒無成就。仙人此舉﹐無謂甚矣。方蘭太守云﹕包立身實農家子﹐初無異人處。但形體甚長﹐髙於常人者幾二尺許。食粟而已﹐不識一字﹐其他更勿論也。」咸豐間﹐紹興有趙氏者﹐富人也。生一子廣顙方頤﹐耳垂肩﹐手過膝。術者諛之﹐謂有帝王相。趙翁因之蓄異志。見立身﹐奇其狀曰「此可藉以惑眾也。」乃密招之來置諸後圃中﹐人無知者。乃日課以識字讀書﹐並啖以大力丸﹐又使人教以諸兵器用法。如是者兩年餘﹐乃以夜半縱之出﹐使歸。其家久失立身﹐一日忽得之﹐宗族鄰里咸集問訊。立身曰「吾遇仙人招入山中﹐授我兵書戰法﹐異日當爲大將也。」其言蓋亦趙翁教之者。眾咸不信﹐試授以書則能讀﹐授以刀則能舞﹐與平時絕異。乃大詫曰「仙矣﹐仙矣﹗」包神仙之名﹐從此而起。及後事敗﹐趙翁父子亦同死包村中。◎記曾左交惡曾文正公與左季髙相國同鄕﹐相友善﹐又屬姻親。洪軍猖獗蔓延幾徧天下﹐公與左相戮力討之﹐聲望赫然。合肥相國後起﹐戰功卓著﹐名與之齊。中興名臣﹐天下稱爲曾﹑左﹑李。蓋不數唐之李﹑郭﹐宋之韓﹑範焉。比賊旣蕩平﹐二公之嫌隙乃大構。蓋金陵攻克﹐公據諸將之言﹐謂洪福已死於亂軍中﹐頃之殘軍竄入湖州﹐左公諜知福在內﹐會李相之師環攻之﹐而疏陳其事。公以福久死﹐疑浙師張皇其詞﹐而怒﹐特疏詆之。左公具疏辯﹐洋洋數千言﹐辭气激昂﹐亦頗詆公。兩宮皇上﹐知二公忠。實無他腸﹐特降諭旨兩解之。未幾﹐洪福遁入江西﹐爲沈幼丹中丞所獲﹐明正典刑﹐天下稱快。而二公怨卒不解﹐遂彼此絕音問。余爲左公所薦舉﹐公前在安慶時﹐曾辟召余。同治丁卯﹐謁公於金陵﹐頗蒙靑眼。自攝南匯縣事﹐丁雨生中丞時爲方伯﹐且牘薦余甚力。公批其牘尾曰﹕曾見其人﹐夙知其賢﹐惟系左某所保之人﹐故未能信云云。荊子範大守以告余﹐謂公推屋烏之愛也。辛未﹐公再督兩江﹐張子靑中丞欲調余上海﹐商之於公﹐公乃極口贊許。是冬來滬閱兵﹐稱爲著名好官﹐所以獎勗者甚至。聞余欲引退﹐特命塗朗軒方伯再四慰畱。謂公忘前事矣。後見常州呂庭芷侍讀﹐談及二公嫌隙事。侍讀云﹕上年謁公於吳門﹐與言左公致隙始末。謂我生平以誠自信﹐而彼乃罪我爲欺﹐故此心不免耿耿。時侍讀新自甘肅劉省三軍門處歸﹐公因問左公之一切布置曰﹕君第平心論之。侍讀歷言其處事之精詳﹐律身之艱苦﹐體國之公忠。且曰﹕以某之愚﹐竊謂若左公之所爲﹐今日朝端無兩矣。公擊案曰誠然。此時﹐西陲之任。倘左君一旦捨去﹐無論我不能爲之繼﹐卽起胡文忠於九原﹐恐亦不能爲之繼也。君謂爲朝端無兩﹐我以爲天下第一耳﹗因共嘆公�而知善﹐居心之公正若此。余又謂﹕洪福未死﹐公特爲諸將所欺﹐並非公之有欺﹐原可無須芥蒂也。公歿後﹐左公寄挽一聯云﹕知人之明﹐謀國之忠﹐我愧不如元輔﹔攻金以礪﹐錯玉�石。相期無負平生。讀者以爲生死交情﹐於是乎見。昔韓忠獻與富文忠皆爲一代賢臣﹐第以撤簾事。亦見不合﹐終身不相往來。洎韓公薨﹐富公竟不致弔。今觀曾左二相公之相與﹐賢如古人遠矣﹝《庸閒齋筆記》一則﹞。左文襄公自同治甲子與曾文正公絕交以後﹐彼此不通書問。迨丁卯年﹐文襄以陜甘總督入關剿賊﹐道出湖北﹐與威毅伯沅浦宮保相遇﹐爲言所以絕交之故﹐其過在文正者七八﹐而亦自認其二三。文襄常與客言「我旣與曾公不協﹐今彼總督兩江﹐恐其隱扼我餉源﹐敗我功也。」然文正爲西徵籌餉﹐始終不遺餘力﹐士馬實賴以飽騰。又選部下兵最練將最健者﹐遺劉忠壯公﹝松山﹞一軍西徵。文襄之肅淸陜甘及新疆﹐皆倚此軍之力。是則文襄之功﹐文正實助成之﹐而文襄不肯認也。文襄每接見部下諸將﹐必罵文正。然諸將多舊隸文正者﹐退而慍曰「大帥自不快於曾公﹐斯已矣。何必對我輩煩聒﹐且其理不直﹐其說不圓。聆其前後所述﹐不過如是﹐吾耳中已生繭矣」迨壬申二月﹐文正薨於位﹐文襄寄挽聯云「謀國之忠﹐知人之明﹐自愧不如元輔﹔同心若金﹐攻錯若石﹐相期五負平生。」又致書唁︱剛襲侯﹐措辭頗爲懇摯。余謂文襄自此气可平矣。庚辰辛巳間﹐文襄奉旨召樞廷。文武官僚於中途進謁者﹐皆云左相言語甚多﹐大旨不外自述西陲設施之績及詆譏曾文正公而已﹐談次不甚及他事。旣入軍機﹐文襄奏言直隸永定滹沱等河﹐水患日劇﹐請自出相度機宜﹐督率舊部舊營﹐挑浚修治。閱數月﹐文襄奏報河工蕆事﹐頗多鋪張﹐並有數十年積獘一掃而空之語。於是淸議之士﹐漸多失望﹐咸謂左相之疏﹐未免虛誇﹐遠不逮李相節次治河之奏﹐周詳核實。意者其西陲功績皆不過如是乎﹖余謂議者推崇文襄﹐始固不免過當﹐因而責望亦太重。不知北河末流之獘﹐本非歲月所能奏功。且距京師咫尺﹐有效無效﹐眾所共知。文襄出筆太易﹐乃其習慣使然﹐殆不始於此日也。頃之﹐文襄總督兩江﹐官紳有赴金陵者﹐皆云文襄見賓客無他語﹐不過鋪陳西陲功績﹐及歷詆曾文正公而已。蘇紳潘季玉觀察﹐以地方公事﹐特赴金陵﹐欲有所陳。歸而告人曰「吾初謁左相﹐甫寒喧數語﹐引及西陲之事﹐左相卽自述西陲功績﹐刺刺不能休﹐令人無可插話。旋罵曾文正公。語尙未暢﹐差弁侍者﹐見日已旰﹐卽舉茶杯﹐置左相手中﹐並唱送客二字﹐吾乃不得不出。翌日﹐左相具柬招飲﹐方謂可乘間言地方公事矣。乃甫入座﹐卽罵曾文正公﹐迄終席﹐言尙如泉湧也。旣撤席﹐吾又不得不出。越數日﹐稟辭﹐左相始則罵曾文正公﹐繼則述西陲之事﹐終乃兼罵合肥李相及沈文肅公。然其意若謂本不如己遠甚﹐初無待其力攻也。侍者復唱送客。吾於起立時﹐方欲陳地方事數語。左相復引及西陲之事﹐吾乃疾趨而出」云。潘君之言如此﹐可謂形容惟肖矣。又李相覆陳海防事宜一疏﹐卽余代艸﹐刊在《庸庵文編》者也。疏上時﹐適文襄在關外奉召將至。恭邸及髙陽李協奏﹐以事關重大﹐靜俟文襄至乃議之。文襄每展閱一頁﹐每因海防之事﹐而遞及西陲之事﹐自譽措施之妙不容口﹐幾忘其爲議此折者。甚至拍案大笑﹐聲震旁室。明日復閱一頁﹐則復如此。樞廷諸公﹐始尙勉彊酬答﹐繼皆支頤欲臥。然因此散值稍晏﹐諸公並厭苦之。凡議半月﹐而全疏尙未閱畢。恭邸惡其喧聒也﹐命章京收藏此折。文襄亦不復查問﹐遂置不議。《庸閒齋筆記》數卷﹐海寧陳子莊大令所著也。太令名其元﹐爲金華教官二十年﹐以卓異薦爲知縣﹐歷任江蘇大缺﹐復調上海﹐數年告歸。陳氏爲浙江第一舊族﹐故大令於先朝掌故﹑家世淵源﹐述之較詳﹐又頗能畱心時務。閱歷旣深﹐凡所篡論﹐均愜人意﹐惟每於左文襄公事﹐頗覺推崇過當。又其間所論文襄與曾文正公齟齬一條﹐則更持議偏頗﹐褒貶失當﹐余固疑大令當嘗受文襄私恩者也。後又閱之﹐果言文襄於去浙時﹐保薦浙士三人﹐丁丙﹑陳政鑰與大令也。然文正實嘗訪得大令而薦之文襄者﹐何以大令又不知感﹐竊謂文正之宏獎素廣﹐廣則受之者不以爲奇。文襄之薦剡素隘隘﹐則得之者益以自喜。卽大令於涉筆之時﹐亦時存一沾沾之意曰「我左公所薦也。」且文襄意气之矜忮﹐素著於時﹐彼亦以爲偶一紀述﹐毋寧抑曾而揚左。抑曾則斷無後患﹐抑左則或招尢悔﹐此又因畏之之心。轉而爲譽﹐亦人情所時有也。嗚呼﹗世風之偸薄久矣。余嘗怪世之議者﹐於曾左隙末之事﹐往往右左而左曾﹐此其故亦有兩端。一則謂左公爲曾公所薦﹐乃致中道乖違。疑曾公或有使之不堪者﹐而於其事之本末﹐則不一考焉。一則謂左公不感私恩﹐專尙公義。疑其卓卓能自樹立﹐而羣相推重焉。斯皆無識者流也。夫公義所在﹐不顧私恩可也。若旣受其薦拔之恩﹐復挾爭勝之意以求掩之﹐又得羣無識者助之以取勝﹐而名實兩全﹐則人何憚而不背恩哉﹖余恐後之在上位者﹐以文正爲鑑而不敢薦賢也﹐此亦世道之憂也﹝《庸庵筆記》二則﹞。按﹐王姜齋曰「翕然爲人所推獎﹐乃大不幸事。以推崇之旣過﹐而成乎不肯下之勢﹐則力護其名﹐而邪淫生焉。如陽明撫贛以前﹐舉動俊偉﹐豈人所易及﹖後爲龍溪心﹑齊緒山﹑蘿石輩推髙﹐便盡失其吾故。故田州之役﹐一無足觀矣。」嗚呼﹗以此論陽明﹐似稍失當﹐若生理則誠無以易也。曾左晚年交惡事﹐君子爲賢者諱﹐不欲多揭之。然其事實彰彰在人耳目﹐不可誣也。其孰曲孰直不必論﹐但以數十年艱難共事之人﹐胡爲乎功成名就之後﹐而乃至此﹖文襄粗材不足責也﹐文正學道有年﹐晚歲當益進﹐今若此﹐於所謂休休有容者﹐寧無慚徳耶﹖吾嘗謂學文者﹐當學咸豐八年以前之文正。其時處憂危之地﹐堅苦刻厲﹐忍辱負重﹐純然爲完尙髙粹之人格。八年以後日以下矣﹐得毋姜齋先生所謂護名之累耶﹖孟子曰「富貴不能淫﹐貧賤不能移﹐威武不能屈﹐此之謂大丈夫。」文正於不淫一義﹐其所造殆有未至矣。頗聞文襄之罵文正也﹐專標一僞字。咸豐八年以後之文正﹐得毋有實不免於此一字者﹐使文襄得窺其隱耶﹖嗚呼﹗學道之難也如此。使當時之事業而屬於革命的也﹐則兩公其必至於相殺而已。吾未見其與太平之楊韋相去幾何也。兩公皆以公義起﹐而以私怨終。夫以兩公之賢而猶如是也﹐則後之有志經國者﹐其可以爲鑑也。◎文文端公相業淸代二百餘年﹐凡磊落宏偉﹐世之勛業﹐皆出滿洲世族及蒙古漢軍之隸旗籍者。漢臣𨿽不乏賢俊﹐不過以文學議論﹐黼黻隆平而已。淸先帝措注之深意﹐蓋謂疏戚相維﹐近遠相馭之道當如此。而風气文弱﹐不嫻騎射﹐將略非所長﹐又其次也。乾隆嘉慶間﹐防畛猶嚴﹐如嶽襄勤公之服金川﹐二楊侯之平教匪﹐𨿽倚任專且久﹐而受上賞爲元勛者﹐必以旗籍當之﹐斯制所由來舊矣。𨿽然﹐人才視時勢爲轉移者也。限於一格﹐則時棟不出﹐用之無方﹐則賡續不窮。必有深識偉量者﹐默燭先幾﹐乃能知窮變通久之道﹐而斷然行之不疑。此其幹旋气運之功﹐何可及耶﹖長白相國文端公文慶﹐以咸豐初年爲大學士軍機大臣。是時海內多故﹐粵寇縱橫﹐經略大臣﹐如賽尙阿﹑納爾經額兩使相﹐皆以失律獲咎。公嘗言欲辦天下大事﹐當重用漢人。彼皆從田間來﹐知民疾苦﹐熟諳情僞。豈若吾輩未出國門一步﹐瞢然於大計者乎﹖平時建白﹐常密請破除滿漢藩籬﹐不拘資地以用人。曾文正公起鄕兵擊賊﹐爲壽陽祁文端公所觚排。又累戰失利﹐公獨謂曾某負時望﹐能殺賊﹐終當建非常之功﹐時時左右之。胡文忠公以庚子江南科場失察﹐與公同鐫秩。公嘗與胡公語﹐奇其才略﹐由貴州道員一歲間擢巡撫湖北﹐所請無不從者﹐公實從中主之。當是時﹐袁端敏公甲三﹐督師淮上。駱文忠公秉章﹐巡撫湖南。公嘗薦其才﹐請勿他調﹐以觀厥成。其兼管戶部也﹐相國朝邑閻公方爲主事﹐明習部務﹐公常采用其議。𨿽他司所掌﹐亦詢之以定稿。鄭親王端華﹐侍衛肅順﹐漸進用事﹐然獨嚴憚公。公累世貴顯﹐气度渾融﹐能斷大事﹐爲八旗王公所敬信。端華﹑肅順﹐𨿽頗被裁抑﹐弗敢怨也。及公將薨﹐遺疏謂各督撫如慶端﹑福濟﹑崇恩﹑瑛等皆難勝任﹐不早罷之﹐恐誤封疆事。其後數人皆如公所料﹐而廟謨亦頗循公成畫。未及數年﹐曾﹑李﹑左諸公﹐聯翩大用﹐遂以削平羣寇。曾公克金陵報捷也﹐推使相官文恭公居首﹐而己次之﹐海內稱其讓徳。伯相李公將平撚寇﹐將軍都興阿公甫受命督師﹐而寇適滅。都公謙不報捷﹐大功之成﹐由漢大臣專報﹐自玆役始。迨左文襄公平國寇﹐則竟不參以他帥﹐滿漢已無町畦。功名之路大開﹐賢才奮而國勢張﹐蓋文文端公之力爲多。夫宰相以薦賢爲職﹐薦一世之賢﹐平一世之難﹐其功固不淺。若所薦不僅一世之賢﹐而移數百年積重之風气﹐非具不世出之深識偉量﹐其孰能之﹖余故表而書之﹐謂中興之先論相業者﹐必以公爲首焉。◎記宰相有學無識﹝前略﹞相國某公者﹐累掌文柄。門下士私相標榜﹐推爲儒宗﹐以學問淹雅負重望。一時考據辭章之士﹐與講許氏學者﹐翕然稱之。道光季年﹐以尙書入爲軍機大臣﹐與首相穆彰阿共事﹐無齟齬。咸豐初﹐遂爲首相。粵賊之踞武昌﹑漢陽也﹐進陷嶽州以逼長沙。曾文正公以丁憂侍郎起鄕兵逐賊﹐出湖南境﹐進克武﹑漢﹑黃諸郡﹐肅淸湖北。捷書方至﹐文宗顯皇帝喜形於色﹐謂軍機大臣曰「不意曾國藩一書生﹐乃能建此奇功。」某公對曰「曾國藩以侍郎在籍﹐猶匹夫耳。匹夫居閭裏﹐一呼蹶起﹐從之者萬餘人﹐恐非國家福也。」文宗默然﹐變色者久之。由是曾公不獲大行其志者七八年。侍郎呂文節公賢基﹐疏論天下事﹐頗忤政府。是時皖北﹐全境糜爛。某公請派呂公還籍﹐治團練﹐無兵餉以畀之。呂公自陳書生不知兵﹐陛辭日﹐痛哭而出。未幾﹐遂殉舒城之難。刑部員外郎邵懿辰﹐以經學文章名於世﹐性戇直﹐好議天下大計。與某公學術不相中﹐又素與曾公善﹐時爲軍機章京﹐會粵賊北犯﹐某公請遣懿辰出防河。人謂懿辰﹕「黃河綿亙千里﹐縱有勁兵數萬﹐且不易守﹐而況徒手無一兵者乎﹖此政府欲置君死地﹐否則以疏防罪君也。」已而粵賊果渡河躪畿輔﹐懿辰坐是鐫秩去。寇气日棘﹐某公乞病﹐予告。同治初元﹐徵用耆舊﹐復以大學士銜補禮部尙書﹐入值鴻徳殿。適兩江總督何桂淸以玩寇棄城﹐逮入刑部獄。輿論皆謂死有餘罪﹐某公獨上疏力救﹐爲言路卞寶第等所糾。士大夫誦其彈章﹐交口稱善﹐由是淸望益減。蓋好賢惡不肖﹐宰相職也。某公於賢者嫉之如仇﹐於不肖者愛之若命。觀其好惡﹐可以卜其相業焉。又有相國某公者﹐以咸豐初年入政府﹐後遂爲首相。力薦何桂淸兼資文武﹐必能保障江南。迄蘇﹑常告陷﹐猶不悟﹐力庇桂淸﹐謀貰其罪。與端華﹑肅順等共事﹐肅順尢橫恣﹐某公未常迕之。庚申之變﹐乞病予告﹐亦以同治初元徵起。某公條議時事頗備﹐不自上疏﹐詣軍機大臣請代陳之。其大旨謂楚軍徧天下﹐曾國藩權太重﹐恐有尾大不掉之患。於所以撤楚軍削曾公權者﹐三致意焉。是時曾公負朝野重望﹐天子方倚以平賊。軍機大臣見而哂之﹐由是不獲再用。但有旨暫權都察院事﹐以疾篤辭﹐遂卒﹝下略﹞。按﹐所謂某公某公二人者﹐前者爲祁文端﹐後者爲翁文端云。使其說得行﹐則曾文正之末路﹐亦將與李秀成等耳。亂亡之不卹﹐而娼嫉之爲務。以視文文端﹐何其遠哉﹖何其反哉﹖◎記胡官交歡事伯相遼陽文恭公官文總督湖廣時﹐宮保益陽胡文忠公巡撫湖北。文忠才气卓犖﹐以一行省之力﹐經綸天下事﹐文恭拱手以聽﹐遂成大功﹐海內兩賢之。然二公離合之始末﹐議者或未之知也。咸豐五六年間﹐粵賊陷踞武昌﹑漢陽﹐蔓及旁郡﹐蹂躪數千里。是時文恭由荊州將軍攺總督﹐凡上游荊﹑宜﹑襄﹑鄖諸郡兵事﹑餉事﹐悉主之。文忠駐軍金口﹐進規武昌﹐凡下游武﹑漢﹑黃﹑徳諸郡兵事﹑餉事悉主之。二公值湖北全境糜爛之餘﹐皆竭蹶經營﹐各顧分地。文忠尢崎嶇險阻﹐與勁寇相持﹐獨爲其難。督﹑撫相隔遠﹐往往以徵兵調餉﹐互有違言。僚吏意向﹐顯分彼此﹐抵牾益甚。文恭於巨細事﹐不甚究心﹐多假手幕友家丁﹐諸所措注﹐文忠尢不謂然。旣克武昌﹐威望日益隆。文恭亦欲倚以爲重﹐比由荊州移駐武昌﹐三往拜而文忠謝不見也。或爲文恭說文忠曰「公不欲削平巨寇耶﹖天下未有督﹑撫不和而能辦大事者。且總督爲人﹐易良坦中﹐從善如流。公若善與之交﹐必能左右之。是公不翅兼爲總督也﹐合督撫之權以辦賊﹐誰能禦我﹖」文忠亟往見﹐文恭推誠相結納﹐謝不敏焉。文恭有寵妾﹐拜胡太夫人爲義母﹐兩家往來益密。饋遺無虛日﹐二公之交亦益固。文忠於是察吏籌餉﹐選將練兵﹐孳孳不少倦。文恭畫諾仰成而已﹐未嘗有異議。每遇收城克敵﹐及保薦賢才﹐文忠輒陰主其政﹐而推文恭首屍其名。朝廷以文恭督湖廣數年﹐內靖寇气﹐外援鄰省﹐成功甚偉﹐累晉大學士授爲欽差大臣﹐寵眷隆洽﹐文恭心感文忠之力﹐而文忠亦益得發舒。凡東南各省疆吏將帥之賢否進退﹐與大局一切布置﹐每有所見﹐必進密疏﹐或與文恭會銜入告。文忠所引嫌不能言者﹐亦竟勸文恭獨言之。訂謨所定﹐志行計從﹐人謂文忠有旋乾轉坤之功﹐不僅澤在湖北也。旣而文忠遘太夫人喪﹐得旨賞假百日。營葬後﹐卽起視師。駐軍皖鄂之交﹐省中大政﹐皆歸文恭主持。文恭聽已革總兵樊燮之訴﹐奏劾湖南巡撫幕賓﹑今侯相左公。左公爲文忠同學友﹐文忠嘗薦其才可大用者也。旣被嚴劾﹐文忠慍不言﹐貽書曾文正公﹐密解其獄﹐且薦左公襄辦江南軍務。文恭有門丁﹐頗爲姦利奔競﹐無恥者多緣以求進。文忠所素欲參劾者﹐文恭或薦之得居要地。府中用財無節省﹐不足則提用軍餉﹐耗費十餘萬金。文忠積不能平﹐獨居深念﹐若重有憂者。當是的﹐今協揆朝邑閻公以戶部員外郎總理糧臺﹐兼運帷幄。往謁文忠﹐請問言事。文忠屏人﹐以督府事告之曰「方今籌餉如此艱難﹐而彼用如泥沙。進賢退不肖﹐大臣之職也﹐而彼動輒乖謬。今若不舉實糾參﹐恐誤封疆事﹐爲朝廷憂﹐吾子以爲奚若﹖」閻公對曰「公誤矣。夫本朝二百年中﹐不輕以漢人專司兵柄。今者督撫及統兵大臣﹐滿漢並用﹐而卓有聲績者﹐常在漢人。固由气運轉移﹐亦聖明大公無私﹐劃刮畦畛﹐不稍歧視之效也。然湖北居天下衝﹐爲勁兵良將所萃﹐朝廷豈肯不以親信大臣臨之﹖夫督﹑撫相劾﹐無論未必能勝。就使能勝﹐能保後來者必勝前人耶﹖而公能復劾之耶﹖且使繼之者﹐或勵請操﹑勤庶務﹐而不明遠略﹐未必不專己自是。彼官至督撫﹐亦欲自行其志﹐豈必盡能讓人﹖若是則掣肘滋甚﹐詎若今用事者﹐胸無成見﹐依人而行﹐況以使相而握兵符﹐又隸旗籍﹐爲朝廷所倚仗。每有大事﹐可借其言以得所請。今於軍事餉事之大者﹐皆爲公言是聽。其失只在私費奢豪耳﹐然誠於天下事有濟。卽歲捐十萬金以供給之﹐未爲失計。至其位置一二私人﹐可容者容之﹐不可容﹐則以事劾去之。彼意气素平﹐必無迕也。此等共事人﹐正求之不可必得者﹐公乃欲去之何耶﹖」胡公擊案大喜曰「吾子眞經濟才也。微子言﹐吾幾誤矣。」由是益與文恭交歡無間言﹐文恭亦敬服之終身。迨文忠薨於位﹐未幾而文恭劾巡撫嚴公澍森去之。威毅伯曾公巡撫湖北﹐又劾文恭去之。湖北從此多事﹐其閎整富彊之績﹐亦稍ㄨ矣。後人於是益以文忠之能用文恭爲美談云。按﹐世或傳官文恭嘗爲寵妾開壽筵﹐藩司某公不肯往拜﹐而胡文忠獨折節結之。官妾之母事胡太夫人﹐自此始。而官胡交歡﹐實全以是爲樞紐云。此事在崇拜文忠者或諱言之﹐顧其不足以爲文忠盛徳之累﹐昭然明甚矣。傀儡滿人﹐使爲我效力﹐以贊大功之成﹐斯實中興事業之源泉。而籌餉用兵諸方略﹐直其次耳。嗚呼﹗民族勢力之消息﹐豈不在人哉﹖◎敍益陽胡文忠公禦將咸豐之世﹐粵寇ㄈ擾﹐益陽胡文忠公治湖北七年﹐威名滿天下。環東南萬里被賊之區﹐其民喁喁相告﹐皆曰「胡公援我。」以余所聞﹐凡公所以察吏﹑理財﹑養民﹑睦鄰之具﹐罔不精絕一時。然公所以能指揮羣英而爲天下雄者﹐其禦將之略﹐尢能超軼古今云。初公以道員募鄕兵擊賊﹐隸曾文正公部下。追賊至江西﹐文正密薦公才可大用。俾率師還援湖北﹐旋拜巡撫之命。公初起﹐角巨寇。軍弱﹐連戰不利﹐潰而復集者數矣。會羅忠節公澤南﹐以湖北上游地不可不爭﹐請於曾公。引所部三千人由江西轉戰而前﹐連拔數城﹐簿武昌而壘﹑朝命聽公節制。羅公故以名儒講學﹐學者所稱羅山先生者也。曾公初練鄕兵﹐招之出。楚軍規制﹐皆所手定﹐門弟子多崛起爲名將。當是時﹐羅公以寧紹臺道赴援湖北﹐公一見﹐執弟子禮甚恭。𨿽僚屬語必稱羅山先生﹐事無巨細﹐諮而後行。詢其將軍吏之勇怯材鄙而擢汰之﹐羅公亦稍稍分其眾隸公。俾部勒其士卒﹐由是盡傳楚軍規制﹐變弱爲彊。自此始﹐羅公力攻武昌﹐被重創﹐三日薨。公哭之慟﹐以弟女妻羅公長子。舉其裨將李忠武公續賓﹐代領其軍﹐勇毅公續宜佐之。二李者﹐故羅公髙第弟子﹐沈毅多大略﹐公以昆弟遇之﹐而漸增其餉﹐俾益募兵﹐遂克武昌﹐盡收湖北諸郡邑。悉銳攻九江﹐將沿江以瞰金陵。時李公父母皆篤老﹐方事之殷﹐以不能歸省爲憾。公爲迎養其父母﹐晨昏定省﹐如事父母。日發書慰二李﹐二李皆感激﹐願盡死力。忠武旣克九江﹐鼓行而東﹐師銳甚。會援賊大至﹐戰於廬江三河鎭。公方奉太夫人諱﹐有旨百日後起視事﹐公具疏懇辭。忽聞忠武死綏﹐遂投袂起﹐以大事屬勇毅公。俾鳩潰散﹐修守備﹐弔死療傷﹐期年而後用之。且謂之曰「迪庵自任滅賊﹐而賫志長瞑。吾誓爲竟前功﹐以報死友於地下﹐當與弟勉之。」迪庵者﹐忠武公字也。勇毅於是日夜訓厲其眾﹐眾益奮。南解寶慶之圍﹐北奠淮西地﹐大敗悍賊陳玉成之眾於掛軍嶺。賊再竄湖北﹐再平之﹐勛望隆然﹐不數年超擢安徽巡撫。先是從曾公起兵者﹐羅公﹑李公﹐皆以陸師稱彊。其專領水師﹐則楊公嶽斌﹑彭公玉麟﹐功名與羅﹑李相上下。羅﹑李旣皆爲公用﹐而水師諸將亦奉曾公命﹐先後援鄂﹐分布江漢間。當是時﹐兵將駢集﹐主客牾﹐往往違言。公傾心調和﹐泯其異同﹐具餉必丰﹐獎薦愈隆﹐務揚善表功以聯諸客將﹐諸客將皆親附公﹐與曾公等。曾公久駐江西﹐不管吏事﹐權輕餉絀﹐良將少﹐勢益孤。公名位旣與曾公並﹐且握兵餉權﹐所以事曾公彌謹﹐饋飠軍源源不絕。湖北旣靖﹐乃遣諸將還江西﹐受曾公節度﹐軍勢復大振。曾公素有知人鑑﹐所識拔多賢俊。公常從問士大夫賢否﹐聞曾公有一言之獎﹐輒百方羅致推谷﹐惟恐不盡力﹐或畀以軍寄致大用。是時﹐公所擢任於儔人中者﹐又有忠勇公多隆阿﹐今一等子提督鮑公超。多公性頗忮﹐而老於兵事﹐饒智勇。鮑公後起﹐以驍果克敵﹐功尢多﹐二人不相下﹐公因激勵而兩用之。謂多公曰「鮑超蠢悍﹐非兵家所貴。賴吾子庇陰﹐以有今日。超之功﹐皆子之功也﹐幸始終左右之。」謂鮑公曰「多公言汝勇而無謀。汝能奮功名無蹉跌﹐則可以間執人口矣﹐勉之。」二郎河之戰﹐賊來益眾﹐超將退矣。公遣騎馳書告曰「寇深矣﹐如林翼輩。生死無足重輕﹐君威名蓋世﹐宜自重﹐盍少退。」超益力斗﹐遂大捷。公知多﹑鮑二人皆好勝﹐各予卒萬人﹐當一面。二人爭以戰功相掩﹐勛伐皆爲天下最。湖北當四戰之衝﹐爲賊必爭地﹐備多力分。公乃整榷政﹐通蜀鹽﹐攺漕章﹐每月得餉金四十萬兩﹐養兵五六萬人﹐驅除羣寇。又謂守疆當戰於境外﹐分兵援江西﹑援湖南﹑援安徽﹑援河南﹑浙江﹐未嘗不以天下大局爲競競。而天下之求將才者﹐亦不之他省而之湖北。一時以善戰名者﹐若都興阿﹑舒保﹑劉騰鴻﹑蕭翰慶﹐皆公麾下之選也。公量能授事﹐體其隱衷而匡其不逮。或家在數千里外﹐輒饋資用﹐問遺其父母﹐珍裘良藥﹐使歲月至。公嘗言天下無不可造之才﹐惟泊於仕宦與綠營舊習者﹐皆屏勿進。其人忠朴有志節﹐𨿽無巨績﹐揄獎必逾其量。或巽懦貪冒﹐不事事﹐敗軍政﹐罰亦不少貸。以是人咸感其遇而服其功﹐莫不樂爲之用。昔李勇毅公嘗告曾公曰「胡公待人多血性﹐然亦不能無權術。」公答之曰「胡公非無權術﹐而待吾子昆季則純出至誠。」勇毅笑應曰「然𨿽非至誠﹐吾猶將爲盡力以滅此賊也。」是時將帥同心如此﹐故卒有成功云。按﹐聖賢而豪傑者﹐曾公也。豪傑而聖賢者﹐胡公也。李勇毅之評胡公至矣﹐然惟有血性者乃能用其權術。若無胡公之血性﹐而學其權術者﹐殆而已矣。◎苗沛霖之反復同治元年夏四月﹐多公軍克廬州。玉成以皖﹑鄂脇從數萬人﹐奔苗沛霖於下蔡﹐欲與同拒官軍。苗沛霖者﹐以諸生爲團練長﹐劫其眾以叛﹐大帥勝保招降之﹐猶持兩端﹐意叵測。受官於朝﹐不肯冠帶﹐使其下呼己爲苗先生。攻巡撫翁同書於壽明﹐陷之。殺豪族之不附己者。有詔褫沛霖布政使銜川北兵備道﹐將進兵討之。沛霖乃復求撫於勝保﹐亦陰通款玉成﹐玉成僞封爲平北王。累書招玉成﹐謂鳳﹑穎二府﹐形勝可踞﹐諸鄕寨練丁皆習戰守﹐足備徵調。玉成信之。旣去廬州﹐多公以勁騎蹂其後﹐脇從敗散略盡﹐惟餘親兵三千人。沛霖出城迎玉成﹐執禮甚恭。見其親兵皆百戰精銳﹐欲奪有之。乃紿玉成駐眾城外﹐僅以百餘人入城。沛霖分兵防守諸門﹐多具酒食﹐陰令部卒引玉成從者入帳酣飲﹐而以盛饌饗玉成。伏兵齊起﹐遂麋之。送勝保軍中﹐勝保欲降之﹐不屈。因述勝保敗狀以爲誚﹐檻送京師﹐行至延津﹐有詔磔死。玉成旣死﹐親兵三千皆降於沛霖﹐爲致死力﹐沛霖以是益橫。明年科爾沁忠親王追剿撚酋張洛行於穎北﹐沛霖引兵角其後。設伏守隘﹐而洛行就擒。自謂連立大功﹐當受上賞。顧以前罪削籍﹐三年未復﹐鞅鞅不平。進據壽州懷遠﹐斷臨淮大營餉道﹐南畏楚軍之威﹐欲北趨中原﹐號召羣撚﹐而蒙城扼其衝。乃悉起練眾攻圍之﹐連營百餘里﹐勢張甚。將軍富明阿總兵王萬靑詹啟綸等﹐引軍赴援﹐皆堅壁不敢戰。俄而科爾沁親王督大軍南下﹐以總兵陳國瑞爲先鋒。王之誅張洛行也﹐剃積寇無遺種。淮甸之民﹐震其餘威﹐聞王將至﹔則已心膽欲碎﹐竊竊私語﹐謂苗先生陷我於死也。陳國瑞以數千人先至﹐連日夜攻擊﹐破沛霖營數壘。沛霖之黨﹐皆夜驚曰「王爺率大軍數十萬至矣。今其先鋒軍威如此﹐況王爺親至。我輩其能免乎﹖」親兵三千人相與某曰「我輩故英王舊部也﹐苗先生肆其詐慝﹐誘殺我英王。復以威劫我﹐使爲之用。是苗先生乃吾仇也﹐我輩何苦爲之盡力。」一夕﹐沛霖登營墻有所指揮﹐親兵二人掖以赴之外﹐挺矛舂之﹐殞。報詹啟綸﹐啟綸不信﹐拒之。遲明﹐報王萬靑﹐萬靑往驗之﹐信﹐剄其首﹐迎獻於王。淮南北練黨聞沛霖死﹐數百里間皆啟城寨降。王嘉王萬靑之功﹐奏賞黃馬褂。萬靑二親兵之分其功也﹐殪之以滅口。還至髙郵﹐暴病以卒。人謂二親兵爲祟也。

