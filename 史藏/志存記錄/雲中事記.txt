雲中事記﹝明﹞蘇祐著

嘉靖癸巳冬十月﹐大同卒殺總兵官李謹﹐距癸未甫十載﹐蓋再變矣。

先是﹐八月八日﹐余受面命巡按宣大。九月十三日辭闕﹐又二日至居庸﹐代其事。又七日至宣大。乃十月七日有大同之變。是夜五鼓﹐星殞如雨﹐豈變不虛生邪﹖又明日﹐代王遣內使入奏﹐過﹐告之故。旣而巡撫潘公亻放使亦繼至﹐揭云李瑾性過嚴急﹐興工不息﹐軍士訴﹐不聽﹐七日之夜﹐激而殺之﹐黎明解散﹐今已寧息。合具題並首惡另行查究。意蓋歸罪瑾云。余竊疑瑾縱有罪﹐非軍士可擅殺也﹐或姑安反側﹐不可盡憑﹐乃懼疏﹐其略曰「變𨿽成於激起﹐姦實本於玩生。大同地方再興變亂﹐良由驕軍悍卒蔑視朝廷﹐干紀違天﹐動逞脇制﹐法徒羈縻﹐略存紀綱﹐恩屢布宣﹐益見姑息。據賫揭帖人口報﹐巡撫大門並捲房亦皆燒毀﹐已後巡撫消息亦不可知。縱云變由總兵﹐說旣火延都院。由是觀之﹐則臺臣之重已就迫驅。具奏之詞﹐任其指畫參照。巡撫都禦史潘仿知人心之將變﹐不能弭消﹐致禍胎之旣成﹐轉乞赦宥﹐事不得已﹐罪亦難辭。伏念皇上軫念大同一鎭禍變再生﹐安危所關﹐紀綱所系﹐乞集廷議﹐以正國典﹐斯宗社無疆之福。若夫持守故常﹐非臣所知也。」總督劉公源淸亦具奏。未上而代王奏已先至。朝議洶洶﹐莫定。及見余疏﹐眾論是之。卽日﹐下兵部議覆﹐則命劉公與提督郤永將兵按問首惡﹐且降黃榜赦脇從﹐余監軍核功罪焉。遂相次行﹐期會之陽和城。未至﹐潘已拿二十餘人械系東來。其王弓兒首惡也﹐餘皆乘機搶貨之人。總督訊之﹐不服﹐因益招數十百人。劉公乃會郤先將兵而西。

比余至﹐則劉公迎﹐謂曰「已張黃榜﹐又已出曉諭﹐若入城﹐則惟按兵索捕首惡﹐脇從罔治﹐庶恩威自上出﹐而法足正矣。」余固善其一念忠憤之心天日可對﹐亦竊意諸逆自始變至今﹐脇制由己﹐肯帖然受命乎﹖業已行矣。

又明日﹐朱振自大同來﹐總督露刃見之﹐責以大義﹐但應曰「振一人何能爲也。」旣余見﹐對如總督。迨出而報者繼至﹐云大同城炮聲不絕。是夕﹐振仰藥死矣。振嘗總大同軍務﹐贓以萬計。癸未之變﹐亂軍取之獄中﹐援而立之﹐因輒授焉﹐贓亦罔問。後罷而瑾來代﹐凡軍伴上下班則更候之。瑾實甚廉﹐謀勇亦絕人﹐獨見軍政之日廢也﹐欲整飭之﹐不少縱。諸軍亦時時向振告﹐振曰「不我聽﹐柰何﹖」似亦不善應﹐嗾而殺之﹐未有也。初事之起也﹐止領糧餉者至城﹐求假一日治衣裝﹐而瑾不從﹐七八人醉而倡爲之。副總兵以下獨遊擊戴廉騎馬再向前﹐諸軍輒挽廉馬回﹐餘皆坐視之﹐可罪也。瑾聞變﹐乘屋下射﹐飛瓦斷其統﹐遂被執﹐不屈﹐但戟首東向曰「瑾死﹐朝廷盡戮汝矣。」因並其弟殺之﹐且焚其都察院大門及捲房。時已向辰﹐聚者亦僅數十百人。無藉者因肆搶掠﹐四門則效往年�邏﹐內言不得出﹐且要巡撫乞宥﹐而振遂擅攝指揮事。其後議者顧罪瑾而宥振﹐失是非之本心矣。

初﹐官軍之西也﹐諸逆罪固重﹐且襲故變﹐因訛言洗城大軍今且至。內一二良善𨿽知其訛﹐眾惑且懼﹐由是一城盡變。四門晝閉﹐遂謀抗王師。前軍甫至東關﹐參將曹安已死於乘城之炮。南關亦卽出兵接戰﹐復拒城﹐矢石如雨。郤永因與遼東遊擊武漟據南關﹐參將鍛堂等據東關﹐副總兵張鎭等據北艸廠﹐三面攻城。而城中亦時時自洞門出﹐相攻殺。洗城之說牢不可破。馬升﹑楊林﹑黃鎭﹑革位參將王安﹑郭全等故無賴﹐遂受眾推戴爲頭領﹐凡誘虜﹑出戰皆其指授。

旣而樊公繼祖來代巡撫之任﹐居陽和﹐不得入。見軍久無功﹐因相與往會總督於聚落。總督方謀水攻﹐言頗不相入。

初﹐余聞城中𨿽迫於叛軍﹐日夜求生之心實什之七八。千戶李椿﹑張著者兵部差官也﹐因其入城﹐則命以禍福曉之﹐又咸無不日夜望。郤則時時揚兵欲攻﹐而城中因不信黃榜﹐且疑兩千戶賣己。余間語總督﹐則又曰「君按臣﹐不可仰面語賊。」因自思﹕意旣不合﹐事焉能濟﹖徒貽誚矣。乃復還陽和。樊公遂有請金牌入城之奏﹐而余亦參兩節制久暴師無功﹐乞天語戒飭。羅峯見余諸奏﹐每語人曰﹕禦史當大用。及見是﹐乃不以爲然。外議亦紛紛矣。余因取蓍揲之﹐得大過之隨。竊意斷曰﹕斯事誠大﹐非大過人之材罔攸濟諒哉。稽隨之時義﹐坎水震木﹐玆仲冬﹐盛徳在水﹐木且休矣。平定之期﹐其在春乎﹖筮史識之。旣而賊誘大虜至城下﹐內外夾戰﹐我師失利。虜𨿽去﹐聲言且復來。又數日﹐爲二月四日﹐節在驚蟄﹐語筮史曰「占無乃應乎﹖」門旣辟﹐果大同兩人至﹐其一鎭撫王寧也﹐詰之﹐則曰「城中實畏死﹐非叛。今黃榜坐馬升等名﹐城中以爲誣。諸印信結狀﹐咸在望貸此七人以全百萬之眾。」余因笑曰「受命西來﹐按玆兩鎭﹐四閱月矣﹐今始見大同朱篆﹐尙爲賊遊說邪﹖」且曰「朝廷百餘年生息﹐何負於汝﹖乃一旦助逆招虜。若自爲利﹐獨能保妻子不奴辱乎﹖」王寧因求近案對狀。旣前﹐泣訴曰「城中實怨此七人﹐恨未能卽殺之。得庫金二百募賞可濟。又實欲內應﹐不得通﹐亦恐不自免也。願示之信。」余曰「城存﹐倉庫固存。陷之﹐慮城且亡﹐矧倉庫邪﹖儻謀成﹐賞不吝。恩信黃榜具載﹐尙俟多言﹖」乃印給批回﹐使馳去。蓋虜旣去﹐城中聞穿地鑿城﹐益懼﹐因怨此七人﹐曰「柰何駢死」﹖思圖之矣。

時詹郎中榮﹐戴遊擊廉並機警﹐軍士素不怨此兩人﹐而兩人亦深相結。馬升微察其情﹐求自脫﹐乃以情告廉﹐乞宥罪﹐戮餘黨以應黃榜。廉察其實﹐乃語詹﹐因縋城下見總督。總督已解官東歸有期﹐城中不知也。時楚職方書﹑李戶部文芝適咸以水攻至﹐在劉公所。劉因紿曰「城中惑言﹐不信黃榜﹐謂朝廷將盡殲之。玆遣二部使察眞妄回奏﹐死無日矣。」詹曰「公言如是﹐巡臺謂何﹖」則又詭曰「明日當自至陽和言之。」又曰「二部使可卽一至城下﹐以慰倒懸。」劉曰「難輕就見﹐俟明日南城下見之。」明日﹐劉公果東歸﹐楚偕副總兵梁震等至南城下﹐見諸父老﹐因擁之自西門入﹐面定約。楊林察其狀﹐亦因馬升乞死﹐諸君許之。次日﹐東圃至自大同﹐備以告。又明日﹐乃斬黃鎭等三人﹐傳首東來﹐而雙巖入城撫定。

劉公旣得去﹐張侍郎瓚時督餉在﹐受命來代﹐業相約至陽和。及得報﹐乃徑度而西﹐至城下﹐躐爲己功﹐不顧劉矣。父老生儒亦相率詣陽和﹐請曰「撫臺入矣﹐望偕至以慰人心。」余曰「撫﹐安也﹔按﹐治也。慈母哺失乳之子﹐樊公足矣。余𨿽不才﹐天子法吏﹐將由小門入乎﹗且止此四閱月﹐非雲中何棲棲也。大門朝辟則夕以入﹐夕辟則朝以入。」眾曰「諾。」遂先歸。旣而門大辟﹐張朝入﹐余夕入。城上相望者猶迆邐也。余乘馬過四街﹐老稚府伏左右﹐頂水鑪香者不可勝數。旣至院﹐報事者告曰「防護須兵幾何﹖」余曰「何須﹖若不以心﹐誰非叛者﹖且蔡人卽吾人﹐況一時之變乎﹖」由是聞者諗無它﹐遂盡散去。次日﹐詰之曰「黃榜取七人﹐馬升﹑楊林自效死免罪﹐可諉也。王安﹑郭全何以具奏乎﹖是法信終不行﹐城誰與存﹖」兩人懼﹐乃夜斬王﹑郭。又明日﹐具奏論其功罪。本兵報曰「卽當有敕敕禦史矣。」旣而代王奏乞犒賞以安人心﹐不過徼福以慰軍士。凡王府奏﹐例下之禮部。時桂洲夏公言爲尙書﹐黃公綰爲侍郎。綰以奪也。逾兩月不定﹐蓋先意云。諸勘官亦莫能與爭﹐而招擬實不合。至於邀截實封﹑侵欺銀兩等項﹐詞皆文致﹐不知法鮮麗也。

旣會奏去﹐余與樊公奉旨處決逆黨三十六人。有定期張總督行在。次日﹐恐有變也﹐乃累以臺札未到爲言。余曰「咨猶札也。咨已備矣﹐無庸俟也。」乃八月廿有六日偕撫臺至帥府審諸服辯﹐驅之市﹐日中而戮之。觀者塞巷壓層﹐蓋自癸未變後﹐無日論刑有杖人者哉。吁﹗法廢久矣。旣罷﹐例爲宴﹐張公謝不至。明日﹐亦不告而去。又明日﹐余自西門出巡塞﹐因攜楊林行﹐歷左衛﹑平虜﹑井坪﹑朔州而南。自杜巡察後不塞行十四年﹐獘誰與稽﹖復轉而東﹐至應州﹐則去大同爲近。乃呼林進﹐語之曰「爾知所以生乎﹖」叩頭曰「公活我。」余曰「否。斯朝廷之恩信也。汝忽疑﹐但汝亦迫於勢﹐非初心。旣已宥之﹐又從而殺之﹐殺一人而失大信﹐其誰肯爲﹖顧已保首領﹐又升常﹐與偕獨無一人怨忌乎﹖人將他事媒孽汝﹐汝難免矣。」林泣曰「願公卒生之。」復曉之曰「不解任﹐固以兵自衛也。斯無兵足恃﹐可一力士縛汝出斬首矣。終不可者﹐爲大信也。可歸語升﹐共圖之。」林復泣曰「柰都臺何﹖」余曰「爲汝致書。」旣歸﹐猶豫不決。樊公詰問之﹐乃各以情告。旣卽遣人代之﹐調衛之命下矣。後兩人輒復悔﹐稽延旬餘﹐迫而後行。樊公致書曰「彼兩人去甚難﹐非先解其任。旣當遣﹐不可畱﹐又不肯卒去﹐則當迫之。迫之將無變乎﹖凡此皆執事之力也。古人云杯酒釋兵權﹐今杯酒且不費矣。」

後漁石唐公在刑曹﹐會奏﹐劉止奪秩家居﹐郤降級。其初謀逆王弓兒等諸叛已伏誅﹐大同一鎭遂安﹐百萬生靈生息自如。不知者往往猶有吠聲之疑﹐余轍解之曰「嗟﹗毋庸異視大同也﹐異視則君子曰棄我矣﹐則怨心生﹔小人曰畏我矣﹐則逆心生。語云蛇影生疾﹐審聽之可也。」或亦有因而固問之者﹐歲月云邁﹐亦不暇悉﹐因憶錄之﹐用備遺忘﹐於是乎記。

