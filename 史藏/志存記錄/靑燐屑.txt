靑燐屑淸應廷吉等撰

●靑燐屑上卷

慈谿應喜臣著

思宗禦極之元年﹐五鳳樓前﹐獲一黃袱﹐內襲小畫一卷﹐題云﹕天啟七﹐崇禎十七﹐還有福王一。淸晨﹐內侍檢得﹐卽奏禦前。思宗因傳巡皇城各官﹐究所從來。時﹐袁槐眉先生以省垣隸皇城事﹐奏上曰﹕此事不經﹐何由得至大內。且臣等巡視﹐俱各未見﹔而內臣特奏之﹐焉知非有姦人包藏禍心﹐潛伏肘腋而爲此耶﹖如一追究﹐將來必有造訛立異﹑簧惑聖聽者矣。上可其奏﹐立命火之。

丁丑﹐予計偕北上。禮闈竣事﹐訪宣武門外斜街﹐見鄕民數輩﹐擁一白雞﹐羽毛純白﹐喙距俱赤﹐云重四十斤﹐索價一兩。觀者環堵﹐莫之敢售﹐蓋不知爲何物也。偶閱字匯﹐鳥獸部■﹝敖上鳥下﹞字注云﹕■﹝敖上鳥下﹞﹐形如雞﹐毛色純白﹐嘴距純紅﹐所見之國亡。

癸未六月﹐夜坐納涼﹐忽陰雲四合﹐雷電交作﹐爆光之中﹐出火星一道﹐聲如炮炭。考之天元玉曆曰﹕電中聚火﹐人君絕世。

壬﹑癸年間﹐都下變異種種﹐如天津撫院將臺旗竿終夜號泣﹐撫臣具疏以聞。椎牲祭之﹐亦不輟。

鳳陽祖陵﹐悲號震動﹐三年不止。守陵內臣﹐大集雲水﹐齋醮彌夕﹐鸞鶴翔空﹐累數千百﹐震號如故。

五鳳樓前門拴﹐風斷三截﹐京師黑眚見﹐大內百怪出﹔如此之類﹐紀述未盡。

都人士爲予言﹕癸未春﹐京營巡捕軍夜宿旗軍之西首﹐更定時﹐一老人囑曰﹕今夜子時﹐有一婦人﹐渾身縞素﹐涕泣而至﹐自西向東﹐汝切不可放過。如放過﹐爲害不淺。至雞鳴﹐卽無事矣。吾乃地祗神靈﹐將來救此一方民命。如違吾言﹐當得重譴。至夜將半﹐果有一婦﹐泣訴如前。雲歸母家﹐不意夫死﹐急欲奔喪﹐不避昏夜。邏者謹如前戒﹐堅執不允﹐婦亦暫退。迨漏五下﹐邏者睡去﹐婦折而東矣。輒復旋反﹐蹴邏者醒﹐而告之曰﹕吾乃喪門神也。上帝命我行罰﹐災此一方﹔汝何聽老人言﹐阻我去路。汝今抗旨﹐災首及汝。言迄不見。邏者大懼﹐奔歸告其家人﹐言未及終﹐僕地而死。嗣後﹐遂有疙疽瘟﹑西瓜瘟﹑堔頭瘟等癥﹐死亡不可勝計。

甲申四月﹐鳳陽總督馬士英﹑總兵黃得功剿寇﹐內臣盧九徳聞變南行﹐江北郡縣﹐擄掠一空。

總漕黃希憲聞變南行﹐挾持獨富﹐東省士民多從之者。山東總兵劉澤淸﹐至淮安﹐安東守將邱磊截其家口輜重﹐數日得還。

番山鷂﹝髙傑之別號﹞首將李成棟至淸江浦﹐守將張士儀以火攻之﹐殺獲甚眾。

五月﹐閣臣髙弘圖﹑樞臣史可法﹑督臣馬士英﹑內監韓贊周﹑盧九徳﹑科臣李沾﹑臺臣左光先等共擁福藩世子正位南京﹐攺元弘光﹐遣臣分道安撫天下﹐從龍定策諸臣進位有差。

上命諸臣集議﹐誰任居守﹑誰任督守﹖內監韓贊周言於眾曰﹕馬相公弘才大略﹐堪任督師。史相公安靜寧一﹐堪任居守。士英不樂出鎭﹐辭曰﹕吾往歲擒劉超﹑服老回回﹐多負勤苦﹐筋力憊矣﹐無能爲也。史老先生﹐鎭撫皖城﹐屢建奇績﹐目今番山鷂已至淮南﹐淮安士民仰公盛徳﹐不啻明神慈父。督是師者﹐非公而誰﹗史公曰﹕誠如公言﹐毋乃過其實耶﹗東西南北﹐惟君所使﹐吾敢惜頂踵﹑私尺寸﹑墮軍實而長寇仇乎﹖願受命。越數日﹐遂進太子太保﹑兵部尙書﹑武英殿大學士﹐視師淮揚。

朝議旣定﹐以史公督師淮揚。蘇州吳縣廩膳生盧渭率太學諸生抗疏爭之﹐有「奏檜在內﹑李綱在外﹐宋終北轅」等語﹐朝野傳誦﹐以爲名言﹐時人方之陳東云。

時﹐劉澤淸據淮安﹐維揚士民之懼番山鷂之乞據揚城也﹐登埤固守﹐堅不令入。四野居民﹐奔竄靡寧﹔而髙傑之兵﹐殺人無忌﹐莫敢攖鋒。江都觀政士鄭元勳恃其才之足以服眾也﹐且認時局之綫索在乎﹐岸然出而爲調人﹐往來髙營﹐酣飲達旦。傑復以幣餌之﹐元勳气益揚﹐語於眾曰﹕髙帥之來﹐敕書召之也﹐馬士英聘書現在﹐卽入南京﹐尙且聽之﹐況揚城乎﹗百姓未知眞實﹐哄然以元勳與賊通﹐賣揚城以市徳﹐遂共刃之。寸鑻骨片臠﹐咀嚼俱盡﹝先是﹐士英用金幣往聘番山鷂﹐弘光帝手詔有「將軍以身許國﹐帶礪共之」等語﹞。

元勳有別墅在城西東南隅﹐水色山光﹐互相掩映﹐顏曰影園。壬午春月﹐牡丹盛開﹐得姚﹑黃二本。因言宋錢公輔園亭﹐曾得此種﹐賞花同時之客﹐俱登崇階﹐爲一代名佐。元勳意頗自得﹐擬刻影園集﹐徵名人詩歌以百什計﹔而竟遭奇禍﹐何也﹖

元勳旣死﹐番山鷂大懼﹐因劫閣部於福緣庵﹐羅列兵仗﹑甲士環堵﹐公夷然處之。將及浹旬﹐乃爲具疏﹐以瓜步城屯其士卒﹐眾志稍安。

髙傑橫甚﹐頭顱滿野﹔聞督師來﹐亦頗嚴憚﹐分命將士夤夜掘坎埋胔掩骼。升帳之日﹐傑詞色俱變﹐惴惴然若有不可測者。及庭見時﹐坦衷朴質﹐平易近人﹐偏裨亦各畱茶。自此﹐將帥視爲易與﹐矯命橫行﹐大爲跋扈之勢矣。

六月﹐朝議封黃得功爲靖南伯﹑劉澤淸爲東平伯﹑劉良佐爲廣昌伯﹑髙傑爲平興伯﹐是爲四鎭。左良玉﹑鄭芝龍﹑唐通等進爵有差。

七月﹐安撫浙江監察禦史左光先疏薦原任徐州碭山知縣應廷吉於朝﹐有「三式之學皆精﹑天官之微更悉﹐臣與久處﹐信而有徵。所當投大遺艱﹐究其底蘊」等語。部覆授廷吉淮安府推官﹔閣部具疏請之﹐奉旨﹕廷吉卽以淮安府推官職銜﹑閣部軍前效用。同得是旨者﹐爲劉湘客﹑通判張﹑紀克用等。

揚州初定﹐遂於八月督巡淮安﹐點視劉澤淸兵馬﹔奏以澤淸駐淮安﹑髙傑駐瓜揚﹑黃得功駐儀徵﹑劉良佐駐壽春﹐各有分界。

是月﹐魯藩從東兗來﹐信宿而去。

唐藩從鳳陽來﹐會於淮浦﹐盤桓旬日。唐藩以閣部有肄業之恩﹐往還簡札稱門生。唐藩先以罪廢﹐禁錮髙墻﹔弘光帝登極﹐閣部具疏救之。

八月十五日﹐閣部升帳﹐忽旋風從東南起﹐吹折牙旗一面﹔其風旋轉丹墀﹐良久方散。公以廷吉初至軍前﹐欲試其實﹐卽命占之。占曰﹕風從月徳方來﹐爲本日貴人﹐時當有貴臣奉王命而至者。風勢旋轉飄忽﹐其事爲爭音﹐屬徵象﹐爲火數﹐居四﹔二十日內﹐當有爭鬥之事。五日前後﹐須防失火﹐且損六畜。越三日﹐城西北隅火﹐焚死一驢﹐毀民捨三間﹔匝月﹐遂有土橋之變﹐而督師髙大監以王命至。公因其學之非妄也﹐時咨問焉。

九月﹐從淮抵揚。初定從徵文武官員經制俸廩之數﹐開標額兵三萬人﹐四鎭同之﹔每鎭本色米三十萬石﹑銀四十萬兩。左良玉稱是﹐各鎭不等。

閣部請印七顆﹐設督餉道印一顆﹐以原任副使黃鉉掌之。監軍道印一顆﹐以原任副使髙岐鳳掌之。行軍兵部職方司郎中印一顆﹐以黃日芳掌之﹕同其官者﹐爲秦士旗主事﹑何剛﹑施鳳儀等。監餉同知一員﹐以知縣吳道玉署之﹐無印。監紀推官印一顆﹐先後掌其印者爲原任僉事陸遜之﹑原任知縣應廷吉﹐同其官者爲劉景綽﹑梁以樟﹑呂彥良等。從徵立功﹐爲原任翰林院庶吉士吳爾塤﹑滁泗兵備石啟明﹑開府推官李長康﹑贊畫通判張鑻﹑知縣殷垤﹑支益等﹐參贊等官不及備載。侯方嶽後至﹐以爲桃源知縣。督師大廳副總兵印一顆﹐以李正春掌之。督師中軍旗鼓印一顆﹐以馬應魁掌之﹔同其官者﹐爲翟天葵﹑陶正明等。督師軍前賞功參將印一顆﹐以汪一誠掌之。

靖南伯黃得功標下監軍職方主事一員﹐以馮元飂爲之﹔監紀推官一員﹐以徐某爲之。

東平伯劉澤淸標下監軍道一員﹐以淮海道加太僕寺少卿張文光爲之﹔監稅知縣一員﹐以原任贛楡縣知縣方來商爲之﹝東平鎭淮﹐睚眥殺人﹐無所顧忌。北來朝臣韓如愈等﹐悉被慘殺﹔其餘泯泯者﹐不能盡悉。然頤指惟諾﹐惟熊民之言是聽﹔樊明片言轉移﹐全活甚眾﹞。

廣昌伯劉良佐標下﹐額設未詳。

興平伯髙傑標下﹐監軍道一員﹐以王相業爲之﹔監紀同知一員﹐以原任安塞縣朱統錝爲之﹔監紀通判一員﹐以許鴻儀爲之。

總河軍門王永吉標下﹐監軍道一員﹐以黃國琦爲之﹔監紀推官一員﹐以楊芬爲之。

江北督師太監髙起潛標下﹐額設未詳。

四鎭各私設行鹽﹑理餉總兵﹑監紀等官﹐自畫分地﹐商賈裹足﹐鹽壅不行。各私立關稅﹐不系正供﹔東平則陽山﹑安東等處﹐興平則邵伯﹑江堰等處﹐多凶橫掠民﹐民不聊生。

弘光帝旣立﹐以戶科右給事中左懋第加兵部侍郎﹑總兵官陳洪範加宮保都督﹐使北修和議。懋第不屈﹐以身殉難﹔洪範放還﹐尋亦被戮。

當事者議以阮大鋮爲兵部尙書﹐舉朝爭之。南都人夜書一聯於司馬堂﹕闖賊無門﹐匹馬橫行天下﹔元凶有耳﹐一人濁亂中原。爾時獘政﹐難以枚舉。南都人復書西江月一詞於演武場云﹕有福自然輪著﹐無錢不用安排。滿街都督沒人臺﹐徧地職方多無賴。本事何如世事﹐多才不若多財。門前懸掛虎頭牌﹐大小官兒出賣。

黃蜚自登州來﹐欲覲南都﹐路經淮揚﹐慮爲髙﹑劉二鎭所掠﹐以書致黃得功﹔欣然以兵迎之﹐弗虞髙之尾其來也。至邗關外五十里地—名土橋﹐角巾緩帶﹐飲馬蓐食。髙營三叉河守備﹐不審其由﹐以得功暗襲維楊﹐髙急﹔髙遂密布精騎於土橋左右﹐而黃不知也。俄而﹐士馬圍合﹐漸漸逼身﹐馬不及介﹑人不及裝﹐箭集如雨。得功以槍撥去﹐無及膚者﹔所乘戰馬價值千金﹐攢簇而斃。得功奪他馬而馳﹐隨行三百騎盡爲髙營收去。

疇昔之夜﹐番山鷂以得功離鎭﹐發兵千人夜襲儀徵。守城副將丘鉞﹑馬岱等偵知之﹐相與謀曰﹕髙兵來﹐以主帥他出也。姑以舊城委之。天明﹐主帥必至﹐內外夾擊﹐吾事濟矣。因閉門堅守﹐令士卒飽食熟睡﹔城外四隅虛設煙火﹐以爲疑兵。薄暮﹐髙兵大至﹐見已設備﹐不敢前進。又見煙火聯絡﹐以爲黃兵營盤﹐炮矢齊發﹔夜半與火藥俱盡。城中望見﹐馬岱爭先殺出﹐千人喪魄﹐俄頃盡殲。

番山鷂必欲以揚爲鎭﹐屢肆要挾﹔閣部爲請於朝﹐維揚士紳又復大哄。守土以無禍爲辭﹐閣部遂遷東偏行署﹐以督府居之。入城日﹐髙夫人邢氏號令嚴肅﹐頗稱安堵﹝按邢氏﹐闖賊李自成妻也﹔番鷂通焉。自成覺之﹐杖之百﹐將殺之﹐番山鷂挾向南奔﹐自成追之不及。邢氏美而艷﹐然嚴毅﹐將士悚惕﹔番山鷂見之﹐終身不復議置側室﹞。

閣部銳意河南﹐黃日芳﹑陸遜之叩應廷吉曰﹕師相將有事於中州﹐君意何若﹖廷吉曰﹕明年太乙在震﹐角亢司垣﹐始擊掩壽星之次﹐當殞上將﹐天下事未可知也。聞東省探細人至臨淄﹐士民翹望王師如雨濟旱﹐何不取道於東﹖義聲直進﹐彼中豪傑﹐必有響應者。二公默然。

朝廷疏論時政﹐有微刺公者曰﹕督師之地﹐爲招亡納叛之區﹔閣部之前﹐爲藏垢納污之所—蓋指北來諸公而言也。公置之不辯。於是﹐東平各挾阿私﹐上疏論薦﹔中外之勢﹐同水火矣。

興平定居﹐閣部遂如儀徵﹐點視黃得功兵馬﹔大閱於部﹐賞賚金帛千金有差。

黃﹑髙交惡﹐遂各治兵。番山鷂曰﹕曩昔千人皆維揚惡少﹐嘗欲圖我﹐我故驅之﹔假手於黃君之士卒﹐豈敢敗衄也。黃必欲報怨﹐閣部不得已﹐復之儀徵﹐泊舟吾臺庵側﹐以爲調釋。值得功母夫人逝﹐苫次與語﹐稍霽色焉。因命監紀通判許鴻儀﹑推官應廷吉往髙營議和﹐髙𨿽聽命﹐而所得馬匹匿弗肯還。往反再四﹐始償百匹﹐皆羸瘦不堪者。解至黃營﹐止收其半﹔閣部復以二十匹彊之﹐餘三十匹漸次斃矣。髙不肯補﹐閣部不得已﹐償解三千兩﹐復令髙傑以千金爲黃太母賵﹐憾始稍釋。

南內出太祖時所積軍器及新造弓矢等件﹐數可十萬副﹐解赴閣部軍前。路經儀徵閘﹐黃營將士搶掠過半﹐督藩令箭禁不能止。黃營監紀推官徐某解犯令者數人﹐皆牧豎也﹔閣部宥而弗治﹐所失重器亦不可問矣。兵部主事馮元飂來見﹐閣部以其名家子﹐禮接之﹔而倨傲不恭﹐气質與得功等。遂令監黃軍﹐蓋外之也。

儀徵返旆﹐決意河南之行。番山鷂於初十日祭旗﹐風吹﹐大纛頓折﹐紅衣大炮無故自裂。傑曰﹕此偶然耳。遂於十月十四日登舟。應廷吉私謂人曰﹕旗斷﹑炮裂﹐已爲不祥。今十四日﹐俗稱月忌﹐又爲十惡大敗﹐何故登舟﹖同列曰﹕髙藩幕下﹐智囊濟濟﹐豈無解此者。詩曰﹕無易由言﹑莫捫朕舌。應吉曰﹕其然﹔吾言過矣。

二十一日﹐閣部暫駐淸江浦﹐遂奏李成棟爲徐州總兵官﹑賀大成爲藩標先鋒總兵官﹑陸遜之爲大梁屯田僉事﹑胡蘄忠爲睢州知州﹑泠時中爲開封府通判﹑李長庚爲開封府推官﹐經略中原。時原任戶部主事蔣臣﹑歸安縣儒學生員韓繹祖後至﹐閣部乞奏官﹐辭不受。

諸藩各分汛地﹐長江而上爲左良玉汛地﹐天靈州而下至儀徵三叉河爲黃得功汛地﹐三叉河而北至髙郵州界爲髙傑汛地﹐自淮安而北至淸江浦爲劉澤淸汛地﹐自黃家營而北爲史公汛地﹐自宿遷至駱馬湖爲總河軍門王永吉汛地。

閣標張天祿爲前鋒鎭﹐駐瓜州。許大成爲遊擊﹐領忠貫營。李棲鳳爲甘肅鎭﹐駐睢寧。劉肇基仍總兵官﹐駐髙家集。張士儀爲河協鎭﹐駐王家樓。沈通明爲參將﹐駐白洋河。

黃鉉督理糧餉﹐往來常﹑鎭﹔何剛催趲糧餉﹐往來蘇﹑松﹐兼理忠貫營事。髙岐鳳爲監軍道﹐同李棲鳳協防睢寧。髙日芳爲行軍職方郎中﹐秦士奇﹑施鳳儀副之。應廷吉爲監紀推官﹑吳道正爲監餉知縣﹑馬應魁爲中軍副將﹑翟天葵爲旗鼓—陶匡明副之﹑汪一誠爲賞功參將﹐同駐白洋﹐以任防河之役。後北兵入揚州﹐吳道正﹑馬應魁﹑陶匡明﹑汪一誠等死之。

有使從此方來﹐自稱燕山衛王百戶﹔持書一函﹐函題云﹕某王致書史老先生閣下。史公令中軍官厚加款待﹐上其書於當寧﹐令詞臣擬議報書以答之。

十月﹐有旨以莫須有事﹐捕安東副將邱磊下獄。劉澤淸自往唁之﹐飲饌丰美﹐把臂嗚咽﹔且諭獄吏小心承值﹐會當書疏﹐請磊復職。無何﹐磊竟殺﹐�𨿽史公奉旨而行﹐實東平修怨爲之也。

十一月四日﹐爲閣部懸弧之晨。舟抵崔鎭﹐各官免參。急報剡城夏固山闌入宿遷。史公愀然不樂﹐亟召眾官。舟皆未至﹐惟應廷吉從﹐因召見﹔徐問曰﹕在昔姜子牙﹑張子房﹑諸葛孔明﹐何如人也﹖廷吉對曰﹕三公皆王佐才﹐不得位置優劣﹔𨿽勳名事業成就不同﹐則時有利﹑有不利也。龐徳公曰﹕臥龍𨿽得其主﹐未得其時﹔斯言確矣。公曰﹕陳壽有言﹐將略非其所長。廷吉曰﹕考之傳記﹐孔明種種調度﹐出人意表﹔豈壽所能窺測﹗他不具論﹔出師表云﹕鞠躬盡瘁﹐死而復已﹔至於成敗利鈍﹐非臣之明所能逆睹。只此數言﹐萬世人臣之軌則也。公故容謝曰﹕年兄教我矣﹝廷吉與公同譜﹐故云﹞。旣而曰﹕天下事已不可爲﹗先帝變日﹐予待罪南樞﹐宜固應死﹐轉念天下國家之重﹐庶幾主器得人﹐希紹一成一旅之烈﹔不意決裂至此﹗揆厥所由﹐職由四鎭尾大不掉。爲今之計﹐惟斬四臣頭懸之國門﹐以爲任事不忠之戒﹐或其有濟。昔之建議而封四鎭者﹐髙弘圖也﹔從中主張贊成其事者﹐姜曰廣﹑馬士英也。依違其間無所救正者﹐余也。又曰﹕連日天象﹐變異如許﹐年兄何不擇其善者而言之。廷吉曰﹕據實而言﹐猶疑僞妄﹔敢臆說乎﹗令取新書二冊﹐贈廷吉而別。

次日﹐抵白洋河﹐令廷吉監劉肇基軍﹑髙岐鳳監李棲鳳軍進取宿遷。初八日黎明﹐師濟河﹐夏固山遁去﹐遂復宿云。

越數日﹐夏固山復圍邳州﹐軍於城北。劉﹑李二將軍軍於城南﹔兩將相望﹐未嘗一矢相加。樵采者出﹐北兵諭之曰﹕爾民卽吾民﹐吾不殺汝﹔好守城池﹐必爲他賊所據﹗相持半月﹐各引去。

邳﹑宿報至南都﹐貴陽方箕踞而戲﹔讀罷﹐大笑哈哈不住。時﹐東省楊公士聰在座﹐驚問曰﹕邳﹐宿淪陷﹐幸而復完﹐南北關系不淺﹔公何泄泄爲﹗貴陽曰﹕君以誠有是事耶﹖楊曰﹕寧有無疾而呻者﹗貴陽曰﹕不然。此史道鄰之妙用也。歲將盡矣﹐陽河將吏例應敍功﹐耗費錢糧例應銷算﹔蓋如敍功﹑銷算地也。楊且信且疑。明春﹐奉使河上﹐始知無僞。

復有使從北方來﹐自稱鴻臚寺班周某者﹐致書如前。公不啟封﹐沈之於水﹔重賚其人而遣之。

鹵薄所至﹐凡一技﹑一能欲效用者﹐皆投策進見﹐隨試隨收﹔月有廩飭﹐以推官應廷吉董其事﹐命曰禮賢館。於是﹐四方幸進之徒﹐接踵而至﹐甚有獻策請鬻三山街天功坊以助軍餉者。棐臣病之﹐白史公曰﹕是皆躍冶之士﹐吏無實用。所捐糈縻﹐亦百姓脂膏也﹔曷不遣此輩歸塾就業﹐另儲其才以副實用乎﹗公曰﹕吾將以禮爲羅﹐冀拔一於千百﹐以濟緩急耳。廩之如故。相聚數月﹐旣無拔萃之才﹐亦無破格之選﹔始私相謂曰﹕求之甚殷﹐遇之甚疏﹐吾輩其齊門之瑟也夫﹐悄悄引去。城破日﹐從公及於難者。止一十九人。

額餉𨿽設﹐以入不敷所出﹐遂以戶部主事施鳳儀行鹽揚州。

揚州爲髙藩汛地﹐不隔礙不行﹝﹖﹞。復以周某爲理餉總兵﹐興販米豆﹔官私夾帶﹐上下爲姦﹐利之以入﹐不全在官。遂議屯田﹐以陸遜之爲大梁僉事官﹐給牛糧籽粒﹐另設屬員﹔迄無成功。復欲應廷吉屯田邳﹑宿﹔廷吉辭曰﹕國家屯政﹐原有成額﹔小民世受﹐謂之恆產焉。所謂閒曠而屯之。且屯田籽粒旣入於官﹐有司常賦又何從出﹖聞之桃源縣生員有願輸百頭﹝﹖﹞﹑小麥五百石以請縣官者﹐斷無是事。爲此言者﹐而欺公也。公不以爲然﹐彊之視屯田僉事事。

朔風日勁﹐河陽倍嚴﹔因令秦士奇等沿河築墩﹐以爲施放炮火之地。應棐臣曰﹕是無益也。黃河兩岸﹐沙磧墳窳﹑土性虛浮﹐春水泛漲﹐斷必傾圮﹔安能架炮﹖而同事諸公﹐方欲以築墩多少居爲己功﹐且欲爲富貴進身地﹔議格不行。迄今兩岸一望平沙﹐墩基尙存﹔識者嗤之以爲搏沙之智。

延陵鄕紳朱一馮者﹐虎踞灘田盈千累百﹐家殷富﹔眾怨所歸。公慮經費不足﹐輒造其廬﹐請助餉萬金以塞眾口﹔朱不理焉。及興平鎭揚﹐膚訴者沓至﹔興平遂疏於朝﹐追贓數十萬。減至四萬﹐力不能完﹐一馮浮海赴閩。第三子庠生號長源者﹐受刑追比﹐羈管社學﹔隆冬隔宿﹐卸梭墮其二指。後北兵入﹐復與戴姓兄弟糾集灘兵﹐橫行衡命。戴已就戮﹐一馮父子不知所終。

●靑燐屑下卷

慈谿應喜臣著

乙酉元旦﹐大風拔木﹐積雪數尺。自臘迄春﹐陰凝不霽。白洋河幹﹐聊爲錦蕞﹔飄灑浸潤﹐竟不成禮。閣部以糧餉不前﹐諸軍饑餒﹔斷葷絕飲﹐蔬食啜茗而已。興平至徐州﹐程肖宇率驍健之士六人以降﹝肖宇﹐丰沛間大盜也﹔聚眾數千﹐攻掠無忌。思宗末年﹐百戰獲之﹐下廷尉獄。未正厥辜﹐闖賊躪入﹐釋之而南﹐仍復爲盜。畏興平彊盛﹐率眾附降﹞。興平遂與歃血定盟﹐饋遺酬酢﹐略無虛日。浹旬﹐酒酣﹐俱殺以殉。及至永城﹐鄕紳某者﹐蓄積甚厚﹐輸犒數千﹐興平亦與定盟﹔旋復見殺﹐並籍其家。故許定國力爲之備。

興平所宅徐州館捨﹐極其精潔。忽異物疊見﹐坐臥不寧。陡於白晝無因而火﹐興平胸首俱焦﹐狼狽走出﹔隨身寶玩﹐灰燼無餘。爰是﹐決意北徵﹐抵睢城焉。天啟甲子七月﹐五星聚張。辛巳春﹐黃河涸﹐漕艘不行﹔錢塘江﹐舟人炊飯﹐水入釜爲火。壬午秋﹐熒惑入南斗。棐臣嘆曰﹕伯陽父有言﹐今周之徳﹐若二代之季矣。象緯告凶﹑名川枯竭﹐將毋同乎﹗是時﹐黃河淸﹑泗州麒麟見﹐閣部謂棐臣曰﹕是非休徵與﹖將謂有建武﹑紹興之事也。棐臣曰﹕天心仁愛﹐托物徵奇﹐魯獸獲麟﹐未聞爲尼山之瑞。公艴然而起。

是月﹐閣部命監紀通判張鑻往河南﹐招撫土寇劉洪啟﹝混名一把沙﹞﹑李際遇﹑楊四等﹐便道過許定國營﹐且戒以勿令興平知也。

莫吾至睢州﹐紮營二十里外﹐懸王命旗於城堙﹔令曰﹕無故而入城者﹐視此。兵民安堵﹐秋毫無犯。翌日﹐莫吾率親信精銳之三百人入睢州城﹐許定國素服角帶候迎二十里外﹐執禮甚恭。有千戶某者﹐攔馬投詞云﹕定國謀汝。莫吾不之信﹐馬前責六十棍﹐送定國營﹔許卽梟示。莫吾遂與定盟﹐歃血鉆刀﹐結爲兄弟。定國以美姝進﹐英吾屏不禦﹔徐謂許曰﹕行軍之月﹐無所事此。弟如有心﹐爲吾畜之﹗掃�中原﹐以娛吾老。定國唯唯而退。

興平意欲急行﹐定國遲遲不果。興平詰之﹐定國曰﹕山妻偶恙。興平慍曰﹕弟﹐人傑也﹔何無丈夫气﹖兒女子願去則去﹔否則﹐殺之﹐以絕他念。前途立功﹐惟君所欲。倘濡涊不能﹐吾當爲君除之。定國驚曰﹕此末弟結髮﹐非他婦比。當卽隨行﹐幸勿見罪。定國爲上燈之酌﹐已則侍飲於興平﹐令伊弟許泗陪宴諸將﹐各侑以妙伎一人。飲半酣﹐諸將覺其有異﹐密告興平曰﹕今日之宴﹐大非昔比。伊弟許泗﹐神魂不安﹐將毋懷不仁乎﹖興平笑曰﹕爾等以定國爲虎狼耶﹗吾視之﹐直螻蟻耳。諸將再欲進言﹐興平揮之而退。遂各暢飲﹐人挾一伎﹐不自知其落於殼中也。興平寢室無宿將健兒﹐止髫髻之童數輩﹔所用鐵棍重十八斤﹐詭稱四十斤﹐每以自隨。漏將殘﹐前後左右長槍叢集。小童急報﹐興平急起索鐵棍﹐失之矣﹔猶奪他人之槍﹐步戰達旦﹐連殺數人而斃。三百人盡皆開膛﹐身首異處﹐覓一全屍不得也。次日亭午﹐城外將士約略聞之﹐猶未敢入。越三日﹐李本深等始率眾至﹐定國已渡河北向矣。睢城接壤屠戮幾二百里﹐所至之處飛走皆刑。

元正十日﹐閣部所乘座船桅竿﹐夜輒作聲﹔自上向下﹐復自下而上。中軍官備牲祭之﹐亦復不止。詢之長年﹐曰﹕無他﹐不過主人欲更舟耳。十八日﹐興平凶問至﹐公遂如彭城。

興平旣沒﹐諸將互相雄長﹔下弦之夕﹐幾至血刃。公環甲戴弁﹐坐以待旦﹐兢兢不免。昧爽﹐與諸將盟﹐以興平嫡甥李本深爲揚州提督﹑嫡弟髙某爲副將﹐以胡茂楨爲閣標大廳﹐李成棟總兵徐州﹐其餘將佐各有分地。立其子爲世子﹐請卹請廕。於是﹐眾志帖然。

東平開藩淮邸﹐大治宮室﹐窮極壯麗。造一水閣﹐費及千金﹔落成日﹐淮庠諸生爭獻詩賦﹐稱頌功徳。其閣忽傾﹐二生溺水死。

淮陰紫霄觀﹐皂莢樹一株產物如飴﹐色黃味淡﹐淋漓不徹﹔士民以爲甘露﹐縱觀如市。棐臣過而見之﹐曰﹕此爵餳也。白者爲甘露﹐黃者爵餳。所見之地﹐期見易主。

公弟原任翰林院庶吉士可程﹐自北來歸﹐公疏請歸之司寇。有旨﹕卿宣力於外﹐不遑將蠡母。卿弟可程準居私第﹐侍奉甘旨﹔靜聽處分﹐不必引咎。由是﹐可程歸於京師。

史公勾當公事﹐每至夜分﹔隆冬盛暑﹐未嘗暫輟。且恐勞人﹐略不設備員役﹐倦怠獨處舟中。參伍有言宜加警備者﹔公曰﹕有命在天﹐人爲何益﹗坦然如故。後以公務冗煩﹐以黃蠡源老成練達﹐欲令與處一舟﹐面加商榷。蠡源辭曰﹕月芳老矣﹐不能日侍左右。師臺亦當節勞珍重﹐毋以食少事煩﹐蹈前人故轍。且發書走檄﹐幕僚濟濟﹐俱饒爲之﹔徵兵問餉﹐胥吏有司事耳。老師但董其成綽有餘暇﹔何必晝夜損神﹐以躬親博勞瘁乎﹗公曰﹕固知公等皆受用人﹐不堪辛苦。蠡源曰﹕兵者﹐殺機也﹐當以樂意行之。將者﹐死官也﹐須以生气出之。汾陽聲伎滿前﹐窮奢極欲﹐何嘗廢乃公事乎﹖公笑而不答。

二月﹐公還自徐州黃滸山﹐聞英吾之變﹐啟釁欲襲維揚﹔代領其眾﹐守城戒嚴。總河王鐵山﹑總漕田百源深以爲憂﹐且慮髙兵橫軼﹐令兼屯田僉事監紀推官應廷吉持節安撫﹔而史公令箭適至﹐遂並行焉。至邵伯鎭﹐撤其橫稅﹐商民歌舞。

十五日﹐公自徐至揚﹐令同知曲從直﹑中軍馬應魁入滸山營﹐問所欲爲。滸山曰﹕吾乃朝廷大將﹐累立戰功﹐僻處儀徵小邑﹔番山鷂一賊耳﹐有何功績﹐占據名邦﹗今旣身故﹐今將泰興興化﹑通泰二州行鹽地面﹐盡歸於吾。念其死於王事﹐權分髙郵﹑寶應﹑江都等處養其妻子。如拂我意﹐誓不罷兵。髙營將士﹐亦摩拳擦掌雄據。不一月﹐命髙﹑盧二太監持諭解﹐兵始退去。時人爲之語曰﹕誰喚番山鷂子來﹐闖仔不和諧。平地起刀兵﹐夫人來壓寨﹝邢夫人也﹞﹔虧殺老媒婆﹝史公也﹞﹐走江又走淮。俺皇爺醉﹐燒酒全不采。二鎭罷兵﹐髙藩邢氏夫人慮稚子之孤弱也﹐恐獨立不足以有成﹐知閣部無子﹐欲爲螟蛉。公怪之﹔謀諸將佐﹐僉曰﹕無傷。公心不然﹐毅形於色。輒有獻策者曰﹕是不難﹐渠系髙氏﹐有髙監在﹔公盍爲之盟﹐令父其父﹑子其子。公可其議。次日﹐邢夫人設宴﹐將吏畢集。公備隆意﹐語髙監。監忻諾﹐受其子拜。邢夫人亦拜﹐並拜公。公不受﹐環柱而走﹐髙監止焉。宴畢各散。又明日﹐髙監設宴宴公﹐並宴髙世子。公甫就坐﹐令小黃門數輩俱圍有衣蟒者﹐挾公坐﹐不得起﹔令世子拜﹐邢夫人亦拜﹐以父稱之。公無可柰何﹐勉彊盡歡﹐怏怏彌日。前冬紫微垣諸星皆暗﹐公屏人夜出﹐召棐臣從﹔公仰視曰﹕垣星失曜﹐柰何﹗棐臣曰﹕上相獨明。公曰﹕吾昔位上相﹐近爲瑤艸矣。𨿽然輔弼皆暗﹐上相其獨生乎﹗愴然不懌。

吳爾塤從莫吾北徵﹐睢州變化﹐流寓祥符﹔偶遇一婦﹐自稱王妃。爾塤不察﹐以爲弘光帝元後也﹔因開封守臣附疏以進。至京師鞫之﹐則周府宮人也。爾塤以妄言得罪﹐楊公畱不遣﹔夜發飛騎﹐促爾塤至﹐代疏引罪。爾塤獲免﹐後守新城﹐不知所終。

鴻臚卿髙姓蒼頭從北平來﹐路遇一男子﹐著繡蟒裙。蒼頭驚曰﹕子其王子乎﹖男子詭曰﹕然﹐吾太子也。少頃﹐則曰﹕非也﹐吾乃王戚畹族屬王之明也。蒼頭因爲設策﹐令渠冒稱太子﹐詐往浙江﹔因報主人曰﹕太子渡江而來矣。髙弗審﹐立命追之﹐且聞於朝﹔百僚勘察﹐舊時認識﹐盡得其情。髙鴻臚棄市。之明尙系廷尉﹐未服上刑﹔弘光帝出奔﹐北兵未至﹐市囂數百擁入大內﹐黃袍加身。三日﹐斃於亂兵。公向不知顚末﹐曾爲具疏﹔後深悔之。

三月﹐左良玉帥師南下﹐豎二旗於鷁首﹐左曰「淸君側」﹑右曰「定儲位」。其實﹐良玉不知也。首其事者以他詞誘良玉出府﹐良玉顧問欲何所往﹖首事者輒令眾曰﹕命燒府第。眾共舉火﹐煙焰張天。良玉不知所爲﹐首事者進曰﹕小人乘權﹐儲君未定﹐袁臨侯等約同舉事。良玉惟諾。及至九江﹐繼咸乘城拒守﹐炮達於寢﹔良玉始知爲首事者所賣﹐驚怖而殂。左眾遂捨九江﹐歷皖城﹐逕趨都下。馬瑤艸等羅拜黃滸山於榻前﹔滸山曰﹕吾受國厚恩﹐臨事致身﹐分也﹔何煩公等重禮。遂視師江上﹐累戰皆捷。左眾計絀﹐渡江納款。北兵入白上關﹐滸山臂中箭毒﹐不能挽彊﹔披甲登舟﹐竟爲流矢所殪﹝句容東南數十里地﹐名白上關﹞。

靖南罷兵﹐髙營將士皈命投城﹐惟閣部是聽。內有忮其威名者﹐以原任翰林院編修衛胤文總督淮揚軍事﹐公恬不介意﹔而將士憤懣不平﹐慰諭再三﹐終不受命。子安蒞任之日﹐無一人至者。維揚旣設督撫﹐幕僚集議於公曰﹕公﹐督師也﹔督師之體﹐居中調度﹐與諸藩異。柰何與彼互分汛地—是閣部與藩鎭等也。爲今之計﹐公盍移駐泗州﹔防護祖陵﹐以成居重馭輕之勢﹔然後繕疏請命﹐將此仔肩交付衛子安﹑王鐵山乎。公曰﹕曩之分汛﹐虞師武臣之不力也﹐吾故以身先之﹔移鎭泗州﹐未爲無見。遂於是月一日﹐令棐臣監督參﹝蔣﹞劉恆祚﹑遊擊孫桓﹑都司錢鼎新﹑於光等船隻﹐會黃蠡源於淸江浦﹝時蠡源防河未撤也﹞﹐渡洪澤湖﹐向泗州進發。

屯泗之議旣定﹐公謂應棐臣曰﹕禮賢館諸生隨軍有時﹐兼之河防多負勤苦﹔今又趨泗﹐是重勞也。君盍品定才識﹐量能授官﹐酬其積勩乎﹗因於四月二日﹐於督撫左廂策試諸士﹐第嘉禾歸昭﹑昆山孫元凱等爲甲乙﹐並授唐大章﹑唐妍﹑張大武﹑陸燧等通判﹑推官﹑知縣等官。

盧渭是年充歲貢生﹐赴揚謁見﹐實有非分之望。公優禮有加﹐劇談不倦﹐及試職銜﹐識卓議髙﹐詞采浚發﹐原擬壓捲﹔公手其文﹐擊節嘆賞。另立特等﹐贈以路費三兩﹔而已諸生遷次。次日進謝﹐公各諭遣。畱棐臣小飲﹐從容問曰﹕君精三式之學﹐所言淮陰安堵﹐終不被兵﹐與諸人同。第言夏至前後﹐南都多事﹐予所不解﹔亦無持是說者。棐臣對曰﹕今歲太乙﹐陽局鎭坤二宮﹐始擊關提﹔主大將囚客。參將發﹐而又文昌與太陰並凶﹐禍有不可言者。夏至之後﹐更換陰局﹐大事去矣。公於袖中出弘光帝手詔示棐臣曰﹕左兵南矣﹐吾將赴離。君言不信則可﹔倘如君言﹐柰天意何﹗執棐臣手﹐唏噓而別。遂於午刻﹐發平山堂。

公旣赴召﹐將一應軍務﹐付棐臣令箭﹐便宜行事。三之日﹝﹖﹞﹐棐臣督諸軍赴泗過淮揚﹐劉鶴洲以令箭取軍器﹑火藥﹑餉銀等件﹝蓋施誠庵教之也。誠庵以公不假兵柄﹐心忌應之獨任﹐且爲劉之私人。且南北危急﹐謂此餉無主﹐故令東平取之﹞﹔棐臣堅執不與﹐謂其差官曰﹕吾朝廷命官﹐欽定閣員﹐非札委者比。藩鎭令箭﹐何爲至我﹗差官曰﹕令箭所以差官也。棐臣曰﹕然﹗但此軍器﹑錢糧﹐受命閣臣督往泗州﹔今𨿽暫時隔絕﹐何可便付﹖況已薄暮﹐亦非交割錢糧之時。明晨﹐吾當親見藩臺﹐面議可否。差官唯唯而退。棐臣卽以令箭﹐子夜叩關﹐退回髙郵屯札。

公至艸鞋峽﹐黃滸山等已敗左兵於江上。公先具疏入告﹐奉旨有北兵南向﹐卿速回料理﹐不必入朝。公登燕子磯﹐南面八拜﹐慟哭而返。

諸軍駐髙郵﹐奉閣部令箭云﹕左兵順流而下﹐邳宿道卽督一應軍器﹑錢糧至浦口會剿。午刻奉令箭云﹕北兵南面﹐諸軍不必赴泗﹐速回揚州聽調。晡後﹐復奉令箭云﹕盱眙告急﹐邳宿道可督諸軍至天長接應。棐臣謂諸將曰﹕閣部方寸亂矣。豈有千里之程﹐朝許之餉而一日三調者乎﹗驚急頻仍﹐揚城必有內變。吾等第當堅守﹐相機而進。諸軍唯唯否否﹐計無所出﹐偶語而散。

十一日﹐公至天長﹐檄召諸將救援盯眙﹔單騎當先﹐不避風雨。忽報盱眙已降﹐泗州降將侯方嚴全軍敗沒﹐浮橋亦陷。公一日一夜﹐冒雨拖泥奔至揚州﹐尙未得食﹔城中哄傳許定國領大兵至﹐欲盡殲髙氏以絕冤對。且云﹕出自公口。十四日五鼓﹐髙兵斬關奪門而出﹐悉奔泰州﹔牲畜舟楫﹐爲之一空。

十五日﹐移泗諸軍尙屯髙郵﹐黃日芳檄防河兵至﹐適見北來艅艎掛帆江上﹐蜂擁而來。問之﹐則劉鶴洲﹑田百源之勤王師也。棐臣以劉有前隙﹐遂移屯髙郵湖。

是日﹐有北使至髙郵﹐自稱前庚辰進士陳某﹐云湖廣人﹑又云江西人﹔僚屬無識其面者。捧三函﹐內一函封題如前﹔一函題曰某王令旨﹐仰總河都禦史等開拆﹔一函題曰某王令旨﹐巡撫淮安都禦史某開拆。職方郎中黃日芳等嘆之﹐辧論種種。使者以三罪罪我曰﹕爾君槁葬城隅﹐汝輩聽其淩夷艸士﹐竟不發喪﹐一罪也。吾國爲汝國報仇﹐汝輩擅立福藩世子﹐二罪也。吾國爲汝君發喪歸葬﹐爲汝國殲除勁敵﹐罔知報謝﹐亦無一介行李往來﹐三罪也。日芳等云﹕先帝變起倉卒﹐諸臣料理不及﹔重頓發喪﹐已差大臣左懋第等恭伸款謝。使者曰﹕土地﹑山川﹐皆吾國之餘也﹔些須玉帛﹐何足掛齒﹗今奉天討罪﹐以有道伐無道﹐何說之辭﹗日芳等辭以主帥不在﹐徐當另議。彼亦不畱﹐馳騁北去。

十六日﹐北氛日極﹔黃日芳檄川將胡尙友﹑韓尙諒各領本部札營茱萸灣﹐以爲聲援。應廷吉帥諸軍來會﹐屯瓦窖鋪﹐以爲犄角。是日﹐田﹑劉撤兵回淮安矣。

十七日﹐移泗諸軍駐瓦窖鋪﹐何剛率忠貫營兵來會。時方至午食﹐北哨陡至﹐射倒棐臣家丁﹔眾大駭愕﹐諸君執三眼槍逐之。旣退﹐復奔邵伯鎭﹐遇胡﹑韓二將兵﹐斬首七級。適南風大作﹐諸軍復退邵伯胡盧家嘴地方屯札。

十八日﹐城守毖嚴。公檄各鎭援兵﹐無一至者﹔前鋒鎭移軍天靈洲矣。午刻﹐公檄黃日芳駐邵伯鎭﹐卽爲汛地﹔秦士奇副之。黃鉉趲糧未回﹐以東省未任監軍道孫芝秀署督糧道事﹐應廷吉副之﹐駐邵伯鎭﹐轉運糧儲﹔胡﹑韓二將﹐往來護送。

十九日﹐公檄何剛督所部兵入城守衛﹔劉肇基率所部兵亦至﹐遂共入城。城陷日﹐剛以弓弦自經死。

二十日﹐北兵以大炮未至﹐屯斑竹園。驍將押住單騎劫營﹐奪馬一疋﹑斬首一級而還﹔公賞以蟒紗一襲﹑白金百兩。

二十一日﹐甘肅鎭李棲鳳﹑監軍道髙岐鳳帥所部兵四千人至﹐梁以樟﹑應廷吉﹑張鑻﹑施鳳儀並禮賢館諸生俱入城守衛。

二十二日﹐李﹑髙有異志﹐將欲劫公以應北兵。公正色拒之曰﹕此吾死所也。公等何爲﹖如欲富貴﹐請各自便。前北兵譴我降人﹐百計說公﹐初猶令馬旗鼓往來陳說﹔是日﹐止令隔河而語。詞後﹐有北人來﹐亦不容矣。李﹑髙見公志不可奪﹐遂於二鼓拔營而出﹐並帶護餉用將胡尙友﹑韓尙諒諸兵北去。公恐生內變﹐亦聽之﹐不禁也。自此備禦單弱﹐餉不可繼﹐城不可守矣。

二十三日﹐漏下二鼓﹐公謂棐臣曰﹕移泗餉銀約二十萬﹑軍器火藥十萬並諸糧米﹐俱君首尾﹐棄之可惜。諸將非君至﹐當靳不與﹔可夤夜出城﹐陸續轉運﹐以濟緩急。又云﹕吾自覺憒憒﹐以後急務便宜行之﹐不必關白於我。事竣日﹐匯報可也。棐臣曰﹕廷吉現守南門﹐若何﹗公曰﹕以施誠庵代之。於是﹐縋城而下。城陷日﹐誠庵走至鈔關門﹐皆中流矢斃。

北兵未集時﹐劉肇基等請乘不備﹐背城一戰。公曰﹕銳气不可輕試﹔且養全鋒﹐以待其斃。不知坐失事機。及北兵從泗州運紅衣炮至﹐一鼓而下﹐肇基率所部四百人巷戰而死。

川兵旣去﹐護餉無人。二十三日﹐遊擊韓飛護運糧七百石至楊子橋﹐遂爲北兵所掠﹔殺死捎水數人﹐焚毀略盡。

二十四日﹐北兵試炮﹐飛至郡堂﹐彈重十斤四兩﹔滿城惶怖。知府濟寧任民育吉服危坐城中﹔城破﹐死之﹐眷屬俱投井中。同知曲從直並其子拔貢生某分守東門﹐皆死之。

舊城西門地形卑下﹐城外髙阜俯瞰城下﹐勢若建瓴。且爲興化李官祖塋﹐樹木陰翳﹐由外達內﹐絕無阻隔﹔枝榦回互﹐勢少得出。諸將屢以爲言﹐公以李氏蔭木﹐不忍伐也﹔且言諸將以此地爲險﹐吾自守之。二十四日夜﹐炮落雉堞二堵﹐二小卒緣墻而上﹔城上鼎沸﹐勢遂不支。

周志畏以少年兩榜﹐蒞事江都﹐頗立崖岸。遂與髙營將士不協﹐時被窘辱﹔百計謝事﹐以難其請。適江右羅伏龍至﹐遂以水土不服議調﹐而以伏龍代之。羅受事三月﹐羽檄交馳﹐周仍不去﹔公因勒新舊縣令一同守城。城破日﹐周﹑羅死之﹐家口無一免者。縉紳故大司馬張伯鯨﹑督修重城同知王纘爵﹑運使揚振興與難。

二十五日﹐揚城失守﹐邵伯鎭文武一時星聚﹔移泗之餉﹐退屯赤岸湖埜人灣。至二十九日﹐舊甘肅鎭李棲鳳令其弟棲鸞率眾大掠。時李成棟札營髙郵東門﹐棲鸞不敢逕進﹐乃以小艇載輜重潛過﹔護餉各官﹐得以漁舟遁去。

二十六日﹐漕河諸臣望風歸附﹐劉鶴洲﹑田百源等從安東航海。三溝閘﹑瓜步等處﹐北騎密布。許大成決下河堤﹐以沙舡至船海﹑富安場等處避亂。黃斌卿﹑鄭彩守江口﹐楊文驄駐金山﹐築圍墻以避炮矢。

五月初十之夜﹐大霧橫江﹐北兵夜取瓜州﹐市廛門扇﹑柵欄﹑竹椅﹑木桌結爲一牌﹐上然燈燭﹐大施號炮﹐亂流而下﹔以爲北騎之襲江也﹐悉力攻擊。北兵從坎壇橋狹流輕舟飛渡﹐不遇一﹑二十人耳。黎明﹐髙阜僻處虛設亭幛﹐擊鼓吹螺﹐沿江守兵遂無固守﹐且竟有先期納款者。江東王气﹐於斯盡矣。

閣部沒後﹐新朝念其忠勤﹐有司給粟帛以養其母﹐與西門小房一區以處其室。戊子歲﹐鹽城人復有竊其名以號召蚩氓者﹐掠廟灣﹐入淮浦﹐震驚白下﹔官復拘系其孥。有北將曰﹕曩下淮陽﹐吾當先摧敵﹐若史公者﹐業手刃之矣。此因假竊名字者﹐行當自敗。何必疑其母妻哉﹗並釋之。或曰﹕今有墓在梅花嶺。逸史云﹕聞爲裨史威所築。疑假疑眞﹐不必深辧。

唐存徳先生言﹕乙酉元旦﹐南都一大僚夢至帝所﹐見冕玉而搢笏者捧冊覲帝曰﹕此在劫人數也。帝曰﹕南人多﹑北人少乎﹖冕玉者曰﹕然。髙傑開刀﹐定數應爾。帝首肯而退。嗚呼﹗前定之說﹐不虛也。

