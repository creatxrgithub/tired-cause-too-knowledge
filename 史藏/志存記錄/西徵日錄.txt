西徵日錄

明楊一淸

序

予在寧夏時﹐嘗默憶﹐被召以來﹐道裏月日聞見之﹐槪筆錄之﹐以備遺忘。事定﹐復將所處置興革﹐撮要舉凡﹐附錄其中。而交際答問之微﹐亦漫及之。事體所關﹐庶他日有足徵者耳。旣而﹐敕召還京。此紙藏之巾笥﹐未嘗以出諸人。比部事稍閒﹐偶取而觀曰﹕是不可棄。乃略加證正﹐並以北還途中事續焉﹐以識本末﹐通謂之《西徵日錄》。

正徳五年五月初一日﹐兵部差錦衣舍人王誥馳驛﹐賫文至鎭江府屬。時賊瑾用事﹐政令苛急。錦衣使者所至﹐人心驚動。比開﹐則吏部公文。有旨起臣一淸赴京聽用。予病廢﹐久謝巾櫛﹐聞之彊起﹐梳盥拜命於家。自念不卽就道則奇禍及焉﹐然終以見瑾爲難。使者密言「寧夏有變起﹐公往徵﹐當不順入京也。敕使且至矣。」予曰「若是﹐則其不敢辭。」

初貳日﹐謁告先壠。

初三日﹐告祠堂﹐別諸親舊。

初四日﹐錦衣舍人王誥賫敕旨﹐迎於京口驛﹐府衛縣諸司官皆陪行。吏部侍郎泌水李叔淵以公務道鎭江﹐亦陪予行。開敕於府堂﹐一淸拜稽﹐跪讀之﹐始知寧夏賊臣都指揮何錦﹑周昂﹑丁廣輩挾宗室安化王寘鐇以叛﹐殺鎭巡﹑太監﹑都禦史﹑總兵等官﹐僞封官爵﹐鑄章印﹐傳檄召調各路兵馬﹐將謀入寇。廷議推予仍總制陜西﹑延綏﹑寧夏﹑甘肅各路軍務﹐督諸鎭守臣﹐撫諭徵剿。叔淵曰「先生之責不亦艱且大哉﹗」予曰「主憂臣辱﹐某敢不效死。」

初五日﹐具本差鎭江衛百戶胡宗隨使者賫進謝恩﹐且報起程期日。

初陸日﹐雨中渡江至揚州﹐泥淖深﹐不能陸行﹐發舟夜過邵伯湖。

初七日﹐至髙郵﹐風逆猛甚﹐舟不可動﹐乃由陸冒雨將趨天長﹐行田塍間﹐馬屢蹶﹐夜黑不辯路﹐宿田舍。

初八日﹐過天長﹐行百餘里﹐村雞初鳴﹐暫憩鋪中。

初九日﹐渡河至泗州﹐望祖陵叩頭而去。又行百餘里﹐路黑雞三鳴﹐暫憩民店。

初十日﹐過而去。又行百餘里﹐路黑雞三鳴﹐暫憩民店。

初十日﹐過虹縣﹐宿靈壁。

十一日﹐至宿州﹐雨初霽。自渡江至是﹐凡五日﹐皆風雨﹐輿馬恆陷深淖中。是日﹐聞朝廷祗告天地宗廟﹐削寘鐇屬籍﹐下詔正名討罪。命禦用監太監臣張永總督軍務﹐臣一淸就彼提督軍務﹐涇陽伯臣神英佩平虜將軍印﹐充總兵官﹐統率京營兵三萬﹐會合陜西諸鎭兵馬﹐分道進剿﹐各賜璽書﹐得專制以軍法從事﹐且命戮止渠魁﹐脇從罔治。以功贖罪者﹐得從賞格。薄暮行﹐宿百鄯道驛。

十二日﹐至永城﹐伏睹詔條﹐寬徵緩刑﹐伸雪冤滯﹐稍革近時紛更苛察之政﹐喜曰「賊不足平矣。」行二站﹐宿石橊固驛。

十三日﹐過歸徳﹐至寧陵前衢阻河﹐不可夜行﹐乃用小舟﹐夜至睢州。

十四日﹐過杞縣﹐至陳畱縣渡口﹐舟不能進﹐乃復索轎馬。

十五日﹐雨中由徑路至汴城﹐諸司皆不及知﹐止接官廳。以戎務不敢﹐朝王報名急辭﹐三司以下官吏謁畢卽行﹐宿中牟縣。

十六日﹐過鄭州﹐宿滎陽。

十七日﹐過汜水鞏縣﹐宿偃師。

十八日﹐過河南府﹐不入城﹐止西關淸風館﹐午餐畢﹐行二站﹐至義昌驛﹐宿焉﹐是夜﹐監槍陸太監誾會於驛﹐知總督張公已到衛輝府。

十九日﹐過沔池縣硤石驛﹐宿張茅遞運所。

二十日﹐過陜州﹐至靈寶縣﹐訪前尙書許季升。畱飯﹐辭。一茶卽別去﹐戶部主事王才﹑工部主事楊淳來見﹐宿閿鄕縣﹐漏下三鼓矣。

二十一日﹐入潼關﹐再會陸太監。予先行至華陰縣。

二十二日﹐陸太監過華陰先行。予宿華州。始﹐行事具本題知。先是﹐陜西總兵官曹雄約會諸鎭將官協謀討賊﹐師次靈州。寧夏遊擊將軍仇鉞初被何錦賺調入城﹐已而約爲內應﹐糾集義兵﹐乘間手斬賊師周昂﹐並殺其黨數十人﹐遂執寘鐇父子眷屬械系之﹐擒何錦﹑丁廣於大霸。餘賊悉就縛﹐諸將罷兵﹐而道路相傳總督率京兵將洗夏城﹐予恐激成他患。

二十三日﹐上疏﹐乞將京軍取回﹐以安反側之心﹐以免供億之費﹐遣百戶韋臣賫牌星馳至寧夏﹐曉諭本城官舍軍民﹐謂大賊已擒﹐地方無事﹐天子遣一二重臣來撫定爾軍民。

二十四日﹐發華州﹐過渭南縣﹐宿臨潼。

二十五日﹐入陜城。

二十六日﹐朝王畱宴﹐辭。京使至﹐知上得捷報﹐召涇陽伯以其兵還。敕張公仍乘傳至寧夏﹐偕某撫靖地方﹐起解寘鐇眷屬﹐並逮系諸罪人張公乃罷﹐遣所部兵歸京營﹐獨率麾下數百人﹐兼程而來。初﹐所與爲亂者懼﹐不免出危言相恐喝。協從之徒胥懷疑貳﹐觀望以動。闔城凜凜﹐恐玉石俱焚。裹糧謀出走者踵相接。且大亂之後﹐官司不能令其下﹐體統蕩然。予乃出給告示﹐奉宣徳意﹐以爲寧夏之變﹐造惡止是數人﹐其餘俱被逼協﹐顧戀身家勢﹐非得已。朝廷止誅首惡﹐不窮脇從﹐有功者兼許錄用。況近日誅賊建功者﹐亦皆夏城官兵﹐可見從亂非其本意。自今官舍軍民各供乃事﹐服乃役﹐莊屯農業﹐市廛交易﹐各寧幹止﹐勿疑勿畏。各部領官員加意撫卹﹐不許聽人仇攀誣指。官軍體統素定﹐各遵約束﹐不許互相猜忌﹐敢有捏造流言﹐扇惑人心及以下犯上﹐不遵紀律者﹐治以軍法割行﹐按察司刊印百餘道。

二十七日﹐遣千戶王臣賫送鎭巡官轉發各該地方﹐張掛曉諭。

二十八日﹐遣官迎張公於潼關。予發陜城﹐至咸陽河畔﹐遇張公先所遣旗牌官王獻﹑楊義輩自寧夏還﹐問之﹐云「鎭巡續將原謀黨惡﹑夜不收﹑申居敬等六十人擒獲﹐但餘黨尙多。」

二十九日﹐過興平﹐至乾州﹐慶陽王主事綸﹑盩厔王舉人元凱﹑武功康狀元海次第會焉。予以離陜且數歲﹐恐今昔殊勢﹐問爲政寘猛之宜﹐綸謂今大亂之後﹐當撫之以寬﹐手滑之戒﹐不可不知。元凱亦曰「先生往日禦軍﹐賞重罰亦重。今恐未能如昔日之賞﹐可如其罰乎﹖」海從傍笑曰「今昔勢殊﹐理則一。夫亂﹐固有以激之者﹐先生未嘗負西人。西人寧忍負公﹖宜無攺舊政﹐姑息之風﹐不可長也。」予以爲然。

三十日﹐晨起﹐驛報敕使至。予迎於郊﹐至察院開讀﹐又賫內府公文﹐欽賞白金三十兩﹐大紅織金獬豸胸背﹐纖絲二表裏。望闕叩頭畢﹐行至水壽縣﹐雨如注。曹總兵父子來見﹐道討賊事甚詳。

六月初一日﹐冒雨至邠州。

初二日﹐王獻復來。過邠﹐云見張公於渭南﹐聞夏人不安﹐出給紙榜百餘言﹐大意與予前告示同﹐遣瓛馳往曉諭。是日﹐將趨慶陽﹐至涇河﹐河漲﹐以木筏渡﹐水沒靴﹐乃復艤岸﹐回邠州﹐取平涼道以往。是夜﹐宿宜祿驛。

初三日﹐宿涇州﹐平涼舊部曲以昔所選中軍人馬來迎﹐疲駑居半﹐精采大非昔比。予問其故﹐皆泣曰「自公去鎭﹐歲徵戍不得休息﹐芻糧不時給﹐或經歲無糧﹐又科出銀物供需索﹐壯士饑而逃。今多補役充數﹐馬瘦死殆盡﹐今皆追補者也。」予爲之憮然。

初四日﹐過白水﹐至平涼﹐不入城﹐止髙平驛。韓王以下﹐各遣官勞問﹐固請一見﹐辭之﹐遂檄平涼衛都指揮陶文率前部曲官兵百餘騎以從。晡時﹐發髙平。積雨﹐途泥深數尺﹐乃捨轎上馬﹐渡涇河﹐行四十里﹐雨益急﹐路黑不能進﹐將宿安國遞運所﹐屋頹且漏﹐風凜凜薄人﹐乃出﹐宿客店中。

初五日﹐過瓦亭驛﹐徑趨固原﹐平涼夫馬憊甚﹐而固原之人不虞予之卽至也﹐皆不及迎﹐去城二十里﹐州衛官數人迎﹐伏道左﹐有懼色﹐予慰之曰「我本行速﹐於汝輩乎何尢﹖」又行數里﹐兵備黃副使繡來迎。暮至城南關﹐都給事中段豸查盤邊餉歸﹐適至此﹐亦出迎﹐入宿總制府。段來見﹐畱共晚餐﹐能道延寧事。

初六日﹐發固原﹐聞寧夏鎭巡官將寘鐇眷屬並何錦輩俱械送北行﹐欲以獻俘爲功。予以事干宗室﹐旣無上命﹐豈可擅發﹖且人心未定﹐處置少疏﹐恐生他變。又各犯有原謀脇從﹐情狀不一﹐不審鞫得實﹐一槪解京﹐莫適爲證﹐將無可活者矣。乃遣官賫鈞帖﹐馳往止之﹐如已渡河﹐則收系靈州以待。是時﹐張公已宿平涼﹐聞之怒﹐亦遣旗牌官往止之。暮宿鎭戎千戶所﹐沿途皆牧馬營堡﹐牧卒壯老塡衢﹐訴曰「自公之去﹐我輩疲於力役﹐疲於科取﹐不得牧馬﹐馬死﹐鞭追急﹐人無完膚﹐逃且半﹐見在者不能存﹐將盡逃矣。」或曰「公初以牧馬招我﹐今百差叢集﹐較諸徵戍之兵﹐顧加苦焉。公來矣﹐其爲我處之。」言已﹐哭聲震地。予姑應之﹐曰「西事方劇﹐徐當爲爾處分。」

初七日﹐至平膚千戶所﹐有城翼然﹐城之外有關﹐室廬櫛比﹐煙火數百家﹐貿易交匝。先是﹐鎭戎至韋州二百里﹐莽無人煙﹐虜騎突入﹐莫之阻遏。予巡撫時﹐始申余肅敏前議﹐奏增築土城﹐置所設官吏﹐編集新軍﹐給地耕牧﹐爲長守計。凡今成績﹐予實經理之﹐隱然爲固原一屏障﹐自是虜騎不敢越之﹐而南恐我兵議其後也。予午餐畢﹐將發。張公所遣官朱徳﹑谷大中曁其兄富謁予﹐傳言畱待議事。

初九日﹐予迎張公於郊﹐至官廳﹐開敕宣讀畢﹐延入後堂﹐厲聲曰「寧夏鎭巡將王府宮眷﹐不待吾至﹐先發過河﹐可乎﹖」予云「論法﹐誠不可。但各官無別意﹐只因人心驚疑﹐恐生他變。早發出門一日﹐省一日干系而已。又曰「聞此事皆是陳侍郎張主欲以爲功。」曰「此恐不然﹐賊平是四月二十三日﹐後獲夜不收﹑申居敬是五月二十一日。陳待郎六月初二日方到寧夏﹐豈敢以爲己功﹖況鎭巡禦史三司官俱在﹐豈可獨歸咎一人﹖」張公曰「陳有倚仗﹐乃敢。」予曰「亂臣賊子﹐人人得而誅之。此皆反賊﹐各官所行﹐縱有不是﹐朝廷或不深責﹐況傳聞之言﹐未必皆實﹐到彼再看如何﹖」張公意解﹐乃曰「各官連連奏捷﹐只是要封侯封伯。」予曰「譬如人家父母心上有事﹐爲子孫者一聞好消息﹐便當急報以寬父母之憂﹐豈有隱而不報之理。」張公曰「固然。」

初十日﹐予先行至韋州﹐陳侍郎遣官賫送符驗一道﹐總制軍務﹔關防一顆﹐令旗令牌十面﹐副至﹐予收領﹐具本題知。先是﹐予總制之命﹐瑾屈於眾議﹐不得已而從之。然度予必辭﹐故奏遣陳先往﹐暫行總制事﹐待予至﹐交代卽回﹐實托陳爲心膂﹐冀其成功﹐將柄用之。寧夏副總兵仇鉞﹑閻綱﹑參將保鑅迎謁道左﹐皆故部曲。予以仇新建大功﹐稍優禮之。二將進曰「鉞匪公薦拔﹐則混處常流﹐安得至此﹗」鉞頓首謝。初﹐鉞在寧夏部領中以驍勇聞。予察其忠實可用﹐薦充遊擊將軍﹐統新募義兵三千員名﹐聽調殺賊﹐授敕行事﹐竟以是成功。

十一日﹐會陳於小鹽池。驛報張公將至﹐予偕陳迎之郊。至驛中相見﹐張公詰陳前事﹐陳欲釋其怒﹐遂言「老太監之來﹐風聲甚大。𨿽未至地方﹐前日所遣旗牌官督令鎭巡將申居敬等捕獲﹐人心始安﹐不然事變﹐未可知。」張公曰「今早﹐爾差人賫來揭帖﹐亦有是言﹖吾豈欲以是爲功﹖吾性非貪功者。」且欲陳仍回寧夏。陳辭﹐以爲旣與楊總制交代﹐似難復回。予曰「渠已得代﹐復回無名。張公曰「諾。」予與張公遂偕西行﹐陳東歸慶陽。而所謂揭帖者不及見﹐不知其何說也。是夜﹐宿石溝驛。

十二日﹐至大沙井﹐總兵官楊英見。又行二十里﹐鎭守太監張弼來迎。比至靈州東關﹐巡撫都禦史馬炳然來迎。見畢﹐皆前迎張公。予宿守備衙﹐張公宿州衙。予往會事﹐鎭巡按巡等官謁見張公﹐數其擅發宗室宮口眷﹐眾果歸咎於陳。予謂此非細故﹐業已會行﹐錯則皆錯﹐豈獨陳侍郎一人之過﹖是時﹐寘鐇父子宮眷並何錦﹑申居敬輩俱分系千戶所獄﹐並驛遞空倉數處。張公約往視之﹐寘鐇指諸兒孫訴﹐無衣被。問之﹐鎭巡云「府第物皆沒官﹐別難措置。」張公曰「不然。彼固有罪﹐系出宗枝﹐當生致之廟闕﹐豈可令其瘦死﹖」命各取其所收衣鞋﹑被褥﹐數事給之。何錦見予﹐哭曰「我公不去鎭﹐錦輩豈得至此﹖」予數之曰「朝廷何負汝輩﹐敢爲背逆。」錦曰「本鎭官兵遭鎭巡誅求逼迫﹐怨深入骨。故得乘之爲亂﹐實欲爲下人息肩。」予曰「旣欲作好男子﹐何不奏發其罪﹐待朝廷誅之。」錦曰「彼動以劉瑾爲詞﹐發之無益﹐徒自速禍。」張公微笑。時瑾焰猶烈﹐予不敢有言。申居敬等皆大號曰「我輩昔皆公所選戰鋒精兵﹐爲官司剝削所苦﹐又誤聽周昂之言﹐至此實不與反謀。」願寬其族。張公又命守臣選壯健女婦數十人﹐伴監其妃嬪及諸宮人﹐不許男女混處。據鎭巡公移逮上當千餘人﹐予慮其事同情異﹐宜有區別。又恐有律不該連坐之人混逮其間﹐乃會張公﹐檄鎭守﹑撫按督同三司官審﹐取各的確供詞﹐分別首謀﹑共謀﹑隨從等第﹐稽冊按籍詢其族鄰老長。於是堂侄以下﹐於婿許嫁之女並顧工人役出之﹐凡百餘人。惟申居敬等六十家及平虜城官舍徐欽﹑程保等一十一家﹐法當連坐。予謂申居敬等一聞周昂逆謀﹐卽有樂從之意﹐殺人劫財﹐乘機爲亂﹐若欲比諸脇從﹐則情重法輕。但舉事之日方預其謀﹐義兵一動當卽戢止﹐比之元謀﹑首惡似有不同。徐欽﹑程保等聽調從逆﹐但事後方入城﹐不曾相助﹐殺掠俱止﹐宜逮其身而系其家屬以俟。請誅正犯而徙其妻子。奏下﹐法司議叢所擬全活者百餘家。初﹐詗事者報賊黨未獲尙多。張公在途﹐調取固靖蘭州官軍三千員名﹐並陜西遊兵三千﹐至是俱集靈州﹐夏城復驚。老稚婦女走避山野﹐畱壯者持刃居守。予告張公曰「地方已不用兵﹐調來人馬徒費芻糧﹐宜卽散遣之。張公曰「人心難保﹐逆黨不盡殄除﹐將遺後患。予曰「公謂逆黨猶有幾何﹖」曰「訪有姓名者百三十人。」予曰「夏城大變之時﹐迫脇爲亂者何止數千﹐但節奉詔敕惟首惡不宥﹐脇從之徒悉與放免。今何錦﹑周昂﹑丁廣三首惡旣已擒斬﹐寘鐇等眷屬已拘解﹐又擒斬同謀正犯百十餘人﹐亦足彰天討正國法﹐此外漏网𨿽不能無﹐只可一切置之不問。若再行尋究﹐則人人自危﹐縱不敢稱兵相向﹐大眾一呼﹐逃往山後套中﹐如何收拾。吾輩此來﹐正須安靜地方。敕旨諄諄以撫安軍民爲主﹐若激成他變﹐何以復天子之命﹖」張公默然。予恐其意不解﹐作一書投之。次日﹐乃曰「先生言是﹐但遠調而來﹐待吾賞勞畢﹐遣之。」予曰「不知賞勞當用若干﹐令巡撫查支無礙﹐官錢送用。」張公笑曰「吾豈肯用此地官錢﹐返畱形迹在此。所司乘機將別生獘端。」遂將自帶錢物﹐量途程遠近給賞官軍有差﹐各遣回營。適山後節報聲息﹐予與張公議﹐令仇鉞﹑史鏞回鎭城。予因檄仇鉞領兵於寧夏北路﹐史鏞於南路﹐各按伏。夏城之人聞河東兵馬已掣散﹐而二將分兵各按邊堡﹐知其爲北虜也﹐始帖然寧妥。逃者歸﹐室家相慶﹐無復驚疑。諸罪人旣鞫旣明﹐傳之檻車﹐以歸於京師。

二十二日﹐張公及予渡河入城﹐農不廢耕﹐市不易肆﹐老少聚觀如堵墻。

次日﹐朝慶王賜宴﹐以戎事辭﹐成﹐禮而退。乃大集官吏﹑旗甲﹑鄕老﹑士庶宣布﹕皇上恩徳﹐問其疾苦﹐禁所與爲虜者將釐革之。眾踴躍歡呼﹐咸以手加額曰「不圖今日復睹天日。」

一日﹐予告張公曰「恩威當並行不悖。大變之後﹐堂陛陵夷﹐不復知上下之分﹐恐漸不可制。維時造僞命僞符﹐手刃大臣者﹐戕殺主將而奪其家者﹐有遺姦焉﹐將無以善後﹐宜密令所司捕之。」張公笑曰「如脇從何﹖且與先生靈州之言異矣。」予曰「始至﹐人心未定﹐當示之以寬﹔今恩澤已覃﹐眾志旣定﹐所當誅者才十數人耳﹐無他顧慮﹐況好生者天子之徳﹐執法者人臣之義。吾儕受命專制﹐須權其輕重﹐豈可膠於一定﹐以遺患將來﹖」張公曰「諾。」乃密諭鎭巡捕得指揮馮經等﹐悉伏厥辜﹐傳而上之﹐與論稱快。

張公一日又曰「訪得總兵楊英﹑仇鉞乘機將安化府第金帛並犯家財物取以自私﹐各數萬兩。楊英又將應捕人犯得錢縱釋﹐此法不可恕。」予曰「某亦聞之﹐但無實可據﹐恐是仇人怨家流言相傳。大功旣成﹐則小節似不必深究﹐且反逆之徒皆得以脇從釋放﹐而以暗昧不明之事追究一二有功將官﹐非惟體面不宜﹐又似與反賊報仇。」張公首肯﹐久之曰「然。」然初公總督命下﹐西人震懾畏罪﹐然雅性靜重﹐所過秋毫無犯﹐與將士同甘苦﹐行不乘輿﹐暑不張蓋﹐日給公廩數升﹐余𨿽片楮莖蔬﹐無所取用﹐恆以己貲散給羣下徒隸﹐廝役無不沾惠。駐靈州及夏城兩浹旬﹐所隨從貴近數十輩﹐部曲五百餘人﹐寂然遵約束﹐無敢嘩者。居人若罔聞知。又嘗語及慶府事﹐予謂慶王當寘鐇反逆之時﹐不能密諭諸王並力戰守﹐及播告本鎭官兵協謀討賊﹐顧日往朝賀行君臣禮﹐將祖宗所賜寶纛儀仗送與僭用。又傾其所有金銀幣帛資給亂兵﹐失諸侯維藩之義。且事起﹐交結變生﹐飲宴間當爲後防﹐遂會奏以聞請。敕切責警戒及申明禁例﹐通行天下以杜交結之獘﹐防禍亂之萌。又以寧夏東路典武營密邇河套﹐武備單弱﹐請以寘鐇典伏﹐所官軍編充興武營﹐戎伍皆荷兪允﹐遂削。慶府護衛逮其承奉長史等官﹐於京皆謫戍邊。

七月初二日﹐張公北還渡河。予以會處事未竟﹐送之靈州。

初三日﹐至石溝﹐將處置寧夏事情﹐各遣官會奏。

初四日﹐別於驛中﹐予欲郊餞之﹐以雨而止。比行﹐謂予曰「先生自愛﹐某當具述先生賢勞﹐不敢隱蔽。」予曰「不然﹐」某病廢之餘﹐朝廷以戎事起用﹐義不敢辭﹐彊自鞭策﹐昨在夏城病﹐脾不能食﹐賴公藥而愈。玆幸地方無事﹐便須上疏﹐乞骸骨。公善爲調護﹐使得早歸江南﹐無他望也。」張公笑曰「吾平生不敢欺君。」遂上馬去。予還靈州﹐差指揮符深進繳提督軍務﹐敕專行總制事。靈州土人素苦漢官科虐。予昔時多所釐革故轍﹐尋踵作且益甚焉﹐至是紛相訴訐。予以大亂之後﹐爲除其害而不深究其人﹐減科徭十之二﹐禁泛濫接遞以卹人馬。

初八日﹐閱土漢官兵於教場。

初十日﹐巡視各邊堡﹐閱敕舊築邊墻﹐自紅山至橫城髙厚堅完﹐儼然巨障﹐惜成功之難﹐嘆前志之未遂﹐感而賦詩﹐有「老去寸心猶不死﹐仗誰經略了余忠」之句。

十二日﹐復入夏城﹐遵奉敕諭﹐督同鎭巡訪求各營衛部領之賢否﹐而更置之。然後約法定令以從﹐人便謂邊軍之困本山什差繁重﹐而私役買閒爲獘居多﹐且屯軍地去糧存以爲恆患﹐逃逋累萬數。而湖地艸灘半爲將領所據﹐返累軍供采取以自封殖。法之當行﹐莫急於此。於是鎭守太監張弼聞之﹐退出所役正軍三百名。總兵楊英﹑仇鉞﹑遊擊將軍史鏞﹑監槍少監馬良﹐各有退革共二千餘人。楊英又將所收艸灘湖地呈退三之二。仇鉞以下﹐退有差盡歸之官﹐以助邊儲﹐乃行。巡撫將木鎭馬步軍士稽查實數﹐造冊在官﹐凡有徵調﹐全隊以出。一切雜差﹐循次撥用﹐無得脫者﹐賦役始均。又通行各城堡﹐一體查處﹐禁革條陣﹐地方急務十數事﹐上之不能悉記。其大者﹐如請蠲寧夏各路早傷稅糧以卹困窮﹐溥賞賚恩典以安反側﹐乞旌罵賊而死都指揮楊忠﹑李睿﹐逃難而殞百戶張欽等。門間仍蔭卹其兒男﹐以勵臣節。攺調管糧參政等官及復設按察司僉事﹐監理邊儲。極論各城堡糧儲缺乏﹐請發內帑如舊例﹐召商輸納以免派買累民之患﹐皆與瑾意相忤。比瑾敗誅﹐該部覆奏皆報﹐允可。又奏總兵楊英喪失之餘士﹐心不附但人才難得﹐用之他鎭﹐猶有可觀﹐乞將楊英取回調用。並薦副總兵仇鉞威名素著﹐參將保鑅志節兼優﹐遊擊將軍史鏞才略出眾﹐皆可大用。

十八日﹐大閱鎭兵於教場﹐示以紀律及申明賞罰條格﹐俾遵行之。

二十四日﹐發夏城﹐巡視各城堡﹐楊英﹑史鏞從。是夜宿大霸。

次日﹐夙興廣武營協同孫隆來迎。循邊墻而南﹐分守西路參將馮禎迎於途﹐因令楊英回鎭。將至廣武﹐達賊自沙窩出﹐可百十騎﹐猝與相遇﹐遣馮禎﹑孫隆追之。予按兵徐行﹐入廣武﹐賊奔北出邊墻。日已暮﹐遣旗牌戒無窮追﹐收兵回營。

二十六日﹐宿棗園堡。

二十七日﹐至寧夏中衛﹐馮禎分守且久﹐旌旗卒伍精采非他鎭可及。予嘉獎之。

次日﹐閱武教場﹐禎子馮大經騎射爲第一。時莊浪﹑涼州守將節報虜寇犯邊﹐河西城堡多失守﹐道路不通。

二十九日﹐予發中衛﹐渡河﹐遵艸地而東﹐野宿兩日。

八月初一日﹐至靖虜衛﹐條陳河西事宜﹐欲調延﹑寧﹑陜西三鎭兵馬﹐分道而進。驅逐出境﹐遠遁。然後修復沿邊舊守墩臺城堡﹐以圖經久無患。莊浪參將魯經告急﹐乃選靖虜﹑蘭州健兵一千﹐令指揮陳松統領馳往援之。兵至而賊遁。自固原至蘭州﹐邊城糧艸所在缺乏﹐河西尢空虛﹐軍士多枵腹﹐生怨語。乃量發各帑藏官銀﹐議令兵備﹑守巡二司官分路招糴﹐酌量城堡大小﹐事勢緩急﹐分派運納﹐以暫紓目前。隨將議處儲蓄數事﹐差人馳奏。又奏劾固原守備趙洪貪婪剝害﹐洮州守備髙謙柔懦不立﹐俱當黜革﹐舉指揮趙濟﹑路英等代其任。

十三日﹐自靖虜發程﹐閱視乾鹽池﹑西安州﹑海剌都一帶城堡關隘。

十四日﹐宿黑水苑。

十五日﹐至固原﹐指揮路英歸﹐自京師賫捧獎勵敕書至。

十六日﹐郊迎﹐開讀於總制府﹐具本差百戶韋臣賫奏謝恩﹐且以衰病不堪供職﹐奏乞昭舊致仕。路英因言瑾賊得寧夏諸奏﹐大怒。卽欲有所處分﹐其所親厚者以爲不可。又欲攺巡撫﹐寧夏眾謂事體非宜﹐議未決。予笑曰「官爵職任本出朝廷﹐總制巡撫皆無不可。若許歸休老﹐計之得者也。」是時﹐延綏鎭巡奏﹐欲因燒荒會諸鎭兵﹐搜索河套零賊。予上疏﹐以爲漢中流賊未平﹐調去沿邊官軍數多﹐邊城空虛﹐邊儲缺乏﹐而河西達賊日肆搶攘﹐又恐河凍之後﹐大賊踏水入套﹐各鎭兵馬正當蓄養鋒銳以俟。今乃無故出境窮搜﹐縱得數輩老弱殘敗餘寇﹐何補於事﹖而往回動經旬月﹐糜費糧料﹐傷損馬匹﹐所得不償所失。且捨門庭侵犯之虜﹐而尋伏藏逃難之賊﹐取笑外夷。又遺書當道﹐極論其事﹐竟寢不行。

十七日﹐得吏兵二部咨﹐有旨命巡撫寧夏都禦史馬炳然還鄕終制﹐而不補其缺。令予專在寧夏居住撫馭﹐蓋陰奪總制之權也。予遂發固原﹐復詣寧夏﹐過監池﹐商人遮道訴﹐稱公昔掌鹽法時﹐每引一道﹐許載鹽六百石﹐車腳塡委﹐商得厚利。今拘以禁例﹐每引止許載三百石﹐車腳不至﹐羣商坐視無可爲者。又言前此撈鹽積多﹐輸運不及﹐輒爲暴雨所衝。予嘆天地自然之利﹐官不善取而自棄之﹐顧爲私販之資﹐是誠可惜。然以禦史有專職﹐未可徑行﹐許爲具奏議處。

九月初一日﹐至靈州﹐馬都禦史先在被候交代。予接管巡撫文卷﹐三邊軍務﹐惟徵調軍馬重事仍聽節制。

初六日﹐予餞馬都憲於郊﹐還至行臺﹐忽報前所差賫奏韋百戶復來。予驚問其故﹐云「八月二十九日至陜城﹐聞瑾賊已被執﹐下詔獄事多更變﹐歸請進止。」予驚喜﹐謂天啟聖衷﹐罪人斯得﹐更化之機在是矣。但前疏已定﹐義無可攺﹐因復遣之。

初七日﹐承差牛學至﹐自京得邸報﹐知一淸被敕召還京。

初八日﹐陜西鎭守官差人賫公文抄﹐蒙內府揭帖﹐欽奉聖旨﹐賞臣一淸銀五十兩﹐紵絲四表裏﹐羊一隻﹐酒十瓶﹐某拜稽受命。卽以羊酒饗諸部曲。至暮而罷﹐榮君賜也。然明文未至﹐恐曠日廢事。

初十日﹐予入夏城﹐仍經理巡撫政務。

十二日﹐得部咨﹐乃行。

二十日﹐拜敕於固原﹐屬痰火舊疾舉作﹐不能兼程﹐且前上乞休疏未報﹐迆邐而東以俟命。途中復上疏﹐請開鹽課﹐以實邊儲﹐及疏薦西方將官楊宏﹑馮禎﹑時源﹑陳珣﹑安國輩並堪任遊擊守備者各數人。又薦左布政使燕忠﹐當瑾賊气煙薰灼之時﹐獨無附麗干謁。

二十六日﹐至涇州﹐得邸報﹐被推爲戶部尙書﹐尋以寧夏撫定功﹐加太子少保﹐賞白金五十兩﹐紵絲伍表裏。

十月初一日﹐過陜城。初五日﹐出潼關﹐痰大作失聲。

十五日﹐至衛輝﹐復上疏﹐申前請乞致仕。是日﹐劉司徒用齊會於衛源驛﹐道戶部事甚詳。

十八日﹐會叢侍郎及戶部委官袁主事者三人於宜溝﹐蓋前所奏缺之。戶部覆請得旨﹐命叢以戶侍兼憲職往督理之。

二十四日﹐至邯鄲縣﹐得部咨﹐知所上乞歸第一章

不允。門生張知府潛閒住﹐郭禦史郛迎見﹐送至臨洺驛。

二十九日﹐至保定府﹐又得部咨﹐所上乞歸第二章

復不見允﹐仍催促赴京。

十一月初一日﹐至安肅縣﹐門生王侍郎寅自易州出廠來會。

初四日﹐至都城宣武關外﹐假宿永慶寺中﹐痰嗽猶未止。公卿大夫士枉顧無虛日﹐終爲病所困﹐不能趨朝。又上疏﹐備陳前後﹐懇悃乞恩放回休致﹐溫旨褒答﹐不允﹐延醫問藥又十餘日﹐稍愈﹐入宿東朝房。

十九日﹐赴鴻臚寺報名。

二十日﹐陛見。

二十二日﹐謝恩。

二十五日﹐賜玉帶於左順門。是日到任﹐始治部事。

