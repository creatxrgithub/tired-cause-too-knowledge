平陳記

撰人不詳

●狎客

陳主愈驕荒於酒色﹐左右嬖佞珥貂者五十人﹐常使張貴妃﹑孔貴人等八人夾坐﹐江總﹑孔宗範等十人預宴﹐號曰狎客。

●沈後詩

其皇后沈氏者﹐望蔡侯君理之女也。以張貴妃權寵﹐動經半年不得一禦。陳主嘗至沈後處﹐暫入﹐卽還﹐謂後曰「何不畱我也﹖」沈後爲詩曰「誰道不相憶﹖見罷便成羞。情知不肯住﹐教我若爲畱﹗」

●妖異

時有人自稱老子﹐遊於建康﹐與人對語而不見形﹐所言吉凶多驗﹐得酒輒酗之。陳主夜夢黃衣人圍城﹐乃盡去繞城橘樹。又舡下有聲﹐云明年亂﹐視之﹐得嬰兒﹐長三尺﹐而無頭。蔣山眾鳥鼓兩翼以拊膺曰「柰何帝都城﹐無故自壞。」地生白毛﹐見大蛇﹐中分﹐首尾各走。夜中索飯﹐忽變爲血。有狐入其牀下﹐捕之不見。

●齊云觀

省主起齊云觀﹐國人歌曰「齊云觀﹐寇來無際畔。」

●省主

始﹐酆都將七官人多稱省主﹐未幾而滅﹐至是﹐舉朝亦有此稱。

●桃葉謠

先是﹐江東謠多唱王獻之「桃葉復桃葉﹐渡江不用楫﹐但渡無所苦﹐我自來迎接。」及大軍迎於六合鎭﹐其山名桃葉﹐果乘陳舡而渡。

●夢驗

初﹐陳武帝卽位﹐夜﹐會稽人史溥爲揚州從事﹐陪位闕庭﹐還宿於黃門侍郎孔宗範捨﹐夢人著朱衣武冠﹐自天而下﹐導從數十﹐至太極殿北﹐而手執金版﹐上有文字﹐溥往看之﹐其文曰「陳氏五主﹐三十四年。」看畢﹐淩空而上。旣覺﹐爲宗範說之﹐宗範曰「吾年已多﹐此夢若驗﹐其子孫憂之。」至是﹐溥尙存焉。

●婦唱之讖

又﹐陳主在東宮時﹐有婦人突入﹐唱曰「畢國至。」有烏一足﹐集其殿廷﹐以嘴畫地成文﹕「獨足上髙臺﹐盛艸變爲灰。欲知我家處﹐朱門向水開。」識者以爲﹕獨足﹐蓋以指陳主獨行無眾﹔盛艸﹐言荒穢﹔隋﹐火徳﹐至得火而灰﹔及至長安﹐與其屬館於都水臺﹐所謂上髙臺﹑向水開。或云陳主名叔寶﹐反語爲少福﹐亦敗亡之徵焉。

●侍宴奏詩

陳主旣至﹐隋宥之﹐給賜甚厚﹐班同三品。及從東巡﹐登邙山﹐侍宴賦詩﹐曰「日月光天徳﹐山河壯帝居。太平無以報﹐願上登封書。」並表請封禪﹐隋文優詔謙讓﹐不許。

●童謠

陳主﹐字秀元﹐小名黃奴﹐陳宣嫡長子也。以仁壽四年十一月壬子終於洛陽﹐時年五十二﹐贈大將軍﹐封長城縣公﹐謚曰煬﹐葬於邙山。初﹐梁末童謠曰「可憐巴馬子﹐一日行千里。不見馬上郎﹐但見黃塵污其衣﹐皂莢相料理。」及王僧辧死﹐齊之羣臣以謠言曰於齊文宣曰「僧辧本色巴馬﹐於擊侯景﹔馬上郎﹐王字也﹔塵﹐陳字也。」文宣問其「皂莢」﹐咸謂莫能知。旣而陳滅於隋﹐說者以江東謂羝羊角「皂莢」﹐卽隋氏姓也。

