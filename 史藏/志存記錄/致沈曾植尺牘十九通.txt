金蓉鏡致沈曾植尺牘十九通﹝附詩艸﹞

﹝淸﹞金蓉鏡撰

●序

香嚴老人金蓉鏡乃吾禾先哲﹐文章班彪﹐有名於時。其經濟理學﹐牧政精覃﹐宜其遠紹平湖﹡﹔勘農問桑﹐休戚鄕邦﹐咸謂直接桐鄕﹡﹡。本賢者識大﹐不賢識小之旨﹐余獨欽其書畫禪說。山水法明季諸賢﹐𨿽徘徊香光﹑檀園之間﹐而筆縱意斂﹐似嫩金璞玉﹐淵雅醇茂﹐迥出時輩﹐爲槜李近百年一大手筆。書法出入安吳﹑寐叟﹐但無偏鋒﹐寬純精嚴﹐雍穆大度。昔王蘧常先生名爲東軒弟子﹐而實出老人法乳。裏中故老言﹐其曾投寐叟門下﹐叟驚惶﹐正色曰「若論寫字﹐吾當師爾﹐何下拜爲﹖」弟謙師遜﹐喈喈噰噰﹐一時傳爲美談。余因吳藕翁太師丈早年亦曾問道於老人﹐並謂三十後方可畫山水雲云﹐故尢傾倒備至﹐凡遇老人墨迹﹐竭力搜羅﹐以饜古歡。此宗尺牘皆致沈寐叟者﹐藏於嘉興圖書館﹐爲寐翁哲嗣慈護先生捐贈﹐已塵封幾四十載矣。因笑我範兄慫恿﹐鈔釋成編﹐以公同好。辛巳二月初三﹐蓉坡吳香洲識於禾城西郊橫波舫鐙下。

﹡平湖﹐指陸稼書。

﹡﹡桐鄕﹐指張楊園。

一

公似識寶波斯。記得梁卓如飲冰文中亦取諸日本﹐同一源也。此人現在長沙學堂充教員﹐書是其貽﹐卻未識面﹐不得其詳。公歸當與暢言。此復。請乙庵世丈行安。侄鏡頓首。

二

乙庵世叔大人閣下﹕

佛學會去過一次﹐見陳先生﹐乃言性學堂者。人甚篤實﹐於性學實未大了﹐竊以湯誥言恆性﹐實漆室一鐙。後來言相近﹐言善﹐言法性﹑眞如﹐只圓一恆字。漢人詁訓﹐已兼情言之﹐學問到頭﹐只說性情。大乘微言不外此。其起手皆在禮儀﹐所謂物也﹐端也。小乘必始於四威儀。千古一源﹐政教所以合也。言性則自然不待教﹐言情千差萬殊必須教。而復性反己之功﹐非教不行﹔準情推行之妙﹐非性不備。故大學八條﹐內外兼盡﹔而審端致力﹐必在格物。西洋之所以分者﹐專言魂靈卽情識﹐宜其滯而不圓。其效多主造作﹐未知性分。一欲以人事爭之﹐一時似覺驚奇﹐歷久歸於必敝。開地殖民﹐地有窮時﹐民有窮時﹐豈非浪費。種族之見亦是未知性分之故。近時中國人並不知情﹐全任欲界﹐識陰用事﹐所以對之而懼﹐見之而慚。情欲之分﹐初念爲情﹐轉念爲欲﹐情簡而欲繁。譬如乍見孺子而惻隱﹐初念也﹔要譽見好﹐則轉念矣﹔轉念之久﹐忘其初念﹐可以弒父與君﹐天地滅矣﹐所以謂人心惟危也。明者﹐辧此兩字可救世﹔愚者﹐萬言祇益其愚。公博覽﹐盍爲一論﹐以示同會。救世亦不在多﹐先從四勿六根起﹐而大地包舉矣。沙門耆域所謂人皆敬得道者﹐不知行卽是得。此語與陽明卽知卽行正相反﹐《五燈》不能有此語。蓋我之一分子無不和﹐而天地亦致和矣。近見市面日衰﹐以爲大勢﹐不知卽從此諉大勢之一人敗之﹐吾輩謹愼不作此一人﹐庶有豸乎﹖祭掃後卽擬遊滬﹐而家有病妻﹐謁醫視藥﹐勢難他諉﹐當俟稍愈再行。悶極惟看書。幹城﹡回禾﹐與地方有爰力﹐兩軍夾持當無虞﹐可以還定安集矣。夏初似能定局﹐公可擇而行之。專布。敬請道安。侄金蓉鏡頓首。廿六日。

五﹑六叔均候。

﹡幹城﹐比諭捍衛或捍衛者﹐此處指寐叟。

三

乙庵世叔大人閣下﹕

昨復一圅﹐交令侄慰生兄帶致﹐想邀垂覽。公以翠竹黃花爲諭﹐隨處說法。侄十五日乘車﹐時攜物亍彳而行﹐遇一少年怒馬而來﹐狐白煌煌。諦其人則髙眉秀采﹐大勝吾輩寒儒﹐因嘆世福不妄得也。佛說法先說三十二相﹑八十種好﹑七世父母﹐旨哉言乎﹐此所謂定業也。及至觀心地經﹐則言無相佛﹐決知修心補相之法﹐涅盤福智二嚴﹐則空有顯彰矣。學佛須活看﹐無一語可滯﹐如是卽至一家親屬而言﹐亦各有配置﹐一定之律﹐不可移也。侄最苦相﹐六親無依﹐觀三黨中無一勝我﹐眉宇色澤﹐無不敝陋﹐對之愁嘆﹐無法救援。然此火宅﹐決須吾輩坐。一以惻怛行之﹐則亦成甘露門矣。公心地厚﹐亦無相佛也﹔然有勝緣﹐因地種種不同﹐果位亦處處而異﹐妙哉神化﹐非佛有何由聞之。日來被風頭痛﹐胃納減﹐晨起坐書桌﹐書說法一段﹐求公證明。此請道安。侄蓉鏡頓首。廿日。

四

乙庵夫子大人圅丈﹕

昨返杭﹐今午後往見吳伯琴﹑張春泉﹐談甚。災振云已據情入告﹐鏡又將禾民困憊情形縷告﹐當寬爲籌備﹐似可采納。免漕發振尙辦不到﹐只可聽之。論嘉興災﹐北鄕最重﹐至今田沈水中。南鄕約六分﹐嘉善﹑桐等﹔平湖約九分。年歲勘災委員以省會爲宗主﹐袁知事允辦四分﹐倘得如此﹐亦可下場。杭州地髙﹐自不及此數﹐湖州濱湖亦有災﹐轉重於杭。此次鼓吹災情﹐尙覺動聽。昨見滬報﹐奉賢要求災欠四分﹐尙未定局。松江地低而通潮﹐消水最易﹐災情更輕也。吳伯琴雲中央欲照江蘇加賦﹐頂至數次﹐現認籌八十萬﹐倘能鑑此災情﹐不加嘉屬﹐卽算萬幸。或杭嘉湖共爲一牘﹐言災請振﹔或收到不加﹐未知可否﹖乞師向朱﹑吳兩公籌之。浙西偏枯已久﹐不得矯枉救之﹐能否設策﹖我輩多一叫號﹐或稍寬民力﹐亦未可定。又聞帝制有推恩之例﹐篯孫﹡函來云重賦不妨一呼號﹐因思浮談無濟﹐不如擇要可行﹐如嘉興荒田之額請豁﹐在國計本屬虛數﹐民間可免將來求足額之患。攤丁於地不如攤丁於百貨﹐不離農力﹐又坿漕增收之款數十請豁。此似可行﹐請師剖辦之。今日與吳伯琴約略道及﹐擬列表各記利獘於下﹐必須士紳細心分別﹐政界始可立言。志事纂輯﹐林肖梅又得兩卷﹐信手翻閱梁詩正﹑周文燁兩傳﹐坿加識語﹐以待筆削。其陳世倌﹑沈廷芳﹐《東華錄》中均有貶語。文士褊心﹐髙宗道盡。嘗與袁忠節﹡﹡論人物﹐渠每稱人人君子﹐天天小人二語﹐可賅乾隆一朝人物。惟能安貧早退者﹐斯爲賢耳。不落裷衤貴﹐一代曾不數人﹐秉筆者當識此旨﹐庶不刻不諛。鼎帖二本﹑閣帖一本﹐托左季﹡﹡﹡帶上。渴思趨謁﹐面耿音旨﹐下禮拜當一行。此陳。敬請鈞安。受業金蓉鏡叩。

﹡篯孫卽金兆蕃﹐香嚴之從弟也。

﹡﹡袁忠節﹐袁昶。

﹡﹡﹡左季卽常熟周大輔﹐喜藏書﹐家有鴿峯艸堂。

五

乙庵夫子大人圅丈﹕

兩奉諭言﹐快等雙瓊﹐韓門擩被之遠﹐始識起衰不虛。至論精心﹐步步入勝﹐師之教恩﹐又一韓公矣。海鷗語擬似髙節﹐正爲利生出力﹐別無他意。另錄近詩兩首請正。蕭子云云聽其自至﹐不以力構﹐近詩往往得於無意﹔如琵琶詩﹐上年極意構之不成﹐今日緣會﹐極不費力。水利策已允緩﹐暫爲禾民稍輕負擔﹐師必樂聞之。田賦稿已淸出﹐呈鑑定﹐仍寄下。尙當徧考各志補綻也。明之三辦瑞安志極詳﹐當寫入。此間無書。祭祀類闕略尙多﹐漕運長編請寄示﹐當一手編成。淸明屆近﹐師必歸掃松楸﹐望先期示之﹐以便迎迓。祠成尙覺淸迥﹐彼時能約一山﹡﹑拙存﹡﹡﹐偕來作數日談。牀鋪已預備矣﹐火食均便。凋世病年﹐不遇玉山堂﹐此亦小桃源矣。壁間圖畫﹐閣上縹緗﹐皆非俗物﹔彈指華嚴﹐性相常滿﹐不可無師履綦﹐令後人笑我拙也。謹布。肅請頤安。受業金蓉鏡叩。

捨侄來局﹐暫令其輯兩浙兵事﹐並聞。

聞湖南魏午莊家被搶。

﹡一山﹐章梫。

﹡﹡拙存﹐陶葆廉。

六

乙盦夫子大人圅丈﹕

初二日到杭﹐次日偕班老見佩慈﹐討論大致﹐開局以九月初一爲始。已將鈐記刻竣﹐行文開報並領經費五千云。其應攺組之處﹐總由班老到滬面呈。鏡當俟開局後再到杭﹐作爲應聘而至﹐此次暫不出面。明日先回禾一行料理﹐並欲訪潘雅笙商臨畫價值也。徵訪書籍﹐杭便於滬﹐巡按署﹑圖書館均有志﹐不必行縣﹐行縣亦不得力。佩慈說徵訪員極難得﹐薪需增﹐繕校一項費最繁﹐當畱餘地。分駐局員﹑臨時雇募員兩種。亦佩說款只六萬﹐期只兩年﹐此攺組之原因﹐先此布陳。敬請崇安。受業金蓉鏡叩。七月初六日。

議會原駐員役四人﹐歲支六百元﹐現聞有歸志局融通之說。或畱原員或派新員﹐其移交手續極繁。而志局時暫﹐似畱原駐或分認經費﹐均待討論。志局臨文最難之處﹐曰偉人﹐曰攺革﹐均萌於宣統以前﹐只可按而不斷﹐暫勿示圭角爲妙。緣杭志極迎合﹐佩慈亦以爲言。

七

十六日回平﹐十七日到禾﹐十八日到杭。通車可望照常﹐內部分尙安。但言論頗多﹐但能不成事實﹐卽算幸事。局中照常辦事﹐嘉興一方面亦安。聞鹽梟極鴟張﹐有搶劫軍裝之謠。浙東亦多不安之狀﹐彈壓稽查﹐頗費手續耳。敬請乙庵夫子大人頤安。受業金蓉鏡叩。

八

乙庵夫子大人圅丈﹕

昨寄波梨泉銘一首﹐想塵淸誨。輯驛傳捲﹐翻閱《諭折匯存》見議兼祧服制刑律﹐細入毫毛﹐可備禮經之變。又見發遣軍流各犯﹐情迹詭異。廣東﹑黑龍江均有停止遣發之奏﹐感念皇仁﹐乃知大地眾生作惡已久﹐眞有投北不受之槪。投北﹐疑卽分北﹐三苗之北。今推翻政府﹐諸毒一時發作﹐宜其無一日之安也。西人旁觀﹐已爲必亡﹐誠無法救止。佛法八重﹐不通懺悔﹐毋乃是歟。若以大乘理懺持之﹐行願只疏鈔有十事可轉﹐難與闌提言耳。包安吳論書詩冊﹐頃見印本﹐大佳。其運筆結字﹐有會古人﹐猶恨轉毫墨痕丰耳。此事眞須畫被墨池﹐大非易言。閣帖屢翻之餘﹐尙有典型﹐腕力雄彊﹐眾作若一﹐轉捩牽摯﹐無一空怯。書譜力量便弱﹐安刻多取仄鋒﹐恐非眞本。近印太淸樓﹑河東薛氏兩本﹐轉精實可學。何蝯叟論北碑有定法無定勢﹐亦透辟。其自運亦未爲得髓﹐晚節尢率﹐中年佳處﹐工候過安吳﹐但勢不完﹐損其開張耳。夜半睡起﹐輒書所見﹐質證斐幾。此上。敬問尊體安和﹐昨感想霍然。受業金蓉鏡叩。

積雨敗苗﹐至可憂。今日放晴﹐或可挽救。

九

乙庵夫子大人圅丈﹕

滬遊飲啖髙齋﹐坐聞妙緒﹐此樂不減莊列一眄時也。唐生來書﹐蒙派庶務﹐請示條目。窮魚得水﹐自生撥剌﹐翠餌崇綸﹐惟師拂拭之。原書奉閱。鏡之行止遲速﹐佇聽呼喚。元史地誌嘉興路﹐口二百二十四萬五千七百四十二﹐甲於兩浙﹐而無一人登元史。只張伯淳一人云﹐杭州崇徳人。嘗怪其漏落﹐僅故書野記見數事﹐豈其時無雄文好事爲之流傳耶﹐掩卷慨然。鏡曾祖曁先妣皆死於粵寇﹐祖妣撫孤三十年﹐苦節浩气﹐不謝古人﹐尙無文以發之﹐我罪大矣。壬寅﹑癸卯間學文﹐至今無成。擬具狀乞國史館﹐如亭林之欲傳其母。世道泯棼﹐此事不可姑待。鏡年六十無聞﹐後更不可望﹐將同元史之泯然。前曾撰具事狀﹐尙不足發潛徳。臥爲之不寧﹐食爲之不下﹐柰何。師能爲我鑿此混沌乎。肅箋。上請鈞安。受業金蓉鏡叩。十八日。

十

乙庵夫子大人圅丈﹕

今日下山﹐晤張載陽﹐談及浙事﹐內容可笑。玆述之﹕陽曆元旦﹐幾爲戰場﹐二更後﹐呂﹡﹑童﹡﹡輩招張議事﹐至則公電抗拒楊護軍﹐張不允﹐卽造謠。未幾﹐開信炮一聲﹐將爲變作﹐爲剿平匪類﹐復作畱浙之舉。張以大局所關﹐卻之﹐遂解散。繼則臺議會抗拒﹐設爲楊電啟釁﹐及索原電登報﹐則曰無之。又則﹕令商人至臨平抗拒﹐並罷市不成。後呂至龍華省中﹐發動員令﹐列隊抗拒。張與童力言﹐汝力能終抗乎﹖動以利害而罷。及問以周公選之出洋﹐又是呂之私意﹐周微露辭職之意﹐而呂卽電中央﹐周去志甚堅云云。楊督挽張﹐堅畱﹐許以鎭守﹐勢不能止。又見報周左季撤差。三日前﹐紛紛委缺委差﹐此在平時﹐方避嫌疑﹐而彼則爲之不憚﹐眞無忌憚之小人矣。現在楊督抵杭﹐甚安靜。彼等亦知畏﹐大約可無事。楊則駐營貢院﹐兵皆裹甲以待﹐市間不見一兵﹐看來極有本領。其先輸送兵隊﹐逐漸進城﹐亦有節奏。此人必有歷練﹐惟處處備戰﹐可以無戰也。其服中尙遣咨議官拜客﹐志局亦到﹐丰采可想。鏡明日回禾﹐開歲約往拜也。齊使在湖北曾見過﹐彼時以候補府到省﹐未幾得漢黃徳道﹐想運動必佳。其歷練規矩﹐終比一班土匪爲佳。拉雜布陳。敬叩宜安。受業金蓉鏡叩。

﹡呂﹐呂公望。

﹡﹡童﹐童寶煊。

十一

乙庵夫子大人圅丈﹕

百一選方首帙奉上﹐乞收閱。志局仍接續辦理﹐今日班老復進署請款。傳聞先給萬元之說看光景﹐延禍方長﹐請款愈遲愈難﹐不如縮小範圍﹐以求可繼﹐最爲穩固。班侯亦有此意﹐卻不可明言﹐纂修或攺作包辦亦是一策。此間紛紛謠言﹐𨿽不可盡信﹐亦不盡無。總看新政府成立﹐乃免戰禍。然今日政府﹐誰敢擔當﹐亦正難其人。而馮軍與中央固抱不脫﹐必久持交爭之局﹐俟外人干涉而後定﹐無疑也。干涉之後﹐滇軍亦未必能得志﹐則此間生一危局矣。日日望馮軍﹐不忠以自愚﹐亦無憀甚矣。若倪若張﹐決不信滇軍者也。橫亙中原﹐所謂「牛𨿽瘠僨於豚上。」所見如此﹐請師策之。敬請頤安。受業蓉鏡叩。廿八日。

京師來信����。

十二

乙庵夫子大人圅丈﹕

頃閱浙報﹐載有通誌緩辦一條﹐今裁上閱覽。看情勢是勉齋主動力﹡﹐班侯甚不以爲然﹐意欲力爭。鏡以時局尙難知﹐此何足據﹐師意何如﹖鏡已收拾行李作歸計。所修田賦﹐亦粗有成書。志如不成﹐此可單行刊布﹐亦不負數月修脯之糜也。十八日雷擊公署新墻﹐杭人傳言極眾﹐天意昭然﹐恐無安日矣。專布。敬請頤安。受業金蓉鏡叩。二十日。

計裁報三紙。

﹡此處疑脫「陳」字。

十三

乙庵夫子大人圅丈﹕

頃閱浙報﹐載有通誌緩辦一條﹐今裁上閱覽。看情勢是勉齋主動力﹡﹐班侯甚不以爲然﹐意欲力爭。鏡以時局尙難知﹐此何足據﹐師意何如﹖鏡已收拾行李作歸計。所修田賦﹐亦粗有成書。志如不成﹐此可單行刊布﹐亦不負數月修脯之糜也。十八日雷擊公署新墻﹐杭人傳言極眾﹐天意昭然﹐恐無安日矣。專布。敬請頤安。受業金蓉鏡叩。二十日。

計裁報三紙。

﹡此處疑脫「陳」字。

十四

乙庵夫子大人圅丈﹕

左季赴滬﹐肅呈一圅﹐想呈鑑。初五奉賜諭﹐卽在杭歡迎﹐與褚君相見。次日又特過西湖旅館接談﹐座客太多﹐不便絮語﹐約回禾作一便局。渠頃先至滬﹐二十後回禾小住﹐再作樽酒談也。杭嘉湖三府﹐細數已脫稿付繕。嘉湖已寫好﹐杭尙未竣。所未畫﹡一者有數事﹕一﹑耗羨杭湖缺載。一﹑縣名下注圖里數目杭湖詳注﹐嘉志不詳。別府誌亦缺。一漕截杭志不載此款﹐恐因白糧發生。寧波府誌系雍正時舊編﹐不見新志。定海﹑象山田賦多略﹐非將縣誌比較﹐不能得其詳。紹興府誌亦僅有乾隆本﹐先采一綱﹐再細將有新修縣誌比對不可。又湖州誌有宋元舊省誌之於尾結一見者﹐實醒眉目﹐下並可坿注額數增減之故﹐似尢有意。師以爲然否﹖班侯欲來滬一談﹐現與約﹐俟三府誌寫完後﹐攜之偕來﹐並可商定畫一辦法。月餘以來不作詩﹐揮汗寫數字目﹐極悶損。其新舊畝數差參﹐銀數非算不眞﹐尢費手續。並擬於每縣總結下﹐書光宣間徵收實數﹔並近來銀米﹔並折洋數﹔已向財政廳查詢矣。先查西三府﹐取其容易應酬﹔如來﹐再下問浙東。寧波畝徵米僅圭撮﹐多則一升數合耳。嘉湖之困實在此﹐後人又好從兩數﹑石數上加派﹐困上加困﹐亦稍加論說也。馮敬亭減賦﹐惠及浙西。亦發一論﹐坿於杭府之後。此亦特舉也﹐頗有聲色。至於夏稅秋糧數極明晰﹐其增多之故若指掌。杭有咸淳﹑乾道志可考﹐不難比附爲之。嘉興無宋志可據﹐柰何。或本至元志比較一數﹐再看四明﹑會稽宋志參証之﹐當可得﹐似遵官田。以前大凡再立比較表﹐一田畝額﹐一徵數額﹐皆可作減賦張本用也。同治減賦﹐今詳書之﹐銀數采府誌﹐米數采減賦全案﹐款式亦如之。其起運﹑存畱﹑加閏﹐則不悉書。但摭漕項﹑漕截﹑鹽課﹐驛站﹐都數書之以見。大凡卽在起運﹑存畱之內。加閏一項﹐或列入府總﹐或仍隸某縣下﹐請酌示。府總列前﹐僅書總額﹐曰田﹑地﹑山﹑蕩額﹐曰銀額﹐曰米額﹐似較得要﹐較動人處。序至浙東﹐亦發論驚喜﹐用《舊五代史﹖食貨志》兩語﹐所謂「民不棄田裏﹐尙賴輕賦之力也」。師以爲否﹖舊史事實﹐華采可喜﹐新史識力特精﹐其世變遷貿﹐亦與今時可參證。以後殆如唐晉漢﹐有仁懦而無作用﹐必俟周世宗之刑賞﹐乃能開太平也。西戰終止後﹐殆無獨立可言矣。今日之兵﹐但恐猲鄕愚而已。事事穿鼻矣﹐諸人不早醒悟﹐愈趨愈弱矣。前日演說良心爲立法之根據﹐不欲與時髦抵觸﹐又不肯附和﹐遁爲此說。報端加作用兩字﹐便非良心﹐所謂癡人前不得說夢也。專肅布陳。敬叩頤安。受業金蓉鏡叩。

﹡畫﹐卽劃﹐下同。

十五

乙庵夫子大人圅丈﹕

檢寒衣回禾﹐見鄕下稻田黴變發芽﹐其從水中撈起者﹐皆用竹竿晾掛﹐或掛桑枝皆滿。其低處至今沈水中。連日陰雨不輟﹐明年春花亦不能種﹐其種者亦爛死不發。核其災情﹐較辛亥更甚。計杭嘉湖三屬相等﹐杭州地較髙較好﹐然如此陰雨﹐亦難設法晾曬﹐柰何。省中官廳僅允辦災減徵﹐而未能辦賑﹐此正吾輩呼號之時﹐請與古微﹡子修﹡﹡兩先生商度﹐可否合詞電達財政部與京師同鄕及浙省官廳。鏡年來畱意民艱﹐而投艱若此﹐計非一手一足之烈所能補救。地方官意在括錢﹐極不念民困。昨會同自治員奉省﹐現在已派員勘災﹐亦不知如何設策﹐此不可不達於師聽者。天災人禍﹐使至於此﹐聞省中意欲減一分二分了事。省城不知鄕民之苦﹐財政部復不知省城之困﹐相蒙相忍﹐伊於何底。鏡回禾三日﹐不能出門一步﹐未知松江一帶如何辦法﹖頃馳圅問伯齊矣。間遇鄕農﹐問之但有愁嘆﹐又不敢控訴﹐其懦而喫苦﹐必矣。肅布。敬請鈞安。受業金蓉鏡叩。

昨與丁和甫討論志事﹐渠云藝文一類﹐編不勝編﹐當先定一通例﹐或分內外編﹐或先擇有用文字﹐屬轉陳指示。烈傳亦繁雜難盡﹐如忠義本有別錄﹐烈女亦各有紀述。鏡意遠事宜詳﹑近事宜核﹐其見於史文者宜別敍軼事﹐卽如寒舍先世兩代記於國史﹐而岱峯先生與先曾祖綺園公皆有文行。此外殉國難者﹐又有七人﹐皆蔭世職﹐宜如何平配﹐亦費雅裁。昨購得《天元歷理》一書﹐其言分野衷淮南﹐極可備參考。徐圃臣系勝力侍郎之叔﹑隨州之孫﹐參證家世倍可喜。

﹡古微﹐朱祖謀。

﹡﹡子修﹐吳慶坻

十六

乙庵夫子大人圅丈﹕

久不承謦欬﹐思企殊深。嘉興減賦之議初發萌芽﹐勢不能祈其速成。促其進行﹐莫若減租﹔言減租者﹐卽動業主之忿。松江楊了公曾剏﹡議而有效﹐吾禾似亦可繼作提議。大約每畝以七斗爲則﹐虛額旣減﹐可寬良農之任。舊額一石至石五﹐貧者斗粟不收。稍足自給必足額﹐則拖而共入於貧。昨與北鄕業主議之﹐明白者﹐甚以爲然。蓋舊額本同虛設﹐惰農無論多少﹐皆屬空名。勤謹者獨受重額之累﹐因惰者之多﹐益令勤者之絀﹐其荒歉之源在此。若定七斗之額﹐勤者不能多取﹐令有寬余﹐足勸惰者﹐實轉移之妙用。然後以業主收入之數公布鄕裏﹐每畝田價若干﹐比例歲收餘利若干﹐作正賦若干﹐而減賦之根據亦立﹐我師爲評議之。明歲國會咨議自治﹐若名目將復設﹐若正人任之﹐則民間公義可發展。同人有議﹐推我師爲國會者﹐擔任嘉興一方面討論問題﹐此與官僚性質不同。事出民選﹐與政府在反對地位﹐非名重義精者﹐不克勝此重任﹐我師其有意乎﹖秀水縣誌續修﹐昨財政廳商議﹐撥定三千元﹐系坿稅項下節存未用者益以振秀一千二百元﹐舊存五百元。此後尙有餘款可撥﹐約可湊足六千元。擬設局南湖髙士祠﹐卽沈絜老入官之屋﹐今亦與張詠霓﹡﹡說明撥充髙士祠。卽祀吳統持﹑盛遠﹑張劭﹑屠廷楫諸先生﹐現正辦呈文。奔走數日已得復圅允許。此近來鄕居﹐忽發奇想﹐與辛亥請款同一作用﹐然不免髙士有入塵之累。以大乘衡之﹐或可無譏。在杭州見馬浮﹐云其友至印度作沙彌﹐入尼幹教學堂﹐稱佛教幾絕迹於印度﹔惟尼幹教最盛﹐亦名耆那派﹐教主名跋陀摩那﹐與佛同時。小乘各經中有觕法之語﹐其教義區別如何﹐未詳。其教會中人有日記云﹕於明季遊東方﹐此教最盛。不知何派﹐竟亦難詳。又臺宗性具法門﹐楊仁山課本中摘其說性惡。鏡近致書李佳白﹐頌其維持東亞。卽以十法界爲說﹐是業用而非性具﹔其六凡界皆具懲勸﹐亦是性善之證。我師以爲然否﹖擬作四料簡以破之。然後知陽明天泉證道之語﹐實出智顗無疑也。凡講一事﹐必搜其根株﹐乃無遁形。自來攻王者﹐蓋未及此﹐亟書呈我師。此近日瀏覽所得者。昨赴棲眞寺聽經在郡城之北二十里一小市鎭﹐演說淨土﹐又得兩義﹐爲前此義證未及。一﹐接引佛如日月﹐有目皆見﹐可破分身之疑。一﹐臨終十念﹐如行海指南鍼﹐不迷所向﹐並非彊以所難﹐可破色身淨土之疑。一﹐念佛有緣﹐緣成證果﹐譬如出門須問路﹐先識程途﹐不誤六道﹐破魔佛之疑﹐我師爲證明之。彼中有君子﹐曰屠銘譜﹐年七十五﹐大富長者﹐得法眼淨﹐勸鏡斷肉。範古農亦在彼說斷肉十利﹐以爲無難﹐於是斷肉之念遂堅。此亦美事﹐不可不告我師。其致李教士書﹐容續寫寄。近又欲作虛無黨論﹐聞歐亞此派﹐流演甚廣﹐將來摧陷君主界說﹐必歸功此輩。凡無形必勝有形﹐凡無形必鑄造有形﹐此義旣立﹐益知道徳之用。自秦漢以來有形界必破壞於無形﹐卽今總統舊僚﹐皆虛無黨所攝。今之民主﹐定以年限﹐亦以無形勝之。凡世界成形之美﹐莫備於封建﹐故有形勝無形﹐以諸侯躋天位﹔封建旣壞﹐則無形勝有形﹐故以匹夫登天位。此遞嬗之大勢。故如來有法王之唱﹐我師以爲然否﹖尙賢堂記事中極言戰事終局﹐金革退處於無權﹐似已隱含此義﹐與近時學說﹐絕對不容﹐請師揀別之。肅布。敬請道安。受業金蓉鏡叩。

農工本帳鈔坿

﹡剏﹐同創。

﹡﹡張詠霓卽刊《四明叢書》之張壽鏞﹐鄞縣人﹐時任浙江省財政廳長。

十七

乙庵夫子大人圅丈﹕

局事初開﹐諸書未集﹐不易動手。近日輯嘉禾髙逸傳﹐約及百人﹐爲髙士祠享祀資料。竊意髙士無位似樂﹐逸民遁世似禮﹐歸之大原﹐所謂一陰一陽之道。蓋髙士如巢﹑許﹐𨿽逢堯舜﹐亦不樂仕﹐未見道之可畸﹔逸民如夷﹑齊﹐篤志守死﹐必革代始見﹐有確然之介。昨與馬一浮論此義﹐甚剏而實精。以六藝裁量人物﹐有此兩途云﹐政事在書教﹐文學在詩教﹔易綜其全﹐春秋孝經又孔氏之發揮。孝居其先﹐春秋貫詩書之轂﹐論語居其末。徧說六經﹐又諸經之鈐轄﹐班固﹑甄明九家﹐序其得失。今之所論﹐返之六經而世事乃了然可理﹐亦儒術之標炬也。師以爲當否﹖局事待定者﹐有數事另單陳上。玆篯孫來信﹐其子問源﹐欲廁繕校之列﹐意甚難之。頃屈伯剛來說﹐巡按使頗許可﹐已電復京師﹐應否添入﹐請師酌定。鏡亦甚盼其能來助我腕力也。又謝蓉徽意願任編輯﹐其文一篇坿陳﹐是否勝任﹐請酌閱。肅布。敬叩道安。受業金蓉鏡叩。

竹垞圖昨問潘雅笙﹐云已動手。深願圖成後﹐並大銀錠本。閣帖只八卷﹐闕二卷﹐云是宋搨﹐一並帶滬﹐渴欲承教。

通誌一部﹐卽日由局寄。前寄書箱﹐想已送到。交愼大公司帶滬。

十八

田賦之爲用﹐若水潤物然﹐多則溺﹐少則涸。主於取民以還民﹐故貴平也。非以自養﹐又將禁民爲非﹐故貴義也。義字﹐據《易﹖系》﹕理財正辭。宋之和買上供﹐明之九釐三辦﹐蓋已違離道本﹐潤不及民。景定之公田﹐洪武之加徵﹐嘉靖之均糧﹐萬曆之條銀﹐尢以南漕病民爲亟﹐幾幾敚攘爲政﹐一切取便當塗之嗜欲。與爲應和﹐內迫於計臣﹐外蔽於墨吏﹐殆無一言之當於理。自是以來﹐黠者爲陰螫﹐健者爲矯處﹐而閭裏化之﹐亦各以心競能。隱漏爲豪魁﹐以魚肉爲弱崽﹐而國計日匱﹐馴至四鄰交侵﹐豈非禮義失而王政不行之驗歟。此數語鍼對今日﹐其實宋以來﹐再陷於胡﹐亦切語也。今取宋以來稅率粗存於故簡者﹐裒次爲沿革表﹐以補舊志之闕。而民生其間﹐隨世欣戚﹐亦略可見矣。序田賦沿革表第一。此一字懸爲之﹐戶口第二。統論全書﹐不知立幾表﹐當俟總纂定之。

農家工本淸單

牛一頭約八十元﹝水牛約百餘元﹞

水車一具約十元

車亭一座約十餘元

鋤犁礱磨風車約十八元

肥料用豆餅﹐通州四畝用十張﹐計三元七角﹐其餅小。嘉興每畝用一張半﹐則畝需三元。糞料在外。

榖種每畝﹕平湖用一斗﹔嘉興用五斤或六斤﹐畝有大小故也。畝約三角。

雇工每日三百文﹐約須十日或五日﹐酒食在外﹐畝五工合一千五百文。酒食六百文。

此項最紛糾﹐畝有大小﹐工有眾寡﹐用有久暫﹐勢不能齊。玆約計每畝需六元或七元﹐嘉興農貧多不用牛﹐然雇工當加。又詳問種田之家﹑雇工等﹐每畝歲需三元﹐牛﹑器﹑水亭多不在內。故農無利於爲田﹐旣作農夫﹐又不能捨田別營事業﹐其苦獨受。先當減租﹐再言減賦。

十九

﹝鈔摘《東華續錄》略去﹞

玆衢屬證訪員﹐第一次報告書云﹕浙江田賦﹐同治以前官書盡失﹐惟同治初年左文襄奏凖之減浮成案。此書括十一府民屯﹑軍米﹑漕南﹑驛費各項﹐書僅一冊﹐詹熙手抄﹐存沈衡山﹡處。又有同治訖光緒減浮續訂之案﹐僅存西安﹡﹡等五縣數目。光緒二十三年又經惲藩司再減浮收﹐至光緒廿七年又有每畝糧捐三百文﹐洋每元作一千。可見此事﹐山鄕之人皆畱心考查。不似浙西之全無人畱心﹐以致暴徵疊出﹐至於此極﹐讀之嘅嘆。乙庵夫子大人鑑受業鏡叩述

孫補山事實﹐摘錄數條備采用。其圓融者﹐福厚二語甚好﹐足見其人瑕瑜不掩。若論至理﹐嘗云「溫厚者福重﹐刻薄者祿輕」乃的當。執拗圓融﹐不無流蔽﹐所以不免身後之議。然畢竟盛世﹐享福人多合少忤。

又記鼎帖一事錄上﹕余以編修秋俸﹐易鼎帖二十卷﹐覃溪先生﹡﹡﹡爲書鼎帖考一則﹐內黃庭經實屬僅見。其跋云﹕南宋時翻摹祕閣本﹐南宋後又有從此再翻之本﹐第四行蓋兩扉﹐兩誤作雨﹔三十八行旰訛作月於﹐停雲本亦沿用月於﹐三十九行三光訛五光﹔五十三行玉英訛作王英﹐諸本皆沿誤作王英﹐惟此本不誤﹐卽此數處﹐已壓諸石本矣。

又一舊刻﹐通皆七字爲句﹐葉捐搖俗乃是棄捐淫欲﹐修太平乃是心太平﹐放翁心太平庵取此。或遂執彼爲古定本﹐𨿽若可據﹐然筆法遠在此本之下。以予所見﹐新安吳氏本有董文敏手跋﹐稱墨池爲放光者﹐其筆法實遜此本。

鼎帖一條備證﹐玆所見極不佳﹐不知何時翻刻本。

﹡沈衡山﹐卽沈鈞儒。

﹡﹡西安﹐卽明淸時之衢縣。

﹡﹡﹡覃溪先生﹐卽翁方綱。

●附詩艸

夢遊

昨夜荷神力﹐夢遊髙士灣。髙士何爲者﹐所性兀如山。介居箭間﹐搶攘岸巾綸。承家眄王澤﹐立地非塵寰。念舊不得死﹐肉視常自目反。就中巢與李﹐端明﹑蟄園議表孤竹班。髙頡頭陀行﹐爲啟淸淨關。匏尊出皴手﹐卜肆逃窮闤。早裁一飯惠﹐坐令四體。當年何所負﹐不忍龍麟攀。斯今展心敬﹐排門謁鍍鐶。瑤華映汗簡﹐玉葉垂霜顏。請問此時世﹐何方是安閒。神願本心地﹐第一去癡慳。無想故不憶﹐有來必多患。安閒詢樂事﹐倚伏爲身。不如住無住﹐冥飛縱髙鷴。天弢砉一寤﹐神珠矜雙還。月夅肛知委蛻﹐伶仃抱羈鰥。諸緣皆妄起﹐莊叟解連環。雞鳴天下曉﹐鶴返云衢殷。終爲守祠隸﹐一飽飯赤禾曼。

前詩帶滬而未敢出﹐般搦事數不離晚唐﹐漸覺味短。終欲請師一閱﹐以正其誤。蕭山陳君謀爲編輯﹐仕履送上。明知人數已多﹐姑爲呈上﹐以達意而已。說明書此件撤局須還領款文﹑選舉考坿上。乙庵夫子大人鑑。門下士金蓉鏡叩。

泖湖事﹐頃又致圅勉齊﹐令其將嘉興畫出。本師意立說﹐並言明幹老意不欲辦﹐未知何如。

黃小宋圖畫平生官迹題詩盈捲

要予繼和因爲此什

二十年前梐楯郎﹐每陪雕輦賦長楊。春秋斷爛皆朝報﹐世界成虧卽道場。對語河流桃梗直始見於開春分居畏壘社人穰。知君圖畫安身處﹐終逐驊驑七萃翔。

退官好作在官談﹐無乃塵緣未了貪。今日轉須常道著﹐過時方覺舊恩覃。有如宮女思天寶﹐大類詩翁憶劍南。我亦軟紅曾插腳﹐春心一箔懶於蠶。

張讓三六旬雙壽詩

君住熬波東海頭﹐羨門太乙早相儔。今來眼見三朝史﹐難得身遊四部洲。曾使泰西白髮對歌凰鳳律﹐飾賫分貰鷫鸘裘。鴻莊鶴和知家吉﹐爲揲咸恆第一籌。

冒辟疆塡詞硯爲玉雨堂舊物

有沈葇夫婦題詞

硯史開妝靨﹐脂田艷舊聞。蟾蜍工滴淚﹐鸜鵒想翻云。贊佛方名偈﹐畱仙且認裙。過江曾作客﹐入洛豈爲文。莫誤韓擒虎﹐張明弼《董小宛傳》﹕順治八年﹐南中帥獻江南女子董氏﹐後爲貞妃。辟疆《影梅庵憶語》可辯其誣。然同光朝名士﹐多有援梅村「贊佛詩」爲證者。堪師王右軍。更憐使君婦﹐能策外家勲。謂韓小亭妻沈葇爲西雍先生女﹐能傳家學。琬琰雙爲集﹐蘭苕兩不羣。餘香分可惜﹐拾瀋唾猶芬。靈寶人休問﹐君苗我欲焚。請遮石兄道﹐惡歲幾時耘。

乙庵夫子大人斧正蓉鏡

讀全唐詩畢﹐開始閱宋詩。咸亨三年棲巖寺詩碑竟漏載。此外﹐石刻可補者﹐計當不乏。唐之險體﹐始於徐彥伯﹐蓋密麗之極﹐輒思嚴冷刻削之窮。復於平實﹐人情當爾﹐非有天巧。然秀采易工﹐鑱﹡奇難好。古今絕迹﹐殆不數人。有尙阝刳心﹐此道久而不倦者﹐非理至﹑气動﹑采壯三者備﹐與奇字﹑聱牙融成一片﹐則鑲寶胡簏﹐剝落可笑。故豪仕膽怯而不售﹐勝士竭思而已老也。

﹡鑱﹐或作巉。

吾弟籛孫今年五十初度三子皆有文雅之譽近復抱孫咳而名之曰咸萊溯自總憲遷禾已見八世喜慶交抃寄詩道之

吾家令弟初有髯﹐膝上文度頗復賢。子又生子母且健﹐商瞿伯玉相後先。箕子衍疇孔衍圖﹐五是四勿今得兼。乃祖乃父名節在﹐食蔗到老方能甜。勤儉固是室家寶﹐忠信可涉波濤漸。邇來百物苦蕉萃﹐擾擾有似魚喁噞。羣工已無著手處﹐顧獨不忍沮溺潛。郡國奏計收片策﹐蘭臺私書下幾簽。回憶小時讀書處﹐爾方掉舌我口箝。豈意白髮對滄海﹐枯槁不上竿頭鮎。至今六十老且喫﹐策略未有王通淹。匏瓜牽牛各星峙﹐常羊蹏通兩戒嚴。別來面目訊肥瘦﹐𨿽有捷足無由覘。今寄一語致私喜﹐八葉已見文字傳。式飲式食庶幾吉﹐拜前拜後禮數添。史祝姆教卜士負﹐王母下撫紟鬌前。舊聞新事我能說﹐荀龍薛鳳句可拈。臨觴忽念五世澤﹐桑弧篷矢相接銜。艱難以來始有此﹐願頷女史書於篇。

香嚴庵落成和友詩

大士居無迹﹐一庵今已多。人皆誇夏屋﹐我獨戀春波。淨業初名佛﹐團蕉但蔽窩。權將土木假﹐幻作幾重阿。

吾友郭季純與其妻薀珊女史並工繪事兼長篆刻築桐月樓於郡西隅每當風日淸嘉則子弟婦姑分箋吟寫亦今日鷗波仲姬也旣爲之圖並系詩於其側

作畫欲到張僧繇﹐小李已落第二流。停雲父子分半席﹐寒山伉儷難兼優。郭家師子气特遒﹐蹙踏雌蜺聯驊驑。韓牛薛鶴妙唾手﹐芬陀優缽開並頭。欲借風胡問道韞﹐中郎大令皆天遊。槁梧畫出與君看﹐月圓方照鳳凰樓。

題戲嬰圖詩

周昉畫仕女﹐好作倒大音佗﹐禾諺也臉。知是有福人﹐寧馨意常慊。出浴鳳凰毻﹐坐笑猊虎睒。已見食牛气﹐筆縱勢求斂。湖山莫撞壞﹐畱與老夫忝。平生蝯狙公﹐坐大重甗隒。

自注﹕此題是否作嬰戲。封信後﹐臥未寧﹐重作此詩﹐請乙師鑑。如可用﹐卽題文通畫幅。周臣一幅﹐尙未檢﹐畫識容後寄。

天鳳三年鄣郡都尉錢君磚歌

爲楊笛庵作

始建國鏡出庸部﹐十布捆扌致太豪舉。皆闊石圖中重寶﹐予得縱觀之。眼處功徳幸未亡﹐都尉之磚柰何許。此磚得自舊鄣郡﹐磚出安吉莽盜國土好師古。手持威斗易漢名﹐僅得小數曾何補。天神下告巨無霸﹐文母老作新室主。延閣多誇制作才﹐文字未了已黃土。錢君此磚誰所造﹐都尉南來職何武。繡镼闌干幸未逢﹐不然亦當羞殺汝。爾時家林得初﹐風采想亦接崔父。崔篆亦仕莽﹐爲建新大尹﹐見後漢崔駰傳。造符造讖喧不妨﹐一尉何爲困羈旅。生無六印緀腰組﹐死有一磚窆敗墅。刻畫不減萊子侯﹐流傳乃入金石聚。楊生得此曾幾年﹐三鑿陸離一時貯。同時﹐地皇始建國磚﹐皆歸楊篋。

編者按﹕此通爲編者舊藏﹐乃與海上鄭逸梅老人交換所得﹐因附焉。

金蓉鏡致沈曾植尺牘十九通﹝附詩艸﹞

﹝淸﹞金蓉鏡撰

●序

香嚴老人金蓉鏡乃吾禾先哲﹐文章班彪﹐有名於時。其經濟理學﹐牧政精覃﹐宜其遠紹平湖﹡﹔勘農問桑﹐休戚鄕邦﹐咸謂直接桐鄕﹡﹡。本賢者識大﹐不賢識小之旨﹐余獨欽其書畫禪說。山水法明季諸賢﹐𨿽徘徊香光﹑檀園之間﹐而筆縱意斂﹐似嫩金璞玉﹐淵雅醇茂﹐迥出時輩﹐爲槜李近百年一大手筆。書法出入安吳﹑寐叟﹐但無偏鋒﹐寬純精嚴﹐雍穆大度。昔王蘧常先生名爲東軒弟子﹐而實出老人法乳。裏中故老言﹐其曾投寐叟門下﹐叟驚惶﹐正色曰「若論寫字﹐吾當師爾﹐何下拜爲﹖」弟謙師遜﹐喈喈噰噰﹐一時傳爲美談。余因吳藕翁太師丈早年亦曾問道於老人﹐並謂三十後方可畫山水雲云﹐故尢傾倒備至﹐凡遇老人墨迹﹐竭力搜羅﹐以饜古歡。此宗尺牘皆致沈寐叟者﹐藏於嘉興圖書館﹐爲寐翁哲嗣慈護先生捐贈﹐已塵封幾四十載矣。因笑我範兄慫恿﹐鈔釋成編﹐以公同好。辛巳二月初三﹐蓉坡吳香洲識於禾城西郊橫波舫鐙下。

﹡平湖﹐指陸稼書。

﹡﹡桐鄕﹐指張楊園。

一

公似識寶波斯。記得梁卓如飲冰文中亦取諸日本﹐同一源也。此人現在長沙學堂充教員﹐書是其貽﹐卻未識面﹐不得其詳。公歸當與暢言。此復。請乙庵世丈行安。侄鏡頓首。

二

乙庵世叔大人閣下﹕

佛學會去過一次﹐見陳先生﹐乃言性學堂者。人甚篤實﹐於性學實未大了﹐竊以湯誥言恆性﹐實漆室一鐙。後來言相近﹐言善﹐言法性﹑眞如﹐只圓一恆字。漢人詁訓﹐已兼情言之﹐學問到頭﹐只說性情。大乘微言不外此。其起手皆在禮儀﹐所謂物也﹐端也。小乘必始於四威儀。千古一源﹐政教所以合也。言性則自然不待教﹐言情千差萬殊必須教。而復性反己之功﹐非教不行﹔準情推行之妙﹐非性不備。故大學八條﹐內外兼盡﹔而審端致力﹐必在格物。西洋之所以分者﹐專言魂靈卽情識﹐宜其滯而不圓。其效多主造作﹐未知性分。一欲以人事爭之﹐一時似覺驚奇﹐歷久歸於必敝。開地殖民﹐地有窮時﹐民有窮時﹐豈非浪費。種族之見亦是未知性分之故。近時中國人並不知情﹐全任欲界﹐識陰用事﹐所以對之而懼﹐見之而慚。情欲之分﹐初念爲情﹐轉念爲欲﹐情簡而欲繁。譬如乍見孺子而惻隱﹐初念也﹔要譽見好﹐則轉念矣﹔轉念之久﹐忘其初念﹐可以弒父與君﹐天地滅矣﹐所以謂人心惟危也。明者﹐辧此兩字可救世﹔愚者﹐萬言祇益其愚。公博覽﹐盍爲一論﹐以示同會。救世亦不在多﹐先從四勿六根起﹐而大地包舉矣。沙門耆域所謂人皆敬得道者﹐不知行卽是得。此語與陽明卽知卽行正相反﹐《五燈》不能有此語。蓋我之一分子無不和﹐而天地亦致和矣。近見市面日衰﹐以爲大勢﹐不知卽從此諉大勢之一人敗之﹐吾輩謹愼不作此一人﹐庶有豸乎﹖祭掃後卽擬遊滬﹐而家有病妻﹐謁醫視藥﹐勢難他諉﹐當俟稍愈再行。悶極惟看書。幹城﹡回禾﹐與地方有爰力﹐兩軍夾持當無虞﹐可以還定安集矣。夏初似能定局﹐公可擇而行之。專布。敬請道安。侄金蓉鏡頓首。廿六日。

五﹑六叔均候。

﹡幹城﹐比諭捍衛或捍衛者﹐此處指寐叟。

三

乙庵世叔大人閣下﹕

昨復一圅﹐交令侄慰生兄帶致﹐想邀垂覽。公以翠竹黃花爲諭﹐隨處說法。侄十五日乘車﹐時攜物亍彳而行﹐遇一少年怒馬而來﹐狐白煌煌。諦其人則髙眉秀采﹐大勝吾輩寒儒﹐因嘆世福不妄得也。佛說法先說三十二相﹑八十種好﹑七世父母﹐旨哉言乎﹐此所謂定業也。及至觀心地經﹐則言無相佛﹐決知修心補相之法﹐涅盤福智二嚴﹐則空有顯彰矣。學佛須活看﹐無一語可滯﹐如是卽至一家親屬而言﹐亦各有配置﹐一定之律﹐不可移也。侄最苦相﹐六親無依﹐觀三黨中無一勝我﹐眉宇色澤﹐無不敝陋﹐對之愁嘆﹐無法救援。然此火宅﹐決須吾輩坐。一以惻怛行之﹐則亦成甘露門矣。公心地厚﹐亦無相佛也﹔然有勝緣﹐因地種種不同﹐果位亦處處而異﹐妙哉神化﹐非佛有何由聞之。日來被風頭痛﹐胃納減﹐晨起坐書桌﹐書說法一段﹐求公證明。此請道安。侄蓉鏡頓首。廿日。

四

乙庵夫子大人圅丈﹕

昨返杭﹐今午後往見吳伯琴﹑張春泉﹐談甚。災振云已據情入告﹐鏡又將禾民困憊情形縷告﹐當寬爲籌備﹐似可采納。免漕發振尙辦不到﹐只可聽之。論嘉興災﹐北鄕最重﹐至今田沈水中。南鄕約六分﹐嘉善﹑桐等﹔平湖約九分。年歲勘災委員以省會爲宗主﹐袁知事允辦四分﹐倘得如此﹐亦可下場。杭州地髙﹐自不及此數﹐湖州濱湖亦有災﹐轉重於杭。此次鼓吹災情﹐尙覺動聽。昨見滬報﹐奉賢要求災欠四分﹐尙未定局。松江地低而通潮﹐消水最易﹐災情更輕也。吳伯琴雲中央欲照江蘇加賦﹐頂至數次﹐現認籌八十萬﹐倘能鑑此災情﹐不加嘉屬﹐卽算萬幸。或杭嘉湖共爲一牘﹐言災請振﹔或收到不加﹐未知可否﹖乞師向朱﹑吳兩公籌之。浙西偏枯已久﹐不得矯枉救之﹐能否設策﹖我輩多一叫號﹐或稍寬民力﹐亦未可定。又聞帝制有推恩之例﹐篯孫﹡函來云重賦不妨一呼號﹐因思浮談無濟﹐不如擇要可行﹐如嘉興荒田之額請豁﹐在國計本屬虛數﹐民間可免將來求足額之患。攤丁於地不如攤丁於百貨﹐不離農力﹐又坿漕增收之款數十請豁。此似可行﹐請師剖辦之。今日與吳伯琴約略道及﹐擬列表各記利獘於下﹐必須士紳細心分別﹐政界始可立言。志事纂輯﹐林肖梅又得兩卷﹐信手翻閱梁詩正﹑周文燁兩傳﹐坿加識語﹐以待筆削。其陳世倌﹑沈廷芳﹐《東華錄》中均有貶語。文士褊心﹐髙宗道盡。嘗與袁忠節﹡﹡論人物﹐渠每稱人人君子﹐天天小人二語﹐可賅乾隆一朝人物。惟能安貧早退者﹐斯爲賢耳。不落裷衤貴﹐一代曾不數人﹐秉筆者當識此旨﹐庶不刻不諛。鼎帖二本﹑閣帖一本﹐托左季﹡﹡﹡帶上。渴思趨謁﹐面耿音旨﹐下禮拜當一行。此陳。敬請鈞安。受業金蓉鏡叩。

﹡篯孫卽金兆蕃﹐香嚴之從弟也。

﹡﹡袁忠節﹐袁昶。

﹡﹡﹡左季卽常熟周大輔﹐喜藏書﹐家有鴿峯艸堂。

五

乙庵夫子大人圅丈﹕

兩奉諭言﹐快等雙瓊﹐韓門擩被之遠﹐始識起衰不虛。至論精心﹐步步入勝﹐師之教恩﹐又一韓公矣。海鷗語擬似髙節﹐正爲利生出力﹐別無他意。另錄近詩兩首請正。蕭子云云聽其自至﹐不以力構﹐近詩往往得於無意﹔如琵琶詩﹐上年極意構之不成﹐今日緣會﹐極不費力。水利策已允緩﹐暫爲禾民稍輕負擔﹐師必樂聞之。田賦稿已淸出﹐呈鑑定﹐仍寄下。尙當徧考各志補綻也。明之三辦瑞安志極詳﹐當寫入。此間無書。祭祀類闕略尙多﹐漕運長編請寄示﹐當一手編成。淸明屆近﹐師必歸掃松楸﹐望先期示之﹐以便迎迓。祠成尙覺淸迥﹐彼時能約一山﹡﹑拙存﹡﹡﹐偕來作數日談。牀鋪已預備矣﹐火食均便。凋世病年﹐不遇玉山堂﹐此亦小桃源矣。壁間圖畫﹐閣上縹緗﹐皆非俗物﹔彈指華嚴﹐性相常滿﹐不可無師履綦﹐令後人笑我拙也。謹布。肅請頤安。受業金蓉鏡叩。

捨侄來局﹐暫令其輯兩浙兵事﹐並聞。

聞湖南魏午莊家被搶。

﹡一山﹐章梫。

﹡﹡拙存﹐陶葆廉。

六

乙盦夫子大人圅丈﹕

初二日到杭﹐次日偕班老見佩慈﹐討論大致﹐開局以九月初一爲始。已將鈐記刻竣﹐行文開報並領經費五千云。其應攺組之處﹐總由班老到滬面呈。鏡當俟開局後再到杭﹐作爲應聘而至﹐此次暫不出面。明日先回禾一行料理﹐並欲訪潘雅笙商臨畫價值也。徵訪書籍﹐杭便於滬﹐巡按署﹑圖書館均有志﹐不必行縣﹐行縣亦不得力。佩慈說徵訪員極難得﹐薪需增﹐繕校一項費最繁﹐當畱餘地。分駐局員﹑臨時雇募員兩種。亦佩說款只六萬﹐期只兩年﹐此攺組之原因﹐先此布陳。敬請崇安。受業金蓉鏡叩。七月初六日。

議會原駐員役四人﹐歲支六百元﹐現聞有歸志局融通之說。或畱原員或派新員﹐其移交手續極繁。而志局時暫﹐似畱原駐或分認經費﹐均待討論。志局臨文最難之處﹐曰偉人﹐曰攺革﹐均萌於宣統以前﹐只可按而不斷﹐暫勿示圭角爲妙。緣杭志極迎合﹐佩慈亦以爲言。

七

十六日回平﹐十七日到禾﹐十八日到杭。通車可望照常﹐內部分尙安。但言論頗多﹐但能不成事實﹐卽算幸事。局中照常辦事﹐嘉興一方面亦安。聞鹽梟極鴟張﹐有搶劫軍裝之謠。浙東亦多不安之狀﹐彈壓稽查﹐頗費手續耳。敬請乙庵夫子大人頤安。受業金蓉鏡叩。

八

乙庵夫子大人圅丈﹕

昨寄波梨泉銘一首﹐想塵淸誨。輯驛傳捲﹐翻閱《諭折匯存》見議兼祧服制刑律﹐細入毫毛﹐可備禮經之變。又見發遣軍流各犯﹐情迹詭異。廣東﹑黑龍江均有停止遣發之奏﹐感念皇仁﹐乃知大地眾生作惡已久﹐眞有投北不受之槪。投北﹐疑卽分北﹐三苗之北。今推翻政府﹐諸毒一時發作﹐宜其無一日之安也。西人旁觀﹐已爲必亡﹐誠無法救止。佛法八重﹐不通懺悔﹐毋乃是歟。若以大乘理懺持之﹐行願只疏鈔有十事可轉﹐難與闌提言耳。包安吳論書詩冊﹐頃見印本﹐大佳。其運筆結字﹐有會古人﹐猶恨轉毫墨痕丰耳。此事眞須畫被墨池﹐大非易言。閣帖屢翻之餘﹐尙有典型﹐腕力雄彊﹐眾作若一﹐轉捩牽摯﹐無一空怯。書譜力量便弱﹐安刻多取仄鋒﹐恐非眞本。近印太淸樓﹑河東薛氏兩本﹐轉精實可學。何蝯叟論北碑有定法無定勢﹐亦透辟。其自運亦未爲得髓﹐晚節尢率﹐中年佳處﹐工候過安吳﹐但勢不完﹐損其開張耳。夜半睡起﹐輒書所見﹐質證斐幾。此上。敬問尊體安和﹐昨感想霍然。受業金蓉鏡叩。

積雨敗苗﹐至可憂。今日放晴﹐或可挽救。

九

乙庵夫子大人圅丈﹕

滬遊飲啖髙齋﹐坐聞妙緒﹐此樂不減莊列一眄時也。唐生來書﹐蒙派庶務﹐請示條目。窮魚得水﹐自生撥剌﹐翠餌崇綸﹐惟師拂拭之。原書奉閱。鏡之行止遲速﹐佇聽呼喚。元史地誌嘉興路﹐口二百二十四萬五千七百四十二﹐甲於兩浙﹐而無一人登元史。只張伯淳一人云﹐杭州崇徳人。嘗怪其漏落﹐僅故書野記見數事﹐豈其時無雄文好事爲之流傳耶﹐掩卷慨然。鏡曾祖曁先妣皆死於粵寇﹐祖妣撫孤三十年﹐苦節浩气﹐不謝古人﹐尙無文以發之﹐我罪大矣。壬寅﹑癸卯間學文﹐至今無成。擬具狀乞國史館﹐如亭林之欲傳其母。世道泯棼﹐此事不可姑待。鏡年六十無聞﹐後更不可望﹐將同元史之泯然。前曾撰具事狀﹐尙不足發潛徳。臥爲之不寧﹐食爲之不下﹐柰何。師能爲我鑿此混沌乎。肅箋。上請鈞安。受業金蓉鏡叩。十八日。

十

乙庵夫子大人圅丈﹕

今日下山﹐晤張載陽﹐談及浙事﹐內容可笑。玆述之﹕陽曆元旦﹐幾爲戰場﹐二更後﹐呂﹡﹑童﹡﹡輩招張議事﹐至則公電抗拒楊護軍﹐張不允﹐卽造謠。未幾﹐開信炮一聲﹐將爲變作﹐爲剿平匪類﹐復作畱浙之舉。張以大局所關﹐卻之﹐遂解散。繼則臺議會抗拒﹐設爲楊電啟釁﹐及索原電登報﹐則曰無之。又則﹕令商人至臨平抗拒﹐並罷市不成。後呂至龍華省中﹐發動員令﹐列隊抗拒。張與童力言﹐汝力能終抗乎﹖動以利害而罷。及問以周公選之出洋﹐又是呂之私意﹐周微露辭職之意﹐而呂卽電中央﹐周去志甚堅云云。楊督挽張﹐堅畱﹐許以鎭守﹐勢不能止。又見報周左季撤差。三日前﹐紛紛委缺委差﹐此在平時﹐方避嫌疑﹐而彼則爲之不憚﹐眞無忌憚之小人矣。現在楊督抵杭﹐甚安靜。彼等亦知畏﹐大約可無事。楊則駐營貢院﹐兵皆裹甲以待﹐市間不見一兵﹐看來極有本領。其先輸送兵隊﹐逐漸進城﹐亦有節奏。此人必有歷練﹐惟處處備戰﹐可以無戰也。其服中尙遣咨議官拜客﹐志局亦到﹐丰采可想。鏡明日回禾﹐開歲約往拜也。齊使在湖北曾見過﹐彼時以候補府到省﹐未幾得漢黃徳道﹐想運動必佳。其歷練規矩﹐終比一班土匪爲佳。拉雜布陳。敬叩宜安。受業金蓉鏡叩。

﹡呂﹐呂公望。

﹡﹡童﹐童寶煊。

十一

乙庵夫子大人圅丈﹕

百一選方首帙奉上﹐乞收閱。志局仍接續辦理﹐今日班老復進署請款。傳聞先給萬元之說看光景﹐延禍方長﹐請款愈遲愈難﹐不如縮小範圍﹐以求可繼﹐最爲穩固。班侯亦有此意﹐卻不可明言﹐纂修或攺作包辦亦是一策。此間紛紛謠言﹐𨿽不可盡信﹐亦不盡無。總看新政府成立﹐乃免戰禍。然今日政府﹐誰敢擔當﹐亦正難其人。而馮軍與中央固抱不脫﹐必久持交爭之局﹐俟外人干涉而後定﹐無疑也。干涉之後﹐滇軍亦未必能得志﹐則此間生一危局矣。日日望馮軍﹐不忠以自愚﹐亦無憀甚矣。若倪若張﹐決不信滇軍者也。橫亙中原﹐所謂「牛𨿽瘠僨於豚上。」所見如此﹐請師策之。敬請頤安。受業蓉鏡叩。廿八日。

京師來信����。

十二

乙庵夫子大人圅丈﹕

頃閱浙報﹐載有通誌緩辦一條﹐今裁上閱覽。看情勢是勉齋主動力﹡﹐班侯甚不以爲然﹐意欲力爭。鏡以時局尙難知﹐此何足據﹐師意何如﹖鏡已收拾行李作歸計。所修田賦﹐亦粗有成書。志如不成﹐此可單行刊布﹐亦不負數月修脯之糜也。十八日雷擊公署新墻﹐杭人傳言極眾﹐天意昭然﹐恐無安日矣。專布。敬請頤安。受業金蓉鏡叩。二十日。

計裁報三紙。

﹡此處疑脫「陳」字。

十三

乙庵夫子大人圅丈﹕

頃閱浙報﹐載有通誌緩辦一條﹐今裁上閱覽。看情勢是勉齋主動力﹡﹐班侯甚不以爲然﹐意欲力爭。鏡以時局尙難知﹐此何足據﹐師意何如﹖鏡已收拾行李作歸計。所修田賦﹐亦粗有成書。志如不成﹐此可單行刊布﹐亦不負數月修脯之糜也。十八日雷擊公署新墻﹐杭人傳言極眾﹐天意昭然﹐恐無安日矣。專布。敬請頤安。受業金蓉鏡叩。二十日。

計裁報三紙。

﹡此處疑脫「陳」字。

十四

乙庵夫子大人圅丈﹕

左季赴滬﹐肅呈一圅﹐想呈鑑。初五奉賜諭﹐卽在杭歡迎﹐與褚君相見。次日又特過西湖旅館接談﹐座客太多﹐不便絮語﹐約回禾作一便局。渠頃先至滬﹐二十後回禾小住﹐再作樽酒談也。杭嘉湖三府﹐細數已脫稿付繕。嘉湖已寫好﹐杭尙未竣。所未畫﹡一者有數事﹕一﹑耗羨杭湖缺載。一﹑縣名下注圖里數目杭湖詳注﹐嘉志不詳。別府誌亦缺。一漕截杭志不載此款﹐恐因白糧發生。寧波府誌系雍正時舊編﹐不見新志。定海﹑象山田賦多略﹐非將縣誌比較﹐不能得其詳。紹興府誌亦僅有乾隆本﹐先采一綱﹐再細將有新修縣誌比對不可。又湖州誌有宋元舊省誌之於尾結一見者﹐實醒眉目﹐下並可坿注額數增減之故﹐似尢有意。師以爲然否﹖班侯欲來滬一談﹐現與約﹐俟三府誌寫完後﹐攜之偕來﹐並可商定畫一辦法。月餘以來不作詩﹐揮汗寫數字目﹐極悶損。其新舊畝數差參﹐銀數非算不眞﹐尢費手續。並擬於每縣總結下﹐書光宣間徵收實數﹔並近來銀米﹔並折洋數﹔已向財政廳查詢矣。先查西三府﹐取其容易應酬﹔如來﹐再下問浙東。寧波畝徵米僅圭撮﹐多則一升數合耳。嘉湖之困實在此﹐後人又好從兩數﹑石數上加派﹐困上加困﹐亦稍加論說也。馮敬亭減賦﹐惠及浙西。亦發一論﹐坿於杭府之後。此亦特舉也﹐頗有聲色。至於夏稅秋糧數極明晰﹐其增多之故若指掌。杭有咸淳﹑乾道志可考﹐不難比附爲之。嘉興無宋志可據﹐柰何。或本至元志比較一數﹐再看四明﹑會稽宋志參証之﹐當可得﹐似遵官田。以前大凡再立比較表﹐一田畝額﹐一徵數額﹐皆可作減賦張本用也。同治減賦﹐今詳書之﹐銀數采府誌﹐米數采減賦全案﹐款式亦如之。其起運﹑存畱﹑加閏﹐則不悉書。但摭漕項﹑漕截﹑鹽課﹐驛站﹐都數書之以見。大凡卽在起運﹑存畱之內。加閏一項﹐或列入府總﹐或仍隸某縣下﹐請酌示。府總列前﹐僅書總額﹐曰田﹑地﹑山﹑蕩額﹐曰銀額﹐曰米額﹐似較得要﹐較動人處。序至浙東﹐亦發論驚喜﹐用《舊五代史﹖食貨志》兩語﹐所謂「民不棄田裏﹐尙賴輕賦之力也」。師以爲否﹖舊史事實﹐華采可喜﹐新史識力特精﹐其世變遷貿﹐亦與今時可參證。以後殆如唐晉漢﹐有仁懦而無作用﹐必俟周世宗之刑賞﹐乃能開太平也。西戰終止後﹐殆無獨立可言矣。今日之兵﹐但恐猲鄕愚而已。事事穿鼻矣﹐諸人不早醒悟﹐愈趨愈弱矣。前日演說良心爲立法之根據﹐不欲與時髦抵觸﹐又不肯附和﹐遁爲此說。報端加作用兩字﹐便非良心﹐所謂癡人前不得說夢也。專肅布陳。敬叩頤安。受業金蓉鏡叩。

﹡畫﹐卽劃﹐下同。

十五

乙庵夫子大人圅丈﹕

檢寒衣回禾﹐見鄕下稻田黴變發芽﹐其從水中撈起者﹐皆用竹竿晾掛﹐或掛桑枝皆滿。其低處至今沈水中。連日陰雨不輟﹐明年春花亦不能種﹐其種者亦爛死不發。核其災情﹐較辛亥更甚。計杭嘉湖三屬相等﹐杭州地較髙較好﹐然如此陰雨﹐亦難設法晾曬﹐柰何。省中官廳僅允辦災減徵﹐而未能辦賑﹐此正吾輩呼號之時﹐請與古微﹡子修﹡﹡兩先生商度﹐可否合詞電達財政部與京師同鄕及浙省官廳。鏡年來畱意民艱﹐而投艱若此﹐計非一手一足之烈所能補救。地方官意在括錢﹐極不念民困。昨會同自治員奉省﹐現在已派員勘災﹐亦不知如何設策﹐此不可不達於師聽者。天災人禍﹐使至於此﹐聞省中意欲減一分二分了事。省城不知鄕民之苦﹐財政部復不知省城之困﹐相蒙相忍﹐伊於何底。鏡回禾三日﹐不能出門一步﹐未知松江一帶如何辦法﹖頃馳圅問伯齊矣。間遇鄕農﹐問之但有愁嘆﹐又不敢控訴﹐其懦而喫苦﹐必矣。肅布。敬請鈞安。受業金蓉鏡叩。

昨與丁和甫討論志事﹐渠云藝文一類﹐編不勝編﹐當先定一通例﹐或分內外編﹐或先擇有用文字﹐屬轉陳指示。烈傳亦繁雜難盡﹐如忠義本有別錄﹐烈女亦各有紀述。鏡意遠事宜詳﹑近事宜核﹐其見於史文者宜別敍軼事﹐卽如寒舍先世兩代記於國史﹐而岱峯先生與先曾祖綺園公皆有文行。此外殉國難者﹐又有七人﹐皆蔭世職﹐宜如何平配﹐亦費雅裁。昨購得《天元歷理》一書﹐其言分野衷淮南﹐極可備參考。徐圃臣系勝力侍郎之叔﹑隨州之孫﹐參證家世倍可喜。

﹡古微﹐朱祖謀。

﹡﹡子修﹐吳慶坻

十六

乙庵夫子大人圅丈﹕

久不承謦欬﹐思企殊深。嘉興減賦之議初發萌芽﹐勢不能祈其速成。促其進行﹐莫若減租﹔言減租者﹐卽動業主之忿。松江楊了公曾剏﹡議而有效﹐吾禾似亦可繼作提議。大約每畝以七斗爲則﹐虛額旣減﹐可寬良農之任。舊額一石至石五﹐貧者斗粟不收。稍足自給必足額﹐則拖而共入於貧。昨與北鄕業主議之﹐明白者﹐甚以爲然。蓋舊額本同虛設﹐惰農無論多少﹐皆屬空名。勤謹者獨受重額之累﹐因惰者之多﹐益令勤者之絀﹐其荒歉之源在此。若定七斗之額﹐勤者不能多取﹐令有寬余﹐足勸惰者﹐實轉移之妙用。然後以業主收入之數公布鄕裏﹐每畝田價若干﹐比例歲收餘利若干﹐作正賦若干﹐而減賦之根據亦立﹐我師爲評議之。明歲國會咨議自治﹐若名目將復設﹐若正人任之﹐則民間公義可發展。同人有議﹐推我師爲國會者﹐擔任嘉興一方面討論問題﹐此與官僚性質不同。事出民選﹐與政府在反對地位﹐非名重義精者﹐不克勝此重任﹐我師其有意乎﹖秀水縣誌續修﹐昨財政廳商議﹐撥定三千元﹐系坿稅項下節存未用者益以振秀一千二百元﹐舊存五百元。此後尙有餘款可撥﹐約可湊足六千元。擬設局南湖髙士祠﹐卽沈絜老入官之屋﹐今亦與張詠霓﹡﹡說明撥充髙士祠。卽祀吳統持﹑盛遠﹑張劭﹑屠廷楫諸先生﹐現正辦呈文。奔走數日已得復圅允許。此近來鄕居﹐忽發奇想﹐與辛亥請款同一作用﹐然不免髙士有入塵之累。以大乘衡之﹐或可無譏。在杭州見馬浮﹐云其友至印度作沙彌﹐入尼幹教學堂﹐稱佛教幾絕迹於印度﹔惟尼幹教最盛﹐亦名耆那派﹐教主名跋陀摩那﹐與佛同時。小乘各經中有觕法之語﹐其教義區別如何﹐未詳。其教會中人有日記云﹕於明季遊東方﹐此教最盛。不知何派﹐竟亦難詳。又臺宗性具法門﹐楊仁山課本中摘其說性惡。鏡近致書李佳白﹐頌其維持東亞。卽以十法界爲說﹐是業用而非性具﹔其六凡界皆具懲勸﹐亦是性善之證。我師以爲然否﹖擬作四料簡以破之。然後知陽明天泉證道之語﹐實出智顗無疑也。凡講一事﹐必搜其根株﹐乃無遁形。自來攻王者﹐蓋未及此﹐亟書呈我師。此近日瀏覽所得者。昨赴棲眞寺聽經在郡城之北二十里一小市鎭﹐演說淨土﹐又得兩義﹐爲前此義證未及。一﹐接引佛如日月﹐有目皆見﹐可破分身之疑。一﹐臨終十念﹐如行海指南鍼﹐不迷所向﹐並非彊以所難﹐可破色身淨土之疑。一﹐念佛有緣﹐緣成證果﹐譬如出門須問路﹐先識程途﹐不誤六道﹐破魔佛之疑﹐我師爲證明之。彼中有君子﹐曰屠銘譜﹐年七十五﹐大富長者﹐得法眼淨﹐勸鏡斷肉。範古農亦在彼說斷肉十利﹐以爲無難﹐於是斷肉之念遂堅。此亦美事﹐不可不告我師。其致李教士書﹐容續寫寄。近又欲作虛無黨論﹐聞歐亞此派﹐流演甚廣﹐將來摧陷君主界說﹐必歸功此輩。凡無形必勝有形﹐凡無形必鑄造有形﹐此義旣立﹐益知道徳之用。自秦漢以來有形界必破壞於無形﹐卽今總統舊僚﹐皆虛無黨所攝。今之民主﹐定以年限﹐亦以無形勝之。凡世界成形之美﹐莫備於封建﹐故有形勝無形﹐以諸侯躋天位﹔封建旣壞﹐則無形勝有形﹐故以匹夫登天位。此遞嬗之大勢。故如來有法王之唱﹐我師以爲然否﹖尙賢堂記事中極言戰事終局﹐金革退處於無權﹐似已隱含此義﹐與近時學說﹐絕對不容﹐請師揀別之。肅布。敬請道安。受業金蓉鏡叩。

農工本帳鈔坿

﹡剏﹐同創。

﹡﹡張詠霓卽刊《四明叢書》之張壽鏞﹐鄞縣人﹐時任浙江省財政廳長。

十七

乙庵夫子大人圅丈﹕

局事初開﹐諸書未集﹐不易動手。近日輯嘉禾髙逸傳﹐約及百人﹐爲髙士祠享祀資料。竊意髙士無位似樂﹐逸民遁世似禮﹐歸之大原﹐所謂一陰一陽之道。蓋髙士如巢﹑許﹐𨿽逢堯舜﹐亦不樂仕﹐未見道之可畸﹔逸民如夷﹑齊﹐篤志守死﹐必革代始見﹐有確然之介。昨與馬一浮論此義﹐甚剏而實精。以六藝裁量人物﹐有此兩途云﹐政事在書教﹐文學在詩教﹔易綜其全﹐春秋孝經又孔氏之發揮。孝居其先﹐春秋貫詩書之轂﹐論語居其末。徧說六經﹐又諸經之鈐轄﹐班固﹑甄明九家﹐序其得失。今之所論﹐返之六經而世事乃了然可理﹐亦儒術之標炬也。師以爲當否﹖局事待定者﹐有數事另單陳上。玆篯孫來信﹐其子問源﹐欲廁繕校之列﹐意甚難之。頃屈伯剛來說﹐巡按使頗許可﹐已電復京師﹐應否添入﹐請師酌定。鏡亦甚盼其能來助我腕力也。又謝蓉徽意願任編輯﹐其文一篇坿陳﹐是否勝任﹐請酌閱。肅布。敬叩道安。受業金蓉鏡叩。

竹垞圖昨問潘雅笙﹐云已動手。深願圖成後﹐並大銀錠本。閣帖只八卷﹐闕二卷﹐云是宋搨﹐一並帶滬﹐渴欲承教。

通誌一部﹐卽日由局寄。前寄書箱﹐想已送到。交愼大公司帶滬。

十八

田賦之爲用﹐若水潤物然﹐多則溺﹐少則涸。主於取民以還民﹐故貴平也。非以自養﹐又將禁民爲非﹐故貴義也。義字﹐據《易﹖系》﹕理財正辭。宋之和買上供﹐明之九釐三辦﹐蓋已違離道本﹐潤不及民。景定之公田﹐洪武之加徵﹐嘉靖之均糧﹐萬曆之條銀﹐尢以南漕病民爲亟﹐幾幾敚攘爲政﹐一切取便當塗之嗜欲。與爲應和﹐內迫於計臣﹐外蔽於墨吏﹐殆無一言之當於理。自是以來﹐黠者爲陰螫﹐健者爲矯處﹐而閭裏化之﹐亦各以心競能。隱漏爲豪魁﹐以魚肉爲弱崽﹐而國計日匱﹐馴至四鄰交侵﹐豈非禮義失而王政不行之驗歟。此數語鍼對今日﹐其實宋以來﹐再陷於胡﹐亦切語也。今取宋以來稅率粗存於故簡者﹐裒次爲沿革表﹐以補舊志之闕。而民生其間﹐隨世欣戚﹐亦略可見矣。序田賦沿革表第一。此一字懸爲之﹐戶口第二。統論全書﹐不知立幾表﹐當俟總纂定之。

農家工本淸單

牛一頭約八十元﹝水牛約百餘元﹞

水車一具約十元

車亭一座約十餘元

鋤犁礱磨風車約十八元

肥料用豆餅﹐通州四畝用十張﹐計三元七角﹐其餅小。嘉興每畝用一張半﹐則畝需三元。糞料在外。

榖種每畝﹕平湖用一斗﹔嘉興用五斤或六斤﹐畝有大小故也。畝約三角。

雇工每日三百文﹐約須十日或五日﹐酒食在外﹐畝五工合一千五百文。酒食六百文。

此項最紛糾﹐畝有大小﹐工有眾寡﹐用有久暫﹐勢不能齊。玆約計每畝需六元或七元﹐嘉興農貧多不用牛﹐然雇工當加。又詳問種田之家﹑雇工等﹐每畝歲需三元﹐牛﹑器﹑水亭多不在內。故農無利於爲田﹐旣作農夫﹐又不能捨田別營事業﹐其苦獨受。先當減租﹐再言減賦。

十九

﹝鈔摘《東華續錄》略去﹞

玆衢屬證訪員﹐第一次報告書云﹕浙江田賦﹐同治以前官書盡失﹐惟同治初年左文襄奏凖之減浮成案。此書括十一府民屯﹑軍米﹑漕南﹑驛費各項﹐書僅一冊﹐詹熙手抄﹐存沈衡山﹡處。又有同治訖光緒減浮續訂之案﹐僅存西安﹡﹡等五縣數目。光緒二十三年又經惲藩司再減浮收﹐至光緒廿七年又有每畝糧捐三百文﹐洋每元作一千。可見此事﹐山鄕之人皆畱心考查。不似浙西之全無人畱心﹐以致暴徵疊出﹐至於此極﹐讀之嘅嘆。乙庵夫子大人鑑受業鏡叩述

孫補山事實﹐摘錄數條備采用。其圓融者﹐福厚二語甚好﹐足見其人瑕瑜不掩。若論至理﹐嘗云「溫厚者福重﹐刻薄者祿輕」乃的當。執拗圓融﹐不無流蔽﹐所以不免身後之議。然畢竟盛世﹐享福人多合少忤。

又記鼎帖一事錄上﹕余以編修秋俸﹐易鼎帖二十卷﹐覃溪先生﹡﹡﹡爲書鼎帖考一則﹐內黃庭經實屬僅見。其跋云﹕南宋時翻摹祕閣本﹐南宋後又有從此再翻之本﹐第四行蓋兩扉﹐兩誤作雨﹔三十八行旰訛作月於﹐停雲本亦沿用月於﹐三十九行三光訛五光﹔五十三行玉英訛作王英﹐諸本皆沿誤作王英﹐惟此本不誤﹐卽此數處﹐已壓諸石本矣。

又一舊刻﹐通皆七字爲句﹐葉捐搖俗乃是棄捐淫欲﹐修太平乃是心太平﹐放翁心太平庵取此。或遂執彼爲古定本﹐𨿽若可據﹐然筆法遠在此本之下。以予所見﹐新安吳氏本有董文敏手跋﹐稱墨池爲放光者﹐其筆法實遜此本。

鼎帖一條備證﹐玆所見極不佳﹐不知何時翻刻本。

﹡沈衡山﹐卽沈鈞儒。

﹡﹡西安﹐卽明淸時之衢縣。

﹡﹡﹡覃溪先生﹐卽翁方綱。

●附詩艸

夢遊

昨夜荷神力﹐夢遊髙士灣。髙士何爲者﹐所性兀如山。介居箭間﹐搶攘岸巾綸。承家眄王澤﹐立地非塵寰。念舊不得死﹐肉視常自目反。就中巢與李﹐端明﹑蟄園議表孤竹班。髙頡頭陀行﹐爲啟淸淨關。匏尊出皴手﹐卜肆逃窮闤。早裁一飯惠﹐坐令四體。當年何所負﹐不忍龍麟攀。斯今展心敬﹐排門謁鍍鐶。瑤華映汗簡﹐玉葉垂霜顏。請問此時世﹐何方是安閒。神願本心地﹐第一去癡慳。無想故不憶﹐有來必多患。安閒詢樂事﹐倚伏爲身。不如住無住﹐冥飛縱髙鷴。天弢砉一寤﹐神珠矜雙還。月夅肛知委蛻﹐伶仃抱羈鰥。諸緣皆妄起﹐莊叟解連環。雞鳴天下曉﹐鶴返云衢殷。終爲守祠隸﹐一飽飯赤禾曼。

前詩帶滬而未敢出﹐般搦事數不離晚唐﹐漸覺味短。終欲請師一閱﹐以正其誤。蕭山陳君謀爲編輯﹐仕履送上。明知人數已多﹐姑爲呈上﹐以達意而已。說明書此件撤局須還領款文﹑選舉考坿上。乙庵夫子大人鑑。門下士金蓉鏡叩。

泖湖事﹐頃又致圅勉齊﹐令其將嘉興畫出。本師意立說﹐並言明幹老意不欲辦﹐未知何如。

黃小宋圖畫平生官迹題詩盈捲

要予繼和因爲此什

二十年前梐楯郎﹐每陪雕輦賦長楊。春秋斷爛皆朝報﹐世界成虧卽道場。對語河流桃梗直始見於開春分居畏壘社人穰。知君圖畫安身處﹐終逐驊驑七萃翔。

退官好作在官談﹐無乃塵緣未了貪。今日轉須常道著﹐過時方覺舊恩覃。有如宮女思天寶﹐大類詩翁憶劍南。我亦軟紅曾插腳﹐春心一箔懶於蠶。

張讓三六旬雙壽詩

君住熬波東海頭﹐羨門太乙早相儔。今來眼見三朝史﹐難得身遊四部洲。曾使泰西白髮對歌凰鳳律﹐飾賫分貰鷫鸘裘。鴻莊鶴和知家吉﹐爲揲咸恆第一籌。

冒辟疆塡詞硯爲玉雨堂舊物

有沈葇夫婦題詞

硯史開妝靨﹐脂田艷舊聞。蟾蜍工滴淚﹐鸜鵒想翻云。贊佛方名偈﹐畱仙且認裙。過江曾作客﹐入洛豈爲文。莫誤韓擒虎﹐張明弼《董小宛傳》﹕順治八年﹐南中帥獻江南女子董氏﹐後爲貞妃。辟疆《影梅庵憶語》可辯其誣。然同光朝名士﹐多有援梅村「贊佛詩」爲證者。堪師王右軍。更憐使君婦﹐能策外家勲。謂韓小亭妻沈葇爲西雍先生女﹐能傳家學。琬琰雙爲集﹐蘭苕兩不羣。餘香分可惜﹐拾瀋唾猶芬。靈寶人休問﹐君苗我欲焚。請遮石兄道﹐惡歲幾時耘。

乙庵夫子大人斧正蓉鏡

讀全唐詩畢﹐開始閱宋詩。咸亨三年棲巖寺詩碑竟漏載。此外﹐石刻可補者﹐計當不乏。唐之險體﹐始於徐彥伯﹐蓋密麗之極﹐輒思嚴冷刻削之窮。復於平實﹐人情當爾﹐非有天巧。然秀采易工﹐鑱﹡奇難好。古今絕迹﹐殆不數人。有尙阝刳心﹐此道久而不倦者﹐非理至﹑气動﹑采壯三者備﹐與奇字﹑聱牙融成一片﹐則鑲寶胡簏﹐剝落可笑。故豪仕膽怯而不售﹐勝士竭思而已老也。

﹡鑱﹐或作巉。

吾弟籛孫今年五十初度三子皆有文雅之譽近復抱孫咳而名之曰咸萊溯自總憲遷禾已見八世喜慶交抃寄詩道之

吾家令弟初有髯﹐膝上文度頗復賢。子又生子母且健﹐商瞿伯玉相後先。箕子衍疇孔衍圖﹐五是四勿今得兼。乃祖乃父名節在﹐食蔗到老方能甜。勤儉固是室家寶﹐忠信可涉波濤漸。邇來百物苦蕉萃﹐擾擾有似魚喁噞。羣工已無著手處﹐顧獨不忍沮溺潛。郡國奏計收片策﹐蘭臺私書下幾簽。回憶小時讀書處﹐爾方掉舌我口箝。豈意白髮對滄海﹐枯槁不上竿頭鮎。至今六十老且喫﹐策略未有王通淹。匏瓜牽牛各星峙﹐常羊蹏通兩戒嚴。別來面目訊肥瘦﹐𨿽有捷足無由覘。今寄一語致私喜﹐八葉已見文字傳。式飲式食庶幾吉﹐拜前拜後禮數添。史祝姆教卜士負﹐王母下撫紟鬌前。舊聞新事我能說﹐荀龍薛鳳句可拈。臨觴忽念五世澤﹐桑弧篷矢相接銜。艱難以來始有此﹐願頷女史書於篇。

香嚴庵落成和友詩

大士居無迹﹐一庵今已多。人皆誇夏屋﹐我獨戀春波。淨業初名佛﹐團蕉但蔽窩。權將土木假﹐幻作幾重阿。

吾友郭季純與其妻薀珊女史並工繪事兼長篆刻築桐月樓於郡西隅每當風日淸嘉則子弟婦姑分箋吟寫亦今日鷗波仲姬也旣爲之圖並系詩於其側

作畫欲到張僧繇﹐小李已落第二流。停雲父子分半席﹐寒山伉儷難兼優。郭家師子气特遒﹐蹙踏雌蜺聯驊驑。韓牛薛鶴妙唾手﹐芬陀優缽開並頭。欲借風胡問道韞﹐中郎大令皆天遊。槁梧畫出與君看﹐月圓方照鳳凰樓。

題戲嬰圖詩

周昉畫仕女﹐好作倒大音佗﹐禾諺也臉。知是有福人﹐寧馨意常慊。出浴鳳凰毻﹐坐笑猊虎睒。已見食牛气﹐筆縱勢求斂。湖山莫撞壞﹐畱與老夫忝。平生蝯狙公﹐坐大重甗隒。

自注﹕此題是否作嬰戲。封信後﹐臥未寧﹐重作此詩﹐請乙師鑑。如可用﹐卽題文通畫幅。周臣一幅﹐尙未檢﹐畫識容後寄。

天鳳三年鄣郡都尉錢君磚歌

爲楊笛庵作

始建國鏡出庸部﹐十布捆扌致太豪舉。皆闊石圖中重寶﹐予得縱觀之。眼處功徳幸未亡﹐都尉之磚柰何許。此磚得自舊鄣郡﹐磚出安吉莽盜國土好師古。手持威斗易漢名﹐僅得小數曾何補。天神下告巨無霸﹐文母老作新室主。延閣多誇制作才﹐文字未了已黃土。錢君此磚誰所造﹐都尉南來職何武。繡镼闌干幸未逢﹐不然亦當羞殺汝。爾時家林得初﹐風采想亦接崔父。崔篆亦仕莽﹐爲建新大尹﹐見後漢崔駰傳。造符造讖喧不妨﹐一尉何爲困羈旅。生無六印緀腰組﹐死有一磚窆敗墅。刻畫不減萊子侯﹐流傳乃入金石聚。楊生得此曾幾年﹐三鑿陸離一時貯。同時﹐地皇始建國磚﹐皆歸楊篋。

編者按﹕此通爲編者舊藏﹐乃與海上鄭逸梅老人交換所得﹐因附焉。

