璜川吳氏舊鈔本粗解刑統賦《刑統賦》序規矩者﹐刑法之體也。刑法者﹐規矩之用。夫人外規矩則罹於刑法矣﹐蓋執法者可不知所畏哉﹗大抵古人用心於刑法者﹐莫非齊人於規矩之域耶﹖律學博士傅先生擇律爲賦﹐舉綱立法﹐列韻分條﹐對偶問答而律法可尋﹐贓罪輕重而尊卑易曉﹐使人熟讀玩味﹐久則自然貫通﹐其用心也不淺矣。前輩律士詳論精微﹐發明蘊奧﹐或文或歌﹐無不備具。惜乎泥於傍蹊曲徑﹐巧於贅辭彊解。殊使初學之士驟不能知﹐展轉昏晦難明而失其本意﹐愚也。孤陋無學﹐敢誤後人而以俗語粗解﹐故不揣也。然世之蹈規矩而明刑法者﹐幸勿以畫虎效顰爲哂。時至正庚辰仲夏﹐鄒人孟奎文卿自序夫刑之有律猶樂之有律也。樂之律以求聲气之和﹐刑之律以定賞罰之當﹐其有關於世道博矣。舊律學博士傅霖韻唐律爲賦﹐鄒邑孟氏文卿略加箋注﹐然後大義數十﹐炳如日星﹐其用心亦勤矣。觀者幸勿以爲粗解而略之。至正壬辰仲秋﹐前鄕貢進士沈維時謹題鐵琴銅劍樓藏書目錄《粗解刑統賦》一卷舊抄本﹐題鄒人孟奎解﹐前有至正壬辰自序及沈維時跋。案奎字文卿﹐元至正間人﹐所解皆淺顯易明﹐令人便於誦習。其篇末總論兢兢於刑法之事﹐知之匪艱﹐而用之惟艱﹐謂法律一定﹐人情萬端。一定之法不足以盡萬情﹐故不可泥於紙上之法而不察斯民之情。惟愼詳眞僞﹐使曲直輕重各得其宜﹐民無枉濫﹐斯爲善矣。使其恣一己之喜怒﹐致斷者不復續﹐死者不復生﹐陰騭非輕﹐報應甚速﹐豈不哀哉﹗其所以儆夫折獄者深矣。世之司刑者﹐當置此書於座右﹐時爲省覽也﹐捲目有皇父五經朱記。粗解刑統賦律學博士傅霖撰鄒人孟奎解律義𨿽遠﹐人情可推古今用律所以齊民也。舜任咎繇而五刑立﹐周懸象魏而三典明﹐子產鑄書於鄭﹐蕭何立法於漢﹐金攺唐律爲律義﹐宋立律學而博士﹐傅霖變律以爲賦﹐蓋刑統之源其來遠矣。律之爲義﹐𨿽遠且大﹐而未嘗難乎理﹐故人情之萬變﹐尢可卽此而推明也。能舉綱而不紊﹐用斷獄以何疑掌法者﹐能舉其綱領不致煩亂﹐則施於斷獄之際觸類而明﹐復何疑哉﹖立萬世之準繩﹐使民易避𨿽千萬世之下立此標準繩墨﹐使民知所畏而易避﹐不誤陷於刑法也。撮諸條之機要﹐觸類周知此賦擇《唐律》眾條之樞機要略﹐使人心領神會﹐因要事之﹐仿佛情之相若者﹐舉其類而無不知之﹐此則活法耳。非若例之一一已定不易之文也。竊原著而有定者﹐律之文變而不窮者﹐法之意賦內之文有定者﹐對偶文法之拘也。若人情之變。隨法所施之條則不能窮矣。文有未備﹐旣設於問答律文有所不能備曉者﹐下文設問答明之。意有未顯﹐又詳於疏議律意有所未顯然者﹐又復詳解於疏文之議也。刑異五等古之五刑﹐墨﹑劓﹑刖﹑宮﹑大辟也。自漢唐以來攺爲笞﹑杖﹑徒﹑流﹑絞而傳至今矣。刑五而屬三千條者﹐言其多也。若以刑類而分條數則無所考。例分八字八字者﹐以﹑準﹑皆﹑各﹑其﹑及﹑卽﹑若是也。八字之義﹐例用此以分類﹐萃輕重﹐用各不同﹐隨文轉意﹐提撕宛曲﹐指實活法﹐井然有條﹐不至雜亂﹐又何必展爲固執不通。此擬例之法﹐譬如擬賊﹐一起用此八字﹐若以眾人爲盜﹐合準何爲首﹐皆至盜所各執何物﹐偸其何人之物﹐又及何物﹐卽是本家之物。若以何例得何杖罪。累贓而不倍者三贓有六色﹐彊盜﹑竊盜﹑枉法﹑不枉法﹑受所監臨﹑《雜律》坐贓是也。但主司同事共受一事﹐頻受監臨﹐頻盜﹐此三者﹐恃勢故犯﹐累而不倍也。與財而有罪者四六贓之內﹐除彊﹑竊二色外﹐皆營求願與之財﹐受財之人旣得罪於法﹐而與財者烏得無罪﹖故比犯人之減等﹐今之不應者隨狀出首。私貨私借﹐皆以字爲法金銀寶貝曰貸﹐錢物曰借。古人移借﹐皆以字爲法而行於文約。余親余贓各隨文見義周親之外曰余親﹐今之所謂四門親也。正贓之外曰余贓﹐今之所謂倍贓也。蓋余親無服與常人同﹐不準干犯容隱之文。若未盜之前﹐有寄頓自已財物者﹐方準其文﹐故曰隨文見義。子孫非周親也﹐或與周親同外服子孫﹐非周親也。祖父絕嗣﹐立以承繼卽周親也。曾髙同祖父也﹐或與祖父異祖父伯叔同一曾髙也﹐但祖父居憂斬衰三年﹐而伯叔則有異也。今之所謂丁祖父之憂﹐不丁伯叔憂者﹐此也。贓非頻犯者﹐後髮須累於前發二事各受財者﹐先後事發﹐謂之頻犯﹐故不累贓而止理見發也。一事二次受財者﹐先後事發﹐謂之非頻犯﹐須合累贓科罪。身自傷殘者﹐無避亦等於有避旣無窺避﹐止合赴官理直﹐其自傷殘害者﹐先居不孝父母之遺體也。今坐以圖染之罪是也。毆不必告也﹐有須告乃坐之毆卑幼觸尊長﹐罪不待告。夫妻義聚﹐傷輕則失別﹐傷重則絕義﹐必告乃坐。詈不必聞也﹐有親聞乃成之詈罵詈翁姑﹐逆理之罪﹐何待親聞﹖毀罵本部﹐恐有譖嫉﹐必待親聞乃坐。不系所屬之民者﹐減一等科罪。盜親屬猶減等﹐何況於詐欺凡親屬之間﹐近則以服﹐遠則以義。子婿父嶽﹐或有分之物自相盜者﹐減等之猶有議焉﹐況詐欺乎﹗詛父母爲不孝﹐可明於魘魅咒詛之事﹐虛無難考﹐意疑涉輕﹐猶入於十惡﹐況魘魅乎﹖𨿽不致傷﹐意在殘害﹐蠱毒魘魅﹐但可以死人者﹐凡人傷命﹐況子孫乎﹖合從大逆。許嫁有私約﹐知殘疾養庶之流人之婚定﹐先憑媒妁交通﹐如無私約﹐其間疾病﹑殘毀﹑乞養﹑庶出﹑老幼年不相若﹐彼此俱知﹐或有悔者﹐法所不容。婚定之後﹐男犯姦盜﹐女犯十惡﹐彼此容悔。損人以凡論﹐謂鬥毆殺傷之類鬥毆殺傷或損折肢體﹐致傷人命者﹐父子兄弟俱依首從法科。若過失誤傷﹐不致人命﹐或罵詈之類﹐罪坐家長。觀夫首從之法﹐有正而有權彊盜之下﹐以首從論罪。始謀以甲爲正﹐以乙爲從。上盜之時﹐甲避罪﹐以乙權爲正﹐甲反爲從。然乙𨿽爲正﹐終權一時起情﹐發意系甲主謀﹐合擬造意之人爲首。加減之例﹐或後而後先鬥毆罵詈必有先後﹐例宜加減科罪毀官物不償也﹐坐而又償者﹐以持守之別系官之物﹐持者誤毀﹐止坐罪而不償。守者收貯不如法﹐致使損壞者﹐責有所歸﹐故坐罪而必償。盜眾財必倍也﹐累而非倍者﹐猶掌當之專盜眾人之財者﹐必追倍贓﹐盜一人掌眾人之財者﹐累正贓而不追倍贓﹐猶盜一人之財也。若眾人自掌當而被盜者﹐贓必倍追也。罪因搜檢而得者﹐許推於狀外凡人之招﹐有正招﹐有又招。正招者﹐招其狀之正犯。又招者﹐因其搜檢而得﹐此卽狀外之罪﹐非狀外之餘事也。事須追究﹐而正者聽言乎赦前已往再推﹐謂之追事﹐𨿽枉理而必合攺正者﹐釋免之後﹐然未結絕聽言告攺正﹐如詐冒爲婚﹐凡經枉法革然印造僞鈔﹐革後行使之類﹐必合攺正﹐不在敢以赦前事相告言之例。出舉得利﹐非物之蕃息用資本而得利者﹐合歸物主。物自蕃息者﹐合歸後人。棄囚拒捕以事之因緣囚者﹐有罪之人也﹐棄而遺之﹐必有其故。旣棄之而復捕﹐則拒之必有故。故曰事有因緣﹐此非越禁劫獄之比也。誣輕爲重者﹐坐反所剩凡人論訴﹐指陳實事﹐官以事之輕重坐罪。若捏詞誣告﹐以輕爲重者﹐除被告合坐本罪之外﹐餘罪坐及原告。謂如罪該五十﹐誣罪一百﹐則五十坐原告﹐故曰坐反所剩。從杖入徒者﹐罪論以全杖者﹐持也﹐謂持而擊之也。徒者﹐奴也﹐謂以奴辱之也。杖者﹐六十至一百﹐不枉理以刑簿則受之。徒者﹐一年至五年﹐枉於理而曾過則受之。二者大有異也。應得杖罪而卻徒者﹐則掌法之人合全論其徒。今之所謂故入人罪是也。會赦會降﹐有輕於會慮赦者﹐免罪。降者﹐免輕。慮則特旨也。赦降之恩𨿽遇﹐釋之仍刺充警。致傷人命﹐仍追燒埋之銀。若制慮﹐則全免之也。蓋赦降常恩而有條﹐慮則特旨一人﹐異恩而無例也。議親議故﹐獨先於議賢選舉之法﹐其名有八﹕賢﹑能﹑功﹑貴﹑勤﹑賓﹑親﹑故﹐謂之八議也。其賢能爲公﹐必先於議親﹑故﹐爲私當後於議。今之選法舉茂才﹐臺憲舉廉能者是也。此議字非議罪也。配所犯徒﹐杖不過於二百配徒之法﹐古人卹刑不忍害生之意﹐謂法重猶矜於死也。徒半年以至三年五年者﹐欲其攺過自新耳。若配所更犯徒法者﹐其折役之杖累其前犯杖數加之﹐不出二百。如前犯一百七﹐今不得加一百七之上。若加上則過二百矣。流刑加役﹐裏亦止於三千應流之日更加役罪﹐止於三千里﹐計其前犯里數不出三千里之外。如前犯流二千里﹐今不得加一千里之外。若一千里之外﹐則不止於三千里矣。加以原發地所里數較之。又若親姑被出﹐亦是親姑姑者﹐夫之母也。親姑者﹐夫之所生母也﹐𨿽被出及攺嫁他人者﹐亦當服親姑之服也。繼母攺嫁卽非繼母父續娶曰繼母。起家承祖﹐𨿽得以繼其宗祧﹐若父死﹑父在而攺嫁他人者﹐𨿽有出而恩義絕矣﹐比同凡人。責其已越﹐則未過重乎未度出城曰過﹐出關曰度﹐越則已離乎城關矣。今以已越而論罪﹐則未過之罪重﹐而未度之罪輕也。但意欲出城而未過者﹐比已越減一等。欲度關而未逾者﹐比已越減五等﹐故下文謂「冒度而自首者獲免」。是則未度輕﹐未過重也。矜其稍遠則不舉﹐輕乎不糾凡官有屬﹐稍遠則職分所拘﹐故律矜卹焉。州縣官有過﹐監察宜糾﹐路官宜舉。監察𨿽遠而職掌則近﹐路官𨿽近而職分有限﹐故不舉輕而不糾重也。故屏服食﹐論以鬥毆律犯「故」之一字﹐是專主於謀﹐罪必致重。寒之以衣﹐饑之以食﹐人之死生系焉。故意屏去其服食﹐不得以禦其饑寒而致死者﹐𨿽無痕傷﹐宜以故毆殺人科罪。貿易官婢﹐同於和誘系官奴婢﹐三轉而方從良。貿買也﹐以物相換曰易。官婢𨿽賤﹐或以錢物而買易者﹐卽有主之婢與和誘略賣良人同。並贓累並法也﹐而法兼於贓一事發露﹐贓必並而法必並也﹐蓋法因贓而累成。二罪俱發﹐從贓重而論罪﹐止坐一事之罪﹐而追二罪之贓也。本部如本屬也﹐而屬尊於部部以官長之義﹐屬以親族之恩﹐皆當尊敬﹐故曰如如者同也。但屬則有服﹐而部則無服矣﹐故曰尊於部。詐傳制書﹐情類詐爲防微杜漸﹐國政之本。以己意詐冒虛傳天子之命﹐則與詐爲制書之罪不異矣。私造兵器﹐罪加私有私家造作兵器者﹐比與隱藏者﹐罪當加等。造私酒﹐飲私酒者同此。言其變﹐則或嚴未得之始事已成而或攺曰變﹐謂如錯認財物﹐事發到官或悔﹐變其事宜﹐無罪也。當嚴究其認物。未得之初﹐自有其物而誤認﹐詐冒欲圖而故認﹐罪故有異。語其常﹐則皆重已然之後一定不移者謂之常﹐如甲與乙丙丁同盜﹐甲主謀爲首﹐此卽常也。上盜之時﹐卻以乙爲首﹐此卽權也。然上盜之時﹐系主謀已定之後﹐則當從已定。主謀者爲首﹐其罪爲重。主典不原於舉覺主典者﹐百司主領之總名也。事或過失差謬﹐責歸於已﹐舉覺爲先。旣失舉覺﹐罪莫能原﹐故自覺者止減犯人二等。官物宜吝於給受《論語》曰「出納之吝﹐謂之有司。」故官司財物多給則虧﹐官多受則損民﹐必皆宜吝。已囚而竊﹐則親等他人在禁曰囚﹐不悛過而復竊﹐則親不得以容隱﹐囚不得以攀指﹐竊親之物與犯人同。囚走而殺﹐則仗等空手夫囚避罪而逃﹐必越禁也。拒捍者﹐𨿽持器仗而殺之﹐亦猶空手。若論以無罪﹐則太寬﹐論以殺人﹐則太重﹐故止徒二年也。妄認或依於錯認妄認者﹐詐冒圖財﹐比同眞盜。錯認者﹐誤也。妄認𨿽不得財﹐亦猶盜已成﹐而未成合依錯認作罪。公取豈殊於竊取不避人見﹐公然取去者﹐謂之公取。潛形避人取去者﹐謂之竊取。皆卽盜也﹐何殊之有﹖失器物者﹐方辯於官私系官器者﹐不檢舉而失去者﹐坐以償官。私家器物誤失去者﹐止償物而無罪。貸市易者﹐始分於監守監臨之官借貸民間財物而不還者﹐卽系彊索﹐準盜減一等而科罪。若主守之官亦臺準盜而加二等﹐原其監臨去民遠而守主近也﹐二者俱推初情而坐罪。使之迷謬﹐固宜加藥以從良迷謬使人顚倒迷惑﹐罔無所知﹐更於飲食之內者﹐加之以藥而取其財物者﹐𨿽獲生免﹐亦從彊盜論。可以殺傷﹐孰謂扼喉而輕毆挽撮鬢髻﹑扼喉﹑撮領﹐但可以致命者﹐皆依殺人之罪﹐非輕毆論也。議夫制不必備也﹐立例以爲總制者﹐天子之命所出﹐以爲號令﹐豈待備悉而明﹖但可以爲立例之總而已。條不必正也﹐舉類而可明枝榦曰條。條者﹐例事之名﹐標準梯楣而已。但舉其類之相似者﹐自可明也。此通上文爲一聯。制者﹐木之根。例者﹐木之身。條者﹐木之枝。類者﹐木之葉。此二句明其用例取法之要文也。官司捕逐﹐法寬於救助殺傷人命﹐彊盜危逆捕逐之際﹐所在官司劃時救助﹐推避不前﹐處以重法﹐故不禁人之救助也。主守故縱﹐理異於聽行私自避役逃亡﹐主司容之不舉﹐曰故縱。罔理詐冒﹐主司受賄走透﹐曰聽行。是知聽行重而故縱輕也。借物系監臨者﹐車計庸而船計賃監臨之官借民可以滋生之物者﹐計累其滋生以爲贓論。今日車計其庸價﹐船計其賃錢者﹐舉類而言﹐如馬牛﹑驢騾﹑碾磨﹑店坊皆是也。買贓非盜詐者﹐流從重而徒從輕故買賊贓﹐除竊盜﹑詐僞而來者﹐以不應故犯論。其餘若六十七犯徒年之贓者﹐稍輕於九十七犯流配之贓也。若民間誤買者﹐不坐。罪不首亦同自首罪於未獲之前隱匿不首﹐其犯人尊長首之者﹐卽與自首同。蓋大得以首小﹐小不得以首大。如子盜父首﹐奴盜主首﹐婿盜妻父兄首是也。盜已成猶爲未成凡所盜之物﹐但移置他處﹐未離本所﹐或未得馱載﹐或悔過不分贓﹐或盜倉糧而未出敖所之類是也。義勝於服﹐則捨服而論義外祖父母宜若尊也﹐但服小功而已。毆之卻加一等者﹐則尊之以義也。今結義之親﹐故聽有服。情重於物﹐則置物而責情彊盜以微物而殺人﹐監臨以挾勢而彊索﹐物微而情重也﹐故置之以論情。手足法齊於他物手足毆傷官長﹑尊長者﹐加凡人一等﹐比同他物傷論。於足傷人﹐見血而內損者﹐同他物傷論。繼養恩輕於本生父母之恩﹐昊天罔極。繼父繼母﹐撫字成人﹐豈無恩乎﹖但與本生之服制稍異。孫同於子者﹐立以承祖長孫同子﹐子死孫立。蔭敍者孫﹐降子一等。契同於符者﹐用而發兵契當作契﹐卽此鍥字﹐以木刻字而取信。古者謂之右契﹐乃取物之券也。如徵兵取物﹐皆用之也。符以玉或以銅刻﹐以義字卽今之勘合是也。蓋遣兵之法﹐取信爲要。急速之際執一於符﹐則恐誤事﹐但契之與符可相權用﹐大同小異﹐同出於信也。替流之役﹐無丁難準徒加杖替流者﹐配所更犯流罪﹐必以役替之。縱家無兼丁﹐亦不得以準徒﹐但以杖加之。同罪之刑至絞﹐卽依例除名甲與乙同罪犯刑﹐甲正犯而不至死﹐亦合除名。乙雜犯而法當至死。方依例除名。大抵情僞不常也﹐宜以萬變通此言人情之眞僞難測﹐無常則也﹐宜乎刑法之應變﹐隨事之輕重得宜也。色目有異也﹐難乎一槪理貴賤﹑士民﹑雜戶之不齊﹐其所犯﹐加減贖罰﹐刑法輕重之或異﹐難以一槪而論之。此二句嗟悼刑法之用不易言也。畱住本爲於工樂畱住之法﹐自古有之。樂藝之人合犯徒流者﹐但加之以杖而免其役。大抵專爲乎工樂。近視諸王官婢﹐皆上有用之人﹐流之則妨其用﹐因得以畱之﹐故爲畱住法。稱人不及於奴婢被盜之家稱人而不及婢﹐諸條之中及婢而不稱人者﹐言其賤也。官婢從良者﹐得以稱人﹐未從良而稱人者﹐與詐冒同。部曲優娶於雜戶部曲之家得以娶雜戶﹑良人之女﹐雜戶不得以娶部曲與良人。蓋部曲乃仙音教坊之正戶﹐故其娶可得以優於雜戶也。伯叔愛隆於刺史刺史﹐本屬之官﹐宜主於敬。伯叔﹐有服之宗親﹐宜乎主愛。是伯叔之愛重於刺史之敬也。妻非幼而準於幼妻本同居義聚﹐但曰有別﹐非卑幼之比。然夫死從子﹐故宜乎準於卑幼也。女稱子而異於子女嫁從夫之姓﹐𨿽曰無子﹐許婿承戶似同於子也。但服與子異而坐亦不同耳。五服定罪﹐有親同於疏以尊陵卑﹐故殺子孫﹐凡所以逆理倍常﹐鬥毆而折傷肢體人命之類者﹐𨿽親義絕﹐難以服論罪﹐但比常人減等。六贓計貫﹐或終如其始彊盜﹑竊盜﹑枉法﹑不枉法﹑受所監臨﹑《雜律》坐贓﹐此六者皆有始終始初之意﹐輕而終後之意。重者﹐其罪與贓貫必不同也。或有終後之贓﹐計之貫數卻與始初之贓同者﹐難以一槪論也。相侵不辧於尊卑妄自尊大而侵損傷害人命之類﹐必與凡人同﹐不準蕁卑之議。卽上文所謂有親同於疏者是也。相犯各加於彼此嫂叔不通問﹐蓋古禮也。然毆兄之妻﹐非犯上同也。毆夫姊妹﹐非卑幼比也。故律「毆兄之妻者﹐杖八十。毆夫弟妹者﹐杖六十」。所以相犯者﹐彼此加罪與凡毆不同﹐後下手理直者減科。誤殺系尊長者﹐科之以過失祖父母﹑父母﹐俱系尊長﹐或與他人爭毆行凶﹐其子孫有服之人因解勸﹐誤迎器仗身死者﹐若擬償命﹐緣系有服尊長﹐又非故殺﹐宜科之以過失。對燒非積聚者﹐論之以棄毀對燒﹐卽沿燒也。或遺漏﹐或放火﹐各有本罪。但沿燒他人之物﹐或官府屋物之類﹐積聚而不可移者﹐乃成器之物﹐故其罪重。不能堆垛散頓而可移者﹐自不及遷移以致燒毀﹐論之以無用之物﹐故其罪輕。篤疾戇愚﹐亦合於三赦十五之前曰幼﹐七歲曰悼﹐九十曰耄。此三者﹐﹝犯﹞罪不加﹝罪﹞刑﹐蓋古禮也﹐故曰三赦。篤﹑疾﹑戇愚﹐凡廢疾之人﹐有罪皆準贖免。輕囚就重﹐聽移於百里一事而二處覺發者﹐俱有文案﹐相離百里﹐以輕就重而並勘之。若百里之外﹐各從事發處歸結。事大不論乎失軍國重事或誤陷城池之類﹐此大事也﹐難準過失。法重猶矜於死人之犯法﹐罪莫大焉。然死而至絞者﹐但犯而免絞可也。古律所以矜其死而然﹐《書》曰「罪疑惟輕。」罪相爲隱﹐外止及於祖孫夫九服者﹐曾髙至玄孫則無服矣。故有服者得相容隱﹐無服則不容矣。所以奴爲主隱﹐若主爲奴隱﹐則有縱容犯法之罪。理直減科﹐不行於兄秭律有凡人相毆﹐後下手理直者﹐依例當罪。兄姊相毆﹐弟姊𨿽後下手﹐理直者依例當罪。信夫犯不知者﹐輕不從本凡親有服者﹐生不相識﹐因他﹝不﹞相毆﹐𨿽有傷﹐到官推問﹐始知系是有服尊長﹐但依凡人論。緣其本情之未識也﹐故從其始。輕則從其未識之本情﹐重則不可從也。親相殺者﹐律並依常親戚之間﹐有服無服相殺致命﹐小而殺大者﹐罪宜有之。𨿽大而殺小﹐系犯刑也﹐各當常人之法。𨿽戲𨿽失﹐而不從戲失君臣父子﹐夫婦昆弟﹐當以恭敬。戲弄官府﹐失口大言﹐侮慢父兄﹐因鬥毆傷害者﹐並依常條科罪﹐難同戲失之罪。非毆非傷﹐而有同毆傷毆人者笞四十﹐傷人者杖六十。其或以蜂蠍蛇螫傷害致命者﹐非毆傷也﹐必依毆傷之例。渡關三等﹐自首而獲免者冒渡關津渡棧﹐俱有常禁。無文引而自渡者﹐謂之私渡。不以正道而已過者﹐謂之越渡。假以他人名字之文引而渡者﹐謂之冒渡。此三者﹐惟冒渡者容首而免罪﹐謂其終有文引耳。贓罪六色﹐共犯而合並者盜贓贓𨿽有六﹐情拘輕重。除彊﹑竊盜贓系罔理取人之物﹐或致人命﹐情由重也﹐故並贓而累其罪。若其他贓濫系取與求請之財﹐止依本罪。他捕或同於自捕盜賊罪囚逃避隱匿﹐主守有怠慢之罪﹐立限之內𨿽諸人捕獲得完者﹐卽與主守自行捕完同。囚亡有異於徒亡徒囚者﹐徒役在外之囚。𨿽所在官司有禁錮之例﹐必有年限輕重﹐終系已行受刑﹐因囚或沿途或地所因而逃亡者﹐其罪稍輕。在禁之囚﹐故縱失放﹐主守監臨罪重於徒亡也。文無失減者﹐必依減三等之失律文無過失減等之例﹐若科舉濫放一人及第者﹐徒一年而減三等科罪。罪有彊加者﹐不準加二等之彊犯罪者輕﹐有司彊加罪名而至重﹐若理告到官﹐止加一等科罪﹐無加二等之理也。誤殺私牛馬者﹐法止無罪官司牛馬不準誤殺﹐徒一年半而倍償﹐若私已牛馬﹐毛色相彷或夜昏暗﹐誤失宰殺者﹐終無特情﹐故無罪而止倍減價。故傷親畜產者﹐價亦不償親旣有服﹐物必有分﹐𨿽故意傷毀畜產與主自傷同也。謂無罪而不償者﹐爲其親義重而畜產輕也。見役在官﹐脫戶止從於漏口抄戶之法﹐漏戶徒二年﹐漏口杖九十。其有抄戶之際﹐居官他處﹐非故漏而不得已也﹐法寬而止論漏口。特敕免死﹐殺人須至於移鄕君命至重﹐而殺人者罪莫能逃。旣欽君命﹐當免罪而移鄕千里﹐使知有法。大哉﹐罪有累加不累加凡人罪至官司﹐始招不實﹐再審實之﹐始不實之罪輕而後實之罪重﹐宜累加其罪也。見犯在官而又犯之﹐亦宜累之。若始招重而後招輕﹐止從重而不加。贓有並計不並計偸盜牛馬﹐余主告發﹐或總偸匹數﹐或子母之匹﹐當並計也。若余匹自隨而來者﹐非故圖也﹐不入並計之罪。公坐爲私者﹐官當同公坐之法官司公坐之際﹐一官挾私而首主其事﹐余官不知﹐當以失論。其主私之官𨿽挾私意﹐終於公坐爲之﹐當論公坐之失。謀殺從故者﹐首從依謀殺之制謀之一事﹐其來甚遠。謀故行凶者﹐以生情發意推之﹐必久懷﹐必挾恨﹐皆出已意。若論其故﹐必同此謀也﹐何首從之有﹖大抵二人曰謀﹐三人曰首從。竊盜分首從﹐彊盜無首從。但犯故殺者﹐卽合依謀殺論也﹐故不分首從﹐俱依謀殺之例﹐謂其謀而又故也。小功大功﹐尊又加等親有九族﹐罪有輕重。服尊一分﹐而罪加一等。隨宜詳酌﹐無定制也。聽贖收贖﹐語無別例官罪曰聽贖﹐民罪曰收贖。七十以上﹐十五以下及廢疾者﹐除正犯以下並依例贖之。傷重加凡斗者﹐非止內損拳手傷人笞四十﹐見血者加二等。他物傷人杖六十﹐見血者加二等。若傷重者隨意加之﹐非獨內損加而余重不加也。若親屬傷重者﹐與犯人同﹐故曰損人以凡論是也。出降依本服者﹐兼明外繼女人出嫁者﹐服降一等。若相犯則依本服之罪﹐其與人外繼宗祧者又不同也﹐與凡人論。士庶饋與﹐猶坐於去官饋送之例﹐𨿽微而準贓論。一貫笞二十﹐五貫加一等﹐去官減三等。官𨿽去而送之不宜也。親故乞索﹐不論於挾勢解佚。噫﹐吏之於法也﹐知非艱而用爲艱﹐宜盡心於用刑之際解佚。

