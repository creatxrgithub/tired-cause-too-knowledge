乘軺錄

﹝宋﹞路振撰

大中祥符元年﹐知制誥路振所作《乘軺錄》云﹕

十二月四日﹐過白溝河﹐卽巨馬河也。

五日﹐自白溝河北行至新城縣四十里。新城屬涿州﹐地平無邱陵。

六日﹐自新城縣北行至涿州六十里﹐地下。十五里過橫溝河﹐三十五里過桑河。涿州城南有亭曰「修睦」。是夕宿於永寧館﹐城北有亭曰「望云」。

七日﹐自涿州北行至良鄕縣六十里﹐道微險﹐有邱陵。出涿州北門﹐過涿河。河源出太行山﹐與巨馬河合流。五里過胡梁河﹐十里過■﹝氵劦﹞河﹐四十里過琉璃河﹐又云「劉李河」。西見太行山隱隱然。太行東至薊門﹐北至虎口﹐接奚界﹐凡八百里。山之秀拔者有六屏山﹐屬涿州﹐山多蘭若。國業寺石經院﹐唐舊寺也。五天梵文﹐咸刻石於東峯之上﹝太行山已下事﹐順州刺史梁炳言﹞。

八日﹐自良鄕縣北行至幽州六十里﹐地平無邱陵。十里過百和河﹐三十里過鹿孤河﹐五十里過石子橋﹐六十里過桑根河﹐河繞幽州城﹐桑幹河訛而曰「根」也。是夕﹐宿於永和館。幽州城周二十五里﹐東南曰水窗門﹐南曰開陽門﹐西曰淸音門﹐北曰內城。三門不開﹐止從宣和門出入。城中凡二十六坊﹐坊有門樓﹐有罽賓﹑肅愼﹑廬龍等坊﹐並唐時舊名。府曰幽都府。

十日﹐自幽州北行至孫侯館五十里﹐地平無邱陵。出北安門十里過髙梁河﹐三十里過孤溝河﹐三十五里過長城。

十一日﹐自孫侯館北行至順州三十里﹐地平。二里過溫渝河﹐順州古城周約七里。

十二日﹐自順州東北行至檀州八十里﹐路險有丘陵。二十五里過白絮河﹐河源出太行山。七十里道東有寨﹐柵門崖壁斗絕﹐此天所以限戎虜也。虜置榷場於虎北口而收地徵。

十五日﹐自虎北館東北行至新館六十里﹐下虎北口山卽入奚界。五里有關﹐虜率十餘人守之。澗水西南流至虎北口南﹐名朝裏河。五十里過大山﹐名摘星嶺﹐髙五里﹐人謂之辭鄕嶺。

十六日﹐自新館行至臥如館四十里﹐七里過編廂嶺。

十七日﹐自臥如館東北行至柳河館六十里﹐五里過石子嶺﹐道險。三十里過鑾河﹐四十里過纏鬥嶺﹐又行十餘里至平州路﹐六十里過柳河。

十八日﹐過柳河館東北行至部落館八十里﹐十里過小山﹐六十里過契丹嶺。

十九日﹐自部落館東北行至牛山館五十里﹐山勢平漫。

二十日﹐自牛山館東北行至鹿兒館六十里﹐地勢微險。

二十一日﹐自鹿兒館東北行至鐵漿館八十里﹐山勢平遠。

二十二日﹐自鐵漿館東北行至富谷﹝音浴﹞館八十里﹐山勢嚴遠。

二十三日﹐自富谷館東北行至通天館八十里﹐山口路平。

二十四日﹐自通天館東北行至契丹國三十里﹐山遠路平。契丹國外城髙丈餘﹐幅員三十里﹐南曰朱夏門。三里至第二重門城﹐城南門曰陽徳門﹐城幅員約七里。自陽徳一里至內城﹐門曰閶闔門﹐東西掖門去閶闔門三百步﹐東西角樓相去約二里。是夕宿於大同驛﹐驛在陽徳門外。

二十六日﹐持國信自東掖門入至第三門﹐名曰武功門。見虜主於武功殿﹐飲凡三爵而已。

二十七日﹐自西掖門入至第三門﹐名曰文化門。見國母於文化殿。

二十八日﹐復宴武功殿﹐卽虜主生之日也。

正月一日﹐復宴文化殿。

四日﹐又宴於文化。

五日﹐又宴於武功。

七日﹐宴於南園﹐園在朱夏門外。

八日﹐辭國母於文化殿。

九日﹐辭虜主於武功殿。

虜名其國曰中京﹐府曰大定﹐府無屬縣。中京南至幽州九百二十五里﹐至雄州白溝河界一千一百四十五里﹐東至靈河五百里。沿靈河有靈﹑錦﹑顯﹑霸四州﹐地生桑麻。又東至黃龍府一千五百里﹐爲東京。又東至髙麗﹑女貞四千里﹝自靈河已下﹐接伴副使李詢言。詢嘗使髙麗﹐經女貞﹐涉靈河﹐凡五十程﹞。東北至遼海二千里﹐遼海﹐卽遼東也﹐樂浪﹑玄菟之地﹐皆隸焉﹝遼海已下事﹐館伴使劉經言﹞。北至上國一千里﹐卽林胡舊地﹐本名林荒﹐虜更其名曰「林潢府」。國之南有潢水故也。西至炭山七里﹐山北有涼殿。西北至刑頭五百里﹐虜小暑卽往涼殿﹐大熱卽往刑頭﹝亦劉經言﹞。東北百餘里有鴨池﹐鶩之所聚。西南至山後八軍八百餘里。虜之兵欲南牧﹐皆集於幽州。兵入幽州有四路﹐一曰楡關路﹐二曰嵩亭路﹐三曰虎北口路﹐四曰石門關路。楡關在薊州北百餘里﹐嵩亭關在幽州東一百六十里﹐虎北口在幽州北三百里﹐石門關在幽州西一百八十里。虎北口東三十餘里又有奚關﹝楡關路﹐涿州刺史李質言。嵩亭﹑石門﹑奚關路﹐幽州客司牛營言﹞。自白溝至契丹國﹐凡二十驛。近歲以來﹐中路又添頓館﹐奚民守館者皆給土田﹐俾營養焉。國信所至﹐則蕃官具芻﹐漢官排頓﹐置大閹執棑案﹐舍利勸酒食。

