《海東逸史》

﹝淸﹞翁洲老民撰

孫序

海東逸史目錄

卷一監國紀﹝上﹞

卷二監國紀﹝下﹞

卷三家人傳

卷四列傳一

卷五列傳二

卷六列傳三

卷七列傳四

卷八列傳五

卷九列傳六

卷十列傳七

卷十一列傳八

卷十二列傳九

卷十三列傳十

卷十四忠義一

卷十五忠義二

卷十六忠義三

卷十七忠義四

卷十八遺民

●孫序

洪惟我髙宗純皇帝大公至正﹐度越百王﹔禦批通鑑輯覽不削福藩位號﹐於分注且備列唐﹑桂二王本末附於後﹐以爲千古興亡鑑。至若魯王之延息海隅﹐則並不得列於小朝廷數﹐故載紀亦從其略。然而南日孤舟﹐結朱家殘局﹔流離瑣尾﹐猶之崖山一塊肉也。其間忠臣﹑義士﹐東浙爲多﹐有如張﹑沈諸公始終抗節﹐勢不能不行柴市之誅﹐我二祖列宗﹐未嘗不諒其忠於所事﹔易名之典﹐光照汗靑﹐凡以立萬世臣極而寓教忠之至意也。於是明越遺獻﹑據所見聞﹑■﹝橐﹐處代石﹞筆殘山剩水間﹑撮錄東荒碧血者﹐往往而有﹔若黎洲黃氏﹑謝山全氏先後撰述尢夥。大抵碑傳之文﹐而所見異詞﹑所聞異詞﹑所傳聞又異詞﹐容亦有未審者也。

自余與於慈溪縣誌之役之二年﹐昭文鄒君文沅來攝縣事﹐出其藏籍﹐得海東逸史﹐蓋前此所未見也。爲書凡十有八卷。首監國紀﹐則正名而猶與以帝系也﹔次家人傳﹐傳監國諸妃﹐用歐陽氏五代史例也﹔次列傳﹑次忠義﹑次遺民﹐史體具焉。凡所敍述﹐大都身親見之﹐文尢雅馴。其微者﹐或不經見於他紀﹐賴以存孤忠介節之姓氏﹔而共著者亦足以參訂南雷﹑鮚埼之書﹐洵可貴也﹗署曰「翁洲老民」﹐計非行遁故臣﹐則亦山林枯槁﹑有心潯灌者﹐而惜乎其不可考也﹗

理庵楊檢討以詞曹星使告養家居﹐方勤於鄕邦文獻﹐尢重忠孝大節﹔亟鈔得副本﹐屬王君子祥及其次公繩孫孝廉校正而刻之。於乎﹗鱷波鯨島﹐陰火終■﹝潛﹐火代氵﹞﹐猿鶴虫沙﹐久淪物化﹐而寫本孤行﹐不歸澌滅﹐卒表章於累洽重熙之代﹔自非大聖人量包天地﹑覆幬所存﹐久矣死灰殘劫﹐無復畱此蠹蝕余編﹐寄千秋感愴矣﹗

閼逢涒灘閏月甲辰朔﹐會稽孫徳祖彥淸謹序。

●海東逸史卷一

翁洲老民手稿

監國紀﹝上﹞

王諱以海﹐太祖第十子荒王檀九世孫也。父肅王壽鏞﹐以崇禎九年襲封﹔十二年薨﹐子以派嗣。十五年﹐北兵破兗州﹐自縊死。十七年二月﹐詔以王紹封。三月﹐京師陷﹐王避兵南下。五月﹐福王立於南京﹐命徙封江廣﹐暫駐臺州。

乙酉五月﹐南京亡。踰月﹐潞王常汸監國於杭州﹐不數日出降﹝按小腆紀年﹕諸臣請監國﹐不受。明季南略云﹕杭人擁戴之﹔大兵至﹐卽開門率眾降。是刻考異均注首見處﹐余不復﹞。閏六月九日﹝按紀年﹕東陽兵起在諸義旅後﹐此或當作十九日﹞﹐原任兵部尙書右僉都禦史張國維自杭州來朝﹐請王監國。會故九江僉事孫嘉績﹑吏科給事中熊汝霖起兵余姚﹑刑部員外郎錢肅樂起兵寧波﹑蘇松兵備僉事沈宸荃起兵慈溪﹐並奉表至臺﹔而會稽諸生鄭遵謙亦起兵應之。旣而定海總兵王之仁﹑翁洲參將黃斌卿﹑石浦遊擊張名振各以本鎭兵來會。王遂赴紹興。

七月十八日﹝小腆紀年作閏六月十八日﹞﹐王至紹興﹐行監國事。以分守公署爲行在。祭告天地﹑祖宗﹐以明年爲監國元年。立元妃張氏。上故皇太子號曰「悼皇帝」﹑弘光帝曰「赧皇帝」﹑潞王曰「潞閔王」。進張國維少傅兼太子太傅﹑兵部尙書﹑武英殿大學士﹝按小腆紀年﹕時召直東閣﹐尋加是銜﹞。以朱大典﹑宋之普﹝南疆繹史作之溥﹞爲東閣大學士。國維督師江上﹐大典鎭守金華﹐之普司票擬。加孫嘉績﹑熊汝霖﹑錢肅樂﹑沈宸荃皆督師右僉都禦史。以鄭遵謙爲中軍都督府左都督﹐以章正宸爲吏部尙書﹝原注﹕後紹興陷﹐棄家爲僧。南疆繹史云﹕起爲戶部左侍郎﹐行吏部事﹞﹑李白春﹝繹史作占春﹞爲戶部尙書﹑王思任爲禮部尙書﹑張文郁爲工部尙書﹑陳函輝爲禮部右侍郎﹝按小腆紀年﹕時擢少詹事﹔歸﹐尋遷是職﹞﹑陳潛夫爲太僕寺少卿。起原任右庶子余煌爲禮部右侍郎﹐不至。封嚴州總兵方國安﹝按小腆紀年﹕國安﹐浙人﹔或云舊輔逢年子﹞鎭東侯﹑定海總兵王之仁武寧侯﹝南疆繹史作武寧伯﹐十一月進封侯﹞。羣臣皆奉表勸進﹔王曰「孤之監國﹐原非得已。當俟展拜孝陵﹐徐議樂推未晚也」。賜鄞縣舉人張煌言進士出身﹐授翰林院編修﹝小腆紀年作八月事﹞。以原任紹興知府於潁爲按察使﹐行巡撫事。鑄大明通寶錢﹝小腆紀年作十二月事﹞。大學士宋之普謝政﹐起舊輔方逢年爲東閣大學士。張國維連復富陽﹑於潛﹝明季南略以復富陽爲七月事﹐小腆紀年以復於潛爲八月事﹞諸縣。命仁武伯姚志卓﹝小腆紀年作倬﹞守分水。

八月﹐原任兵部尙書田仰從海道至﹐拜東閣大學士。

九月﹐加按察使於潁右僉都禦史﹐督師。

十月初二日﹐北兵至﹐方國安嚴陣以待﹐張國維率隊接應﹐裨將王國斌﹑趙天祥繼之﹐連戰十日﹐北兵敗去。以原任吏科都給事中林時對爲太常寺卿﹑原任刑部主事莊元辰爲吏科都給事中。

十一月﹐進方國安荊國公﹑王之仁寧國公﹔封鄭遵謙義興伯﹐尋進侯。議分餉分地。以編修張煌言爲兵科給事中﹐以太常寺卿林時對爲都察院右僉都禦史﹑吏科都給事中莊元辰爲太常寺卿﹐加右僉都禦史孫嘉績﹑熊汝霖並兵部右侍郎。閩中遣給事中劉中藻頒詔至﹐大學士張國維﹑侍郎熊汝霖等拒之﹝小腆紀年作十月事﹞。王勞軍江上﹐駐蹕西興﹐築壇拜方國安爲大將﹐命各營皆守節制。馬士英﹑阮大鋮﹝按小腆紀年﹕士英字瑤艸﹐貴陽人﹐中萬曆丙辰會試﹐又三年成進士﹔大鋮﹐懷寧人﹐萬曆丙辰進士﹞竄入方國安營請朝見﹐不許。

十二月﹐王回越城﹐以降臣故太僕卿謝三賓爲禮部尙書兼東閣大學士。頒監國魯元年大統歷﹐職方主事黃宗羲所造也。

監國魯元年丙戌正月己酉朔﹐王在紹興。遣原任天津參政柯夏卿﹝原注﹕號遁庵﹐黃巖人﹐進士﹞﹑太常少卿曹維才使閩中。以原任右庶子余煌爲兵部尙書﹐加右僉都禦史錢肅樂爲兵部右侍郎。

二月﹐叛將張國柱掠余姚﹐其部曲張邦寧掠慈溪。總兵陳梧敗於檇李﹐自乍浦浮海至余姚﹐大掠﹔職方主事王正中方行縣事﹐集民兵擊殺之。閩中遣僉都禦史陸淸源解餉十萬給浙東﹐方國安縱兵攫之﹐拘淸源不遣﹝小腆紀年云﹕字嗣白﹐平湖人﹐崇禎甲戌進士﹔爲國安所殺。勝朝殉節諸臣錄云﹕江防潰﹐投江死﹐國朝賜謚忠節﹞﹐蓋馬﹑阮所構也﹝明季南略及紀年﹐並以爲在錢塘江戰後﹞。

三月十九日﹐毅宗大祥﹔戶部主事﹝原作郎中﹐據第十八卷

補傳正﹞董守諭請王哭臨﹐三軍縞素一日﹐從之。北兵決壩﹐放船入錢塘江。張國維嚴飭各營守汛﹐王之仁﹑鄭遵謙率水師襲戰﹐敗之﹝小腆紀年作是月朔日事﹞。平海將軍周鶴芝議乞師日本﹐黃斌卿止之。

四月﹐王正中率師渡海鹽﹐破澉浦城﹝小腆紀年作三月事﹞。

五月﹐兵部右侍郎錢肅樂棄軍之舟山。都督﹝鄞縣誌作總兵﹞陳謙奉使至閩中﹐爲禦史錢邦芑所劾﹐被殺。加兵部右侍郎孫嘉績戶部尙書﹝據第六卷

本傳﹐四字疑衍﹞﹑熊汝霖兵部尙書﹐並兼東閣大學士。尙寶寺卿朱大定﹑太僕寺卿陳潛夫﹑兵部主事黃宗羲﹑吳乃武﹑查繼佐等會師渡海札潭山﹝南疆繹史作海壇山﹞﹐以江上兵潰﹐乃還。

六月丙子朔﹐江上兵潰。方國安﹑馬士英等欲劫王投降﹐遣人守之﹔會守者病﹐王得脫﹐乃由江門出海﹐令保定伯毛有倫扈元妃﹑世子自定海出海﹝明季南略作五月二十八日事﹐小腆紀年作二十七日事﹞。大學士張國維﹑兵部尙書余煌﹑禮部右侍郎﹝勝朝殉節諸臣錄作兵部左侍郎﹞陳函輝﹑通政使吳從魯﹝小腆紀年云﹕字金堂﹐山陰人﹐萬曆丙辰進士﹐官通政司左參議﹞﹑大理﹝原作太僕﹐據第五卷

本傳正﹞寺少卿陳潛夫﹑翰林院編修復儀﹝紀年以爲唐藩遇害後死﹞﹑江西道禦史傅巖﹑兵部主事髙岱﹑葉如■﹝艸恆﹞﹝紀年以作汝■﹝艸恆﹞﹐一作汝蘅﹞﹑原任山西僉事鄭之尹﹑諸生傅日炯﹑趙景麟等皆死之﹐方逢年﹑謝三賓﹑宋之普﹑方國安及馬士英﹑阮大鋮等並降。寧國公王之仁泛海至金陵﹐死之。北兵破金華﹐大學士朱大典闔門死之。富平將軍張名振棄石浦﹐以舟師扈王出海﹐投肅虜伯黃斌卿﹔斌卿不納。永勝伯鄭彩至舟山﹐奉王入閩。叛將張國柱攻舟山﹐爲水營將阮進所敗﹐劫元妃﹑世子去﹝以上三事﹐小腆紀年並系九月內﹞。

二十四日﹐大學士孫嘉績卒。

八月十一日﹐建寧陷﹐僉事倪懋熹死之。

二十七日﹐閩中陷﹐唐藩出奔汀州﹐爲北兵所殺﹝按小腆紀年﹕唐藩名聿鍵﹐小字長壽﹐太祖九世孫。二十一日自延平出奔﹐二十四日大兵取延平及天興府﹐追殺於汀州之府堂﹐時二十八日也﹞。

九月﹐以兵科給事中張煌言爲右僉都禦史﹝按小腆紀年﹐以明年正月進是職﹞。

十月丁酉﹐王發舟山。

十一月丙寅﹐王次廈門﹝南疆繹史稱中左所﹐亦名鷺門﹞。時鄭芝龍﹝小腆紀年云﹕字飛皇﹐小字一官﹐福建南安縣石井人﹞已降北﹐令彩執王以降﹔彩不從。芝龍之子成功不肯隨父﹐復建義海上﹐而以廈門爲營﹔然亦不欲奉王﹐攺明年爲隆武三年。於是鄭彩攺次長垣﹐攺明年爲監國二年。海上遂有二朔。

●海東逸史卷二

翁洲老民手稿

監國紀﹝下﹞

二年丁亥正月癸卯朔﹐王在長垣。

辛未﹐王禡牙出師。提督楊耿﹑總兵鄭聯皆以兵來會。進鄭彩建國公﹐封張名振定西侯﹑楊耿同安伯﹑鄭聯定遠伯﹑周瑞閩安伯﹑周鶴芝平夷﹝小腆紀年作彜﹞伯﹑阮進蕩胡﹝紀年作湖﹞伯﹑阮駿英義伯。以原任雲南僉事林汝翥爲兵部右侍郎。周鶴芝復海口﹐以參議﹝小腆紀年作參謀﹞林鑰舞﹑總兵趙牧守之。進冊貴嬪陳氏﹝小腆紀年作張氏﹞爲元妃。

二月壬申朔﹐克海澄。明日﹐攻漳平﹝南疆繹史作漳州。按漳平屬龍巖州﹐此疑訛﹞﹐失利。又明日﹐北兵攻海澄﹐南師退入於海。

丙子﹐克漳浦﹐以閩人洪有文﹝南疆繹史云﹕饒州人。同安阮旻錫夕陽寮稿作有楨﹐字亮士﹐嘉禾里人﹞爲令﹔五月復陷﹐有文死之。鄖西王常滮﹝小腆紀年作常潮﹐事在四月。常滮爲貴溪王﹐明年二月永寧寨破﹐死﹞復建寧﹐其裨將王祈﹝南疆繹史作祁﹞復邵武。

三月﹐兵部右侍郎林汝翥﹑吏部員外郎林垐合兵攻福淸不克﹐死之﹝小腆紀年作十月事﹞。

四月﹐海口陷﹐參議林鑰舞﹑總兵趙牧死之﹔周鶴芝退保火燒嶴。吳淞提督吳勝兆反正﹐命定西侯張名振率舟師赴之﹐以兵部﹝小腆紀年作戶部﹞右侍郎沈廷揚﹑右僉都禦史張煌言﹑給事中徐孚遠﹑禦史馮京第監其軍。抵崇明﹐舟覆﹐名振等從間道脫歸﹔廷揚被執﹐死之。

六月﹐攻漳州﹐失利。王至瑯江﹐錢肅樂來朝﹐拜兵部尙書。以閩中原任太僕寺卿劉沂春爲右副都禦史﹑原任廣東糧道﹝小腆紀年稱副使﹐第十卷

本傳同﹞吳鐘巒爲通政使﹝按紀年以十月召用﹞﹐並以錢肅樂薦也。

七月﹐王親徵。會鄭彩﹑周瑞﹑周鶴芝﹑阮進之師攻福州﹐敗績。

八月丙戌﹐克連江﹝按小腆紀年﹐是日遣兵襲連江﹞。以右僉都禦史沈宸荃爲兵部尙書﹝按小腆紀年﹐以十月進是職﹞﹐以閩中原任溫州巡撫劉中藻爲兵部尙書﹑武英殿﹝按小腆紀年﹐於是年正月授職兼東閣﹞大學士。

十月﹐長樂﹑永福﹑閩淸皆下﹐羅源知縣朱丕承﹑寧徳知縣錢楷皆以城來降﹝按小腆紀年﹐九年遣兵復羅源﹐又復連江﹐於是長樂﹑永福﹑閩淸諸城皆下﹞。以閩中原任戶部侍郎林正亨爲戶部尙書﹑僉都禦史余揚爲左都禦史﹑禦史林嵋爲吏科給事中﹑禮部主事黃嶽﹝南疆繹史作賓﹐小腆紀年作賓。按俗書賓作賓﹐字典無此字﹞爲吏部考功司郎中。

辛未﹐鄧藩審理﹝小腆紀年作鄧藩理﹐系人名﹞陳世亨以一囗復安固﹝按瑞安縣在晉時爲安固縣﹞﹐援兵不繼﹐復陷﹐被執﹐大罵而死。遣大學士劉中藻攻福寧州﹐破之﹐鎭將塗登華降。以兵科給事中孫延齡爲兵部右侍郎﹐大學士嘉績子也。

三年戊子正月丁酉朔﹐王在閩安鎭。遣閩中原任東閣大學士朱繼祚與同安伯楊耿攻興化﹐克之。以兵科給事中﹝勝朝殉節諸臣錄止稱給事中﹞陳士京爲光祿寺卿﹐奉使粵中。

癸丑﹐鄭彩殺大學士熊汝霖﹑義興侯鄭遵謙。兵科給事中陳希文﹑熊曰繪疏參鄭彩逆惡大罪﹐爲諸臣所勸﹐不果上。

二月﹐以兵部尙書錢肅樂兼東閣大學士。北帥郭三才﹝南疆繹史作天才﹞來降﹐封爲忠勤伯。

三月﹐興化陷﹐吏科給事中林嵋﹑興泉道湯芬死之。莆田陷﹐大學士朱繼祚﹑知縣都廷諫死之。永福陷﹐裏居給事中鄔﹝勝朝殉節諸臣錄作鄢﹞正畿﹑禦史林逢經死之。長樂陷﹐裏居禦史王恩及﹝小腆紀年作王恩﹞死之。建寧陷﹐守將王祈死之。王在閩中先後復三府﹑一州﹑二十七縣﹐至是皆失﹐僅畱寧徳﹑福安二縣。

六月初五日戊戌﹐大學士錢肅樂以憂卒。

十月﹐以工部尙書沈宸荃﹑右副都禦史劉沂春兼東閣大學士。

四年已丑正月辛酉﹝小腆紀年作庚申﹞朔﹐王次沙埕。監察禦史黃宗羲自剡中至﹐拜爲左僉都禦史﹐尋進左副都禦史。

三月﹐寧徳陷。黃斌卿遣其弟孝卿偕僉都禦史馮京第乞師日本﹐不得要領而還。

四月﹐福安陷﹐大學士劉中藻及其部將董世南﹝小腆紀年作世上﹞等並死之﹔兵科給事中﹝原作翰林院簡討﹐據第六卷

本傳正﹞錢肅範被執不屈﹐見殺。

六月﹐定西侯張名振復健跳所。

七月壬戌﹐王次健跳所。遣使者拜山寨諸營官爵﹐授東山寨李長祥﹑四明寨王翊並都察院右僉都禦史﹝按小腆紀年﹐時授翊河南道禦史﹐十月來朝﹐擢是職﹞。

壬午﹐北兵圍健跳﹐蕩胡伯阮進追敗之。封平西將軍王朝先平西伯﹐以右僉都禦史馮京第爲兵部右侍郎。

八月壬辰﹐世子生。

九月丁酉﹐張名振﹑阮進﹑王朝先共殺黃斌卿。

十月己巳﹝小腆紀年作乙巳。按歷法是月無己巳日﹞﹐王移蹕舟山﹐以參將府爲行在。大學士劉沂春還閩。以閩中原任戶工二部尙書張肯堂爲東閣大學士﹑吏部右侍郎朱永佑爲左侍郎﹝按小腆紀年﹐時進工部尙書仍兼吏部事﹐第十卷

本傳同﹞﹐進戶部侍郎孫延齡爲戶部尙書﹐以右僉都禦史李長祥﹑張煌言並爲兵部左侍郎﹝按紀年﹐煌言爲右侍郎﹐第十三卷

本傳同﹞。命兵部右侍郎馮京第﹑左副都禦史黃宗羲乞師日本﹐不得要領而還﹝按小腆紀年﹐是年十一月乞師日本﹐以澄波將軍阮美爲使﹐不著京第﹑宗羲名﹞。

十二月﹐粵中遣使封鄭成功爲延平王﹐閩海始用永曆年號。左副都禦史黃宗羲以母老乞歸﹐許之。

五年庚寅正月乙卯朔﹐王在舟山。

三月﹐右僉都禦史四明寨王翊來朝﹐拜兵部左侍郎﹝小腆紀年作右侍郎﹐第九卷

本傳同﹞。

八月﹐兵部左侍郎王翊帥師破新昌﹐拔虎山﹐進本部尙書﹝小腆紀年止稱侍郎﹐未嘗進尙書﹞。

九月﹐鄭彩與鄭成功爭廈門﹐爲成功所敗﹐泊沙埕﹐張名振擊破其餘兵﹝按小腆紀年﹐爭廈門在八月﹐沙埕之破在周瑞﹑周鶴芝分屯三盤後﹞。以兵科給事中徐孚遠爲國子監祭酒﹝按小腆紀年﹐於己丑十月擢左僉都禦史﹐未嘗轉是職﹞。周瑞﹑周鶴芝以樓船三百分屯溫州之三盤﹐爲舟山犄角。

十月辛已朔﹐日有食之。

十一月﹐北兵攻杜嶴﹐兵部右侍郎馮京第死之﹝小腆紀年作九月事﹞。

六年辛卯正月己卯朔﹐王在舟山。

二月﹝小腆紀年作閏二月﹞乙卯﹐張名振殺王朝先﹐並其軍。以太僕寺少卿曹從龍爲兵部右侍郎。

七月﹐北兵攻四明寨﹐兵部尙書王翊死之﹝按小腆紀年﹐是月被執﹐八月至定海死之﹔第九卷

本傳同﹞。北兵會攻行朝﹐定西侯張名振﹑英義伯阮駿扈王發舟山。

八月辛酉﹐北人試舟海口﹐爲南師所敗﹔獲其樓船﹐馘十一人而縱之。

丙寅﹐大霧﹐北兵悉抵螺頭門﹐守陴者方覺﹔蕩胡伯阮進邀大洋﹐風反師熸﹐進死之。

九月丙子﹐城陷﹐元妃陳氏投井死﹐貴嬪﹝小腆紀年稱宮娥﹞張氏﹑義陽王妃杜氏從之。大學士張肯堂﹑禮部尙書吳鐘巒﹑兵部尙書李向中﹑工部尙書﹝原作吏部侍郎﹐玆據第十卷

本傳正﹞朱永佑﹑通政司參議﹝紀年稱通政使﹞鄭遵儉﹑兵科給事中董志寧﹑兵部侍郎中朱養時﹑戶部主事林瑛﹑江用楫﹝紀年瑛爲吏部﹞﹑禮部主事董玄﹑兵部主事李﹝航海遺聞作楊﹞開國﹑朱萬年﹑顧珍﹑工部主事顧宗堯﹑工部所正戴仲明﹑禮部主事﹝原作中書舍人﹐勝朝殉節諸臣錄同﹔玆據第十卷

本傳正﹞蘇兆人﹑安洋將軍劉世勛﹑左都督張名揚﹑錦衣衛指揮王朝相﹑內官監太監劉朝﹝南疆繹史作潮﹞﹑定西侯參謀顧明楫﹑貢生婁文煥﹑諸生林世英﹑朱錫齡等並死之。北兵相謂曰「吾兵南下﹐所不易拔者﹐江陰﹑涇縣合舟山而三耳」﹗

七年壬辰正月癸酉朔﹐定西侯張名振﹑大學士沈宸荃﹑兵部右侍郎張煌言扈王至廈門﹝按小腆紀年在是月丁酉後﹞。延平王鄭成功朝見﹐行四拜禮﹝小腆紀年云﹕以宗人府府正禮見﹞﹐贄千金﹑紬緞百匹﹐供應甚殷﹔從臣亦皆有贈。尋奉王居金門。

七月﹐大學士沈宸荃艤舟南日山﹐遭風沒於海。

八年癸已正月戊辰朔﹐王在金門。

三月﹐王自去監國號﹐奉表滇中。

九月﹐定西侯張名振帥師北上﹐以兵部右侍郎張煌言爲監軍﹐入長江﹐趨丹陽﹐掠丹徒﹐左次崇明﹐冬盡乃還。

甲午年﹐王在金門﹝按小腆紀年以是年正月移居南澳﹞。

二月﹝小腆紀年作正月﹞﹐定西侯張名振﹑監軍張煌言帥師再入長江﹐掠瓜州﹐侵儀眞﹐抵燕子磯而還。

乙未年﹐王在金門。

十一月﹝航海遺聞作八月﹐行朝錄﹑臺灣外紀並作五月﹞﹐延平王鄭成功遣英義伯阮駿﹑總制陳雪之﹝小腆紀年作陳六禦﹞帥師圍舟山﹐北將巴臣興降﹝紀年云﹕原名臣功﹐時授鐵騎鎭﹞。

二十九日﹐定西侯張名振卒於軍。

丙申年﹐王在金門。

八月二十六日﹐北師復取舟山﹐英義伯阮駿﹑總制陳雪之並赴海死﹝小腆紀年云﹕陳六禦自刎死﹞。北人以舟山不可守﹐迫其民過海﹐溺死者無算﹐遂空其地。

丁酉年﹐王在南澳。滇中遣使至﹐加張煌言左侍郎﹝小腆紀年作明年正月事﹞。

戊戌年﹐王在南澳。

二月﹝張忠烈公神道碑作三月﹐小腆紀年作七月﹞﹐延平王鄭成功會師浙海﹐以兵部左侍郎張煌言爲監軍北伐。抵洋山﹝按洋山當作羊山﹞﹐怪風猝至﹐義陽王溺死﹐乃還。

巳亥年﹐王在南澳。

五月﹐延平王鄭成功全師北指﹐監軍張煌言以所部前驅。入江﹐抵瓜洲﹐克其城。成功南攻鎭江﹐亦克之。大江南北皆來降附﹐其已下者四府﹑三州﹑二十四縣。會前鋒敗﹐成功倉猝移帳﹐遂大潰﹐乘流出海。煌言亦從間道歸天臺﹝按小腆紀年﹕煌言徇江南北﹐下四府﹑三州﹑二十二縣。會成功兵潰﹐八月歸天臺﹞。鄭成功遷王於澎湖島﹝按小腆紀年﹐在滇中命王監國後﹞。

六月﹐王遣使祭光祿寺卿陳士京。滇中遣使賫手敕﹐仍命王監國﹐加張煌言本部尙書兼東閣大學士﹝按小腆紀年在歸天臺後﹞。

庚子年﹐王在澎湖島。鄭成功攻臺灣﹐克之。紅夷乞降﹐以大舶遷其國﹐成功遂王其地﹝按小腆紀年在明年十二月﹞。

辛丑年﹐王在澎湖島。

四月﹐鄭成功復奉王居金門。

壬寅年﹐王在金門。

二月十三日﹐滇中陷﹐桂藩爲北將吳三桂﹝小腆紀年云﹕字長白﹐髙郵人﹐遼東中後所籍﹞所殺﹝按紀年﹐滇都以己亥正月陷﹐桂藩由榔以辛丑十二月被執﹐至是年四月絞死於雲南﹞。

五月初八日﹐延平王鄭成功卒﹐海上諸臣議復奉王監國。

十一月二十三日﹐王薨。

●海東逸史卷三

翁洲老民手稿

家人傳

妃某氏﹐王爲世子時所納。崇禎十五年﹐北兵破兗州﹐兄魯王以派自縊死。王被執﹐詭稱魯王牧兒。見北兵掠王邸﹐眥忽流淚﹐怪之﹐旁有人曰「此魯藩之弟也」。北兵刃之﹐三擊不中﹐駭曰「汝有大福﹐我不汝害。前有一少女子甚麗﹐知是汝妻﹐犯之不從﹐死於墻下﹐汝其埋之」。王因得脫。紹興監國﹐謚曰「烈妃」。

元妃周氏﹐濟寧人。王以崇禎十二年二月襲封魯王﹐妃入宮已年餘矣﹐遂進元妃。甫逾月﹐而京師陷。王避兵南下﹐妃時臥病不起﹐王彊之﹐妃泣曰「王速行﹐勿以妾故爲王累」。王不忍﹐妃乃手碎瓷盤﹐勒喉而死。紹興監國﹐謚曰「義妃」﹝按小腆紀年﹕江上師潰﹐王命扈宮眷出海﹐張妃辭﹐碎瓷盤自剄死。宮嬪周氏出海後﹐張國柱劫之﹐亦自刎死。魯紀年﹑海上見聞紀並云張妃被劫﹐中途碎瓷盤自刎死﹞。

元妃張氏﹐蕭山人﹝小腆紀年云﹕會稽人﹞。乙酉七月﹐王至紹興行監國事﹐立爲元妃。父國俊得封伯爵﹐內結閹臣客鳳儀﹑李國輔﹝按紀年﹕國輔﹐司禮監﹐韓贊周養子也﹞﹐外侍悍將方國安﹑王之仁﹐頗通賄擅事。諸臣相繼進諫﹐王不聽。侍郎錢肅樂特疏糾之﹐畱中。國俊遂引降臣謝三賓直東閣﹐以擠肅樂﹔肅樂遂去。明年六月﹐江上師潰﹐王由江門出海﹐令保定伯毛有倫扈宮眷自蛟關出﹐期會於舟山。適叛將張國柱來攻﹐爲水營將阮進所敗﹐國柱僅以身免﹐遂擄妃去﹐不知所終。

元妃陳氏﹐鄞縣人。丙戌春﹐入宮爲宮人﹝小腆紀年云﹕次會稽張妃下﹞。張妃旣爲亂兵所擄﹐妃在副舟中﹐急令舟人鼓棹特前﹐追兵不及﹔伏荒島數日﹐飄泊至舟山。王已入閩﹐彷徨無所歸。尙書張肯堂遣人護之﹐得達長垣。王見之﹐流涕﹐進冊爲元妃。在海上三年﹐生世子。黃斌卿伏誅﹐始復入舟山。

先是﹐張妃在會稽﹐其父國俊頗預事﹔擅威福﹔妃嘆曰「是何國家﹐是何勛戚﹖而尙欲爾爾乎」﹗至是族親有至者﹐悉遣之。

辛卯﹐北兵三道入海﹐王以蛟關未能猝渡﹐親帥舟師搗吳淞﹐以牽其勢。蕩胡伯阮進居守﹐敗死﹐北兵直抵城下。安洋將軍劉世勛議分兵先送宮眷出海﹐然後背城一戰。妃傳諭辭曰「將軍意良厚。然蠣灘鯨背之間﹐懼爲姦人所賣﹐則張妃之續也。願得死此淨土」﹗乃止。城陷﹐妃整冠服﹐北向拜謝﹐投井死﹔貴嬪張氏及義陽王妃杜氏從焉。錦衣指揮王朝相﹑內官監太監劉朝共畀巨石塡井平之﹐卽自刎其旁而死。至乙未年﹐英義伯阮駿再下舟山﹐得妃死狀﹐表言於王﹐加謚「貞妃」。

●海東逸史卷四

翁洲老民手稿

列傳一

張國維字玉笥﹐號止庵﹝明季南略云﹕字正庵﹐號玉笥﹞﹐東陽人。天啟二年進士﹐授番禺知縣﹐歷官至都察院右僉都禦史﹑應天巡撫。崇禎十七年三月﹐以兵部尙書兼右僉都禦史赴江南﹑浙江﹐督練兵﹑輸餉諸務。出都十日﹐而都城陷。五月﹐福王立於南京﹐召爲戎政尙書。尋敍山東討賊功﹐加太子太保﹐蔭一子錦衣僉事。吏部尙書徐石麒﹝小腆紀年云﹕字寶摩﹐嘉興人﹐天啟壬戌進士。乙酉嘉興破﹐自經死。國朝賜謚忠懿﹞去位﹐眾議歸國維﹐馬士英不用而用張捷﹝紀年云﹕捷﹐丹陽人﹐進士。南都陷﹐自縊死﹞﹐國維乃乞省親歸。

乙酉五月﹐南都覆。六月﹐潞王監國於杭州﹐不數日出降。國維乃以閏六月朝魯王於臺州﹐請王監國。卽日移駐紹興﹐進國維少傅兼太子太傅﹑兵部尙書﹑武英殿大學士﹐賜尙方劍﹐督師江上。會嚴州總兵官方國安亦自金華至﹐馬士英素善國安﹐匿其軍中請入朝。國維劾其十天罪﹐乃不敢入。連復富陽﹑於潛諸縣。時兵馬雲集﹐人治一軍﹐不相統一﹐部曲騷然。國維上疏﹐謂刻期會戰﹐則彼出此入﹐我有休番之逸﹔而攻堅搗虛﹐人無應接之暇﹐此爲勝算。必聯諸帥之心爲一心﹐然後使人人之功罪視爲一人之功罪。於是樹木城緣江要害﹐聯絡國安及王之仁﹑鄭遵謙﹑熊汝霖﹑孫嘉績﹑錢肅樂諸營爲持久計﹝按紀年﹐至是賜尙方劍﹐總統諸軍﹞。十月﹐北兵至﹐國安嚴陣以待﹐國維率王國斌﹑趙天祥以步兵接應﹐連戰十日﹐前鋒鐘鼎新用火攻﹐首擊殺緋衣大將一﹐諸將李﹝南疆繹史﹑鮚埼亭集並作呂﹞宗忠等各斬數十級﹐兪國榮等直抵張灣取其軍械而歸。北兵大敗。

是冬﹐閩中遣給事中劉中藻頒詔至﹐諸求富貴者爭欲應之。王下令返臺﹐士民惶惶。國維乃馳至紹﹐上疏唐王曰「今日之事﹐凡爲髙帝子孫﹐皆當同心並力﹐共復國讎。成功之後﹐入關者王。監國退守藩服﹐禮制昭然。若以倫序﹐叔侄定分﹐在今日原未假易。且浙東人心渙數﹐鳩集爲勞﹔一旦南拜正朔﹐則江上諸將皆須聽命。猝然有變﹐監國之號令不行﹐唇亡齒寒﹐悔莫可追。臣老矣﹐豈敢朝秦暮楚﹐有所左右於其間哉」﹖疏出﹐議始定。然閩﹑浙自是成水火矣。

明年五月﹐諸軍乏餉﹐師潰。六月朔日﹐北兵至﹐王走臺州航海﹐國維亦還守東陽。及義烏破﹐眾勸國維入山圖後舉。國維曰「誤天下事者﹐文山﹑疊山也﹐一死而已」﹗二十八日﹐北兵至七里寺﹐國維遂具衣冠﹐南向再拜曰「臣力竭矣」﹗賦詩三章﹝按紀年載首章自述云﹕艱難百戰戴吾君﹐拒敵辭唐气勵云。時去仍爲朱氏鬼﹐精靈長傍孝陵墳。次章念母云﹕一瞑纖塵不掛胸﹐惟哀耋母暮途窮。仁人錫類能無意﹐存歿銜恩結艸同。三章訓子云﹕夙訓詩書暫皷鉦﹐而今絕口莫談兵。蒼蒼若肯施存卹﹐秉耒全身答所生﹞﹐赴園池死﹐年五十二﹝國朝賜謚忠敏﹞。

子世鳳﹐官平敵將軍。後以吳易﹝南略云﹕字日生﹐號朔淸﹐吳江人﹐崇禎丁丑進士。紀年云﹕癸未進士。乙酉六月﹐起兵長白蕩﹐歷官至兵部尙書﹐封長興伯﹐殉節死﹐國朝賜謚節湣﹞事連﹐亦死難。

朱大典字延之﹐號未孩﹐金華人。家世貧賤﹐大典始讀書。爲人豪邁。舉萬曆四十四年進士﹐歷官至兵部左侍郎總督江北諸軍﹝小腆紀年云﹕官僉都禦史﹐總督漕運兼巡撫廬﹑鳳﹑淮﹑揚四郡﹐以許都事被逮﹐會國變止。福王立﹐起是職﹐尋進尙書﹞。以許都﹝紀年云﹕東陽人﹐諸生﹐知縣桐城姚孫棐激亂﹐號白頭兵﹞事有連﹐逮治。京師陷﹐福王立﹐有白其誣者﹐乃以原官召用。逾月﹐進尙書﹐督上江諸務。南都陷﹐走杭州。會潞王亦降﹐乃還鄕郡﹐據城固守。唐王聞﹐就加東閣大學士﹐督師浙東。魯王起事﹐大典亦遣其孫玨上表勸進。王旣監國﹐以軍來赴﹐授官亦如之﹐命仍鎭金華。會我朝遣招撫使至﹐大典烹之。紹興旣破﹐次及金華﹔大典率兵拒守﹐月餘不下。城旣陷﹐闔門縱火自焚死﹝國朝賜謚烈湣﹞。

大典本與馬士英﹑阮大鋮善。南都亡﹐大鋮出走﹐由太平趨浙東﹐投大典於金華。大典方舉義﹐畱與共治軍。士民不可﹐檄逐之﹔大典乃送大鋮於方國安軍。士英﹐國安同鄕也﹐先在其軍中。於是兩人掀髯抵掌﹐日夕談兵﹔國安甚喜。及北兵至﹐士英﹑大鋮﹑國安皆降﹐而大典獨殉節。部將吳邦璇從死。子萬化巷戰被執﹐亦不屈死。孫玨﹐少年能文﹐有經濟才﹐亦死於浦城。

莊元辰字起貞﹐號頑庵﹐鄞縣人。崇禎十年進士﹐授南京太常博士。甲申之變﹐一日七至中樞史可法﹝國朝賜謚忠正﹞之門﹐促以勤王。福王立﹐議選科臣﹐劉宗周﹝小腆紀年云﹕字啟東﹐號念臺﹐山陰人﹐學者稱蕺山先生。萬曆辛丑進士﹐官左都禦史。杭州失守﹐絕粒死﹐國朝賜謚忠介﹞﹑章正宸等並首舉元辰。馬士英惡之﹐以中旨授刑部主事。巳見士英日橫﹐遂告歸。

乙酉閏六月﹐錢肅樂等舉兵﹐元辰破家輸餉。肅樂等西行﹐推元辰任城守事。魯王監國﹐擢吏科給事中﹔尋遷太常寺少卿﹐進正卿﹐仍兼吏科如故。元辰疏言「陛下大讎未雪。舉兵以來﹐將士宣勞於外﹐炎威寒凍﹐櫛風沐雨﹐編氓殫藏於內﹐敲骨吸髓﹐重以昔年秋潦﹐今玆亢旱﹐臥薪嘗膽之不遑﹐而數月以來﹐頗安逸樂﹐釜魚幕燕﹐撫事增憂﹐則晏安何可懷也。敵在門庭﹐朝不及夕﹐有深宮養優之心﹐安得有前席借箸之事則蒙蔽何可滋也。天下安危﹐托命將相﹐今左右之人頗能內承色笑﹐則事權何可移也。五等崇封﹐有如探囊﹐有爲昔時佐時元臣所不能得者﹐則恩賞何可濫也。陛下試念兩都之毀﹐禾黍麥秀之悲﹐則居處必不安﹔試念孝陵﹑長陵銅駝荊棘之慘﹐則對越必不安﹔試念靑宮二王之辱﹐則撫王子何以爲情﹔試念江幹將士﹑列邦生民之慘﹐則衣食可以俱廢」。疏入﹐優詔報聞。又言「中旨用人﹐乃赧王之紕政。臣叨居科長﹐斷不能隨聲奉詔」。上不能用。而馬士英又至﹐元辰言「士英不斬﹐國事必不可爲」。遂三疏請歸。歸逾月而紹興破﹐狂走諸山中﹐朝夕野哭﹔疽發於背而卒﹝原注﹕元辰舉鄕試出汪偉門﹑會試出馬世奇門﹐論者以爲鍼芥之合云﹞。

王思任字季重﹐號遂東﹐山陰人﹐萬曆二十三年進士。歷知興平﹑當塗﹑靑浦三縣﹐袁州推官﹐所至皆被鐫級﹐稍遷刑﹑工二部主事﹐出爲九江僉事﹐罷歸。乙酉五月﹐南都陷﹐福王走蕪湖﹐馬士英擁兵奉太妃入浙﹔思任猶未知福王被擒也﹐上疏太妃﹐請斬士英﹝按小腆紀年﹕思任疏云「戰鬥之气發於忠憤﹐忠憤之心發於廉恥。事至今日﹐人人無恥﹐在在不憤矣。主上寬仁有餘﹐而剛斷不足。士英公竊太阿﹐肆無忌憚﹐窺上之微而有以中之﹔上嗜飲則進■﹝酉靈﹞醁﹐上悅色則獻淫妖﹐上喜音則貢優鮑﹐上好玩則奉古董。巧卸疆場之事於史可法﹐而又心忌其成功。招集無賴﹐賣官鬻爵﹐門下狐狗服錦橫行﹐朝廷篤信之以至於斯也。今事急矣﹐政事閣臣可以走乎﹖兵部尙書可以逃乎﹖不戰不守﹐而身擁重兵﹐口稱護太后之駕﹐則聖駕不當扈耶﹖及今猶可呼號泣召之際﹐太后宜速趣上照臨出政﹐斷絕酒色﹑臥薪嘗膽﹐立斬士英之頭﹐傳示各省﹐以爲誤國欺君之戒。仍下哀痛之詔﹐以昭悔悟。則人心士气﹐猶可復振也」。復致書士英曰「閣下文釆風流﹐才情義俠﹐某素欽慕。卽當國破眾疑之際﹐援立今上﹐以定時局﹐以爲古之郭汾陽﹑今之於少保也。然而气驕腹滿﹐政本自由。不講戰守之事﹐只知貪黷之謀。酒色逢君﹐門墻固黨。以致人心解體﹐士气不揚。叛兵至則束手無策﹐彊敵來則先期已走﹐致令乘輿播遷﹐社稷邱墟。閣下謀國至此﹐卽喙長三尺﹐亦何以自解﹖莫若明水一盂﹐自刎以謝天下﹐則忠憤气節之士﹐尙爾相諒無他。若但求全首領﹐亦當立解樞機﹐授之才能淸正大臣﹐以召英雄豪傑﹐呼號惕勵﹐猶可冀望中興。如或逍遙湖上﹑潦倒煙霞﹐仍賈似道之故轍﹐千古笑齒﹐已經冷絕。再不然﹐如伯嚭渡江﹐吾越乃報仇雪恥之國﹐非藏垢納污之區也﹐某當先赴胥濤﹐乞素車白馬以拒閣下﹐上干洪怒﹐死不贖辜。閣下以國法處之﹐則束身以候緹騎﹔私法處之﹐則引領以待鋤麑」。士英愧憤﹐不能答也﹞。王旣監國﹐起拜禮部尙書﹐年七十餘矣。明年六月﹐紹興破﹐踉蹌避兵﹐入雲門山痛哭而卒﹝紀年云﹕城破不食死。南疆繹史云﹕思任已病﹐避至秦望山丙捨以死﹞。

●海東逸史卷五

翁洲老民手稿

列傳二

余煌字武貞﹐號公遜﹐會稽人﹐天啟五年進士第一。歷官至右庶子﹐乞假歸﹐遂丁外艱﹐服除久不起。魯王監國﹐起禮部右侍郎﹐再起戶部尙書﹐皆不就。明年﹐以武將橫甚﹐拜煌兵部尙書﹐始受命。時內閣田仰與義興伯鄭遵謙爭餉﹐兩軍格鬥﹐喋血禁廷。煌至﹐叱之始去。乃申嚴軍紀﹐將士稍戢。諸臣競營髙爵﹐請乞無厭﹔煌上言「今國勢愈危﹐朝政愈紛﹐尺土未復﹐戰守無資。諸臣請祭﹐則當思先帝烝嘗未備﹔請葬﹐則當思先帝山陵未營﹔請封﹐則當思先帝宗廟未亨﹔請蔭﹐則當思先帝子孫未保﹔請謚﹐則當思先帝光烈未昭」。時以爲名言。江幹師潰﹐王航海遁﹔眾有議據城抗守者﹐煌以徒害民生﹐不可。遂大張朱示﹐放兵民出走。畢﹐賦絕命詩一章﹝按小腆紀年載其詞云﹕穆駿自馳﹐老駒忽逝。止水汨羅﹐以了吾事。有媿文山﹐不入柴市﹞﹐自沈渡東橋下。舟人拯起之﹐乃嘆曰「忠臣不易做也」﹗居二日﹐復投深處乃死﹝國朝賜謚忠節﹞。

陳函輝字木叔﹐號寒山﹐臨海人。崇禎七年進士﹐授靖江知縣。爲人不拘小節﹐好交遊﹐日事詩酒﹐爲禦史左光先﹝紀年云﹕光斗弟﹐崇禎末巡按浙江﹐平許都亂﹞劾罷。京師陷﹐慟哭刑牲﹐誓眾倡義﹝紀年載其檄文云﹕嗚呼﹗故老有未經之變﹐禾黍傷心﹔普天同不共之仇﹐戈矛指發。壯士白衣冠﹐易水精通虹日﹔相君素車馬﹐錢塘怒激江濤。嗚呼﹗三月望後之報﹐此後盤古而蝕日月者也。昔我太祖髙皇帝手挽三辰之軸﹐一埽鮏羴﹔身鐘二曜之英﹐雙驅誠﹑諒。歷年二百八紀﹐何人不沐皇恩﹖傳世一十五朝﹐寰海盡行統歷。迨我皇上禦宇﹐十有七年於玆矣。始政誅璫﹐獨勵震霆作鼓﹔頻年禦敵﹐咸持宵旰爲衣。九邊寒暑﹐幾警呼庚呼癸之嗟﹔萬姓啼號﹐時切己溺己饑之痛。𨿽舉朝肉食之多鄙﹐而一人辰極之未遷﹐遽至覆甌﹐有何失序。嗚呼﹗卽爾紛然造逆之輩﹐疇無累世休養之恩﹖乃者﹐焰逼神京﹐九廟不獲安其主﹔腥流宮寢﹐先帝不得正其終。罪極海山﹐貫知已滿﹔慘深天地﹐誓豈共生﹗嗚呼﹗誰秉國成﹐詎無封事﹖門戶膏肓﹐河北賊置之不問﹔藩籬破壞﹐大將軍竟若罔聞。開門納叛﹐皆觀軍容使者之流﹔賣主投降﹐盡宏文館學士之輩。乞歸便云有恥﹐徒死卽系忠臣。此則劫運眞遭陽九百六之交﹐而凡民並值柱析維裂之會。安祿山以番將代漢將﹐帳中豬早抽刀﹔李希烈自汴州奔蔡州﹐丸內鴆先進毒﹐鳳旣斬於京口﹐剖尸之戮安逃﹖景亦斃於舟中﹐跛足之凶終盡。無彊不折﹐有逆必誅。又況漢徳猶存﹐周曆未過。赤眉﹑銅馬﹐適開光武之中興﹔夷羿﹑逄蒙﹐難免少康之並戮。臣子心存報主﹐春秋義大復仇。業賴社稷之靈﹐九人已推重耳漢賊﹔誠憤之並﹐六軍必出祁山。嗚呼﹗遷迹金人﹐亦下銅盤之淚﹔隨班舞馬﹐猶嘶玉陛之魂。矧具須眉﹐且叨簪紱。身家非吾有﹐總屬君恩﹔寢食豈能安﹐務伸國恥。握拳透爪﹐气吞一路鼓鼙﹔嚙齒穿齗﹐聲斷五更鼓角。共灑申包胥之淚﹐誓焚百里視之舟。所幸澤﹑綱張翼宋之旗﹐協恭在位﹔願如恂﹑禹挾興漢之鉞﹐磨厲以須。二三子何患無君﹐金陵咸尊正朔﹔千百國不期大會﹐江左賴有夷吾。莫非王土﹑莫非王臣﹐吾請敵王所愾﹔豈曰同袍﹑豈曰同澤﹐咸歌與子同仇。聚神州赤縣之心﹐直窮巢穴﹔抒孝子忠臣之憤﹐殲厥渠魁。班馬葉乎北風﹐旗常紀於南極。以赤手而挾神鼎﹐事在人爲﹔卽白衣而效前籌﹐君不我負。一洗欃槍晦蝕﹐日月重光﹔再開帶礪山河﹐朝廷不小。海內共扶正气﹐神明鑑此血誠。謹檄﹞。會福王立﹐不許艸澤勤王﹐乃止。尋起職方主事﹐監軍江北。南都陷﹐歸與孫嘉績﹑熊汝霖﹑錢肅樂等會師江幹。時魯王在臺州﹐函輝走謁王曰「國統再絕矣﹗王亦髙皇帝子孫也﹐報讎繼統﹐於是乎在王﹐盍圖之」﹗王謝曰「國家禍亂相仍﹐區區江南且不能保﹐尙何冀乎」﹗函輝曰「不然。浙東沃野千里﹐南倚甌閩﹐北據三江﹐環以大海﹐士民忠義﹐此句踐所以擒吳稱霸也」。會兵部尙書張國維起兵東陽來迎王﹐函輝乃侍王至紹興。王旣監國﹐擢爲禮部右侍郎﹐進禮﹑兵二部尙書﹝按小腆紀年止稱侍郎﹐未嘗進尙書﹔監國紀同﹞。明年六月﹐紹興陷﹐從王航海﹔已而相失﹐哭入雲峯山﹐作絕命詞數章﹝紀年云﹕作六言絕句十章。其一云﹕生爲大明之人﹐死作大明之鬼﹔笑指白雲深處﹐蕭然一無所累。其二云﹕子房始終爲韓﹐木叔始終爲魯﹔赤松千古成名﹐黃蘗存心獨苦。其三云﹕父母恩無可報﹐妻兒面不能親﹔落日樵夫河上﹐應憐故國忠臣。其四云﹕臣年五十有七﹐回頭萬事已畢﹔徒慚赤手擎天﹐惟見白虹貫日。其五云﹕去夏六月廿七﹐今夏六月初八﹔但嚴心內春秋﹐莫問人間花甲。其六闕。其七云﹕手著遺文千卷﹐尙傳副在名山﹔正學焚書亦出﹐所南心史難刪。其八云﹕慧業降生人文﹐此去不畱隻字﹔惟將子孝臣忠﹐貽與世間同志。其九云﹕敬發徐陵五願﹐世作髙僧法眷﹔魂遊寰海名山﹐身列兜率內院。其十云﹕今日爲方正學﹐前身是寒山子﹔從死尙多抱慚﹐諸與同人證此。又自作祭文及埋骨記﹐皆不可考﹞﹐投水死﹝勝朝殉節諸臣錄﹕一云自經死。國朝賜謚忠節﹞﹐年五十七。

陳潛夫字玄倩﹐號退庵﹐錢塘人﹝南疆繹史云﹕仁和人。崇禎丙子同年錄云﹕仁和人﹐原籍山陰。越殉義錄云﹕會稽人﹐籍錢塘﹞﹐崇禎丙子舉人。十六年﹐授開封推官﹔抗疏言時事﹐請召對﹐不報。聞京師陷﹐縞素誓師﹐邀擊賊於柳園﹐大破之。福王立﹐擢監軍禦史﹐巡按河南﹔所規畫皆盡善﹐而馬士英不用。

先是有童氏者﹐自言福王繼妃﹐廣昌伯劉良佐﹝小腆紀年云﹕字明輔﹐大同左衛人﹞具禮送之。潛夫至壽州﹐見車馬馳從﹐傳呼王後來﹐亦稱臣朝謁。及童氏入都﹐王以爲假冒﹐下之獄﹔遂責潛夫私謁妖婦﹐逮下獄治之﹝紹興府誌云﹕給事中林有本劾禦史彭遇颽﹐並及潛夫﹔馬士英獨令議潛夫罪﹐逮下獄治之﹞。未幾﹐南都不守﹐得脫歸。聞魯王監國紹興﹐渡江往謁﹔命復故官﹐加太僕寺少卿﹐監江上軍。乃自募得三百人﹐與孫﹑熊諸家列營江上。尋進大理寺少卿﹐兼禦史如故。潛夫以家財餉軍﹐久之財竭﹐支四百金於餉臣不得。右副都錢肅樂言「潛夫破家爲國﹐今聽其軍之餓死而不卹﹐何以鼓各營」﹖因爲潛夫請餉。王是其言而方﹑王終不發也。

丙戌五月﹐江上師潰﹐王航海去。潛夫作絕筆詩﹐走至山陰﹐抵小赭村﹐謂其妻孟氏曰「勉之﹗吾爲忠臣﹐爾爲烈婦」﹗孟氏曰「此吾心也」。與其女弟櫛發更服以待。女弟者﹐潛夫妾也﹝紹興府誌云﹕孟桓初二女並妻潛夫﹐同日合巹﹐非妾也﹞。潛夫乃整衣冠﹐拜祖父像﹐已復拜其母﹐別其弟﹐攜妻妾至化龍橋投水死﹝紹興府誌云﹕潛夫先推二妻入水﹐爲具棺殮﹐然後賦詩躍水死。並欲拉二子同死﹐以繼母不許﹐免﹞﹐年三十七﹝國朝謚忠節﹞。

朱繼祚字胤岡﹐莆田人﹐萬曆四十七年進士。由庶吉士﹐歷官至南京禮部尙書﹝按小腆紀年﹕崇禎初﹐官禮部右侍郎﹞﹐以人言罷去。福王時﹐起故官﹐未赴而南都陷。唐王召爲東閣大學士。從至汀州﹐王被擒﹐繼祚奔還其鄕﹐舉兵應魯王。戊子正月﹐與同安伯楊耿攻取興化城。時興化城之分守道彭遇颽﹝紀年云﹕崇禎癸未進士﹐時爲監司守城﹞﹐故弘光時禦史也﹔令其守將出戰﹐而己登陴樹大明旗幟於城。守將不敢入﹐遂克之。三月﹐北兵至﹐城復破﹐繼祚被執﹐羈之獄中﹐賦絕命詞數章﹐自縊死﹝國朝賜謚忠節﹞。將死﹐自書祠堂對聯云「臣罪當誅﹐生奚補﹑死奚遲﹐故國舊君安在﹖帝臨有赫﹐身可灰﹑家可燼﹐周頑殷義若何」﹗

劉中藻字薦叔﹐福安人﹔崇禎十三年進士﹐官行人。賊陷京師﹐剃髮被搒掠。賊敗﹐南還。唐王時﹐官兵科給事中。奉命頒詔浙東﹐爲張國維﹑熊汝霖等所拒﹐廢然而返。至金華﹐朱大典薦之﹐召對稱旨﹐擢右僉都禦史﹐巡撫金衢﹔取薴獠﹑菁獠諸種人練之爲卒﹐時稱能軍。閩中陷﹐魯王召拜兵部尙書﹐尋兼武英殿大學士。

中藻善撫循﹐激勸富人﹐使出財佐軍﹐士卒並樂爲用。共兵最盛。鄭彩專主閩事﹐心弗善也﹔中藻亦不相下﹐由此有隙。王使大學士沈宸荃解之﹐彩不聽。丁亥十月﹐中藻率兵攻取福寧州﹐守之﹔與周鶴芝相犄角。久之﹐移駐福安﹐鄭彩遂掠其地。北兵乘之來攻﹐中藻善守﹐所殺傷數千人。己丑三月﹐北兵乃循城十里﹐掘濠樹柵以困之﹝按小腆紀年﹐福安自前年十月被圍﹐至是年四月城陷﹐凡七閱月﹞﹐中藻不能出戰。食盡﹐冠帶坐堂上﹐爲文自祭﹐吞金屑而死﹝國朝賜謚烈湣﹞。部將董世南等同死者數百人﹝紀年載中藻子思沛﹐諸生﹐聞父死﹐曰「父死節﹐子可不繼先志乎」﹖亦死﹞。

●海東逸史卷六

翁洲老民手稿

列傳三

錢肅樂字希聲﹐一字虞孫﹐號止亭﹐鄞縣人﹔臨江知府若賡孫﹑寧國知府敬忠兄子也。崇禎十年進士﹐授太倉知州﹐遷刑部員外郎﹐連丁內艱。

乙酉五月﹐南京失守﹔六月﹐杭州繼陷。閏六月﹐寧波鄕官議納款﹐肅樂建議起兵﹐諸生董志寧﹑華夏等遮拜。肅樂大呼倡首﹐士民集者數萬人。肅樂乃建牙行事﹐郡中監司守令皆逃﹐惟一同知﹝按小腆紀年﹐同知爲朱之葵﹞治府事﹐已賫圖籍迎降﹐聞兵起﹐叩首請罪。肅樂索取倉庫籍﹐繕完守具。會定海總兵王之仁旣納款而悔﹐入城與肅樂締盟共守。聞魯王在臺州﹐遣舉人張煌言奉表請監國。時紹興﹑余姚﹑慈溪並舉兵﹐王乃赴紹興行監國事﹐召肅樂爲右僉都禦史﹐畫錢塘江而守﹔尋進右副都禦史。上疏言「目前時勢﹐國有十亡而無一存﹐民有十死而無一生﹔若不圖變計﹐不知所稅駕矣」。當是時﹐之仁已封武寧侯﹐方國安亦進鎭東侯﹐其兵謂之正兵﹐食寧波﹑紹興﹑臺州三郡田賦爲正餉﹔孫嘉績﹑熊汝霖﹑沈宸荃及蕭樂等兵謂之義兵﹐所食者皆取給於富室樂輸爲義餉。正兵司餉者直至殿升爭嘩﹐奪取義餉﹐而義兵遂無所取給﹐恆缺食。已加兵部右侍郎﹐累疏辭﹔不許。明年四月﹐軍食盡﹐乃上疏言「臣兵旣無餉﹐不得不散。但臣以舉義而來﹐大仇未雪﹐終不敢歸安廬墓」。遂棄軍之溫州。王得疏﹐知不可畱﹐乃降旨令往海上﹐同藩臣黃斌卿﹑鎭臣張名振共取道崇明﹐以復三吳﹔時方有由舟山窺吳之計也。逾月﹐紹興失守﹐王航海﹐肅樂亦之舟山。唐王召之﹐甫入境﹐而延平陷﹐遂隱海壇山﹐采山薯爲食。

丁亥﹐鄭彩治兵海上﹐王入長垣﹐召爲兵部尙書﹔疏薦故太僕卿劉沂春﹑廣東糧道吳鐘巒及閩中諸遺臣並起用。戊子﹐王次閩安鎭﹐拜爲東閣大學士﹐與馬思理﹝勝朝殉節諸臣錄云﹕長樂人﹐官東閣大學士兼禮部尙書﹐自縊死。大兵平福州﹐國朝賜謚節湣﹞﹑林正亨同入直。每日系舟於王舟之次﹐票擬章奏旣畢﹐則牽舟別去﹐匡坐讀書而已。時唐王𨿽歿﹐而其將塗登華尙守福寧﹐王遣大學士劉中藻攻之。登華欲降而未決﹐謂人曰「豈有海上天子﹐舟中國公」﹖肅樂致書謂﹕「將軍不聞南宋之末﹐二帝不在海上﹐文﹑陸不在舟中乎﹖後世卒以正統歸之。而況不爲宋末者乎﹖今將軍死守孤城﹐以言乎忠義﹐則非其主也﹔以言乎保身﹐則非其策也。依沸鼎以稱安﹐巢危林而自得﹐計之左矣」﹗登華得書﹐遂降。而是時鄭彩專柄﹐連殺熊汝霖﹑鄭遵謙。又登華之降﹐由於劉中藻﹐故幕府立焉。而彩反掠其地。肅樂與中藻書﹐每不直彩。彩聞之﹐很甚。肅樂故有血疾﹐遂憂憤疾作﹐卒於海外之瑯琦山﹐年四十二﹝殉節諸臣錄云﹕聞連江陷﹐以頭觸牀死﹞﹐遺言以故員外郎章服入殮。贈太保﹐謚忠介﹝國朝攺謚忠節﹞。後六年﹐故相葉向髙曾孫﹝南疆繹史作向髙孫﹞尙寶卿進晟葬之福淸黃蘗山。

婦翁董光遠破家爲肅樂輸餉﹐奏授職方主事﹐參幕府事。肅樂旣入海﹐乃自縊而死。

錢肅圖字退山﹐號東村﹝鄞縣誌云﹕字肇一﹐號退山﹞﹐肅樂第四弟。爲諸生﹐隨肅樂倡義﹐授監紀推官。紹興破﹐從王泛海入閩﹐擢禦史。召募義勇﹐聯絡山海諸寨。肅樂死﹐與弟簡討肅範同入福安圍城中。福安破﹐蕭範死﹐肅圖從王至舟山。又二年﹐舟山破﹐乃歸。久之﹐卒於家。

錢肅範字錫九﹐一字箕仲﹐肅樂第五弟。肅樂起兵﹐其諸弟之從軍者﹐並授監紀。江幹失守﹐從肅樂浮海而南。一時諸從亡誥敕﹐皆出其手﹐授翰林院簡討。肅樂旣死﹐大學士劉中藻方守福安﹐招之往﹐擢兵科給事中。己丑四月﹐福安陷﹐望百辟山嘆曰「此宋少帝入海處也」﹗賦絕命詞投繯。兵至﹐被執不屈死﹐年二十九。僕張貴從之。

錢肅遴字兼三﹐肅樂第七弟。以諸生從軍。初授監紀﹐未受。入閩﹐以薦授兵部職方主事﹝「方主」二字原脫﹐以意補﹞。己丑﹐從亡翁洲。辛卯﹐翁洲破﹐來歸。甲午﹐張煌言以定西之軍入長江﹐肅遴與弟推官肅典間道赴之。乙未﹐翁洲復歸海上﹐肅遴復與推官赴之。丙申﹐翁洲復破﹐推官死焉﹐肅遴亡命至昆山。思得間爲入海計。己亥﹐煌言復入長江﹐肅遴又從之。已而兵敗相失﹐流轉太倉﹑嘉定間﹐怏怏不自得。一夕﹐嘔血數斗﹐大呼不絕以死﹐年三十。妻鮑氏﹐祝發爲尼。

錢肅典字葉虞﹐肅樂第九弟。庚寅﹐與兄肅遴從亡﹐共保翁洲﹐授監紀推官。丙申﹐大兵復下翁洲﹐肅典與肅遴渡海告警。追騎至﹐肅遴得脫﹐而肅典被執不屈死﹐年二十六。

熊汝霖字雨殷﹐余姚人﹐崇禎四年進士﹔授同安知縣﹐擢戶科給事﹐轉﹝按「九」字原脫﹐據南疆繹史補﹞吏科右給事中。南都陷﹐馬士英竄走杭州﹐汝霖責其棄主﹐士英無以應之。逾月﹐杭州亦破﹐乃與同裏孫嘉績共起兵。魯王監國﹐擢右僉都禦史﹐督師防江。時江上之兵﹐每日蓐食鳴鼓﹐放船登陸搏戰﹔未幾﹐又復轉柁還守﹐率以爲常。惟汝霖五百人渡海寧﹐轉戰數日夜﹔至橋司﹐士卒殘破略盡﹐乃還。因入海寧募兵﹐得萬餘人﹔別行伍﹐分汛地﹐以本邑進士兪元良司餉﹐指揮姜國成主兵。由是浙西﹑吳中﹐並皆響應。進兵部右侍郎兼左副都禦史﹐總督義師。唐藩立閩中﹐遣劉中藻頒詔至越﹐汝霖曰「吾知奉主上而已﹐不知其它」。因出檄拒之。丙戌五月﹐進兵部尙書兼東閣大學士。六月﹐江幹失守﹐從王泛海。時鄭彩自以扈駕功﹐勢張甚。汝霖票擬﹐每右諸將而抑彩﹐彩積恨久之。已而﹐彩與義興伯鄭遵謙交惡。王次閩安﹐從亡諸臣之室俱保瑯琦。李茂者﹐彩之裨將也﹔汝霖奴子與之爭口。戊子元夕﹐汝霖自王所歸沐﹐熊﹑鄭兩家簪珥相問遺﹐茂以熊﹑鄭合謀奔告彩。乃夜使賊黨百人﹐破門而入﹐縛汝霖投之海﹝國朝賜謚忠節﹞。子琦﹝紀年稱琦官﹞甫六歲﹐卽彩婿﹔彩陽撫而陰賊之﹐亦投之海中。

孫嘉績字碩膚﹐余姚人﹔宋燭湖先生之後﹐忠烈公燧五世孫﹑大學士文恭公如遊孫。崇禎十年進士﹐授南京工部主事﹐召攺兵部﹐擢職方員外郎﹐進郎中﹝小腆紀年作主事﹐未嘗進郎中﹞。受中官髙起潛所譖下獄﹐久之釋歸。福王時﹐起九江兵備僉事﹐未赴。南都旣陷﹐杭州隨之﹐乃與同裏熊汝霖共舉兵﹐迎魯王監國﹐擢右僉都禦史﹐督師防江﹐進兵部右侍郎兼都禦史。諸人𨿽迫於忠憤﹐創義起事﹐然皆書生不知兵﹐迎方﹑王二帥拱手而授之國成﹔凡原設營兵衛軍俱隸方﹑王﹐召募之街卒裏兒則領之。方﹑王旣自專﹐反惡諸人之參決﹐於是有分地﹑分餉之議。方﹑王猶爲不足﹐攘奪義餉。於是義兵無所取給﹐恆散去無存﹐奇零殘卒不能成軍。嘉績乃盡以歸之職方﹝二字衍﹞禦史黃宗羲﹐而謝兵事。丙戌五月﹐以兵部尙書與汝霖同拜東閣大學士。六月﹐江上師潰﹐從王航海﹐卒於舟山﹐年四十三﹝南疆繹史作四十四﹞。贈太保﹐謚忠襄。

子延齡﹐官中書舍人﹔從亡海外﹐歷仕至戶部尙書。

沈宸荃字友蓀﹐號彤庵﹐慈溪人﹔崇禎十三年進士﹐授行人﹐奉使旋裏。福王立﹐復命南都﹐擢山西道禦史。時馬﹑阮亂政﹐宸荃頻疏論之﹔最後﹐直糾士英擅權﹑納賄﹑蠹國﹑殃民十二大罪。士英怒﹐必欲殺之﹐臺省力救得免。遂出爲蘇松兵備僉事﹐未赴而南都破。北兵至浙﹐宸荃起義裏中﹐與熊汝霖﹑孫嘉績﹑錢肅樂等會師迎魯國監國﹐擢右僉都禦史。江幹失守﹐棄家從王海外。王次長垣﹐連擢至尙書﹑東閣大學士。復從王至舟山﹐加太子太保。舟山破﹐又從泛海抵廈門﹐至金門。後艤舟南日山﹐遭風沒於海﹝國朝賜謚忠節﹞。

宸荃從亡時﹐其父居家﹐當事齮齕之﹔父亦彊直﹐不能加害。宸荃每思其父﹐輒吟時﹐詩罷慟哭。聞者莫不哀之。

●海東逸史卷七

翁洲老民手稿

列傳四

王之仁字囗囗﹝原闕﹞﹐直隸保定人﹔官吳淞總兵﹐遷浙江定海總兵。在定海已納款﹐得貝勒令﹐仍舊任。鄞之故太僕謝三賓者﹐家富耦國。方西行﹐見貝勒歸﹐害錢肅樂等所爲﹐乃貽書之仁﹐謂「潝潝訿訿﹐出自庸妄六狂生﹐而一稺紳和之。將軍以所部來斬此七人﹐事卽定矣。某當以千金爲壽」。稺紳指肅樂﹐蓋肅樂時年未四十也。會肅樂亦遣客倪懋熹以書告之仁﹐勸其來歸。之仁兩答書﹐約以十五日至鄞﹔而密語懋熹﹐令具燕犒﹐三賓不知也﹐方以爲殺肅樂在旦夕。屆期﹐之仁至﹐諸鄕老大會於演武場。坐定﹐之仁出三賓書對眾朗誦﹐三賓遽起欲奪其書。之仁變色﹐因問肅樂曰「是當殺以祭纛否」﹖語未畢﹐長刀夾三賓下。三賓哀號跪階下﹐請輸萬金以充餉﹔乃釋之。之仁遂以兵迎魯王於臺州。

王旣監國﹐封之仁武寧侯﹐進寧國公。時諸帥爭地爭餉﹐攘臂嘩爭﹔敵兵臨江﹐置之不問。之仁𨿽悍戾﹐尙忠奮。上疏言「起事之日﹐人人有直搗黃龍之志﹔乃一敗之後﹐遂以錢塘爲鴻溝﹐天下事尙何忍言﹗臣今日計惟有前死一尺﹐願以所部之兵沈船一戰。今日欲死﹐猶戰而死﹔他日卽死﹐恐不能戰也」﹗丙戌三月朔﹐北兵驅船開堰入江﹐閣部張國維嚴飭各營守汛﹐令之仁統水師從江心襲戰﹐而自督諸軍復杭州。會東南風大起﹐之仁揚帆奮擊之﹐北兵敗去。六月朔﹐江上兵潰﹐諸將皆遁﹐惟之仁一軍尙在。將由江入海﹐國維與之仁議抽兵五千分守各營。之仁泣曰「壞天下事者方國安也﹗敵兵數萬屯北岸﹐倏然而渡﹐孤軍何以迎敵﹐惟一死而已」﹗乃載其妻妾並兩子婦﹑幼女﹑諸孫﹐盡沈於蛟門下﹔捧所奉敕印﹐北面再拜投之水。乃立旗幟﹐鼓吹張蓋﹐泛海至松江。北兵意其降也﹐護送至金陵。峨冠大袖﹐肩輿而入﹐百姓駭愕聚觀。之仁從容入見內院洪承疇﹐自稱「前朝大帥﹐國亡當死。恐葬於鯨鯢﹐身死不明﹐後世靑史無所徵信﹔故來投見﹐欲死於明處耳」。承疇優接以禮﹐勸之薙發﹐不從。乃戮於市。從子正中別有傳。

張鵬翼字耀先﹐浙江諸曁人﹐官浙江總兵中軍都督府左都督。乙酉四月﹐北兵南下﹐鵬翼與右都督徐洪■﹝王彥﹞合兵入援﹐未至而南都陷。遂從海道至紹興﹐魯王封爲永丰伯。丙戌三月﹐移鎭衢州。北兵至﹐副將秦應科等內應﹐城遂破。鵬翼巷戰力竭﹐被執。諭之降﹐大罵﹐乃殺之﹝國朝賜謚烈湣。小腆紀年載弟鵬飛同被執﹐不屈﹐自刎死﹞。

弟繼榮﹝南疆繹史作季熊﹞勇冠三軍﹐與北兵戰﹐力竭而死﹝紀年云﹕季熊﹐嚴州守將﹐戰敗﹐拔靴刀自剚死。時稱張氏三忠云﹞。有老僧舁其屍歸﹐將近衢許里許﹐道旁有旅肆﹐忽見繼榮被甲躍馬﹐從數人至﹐命具酒食。肆主飛報入城﹐軍中皆驚喜﹐急出迎之﹐則繼榮屍適至。始知向入旅店者﹐乃其魂也。

洪■﹝王彥﹞亦不屈死。

蔣若來字龍江﹐南直長洲人﹔世居婁門。形材短小﹐獨骨臂﹐善騎射。以事亡命﹐居劉河﹔巡撫張國維異其才﹐拔自行伍﹝明季北略作生員﹞﹐以把總守江浦。流賊薄城﹐蟻附而上﹐若來提刀截殺﹐應手而斃。方坐城樓下﹐俄見賊金冠紫袍者握大石直前﹐擊中若來面﹐僕地﹔賊乘勢合圍而前。若來奮躍登城﹐射殪其酋﹔復發大炮﹐擊殺三千人。以功擢遊擊﹐守江浦。六安﹑宿松之役﹐以無援敗。累遷至浙江總兵﹝勝朝殉節諸臣錄﹑小腆紀年並稱都督﹞。

唐王立﹐令與朱大典同守金華。魯王授官亦如之。及城破﹐令長子出而集妾子女於廳﹐縱火焚之﹔提刀巷戰﹐殺四十餘人﹐力盡自刎死﹝國朝賜謚忠烈﹞。

鄭遵謙字履公﹝紹興府誌作履恭﹞﹐會稽人﹐僉事之尹子。爲諸生﹐跅弛任俠﹐不爲繩墨之士所理。南都陷﹐閹人屈尙志﹝按小腆紀年﹐福府內臣有屈尙忠者。疑卽一人﹞逃至越﹐遵謙執而殺之﹔曰「吾聞諸劉先生﹐凡系逃官皆可誅」。劉先生﹐謂宗周也。北兵至﹐潞王以杭州降。遵謙創眾起義﹐殺北人所署紹興守﹑會稽令﹝紀年云﹕紹興守張愫﹑山陰令彭萬里﹞﹐與錢肅樂等奉箋魯王﹔拜中軍都督府左都督﹐封義興伯。丙戌三月﹐北兵決壩放船入錢塘江﹐遵謙帥師敗之﹐獲其鐵甲八百餘副。紹興破﹐崎嶇浙﹑閩間﹐從王航海至廈門﹐進封義興侯。大學士熊汝霖爲鄭彩所害﹐遵謙不平。彩乃詐撲部將吳輝﹐輝扶傷就遵謙求書投鄭鴻逵。遵謙過輝船送之﹐遂被擒。輝旣擒遵謙﹐而難於面之﹐伏艙底不出﹔遵謙呼之曰「汝鄭彩廝養﹐殺我豈汝意﹐而相避乎」﹗輝乃出。遵謙乞只雞盂黍﹐哭奠汝霖﹔旣畢﹔遂躍入海中死﹝國朝賜謚節湣﹐弟遵儉同﹞。

有妾金四姐者﹐故妓也。嘗笞殺其婢王氏﹐因下獄﹔謙以千金出之。謙死﹐四姐束槁象彩﹐每饋奠﹐斬象人以侑食。彩聞之﹐使人沈之海中。

弟遵儉﹐官通政司參議。舟山破﹐殉節死。

荊本徹字太徽﹐丹陽人﹐崇禎辛未﹝小腆紀年作甲戌﹞進士﹔官兵部司務﹐爲溫體仁所惡免官。十七年﹐起原官﹐出爲下江監軍道。福王時﹐授職方郎中﹐仍監軍海上。南都亡﹐屯軍施翹河﹐號四會營﹐招集諸將士。會故總兵貢五常﹝原注﹕崇明人﹞﹑張士儀﹝原注﹕太倉人﹞﹑張鵬翼﹝諸曁人。原注﹕崇明人﹐疑承上「貢注」而訛﹐今據本傳同﹞﹑巡撫田仰﹑光祿卿沈廷揚各以眾至﹐義陽王避亂亦自太倉投焉。魯王進拜副使。丙戌﹐扈王出海﹐屯小沙嶼。其將士多善射。黃斌卿忌之﹐造爲流言﹐率眾攻之﹐遂遇害﹝勝朝殉節諸臣錄云﹕沒於浙東。國朝賜謚節湣﹞。

子元相﹐亦見殺。

●海東逸史卷八

翁洲老民手稿

列傳五

沈廷揚字季明﹐號五梅﹐崇明人。少爲諸生﹐慕忠孝大節。崇禎中﹐由國子生爲武英殿中書舍人。以海運功﹐擢戶部郎中﹔尋加光祿寺少卿﹐仍督運﹐駐札登州。京師陷﹐福王立於南都﹐命廷揚以海舟防江﹔尋命兼理餉務﹐饋江北諸軍。南都失守﹐航海至舟山﹐依黃斌卿。唐王在福建﹐授兵部右侍郎﹐總督水師。魯王授戶部左侍郎。王航海之明年四月﹐吳淞提督吳勝兆反正﹐以臘書來求援﹐斌卿不敢應﹐廷揚及都禦史張煌言﹑給事中徐孚遠﹑禦史馮京第勸定西侯張名振就其約。名振遂率舟師同廷揚等北上﹐統水船二百餘號直抵崇明。及吳淞﹐會颶風大作﹐舟覆﹐名振等踉蹌遁歸﹔廷揚獨與北兵大戰四晝夜﹐抵福山﹐次鹿苑。夜分﹐颶風又起﹐舟膠於沙﹐與麾下七百人俱被執。蘇撫土國寶勸之降﹐不從﹔乃先驅七百人於婁門外李王廟駢戮之﹐無一人肯屈者。廷揚至南京﹐內院洪承疇素與廷揚善﹐欲脫之﹐詭曰「我聞沈廷揚已爲僧﹐若敢誑乎」﹖廷揚詈之。遂下獄﹐猶遣其門人周亮工說之。廷揚曰「毋多言﹗吾今日非一死不足塞責」。乃與部下贊畫職方主事沈始元﹑總兵官蔡徳﹑遊擊蔡耀﹑戴啟﹑施榮﹑劉金城﹑翁彪﹑朱斌﹑林樹﹑守備畢從義﹑陳邦定及嗣子元泰同就戮﹐年五十三﹝國朝賜謚忠節﹞。妾張氏奔視含斂﹐哀慟道路﹐歸亦自縊。後贈戶部尙書。

黃銘丹字丹侯﹐崇明人﹐諸生。崇禎十二年﹐流寇毀鳳陽祖陵﹐銘丹憤激與妻子訣﹐誓不破賊不還。因謁制府﹐獻平寇諸策﹐爲史可法參謀。及京師陷﹐里人沈廷揚方以光祿卿駐淮上﹐銘丹投謁曰「丹在史公處無所表見﹐願假一旅以自效」﹗因令至崇明募水師。師方舉而福藩以江北分屬四鎭﹐廷揚無分地﹐遂無功。南都失守﹐吳中瓦解﹐銘丹方抵浙﹐詢帝王消息﹐知廷揚已入舟山﹐乃撫膺曰「事不可爲矣」﹗南向慟哭﹐赴海死。妻施氏殉焉。

馮京第字躋仲﹐號簞溪﹐慈溪人。崇禎十三年進士﹐授行人﹝按京第不由進士出身﹐詳見鮚埼亭集及溪上遺聞錄﹔以上十字﹐當由沈宸荃傳訛移﹞﹐攺禮部主事﹐乞假歸。福王立﹐以原官召﹐未赴。南都亡﹐杭州繼陷﹐乃從里人沈宸荃等起義。紹興監國﹐擢禦史﹐尋進僉都。江幹師潰﹐從王航海。

時議遣平海將軍周鶴芝乞師日本﹐黃斌卿止之﹐鶴芝怒而入閩。京第謂斌卿曰「北都之變﹐東南如故﹐並使其東南而失之者﹐是誠吳三桂乞師之誤。今我無可失之地﹐比之前者爲不倫矣」。斌卿乃使其弟孝卿同京第往。至長崎島﹐其王不聽登陸﹐京第日於舟中朝服拜哭不已。會東京撒斯瑪王遣官行部如中國巡方禦史﹐京第因致其血書。王聞長崎王之拒中國也﹐曰「中國喪亂﹐我不遑卹﹐而使其使臣哭於吾國﹐吾國之恥也」﹗遂議發各島罪人同孝卿往﹐而令京第先還﹐致洪武錢數十萬﹔蓋其國不能鼓鑄﹐但用中國古錢。舟山之用洪武錢始此﹝按余姚縣誌﹐京第乞師與朱之瑜偕﹐京第先歸﹐之瑜遂畱。南疆繹史﹑鮚埼亭集諸書並不著之瑜名。日本人岡千仞來徵乞師事﹐則祗知之瑜﹑不知京第﹐蓋之瑜畱故也。事詳補傳﹞。

丁亥四月﹐同定西侯張名振率舟師北上﹔至崇明而海嘯﹐舟覆﹐得脫歸。己丑秋﹐擢兵部右侍郎。是冬﹐仍命京第及副都禦史黃宗羲同澄波將軍阮美往日本乞師﹐終以不得要領而還。時余姚人王翊結寨四明﹐京第乃間行至﹐與之合軍杜澳﹐聲勢頗振。庚寅冬﹐北兵將攻舟山﹐惡四明中梗﹐乃分兵兩道入大蘭山。時京第已寢疾﹐匿鶴﹝紀年作灌﹞頂山中﹐爲其叛將﹝紀年云王升﹞所縛﹐致之寧波。諭降﹐不從﹔乃殺之。

徐孚遠字暗公﹐晚號復齋﹐南直華亭人﹐南京刑部侍郎陟會孫。崇禎十五年舉人﹐明年下第歸。兩京相繼陷﹐慨然而起﹐指其發誓曰。「此卽蘇武之節也﹗我寧全發而死﹐必不去發而生」﹗遂與夏允彜﹝小腆紀年云﹕字彜仲﹐號環公﹐崇禎丁丑進士﹐官吏部主事。乙酉九月自溺死。國朝賜謚忠節﹞﹑陳子龍﹝明季南略云﹕字臥子﹐號海士﹐允彜同榜進士﹐官兵部左侍郎。勝朝殉節諸臣錄作右侍郎﹐事敗被執﹐乘間投水死。國朝賜謚忠裕﹞等謀勤王事﹐不克﹐入於湖。湖中遇兵﹐與家相失﹐妻姚氏﹑子度遼並死焉。遂間道往浙﹐自浙入閩。時唐王方卽位於福州府﹐攺福州爲天興府﹐遂除孚遠天興司李﹐斷獄平正。尙書張肯堂出募師﹐加孚遠兵科給事中同行。旣而閩﹑浙相繼陷﹐魯王航海﹐孚遠從之。從定西侯張名振帥舟師北上﹐颶風舟覆﹐孚遠以後殿得免。王至舟山﹐擢國子監祭酒。舟山破﹐從王之廈門﹐依鄭成功﹐成功以師禮事之。戊戌正月﹐滇中遣使賫璽書通問成功﹐拜孚遠左副都禦史﹐孚遠隨使入覲。遂泛海由交趾入安隆﹐交趾要﹝原訛安﹞其行禮﹐不從。不聽過﹐仍返廈門﹝臺灣外紀以爲從滇朝見歸外失道安南﹐而行朝錄則云朝滇時不得過安南﹐遂回廈門﹞。廈門破﹐爲北帥吳六奇所藏﹐完發以死。

在海外﹐復娶戴氏﹐生子永貞。扶櫬至松江﹐未葬﹐子亦死﹝明史謂孚遠因松江破﹐死島中。泉州府誌謂居廈之曾厝鞍卒。龍溪縣誌謂遊龍溪後﹐不知所終。南疆繹史謂歿於臺灣。野乘謂癸卯廈門破﹐諸搢紳東渡﹐獨孚遠歸華亭。明詩綜引靜志居詩話﹐亦有「乘桴遠引﹑騎鶴重歸」語﹐似孚遠未渡臺者。惟孚遠交行摘稿後附林霍﹑王澐所撰二傳﹐言癸卯之變﹐擬歸故鄕不果﹐轉徙入潮之饒平山以歿。又賜姓本末說與此合。按六奇爲潮之饒平人﹐當得實也﹞。所著詩文﹐散佚殆盡。

孚遠少時﹐與同裏夏允彜﹑陳子龍齊名。三人嘗言志﹐孚遠慨烈流涕曰「百折不回﹐死而後已」。允彜曰「吾僅安於無用﹐守其不奪」。子龍曰「吾無闇公之才﹐而志則過於彜仲﹐顧成敗則不知也」。後皆如其言。

陳士京字齊莫﹐號佛莊﹐鄞縣人。崇禎之季﹐天下多故﹐挾策浪遊。久之無所遇﹐歸而國難作﹐悒悒不出。畫江之舉﹐熊汝霖薦授職方郎中。會都督﹝鄞縣誌作總兵﹞陳謙奉使閩中﹐命士京監其軍以行。謙被殺﹐士京遁之海上。鄭芝龍聞其名﹐令其子成功與遊。芝龍降北﹐成功不從﹐士京實贊之。戊子﹐王在閩安﹐擢兵科給事中﹐遷光祿寺卿﹐奉表粵中。時惠﹑潮路斷﹐乃迂道沿海﹐資斧俱竭﹐賣卜以前。粵中加﹝原闕﹞都禦史﹐固辭﹔欲畱之﹐不可。己丑﹐王入舟山﹔士京在閩﹐與成功相結﹐以爲後圖。成功頗以恢復自任﹐賓禮遺臣﹑故老﹐於是海上衣冠雲集。久之﹐見海師無功﹐粵事亦日壞﹐乃築室同安之鼓浪嶼﹐題曰「鹿石山房」﹐賦詩自遣。己亥﹐成功統師入長江﹐以士京參預島上畱守事﹐觸疾而卒﹝國朝賜謚節湣﹞﹐年六十五。時王在南澳﹐聞之震悼﹐親爲文以祭之。

●海東逸史卷九

翁洲老民手稿

列傳六

王翊字完勛﹐號篤庵﹐慈溪人﹐後居余姚。少孤﹐爲諸生﹐有智略。魯王監國﹐翊與慈溪諸生王江同起兵海濱﹐與江上師爲聲援﹐授兵部職方主事。浙東不守﹐翊渡海﹝按小腆紀年﹐翊走海隅﹐王師購之急﹐囚其弟翃以招之。翃不屈死﹐翊泣曰「是不負勛家也」﹞至舟山﹐說黃斌卿攻寧波﹐許爲內應。爲降紳謝三賓告變。及斌卿以舟師至﹐遂爲北兵所敗。翊乃入四明山﹐結寨於大蘭﹐居之。戊子三月﹐破上虞﹐殺其署事者﹐浙東震動。禦史馮京第自湖州軍破﹐亦間行至四明﹐與翊合軍杜嶴。破之﹐京第匿民捨。翊以四百人走天臺﹐謂諸將曰「是皆團練之罪也。北兵𨿽健﹐我視其銳則避之﹑懈則擊之﹔非團練爲之鄕導﹐彼敢行險地如枕席乎﹖然北兵與團練豈能相守﹖吾卒𨿽殘﹐其破團練尙有餘力」。乃自天臺至四明﹐擊破鄕聚之團練者。沿道招集流亡﹐一月復至萬餘人﹐而京第亦出。己丑春﹐又破上虞﹐新令逃去﹐得其印。

當是時﹐浙東山寨﹐蕭山則石仲房﹝南疆繹史作仲芳﹞﹐會稽則王化龍﹑陳天樞﹐天臺則兪國望﹑金湯﹐奉化則吳奎明﹝紀年云在天臺﹞﹑袁應彪﹝紀年作滮﹞﹐千里之間﹐屹然相望﹐然皆擄掠暴橫。而平岡張煌言﹑上虞李長祥﹐且耕且屯﹐獨不擾民﹐又單弱不能成軍。惟翊一旅﹐蔓延於四明八百里之內﹐設爲五營五司﹐翊主兵﹑江主餉﹐勸分富室﹐單門而下安堵如故﹔履畝而稅﹐人亦無不樂輸者。平時不義之徒﹐立置重典﹐其所決罰﹐人人稱快。浙東列城﹐爲之晝閉﹔胥吏不敢催租縛民﹐惴惴以保守一城爲幸﹐皆薦誠講解。翊計天下不能無事﹐待之數年﹐庶幾爲中原之應也。

自上虞出﹐東徇奉化。北兵方攻吳奎明﹐力竭而遁。北兵追奔至河泊所﹐翊猝遇之而戰﹐北兵大敗。六月﹝紀年作十月﹞﹐翊朝行在﹐拜右僉都禦史。會稽人嚴我公以招撫至浙﹐湖州柏襄甫﹑會稽顧虎臣等皆降﹐我公得渡海﹐發使四明山。翊之部將左都督黃中道烹其使﹐我公遁去。三月復來朝﹐進兵部右侍郎﹐兼官如故。八月﹐破新昌﹐拔虎山﹐進本部尙書﹑右副都禦史。明年春﹐北兵將攻舟山﹐惡翊中梗﹐乃分二道﹐一由奉化﹑一由余姚﹐會師於大蘭山﹐帳房三十里﹐遊騎四出﹐以搜伏聽者﹔翊遁入海﹝據紀年在庚辰九月﹞。復還﹐山中所畱諸將降殺且盡﹐翊彷徨無所倚。二十四日至北溪﹐爲團練兵所執。是夜大星墮地﹐野雞皆鳴。過奉化﹐賦絕命詩﹐有「平生忠憤血﹐飛濺於羣虜」之句。在獄中﹐每日從容束幘﹐掠發修容﹐謂守卒曰「使汝曹得見此漢官威儀也」﹗八月十二日﹐會訊於定海。翊坐地上曰「毋多言﹐成敗利鈍﹐皆天也。汝等何所知」﹗十四日﹐行刑。羣帥憤其積年倔彊﹐聚而射之﹐或中肩﹑或中頰﹑或中脇﹐翊不稍動﹐如貫植木。洞胸者三尙不僕﹐乃斧其首而下之﹐始僕﹝按紀年﹐翊以辛卯七月復入山﹐二十四日夜有大星墜地﹐詰朝被執﹐至定海﹐不屈﹐死之﹐時八月十二日也。遺一女﹐年十三﹐字黃宗羲子﹐以例沒入勛貴家。參領某憐其爲忠臣女﹐撫之如所生。有劉弁者求之﹐女不可。參領難之﹐女突出所佩劍自刎死。參領大驚﹐以劍殉葬焉﹞﹐年三十六﹝國朝賜謚烈湣﹞。

從者二人﹕一曰石必正﹐揚州人﹔一曰明知﹐余姚人﹔皆不肯跪﹐則跪而向翊。又有參軍蔣士銓﹐嘉善諸生﹐在軍三年。山寨之破﹐他人皆去﹐士銓獨從之。初五日﹐先翊受刑﹐賦絕命詞﹔翊在獄爲文祭之﹔北人見者無不泣下﹐曰「非獨王公忠也﹐乃其從者亦義士也」﹗

江母爲北帥所得﹐以之招江。江削髮﹐以僧服見﹐安置杭州。母以天年終。江復與定西侯張名振引師入長江﹐登金山﹐遙祭孝陵﹐題詩慟哭。丙申﹐復與沈調倫聚眾四明山。調倫見殺﹐江亦傷箭而死﹝詳江本傳﹐此羨文也﹞。

先是休寧人趙立言﹐以餘眾棲四明山中﹐與江山諸生李國楹約取江山﹝按紀年系於丙申八月﹐下戊子作明年﹐則爲丁酉年矣﹞。戊子正月朔﹐立言將三百人攻克之﹐國楹失期不至。明日﹐北兵大至﹐立言迎戰﹐殺數人﹐馬躓墮水死。子楨恨甚﹐至國楹家欲殺之﹔乃爲北兵所執﹐與國楹同死。

王江字長升﹐慈溪人﹐爲諸生﹐與同裏王翊同起兵﹐結寨四明山中。先是畫江而守﹐二人連名上書監國﹐請募沿海義勇﹐勤王自效﹔授戶部主事﹝按小腆紀年﹐以己丑七月授是職﹐復無進階﹞﹐攺戶科都給事中。師甫集而王航海﹐二人遂頓兵四明之杜嶴﹐以爲海上聲援。海上人呼東西王以別之﹔西王主兵﹑東王主餉。

當是時﹐浙東之師雲起﹐由寧﹑紹以至臺﹑處﹐所謂山寨者相望也。然皆烏合不練之兵﹐又無所得餉﹐四出劫掠﹐居民苦之。獨翊招兵最盛﹐而江善理餉。計山中屯糧所收不足﹐親往民家﹐計其產﹐用什一爲勸輸﹐以忠孝感動之﹔有額外擾民一粟者必誅。又時遣人入內地﹐結連遺老﹐致其扉屨之助。故杜嶴一軍之彊﹐甲於他寨。馮京第﹑張夢錫遂合軍來守大蘭﹐江總司三營之餉。浙東列城畏之如老羆當道﹐胥吏不復下鄕催租﹐於是山中之民益樂輸。監國之居舟山﹐非此一軍莫能安也。拜都察院右僉都禦史﹐晉右副都禦史。

庚寅﹐大兵決計下舟山﹐先廓淸山寨﹐以絕其援。兩軍由余姚﹑奉化會於大蘭﹐而遊騎分道四馳﹐京第﹑夢錫並死之﹔翊避入海﹐江亦遁去。大帥劫江之母以招之﹐江乃盡剃其發﹐以浮屠服至杭。大帥喜甚﹐盛爲館帳如幕府而防閒之。未幾﹐母卒﹐江買一妾暱之。其妻晨夜勃溪詬誶﹐江乃控之吏而出之﹐妻亦攘臂登車﹐歷數江之過而去。一日。江遊湖上﹐守者以其妾在﹐不疑﹐而江竟不知所往。乃知向者特以術脫其妻也。

江乃復入海﹐朝監國於金門﹔張名振請爲監軍。甲午﹐引師入大江﹐抵燕子磯﹐望祭孝陵﹐題詩慟哭而還。乙未﹐名振卒﹐海師復下舟山。時﹝按紀年系丙申八月﹞有沈調倫者﹐復起四明山中﹐來迎江﹐乃赴之。山中人聞江至﹐壺槳以迎者如蝟。浙東大帥方以舟山爲急﹐聞江至﹐謂山寨且復爲舟山犄角﹐急攻之。調倫見殺﹐江亦中流矢卒。

●海東逸史卷十

翁洲老民手稿

列傳七

張肯堂字載寧﹐號鯢淵﹝小腆紀年﹑南疆繹史並作鯤淵﹞﹐南直華亭人﹐天啟五年進士。崇禎末﹐以僉都禦史巡撫福建。南都亡﹐總兵鄭鴻逵擁唐王入閩﹔與其兄南安伯芝龍及肯堂勸進﹐遂加太子少保﹑吏部尙書。會原任工部侍郎曾櫻﹝明季南略云﹕字仲含﹐號二云﹐江西峽江縣人﹐萬曆丙戌進士﹐官至文淵閣大學士。閩中亡﹐避居廈門。辛卯﹐廈門破﹐自縊死。國朝賜謚忠節﹞至﹐言官請令櫻掌吏部﹐乃令肯堂掌都察院﹝紀年云﹕肯堂以翊戴功進兵部尙書﹐攺掌都察院事﹐尋復轉戶﹑左﹑吏三部尙書﹞。肯堂面陳恢復大計﹐因言「江幹之禍﹐皆由罪輔馬士英﹐又加以棄主而逃。今聞其在浙﹐法所不赦」。故唐王登極詔中﹐卽發其罪。士英叩關自理﹐七疏皆不納。而芝龍力爲之請﹐詔令其恢復杭州始申雪。於是士英竟不得入。然芝龍終無意恢復﹐惡肯堂之日以親徵勸王也﹐思出之外。肯堂因自請募舟師﹐由海道抵吳淞﹐倡義旅﹐與浙東相倚援。乃加少保兼戶﹑工二部尙書﹐總制北徵﹐賜尙方劍﹐給敕印便宜從事﹔以吏部侍郎李永佑﹑兵科給事中徐孚遠從行﹐皆肯堂同里人也﹝按紀年﹐時永佑官太常寺卿﹐本傳云加侍郎銜﹐又以爲上海人﹞。肯堂乃請平海將軍周鶴芝將前軍﹐定洋將軍辛一根將中軍﹐樓船將軍林習山﹝繹史﹑鮚埼亭集﹑紀年並作林習。而紀年丙戌十二月鄭成功起兵海上﹐又云以林習山爲樓船鎭﹐是否一人﹐未詳﹞將後軍。行有日矣﹐芝龍密疏止之﹔以其私人郭必昌代爲總制﹐命肯堂回福京監鄕試事。

丙戌八月﹐閩中陷﹐肯堂飄泊海外﹐出私財募兵﹐與周鶴芝共事。尋爲鶴芝所忌﹐乃北發。己丑十月﹐至舟山。魯王拜爲東閣大學士﹐加太傅。辛卯八月﹐北兵大至﹐有勸肯堂他適者。肯堂曰「我昔爲閩撫﹐應死封疆﹐以唐王存亡未審﹐故不死。後知魯王在﹐是亦髙皇帝子孫﹐因事之。今更何所圖﹐惟有一死而已」﹗北兵乘大霧集螺頭門。定西侯張名振奉王航海搗吳淞﹐思牽制北兵﹐以肯堂爲畱守。城中兵六千﹑居民萬餘﹐堅守十餘日。城破﹐肯堂衣蟒玉南向坐﹐視其妾周氏﹑方氏﹑姜氏﹝鮚埼亭集云﹕姜姬投水死﹞﹑畢氏﹑子婦沈氏﹑女孫茂漪次第縊死﹐乃從容賦詩﹝紀年載其詩云﹕虛名廿載誤塵寰﹐晚節空餘學圃間。難賦歸來如靖節﹐聊歌正气續文山。君恩未報徒長恨﹐臣道無虧在克艱。寄語千秋靑史筆﹐衣冠二字莫輕刪﹞﹐自縊於院左之雪交亭﹝國朝賜謚忠穆﹞。雪交亭者﹐滿院梨花﹐肯堂平日請書處也。

中軍將林志燦﹑林桂並格鬥死。守備吳士俊﹑家人張俊﹑彭欽﹝繹史﹑鮚埼亭集並作歡﹞皆絕脰死。

北帥聞肯堂有絕命詞手迹﹐懸賞募之。一老兵得之以獻﹔北帥賞之﹐不受﹐曰「我志在表揚忠義耳﹐不爲利也」﹗

蘇兆人字寅堂﹝鮚埼亭集作寅侯﹞﹐吳江人﹐諸生﹐少師事張肯堂。南都失守﹐亡命海上。肯堂旣相薦﹐授中書舍人﹔尋進禮部主事。嘗謂肯堂曰「先生他日必死國事﹐兆人當爲先驅」。時傳江陰諸生黃毓祺殉節時獄中詩至﹝小腆紀年云﹕毓祺字介玆﹔貢生。乙酉閏六月起兵行塘﹐己丑三月被執﹐至江寧﹐不屈死。有小遊仙詩云﹕大夢誰分醜與妍﹐白楊風起總茫然。瓠緣無用從人剖﹐膏爲能明苦自煎。桂折蘭摧誠短景﹐蕭敷艾菀豈長年。歸途不向虛無覓﹐朽骨徒爲蔓艸纏。爲愁艸盛稻苗稀﹐日暮徐看荷鍤歸。何處先生多好好﹐此中居士故非非。肥魚不肯憐蛟瘦﹐飽鷃偏能笑鶴饑。請讀蒙莊齊物論﹐橫空白月冷侵衣。散發人間汗漫遊﹐風吹白日忽西流。淘沙慣嚇斜飛燕﹐孔雀偏逢抵觸牛。鄕裏小兒朝拜相﹐江湖暴客夜封侯。神仙赤舌如飛電﹐開口舒光笑不休。腹中書任他人曬﹐犢鼻褌從甚處懸﹖惟有丹心堅自愛﹐忍能鑿破化爲圓。最無根蒂是人羣﹐會合眞成偶爾文。沙際驚鷗常泛泛﹐風前落葉自紛紛。掉頭東海隨煙霧﹐屈指西園散雨雲。況復炎涼堪絕倒﹐灞陵愁殺故將軍。百年世事奕棋枰﹐冷眼常觀局屢更。烏喙只堪同患難﹐龍頭難與共升平。遙空自有饑鷹擊﹑古路曾無狡兔橫。爲報韓盧並宋鵲﹐只今公等固當烹。四章自注七夕作﹞﹐肯堂﹑兆人並和之﹝紀年云﹕兆人和詩有「不攺衣冠可爲士﹐誤移頭面卽成魔」句﹞。及舟山破﹐賦絕命詞曰「保發嚴夷夏﹐扶明一死生。孤忠惟自許﹐義重此身輕」。拜肯堂曰「兆人行矣」﹗卽縊於雪交亭下﹝國朝賜謚節湣﹞。肯堂拜且哭﹐以酒酹之﹐而後自縊。

吳鐘巒字峻伯﹐別字稺山﹐號霞舟﹐南直武進人。弱冠爲諸生﹐出入文壇者四十餘年﹐海內推爲名宿而不得第。晚以貢生教諭光州﹐從河南鄕舉﹐成崇禎七年進士﹐年已五十八矣。授長興知縣﹑以旱潦徵練餉不中額﹐謫紹興府照磨。踰年﹐移桂林推官。聞京師變﹐流涕曰「馬君常﹝小腆紀年云﹕謂馬世奇﹞必能死節」。已而果然。

福王立﹐遷禮部﹝南疆繹史作吏部﹞主事。行抵南雄﹐聞江南陷﹐轉赴福建﹐痛陳國計﹐唐王甚重之。補廣東副使﹐未行﹐閩中又亡。魯王次長垣﹐以錢肅樂薦﹐召爲通政使。肅樂﹑鐘巒﹐丙子同考所得士也。申明職掌疏﹐言「近來遠近奏章﹐武臣則自稱將軍﹑都督﹐文臣則自稱都禦史﹑侍郎﹐三品以下不屑署也。至所在遊食江湖者﹐則又假造僞印﹐販鬻官爵。偃臥邱園而曰聯師齊楚﹐保守妻子而曰聚兵數萬。請加嚴核﹐募兵起義者則當辧其冊籍花名﹐原任職官者則當辧其敕書札付」。王是之﹐升禮部尙書﹐原官如故﹐兼督學政。己丑七月﹐王次健跳﹐閩地盡失﹐每日朝於水殿。而鐘巒飄流所至﹐輒試其士之秀者入學﹔率之見王﹐襕衫巾絳﹐拜起秩秩。或哂其迂﹔鐘巒曰「陸秀夫在崖山舟中尙講大學﹐豈可顚沛失禮乎﹝按紀年﹐鐘巒曰﹕濟濟多士﹐維周之楨﹐可以亂世而失教士耶﹖在舟山﹐朱永佑與講顧氏東之學﹐或笑其迂。答曰「然則崖山陸丞相亦非耶」﹞﹖十月﹐從至舟山﹐加太子太保。辛卯八月﹐舟山破。鐘巒時在普陀﹐慷慨語人曰「昔者吾師髙忠憲公﹝紀年云﹕謂髙攀龍﹞與吾弟子李仲達死奄難﹐吾爲詩哭之﹔吾友馬君常死國難﹐吾爲詩哭之﹔吾門生錢希聲從亡而死﹐吾爲詩哭之﹔吾子福之倡義而死﹝按紀年﹐以乙酉六月起兵太湖﹐越三月﹐事敗﹐投湖死﹐國朝入祀忠義祠﹞﹐吾爲詩哭之。吾老矣﹐不及時尋塊漧淨土﹐卽一旦疾病死﹐其何以見先帝﹑謝諸君於地下哉﹖然吾從亡之臣﹐當死行在」。遂復渡海入城﹐與大學士張肯堂訣曰「吾以前途待公」。乃至文廟﹐積薪左廡下﹐藏所注易經於懷﹐抱孔子木主﹐舉火自焚。賦絕命詞曰「只爲同志催程急﹐故遣臨行火澣衣」。時年七十五﹝國朝賜謚忠烈﹞。

李向中字豹韋﹐號立齋﹐湖廣鐘祥人﹐崇禎十三年進士﹔授長興知縣﹐以能調秀水﹐內遷車駕司主事。甫至淮而國亡。福主時﹐進郎中﹐巡視浙西嘉湖兵備﹐尋調蘇松。甫至任而南都又亡。乃與沈猶龍﹝小腆紀年云﹕字云升﹐華亭人﹐萬曆丙辰進士﹐歷官至兵部右侍郎。乙酉八月﹐松江破﹐中流矢死﹞﹑夏允彜等起兵不克﹐走至閩。唐王以爲尙寶卿。閩中敗﹐避海濱。劉中藻起兵於福安﹐向中同朝於王所﹐拜兵部侍郎﹐巡撫福寧﹐監福安軍。福安破﹐從王航海﹐進兵部尙書﹐兼掌都察院事。從至舟山﹐加太子太保。是時諸臣寄命舟楫﹐日炙風餐﹐面目黧黑﹔獨向中丰采隱然﹐白皙如故。庚寅冬﹐丁外艱﹐令墨縗視事。辛卯八月﹐舟山破﹐嘆曰「先帝以治行拔向中﹐不能死難﹔華亭之役﹐不與沈﹑夏諸公俱死﹔福寧之役﹐不與劉公俱死﹔偸生七載﹐亦希得一當以報先帝。今已矣﹗我死﹐幸投我海中以志恨」。北帥召之﹐大罵不赴﹔發兵捕之﹐以縗絰見。北帥呵之曰「聘汝不至﹐捕之卽來﹐何也」﹖向中瞠目曰「前則辭官﹐今來就戮耳」﹗因大罵而死。其絕命詞有「血化萇弘碧﹐相向燃死灰」之句。行刑者乃其舊部﹐遂投其屍於海。年四十一﹝國朝賜謚忠節﹞。長子善毓從死。

朱永佑字爰啟﹐號聞玄﹐南直上海人。崇禎七年進士﹐授刑部主事。攺吏部﹐乞假歸。友人問近讀何書﹖曰「忠孝二字未熟﹐何暇丹鉛」﹖乙酉﹐南都大亂﹐預於夏﹑陳諸公之事。唐王立於閩中﹐召爲文選司郎中﹐攺戶﹑兵二科給事中﹐遷太常寺卿﹐兼原官。時尙書張肯堂出募舟師﹐乃加永佑侍郎銜偕行。數勸鄭芝龍毋降﹐不聽﹔將遣力士趙牧刺之﹐亦不果。閩中破﹐魯王擢拜刑部侍郎。王至臺﹐加吏部左侍郎。舟山建國﹐以工部尙書仍兼吏部事。辛卯八月﹐舟山破﹐適病不能起﹐被執。北帥勸之曰「文丞相尙有黃冠歸故鄕之語﹐先生若肯剃髮﹐便可不死」。永佑曰「吾發可剃﹐何待今日」﹖遂口占絕命詩﹐有云「縱使文山猶在日﹐也應無發戴黃冠」。請死益力﹐趺坐受刃。其僕負屍出城﹐流血沾衣﹐哭曰「主生前好潔﹐今遂無知耶」﹖血遂止﹝國朝賜謚烈湣﹞。

●海東逸史卷十一

翁洲老民手稿

列傳八

黃斌卿號虎癡﹐興化衛人﹐以恩例授把總。崇禎間﹐官至翁洲參將。福王時﹐擢浙江﹝小腆紀年作江北﹞總兵。南都亡﹐遁歸。唐王立﹐得附勸進﹐乃上言「舟山爲海外巨鎭﹐番舶來往﹐饒魚鹽之利。西連越郡﹑北達長江﹐此進取之地也」。王善之﹐封爲肅虜伯﹐賜劍印﹐率兵屯舟山﹐得便宜行事。魯王監國﹐以兵來會﹐進侯。紹興陷﹐富平將軍張名振扈王出海投斌卿﹐斌卿不納﹐王遂飄泊外洋。然斌卿怯於大敵而勇於害其同類。副使荊本徹屯小沙嶼﹐斌卿擊殺之﹐並其眾。叛將張國柱悉攻舟山﹐爲阮進敗去﹐斌卿復得其樓船百號﹐聲勢益振。而進實名振之水營部將﹐斌卿間之﹐使背名振﹐奪其船隻﹑軍資﹑器械無算。寧國公王之仁﹑鎭倭將軍王鳴謙至舟山﹐斌卿並誘擊之。忠威伯賀君堯以殺禮部尙書顧錫疇﹝紀年云﹕字瑞屏﹐昆山人﹐萬曆己未進士﹐南都授禮部尙書﹐閩中進東閣大學士﹐國朝賜謚節湣﹞﹐爲眾論所不與﹐挾重貲來舟山﹔斌卿遣盜殺之﹐掠其貲。平西將軍王朝先在蛟關﹐斌卿利其兵力﹐貽書招之﹔中途遣將假迎劫之﹐朝先跳水得免。於是﹐諸將積恨斌卿。會王在沙埕﹐名振﹑進同往迎之。進軍饑﹐恃昔日保全舟山之力﹐以百艘來告急﹔斌卿不應﹐亦不使人至行在。朝先遂與名振﹑進合詞上疏於王﹐揭其罪惡。有旨奉討﹔斌卿遣其將朱玫﹝紀年作玖﹞﹑陸瑋禦之﹐輒敗﹐求救於安昌王恭■﹝木梟﹞。大學士張肯堂上章待罪所﹐「不攺心以事君者有如水」。又議和於諸營曰「彼此皆王臣也﹐兵至無妄動﹐靜候處分」﹗初皆安堵﹐旣而玫﹑瑋背約出洋﹐諸將疑斌卿之逃也﹐縱兵擊之﹐沈斌卿於水﹝國朝賜謚節湣﹞。二女皆死焉。

王朝先﹐故四川土司也﹝小腆紀年云﹕翁洲人﹞。崇禎中﹐調徵遼東﹐官平西將軍。京師陷﹐南奔。魯王時﹐擁兵蛟關。黃斌卿利其兵力﹐屢貽書招之。朝先率二艦渡橫水洋﹐斌卿卽遣標將朱玫﹑陸瑋以假迎劫之﹐朝先跳水得免。旣至﹐斌卿摘其印﹐畱之部下﹐不任以事。定西侯張名振爲之力請﹐還其印﹔解衣衣之﹐贈以千金。朝先居閒﹐請徇邊海。至奉化之鹿頸﹝南疆繹史作鹿頭鎭﹞﹐四﹑五月而聚兵數千﹐邊海爲之出賦。丁亥﹐王次長垣﹐封爲平西伯﹝紀年作己丑七月受封伯爵﹐監國紀同﹞。朝先於是深結名振及蕩胡伯阮進﹐以二人與斌卿有隙也。己丑﹐閩地盡陷﹐王至健跳﹔軍饑﹐告急斌卿。斌卿不應。會斌卿標將黃大振得罪逃朝先所﹐因誑朝先曰「將軍家口及標屬盡被本爵所鈔沒﹐某以苦諫獲戾﹐故出亡耳」。朝先積恨久﹐遂與名振﹑進合兵攻之﹐殺斌卿而並其眾。

朝先旣得志﹐威福日作﹐漸與名振攜貳﹔爭糧爭汛﹐逞力恃彊。名振銜之。辛卯二月﹐名振忽引兵至。時朝先居守舟山﹐名振治兵南田﹐朝先不虞其見襲也﹐士卒散遣民捨﹐倉猝無備﹐手格數人而死。

周鶴芝字九玄﹝小腆紀年作號九京﹞﹐福淸人。讀書不成﹐去而爲盜於海。嘗往來日本﹐以善射名﹐與撒斯瑪王結爲父子﹐故在海中無不如意。間至家﹐爲有司迹捕﹐系獄三年﹐賄吏得解﹐爲盜如故。久之就撫﹐以黃華關把總稽察商船。唐王立﹐加水軍都督﹐封平海將軍﹐副黃斌卿駐舟山。斌卿爲人猜忌﹐而鶴芝慷慨下士﹐來者多歸附﹔由是與斌卿不合。魯王在紹興﹐鶴芝議乞師日本﹐已有成約﹔斌卿止之曰「大司馬余煌書來﹐此吳三桂乞師之續也」。鶴芝怒而入閩。斌卿乃自遣其弟孝卿同禦史馮京第往。日本不見鶴芝﹐師卒不出。

王至長垣﹐禡牙出師﹐封鶴芝爲平夷伯。鶴芝帥師復海口﹐以參議林鑰舞﹑總兵趙牧守之。旋復陷﹐鑰舞﹑牧並死之﹐鶴芝退保火燒嶴。尋同鄭彩﹑阮進之師攻福州﹐復敗績。王至舟山﹐鶴芝與弟瑞以樓船三百餘號分屯之三盤﹐以爲舟山犄角。未幾﹐與瑞有隙。王使吳﹝紀年作胡﹞明中往解之。明中至﹐構之益甚﹔瑞遂南依鄭彩﹐鶴芝亦北結阮進。彩與鄭成功爭廈門﹐爲成功所敗﹐泊沙埕。鶴芝﹑進旣怨瑞﹐而張名振欲結歡成功﹐遂與鶴芝﹑進擊破彩之餘兵。鶴芝軍遂振。辛卯八月﹐舟山破﹐鶴芝航海往日本﹐不知所終。

鑰舞莆田人﹑趙牧常熟人﹐並爲鶴芝客。鄭芝龍之降北也﹐鑰舞陳八不可﹐弗聽。監軍朱永佑謂鶴芝曰「虞山趙牧﹐其人勇士也﹐我欲使見芝龍而刺之」。不果。後並死海口。

阮進會稽人﹐本海中盜也﹐善水戰。富平將軍張名振拔之﹐使管水營。嘗率一艦﹐破賊船三百餘﹔故海上多望而畏之。叛將張國柱攻舟山﹐黃斌卿不能禦﹐進以四舟衝國柱營。時秋濤方壯﹐大炮乘之﹐所向糜碎﹐國柱僅以身免。斌卿獲其樓船﹑器械無算﹐反忌名振之有是人也﹐以計間之﹐使背名振而從己。進心弗善也。

丁亥﹐王次長垣﹐封進蕩胡伯。己丑六月﹐名振復健跳所以處王。七月﹐北兵圍健跳﹐進率其樓船數百奮勇而至﹐金鼓震天﹐北兵解去。九月﹐軍饑﹐進恃昔日保全舟山之力﹐以百艘泊舟山告急﹐斌卿不應﹔遂與名振﹑朝先等合兵攻之﹐殺斌卿﹐投之於海。由是﹐水師盡歸於進。王至舟山﹐加進太子太保。辛卯八月﹐北兵分三道來攻﹔名振扈王出海﹐而使進居守。進詣海門議和﹐北人欲誘之﹐進以數船脫歸。值北師舟過﹐進投以火球﹐風轉篷腳﹐反擊進面﹐創甚投水﹐爲北兵所獲。逼之降﹐大罵﹔乃殺之。

侄駿﹐初官英義將軍﹐加封英義伯。舟山破﹐與名振扈王出海﹐屯廈門。乙未﹐與總制陳雪之共攻舟山﹐破之。丙申﹐復陷﹐與雪之並赴海死。

姚志卓字子求﹐興人﹝小腆紀年云﹕與金堡同裏﹐系仁和人﹞。乙酉閏六月﹐與參將方元章起兵﹐以錢唐人張起芬爲將﹐攻破余杭﹐與江東諸營遙爲聲援。金堡﹝紀年云﹕字道隱﹐崇禎庚辰進士﹞至閩﹐奏其戰功﹐唐王封爲仁武伯。十二月﹐余杭陷﹐走於潛﹔元章戰死。丙戌十月﹐戰江山﹐又敗﹐遁入處州山中。其兄志元僞稱卓已降﹐志卓得脫而志元見殺。是月﹐與詹兆恆﹝紀年云﹕字月如﹐江西永丰人﹐崇禎辛未進士﹐歷官至兵部尙書。丁亥三月﹐攻開化不克﹐死之。國朝賜謚忠烈﹞同破永丰。共後遷徙無常。至乙未冬﹝紀年作甲午正月﹞﹐定西侯張名振﹑少司馬張煌言率水師至鎭江﹐志卓以其兵來會﹐力攻崇明﹐沒於陣。而起芬被執至杭﹐懸之樹間射殺之。素不讀書﹐臨行有詩云「身經刀過頭方貴﹐死不泥封骨亦香」。

●海東逸史卷十二

翁洲老民手稿

列傳九

張名振字侯服﹐山西人﹐南京錦衣衛籍。崇禎末﹐以副將任臺州石浦遊擊﹐封富平將軍﹝據小腆紀年﹐魯王監國始加是銜﹞。乙酉﹐杭州失守﹐潞王降。錢肅樂等舉義﹐名振以兵來赴。魯王監國﹐封富平伯。丙戌六月﹐江上師潰﹐名振棄石浦﹐遣中軍方簡以舟師迎王出海﹐投肅虜伯黃斌卿於舟山﹔斌卿不納﹐遂飄泊外洋。會閩中永勝伯鄭彩以失撫州獲罪﹐乃遣其將陳輝來迎王﹐遂居廈門﹔封彩建國公﹐進名振定西侯。丁亥四月﹐吳淞提督吳勝兆反正﹐以蠟書來求援﹔斌卿不敢應﹐而故都禦史﹝按紀年﹐時方進侍郎﹞沈廷揚及僉憲張煌言﹑侍禦馮京第並勸名振以其兵就約。時斌卿已進肅虜侯﹐其肅虜伯故印猶在﹐名振卽以其印封勝兆﹐刻師期﹐而請廷揚﹑煌言﹑京第及給事中徐孚遠監其軍以行。聯■﹝舟宗﹞二千﹐將抵崇明﹐海嘯大風舟覆﹐踉蹌而歸﹐廷揚死焉。己丑六月﹐帥師復健跳所。時閩地盡陷﹐鄭彩亦棄王而去﹐名振迎王至浙。九月﹐與蕩胡伯阮進﹑平西伯王朝先合兵攻舟山﹐殺斌卿﹔王遂移蹕舟山﹐稱行在焉。乃進名振太師﹐當國政。辛卯七月﹐北兵三道攻舟山。名振以蛟關天險﹐海上諸軍熟於風信﹐足以相拒﹐必不能猝渡﹔乃畱阮進守橫水洋﹐而自以兵奉王搗吳淞以牽制之。軍甫發﹐而進以反風失勢戰死﹐城遂陷。名振聞信慟哭﹐欲投於海﹐王與諸將救之而止。乃復與英義伯阮駿扈王出海﹐至廈門﹐見延平王鄭成功。成功大言曰「汝爲定西侯數年﹐所作何事」﹖名振曰「中興大業」。成功曰「安在」﹖名振曰「濟則徵之實績﹐不濟則在方寸間耳」。成功曰「方寸何據」﹖名振曰「在背上」。卽解衣示之﹐有「赤心報國」四字﹐長徑寸﹐深入肌膚。成功見之愕然﹐悔謝曰「久仰老將軍聲望。柰多憎之口何」﹗因出歷年謗書盈筐﹐名振﹝﹖﹞立命火之。於是待名振以上賓﹐行交拜禮﹐總制諸軍。

癸巳春﹐名振請師北上。成功與兵二萬﹑糧三月﹐以兵部侍郎張煌言監其軍。師過舟山﹐遙祭死事諸公﹔遂入長江﹐趨丹陽﹐掠丹徒﹐登金山﹐望石頭城﹐遙祭孝陵﹐三軍慟哭失聲。題詩絕壁﹐有「十年橫海一孤臣」之句﹝原注﹕詩云﹕十年橫海一孤臣﹐佳气鐘山望裏眞。鶉首義旗方出楚﹐燕云羽檄已通閩。王師枹鼓心肝碎﹐父老壺漿涕淚頻。南望孝陵兵縞素﹐會看大纛禡龍津。冬盡撤回。明年春﹐益以兵將﹐再入長江﹐掠瓜州﹐侵儀眞﹐抵燕子磯﹐札營平陽。時以上游有蠟書請爲內應﹐故名振再舉。而所約卒不至﹐乃還﹐復屯軍南田。

名振與士卒同甘苦﹐諸軍感甚﹐有「太師旣枵腹﹐我輩亦忘饑」之謠。會故仁武伯姚志卓﹑誠意伯劉孔昭並以軍來﹐依名振立營﹐號召舊旅﹐聲勢益振。遂攻崇明﹐入吳淞﹐掠戰船六百餘號﹐徑入山東登萊諸處﹐直抵髙麗而還﹝按紀年﹐癸巳三月請兵北上﹐姚志倬﹑劉孔昭以眾來依﹐駐營崇明﹐尋撤回。九月﹐復駐平陽﹐糧絕。十二月﹐大兵與戰﹐敗績。甲午正月﹐以上游有蠟書爲內應﹐再入長江﹐登金山﹐遙祭孝陵﹐題詩東下。四月﹐復以海艘至儀眞﹐焚商船六百號。尋以沙船入山東登萊諸處﹐直抵髙麗乃還﹞。

乙未冬﹐英義伯阮駿﹑總制陳雪之帥師破舟山﹐北將巴臣興降。名振徒步痛哭入城﹐至故宮﹐祭元妃陳氏及殉難諸忠臣﹐又祭其母﹐大作佛事﹐哀動三軍﹝按紀年﹐事在是年五月﹞。旋感疾。臨終起坐擊牀﹐連呼先帝數聲而沒﹝紀年云﹕時乙未十一月丁未也﹞。有大星隕海﹐光芒如電﹐聲甚洪。葬時﹐白鶴千羣﹐盤旋數日而去。

先是舟山破﹐名振母李氏自縊死﹐庶母範氏赴水死﹐妻馬氏奉其舅木主赴火死。兄諸生名甲﹐觸階死。弟左都督名揚﹐被執不屈死﹝國朝賜謚烈湣。紀年云﹕母範氏﹑妻馬氏﹑弟名揚闔門自焚死﹐兄名甲﹐奉木主自焚死﹔不著李氏﹞。內侄職方主事馬呈圖﹑兵部司務馬貢圖﹑參謀顧民楫﹝監國紀作明楫﹐紀年同。入太廟題詩﹐有「愁魂應傍孝陵歸」之句﹐扼吭死。勝朝殉節諸臣錄云﹕順天人﹐國朝入祀忠義祠﹞﹑監軍禦史梁隆吉並自刎死。部將焦文﹝紀年作焦文玉﹞字稚存﹐山西人﹐官總兵﹔舟山破﹐力戰負傷自刎死。妻張氏葬畢﹐亦自刎。楊復葵字向升﹐亦山西人﹐官陸師副將﹔舟山破﹐其標下挾之降﹐投水死。計一門三十餘人﹐無一存者﹗

●海東逸史卷十三

翁手老民手稿

列傳十

張煌言字符箸﹐號蒼水﹐鄞縣人﹔刑部員外郎圭章子。少時跌踢不羈﹐常負博進錢﹐醉臥社祠中﹔夢神謂之曰「君宜自愛﹐他日成大事者君也」。由是感寤﹐折節讀書。崇禎十五年舉鄕試﹐明年下第歸。京師陷﹐憤不欲生。乙酉閏六月﹐錢肅樂等舉兵﹐移檄會諸鄕老。煌言先至﹐卽遣迎魯王於天臺﹐授行人。至會稽﹐賜進士出身﹐加翰林院編修﹐攺兵科給事中﹐入典制誥﹐出籌軍旅﹐頗見其優。紹興破﹐泛海入舟山﹐道逢富平將軍張名振﹐扈王入閩﹐從之。旣至﹐招討使鄭成功以前頒詔之隙﹐修寓公之敬於王﹐而不爲用。煌言勸名振還石浦謀再舉﹐加右僉都禦史﹐自立一營曰「平岡軍」。時黃斌卿守舟山﹐名振以石浦之軍與爲犄角。明年春﹝小腆紀年作丙戌四月﹐監國紀同﹞﹐吳淞提督吳勝兆請以所部來歸﹐斌卿不欲往﹐煌言勸名振應之﹐遂監其軍以行。抵崇明﹐大風舟覆﹐煌言等皆被執﹐乘間脫歸。已將諸將殺斌卿﹐王至舟山﹐煌言以所部入衛﹐拜兵部右侍郎。辛卯八月﹝紀年作九月﹐監國紀同﹞﹐舟山破﹐煌言與名振扈王再入閩﹐次廈門。時滇中已封鄭成功爲延平王﹐軍容甚勝﹐不肯奉王。煌言獨以名振之軍爲王衛﹐時時激發諸藩﹐使爲致貢。然煌言極推成功之忠﹐嘗曰「招討始終爲唐﹐眞純臣也」﹗成功聞之﹐亦曰「侍郎始終爲魯﹐豈與吾異趣哉」﹗故成功與煌言所奉不同﹐而其交甚睦。

癸已春﹐會名振之師入長江﹐烽火逮金陵﹐江南震動。時上游故有宿約﹐而失期不至﹐左次崇明。甲午﹐再入長江﹐故誠意伯劉孔昭以軍來會。或以孔昭南都亂臣﹐宜絕之﹔煌言曰「孔昭罪與馬﹑阮等﹐然馬﹑阮再賣浙東﹐而孔昭以操江親兵棲遲海上累年﹐則其心尙可原也」。明年﹐名振卒﹐遺言以所部歸煌言。時王已去監國號﹐通表滇中﹔桂王遣使加煌言左侍郎兼翰林院學士。己亥﹐成功與煌言會於天臺﹐悉師北上。六月﹐成功攻鎭江﹐煌言以偏師薄觀音門﹐乘虛﹝原作應﹐以意攺﹞入江浦。會所遣別將以蕪湖降書至﹐乃至蕪湖。傳檄郡縣﹐大江南北相率來歸﹐其已下者四府﹑三州﹑二十四縣。而成功以累捷﹐又聞江北如破竹﹐謂金陵可旦夕下。前鋒將余新銳而輕﹐士卒樵蘇四出﹐營壘一空﹔北師諜知之﹐以輕騎襲破前屯﹐擒新去。成功倉猝移帳﹐諸營瓦解。其將甘輝﹝紀年云﹕海澄人﹞以馬躓被擒﹐之。軍遂大潰﹐竟撤鎭江之師出海。煌言歸路已梗﹐乃引舟歸鄱陽。八月七日﹐與楚師遇而兵潰﹐焚舟登陸﹐士卒尙數百人。歷霍山﹑英山﹐度東溪嶺﹐追兵奄至﹐士卒皆竄﹐止一童﹑一卒從。迷失道﹐乃賂土人爲導﹐變服夜行。由樅陽湖出江﹐渡黃湓﹐抵東流之張家灘﹐陸﹝原作隨﹐以意攺﹞行建徳﹑祁門﹝原訛山﹐據繹史正﹞兩山之中﹐由休寧入嚴州。旣而山行﹐自東陽﹑義烏出天臺﹐以達海壖。樹纛嗚角﹐散亡復集。遣使告敗滇中﹐且引咎。桂王手敕慰問﹐加煌言兵部尙書﹐兼東閣大學士﹐命乃奉魯王監國。而成功自喪敗之後﹐不能自振﹐思取臺灣以休士。煌言貽書挽之﹐謂「軍有進寸﹑無退尺﹐今入臺﹐卽將來兩島皆不可守。孤天下之望矣」﹗成功不聽。

壬寅春﹐滇中陷。五月﹐成功亦卒於臺。北安撫使以書來招煌言。煌言復書略言「不佞所以百折不回者﹐上則欲匡扶宗社﹑下則欲保捍桑梓﹐乃因國事之靡寧﹐而致民生之愈蹙。十餘年來﹐海上芻茭糗糒之供﹑樓櫓舟航之費﹐敲骨吸髓﹐言之慘然。況復重之以遷徙﹐訖以流離﹐哀我人斯﹐亦已勞止﹗今執事旣以保民息兵爲言﹐則莫若盡復濱海之民﹐卽以濱海之賦畀我。在貴朝旣捐棄地以收人心﹐在不佞亦暫息爭端以俟天命。當與執事從容羊﹑陸之交﹐別求生聚教訓之區於十洲三島間。而沿海籍我外兵﹐以禦他盜。是珠崖𨿽棄﹐休息宜然﹔朝鮮自存﹐艱貞如故。特恐執事之疑且畏耳。則請與幕府約﹐但使殘黎朝還故土﹐不佞卽當夕掛髙帆﹐不重困此一方也」。

十一月﹐魯王薨於金門。煌言泣曰「孤臣之棲棲有待﹑徒苦部下﹑相依不去者﹐以吾主上也。今何望乎」﹗甲辰六月﹐遂散軍於南田之懸嶴﹝小腆紀年作懸山嶴﹞﹐其地在海中﹐荒瘠無人﹔山南有■﹝氵義﹞港可通舟楫﹐而其北爲峭壁。煌言因結茅居之。北帥懼終爲患﹐募得其故校﹐以夜半從山背緣蘿逾嶺而入﹐暗中執之。七月十七日﹐至寧波﹝紀年云﹕十七日被執﹐越二日至寧波﹞。北帥舉酒屬曰「待公久矣」﹗煌言曰「父死不能葬﹑國亡不能救﹐死有餘罪﹔今日之事﹐速死而已。何必多言」﹗至杭州﹐供帳如上賓﹐自督﹑撫而下無不敬禮之。浙人賂守者﹐得睹一面爲幸。煌言方巾葛衣﹐終日南面坐﹐不言不食﹐惟啜水而已﹔見者以爲天神。九月七日﹐臨刑赴市﹐在竹輿中遙望鳳凰山一帶﹐始一言曰「好山色」﹗因索筆賦絕命詞數章﹝行朝錄載其詞云﹕義幟縱橫二十年﹐豈知閏位在於闐。桐江空系嚴光釣﹐笠澤難回範蠡船。生比鴻毛猶負國﹐死畱碧血欲支天。忠貞自是孤臣事﹐敢望千秋靑史傳。國亡家破欲何之﹐西子湖頭有我師。日月雙懸於氏墓﹐乾坤半壁嶽家祠。慚將赤手分三席﹐特爲丹心借一枝。他日素車東浙路﹐怒濤豈必盡鴟夷。何事孤臣竟息機﹐魯戈不復挽斜暉。到來晚節慚松柏﹐此去淸風笑蕨薇。雙鬢難容五嶽住﹐一帆仍向十洲歸。疊山遲死文山早﹐靑史他年任是非。又明季南略所載二首﹐諸書所無﹐備錄之。詩云﹕揶揄一息尙圖存﹐吞炭吞氈可共論。復望臣靡興夏祀﹐祗憑帝眷答商孫。衣冠猶帶雲霞色﹐旌旆仍畱日月痕。贏得孤臣同碩果﹐也畱正气在乾坤。不堪百折播孤臣﹐一望蒼茫九死身。獨挽龍髯空問鼎﹐姑畱螳臂彊當輪。謀同曹社非無鬼﹐哭向秦庭那有人﹗可是紅羊剛換劫﹐黃雲白艸木曾春﹞﹐挺立受刑﹐年四十五﹝國朝賜謚忠烈﹞。參軍羅子木﹑僕人楊冠玉殉焉。子萬祺﹐已先三日死鎭江。

子木名綸﹐以字行﹐溧陽人。己亥﹐煌言師出長江﹐子木挾策上謁﹔煌言奇之﹐欲畱之幕﹐以父老辭。成功因彊其奉父泛海。子木至海上﹐不欲參成功軍事﹐因奉父北行﹐將赴煌言軍﹔猝遇北兵格鬥﹐子木墮水得救起﹐而其父被縛去。子木輾轉閩南﹐思出奇計以救父。逾時不得音問﹐嘔血幾死﹐復赴煌言軍。煌言勉以立功﹐卽爲報讎。遂相依不去﹐竟同死。

冠玉鄞人。

●海東逸史卷十四

翁洲老民手稿

忠義一

董志寧字幼安﹐鄞縣人﹔歲貢生﹐以名節自勵。乙酉六月﹐北兵入浙﹐志寧與同裏諸生陸宇■﹝火鼎﹞﹑張夢錫﹑華夏﹑王家勤﹑毛聚奎徧謁搢紳﹐勸以舉義﹐皆笑以爲狂﹔獨刑部員外郎錢肅樂是之﹐顧其事莫能集。閏六月八日﹐余姚兵起。明日﹐會稽應之。又明日﹐鄞人始會議﹐肅樂獨任之﹝按小腆紀年﹐余姚兵起系初九日﹐鄞縣則十二日也﹞。而故太僕謝三賓家富耦國﹐適從江上迎降歸﹐惡聞其事。定海總兵王之仁﹐亦以迎降得仍舊任者。三賓私遺書﹐乞以所部來斬此六狂生﹐當以千金爲壽。之仁許之﹐旣而中悔﹐致書肅樂請自效﹐三賓不知也。望日﹐大會演武場﹐之仁出書責三賓﹐令斬以祭纛。三賓叩頭乞哀﹐請出家財充餉﹐乃止。

魯王監國﹐授志寧大理寺評事﹐視師瓜裏。而三賓亦至﹐以賂結戚畹張國俊﹐驟躋東閣﹐志寧遂棄官歸。丙戌六月﹐江幹師潰﹐三賓復降。時浙地盡陷﹐祗存舟山﹑石浦﹐而航海之軍至長垣﹐連取閩海州縣﹐且逼福州。於是北兵之備浙者﹐頗抽以備閩。浙中諸山﹐因復結寨自固。志寧與華夏﹑王家勤及諸生楊文琦﹑楊文瓚﹑屠獻宸﹑董徳欽等謀取寧﹑紹﹑臺諸府﹐遣使走舟山約黃斌卿﹐又約義旅之在四明者王翊﹑在東山者李長祥﹐令以兵攻寧波﹐而己翻城應之。復爲三賓所諜知﹐發其事。志寧與徳欽逸去﹐而五人皆遇害﹐所謂五君子也。

魯王至舟山﹐遷志寧兵科給事中。時時奉使入內地﹐聯絡山寨諸軍﹐以爲海上策應。辛卯九月﹐舟山破﹐自刎﹝明史﹑通鑑輯覽﹑南疆繹史並作縊﹞死﹝國朝賜謚忠節﹞。繼妻羅氏聞訃﹐仰藥卒。子士駿﹑士驤﹐蹈海不返。僕文周﹐縞素終身。

華夏字吉甫﹐一字過宜﹐號默農﹐浙江定海人﹐後遷鄞。貢生﹐通樂律。少與同裏王家勤同受業於倪鴻寶﹐又同學於黃石齋﹐又同參劉蕺山講席。杭州破﹐與董志寧等佐錢肅樂起兵。魯王監國﹐授職方郎中﹝鮚埼亭集云﹕授兵部司務﹐進職方主事﹞。江幹師潰﹐慟哭歸。戊子﹐復謀翻城之舉﹝按行朝錄﹐此舉在丁亥二月﹞﹐乞師翁洲﹐黃斌卿許之﹐乃歸。而其書爲偵者所得﹐降臣謝三賓証之﹐遂被執。當事詰同謀者﹐夏慷慨獨承﹐曰「心腹腎腸肝膽﹐吾同謀也」。再拷之。大呼曰「太祖髙皇帝造謀﹑烈皇帝主兵﹑安皇帝主餉﹐其餘甲申﹑乙酉殉節諸忠範公景文﹑史公司法而下﹐皆同謀也」。當事利三賓之財﹐亦誣以同謀﹐令夏引之﹔夏對曰「若謝三賓者﹐齷齪鄙夫﹐反面易行﹐首先送款﹑建義之事﹐何可引之」﹗三賓在旁﹐搏顙以謝。夏在獄中﹐鼓琴賦詩如平日。絕命時﹐有白光一縷衝天而去。繼妻陸氏﹐名玉辰﹐知例當發遣﹐慮有污辱﹐乃結帨於梁﹐引頸就縊。帨忽絕﹐復取結之﹐須臾而盡。魯王監國翁洲﹐贈簡討﹐門人私謚曰「毅烈」﹝國朝入祀忠義祠﹞。

張夢錫字云生﹐鄞縣人。爲諸生﹐精武事。與董志寧等佐錢肅樂起兵﹐授兵部司務﹐擢禦史。江幹師潰﹐走結山寨﹐曰「大皎軍」。庚寅十月﹝小腆紀年作九月﹞﹐北兵至﹐夢錫持長矛出斗﹐殺傷略相當。眾寡不敵﹐遂死。其下五百餘人皆從之﹐無一降者。當戰時﹐有突圍而去者三人。翼日﹐有負夢錫屍葬之大皎之南鹿者﹐卽此三人也。

王家勤字卣一﹐號石雁﹐鄞縣人﹝小腆紀年云﹕定海人﹞。爲諸生﹐通經術﹐三禮俱有論說﹔受業劉宗周之門。與董志寧等佐錢肅樂起兵﹐授大理寺評事。江幹師潰﹐復謀翻城之舉。事泄﹐被執。移獄錢唐﹐累訊﹐瞠目無一語。乃殺之。門人私謚「忠潔」。著有靜遠閣集。

陸宇■﹝火鼎﹞字周明﹐號贛庵﹐鄞縣人﹔右都禦史世科子。以諸生﹐與董志寧等佐錢肅樂起兵﹐授監紀推官﹔俄進按察副使﹐仍監軍。江幹師潰﹐遁歸不出。歷十八年﹐復謀舉兵應海上。事泄被執﹐死之﹐年五十六。鄕人私謚「節介」。

毛聚奎字象來﹐一字文垣﹐自號吞月子﹐鄞縣人﹐貢生。與董志寧等佐錢肅樂起兵﹐參瓜裏幕務﹐授戶部郎中﹐專司餉事。紹興破﹐奔走山海之間﹐累遭名捕﹐行遁得免。六狂生之幸得終老牖下者﹐聚奎一人而已。

屠獻宸字天生﹐鄞縣人﹝小腆紀年云﹕定海人﹞﹐兵部侍郎大山曾孫。以諸生從軍﹐授車駕司﹝勝朝殉節諸臣錄作兵部職方﹞主事。江上事敗﹐角巾歸裏。戊子﹐與華夏等同謀翻城之舉﹔事泄被執﹐死之。監國還軍翁洲﹐贈大理寺丞﹝國朝賜謚烈湣﹞。妻朱氏﹐賢而有文。獻宸死﹐賦絕命詞而自經。

楊文琦字瑤仲﹐號楚石﹐鄞縣人。唐王臨軒﹐以貢生召對﹐授惠安訓導。尋加監紀推官﹐視惠安諸軍。閩亡返浙﹐與華夏等同謀翻城之舉﹔事泄被執﹐不屈死。妻沈氏﹐亦自經。監國還軍翁洲﹐贈兵科給事中﹝國朝入祀忠義祠﹞。

楊文琮字天璧。監國時﹐以諸生從軍﹐授職方郎中﹝小腆紀年作主事﹞。戊子﹐與謀翻城之舉﹐事泄遁去。張煌言托以聯絡中土事﹐自是每歲往來海上不絕。癸卯﹐有降卒自海上﹐言文琮將引海上將趙彪爲患。逮至錢唐﹐嘆曰「吾固雁行中漏网也﹐本可死矣」﹗賦絕命詞曰「憑誰瘞我孤山上﹐魄是梅花鶴是魂」。遂扼吭而卒。

楊文瓚字贊玉﹐號圓石﹐鄞縣人﹐崇禎十二年舉人。監國初﹐官禦史﹐力言閩﹑浙宜合不宜分。時方爭開讀禮﹐多不以爲然﹐文瓚乃入閩。又力言當聯絡閩﹑浙以爲同仇﹐不當啟爭端。唐王然之﹐乃命以掌貴州道﹐扼防建﹑延三關。而浙東亡﹐仙霞告急﹐唐王出走﹐乃返故里。與華夏等同謀翻城之舉﹐事泄被執﹐大呼髙皇帝不絕而死﹝國朝賜謚烈湣﹞。妻張氏﹐名玉如﹐工翰墨。文瓚死﹐以紉聯其身首﹐一慟幾絕。遂衣其故時衣服﹐題絕命詞一首﹐解所佩帶自縊而絕。監國還軍翁洲﹐贈都察院右僉都禦史。

楊文球字天瑯。魯王監國﹐授都督府都事。翻城事泄﹐二兄皆死﹐乃之閩就閣部劉中藻於福寧﹐令參幕府軍事。次年﹐福寧不守﹐死之。

董徳欽字若思﹐鄞系人﹝小腆紀年云﹕定海人﹞﹐兵部侍郎光宏之孫。以諸生從軍﹐授監紀推官。江幹兵敗﹐乃歸。戊子﹐與華夏等同謀﹐事泄被執﹐死之。監國還軍翁洲﹐贈兵部郎中。

倪懋熹字仲晦﹐一字煜生﹐鄞縣人。錢肅樂起兵﹐欲貽書王之仁﹐而難其使﹔懋熹請行﹐事遂定。及畫江分守﹐以職方主事參瓜裏軍。唐﹑魯爭頒詔之禮﹐越使陳謙入閩而死﹑閩使陸淸源入浙亦死﹐議募一能者﹐乃以懋熹往﹔果稱旨﹐令以僉事分守建寧。丙戌﹐北兵來攻﹐出戰﹐力不支﹐死之﹔時八月十一日也﹐年三十九。

徐啟睿字聖思﹐鄞縣人。爲諸生﹐負才任气﹐感憤時事﹐削髮爲僧。聞錢肅樂等舉兵﹐乃破關出﹐投其營。魯王授錦衣衛指揮﹐不拜﹐自稱白衣參軍。時江上諸營多首鼠觀望﹐無一肯發兵者﹔啟睿乃集其麾下百餘人﹐諭以大義﹐提劍渡江﹐直薄西岸。北兵以爲遊騎﹐亦遣裨將禦之。啟睿奮劍直前﹐掩殺過半。城上乃亟出銳師﹐長圍四合﹐遂被執﹔諭之降﹐大罵﹐乃殺之。

趙毅字金城﹐平湖人。尙气節﹐工武略。嘗有百足虫伏其臥處﹐𨿽遠出數十里﹐經宿﹐虫必至﹔毅心竊喜自負﹐謂他日必能崛起布衣。於是人皆呼爲「趙百足」云。

乙酉﹐南都破﹐北兵至浙江。魯王監國於紹興﹐毅慨然仗劍從之﹐授左營遊擊。率軍與北兵戰於杭城外﹐飛炮中首﹐首已飛去﹐猶持劍策馬大戰。北兵大駭﹐爲少卻﹐毅猶單騎馳逐數里﹐馬蹶墮地﹐乃僕。

李桐字封若﹐號侗庵﹐鄞縣人。三歲而孤﹐事兩母盡孝。爲諸生﹐不屑數行墨。甲申之變﹐抗言於諸當事﹐請發義旅以待勤王之舉。南都亡﹐呼天大慟﹐遂得疾﹐呼祝宗祈死。會浙東舉義﹐錢肅樂彊之起﹐乃稍稍進食。遣長子文昶從軍﹐授兵部主事。病稍愈。明年六月﹐紹興陷﹐哭曰「吾今定死矣」﹗疾果作﹐遂卒﹐年四十九。門人私謚「貞湣先生」。

文昶與弟文昱葬父畢﹐墨縗赴海上﹐崎嶇軍旅。文昱亦授戶部主事。辛卯﹐翁洲失守﹐扈王出海﹐遭風同溺死。

路國挺﹝鄞縣誌﹐路作駱﹞字天植﹐號寒崖﹐諸曁人﹐僑居鄞。生有殊才。江東兵起﹐破家輸餉﹐授職方主事﹝鄞縣誌云﹕以奉擁戴魯王箋﹐得貢士﹞﹐爲降臣謝三賓所惡﹐幾殺之。紹興破﹐三賓復降﹐國挺晦迹裏居。三賓復散流言以激眾怒。遂被逮。久之得脫﹐貧困死。

李文纘字昭武。一字夢公﹐號礐樵﹐鄞縣人。錢肅樂起兵﹐文纘以諸生實先從之﹐授兵部員外郎。江幹師潰﹐悒郁不自得。戊子﹐豫翻城之難﹐被訊﹐不爲遜詞。在獄中﹐與同事楊文瓚分賦雁字詩﹐一月之中﹐遂成卷帙﹑明年再訊﹐再被拷﹐終不屈。而華夏力任之﹐乃放歸﹐遨遊四方以老。臨終﹐其子問遺言﹐命取紙筆題曰「眾人皆醒﹐非夫也」﹗瞋目而卒。所著有春秋經傳纂注﹑鹿溪新語﹑賜隱樓古文﹐並散佚。

杜懋俊字英侯﹐鄞縣人﹝小腆紀年云﹕定海人﹞﹐世居縣東之管江。爲諸生﹐以仗義聞。浙東不守﹐日夕痛哭﹐與其叔兆苮及施邦炌聚眾三千﹐刻斯舉事。謀泄﹐邏者至﹐懋俊梟其首﹔據山立寨﹐鳴鼓起事﹐與孔兵轉戰三日。及寨破﹐懋俊猶以家丁力戰﹐頭目中矢如蝟﹐倚墻而斃。屍屹立不僕者數日。

杜兆苮字承芝。爲諸生﹐嘗以兵法部勒族人﹐分隊瞭野﹐擊柝行夜﹐閭黨賴以安堵。沿海諸村亦多仿而行之。寨破﹐被執﹐大罵不屈﹐斫其首十二刀而後墜。

施邦炌﹝雪交亭集作玠﹐鮚埼亭集作宗炘﹔四明談助云﹕一作宗玠﹞字仲茂﹝雪交亭集作仲吳﹞﹐鄞縣人﹐諸生﹔故都督僉事翰子。其先世亦居管江﹐因以家財佐杜氏﹐募死士。事敗﹐拔先世所遺佩刀自刎﹐曰「吾不負此刀也」﹝鮚埼亭集云﹕事敗﹐縱火自焚﹞。時稱管江三烈士。

魏耕原名璧﹐字楚白﹔甲申後﹐攺名﹐字白衣﹔又名蘇﹐號雪竇山人。慈溪人﹐以贅婿僑居歸安﹐遂充歸安學博士弟子。國亡﹐棄去﹐所交皆當世豪俠。苕上起兵﹐亦與焉。事敗﹐亡命江湖﹐妻子滿獄﹐弗卹也。久之事解﹐乃閉戶爲詩﹐酷嗜李供奉。己亥﹐鄭成功兵入長江﹐幾下金陵﹐江南半壁震動。知其謀出於耕﹐刊章名捕﹐亡命潛行。癸卯﹐又以海上降卒至﹐語連耕﹐遁入山陰。蹤迹得之﹐至錢塘﹐抗詞不屈﹐死於菜市。山陰人李達﹑楊遷經營其喪甚力﹐亦以是遣戍。

先是﹐歸安諸生錢纘曾與耕善﹐耕被執﹐纘曾以兼金賄吏﹐得解。孔孟文者﹐險人也﹔從成功軍來﹐有所求於纘曾﹐不饜﹐並怨耕﹐以其蠟書首之。故纘曾亦被殺。

番禺屈大均﹐不可一世﹐獨心折耕詩。嘗有詩云「平生梁雪竇﹐是我最知音。一自斯人死﹐三年不鼓琴」﹗

汪涵字叔度﹐號晦溪﹐奉化人﹐諸生。從學黃宗羲﹐遂參其軍事。浙東失守﹐監國由江門入海﹐涵隨宗羲走四明山中。宗羲偶出﹐邏卒至焚寨。夜半火起﹐同裏出斗﹐從烈焰中殺數人。已得出﹐嘆曰「所圖不遂﹐命也。不死﹐且自取辱」﹗還斗而死。

張廷綬字云衢﹐鄞縣人。少喜讀兵法﹐善挽彊弓﹐舞大刀﹐補武學生。錢肅樂起兵﹐以驍勇署總統。陳函耀﹝鄞縣誌作函輝﹐此疑訛﹞起兵臺州﹐而以會推畱中調度﹐乃以其兵屬之廷綬﹐奏授都督僉事﹐統所部還鎭臺之海門。已而閩中大將李唐禧至﹐監國以其宿將﹐使共治軍於臺。唐禧故金山衛官﹐起兵不克﹐入閩﹐由閩入浙﹔廷綬讓之﹐凡署銜﹑列座﹐必使居己上。而唐禧自以客將﹐每事皆咨廷綬而行。大兵入臺﹐唐禧謂廷綬曰「公當俟陳公消息﹐然兵已逼﹐不如偕我早死﹐徒殺士卒無爲也」。廷綬曰「諾」。各遣其麾下﹐袍笏兀坐營門。大兵過其營﹐諭降﹐不屈﹐殺之。唐禧亦被殺。而廷綬眷屬之從軍者皆死﹐無一存。

章有功﹐會稽農夫也。浙東建義﹐應募從軍﹐驍銳敢戰﹐以指揮爲前鋒。華夏等翻城謀泄﹐大兵急攻東山﹐有功。所將五百人皆具兼人勇﹐每戰必勝。大兵以全力壓之﹐不支被擒﹔拉脇決齒垂斃﹐猶大罵而死。

章欽臣﹐督師孫嘉績部將也﹐以都督司別營火攻事。江上破﹐欽臣散軍亡命。其後以應山寨諸軍﹐事敗被執﹐死之。妻金氏沒入旗下﹐將發遣﹐大罵不屈﹐竟磔之。行刑者見氏有姿﹐不無褒語﹐氏罵愈甚。刑畢﹐而其人暴死。氏遂時時降神﹐東越居民屍祝之。

戴爾惠字少峯﹐鄞縣布衣。錢肅樂倡義時﹐大會城隍廟。爾惠舉手一麾﹐三﹑四千人皆從之﹐相與擁肅樂赴巡按署﹐遂舉事。以戰功﹐封義武將軍。江幹失守﹐遁歸。其後山寨大起﹐復出而預之﹐遂一門殉焉。

●海東逸史卷十五

翁洲老民手稿

忠義二

傅巖字野倩﹐義烏人﹔崇禎七年進士﹐授歙縣知縣﹐被讒去官。魯王監國﹐擢江西道禦史﹐爲朱大典監軍。北兵破金華﹐與二子齡發﹑齡熙並死之﹝小腆紀年云﹕巖還至義烏死。國朝賜謚節湣﹐子附入祠﹞。

初﹐巖之遇禍﹐刃將及﹐齡熙年甫十四﹐以身翼蔽其父﹐刃著於頤而死。齡發趨救﹐矢洞右腋﹐移時復蘇﹔見父弟已死﹐遂以手抉其創而卒。長子齡文從外至﹐得不死﹐乃奉其母歸杭州﹐藜藿不充﹑蓬頭垢面者又十餘年而終。

王之拭﹝勝朝殉節諸臣錄作栻﹞字瞻禦﹐南直武進人﹔甲申殉難忠臣章子。南都不守﹐東走至鄞。截江之役﹐監國令以墨縗任車駕主事﹐知鄞縣事。其制詞曰「以汝父之遺愛﹐望厥子之世忠」﹔之拭泣而受命﹐蓋章初亦爲鄞縣令也。已見江上事不可爲﹐辭去。入閩﹐唐王令仍管駕部事。而閩事亦壞﹐復返鄞。閣部朱大典守金華﹐招之﹔之拭乃爲之練兵於義烏。兵敗﹐入山中謀再舉﹐被執﹝勝朝殉節諸臣錄云﹕至永康被執﹞不屈﹐死之﹝國朝賜謚忠節﹞。

林汝翥字大葳﹐號心泓﹐福淸人。萬曆末舉於鄕﹐授沛縣知縣。天啟二年﹐以擊白蓮賊徐鴻儒﹑緝妖人王普光等功﹐擢禦史﹐巡視京城。忤逆閹魏忠賢﹐廷杖﹐削籍。崇禎末﹐起廣東瓊州道﹐坐姦民煽亂﹐貶秩歸。福王時﹐起雲南僉事﹝小腆紀年云﹕起臨沅道﹞﹐已而解職。魯王次長垣﹐召爲兵部右侍郎﹐總督義師。與員外郎林垐攻取福寧﹐兵敗被執﹐諭降不從﹐系之。除夕﹐吞金屑死﹝國朝賜謚忠節﹞。

林垐字子野﹐號恥齋﹐汝翥同邑人﹝勝朝殉節諸臣錄云﹕侯官人﹞﹔崇禎十六年進士﹐授海寧知縣。南都亡﹐杭州亦不守﹐營卒乘機乞餉﹐環署大噪﹐垐罪爲首者而如其請。以城孤不能存﹐引去。唐王時﹐黃道周﹝小腆紀年云﹕字幼平﹐漳浦人﹐門下士稱石齋先生。天啟壬戌進士﹐歷官至兵吏二部尙書﹑武英殿大學士。乙酉十二月﹐婺源敗績﹐被執。明年三月﹐至江寧﹐不屈死。贈文明伯﹐謚忠烈。國朝攺謚忠端﹞督師﹐請與偕行﹐以戶部員外郎司餉。攺監察禦史﹐往諭浙西。行至贛州﹐以典銓缺人﹐召還﹔復攺文選員外郎﹐主銓政﹝殉節諸目錄云﹕作左僉都禦史﹞。垐曰「此潤色太平之事﹐非今日之所急也」﹗乃辭去。募兵數千人﹐爲鄭芝龍所阻。聞王被殺﹐號痛而返﹐散兵入山﹐制棺一具﹑布衣一襲﹐書「大明孤臣之柩」以待死。及魯王航海至長垣﹐郡邑響應﹐福淸鄕兵請垐爲主。垐別其父曰「兒當死久矣。奉命守海寧﹐失城池﹐當死﹔扈蹕不終﹐當死。豈可再使延命漏刻﹐以不令之名貽羞父母乎」﹖遂苴屨負戈﹐雜徒旅中﹐與汝翥攻取福寧﹔身被數創﹐猶勒兵力戰﹐爲流矢中喉而死﹝國朝賜謚烈湣﹞。

友人葉子器者﹐初在營中﹐爲北兵所獲﹐使之作書招垐。子器書所作絕命詞授之﹐亦被殺﹝南疆繹史云﹕二林皆福州人﹐因攻取福淸死﹞。

兪元良字仲驤﹝南疆繹史云﹕字綏榖﹞﹐海寧人﹐崇禎癸未進士。魯王監國﹐熊汝霖以數百人襲海寧﹐士民迎之者萬人。汝霖欲擇一人主兵﹐而紳士持論皆首鼠。汝霖敷陳大義﹐元良慨然曰「此豈公一人之事﹐某焉敢獨後」﹗遂以監軍兼攝海寧縣事。及北兵破城﹐與兄元禮同殉節死﹝國朝賜元良謚節湣﹐兄附入祠﹞。

周宗彜字五重﹐海寧人﹐崇禎十二年舉人。少受業於吳太衝﹑章正宸﹐爲人有膽決﹐尙气節。嘉興之城守也﹐宗彜亦集裏中少年應之。魯王授職方員外郎。大學士熊汝霖令守硤石鎭﹐兵潰﹐赴海死﹝國朝入祀忠義祠﹐弟啟琦附﹞。妻卜氏與二妾名朱衣﹑紫衣者並自縊。弟奇琦巷戰﹐力竭亦被殺。

湯芬字方侯﹐嘉善人﹝勝朝殉節諸臣錄云﹕一作海鹽人﹞﹐崇禎十六年進士。福王時﹐爲史可法監紀推官。唐王以爲禦史。尋以福建參政﹝小腆紀年云﹕魯監國擢是職﹞分守福﹑興﹑泉三府。興化城破﹐緋衣坐堂上﹐被殺﹝國朝賜謚烈湣﹞。

林嵋字小眉﹐莆田人﹔由進士爲吳江知縣。蘇州失﹐歸事唐王﹐官禦史﹝小腆紀年云﹕授給事中﹞。復事魯王﹐爲吏科給事中﹝勝朝殉節諸臣錄云﹕一作禮部精膳司員外郎﹞。興化破﹐自縊死﹝國朝賜謚節湣﹞。

都廷諫﹐杭州人。官莆田知縣﹐城破死之﹝勝朝殉節諸臣錄云﹕興此破﹐死之。國朝賜謚節湣﹞。

洪有文﹐官澄海﹝勝朝殉節諸臣錄﹑南疆繹史並作澄海﹐小腆紀年作漳浦﹐監國紀同﹞知縣﹐城破﹐死之﹝國朝賜謚節湣﹞。

鄔正畿字王都﹝南疆繹史云﹕字鴻原﹞﹐永福人﹐官兵科給事中。鄭彩專政﹐棄官歸。裏居城破﹐賦絕命詞﹐投水死﹝國朝賜謚節湣﹞。

林逢經字守一﹐永福人。以禦史裏居﹐城破﹐投水死﹝國朝賜謚節湣﹞。

王恩及﹐長樂人。官禦史﹐遷太常﹝按小腆紀年止稱禦史﹐未遷是職﹞。裏居城破﹐服毒死。妻李氏亦死焉。謚忠襄﹝國朝攺謚節湣﹞。

王祈﹐太倉人。建寧守將﹐封鄖國公。建寧破﹐巷戰不勝﹐自焚死﹝國朝賜謚烈湣﹞。

沈履祥字其旋﹐號復庵﹐慈溪人﹔大學士宸荃從兄也。登崇禎十年丁丑進士﹐知侯官﹑甌寧二縣﹐有循績。福王時﹐上治安策﹐又上責成疏﹐頗見采納。魯藩監國﹐以禦史督餉臺州。城破﹐遁之山中﹔北兵搜山得之﹐被殺於野。其弟榖祥往求其屍﹐得其首於桑園﹑得其身於亂屍中﹐以服帶可據也﹐乃紉合而葬之﹝國朝賜謚節湣﹞。

陳世亨﹐官中書舍人﹐爲鄧藩審理。以一旅復安固﹐援兵不繼﹐被執﹐大罵而死。

●海東逸史卷十六

翁洲老民手稿

忠義三

髙岱字魯瞻﹐號白浦﹐會稽人。崇禎中﹐以武學生舉順天鄕試﹐被黜。久之﹐辧復。魯王監國﹐授職方主事。及紹興失守﹐慨然曰「上恩厚矣﹗國家文武異途﹐重文輕武﹐占畢小生持議廟堂﹐而戮力疆場者指爲粗人﹐以致寇盜充斥﹐不能抗禦﹐神州陸沈﹐職是故也。我本武學﹐得授文職﹐偪側搶攘﹐無益毫髮﹐尙不能以一死報國乎﹗劉蕺山﹑吾鄕先生也﹐吾當師之」。卽絕粒祈死。其子諸生朗坐守之﹐閱八日﹐知父意不可回﹐泣拜父前曰「兒請先之」。乃攜巾服泛小舟﹐紿舟子出海禱神。去岸遠﹐北面再拜﹐躍入海中。舟子急挽之﹐嚙舟子臂﹐始得下。舟子又入水救之﹐捽其巾﹔朗躍出水面﹐正巾而沒。岱聞之曰「兒果能先我乎」﹗自是不復言。又閱數日而卒﹝國朝賜謚節湣﹑子附入祠﹞。

葉如■﹝艸恆﹞字衡生﹐會稽人﹔崇禎三年舉人。魯王監國﹐與同裏髙岱同授兵部主事。每會食﹐相與抵掌言忠孝事。紹興破﹐與妻王氏出居桐塢墓所﹐岱送之曰「君殆隱於是乎」﹖如■﹝艸恆﹞曰「非也。我無城守責﹐死於墓耳」。遂與王氏並赴水死﹝國朝賜謚節湣﹞。王以被救免﹔次日﹐復死之。

徐復儀字漢官﹐號雪潭﹐錢塘人﹝小腆紀年云﹕上虞人﹞﹐崇禎癸未進士。福王立﹐授刑部員外郎。明年﹐主試雲南﹔行數日﹐而南都陷。歸事魯王﹐加翰林院編修。辭曰「侍從文墨﹐所以潤色太平也。今戎馬日逼﹐臣不得馳驅疆場爲陛下負弩矢﹐猥賜臣淸燕﹐死無以塞責」。不報。未幾﹐浙東破﹐歸家拜父母﹑別妻子﹐泣奔蹲山﹐投空谷中﹐虎豹觸之不爲怪。一日大風雨﹐晝晦﹐傳聞兵四合﹔乃曰「吾命盡矣」﹗遂扼喉死﹝紀年云﹕投崖死。勝朝殉節諸臣錄云﹕拒抗死﹞。待旦﹐而父始至﹐持其首而泣﹐目尙張﹔父曰「兒得死所矣」﹗乃瞑﹝國朝賜謚節湣﹞。

唐自彩字西望﹐四川達州籍﹐江寧人。崇禎末﹐以貢生官臨安知縣﹐有循聲。杭州失守﹐自彩與侄偕豫逃山中。有言其受魯王敕﹑陰部署爲變者﹐遂被捕獲。北帥諭之曰「我知汝賢吏﹐故不加兵﹐行且薦於朝矣」。自彩曰「士各有志﹐安用相彊」﹖北帥曰「獨不念少妾﹑幼子乎」﹖自彩曰「大丈夫豈以子女易大節」﹗卒與侄偕死﹝國朝賜謚忠節﹞。其妾大呼願從死﹐亦殺之。偕豫子敬子﹝南疆繹史偕作階﹐子作之﹞亦貢生。唐王贈自彩太常寺少卿﹑偕豫太常寺博士。

王玉藻字質夫﹐號螺山﹐南直江都人﹔司勛郎納諫子。崇禎癸未進士﹐授慈溪知縣﹐有異政。甲申國變﹐哀號求死﹐家人勸之乃止。南都繼陷﹐與沈宸荃共起兵﹐進禦史﹐尋以兵科都給事中往軍前。而江上諸帥惡其任事邁往﹐壯气勃然﹐皆不予餉﹐乃力請還朝。在垣中持正﹐又不爲諸臣所喜﹐乃力求罷﹔不許。及紹興失守﹐王走海島﹐玉藻仰天大慟﹐躍入池中﹐復爲家人所救﹐得免。遂隱居不出﹐終身不薙發﹐不攺故衣冠。一夕忽作絕命詞曰「半生辛苦泣孤臣﹐剩得漧漧淨淨身。四大旣崩神失散﹐這篇艸稿付誰人」﹗擲筆而逝﹝小腆紀年云﹕辛卯後歸故鄕﹐以餓死﹞﹐年六十六。

玉藻爲令時﹐首拔童子姚亦方﹔國亡後﹐亦棄衣巾來依玉藻。往往無人時﹐師弟相對悲啼。久之成癲疾。每一動念﹐疾輒作﹐作則踴躍跿■﹝句﹞﹐繞屋而泣。竟以癲死。

周元懋字柱礎﹐一字徳林﹐鄞縣人﹐文穆公應賓從子。以文穆蔭宦南京右軍都事﹑工部屯田郎中﹝原作屯部郎中﹐以意攺﹞﹐知貴州思南府﹐丁艱未吝。丙戌六月﹐江上失守﹐慟哭自沈於水﹔以救得蘇﹐乃披薙爲僧。日夕縱酒﹐嘔血而卒。

周元初字自一﹐號立之﹐文穆公應賓後子。文穆無子﹐撫以爲子。少負大略﹐所交皆忠義士。江東建國﹐罄家財以輸餉。錢肅樂以文穆遺恩﹐奏授郎署﹐不受﹔遂以白帢從軍。紹興破﹐行遁深山以死。

倪懋楷﹝鮚埼亭集作元楷﹞字端卿﹐與懋熹同族。同起江上﹐授大理寺評事。事去歸家﹐以不薙發被執論死﹐下獄。其母遣人攜酒入獄飲之﹐醉熟睡﹐盡去其發﹐醒而禿矣。痛哭欲自裁。旁人以母命止之﹐得免。

朱養時﹐江陰人。官兵部郎中﹐兼禮科給事中。舟山破﹐抗節死﹝國朝賜謚節湣﹞。

董廣生﹐﹝原闕﹞人﹐官禦史。舟山破﹐自焚死。

楊鼎臣字思任﹐鄞縣人﹐官吏部文選司主事。舟山破﹐先驅妻子入井﹐乃從之。

林瑛﹝勝朝殉節諸臣錄云﹕一作之瑛﹞字玉之﹝南疆繹史作玉英﹞﹐福建人﹐官吏部主事。同母﹑妻﹑女及婿五人航海入浙。婿隨鄭彩去。瑛至健跳所﹐母死﹐貧甚﹐妻陳氏及女爲人紉衣給食。已而女死。及舟山破﹐瑛與陳氏並自縊﹝國朝賜謚節湣﹞。

江用楫﹐蘇州人﹐官戶部主事。舟山破﹐殉節死﹝國朝賜謚節湣﹞。妻﹝原闕﹞氏﹐亦自盡。

董玄﹐會稽人﹐官禮部祠祭司主事。舟山破﹐自縊於學宮﹝國朝賜謚節湣﹞。

張家璧﹐﹝原闕﹞人﹐官禮部儀制司主事。舟山破﹐自投城下﹐未死﹐被執。勸之降﹐不從﹐乃殺之。

朱萬年﹐福建人﹐官兵部主事﹝勝朝殉節諸臣錄﹕一云職方員外郎﹞。舟山破﹐死之﹝國朝賜謚節湣﹞。

顧珍﹐長州人﹐官兵部主事。舟山破﹐死之﹝國朝賜謚節湣﹞。

李開國﹐臨水衛人﹝南疆繹史作臨山衛人﹞﹐官職方主事。舟山破﹐死之﹝國朝賜謚節湣﹞。母﹝原闕﹞氏﹐亦自縊。

顧宗堯﹐長州人﹝勝朝殉節諸臣錄﹕一云寧波人﹞﹐官工部主事。舟山破﹐同母死之﹝國朝賜謚節湣﹞。

顧玢﹑江中汜﹑陳所學﹑顧行﹑翁健﹝小腆紀年云﹕顧玢﹑陳所學﹐山陰人。南疆繹史摭遺云﹕陳所學字顧行。無江中汜﹑翁健名﹞﹐並中書舍人。舟山破﹐皆死之。

戴仲明﹐鄞縣人﹐官工部營繕所所正。舟山破﹐殉節死﹝國朝賜謚節湣﹞。

章有期﹐﹝原闕﹞人﹐官太醫院院副。舟山破﹐自焚死。

劉世勛字胤之﹐南直上元人。崇禎末﹐以武進士歷官都督僉事﹐助防翁洲﹐黃斌卿不能用。監國駐師﹐進安洋將軍。辛卯八月﹐大兵分道下舟山﹐張名振奉王出海﹐而世勛城守。世勛料簡城中步卒尙有五千﹐麾下死士五百﹐居民助之﹐乘城而守。大兵屢功屢卻﹐乃益兵攻之。城陷﹐世勛朝服﹐北面望海拜謝﹐自刎而死﹝國朝賜謚烈湣﹞。

王朝相﹐大興人﹐官錦衣指揮。舟山破﹐護元妃陳氏﹑貴嬪張氏﹑義陽王妃杜氏入井﹐用巨石覆之﹔卽自刎其旁﹝國朝賜謚烈湣﹞。

劉朝﹐﹝原闕﹞人﹐內官監太監。舟山破﹐視宮眷入井畢﹐卽自刎其旁。

●海東逸史卷十七

翁洲老民手稿

忠義四

張槤字子隆﹐號四岑﹐鄞縣布衣。性坦率﹐惇倫紀。國變後﹐日咄咄。會剃髮令下﹐閉戶坐室中﹐取酒獨酌﹐摩其頂而嘆曰「彼曲局者惡可以兵之乎」﹖乃往竈下﹐得炭滿甕﹐和以木屑置牀之爇之﹔投身其上﹐覆以重衾。時方盛暑﹐俄頃﹐酒力墳盈而絕。舁屍出﹐已紺色矣。丙戌六月二十日也。

倪文徵字舜平﹐山陰人。以布衣爲蒙師﹐兼通醫術。紹興破﹐市酒肴飲裏中少年﹐求辦一事﹔有諾之者。偕至墓所﹐命掘坎自瘞。眾駭﹐欲散﹐文徵恚甚﹔曰「此何事﹐可誤我乎」﹗或尼之曰「死﹐義也。今某某等皆不死﹐汝一醫生何自苦」﹖文徵曰「人各行其志﹐惟諸公玉予於成也」。一人曰「豈可使土親膚乎」﹖以二缸贈之﹐埋於坎中。文徵趺坐其內﹐命覆之﹐封其隙。眾環坐竊聽﹐微聞其聲﹐逾三時而寂﹝國朝入祀忠義祠﹞。

朱瑋﹝小腆紀年作煒﹞字鴻儒﹐山陰人﹐諸生﹝南疆繹史稱布衣﹞。北兵至浙﹐避家梅裏尖。江上師潰﹐人皆竄伏﹐瑋痛哭不已曰「此日而生﹐全歸之謂何」﹗乃書絕命詞二語於幾上﹐潛往礁石躍水死。家人徧覓不得﹐見遺語﹐始知其赴難也。年甫二十四﹝國朝入祀忠義祠﹞。

鄒欽光﹐瑞安人﹐諸生﹝明季南略光作堯﹐字維則﹐永嘉人﹐郡庠生﹞。紹興破﹐溺死﹝國朝入祀忠義祠﹞。

張君正﹐浦江人﹐諸生。郡城破﹐自縊於明倫堂﹝國朝入祀忠義祠﹞。

傅日炯字中貢﹐諸曁人。爲諸生﹐與其族父平公同受業劉宗周之門。江幹師潰﹐兩人相謂曰「吾輩義固當死﹐然俱有老母在﹐亦惟白於老母﹐許死則死耳」。平公白於母﹐不許。日炯白於母﹐許之﹐遂赴湄池死。平公乃養日炯母終身﹝國朝賜日炯入祀忠義祠﹞。

趙景麟﹐鄞縣人﹐諸生﹝明史作布衣﹞﹐寓居紹興。江上師潰﹐輕巾服﹐懷所作文走謁文廟﹐拜先聖畢﹐赴泮池死﹝鄞縣誌﹕趙景麟字天生﹐蓋一人﹐無赴泮池事。小腆紀年云﹕投泮池不死﹐後絕食死﹞。

趙天生﹐鄞縣人。爲諸生﹐有節槪。丙戌六月﹐江上失守﹐題詩案上曰﹕書生不律難驅敵﹐何處秦庭可惜兵﹖只有東津橋下水﹐西流直接汨羅淸」。竟往城東﹐躍入江水。漁人救之﹐舁還﹐不食不語。乃彊輿入太白山﹐欲令食﹐不可﹐則爲謬語以慰之。或曰「李侍郎長祥克紹興矣」。或曰「翁洲大將黃斌卿將奉監國來恢復矣」。或曰「石浦大將張名振奇捷矣」。或曰「四明山寨下慈溪矣」。天生聞之﹐卽進食。如是者半年﹐謬語漸窮﹐而天生病亦稍愈。間出山中﹐問樵子輩以近事﹐別循發示之曰「天下大定﹐更何問焉」﹗天生大慟踣地﹐更不復食﹐竟餓死。鄕人私謚「節湣先生」﹝國朝入祀忠義祠﹞。

周西字方人﹐定海衛人。丙戌六月﹐紹興破﹐年僅二十六也。歡曰「楊鐵崖稱老寡婦﹐今其時矣」。遂棄舉業﹐訓蒙養母。所著詩古文曰「痛定集」。嘗與友人書曰「今日所斷不可當者﹐妄欲以義士自欺也。夫何地非我朝之土﹑何人非我朝之民﹐又何倉庾非我朝之粟﹐不必爲首陽頑民以自表異也。所謂義士者﹐當爲蹈海之魯連爭帝暴秦﹑奮臂之陳涉特由發難﹑張良之報讎﹑翟義之討賊﹑駱賓王之艸檄﹑謝枋得之卻聘而死。否則﹐如陳咸之閉戶不出﹑梅福之逃吳門爲市卒﹑陶潛之終身爲晉處士。此𨿽不得志於今﹐亦當知重於後。而我皆未能也﹐其敢侈談義士乎」﹗此書蓋其自道云。

張成義字能信﹐慈溪人﹐有異材。爲諸生﹐受業劉宗周之門。江幹師潰﹐起兵不克﹐行遁不返﹐莫知所終。

趙甸字禹功﹐會稽人。少極貧﹐學黹以養親﹐藝絕工﹔時稱爲趙孝子。長遊劉宗周之門﹐得其學。丙戌後﹐有髙節﹐隱於緇。賣畫以自給。世所稱壁﹝原闕二字﹞士畫者也。晚學偁山﹐卽宗周少時讀書地。

葉尙髙字而立﹐樂淸人﹐溫州府學生。亂後佯狂﹐幅巾大袖行於市。太守見而執之﹐賦詩云「北風袖大惹寒涼﹐惱殺溫州刺史腸。何似蜉蝣易生死﹐得全楚楚好衣裳」。太守釋之不問。丁亥二月上丁﹐攜水一杯﹑釆芹一束﹐乘太守未釋奠﹐哭於孔子之庭曰「吾師乎﹗吾師乎﹗縱泰山之已頹﹐曾林放之不如乎」﹗太守至﹐怒系之獄。迨五月四日﹐語獄卒曰「詰朝屈大夫沈湘之日﹐吾其死夫」﹗俾具湯沐。至明自經﹝明季南略云﹕字而栗﹐永嘉縣學生。獄中和正气歌﹐有「未吞蒲酒心先醉﹐不浴蘭湯骨已香」之句。飲藥﹐痛罵死﹞。

朱錫齡字符序﹐上海人﹐諸生。己酉﹐松江破﹐偕華亭蕭賓侯渡江而南﹐寓舟山僧寺。舟山破﹐死之。

婁文煥字長明﹐象山人﹐諸生﹝監國紀作貢生﹞。舟山破﹐痛哭﹐具衣冠別親族﹐拱坐海邊沙上﹐潮至隨水湧去。越數日﹐其屍復隨潮至﹐顏色如生﹔遠近驚以爲神。張名振在石浦﹐聞之﹐來臨哭焉﹝國朝入祀忠義祠﹞。

林世英﹐福建人﹐諸生。舟山破﹐殉節死﹝國朝入祀忠義祠﹞。

陳瑞芝﹐定海人﹐諸生。北兵圍舟山﹐其母李氏﹐嫠也﹐密紉衣﹐上下連爲一﹐曰「吾苦節十餘年﹐不可使人見吾體」。及城陷﹐卽躍入井中死。瑞芝倉皇自外至﹐聞母死﹐亦自縊。李年三十六﹐瑞芝甫十七也。

周容字茂三﹐號鄮山﹐鄞縣人。爲諸生﹐受知黃宗羲﹐能詩﹑善書畫。滄桑之際﹐嘗渡蛟門﹐脫友人之厄﹐幾死不悔。足迹徧天下﹐所至皆有詩。康熙已未歲﹐有欲以博學鴻詞薦者﹔嘆曰「吾𨿽周容﹐實商容也」﹗遂止。所著有春酒堂集。

朱金芝字漢生﹝甬上續耆舊傳云﹕一字晚庵﹞﹐鄞縣人。少從黃道周遊﹐得其易學。甲申之變﹐方在北都﹐削髮南歸﹐自號「忍辱道人」。流滯白門﹐又遭兵禍﹐遂往來英﹑霍諸山寨及太湖軍中﹐幾死者數矣。旣知海上之局﹐始返裏門﹐亦牽連被捕﹐亡命深山。久之﹐喟然襆被長往。或云直抵辰沅﹐客中湘王幕﹔中湘殉節﹝按小腆紀年﹐何騰蛟湘潭殉節﹐贈中湘王﹐謚忠烈﹞﹐不知所終。或云曾入滇中﹐崎嶇扈從﹐卒死王事。或云投鄖陽山中爲道士。不可得而詳也。所著詩集二十餘種﹐皆散佚不傳。

紀五昌字衷文﹐鄞縣人。性倜儻﹐不欲以經生自位置。所與遊多奇才劍客﹐受業錢肅樂之門。肅樂航海死於閩﹐家人不知五昌所在﹔月餘而返﹐乃知爲哭肅樂入閩也。卜居太白山中﹐足迹不入城市。自言年六十二當終﹐已而果然。

趙自新字我完﹐太倉人。四歲失足墮井﹐家人引綆出之﹐無怖色。年十一﹐從父觀射﹐飛矢中股﹔醫者治之﹐出鏃﹐色不變。喪母﹐家貧﹐身執廝養役﹐而勤學弗輟。崇禎十二年﹐舉於鄕。父老﹐思就祿養。十六年﹐需次京邸﹐忽心痛﹐遂歸﹐父果病劇。乙酉﹐詣州守請給僧牒﹐微服出行﹐祝發於松江之會龍庵。旋隱嘉定之封家村。旣而有謝姓者﹐告以應舟山之招﹐自新謝之。及事泄﹐逮者至門﹐自新與弟方奕﹐徐斂手就縛﹐曰「吾久辦此矣」。械至松江﹐絕食數日不死﹐復械至江寧。時主讞者爲洪承疇﹐自新昂身前對曰「身爲故國遺民﹐豈嘗須臾忘死哉﹗顧有志無其事﹐徒負虛名﹐竊用爲媿」﹗復鞫謝姓者﹐卒無實﹐得釋歸。旬日卒﹐年五十三。臨終謂其子曰﹕『吾生無益於世﹐歿後題墓石曰「明鄕進士憤道僧趙某」﹐願足矣』﹗著作甚多。陳瑚﹑陸世儀皆其弟子。

●海東逸史卷十八

翁洲老民手稿

遺民

於潁字潁長﹐號九瀛﹐金壇人。崇禎四年進士﹐由工部員外郎歷知順徳﹑西安二府﹐罷歸。福王立﹐起知紹興府﹐分巡寧紹臺道。南都亡﹐北兵至杭﹐潁密募兵舉義。北帥使人以榜至﹐潁執之﹐禁其榜﹐鳴鼓會眾﹐誓於都亭﹐以五百人夜赴固陵。北兵在西岸﹐未之知也。乃衝潮徑渡﹐盡驅西岸之船而東。至中流﹐北兵始知之﹐無所得船。潁軍上東岸﹐大噪﹐遂畫江而守﹔一軍扼潭頭﹑一軍扼橋司﹑一軍扼海門﹑一軍扼七條沙。北兵拽內河船百餘江幹﹐又札木排塡土﹐擬東渡。穎復遣死士沈其舟。會西北風起﹐木排飄向東岸﹐各營得句致以爲用。潁謂將曰「杭已有重兵﹐攻之不易﹐莫若於下流由橋司入海寧﹑出海鹽以通震澤﹐上流由潭頭入富陽﹑通余杭以扼獨松關。昨聞海寧兵已起﹐而富尙爲北人所據﹐不可坐視」。乃遣人夜襲之﹐遂通余杭之道。於是方國安得駐七條沙。江幹立國﹐北兵所以不能遽渡者﹐以潁之取富陽也。魯王至越﹐擢按察使﹐行巡撫事﹔尋進右僉都禦史﹐督師。當是時﹐正兵﹑義兵爭地爭餉﹐內外交訌﹐穎以守土臣悉力支拄﹐而方﹑王諸將終惡之。三疏乞休﹐不許。丙戌六月﹐北兵至﹐列戍皆潰﹐王航海去﹔穎扈從不及﹐乃由海道還京口。黃冠以終。

林時對字殿揚﹐號繭庵﹐鄞縣人。崇禎十三年進士﹐年末冠也﹔授行人。性恬淡﹔嘗曰「士人若愛一錢﹐卽不值一錢」。丁艱歸。福王立﹐起吏科都給事中﹝甬上續耆舊傳云﹕福王監國﹐召爲禦史。鄞縣誌據莊元辰奏疏﹐亦從禦史﹞﹐爲阮大鋮所惡﹐罷歸。魯王監國﹐遷太常寺卿﹐佐孫嘉績幕事﹐力主渡江。熊霖之下海寧﹐時對實贊之。擢都察院右僉都禦史。逾年而紹興陷﹐遂歸。又十八年而卒。所著繭庵逸史﹐皆紀國難事。

李長祥字研齋﹐四川達州人。生而神采英毅﹐喜談兵。是時獻賊縱橫蜀中﹐長祥練鄕勇﹐躬擐甲冑﹐以助城守﹐賊中皆知其名。崇禎癸未成進土﹐授庶吉士。同裏薛國觀方爲首輔﹐欲引爲私人﹐拒之。

京師陷﹐南奔﹔攺監察禦史﹐巡浙鹽。而南都又覆﹐乃起兵浙東。魯王加右僉都禦史﹐督師西行。而七條沙之兵又潰﹐王浮海。長祥以餘眾結寨上虞之東山。時浙東諸寨林立﹐顧無所得餉﹐四出募輸﹐居民苦之﹔獨長祥與張煌言﹑王翊且屯且耕﹐井邑不擾。戊子﹐監軍華夏爲長祥聯絡布置﹐請引翁洲之兵﹐合諸寨以下西陵﹐議奉長祥爲盟主。刻期將集﹐而降臣謝三賓告之。大兵急攻東山﹐長祥匿匄人舟中﹐遁至奉化﹐依王朝先。朝先亦蜀人﹐得其資助﹐由健跳所入舟山﹔加兵部左侍郎﹐兼官如故。

辛卯﹐舟山破﹐亡命江淮間。大兵得之京口﹐安置江寧﹐羈守之。長祥忽娶一妾﹐朝夕甚暱。守者謂長祥有所戀矣﹐稍懈﹐而長祥竟遁去。由吳門渡秦郵﹐走河北﹐徧歷宣府﹑大同﹐復南下百粵﹐與屈大均處者久之。天下大定﹐始居毗陵﹐築讀易臺以老焉。著有天問閣﹝原闕﹞四卷。

黃宗羲字大衝﹐號黎洲﹐余姚人﹔忠端公尊素子。爲諸生﹐受業劉宗周﹐學行醇備。家禍國難﹐備嘗艱苦。北兵入浙﹐孫嘉績﹑熊汝霖等以一旅之師﹐畫江而守。宗羲亦合子弟數百人﹐隨諸軍於江上﹐人呼之曰「世忠營」。授職方主事﹐攺禦史。總兵陳梧自嘉興之乍浦浮海至余姚﹐大掠﹔職方主事王正中署縣事﹐集民兵擊殺之﹐亂兵大噪﹐有欲罷正中以安諸營者。宗羲曰「借喪亂以濟其私﹐致幹眾怒﹐是賊也。正中守土﹐卽當爲國保民﹐何罪之有」﹖尋以宗羲所作監魯元年大統歷頒之浙東。馬士英在方國安營﹐欲入朝﹐朝臣皆言其當殺。熊汝霖曰「此非殺士英時也」。宗羲曰「諸臣力不能殺耳。春秋之孔子﹐豈能加於陳恆﹖但不得謂其不當殺也」。汝霖謝焉。又謂諸將曰「諸公何不乘機決戰﹐由赭山直趨浙西。而日於江上放船鳴鼓﹐攻其有備﹐蓋意在自守也。然蕞爾三府﹐以供十萬之眾﹐一年之後﹐恐不能支」。聞者皆是之而不能用。

張國柱之浮海至也﹐諸營大震﹐廷議欲以伯爵餌之。宗羲曰「若是﹐則獎亂也。何以待後」﹖乃署爲勝虜將軍﹐始去。與太僕陳潛夫﹑尙寶朱大定﹑主事吳乃武﹑查繼佐及正中等謀會師﹐由海寧以取海鹽﹐因入太湖以招吳中豪傑。而江上師潰﹐乃入四明山結寨自固。

己丑﹐聞王在海上﹐乃與都禦史方端士赴之。擢右僉都禦史﹐進左副都。時方發使拜山寨諸營官爵﹔宗羲言「諸營之彊﹐莫如王翊﹔其乃心王室﹐亦莫如翊。諸營文臣輒自稱都禦史﹑侍郎﹐武臣自稱都督﹐其不自張大﹐亦莫如翊。宜優其爵﹐使之總臨諸營﹐以捍海上」。遂拜翊右僉都禦史。而是時諸帥之悍﹐甚於方﹑王。宗羲旣失兵﹐日與尙書吳鐘巒坐船中講學而已。

是冬﹐命澄波將軍阮美使日本﹐以兵部右侍郎馮京第及宗羲監其軍以行。至長崎島﹐不得要領而還。久之﹐以母老乞歸。

黃宗炎﹐字晦木﹐一字立溪﹐人稱「鷓鴣先生」﹔余姚人﹐忠端公次子。崇禎中貢生。畫江之役﹐兄弟步迎監國。事敗﹐入四明﹐參馮侍郎京第軍事。馮軍敗﹐隱於白雲莊。亂定﹐遊石門﹑海昌間﹐賣畫自給﹔畫宗小李將軍﹑趙千里。工繆篆﹐又善制硯。所著有周易象詞﹑尋門餘論﹑易圖辧惑諸書。

陳希友存孝兼﹐長樂人﹐舉人﹐官兵科給事中。鄭彩殺熊汝霖﹐特疏參之﹐不納。知不爲彩所容﹐乃繳印披薙去。

熊曰繪字遁木﹐黃州人﹔督師文燦子。官兵科給事中﹐與同僚陳希友同劾鄭彩﹐艸疏送督臣錢肅樂。肅樂浩嘆﹐勸其火之。曰繪大慟﹐竟自去。嘗有詩云「一身如洗惟存發﹐兩手無成剩有心」。

任廷貴﹐籍貫未詳﹐官太常卿。舟山破﹐從王航海至廈門﹐尋至金門。壬辰九月﹐奉命北上﹐至北菱洋舟覆﹐得救﹐遂薙發爲僧。有詩云「還將不二證西歸﹐未遂黃冠卽衲衣。力任四十餘年事﹐癡擔六十七年非。翩翩野鶴隨云適﹐點點寒梅鬥雪霏。破勘瞿然成正覺﹐澄潭明月自相依」。蓋亦志節士也。

沈崇埨字宇昆﹐慈溪人﹔大學士宸荃族弟。崇禎十六年進士﹐授金壇知縣﹔其父手書「忠君愛國﹐勿玷淸白家聲」十字付之。魯王監國﹐擢兵部主事。紹興破﹐棄官耕於野。順治庚寅﹐黃陂王爾祿爲巡海道﹐以同年生屏車騎至海濱訪之﹐崇埨稱病不起。爾祿徘徊門外久之﹐乃長嘆而去。

周齊曾字思沂﹐鄞縣人﹔崇禎十六年進士﹐授廣東順徳知縣。邑故多盜﹐齊曾捕得其魁﹐置之辟。向之爲逋逃主者﹐乃中以飛語﹐遂罷歸。魯王監國﹐起給事中。紹興破﹐痛哭入山﹐結茅爲庵﹐托於禪以自晦﹐更號「囊云」﹐裹足不入城市。順治庚寅﹐王爾祿爲巡海道﹐以同年誼屢致書﹐冀其一見﹐終不至。所著詩文﹐淸髙曠逸﹐絕去煙火。沒後﹐鄕人欽其髙風﹐私謚曰「貞靖先生」。

髙宇泰字符發﹐又字虞尊﹐號蘗庵﹐鄞縣人。父斗樞﹐官陜西巡撫﹝鄞縣誌云﹕以斗樞爲漢中巡撫﹐未到任﹞。宇泰少負才名。乙酉六月﹐從錢肅樂等起兵。監國手諭獎之﹐謂不媿江東喬木﹔授兵部武選員外郎。尋以奉使過裏門﹐而江上陷。時斗樞尙在陜﹝鄞縣誌云﹕六月之役﹐斗樞尙在鄖﹞﹐而陜已內附﹐乃間道來歸。父子並豫海上事。丙戌冬﹐蠟書自海至﹐諜者得之﹝四字據鮚埼亭集補﹞﹐遂首被捕。戊子夏﹐華﹑王事泄﹐再被囚系。辛卯﹐幾復株累﹐僅而得免。壬寅之逮﹐尢爲震撼。𨿽幸得保﹐而家已破矣。所著有雪交亭集。雪交亭者﹐張肯堂翁洲所寓也﹔宇泰愛之﹐故取以名其集。

盧若騰字閒之﹐號牧舟﹐福建同安人。崇禎庚辰進士﹐召對稱旨﹐卽授寧紹臺道僉事。剔姦獘﹑抑勢豪﹐風裁凜然。與寧波知府陸自嶽平奉化姦民胡乘龍之亂﹐閭井晏然。

京師旣陷﹐南都命以都禦史撫鳳陽﹐未行而南部又亡。閩中拜兵部尙書﹐撫軍永嘉。甫至﹐而事勢已瓦解。徘徊鎭下關﹐浮海至翁洲﹐間行入大蘭諸山寨。父老壺漿上謁﹐若騰垂涕而遣之。及海上之局﹐一時同袍澤者並極莫逆諸人淪喪殆盡﹐獨與張煌言同事最久﹐竟依鄭氏以終。

沈文光﹝鄞縣誌作光文﹞字文開﹐號斯庵﹐鄞縣人﹐以明經貢太學。豫於畫江之役﹐授太常博士。浮海至長垣﹐再豫瑯江諸軍事﹐擢工部郎中。閩師潰而北﹐扈從不及。聞粵中方舉事﹐乃走肇慶﹐遷太僕寺少卿。由潮陽航海抵金門。當事以書幣招之﹐文光焚書返幣。及鄭成功克臺灣﹐遂依之以終。所著詩文甚多﹐皆賦臺灣風景。

朱憲宗一作顯宗﹐字暗生﹐昆山人。以歲貢授丹陽訓導﹐丁內艱歸。福王時﹐起補衢州府西安訓導。南都陷﹐逃兵敗將所至蹂躪﹐而衢當其衝﹔魯王命西安令守衢﹐而以憲宗攝縣事。撫輯兵民﹐勞績甚著。明年﹐授監軍理刑﹐專司餉事﹐轉餉開化。北兵至﹐被執﹐諭之降﹐不從﹔殺五弁相脇﹐終不動。械致金陵﹐意必死矣﹐有故交以百口保之者﹐放還開化。時衢猶未下﹐守將知憲宗不屈而還﹐請共事﹐憲宗謝以病。衢兵復開化﹐彊之安撫﹔甫三日而衢破﹐遂歸。久之﹐卒於家。

徐桐字古木﹐嘉興人。有膂力﹐善射﹐挽兩石弓﹐百發百中。工擊劍﹐能飛斬人頭百步外。通詩古文詞。人目爲文武才。紹興建國﹐當事薦爲遊擊將軍﹐率軍守嘉禾。城破﹐遂入太湖。後薙染爲僧﹐號「木頭陀」﹐以岐黃終其身。

馮元飂字沛祖﹐慈溪人﹔天津巡撫元揚﹑兵部尙書元飆弟。以五經中崇禎十六年進士。死於海外﹐年三十二。

董守諭字次公﹝浙江通誌﹞。父世登﹐性至孝﹔工詩﹐爲諸生有名﹝甬上耆舊傳﹞。守諭秉資耿介﹐不俯同流俗﹝浙志﹞。少受業於黃道周﹐講學大滌山中﹝全祖望擥蘭集題詞﹞﹔讀書討古﹐窮極幽遠﹝浙志﹞。倪元潞見其文﹐大稱賞之﹝題詞﹞。天啟四年舉於鄕﹐與翁鴻業﹑姜思睿齊名﹐所謂浙東三俊也﹝南疆繹史﹞。七試南宮﹐不第﹐而學日進﹑名日盛。

東江初建﹐尙書李白春薦守諭﹐授戶部貴州司主事﹝續耆舊傳﹞。時分餉﹑分地之議起。分餉者﹐以孫嘉績﹑熊汝霖之師謂之義兵﹐食義餉﹔以方國安﹑王之仁之師謂之正兵﹐食正餉。正餉﹐田賦所出﹔義餉﹐勸分無名之徵也。分地者﹐某正兵支某邑正餉﹐某義兵支某邑義餉也。魯王合會議﹐方﹑王司餉者皆至﹐殿陛嘩然﹝魯紀年﹞。守諭厲聲進曰「公等今日所爲何事﹖而不爲咫尺天威地乎」﹗乃面奏﹕「分餉﹑分地非也﹐當以一切正供悉歸戶部﹐核兵而後酌給之。所謂義餉者﹐𨿽有其名﹐不可爲繼﹐是散遣義兵之別名」。王以爲然﹝黃宗羲撰墓志﹞。方﹑王諸將不可。戶部主事邵之詹乃調停之﹐卒從原議。守諭嘆曰「江上從此潰矣」﹝續耆舊傳﹞﹗無何﹐王之仁請稅漁舟。守諭謂其客曰「今日所恃者人心耳。料﹝謹案續耆舊傳作科﹞及漁舟﹐其細已甚﹐民弗堪也」。之仁又請塞鄞之萬金湖爲田﹐又請行稅人法﹐又請官賣大戶祀田。三疏旣上﹐兵士抽刃守諭門以待覆。守諭疏言「湖不可塞﹐祀田不可官賣﹐稅人必至激變」。之仁大怒﹐謂「行朝大臣尙不敢裁量幕府﹔何物豎儒﹐乃爾事事中格乎」﹗上言「得孟軻百﹐不如得商鞅一﹔得談仁講義之徒百﹐不如得雞鳴狗盜之雄一」。遂折簡召守諭。王𨿽惜守諭﹐不能爲力﹐陰使避之。守諭慷慨對曰「命吏生死﹐聽於主上﹐非之仁所能專。臣歸死上前﹐之仁能以臣血濺丹墀則可」。舉朝忿忿﹐皆言「若之仁殺餉司﹐直反耳。何名義師」﹗之仁亦迫於大義而止。

丙戌三月十九日﹐思宗大祥﹐廷議寂然﹝墓志﹞。守諭乃上疏曰「臣聞忠孝節義由於朝廷之激厲﹐濡忍偸安由於志气之卑昏﹐故舉一事而能令臣民上下有悲憤振肅之狀﹐動一念而能令天地祖宗有式靈感格之忱﹐萃渙合離﹐全籍此道。設人主於終天大恨﹐置之若遺﹑履之若忘﹐則士气不作﹔士气不作﹐則兵气不揚﹔無論無以恢復﹐亦無以立國也。臣痛憶失帝焦勞十七載﹐無一日不思治求賢﹑無一日不籌兵辦寇﹐柰庸臣誤國﹐頓遭千古未有之慘。凡有血性﹐忍忘先帝身殉社稷之烈乎﹗臣去年窮居﹐值此時日﹐北望一哭幾絕。痛恨南都臣子﹐若遺若忘。何怪忠孝節義﹐掃地殆盡也﹗今臣靦顏部曹﹐皆先帝培養之餘澤﹐驚心歲月﹐當遺弓抱恨之春秋﹐遊魂未返﹐陵寢安存﹐眞一回思之﹑一斷腸矣﹗宋髙宗每正月朔日率百官遙拜二帝﹐不受朝賀。今主上仁孝性成﹐百倍髙宗。刻刻不忘報仇﹐則刻刻不忘先帝﹔刻刻不忘恢復﹐則刻刻不忘三月十九日。今年是日﹐卽魯監國元年﹐追思泣血之首一日也。臣請躬率臣民﹐徧諭各藩軍士﹐縞素哭祭﹔每歲定以爲制。使人人切齒怒號﹐庶君父大倫從此振起。然後昊穹悔禍﹐神人共助﹐報不共戴天之仇﹐而建中興復古之烈也」。王著禮部傳示﹐速爲舉行﹝甬泉正气集﹞。

杭人陸培﹑王道焜並殉節﹐廷議賜謚不及道焜。守諭爭曰「兩人同死﹐何由分其優劣﹖豈以道焜非進士乎﹖今進士而賣國者累累也」﹗道焜乃得謚「節湣」。王累欲遷守諭臣﹐而難於代者﹐命兼經筵日講。江東內附﹝墓志﹞﹐守諭遂行遁江滸﹐朝夕涕洟。有慰之者﹐輒告之曰「吾不能與汪長源﹑陳木叔同逝﹐尙何顏立人世」﹗其爲詩歌﹐徧哭所知之死國者﹐淋漓悲淒﹐令人不能自勝。是時海上未靖﹐柳車從亡﹐日在島嶼之間﹔守諭不惜傾家助之﹐以是盡落其所有﹝續耆舊傳﹞。

一日﹐翁洲破﹐相國張肯堂之孫俘入﹐欲遷裏﹐無有爲之保者。守諭曰「此吾事也」。入言於監司。守諭之干涉當道者﹐惟此而已﹝墓志﹞。

晚年﹐困守一廬﹐苦心易學。聚古今言易數十家﹐考其異同﹐有得卽鈔之﹐積以成帙﹝曹志﹞。甲辰卒﹐年六十九。縣令張幼學赴弔﹐嘆曰「名可得聞﹐身不可得見也﹝續耆舊傳﹞。子道權﹝謹據鄞縣誌補﹞。

王正中字仲撝﹐直隸保定人。登丁丑進士第﹐未謁選。索遊於髙唐州﹐守以爲銀杠旦晚是敵物﹐不如以此鬻城﹐免士女屠戮流離之苦。立要約﹐使與議者押字﹐仲撝與焉。事平﹐轉運者上失物狀。於是逮髙唐守及仲撝論死。系獄數年﹐刑科給事中李靖理而出之﹐降補揚州照磨﹐移知長興縣。

國變後﹐失官﹐避地於紹興。截江時﹐以兵部職方司主事攝余姚縣事。是時公私赤立﹐剽奪爲豪﹐市魁里正朝得札付一紙﹐暮便入民捨根■﹝扌古﹞金帛﹑系儽丁壯﹐郡縣不敢向問爲某營也。仲撝設兵彈壓﹐各營取饟﹐必使經由於縣﹐品核資產裁量以應之﹔非是則爲盜賊。總兵陳梧敗於檇李﹐渡海至姚﹐鹵掠鄕聚。仲撝遣兵系之。鄕聚相犄角﹐殺梧。行在忌仲撝者﹐以此聲討。黃宗羲上疏救之﹐乃止。張國柱劫定海﹐列船江上﹐入城牢搜二千人﹔仲撝攔止﹐國柱終不得志而去。田仰﹑荊本徹先後過姚﹐皆帖帖俯首﹐不驚雞犬。升監察禦史。尙寶寺卿朱大定﹑太僕寺卿陳潛夫﹑兵部主事吳乃武皆從浙西來﹐受約束。

仲撝短小精悍﹐好讀實用之書。其言星象﹐則從閩人柯仲炯於獄中受之。行在初建﹐進宗羲所著監國魯元年大統歷。又累受宗羲所注授時歷及律呂壬遁﹐皆能有所發明。丁未八月十九日卒﹐年六十九﹐權厝於山陰之陳常堰。所著周易注若干捲﹑律書詳注一卷。子三捷﹝謹據黃宗羲撰墓表補﹞。

章正宸字羽侯﹐會稽人。從學同裏劉宗周﹐有學行。舉崇禎四年進士﹐由庶吉士攺禮科給事中。疏請帝法周﹑孔仁義﹐黜管﹑商富彊﹐則太平可坐致。報聞。禮部侍郎王應熊者﹐溫體仁私人也﹔廷推閣臣﹐望輕不得與﹐帝特命入閣輔政。正宸上言「應熊見擯廷推﹐何緣特簡﹖今事因多擾﹑變以刻成﹐綜核傷察﹐宜存渾厚﹔柰何復使很傲之人﹐與贊平明之治哉」﹖因力詆其狼籍封靡﹐請寢前命。帝大怒﹐下獄拷訊。禦史米助國﹑金光辰﹑龔廷獻﹑給事中範淑泰﹑吳麟徵﹑傅朝佑論救﹐皆不聽。竟削籍歸。

九年冬﹐有詔起廢﹐召爲戶科給事中。正宸因言「起廢旨屢下﹐而與臣同列名﹐若詞臣劉必達﹑楊世芳等已死﹐乞敕所司速舉」。帝納之。藥廠災﹐壤公私廬舍無算。正宸言「火於五徳爲禮。禮教不修﹐火災乃見。陛下臨禦﹐初未以沽名市徳疑大臣。頃大臣救鄭三俊﹑錢謙益﹐忽爲是言﹔是一無禮也。史口下吏﹐疏辧抵稱時局﹐思箝眾口﹔又一無禮也。朝廷每一番令甲﹐輒增一番私營﹐如吏部郎張檉芳以不謹被黜﹐巧借城工復職﹐非陳啟新任怨鈔參﹐則考功之法可以金錢贖矣﹔又一無禮也。災異頻仍﹐聖心憂憫﹐而戶部主事李鳳鳴謂善言不可退災星﹔亦一無禮也」。帝是其言。時廠衛務羅織人罪﹐而巡撫武弁從而效之。正宸言「京師死刑視四方獨多﹐其處決視四方又獨速。請申飭廠衛巡捕官」。帝令司巡捕者回奏﹐气勢稍衰。

十四年﹐屢遷吏科都給事中。周延儒再相﹐中外仰望丰采﹐而門多雜賓。正宸其門生也﹐獨不肯附會。十五年正旦﹐朝會﹐帝進延儒等揖之﹐待以師傅禮。正宸因言「陛下隆禮閣臣﹐閣臣宜積誠以格君心﹐不與中官作緣﹑不憑恩怨起見﹑不以寵利居成功﹐不以爵祿私親匿」。語皆風延儒。反宣大缺總督﹐延儒欲用宣府巡撫江禹緒﹐正宸持不可。吏部希延儒指用之﹐正宸復劾其行賄事。帝不納。延儒欲起江陵知縣史調元﹐正宸止之。延儒再召﹐頗得馮銓力﹐欲以守涿功復其冠帶。正宸與金光辰力爭﹐事遂寢。尋詆兵部尙書陳新甲姦邪﹐薦李繼貞﹑李邦華﹑史可法﹑孫傳庭可代。及松山師覆﹐請先正中樞破壞之律﹐然後正行間失陷之條﹔新甲遂獲罪。旣而會推閣臣﹐失帝意﹐謫戍均州。

福王立﹐召復故官。疏請函檄四鎭﹐分渡河﹑淮與江北﹑山東﹐協力互爲聲援﹔且請縞素率師﹐駐蹕淮上。時不能用。內傳用張有譽爲戶部尙書﹐正宸以有譽𨿽有望﹐而中旨不宜出﹐抗疏力爭。有譽卒以廷推用。魏國公徐宏基等公疏薦張捷﹐命下部議﹔並議前戶部主事鄒之麟﹑前禦史張孫振﹑劉光斗起用。正宸分別論諸人﹐稍寬捷而力詆之麟﹑孫振﹑光斗。馬士英不悅﹐擬諭詰責。回奏上﹐獲免。尋以安遠侯柳祚昌薦﹐起用阮大鋮﹔正宸又力爭﹐且曰「朝廷如此舉動﹐邸報流傳﹐見臣姓名尙掛仕版﹐必相顧駭愕﹐謂負掖垣職掌﹐萬死何辭﹗乞先放臣歸裏」。士英輩忌正宸居言路﹐遂用爲大理寺丞。已見國事日非﹐請假歸。魯王監國﹐起吏部左侍郎﹐不受﹐仍署舊官。事敗﹐棄家爲僧﹐不知所之﹝謹據王鴻緒撰明史稿補﹞。

朱之瑜字楚嶼﹐至海外復字魯嶼﹐又號舜水﹐余姚人。少伉爽有志槪。有持譜獻者﹐謂朱文公子爲余姚令﹐家於此﹐族人欲附之。之瑜曰「中有一世訛脫﹐卽難徵信。且人貴自立﹐不必攀附紫陽也」。寄籍松江﹐成諸生。提學禦史元某以才備文武上諸禮部﹐癸未﹑甲申兩奉徵辟。

明社旣屋﹐福王建號江南﹐總兵方國安薦授江西按察副使兼兵部職方司郎中﹐監國安軍。馬士英方用事﹐遣私人周某偕同邑何進士東平招之。之瑜念方﹑馬終誤大計﹐力辭。臺省劾偃蹇不奉詔﹐將逮捕﹐會南都亡﹐遂解。

黃斌卿奉表閩中勸進﹐唐王加斌卿肅鹵伯﹐鎭舟山﹔之瑜往依焉。於斌卿彊悍不法﹐數有所救正。承制授昌國知縣﹐又表授監察禦史﹐管理屯田事務﹐聘軍前贊畫﹐均不應。禦史馮京第之自湖州軍破也﹐間關入四明王職方翊軍中。時內地單弱﹐欲藉海外之師爲響應。京第勸斌卿乞師日本﹐斌卿因命弟孝卿副京第往﹐之瑜從之。撒斯瑪王許發罪人三千及洪武錢數十萬﹐京第先歸﹐之瑜畱﹔而師不果出。

己丑﹐魯王駐舟山﹐安洋將軍劉世勛疏薦監紀推官﹐吏部擬兵科給事中﹐攺吏科﹔時禮部尙書吳鐘巒扈王﹐兼督學政﹐以開國第一人薦﹐將授翰林院官。先後力辭。王翊之朝王也﹐見之瑜恨晚﹐舉孝廉﹐辭。

辛卯﹐舟山陷﹐飄泊海島﹐轉徙日本﹑交址﹑暹羅間。甲午徵還﹔敕書達交址﹐焚香開讀﹐東望涕零。戊戌﹐赴廈門朝王﹐不果。己亥﹐朝王金門。時朱成功﹑張煌言會師入長江﹐之瑜主建威伯馬信營。信﹐臺州副將降於張名振者也。名振死﹐以兵屬成功與忠靖伯陳輝﹐之瑜常往來兩軍間。克瓜州﹑下鎭江﹐皆親歷行陣。未幾事敗﹐益彷徨無所向﹐返日本。日本人安東守約周給之。

丁未﹐水戶藩侯源光國爲築第﹐駒籠別莊造膝訪道。東國未有學﹐著學宮圖說﹐依以創造﹐凡古升﹑古尺﹑簠豆籩鉶之屬咸備。又命俊秀子弟從受釋奠禮。己酉﹐年七十﹐辭歸﹐不聽。饗之後樂園﹐以屏風爲壽﹐繪東國及中華耆徳六人﹐則武內宿禰﹑藤原在衡﹑藤原俊成﹑大公望﹑桓榮﹑文彥博也。己未﹐年八十﹐致祝如初。壬戌四月十七日卒﹐年八十三。光國遣世子綱條臨喪﹐葬常陸久慈郡大田鄕瑞龍山﹐謚曰「文恭」﹔構祠堂﹐駒籠別莊親制文誄之。

之瑜生八歲而孤。伯兄啟明﹐天啟乙丑武進士﹐南京神武營總兵都督同知﹐以忤閹削職。特旨昭雪﹐授漕運總督﹐國變未赴任﹐行由總兵劾歸。國朝彊起之﹐不可。後以老壽卒。仲兄之瑾﹐諸生﹐弱冠卽夭。之瑜在日本﹐苦蚊﹐有勸幛以紗廚者。謝曰「先世葬域﹐兵後恐遭蹂躪﹐輾轉思維﹐不敢身處安逸耳」。凡中華人來﹐必泣問伯兄近狀。娶葉氏﹐生子元模﹑元楷﹔繼娶陳氏﹐生女髙﹐字柔端。元模屢省父交址﹑廈門﹐辛丑歿於海外。元楷隱居教授﹐己酉卒。柔端六歲喪母﹐年十二遭世亂﹐卽佩刃自防﹔字何東平子﹐鬱鬱未嫁而亡。

之瑜篤於友誼。初以詩受知於張國維﹐朝列相知者陳函輝﹑張肯堂﹐同縣則鄒元實﹑斗東葉大受﹑陳遵之族子錦﹐尢與王翊﹑吳鐘巒﹑朱永佑契。之瑜之返日本也﹐諸將畱之﹐張煌言挽之尢力。之瑜以海濱無田可耕﹐坐而縻餉﹐有負本志﹐遂行。

初﹐交址王檄取通曉中華文字者﹐被攝至﹐不拜﹔王怒﹐錮禁之。繼知不可屈﹐遺書有「太公佐周而周王﹐陳平在漢而漢興」語。答曰「天禍明室﹐不佞逃遁貴邦﹐苟全性命。如欲委質他國﹐皇天后土﹐實鑑此心。倘異日者﹐瑜藉大王之靈﹐遄歸桑梓﹐當舉貴國攜貳之端﹐昌言於朝﹐使聖主明見萬里﹐貴國得世守藩維﹐歲貢終王﹐寧不賢於瑜之竭蹶貴邦哉」。乃縱之歸。

之瑜問學賅博﹐少從業慈溪李契元﹐有詩數十篇﹐附刻姚江詩存。文集二十八卷﹐皆海外所作﹐日本正徳二年源綱條刻之﹐有安東守約序。日本髙弟有守約子安積覺﹐又今井將興﹝謹據朱衍緒家傳補﹞。

