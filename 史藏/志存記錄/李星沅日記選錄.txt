

《李星沅日記》

李星沅

辛丑﹝道光二十一年﹞

八月廿五日。岐山周令賡盛迎於郊﹐申後入公廨﹐復進見談。悉上海號稱小廣東﹐洋貨聚集﹐有洋商四家半。上海縣外爲黃浦﹐卽洋貨撥船﹝如沙船等名色﹞停泊之所﹐距大洋九十餘里﹐洋船不能深入。稍西爲乍浦﹐亦洋船碼頭﹐不如上海繁富。瀏河亦相距不遠﹐向通海口﹐今則淤塞過半。大排之後﹐設有閘板﹐淸水盛則開閘﹐導水入海﹔淸水弱則閘閉以拒海﹐最爲蘇州水利。吳淞江亦有海口﹐崇明則孤懸海角﹐尙稱腹海﹐與廣州瓊州相似﹐然皆無險可守。不過海邊坦坡﹐𨿽有炮臺駐兵﹐亦幾同虛設。未知近日防堵作何辦法﹖

九月初二日。卯刻起往送廉將軍﹐卽詣院辭談。悉上海爲江南海口情形﹐最扼要。吳淞江瀏河皆通海﹐乍浦屬浙江﹐有副都統駐紮。明戚南塤禦倭﹐專用堅壁淸野法﹐倭不能勝﹐意蓋捨我之短﹐用我之長。水戰無把握﹐陸戰則夷人皆笨賊﹐火器外無他技也。

九月廿四日。聞官軍據守於寶山﹐自上擊下﹐甚得勢。柰漢姦奮勇敢死﹐火箭火球亦利害﹐守者終無如何﹗裕魯翁投死﹐爲眾救至郡城﹐旋卒。

十月甘一日。辰初﹐行六十里﹐順河集宿。縣令易南谷﹝卓梅﹞迎見﹐湘鄕進士﹐初選睢寧﹐調此缺三年﹐尙無累。近值兵差﹐不勝其擾﹐皆千百把總爲祟。揚威及兩參贊卻和平﹐聞止糧臺在蘇州大營﹐仍駐浙境﹐此亦好消息。惟逆匪尙占寧波﹐明年春夏必大動﹐上海勢甚可慮。

十一月十三日。復鏡翁書云﹕本月十一日戌刻﹐奉到鈞函。……藎猷宏遠﹐思患預防﹐洛誦之餘﹐彌深欽服﹗上海門戶必在寶山﹐寶山可守﹐則吳淞不能飛渡﹐而上海自然安堵。又有東溝爲之扡禦﹐大兵爲之策應﹐洵屬計出萬全。

十二月廿二日。元和縣洪玉珩來謝卓薦。詢悉華亭漴缺口﹐在前明時海塘要隘﹐道光初年歲修﹐則已移西十里﹐近則移西四十里﹐海田變態固如此。舊設東炮臺一座﹐仍在老岸﹐如就此點炮﹐則不及逆船﹐轉及居民。以海沿多沙﹐有漁戶緒棚聚處也。其西炮臺一座﹐在浙江平湖界﹐亦屬金山營。又金山縣城卽今衛城遊擊汛兵駐此。縣令及倉獄皆在洙涇鎭﹐距衛城八十里。至松江府城亦八十里﹐地瘠民貧﹐夷船所不屑顧也。逆如直趨上海﹐卽由吳淞江順流而來﹐寶山設險﹐勢不能禦。■﹝艸叵﹞翁漴缺口之論﹐聞自松江某﹐以漁人就塘爲窪﹐當經地方宮堵復﹐士民故耳熟之。﹞

甘五日。浙江拿獲漢姦徐阿臣解赴行營研審﹐供出夥黨數十人。有十八人在蘇州﹑上海等處﹐卽飭府縣按名密速訪拿。

壬寅﹝道光二十二年﹞

正月十八日。卯正起首府縣見談﹐悉佐雜缺以寶山縣主簿最優﹐專管海船出入登號﹐略有自然之利。上海縣主簿縣丞典史﹐皆不苦。陽湖馬迹司巡檢﹐缺最劣。

二月初九日。得玉翁書﹐以揆帥來函言我兵於正月廿九攻入寧城﹐殺斃夷匪漢姦二百餘人。逆夷據樓距﹝拒﹞敵﹐因城內街道窄狹﹐人眾難施﹐仍復退出。其攻搗鎭海之師﹐亦復相同。兩路止擊毀大夷船一隻﹑火輪杉板船二隻云云。而各處稟報俱稱我師陣亡二百餘人﹐受傷者四百餘人﹐與大帥所言迥異。細加探訪﹐實由內應者轉爲賊用﹐致有此敗。勢不能不彊爲粉飾。聞初四日該匪竟駕火輪船二隻﹐杉板船三十餘只﹐離慈溪五里之太平橋登陸。環攻我兵﹐力難抵禦﹐隨卽潰散。而文參贊尙以孤軍駐慈溪之長溪嶺﹐且乍浦尖山等處﹐無險可扼﹐兵力甚單﹐勢更可慮﹐萬不料事機之決裂﹐賊焰之熾張﹐乃至於此。展誦未竟﹐憂心如焚﹗卽作數行復之云﹕連朝望捷如歲﹐而外間傳聞異辭﹐將信將疑﹐五內彳亍。今辰見報單﹐有元戎由紹興拜發六百里折件﹐竊幸爲好消息也。若事機決裂至此﹐我兵愈餒﹐賊焰愈張﹐狡焉思逞﹐禍不旋踵。一再粉飾﹐爲之柰何﹗執事砥柱東南﹐睹玆時勢萬難﹐自殷憂國憂民之念﹐而浙蘇唇齒相依﹐設乍浦有警﹐江震卽人心惶惑。而上海﹑吳淞之要害﹐沿海各口之紛岐﹐又不知作何光景。前讀大疏﹐保浙卽以保蘇二語﹐已洞中肯綮。詎料謀之數月﹐隳之崇朝﹐內間轉爲內應﹐乃不幸而言中﹐眞可痛哭流涕長太息矣。

十九日﹐昨聞南匯又有搶劫典當銀物之事。松江之綠葭浜﹝聞卽昆山縣地﹞匪徒﹐藉查煙肆掠﹐頃已專委長洲縣丞李炳照密訪會拿﹐並昆新兩處就近查察矣。

甘二日。卯起首府稟知接印﹐寶山令周恭壽見談﹐悉上海防堵𨿽密﹐然賊兵突至﹐則亦無如之何。

三月初十日。至院見鏡翁書﹐知初七日酉刻﹐上海藥局被火﹐頗疑漢姦爲祟﹐候補庫使張孔安轟死﹐可憐﹗

十四日。晴翁傳示鏡翁書﹐以……鉛局可由局代造火繩﹐惟松江﹑鎭江兩營有能制者﹐應飭營趕造。

十五日。川沙﹑寶山﹑南匯等處﹐均報有逆船遊奕外洋七八團及距吳淞口七八十里之語。逆情叵測﹐殆將擾及江南﹐或北駛天津邪﹖

甘一日。聞寶山縣有蔡某﹐自云能毒夷目郭士立﹐索賞銀三千兩﹐已持一半以去。或寧郡穿白﹐卽該夷授首邪﹖海門廳王紹復自上海來﹐奉制府面諭﹐以丁小山頗招物議﹐令至省察看﹐俟火輪船造成﹐卽促赴各海口駕駛﹐與予書意略同。

廿二日。至局﹐見上海局移﹐已鑄炮位一百二十五尊﹐應於蘇省擇地安放。復卓海翁書﹐備言陳提戎﹝化成﹞﹐水軍宿將﹐曾隨李伯誅海寇﹐今六十八歲矣。隆冬猶著單褲﹐登髙如夷。兩年來駐吳淞口﹐只一帳房﹐與弁兵共臥起。絕不言勞﹐志守端正。鏡翁亦倚爲臂指。有以將才少之者﹐要與齊參贊﹐皆能人所不能者也。鏡翁靜鎭嚴防﹐不遺餘力。

廿三日。寶山周令恭壽來稟﹐以蘇州海防﹐上海爲第三門戶﹐吳淞爲第二門戶﹐寶山爲第一門戶。寶山東北二門逼近大洋﹐無可守。惟誘之深入﹐於城之西南隅﹐伏兵炮夾擊﹐或可取勝。吳淞口外沙綫曲折﹐海舶要用本地小船﹐點水引路。是以大夷船不能公然進口﹐惟恐藏姦細於各鳥船陸續深入﹐勾結閩廣各船﹐及流寓匪徒﹐則上海官兵散處﹐街道逼仄﹐無可著力。應於黃浦江內﹐列沙船二十隻﹐練兵架炮﹐以遏逆夷杉板之衝。再選精兵一千﹐駐紮上海城內﹐以防漢姦足矣。該逆如吳淞不能進口﹐必糾岱山鹽販鹽船﹐分兩路窺伺﹕一由三尖嘴過塘﹐換小船﹐由川沙直至上海﹔一由歐社王廟過塘﹐從黃浦直至上海。其由三尖來者﹐必於林家馬頭一帶添重兵堵截。其歐社王廟一路﹐現有河標兵防守。若東溝西溝兩岸﹐一經夷船進口﹐𨿽有兵勇排列﹐彊者尙可作壁上觀﹐弱者早鳥獸散矣。制府應往來江灣﹑上海之間﹐以資策應。陳提戎﹝化成﹞帶兵將二千人﹐在吳淞口塘岸帳棚﹐住二十三月﹐晝夜戒嚴﹐百姓無不感服。

四月初六日。聞容侍衛﹝照﹞奉將軍委至上海﹐果爾﹐必與鏡翁迕。而後路糧臺﹐一經夷船入﹐蘇卽多事﹐必物色辦事之人。

初九日。連日得金山報﹐均稱有船在江浙界遊奕﹐其居心甚不可測。

初十日。金山洋面﹐報有逆船駛近開炮﹐殊堪發指。

十三日。酉刻﹐得鏡翁十二日亥刻手札﹐知上﹑寶民情靜怡﹐至紳民轉以好語安慰官長﹐尢見積誠之效。擬十五日視師寶山﹐往來激厲﹐陳提軍心如金石﹐號令嚴明﹐與之同志﹐金山營遊擊塔明阿擅離汛守﹐先摘頂查辦。倘該逆實有竄入之信﹐刻卽遣河南精兵一千名前來應援也。

十五日。寅起補服詣武廟﹑府城隍廟行香。至院﹐見鏡翁書﹐以金山縣屬之玲瓏壩﹐直渡黃浦江﹐一帆可到上海。聞逆夷將雇人發掘﹐已飛調將官帶兵往守﹐信行兵者不可不知地理也。

廿一日。接寶山縣稟﹕廿日辰刻有大夷船二隻﹑中夷船四隻﹐駛向吳淞廿里外洋面遊奕﹐其爲窺伺上海﹐已可槪見。

卅日。寶山稟﹕廿七日復有夷船九隻﹑火輪船一隻﹐駛向小七山前停泊﹐距上海之髙橋約二百五十里﹐似垂涎在上海﹐可恨﹐可恨﹗

五月初二日。卯刻起雨齡自吳江回省﹐卽往拜。署崇明鎭林明瑞來訪談﹐悉李壯烈伯﹝長庚﹞攻剿海寇蔡牽時﹐有兵船一百八號﹐許君松年﹑王君得祿皆從軍親兵。陳君﹝化成﹞本海船柁工﹐曾入海寇黨。旋爲壯烈收用﹐洊至提戎﹐能識水性。耐勞苦﹐頗有威名。方今■﹝口英﹞夷不靖﹐非造戰船練水師﹐不能有所牽制。崇明有回沙﹐夷船未敢馳騁﹐但孤懸海上耳﹗得寶山探報。逆船初一日辰刻﹐駛近吳淞口﹐開炮恫喝。太倉州七了浦亦有火輪船一隻﹐鏡翁是日往彼察看軍仗﹐如逆來﹐卽親自督戰﹐以靜制動﹐兵凶戰危﹐聞之懸切﹗

初三日。江寧候令黃子庚自上海來﹐詢悉鄕勇頗雜﹐徒者亦多。周沐潤年輕看人不起﹐上海劉光斗亦漸遠之。蘇鰲翁來話別﹐殊增悵惘。初擬小住吳下﹐以待天下之淸﹐乃事變若此﹐歸志浩然﹗閶門外人心𨿽安﹐亦有以重資寄城內者。上海則滿河小船﹐皆商民雇備﹐有事卽逃。聞此風始於上海﹐會爲制府本道本縣各雇船待渡﹐以是相率效尢。

初四日。周令沐潤書﹔以逆船現在吳淞﹐截奪商船﹐卽令逆犯乘坐﹐轉令商人坐入夷船。意必吳淞沙綫﹐逆不甚悉﹐故爲駕輕就熟之計﹐借商船以圖內犯﹐險詐百出﹐實堪發指﹗鏡翁由髙橋視師﹐帶親兵七百名﹐於初二日駐紮寶山縣署﹐與陳提戎就近商榷戰守計。各海口以福山鎭爲大﹐逼近常熟縣城﹐卽函請中丞調平望兵二百名﹐移駐防堵﹐以防逆■﹝舟宗﹞突入。

初七日。卯起出胥門﹐送鰲石於舟中。談悉夷匪在吳淞﹐遣漁戶寄語陳提戎﹐以去年攻廈門﹐未犯其家﹐作人情。提戎復詞甚壯﹐亦見該匪心懾。惟兵家勝負不可知﹐萬一上海不守﹐中丞必馳至昆山嚴防﹐省門責在藩司﹐必以安定人心爲主。每夜須自巡查。……寶山報﹕初五日逆船十八隻﹐排列吳淞口外﹐復以鳥船二十餘只﹐分合行駛﹐似窺探路徑﹐惰殊叵測﹗

初八日。至院﹐見鏡翁。初七日奏調河南兵二千名﹐論東西炮臺形勢﹐頗確﹐語气亦壯。惟寶山周令來稟﹕以該逆戰船排列﹐勢將分路進攻﹐爲牽制連環之計﹐而制府將城內外伏兵﹐盡撤向城上﹐並不設防﹐陸路自撤藩籬﹐皆誤信說士丁大椿之言也。因此事重大﹐亟請中丞飛函致之﹐心益懸慮﹐寢食惘然﹗

初九日。午刻回署﹐元和洪令進見﹐形色蒼黃﹐詢之﹐則吳淞已於初八日辰刻失守。自寅至辰﹐逆船大炮連環轟擊﹐提軍陳化成先中一腿﹐力竭陣亡。制軍督戰海塘﹐適遇炮子飛起﹐伏地不動﹐竟爲所傷。爲弁兵扶出上馬﹐逆炮仍追轟﹐斃一馬。制軍出西門二里外﹐始乘輿。三十里至嘉定縣城﹐而寶山縣城早爲賊據﹐東西炮臺及海塘均被轟壞。周令先奉諭往月浦帶勇防堵﹐幸免於難。江南筦鍵俄成寧鎭﹐前後覆轍﹐若出一塗﹐此中殆有天焉。如督提兩公不可謂爲人事未盡也。

初十日。聞初八日火輪船駛入黃浦江﹐輒以水淺折回﹐惜不得如臺灣趁勢燒擊之也。鏡翁自請治罪一折﹐語皆實在﹐無一字點綴。聞崇明縣稟﹕初五六日有夷船中泓停泊﹐距縣城五十里﹐疑卽吳淞夷船。適丹徒令王徳茂來見。因詢以彼處情形﹐擬令往探。而王令詭詞推卸﹐置身事外﹐不愧狡猾悍戾之目。

十二日。卯起至院﹐以崇明縣餉可添派丹徒令王徳茂督同管解﹐順探該縣情形。上海道巫雨池忽偕局員楊朗軒馳回上海﹐不知所謂。廷寄以吳淞有警﹐總督必守上海﹐以防逆船深入。聖見洞燭萬里﹐惜未扼黃渡﹐卽在寶山海塘一帶﹐一哄而散也。

十三日。嘉定稟﹕十一日午間﹐夷匪水陸並進﹐占據上海。先是該縣典史楊慶恩稟報﹐縣令不知去向﹐初十日匪徒劫獄出囚廿七名﹐官署亦被燒撩。繼參將帶兵同逃﹐尢堪發指。有遇鬼子於海塘﹐兩白鬼騎馬前行﹐從者約二百人。如我兵陸路截擊﹐或設伏抄殺﹐何不可以制勝﹗一敗塗地乃至於此。鏡翁不知兵未爲無過﹐陳提戎屍在柴塘﹐未及奪回﹐可憐﹐可痛﹗聞逆船將移向崇明下游﹐殆欲向福山﹑瀏河各口四竄滋擾邪﹖

十四日。據松江府稟﹔十二曰巳刻﹐松江府城外有火輪船二隻﹐杉板船二隻﹐駛近江口開炮五六十出﹐我兵旋卽回擊﹐相持至申刻﹐卽由原路退回。省門寶帶橋﹐直達泖湖一帶﹐必須設法堙塞。

十五日。長洲差丁云﹕逆船已至泖湖﹐離松江府三十里﹐未必遂確。而寶帶橋來路﹐必擇地堙塞﹐卽飭常恩督辦﹐以麻袋盛土﹐堵截賊船﹐不致長驅。委員姚兪﹑陳春溥呈《泖湖圖》﹐似無淺處可塞﹐必於東之黃浦梢﹐西之澱山湖爲兩頭門戶﹐設重兵防守。

又太湖有尖网絲网漁船﹐海船可載五六人﹐向歸太湖廳及江﹑震兩縣管轄﹐若飭傳知小甲﹐照民價雇定數十隻﹐令在寶帶橋﹐挨岸停泊﹐領以干弁﹐海船帶兵二三人﹐給擡炮一桿﹐以備攻擊﹐似易得力。松江府金山縣均報﹐有船遊奕。

十六日。松郡十四日又有賊至﹐相持始退﹐勢終可危。

十七日。晴翁至。英逆復伊相書﹐有不能不戰等語﹐閱之眥裂﹗伊相於照會約以面議息兵﹐如在江省卽松江﹐如在浙省卽鎭海。皆可一言以決﹐如不矢誠﹐信天必降之罰也。寶山周恭壽稟﹕上海夷船已退出﹐由陸至江灣索取牛羊雞鴨﹐並有擄掠楊行﹑羅店之謠。卽吳淞口泊船亦開向鳥船泓外。又據周沐潤稟﹕夷船十六日駛出上海﹐與寶山稟同。夷性狡詐﹐又不知豕突何處﹐誠令人憤恨塡膺。

十八日。靑浦稟﹕夷船十四日辰刻入橫羅涇﹐掠王姓牛只﹐卽入斜塘點水﹐以淺而止。詢之土人﹐逆船斷不能入﹐總以堵塞爲是。吳牧靑士來談﹐悉逆志在沿海設馬頭﹐上年有書云。如通商不成﹐必擾沿海各地面﹐或竟決黃河﹐燒糧船﹐計殊狠毒﹗

十九日。署川沙孫逢堯畏賊先遁﹐以致土匪竊發劫獄焚署﹐罪不在劉光斗下。非嚴飭重辦﹐斷乎不可。

廿日。晴翁來談﹐悉上海署篆沈炳垣﹑蔡維新皆可勝任﹐川沙則宋慶常亦能了﹐蘇﹑松﹑太三總運候各州縣存上銀尙少七萬餘金﹐赴壩太遲﹐恐爲倉漕兩帥劾﹐不如本省先請交部議處﹐然實爲人受過。鏡翁奉批折﹐以該督身冒矢石﹐卒失孤城﹐著暫緩治罪。務須振刷精神﹐力圖補救﹐不可再有疏失。又於提督陳化成陣亡句﹐奉硃批揮淚覽之。復於寄諭中﹐以某忠勇夙著﹐今果敢捐軀﹐殊堪憫側﹗著賞銀一千兩﹐查明子嗣。請旨並著揚威將軍﹐酌分參贊一人﹐帶兵來蘇。卽著耆伊至上海會同牛﹐相機籌辦。

廿一日。卯刻起﹐報逆船仍往吳淞口﹐並有分蹤內犯之謠。卽至院會商。見鏡翁奏稿﹐忽稱夷船全退﹐內河防守極嚴﹐請飭參贊﹐伊﹑耆均無庸前來﹐殊可駭嘆﹗豈小挫之後﹐心志瞀亂﹐有不能自主者邪﹖因促晴翁飛函﹐仍請星使前來﹐面請指示。

廿二日。卯刻起﹐至胥門迎見伊﹑耆兩星使﹐知卽往昆山晤制軍會商﹐不卽登岸進公館。晴翁亦得制軍書﹐頗悔昨日之奏﹐未免孟浪。並以星使來有裨益﹐介翁之意稍解。得周令恭壽書﹔言寶山之失﹐由漢姦金胡子爲之導引﹐本浙江寧波人﹐在吳淞賣酒﹐狀頗雄偉﹐逆夷器之。

廿四日。卯刻起至局﹐聞吳縣橫塘陶姓有搶洋銀事﹐卽飭速拿。陳提戎﹝化成﹞柩至省﹐公祭於葑門馬頭。五十年水師宿將﹐爲國捐軀﹐可敬﹐可痛﹗申刻﹐迎耆介翁﹑伊莘翁﹑牛鏡翁入城。鏡翁三年不見﹐執手淒然﹗時事之艱﹐無從說起。卽須會銜具奏﹐而折底申敍﹐不見警動﹐因攜歸增入一段。言該夷旣糾含醜類﹐添船四十餘只之多﹐又擄截河船鳥船在吳淞口演習駕駛﹐勢將豕突內犯﹐且有欲攻江寧﹑天津之謠。我兵當挫衄之餘﹐軍械不全﹐軍心不壯﹐又須分撥各海口﹐尢嫌力量單薄﹐朝夕情形不同﹐深爲可慮﹗

六月初八日。卯刻起首府縣見﹐至院及使署﹐介翁以逆夷有人能制要害﹐實爲腹心大患。周竹君以寶山生計在布﹐今則布販不行﹐民食頓迫﹐內變可虞﹗

十三日。卯刻起至院局﹐見周子愉致晴翁書﹐知夷目郭士立舟泊金山。有丹徒鹽商顏徳和上船相見﹐乞以緩兵。郭酋告之還煙及兵費﹐又立馬頭三事﹐必允行。否則直攻江寧。又問﹕「伊中堂來否﹖」似尙有轉圜意。因請莘翁往鎭江。

十六日。卯刻起至局﹐聞上海商戶有饋夷目四十萬圓之說﹐殊可怪﹗

十七日。首府孫來商辦柴艸﹐備火攻﹐卽擇河道要隘﹐設法堵截。上海令劉光斗見﹐色慚沮﹐而气卑下﹐甚覺無謂。常恩應交寶山存公銀﹐久不納﹐飭之。

七月十二日。卯刻起﹐晴翁來﹐持示三大府公函﹐以和議將成﹐允銀二千萬圓﹐現交五百萬圓﹐準銀三百五十萬兩﹐余分三年交完﹐又馬頭五處﹐官員平行﹐香港仍不退還。並請國寶﹐印發合同﹐實屬誅求無厭。結好未必能堅﹐且佛郎機現在上海滋釁﹐置之不論﹐恐效尢者多﹐逆夷轉售其姦﹐後患伊於胡底。

廿七日。有人奏鎭江之失﹐由於海都統﹝齡﹞妄殺無辜﹐百姓歸怨。又寶山令周恭壽幫辦令周沭潤均逃至嘉定縣﹐上海道巫宜禊﹑上海令劉光斗﹐均初九日先逃﹐封遊擊有人行刺等語﹐奉旨飭耆﹑牛﹑程確查復奏﹐毋蹈欺罔。

九月十四日。至局﹐知夷船已報初八日全數出江﹐上海銀亦交足。

十八日。卯刻起府廳州縣見﹐常恩具稟﹕願賠寶山兵米﹐其嘗試之心不可問。至院﹐見廷寄以上海參將繼綸﹑守備王家謨首先逃竄。介翁復奏未詳﹐仍飭查明﹐嚴參周﹑巫兩道﹐度不可幸免。徐牧家槐自上海回﹐云佛郎西船一隻﹐已抵吳淞口。聞將至上海﹐與巫道議通商。

廿日。聞牛鏡翁奉旨解京。耆介翁署制府﹐伊莘相授廣州將軍﹐從此江南北局一大變。

十月十二日。午刻﹐晴翁遣人持到吏部公文﹐九月三十日奉上諭﹐陜西巡撫著李星沅補授﹐孫善寶著調補江蘇布政使﹐卞士云著補授浙江布政使﹐欽此。

廿二日。辰刻﹐往送黃若琴未值﹐旋復來晤。以上海文武棄城﹐不重在初八初九之分﹐總之守土之責﹐罪無可辭。如繼綸捏供﹐安見未至泗涇﹐此固不足深辧。若巫道運餉至松江﹐則確有可憑﹐能照鎭江失守巡道革職﹐亦昭平允。賊匪一由上海北門﹐一由新閘攻西門﹐其勢固不可遏。

廿三日。過鱉石拜別。問上海失守﹐可云忙亂之際﹐若鳥獸散﹐罪在城之存否﹐不問走之先後﹐究之文職輕於武職也。

廿五日。今日登舟解纜﹐天忽暢晴。商民夾道﹐皆色喜。余以幸脫苦海﹐心亦少安。回念夏間夷氛逼處﹐戈馬蒼黃﹐得此亦望外矣。送者踵接﹐舟行不前。夜泊閶門外太子馬頭宿。

十一月初九日。辰刻起﹐八十里至淮安府﹐舟遇練笠人自京回﹐詢悉兩次蒙召見﹐垂問寶山失守事甚悉。據云﹕提軍陳化成堅守吳淞海塘﹐至二年之久﹐住宿帳房與士卒同甘苦。至五月初八日辰刻﹐夷船突入﹐遂亟發巨炮﹐擊壞大夷船四隻﹐約傷二百餘人。逆夷已掛藍旗﹐遙見小沙背徐州軍無故潰散﹐海塘亦不成列﹐冒險迎炮﹐直搶口門。陳化成提標親兵死傷殆盡﹐亦卽被炮轟倒﹐左乳受大子﹐傷最重﹐腿肘皆有傷﹐約被羣子數百﹐慘不可言﹗其屍在蘆柴中﹐幸不腐壞。嘉定縣練廷璜覓所部兵往負至嘉定棺殮掛孝。牛鑑時同督戰﹐見陳化成已死﹐所布伏兵疑兵接應﹐皆一哄而散﹐遂拚死不肯去。所帶河南兵從炮火矢石中護之﹐始退守嘉定。深恐夷船入江。

戊申﹝道光二十八年﹞

正月初三日。王令紹復見談﹐悉上海沙船自制器械﹐總無成數﹐且演放不得其人﹐轉資寇兵﹐尢爲可慮﹐卽屬前往一查。

二月十八日。詣鐘山﹑尊經兩書院送學﹐卽過雨人處小敍。得上海成道稟﹕知夷人三名﹐在靑浦被水手毆傷﹐夷目阿利國藉端咆哮﹐聲言如不拿辦﹐卽行阻擋運船﹐並敢出示黃浦﹐恐嚇船戶﹐實堪痛恨﹗

廿八日。巳刻出城﹐擬至夷船定議﹐並查看炮械人數﹐天大風雨﹐在救生局小坐而回。陳叔良之驥及首府往拜夏巴來紅船相見﹐語及上海案已了﹐海運船已開。

