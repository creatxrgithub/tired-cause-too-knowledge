萍洲可談﹝宋﹞朱彧

目錄卷一卷二卷三佚文

卷一元丰間﹐彧先公爲右史﹐神考遣使治楚州新河﹐面戒之曰「東南不慣興大役﹐卿且爲朕愛惜兵民。」大哉王言﹐簡而有體。元丰六年冬祀﹐先公導駕﹐旣進輦﹐輦中忘設衾褥﹐遽取未至。上覺之﹐乃指顧問他事。少選褥至﹐遂升輦。以故官吏無罪﹐聖度如此。舅氏胡宗堯﹐嘉佑初引見攺官﹐舉將十七員﹐仁宗問其家世﹐或奏樞密使胡宿之子﹐卽有旨「更候一任回攺官」。時又有因失人死罪連坐﹐於條合展舉將員攺次第等官﹐上宣諭未令攺官﹐凡三引見﹐幾十餘年。大臣或以爲言﹐上曰「此人曾殺朕百姓﹐不可攺官。」三省俱在禁中﹐元丰間移尙書省於大內西﹐切近西角樓﹐人呼爲「新省」。崇寧間﹐又移於大內西南﹐其地遂號「舊省」﹐以建左右班直。或云﹐舊省不利宰相﹐自創省至廢﹐蔡確﹑王珪﹑呂公著﹑司馬光﹑呂大防﹑劉摯﹑蘇頌﹑章惇﹑曾布更九相﹐惟子容居位日淺﹐亦謫罷﹐余不以存沒﹐或貶廣南﹐或貶散官。祖宗故事﹕宰相呼相公﹔節度使帶開府儀同三司﹐元丰官制前帶同中書門下平章事﹐亦呼相公﹐謂之使相﹔三公正眞相之任﹐呼公相﹐尙書攺令廳爲公相廳。蔡京首以太師爲公相﹐其子攸自淮康軍節度使除開府儀同三司﹐遂父呼公相﹐子呼相公。時傳京父子入侍曲宴﹐上云「相公公相子。」京對云「人主主人翁。」際遇之盛如此。宰相禮絕庶官﹐都堂自京官以上則坐﹐選人立白事﹔見於私第﹐𨿽選人亦坐﹐蓋客禮也。惟兩制以上點茶湯﹐入腳牀子﹐寒月有火壚﹐暑月有扇﹐謂之「事事有」﹐庶官只點茶﹐謂之「事事無」。茶見於唐時﹐味苦而轉甘﹐晚采者爲茗。今世俗客至則啜茶﹐去則啜湯。湯取藥材甘香者屑之﹐或溫或涼﹐未有不用甘艸者﹐此俗徧天下。先公使遼﹐遼人相見﹐其俗先點湯﹐後點茶。至飲會亦先水飲﹐然後品味以進。但欲與中國相反﹐本無義理。朝﹐辧色始入﹐前此集禁門外。宰執以下﹐皆用白紙糊燭燈一枚﹐長柄揭之馬前﹐書官位於其上﹐欲識馬所在也。朝時自四鼓﹐舊城諸門啟關放入﹐都下人謂「四更時﹐朝馬動﹐朝士至」者﹐以燭籠相圍繞聚首﹐謂之「火城」。宰執最後至﹐至則「火城」滅燭。大臣自從官及親王駙馬﹐皆有位次﹐在皇城外仗捨﹐謂之待漏院﹐不與庶官同處。「火城」每位有翰林司官給酒果﹐以供朝臣﹐酒絕佳﹐果實皆不可咀嚼﹐欲其久存。先公與蔡元度嘗以寒月至待漏院﹐卒前白有羊肉酒﹐探腰間布囊﹐取一紙角﹐視之﹐也。問其故﹐云「恐寒凍難解﹐故懷之」。自是止令供淸酒。本朝置大宗正寺治宗室﹐濮邸最親﹐嗣王最貴﹐於屬籍最尊﹐世世知大宗正事。自宗晟迄宗漢﹐皆安懿王子﹐兄弟相繼﹐宗字行盡死﹐諸孫仲字行復嗣爵判宗正寺﹐人人謹厚練敏﹐宗子率從其教誨。崇寧初﹐分置惇宗院於三京﹐以居疏冗﹐選宗子之賢者蒞治。院中或有尊行﹐治之者頗以爲難。令郯初除南京惇宗院﹐入對﹐上問所以治宗子之略﹐對曰「長於臣者以國法治之﹐幼於臣者以家法治之。」上稱善﹐進職而遣之。令郯旣至﹐宗子率教﹐未嘗擾人﹐京邑甚有賴焉。嗣濮王宗晟﹐伯仲第十二﹐英廟親兄也。元丰間﹐神考將詣睦親宅澆奠近親﹐嗣王欲邀車駕幸舊邸﹐會日逼不及造朝。故事﹕戚裏近屬﹐許獻時新﹐卽於東華門投進。時邸中無新果﹐求得丁香荔枝數百枚函之﹐附短奏云「來日乞詣安懿王影堂燒香。」進入﹐上果喜曰「十二自來曉事。」卽降處分﹐曁至濮邸﹐望見祠貌﹐下輦去傘﹐灑淚而入。旣已﹐延見近族﹐慰勞諸父﹐加恩各遷使相郡王。嘉王顥﹐裕陵親弟也﹐好讀書。元丰間﹐數上疏論政事﹐記室或諫之曰「大王爲天子弟﹐無狗馬聲色之好﹐遊心方冊﹐固是盛徳﹐而數幹廷議﹐非所以安太后也。」王矍然亦悟。爾後惟求醫書﹐與其僚講湯液方論而已。朝廷果賢其好古﹐降詔襃諭。至今醫家有《嘉王集方》。熙寧間﹐始命宗室應科舉﹔大觀間﹐內臣有赴殿試者﹔政和八年﹐帝子亦赴殿試。宗子及第﹐始於令鑠﹔內臣及第﹐始於梁師成﹔親王及第﹐始於嘉王楷。故事﹕有官人應舉謂之鎖廳﹐例不作廷魁。戊戌榜﹐嘉王第一人﹐登仕郎王昴第二人﹐顏天選第三人﹐上宣諭﹕「嘉王楷有司考在第一﹐不欲以魁天下﹐以第二人爲牓首。」鎖廳人作廷魁﹐自王昴始。帝女號公主﹐壻爲駙馬都尉﹐近親號郡主﹑縣主﹐而壻俗呼郡馬﹑縣馬﹐甚無義理。近世宗女旣多﹐宗正立官媒數十人掌議婚﹐初不限閥閱。富家多賂宗室求婚﹐苟求一官﹐以庇門戶﹐後相引爲親。京師富人如大桶張家﹐至有三十餘縣主。宣和殿﹐燕殿也﹐中貴人官髙者皆直宣和殿。始置學士命蔡攸﹐置直學士命蔡翛﹑蔡鯈﹐置待制命蔡絳﹐後又置大學士命蔡攸﹐自盛章﹑王革﹑髙佑皆相繼爲學士﹐班秩比延康殿學士爲加優。凡外除則換延康﹐蓋宣和職親地近﹐非他比。己亥歲攺保和殿。本朝五等之爵﹐自公﹑侯﹑伯﹑子﹑男﹐皆帶本郡縣開國﹐至封國公者則稱某國公。初封小國﹐次移大國﹐以爲恩數。亦有久不徙封者。文彥博初封潞國公﹐三十年不徙封。王安石初封舒國公﹐後徙荊國﹐旣死﹐追封舒王﹐凡二國。蔡京初封嘉國﹐徙衛國﹑楚國﹑魯國﹐凡四國﹐復加陳﹑魯二國﹐公辭不拜。何執中初封榮國公﹐五年不徙封﹐薨於位﹐追封淸源郡王﹐此僅事也。元佑初﹐司馬光封溫國公﹐議者以其剛厲﹐宜濟之以溫﹐東坡行麻詞﹐亦云「封國於溫﹐用旌直徳」。崇寧初﹐曾布自相府以賄貶授廉州司戶參軍﹐議者以其貪墨﹐故箴之以廉﹐執筆者果有意乎﹖自元符﹑紹聖以前﹐大臣罕有除在京宮觀者。兩府召還爲宮使侍讀﹐甚稀闊。從官左遷﹐重者外移﹐輕者易職事。時有八座攺樞密承旨﹑獨座攺工部侍郎﹐皆不美也。王震自吏部尙書移知開封府﹐又除樞密都承旨﹐王嘗語先公曰「震所謂齊一變至於魯﹐魯一變復至於齊者也。」政和間﹐近臣罷執政官﹐卽授提舉在京宮觀﹐旣體貌之﹐而名實相副。以罪去者﹐固自有法。典制﹕寄祿官三品紫衣金魚﹐五品緋衣銀魚﹔職事官𨿽髙﹐非特賜不得預﹐𨿽特賜而寄祿未至本品﹐則帶賜魚在銜內﹐寄祿官已至本品則不入銜﹔外任官或借衣色者不佩魚﹐銜內稱借色﹐有賜色者仍稱賜色﹐轉運使副﹑提點刑獄﹑知州軍並借紫﹐本衣綠者止借緋﹐轉運判官﹑通判州軍並借緋。自崇寧初增置提舉官不一﹐惟學事與常平借緋﹐余衣本色。其合借衣色者﹐勅上云「候回日依舊服色」﹐自朝辭出國門﹐則衣借色﹐回入國門﹐則衣本色。近制借色仍佩魚。江公著曾任知州﹐借紫﹐後除轉運判官﹐勅上不帶借紫﹐公著仍衣紫。馬餘慶知彭州﹐借紫﹐替回赴部﹐方理通判資序﹐懼失借色﹐不肯受本等官﹐請宮祠歸﹐仍衣紫。凡勅上不帶借衣者﹐自不合著。典制﹕左降官不追勛賜﹐𨿽貶竄﹐遇恩復官﹐卽依舊勛賜。政和間﹐方省勛﹐舒亶在元丰時被擢用﹐由臺州臨海縣尉攺官﹐驟遷兩制﹐賜金紫﹐未經郊禮﹐不得勛。後坐事除名﹐更沛敍初授官﹐仍復前臺州臨海縣尉﹐賜紫金魚袋。鄒浩建中靖國中除通直郎﹑中書舍人﹐賜金紫﹐未經郊禮﹐不得勛。後貶新州﹐丙戌赦除黨籍﹐以得罪輕重敍官﹐或得郡宮祠﹐或未有差遣﹐鄒降三官敍﹐乃復承奉郎﹐賜紫金魚袋﹐無差。凡降官與職﹐並稱降授﹐責散官並稱責授﹐散官如節度副使﹑團練副使﹐𨿽號武官﹐皆依舊物。頃見元佑臣僚責授副使者﹐兩制已上仍衣紫﹐從官以下元衣綠者仍衣綠﹐惟責授長史﹑別駕已下者﹐不以舊官髙卑並衣綠。故宰相貶嶺南司戶參軍﹐衣綠。東坡初責惠州團練副使﹐再貶儋耳﹐授瓊州別駕。元符末首復朝奉郎﹑提舉玉局觀。得報便北歸﹐至廣州猶未受告﹐會先公至﹐東坡先折簡與公曰「頭間生瘍妨巾裹﹐欲著帽相見。」蓋不欲靑衣耳。坡於外物宜不能動﹐惜其猶以此介胸中。故事﹕節度使初除小鎭﹐次中鎭﹐後大鎭。紹聖間﹐見呂吉甫建節﹐初除保寧軍婺州﹐移武昌軍鄂州﹐移鎭南軍洪州﹐其序如此。崇寧間﹐蔡元長自司空左揆建節﹐初除安遠軍節度使安州﹐亦小鎭。政和以來﹐帝子繁衍﹐宗室﹑近戚﹑大臣﹑中貴﹑邊將加恩者眾﹐諸路節鎭除祖宗潛藩外﹐止六十餘處﹐幾無虛位。薛昂罷執政﹐初除彰信軍節度使相州﹐中鎭也。蔡攸自宣和殿大學士初除淮康軍節度使蔡州﹐大鎭也。豈是時小鎭適無闕員乎﹖刺史﹑防禦﹑團練使正任則本州島系銜﹐與知州敍官﹐每州止一員﹐不除則闕。任他官兼領防禦﹑刺史者謂之遙郡﹐本州島不系銜﹐往往取美名﹐如康﹑榮﹑雄﹑吉諸州﹐一州或有數員﹐大率邊將多帶雄州﹐戚裏多帶榮州﹐醫官多帶康州。著令﹕朝奉郎至朝請郎致仕﹐則得任子。疾困及暴卒者﹐往往旋求致仕﹐至有匿哀或詐爲日前文書﹐冒法狼狽。大觀初﹐吏部尙書張克恭建言員郎亡卽與推恩﹐遂革此風。州縣選人﹐有般家人二名﹐日給雇錢人二百﹐往往遠指程驛﹐務多得雇錢。於法須沿路官司批券爲驗﹐蓋防詐僞﹐然無不僞爲者。余以爲不若以官資定錢數給之﹐聽其自便﹐旣免欺誕﹐且省刑憲﹐當路者殊不論此。在京百官席帽﹐宰執皇親用傘﹐呼爲重蓋。舊日兩制以下至寺監官出入﹐馬后擁大圓扇﹐用以遮日色。紹聖間﹐上在角樓望見庶官馬后有大扇﹐因問其名﹐內侍誤云是掌扇﹐上云「掌扇非人臣宜用。」遂禁止之。政和間﹐有提舉學事官上殿札子﹐論庶官或用玉斧﹐同於斧扆之義﹐乞革去。勘合得乃是人間所用柱拂子﹐或名柱斧﹐以水晶或銅鐵爲之﹐制度無僭。言者坐所論不實罷﹐遂不果禁止。狨座﹐文臣兩制﹑武臣節度使以上許用﹐每歲九月乘﹐至三月徹﹐無定日﹐視宰相乘則皆乘﹐徹亦如之。狨似大猴﹐生川中﹐其脊毛最長﹐色如黃金﹐取而縫之﹐數十片成一座﹐價直錢百千。背用紫綺﹐緣以簇四金鵰法錦﹐其制度無殊別。政和中﹐有久次卿監者﹐以必遷兩制﹐預置狨座﹐得躁進之目﹐坐此斥罷。或云﹐狨毛以藉衣不皺。先公使遼時﹐已作兩制﹐乘狨座﹔副使武臣﹐乘紫絲座。故事﹕使𨿽非兩制﹐亦乘狨座張傘﹐金帶金魚﹐重將命也。大觀中﹐國信以禮部尙書鄭允中充使﹐奉寧軍節度使童貫充副使﹐遂俱乘狨座。呂嘉問自熙寧中躋要顯﹐徧歷名藩。紹聖末﹐以雜學士守成都﹐被誣構﹐遂不可辧。獄成﹐大理寺定斷贓罪絞。典制﹕官吏贓罪笞﹐已爲終身之累。呂以貴品得議﹐責散官安置。適皇上登極大沛﹐復官﹐頻更赦令﹐漸復職﹐竟符舊物﹐領宮祠二十年﹐前後磨勘及八寶特恩轉寄祿官﹐以正議大夫八十餘歲病卒。復以先朝舊臣﹐髙資久次﹐特贈資政殿學士﹐視執政官。呂吉甫在熙寧時用事﹐多所建明。元佑初被罪﹐異意者欲誅之﹐貶福州﹐甚危。紹聖復先政﹐章惇忌其才﹐以爲延安帥﹐𨿽除觀文殿學士﹐建節鉞﹐終不得近京師。在延安六七年﹐戎人圍城六日﹐城中無備﹐吉甫設方略﹐僅能解圍。元符末﹐乃得知杭州﹐頗優遊。會子淵交狂人﹐事連吉甫﹐追捕至國門﹐貶鄂州。數年復官。平生患難﹐如此者最大﹐然有以處之﹐非所病也。章惇性豪恣﹐忽略士大夫。紹聖間作相﹐翰林學士承旨蔡京謁惇﹐惇道衣見之。蔡上言狀﹐乃立宰相見從官法。王安禮尙气不下人﹐紹聖初起廢﹐帥太原﹐過闕許見。時樞府虛位﹐安禮銳意﹐士亦屬望。將至京師﹐答諸公遠迎書﹐自兩制而下皆折角一匾封﹐語傲禮簡。或於上前言其素行﹐旣對﹐促赴新任﹐怏怏數月而死。曾布當軸﹐惟自營﹐於國事殊無可否。季父出其門﹐因以書切責之﹐其間有云「如某事鄒浩能言之﹐相公不言也﹗」布大沮﹐竟以此敗。先公在元佑背馳﹐與蘇轍尢不相好。公知廬州﹐轍門人吳儔爲州學教授﹐論公延鄕人方素於學捨﹐講三經義﹐轍爲內應﹐公坐降知壽州。後在廣州﹐與東坡邂逅﹐各出詩文相示。旣得罪﹐範致虛行責詞云「諂交軾﹑轍﹐密與唱和﹔媚附安﹑李﹐陰求進遷。」或以轍事語範﹐範曰「吾固知之﹐但不欲偏枯卻屬對。」範學於先公﹐或疑其背師﹐蓋國事也﹐範操行非希指下石者。元佑初﹐呂惠卿責建州﹐蘇軾行詞有云「尙寬兩觀之誅﹐薄示三危之竄。」其時士論甚駭。聞紹聖初蘇軾再責昌化軍﹐林希行詞云「赦爾萬死﹐竄之遐陬。𨿽軾辯足以惑眾﹐文足以飾非﹐自絕君親﹐又將誰憝﹖」或謂其已甚﹐林曰「聊報東門之役。」錢遹徳循爲侍禦史﹐元符末﹐攻曾布﹐章數上﹐正急。會其子病﹐明日將對﹐夜艾子死﹐徳循卽跨馬入朝﹐不復內顧﹐旣歸﹐然後舉哀。朝廷頗知之。布敗﹐徳循遂除中丞﹐訓詞有云「方蹇蹇以匪躬﹐子呱呱而弗卹。」未幾﹐徳循轉工部尙書﹐失言路﹐其僚頗攻擊﹐竟論匿哀之事﹐徳循由是得罪﹐責詞數其躁進﹐至云「匿哀請對﹐褻瀆軒墀」。徳循投閒久之﹐領宮祠而終。舒亶爲臨海尉﹐弓手醉呼於庭﹐舒笞之﹐不受﹐乃加大杖﹔益厲聲願杖脊﹐舒叱吏決脊﹔又大呼「爾不敢斬我」﹐舒卽起刃斷其頭。被劾﹐案上﹐朝廷方求人材﹐頗壯之﹐令都省審察。舒狀貌甚偉﹐博學有口辯﹐王荊公一見大喜﹐薦對稱旨﹐驟擢﹐未幾至禦史中丞﹐彈擊不少恕。宰相王珪自京尹執政﹐曾攜官浴桶入東府﹐舒文致以爲之罪。後舒敗坐獄﹐以用臺中官燭於私室計贓﹐神考薄其罪﹐因言「亶豈盜此﹖」或對云「舒亶不愛蠟燭﹐王珪豈愛木桶﹗」乃抵罪除名勒停。居鄕裏﹐甚貧﹐聚徒教授﹐資束脯以營伏臘﹐凡十八年。中間元佑政出帷箔﹐務姑息﹐置訴理所﹐湔滌先朝嘗得罪者。羣小競自辧﹐不逞之人﹐至於指斥熙﹑丰濫刑﹐以迎合國政。舒獨無一言辧雪﹐坐此久廢。紹聖復辟﹐稍還舒官﹐又爲羣怨所沮。庚辰龍飛﹐始得軍壘﹐會荊蠻作過﹐乃移南郡帥﹑除待制﹐未受而卒。慈聖光獻皇后嘗夢神人語云「太平宰相項安節。」神宗密求諸朝臣﹐及徧詢吏部﹐無有是姓名者。久之﹐吳充爲上相﹐瘰癤生頸間﹐百藥不瘥。一日立朝﹐項上腫如拳﹐後見之告上曰「此眞項安癤也。」蔣之奇旣貴﹐項上大贅﹐每忌人視之。爲六路大漕﹐至金山寺。僧了元﹐滑稽人也﹐與蔣相善﹐一日見蔣﹐手捫其贅﹐蔣心惡之﹐了元徐曰「衝卿在前﹐穎叔在後。」蔣卽大喜。故事﹕宰相薨﹐駕幸澆奠﹐褰帷視屍﹐則所陳尙方金器盡賜其家﹐不舉帷則收去。宰相吳充﹐元丰間薨於私第﹐上幸焉﹐夫人李氏徒跣下堂﹐叩頭曰「吳充貧﹐二子官六品﹐乞依兩制例持喪﹐仍支俸。」詔許之。然倉卒白事﹐不及褰帷。駕興﹐諸司斂器皿而去﹐計其所直﹐與二子特支俸頗相當﹐因謂官物有定分﹐不可妄得如此。京畿士人王庭鯉﹐嘗與邊將作門客﹐得軍功﹐補軍將﹐因詣闕論父祖文臣﹐及身嘗應進士舉﹐乞換文資。當路頗有主之者﹐得上達。王默念自軍將累勞數十年方轉使臣﹐攺文資卽可權注州縣差遣﹐大喜。洎告下﹐乃得石州攝助教﹐不理選限﹐終身不釐務。大凡爵祿﹐豈可以計取哉﹖先公素貧﹐元丰間﹐久於右史﹐奉親甘旨不足﹐求外補。神考知之﹐將冊貴妃﹐故事﹐兩制奉冊﹐執政讀冊﹐乃躐用先公爲奉冊官﹐門下侍郎章惇爲讀冊官。中貴馮宗道密謂公言「上知公貧﹐此盛禮也﹐必有厚賜。」旣事﹐檢會無冊妃支賜例﹐止賜酒食而已。近歲帝子蕃衍﹐宮闈每有慶事﹐賜大臣包子銀絹各數千匹兩。𨿽師垣尊寵冠廷臣﹐然自辛巳﹑乙西﹑己丑三次﹐亦有不預賜者。惟何執中以藩邸舊恩﹐由承轄爲宰相﹐首尾未嘗去位﹐不問其它錫賚﹐皇子帝姬六十七人﹐包子無遺之者﹐家貲髙於諸公。天性節儉﹐未嘗妄費一錢﹐爲三公﹐奉養如平時。余表伯父袁應中﹐博學有時名﹐以貌寢﹐諸公莫敢薦。紹聖間﹐蔡元度引之﹐乃得對。袁鳶肩﹐上短下陋﹐又廣顙尖頷﹐面多黑子﹐望之如灑墨﹐聲嘎而吳音。哲宗一見﹐連稱大陋﹐袁錯愕不得陳述而退﹐搢紳目爲「奉勅陋」。朝士王迥﹐美姿容﹐有才思。少年時不甚持重﹐間爲狎邪輩所誣﹐播入樂府﹐今《六麼》所歌「奇俊王家郎」者﹐乃迥也。元丰中﹐蔡持正舉之可任監司﹐神宗忽云「此乃『奇俊王家郎』乎﹖」持正叩頭謝罪。近制﹕中外庫務﹑刑獄官﹑監司﹑守令﹑學官﹐假日許見客及出謁﹐在京臺諫﹑侍從官以上﹐假日許受謁﹐不許出謁﹐謂之「謁禁」。士大夫以造請爲勤﹐每遇休沐日﹐賫刺自旦至暮﹐徧走貴人門下。京局多私居﹐遠近不一﹐極日力只能至數十處﹐往往計會閽者納名刺上見客簿﹐未敢必見也。閽者得之﹐或棄去﹐或遺忘上簿。欲人相逢迎權要之門﹐則求賂﹐若稍不俯仰﹐便能窘人。興國賈公衮自京師歸﹐余問物價貴賤﹐賈曰「百物踴貴﹐只一味士大夫賤。」蓋指奔競者。嘗聞蔡元長因閱門下見客簿﹐有一朝士﹐每日皆第一名到﹐如此累月。元長異之﹐召與語﹐可聽﹐遂薦用至大官。太醫學顏天選第三人及第﹐欲謁元長﹐未得見﹐乃隨職事官入道史院。元長方對客﹐將命者覺其非本局官﹐揖退之﹐天選不肯出﹐吏稍掖之﹐天選抱柱而呼曰「顏天選見太師﹗」與吏相持﹐幘忽墮地﹐元長命引至前﹐語之曰「公少年髙科﹐乃不自愛惜﹗道史與國史同例﹐柰何闌入此耶﹗」天選整幘而出﹐吏執送開封府鞫罪﹐特旨除名﹐送宿州編管﹐自此士風稍革。太學生每路有茶會﹐輪日於講堂集茶﹐無不畢至者﹐因以詢問鄕裏消息。祖宗時進士殿試﹐詩﹑賦﹑論三題用親札。熙寧三年﹐殿試用策﹐仍謄錄﹐蓋糊名之法﹐以示至公﹐當防獘於微也。近歲宰執子弟﹐多占科名。章惇作相﹐子持﹑孫佃甲科﹔許將任門下侍郎﹐子份甲科﹔薛昂任尙書左丞﹐子尙友甲科﹔鄭居中作相﹐子億年甲科。或疑糊名之法稍疏﹐非也。廷試策問朝廷近事﹐遠方士人未能知﹐宰執子弟﹐素熟議論﹐所以輒中爾。蔡景蕃與晏元獻﹐俱五六歲以神童侍仁宗於東宮。元獻自幼耿介﹐蔡最柔媚﹐每太子過門闑﹐蔡伏地令太子履其背而登。旣踐阼﹐元獻被知遇﹐至宰相。蔡竟不大用﹐以舊恩常領郡﹐頗不循法令﹐或被劾取旨﹐上識其姓名﹐必曰「藩邸舊臣﹐且令轉官。」凡更四朝﹐元符初致仕﹐已八十歲矣。監司薦之﹐乞落致仕與宮祠﹐其辭略云「蔡某年八十歲﹐食祿七十五年。」余謂人生名位固可得﹐罕得綿長如此者。政和壬辰牓唱名﹐有饒州神童赴殿試中第﹐才十數歲﹐又侏儒﹐旣釋褐﹐衛士抱之﹐於幕上作傀儡戲﹐中貴人大笑。次日特奏名人唱第﹐皆引近殿陛﹐恣其所陳﹐有自愬病者﹐出尙藥珍劑賜之。饒州杜神童釋褐﹐父攜之謝政府﹐才八九歲﹐客次中士大夫皆孩之﹐或戲云「來學政事文字否﹖」答曰「非也﹐待告相公﹐求一堂除差遣。」言者大慚。元丰間﹐特奏名陛試﹐有老生七十許歲﹐於試卷內書云「臣老矣﹐不能爲文也﹐伏願陛下萬歲萬萬歲。」旣聞﹐上嘉其誠﹐特給初品官﹐食俸終其身。禁中應奉者多避語忌。大觀中﹐主文柄者專務奉上﹐於是程文有疑似之禁﹐𨿽無明文﹐犯必黜落﹐舉子靡然成風。如「大哉堯之爲君」﹑「君哉舜也」﹐皆以與災字同音﹐並不用﹔「反者道之動」﹐易反爲復﹐「九變而賞罰可言」﹐易變爲更﹐此類不一。能文者執筆不敢下﹐憸夫善逢迎﹐往往在髙第。政和初﹐言者論之﹐降詔宣諭﹕「𨿽暗於大體者﹐或以爲忠﹐然愛君果在玆乎﹗」嘗侍先公﹐聞說元丰時歲歉﹐流民過國門﹐閩人鄭俠監新城門﹐圖其狀以諫。旣不可上達﹐乃作邊檄﹐夜傳入禁中。適永樂失律﹐上常西顧﹐檄至無敢遏﹐方秉燭啟封﹐見圖畫饑民餓殍無數﹐窮愁寒態不一﹐罔測何事﹐良久始知俠所上諫書也。翌日降旨﹐投俠廣南。不識忌諱﹐又有如此者。姚佑元符初爲杭州學教授﹐堂試諸生﹐《易》題出《乾爲金坤亦爲金何也》。先是﹐福建書籍刊板舛錯﹐「坤爲釜」遺二點﹐故姚誤讀作金。諸生疑之﹐因上請﹐姚復爲臆說﹐而諸生或以誠告﹐姚取官本視之﹐果「釜」也﹐大慚﹐曰「佑買著福建本﹗」升堂自罰一直﹐其不護短如此。先公嘗言﹐昔在修撰經義局﹐與諸子聚首﹐介甫見舉燭因言「佛書有日月燈光明佛﹐燈光豈足以配日月﹖」吉甫曰「日煜晝﹐月煜夜﹐燈煜晝夜﹐日月所不及﹐其用無差別。」介甫大以爲然。吉甫所言中理﹐歷歷可記類如此。杜甫詩𨿽屢經校正﹐然有從來舛謬相襲者﹐後人欽其名﹐更不究義理﹐如「己公茅屋」詩一聯云「江蓮搖白羽﹐天棘夢靑絲。」二語是何情理﹖「搖」對「夢」﹐輕重不稱﹐讀者未聞商搉﹐亦好古之癖也。余竊謂當作「蔓靑絲」﹐此類亦多﹐未可徧舉。東坡自云﹕嘗夢至帝所﹐見侍女月娥仙﹐爲作裙帶詩﹐其詞曰「百疊漪漪水皺﹐六銖纚纚雲輕。植立廣寒深殿﹐風來環佩微聲。」子瞻曾爲先公言「書傳間出疊字﹐皆作二小畫於其下。樂府有《瑟二調歌》﹐平時讀作『瑟瑟』﹐後到海南﹐見一黥卒﹐自云元系教坊瑟二部頭﹐方知當作『瑟二』﹐非『瑟瑟』也。」子瞻好學﹐彌老不衰﹐類皆如此。余嘗訪教坊瑟二事﹐云每色以二人﹐如笛二﹑箏二﹐總謂之「色二」﹐不作「瑟」字﹐不知果如何。姓氏之學﹐近世不復講﹐以名諱攺者﹐多失其旨。錢鏐據吳越﹐攺劉爲金﹐姓譜自有金氏﹐後世不知其源者﹐金與劉通婚姻。本朝攺殷爲商或湯﹐攺敬爲文或苟﹐一姓分爲二﹐後世可通婚姻乎﹖又不協舊音﹐如「文苟」爲敬﹐太覺疏脫﹐蓋一時任其自攺﹐所以失之。近制攺匡爲康﹐天爲軒﹐以聲音相近爲例﹐且從上令也。政和間有營卒天安﹐差隸陳彥以聞﹐乃詔攺之。勘會到天安父尙在﹐未聞此姓所出﹐豈異種乎﹖氏族之學久廢﹐小人或妄攺﹐或相傳舛繆至於此﹐亦不可不知也。施結大夫﹐更鄱陽﹑興國﹑廬陵郡守﹐性好蓄古今人押字。押字自唐以來方有之﹐蓋亦署名之類﹐但艸書不甚謹﹐故或謂之艸字。韋陟署名五朵雲﹐此押字所起也﹐其後不復與名相類﹐而陰陽家又生吉凶之論。施所蓄甚多﹐如唐末藩鎭所署﹐極有奇怪者﹐跋扈之徒﹐事事放恣。本朝前輩𨿽官尊﹐尢謹小﹐可以此觀人度量。施盡以刻石﹐每移徙﹐用數人負之而行﹐其癖如此。光州馬大夫知彭州還鄕﹐凡私居文書﹐紙尾皆署「使」字押號。溱州牧孫偉﹐賞言見太師府揭示﹐承令寺監官兩員以上許見宰相﹐紙尾署「官」字﹐公相押號。吳處厚善屬辭﹐知漢陽軍﹐每謂鸚鵡洲沔﹑鄂佳處﹐欲賦詩未就。一日視事﹐綱吏來告覆舟﹐吳問所在﹐吏曰「在鸕鶿堰。」吳拊案連唱大奇﹐徐曰「吾一年爲鸚鵡洲尋一對未得﹐天庇汝也。」因得末減。王梅運勾﹐骨立有風味﹐朋從目之爲風流骸骨。崇寧癸未﹐余在金陵府集﹐見官妓中有極瘦者﹐府尹朱世英語余曰「亦識生色髑髏否﹖」余欣然爲王得對。元丰間﹐禦史中丞舒亶以罪除名勒停﹐及僦客舟東歸﹐時有詔召僧慈本住慧林﹐許馳驛﹐輕薄者以「中丞賃航船出京﹐和尙乘遞馬赴闕」爲對﹐以見異事。大觀間﹐翰苑進春帖子﹐有一學士撰詞云「神只祖考安樂之﹐艸木鳥獸裕如也。」以鳥獸對祖考﹐非所宜﹐竟以是得罪。蔡持正自左揆責知安州﹐嘗作《安陸十詩》﹐吳處厚捃摭箋注﹐蔡坐此貶新州。其詩有云「睡起莞然成獨笑﹐數聲漁笛在滄浪。」處厚注云「未知蔡確此時獨笑何事。」先公帥廣﹐崇寧元年正月遊蒲澗﹐因越俗也。見遊人簪鳳尾花﹐作口號﹐中一聯云「孤臣正泣龍須艸﹐遊子空簪鳳尾花。」蓋以被遇先朝﹐自傷流落。後監司互論﹐乃指此句以爲罪﹐其誣注云「契勘正月十二日﹐哲宗皇帝已大祥﹐豈是孤臣正泣之時﹗」鞫獄竟無他意﹐讒口可畏如此。宣和初﹐荊州掾見僧房有異花不知名﹐僧云「花气酷烈不可近。」掾因題詩云「山花紅與綠﹐日暮顏色足。無名我不識﹐有毒君莫觸。」後有人譖掾於蘇漕﹐指此詩曰「湖南漕憲俱衣緋﹐餘皆衣綠﹐無衣紫者。蘇漕最老﹐又獨無出身﹐數發摘官吏﹐故掾托意山花﹐實以嘲漕。」蘇大怒﹐竟捃摭掾。王介甫居金陵﹐作《謝公墩》詩云「我名公字偶相同﹐我屋公墩在眼中﹐公去我來墩屬我﹐不應墩姓尙隨公。」蓋晉謝安故地也﹐謝字安石﹐介甫名安石。蘇子瞻責黃州﹐居州之東坡﹐作雪堂﹐自號「東坡居士」﹐後人遂目子瞻爲東坡﹐其地今屬佛廟。子瞻元佑中知杭州﹐築大堤西湖上﹐人呼爲蘇公堤﹐屬吏刻石榜名。世俗以富貴相髙﹐以堤音低﹐頗爲語忌。未幾﹐子瞻遷責。時孟氏作後﹐京師衣飾畫作雙蟬﹐目爲孟家蟬﹐識者謂蟬有禪意﹐久之後竟廢。元丰間詔僧慈本住慧林禪院﹐召見賜茶﹐以爲榮遇。先公侍上﹐見宣諭慈本云「京師繁盛﹐細民逐末﹐朕要卿來﹐勸人作善。」別無他語。建中靖國元年﹐召詣禁中﹐賜十字師號及禦制《僧惟白續燈錄敍》。釋徒尢以爲盛事。其後賜僧楷四字禪師號﹐楷固不受以釣名﹐推避之際頗不恭﹐朝廷正其罪﹐投之遠方﹐無他異﹐術窮情露﹐教遂不振。又狂逆不道﹐伐冢誘略﹐多出浮屠中﹐宣和初乃譯正其教﹐攺僧爲徳士﹐復姓氏﹐完發膚﹐正冠裳﹐盡革其故俗云。都下市井輩﹐謂不循理者爲「乖角」﹐又謂作事無據者爲「沒雕當」。入聲。喪儀間折蕟﹐以一竿揭之﹐名「乖角」﹔衛士順天襆頭有一腳下垂者﹐其儕呼爲「雕當」﹐不知名義所起﹐記之以俟識者。京師買妾﹐每五千錢名一个﹐美者售錢三五十个。近歲貴人﹐務以聲色爲得意﹐妾價騰貴至五千緡﹐不復論个數。旣成券﹐父母親屬又誅求﹐謂之「徧手錢」。本朝貴人家選壻﹐於科場年﹐擇過省士人﹐不問陰陽吉凶及其家世﹐謂之「榜下捉壻」。亦有緡錢﹐謂之「系捉錢」﹐蓋與壻爲京索之費。近歲富商庸俗與厚藏者嫁女﹐亦於榜下捉壻﹐厚捉錢以餌士人﹐使之俯就﹐一壻至千餘緡。旣成婚﹐其家亦索「徧手錢」﹐往往計較裝槖﹐要約束縛如訴牒﹐如此用心何哉﹖

卷二廣州市舶司舊制﹕帥臣漕使領提舉市舶事﹐祖宗時謂之市舶使。福建路泉州﹐兩浙路明州﹑杭州﹐皆傍海﹐亦有市舶司。崇寧初﹐三路各置提舉市舶官﹐三方惟廣最盛﹐官吏或侵漁﹐則商人就易處﹐故三方亦疊盛衰。朝廷嘗並泉州舶船令就廣﹐商人或不便之。廣州自小海至溽洲七百里﹐溽洲有望舶巡檢司﹐謂之一望﹐稍北又有第二﹑第三望﹐過溽洲則滄溟矣。商船去時﹐至溽洲少需以訣﹐然後解去﹐謂之「放洋」。還至溽洲﹐則相慶賀﹐寨兵有酒肉之饋﹐並防護赴廣州。旣至﹐泊船市舶亭下﹐五洲巡檢司差兵監視﹐謂之「編欄」。凡舶至﹐帥漕與市舶監官蒞閱其貨而徵之﹐謂之「抽解」﹐以十分爲率﹐眞珠龍腦凡細色抽一分﹐瑇瑁蘇木凡麤色抽三分﹐抽外官市各有差﹐然後商人得爲己物。象牙重及三十斤並乳香﹐抽外盡官市﹐蓋榷貨也。商人有象牙稍大者﹐必截爲三斤以下﹐規免官市。凡官市價微﹐又準他貨與之﹐多折閱﹐故商人病之。舶至未經抽解﹐敢私取物貨者﹐𨿽一毫皆沒其餘貨﹐科罪有差﹐故商人莫敢犯。廣州市舶亭枕水有海山樓﹐正對五洲﹐其下謂之小海﹐中流方丈餘﹐舶船取其水﹐貯以過海﹐則不壞。逾此丈許取者並汲井水﹐皆不可貯﹐久則生虫﹐不知此何理也。舶船去以十一月﹑十二月﹐就北風﹐來以五月﹑六月﹐就南風。船方正若一木斛﹐非風不能動。其檣植定而帆側掛﹐以一頭就檣柱如門扇﹐帆席謂之「加突」﹐方言也。海中不惟使順風﹐開岸就岸風皆可使﹐惟風逆則倒退爾﹐謂之使三面風﹐逆風尙可用矴石不行。廣帥以五月祈風於丰隆神。甲令﹕海舶大者數百人﹐小者百餘人﹐以巨商爲綱首﹑副綱首﹑雜事﹐市舶司給朱記﹐許用笞治其徒﹐有死亡者籍其財。商人言船大人眾則敢往﹐海外多盜賊﹐且掠非詣其國者﹐如詣占城﹐或失路誤入眞臘﹐則盡沒其舶貨﹐縛北人賣之﹐云「爾本不來此間。」外國𨿽無商稅﹐而誅求﹐謂之獻送﹐不論貨物多寡﹐一例責之﹐故不利小舶也。舶船深闊各數十丈﹐商人分占貯貨﹐人得數尺許﹐下以貯物﹐夜臥其上。貨多陶器﹐大小相套﹐無少隙地。海中不畏風濤﹐惟懼靠閣﹐謂之「湊淺」﹐則不復可脫。船忽發漏﹐旣不可入治﹐令鬼奴持刀絮自外補之﹐鬼奴善遊﹐入水不瞑。舟師識地理﹐夜則觀星﹐晝則觀日﹐陰晦觀指南鍼﹐或以十丈繩鉤﹐取海底泥嗅之﹐便知所至。海中無雨﹐凡有雨則近山矣。商人言舶船遇無風時﹐海水如鑑。舟人捕魚﹐用大鉤如臂﹐縛一雞騖爲餌﹐使大魚吞之﹐隨其行半日方困﹐稍近之﹐又半日﹐方可取﹐忽遇風﹐則棄。或取得大魚不可食﹐剖腹求所吞小魚可食﹐一腹不下數十枚﹐枚數十斤。海大魚每隨舶上下﹐凡投物無不噉。舟人病者忌死於舟中﹐往往气未絕便捲以重席﹐投水中﹐欲其遽沈﹐用數瓦罐貯水縛席間﹐才投入﹐羣魚並席吞去﹐竟不少沈。有鋸鯊長百十丈﹐鼻骨如鋸﹐遇舶船﹐橫截斷之如拉朽爾。舶行海中﹐忽遠視枯木山積﹐舟師疑此處舊無山﹐則蛟龍也﹐乃斷髮取魚鱗骨同焚﹐稍稍沒水中。凡此皆危急﹐多不得脫。商人重番僧﹐云度海危難禱之﹐則見於空中﹐無不獲濟﹐至廣州飯僧設供﹐謂之「羅漢齋」。北人過海外﹐是歲不還者﹐謂之「住蕃」﹔諸國人至廣州﹐是歲不歸者﹐謂之「住唐」。廣人舉債總一倍﹐約舶過回償﹐住蕃𨿽十年不歸﹐息亦不增。富者乘時畜繒帛陶貨﹐加其直與求債者﹐計息何啻倍蓗。廣州官司受理﹐有利債負﹐亦市舶使專敕﹐欲其流通也。廣州蕃坊﹐海外諸國人聚居﹐置蕃長一人﹐管勾蕃坊公事﹐專切招邀蕃商入貢﹐用蕃官爲之﹐巾袍履笏如華人。蕃人有罪﹐詣廣州鞫實﹐送蕃坊行遣。縛之木梯上﹐以藤杖撻之﹐自踵至頂﹐每藤杖三下折大杖一下。蓋蕃人不衣褌袴﹐喜地坐﹐以杖臀爲苦﹐反不畏杖脊。徒以上罪則廣州決斷。蕃人衣裝與華異﹐飲食與華同。或云其先波巡嘗事瞿曇氏﹐受戒勿食諸肉﹐至今蕃人但不食豬肉而已。又曰汝必欲食﹐當自殺自食﹐意謂使其割己肉自啖﹐至今蕃人非手刃六畜則不食﹐若魚鱉則不問生死皆食。其人手指皆帶寶石﹐嵌以金錫﹐視其貧富﹐謂之指環子﹐交址人尢重之﹐一環直百金﹐最上者號貓兒眼睛﹐乃玉石也﹐光焰動灼﹐正如活者﹐究之無他異﹐不知佩襲之意如何。有摩娑石者﹐辟藥虫毒﹐以爲指環﹐遇毒則吮之立愈﹐此固可以衛生。海南諸國﹐各有酋長﹐三佛齊最號大國﹐有文書﹐善算。商人云﹐日月蝕亦能預知其時﹐但華人不曉其書爾。地多檀香﹑乳香﹐以爲華貨。三佛齊舶賫乳香至中國﹐所在市舶司以香系榷貨﹐抽分之外﹐盡官市。近歲三佛齊國亦榷檀香﹐令商就其國主售之﹐直增數倍﹐蕃民莫敢私鬻﹐其政亦有術也。是國正在海南﹐西至大食尙遠﹐華人詣大食﹐至三佛齊修船﹐轉易貨物﹐遠賈輻湊﹐故號最盛。廣中富人﹐多畜鬼奴﹐絕有力﹐可負數百斤。言語嗜欲不通﹐性淳不逃徙﹐亦謂之野人。色黑如墨﹐唇紅齒白﹐發鬈而黃﹐有牝牡﹐生海外諸山中。食生物﹐采得時與火食飼之﹐累日洞泄﹐謂之換腸。緣此或病死﹐若不死﹐卽可蓄。久蓄能曉人言﹐而自不能言。有一種近海野人﹐入水眼不眨﹐謂之昆侖奴。廣州雜俗﹐婦人彊﹐男子弱。婦人十八九﹐戴烏絲髻﹐衣皂半臂﹐謂之「遊街背子」。樂府有「菩薩蠻」﹐不知何物﹐在廣中見呼蕃婦爲「菩薩蠻」﹐因識之。廣州蕃坊﹐見蕃人賭象棋﹐並無車馬之制﹐只以象牙﹑犀角﹑沈檀香數塊﹐於棋局上兩兩相移﹐亦自有節度勝敗。予以戲事﹐未嘗問也。余在廣州﹐嘗因犒設﹐蕃人大集府中。蕃長引一三佛齊人來﹐云善誦《孔雀明王經》。餘思佛書所謂《眞言》者﹐殊不可曉﹐意其傳訛﹐喜得爲證﹐因令誦之。其人以兩手向背﹐倚柱而呼﹐聲正如瓶中傾沸湯﹐更無一聲似世傳《孔雀眞言》者。余曰其書已經重譯﹐宜其不同﹐但流俗以此書薦亡者﹐不知中國鬼神如何曉會。南海廟前有大樹﹐生子如冬瓜﹐熟時解之﹐其房如芭蕉﹐土人呼爲波羅蜜﹐漬之可食。英州碧落洞生鍾乳﹐牧羊者多往焉。或云羊食鍾乳間水﹐有全體如乳白者﹐其肉大補羸﹐謂之乳羊。活時了不能識﹐刲之然後見﹐極難得﹐或一歲得一二枚﹐郡守卽獻廣帥﹑監司。漢以神雀攺元﹐書傳不言其狀。廣南人說神雀﹐或紅或白﹐一羣必備五色﹐飛集極髙樹﹐自十丈以下﹐皆不肯棲﹐食露吸風﹐网罟不能及。余在曹溪寺屢見之﹐忽來倏去﹐嘲唽似雀噪﹐色鮮明﹐詢諸彼人﹐自來未嘗有捕得者。海南諸國有倒掛雀﹐尾羽備五色﹐狀似鸚鵡﹐形小如雀﹐夜則倒懸其身。畜之者食以蜜漬粟米﹑甘蔗。不耐寒﹐至中州輒以寒死﹔尋常誤食其糞﹐亦死。元符中﹐始有攜至都城者﹐一雀售錢五十萬﹐東坡《梅》詞云「倒掛綠毛幺鳳。」蓋此鳥也。余在廣州﹐購得白鸚鵡﹐譯者盛稱其能言。試聽之﹐能蕃語耳﹐嘲唽正似鳥聲﹐可惜枉費教習﹐一笑而還之。南方大龜﹐長二三尺﹐介厚而白﹐造玳瑁器者用以補襯﹐名曰龜筒。方諺曰「龜筒夾玳瑁﹐鬼神不曉會。」初時民間無用﹐不可售﹐後緣官市﹐價踴貴。先公帥廣﹐內侍省牒廣州市龜筒數百斤﹐公不報。僚吏以爲言﹐公曰「吾專行之﹐勿累爾矣。」卒不與市﹐民賴以不擾。廣右英州淸遠峽小龍祠﹐余嘗謁之﹐數間屋當溪山奇絕處。龍乃五虵﹕其色一如生金﹐王也﹔一如紅錦﹐妃也﹔一靑一綠﹐判官也﹔一黃﹐走吏也﹔又有小者如王色﹐太子也。蟠曲一漆合中﹐發視之﹐或見或隱﹐甚神異。其狀比常虵細頸而長﹐橫目廣顙﹐不畏人﹐色皆鮮明﹐勝於丹靑﹐祀之則出據香鑪上﹐火不能爇﹐或食所祀酒茗。閩﹑浙人食蛙﹐湖湘人食蛤蚧﹐大蛙也。中州人每笑東南人食蛙﹐有宗子任浙官﹐取蛙兩股脯之﹐給其族人爲鶉臘﹐旣食然後告之﹐由是東南謗少息。或云蛙變爲黃﹖。廣南食蛇﹐市中鬻蛇羹﹐東坡妾朝云隨謫惠州﹐嘗遣老兵買食之﹐意謂海鮮﹐問其名﹐乃蛇也﹐哇之﹐病數月﹐竟死。瓊管夷人食動物﹐凡蠅蚋艸虫蚯蚓盡捕之﹐入截竹中炊熟﹐破竹而食。頃年在廣州﹐蕃坊獻食﹐多用糖蜜腦麝﹐有魚𨿽甘旨﹐而鮏臭自若也﹐惟燒筍菹一味可食。先公使遼日﹐供乳粥一椀甚珍﹐但沃以生油﹐不可入口。諭之使去油﹐不聽﹐因紿令以他器貯油﹐使自酌用之﹐乃許﹐自後遂得淡粥。大率南食多鹽﹐北食多酸﹐四夷及村落人食甘﹐中州及城市人食淡﹐五味中惟苦不可食。廣州醫助教王士良﹐元佑元年﹐死三日而蘇。自言被追至冥府﹐有衣淺絳衣如仙官者據殿﹐引問士良嘗爲人行藥殺妻﹐士良不服。有吏唱言「是熙寧四年始」﹐卽取籍閱﹐良久云「並無」。仙官拊案曰「本是黃州﹐誤做廣州。」令放士良還。旣出﹐又令引至廡下﹐有揭示云「明年廣南疫﹐宜用此藥方。」士良讀之﹐乃《博濟方》中鉤藤散也﹐本方治疫。士良讀之﹐乃竊詢左右﹕「此何所也﹖」或言太司眞人﹐治天下醫工。時蔡元度守五羊﹐聞之﹐召士良審問﹐令幕客作記。及春﹐疫癘大作﹐以鉤藤散治之﹐輒愈。士良又云「幼習醫﹐至熙寧四年方用藥治病﹐冥冥中已記錄﹐可不愼哉﹗」元佑間﹐廣州蕃坊劉姓人娶宗女﹐官至左班殿直。劉死﹐宗女無子﹐其家爭分財產﹐遣人撾登聞院鼓。朝廷方悟宗女嫁夷部﹐因禁止﹐三代須一代有官﹐乃得取宗女。鄒浩志完﹐以言事得罪貶新州﹐媒孽者久猶不已。元符二年冬﹐有旨付廣東提刑鍾正甫就新州鞫問志完事﹐不下司。是時鍾挈家在廣州觀上元燈﹐得旨卽行。漕帥方宴集﹐怪其不至﹐而已乘傳出關矣﹐眾愕然。鍾馳至新﹐召志完﹐拘之浴室。適泰陵遺詔至﹐鍾號泣啟封﹔志完居暗室﹐不自意得全﹐又聞使者哭泣﹐罔測其事﹐意甚隕獲。良久﹐鍾遣介傳語﹐止言爲國卹不及獻茶﹐且請歸宅。志完亦泣而出。其後東坡聞之﹐戲云「此茶不煩見示。」東坡元丰間知湖州﹐言者以其誹謗時政﹐必致死地﹐禦史臺遣就任攝之﹐吏部差朝士皇甫朝光管押。東坡方視事﹐數吏直入上廳事﹐捽其袂曰「禦史中丞召。」東坡錯愕而起﹐卽步出郡署門﹐家人號泣出隨之。弟轍適在郡﹐相逐行及西門﹐不得與訣﹐東坡但呼﹕「子由﹐以妻子累爾﹗」郡人爲之泣涕。下獄卽問五代有無誓書鐵券﹐蓋死囚則如此﹐他罪止問三代。東坡爲一詩付獄吏﹐他日寄子由﹐其詩曰「聖主如天萬物春﹐小臣愚暗自亡身。百年未滿先償債﹐十口無歸更累人。是處靑山可埋骨﹐他時夜雨獨傷神。與君世世爲兄弟﹐更結來生未了因。」獄吏憐之﹐頗寬其苦楚。獄成﹐神考薄其罪﹐止責散官﹐安置黃州。元佑中﹐復起爲兩制用事。紹聖初﹐貶惠州﹐再竄儋耳。元符末﹐放還﹐與子過乘月自瓊州渡海而北﹐風靜波平﹐東坡叩舷而歌﹐過困不得寢﹐甚苦之﹐率爾曰「大人賞此不已﹐寧當再過一巡﹖」東坡矍然就寢。余在南海﹐逢東坡北歸﹐气貌不衰﹐笑語滑稽無窮﹐視面多土色﹐靨耳不潤澤。別去數月﹐僅及陽羨而卒。東坡固有以處憂患﹐但瘴霧之毒﹐非所能堪爾。孫權破曹操於赤壁﹐今沔﹑鄂間皆有之。黃州徙治黃岡﹐俯大江﹐與武昌縣相對。州治之西距江﹐名赤鼻磯﹐俗呼鼻爲弼﹐後人往往以此爲赤壁。武昌寒溪﹐正孫氏故宮﹐東坡詞有「人道是周郎赤壁」之句﹐指赤鼻磯也。坡非不知自有赤壁﹐故言「人道是」者﹐以明俗記爾。東坡在黃州﹐手作菜羹﹐號爲「東坡羹」﹐自敍其制度﹐好事者珍奇之。宮殿置鴟吻﹐臣庶不敢用﹐故作獸頭代之﹐或云以禳火災。今光州界人家屋皆獸頭﹐黃州界惟官舍神廟用之﹐私居不用﹐云恐招回祿之禍。相去百里﹐風俗便不同。三月上巳祓禊﹐其來亦遠。寒食禁火﹐主介子推﹐河東之俗也。江浙民間多競渡﹐亦有龍舟﹐率用五月五日﹐主屈原﹐湘楚之俗也。二者皆尙賢﹐而末流則害教﹐晉人寒食病老幼﹐楚人競渡致鬭訟。忠潔侯者﹐屈原也。大觀間議開直河﹐省洞庭迂險﹐使者沈延嗣總其事﹐辟屬官。有勾當公事盧供奉﹐過湖溺死。或傳旁舟見鬼物出波間﹐云「吾血食此﹐若由直河﹐則將安仰﹗」余以忠潔侯當無此言﹐儻以其興不可成之功﹐徒殫民力﹐則斃之亦三閭遺意也。余客沔﹑鄂﹐聞人說張乖崖初爲崇陽令﹐至今血食﹐父老猶能道其政事。嘗逢村氓﹐市菜一束出郭門﹐問之則近郊農家﹐乖崖笞之四十﹐曰「爾有地而市菜﹐惰農也。」崇陽民聞之﹐相尙力田。乖崖一日遣吏盡伐民間茶園﹐諭令更種桑柘﹐民失茶利﹐甚困﹐然素畏服其政令﹐不敢慢。乖崖代去數年﹐會朝廷更榷法﹐園戶納茶租錢﹐崇陽獨無茶園﹐免輸。邑去郡四百里﹐不通舟楫﹐歲輸﹐一夫負米至郡﹐每斛率得六七斗﹐富者租百斛﹐甚爲勞費。乖崖使三司建言﹐髙原縣分苗米折納絹﹐崇陽民遂得輕賫﹐而先植桑柘已成﹐蠶絲之利甲於東南﹐迄今尢盛。黃州董助教甚富。大觀己丑歲歉﹐董爲飯以食饑者﹐又爲糗餌與小兒輩。方羅列分俵﹐饑人如墻而進﹐不復可制﹐董僕於地﹐頗被歐踐。家人咸咎之﹐董略不介意。翌日又爲具﹐但設闌楯﹐以序進退﹐或時紛然﹐迄百餘日無倦也。黃岡村氓閭丘十五﹐多積谷﹐每幸凶歲卽騰價﹐細民苦之。老年病且亟﹐不復飲食﹐但餐羊屎。家人憐之﹐以米餌作羊屎狀紿之﹐入手便投去﹐惟食眞者。數月方死。此氓媚佛﹐多施廬山僧供積﹐亦內懼禍至﹐冀事佛少逭責﹐此尢不可也。黃岡民丁生微﹐稍稍有生事﹐性桀黠﹐遂致富﹐創買田宅。治井得片石﹐膚脈成字﹐如其姓名﹐丁卽模刻﹐令士人作碑記實。未幾病死﹐家旋破﹐余售之﹐今萍洲是也。田廬似是前定﹐當有以受之﹐不爾未見能享者。黃魯直再謫黔中﹐泊舟武昌﹐初和甫追餞之。相與處舟中﹐岸巾危坐﹐魯直側席﹐意甚恭。猶子無咎與黃士潘觀來﹐不知其爲初和甫﹐忽略之。潘﹑黃正論《本艸》﹐反復良久。魯直曰「吾侄前﹗識初和甫否﹖」二人縮舌汗背。漢威令行於西北﹐故西北呼中國爲漢﹔唐威令行於東南﹐故蠻夷呼中國爲唐。崇寧間﹐臣僚上言「邊俗指中國爲唐﹑漢﹐形於文書﹐乞並攺爲宋。」謂如用唐裝漢法之類﹐詔從之。余竊謂未宜﹐不若攺作華字﹐八荒之內﹐莫不臣妾﹐特有中外之異爾。遼人嗜學中國。先朝建天章﹑龍圖閣以藏祖宗制作﹐置待制﹑學士以寵儒官﹔遼亦立幹文閣﹐置待制﹑學士以命其臣。典章文物﹐仿效甚多。政和壬辰﹐朝廷得元圭﹐肆赦﹔是冬﹐遼亦稱得孔子履﹐赦管內。先公言使北時﹐見北使耶律家車馬來迓﹐氈車中有婦人﹐面塗深黃﹐謂之「佛妝」﹐紅眉黑吻﹐正如異物。或說人眉在眼上﹐設有眉在眼下者﹐眾必駭見。使人人眉在眼下﹐而忽見眉在眼上者﹐其駭亦爾。故天下未嘗有正論﹐雜然如此。要之世間事不可立異﹐且須通俗。北地產鹿﹐有倍大於中國者﹐鹿角近根實處﹐刻以爲環﹐肉好相半﹐內虛可貯物﹐謂之鹿頂合。京師置都亭驛待遼人﹐都亭西驛待夏人﹐同文館待髙麗﹐懷遠驛待南蠻。元丰待髙麗人最厚﹐沿路亭傳皆名髙麗亭。髙麗人泛海而至明州﹐則由二浙遡汴至都下﹐謂之南路﹔或至密州﹐則由京東陸行至京師﹐謂之東路。二路亭傳一新。常由南路﹐未有由東路者﹐髙麗人便於舟楫﹐多賫輜重故爾。髙句驪﹐古箕子之國﹐𨿽夷人能文。先公守潤﹐得其使先狀云「遠離桑域﹐近次蔗封。」蓋取食蔗漸入佳境之義。崇寧中﹐遣使賀天寧節﹐表有「良月就盈」之句﹐蓋謂十月十日﹐其屬辭如此。髙麗人嘗在常州﹐買民間養鴿放之﹐鴿識家飛去﹐常人惟恐不售。使還﹐又托生辰買鴿放生﹐人家爭出鴿。旣售﹐卽籠入舟中﹐去更數日﹐方生辰﹐遂載行﹐反以爲得計。九江之下貴池口﹐屬池州﹐九江之上富池口﹐屬興國軍。富池口有吳將甘寧廟﹐案《吳志》﹐甘寧死於當口﹐或疑其富池口也﹐又恐自有當口。寧傳云「爲西陵太守﹐以陽新下雉爲奉邑。」今永興縣有陽新裏下雉村﹐蓋寧故國。廟碑刻甚多﹐並無說此者。東海神廟在萊州府東門外十五里﹐下瞰海咫尺﹐東望芙蓉島﹐水約四十里。島之西水色白﹐東則色碧﹐與天接。島上有神廟﹐一茅屋﹐漁者至彼則還。屋中有米數斛﹐凡漁人阻風﹐則宿島上﹐取米以爲糧﹔得歸﹐便載米償之﹐不敢欺一粒。稍北與北蕃界相望﹐漁人云﹐天晴時夜見北人舉火﹐度之亦不甚遠。一在蓬萊閣西﹐後枕溟海。先公守東萊﹐派買上供綿十萬兩﹐諸邑請重禁私市﹐公曰「如是將擾而不能辦。」問﹕「市價幾錢﹖」曰「每兩百錢。」公命增二十﹐委掖令田望蒞之如私市﹐貯錢邑門﹐不問多少﹐隨手交易。十餘日﹐四鄕趨利而來﹐遂足所售數。或謂價外增直﹐恐虧有司﹐公曰「朝廷平價和市之意正如此。」崇寧初行當十大錢﹐秤重三小錢。後以幣輕物重﹐令東南攺爲當五錢﹐輕於東北﹐私鑄盜販不可禁﹐乃一切攺爲當三﹐輕重適平﹐然後定。是時內帑藏錢無算﹐折閱萬億計。京師一旦自淩晨﹐數騎走出東華門﹐傳呼里巷﹐當十攺爲當三﹐頃刻徧知。故凡富人﹐無所措手。開封府得旨﹐民間質庫﹐限五日作當十贖質。細民奔走趨利﹐質者不堪命﹐稍或擁遏﹐有司卽以重刑加之。有巨豪善計者﹐至官限滿﹐自展五日﹐依舊作當十贖質﹐大榜其門﹐朝廷聞而錄賞之。余族父炳居湖州儀鳳橋西﹐常貯數百緡錢以射利。會當十法變﹐子弟先得消息﹐請速以錢易他貨﹐族父笑而不答﹐良久云「錢遂不可用耶﹖」子弟曰「然。」族父曰「我不用﹐他人亦不可用﹐又何爲﹖」旣失此﹐後稍不給﹐終不少悔。州郡承唐衰藩鎭之獘﹐頗或僭擬﹐衙皂有子城使﹑軍中使﹑教練使等號﹐近制始革去。先公知潤州﹐值衙校轉資﹐用黃紙寫牒﹐公大驚﹐吏白舊例﹐其間盡準敕條。通判州事愼宗傑以爲無害﹐公曰「豈有庶官而敢押黃紙耶﹖」自後攺用白紙。故事﹕中書門下侍郎﹑宰相押黃﹐後省官皆押紙背。愼在常調﹐未嘗知此。陽翟田望﹐勤於竿牘﹐亦善其事﹐日發數十函不倦﹐由此自出官移令﹐攺秩出常調﹐皆自致也。一書用好紙數十幅﹐近年紙價髙﹐田俸入盡索於此。親朋間目之爲「紙進納」﹐蓋納粟得官號「進納」﹐故以名之。近年拳石之貴﹐其直不可數計。太平人郭祥正舊蓄一石﹐廣尺餘﹐宛然生九峯﹐下有如巖谷者﹐東坡目爲「壺中九華」﹐因此價重﹐聞今已在禦前。東坡集中載《怪石供》﹐云謫居黃時所得。余寓居其地﹐屋後有山﹐名破湖山﹐乃此石所出處也。每年潦水退﹐細民往求之﹐五色瑩徹﹐中有纏絲者﹐可琢爲環珥玩飾﹐常苦其細﹐置斛中漬水養菖蒲﹐不適他用。劉鋹好治宮室﹐欲購怪石﹐乃令國中以石贖罪。富人犯法者﹐航海於二浙買石輸之。今城西故苑藥洲有九石﹐皆髙數丈﹐號「九曜石」。端州石在深谷中﹐細而潤。初爲官封之﹐已難得﹔後興慶建軍﹐以王地禁采石﹐不復可得。石上有鸜鵒眼﹐宛若生者﹐暈多而靑綠爲貴﹐磨礱終不可去﹐俗傳透石涎也。端硯藏久無不甈者﹐以石潤﹐久亦幹﹐故不平﹐如濕木幹則不平。造筆用兔毫最佳﹐好事者用栗鼠須或猩猩毛以爲奇﹐然不若兔毫便於書也。廣南無兔﹐用雞毛﹐𨿽毛匾不可書﹐代匱而已。近世筆工﹐宣州諸葛氏﹐常州許氏﹐皆世其家。安陸成安道﹑弋陽李展之徒﹐尙多馳名於時。宣人善治竹管﹐瑩潔可愛﹐亦有以葦爲管者﹐貴其輕。髙麗使過常州市筆﹐諸許待其解舟﹐卽急售之﹐半無毛頭﹐以爲得計。葉濤好弈棋﹐介甫作詩切責之﹐終不肯已。弈者多廢事﹐不論貴賤﹐嗜之率皆失業﹐故唐人目棋枰爲「木野狐」﹐言其媚惑人如狐也。自崇寧復榷茶﹐法制日嚴﹐私販者因以抵罪﹐而商賈官券﹐請納有限﹐道路有程﹐纖悉不如令﹐則被系斷罪﹐或沒貨出告緡﹐愚者往往不免。其儕乃目茶籠爲「艸大虫」﹐言其傷人如虎也。江西瑞州府黃糵茶﹐號絕品﹐士大夫頗以相餉。所產甚微﹐寺僧園戶競取他山茶﹐冒其名以眩好事者。黃魯直家正在雙井﹐其自言如此。陳州芍藥花殊勝﹐近歲進花﹐自陳三百里一日一夜馳至都下。其法﹕初翦花時﹐用蜜漬蒲黃蘸其瘡﹐微曝之﹐俟花嫣﹐乃入笥中﹔取時刈去所封蒲黃﹐布濕地上一兩時頃﹐絣繩以花倒懸之﹐眞如新采者。撫州蓮花紗﹐都人以爲暑衣﹐甚珍重。蓮花寺尼凡四院造此紗﹐撚織之妙﹐外人不可傳。一歲每院才織近百端﹐市供尙局並數當路﹐計之已不足用。寺外人家織者甚多﹐往往取以充數﹐都人買者﹐亦自能別寺外紗﹐其價減寺內紗什二三。兩川冶金﹐沿溪取沙﹐以木盤淘﹐得之甚微﹐且費力。登﹑萊金坑戶﹐止用大木﹐鋸剖之﹐畱刃痕﹐投沙其上﹐泛以水﹐沙去﹐金著鋸絞中﹐甚易得。元佑中﹐萊州城東劉姓塋地金苗生﹐官蒞取焉。乃發墓﹐凡磚瓦間皆金色也。劉葬才十數年﹐不知气脈蒸陶如此之速。累月取盡﹐地爲深穴﹐得金萬億計﹐自官抽官市﹑匠吏窺竊外﹐劉所得十二三焉。京東諸郡之錢盡券與劉氏﹐劉氏乃一村氓不分菽麥者﹐得錢無所用﹐往來諸郡﹐恍忽醉飽﹐歲餘亦死﹐錢竟沒官﹐劉世遂絕。崇寧間﹐鄧州南陽縣村民發古冢﹐縣尉王儼蒞掩之。王爲餘言其詳﹐云竁中有二瓦棺﹐已碎其左者﹐購得一銅印﹐方寸許﹐篆文甚古﹐識之者云「溫不禁印」。時方競訪古器﹐卽爲中貴人取去﹐未知溫何代人也。仲父久中尙奇﹐每仿古物﹐立怪名﹐以紿流俗。廬於先塋下﹐山多巖谷﹐乃披荊棘求其壯觀者﹐刻取前人題署﹑姓名﹑年號﹐皆詭異﹐旣不可據﹐眞兒戲爾。前人所居與其器用﹐後世所以愛慕之者﹐思其人焉。其人無可思而寶其物與地者﹐蔽也。夫冥器兒戲﹐又烏足以爲君子之雅好也歟﹗中官宋用臣﹐熙寧間備任使﹐以敏練稱上意﹐性極精巧。元佑時﹐責官舒州﹐州將作樂鼓甚巨﹐飾以金彩。旣成﹐其旁一環腳斷﹐欲剖之﹐惜工費。宋乃獻計爲環﹐其下作鎖須狀﹐以鐵固鼓腹之竁﹐使甚隘﹐卽釘環入竁中﹐旣入﹐鎖須張﹐遂不復脫。事多似此。東南謂烏啼爲凶﹐鵲噪爲吉﹐故或呼爲喜鵲。頃在山東﹐見人聞鵲噪則唾之﹐烏啼卻以爲喜﹐不知風俗所見如何。姚佑自言嘗任澤州邑尉﹐郡當太行之喉﹐官吏有未嘗到處﹐郡將以虎患﹐遣尉祠之﹐乃在山巓。姚往宿山下﹐見居民環屋埋巨木﹐云以拒虎。稍晚虎出﹐數十爲羣﹐首尾相銜﹐睥睨廬舍﹐人畜俱股栗。旦起登山﹐姚披練推挽而上﹐至絕頂﹐得板屋﹐有石刻﹐姚致祭摹墨本以歸。溱州有虎穴﹐凡十里許﹐修谷茂叢斑斕旁午﹐南北路口行者相集而度﹐否則遇害。荊州孫偉奇甫刺溱﹐親爲予道其詳。夫市朝固有此地﹐人或忽之致禍﹐可不愼哉﹗徽宗大觀間﹐京東路民家有牛生麒麟﹐村人不識﹐以爲怪﹐擊殺之。有司旣聞﹐驗問﹐眞瑞物也。乃上奏﹐因圖其形下諸路﹐俾民間預識其狀﹐或有生者﹐卽重賞購之。元佑間﹐有攜海魚至京師者﹐謂之海哥。都人競觀﹐其人以檻寘魚﹐得金錢則呼魚﹐應聲而出﹐日獲無算。貴人家傳召不少暇。一日﹐至州北李駙馬園﹐放入池中﹐呼之不復出﹐設网罟百計﹐竟失之。李園池沼雄勝﹐或云三殿幸其第愛賞﹐以爲披香﹑太液所不及。海哥﹐蓋海豹也﹐有斑文如豹而無尾﹐凡四足﹐前二足如手﹐後二足與尾相紐如一。登﹑萊傍海甚多﹐其皮染綠﹐可作鞍韉。當時都下以爲珍怪﹐蠢然一物﹐了無他能﹐貴人千金求一視惟恐後﹐豈適丁其時乎﹖沈遘知杭州﹐號神明之政﹐吏不能欺。嘗以西湖爲放生池﹐禁捕魚﹐人無敢取蛙蚓者。九宮山有金星銀星鱔﹐不居水中﹐鑿山者於堅土內得之﹐懸暴漧﹐久不壞。其背金銀星宛如一具秤﹐斤兩稀密﹐無纖毫差﹐秤星十五斤﹐鱔背星二十斤﹐枚枚如此。土人收以治風气病﹐《本艸》不載。孫叔敖殺枳蛇﹐蓋兩首蛇也。江南山中蛇﹐兩端皆有頭﹐口目全具﹐行相牽挽﹐腹紅背黑﹐長大率如箸。相傳是老蚓﹐兩口無舌﹐不見其開張﹐正一大蚓爾。恐叔敖所見不如此﹐或云枳蛇一頸兩首﹐故怪。

卷三先公在講筵﹐聞神考言﹐熊本表章﹐用印端謹﹐朱色鮮明﹐前後無小異。由此受知﹐遂擢用至兩制。近世長吏生日﹐寮佐畫壽星爲獻﹐例只受文字﹐其畫卻回﹐但爲禮數而已。王安禮自執政出知舒州﹐生日屬吏爲壽﹐或無壽星畫者﹐但用他畫軸﹐紅繡囊緘之﹐必謂退回。王忽令盡啟封﹐掛畫於廳事﹐標所獻人名銜於其下。良久﹐引客爇香﹐共相瞻禮。其間無壽星者﹐或用佛像﹐或用神鬼﹐惟一兵官所獻﹐乃崔白畫二貓﹐旣至前﹐慚懼失措。或云時有囊緘墓銘者﹐吏不敢展﹐此尢失獻芹之意﹐小節不可不戒﹐古人不欺幽隱﹐正謂此類。滕宗閔知楚州﹐有監司過境﹐本州島送酒食﹐書有臣名﹐卽上聞。旣鞫獄﹐乃書吏誤用賀月旦表﹐無他意﹐滕坐送吏部監當。蓋知州細銜字多﹐書欲謹﹐吏每患難寫﹐乘暇用紙寫前後銜﹐謂之空頭表箋﹐用之固已不虔。向宗傳爲興國軍判官﹐托士人作與漕使小簡﹐用「金口」﹑「淸光」﹑「兪允」等字﹐漕使舉行取勘﹐宛轉自解僅免。士人於書尺多不識體要﹐往往誤人﹐宜謹用﹐自不能識者﹐不若不發書。熙寧中﹐有常州太守召赴闕﹐其人頗熟時事﹐將有陳述﹐所主亦大臣中有力者﹐或云介甫。當無不稱上意。旣陛見﹐上首問錫山去郡幾遠。旣非素備﹐了不能對。蓋常州無錫縣錫山﹐俗呼惠山﹐守不閱圖經﹐故不知也。上因顧近臣曰「作守臣而不知境內山川﹐其爲政可料。」卽罷去﹐竟不曾開陳一言。楊傑次公﹐畱心釋教﹐嘗上殿﹐神考頗問佛法大槪﹐楊並不詳答﹐云佛法實亦助吾教。旣歸﹐人咸咎之。或責以聖主難遇﹐次公平生所學如此﹐乃唯唯何耶﹖楊曰「朝廷端愼明辯﹐吾懼度作導師﹐不敢妄對。」靑州王大夫嘗守舒﹑丹二州﹐爲詩極鄙俚﹐每投獻當路﹐得之者畱以爲笑具。季父爲靑掾﹐王亦與一軸詩﹐他日季父見其子﹐乃謝之。其子曰「大人九伯亂道﹐玷瀆髙明。」蓋俗謂神气不足者爲九伯﹐豈以一千則足數耶﹖余中表任朝議大夫﹐以八袠赦恩﹐轉中奉大夫。其子對賀客則曰「大人轉此一官﹐方始濟事﹐將來有遺表恩澤。」余記此二事﹐非以爲謔﹐蓋所以開悟爲人子者。司馬溫公閒居西京﹐一日令老兵賣所乘馬﹐囑云「此馬夏月有肺病﹐若售者﹐先語之。」老兵竊笑其拙﹐不知其用心也。富鄭公致政歸西都﹐嘗著布直裰﹐跨驢出郊﹐逢水南巡檢﹐蓋中官也。威儀呵引甚盛﹐前卒呵「騎者下」﹐公舉鞭促驢﹐卒聲愈厲﹐又唱言「不肯下驢﹐則請官位。」公舉鞭稱名曰「弼。」卒不曉所謂﹐白其將曰「前有一人﹐騎驢衝節﹐請官位不得﹐口稱『弼』。」將方悟曰「乃相公也﹗」下馬執銳﹐伏謁道左﹐其候贊曰「水南巡檢唱喏﹗」公舉鞭去。世傳杜祁公罷相歸鄕裏﹐不事冠帶。一日在河南府客次﹐道帽深衣坐席末。會府尹出﹐衙皂不識其故相﹐有本路運勾至﹐年少貴遊子弟﹐怪祁公不起揖﹐厲聲問﹕「足下前任甚處﹖」祁公曰「同中書門下平章事。」客次與坐席間固不能徧識﹐常宜自處卑下﹐最不可妄談事及呼人姓名﹐恐對人子弟道其父兄名及所短者﹐或其親知﹐必貽怒招禍﹐俗謂口快﹐乃是大病。王荊公退居金陵﹐結茅鐘山下﹐策杖入村落。有老氓張姓﹐最稔熟。公每步至其門﹐卽呼「張公」﹐張應聲呼「相公」。一日公忽大咍曰「我作宰相許時﹐止與汝一字不同耳﹗」駙馬都尉李端願﹐居戚裏最號恭愼﹐旣失明﹐猶戒勵子弟﹐故終身無過。時京師競傳州西二郎廟出聖水﹐治病輒愈。李素不事鬼神﹐一日﹐其子捨有病稚﹐家人竊往請水﹐李聞大怒﹐卽杖其子﹐且云「使爾子果死﹐二郎豈肯受枉法贓故活之耶﹖若不能活﹐又何求﹖」張升杲卿自樞府乞骸﹐除侍中﹑河陽三城節度使致仕。幅巾還第﹐出居陽翟﹐時時來洛中﹐遊嵩少﹐頗接方外人﹐絕口不掛時事。有道人者﹐善談虛無﹐杲卿雅愛之。一日﹐偕遊少室山中﹐左右從者十餘人。至大松樹下﹐杲卿坐石上﹐道人探懷出小囊茗屑﹐汲澗泉﹑折枯松煮之。杲卿一杯﹐道人卽以餘瀝分飲從者﹐旣渴﹐人競啜少許﹐已而皆僵僕。蓋茗中寘毒藥﹐故以困人﹐惟道人與杲卿飲者無害爾。道人乃前白曰「欲告侍中﹐求隨行金銀器﹐往鄕市藥。」卽斂入布囊中﹐杲卿四顧﹐左右皆被毒﹐莫能興﹐因大笑遣之攜去。至困者醒﹐藥力漸消﹐始能行﹐僅至山下﹐投宿民家。翌日歸﹐乃戒子弟愼交遊。先公在紹聖初識孟在﹐蓋皇后父也。時泰陵未有嗣﹐常因景陵宮行香﹐諸人聚首﹐孟在忽太息。或詢其故﹐孟曰「中宮蓐月﹐滿望一皇嗣﹐乃誕公主﹗」先公歸語所親曰「孟在非長守富貴者也﹗」果如言﹐後竟廢。沈起待制諸子﹐有見荊公者﹐頗喜之﹐許以薦擢。一日﹐沈盛飾出遊﹐過相府﹐公聞其在門﹐呼入與共匕箸。先令褫帶﹐沈辭﹐不得已﹐公以手褰沈所衣眞珠繡直系﹐連稱「好﹐好」。自後不得復見﹐坐此沈廢。政和中﹐臺章言一朝士﹐有「濕活居士」之目﹐謂飲不擇酒﹐內不擇人。此數事平時人所易犯﹐一被指斥﹐則莫脫﹐故舉以爲少俊之戒。張升杲卿微時﹐與程戡俱下第。槖盡﹐步出南燻門﹐至朱仙鎭。是日立春﹐就肆買食﹐共探懷得數十錢﹐僅能買湯餅﹐無錢致肉也﹐相與摘槐茁薦食而去。後俱在政府﹐遇立春日﹐程邀杲卿開宴﹐水陸畢陳﹐艷妾環侍﹐程有驕色。杲卿從容話舊﹐及朱仙槐角事﹐程愧其左右﹐面頳舌咋﹐終無歡而罷。杲卿歸語其內曰「程三其黜乎﹖器盈於此矣﹗」未幾﹐果罷執政。先公以慶曆戊子八月十日生﹐十八歲﹐請解於廣文館。嘗至汴河上﹐聞瞽者張聽聲知禍福﹐公叩焉。才謦欬﹐張卽曰「吾故人也﹗二十年不相遇。」公竊笑其誕。再詢﹐知鄕裏﹐便曰「豈朱祕丞郎君乎﹖」公愕然﹐張曰「慶曆八年重陽日﹐蒙祕丞置酒﹐次日詣謝﹐聞公誕彌月﹐又得預慶宴。祕丞令視公﹐彼時愛此聲﹐每不忘﹐屈指已十七年矣。」因道﹕「公此舉未及第﹐後六年當魁天下。」皆如其言。至今汴河岸常有「張聽聲」﹐蓋襲其名也。余幼時隨母氏在常州﹐時見錢秀才開圖書﹐知人三世姓﹐男子知婦姓﹐女子知夫姓﹐無不驗。吾家之姊﹐長適吳氏﹐次適沈氏﹐錢閱書皆言夫姓吳﹐當時怪其差繆。後數年﹐沈姊離婚歸宗﹐嫁吳寬夫﹐不知圖書何爲而億中乃爾。生齒浩繁﹐豈此數帙文字所能該括﹖熙寧間﹐蜀中日者費老筮易﹐以丹靑寓吉凶。在十二辰﹐則畫鼠爲子﹐畫馬爲午﹐各從其屬。畫牛作二尾則爲失﹐畫犬作二口爲哭﹐畫十有一口則爲吉﹐其類不一﹐謂之卦影﹐亦有繇詞﹐以相發明。其書曰《軌革》﹐費老筮之無不驗。其後轉相祖述﹐不知消息盈虛者﹐往往冒行此術﹐蓋中否未可知也﹐求筮者得幅紙畫人物﹐莫測吉凶﹐待其相符﹐然後以爲妙。卜以決疑﹐而轉生疑﹐非先王命卜之意也。其畫人物不常﹐鳥或四足﹐獸或兩翼﹐人或儒冠而僧衣﹐故爲怪以見象。朝士米芾好怪﹐常戴俗帽﹐衣深衣而躡朝靴﹑紺緣纈﹐朋從目爲「活卦影」。又開封李昂作卦影﹐自云能識倚伏﹐每筮得象﹐則說諭人﹐亦有理趣。余目擊一事﹐曾有一卒持百錢來筮﹐昂探蓍布卦﹐卽畫人裹巾﹐半衣白﹐半衣綠﹐以杖荷二婦人頭。昂曰「卜者士人﹐半衣白似無官﹐半衣綠似有官﹔半綠似無出身﹐半白又似有出身﹔荷二婦人頭﹐兩頭陰﹐以爲貴人之首云。」後詢知卜者何大正也。何以布衣上書言元佑皇后稱旨得官﹐後又言元符皇后忤旨失官﹐卜時方被罪。昂術精妙﹐余每求筮﹐或中或否﹐不能盡如此。或言日者占筮﹐系其窮通﹐所謂術果如何哉﹗文潞公在貝州時﹐有黃琠者﹐爲公筮。用一幅大綾﹐寫「九十二歲善終」六字﹐藏於家。考公自二十八歲作兩制﹐知成都﹔四十二歲平貝州賊﹐作宰相凡五十餘年。平日未嘗降官﹐𨿽贖銅罰俸亦無。元佑初﹐平章軍國重事﹐久之以太師﹑河東節度使﹑侍中居西京。紹聖元年﹐公九十二歲﹐坐異意降太子少保﹐河南府差通判來取節鉞。月餘終。何執中第五﹐微時從人筮窮達﹐其人云「公不第五否﹖」何曰「然。」其人拊掌大笑﹐連稱奇絕﹐因云「公凡遇五﹐卽有喜慶。」何以熙寧五年鄕薦余中榜第五人及第﹐五十五歲隨龍﹐崇寧五年作宰相﹐每遷官或生子﹐非五年卽五月或五日﹐其驗如此。湖州戚山﹐嘉佑末夢人書玉旁頁字示之﹐云「禦名﹐此汝及第時。」戚多與親舊道之。治平登極﹐而禦名不如所夢﹐戚謂無驗。不數年﹐神考龍飛﹐正協其字。鄕人素聞其詳﹐尢以爲神。是舉不預薦﹐方嘆惋﹐忽有旨展年免解﹐湖州惟戚山一名預免﹐來年遂過省登第。常州李充﹐元丰間在太學﹐夢裸身見舒直。時舒主學﹐李意裸身有脫白之兆﹐甚喜。後太學賄獄起﹐事連諸生﹐李亦系禦史臺。舒爲中丞﹐夜閱囚﹐李正裸身對之﹐因悟前夢。蔡元度子仍悟前身是潤州丹陽王家兒﹐訪之果然﹐妻子尙在﹐來見之﹐相語如昔。至八九歲﹐漸熟世境﹐旋忘前事。雍丘李三禮﹐生女小師﹐數歲則曰「我是黃州黃陂典吏刊本作史。雷澤男享甫﹐年十七歲﹐病瘡卒。」雍丘牛商多在黃陂﹐尋問如合符契。他日雷澤往視小師﹐一見便呼爲父。政和八年﹐小師來黃陂﹐抱其舊母號泣﹐又數與邑人說其平昔﹐皆驗。王震子發﹐平時人相之云「五十歲水厄。」紹聖二年﹐責知袁州﹐五十歲矣。畏水厄﹐乃陸行至蘄水﹐疽發頂上﹐不可救﹐遂卒。豈所謂水厄者﹐厄於蘄水耶﹖湖州安吉朱齋郎﹐昔遊池州﹐齊山張道人與之一幅白紙﹐令尋「靑眉子」﹐云「刺墨爲眉﹐多作丐者。」朱他日在鄕閭﹐見羣丐中有刺靑眉者﹐因叩之。靑眉初詬罵﹐洎朱轉與張所寄紙﹐卽笑曰「張老無恙乎﹖」先是﹐涎唾被面﹐一窮殍耳﹔旣笑﹐天眞粲然﹐塵不可掩﹐宛若貴人。良久﹐謂朱曰「汝無仙骨﹐又家富﹐黃白術不足以相累﹐有小技可以安樂終天年。」卽授之而去。朱自爾大能飲噉﹐凡四十年無老態。崇寧乙酉﹐朱病﹐拏舟入吳興﹐將見劉燾。會劉往西安﹐不能俟﹐亟呼季父翼中﹐傳其術﹐語竟引舟歸。季父素病﹐由是康健。不知所謂術者何如也。撫州饒珙未第時﹐遇浮屠子語之曰「公他日名位﹐全如今潤州崔判官。」饒未之信。後四十年﹐以朝請郎通判潤州﹐正先公作守時也。到官歲餘﹐因治廳事﹐得通判題名石刻﹐見崔判官姓名﹐注云「司封員外郎﹐某年月日到﹑罷。」饒欣然記前言﹐乃求得老吏﹐詢崔罷去後事﹐乃云「得替至揚州﹐不諱。」饒心動﹐卽上致仕狀﹐先公聞之﹐力勸止﹐然卒不免。熙寧初﹐淩運勾權知桂陽監﹐坐失入死罪廢黜。初﹐桂陽一僧攜二徒遊廬山﹐數歲﹐獨其徒歸﹐頗有金帛﹐日從博飲。僧之姊訟於官﹐執其徒鞫問﹐具得僧度牒﹑衣缽﹐其徒云「未至桂陽三十里﹐江岸大石﹐同憩其旁。石忽開﹐有老人召僧入﹐石復合﹐至暮候之不出﹐遂歸。」獄中大笑其誕﹐峻治﹐竟伏辜﹐二徒皆坐斬。數月﹐僧至桂陽﹐徒家訴冤﹐官吏由是抵罪。問僧﹐果入石壁中﹐見老人﹐語良久﹐從地戶出﹐乃在鼎州桃源﹐僧乞食緩行還鄕。事有如此者﹐至今桂陽監現有案牘。古傳劍俠甚著﹐近世寂不聞﹐先令人嘗言常州張大卿一事﹐疑其劍俠也。云張買得婢﹐年三十餘﹐𨿽不艷麗﹐風骨語論﹐非凡物也。自挈一柳箱緘固﹐每戒人勿發。尋常十數日則失之﹐夜半後復從天窗中來﹐張心異之﹐不敢詰。歲餘生一女子﹐張意綢繆﹐俟其去﹐乃發箱視之﹐中藏一短劍及皂半臂﹐無他物﹐才歸已覺﹐大怒曰「柰何不聽吾言﹗」取半臂披之﹐揮劍斷其女頭﹐倏然飛去﹐張急挽﹐已失所在。至今張氏祀於家祠﹐柳箱存焉。古傳紫姑神﹐近世尢甚﹐宣和初禁之﹐乃絕。嘗觀其下神﹐用兩手扶一筲箕﹐頭插一箸﹐畫灰盤作字﹐加筆於箸上﹐則能寫紙﹐與人應答﹐自稱「蓬萊大仙」﹐多女子也﹐有名字伯仲﹐作文可觀﹐著棋則人無能敵者。余寓南海﹐有一假儒衣冠者﹐能迎致其神﹐在書室中和餘詩云「古書讀盡到今書﹐不獨才餘力有餘。自是丹山眞鳳子﹐太平呈瑞只須臾。」其人自不能文﹐疑有神助。然不識字人致之﹐則不能書﹐但以箸宛轉畫灰盤爾。此何理也﹖江南俗事神﹐疾病官事專求神﹐其巫不一﹐有號「香神」者﹐祠星辰﹐不用葷﹔有號「司徒神」者﹑「仙帝神」者﹐用牲﹐皆以酒爲酌﹐名稱甚多。嘗於神堂中見仙帝神名位﹐有柴帝﹑郭帝﹑石帝﹑劉帝之號﹐蓋五代周﹑晉﹑漢也﹐不知何故祀之﹐祀詞並無義理。又以傀儡戲樂神﹐用禳官事﹐呼爲弄戲。遇有系者﹐則許戲幾棚。至賽時﹐張樂弄傀儡﹐初用楮錢﹐爇香啟禱﹐猶如祠神。至弄戲﹐則穢談羣笑﹐無所不至。鄕人聚觀﹐飲酒醉﹐又毆擊﹐往往因此又致訟系﹐許賽無已時。張升侍中初監榷務﹐相傳廳事有鬼物﹐官吏不敢宿直捨。張至﹐獨寢廳上。夜半後﹐有物捫其足﹐如冰冷﹔須臾自足而上﹐循至頂復下﹐如此再四。張閉目引手持之﹐乃一毛臂甚巨﹐不敢視其狀﹐但堅持之。聞雞唱﹐忽作人語﹐初甚厲﹐已而漸遜﹐且言「公官至侍中﹐語泄天機﹐自有陰禍﹐幸捨我。」張皆不卹﹐漸覺手中消鑠﹐至曉都盡﹐怪遂絕。張每戒人云「夜中但不開目﹐便不怖畏。」仲姊之夫先爲張壻﹐親爲餘言不妄。熙寧癸丑﹐先公登第﹐天子擢居第一﹐爲權臣所軋﹐故居第二﹐大父頗不平。湖州道場山有老僧﹐爲大父言「此非人事。道場山在州南離方﹐文筆山也﹐低於他州﹐故未有魁天下者。」僧乃丐緣﹐卽山背建浮屠﹐望之如卓一筆。旣成﹐語州人曰「後三十年出狀元。」大觀賈安宅﹐政和莫儔﹐相繼爲廷試魁。此吾家事﹐非誕也。瓊管四郡在海島上﹐士人未嘗有登第者。東坡責儋耳﹐與瓊人姜唐佐遊﹐喜其好學﹐與一聯詩云「滄海何嘗斷地脈﹐白袍端合破天荒。」東坡語姜云「俟他日有驗﹐當續成篇。」崇寧興學﹐丕冒海隅﹐四郡士人亦向進﹐𨿽墾辟已久﹐恐鹵瘠終無嘉谷爾。常州諸胡﹐餘外氏﹐自武平使樞密﹐宗愈繼執政﹐宗回﹑宗師﹑宗炎﹑奕修皆兩制﹐宗質四子同時作監司﹐家貲又髙﹐東南號「富貴胡家」。相傳祖塋三女山尢美﹐甚利子壻﹐余母氏乃尊行﹐如渭陽諸壻﹐錢昂﹑黃輔國﹑李詩﹑柳廷俊﹑張巨﹑陳舉﹑蔣存誠﹐皆爲顯官﹐余無不出常調。呂吉甫太尉﹐自言其家不利女壻﹐不惟碌碌無用﹐如長倩余中﹐成婚二十餘年﹐元佑初觀望朝廷﹐上疏乞誅呂吉甫謝天下﹐後竟離婚。亦云祖塋三女山風水相刑也。余表侄李熙嘏﹐狂生登第﹐吉甫以孫女妻之﹐自延安帥遣人納吉﹐禮貌甚盛。熙嘏在京師﹐忽詣開封府投牒﹐願離婚。蔡元長尹京﹐驚問所以﹐並無違律及不爭財物﹐熙嘏但言平生不喜與「福建子」交涉﹐元長怒叱出﹐卒成婚。時人謂呂家風水已應。中州人每爲閩人所窘﹐目爲「福建子」﹐畏而憎之之辭。吉甫﹑元長皆閩人﹐故熙嘏戲之耳。大父居湖州城西﹐繞宅爲園﹐植果﹐有一李樹實佳。家有姑﹐自幼時愛食﹐因占護﹐每李熟﹐他人莫敢采﹐家人號爲「大姑李」﹐傳其種於外。後數十年﹐諸父貧不能有祖構﹐而姑所嫁丁維爲中大夫﹐典郡且富﹐遂售其地建宅﹐大姑尙無恙﹐竟得舊李。王荊公妻越國吳夫人﹐性好潔成疾﹐公任眞率﹐每不相合。自江寧乞骸歸私第﹐有官藤牀﹐吳假用未還﹐吏來索﹐左右莫敢言。公一旦跣而登牀﹐偃仰良久﹐吳望見﹐卽命送還。荊公吳夫人有潔疾﹐其意不獨恐污己﹐亦恐污人。長女之出﹐省之於江寧﹐夫人欣然裂綺縠制衣﹐將贈其甥﹐皆珍異也。忽有貓臥衣笥中﹐夫人卽叱婢揭衣置浴室下﹐終不肯與人﹐竟腐敗無敢取者。余大父至貧﹐掛冠月俸折支得壓酒囊﹐諸子幼時﹐用爲脛衣。先公痛念玆事﹐旣顯﹐盡以月俸頒昆弟宗族﹐終身不自吝一錢。諸父仰祿以活﹐不治生事。晚年遷謫﹐族人失俸﹐大有狼狽者﹐五叔父遂不聊生。余竊謂使荊公與大父易地﹐吳夫人安得有此疾﹗世傳婦人有產鬼形者﹐不能執而殺之﹐則飛去﹐夜復歸就乳﹐多瘁其母﹐俗呼爲「旱魃」。亦分男女﹐女魃竊其家物以出﹐兒魃竊外物以歸。初虞世和甫﹐名士善醫﹐公卿爭邀致﹐而性不可馴狎﹐往往尢急於權貴。每貴人求治病﹐則重誅求之﹐至於不可堪﹐所得賂旋以施貧者。最愛山谷黃庭堅﹐嘗言「山谷孝於親﹐吾愛重之。」每得佳墨精楮奇玩﹐必歸山谷。山谷嘗語朝士﹕「初和甫於余﹐正是一兒旱魃。」時坐中有素厭苦和甫者﹐率爾對曰「到吾家便是女旱魃。」崇寧鑄九鼎﹐帝鼐居中﹐八鼎各鎭一隅。是時行當十錢﹐蘇州無賴子弟﹐冒法盜鑄。會浙中大水﹐伶人對禦作俳﹕「今歲東南大水﹐乞遣彤鼎往鎭蘇州。」或作鼎神附奏云「不願前去﹐恐一例鑄作當十錢。」朝廷因治章綖之獄。伶人丁先現者﹐在教坊數十年﹐每對禦作俳﹐頗議正時事。嘗在朝門與士大夫語曰「先現衰老﹐無補朝廷也。」聞者哂之。王徳用爲使相﹐黑色﹐俗號「黑相」。嘗與北使伴射﹐使已中的﹐黑相取箭焊頭一發破前矢﹐俗號「劈筈箭」。姚麟亦善射﹐爲殿帥十年﹐伴射常蒙獎賜。崇寧初﹐王恩以遭遇處位殿帥﹐不習弓矢﹐歲歲以伴射爲窘。伶人對禦作俳﹐先一人持一矢入﹐曰「黑相劈筈箭﹐售錢三百萬。」又一人持大矢入﹐曰「老姚射不輸箭﹐售錢三百萬。」後二人挽箭一車入﹐曰「車箭都賣一錢。」或問﹕「是何人家箭﹐價賤如此﹖」答曰「王恩不及垛箭。」楊鼎臣大夫嘗爲餘言﹐紹聖間在成都﹐見提舉茶馬官﹐以課羨賜五品衣魚。府中開宴﹐俳優口號有「茶牙人賜緋」之句﹐當時頗怒其妄發﹐亦笞之。小人中有冷眼﹐最不可欺。元符末﹐廣帥柯述除直龍圖閣﹐移知福州﹐訓詞有云「延閣以待該博之士﹐儻踐歷中外﹐厥有成績者﹐亦以命之。」柯無文釆﹐頗不堪此「亦」字。熙寧間﹐王介甫行新法﹐欲用人材﹐或以選人爲監司。趙濟﹑劉誼皆雄州防禦推官﹐提舉常平等事﹐薦所部官攺官﹐而舉將自未攺官。蓋用才不限資格﹐又不欲便授品秩﹐且惜名器也。其時多引人上殿﹐伶人對上作俳﹐跨驢直登軒陛﹐左右止之﹐其人曰「將謂有腳者盡上得。」薦者少沮。文及甫﹐潞公子也﹐二十八歲﹐以直龍圖閣知陜州﹐士論少之。郡僚戲云「本州島公筵﹐客將司奉臺旨喫炒剝。」當時傳以爲笑。錢遹田家子﹐髙科膴仕﹐性甚魯。每遇失汗﹐則負重走齋中﹐汗出乃蘇。旣爲禁從﹐猶如此﹐或取十餘千錢﹐就帳內荷之以作力。諸方不載此法﹐但人生惡安逸﹑喜勞動﹐惜乎非中庸也。輕薄子以爲此出汗方﹐編入禦藥院﹐可一笑﹐故記之。元佑間有大臣﹐不欲書名氏。父嘗貶死朱崖﹐寓柩不歸。旣貴﹐自過海迎取。已更數十年﹐無識其父柩者﹐於僧房中有數棺﹐枯骨無款記﹐不獲已乃挈一棺歸﹐與其母合葬。後競傳誤取僧骨來。紹聖初﹐言者欲萋斐﹐以無驗不敢舉。杭州繁華﹐部使者多在州置司﹐各有公帑。州倅二員﹐都廳公事分委諸曹﹐倅號無事﹐日陪使府外臺宴飲。東坡倅杭﹐不勝杯酌﹐諸公欽其才望﹐朝夕聚首﹐疲於應接﹐乃號杭倅爲「酒食地獄」。後袁轂倅杭﹐適與郡將不協﹐諸司緣此亦相疎﹐袁語所親曰「酒食地獄﹐正值獄空。」傳以爲笑。蘇州李章﹐以口舌爲生計﹐介甫集有《李章下第》詩﹐亦才子也。嘗遊湖州﹐人皆厭其乞索。曾詣富人曹監簿家﹐曹方剖嘉魚﹐聞其來﹐遽匿魚出對之﹐章已入耳目。旣坐﹐曹與論文﹐不及他事﹐冀其速去﹐談及介甫《字說》﹐章因言「世俗訛謬用字﹐如本鄕蘇州﹐篆文魚在禾左﹐隸書魚在禾右﹐不知何等小子﹐移過此魚。」曹拊掌﹐共匕箸。昔有郭巨公進建第﹐落成日﹐設諸匠列坐於子弟右。或以爲不可﹐巨公指諸匠曰「此造屋者。」又指其子弟曰「此賣屋者﹐固自有序。」識者以爲名言﹐可爲破家子戒。常州蘇掖﹐仕至監司﹐家富甚嗇。每置產﹐吝不與直﹐爭一錢至失色。尢喜乘人窘急﹐時以微資取奇貨。嘗買別墅﹐與售者反復甚苦﹐其子在旁曰「大人可少增金﹐我輩他日賣之﹐亦得善價也。」父愕然﹐自是少悟。士大夫競傳其語。錢塘郎忠厚﹐遊當塗諸公間﹐頗稔熟﹐好敍親舊﹐見勢位無不納拜者。至人失勢﹐則相疎。時人目之爲「富貴親情」。潤州一監徵﹐與務胥盜官錢﹐皆藏之胥家﹐約曰「官滿分以裝我。」胥僞諾之。旣代去﹐卒不與一錢﹐監徵不敢索﹐悒悒渡揚子江﹐竟卒於維揚。胥得全賄﹐遂富﹐告歸治田宅。是年妻孕﹐如見監徵褰幃而入﹐卽誕子﹐甚慧。長喜書﹐胥使之就學。二十歲登第﹐胥大喜﹐盡鬻其產﹐挈家至京師﹐爲桂玉費。其子調官南下﹐已匱乏﹐至維揚病亡。胥無所歸﹐貧索無聊﹐悔悟而卒。趙廷臣故渝州洞蠻﹐與諸酋約降朝廷。至洞﹐趙乃率諸酋殺之﹐揚言眾叛﹐掩以爲己功﹐又盡得其財物。故廷臣世貲髙﹐筮仕被擢用。生子諗﹐少年及第﹐幾爲殿魁﹔未三十歲﹐升朝爲國子博士﹐忽以狂逆伏法。廷臣自河東提刑配瓊州﹐母﹑妻﹑妹分配嶺外﹐家貲沒官。識者謂諗等乃諸洞酋後身。沈括存中﹐入翰苑﹐出塞垣﹐爲聞人。晚娶張氏﹐悍虐﹐存中不能制﹐時被箠罵﹐捽須墮地﹐兒女號泣而拾之﹐須上有血肉者﹐又相與號慟﹐張終不恕。余仲姊嫁其子淸直﹐張出也。存中長子博毅﹐前妻兒﹐張逐出之。存中時往賙給﹐張知輒怒﹐因誣長子凶逆暗昧事﹐存中責安置秀州。張時時步入府中﹐訴其夫子﹐家人輩徒跣從勸於道。先公聞之﹐頗憐仲姊﹐乃奪之歸宗。存中投閒十餘年﹐紹聖初復官﹐領宮祠。張忽病死﹐人皆爲存中賀﹐而存中恍惚不安。船過揚子江﹐遂欲投水﹐左右挽持之﹐得無患﹐未幾不祿。或疑平日爲張所苦﹐又在患難﹐方幸相脫﹐乃爾何耶﹖余以爲此婦妬暴﹐非碌碌者﹐𨿽死魂魄猶有憑借。胡宗甫妻張氏﹐極妬。元丰中官京局﹐母氏常過其家。有小婢雲英行酒﹐與主人相顧而笑﹐張見而嫌之。婢亦覺﹐是夕﹐自縊於廁。家人驚告﹐張飲嚼自如。母氏不遑處﹐乃歸。明年﹐張之愛女病﹐作婢語責張曰「我由爾死﹐尙未足道﹔旣聞之﹐飲食笑樂安忍耶﹖必令主死﹐爾諸子繼之﹐使爾孑然無聊﹐以償我昔痛﹗」未幾﹐宗甫捐館﹐張遽出京還常州﹐三子盡亡﹐姑婦四人孀居。張晚年病發﹐宛轉哀鳴﹐求諸婢餔飼扶掖﹐或責以前事﹐則流涕無語﹐如是十餘年乃卒。王韶在熙河﹐多殺伐。晚年知洪州﹐學佛﹐一日問長老祖心曰「昔未聞道﹐罪障固多﹐今聞道矣﹐罪障滅乎﹖」心曰「今有人﹐貧負債﹐及富貴而債主至﹐還否﹖」韶曰「必還。」曰「然則聞道矣﹐柰債主不相放何耶﹗」未幾﹐疽發於腦卒。倡婦﹐州郡隸獄官以伴女囚。近世擇姿容﹐習歌舞﹐迎送使客﹐侍宴好﹐謂之弟子﹐其魁謂之行首。書傳載彌子瑕﹑閎﹑籍孺以色媚世﹐至今京師與郡邑無賴男子﹐用以圖衣食。舊未嘗正名禁止﹐政和間始立法告捕﹐男子爲娼﹐杖一百﹐告者賞錢五十貫。

佚文綿州楊鼎臣﹐年十餘歲﹐所生母死﹐殯菜園中。後十年登第﹐調官﹐欲積俸營葬﹐凡兩任﹐不能辦。後攺官知彭州九隴縣﹐升朝爲安倅﹐追贈所生邑號﹐方獲襄事。楊每懼微時艸率﹐棺衾不如法。旣徹面衣若生﹐衣裝儼然﹐蓋已三十年。楊抱持慟絕﹐奉屍易衣而葬﹐觀者感嘆﹐誠孝之報如此。《永樂大典》卷一○八一三﹐題《積俸葬母》崇寧初﹐姚舜仁獻明堂議﹐以祕書少監修建明堂﹐專掌制度。姚議太室用茅覆﹐尊堯制也﹐竟不成。政和初﹐睿斷天成﹐遂建合宮之制﹐不用茅﹐可見姚論之迂。親祠北郊﹐自祖宗以來不得定議﹐議者多曰「天子祭天地﹐大裘而冕。」傳云「大裘﹐黑羔裘也。」夏至極暑﹐至尊禦羔裘不便﹐遂中輟。政和初﹐始定夏祭之禮。聖人之於天道﹐宜自得之。《宋會要輯稿》禮二四之七七監左帑龍野張宣義言﹐有親戚遊宦西蜀﹐經襄漢﹐見一人無首。主人云﹐因患瘰癧﹐頭脫而活。每有所需﹐以手指畫﹐日以湯粥灌之﹐猶存。《玉芝堂談薈》卷一一

