絕域紀略小引龍眠方拱乾坦庵著寧古何地﹖無往理﹐亦無還理。老夫旣往而復還﹐豈非天哉﹖親友相見﹐問對率倉皇無端緒。邸捨無事﹐偶追憶而條晰之﹐以省問對。衰年性健忘﹐似多漏軼。記與吳漢槎及兒輩﹐屢屬其撰志﹐而不先就﹐亦曰「此生豈有還理。」則此生之徼天幸者﹐殆昔人所謂從死地走一回﹐勝學道三十年。老夫滋愧矣﹗康熙壬寅七月二十七日﹐書於荷陰客捨。流傳寧古塔﹐不知何方輿﹐歷代不知何所屬。數千里內外﹐無寸碣可稽﹐無故老可問。相傳當年曾有六人坐於阜﹐滿呼六爲寧公﹐坐爲特﹐故曰寧公特﹐一訛爲寧公臺﹐再訛爲寧古塔矣。固無臺無塔也﹐惟一阜如陂陀﹐不足登。本朝控制諸夷﹐受人參﹑貂狐皮貢﹐爰畱卒以戍之。有邏車國者﹐嬲諸夷﹐使不得貢﹐敵之不勝﹐又動大眾﹐勤舟師﹐遂擇八旗旗八十人長成焉。復立牛鹿章京﹑梅勒﹑昂邦﹐以重其任。邏車亦不知其國在於何所﹐云舟行萬二千里﹐不知其疆﹐所遇皆擅鳥槍﹐義遂訛鳥爲老﹐訛槍爲羌云。天時北斗在北﹐較中華微髙﹐月出較早﹐四時皆如冬。七月露﹐露冷而白﹐如米汁。流露之數日卽霜﹐霜則百卉皆萎。八月雪﹐其常也。一雪地卽凍﹐至來年三月方釋。五六月如中華二三月﹐亦復有裸裎時。日昃則須入戶矣。居三年﹐惟兩日奇寒﹐己亥十月初七日及庚子十二月十七日。久住者﹐亦詫爲未曾有﹐余不過如長安極凜冽時耳。春多風﹐風烈﹐常十餘日無出戶﹐入夏多雹﹐雹下則黍苗殞。土地無疆界﹐無城郭﹐枕河而居﹐樹短柴柵﹐環三里﹐辟四門﹐而命之曰城。中以碎石甃埤丈餘﹐辟東﹑西門﹐置茅屋數椽而命之曰衙門章京﹐刑政地也。埤雨卽圯﹐圯卽甃。柵內卽八旗所居﹐當事則厚待士大夫﹐請旨居士大夫於柵內﹐餘人則散居諸屯。有數屯焉﹐隨所居多寡而大小之﹐無舊址﹐無定名﹐如曰牡丹者﹐滿言一日往還也。曰沙兒虎﹑曰沙嶺﹑曰泥漿﹑曰要羅﹐皆類斯。山川不甚惡﹐水則隨地皆甘冽﹐或曰參所融也。隨山可耕﹐官給人耕地四畝一行﹐如中華五畝。無賦稅焉。地貴開荒﹐一歲鋤之﹐猶荒也﹐再歲則熟﹐三四五歲則腴﹐六七歲則棄之而別鋤矣。有大川﹐匯眾川而達於海﹐可以舟。有東京者﹐在沙嶺北十五里﹐相傳爲前代建都之地。遠睇之﹐蓊鬱蔥菁若城郭﹐雞犬可歷歷數﹐馬頭漸近﹐則荒榛蒙茸矣。有橋﹐垛存而板滅﹔有城闉﹐軌存而閾滅﹔有宮殿﹐基礎存而棟滅﹔有街衢﹐址存而市滅﹔有寺﹐石佛存而剎滅。訛曰賀龍成﹐訛慕容耶﹖而北燕非此地。所掘錢多正隆﹐正隆乃金主亮年號。俗之祀神者﹐動曰烏祿﹐豈烏祿舊封耶﹖黃瓦累累﹐無字可尋﹐惟一瓦有字曰保髙麗作﹐字多不完﹐豈髙麗耶﹖環東京皆腴地﹐流水殘山﹐頗似江南荒野。四至﹐百餘里外﹐皆有大樹林﹐曰大阿稽﹑小阿稽﹐千章之木﹐殺其皮以令之朽﹐萬牛不能送﹐時令人發深嘆焉。自鸚哥關﹐凡一千八百里而始至﹐中惟三屯﹐一曰灰扒﹐一曰多洪﹐一曰株龍。多洪屯各廬屋不滿十行﹐差卒換馬之地。多山多水多蝦蕩。蝦蕩者﹐淖也。淖不可渡﹐中有結艸如球﹐車馬履之而渡﹐失足則陷而須掀焉。冬則冰。宮室象鳥獸而爲巢﹑爲營窟。木頗材而無斧鑿﹐卽樵以架屋﹐貫以繩﹐覆以茅﹐列木爲墻﹐而墐以土。必向南﹐迎陽也。戶樞外而內不鍵﹐避風也。室必三炕﹐南曰主﹐西曰客﹐北曰奴﹐牛馬雞犬與主伯亞旅﹐共寢處一室焉。近則漸分別矣﹐漸障之成內外矣。漸有牖﹐可以臨窗坐矣。漸有廡廬矣﹐有小室焉﹐下樹髙柵曰樓子﹐以貯衣皮。無柵而隘者曰哈實﹐以貯豆黍。樹畜開辟來﹐不見稻米一顆。有粟﹐有稗子﹐有鈴鐺麥﹐有大麥。稗則貴者食之﹐賤則粟耳。近亦有小麥﹐卒不多熟﹐面麥亦堪與小麥亂也。瓜茄果豆﹐隨所種而獲﹐霜遲則皆登於俎矣。絲瓜﹑扁豆較難熟﹐熟亦不能得子。有撇蘭者﹐結實可斤余﹐其腴勝長安種。有小菱﹐有蓮子﹐滿人素不識﹐因遊東京者往尋蓮陂﹐土人遂擷之以市。有松子﹐有榛子。有酸梨﹐大如栗﹐貯之木罌之中﹐令其爛﹐斯啜焉。有甌子李﹐色赤而澀。有麋子尾﹐卽猴頭。有蘑菇﹐有黃菌﹐有山查子。川有魚﹐不网而刀﹐月明燎火﹐棹小舟﹐見魚而揕之。有遮鱸者﹐大可百餘斤﹐有骨而無刺﹐如中華之鯉﹐而其味更勝。他魚亦隨地有之。有剌姑焉﹐身如蝦﹐兩螯如蟹﹐大可盈寸﹐搗之成膏﹐至今宗廟必需之﹐屆期馳驛而進禦。雞豚鵝鴨視所畜﹐客至則操刀而割﹐豕墮地卽充庖焉。風俗無所謂風俗也。旣無土著人﹐誰爲遺之﹖誰爲流之乎﹖八旗非盡滿人﹐率因其種以爲風俗。華人則十三省無省無人﹐亦各因其地以爲俗﹐故曰無所謂風俗也。姑亦就滿漢相沿之久而言風俗也。不用銀錢﹐銀則買僕婦田廬或用之﹐錢則外夷來貢時求作頭耳之飾。至粟豆交易﹐或鍼或綫或煙筒﹐大則布﹐裕如也。相見不揖﹐從者皆坐﹐坐以炕別。每有需則與之﹐無則拒之﹐不懟也。受所與﹐必思有以酬之﹐相遇﹐必歉歉自道﹐一酬卽泰然﹐一臠酬布帛所不計矣。婦人多顏色﹐卽貴人亦舄而步於衢。一男子率數婦﹐多則以十計﹐生子或立或不立﹐惟其意也。其憚婦甚者﹐倍於恆情。有棄婦者﹐亦倍於恆情。結髮老矣﹐曾無他嫌﹐男子偶有悅於東家女﹐女父母曰必逐而婦﹐歸遂不動色而逐之﹐卽兒娶婦﹑女嫁婿﹐亦不敢牽衣而畱。新婦入﹐兒女遂以事其母者事之。棄婦他日適後夫﹐過故夫廬而問新婦﹐相見無怍容﹐無懟言也。八旗之居寧古者﹐多良而醇﹐率不輕與漢人交。見士大夫出﹐騎必下﹐行必讓道﹐老不荷戈者﹐則拜而伏﹐過始起。道不拾遺物﹐物遺則拾之置於公﹐俟失者往認焉。馬牛羊逸﹐三日不歸﹐則牒之公﹐或五六月之久﹐尙能歸。惟躪人田﹐則責牧者﹐罰其直﹐𨿽章京家不免焉。最重力僕健婦﹐盡一室人爭奉之。若大家﹐則擇一人爲莊頭﹐司一屯之事﹐羣僕惟所指使。炕四時無斷薪﹐薪在五十里外﹐五更飯牛﹐日暮乃返。采薪之僕﹐尢司一家之命﹐於羣眾更異數焉。跳神猶之乎祝先也﹐率女子爲之。頭帶如兜鍪﹐腰系裙累累﹐帶諸銅錢﹐搖曳之有聲﹐口喃喃﹐鼓嘈嘈。以竿綰綢布片於炕而縛一豕﹐以酒灌其耳與鬣﹐耳鬣動卽吉﹐手刃之﹐取其腸胃﹐而手﹤扌棄﹥之﹐亦有吉凶兆。女子韶秀者﹐亦如歌舞狀﹐老則厭﹐男子更厭矣。馬神則牽馬於﹝空﹞﹝﹖﹞中﹐以紅綠布帛絲系其尾鬣而喃喃以祝之云。跳畢則召諸親戚﹐啖生肉﹐酌以米兒酒﹐盡醉飽﹐不許懷而出其戶﹐曰﹕神怒也。尋常庭中必有—竿﹐竿頭系布片﹐曰祖先所恁依。動之如掘其墓。割豕而羣鳥下啖其餘臠﹐則喜曰﹕祖先豫。不則愀然曰﹕祖先恫矣﹐禍至矣﹗寧古無閒人﹐而女子爲最。如糊窗則槌布以代紙﹐燒燈則削麻入膚糠以代膏﹐皆女子。手不碾而舂﹐舂無晝夜﹐一女子舂不能供兩男子食。稗之精者至五六舂。近有碾﹐間橐粟以就碾。舂余卽汲霜雪﹐井澑如山﹐赤腳單衣悲號於肩擔者不可紀﹐皆中華富貴家裔也。傷哉﹗百里往還不裹糧﹐牛馬不攜粟艸﹐隨所投﹐如舊主人焉。主人隨所供﹐不責報﹐亦無徳色。病不問醫﹐無醫安問﹐死則以敝船爲槨﹐三日而火。章京則以紅緞旌之﹐撥什庫則以紅布﹐再下則紅紙。俗賤紅而貴白﹐以爲紅乃送終具也。男子死則必有一妾殉﹐當殉者卽於生前定之﹐不容辭﹐不容僭也。當殉不哭﹐艷妝而坐於炕上﹐主婦率其下拜而享之﹐及時以弓弦扣環而殞﹐倘不肯殉﹐則羣起而縊之死矣。滿人不知有佛﹐誦經則羣伺而聽﹐始而笑之﹐近則漸習而合掌以拱立矣。西達子則知有佛有經﹐能膜拜﹐大約與哪嘛教同﹐與西土異﹐﹝仁﹞﹝﹖﹞不祀神。惟知有關帝﹐亦無廟﹐近乃作一上龕。飲食稗子貴人食也﹐下此皆食粟﹐曰粟有力也。不飲茶。無陶器﹐有一磁碗﹐如重寶﹐然羣不貴﹐遂不足寶矣。凡器皆木爲之﹐出髙麗者精復難得。大率出土人手﹐匕箸盆盂﹐比比皆具﹐大至桶甕﹐亦自爲之。有打糕﹐黃米爲之﹐精有餅餌﹐無定名﹐但可入口﹐卽曰佳也。多洪有蜂蜜﹐貴家購之以佐食﹐下此不數數得。鹽則取給於髙麗﹐每十月﹐大宗伯特遺一驛使至寧古﹐昂邦檄一牛祿督市鹽者以行﹐給其僕馬﹐至髙麗之會同府。府去王城尙三千里﹐荒陋猶寧古也。其國亦遺一官受我使﹐交易鹽及牛馬布錢得還﹐凡五六十日而始竣事。聞其國亦以供應爲苦。滿人得鹽﹐乃髙價以售﹐漢人惟退而自啖其炕頭之酸齏水。萊將霜取而置之甕﹐水浸火烘﹐久而成漿﹐曰勝鹽多多許。跋

坦庵被罪謫徙﹐捐貲得還﹐本末總無可取﹐但其所記﹐有足備勸戒者﹐寧古之風﹐依然枝鹿之世﹐然中土禮義之邦所不及有五﹕道不拾遺﹐一也﹔百里無裹糧﹐二也﹔不用銀錢﹐以粟布交易﹐三也﹕躪其田而罰其直﹐𨿽章京不免﹐四也﹔受所與必思有以酬之﹐五也。有是五者﹐以臻無爲之治﹐夫何愧焉。至敬禮中朝士大夫﹐尢爲淳厚﹐良以士大夫遷謫者﹐聲名文物﹐足當其起敬耳。閱至開辟來不見稻米一顆﹐則暴殄五穀者﹐可以儆矣。重力僕健婦﹐則虐使臧獲者﹐可以惕矣。赤腳單衣悲號肩擔之下﹐則紈褲之子坐享膏腴者﹐可以懼矣。相傳寧古爲金之天會府﹐而此獨無稽﹐姑識之以俟考云。禦兒無衣曹序跋。

