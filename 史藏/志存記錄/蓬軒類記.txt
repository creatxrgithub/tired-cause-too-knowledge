《蓬軒類記》﹝明﹞佚名

●蓬軒類記一

新昌﹑嵊縣有冷田﹐不宜早禾﹐夏至前後始插秧﹐秧已成科﹐更不用水﹐任烈日暴土坼裂﹐不卹也。至七月盡八月初﹐得雨﹐則土蘇爛而禾茂長。此時無雨﹐然後汲水灌之。若日暴未久﹐而得水太早﹐則稻科冷瘦。多不叢生。予初不知其故﹐偶見近水可汲之田如是﹐怪而問之。農者云云。始知觀風問俗﹐不可後也。

山陰﹑會稽有田灌鹽酒﹐或壅鹽艸灰﹐不然不茂。寧波﹑臺州近海處﹐田禾犯碱潮則死﹐故作碶堰以拒之。嚴州壅田多用石灰﹐臺州則煆螺蚌蛤蠣之灰﹐不用人畜糞。云人畜糞壅田﹐禾艸皆茂﹐蠣灰則艸死而禾苗茂﹐故用之。

嚴州山中灌田之法﹐有水輪。其制﹐約水面至岸髙若干尺﹐如其度爲輪﹐輪之輻以細木幹爲之。每輻出栒處﹐系一竹筒﹐但微系其腰﹐使兩頭活動﹐可以俯仰。置軸半岸﹐貫輪其上﹐岸上近輪處﹐置木槽承水。溪水散緩﹐則以石約歸輪下使急﹐水急則輪轉如飛。每筒得水﹐則底重口仰﹐及轉至上﹐則筒口向下﹐水瀉木漕﹐分流田中。不勞人力﹐而水自足﹐蓋利器也。夫桔橰隨處有之﹐或運以手﹐或運以足﹐或運以牛﹐機器之巧無踰此矣。山中深溪髙岸﹐桔橰之巧莫能施矣﹐於是乎有水輪之制焉。蓋制器利用﹐苟有益於斯世﹐則君子取焉。漢陰抱甕之說﹐特憤世疾邪之所爲﹐未足以諭廣大也。

成化二年﹐朝廷念少保於公之冤﹐遣行人諭祭﹐有「在先帝已知其枉﹐而朕心實憐其忠」之語。鄕人爲立憐忠祠。弘治三年﹐又因言者之請﹐贈公太傅﹐謚肅湣﹐命有司立廟墓所﹐賜額「旌功」。歲春冬二祭﹐載在祀典。嘗記正統間﹐翰林學士劉球以言事忤權貴﹐死非命﹐其子聲冤﹐賜謚忠湣。考之謚法﹐剛徳克就曰肅﹐執心決斷曰肅﹐識者以爲劉公言切時獘﹐於公功在杜稷﹐其死於非命則同﹐夷考其平生徳善勞烈﹐當權其輕重而爲之謚可也。密勿之士﹐職在代言﹐其於朝廷盛舉﹐略不一置權衡於其間﹐士大夫不能無議焉。

「馮婦善搏虎﹐字爲善﹝句﹞﹐士則之﹝句﹞。野有眾逐虎﹐虎負嵎﹐馮婦攘臂下車﹐眾皆悅之﹐其爲士者笑之。」近見嘉興刻本﹐點法如此﹐頗覺理勝。蓋悅之者﹐搏虎於野之眾﹔笑之者﹐則之之士也。前後相應。

廣西有庹姓﹐音托。今吳中人伸兩臂量物曰托。庹旣與度似而又從尺﹐疑卽此歟﹗陜西有■﹝火力﹞字﹐音罕﹐持物也。奤音胎字上聲﹐南人罵北人爲奤子。廣東有孻字﹐音柰平聲﹐老年所生幼子。■﹝田上女下﹞音少﹐杭人謂男之有女態者。■﹝女肯﹞音其緪反﹐謂子之幼稚者。吽讀如憾﹐恨其人而欲害之之辭。越中有此等字﹐往往於訟牒中見之。

世傳水母以蝦爲眼﹐無蝦則不能行。云蝦聚食其涎﹐因載之以行。近聞溫州人雲﹕水母大者圓徑五六尺﹐肥厚而重﹐一人止可擔二个。頭在上面正中﹐兩眼如牛乳。剖之﹐中各小紅蝦一隻﹐故云以蝦爲眼。前說非也。又水母俗名海蟄﹐直列反﹐但名不知爲某字。松江志作海蟄﹐或作海螫。翰墨大全作海■﹝虫宅﹞。按蟄﹐虫冬伏也。螫﹐虫傷人也。皆非物名﹐亦非直列音。■﹝虫宅﹞音除駕﹐本艸作蠟﹐音同。音𨿽非直列﹐實水母之異名。溫州人又呼水母爲鮓魚﹐鮓字無義﹐豈卽■﹝虫宅﹞音之訛耳﹖

晉以前碑﹐皆不著撰人姓名。唐人並著書人姓名﹐然其書多是名公親筆。宋以來﹐書者﹑篆額者皆具名。本朝碑記﹐惟敕建井士大夫家所制者﹐皆名公筆﹐其餘多是盜書顯官之名﹐以炫俗耳。且撰者必曰「撰文」﹐書者必曰「書丹」﹐蓋分行以書﹐湊「篆額」字耳。職銜字多少不一﹐又必上下取齊﹐中多空字﹐古意絕亡矣。予近令人書碑記﹐獨不然。

大江中金﹑焦二山﹐金以裴頭陀開山得金而名﹐焦以焦隱士所居而名。近遊焦山﹐讀徐元玉先生壯觀亭記云「古稱金鰲﹑浮玉二山﹐爲江﹑漢朝宗於海之門戶﹐今京口金﹑焦是已。蓋省文易名﹐因以淆訛﹐故郡誌無考。然焦有古刻浮玉之名﹐尙存巖石﹐而江表之人﹐尢稱焦門﹐爲可證焉。是以金山爲金鰲﹐焦山爲浮玉矣。疑而考之郡誌及它紀載﹐則金鰲乃金山中亭名﹐浮玉本金山別名也。焦山所刻二字﹐筆勢肥弱﹐蓋宋﹑元人所書。」其云「古稱」﹐云「省文易名﹐因以淆訛」﹐不知何據。

國初浙江布政司領府九。洪武十五年割直隸嘉興﹑湖州二府益之。宣徳七年﹐大理寺卿胡公槪巡撫﹐奏分嘉興縣地置秀水﹑嘉善二縣﹐分海鹽縣地置平湖縣﹐分崇徳縣地置桐鄕縣。景泰三年﹐兵書孫公原眞巡撫﹐奏分處州麗水縣地置宣平﹑云和二縣﹐分靑田縣地置景寧縣﹐又分置泰順縣﹐屬溫州府。成化七年﹐金華知府李嗣奏﹐又分金華﹑龍遊﹑蘭溪及處州之遂昌四縣地置湯溪縣。十一年﹐奏分黃巖及溫州之樂淸二縣地置太平縣。二十年﹐湖州知府王珣奏分安吉縣地置孝丰縣。今爲府十一﹐縣七十五云。

淸風嶺在嵊縣界﹐宋末臺州王節婦被虜至此﹐投水死。嶺本名靑峯﹐後人髙其節﹐攺今名。事具李先生所作傳及士大夫制作﹐甚詳。楊廉夫獨立異﹐爲詩云「界馬馱馱百里程﹐靑峯後夜血書成。只應劉﹑阮桃花水﹐不及巴陵漢水淸。」葉文莊記夏憲使言﹕昔有人以王節婦之死爲無是事﹐作詩非之﹐其人後絕嗣。詩云「嚙指題詩似可哀﹐班班駁駁上靑苔。當初若有詩中意﹐肯逐將軍馬上來。」正與廉夫意同。絕嗣未必系此﹐然貞女節士﹐正偸生忍恥之人之所惡聞﹐必欲陰伺疵釁而壞之者也。厚徳之士﹐其忍爲此輩助虐耶﹗予讀是詩﹐未嘗不爲鉄崖惜也。

今旌表孝子節婦及進士舉人﹐有司樹坊牌於其門﹐以爲激勸計﹐卽古者旌別裏居遺意也。聞國初惟有孝行節烈坊牌﹐宣徳﹑正統間﹐始有爲進士﹑舉人立者﹐亦惟初登第有之。仕至顯官﹐則無矣。天順以來﹐各處始有冢宰﹑司徒﹑都憲等名﹐然皆出自有司之意。近年大臣之家﹐以此爲勝﹐門有三座者﹐四座者﹐猶皆未足﹐又有跨門立者﹐亦多干求上司建立﹐而題署且復不雅﹐如壽光之「柱國相府」﹐嘉興之「皇明世臣」﹐亦甚誇矣。近得中吳紀聞閱之﹐見宋蔣侍郎希魯不肯立坊牌﹐予則深嘆古人所養有非今人所能及者。吾昆城鄭介庵晚年撤去進士坊牌﹐云無遺後人笑也。

今人以猜拳爲藏鬮﹐鬮音鳩﹐古無此字。殷仲堪與桓玄共藏鉤﹐顧愷之取鉤﹐桓遂勝。或云﹕漢鉤弋夫人手拳曲﹐時效之﹐因爲此戲。然不知鬮字何從始也。

中酒之中﹐本平聲。唐人云「醉月頻中聖」﹑「近來中酒起常遲」﹑「阻風中酒過年年」。東坡詩云「臣今時復一中之。」今人作去聲﹐如中風﹑中暑之中﹐非也。

溫州樂淸縣學﹐舊有三賢祠。三賢者﹐宋賈司理如規﹑錢孝廉堯卿﹑王龍圖十朋也。如規字元範﹐補太學生﹐初調廣昌尉﹐再調興國軍司理﹐不赴。靖康之難﹐身先諸生﹐不肯逃避﹐族裏賴之﹐時稱尙義者必曰賈司理﹐堯卿字熙載﹐吳越王七世孫﹐孝友夙著。紹興間﹐舉孝廉﹐未仕﹐卒。十朋字龜齡﹐紹興間廷試第一﹐學業純正﹐後以龍圖學士致仕。某祠舊在大成殿戟門之右﹐後人因其廢﹐易爲神廚。弘治三年﹐予按部至﹐謁廟﹐訪求其處﹐欲復之﹐無隙地。戟門之左有梓童帝君祠﹐云是洪武間黃教諭所建。命撤其像﹐復作三賢神主﹐而增入本朝章恭毅公綸﹐攺曰鄕賢祠。不限以數﹐庶使來者觀感而興起雲。

普怛落伽山﹐或作補陀落伽﹐在寧波府定海縣海中﹐約遠二百里餘。世傳觀音大士嘗居此﹐愚夫往往有發願渡海拜其像者﹐偶見一鳥一獸﹐遂以爲大士化身之應。余姚志中載賈似道嘗至此山﹐見一老僧﹐相其必至大位而去。再求之﹐不復可得﹐亦以爲大士應驗。予以爲此正似道試其姦以聾瞽愚俗耳。蓋自古姦邪取非其有﹐未有不托鬼神協助以塗人之耳目者。似道自知幸致髙位﹐恐人議己﹐故詐爲此說﹐使人知己之富貴非幸致也。不然﹐福善禍淫﹐親賢遠姦﹐觀音大士固不異於天與人也。設使不擇是非﹐求卽應之﹐豈正神哉﹗且旣應之﹐再求之再應之可也﹐而不復得見﹐其爲詐不攻自破矣。普怛落伽﹐華言白花﹐此山多生山礬﹐故名。令人於像設大士處﹐扁曰「補陀勝景」﹐特揭島夷一白字耳﹐義安取哉﹗山礬本名鄭花﹐其葉可染﹐功用如礬﹐王荊公始以出礬名之。

懛﹐丁來切。注云「失志貌。」蘇州謂無智術者爲呆﹐杭州以爲懛。同年吳俊時用美姿容而不拘小節﹐杭人呼爲「吳阿懛」。嘗自云「我死﹐大書一石於墓前﹐云大明吳阿懛之墓。若書官位﹐便俗了。惜乎﹐韻無此字﹐人亦多不識。」蓋初登進士時聞此言﹐今已二十七年﹐而時用下世亦數年矣。𨿽出一時戲言﹐亦可見其曠達處。昨檢韻海﹐偶見此字而記之。嗚呼﹗安得起斯人與之同發一笑哉﹗

兩浙鹽運司所轄共三十五場。淸浦等一十三場在蘇﹑松﹑嘉興﹐地居浙之西﹐而天賜一場﹐隔陟崇明縣海面﹔西興等二十場在紹興﹑溫﹑臺﹐地居浙之東﹐而玉泉一場﹐隔陟象山縣海面。其杭州府仁和﹑許村二場﹐𨿽居浙西﹐場分則歸浙東。凡浙東鹽共二十萬七千五百餘引﹐除水鄕納銀外﹐該鹽一十萬六千一百九十餘引﹔浙西鹽共一十一萬四千八百餘引﹐除水鄕納銀外﹐該鹽七萬二千六百餘引。各以一半折銀解京﹐一半存畱給客。浙西多平野廣澤﹐宜於舟楫﹐鹽易發取﹐故其利厚﹐解京銀每一大引折銀六錢﹔浙東多阻山隔嶺﹐舟楫少通﹐不便商旅﹐故其利薄﹐解京銀每一大引折銀三錢五分。俱便竈戶。凡鹽利之成﹐須藉鹵水﹐然鹵水淋取﹐又各不同。有沙土漏過﹐不能成碱者﹐必須燒艸爲灰﹐布在灘場﹐然後以海水漬之﹐俟曬結浮白﹐掃而復淋。有泥土細潤常涵碱气者﹐止用剖取浮泥﹐搬在灘場上﹐仍以海水澆之﹐俟曬漧結堅﹐聚而復淋。夏用二日﹐冬則倍之。始碱可用﹐於是將曬過碱泥﹐約五六十擔﹐挑積髙阜﹐修爲方丈池﹐槽旁下掘成井口﹐用管陰通﹐再以海水傾積池中碱泥﹐使碱水流入井口。然後以重三分蓮子試之﹐先將小竹筒裝鹵﹐入蓮子於中﹐若浮而橫倒者﹐則鹵極碱﹐乃可煎燒。若立浮於面者﹐稍淡﹐若沈而不起者﹐全淡﹐俱棄不用。此蓋海有新泥及遇雨水之故也。

凡燒煎之器﹐必有鍋盤。鍋盤之中﹐又各不同。大盤八九尺﹐小者四五尺﹐俱用鐵鑄﹐大止六片﹐小則全塊。鍋有鐵鑄﹐寬淺者謂之鐵盤。竹編成者謂之蔑盤。鐵盤用石灰粘其縫隙﹐支以薄磚磈﹐蔑盤用石灰塗其裏外﹐懸以繩索。然後裝盛鹵水用火煎熬﹐一晝一夜可煎三幹。大盤一干可得鹽二百斤之上﹐小鍋一干可得鹽二三十斤之上。若得再煎﹐可得四幹。大盤難壞而用柴多﹐便於人眾﹐浙西場分多有之。小盤易壞而用柴少﹐便於自己﹐浙東場分多有之。蓋土俗各有所宜也。

理一而已。以人所共由﹐因謂之道﹔以隨時變易﹐因謂之易﹔以變化莫測﹐因謂之神。程子曰「上天之載﹐無聲無臭。易是體﹐道是理﹐神是用。」此言偏重於易。要之道是體﹐神是用﹐易兼體用而言﹐無非此理﹐特異其名耳﹐非只道是理。

髙憲副宗選論今人於人物是非不公﹑臧否失當者﹐譬之觀戲﹐有觀至關目處﹐或點頭﹐或按節﹐或感泣﹐此皆知音者。彼庸夫孺子﹐環列左右﹐不解也。一遇優人插科打諢﹐作無恥狀﹐君子方爲之羞﹐而彼則莫不歡笑自得。蓋此態固易動人﹐而彼所好者正在此耳。今人是非不公﹐臧否失當﹐何以異此﹖此言可謂長於譬諭者矣。

嘗聞吳文恪公訥爲禦史巡按浙江時﹐壞秦檜碑﹐而未知其詳﹐疑其爲檜徳政碑也。後仕於朝﹐問之浙中士夫﹐舉無知者。及來浙江﹐閱杭州府誌﹐亦無所得。近聞仁和縣學有宋刻石經﹐往觀之﹐並見此刻﹐始知公所壞卽此石﹐非檜徳政碑也。然於此有以見公學術之正﹐論議之公﹐有補於風教多矣。公文集未得見﹐此作未知載否﹖因錄以記之右。「宣聖及七十二弟子贊﹐宋髙宗制並書﹐其像則李龍眠麟所畫也。髙宗南渡﹐建行宮於杭。紹興十四年正月﹐始以嶽飛第作太學。三月臨幸﹐首制先聖贊﹐後自顏淵而下﹐亦撰辭以致褒崇之意。二十六年十二月﹐刻石於學﹐附以太師﹑尙書﹑左僕射﹑同中書門下平章事兼樞密使秦檜記。檜之言有曰「孔聖以儒道設教﹐弟子皆無邪雜﹐皆達於儒道者。今縉紳之習﹐或未純乎儒術﹐顧馳狙詐權譎之說﹐以僥幸於功利。」其意蓋爲當時言恢復者發也。嗚呼﹗靖康之禍﹐二帝蒙塵﹐汴都淪覆﹐當時臣子﹐正宜枕戈嘗膽﹐以圖恢復﹐而檜力主和議﹐攘斥眾謀﹐盡指一時忠義之言爲狙詐權譎之論。先儒朱熹謂其倡邪說以誤國﹐仗虜勢以要君﹐其罪上通於天﹐萬死不足以贖者﹐是也。昔龜山楊先生時嘗建議罷王安石孔廟配享﹐識者韙之。訥一介書生﹐幸際聖明﹐備員風紀﹐玆於仁和縣學得觀石刻﹐見檜之碑記﹐尙與圖贊並存﹐因命磨去其文﹐庶使邪詖之說﹐姦穢之名﹐不得廁於聖賢圖像之後。然念流傳已久﹐謹用備識﹐俾後覽者得有所考云。」

漕運定規﹐每歲運糧四百萬石。內兌運三百三十萬石﹐支運七十萬石﹐分派浙江﹑江西﹑湖廣﹑山東各都司﹐中都畱守司﹐南京﹑河南﹑江北﹑直隸一十三把總﹐管轄各衛所旗軍領運。浙江都司運船共一千九百九十九隻﹐每船或運軍十名﹐或十一名﹐或十二名﹐共該旗軍二萬一千六百七十名。每船大約裝運正米三百石﹐連加耗四百餘石﹐共該載運七十餘萬石。該運糧者﹐杭州前﹑杭州右﹑海寧﹑溫州﹑臺州﹑處州﹑寧波﹑紹興凡八衛﹐海寧﹑金華﹑衢州﹑嚴州﹑湖州凡五所﹐其餘沿海備倭衛所﹐俱不運糧。自宣徳八年﹐裏河漕運﹐到今皆然。運船每五年一造﹐每一船奏定價銀一百兩﹐軍衛自備三十兩﹐府縣出價七十兩。兌運者﹐各衛所運軍駕船至府縣水次倉兌糧起運﹐京倉﹑通州倉交納。支運者﹐原系民夫民船﹐運至淮安﹑徐州﹑臨淸﹑徳州四倉。軍人駕船於四倉支運京﹑通二倉。近年又有攺兌之名﹐蓋免民起運淮安等倉﹐加與耗米﹐就令軍船各到該運府縣兌糧﹐直抵京﹑通二倉也。

禹廟在會稽山下﹐規模弘敞﹐塑像嚴整。所謂窆石者﹐相傳爲葬禹衣冠處。其石形稍類鐘﹐刻篆已剝落不可辧矣。南鎭之廟亦塑神像﹐則甚無謂﹐嘗語府官﹐當去像畱主﹐爲合禮意。彼以爲自國初以來有之﹐似不可毀。嘗思之﹐孔子與諸賢皆人貌可以形像求者﹐髙皇初建國學時﹐皆革塑像﹐用木主。嶽鎭海瀆﹐不可以形像求者﹐豈令用塑像耶﹖此必前代舊物﹐洪武初﹐正祀典詔下﹐有司無識﹐失於攺正耳﹐決非朝制也。

劉時雍爲福建右參政時﹐嘗駕海舶至鎭海衛﹐遙見一髙山﹐樹木森然﹐命帆至其下﹐舟人云「此非山﹐海鰍也。舟相去百餘里﹐則無患﹐稍近﹐鰍或轉動﹐則波浪怒作﹐船不可保。」劉未信﹐注目久之﹐漸覺沈下﹐少頃則滅沒不見矣﹐始信舟人之不誣。蓋初見如樹木者﹐其背鬣也。

古人謂墓祭非禮﹐故禮無墓祭之儀。朱子亦嘗謂其無害於義。然但謂孝子感時物之變﹐有不忍遽死其親之心﹐不能自已﹐亦欠分明。愚嘗思之﹐葬後題主﹐謂親之神魂已附於主﹐故凡有事薦祭﹐惟主是尊是親。然爲主之木﹐與吾親平昔神魂素不相合﹐特以禮制所在﹐人心屬焉。親之體魄﹐平昔神魂之所依載﹐安知委魄之後﹐神魂不猶依於此乎﹖蓋魄有定在﹐而魂無不之。古人之祭﹐或求諸陽﹐或求諸陰﹐或求諸陰陽之間﹐不敢必也。故以墓祭非禮爲辭而不行者﹐泥古忘親者也﹐行之無害也。

蘇東坡有云「紫李黃瓜村落香。」黃瓜﹐今四五月淹爲葅者是也。月令﹕「四月王瓜生﹐苦菜秀。」王瓜非今作葅之瓜﹐其實小而有毛﹐本艸名菝葜﹐京師人呼爲赤包兒。謂之瓜者﹐以其根相似耳。今人以其與苦菜並稱﹐遂疑卽今黃瓜﹐而反以黃字爲僞。木綿花出南越﹐樹髙四五丈﹐花紅如山茶花﹐子如楮實﹐綿出子中﹐可貯茵褥﹐蘇州人稱「攀枝花」者是也。今紡織以爲布者﹐止可名綿花。《雲間通誌》以爲木綿花﹐蓋踵蔡氏誤耳。又嘗見一士人家《葵軒》卷中﹐記序題詠﹐皆形狀今蜀葵花。蓋不知傾陽衛足﹐自是冬葵可食者。詩七月「烹葵及菽」﹐公儀休「拔園葵」皆是也。古人文字中記載名物﹐必考核精詳﹐故少差謬。

成化末﹐里人朱全家白日羣鼠與貓鬥﹐貓屢卻。全臥見之﹐以物投鼠﹐不去﹐起而逐之﹐方去。

江南自錢氏以來﹐及宋﹑元盛時﹐習尙繁華。富貴之家﹐於樓前種椿樹﹐接各色牡丹於其杪。有花時﹐登樓賞玩﹐近在欄檻間﹐名樓子牡丹。今人以花瓣多者名樓子﹐未知其實故也。

鄕黨莫如齒﹐此先儒之論也。然禮亦有「一命齒於鄕﹐再命齒於族」之文。今學校老生﹐凡遇仕而歸鄕者﹐輒以齒自居﹐略無貴貴之義﹐彼爲命士大夫者﹐又皆避嫌從厚﹐不以自明﹐於是先王之禮﹐遂成偏廢而不明﹐不行於天下﹐以所見之不廣也。聞安福彭文憲公時省親還家﹐族黨以三命不齒於族致隆於公﹐公不敢當﹐乃受異席﹐蓋其族黨﹐多讀書知禮之士故耳。

吳中惡濫不售之貨﹐謂之店底﹐故庠生久滯不中者﹐亦以此目之。宣徳中﹐從胡忠安公濙之請﹐起取四十歲以上廩生入國學﹐需次出身。天順初從都禦史李公賓之請﹐又一行之﹐皆姑卹之政也。然宣徳﹑正統間﹐監生惟科﹑貢﹑官生三種而已﹐故此輩得以次進用。景泰以來﹐監生有納芻粟及馬助邊者﹐有納粟賑荒者﹐𨿽科﹑貢之士﹐亦爲阻塞。中間有自度不能需次者﹐多就教職﹐余至選期﹐老死殆半矣。近聞北畿巡撫張公鼎亦建此議﹐禮部寢之﹐是能不以姑卹結人心者也。

古之君子﹐以軍功受賞﹐猶以爲恥。而近時各進巡撫文臣﹐一有克捷﹐則以其子弟女婿冒濫升賞﹐要君欺天﹐無恥甚矣。予所見大臣﹐不以軍功私其子弟者﹐白恭敏﹑於肅湣二公而已。白薨後﹐其子鎭陳乞﹐官之。於薨後﹐朝廷欲官其子﹐以子置舉人﹐乃官其孫。

近至溫州﹐訪問前任知府之賢者﹐士大夫每以何文淵爲稱首。蓋其廉能之者﹐初非過情﹐而惠利之及民者亦多﹐故民猶稱之。若所謂卻金館之作﹐則不能無意於沽名。故今往來題詠者﹐誅心推隱無已﹐此所謂求全之毀也。

李翰撰子易云﹕前代極刑﹐有磔﹑咼﹐淩遲字並無出﹐二字疑始本廟。近偶閱南村輟耕錄﹐記元制死刑有斬首﹑淩遲而無絞﹐則元已有此名﹐本朝蓋因之。然今律制五刑之目﹐死刑有絞﹑有斬而無淩遲﹐律條內有之﹐然皆施於罪大惡極者﹐非常刑也。﹝又見賓退錄。﹞

浙之衢州﹐人以抄紙爲業﹐每歲官紙之供﹐公私糜費無算﹐而內府貴臣視之﹐初未以爲意也。聞天順間﹐有老內官自江西回﹐見內府以官紙糊壁﹐面壁飲泣﹐蓋知其成之不易﹐而惜其暴殄之甚也。又聞之故老云﹕洪武年間﹐國子監生課薄仿書﹐按月送禮部。仿書送光祿寺包面﹐課薄送法司背面起稿﹐惜費如此。永樂﹑宣徳間﹐鰲山煙火之費﹐亦兼用故紙﹐後來則不復然矣。成化間﹐流星炮杖等作﹐一切取榜紙爲之﹐其費可勝計哉﹗世無內官如此人者﹐難與言此矣。

王元章﹐紹興人﹐國初名士。所居與一神廟切近﹐爨下缺薪﹐則斧神像爨之。一鄰家事神惟謹﹐遇元章毀神像﹐輙刻木補之﹐如是者三四。然元章家人歲無恙﹐補像者妻拏沾患﹐時時有之。一日召巫降神﹐詰神云「元章屢毀神﹐神不之咎﹔吾毀輙爲新之﹐神何不佑耶﹖」巫者倉卒無以對﹐乃作怒曰「汝不置像﹐彼從何而爨耶﹖」自是其人不復補像﹐而廟遂廢﹐至今以爲笑談。

王琦﹐字文進﹐仁和人。鄕貢試禮部副榜﹐授汝州學正。擢監察禦史﹐以學行老成稱。升山西按察僉事﹐提督學校﹐士風爲之丕變。攺四川﹐不樂﹐乞致仕歸﹐年方五十。琦以淸介自持﹐在官門無私謁﹐平生不治生產﹐居閒陶如也。值歲大祲﹐無以爲朝夕﹐冬且暮﹐大雪﹐日僵臥不能出門戶。於有饋﹐非故舊推不受﹐卽故舊至﹐數亦卻之。鄰有唁之曰「當路甚重公﹐舉一言﹐何所不濟﹐何乃自苦如此﹖」琦曰「吾求無所愧於心耳。無所愧﹐𨿽饑與寒﹐無不樂也﹐何唁之有﹖」天順間﹐竟以饑寒卒。杭州守胡浚聞而弔之。告布按二司﹐爲奏祠琦於杭學鄕賢祠。﹝出《杭州賢祠錄》﹞

景泰間﹐溫州樂淸縣有大魚﹐隨潮入港﹐潮落﹐不能去﹐時時歆水﹐滿空如雨。居民聚集磔其肉﹐忽一轉動﹐溺水死者百餘人﹐自是民不敢近。日暮雷雨﹐飛躍而去﹐疑其龍類也。又一日﹐潮長時﹐魚大小數千尾皆無頭﹐蔽江而過。民異之﹐不敢取食﹐疑海中必有惡物嚙去其首。然嚙而不食﹐其多如許﹐理不可究。予宿雁蕩﹐聞之一老僧云。

商文毅公輅父爲府吏﹐生輅時﹐知府夜遙見吏捨有光﹐縱迹之﹐非火也。翌日﹐問羣吏家有某事﹐云商某生一子。知府異之﹐語其父曰「此子必貴﹐宜善撫之。」後應舉浙江鄕試第一名﹐禮部會試﹑廷試皆第一名。景泰間仕至兵侍兼春坊諭徳﹐入內閣。天順初﹐罷歸。有醫善太素脈﹐公命診之﹐云歇祿十年﹐當再起。成化初﹐復起入閣﹐至戶書﹐數年致仕。

●蓬軒類記二

江南名郡﹐蘇﹑杭並稱。然蘇城及各縣富豪﹐多有亭館花木之勝﹐今杭城無之﹐是杭俗之儉朴愈於蘇也。湖州人家﹐絕不種牡丹﹐以花時有事蠶桑﹐親朋不相往來﹐無暇及此也。嚴州及於潛等縣﹐民多種桐漆桑桕麻薴﹐紹興多種桑茶薴﹐臺州地多種桑桕。其俗之勤儉﹐皆愈於杭矣。蘇人隙地多柳楡槐樗楝谷等木。浙江諸郡﹐惟山中有之﹐餘地絕無。蘇之洞庭山﹐人以種橘爲業﹐亦不畱惡木。此亦可以觀民俗矣。

石首魚﹐四五月有之。浙東溫﹑臺﹑寧波近海之民﹐歲駕船出海﹐直抵金山﹑太倉近處网之。蓋此處太湖淡水東注﹐魚皆聚之。他如捷跳千戶所等處固有之﹐不如此之多也。金山﹑太倉近海之民﹐僅取以供時新耳。溫﹑臺﹑寧波之民﹐取以爲鯗﹐又取其膠﹐用廣而利博。予嘗謂瀕海以魚鹽爲利﹐使一切禁之﹐誠非所便。但今日之利﹐皆勢力之家專之﹐貧民不過得其受雇之值耳。其船出海﹐得魚而還則已﹐否則遇有魚之船﹐勢可奪﹐則盡殺其人而奪之﹐此又不可不禁者也。若私通外番﹐引惹邊患﹐如閩﹑廣之獘﹐則無之。其采取淡菜龜腳鹿角菜之類﹐非至日本相近山島則不可得﹐或有惹患之理。嘗詢之其俗云﹐然觀風巡海者不可不知也。

西湖三賢祠﹐祠唐白文公樂天﹑宋蘇文忠公子瞻﹑林處士逋也。樂天守杭日﹐嘗築捍錢塘湖﹐鐘泄其水﹐漑田千頃﹐復修六井﹐民賴其利。子瞻初通判杭州﹐後復爲守﹐開西湖﹐作長堤﹐中爲六橋﹐又浚城中六井﹐與民興利除害﹐郡人徳之。林處士則以其風節之重耳。考之郡誌﹐郡故斥鹵﹐唐興元間﹐鄴侯李泌守杭﹐鑿六井﹐引西湖水入城﹐民受其惠。則杭之水利興自鄴侯﹐而白﹑蘇二公之所修浚者﹐其遺迹也。知有白﹑蘇而忘鄴侯﹐可乎﹖竊謂三賢祠當祠李﹑白﹑蘇三公以遺愛﹐和靖則別祠於其舊隱巢居閣或四照堂﹐以表風節﹐斯於事體爲宜也。

西湖相近諸山﹐如飛來峯﹑石屋寺﹑煙霞洞等處﹐皆巖洞深邃可愛。然每處刻佛像﹐破碎山壁﹐令人可厭。飛來峯散刻洞外﹐石屋寺刻洞中﹐大小五百餘像﹐煙霞洞所刻尢多﹐皆吳﹑越及宋人之制。予煙霞洞詩有「刻佛過多淸气減」之句﹐正以其可厭耳。

溫茶卽辟麝香艸﹐酒煎服﹐治毒瘡﹐其功與一枝箭等﹐未知果否﹖一枝箭出貴州﹐同五味子根﹑金銀藤共煎﹐能愈毒瘡。

貓生子胎衣﹐陰漧燒灰存性﹐酒服之﹐治噎塞病有效。聞貓生子後﹐卽食胎衣﹐欲取之﹐必候其生時急取則得﹐稍遲﹐則落其口矣。

國初賜謚﹐惟公侯伯都督﹐凡勛戚重臣有之。文臣有謚﹐始於永樂年間﹐然得之者亦鮮矣。今六卿之長﹐翰林之老﹐鮮有不得謚者。古人謚必有議﹐本朝無此制﹐故諸老文集中無此作。周文襄公謚議一篇﹐在其家乘中﹐乃秀水呂文懿公原作﹐未知出於愛敬而自爲之歟﹐抑因其後人之請也﹖聞見之餘﹐記之以質知者。

作興學校﹐本是善政﹐但今之所謂作興﹐率不過報選生員﹐起蓋屋宇之類而已。此皆末務﹐非知要者。其要在振作士气﹐惇厚士風﹐獎勵士行﹐今皆忽之﹐而惟末是務。其中起造屋宇﹐尢爲害事。蓋上司估價﹐動輒計銀幾千兩﹐而府縣聽囑於夤緣之徒﹐所費無幾﹐侵漁實多。是以虛費財力﹐而不久復敝﹐此所謂害事也。況今學捨屢修﹐而生徒無復在學肄業﹐入其庭﹐不見其人﹐如廢寺然﹐深可嘆息。蓋近時上司但欲刻碑以記作興之名﹐而不知作興之要故也。

近與吳原明提學論墓祭非禮之說﹐原明言﹐其鄕一路旁皆古墓﹐嘗因開拓城基﹐損壞頗多﹐日落後每聞悲哭怨嘆聲﹐陰雨尢甚﹐人畏不敢行。有司聞之﹐遂爲封築﹐久之始息。以此知人之靈不離魄﹐常依其墓﹐墓祭之禮﹐似不可無也。

歐公記錢思公坐則讀經史﹐臥則讀小說﹐上廁則閱小詞﹐未嘗頃刻釋卷。宋公某在史院﹐每走廁﹐則挾書以往﹐諷誦之聲﹐瑯然外聞。此𨿽足以見二公之篤學﹐然混廁穢地﹐不得已而一往﹐豈讀書之所哉﹗佛老之徒﹐尢知所謂不焚香不誦經也﹐而吾儒乃自褻其所業如此﹐可乎﹖惟若歐公於此構思詩文﹐則無害於義也。

癸辛雜識解匡衡說詩解頤﹐以俗語「兜不住下頦」之說爲證﹐且復云﹕本朝盛度以第二名登第﹐其父頤解而卒。岐山縣樊記登第﹐其父亦以喜而頤脫﹐有聲如破甕。此說過矣。解音蟹﹐如淳注云﹕笑不停止也。又柳玭戒子弟書有云「論當世而解頤。」言不學者聞論世事﹐不能置喙﹐但能解緩頤頰而笑耳。盛﹑樊二事﹐偶遇喜而有此異﹐卽今謂之口落骱也。當時聞衡說詩者﹐豈至此哉﹗孔明所謂「引諭失義」﹐此之類也。

「奪門報功﹐領重賞者甚眾。府君謂兵部尙書陳公汝言曰「今日封侯封伯皆是矣﹐獨一人未封。」汝言躍然曰「是誰﹖」府君曰「當時非奉皇太后手詔﹐則曹﹑石二公焉敢提兵入禁﹐盍以迎復之功﹐歸諸皇太后﹐請上尊號。」明日﹐汝言入奏﹐英宗皇帝卽命擇日上聖烈慈壽皇太后尊號。」此尙書錢文通公譜略語也。

愚謂子爲天子﹐以天下養﹐苟欲致隆於尊親﹐揆之以禮﹐何所不可﹐可但論功耶﹖使皇太后無手詔之賜﹐尊號當不上耶﹖文通之言﹐未爲得也。

剪燈新話﹐錢塘瞿長史宗吉所作。剪燈餘話﹐江西李布政昌期所作。皆無稽之言﹐不經之說也。今各有刻板行世。夫傳奇之作﹐古人亦常有之﹐然皆寓言外之意﹐不如是之甚也。二公髙才博學﹐不以其餘力發爲正大典雅之制﹐故乃爲此﹐所謂官錦制褲﹐不亦可惜乎哉﹗聞都禦史韓公雍巡撫江西時﹐嘗進廬陵國初以來諸名公於鄕賢祠。李公素著耿介廉愼之稱﹐特以作此者見黜。淸議之嚴﹐亦可畏矣。聞近時一名公作五倫全備戲文印行﹐不知其何所見﹐亦不知淸議何如也。

前代稱祖父母爲王父王母﹐父母歿稱皇考皇妣。今世無官者﹐神主稱府君﹐皆襲古式﹐而不知本朝有禁也。嘗見朱鹵庵教授題無官神主稱處士﹐鄭介庵﹑葉及庵作無封贈婦人墓志稱碩人。蓋處士本不可易稱﹐必若嚴光﹑徐稚之流可也。今捨此則無以順孝子之心。孺人在古﹐夫稱其婦之辭﹐今旣以爲命婦封號﹐則不可僭。碩人旣有出﹐又無礙﹐是可從也。

凡姓﹐葉音攝﹐屈音橘﹐費音祕﹐蓋音割﹐雍去聲之類﹐皆地名﹐古者因地受氏故也。今人多不知其姓之所從來﹐葉讀作枝葉之葉﹐屈讀作屈伸之屈﹐費讀作費隱之費﹐蓋讀作冠蓋之蓋﹐雍讀作平聲。漕運之漕﹐本去聲﹐說文﹕水轉谷也。平聲者﹐水名。南京有濟川衛﹐濟本去聲﹐此衛管馬快船軍﹐取「若濟大川﹐用汝作舟楫」之義。若濟州﹑濟陽﹑濟寧等衛﹐濟字皆上聲﹐水名也。今𨿽士大夫﹐多不能辧。

老杜「香霧雲鬟濕﹐淸輝玉臂寒」二句﹐畫出閨人月下納涼風態。白樂天「霽色鮮宮殿」﹐王摩詰「鑾輿迥出千門柳﹐閣道回看上苑花」﹐孟浩然「春流飲去馬﹐暮雨濕歸裝」﹐此等句正所謂有聲之畫﹐畫工不能貌也。

沈王府長史王庭﹐予同學友也。任國子學正時﹐病大便下血﹐勢頗危殆。一日﹐惛憒中聞有人云「服藥誤矣﹐喫小水好。」聽信飲小水一碗﹐頓蘇。遂日飲如之﹐病勢漸退﹐易醫而愈。杭州府通判王某﹐河間人﹐病腹脹﹐服藥不愈。夢人語云「鬼蒺莉可治。」王尋取煎液飲之﹐痛不可忍。俄頃洞泄﹐迸出一虫﹐長丈餘﹐腹脹尋愈。此二人必命不當死﹐或有陰徳﹐鬼神默佐之耶﹖

輪回酒﹐卽人尿也。有大病者﹐時飲一甌﹐以酒滌口﹐久之有效。跌蹼損傷﹐胸次脹悶者﹐尢宜用之。婦人分娩後﹐卽以和酒煎服﹐無產後諸病。南京吏侍章公綸嘗在錦衣獄﹐六七年不通藥餌﹐遇胸膈不利﹑眼痛﹑頭痛﹐輒飲此物﹐無不見效。

古人宗法之立﹐所以立民極﹑定民志也。今人不能行者﹐非法之不立﹐講之不明﹐勢不可行也。蓋古者公卿大夫﹐世祿世官﹐其法可行。今武職猶有世祿世官遺意﹐然惟公侯伯家能行之。其餘武職﹐若承襲一事﹐支庶不敢奪嫡﹐賴有法令維持之耳。至於祠堂祭禮﹐便已窒礙難行。如宗子𨿽承世官﹐其所食世祿﹐月給官廩而已﹐非若前代有食邑采地圭田之制也。故今武職貧乏不能自存者﹐多僦民房以居﹐甚至乏錢僦屋﹐寄居公廨及神廟旁屋。使爲之子者﹐知禮畏義﹐歲時欲祭於其家﹐則神主且不知何在﹐又安有行禮之地哉﹗今武官支子家富﹐能行時祭者﹐宗子宗婦﹐不過就其家饗餕余而已。此勢不行於武職者如此。文職之家﹐宗子有祿仕者﹐固知有宗法矣。亦有宗子不仕﹐支子由科第出仕者﹐任四品以下官得封贈其父母﹐任二品三品官得封贈其祖父母﹐任一品官得封贈其曾祖父母。夫朝廷恩典﹐旣因支子追崇其三代﹐則祖宗之气脈自與支子相爲流通矣。揆幽明之情﹐推感格之禮﹐𨿽不欲奪嫡﹐自有不容己者矣。此勢不行於文職者如此。故曰﹕非法之不立﹐講之不明﹐勢不可行也。知禮者﹐家必立宗﹐宗必立譜﹐使宗支不紊。宗子𨿽微﹐支子不得以富彊淩之。則仁讓以興﹐乖爭以息﹐亦庶乎不失先王之意矣。

成化二十二年八月十二月正午﹐天宇澄霽﹐皎無纖雲。松江城郭之人﹐見空中駕一小舟﹐從東而西﹐又折而東﹐落序班董進卿樓上。市人縱觀者塞道﹐細視之﹐乃茭艸所結。時進卿之父仲俯已患耳瘡﹐乃曰「此船來載我。」瘡果不可療而卒。張汝弼志其墓如此。且云「仲俯之將卒﹐感空中一舟來﹐可謂怪矣﹐不可道也。然予所親聞而詳察之﹐果不誣。然恐偶耳無所謂耶﹐但春秋記異﹐此亦在所當志也。」

西湖竹枝詞﹐楊廉夫爲倡﹐南北名士屬和者﹐虞伯生而下凡一百二十二人。吳郡士二十六人﹐而昆山在列者一十一人。其間最有名﹐時稱郭﹑陸﹑秦﹑袁﹐謂羲仲﹑良貴﹑文仲﹑子英也。陸本昆山太倉人﹐其稱河南﹐蓋姓源郡望耳。秦則崇明人﹐居太倉﹐崇明時屬揚州﹐故稱淮海。呂敬夫稱東倉卽太倉。漫錄廉夫原敍如左﹐以見吾鄕文字之盛﹐有自來矣。

郭翼﹐字羲仲﹐吳之昆山人。博文史﹐不爲舉子業﹐專質以爲詩。其詩精悍者類李商隱﹐風流姿媚者﹐不在玉臺下也。

顧英﹐字仲瑛﹐吳郡昆山人﹐吳中世家也。喜讀書﹐憲府試辟會稽教官﹐不就。築室號可齋﹐以詩酒自樂。才性髙曠﹐尢善小李詩及今樂府。海內文士樂與之交﹐推爲片玉山人云。

袁華﹐字子英﹐吳郡昆山人。博學有奇才﹐自幼以詩名縉紳間。如「玉峯月寒木客嘯﹐丹陽湖深姑惡飛」﹐皆膾炙語也。又如「銀杏樹陰不受暑﹐薔薇花開猶早春」﹐可稱才子也。

顧進﹐字進道﹐玉山仲子。好讀書﹐性不愛浮靡﹐見趨競者不與交﹐貞素自守﹐淡如也。字法古甚﹐其詩格有玉山之風雲。

陸元泰﹐字長卿﹐吳之昆山人。先世故宋進士﹐以貲雄一邑。至長卿不求顯達﹐而專誌書史﹐家聲不墜焉。

顧元臣﹐字國衡﹐仲瑛之子。年少能讀書﹐作詩俊爽﹐世其家者也。

顧佐﹐字翼之﹐仲瑛兄仁之子。好吟詩﹐時有驚人句﹐蓋亦漸染玉山之習云。

張希賢﹐字希顏﹐吳之昆山人。讀書儒雅﹐酷志作詩。好古物﹐圖畫列左右﹐人間欲得之者﹐卽便持去﹐毋所屬惜﹐趨尙可知矣。

陸仁﹐字良貴﹐河南人。明經﹐好古文﹐其詩學有祖法﹐淸俊奇偉。如佛郎國進天馬頌﹑水仙廟迎送神辭﹑度黃河望神京諸篇﹐縉紳先生莫不稱道之。其翰墨法歐楷章艸﹐皆灑然可觀。

秦約﹐字文仲﹐淮海人。博學彊記﹐不妄交。隱居著書﹐尢好吟詠。古樂府如精衛﹑望夫石﹐律詩如吳桓王﹑嶽鄂王諸篇﹐的的可傳者也。

呂誠﹐字敬夫﹐吳之東倉人。幼聰敏﹐喜讀書﹐能去豪習。家有梅雪齋﹐日與文士倡和﹐其作詩故淸絕云。

其餘吳士﹐則陳謙子平﹑沈右仲悅﹑張簡仲簡﹑馬穆民立﹑張田蕓己﹑胡敬思恭﹑張守中太本﹑周南正道﹑陸繼美維之﹑富恕子微﹑繆侃叔正﹑嚴恭景安﹑彊理彥栗﹑釋椿大﹑年僕良琦也。

公廨正廳三間﹐耳房各二間﹐通計七間。府州縣外墻髙一丈五尺﹐用靑灰泥。府治深七十五丈﹐闊五十丈。州治次之﹐縣治又次之。公廨後起蓋房屋﹐與守令正官居住﹐左右兩傍﹐佐貳官首領官居之。公廨東另起蓋分司一所﹐監察禦史﹑按察分司官居之。公廨西起蓋館驛一所﹐使客居之。此洪武元年十二月欽定制度﹐大約如此。﹝見溫州府誌。﹞

初至嵊縣﹐問「嵊」字之意﹐一庠生云﹕四山爲嵊﹐如四馬四矢之義。問其所出﹐云聞之前輩﹐所出不知也。考之縣誌﹑韻書﹐皆不具此說。偶閱《蘇州誌》﹐齊張稷爲剡令﹐至嵊亭生子﹐因名嵊﹐字四山。以此命字﹐必有出也﹐特讀書未到古人云。

司寇林公季聰爲給事中時﹐有盛名。冢宰尹公同仁﹐嘗問汀州守張公靖之云「自宣徳以來﹐六科人物﹐公以何人爲第一﹖」張以季聰爲對。尹云「葉與中當是第一人。」近聞之靖之云。

古人稱呼簡質﹐如足下之稱﹐率施於尊貴者。蓋不能自達﹐因其足下執事之人以上達耳﹐觀史遷敍秦﹑漢時事可見矣。後世遂定以天子稱陛下﹐諸王稱殿下﹐宰相稱合下。今平交相謂﹐亦稱合下﹐聞人稱足下﹐則不喜矣。又如今人遇主事稱主政﹐評事稱廷評之類﹐此特換字耳﹐何輕重耶﹖至若給事中與古中黃門﹑小黃門﹐監察禦史與古繡衣直指稍不同﹐今聞稱給事中﹑禦史輒皆不喜。大抵黃門﹑繡衣﹐隨俗稱呼猶可﹐施之文章記載似不可也。

成化丙戌科﹐至弘治辛亥﹐二十六年間﹐同年在京仕至尙書二人﹐右都禦史一人﹐侍郎四人﹐副都禦史七人﹐僉都禦史三人﹐卿三人﹐少卿一人﹐通政二人﹐祭酒二人。在外布政使七人﹐參政一十五人﹐參議一十七人﹐按察使一十一人﹐副使三十三人﹐鹽運使一人﹐知府五十七人。𨿽存亡不一﹐通計腰金者一百六十六人矣。故近時言科目之盛者﹐多以丙戌爲首稱。然其間如羅倫上疏論李文達奪情起復之非﹐卒著爲令。章懋﹑黃仲昭﹑莊昶諫鰲山燈火之戲﹐陸淵之論陳文謚莊靖之不當﹐賀欽﹑胡智﹑鄭已﹑張進祿輩之劾商文毅﹑姚文敏﹐彊眞之劾汪直﹑陳鉞﹐皆气節凜然﹐表表出色。後來各科﹐在翰林﹑科道﹑部屬者﹐皆無此風﹐丙戌之科所以爲尢盛也。

同僚嘗會飲於官舍﹐坐有譽威寧伯之才美者。方伯劉時雍云「人皆謂汪世昌智﹐以予言之﹐天下第一不智者﹐此人也。以如此聰明﹐如此才力﹐卻不用以爲善。及在大臣地位﹐卻又不自重﹐阿附權宦﹐以取功名。名節旣壞﹐而所得爵位﹐畢竟削奪﹐爲天下笑。豈非不智而何﹖」座客爲之肅然。

嶽武穆以恢復中原爲志﹐困於髙宗之不明﹐秦檜之姦惡﹐天下後世冤之。然往古來今﹐人孰無死﹐嶽𨿽處死於獄﹐在宋已有卹典矣﹐而本朝洪武中﹐京師建歷代帝王廟﹐定以武穆配享宋太祖神位。景泰初﹐因翰林侍讀徐珵疏請﹐立廟於其故里湯陰縣﹐賜額「精忠」﹐春秋致祭。天順初﹐杭州府同知馬偉以武穆墓在杭州﹐每歲止有忌辰一祭﹐且廟無賜額﹐又疏請得賜「忠烈」廟額﹐有司春秋致祭﹐載在祀典。檜墓在今南京近地﹐方聞少參用周云﹐近年已被髮掘﹐嘗有見而訟於官者﹐而官知其爲檜墓﹐反快之﹐不窮治也。檜嘗祠於永嘉﹐朱文公移文除之。檜嘗作聖賢臣贊記刻石﹐本朝吳文恪公訥斥其非而磨去之。杭州誌載南海鄧林弔嶽墳詩有云「欲斬當時姦檜首﹐南河樹下祭忠魂。」馬偉之嘗取檜一本﹐自根至稍鋸分爲二﹐植嶽墳下﹐示磔殉﹐以爲嶽報百世之後。人心好惡之公如是哉﹗

宋與金人和議﹐天下後世專罪秦檜。予嘗觀之﹐檜之罪固無所逃﹐而推原其本﹐實由髙宗懷苟安自全之心﹐無雪恥復仇之志。檜之姦﹐有以窺知矣﹐故逢迎其君﹐爲容悅以固恩寵耳。使髙宗能如勾踐臥薪嘗膽﹐必以復仇雪恥爲心﹐則中原嘗在夢寐﹐二帝如在羹墻﹐其於臨安偏隅﹐蓋不能一朝居也。則凡所以爲恢復之計﹐將日不暇給﹐而何以風景爲哉﹗今杭之聚景﹑玉津等園﹐云皆始於紹興間﹐而孝宗遂以爲致養之地。近遊報恩寺﹐後山頂有平曠處﹐云是髙宗快活臺遺址。又如西湖喫宋五嫂魚羹之類﹐則當時以天下爲樂﹐而君父之仇﹐置之度外矣。其詔告之辭以恢復爲言者﹐蓋辭臣代言﹐實非髙宗之本心矣。和議之罪﹐可獨歸之檜哉﹖若其力求必勝﹐召武穆以爲和議之決﹐此則姦檜滔天之罪﹐而髙宗昏庸﹐不能察也。

韻書分平上去入四聲﹐然上去入﹐皆平聲之轉耳。若支﹑微﹑魚﹑虞﹑齊﹑佳﹑灰﹑蕭﹑肴﹑豪﹑歌﹑麻﹑元﹐此十三韻無入聲。近有切韻指南一書﹐乃元人關中劉鑑所編。其書調四聲﹐如雲脂﹑旨﹑至﹑質﹐非﹑斐﹑費﹑拂﹐戈﹑果﹑過﹑郭﹐宵﹑小﹑笑﹑削﹐鉤﹑苟﹑遘﹑谷之類﹐皆不知音韻而妄爲牽合者也。蓋質本眞之轉﹐拂本分之轉﹐郭本光之轉﹐削本湘之轉﹐谷本公之轉耳。脂轉質﹐非轉拂﹐未爲不可。但韻中他字﹐多轉不去﹐況戈﹑果﹑過若轉入聲﹐當是谷﹐不當爲郭。宵﹑小﹑笑若轉入聲﹐當是屑﹐不當爲削﹐苟﹑鉤﹑遘若轉入聲﹐當是革﹐不當爲谷。余不能悉辧﹐姑記以質知者。

書爲六藝之一﹐書學不講﹐亦士大夫一俗也。奎璧之壁從土﹐慈溪縣聯奎﹑映壁二坊牌﹐壁字從玉。吾昆城問湖館﹐館字從捨﹐蓋當時書扁﹐付之俗工人﹐不察耳。又如周布政晟﹐其弟蘇州同知冕﹐南京戶部孫郎中旵﹐其弟余杭知縣冕﹐皆不識冕字。書學不講故也。刊有刪除之義﹐如隨山刊木﹐井堙木刊﹐不刊之典之類是已。今人雕刻書板皆謂之刊﹐殊非字義。然宋人文字中已有用之者﹐其來遠矣。六書有諧聲﹐梨之從利﹐橊之從畱﹐桃之從兆﹐鵝之從我﹐鴨之從甲﹐雞之從奚﹐可類推也。近世作本艸衍義補者﹐曰橊者畱也﹐梨者利也。若曰桃者兆也﹐則不通矣﹐當各言其性味可也。

近過桐廬道中﹐見一婦隔溪哀訴人殺其夫。然溪深水闊﹐方思所以處之﹐左右以其病風﹐云不足問。予以爲其聲哀切﹐決非病風者。適有縣官從行﹐遂免其送﹐令往取詞以復。乃於潛民陳某﹐夫婦以弄猴乞食﹐暮投宿山家。其家業漁﹐兄弟俱未娶﹐同侍一母。見陳婦勤爽﹐將圖之。夜說陳﹕「弄猴所得無幾﹐吾漁日得利數倍﹐翌旦盍從吾試之。」旦果同出﹐及暮﹐兄弟同返﹐而陳不至。婦問之﹐云「爾夫被虎銜去矣。」婦不信﹐號哭不寐。漁者母說以甘言﹐欲令爲兒婦。婦不許﹐且言將訴之官﹐求夫所在。兄弟懼﹐乃並猴殺之﹐猴以棄之水﹐婦以埋之廢冢中。踰二宿﹐婦復生﹐覺有人挑其脇﹐大呼云「明星至矣﹐何不走訴﹖」婦開眼昏黑﹐猶不知身在何處。偶見容光之隙﹐有日透入﹐遂從隙攻潰而出﹐始知空槨中也。於是往來奔走﹐候上司如狂﹐人因謂病風雲。至是案﹐令有司鞫之﹐猴亦復生﹐而適至其家。弄猴蔑圈﹐嘗投之火﹐火不能焚。皆得實狀﹐漁者兄弟並論死﹐是亦非偶然也。近聞俗傳﹐道予嘗聽鬼訴冤﹐親斷其事若神明者﹐皆謬妄也。

松江幹山人沈宗正﹐每深秋設籪於塘﹐取蟹入饌。一日﹐見二三蟹相附而起﹐近視之﹐一蟹八脆皆脫﹐不能行﹐二蟹舁以行。因嘆曰「人爲萬物之靈﹐兄弟朋友有相爭相訟﹐至有乘人危困而擠陷之者。水族之微﹐乃有義如此。」遂命拆籪﹐終身不復食蟹。聞之吾家叔父云。太倉張用良﹐吾妻兄也。素惡胡蜂螫人﹐見卽撲殺之。嘗見一飛虫罹於蛛网﹐蛛束縛之甚急。一蜂來螫蛛﹐蛛避去。蜂數合水濕虫﹐久之﹐得脫去。因識蜂義﹐自是不復殺蜂。此親聞之用良者。古人謂蠢動含靈﹐觀此益信。蜂事與袁忠徹所記金虫正相類。

●蓬軒類記三

「種竹無時﹐雨過便移﹐多畱舊土﹐記取南枝。」此種竹訣也。知此則鄕俗以五月十三日爲移竹之候者﹐誤人多矣。又云「十人移竹﹐一年得竹﹔一人移竹﹐十年得竹。」蓋十人移者﹐言其根柢之大﹐卽多畱舊土之謂也。癸辛雜識有種竹怯﹐又以新竹竿成後移爲佳。嘗聞圃人云﹐花木在晴日栽移者茂盛﹐陰雨栽移者多衰。今人種藝﹐率乘陰雨﹐以其潤澤耳。然圃人之說﹐蓋有驗者﹐不可不知。

吾鄕布衣沈先生名玙﹐字孟溫。洪武中﹐其家坐累謫戍雲南之金齒。宣徳初﹐歸省墳墓。鄕人以其經學該博﹐畱教子弟。時年幾六十﹐目已盲﹐終日端坐。與諸生解四書﹑五經﹐章分句析﹐亹亹不倦﹐微辭奧義﹐亦多發明。後還雲南﹐所著有稽言錄﹑昆岡文稿﹑釋奠議。太倉在勝國時﹐昆山州治在焉﹐故多文學之士。後因兵燹﹐隨州西遷。自設兵衛以來﹐軍民雜處﹐人不知學。今文學日盛﹐固由學校作養之功﹐而其講說來歷﹐實先生有以啟之也。其釋奠議大略言﹕斯道肇於堯﹑舜﹐衍於禹﹑湯﹑文﹑武﹑周公﹐而折衷於孔子。然則堯﹑舜而下﹐皆合祀於天子之學。天子之學有五﹐東曰東膠﹐西曰瞽宗﹐南曰成均﹐北曰上庠﹐而其中曰辟雍。蓋上庠者﹐有虞氏之學也﹐居於北者﹐象五行之水﹐宜以堯﹑舜爲先聖﹐稷﹑契爲先師﹐而以建子之月行事。成均者﹐夏后氏之學也﹐居於南者﹐象五行之火﹐宜以禹爲先聖﹐臯陶﹑伯益爲先師﹐而以建午之月行事。瞽宗者﹐殷人之學也﹐居於西者﹐象五行之金﹐宜以湯爲先聖﹐伊尹﹑仲虺﹑傅說爲先師﹐而以建酉之月行事。東膠者﹐周人之學也﹐居於東者﹐象五行之木﹐宜以文﹑武﹑周公爲先聖﹐太公望﹑召公奭爲先師﹐而以建卯之月行事。辟雍居中﹐象五行之土﹐而孔子集羣聖之大成﹐宜以孔子爲先聖﹐顏子﹑曾子﹑子思﹑孟子﹑周子﹑二程﹑張子﹑朱子爲先師﹐而以辰﹑戌﹑丑﹑未四建之月行事。若唐虞之賢人﹐則從祀於上庠之兩廡﹐夏之賢人﹐則從祀於成均之兩廡﹐殷之賢人﹐則從祀於瞽宗之兩廡﹐周之賢人﹐則從祀於東膠之兩廡﹐自七十子而下﹐以及後世大儒﹐咸從祀於辟雍之兩廡。然惟天子得以徧祀歷代之先聖先師﹐而守令則惟祀孔子一聖﹑顏子至諸子九師而已。蓋天子祭天下名山大川﹐諸侯祭封內山川﹐故惟天子得以徧祀天下之名賢﹐而其餘皆不必祀﹐祀之則爲僭且濫矣。近世金華宋濂作孔子廟議﹐頗合禮意﹐而惜乎猶有所未備也﹐故廣其說如此。先生自謂好禮之士﹐有能以此言請於朝﹐未有不從﹐恐未必然。然此足以見其考古之學矣。

陳某者﹐常熟塗松人。家頗饒﹐然誇奢無節﹐每設廣席﹐肴饌如雞鵝之類﹐每一人前﹐必欲具頭尾。嘗泊舟蘇坡沙盆潭﹐買蟹作蟹湯﹐以蟹小不堪﹐盡棄之水。狎一妓﹐爲制金銀首飾﹐妓哂其吝﹐悉投水中﹐重令易制。積歲負租及官物料價多。上司追算﹐因而蕩產。乃僦屋以居﹐手藝蔬﹐妻辟纑自給。鄰翁憐其勞苦﹐持白酒一壺﹐豆腐一盂饋之﹐一嚼而病泄累月。妻問曰「沙盆潭首飾畱今日用﹐如何﹖」某云「汝又殺我矣。」今日聞其鄕人談及﹐漫記之﹐以爲誇奢不節之戒。

大臣進退﹐觀望所系﹐而館閣輔導密勿之地﹐居此者所系尢重也。近年閣老之去﹐自商文毅後﹐皆不以禮。壽光劉公一日朝退﹐將入閣﹐有校尉邀於路云「免入﹐請回。」公徑出﹐翌日辭。眉州萬公之去﹐一太監到閣下﹐摘去所佩牙牌﹐公逐出。舁轎者非其時未至﹐徒行至朝房﹐借馬歸﹐遂辭。博野劉公之去﹐一內使至其家﹐促進本辭。三公之去﹐皆甚易可疑﹐是𨿽朝廷失所以禮貌之意﹐必諸公有以自取也。聞壽光以私受徳王名酒﹐眉州以認皇貴妃同族﹐博野以撰張巒鐵券文過遲﹐致嫌謗也。未知然否。

髙皇嘗集畫工傳寫禦容﹐多不稱旨。有筆意逼眞者﹐自以爲必見賞﹐及進覽﹐亦然。一工探知上意﹐稍於形似之外﹐加穆穆之容以進﹐上覽之﹐甚喜﹐仍命傳數本以賜各王府。蓋上之意有在﹐它工不能知也。又聞蘇州天王堂一土地神像﹐洪武中國工所塑。永樂初有閻百戶者﹐除至蘇州衛﹐偶見之﹐拜且泣。人問故﹐云在髙皇左右日久﹐稔識天顏﹐此像蓋逼眞已。

王繼之﹐福建莆田人﹐爲某官﹐壬午年死於國事。其死與方希直同﹐不可泯也﹐記之以問莆人之知其詳者。王良﹐河南人﹐以刑部左侍郎出爲浙江按察使﹐是年闔室自焚。見杭州誌。

大學衍義一書﹐人君修齊治平之術﹐至切至要﹐非迂遠而難行者﹐惜乎後世人主﹐多不欲觀。其中三十九﹑四十卷齊家之要﹐又皆歷引前代宦官之事﹐忠謹之福僅八條﹐而預政之禍四倍其多。縱使人主知讀之﹐左右其肯使之一見哉﹗蘇人陳祚﹐宣徳間爲禦史﹐嘗上章勸讀此書。上怒﹐逮祚及其子侄八九人﹐俱下錦衣獄﹐禁錮數年。上賓天﹐始得釋。成化初﹐聞葉文莊亦嘗言之﹐不報。近時丘祭酒先生浚升詹事﹐進所著大學衍義補若干捲﹐朝廷命刻板印行﹐尙未見疑。其所補者﹐治平二事耳。愚謂能盡齊家已上工夫﹐則治平事業﹐皆自此而推之﹐𨿽無補可也。

京師有依托官府賺人財物者﹐名撞太歲﹐吳中名撐廳角﹐江西名樹背張風﹐蓋穿窬之行也。士人憤囑托公事者﹐此行亦忍爲之。鄕裏前輩爲顯官﹐不入官府囑事者﹐刑部主事吳凱相虞﹑進士鄭文康時乂﹑吏部侍郎葉盛與中﹑刑部郎中孫瓊蘊章﹑浙江副使張和節之而已。聞山東布政龔理彥文﹑福建副使沈訥文敏﹐皆端士﹐然皆卒官﹐予未之識也。記此以致思齊之意。

宋葉文康公時著禮經會元﹐於周禮大義﹐多所發明。其言漢河間獻王以考功記補冬官之缺﹐何異拾賤醫之方﹐以補廬﹑扁之書﹐庸人按之﹐適足爲病。且百工事﹐固非周官所可無﹐而於周公設官之意何補﹖況秋官有典瑞﹐玉人何必補也﹐夏官有量人﹐匠人不必補可也﹐天官有染人﹐鐘氏﹑■﹝巾荒﹞氏﹐𨿽缺何害﹖地官有鼓人﹐鮑人﹑■﹝韋卑﹞人﹐𨿽亡何損﹖𨿽無車人﹐而巾車之職尙存﹐𨿽無弓人﹐而司弓矢之職猶在。匠人溝洫之制﹐已見於遂人﹐校人射侯之制﹐已見於射人。有如攻皮之工五﹐旣補其三﹐而又缺其二﹐不知韋氏﹑裘氏﹐豈非天官司裘﹑掌皮之職乎﹖周禮無待於考工記﹐獻王以此補之﹐亦陋矣。自考工記補冬官之後﹐先儒論議周禮者頗多﹐考之集說可見矣﹐而未有爲此說者﹐記之就正於有道云。

丘氏﹐蘇人兪欽玉之妻也。欽玉﹐故太子少保﹑刑書士悅子﹐頗知書﹐而輕財好色。嘗以丘無子﹐置妾七人﹐丘待之慈惠﹐而防之則嚴。每旦暮出入房闥﹐皆有節制﹐童子十五已上﹐不許入中門。成化間﹐欽玉遊京師﹐客死教坊妓家﹐丘待眾妾益厚﹐而制馭益嚴。喪甫終﹐存其有子者二人﹐余悉嫁之。二子皆遣爲府學生﹐云「吾待汝無厚薄﹐成否汝之命也。」丘之父兄皆不拘禮節之士﹐懼其有所窺視﹐每聞至﹐必先出中門延之別室飲食之。自欽玉死﹐家無妄費﹐而門無雜賓。兪氏已衰而復振者﹐皆丘之力也。鄕人稱道其賢如此。

杜律虞注﹐本名杜律演義﹐元進士臨川張伯成之所作也。後人謬以爲虞邵庵所注。予嘗見演義刻本﹐有天順丁丑臨川黎送久大序及伯成傳﹐宣徳四年刻成﹐告語近序﹐其略云﹕注少陵詩者非一﹐皆弗如吾鄕先進士張氏伯成七言律詩演義。訓釋字理﹐極其精詳﹐抑揚趣致﹐極其切當﹐大抵仿佛朱子詩傳﹑楚辭解而折衷眾說焉。蓋少陵有言外之詩﹐而演義得詩外之意也。然近時江陰諸處以爲虞文靖公注﹐而刻板盛行﹐謬也。其桃樹等篇﹐「東行萬里」等語﹐復有數字之謬焉。吾臨川故有刻本﹐且首載曹昂夫﹑吳伯慶所著伯成傳並挽詞﹐敍述所以作演義甚悉﹐柰何以之加誣虞公哉﹗按文靖早居禁近﹐繼掌絲綸﹐嘗欲釐分詩書﹐匯正三禮﹐弗暇﹐獨暇爲此乎﹖昨少師楊文貞公固疑此注非虞﹐惜不知爲伯成耳。嫁白詭坡﹐自昔難免哉。因辧而正之﹐庶文靖得釋此誣﹐而伯成之功弗昧云。

近得晦庵先生同年錄﹐因得以知宋科試之制。紹興十八年二月十二日鎖院﹐敕差知貢舉官一人﹐同知貢舉官一人﹐參詳官八人﹐點檢試卷官二十人。十八日﹑十九日﹑二十日﹐引試詩賦論策三場。二十二日﹑二十三日﹑二十四日﹐引試經義論策三場。別試考試官一人﹐點檢試卷官四人。二十三日引試禦試﹐敕差初考官三人﹐覆考官三人﹐詳定官三人﹐編排官二人﹐初考﹑覆考﹑點檢試卷官各一人﹐續差對讀畢克初覆考﹐同共考校官六人。四月十七日﹐皇帝禦集英殿﹐唱名﹐賜狀元王佐以下及第﹑出身﹑同出身﹐共三百三十人釋褐。當月十八日﹐赴期集所﹐糾彈三人﹐箋表五人﹐主管題名小錄九人﹐掌儀二人﹐典客一人﹐掌計﹑掌器﹑﹝「掌計掌器」﹐「計」字原作「詩」﹐「器」字原作「品」﹐據淸墨海金壺本攺。﹞掌膳﹑掌酒菓各一人﹐監門二人。二十六日﹐依令賜錢一千七百貫。二十九日朝謝。五月初二日﹐就法慧寺拜黃甲﹐敍同年。初五日﹐赴國子監謁謝先聖先師鄒國公﹐立題名石刻於禮部貢院。﹝「立題名石刻於禮部貢院」﹐原脫「部」字﹐據淸墨海金壺本補。﹞賜狀元王佐等聞喜宴於禮部貢院。第五甲第九十人朱熹﹐字元晦﹐小名沈郎﹐小字季延﹐年十九﹐九月十五日生。外氏祝﹐偏侍下﹐第五一﹐兄弟無人﹐一舉﹐娶劉氏。曾祖徇﹐故﹐不仕。祖森﹐故﹐贈承事郎。父松﹐故﹐任佐承議郎。本貫建州建陽縣羣玉鄕三桂裏﹐父爲戶。按三月十八日至二十四日﹐連試論策詩賦經義論策各三場﹐卽今之會試。又有所謂別試﹐不知所試何事。節試唱名釋褐後﹐赴期集所﹐不知何事。皆欠分明。記之以俟知之者。

葉子之戲﹐吾昆城上自士夫﹐下至僕豎皆能之。予遊昆庠八年﹐猶不解此﹐人以拙嗤之。近得閱其形制﹐一錢至九錢各一葉﹐一百至九百各一葉﹐自萬貫以上﹐皆圖人形。萬萬貫呼保義宋江﹐千萬貫行者武松﹐百萬貫阮小二﹐九十萬貫活閻羅阮小七﹐八十萬貫混江龍李進﹐七十萬貫病尉遲孫立﹐六十萬貫鉄鞭呼延綽﹐五十萬貫花和尙魯智深﹐四十萬貫賽關索楊雄﹐三十萬貫靑面獸楊志﹐二十萬貫一丈靑扈三娘﹐九萬貫插翅虎雷橫﹐八萬貫急先鋒索超﹐七萬貫霹靂火秦明﹐六萬貫小旋風柴進﹐五萬貫黑旋風李逵﹐四萬貫九紋龍史進﹐三萬貫大刀關勝﹐二萬貫小李廣花榮﹐一萬貫浪子燕靑。或謂賭賻以勝人爲彊﹐故葉子所圖﹐皆才力絕倫之人﹐非也。漢雲臺二十八人﹐唐淩煙閣二十四人﹐非才力絕倫者乎﹖蓋宋江等﹐宣和間大盜﹐詳見宣和遺事及癸辛雜識。作此者﹐蓋以賭賻者如羣盜劫奪之行﹐故以此警悟世人﹐人爲財力迷心﹐自不覺悟而溺於此耳。記此﹐庶吾後之人知所以自重云。

禮書丘公世史正綱有云﹕佛氏入中國﹐始鑄金爲像﹐後又爲土木之偶。後世祀先師亦塑像﹐不知始何時。考史﹐開元八年﹐攺顏子等十哲爲坐像﹐則前此固有爲塑像者矣。但先聖坐﹐而諸賢皆立﹐至是乃攺立爲坐耳。按晦庵先生跪坐拜說﹐聞成都府學有漢時禮殿﹐諸像皆席地而跪坐。文翁猶是當時琢石所爲﹐尢足據信。及楊方子直入蜀師幕府﹐因使訪焉﹐則果如所聞者﹐且爲仿文翁石像爲小土偶以來。觀此則先聖先師之置像﹐蓋自漢以來已有此矣。丘公在翰林最號該博﹐不知何以未嘗見此而云然也。

種桕必須接﹐否則不結子﹐結亦不多。冬月取桕子﹐春於水碓﹐候桕肉皆脫﹐然後篩出核﹐煎而爲蠟。其核磨碎﹐入甑蒸軟﹐壓取淸油﹐可燃燈﹐或和蠟澆燭﹐或雜桐油制傘。但不可食﹐食則令人吐瀉。其渣名油餅﹐壅田甚肥。

薴﹐每四五年一種﹐種須八九月去舊根﹐取當年旁生枝爲佳。久不更種﹐到老根生白蟻傷之。種法﹐先鋤地作溝﹐用污泥培壅﹐每溝約疏五六尺﹐或一尺。五月刈者名頭薴﹐七月刈者名二薴﹐九月刈者名三薴。如茂盛﹐亦不須待至此月。及其未生旁枝﹐未生花﹐未遭狂風﹐可也。若過時而生旁枝﹐則薴皮不長﹔生花則老﹐而皮粘於骨﹐不可剝﹔遭大風吹折倒﹐皮亦有斷痕而不佳矣。凡將刈﹐先以杖擊去葉﹐然後刈之。落葉旣歸於根﹐久而邑爛﹐到地亦肥。刈後乘其未燥﹐以水沃之。剝重皮漚水中﹐一時取起﹐以鐵刀戛去粗皮﹐陰漧﹔若曬漧﹐則硬脆不堪績矣。雨後刈者﹐尢潤而佳。憂去時以一面著刀﹐以指按粗皮於刀上﹐而抽取之。每一刈後﹐制薴稍暇﹐須灌糞一度﹐又以污泥覆之﹐則茂而收﹐刈可以及時。大率織布柔和﹐以頭薴爲上﹐二薴亦潤籍﹐而便於績者耳﹐三薴尢劣。

五金之礦﹐生於山川重復髙峯峻嶺之間。其發之初﹐惟於頑石中隱見礦脈﹐微如毫髮。有識礦者得之鑿取﹐當識其礦色樣不同﹐精粗亦異。礦中得銀﹐多少不定﹐或一籮重二十五斤﹐得銀多至三二兩﹐少或三四錢。礦脈深淺不可測﹐有地方發而遽絕者﹐有深入數丈而絕者﹐有甚微﹐久而方闊者﹐有礦脈中絕﹐鑿取不已﹐復見興盛者。此名爲過壁。有方采於此﹐忽然不見﹐而復發於尋丈之間者﹐謂之蝦蟆跳。大率坑匠采礦﹐如虫蠹木﹐或深數丈﹐或數十丈﹐或深數百丈﹐隨其淺深﹐斷絕方止。舊取礦﹐攜尖鉄及鉄椎﹐竭力擊之﹐凡數十下﹐僅得一片。今不用鉄椎﹐惟燒爆得礦。礦石不拘多少﹐采入碓坊﹐春碓極細﹐是謂礦末。次以大桶盛水﹐投礦末於其中﹐攪數百次﹐謂之攪粘。凡桶中之粘分三等﹐浮於面者謂之細粘﹐桶中者謂之梅沙﹐沈於底者謂之粗礦肉。若細粘與梅沙﹐用尖底淘盆﹐浮於淘池中﹐且淘且汰﹐泛揚去粗﹐畱取其精英者。其粗礦肉﹐則用一木盆如小舟然﹐淘汰亦如前法。大率欲淘去石末﹐存其眞礦﹐以桶盛貯﹐璀璨星星可觀﹐是謂礦肉。次用米糊披拌﹐團如拳大﹐排於炭上﹐更以炭一尺許覆之。自旦發火﹐至申時住火﹐候冷﹐名窖團。次用■﹝火平﹞銀鑪熾炭﹐投鉛於鑪中﹐候化﹐卽投窖團入鑪﹐用輪鼓扇不停手。蓋鉛性能收銀﹐盡歸鑪底﹐獨畱渣滓浮於面。凡數次﹐開鑪爬出熾火﹐掠出鑪面渣滓。烹煉旣熱﹐良久以水滅火﹐則銀鉛爲一﹐是爲鉛駝。次就地用上等鑪灰﹐視鉛駝大小﹐作一淺灰窠﹐置鉛駝於灰窠內﹐用炭圍疊側﹐扇不住手。初鉛銀混化﹐泓然於炭窠之內﹐望泓面有煙雲之气﹐﹝「望泓面有煙雲之气」﹐「面」字原作「而」﹐據淸墨海金壺本攺。﹞飛走不定﹐久之稍散﹐則雪花騰湧﹐雪花旣盡﹐湛然澄澈。又少頃﹐其色自一邊先變渾色﹐是謂窠翻。﹝乃鉛熟之名。﹞煙雲雪花﹐乃鉛气未盡之狀。鉛性畏灰﹐故用灰以捕鉛。﹝「故用灰以捕鉛」﹐「捕」字原作「補」﹐據淸墨海金壺本攺。﹞鉛旣入灰﹐惟銀獨存。自辰至午﹐方見盡銀。鉛入於灰坯﹐乃生藥中密佗僧也。

靑瓷初出於劉田﹐去縣六十里。次則有金村窯﹐與劉田相去五里餘。外則白雁﹑梧桐﹑安仁﹑安福﹑祿繞等處皆有之。然泥油精細﹐模範端巧﹐俱不若劉田。泥則取於窯之近地﹐其他處皆不及。油則取諸山中﹐蓄木葉燒煉成灰﹐並白石末澄取細者﹐合而爲油。大率取泥貴細﹐合油貴精。匠作先以鈞運成器﹐或模範成形。候泥幹﹐則蘸油塗飾﹐用泥筒盛之。置諸窯內﹐端正排定﹐以柴篠日夜燒變。候火色紅焰無煙﹐卽以泥封閉火門﹐火气絕而後啟。凡綠豆色瑩淨無瑕者爲上﹐生菜色者次之。然上等價髙﹐皆珍貴轉貨他處﹐縣官未嘗見也。

韶粉﹐元出韶州﹐故名韶粉。龍泉得其制造之法﹐以鉛鎔成水﹐用鐵盤一面﹐以鐵杓致鉛水入盤﹐成薄片子。用木作長櫃﹐櫃中仍置缸三隻﹐於櫃下掘土﹐作小大坎﹐日夜用慢火燻蒸。缸內各盛醋﹐醋面上用木櫃﹐疊鉛餅﹐仍用竹笠蓋之。缸外四畔用稻糠封閉﹐恐其气泄也。旬日一次開視﹐其鉛面成花﹐卽取出敲落﹐未成花者﹐依舊入缸添醋﹐如前法。其敲落花﹐入水浸數日﹐用絹袋濾過其滓﹐取細者別入一桶﹐再取水浸。每桶入鹽泡水並焰硝泡湯﹐候粉墜歸桶底﹐卽去淸水。凡如此者三﹐然後用磚結成焙﹐焙上用木匣盛粉﹐焙下用慢火薰炙﹐約旬日後卽幹。擘開﹐細膩光滑爲上。其絹袋內所畱粗滓﹐卽以酸醋入焰硝白礬泥礬鹽等﹐炒成黃丹。

采銅法﹐先用大片柴﹐不計段數﹐裝疊有礦之地﹐發火燒一夜﹐令礦脈酥脆。次日火气稍歇﹐作匠方可入身﹐動錘尖采打。凡一人一日之力﹐可得礦二十斤﹐或二十四五斤。每三十餘斤﹐爲一小籮。𨿽礦之出銅多少不等﹐大率一籮可得銅一斤。每秤銅一料﹐用礦二百五十籮﹐炭七百擔﹐柴一千七百段﹐雇工八百餘。

用柴炭裝疊﹐燒兩次﹐共六日六夜。烈火亙天﹐夜則山牕如晝。銅在礦中﹐旣經烈火﹐皆成茱萸頭﹐出於礦面。火愈熾﹐則溶液成駝。候冷﹐以鐵錘擊碎﹐入大旋風鑪內﹐連烹三日三夜﹐方見成銅﹐名曰生烹。有生烹虧銅者﹐必碓磨爲末﹐淘去粗濁﹐畱精英﹐團成大塊﹐再用前項烈火﹐名曰燒窖。次將塊椎碎﹐連燒五火﹐計七日七夜﹐又依前動大旋風鑪﹐連烹一晝夜﹐是謂成鈲。﹝音朝。﹞鈲者﹐粗濁旣出﹐漸見銅體矣。次將鈲椎碎﹐用柴炭連燒八日八夜﹐依前再入大旋風鑪﹐連烹兩日夜﹐方見生銅。次將生銅椎碎﹐依前入風鑪■﹝火平﹞煉﹐如■﹝火平﹞銀之法。以鉛爲母﹐除滓灰浮於面外﹐盡銅入鑪底如水﹐卽於鑪前逼近鑪口鋪細砂﹐以木印雕字﹐作「處州某處銅」﹐印於砂上。旋以砂壅印﹐刺銅汁入砂匣﹐卽是銅磚﹐上各有印文。每歲解發赴梓亭寨前﹐再以銅入鑪■﹝火平﹞煉成水﹐不畱纖毫滓雜﹐以泥裹鐵杓﹐杓銅入銅鑄模匣中﹐每片各有鋒窠﹐如京銷面﹐是謂十分淨銅。發納饒州﹑永平監應副鼓鑄。大率■﹝火平﹞銅所費不貲﹐坑戶樂於采銀﹐而憚於采銅。銅礦色樣甚多﹐■﹝火平﹞煉火次亦各有數。有以礦石徑燒成銅者﹐亦有碓磨爲末﹐如銀礦燒窖者。得銅之難﹐數倍於銀。嗚呼﹗鎔銷錢寶爲銅器者﹐得無愧乎﹗

香蕈﹐惟深山至陰之處有之。其法﹐用干心木﹑橄欖木﹐名曰蕈樼。先就深山下砍倒僕地﹐用斧班駁剉木皮上﹐候淹濕﹐經二年﹐始間生。至第三年﹐蕈乃徧出。每經立春後﹐地气發泄﹐雷雨震動﹐則交出木上﹐始采取。以竹蔑穿掛﹐焙漧。至秋冬之交﹐再用工徧木敲擊。其蕈間出﹐名曰驚蕈﹐惟經雨則出多﹐所制亦如春法﹐但不若春蕈之厚耳。大率厚而小者﹐香味俱勝。又有一種﹐適當淸明向日處間出小蕈﹐就木上自幹﹐名曰日蕈。此蕈尢佳﹐但不可多得。今春蕈用日曬漧﹐謂之日蕈﹐香味亦佳。

已上五條﹐出龍泉縣誌。銀﹑銅﹑靑瓷﹐皆切民用﹐而靑瓷人尢易視之﹐蓋不知成之難耳。苟知之﹐其忍暴殄之哉﹗蕈字原作葚﹐土音之訛﹐今正之。又嘗見本心齋蔬食譜作蕁﹐尢無據。蓋說文﹑韻會皆無蕈字﹐廣韻有之。

蔡季通睡訣云「睡側而屈﹐覺正而伸﹐早晚以時﹐先睡心﹐後睡眼。」晦庵以爲此古今未發之妙。周密謂睡心睡眼之語﹐本出千金方﹐晦庵未之見耳。今按前三句亦是眾人良能﹐初無妙虛。「半酣酒﹐獨自宿﹐軟枕頭﹐暖蓋足﹐能息心﹐自瞑目。」此予睡訣也。

歐陽公贈王介甫詩有云「翰林風月三千首﹐吏部文章二百年。老去自知心尙在﹐後來誰與子爭先。」介甫答之有云「欲傳道義心猶壯﹐彊學文章力已窮。它日若能窺孟子﹐終身何敢望韓公。」歐公之意﹐蓋以太白﹑退之期介甫﹐介甫則以孟子自期﹐待李﹑韓若有不屑爲者。及其晚節﹐見於施爲﹐則與孟子異矣。孟子初見梁惠王﹐未及信用﹐輒以仁義爲言﹐而不言利。介甫際遇宋神宗﹐致位宰相﹐信任最專﹐天下之人以其平素學問文章節行之美﹐引領望治。其所施行﹐不過力行新法﹐汲汲於富國彊兵之謀﹐致失天下之心﹐其獘由於言利耳。故艸廬吳先生序其文有云「公之學𨿽博﹐而所未明者孔﹑孟之學﹔公之才𨿽優﹐而所未能者伊﹑周之才。」蓋介甫以孟子自許﹐而人則未之許也。故曰「誦其詩﹐讀其書﹐不知其人可乎﹖」是以論其世也。使論介甫而不論其相業何如﹐何以知孟子學術之正﹖

古人飲酒有節﹐多不至夜﹐所謂「厭厭夜飲﹐不醉無歸」﹐乃天子燕諸侯﹐以示慈惠耳﹐非常燕然也。故長夜之飲﹐君子非之。京師惟六部﹑十三道等官﹐飲酒多至夜﹐蓋散衙時才赴席﹐勢不容不夜飲也。若翰林﹑六科及諸閒散之職﹐皆是晝飲。吾鄕會飲﹐往往至昏暮不散﹐此風亦近年後生輩起之。殊不思主人之情﹐固所當盡﹐童僕伺候之難﹐父母掛懷之切﹐亦不可不體也。李賓之學士飲酒不多﹐然遇酒筵聯句或對奕﹐則樂而忘倦。嘗中夜飲酒歸﹐其尊翁猶未寢﹐候之。賓之愧悔﹐自是赴席﹐誓不見燭。將日晡﹐必先告歸。此爲人子者所當則效也。

國初循元之舊﹐翰林有國史院﹐院有編修官﹐階九品﹐而無定員﹐或至五六十人。若翰林學士﹑待制等官﹐兼史事﹐則帶兼修國史銜。其後更定官制﹐罷國史院﹐不復設編修官﹐而以修撰﹑編修﹑檢討專爲史官﹐隸翰林。翰林自侍讀﹑侍講以下爲屬官﹐官名𨿽異﹐然皆不分職。史官皆領講讀銜﹐講讀官亦領史事。無兼領職事﹐不以書銜。近年官翰林者﹐尙存國初之制﹐書兼修國史﹐甚者編修已升爲七品正員﹐而仍書國史院編修官。亦有書經筵檢討官者﹐蓋仍襲舊制故也。此出東裏文集。有關制度﹐且可以示妄書官銜者﹐故記之。

●蓬軒類記四

易有聖人之道四焉﹐以言者尙其辭﹐以動者尙其變﹐以制器者尙其象﹐以卜筮者尙其占﹐四者相因而不可偏廢也。朱子治易﹐𨿽主象占立說﹐而其義理未嘗與程傳背馳。故本義於卦爻中﹐或云說見程傳﹐或雲程傳備矣。又曰﹕看某易﹐須與程傳參看。故本朝詔告天下﹐易說主程某傳﹑朱某本義﹐而科舉取士以之。予猶記幼年間﹐見易經義多兼程傳講貫﹐近年以來﹐場中易經義專主朱說取人﹐主程傳者皆被黜。學者靡然從風﹐程傳遂至全無讀者。嘗欲買周易傳義爲行篋之用﹐徧杭城書肆求之﹐惟有朱子本義﹐兼程傳者絕無矣。蓋利之所在﹐人心趨之﹐市井之趨利﹐勢固如此﹐學者之趨簡便﹐亦至此哉﹗率天下之人而爲程傳之禍者﹐不知自某試官始﹐姑記以詢之。

聞天順間﹐沛縣民楊四家﹐鋤田得一古銅器﹐狀如今香鑪﹐有耳而無足。洗去土﹐有聲如彈琵琶不已﹐其家以爲怪﹐碎之。不知何物也。

成化甲辰﹐泗州民家牛生一麟﹐以爲怪﹐殺之。工侍賈公俊時公差至此﹐得其一足歸。足如馬蹄﹐黃毛中肉鱗隱起﹐皆如半錢。永康尹昆城王循伯時爲進士﹐親見之﹐云然。

弘治五年﹐楊之瓜州聚船處﹐一米商船被雷擊﹐折其桅。近本處﹐大小鼠若干皆死﹐蓋鼠嚙空而窟宅其中也。大鼠重七斤﹐小鼠約重二斤。鄕人印綬初聞而未信﹐嘗親問其船主云然。意者天恐風折於揚帆時﹐致誤民命﹐故擊之耶﹖

嘗聞正統十年﹐予家祖園新竹二本﹐皆自數節以上分兩岐﹐交翠可愛。家僕候其老﹐斫而芟去旁枝﹐用以支取蘊艸飼豬。景泰二年﹐新居後園﹐黃瓜一蔓生五條﹐結蒂與脫花處分張爲五﹐瓜之背則相連附。園丁采入﹐眾玩一過﹐兒童擘而食之。後仕於朝﹐有以瑞竹瑞瓜圖求題詠者﹐閱之﹐則皆予家所嘗有也。況他竹之瑞一本﹐予家並生二本﹐他瓜僅二三﹐又非連理﹐予家五瓜連理﹐不尢瑞乎﹗使當時長老父兄有造言喜事者﹐諂諛歸之府縣﹐誇艷歸之家庭﹐動眾傷財﹐其爲不靖多矣。惟其悃愊無華﹐故人之所謂祥瑞﹐一切不知動其心。惟不知動其心﹐故驕侈不行﹐而災害不作﹐可以保其家於悠久也。傳曰「天下本無事﹐庸人自擾之。」其斯之謂歟﹗

左氏﹑莊周﹑屈原﹑司馬遷﹐此四人豪傑之士也。觀其文章﹐各自成一家﹐不事蹈襲﹐可見矣。史遷纂述歷代事迹﹐其勢不能不襲。若左﹑莊﹑屈三人﹐千言萬語﹐未嘗犯六經中一句。宋渡江後﹐學者無程﹑朱緒餘﹐則做不成文字。而於數字﹐亦往往妄加貶議﹐可笑也。先儒謂左氏浮誇﹐莊周荒唐﹐屈原懟怨﹐此公論也。謂莊周爲邪說而辟之﹐亦公論也。若左氏春秋傳﹐自是天地間一種好文字﹐而世人以其爲巧言﹐豈不過哉﹗爲此言者﹐正猶貧人喫齋﹐以文其貧﹐捨曰珍羞品味﹐力不能辦﹐而必謂其鮏羴不堪食﹐矯謬孰甚焉﹗

南京諸衛﹐官有廨宇﹐軍有營房﹐皆洪武中之所經畫。今𨿽間有頹廢﹐而其規址尙在。北京自永樂十九年營建告成﹐鑾輿不復南矣。至弘治元年﹐閱六十八年﹐而軍衛居址尙有未立者。彼固不能陳乞建立﹐而上司亦未之念及也。是年﹐襄城馬公文升掌都察院事﹐奏毀天下淫祠。亦嘗建白﹐尙有未立者﹐擬欲以城中私創庵院置衛﹐則財不煩官﹐力不勞下﹐其功易成。該部寢而不行。吾昆山知縣楊子器﹐毀城市鄕村庵院神祠約有百餘所﹐以其材修理學校﹑倉廩﹑公館﹑社學﹑樓櫓等事﹐一時完美。又給發余材太倉﹑鎭海二衛﹐凡所頹廢﹐率與興舉﹐軍民至今徳之。使當時該部大臣﹐苟有子器其人﹐則國家之廢事以舉﹐官府之缺典以完﹐又何難哉﹗蓋因循姑卹﹐特爲身謀﹐而不爲之故耳﹐非力不足也。傳曰「國無其人﹐誰與興理﹖」亦此類歟。

予觀政工部時﹐葉文莊公爲禮侍。嘗欲取吾昆元末國初以來諸公文集﹐擇其可傳者﹐或詩或文﹐人不出十篇﹐名曰昆山片玉以傳﹐命予采集之。若郭翼羲仲林外野言﹑殷奎孝章彊齋集﹑袁華子英耕學稿﹑易恆久成泗園集﹑呂誠敬夫來鶴軒集﹑朱徳潤澤民存復齋稿﹑偶桓武孟江雨軒詩﹑林鐘仲鏞松谷集﹑沈丙南叔白雲集﹑馬■﹝鹿各﹞公振淞南漁唱﹑屈昉季明寓庵集﹑王資之深瑞菊堂集﹑鄭康文時乂平橋稿之類。不久﹐予除南京吏部主事﹐恐致遺失﹐俱以送還。今欲爲終其事﹐而其子於父積書扃鐍甚固﹐一切祕恡不出﹐鄕先輩之美﹐竟泯泯矣﹐可勝嘆哉﹗予旣負公之托﹐而又恐人不知其存心之厚﹐漫記之。殷﹑易﹑屈有刻本﹐餘皆錄本﹐平橋稿其子近亦刻板矣。

遜志齋集三十卷﹐拾遺十卷﹐附錄一卷﹐臺人黃郎中世顯﹑謝侍讀鳴治之所稱也﹐今刻在寧海縣。其二十八卷內勉學詩二十四章﹐本蘇士陳謙子平所作﹐誤入方集耳。子平﹐元末人﹐張士誠兵至吳﹐士有突入其室者﹐脇其兄訓使拜﹐不屈﹐刃其胸。子平以身翼蔽﹐並遇害。平生著述甚富﹐兵後散亡﹐獨所著易解詁二卷及古今詩數十篇傳於世。正統間吾昆山所刻養蒙大訓收其詩﹐予幼嘗見之。京師士人徐本以道亦嘗刻其詩印行﹐後有國初韓爽公望跋語﹐韓﹑徐皆蘇人。

京師東廠者﹐掌巡邏兵校之地也。弘治癸丑五月﹐忽風大作﹐地陷約深二三丈許﹐廣亦如之。明時坊白晝間二人入巡警鋪﹐久不出。管鋪者疑之﹐推戶入視﹐但見衣二領在壁下﹐衣旁各有積血﹐而不見其人。六月六日﹐通州東門眾訛言寇至﹐男婦奔走入城﹐跋涉水潦﹐多溺死者。今日聞馬進士慶雲。

吏書王公恕﹐平生耿介有執﹐頗負時望。然性偏拗﹐無休休有容气象﹐士大夫以此厭之。其在南京參贊機務時﹐與吏書王公■﹝亻與﹞相厚﹐爲作大司馬三原王公傳﹐刻板印行。太醫院判劉文泰與公有怨﹐奏其變亂選法數事﹐且言其作傳刻板﹐皆諷人爲之﹐彰一己之善﹐顯先帝之惡。以印本封進﹐乞正其罪。上不罪恕﹐特以其賣直沽名﹐令燒毀板籍而已。公遂乞致仕去。予始聞之﹐竊意公端人也﹐使其諷人爲此﹐是與王莽何異﹐不之信。近得印本觀之﹐其間指斥朝廷失處﹐固人所共聞﹐而刻板之舉﹐或出於門生故吏﹐亦未可知。但傳中於其所奏事﹐皆云不報﹐是皆畱中不行矣﹐而奏詞飛語﹐歷歷備具﹐非其親授之艸﹐則傳者何從而得之如是之詳﹖況刻板印行﹐公未必不知﹐不復爲禁止之﹐是不能不來謗口之侵﹐而禦筆「賣直沽名」之旨﹐非誤加也。噫﹗好名之心一興﹐求全之毀斯至﹐以老成得此﹐不亦深可惜哉﹗

晦庵先生家墳墓﹐乃先生自觀溪山向背而爲者。面值一江﹐有沙亙其間。先生嘗云「此沙開時﹐吾子孫當有入朝者。」其家有私記存焉。景泰間﹐朝廷念其有功於世﹐求訪其子孫﹐於是九世孫梴徵入朝﹐授五經博士﹐世官一人主祀。公文未至之數日﹐其沙忽被水沖開﹐適中其言。蘇州府通判倪文烜﹐建寧人﹐母朱氏﹐梴之女兄﹐爲予言此。晦庵非術數之學﹐而其驗如此﹐偶然歟﹐抑至誠前知歟﹖

昆城夏氏﹐與處州衛某指揮爲親舊。指揮聞夏氏有淑女﹐求爲子婦﹐數年未成。後求之益力﹐家人皆許之﹐女之祖獨不許。因會客﹐以骨牌爲酒令﹐祖設難成之計﹐謂求婚者云「鋪牌若得天地人和四色皆全﹐卽與成婚。」一拈而四色不爽﹐眾驚異﹐遂許之。太倉曹用文﹑查用純素友善﹐適其妾各有娠。一日會飲﹐戲以骰子爲卜﹐云「使吾二人一擲而六子皆紅﹐必一男一女﹐必爲婚姻。」一擲而得渾純。後果查生男﹐曹生女﹐查以子贅曹爲婚姻。此二事相類而甚奇﹐蓋亦非偶然也。

江西山水之區多產蛟﹐蛟出﹐山必裂﹐水必暴湧。蛟乘水而下﹐必有浮菹擁之﹐蛟昂首其上。近水居民聞蛟出﹐多往觀之﹐或投香紙﹐或投紅綃﹐若爲之慶賀者然。云蛟狀﹐大率似龍﹐但蛟能害及人畜﹐龍則不然。龍能飛﹐且變化不測﹐蛟則不能也。

慶元初﹐韓侂冑旣逐趙忠定﹐太學生敖陶孫賦詩於三元樓上﹐云「左手旋乾右轉坤﹐如何羣小恣流言﹐狼胡無地居姬旦﹐魚腹終天弔屈原。一死固知公所欠﹐孤忠幸有史長存。九原若遇韓忠獻﹐休說渠家末世孫。」陶孫方書於樓壁﹐酒一再行﹐壁已不存。陶孫知詩必爲韓所廉得﹐捕者將至﹐急更行酒者衣﹐持暖酒具下樓。捕者與交臂﹐問曰「敖上捨在否﹖」敖對以﹕「若問太學秀才耶﹖飲方酣。」陶孫亟亡命奔走閩。後登己丑第﹐此出杭志記遺。陶孫字器之﹐宋慶元五年曾從龍榜進士﹐奉議郎泉州僉判﹐其名銜僅見昆山誌進士題名中﹐而不知其何如人。觀此則其爲人可知矣。

宋神宗問呂惠卿﹕「何艸不庶﹐獨蔗從庶﹐何也﹖」惠卿曰「凡艸種之則正生耳﹐蔗種之則旁生。」上喜之。

按六書有諧聲﹐蔗﹐庶聲。庶﹐古遮字﹐非會意也。若蔗以旁生從庶﹐則鷓鴣﹑蟅虫亦旁生耶﹖小人之率爾妄對﹐類如此。聞本朝天順間﹐睿皇欲除某爲翰林學士﹐以翰林已有三員﹐疑其過多。兵書陳汝言適侍側﹐叩頭云「唐朝學士十八人﹐聖朝三四人﹐何多﹖」上喜之﹐遂決。蓋唐之十八人﹐太宗爲太子時﹐私引文學之士﹐以爲羽翼﹐非以學士名官也。學士美官﹐其濫如此﹐可乎﹖君人者聞此言﹐幸而自悟﹐或詢之有識者﹐面斥其非而遠之﹐則小人不得以利口亂聰明矣。惜乎皆不悟也。

中吳紀聞六卷﹐每卷首題云﹕昆山龔明之。前有明之淳熙元年自序﹐後有至正二十五年吾昆盧公武記得書來歷﹐及校正增補大略。且云「非區區畱意郡誌﹐此書將泯沒而無聞矣。」弘治初﹐昆尹楊子器翻刻印行。考之宣徳昆山誌﹐不載此人。近檢公武蘇州府誌﹐具明之言行甚悉。蓋公武之志人物﹐間有略其邑裏者。昆山誌孝文類載馬友直﹑周津﹑曹椿年﹐皆本之郡誌﹐而明之獨遺之﹐豈不以是歟﹗公武知之稔而欠詳﹐後人缺其疑而不志﹐無怪其然也。記以候修邑志者增入之。

米元章以書畫名一時﹐其文章不多見。家藏故紙中﹐有露觔烈女碑文一通﹐辭亦淸古﹐今維楊新志已收入﹐玆不錄。錄其贊云「王化煥猗盛江﹑漢﹐叔運煽猗人倫亂。一徳彥猗昭世典﹐情莫轉猗天質善。楚澤緬猗雲水偃﹐煒斯囝猗日星建。此贊每句二韻﹐亦新奇。囝與繭音同﹐閩人呼其子云然。古韻書無之﹐蓋後世方言耳。昔劉夢得以餻字不經見﹐詩中輒不敢用。囝惟顧況有詩﹐陸放翁亦有「阿囝略如郎罷意」之句﹐然用之閩﹑越﹐似亦無害。江﹑淮之俗﹐故所未聞也。而用之刻石之文﹐何耶﹖

本朝文武衙門印章﹐一品二品用銀﹐三品至九品用銅﹐方幅大小﹐各有一定分寸。惟禦史印比他七品衙門印特小﹐且用鐵鑄﹐篆文皆九疊。諸司官銜有使字者﹐司名印文亦然。惟按察使官銜有使字﹐而司名印文無之﹐此所未諭也。軍衛千戶所﹐有中左右前後之別﹐而所統千百戶印文﹐但云「某衛某千戶所百戶印」﹐十印皆同﹐不免有那移詐僞之獘。此則關防未至而然也。若於百戶上添第一第二等字﹐則無獘矣。

魏文靖公驥爲南京禮侍時﹐嘗積有文銀百餘兩﹐置書室中﹐失去。巡捕者廉知爲一小吏所盜﹐發其藏﹐已費用一紙裹﹐余無恙也。當送法司問罪﹐公憐其貧﹐且將得冠帶﹐曰「若置之法﹐非惟壞此吏﹐其妻子恐將失所。」遂寢之。

提督徐州倉糧太監韋通﹐嘗於桓山寺鑿井﹐深數丈﹐聞鍤下有聲鏗然﹐得獨輪銅車一具。其色綠如瓜皮﹐通命磨洗﹐視之﹐上有識文云「陸機造。重三十鈞。」推之﹐輪轉而可行。遂進於朝﹐時憲宗方好古器物﹐得之甚喜﹐朝時受賞頗多。成化乙巳歲也。

丘閣老世史正綱唐徳宗興元元年書﹕「始賜有功將士以功臣名號﹐其目云「所謂奉天定難功臣是也。然其所謂奉天者﹐以地言也。後世遂襲之﹐以爲奉天命﹐殊失初意矣。」今按「後世」二字﹐若指五代及宋﹑元有此襲號則可﹐若謂本朝則非也。蓋本朝功臣勛階﹐固有奉天翊衛等字﹐然朝廷正殿正門﹐皆名奉天﹐凡詔赦及封贈文武官誥敕起語﹐皆曰奉天承運。其主意正謂天子奉承天命以治天下﹐故事必稱天﹐非襲唐奉天之名也。

弘治六年癸丑十二月三日之夕﹐南京雷電交作﹐次日大雪。自是雪雨連陰﹐浹月始晴。考之周密野語﹐記元至正庚寅正月二十九日未時﹐電光繼以大雷﹐雪下如輪。是年二月三日春分。又記略云﹐春秋魯隱公九年三月﹐卽今之正月﹐三國吳主孫亮太平二年二月﹐晉安帝元興三年五月﹐義熙六年正月﹐皆有雷雪之異。義熙以前云﹐皆未考。至元庚寅﹐密所親見也。然皆在正月﹑二月﹐今癸丑十二月六日大寒﹐二十一日方立春﹐尢可異也。

北方有虫名蚰蜒﹐狀類蜈蚣而細﹐好入人耳。聞之同僚張大器云﹕人有蚰蜒入耳不能出﹐不以爲意。久而覺腦痛﹐疑其入腦﹐甚苦之﹐而莫能爲計也。一日將午飯﹐枕案而睡﹐邊有雞肉一盤在旁﹐夢中忽歕嚏﹐覺有物出鼻中﹐視之﹐乃蚰蜒在雞肉上﹐自此腦痛不復作矣。又同僚蘇文簡在山海關時﹐蚰蜒入其僕耳。文簡知雞能引出﹐急炒雞置其耳傍﹐少頃﹐竟有聲鍧然﹐乃此虫躍出也。此救急之術﹐記之。

勿軒熊氏嘗論孔廟諸賢位置﹐大意謂四配中若復聖﹑宗聖﹑述聖三公﹐各有父在廡下。揆之父子之分﹐其心豈安﹖宜作寢殿﹐以叔梁紇爲主﹐配以無繇﹑子點﹑伯魚三人﹐祀之別室﹐當矣。叔梁紇之爲主﹐亦無謂。孟孫氏非聖賢之徒﹐何可與此﹖此尢迂謬之見。

鄕人嘗言野中夜見鬼火﹑神火。鬼火色靑熒﹐不動﹐神火色紅﹐飛越聚散不常。疑卽祭義所謂「焄蒿淒愴﹐百物之精神」之著也。蓋火爲陽精﹐物多有之。世知木石有火﹐而不知龍雷皆有火。夏天久旱﹐則空中有流火﹐今謂之火陽是已。海中夜亦有火。肥貓暗中抹之﹐則火星迸出。壯夫梳髮亦然。精油見日亦生火。古戰場有燐火。魚鱗積地及積鹽﹐夜有火光﹐但不發焰。此蓋腐艸生螢之類也。

古人詩集中有哀挽哭悼之作﹐大率施於交親之厚﹐或企慕之深﹐而其情不能已者﹐不待人之有請也。今仕於朝者﹐有父母之喪﹐輒徧求挽詩爲冊﹐士大夫𨿽非出自至情﹐亦勉彊以副其意﹐舉世同然也。原其所自﹐始則要結﹐流於誇耀﹐終至於仿效成風﹐而莫之能救矣。蓋卿大夫之喪﹐有當爲神道碑者﹐有當爲墓表者﹐如內閣大臣三人﹐一人請爲神道碑﹐一人請爲墓志﹐餘一人恐其以爲遺己也﹐則以挽詩序爲請。皆有重幣入贄﹐且以爲後會張本﹐此所謂要結也。旣有詩序﹐則不能無詩﹐於是而徧求詩章以成之。亦有仕未通顯﹐持此歸示其鄕人﹐以爲平昔見重於名人﹐而人之愛敬其親如此。此可謂誇耀也。亦有其心無所要結﹐無所誇耀﹐以爲不如是﹐則於其親之喪有缺然矣。於是人人務爲此舉﹐而不知其非所當急。甚至江南銅臭之家﹐與朝紳素不相識﹐亦必夤緣所交﹐投贄求挽。受其贄者不問其人賢否﹐輒爾應之。此所謂仿效成風而莫之能救也。又聞銅臭者得之﹐不但裒冊而已﹐或刻石墓亭﹐或刻版家塾。有利其贄而厭其求者﹐爲活套詩若干首以備應付。及其印行﹐則彼此一律﹐此其最可笑也。

今雲南﹑廣西等處土官無嗣者﹐妻女代職﹐謂之母土官。隋有譙國夫人冼氏﹐髙涼太守馮寶妻也。其家累葉爲南越首領﹐跨據山洞﹐部落十餘萬家。夫人在母家﹐撫循部眾﹐能行軍用師﹐壓服諸越。後以功致封爵﹐此女土官事始﹐但夫人父家有兄﹐夫家有子﹐與今不同耳。

癸丑五月﹐蘇州大風雷﹐牛馬在野者多喪其首。民家一產五子﹐三男皆無首﹐肢體蠢動﹐二女臍下各有口眼﹐啼則上下相應﹐數日皆死。王指揮輔回自京師﹐聞有奏詞到部云。

唐詩大家﹐並稱李﹑杜﹐蓋自韓子已然矣。或疑太白才气豪邁﹐落筆驚人﹐子美固已服之。又官翰林淸切之地﹐故每親附之。杜詩後人始知愛重﹐在當時若太白之眼空時流﹐蓋以尋常目之﹐故篇章所及﹐多不酬答。今觀二公集中﹐杜之於李﹐或贈﹐或寄﹐或憶﹐或懷﹐或夢﹐爲詩頗多。其散見於他作﹐如雲「李白鬥酒詩百篇」﹐「近來海內爲長句﹐汝與山東李白好」﹐「南尋禹穴見李白﹐道甫問訊今何如」之類﹐褒譽親厚之意﹐不一而足。且於它人或稱行﹐或稱官﹐或稱字﹐於白率斥其名﹐若前輩之待後生者。及觀李之於杜﹐惟沙丘城之寄﹐魯郡東石門之送﹐飯顆山之逢﹐僅三章而已。況沙丘﹑石門﹐略無褒譽親厚之詞﹐而飯顆山前之作﹐又涉譏謔。此固不能不起後人之疑也。嘗聞鄕老沈居竹雲﹕飯顆山﹐天下本無此名。白以甫窮餓﹐寓言譏之。「太瘦生﹐作詩苦」﹐則明白笑之也。未知然否。

病霍亂者﹐濃煎香薷湯冷飲之﹐或掘地爲坎﹐汲水於中取飲之﹐亦可。最忌飲熱湯﹐飲熱米湯者必死。

詩兼美刺﹐寓勸懲﹐先王之教也。故有矢詩之典﹐采詩之官。蓋將以知政治之得失﹐風俗之美惡﹐民生之休戚﹐以求有補於治﹐未聞以詩而致禍者。自後世教化不明﹐邪妄希旨﹐在上者懷猜忌之心﹐在左右者肆讒賊之口﹐於是乎詩禍作矣。唐以詩賦取士﹐故詩學之盛﹐莫過於唐。然當時詩人往往以國事入詠﹐而朝廷亦不知禁﹐可謂寬大矣。但尊者之失﹐亦所當諱﹐而彼皆昧之﹐何耶﹖姑以易見者言之﹐如「三郎沈醉打毬回」﹐「虢國夫人承主恩」﹐「如何四紀爲天子」﹐「不及盧家有莫愁」﹐是何美事﹐而形之詠歌﹐固以顯其君上之失矣。至若「薛王沈醉壽王醒」之句﹐𨿽前人嘗辧薛王蚤薨﹐未嘗與貴妃同宴龍池。然壽王之醒﹐觸犯忌諱﹐尢非臣子所忍言者。使猜忌之君觀之﹐寧不槪以賢人君子之爲詩﹐皆敢於攻發君上陰私者耶﹖故一有讒譖﹐皆信之不疑﹐而傷害隨之矣。予嘗謂後世詩禍﹐實唐人有以貽之也。

甲寅六月六日﹐蘇州衛印紐熱灸﹐手不可握。吏以告衛官﹐各親手握之﹐始信。乃以布裹而用之﹐亦可異也。

班孟堅漢書﹐大抵沿襲史記。至於季布﹑蕭何﹑袁盎﹑張騫﹑衛﹑霍﹑李廣等贊﹐率因史記舊文稍增損之﹝張騫贊﹐卽史記大宛傳後﹐﹞或有全用其語者。前作後述﹐其體當然。至如司馬相如傳贊﹐乃固所自爲﹐而史記乃全載其語﹐而作「太史公曰」﹐何邪﹖又遷在武帝時﹐雄生漢末﹐安得謂楊雄以爲靡麗之賦﹐勸百而風一哉﹖諸家注釋﹐皆不及之。又公孫弘傳﹐在平帝元始中﹐詔賜弘子孫爵。徐廣注謂後人寫此以續捲後。然則相如之贊﹐亦後人剿入﹐而誤以爲太史公無疑。至若管仲傳云後百餘年有晏子﹐孫武傳云後百餘年有孫臏﹐屈原傳云後百餘年有賈生﹐皆以其近似﹐類推之耳。至於優孟傳云其後二百餘年秦有優旃﹐而淳於髡傳亦云其後百餘年楚有優孟﹐何邪﹖殊不思優孟在楚莊王時﹐淳於在齊威王時﹐楚莊春秋之世﹐齊威乃戰國之時﹐謂前百餘年楚有優孟可也。今乃錯謬若此﹐且先傳髡而後敍孟﹐其次序曉然﹐謂之非誤﹐可乎﹖此出齊東野語。嘗見元吳文正公﹑本朝王忠文公讀史記伯夷傳﹐疑其不倫﹐皆有所更定。竊嘆服前賢讀書精察如此。近見此語﹐又以嘆公謹識見之明﹐𨿽前代深於史學者﹐亦未之覺也。因記之﹐與讀史者共焉。﹝樂隱鍵耕﹞

