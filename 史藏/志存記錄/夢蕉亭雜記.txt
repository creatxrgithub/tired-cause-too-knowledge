夢蕉亭雜記

民國陳夔龍

●卷一

虫聲四壁﹐皓月在天﹐庸庵居士與兒輩納涼於夢蕉亭。花陰深處﹐默數年華﹐忽忽已六十八甲子矣。後此之歲月如何﹐天公主之﹐誠不敢自料。而前此一生之經歷﹐曁耳所聞﹐目所見﹐𨿽無可述﹐亦有足資記憶者。爰成隨筆若干條﹐命兒子昌豫錄之﹐名曰《夢蕉亭雜記》。宣統三年後甲子年七月十三日也。

余生平百無一長﹐所堪自信者﹐律身惟一「儉」字﹐治事惟一「勤」字﹐待人惟一「恕」字。克勤克儉﹐大禹所以傳心。「恕」字﹐終身可行﹐又吾夫子自勗﹐並以勗弟子者。聖賢功業非所敢期﹐但得其緒餘﹐亦可以飭躬行而經世變。小子識之。

自惟由少而壯﹐由壯而老﹐無日不在怵惕惟厲中。甫屆八齡﹐嚴親見背﹐煢煢在疚﹐惟孀母是依。是爲余孤苦時代。弱冠幸登賢書﹐南宮累次報罷。幸而獲售﹐已近中年。埋首郎潛又十餘載。自分馮唐白首﹐巷遇無期。是爲余沈滯時代。厥後遭際時會﹐擢授京尹。督漕一稔﹐遂撫汴吳。未綰蜀符﹐旋移湖廣。今上初元﹐復拜北洋之命。不知者羣詫官符如火﹐實則受恩愈重﹐報稱愈難。夫變每生於不測﹐而禍旋中於所忽。積薪厝火﹐豈敢謂安﹖是爲余憂患時代。國變以來﹐僑居滬瀆﹐鄕關萬里﹐欲歸不得。末疾糾纏﹐已逾十載。桐悲半死﹐楊豈生稊。是爲余衰病時代。自玆以往﹐未之或知。佛法談過去身與未來身﹐究不若現在身迹象可尋﹐非同向壁虛造也。

辛丑簡任漕督﹐移撫汴吳﹐升督湖廣﹐遂領北洋﹐前後十年。時抱栗栗之懼﹐而不願居赫赫之名。所可以自慰者﹐厥有三端﹕一不聯絡新學家﹔二不敷衍畱學生﹔三不延納假名士。衙齋以內﹐案無積牘﹐門少雜賓﹐幕府淸秋﹐依然書生本色。連圻僚友﹐有譏余太舊者﹐有笑余徒自苦者﹐甚有爲以上諸流人作介紹者﹐均一笑置之﹐寧守吾素而已。

人生科名爲一事﹐祿位又爲一事。余年十九捷賢書﹐業師譚紫垣先生﹐精子平術﹐謂余乙年旣中乙科﹐丙年必中甲科﹐連捷可卜。詎丙子會試榜發﹐薦而未中﹐沈淪十載。至丙戌﹐歲仍逢丙﹐始克釋褐。當殿試之肖﹐李苾園少詹約集同鄕諸同年﹐於寓齋習書大捲﹐𨿽不能工﹐較諸君子未敢多讓。詎傳臚日﹐趙仲瑩同年居然大魁﹐苾園之從弟小洲同年﹑家松珊兄﹐均列二甲﹐入翰苑﹐而余以一字之誤﹐竟置三甲﹐以主事用﹐簽分兵部。京師習慣﹐以吏﹑戶二部爲優選﹐刑部𨿽瘠﹐補缺尙易﹐工部亦有大婚﹑陵工保案﹐以冀捷獲﹐惟禮﹑兵二部爲最苦。禮部尙無他途雜進﹐依然書生本色﹐最次莫如兵部員司﹐以常年測之﹐非二十年不能補缺。苾園少詹深惜余不入詞館﹐又以戎曹無可展布﹐嘆余有才不遇。良朋知己﹐迄今銘感。詎事出意料之外﹐甫十年﹐余已補缺﹐又五年﹐遂升京兆﹐持節漕河。匪特同鄕趙﹑李諸君望塵不及﹐卽丙戌一榜同年﹐置身靑雲﹐亦未有如余之早者。然余仕途升階﹐仍系拾級以進﹐初無躐等之獲﹑捷徑之幹。此無他﹐時會不值﹐則一第如登天之難﹔遭際適逢﹐則八座如拾芥之易。其中殆有天焉﹐非人世恆情所能揣測者也。

京官得缺早遲﹐均有定數。丙申年五月﹐隨榮文忠公赴津查辦事件。公餘茗話﹐公問餘年幾何﹐補缺約計何時。余對曰「行年已四十﹐到部亦十年﹐敍補名次第八。卽每年出缺一次﹐亦須八年始能敍補。恐此生以馮唐老矣。」公云「觀君骨相气色﹐五年內必有非常之遇。而部中補缺例須計俸﹐未可躁進。」相與吁嘆久之。詎五月杪﹐事竣還京﹐司吏來告﹐余名已列第三。迨至七月杪﹐竟列第一。八月缺出﹐居然頂補。緣同曹諸友此數月中﹐有丁艱病故者﹐有請假告養者﹐並有攺官外省者﹐紛紛離部﹐不啻爲我前驅﹐寧非奇事﹗詎不一月﹐又有缺出﹐各堂以余升補﹐爲他友巧於營謀﹐以勢力攫取去﹐余姑讓之。厥後﹐某友一帆風送﹐洊升蘇藩﹐而余適由汴州調撫江蘇﹐轉臨其上。其友來謁﹐追維往事﹐頗有慚色。余則下車一揖﹐傾蓋如常。前塵昔夢﹐久已忘之矣。

吾鄕丁文誠公寶楨督蜀時﹐唐鄂生中丞炯以道員在川候補﹐一見待以國士﹐倚任極專。薛云階尙書允升﹐時升任成綿道﹐未履本任﹐攺署建昌。尙書不悅﹐且疑中丞惎之。不數年間﹐中丞超擢雲南布政﹐洊升巡撫﹐尙書亦入爲刑部侍郎。甲申法﹑越之役﹐中丞防邊失利﹐拿交刑部治罪﹐部定斬監後﹐秋後處決。合肥李文忠﹑湘陰左文襄曁文誠公﹐均密保人才可惜﹐請旨棄瑕錄用。不報。丙戌冬至前二日勾決﹐屆期同鄕親友預爲中丞備辦身後各事。是日﹐天未黎明﹐余往行刑處與中丞訣﹐深慮天威不測也。時張文達公之萬爲刑部尙書﹐薛爲左侍郎﹐仁和許恭愼公庚身爲右侍郎。恭愼現官軍機大臣。定例﹐每逢勾決﹐由右侍郎監刑。恭愼馳往菜市口候旨。中丞蒙恩免勾﹐發往雲南﹐交岑制軍毓英差遣。尙在菜市口席棚﹐靜候發落。比時部中司員﹐以事非恆有﹐無舊例可尋﹐竟乏辦法。恭愼謂﹐左堂系刑部老司員出身﹐必諳例案。所居老墻根﹐又與菜市相近﹐囑往請示。尙書亦依違其間﹐故作不解﹐所司不得要領﹐回白恭愼。姑令帶回刑部﹐再作區處。中丞驚魂甫定﹐久識獄吏之尊﹐只有隨從到部。詎至獄門﹐提牢廳不肯收受﹐謂系加恩發遣之員﹐豈能再行入獄﹖而此外無棲身處。中丞在獄已二年餘﹐獄中房間頗精潔﹐堅欲進內居住。紛紛擾擾﹐日已將夕。所司各員由丙夜將事﹐至於日昃﹐疲憊不堪﹐均不顧而去。卒徇中丞請﹐暫宿獄內。刑部司員辦事鹵莽至於如此。翼日余到兵部﹐忽見刑部差役持公文解送中丞來署﹐聽候發遣。余商之所司諸友﹐作何處置﹐僉云「軍流等犯﹐例由兵部發遣。中丞系交滇督差委﹐並無罪名﹐兵部不能過問。」余本此意﹐曉諭刑部差役﹐令持原文回部銷差。並伴送中丞回其世兄住宅。中丞謂﹕「薛云階爲刑部老吏﹐此事一定手續﹐彼豈不知﹖乃故作癡聾﹐任所屬司員作弄﹐使我難堪。渠不過挾前在蜀中未經到任之嫌﹐以爲是我作祟。其實彼缺爲丁道士彬占據﹐與我何干﹗」言極悻悻。厥後﹐由刑部六堂具一公函﹐交中丞賫往滇省投遞。中丞行至中途﹐奉旨賞巡撫銜﹐督辦雲南全省礦務﹐持節入滇。前項公函大可付之洪喬已。

京師爲官產地﹐王侯第宅﹑文武衣冠足爲軟紅增色。第有三種人不易浹洽﹐余敬而遠之﹕一曰翰林院﹐敝貂一著﹐目中無人﹐是謂自命太髙﹔二曰都察院﹐風聞言事﹐假公濟私﹐是謂出言太易﹔三曰刑部﹐秋審處司員滿口例案﹐刺刺不休﹐是謂自信太深。姑以刑部論﹐猶憶大淩河馬廠舞獘一案﹐上駟院員司受賄﹐經言官參奏﹐旨交刑部嚴審。該部以案情重大﹐請派大臣會訊。奉派兵部尙書榮祿﹑工部尙書許應騤﹐會同刑部審訊。文忠公派余與濮君子潼﹑裕君厚筠﹔庵師派端君方﹑何君乃瑩﹑丁君象震爲隨帶司員﹐前往刑部會訊。刑部承審此等欽案﹐均在秋審處。該處設提調四員﹑坐辦四員﹐由堂上點派數員﹐與他部隨帶之員公同辦理。彼等自謂熟諳刑律﹐動目他人爲隔教。余到部後﹐調集全案卷宗﹐逐細研究。案中牽連拖累不下數十人﹐鋃鐺滿庭﹐景象極慘。而最要關鍵﹐則全在上駟院受賄之某司員﹐一經承認﹐全案卽可結束。詎熬審十數次﹐該革員挾有護符﹐一味狡展﹐堅不吐供。秋審處部案累累﹐每日提審時許﹐卽須帶回收禁﹐騰出法庭﹐辦理部中案件。計奏派到部已月餘﹐訊供毫無端緒﹐心竊憂之。四月初八日﹐余到秋審處﹐所司闃無一人﹐僅有茶房﹑皂吏看守。詢知是日佛誕﹐閤署司員例放假一日。正徘徊間﹐端君午橋亦至。余謂﹕「來此會審﹐業已月餘。刑部員司問案﹐專講例牌子﹐吾輩不便多發言。盍乘今日諸君不在坐﹐提出該革員一訊﹐剴切權勸諭﹐或可得其口供。」午橋謂然﹐立命皂役帶案。往日均系跪訊﹐玆特設矮坐。告以吾輩同在部院當差﹐均有寅誼。不幸執事偶緣疏縱﹐致罹法网。但應得罪名﹐決無死罪可科﹐至重亦僅軍流。明歲卽逢恩詔﹐應赦條款卽須頒出。此日一經承認﹐案卽議結。𨿽須往軍臺一次﹐轉瞬卽援恩詔釋回﹐於執事爲甚便。而此案拖累之數十人﹐卽可先行發回﹐免使瘐斃詔獄﹐是執事之陰徳﹐尢可爲子孫造福。倘堅不承認﹐借以拖延歲月﹐萬一頒發赦詔後始行結案﹐機會一失﹐永無遇赦之日矣。該革員初仍狡執﹐繼沈思不語﹐卒乃慨然曰「今日蒙承審大人格外優待﹐不視我爲階下之囚。諭我之言﹐準情入理﹐令我感激。看在承審大人面上﹐我招了罷。勿論斬﹑絞﹑軍流﹐我不怨就是了。爰命承辦吏錄供﹐交彼畫押訖。積月難取之供﹐頃刻而定。余與午橋私幸今日不虛此行。詎翼日晤刑部諸公﹐謂此案得兩君勸令畫供﹐甚好﹔惟供中所敍情節種種﹐與例不符﹐難以入奏。須重加審訊﹐錄取正供。所言甚辯﹐只好聽之。寧知渠等以犯供由吾輩取出﹐未經參預﹐於面子攸關﹐故作挑剔之語。卒之﹐並未提審﹐卽照原畫口供結案﹐只奏稿由渠等擬定﹐余亦不願主此稿也。刑部積習﹐於此可見。此後余由郎中徑升四品京卿﹐幸不與科道較資俸。庚子考差﹐臨點不到﹐亦不願與翰苑競先徵。始終對此三等人﹐敬而遠之而已。

余不入翰林﹐與玉堂諸君絕少往還﹐知其難於應付也。第有一事極瑣細而頗足增閱歷者﹔平遠丁文誠公寶楨﹐與朝邑閻文介公敬銘道義論交﹐老而彌篤。光緒乙酉﹐余在文誠西川幕府﹐以計偕北上。文誠謂京師眾正盈庭﹐朝邑尢副物望﹐到京必須往見。余遵諭拜謁﹐極蒙獎借。未幾﹐文誠在蜀病逝。公子愼五觀察囑余往謁文介﹐乞爲文誠作墓志銘。文介允之﹐並謂可請曹竹銘殿撰篆蓋﹐王可莊殿撰書丹。均各允諾。文介墓志稿撰就﹐由余持交可莊書楷。邇時京師刻工以琉璃廠西門翰文齋爲第一﹐文介囑交翰文鐫刻。詎可莊忽來言﹐昨到翰文齋﹐見彼所刊成之字﹐與其筆意不合。凡所書銘石﹐必須廠東門龍云齋刻工方好﹐可否攺延龍云刊刻。如不照辦﹐請將所書者撤回﹐另請竹銘書丹﹐自攺篆蓋。談次極其激烈。當徇可莊之請﹐商之翰文﹐令轉交龍云刊刻。翰文不允﹐謂此碑石見方二尺六寸﹐京師少見﹐此石運入鋪內﹐費十餘人之力﹐哄動全廠。今若送往他鋪﹐面子上殊爲難堪。復往龍云﹐令其派人往翰文取石。龍云亦不允﹐謂與翰文交好﹐同在廠中營業﹐迹近攘奪﹐不便徑取。此項生意﹐𨿽承王修撰照顧﹐情願謝卻。兩方面所言﹐均有至理﹐餘幾窮因應。商之文介﹐文介笑曰「文人爭名﹐商人爭利﹐轉費君調處矣。」繼而曰「此事不難處分﹐我有一同鄕在琉璃廠碑帖鋪﹐可令其派人往翰文搬取碑石﹐卽將碑石交龍云﹐豈不兩便﹖將來碑文刊成﹐卽令彼椎拓以酬其勞﹐君謂何如﹖」余曰「謹遵命。惟此瑣屑細事﹐致勞中堂調停﹐心頗歉悚。」公笑曰「他人能調鼎﹐我調石﹐有何不可﹖」維時文介爲同官忌嫉﹐已開去樞廷差使﹐請假家居。故作此詼諧之語﹐以示曠達。然詞人遇事拗執﹐不易應付﹐亦可見一斑矣。

李文忠公髙掌遠蹠﹐才气橫溢﹐中興名將﹐三朝元老。然功滿天下﹐謗亦隨之。當甲午之役﹐冒天下之不韙。余時譯署任差﹐日譯公北洋所發電稿﹐折衝規畫﹐煞費苦心。和議告成﹐公奉使出洋﹐聯絡歐西各邦。丙申回國﹐命在總理各國事務衙門行走﹐余始謁公於署中﹐極荷賞識。大臣畱心人才﹐識量誠不可及。然余賦性硜硜﹐公謁外無私覿也。戊戌六月﹐直督榮文忠公奏調余往北洋差遣。余以公爲譯署長官﹐北洋又其久經駐節地﹐爰往辭公﹐並詢直省地方情形。公一見卽謂余曰「榮相愛才若渴﹐君又在部宣勤﹐爲渠器重﹐奏調固意中事。但我意可以勿庸。直隸我曾任二十年﹐地方遼闊。君在部任差﹐不諳民事﹐貿然前往﹐恐未見長。若以邦交而論﹐北洋交涉𨿽多﹐豈能多於總署﹖不如仍在署中效力﹐藉資熟手。」余唯唯。公又云「君恐辜榮相盛情﹐不便辭乎﹖果爾﹐吾當爲君函辭之。」餘三復公言﹐明決可佩。如貿然而往﹐於地方民事不能勝任﹐而交涉事誠不如譯署之重要。但若由公代爲函辭﹐亦嫌突兀。天津距京咫尺﹐不如自往﹐婉言辭謝﹐因將此意告公﹐公亦謂然。翼日﹐蒞津謁榮文忠公﹐聆余轉述公之言﹐卽告余曰「合肥眞爽直人﹐意良可感﹐不可負之。但奏調已奉旨允準﹐若不前來﹐勢須譯署奏畱。君速回京謁合肥﹐並述我意﹐請合肥具折奏畱可也。」卽日回京謁公﹐公曰「卽刻奏畱。惟此事之原委﹐我尙不周知﹐署中僚友亦恐不悉底蘊﹐不如君自擬一稿送來﹐較爲簡捷。」余遵擬稿送去﹐公卽入署飭承辦司繕折呈閱邸樞各堂。翼日具奏﹐奉旨兪允﹐余仍爲京曹矣。事後本部尙書剛相謂余曰「君畱部﹐余亦得所臂助。余早擬畱君﹐懼幹榮相之怒。合肥竟能任此﹐誠爲吾所不及。然合肥亦因人而施也﹐此意君不可不知。」

傳曰「一人定國。」此言豈不諒哉﹗當戊戌政變後﹐宮闈之內﹐母子之間﹐蓋有難言之隱矣。而一班薰心富貴之徒﹐致有非常舉動之議。東朝惑之﹐囑榮文忠從速辦理。此己亥冬間事也。公諫阻無效﹐憂懼成疾。適合肥李文忠外任粵督﹐行有日矣﹐來辭公﹐見公容貌淸臒﹐曰「何憂之深也﹖」公謂文忠曰「南海𨿽邊遠﹐實一大都會﹐得君往﹐朝廷無南顧之憂。君行將髙舉遠引﹐跳出是非圈外﹐福誠無量。而我受恩至渥﹐責備亦最嚴。近數日來﹐求生不能﹐求死不得﹐將何以教我﹖」因密語﹕「非常之變﹐恐在目前。」文忠聽未終﹐卽大聲起曰「此何等事﹐詎可行之﹗今日試問君有幾許頭顱﹐敢於嘗試﹗此事若果舉行﹐危險萬狀。各國駐京使臣﹐首先抗議。各省疆臣﹐更有仗義聲討者。無端動天下之兵﹐爲害曷可勝言﹗東朝聖明﹐更事最久﹐母子天倫豈無轉圜之望﹖是在君造膝之際﹐委曲密陳成敗利鈍。」言盡於此。公聞之﹐悚然若失。翼日﹐以文忠語密奏﹐幸回天聰。聞某相國﹑某上公頗擬藉端建不世之勛。某上公並手擬一稿﹐開編公然有「廢立」字樣﹐公急訶止之。上公意頗怏怏﹐是誠不知是何肺腸已﹗餘事後親聞之公者﹐爰書之於簡端。光緒庚子正月﹐朝廷舉行京察大典。順天府府丞髙燮曾﹑通政司參議張仲炘﹐奉旨休致。二君湖北籍﹐翰林出身﹐在京薄有淸望﹐不知緣何事罷斥。旨下日﹐都人士極爲驚駭﹐至謂樞府不能力爭﹐戕賊善類。長白榮文忠公首贊樞廷﹐頗爲淸議所不滿。查吏部則例﹐府丞出缺﹐例由內閣侍讀學士及五品京堂共列入題本敍補﹐名曰正本。另咨取都察院四科入道銜名﹐列爲副本。一並請簡。邇時余爲內閣侍讀學士﹐通參業已被黜﹐光少尙未補人﹐鴻少某亦非正途出身﹐若論憲綱﹐應余升授。一日﹐謁文忠公邸第。公云「髙﹑張兩君特旨休致﹐余不能換救﹐有慚淸議。可若何﹖」余謂﹕「往事勿論矣。」鄂籍科道中﹐雅負物望者﹐尙有京畿道禦史胡孚宸一員。此次吏部題本﹐請簡府丞員缺﹐正本中只餘一人﹐照例升授。胡孚宸名在副本中﹐餘情願讓之。如胡孚宸朱筆圈出﹐楚弓楚得﹐匪特慰鄂人望澤之心﹐並可杜諫院多言之口。文忠極以爲然。未幾﹐吏部題本上達﹐文忠面請以胡孚宸升授。詎本內列名在胡之前者﹐乃工科給事中王培佑﹐日前因事召見﹐奏言拳民忠勇可用﹐頗蒙記注。兩宮忽見其名﹐謂此人甚好。文忠承旨出﹐王培佑遂升府丞矣。到任未及三月﹐府尹出缺﹐竟邀特擢。所遺府丞一缺﹐仍歸余頂補。適培佑奉差出京﹐府尹一缺卽以余兼署。迨其差竣回任﹐上以余承辦接濟四恆巨款曁督理前敵轉運事﹐正資熟手﹐命幫辦順天府尹事務。卒以王君辦事竭蹶﹐調署太僕寺卿﹐以余署理京尹。再辭不獲﹐彊起任事。時僅兩月﹐王君奉飭回任﹐余署僕卿。緣端邸不慊於余﹐幾爲彼所中傷﹐不得不辭煩就簡﹐暫避凶焰。然此兩月中﹐身所經歷﹐頗多可驚﹑可愕之事﹐另有記載。未幾﹐翠華西狩﹐余派充畱京辦事大臣。適兩全權大臣入京議款﹐復令襄辦和約。旋奉旨實授京尹﹐支持危局一年有餘。竊幸兩宮回鑾﹐余亦蒙恩簡任漕督﹐厥後調任湖廣。諗知髙君燮曾掌教鄕邦﹐張君仲炘僑居白下﹐幾經盤錯﹐素志不渝。余以其才堪起用﹐專折奏保﹐奉旨甄錄。未及來京預備召見﹐不幸國體攺革﹐兩君亦先後物故。悲夫﹗

功名遲速﹐原有一定。卽服官內外﹐亦絲毫不能勉彊。余在部當差﹐積資勞充職方司總辦﹐親友均以道府相期許。迨兼總署行走﹐又以記名海關道相推重。余均一笑置之。每日惟勤愼趨公﹐他非所計。總署大巨張侍郎蔭桓﹐由佐雜起家﹐向在山東﹐爲丁文誠公所卵翼。後趨附北洋李文忠公﹐洊升今職。侍郎頗自負才望﹐亦雅重人才﹐欲余入彼彀中。余自維拘謹﹐難酬所望。侍郎不懌﹐揚言於眾曰「陳章京不願作海關道乎﹖何對我落寞如此﹗」余仍一笑而已。會英公使函請會晤﹐余隨文忠接見﹐並錄記兩方問答。文忠年紀髙﹐不耐久坐。而英使又嘵嘵不已﹐日將夕始辭去。未去一鐘以前﹐侍郎亦入坐。文忠送英使返﹐卽索觀問答簿。余卽呈上﹐約二千餘字﹐敍要案甚多。文忠笑曰「何其速也。然稍遲我亦不能候矣。」略看一過﹐書「閱定」二字﹐交供事繕正﹐趕於夜半交進內章京﹐呈請邸樞各堂閱看﹐以免隔閡。文忠去後﹐余亦疲憊﹐匆匆下班﹐偶忘於問答簿內添注「某鐘某刻﹐張侍郎續入坐」字樣﹐本一時之疏忽﹐未始不可諒也。詎侍郎調簿重閱﹐見無聲敍「入坐」字樣﹐登時怫然﹐謂﹕「此等問答連我銜名已忘﹐其餘英使所說之事﹐更不可靠。」甚謂文忠年老﹐所答之話﹐我亦不放心等語。恣睢情槪﹐旁人亦覺過當。實則原敍問答﹐均系根據條約駁復﹐一字亦不能攺也。越日﹐余上班聞之﹐仍一笑而已。瞬屆兩年列保之期﹐定例記名﹐海關擬保幾員及應保何員﹐由堂上酌定。其餘保舉升階﹑升銜﹐事屬尋常﹐均由章京自行酌擬﹐呈堂匯保。余時系實缺員外郎﹐因請俟得郎中後﹐以四品應升之缺開列在前﹐請旨升用。侍郎閱之﹐謂他友曰「陳章京朝夕趨公﹐總算辛苦﹐何以保此虛而無當之升階﹐不知有何益處。」厥後題升郎中﹐適逢內閣侍讀學士缺出﹐職系四品﹐爲郎中應升之階。余遂緣此保案﹐得邀簡任﹐誠始願所不及。方侍郎之獲譴也﹐時在戊戌八月十五日﹐由刑部解赴兵部﹐遣戍打新疆。刑部司員押解侍郎者﹐爲其同鄕區君。此君夙與侍郎不相能﹐匿怨已久。特在部求派押解差使﹐計由提牢而司而堂﹐經歷五﹑六處。區君均坐堂點解﹐不肯稍畱面子。侍郎亦無如之何。當解到兵部時﹐余適在職方司﹐此案應由武庫司辦理。因系秋節﹐司中闃無一人﹐余急往庫司與區君周旋。區君守取回文﹐悻悻而去。怨毒之於人甚矣﹐可不懼哉﹗余送區君出﹐卽往司堂東偏屋內慰問侍郎。侍郎滿面流淚﹐並云「我非康梁一黨﹐不知何以得此重譴。余惟以聖恩寬大﹐早晚必可賜環安慰之。」侍郎謂﹐日已過午﹐腹中饑甚。詎是日秋節﹐飯莊未經開市﹐僅買得月餅少許﹐爲侍郎充饑。侍郎甘之如飴﹐謂一飯之誼﹐將來必報。余送侍郎署外﹐看其上車。飭五營承解弁兵﹐沿途小心伺候﹐不準稍有大意。後謁李文忠公﹐公曰「不料張樵野也有今日﹗我月前出總署﹐幾遭不測﹐聞系彼從中作祟。此人若不遭嚴譴﹐是無天理﹗」相與嗟嘆者久之。

侍郎獲譴後﹐又三日﹐吾鄕李尙書端亦遭嚴譴。尙書學問淵雅﹐性情篤厚﹐徒以爲人所累﹐致罹黨禍。都人士莫不憐而諒之。新會某孝廉﹐乃尙書典試粵東所得士﹐繼之以婚姻。戊戌會試﹐寓尙書宅﹐地近則言易入。當變政之前數月﹐新政逐日舉行﹐朝野震駭。尙書時爲倉場侍郎﹐封奏獨夥﹐均系變法維新﹐與平素舊學宗旨大不相符。門生故舊﹐紛紛訾議。余目睹黨禍已成﹐竊代憂之。七月杪﹐禮部堂官不爲司員王照代奏事件﹐奉旨六堂同日褫職﹐尙書超擢禮尙。八月朔﹐由通還京﹐余謁之於邸第﹐謂公曰「交非恆泛﹐不作諛詞。今日爲公賀﹐恐明日將爲公弔耳。」公愕然。時公門人貽司業亦在坐。公曰「然則何以教我﹖」余曰「時局如此﹐成敗利鈍﹐未能逆料。只有謝病辭官﹐尙是保身一法。」公曰「初三日到任﹐已傳知閣部曹司﹐並發諭帖﹐此事豈能中止﹖」余謂﹕「從前乾嘉時代﹐和申擅權用事。閩中某中丞時爲蘇撫﹐與和素通聲气。後知和將敗﹐恐罹黨禍﹐亟思請疾﹐而又無詞可措。爰於大朝會時﹐觀瞻所系﹐故作失足昏暈狀﹐具折請假開缺﹐卒免於禍。」公盍仿而行之。公躊躇未決。貽君曰「此計甚妥﹐師座若肯棄此官﹐門生亦願棄微職﹐從公優遊林下。」越日﹐公赴部履新﹐部中土地祠祀唐韓文公愈﹐例須行禮。公於行禮時﹐故爲失足不起﹐眾目共睹﹐匆匆扶歸。卽繕折請病假二十日。貽君亦同日請假﹐風義可佩。此假期內﹐波譎云詭﹐幸在旁觀。迨十五日﹐張侍郎蔭桓奉旨遣戍。南城外士大夫羣相議論﹐全集矢於公。公不得已﹐具折自行檢舉。柰是日適有內監他案發生﹐東朝震怒﹐閱公奏疏﹐謂爲有心取巧﹐仍從重論﹐發往新疆﹐效力贖罪。余以公咎𨿽應得﹐而情有可原。從前原系托病﹐經旬日中之激刺震撼﹐公眞病矣。而發遣不能緩期。竊不自揣﹐欲急友生之難。翼日﹐獨詣軍機處﹐面謁剛相﹐述尙書患病實情﹐求代展期起解。剛相意不謂然。余復謂尙書原請病假在未獲罪之先﹐並非獲罪後方始請假﹐希圖逗畱。剛相謂﹕「此系旨意﹐我不能代請旨。」聲色微厲。余亦忘卻此乃密勿重地﹐小臣不能在此任意喋喋﹐幾成僵局。幸榮文忠公出而言曰「君等所談何事﹐何尙未解決也。」剛相色稍霽﹐謂文忠曰「君瞧筱石爲人太好﹐現爲同鄕李苾園遣戍事﹐求我展假。此何等事﹐你我何能擅便﹗」文忠略一沈思﹐笑謂余曰「發遣系奉嚴諭﹐卽日啟行﹐豈能展緩﹖剛相之言甚是。惟有一通融之法﹐爾速到部傳諭﹐卽日起解。官員遣戍﹐首站多宿天寧寺﹐已算遵旨出京。如實病﹐再具呈城廂司坊官吏﹐請假一二日﹐未嘗不可。公義私情﹐豈不面面懼到﹖」語未竟﹐剛相拍手贊成曰「此計甚好﹐爾卽照此辦去。」余到部不移時﹐尙書已到﹐敬候發遣。余送尙書至天寧寺﹐情話一夕﹐又爲通融請假二日﹐部署行裝。自慚京員淸苦﹐無力厚贐。越日﹐車聲轔轔﹐尙書竟賦西徵。此戊戌八月事也。迨庚子七月﹐某邸參中外大員情通外洋十五人﹐余竟附驥尾。折𨿽閣下﹐上忽詢及余。剛相先言曰「陳某曾在臣部當差﹐人極正派﹐且有血性﹐能辦事﹐天顏亦爲之霽。」文忠出語余曰「此數日內﹐我與慶邸亦犯嫌疑﹐說話不靈。剛相說你好﹐尢足以動天聽。」後知剛相謂余有血性﹐蓋指當日尙書遣戍﹐余與彼在軍機處門外爭持之事云。

光緒戊戌政變﹐言人人殊。實則孝欽並無仇視新法之意﹐徒以利害切身﹐一聞警告﹐卽刻由澱園還京。維時皇上尙在勤政殿接見日相伊藤博文﹐宮中﹑府中不暇傳宣警蹕﹐慈駕已回西苑。越日﹐允皇上之請﹐出而訓政。步軍統領﹑五城番役拿獲案犯康廣仁﹑劉光第﹑楊銳﹑譚嗣同﹑林旭﹑楊深秀六人﹐世所稱「六君子」者。奉旨以案情重大﹐著軍機大臣﹑內閣大學士會同刑部﹐嚴行審訊。嗣復命禦前大臣督同審訊。定例﹐禦前班次在軍機內閣之前﹐眾推慶邸領銜。天尙未辧色﹐邸堂忽命材官來余寓所﹐促入府商議要件。余遵諭趕往。鐵君良亦至。邸云「康廣仁等一案極爲重大。吾忝領班﹐不能不借重兩君﹐速往刑部會訊。」並謂﹕「同案六人﹐情形亦復不同。聞楊君銳﹑劉君光第均系有學問之人﹐品行亦好。羅織一庭﹐殊非公道﹐須分別辦理。君等到部﹐可與承審諸君商之。」余等趨出﹐時甫上午九鐘。爰往譯署﹐先行片文咨照刑部﹐略述奉派會審緣由。詎余車甫至西交民巷口﹐部中番役來告﹐此案因今早某京堂封奏﹐請勿庸審訊。卽由剛相傳諭刑部﹐將六人一體綁赴市曹正法。緣外間訛言孔多﹐有謂各公使出而干涉﹐並謂一經審問﹐恐諸人有意牽連﹐至不能爲尊者諱。是以辦理如此之速。余不曾親蒞都堂﹐向諸人一一款洽。過後思之﹐寧非至幸。時戊戌八月十三日之事也。

已革端親王載漪﹐少不讀書﹐剛愎自用。自己亥冬間﹐其子溥亻雋立爲大阿哥﹐朝中視綫均集於該邸。滿大臣中竟有先遞如意﹐希冀他日恩寵者。所管虎神營﹐於神機營外獨樹一幟。庚子拳匪亂起﹐一意提倡之。維時某相國﹑某上公均授溥亻雋讀﹐皆篤信拳匪﹐恃以仇教滅洋。漪遂深信不疑﹐謂拳可恃。步軍統領已革莊親王戴勛﹐右翼總兵其弟載瀾﹐復附和之。凡拳民入京﹐赴莊王府掛號﹐卽爲義民。旬日之間﹐亂民集都城不下數萬。均首纏紅布﹐手持短刀﹐殺人放火﹐晝夜喧囂﹐有司不敢過問。各公使館由天津調兵入京自衛﹐苦於兵數無多﹐僅於東交民巷東﹑西巷口設卡駐兵﹐與我相持。董福祥一軍經調紮正陽門﹑東安門一帶﹐保護內廷﹐嚴飭不準與洋兵衝突。董福祥帶武衛後軍歸榮相節制。詎載漪暗相結納﹐引爲己用。福祥亦以滅洋自任。榮相再三戒飭﹐竟不聽命。實則福祥𨿽號知兵﹐僅與西域回匪結過硬仗﹐而泰西節制之師﹐彼實未經嘗試。因之相持數月﹐擁數萬之眾﹐乘勢攻取﹐竟無如千餘守使館洋兵何。朝廷亦以攻使館爲非計﹐特叫大起三次﹐凡近支王公大臣﹑內閣六部九卿﹐均蒙召見﹐面詢方略。許侍郎景澄﹑袁太常卿昶力言釁不可開。言次激烈﹐竟觸載漪之怒﹐當面申飭。殺身之禍﹐卽肇於此。嗣聞天津不守﹐外兵行將入京救護公使﹑僑民﹐盈廷士夫均意在從速議和。漪怒甚﹐遂矯旨先將許侍郎﹑袁京卿正法﹐以箝諸臣之口。未幾﹐而徐尙書用儀﹑立尙書山﹑聯閣學元相繼棄市。時距洋兵入城甫三日也。比時朝野震撼﹐人心皇皇﹐幾有朝不保暮之勢。總緣彼有恃而不恐﹐蓋欲早舉非常之事。而事與心違﹐大欲未遂﹐矯而出此。倒行逆施﹐致成兩宮西幸之局。而國事危如累卵﹐已亦身敗名裂。哀哉﹗

當載漪恣睢用事時﹐余適署順天府尹﹐有安撫地方之責。五月十八日﹐拳匪火燒前門外大柵欄某洋貨鋪﹐延燒廣徳樓茶園﹐竟召燎原之禍。大柵欄以東珠寶市爲京師精華薈萃之地﹐化爲灰燼。火焰飛入正陽門城樓﹐百雉亦遭焚毀。此誠我朝二百年未有之變。鑪房二十餘家均設珠寶市﹐爲金融機關。市旣被毀﹐鑪房失業﹐京城內外大小錢莊﹑銀號匯劃不靈﹐大受影響。越日﹐東四牌樓著名錢鋪四恆﹐首先歇業。四恆者﹐恆興﹑恆利﹑恆和﹑恆源﹐均系甬商經紀﹐開設京都已二百餘年﹐信用最著﹐流通亦最廣。一旦停業﹐關系京師數十萬人財產生計﹐舉國皇皇。余適入內奏事﹐忽奉旨﹐令於召見軍機後入見。向例臣工叫起﹐均在軍機之前﹐此次忽命畱後﹐不知上意所在﹐心切惴惴。亟趨詣朝房祗候﹐晤慶邸﹐略談數語。忽蘇拉來報﹐端郡王已到門。余素無一面之緣﹐無從款敍。渠入門橫目以視﹐故爲不屑之狀。慶邸亟謂彼曰「此是順天府尹陳某﹐在此預備召見。是我們衙門舊同事﹐署任京兆﹐現在地面上事全虧他。」渠唯唯。余甫與周旋﹐內監已傳旨命余入見。兩宮問地方安靖否﹖後問所管近畿各州縣有無民教相仇之案續行發生﹖末謂昨日四恆因鑪房被毀﹐周轉不靈﹐呈請歇業。四恆爲京師金融機關﹐豈可一日閉門﹖我命步軍統領崇禮設法維持。他與四恆頗有往來﹐又系地面衙門﹐容易爲力。詎彼只有叩頭﹐諉爲順天府之事。爾是地方官﹐本難卸責。此事究應如何辦理﹐我想四恆本非無錢﹐不過爲鑪房所累﹐一時不能周轉。如以銀根見緊﹐官家可先借銀給他﹐從速開市﹐免得窮民受苦。爾可回署﹐傳諭該商等妥籌辦法﹐以三日內辦好爲妥。承旨出﹐剛相候於門外﹐對余曰「四恆事太后曾向我談過﹐我謂非君不辦。但奉托一言﹐勿論如何﹐切勿牽累當鋪。至囑至囑。」余奉命已覺毫無辦法﹐聆剛相言更不知其意何在。」當卽回署﹐傳見大﹑宛兩縣。詎兩縣均系油滑老吏﹐不獻一策。治中王君系忠厚長者﹐詢之﹐亦不得要領。此事關乎民生市面﹐又奉特派﹐詎能任意延宕﹑空言搪塞﹖經歷邢君進而言曰「尹署有事﹐治中﹑兩縣﹑經歷同見。接濟四恆﹐先須籌款。京師城廂內外﹐當鋪約一百十餘家﹐均系殷實股東。若命兩縣傳諭﹐每家暫借銀一萬﹐共有一百十餘萬﹐可救暫時四恆之急。且當鋪均有殷實股東﹐聞剛相亦有當鋪三處。」始悟剛相切托﹐毋牽累當鋪者以此。余謂﹕「市面如此恐慌﹐當鋪與四恆風馬牛不相及﹐豈可以官勢硬借﹖邢謂四恆局面恢闊﹐各家當鋪均借有四恆之款﹐此時不過借官面﹐爲渠籌劃拔耳。余謂﹕「君言甚善﹐惟早間奉上面諭﹐允拔官款助。旣有官款﹐何必累及當鋪﹖現與諸君但商此時如何承借﹐將來如何歸還﹐曁如何分配﹐如何抵押種種手續耳。自維一介窮京曹﹐與四恆素少往還﹐不知該商等內容底細。今奏借官款﹐勿論內帑﹐勿論部帑﹐責任均由順天府一人擔負。萬一四恆將來不能歸還﹐又將柰何﹖」僉云「此屬可不必顧慮﹐京中大宗商務﹐如木廠﹑洋貨莊﹑山西票莊﹑糧食鋪﹑當典鋪﹐均借有四恆銀兩﹐必有借券爲據﹐卽以借券作抵押品。如奏請一百萬官款﹐卽令四恆將各商借券一百萬﹐存入府庫備抵﹐豈不切實﹖」余以爲可行﹐斟酌再四。票商殷實﹐並有山西老號爲根據﹐當商縱令關閉﹐架上有貨﹐亦較他商爲切實﹐卒以二者借券爲抵。議定﹐余挑鐙自行削艸﹐漏夜繕折。翼早奏上﹐奉旨允行﹐人心爲之大定。

查原奏系請官款一百萬兩﹐計內帑五十萬兩﹑部帑五十萬兩。內帑五十萬﹐越日卽行發出。部款五十萬﹐余請於王文勤王公韶﹐比時戶部爲董福祥駐兵﹐司員星散﹐部庫亦被封鎖﹐無從領取。而四恆需款甚急﹐文勤亦無所措手。適遇戎曹舊僚友某君告余曰「聞君處分四恆事甚好﹐商民莫不感誦。戶部現駐董軍﹐部款未能領出﹐自系實情。但該部有內庫在東華門內內閣後門東偏﹐聞之先輩言﹐庚申文宗幸熱河﹐瀕行﹐敕戶部提銀一百萬存入內庫﹐此時當尙存在。何不一查。」翼日﹐入見文勤﹐備述始末。文勤曰「微君言﹐吾亦忘之。」立時傳諭所司﹐開庫發款﹐分交四恆領訖。厥後﹐兩宮西幸﹐洋兵入京﹐東華門爲日兵佐守護。全權入京﹐百事待理﹐部庫五百萬餘款﹐均由某國捆載東去。而全權辦事處設立﹐需款孔亟﹐余猶密令陶君大均權商日官﹐將內庫剩存五十萬兩聯車運出﹐以濟急用。事後思之﹐誠爲始願所不及云。

端邸挾貴倚勢﹐盛气陵人。漢大臣中稍有才具者﹐必遭忌克。當拳匪火燒正陽門﹐中外釁端已啟﹐朝廷猶不忍毅然決裂﹐特於五月廿一﹑二﹑三等日連叫大起﹐召見王公﹑貝勒﹑軍機﹑內閣﹑六部九卿﹐面詢方略。每日兩次召見於西苑儀鸞殿東暖閣。兩宮背窗北面坐﹐門由西進。座前設禦案一﹐與門相距咫尺。臣工揭簾入﹐由禦案前經過﹐均往後跪。案前數尺地﹐由近支親王﹑軍機重臣環跪﹐便於參贊密勿﹐他臣不敢越過。詎是日早起﹐嘉興許文肅公景澄進門稍遲﹐視閣內人數擁擠﹐無從退後﹐乃跪於禦座旁。軍機大臣仁和王文勤公文詔﹐首言外釁萬不可開﹐使館尢宜保護。端邸當面呵斥﹐文勤汗流浹背﹐俯首不敢再言。皇上緊握文肅之手﹐謂﹕「爾出使外洋多年﹐現又在譯署當差﹐必有處署善法。」文肅對如文勤所言。返支王公羣相責備﹐人多言雜﹐不得要領而退。迨午後二次叫起﹐各大臣咸在儀鸞門外朝房伺候。袁忠湣公昶忽謂濂公曰「圍攻使館﹐此系野蠻辦法﹐徳使已被戕﹐倘各使再有傷害﹐各國豈肯干休﹖彌天大禍﹐卽在目前。請向端邸切說﹐不可孟浪。」言時聲淚俱下﹐頓失常度。濂公怫然曰「此事我不能管﹐爾可徑向端王說話。」未幾﹐兩宮叫起﹐各大臣懾於天威﹐咫尺不敢進言﹐但靜候上頭處分而已。連叫三日大起﹐仍不得要領而散。從此端邸切恨許﹑袁二公﹐殺機卽伏於此。七月初三日﹐兩公菜市正命﹐舉國銜哀。

越數日﹐余謁榮文忠於邸第﹐商酌彈壓地面方略。董福祥排闥直入﹐謂文忠曰「此事從何說起﹖頃間端邸傳見﹐令我添兵攻取使館。我兵已損傷不少﹐豈可再調。」言次悻然。文忠漫應之。余料其尙有他事﹐先辭出。福祥告文忠曰「我看陳府尹狠好﹐不知端邸何以大說渠閒話。」文忠曰「陳府尹與端邸各辦各事﹐如風馬牛不相及﹐閒話從何而來﹖我見端邸可代爲疏通。」越日﹐文忠入直﹐兩宮發下端邸封奏一件﹐共參十五人。首李文忠﹐次王文勤﹐均請卽行正法。余第十五﹐折中不言余由兵部出身﹐但言余由總理衙門出身﹐意余與洋人辦過交涉﹐因以罪余。時文勤甫入直房﹐文忠卽將端折置入匣內﹐不令文勤閱看。少焉﹐內奏事太監傳旨入見﹐諸事承旨畢﹐參折尙存禦案上。太后無語﹐皇上視文忠﹐冀有轉圜之策。文忠奏曰「中外決裂如此﹐全系載漪作成。今日又有封奏﹐不知載漪願將祖宗天下﹐鬧壞到如何地步﹐方始罷休﹗」太后矍然曰「我亦不以彼爲然。今日封奏﹐著卽■111111起﹐勿庸議。」文忠碰頭﹐回顧王文勤曰「可速碰頭謝恩。」文勤重聽﹐此呈全不知底細﹐尙以爲獲邀賞賜上方珍件也。迨退入直廬﹐文忠以原折交其閱視﹐文勤驚喜交集。

余以署任人員﹐日在槍炮林中﹐力顧考成﹐代人受過﹐太覺不值。言於文忠﹐請令王君培佑回府尹任。文忠初不允奏﹐嗣以端邸與余有意見﹐恐蹈危機﹐因奏飭王培佑回本任。太后謂﹕「陳夔龍署事以來﹐百廢俱舉。且經手承辦要件甚多﹐何能聽其交卸﹖」文忠謂﹕「陳夔龍奉辦各要件﹐已有端倪﹐旣有本任人員﹐似應令其到任歷練﹐俾免曠職。」太后始允。旣而曰「陳夔龍辦事得力﹐無端令其交卸﹐未免面子下不去。」文忠謂﹕「誠如上言﹐查王培佑現署太僕寺卿﹐亦系三品大員﹐可否卽令陳夔龍署理﹖」旨曰「可。」余遂於七月十二日卸府尹任。迨二十一日北京不守﹐兩宮西狩﹐余無守土之責﹐獲免淸議。惟有漸汗而已。

董福祥圍攻使館﹐相持日久。一日﹐端邸忽矯傳旨意﹐命榮文忠公以紅衣大將軍進取。紅衣大將軍者﹐爲頭等炮位﹐國朝初入關時﹐特用以攻取齊化門者。嗣後並不恆用﹐棄藏至今﹐形式僅存。卽訪當年諳習演放炮彈兵弁之子孫﹐現存亦屬寥寥。炮身量極重大﹐非先期建築炮架﹐不適於用。以地勢言﹐此項炮架﹐須建立於東安門內東城根﹐城外卽禦河橋﹐橋南西岸迆邐數十步﹐卽英使館。統計由城根至使館不及半里﹐各國公使參隨各員並婦孺等均藏身於館內。該館屋宇連云﹐鱗次櫛比﹐倘以巨炮連轟數次﹐斷無不摧陷之理。不知該邸何以出此種政策。此炮放出﹐聲聞數里﹐宮中亦必聽聞﹐亦斷不能演而不放。文忠心頗憂之。繼得一策﹐以炮彈準否﹐全在表尺。表尺加髙一分﹐炮位放出必髙出一尺之外。密囑炮手準表尺所定部位略加髙二三分。轟然發出﹐勢若雷奔電掣﹐已超過該館屋脊﹐視綫出前門直達艸廠十條胡同﹐山西票商百川通屋頂穿成巨窟。該商等十數家環居左近﹐一時大驚﹐紛紛始議遷移。越日﹐收拾銀錢帳據﹐全數遷往貫市暫住。厥後﹐洋兵入城﹐各種商號均遭損失。西號獨克保全﹐不傷元气﹐未始非此炮之力。各使經此番震撼﹐益切戒心。當議約時﹐各使猶復提及此事﹐意頗悻悻。余私謂李文忠公曰「當日演放炮彈時﹐尺碼若不加髙﹐恐使館已成灰燼﹐各使亦難幸存。不過肇禍愈烈﹐索款愈多。求如此時之早定和局﹐戛戛乎其難矣﹗」文忠亦以爲然。

海城李鑑堂督部秉衡﹐以川督奉命巡閱長江。維時拳教相訌﹐沿江各督撫會電略謂﹐內地拳民不可恃﹐各國戰事不可開﹐洋洋千餘言﹐推督部領銜。朝廷𨿽不盡從﹐亦尙未顯示決裂也。自日本書記生山杉彬﹑徳公使克林徳先後被殺﹐戰事已起。某相國﹑某上公奏保督部知兵﹐電召來京。時維七月初三﹐正許﹑袁兩大臣授命之日。督部入景運門﹐某上公迎之於九卿朝房。余適有他事﹐與馬軍門玉昆酌商﹐同在朝房。督部昌言於眾曰「前次沿江督撫電奏﹐我不知情﹐系張香濤竊用我名領銜。李中堂在廣東亦有電奏﹐朝廷任用此種人﹐焉得不誤大事。」某上公聞之﹐趨奉惟謹。亦若督部一到﹐前敵指揮裕如。督部亦沾沾自負﹐不憚頓翻沿江聯銜前議。迨其後請訓赴津﹐夤夜馳往榮文忠公邸第﹐屏退侍從﹐密謂文忠曰「洋兵如此利害﹐戰事哪有把握﹖我此番往前敵﹐但拚一死。可速電召李文堂迅卽來京辦理和議。」文忠愕然曰「君早間請訓﹐吾輩一同入見﹐君謂民气不可拂﹐邦交不可恃﹐戰事必有把握﹐頗動兩宮之聽。何一日之間﹐所言自相矛盾如是之甚也。」督部默然﹐匆匆辭去。詎甫至楊村﹐所帶部曲半已嘩潰﹐督部亦遂吞金自盡。倘於請訓之時﹐以對文忠之語密陳於兩宮之前﹐未始不可回聖意。比時捨戰言和﹐各使適困館中﹐轉圜較易爲力﹐條款亦何至如後此之虐﹐西狩之行更可中止﹐國計民生保全甚大。督部不此之務﹐始以大言欺世﹐繼以一死塞責。畢命疆場﹐誠得所矣﹐而君子不敢焉。

余由庚子五月十七日署順天府尹﹐七月十二日卸任﹐爲時不及兩月﹐承辦要件極多﹐而奉旨督辦京津一帶轉運事宜﹐尢爲重要。時以釁端已啟﹐成敗未定﹐特命府尹籌備大車二百輛﹐以備萬一翠華西幸之用。爰假轉運軍需之名﹐以鎭人心而備緩急。都下風鶴告警﹐京員眷屬紛紛南下﹐日需車馬爲數不少。旣經出京﹐一時不能遄回﹐輦下車馬更形缺少。而董福祥﹑余虎恩所帶之兵﹐到處搶掠。京員自有之車馬﹐大半被劫。總以上情形﹐一時驟辦二百輛大車﹐甚非易事。因思京通十七倉﹐花戶約數十家﹐夙爲倉蠹。彼等气魄甚大﹐每戶以少數計﹐約有大車數十輛或百輛。若假以詞色﹐令其急公奉上﹐仍從寬給價﹐彼旣享優價之利﹐而又得報效之名﹐寧非所願。爰令大﹑宛兩縣剴切曉諭﹐該倉戶等均各樂從。不三日間﹐車轔馬蕭﹐輻輳於尹署左近。余爲編號﹐暗以兵法部勒﹐五車爲一起﹐二百車分爲四十起。遇有前敵各軍應需﹐車輛更番轉運﹐限七日爲來回。然勿論前途所需如何緊急﹐必畱車三分之一﹐不準拔動﹐專備內廷臨時之用。詎余甫卸任﹐後本任王君不甚解事﹐遇有各軍需車﹐盡數支取。而通州一帶敗兵充斥﹐擄掠橫行﹐此項車馬一去不能復還﹐三日之間署爲一空。余時猶居署內﹐偶一出門﹐只見署之左近﹐空諸所有﹐不似日前肩摩轂擊景象﹐心竊異之。

詎十五日八鐘﹐軍機處蘇位傳信﹐謂趙堂請卽刻前去談話。趙堂卽趙尙書舒翹﹐時以刑尙入直軍機﹐兼管順天府尹事。餘疾趨入內﹐尙書謂余曰「頃間兩宮有西行意﹐問君前辦之車馬尙存若干﹖」余謂「前辦大車二百輛﹐因前敵各軍轉餉孔急﹐截至十二交卸日止﹐計發出一百二十輛﹐畱存八十輛﹐均專案移交後任收訖。」頃進內時﹐目睹府署前後左右﹐並無車馬。不知王府尹如何辦法﹐竟爾一輛無存。尙書愕然﹐囑余回署轉告本任﹐從速預備。余回各王君﹐渠驚懼之下﹐手足竟無所措﹐但有涕泣。余亦無可如何。詎十六日八鐘﹐蘇拉又來﹐謂尙書請我仍到軍機處說話。余謂﹕「是否並約現任順天府尹偕往﹖」答曰「並不請王府尹。」余心頗不謂然﹐第不能不往。余謂昨囑預備車馬一事﹐已轉告王府尹﹐渠焦急萬狀。今日公何不約渠商辦﹐而又促我前來﹐詎另有他事相委。公謂上西行意甚切﹐非車馬不行。此事保之如何辦得來。我意請君不分畛域﹐助予一臂。前雇車馬旣已載運無存﹐煩君另行代購二百輛以供上用。余云「此事此時﹐萬辦不到。從前人心未去﹐號令能行。各倉戶尙在京中﹐車馬在家﹐徒費膏秣。一經官家收用﹐咄嗟立辦。今則人心皇皇﹐倉戶避亂﹐轉徙一空。勿論二百輛﹐卽二十輛亦無從雇用。此層請公原諒。尙有爲公申明者﹐從前奉旨命順天府尹籌備車馬﹐余固順天府也﹐自應遵旨承辦。今余已交卸﹐負責自在順天府尹。第恐兩宮不察﹐謂余系承辦之員﹐此時旣有延誤﹐應余執咎。余𨿽不敢分辧﹐倘因而獲重罪﹐詎非冤甚﹗乞公於召見時﹐代爲分別婉陳﹐免滋余咎。」並謂﹕「余今日卽移家南城﹐不復寓署內。明日公若爲此事﹐盡可向保之商辦﹐勿再約我。卽約我亦不能來。」故示決絕﹐以免糾纏。實則尙未移家也。

詎十七日八鐘﹐蘇拉又來傳信﹐謂禮親王在軍機處卽刻候余說話。是日﹐正值徐﹑立兩尙書﹑聯閣學授命之期。昨夜拿交提署﹐已有所聞。舉家正深惶懼﹐今忽聞禮邸請余說話。妻女相對愁慘萬狀﹐不知此去是吉是凶。繼而余妻許夫人慨然曰「事已如此﹐勢難托故不去。君但放心前往﹐倘有意外不測﹐家中事我自任之。」余不顧而去。詎知一到軍機處﹐仍系尙書出見。乃知尙書慮以己名約余不來﹐故特假稱禮邸相約也。余疑慮頓釋﹐謂公今約余﹐又系何事﹖尙書執前說﹐謂上問究竟能預備若干﹖但有數十輛亦可濟用﹐不必二百輛之多。兩宮體卹如此﹐君敢不相助爲理乎﹗余故詢公曰「今日順天府來否﹖」公謂他不能辦事﹐未曾約他。余至此不能不急﹐且不能不怒矣。因斂容對曰「此乃順天府應辦之事件﹐我現在並非順天府﹐一切事權不屬。公捨現任順天府不問﹐而獨向余責難﹐豈以余爲可壓制﹐而將坐余以諉謝之罪耶﹖」正彼此爭執間﹐榮文忠忽由宮門趨出﹐謂車馬之事﹐上知一時無從預辦﹐太息曰「旣無車輛﹐我們決計不走便了。」尙書聞之喜甚﹐餘數日憂懼爲之頓釋。正擬退出﹐適徐侍郎承煜趨進﹐與文忠密語。余從旁竊聽﹐大約監斬徐尙書諸人事﹐顧盼自適。文忠默然不發一言﹐侍郎喋喋不休。文忠厲聲曰「我尙有事﹐不必再談﹗」掉頭回北屋。余亦乘車歸寓。許夫及吾女﹐已望眼欲穿。越四日黎明﹐兩宮竟西行矣。余不能麻鞋間道奔赴行在﹐迄今思之﹐較深內疚。

西林岑制軍春煊以門蔭官水部﹐洊升京卿﹐因緣時會﹐出任粵藩。戊戌政變爲康梁牽累﹐幾遭嚴譴﹐從寬攺調甘藩。庚子勤王﹐帶隊由蒙古艸地馳廿餘日夜達京師。各省勤王兵無一至者。制軍一旅不啻從天而降。兩宮褒獎逾恆﹐承恩遂由此始。余適爲京兆尹﹐任京津前敵各軍轉運事。制軍詣余索取車馬﹐意在馳往前敵助戰。維時李鑑堂督部甫出京﹐督帶余虎恩﹑張春發各軍馳往楊村等處。軍事孔棘﹐督部惟拚一死以塞責。大局已不可收拾。制軍親率材官﹑健兒﹐由艸地來京﹐僅百數十人﹐餘軍尙馳驛需時。餘言之榮文忠公曰「楊村已將不守﹐通州勢成岌岌。李鑑帥全軍恐致覆沒。若令制軍繼往﹐不過同歸於盡。人才難得﹐須愛惜之。」文忠曰「君意云何﹖」余謂﹕「某奉旨辦理轉運事宜﹐陽爲接濟前方戰事﹐實則專備兩宮西幸﹐不至臨時周章。查昌平地近南口﹐爲入宣府﹑大同要道﹐不如姑令制軍駐兵此地﹐藉資休息。徐觀世變﹐爲異日之用。」文忠謂然。制軍不知底細﹐臨行意頗怏怏。余亦不便明告之。未十日﹐都站飛牡﹐翠華西狩﹐道出南口﹐制軍就近首先迎駕。旋扈蹕由晉而秦﹐極蒙恩賫﹐遂躋開府﹐總制川粵﹐官符極其煊赫。後爲項城所尼﹐不安其位。辛亥鐵路風潮﹐全國震駭﹐特起督蜀。甫至鄂中﹐武漢已發大難。余時任北洋﹐電保制軍移督湖廣﹐責以規復鄂垣。詎知已微服扁舟﹐潛回滬瀆。卒徇黨人之請﹐首先列名﹐電迫朝廷遜位。臣節不終﹐識者惜之。當制軍無仕時﹐憑恃恩寵﹐嫉惡如仇﹐頗有赫赫之名﹐與南皮﹑項城相鼎峙。時論南皮屠財﹐項城屠民﹐西林屠官。三屠之名﹐流傳幾徧中外。又謂南皮有學無術﹔項城有術無學﹔西林不學無術。此言殊不盡然。制軍幼承庭訓﹐雅負權略。余官京曹時﹐曾見其受業於吾鄕李苾園尙書之門﹐執弟子禮甚恭。部務之暇﹐輒手持一卷﹐拳拳服膺云。

兩宮西狩爲七月二十一日。余時尙在尹署﹐當與京尹王君培佑商酌﹐謂﹕「和議卽在目前﹐府尹爲地面官﹐衙署局勢極宏敞﹐洋員必來尋問。君若不遠引﹐余願偕君同洋員向機應付﹐徐圖補救之法。」王君無遠略﹐但思逃避。余謂﹕「君若離此地﹐余無守土之責﹐不得不先君行矣。」適前敵運輸車馬遄回數輛﹐余急乘之﹐偕妻女出署。許夫人不令余車先行﹐自爲前驅﹐謂迎面倘遇敵兵﹐拚作一死﹐畱余身爲國家效力。友人胡硯孫觀察延﹐因亂回秦﹐所寓在黑芝麻胡同﹐僅派家人看守。當卽驅車暫寓胡宅。所見沿途避亂平民﹐萬人如蟻﹐均往西行﹐雅雀無聲﹐景象極爲淒慘。困處胡宅三日﹐一無所知﹐但聞洋員並無惡念﹐亟覓慶邸議和。偶思譯署總辦舒君文﹐在署資格最深﹐與總稅司赫徳頗有交誼﹐所居東四牌樓九條胡同﹐與余宅望衡相對﹐中僅隔於甬道﹐爰命僕向彼探問各方消息。維時敬尙書信﹑裕尙書徳﹑那侍郎桐均在彼處﹐若不知余之住址。聞余尙在京﹐均各欣然約余速往﹐會商要事。緣舒與赫徳已經浹洽數次﹐又得日兵駐宅保護﹐隱然成爲辦事機關。諸公述赫徳言﹐各公使尋覓慶邸甚急﹐意在出而議款﹐甚至邸宅探尋多次。不如據此聯銜具奏﹐請飭令慶邸回京議約﹐便宜行事﹐與各國公使浹洽。余謂此論良是。但各國指名請慶邸還京﹐萬一兩宮不諒﹐慶邸亦在嫌疑之地。不若據情奏請欽派親信大臣﹐會同慶邸來京開議﹐較爲妥善。僉謂爲然。由余擬就奏稿。時聖駕已抵山西大同﹐慶邸因病畱滯懷來行館。稿𨿽擬定﹐無人賫投。譯署舊友吏部郎朴君壽亦在坐﹐平時頗以白首馮唐爲感。余謂朴君曰「君欲建功立業﹐此其時矣。」盍冒險一行。眾亦慫恿之。朴遂允。由余另擬上慶邸公函﹐詳述原委﹐所具奏折﹐卽請慶邸專弁徑達行在﹐守候恩命。折中具銜者八人﹐昆中堂岡領銜﹐以次敍列。慶邸接見朴君後﹐卽將原折派弁馳遞大同行在。時兩宮正啟鑾幸太原﹐接到此折件﹐卽命慶邸迅速入京﹐並未另簡他人﹐但電催李文忠迅速到京會同辦理。第駕幸太原時﹐竟將慶邸眷屬全行攜去﹐亦可以測上意矣。此八月初三日事也。同日﹐並派會銜入奏之八人爲畱京辦事大臣﹐漢大臣僅餘一人﹐實爲慚幸。

初十日﹐慶邸入京﹐傳諭明日午後一時﹐同在北城廣化寺會面﹐並約赫徳同來﹐余與諸大臣均到。河山風景﹐舉目懸殊﹐不禁相對飲泣。款議須俟文忠蒞京始能著手。先商之赫徳﹐轉告各兵官﹐先行開放各城門﹐俾四鄕糧食﹑菜蔬照常入城﹐以維生計。並戒各國軍隊彊占民房﹐搶掠奸淫﹐以保人格。赫徳一一允諾。浹旬陰霾﹐已見一綫曙光。此會誠大有造於商民也。赫徳謂城內有外兵駐紮﹐可保無虞。附畿各州縣鎭市﹐聞尙有議和團勾串土匪﹑潰兵﹐肆行殺掠外人﹐嘖有煩言。此事中國地方官應負責任。倘外兵出而剿洗﹐玉石俱焚﹐所傷實多。慶邸謂余曰「爾可行知順屬各州縣﹐一律設防自衛。」幾忘卻余已卸京兆任。余謂現任府尹王君培佑﹐不知逃匿何處。大﹑宛兩縣消息﹐亦復寂然﹐容卽托人探訪。慶邸莞爾曰「我以爲爾尙是順天府。但𨿽卸任﹐此事總得幫忙。」余唯唯。邸又囑將此次會晤情形﹐詳細擬稿﹐卽日六百里馳奏。昆相起而言曰「徐中堂桐以身殉國﹐從容就義﹐擬請附奏請卹。」慶邸勃然變色曰「徐相已死﹐可惜太晚了。倘早死數日﹐何至有徐小云尙書論斬之事。」因言十七日早間﹐徐尙書諸人已拿交軍署。軍機入見﹐傳旨片交刑部﹐卽行正法。榮相碰頭吁懇﹐謂外邊消息甚緊﹐京師岌岌可危﹐不宜駢戮大臣。卽令有罪﹐亦須審訊明確。況本日系文宗顯皇帝忌辰﹐例應停刑﹐可暫交刑部獄中﹐訊明再辦。上不允﹐而徐侍郎承煜已承命監斬。文忠退出殿外﹐與我相遇﹐卽曰「今日又殺小云﹐駭人聽聞。此人必須保全﹐他日議和亦得一臂助﹐擬與君再行請起﹐代爲乞恩。」又曰「此數日間﹐吾二人亦犯嫌疑﹐恐難動聽。不如邀同蔭軒﹑文山四人請起﹐力量較大。君在此少候﹐我立約彼等卽來。」先商文山﹐謂與小云𨿽無深交﹐亦無意見﹐可以同往。迨約蔭軒﹐渠冷笑謂文忠曰「君尙欲假作好人﹖我看此等漢姦﹐舉朝皆是﹐能多殺幾个﹐才消吾气。吾子奉命監斬﹐不能代乞請。」文忠廢然而返﹐曰「事不諧矣。冥冥之中﹐負此良友﹐柰何﹗柰何﹗」此七月十七日事。小云諸人之命﹐實斷送於此人之手。假使小云尙在﹐今日議事﹐多一解事之人﹐豈不甚善。渠死事遺折﹐我不能代奏。慶邸談次﹐意極憤。余等聞之﹐均各憮然。此爲全權入京第一次會晤洋員﹐商辦和議之肇端﹐余故詳爲之記。

拳民𨿽恣睢暴戾﹐尋仇擅殺﹐然亦尙知敬重長官。余署京兆尹時﹐各城門﹑鬧市均設神壇﹐𨿽親貴大臣經過﹐喝令下輿行禮﹐不敢不遵也。獨余車過時﹐知爲順天府﹐謂系父母官﹐轉學西人舉一手爲禮。一日﹐余正在宅中與仲山尙書茗談﹐僕人來言﹐有大師兄求見。延之入﹐立於階下﹐持剛相名片一紙﹐謂現因會中人數太多﹐饔飧不給﹐所寓某寺與府中所設平糶局相近﹐擬借拔京米二十石備用。俟籌有錢米﹐卽行奉還。余尙遲徊﹐尙書謂﹐彼等亦君之子民耳﹐不如給之。當卽繕發諭帖﹐令其持向局中早該局委員浹洽﹐如數拔用。時天際濃云密布﹐大雨將至。該拳民仰天太息曰「我等亦系好百姓﹐倘上天早半月降雨﹐四野沾足﹐早已披蓑戴笠﹐從事力作﹐那有工夫來京作此勾當。」所謂「盜亦有道」也。翼日謁剛相﹐手出軍機處交片一紙﹐系交倉場拔米三百石備用﹐囑余就中劃還﹐余謂將來平糶事竣﹐於報銷冊中聲敍數語可耳﹐此時勿庸汲汲拔還也。

古語有之﹕「塞翁失馬﹐安知非福﹖」此言良信。當拳匪肇禍時﹐崇尙書禮時任步軍統領﹐責司地面﹐與右翼總兵載公瀾臭味差池。載公言之端邸﹐意欲惎之而未有間。適四恆歇業﹐兩宮召尙書維持市面﹐尙書諉之於余﹐上意頗不懌。端邸以有間可乘﹐遂謀去公。言旨開去步軍統領﹐以莊親王載勛補授。勛固諂事端邸惟謹﹐而迷信拳教者也。步軍統領又名九門提督﹐卽古之執金吾﹐管理京師地面﹐權勢重要﹐騶從尢極煊赫。公禦任之次日﹐以理藩院尙書入直﹐遇余於東華門﹐一同下車進內。尙書往昔入直﹐材官﹑箭手﹑左右侍從約數十人﹐每過九陌﹐軟塵飛揚十丈﹐朝野羣相艷羨。至是入內﹐侍者僅僕役二人﹐與余相似﹐意頗蕭索。顧謂余曰「今日太不成局面。」余謂京師拳民充斥﹐彈壓非易。提督一官﹐尢難稱職。公已輕輕擺脫﹐豈不甚善﹖尙書默然。厥後﹐載勛任事﹐一味縱容拳匪﹐殺人放火﹐靡日無之﹐卒造成蒙塵之禍。各國公使在京議約﹐懲辦罪魁﹐載勛首罹其殃﹐適爲尙書替人。猶憶洋兵入城時﹐以尙書曾任提督﹐禍幾不測。邸第爲東城之冠﹐已爲洋兵占據。原存四恆銀七十萬兩﹐無從索回﹐隻身寓西北城窮巷養屙。余曾往存問﹐尙書惟有太息。余曰「當日公若久任提督﹐則今日罪名恐不屬之載勛矣余方爲公賀﹐公何戚戚爲﹖」

慶邸入京後﹐各官民避難離京漸次來歸。大﹑宛兩縣由京西來謁。探知王京兆培佑尙在固安﹐函約來京﹐與餘同見慶邸。王君貿然曰「此時北京太不成局面﹐各國弁兵紛紛占據﹐幸得邸堂到京﹐請令各公使速將洋兵全數移紮城外﹐不得在城內居住。」慶邸無詞以對﹐旋卽送客。繼謂余曰「此人太不曉事﹐如何能作府尹﹗」卽日專折﹐請以余補授。疏入允準﹐並令隨同全權辦理議款。又旬日﹐李文忠抵京﹐余遂秉承兩全權襄辦和議。京師每屆冬令﹐貧民眾多﹐順天府向設粥廠﹐兼放棉衣。兵燹之後﹐庫帑無存﹐不得已﹐電寄山東袁慰亭中丞﹑上海盛杏蓀京卿﹐請各助棉衣褲五千套﹐卽日運京。一面商之日本軍官﹐索回祿米倉小米兩廒﹐分設粥廠十餘處。孑遺之民免受饑寒﹐私心稍慰。維時公約未定﹐俄使請另訂俄約﹐先行結束東三省要案。各使不謂然﹐日本公使爭之尢力。而俄政府不顧也﹐速電俄公使催促文忠辦理。文忠亦以爲可﹐速電行在﹐乞先允俄所請。𨿽兩全權列名會電﹐每於發電後﹐始知照慶邸。一日將夕﹐慶邸忽令材官促余到府說話。時洋兵分據地段﹐下午七鐘以後不能通行。翼辰往謁﹐邸以電奏閱看﹐並謂李中堂任意堅執﹐竟徇俄人之請﹐我可耽不起此項罪名。我擬奏劾之﹐爾可代削一稿。余沈思良久﹐笑謂邸曰「急脈似宜緩受。此項電奏到西安﹐必難邀允﹐不過仍飭令兩全權合並公約﹐和衷商辦。今貿然奏劾﹐兩宮必疑兩全權先不和衷。文忠𨿽系重臣﹐究是外臣﹐邸則皇室懿親。倘因全權不能和衷﹐生出枝節﹐貽誤議款﹐朝廷責邸必較責李相爲嚴。且目前正在用人之際﹐李相又爲中外安危所系。邸縱奏劾﹐試想兩宮能允許乎﹖旣不邀允﹐試問兩全權隨時與各使議約﹐相見之下﹐何以爲情。」邸云「然則如何﹖」余謂可將此案詳細曲折情形繕函密寄西安樞府備查。此間仍和衷辦理公約事宜。俄約一事﹐各國旣不允另案先結﹐行在亦斷不允許。於公義私情﹐庶幾兩全。事遂中止。李相亦微有所聞。辛丑三月﹐余奉簡河南布政使。李相告邸﹐議約需才﹐會電畱余﹐俟和議告成﹐再赴本任。五月﹐各國撤兵﹐交還駐兵地面。順天府爲日本軍官駐地﹐該軍官意頗畱戀﹐不肯卽時讓出。余故使其長官聞知﹐飭令交還。甫經接收﹐卽日移寓署中。督同兩縣查看屋宇﹐均尙完好。各房檔案文卷﹐一無所有。署外照墻﹐日官告示張貼層疊。體制攸關﹐爰飭兩縣以修理墻壁爲辭﹐漏夜洗刷淨盡。翼日﹐余出署﹐卽有原駐署中之日官帶領兵士以拜謁爲名﹐徑至署內﹐逐一查勘。繼見甬壁上彼等所出示諭均已除去﹐頗爲驚異。蓋彼不料余進署如是之速﹐辦理各事又如是之整肅也。旋奉修理蹕路工程之命﹐同被命者張都禦史百熙﹑桂侍郎春﹑景侍郎灃。從事匠作者又三月餘。時兩宮已由西安啟鑾﹐初擬由潼關北渡。繼攺道先至汴梁﹐俟萬壽後再行回京。慶邸忽奉電旨﹐速往開封祝釐。意恐各使尙有違言﹐須慶邸到汴面詢底細。邸意遲疑﹐囑余往商李相﹐代爲一決。時李相已移居私第﹐病莫能興。聞余來﹐延入臥屋相見。余謂﹕「慶邸現奉召入汴﹐人心頗爲驚皇。」李相謂﹕「兩宮召邸﹐大約不放心來京﹐慶邸不可不去。」余故謂現在中堂抱病﹐慶邸倘再離京﹐若大京師﹐何人主持﹐似多未便。公彊起曰「可告之慶邸﹐京中議約及譯署事﹐我任之﹔地方事﹐爾任之。慶邸可放心前去。總之﹐慶邸不去﹐兩宮不來。」言盡於此。余轉告慶邸﹐遂定期就道。詎啟行之日黎明﹐各官均在西車站齊集恭送。倏見楊蓮甫觀察神色倉皇﹐就餘言曰「昨夜外部侍郎徐進齋忽焉病逝。中堂三更嘔血盈碗﹐神智昏迷。邸堂將行﹐此後外交事何人承任﹖」少焉﹐慶邸到站﹐卽將侍郎病故﹑中堂嘔血升餘一一告知。慶邸頗驚詫。火車開行有定時﹐難以久畱﹐匆匆上車去。但囑我輩小心辦事而已。先是﹐李相宣言「陳筱石外放藩司﹐我不贊成。目今外交才少﹐此人應畱京大用。」余聞之﹐切切私慮﹐以汴藩夙稱優缺﹐京僚獲簡﹐不啻登仙。若攺京職﹐依然淸苦﹐詎窮命應如是耶。今進齋病故﹐外部侍郎一席﹐僉謂非余莫屬﹐姑且聽之。詎事有出意外者﹐武進某京卿﹐外交﹑財政均其所長﹐而尢醉心督撫。一聞進齋之耗﹐恐被特簡﹐特密電西安政府﹐謂那琴軒侍郎曾任斯職﹐必堪勝任。進齋遺折上﹐琴軒果奉簡矣。適蹕路工程將次竣工﹐命余赴汴藩新任﹐在中途迎鑾。未卽啟行﹐李相騎箕仙去﹐兩宮震悼。慶邸甫抵汴﹐卽命迅速回京。余聞邸將回﹐不能不在京稍候。又慮邸到京後﹐畱我襄辦俄約。未幾﹐又奉署理漕運總督之命﹐位列封圻﹐慶邸亦不便彊畱。爰卽南行﹐在河南宜溝驛迎鑾。兩宮召見﹐嘉勞有加﹐卽日眞除。送駕至直隸磁州﹐跪安後﹐折回汴梁。取道徐州﹐赴淮浦接篆任事。余遂爲外史矣。時辛丑年十二月事也。

辛丑和約﹐肇於庚子之亂﹐條款之酷﹐賠償之巨﹐爲亙古所未有。當時主款議者﹐幾爲眾矢之的。旁觀不諒﹐責備之嚴﹐誠不足怪。庸詎知當局之負詬忍尢﹐艱難應付﹐有非楮墨所能罄者。當庚子七月廿一日﹐兩宮西行﹐各國軍隊入京﹐慶邸隨扈﹐因病畱滯懷來縣。適奉全權之命﹐八月初十入京。合肥李文忠早經奉命來京議約。甫卸粵督任﹐權寓滬上﹐直至閏八月十八日始到京。先行傳見稅務司赫徳﹐徧拜各國公使。各國統兵大臣﹐尙未能接見也。此爲議和之始步﹐各公使與各軍官先行商酌條款。有此國以爲是﹐他國以爲非者﹐有各公使以爲然﹐而各軍官否認者。類如駐兵及防護使館﹐拓充守衛使館汛地﹐並營建炮臺﹑兵房等事﹐均由軍官主議者﹐各使不得干預。紛紛擾擾﹐三月有餘。迨議款粗有成局﹐各使遣員來告﹐並出示艸案﹐謂向各軍官苦口商酌﹐竭力爭執﹐始允如此定議。明知條款之酷虐﹐但中國鑄此大錯﹐亦實無可如何。現有一言奉告﹐將來條款送到﹐中國政府萬不可一字駁復。須知我等公使責任在重修舊好﹐各軍官則窮兵黷武﹐意在直搗西安。中國政府若允照款議﹐自奉旨之日起﹐戰事卽爲結束。各軍官但辦交地﹑退兵等事﹐軍費大宗﹐卽於此日截止。隨時再由中政府與各使妥商節目﹐徐圖補救大綱之所不及﹐豈非輕而易舉。若一時嫌條款酷烈﹐不允照辦﹐各軍官聞之﹐羣相起哄﹐誠恐兵事一起﹐動員令一發﹐爲害胡可勝言。比時各公使竭盡能力重訂議款﹐原有各條款自難刪去﹐不知又增出幾許條件。試問中國尙能領受乎﹖卽幸而仍照原款定議﹐但經此波折﹐不知又費幾許時日。卽以兵費一項而論﹐恐又加增數百萬以上。兩全權以各使所論各節﹐意在關切而非恫喝﹐爰卽密電行在備案。開議之日﹐先期由領袖日斯巴尼亞公使來照﹐謂該使館廨宇狹隘﹐坐位無多﹐來賓請以十人爲限﹐意極驕蹇。維時李文忠公病臥賢良寺寓所﹐不能蒞會。慶邸約余及那琴軒相國﹐並法﹑英﹑俄﹑徳﹑日五翻譯偕赴日館。各公使與參隨各員咸集。首由領銜日使將約文節略朗誦一過﹐面交慶邸。邸答以今日承各公使面交和約一件﹐容卽電奏西安行在﹐俟奉有電旨﹐卽行恭錄知照﹐隨將來件交余收存﹐辭各公使出。各使亦不遠送﹐意謂此乃中國求成也。慶邸謂余曰「端王等迷信拳匪﹐肇此大禍。今日會議席間令我難受。我爲國受辱﹐亦復何說。爾速將各使交來條約﹐送請中堂閱看。卽日會銜電奏行在﹐冀邀兪允。此事今日必須辦竣﹐電奏稿不必送我酌定﹔但於發電後抄稿送閱可耳。」辭甫畢﹐匆匆乘輿去。余回顧那相﹐詎知感受他項激刺﹐兼在使館中爲鑪火蒸薰﹐出館復經朔風撲面﹐寒熱大作﹐登時患病﹐不能偕往。余隻身往賢良寺﹐始知文忠病迄未逾﹐不能見客。當以此事緊要﹐詎能延誤﹖商之楊蓮府同年﹐先將條件呈文忠一閱﹐再行請示方略。蓮府笑謂余曰「中堂此時沈沈昏睡﹐約件集三寸許。詎能一一過目﹖不如由老憲臺代擬電奏稿﹐呈中堂閱定﹐卽行電發﹐較爲便捷。」余以事體重大﹐詎可擅便﹐蓮府復曰「軍機迅急﹐間不容髮。今日不辦﹐萬難推到明日。此稿憲臺不擬﹐試問何人敢擬﹖」余正躊躇如何下筆始能動兩宮之聽。文忠之四公子季髙世兄出謂余曰「家君昨日曾經說過﹐此次奏件須用重筆。」余笑答曰「如用重筆﹐只好請出宗廟社稷﹐方可壓倒一切。」爰卽本此意擬一電奏稿﹐交季髙送入臥內﹐請文忠閱定﹐卽刻電發。迨電訖﹐余抄稿持送慶邸閱看﹐時已午夜。化干戈爲玉帛﹐此其發端。至今思之﹐閱時已二十五年﹐情事猶如在目前也。

當和約電奏寄到西安﹐兩宮逐一閱視﹐以償款數目太巨﹔懲辦罪魁太重﹔徳使克林徳建碑京師﹐有關體制﹔防護使館﹐將六部﹑翰林院劃入界內﹐堂子祀天重地﹐亦須遷移﹐其他各款種種苛求﹐堅不允行。榮文忠公婉言力陳﹐以事機迫切﹐非俯允不能弭患。慈禧慍甚﹐謂請皇上斟酌﹐我不能管。次日﹐北京全權電催﹐以各使專俟準駁確信﹐以定師行進止。文忠復據以上陳。慈禧謂﹕「兩全權但知責難於君父﹐不肯向各使據情據理力與爭辯。我旣不管﹐皇上亦不管﹐由你們管去罷﹗」言畢﹐將電稿擲地。文忠皇恐萬狀﹐不敢再陳﹐惟有伏地碰頭。皇上徐曰「爾等亦勿庸著急﹐明日再說。」文忠回邸﹐私議視此情狀﹐明日上去亦無結果﹐惟時全權電信又到﹐情形迫切。文忠喟然嘆曰「此事責任在我﹐惟有淡中著筆﹐從權辦理﹐庶幾有濟。默視慈禧之意﹐未嘗不知非允不可。不過允之一字﹐難以當面說出。」越日入見﹐此事暫不提及。先將他事請旨訖﹐繼云「前日兩全權電奏之件﹐已閱數日﹐刻間又有電來催﹐前已面請聖旨﹐可否由奴才等下去酌擬一稿﹐呈請攺定﹐再行電發﹖」慈禧默然﹐繼而曰「如此亦好。」文忠退出﹐卽與樞府諸公查照來電之意﹐大致以宗廟社稷爲言﹐姑爲允準。擬具電旨﹐不敢再請起面呈﹐卽交內奏事處總監﹐呈請睿鑑。旋傳旨﹕「知道了。文忠得旨後﹐卽行電發﹐京中卽日接到。知照各國公使﹐和議遂由此定局。此系庚子十二月杪之事。迨辛丑十一月﹐余奉命迎鑾﹐在河南彰徳行在﹐獲見文忠﹐文忠爲余縷述之。並云「爾等在北京應付各公使﹐所處極難。我在西安於兩宮前委曲求全﹐得以了結此事﹐所處更難。今幸回鑾在途﹐河山如故。然一思去年縱拳諸公鑄此大錯﹐其肉豈足食乎﹖」

和約第二次開議﹐懲辦禍首。各公使訂期在英館齊集。該館屋宇軒敞﹐並不限定中政府預會人數。維時李文忠公病愈﹐與慶邸同入坐。隨往者仍那相與余及翻譯各員﹐與上次相埒。全權中坐﹐各使環坐。余與那相坐於全權之後﹐各使對我情誼較爲聯絡﹐禮貌亦較前次恭謹。英使首先發言﹐謂﹕「今日特議嚴辦禍首一條﹐有名單一紙在此。但某意此案罪魁﹐確系端王一人。若能將端王從嚴處置﹐其餘均可不論。不知全權之意如何﹖」慶邸謂﹕「端王系皇室懿親﹐萬難重辦。各國亦有議親議貴之條﹐此事斷不能行。我前日於私邸曾對諸君說過﹐諸君亦無他議﹐何以今日又復申此說﹖」英使笑曰「我亦知其辦不到也。」言次將單開各員名及所擬罪名﹐逐一朗誦﹐請中國照辦。單內人多﹐難以備錄。中如莊王載勛﹑右翼總兵英年﹑刑部尙書趙舒翹﹑山西巡撫毓賢﹐均請從重論﹐余以次遞減。全權告以莊王﹑毓賢誠有罪﹐總兵英年當時並無仇洋實權﹐不過聯銜出有告示﹐原難辭咎﹐但詎能正法﹖至重不過斬監候罪名。至趙尙書舒翹﹐僅隨剛相往近畿調查情形一次﹐所居地位亦無仇洋之舉﹐更無罪之可科。卽謂其不應附和剛相﹐革其任亦足蔽辜﹐詎可重論﹖各公使亦唯唯。文忠復謂﹕「前數日諸位所言罪魁﹐並無啟尙書秀﹑徐侍郎承煜在內﹐今日忽將二人加入﹐此是何意﹖」詞未畢﹐義公使起而言曰「某前日謁中堂於賢良寺﹐曾問徐侍郎爲人如何﹖中堂告余曰﹐此人不好。七月初三﹐監斬許侍郎景澄﹑袁太常昶﹐卽是他﹔十七監斬徐尙書用儀等﹐也是他﹔二十一日﹐兩宮西狩﹐逼令其父徐相國桐自盡者﹐又是他。此種人﹐中國不辦﹐各國只好代辦。」至啟秀之罪﹐日公使亦獲有憑據。文忠愕然曰「我不過隨便一句話﹐爾竟據爲實錄。」慶邸以他語亂之﹐義使始無詞。時已傍夕﹐各使謂﹐今日開議此案﹐未能議結﹐殊爲可惜。請先散會﹐明日再具照會。慶邸出館時﹐私謂余曰「看此情形﹐英年﹑趙舒翹或可減罪。」詎越日﹐各使聯銜照會送到﹐堅執如故﹐不能絲毫末減。而徳使復慫恿其統帥瓦徳西﹐以急下動員令相恫喝。厥後均如來照辦理﹐罰如其罪者固多﹐而含冤任咎﹑捨身報國者﹐不得謂無其人﹐只有委之劫數而已。

戊戌變政後﹐慈禧臨朝訓政。電召北洋大臣直隸總督榮文忠公入輔﹐命以大學士管理兵部事務﹐在軍機大臣上行走。所有近畿各軍統歸節制﹐責任優隆﹐仿佛惠邸之於咸豐朝﹐恭﹑醇兩邸之於同治朝。公以余爲兵部司員﹐素諳兵制﹐特派贊襄戎政一切事宜。余受知最深﹐誼應贊助。顧有不得不長慮卻顧者﹐竊以樞臣旣操用人之權﹐不宜更預徵伐之柄。地近則侵官﹐功髙則震主。𨿽云殊遇﹐實蹈危機。爰具呈謹辭特派差使﹐並請公具折力請收回節制各軍成命。呈中有句云「此日之責成旣重﹐他日之責備必嚴。九重之威福無常﹐四海之人心難饜」等語﹐其他則余忘之矣。文忠接呈後﹐卽謂余云「君所言於理甚正﹐愛我尢深﹐極可佩感。柰余昨奉命時﹐兩宮諄諄付托﹐不準固辭。並擬特賞佩遏必隆刀﹐以肅綱紀而懾羣慝。余已碰頭力辭。今若再行陳奏﹐復何說之辭。」上意謂近畿各軍﹐如宋慶毅軍﹐輩行最老﹔聶士成淮軍﹐勤於操練﹔董福祥甘軍﹐驍勇好鬥﹔袁世凱新建陸軍﹐專尙西操。各有所長﹐而均各不相下。非有人督率而鼓勵之﹐不足以集其長而收厥效。嗣復命名武衛軍﹐分爲五軍﹐聶士成前軍﹑董福祥後軍﹑宋慶左軍﹑袁世凱右軍﹐公自統中軍。訓練十年﹐庶幾緩急有備。余復密上一呈﹐略謂﹕宋慶﹑聶士成﹑董福祥均系百戰驍將﹔袁世凱兵事閱歷較淺﹐然意重西操﹐亦足於湘淮各軍暮气之後力求振作。該員等專以練兵爲責﹐固可日起有功。若中堂所處地位與彼等不同﹐晨參密勿﹐午理部務﹐夜見僚屬﹐■◆焉日不暇及﹐試問尙有何時得以細柳立營﹐都堂肄武﹖似不若中軍但立一最髙幕府﹐仿前代舊制﹐更番調各軍入衛。凡調京操練者﹐卽爲中軍。彼服其勞﹐我享其逸﹔彼分其任﹐我合其羣。相習相親﹐庶可收指臂之效。文忠初亦謂然。嗣以武職員弁多所干求﹐同事者又各利其用。董君福祥復薦其摯友張君俊充任翼長﹐而中軍遂立﹐日與各軍相周旋。文忠間數日一臨位﹐卒以事冗神疲﹐適形其苦。余偶一謁見﹐公輒云「悔不用爾條陳之言。」

文宗晚年﹐肅順用事﹐專權納賄﹐盈廷滿漢大臣﹐均仰鼻息。新城陳子鶴尙書尢諂事之。榮文忠之先徳﹐以總兵殉金田之難。公以羽林孤兒﹐服官工部。一日﹐內廷某殿角不戒於火﹐文忠適進內﹐隨同駐門侍衛﹑護軍等﹐搶先救護。文宗遙見一衣絳色袍官員﹐詢是何人。禦前大臣查明﹐以公名對。卽蒙召見﹐並詢家世。知三世爲國捐軀﹐嗟賞久之。未幾﹐戶部銀庫郎中缺出﹐由各部保送人員候簡﹐遂蒙朱筆圈出。爾時肅順任戶部尙書﹐與陳尙書均與文忠先徳有世交。肅順喜西洋金花鼻煙﹐京城苦乏佳品。尙書偵知文忠舊有此物﹐特向文忠太夫人面索。太夫人以系世交﹐兒輩亦望其噓拂﹐因盡數給之。尙書卽轉贈肅順﹐並以實告。肅順意未饜﹐復向文忠索取﹐瓶之罄矣﹐無以應付。肅順不悅﹐以爲厚於陳而薄於己。文忠無如何也。文忠好馬﹐廏有上駟一乘﹐特產也。肅順亦命人來索﹐公復拒之。綜此兩因﹐肅順大怒﹐假公事挑剔﹐甚至當面呵斥﹐禍幾不測。公請於太夫人曰「肅順以薄物細故﹐未遂所欲﹐嫉我如仇。此官不可做矣﹗」遂援籌餉例開銀庫優缺過班﹐以道員候選﹐閉門閒居以避之。未幾﹐八音遏密﹐肅順由熱河護送梓宮回京﹐內外臣工參奏﹐奉嚴旨論斬。行刑之日﹐文忠先赴菜市口候之。肅順下車仰天大罵﹐咆哮不休。狂悖如此﹐可想見當權時之气焰。公目睹其就刑﹐公憤私怨﹐一旦盡釋﹐特往酒市一醉。厥後陳尙書因肅順牽累﹐爲禦史奏參﹐查抄發遣﹐借寓三藐庵僧房。文忠往視﹐詎寺僧勢利﹐僅給破房一大間﹐四方風動。時已冬令﹐尙書猶著棉袍。謂文忠曰「肅順獲罪﹐與我何干。不料亦爲人陷害。往時至親密友不少﹐迄無人來看我。難得世兄雪裏送炭﹐感激之至。天气漸寒﹐身邊尙無皮衣﹐卽日須往新疆﹐川資全無所出﹐世兄能爲我一謀乎﹖」文忠慨允之。尙書所住房﹐以敝幃隔成內外間﹐尙書夫人在內嚶嚶而泣。文忠請見﹐夫人曰「我無顏面見世兄。我早知肅順凶狠﹐必賈大禍﹐力勸爾伯父不可與之交往。弗聽我言﹐至有今日。現在悔已無及﹐不特家產盡絕﹐尙要充軍萬里。」言訖淚隨聲下﹐文忠C16然不樂者數日。尙書後抵伊犁戍所﹐卒爲回匪戕害﹐論者惜之。文忠又謂﹐以相法言﹐肅順長身玉立﹐鳶肩火色﹐頭部上銳下丰﹐全系火形﹐五行火形最少﹐亦最貴。但忌聲嘶﹐肅順豺聲﹐是以不克善終。並謂滿司員後官一品某君﹐形貌與肅順相似云。

國家大政有二﹕曰行政﹐曰治兵。綜光緒一朝﹐榮文忠公實爲此中樞紐﹐文忠沒而國運亦淪夷。詩云「人之云亡﹐邦國殄瘁。」斯言豈不諒哉。穆宗崩逝﹐徳宗入承大統﹐聖躬僅四齡耳。文忠時以工部侍郎﹑步軍統領兼總管內務府大臣。內務府一差﹐權位與禦前大臣﹑軍機大臣三鼎峙。禦前班列最前﹐但尊而不要﹔軍機則權而要﹔內務府則親而要﹐武侯出師表所謂「宮中府中﹐俱爲一體」也。文忠負權略﹐敢於任事。當穆宗上賓時﹐夜漏三下﹐兩宮臨視﹐痛哭失聲。內務府諸臣均在殿前屏息伺候。少頃﹐慈禧語慈安曰「事已如此﹐哭亦無益。我們回去歇歇罷。」文忠跪奏﹐謂﹕「此間尙有宗社大事﹐須兩宮主持﹐萬不能回宮。請召軍機﹑禦前並近支親貴入見。」兩宮命文忠傳旨。適恭邸已到﹐貿然云「我要回避﹐不能上去。」不知其用意所在。樞臣文文忠祥扶病先至﹐寶文靖﹑沈文定桂芬﹑李文正鴻藻繼到﹔同入承旨﹐徳宗嗣立。醇邸聞之﹐驚懼失常度﹐昏撲倒地。懿旨令扶出﹐橫臥殿角﹐無人看顧也。登時淒皇慘狀﹐迨不如庶民家。禦前大臣夤夜迎徳宗入宮。恩詔﹑哀詔﹐例由軍機恭擬。文定到稍遲﹐由文文忠執筆擬旨﹐因病不能成章。文忠倉卒﹐忘避嫌疑﹐擅動樞筆。文定不悅﹐而無如何﹐思以他事陷之﹐文忠亦知之﹐防禦尢力﹐兩端遂成水火。文正與文定不相能﹐頗右文忠。黨禍之成﹐非一日矣。某月日黔撫出缺﹐樞廷請簡﹐面奉懿旨﹕著沈桂芬去。羣相驚詫﹐謂巡撫系二品官﹐沈桂芬現任兵部尙書﹐充軍機大臣﹐職列一品﹐宣力有年﹐不宜左遷邊地﹐此旨一出﹐中外震駭。朝廷體制﹐四方觀聽﹐均有關系﹐臣等不敢承旨。文靖與文定交最契。情形尢憤激。兩宮知難違廷論﹐乃命文定照舊當差﹐黔撫另行簡人。文定謝恩出﹐惶恐萬狀。私謂﹕「穴本無風﹐風何由入﹖」意殆疑文忠矣﹐然並無影響也。南中某侍郎素暱文定﹐與文忠亦締蘭交﹐往來甚數。文定囑侍郎﹐偵訪切實消息。侍郎遂詣文忠處種種偵視。文忠虛與委蛇。一日﹐侍郎忽造文忠所曰「沈經笙眞不是人﹐不特對不起朋友﹐其家庭中亦有不可道者。我已與彼絕交。聞彼惎君甚﹐因外簡黔撫事﹐謂出君謀﹐常思報復﹐不可不防。」文忠見其語气激昂﹐且醜詆文定至其先世﹐以爲厚我﹐遂不之疑﹐將實情詳細述之。侍郎據以告文定。從此結怨愈深。

會京師大旱﹐謠言疊起﹐謂某縣某村鎭邪教起事﹐勾結山東﹑河南教匪﹐克期入京。九門徧張揭帖。貝子奕謨據以面奏。兩宮召見醇邸﹐詢問弭患方略。醇邸因徳宗嗣服﹐開去一切差使﹐閒居日久﹐靜極思動。奏請電調北洋淮軍駐紮京師﹐歸其調遣﹐以備不虞。文忠爲步軍統領﹐方在假中﹐醇邸所陳方略﹐一切不得知也。以訛言孔多﹐力疾銷假﹐出任彈壓。兩宮召見﹐謂京師人心不靖﹐浮言四起﹐誠恐匪徒生心﹐擬調北洋淮軍入衛。文忠力陳不可﹐略謂京師爲輦轂之地﹐旗﹑漢﹑回﹑教五方雜處﹐易播流言。臣職司地面﹐近畿左右﹐均設偵探。如果匪徒滋事﹐詎能一無所知﹖倘以訛言爲實據﹐遽行調兵入衛﹐迹涉張皇﹐務求出以鎭定。事遂寢。醇邸聞之怒甚。文忠後知前議出自醇邸﹐亟詣邸第﹐婉陳一切。而醇邸竟以閉門羹待之﹐交誼幾至不終。內務府大臣一缺﹐亦遂辭退。文定知有隙可乘﹐商之文靖﹐先授意南城外禦史條陳政治﹐謂京師各部院大臣兼差太多﹐日不暇給﹐本欲藉資幹濟﹐轉致貽誤要公。請嗣後各大臣勤愼趨公﹐不得多兼差使。越日﹐文靖趨朝﹐首先奏言寶與榮祿兼差甚多﹐難以兼顧。擬請開去寶國史館總裁﹑榮祿工部尙書差缺。時慈禧病未視朝﹐慈安允之。時論謂國史館與工部尙書一差一缺﹐繁簡攸殊﹐詎能一例﹖文靖遽以朦奏﹐意別有在。然文定意猶未饜﹐復摭拾文忠承辦廟工﹐裝金艸率﹐與崇文門旗軍刁難舉子等事﹐嗾令言官奏劾﹐交部察議。照例咎止失察﹐僅能科以罰俸﹐加重亦僅降級畱任﹐公罪準其抵銷。所司擬稿呈堂﹐文定不謂然。商之滿尙書廣君壽﹐擬一堂稿繕奏﹐實降二級調用。文忠遂以提督降爲副將﹐三載閉門。未幾﹐文定病逝。醇邸篤念舊交﹐欲奏請起用。文忠笑卻之。適徳宗春秋已富﹐試習騎射﹐醇邸備有上駟八乘﹐作爲文忠報效。奉旨賞收﹐加恩開復處分﹐旋補授京旗都統﹐大用。又爲樞臣禮親王世鐸等所裁抑﹐外任西安將軍。甲午萬壽慶典﹐特令來京祝嘏。維時中日戰起﹐京師震動﹐居民紛紛遷徒﹐流言遂多。步軍統領福相國錕病不治事﹐人心皇皇。恭邸重領樞廷﹐揚言於眾﹐謂﹕「九門提督非借重仲華不可。」公謂提督一差﹐十年前曾任過﹐方今國家多難﹐本不敢辭。但昔爲寶﹑沈媒蘗朦奏﹐先開去工部尙書。今如以尙書兼差﹐始能承命。否則﹐願回西安本任。邇時無尙書缺出﹐不得已奏請以步軍統領兼總理各國事務大臣。翼年乙未﹐遂任兵部尙書。丙申四月﹐以協辦大學士馳往天津查辦事件﹐兼閱小站﹑蘆臺軍隊。凡袁世凱新建陸軍﹑聶士成淮軍﹐均歸節制﹐戊戌新政之前文忠奉命以大學士署直督兼北洋大臣。

八月﹐慈禧訓政﹐召文忠入輔﹐兼督武衛五軍﹐宋提督慶豫毅軍﹑董提督福祥甘軍﹐亦歸節制。督練甫年餘﹐庚子拳教啟釁﹐翠華西幸。文忠初命議款﹐繼命赴秦﹐仍直軍機。和約簽字﹐固由兩全權因應咸宜﹐而文忠造膝密陳﹐委曲求全﹐厥功尢偉﹐外廷不得而知也。回鑾後﹐奏設政務處﹐百廢待舉。不幸鞠躬盡瘁﹐希蹤武鄕。竊嘗論之﹕甲戌徳宗入承大統﹐倉卒之際﹐文忠實預其謀。己亥大阿哥幾幹大位﹐危疑之際﹐文忠能寢其議。綜計一身仕止存歿﹐實與光緒一朝相終始。文忠逝後不數年﹐兩宮龍馭上升﹐國體亦遂攺革。白髮老臣﹐荒江臥病﹐追維昔款﹐不知涕之從何出云。再以上所言﹐半系親聞之文忠者﹐不敢一字假托也。

榮文忠公精柳莊術。光緒丙申五月﹐余隨公赴天津查辦事件。公謂余﹐五年內必邀大用﹐時尙未補主事缺也。迨庚子升京兆尹﹐辛丑持節淮浦﹐適符五年之數。嘉定廖仲山尙書﹐余婭兄也。丁酉七月由倉場侍郎升任左都禦史兼總理各國事務行走﹐與公同署辦事。一日﹐公忽謂余曰「昨見仲山額上紫气透頂﹐相書主外簡封疆﹐內升淸要。晝日三接﹐恩遇優隆。然其驛馬並未發動﹐或者入直軍機。不出數日﹐定有分曉。」甫及五日﹐尙書果奉命在軍機大臣上行走。公與許筠庵師應騤﹐奉派密雲查辦事件。奏調余及恩君良﹐筠師奏調刑部司員左君紹佐﹑陳君昭常爲隨帶司員。治事之暇﹐公謂﹕「左君性情正直﹐遇事不肯遷就人﹐人亦不樂就之﹐與侍卿一官最宜﹐必任監司。」謂陳君相貌丰腴﹐將來可望大用﹐財運尢佳。余謂﹕「駿叔何如﹖」公曰「駿叔才气開朗﹐滿洲人員中亦少見。論其作爲﹐𨿽那桐﹑端方亦不過如是。惟紫須黃目﹐與相不稱﹐將來命運﹐究不及那﹑端」等。後恩君洊升副都統。庚子之變﹐賫志以沒。又本司同事某君已記名一等﹐以道府用﹐僉謂指日必邀特簡。公謂此級人面部下半瘦削﹐且左偏﹐相法最忌。能保首領﹐已屬萬幸﹐且運行已終﹐講不到外任之事。未幾﹐值庚子之變﹐其父某侍郎擬殉國難﹐正猶豫徘徊間﹐某君叱之曰「不死何待﹗」急推其父入井中。鄰人深惡之。後洋兵入京者﹐駐侍郎宅內﹐知其不孝﹐竟遭槍斃。公有先見之明﹐歷歷不爽又如此。

國朝官制﹐軍機處爲最要﹐始設置於雍正朝﹐歷五世至咸豐。爾時天子當陽﹐乾綱獨斷。任是差者不過秉承意旨﹐撰擬詔諭﹐靖共夙夜﹐卽爲盡職。文宗末造﹐洪楊倡亂﹐糜爛至十六行省。每遇疆吏奏報及統兵將帥六百里加緊奏牘紛至沓來﹐日不暇及。文宗每日召見樞臣﹐詢問方略。僉云「敬候皇上訓示﹐不敢妄參一議。」聞某中堂年已衰邁﹐造膝時久﹐俯伏靑蒲﹐竟至鼾聲大起。文宗聞之太息﹐但令內侍扶出﹐不忍加以責備。卒由上當機立斷﹐某事如何處分﹐某股賊匪責成某大臣剿辦﹔某疆吏有意推諉﹐力加申飭﹔某將領剿匪出力﹐破格獎勵。一一處分訖﹐樞臣承旨而出。當時聖躬憂勞如是。厥後兩宮垂簾﹐親賢夾輔﹐一國三公﹐事權不無下移。各有聲援﹐黨禍遂因之而起。同治末年﹐穆宗親政未久﹐龍馭上賓。徳宗衝幼﹐仍請兩宮垂簾。比時恭邸領班﹐長白文文忠﹑寶文靖﹑吳江沈文定﹑髙陽李文正﹐均一時賢輔。第和而不同﹐𨿽爲美政﹐卒至羣而有黨﹐未克協恭。文忠多病﹐文靖但持大端。當時推吳江主筆﹐髙陽不肯附和。吳江勢孤﹐急召門人湘撫仁和王文勤相助。仁和賦性圓融﹐不敢爲左右袒。吳江病逝﹐髙陽柄政﹐意在延納淸流﹐以樹羽翼。南皮張香濤閣學﹑丰潤張幼樵侍講﹑宗室寶竹坡學士﹑瑞安黃氵敕蘭侍讀均以淸流自居﹐慕東漢士風﹐輒以平章國故﹐摩厲羣僚爲己任。文正一一延攬。假借講官之力﹐排斥異己﹐仁和竟不安其位而去。當時淸流橫甚﹐文正亦爲所挾持﹐聲望頓爲之減。法越事起﹐朝野僉責樞府處置失宜。甲申三月﹐適奉嚴旨﹐樞廷五大臣全行退黜﹐降罰有差﹐北屋爲之一空。誠百餘年來未有之事。另簡禮親王世鐸﹑閻丹初﹑額小山兩相國﹑張子靑尙書﹑孫萊山侍郎同直軍機。諸臣均不諳內廷規制。越日﹐復命前充軍機處領班章京仁和許星叔侍郎入直。時內政淸明﹐八方無事﹐饒有太平气象。然借海軍爲名﹐營建園居﹐糜款至數千萬﹐亦樞臣將順之過也。

朝鮮事起﹐中日失和﹐時則許尙書已物故﹐閻﹑張﹑額﹑孫諸大臣先後退出。甲午冬﹐仍起用恭邸曁髙陽李文正﹑常熟翁文恭兩相國。丁酉﹐髙陽病歿。戊戌春﹐賢王薨逝﹐常熟被逐﹐朝局又爲一變。八月訓政﹐特召直督榮文忠公入京柄政﹐並統武衛五軍。庚子民教啟釁﹐兩宮蒙塵﹐卒能鐘ね無恙﹐法駕回京﹐固由兩全權因應咸宜﹐而文忠造膝密陳﹐默回天聽﹐其功爲尢巨。蓋樞府得其人則治﹐不得其人則亂。此中機括﹐間不容髮。迨文忠病逝﹐繼任非賢﹐爭權納賄﹐伐異黨同。不及十年﹐大盜竊國﹐陽借共和之名﹐暗窺神器。國旣不存﹐而軍機處三字﹐亦遂無人過問矣。

從來報施之說﹐儒者不廢。無心求報﹐其報愈神。前在蜀幕中談及文誠在籍治鄕兵辦賊﹑毀家紓難事。公慨然曰「昔年袍澤效命疆場者﹐不下數千人。久思奏請優卹﹐立祠饗祀﹐曾倩王壬秋孝廉代擬一稿﹐不合奏疏體裁﹐擱置未用。忽忽又數年。久竊髙位﹐無以慰死者於地下﹐言之心怛。爾時公並未命余削稿﹐卽余亦無心見好於死綏諸君子也。」第年少好事﹐特就公所述大槪情形﹐率成一疏呈閱。公謂中後段文義悱惻纏綿﹐微嫌前段敍事尙與當時事實未能符合﹐因略加攺竄。並將唐中丞炯前在川所帶援黔各軍陣亡將士﹐一並敍入。另行淸稿交繕折處繕發。由擬稿至封發﹐時甫三日。折弁回﹐已奉旨﹕準於死事地方建祠。昔日黃沙白骨悉化靑燐﹐誠宇宙間至慘之事。至是而春秋享祀﹐獲以升俎豆而薦馨香﹐公心爲之大慰。繼余辭公北上﹐適經某逆旅﹐夜中夢至一官廨﹐堂上設公案﹐中虛一位﹐余旁坐﹐案左右陳列各名冊﹐髙可盈尺。堂下武裝軍士累累﹐羣向余叩首訖﹐歡欣鼓舞而去。醒後語計偕馬君柘村。馬君曰「君殆積有大功徳﹐故得此夢兆﹐今科必中無疑。到京應試﹐首場第一日﹐夜三鼓﹐接到題紙﹐首題爲「子張問行」﹐全章節目層出﹐頭緒紛煩﹐略一構思﹐竟無從著手。自維久慣落第﹐恐又虛此一行矣。姑假寐﹐忽夢中有人告曰「速起。」天甫明﹐正拈毫屬稿﹐第覺筆尖飛動﹐不假思索﹐汩汩其來﹐三藝一气呵成。冥冥之中﹐殆有神助。二﹑三場亦如之。榜發果獲售。後二十六年餘升授川督﹐請假回籍省墓。戊申元日敬謁文誠公祠﹐昭忠祠卽在其右。入祠虔拜﹐不覺百感交集。時唐鄂生中丞丈致仕家居﹐約余於文誠祠相見。余述玆事始末﹐中丞亦爲嗟嘆不已云。

余與嘉定廖尙書壽恆﹐先後隨任黔中﹐同爲泰和周氏婿。嗣締姻錢塘許氏﹐又系尙書作伐。許夫人爲尙書夫人之胞妹﹐重重姻婭﹐交誼彌惇。尙書由翰林洊升卿貳﹐揚歷徧六曹。第宅東華門外﹐東偏有餘屋數楹﹐約餘同居。地近觚稜﹐遠隔南城十餘里﹐可謝絕一切酒食徵逐。散衙之暇﹐得以半日讀書﹐尙書之賜也。以文字受主知﹐凡春秋二試曁殿廷考試讀卷﹑閱卷各差﹐無役不從。第尙書不專以文學擅長﹐尢能洞達政術﹐力持大體。丁文誠前官蜀中﹐攺訂鹺章﹐剔除中飽﹐百餘萬盡數歸之公家。姦商不便﹐屢嗾言官條列細故﹐冀翻舊案。適蜀中另有他事﹐上煩聖慮。甲午夏﹐命尙書與滿洲某尙書馳驛查辦。溯川鹽攺章之初﹐文誠但持大綱﹐其間卹商便民﹐酌盈劑虛一應事宜﹐均前四川建昌道升任滇撫唐中丞炯力主其事。中丞先徳湖北布政使威恪公樹義﹐與某尙書父某巡撫同官鄂省。維時武昌不靖﹐滇督吳文節公移節湖廣﹐奉命督師﹐檄威恪另領偏師殺賊。時兵餉未集﹐應展師期。某巡撫惎文節﹐兼嫉威恪﹐連檄催戰。文節憤甚﹐徑往黃州授命﹐威恪亦殉節京口﹐軍勢爲之一挫。曾文正公爲文節弟子﹐騰章上訴﹐並陳某巡撫種種陷害狀。嚴旨責問。某巡撫畏罪自裁。此咸豐初年事。不圖某尙書今日乃積矢於中丞﹐檢查舊案﹐吹毛索瘢﹐全案几爲翻覆。尙書力持不可﹐謂此案如鐵鑄成﹐久經風雨﹐迄不動搖﹐後之人惟須率由舊章。公家已收無窮之利﹐卽有一二承辦之員奉行不善﹐但當補偏救獘﹐濟法之窮﹐而不可首先壞法。議遂寢。𨿽觸滿尙書之怒﹐不顧也。尙書官譯署久﹐一領京倉﹐旋升臺憲﹐遂擢禮部尙書。甲午中日一役以後﹐政府意見不無差池。常熟逐去海鹽﹐特保尙書入樞襄助爲理。剛相惎之。戊戌夏﹐常熟被逐﹐尙書勢遂孤。時仁和在政府﹐與尙書情誼甚篤﹐而旨趣不同﹐每語人曰「吾黨中人﹐仲山火气太重。可想見正色立朝之槪矣。」變政事起﹐榮文忠公入領樞垣﹐一意扶持善類﹐尙書安於位者年餘。迨文忠有事東陵﹐剛相遂以他事中之。樞﹑譯兩差﹐先後開去。庚子中外肇釁﹐董軍與拳匪大逞淫威﹐東半城尢甚。徐相國桐﹑孫文正家鼐第宅﹐悉遭搶掠。余適任京尹﹐移居府署﹐第與尙書同居十二年﹐豈可不顧而去﹐遂約尙書暫時同寓署內﹐以避凶鋒。三忠授命﹐謠傳尙書亦有嫌疑﹐幾遭不測。兩宮西幸﹐尙書避亂昌平。兩全權入京議約﹐余再爲府尹。爰派弁持護照﹐迎尙書來都﹐相見憮然。扁舟南下﹐獲遂蒓鱸之願﹐亦云幸已。年華荏苒﹐尙書久騎箕尾﹐余亦衰病侵尋。刻以公子君時避兵來滬﹐棖觸餘懷﹐昔夢前塵﹐歷歷在目。不覺其詞之蕪而感之深也。

嘗讀《論語》﹐於令尹子文之忠﹑陳文子之淸﹐低徊往復﹐不能置之於懷。求諸近世﹐於吾鄕丁文誠公﹐如或遇之。公起鄕兵﹐毀家紓難﹐厥後率師勤王﹐褒獎之詔凡六下﹐懲辦私出內監安得海﹐中外震驚﹐勛名尢爲赫赫。侯家林﹑賈莊兩次合龍﹐省費以數百萬計﹐均東撫任中事。督蜀時奏攺鹽法﹐剔除中飽﹐百餘萬悉數歸公。𨿽姦商勾結言官﹐騰章奏劾﹐謠諑繁興﹔至欽派大員查辦﹐初革職畱任﹐繼以三品頂戴署任﹐繼以四品頂戴署任﹐卒賴朝廷鑑公無他﹐始終倚畀﹐績用有成﹐可謂忠矣。以上數大端﹐彰彰在人耳目﹐勿庸敍。至公之淸﹐有非他人所能及﹐亦非他人所及知者。余謁公於蜀中。蜀爲天府﹐地大物博﹐總督名位煊赫﹐宜其取精用宏矣。詎知公一淸如水﹐夔關每歲例解公費一萬二千兩﹐川鹽局籌定每年公費三萬兩﹐均一介不取。所入者僅恃養廉一項。官𨿽制府﹐每年止養廉一萬三千兩﹐不及江蘇﹑河南巡撫養廉之數﹐自奉部章減成發給﹐實計所得僅一萬一千兩。藩司按月分解不足千兩﹐一切幕僚薪工﹐均取給於斯。加以公自奉甚儉﹐待人甚厚﹐親戚故舊所識窮乏﹐希冀恩澤者不計若而人。公日在窘鄕﹐曾備衣篋一﹐用印文封固。每值缺乏﹐命材官賫入質庫﹐質銀二百金濟急。俟廉銀收到﹐卽行取贖。曾見廚役向公索帳﹐出言不遜。公忿甚﹐欲驅遣之﹐而又無錢淸還舊欠。正擬持衣箱付質庫﹐適成綿道王蓮塘觀察源來見﹐審公气色攺常﹐徐謂曰「公何憂之深也﹖」公謂﹕「實不相瞞﹐刻與廚役淘气。藩司本月廉俸尙未送來﹐我又不便函催﹐是以窘耳。」觀察回署函知藩司﹐立將廉銀送到﹐乃得解此糾結。合署幕僚佩公淸風亮節﹐均能惇品﹐各自刻苦。每值年節及公誕辰﹐羣相趨賀﹐至不能備官衣﹐但以雙靴一帽﹐支應典禮而已。公自奉每食四簋﹐而賓﹑祭獨丰。平生嗜好與和嶠適相反﹐身後一棺﹐蕭然幾不能自給。嗚呼﹗晚近以來﹐沽淸名以欺世者多矣。實勵淸節如公者﹐吾未之見也。乃嘆公之忠不可及﹐公之淸尢不可及。

仁和許恭愼公﹐武林望族﹐科第傳家﹐一時鄕裏有「五鳳齊飛入翰林」之譽。公以壬戌進士殿試﹐髙列二甲第二名﹐例用庶常﹐時充軍機章京。南天烽火﹐飛書羽檄。沿江各將帥一切進止徵調﹐均取決於中樞。公仰承旨意﹐俯籌方略。邸樞各堂﹐倚爲左右手。公亦感激馳驅﹐𨿽列上第﹐仍呈請歸中書本班兼軍機處行走。仲父文恪公以公不入玉堂爲憾﹐公弗顧也。甲子五月﹐簡放福建鄕試副考官﹐時八閩未靖﹐疆臣疏請暫停考試。繼而兵事粗定﹐仍請如期舉行。得旨﹕正考官仍著原派之員去﹐副考官另簡他員。而公畱京不遣。翼日入直﹐恭邸一見卽道歉曰「昨福建副考易人﹐慚無以對君。只因江南軍事得手﹐金陵省城卽日可望克復﹐論功行賞﹐樞府必有許多應辦之事﹐非君莫屬。故特奏畱君襄贊一切﹔典試學差﹐下科再行倚重。」公無如何也。未幾﹐南京克復﹐捷音到日﹐時已過午。公與直班王大臣均未敢直﹐遙見外奏事處司員﹐手捧雞毛檄文﹐由景運門入乾淸門﹐面交內奏事處宮監﹐恭呈禦覽。公等從旁窺看﹐系八百里加緊公文一件﹐綴以夾板﹐大書「克復南京省城」六字。露布風馳﹐萬民稱慶。公自謂任差南北兩屋垂三十年﹐每日在憂勤惕歷中﹔所稱心適意者﹐只此「克復南京省城」六字耳。惟時樞臣恭候召見。公急問恭邸曰「此番召見﹐皇太后﹑皇上必詢問金陵省城共若干門﹐何門瀕江﹐何門倚山﹐曁東﹑南﹑西﹑北各方向。似須先有預備﹐免使臨臨時張皇。」邸云「我未到過南京﹐一切茫然。上如問及﹐憑何以對﹖」意頗焦灼。公袖出一書曰「此乃髙宗南巡盛典第幾卷﹐詳繪金陵省城地圖。曾中堂攻取金陵已非一日﹐何處駐兵﹐何處挖濠﹐何門包圍﹐何門進取﹐屢次奏報﹐曾經敍明。某均於此圖中拈有紅簽﹐並列小注﹐閱之一目了然。請攜帶手旁﹐以備顧問。」恭邸大悅。迨召見趨出﹐對公一揖曰「今日召見﹐全仗君先有預備。敏練之才非某等所及。」指樞垣中坐謂公曰「將來此坐定屬君矣。」旣而果然。此系公親告餘者﹐遂筆諸書。

丙戌正月﹐余由伯兄城縣署北上應試﹐道出光化﹐與馬孝廉柘村偕行。馬君爲伯兄乙酉湖北鄕試分房所得士也。行經河南滎澤口渡河。南省公車紛紛競渡﹐車多船少。由辰至午﹐竟難擊楫中流﹐勢須頭批船隻運達彼岸﹐回空船到﹐方可成行。維時朔風肆虐﹐塵沙撲面﹐重裘幾不能支。遙望渡旁﹐數十武有一小村落﹐驅車往詢﹐知爲邵家莊﹐同居一姓﹐爲康節先生後裔。當令僕夫暫將軍騾卸下﹐以惜馬力。余與馬君坐於車箱避風候船。莊內一老翁憫余等勞苦﹐特約至宅內烘秫稭火﹐並以小米粥相餉﹐意極可感。左屋設一藥肆﹐司事者另一翁﹐工柳莊術﹐顧謂余曰「君等上京求名﹐不辭辛苦。觀君額角滿現黃气﹐此番到京﹐定卜髙中。異日名位﹐不可限量﹐可爲預賀。」詢柘村能聯捷否﹐笑而不答。自維潦倒風塵﹐匆忙十載。此來河幹待渡﹐徘徊渡口﹐但有憔悴可憐之狀﹐敢詡鳶肩火色﹐希冀賓王﹖聞翁所言﹐亦姑聽之。少頃﹐輿人來告﹐黃河中流泊有一船﹐當辭邵翁﹐立卽驅車喚渡。日已向夕﹐匆匆上船﹐但聞河冰東下﹐打船有聲。仰視半輪殘月﹐掩映天際。迨登北岸﹐夜漏已交亥矣。舟中以梅村「一鞭夜渡黃河宿」詩句爲題﹐與柘村各賦試帖詩一首。禮闈榜發﹐果然獲售。馬君暫時鎩羽﹐均如所言。後十八年來撫中州﹐馳往河上查工﹐道出滎澤口﹐爲昔日停驂同渡之地。邵翁之子來見﹐詢其父﹐已委化多年﹔藥肆善相之某翁﹐早經他適﹐若存若沒無從問訊。棖觸前塵昔夢﹐不覺感慨系之。俯仰之間﹐如同隔世矣。爰於工次爲邵翁之子位置一事﹐藉資飠粥。大河南北﹐一時傳爲佳話。今忽忽又二十年矣﹐拈筆述此﹐不盡憮然。

寧鄕劉忠誠公坤一﹐以軍功起家﹐歷任封疆垂三十年﹐惠政甚多。庚子拳匪之變﹐公適任兩江總督﹐倡議與滬上各國領事﹐互簽保護東南長江一帶之約。不動聲色措天下於磬石之安﹐其功尢偉。而虛懷雅量﹐尢有不可及者。余與公素無一面之緣。辛丑冬﹐奉命督漕﹐甫抵徐州﹐公偵知﹐卽由南京來電﹐謂脾弱多病﹐兩江地大事煩﹐實難勝任。徒以時艱恩重﹐未敢懇辭。江南地方自揣可照料﹐江北地面遼闊﹐界鄰數省﹐伏莽最多﹐實難遙制。特請余迅速到任﹐督率鎭道府縣嚴辦冬防﹐以懾賊膽而鎭人心。如鎭道有不率教者﹐盡可先行會銜奏參。緣同官一方﹐均有地方之責﹐切勿稍存畛域。一面嚴札鎭道﹐所有江北一切剿匪﹑治河方略﹐就近請示漕帥辦理﹐不必遠道請示﹐輾轉需時﹐徒滋貽誤。公如此推誠相與﹐匪特鎭道服從維謹﹐卽余亦不敢以客卿自居。蒞任一年﹐盜戢民和﹐爲淮上積年所未有。未幾﹐而公在江督任內病故﹐余亦調任中州。回憶同舟共濟之雅﹐詎可復得。而繼任者﹐遂難乎其人矣。

庚子京師拳匪之亂﹐正陽門城樓化爲灰燼。辛丑兩宮回鑾有期﹐余奉命承修蹕路工程。以規制崇閎﹐須向外洋采辦木料﹐一時不能興工。不得已令廠商先搭席棚﹐繚以五色綢綾﹐一切如門樓之式﹐以備駕到時藉壯觀瞻﹐然費帑已數萬金。余旋外任﹐此項工程無人過問。漕督歲支養廉約九千五百兩﹐公費亦有萬兩。余素崇節儉﹐不尙奢靡。當節省歲入一萬兩﹐作爲報效重修正陽門城樓之需﹐以爲各疆吏倡。計全國二十一行省﹐大省報效二萬﹐小省報效一萬﹐可湊集數十萬﹐保難克日興修。詎皆置若罔聞。遲之又久﹐某督入覲﹐面奉懿旨﹐謂門樓爲中外觀瞻所系﹐急須修建。漕督曾報效銀一萬兩﹐各省督撫受恩深重﹐而竟置之不理﹐不知是何居心。太息久之。某督承旨後﹐始行電商各省﹐多方湊集﹐得銀三十餘萬兩﹐克期興工。經歲而工告竣﹐都城百雉頓復舊觀。惟查各省所籌之項﹐均系提用正款﹐並求一解私囊而不可得。南省某督素負盛名﹐至謂如此巨款﹐可惜徒事工作﹐何不移作興學之用﹐較有實際。寧知學堂之害﹐於今爲烈。試問今日革命巨子﹐何一非學生造成﹖棄禮蔑義﹐無父無君﹐恐非某督九京之下所能預料者耳。

米糧私運出洋﹐爲江南一大漏卮。余官京朝時已有所聞。抵漕督任後﹐凡僚友至維揚來謁者﹐昌言不諱。姦商勾串官吏﹐通同作獘。由某人過手﹐由某口出洋。舳艫銜接﹐一季運出米石難以數計。而揚州守令陰主持之﹐以致不能窮詰。余派員馳往﹐密爲偵察﹐獲有實據。漕督有管轄淮揚地方之責﹐原可直接參辦﹐第江督劉忠誠待我厚﹐諄諄以江北諸事相委托﹐知而不知﹐公義私交﹐均有未協﹐況此事應由彼主持﹐當卽咨請查辦。忠誠接閱後﹐登時震怒。以私運米石出洋爲地方大害﹐揚州府縣膽敢庇縱﹔江寧僅隔一水﹐院司道府盲然無知﹐致煩漕督來文詢問﹐尙復成何事體﹐於面子上亦多未便。初擬命材官持大令至揚﹐將守令拿往於江寧﹐嚴行處治。嗣恐人心震駭﹐姑從寬先行撤任﹐卽交運司程雨亭都轉儀洛﹐歸案審訊。霹靂一聲﹐貪吏震懾。一府兩縣同時撤革﹐官方爲之一肅。詎揚州府石守與鄂督張文襄系屬至戚﹐文襄欲爲緩頰﹐已來弗及。但諉過於余﹐謂漕督多事。厥後忠誠仙逝﹐文襄繼任。檢閱案牘﹐歷歷有據﹐無從與該守開脫。復謂人曰「卽令實有其事﹐惟系江督責任﹐與漕督何干﹖仍不免多事」云。不圖公忠體國之大臣﹐竟出此等論調﹐竊所不解﹐而忠誠之遺澤遠矣。

●卷二

常熟翁協揆﹐學問家世冠絕班行。兩充帝師﹐名髙望重﹐而禍亦隨之。當戊戌廷試後﹐徳宗禦太和殿傳臚禮成﹐駕還宮﹐召見軍機﹐謂協揆曰﹕今科狀元夏同龢與師傅同名﹐誠爲佳話。足見君臣一徳﹐遭際攸隆。翼日﹐爲公揆辰﹐兩宮先期賞賚﹐亦極優渥。詎公入直謝恩﹐忽奉嚴旨﹐驅逐回籍﹐卽日出京﹐不準逗畱。霹靂一聲﹐朝野同爲震駭。公到籍後﹐閉門謝客﹐日在山中養屙。迨八月政變﹐康梁獲罪。剛相時在樞府﹐首先奏言「翁同龢曾經面保康有爲﹐謂其才勝臣百倍。此而不嚴懲﹐何以服牽連獲咎諸臣。」維時上怒不測﹐幸榮文忠造膝婉陳﹐謂康梁如此橫決﹐恐非翁同龢所能逆料。同龢世受國恩﹐兩朝師傅﹐乞援議貴之典﹐罪疑惟輕。上惻然﹐僅傳旨交地方官嚴加管束。協揆奉嚴旨後﹐始知夏間獲譴﹐系由剛相構成。因謂人曰「子良前充刑部司員﹐由余保列一等﹐得以外簡。厥後以粵撫入京祝嘏﹐適額相奉旨退出軍機﹐余卽力保子良繼入樞垣。𨿽不敢市恩﹐實亦未曾開罪。不知渠乘人之危。從井下石如此﹗」嗟嘆久之。客有告協揆曰「剛相識漢字無多﹐聞在直時﹐每稱大舜爲舜王﹔讀「臯陶」之「陶」字﹐從本音﹔並於外省奏折中指道員劉爲劉鼐。」經公當面呵斥﹐渠隱恨﹐思報復久矣。公熟思良久﹐曰「是吾之過也。」

甲午中日之役失敗後﹐軍務處王大臣鑑淮軍不足恃﹐攺練新軍。項城袁君世凱﹐以溫處道充新建陸軍督辦。該軍屯兵天津小站﹐於乙未冬成立。當奏派時﹐常熟不甚謂然﹐髙陽主之。詎成立甫數月﹐津門官紳嘖有煩言﹐謂袁君辦事操切﹐嗜殺擅權﹐不受北洋大臣節制。髙陽𨿽不護前﹐因系原保﹐不能自歧其說﹐乃諷同鄕胡侍禦景桂﹐摭給多款參奏。奉旨命榮文忠公祿馳往查辦。文忠時官兵尙﹐約餘同行。甫抵天津﹐直督王文勤公文韶傳令﹐淮練各軍排隊遠迓﹐旌一色鮮明﹐頗有馬鳴風蕭气象。在津查辦機器局某道參案畢﹐文忠馳往小站。該軍僅七千人﹐勇於身量一律四尺以上﹐整肅精壯﹐專練習徳國操。馬隊五營﹐各按方辧色﹐較之淮練各營﹐壁壘一新。文忠默識之﹐謂余曰「君觀新軍與舊軍比較何如﹖」余謂﹕「素不知兵﹐何能妄參末議。但觀表面﹐舊軍誠不免暮气﹐新軍參用西法﹐生面獨開。」文忠曰「君言是也。此人必須保全﹐以策後效。」迨參款查竣﹐卽以擅殺營門外賣菜傭一條﹐已幹嚴譴﹔其餘各條﹐亦有輕重出入。余擬覆奏稿﹐請下部議。文忠謂﹐一經部議﹐至輕亦應撤差。此軍甫經成立﹐難易生手﹐不如乞恩姑從寬議﹐仍嚴飭認眞操練﹐以勵將來。覆奏上﹐奉旨兪允。時髙陽已病﹐仍力疾入直﹐閱文忠折﹐拂然不悅。退直後﹐病遂增劇。嗣後遂不常入直﹐旋卽告終。足見其惡之深矣。袁逾年升直臬﹐仍治軍事。戊戌四月﹐文勤內召﹐文忠出領北洋。袁君夙蒙恩遇﹐尙能恪守節制。

維時新政流行﹐黨人用事﹐朝廷破格用人﹐一經廷臣保薦﹐卽邀特簡。袁熱中賦性﹐豈能鬱鬱久居。倩其至友某太史入京﹐轉托某學士密保﹐冀可升一階。不意竟超擢以侍郎候補﹐舉朝驚駭。某學士以承筐菲薄﹐至索巨款補酬。輦轂之下﹐傳爲笑話。袁君遵旨來京﹐預備召見。入見後﹐傳聞有旨﹐以文忠大逆不道﹐令赴津傳旨﹐卽行正法。所有直督一缺﹐卽以袁補授﹔並帶兵入京圍頤和園。袁謂天津尙有蘆臺聶士成一軍﹐曾經百戰﹐兵數倍於新建陸軍﹐圍園之事﹐萬不敢辦。至傳旨將直督正法﹐亦恐辦不到。或俟九月兩宮赴京閱操﹐相機進行。八月初三﹐袁探知朝局將變﹐惘惘回津。文忠佯作不知﹐迨其來謁﹐但言他事﹐絕不詢及朝政。袁請屏退左右﹐跪而言曰「今日奉命而來﹐有一事萬不敢辦﹐亦不忍辦﹐惟有自請死。」文忠笑謂﹕「究系何事﹐何匆遽之甚﹖」袁袖出一紙呈閱﹐並觀文忠气色行事。文忠閱竣﹐正色告曰「大臣事君﹐雨露雷霆無非恩澤。但承旨責在樞臣﹐行刑亦有菜市。我若有罪﹐其願自首入京﹐束身司敗。豈能憑爾袖中片紙﹐便可欽此欽遵。」袁知事不諧﹐乃大哭失聲﹐長跪不起。文忠曰「君休矣﹐明日再談。」因夤夜乘火車入京﹐晤慶邸﹐請見慈聖﹐均各愕然。越日﹐奉朱論以朕躬多病﹐恭請太后訓政﹐時局爲之一變。首詔文忠入輔。慈聖以袁君存心叵測﹐欲置之重典。文忠仍以才可用﹐凡作亂犯上之事﹐諉之黨人﹐並以身家保之。袁仍得安其位﹐慈聖意不能釋﹐姑令來京召見。袁最機警﹐諂事東朝﹐前事不憚悉諉之主坐。而宮闈之地﹐母子之間﹐遂從此多故矣。上用非其人﹐轉蒙其害。一切無以自白﹐遂鬱鬱以上賓。衝皇禦宇﹐監國從寬﹐褫職放歸﹐不能鋤惡務盡。武昌難發﹐特起督師﹐猶以爲長城可恃。卒至一入國門﹐遂移漢鼎。惡貫𨿽滿﹐竟獲善終。匪特天道難知﹐抑亦文忠所不及料者已。

淮安關監督署在板閘﹐距淸江浦十五里而近﹐榷收運河南北商貨﹐稅率爲內地各關之冠。例由戶部奏請簡命滿員充作監督﹐大都內務府得力司員任之。榷斯關者﹐隨任筆帖式一員﹐作爲副關。遇監督有丁艱﹑病故﹐就近由漕督委副關先行代理。每於代理時間﹐勾串該關書吏﹑番役﹐朋比勒索﹐舞獘分肥。病國病商﹐幾至莫能究詰。余任內﹐適監督某君因病出缺。余維該關經收稅款每年約數十萬﹐現值洋商三聯貨單內河行船﹐每因各釐卡刁難勒阻﹐各國領事屢有責言﹐致煩辧論。筆帖式職司奔走﹐不諳交涉約章﹐斷難當此巨任。爰電商署江督張文襄公﹐會委淮揚道沈觀察瑜慶署理﹐檄令先行到任。誠恐該副關大失所望﹐暗中勾同書役人等﹐朦蔽阻撓﹐復嚴札訓迪而申儆之。觀察署理三閱月﹐力除獘端﹐徵收較前爲旺。文襄聞之﹐謂僚友曰「陳漕督初膺外任﹐不圖處理淮關一事﹐竟能洞達政體如此。余並非故違成例﹐不過審度時勢﹐權衡事之輕重與人之勝任否。但使於公家有濟﹐𨿽身爲怨府﹐所不敢辭。區區淮關用人一事﹐乃其小焉者耳。」辛丑冬﹐迎鑾河北。適有人奏淮揚運河髙﹑寶交界處馬篷灣﹐年年淤塞﹐亟應疏鑿。奉旨命余酌辦。余到任後﹐揚州堤工局總辦丁觀察葆元來謁。觀察熟習河工情形﹐此項要工﹐甚願效力。第須開歲秋汛後﹐始能築壩動工﹐估計需帑銀十萬兩。余函商江督劉忠誠公﹐極以爲然。但苦經費難籌﹐竟在延宕。惟系奉派交辦之件﹐該地三十里河身淤淺﹐每屆冬令﹐有礙舟行﹐萬難置之不辦。漕署又無他款可資挹注。正深焦慮﹐適淮關監督某榷使來謁﹐知余主辦此工﹐而又無款可籌﹐密謂關署尙存不動雜款六萬兩﹐可以濟用。但須奏經兪允﹐卽可照撥。兩淮鹽運使程君儀洛因公來浦﹐談及此項工程﹐允籌二萬兩。余急電商忠誠﹐略謂難得關監督﹑鹽運司不分畛域﹐以公濟公。此項工程需款十萬兩﹐有著之款已有八萬兩﹐札飭兩藩司各籌一萬﹐適符前數。忠誠復電照辦。當卽會銜奏請分撥﹐並派丁觀察駐工督辦。此壬寅春夏間事也。入秋水落﹐正在趕辦築壩﹑放水﹑開引河各事宜﹐備夫購料﹐逐日興工﹐詎忠誠於九月初間病逝﹐江督一缺﹐以張文襄署理。觀察聞之﹐驚懼萬狀﹐星馳來署辭差。意若文襄一到﹐功名卽不能保﹐不如早避爲是。問以何畏文襄如此之甚﹐答云「文襄前經某京卿參劾﹐特旨交忠誠查辦。忠誠派員赴鄂﹐同班中無人敢往﹐卒令觀察往查。案𨿽奏結多年﹐文襄至今猶憾之。」余謂﹕「南皮乃君子人也﹐前事或已忘之矣。君承辦此項工程﹐乃系忠誠會銜奏派﹐現已開工﹐年前必須竣事﹐豈能遽易生手。君但放膽辦去﹐如文襄假公濟私﹐遇事挑剔﹐致使承辦之員不能放手辦事﹐貽誤要工﹐此責必文襄負之﹐我亦豈能無言。」觀察意終不釋﹐勉彊赴工﹐神形極其委頓。未幾﹐文襄蒞任﹐果有嚴札前來督責。一般迎合者﹐又復布散謠言﹐謂觀察購料不實﹐用人不當。觀察乃功名之士﹐利害切身﹐憂與勞積﹐身膺重病。此項要工幾敗垂成。時沈敬裕公瑜慶爲淮揚道﹐本有治河之責。余亟檄敬裕馳往工次﹐代觀察簡料一切。並使轉達文襄曰「兩江總督參一道員﹐若摧枯拉朽耳。公果與丁道有憾﹐何時均可劾罷。目前要工正在喫緊之際﹐不應橫加責備﹐使彼無可措手。」文襄笑曰「我不過聊示儆戒耳。請告漕臺放心﹐決不牽動公事。」厥後工程事竣﹐文襄已回鄂督任﹐余亦調任中州﹐奏調觀察赴豫差遣。迨余移任蘇撫﹐觀察復隨來蘇﹐以資深道員﹐不數年亦補徐州道缺﹐可謂幸已。

丰潤張幼樵學士﹐庚午鄕試中式﹐出番禺張蘭軒師之房。乙亥﹐蘭軒師典試黔中﹐余獲售﹐與學士爲前後同門。丙子入京會試﹐曾見於上斜街番禺會館蘭軒師邸﹐匆匆未交談。丁丑春﹐師病沒密雲﹐學士往弔﹐並撰挽聯云「成一代史不可無公﹐豈期積蠹叢殘頓驚絕筆﹔封萬戶侯何如知己﹐剩有素車白馬爲賦招魂。」措詞極其哀痛﹐余心折之。學士遇事敢言﹐扶搖直上。癸未奉命馳往陜西查辦事件﹐於原參之外﹐復論列多人。尋常查辦﹐無此認眞。學士有句云「往還五千里﹐咒罵十三家。」可想見其崖岸。厥後馬江一役﹐自有公論。學士自軍臺釋回﹐一至北洋﹐旋作金陵寓公。飽經憂患﹐絕口不談時事。庚子兩宮西狩﹐李文忠公入京議款﹐特約學士入幕。時余以府尹充畱京辦事大臣﹐襄辦和議﹐與學士哲嗣仲昭﹐同爲平遠丁氏婿。學士行輩居長﹐詎晤余時﹐卽謂與余先後出蘭軒師門下。同門之義甚古﹐瑣瑣姻婭不足計也。學士天資英挺﹐自經遷謫﹐學養愈復深邃﹐與余傾蓋如故。謂文忠幕中﹐晦若可談掌故﹐而盲於時勢。其他某某﹐委瑣惡劣﹐不直一噱。其月旦峭刻如此。朝廷議行憲政﹐行在政府奏設政務處﹐派某某充提調﹐某某充總會辦﹐學士亦在奏派中。電信傳來﹐文忠喜甚﹐謂可徐圖大用。學士怫然不悅。時仁和王文勤﹑善化瞿文愼均直軍機﹐充政務處大臣。於君晦若﹑孫君慕韓﹐並在會辦之列。學士擬就辭差電稿﹐囑余代達榮文忠公﹐稿中有句云「某亦曾近侍三天﹐忝居九列﹐豈能俯首王﹑瞿﹐比肩於﹑孫」等語。筆鋒犀利﹐咄咄逼人﹐猶是當日講筵气槪。和局未經簽字﹐學士已請假回寧。余督漕淮上﹐猶時通書札。壬寅﹐哲嗣仲昭入汴鄕試﹐道經淸淮﹐手持學士親筆函﹐托余派弁沿途護送。仲昭以世丈稱余﹐謂出自學士意。餘萬萬不敢當﹐專敍姻誼。而學士之風義爲不可及矣。今讀《澗於集》﹐回憶二十四年前﹐賢良寺內挑燈煮茗﹐如昨日事。不禁人琴之痛云。

光緒癸卯科河南鄕試﹐余入闈監臨﹐見院中廳事上懸匾一方曰「月華紀瑞」﹐細審爲雍正壬子吾鄕平越王犀川先生士俊所題。時以河東總督監臨河南鄕試。八月十五日夜﹐目睹月華﹐先生以詩紀事﹐主司以下各有和章﹔復手書此四字以畱雪爪。誠科場佳話也。余亦撰一聯懸之楹間﹐文曰「後百十三年雪苑衡才﹐公賦月華﹐我書云物﹔合萬一千人風檐奏藝﹐昔吟桂子﹐今占梅魁。」是年順天借闈鄕試﹐本省試期攺遲﹐十月舉行﹐故用梅魁以作佳兆。昔聞科場巨典﹐神鬼實司糾察﹐此言頗信。當點名入場後﹐夜漏三下﹐監臨應至內簾﹐與主司相見﹐請發題紙。見時僅作寒暄語。題紙發出﹐率同提調監試兩道曁任差官吏﹑文武員弁約百餘人﹐賫送此項題紙到至公堂。由余升堂﹐督飭應差官吏﹐逐員分給訖。比時場內人數以萬計﹐燈籠火傘以數千計﹐堂上堂下火光燭天。而凡百執事視動俱寂﹐幾若銜枚戰士﹐萬馬無聲。亦似有文昌魁斗﹐臨在上而質在旁者。此無他﹐功令本極嚴肅﹐人心先存敬畏。奮多士功名之路﹐實隱寓天人感召之機。末世不察﹐至薄帖括爲小技﹐而未審先朝駕馭英雄之彀﹐卽在乎此。科舉一廢﹐士气浮囂﹐自由革命﹐遂成今日無父無君之變局。匪特增余感想﹐亦犀川先生所不及料者已。

黃河大工﹐自鄭工合龍後﹐當事者減少稭科﹐多築石垛。一望金堤﹐河流順軌者十餘年。厥後裁撤河督﹐責成河南巡撫管理﹐事權專一﹐收效尢易。余於光緒癸卯秋﹐抵豫撫任。省中有大王廟四﹐曰﹕金龍四大王廟﹑黃大王廟﹑朱大王廟﹑栗大王廟。將軍廟一﹐羣祀楊四將軍以次各河神。巡撫蒞新﹐例應虔誠入廟行禮。越日﹐黃大王到﹐河員迎入殿座。余初次瞻視﹐法身長三寸許﹐徧體著淺金色。酷嗜聽戲﹐尢愛本地髙腔。歷三日始去。後巡視南北各要工﹐金龍四大王﹑朱大王均到。朱與黃法身相似﹐金龍四大王﹐長不及三寸﹐龍首蛇身﹐體著黃金色﹐精光四溢﹐不可逼視。適在工次﹐卽傳班演戲酬神。在工各員僉謂﹐金龍四大王不到工次已二年餘﹔此次出見﹐均各敬異。余回省後﹐時值鄕試屆期﹐入闈監臨。夜中不寐﹐偶思河工大王有四﹐已見其三﹐不可謂非至幸。獨栗大王尙未見過﹐不識有一面之緣否。詎至誠竟能感神﹖翼日﹐內簾值役之老兵稟報﹐栗大王已在闈中第幾房之窗下﹐當卽率同提調﹑監試兩道﹐齊集至公堂﹐派員入內簾﹐用彩盤賫出﹐安坐堂上﹐焚香行禮。並用余所乘大轎全副彩仗﹐啟門棄往大王廟中供祀如禮。初疑何以徑至闈中﹐詢之老吏﹐始知大王系嘉慶朝河南卽用知縣﹐曾充鄕試某房同考試官。玆之賁臨﹐或亦重證文字因緣乎。因憶前在蜀中﹐丁文誠公言﹐昔官山左﹐於賈莊工次掛纜堵口﹐親見栗大王到工﹐大工卽日合龍。翼日﹐敬詣神位拈香﹐忽見法身頸上圍繞白綫一條﹐爲前日所無。正深疑慮﹐不兩日接到禮部藍印公文﹐驚悉穆宗毅皇帝龍馭上升﹐薄海臣民﹐同服縞素。始知大王精气爲神﹐猶是本朝臣子。哀詔未到﹐實已先知﹐縞服臨工﹐示人色相。其神不隔夫幽明﹐其忠亦無間於存歿矣。各大王﹑將軍姓氏履歷﹐均有專書﹐玆不備錄。

甲辰會試借豫闈舉行。余以豫撫派充知貢舉﹐總裁爲長白裕文恪徳相國﹑長沙張文達百熙尙書﹑吳縣陸文端潤庠總憲﹑南海戴文誠鴻慈侍郎﹐滿知貢舉爲長白熙閣學瑛﹐其餘同考﹑監試﹑提調等官﹐均由京奉派來豫﹐贊襄其事。揭曉日﹐余與諸公齊集至公堂升座﹐拆捲塡榜。陸文端手持一卷語余曰「此卷書法工整﹐爲通場冠。廷試可望大魁。」揭封﹐知爲肅寧劉君春霖。其同鄕閻太史誌廉﹐亦系同考官﹐謂劉君平日所書大捲不下數百本。正欣羨間﹐張文達又執一卷示余曰「吾鄕本朝二百餘年﹐三鼎甲俱備﹐獨少會元。場中得湖南一卷﹐寫作俱佳﹐以正大光明次序而論﹐我班次居二﹐例中會魁。科舉將停﹐機會難得﹐情商裕相﹐懇將此卷作爲會元﹐庶使吾鄕科名免畱缺陷。承裕相允讓﹐卽此卷是也。」揭彌封﹐乃茶陵譚君延﹐爲前粵督譚文卿制軍之少子﹐咸慶主司得人。迨殿試臚唱﹐劉君果獲大魁﹐譚君亦以髙第入詞館。私揣兩君異日文章位業正未可量﹐詎不數年間﹐時局日非﹐國步已攺。而此兩人者﹐一則憔悴京華﹐仍效牛馬之走﹔一則馳驅嶺表﹐徒爲蠻觸之爭﹐已忘其爲故國詞臣﹐先朝仙吏。國家二百餘年養士之報如此結局﹐尙何言哉﹗

餘外任時﹐每月應奏折件交文案繕寫後﹐必逐一檢閱無訛﹐方始封發。至題本則由幕中擬稿﹐閱定後恭書題字﹐卽由承辦書吏翻淸繕權﹐卽日拜發﹐不必再行檢視。豫撫任內﹐恭值乙巳年十月慈禧萬壽﹐先期例進賀本﹐錢友人某君以稿呈畫。當以循例文字﹐匆匆一閱﹐卽行書題。第賀本中有恭值「七旬萬壽」字樣﹐心竊疑之。以爲本年系慈聖七十一歲壽辰﹐何以敍爲七十﹐減去一歲﹖詢之某君﹐謂歷次賀本均系照上屆題本抄錄。當檢七十萬壽賀本閱視﹐與此稿同。而疑終不釋﹐復檢六十九年萬壽本閱視﹐則與七十懸殊。更檢五十年﹑六十年萬壽賀本與各前一年賀本比對﹐亦復不同。計五十年﹑六十年賀本標明「五十﹑六十」字樣﹐與七十年賀本標明「七十」字樣同。其各前一年賀本文字從同﹐並不言年數﹐系屬通同頌語。復檢閱五十﹑六十萬壽後一年之賀本﹐文字均與五十﹑六十萬壽前一年同。反復研究﹐恍然大悟。緣尋常萬壽慶典﹐禮部擬就普通賀表一通﹐先期頒行各省﹐臨時繕寫具題﹐以照畫一。獨至整慶之年﹐部中另擬特別表文﹐標明五十﹑六十﹑七十字﹐仍先期頒行各省照式繕題﹐以昭鄭重。準是以推﹐本年七十晉一﹐仍應遵用普通賀表﹐毫無疑義。當將原稿塗銷﹐仍煩某君另照普通賀表繕稿呈畫訖。此事若於初畫題稿時﹐稍不審愼﹐貿然發繕﹐直待各省表章一齊到京﹐經內閣看出﹐發回另繕﹐已趕不及。疏忽咎小﹐貽誤咎大。卽科以大不敬﹐亦復何說之辭﹗猶幸登時看出﹐從速攺正﹐獲免愆尢。始知凡百執事﹐不得掉以輕心﹐此特一端耳。某君經此周折﹐卒不安館席而去﹐𨿽欲畱之﹐亦無從已。

河南省賦稅額每年三百十餘萬。開封府祥符一縣稅額十萬零﹐已逾貴州全省之數。自黃河決口後﹐河占沙壓。但以祥符一縣論﹐報荒已及八萬餘兩﹐歲僅徵稅一萬數千兩。習之旣久﹐幾成定額。實則數十年來﹐民間墾荒逐漸成熟。小民但知一己之利﹐罔計國家維正之供﹐匪一朝一夕之故矣。余到任後﹐接準部咨籌餉原奏﹐嚴核各省錢糧一條﹐內開﹕河南一省﹐共報水占沙壓地畝停緩銀十六萬七千餘兩。內多指南中工﹑鄭工﹑蘭儀工等處決口所致。其實決口堵塞以後﹐昔年漫決之地﹐早經涸復﹐半屬膏腴。而承此業者﹐多系巨室富商﹐久踞無糧地畝﹐官不過問等因。當卽設立淸源局﹐札委司道切實整頓。以祥符欠額最多﹐先從該縣入手。凡有已墾荒地隱匿未報者﹐悉令和盤托出﹐不究旣往。報明以後﹐分別全熟﹑半熟﹑輕荒﹑重荒﹑廢荒五等﹐酌定升科減免去後。詎有縣屬東鄕薄鎭﹑冶臺等村回民李沅慶﹐借端抗阻。在該村禮拜寺內煽惑聚眾﹐約近萬人﹐揚言抗糧罷市﹐攔阻米糧柴艸﹐不準入城。並將茶岡﹑小黃鋪﹑招討營等處電桿砍毀約十餘里。人心皇皇﹐風謠四起。當飭常備軍翼長袁道世廉﹐揀派該軍分統楊副將榮泰﹐帶兵會同縣委馳赴東鄕彈壓解散。楊榮泰進至該村﹐忽聞撞鐘集眾﹐又見四面火起。該匪等湣不畏法﹐首先放槍擊傷弁兵數名﹐並搶去砸毀毛瑟槍一桿﹐勢頗洶洶。我兵不得已﹐放槍還擊。登時格斃四五人﹐餘匪始相率潰退。該分統召集鄕董開導﹐旋卽一律解散。匪首李沅慶已乘間脫逃﹐嗣因捕拿甚急﹐逃至陳畱縣韓岡白馬莊村外﹐曠地桑樹上畏罪自縊。經督認明確﹐將屍身押解來省﹐飭令戮屍﹐傳首犯事地方示眾。經此懲誡後﹐各鄕紛紛開報地畝﹐極爲踴躍。仍飭該縣從輕升科﹐以示體卹。當事起之時﹐河南同鄕京官﹐以隱糧爲紳衿之恥﹐而輸將又非所樂從﹐不責愚民作姦犯科﹐反責官府辦事操切。𨿽不敢勝章參奏﹐而責言之書﹐雪片而來。餘一槪置若罔聞﹐但知綏靖地方﹐徐圖善後。直督某制軍﹐豫產也﹐貽余書曰「汴民玩法久矣。經公少加懲創﹐不至縱成無父無君之局。公之造福於豫民至矣。」余方嘆其制軍爲知禮﹐豈料閱時未久﹐某制軍行與言違﹐至成爲無父無君之人。可勝嘆哉﹗

戊戌變政﹐首在裁官。京師閒散衙門被裁者﹐不下十餘處。連帶關系﹐因之失職失業者將及萬人。朝野震駭﹐頗有民不聊生之戚。太僕寺一應事件﹐應歸並兵部﹐事隸車駕司。剛相以承辦司員不能了此﹐特派余專辦此事。餘力辭不獲﹐又不願結怨同僚﹐爰會同駕司犯印稿諸君公同辦理﹐當往該寺查看情形。詎寺中自奉旨後﹐羣焉如鳥獸散﹐闃其無人。匪特印信文件一無所有﹐卽廳事戶牖﹐均已拆毀無存﹐一切無從著手。因思太僕寺管理馬政﹐與兵部時有公文往來﹐部寺書吏消息時時相通﹐乃飭部吏特約寺中得力之書役來見﹐善言曉諭﹐以安其心。謂﹕「太僕寺官𨿽裁﹐而吏萬不能裁。此時遵旨歸並兵部﹐不過於部中另設一科﹐仍責成爾等舊人辦理。寺中堂司多系滿員﹐余等無從浹洽﹐爾等可回明堂上﹐速將信印文件交出﹐以便接收覆奏。一面卽妥籌附設機關﹐俾爾等不致流離失所。」該吏等謂﹕「昨奉裁官之旨﹐堂司等官一哄而散﹐信印文卷無人過問﹐已由吏等暫行收存。今日特攜帶到部﹐靜候區處。」余聞而嘉獎之。一面回明剛相曁各堂﹐卽於車駕司五科之外﹐特設馬政科一科。甫十日﹐東朝訓政。所有裁撤各官署﹐均復其舊。太僕寺衙門亦在光復之列。此戊戌秋間事。迨庚子七月﹐余奉命署理該寺正卿﹐衙署在東城根﹐已爲使館占據﹐不能前往﹐僅假內閣漢本堂到任。不數日﹐兩宮西狩。次年舉行新政﹐太僕寺仍在裁撤之列。兵部衙署亦劃入使館區域。迄今思之﹐如同夢寐。

自來名父之下﹐難乎爲子。朱﹑均均稱不肖﹔而能承繼禹之道﹐啟獨稱賢。蓋善作猶貴善述也。吾鄕丁愼五方伯體常﹐爲宮保文誠公之子。方伯嘗謂﹕「吾父之髙勛偉略﹐誠不敢望希萬一﹐而其淸風亮節﹐𨿽未之逮﹐竊有其志。」當作郡三晉時﹐南皮張文襄公適爲晉撫。竊疑大員子弟習於紈﹐禦方伯獨嚴﹐多方裁制。自朝至於日中昃﹐不遑啟處。卒以克勤克儉﹐卓著循聲。文襄雅重之﹐深羨文誠有子。長安薛云階尙書﹐前授四川成綿道﹐原缺爲固始丁價藩觀察署理﹐文誠正資熟手。檄令尙書外署建昌道。尙書不悅﹐而無如何。未幾﹐升晉臬以去。履晉日﹐方全以署首府參謁﹐卽遭尙書諷刺。謂﹕「自維才識庸暗﹐成綿道一缺﹐已不勝任。不意天恩髙厚﹐洊升法司﹐尙祈時加照拂」等語﹐迨署臬使時﹐長白剛子良協揆來作晉撫﹐謂前隨恩露圃中堂﹑童薇研總憲入蜀查辦事件﹐事竣後﹐以宮保系一代偉人﹐謁誠拜謁﹐竟不蒙傳見。言次意頗悻悻。方伯均婉語謝之﹐而奉公維謹﹐夙夜匪懈。剛無可挑剔﹐卒膺上考。方伯以外補潞安府知府﹐名不列軍機記名單內﹐卒升河東鹽法道。其簡在帝心如此。後擢甘臬﹐坐升甘藩﹐蒞任未久﹐適粵藩某方伯牽涉康梁一案﹐從寬攺調。上以方伯夙著淸操﹐堪以坐鎭雅俗﹐特調廣東藩司﹐旋護廣西巡撫﹐大用。方伯蒿目時艱﹐急流勇退。於卸撫篆後﹐抗疏乞病﹐還我初服。聞者莫不羨之。余居文誠甥館數年﹐代司箋奏。方伯兩次述職來京﹐又復朝夕與共。鄕情親誼﹐交非泛常。嘗謂﹕「文誠值大可爲之日﹐不卹鞠躬盡瘁﹐以身許國﹐方伯值無可爲之時﹐不妨蒓鱸寄興﹐以病乞身。」匪特鄕邦哲人﹐卽求之各行省﹐如此門望﹐具此雅量淸操﹐亦恐不多見者矣。

庚子七月廿二日﹐西宮西狩。八月全權大臣慶邸﹑李文忠公先後入京主持和議。京畿內外﹐人心漸定。余再尹京兆﹐徇順直商民之請﹐兩次吁懇回鑾﹐均蒙優詔褒答。逾年五月﹐和約簽字﹐洋兵一律撤退﹐交還京師地面。適奉旨﹐定期十月還宮。維時京城殘破不堪﹐急須修理。全權大臣先期電奏﹐請派大員承修蹕路工程。行在樞府擬定長沙張尙書百熙﹑長白桂侍郎春﹐奏請派充。慈聖笑謂﹕「此次工程須由在京大員中揀派﹐情形熟悉﹐較爲得力。我意中已有兩人﹕一兵部侍郎景灃﹔一順天府尹陳夔龍。不如一並派充﹐四人合辦。」樞臣承旨後﹐卽刻電京遵照。桂侍郎前在莊王府任差﹐有庇拳嫌疑﹐不果前來﹐張尙書一時不能趕到﹐先由余與景侍郎召匠選料﹐趕速開工。初次入東華門﹐蓬蒿滿地﹐彌望無際。午門﹑天安門﹑太廟﹑社稷壇等處﹐爲炮彈傷毀。中炮處所﹐密如蜂窠。想見上年攻取之烈﹐不寒而栗。披荊斬棘﹐煞費經營。此外如天壇﹑先農壇﹑地壇﹑日月壇曁乘輿回時經過廟宇﹐大半均被焚毀﹐急須修理。工程浩大﹐估計實需工款約百萬兩。而堂子全部擇地移建﹐與正陽門城樓之巨工尙不在內。景侍郎狃於從前習慣﹐凡工程估定價目後﹐堂司各員例取二成節省經費。擬照前例﹐借工帑餘潤﹐以償拳亂損失。余不以爲然。謂此次拳禍之烈﹐爲二百年所未有。九廟震動﹐民力艱難﹐此項工程不得以常例論﹐應核實一律到工。卽所派員司﹐一律自備夫馬﹐潔身任事。將來大工告竣﹐準給優保以酬其勞。侍郎意不懌﹐謂余有意與彼作梗。適張尙書到京﹐頗以余所論爲是。侍郎無如何﹐始允會同入奏立案。余等分期就同司員督理工作﹐歷經三月﹐工程大致完竣。當卽電知行在。奉旨﹕「蹕路工程現已修竣﹐陳夔龍著卽赴河南布政使新任﹐在中途迎鑾。詎在京尙未啟程﹐復奉旨署理漕運總督。卽日馳往行在﹐於河南湯陰縣宜溝驛接駕。次日扈從至彰徳府﹐復奉實授漕督之命。次日復扈從至直隸磁州﹐恭謝天恩﹐送駕訖。數日之間﹐三次召見﹐賞賜優渥﹐並賞白金一千兩。旋面諭卽行折回河南﹐取道淮徐赴漕督任。逾年壬寅﹐接張尙書等函﹐知堂子業已興建訖。余復於漕督任內捐廉銀一萬兩﹐倡修正陽門城樓。各省均提公款助修﹐計一年餘﹐始行工竣。承修蹕路工程之案﹐乃告一結束。特備書以諗來者。

蜀爲天府國﹐川東最富繁﹐川南次之﹐川北又次之。川西出成都百里﹐至灌縣止﹐尙屬內地景象。灌以西﹐一望沙礫﹐廣漠無垠。光緒乙酉春﹐丁文誠公松﹑建閱武﹐約餘同行。曾經茂州達松潘夷地﹐爲唐時維州一道﹐李衛公籌邊樓﹑安戎城遺址尙存。窮荒戍卒﹐猶能談當日綏邊偉略。蓋昔賢之規模遠矣。嗣由松﹑茂折回邛﹑雅﹐地接打箭鑪﹐乃入前藏要道﹐明正二十餘家土司頭目來謁﹐文誠一一傳見﹐宣以天朝徳意﹐繼復懾以幕府軍威。該土司等誠惶誠恐﹐匍匐戰栗﹐謹遵約束﹐奄有贊皇當日治邊才略。繼仍詣灌縣查勘都江堰工程。按岷江發源岷山﹐滔滔東注﹐直趨灌口。秦李冰爲守﹐特鑿山穿埠﹐名曰離堆。俾江水流入內地﹐中分內﹑外二江﹐資以灌漑成都左近三十六屬州縣田畝。設立人字堤﹐並築分水魚嘴﹐約以內六外四爲率。春間放水入堰﹐灌漑農田。秋成以後放水﹐堰內所積泥沙﹐淘汰務盡。並鑄鐵柱三﹐深埋土中。凡挑治泥沙﹐以見鐵柱爲止﹐所謂深淘灘也。當夏間江水入堰﹐顧慮衝決﹐沿堤多用竹籠﹐中實巨石﹐橫列堤間﹐層累而上﹐然亦不可過髙﹐以便內江水漫過堤﹐流入外江﹐不致爲害田畝。所謂低作堰也。前賢爲民大興水利﹐慘淡經營﹐具有苦心。千百年來﹐不能攺易。川民富庶﹐實亦半系於此。

余隨文誠蒞止時正春初﹐親臨該堰﹐早經官吏率同夫役挑挖淨盡。第見李冰所制鐵柱以爲標準者﹐一律橫臥地上﹐徑約二丈﹐圍五寸餘﹐中經沙水剝蝕﹐鐵質適成龍蛇之勢﹐斑駁陸離﹐古意盎然。曾命拓工椎拓數十紙﹐以備稽考。時逾四十寒暑﹐幾經世變﹐重檢敝簏﹐惜已無存。丁未七月﹐銜命督川﹐滿冀舊地重來﹐再訪陳迹。詎回黔掃墓﹐尙未入蜀﹐復奉移督兩湖之命。西望錦江春色﹐如在天上。憶於貴陽城南雪崖洞丁文誠公祠中載瞻遺像﹐曾有聯云「南來重拜祠堂﹐是葛相一流﹐如瞻北斗﹔東去忽撾鞭策﹐別謝公廿載﹐怕過西州。」蓋紀實也。今日者﹐病臥滄江﹐倏焉一紀﹐夜涼不寐﹐前塵如夢。不覺觸上心來﹐爰挑燈彊記﹐拈筆書之。

長沙張文達公百熙﹑善化瞿文愼公鴻衤幾﹐余官京師時﹐均有一日之雅。文達因其鄕人楊勤勇﹑嶽斌子嗣爭承襲世職事﹐曾介同年陸文愼寶忠言之於余﹐懇爲斡旋。余執例案力卻之。𨿽不悅﹐卒亦不忤。辛丑入京﹐同修蹕路工程﹐力除積獘﹐意見尢相投﹐遂結金蘭之契。文愼前官翰林﹐曾於同鄕黃再同編修處屢晤之。辛亥以後﹐同居滬上﹐文酒往還﹐把晤尢數。兩公同歲舉於鄕﹐先後入翰苑﹐均爲髙陽李文正公髙弟。文正每與長白榮文忠公祿談宴﹐極稱許兩君﹐不置諸口。文忠愛才若渴﹐戊戌夏出任北洋﹐專折奏保人才﹐曾列舉之。庚辛之際﹐兩宮駐蹕西安。樞臣端邸載漪﹑剛相毅﹑趙尙書舒翹﹑啟尙書秀﹐因庇拳獲嚴譴﹐樞府乏人。文忠密薦於朝﹐特旨令迅速來陜﹐預備召見。時文達任廣東學政﹐文愼任江蘇學政﹐相約交卸後會於漢口﹐聯轡入秦。文達先到﹐諗知文愼蒞鄂需時﹐爰紆道回湘省墓。詎文愼到漢﹐接秦中友人密函﹐星馳而去。文達由湘返漢﹐乃知文愼已著先鞭﹐竟不稍候﹐有孤前約﹐意頗不懌。迨赴行在﹐定興鹿文端公傳霖﹐已先入政府﹐只須再簡一人充數。兩宮無所可否﹐轉詢文忠擇一委任。文忠密奏﹐聖駕計日回鑾﹐舉行新政﹐可否令張百熙﹑瞿鴻礻幾各抒所見﹐繕具節略﹐恭呈禦覽。再求特旨派出一員﹐較爲得力。上頗然之。奉諭後﹐文達力論舊政如何腐敗﹐新政如何切用。並舉歐西各國治亂彊弱之故﹐言之歷歷﹐何止萬言。文愼不逞辭華﹐但求簡要﹐略陳興利除獘四端。兩宮閱竟﹐謂文忠曰「張百熙所言﹐劍拔弩張﹐連篇累牘﹐我看去不大明晰。還是瞿鴻礻幾所說﹐切中利獘﹐平易近情﹐不如用他較妥。」文愼遂入直軍機﹐公推主筆﹐夾輔七年﹐恩遇獨渥。嗣因議攺官制﹐與同直諸君意見不合。北洋某制府復遙執政權﹐橫加干預﹐文愼遂不安其位而去。時文達業經物故﹐不讀遜位詔書﹐尙系全福。國變後﹐文愼不克家居﹐避兵海上。余適由北洋謝病來滬。亂後相見﹐偶話先朝遺事﹐幾如白頭閒坐﹐同說開﹑天。文愼騎箕﹐忽已七載﹐思之黯然。余亦老病頹唐﹐非復數年前之意興矣。

李文忠公文通武達﹐出將入相﹐早依香案﹐晚博侯封﹐勛名位業﹐藉藉都人士之口﹔獨終身不預皇華選士之役﹐不無缺陷。豈眞文昌魁斗不入命宮﹖抑或珊网玉衡無關鼎鼐﹖否則﹐範衣和缽﹐別有因緣。未種前世之因﹐自未結今生之果也。公最喜衡文﹐前充總理衙門大臣﹐適同文館學生年終考試。中文一場﹐試卷多於束筍﹐各大臣請公校閱﹐公喜甚﹐扃門三日﹐親手點定甲乙﹐其勤於衡鑑如此。歲在丁酉﹐順天鄕試將屆。七月杪﹐公詰朝親造署刑部侍郎內閣學士瞿文愼鴻礻幾之門﹐排闥而入。文愼稱公爲閣師﹐平昔絕鮮往還。聞公來﹐不識何事﹐急肅衣冠出見。公屏退左右﹐密告曰「聞今科北闈鄕試主考已經內定﹐我與君均在選中。但我數十年戎馬奔馳﹐久荒筆墨﹐不知能勝任否﹖君年優學富﹐久掌文衡﹐確系科場熟手。屆時務祈主持一切﹐格外偏勞。」文愼聞公出言突兀﹐不勝駭異。而又未便辯駁阻其興致﹐姑漫應之。詎翼日﹐八月朔﹐值簡任各省學政之期﹐文愼得放江蘇學政﹐知公所言不盡確然﹐然猶盼公仍得充北闈考官也。迨初六日﹐禮部題請簡順天鄕試主考﹐奉旨圈出四人﹐公迄未預。始覺前言全無根據﹐不知何人憑空擇以餌公﹐公亦貿然信以爲眞﹐致向文愼肫肫告語也。此乙卯年逸社席上聞之文愼者。羣嘆科場選舉主司一席或預與否﹐均系前定﹐不能妄有希冀云。

湖南湘潭王壬秋太史丈﹐余久耳其大名。甲申入蜀就姻﹐居丁文誠公幕府。太史時掌教成都尊經書院﹐往來較數﹐獲益又較多。太史論經不主宋學﹐論文力追秦漢﹐詩五言崇尙選體﹐七言奄有李﹑杜﹑蘇﹑黃之長﹐洵爲咸﹑同﹑光三朝作手。然議論亦有太過者。一日﹐過我書齋﹐見案上《吳梅村詩集》﹐笑謂余曰「此乃天雨花彈詞﹐君胡好之甚﹖」實則太史所作圓明園宮詞﹐大半摹擬梅村﹐不能脫彼窠臼也。太史得名最早﹐睥睨一世﹐喜作灌夫罵座。中興諸將帥﹐半系舊人﹐均敬而遠之。獨與文誠公臭味相投﹐申之以婚姻。文誠逝世﹐太史所作誄文﹐哀感頑艷﹐其遒麗處﹐恐六朝人無此手筆。性情極坦率﹐不拘小節。余督湖廣時﹐太史忽由湘中致書﹐詞頗滑稽。略謂﹕「昔歲端午橋撫湘﹐曾與彼約﹐但薦紳不薦官。午橋唯唯。今君督鄂﹐余擬翻前議﹐但薦官不薦紳。君意云何﹖」因臚列多名﹐紛紛請托。余稔太史久﹐知其筆已到而意先忘﹐一槪束之髙閣。太史卒亦不忤也。辛亥以後﹐一蒞滬江﹐爲余題《水流云在圖》長句。適奏議刊成。並爲制序。詩筆在樊山﹑止庵之上﹐序文較之散原﹑蒿叟﹐另辟一格﹐余寶而藏之。未幾﹐應纂修民國史館之聘。乙丙之際﹐不卹徇鄕人之請﹐首先列名勸進。晚節不終﹐識者惜之。然太史亦老態龍鐘﹐不久卽歸道山。倘早沒數載﹐寧非全福。昔查初白弔錢蒙叟云「生不同時嫌我晚﹐死無遺憾惜公遲。」余與太史生幸同時﹐而太史沒後﹐誠不能謂無遺憾。懷親戚故舊﹐不覺憮然。

辛丑公約簽字後﹐兩宮回鑾。維時李文忠公積勞病逝。項城繼任北洋。榮文忠居首輔﹐項城夙蒙恩遇﹐尙受節制。迨文忠逝世﹐遂以疆吏遙執政權。一意結納近侍﹐津署電話房可直達京師大內總管太監處﹐凡宮中一言一動﹐頃刻傳於津沽。朝廷之喜怒威福﹐悉爲所揣測迎合﹐流獘不可勝言。癸卯﹐張文襄內召﹐兩宮擬令入輔﹐卒爲項城所擠﹐竟以私交某協揆代之。文襄鬱鬱﹐仍回鄂督任。繼復推舉某某入直樞廷﹐輦下號稱三君﹐均爲其所親暱。厥後議攺官制﹐北洋所練大鎭﹐應歸陸軍部直轄。不得已撥出第一﹑第三﹑第五﹑第六四鎭歸部。以直隸地方緊要﹐暫畱二﹑四兩鎭自爲督率。朝廷姑允之。以糧餉處贏餘關系﹐與某尙書意見相違﹐竟爾凶終隙末。榮文忠歿後﹐善化主持樞政。項城初頗結納之﹐嗣因商定中日和約﹐善化以外務部大臣資格先與日使交際一次﹐項城不悅﹐凡事陽推讓﹐而陰把持﹐善化幾無發言權。迨和約告成﹐兩方遂成水火。善化得君最專﹐一意孤行。適內閣官制成﹐力排項城援引之某某等﹐一律退出軍機﹔嗣以樞廷乏人﹐復召桂撫林贊虞中丞爲助。項城曁某某等聞之嘩然﹐思有以報復。善化恃慈眷優隆﹐復擬將首輔慶邸一並排去。兩宮意尙遊移﹐詎訛言已傳到英國﹐倫惇官報公然載中國政變﹐某邸被黜之說。適值慈聖宴各國公使夫人於頤和園﹐某使夫人突以相詢。慈聖愕然。嗣以此事僅於善化獨對曾經說過﹐並無他人得知﹐何以載在倫惇新聞紙中﹖必系善化有意漏泄。天顏震怒。項城探知原委﹐利嗾言官奏劾。善化薄有淸名﹐言路不屑爲北洋作鷹犬﹐一槪謝絕。重賄講官某﹐上疏指參。善化竟不安其位而去。樞府乏人主筆﹐特旨召張文襄入輔﹐項城亦夤緣同時奉詔。時慶邸年老多病﹐屢經請假﹐復詔令醇邸在軍機大臣上學習行走。然事無巨細﹐均由慈聖主持﹐諸臣但唯唯承旨而已。昊天不弔﹐兩宮龍馭先後上升﹐今上入承大統﹐醇邸以攝政王監國。項城因事獲咎﹐幾遭嚴譴﹐賴文襄多方調旋﹐得保首領以歸。文襄亦以國事日非﹐親貴用事﹐屢諫不聽﹐賫志以歿。辛亥八月﹐武昌發難﹐沿江各行省紛紛獨立﹐復特旨起用項城﹐冀以支撐危局。詎項城甫出﹐淸祚卽因之而告終。辛亥以後之事﹐余不忍言﹐實亦無可言之價值也。

定興鹿文端公傳霖﹐其先徳簡堂太守﹐與先光祿公同官黔中。太守殉難都勻﹐全家盡節。文端隻身逃出﹐獲歸故里。先光祿公以知縣告休﹐黔亂道棘﹐致未及歸﹐卽捐館捨。余兄弟時僅數齡﹐零丁孤苦﹐惟母氏是依。久之﹐遂占貴陽籍。厥後撫豫﹑督川﹐兩次入京陛見﹐獲遇文端。詢及往事﹐公謂﹕「我與張香濤﹑廖仲山均隨宦貴州﹐旋卽回裏﹐忝列科名。君何以久戀黔中﹐不回本籍﹖」意以久墮邊方﹐代余扼腕者。余謂﹕「公等去黔日﹐年已及冠。比時南中驛路﹐尙未全阻﹐故獲成行。迨先光祿棄世﹐余甫八齡。苗匪徧地﹐生存已屬萬幸﹐何能如公等髙舉遠引。且今日博取功名﹐確系由黔發迹。黔不負余﹐余亦不可負黔。」公爲嗟嘆者久之。公昔開府中州﹐銳意淸理糧賦﹐大拂汴紳之意﹐特繪《中原逐鹿圖》。卒以未竟厥施。量移秦中而去。迨總制西川﹐苦心經營藏衛﹐以招撫瞻對番眾內附一事﹐與中樞意旨不合﹐開缺另簡。迨公入居政府﹐余兩謁公於京邸。公道及前事﹐未嘗不悼惜痛恨也。公操守淸廉﹐意見不無偏倚﹐而於滿漢之間界限尢嚴。然聞善則喜﹐攺過不吝﹐爲他人所不及。當榮文忠以都統外任西安將軍﹐公適爲陜撫。將軍蒞秦之始﹐巡撫例須出郭跪請聖安﹐並通款洽。是日公以病敵﹐僅令藩司恭代行禮。文忠詣撫署拜謁﹐復托病不接見。將軍﹑巡撫同處一城﹐時已半城﹐彼此迄未謀面﹐文忠亦姑置之。嗣因旗﹑漢互訟﹐文忠持平辦理﹐不袒旗丁。又以旗營兵米折價事﹐一照市價﹐不爲畸輕畸重。公聞之幡然曰「吾過矣﹐吾過矣。曩誤聽他人之言﹐謂榮公夙有城府﹐不易締交。不圖處分旗﹑漢交涉之事﹐持平如此。」嗣後陜民不受旗丁欺陵﹐皆所賜也。卽日命駕詣軍署拜謁。軍署材官久不見大儲旌﹐至是大爲驚詫﹐卽速報知文忠。文忠擬閉門稱謝﹐而公已排闥直入。相見之下﹐公首先伏地引咎。自陳誤聽人言﹐多時未通款洽﹐此來負荊請罪。並以文忠夫人爲宗室薌生相國云桂之女﹐相國充壬戌會試總裁﹐公出門下﹐以世誼請見﹐直入後堂存問﹐交誼彌惇。秦士大夫兩賢之。未幾﹐文忠奉命祝釐﹐攺就京職﹐大用。言之恭邸﹐公遂擢升川督。卒以藏事棘手﹐不安其位。戊戌政變﹐文忠入輔﹐承旨起用公爲粵撫。維時粵督茶陵譚文卿制府﹐輩行在先﹐公乃再傳弟子﹐俗所謂門下門生。譚公挾長﹐意頗陵公。公復求援文忠﹐攺調江蘇巡撫﹐旋署兩江總督。庚子京師拳匪之亂﹐率師勤王。嗣聞兩宮西狩﹐公遂馳往西安。文忠復援引入樞﹐同心輔政。未幾﹐文忠騎箕以去。公支持危局者數年。餘三次入京﹐獲侍淸宴。公提及文忠﹐尢時抱人琴之痛云。

庚子拳匪之役﹐余署京兆尹﹐兩月適冒三大險﹐而卒化險爲夷。端邸奏參中外大臣十五人﹐不才竟附驥尾。倘非聖明保全﹐幾遭不測。此一險也。承辦前敵轉運車輛﹐備西狩之用。乃因後任不善酌劑﹐兩宮臨時傳差﹐竟缺車馬之供。倘因此竟觸上怒﹐責難原辦之人﹐獲咎匪淺。卒邀聖鑑﹐不加罪譴。此又一險也。以上二險﹐余已載入筆記中。更有一險﹐言之尢爲可駭。當中外開釁之初﹐總署照會各公使﹐限二十四點鐘一律離京。各使以限期促迫﹐萬來不及﹐紛紛函請展限。徳公使克林徳徑往總署面商﹐中途遇害。狙擊者乃虎神營旗兵。端邸等以大錯業已鑄成﹐不卹倒行逆施﹐圍攻使館之事起。各使困處使署﹐水﹑米﹑果蔬均各缺乏﹐具一公函﹐請查照總署前議﹐卽行離京。但須求兵隊保護﹐並煩得力大臣一員伴送到津﹐乘輪回國。此函到後﹐樞譯兩府公同商酌﹐事屬可行﹐第派兵恐生枝節﹐而伴員尢難甚遠。剛相忽宣言曰「我意中有一人﹐如令伴送各使﹐定能勝任。不知渠肯去否﹖」眾詢何人﹐剛相云「陳府尹曾在總署當差﹐與洋人素相識。現署京尹﹐又系地面官。京通一帶﹐均其管轄地﹐呼應較靈。」榮文忠謂﹕「陳府尹現兼武衛中軍差使﹐軍事與民事均資熟手﹐一時恐難離京。」剛相謂﹕「各使來函請派軍隊護送﹐陳某現在武衛軍﹐若奏令率同軍官偕往﹐詎不更善﹖」文忠語塞﹐但云「姑與彼商之。」乃謂余曰「伴送洋員出京﹐此事誠險。剛相言非君莫屬。我看各公使困館中﹐實非了局。彼等願離京﹐不如送往天津﹐搭輪返國﹐畱他日相見地步。君如願往﹐可令董福祥派兵一營隨同護送。」余謂﹕「董軍前戕害日本書記官山杉彬﹐各使恨之切齒﹐萬不能派往。」文忠謂﹕「武衛中軍右翼統領田總兵玉廣﹐與君同鄕交好﹐派其帶兵偕往何如﹖」餘思各使多疑﹐𨿽來函自請離京﹐特故作無聊之詞﹐爲希冀緩攻之計。豈肯自尋荊棘﹐冒此危險。第默察樞府之意﹐甚願將計就計﹐令洋人全數出京。府尹一官﹐職司地面﹐倘奉命伴送各使﹐在我亦復無詞可諉﹐姑作依違之語﹐以觀其後。詎兩日後﹐各使復來一函﹐果如余所逆料。略謂「前函請貴王大臣派員伴送我等出京﹐繼思由京至津二百四十里﹐火車已斷﹐沿途潰兵拳匪﹐諒復不少﹐節節阻止。試問貴王大臣﹐有何十分把握﹐能保護我等一律平安抵津﹖𨿽有伴送大員﹐恐中途若遇險阻﹐無從爲力。我等公同商酌﹐惟有力守使館﹐專俟大兵來援。萬一竟遭不幸﹐各國政府豈肯干休﹖邇時大軍來華﹐定惟貴國樞廷首輔大臣是問」云云。前事遂寢。余於無形中消除一大苦厄﹐各公使自爲一身計﹐實不啻兼爲我計。否則﹐一出國門﹐潰兵拳匪相逼而來﹐余與各公使同歸於盡。他日議款﹐不知從何說起。第就余而論﹐率能化險爲夷﹐誠幸事已。

光緒甲辰冬﹐中州苦旱﹐大河南北數千里﹐望雪孔殷。余率司道府縣﹐設壇虔誠祈禱﹐消息寂然。時已仲冬﹐春麥亟須布種﹐尢切焦盼。憶前署京兆親見本任王府尹培佑﹐奉命至邯鄲縣龍井﹐恭請鐵牌到京。越日﹐卽降大雨﹐成效昭著。當派道府大員﹐虔詣直隸邯鄲縣﹐恭請鐵牌。維時文武寅僚僉謂﹐隔省祈禱﹐豫中向無辦過成案﹐意在阻止此行。余謂天人一理﹐罔分畛域。但求精誠之感召﹐何必例案之拘牽。僅用一紙公文﹐咨行直督備查。時則京漢火車已經合軌﹐往來甚便。鐵牌請到之日﹐於渡黃河南岸後﹐距省約十餘里﹐祥符令驛馬來報﹐於夜戌時入城﹐應先往龍神廟恭候。余出署時﹐默觀天象﹐第覺微云點綴﹐澹月朦朧﹐私念天色如此﹐恐難立沛祥。詎輿甫至廟門﹐朔風撲面﹐異常栗冽。嗣將鐵牌恭奉神龕﹐率屬行禮訖﹐已有薄片雪花﹐紛披滿地。眾皆驚異。由夜達旦﹐歷一日許﹐雪厚八寸餘。四野沾足﹐人心爲之歡汴。越日﹐謝降。余率襄祀各寅僚﹐咸集二曾祠瓣香樓公宴﹐賞雪賦詩紀事。詩載《松壽堂大梁集》中﹐賡和者廿餘人。曾書楷刊石﹐嵌於祠之石壁﹐以畱雪爪。余旋別大梁﹐復丁世變﹐早已付之過眼煙雲。歲在丁巳﹐豫中使者田煥亭中丞﹐椎拓遠寄﹐細加審覽﹐已經風雨剝蝕﹐損缺不完。今又數年﹐中經兵燹﹐不知梁園片石劫後尙存在否。客有自夷門來者﹐擬訪問之。

平遠丁文誠公﹐淸風亮節﹐冠絕一時。平生賦性鯁直﹐不諳世故。持節二十年﹐與連圻諸將帥有公義而無私交。獨於合肥兄弟﹐深鮑子知我之感。癸酉冬﹐由東撫請假回黔修墓﹐道出漢臯。時李勤恪公總督湖廣﹐聞公至﹐班荊道故﹐把酒言歡。瀕行﹐謂公曰「我知君官淸如水﹐不名一錢。此番回珂裏﹐親戚故舊所識窮乏﹐均須解囊分潤。特備銀三千兩﹐聊托縞之義。藉壯行色﹐不敢謂豪舉也。」當以情詞剴切﹐未便固辭﹐暫爲收受。繼思攜帶現銀﹐諸多不便﹐且行囊尙可自給﹐卽以原封囑張樵野觀察代存鄂寓。俟回任時就便奉還﹐遂匆匆往黔中而去。甲戌九月掃墓事竣。遵旨回東﹐仍出漢臯﹐擬將原件送還。觀察謂原封不拆﹐顯見未曾動用﹐於交情上說不下去。不如全件拆封﹐另爲封固﹐再行歸還。總算領彼人情。乃拆視原銀﹐平短色低﹐想系司帳者當時作獘﹐勤恪不知也。但旣經拆劫﹐何說之詞﹐代補足平色三百餘金﹐由觀察送還﹐以全交誼。丙子冬升任川督﹐入京陛見。馳驛不過天津。文忠專函迎途邀約﹐堅請至津門一敍。在津盤桓兩日﹐別時﹐文忠謂現今督撫陛見到京﹐應酬大於往時數倍﹐知君兩袖淸風﹐一無所有﹐已代籌備銀一萬兩﹐存京某號。君到京時﹐可往取用。邇時公囊中羞澀﹐以文忠髙義薄雲﹐不忍負之﹐竟爾收受。詎到京正值某邸某相生日﹐外使入京﹐所望甚奢﹐手筆不能寒儉。又同鄕舉子百數十人﹐畱京待試﹐羣望所屬﹐更須從丰助。綜計一應支出﹐前款萬不敷用。公籌維再四﹐笑謂一客不煩二主﹐復函致文忠﹐再行代籌萬金。文忠毫無吝色。公到川後﹐屢思籌還﹐而力終不逮。乙酉秋間﹐公子子美比部在京病逝﹐公聞之哀痛﹐百感交集﹐談及文忠借銀事﹐自忖歸趙無期。乃囑余代擬函致文忠﹐略謂﹕「前荷盛情﹐久銘肝膈。屢思返璧﹐力不人心。自維此生無報瓊之期﹐而又不願貽子孫之累﹐我借我還。息壤在彼﹐銜環之義願矢來生」云云。此函發訖﹐余亦辭公北上。諒文忠接閱後﹐必有好詞以慰公也。當日文誠之淸操絕俗﹐勤恪﹑文忠二公之重友輕財﹐均不可及。特述之﹐以爲後世交友者勸。

余撫汴﹐承某公後﹐𨿽不敢謂百廢俱舉﹐而凡河務﹑警務﹑戎務﹑農工﹑商務一切新政﹐次第舉行。歷任三載﹐精神爲之疲憊。省中又乏佳山水﹐足以爽心悅目﹐意竊苦之。迨調任姑蘇﹐久稔富庶之邦﹐又系湖山之窟。省會開通較早﹐文明爲各行省冠。官斯土者﹐第一切出以鎭靜﹐獄市不擾﹐卽可培養元气﹐上理徐臻。爰於公暇先訪名剎寒山寺﹐近而虎丘﹑山塘﹑石湖﹑黃天蕩諸名區﹐遠而靈巖采香徑﹑天平白雲泉﹑司徒廟古柏﹑鄧尉梅花﹐一一均攬其勝。太湖距省僅百餘里﹐東西洞庭七十二峯﹐尢具天然形勢﹐稽之案牘﹐前使者安化陶文毅公澍旌節曾經蒞止。東山古雪居﹐公曾賦詩《泐石歌詠》﹐傳爲盛事。文毅至今八十餘年﹐使者亦屢易人﹐而足迹罕經﹐望洋興嘆。余於丙午秋﹐聞湖中私梟不靖﹐因決計帶隊巡湖﹐藉以建威銷萌。乘坐槍劃﹐用汽船拖帶。自胥口放舟﹐先至東山。湖中父老由童而髦﹐久不識漢家旌旗爲何物。瞥睹戟遙臨﹐擁道歡呼﹐頓覺失蔭童兒一旦獲依慈父母。梟匪遠聞﹐駭爲師從天降﹐霎時爲之斂迹。凡古雪居﹑莫釐峯﹐登臨幾徧。道山黿山﹐乃上年梟匪肆虐﹐擊敗官軍﹐殲毀師船多隻處。劫灰歷歷﹐猶可搜尋。嗣舟發西山﹐𨿽未登縹緲峯絕頂﹐而石公山一笑迎人﹐爲之低徊不能去。石公爲西山最佳處﹐乾嘉諸老宿登髙作賦﹐雅韻猶存。摩挲碑石﹐惜半爲風雨剝蝕。江山勝迹﹐我輩登臨﹐不禁感慨系之。計住湖中三日﹐每晨傳集舟師將領兵士而申儆之。嗣由馬磧山﹐經獨山門﹐進內河口﹐已達無錫境。遂尋惠麓訪第二泉﹐一品竹鑪風味。自維平生仕宦﹐竟日抗塵走俗﹐何幸承乏吳會。𨿽爲時不及二稔﹐尙有雅人深致。兪曲園先生曾賦詩志羨﹐並云昔歲曾隨侍曾文正公﹐一上天平﹔至太湖東西之勝﹐文正亦有志未逮也。至省中滄浪亭﹑拙政園﹑网師園﹑顧園﹑畱園諸名區﹐已習見不鮮﹐旦暮遇之矣。

平生自慚無才﹐而愛才若命。上任五行省﹐所共事寅僚不下數百人﹐就中才識﹐推平湖朱竹石觀察之榛爲冠。觀察家學淵源﹐早歲官丞ヘ﹐已有能名﹔積資洊升﹐以江蘇道中候補﹐於蘇省內政﹑外交﹑刑名﹑榷稅尢爲熟悉﹐計署臬司十三次﹐署藩司二次。歷任巡撫倚如左右手﹐連章優保﹐徒以病於目﹐未能大用。識者惜之。觀察𨿽短於視﹐一應公牘﹐但令書記朗誦一過﹐卽能貫徹於心﹐一一裁決﹐無不恰中肯。任刑名久﹐總司釐務數十年﹐遇州縣來謁﹐觀察禦之嚴。謂某縣錢漕進款若干﹐某卡稅釐入款若干﹐除去應解公家若干﹐某缺余若干﹐某差剩若干﹐均飽爾等私囊。倘再不知自愛﹐貽誤公事﹐白簡具在﹐不能爲爾輩恕矣。所言洞見癥結﹐吏不敢欺﹐吏不能欺。余遇大事﹐決大疑﹐每商之觀察。一經擘畫﹐咸就條理。適淮揚道缺出﹐江南官多如鯽﹐負大力者鹹存希冀心。余昌言於眾曰「蘇省外補道缺甚少﹐每有缺出﹐由督撫會商遴員奏補。但商之云者﹐以其人之可否﹐尙須斟酌。若朱道才望資格﹐均推第一﹐有缺卽補﹐何須互商﹖倘淮揚一缺﹐不以朱道請補﹐勿論另補何員﹐巡撫不能畫稿﹐卽請總督專銜陳奏可也。」某督以難違公論﹐落得順風使帆﹐分寧道員縱多﹐而分蘇道員獲補﹐羣相缺望﹐至譏余謂專攬政權。余惟扶持善類﹐力主公道。悠悠之口﹐一笑置之。迨余去蘇﹐觀察迄未蒞新任﹐旋卽病逝。豈暗中猶有阻扼者乎﹖不得而知已。

徳淸兪曲園先生﹐東南碩學﹐以翰林罷官歸﹐僑居吳下。所著《春在堂全集》﹐膾炙人口。湘鄕曾文正至有「李少荃拚命作官﹐兪蔭甫拼命著書」之語。內兄許子原觀察﹐爲先生婿。先生文孫階靑太史﹐又出余門下。余撫蘇蒞新時﹐出《大梁畱別詩》七律八章示階靑。先生見之﹐卽日和成。馬工枚速﹐兩擅其勝。余爲之驚服。寒山寺古剎﹐爲姑蘇名勝。兵燹後失修﹐公暇往遊﹐蓬蒿地滿﹐卽所謂「夜半鐘聲」者﹐亦歸諸無何有之鄕﹐琳宮寶剎悉付劫灰。爰捐俸醵貲﹐重建殿宇﹐並範鐘泐石﹐以存古迹。寺中舊有文待詔艸書唐張繼七絕一首﹐碑已半圮﹐字亦經風雨剝蝕幾盡。爰請先生重畫。先生謂張句固佳﹐但「江楓」二字不甚可解。考之《中吳紀聞》﹐所載系《江村漁火》。因賦一絕辯正﹐與原詩共書諸石。今尙兀立寺中。余辛亥解組﹐僑居滬瀆﹐曾至姑蘇﹐偶過楓橋小泊﹐重尋雪爪﹐摩挲片石﹐爲之低徊而不能去。先生丙午十二月病逝前一日﹐余往視疾﹐時已昏厥﹐猶彊語余曰「《春在堂集》煩多印行。」余允之﹐臨沒口拈一絕云「茫茫此恨竟何如﹐但恨比糖未掃除。七尺桐棺三尺土﹐此中了卻萬言書。」可想見其風致。余奏請入《國史儒林傳》﹐奉旨兪允。《春在堂全集》兩次捐資印行﹐以償夙諾而廣流傳﹐期不負九原知己而已。

丁未七月﹐余在江蘇任內﹐升授川督。所遺蘇撫以浙撫張君曉風曾揚調補。川黔接壤﹐余去鄕已廿六年﹐爰於具折謝恩時﹐附片奏乞賞假三月﹐回籍省墓。時張君以辦理秋瑾一案﹐不無操切﹐大拂江浙人士之意﹐撫蘇命下﹐江南士紳專電阻其來蘇。張亦請假就醫。余入覲情殷﹐歸思正切﹐專電樞廷﹐請以蘇藩陳君伯平啟泰﹐護理撫篆﹐以便克期交代﹐入京祝嘏﹐奉旨兪允。電音傳來﹐詎江督端忠敏公以事前未經知照﹐意頗不懌。而又無從與余作梗﹐乃密電樞臣張文襄公﹐謂伯平嗜好甚深﹐不堪封疆重任。力保鄂藩李君岷琛﹐堪以升補。遞遺鄂藩﹐請以鄂臬梁君鼎芬補授。維時文襄新入政府﹐李﹑梁二君﹐乃其舊僚。端意在迎合﹐希冀動聽。文襄持端電傳觀樞垣諸公﹐項城袁君世凱笑曰「伯平是否吸煙﹐尙在疑似之中﹐若少東之痼疾甚深﹐余在津親見﹐詎午橋竟不知耶﹖目前已有電旨﹐令伯平護理蘇撫﹐實任應簡何人﹐俟升任川督陳筱石制軍到京﹐面詢伯平精神如何﹐再行請旨辦理。」文襄意亦謂然。其後伯平果拜眞除。在余原不敢居功﹐而江左諸君羣起與之爲難。伯平忠厚長者﹐何堪八面受敵﹐卒之遇事拂逆﹐賫志以歿。靈櫬回湘時﹐余適在武昌。曾親詣舟中祭奠﹐揮淚送之。而與彼作梗者﹐不數年間﹐大而禍國﹐小而殺身﹐竟無一令終身。伯平有知﹐當亦含笑於九原已。

在昔後夔典樂﹐百獸率舞﹔大漢西京朝會﹐盛呈百戲﹔唐則霓裳羽衣﹐傳之天上﹔歐公《五代史》﹐至特編《伶官傳》。戲之由來久矣。我朝恭遇萬壽﹐王公大臣入坐聽戲﹐載於會典﹐誠重之也。余以外吏兩次入京陛見﹐均值慶辰﹐恭逢巨典﹐耳聆仙樂﹐不可謂非榮幸。癸卯六月﹐以汴撫入京﹐適值徳宗景皇帝萬壽。在頤和園隨班行朝賀禮。先期傳令入坐聽戲。上駐蹕頤和園﹐卽於園中徳和園排演。臺凡三層樓﹐北向﹐規制崇閎。兩宮正殿坐﹐南向。東西各楹﹐諸王公大臣以次坐。凡近支王﹑貝勒﹑貝子﹑公﹑滿漢一品大臣﹐曁內廷行走者均預﹔在外將軍﹑督撫﹑提鎭適在京者亦預。其京中一品之各旗都統﹐及二品滿漢侍郎﹐均不得列入。東第一間﹐近支王公﹐次軍機大臣﹑大學士﹑各部尙書﹑都察院左都禦史等。西第一間﹐禦前大臣﹐次內務府大臣﹐南書房﹑上書房翰林。將軍﹑督撫﹑提鎭之在京者﹐居於西末一間。此其大較也。計獲親盛典者﹐約五十餘人。由內務府大臣卽時傳單知會﹐共湊集銀二千兩﹐爲賞犒內監之需﹐人約派五﹑六十金﹐繳呈禦覽後分給。辰九鐘﹐諸臣先到﹐各依次跪。少焉﹐樂作。內監傳呼﹕「駕到。」皇上在慈聖輿前步行﹐后妃﹑公主﹑福晉等隨輿後。慈聖下輿﹐升殿坐。諸臣行三叩首禮。傳命脫補褂﹐去朝珠﹐賞賚雪藕﹑冰桃﹑瓜果等物﹐人各一黃龍盒。由內監親賫呈﹐慈聖一一過目﹐始依次遞交。各敬謹領訖﹐行一叩首禮謝恩。內監承旨﹐命張大幕二﹕一由北而東﹔一由北而西﹐名曰隔坐。三面各不相見。僅見者﹐臺上歌舞耳。諸臣可於其時休息談論﹐各適其適。兩宮體卹臣僚﹐無所不至。余居西第六間﹐同坐者﹐爲湖廣總督張文襄公之洞﹑安徽巡撫誠中丞勛。維時正演吳越春秋範蠡獻西施故事。當範蠡造太宰府第時﹐投刺二次﹐司閽不之理﹔嗣用門敬二千金﹐閽者卽爲轉達。閱至此﹐文襄忽失聲狂笑曰「大惡作劇﹐直是今日京師現形記耳﹗」聲振殿角﹐余亟以他語與周旋﹐免再發言﹐致徹天聽。時交午正﹐內監傳呼﹕「賜宴。」宴設於仁壽殿東偏殿﹐凡八席﹐諸臣隨意飲啖。大官廚瓊漿玉粒﹐非復人間風味也。酉正撤幕﹐各大臣仍須衣冠如禮。未幾﹐樂止。復朝北行三叩首禮﹐各趨出。翼日﹐亦如之。又四年丁未﹐升任川督﹐十月到京﹐恭遇慈聖萬壽。先期賞紫禁城騎馬﹐賞西苑門內騎馬﹐賞坐船隻賜墊﹐並賞初九﹑初十﹑十一三日聽戲。時交冬至﹐卽在西苑舉行慶典。於丰澤園左另制戲座﹐廣設帷幕﹐規制較澱園爲狹﹐以其可禦嚴寒也。適余與馬提督玉昆﹑姜提督桂題﹑夏提督辛酉﹐同在西末間。南皮與項城﹐甫直軍機﹐二君均不喜觀戲﹐輒至西間外房﹐命蘇拉約余出外閒談﹐詢庚子拳亂事。猶憶臺上正演《長生殿》傳奇﹐簾幄之外雪花紛披﹐想見瓊樓玉宇髙寒景象。曾有詩云「長生一曲愴心神﹐凝碧池間百戲陳。樂府舊人誰尙在﹖不堪回首說庚辛。煙波一舸任遊行﹐三海風光畫不成。爲報來年丰已兆﹐雪花飛上禦簾旌。」蓋紀實也。今則滄桑陵谷﹐事變日棘﹐昔時鈞天廣樂﹐只好付之一夢。尙何言哉。

天下大鎭四﹕曰河南朱仙﹐曰江西景徳﹐曰廣東佛山﹐曰湖北漢口。自丰工決口﹐河流橫嚙﹐朱仙化爲一片沙礫場﹐不成商市。景徳但營業陶工一部分。佛山近海﹐市場較大。然據武漢上游﹐推內地商埠第一﹐莫如漢口。凡西南若滇﹑若蜀﹐西北若秦隴﹑若豫晉﹐五方百貨﹐均奔輳於此﹐以灌輸於東南。該鎭背湖枕江﹐一綫長堤廿余裏﹐廛市鱗集。惟限於地勢﹐凡細民無力居肆者﹐咸於肆旁設攤貿易﹐不下千餘家﹐均借此謀生活﹐由來舊矣。余戊申四月抵湖廣任﹐前任某制軍稱交案件﹐約數百起。窮日夜之力﹐悉加判決。某制軍辭赴蜀任﹐舟維漢上﹐擬拜答各國領事官。適巡警道馮觀察啟鈞銳於市政﹐早欲將鎭中攤市一律肅淸。而又未曾預擇廣漠之場﹐爲移此就彼之計。遽聞某制軍來鎭拜軍﹐將計就計﹐傳諭闔鎭一律拆攤淸道﹐以備大府賁臨。攤商以爲暫時拆卸﹐不得不遵。時已三日﹐羣擬回營生理﹐馮觀察又傳諭﹐攤經拆去不準再設﹐另各擇地謀生。於是大拂商情﹐羣執香向有司衙門請求復業。某制軍是日仍復拜客﹐易輿而騎﹐正馳驅市中﹐眾商遮攔馬首呈訴。某制軍倘能妥加曉諭﹐令其仍舊貿易﹐移攤一事﹐從緩解決﹐該商等無不樂從﹔卽不然﹐而諉之後任﹐亦可諭知該商等﹐謂已經卸事﹐應候後任酌辦﹐該商等亦無知之何。及均不出此﹐一見眾商攔阻﹐勒回馬頭﹐拚命狂奔﹐竟駕扁舟而逸。眾商見其飛奔示怯﹐一時人聲鼎沸﹐相率窮追。鎭中無業遊民最多﹐所謂大攏隊﹑二攏隊者﹐不下千餘人。附和滋事﹐焚燒搶掠﹐紛擾昕夕。某制軍甫離漢鎭﹐而該鎭之大亂將作矣。余遠在武昌﹐聞警後立派張統制彪﹑黎協統元洪﹐各帶軍隊馳往。先保護鐵路﹑電桿﹐及一碼頭等處與租界聯屬之地﹐恐匪徒攔入界內﹐致煩交涉。又慮夜間軍隊入市﹐易滋驚擾。夙諗鎭中商辦救火會最得力﹐札令該會夜巡邏﹐以防未然。部置甫定﹐適盛侍郎宣懷來謁。侍郎膽素怯﹐謂所辦漢陽鐵廠與兵工廠毗連﹐合計約數千人﹐漢口有警﹐必遭影響﹐懇派兵彈壓保護。余謂君可無慮﹐此案乃巡警道辦事操切﹐激變商情。旣經淮其復業﹐收拾至易。其餘不法之徒﹐乘機擾亂﹐已派隊彈壓﹐絕不至大起風潮。並聞沿江某制軍幸災樂禍﹐越境欲建奇功﹐已在下關簡糾師船﹐武裝待發。餘指揮𨿽定﹐究以鄂省人心浮動﹐使者蒞新未久﹐恩信未孚。以將士能否用命﹐均難意測。外𨿽持以鎭定﹐私衷不無惴惴。乃荷天公做美﹐由宵達旦﹐大雨時行﹐延至次日午後始止。連江烽火乃爲一雨洗淨﹐兵气無光。事定後﹐派員查勘﹐僅焚毀洋商一二家﹐華商四五家﹐洋婦亦有受傷者﹐略加撫卹﹐各無異辭。某制軍督鄂甫半載﹐不能爲鄂造纖芥之福﹐幾至爲鄂釀滔天之禍。淸夜以思﹐何以自解﹖至馮道之辦理不善﹐咎實難辭。第查其平日勇於任事﹐並非不堪造就者﹐薄加譴責﹐以勵將來。此余抵鄂渚接任後第十日之事﹐特備述之。

武漢據天下上游﹐夏口北倚雙江﹐武漢屏蔽。龜蛇二山﹐遙遙對峙。岷江東下﹐漢水西來﹐均以此間爲樞紐。地勢成三角形﹐屹爲中流鼎峙。余服官鄂渚﹐適英﹑美水師提督乘兵艦來謁﹐謂﹕「遊行幾徧地球﹐水陸形勢之佳﹐未有如玆地者﹐推爲環球第一﹐不僅屬中國奧區﹐竊興觀止之嘆。」地利關系一國之彊弱如此。軍興以後﹐南皮張文襄公服官最久﹐於省垣分建絲﹑麻﹑紗布各廣﹐以塞漏卮而擴利源。並建甲﹑乙﹑丙﹑丁四棧﹐奄有碣石招賢﹑平津東閣遺意。漢陽立鐵廠﹑兵工廠﹐規模尢爲雄闊。惜但能舉其大綱﹐承辦者不盡得人﹐至有美哉猶憾之嘆﹐然一个臣之遺澤遠矣。夏口當輪船﹑鐵路之要衝﹐百貨云駢。洋商茶市交易﹐不集於滬瀆﹐而君趨於漢上﹐所系顧不重歟。余承乏二載﹐蕭規在望﹐有愧曹隨。第前賢施之博者﹐輒守之以約﹐昔日資爲利者﹐頗思救其獘。此無他﹐意指本不相符﹐而今昔之情形﹐亦有所不同也。曾過漢陽﹐登晴川閣﹐憑覽江山形勢。文襄有聯云「洪水龍蛇街循軌道﹐靑春鸚鵡起樓臺。」想見元臣風槪﹐固自不凡。獨武昌黃鶴樓久毀於火﹐迄未修復。竊怪文襄督鄂廿余載﹐經營建設﹐不惜浪擲多錢以億萬計﹐區區一樓﹐估值僅需十萬金﹐何以靳而不舉﹖得毋文人結習﹐嫉「崔顥題詩在上頭」乎﹖每與鄂紳柯巽庵侍郎逢時宴集﹐倡議重修﹐十萬之數不難籌辦。甫定議﹐適奉移節北洋之命﹐繼任者恣睢暴戾﹐欲蓋翻前人成案而芻狗之。坐鎭非才﹐羣焉一哄。不一稔而方﹑召中興之地﹐忽易爲勝﹑廣發難之區。江漢橫流﹐罔有其極。乃知保邦制治﹐不惟其地惟其人。後之論者﹐可以觀其變而會其通已。

國家龍興遼沈﹐定鼎燕京。援照明制﹐特開科舉﹐以系人心而光國典。順治丙戌會試﹐爲開國第一科﹐選山東聊城傅君以漸爲狀元。由丙戌截至光緒甲辰廢科舉之日止﹐計共得會試一百十三科﹐狀元共一百十三人﹕內蒙古一人﹐順天一人﹐直隸三人﹐山東六人﹐河南一人﹐江蘇五十人﹐浙江二十人﹐安徽九人﹐江西三人﹐福建三人﹐陜西一人﹐湖北三人﹐湖南二人﹐四川一人﹐廣東三人﹐廣西四人﹐貴州二人。余東三省﹑山西﹑甘肅﹑雲南均無人。江蘇一省幾得半數。蘇州一府計廿三人﹐幾得一半之半。蘇﹑浙文風相埒﹐衡以浙江一省所得之數﹐尙不及蘇州一府。其他各省或不及十人﹐或五六人﹐或一二人﹐而若奉﹐若晉﹐或甘﹐若滇﹐文气否塞﹐竟不克破開荒而光巨典﹐豈眞秀野之懸殊哉﹖竊嘗縱觀而知其故﹐自言遊以文學專科﹐矜式鄕裏﹐宣尼有「吾道其南」之嘆。南方火徳﹐光耀奎壁。其間山水之鐘毓﹐與夫歷代師儒之傳述﹐家弦戶誦﹐風气開先﹔拔幟匪難﹐奪標自易﹐此一因也。冠蓋京師﹐凡登揆席而躋九列者﹐半屬江南人士。父兄之衣缽﹐鄕裏之標榜﹐事甫半而功必倍﹐實未至而名先歸。半生溫飽﹐盡是王曾﹔年少屐裙﹐轉羞梁灝。不識大魁爲天下公器﹐竟視巍科乃我家故物﹐此又一因也。綜此二因﹐沿成積習﹐至國朝﹐三元僅得二雋。蘇州錢君三元坊髙豎黌宮道左﹐余撫蘇時猶及見之。而廣西邊遠省分﹐亦有陳君繼昌。其人崛起遐荒﹐如驂之靳。始知文章同此報國﹐人才不限方隅。篤生非偶﹐人貴自立﹐科名一事﹐特其小焉者耳。通計聖淸一代﹐自博學鴻詞科﹑特保經濟科出﹐而翰林卻步。自援例納粟﹑軍功﹑保舉興﹐而正途減色。至廣方言館﹑憲政編查館﹑督辦政務處立﹐而科舉遂廢刻苦不復存。狀頭之名﹐從此中絕。一朝之國運﹐亦從此告終焉。重檢館選錄﹐爲之太息不置也。至由狀頭登揆席﹐所謂狀元宰相者﹐有淸一代﹐僅得一十四人。曾聞之元和陸文端相國所云﹐爰綴於篇末。

光緒戊申秋﹐江鄂兩省會操﹐地在安徽太湖縣。江南第九鎭統制徐鎭紹楨﹐與湖北第八鎭統制張鎭彪爲南北總司令官。張鎭辭赴皖境﹐余告之曰「張中堂經營締造﹐不惜糜巨餉﹐練成此軍。」故鄂省成軍在江南之先﹐一切軍械較他軍爲完備。壯哉此行﹐可以實地練習﹐爲將來敵愾疆場之用。張去後﹐所有武漢守衛事宜﹐責成獨立協黎副將元洪﹑署巡警道金道鼎和衷辦理。詎皖省新軍統帶熊成基﹐乃著名老革命。乘秋操時﹐皖撫朱經田中丞馳往太湖彈壓照料﹐省垣空虛﹐煽動闔營兵變﹐圍攻省城。余聞警報﹐飛電經田中丞立卽旋省﹐並電飭張統制彪速命王協統得勝帶隊折回安慶﹐力保鄰疆。經田中丞亟圖捍禦﹐苦於無兵。該叛軍熊成基勢張甚。援軍一時未刻﹐殆哉岌岌。適鄂省載兵赴皖之楚材兵輪﹐停泊皖江城外﹐管帶孟憲徳首先開炮﹐擊毀叛軍營壘炮臺。霹靂一聲﹐山鳴谷應。熊成基知事已敗﹐始逃往集賢關北去。餘黨紛紛潰散。適王得勝軍到﹐省城得以保全。營中未叛者﹐尙有數百人﹐卽由王得勝率隊住紮該營中﹐暗爲抵制。閱五日而大局粗定﹐張統制始督率全鎭回鄂。當皖中兵叛之時﹐不幸適逢二次國卹﹐全國震驚。武漢地方人心浮動﹐論言四起。余不動聲色﹐密飭黎協統﹑金觀察多方鎭壓﹐得以轉危爲安。厥後皖省奏報﹐由江督某制軍主稿﹐鋪敍該軍靖難情形。而鄂兵輪首先開炮﹐擊走叛兵﹔曁王協統暫守皖坦﹐力服降卒﹐一字不提。但據皖撫來咨﹐謂﹕「鄂省出力人員﹐亦應列獎﹐請開具銜名﹐咨皖具奏。」鄂軍將弁聞之大嘩﹐相率不願列保。餘一面善言撫慰﹐並專折聲敍當日鄂軍代爲靖亂情形﹐並稱鄂省援皖各將弁﹐食祿忠事﹐於義當然﹐鄂軍歷年奉派援湘﹑援汴﹑援蘇﹑援桂﹐幸示隕越。此次以兵剿兵﹐與平時剿匪不同。且發難卽系皖省陸軍﹐首犯熊成基迄未弋獲。省界𨿽殊﹐軍界則一。方以軍人名譽攸關﹐引爲愧咎。何敢仰邀獎敍﹐致抱不安等語。疏上﹐奉朱批﹐飭余查明得力人員﹐擇尢保獎。江督﹑皖撫聞之﹐均各慚惶。爰遵旨敍保十九員﹐楚材兵輪管帶首先開炮之孟憲徳﹐業已病故﹐不及身邀顯擢﹐僅得從優議卹。余深惜之。時張文襄公尙在政府﹐來電云「君眞能爲鄂軍吐气。」余復電謂﹕「吾輩激勵軍士﹐應如是耳。」並非與江﹑皖連帥鬧意見也。

國家整軍經武﹐原以自彊之道首在練兵。第此事非可紙上空談。卽以屯營而論﹐首須查勘地勢。省會之區建置營房﹐宜於郭外擇一二髙原曠野﹐或背山﹐或臨水﹐分營駐紮﹐不宜專駐一處﹔但取消息靈通﹐於同袍同澤之中﹐隱寓相維相制之意。在昔棘門﹑細柳﹐未知若何。以近時而言﹐凡目所經者﹐不下十數處﹐此其大較也。戊申蒞鄂督任﹐下車伊始﹐首以鄂省屯軍處所詢之。第八鎭統制張君彪﹑混成協統黎君元洪僉謂﹐所統各標營﹐大半在武昌城內蛇山左近。心竊詫之。嗣率同張等前往查看﹐所有營房一律仿照西式建置﹐規模極其崇閎。續查鎭營與協營同在一區域﹐望衡對宇﹐形勢崢嶸。余心更爲詫異。省垣繁庶之地﹐但須警察得力﹐足以建威銷萌。無端聚此赳赳勇士﹐多則萬人﹐少亦數千人﹐雜居共處﹐易滋羣哄。萬一變生肘腋﹐爲患何可勝言。況此營與彼營﹐並不同一部分﹐無端彊與合並﹐意見不免紛歧﹐接觸尢易齟齬﹐逞私憤而昧公義﹐誠恐在所不免。不審文襄當日經營構造﹐何以貿然出此。將欲力加攺作﹐又恐搖動軍心。兼之習慣旣久﹐亦慮遷地弗良。展轉籌度﹐無術補救。未幾﹐余調任北洋﹐繼任者恣睢暴戾﹐變遂生於肘腋之間﹐無從防禦。適作成武昌起義之名﹐玉步因之遽攺。誰使神州陸沈﹖恐夷甫諸人不得不執其咎也。論語有之﹐「季孫之憂不在顓臾﹐而在蕭墻之內」﹐誠哉是言﹐可深味已。

光緒元年歲紀乙亥﹐舉行恩科鄕試﹐余獲售﹐是爲承恩之始。其間服官京師﹐外任各行省﹐由藩而撫﹑而督﹐均在光緒三十四年中。不幸龍馭上賓﹐衝皇嗣統﹐攝政甫經三載﹐國體更變。余亦因病棄職。舊制新主卽位﹐例須奉卜萬年吉地。不知何以當時未經懿旨施行。直至大行之後﹐倉卒於西陵建造山陵﹐梓宮暫奉祀於梁格莊享殿。余己酉十月由鄂調直﹐入京陛見。翼日敬謹齋戒﹐馳往西陵﹐虔叩梓宮。追維聖徳神功﹐澤流中外。微臣渥蒙殊遇﹐答報無從。輒不禁感激流涕也。大工未集﹐忽值國變﹐一切匠作﹐因而停止。幸南海梁文忠公鼎芬﹐痛哭陳書﹐嚴責當事。撥給巨帑﹐得以乘時興工。並函致海內外諸遺臣﹐量力報效﹐集成巨款﹐爲山陵種樹之需。余報效四千元﹐內子許夫人報效二千元備用。文忠於事竣後﹐曾影崇陵種松圖見寄﹔承修此項欽工之前直隸布政使淩方伯福彭﹐復以崇陵寢殿拓印成圖寄閱。荒江孑遺﹐老眼摩挲﹐不知涕之從何出也﹐至孝欽顯皇后菩陀峪定東陵﹐前爲萬年吉地﹐年久重修﹐余亦曾任此役。目諸規模崇麗﹐不比崇陵倉卒興辦﹐諸形簡陋。時會所值﹐無可如何﹐惟有委之气數而已。

直隸爲各省領袖﹐屏蔽京師。自五口通商﹐特設北洋大臣﹐以直督兼任。形勢較他行省爲要﹐體制亦較他行省爲肅。李文忠歷任廿餘年﹐庚辛議款﹐上相騎箕。時奉永遠停捐之旨﹐捐輸異常勇躍﹐北洋實總其成。文忠歿後﹐存款不下千餘萬金。繼任某制軍藉以爲練兵之用﹐不三年﹐支銷殆盡。復奏準由各省合籌練兵經費﹐歲約數百萬﹐竭天下之脂膏﹐供一己之揮霍﹐而定藏竭矣。厥後繼任某制軍﹐復踵事增華﹐取攜任便。歲入只有此數﹐出則層出不窮。余由鄂調直﹐未到任前﹐某藩司護篆﹐一意徇情見好﹐計一月內札委差使至一百五十餘人﹐聞之殊爲震駭。公帑有限﹐豈能長此濫支。乃破除情面﹐一筆勾之。並將前有兼差者﹐一律釐剔﹐以昭核實。開怨同僚弗顧也。舊制北洋大臣履新﹐各國領事先來拜謁。某藩司護院﹐力崇謙抑﹐先往拜各領事。余蒞任後﹐領事團欲援以爲例。余笑謂﹕「中外通商﹐凡交際與交涉釐爲二事。交際以私交言﹐余與各領事素無交情﹐何必令其來見。交涉事關兩國公件﹐關道與領事平權﹐載在條約﹐盡可互相商酌。渠亦勿庸見余﹐聽之可也。」適美國新任總領事抵津﹐不以領事團爲然﹐首先來見。徳國領事以徳商與華商交易﹐多歷年所﹐華商虧欠徳商銀至一千一百萬兩﹐歷前數任﹐迄無辦法。時值歲暮﹐急求餘一言解決﹐竭誠請謁。其餘各領事﹐目見團體已散﹐遂亦相率來見。法領事並托譯員轉述﹐渠等一時誤會﹐致拜謁稍遲﹐請勿介意云云。餘一一應付之。並允徳領事所求﹐商之度支部﹐爲設保商銀行﹐以紓華﹑洋各商之困。各領事見余此舉﹐均爲滿意。嗣後交涉不煩言而自解。此余甫履新一月內之事。開歲庚戌正月﹐樞臣南海戴文誠逝世。輦轂之下﹐喧傳余將內召入輔。惎餘者﹐嗾使言官某侍禦﹐以不根之言﹐妄行參劾。仰荷聖明垂鑑﹐令該禦史明白回奏。卒以妄行誣蔑﹐不稱言職﹐從寬飭回原衙門行走。余以時艱莫補﹐方幸借此乞身﹐騰章引疾。卒蒙溫旨慰畱。碌碌濫竽﹐旬經兩載。會逢辛亥之變﹐適方臥病治事﹐不能中流擊楫﹐挽東南之厄運﹐僅克保我疆土﹐還之朝廷。迨遜位詔下﹐余亦蒙恩給假。家居海上偸生。匆匆又十三載﹐追維往事﹐感激涕泣﹐不知所云。

宣統初元﹐設立憲政編查館﹐憲法期以九年成立。於第九年特開國會﹐新政逐年舉行。立法未嘗不善﹐柰一般急進派嫌其過遲﹐訾議政府有意延宕﹐阻撓憲政。東三省新學家﹐首先入京﹐乘機煽動﹐革黨一倡百和﹐伏闕上書﹐請立時開國會﹐並至攝政王府攔輿陳請。朝廷以議定年限﹐未便遽行允許﹐而又不能剴切曉諭﹐以崇國體而戢眾囂。終日紛擾﹐舉國若狂。監國至避居大內阿哥所﹐未敢公然回邸﹐以避其鋒。正相持間﹐天津無賴某君﹐出身寒微﹐庚子後和議成﹐外人歸還津地﹐某君乘時崛起﹐以創辦學堂爲名﹐聯絡當道士紳﹐居然自命爲維新人物。聞奉人在京請願﹐事未果行﹐乃勾串來津請願﹐嗾使各學堂各派代表。登時聚集千餘人﹐斷指喋血﹐羣向督署陳懇入奏﹐早開國會。一面力阻各學生上課﹐借示要挾。並通電各行省各學堂﹐同時罷學請願﹐期憲政卽日成立。言之𨿽亦有故﹐實則假公濟私﹐意存叵測。津地人情浮動﹐影響所及﹐殊於治安大有關系。余不動聲色﹐傳令爲首代表來見。諭以朝廷預備立憲﹐決無更攺。第有一定秩序﹐勢必分年辦事﹐豈可一蹴而成﹖今眾情旣形亟亟﹐亦系愛護國家﹐力圖早日富彊之意﹐使者亟爲嘉許。惟恃眾罷課﹐甚至通電全國﹐震駭觀聽﹐實屬大幹法紀﹐亦不得爲爾等寬恕。當嚴飭各學堂校長﹐傳諭學生一律上課。由使者據情具奏﹐以九年立憲爲期較遲﹐難孚眾望﹐吁懇朝廷提前趕辦﹐期於五年成立。所有奉省各員一律資遣回籍﹐靜候諭旨﹐不得在津逗𨖻﹐另生枝節。疏旣上﹐荷蒙兪允﹐分別曉諭﹐羣情極爲貼服。並電知各省曉諭各學堂教員﹑學生一體遵照。窮三日之力﹐大海風潮爲之頓息。繼思析津開學最早﹐學規本極嚴肅。自某君混入學界﹐恃有護符﹐迹其平日不安本分﹐已非一端。此次竟敢挾眾罷學﹐通電全國﹐幾至激成巨變﹐不可收拾﹐此而不懲﹐何以端士習而肅法紀。律以兩觀之誅﹐亦屬罪不容辭。只念立憲時代﹐姑從寬典。飭署巡警道田君文烈密拿到案﹐卽日電奏發往新疆安置。奉旨後﹐立派妥役押解起程﹐不準少有稽延。津門士紳﹐有爲之關說緩頰者﹐已望塵不及。頗詫使者辦理此案之密而且速﹐而爲地方除一巨蠹﹐則又未嘗不心悅而誠服。此宣統二年庚戌十月事。迨辛亥十二月遜位詔成﹐國體更變﹐余亦乞病獲允﹐萬事不關。而某君何時旋津﹐是否攺過遷善﹐能否爲民國效力﹐惟有付之不論不議之列而已。

丙戌同年楊蓮甫制軍向官京師﹐所居相距穴遠﹐不常把晤﹐僅於春秋期會﹐樽酒言歡。君以編修攺官直隸道員﹐庚子隨李文忠公來京議款。余時官京尹﹐襄辦和議﹐與君時相過從。患難論交﹐情非恆泛。歲杪﹐通永道出缺﹐藩司周玉山方伯言之李文忠﹐請以君奏補。張幼樵學士時在幕府﹐亦爲君說項。文忠終以君到直資格太淺﹐未經允諾。猶記小除夕日﹐君匆遽造余﹐詳述前事。以余系府尹﹐此項奏件例須會銜。並述周﹑張二君語﹐謂非餘力向文忠陳說﹐難冀有成。且時甚促﹐一過新年﹐正月初五文忠壽辰﹐保定署臬司某君來京祝釐﹐資格較深﹐恐文忠意有所屬。語次情形極爲迫切。余以同年至好﹐又系分內應辦之事﹐允於除日往見文忠。詎到時﹐文忠正會晤徳公使﹐以懲辦禍首。未滿各使意﹐徳帥瓦徳西欲下各動員令﹐徑往陜西與樞府面商。文忠極爲勸阻﹐一面電奏行在。迨徳使去後﹐文忠擬暫休息。余揆此情勢﹐恐難進言﹐而蓮甫守催不已﹐只好姑爲開說。文忠謂﹐蓮甫𨿽系翰林出身﹐第官直日淺﹐此缺尙有盡先應補之人﹐長官亦須稍存公道﹐余謂﹕「公言誠是。直省候補人員𨿽多﹐但從公於患難中者﹐目前僅蓮甫一人﹐勞績亦不可沒。公昨謂行在諸公﹐均蒙優敍。然而從公於賢良寺者﹐不應得優敍乎﹖」公笑曰「我已知蓮甫托君前來說話。君與彼爲同年﹐又系大京兆﹐例須會銜。我若奏補他員﹐恐君不肯畫諾矣。請如君議。」余亦笑對曰「某所言﹐實系力崇公道﹐並非專顧私交。」比時窗外環而聽者多人﹐知事已諧﹐玉山方伯趨而前曰「稿已辦就﹐卽請書奏。」余亦列銜書奏訖﹐與方伯退入蓮甫室。適吏部尙書嘉定徐頌閣先生在坐﹐聞之謂余曰「蓮甫得缺太便宜。但須說明﹐如何應酬我。否則﹐交部議奏時﹐我必議駁。」余笑曰「公喜食福全館﹐蓮甫治具尢精﹐多備盛筵飫公﹐余亦得叨坐末﹐何如﹖」均各大笑。寧知蓮甫官符如火﹐奏到﹐竟邀特允﹐不交部議。尙書挾持一飯而不可得。厥後余撫汴﹐蓮甫任直臬﹐擬保升豫藩﹐爲余臂助。項城阻之。不數年﹐蓮甫已繼項城爲直督﹐而余督直轉在其後。功名遲速﹐庸有定乎﹖蓮甫歸道山﹐未經國變﹐可謂全福。公子輩承其餘蔭﹐各自成立。長者尢恭謹﹐克世其家。故人有子﹐爲之欣喜不置。

辛亥八月﹐武昌發難﹐總督出走。余適在病中﹐警報傳來﹐以鄂系舊治﹐深悉彼中情勢。密電樞垣﹐謂川督岑君春煊帶隊入蜀﹐計時已在鄂中﹐請旨褫鄂督職﹐以岑調任﹐責令收復省會。鄂垣兵變﹐僅一小部分﹐速電飭帶兵統領督率南湖一帶各軍﹐並漢口駐紮軍隊﹐力圖規復。陸軍第二鎭第一協全部﹐現駐保陽﹐卽時下動員令﹐京漢快車兩日一夜可達漢口﹐直逼武昌﹐以壯岑軍聲勢。彼系烏合之眾﹐人心未定﹐收復不難。而樞府不報也。但責令陸軍部編一混成鎭﹐有此軍步隊參以彼軍馬隊者﹐有彼營輜重配以此營馬匹者﹐混沌雜糅﹐故緩師期。卒之兵與兵不相習。將與將不相識﹐遲之又久﹐始報啟程。迨抵漢口時﹐鄂中叛黨﹐布置完備。羽翼已成﹐公然誓師抗順﹐大局不可問矣。項城賦閒已久﹐乘機思動。其門生故舊﹐徧於京津等處﹐不卹捐集巨款﹐輸之親貴﹐圖謀再起。監國以彼從前廢斥﹐其咎非輕﹐不敢貿然起用。該黨以監國素重視余﹐謂得北洋一保﹐必生效力。某君夤夜來謁﹐極爲關說。余嚴詞拒之﹐謂﹕「項城前系一品大員﹐此時起用與否﹐朝廷自有權衡﹔不宜由疆臣奏保﹐致涉植黨之嫌。倘貿然上疏彊令出山﹐不特無以尊朝廷﹐亦非所以厚愛項城也。」其人答然而去﹐復運動連疆某督﹑某撫﹐卽時電保。謂非任用項城﹐不能收拾危局。監國惑之﹐未能一意堅持。項城一出﹐而淸社遂屋矣。當其奉命督師也﹐徘徊於豫楚之間﹐不肯直入鄂境。卒以夤緣組閣﹐遄回京師﹐大權獨握﹐修前日之怨﹐力排監國去之。政由己出﹐東朝但司用璽而已。嗣復授意前驅各將領﹐聯銜力請遜位。滬上僦居某督等和之﹔商界各巨子亦和之﹔英國公使某君﹐亦復爲之聲援。十二月廿五日﹐遜位詔書頒出﹐二百六十八年之天下﹐從此斷送。哀何可言。甲子十月﹐復有馮軍入京之舉﹐病中驚起﹐無淚可揮。瞻望闕廷﹐神魂飛越。𨿽糾合海上諸遺老﹐連電津楡﹐作包胥秦廷之哭﹐究何裨於大計。悠悠蒼天﹐謂之何哉﹗

壬午冬會試北上﹐以車道艱苦﹐攺由海船入京。先在武昌度歲。比時黃鶴樓未毀於火﹐旅寓卽在其下﹐時往登臨﹐縱覽長江上流形勢。覺中興曾﹑胡削平大難﹐卽以此爲基礎﹐憑弔久之。厥後張文襄公督鄂垂二十年﹐百廢俱舉﹐規模宏肆。第鄂系中省﹐財賦只有此數﹐取錙銖而用泥沙﹐不無積盛難繼之慮。覘時者頗心憂之。余辛丑外簡漕督﹐旋調中州﹐遂臨吳會。積資旣久﹐署中賓僚僉以吳楚一家爲言﹐冀爲升遷預兆。付之一笑而已。丁未夏﹐兩廣總督出缺﹐樞府擬奏請以余承乏。鹿文端昌言﹐謂豫撫張安圃中丞曾任廣東撫藩﹐熟悉地方情形﹐遂邀簡任。不數月﹐川督出缺﹐余蒙恩升授。爲昔年贅姻作幕之地﹐舊遊重來﹐一時傳爲佳話。且川黔接壤﹐風土攸宜。不比五羊濱海之區﹐新黨橫行﹐難以駕馭。迨入京陛見﹐文襄適以鄂督內召入直樞廷﹐與繼任某制軍臭味差池﹐頗思易人而治。余循例往謁﹐文襄謂﹕「四川地方遙遠﹐交通不便。如君才地﹐似與長江一帶爲最宜。」余漫應之﹐不識其意云何。嗣陛辭還寓﹐行有日矣。文襄於丙夜遣價來言﹕翼日早十鐘散直後﹐卽來寓有話面談﹐當在寓靜候。詎文襄到後﹐項城亦來。甫入座﹐文襄拂然對項城曰「君言我所辦湖北新政﹐後任決不敢攺作。試觀今日鄂督所陳奏各節﹐其意何居﹖且其奏調各員﹐均非其選﹐不卹將我廿餘年苦心經營締造諸政策﹐一力推翻。」意極憤憤。項城婉言代某制軍疏通﹐以余行將過鄂﹐囑傳語某制軍﹐謂文襄所辦興學﹑練兵﹑理財﹑用人各大端﹐極宜蕭規曹隨﹐不可妄行更易。余笑應之。項城以文襄盛气相陵﹐不便久坐﹐告辭而去。余送之門外﹐暗忖似此情形﹐某制軍必難終鄂任。文襄今日來寓﹐有事面商﹐或恐意將屬我。第聞該省財政枯窘﹐債臺髙築﹐較之川省財力丰富﹐不啻天淵﹐豈可以此易彼。爰重入坐﹐假他事與文襄款洽。文襄意所欲言﹐一時未便直吐﹐但云「君此次遠別﹐不知何日再見。可在京多住數日﹐不必汲汲西行。」余復溫應之。翼日﹐恐文襄再來絮煩﹐匆匆乘京漢火車而去。抵漢時﹐將項城之言﹐轉達某制軍。適余先請假三月﹐回籍省墓。戊申二月屆滿﹐正擬由黔持節入川﹐先驅已到渝州﹐己亦束裝待發﹐適奉上諭﹐某制軍與余互相調補。未經西上﹐仍復東行。邊遠勞臣﹐誠不知聖意所在。嗣悉督辦四川藏衛邊務事宜某大臣現護川督﹐爲某制軍介弟﹐稔知余將蒞蜀任﹐特預條陳藏事。謂藏與川相爲表裏﹐一切籌兵籌餉﹐責在川督。總督與邊務大臣休戚相關﹐源源接濟﹐藏事自易奏效。否則﹐無從辦理云云。文襄因持原奏﹐力陳於兩宮之前﹐謂邊務大臣之意﹐恐川督非所素識﹐不肯爲力。查鄂督與該大臣系胞兄弟﹐合辦川﹑藏事宜﹐公議私情﹐更屬責無旁貸。不如卽將鄂﹑川兩督互相調補。制曰「可。」余回抵鄂省接篆後﹐卽速某制軍入川。逾年﹐江督缺出﹐政府請以余調補。文襄獨謂﹕「方今時勢﹐鄂省據天下上游﹐輪船鐵路﹐四通八達﹐較南北洋尢爲重要﹐不宜輕易總督。」事遂中止。逮余調任北洋﹐已在文襄歿後。此公若在﹐恐余須久任楚疆。但不知武昌發難時﹐余倘尙督是邦﹐又是如何景象耳。

當項城之由鄂北上也﹐行使內閣職權﹐前方軍事責成馮都護國璋督辦。馮軍先占據漢陽赫山﹐拊龜山之背﹐漢郡收復指日間事。項城京寓電話處學生﹐與津署電話學生﹐本系素識﹐私電傳來﹐余喜甚。以正式電話詢之項城。詎復電云「未得鄂中確息。」其志不在恢復﹐可爲駭異。遲之又久﹐始悉漢陽業已克復。余急電馮都護﹐請其率得勝之軍﹐直搗武昌。馮覆電謂﹕「漢口江岸缺少船隻﹐不能徑達省城。」且奉京電﹐已有英國公使出任調和。北軍暫在漢陽駐紮﹐不得越雷池一步。余聞之﹐憤甚。急電項城﹐略云「所謂調和者﹐兩方居同等地位﹐始各有開議資格。現今革黨﹐皆我臣民﹐作亂犯上﹐自取屠戮之戚。我軍已得漢陽﹐與武昌僅一江之隔。黨人已聞風喪膽﹐漢江沿岸船隻何止千艘﹐頃刻卽可飛渡。武昌若復﹐中外人心大定﹔沿江下游各行省﹐亦得所屏蔽﹐不至望風而靡。卽爲應酬調人起見﹐何妨俟武昌收復後﹐再行開議。聲勢旣壯﹐折衝尊俎﹐尢易爲功。」項城無從置喙﹐但云「旣經英使調處﹐不宜徑行用兵。事機一失﹐連江若贛﹑若皖﹑若蘇﹑若寧﹑若滬﹐紛紛獨立﹐遂至不可收拾。」又以監國臨朝﹐不便爲所欲爲。賄通貴戚﹐迫脇東朝﹐勒令攝政王退位。以余現任北洋﹐凡事作梗。密遣使以甘言相餌﹐謂余坐鎭津地﹐於各省獨立之會﹐獨能捍衛疆土﹐最著勤勞﹐行將有宮銜黃褂之錫。但大勢羣趨共和﹐一方豈能立異。與余交誼最惇﹐近因政見稍歧﹐各行其是﹐不能相彊。所慮津沽一帶﹐黨人密布﹐手槍﹑炸彈防不勝防﹐竊代爲憂之。余謂與項城比肩事主﹐回憶孝欽在日﹐項城受恩獨渥。現值國家多難之秋﹐正我輩竭忠授命之日。內閣關系全國﹐項城任之。北洋領袖各行省﹐余任之。項城謂與余政見不同﹐誠爲知言。余始終惟知有國家﹐期不負三朝恩遇而已。項城𨿽日以暗殺爲能﹐偵騎密布﹐卒亦無如余何也。迨至遜位詔成﹐余已病莫能興﹐奏蒙賞給三月假﹐而國事不可問矣。

奉軍張紹曾占據灤州車站﹐威脇朝廷立憲。結納新授晉撫吳祿貞﹐帶領第六鎭全軍駐紮石家莊﹐據直晉交界之道﹐擬俟前驅赴太原受事訖﹐卽回戈直赴北京﹔紹曾亦由灤赴京﹐兩道夾攻都城﹐圖不世之大舉。石家莊軍隊並可阻截項城入鄂之師﹐不能北上﹐以免後顧之慮﹐用計城爲狡毒。幸天奪之魄﹐祿貞忽爲隊下亂兵戕害﹐一說爲項城遣人暗殺。後𨿽奉旨命余查辦﹐卒莫得其實在情形。然先除此一害﹐紹曾勢孤﹐气爲之奪。余乘機遣通永鎭田君文烈﹐以犒師爲名﹐馳抵灤城﹐代通情款。紹曾謂﹐夙隸北洋部下﹐決不敢犯擾天津。與田君有故﹐聯牀話舊﹐中宵以後﹐忽以一劍置榻上﹐若隔鴻溝﹐竟夕不寐。田君知其气怯﹐決不能成大事。翼日﹐旋津覆命﹐請余勿庸過慮。田旋升任陸軍部侍郎﹐通永鎭缺﹐余檄令王君懷慶先行署理﹐並奏請實授。王甫到灤﹐紹曾密令黨人﹐乘其不備﹐包圍斗室中﹐迫令獨立﹔一面派死黨潛來天津﹐四處埋伏﹐散布謠言。一聞灤事得手﹐津郡同時響應。維時津沽猿聲鶴唳﹐租界各國領事﹐紛紛來署探取消息。余𨿽連電王君﹐設法出險﹐苦難達到。幸王素有權略﹐陽徇彼黨之請﹐偕往校場行受任禮。匹馬當先﹐乘其不備﹐一鞭叱吒﹐風起雲揚﹐馳驟廿余裏﹐羣相追逐﹐望塵弗及。頃刻突圍而出﹐還入軍中﹐帶隊反攻﹐生擒數十人﹐學生居其大半。電稟到津﹐批令悉數殲除﹐以示懲儆。陸軍部亦派兵援應。灤亂平﹐曾賦《飛將軍歌》以策王君之勛。紹曾兵柄旣解﹐踉蹌帶數十人﹐夤夜來天津。以咨議局議員素通款洽﹐徑詣局中止宿。合局大驚。某巨紳及議長閻君倉皇來報﹐請余飭令所住衛隊移宿他聽。余笑應之曰「君等昔以張某爲義師﹐不惜爲之道地﹐今竟何如。」爰命材官持令箭傳諭﹐以津地華洋雜處﹐《辛丑條約》﹕二十里以內不得駐兵。可速將所帶衛隊解除武裝﹐暫住旅館﹐以免人心疑懼。倘因此另生交涉﹐咎將誰執。紹曾唯唯聽命。咨議局全體局員及某巨紳等﹐均各滿意而去。翼日﹐紹曾來謁﹐攜其六歲子同來﹐藉明心迹。余偵知其近日舉動乃父亦不謂然﹐因囑其早歸養親﹐徐觀世變﹐此事遂告結束。然此數日中﹐運籌決勝﹐咸資文武各僚友悉心助﹐獲免愆尢﹐不可謂非幸事已。

光緒末造﹐新黨散布長江流域。第與軍隊互不相習﹐致不能揭竿起事。監國時代﹐親貴用事﹐軍咨大權掌於紈絝之手。部中主要人員﹐新舊淆列﹐習染旣深﹐一朝發難﹐其禍至不可收拾。余於宣統己酉臘月﹐履直督任﹐所轄北洋第二﹑第四兩鎭﹐兵力甚彊﹐足以建威銷萌﹐新黨不便﹐慫恿京師權貴﹐收歸部中直轄。監國貿然允之。疆臣職司疆土﹐直隸尢屏蔽京師。一旦驟失兵柄﹐其何能淑﹖疏凡再上﹐以去就力爭。卒未能收效果。欲另立一鎭﹐苦於財力艱窘。不得已暫編混成一協。以資控制而濟緩急。辛亥八月﹐奉軍入關﹐與部中直轄之某鎭﹐於直屬灤州會操。軍咨處某貝勒奉命前往校閱﹐道出天津。余扶病往謁﹐聞新黨已向奉軍接洽﹐約於開操日起事。詎期尙未到﹐適鄂中某督以嚴緝黨人﹐辦理操切﹐激變軍心﹐先於十九日在鄂省起義﹐某督倉皇出走﹐武漢重地突歸黨人之手。警報到京﹐秋操停止。奉軍某協統遂占據灤州車站﹐公然兵諫。乃以所擬憲法十三條﹐脇朝廷允行。樞府無人主持﹐不得已交憲政編查館﹐擬定十七條﹐筮日告廟。帝位𨿽存﹐大權業已下移。時則武昌已失﹐沿江各督撫聞風而靡﹐不降卽走﹐粵﹑湘﹑齊魯亦復紛紛獨立﹐僅直隸安堵如常﹐不爲所動。余病瘍已數月﹐彊起治事。激勵文武寅僚﹐多方鎭撫。黨人有煽亂滋事者﹐一經偵察屬實﹐拿獲到案﹐嚴懲不貸。奉軍駐灤某統領﹐揚言率師入京﹐並來津與余商舉大事。析津士紳與咨議局議員等﹐聞之生懼﹐誠恐奉軍一到﹐擾亂地方﹐相率數十人來署求見。余適與天津鎭張君懷芝﹑督練處總參議舒君淸阿籌議兵事﹐聞彼等已集前廳﹐卽請一體入見。某巨紳首倡言﹐余坐鎭天津﹐軍民愛戴﹐地方蒙福。但自武昌起事﹐曾不幾時﹐各省均已獨立﹐直隸首善之區﹐乃各省領袖﹐聞風興起轉在他省之後﹐如人格何。請余俯順潮流﹐從權獨立。不過易一名義﹐一切治軍行政﹐仍由余主管﹐決不干預。但求提髙直省人格﹐兼免黨人攻擊等語。一倡百和﹐情形激烈﹐有立待解決﹐遲則生變之勢。余笑應之曰「君等所言﹐余亦熟思至再。武昌起義﹐各省獨立﹐潮流所屆﹐亦豈不知。但直隸情形與各省不同﹐豈能獨立﹖」某巨紳大爲詫異﹐詰余不同之故。余謂﹕「各督撫管理該省之事﹐獨立與否﹐能自主之。直隸範圍最廣﹐包括北京在內。北京現有皇上﹐如此大事﹐必須秉承諭旨﹐豈能效各省﹐私自獨立﹖」某巨紳云「此層我等何嘗不知。」余曰「君言是也。前日已奉旨﹐將來國體應否更攺﹐俟開國會時公諸輿論。煌煌詔諭﹐中外皆知。此事稍遲﹐必有辦法﹐目前尙談不到。余忝任直督﹐當此人心不靖之秋﹐惟以保衛地方爲宗旨。勿論斷黨舊黨﹐或官或紳﹐遇有作亂犯上﹐擾害地方者﹐殺無赦。他非所知。」張總戎起而言曰「予系武人﹐只知帶兵﹐不知憲法爲何事。『獨立』二字﹐更不知從何說起﹐某作天津鎭﹐津地治安系某之責。制臺本駐保定﹐近二十年來攺駐天津﹐保護制臺﹐尢我之責。有人破壞天津﹐侵害制臺﹐某惟以兵力制伏。」《天津條約》﹕租界附近不得駐兵。二十里以外已嚴陣以待。該紳等以目相視﹐默然不語。復曉之曰「余與張鎭臺之言﹐諸君想已聽悉。刻間﹐惟有官紳一體﹐妥籌保衛地方之事。津地華洋雜處﹐毗連租界﹐無險可扼。黨人倘無知妄逞﹐諸君一味盲從﹐難免匪徒不乘機肇釁。余責在守土﹐惟力是視。萬一力有不繼﹐何惜一死以報國。總督爲一省長官﹐不幸以死塞責﹐試問津郡治安﹐何人擔負﹖勢必紛紛擾擾﹐戈刃相尋。諸君不獲黨人之利﹐先受黨人之害。回憶庚子一役﹐津民受虐最酷﹐創深痛巨﹐竊恐再見於今日矣。」言未竟﹐某巨紳矍然曰「效死一節﹐於今非宜。惟求大公祖政躬康復﹐保艾津民。卽事到危急之時﹐文信國成仁取義之言﹐亦可不必拘泥﹐千祈以地方爲重。」遂相率嗒然而退。日已向夕﹐津橋南段巡警已被煽惑﹐袖纏白布﹐乘機思動。所幸北段巡警﹐由練軍攺編﹐管帶劉君錫鈞系江蘇舊屬﹐忠事於余。得以互相箝制﹐不至生變﹐然已殆哉岌岌。直隸一省﹐於全國分崩離析之秋﹐卒能烽火不驚﹐誠屬徼天之幸。直至遜詔將下﹐余適乞病獲請﹐得以完全疆宇還之朝廷。痛定思痛﹐有餘恫焉。一臥滄江﹐歲序忽周一紀。海桑陵谷﹐萬事皆非。衰病餘生﹐不圖於劫火灰中﹐重溫舊夢。自今以往﹐爲元遺山之憂憤歟﹖爲楊鐵崖之曠達歟﹖抑求爲文信國不獲﹐而姑以仁義兩言畱作千秋正气歟﹖余不能自知。今之人亦不我知。後世倘有知我其人乎﹐則其我知視我之自知﹐爲較眞切已。

辛亥十二月﹐余在直督任內乞假得允﹐移寓津沽徳租界養屙。越歲八月﹐就醫南來﹐旣在滬上作寓公。閉門卻埽﹐萬事不關。迄今歲甲子﹐匆匆已十三年。此十三年中﹐約計上至總統及閣員﹐外而督軍﹑省長﹐非當年部曲﹐卽舊日寅僚﹐從不願以尺牘往還﹐借通情愫。一切目見耳聞﹐離奇怪異﹐幾不知人間有羞恥事﹐不屑筆之記載﹐污我毫端。蓋三綱五常之淪ル久矣。本年十月﹐忽有馮玉祥反戈入京﹐廢斥總統﹐波及皇室﹐冒大不韙﹐致有倉卒逼宮之事。惡耗傳來﹐無中外﹐無男女﹐無少長﹐均斥其荒謬絕倫。余臥病滄江﹐聞之尢爲憤懣。時段芝泉徇各方之請﹐入京執政﹔張雨亭躬率勁旅﹐戰勝入關。主持公道﹐於兩君是賴。爰會合海上諸遺老。公電京楡兩處﹐作秦庭包胥之哭。其文曰「報載﹐京政府以閣令擅攺優待皇室條件﹐迫遷乘輿﹐逼索宮禁﹔眾情皇駭萬狀。辛歲遜政﹐優待本屬國民公意。此項條件昭告中外﹐爲民國成立公據﹐屢更政變﹐恪守不渝。若一二人可任意推翻﹐則何法可資遵守﹖影響極大。芝公羣倫屬望﹐綜領機鈐﹔雨公倡義興師﹐奠安畿輔。必先堅守盟約﹐俾天下信其可恃﹐大局方易維持。切盼先行電京﹐速復優待皇室原狀﹐免致根本動搖﹐人心疑懼。全國幸甚。夔龍等庚叩」等語。嗣得雨帥覆電云「庚電誦悉。優待條件載在盟府﹐本諸輿情﹐凡屬國人﹐同此心理。敝軍行師討賊﹐不願干政﹐夙有宣言。前驅甫及津沽﹐距京尙遠。都門近日舉動﹐事前毫未預聞。辱承垂諉殷拳﹐頗苦無從置喙。不日海內明達羣集論政之時﹐當能主持公道也。作霖佳叩。午印。」言外之意可耐尋繹。段𨿽無覆電﹐聞對天津遺老言﹐自任力爲保護。迨入京後﹐首先撤退防守醇邸衛兵﹐一切得以自由。第閱昨日各報﹐聖駕已駐蹕東交民巷日本公使署中﹐脫險難而入坦途。此後惟祈各友邦之共同保護而已。余艸筆記訖。不忍載辛亥以後之事﹐僅載此條以增余痛。而夫己氏之肉﹐詎足食乎﹗甲子十月十五日記。

