三齊略記

晉伏琛

堯山在廣固城西七里﹐堯巡狩所登﹐遂以爲名。山頂立祠﹐祠邊有柏樹﹐枯而復生﹐不知幾代樹也。

臺城東南有蒲臺﹐臺髙八丈﹐秦始皇所頓處﹐在臺下縈馬。至今蒲生猶縈﹐似木楊而堪爲箭。陽城山﹐石盡起立﹐嶷嶷東傾﹐狀如相隨行﹐靑翠可掬也。

海上蜃气﹐時結樓臺﹐名海市。

不夜城﹐在陽廷東南﹐蓋古有曰夜出。此城以不夜名異之也。

秦始皇於海中作石橋﹐海神爲之豎柱。始皇求爲相見﹐神云「我形醜﹐莫圖我形﹐當與帝相見。」乃入海四十里﹐見海神。左右莫動手﹐工人潛以腳畫其狀。神怒曰「帝負約﹐速去。」始皇轉馬還。前腳猶立﹐後腳隨崩﹐僅得登岸。畫者溺死於海﹐眾山之石皆傾注﹐今猶岌岌東趣。

曲城齊城東有萬歲水﹐水北有萬歲亭。

鄭司農常居不其城南山中教授﹐黃巾亂﹐乃避。遺生徒崔琰﹑王經諸賢於此﹐揮涕而散。所居山下﹐艸如薤葉﹐長尺餘﹐堅韌異常。土人呼爲康成書帶艸。

始皇祭靑城山。築石城﹐入海三十里﹐射魚﹐水變色如血者數里﹐於今猶爾。

