中朝故事

﹝南唐﹞尉遲偓撰

●卷上

大中皇帝多微行坊曲間﹐跨驢重戴﹐縱目四顧﹐往往及暮方歸大內。近臣多諫﹕「陛下不合頻出。」上曰「吾要采訪民間風俗事。只如明皇帝未平內難已前﹐在藩邸﹐間出遊城南韋﹑杜之曲﹐間行村落之舍﹐遇王琚閒話﹐果贊成大事。吾是以要訪人物焉。」一日到天街中﹐道旁見一人﹐狀若軍將﹐坐槐樹下石上。見上來﹐遽起鞠躬而立﹐上詣之﹐云「姓趙﹐淮南人也。」問之﹐云「聞杜琮相公出鎭淮南﹐欲往謁耳。」上曰「舊識耶﹖」對云「非舊識﹐始往投誠。」上曰「公聞杜公何如人也﹖」對曰「杜是累朝元老。聖上英明﹐復委用之﹐非偶然也。」上悅之﹐詰曰「懷中何有﹖」乃一牘﹐述行止也。上畱之﹐戒曰「但畱邸中伺候﹐杜公必來奉召。」翌日﹐上以狀授邠公﹐乃批云「授淮南別敕押衙。終身獲厚祿焉。」其人感遇﹐人皆稱之。

宣宗﹑卽憲皇少於也﹔皇昆﹐卽穆宗也﹔穆宗﹐敬宗之後﹐文宗﹑武宗相次卽位﹐宣皇皆叔父也。武宗初登極﹐深忌焉。一日﹐會鞠於禁苑間﹐武宗召上﹐遙睹瞬目於中官。仇士良躍馬向前曰「適有旨﹐王可下馬。」士良命中官與出﹐軍中奏云「落馬已不救矣。」尋請爲僧﹐遊行江表間。會昌末﹐中人請還京﹐遂卽位。

僖宗皇帝以鹹通三年降誕﹐十四年七月十九日卽位﹐年十二。左軍護軍田令孜輔翊於朝﹐僖宗呼爲「阿父」﹐朝綱由己﹐人無敢言。每入對敭﹐皆自備兩牙盤果食﹐便對禦前﹐從容良久而退。以爲常式。數年後﹐扈從幸蜀﹐轉恣眥睚﹐殺害孔多。及翠華還京﹐不敢侍從。時令孜見陳敬瑄爲西川節度﹐乃求爲監軍而殂。

昭宗皇帝﹐卽僖皇弟也。咸通八年丁亥歲降生﹐文徳元年三月卽位﹐春秋二十二。體貌端明﹐人望偉如也。𨿽運鍾艱險﹐智量過人。每與侍臣言論商較時政﹐曾無厭倦。乾寧三年﹐鳳翔李茂貞與朝臣有隙﹐將欲篝難﹐犯幹神京。上乃順動欲幸太原﹐行止渭北﹐華州韓建迎歸郡中﹐上鬱鬱不樂。時登城西﹐齊云眺望。明年秋﹐制《菩薩蠻》詞二首曰「登樓遙望秦宮殿﹐茫茫只見雙飛燕。渭水一條流﹐千山與萬丘。遠煙籠碧樹﹐陌上行人去﹐何處是英雄﹖迎孥歸故宮。又一曰「飄颻且在三峯下﹐秋風往往堪沾灑。腸斷憶仙宮﹐朦朧煙霧中。思夢時時睡﹐不語常如醉。早晚是歸期﹐穹蒼知不知﹖」

上戊午年還京。庚申歲﹐以中官多凶惡﹐欲去其用事者。十一月五日﹐爲左軍軍容劉季述﹑右軍王仲仙﹑樞密使王彥範﹑薛齊偓擁禁兵﹐喚諸道進奏官﹐僞上表請上順養遜位﹐扶上出東內﹐冊徳皇監國。上明年正月一日反正﹐誅四輩﹐攺天復元年。十一月﹐朱全忠領兵入河中。四月冬節﹐上又爲鳳翔兵士擁幸政城。朱全忠將兵迎駕﹐圍逼晉﹐涉三載。癸亥歲正月二十二日﹐駕出朱全忠寨中﹐乃還輦轂。甲子歲﹐全忠迎上幸洛。四月攺天祐元年﹐八月十一日乃行篡逆。寰海莫不冤痛也。

京兆尹有生殺之柄﹐然而淸要之官多輕薄之﹐目爲所由之司。京國士子進士成名後﹐便列淸途﹐屈指以期大用。故事﹕若登廊廟﹐須曾揚歷於字。人遂假途於長安﹑萬年之邑。或駕在東洛﹐亦爲河南洛陽之宰。數月之後﹐必遷居閤下﹐京尹不可侔也。兩縣令初欲蒞事﹐須謁謝京尹﹐皆異常待之。庭前鋪置茵褥﹐府史引一人投刺於尹前云﹕某邑令某姓名﹐贊兩拜而已。大尹降西廊迎之﹐從容便就飯﹐會府中。遂爲體例。

咸通中﹐中書侍郎﹑平章事劉瞻以淸儉自守﹐忠正佐時。懿皇以同昌公主薨謝﹐怒其醫官韓宗紹等。縶於霜臺﹐並親屬二三百人散系大理。內外憂懼﹐瞻上疏切諫。時路巖﹑韋保衡恃寵忌之﹐出瞻爲荊南節度使﹐中外咸不平之。翰林承旨鄭畋爲制詞﹐略曰「早以文學疊中殊科﹐風稜甚髙﹐恭愼無玷﹔而又僻於廉潔﹐不尙浮華。安數畝之居﹐仍非已有﹔卻四方之賄﹐惟畏人知」云云。韋﹑路大怒﹐貶畋爲梧州刺史。取《十道圖》﹐檢見驩州去京萬里﹐乃謫瞻爲驩州司戶參軍。舍人李庾行誥詞﹐駁責深焉。將欲加害﹐時遇懿皇厭代﹐僖皇初立﹐用元臣蕭仿佐佑大政。仿舉瞻自代﹐又幽州節度使張公素上疏理之﹐韋﹑路意乃止焉。俄而路巖出爲益帥﹐保衡又離相位﹐召瞻爲康州刺史﹐再授虢州。瞻旋至湘江﹐韋保衡南竄﹐相遇於江中﹐瞻家人齊登舟外詬罵之﹐保衡約束家人﹐無辭以對。至賀州驛內伏法﹐乃是數年前殺楊收閤於中榻上也。瞻至湖南﹐李庾方典是郡﹐出迎於江次竹牌亭置酒。瞻唱《竹枝詞》送李庾﹐躡履過溝﹐竹枝恨渠深女兒。庾懾怒﹐乃上酒於瞻。瞻命庾酬唱﹐庾云「不曉詞間音律。」瞻投杯曰「君應只解爲制詞也。」是夕﹐庾飲鴆而卒。瞻至京﹐俄入中書。時宰相劉鄴先與韋﹑路相熟﹐深有憂色。方判監鐵﹐乃於院中置會召瞻﹐飲中寘毒而薨。鄴尋授淮南節度使﹐僖皇於麟徳殿置宴﹐伶人有詞曰「劉公出典揚州﹐庶事必應大治。民瘼康泰矣。」諸伶人皆倡和曰「此眞最藥王菩薩也。」人皆哂之。路巖卽貶儋州百姓﹐至江陵﹐籍沒家產﹐不知紀極。有蚊■﹝巾廚﹞一領﹐輕密如碧煙﹐人疑其鮫鮹也。及新州伏法。

咸通中﹐輔相崔彥昭﹑兵部侍郎王凝﹐乃外表兄弟也。凝大中元年進士及第﹐來年﹐彥昭猶下第。因訪凝﹐凝■﹝衤義﹞衣見之﹐崔甚恚。凝又戲之曰「君卻好應明經科舉也。」彥昭忿怒而出。三年乃登第。懿皇朝﹐多自夏官侍郎判鹽鐵﹐卽秉鈞軸。一旦凝拜是官﹐決意入相﹐彥昭陷之。後數月之間﹐鹽鐵中有隳壞。凝罷職﹐朝廷以彥昭爲之﹐半載而入相。彥昭母乃命多制鞋履﹐謂侍婢曰「王氏妹必與王侍郎同竄逐﹐吾要伴小妹同行也。」彥昭聞之﹐泣拜其母﹐謝曰「必無此事。」王凝竟免其責也。

古者﹐五行官守皆不失其職﹐聲色香味俱能別之。贊皇公李徳裕﹐博達之士也。居廟廊日﹐有親知奉使於京口。李曰「還日﹐金山下揚子江中冷水﹐與取一壺來。」其人舉棹日醉而忘之﹐泛舟上石城下方憶及。汲一瓶於江中﹐歸京獻之。李公飲後﹐驚訝非常﹐曰「江表水味有異於頃歲矣﹗此水頗似建業石城下水。」其人謝過﹐不敢隱也。有親知授舒州牧﹐李謂之曰「到彼郡日﹐天柱峯茶可惠三數角。」其人獻之數十斤﹐李不受﹐退還。明年罷郡﹐用意精求﹐獲數角投之。贊皇閱之而受曰「此茶可消酒肉毒。」乃命烹一甌﹐沃於肉食﹐以銀合閉之。詰旦同開視﹐其肉已化爲水矣。眾伏其廣識也。

舊說﹐海中有派水貫於新羅國﹐色淸而甘。或彼國怠於進奉中華﹐則彼水濁而無味。又嶺南荔枝﹐明皇幸蜀﹐後江南之人使罕及﹐此果亦彼中不稔。乾符中﹐僖皇在蜀。洞庭柑橘﹑東都嘉慶李﹐睦仁柿﹐亦味醋而澀。

北省官往日遺補﹐每上疏諫諍﹐多謝罪立誓詞。右補闕與左拾遺結狀。故中朝士人重右補闕﹑右拾遺也。

前朝宰相罕有不左降者﹐惟徐商持政公直﹐數十年不曾有累。其子齊國公彥若﹐亦以忠於上﹐和於眾﹐竟無貶謫之禍。

盧耽自進士登科後﹐出將入相﹐四十九年不曾稱前銜﹐皆從此任受於彼。

宰相堂飯﹐常人多不敢食。鄭延昌在相位﹐一日本廳欲食次﹐其弟延濟來﹐遂與之同食。延濟手擎博餔﹐及數口﹐椀自手中墜地﹐遂中風痺﹐一夕而卒。

太常卿初上﹐寺內以雅樂全作而呈之。少卿初上﹐以半呈之。

搢紳子弟皆怯於尙公主﹐蓋以帝戚彊盛。公主自置羣僚﹐以至莊宅庫舉盡多主吏﹐宅中各有院落﹐聚會不同。公主多親戚聚宴或出盤遊﹐駙馬不得與之相見。凡出入間﹐婢僕不敢顧盼。公主則恣行所爲﹐往往數朝不一相見。惟於琮相國所尙廣徳公主﹐則賢和不同﹐乃懿皇親妹。於琮遭韋﹑路所逐﹐同到昭州。於公累起﹐被中官賜藥酒。公主詬罵﹐奪而擲之。常侍於公﹐手執公腰帶而坐。凡所經歷州郡官吏﹐不敢參迎﹐道途肩舁﹐門相對而行。累尋被詔卻還輦轂﹐授太子少傅。次除右僕射﹐所謂公主之力也。

宮苑之間八節遊從﹐固多名目。每歲櫻桃熟時﹐兩軍各擇日排宴﹐祗候行幸﹐謂之「行從」。盛陳歌樂以至盡日﹐倡優百戲﹐水陸無不具陳﹐在處堆積櫻桃﹐以充看玩也。

同州有長春宮﹐其間園林繁茂﹐花木無所不有﹐芳菲長如三春節矣。

中書政事堂後有五房﹐堂候官共十五人。每歲都釀醵錢十五萬貫﹐秋間於坊曲稅四區大宅﹐鱗次相列﹐取便修裝﹐徧栽花藥﹐至牡丹開日﹐請四相到其中﹐並家人親戚﹐日迎達官﹐至暮娛樂。教坊聲妓﹐無不來者。恩賜酒食﹐亦無虛日。中官驅髙車大馬而至﹐以取金帛優賞﹐花落而罷。

京輦自黃巢退後﹐修葺殘毀之處。鎭州王家有一兒﹐俗號「王酒胡」﹐居於上都﹐巨有錢物﹐納錢三十萬貫﹐助修朱雀門。上又詔重修安國寺畢﹐親降車輦以設大齋﹐乃十二撞新鐘﹐捨錢一萬貫。令諸大臣各取意擊之﹐上曰「有人能捨錢一千貫文者﹐卻打一槌。」齋罷﹐王酒胡半醉﹐入來﹐徑上鐘樓連打一百下﹐便於西市運錢十萬貫入寺。

韓建喪母﹐尋訪松楸之地。有術士云「只有一穴可置大段錢物﹐亦乃不久而散。若華州境內﹐卽莫加於此也。」建乃於玆葬母。明年大駕來幸﹐三峯四海之人﹐罔不輻湊。建乃廣收商稅﹐二載之後﹐有見錢九百萬貫。後三年盡爲朱全忠所有。

兩軍所置街巡﹐禁止軍中凶暴。若百姓爲盜斗﹐卽屬京兆府並兩縣捕賊司。軍人百姓不相參雜。天下亦如此。

天街兩畔槐樹﹐俗號爲「槐衙」。曲江池畔多柳﹐亦號爲「柳衙」。意謂其成行列﹐如排衙也。

每歲上巳日﹐許宮女於興慶宮內大同殿前與骨肉相見。縱其問訊﹐家眷更相贈遺。一日之內﹐人有千萬。有初到親戚便相見者﹐有及暮而呼喚姓第不至者﹐涕泣而去。歲歲如此。

華淸宮湯泉內﹐天寶中刻石爲座及芙蓉﹐聞說到今猶在﹐屋木亦有全者。驪山多飛禽﹐名阿濫堆。明皇帝禦玉笛﹐采其聲﹐翻爲曲子名焉。左右皆傳唱之﹐播於遠近。人競以笛效吹﹐故詞人張祜詩曰「紅樹蕭蕭閤半開﹐上皇曾幸此宮來。至今風俗驪山下﹐村笛猶吹阿濫堆。」

●卷下

古有豢龍氏﹐長安有豢龍戶﹐觀水卽知龍色目有無﹐悉知之。懿皇朝﹐龍戶上言龍池中走失兩條。往關東尋訪數十日﹐東都魏王池中見之﹐取而歸闕。經華州時﹐李訥爲華州刺史。訥父名建杓﹐向與白居易相善。訥爲人正直﹐聞得龍來﹐大以爲虛妄﹐命就公府視之﹐則於一小瓶子中倒於盆內﹐乃二細鰍魚也。訥怒目曰「何以爲驗﹖」其人對曰「驗非難也。請於地中鑿一穴﹐闊一尺。」已而注水其間﹐收鰍投水內﹐魚到水中相趁旋轉﹐尾觸穴四隅﹐隨觸而陷﹐水亦暴漲。逡巡穴已闊數尺。其人諮訥云「恐穴更廣﹐卽難制也。」遂搦入瓶中。訥方奇之﹐厚贈錢帛﹐攜歸輦下。

徐彥若弟彥樞﹐大中末﹐遇京國中元夜觀燈於坊曲間。夜深﹐有一人前揖徐公﹐因同行﹐謂徐公曰「君貴人也。他年賢兄必爲輔弼之官。若近十年﹐卽須請退去京五千里外﹐方免難也。不爾﹐當有禍患。」行及一小巷口﹐其人曰「某在此巷內居﹐別日請相訪。」遂分路而去。經旬日﹐彥樞行及其巷﹐乃訪之﹐並無人居。行十步餘﹐有一小神祠﹐外路已窮盡﹐於是謁其神﹐見土偶宛是夜中所睹者﹐含笑相視﹐彥樞記之。光化末﹐彥樞官至左諫議大夫﹐兄方居宰輔﹐遂話於兄。時四方皆爲豪傑所據﹐惟有廣南是嗣薛王知柔爲節度使﹐彥若遂請出廣州。昭皇授以節鉞而去﹐果免患難。

宣皇朝﹐有術士董元素自江南來﹐人言能役使鬼神。上聞之﹐召見﹐狀貌甚異。帝謂左右曰「斯人不可測也。」畱於翰林中宿。洎夜召與語曰「聞公頗有神術﹐今南中柑橘正熟﹐卿能致之否﹖」元素對曰「此小事﹐請安一合於禦榻前。」數刻間﹐有微風入幕﹐元素乃啟其合﹐柑子滿其中。奏曰「此江陵枝江縣柑子也。遠處取恐遲。」上嘗之甚驚嘆﹐謂之曰「卿要物應不難也。」元素曰「若非奉天命﹐臣何敢自取﹖自取必有陰譴。」明日﹐上命一內家小兒以銀笛吹之﹐夜上髙樹﹐宣元素從容聞其聲。上曰「近有此怪﹐卿爲朕逐之可否﹖」元素笑曰「此小兒耳﹗」乃書一符飛之﹐頃刻乃不聞其聲。明日﹐喚小兒詢之﹐云「方吹次﹐似有人於口中撥去﹐黑中無計求也。」上又以十餘片令懷上樹﹐踵前吹之。宣元素聽﹐元素吐气少許﹐其聲遂絕。上再三怪之﹐明日喚問﹐乃是被風吹落宮墻外﹐無由到樹上。又令人於後苑作一地穴如屋﹐點燭於其間﹐使數人鳴鼓。白元素曰「人有此妖﹐卿可逐之。」復飛符﹐良久乃不聞其聲。翌日﹐上責穴中人﹐曰「方擊鼓次﹐奉中使宣旨﹐不用擊也。」其夕﹐又穴鳴之﹐戒曰「任聞宣傳﹐不可止也。」復不聞聲﹐上明日問其由。奏曰「昨夜陛下親到穴止約﹐臣遂不敢違命。」上曰「今夕更爲﹐縱是我來﹐亦不可止也。」復不聞聲﹐隔日奏曰「有一赤龍入穴﹐人皆驚走﹐所以然也。」宣皇駭之﹐異常敬重。前後異術不可盡記﹐賜賚孔多﹐半年後堅辭歸江南﹐乃放去。不知其終。

李思齊者﹐常著綠戴席帽於京輦﹐狀貌若三十許人。每閱市場﹐登酒肆﹐逢人卽與相善。令狐楚聞之﹐召至宅﹐語言非常人。楚子綯侍立﹐睹之亦覺其異。云在昊天觀安下﹐明日楚令人覓之無蹤。咸通中﹐綯爲淮南節度使。已逾三十年矣。門吏於市肆見思齊﹐貌若當時﹐驚而白綯。綯亦驚﹐使邀之﹐拜爲大人。謂綯曰「何衰老如是﹖」綯復再拜﹐畱宿府中﹐不住﹐云在紫極宮安下﹐去而不復來﹐有人復一見在酒樓上。綯又令訪之﹐竟不來﹐莫知所去。

段文昌﹐貞元中在西川﹐爲南康王韋臯賓從。臯薨後遭劉辟﹐遂爲外邑佐官。髙崇文收復劍南﹐召居舊職。文昌再三謝之﹐崇文曰「君非久在卑位也。」指己座下椅子謂之曰「此椅子猶不足與君坐。」遽請歸闕﹐行至興元一山寺中。有老僧指庭前梅樹曰「君去日旣逢梅臉綻﹐來時應見杏花開。」及抵京華﹐屢遷爵秩。數年後﹐拜益州節度使。經興元﹐至往日僧院﹐睹庭中杏花方盛﹐訪其僧已卒。文昌追思之﹐感愴爲之設齋而去。文昌孫安節爲人厚重﹐言未嘗虛發。每云「天復中避亂出京﹐至商山中﹐逆旅見一老婦人﹐無一半頭﹐坐牀心緝麻﹐運手甚熟。其兒婦在側﹐言廣明庚子歲﹐巢寇入京﹐爲賊所傷﹐自鼻一半已上並隨辦去。有人以藥封裹之﹐時不死兩日亦如往者。後微動手足﹐眷屬以米飲灌口中﹐久而無恙。今已二十餘年矣。」人間有此異事。安節又云「長安多凶宅﹐無人敢居。街東有宅﹐堂中有一靑面如靛色﹐雙目若火﹐其面滿五間堂屋中。人呼爲『大靑面』。街西有宅﹐龜頭廳中亦有靑面﹐可以一間屋中﹐人呼爲『小靑面』。安節少年﹐因冷節與儕類數人築气球﹐落於此宅中﹐斟酌不遠﹐於壁隙見在細艸內。安節與眾穿壁入去取球﹐數步間試窺廳中﹐果見其面滿屋下﹐泛眼視諸人﹐乃一時奔出﹐莫敢取其球也。

咸通中有幻術者﹐不知其姓名。於坊曲爲戲﹐挈一小兒年十歲已來﹐有刀截下頭﹐臥於地上﹐以頭安置之﹐遂乞錢。云「活此兒子」﹐眾競與之﹐乃叱一聲﹐其兒便走起。明日又如此﹐聚人千萬。錢多後﹐叱兒不起。其人乃謝諸看人云「某乍到京國﹐未獲參拜﹐所有髙手在此﹐致此小術不行﹐且望縱之。某當拜爲師父。」言訖﹐叱其小兒不起。俄有巡吏執之﹐言「汝殺人﹐須赴公府。」其人曰「千萬人中﹐某固難逃竄。然某更有異術﹐請且觀之﹐就法亦不晚。」乃於一函內取一爪子﹐以刀劃開臂上﹐掏爪子於其中﹐人設法起其兒子無效。斯須露其臂﹐已生一小甜瓜﹐子在臂上。乃曰「某不欲殺人﹐願髙手放斯小兒起﹐實爲幸矣。」復叱之不興﹐其人嗟嘆曰「不免殺人也。」以刀削其甜瓜落﹐喝一聲﹐小兒乃起如故。眾中有一僧頭然墮地﹐乃收拾戲具並小兒入布囊中﹐結於背上﹐仰面吐气一道﹐如疋練上沖空中﹐忽引手攀緣而上﹐丈餘而沒。遂失所在﹐其僧竟身首異處焉。

西明寺中有僧名徳眞﹐過海欲往新羅。舟至海中山島畔避風﹐與同舟一道流行其島嶼間﹐見泉水一泓﹐中有赤鯉一頭﹐道士取之不得﹐乃念咒禹步獲之。僧云「海中異物不可拘也。」道士曰「海神吾無懼。」僧苦求免之﹐投於波內﹐乃往海東。明年﹐僧還京。復寓西明寺﹐乃能卜射言事﹐無不中者。由是謁請如市﹐一二年間獲緡不知其數。一旦﹐有客詣之﹐見小柏木神堂內幡花塡其中﹐客以手捫其中﹐得一小兒﹐長數寸﹐朱衣朱冠﹐眉目如畫﹐狀似欲語﹐忽脫手飛去空中而不見。其僧嘆惋久之﹐乃詬罵逐其客。客懼走避之﹐經月﹐聞其僧言其事皆無憑也。

王鮪者﹐凝之兄也。多異術﹐有相知多智﹐爲使往宣州推事﹐謂鮪曰「有何餞行相贈﹖」鮪出一小囊﹐其間如彈丸﹐不知何物也。謂之曰「可長結在身邊﹐無忘也」。旣到宣州﹐推事月餘﹐日晝寢於驛廳內。睡中轉身﹐爲彈子所隱脇下痛極﹐因躍下牀就外觀之﹐屋梁忽折落於榻上﹐枕席有聲﹐震駭驛內﹐使人免玆難也。康駢著《劇談錄》亦載鮪有異術。

中書令韋昭度方秉機衡﹐中外趨附者千萬。忽有老僧來謁﹐昭度方在道院獨坐﹐睹其僧頗異之。僧曰「令公禍將及矣。能隨貧道去否﹖特來相迎耳。」昭度恍然失色﹐亦甚懼焉。白僧曰「某當權已久﹐深慮禍生﹐甚欲遠行﹐然略須辭別家眷。」其僧不許﹐昭度須請入焉。及至堂中﹐長幼聚哭﹐云「無信妄說」﹐拽其衣裾。移時﹐昭度脫身趨道院﹐已失其僧矣。詢諸閽吏﹐無有見者。兩月間﹐遂遇難。與表弟李磎同破家也。

代說鄭畋是鬼胎﹐其母卒後與其父亞再合而生畋。初亞未達﹐旅遊諸處﹐畱其妻並一婢在山觀中女冠院側。及歸﹐妻已卒。詢其婢﹐婢曰「娘子將欲產﹐臥之久﹐聞空中有語曰﹕『汝須出觀外﹐無觸污吾淸境。不然﹐吾當殺汝。』妻祝曰﹕『某婦人也。出無所歸﹐願聖者憫念。』及五更分娠後﹐乃殞絕。觀內道眾爲殯於墻外野田中矣。」亞以錢酒往酹之﹐是夜夢妻曰「某命未盡﹐合與君生貴子。無何以觸污道院爲神靈所殺﹐從此向南十里有一僧院﹐其間只有一僧﹐年可五十來﹐此奇士也。君可往求之﹐僧必拒諱﹐但再三哀鳴祈之﹐當得再奉箕帚也。」及寤﹐不以爲信。次夕又再夢之﹐語如初﹐亞於是趨其院﹐果見彼桑門。初謁之﹐亦喜。亞遂告之﹐殊不管顧﹐曰「我卽凡人也﹐偶出家耳。豈能主幽冥之間事乎﹗」亞復懇祈之﹐僧怒以拄杖驅擊。亞甘其辱﹐連日不去﹐夕亦不寢。僧乃許之曰「汝旣心堅若此﹐俟吾尋訪之。」乃坐入定﹐半夜後﹐起謂亞曰「事諧矣。天曙但先歸﹐吾當送來。」亞其夕歸觀﹐三更中聞外戶人語﹐卽引妻來。言「本身已憊壞﹐此卽魂也。善相保守。」囑之而去。其事宛如平生﹐但惡明處﹐三二年間乃生畋。又數歲﹐妻乃辭去﹐言「年數已盡﹐合當決去」﹐涕泗而別。俄不知所之。

咸通初﹐有布衣爨﹐忘記其名。到京輦云黔巫間來王公之第﹐以羊挺炭三十斤﹐自出小鋸並小刀斧剪截其炭﹐疊成二樓﹐數刻乃成。散藥末於上﹐下用火燒之﹐藥引火勢﹐斯須卽通徹二樓﹐光明赫然﹐望其檐宇窗戶彤楹刻桷﹐並闌檻罔不周備。又有飛橋連接二樓﹐有人物男女若來往其上。移時後﹐炭漸飛揚成灰﹐方無所睹。懿皇聞之﹐召入宮禁﹐久而不知所之。

李琮爲湖南觀察使。漁者獻鯉魚一頭﹐長數尺﹐琮命家人烹之。魚腹得印一面﹐文曰「衡山縣印」。琮令廳吏索衡山縣近文書﹐看其印篆分明﹐乃遣召衡山令﹐使攜印來。及到閱之﹐果然新鑄也。琮屏人詰之﹐宰邑者伏罪首曰「舊印爲惡人竊去﹐某與主吏並憂刑戮﹐所以潛命工匠爲之。今則惟俟死命也。」琮憫之﹐爲賁其事﹐碎新印﹐令賫舊印歸縣。罕有知之者。

邠公杜琮﹐人臣福壽少有其倫。日常五食以爲常式。一日之費皆至萬錢﹐夜間亦是一食。暮年有醫工諮曰「相公不宜夜食﹐恐臟腑壅滯以致疾。」琮笑曰「吾六十餘年如此矣﹗有何患哉﹖」

京西有客見人牧羊徧滿山壠﹐不知幾千萬口﹐客詰之自何而來﹖答曰「來自鄜夏﹐供相公食耳。」指顧之際﹐轉首恍然﹐並無所睹﹐乃知神靈所授也。

