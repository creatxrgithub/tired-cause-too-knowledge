隆興元年癸未歲﹐五月三日晚﹐侍上於後殿之內閣﹐蒙出示答金人書藳。上謂予曰「內中有未善處﹐卿宜仔細說出。」予答曰「出於天筆﹐小臣何敢有所妄議。」蒙賜金鳳箋﹐就所禦玉管筆﹐並龍腦墨﹐風味硯。又賜以花藤席﹐命予坐於側﹐艸換書。上謂予曰「朕以此禮待卿者﹐恩至渥也。金人無禮﹐書中務要得體。當不諛不僭。」頃予以艸換書藳進呈﹐上自讀數次﹐又親攺數字。上曰「卿之才識學問﹐可謂過朕。」又曰「當封呈太上皇。」時將日暮﹐上喚內侍蘭香﹐燃金花燭二炬﹐又喚玉梅取扇。上謂予曰﹕今夕熱﹐寢宮逼窄﹐不若中書卿所臥處涼。」予答曰「中書固多涼處﹐然臣老病之軀﹐必擇暖處方可睡。幸所寢處有兩槐樹﹐終夕可以不扇﹐但恐砌蛩聒耳可惡。」旨喚內侍廚司滿頭花辦酒。上坐於中﹐禦七寶交椅﹐繡龍曲屏風﹐旨以靑玉團椅兀﹐賜予坐於東向之側。旨謂宦子王隆曰「胡侍讀年老﹐豈可無椅坐者。」乃入內取通朱螺鈿屏風至。旨謂予曰「此乃朕向來普安邸太上所賜物也。」上禦玉荷杯﹐予用金鴨杯。初盞﹐上自取酒﹐令潘妃唱《賀新郎》﹐旨令蘭香執上所飲玉荷杯﹐上注酒﹐顧予曰「《賀新郎》者﹐朕自賀得卿也。酌以玉荷杯者﹐示朕飲食與卿同器也。此酒當滿飲。」予乃拜謝﹐上自以手扶﹐謂予曰「朕與卿﹐老君臣一家人也﹐切不必事虛禮。《賀新郎》有所謂相見了﹑又重午。「旨謂予曰「不數日矣。」又有所謂「荊江舊俗今如故之說」。上親手拍予背曰「卿流落海島二十餘年﹐得不爲屈原之葬魚腹者﹐實祖宗天地畱卿以輔朕也。」予忽流涕答曰「小臣三遷嶺海﹐命出虎口﹐豈期今日再見天日。」上亦抆淚曰「卿被罪許久﹐可謂無辜。天下知之﹐不在多說。」乃就坐﹐食兩味八寶羹。上謂予曰「此味極佳﹐內有蚌肉﹐猶可喫飯。」予答曰「臣向在新州﹐日食海味﹐但於此則閒嘗。」上謂予曰「此乃前日瓊守張英臣所進者。」予奏曰「酒行食徧﹐恩浹意洽﹐且暑熱﹐不敢久侍淸光。」上答曰「今夕之會﹐正朕與卿聚會之便﹐幸無多辭。」上謂予曰「熱甚﹐朕已去繡紗棹子訖﹐卿亦可便服。」予乃更靑紗夾深衣以侍。旨言書字﹐予答曰「前輩謂凡人書字﹐象其爲人﹐今知信然」」上謂予曰「朕在東宮時﹐只習徽祖字﹐更習太上字。」予答曰「此兩字格﹐敻絕前聖。」上問予曰「卿所寫字﹐宛如卿之爲人。」予答曰「臣幼習唐朝顏眞卿字﹐今自成一家﹐豈應上掛齒頰。」上曰「朕前日侍太上皇於徳壽官﹐閣上治疊書畫﹐因得卿紹興戊午所上封事眞本。太上與朕玩味久之﹐喜卿辭意精切﹐筆法老成﹐英風義气﹐凜凜飛動﹐太上自藏之。曰可爲後代式。但其後爲秦檜之所批抹污者﹐朕啟太上﹐令工匠逐行裁去裝褙。」予乃答曰「小臣平生習字多類此﹐豈謂此奏至今塵於聖賢篋笥中。且三遭謫逐﹐生不能保﹐獨賴太上及陛下二天之力﹐俾晚復得入侍﹐爲幸多矣。頃上謂予曰「朕無事時﹐思卿赴貶之時﹐心思如何﹖」予答曰「只是辦著一片至誠心去﹐自有許多好處。」次琖﹐予執尊立於上前曰「臣嶺海殘生﹐誤蒙知遇﹐天詔俾之還鄕足矣。復賜之錄用﹐寵矣。今乃賜之以百世之恩﹐眞小臣萬載之幸。前杯已誤天手賜之酒矣﹐但禮有施報﹐小臣固不當以艸茆之語上瀆神聰。適面奉玉音﹐有君臣相聚一堂之說。用敢不避萬死﹐輒捧玉巵﹐一則以上陛下萬歲之壽﹐二則以謝陛下賜酌百世之恩﹐三則以見小臣犬馬之報。」乃執罇再拜酌酒﹐上再三令免拜﹐亦且微揖。潘妃執玉荷杯﹐唱《萬年歡》。此詞乃仁宗親制。上飲訖﹐自執罇坐﹐謂予曰「禮有報施﹐乃卿所言。」余再三辭避﹐蒙旨再三勸勉。上乃親唱一曲﹐名《喜遷鶯》以酌酒。且謂予曰「梅霖初歇﹐惜乎無雨。」予乃恭揖﹐飲訖各就坐。上謂予曰「朕昨苦嗽﹐聲音稍澀。朕每在宮﹐不妄作此﹐只是侍太上宴間﹐被上旨令唱。今夕與卿相會﹐朕意甚歡﹐故作此樂﹐卿幸勿嫌。」予答曰「方今太上退閒﹐陛下禦宇﹐政當勉志恢復。然此樂亦當有時。」上答曰「卿頃霎不忘君﹐眞忠臣也。𨿽漢之董汲﹐唐之房﹑魏﹐不過是也。」食兩味鼎煮羊羔﹐胡椒醋子魚。上謂予曰「子魚甚佳﹐朕每日調和一尾﹐可以喫兩日飯。蓋此味若以佳料和之﹐可以數日無餒腐之患。」予答曰「陛下貴極天子﹐而節儉如此﹐眞堯舜再生。」上謂予曰「朕所爲非彊﹐乃天性然。」因舉所服澹黃鋪茸繡鳳汗衫謂予曰「朕此領汗衫﹐已著兩年﹐今計尙可得數年。」又舉所著皂羅鞋謂予曰「朕此鞋﹐原是皇后做與太上皇著者﹐覺稍短﹐朕著得﹐及則今已三个月矣。向侍太上時﹐見太上喫飯﹐不過喫得一二百錢物。朕於此時固已有節儉之志矣。此時秦檜方專權﹐其家人一二百錢物﹐方過得一日。太上每次排會內宴﹐止用得一二十千。檜家一次﹐乃反用數百千。太上與朕一領汗衫﹐著一兩年。檜家人一領汗衫﹐止著得數日卽棄去。朕所以日夜切齒嘆息也。」又謂予曰「太上近日賜朕眞紅羅銷金團龍汗衫一領﹐太上親書一批與朕曰﹕『此領汗衫﹐乃吾著者﹐已十八年矣。但色佳﹐今賜吾兒﹐汝當念之。」朕藏此領汗衫甚謹。朕不輕著﹐只往徳壽官﹐及朔望臨朝﹐與大祭祀﹐則用此襯衮衣﹐乃太上生平所愛著者﹐是太上所賜朕者。」遂令貴妃取此領汗衫以示予。予進奏曰「陛下天性恭儉﹐眞太上之賢子﹐小臣之賢君也。」次盞﹐蒙旨潘妃取玉龍盞至﹐又令蘭香取明州鰕鯆至。特旨令妃勸予酒﹐予再辭不獲。上旨謂妃曰「胡侍讀能飲﹐可滿酌。」歌《聚明良》一曲﹐上撫掌大笑曰「此詞甚佳﹐正愜朕意。」上又謂予曰「此妃甚賢﹐𨿽待之以恩﹐然不至如他婦人。卽唱勸酒事﹐便可見矣。」上又令妃酌酒。上飲訖﹐謂予曰「卿可酌一杯﹐以回妃酒。」予曰「內外事殊﹐小臣今夕蒙恩如此﹐使臣殺身以報陛下﹐則所當然。欲使臣酌酒以回妃﹐則不可。臣恐明日朝臣議臣之非。」上乃拱手答曰「朕知卿此心忠直﹐通於神明﹐此朕之誤言也。」予遂又取酒再拜勸上﹐躍然滿飲之。又自取酒親酌賜予﹐上曰「酒後不可不喫龍次。」予答曰「臣向在海外﹐渴甚﹐惟以鷓鴣沈香小片嚼惇片﹐卻以淸茶咽下﹐非惟齒頰香辣﹐且酒渴頓醒。」乃以玉匣貯揭龍次數片至﹐上謂予曰「此香乃太上去冬自合者。」上自嚼一片﹐余悉以賜予。凡七餅﹐予乃嚼其一。上又喚蘭香﹐取茶以進﹐予亦被賜一杯﹐食兩味胡椒醋羊頭眞珠粉﹐及炕羊炮飯。上謂予曰「炕羊甚美。」食畢﹐上乃移步至明遠亭上﹐坐於東向坐板上﹐予立侍﹐蒙旨令坐﹐就西向坐板上側坐。又索茶﹐乃以龍涎香盞﹐遞兩盞至。予拜賜一盞訖﹐余乃辭曰「夜已三鼓﹐恐聖躬疲倦。」上曰「尙可余時。」上旨喚王先入池取藕蓮實剝去﹐取玳瑁盤﹐以水泛而進。上又索酒再酌﹐滿飲﹐予亦滿飲。上謂予曰「卿向在海南時﹐爲詩必多。」予答曰「臣向居嶺海時﹐日率作詩十數首。初任福州僉判﹐以詩詞唱和得罪﹐故遷新州。及居新州﹐又以此獲譴﹐復徙吉陽軍﹐甚矣﹐詩詞能禍人也如此。今旣蒙錄用﹐靜思二十年前﹐爲之墮淚。」上答曰「桑田變爲大海﹐大海變爲桑田。古宇今宙﹐多少更易。此事非特卿墮淚﹐朕亦不知幾抆淚矣。世事殊異﹐無可柰何。」予又奏曰「臣向者謫新州時﹐兄鋒在家﹐生母曾氏在堂﹐臣只攜妻劉氏在任所。臣長男泳﹐乃紹興戊午冬﹐生於姑蘇。次男澥﹐乃戊辰夏﹐生於新州。次男浹﹐乃甲戌生於吉陽軍。甲戌春正月八日﹐臣生母曾氏喪於家﹐而臣不知。於五月四日﹐方收家問﹐臣惟有朝夕躃踴痛哭﹐恨此身不卽死﹐與母相見於黃泉。」予言之﹐不覺淚下﹐上亦愀然揮淚曰「朕向侍太上時﹐聞徽宗訃﹐太上爲之不飯食者數日。生離死別﹐上下同一懷抱。」予又奏曰「夜已四鼓﹐玉體疲倦。」上曰「未」。王先復奏曰「雞已唱矣。」上曰「朕若與宦官女子酣飲徹旦﹐則不可。朕與胡侍讀相聚﹐𨿽夜以繼日﹐何害焉。」又與予同憑欄桿曰「月白風淸﹐河明雲淡。這樣樂處﹐惟朕與卿同享之。」頃聞天竺鐘聲﹐池畔柳中鸚噪矣。上曰「果然天明。」予乃再拜謝恩。上握手謂予曰「昨夕之樂﹐願卿勿忘。」予答曰「小臣當圖報陛下﹐且尙有侍宴之日。」於是侍上入內﹐至候春門﹐予揖退。至中書﹐遠望正門已啟﹐百官畢聚候朝。梅溪王十朋問曰「何來﹖」予乃大笑﹐握其手曰「老夫夜來終夕不寢﹐今歸自天上。此段奇事﹐兄豈容不知。」於是卽盥洗更朝服而見。予半生嶺海﹐晚遇聖天子擢用。一歲之間﹐凡九遷其職。一月之間﹐凡三拜二千石之命﹐十拜遷秩之旨。至於隆興癸末夏侍宴之恩﹐古今無比。予老矣﹐風燭可虞﹐謹親書於後﹐以爲後人之徵。嗚呼﹐天語諄勤﹐後之子孫﹐當永保之﹐以無墮予志。淳熙丁酉七夕澹庵老人胡銓跋之﹐以示男泳﹑澥﹑浹﹑瀳﹐侄孫壻周鐸。右云《經筵玉音問答》﹐乃予隆興癸未侍宴所記也。原有予當時親札稿一小冊﹐爲瀟侄取去﹐日後切不可落附他姓之手。又有正本一卷﹐乃吏札也。視予親札者﹐反無失。天語諄勤﹐後人可以憑信。故又以吏札之本﹐精加刪潤﹐親手錄藏於家﹐使後覽者有所訂焉。昔司馬文正公不喜後人寶其祖宗之畫像﹐但喜後人寶其祖宗之字迹﹐以爲心晝也﹐手法也。見其字迹﹐卽見其人之手。予之後﹐能以文正公之心爲心﹐其亦賢矣。中元日﹐胡銓又跋﹐時祀先分胙罷﹐喜雨涼而書也。

