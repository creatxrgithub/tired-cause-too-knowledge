《十三日備嘗記》﹝淸﹞曹晟

英吉利古荷蘭西國也﹐今之英人紅毛冒之耳。荷蘭國富地廣﹐歷年旣久﹐俗尙奢侈﹐酰於逸樂﹐不知兵革﹐專以利惠結屬國。紅毛人尙武多力﹐刁暴而巧﹐然窮困因求荷蘭撫卹﹐荷蘭與以沿海棄地。旣久﹐四面皆紅毛部落﹐荷蘭圈於中﹐遂日弱。紅毛納荷蘭稅﹐後荷蘭反納焉﹐久爲其所滅﹔然小國之屬荷蘭者﹐皆不義紅毛﹐遂不受約束﹐紅毛不能制﹐乃襲荷蘭﹐舊號曰英吉利﹐一切文字禮節﹐皆遵荷蘭﹐小國服焉。我國家奄有天下﹐四海之外﹐六合之內﹐槪隸圖版﹐莫敢自外生成。自鴉片漸興﹐私販私食日甚一日。英受無窮之利﹐民受殺身之蠱﹐蚩蚩者好異嗜奇﹐遂捐性命身家而不顧﹐聖人憂之。

道光十八年﹐眾大臣懼漸染漸深之不可救也﹐議立法以禁絕之。議旣定﹐小民畏法﹐立革心面﹐英人挾貨莫售﹐計窮無術﹐作困獸斗。封疆大員持法不少貸﹐英人憊甚﹐滋事閩廣﹐遊奕江洋。承平日久﹐人不見兵﹐豕突鴟張﹐軍民胥潰。二十年五月﹐復破浙之定海﹐而鎭海﹐而寧波﹐爲所擾且據者﹐凡浙之沿海地幾半﹐其時尙未涉江南界也。

二十一年春﹐漸而金山﹐而川沙﹐而寶山﹐往來飄忽﹐出沒無常﹐於是督撫提鎭移駐上海﹐徵兵防範﹐官紳任事﹐百姓晏然也。

迨二十二年春﹐乍浦失﹐平湖陷﹐闔邑皇皇﹐人人憂懼﹔然自有識者論之﹐則沿海炮位數千百﹐四處防兵幾二萬﹐公私銀錢﹐積如土阜﹐倉厫聚粟﹐望若邱山。添設各種禦敵殺敵兵仗﹐分工立局﹐日夜督辦一切保甲壯丁良法﹐擇人分地﹐實力奉行。巷柵林立﹐營卡星羅﹐鄕勇﹑建勇﹑水勇及各省集兵肩摩於市﹐外有大忠大勇如陳提憲者以督率﹐內有眾文武以策應﹐萬不料一敗塗地之至是也﹗三月初八日申刻﹐藥局失火﹐燒去客營火藥若干萬斤﹐一切鉛子器械武備錢糧各若干﹐壓死官弁兵民可見者十一屍﹐震壞義倉一所﹐焚去倉谷若干石﹐又壞附近民房若干所。及究其故﹐互相揣度不知從來﹐乃曰「漢姦之爲也」。於是閉六門﹐嚴稽察﹐予派當甲長亦在其列。晨夕焦勞﹐不知所向﹐如是者凡三日。門仍啟﹐均復其常﹐然自此恆有家眷搬運出城﹐問之﹐皆非土著﹐每云回籍﹐或云出自各署﹐然卒無有辧之也。未幾﹐客店之眷口亦搬﹐又未幾﹐各殷戶亦潛搬。至四月二十後﹐舉邑若狂﹐無人不議搬﹐遂無戶不搬﹐其不搬者惟無力窮民與幸災姦徒及談天之老學究耳﹗而警報日甚一日﹐戒嚴亦日密一日﹐迨二十八﹑二十九兩日﹐城上紮營﹐城門炮位實鉛子﹐兵士給漧糧。街巷至二鼓﹐丁壯林立﹐刀槍如蝟﹐燈火如晝﹐無有非巡查防堵事者。二十九日﹐洋船駛抵吳淞口洋面。五月一日提憲祭纛誓師﹐勉諸兵弁以忠義﹐繼之以泣。斯時也﹐卽無識者於此亦以爲埽剪麼魔﹐直反手間事也。斷不意未及十一之變﹐而土崩瓦解於晷刻間也。予一介所謂談天學究也﹐見事不早﹐受困良多﹐卽十三日之見聞志百廿分之窮困﹐其一切是非之議﹐帷幄之謀﹐以及各門之防守﹐他境之情狀﹐槪不及。所以志之者﹐欲後人思患預防﹐毋若予之臨事張皇﹐至噬臍之奠及也﹗

五月初八日。自昨初七夜三更﹐於枕上聞大炮聲不絕﹐且甚遠。至初八日午而寂﹐不下數千﹐共知海口打仗﹐但不解其止之﹐何速且靜也﹗道路之懸擬者不一其說﹐至是卽無力之家﹐亦約伴搬運矣。肩輿夫扛絡繹邪許之聲﹐至不辧市人言。午後聞吳淞口失守信﹐人皆竄城外﹐姦民載道﹐白日搶掠﹐西北二鄕更甚。拋男棄女﹐呼爺覓母之聲﹐慘不忍聽﹗少焉﹐忽傳右營遊府封已將探事誤報兵二人﹐送縣收禁治罪矣。蓋封公恐亂民心﹐詭詞定眾耳﹐實未嘗收禁其兵也。未刻﹐邑尊劉令防堵局紳董添設守門鄕勇﹐每門六十名頃刻而集。申刻有吳淞兵逃入城﹐或穿中軍壯勇﹐或徐州鄕勇﹐或河標﹐或漕標諸號衣﹐手挾利刃﹐肩背行囊﹐或十或五﹐橫行街市﹐搶奪與土匪等。中軍命人招撫之﹐皆反唇詈﹐如出一口。於是百姓咸知吳淞口失﹐爭門出﹐大半開戶棄產去﹐大戶之雇人防禦者﹐亦盡有挾資而去者矣。申酉間又得吉語云。陳大人先因跳水入海﹐潛穿洋船底﹐沈二舟﹐夷火藥竭﹐懼而退。今差員來提犒軍糕點若干擔。予不信﹐至縣堂﹐果見差役旁午﹐糕如山積。予喜極回﹐逢人卽告以所見﹐並戒其勿惑﹐唇爲之焦。是夜街巷之戒嚴益力﹐新添鄕勇露立城下﹐气象頗肅然。城門不能閉﹐以搬家人之塡塞也。至三鼓始閉﹐城上兵卒每卡僅一二人﹐或並無人﹐燈火明滅﹐更哨斷續無律。大小南門二處守門卒寥寥﹐見潛山營兵數人﹐本標之在者甚無幾。守巷至二更後﹐忽傳道憲巫公密地將庫銀盤查﹐限明日淸晨在小東門下船起解。又頃之﹐喧傳縣官乘小轎出西門﹐云系查夜﹐實不帶兵役也。予疑之﹐出視壯丁﹐曉以大義﹐入慰妻子﹐示之天命﹐終夜營營﹐目不交睫也。

初九日。黎明甲內丁壯換班﹐子因並視十九﹑二十鋪地段及二門光景﹐見兵壯皆在﹐𨿽不能如前幾日之整肅﹐然較之昨宵已天壤矣。適封公自東溝炮臺回﹐中途揖詢之。答云「因探報不通﹐所傳不一﹐卽有所聞﹐恐爲姦細所詐﹐均不敢信﹔惟靜俟督憲回時﹐南有眞信。」遂別。然道路浮言﹐或曰洋船已在沈家灘地方﹐或曰卽提究所擊敵船﹐船上非人﹐皆木偶也。提憲憫邑民多恐﹐故差弁押送至浦釋疑﹐且示漢姦威也。忽驚忽喜﹐不一其詞。予心動﹐適弟瓞園於昨夜曾有暫遷南山﹐以保家口﹐兼顧祖塋之議。思以一子托之﹐視之則率屬去矣。復視吉云侄亦將奉嫂氏避楊師橋去。回看妻子面各土色﹐子亦無可如何﹐惟料理本甲防堵事﹐且襄局董灌春叔祖辦新添鄕勇一切﹐趾不停也。午未間﹐忽聞牛督憲打得勝旗回公館﹐居民額手﹐歡聲如雷。又細訪之﹐則系中軍官奉督憲命來署﹐調取王命旗牌﹐並軍需一切赴口。得勝事是實﹐督憲則館寶山。云逃兵土匪﹐掠奪益肆﹐毀縣漕書趙姓居﹐片刻成白地。酉刻﹐有姦兵頤﹑孫二人招搖於市﹐曰﹔「某官某著其藏降書帶白旗﹐許賄夷銀若千萬兩﹐並許伊賞銀若干﹐先給伊若干。昨至炮臺﹐幾出口爲提憲邏者所得﹐幾不免﹐事無成。不日上城徧地血﹐甚可危也。」子聞忿甚﹐呼眾擒之﹐乃遁去。戌刻﹐城守營官巡城如故﹐兵卒零星仍前夜狀﹐迨官去亦盡去。大南門兵僅四五﹐小南門只二人﹐城上無一人﹐而街巷之丁壯鄕勇支持尙可。四鼓許﹐人各怠倦﹐忽見南城外﹐火光燭天﹐眾駭而號﹐啼哭之聲驟起。予恐有變急﹐央一鄕勇縋城出探。良久﹐回云漕書趙姓墳屋一所﹐不下百間﹐在五里橋地方鄕民之甘心者已久﹐至是居其弟某於此﹐鄕民以爲趙也而火之﹐非盜賊也。予挨戶告訴﹐囑其無嘩﹐哭聲漸止。

初十日。天未曙﹐予假寐。更捨嘩傳﹐守備自初九日淸晨出外﹐至今無蹤﹐道臺亦於初九日下船。防堵局數十委員均陸續去城中。除遊府封﹑學師姚外無官矣。予知事急﹐卽回家支撐柴米﹐爲死守。計未畢﹐又有人告曰﹕城內外罷市矣。又告曰﹕防堵局紳董胥遁矣。又告曰﹕各保甲段董大半遁矣。予窘甚﹐思出一子於城而未有屬﹐適是日爲檜兒十齡誕。予曰﹕居者行者不知誰在劫外﹐然逃爲得﹐值此兒誕﹐檜兒宜去﹐因將父母木主及家人年譜與之﹐命其往南墳瓞園叔﹐又念嶽家無子﹐嶽母𨿽遷避嶽柩在家﹐倘遭焚燹不忍也。亟馳至北門外集人﹐舉柩暫移於予家北塋丙捨之後。返遇土匪﹐將要予﹐告以移柩﹐非挾資遁也。匪乃捨。巳刻入城﹐見土匪如蟻塞街巷﹐爭毀縣署道署及督憲行轅﹐逃兵等亦乘勢滋事﹐土匪手不持械﹐遇兵與之爭﹐卽受其擊﹐並有爲兵戮者﹐人頗快之。而民之逃生者苟值﹐必棄所攜﹐否亦不免﹐呼號之聲徧地﹐慘不忍聞。將抵家﹐遇新添鄕勇數十﹐喧訴工食不繼﹐董事無覓處﹐洶洶然勢甚可畏。囑其勿噪﹐卽徧尋諸董﹐得遇金梅岑告之﹐故梅岑摒擋以給之﹐鄕勇亦旋逃散。午刻學師姚四處安民﹐勸諭開店﹐有開張者。未刻﹐有僞弁持故提憲令箭﹐來調犒軍銀若干兩﹐火藥餉米若千斤石﹐勢甚猛。至防堵局﹐局中各項尙備﹐柰經手官長不在﹐紳董之未逃者﹐又不敢與此事。後未細訪﹐不知究竟。土匪搶董事某姓適東溝敗回﹐鄕勇藏其家﹐敵之。匪有傷者﹐乃稍斂。申刻﹐聞紀中軍回後﹐有人見其昏夜同百餘兵役押眾駝扛出西門去。或曰移局中儲也。至是愚民堅謂官長之棄吾民矣﹐逃志益固。酉刻﹐羣傳洋船卽至﹐督憲有令關會城守﹐命西門竟夜不閉﹐放民逃命﹐此言一起﹐人恨身不生翅﹐又安計今宵之宿於何地﹐明日之食於何方也。城內之柵欄﹐亦均直開﹐城守無一人﹐予以無寇之先亂也﹐益忙迫﹐因不計鋪甲地段﹐凡聽有人聲之戶﹐無不叩門曲勸﹐約以努力照料。約更許﹐二十鋪得二十餘人﹐因將城門巷柵﹐囑其分段看守﹐內有不識者一人﹐自言曰予甲長也﹐予謹托之。十九鋪亦有人十一﹐遂將小南門一帶﹐略分地段看守。予奔波四處﹐約四鼓時至城門﹐聞叫門聲﹐問之門兵也。問何以去﹖則曰「夜深獨宿﹐懼有倉卒﹐故出外宿。今將曙﹐恐大老爺查問故入耳。」遂入之﹐還以管鑰。返巷口﹐則向之十一人﹐無一在焉。踵門呼之﹐俱謝曰「少舒足力﹐曉或有急﹐以便長行﹐守夜則不能矣。」仰視星河耿耿﹐聞城外人聲如沸﹐蓋浦中及沿浦呼救聲也。……

十一日。辰刻﹐予醉臥未醒﹐細小哭號﹐推予起。問之﹐云「聞街上人謂某官於昨夜有屠城令﹐以百姓之毀公署也。某時已於小東門內有客弁將守城炮位移轉欲爇﹐幸守城兵尙在﹐急以茶甌潑火門﹐得不發。今日定不免﹐宜早爲計。」予曰「訛言四起﹐數武外﹐已各異詞﹐安有屠城而肯令人聞耶﹖」叱之﹐遂出門探信﹐見遊府出示。嗚鑼安民﹐仍勸開店。斯時已無遵者矣。惟覺淒其滿眼碌碌者﹐皆搶奪之徒﹐卽搬家逃命人亦僅見矣。至巷口﹐人告曰「昨五鼓時﹐有挾刃傷人爬柵匪數人﹐自頭鋪追來﹐被二十鋪守更夫等獲其二﹐已擁送遊府矣。」又有人告曰「遊府署有西鄕一帶百姓哄索縣官﹐謂縣官外出三日﹐故人遊府署。」當進西門時﹐鄕民知之﹐踵求避寇術。封公恐民無禮﹐故匿之﹐而相聚喧呶也。予方擬往視﹐旋聞土匪毀官署時﹐窘於逃兵﹐所得不滿欲。今糾眾將縣役之所謂十總頭居胥毀之﹐仍不滿﹐今且及民居。予恐延及﹐遂不往。午後聞紀中軍進西門﹐比戶喧驚﹐曰「屠城矣。」驚未定﹐聞炮聲不絕﹐又喧曰「屠城矣﹗」不知中軍已去﹐此蓋洋炮也。予知事已無可爲﹐急匿妻子﹐塞門戶﹐四侄秋齡尙未行﹐促之去。予乃逾垣出﹐與鄰人之未去者訂期以苦樂必偕﹐或諾或否。俄見縣署前火起﹐而洋兵水陸畢至矣。其始至也﹐水行之舟凡六﹐其二卽所謂火輪船也﹐至大浦之南碼頭而止。其炮位之何狀﹐兵數之多寡﹐予未之見﹐不敢臆說﹐而一種孑然一身之徒﹐麕集往觀。予不知其何心。或曰「彼蓋有所冀也。」予亦不知其所冀者何﹖其由陸路來者﹐自北門長驅至邑廟﹐據爲窟﹐六門分徒把守。小南門漕倉亦一藪也。其外﹐分踞民居﹐各隨其欲。酉初﹐其丑類由西城至大南門約百數﹐用千里鏡﹐踞雉堞徧觀內外﹐言語瞅啁﹐戴黑帽﹐衣紅衣﹐耳環或有或無﹐足趾亦或有戴環者﹐肩荷白皮一方﹐雙帶結胸前﹐穿黑褲不襪﹐趿革履﹐制同艸屨。臀際懸一黑皮匣﹐右腰懸一白袋﹐手持鳥槍﹐槍端置一刃﹐如矛蓋﹐一器而三用焉。左腰懸一物﹐如兩頭鼓﹐以手擊之﹐聲冬冬亦似鼓﹐所以一進止者也。持一器如盂﹐吹之嗚嗚似螺音﹐所以集眾也。爲首者手一旗﹐左右偃仰﹐眾鳥槍悉遵之﹐號令頗一。人有出入其側者﹐並無盤詰﹐人遂視同無事﹐不知彼僅初到﹐故未肆其毒也。薄暮﹐道無行人﹐家無吠犬﹐凡人家之藏躲者﹐槪不敢舉火。三更造飯﹐終日寒食。予憂不成寐﹐中夜危坐﹐但聞四野號泣之聲﹐隨風吹至。城上怪聲時起﹐懍人毛骨﹐又以城門不閉﹐宵小橫行﹐湣不畏死之徒﹐手械入室﹐儼若主客。自念城陷﹐理當死義﹐而只手莫援﹐徒死何異艸木。……夜過半﹐見西北火起﹐竊謂援兵之或至也﹐延頸俟之。比曉﹐知系洋人焚瞿姓室。

十二日。天未明﹐予躡迹潛探六門﹐途中遇人無幾﹐見人卽訪問一切。有告曰「捕廳楊公已於初九夜﹐有官某悉放獄犯﹐阻之不可﹐情急赴大浦死。其家丁得其屍﹐無以殮﹐至十一日殮甫竟。而洋人已至﹐柩在浙寧會館﹐無一盂麥飯焉。」予悲之。又有人告曰「學池有一女屍﹐身受數刃﹐似拒姦死﹐惜莫知其氏族。」予聞而大悲。又有人告曰「北門趙姓母﹐昨洋人入其居﹐懼不免﹐赴井死﹐年已六十外矣。」予聞而益悲。信步至右營署﹐見轅門如舊﹐署室宛然。……方咨嗟間﹐見有人於水際掘坎掩屍者﹐問之﹐浦其姓﹐問所瘞何人﹖曰﹕吾兄某邑武生﹐食糧於營﹐爲遊府親隨兵。昨遊府送紀大人於舟。迨返﹐而洋人已據門﹐親隨散﹐惟兄在側。遊府計無所出﹐慨然曰。某單身與敵死分也﹐然無補徒死也。泗涇爲陸路衝﹐今兵𨿽潰泗涇﹐尙有汛兵百人﹐此汛保全郡城可無患﹐當圖再舉。予至彼守﹐汝招集離散﹐速至勿悞。兄遂冒險入﹐入見舊侶﹐皆易衣毀面﹐作難民狀。告以軍令皆不應。兄忿然曰﹕食糧𨿽賤﹐均帑藏也。一旦至於此﹐狗彘不若矣﹗吾無以覆主將﹐我罪大不如死﹐欲自刎。抱持之﹐刃不入﹐慰守之。至夜分死此矣。今市棺無計槁葬耳﹗子不忍聞。而走時﹐天曙已久﹐且悉封公之尙在西南﹐猶可保也。急蛇行﹐由小徑歸。比及門﹐已有數洋人持械破門。予念家眷在﹐縱死不宜兩地﹐挺身阻之﹐爲所執。入室傾箱倒篋﹐凡一切銀錢首飾細而軟者﹐𨿽微必攫。迨抄掠畢﹐以刃加予頸﹐索蓄藏﹐曰番餅番餅者良久。予力告以困苦狀﹐且手示之得釋。又至侄居﹐予應之﹐洋人略搜數處﹐皆書籍﹐捨而去。又至族叔少園門﹐予亦啟之﹐搜如前。又叩砂雨兄居﹐予出戶往應之﹐匪各笑指而去﹐門勿入也。是日至者凡數隊﹐大率如前狀。妻子所躲之區﹐幸勿及﹐天佑也﹗日將中﹐鄰人汪姓潛至﹐謂予云「頃於邑廟左右﹐見洋人僞示幾種﹐寥寥數語﹐皆作中國字﹐蓋漢姦爲之也。」又述見聞甚繁。申後﹐有鄰人張姓來﹐云「洋人於邑廟給大英護照﹐取之者必只雞易﹐無雞則一切食用物﹐亦或有得之者。」予前聞浙省曾有此事﹐因期以明日覘之。將暮﹐聞叩門聲﹐啟之﹐見一黑鬼持一雞及物一大包。予問何爲﹖作浙紹語云「將寄宿。」予不應。彼已入﹐予無如何也。至中堂﹐見地上潮濕如油﹐乃連聲曰「無好無好﹗」遂收拾去。宵分﹐與妻兒潛語﹐聞屋瓦有行走聲﹐驚爲洋人之夜至也。亟出視﹐乃二偸兒將下矣。呵叱之﹐乃遁。益不敢睡。是日也﹐土匪之搶掠益眾﹐蓋洋人入室﹐毀門戶﹐繼之者卽若輩也。

十三日。天未明﹐聞叩門聲甚厲﹐啟關洋人也。抄如前﹐並要嘓嘓﹐並入砂雨兄居。甫去少園叔居﹐有其鄰人潘姓躲其中﹐洋人入之﹐潘啟便門﹐由予笆門遁﹐洋人從之﹐卽毀予前門﹐入用繩捆予作殺狀﹐久之乃釋。又搜之無所得去。適鄰人張姓﹑楊姓﹑王姓﹑汪姓﹑姚姓胥來言護照事﹐予告以無雞。汪姓畜有四﹐因以一贈予。予又念室有妻子﹐且有鄰家二孀婦一孤女俱在﹐倘有疏虞﹐誰與爲地﹐仍辭不偕往﹐臣告之故。眾曰﹕誠若是﹐可代必代之。予再三謝。一炊許﹐果取所謂護照者至﹐且爲予貼於門。頃之﹐少園叔﹑崇甫兄曁文弟金侄﹐皆自南墳來冒險探信﹐予仿佛地下逢也。適予妻不食已三日﹐因有護照﹐故卽設計送出城﹐使以銀二餅雇二擔夫﹐擔衣糧﹐亦往南墳避﹐予仍守四宅。土匪如故﹐而又出一種搶掠者﹐蓋鄕人數十成羣﹐徧掠當鋪各鋪及殷戶﹐而城中無賴亦三五成羣﹐要於路﹐名曰「抱不平」﹐擇其物之破惡及書籍等付之火﹐其金銀銅錫火不能毀﹐並衣物之值錢者自取之﹐洶洶然儼一仇敵。而諸洋人又伺於其側﹐以擇取焉。此風一起﹐徧地皆然﹐𨿽曰以暴易暴﹐然鄕間之悻悻來者漸少。未申間﹐復有洋人羣至﹐指護照示之﹐皆點首去。松兒又還﹐問之﹐曰「不忍爺與弟之居此危城也。故來伴耳﹗」予不覺雪涕﹐然自念室人已避城外﹐𨿽非樂土﹐終與城中有異﹐家內𨿽尙有松兒﹑樗兒並鄰女三人﹐重負實已釋其半﹐憂少解。未幾﹐天震雷電﹐大雨﹐洋人於漕倉放大炮數十以敵﹐天雷遽止。汪鄰冒雨餉予熟雞半體﹐予大喜﹐答以瓶酒﹐汪亦喜。蓋城陷之後﹐市無一物﹐終日寒食﹐天又暴暑餒敗。頃刻﹐人且有一飯不得者﹐況雞酒乎﹗晚飯時﹐持蹠啣盃﹐顧視二子仍侍左右﹐引手摸頭顱﹐分明故物。旋念丙捨諸人﹐忽又酸入腸胃﹐左之右之﹐不知哭與笑之奚當也﹗漏下約二鼓許﹐雨漸止﹐月明滅。眾土匪推破垣入﹐聲言避雨﹐不下二三十人﹐傾箱倒篋﹐更甚於敵。凡洋人之不取者﹐悉捲而去。予只手不能誰何﹗任之而已。去後檢點一切﹐無分文錢﹐無顆粒米﹐被褲衣履凡可食可用者﹐十去八九﹐眞所謂難中之難也﹗

十四日。天晴。辰興卽叩親﹐知門如托缽僧提筐乞米﹐徧數室得二斗餘﹐幸尙有錢二千﹐藏笆腳深艸中﹐恐洋人人室肆凶毒時﹐置以備逃竄資也﹐至是出之﹔然街坊亦無一物可市﹐食淡而已。茶葉亦被掠去﹐食藿香湯。街頭漸有人行﹐蓋洋人但擄掠財物奸淫婦女﹐至屠戮之事﹐因入城時﹐無與之敵者﹐故於十三日未申後﹐其頭目已將器械收去﹐黑鬼盡易白帽。後有陷洋人得逃者﹐曰彼之吉服也。如是則不殺矣。是故據城三日﹐所殺者不滿數人﹐城中凡出避諸室﹐至是皆因鄕居不便﹐欲歸而回探消息。或遣一人回家照料宅宇﹐或有潛運財物出城﹐並有大膽男子仍返故居﹐連宿過夜﹐故前日數巷覓一人而竟不得﹐今一巷必有人二三焉。但洋人方捉民當差﹐凡運炮位火藥及動用各物﹐一切扛擡勞務悉驅百姓﹐無分僧道紳富﹐偶爲所得﹐竟日夜不能脫﹔且有羈於船而不還者。是以人恆畏之。午刻聞各門亦換護照﹐取之者惟恐不及。鄕民亦有因前日近城近浦諸處﹐爲洋人往奪牛羊逼索銀物﹐今聞信亦至﹐已得者顏舒﹐未得者眉蹙﹐甚怪事也﹗日中﹐有洋人叩吉元居﹐亟啟之﹐搜索頗艸艸﹐無當意物﹐不取而去。亦不入予門。甫片晌﹐砂雨兄之鄰陸姓﹑周姓者奔告曰﹔「洋人入咸宜堂矣﹗」卽往﹐已攫物去。又叩少園叔家﹐予復應之﹐亦遭搜掠。予謂彼居之無護照也﹐急情人往辦以貼之。崇甫兄至﹐知昨洋人已至檀家宅﹐奪其牛只﹐刃傷二鄕人。去丙捨只二三里矣﹐眷屬尙無恙。繼聞洋人於十二﹑十三兩日放三舟往松江﹐因淺而返。遙憶郡城尙保﹐然恐其由陸西突﹐封公兵少何以應。又聞洋人徧索陳提憲屍﹐獻者予番餅五千枚﹐予深危之。後有沿海民爲予言云﹕系求而禮葬﹐非甘心也﹐後卒不得﹐洋人恨惜不已。申刻﹐有一黑鬼﹐醉態萬狀﹐將予破扉推去﹐予亟指護照示之﹐乃搖手作不懼恐狀。又以兩手曲演諸形﹐口稱番餅不絕﹐作手語幾半時許。予細繹其意﹐蓋若謂前後大小房屋﹐皆予應門﹐予有業人也﹐故索番餅﹐且翻掌示五十數﹐予搖首不應。漸減至十數﹐予仍不應。乃將予揶揄而去。門未掩﹐鬼忽持一雨傘至招予﹐予見其酩酊也﹐復出﹐亦思有以揶揄之。未逾閾﹐傘擊如雨下﹐子初支持之﹐思脫身走﹐旣念室有人﹐彼或肆毒可若何﹖思與之鬥﹐倘其醜類至﹐又若何﹖忽有途人過﹐謂予曰﹕速往漕倉﹐叫喊白鬼卽來捉。連日有人如此﹐盍速往。鬼似解其語者﹐視之怒。予見其狀﹐乃大呼曰「速去漕倉﹐叫白鬼來。」乃急走。……

十五日。天未曙﹐聞城上有窸窣聲甚眾。從窗隙窺之﹐見無數洋人各持器械如魚貫﹐如蟻隊。自城西而東﹐足躡艸﹐故有聲。其前去者不知已有若干﹐其後之得見者不下一二千。迨畢﹐東方已明﹐亟呼松兒起﹐謂之曰「視今日情狀﹐凶多吉少﹐速飯。其偕弟行﹐毋聚殲也。」兒尙傍皇左右﹐忽陳姓鄰隔墻喚予曰「頃聞行人語曰﹕大南門洋人盡去﹐未知果否﹖予膽怯﹐不敢往﹐君盎覘之。」予曰。「盈千洋人復手凶器﹐早起行於城﹐子目擊無晷刻也。今日不知正何似﹐莫作太平話也。」陳曰「不然﹐頃聞若人言語聲甚樂。連日無此歡愉气象也。果去未可知﹐盍覘之﹐且審其故庶可以卜吉凶。」予因往﹐貪便不之大南門﹐而之小南門。未及門﹐見六洋人裸體相枕藉於門中﹐睡興正濃﹐猶未起也。予駭極﹐急縮身走。呼陳而告之故﹐且咎之未竟﹐黃鄰亦至﹐曰「鬼去矣。」予對以上二事。黃曰「不然。予因不信﹐故往覘﹐親見六鬼起倉皇去。遇城側居人云﹕此皆醉鬼﹐羣鬼去時﹐蹴之不醒﹐因棄之。今甫覺﹐故急迫耳﹗」予始啞然﹐然終不知其由來﹐因囑松兒稍畱﹐予就近探視﹐果無蹤矣。惟見盈街徧巷﹐積灰如邱﹐殘臠腐骨﹐羶穢惡气﹐臭不可近。欲出城窺其船﹐天暑愼中惡。適有人自外來﹐問之曰「俱去矣﹗」予乃信。繼聞有某官帶兵來問上海民從賊狀﹐且曰已在遊府署﹐百姓皇皇懼屠也。予亦不能自主﹐立迫二子出城徐訪之﹐謠言也。因念遊府遠在外汛﹐連日未有的耗。城中惟有姚老師一人﹐洋人旣去﹐六門無守﹐正土匪暢所欲爲候也。宜訪老師請策畫。至學署﹐杳無一人。廊臥二丐﹐問之﹐曰「老爺於十四日赴松稟府﹐今未歸。」予無計﹐因議家自爲守﹐法卽從予本甲﹐歷查戶口皆虛﹐戶丁只剩黃姓一家﹐無可爲﹐遂復踵初十日夜間防守舊規﹐統訪二鋪街巷﹐勸說並施﹐甚費唇舌。二十鋪內有願守夜者得十二人﹐十九鋪則只黃二泉﹑汪昆玉﹑王兆松﹑張大生及不識姓名者三人。其外則比比謝予曰﹕人𨿽無多﹐然二門可勿愁矣﹐假如彼四門何﹗卽倩張鄰探大東門﹐旋返曰「可矣﹐有林姓早集人以防火盜。小東門亦且妥貼﹐並寄聲珍重。」予聞之喜。倩汪鄰視北門﹐亦返曰「可矣﹐有徐姓者集人固守﹐門且閉﹐土匪數隊數欲入不得﹐今𨿽退﹐徐尙恐其復來不敵﹐猶在召募也。」予聞益喜。復倩張鄰往西門﹐良久回曰「西門不若是之有備也。吾假君與林孝廉詞﹐見途人卽告之。其中或曰是﹐或曰否。守夜之有無﹐未可知也。」予念一門不閉﹐五門徒然。欲分人往代﹐勢難兼顧。時已昏黑﹐不得已姑往視之。甫抵杜家灣﹐見有聚談者﹐潛聽之﹐眾議已成﹐城門已閉﹐今且按戶出油燭﹐燃燈於街﹐以壯聲勢﹐予頗韙之。喜極乃返﹐告同人﹐眾嘩然曰﹕懸燈是也﹐有不懸者共棄之。於是亦懸燈。是夕不約而同者遺城治夜如晝﹐如是者幾半月﹐始宵行無礙﹐姦宄潛蹤﹐頗獲益云。時二門𨿽閉﹐苦失其扁﹐視營房有敗壞炮車數十﹐卽以實門竇﹐頗固。凡二十鋪之西黃家弄﹑薛家橋﹑白巷﹑趙家嘴角﹑紫藤棚﹑花園弄﹑余家弄地方﹐十九鋪子東西同仁裏東黃家弄﹑秦家嘴角﹐永興橋東西城腳小巷漕倉前後﹐及二門大街等地方﹐皆守以丁。時五更鼓﹐月淡淡作微黃色﹐遠近時聞人語及犬吠聲。漏下約二﹐大南門有人來告曰「有多人叩門。」予卽偕眾往登城視﹐蓋土匪也。人約百﹐執器械﹐予與眾大聲吶喊﹐聲甚壯。因作下城勢﹐作殺敵勢﹐再作開門狀﹐土匪退。旋聞城外聲嘈雜﹐復登城﹐見匪方羣擊顧姓米鋪﹐戶尙未毀﹐卽與同人大呼捉殺﹐並僞喝燃炮以驚之﹐匪果遁。眾始信守夜之有補也﹐守益奮。

十六日。晨興鄰婦女之相依者微贈以資﹐令其遠揚﹐恐洋人之再至也。遣已﹐覺孑身毫無系念﹐惜求死之未得其所也﹗因出訂同人以夜間事。至學宮﹐無一人﹐見官署與灑埽局﹐仍閉無恙。外柵與廡壁俱壞﹐正殿木主及後殿主均失﹐而遺其座。予思此非寇﹐必有有心人藏之也。後果然。由四牌坊至邑廟﹐一望淒然﹐繁華頓歇﹐仰對邑主神﹐不覺悲從中來。四顧無人﹐放聲大慟﹐哭已﹐叩首神座。出至園亭﹐風光如洗﹐泉石無色﹐一種羶腥惡毒之气穢入肺腸﹐急掩鼻走過館驛橋。至縣署後﹐見辮髮二堆﹐不知十百﹐蓋洋人馘土匪者也。縣署土墻已毀﹐卽由墻基入﹐則斷瓦頹垣﹐狼藉滿地。至二門見瘦馬﹐一人曰「此官馬也﹐饑立二日矣。」至大門﹐見西臥一屍﹐問途人無知者。至察院亦如縣署狀。再出北門﹐由上下兩灘進小南門。復至道署亦如縣。過趙某宅﹐則片瓦無存﹐數丐倚敗垣作食。回憶閈閎門庭﹐僅付想象﹐誠可扼腕﹗於是又徧走城中街巷﹐凡向之駐兵設局公館會館諸處趾無遺﹐惟見城外店鋪皆閉。浦水如鏡﹐城中買賣均絕﹐人如鬼瘠﹐往日轂擊肩摩﹐今只一種骯髒悲涼之意。及抵家﹐則松兒候已久。問之﹐仍曰「不忍爺也。」啟鑰入之﹐而秋齡侄踵至﹐彼此交慰如又一世。又聞洋船在寶山一帶滋事甚惡﹐且有復來說。心惴惴然﹐飲泣而已。是日街上有賣蝦者一人﹐賣王瓜﹑米莧者二人﹐予買蝦與米莧焉。鄰里之呼應﹐皆敢作大聲酬答。日晡見炊煙﹐暮見守夜如故﹐益以秋齡侄與松兒共二十二人。燈方上﹐各路之巡更丁壯逐隊至。問其故﹐曰「仿巡哨意也。」並有人謂予曰「林遠村等已集義勇百餘人﹐分守六門﹐今夜可無煩充門兵矣。」予往視﹐適義勇甫至﹐苦無火具﹐予畀之燈並燭﹐鄭重而別。約更許﹐有義勇至予所。且曰「門有撫憲公文﹐林老爺居城外無與商﹐故來告﹐宜若何發放。」予曰「門必不啟﹐公文接否﹖」曰「公文已接。」予視之雙插羽憲印無訛﹐觀其批﹐則尙於初十發投上海右營封署開拆也。觀封角遞文驛程﹐則逗畱於一團地方者久。今自本日辰刻由浦遞至也﹐正在傳觀﹐人情復皇皇然﹐頃刻盈百。或曰「撫憲將來安民﹐此頭站也。」或曰「上邑不戰而失﹐此問罪文也。」眾口嘵嘵﹐予百喙不能僻﹐民心忽又擾擾焉。予無策﹐聞金梅岑已在伊嶽家住﹐乃亟往商。竊議曰「事已至此﹐非開此公文﹐無以解眾惑。」然卒不敢﹐久之﹐梅岑得計﹐濕其套﹐以火照之﹐隱約見「防堵若何﹐及洋船曾否到上海洋面」數字。梅岑曰「此過去事無害也。」偕予至城門﹐爲眾述之乃安﹐予遂述封公現在泗涇﹐及眾文武因公皆出﹐公文未便收拆﹐還差令去。方子與梅岑來時﹐見化龍橋堍墻側﹐有女屍一﹐衣小紅衣﹐無褲蓬發﹐斜倚曲身﹐坐傍掩一敗席。予憫之﹐囑梅岑畱意﹐明日梅岑果棺以瘞之。云「斯時也﹐城內漸有起色﹐城外則夜間之搶掠如故也﹐四鄕則荒郊之劫殺如故也﹐據浦側居民云﹕每日潮落各處支河流出男女死屍﹐於四月後漸多。至五月十一以後﹐一潮出海﹐不止百數。若此女者﹐吾不知其節乎烈乎﹖然得好善不倦之梅岑﹐不可謂非不幸之幸也。夜半大雨﹐守者不倦﹐眾志定矣﹗

十七日。黎明遊府入城。遊府之在泗涇也﹐民重之﹐鎭無搶奪患。聞城有土匪﹐十六日因帶兵數人還。未至﹐已見三五成羣者比比﹐公分投驅逐﹐並召父老諭以禍福﹐自近及遠﹐枵腹竟日。比暮抵城﹐門已閉﹐因露宿﹐至是衣服淋漓﹐止眾而入。比入則官署依然﹐眷屬避無蹤﹐乃館於鋒庵僧捨﹐紳董徐少室﹑林遠村等饋修脯﹐作東道主焉。巳刻﹐義勇巡城﹐義勇之集也已有眾二百餘﹐敵土匪有餘力。林董等懼相遇之﹐或傷人也。遂制旗四五﹐大書紳董守城字樣﹐且各注明地段﹐義勇執器械數。董偕之﹐益以各鋪段民人丁壯約五六百人﹐由城內街巷而城外而近鄕﹐踵皆徧﹐蓋欲示土匪以威而知懼也。如是者三日﹐搶風稍息﹐惟遠鄕則仍公然無忌。城中則變爲彊竊﹐防或不愼﹐掏摸一空。午刻林董赴松求委員安民後﹐太尊卽撥在郡之本任上海縣水利廳李至。是日街上見魚並水雞﹐予食水雞。米鋪之囤積未搶﹐及搶而未盡者﹐懼以召釁﹐盡出以市且賤﹐予得糴﹐故始終無庚癸患﹐民之賴之者幾數日。且聞城外尙有豬羊牛肉及雞鴨一切﹐蓋冀洋人之再至而售﹐非循貿易之常也。故數日後反無有矣。予家斷秋油酒醬等﹐以醬園被搶﹐不可卒辦﹐苦此者不少。午後有人自浦東來﹐云於天后宮前﹐見有洋人小三舨兩隻﹐云系辦食物﹐是擄是買不見不知也。闔城憂懼﹐亦有出城先走者。未刻﹐吉云侄自楊師橋來。頃之﹐瓞園亦自南山來﹐漢章侄自法華來﹐一堂談敍﹐意甚得。至夜巡更者頗眾。十九﹑二十鋪地段﹐仍分以小甲之復有也。吾鋪有人三十餘﹐益泰典亦有所謂鄕勇者﹐向但藏於室﹐今且列於途。只覺前街後巷﹐人語嘈嘈﹐兼以比捨燈光﹐道如白日﹐漸返殷庶气象矣。漏約三下﹐予告假﹐托二侄照料門戶﹐予解衣臥﹐自初八至今第一日也。

十八日。聞大南門外近鄕有豆腐﹐予往買之。路上始見有婦女一二。各被搶殷戶集多人﹐亦號鄕勇。緝訪往日曾與搬搶之徒﹐無分曉夜﹐直入搜檢﹐有得有否﹐且有不論是己物﹐非己物﹐槪取以去。曰﹔「此非汝家當有也。「淮郁姓則榜於門曰「遺失物件﹐聽拾得者變買云云。」醫士張朗山則並不榜。人有以物還之者﹐惟遜謝曰「予貧家﹐似無此物﹐恐誤也﹗」人皆欽其髙誼。日將中﹐聞福山﹑江陰等信﹐六門復有兵伴義勇守城。未刻雨。是日聞營中收各處遺棄兵仗火器﹐民之持以獻者﹐量值給以錢﹐人如赴市﹐凡數日。又馬匹各散﹐被鄕人設法渡浦去﹐至是謂食踐春熟若干﹐挾索重資以贖﹐且聞有本兵於前已寄於鄕間﹐至是亦執以取官值者﹐人之無良﹐可慨也已﹗予鄰姚姓爲海艘舵工。返棹﹐洋人阻之不得入口﹐舶泊於海﹐間道隻身歸。予得悉海中狀。酉刻﹐得道憲巫公在松公幹將返信。又得提憲提兵將至信。薄暮出城沽酒﹐並得市脯大啖。夜間守巷如故。是夜也﹐聞有和議。

十九日。巫道憲自松返﹐局董朱春坪﹑金梅岑往迎之﹐館於蕊珠書院。煥明侄自鄕歸﹐宵小橫行﹐夜無安枕。一身照頤數戶﹐力漸不支﹐故迫之歸也。午刻﹐公議擒謠言姦民之曾搶奪者。贓積充宇﹐苦難變賣。繼被搜搶者日夜抄捉。因思遠運乃造謠言﹐其術先以一人狂奔道路﹐作驚怕狀。且揚言曰「洋人已至某所。予目擊﹐故急回搬家耳﹗」並點綴如何如何諸凶惡狀﹐卽有姦徒扛擔一切出城。時居民甫返﹐風鶴皆驚﹐一聞此語﹐頃刻傳徧。不逾晷間﹐而挈妻抱子肩挑背負者塞道路﹐姦民得計﹐良民則復受苦一番。此種惡相十七﹑十八兩日漸起﹐至此一刻數驚﹐故共議擒之﹔然議𨿽定﹐而當見之之時﹐人咸傾耳﹐從未有指之爲僞者。未申聞﹐各門有鄕民數十成羣﹐各執鋤耒等事﹐徜徉於市之各當鋪各大店各殷戶﹐左右不下數十百起﹐其中則浦東及西鄕人爲多。闔城危疑如戒嚴狀﹐究因各路口丁勇如林﹐器械密布。遊府亦托故﹐不時出入於途﹐乃不敢舉﹐約半日而散。是夜予見各種鄕勇已足﹐且兵亦如舊。文武大員俱在﹐可無煩作杞人憂矣﹗乃辭鄰右之守夜者﹐約以各管門戶﹐有警卽出﹐勿作待旦坐矣。

二十日。晨晤孟石泉﹑唐竹舫﹐皆甫返也。聞林遠村於昨赴蘇﹐求撫部院給札﹐往四處糴米。邑自蹂躪後﹐凡米船之來者﹐每爲中途要劫﹐商販裹足﹐人咸危之。遠村乃議紳商襄銀﹐並以鄕勇護舟﹐四方告糴﹐故有是行。其後米商踵至﹐糧遂不匱﹐皆其功也。是日也﹐余有微疾﹐秋舲侄來﹐遂畱之﹐不令去觀荷花。先是﹐義倉之秋水亭有荷﹐藥局失火﹐硫入其中﹐發花特早﹐端陽前後已作花﹐余未暇往觀。是日有鄰人餉餘數枝﹐卽此花也。提憲周公至﹐聞公之來﹐本帶兵若干。迨至﹐乃止兵城外﹐小帽便服入遊府署﹐封公欲行謁見禮。周公曰「止﹐止﹐毋令一人知﹐民心未定﹐陡聞我到﹐異議易興﹐我所以便服入也。」於是周視城鄕形迹﹐返宿於舟﹐遊府以館請。周公曰「我之來不得已也﹐洋人已去﹐兵且徒來﹐畱連於此﹐只駭聽聞。如曰備土匪﹐則若已足﹐我可以去。」於是畱一二日去。其愛民持重之懷﹐可見也。鄰人張姓來語余曰「新邑尊且至。」問「何姓﹖」曰「姓沈。卽前憲曉滄公祖也。」余未敢信。是晚﹐斷水煙﹐覓之鋪﹐鋪亦絕。二鼓許微雨﹐斯時也﹐居民稍集﹐城治有兵﹐文武官長及防堵局紳董俱到辦事﹐仍復井井。回視受患之日﹐正如疾風暴雨﹔曾幾何時﹐而天日復見。余𨿽日困一日﹐行見不旋踵﹐而再登衽席也。余之日誌無庸矣。故躬歷主事﹐𨿽不只此﹐而日記止有十三日云。

