樂郊私語

﹝元﹞姚桐壽撰

余於後至元己卯﹐教授余幹時﹐同知州事爲海鹽沈仲實也。仲實開朗好讀書﹐與余傾蓋若平生歡。兩人以爲相見之晚﹐遂結姻盟。庶幾久要不忘之義﹐乃不三四載﹐各以解官星散。忽於至正已醜﹐仲實奄棄賓客。余裹糧走海上哭之。劉夫人出拜余曰「老身惟一愛女﹐不欲遠嫁。郎君婚期已近﹐倘能就婚﹐相倚爲命﹐是未亡人之願也。」餘悲其言而許之。至歲壬辰﹐兒年十八﹐行將逆婦。老妻謂余曰「大兒已堪自立﹐此兒猶黃口﹐忍棄置海上乎﹖」遂夫婦移家於丰山之陽﹐至明年二月﹐始畢婚事。劉夫人復拜余曰「亡人所遺﹐只一𦇤中嬰孺﹐門戶衰冷。所冀翁媼郎君爲我支辦﹐倘云此後終當離異﹐是非亡人托契於翁媼之意也。」余益悲其言﹐謂吾婦曰「世方擾擾﹐桐江迫處孔道﹐所必被兵。且此州僻懸海上﹐亦自可托﹐何必故鄕﹖」遂定居州城﹐往來於丰陽別業之間﹐稱此州寓公也。旣而與新故知交﹐若雲間楊廉夫﹑嘉禾員廷臣﹑潘澤民張子晦﹑本州楊友直﹐時於春林夏澤﹐尋討舊迹﹐遣撥旅懷。凡耳目之所睹記﹐有觸於中﹐輒爲條載。數年不覺叢聚成帙﹐私爲之嘆曰「天下土崩﹐余猶得拈弄筆墨﹐如此海上眞我之樂郊也﹗」遂題之曰《樂郊私語》﹐以就正於後之博達君子云。

至正癸卯春三月﹐桐江釣叟姚桐壽樂年敍。

余始至州﹐舟過鹿苑廢剎。時方深秋﹐紅樹扶疏﹐隱映敗榱破壁﹐大足供客中吟眺。因維梢登覽讀壁間舊記﹐有魯簡肅公羅漢見夢事﹐括蒼吳思齊題其旁曰「是法本平等﹐無怠亦無敬﹐如何證無生﹐卻來見參政﹖」余謂阿羅漢﹐自敬正人﹐不敬參政。簡肅風範﹐凜凜載在史冊﹐每—翻誦﹐未嘗不想見其爲人。及入城﹐謁所謂魯公祠。祠旁有思魯橋﹐壁端有卜茭詞﹐州民有疑﹐輒問凶吉如響。公之精靈不昧﹐更有如此者﹗柱上有聯云「舄去占祠畱鳥翼﹐名從靑史識魚頭。」是縣令蔣行簡所書。

天仙湖急遞鋪﹐在城西十里﹐僅一大漾耳。湖旁相傳有徐灣故居。灣得仙道者﹐後以委蛻仙去﹐故以名湖。然後有廟神稱徐乏﹐蓋誤以徐灣爲徐王也。廟後有老人甚襤縷。問之﹐姓郭氏﹐乃宋樞相愼求之後﹐貧無以資﹐充鋪長以自給﹐因出樞相誥身像贊相示。余攝衣冠拜之﹐乃分裹糧之餘爲贈﹐始知韓昌黎「不見三公後﹐饑寒出無驢」之句爲不誣也。

六里山舊有石刻云「天冊元年﹐旃蒙協洽之歲﹐孟冬陽月﹐日維壬寅朔﹐石簣神道忽白開發﹐拾得靑石璽符文﹕『吳眞皇帝。』」共三十八字。余按﹕吳天冊元年﹐爲晉武帝咸寧元年。是年七月甲中晦﹐日有食之﹐則孟冬朔﹐非甲申﹐則乙酉也。壬寅當在望後﹐安得有壬寅朔乎﹖此必里人僞爲符瑞﹐漫不考其日月﹐以悅世主於一時耳。

括蒼劉伯溫﹐多才藝﹐能濤文﹐尢善形家言。嘗以儒學提舉﹐得相見於錢塘。後十年所﹐劉已解官﹐復見於海鹽之橫山﹐把臂道故﹐至於信宿。謂余曰「中國地脈﹐俱從昆侖來。北龍﹑中龍﹐人皆知之。惟南龍一支﹐從峨嵋並江而東﹐竟不知其結局處。頃從通州泛海至此﹐乃知海鹽諸山是南龍盡處。」余問﹕「何以知之﹖」劉曰「天目𨿽爲浙右鎭山﹐然勢猶未止。蜿蜓而來﹐右束黟浙﹐左帶苕霅﹐直至此州長墻秦駐之間而止。於是以平松諸山爲龍﹐左抱以長江淮泗之水﹔以慶紹諸山爲虎﹐右繞以浙江曹娥之水。然諸水率皆朝拱於此州﹐而後乘潮東出﹐前復以朝鮮﹑日本爲案﹐此南龍一最大地也。」余問﹕「此何人足以當之﹖」曰「非周﹑孔其人不可﹐然而無有乎爾。吾恐山川亦不忍自爲寂寂若此也。」

至正丙申三月日晡時﹐天忽昏黃﹐若有霾霧。市中喧言﹐天有雨日。予立庭中視之﹐初以老眼不能正視﹐眩然若有數日。久之﹐果見兩日交而復開﹐開而復合者﹐凡數千百徧。回視窗隙壁竇﹐皆成兩圓形﹐若重黃卵﹐亦復開合不常﹐此數十年來目所未睹之異也。發書占之﹐李淳風曰「日不可有二﹐風霾日無光。占爲上刑急﹐人不樂生。又日變色﹐有軍急﹐其君無徳﹐其臣亂國。」嗟嗟﹐今豈其時乎﹗

十六年五月﹐聲言張兵南下。楊參政完者﹐以數萬眾屯嘉興﹐軍容甚盛。先鋒呂才﹐以七千眾屯王江涇﹐商旅不行﹐川途嚴肅。張兵遂不敢取道嘉禾﹐乃自平望﹑烏墩直搗武林。達丞相以爲楊當必扼其鋒﹐漫不爲備。及敵已入境﹐倉徨出拒﹐遂至破軍殺將﹐達僅以身免。楊得破城之問﹐乃跌足曰「罪誠在我﹗」卽統苗土官軍﹐分爲三路﹕使蔣英從大麻﹑唐棲﹐董旺從硤石﹑長安﹐身率劉震﹑朱鉞從海鹽﹑黃灣而進。以呂才﹑呂升屯守嘉興。張軍知楊分路而來﹐遂應接不暇﹐一敗於臯亭山﹐再敗於謝村﹐三戰而敗於夾城巷。張軍悉水從徳淸﹑陸從海鹽遁還。初楊過海上﹐余與楊別駕郭大理﹐謁之﹐勸其畱兵三千﹐遏其歸路。楊云「此行賊具成擒﹐安得有歸者﹖」不聽﹐已而竟得縱逸而擊。

徳藏寺﹐在縣北五十里。寺𨿽瀕市﹐亦深靜可憩。國初有僧眞諦﹐性若戇駿﹐而恪守戒律﹐第爲寺中樵汲而已。時有國師楊連眞伽來寓寺中﹐聲言欲發天女等墓。然皆古冢﹐實無意開發﹐意以雲間陸左丞愛女及朱提舉夫人﹐皆以有色夭死﹐聞用水銀裝殮﹐欲發屍淫穢之耳。及楊下令﹐果及二墓。眞諦聞之﹐怒形於色。眾僧懼其以戇致禍﹐苦爲陰勸。及楊五鼓肩輿發眾出寺﹐眞諦忽起抽韋馱木杵奮擊。楊命擒之﹐時眾𨿽數百﹐皆披蕩不能拒﹐傷者凡百餘人﹐至有頭破臂折者。人見眞諦於眾中超躍﹐每逾尋文﹐若隼撇虎騰﹐飛捷非人力可到。一時燈炬皆滅﹐鋤畚插皆爲段壞。楊大懼﹐謂是韋馱顯聖﹐遂不敢往發。鼓柁率眾而去﹐亦不敢問此僧也。後二年﹐眞諦行腳峨嵋﹐不知所往。

州衙前有黃郎中廟﹐相傳是前代賢令﹐故立廟於此。考之舊記﹐惟紹興間有黃昱﹐乾道間有黃綸﹐然廟爲何執中重建﹐則何又先於二黃﹐竟不知爲誰。按﹕《重修碑記》云「黃公不知何代﹐不知何名﹐亦不知何許人。惟此中舊老云﹕『公爲縣有善政入民﹐民不解於心﹐相與屍祝者﹐又不知幾何年﹗』」今廟且頹圮﹐民復奉主環泣請余新之。余惟人莫親於祖先﹐然親盡則毀。玆黃公以前朝一令﹐世何遠也﹗世遠則政隔﹐澤無及也。世與澤兩不可知﹐則心所不屬也。而民猶戀戀若不釋然者﹐是豈人情哉﹗我知其以前令勸後令耳﹗以爲彼善爲民﹐民亦不忘﹐𨿽千百世不攺。則今之爲牧者﹐曷不盡若黃公﹐使後世不忘﹐若今日之不忘黃公也﹗余亦勉承民志﹐重爲建祠﹐以副其不忘黃公者。余豈敢望民不忘如黃公也哉﹗此《記》亦大有關於爲政者﹐故錄於此。

趙子固﹐宋宗室也。入本朝﹐不樂仕進﹐隱居州之廣陳鎭。時載以一舟﹐舟中琴書尊杓畢具﹐往往泊蓼汀葦岸﹐看夕陽﹑賦曉月爲事。嘗到縣﹐縣令宣城梅黻到船謁公。公飛棹而去。梅佇立岸上言曰「昔人所謂『名可聞而身不可見』﹐殆謂先生歟﹖」公從弟子昂自苕中來訪。公閉門不納﹐夫人勸之﹐始令從後門入。坐定﹐第問﹕「弁山笠澤﹐近來佳否﹖」子昂云「佳。」公曰「弟柰山澤佳何﹖」子昂慚退。公便令蒼頭濯其坐具﹐蓋惡其作賓朝家也。餘生也晚﹐乃少從婦翁得見子固。今𨿽身寓公里﹐第有想象鼓棹行吟勝處耳。至於子昂風神美麗而和易可親﹐文章﹑書﹑繪﹐人號「三絕」。若夫慫恿徹裏﹐竟誅桑哥之姦﹐亦當代第一流人也。

稅務在安仁橋西十五步﹐務爲宋樞密郭三益彰慶館基也。餘悲此地昔爲迎賓文酒之所﹐今爲剝斂叫囂之場﹐前後何雅混懸隔也﹗近來盜賊四起﹐在在用兵﹐課賦無藝。卽稅額一節﹐往往增加無算﹐市中不堪其擾。當延祐間﹐程文憲條言「江南茶﹑鹽﹑酒﹑醋等稅﹐近來節次增添﹐比初時千倍。今又逐季增添﹐正緣管課程官虛添課額以諂上司﹐其實利則歸己﹐虛額則張掛欠籍」云云。奉仁宗皇帝聖旨﹐諸色課程﹐從實恢辦。旣許從實﹐豈可虛增﹖「除節累增課額實數及有續次虛增數目﹐特與查照﹐並行蠲減﹐從實恢辦。」明旨凜然﹐今但掛壁而已。

張氏之陷平江也﹐總管宣城貢師秦懷印脫身﹐易姓名爲端木氏﹐隱居雲間。時一往來海上﹐嘗寓於資聖寺﹐與僧壽量相得甚歡。壽量有戒行﹐嘗絕江浮淮以遊湖湘之間﹐泛彭蠡﹐過洞庭﹐登祝融﹐望大庾﹐還至天目﹐傳法於中峯大師﹐行腳於四遠﹐凡三十年。於是歸隱於寺﹐題其棲禪之室曰「大隱」。貢因述其意﹐作《大隱記》﹐記載禮部集﹐文多不具載。

楊友直元坦﹐嘗於後至元問判余幹﹐與餘情暱。而福兒托契仲實同守﹐友直實爲合二姓之好﹐然未嘗悉其上世所從來。玆卜居丰陽﹐去友直所居僅一捨﹐因得拜其先瑩及髙曾以下諸像﹐乃知楊氏爲宋文公億之後﹐有以武功起家者。土著鹽之澉浦﹐髙祖春宋武經大夫﹐國朝贈中憲大夫﹑松江知府﹑上騎都尉﹐追封弘農郡伯。曾祖發宋右武大夫﹑利州刺史﹑殿前司選﹑鋒軍統制﹐官樞密院副都統﹐國朝內附﹐攺授明威將軍﹑福建安撫司﹐領浙東﹑西市舶總司事﹐贈懷遠大將軍﹑池州路總管﹑輕車教尉﹐追封弘農郡侯。祖梓嘉議大夫﹑杭州路總管﹐致仕贈兩浙都轉運鹽使﹑上輕車都尉﹐追封弘農郡侯﹐謚康惠。父楧惇武校尉﹑贛州路同知﹑知寧都州事﹐卒於官。友直生方晬耳﹐母周夫人攜孤扶櫬而歸。時康惠公及陸夫人與楧生母訾夫人﹐相與保護。至泰定丁卯康惠薨逝﹐友直已年二十餘矣。爲人倜儻多才﹐好學不倦﹐能嗣其先徳。江浙財賦總管韓仲山重其才﹐以女妻之。比官上饒﹐通守常州﹐所在著積。方將振其家聲﹐而天不悔禍﹐復於至正丁酉﹐溘然長逝﹐春秋僅五十有五。少寡遺孤﹐煢煢在疚。傷余結契仲實不幸早逝﹐惟友直足爲旅人相依。今復爾﹐則信乎﹖其命之窮也。嗟乎﹗友直往矣。無以報稱﹐惟應狀君世徳及所行事﹐以請於當代大方﹐爲友直不朽計耳。

丁酉八月﹐張氏以水師數萬來攻嘉興。羽檄星馳﹐川陸戒嚴。海鹽自州佐巡場以下﹐皆統兵北屯半邏新丰﹐廣陳以備他道。州城閉塞兼旬﹐民間米谷驟踴﹐而薪爨不屬﹐多破斫簷柱幾榻而炊。楊完者以大軍四伏﹐使小舟數十百艘餌之。敵檣艫蔽天﹐排川而下﹐追至杉靑﹐東西岸多積葦以待。時南風大作﹐岸上舉火﹐敵舟焚燎至四十里不止﹐死者甚眾。遂捨舟登陸﹐進逼城下﹐戰於東瓜堰。大破之﹐斬首萬七千級﹐俘者數千。張氏統軍張士信﹐以伏水遁還。然完者凶肆﹐掠人貨錢﹐至貴家命婦室女﹐見之則必圍宅勒取﹐淫污信宿﹐始得縱還。少與相拒﹐則指以通賊﹐縱兵屠害。由是部曲驕橫﹐凡屯壁之所﹐家戶無得免焉。民間謠曰「死不怨奉州張﹐生不謝寶慶楊。」善乎﹗余廷心之言曰「苗獠素不被王化﹐其人與禽獸等﹐不宜使人中國﹐他日爲禍將不細。」今若此﹐何其言之若持左券也﹖

張氏旣歸命本朝﹐兄弟相繼拜太尉﹑平章之命﹐乃於十九年秋七月大城武林﹐至起平﹑松﹑嘉﹑湖四路官民以供畚築。𨿽海鹽一州﹐發徒一萬二千﹐分爲三番﹐以一月更代﹐皆裹糧遠役。而督事長吏復藉之酷斂﹐鞭朴箠楚﹐無有停時﹐死者相望。至本年十月﹐始得迄功。凡費數十百萬﹐而《新城碑記》至以南仲山甫爲譬。其辭有曰「有嘉太尉﹐克綏我民﹐疇其相之﹐平章弟昆。」又曰「我作我息﹐我出我入﹐變呻爲謳﹐伊誰之力﹖」豈不慚靦斯言也乎﹖

州瀕海﹐鹽爲國利﹐然亡命得以私販擅之﹐每操兵飛棹﹐往來賈販﹐𨿽吏兵莫之敢攖。至正丁酉﹐濼城範廉卿以蔭補蘆瀝巡檢。其爲人﹐恂恂儒者。顧長騎射﹐無論鳥獸﹐不及飛竄。𨿽海塗上跳魚子蟹之細﹐捷射之﹐百不失一。夜每懸火竿上﹐去竿三百步﹐從暗中射火無不滅也。於是亡命心懼﹐毋敢於州北私販﹐境內爲之肅然。先是﹐本路推官陳春以平反鹽獄數百人見稱﹐至是本路大僚曰「使巡官人人如範﹐何必陳司理平反也﹖」

楚石大師﹐爲沙門尊宿﹐嘗從駕上都﹐有《漠北懷古》諸作。余嘗讀其「自言羊可種﹐不信繭成絲」之句﹐疑以爲羊可種乎﹖固以問師。師曰「大漠迆西﹐俗能種羊。凡屠羊﹐用其皮肉﹐惟畱骨﹐以初冬未日﹐埋著地中。至春陽季月上末日﹐爲吹笳咒語﹐有子羊從土中出。凡埋骨一具﹐可得子羊數隻。此蓋四生胎外之化也﹐亦不足怪。特非中國所有﹐致生疑耳。」後讀浦江吳立夫《西域種羊皮書﹖褥歌》云「波斯國中神夜語﹐波斯牧羊俱雜虜。當道剚刀羊可食﹐土城畱種羊脛骨。四圍築垣聞杵聲﹐羊子還從脛骨生。靑艸盡抽臍未斷﹐馬蹄踣鐵繞垣行。羊子跳踉卻在艸﹐鼠王如拳不同老。飫肉筵開塞饌肥﹐裁皮褥作書林寶。南州俠客遇西人﹐昔得手褥今無倫。君不見永蠶之錦欲盈尺﹐康洽年來貧不貧﹖」此又云「以脛骨種之」﹐與琦師目見之者不同也。蓋波斯國別有種法﹐如吳詩所聞耳。

州學在淨業寺南﹐神宇齋捨﹐頗亦宏廠。有至元六年知州趙孟貫﹑賈禧重修碑﹐至正六年知州葉彥中再修亦有碑。然三州守皆賢﹐有治聲於當時。趙字子惟﹐臺州黃巖人﹐治海上有惠政﹐民到於今猶念之。其祖子英﹐爲宋宗正少卿﹐南遷時﹐以宗室從爲黃巖丞﹐遂家焉。有子六人﹐皆以文學登膴無仕。至其孫師淵爲太常丞師﹐夏爲判官﹐皆受業於紫陽之門﹐且締姻焉﹐故能以禮世其家﹐施於有政云。賈字吉甫﹐宛丘人﹐能行之以正﹐限之以信﹐羣佐若卑弟生之聽嚴傳老胥﹐肅然若家老之奉其尊也。葉字大中﹐松陽人﹐嘗以才敏有風操﹐爲江南行禦史臺架閣管勾﹐所至皆有休績可紀。至於畱神庠校﹐崇道重學﹐則三君之雅意均也。

《杜少陵集》﹐自《遊龍門》至《過洞庭》﹐詩目次第﹐爲此州先正魯訔季欽編定。太都一循少陵生平行迹﹐亦可以見其詩法升降﹐亦隨其年自少而壯而老愈入於細而化也。注腳多所補益﹐極爲後學借資。第音切類多吳音﹐其他注釋如以「鐵馬汗常趨」爲「昭陵石馬果常有汗」﹔以「空同小麥熟」爲「不近武威林間踏鳳毛」﹐「踏」字爲「跨」字之誤﹔「汝與山東李白好」﹐以「山東」爲「東山」﹔「天闕象緯逼」﹐以「天闕」爲「天閱」﹔「江月滿江城」﹐以「江月」爲「秋月」﹐「赤驥頓長纓」﹐以「纓」爲「轡」之類﹐不免爲杜集增累。

州弟子員張炯子晦﹐卓犖有奇表﹐與子爲道義交。每言其祖文穆公受知於世祖皇帝﹐嘗被召入便殿﹐問當時急務。時方隆冬﹐上以所坐貂褥撤賜命坐﹐別以他褥進禦。公所上數十條﹐皆當時切要。上命執政以次第舉行。而桑歌﹑盧世榮輩﹐以罷冗官一條爲侵奪朝權﹐詈聲朝堂曰「何物蛙蝦兒﹐遽欲奪吾柄邪﹖」夜令健兒俟之途﹐將甘心焉。幸中表趙文敏知之﹐邀遠邸中得免。明日𨿽拜翰林承旨﹐尋以懼禍病免。及盧﹑桑伏誅﹐詔還前官。大徳間﹐以老疾不起﹐時論惜之。有《集》若干捲﹐行於世。

澉浦市舶司﹐前代不設﹐惟宋嘉定間﹐置有騎都尉監本鎭及鮑郎鹽課耳。國朝至元三十年﹐以畱夢炎議置市舶司。初議番舶貨物﹐十五抽一﹐惟泉州三十取一﹐用爲定制。然近年長吏巡徼﹐上下求索﹐孔竇百出。每番船一至﹐則眾皆歡呼曰「亟治﹗廂廩家當來矣﹗」至什一取之﹐猶爲未足。昨年番人憤憤﹐至露刃相殺﹐市舶勾當死者三人。主者隱匿﹐不敢以聞。射利無厭﹐開釁海外﹐此最爲本州一大後患也。

潘從事澤民﹐嘗爲餘言本州達魯花赤也先不花本北人﹐以至正三年至海上。時方八月﹐秋濤大作﹐潮聲夜吼﹐震撼城市。不花初至﹐聞此夜不敢臥﹐起問門者。門者熟睡﹐呼之再三﹐始從夢中答曰「潮上來也。」及覺﹐知是官問﹐懼其答遲﹐連聲曰「禍到也﹐禍到也。」狂走而出。不花誤聽﹐遂驚跳入內﹐呼其妻曰「本冀作達魯花赤﹐榮耀縣君﹐不意今夕﹐共作此州水鬼﹗」遂夫婦號泣﹐合門大慟。外巡徼聞哭﹐傳報州正佐官﹐皆顚倒衣裳來救﹐以爲不花遭大變故也﹐因急扣門。不花愈令堅閉﹐庶水勢不得驟入。同寮益急﹐逐破扉倒墻而入。見不花夫婦及奴婢皆升屋大呼﹕「救我﹗」同寮詢知﹐不覺共爲絕倒。乃知唐人「潮聲偏懼初來客」爲眞境也。不花今爲參知政事。

己亥秋九月晦﹐余曉詣嘉禾時﹐曉星猶在樹杪﹐忽西南天裂數十百丈﹐光焰如猛火﹐照徹原野。一時村犬皆吠﹐宿鳥飛鳴。余諦觀其裂處﹐蝡蝡而動﹐中復大明﹐若金融於冶鑄者﹐少時方合。操舟者謂余曰「此天開眼也。」彼不知天者至尊﹐裂者極禍﹐關系豈藐小乎哉﹗是年冬十二月﹐有州東趙氏家屠豕﹐脫治已竟﹐旣出肺腸。其腸忽蜿蜓疾行﹐𨿽健蛇不若也。主人追之不能及﹐遂出城遇海而止。此蓋國家有心腹腎腸之人﹐歸向寬大容蓄之象也。

州民有朴知義者﹐家翁莊堰﹐幼生而不慧﹐至八歲不語。一日俄謂其母曰「今日墻外牛斗﹐娘可避之。」舉家駭而且喜。已而鄰人之牛果斗墻外﹐是後復不言。數日復言「有官兵來。」未幾﹐張軍從雲間來。自此言無不驗﹐四方挾錢帛來問者如見神明﹐家至驟富。然見人有凶事﹐輒指而告之如響。由是人見之﹐始多面如死灰﹐惟恐其有惡言也。母因戒之﹐其後惟母告之言則言。年十九始娶﹐與其妻一接而殞。此𨿽人妖﹐亦似乎保眞通靈﹐故能前知如此。及少近婦人﹐忿焉滅沒﹐殆眞泄而神與之俱亡﹐無足怪也。

金粟寺有康僧眞身像﹐余於至正癸己﹐始得頂禮。明年春﹐余以伯兄見背﹐到寺禮懺。復與潘廣文澤民﹐檢發唐代所書《三藏》﹐然零落過半﹐惟《華嚴》《法華》《楞嚴》《寶積》《維摩》《長阿捨》及諸律論之半﹐猶完整不壞。翻閱逾旬﹐忽於晡時作禮像前﹐見像眉間有光﹐須臾光若白綫﹐裊裊而出﹐盤繞華蓋而上。余遂鳴鐘聚僧﹐稱佛名號﹐禮拜贊誦。至暮而光復從眉間收攝﹐人人嘆爲稀有。澤民因作《放光記》﹐紀其事曰「夫佛者﹐覺也。覺者﹐靈照不滅也。捨之可以內照六根﹐放之可以旁燭三界﹐此從七佛﹐至於未來﹐聖尊一光﹐相續而常照者也。第能保光於無始﹐常照而不斷﹐則𨿽百千萬劫﹐此光常若如新。粵自漢年覺光東渡﹐迄於吳代﹐猶未該被。於是康法師以舍利示感﹐始辟法門於吳會﹐傳像教於江左﹐是蓋以身光照攝東南四生之祖也。旣而立化天禧﹐騰身金粟﹐靈像棲托實在於廣慧焉。甲午之春三月十有三日﹐前教授余幹桐江姚桐壽樂年以孔懷之戚﹐禮懺像前﹐忽眉問若有白雲一綫﹐出於鍼孔者﹐蜿蜒少時﹐遂若朱蛇遊霧﹐欻閃盤旋﹐難以名狀。久之﹐或若虹拳﹐或如波曲﹐或延袤長引﹐或輪困成暈。時佛日朗映﹐俄見天地樓閣皆成五彩﹐似從放光石中﹐看金碧世界也。於是大眾驚嘆此瑞﹐爲世稀有。余以爲此寧獨法師覺光常照而已哉﹗要亦以廣文宿習圓滿。今之虔禱﹐發於天情﹐故與靈契冥格。若以鐵擊石﹑以木鉆燧﹐感極而光靈示現之耳。此一光也﹐更不特爲廣文感極之證。而見前千萬善信﹐莫不攝身神光之內﹐各爲照徹﹐因地使信心復萌。此又法師了卻過去劫中普照羣有之一大願力也。余身被靈瑞﹐五體投地﹐援筆記此﹐爲後學啟信。」

州著姓常氏﹐自忠毅公與秦檜不合﹐退居海上﹐遂家焉。其後有號蒲溪者﹐亦官參知政事。入本朝﹐子孫多不學﹐嘗言有厥祖遺像一幅﹐以兵亂失之﹐後復得之民間﹐因出以示余。其像瘦惡而髯帶貂蟬﹐冠上有贊曰「佑時生甫﹐同徳曁湯﹔治格一隆﹐力成再造。長樂溫淸﹐遂明王孝理之心﹔海宇阜丰﹐躋斯民仁壽之域。公功棐迪﹐帝庸作歌。列辟具瞻﹐謂相君之形惟肖﹔睿辭惇獎﹐見王者之制坦明。鬱鬱乎其文哉﹐皜皜不可尙已。」其後題曰「紹興龍集壬申仲春﹐觳旦門下士武原魯瑮拜贊。」余甚疑之。此贊似宰相﹐兩常公皆不得柄國﹐柰何有此﹖後檢宋《範茂明集》﹐有《代賀秦太師畫像啟》﹐乃知此贊是摘《啟》中數語爲贊耳。此蓋檜像﹐而子孫愛重此《啟》﹐摘去和戎等語﹐而借以爲贊耳。年代旣久﹐淪落民間﹐爲常氏所得﹐復以魯瑮爲本州人﹐益信而不疑耳。不知魯中紹興甲午趙逵榜﹐檜方柄國﹐故稱門下﹐第不識茂明何故代瑮作《啟》﹖余備錄以示﹐常氏不以爲然﹐愈益珍重。嗟嗟﹗是忘乃祖之仇﹐而拜其仇也。子孫誠不可不學如此。

嘉興通守繆思恭﹐當張氏來攻嘉興﹐楊完者命繆典火攻﹐我師遂大捷。旣而張氏歸命﹐因大城武林﹐檄繆統所屬工徒以赴其役。張陰屬其弟士信﹕「乘此戮辱之。」眾皆爲繆心戰﹐繆不以介意。繆當治西北面數十百丈﹐以松江路工徒屬之。繆每事作則先人﹐止則後眾﹐勞來督罰﹐殊得眾心。由是視他所築﹐愈益堅好﹐士信亦無柰何。忽一日﹐巡工至繆所轄地分﹐時日已虞淵﹐而工猶未輟。士信曰「日出而作﹐日入而息。汝何獨勞民如此﹖」繆曰「平章禮絕百司﹐猶敬其皇命﹐日夕尙勤畚插。況爲之民者﹐敢偸余晷﹗」士信曰「此人口利如錐﹐何怪杉靑閘畔﹐烈烈逼人﹗」繆曰「今幸太尉革面﹐國家借此得成獎順之典。若念杉靑之役﹐猶恨不力縱逸平章耳﹗」士信曰「別駕好將息﹐言及杉靑﹐猶能使人肉跳不已。」

余讀海鹽州學黃侍講《大成樂記》﹐言「眞州貝君﹐身爲考其度數齊量﹐範金爲鐘﹐而協以古律管﹐彼此適均﹐吹其律而鐘自應。至於琴瑟﹐亦率自制」云云。余心甚慕之。及甲午春祭﹐以余家所藏崇寧大晟樂大呂﹑無射二鐘﹐持與考擊﹐則比余所藏聲益加髙﹐判不相協。余乃竊嘆曰「彼貝君者﹐果足與言樂乎﹖金旣如此﹐絲石可知。知其聲者﹐則州之喪沒匪久矣。」按﹕大晟樂﹐國初東嚴嚴氏一承宋舊者也。當宋徽廟時﹐有魏漢津者﹐以一蜀黔卒爲造此樂﹐縣以帝皇制樂﹐實自其身得之﹐請以徽廟中指三節三寸定黃鐘之律。蔡京亦從更其說﹐卽使範金裁石﹐用之郊廟﹐至頒其樂於天下。然徽廟指寸﹐視人加長﹐而樂律遂髙。𨿽漢津亦私謂其弟子任宗堯曰「律髙則聲過哀﹐而國亂無日矣。當今聖人﹐其身出而身遘之乎﹖」未幾﹐遂有靖康之禍。今州學鐘髙倍崇寧﹐則宜乎州之曰阽危於淸河鋒鍛也。第所謂考其度數﹑協以古律者﹐豈別有出於緹室葭灰之外者乎﹖

州少年多善歌樂府﹐其傳皆出於澉川楊氏。當康惠公存時﹐節俠風流﹐善音律﹐與武林阿里海崖之子云石交善。云石翩翩公子﹐無論所制樂府散套駿逸﹐爲當行之冠﹐卽歌聲髙引﹐可徹云漢﹐而康惠獨得其傳。今雜劇中有《豫讓吞炭》《霍光鬼諫》《敬徳不伏老》﹐皆康惠自制﹐以寓祖父之意﹐第去其著作姓名耳。其後長公國材﹐次公少中﹐復與鮮於去矜交好。去矜亦樂府擅場﹐以故楊氏家僮千指無有不善南北歌調者。由是州人往往得其家法﹐以能歌名於浙右云。

相傳紹興間有海鹽丞簡傲不羈﹐志輕一世。嘗謁一鄕大夫﹐主人偶遲遲而出﹐丞故好睡。比主人出﹐則丞已鼾聲如雷矣。主人以客睡不敢呼﹐亦復就睡。及丞覺﹐亦以主睡不敢呼﹐更復就睡如初。究之主客更相臥醒﹐至日沒﹐丞起而去﹐竟不交一言。趙子固愛其事﹐爲作圖﹐紀其說於上﹐置之座右曰「此二人大有華胥風气﹐足以箴世之責望賓主者。」

楊廉夫寓雲間﹐及余到海上時一過余。歲壬寅冬﹐楊從三泖來宿余齋頭。適檇李貝廷臣以書幣爲蕭山令尹本中乞《吳越兩山亭志》﹐並選諸詞人題詠﹐於時楊尹已移官嘉禾矣。楊卽爲命筆﹐稿將就﹐夜已過半。余方從別室候之﹐俄門外有剝琢聲﹐啟扉視之﹐則皆嘉禾能詩者也。余從壁間窺之﹐率人人執金繒﹐乞楊畱選其詩。楊笑曰「生平幹三尺法﹐亦有時以情少借﹐若詩文則心欲借眼。眼不從心﹐未嘗敢欺當世之士。」遂運筆批選﹐止取鮑恂﹑張翼﹑顧文燁﹑金炯四首。楊謂諸人曰「四詩猶爲彼善於此﹐諸什尙須更托胎耳。」然被選者無一人在﹐諸人相目驚駭﹐固乞寬假得與姓名﹐至有涕泣長跪者。楊揮出門外﹐閉關滅燭﹐罵曰「風雅掃地矣﹗」

州詩人陳彥廉﹐好作怪體﹐兼善繪事。其母莊﹐本閩人。父思恭商於閩﹐溺死海中。莊誓不嫁﹐攜彥廉歸本州﹐撫育遂成名士。彥廉有才名﹐交往多一時髙流﹐最與黃公望子久親暱。彥廉居硤石東山﹐終身不至海上﹐以父溺海故也。子久歲一詣之﹐至則必到海上觀濤﹐每拉彥廉同往﹐不得已偕至城郭。黃乞與同看﹐陳涕泣曰「陽侯吾父仇也﹐恨不能如精衛以木石塞此﹐何忍以怒眼相見﹖」子久亦爲之動容﹐不看而返﹐因爲作《仇海賦》﹐以記其事。

