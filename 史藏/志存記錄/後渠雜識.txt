後渠雜識

﹝明﹞崔銑撰

○楊繼宗

都禦史楊公繼宗居憂時﹐閹宦汪直以龍幸延攬名士。聞楊公治郡名﹐往弔。公衰絰於墳所﹐直趨至墳所。拜起﹐手捋公須﹐曰「比聞楊繼宗名﹐今貌乃爾。」公曰「繼宗貌陋﹐但虧體辱親﹐未之敢也。」直不復敢言。直時威震海內﹐不屈者﹐公一人耳。

○憲皇

天順末﹐讒者謂憲皇景帝嘗廢之﹐當別立嗣。英皇意頗疑之﹐獨李賢不從。一日﹐上病臥便殿﹐召賢諭曰「今庶事頗寧﹐顧大者反捋﹐柰何﹖」賢曰「此國本也。」力陳不可動。上曰「然則﹐此位竟傳太子乎﹖」賢叩頭賀曰「宗祉幸甚。」遂傳旨召太子。須臾至﹐賢曰「殿下事定。」趨出謝。太子抱上足﹐對泣。讒遂不行。成化初﹐賢遭喪奪情﹐實憲皇固眷云。

○王忠肅

王忠肅爲吏部尙書﹐忠淸爲英皇所信任。仲孫以蔭入監﹐將應秋試﹐以有司印捲白公。公曰「汝才可登第﹐吾豈忍蔽之哉﹖如汝誤中第﹐則妨一寒士矣﹐且汝有所得仕。何必彊所不能﹐以幸冀非分耶﹖」裂捲火之。

○英皇

英宗於便殿﹐屏左右﹐謂李賢曰「吉祥好預國政﹐聞四方奏事者必先造其門。柰何﹖」賢曰「自古人主權不可下移。若陛下每事白斷﹐惟公道處之﹐則彼漸不敢預。而趨附之人﹐亦自少矣。」上曰「朕意亦然。」會石亨敗﹐家居。其從子定遠侯彪﹐謀出鎭大同。諷大同薦己﹐上廉其詐﹐並逮亨置於法。

○李巡撫

嘉興當孔道﹐內臣往來﹐百方需索。李公與菱藕歷日內臣曰「我無用此。太守幸與我金錢﹐或好布絹。」公曰「諾。」卽出牒取庫金錢﹐去與太監市布絹。卽索金錢﹐內又出牒取庫金錢﹐入饋。曰「布絹﹑金錢去也。幸與印券附案﹐他日磨勘。」內臣咋舌﹐不敢受。公有大節﹐持風裁﹐藩臬﹑禦史皆敬憚公。公誅鋤姦豪﹐盡束手斂迹。但得攺過卽止﹐不深究。超升僉都禦史﹐巡撫順天。外戚﹑宦官莊田多占民間地土﹐公悉奪而還之。由是權貴斂迹。

○楊知府

楊公繼宗知嘉興府﹐有二勢人子由醫官謀署縣篆﹐大竊帑金﹐莫敢誰何。公至﹐收治追金。禦史行郡﹐欲出之﹐乃詰公曰「盜有﹐失主何人也﹖」公曰「朝廷卽失主。」又詰曰「原告何人也﹖」公曰「知府卽原告。」禦史慚而退。

○梁儉庵

梁儉庵爲戶部侍郎﹐廷臣以戶部尙書乃國計大臣﹐總領財賦﹐得人實難。太宰許公獨薦公堪任﹐復升戶部尙書。不數月﹐上手敕﹐命公監吏部﹑都察院﹐考察京官﹐蓋異典也。公卽日赴吏部考察﹐凡降調黜畱﹐公議居多﹐士論大服。是歲﹐刑部重獄不決者四事。上命公兼掌刑部印信勘問之。數日間﹐四事俱得﹐其擬罪各當。奏上﹐上覽之喜﹐謂中官張佐曰「得尙書如才者十二員﹐朕無憂矣。」嘗詔還梁儉庵司徒。途人丐子相語曰「今天眼開﹐取回梁爺。」然則﹐司馬入朝﹐百姓畱之﹐宜也。

○韓忠定

韓忠定﹐年五十時喪其閫夫人﹐子輩數以再娶並妾爲勸﹐言及﹐輒怒云「我年已至此﹐復何爲哉﹖」卒獨處﹐惟一室﹐𨿽使婢亦不容入。遇冬寒﹐命小孫溫足﹐教念書作對句﹐𨿽處極貴﹐自奉甚薄。其淸心寡欲如此。

○耿九疇

耿九疇﹑軒軌皆廉介之士﹐操履素定﹐天下信之。天順初﹐首用耿爲都禦史﹐軒爲刑部尙書。耿欲糾石亨之罪﹐爲所排﹐黜爲江西布政﹐尋轉四川。上知其爲人淸正﹐但爲亨輩所嫉。一日﹐泛論人才﹐念及九疇非其罪。賢因曰「此人操行誠不易得。」因禮部缺人﹐召至京師。上憐其衰﹐命爲南京刑部尙書﹐且曰「遂其優閒可也。」

○曹文忠

曹文忠鼐爲人疏通俊爽﹐初爲校官不樂﹐願得繁劇一職﹐攺泰和典史。時中使旁午﹐置郵無虛日。公處之裕如﹐延禮名儒﹐益進學不倦﹐復修舉子業﹐遂登進士及第。西楊先生嘉其志﹐薦入經筵﹐復入閣與政。士林榮之。自東楊后﹐議大事多決於鼐﹐明敏之才﹐頗相類焉。

○顧禦史

宣徳初﹐許臣僚燕樂﹐歌妓滿前﹐紀綱爲之不振。朝廷以顧公爲都禦史﹐禁用歌妓﹐糾正百僚﹐朝綱大振。天下想望其風采。元勛貴戚俱憚之。陜西布政司周景貪淫無度﹐公齒欲除之﹐累置之法﹐上累釋之﹐不能伸其激濁之志。正統初﹐以疾乞臨。繼其位者莫能及也。

