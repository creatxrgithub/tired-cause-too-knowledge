

識小錄﹝宋﹞活埋庵道人徐樹丕筆記

目錄

卷一

龍虎榜

明水

晬

唐制科

國朝翰林四諫

八蠟

文臣謚文

龍

象膽

平原君

爵謚之謬

壁經

一字五讀

寒食

琉璃

上已

無子說

滑稽

都梁

粹

慮囚

蚩尢

器制異彩

秭鴂

城

罘罳

投石超距

大酺

六畜

蹶張

漢景帝定箠令

刁鬥

太乙五帝

射牛

雞卜

太牢

臘

伏臘

鼻飲

珠犀瑇瑁

諫法

貙膢

玉檢金泥

暴龍移市

山艸

九服

昆山塘碑

左傳三疑

琴

畝收百石

五湖

琥珀

貲郎

是非之公

江瑤柱

竹炭

靑城山道人語

英州石

王荊公裁宗室

銅鼓

施全

宋朴答秦檜語

定窯

雞鴨諺

秦檜十客

緦服

俗語

八分

彈棋

沙糖

韓信有後

忠潔侯

桃花淨盡詩

雪花六出

鹽爲好

水銀

穆皇天語

天啟攺元

劉瑾金銀數

萊菔制面毒

張嘉貞語

身呂字

馬援語

孔子語

族譜說

子思言苟變事

邊和尙

範粲

髙齊歷數

萬石君

宦官奇事

武則天年數

姑蘇陸翁

不忿

禽獸互名

士衡詩誤

人參贊

視肉

黃牛峽

煮白石

朿修

匏瓜

周破胡

銅柱

木蘭

東坡用熙載事

猾夏

趙淸獻王三原

趙風子

許叔微醫論

國手醫

無名詩

張延賞韓卮冑

王旦儉素

恃人不久

呂惠卿之才

宋罷宦官監軍

唐明皇不飲酒

木板帖

米元章叛東坡

孫過庭

過日齋﹝把君詩過日東坡過日二字原本杜詩﹞

營妓持服

唐仲言

東坡語

梁元帝目眇

汪伯玉子婦

宋欽宗朱后

宋髙宗父子玩月

袁了凡先世

茶酒鹽鐵

屠者

兄弟

武元衡

羿射日

雪庵和尙

昭君靑塜

湯嘉賓語

女狀元

李願

司空圖

姚少師精心

飄沙

夏原吉

歐陽從祀

民服

江陰焦某

荔枝紅

積分

伍胥廟詩

溫公讀書語

秦檜墓碑

唐琦

養生說

士先器識

程文

閩中橊花洞

宋徽宗集

魏廣微語

褚淵

李綱虛公

進士之尊

言官

方正學詩

宋藝祖直臣

張江陵

王導

劉觀堂詩

王荊公

萬歲山瑞禽

金亮

時尙

智勇

老吏

海棠

豆腐

八袠

朱希眞

玄鹿

端午

邵子水陸說

世家子

象耳

範文正公彈琴

菊花

養珠法

茶馬

墨海

人產異類

髙飛

兔

雕漆

李長蘅詩

鄭淡泉格言

生香

擊壤

張巡傳詩

畫貓

山谷語

泉

花約

藏橘

題壁

鑷白髮詩

海忠介

中山狼

貢紙

國朝器制

投金瀨

梁四皓

牙簽

蘓瓌張怭子

物類相求

冤報

陽明大勇說

酩酊

八風

俗尙之侈

竇懷貞

韓文公子

王麟洲先生事兄

牡丹

前輩格言

倚馬

歷代文

紫艸茸

吳評

文武

武后楊貴妃

八股開山

男女

夜合

綽墩

玉蟹

食狗報

異魚

苗夫人

陳夫人

戲柬客

梁灝

五帝姓氏

傳國璽考

魚魚車重

棃療病

卷二

錢舉人

錢梅穀子

鬩墻

鄭鄤

京兆竇

紅綫

韓文公詩

口箴

眉公七夕詞

史如霖

李信甫

南唐李雄

祈壽

陳橋驛

張江陵

鄭思肖

護蘭說

佞佛

陳畱風俗

差內臣

楊狀元愼

王海日卹典

勾軍之獘

災異

致仕特典

吳文端公

罷配享

湛魏二公

溫公通鑑遺漏

沙汰生員

二楊極諫

二祖不行苟且之政

徐存齋子

胡纘宗

朱紈

仇鸞

論嚴髙

禮書持正

湯裱褙

徐杲

朱顧二臣

趙文華

沈靑霞

王忬

任環

胡梅林

郭希顏

沈坤

會試搜檢

講學

袁煒

湛甘泉卹典

仙姑

談相

趙祖鵬

嚴氏

方士之姦

滇載記

三陽

古人重讖

陳一夔

沈石田

髙文義公谷

縉紳

女戲

小人島

庚辰民變

賈思伯

襄福二藩陷沒

泛愛

巧對

發燭

三先生題圖

姜白石褉帖偏傍考

月直發

親家翁

火宅

緯蕭

纏足

鎖陽

海運

呂仲實詩

亂後

煮豆帖

指甲足詞

號寒虫

富人曲

遊山檄

白翎雀

楊鐵崖

關政之惡

辛已奇荒

合紀諸不肖始末

滸墅張孟儒事

禹治水

漢采眾議

賢父兄弟子

稗沙門

魏相蕭望之

姓氏不可考

東晉將相

唐詩戲語

壬午科場

燕昭漢光武之明

孫臏減竈

虫鳥之智

三長明

瀛莫間二禽

開元五王

昔昔鹽

壬午科場

漢唐輔相

劉表善書

顚當

星變

郭璞墓

后稷樹藝法

護門艸

末利

梧桐本虛

鵙

蠔山

信天翁

髙齋無白鳥﹝閶門外鶯脰湖無蚊上塘鳳凰左右亦無蚊相去不及一里﹞

玉門夕陽亭

鈿金

刺閨

宋主禮儒臣

容頭過身

秋胡妻

彭祖

康節論莊子

章邯未可輕

君子不可立黨

紫電淸霜

歷代名臣奏議

李涉贈盜詩

王欽若

恬智安慮誠明

博約

俗儒泥古

元朝番書

艸書百韻歌

錢昆求外補

崔魯華淸宮詩

桃花詩

洛春謠

寶襪腰彩

狀元三元

宋三元

老狀元

乙酉死難諸公

溫廷筠詩

廉吏爲神

陳之遴

胡白叔

孫之獬

廟號陵號

梅舜兪河豚詩

蘇州

戲具之始

江南二十八景

九老會

七賢過關

寒具

餅

徐世溥說

朱竹墨菊

李無塵

玉抱肚

鷓鴣

醫書

七十二

忌日

物理

老壽星之始

飲食之重

周壽誼之壽

天性之親

宋太宗之不仁

分宜相

欲火

狀元歸娶

張果

王百谷

張仙

女閭

宗門流獘偶記

卷三

雨水淸明

子夏經學

白公夜聞歌者

謝朏志節

朱梁輕賦

之字訓變

僧圓復詩

碌碌七字

俗字

蔡君謨書碑

楊涉父子

佛胸卍字

雷公炮炙論

治藥捷法

小學不講

四李杜

元微之詩

諫繚綾戲龍罷

人生五計

貧富習常

絕句詩不貫穿

野豬後身

詩中艷句

春王正月說

都太僕使西日記

湯武

夜飲

嫁說

浦江鄭氏

吳越春秋

紫薇村

楊南峯小傳

樊宗師

張江陵

王陽明

丘司寇

文待詔

趙子固

張江陵

趙凡夫

伽南香

茶

沈香

王元美

寶鐺

見聞錄

狨

元次山

阿魏

三焦

管登之

王珣

士君子自好

許眞君

王武子

劉承胤

梹榔樹

冰人

跨竈

顧彥先

鄭櫻桃

劉子驥

梁山伯

趙長舒

屠蘇酒

又人日

長風沙

婦人幽閉

嚴尙書封君

懶顚子

邢麗文

王陽明﹝一﹞

瑞雲峯

長帶

鉛粉

從叔仲容詩

月泉吟社

一字至十字詩

王羲之七子

四代名用之字

揭缽圖詩

張少華傳

蒺藜

達摩

�中女子復生

怪物

謝臯羽

過杭州故宮﹝二首﹞

重過﹝二首﹞

夜望

無題

春閨詞

四皓

散發

友人自杭回建寄別﹝三首﹞

孤山

雪

畫秦宮人

織婦嘆

商人婦

憶湖上

悼古季淸

蠟梅

畱別顧君際

後桂花引

吳山謁祠

雪後湖堤步歸

梅花

往姑蘓與友人別杭州

雪霽有感

山中道士

余杭樵歌

書文山捲後

十年

秋夜詞

除夜舟中遇雪

元旦舟中聽雨

鸕鶿步尋方玄英故居

靑蒻亭

題酒家壁

正三立春

贈山中友

沙岸登舟

僧房疥壁

山居

望仙都山﹝二首﹞

疊山

社前

艤舟江心寺

歲月

霅女吟

文房四友嘆

秋社寄山中故人

則堂家鉉翁﹝以下皆宋末名人詩﹞

寄江南故人

文山文天祥

南華山

逢有道者

本心文及翁

山中夜坐

疊山謝枋得

武夷山中

南谷鄭協

溪橋晚興

錢塘晚望

歸田柴望

月夜溪莊訪舊

古爲徐直方

觀水

橫舟何新之

秋夜泛舟

石髓黃仲素

歸去詞

艸堂謝鑰

翫月有感

云西陸壑

退宮人

菊屋何天定

散策

埜處王曼之

西窗

春日郊行

觀山厄協

年年

東窗吳子文

訪隱者不遇

竹坡韓

采菊

曉山林景怡

曉起

洛陽花﹝以下俱艷體﹞

戲效坡翁冷香句

有感

長相思

小姬圍棋

海棠

閨情

又

贈寇姬

有贈

又

又

相逢

閨情

戲酬

贈寇姬

芙蓉曲爲範文姬

靑樓曲

百蝶裾

新添曲

贈王眞姬

張六

徐二

玉賽

陳九

感懷

團扇

夢題道士卷首

題扇

閨情

梅花

桃花

瑞香

薔薇

棃

李

海棠

杏

水仙

牡丹

芭蕉扇

贈舊扇扇自己至亥七年矣

又

種花爲範文姬賦

題箑贈範文姬

孟冬山居苦熱憶劉姬

寄內

閨情

明妃圖

偶成

東墻女

感舊

幽情

贈女郎素素

秦淮訪舊

寒閨

積雨晚晴

非吳風

卷四

袁眞

王瑉

鴆鳥

李嗣眞

李商隱

宋延淸

何尙之

宋之問父三絕

元次山

諾臯記

戴若思

朱白民

王芥庵

癸未大獄

禁書帕

周金

甲申奇疫

吳優

金鳥籠

甲申四月新聞

禿人

五馬

羅池碑

重陽日

朱希眞

河豚

蘓州郡學

甲申移居

兪紫芝

謚文墨

洪皓

風俗粲

紫芝園

拙政園

福藩之變

燕都之變

吳中巫風

居服食三等語

朱文公學書

制墨藏墨

山中四和香

印色

範蠡西施

伐國之女

庵字義

十眉圖

夫娘

妒婦乘驏牛

宮衣尙窄

治蠱方

元世祖祀於帝王廟

劉須溪

陽明紀夢詩

趙普

名諱

虞雍公功烈

趙師睪廾

蜾匾篆法

篆書重疊字

士缶木魚

飛白

梁姜羅趙

貧富苦樂

甲申乙酉之變

宋史異聞

落英

遮莫

姜白石

茶瓶湯候

占雨

浸假

張子房

進靑魚

無字

詩犯古人

徐孺子

世事翻覆

楊太眞

天棘

中興十策

月下傳杯詩

安子文自贊

臣謟主愚

始皇袁紹

容齋奉使

臨事之智

善師

晏先

韓璜廉按

乘凶

朱溫母兄

晚學

付與天地

物無小

範睢蔡澤

取守

王梅溪

陸無界

周丹泉

周一泉

韓古州

宋仁宋大度

季寓庸

軒都憲

王髙

徐武功

亂亡諸異

張捷立身

錢賤

周伯達

再記錢事

張皮雀

爛漫

無錫城隍

汪叔卿

倪畱

沈相公

天平山崩

湯若士牡丹亭

太公妻

顧生

盛生

文內翰

鬧埽

妝唇

畫眉

麝香樓

萬壽寺

梁姬傳

彭商賢

江陰女子

小羅漢

网巾

長干行

金龍廟詩

宋遺民錄

範夫人埋銀

古月頭陀寫經紀事

連環詩

王徳操賣宅詩

陳之遴修史詩

林玉事

燕窩菜

呂純陽

前輩格言

萬古愁﹝不知何人所作以其﹞

初調

入拍

初拍

故拍

大拍

變拍

疊聲奏

鈞天廣

飛龍樂

龍尾吟

蛟龍泣

龍吟香

風雨犬江濤

歸山早

鮫人珠

大拍絕

褉帖

己亥海兵之亂

陸仙人

古人不知名與字

卷之一

龍虎榜唐貞元八年陸宣公知貢舉得賈稜陳羽歐陽詹李觀王涯韓愈李絳齊季若等二十三人皆知名時號爲龍虎榜今人遂以中甲科爲龍虎榜云

明水周禮思烜民【音毀】掌以燧取明火於日以鑑取明水於月以供祭祀明潔也取水火於日月欲得陰陽之潔气也今人但知明水而不知明火

晬人始生周歲之名

唐制科主司取士於試文外又擇行誼采聞望故昌黎有與祠部陸員外書薦侯喜侯雲長劉述古韋羣玉等又昌黎三上宰相求用而卒不報

國朝翰林四諫成化初內庭張燈下詞臣制詞時章懋同莊日永黃仲昭三人上疏諫上怒杖三人闕下時羅一峯論內閣大臣起復非禮亦謫官因稱云云【閣臣南陽李賢也】

八蠟一先嗇神農也二司嗇后稷也三農田官也四郵表畷約農事之所也五迎貓爲其食田也六迎席爲其食田豕也七坊水坊也八庸水溝也社以祀五土之神以祀五穀之神

文臣謚文謚文惟翰苑諸臣得之此不知何出令典若國初列聖之時𨿽不由翰苑而謚文者踵相接也記耳目所聞見則有若周文襄公忱【初乞預翰林庶吉士後授刑部主事揚歷中外爲工戶二部尙書】姚文敏公夔【由吏科給事至禮吏二部尙書】何文肅公喬新【由南京禮部主事揚歷中外�爲刑部尙書謚爲撫臣林俊特題云】葉文莊公盛【由兵科給事歷禮吏二部侍郎初嘗被薦入內閣不用】黃文毅公孔昭【初爲工部主事南京工部左侍郎贈禮部尙書與謚】王文莊公鴻儒【初爲南京戶部主事南京戶部尙書】魏文靖公驥【初爲松江訓導南京吏部尙書卒年九十八】吳文恪公訥【初舉醫生後除監察禦史以都禦史巡撫浙西】儲文懿公瓘【初爲南京考功主事爲南京吏部侍郎】儀文簡公智【由教官知州知府至禮部侍郎】薛文淸公瑄【初爲監察禦史後遷禮侍入內閣知制誥】李文達公賢【初授驗封主事後至大學士少卿】席文襄公書【初爲工部主事後至少保尙書武英殿大學士】楊文襄公一淸【初爲中書舍人後至大學士少卿】張文忠公孚敬【初爲刑部主事後至大學士少卿】桂文襄公萼【初爲刑部主事後至大學士少保】王文成公守仁【初爲刑部主事後封新建伯】近日顧涇陽【名憲臣】謚端文【異典也】此特其表表者其不知者尙多俟考亦有內閣而不謚文者馬【愉】許【彬】二襄敏王毅湣陳莊靖是也

龍龍亦卵生思抱雄鳴上風雌鳴下風而風化有鱗曰蛟龍有翼曰應龍有角曰蚪龍【蚪卽虯同】又龍八十一鱗鯉三十六鱗

象膽生於四足以四季相流轉春在前膊左夏在前膊右秋冬在後亦然或曰隨月轉在諸肉如正月建寅則膽在其虎肉蓋象體具十二肉惟鼻是其本肉也鼻有小爪可以拾鍼云以小斧斵其肉其創見星月則合

平原君人皆知趙之公子平原君耳漢初楚人朱建號平原君又漢景帝皇王后母臧兒亦封平原君【俱見於史記】

爵謚之謬李成戰死封其父爲李侯是父以子蔭也張敖尙魯元公主敖死卽謚爲魯元王是夫從妻也謚又樊噲妻呂須以呂后妹故亦封臨光侯蕭何卒封其夫人同爲酇侯婦人而侯尢可笑若項氏立楚懷王孫心卽便以爲楚懷王以謚爲爵自是艱難中艸艸光景無足深怪矣

壁經尙書出孔氏壁故學者號爲壁經又秦時焚書伏生壁藏之後漢定天下伏生求其書亡數十篇存二十九篇是壁經蓋有兩故事也【以下闕】之說耶

一字五讀射音麝【發矢也】音食【亦發矢也】音亦【莊子藐姑射之山】音夜【僕射唐宰相】音妒【詩在彼無射】

寒食荊楚歲時記冬至後一百四日一百五日一百六日斷火謂之寒食初學記曰琴操晉文公賞從亡者獨介子推無所得作龍蛇之歌而隱文公求之不肯出乃燔左右木子推抱木而死文公哀之今人三月三日不得舉火及周舉移書魏武明罰今陸翽鄴中記𨿽雲起於子推乃是五月五日按左傳及史記並無子推被焚之事惟周書司烜氏仲春以木鐸狥火禁於國中注云爲季春將出火也然則寒食當在仲春之末三月之初周制固已然也

琉璃罽賓國有琥珀師古注曰大秦國出赤白黑黃靑綠縹紺紅紫十種琉璃此蓋自然之物今浴所周皆消冶石汁加以眾藥爲之虛脆不耐實非眞物唐路嗣恭獻琉璃盤於元載徑一尺代宗以爲至寶此眞師古所謂大秦琉璃也不然何以爲至寶耶舊作流漓今作玉傍爲琉璃釋典亦有璃璃

上已古者上已正用三月之上巳日自魏以後但用三月三日不復用已唐貞元間置三令節使百官選勝行樂上已其一也【按上已當作十干之己蓋古人用日例以日幹如辛上上戊之類無用支者若首午尾卯則上旬無已矣】

無子說有一富人無子問禪師以往因禪師曰你不少他的他不少你的他來怎的

滑稽史記索隱曰滑謂亂也稽同也以言便捷之人能亂同異也又揚雄酒賦鴟夷滑稽腹大如壺盡日盛酒人復借沽則滑稽又是酒器姚察曰滑稽俳諧也言語滑利智謀捷出也

都梁都梁縣有小山山上水極淸淺山中悉產蘭艸綠葉紫莖俗謂蘭爲都梁因以名縣都梁是蘭名人鮮知者

粹舂米一石得四斗曰精三斗曰鑿二斗曰粹

慮囚引慮系囚卽漢書所謂錄囚徒也自唐以來率曰慮因先儒音義則慮本讀爲錄

蚩尢黃帝攝政有蚩尢兄弟八十一人皆獸身人語銅頭鐵額食沙造五兵刀戟大弩威振天下天遣玄女下授黃帝兵符遂擒殺蚩尢山海經曰黃帝使應龍攻蚩尢蚩尢請風伯雨師以從大風雨至黃帝乃下天女曰魃以止雨雨止遂殺蚩尢又黃帝畫蚩尢形像以威天下蚩尢在東平郡壽張縣闞公城中髙七丈民常十月祀之有赤气出如匹絳帛民名爲蚩尢旗又有肩髀在山陽郡鉅野縣大小與闕等傳言殺蚩尢於鉅鹿之野身首異處故別葬之

器制異彩齊器象牛楚器象馬越器象蝦蟆宋器象白狗秦器象豚燕器象豕

秭鴂秭鴂卽子規史記曆書孟春冰泮發蟄百艸奮興秭鴂先滜鳴也又作澤睪字本音臯則作澤字亦可

城城盛也所以盛受民物也淮南子曰鯀作城

罘罳師古曰謂連闕曲閣也崔豹古今注曰罘罳屏也又曰罘者復也罳者思也臣朝君至屏外復思所奏之事於其下也蘓鷂演義曰罘罳乃織絲之文輕疏虛浮之貌蓋宮闕門戶閒物余謂漢文帝七年未央宮東闕罘罳災當是師古之說唐文宗甘露之變宦者奉乘輿決罘罳北出當是蘓鷂之說未可以一端泥也崔豹之說則屬無謂罘罳音浮思

投石超距拒石以石投人也齊髙固桀石以投人是也超距距躍也晉魏犨距躍三百是也

大酺酺布也言王徳布於天下而合聚飲食爲酺

六畜馬牛羊犬豕雞

蹶張申屠嘉以材官蹶張從髙帝按律有蹶張士師古曰今之弩以手張者爲擘張以足張者爲蹶張

漢景帝定箠令景帝旣減笞法又定箠令箠長五尺其本大一寸竹也末薄半寸皆平其節當笞背者笞臀今之竹批蓋其遺制則所從來久矣

刁鬥孟康曰以銅作鐎受一斗晝炊飲食夜持擊以行蘇林曰形如鋗無緣荀悅曰刁鬥小鈴如宮中傳夜鈴也一曰鋗卽鈴

太乙五帝天神貴者曰太乙中宮天極星其一明者太乙常居也太一之佐曰五帝謂東方靑帝靈威仰南方赤帝赤熛怒西方白帝白招矩北方黑帝黑光紀中央黃帝合樞紐也一說蒼帝名靈符赤帝名文祖白帝名顯記黑帝名玄矩黃帝名神斗

射牛天子有事必自射牛示親殺也采此禮以爲封禪儀漢武帝令侍中儒者皮弁縉紳射牛行事沈約曰古者貴賤皆執笏其有事則搢之腰帶故曰縉紳之士言搢笏而垂紳也

雞卜漢武帝令越巫用雞卜其法用雞一狗一生祝願訖卽殺雞狗又祭獨取雞兩眼骨上自有孔裂似人物形則吉不足則凶範大成桂海虞衡志則雲南人占法拔兩股骨爲之與武帝越巫雞卜稍異復有用雞卵卜者書墨於殼煮熟橫截視當墨處殼中白之厚薄以定吉凶

太牢牛羊豕俱爲太牢有羊豕而無牛則曰少宰今人但以太牢名牛少牢爲羊失之矣

臘風俗通引禮傳曰夏曰嘉平殷曰淸祀周曰大蠟漢攺曰臘臘者獵也因獵取獸以祭先祖也或曰新故交接大祭以報功也

伏臘伏者金气伏藏之日也金畏火故三伏皆庚日曆忌曰四時代謝皆以相生至於立秋以金代火金畏火故庚日必伏毛晃曰夏有三伏冬有臘故稱歲時伏臘

鼻飲邕管溪洞及公海喜鼻飲隨貧富以銀錫陶器或大瓢盛水入鹽山薑汁數滴器側有竅施管如瓶觜納鼻中吸水升腦下入喉吸水時含魚肉酢一臠故水得安流入鼻不與气相激旣飲必噫气謂涼腦快隔莫此若但可飲水或傳爲飲酒非是

珠犀瑇瑁采珠必蜑丁以大舩環池采珠以石懸大絙別以小繩系蜑腰沒水取珠气迫則撼繩動舶人覺乃攪取人懸大絙上然而死於采珠者亦多矣犀狀如牛頭似豬黑色一角鼻上有小角劉欣明交州記曰犀毛如豕有三角鼻上角短額上頭上角長異物志曰角中特有光耀白理如綫自本達末謂之通天犀以盛米雞見卽駭又謂之駭雞犀其眞者刻爲魚銜入水水開三尺瑇瑁如龜其甲相覆而生若甲然甲上有斑文

諫法漢元帝欲禦樓舩禦史大夫薛廣徳諫至欲以頸血污車輪帝不悅光祿張猛進曰臣聞主聖臣直乘舩危就橋安聖主不乘危帝曰曉人不當如是耶乃從橋若張猛之言眞納牖之法也

貙膢貙獸以立秋日祭獸王者亦此日出獵用祭宗廟冀州北郡以八月朝作飲食爲膢其俗語曰膢獵社伏一名貙劉劉殺也貙於時殺物故以應之貙音區膢音婁

玉檢金泥漢武帝封禪用方石再累至壇中皆方五尺厚一尺有玉檢又有石檢十枚列於石傍東西各三南北各二皆長三尺廣三尺厚七寸檢中刻三處深四寸方五寸蓋檢用金縷五周以水銀和金以爲泥

暴龍移市春早以甲乙日爲蒼龍一長八丈居中央爲小龍各長四丈皆東向其間相去八尺小童八人齋三日服靑衣而舞之夏以丙丁日爲赤龍服赤衣季夏以戊己日爲黃龍服黃衣秋以庚辛日爲白龍服白衣冬以壬癸日爲黑龍服黑衣龍長與舞童各依其行數牲各依其方色皆燔雄鷄煆豭豬尾於裏北門及市中以祈焉禮記歲旱魯穆公問於縣子縣子曰爲之徙市可也

山艸百姓聞孫郎至【孫策也】皆失魂魄竄伏山艸言深山茂艸之中也李固對策曰臣伏從山艸傷心痛臆則山艸二字實當時之常談

九服周官職方氏辧九服之邦國方千里曰王畿其外方五百里爲侯服其外曰甸服其外曰男服其外曰采服其外曰衛服其外曰蠻服其外曰夷報其外曰鎭服其外曰藩服亦皆五百里也

昆山塘碑碑髙丈餘作四面面各有字一云修圩歌前修圩莫修外畱得艸根在艸積土自堅不怕風浪喧修圩只修內培得腳根大腳大岸自髙不怕東風潮一云修圩歌後教爾築岸塍築得堅如城莫作浮土堆轉眼都傾頹教爾分小圩圩小水易除廢田苦不多救得千家禾一云吳儂開河謠遠堆新土才稀罕盡露黃泥始罷休兩岸馬槽斜見底中有水綫直通頭一云相視吟三江七澤使舟輕看盡長堤及短塍雞犬不驚行李處魚龍應識棹歌聲澤邊圩梗年年壞江上潮沙日日凝一築一疏無別事但教東作自西成其言俱古雅故備錄之修圩者乃弘治年間工部主事姚瀚

左傳三疑哀公十年楚代陳吳延州來季子救陳按壽夢以襄公十二年卒季子讓國卽極幼亦十五六歲矣至此七十年已九十餘歲何以尙帥兵救人且去吳亡才十二年又無一言補救何耶抑帥兵者其子孫耶又二十年公吳子慶忌驟諫吳子據史慶忌王僚之子也何以至此猶忠告於夫差耶又二十四年公如越越將妻公而多與之地季孫懼使因太宰嚭而納賂焉乃止則是吳亡而嚭復用於越且得寵也史記云越王殺之者何人耶

琴項安世家說伏羲作琴長三尺六寸六分象三百六十日也廣六寸象六合也前廣後狹象尊卑也上圓下方法天地也五弦官也大弦君也小弦臣也文王加二弦合君臣之思也又揚雄琴淸英曰舜彈五弦而天下化堯加二弦以合君臣之思

畝收百石晉孝武太玄七年秦符堅國內大熟上田畝收百石下者五十石其在幽州境內上田畝收七十石下田三十石是年又有蝗蝗不食麻豆按自古以來服田力穡未有收若此者反常爲妖其堅亡之兆乎不然或傳聞之誤傳寫之誤乎【秦自鄭國開渠之後關中歷代富饒臆見度之百名者百斗也當是畝收十石耳司馬公亦不詳】

五湖吳中五湖曰菱湖曰莫湖曰貢湖曰胥湖曰遊湖五湖之外又有三小湖曰楳梁湖曰金鼎湖曰東臯裏湖而吳人稱謂則總曰太湖云按歷代所記不同是則震澤編所記一說太湖三萬六千頃共五百里故謂之五湖

琥珀琥珀出哀牢夷生地中其上及傍不生艸深者八九尺大如斛削去皮尖琥珀大如斗初如凝脂見風乃堅博物志雲松脂入地千年化爲茯苓茯苓又千年化爲琥珀今泰山有茯苓而無琥珀永昌有琥珀而無茯苓哀牢卽今今雲南琥珀亦作虎魄

貲郎漢人有以貲爲郎者張釋之司馬相如是也有入錢谷而賞以官者卜式黃霸是也入錢谷則今買官之類以貲則非也【出陸放翁筆記然究不考貲字何解】

是非之公張浚誅範瓊於建康獄中都人皆鼓舞秦檜殺嶽飛於臨安獄中都人皆涕泣是非之公如此

江瑤柱明州江瑤柱有二種大者江瑤小者沙瑤然沙瑤可種逾年則江瑤矣

竹炭北方多石炭南方多木炭蜀中多竹炭燒巨竹爲之耐久而無煙亦奇物也又卭州出鐵烹煉利於竹炭更奇

靑城山道人語爲國家致太平與長生不死皆非常人所能然且當守國使不亂以待奇才之出衛生使不夭以須異人之至不亂不夭皆不待異術惟勤而已

英州石石之佳者溫潤蒼翠叩之聲如金玉其色枯槁聲如擊朽木者皆下材也

王荊公裁宗室荊公作相裁損宗室恩數宗子相率馬首陳狀荊公厲聲曰祖宗親盡亦須祧何況賢輩於是皆散去

銅鼓梁歐陽頠傳稱頠在嶺南爲致銅鼓今貴州蠻中有諸葛鼓靑綠斐然見貴於時豈其遺制耶

施全全刺秦檜不中磔於市有一人於眾中揚言曰此不了漢不斬何爲斯言也深於痛哭

宋朴答秦檜語檜問朴曰某比可古何人朴曰太師過郭子儀不及張子房檜曰何故朴曰子儀爲宦者發其先墓無如之何今太師能令此輩屏息過之遠矣所以不及子房者子房是去得底勛業太師是去不得底勛業秦拊髀嘆息遂薦之至執政

定窯宋時定器不入禁中惟用汝器以定器有芒也

雞鴨諺諺云雞寒上樹鴨寒下水今驗之皆不然有一媼曰雞寒上距鴨寒下嘴耳上距謂縮一足下嘴謂藏咮於翼閒【雞寒上距出自淮南子】

秦檜十客曹冠以教孫爲門客王會以婦弟爲親容郭知運以離婚爲逐客吳益以愛婿爲嬌客施全以剚爲刺客李季以奏章設醮爲羽客龔釜以治產爲莊客丁禩以出入其家爲狎客曹詠以獻計取林一飛還作子爲說客初止此九客後檜死有蜀人史叔夜者懷雞絮號慟墓前其家大喜因厚遺之遂爲弔客以足十客之數

緦服郭子儀三十年無緦服麻人或疑之以爲不然又宋時安厚卿樞密逾二紀無功緦之戚則子儀事容或有之

俗語今人所道俗語多唐以來人詩何人肯向死前休韓退之語也林下何曾見一人靈澈詩也長安貧有者宜瑞不宜多羅隱詩也世亂奴欺主時衰鬼弄人海枯終見底人死不知心杜荀鶴詩也但有路可上更髙人也行龔霖詩也一朝權在手便取令來行朱灣詩也在家貧亦好戎昱詩也

八分漢隸歲久風雨剝蝕無復鋒鋩近者故用禿筆作書自謂漢人遺法豈其然乎然隸與八分又有辧今世所謂八分書卽隸書也考之周越書苑云郭忠恕以爲小篆散而八分生八分破而隸書出隸書悖而行書作行書狂艸而書聖以此知隸書乃是今楷書耳又蔡文姬傳云臣父邕言八分書者李斯篆去二分取八分趙明誠謂誤以八分爲隸自歐陽公始則前人已有辧之者矣【八分之義謂筆之向背如八之分或又云二分猶篆也要以蔡文姬爲是又杜子美詩書貴瘦硬方通神】

彈棋呂進伯作考古圖云古彈棋局狀如香鑪蓋謂其中隆起也李義山詩云玉作彈棋局中心亦不平今人多不解以進伯之論觀之則粗可見魏文帝善彈棋不復用指第以手巾角拂之有客自謂絕技因召見但低首以巾角拂之文帝不能及也此說今尢不可解矣

沙糖沙糖中國本無之唐太宗時外國貢至問其使人知爲甘蔗汁所煎自此中國始有沙糖唐以前書傳凡言糖者大率皆糟耳卽宋時尙有之坡公所云蟹之將糖躁擾彌甚余初疑之謂蟹用糖令人何可食知此始釋然

韓信有後信死蕭相國使人托其子於尉陀至今閩粵之閒姓韋者皆信之苗裔也不能捄其死而終不絕其後何眞仁人哉

忠潔侯宋神宗元丰六年追封屈原爲忠潔侯謚新而當潔字蓋爲其投汨羅也近時髙景逸璫門舌被逮自以國之大臣義不受辱亦投水而死今上賜謚忠憲惜禮官無有知忠潔之謚者

桃花淨盡詩桃花菜花開實同時而唐詩有桃花淨盡菜花開之句至今人以爲口實余按劉禹錫重遊玄都觀詩序云傳有道士手植仙桃滿觀如紅霞今重遊則蕩然無復一樹惟有兔葵燕麥動搖春風耳因作詩云百中庭半是苔桃花淨盡菜花開種桃道士今何處前度劉郎今又來則詩意是言觀中已無桃花非謂桃花開盡而後菜花開也乃兔葵燕麥之言當時又爲執政所怒遂分司東都不久畱京師云

雪花六出唐李紳鎭揚州請章孝標賦春雪詩詩云六出飛花處處飄粘窗拂砌上寒條朱門到晚難盈尺盡是三軍喜气消按雪花六出而春雪則非六出也章詩人豈獨未之知耶姑識以俟博物者

鹽爲好隋曲有疏勒鹽唐曲有突厥鹽阿鵲鹽蓋關中人謂好爲鹽故施肩吾詩云顚狂楚客歌成雪嫵媚吳娘咲是鹽

水銀拂林國當日沒之處有水銀海周圍四五十里國人於近海十里許掘井數十乃使健夫駿馬滿身皆貼金薄行近海邊日照金光晃耀則水銀洶湧如潮而來其人卽回馬疾馳若緩則人馬俱撲沒矣水銀勢遠力微則澑入坑塹然後取之用香艸同煎皆成銀也按此說與中國所產不同今人有誤服水銀不得出者以金物熱熨之卽出此亦物性相感之理亦與此說符

穆皇天語穆宗於隆慶六年正月上旬不豫至二月十二忽出視朝諸相趨而往則己下金臺怒而欲出執髙文襄公手語不甚了了文襄固請其所以則怒曰甚事不是內官壞了此言何其簡而盡可以式子孫戒後世而寶訓不載弇州首輔傳亦無之

天啟攺元梁武帝普通六年北魏叛臣元灋僧稱帝攺元天啟國初則陳友諒始據江南攺元天啟明年己亥爲天啟二年四月乃又攺天定宰相不讀書年號襲古者有矣未有襲叛臣及勝國羣雄者此則內閣劉一燝也左傳曰魏大也天啟之也故意天啟之世魏璫爲政而魏璫之得政又魏廣微授之天耶人耶

劉瑾金銀數正徳中籍沒劉瑾金一千二百五萬七千八百兩銀二萬五千九百五十八萬三千六百兩姑置金弗論卽以銀論之己當天下六十年惟正之供蓋自內而出者多於自外而入者也然此仍入內矣內帑每言乏何耶豈又有出之者耶

萊菔制面毒一人夢中見紅裳女子引入宮殿中云小姑令歌遂歌云五靈樓閣曉玲瓏天府由來是此中惆悵悶懷言不盡一九萊菔火吾宮遂病狂歌不輟一道士云是中麥毒也少女心神小姑脾神醫經言萊菔制面毒故曰火吾宮火者毀也遂以萊菔並藥治之果愈【萊菔謂來麥之所服也來麥麥也其命名固己然矣】

張嘉貞語比見朝士廣占良田身歿之後適足爲無賴子弟酒色之資此猶佳事也近且爲滛姬艷婦招搖之具矣

身呂字周公還政成王北面就臣位身呂身呂如畏然身呂音窮敬謹之意也一本作政政

馬援語居前不能令人輕居後不能令人軒與人怨不能爲人患臣所恥也

孔子語魯人有爲臣妾於諸侯者有能贖之取其金於府子貢贖之而不取金孔子曰賜失之矣自今以來魯人不贖矣子路拯溺其人拜之以牛子路受之孔子曰魯人必拯溺矣

族譜說嘗聞世家之有譜牒自古重之矣可有乎可不必有乎應之曰嗟乎譜亦難言矣紀載貴其實也第今有詩禮之族糊其口於倚門市子孫非不森森然問其母不知其父此而可入譜乎亦有穢行𨿽未大著丑聲則已微聞間有所出亦不無嬴呂典午之疑此而刪之非隱惡也此而存之是亂吾宗也故寧無譜昔人謂秦人楚書而書存漢人明經而經絕其是之謂乎此出張伯起先生

子思言苟變事子思言二卵棄幹城於衛侯安王二十五年也時在孔子卒百二十年伯魚先卒孔子五年子思卽以末年生亦百十七歲矣溫公通鑑似欠考據

邊和尙五代後周時唐邊鎬克建州凡所俘獲皆全之建人謂之邊佛子及克潭州市不易肆潭人謂之邊菩薩旣而政無紀綱惟設齋修寺謂之邊和尙矣

範粲司馬氏廢君曹芳太宰中郎範粲素服發哀感動左右遂稱疾陽狂寢所乘車足不履地者三十六年年八十四終於所寢之車有此獨行而陳壽三國誌裴松三國誌注皆遺之近時王弇州乃舉與諸葛孔明管幼安並論有以也粲字承明陳畱外黃人見晉書

髙齊歷數北齊主洋在位十年年三十七死子殷卽位不滿一年弟演奪之次年演死年二十七在位二年弟湛立四年禪位太子緯又三年湛死年三十二緯卽位七年滅於周八月舉族誅死后妃至以賣燭爲業僅僅二十六年而其間骨肉自相屠滅不可勝言如此皇帝不可以己乎

萬石君石奮爲萬石君東漢馮勤亦曰萬石君秦彭亦曰萬石君

宦官奇事漢漢欒巴初爲閹人後忽陽道通暢攺爲郎中遷桂陽太守以直節著死於陳蕃竇武之難有子賀官至雲中太守

武則天年數則天以貞觀十一年入宮時年十四永徽五年復入宮六年立爲後時年三十二【髙宗時年二十八耳】六十歲髙宗崩又竊國二十一年共八十二歲史言則天好自塗飾恆如四十許人眞天地閒大妖也

姑蘇陸翁陸翁少時習爲貿易偕其儔往松江販布以三十餘金置裹肚中起而小便墮之泖河貲本無多已去其彊半矣涕泣不食同舟者醵錢沾酒慰解之適見岸邊漁人聚觀蓋网得一鰙魚重十餘斤以爲異常也遂買其魚爲下酒物剖之則三十餘金宛然在焉未幾賈獲十倍致萬金壽考終身焉其人願愨至老家富矣猶著破衣帶破帽余固識之且與子其遊知之其詳

不忿水滸傳有鄆哥不忿鬧茶肆初謂是俗語耳乃唐人李端閨情雲月落星稀天欲明孤燈未滅夢難成披衣更向門前望不忿朝來鵲喜聲始知施耐庵之有所本

禽獸互名虞書百獸率舞非專以走獸爲言考工記曰天下大獸五脂者膏者嬴者羽者鱗者是禽亦可以名獸後漢書華陀語吳晉曰吾有一術名五禽之戲一曰虎二曰鹿三曰熊四曰猿五曰鳥是獸亦可以名禽

士衡詩誤詩焉得蘐艸言樹之背稽康養生論合歡蠲忿蘐艸忘憂諼忌也背堂北也陸士衡書曰焉得忘歸艸言樹背與襟忘歸旣誤背字又誤

人參贊髙麗人作人參贊曰三椏五葉背陽向陰故韓翃詩云應是人參五葉齊堯時天降精於庭爲韭感百陰爲菖蒲呂氏春秋菖蒲亦名堯韭唐詩澗有堯時韭山余禹日糧用此事

視肉人而不學謂之視肉學而不行謂之撮囊見莊子

黃牛峽古歌朝見黃牛暮見黃牛三朝三暮黃牛如故言上峽舟行之難也太白衍爲五言三朝上黃牛三暮行大遲三朝又三暮不覺鬢成絲觀太白詩益見古語之妙

煮白石韋蘓州詩澗底束荊薪歸來煮白石讀者以爲寓言耳按晉書鮑靚爲南陽太守嘗行部入海遇風饑甚取白石煮之以自濟則實有其事矣

朿修朿修非脯贄也漢延篤曰我自朿修以來爲人臣不陷於不忠梁商曰王公朿修礪節賈堅曰吾朿修自立此俱可證然亦有爲脯贄者檀弓朿修之問不出境轂梁朿修之肉不行境中是也要未可執以爲一

匏瓜臨川人應抑之天文圖有匏瓜星其下注曰論語正指星也與詩維南有箕不可以欺揚維北有斗不可以挹酒漿同義

周破胡列女傳齊威王卽位諸侯侵之其臣周破胡專權擅勢卽墨大夫賢而毀之阿大夫不肖而譽之虞姬謂王曰破胡佞臣也不可不退則爲毀言譽言者史記不稱其人乃破胡耳

銅柱馬援銅柱事不載漢書按廣州記援與交址立銅柱爲界然不獨馬援吳黃武二年程普關羽分界鑄銅柱爲誓在衡山縣西北百二十里又唐禦史唐九徵立銅柱於點蒼之湍溪又五代晉與楚王馬希範立銅柱爲界在涪陵江口名銅柱灘

木蘭木蘭姓朱氏代父從軍有可汗點兵語蓋隋唐閒人也今黃州黃陂縣北七十里卽隋木蘭縣有木蘭山將軍忠烈廟足以補樂府解題之缺

東坡用熙載事東坡以玉帶贈寶覺寶覺以衲衣酬之坡謝以詩曰病骨難堪玉帶圍鈍根仍落箭鋒機欲教乞食歌姬院故與雲山舊衲衣按熙載仕江南每得俸給卽散後房歌姬已披衲持缽就諸姬乞食率以爲常坡乃用此事

猾夏猾無骨入虎口虎不能嚙處虎腹中自內嚙之書蠻夷猾夏取此意

趙淸獻王三原趙淸獻家三衢甚隘子侄欲悅公意厚以貲易鄰翁居廣之公不樂曰此翁三世爲鄰忍棄之耶命返之而不取值三原王公恕去官扺家見子弟易鄰居爲業公呼而讓之曰某某皆吾朋友豈宜使之遠去亦還劵而不問價二公之賢此其小者也然已可愧世之侵奪問裏者矣

趙風子正徳七年十月流賊趙風子械送京師題驛壁云秦庭有劍誅髙鹿漢室無人問丙牛指宦豎專權宰臣尸位也治道不臧至爲盜賊所借口悲哉

許叔微醫論五臟虫皆上行惟胏虫下行最難治當用獺瓜爲末調藥於初四初六日治之此二日乃胏虫上行日也

國手醫省費醫貧彈琴醫躁安分醫貪量力醫鬭參禪醫想獨穴爿未醫滛痛飲醫愁讀書醫俗此之謂國手

無名詩讀書已覺眉稜重就枕方歡百節和睡去不知天早晚西窗殘日己無多

張延賞韓卮冑唐張延賞節度西川韋臯以門壻被逐後延賞乞休而臯代其官韓卮冑盛時治第一貴戚坊某木工爲之作室後韓卮冑敗而木工居其地

王旦儉素王旦晚年官尊每家人賀壽輒止之因語曰遭遇如此愈增憂懼何以賀爲每賜祿見家人置於庭輒瞑目嘆曰生民膏血焉用許多或見家人服飾卽暝目曰吾門素風一至於此故家人有一衣稍華必就庫易之不令公見

恃人不久父賢不過堯而丹朱傲子賢不過舜而瞽瞍頑兄賢不過舜而象傲弟賢不過周公而管蔡誅臣賢不過湯武而桀紂伐蓋望人者不至恃人者不久也

呂惠卿之才呂惠卿𨿽憸然排難解紛之才實有紹聖中復知延州道出西都時程頤居裏中謂門人曰吾聞呂吉甫未識其面也旦經吾門且一覘之迨旦了無所聞詢之則過去久矣頤嘆曰從者數百人馬數十能使悄然無聲其才必有過人者矣後夏人入寇將以全師圍延安惠卿修米脂諸砦以防寇寇欲攻城則城不可近欲虜掠則野無所得欲戰則諸將按兵不動欲南則懼腹背受敵畱兩日拔柵厺

宋罷宦官監軍宋西鄙用兵大將劉平戰死議者謂朝廷用宦者監軍帥不得專制故敗欲罷監軍仁宗以問呂夷簡夷簡曰不必罷願詔都知押班以後舉有不稱者與同罪可也仁宗從之翌日都知叩頭乞罷監軍矣

唐明皇不飲酒玄宗幸蜀入斜谷天尙早煙霧甚晦給事中韋倜於野中得熱酒一壺跪獻馬前數四不爲之舉倜懼乃自引滿於前玄宗曰卿以我爲疑耶始朕初禦宇嘗大醉損一人吾悔之因以爲戒迨今四十餘年未嘗飲酒因指近持曰此皆知之非紿卿也

木板帖今人作惡書動稱木板淳化帖然祕閣帖實是棠木板李廷珪墨拓當知書美惡不由木石也

米元章叛東坡追論元佑黨籍米元章李伯時皆叛東坡物論薄之二公皆慧業文人暫遊世界不過數十年相逢天上見時不知作何面相對

孫過庭昔人謂看孫過庭書譜如食多骨魚得不償失以艸書難讀故也

過日齋﹝把君詩過日東坡過日二字原本杜詩﹞東坡云江上弄水桃菜便過一日過日名齋亦韻

營妓持服營妓周韶求落籍作詩云隴上巢空歲月驚忍看回首自疏翎開籠若放雪衣女常念觀音般若經韶時有服衣白故云云可見當時妓有服尙然衣白見上官今之士夫輒墨縗而見官府豈不悲哉

唐仲言華亭唐汝詢字仲言五歲而瞽今五十餘矣聞人誦輒記記又能解自出而爲詩文又能注古之詩文不下數萬言至字之形問之則不識如故亦異人也

東坡語東坡云丈夫功名在晚節者正多如國手弈棋只須大段用意終局時自勝也又東坡書於雪堂曰臺榭如富貴時至則有艸木如名節久而後成自是飽歷風霜語

梁元帝目眇元帝母阮修容失一珠實帝戲吞之也謂是左右所盜因炙魚目厭之帝遂眇一目

汪伯玉子婦汪司馬伯玉子婦以妬宮其夫司馬方與客飲家人倉惶報之客問故司馬徐曰新婦下小兒腐刑

宋欽宗朱后汴京失守敵驅迫后妃太子諸王北行渡河至倉安番官澤利設席命朱后唱歌後辭不能澤利怒後不得己咽涕歌曰幼富貴兮厭綺羅裳近天威兮侍昭陽今委靡兮落異鄕嗟紅顏兮命薄何常利使更歌後又歌曰昔居天上兮珠宮瓊闕今寓艸野兮狐巢兔穴屈身辱志兮恥何所雪不斬樓蘭兮恨何所滅利醉拽後衣使同飲後怒罵之卽投庭井左右救得免迢遞北行隨見金主行藩臣禮二帝悲不自勝後曰陛下居天位柰何不死社稷偸生至此是夜自縊年二十歲衣帶中有詩云玉筯雙垂恨不禁豈隨時俗任浮沈偸生爭柰失身醜捨死能全忠國心月墮花飛胡地杳珠沈璧石率楚江深一函艷骨埋沙漠靑塜巍峩照古今當補入宋史

宋髙宗父子玩月淳熙九年八月十五日孝宗朝徳壽宮因畱賞月宴香遠堂堂前有萬歲橋以白玉石爲之上作四面亭皆新羅白木與橋一色大池十餘畝種千葉白蓮屏凡酒器俱用水晶南岸列女樂北岸列男樂月上簫韶齊作有頃上召小劉妃獨吹白玉簫霓裳中序此時豈特忘卻中原正思艮嶽亦未能過之

陸務觀務觀名遊少好結客有恢復中原之心臨終一絕云死後無知萬事空但悲不見九州同王師克復中原後家祭無忘告老翁此不但曾無封禪矣蓋宋時百年後復仇之願不獨在陳亮王自中之徒也

袁了凡先世袁灝世居嘉興之陶莊其父木巳山公豪俠好義與黃子澄謀匡復事露而逃行至吳江作絕命詞云北風蕭蕭兮秋水淥木落松陵兮野老哭周武豈不仁兮不食其粟生無益於時兮死又奚贖吾將遵彭咸之遺則兮葬於江漁之腹行吟數四自投於河有吳貴三援而出之願破家兼容木巳山遂得免後世濟其美裔孫得了凡先生

茶酒鹽鐵張方平曰鹽食肴之將鐵田農之本酒百禮之會茶眾飲之長皆筦於縣官矣今四者止筦其一國焉得不貧

屠者楊忠湣公自少年讀書至死節而終一屠者周旋之而逸其姓名其自著年譜亦不載大缺陷事

兄弟艸堂隨筆曰人倫有五而兄弟相處之日最長自竹馬遊戲至以駘背鶴髮相與周旋多至七八十年之久其事寧有涯哉乃有不相往來不通音耗而返迎讒夫爲上賓結異姓爲兄弟家眾操戈野鬼瞰室此佛家所爲第一顚倒也

武元衡楊綰以淸儉在位天下之士多以敝衣求合於綰武元衡素好鮮美不攺其常綰大穪之此與韋蘇州不喜皎然詩同知此者可以語作文

羿射日傳言羿射日落九鳥陳眉公曰鳥最難射而一日落九言射之能也世遂以爲日妄矣【諺云鳥能避彈】

雪庵和尙聞修淑輯逃名傳載雪庵和尙曰和尙異人也有以葉希賢實之者非其志矣其言可思

昭君靑塜客有自東勝來者言王昭君墓之異黃土一堆其勢延袤或朝升而暮降或朝降而暮升隱隱隆隆如浮玉然兼之茂艸瓊芝靑苔綠葉𨿽寒烈之際雪之久而不見其衰零也此嫗作鬼猶英英如此安得不令人主殺畫師後隋煬以侯夫人而殺中使許廷輔今人但知毛延壽而不知許廷輔也

湯嘉賓語登山惟恐不陟危石泛水惟恐不遇狂濤斯言殊有气槪然自是湯嘉賓語

女狀元女侍中魏元又妻也女學士孔貴嬪也女校書唐薛濤也女進士宋女郎杜如玉也女狀元蜀黃崇嘏也女將軍隋木蘭也

李願李願李愬之弟也爲節度使以焚敗昌黎盤谷序不無假借太過

司空圖唐詩人司空圖以气節自髙畫烈士於壁以見志終不士篡朝宋陸務觀以恢復爲己任𨿽擯棄終身而不倦嘗有詩曰墨幟遊魂應有數白衣效命永無期此言皆不負時

姚少師精心少師爲文皇治兵作重屋周繚厚垣以瓴摘缾密甃之口俱向內其上鍜鐵下蓄鵝鴨噪鳴訖不聞鍜聲鵝鴨猶是襲蔡故事缾缶向內以納其聲則精心矣

飄沙牧馬有不通滛者名曰飄沙其三歲二駒皆寄養之民家所賠故民家最苦

夏原吉夏原吉蹇義受知於建文道迎文皇之駕及髙煦及其所指姦臣以原吉爲首𨿽成敗不同而其言則有自來未可謂非報應之速

歐陽從祀文忠公從祀賜於嘉靖間或曰張文忠公以濮議進之【如以濮議從祀自書削之】

民服本朝民有民服卽四方平定巾皂衫絲也洪武中方孝孺諸君見上皆服之

江陰焦某焦某太祖之舊友屢召不來一日忽自荷雞酒繇禦道直入太祖喜其至與之共飲食其歡出金銀角三帶令自取焦取角者因授以千戶未數日掛帶於桑樹而逃去此與嚴先生相同史何得佚其名

荔枝紅閩俗將嫁前一年男家送荔枝名荔枝紅可謂善用其地之美

積分太祖國學積分之法其出身與進士等此良法也然髙麗己先行之以六分積十四分以上許直赴終場不拘其額元時亦有此法

伍胥廟詩張方平伍子廟胥詩曰南亡志在修私怨破郢其如不利吳由此夫差心遂侈鴟夷豈得謂非辜千古創論【破郢是闔閭非夫差也】

溫公讀書語溫公曰學者讀書鮮能自一卷讀至卷末者或從中或從末隨意讀起又多不能終篇此深中讀書者之病

秦檜墓碑秦檜墓制碑屹立而不鐫一字說者曰當時士大夫畏物議莫敢作文至謝安墓亦然而說者曰功髙難以敍述兩者皆不然當別有故弟人言則因陵因澤如斯耳

唐琦唐琦紹興衛士也髙宗南渡虜帥琶八追至紹興太守李鄴以成降琦憤甚一日鄴方與琶八並馬行琦持二大甓登樓擊之不幸中馬琶八問曰大金兵數百萬汝殺我一人何益琦曰欲碎汝腦以愧降虜者耳因罵鄴曰吾月請官米一石且不肯國汝受國厚恩乃甘心降虜耶琶八怒曰汝欲以何死琦曰我欲以布裹屍灌油焚三日琶八如言焚之蓋琦恐琶八追及髙宗故假焚屍以緩之耳會稽帥傅崧卿請立廟祀之此人忠勇與安金藏略同比施全刺檜更難而史中少見

養生說養生要訣曰多思則神散多念則心勞多弈則臟腑上翻多言則气海虛脫多喜則膀胱納客風多怒則腠理奔浮血多樂則心神邪蕩多愁則形面焦枯多好則志气潰溢多惡則精爽奮騰多事則筋脈幹急多機則智慮沈迷

士先器識陸務觀曰唐人曰士先器識而後文藝是不得爲知文者天下豈有器識卑陋而文祠超然者哉此言深得文章大旨古今來非無文章美瞻而人多卑污者然其文必無超拔之气

程文萬曆己酉有創爲程文不得全用己作須存舉子本質而潤色之之說遂至傳咲近年天啟乙丑會試二主司皆以不文稱因緣璫意遂三場俱用墨卷丁卯卿試因之傳咲天下此亦大關气運不獨文章也

閩中橊花洞閩中實錄曰福州東山有橊花洞唐永泰中樵者藍昌遇白鹿逐之渡水入石門始極狹後忽豁然有雞犬人家主人曰我避秦人也畱卿可乎昌欲與親舊決乃來因與之橊花一枝而出恍若夢中旣而尋之不知所在蔡襄爲郡日尋其故址效南陽劉子驥竟不得作詩云洞裏花開無定期落紅曾見逐泉飛仙人應向靑山口管卻春風不與歸此事與桃源相符豈刻畫相似耶

宋徽宗集徽宗有集百卷可謂富於學矣今所傳止題畫小詩之類耳嗟乎文以人傳人君且然況其下者乎

魏廣微語範純仁至貶所舟覆扶出衣盡濕顧諸子曰此豈章惇爲之哉近日蒲州相公被逐於二魏臨行其孫適病外魏往送之公語之曰因此爲累否則卽曰就道矣外魏曰此亦章惇耶勇以小人自居亦可謂奇人

褚淵褚淵姦邪賣國及死家無餘財債至四十萬夫債至四十萬其人平生原足受用且不取之賂遺而取之債家其爲彊取更甚於賂遺也

李綱虛公李伯紀受張浚之彈極惡乃其晚年作奏言浚區區狗國之心願少寬假以責來效此可謂心於社稷虛公之言也人知文彥博薦唐介何知此事

進士之尊進士至唐而貴至宋極矣梁師成以中人而竄名進士籍中今進士且更尊於宋矣巨盜巨蠹皆出其中江河日下柰之何哉

言官王禕斷元史曰自古國家其滅亡之道不一也曰女寵曰宧臣曰權臣曰彊藩此四者皆足以亡國而順帝兼之四者之外尙有二曰彊宗曰外戚當神廟時有識者嘗曰我祖宗於六者防之極密而忽生言路一道古之所無而今竟以敗乃公事熹廟時宧官之禍烈矣然亦假手言官以成熊芝岡之去亦言官馮三元姚宗文掣其肘也今上卽位芟除宧官如埽落葉而言路之獘終不可除衰亂之流恐畢竟在此有識者當深長思之矣

方正學詩正學有詠嚴子陵詩曰糟糠之妻尙如此貧賤之交可知已羊裘老子早見機故向桐江釣煙水識力髙卓不待言矣第按郭后乃眞定王楊之甥也王郎之變揚起兵坿郎眾十萬光武遣劉值說楊因娶其甥以自結不得己而娶婦初非糟糠𨿽無陰麓華亦廢矣此種緣起正學亦未見及

宋藝祖直臣藝祖於後苑彈雀或稱急事請見遽見之乃常事耳上怒詰之曰此事何急對曰亦急於彈雀上愈怒舉斧柄撞折其兩齒其人俯拾其齒置懷中上曰汝懷齒欲訟我乎對曰臣不敢訟陛下自有史官書之上悅賜金帛慰遣之此人舉止何異汲黯藥菘乃竟失其名甚矣宋史之陋也

張江陵霍光功名伊尹之後一人而已千古而下惟本朝張居正可以匹之其持法峻明忘身狥國主威常伸四夷賓服兩公一也處身之法亦略同居正幸而不遇昌邑之事又幸而無霍顯者爲之妻故免於族滅耳光之功逾宣元至成而始褒居正亦表明於今上又何其遇之一也

王導千古賊臣執有過於王導者苟丁其會張邦昌事反掌耳王文成快論乃托之於夢何膽之不堅耶楊升庵丹鉛錄亦言其姦

劉觀堂詩宋劉觀堂讀赦書詩云一紙盟書換戰塵萬方歌舞卻沾巾崇陵訪沈空遺恨郢國憐懷尙有人收拾金繒煩廟算安排鐘鼎頌宗臣小臣何敢知機事終望君王赦奉春觀堂名望之有集多謟秦此詩乃更訊切獨所云赦奉春未解也

王荊公熙寧七年王荊公罷相鎭金陵七月大蝗有無名子題詩賞心亭曰靑苗克役兩妨農天下嗟嗷怨相公惟有蝗虫感恩徳又隨鈞斾過江東公見之怒物色其人不可得

萬歲山瑞禽艮嶽初建珍禽不能盡馴市人薛翁素善豢擾願役童貫許之乃日集輿衛鳴蹕張黃蓋以遊至則以巨柈貯肉及梁米翁效禽鳴致之皆飽飫翔泳聽其去來月餘而益狎立鞭扇閒不復畏乃自命局曰來儀一月徽宗幸是山諸禽聞淸道聲而望羣翔者數萬翁先以牙牌奏道左曰萬歲山瑞禽迎駕上大喜命以官賚予甚厚

金亮金亮南侵以所制喜遷鶯賜前鋒軍士爲寵曰旌麾初舉正駃騠力健嘶風江渚射虎將軍落鵰都尉繡帽錦袍翹楚怒磔戟髯爭奮捲地一聲鼙鼓咲談頃指長江齊楚六師飛渡此去無自墮金印如斗獨在功名取斷鎖機謀垂鞭方略人事本無今古試展臥龍韜蘊果見功成旦暮問江左想云霓望切玄黃盈路又立馬吳山詩曰萬里車書盡混同江南豈有別疆封提兵百萬西湖上立馬吳山第一峯此酋豪舉而又能文殆隋煬帝之流亞與【亮亦謚曰煬】

時尙畫當重宋而邇來忽重元人窯器當重哥汝而邇來忽重宣徳成化以至嘉靖亦價增十倍若吳中陸子剛之治玉鮑天成之治犀朱碧山之治銀趙良璧之治錫馬勛之治扇周桂之商嵌及歙呂愛山之治金王小溪之治瑪瑙蔣抱虛之治銅亦比常價數倍近日嘉禾之黃錫洪添雲間之王銅顧繡皆一時之尙也

智勇荊軻智深而勇沈有味乎言之也智不深則非智勇不沈則非勇

老吏牖景錄云一老吏於縣令初致卽觀其舉動而品目低昂爲三等人問其故對曰到卽問民疾苦者上也問衙門情獘者次也問錢糧多少者下也

海棠海棠花欲鮮而盛宜於冬至日早以糟水澆其根

豆腐豆腐始於淮南王其屑尙可作蔬名雪花菜加油鹽姜爲供此儒家風味不可不知

八袠禮八十有秩故八十曰八袠今人作壽章凡六十七十一槪稱袠者不考古之過也又國朝典制惟應天風陽二府人八十者爵裏士九十者爵鄕士與府縣抗禮

朱希眞希眞名惇儒紹興中以詞擅名其自述云我是淸都山水郎天教分付與疏狂曾批給月支風券屢上畱云伯日章詩萬卷酒千場幾曾著眼看侯王玉樓金闕慵歸去且插梅花醉洛陽可想見其風致

玄鹿鹿千年化爲蒼又五百年而白又五百年爲玄漢成帝時中山人得玄鹿烹而食之骨皆黑色玄鹿爲脯食之壽二千歲也

端午唐玄宗以八月五日生以其日爲千秋節張說上大衍歷云謹以開元十六年八月端午赤光照室之夜獻之又宋廣平表月惟仲秋日在端午然則凡月之五日皆可稱端午也

邵子水陸說邵子曰陸生之物水中必具猶形之於影也巨於陸者水中必細細於陸者水中必巨如魚飛鳥類也龍蝘蜓類也蟹蜘蛛類也蝦蠶類也龜龞甲虫類也螺螄胎生類也鼉蜮走類也蛙龜倮虫類也海賈雲南海有海人形如僧登舟而坐戒舟人不可動少頃則去否則大風覆舟矣又金時有龍見燕京舊塘灣手托一嬰兒如少年中官狀紅袍玉帶了無懼色經三時始沒由此觀之龍亦有人類也觀溫太眞牛渚燃犀更可證

世家子世祿子弟習尙侈靡舟車華煥僕從烜赫不知身蠢沐猴腹空枵匏況爲祖若父者不知何處胡椒那方薏苡積纖界微成此家計一旦鋪張在外不足增光祇足揚醜耳又或身比匪人迹雜倡優揶揄者動稱其祖父以爲口實傷哉

象耳象耳有穴薄如鼓皮一刺卽死胸前小橫骨灰之酒服令人入水不沈以牙作瓶貯藥服之甚靈作面盆令齒不蛀陶貞白夏月合藥置象牙於藥傍卽此意也

範文正公彈琴文正酷愛彈琴然惟彈一曲曰履霜每日不廢人謂之範履霜獨孤及嗜琴目疾不治欲聽之專一也

菊花菊一名節花一名傅公一名延年一名白花一名日精一名更生一名陰威一名朱嬴一名花女

養珠法以假珠光瑩者取大蚌淸水浸之候口開急以珠投之頻換淸水夜置月中兩年則成眞珠矣

茶馬以茶易馬始於唐貞元回紇入朝

墨海研一名墨海黃帝得玉一紐治爲墨海篆曰帝鴻氏之硯予謂文人之硯猶美人之鏡一生相傍豈得不求佳但須務其實而不必務其名所貴於端溪者謂其滑潤如玉殺墨如風也今耳食之徒動稱宋硯不知宋硯歲久什九不發墨反不如新者爲適用耳

人產異類漢竇武母生武而並生一蛇母卒未葬有大蛇自榛莽中出以頭擊柩若哀痛者久之而去晉劉毅妻郭美沒於桓玄有身玄敗郭還生一兒一鼠毅殺兒鼠逸去後郭死方斂一鼠躍入棺中二家所產終爲二人凶終之兆然蛇鼠能哀其母死亦一奇也

髙飛飛之至髙者鶴鵠天鵝鷹鸇餘皆下風

兔中秋無月則兔不孕俗曰兔無雄望月而生也弟兔實有雄雄者亦具二卵也唐詩云雄兔腳撲縮則雄兔自古有之不可誣也又一說兔尻有九孔舐毫而孕生子從口中出亦荒唐

雕漆雕漆起於宋謂之宋剔有金銀胎者至今傳寶宣廟極愛之開柯延廠制造靡麗有滇人精此技拘入廠內至老死不能歸骨今價極貴小者尢珍

李長蘅詩長蘅名流芳嘉定人爲人瀟灑有致余幸得以先人執友時聆其談論蓋唐子畏張伯起一流人也丙寅春贈余山水一幅仿董北苑極爲時賢所賞不幸爲偸兒所竊今幸記其西湖句絕七首爲錄於此玉峯山腳水瀠回寒日暉暉下稻堆穿過松岡尋法相滿空黃葉打頭來一一到山房夢亦淸空林殘月活分明曉鐘未動窗欞白聽得風敲橡子聲二冷泉亭畔樹初明百道寒光水面生松月似畱人住住溪流卻喚我行行三千帆景裏練花開白玉城摧動地雷欲傍淺莎鞭馬去卻驚飛沫濺衣回四林岫生煙水起風湖山一抹隱靁峯吳歌四面漁燈亂坐到南屏罷晚鐘五不向蘇堤卽白堤扁舟隨意六橋西秋林欲畫無人愛邀得山僧共品題六茶熟香殘冷竹壚芙蓉的的向人孤誰能酉蕉筆西湖裏貌出孤山寶石圖七

鄭淡泉格言澹泉先生曰語言閒盡可積徳淡泊中皆能長生旨哉斯言一生受用不盡

生香生香之佳者以棃汁浸微火焚之自得佳趣若沈水龍涎諸種非不佳也但不能繼耳

擊壤堯民擊壤壤以木爲之前廣後銳長四寸闊三寸其形如履先側一壤於三四十步以手中壤擊之中者勝蓋古戲也

張巡傳詩有以張巡傳糊窗者一士題云坐守睢陽當豹關江淮賴此得安全至今靑史𨿽零落猶障西風夜夜寒

畫貓危危日畫貓能辟鼠余試之竟未必然偶閱一書知是危危日寅時乃靈耳

山谷語山谷云睥睨紈袴兒可飲三斗墨又題子瞻畫竹雲東坡老人翰林翁醉時吐出胸中墨王勃作文初不精思但飲墨汁數升引被覆面臥醒則援筆成篇不攺一字愚謂如許人方許飲墨山谷乃欲以飲紈袴兒誤矣又近見有人通宵歌舞之場半晝牀第之上眞可稱醉生夢死也

泉品泉山水爲上江水次之井水爲下總不若梅水爲佳每壇投一紅炭則久藏不壞

花約止水道人花約曰花猶美人也可玩而不可褻可視而不可折可矜而不可侮可增而不可缺擷花一瓣者是裂美人之裳也橊花一痕者是撓美人之膚也拗花一枝者是折美人之肱也以酒噴花者是唾美人之面也以香觸花者是燻美人之目也解衣揎拳狼藉而對花者是與美人裸而相角也語云猛虎可值俗子難當夫惟雅人可持此約

藏橘橘藏綠豆中經年不壞鹽酒蟹凡十隻中置煨皂莢半挺亦經時不變以煮酒腳塗靈壁石則黑如漆永不脫用枸木已子煎油點燈能益目力以唵叭香燻虎豹皮及狐裘則不蛀書籍亦可燻能辟蠹也

題壁歐陽公云觀人題壁而可知其文章今人於名山勝地動鐫名號剝山膚髠石發到處黥美人之面更何文章之有

鑷白髮詩蔣復軒鑷白髮詩詩曰勸君休鑷鬢毛班鬢到斑時已自難多少朱門少年子業風吹上北邙山殊有感慨

海忠介海忠介淸廉特立自是熙朝直臣第其爲吾鄕巡撫時有意鋤巨室以至刁風四起至不可遏今縉紳之體日褻尊卑貴賤日至紊亂實始於此方其銳意誅鋤彊暴時吳中富貴實多不堪有人投一訟牒云告狀人柳路告爲首陽薇田百頃爲伯夷兄弟彊占云云其言滑稽可笑忠介自此亦少止乃知人不可好名好名必有流獘也

中山狼中山狼傳乃馬中錫左都所撰以刺李空同背康對山也對山爲空同脫劉瑾之厄後竟背之可謂文人無行然今之中山狼又不可勝誅矣

貢紙宮女衣以紙爲護領一日一易取其潔也江西玉山縣貢

國朝器制國朝創制器物前代所無者儒巾襕衫折扇圍屏風領酒盤【一名護衣盤】四方頭巾网巾水火鑪

投金瀨人知溧陽有伍子胥投金瀨爲浣沙之女不知孟郊爲襄陽尉亦有投金瀨

梁四皓梁大通中有四人鶉衣行丐年皆七十餘武帝召入衣以禦衣叩之天文術數內外典教遞答悉貫昭明太子因與爲友是亦一四皓也

牙簽李泌子蘩好書家藏書插架三萬軸以牙簽別之經書紅牙簽史書綠子書碧集書白

蘓瓌張怭子唐李嶠蘇瓌子進見中宗命以所讀書宜奏者言之蘇頲應聲曰木從繩則正後從諫則聖嶠子奏曰斮朝涉之脛剖賢人之心帝曰蘇瓌有子李嶠無兒又南唐張泌陳喬之子並遊玄武湖時羣遊泛鷗泌子曰是一軸內本瀟湘圖喬子顧吏卒云是白鳥可作脯否時謂之張泌子半莖鳳毛陳喬子一堆牛屎喬子從此得一堆白鷗脯之名世家子可不猛省乎

物類相求人知磁石引鍼琥珀拾芥不知孔雀毛著龍腦則相綴宋時禁中以翠尾作帚每幸諸閣擲龍腦以辟穢去則以翠尾埽之無有遺者

冤報崇禎乙亥二月春雷發聲忽霹靂震余居傍溝中翻出死人身衣俱不腐時居民莫肯承認暴之數日始知爲姦民某所殺蓋踞其妻而戕之也夏四月北濠吳縣吏之子亦以姦情不遂而毆殺小民之婦縣官納其賄而反痛責其夫是時方驟熱屍停半月餘不臭不爛賴鄕紳中有賢者爲仗義之言縣官始將吏子薄懲監禁然未幾而寬之矣匹婦之怨可飛六月之霜若此等何可勝道哉

陽明大勇說凡人言語正快意時便截然能忍嘿得意气正到發揚時便翕然能收斂得憤怒嗜欲正到沸騰時便廓然能消化得此非天下之大勇者不能也

酩酊世以醉爲酩酊字皆從酉傍惟世說作茗艼山季倫歌曰山公時一醉徑造髙陽池日莫倒載歸茗艼無所知復能騎駿馬倒著白接離舉手問葛彊何如並州兒

八風素問太乙入徙於中宮朝八風以占吉凶風從南方來名曰大弱風從西南方來名曰謀風西方來名曰剛風西北方來名曰折風北方來名曰大剛風東北方來名曰凶風東方來名曰嬰風東南方來名曰弱風又有五風則心脾肝胏腎也五風者卽八風之所傷特所傷異藏而名亦殊矣

俗尙之侈風俗至今日華僞已極而吾吳更甚自非聖人出恐無挽回之幾閱通鑑蕭道成奏禁民閒華僞雜物凡十七條今日輦上君子或未之知也禁不得以金銀爲箔馬乘具不得金銀鍍不得織成繡裙不得道路著錦履不得用紅幡蓋衣服不得剪彩帛爲雜花不得以綾作雜服飾不得打鹿行錦及局腳聖拍牀牙箱籠雜物彩帛作屏障錦緣薦席不得私作器仗不得以七寶作樂器又諸雜飾物不得以金銀爲花獸不得輒以金銅爲像皆頒墨敕凡七十條愚謂諸欵皆今日救貧之要策而禁金銀及鑄像尢救貧之要策也

竇懷貞懷貞避韋後父諱攺名從一唐中宗以後老乳母蠻婢王氏配之懷貞自詭皇后阿者睿宗爲金仙玉眞二公主造觀羣臣多諫懷貞獨勸成之身自督役當時語曰懷貞前爲皇后阿父者後爲公主邑司後拊太平公主得爲相復與太平比而謀危玄宗玄宗平內難懷貞逃溝中自縊而死然則懷貞者乃古今第一無恥側媚傾險小人也近日崔呈秀頗似之【阿父者乳母夫之稱也】

韓文公子昌黎有二孫綰衮皆進士而衮則狀元及第唐詩本傳皆無之豈科名不足重人耶抑其人不足爲昌黎孫也崇禎丁丑新正聞之前輩張異度先生云又昌黎子昶攺金根車爲金銀車貽笑於世

王麟洲先生事兄麟洲爲太常歸在弇州先生座上客行酒令有下客送酒至麟洲麟洲因與他客語稍遲不飲下客候之甚恭弇州曰二捨汝作京堂遂不肯飲此客酒耶麟洲局蹐無地自起急飲謝過前輩兄弟之間如此聞之管待庵先生

牡丹牡丹性惡鐵若鐵鋤著根必爛漸至銷亡家種牡丹常年不甚盛皆坐此故也須令園丁用竹刀掘之卽枝葉亦不宜用鐵剪也又惡澆糞須於伏天將糞攪泥中俟九月壅之方佳若用狗矢則極佳也聞之鄕間龔友一說用酒壇上泥竈中燒紅打碎壅之牡丹極肥

前輩格言子房偶語之對權詞也未幾而功臣相繼被戮矣齒牙戈矛還以自賊導引辟穀僅能自全危哉一著近名便爲香餌死魚矣幾見好名的成得大事長日偶有寄情此心便不放閒至於士大夫罷官歸來已自忙慣尢閒不過必須以文史爲計活不爾情欲百出矣故髙者放浪山水次者沈酣聲伎最下者則馳騁營建汨沒貨殖究竟爲紈袴爲市井而已矣天下爲任原自本分內事潔已髙尙只了得自家一邊至於建宮獲譴吾爲龍逢爲比干矣將置吾君於何地乎靜言思之尙當愧安可張而大之哉气節非盛世所尙以气節名士君子之不幸也持而盈之小則禍及一身大則毒流天下可不愼哉仕宧廉節如人元气元气旣固六滛之气何傷於哉若倚廉驕人以取禍是以壯體試於陽侯之波也豈天賊之哉與世多相知者必非正人聚會多密語者必非良士邂逅卽親狎者必非益友設不信以欺人主疑人主以不信是上下兩不足仗釜鬲之形太抵士類激成之也匹夫無心腹之交必倚臧獲爲親信何況人主深居九重惟此近習之與居外庭旣疏捨近習又將何所信任哉世人不肯學魯男子而輕坿柳下惠所以不修邊幅馴至喪其名檢彼出於不自量猶可恕也言淸行濁假仁假義至於居之不疑若有正名請討者出寧能免於六師之伐哉前朝經費量入爲出故其盈縮之權操之在上至我朝則反量出爲入故其盈縮之權操之在下司牧者不知編派之源亦不知編派之緦徒捶楚日聞以求課最閭閻亦安受催科之苦而絕意息肩之期哀哉大夫無專殺況處僚友之間哉少正卯固姦人之雄而據別傳所載孔子特誅其心曲原無顯證罪狀豈爲與眾共棄而遽加刀鋸且兩觀懸法象魏本在外朝原非斷斬之所豈得蹀血此地卽使聲罪致罰事在難逭亦應肅正刑書俾受天討必非偶因義憤驟乘事機若使仗義執言立時斷割非但魯當惡其專殺卽孔子自處豈但失人臣敬共之道哉故戮當辱解誅當責解爲允以旣化之委形求渺茫之遐福此富貴家所謂狂奔盡气而從事者也抑不思今日之富貴從前果何由得吉壤而致然哉若采擇盡由人力造化於是乎無權矣故余常問堪輿家汝何不自擇善地則曰我自無福我旣有福何待堪輿家哉勾踐多欲而能忍難者也故始以橫挑彊吳而卒以功成霸越至目匿近小人當是故態根芽必當萌生所以範蠡超然遠去耳吾觀左氏傳越以魯哀之二十二年滅吳而夫差死葬甬東矣至二十四年哀公如越越將妻公而多與之地季孫因宰嚭納賂乃止如此則勾踐不獨失刑幹傾亂之讒佞且因而寵任之矣文種卒就子胥之誅安知不出其手哉越王入吳而誅宰嚭俱非實錄

倚馬桓溫徵慕容時喚袁虎倚馬前作露布文不輟筆今人罕知其事至有自謙爲倚牛者可笑也

歷代文西京之文實東京之文弱猶未離實也六朝之文浮離實矣唐之文猶未離浮也宋之文陋離浮矣愈下矣元無文

紫艸茸凡小兒患痘死極酷惟烏斯藏有艸名紫艸茸磨藥中服之功可起死回生走番人常有帶來者周公建說

吳評金太倉銀嘉定銅常熟鐵崇明豆腐吳江叫化昆山紙蘓州此吳兒自評也金銀富厚銅臭鐵剛豆腐澹叫化齷齪紙薄也

文武周文王二十四歲生武王四十八爲諸侯在位五十年年九十七而終武王七十三而嗣位十三年伐紂爲天子八十三生成王年九十三周公九十五歲畢公一百十三歲太公一百五十歲召公散宜生之屬皆百餘歲

武后楊貴妃貞觀十一年以武氏爲才人年十四二十四年太宗崩武后爲尼永徽五年以才人武氏爲昭儀年三十一歲明年立爲皇后子弘生三年矣弘道元年髙宗崩後年六十歲臨朝七年稱皇帝攺唐爲周又十五年中宗復避遷太后於上陽宮凡十月而崩年八十二歲中宗景龍四年六月臨菑王隆基討韋氏封平王立爲太子年二十六睿宗太極元年傳位於太子明年癸丑攺元開元開元七年楊氏生於蜀二十三年十二月冊壽王妃楊氏時年十七二十五年武惠妃薨二十八年度壽王妃爲女道士號太眞召入宮時玄宗年五十六太眞年二十二天寶四庫秋七月冊太眞爲貴妃十四載十一月安祿山反十五載丙申六月幸蜀貴妃死於馬嵬年三十八肅宗卽位於靈武尊帝爲太上皇至徳二載丁酉上皇還西京上元元年庚子李輔國遷太上皇於西內寶應元年壬寅太上皇崩年七十八村史氏曰武氏不能亂唐髙宗自亂武氏也𨿽亂唐未嘗亂天下也唐祚之得長武氏系之也中宗非令主韋氏多失徳房陵無異於桐宮悔艾不終於允徳武氏不帝而誰帝乎二十二年之間使環海恬波金甌無恙吾知中宗之不能辦也讀檄憐才懷臛戒客魏元忠以廷辧赦狄仁傑以忠鯁任張柬之以片言進非聰明命世之主其誰能之向使天促其年相從於幹陵之下韋條煽禍烈於鸚鵡不知李氏百年社稷作何面目矣蓋中宗之闇弱甚於髙宗韋氏之才略不逮武氏髙祖太宗或陰壽之以待臨淄之壯挈天下而還之子孫彼中宗者爲之傳捨而已周興來俊臣之徒不過吠戶司警假爲翼而未始恃爲盤是以告密𨿽煩未嘗殺一名士至於赤族旣加蒼生憤泄固已燎然其爲大憝而凡宗室之屠裂私門之寵幸皆此輩羅織謟媚成之出撾馬之辣手而甚焉者耳何嘗亂天下亦何嘗亂唐也太眞特以貌見寵未聞陰謀遠略過於男子設宰相非林甫邊帥非祿山何至雨泣鈴霖香繡銷襪波翻太液之飈虐煽驪山之熖豈深宮被底一致斯耶吳信宰嚭而西子沈冤唐任安李而太眞蒙慘爲之掩卷稱屈

八股開山漢和帝永元十四年司空徐防上言博士及甲乙策試宜從其家章句開五十難以試之解釋多者爲上第引文明者爲髙說五經各取上第六人論語不宜射策又東觀記試論語本文章句但通度不以射策通度者令文義通明度去不必累篇成文如董鼌之對策也便是八股頭開山爲今日嘔血腐腸之祖宋人因之爲四書難國朝劉三吾遂定以取士如言五經各取上第則當漢時已明白分房隱然前後場今二三場亦古人遺意也余謂事不忘本今法律家祀蕭何曲部祀杜康舉業之士獨不祀徐司空耶

男女女子十五歲至二十五補陽和血美顏色悅精神節而行之能成地仙二十五至三十五我施彼受𨿽無裨亦無大損耗四十以上能致疾若天癸旣絕姑枯枝吸水不異鬼交殺身而已男子精血少和膏雨壯如露今蕋嫩含滋春芽吐潤老大如霜雪使紅顏萎黃凋謝耳

夜合百合非夜合也往時誤認爲一種因考靑棠二字乃得之靑棠合歡也合歡夜合也合歡生益州山谷樹似梧桐枝弱葉繁互相交結每一風來輒似相解了不相牽綴樹之階庭使人不忿古今注欲蠲人之憂贈以丹棘欲蠲人之忿贈以靑棠丹棘一名忘憂靑棠合歡也合歡夜合也其花上白下紅散垂如絲今陽羨山中多百合有紅白二種白者根入藥按本艸合歡入木部百合入艸部凡詠百合爲夜合者皆誤且晝開夜合花態常有不獨此種也

綽墩昆山眞義鎭之北十餘里名綽墩相傳是唐時黃旙綽墓墓上亂石縱橫從來無人能記其數余於往年過其地同行七八人共試之初畫以堊次系以繩後作小票塡數粘之至二三十以後輒淆眩不復能辧紛擾移時大笑而罷生前滑稽千載猶餘伎倆遠想慨然

玉蟹支硎山有細泉自石面罅中流出𨿽大旱不竭俗稱爲馬婆溺相傳支道人養馬迹也萬曆庚子歲忽見燥枯山中人云有賈胡每夜燭火凡半月取一玉蟹而去未知然否

食狗報京師人不解食狗萬曆初年吳人有宧於京者倡爲戍會前後殺狗無數其後殺一狗叫嘷甚悲絕繩而逸作人跪乞命狀巨槌中其腦旣絕聲不止至於釜汁靡爛猶汪汪徹重屋已盛椀椀中復然擲碗十餘片片片作聲一時座客皆避去獨主人飽噉自若一月後暴病見數百犬爭噬之呼痛大叫伏枕作羣吠聲而歿

異魚鹿城李君以明經任沂水令罷歸數年爲萬曆庚子有客暮至令家人市得一魚魚目霍霍不止或言不可食而庖人治具方亟竟付之爼跳躍及屋梁者三四次壓以巨石斫而膾之旣噉客余炙畱爨下隱隱聞呼痛聲初不爲異其後聲漸大家人聚而逼索得之瓦盌中方欲聞於主而堂上酒闌客散矣主驚言失火亦不知火所自起子文譽跣而救父已煙熖障室須臾父子爲燼有蒼頭隨文譽入見赤幘絳袍者手提出之猶眼鼻潰膿者月餘後文譽以旌典立祠稱孝子李君余至親素號長者其治沂之狀不審云何然聞其晚年得一方言貓肉益人以活貓貯甕中沐以沸湯令毛脫落雜他樂而蒸食沂人聞令如此殺貓以饋者甚眾豈以是獲譴報耶抑老龍變幻爲指上之朱縷葦間之系弦耶殆未可解

苗夫人唐苗夫人父宰相晉卿舅中書令張嘉貞夫太保延賞子少師弘靖壻南康王韋臯

陳夫人宋魏國陳夫人龍圖學士從易之女內翰蘇坤之妻丞相頌之母三公皆爲杭州太守夫人自題郡捨云吾少從吾父至此邦中與吾夫偕來今同吾兒凡三到盡閱江山之勝

戲柬客有客與細君反目戲柬貽之婦人不妬百不得一然而誠大難事試作平等心論之不妬婦人正與亡八對境有一男子於此帷薄微污相與詆呵斥辱去之惟恐不遠有一婦人於此小星當戶相與嘆羨稱揚不啻奇珍異端豈思欲惡愛憎男女未嘗不同何至寬嚴相反若是恐周姥設律定不爾爾也援筆爲之大噱

梁灝灝祕舉進士不第畱闕下獻書不報宋太宗雍熙二年乙酉賜甲科歷官六七轉至翰林學士眞宗景徳元年甲辰權知開府封暴卒年九十二然則灝居官立朝二十年其中甲科正在七十三歲不謂之不遲暮矣或言灝八十有二作狀元載其謝表云多太公之二歲少伏生之八年豈後人異其遭而稍爲妝點耶又詩雲天福四年來應舉雍熙二載始成名觀榜己無朋友在到家惟有子孫迎天福石晉年號四年爲己亥灝年二十七歷晉漢周宋四十六年而始得以此推之灝生於癸酉梁末帝朱友貞討友珪之歲子固逑適適至太傅爲名臣嘗奏事禦前奏中有名次公者眞宗問次公似漢人字羣臣莫能對適獨奏蓋寬饒黃霸皆字次公眞宗喜曰梁灝有子矣固以蔭賜進士出身願赴鄕舉大中祥符元年戊申擢甲科去景徳五年灝已不及見嘗見宋狀元考徐爽梁固皆乙酉生則固始生之日正灝登第之年固爲長子尙在𦇤褓又安得有孫迎於馬首乃知前詩亦好事者坿會又見灝不獨功名遲得子亦遲也固年二十四及第年三十三而卒

五帝姓氏太昊成紀人風姓象明日月故曰太昊始作网罟佃漁以瞻民用故曰伏羲氏養六畜充庖廚爲犧牲享神祇又曰庖犧氏都宛丘炎帝神農氏少典之子母有嶠氏女育於薑水以姜爲姓火徳故曰炎以耒耜教民藝五穀故稱神農適於陳遷曲阜傳八世至帝揄罔黃帝有熊氏姓公孫名軒轅有熊國君之子長於姬水以姬爲姓治兵戰勝帝楡罔於涿鹿之野代爲天子子少昊名摯姓已少昊之後曰顓頊兄昌意之子髙陽氏也顓頊之後曰帝嚳名姓姬少昊之孫蟜極之子也帝嚳之子帝摯召與曾祖少昊同摯不修善政諸侯廢之尊堯爲天子帝堯陶唐氏帝嚳之子摯之弟母陳鋒氏女名慶都孕十四月生堯於丹陵後徙耆以祈爲姓號伊祈氏封於陶攺國於唐故又號陶唐氏都平陽帝舜有虞氏黃帝八代孫父姓嬀有目不能別好惡故號瞽瞍母握登生舜於姚墟姓姚氏都莆阪史記言堯名放勛謚堯舜名重華謚舜或言放勛重華史臣贊美唐虞時無謚法未能考也按帝王世次黃帝生昌意昌意曾孫敬康與堯四從兄弟爲舜髙祖則舜爲堯四世從孫又禹與舜亦四從兄弟舜亦禹四世從孫又稷契皆帝嚳之子契十四世爲湯稷十五世爲文王然則唐虞三代皆有熊氏子孫也

傳國璽考秦始皇帝天下以趙璧爲璽卽卞和獻楚之璞楚婚趙納璧爲聘秦昭王紿以十五城藺大夫奪歸趙者也璽圍四寸螭鈕李斯虫魚篆其文曰受命於天旣壽永昌漢髙祖入關秦子嬰系頸以組奉璽降漢傳至哀帝臨崩以璽付董賢曰無妄與人平阿侯王譚子閎侍中白元後帶劍入宣徳後闥叱賢賢跪受璽綬孺子未立璽藏長樂宮王莽纂竊使安陽侯舜求璽於元後後怒罵曰若自以金匱符命爲新皇帝當自更作璽何用亡國不祥璽爲而欲求之我漢家老寡婦旦暮且死欲與此璽俱葬終不可得因涕泣傍側長禦以下皆泣舜亦悲不能自止仰謂太后曰臣等已無可言莽必欲得璽太后寧能終不與耶於是太后恐莽脇取之乃出璽投地璽缺一角王莽末漢兵入長安商人杜吳殺莽取璽綬校尉東海公賓就斬莽首問吳綬璽所在曰室中西北陬間就取詣王憲憲遂稱漢大將軍含東宮妻莽後宮乘其車服將軍趙萌等以憲得璽綬不上收斬之璽歸更始赤眉立劉盆子爲帝破長安更始敗璽上綬於盆子盆子立一年其兄恭知赤眉必敗教盆子習爲辭讓之言下牀解璽綬叩頭願避賢路涕泣唏噓赤眉樊崇等共抱持盆子帶以璽綬盆子號呼不得已受之馮異收長安盆子率丞相徐宣肉袒上所得璽璽得歸漢漢靈帝崩何進誅宦官雒陽亂中常侍珪張讓刧少帝及陳畱王步出谷門夜至小平津六璽不自隨三日還宮失傳國璽余璽皆在董卓燒雒陽宮闕遷都長安諸侯兵起長沙太守孫堅進至雒陽得傳國璽於城南甄官井中建安元年袁術謀僭號聞堅得璽拘堅妻而奪之四年曹操破術術死於壽春廣太陵守徐璆得璽獻之漢傳魏魏文帝隸刻肩際七小字曰大魏受漢傳國璽魏傳晉晉懷帝永嘉五年劉聰陷雒陽遷帝及六璽於平陽聰子粲見殺於靳準劉曜平準準羣臣推靳明爲主遣上表奉傳國六璽降曜曜大悅曰使朕獲此神璽而成帝王者子也國稱趙趙爲石勒所滅稱後趙勒死石氏亂冉閔盡殺諸石稱魏晉穆帝永和八年閔與前燕慕容雋戰危急遣蔣翰求救於謝尙尙使戴僧施據枋頭求傳國璽翰沈吟未決僧施率壯士百餘人入鄴紿翰曰今燕寇在外道路不通璽未敢送也卿且出以付我我當馳白天子天子聞璽在吾所信卿至誠必多發兵糧以相救餉翰以爲然出璽付之僧施宣言遣人迎糧陰遣督護何融懷璽送建業江南之未得璽也中土人笑爲白板天子至是復歸晉晉傳於宋宋文帝義隆三十年子劭弒逆武陵王起兵入石頭縛劭於馬上送軍門不見傳國璽以問劭劭答在嚴道育處就取得之道育宮婢也宋傳齊梁侯景亂梁稱帝百餘日而敗王僧辧進石頭問王克天子璽綬克良久曰趙平原持去景之奔也以璽自隨使平原太守趙思賢掌之曰我死宜沈於江勿令吳兒復得之思賢自京口渡江遇盜從者棄之艸間至廣陵以告兗州刺史郭元建元建送東南道行臺辛術術以北齊天寶三年四月壬申上璽於齊文宣文宣告太廟而受之周主破鄴齊幼主令侍中斛律孝卿奉璽至瀛州歸於北周宇文氏周傳隋宇文化及弒煬帝於江都盡收寶器及後宮蕭后抱璽歸化及化及守聊城竇建徳攻破之擒化及拜謁蕭后稱臣收其璽建徳倚突厥以壯兵勢隋義成公主先嫁突厥遣使迎蕭后建徳以千騎送後入虜庭而畱璽秦玉世民擒建徳獲其傳國八璽璽歸唐開元六年攺稱傳國璽曰受命寶玄宗幸蜀使韋見素奉寶傳位於肅宗僖宗光啟元年李克用逼京師夜出開遠門使神策軍使王建傳國璽以從登大散嶺閣道燒絕丈餘建囊璽於背手掖上自煙熖中躍過夜宿板下上抱璽枕建膝而寢解禦袍賜建曰以有淚痕也旣入蜀田令孜盜璽埋地下尙食使歐陽柔治令孜故地得璽獻之前蜀主王建建傳子衍唐魏王繼岌滅蜀歸璽後唐後唐潞王從珂淸泰之末石敬塘臣丹而攻唐從珂攜傳國璽登玄武樓縱火自焚璽爲燼矣後唐之後爲後晉晉主天福三年更作受命寶其文曰受天明命惟徳允昌晉末帝開運三年契丹入晉晉奉國寶一金印三出迎契丹以國寶追琢非工友不與相應疑其非眞詰責使獻眞者晉人對潞王自焚失傳國璽此寶先帝所爲羣臣備知非敢匿寶乃止契丹建國爲遼寶之爲眞遼興宗重熙七年試進士賦題得傳國寶爲正統蓋猶侈言之至保泰二年金人克中京天祚奔雲中遺傳國璽於桑幹河實晉天福璽也璽之大都如此嘗見榮陽鄭氏傳國璽譜亦一時舟中述其平昔記憶有失考證如王莽遣安陽侯舜誤作使皇后漢兵誤作赤眉公賓就誤作公賓袁術之敗璽歸漢宮實魏物也誤作入魏太祖又引魏王丕索之曹后涕泣投璽一爲疑此範氏謬襲漢元後故事當時便謂非實錄矣獻帝使張音上魏王天子璽綬旣安然受之何待索之宮中此不必疑也且旣言入魏又言索之漢宮是前後背戾也戴僧施以壯士百人紿璽送枋頭誤作謝尙五百騎趙思賢爲侯景親信誤作趙賢爲蕭棟所親義成公主迎蕭后未嘗迎璽竇建徳亦豈肯遽釋重寶與亡國之嫗同歸虜庭蕭后亦烏用此璽自隨誤作後及璽至突厥郭元建誤作郭敬之光啟誤作廣明玄武誤作摘星諸如此非一又其間詳略非宜頗爲病之暮春偶暇披覽編篇稍爲之次第𨿽筆墨辭藻遠愧榮陽而於歷世興衰之迹足稱信譜亦擲氏之功臣矣又李心傳言璽非趙所刻至漢而有傳國之名董卓之亂旋已失之孫堅井中之所得徐璆之所獻皆非也魏自刻璽其文如秦秦璽讀自右魏璽讀自左晉亦自刻璽文曰受命於天皇帝壽昌唐太宗貞觀十六年刻受命璽文曰皇帝景命有徳者昌凡六朝云擾自謂得秦璽者皆魏晉所刻也更有慕容燕璽姚秦璽總之彷佛疑似神異亂眞心傳之說如此要亦未可盡信今以一事証之蔣翰求援於謝尙歸璽江南矣又燕紀石祇遣張舉請救於燕云璽在襄國慕容評攻克鄴送冉閔妻子閔將蔣幹先以傳國璽送儁儁欲神其事乃詐云閔妻得之以獻賜號舉璽君夫同是蔣幹同是請救一歸晉一歸燕頓有二璽孰眞孰僞當時王彪之爭辧其非眞而在燕不聞者有辧者豈其眞耶堪爲心傳助一臂矣並存之以俟知者【傳國璽復見於元世祖初年輟耕錄載之甚詳此段當補入後段已補在後】

魚魚車重法帖載孫權遣方士取魚魚作膾誤讀魚作圖又見唐玄宗著道徳經終日行而不離車重車字卽車畱字以此悟魚魚卽鰡魚也

棃療病湖南士人以謁選過泗洲有通太素脈者診之云公將來得官然有病不治士竦然曰何病曰病疽士求示藥方脈者翻覆羣書凝想晝夜竟不得其法士畱五日別去脈者送之曰到京訪東垣或有生理明年士果得第卽謁東垣時東垣尙未知名才按指駴曰公脈哮數毒气中髒將不食新矣士具告以泗州之語東垣笑曰渠知我且以相試也亦停思數刻謂士人此時棃正熟君能噉幾許速買率意噉之旬日後報我士如言恣噉復往謁東垣望見卽言病已減半矣因問噉幾何曰二百曰尙未更旬日東垣喜曰今幸無恙但發瘡耳未三日徧體生疥亦尋愈遂出都門東垣坿東報泗州泗州北向拜曰非吾所及莫謂天下無人也

卷之二

錢舉人士不可以無器識往往有才得科名而志滿意足卽爲驕奢滛泆者予之見聞難更僕數戊寅秋遊南都妹壻阿母我說常州錢舉人名愫爲諸生時所居不過一廛妻洴澼絖以給備諸艱苦辛酉舉於鄕上春官歸卽買婢妾數人僕從宮室赫如也家庭稍不如意令妻長跪受夏楚盛夏暴之日中或去其帳縳著牀令受蚊嘬又恣口腹遠市珍奇與婢妾醉飽而不以及妻乙丑再上春官入棘如常忽顯紙至眼前如漆矣遂以曳白出眼大痛兩睛突出稍愈則一已盲矣歸家月餘復大痛叫呼數日兩睛皆突出而死母我話錢諸事俱極新奇不能備錄錄其更奇者一日在家宴客陳優伶榜諭門上云一切雜人不許放進違者管門人重責三十其父某聞知有客且有優伶也趦趄而前意欲一觀閽人亦以非雜人不敢拒遂對父素責之三十其所爲大略如此

錢梅穀子楳谷名春戶部尙書名臣後也子某孝廉孫尙賓已承蔭爲應天通判矣父子爭一婢至持刀相殺子刺中父幸不死閭裏無不聞之咸欲舉發通判者急以三千金奉父又揮數千徧贈衣冠者逐不復鳴官戊寅夏大旱鄕紳之前輩以爲逆气所成爲文告命郡而其父竟以得賄故置之罔聞上官亦無有問者【後鄭鄤鞠時供出旨問刺父何人時祖春望八矣尙爲南戶部尙書狼狽歸尙賓逮死獄中】

鬩墻兄弟操戈人家咎徵而不意屢見於吾族然不過從貧富起見以致興訟耳甚而至於叩閽則耳目所未聞見也戊寅春吾族有無賴二人爲此公論究竟大明其螯人者適以付螯也

鄭鄤鄤號峚陽常州人壬戌庶常也滛醜之行筆不忍書至彊滛十三歲之媳遂至此女自縊則古今第一滛惡矣烏程相立朝無一善事惟露章劾鄤下獄論死此舉差快人意有惡烏程者此舉而非之此非能愛能惡之仁人矣然鄭亦素坿淸流故有左袒之者則淸流之識似反不若烏程不可解也

京兆竇今人侈言燕山竇氏五子登科是誠然矣而不知唐代宗時有竇叔向者字遺直京兆人四子皆登第惟中子羣以處士隱毗陵韋夏卿薦之徳宗擢爲左拾遺代武元衡爲中丞兄弟曰常曰牟曰屍羊曰鞏皆爲郎工詞章爲聯珠集傳於世義取昆弟若五星然先後兩家五子皆姓竇皆貴顯大奇

紅綫潞州節度薛嵩有靑衣善彈阮咸琴手紋隱起如紅綫因以名之一日辭去今朝陽爲詞曰采菱歌怨木蘭舟送客魂消百尺樓還似洛妃乘霧去碧天無際水空流唐人所紀不過如此好事者坿會爲女劍仙夜入田承嗣帳中取其金合唐人小說大都若是耳

韓文公詩韓詩有喚起窗全曙催歸日未西無心花裏鳥更與盡情啼乃二禽名也喚起聲如絡緯圓轉淸亮偏鳴於春曉江南謂之春喚催歸則子規也

口箴唐姚令公崇有口箴其詞云君子欲訥吉人寡辭利口作戒長舌爲詩斯言不善千里違之勿謂己復駟馬難追惟靜惟嘿澄神之極去甚去泰居物之外多言多失多事多害聲繁則滛音希則大室本無暗垣亦有耳何言者天成蹊者李似不能言爲世所尊言不出口冠時之首無掉爾舌以速爾咎無易爾言亦孔之醜欽之謹之可大可久欽之伊何三命而走謹之伊何三緘其口勉哉夫子行矣勉旃刻之屋壁以代韋弦

眉公七夕詞七夕詞嘲謔上眞文人罪業莫過於此偶見眉公小令𨿽不能脫去窼臼然有解人頤因記之詞名釵頭鳳云梧桐墜秋光碎一痕河影添嬌媚錦梭撇彩橋結今宵天上歡娛節嫦娥凝望也應癡絕熱絕熱天如醉云如睡朦朧方便雙星會雞饒舌催離別別時打算閒年月自從盤古許多周折歇折歇

史如霖史如霜者金陵人於神廟中年爲錦衣緝事校尉官至千戶往來勛戚及諸內官家致產數十萬因歸金陵爲富人其人饒材幹貌甚偉似關公塑像熹廟時魏璫欲舉大事聞其名令人密諭旨呼之如霖賫萬金往徧賂魏左右及京中相識以夜入見叩頭畢問以事對多舛錯璫怪之則云年過五十已耳聾矣璫嘆息云我聞汝名欲不次用爲錦衣帥今乃耳聾耶放之歸日夜縱酒爲樂謂所親曰我脫虎口矣豈有如此局面而能長久者一旦山消歇禍必先及我輩未幾璫敗一一如所料是人識力不但遠過武弁中之田爾耕許顯純卽文臣中之爲虎爲彪者亦不能望其項背矣如霖號少涯富而好施人多有蒙其惠者其子今爲上捨

李信甫吳江李信甫弱冠遊庠悅一鄰女姦露致此女死於非命李家富因緣得脫閱二十八年富如故偶與許梅者往來梅善歌健奔走李遂以爲心腹不虞其爲巨盜也梅事敗走李家祈李藏匿李以事大不敢嗾伍伯縛之去梅大恨誣李以窩主同梅問斬家蕩盡因知梅所生之年月日與此女死之年月日同而此女乳名亦爲梅吳江人共傳爲異謂此女再世孽報云

南唐李雄曹彬連破南唐兵統軍使李雄謂諸子曰吾必死於國難爾曹勉之父子八人皆沒於陣一門忠烈古希有宋太祖不聞有表章亦開創之缺陷也

祈壽客有述省中一遺臣懸彭祖像朝夕拜之者因考彭祖之始末髙陽氏四世孫曰陸終陸終生籛鏗封於彭城故曰彭祖自堯舜至夏商八百餘歲凡喪妻四十九人喪子五十一人喪女六十人以一老翁而哭妻子百十餘度亦焉用此八百爲哉又列仙傳諸書皆云彭祖爲殷王所忌遂西入流沙不知所終然則暮景流離更苦矣又一說彭祖習房中禦女術年八百餘少妻鄭妖滛以欲死又稗史有楊宋卿家梁上雞窼中有一人似小兒時垂頭下顧不食亦不言宋卿云是九代祖計年亦幾百歲餘謂壽則壽矣但不食不言縮而入雞窼中又懸之梁上無生人之樂矣彼祈壽者無乃下愚乎

陳橋驛夾馬營在河南府城東陳橋驛在開封府北今爲大梁驛卽宋太祖黃袍加身處也宋亡時陳宜中遣使如伯顏軍前涕泣求平伯顏曰汝國得天下於小兒亦失於小兒其道如此尙何多言後人詠之曰當日陳橋驛裏時欺他寡婦與孤兒誰知三百餘年後寡婦孤兒亦被欺嗟呼此猶是敵國之欺也宋太祖自欺其君而太宗卽欺其嫂與侄若宋後之不成喪徳昭之不得其死又現前孽報矣

張江陵朱正色爲江陵令倜儻气相府家奴有犯榜系無所貸江陵奇之爲延譽推獎行取後官至都禦史今之政府能如是乎

鄭思肖戊寅冬吳中大旱之後承天寺浚井得一鐵函題曰大宋孤臣鄭思肖封中有書二冊皆一生詩文及紀宋末亡國事其志吞逆虜慷慨復讎不啻三復言之其紀文信國陳宜中等事多與正史合無甚異聞但云賈以道死於木庵棉張世傑至漳州按鄭虎臣擅殺之罪則與正史稍異蓋正史俱云殺虎臣者陳宜中也紀宜中逃占城後曾有信更道本國及虜主奉國師妖僧姦穢事甚悉紀汴京七陵則云太祖昌陵獨不罹發掘之禍虜人登髙瞰諸陵累然七堆而自下覓之僅有六耳又昌陵松柏每至寒食則徧掛紙錢虜中疑之常先期列騎巡守而紙錢如故其說頗可喜太抵思肖一老腐儒其志吞逆虜慷慨復仇實具一段精誠齗齗然鎔鐵錮其書而沈之井中其念不可泯也

護蘭說湖州淩生自川中來云彼處蘭極盛用人溺豬肉汁和泥蒸熟俟天雨時滲泥根邊則開花極肥又蘭最忌生虱【葉上細點是也】用菜油一碗於水中攪令極勻煎數十沸更於烈日中曬以灑葉上虱盡落如神

佞佛晉何充好佛崇飾寺宇供給沙門不知紀極而親故貧乏一無贈遺阮裕謂之曰卿志大宇宙勇邁終古克問其故裕曰我求數千戶郡尙未能得卿圖作佛不亦大乎後竟無子以弟子爲嗣復絕又以兄子嗣焉世人所爲有同蛇蠍遑遑然茹齋放生合乎膜拜恐黑業如山非涓埃所可救也盍思其本乎

陳畱風俗王澄至陳畱太守呂豫遣吏迎之澄問吏曰此郡人士爲誰吏曰有蔡子尼克江應元統是時郡人多言大位者澄以姓名問曰某甲等非郡人耶何以但說此二人吏對曰向謂君侯問人不謂問位澄笑而止到郡以吏言謂豫曰舊名此郡有風俗果然小吏亦知如此今朝野實無人縱有之無論小吏不知卽號爲人士者亦未必知之也則小吏亦何可復得

差內臣內臣豫政歷朝大蠹其至蘇杭者止管織造今乃至無所不統觀其敕書可爲寒心堅冰之憂不啻履霜矣敕書曰敕諭內官監太監崔林玆以軍興費煩財用孔棘兩淛鹽務積運宜淸特命爾淸理兩淛鹽務總查起存錢糧爾卽星速前去會同巡鹽禦史及運官查照所轄省直地方將歲辦新舊引自常股及積鹽割沒等項各課銀兩起解若干存畱若干徹底淸查嚴加釐剔照數總解以濟軍需仍與設法疏通禆益國課凡有勢豪專串假引混冒狥情宦舫糧艘夾帶私販書棍衙蠹交通包攬等獘俱盡行嚴加禁絕抗違阻撓者輕則竟自懲治重則飛奏處治沿江濱海鹽盜大船列械集眾尢宜嚴督巡捕官司及諭將領兵丁協力擒拏務絕根株一切興革未盡事理俱聽便宜酌行至於浙直蘇松等府起存錢糧向來獘竇多端爾等不時監查如有神豪抗柰飛詭官戶吏書侵隱那移及起解沈延折幹插和等獘不拘軍衛有司輕則會同巡撫處分重則指實糾參其修煉儲備各疑平時並聽稽核特諭此敕所少止提督學校四字耳且大哉王言竟以老訟師之筆讀之可勝浩嘆【崇禎十二年】

楊狀元愼嘉靖中王瓊效奏大學士楊廷和以狀元私其子愼廷和不辧尋自引退按愼宏才博學豈忝狀元蓋勢重而疑生自昔皆然也後來張桂極詆廷和而更不及愼則以愼議禮謫戍故得免於雌黃之口愼得完名因禍爲福也

王海日卹典王華卒守仁以書幹禮書毛澄欲請易名之典澄答書頗摘華科場事不肯與守仁大圭恨復澄書曰守仁聞之主辱臣死親猶君也執事辱先君至此可以死矣前輩剛腸疾惡無所忌諱如此籍令今日人有子如守仁何求而不得耶守仁書載全集中

勾軍之獘惡人遣戍必責地方備衣甲軍妻騷擾不可言又遠年子孫軍死絕者仍於本處勾補尢國家苛政也嘉靖以前凡充軍死獄者仍勾丁補解禦史簡霄上言囚旣情輕減死今死獄而勾丁補解是罪及子孫也於法及重得旨如霄言遂免勾補著爲令子孫軍之勾補未聞有寬條也

災異天道渺茫若說得失皆關休咎是腐儒之見也嘉靖丙戌天變異嘗有古史之所未見者冰雹大如人頭大風掣廟宇民捨數百處了無蹤迹婦人生子六月四面手足各一節獨爪虎其人手足入城噬人雞生雛前後四足外如雨土雨蠍如此類不可枚舉而世廟壽考以至神廟百年太平亦可謂百無一驗矣然而不可告之人主以爲天變不足畏也

致仕特典祖宗時內外官告致仕者率加一京銜以獎恬退嘉靖五年覲畢布政使林茂達乞休詔升都察院副都禦史致仕蓋殊典也近日此風絕不聞而多事之日卽告亦不許吾鄕有一老鄕科官至大參年望八矣以病乞歸遂逢聖怒到削籍後有白之者始得冠帶閒住是教人以夜行不休也哀哉此崇禎十二年事鄕科卽申用嘉文定公子

吳文端公文端公一鵬餘外家髙祖也當世廟時蔚然大臣之望至學行醇正操守方嚴眞天下偉人也當揚石齋及費石諸公旣去上命廷推閣臣實首推公而特用翟鑾蓋公於議禮諤諤不阿上心嗛之也後卒以尙書終而鄕邦至今稱吳閣老至門前棹褉亦書閣老坊則以先年曾以學士在閣管誥敕耳

罷配享姚廣孝故配享太廟嘉靖中學士廖道南請革之乃撤其主移祀於大興隆寺卓哉聖識有光於作述矣萬曆間上以廣信張眞人每歲入覲則以道服綴二品之末外觀不雅乃敕免其朝賀來京亦一盛舉也

湛魏二公湛若水爲禮侍以世廟皇儲未生上疏求上收欽精神云云語頗涉迂上批云爾旣欲朕收斂精神便不必如此煩擾魏校爲祭酒與桂萼善憂上未建嗣懷一種子方凂萼進之其事載校家乘中然校竟無後又酷信堪輿遷葬其父母不休又多服熱藥以致瘍生於頭以死二公皆講學人也悲夫

溫公通鑑遺漏余嘗讀通鑑竟不一載屈原事此亦大節目遺漏也而唐鑑中亦不載狄梁公賭裘事豈溫公另有見耶

沙汰生員張羅峯當國有沙汰生員之舉其後禦史楊楊宜疏謂年少者以文詞不工見黜年長者以齒貌近邁不容沮父兄教子弟之念驅衣冠爲田野之傭云云夏言時爲吏部盡反孚敬之政萬曆初年江陵當國進與以十五名爲率惟以少爲貴亦張羅峯遺意也今上責學臣無歲不考其意實欲多黜革以消學校耳而進者愈多退者愈少販夫俗子皆列章縫士風囂薄日甚一日不知何以底止也

二楊極諫嘉靖中禦史楊爵疏上失人心致危亂五事時中外以言爲諱而爵所論皆人所不敢言爵陜西人平生淸介絕俗禁詔獄前後七年蓋中遭釋放復追還禁錮也一夕中官宣詔赦爵爵急逃歸尋卒於窗下復贈光祿少卿此與楊椒山繼盛同一忠讜而爵指斥乘輿繼盛則指斥權姦乃繼盛竟論死西市其得禍輕重如此信投鼠之可畏甚於批鱗也

二祖不行苟且之政吏部尙書許贊以軍需匱之請發帑借俸括財鬻爵以濟世廟以借俸括財非盛世事己之萬曆初輔臣以陵工費大議百官捐俸助工上知百官俸薄輸諸公必反取之民亦報罷二事若合符契眞唐虞之事也

徐存齋子徐階子璠倩人入場事覺南京科道方有言而鄕人楊豫孫者在南考功遣人報階七日夜已達京師故階得先爲之備得旨階日直左右其子事遠不得知而所倩之人又爲全眞道人遊江湖問不歸矣

胡纘宗纘宗曾守吾蘇風流儒雅至今稱之其巡撫湖廣值世廟南巡纘宗迎駕詩有穆王八駿室飛電湘竹英皇淚不磨之句爲故陽武知縣王聯所以爲咀告咒械系幾死得末減杖四十爲民其得寬之故實出於恭誠伯陶仲文先期京師雨土雨蠍故仲文得借以爲言寬纘宗也

朱紈紈號秋崖吾郡名臣也巡視浙福嚴禁通番以閩中鄕官林希元爲通番之首持之急故嗾言官劾其擅殺不辜遂革紈職聽勘居家知不免嘗語人曰吾視死如歸耳肯學曾銑爲少年甚皮弄直至西市了當乎時王聯適訐奏參政朱鴻漸被逮紈以爲逮已遂服斷腸艸自盡紈爲人精嚴勇於任事開府閩浙海道爲之肅淸其疏辭有曰今不依臣處分十年後中國皆倭矣久之果然

仇鸞鸞少讀書能文有勇略累鎭兩廣甘肅輒與督撫大臣相訐旣與嚴嵩比而殺曾銑典重鎭矣庚戌虜騎薄城四方援兵未至鸞獨以大同兵先來故上莊之拜大將軍統諸軍寵任無比鸞好爲大言久之其說皆不售又馭軍無紀縱放邊兵侵暴流言日聞上已厭惡之會鸞病疽不能軍徐階密疏言之本兵趙錦又言之上乃奪其大將軍勑印鸞一夕自恨死而都督陸炳素女病鸞寵乃陰令人訹鸞家丁時義侯榮令急逃虜中避禍不然且擒義等信之各逃至中途炳遣人追縛之因盡得其通虜狀上大怒令三法司議罪於是剖棺斬鸞屍妻子父母俱斬女及孫沒功臣家爲奴諸黨惡配遣有差鸞未病時常見一紅須人隨其後臥則見夏言曾銑持斧劚之又大將軍印忽失去則空懸在佛堂中鸞具冠服拜之又隨地及疽發其孔有九蓋孽癥也

論嚴髙當時論嚴介溪者不一而足而得禍之慘則沈靑霞楊椒山爲最沈發口外爲督撫楊順阿嵩意殺之楊問絞死西市刑部諸郎相謂曰楊椒山犯何律而得此重典某郎曰椒山不犯律而犯聖經孔子曰直而無禮則絞聞者軒渠傳爲口實同時有刑部侍郎徐學詩禦史王宗茂云云巡按趙錦先後論嚴嵩極暢快然皆不死

禮書持正靳文僖公貴繼室年未三十而文僖卒其孫爲嚴氏客有司爲之請卹典禮書吳山曰婦以節旌制也第爲匹夫匹婦發潛徳之光耳若士大夫何人不當爲節義且夫人生受殊封矣柰何又與匹夫匹婦爭寵靈乎持不許徐文貞爲言山正色曰相公乃慮閣老夫人再醮耶文貞語塞而止時分宜子陰執朝權第不敢犯山有求者則應之曰俟他日老父自言之其見憚如此

湯裱褙湯裱褙善鑑古人以古玩賂嚴世蕃必先賭之世蕃令辧其眞僞其得賄者必曰眞也吳中一都禦史偶得唐張擇端淸明上河圖臨本饋世蕃而賄不及湯湯直言其僞世蕃大怒禦後史竟陷大辟而湯則先以誆騙遣戌矣余聞之先人曰淸明上河圖皆寸馬豆人中有四人樗蒲五子皆六而一子猶旋轉其人張口呼六湯裱褙曰汴人呼六當撮口而令張口是操閩音也以是識其僞此與東坡所說略同疑好事者坿會之近有一捧雪傳奇亦此類也【特甚世蕃之惡耳】

徐杲匠官徐杲以造殿三有巧思官至八座𨿽世廟寵異雜流要此輩聰明有過人者等計見效末世儒者終不若他道之有成也

朱顧二臣府丞昆山朱隆禧落職家居得長生祕術因陶眞人進之又獻香肭上脫拜爲太常卿尋升禮侍後病死其家請卹典科官參駁之忽內閣傳奉口聖諭令與之而無錫顧可學者後亦賜祭葬如例謚榮禧矣可學以參議考察家居重賄嚴嵩自言能煉童男女溲爲秋石服食則郤老上召之因畱用官至太子太保禮部尙書後以遷葬予告歸卒隆慶初遺詔褫其官按是時可學與盛端明俱以方技召端明頗知恥閉門謝客可學則揚揚自得復通苞苴囑托諸司有不應者卽持其短長以縉紳而爲廝養之行任人唾罵恬無赧容則可學爲甚焉鄕人呼爲秋石尙書又口號云千尙書萬尙書單單博得一尙書【吳音呼溲爲尿尙者場也亦吳音】然而可學爲宮保尙書第煉秋名耳終不任之以事也

趙文華文華視師江南黷貨無厭言官多有言其貪肆者遂黜爲民其子戍先是文華陷吏書李默於死指默所居無逸殿直房謂禮書王用賓曰何不令滌人除吾旦夕與公贊直矣其口之不檢如此素患水蠱癥被斥登舟以手捫腹腹忽裂五臟皆出而死當是妄殺人之報

沈靑霞靑霞之死實督撫楊順巡按路楷錯白蓮教以陷之承嵩父子意也而煉之不謹實有以取之當其編戍宣府之保安凡遇縉紳必指斥嵩父子或馳馬於居庸關下戟手唾罵繼以慟哭又作檄文欲起義以淸君側之惡人皆以爲顚而楊順者每殺民以報首功畏煉口嘗以貨遺之煉報以詩曰殺生報主意何如解道功成萬骨枯試聽沙場風雨夜冤魂相喚覓頭顱亦大昧明哲之旨鏈子襄以貢資官至知府

王忬忬本非將才總督薊遼非其任也先被論於行邊兵部郎中唐順之又被論於巡按禦史方輅或謂輅之論忬實貌心之冀得一遣戍去不意聖怒不可回竟刑西市是時有日者言忬命乃飛天祿馬格與韓淮陰嶽武穆同又有一人姓柳與忬命止差天干一字而柳以己未年被殺忬以己未逮庚申年被殺亦奇矣

沈坤坤淮安人任祭酒避倭時常團結鄕裏以軍法從事一方𨿽賴以全而怨之者亦不少爲禦史林潤所劾逮至京拷死不無少過然其桀傲無禮妄自尊大則有書之不盡者嘗過濟寧閘管閘主事某投以侍生帖坤大怒斥之與大哄舟中無器識可知也

會試搜檢會闈自嘉靖庚戌後士子多用懷挾丙辰以還皆明言而公行之言官建議欲嚴加搜檢如鄕場故事禮書吳山持之曰會試之士皆歌鹿鳴而來者也祖宗待之甚厚不過防之今使之囚首垢辱於奴隸之手法誠密矣如舊例何吾寧使士朝廷不可使朝廷士竟寢不行蓋前此會試錄尙無搜檢官也山之議可謂恢恢有大臣之體矣而其後卒置搜檢官犯法愈眾世道愈下人心愈漓矣

講學靈濟官講學莫盛於嘉靖癸丑甲寅間蓋徐階歐陽徳聶豹等主之縉紬坿之輒得美官有臣貴弟某欲藉此以爲名髙一日當赴會與大閹飲醉忘之矣從者掖上之馬目惛惛不開明矣至講所不能成揖擁而卽席鼻如電眾不敢言比晚畢事從者仍掖之上馬去竟不知往來何所事也人傳以爲咲端

袁煒煒慈溪人輕躁不檢而稍能文章動以巧言媚上爲上撰玄文極力揣摩務得上心吳中布衣有王逄年者客煒所嘗債爲古文一日屬艸不稱煒疏之逄年投一書於門飄然去不顧書云執事以時文發科以玄文拜相焉知世有所謂古文者煒得書大怒然亦不深譴也京師喧傳逄年書以爲煒之實錄而同時有王百谷穉登爲煒所獎拔遂以成名不勝知己之感焉逄年昆山人

湛甘泉卹典若水爲南兵書卒子孫乞恩典上不許有僞學亂正之旨前輩言若水於學實無所發明第與陽明相結納耳其鄕人言其貪財好色無所不至居嘗以嬖妾數十自隨而算計雞豚秋毫不爽禦史馮恩嘗詆若水爲無用道學世廟終憶其言不肯與卹後穆廟攺元竟得全典云

仙姑顧可學使太和聞石門有仙姑能辟穀知未來事密奏之以付按臣行取來京而仙姑竟焚其居遁矣復禦史王大任在嶽州與其守令傳意仙姑仙姑曰吾本無養生術但不食耳若進上前第啜數碗飯何以稱旨大任以爲然遂捨之仙姑亦智於保身矣

談相談相者中書官也帶銜工部侍郎賜飛魚服以母喪請假歸竟不葬母日挾妓女衣飛魚服放浪西湖上淩蔑有司爲禦史所奏逮至京師斬之又道士龔佩以能熱道書得爲太常博士以酒過杖死世廟之馭幸臣如此

趙祖鵬祖鵬浙人爲席常時卽以女納都督陸炳爲繼室時論丑之後炳死而祖鵬亦黜家居不能安分爲仇所訟法司竟當祖鵬罪斬

嚴氏相嵩富敵國而奉旨所籍金銀數僅得金二萬三千銀二百二萬七千然其它珍奇亦稱是矣聞之故老云相嵩死於墓所亦無弔者而至神廟時其子孫尙殷富則所藏匿不少矣萬曆中所籍江陵相公物不及數萬而皆出尙方之賜籍沒之典固有冤有不冤哉

方士之姦世廟所最寵信者曰陶仲文然仲文實不預政而救解胡纘宗一事尢爲士林所稱次則藍道行道行狡凡上所問乩仙事必匿其眞者而以僞封焚之故所對如應響後爲嚴嵩報復死獄中最後有胡大順者僞造萬壽金書及三元大丹因緣內臣趙楹使其子來獻是時徐文貞方當國勸上窮治其姦而上晚年亦悟神仙之妄遂將諸妖人一並正法大快人意也

滇載記楊升庵有滇載記記九代總管段功因紅巾之亂有功於梁王梁王以元宗室鎭善聞功退紅巾梁王深徳之妻以女阿蓋奏授功雲南平章威望大著梁王忌之使女鳩功女潛然不忍後卒爲梁王所殺阿蓋失聲哭曰昨燭下才講與奴雲南施宗施秀煙花殞身今日果然阿奴𨿽死奴不信黃泉也幾欲自盡梁王防護萬方女乃怨憤作詩曰吾家住在雁門深一片閒雲到滇海心懸明月照靑天靑天不語今三載欲隨明月至蒼山誤我一生路裏彩吐嚕吐嚕阿奴施宗施秀同奴歹云片波潾不見人押不蘆花顏色攺肉屏獨坐細思量西山鐵立霜瀟灑所雲路裹彩錦被也吐嚕可惜也押不蘆花南方起死回生之艸也肉屏駱駝背也鐵立松林也其詞頗可喜聊錄之以女毚美磨笄之山云

三陽宣徳初京師印賣春帖曰雨露有恩沾萬物乾坤無處不三陽時以爲三楊拜相之徵而此聯亦最佳今人亦鮮知之

古人重讖漢髙祖過栢人而心動漢武帝至柏谷爲人所窘岑彭伐蜀至彭亡而遇刺李懷老下營埋懷村而李晟喜遼主徳光至殺胡林而亡吳璘敗金人於殺金坪我朝廣西馬參議與都司馬姓者徵猺至雙倒馬哄而爲賊擒寧王至安慶黃石磯以爲王失機也而就擒讖之奇中如此

陳一夔我朝有陳一夔詩人也其贈趙栗夫云菜市街西新卜居荳棚瓜蔓正蕭疏胸中富有書千卷誰信家無擔石儲其雅致可想

沈石田石田翁詩有絕佳者有題畫一律云幽居臨水稱冥棲蓼渚沙坪咫尺迷山兩忽來茆澑細溪云欲墮竹梢低檐前故壘雌雄燕籬腳秋虫子母雞此處風光小韋杜可能無我一靑藜可謂淸新俊逸

髙文義公谷近日觀劇見演陳芳洲循及髙公谷事髙公夫人奇妬一日髙與芳洲手談閒話及之夫人隱屏而聽卽詬罵而出陳乘醉怒而揮之且欲聞之朝繇此妒少止容髙納妾生子陳與髙同年又同景泰間首次相也私心以爲此必無之事乃傳奇家造生耳後偶觀菽園雜記具載此事甚詳爲之一笑髙謚文懿非義也朱平涵相公辧之甚詳

縉紳虞山一詞林官至大司成矣子娶於郡城婦美而才眷一少年事露司成者必欲置少年於死而其子反左右之鄕紳更有左右之者遂不能成獄而司成以憤成病其子婦有寄夫子揚州一詞調菩薩蠻頗傳誦又能畫人物絕佳春宮尢精絕蓋尢物云菩薩蠻僅記二句云伊家本在江南住何事教伊江北去云云

女戲十餘年來蘓城女戲盛行必有鄕紳爲之主蓋以娼兼優而縉紳爲之主充類言之不知當名以何等不肖者習而不察滔孑皆是也有某比部狎一女優而此優者一銓部爲之主以比部每挾之出出必旬日有妨其戲遂至相詬語不忍聞女優者復好與無賴作緣不樂士君子還往亦遂與比部絕比部快快作踏莎行七闋詞亦可觀怨海孤航愁帆獨揚重淵織就珊瑚网鮫人夜采掌中珠珠圓易轉難擎掌怨渚層波愁城疊障淚斑枉積靑衫上殷勤盻得望舒圓圓時咽入金墓項燕燕方歡鶯鶯未老棃剮點額紅紅小柔情空罥柳枝靑靑靑自舞章臺道弄玉無歡飛瓊易惱等間忘卻蕭郎好不須扺死喚眞眞眞眞依舊丹靑了淺笑花陰濃妝月底樓屏密約曾同倚此鄕錯認是溫柔阿誰穩向溫柔死膩口三緘脂香半縷个中領取人能幾依稀風景似遊仙籧然一覺渾難擬天上金莖人間玉椀驚鴻不戀晴沙暖遊魚吹沫浪漚圓才圓又逐萍花散仙謫無期魔程未滿雪衣忍守籠中願新荷捧出露珠圓露珠無柰驕陽熯紉蕙成心吹蘭作气蛤光夜動香姿異避風臺上舞腰圓僊乎只恐隨風去剪月分眉裁雲約髻胡然天也胡然帝江州席上絳脂圓丁香未吐知何意金鳳宵飛銅龍夜睡膏寒鴨冷愁縈絮意中人面夢中圓翾翾蜨影雙來去綺閣星橫羅裳風細闌干斗轉歡無緒天中月魄水中圓靑蓮捉得鯨波沸濯柳煙疏條垂春早桃枝夜灼夫容曉碧無窮處碧波圓靑山一抹靑難了約素銖輕調絲玉巧回風曳雪千端好眉心玄的印來圓問他容得愁多少

小人島崇禎己卯庚辰間民以泛海通番爲事有一舟飄至一島其中有千萬人皆長尺許編茆爲屋亦僅髙三四尺語言啾啾如小鳥不可辧初見舟至驚喜兢登舟須臾風駛舟開餘六人不得上岸遂爲商人所捉幾日問已斃其四餘一男一女以籠盛之初猶哭泣後亦安焉以適淮安市觀者如堵裏中郭生以商至淮安親見之云

庚辰民變己卯亦丰年也第米貴而錢賤小民始不聊生夏四月巡撫黃公至【名希憲江右人】下令禁米出境禁不能止而吏胥因緣爲姦米遂騰湧六月初九日婁門富人姚天倪糶米百石其鄰惡少十餘人湊銀彊糴遂至鬥爭無良者乘之將家夥盡行毀碎入內室取金寶衣飾之類四散撇開然猶未搶也至十四日而孝廉章維九家遂搶刼一空至有至戚近鄰因爲利者十五十六凡大家皆徧幾爲罷市延及西郊處處皆然城中良民不平協力捉二人解撫公撫公斃之杖下得稍定而國體憲體已壞盡矣黃公未來時有能名蒞事後頗潰潰當十四十五蘓城搶刧四起而十五淸晨見諸孝廉猶雲貴地還喜太平諸孝廉惟舌不敢對而十八日滸墅亂民搶刼施家放火燒其屋解亂民三四人至則發吳縣問夫搶刧而至放火何問之有吾吳不幸覯此一班人居民上將來之禍正不可知此關朝廷气運非第一隅之事也向使撫公當亂民於姚家發難時捕一二爲首者置之法閭裏定當晏然乃上下若罔聞知方更相爲蒙蔽至不可救藥可爲痛哭流涕長太息也

賈思伯元魏賈思伯爲都官尙書侍講能傾身下士或問思伯公何以貴而不驕思伯曰衰至便驕何嘗有之當時以爲雅談偶見一俗人以小事而意气盈溢少不如意輒肆口罵人余直以爲其人之衰徵也偶閱北史因記之

襄福二藩陷沒辛巳三月襄王爲賊所擒襄陽盡沒已爲國家莫大之辱未幾日而福藩亦告變矣神祖聚天下之財四十餘年十九歸之福藩一旦爲闖賊所有𨿽雲天意亦人事之不臧乎中原人言云河南城破福世子走河北得免王被擒闖賊坐殿上詰責云汝爲親王富甲天下當如此饑荒不肯發分毫帑藏賑濟百姓汝奴才也以竹批撻之四十气絕矣復梟首烏賊言亦後車之戒也惜無人敢聞之當寧耳賊出帑大賚更署置司道府縣諸長吏復退入汝寧山中連破二藩棄而不有將無亦爲奴才耶

泛愛蘇長公泛愛天下之士無賢不肖歡如也子由愼默少許可嘗戒長公擇交長公曰我眼前見天下無一个不好人此可見先賢風度然自是一病也近日天如張太史亦有此風度惜亨年不永四十卽歿而蘇公之禍亦岌岌不免身後尙有嚴旨欲究竟黨局哀哉

巧對東坡伴遼使使出對曰三光日月星坡對以四詩風雅頌當時以爲絕對後人有對以六脈寸關尺者亦佳元丘機山滑稽多智嘗至福州譏其秀才不識字眾以對難之對云五行金木水火土丘應曰四位公侯伯子男其敏捷又如此

發燭杭人削松木爲小片其薄如紙鎔硫黃塗木頂分許名曰發燭又曰焠兒蓋以發火及代鐙燭用也史載周建徳六年齊后妃貧者以發燭爲業豈卽杭人之所制與宋翰林學士陶公谷淸異錄云夜有急苦於所燈之緩有知者批杉條染流黃置之待用一與火遇卽得焰卽神之呼引光奴今遂有貨者易名火寸按此則焠寸聲相近字之訛也然引先奴之名爲新【焠音策】

三先生題圖劉須溪先生【會孟】題蘇李泣別圖云事已矣泣何爲蘇武卽李陵詩噫馮海粟先生【子振】題楊妃病齒圖雲華淸宮一齒痛馬鬼坡一身痛漁陽鼙鼓動地來天下痛陳伯敷先生【繹曾】題楊妃上馬嬌圖云此素淸平調詞赴沈香亭時邪抑聞漁陽鼙鼓聲赴馬嵬坡時邪上馬固相似情狀大不同觀者當審諸餘觀三先生之跋語痛快嚴峻抑揚感傷使後世之爲人君而荒於色爲人臣而失其節者見之寧不知懼乎

姜白石褉帖偏傍考永字無劃發筆處微折轉和字口下橫筆稍出年字懸筆上湊頂在字左反剔歲字有點在山之下戈畫之右事字腳斜拂不挑流字內公字處就回筆不是點殊字挑腳帶橫足字下凡三轉不斷趣字波略反捲向上欣字欠右一筆作章艸發筆之狀不是柰抱字己開口死生亦大矣亦字是四點興感感字戈邊是直作一筆不是點未嘗不不字下反挑腳處有一闕右法如此甚多略舉其大槪持此法亦可以觀天下之蘭亭矣五字損本者湍流帶右天五字有損也

月直發婦人頭髮有時爲膏澤所黏必沐乃解者謂之月直發考工記弓人注雲月直亦黏也音職則發月直之月直正當用此字

親家翁凡男女締姻者兩家相謂曰親家此二字見唐蕭嵩傳今北方以親字爲去聲按盧綸作王駙馬花燭詩云人主人臣是親家則是亦有所祖又曰親家翁五代史劉昫傳昫與馮道爲姻家而同爲相道罷李愚代之愚素惡道之爲人凡事有稽失者愚必指以誚昫曰此公親家翁所爲蘇氏閒談錄馮道與趙鳳同在書中鳳有女適道中子以飲食不中爲道夫人譴罵趙令婢長號知院者來訴凡數百言道都不答及去但云傳語親家翁今日好雪

火宅唐鄭熊番禺雜記廣中僧有室家者謂之火宅僧宋陶谷淸異錄京師大相國寺僧有妻曰梵嫂

緯蕭陸龜蒙蟹志云稻之登也率執一穗以朝其魁然後任其所之蚤夜曹沸指江而奔漁者緯蕭承其流而障之名曰蟹斷然緯蕭二字尢奇

纏足張邦基墨莊漫錄云婦人之纏足始於近世前世書傳皆無所自南史齊東昏侯爲潘貴妃鑿金爲蓮花以帖地令妃行其上曰此步步生蓮花然亦不言其足小也如古樂府玉臺新詠皆六朝詞人纖艷之言類多體狀美人容色之姝好及言妝飾之華眉目唇口要支手指之類無一言稱纏足者如唐之杜牧之李白李商隱之輩作詩多言閨閫之事亦無及之者韓偓香奩集有詠屧子詩云六寸膚圓光致致唐尺短以今校之亦自小也而不言其弓惟道山新聞云李后主宮嬪窗娘纖麗善舞後主作金蓮髙六尺飾以寶物細帶纓絡蓮中作品色瑞蓮令窗娘以帛繞腳令纖小屈上作新月狀素韈舞雲中回旋有淩虛之態唐鎬詩云蓮中花更好雲裏月長新因窗娘作也由是人皆效之纖以弓爲妙以此知札腳自五代以來方爲之如熙寧元丰以前人猶爲之者少近年則人人相效以不爲者爲恥也漢雜事祕辛有約縑朿襪收朿微如禁中語此斷是後人僞撰之書予意卽楊用修僞撰耳

鎖陽韃靼田地野馬或與蛟龍交遺精入地久之發起始筍上丰下儉鱗甲櫛比筯脈連絡其形絕類男陰名曰鎖陽卽肉從容之類或謂胡婦之滛者就合之一得陰气勃然怒長土人掘取洗滌去皮薄切曬漧以充藥貨功力百倍於從容

海運元時海運糧儲自朱淸張瑄始以爲古來未嘗有此按杜工部詩出塞云漁陽豪俠地擊鼓吹笙竽雲帆轉遼海粳稻來東吳又昔遊雲幽燕盛用武供給亦勞哉吳門持粟帛泛海淩蓬萊如此則唐時已有海運矣朱張特舉行之耳

呂仲實詩元呂仲實思誠僉浙西憲司事時有自首不合令女習學謳唱者先生案議云男女無父母之命私有所從王法不許父母違男女之願置之非地公論豈容所首宜不準合依律杖斷又有年七十之上而毆人者案議云旣能爲不能爲之事必當受不當受之刑先生文章政事皆過人遠甚而廉潔不污家甚貧至正間官至中書左丞先生未顯時一日晨炊不繼欲攜布袍貿米於人室人有吝色因戲作一詩曰典郤春衫辦早廚山妻何必更躊踟缾中有醋堪燒菜囊裏無錢莫買魚不敢妄爲些子事只因曾讀數行書嚴霜烈日皆經過次第春風到艸廬後果及第

亂後嘗讀杜荀鶴詩其亂後逢村叟曰經亂衰翁居破村村中何事不傷魂因供寨木無桑柘爲料鄕兵絕子孫還似平寧徵賦稅未嘗州縣略安存至今雞犬皆星散日落前山獨倚門山中寡婦曰夫因兵死守蓬茅麻薴衣衫鬢髮焦桑柘廢來猶納稅田園荒後尙徵苗時挑野萊和根煮旋斫生柴帶葉燒任爾深山更深處也應無計避徵徭旅泊遇郡中亂曰握手相看誰敢言軍家刀劍在腰邊徧搜寶貨無藏處亂殺平人不怕天古寺拆爲修寨木荒墳掘作甃城磚郡侯逐去渾閒事正是鑾輿幸蜀年方之今日始信其非寓言也

煮豆帖黃山穀煮豆帖云庭堅頓首失牛兒來終日惘然至今頭昏眼痛𨿽取所喜者爲之亦不能如意也以是不能修問辱手誨喜承日用輕安所須諸方旣無人可抄又意緒不佳懶動耳煮黑豆法確豆一升挼莎極淨用貫眾一斤細剉如骰子同豆斟酌水多少慢火煮豆香熟且幹之翻覆令展盡余汁欺取黑豆去貫眾空心日啖五七粒食百艸木枝葉皆有味可飽也世間不彊學力行自致於古人者不可不畜此方庭堅頓首翰禮祕校足下

指甲足詞宋劉攺之先生造詞瞻逸有思致賦沁園春二首以詠美人之指甲與足者尢纖麗可愛一曰鎖薄春冰碾輕寒玉漸長漸彎見鳳鞵泥污偎人彊剔龍涎香斷撥火輕翻學撫瑤琴時時欲剪更掬水魚鱗波底寒纖柔處試摘花香滿鏤棗成班時將粉淚偸彈紀綰玉曾教柳傳看算恩情相著搔便玉體歸期暗數畫編闌干每到相思沈吟靜處斜倚朱唇皓齒間風流甚把仙郎暗搯莫放春閒一日洛浦淩波爲誰微步輕塵暗生記蹋花芳徑亂紅不損步苔幽砌嫩綠無痕襯玉羅慳銷金樣窄載不起盈盈一段春嬉遊倦笑教人欵撚微褪些根有時自度歌聲悄不覺微尖點拍頻憶金蓮移換文鴛得侶繡茵催衮舞鳳輕分懊恨深遮掌情半露出沒風前煙縷裾知何似似一鉤新月淺碧寵云又邵淸溪【亨貞】嗣其體以詠眉目一曰巧鬭彎環纖凝嫵媚明裝未收似江亭曉玩遙山拂翠宮簾暮捲新月橫鉤埽黛嫌濃塗鉛訪淺能畫張郎不自由傷春倦爲皺多無力翻做嬌羞塡來不滿橫秋料著得人間多少愁記魚箋緘啟背人偸欽雁鈿膠並運指輕揉有喜先占長顰難效柳葉輕黃金在否雙尖鎖試臨鸞一展依舊風流一曰點漆塡眶鳳梢侵鬢天然俊生記隔花瞥見疏星烱烱倚欄凝注止水盈盈端正窺簾夢騰並枕脾睨檀郎長是靑端相久待嫣然一笑密意將成周酣曾被鶯驚彊臨鏡挼挱猶未醒憶悵中親見似嫌羅密尊前相顧翻怕燈明醉後看承歌攔鬭弄幾度孜孜頻送情難忘處是鮫綃搵透別淚雙零

號寒虫五臺山有鳥名號寒虫四足肉翅不能飛其翼卽五靈脂盛暑時文采絢爛乃自鳴曰鳳凰不如我深冬毛羽脫落索然如鷇雛又自鳴曰得過且過嗟乎世之人中無所守率不甘浮沈輒求振拔稍得尺寸便詫儕類志得意滿以爲無復我加及其衰也如喪家之狗惟恐人不我卹何異號寒虫哉是可哀也

富人曲元錢素庵名抱素逸士也某積貲鉅萬以富驕之故作今樂府一闋譏焉哨徧試把賢愚窮究看錢奴自古呼銅臭狥己苦貪求得不教泉貨周流忍包羞油鐺插手血海舒拳肯落他人後曉夜尋思機彀緣情鉤鉅巧取傍搜蠅頭場上苦驅馳馬尾塵中廝追逐積攢下無厭就捨死忘生出乖露丑耍孩兒安貧知足神明佑好聚斂多招悔王戎遺下舊牙籌夜連明計算無休不思日月搬烏兔只與兒孫作馬牛添銷瘦不調裀鼎恣逞戈矛十煞漸消磨雙臉春已凋颼兩鬢秋終朝不樂眉長皺恨不得櫃得錢五分息招人借架上臺一周年不放贖狠毒性如狼狗把平人骨肉做自己膏油九

有心待拜五侯教人喚甚半州忍饑寒攢得家私厚待壘做錢山兒倩軍士喝號提鈴守怕化做錢龍兒倩法宮行罡布气畱半炊兒八徧把牙關叩只願得無支有管少出多收八

虧心事盡意爲不義財盡力掊那里問親兄弟親姊妹親叔舅只待要春風金穀驕玉凱一任教夜雨新丰困馬周無親舊只思敬明眸皓齒不想共日巴馬輕裘七

資生利轉多貪婪意不休爲錙銖捨命尋爭鬭田連阡陌心猶窄架插詩書眼不瞅也學采東籬菊子是个裝呵元亮豹子浮丘六

恨不得楊子江變做酒棗穰金積到斗爲幾文贉背錢受了些傍人咒一斗粟與親眷分了顏面二斤麻把相知結了寇仇眞紕繆一任的驕而且吝甚的是樂以忘憂五

這財曾然了董卓臍曾梟了元載頭聚而不散遭殃咎怕不是堆金積玉連城富眨眼早野艸閒花滿地愁千生受生財有道受用無由四

有一日大小運並在命宮死囚限纏在卯酉甚的散得疾子爲你聚來得驟恰得調和新曲歌金帳逼勒得佳人墜玉樓難收救一壁廂投河奔井一壁廂爛額焦頭三

窗槅每都颭颭的飛倚卓每都出出的走金銀錢米都消爲塵垢山魈木客相呼喚寡宿孤辰斯趁逐喧白晝花月妖將家人狐媚虛耗鬼把倉庫潛偸二

惱天公降下災犯官刑系在囚他用錢時難參透待買他土木驢釘子輕輕釘弔脊筋鉤兒淺淺鉤便用殺難寬宥魂飛蕩蕩魄散悠悠尾

出落他平生聚斂的情都寫做臨刑犯罪由將他死骨頭告示向通衢裏甃任他日炙風吹慢慢的朽中有押逐贖菊字韻者蓋中州之音也

遊山檄林昉會友人遊山檄云人有殘縑敗素繪一山一水愛之若寶售以兼金至於目與眞景會則略不加喜乃貴僞而賤眞耶求樂之眞今日正在吾輩春雪旣霽春風亦和或坐釣於鷗邊或行歌於犢外百年舜息歡樂幾何肴核杯盤隨意所命勿以丰約拘也檄書馳告賈勇而前此文殊淸新陶九成避地雲閒泗濱其地有林泉之勝同時嘉遁者皆文人髙士因作約語云百歲光陰萬物乃天地逆旅四時行樂吾輩亦風月主人幸居同泗水之濱況地接九山之勝盡可傍花隨柳庶幾遊目騁懷節序駸駸莫芒鞵竹杖杯盤艸艸何慚野簌山肴𨿽云一餉之淸歡亦是百年之嘉話敢煩同志互作遨頭慨元佑之耆英衣冠遠矣集永和之少長觴詠依然訂約旣勤踐言勿替

白翎雀元教坊大曲名白翎雀始則從容和緩終則急躁繁促殊無有餘不盡之意按白翎雀生於烏桓朔漠之地雌雄和鳴自得其樂其形似雁而不他徙世祖因命伶人碩徳閭制曲以名之會稽張思廉作歌以詠之曰眞人一統開正朔馬上鞮鞍手親作教坊國手碩得閭傳得開基太平樂檀槽含牙呀鳳凰齶十四銀環掛冰索摩訶不作兜勒聲聽奏筵前白翎雀霜皬皬風殼殼白艸黃雲日色薄玲瓏碎玉九天來亂撒冰花灑氈幕玉翎琤珄起盤礡左旋右折入寥廓崒嵂孤髙繞羊角啾啁百鳥紛參錯須臾力倦忽下躍萬點寒星墜叢薄石然一聲震雷撥二十四弦喑一抹鴐鵝飛起暮云平鷙鳥東來海天闊黃羊之尾文豹日臺玉液淋漓萬壽杯九龍殿髙紫帳暖踏歌聲裏歡如雷白翎雀樂極哀節婦死忠臣摧八十一年生艸萊鼎河龍去何時回

楊鐵崖楊鐵崖耽好聲色每見歌兒舞女有纏足纖小者則脫其鞵載盞以行酒謂之金蓮杯王深輔有雙鳬詩云時時行地羅裙掩雙手更擎盛瀲灩傍人都道不須辭盡做十分能幾點春柔淺蘸葡萄暖和笑歡人教飲滿洛塵忽浥不勝嬌剗蹈金蓮行欵欵

關政之惡從來滸墅主政狼籍者有之然未有如朱術珣者之窮凶極惡也術珣倚恃宗室目不識丁以薦得官其在關殺人無數凡遇關之灰糞及惠山泉皆有稅而客舟婦女每人詐銀二兩不期年積貲鉅萬桐城左侍禦光先彈之奉旨令撫按察明先褫其職矣撫黃者憒憒鄕紳之嗜利無恥者受術珣千金因以危言嚇黃撫以爲其人狼心辣手不期年而課己及額繼之者不勝其任上必思之於時死灰復然將行報復則事政不可知黃鄙夫也大以爲然而術珣之白鏹三千昏夜適至遂令兵三百護之行小民聚而擊之以瓦礫兵發矢中而踣者數人遂縱之滿載而逸鄕紳者一詞林素以賄聞一比部則滸墅居人也比部更指他人嚇術珣銀無算時方新喪衣麻衣而狎妓云

辛已奇荒吾吳素稱樂土因朝廷加賊爲民上者更多無藝之求富貧始俱告病矣庚辰未荒忽有沿門打搶之事府縣鄕紳更科斂大戶官糶以驕之於是𨿽中人之家亦告病矣辛已大旱蝗間有收亦僅十之二三而倉糧折白敲朴不少假借長洲葉令更創爲大首名凡小小溫飽之家誅求殆徧米價至三兩五錢此從來所未有也冬春間橫屍滿路乞丐塞途凡逐末之家及里巷無籍餓死者什四五昔日晝舩簫鼓之地皆化爲白骨靑燐色裏蕭條絕非向年景況而庚辰打搶之輩亦以荒疫之故大半化爲異物是以𨿽值奇荒尙能苟安而元气刻削殆盡矣葉令江右人父爲京卿身又靑年盡可自好而政迹貪穢有非筆所能書者吳人賦匏有苦葉二十章略道其槪坿記於後匏有苦葉自西䢐東民具膽爾父母父母曷其弗共匏有苦葉分符至止天聽髙矣民命惟爾以矣匏有苦葉稼穡辛癢甚於旱魃農夫曷敢嘆傷匏有苦葉立法孔愈哀此富人淪胥以鋪匏有苦葉桁楊盈市何以脫之維桑與梓匏有苦葉何以速我獄𨿽速我獄黃金可贖匏有苦葉苛於猛虎虎食無多人爾乃嚼萬戶匏有苦葉賦以賄遷豈無他人可以比焉匏有苦葉刳民之肉汝其咲矣鬼則夜哭匏有苦葉條風始開不迎春來但聞肉雷匏有苦葉自如望樂彼珠幕充爾後房匏有苦葉迫民脫驂璱璱孔粲爲公子冠匏有苦葉昏以爲期維彼乳婦政事與之匏有苦葉爲鬼爲蜮媚玆大夫斂怨爲徳匏有苦葉怨詛髙於兵彼小人兮起爲民謳匏有苦葉隕霜不殺安得斧柯載芟載拔匏有苦葉小民安可愶橫屍載道將爲厲鬼批其頰匏有苦葉民思甘棠【前令唐也】匪思甘棠畏此螟蝗匏有苦葉胡憯莫懲維彼榷使天王聖明匏有苦葉曷顧明詔官吏私徵傳首徧告【凡官長迎春皆封印作樂而葉令獨比倉糧敲朴如故故云但聞肉雷此從來未有之事也其中言皆實錄故詳錄之】

合紀諸不肖始末吾蘇縉紳自文姚諸公潔己修好砥礪風節一時士風蒸蒸丕變論者謂闔閭城气象絕非他方比也近日典型旣遠瀾倒無堤始焉猶畏人知旣則攘竊公行甚乃指官誆騙平時地方有小利害相視如寒蟬喑無一語一涉居間請托輒囁嚅絮絮奴顏婢膝於上官之前上官之有知識者鄙厭久矣如近日榷關使者之去不肖者陰主之挾持撫公以他日後患遂縱之滿載而逸而已獲利不貲壬午四月忽有宋公子擄優妓陳元一事事本無關於地方而幺骨汁筲相率而爲壠斷有令人冷齒更令人指發者宋公子者父爲黃門生而凶戾父亦莫可如何陳元者娼而優最滛惟以滛故有衣麻衣之鄕紳與之暱而錦衣汪起光者自屓田妃之妹婿朅來吳中聲勢烜赫縉紳之不肖者謂此奇貨可籍以通內也未同而入幕與之還往無間因覩元於戲場而悅之彊聘爲妾旣成婚矣麻衣惜元之去謀之公子謂沙將軍奪我章臺柳子能爲俠士所爲乎公子唯唯號召無賴數百人人持刀杖晝入其室擄元去行李中白鏹古玩約值可萬金刧之一空麻衣與公子相顧欣然以爲得計矣而黃門者聞之惶遽欲死念彼錦衣方憑椒殿寵靈爲要人之所趨走而吾豚犬乃攖其逆鱗彼且挾不世之怒而逞於我我其齏粉矣急詣錦衣長跪不起涕泣而道謝教兒子不謹又囚服而訴之上官捕無賴數人置之獄於是二不肖乃疊爲賓主請錦衣坐上坐令黃門行酒謝罪擄去優妓則勒限伍伯四出訪求得之盧生家臥室中仍歸之錦衣之室重講合巹之禮二不肖更衣緋而爲小相焉錦衣再得元出於望外散去之物已不復問二不肖更令人訹諸無賴云此事若盡法須首從俱梟首於是白鏹古玩盡走二不肖之槖惟恐後而陳元所人息錢可千金二不肖指索之於錦衣錦衣一一淸償而盡歸諸己不以分文及息錢之家也二不肖亦相顧欣然以爲得計矣是役也陳元擄去半月而始歸半月中與麻衣歡序於廬生之家盧固市駔亦靑衿也以其室奉麻衣爲媱室而恬不知恥更洿於人曰某鄕紳與我最相知與陳元歡敍於我家也不肖者二人不指其名一曾官木天假建白而歸一屬南司馬以降處臥家雲村史氏曰嘗讀後漢書章皇帝責竇憲謂國家去憲如孤鶵腐鼠憲固有材能當任使且眞皇后弟以章帝之仁柔猶不難奴隸叱之今日之錦衣豈有憲之萬分一況以我聖人之英斷彼戚畹之下走車載斗量何與於輕重之數而妄一男子來吳縉紳輒爲之顚倒若狂呈身入幕惟恐不得其歡心至於助合巹於賤娼身爲儐相更指其名以囮利種種醜惡堪爲嘔噦而麻衣如雪蔑棄名教靑靑子衿甘以家爲北裏殆於人心將死豈非白晝之魑魅倫類之犬豕乎諺有之孝弟忠信禮義廉恥八者皆亡謂之亡八今日之縉紳竟相率而爲亡八矣公子鹵莽不足道然以視舐痔吮癰大有徑庭故其罪比諸不肖反薄乎云爾嗟乎使前輩正人而今日在也諸不肖能持面向之耶人之云亡邦國殄瘁亦無可柰何已矣年來饑饉小民之祝曰去其螟螣及其蟊賊夫去物蠹盍先去人蠹能以此有玷衣冠之數子秉炎火而後丰年可望太平可臻也東吳村史氏述

滸墅張孟儒事榷關之惡從來無過王孫朱術珣其張孟儒一事尢慘酷異嘗孟儒紈袴子少遊於俠邪豪於靑樓酒肆間與同裏包伯立相仇怨歲辛已術珣來主榷政伯立實帶弁從之號爲兵官與其奴蔡叔者相表裏日夜思所以報孟儒適孟儒移居署側僅隔一墻遂與蔡定謀某月日漏三下伯立先以兵守孟儒家蔡從署中穴墻至孟儒臥室呼云有賊破寐縛之術珣廷鞠不伏則呼府捕之精於煆煉者奇刑百端終於伏則移其刑於其子張捨又不伏術珣從穴中至其家凡室中所儲白鏹靑蚨之類盡指爲盜贓而沒入之旋出堂作鬼語云吾寐中見城隍神云云未明了今其決之神肩輿入廟什殿再拜袖出三紙丸呼眾人曰此三丸一殺一系一釋也爲我呼道傍兒探之探之竟得殺字於是卽縳孟儒取長繩貫頭及兩手曳之桐下若蜘蛛然利刀十餘立背下如莽取百沸水盛錫器置之胸孟儒苦熱肉戰背湧頻觸下刀血淋漓滿地而府捕更以巨搖搖兩脇脇寸寸斷孟儒立死矣又實時榜其子數百子亦死矣術珣傳旨張氏二屍不許收斂於是孟儒餵狗關南名曰父南其子餵狗關北名曰子北又傳旨簡其家有二故棺孟儒父祖也術珣曰子作賊父祖亦賊也盡棄之於水又明日傳旨包兵官有大功以孟儒田廬之半賞之其半以賞衙役又明日傳旨孟儒尙有幼子亦賊種不宜畱大索不得不知誰爲程杵者嗚呼亦慘矣然廟中三丸術珣實俱寫殺字其云系與釋皆詐妄耳嗚呼不特欺人且欺神矣辛已奇荒一時若關使若長洲令皆數百年來不見之貪酷也天乎人乎下民何罪乎

禹治水禹貢記治水以冀兗靑徐揚荊豫梁雍爲次考地理言之豫居九州中與兗徐接境何爲自徐之揚顧以豫爲後乎蓋禹順五行而治之耳冀爲帝都所在治所當先而地居北方實於五行爲水水生木木東方也故次之以兗靑徐木生火火南方也故次之以揚荊火生土土中央也故次之以豫土生金金西方也故終於梁雍所謂尋倫攸敍者此也與鯀之汨陳五行相去遠矣

漢采眾議元帝時珠反上議興兵待詔賈捐之建議以爲不當擊上從之遂罷珠呼韓邪旣事漢上書願保塞以休天子人民郎中侯應習邊事以爲不可許上問狀應對十策有詔勿議罷邊塞事成帝時匈奴使者欲降下公卿議議者皆言宜如故事受之光祿大夫谷永以爲不如勿受天子從之己而果詐也哀帝時單於求朝帝欲止之公卿亦以爲且勿許黃門侍郎楊雄獨上疏諫天子許之召還匈奴使者安帝時大將軍鄧隲欲棄涼州公卿皆以爲然郎中虞詡陳三不可更集四府皆從詡議北匈奴復彊公卿多以爲宜閉玉門關絕西域軍司馬班勇以爲不可於是從勇議順帝時交址叛皆議遣大將發兵議郎李固獨駁之乞選剌史太守以往嶺外復平靈帝時涼州兵亂不解司徒崔烈以爲宜棄議郎傅燮以爲不可帝從之此八事皆大事一時公卿旣同議矣賈捐之以下八人皆以郎大夫之微獨陳異說漢主能違眾而聽之大臣亦復不執前說猶有公道存焉後世每事能如是何愁天下不太平

賢父兄弟子宋謝晦自彭城還都賓客輻湊兄瞻驚嘆曰汝名位未多而人歸趣乃爾此豈門戶之福耶乃以籬隔門庭曰吾不忍見此及晦立佐命功瞻憂懼病不療而卒晦果覆其宗顏竣於孝武有功貴重其父延之曰吾平生不喜見要人今乃見汝常早詣竣見賓客盈門竣尙未起延之怒曰汝出糞土之中升雲霞之上驕傲如此其能久乎竣果爲孝武所誅延之瞻可謂賢父兄矣隋髙頻拜僕射其母戒之曰汝富貴已極但少一斫頭耳然亦不免爲煬帝所誅唐潘孟陽爲侍郎年未四十母曰以爾之才而位丞郎使吾憂之嚴武卒母哭曰而今而後吾知免爲官婢三者可謂賢母矣禇淵助蕭道成纂宋淵從弟照謂其子賁曰不知汝家司空將一家物與一家亦復何謂淵死賁恥其父失節終身不仕以爵與弟齊王晏助明帝奪國從弟思遠曰兄將來何以自立若及此引決猶可保全門戶及晏拜驃騎會集子弟謂思遠兄思微曰隆昌未阿戎勸我自裁若從其語豈有今日思遠曰如阿戎所見今猶未晚也晏嘆曰世乃有勸人死者晏果爲明帝所誅照賁思遠可謂賢子弟矣

稗沙門寶積經說僧之無行者譬如麥田中生稗其形似麥不可分別爾時農夫作如是念謂此稗麥盡是好麥後見穟生爾乃知非如是沙門在於眾中似是持戒有徳行者施主見時謂盡是沙門而彼癡人實非沙門是稗名沙門此諭甚佳而文士鮮曾引用也稗沙門可對禿居士

魏相蕭望之趙廣漢之死由魏相韓延壽之死由蕭望之魏蕭賢公卿也忍以其私陷材臣於死地揚惲坐語言怨望而廷尉當以大逆不道以其時考之乃於定國也史稱定國爲尉廷人自以爲不冤豈其然乎宣帝治尙嚴而三人者又從而輔翼之爲可恨也

姓氏不可考姓氏所出後世茫不可考不過證以史傳然要爲難曉且以左傳言之申氏出於四嶽周有申伯然鄭又有申侯楚有申舟申公巫臣魯有申繻申棖晉有申書齋有申鮮虞有賈氏姬姓之國以國氏然晉有賈華又狐射孤亦曰賈季齊有賈舉黃氏嬴姓之國然金天氏之後又有沈姒蓐黃之黃晉有黃淵孔氏出於商孔子其後也然衛有孔達宋有孔文鄭有孔叔陳有孔寧齊有孔虺而鄭子孔之孫又爲孔張髙氏出於齊然子尾之後又有髙疆鄭有髙克宋有髙哀國氏亦出於髙然刑有國子鄭子國之孫又爲國參晉有慶鄭齊有慶克陳有慶虎衛有石碏齊有石之紛如鄭有石大周有石尙宋有石彄晉有陽處父楚有陽丐魯有陽虎孫氏出於衛而楚有孫叔敖齊有孫書吳有孫武郭氏出於虢而晉有郭偃齊有郭最又有所謂郭公者千載之下安得有所究詰乎

東晉將相西晉南渡國勢至弱元帝中興已有雄武不足之譏餘皆童幼相承然享國百年五胡云擾竟不能窺江漢苻堅以百萬之眾送死淝水後乃彊臣移鼎而江左之勢固自若也是果何術哉嘗考之矣以國事付一相而不貳其任以外寄付方伯而不輕其權文武二柄旣得其道余可槪見矣百年之間會稽王昱道子元顯以宗室王惇二桓以逆取姑置勿言卞壺陸玩郗鑑陸曄王彪之坦之不任事其眞托國者王導庾亮何充庾冰蔡謹殷浩謝安劉裕八人而已方伯之任莫重於荊徐荊州爲國西門刺史常都督七八州事事力雄彊分天下半自渡江訖於太元八十餘年荷閫寄者王惇陶侃廋氏之亮翼桓氏之溫豁衝石民八人而已非終於其軍不輒易將士服習於下敵人畏敬於是非適去適來將不知兵兵不知將之比也

唐詩戲語士人於棋酒間好稱引戲語以助譚笑大扺皆唐人詩後生多不知所從出漫識所記憶者於此公道世間惟白髮貴人頭上不曾饒杜牧送隱者詩也因過竹院逢僧話又得浮生半日閒李涉詩也只恐爲僧僧不了爲僧得了盡輸僧啼得血流無用處不如緘口過殘春杜荀鶴詩也數聲風遂離亭晚君向瀟湘我向秦鄭谷詩也今朝有酒今朝醉明日愁來明日愁勸君不用分明語語得分明出轉難自家飛綫猶無定爭解垂絲絆路人明年更有新條在撓亂春風辛未休采得百花成蜜後不知辛苦爲誰甜羅隱詩也髙駢去西川朝延疑之徙鎭荊南作聽箏詩以見意曰昨夜箏聲響碧空宮商信任往來風依稀似曲才堪聽又被吹將別調中今人亦好引此句也

壬午科場國家取士之法三年而大比糊名易書閉棘闈者二旬有餘春試則以翰林科部充房考秋試則以推知凡預此選者皆經提調官聘定其嚴其愼公道一綫庶於此存萬曆初年江陵以私其子之故潰閒決防逮其身歾而公論大明天啟丁卯北則崔鐸南則周錄不踰年而黜革何期壬午之歲聖主當陽而主考何瑞徵賄賂公行凡縉紳之子豪富之家十得八九貧士扼腕叫閽無路兢爲謌詩以傳之𨿽然公道如雨中之螢不全明亦不全滅也一日聖天子知之大小諸臣何以自解聊記之以俟焉律詩一首曰曙色方開桂子芳楷兮十萬足倉箱白熊誤入三臺路紫電爭傳十肖郎今日柱臣眞可笑他年黎庶定遭殃吳趨畫舫維馳逐不及姚廣一朵香絕句十首曰仙人月裏覓知音桂子天香折夜深遺訓兒孫休苦讀良方點石作黃金一等閒平地黑罡風多少眞靈步月宮羨殺世人無路達只聞雞犬鬧雲中二果然騎鶴與腰纏休費君平買卜錢不見項王當日霸江東子弟八餘千三從今證果去迷津不信長安亦有貧彌勒世尊他刧事如何文佛盡金身四空傳無假用錢刀永好先頤贈木桃摩詰若令阿堤是琵琶誰作郁輪袍五久拓隱士楚狂謌不問人間事若何憶得中秋童子報金銀气犯廣寒多六漫說江郎筆有花公卿白屋未容誇文章江左蘇州最還屬連云甲第家七玉皇天榜未開時下界兒童早得知翻笑直符空羽檄靈壇飛報太遲遲八司農數載苦經營一種生涯百萬盈軍國若還憂未己的應天子取門生九羣飛烏鵲總通神一鳳髙騫莫與借倫問姓名誰得似校書天祿廣平人十又律詩二首曰聞道天邊雨露長果然甲第盡文章先驚熊面眞如蜮更駴鹿羣狼似羊孺子髙風曾進履濂溪弄月又承筐李花能曰誰爭艷落得秋金滿地黃一雨珠雨玉豈云訛不信家家寶藏多劉白傳經隳晚節少卿降虜咲投戈廣陵積玉蕭郎舞陽羨分香伯彥歌恨殺世人徒四壁空然白戰望巍科又有集伯喈二闋一繡帶兒身將老觀場有幾得志正在今日終不然爲著滿把牙簽都落後一領荷衣眞癡此番榮貴𨿽可擬怕錢少買不得榮貴秋闈裏紛紛的都是富儒堪笑那沒家私的也去求試一太師引費金銀穩取圖甘旨又落得誇兒耀妻從不見範丹寒賤有一个應舉及第功名富貴錢付與錢若有不求而至營生是把文章擲取天須鑑秀才不富的的情罪又擬鳴鳳工闋恨貪臣通謀樹黨專文政濁亂皇綱我寫不出他傳題深罪樣我寫不出他字眼暗中藏我只寫他滿城豪富同通綫一榜交通貨利場還思想畢竟有多端關節面訴君王嘆微臣蕓牕誓喪只爲那主試猖狂怪經房無肯持公道又誰論文章我一心要展盤龍手【國初學士劉三吾主試不公以錫盤龍捺死數人】更管不得銅臭鞭敲血未央還思想只須這墨痕筆迹激怒君主

燕昭漢光武之明樂毅爲燕破齊或讒之昭王曰齊不下者兩城耳非力不拔欲使兵威南面而王耳昭王斬言者遣使立毅爲齊王毅惶恐不受以死自誓馮異定關中人上章言畢威歡至重百姓歸心號爲咸陽王光武以章示異異上書謝詔報曰將軍之於國家恩猶父子何嫌何疑而有懼意今人咸知毅異之爲名將然非二君之明必困讒口矣田單復齊信陵敗秦陳湯誅巠支廬植破黃巾鄧艾平蜀王浚平吳謝安卻符堅慕容垂破桓溫史萬歲破突厥李靖破吐谷渾郭子儀李光弼中興唐室李晟復京師皆有大功於社稷卒爲譖人所惎或有至殺身者區區庸主不足道唐太宗亦未能免營營靑蠅可畏哉

孫臏減竈孫臏勝龐涓之事兵家以爲奇謀余獨有疑焉齊軍入魏地爲十萬竈明日爲五萬又明日爲二萬師行逐利每夕而興此役不知用幾何人給之又必人人而各一竈乎龐涓行三日大喜曰齊士卒亡者過半矣則是所過之處又令人枚數之矣是豈赴急救敵之師乎云度其暮當至馬陵斫大樹白書之曰龐涓死此樹下遂伏萬弩見火而發夫軍行遲速非能逆料安能必其以暮至不差晷刻乎又安必其必見樹閒之書舉火燭之乎齊弩俱發而涓讀八字獨未畢皆不可信好事者爲之而不深考耳

虫鳥之智竹雞愚其儔必鬭捕之者埽落葉爲城置媒其中而隱身其後操网焉激媒使之鳴聞之隨聲而至閉目飛入城直前欲鬭而网已起矣鷓鴣性好潔獵人於茂林閒埽地布谷其上禽往來行遊且步且飛則以米離早取之麂行艸莽畏人見但循一徑無問遠近也村民結繩爲環置其所行處麂掛一足則倒縣於枝上生獲之江南多土蜂人不能識其冘以長紙條粘肉蜂見之必銜入冘乃躡尋得之取其子虫鳥之智可謂周身矣其如人之不仁何

三長明釋氏以正五九月爲三長月故學佛者皆菇素其說雲天帝釋以大寶鏡輪照四天下寅午戍月正臨南贍部州故宜茹素官司謂之斷月故受驛券有所謂羊肉者則不支給俗謂之惡月士大夫赴官者輒避之又一說唐藩鎭蒞事必大享軍屠殺羊豕至多故不欲以其月上事今之他官不當爾也然此說無所經見嘗讀晉書禮志穆帝納後欲用九月九月是忌月北齊書云髙洋謀纂魏其臣宋景業言宜以仲夏受禪或曰五月不可入官犯之終於其位景業曰王爲天子無復下期豈得不終於其位乎乃知此忌相承由來已久竟不曉出何經典也

瀛莫間二禽瀛莫二州之境溏濼之上有禽二種其一類鴻色正蒼而吻長凝立水際不動魚過其下則取之終日無魚亦不易地名曰信天緣一曰信天翁其一類鶩走水上腐艸泥沙唼唼然必盡索乃已無一刻少休名曰漫畫信天緣若無能者乃與漫畫均度日無饑色而反加壯大稟性所賦不同如此

開元五王明皇兄弟五人申王撝以開元十二年薨寧王憲邠王守俱以二十九年岐王範以十四年薛王業以二十二年俱薨至天寶間已無存者楊太眞以開元二十八年入宮而元微之連昌宮詞云百官隊仗避岐薛楊氏諸姨車鬭風李商隱詩云夜半宴歸宮漏永薛王沈醉壽王醒皆失之考也惟壽王至徳宗時始薨想已六七十其人當是不及情者故得壽考耳唐詩更有閒把寧王玉笛吹寧王薨於二十九年未嘗見太眞也

昔昔鹽薛道衡以空梁落燕泥之句爲隋煬帝所嫉考其詩名昔昔鹽凡十一韻垂柳覆金堤蘼蕪葉復齊水溢芙容沿花飛桃李蹊采桑秦氏女織錦竇家妻關山別蕩子風月守空閨常斂千金咲長垂雙玉啼盤龍隨鏡隱彩鳳逐帷低飛魂同夜鵲倦寢憶晨雞暗牗懸蛛网空梁落燕泥前年過代北今歲往遼西一去無消息那能惜馬蹄唐趙嘏廣之爲二十章其燕泥一章云春至今朝燕花時伴獨啼飛斜珠箔隔語近畫梁低帳捲閒窺戶牀空暗落泥誰能長對此雙去復雙棲樂苑以爲羽調曲玄怪錄載籧篨三娘工唱阿鵲鹽又有突厥鹽黃帝鹽白鴿鹽神鵲鹽疏勒鹽滿座鹽歸國鹽唐詩媚賴吳娘唱是鹽更奏新聲刮骨鹽然則歌詩謂之鹽者如歌行曲引之類云今南嶽廟獻神曲有黃帝鹽而俗傳以爲黃帝炎長沙志從而書之蓋不考也韋谷編唐才調集以趙詩爲劉長卿而題爲別宕子怨誤矣按鹽字義是好也己見前卷

壬午科場放榜後士气憤憤其所爲律詩絕句不下百首不能盡記又有作祭先聖文曰嗚呼先聖血食數千載弘文天下爲宗我明養士三百年選勝江南爲最豈期壬午刼運無復甲乙文章更鄕榜爲銀榜價定八千攺賢書作貴書訣傳三口公子公孫公第公婿方信匾堂以至公怨祖怨父怨兄怨妻堪憐士子之咸怨一榜皆然吾蘇尢甚二千金買俊羨周子之奇逢九不肖爭光驚陸郎之妙選瞻望父弓二水能生雙木我送舅氏丙火遂易卯金曙光報曉彈冠冒李下之疑楷字飛書入錢蒙銅臭之誚此一熊彼一鎔雄乎雌矣或名桂或名軾私也公耶仲氏任只行看小範之右軍之子於歸庶賴宗周之有婦造畫枋以端木猶恨伐柯之未成葉熊夢於瑞徵獨疑懷璧之不售饜矣徐人之欲陋哉東郭之風鳴玉以相周家之多士維楨爾牛來思吳地之秀民遂絕文風荒落士气哀靡知月宮仙子當厭其膻豈聖廟神靈不嫌其穢意者陋巷之子卽爲宰必俟多財抑或朿帛之賢惟貨殖乃能屢中某等未邀孔方之盻徒系藉子孔門不生鄕貴之家空夢思乎鄕榜君子固窮多聞識乎行乎貧賤仕者世祿有父兄在何必讀書君門遠於萬里誰能伏闕上言寒士困於一簞竊欲捲堂大�云云又有畫魁星執銀而失筆者朱云子有沁圍春詞一闋曰咄斗魁公何事懷金投筆歸來怪日居角亢守他金庫奎臨財帛趕上錢堆路鬼揶揄波臣惟悴豈是文章眞躓哉嘆毛錐子見孔方兄至那敢排推眞教气湧如雷任塊壘澆他三百杯有三圖先達吳融屈劉蕡下第李邵髙魁銀气沖天管花落地倒卻西園文雅臺但準辦得腰纏萬貫穩取三臺

漢唐輔相前漢宰相四十五人自蕭曹魏丙之外如陳平王陵周勃灌嬰張蒼申屠嘉以髙帝故臣陶靑劉捨許昌薛澤莊靑翟趙周以功臣侯子孫竇嬰田蚡劉屈犛公孫賀以宗戚衛綰李蔡以士伍惟王陵申屠嘉及周亞夫王商王嘉有剛直之節薛宣翟方進有材其餘皆容身保位無所建明至於禦史大夫名爲亞相尢錄錄不足數劉向謂禦史大夫未有如兒寬者蓋以餘人可稱者少也若唐宰相三百餘人自房杜姚宋之外有魏徵王珪褚遂良狄仁傑魏元忠韓休張九齡楊綰房綰陸贄杜黃裳裴垍李絳李藩裴度崔羣韋處厚李徳裕鄭畋皆爲一時名宰考其行事非漢諸人可比也

劉表善書傳記稱王右軍爲衛夫人弟子而鐘繇書法不知所自來今按董北苑云劉景升爲書家祖師鐘繇胡昭皆受其學然昭把鐘瘦各得其一體表初在黨人中顧廚俊及之列其人品本自髙也今書不可見觀三國誌載其與袁尙允弟書其筆力不減崔蔡也又鐘繇字符常取尙書臯繇謨彰厥有常之義今人但曉讀繇爲由耳

顚當顚當爾雅謂王蚨當鬼穀子謂之蚨鬼唐劉崇遠金華子謂之金駱槖諺云顚當牢守門蠮螉汝寇無處奔範石湖詩云恐妨胡蝶驚夢笑倩顚當守門今人乃謂之石敢當矣

星變魏文帝問黃榷三國執爲正統權對曰以天文則魏爲正然考之史黃初四年三月癸卯月犯太心星曰心爲天王王者惡之四月癸已蜀先生殂於永安宮而二國自如天道豈易言哉晉天文志云二石𨿽僭號其彊弱常占昂宿不關紫宮太微然以載記考之流星入紫宮而劉聰殞彗尾埽太微而符堅敗熒惑守帝座而呂座破抑又何哉梁武帝時星變占曰熒惑入南斗天子下殿走武帝被髮跣足以禳之未幾北朝有孝靜帝之變武帝曰虜亦應天象耶晉庾翼與兄冰書曰歲星犯天關江東無故而季龍頻年閉關此復是天公憒憒無皁白之證也噫人之責天亦太苛矣爲天者不亦難哉世況雲月犯少微隱士當之戴顒自以爲憂旣而無恙當時戲謂顒求死不得此尢可笑也

郭璞墓郭璞善地理凡遇吉地必剪爪發以瘞之故郭璞墓所在有之

后稷樹藝法后稷教民樹藝之法曰五時見生而樹生見死而獲死又曰五穀生於五木泛勝之曰黍生於楡大豆生於槐小豆生於李麻生於楊大麥生於杏小麥生於桃稻生於柳五木自天生五穀待人生故五穀候於五木也故曰見生而樹生也靡艸死而麥秋至艸木黃落禾乃登故曰見死而獲死也

護門艸王筠寓直詩霜被守宮槐風驚護門艸物類志曰護門艸出常山取置戶下或有過其門者艸必叱之一名百靈艸

末利茉莉花見於嵇含南方艸木狀稱其芳香酷烈此花嶺外海濱物自宣和中名著艮嶽列芳艸八此居一焉八芳者金蛾玉蟬虎耳鳳尾素馨渠那茉莉含笑也洛陽名園記雲遠方奇卉如紫蘭抹厲王梅溪集作沒利又作抹利陳止齋集亦作沒利朱文公集作末利洪景廬集作末麗佛書翻譯名義云末利曰鬘華堪以飭鬘北土云柰晉書都人簪花柰云爲纖女帶孝是也則此花入中國久矣

梧桐本虛東坡云凡木本實而末虛惟桐反之試取其小枝削之皆堅實似蠟而其本皆虛故世所以貴孫枝者貴其實也

鵙月令鵙始鳴鵙卽伯勞也左傳謂之伯趙樂府謂之伯勞今不識爲何鳥按禽經注云伯勞飛不出翺翔直刺而已形似鸜鵒鸜鵒啄黃伯勞喙黑以此別之易林曰鵙必單棲鵹必匹飛此鳥好只飛未嘗雙性亦能擊搏鷹集於林則盤旋鳴聒俟鷹飛輒擊之俗呼爲鳳凰皂隸言百鳥畏之也蜀中名駕鵹滇中名鐵鸚哥又名搾油郎五更輒鳴不止至曙乃息

蠔山韓文公詩蠔相粘爲山十百各自生按本艸衍義云牡礪坿石而生磈礧相連如房故名蠣房讀如阿房之房【音傍見史記】一名蠔山初生海畔才如拳石四面漸長有一二丈者一房內有蠔肉一塊肉之大小隨房所生每潮來則諸房皆開有小虫入則合之以充腹宋翟忠惠焦山詩僧居蠔山迷向背佛宇蜃气成吹噓

信天翁信天翁鳥名滇中有之其鳥食魚而不能捕俟魚鷹所得偶墜者拾食之蘭廷瑞詩云荷錢荇帶緣江空唼鯉捨娑淺艸中波上魚鷹貪未飽何曾餓死信天翁亦可以爲諷也廷瑞滇之楊林人【與前記小異】

髙齋無白鳥﹝閶門外鶯脰湖無蚊上塘鳳凰左右亦無蚊相去不及一里﹞

水經注江陵古岸有李姥浦浦中偏無蚊蚋之患梁元帝金樓子云荊州髙齋夏月無白鳥余亟寢處其中及移他齋則蚊聲如雷數丈之間如此之異劉孟熙霏雪錄云會稽徑山夏無蚊納湖州誌載馬自然每賒酒於白塔港得仙之日化酒家鐵器皆爲紫金其橋遂名望仙子匯舊多蚊自馬仙泊舟之後至今不生夏月人多聚舟宿焉輿地誌潼川護聖寺夏無蚊靈應泉無蝦楊天惠詩虫蝦敢污芳池潔蚊納難禁寶地寒滇中環湖苦多蚊而寶珠寺乃絕無影響其故有不可曉昔予家舊廳事爲古石艸堂不甚大人家所謂茶廳也亦無一蚊夏夜則家人相聚而臥於此後毀於火

玉門夕陽亭玉門地在成臯戰國策武王有玉門之難比文王有羑里之厄其後漢髙滎陽之敗亦獨與滕公逃出成臯玉門此一玉門也聖賢之君兩危矣董卓舉兵犯關脇詔使種邵於夕陽亭晉之亂亦由荀勗教賈充於夕陽亭餞席之一言此一夕陽亭也而漢晉兩凶渠相襲迹惡地固應爾耶

鈿金張懷瓘書錄往在翰林見古鐘二枚髙二尺許有古文三百餘字紀夏禹貢績皆紫金鈿似大篆神彩驚人蓋三代鈿金爲篆其精類如此又李伯時得雕戈虫鳥書黃金文銘六字曰主用父作雕戈鈿金法今亦不傳唐六典有十四種金曰銷金曰拍金曰鍍金曰織金曰砑金曰披金四泥金曰鏤金曰撚金曰戧金曰圍金曰貼金曰嵌金曰裏金而鈿金不在其中今並其名亦不知矣

刺閨梁戴暠從軍行雲長安夜刺閨胡騎犯銅鞮刺閨夜有急報投刺於宮門也南史陳文帝每夜刺閨取外事分判者前後相續刺雞人司漏傳簽於殿中令投簽於階石上蹌然有聲隋煬帝詩投簽初報曉隋時此制猶存也

宋主禮儒臣宋之君崇禮儒臣過於漢唐正史之所遺者有二事其一眞宗臨楊礪之喪降輦步弔重其淸介也其二富弼母卒仁宗爲之罷春晏二事𨿽三代令主不過此也其後徽宗之待蔡京王黼南宋之待秦檜伌冑似道恩禮倍此然前之則如蕩子之交狎客後之則如弱主之畏豪奴豈曰榮遇美事乎書之秪辱耳

容頭過身漢書虞詡疏公卿巽懦容頭過身蓋以貓犬諭之凡貓犬鉆亢頭可容身卽過矣

秋胡妻劉子玄曰列女傳載秋胡妻者尋其始末了無才行可稱直以怨懟厥夫投川而死輕生同於古冶狥節異於曹娥此乃凶險之頑人彊梁之悍婦輒與貞烈爲伍有乖其實焉予按小說載劉伯玉妻聞其夫誦洛神賦遂投洛水而死名妬婦津事與秋胡相類秋胡妻可爲貞烈則當祠幹妬婦津以劉伯玉妻配享可也

彭祖王逸楚辭注彭祖好和滋味善斟雉羹以事帝堯司馬彪莊子注彭祖八百猶悔不壽恨杖晚而唾遠又曰彭祖餌雲母禦女凡數十娶晚妻鄭氏妖滛敗道而死非壽終也東坡詩空餐雲母速山盡不見蟠桃結子時

康節論莊子邵康節雲莊子盜跖篇言事之無可柰何者𨿽聖人亦無如之何庖人𨿽不治庖屍祝不越樽爼而代之言君子之思不出其位楊龜山曰逍遙遊一篇子思所謂無入而不自得養生主篇一孟子所謂行其所無事愚謂能以此意讀莊子則所謂圓機之士可與之論九流矣世之病莊子者皆不善讀莊子者也

章邯未可輕方萬里云髙祖自漢中東出司馬翳董欣望風稽顙獨章邯堅守廢丘踰年不下至於引水灌之然後破此豈脆敵哉惜其不知所事身名俱滅嚴尢之於王莽徐道覆之於盧循皆一律也

君子不可立黨宋劉炎邇言雲天下之士亦多矣豈獨登龍門與仙舟者皆爲賢而不在此選者盡不肖邪更相表題是自立禍梯又曰韓稚圭忠於所事天下無間言範文正勇於自任而朋黨之禍起矣範公豈立黨者惟其立意則黨之召也

紫電淸霜三國典略曰蕭明與王僧辧書凡諸部曲並使招攜赴役戎行前後雲集霜戈電戟無非武庫之兵龍甲犀渠皆是雲臺之仗唐王勃滕王閣序紫電淸霜王將軍之武庫正用此事以十四歲之童子胸中萬卷千載之下宿儒猶不能知其出處豈非間世奇才杜子美韓退之極其推服良有以也使勃與杜韓並世對毫恐地上老驥不能追雲中俊鶻後生之指點流傳妄哉

歷代名臣奏議宋寧宗時武學生華兵池州人上疏極數韓卮冑之惡其略雲程松之以納妾求知倪僎以售妹入府蘇師旦以獻妻入閣黜陟之權不出於陛下而出於卮冑是吾有二中國也命又不出於卮冑而出於蘇師旦周筠是吾有三中國也書奏卮冑大怒下之大理貶建寧圜土中郡守傅伯成憐之命獄卒使無系之伯成去郡嶽遂病死獄中嶽之忠節灼灼如此近觀歷代名臣奏議宋諸臣奏議可謂詳備而嶽之奏不在其中乃知古忠臣義士湮沒不聞者多矣故表出之

李涉贈盜詩唐李涉贈盜詩曰相逢不用相回避世上於今半是君可謂婉切劉伯溫詠梁山泊分贓臺詩云突兀髙臺累土成人言暴客此分贏飲泉淸節今寥落何但梁山獨擅名元末貪吏亦唐末之比乎漢書云吏皆虎而冠史記云此皆刧盜而不操戈矛者也二詩之賊皆祖此宋末有俗詩云眾人做官又做賊鄭廣做賊又做官又解賊一詩云解賊一鑼三棒鼓接官三鼓一聲鑼鑼鼓聽來無二樣官人與賊不差多近日雲南洱海接官廳與打刧彎相近有達官命童子作對曰接官廳上接官一童生應曰打刧彎中打刧尢可笑也

王欽若巽嚴李氏送湯司農歸朝序載王欽若與母賓古請赦天下宿逋自五代至咸平眞宗從之遣使四出蠲宿逋一千餘萬釋系囚三千餘人由是遇之甚異不久入相仁宗繼立推廣先志亟攺追欠司爲蠲納司欽若此事史不書當表出之亦憎而知其善也五代之欠至眞宗時尙徵宋事之可咲如此

恬智安慮誠明莊子曰古之治道者以恬養智智生而無以智爲也謂之智養恬智與恬交相養而和理出其本性也大學曰安而後能慮中庸曰誠則明矣明則誠矣佛氏之所謂定慧亦是理也司馬子微曰恬智也定慧也一也理之會族玄通無古今無華夷而符合渾融謂其竊吾說以文彼狹夫瑣儒之見也

博約博學而詳說之將以反說約也或問反說之後博學詳說可廢乎曰不可詩三百一言以蔽之曰思無邪禮三千三百一言以蔽之曰母不敬今教人止誦思無邪母不敬六字詩禮盡廢可乎人之心神明不測虛靈不昧方寸之地億兆兼照者也若塗閉其七竅折墮其四支曰我能存心有是理乎

俗儒泥古趙括之兵法房管之車戰劉歆王安石之周禮其法是也其時非也澤麋而蒙雕虎之皮屍鳩而傅鷦明之羽適足增其累耳胡致堂必欲行封建張橫渠必欲行井田幸而不用於明不幸而試其敗塗地矣朱子猶惜其有志未就而卒亦迂矣哉

元朝番書元朝主中國日用羊皮寫詔謂之羊皮聖旨其字用蒙古書中國人亦習之張孟浩詩云鴻蒙再剖一天地書契復見科斗文張光弼輦下曲云和寧沙中撲遬筆史臣以代鉛槧事百司譯寫髙昌書龍蛇復見古文字侎離犬羊之俗而以科鬥龍蛇稱之蓋春秋多微辭之意也

艸書百韻歌艸書百韻歌乃宋人編成以示初學者托名於羲之楊升庵云近有一庸中書取以刻石而一鉅公序之信以爲然有自京師來滇持以問余曰此羲之艸韻也余戲之曰字莫髙於羲之自作艸書百韻歌奇矣又如詩莫髙於杜子美子美有詩學大成經書出於孔子孔子有四書活套若求得二書與之爲三絕矣其人愕然曰孔子豈有四書活套乎余曰孔子旣無四書活套羲之豈有艸書百韻乎其人始悟信乎僞物易售信貨難市也諺云若無此輩餓殺此輩

錢昆求外補宋初置通判分知州之權謂之監州有錢昆者性耆蠏常求外補曰但得有蠏無監州處則可此語風味似晉人歸田錄及捫虱新話皆載其事東坡詩云欲問君王乞符竹但憂無蠏有監州昆去東坡未遠卽用其事爲詩良愛其語也

崔魯華淸宮詩崔魯華淸宮詩四首每各精練奇麗遠出李義山杜牧之上而散見於唐音及品匯漁隱叢話長安古志中各載其一而己今並錄於此其一曰門橫金鎖閴無人落日秋聲渭水濱紅葉下山寒寂寂濕云如夢雨如塵其二曰銀河漾漾月輝輝棲礙星邊織女磯橫玉叫雲天似水滿空霜霰不停飛其三曰障掩金雞蓄禍機翠華西拂蜀雲飛珠簾一閉朝元閣不見人歸見燕歸其四曰艸遮回磴絕鳴鑾雲樹深深碧殿寒明月自來還自去更無人倚玉闌干

桃花詩唐自貞觀至景龍詩人之作盡是應制命題旣同體制復一其綺繪有餘而微乏韻度獨蘇頲東望望春春可憐一篇回出羣英矣予又見中宗賞桃花應制凡十餘人最後一小臣一絕雲源水叢花無數門井丹跗紅萼閒靑梅從今結子三千歲預喜仙遊復摘來此詩一出羣作皆廢中宗令宮女唱之號桃花行惜不知作者名然宋元近時選唐詩者將百家無有選此者未之見耶未之識耶

洛春謠劉須溪所選古今詩統其辛集一冊諸藏書家皆然予於滇南偶得其全集然其所選多不愜人意可傳者十之一耳辛集中皆宋人詩無足采取獨司馬才仲洛春謠曹元寵夜歸曲尙有長吉義山之遺意今錄於此洛春謠云洛陽碧水揚春風銅駝陌上挑花紅髙樓疊柳綠相向綃帳金鸞香霧濃龍裘公子五陵客拳毛赤兔雙蹄白金鉤寶玦逐飛香醉入花叢惱花魄靑娥皓齒別吳倡梅粉妝成半頞黃羅屏繡幕圍寒玉帳裏吹笙歌鳳皇細綠圍紅曉煙濕車馬騑騑云櫛櫛瓊蘂杯深琥珀濃鴛鴦枕鏤珊瑚澀吹龍笛歌白紵蘭席淋漓日將暮君不見灞陵岸上楊柳枝靑靑送別傷南浦夜歸曲云饑烏啞啞啼暮寒回風急雪飄朱闌瑣窗繡閣艷紅獸畫幕金泥搖彩鸞吳妝秀色攢眉綠能唱襄陽大堤曲酒酣橫管咽孤吹吹裂柯亭傲霜竹遠空寒雪渾不動老狐應渡黃河凍暗回微暖入江梅何處荒榛掛幺鳳歸來應跨靑連錢貂茸擁鼻行翩翩籠紗密炬照飛霰十二玉樓人未眠

寶襪腰彩襪女人脇衣也隋煬帝時錦袖淮南舞寶襪楚宮腰盧照鄰詩倡家寶襪蛟龍被是也或謂起自楊妃出於小說僞書不可信也崔豹古今注謂之腰絲注引左傳袒服謂近身衣也是春秋之世己有之豈始於唐乎沈約詩領上蒲桃繡腰中合歡綺謝偃詩細風吹寶襪輕露濕紅紗

狀元三元宋朝父子狀元有梁灝子固安徳裕子守亮張去華子師徳魏野詩封禪汾陰連歲榜狀元俱是狀元兒惟我朝絕少卽三元亦不如宋之多也雜錄載劉子欽江西人自省元至會元解縉稱之曰狀元屬子矣劉不遜謝縉乃以題意密示曾棨棨遂爲狀元而劉列十人之後後亦不顯相傅王文恪將作狀元而商文毅輅嫌其並已抑爲第三文毅之意謂我朝止已一人三元也不知洪武辛未狀元許觀貴池人鄕會俱第一死於靖難妻翁氏及二女亦死節則許觀己三元矣不獨文毅一人也而今人俱知有商則革除削籍而人不知耳

宋三元楊察成都人宋史稱其屬文雅致有體弟寘與齊名發解禮部廷試皆第一蜀士在宋世三元三人陳堯叟楊寘何渙也而王曾馮京又其昭昭者此外金則孟學士宗獻元則有王憲僉宗哲若唐則又有四元崔延翰蓋又爲制科首也又宋政和中張伯純綱以三捨釋褐徽廟親禦崇政殿賜之及第顧知舉張克公等曰人言祖宗時有三元今綱乃四元克公等對曰綱自本州升貢次公試次內捨校定次上捨合格升次補上捨上等皆第一人所以京師有五元之目上曰張綱五處作魁必不是偶中可優獎之遂除太學博士綱金壇人其後立朝有大節

老狀元世傳梁灝爲狀元年已八十二歲其謝表有云白首窮經少伏生之八歲靑雲得路多太公之二年容齋四筆云以國史考之梁公以雍熙二年及第景徳二年以翰林學士知開封府暴卒年四十三朝野雜記謂灝登第年才二十二弇州言以灝傳辧之容齋之言是也然則灝實少年狀元耳侯鯖錄崇寧中狀元徐遹宴罷作詩曰白髮靑衫老得官瓊林頓覺酒腸寬平康夜過無人問畱得宮花酲後看又淸夜錄載詹義登科詩曰讀盡書詩五六擔老來方得一靑衫佳人問我年多少五十年前二十三又鶴林玉露載紹興中黃公度榜第三名陳修唱名時髙宗見其老問年幾何曰七十三問幾子曰未娶遂詔宮人施嫁氏之時人戲曰新人若問郎年紀五十年前二十三淸波雜誌又謂閩人韓南總之梁灝斷非老狀元相傳齊東之語耳

乙酉死難諸公乙酉秋薙發令下於時少詹徐勿齋【幹】赴水死而庠士許【琰】顧【所受】先後俱自盡其有志者皆深匿不出吳中如進士劉【曙】解元楊【廷樞】�����以爲逆黨殺其身沒其家而衙門中人公然以爲逆產嚇詐連年不休雲間陳臥子【子龍】文章功業中人也丁丑進士仕爲紹興推官與吳中名節諸公夙有聲气之雅����將殺之矣乘間赴水死先是乙酉秋有詩十首其詩感慨悲壯不必言而風格雄渾居然火攻杜陵矣錄而存之以備他年史官之采焉滿目山川極望哀周原禾黍共徘徊丹楓錦樹三秋麗曰雁黃雲萬里來夜雨荊榛連茂苑夕陽麋鹿下蘇臺振衣獨上要離墓痛哭新亭一舉杯其一行吟坐臥獨悲愁海霧江云引暮愁不信有天常自醉最憐何地可埋憂荒荒葵井多新鬼寂寂田識故侯見說五湖供飲馬滄浪何處著漁舟其二萬木凋傷嘆式微何人獨與賦無衣繁霜皓月陰虫切畫角淸笳旅雁飛阮籍哭時途路盡梁鴻歸去姓名非南方亦有招魂地日暮長歌學采微其三桑田海水兩悠悠汗漫常思歷九州星漢淸沈孤客夜風雲蕭瑟大荒秋穹廬毳帳連天起野馬黃牛地遊總與向平稱五嶽短衣蓬鬢不勝愁其四金闕珠樓瑞靄中天門端拱萬方同鳳城南鎖黃河溢鳥道西回紫塞通三市銅駝愁夜月五陵石馬慟秋風玉泉不識朝宗意依舊東流入漢宮其五妖星芒角埽皇圖望帝魂歸定有無軒後衣冠成異代湘妃珠玉竟先驅虛傳龍種還天闕空見旄頭入上都何日侍臣親灑淚手披荒艸問金鳬其六南宮西苑柳如絲鳳輦龍舟向晚移春燕俄驚三月火昏鴉空繞萬年枝槖駝盡系明光殿苜蓿新栽太液池苦憶教坊供奉妓短簫橫笛譜玆其七雙闕三山六代看龍蟠虎踞舊長安江陵文武牙簽盡建業風流玉樹殘靑蓋血飛天日暗黃旗气掩鬥牛寒翩翩入洛羣公在剩有孤臣淚未幹其八經年憔悴客吳關江艸江花莫破顏豈惜餘生終蹈海獨憐無力可移山八廚舊侶誰奔走三戶遺民任往還圯上隆中俱避地側身懷古一追攀其九故宮樓閣照江淸綠柳黃蒲日日生霜老蓮房殘館苑風吹槐葉下臺城仙人露掌鑱烏集玉女階除蔓艸平回首蔣陵松栢路按鷹調馬不勝情其十

溫廷筠詩裏中畫工吳生爲人畫一扇詩二句是雞聲茆店月人迹板橋霜竟寫爲王右丞句予疑之此明是晚唐詩也及簡溫詩卽得之詩刻峭不凡然畢竟不能置之盛唐中也今坿之此商山早行晨起動徵鐸客情悲故鄕雞聲茆店月人迹板橋霜槲葉落山路枳花明驛墻因思杜陵夢鳬雁滿回塘

廉吏爲神吳人盛王贊中崇禎丁丑進士令蘭溪有神明之稱以不事上官被劾歸常世鼎革乃匿迹鄕閒以教授爲業七八年至卒先三二年閒常夢身爲城隍受諸祭奠有蘭溪人來云人傳公已仙去吾縣民建祠凡水旱疾病禱之必應今已三四年矣此後乃夜夜夢之亡何而卒

陳之遴鼎革之際�����卒先投誠則浙海寧陳之遴首也之遴世受國恩簪纓四五代矣父爲薊撫以失機逮之遴探之上無寬典買毒物隕其父命於刑部福堂是時之遴已榜眼及第矣弘光初復起爲大官�����丙戌便上疏投誠其家卽三歲孩童�������其爲禮書時寄一緘於蘇之富人云皇上今年十四長如成人天表英偉面如滿月兩耳垂肩不好嬉戲最愛讀書敬大臣愛小民諸事親決一一精明妥當恭儉之徳甚多邸報所傳十之一二而已將來異政尙多想太平可致海內所仰望者二三年定如願也其投誠一疏至謂父爲淸朝而死眞塗面喪心狗彘之不若也【��】有日決當門誅其北上時先獻策於洪承疇縱滿兵伐盡孝陵松柏以壞明朝气脈云再不中興

胡白叔胡山人白叔名梅少爲家太僕輿浦優伶以面首復爲家銀臺文江弄臣龍陽之寵至壯猶不衰天資過目不忘五十後以閱藏損其目以醫自活醫多奇中詩亦爲名家所賞其得稱山人則閩中曹石倉觀察遊揚之也七十外而歿歿後家元嘆悼以詩俱實錄也詩云吳中布衣號能詩三十年閒白叔氏前有湯因後有君志士騫飛皆崛起當時沈野亦知名五言妥帖動公卿城中富室憐風雅分羹繼粟恆丰盈白毫徐子稱孤僻延譽後生爲己力君時弱冠困風塵指說將來能弄筆從此詩篇在人口珠玉無脛亦善走落帆駐馬日喧喧輒問胡君無恙否京兆憐才煞鹵莽止愛吹簫披鶴氅寄托𨿽佳主不文別館棲棲悲豢養閩國相招待入羣石倉觀察最知聞言鳥不離鸚鵡伴幹魚曾薦武夷君雙瞳役使菁華竭黯黮觀君巖電沒霧裏看花久不堪句中有眼猶能活薄俗衰年所向窮出門不異在家中數錢嘖嘖惟聞鼠裹藥陳陳並花虫東偏瓦屋鱗鱗者說著恩門淚盈把攫拏無力效饑鷹芻粟遂忘收老馬虞山宗伯厚無加許敍遺文備一家旣著贈衣歸地下又傳住句到天涯以前數子先朝露文字寥寥不比數不如君晴中摸索得虞山身後詩名悉委付

孫之獬之獬山東人明朝爲翰林至宮坊以魏黨又廷哭要典被黜於先帝����������子又爲淸翰林山東亂亂兵縛置髙竿叢箭射之此丙戌丁亥間事報應之速無踰之獬者

廟號陵號太祖髙皇帝後馬氏葬孝陵在金陵余俱在燕也成祖文皇帝後徐氏葬長陵仁宗昭皇帝後張氏葬獻陵宣宗章皇帝後孫氏葬景陵英宗睿皇帝後錢氏葬裕陵景皇帝後汪氏【曾被廢】葬西山憲宗純皇帝後王氏葬茂陵孝宗敬皇帝後張氏葬泰陵武宗毅皇帝後夏氏葬康陵世宗肅皇帝後氏又方氏葬永陵穆宗莊皇帝後陳氏葬昭陵神宗顯皇帝後王氏葬定陵光宗貞皇帝後氏葬慶陵熹宗哲皇帝後張氏葬徳陵思宗烈皇帝後周氏藳葬又建文帝無陵相傳天順間自出迎至宮中號老佛葬西山不封不樹今西山有天下大師之墓碑見在見帝京景物略甚詳又與獻帝後卲氏葬承天顯陵廟號睿宗此世宗本生父母也

梅舜兪河豚詩吳少參累瓦編載梅舜兪河豚詩春洲生荻芽春岸飛楊花河豚當是時貴不數魚蝦其狀已可怪其毒亦莫加忿腹若封豕怒目猶吳蛙庖煎苟失所入喉爲莫耶若此喪軀體何須資齒牙持問南方人黨護復矜誇皆言美無度誰謂死如麻我語不能屈自思空咄嗟退之來潮陽始憚餐籠蛇子厚居柳州而甘食蝦蟆二物𨿽可憎性命無舛差斯味曾不比中藏禍無涯其美惡亦稱此言誠可嘉

蘇州吳少參云吳郡以蘇名昔人謂姑蘇乃姑胥凡山與臺皆以伍胥得名吳語誤以須爲蘇故曰姑蘇後遂爲蘇州近梁憲使問予予不能詳偶閱宛委余編載續圖經云姑蘇臺一名姑余史記正義云在吳縣西南三十里姑蘇山上山水記闔閭作春夏遊焉又云夫差作越絕書云闔閭造九曲路以遊姑胥之臺然則姑蘇之成謂姑胥或謂姑余不可知而始於闔閭成於夫差豈得云伍胥而誤也特姑胥義亦未曉又一書云吳旣滅臺亦廢矣而獨胥山在故稱曰孤胥臺吳人訛胥爲蘓誤孤爲姑耳不知何據

戲具之始堯作圍棊烏曹作博【見世本】老子入胡作樗蒲黃帝作蹴踘【見博物志】曹植作長行局卽雙陸也胡王作握槊亦雙陸也【見後魏李卲序】漢武帝作藏鉤【見辛氏三秦記】劉向作彈棊【見西京雜記】晉摯衛尉作四維戲紙局本棊【見李秀賦】齊武陵王曄作側揪棊局【見馮鑑續事始】後周武帝作象戲【見後周書】

江南二十八景東江顧公謂江南有二十八景棃花滿放梅萼盛敷茶筍初肥桃柳相月眉枇杷摘金楊梅獻紫牡丹鬭色芍藥繁妝海棠曉睡薔薇晝香芰荷新發菱芡初嘗蒓鱸正美秫酒始濃稻花成云麥風成浪魚寺魚薦新紫蟹滿膏橙黃橘綠蒲長葦髙菊圃千名杏園一色松花成餅桂子爲漿蘭蕙列庭水仙置席鶯啼春樹鷺映秋波平泉陸公曰尙有二景公胡見遺菜花如褥稻米如玉

九老會白樂天香山九老會懷州司馬胡杲年八十九衛尉卿吉日年八十八龍武長史鄭據年八十五慈州刺史劉眞年八十七侍禦史廬貞年八十三永州刺史張渾年七十七刑部尙書白居易年七十四祕書監狄兼謩河南尹盧眞以年未七十𨿽與會而不及列宋李文正公昉以司空致仕年七十二矣思樂天九老之會適交遊中有此數曰太子中允張好問年八十五太常少卿李運年八十故相吏部尙書宋琪廬州節度副使武允成皆年七十九矣僧贊寧年七十八郢州刺史魏丕年七十六左諫議大夫楊徽之年七十五水部郎中朱昂與李公同七十二其中兩相乃著一僧甚奇【時以蜀寇起而止】文潞公守洛爲耆英會凡十有三人守司徒韓國公富弼年七十九守太尉判河南府潞國公文彥博司封郎中席汝言俱年七十七朝議大夫王尙恭年七十六太常少卿趙丙祕書監劉九衛州防禦使馮行已俱年七十五太中大夫充天章閣待制楚建中年七十三朝議大夫王愼言年七十二宣徽南院使檢校太尉王拱辰年七十一太中大夫張問龍圖閣直學士張燾俱年七十端明殿學士太中大夫司馬光六十四夫以耆年碩徳當太平之世投老歸閒結同心之盟修宴樂之老優遊晏衎身世兩志眞古今盛事不易得也又杜祁公有睢陽五老會曰太子太師杜衍年八十禮部侍郎王煥年九十司農卿畢世長年九十四兵部郎中朱貫年八十八駕部郎中馮平年八十七

七賢過關楊用修云世傳七賢過關圖或以爲竹林七賢觀其畫衣冠騎從當是晉魏閒人物意態若將避地者或云是門井元日冬雪後張說張九齡李白李華王維鄭虔孟浩然出藍天關遊龍門寺鄭虔圖之虞伯生有題孟浩然像詩風雪空堂破帽溫七人圖裏一人存又有槎溪張輅詩二李淸狂狎二張吟鞭遙指孟襄陽鄭虔筆底春風滿摩詰圖中詩興長是必有所傳諸君子風流大雅想象於千秋之下欲爲執鞭而不可得也

寒具桓玄喜陳書畫客有不濯手而執者偶涴之後遂不設寒具寒具皆云環餅世疑饊子也劉夢得寒具詩云纖手搓來玉數尋碧油煎出嫩黃深夜來春睡無輕重壓扁佳人纏臂金蓋以寒具爲饊子也宋人小說以寒具爲寒食之具林和淸山中寒食詩云芳塘波綠杜蘅靑布谷提壺已足聽有客初嘗寒具罷據梧慵復散幽經則寒具非饊子也楚辭粔籹蜜餌有餦餭王逸注張豊易也以蜜和米麵熬煎作粔籹檮黍作餌又有美易眾味甘具也朱子注以米麵煎熬作之寒具也【朿晢餅賦有牢丸之目蓋餐具名也】

餅吳均餅說云安定咽鳩之麥洛陽燻得之磨河東長若之蔥隴西舐背之犢枹罕赤髓之羊張掖北門之鼓然以銀屑煎以金銚洞庭霜之橘仇池蓮蒂之椒調以濟北之鹽剉以新丰之雞細如華山之玉屑白如梁甫之銀泥旣聞香而口悶亦見色而心迷

徐世溥說新建徐世溥才士也【字巨源】其言曰萬曆癸酉以後文治向盛若趙髙邑顧東林鄒吉水海瓊州之道徳丰節袁嘉興之窮理焦秣陵之博物董華亭之書畫徐上海利西士之歷法【徐光啟利瑪竇也】湯臨川之詞曲李奉祀【江西李時珍】之本艸趙隱君之字學下而時氏之陶顧氏之冶方於魯程君房吳去塵之墨陸氏之攻玉何氏之刻印皆可與古作者同敝天壤而萬曆五十年獨無詩蓋濫於王李佻於袁徐【袁中郎徐文長】纖於鐘譚

朱竹墨菊周櫟園曰朱竹墨菊余向但求之楮墨間後親見朱竹於延平山中數頃瑯玕丹如火齊又類典中載漢時永壽裏出墨菊其色漆黑至用其汁爲書各賦二詩紀之朱竹雲髙情直與晚楓鄰傞舞安知醉有辰舊族傳爲絳縣老孫枝近作赤城人瀟湘淚盡終余血淇澳花繁不是春曾在龍門柯畔立支離更見爨中身一亂擗桃花映客酡斜批鶴頂閒靑蘿翻新競此紅兒曲截畱笛吹赤帝歌酒醞宜城光未定冠裁薛縣色全訛遙看巖下襕斒處或是秋深桕葉多二墨菊云寂寞模糊陶令門玄霜冉冉借秋痕雨中送酒衣偏白霧裏看花眼倍昏永壽寒尋蒼玉亂南陽晚日英碧潭渾就荒三徑歸來後只覺長松獨自存一把得寒英色未倫夕餐只認鞠通身籬邊月落情無柰霜裏燈搖影倍新不識黃金眞燦艷獨憐靑女自橫陳瀟瀟一夜重陽雨元對羲黃以上人

李無塵李三隨字無塵汴曲中人能爲詩畫蘭張林宗阮太衝諸名士坐上非此君不歡至謂北之有無塵猶南之有湘蘭也詩如長闌酌月云新調從人翻水國古鉉不敢按中州合歡樓春雲集花底斂襟依鶴步歌中住拍讓鶯啼聽小紅箏歌云不是周郎獨顧誤聲聲合拍也回眸七夕分得王子喬云白鶴乘來巖際望神仙亦有故園情陶庵夜坐杯沈雙影寂雨壓一燈深哭張烈女自嫌我有淚敢謂世無人皆楚楚有致湘君似不及也

玉抱肚曲名玉抱肚人不知其解乃王荊公所賜玉帶闊十四搯故有其名

鷓鴣鷓鴣棲止各有定阜相侵則鬭采者置囮网中鷓鴣聞囮聲以爲據其地也急歸謀與之鬭乃自投於网又雲飛必向日飛數逐月如正月一飛而止於窠中不復起十二月十二起也

醫書醫書中有天地國脈日气趨東南文章太盛是亦天地一病見偶然錄又李太白詩昔日夫容花今爲斷腸艸陶弘景仙方注云斷腸艸不可食其花美好名夫容見冷齋夜話不讀此視爲兩物

七十二管子述古封禪之君七十二人孔安國撰孔子弟子七十二人劉向傳列仙亦七十二人皇甫士安撰髙士亦七十二人陳長文撰耆舊亦七十二人

忌日季節見於子順子順與之酒辭問其故對曰今日家之忌日也子順曰飲也禮𨿽服衰麻見於君及先生與之梁肉無辭所以尊長而敢遂其私也忌日方於有服輕矣見孔叢子孔氏論禮如此程正叔歌哭之論無乃腐儒乎正叔又問秦少遊曰問天知否天還知道和天也瘦上穹尊嚴安得易而侮之大頭巾眞可壓

物理蘭待女子同種則香蔗使庶生兒種之則甘種鶯粟夫妻著麗服半夜種之則艷種芫荽作穢語則茂種山藥以足按之則支離錯出種松子以枝擊蓬使子墮地用錐刺地深五寸許以帚埽入無不長【經人手則不生】黃楊擇陰晦夜無一星在天伐之爲枕則不裂

老壽星之始宋眞宗二年有異人長三尺許而身與首幾相半丰髯秀耳丐食輦下叩所從來則曰吾將益聖人壽一日見上詢其能則言性嗜酒與之酒一舉一石俄逸去太史奏壽星纏帝座上異之後訪求不可得詔圖其形卽今壽星像也按眞宗在位二十五年壽五十五其所益無幾然一日之壽亦壽也

飲食之重翳桑餓夫倒戈以衛宣子漂絮老媼進食而哀王孫賴榮受報於親炙之人黔敖忍死於嗟來之食古人視飲食之重如此

周壽誼之壽昆山周少參震述其乃祖壽誼生於宋景定間歷元至洪武六年百有十歲郡守魏觀設鄕飲酒寵異之太祖復召至闕庭賜酒饌復其家年一百十六歲乃終今蘇州學有鄕飲酒碑

天性之親人之最難忍者拂逆也若天性之適遭其窮與之校不可置之度外不可道惟有自盡而已大舜父母頑嚚而弟復傲而能無怨無懟委命畢誠而究能克諧底豫君子觀於舜而知逆境之成人故曰山河大地盡是黃金滿世界皆藥物故曰小拂逆是小遭際大拂逆是大遭際以之怨尢固非卽泛泛以爲前緣不可如何亦錯過而可惜矣

宋太宗之不仁李后主以七月七日生亦以七月七日死錢王俶以八月二十四日生亦以八月二十四日死生死相同如此蓋後主以故國不堪回首句賜牽機藥死而錢俶素恭謹荷禮最優而亦以生日死蓋銜忌未消各借生辰賜酒食斃之其不仁如此

分宜相嘉興宗給諫弘暹宧江右時方籍分宜相宗預於監籍之員言嚴相靑褶紗巾手攜書數帙以出藉者問之嚴曰此方書欲藉以送老耳問書中有刀瘡藥方否嚴曰有曰能治得沈靑霞楊椒山頭創否嚴默然遂投之火監者此語大快人意然猶恨此獠得全首領以終

欲火曲周陳公諱於階令桐時有富翁子婦自父家還明日與夫臥不起呼之不應抉戶而入煙撲人如硫黃視之則兩人皆焚但餘一足殊不可解王虛舟曰焚砂石爲龍火焚金鐵爲佛火焚人之火是爲欲火佛言媱習交接發於相摩研摩不休如是故有大猛火光於中發動意其研摩之極欲火熾煽煽而忽熖因以自焚其不焚牀第廬舍者火生於欲異於常火亦如龍火止焚砂石佛火止焚金鐵耳

狀元歸娶少年及第奉旨歸娶詩明初練子寧送花狀元云二月都門鶯亂啼郎君春色上春衣潘生況擬供調膳張敞仍須學畫眉南陌酒香銀甕熟西湖月朗畫舩歸極知身君恩重莫遣心隨粉黛移解縉送劉探花素云少年歸娶送金鑾喜得天顏一咲看紅錦裁云朝莫雁紫簫吹月夜乘鸞靈椿枝上承中饋寶鏡臺前結合歡從此梅花消息好靑綾不似玉堂寒白正蒙送同狀元延儒云才子承恩出建章風流千載一周郎人間玉杵偕僊配天上金蓮簇艷妝絳蠟影搖宮錦色繡幃春擁禦鑪香卽今已在蓬瀛境不用吹簫下鳳皇陳繼儒送吳榜眼偉業云年少朱衣馬上郎春闈第一姓名香泥金帖貯黃金屋種玉人歸白玉堂北面謝恩才合巹東方待曉漸催籹詞臣何以酬明主願進關睢窈窕章明朝二百六十餘年歸娶者不數人練詩用正韻又弘治乙丑榜眼量王巳年十九正徳丁丑榜眼倫以訓年十七皆歸娶其詩無考

張果唐開元廿二年以方士張果爲銀靑光祿大夫初張果自言有神仙術上遣璽書迎入宮號通玄先生尋卒好事者以爲尸解此世俗之所謂張果老也或言果是堯時蝙蝠精尢可咲

王百谷百谷以詩文名海內者五十年少子亦房名畱走入魔道坿馬仲良【之駿】諸人竊名於世詩刻種種無一語及其父同輩名人爲畱詩序者體畱意亦未敢一字及百谷若百谷生前大辱於世畱不屑爲其子故推而遠之者詩文卽不同調何至推而遠之如是周櫟園曰萬曆中以門戶分別忍於推遠其父者某也【賀王盛之流】以詩文分別忍於擁遠其父者王畱也其詩多怪僻具虞山詩鈔

張仙挾仙樓在四川卭州北崇眞觀後昔有仙人張遠霄者往來於此每挾彈視人家有災者爲擊散之此其故居也按此則世傳張仙彈子圖乃遠霄也乃訛而爲文昌化身爲孟日永爲花蕊夫人詭對總無干涉

女閭女閭七百齊桓公徵其夜合之資以佐軍興皆寡婦也唐書西域傳曰忽嶺以東俗喜滛龜玆於闐

宗門流獘偶記余少時所指稱大和尙者合天下不過幾人今則在在處處皆是矣山城名剎動以接眾爲名所謂架大屋養閒漢者不知凡幾大和尙者無不妄自尊崇受人禮拜供養求其實皆妄庸人耳法門流獘至今而極然又未易變通佛出世也救不得可勝浩嘆偶閱汪苕文山居詩序其言實獲我心錄之以示來學俾知波靡中砥柱尙有人也南北同一宗也五家又同一南宗也顧諸方言宗者必推臨濟而讓之餘蓋嘗造其門墻竊睨其家風矣彼之一棒一喝非不足以袪妄緣攝鈍根也然而延至末流則其獘有不可勝言者何也棄典而違律慢人而自大旣己失之矣及其說法也則又以一公案爲祕藏以呵罵爲心印以裏俗不堪之詩爲偈頌開似了不了之門作可解不可解之見盲喝錯棒所在而此是諸方之流極非世尊之本教然也使世尊見之必將嘆爲魔民黜爲賊子矣而彼方自謂人天之師法門之獅象也不亦悲乎彼之所以爲說者曰機鋒不可以知解傳也遊戲不可以俗眼窺也人境之奪不奪不可以恆規論也則亦未之思矣夫黃橫以前本無謂所棒也馬祖以前本無所謂喝也斬蛇殺貓之事難以復行尿牀屎橛之言難以再唱也由古徳以至今日相距不知凡幾而猶貿貿然爲之乎然則如之何而後可以予言之由戒以求慧由律以入禪其亦無倍於世尊之教也哉廣陵閔渭璜先生所和山居詩四十章直截了當俱本實證絕非可解不可解者之比斯誠深於宗學者也或曰然則語錄之行也子將何從曰其在壇經一書乎經所說功徳淨土定慧一體悉與世尊相合有非五家所及者如疑其不然則姑俟余過廣陵造渭璜先生之居而問焉可也

卷之三

雨水淸明歷家以雨水爲正月中气驚蟄爲二月節淸明爲三月節谷雨爲三月中气而漢世之初仍周秦所用驚蟄在雨水之前谷雨在淸明之前至於太初始正之云

子夏經學孔子弟子惟子夏於諸經獨有書𨿽傳記雜言未可盡信然要要與他人不同矣於易則有傳於詩則有序而毛詩之學一云子夏授髙行子四傳而至小毛公一云子夏傳曾申五傳而至大毛公於禮則有儀禮喪服一篇馬融王肅諸儒多爲之訓說於春秋所云不能贊一詞蓋亦嘗從事於斯矣公羊髙實受之於子夏谷梁赤者風俗通亦云子夏之門人於論語則鄭康成以爲子夏等所撰定也後漢徐防上疏曰詩書禮樂定於孔子發明章句始於子夏斯其證也

白公夜聞歌者白樂天琵琶行蓋在潯陽江上爲商人婦所作商旣賣茶於浮梁婦對客奏曲樂天移舩夜登其舟與飲了無所忌豈非以其長安故娼女不以爲嫌卽集中又有一篇題云夜聞歌者時自京城謫潯陽宿於鄂州又在琵琶之前其詞曰夜汨鸚鵡州秋江月澄澈鄰舩有歌者發調堪愁絕歌罷繼以泣泣聲通復咽尋聲見其人有婦顏如雪獨倚帆巾嗇立娉婷十七八夜淚似眞珠雙雙墮明月借問誰家婦歌泣何淒切一閒一沾襟低眉終不說陳鴻長恨傳云樂天深於詩多於情者也故所遇必寄之吟詠非有意於漁色然鄂舟所見者亦一女子獨處夫不在焉爪田李下之疑唐人所不譏也今詩人罕談此章聊復表出

謝朏志節荀彧佐魏武帝劉穆之佐宋髙祖髙徳政佐齊文宣髙熲佐隋文帝劉文靜佐唐髙祖其功不細矣彧以不言伏後事與勸止九錫飲酖而死穆之居守丹陽宋祖北伐而九錫之旨從北來愧恨而卒徳政以精神淩逼爲楊愔所譖熲以畜妾爲獨孤後所譖文靜以妾弟告變爲裴寂所譖皆不免於誅蕭道成謀纂宋欲引謝朏參贊大業屏人語之朏無言道成必欲引參佐命以爲左長史從容間道石苞事諷之朏訖不順旨及受宋禪方爲侍中不肯鮮璽綬引枕而臥步出府門道成之子欲殺之道成畏得罪於公議曰殺之適成其名正當容之度外耳遂廢於家海陵王之世復爲侍中宣城王鸞謀繼大統多引朝廷名士朏心不平乃求出爲吳興太守其弟瀹爲吏部尙書�致書與之曰可力飲酒無預人事其心蓋惡鸞而�如之何也朏之志節行誼凜凜如此司馬溫公猶以爲譏斯亦可恕也已

朱梁輕賦朱梁之惡最爲歐陽公五代史所斥罵然輕賦一事舊史取之而新書不爲粘出其語云梁祖之開國也屬黃巢大亂之餘以夷門一鎭外嚴烽候內辟污菜厲以耕桑薄以租賦士難苦戰民則樂輸二紀之間俄成霸業及末帝與莊宗對壘於河上河南之民𨿽困於輦運亦未至流亡其故無他蓋賦斂輕而丘園可戀故也及莊宗平定梁室屬吏人孔謙爲祖庸使峻法以剝下厚劍以奉上民產𨿽竭兵食尙虧不三四年以致顚隕其故無他不過賦役重而寰區失望故也此有國有家之龜鑑資治通鑑亦不載此一節

之字訓變漢髙祖諱邦荀悅云之字曰國惠帝諱盈之字曰滿謂臣下所避以相代也蓋之字之義訓變左傳陳侯使筮之遇觀之否謂觀六四變而爲否也他皆仿此洪範曰貞曰悔注遇卦爲貞之卦爲悔則之字訓變可見

僧圓復詩吳僧法具字圓復有能詩聲字體效王荊公宋孝宗時人也其送僧一篇云灘聲漕漕雜雨聲捨北捨南春水平拄杖穿花出門去五湖風浪白鷗輕送翁士特云朝入羊腸暮鹿頭十三官驛是荊州脂車秣馬曉將發寒燭燒殘語未休竹軒云老竹排檐誰手種山日未斜寒翠重六月散發葉底眠冷雨斜風頻入夢冬凋峯木雪縞廬落眼靑靑卻咲渠花時吹筍排林上吳州還見竹溪圖又一篇云燒燈過了客思家獨立衡門數暝鴉燕子未歸梅落盡小窗明月屬棃花皆可咀爵也

碌碌七字今人用碌碌字本出老子云不欲碌碌如玉落落如石孫愐唐韻引此句及王弼別本以爲碌碌然又爲錄錄娽娽鹿鹿陸陸祿祿凡七字史記毛遂云公等錄錄唐韻以爲碌碌蕭何夫貝云錄錄未有奇節顏師錄錄猶鹿鹿言在凡庶之中也馬援傳今更共莊子漁父篇祿祿而受變於俗後生或不盡知

俗字書家有俗體一律不可復攺者如衝涼減況決五字悉以三點作二點士人紮翰皆然玉篇正收入於水部中而部之末亦存之而皆注曰俗乃知由來久矣唐張參五經文字亦以爲訛

蔡君謨書碑歐陽公作蔡君謨墓志云公工於書畫頗自惜不妄與人書仁宗尢愛之禦制元舅隴西王碑文詔公書之其後命學士撰溫成皇后碑文又敕公書則辭不肯曰此待詔職也國史傳所載蓋用其語比見蔡與歐陽一帖云向者得侍陛下淸光時有天旨令寫禦撰碑文宮寺題牓至有勛徳之家干請朝廷出敕令書者亦辭之不止一溫成碑而已其淸介有守後世或未知之故載於此

楊涉父子唐楊涉爲人和厚恭謹哀帝時自吏部侍郎拜相時�全忠擅國涉聞當爲相與家人相泣謂其子凝式�此吾家之不幸也必爲汝累後二年全忠纂逆涉爲押傳國寶使凝式曰大人爲唐宰相而國家至此不可謂之無過況乎持天子璽綬與人𨿽保富貴柰千載何盍辭之涉大駭曰汝滅吾族神色爲之不寧者數日此一楊涉也方其且相則對其子有不幸之語及持國寶與逆賊則駭其子勸止之請一何前後之不相侔也鄙夫患失又懲白馬之禍喪其良心甘入六臣之列其可羞也甚矣凝式病其父失節托子心疾歷五代十二君佯狂不仕亦賢乎哉

佛胸卍字法苑珠林斜佛之初生雲開卍字於胸前躡千輪於足下又占相部云如來至眞常於胸前自然卍字大人相者乃往古世蠲除穢濁不善行夷堅丁志中載蔡京胸字言京死後四十二年遷葬皮肉消化已盡獨心胸上隱起一卍字髙二寸許如鐫刻所就正與此同以大姦誤國之人而有此祥誠不可曉也豈非天崩地坼造化定數故產此異物以爲宗社之禍耶

雷公炮炙論雷公炮炙論載一藥而能治重病者今醫家罕用之聊志於此其說云發眉墮落塗半夏而立生目辟眼目𨿽有五花而自正腳生肉栨裩系菪根囊皺漩多夜煎竹木體寒腹大全賴鸕鶿血從經過飲調爪子咳逆數數酒服熟雄徧體軫風冷調生側腸虛泄利須假艸零久渴心煩宜投竹瀝除癥去塊全仗硝磠益食加觴須煎蘆朴彊筋健骨須是蓯鱔馬王色延年精蒸神錦知瘡所在口點陰膠產後肌浮甘皮酒服腦痛鼻投硝末心痛速覓延胡凡十八項謂眉髮墮落者煉生半夏莖取涎塗發落處立生五花者五加皮也葉有雌雄三葉爲雄五葉爲雌須使五葉者作末酒浸之目目𨿽者正腳有肉栨者取莨菪根系裩帶上永痊多小便者煎萆薢服之永不夜起若患腹大如鼓米飲調鸕鶿末服立枯如故血泛行者搗甜瓜子仁作末去油飲調服之立絕咳逆者天雄炮過以酒調一錢七服軫風者側子作末冷酒服虛泄者搗五倍子末熟水下之癥塊者以磠砂硝石二味乳缽中研作粉同煆了酒服神效不飲者飲酒少者煎逆水蘆根厚朴二味湯服之蓯蓉鱔魚作末以黃精汁圓服之可力倍常日也黃精自然汁拌細研神錦於柳木甑中蒸七日了以蜜圓服顏貌可如幼女之容色陰膠卽是甑中气垢點少許於口中卽知臟腑所起直徹至住處知痛足可醫也產後肌浮酒服甘皮立枯頭痛者以硝石作末內鼻中立止心痛者以延胡索作散酒服之

治藥捷法藥有至賤易得人所常用而難於修制者如香坿子菟絲子艾葉之類醫家昧其節度或終日疲勞而不成本艸云凡菟絲子暖湯淘汰去沙土漉幹暖酒漬經一宿漉出暴微白搗之不盡者更以酒漬經三五日乃出更曬微幹搗之須悉盡極易碎蓋以其顆細難施工其說亦殊勞費然自有捷法但撚糸氐條數枚寘其間則馴帖成粉香坿子洗去皮毛炒之焦熟然後舉投水缽內候浸漬透徹漉出暴日中微焦乃入搗臼悉應手磨碎艾葉柔軟不可著力若入白茯苓三五片碾則實時可作細末

小學不講古人八歲入小學教之六書周官保氏之職實掌斯事厥後浸廢蕭何著法太史試學童諷書九千字乃得爲吏以體六試之吏人上書字或不正輒有舉劾劉子正父子較中祕書自史籀以下凡十家序爲小學次於六藝之末許叔重收集篆籀古文諸家之學就隸爲訓注謂之說文蔡伯喈以經義分散傳記交亂訛謬相蒙乃請刊定五經備體刻石立於太學門外謂之石經後有呂忱又集說文之漏著字林五篇以補之唐制國子監置書學博士立說文石學字林之學舉其文義歲登下之大歷十年司業張參纂成五經文字以類相從至開成中翰林待詔唐玄度又加九經字樣補參之所不載晉開運未祭酒田敏合二者爲一編並以考正俗體訛謬今之世不復詳考𨿽士大夫作字亦不能悉如古法矣韓子曰凡爲文詞宜略識字又阿買不識字頗知書八分安有不識字而能書蓋所爲識字如上所云也予采張氏田氏之書擇今人所共昧者謾記於此以訓子孫本字從木一在其下今爲大十者非休象人息於木陰加點者非美從羊從大今從大從火者非車者古者以戰車故從車下車後相承作軍義無所取看字從手凡視物不審則以手遮目看之作看者非揚州輕取揚之意從木者非梁從木作梁者非干有幹虔二音其體一也今俗分別作乹字音虔而幹音幹者非尊從酉下寸作尊者非尊從酉從丌作奠者非夷從弓從大作夷者非耆從旨作老下目者非漆泰黍黎下並從四點相承省作小今從小從者非決衝況涼盜並從三點水兩點者非饑饑二字上爲糓不熟下爲餓今多互用至於果芻韭之加艸頭岡加山攜之作攜鉏作鋤惡作心霸作革月筍作筍頿作髭須加髟或從水祕從禾簡從蕳寶從趨從多衡宜從角從大而從魚啟從又及戈肇從文徹從去麤作麄虫作虫墮許規反俗作隳又以爲隋幡作巾畨怪作怪關作關炙作夕閒從日功從力玆宜從二玄而作玆升從廾輩從軰妒從石姦從姦纛從毒吝作冤上加點鄰作鄰牟從午互作牙元從點舌作幹蓋作蓋京作亰皎從日次從鼓從皮濳譖僭從替出作二出覺從與遊於以方爲才皁爲皂曷爲日白匹爲收作又敍作余又臥從臣又從人而以人爲卜攺從戊已之己凢作凡允作館作館覽作覧祭宜從月從又而祭瞻作瞻緥從衣從

編作徧徼作僥水作琴瑟之弦從糸輕作輕如是者皆非也

四李杜漢太尉李固杜喬皆以爲相守正爲梁冀所殺故椽楊生上書乞李杜二公骸骨歸葬梁冀之誅使權柄專歸宧官傾動中外白馬令李云露布上書有帝欲不諦之語帝震怒下云北寺獄弘農五官掾杜眾傷之以忠諫獲罪上書願與云同日死帝愈怒下廷尉皆死獄中其後襄楷上言亦爲李杜靈帝再治鉤黨範滂受誅母與之訣曰汝今與李杜齊名死亦何恨謂李膺杜密也唐李太白杜子美同時著名韓退之曰李杜文章在光焰萬丈長凡四李杜云【宋理宗嘉熙中李詔論史嵩之當時有杜範亦在列二人廉直人亦稱李杜】

元微之詩唐書藝文志元稹長慶集一百卷小集十卷而傳於今者惟閩蜀刻本爲六十卷三館所藏獨有小集文惠公鎭越以其舊治而文集蓋缺乃求而刻之外春遊一篇云酒戶年年減山行漸漸難欲終心懶慢轉恐興闌散鏡水波猶冷稽峯雪尙殘不能古幸物色乍可怯春寒遠目傷千里新年思萬端無人知此意閒憑小闌干白樂天書之題云元相公春遊錢思公藏其眞迹穆父守越時摹刻於蓬萊閣下今不復存集中逸此文惠爲列之於集外李端民平叔嘗和其韻寄公云東閣經年別窮愁客路難望塵驚嶽峙懷舊各雲散茵醉恩逾厚墻歌興未殘馮唐嗟己老範叔敢言寒玉燭調魁柄陽春在筆端應憐掃門役白首滯江幹樂天所書余少時得其石刻後亦失之

諫繚綾戲龍罷李得裕爲浙西觀察使穆宗詔索盤條繚綾千匹徳裕奏言立鵝天馬盤條掬豹文彩怪麗惟乘輿當禦今廣用千匹臣所未諭優詔爲停崇寧開中使禦札至成都令轉運司織戲龍羅二千繡旗五百副使何常奏旗者軍國之用敢不奉詔戲龍羅惟供禦服日衣一匹歲不過三百有奇今乃數倍無益也沼奬其言爲減四之三以二事觀之人臣進言於君切而不訐蓋無有不聽者何常所論甚與徳裕相類云

人生五計人生天地閒壽夭不齊始以七十爲率十歲爲童兒父母膝下視寒暖燥濕之節調乳哺衣食之宜以須成立其名曰生計二十爲丈夫骨彊志健問津名利之場秣馬厲兵以取我膝如驥子伏櫪意在千里其名曰身計三十至四十日夜注思擇利而行位欲髙財欲厚門欲大子息欲盛其名曰家計五十之年心怠力疲俯仰世間志術用盡西山之日漸逼過隙之駒不畱當隨緣任運息念休心善刀而藏如蠶作繭其名曰老計六十以往甲子一周夕陽禦山倐爾就木內觀一心要使絲毫無慊其名曰死計每以語人以身計則喜以家計則大喜以老計則不答以死計則大笑且曰子之計拙也宋朱仲新舍人爲南華長老作大死庵記有此一段語

貧富習常少時見前輩一記云富人有子不自乳而使人棄其子而乳之貧人有子不得自乳而棄之以乳他人之子富人懶行而使人肩輿貧人不得自行而又肩輿人是皆習以爲常而不察也天下事習以爲常而不察者推此亦多矣而人不以爲異悲夫甚愛其論後乃得之於眺以道客語中故謹書之以廣其傳

絕句詩不貫穿夜涼吹笛千山月路暗迷人百種花棊罷不知人換世酒闌無柰客思家此歐陽公絕妙之句然以四句各一事似不相貫穿故名之曰夢中作永嘉士人薛韶喜論詩嘗立一說云老杜近體律詩精深妥帖𨿽多至五百亦首尾相應如常山之蛇無間斷齟齬處而絕句乃或不然五言如遲日江山麗春風花艸香泥融飛燕子沙暖睡鴛鴦急雨梢溪足斜暉轉樹腰隔巢黃鳥並翻藻白魚跳江動月移石溪虛云傍花鳥棲知故道帆過宿誰家鑿井交棕葉開渠斷竹根徧舟輕褭纜小徑曲通村日出籬東水雲生捨北泥竹髙鳴翡翠沙澼舞鵾鳥雞釣艇收緡盡昏鴉接翅稀月生初學扇云細不成衣舍下筍穿壁庭中藤刺檐地晴絲冉冉江白艸纖纖七言如糝徑楊花鋪白氈點溪荷葉疊靑錢筍根雉子無人見沙上鳬雛傍母眠兩个黃鸝鳴翠柳一行白鷺上靑天窗含西嶺千秋雪門泊東吳萬里舩之類是也予因其說以唐人萬首絕句考之但有司空圖雜題云驛步堤縈閣軍城鼓振橋鷗鳴湖雁下雪隔嶺梅飄舴艋猿偸上蜻蜓燕兢飛樵香燒桂子苕濕掛莎衣

野豬後身吾吳有縉紳而爲僧者其生平中甲科歷官藩臬者三品性喜與豬臥起凡豬之與臥起者輒解其意便溺亦不污牀席也一二年後豬肥腯便殺食之前後積豬蹄爪盈箱時時出而嗅之以爲異香也性喜滛忽一日將生平所與滛男女盡數寫出付梓以爲發露懺悔竟披剃爲沙門彼教中相傳以爲野豬精轉世也

詩中艷句偶讀前人詩序嘆其涼艷因憶前人句廣之庭艸無人隨意綠此幽艷也雪滿山中髙士臥此淸艷也春深晝永簾垂地此香艷也三山半落靑天外此奇艷也輕寒不入宮中樹此華艷也生昋不斷樹交花此嬌艷也仙掌月明孤影過此冷艷也長遂一聲人倚樓此淒艷也霜葉紅於二月花此寒艷也一舟煙浪夕陽中此驚艷也幽徑只愁空翠滴此細艷也

春王正月說杜元凱云所書之王卽平王也範武子亦云隱公之始年周王之正月也何休之所謂托王於魯公羊之指王爲文王者非也或曰何以始魯隱也曰魯隱之始平王之終也周之不兢自平王始也宗周之業基於丰鎬而東遷雒邑宗周之重失矣然則何以不始於平王之初年也曰周𨿽東而君子尙冀其反於西也故遲之以歲時至平王之終曰無冀矣故春秋於是作也春先於王尊天也王先於正尊王也書王非夫子創也殷人鐘銘有惟正月王春吉日之文則固三代恆辭耳胡氏所謂以夏時冠周月是妄孔子也三代所以攺建者革命之後欲一人心故各以其時所上爲歲首行朝享頒攺教耳乃時月一稟於於行天焉可易哉周禮稱正歲亦稱正月其正歲建子月也其正月建寅月也是時月不易之驗也

都太僕使西日記都玄敬使西日記云過華陰登鳳居山山一名鳳骨其麓有永慶禪院老僧云唐開元中有鳳逐二龍至此龍墮地化泉二道鳳憤而死其一龍被鳳爪傷流血泉色遂赤至今院中猶飲龍泉赤泉惟灌地而已僧云鳳喜食龍腦故龍畏之鳳死時山僧以石函瘞其骨於山顚壘磚爲塔覆之山因以名景泰癸酉鄕人築城盡取塔以去石函始露其僧少年猶及見之石上刻云景佑四年重修啟函鳳脛骨長二尺圍可六寸股骨長一尺五寸圍如脛骨其潔如玉龍之畏鳳昔所未聞斯亦異矣玄敬記中惟此事爲異然鳳爲瑞鳥非竹實不食惡有食龍之理佛書金翅鳥能摶龍而食之符子書亦云晏子告齊景公云臣聞琬琰之外有鳥焉曰金翅其民謂爲羽豪其爲鳥也非龍肺不食豈老僧之所見者金翅鳥之骨耶或曰鳳爲瑞者一而爲妖者四又云鳳好食鯉豈所謂妖鳳耶禹貢王會皆未之及豈所謂存而不論聖人所未知者耶文人好異玄敬之書此也無怪

湯武湯效桀於南巢桀以壽終未嘗害也武王伐紂於故野前塗倒戈紂以寶玉自焚未嘗弒也伊尹置太甲於桐宮處先君之墓遵古諒陰之制未嘗放也管蔡流言周公避居於東以王命誅之未嘗身戕骨肉也典冊所載頗失其眞使後世非望者引以爲口實故曰盡信書不如無書

夜飲古者寢不晝燕不夜厭厭夜飲不醉無歸成康以後之詩也周徳衰而徵伐起矣故系之彤弓六月之前

嫁說女子有未嫁人而守節者熙甫之論非之曰女子無以身許人之道未嫁而爲夫死且不攺適是以身許人也男女不相知名婚姻之禮父母主之否則伯父世母否則族長男女無自相婚姻之禮所以厚別而重廉恥之防也女子在室惟其父母爲之許聘而已無所與六禮旣備婿親迎授綏母送之門合巹而後爲夫婦苟一禮不備而往則爲奔女未嫁而爲人死且守是不待六禮不待父母之命而奔者非禮也古者壻有三年之喪則使媒致命女氏者不得嗣爲兄弟女未廟見而死則歸葬於女子氏之黨示未成婦也未成婦則不系於夫也不系於夫而可以身死且不攺適哉𨿽然古者女子笄而許嫁今或孩而許嫁命之父母告之宗廟歷十餘寒暑久知其當適某氏矣一旦不幸遭變故遽攺容而他適於情於義亦有不安者故嫁固不爲妨禮而守亦不爲背禮取節焉可也夫人臣之朝不與燕不坐而死節者古以爲過然夷齊無祿位而恥食周粟孔子亦以爲仁其與過而流無寧過而拘

浦江鄭氏浙東數世同居者甚多惟浦江鄭氏家規甚善故尢著本居滎陽初遷歙再遷睦至名淮者始遷婺之浦江性好施與靖康歲儉鬻田千畝以飼餒一方懷之號其宅爲仁義裏淮孫綺號衝素處士始定居焉處士父照得罪勢家文致重辟系獄處士方自遂安返號泣奔獄門不得通以額叩門血流被面獄吏義之使入已見父卽抱父哭僕地幾殞出艸疏乞代父刑竟得釋母張氏病風手足不能屈伸處士日夜候牀下抱持以就便溺三十年如一日張嗜飲溪水天旱水脈絕處士鑿溪數仞不得泉慟哭其下三晝夜不絕聲水忽湧出俄傾丈餘味甘如醴香如荷人以爲孝感張沒臨葬雪盈尺處士泣禱連夕迨喪車至塜之四傍各丈許無雪此外封積如故處士初取丁氏其愛之以饋姑食稍緩姑怒卽出之重取阮氏與其姒不相能復出之有疑其過者處士曰以一婦人故使一家乖戾綺義不爲處士自其祖廢業賑荒家旁落又好緩急親舊遂不能支或過晡不爨大姓黃宗夔素俠袖白金二斤往遺焉處士謝曰寧餓死不敢當無名之賜蓄一女奴方九歲與處十二年始嫁猶處子也身素彊無疾一日晨起沐浴冠服拜先祠鍼大指出血滴酒中召子姓列飲之矢曰子孫有異志不共財聚食者天殛之語畢子孫拱手而立久而不動就視之逝矣自處士沒後至其孫文六世無異居元至大四年旌其門洪武癸酉尙書嚴震表其世徳上遣官拔其子孫二十四年赴京選用曰濟者最有文學除左庶子曰沂者拜禮部尙書翰林禦史楷拜蜀府教授親書孝義家三大字賜之正徳閒其家遭回祿所賜扁額皆煨燼自後子孫多過孝義衰矣語曰賢人出國將昌子孫賢族將大浦江鄭氏五百年同居起於衝素處士一鍼指血彼其秉心純實與天合徳哭泉泉出哭雪雪融厚積深培善源和气蒸蒸錦錦故能長世豈偶然哉彼厚自封殖爲子孫牛馬而死不旋踵門更戶攺信乎勢力之不如徳也余用書於冊以示子孫

吳越春秋吳越春秋東漢趙曄撰曄會稽山陰人少爲縣吏恥於廝役遂去到揵爲詣杜撫受韓詩因著是書積二十年絕問不還家爲發喪制服曄卒業乃還世無知者蔡邕至會稽復還京師盛稱其人始知此書爲瞱著使邕不至會稽必有以爲吳越時人撰者會稽又有周長生作洞歷上至黃帝下至漢甚該博與太史公相似今世亦絕不知信乎著書之有幸不幸也楊用修辯西施之被沈其說確矣陳晦伯乃引吳地記云嘉興縣一百里有女兒亭範蠡取西施獻夫差於路潛通三年生一女子此亭故吳亡後復取西施泛五湖而去以此證楊大是可咲王弇州辧之云蠡大豪傑豈肯作此無賴事未有奉使進女經三年於二三百里間而不露露而越王不怒蠡吳王不怒越者也按語兒亭在華亭去檇李百里蓋華亭原屬檇李當時本名禦兒吳設以禦寇其後有生子能言者遂攺語兒亭禦兒之攺爲語兒語兒之訛爲女兒又以加於西子豈不悖哉當吳之亡吳王逃至陽山自殺必先殺西施不以所愛爲仇辱此理之可信者沈於江必吳沈之也蠡髙人又智士豈取亡國之妃爲儷其必不然矣

紫薇村嘗遊石湖至紫薇村遇一野老年餘八十餘問是村何以名紫薇曰此薴蘿村也西施生於此後有富家居於此曰何必尙循亡國女稱乎攺名爲紫薇其家盛植紫薇耳石湖北有溪古名若耶溪吳亡後攺名越來溪世以浙東有溪與村名同此地因以西施爲越所獻其實吳產也見楊君謙奚囊手鏡載其事

楊南峯小傳楊君謙爲儀部年二十九病歸至九十不起性最嗜書家本素封以購書故晚歲赤貧所藏書十餘萬卷纂其異聞爲手鏡是書君謙平生竭精力所成惜乎沒後散失王元美得十餘冊以爲帳中祕其餘不知更屬何家劉子威言君謙之博古今一人特其好怪喜笑罵人故多得謗武宗南巡北固山壁上見其畱題因而召見行在君謙見上不能對答遂罷遣之忌者因以爲伶人臧賢所薦不知此際君謙貧不能餬口其赴召也典衣爲裝惡從與伶人爲市王元美輕信筆其事於言因而傳播天下冤哉徐文貞云世廟初年欲起君謙聞其顚而罷楊公實顚不以伶人事也

樊宗師唐有樊宗師者文多於韓十倍而好奇誚韓爲平宋有劉原甫文多於歐十倍而好博議歐爲淺原甫通經術歐公亦所推服其文尙有載文鑑者宗師墓銘作於韓公人始知之其它無傳原甫好古凡鼎彜醆斚金石器到處必索遂以成風至政宣間海內靡然古丘莫發掘殆徧其祟於名宜然耶然古器出自墓者實不可玩以醞久鐘毒囑之傷目元末有人以墓中古鼎烹食至殞見鐵崖漫錄又古器多爲妖變祟人隋開皇平陳所得鼎彜白晝現形滛虐乃盡毀之始絕

張江陵江陵在事振綱肅紀修內攘外使天下晏然如覆孟不可謂無功其苞苴饋遺多卻而少受不可謂黷貨無論其它卽江南諸郡所與相關通者惟徐相國家與林太僕耳此外卽算器食莫有致者惟是好攬權而喜坿己則於賢者若擲沙遺瀋而莫之卹於侫者若嗜腥蛻膻而莫之厭故一時舉措多拂人意又其交內豎以固位進珍玩以希寵甚非大臣之道至於奪情拒諫鼎甲其子而名行大墮人心大失矣所謂君子有大道忠信以得之驕泰以失之於斯驗哉

王陽明陽明宸濠之功遠不及胡宗憲平倭功宸濠𨿽王一狂悖豎耳無深謀遠慮倉卒舉事兵𨿽八萬不過招集烏合市人及衛所殘卒爲之領袖不過江盜數十人未曾選煉其攻安慶則巡撫李充嗣率都督袁銳與戰數十陣皆克捷又以水卒數千夾攻賊卒數萬營江岸者盡皆散走據城者亦皆爲李俘宸濠不能支遂敗走鄱陽而陽明適以南吉之師與遇湖中濠遂气盡力索不戰而擒李公勝之於方張王公乘之於旣敗其難易固己迥別李公之勝又賴南大司馬喬白巖爲公後繼盛卒跱糧於采石敵人因而破膽其後論功不及喬李蓋二公皆持重不自功而陽明門人將佐皆善於誇飾露布飛揚遂爲首功其時公議亦爲之不平胡宗憲當海上之倭乃山城君以中國絕其貢布大舉爲冠自浙直閩廣無慮數十萬一時島主王直徐海皆沈鷙驍雄所統賊徒皆能以一當百如疾風埽枯葉乃胡公不戁不竦親提兵搗其數巢而用閒行金以招降其巨酋至今數十年日本舟師無一敢窺全浙東吳誰之功也其後竟壞於羣囂使公蒙不賞之諱斯孤憤錄所由作也內江馬中丞言胡公實不死於獄公嘗夢神語之曰子後建大功然有大厄吾令人庇子明日有一客來謁狀貌與公無異公畜之密室厚其供給其後被逮則斯人囊三木而公祝發西川矣

丘司寇丘司寇橓本淸方之士然其胸次隘好爲名髙不近人情其在省中時湖廣撫臣方公廉饋之五金疏發其事方以此去人頗不直之遂謝病歸故里其後居鄕力卻上官饋遺而多國稅有縣令惡其矯積其所卻饋遺數十金請於兩臺以抵其逋稅丘大慚方在告時有薦之江陵者江陵曰此君怪行非經徳也終不肯起江陵沒後丘乘敗覆之甚慘未幾丘之子進士君旋沒而丘亦遂殂竟至乏嗣人以爲天道好還之報曾見大宗伯於公愼行致丘書其略云江陵殫精畢智勤勞於國家陰禍深機結怨於上下當其柄政舉朝爭頌其功而不敢言其過今日旣敗舉朝爭索其罪而不敢言其功皆非情實也又云江陵平生顯爲名髙而陰爲厚實以法繩天下而問結以恩其深交密戚則有賂路人則不敢債帥鉅公以一當十者則有賂小臣則不敢得其門而入者則有賂外室則不敢此其所入有限矣且彼以蓋世之功自豪固不甘爲污鄙而以傳世之業期其子又不使濫有交遊其所通關竊借不過範登馮昕二三鼠輩而其父家居或以其間隙微有网羅如此而己則所入亦有限矣若欲根究株連稱塞上命恐全楚公私重受其累又云江陵太夫人在堂年八十老矣累然諸子皆書生不涉世事籍沒之後必至落魄流離可謂酸楚望於事寧罪定後疏請於公乞以聚廬之居卹以立錐之地使生者不致爲欒卻之疾死者不致爲若敖之鬼於公長書誼正詞核關國家大體惜乎丘之不納也

文待詔吾郡文待詔先生年九十生平無二色比部錢公有威亦然錢公生平目未嘗視季女宜人一日進二婢以嘗公公躩然曰女三爲粲康公且不敢當況區區耶亟去無益人罪過又錢公與管登之皆信佛然錢公此事眞能信佛者也

趙子固趙子固本宋宗室入元不樂仕進隱居鹽官廣陳鎭有一舟琴書尊杓畢具往往泊蓼汀葦岸看夕陽賦殘月爲事嘗到縣縣令宣城梅黻到舩謁公公飛棹而去梅佇立岸上言曰昔人所謂名可聞而身不可殆見謂先生歟公從弟子昂自苕中來訪公閉門不納夫人勸之令從後門入坐定苐問弁山笠澤近來佳否子昂曰佳公曰弟柰山澤佳何子昂慚退公便令蒼頭濯其坐具蓋惡其臣元也𨿽然胡元入吾中國統有宇內食土之毛孰非王臣籍令生斯時而盡髙不仕之節則君臣之一倫廢矣惟子昂爲宋宗室腆面仕仇斯有可議然旣爲從弟何必固絕旣己畱欵何必濯坐此殆好名之過【子固名孟堅善寫翎毛花艸】

張江陵江陵公年十四值顧東橋爲湖廣巡撫行部江陵試闔郡諸生擢公居首曰此公輔器也賜之金帶曰子他日且圍玉詎止金花其善自珍年十六舉鄕薦赴禮曹下第歸同輩皆居間郡邑公獨閉戶不一謁封公屢促之卒不出封公怒斷其肉食供以蔬糲曰若不乞潤郡邑惡有阿堵市芻豢哉公竟藿食五六年後計偕至京東橋居少宰憐其貧贈以五十金公以金分諸同輩曰以廣吾師徳也自編修告歸七八年絕足都邑嘗騎一牛往來鄕間又時至衡山篸嶺或數月不反其後貴顯亦罕受饋遺獨晚節戀位據權患失心重遂至邇匪人抑言官爲天下所指詈卒後被抄沒其家所畜不及十萬率封公及子弟輩所斂公未嘗輕取也遼帥李成梁封伯時饋公銀萬兩金千兩爲謝公卻之語其使曰若主以血戰功封一官我若受之是且得罪於髙皇帝其無再瀆卽此一事今之宰相能乎蓋江陵之過固不能辭其善與功終不可泯

趙凡夫趙凡夫宧光棄太學築先墓於支硎山傾家營構窀穸成因廬其傍君有昆弟三人獨任斯役不一問也墓前鑿池開徑盛植松竹遂成勝地山東西置二庵延名僧其中焚香誦經蕭然淸遠此山在天池天平諸山中民居稀少住者多遭寇竊遊客夜行皆有戒心君初卜築人以爲必不可居君旣移家召請十里內居民飲食往來教以禮讓賑其貧乏自此寇盜絕迹外戶不閉君最博洽書無所不讀篤信內典尢精六書及天文地理其配陸碩人陸尙寶五湖先生女博綜羣書所著諸文淸新古雅及云閣考盤二集人多傳誦陸碩人從夫來玆山遂屏羣籍日探大藏五千四十八卷每歲一展夫婦長齊繡佛前相對如賓並其家臧獲十餘輩咸皈依淨土酒肉未嘗至門信吳中奇士文子悱先生謂當入獨行傳

伽南香伽南香一名奇南本艸不載惟占城有之有堅軟淺深不同其木最大枝柯竅露大蟻穴之蟻食蜜歸遺矢於中木受蜜气而堅潤則香成矣香成則木本漸壞其傍艸樹咸枯香本未死蜜气復老謂之生結上也本死本存蜜气凝於枯根潤若餳片謂之糖結次也其稱虎班結金絲結者歲月旣淺木蜜之气尙未融化木性多而香味少斯爲下品生結紅而堅糖結黑而軟生結國人最重不以入中國入中國者乃糖結試者爪搯之卽入爪起便合帶之香可芬數室價倍白銀萬曆年間彼國曾貢至四百斤瓊州亦有土伽南白質黑點卽所謂鷓鴣香入手終日馥鬱其價每斤亦值金半斤郭尙書應聘開府時有遺糖結數斤曰知君不愛金珠敢以淸物貢公曰此亦尢物吾聞之墨者名臭其寧以香博臭端人至今述之【按三國誌魏文帝求雀頭香於吳當卽此香類也俟博考】

茶茶一名檟一名蔎名茗夕荈檟苦茶也蔎則西蜀語茗則晚取者本艸荈甘檟苦羽經則檟甘荈苦茶尊爲經自陸羽始羽經稱茶味至寒采不時造不精雜以奔莽飲之成疾若采造得宜便與醍醐甘露抗衡故知茶全貴采造蘓州茶飲徧天下專以采造勝耳徽郡向無茶近出松蘿茶最爲時尙是茶始比丘大方大方居虎丘最久得采造法其後於徽之松蘿結庵采諸山茶於庵焙制遠邇爭市價倐翔湧人因稱松蘿茶實非松蘿所出也是茶比天池茶稍粗而气甚香味更淸然於虎丘能稱仲不能稱伯也松郡余山亦有茶與天地無異顧采造不如近有比丘來此虎丘法制之味與松蘿等老納亟逐之曰無爲此山開膻徑而置火坑蓋佛以名爲五欲之一名媒利利利禍物且難容況人乎

沈香沈香出眞臘者爲上占城次之萬州爲下眞者其黑如墨其重如石置之甕中直沈甕底是物能導气降痰

王元美陳眉公筆記王元美公以重九母忌終身不登髙萬曆甲申有閏九月邀客登弇山園縹緲樓是日大醉殊覺有婆娑之致公以造弇園而傾其貲初落成時有客題其門曰欲寫終天淚堆成滿地歡雲間顧正心園周一二里樓閣百餘所長廊曲徑深洞蜜林探之不盡有人題曰俗趣千般蚩腸一段

寶鐺筆記稱於闐國貢使每來必攜一寶鐺往返如是典客者視之一鐵鐺耳蓋來道涉流沙踰三月程無薪水獨挈水而行是鐺者投以水頃之百沸矣用是不乏故寶之西域記稱忽嶺有定水石每取一片置中水經年不壞令壯夫搖之不溢一點嘗戲謂得諸葛木牛流馬載惠山泉百甕取定水石畜其中更攜於闐鐵鐺以周流天下不用符傳亦甚快事

見聞錄陳眉公見聞錄言楊升庵與張禺山書是老年安樂法不可不讀書云使來得手書數紙連幅屢牘亹亹千言故人之厚何以加此愼自長至前後衰病忽作近日右目皮上生一瘡半面作腫坐起食視皆礙且妨柰何此豈可以常病視之耶伏自思念年來萬慮灰冷惟文字結習未忘頗以此自累而招罪不當與而與當與而與皆罪也不工則不可出工則疲精敝神皆累也用是勇念書壁云老境病磨難親筆硯神前發願不作詩文自今以始朝粥一碗夕燈一盞作在家山僧行徑惟持龐公室諸所有四字庶乎余羊耋齒得活一日是我一日不然則擾擾應酬又何益於塵勞仕路哉縱使藝文誌書目天下家傳人誦盡爲眾制何益於靈臺何補於眞我哉立願如此縱或臨之燻天之勢解以連環之辧不能回矣想能心諒也竊謂左右已有海內名詩文傳誦人口徧矣亦當俯從鄙見以髙頤期松喬之福程子老年不觀書山谷發願去筆硯朱文公行年如此當先學上天後學識字可也皆是老境受用安身立命處髙明以爲何如不然則晉人所謂卿自用卿法吾自用吾法可也目瘡不能自書口占俾代書之冀欲忘言又己多言是窮響以聲與影競走也惟心照之行當面叩不卽劉子威云詩文晚年無有佳者古人所謂才盡夫才盡而彊文必多惡道語觀近世有名諸公皆余然謂應酬之文諛墓祝誕無關世教當如升庵之戒若標舉興會舒寫性靈有關世道則又不然若東鄰老儒兀兀窮年著書不輟欲博一官則兩無當彼其子弟胡不與之焚硯破筆

狨陳貞父爲寶雞令嘗見鬻皮於市似猿猱而長尾尾色紅問之曰狨也去來林間如飛猿猱之族千百爲羣出采山核絨至莫不俯首帖服不敢張目視狨歷視其肥腯者取小石或落葉識其首噉且飽狨臥或它去猿猱散走其首識者惴惴待牙吻不敢動其黠者乘間竊取首所識移之鄰己得脫去而鄰代之矣又熊得人輒搔人喉若腋今笑人僕舌舐面血以爲快人屏气陽死乃棄去還視之再三人蘓欲起去追而扼之山民習其狀能脫於死

元次山元次山苦節不異於陵隱浯溪就大石爲亭名吾亭得快石名五如石得泉名七勝泉云陽譚文學常扁舟數千里來訪公與酌於亭未嘗不醉避亂於猗犴洞稱猗犴子後徙家瀼稱浪士及有官人以爲浪者亦漫爲官乎復號漫郎客樊上漁者相戲更爲聱叟又曰公之漫猶聱乎公漫久矣故稱漫叟斯人也艸樹爲藩泉石爲宅云交月往一身之外更無長物其淸以夷其傲似惠求此人物於當今非但冠紳不可得卽布衣亦不可得

阿魏阿魏名阿虞又名燻渠天竺呼爲形虞湼盤經謂之央匱本艸云生波斯國及伽闍那國木長八九尺皮色靑黃取其汁和米豆屑合釀而成一云有艸木二種出火州及沙鹿海牙國者艸髙尺許根枝獨立枝葉如蓋臭气逼人生取其汁熬作膏或云其脂最毒人采時以羊系樹下自遠射之脂之毒著羊羊斃卽爲阿魏唐山人云前說皆非曾見汪道人者自西洋果言阿魏樹最大其上有大蜂窼如盤人不敢近欲采者以皮蒙身用山羊去其毛系於樹旁仍擇健馬日行數百里者騎之以矢射蜂窼墮地其人急策馬走蜂逐之約幾十里蜂不能前還將羊噆死蜂散而樹气在羊身矣用以煎膏遂成阿魏本艸只言其殺虫破癥積去臭气下惡辟瘟治瘧治痢辟鬼除邪去敗精惡血及癖塊噎膈汪道人云此物久服彊陽壯陰消食彊脾三年之後鬼神退避其治法用磁碗將醋煮一時醋幹退火取出至半冷溫爲丸每服五釐久之神气異常但忌醋與諸菜西洋人每日服此與阿夫容二物一日不服便欲失精猶西番不能一日去茶也【阿芙蓉俗名亞片】

三焦三焦者水穀道路气所終始也上焦在心之下胃口也上所謂膻中也中焦在胃中腕下焦在臍下一寸然此又非手少陽之三焦也手少陽之三焦所謂有名無形者也藥者療也所以療病也無病勿藥可也肉不勝力气況藥有偏效而無全功金石之藥最爲酷烈其傷生最速其它艸木之藥近於熱者皆能臘毒古人服松脂而塞腸服杏仁而致泄服楮實而痿骨服首經而消渴嗜鷓鴣鳩子而發咽喉之病種種不可枚舉養生者宜愼於此

管登之觀鳥之摩霄則知世必有沖舉之人觀物之變化則知世必有輪回之事此理必有如管登之之譚至於著迹反使人以爲笑端登之嘗告人曰吾於玄門之事薄而不爲蓋吾前刧飛升亦已數次眾頗哂之問曰公前生更何爲曰吾前生平天冠亦帶過三次其爲士大夫胸中歷歷甚明憶在西漢爲蕭何東漢爲馬援三國爲孔融晉爲陶潛唐爲魏徵宋爲範忠宣又言六祖一身分作四人余記其二今江中丞鐸李祠部時英皆六祖之分身也一日管於竹堂寺修齋誦經凡數日計費百金文子悱往視之旣坐定管曰余此舉無量功徳自梁武帝無遮大會至今始有此凡梁武帝以後如李林甫朱全忠秦檜等皆度之出獄矣子悱笑曰此輩極惡公度之出若使爲善則彼無此根若使爲惡是縱盜也如之何管不能對張目而己旣而對子悱曰子固不信不知令祖待詔公亦在遂呼二小僧至曰此爲唐荊川此爲文待詔或問曰公何以知管艴然曰吾而不知誰知者子悱出曰今日何爲遇此怪物或曰東坡欲人談神怪今姑妄言之使東坡而在寧不爲快心樂事

王珣王珣與瑉皆導孫也爲桓溫所重曰王椽當作黑頭公兄弟皆壻謝氏以猜嫌致隙太傅安與珣瑉絕婚時希安旨出珣爲豫章太守安卒乃遷侍中珣曾夢大筆如椽俄而帝崩哀冊謚議皆珣所艸初珣在東聞安薨便出京師語族弟獻之曰吾欲哭謝公獻之驚曰所望於法護於是直前哭之甚慟法護珣小字也人傳虎丘寺爲王珣捨宅故至有今短簿祠珣初任桓公府爲主簿旣貴得侍中贈至司徒矣安得復稱簿宜攺爲司徒祠耳夫珣爲桓公重然溫玄當事終不以此蒙議豈非以淸遠故乎哭太傅一節尢難人情不能忘睚眥況絕婚大隙賢者無固我於此可見今人受知政府當其失勢便欲借以立名古今人不相及於此可見王瑉字季琰善行艸名出珣右時人語曰法護非不佳僧彌難爲兄與獻之相繼爲中書令時稱大令小令大令有妾桃葉爲團扇詩小令亦有愛婢謝芳姿以瑉故歌團扇其相類又若此

士君子自好劉眞長王仲祖共行日旴未食有相識小人貽餐至肴案甚盛眞長辭焉仲祖曰聊以充虛何苦辭眞長曰小人都不可與作緣王修齡書在東山甚貧乏陶胡奴爲烏程令送一舩米遺之卻不肯取直答云王修齡苦饑自當就仁祖索食不須陶胡奴米士君子欲嚴取與必愼交接賤則辱身交交富則遭累一與之交寧可拒乎徐文貞公言欲觀士大夫名節但不連姻富室不接袵山人便是端莊之士讀前二公語益有感於徐文貞言矣

許眞君許眞君傳晉史不載其仙迹甚著初生南昌母夫人夢金鳳銜珠墜掌中旣長博學多通聞西安吳猛得至人丁義神方乃師之太康元年爲西蜀旌陽令治行甚著以世亂棄官歸邑民隨至宅攺氏族以從者甚眾號許家營焉與吳猛遊嵩陽聞丹陽黃堂鎭有女師諶姆多道術同往叩姆曰昔孝悌王自上淸降曲阜蘭公家謂蘭曰後晉代當有許遜傳吾道畱金丹寶經與我俟子有年遂擇日設壇授之謂吳猛君當反師許也姆因取香茅一根向南擲曰子歸認茅路處立吾祠歲秋可一至二君還得飛茅於迹所居南四十里己叢生矣乃建黃堂眞君談小蜀江抵肆主人朱氏貧而甚恭眞君畫一松於壁其君遂倍得利後江漲潰堤市捨俱漂惟松壁不壞嘗云吾仙去後一千二百四十年間豫章之境五陵之內當出地仙八百江心忽生沙洲掩過沙井口其時也眞君弟子數百志趣不一及化炭爲美婦人試之不染污者惟十人爾眞君歸郡有美少年通謁旣去謂弟子曰玆非老蛟精也迹其所之遽化黃牛臥郡城沙磧上眞君剪紙化黑牛往鬭令施岑持劍俟其鬭酣揮之中其左股牛奔城南井中復化爲人初蛟慕賈玉女化少年入賈玉家玉大愛其才因贅爲壻居數歲生二子常以春夏獨出若營賈者至秋重載歸寶貨充溢覆蓋舟所獲也是秋徒還紿玉云爲盜傷左股玉嘆惋求醫眞君乃爲醫謁玉玉喜召其壻蛟精懼遂匿眞君隨至其堂厲聲叱之乃見本形蜿蜓堂下二子皆爲小蛟並斬之賈女亦幾變形眞君給以神符乃免謂玉曰蛟精所居下皆洪波也亟遷髙原其宅不日陷爲澤眞君復還豫章曰此地蛟所居宂須鎭之乃於牙城南鑄鐵爲柱出井外數尺下施八索鉤鎖地脈祝之曰鐵柱若亞其妖再興吾當復出鐵柱若正其妖永除由是屏迹王惇舉兵內向眞君同吳猛往說止之惇怒眞君乃舉杯擲起化爲白鶴惇方舉目己失二君所在至孝武寧康二年甲戍八月朔日上升年一百三十六歲嘗爲星下散爲物人上升爲仙一气推移不足爲怪卽道家所載眞君升舉事抑何亹亹至其教人惟以忠孝廉謹寬裕容忍爲八寶與吾道安殊記曰淸明在躬志气如神天降時雨山川出云人心湛然無滓卽大虛亦復何遠豈必談鉛說汞哉又道家載旌陽得道後帝贈其遠祖許由玉虛僕射曾祖琰太微兵衛大夫祖玉太極籍典者公肅中嶽仙官嗟乎許由逃堯後復有此贈未知復逃避否此與拔宅事恐盡出坿會未可遽以爲寶也丁亥之夏胡騎在江西相傳云掛紅帽於鐵柱上妖復作興洪波以陷省城究意皆妄傳也觀此則眞君亦無鐵柱開花之讖也【虜桂紅帽謂應鐵樹開花之讖】

王武子陸機詣王武子武子置數斛羊酪指示陸曰卿江東何以敵此陸云有千里蒓羹但未卜鹽豉耳按千里湖名其地蒓菜最佳機答謂未下鹽豉尙能敵酪若下鹽豉酪不能敵矣劉云此陸占對之妙愚謂武子以豪舉自誇而機以淸味自適有浮雲富貴意其旨妙在言外

劉承胤東漢劉承胤美姿容善自任過有淹雅之度王惇請爲右司馬以惇懷逆稱疾不視事去豫章太守後刺江州位任轉髙矜豪日甚大殖財貨王庾溫諸公聞其至共載看之劉倚被囊了不與言神味亦不相酬旣退溫曰當必有市井事令人視之果見向囊皆珍玩正與胡人議價後竟爲郭默所害嗟乎劉江州巖巖气節能使賊臣辟易而卒不免於郭默蓋其小器淺衷位髙望立任心自恣慢藏多積以處於亂世譬委肉虎狼之穴寧不遭其噬哉乃知孔明躬耕薄田全節全身所以爲大知

梹榔樹兪益期與韓伯康箋云惟梹榔樹最南遊奇觀子旣非常木亦奇異大者三圍髙者九丈葉聚木端房棲葉下花秀房中子結房外其擢穗似黍其綴實似谷其皮似桐而厚其節似竹而穊其中空其外勁其屈如覆虹其伸如縋繩本不大末不小上不傾下不斜調直亭亭千百若一步其林則寥廓庇其蔭則蕭條信可以靜憩可以長吟矣但性不耐霜不北得值遐立海南遼然萬里不遇長者之目令人恨深又書云外國老胡說眾香共是一木木花爲雞舌香木節爲靑木香膠爲燻陸根爲冉檀葉爲藿香心爲沈水蓋其性剛挺不能曲躬從俗遠播海南兩書皆自諭也梹榔辟邪雞舌流芳君子之徳比之此與範詹事敍香方意同其文亦陸離可玩

冰人索紞善卜夢令狐策夢立冰上與冰下人語紞曰冰上陽冰下陰陰陽事也詩士如歸妻迨冰未泮婚姻事也冰上與冰下語爲陽語陰介事也君當爲人作媒稱媒爲冰人始此

跨竈昔人以子賢於父爲跨竈謂竈上有釜也吳崇賀人生子云寄語王渾防跨竈阿戎淸賞祇須臾一說馬前足有眼名曰竈門馬駒子前半月生者其行每過於母故曰跨竈後半月生者行每後於母未知孰是

顧彥先文士曰顧彥先朗俊機警風穎摽徹歷廷尉正在省與同僚飲見行炙者有異常僕割炙噉之趙王倫旣纂逼榮爲長史倫誅榮被丸有救榮者問其故曰某省中受炙臣也榮嘆曰一餐之報如是哉世說戴榮應人請覺行炙人有欲炙之色因輟己施焉同坐嗤之榮曰豈有終日執之而不知其味者乎後遭亂渡江每經厄困常有一人左右已問所以乃受炙人也二說小異一稱救於被執一稱左右渡江未知孰是常語兒輩凡事須體卹爲念顧彥先察人有欲炙之色卽割炙以施博施濟眾不外是也外舅姚詹事登第後家中苦隘欲廣鄰居以爲走衖寄家書歸云鄰屋可辟則辟之否則勿彊天下事有於己便而於人甚不便者不可不思也推此一念聖賢不遠矣

鄭櫻桃古樂府有鄭櫻桃篇言石虎以妓女爲後正史虎僭位卽立鄭氏爲皇后是也按晉書載記云櫻桃是優童也虎溺嬖之信其讒至殺妻十六國春秋云櫻桃是冗從僕射鄭世達妓也太妃給虎虎嬖之立爲後又三後僞事云虎攻中山得鄭略妹爲妾信其讒射殺妻崔氏與歌辭合按櫻桃本女子之名其必非男子無疑而胡奴老革亦安能作斷袖分桃事唐李頎有歌直以爲婦人當矣

劉子驥南陽劉驎之字子驥虛退少欲遁逸山澤荊州刺史桓沖至其家子驥方條桑謂衝使君旣枉駕宜先詣家君衝遂詣其父父命子驥然後還拂短褐與衝言父使子驥自持濁酒葅菜供賓衝敕人代之父辭曰若使官人則非野人意也衝爲慨然至昏乃退表請爲長史遣人舩往迎贈貺甚厚子驥聞命便升舟悉以所餉與窮乏比至上明悉盡一見衝固陳無用翛然而退居岐陽積年衣食有無常與村人共岐陽當孔道人士往來必投其家子驥身自供給贈致無所受去家百里有孤嫗疾將殆謂人曰惟有劉長史當埋我耳子驥身往候之值終爲治窀穸子驥竟以壽考終於岐陽按子驥條桑謝客不爲傲自持供饋不爲皁升舟應命不爲躁贈貺不卻不爲貪古風厚徳髙懷雅趣寧與夫借隱以爲釣居名以自崇者方也

梁山伯梁山伯祝英臺皆東晉人梁家會稽祝家上虞同學於杭者三年情好甚密祝先歸梁後過上虞尋訪始知爲女子歸告父母欲娶之而祝己許馬氏子矣梁悵然不樂誓不復娶後三年梁爲鄞令病死遺言葬淸道山下又明年祝爲父所逼適馬氏累欲求死會過梁葬處風波大作舟不能進祝乃造梁塜失聲哀慟塜忽裂祝投而死焉塜復自合馬氏聞其事於朝太傅謝安請贈爲義婦和帝時梁復顯露異助戰伐有司立廟於鄞縣廟前橘二株相抱有花蝴蝶橘蠹所化也婦孺以梁稱之按梁祝事異矣金樓子及會稽異聞皆載之夫女爲男飾乖矣然始終不亂終能不變精誠之極至於神異宇宙閒何所不有未可以爲誕

趙長舒趙孟字長舒入補尙書都令吏善淸談有國士風面有疵點曹事不決孟一言乃定時人語曰事有變問疵面唐文人驚疵面士服繡胸本此

屠蘇酒屠蘓酒起於晉昔人有居艸庵每歲除夕遺閭裏藥一帖令囊浸井中至元日取水置酒尊合家飲之不病瘟疫謂曰屠蘓酒屠割也蘓腐也言割腐艸爲藥也晉海西令問議郎董勛曰正月飲酒光小者何也勛曰小者得歲故先賀之老者失歲故後也

又人日正月一日爲雞二豬三羊四狗五馬牛六七人八谷其說而始於晉董勛七日爲人日晉時甚重此日以七種菜爲羹剪彩爲人鏤金箔屏風上亦戴之頭上晉充李夫人典戒曰人日造華勝相遺像瑞圖全勝之形又像西王母戴勝也李商隱詩鏤金作勝傳荊俗剪彩爲人起晉風

長風沙水邊地爲耕口沙金陵有白沙陳白沙是也徽有錦沙而楚則長風沙佛經有毗沙瓶沙江之滸凡舟可縻而上下者曰步鸚鵡洲對岸有炭步金陵有瓜步秦淮有邀笛步

婦人幽閉傳謂男子割勢婦人幽閉皆不知幽閉之義今得之乃是於牝剔去其筋如制馬豕之類使欲心消滅國初常用此而女往往多死故不可行也

嚴尙書封君姑蘓嚴尙書養齋公父封君八十餘猶多媵侍時公賜沐歸愛日而防其入室寒暑晝夜惟寢處父齋中父屢因所親屬爲異室不聽可謂篤孝其堂中聯云有子萬事足我子作尙書足而又足七十古來稀我年近大耋稀而又稀

懶顚子懶顚子曰唐世士大夫崇尙家法柳氏爲冠公綽唱之仲郢和之其餘名士俱各修整舊傳柳氏出一婢婢至宿衛韓金吾家未成券聞主翁於廳事買絹自以手取視之且與駔儈議價婢於窗隙窺見因作中風狀僕地其家怪之婢曰我正以此疾故出也因出外舍人問之婢曰我曾伏事柳家郎君豈忍伏事買絹牙郎耶其標韻如此所謂陳畱有風俗小吏亦知論人今士大夫妻具此識者少矣

邢麗文邢麗文先生名參酷貧太守胡纘宗最下士嘗屏騶從微服訪之必坐談竟日一日家乏薪其妻至刈蓐薦烹茶心壓苦之大罵曰太守不治公事何輒混人淸靜罵不已公悉聞之頗不堪乃從容徙坐庭中劇談向暮始去於是亟稱之縉紳間云微獨邢先生髙尙乃其夫人者亦天生髙士配也【族祖量字用理號蠢齋不娶見吳中往哲記】

王陽明﹝一﹞陽明先生在軍中能日行二百餘里能四十日不睡卽此資稟已超出尋常萬萬

瑞雲峯瑞雲峯出自西洞庭爲朱勔所采上有臣朱勔進四字會靖康亂未進棄諸河濱云先王母之祖陳司成公諱霽家於吳縣橫涇之上堡治第宏壯按經藏數凡五千四百八十間堂前峯石五座其最巨者曰瑞雲層靈疊秀挺拔雲際誠巨觀也靑烏家或言類火形不利宅主遂斵去六七尺猶髙三丈餘初司成公采自西洞庭渡河舟壞沈一石並沈一盤百計不能起土人云以泥築四面成堤用水車車水令幹片用千有餘工石始出盤竟棄不能舉其後歸之湖州董宗伯份舁石至舟或教以搗匆葉覆地地滑省人力凡用匆萬餘斤南潯數日內匆爲絕種載至前壞舟處石無故自沈乃從湖心四面築堤如司沈成成石時築岸成堤架木懸索役作千人百計出之乃前所沈石盤非峯也更摹善泅者摸索水底得之一里之外龍津合浦始爲完璧咸怪異以爲神計司成公沈石時恰甲子一周會宗伯罷官遂訖宗伯之世置而未壘者二十餘年家冏卿諱泰來宗伯壻也載以歸吳之下塘所壞橋梁不知凡幾未幾冏卿捐館五峯髙臥深林茂艸中復四十年冏卿子中翰竟起之不逾年而中翰死相傳以爲不詳之物云至今猶樹於東園廢圃

長帶古者婦人皆長帶結者名曰綢繆垂者名曰襳褵結而可解者曰紐結而不可解者曰締令之與人結姻曰締或亦取之此與

鉛粉蕭史煉飛雪丹第一轉與弄玉塗之卽今之水銀粉也

從叔仲容詩從叔仲容名洌中萬曆癸卯鄕科富有才情名爲髙貲所掩身後竟無道之者所著詩文病中皆焚之止一小冊存門客華茂卿所張異度先生題曰焚余艸有鄧尉別周小小二十四調小小當時名姬余小時曾識之今有此詩小小亦可不考矣霓裳搖曳弄珠遊素彩繽紛玉露流月下夫容花萬片秋風吹落五湖愁淸語飛觴正解頤催花小鼓動離思顰眉急作桑中怨低首還歌湛上詞空山秋冷不勝悲遙逐微風入蕙幃解佩剛逢三日約塡河又報隔年期試問佳人意有無茱萸枕上墜珊瑚含愁只恐郎知覺微笑燈前暫解襦錦翼鴛鴦五色文何當一水嘆離羣襞卻同心雙彩勝紫霞片片月中分單衫結朿鬢欹雅一樹棃花澹月華此夕逢君共歡咲明朝只恐在天涯葉落霜空夜鵲寒驪歌唱徹玉簫殘石橊裙上啼觴色散入湘江霧裏看薄幸傳名祇自傷黯然魂盡夜飛霜柔腸久己爲繞指還道當時百煉剛深閨少小解畱情輕薄男兒恨不平悵別追思舊時約卻疑郎亦初盟十三橋下水潺湲不識來時曲幾灣天上亦知離別恨夜來風雨暗空山綽約輕姿本謫仙掌間飛舞最堪憐明珠的歷嬌無定腸斷冰壺迸玉泉嬌喉宛轉咽無聲更撫琵琶調不成憔悴佳人似雙燕暮煙疏雨入簾輕寒林煙火入林微隴首秋云寂不飛畫舫自應催妾去野麋何事伴郎歸亦知相別卽相逢一日三秋自不同執手躊躕無限意暗將歸信數飛鴻相思相見靜含悲妾意君心兩不知最是津亭人散後臨風望斷綠楊枝桃花流水漲寒塘一夜風吹天一方本是鶼鶼雙比翼錯教人喚野鴛鴦白日陰霾障遠軒臨岐相視只無言那堪獨坐空齋裏萬木蕭條聽野猿別鵠聲悲玉筯班柔條嬌艷不堪攀且畱明月遙相待莫逐竹雲去不還素妝浮艷彩霞生樂譜曾傳碧玉京此去若驂緱嶺鶴好從子晉乞鸞笙由來弱質輕飛燕不是纖腰學小蠻憶昔香塵微動處桂花枝上月初彎瑤臺曾共采瓊花金屋無緣駐寶車自是人間多別恨一年一度隔三巴巫雲飛鳥亂靑眞洛浦驚鴻散白萍叢桂千株招不住祇餘落月照空庭翠煙飛斷玉山孤一曲陽臺泣鷓鴣花影參差似零落爲君愁絕小蓬壺寶劍光寒嘆寂寥翠屏空度可憐宵何年得締雙星約誇向天孫渡鵲橋

月泉吟社喪亂之後朋友之歡斷絕幾十年矣乙未春同日社李灌溪姚文初倡爲假年聚聚者避此日社事之濫也假年者取學易之意自非五十者不得入於是聚三十年文章壇坫之友僅得二十餘人每聚擬四題八月一題爲月泉吟社乃元初丙戌丁亥間隱逸諸居各賦田園雜興五七言詩也其主者爲吳溪吳渭號潛溪字淸翁在宋曾爲義烏令因鼎革退食於家而方韶父謝臯羽吳思齊俱自遠來爲之評較賞揭社中一時來投詩者三千七百人選中二百七十人而刻詩者僅六十人其六十人各賞縑墨筆有差有四六啟送並謝啟眞一時嘉話今人不逮古人自不必言而一段好事風流亦不復見矣

一字至十字詩文與可竹詩一字至十字存之以備一體竹竹森寒潔緗綠江頭渭水曲惟幔翠錦戈矛蒼玉心虛異眾艸節勁踰凡木化龍杖入仙陂呼鳳律鳴神谷月娥巾陂靜冉冉風女笙竽淸簌簌林間飲酒碎影搖樽石上圍棋輕陰覆局屈大夫逐去徒悅椒蘭陶先生歸來但尋松菊若論檀欒之操無敵於君欲國瀟湘之姿莫賢於業

王羲之七子友人問羲之諸子誰爲長予茫然及閱黃長睿東觀餘論云王氏凝操徽渙四子與子敬書具傳惟玄之肅之遺迹未見餘皆得家範而體各不同蓋羲之七子玄之早卒次凝之凝之娶謝道韞死於孫恩之難道韞常言不意天壤之間乃有王郎然其蘭亭集詩言簡語超居然名士也不審道韞何以有此言羲之帖有七兒一女皆同生可證

四代名用之字五代時有王悅之少厲操人皆遺以餅亦不受晉中興書曰悅之字少明祖獻之中書令父靖之司徒左長史則是合曾祖羲之四世用之字也又五代王僕射敬弘子恢之瓚之升之孫秀之延之曾孫綸之凡四世並方嚴克日見子孫亦三世同用之字

揭缽圖詩今骨董家有鬼子母揭缽圖云出自李龍眠適見馮觀察元成有詩詠之爲錄之詩曰嘗讀寶積經其語何奇詭魔氛盛東方鬼母生鬼子一產五百徒賓伽羅最異八臂三其目虎爪兼狼齒陰兵恣憑陵攫人飱腦髓殘害且無算世尊爲憫只弘慈發神威妙力勝角掎妖子收缽中不啻如玄蟻魔眾駕天來海決山驅徙火雲吐玄焰木石攢鋒矢萬鉦警毒龍千鞭走狂兕大智靜恬然木冉檀髙百雉彊弩變蓮花巨駁變玉蘂巍鋒幻雲霞驚波攺淸泚猛獸爲騶虞波臣如女婢日朗惠風和太虛淨無滓固知西方經寓言猶莊旨定力豈多能一心禦萬指淨念卽佛身狂機卽妖壘俯仰頃刻間方寸互丑美世人崇金像眞佛置不理酣酒擁妙麗鉅敵從中起誰其爲此圖可作焚天史繪法甚精工得無五代士沙彌無用珍心畫更可喜破卻千甕春爲灑甘露水

張少華傳海上王翹兒事小說家能言之而馮元成集則以爲張少華也少華故爲娼初歸歌者周生又歸沈生旣乃爲雲間徐公子妾爲寇所掠而歸島主王直直嬖之稱爲張夫人少華蓋愛幸踞諸姬上直有事必就少華謀少華亦陽暱之而實幸其販也適沈生亦在直幕下少華勸直降而潛與沈囊其金寶逃歸走投四明主家主家因鴆沈生而逼娶少華少華自剄死事與王翹兒同夫以一酋毒海上十餘年使十萬師縮甲乃俱以一婦人言而賊酋自投罟擭古語云鐵劍娼優相爲利拙豈妄語哉

蒺藜四明公常服蒺藜每日一兩分三服能明目固齒壯筋黑髮當時朝士無不服者出沙苑者更佳卽茨也一名休羽又半夏一名守田一名水玉能治夜不眠姑蘓張濂水名康忠常治董尙書潯陽不眠用百部一兩半夏一兩董卽得美睡酬之百金董旣睡夢爲役夫牽舩赤日中甚疲勞忽見涼樹美蔭甚樂大叫而寤人謂張君二味藥卽得百金而董公百金乃得役夫一息【又一方治不眠蒼朮四兩蛤粉四兩茯苓四兩甘艸二兩爲末服四錢二三次便睡】

達摩達摩西來天使救佛法之敝也當時南北爭爲媚佛造寺建剎竭生民之膏血而達摩以爲漏因小果不關功徳當時談經問教聖諦自求至委朝事而不惜達摩指曰廊然無聖何其簡而直捷如此蓋達摩有兩人一達摩鞠多年八百歲猶如四十許人一則初祖年百五十歲化而西去達摩者西域太子之稱也

�中女子復生宋王玄謨弟玄象爲下邳太守好發常見一小女子立上就視則亡命發之有金蠶等物棺中女子臥而言曰我東海王家女應得再生資財任取幸無相害女臂有王釧破塜者斷臂而取之女遂死玄象免官按女子再生見於載記者甚多近烏程人發沈休文女塜事極類此而玄象以太守爲椎埋尢可誅

怪物粵西記宜州產一物如人長丈餘徧體鱗甲初據野寺食畜獸浸淫及人峒丁多爲所害太守命捕之而怪物每乘山下石人走不暇勇者刀刺之亦不能傷有馬超巡檢者殺人系獄願取此怪贖罪太守許之爲鑄二鐵錘並遣三十壯兵爲之聲勢超徧巡諸峒入一寺見微徑有大足迹而傍室中皮骨縱橫超遣三十人匿他所伺隙而自掩諸扉獨畱一扇撐拄之俄砉然有聲則怪物雙鹿穿林而歸也超亟起發扄陷其一足箠以錘僕於地連箠其要害遂死之而猶被其爪落股肉一大片呼集助兵共舁獻於守守爲赦超復其官記中言怪面甚白食人但以一手挾之遇婦人不食以口吸其陰婦人气蒸蒸出良久棄之去婦人不能興家口或追尋之歸調養經年始復常不知果何物理有不可曉者

謝臯羽謝翺字臯羽宋末閩人曾爲文信國參謀官事敗去後遊浙東西登釣臺慟哭祭信國能爲詩有晞發集取義於楚辭吳有隱士顧克承名徳育手錄其佚稿多晞發集中所不載者爲錄之識小錄中

過杭州故宮﹝二首﹞禾黍何人爲守閣落花臺殿暗銷魂朝元閣下歸來燕不見前頭鸚鵡言紫雲樓閣燕流霞今日淒涼佛子家殘照下山花霧散萬年枝上掛袈裟

重過﹝二首﹞復道垂楊艸欲交武陵無樹著淩霄野猿引子移來住覆盡花枝翡翠巢隔江風雨動諸陵無主園池艸自春聞說就中誰最泣女冠猶有舊宮人

夜望心遊太古後轉覺此生浮天地知何物山中看得愁岸花低艸色潮水逆江流消長盈虛裏令人畫白頭

無題天風下黃葉山樹掛綠蓑世情逐流水東去無回波可與語人少不成眠夜多濕云黏短髮漂泊柰愁何

春閨詞手觸殘紅頭懶梳香隨蝴蝶上衣裾暖風推睡無言語又向牀頭看夢書

四皓冷卻秦灰鬢己翁紫芝歌罷落花風若教一出無遺恨莫入畱侯凖儗中

散發乾坤一楚囚散發向滄洲詩病多於馬身間不似鷗因看東去水都是夜來愁晚意落花覺殘枝香更幽

友人自杭回建寄別﹝三首﹞同來不同去離別暗銷魂閩浙若同水扁舟送到門潮信到嚴瀨水色過瞿城寄潮不寄水潮去有回程水到瞿城盡梅花上嶺生不知寄明月步步送君行

孤山又冒晴絲向水涯寒云冉冉護巾紗能知綠鬢幾回至欲作黃冠此處家己把掖垣同傳捨不愁封禪到梅花晚風吹袂過舩者看鶴上天衝碧霞

雪片片知何似無根零亂花任隨飛到處不揀是誰家縫密天如翳擎深樹半斜城中薪酒貴羈旅若爲賖

畫秦宮人宮人字玉姜秦時逃入山是爲毛女漢魏間人猶見之結艸爲衣類鶴翎初來一味服黃精宮鶯幾處衝花出猶向山中認得聲

織婦嘆待得原蠶繭上絲織成送女去還歸支機本是寒砧石畱取秋深自搗衣

商人婦抱兒來拜月去日爾初生已自滿三載無人問五行孤燈寒杵石殘夢遠鐘聲夜夜鄰家女吹簫到二更

憶湖上擾擾忽半月徵衣雜弔塵頗疑湖上客不是城中人岸柳垂拂槳山云濕巾明朝在何處相怪墮凡身

悼古季淸典型前一輩言語尙風流詩律縳不住梅花惱得愁雲煙今變減老病總宜休喚醒菟裘夢嚴城山雨秋

蠟梅冷艷淸香受知雪雨中誰把蠟爲衣蜜房做就花枝色畱得寒蜂宿不歸

畱別顧君際萬里行可到詩人吟到難愁來時自詩寫出許誰看月落望如失山空坐更寒此時多少意欲別淚漫漫

後桂花引修月仙人飯玉屑瑤鴨騰騰何處熱吳剛生愁樹合創毫飄玉斧髙枝折此時待罪如帝庭素娥騎蟾涕淚零月中落子如雨星至今收拾無六丁

吳山謁祠吳山坊頂戴髙祠禁地淒涼江水悲卻是北人得記壁迆南耆舊獨無詩

雪後湖堤步歸無求如有得散策堤邊行山碧眼花亂水寒毛孔生窮冬疑有雨一雪卻成晴勞謝天涯月相隨步入城

梅花春過江南問故家孤根生夢半槎牙到無香去飄成雪未有葉來開盡花吹老單於月一痕江南知是幾黃昏水仙冷落花瓊死祇有南枝尙返魂

往姑蘓與友人別杭州北闕到吳會煙艸亦詩情飲少但知會行疏數問程天陰月不死江闊水能生別後不能寐想思還二更

雪霽有感夜長春夢度門雪擁笆籬不倚成山積情知有霽時日髙檐自雨气上瓦如炊風過梅花濕寒香只戀枝

山中道士山中道士服朝霞二十修行別故家畱客一柸苦淸蜜蜂房知是近梅花

余杭樵歌樵斧丁丁響翠微頳肩半脫汗身衣因來避雨巖前洞裏得山蜂和蜜歸

書文山捲後魂飛萬里程天地隔幽明死不從公死生如無此生丹心渾未化碧血已先成無處堪揮淚吾今變姓名

十年忘卻寒溫語相逢一楫休十年只如此今日若爲愁月白夜亦晝山寒香更秋無情溪澗水只是下灘流

秋夜詞愁生山外山根殺樹邊樹隔斷秋月明不使共一處

除夜舟中遇雪歲月安有限利名心未灰雪飛今夜止潮去隔年來交友窮中見江山盡處回家人誰念道耳熱不因杯

元旦舟中聽雨東望在潮水無家有客舩一來仍一往今日又今年有信從天外緣聲在枕邊海門春樹暖吹浪起晴煙

鸕鶿步尋方玄英故居遺像雙臺下結廬煙水傍子孫今幾世風雨半他鄕山靜云眠影葉幹虫食香髙名故相壓吟苦不成章

靑蒻亭靑山何處是疑是剡溪傍采蒻無人到生莎滿徑荒水交難辧色花和不同香歸路逢樵子麻衣艸結裳

題酒家壁綠陰深處問天涯黃鳥聲中見酒家樹上胡孫摘殘果向來繞見是春花

正三立春舟中隔歲話偪仄信誰從山帶去年雪春來何處峯移軍增野竈落磧減機舂明日金華洞牧羊尋故縱

贈山中友散策亂山云值此山林友種松髙及身埽葉落隨手斫盡松上枝縳作山中尋夜夜對西風明月生戶牖

沙岸登舟五里兒女步虛沙暎斷筇云支半山石帆席上溪風數雁憐身只聞鵑願耳聾市橋東畔塔側影夕陽中

僧房疥壁松樹落釵股曉行猶見鐙圓亭方井水老寺少年僧澗響夜疑雨雲寒春欲層山童錯相認應道我來曾

山居宿火石中取人煙隔斷霞盜侵鄰壤粟女寄外翁家野樹刺生葉枯松藤纏花老翁頭未白相對話天涯

望仙都山﹝二首﹞鼎湖只在柱峯上地險山空不可家山下人居五六月天風吹雨碧荷花道人誦經半峯下洞裏山人不敢歸我欲乘風到峯頂擘翻荷葉作蓑衣

疊山礧磈復崔嵬晴雲撥不開鐘聞上界響石自太湖來靈艸搗爲葉寒松燼作煤欲窮登覽興未到己裵徊

社前無家借燕住離別又經年客館依山上春分到社前雨來換宿水雲起暗晴川颯颯吹衣帶因風問去舩

艤舟江心寺數聲淸磬出晴暮落木人家散煙霧風送年年江上潮白雲生根吹不去

歲月歲月記不得曾行此處村日欹眠石影樹長食藤根晚羨棲猿鳥春來問子孫勞生室可說不是欲忘言

霅女吟庵畫溪頭斂翠眉綠楊扶起又低垂春風盡與花爲主不解庭前百結枝

文房四友嘆兵後四友流落有訪而得之者則頂禿足折笏碎幅裂自秦以來未有吾尙禍如此之慘者是以爲之長太息云昆吾莫邪輕毛錐平生故人皆引去剡溪之晢絳邑黔獨與石君作一處中書閒起免冠謝輒被溺冠仍嫚罵見幾自愧後穆生正恐禿舂不與赦者時怒發豎相如熟視蒙恬挽其須泓尢淪棄敢自愛老龜支牀息猶在荊山風雨朝暮號璞在吾懷足何罪恨不雪恥酬諸姬背水一戰漢爲池楮生不攺舊邊幅三褫何但髙閣朿客卿騎項百折磨猶恐玄能赤吾族此時不平義重生陽城裂麻欲死爭平生國士立橋下誓死守此漆身啞

秋社寄山中故人燕子來時人送客不堪離別淚沾衣如今爲客秋風裏只向人家送燕歸

則堂家鉉翁﹝以下皆宋末名人詩﹞

寄江南故人曾向錢唐住聞鵑憶蜀鄕不知今夜夢到蜀到錢唐

文山文天祥

南華山北行近千里回復迷西東行行望南華忽忽如夢中佛化知幾塵患乃與吾同有形終歸滅不減惟眞空笑看曹溪水門�坐春風

逢有道者誰知眞患難悟此大光明雲散天仍在風休水自淸功名幾滅性忠孝太勞心此意如能會神仙亦可成

本心文及翁

山中夜坐悠悠天地間艸木獻奇怪投老一蒲團山中大自在

疊山謝枋得

武夷山中十年無夢得還家獨立靑峯野涯水天地寂寥山雨歇幾生修得到梅花

南谷鄭協

溪橋晚興寂寞亭基埜渡邊春流平岸艸芊芊一川晚照人間立滿袖楊花聽杜鵑

錢塘晚望錢塘江上夜潮過秋靜寒煙白露多吳越靑山明月裏舟人齊舟人齊唱異鄕歌

歸田柴望

月夜溪莊訪舊山山明月路何處認梅花石色冷疑水溪流白是沙淸吟幽客夢華發故人家相見卽歸去己應何漢斜

古爲徐直方

觀水滄江無盡水夜夜隨潮去若復作潮來滄江止不住

橫舟何新之

秋夜泛舟飛星曳寒影野水澹碧空人生定何物扁舟空影中何年有宇宙生此木末風有力不向上難到蓬萊宮空攀棲鶻巢搔首如飛蓬俯仰慨今昔此懷安可窮

石髓黃仲素

歸去詞種松雨濯髮折筍春墮指長嘯歸去來滄江一天水

艸堂謝鑰

翫月有感入夜茶甌苦上眉眼花推落石牀棊舉頭卻恨天邊月顚倒山河作樹枝

云西陸壑

退宮人破篋猶存舊賜香輕將魂夢別昭陽只知鏡裏春難駐誰道人閒夜更長父母家貧容不得君王恩重死難忘東風二月垂楊柳飛花入禁墻

菊屋何天定

散策孤坐忽不樂入門聊散行溪喧亂人語樹偃礙農耕雨徑莓苔積陽坡艸木明道逢九十老相對話承平

埜處王曼之

西窗西窗枕寒池池邊老松樹渴猿下偸泉見影忽驚去

春日郊行出門逢柳色忽過野橋西坐石看潮長隔花聞烏啼地隨芳艸盡樹與夕陽齊不是桃源路行人亦自迷

觀山厄協

年年年年如燕一還家又訪幽居過水涯風雨滿城春欲暮山中猶有碧桃花

東窗吳子文

訪隱者不遇道人入山訪道人山深俗朴雞犬馴道人不見道人去毛監毛參艸木無邊春

竹坡韓

采菊擷我百結衣爲君采東籬半日不盈掬明朝還滿枝悠然何處是千古正如斯

曉山林景怡

曉起天雞弄喔咿殘星在斜漢整衣缶幽扉山城漏初斷微微水風生冉冉田露散此時遊葛天澹然空百羨海色上寒梢漸識梅花面

洛陽花﹝以下俱艷體﹞�玄府君拂檻輕籠曉日光漢宮嬌面鬭新妝殘紅深紫同含笑錦隊芳茗是洛陽一花徐放一花開霧剪云梭次第裁斜倚朱闌扶弱態君王虛築避風臺牡丹長占洛陽名翠幄春凝富貴情誰似嫣然庭際色胭脂謝艷綺羅輕迎風翠輸已堪憐映日奇姿更嫵然袖手丹靑難擬色祇將��寫紅箋仙人天上五銖衣散落絲絲有異輝知是帝孫璇錦織塵間何處種芳菲朝霞爲面綺成文妒殺紅顏六幅裙十百叢中爭纈采同將冶艷向東君楊家姊妹曲江遊隊隊明妝耀翠斿歡喜个中宮樣巧玉鞭催出馬前頭嬌舒檀暈隨宮錦淨襯銀泥漢苑袍五色宣勻翻頃刻花神何處剪冰刀未種靑田旌節花已看英焰燦新霞閒庭晝靜參差吐應有晴空護絳紗

戲效坡翁冷香句

李美公月出龍城雕甲冷雪上鳳闕紫泥香階露滴殘梧葉冷隴風輕拂稻花香弄雪成獅金釧冷臨風度鳥玉脂香雁柱聲回香夢冷魚箋寄到淚痕香霧捲山樓朝幔冷雲開紙帳晝鱸香梅花帶雪香俱冷雪片籠梅冷更香紅雨散花疏幹冷綠煙肥菓綴枝香人約黃昏蘭燭冷歡來淸夜藕衣香霜踏馬啼路徵冷花銜蜂翅畫圖香蛟窟浪花翻出冷鶴巢松子落殘香曲岸歸舟溪月冷平堤輕扇野棠香玉笛霜流何處冷錦衾人瘦去時香三秋浪激魚龍冷十月霜濃橘柚香歡極未應憐骨冷情深卻覓返魂香紫電宵飛龍額冷墨云朝潤虎頭香蘆花遠送孤舟冷柳絮閒龍別路香月閉空廊鐘韻冷松依石座梵音香殘月話深茶竈冷好風情寄酒杯香風雨重陽蟬翼冷煙花三月馬蹄香芳徑欲迎心怯冷濃情無寄手籠香竹散淸陰棋局冷霞成餘綺筆牀香緱嶺丹傳歸鶴冷瑤池菓熟報鸞香結伴理妝乘月冷兢邀停槳采菱香古戍霜濃人起冷長堤春暖燕飛香江天欲雪云先冷庭樹將花葉報香檐外月垂深院冷樽前風送隔簾香蓮衣不寄鴛鴦冷柳帶曾縈翡翠香車馬不嫌門巷冷簡編畱得姓名香湖開一片銀濤冷帆掛千層雪浪香歸鴻度雪千門冷驕馬嘶風十里香劍气秋髙三峽冷書聲夜傍五云香秋空萬壑松濤冷春滿千門柳浪香丰肌不口冰魚冷玉骨何須荳蔻香妝遲待舞氍毹冷曲傳時杯琥珀香棃花不睡嫦娥冷桃葉曾偸素女香春筍刺胸柔不冷綠云低項膩能香綾襪暗勻低喚冷玉膚憐抱合生香花伴夜深云臥冷竹敲晨靜露吟香樹影全欺初月冷花陰自送晚風香輕綃己付黃昏冷繡榻還凝子夜香玉帳飆回紅綫冷金閨霧擁綠珠香月轉房攏誰个冷煙銷帳底柰何香窗月有情窺夜冷檻花如意送晴香行開筆陣金鉤冷坐擁書城玉笈香晚寺婦僧花徑冷春江遊女畫舩香瀼帶緩因愁日冷羅衫淚是別時香瑤天一碧金莖冷仙掌千重玉液香因調綠雪弦聲冷乍試靑梅妓語香山色靜隨溪色冷浪花間送藕花香枝頭綠子初承冷葉底靑跗尙帶香海月恍浮姑射冷江帆遠帶洞庭香著意理弦宵指冷隨人整鈿晚籠香誰家羌笛吹人冷何處梅花送客香松陰繞院蒲團冷果實垂闌玉袖香籬菊半開霜紫冷渚蓮初放雨紅香

有感叔敬公男兒自有血不灑鴛裾底何事古今人紛紛爲情死垓下泣花姿魂歸玉漏遲彼皆古英雄情至一何癡此意詎不深佳人難再得英雄猶且然良夜長嘆息

長相思李美公佩纕繡雙鴛結居臨別言筓頭九十穗數妾一生淚言出君當思淚含妾自知剪刀寒澀手不剪故開枝滴酒落花下距能還入中閨蔽羅幕西風不可托歲月邈山河初心柰君何月流山樹外剩影到空閨明知不火君妾夜久故淒淒藏君擁妾被玩妾侍君筓開軒欲望月月寂聞鳴雞

小姬圍棋李美公深夜弄棋子彊要雙纖起點眼作兩持欲斷作斜飛饒子不還輸自類輸贏付與旁人賭須臾斂袖嬌態橫黑白亂堆花底行

海棠仲容叔香魂不可抱遲日坐嬌人冷冷空庭起紅香斂素晨燕語深如妒細雨春間度橫睡拂簾櫳垂垂弱影蒙

閨情李美公靜對花盈盈彈箏調不成嗔他離別恨偏作曲中情一聲兩蕭索淸淚箏前落回笑復嫌癡解釧春綃薄

又夢裏罵狂奴覺後自心孤相憐猶未可安可與相麤白日千金重蜜意愁難共豈是不堅牢離根深夜種從頭暗數當年恩畢竟無憑付夢魂捲衾索夢鳥啼午垂髻鬖鬖空枕痕

贈寇姬李美公夙契女中俠今逢天上姿名花原有種駿骨自多奇波濯紅蕖淨云封翠筱滋護嬌偏合態聞喚每來遲澑眼初迎拜慵情坐語移譜詞教未竟曲怨解先知香度風前咲芳凝鏡裏眉調箏貪夜弄墮髻懶朝頤涴指因摹帖憑肩學鬭棋鶯聲新調澀宮樣澹描欹弱厭明綃重閒翻繡帶垂露華鮮滴蕊月魄冶窺枝不解相思味時吟腸斷詩憐才依阿母卜字問何誰杜牡當年恨臨風一弔之

有贈仲容春雨送潮通輕舟逐晚風遠看人似玉近覩足如弓曲度當筵扇觴飛駛岸篷怪無脂粉气花底唾秦宮

又彼姝何委委十四便能癡不耐纏纖足何曾學畫眉咲飛紅綫俠髻墮綠珠垂棟畫樓中伴簫聲何處吹

又乘涼新試浴傍檻拭羅裳妃子紅流汗昭儀體自香倒持團扇柄重系絳紗囊一枕嬌無那抽簪付阮郎

相逢府君相逢初寒日相慰可憐宵抱頸簪支眼回身被籍腰香生垂髻散語潤合胸嬌肅肅驚微動遲遲出素綃搴帷怪花影能早入窗搖

閨情歡情宜永夜因酒更微淹燭並釵光淨籠移被气甜輕寒疑入抱初月乍驚簾密意裁妝樣閒談及米鹽半垂將寢帳遮隱換纖纖

戲酬幽情一片寄章臺賴有氤氳爲主裁日暮暗將行步數夜深偸傍小窗開已知烈士能還柳未必佳人擬落梅別後小樓秋夜永簾前明月爲誰來

贈寇姬惜花常自被花猜肯向風前妒未開乍挹娟娟嬌弄色旋窺冉冉淨含胎輕裾擬逐簫聲去香佩還從霧气回見說樓前評錦字��誰許宋卿才

芙蓉曲爲範文姬羅衫輕秋月皎吳宮堤畔芙蓉曉誰移畫艦鬭芳菲蛾眉二八妝初了平康姬字玉兒天然秀質湘江蘺行來婀娜風前枝更是關情出眼眉花能笑玉能柔含嬌欲語明波流蠻腰病後怯經秋殢人常自枕鸘裘鬢飛蟬裙隱蝶和衣倦眼身一撚笑回夢裏開歡靨花落釵頭垂髻壓酒半醉歌聲媚春暖流鶯花底翠朱唇未啟芳已馳芬穠況是生蘭蕙絕勝事可憐宵氏徊態動余嬌畱賓不解貪殘弄數教同伴罷吹簫梅花韻幽蘭性燈前更覷分明淨肯將花貌妒芙蓉芙蓉不療相思病芙蓉歌可柰何爲卿重進金叵羅涉江采花花顏酡月冷煙橫柰若何

靑樓曲仲容江南春生早花映闔閭城共道尋春去新妝逐隊行楊柳弄柔絲陌上香塵起何處系驕驄紅樓芳樹裏下馬入雙扉覓歡歡未至昨夜醉歸來至今和衣睡侍兒頻喚起欹倚蕩纖灣拂鬢下樓去明霞照玉顏纖纖雙鳳鞋昨夜明偸去假誓向燈前羞女不羞女綠樹蔭微涼蕩舟湖心去指點紅綃人是儂新結妹歡來帶微酣立馬朱樓下本自識儂顏不顧儂嗔罵擁歡看明月明月如在懷坐久露滴下歡衣襯綠階舊識歡情假邀歡且喫茶依然甜熱語還索鬢邊花

百蝶裾叔敬鬭艷妝全異臨風態自殊可憐風日好無復近花枝東風吹人衣素練白於雪含笑手中持問卽有幾蝶

新添曲胸酥連暖抱乳玉擷香搓但得帷中浪何須燈下波郎來攬單衣西風正寒夜妾自不愁郎自有愁郎者妾如瓶中花娟娟一枝好折來幾何時棄擲同衰艸歷歷門前路依依舊日程從今離別恨不獨茂陵人郎中江上浪妾是浪中萍飄泊隨郎意天涯不暫停

贈王眞姬李美公玉膚明岫色纖指指滑春荑吳江一夜水流不深閨攜得廣陵兒來就吳姬宿繡被他人香瓊肌儂自馥忻得共郎眠不問眠何處郎心憐不憐明夜儂家去

張六爲探月中花因嘗陽羨茶香流蕙氏露色映玉傍霞

徐二假意人前別匆匆半刻眠香風不久駐憑檻欲心燃

玉賽若賦芙蓉曲羞過燕子樓殷勤謝狂客心去最難畱

陳九無意武陵行春深鎖鳳城綺筵人未散衰柳度嬌鶯玉籠寒絳袖司鼓教催花窺入檀郎手還催添卻住撾張遠生有浪傳某太史以黃金贖之作遠生怨妾本秦家姝君無十斛珠諒君𨿽有珠詎肯顧秦姝杯酒未成歡聞言始心動攬鏡自徘徊思君緒如夢悠悠誰氏子浪送靑樓語樓上有愁人遙心伴秋雨瀟瀟煙水長雁飛寒得渡孤恨抱流光冉冉歲雲暮明月不異照是處足淸光掇月藏帷裏誰能勝妾妝

感懷玄府君窮原松柏盡艸際泣殘碑楊柳無堅性隨風便拂絲

團扇伴帷畱月樣翻手作云陰一片蕭疏气兜歡最熱心

夢題道士卷首不是凡間種凡間亦可畱雲歸天際淨月色鏡中流

題扇蹊樹映空綠山云濕卻流布帆歸帶雨人指竹間樓

閨情緘書不可寄孤月夢中行妾夢無人見寒窗落葉輕鮮澄鑑空影流盻動餘妍影隨眞貌落無復得眞憐妙色影猶惜落英無戀思緣知君重色長願影相隨

梅花散影花疑雪聞香雪是花夜深寒浸影香玉淺籠紗

桃花糝糝覆輕霞碎疊緋生蹙嬌盡咽啼綃破瓜憐碧玉

瑞香莫唱懊儂歌情多恨亦多同心何處結芳气綴庭柯

薔薇裊裊紅時架森森各挺叢長條畱舞態蒨頰乍啼紅

棃情含自然態生影得人憐坐來俱靜好微動忽姍然

李勿棄道傍苦共矜蹊下香蟠根成歲月未肯代桃僵

海棠弱艷宜眠酒斜依似有遲燕雛銜不盡飛片惹遊絲

杏情景柰何天霏霏艷欲然玉堤開曉騎香送碧蹄前

水仙娟娟明玉佩冉冉月中開香飛塵不動知是洛川回

牡丹緋含谷雨潤綠秀麥秋滋未須寵翠幄歡燕夕陽遲

芭蕉扇一片新裁玉孤搖鶴夢涼謖然松下起笙簟卻聞香

贈舊扇扇自己至亥七年矣共爾翛翛味相攜慰索居幾番涼燠換猶忘不吹虛

又瘦骨自蕭疏偏與炎威競猶帶煙雲姿冷冷坐來映

種花爲範文姬賦叔敬公花種幽窗下東風不忍欺似憐容易謝飄綴未開枝無緒弄朱弦指澀常移調忽聞鶯啼聲粲然自成咲心事托啼鶯寂寂不得語獨坐久低頭遙見鶯飛去昨日一鶯啼今日一鶯啼怪無春信息飛彈落紅泥逢人嗔作書得書腸寸斷偏是斷腸中愁生昏復旦寄懷愁似遠愁種復移根風雨何曾夜金銷一片魂何物比相思雲天渺難測顧此纖纖軀誰信堪收得鳥棲花是障魚泳澗成緣最憐魚鳥性無著更悠然妾貌不常駐君心詎久懸及今能棄擲有夢得君憐含仁葉復蕊勞勞四序中紅香片時艷成敗屬東風難將淸夜淚滌君心上塵故人己爾爾何以慰新人

題箑贈範文姬門前流水畫舩移半髻初成睡起遲卻問夜來沈醉後阿誰相送入羅幃吳山月落曉煙濃散徹淸歌野寺鐘酒暈未消紅臉斷倦舒雙釧索郎松

孟冬山居苦熱憶劉姬府君野外已看紅葉墜閨深猶自怯衣裳西風解識孤眠苦不遣蕭疏近客牀千山楓葉暮雲遮別恨空餘散綺霞莫道雁聲悲客思隨風容易到天涯

寄內千里溪流送明月吳山回首碧雲生此行不爲封侯出陌上垂楊更系情

閨情爲整安黃鬢角欹玉容雙袖捧金螭鏡中偸眼知郎笑停卻金箆看侍兒

明妃圖長門深鎖漢宮秋無數紅顏泣殿【頁】不是丹靑人薄幸千年誰與話風流

偶成微雨妝成樹色新旋看爽气落花茵紅英片片流春水不管朱闌腸斷人

東墻女仲容叔倦拋團扇枕雲松檻外依稀喚阿儂手攬綃衾剛待問一聲龐吠九疑峯未曾相約意中人錦帳昏黃懶拂塵香汗自流蟬鬢滑夢回猶似倩郎勻枕邊香膩被中溫兜的親來各斷魂曉帳卻開無气力笑看郎臂粉脂痕合多情處自多情何事傍人浪不平暗裏捫郎心自覺鴉聲不是曲中聲博山香冷篆煙殘手弄琴弦不肯彈誰道比來纖指澀袖籠斜尙非小蒲團歡情能得幾宵眠對面還愁隔楚天不是妝成來試妄何緣知道妄心堅密約何須竹虎符緊排花陣戰流蘓五更荔子三更棗郎自醍醐妾自酥

感舊柳擲花殘二十年春深銅雀鎖寒煙相逢又得名園色舊恨重提到酒前

幽情欲共郎眠去住難伴郎洗醉且畱看還愁醒後空牀冷自脫溫香貼汗單

贈女郎素素叔敬公無心放棹武陵行夜雨春深鎖鳳城剛是綺筵人未散忽驚衰柳度嬌鶯含苞初放雨中花嬌蕊還同未破瓜宛轉怯持鴛被冷不禁香睡濕紅霞素袖輕籠玉臂斜簾前司鼓教催花偸睛恰入檀郎手欲住還添四五撾

秦淮訪舊爲尋花信到江邊樹色鶯聲思黯然月照馬蹄當口路徘徊不敢重加鞭

寒閨軟茵初向簟牀鋪香气飛來百子壚小婢傳言燻被了重斟酒暖未傾壺

積雨晚晴仲容千巖云幔隱春雷二月花遲燕子催穿徑屐寒侵岸艸閉門書卷入窗苔禽聲似覺微傷動爽气因從返照開日暮尙能畱勝賞一天新月爲人來

非吳風李美公吳有縉紳家姊妹幾人俱以妖聞好事者作非吳風十首以爲邇年來吳地多節孝士君子肯砥礪名節此非吾吳之也云爾飛燕妝成宮樣新弓腰舞袖不勝春細敲擅板聲如織宛轉秋波常澑人畫閣殘云依小瓊未知春色正輕盈西廂花月黃昏近燕語鶯歌和鶴鳴鶯鶯舞罷錦纏頭底事推敲子夜樓卻喜春花零落盡芙蓉獨媚楚江秋前渡劉郎山寺中繽紛桃李逐春風傍人亦解情如許唱徹吳歌掉晚風薄薄羅衫出綺扉紛紛蜂蝶逐芳菲含情無語凝眸立侍女猜謎解是非春到庭花第幾枝鶯喉輕轉戀芳時鷓鴣莫向窗前喚今夜簫郎伴阿誰浪說風流美少年枉將腸斷撥鑪煙楚臺未許秦回首明月今宵何處圓佛殿幽期逸夢魂杜鵑空怨月黃昏臂韝遙贈憑靑鳥卻許僧敲月下門輕風遙曳惹春思雁字無憑飛向誰莫怪靑閨人寂寞堪憐錦字斷腸詩惆悵陽臺何處尋幽窗倦倚紫雲深相看宋玉魂消盡莫道文君未解琴

卷之四

袁眞袁眞在豫州遣女伎阿薛阿郭阿馬與桓宣武旣至經時三人夏夜同出月下有銅甕水在其側見一流星墮甕中驚喜共視星如二寸火珠於水底烱然明淨乃相謂曰此吉祥也當誰應之於是薛郭更以瓢杓接取並不得馬最後取星正入瓢中便飲之若有感焉俄懷桓玄玄𨿽纂位不終數年之中榮貴極矣事出晉陽秋或曰玄僞爲是兆以誣人爲禪代計也果爾則星果可吞哉寧有是理此蓋山川之精光實妖气也光僅瑜寸詎久遠徵哉

王瑉瑉風采殊異有胡沙門甚敬悅之語同學云若我後生得爲此人作子願足矣沙門沒後歲餘而瑉生男始能言便解外國語及絕國奇珍生所不見卽能識其產又親愛諸胡過於漢人及長貌酷類胡門沙瑉字之曰阿練凡僧再來無不聰悟又多富貴蓋其妙明不失又苦樂相因造化乘除理當如是也

鴆鳥抱朴良規云渴者恣口於云白之酒鴆鳥一名云白說文鳩鳥其雄謂之運日其雌謂之陰諧淮南子運日知晴陰諧知雨注天晏靜無風則運日先鳴將陰雨陰諧先鳴一名曇鳥一名同力鳥是鳥飲水處百鳥吸之皆死或得庠牛角其中則水無毒晉制鴆鳥不得過江石崇以贈王愷爲傅祇所糾佽飛督王饒上穆帝一雙被詔鞭二百焚於通衢

李嗣眞李嗣眞論右軍書格不同樂毅論太史箴皆正大有忠臣烈士之象誓墓文曹娥碑其容憔悴有孝子順孫之象逍遙篇孤鴻賦迹遠趣髙有拔俗抱素之象畫像贊洛神賦姿儀雅麗有美女花神之象故謂之聖官奴筋骨緊密不減於父故謂之小聖官奴子敬小字也一說右軍得用筆法於白雲先生先生遺言鼠須筆風字硯羲之蘭亭記用鼠須筆書蠶繭紙

李商隱李商隱詠云詩寒气先侵玉女扉淸光旋透省郎闈梅花大庾嶺頭髮柳絮章臺街裏飛欲舞定隨曹植馬有情應濕謝莊衣龍山萬里無多遠畱待行人二月歸又淚詩永巷長年怨綺羅離情終日思風波湘江竹上痕無數峴首碑前灑幾多人去紫臺秋入塞兵殘楚帳夜聞歌朝來灞水橋邊問未抵靑袍送玉珂此二首皇甫氏甚稱其婉慨大扺唐人詠物詩多思局而意滯此獨灑然可誦𨿽非上襄亦中駟也

宋延淸宋延淸經梧州詩靑林暗換葉紅蕊續開花春去聞山鳥秋來見海槎盧氏詩村宿云鵬際落殘月蚌中開薜荔搖淸气桄榔翳碧苔三會寺瑞鳥呈書字神龍吐浴泉法華寺臺香紅藥亂塔影綠篁遮果漸輪王族緣超楚帝家漢江詩漢廣不分天舟移杳若仙林虹暎殘日江鶴弄晴煙粵王臺南溟天外合北戶日邊開池濕煙常起山晴雨半來遊禹宂石帆搖海上天鏡落湖中淸遠峽兩巖山作帶萬壑樹披衣又猿飲排虛上禽驚掠水飛發藤州石發緣溪蔓林衣埽地輕薦福寺乘龍太子去駕象法王歸又水入禪心定雲從寶思飛極工極妙可與靈運並馳然延淸詩律甚髙人品甚卑讀其詩欲置之百尺樓上見其人當擠之萬丈潭底

何尙之何尙之遷吏部郎告休定省傾朝送別於冶諸父叔度謂曰聞汝來送別幾客曰殆數百人叔度笑曰此是送吏部郎非關何彥得也昔殷浩作豫章定省送別者甚眾及廢徙東陽泊徵虜亭積日親舊無相窺者眉公言勢在則羣蟻聚膻勢去則飽鷹揚漢悠悠濁世今古皆然何足怪者有識之士不必露主父之剛腸但請拭叔度之冷眼

宋之問父三絕宋之問父令文富文辭且工書有力絕人世稱三絕都下有牛善觸人莫敢攖令文直往拔取角折其頸又嘗以五指撮碓壁上書得四十字詩爲太學生以一手抱堂柱起以同房生衣於柱壓下之許重設酒乃爲之出旣之問以文章起仲之悌以蹻勇聞季之愻精艸隸世謂皆得父一絕

元次山元次山與蕭李輩競爲古文而元獨矯峻近於險怪獨大唐中興頌稍平典爲世所推然安史賊臣而稱爲孽臣姦驕又曰邊將騁兵何其不裂眥於梟獍而弛弛如此其曰凶徒逆儔涵濡天休死生堪羞則有諷刺姑息之意此作變雅則可謂頌則失體著書自稱琦玕子以山名也詩亦近怪其人可謂淸絕

諾臯記段成式酉陽雜爼有諾臯記諾臯者太陽將星神名言所志皆幽昧也又有支諾臯支者於支之支謂分類也其序云聖人定璇璣之式周禮正巫之祝官考十輝之祥正九黎之亂當有道之日鬼不傷人在觀徳之時神無乏主若列子言竈下之拘掇莊生說戶下之雷霆楚莊爭隨兕而禍移齊桓覩委蛇而病愈成式爲溫廷筠壻廷筠著書稱甘月巽子謂語怪說賓猶甘月巽悅口翁壻閒俱尙怪如此

戴若思戴若思有風儀性閒爽少好遊俠不拘操行遇陸機赴洛舩裝甚盛遂與其徒掠之若思登岸據胡牀指麾同旅皆得其宜機察見之知非常人在舫屋遙謂之曰卿才器如此乃復作刼耶若思感悟因流涕投劍就之機與言深加賞異遂與定交若思後舉孝廉入洛機薦之於朝曰蓋聞繁弱登禦然後髙墉之功顯孤竹在肆然後大雅之曲成伏見廣陵戴若思淸衝履道徳量允塞安貧樂志無風塵之慕砥節立行有井渫之潔誠東南之遺寶也由是辟沁水令其後屢立功績都督六州位至公輔望重一世世以機爲知人按若思以名士作賊甚異平原作啟獨薦一作賊人亦甚異以作賊人後爲淸白士亦甚異古人所謂使貪使盜豈此耶要之風塵澒洞時難與平世同論猶鬼缶夜不出晝若平世用盜是白日見魑魅也

朱白民白民名鷺初有名諸生間後謝去獨遊名山如天臺雁蕩華山黃山皆徧所至畫竹自給不受人一錢黃絳道服長髯等身見者以爲仙人也少好玄學晚歲皈佛結廬華山寺之左蓮峯矗峙欄檻之外萬木如茨可俯而掇也晝夜六時偕山僧炷香念佛八十而卒墓卽在華山性至孝爲諸生時教授所得以養父母承顏順志以老萊子爲法父母牀頭恆貯數十銀曰買笑錢嘗當歲暮風日和暖梅萼已放謂老懷好景不可虛度探囊中赤仄買小舠邀鄰老共其親爲鄧尉遊遂淸遊五日而返其篤行髙致如此先生與先君子遊甚厚予每執後進禮於山中相見輒勉予讀書至今愧其意云

王芥庵芥庵名在公初字孟夙舉於鄕爲郡丞拂衣歸削髮披緇與朱白民趙凡夫爲方外交華山有三髙祠文閣學湛持張孝廉異度爲經紀撰文人以爲名稱其實云

癸未大獄吳昌時吳江人號來之以禮部郎調吏部郎郎之不調久矣此舉實駭人觀聽初爲宜興幕賓前相薛國觀之死昌時實構之國觀臨死呼曰吳某殺我宜興再召昌時以風影之說嚇人財甚夥一手握定朝局恣睢淫佚無所不至其系獄也知上無寬宥意寫字付家求金屑屑字乃作薛字其神亂耶抑鬼使之耶十二月十四忽傳旨斬於西市而宜興則自盡於廿四相去十日耳國觀之死死三日而旨下腸盡出宜興亦死三日解下時糞與血皆滿中裠矣唐末宰相賜死取結喉三寸以報相繼數人今後先一揆哀哉

禁書帕往時書帕惟兩重衙門然至三四十金至矣外舅宮詹姚公爲翰林時外官書帕少者僅三四金余所親見此不過往來交際之常亦何足禁自今上嚴旨屢申而白者易以黃矣猶嫌其重更易以圓白而光明者近年來每於相見揖時口敍寒暄兩手授受世風日偸如江可之下不可止矣一人焦勞於上何益哉於此益信律設大法禮順人情二語千古格言

周金宜興再名江南北之媚竈者日夜走荊溪道中一時金珠爲之一空至京師京師亦如之至名黃金之精者曰周金人有買珠者賈人公曰言珠之美者盡在周閣老家矣其家前後所積卽難說可抵江南幾年賦稅若一二年盡可抵也曰籍沒曰追贓竟同築捨而此公身後家中火起天爲之人爲之不可問也

甲申奇疫初京師有肐月答瘟因人身必有血塊故名甲申春吳中盛行又曰西瓜瘟其人吐血一口如西瓜狀立刻死一時巫風徧郡日夜歌舞祀神優人做臺戲一本費錢四十千兩年錢賤亦扺中金十四金矣所謂瘟神五方賢聖者日行街市導從之盛過於督撫而吳江一神甚靈至坐察院縣令日行香跪拜又放告拏人一同上司行事國將亡聽命於神哀哉

吳優秦昭王語曰楚人鐵劍利倡優拙以鐵劍利則士勇倡優拙則思慮遠吳中幾十年來外親甚美而中實枵然至近年辛已奇荒之後卽外觀亦美不矣而優人鮮衣美食橫行裏中人家做戲一本費至十餘金而諸優猶恨恨嫌少甚至有乘馬者乘輿者在戲房索人參湯者種種惡狀然必有鄕紳主之人家惴惴奉之得一日無事便爲厚幸矣屠沽兒家以做戲爲榮里巷相髙致此輩益肆無忌憚人言吳兒癡豈不信然

金鳥籠古語曰無作淫巧以蕩上心小臣且不可而況大臣乎宜興被逮百計求脫輦載重貨至多而範精金作鳥籠百枚蓋聞東朝好禽鳥冀以悅其心也吁嗟巧而愚矣愈可恨矣

甲申四月新聞兵備程峋者永丰人其在京師與窠婦杜氏有情此婦後嫁吾蘓縉紳彭某彭癡蠢人也娶時爲一武弁主婚武弁認爲妹故也甲申春武弁來吳至彭家與妹坐談閒兵道適至𨿽避屏後而以目送情種種慕戀程遂寄東送之中稱永丰人頓首及可憐相思救命諸話賄彭僕婦諸人以達杜作回書仍用官封而衙門人不曉其故逐直致進時程方與糧道莊者對坐莊見官封意緊急事促程啟封程亦叵測才啟而紅汗巾角露矣上有詩八句並情語程不能隱面發赤遂對莊笞來人六十鄕紳者聞之遂一一根究知此事起於程乃大張告示於關庿前欲同程詛於神一時哄傳笑破吳人之口程彊𨿽辧究竟以此去官

禿人湼盤經云出家人破毀禁戒名禿居士因饑餓而出家者謂之禿人佛口角盡自妙裏中老童某出家而不能持戒且多無賴行裏中逐之云禿人鄒幻幻旣托迹於圓頂方袍宜確守夫三婦五戒何乃狼貪無厭狐假百端牛飲連宵犬嘷申旦云云

五馬客徵五馬事竟茫然後簡宋許彥周詩話云孑孑幹旟在浚之都素絲組之良馬五之以爲州長建旟遂作太守事又漢官儀注駟馬加左驂騑古二千石有五驂故名五馬二說當並在以侯博雅

羅池碑柳子厚守柳州日築龍城得白石微辧刻畫曰龍城柳神所守驅厲鬼山左首福土泯制九醜此子厚自記也退之羅池碑福我兮壽我驅厲鬼兮山之左蓋用此事

重陽日吳兒好遊袁中郎有中秋無月虎丘山重陽有雨治平寺之謔宋康伯可有一詞云重陽日四面雨垂垂戲馬臺前泥拍肚龍山路上水平臍渰浸倒東籬茱萸胖菊黃濕虀虀落帽孟嘉尋蒻笠漉巾陶令買蓑衣都道不如歸亦堪一咲也

朱希眞朱惇儒字希眞洛陽人靖康之亂避地廣西嘗三召不起後居嘉禾秦檜用其子爲刪定官欲令希眞教秦伯陽作詩遂除鴻臚寺少卿蓋久廢之官也或作詩云少室山人久掛冠不知何事到長安如今縱插梅花醉未必王侯著眼看蓋希眞舊常有鷓鴣天云身是淸都山水郎天教懶慢帶疏狂曾批給露支風券累奏畱云借月章詩萬首醉千場幾曾著眼看侯王玉樓金闕慵歸去且插梅花住洛陽此詞膾炙人口故人以此譏之然希眞實愛其子而又畏遠竄不敢不起識者憐之

河豚梅聖兪詩春洲生荻芽春岸飛楊花意謂河豚出於暮春食柳絮而肥也是殆不然今江南河豚臘未盡卽有之至春將盡人以爲生虫而不食矣聖兪吉州人所知者江西之事耳蓋豚出海來春未始到江西也

蘓州郡學郡學之南有荷池數頃傍有小山髙下曲折相望蓋錢氏時廣陵王所造今瑞光寺卽其宅而此其別圃也慶曆蘓子美謫官以四十千得之傍水作亭曰滄浪歐陽文忠公詩云淸風明月本無價可惜祇費四萬錢是也子美死後屬章子厚除地復得石皆嵌空凡千餘株由是增累其隙有兩山相望後歸範文正公遂爲郡庠其源委如此

甲申移居甲申五月知北信確吳人盡室而徙余亦與老母妻子輩徙東湖村捨敝廬數間荊扉土銼而已宋前輩有句曰借宅但須新種竹尋仙想見舊栽花爲門上聯而妻子輩以病暑不能久居然世界已非人世界終當隱遁耳宋寇國寶有詩云葉葉西陂水漫流蘧篨風急滯扁舟夕陽暝色來千里人語難聲共一丘亦殊有野趣坿記於此

兪紫芝余少時見兪紫芝四體千文卽從此學八分其八分甚淸勁而眞艸極似趙松雪蓋元末人也按宋亦有兪紫芝乃王荊公同時人名和字秀老其弟澹字淸老揚州人見於東坡集中與秦少遊紫芝說兄弟皆不娶綽有髙致獨行與林和靖先後一揆人也而元兪紫芝未詳

謚文墨謚法之舛無如我朝詞林不問生平學問品行槪與以文非詞臣又必不可得也又槪從褒至烏程溫相亦得文忠文耶忠耶豈有分毫實也弘光初禮尙書顧錫疇秦奪之其黨痛恨而正人快焉偶閱宋史眞宗執政錢惟演吳越王俶之子與丁謂比而傾寇準謂敗復擠之平生躁進恨不於黃紙上押字【入中書也】死謚文墨取貪以敗官之義斯謚也猶有古意存焉今則無矣或曰旣墨矣尙焉文余曰錢實有文烏程不得比也

洪皓洪皓之節比蹤蘓武別傳記皓至自金入翰苑不一月卽見逐秦檜惡其致金酋室撚語也室撚者粘罕之左右初粘罕行軍淮上檜爲之艸檄室撚見之故因皓歸寄聲於檜檜憾其泄此語於士大夫故貶蘇武詘於霍光皓抑於秦檜前後一揆而室撚事人罕知之【見宋元史質】

風俗粲昔李義山王君王蘓子瞻各有此戲作但時地相違搜纈未盡此更引彼古情廣以今事涕豈坿於長沙謔或同夫曼債亦博覽者一粲云爾少思算﹝低棊趁手下借物賽睹晚年廣蓄姬妾富貴不肯樹徳癡兒使爺錢﹞難理會啞子做手勢番人念經顯宧侵占田屋時文塡塞古語杜撰艸書波斯念孔雀經不相稱屠家念經醫人多病塾師不識字孝服醉酒醜婦艷妝窮波斯佛院養雞豚不自量醜妻恨夫娶妾惡書愛使箋紙下賤呼人表徳窮措大喚妓女子弟窮後請幫間可惜花時無酒姜女嫁俗夫慳人有錢遇佳味脾中不和書畫被鼠嚙俊兒郎不讀書難容僧道對風塵笑語女人作銀會僕婢攙言語村夫論朝政妄人說沒天理話未足信牙僧賭咒媒人誇女兒好醉後許物妓別痛哭和尙持戒道學口談不忍聞邊城笳鼓寒夜乞兒少婦哭夫落

第後喜鵲談人閨壼酷吏肉鼓吹悶損人被醉漢纏住俗客自來惡詩文索閱低屋穢濕這回得自在寵妾獨得隨任子弟乍無尊長僧尼還俗亂雜人賀太平怕人知流配逃歸匿人子女試場關節白戶橫財暴富處子懷孕不圖好癩子喫母豬肉去任官要錢秀才不讀書代人壽祭詩文得人憐花時送酒人初學走孩兒善歌舞小妓僕妾能射主人意中事不得人憐虔婆暴卒公人受刑杖不成器子第貪酷官員紐解來京不祥臥喫食日晏髙眠富人愁窮兄弟尋戈對日月大小便開口說咒殺風景花間系馬月下把火對名姬罵坐賞花酒盡酒席間家常話分不了不識羞跟隨妻女誇娼妓有情見任官立徳政碑贊妻妾端正僧道有家累不知緩急喚老娘收生逢人閒話發救兵須揀言日發倉賑饑待奏報失火說好看向再醮婦說貞烈事惡不久下棊爭悔著罵愛寵貪濫官打罵公人大僚發怒門客不如不解婦女解詩士人解手藝小人解文墨武將淸談讀書人精刀筆尀耐富子揶揄貧士妒妻頭白相守徼幸科名便談文見初學人登第俗子有好妻冷落舉子下第空閨失寵僧寮積雪尊官沒後門庭廣文先生升堂愚癡說人家密事久坐不起妨主人不解文字妄加彈駁父母在要分折與無賴子弟結盟醜態注視貴人連聲惟諾與僕人躡足坿耳屢速不赴席賣富撇淸嚼殘魚肉置盤上須貧懶婦狼籍米谷喜遷居攺葬好結納權貴瑣碎健訟多蓄愛寵勸不得服丹藥夫妻因婢爭鬧慳吝人布施敗子回頭醉漢唱曲俗子作詩怕不得捉席上陣廝殺醜婦見舅姑臺諫言事相撲漢拳踢瞞不得醫人自病陰瘡出面閉門爆竹聲飲酒臉紅烏紗上靑天忘不得父母教育益友往哲嘉言壹次皿行受恩處登臨過好山水得意文字畱不得春雪暑月盛饌枝頭落花美人顏色猴猻看果子窮人粟帛有妒妻畜艷婢學不得智識度量膽气神仙健噉洪飲不識羞

紫芝園余家世居閶關外之下塘甲第連云大抵皆徐氏有也年來式微十去七八惟上塘有紫芝園獨存蓋俗所云假山徐正得名於此園也因兄弟構大訟遂不能有盡售與項煜煜小人其所出更微甲申從賊居民以義憤付之一炬靡有孑遺今所存者止巨石巍然曠野中耳園創於嘉靖丙午至丙戌而從伯振雅聯捷至甲申正得九十九年不意竟與燕京同盡嗟乎嗟乎有百谷王徵君記錄之以存吾宗故實云紫芝園者太僕少卿徐君景文家園也太僕家在上津橋陽而面陰右爲長廊數百步以達於園園南向前臨大池跨以修梁曰紫芝梁成而朱艸生故園因以名循梁而入有門翼然堂曰永禎文太史手書堂東西各有門其中門曰攬秀余所名也堂西有樓曰五云題亦自太史憑闌矯首北望三臺子牟安能忘魏闕哉再入爲友恭堂許元復先生書額友恭而後深房曲室接棟連栭沈沈莫可窺矣紫芝橋南疊石爲峯曰五老余易名僊掌巨靈奇迹縱非蜀道移來亦彷佛漢宮承露金銅仙人五指排空耳左軒右樓樓小於軒軒名迎旭樓名延燻軒在東樓在南也稍西折而南經一門名入林梁石而渡名臥虹堂曰東雅文太史書棟宇堅壯閎麗爽塏榱題斗拱若雁齒魚鱗夏屋渠渠可容數百人堂後小山二古松一蚪枚偃蹇蓋數百年物堂西書室余名爲太乙齋火光熒熒出於杖首主人於此修中壘之業乎循池而右樓名白雪水檻名遣心皆出太史公綠波鱗鱗房廊倒影何必太液影娥乃稱仙境池右折匯於東雅之前巖岫參差磴道屈曲而登一亭臨池三峯環列曰浮巒左折而上有峯如屏下俯石洞曰窺壑由洞右折而上亭北向曰瞻辰渡石一峯秀出拾級而下爲釣臺天目奇松覆之淸風時來枝閒聲謖謖如秋江八月濤可以洗心可以濯足悠然有桐江一絲之想俯而西過石門曲徑臨流飛巖夾道峭石巑岏鉤衣而刺目者林立南行入一洞峯石皆錦川雙洞若環名曰聯珠淸曠道明可羅胡牀十數石如天成流丹染黛欲上人衣其上爲臺曰騁望山之最髙處也東望城闉千門萬戶西望諸山羣龍蜿蜒美哉山河之固遐想吳越霸圖不能不動英雄一慨矣峯之最髙名曰標霞其它羣石或如潛虯或如躍兕或獅而蹲或虎而臥飛者伏者走者躍者怒而奔林渴而飲澗者靈怪畢集莫可名狀每當朝霏夕暉煙橫樹暝池光澄澄冰輪浸魄若深山大澤含气出云又如僊家樓閣霧闥云窗與琪花瑤艸相日英帶非復人間世矣山勢正與東雅相向右過石門名排云石徑折而下古木奇峯左右森列過小石梁臨以碧沼傍皆峯巒鳥嶼大小凡五六徑盡有亭名隔塵逶迆而入修篁蔽日暑气不到樓在竹中曰畱客取杜少陵詩竹深畱客句也竹盡處一軒名浮白過北穿徑入水洞廣可三五尋下尋幽澗朿腓仄趾而渡名浮波折而上東向一亭三峯在側曰淸響亭西皆竹也石梁琴臺在焉山水淸音絕勝絲竹於焉持螯於焉醉月何惜梁州一石耶園盡處傑閣嵯峨曰玄覽登玆四望一園之勝悉在眉捷無復隱形大都紫芝橋之內宮室棟宇爲政政在靚深橋之外峯巒洞壑亭榭池臺爲政政在秀野此則經營位置之大槪也園創自太僕之祖默川翁翁爲人疏直坦衷豪舉好客𨿽席先世之業號稱素封然不屑持籌鉆核樂義好施置田免里人之役多蓄法書名畫古鼎尊彜與名流哲彥文酒過從以歲方丈祲營土木以食貧者園初築時文太史爲布之畫仇實父爲之藻繢一泉一石一木裒一題無不秀絕精麗雕墻繡戶文石靑鋪絲金縷翠窮極工巧江左名園未知合置誰左默川翁晚歲家漸旁落臺省郡邑諸公登臨燕集祖餞交會鐘鼓幹旄至者往來出入不問主人使泉石薜蘿厚顏蒙恥凡若干年丙戌以後太僕君登髙華涉淸要遊者不敢闌入而後園始復爲徐氏有矣當是時翁巋然黃髮猶及見其孫貴顯然後圽其得於天者厚哉園初未有名余名爲紫芝紀瑞也九莖三秀自昔表爲禎祥惟有徳者當之徐自默川翁而上代多長者翁又培且滋之造物將以滋園奇麗非涼徳所能堪故必俟其後人之賢者而後授如太僕君之忠雅寬平與物無兢其勛名未可量也昔平泉花石贊皇不能保之易之輞川圖詠中允乃獲垂之千秋文之不可己也如此此太僕君所以索余記也惜余暮年衰颯不能陸離其辭爲玆園增勝耳園凡若干畝居室三之池二之山與林木磴道五之峯三十六亭四洞三津梁樓觀臺榭島嶼不可計創於嘉靖丙午修於萬曆而申太僕索記之意非徒侈遊觀言柰鉅麗蓋欲不忘祖徳使後之人世守先業無若贊皇氏之子孫云耳太原王穉登撰

拙政園拙政園在婁門迎春坊喬木參天有山林杳冥之致實一郡園亭之甲也園創於宋時某公至我明正嘉閒禦史王某者復辟之其鄰爲大橫寺禦史移去佛像趕逐僧徒而有之遂成極勝相傳禦史移佛像時皆剝取其金故號剝金王禦史末年患身癢令人搔爬不快至沃以沸湯如此踰年潰爛見骨而死其子卽貧孫某至於弔喪爲業餘少時猶識之當禦史歾後園亦爲我家所有曾叔祖少泉以千金與其子賭約六色皆緋者勝賭久呼妓進酒絲竹並作俟其倦陰以六面皆緋者一擲四座大嘩不肖子惘然叵測園遂歸徐氏故吳中有花園令之戲實昉之此後人於淸朝之十年賤售與海寧陳閣老僅得二千金雲

福藩之變流賊攻破河南府福世子走河北王被執賊坐殿上跪而數之曰汝在藩王中富甲於天下當此兵荒汝不肯以一絲一粒賑濟百姓汝奴才也呼大杖笞之三十未滿而气己絕梟首懸之令煮其肉和鹿肉散將佐食之謂之福祿肉走河北者卽弘光帝也身歷古今未有之奇慘君與父之仇萃於一身乃崎嶇江左一登寶位知識奄然君臣荒淫期月而亡天耶人耶

燕都之變甲申三月流氛信迫上特禦門親送閣臣李建泰授以劍鉞解蟒衣玉帶賜之又撤所禦曲柄蓋親送上馬又目送出長安門如此隆重然所發之餉甚少不數日寇至建泰不敢當寇來之道潛於傍縣避之縱其直抵京師遂有三月十九古未有之變破城之後不三日拏百官勛戚非刑拷打逼勒金銀京師之民始不聊生不一月而吳三桂勾至流賊敗去燕都遂爲有當寇敗之時亂兵入宮擄掠見內藏銀磚一塊重五百兩者無數皆鑿隆慶萬曆字其元寶大錠滿貯庫中約略計之尙有巨億何平日問口患貧耶巨珠亦滿庫亂兵以袋盛之馬上攜出狼籍徧於路衢兒童兢拾黠者袖靑蚨沿路易之一珠不過十餘蚨耳其它珍寶玩器一時盡出在民間吳人多有帶歸者然當寇至之始已經狼籍一番而內庫所存尙如此可見人無故患貧眞是不祥而建泰出督之日事已危殆尙齗齗不肯多發令建泰出城措處此何異守財虜吝其家物以敗乃公事耶餉迫之際曾貸之國文嘉定伯周奎奎奇貪又奇吝平日不肯費一錢不得已僅以三萬金應後流賊破城盡竹獻出凡計白金八十餘萬兩黃金二十餘萬兩此亦可謂君臣道合天時人事至此眞萬萬不可爲矣

吳中巫風吳民極喜淫祀每年瘟神必以夏月出出則導從威儀過於撫按惟隍城正神一年止三出乃淸明中元及燒衣節也舊規至虎丘祭孤魂府縣官必未成禮邇年來府縣官驕蹇委衙官了事遂以爲常始惟府城隍出數年來兩縣隍亦出未幾而各鄕土地盡出山塘一帶觀者如雲鼓樂幡幢盈寒道路婦女至賃屋而觀凡大小衙役是日無不盡來執事蓋衙役平日所作過惡眾多冀以一日受役於神陰銷其罪耳此尢可笑至於國家典禮遺意蕩然矣乙酉亂後人更多山塘至虎丘無一寸隙地識者以爲不詳

居服食三等語湯東谷語曰人學者須居中等屋服下等衣食上等食何者茅茨土階非今所宜瓦屋八九間僅藏圖書足矣故曰中等屋衣不必綾羅錦繡也夏葛冬布適寒暑足矣故曰下等衣至於飲食則當遠求名勝之物山珍海錯名茶法酒色色具備庶不爲凡流俗士故曰上等食也

朱文公學書朱文公書人皆謂出於曹操操書傳世絕少惟賀捷表元時尙有本文公所學必此耳劉恭父學顏書文公以時代太近譏之恭父曰我所學者唐之忠臣公所學者漢之纂賊此亦可證

制墨藏墨古墨惟以松煙爲之子建詩墨出靑松煙筆出狡兔翰唐李超與子庭珪亡至歙其地多松因畱居以墨名家仇池筆記云眞松煤遠煙自有蘭麝气古人制墨自煙煤膠外一物不用也特和劑有法甚黑而光近時徽墨率用桐油用漆爲衣所以不逮古又古人藏墨訣云贈君烏玉訣泉淸硯須潔避暑懸葛囊臨風度梅月

山中四和香荔枝殼甘蔗滓榦柏葉黃連和焚又加松球棗核棃皮更佳一說荔枝殼能引屍虫

印色印色用萆麻油或用煎粣油皆未爲佳近傳用川山甲油取其不糝云用之果妙

範蠡西施世傳西施隨範蠡去不見所出只因杜牧西子下姑蘇一舸逐鴟夷之句而坿會也予竊疑之未有可證以折其非是一日讀墨子曰吳起之裂其功也西施之沈其美也喜曰吳亡之後西施亦死於水不從範蠡去之一證墨子去吳越之世甚近所書得其眞然猶恐牧之別有見檢修文禦覽引吳越春秋逸篇云吳亡後越浮西施於江令隨鴟夷以終乃笑曰此事正與墨子合杜牧未精審一時趁筆之過也蓋吳旣滅卽浮西施於江浮沈也反言耳鴟夷者子胥之譖死西施有力焉胥死盛以鴟夷今沈西施所以報子胥之忠故云隨鴟夷以終範蠡去越亦號鴟夷子杜牧遂以子胥之鴟夷爲範蠡之鴟夷乃影撰此事以墮後人於疑网也

伐國之女李徳裕云自古得伐國之女以爲妃後未嘗不致危亡之忠何也亡國之餘焉能無怨气其開基之先皆一時之傑其瀆鬼嶽祇愛其血食忿其滅亡故能爲厲必生妖美之色以蠱惑其君而危亡之晉之驪姬楚之夏姬息嬀符堅之淸河公主侯景之溧陽公主隋文帝之陳夫人皆是物也史蘓所謂我以男戎勝彼彼必以女戎勝我隋書曰興門之男衰門之女信矣牡牧集載陳希烈桂娘事尢異

庵字義今人別號庵字印章往往不同緣說文本無庵字庵穪俗也余嘗考之庵字古書所用者蜀都賦八方庵藹王充論衡桃李梅杏庵丘蔽夜此取庵覆之義至三國及晉始有庵幔庵閭之語於今人所用庵字義同庵字不可謂不古也但篆籀以說文爲宗說文不載之字同於印章似爲未安又按古篆有作葊者又止借弇者石鼓文作穴奄其字從宂宂亦人居也近有溫陵古寺一冊有元人止庵印章庵字作盦盦器皿而借爲庵捨字恐捨形似器亦有漢闕之觚稜其形亦本酒器也未知是否以俟知者

十眉圖唐明皇令畫工畫十眉圖一曰鴛鴦眉又名八字眉一曰小山眉又名遠山眉三曰五嶽眉四曰三峯眉五曰垂珠眉六曰月稜眉又名卻月眉七曰分稍眉八曰涵煙眉九曰拂云眉又名橫煙眉十曰倒暈眉東坡詩成都畫手開十眉橫云卻月爭新奇然古之畫眉乃盡去其眞者而畫之蓋無日不畫者也與今亦異矣

夫娘南宋蕭齊崇尙佛法閣內夫娘悉令持戒麾下將士威使誦經夫娘本此爲夫人娘子蓋是美稱也是時北則胡後卻扇於曇獻南則徐妃贈枕於瑤光龜玆王女納於鳩摩羅什反以爲榮千金公主偶於淫毒丐僧不以爲恥後世以夫婦爲惡稱緣此東坡戲語有和尙宿夫娘相牽正上牀云陶九成乃爲罵語蓋不見六朝雜說耳

妒婦乘驏牛元制婦人妒者乘驏牛狥部中【北齊妒婦買箒及皂筴】

宮衣尙窄自漢魏六朝至唐宮中衣皆尙窄非惟便於趨承亦以示儉爲天下先也觀馮緄墓石闕刻美人可見吳曹不興畫美人僅朿身畫家曹衣出水吳帶當風唐人垂帶多飄揚而衣仍古制韓偓詩長長漢殿眉宗窄楚宮衣李賀詩禿衫小袖調鸚鵡李賀詩越羅小袖新香倩可證也嘉靖中四方婦人與男子無異直垂至膝下去地僅五寸袖闊至四尺餘時有謔詩云碧羅舞袖雙垂地籠卻纏頭無處尋亦近服妖也天啟崇禎閒亦然至於今卒來被髮窄袖之妖非偶然也

治蠱方蠱毒在上則服升麻吐之在腹則服郁金下之或合升麻郁金服之不吐則下宋李巽巖侍郎燾爲雷州推官鞠獄得此方活人甚多見範石湖集

元世祖祀於帝王廟今帝王廟元世祖亦得與祀蓋以國家統緒所承也按世祖之立國貶孔子爲中賢第儒流於倡後國有大事華人仕於朝者難大臣不得與聞臺省正官非其族類則不任其賤士似秦始皇帝尊事沙門其名爲帝師者正衙朝會百官班列而帝師專席於坐隅與其君同受羣臣朝賀帝后妃主皆受其戒甚至往寺薦枕所以敬禮之者無所不至其奉佛似梁武帝蒙古之制凡攻城不降矢石一發得則屠之其殘忍如曹操命西僧楊璉眞伽代故宋諸陵其貪暴如項羽徵日本則十萬之師棄於海島憤其敗衂復欲徵之其窮兵不仁如隋煬帝用姦臣阿合馬盧世榮桑哥輩頭會箕斂以取於民遣使拓雲南求金遣使往馬八國求奇寶責安南陳氏以金人代身其黷貨如漢桓靈然則史謂其信用儒術愛養黎元皆諛言也比之以晉隋南北五代之君猶有慚徳而與漢唐宋開基之主列於二帝三王之次同享萬世之祀竊有憾焉此近日姜南之論如此邇年世廟獨斷去元世祖像禮官猶以舊制當遵不思髙廟祀之者聖人之仁世廟去之者聖人之義道並行而不相悖也

劉須溪廬陵劉辰翁名會孟號須溪於唐人諸詩及宋蘓黃而下俱有批評三子口義世說新語史漢異同皆然士林服其賞鑑之精而不知其節行之髙也余見元人張孟浩贈須溪詩云首陽餓夫甘一死叩馬何曾罪辛已淵明頭上漉酒巾義熙以後爲全人蓋宋亡之後須溪竟不出也與伯夷陶潛何異哉同時合志者如閩中之謝臯羽徽州之胡余學慈溪之黃東發峩眉之家鉉翁自以中國遺人不屈犬羊不知其幾宋朝待士之效深矣坿須溪丁酉元夕寶鼎現詞云紅妝春騎踏月花影千旗穿市望不盡歌樓舞榭香塵蓮步底簫聲斷約采蓮歸去未怕金吾呵醉任輦路喧闃且止聽得念奴歌起父老猶記宣和抱銅仙淸淚如水還轉盻沙河多麗滉漾明光連邸第簾影凍散紅光成綺月浸蒲萄十里看往來神仙才子肯把菱花撲碎腸斷竹馬兒童空見說三千樂指等多時春不歸來到春時欲睡又說向燈前擁髻暗滴鮫珠墜便當日親見霓裳天上人間夢裏此詞題云丁酉蓋元成宗大徳元年亦淵明書甲子之意也詞意淒婉與麥秀歌何殊尹濟翁壽須溪風入松詞云曾聞幾度說京華愁壓帽檐斜朝衣熨貼天香在如今但彈指蘭闍不是柴桑心遠等間過了元嘉長生休說棗如瓜壺日自無涯河傾南紀明奎壁長教見壽气成霞但得重攜溪上年年人共梅花

陽明紀夢詩楊升庵目王導爲叛臣頗爲世所駭異後見崔后渠松窗雜錄亦同此見近讀陽明紀夢詩尢爲卓識信此說之有稽而非謬也其自序曰正徳庚辰八月廿八夕臥小閣忽夢晉忠臣郭景純氏以詩示余且極言王導之姦謂世之人徒知王惇之逆而不知王導實陰主之其言甚長不能盡錄而書其所示詩於壁復爲詩以紀其略嗟乎今距景純若干年矣非有實惡深冤鬱結而未暴寧有數千載之下尙懷憤不平若是者耶詩云秋夜臥小閣夢遊滄海濱海上神仙不可到金銀宮闕尙嶙峋中有神人夫容巾顧我宛若干生親欣然就語下煙霧自言姓名郭景純攜手歷歷欣衷曲義憤感激難具陳切齒尢深怨王導深姦老猾長欺人當年王顗神器導實陰主相緣夤不然三問三不答胡忍使殺伯仁寄書欲拔太眞不舌相爲謀敢爾云惇病已篤事已去臨哭嫁禍復賣惇事成同亨帝王貴事敗仍爲顧命臣幾微隱約亦可見世史掩覆多失眞袖出長篇再三說覺來字字能書紳開窗試抽晉史閱中間事迹頗有因因思景純有道者世移事往千餘春若非精誠果有激豈得到今猶憤嗔不成之語以筮戒惇實气沮竟殞身人生生死亦不易誰視能死如輕塵燭微先幾炳易道多能餘事非所論取義成仁忠晉室龍逢龔勝心可論是非顚倒古多有吁嗟景純終見伸禦風騎气遊八垠彼惇之徒艸木糞土臭腐同沈淪惇景純夢中詩我昔明易道故知未來事時人不我識遂傳耽一技一思王導徒神器良久覬諸謝豈不力伯仁見其底所以惇者仇罔顧天經與地義不然百口未托何忍置之於死地我於斯時知有分日中斯柴市我死何足悲我生良有以九天一人拊膺悲晉室諸公亦可恥舉目山河徒嘆非攜手登亭空灑淚王導眞姦雄千載人未議偶感君子談中及重與寫眞記固知倉卒不成文自今當與頻謔戲儻其爲我一表揚萬世萬世萬萬世

趙普宋之多姦臣始於趙普宋之兵孱國弱亦始於趙普何也曹翰欲取幽州承周世宗一日取三關之餘威而遼國多隙取之必矣趙普亦知翰之能而嫉妒之心蓄於內阻抑之巧形於口而太祖亦知五代之獘畏難苟安現時愒日故從其言而金元之禍中國人類幾絕中國之地幾爲匈奴之牧馬場皆普一言喪宋社稷而兆數百年之禍也其渝金匱之盟罪猶在此下乎

名諱文王名昌武王名發詩頌祭文王之廟曰克昌厥後周人制禮酉鹵皿人有昌本之菹七月之詩周公所作曰一之曰觱發蒸民詩曰四方爰發皆不以爲諱而得言之若曲禮曰詩書不諱臨文不諱由作詩不諱故祭得歌之尙書牧誓云今予發武成曰周王發武王稱名吉眾史官錄而不諱知於法不當諱也金縢曰元孫某獨諱者成王啟金縢之書親自讀之諱其父名攺曰某旣讀之後史官始錄依王所讀遂卽曰某武成牧誓則宣諸眾人宣訖卽錄故因而不攺也古者諱名不諱字禮以王父字爲氏明其不得諱也屈原曰朕皇考曰伯庸則不諱之驗也

虞雍公功烈虞雍公戰伐之奇妙算之策忠烈義勇爲南宋第一遠出張魏公上特魏公有南軒爲之子而朱子亟稱之遂大顯揚雍公無人發其茂績耳簡池劉巨濟序虞公奏議云余讀雍國忠肅虞公奏議二百二十有七篇而慨然有感世但知采石之戰以七千卒卻虜兵四十萬者其功其偉然忌者猶曰適然豈知公於紹興辛已之前已因輪對面奏虜必叛盟兵必分五道正兵必出淮西奇兵必出海道宜令良將勁卒備此二境其先事之識已絕出乎眾人之表矣及虜叛盟上令從臣集議公獨言虜兵必出淮丞相善其言而未果行及遣公勞師采石事已大壞公以書生收合亡卒激勵諸將施置於倉卒之餘而破虜於俄頃之間嗚呼非胸中素所蓄積忠誠足以動天地感人心而作士气未易成此偉績也而曰適然可乎自昔狃勝者必忽其餘虞公又令設備於爪州其它區畫悉各精密而不苟虜遂遁去乃徐請車駕還行都歷歷見於奏疏也宋朝多議論少成功𨿽盛時猶然也況積習消靡之餘夫人皆喜逸而惡勞圖安而懼危中興以來前有張魏公後有虞雍公爲國家任其勞當其危者也彼不愧少焉而又忍短毀之乎丘文莊公曰古今水戰采石比赤壁尢奇且難周瑜主將而允文書生也瑜握重兵而允文空拳也瑜有孔明爲犄角而允文只手也以此較之難易見矣可謂不易之論

趙師睪廾趙師睪廾字從善號墻東趙千里侄也尹京有政聲戮杭州姦僧尢奇嘗學犬吠以媚伌冑其後韓伌冑敗有贈之謔詞云侍郎自號東墻曾學犬吠村莊不須乞憐搖尾且尋土洞深藏【睪廾卽古擇字觀其字曰從善蓋取擇其善者而從之義也俗士多誤其音爲繹非也】

蜾匾篆法崔融禹碑贊云神聖夏禹岣嶁紀徳龍畫傍分蜾書匾刻蓋神禹變伏羲龍畫而爲蜾形也其後唐徐季海江南李楚金輩用之於小篆號蜾匾法蜾字依篆作虫師冏古奧難通書譜訛作虫師冏不得已以蜾字代之蜾本蠮螉之屬非此用也李淳風引詩諱十五國星野雲邶國當虫虎蝓之宿注虫虎蝓蝸牛也玉篇虫師冏與蜾同而解爲蠮螉細腰蜂又不可曉名物之難辧如此

篆書重疊字古鐘鼎銘文子子孫孫字皆不復書漢石經攺篆爲八分如易之幹幹書之安安亦如之今行艸皆然竟不知其何義也嘗質之李文正公公曰二乃古文上字言字同於上省復書也千古書流習而不察關系𨿽小亦所當知

士缶木魚石鼓文其魚維何維鱮維鯉何以士缶木之維揚及柳士缶木包也今之漁者多以木楊或篛葉作包覆魚入市易曰包有魚是也東坡石鼓歌其魚維魴貫之柳蓋以士缶木爲貫也貫魚包魚別是一義不可混而爲一鄭漁仲石鼓文作何以標寸之標寸字含貫包兩義但石鼓文無標寸字不知漁仲何所據也

飛白飛白字之名書家例之但不不曉作何狀余按王應雲飛白變楷制也本是宮殿題署聲旣道勁文字宜輕微不滿名爲飛白據此則如今篆書之渴筆俗所謂沙筆是也唐人好奇或作禽鳥花竹之像順陵碑略有數字今絕無作之者惟方外道流書酒肆壁作竹節雀頭形俗而可憎矣

梁姜羅趙梁孔達姜孟頴羅暉趙襲皆後漢末人善書著名者也趙有非艸書一篇云余郡士梁孔達姜孟頴皆當世之彥哲也然摹張伯英之艸書過於希顏孔焉竊覽張伯英與使君朱寬書云上方崔杜不足下比羅趙有餘昕昕有自減之意無乃近乎賤彼貴我哉昔西施心疼捧胸顰首眾愚效之祇增其醜趙女善舞行步媚蠱效者不復匍匐失步夫雀杜伯英超俗絕恣博學餘暇敏手於斯後世慕者鉆堅仰企忘其疲勞夕愓不息昃不暇食十日一筆月數丸墨領袖如皂唇齒常黑展指畫地以艸劌壁臂穿皮刮指爪摧折見腮出血猶不休輟然其爲字無益於上拙亦如效顰者之增醜學步者之失節也夫艸書之興上非天篆所垂下非河洛所吐中非聖人所造但貴刪難省煩損復爲單非常儀也豈若用之於彼七經稽歷協律推步期程探頤鉤深幽贊神明覽天地之心推聖人之精折疑論之中理俗儒之爭依正道於邪說濟雅樂於正聲興至徳之和睦弘大倫之玄淸窮可以守身遺名達可以尊主致平以玆命世永堅後生不亦淵乎此文余嘗見之墨池編今失其帙略記如此

貧富苦樂後五代時杭州富人居與貧士爲鄰見貧士教授所得朿修卽取酒與妻子爲樂友朋過之亦復歡呼一醉醉後放歌聲徹閭裏心竊慕之私自念言吾擁巨萬日夜經營愁苦乃反不如此子一日天气晴好同三四人西湖一醉費卻阿堵幾星歸而頭岑岑然才就枕見二人攝之去見府君跪而責之曰汝是掌財人柰何妄費犒軍錢呼大杖杖之三十醒而臀無膚矣伏枕月餘始起側耳貧士歡暢如故不曉所謂未幾錢鏐兵至杭州不戮一人但取一兩家財犒軍富人竟被抄沒一簪不得著身以窮困死丁亥首春蘓城有二富人一人日夜奔走勢要心枯髓竭一人日夜籌算子母形消骨見俱於元旦左右死死時不得將去也爲一槪而記之【王樹侯及某也亦姓王】

甲申乙酉之變甲申年先帝崩問至吳有庠士許琰玉仲者以餓死殉乙酉����蘓庠士顧所受自投於學宮之泮池����鄕紳徐勿齋汧避兵鄕間亦自投於虎丘之靑石橋以死死者三人耳有客自南中來傳言金陵有丐者因將薙發題詩於壁而自盡詩云三百年來養士朝可憐文武畫降逃綱常落在卑田院乞丐猶慚去二毛可爲三嘆

宋史異聞宋家法整肅遠過漢唐后妃公主淫泱者絕少惟哲宗劉后以不謹聞卽簾鈞自縊死此外絕不聞也乃楊升庵寶慶詩有夜駕老蟾嬪月每之句剌史彌遠也自注彌遠表裏揚後有三思之寵又引宋人有作樂府詠云者曰往來與月爲儔舒捲和天也蔽則實有其事矣又公翰林鼐號周庭者有雜記云宋眞宗李宸妃先曾爲尼而後入宮生仁宗詎意宋朝第一聖主乃出空門二事皆聞所未聞也

落英楚辭云餐秋鞠之落英釋者云落始也如詩訪落之落謂初英也古人言語多如此故以亂爲治以臭爲香以擾爲馴以慊爲足以特爲匹以原爲再以落爲萌

遮莫詩家用遮莫字蓋今俗語所謂盡教者是也故杜陵詩云已判野鶴如雙鬢遮莫鄰雞下五更言鬢如野鶴已判老矣盡教鄰雞下五更日月逾邁不復惜也而乃有用爲禁止之辭者誤矣

姜白石姜堯章學詩於蕭千巖琢句精工有詩云夜暗歸云繞柁牙江涵星影雁團沙行人悵望蘓臺柳曾與吳王埽落花楊誠齋喜誦之嘗以詩送朝天續集歸誠齋云翰墨場中老斵輪眞能一筆埽千軍年年花月無虛日處處江山怕見君箭在的中非爾力風行水上自成文先生只可三千首回首江東日暮云誠齋大稱賞謂其嗣伯子曰吾與汝弗若姜堯章也報之以詩云尢蕭範陸四詩翁此後誰當第一功新拜南湖爲上將更差白石作先鋒可憐公等皆癡絕不見詞人到老窮謝遣管城儂已晚酒泉端欲乞疏封南湖謂張功父也堯章自號白石道人潘徳久贈詩云世間官職似樗蒲采到枯松亦大夫白石道人新拜號斷無繳駁任稱呼時黃巖老亦號白石亦學詩於千巖詩亦工時人號雙白石云

茶瓶湯候茶經以魚目湧泉連珠爲煮水之節然近世瀹茶鮮以鼎鑊用瓶煮水難以侯視則當以聲辧一沸二沸三沸之節又陸氏之法以未就茶鑊故以第二沸爲合量而下未若以今湯就茶甌瀹之則當用背二涉二之際爲合量乃爲聲辧之詩云砌虫喞喞萬蟬催忽有千車捆載來聽得松風並澗水急呼標色綠瓷杯其論固已精矣然瀹茶之法湯欲嫩而不欲老蓋湯嫩而茶味甘老則苦矣若聲如松風澗水而遽瀹之豈不過於老而苦哉惟移瓶去火少待其沸止而瀹之然後湯適中而茶味甘此茶經之所未講者也因補以一詩雲松風檜雨到來切急引銅瓶離竹鑪待得聲聞俱寂後一甌春雪勝醍醐

占雨範石湖詩云朝霞不出門暮霞行千里今晨日未出曉氛散如綺心疑雨再作眼轉云四起我豈知天道吳儂諺云爾古來占滂沱說者類恢詭飛雲走羣羊停雲浴三豬月當天畢宿風自少女起爛石燒成香汗礎潤如洗逐婦鳩能拙宂居貍有智蜉蝣彊知時蜥蜴與聞計垤鳴東山鶴堂審南柯蟻或加陰石鞭或議陽門閉或云逢庚變或自換甲始刑鵝與象龍聚訟非一理不如老農諺影響捷幹鬼哦詩敢誇博聊用醒午睡此時援引占雨事甚詳可喜諺有云日出早雨淋腦日出晏曬殺雁又雲月如懸弓少雨多風月如仰瓦不求自下二說尙遺何也余欲增補二句云日占出海時月驗仰瓦體

浸假禪家有觀白骨法謂靜坐澄慮存想自身血肉腐壞惟存白骨與吾相離自一尺以至尋丈要見形神元不相屬則自然超脫矣余觀莊子子輿有疾子杞往問之曲僂發背頤隱於臍肩髙於項句贅指天陰陽之气有沴其心閒而無事跰鮮而鑑於井曰嗟乎夫造物者將以子爲此拘拘也子杞曰汝惡之乎曰亡予何惡浸假而化予之左臂以爲雞予因以求時夜浸假而化予之右臂以爲彈予因以求鴞炙侵假而化予之尻以爲輪以神爲馬予因而乘之豈更駕哉浸漸也假借也蓋浸漸假借化此身爲異物則神與形離超然無所往而不可矣又何疾又何病於拘拘哉觀白骨之法蓋本於此佛法出於老莊於此尢信

張子房張子房蓋俠士之知義策士之知幾者要非儒也故早年頗侶荊軻晚歲頗侶魯仲連得老氏不敢爲天下先之術不代大匠斵故不傷手善於打乖荊公詩云漢業存亡俯仰中畱侯於此每從容固陵始議韓彭地復道方謀雍齒封蓋因機乘時與之幹旋未嘗自我發端故消弭事變全不費力朱文公云子房只是占便宜不肯自犯手做如爲韓報秦攛掇髙祖入關及項羽殺韓王成又使髙祖平項羽兩處報仇皆不自做後來定太子事他亦自處閒地又只教四老人出來做後來誅戮功臣時更尋他不著邵康節之學亦與子房相似康節本是要出來有爲之人又不肯深犯手做凡事直待可做處方試爲之才覺難便抽身退如擊壤集中以道觀道等語是物各付物之意蓋自家都不犯手又凡事只到半中央便止如香花切勿看離披是也

進靑魚宋文帝時司徒義康顓總朝權四方饋遺皆以上品薦義康而以次品供禦上嘗冬月啖柑嘆其形味並劣義康曰今年柑殊有佳者遣人還東府取柑大供禦者三寸上寢不能平義康旋以罪廢唐代宗謂李泌曰路嗣恭上琉璃盤止九寸乃以徑尺者遺元遺須其至議之賴泌一言嗣恭免罪而元載竟誅呂許公不肯多進淮白魚蓋懲此也秦檜之夫人常入禁中顯仁太后言近日子魚大者絕少夫人對曰妾家有之當以百尾進歸告檜檜咎其失言與其館客謀進靑魚百尾顯仁拊掌笑曰我道這婆子村果然蓋靑魚似子魚而非特差大耳觀此賊檜之姦可見

無字周易無皆作旡王逑曰天屈西北爲旡蓋東南爲東夏陽之伸也故萬物敷榮西北爲秋冬陽之屈也故萬物老死老死則旡矣此字說之有意味者也

詩犯古人近時趙紫芝詩云一瓶茶外無秪待同上西樓看晚山世以爲佳然杜少陵云莫嫌野外無供給乘興還來看藥欄卽此意也杜子野詩云尋常一樣窗前月縿有梅花便不同世亦以爲佳然唐人詩云世閒何處無風月才到僧房分外淸亦此意也欲道古人所未道信矣其難矣紫芝又有詩雲野水多於地靑山半是云世尢以爲佳然余讀文苑英華所載唐詩兩句皆有之但不作一處耳唐僧詩云河分岡勢斷春入燒痕靑有僧嘲其蹈襲云河分岡勢司空曙春入燒痕劉長卿不是師兄偸古句古人詩句犯師兄此𨿽戲言理實如此作詩者豈故欲竊古人之語以爲己語哉景意所觸自有偶然而同者蓋自開辟以至於今只此如風花雪月只如此人情物態耳

徐孺子伯夷不立於惡人之朝不與惡人言可謂離世絕俗矣然不念舊惡未嘗流於刻薄也柳下惠視袒裼裸裎焉能凂我可謂和光同塵然不以三公易其介未嘗流於苟賤也此其所以爲百世師與東漢徐孺子矯矯特立諸公薦辟皆不就然薦辟者死炙雞漬酒萬里赴弔於淸髙不混俗之中有忠厚不忘恩之意其爲東漢人物之冠冕不亦宜乎

世事翻覆衛靑少服役平陽公主家後爲大將軍貴顯震天下公主仳離作配左右以爲無如大將軍公主曰此我家馬前奴也不可己而徧擇羣臣貴顯無踰大將軍者訖歸大將軍丁晉公起甲第鉅麗無比軍卒楊杲宗躬土之役勞苦萬狀後杲宗以外戚起家晉公得罪貶海上朝廷以其第賜杲宗居之三十年世事翻覆如此古詩云君不見河陽花今如泥土昔如霞又不見武昌柳春作靑絲秋作帚人生馬耳射東風柳色柳花豈長久秦時東陵千戶侯華虫被體腰蒼璆漢初沛邑刀筆吏折腰如磬頭搶地蕭相厥初謁邵平中庭百拜百不譍邵平後來謁蕭相故侯一拜一惆悵萬事反復何所無二子豈是大丈夫窮通流坎皆偶爾搏扶未必賢搶揄華胥別是一天地醉鄕何嘗有生死儂欲與君歸去來千愁萬恨付一杯

楊太眞武惠妃薨明皇悼念不已後宮數千無當意者或言壽王妃楊氏之美絕世無雙帝見而悅之乃令妃自以其意乞爲女冠號太眞更爲壽王娶韋昭訓女潛納太眞宮中寵遇如惠妃冊爲貴妃與楚平生自取秦女衛宣公納伋之妻何以異白樂天長恨歌云楊家有女初長成養在深閨人未識天生麗質難自棄一朝選在君王側爲尊者諱也近時楊誠齋題武惠妃傳云桂折秋風露折蘭千花無朵可天顏壽王不忍金宮冷獨獻君王一玉環詞𨿽工意亦未婉惟李商隱曰龍池賜酒敞云屏羯鼓聲髙眾樂停夜半宴歸宮漏永薛王沈醉壽王醒其辭微而顯得風人之體

天棘杜詩云江蓮搖白羽天棘夢靑絲下句如不可曉說者曰天棘柳也或曰天門冬也夢當作弄旣無考據意亦短淺譚浚明云此出佛書終南長老入定夢天帝賜以靑棘之香蓋言江蓮之香如夢天棘之鄕耳此詩爲僧齊己賦故引此事余甚喜其說然終未知果出何經近閱葉石林過庭錄亦言此句出佛書則浚明之言宜可信

中興十策建炎中大駕駐維揚康伯可上中興十策一請皇帝設壇與羣臣六軍縞素戎衣以必兩宮之歸二請移蹕關中治兵積粟號召兩河爲雪恥計東南不足立事三請略去常制爲馬上治用漢故事選天下英俊日侍左右講求天下利病通達外情四請河北未陷州郡朝庭不復置吏詔土人自相推擇各保鄕社以西軍屯要害爲聲援滑州置畱府通接號令五請刪內侍百司州縣冗員文書務簡實以省財便事六請大赦與民更始前事一切不問不限文武不次登用以收人心七請北人避胡挈郡邑南來以從吾君者其首領皆豪傑當待之以將帥不可指爲盜賊八請增損保甲之法團結山東京東西兩淮之民以備不虞九請講求漢唐漕運江淮道途置使以饋關中十請許天下直言便宜州郡卽日繳奏置籍親覽以廣豪傑進用之路時宰相汪黃輩不能聽用而伯可名聲由是甚著余觀其策正大的確𨿽李伯紀趙元鎭亦何以遠過然厥後秦檜當國伯可乃坿會求進擢爲臺郎值慈寧歸養兩宮燕樂伯可專應制爲歌詞諛艷粉飾於是聲名埽地而世但以比柳耆卿矣檜死伯可亦貶五羊

月下傳杯詩楊誠齋月下傳杯詩云老夫渴急月更急酒落杯中月先入領取靑天並入來和月和天都蘸濕天旣愛酒自古傳月不解飲直浪言舉杯將月一口吞舉頭見月猶在天老夫大笑問客道月是一團還兩團酒入詩腸風火發月入詩腸冰雪潑一杯未盡詩已成誦詩向天天亦驚焉知萬古一骸骨酌酒更吞一團月誠齋自云老夫此作自謂彷佛李太白

安子文自贊安子文與楊巨源李好義合謀誅逆曦旋殺巨源而專其功久之朝廷疑其跋扈俾帥長沙子文盡室出蜀嘗自贊云面目鄒搜行步若苴人言托住半同天我道一場眞戲耍今日到湖南又成話靶在長沙計利析秋毫廳前豢豕成羣糞穢狼籍肥腯則賣之罷鎭捆載歸蜀厥後楊九鼎在蜀以刻剝致諸軍之怨軍士莫簡倡亂殺九鼎剖其腹實以金銀曰使其貪腹飽飫時子文家居散財結士生擒莫簡剖心以祭九鼎再平蜀難

臣謟主愚桓玄竄位登禦狀地忽陷羣臣失色殷仲文曰良由聖徳深厚地不能載玄大悅南燕汝水不冰燕主超惡之李超曰良由逼帶京城近日月也燕主亦大悅下謟上愚可發一笑

始皇袁紹始皇爲楚所敗尙能謝王剪袁紹爲魏所敗乃至殺田豊興亡之機無非自取

容齋奉使宋紹興辛已亮旣授首葛王纂位使來修好洪景廬往報之入境與其接伴約用敵國禮伴許諾故沿路表章皆用在京舊式未幾乃盡卻回使依近例易之景廬不可於是扃驛門絕供饋使人不得食者一日又令館伴者來言頃嘗從忠宣公學陽吐情實令勿固執恐無好事須通一綫路乃佳景盧等懼畱不得己易表章授之供饋乃如禮景盧素有風疾頭常微棹時人爲之語曰一日之饑禁不得蘇武當時十九秋傳與天朝洪奉使好掉頭時不掉頭

臨事之智大凡臨事無大小皆貴乎智智者隨機應變足以弭患濟事是也張乖崖守蜀兵火之餘人懷反側一日大閱方出軍眾忽嵩呼乖崖亦下馬隨眾東北望三呼攬轡復行眾不敢讙眞宗不豫李文定公以宰相宿內祈禳時太子尙幼八大王元儼者頗有威名問疾畱禁中累日不出執政患之偶翰林司以金孟貯熱水問之曰王所需也文定取案上墨筆攬水中盡黑王見之大駭意其爲毒也卽上馬去文潞公知成都大雪會客帳下卒有誶語共折井亭燒以禦寒軍將以聞公徐曰今夜誠寒亭敝矣正欲攺造更有一亭可盡折爲薪樂飲如常明日乃究問先拆亭者杖而流之前輩如此類甚多皆所謂知也小而文潞公幼年之浮球司馬公幼年之擊甕亦皆於倉卒之中有通變之術世傳趙從善尹臨安宧寺欲窘之一日內索朱紅卓子三百隻限一日辦從善命於市中取茶卓一樣三百隻糊以淸紅紙用朱漆塗之咄嗟而成兩宮幸聚景園回索火炬三千枝限以時刻從善於娼家取竹簾束之頃刻而辦辛幼安在長沙欲於後圃建樓賞中秋時已八月初旬矣吏白他皆可辦惟瓦難辦幼安命於市上每家以錢一百賃檐前瓦二十片限兩月以瓦收錢於是瓦不可勝用嘉熙間江西洞丁反萬安宰黃炳鳩諸守備一日五更探報寇且至炳急遣巡尉領兵迎敵眾皆曰空腹柰何炳曰第速行飯卽至矣炳乃率吏輩攜行蘿木桶沿市民之家曰知縣買飯時人家晨炊方熟皆有熟飯熟水厚酬以直之以行於是士卒皆飽餐一戰而破寇由是論功擢守臨川萬曆初神廟南郊伯祖輿浦公爲工郎郊壇傍諸小廠內侍欲令俱覆以黃瓦倉卒不能辦因徧貸錫於諸勛貴家得幾萬斤一夜盡範爲瓦而塗以梔黃明日諸廠盡黃瓦矣上大悅內侍亦心服

善師師者不陳善陳者不戰琴以不鼓爲妙棋以不著爲髙

晏先淳熙間盧陵有惡少子曰晏先以殺人減等流嶺南行有日逢其黨二人於途晏目之曰盍免我乎二人不應而去行數日送徒者節其飲食有害之之意一日止旅捨二人者忽來爲酒饌響晏及送徒者盡夕歌呼至曉偕行適荒林間二人以白金一笏擲之手地抽言曰晏吾兄弟也汝能釋使逃請以金此爲謝不然不能俱生矣送徒者欣然破械縱去爲疑冢道傍而反越三十年晏自淮駕巨艦來歸貲貨鉅萬訪二人俱惡矣妻子方貧不能自活晏哭祭其墓盡哀厚遺其妻子乃去鄭毅夫過米亥墓詩云髙論唐虞儒者事賣君國豈勝言憑君莫笑金椎陋卻是屠沽解報恩諒哉

韓璜廉按紹興中主王鐵帥番禺有狼籍聲朝廷除司諫璜爲廣東提刑令往廉按憲治在韶陽韓才建臺卽行部指番禺王憂甚寢食俱廢有妾故錢塘倡也問主公何憂王告之故妾曰不足憂也璜卽韓九字叔夏舊遊妾家最歡須其未彊邀之飲妾當有以敗其守己而韓至王郊迎不見入城乃見岸然不交一談次日拜謁王宿治其於別館茶罷邀遊郡圃不許固許乃可至別館水陸畢陳伎樂大作韓踧踖不安王麾去伎樂陰命諸娼澹妝詐作姬侍迎入後堂劇飲酒半妾於簾內歌韓昔日所贈之詞韓聞之心動狂不自制曰汝乃在此耶卽欲見之妾隔簾故邀其滿引至再至三終不肯出韓心益急妾乃曰司諫曩在妾家最善舞今日能爲妾舞一曲卽當出也韓醉甚不知所以卽索舞衫塗抹粉墨踉蹌而起忽趺於地王亟命索輿諸娼扶掖而登歸舩昏然酣寢五更酒醒覺衣衫拘絆索燭覽鏡羞愧無以自容卽解舟還臺不敢復有所問此聲流播旋遭彈刻王迄善罷夫子曰棖也欲焉得剛韓璜之謂也【以下闕】前輩詩名蘓平湯彳月績劉溥俱以詩豪於正嘉閒溥號艸窗其邊庭白鵲詩膾炙人口詩曰早隨金印出邊州晚送歡聲入禦樓剪取白羅飛繡幕旗竿十丈掛胡頭彳月績號東谷俱吳人第不曉蘓平何許人也

乘凶人父母才死不成服而反娶妻謂之乘凶此事徧天下不獨吳中殆夷狄入主中國之先兆也吳中一秀才祖母死才兩日卽挾妓以登虎丘人唾罵之前輩顧封翁筍洲適在山中笑曰諸公勿怪此子乘凶也千

朱溫母兄朱溫父曾以五經教授鄕裏號朱五經溫爲節度使其母王氏猶傭食蕭縣劉宗家始迎以歸溫舉觴爲壽啟曰朱五經平生讀書不登一第有子爲節度使無忝於先人矣母惻然良久曰汝能至此可爲英特然行義未必如先人也賢哉此媼深哉此言其於朱五經之學必蓋嘗有聞矣溫纂位之日與宗親飲博酒酣其兄全晃忽投瓊擊盆中迸散睨曰朱三爾碭山一百姓從黃巢爲盜天子用汝爲四鎭節度使於汝何而滅唐家三百年社稷吾行見汝赤其族矣何以博爲全昱此言亦甚賢也然則溫之父賢母又賢兄又賢獨溫凶徳耳荀卿爲人性惡其然豈其然乎

晚學髙適五十始作詩爲少陵所推老蘓三十始讀書爲歐公所許功深力到無早晚也聖賢之學亦然東坡詩云貧家淨埽地貧女巧梳頭下士晚聞道聊以拙自修朱文公每借此句作話頭接引窮鄕晚學之士

付與天地荊公詩云豈無他憂能老我付與尺地從今始朱文公每喜誦之

物無小﹝豸寸﹞能殺虎鼠可害象一夫足以勝禹三戶可以亡秦

範睢蔡澤範睢蔡澤皆辧士太史公以之連傳然睢傾危澤明坦睢幽陰詭祕危人骨肉全是小人意態澤方入關便宣言欲代睢至其所以告睢者皆消息虛實之正理睢必俟澤反復以禍福曉之乃肯退澤爲丞相數月卽告老爲客卿以終進退雍容過睢遠甚𨿽然後之君子固權吝寵如狡兔之專窟如猩猩之嗜酒老死而不知止受禍而不知覺者是又在範睢下矣

取守吳孫秀曰討逆弱冠以一校尉剏業今後主舉江南而棄之唐李翺曰神堯以一旅取天下後世子孫不能以天下取河北志士之嘆古今一也

王梅溪王齡十朋年四十九大魁天下以書報其弟夢齡昌齡曰今日唱名蒙恩賜進士及第惜二親不見痛不可言嫂及聞詩聞禮可以此示之詩禮其二子也於十數字之閒上念二親而不以科名爲喜特報二弟而不以妻子爲先孝友之意皆在焉今傳奇演作荊釵全無影響不知何所來也傳奇之鄙俚大率然矣

陸無界無界名廣明號靑章陸尙寶五湖之孫文學成湖之子工筆紮多材藝臨書能亂眞吳中假古董多出其手而寫祝京兆尢當行𨿽其人非髙品而不可冺沒也有七十自壽詞亦足見其生平矣南呂一枝花不采商山芝不栽新甫栢不邀駕鹿車不豎棲鴉格一盞淸泉向東皇稽首對南山拱揖人頌我是廣成子鶴算千年老彭酉冉駐顏八百梁州我是有兒孫獨孤鰥夫我是个沒錢財五陵豪客我是个白須黃髮維摩詰荷芰衣裳竹皮巾幘翰墨躬耕詩書心織端守著半畝蓬蒿近似他仙靈窟宅端愛著半甕虀鹽勝似他瓊漿玉液覺來時聽一曲樵歌漁笛倦來時看幾卷稗官野史興來時畫一幅雲林竹石車塵馬迹污我苕階翠色無辱無榮匪朝伊夕尾聲怪的是鬧茸茸龍沙鶴浦排瑤席怕的是熱騰騰峩冠博帶誇通籍一任伊滄桑變易者麼憑跨海的牙籌徧街的銅狄總不如俺暗記梅花爲歷日

周丹泉丹泉名時臣少無賴有所假於淮北官司捕之急逃之廢寺感寺僧之不拒與謀興造時方積雪盈尺乃織巨屨於中夜徧踏遠近凡一二十里歸寺則以泥濘塗之金剛兩足遂哄傳金剛出現施者雲集不旬日得千金寺僧厚贈之而歸其造作窯器及一切銅漆對像皆能逼眞而妝塑尢精老時口喃喃念佛如蜂聲不可辧亦能瓦心內癢其運气閉息能使腹如鐵年九十三而終末年尙有龍陽之好亦奇人也

周一泉一泉名廷策實時臣之子茹素畫觀音工壘石太平時江南大家延之作假山每日束脩一金遂生息至萬晚年乃爲不肖子一擲年逾七十反先其父而終

韓古州古州名逢禧少宗伯世能之子襲蔭爲太守能識古所藏書畫皆精晚年尢攻臨書所臨黃庭副本賣之江北季寓庸先後千金亦吳門古董中之巨擘也

宋仁宋大度仁宗時有士子獻詩於蜀帥謂燒絕棧道可霸一方蜀帥械其人並詩上之仁宗曰此不過寒士急欲得官故爲此言耳命授以司戶參軍其人漸惡未踰年死而仁宗之大度則敻絕千古矣爲人君止於仁眞正無忝

季寓庸寓庸揚之泰州人初爲禦史以逆黨錮家富於財發願欲以十萬金收盡江南北之古董書畫始猶有什一眞者後乃至吐棄本朝宋元而專購晉唐於是鐘繇羲獻墨迹接踵而至率蘓人僞撰皆用髙價購之騖利之徒趨之如狂至其裝潢紙絹皆燦然新出於硎否則亦不售也寓庸亦能書亦能作畫而僞物至前竟若無目者乙酉丙戌兵荒之後貧人多賴以濟焉尢可笑者美人圖必曰毛延壽八分書必曰蔡中郎晉唐又不足道矣【以下闕】人石上人皆粲然而笑【按唐徳宗女義章公主下嫁張茂宗茂宗有母喪上命借吉成婚拾遺蔣乂上疏諫上不悅竟命成婚則借吉成婚唐時已有】

軒都憲懸笥瑣探載軒都憲名輗持己甚嚴人無論賢否悉峻拒之不與接居南都歲時詣禮部拜表則屏居一室朝服端坐寂無一言皷嚴而出行禮畢亦不告於同事者竟升輿而去同事者亦素不樂與處率先避去如此舉止行於今世跬步亦礙矣而公官至左都以勛名終豈非國初醇朴之風未散耶

王髙成化間太監王髙執守自重嘗居慶壽寺時有兵都尙書某與侍郎某某謁之至則王越陳鉞皆在髙矣久不出令主僧傳言令諸公拜佛出則謂諸公今日富貴皆前世及佛力也云云甚輕之也且謂諸公以髙爲何如人兵書者至諛之以聖人髙反作色辧析眾人惴惴不敢出气此載之文溫州瑯琊漫鈔溫州長者決非孟浪之言成化間士風己如此何怪乎振而直直而瑾瑾而忠賢干兒假父之相踵耶

徐武功於少保之死人皆謂徐武功害之然當時廢太子錮南城皆少保爲之也景皇病亟實欲迎襄府事未決而中宮猶豫遂爲曹吉祥所泄至有奪門事當時張石輩皆武弁不能顯暴其無君之惡而猝然殺之武功又不能辧正後人之議紛紛大槪廢太子一事凡署字者皆當誅豈獨少保哉況又最得君從違惟頤指故其罪獨深當時惟範廣之死爲無辜人至今惜之此亦溫州筆記自是一議論作史者當知也

亂亡諸異大凡物怪人妖無不匯集於亂亡之世至丁亥之冬則有不可勝書者澄湖出虎旣獲矣云尙有三不可獲然究是子虛太約止一耳至於雞飛上天湖中出鰱魚無數又出海蜇皆極確而湖州則出人頭魚有巨蟹數百萬從之又蘓州織造府織五爪龍袍忽然出火盡焦其四爪及團花等則又不然也又人家私鑄錢鑪中有弘光則��皆全否則破缺不可用【此二事最確】豈天������������耶姑記之以俟徵應

張捷立身捷中萬曆癸丑進士初爲美官崇禎中年忽特薦呂純如被呵斥而歸及弘光立起爲冢宰凡魏黨之存者悉與起官純如等死矣至沾褒贈弘光逃縊而死亦死節也夷考其生平事父甚孝待兩庶弟與子均財鄕裏皆稱之而居官乃如此殆不可解也豈士君子居官居鄕固不同如此耶姑記之以俟後之持論者

錢賤�之惡至戊子間極矣二月卽撮新折每畝五分四釐又撮冬間倉糧縱兵四出打刼事露則反坐其失主大小官俱彊盜也冬春之交順治錢尙賣八九錢三月望後忽大賤逐日賤去至月盡僅二錢一千耳此殆有鬼神司之記之以俟將來

周伯達江南�撫周伯達山東人本崇禎丁丑進士初任明爲部官旣降流賊爲流賊官復降�爲�官吳人謂之周三官下車卽大貪不期年而巨萬以署中多怪家人悉病遂聚白金六萬他瓌異稱是令妻女歸其鄕遇蔡憨子擄其貲而淫其妻女僅放其子歸云措銀來贖其子以七千金往則又畱其金而割其兩耳必再得三萬金狼狽復至任所父子抱頭而哭極聚斂之慘復裒二萬金才出城爲鈔關搜出沒入之不得己以情告且以五百金爲壽鈔關大笑畱其五百金而再徵其厚賄伯達旣悲且恨繞屋走一二夜遂病水蠱一股之大幾如腰夫蔡憨子之取金畱女𨿽盜賊之常亦生辰綱之故事也不足異所異者同爲韃官而鈔關卽畱吳撫之物若胡越������知矣後周病不兩月死猶累累捆載鉅萬去

再記錢事白門余澹心快士也親見錢牧齋南京降表約有千餘字大半是罵明朝諸帝自成祖而下鮮有免者其半則頌淸之諸帝也柳姬者與鄭生姦其子殺之錢與子書云柳非鄭不活殺鄭是殺柳也父非柳不活殺柳是殺父也汝此舉是殺父耳云云眞正犬豕猶然視息於天地間再被��再以賄免其家亦幾破矣已丑春自白門歸遂攜柳復歸拂水焉且許以畜面首少年爲樂蓋柳非鄭不活一語已明許之矣庚寅冬絳雲樓毀於火宋板書約值萬金並其著述皆淨盡

張皮雀己丑春夏米賤吳民猶有幸焉有富人倉廩至萬日夕禱於神且謀之卜望米價至四兩人謂若至四兩則中戶下盡爲溝中之瘠矣客談嘉靖閒張皮雀事頗快皮雀道術甚髙而外則癡鄕閒一富戶病延一修醮三日不至至則索狗肉噉之醉臥壇前良久而起語主人曰今年荒米貴如此汝猶閉糴土神已聞之上帝三日後當以雷火燒汝諸倉盡矣若肯散賑村民並減價而賣則我當奏聞免汝富人謂其癡耳謝遣之三日後果雷火燒盡其所畜富人驚悸而死此見陸貞山筆記貞山正人豈妄也今日無論不得皮雀雷火亦不識好歹矣嗟乎

爛漫今日詩文中用爛熳字皆從火考之玉篇無熳字直當從水作漫耳一前輩文中果作漫字信乎字學不可不講也

無錫城隍無錫知縣某忽見城隍神與言縣中利獘其神遂白晝坿人言禍福己丑夏醅熱居人有單裙過廟前者卽梆而陰笞之一時巫風盛行燈火鼓樂徹夜城隍自言姓劉新來受代云

汪叔卿里人汪叔卿者市駔也家頗裕兵亂時曾坑好友七百金致其人結气而死妻子狼狽一夕自外醉歸見其人坐廳事與之寒溫家人怪之才入房卽放小便一夜不止至曉死矣

倪畱裏中有倪畱者無賴好搶食人家送鬼之物夜必臥裏門以俟有王姓者綽號王十朋素刻薄小人也教家人以鴨子煮熟剔去其黃而實以狗尿僞作送鬼者過其傍畱搶食之知其穢也大罵而去王以爲笑樂才歸而妻發譫語云我輩時奉上官差遣遇此酒食賴以解饑渴汝乃以糞穢之物戲人乃竟戲我輩矣汝妻知而不諫且命合死當隨我去王殺雞煮肉焚楮錢百計求之不可得至晚而死已上三事皆己丑夏秋觀見甚確大都國將亡聽命於神無道之世鬼甚靈耳

沈相公里人之婦棄浴水於街婦房作鬼語喧鬧曰我沈相公某也沈爲裏中庠友死已三四年矣曰我方在短墻下聽陸二官彈弦子汝卻以浴水淋我是何可恕其夫拜謝欲殺雞祀之曰我生前戒殺是不必汝家見有腌蛋炒豆在可覓三白酒數斤並陸二官呼來其夫如命陸二官至則令渠朗彈一曲三人賭拳盡三白酒十斤曰醉矣醉矣我捨此婦去此婦平日不能飲一杯而是日連進數十甌醉如夢覺毫無酒意亦己丑夏秋事

天平山崩天平山卓筆峯巨石森羅所謂萬笏朝天也惟卓筆最鉅周回如數間屋己丑七月十七日雷雨山下居民但聞轟轟之聲聲亦不甚厲忽然拔起下出紅光如火望南飛再出黑气如墨望北去鉅石皆如擊碎如有船者如卓椅者亦有勢欲墮而未墮者種種不一下爲深坑亦絕無水直是山崩非出蛟也聞黃河亦竭不知果否而此則吾鄕裏事萬目所共覩也

湯若士牡丹亭若士文章在我朝指不多屈出其緒餘爲傳奇驚才絕艷牡丹亭尢爲鱠炙往歲聞之文中翰啟美云若士素恨太倉相公此傳奇杜麗娘之死更而生以況曇陽子而平章則暗影相公也按曇陽仙迹王元美爲之作傳亦旣彰彰矣其後太倉人更有異議云曇陽入龕後復生至嫁爲徽人婦其說曖昧不可知若士則以爲實然耳聞若士死時手足盡墮非以綺語受惡報則嘲謔仙眞亦應得此報也然更聞若士具此風流才思而室無姬妾與夫人相莊至老似不宜得此惡報定坐嘲謔仙眞耳

太公妻嘗閱一傳記而忘其名云太公先娶馬氏家貧求去聽之後封營丘馬氏復來太公覆水於地令收之曰覆水已難收矣此與朱買臣事同而人不知

顧生南濠顧生家頗裕辛卯春買鄰居屋造有積年糞壤令人除去其中乃有一棺生忽動貪心謂此必亂後人家藏物不然亦盜所藏也啟而視之白骨儼然心愧且懼遂得疾數日已愈矣因夜起看豎屋手攜一燭筌出房忽僕地呼之不應矣家人環泣見面上有血則燭筌上鐵釘正釘其腦竟不解釘何從入又不曉釘何以拔也吁一念之貪遂至於此

盛生盛生行醫醫在下中三年前其母於鍋中炙餅火忽逸出燒其衣救之愈熾竟死而屋無恙裏中訝爲奇事辛卯春又夜中失火二子一女盡焚死其妻亦同宿一處暗中爲人提發而出從樓檐至地其事更奇盛生善人言不出口其爲宿世冤愆無疑若爲偶然之數則造物之不仁甚矣二則俱裏門事聞見極眞

文內翰文啟美風流文雅詩文稱一時之英乙酉之變矱發之令下避之鄕閒郁勃無聊以嘔血死有甲申扇頭詩聊錄存之其新秋始成云一夏詩篇半字無不知秋气又庭悟難將凝碧池頭事寫作含元殿上圖飲血孤臣非漫錄大聲厲鬼欲羣呼橋山縱有遺弓在豈比尋常哭鼎湖只合人間萬念休破除難到五行頭移牀就蔭過三伏煮字支鐺又一秋西北已無天可覆東南惟有地理憂不知將相成何事野老悲看水自流新涼偶吟云髙館蕭條暑漸收彊依淸簟對淸秋山云未必崇朝出幕燕聊爲竟日畱聞說新亭仍冀食不知沈陸已神州漢延縱有調和術安得公言折絳侯滿目興衰事已非不堪老去與心達建炎諸將誰靑史靈武山人盡白衣金井夜涼風欲動銅盤秋泣露將晞一竿尙有斜陽戀何處煙波問釣磯四詩可備他日詩史

鬧埽唐詩還梳鬧埽學宮妝獨立閒庭納夜涼手把玉簪敲砌竹淸歌一曲月如霜蓋唐末宮中髻號鬧埽妝形如焱風散鬌蓋盤雅墮馬之類【三夢集】

妝唇唐僖昭時都下競事妝唇婦女以此分妍否其點注之工名字差繁其略有臙脂暈品石橊嬌大紅春小紅春嫩吳香半邊嬌萬金紅聖檀心露珠兒內家圓天宮巧洛兒殷澹紅心腥腥暈小朱龍格雙唐媚花奴樣子

畫眉五代宮中畫眉名字亦多至唐玄宗時有十眉圖蘇東坡詩成都畫手開十眉橫月卻月爭新奇

麝香樓宋徽宗宮人衣裙多以麝香色爲縷金羅見元佑之詩北去穹廬千萬里畫羅休鏤麝香金

萬壽寺寺建於晉義熙中嘉靖時蘓城有八秀才號八迂以滅異端自是時世廟惟崇奉道教而不信佛八迂聞之直指舒公以寺攺爲長洲學寺僧貞果卽其地東蓋苐而居然僅移佛像之小者正殿大像一軀以數十人拽之而屹不動八迂中一人【忘其名】持斧登肩先砍下頭而後碎其身未幾病傷寒發狂自以利刃斷己首持之而立竟日不僕觀者萬萬此事爲前輩劉漸於說漸於正人且平日不佞佛決非誣也壬辰夏因寺僧求寫重建萬壽寺記因書以記之

梁姬傳吳姬梁昭字道昭故以善歌名一時然不特歌爲人儀度澹雅綽約如仙更有志操所交皆一時文士或傖而丰於貲者每去之若凂習琴能琴作小楷有東方贊曹娥碑筆法於佛乘有宿根法華楞嚴略皆上口通其大意小詞絕句往往見稱於時姬善歌不肯漫發聲值酒歡無俗客乃忽自歌卽素稱名家莫不自失謂卽古之韓娥車子絳樹子夜之流無以踰也吳中曲調起魏氏良輔隆萬閒精妙益出四方歌曲必宗吳門不惜千里重貲致之以教其伶伎然終不及吳人遠甚前此有徐姬鳳歌絕一世子弟家呼爲徐娘匡死數年無繼者忽得道昭乃不弱鳳吳匡法至精開闔陰陽引送收轉筋接脈傳要眇妥帖卽聰慧少年習之能入格者蓋百無一二而道昭覃思妙合罔不入神故一時名勝遊集失道昭一座無色然不特歌也其人旣以志操不偶於俗有某公子傖也揮千金求娶道昭不可人問其故道昭曰彼恃其錢神視人命如艸菅豈令終者吾不同禍也無何更世變故虜縱橫於裏閭一虜弁欲據之求脫虎口倉卒歸一豪惡吏雅非其志則日持齋禮佛未兩年以吏事敗累羈獄上官勒吏自盡廉知吏妻名妓識字知書吏未死時卽有要人欲聘之恐後日持其短長夜漏下三十刻忽以片紙付獄勒道昭令自盡臨絕時惟念其母及緘封詩稿以遺其所知嗟乎彩雲易散琉璃本脆往因宿業理或宜然第使二十娥媌婉轉就絕於鋃鐺桎梏之間亦云酷矣能不悲哉道昭之才藝於平康北裏今世斷無其匹但未知比古何人旣脫傖復脫虜卒死於囹圄設有若歐陽行周秦少遊一流與之遊處必有能表其生平而名傳於無際今道昭何如哉然今日爲詩歌而詠嘆之者悉當代能文有瞻諦之士也道昭其何恨後世無人想慕之如蘓小貞娘者

彭商賢老儒彭商賢居葑門有四子獨長子先亡彭富而所爲多不循理餘三子亦皆不善癸已春彭自外歸遇故人徐升之者與之一揖揖起而其人不見乃大驚急令人物色之則其人己於數日前死矣彭遂臥病見此人坐其胸促之去口發譫語云前年與汝謀害某某已訴之陰司我備受拷掠今要汝同去質證七日而死死後開喪其長子忽坿一奴語云老子罪重不日將發至酆都家中不可開喪喫葷更重罪業惟宜多禮經懺多燒紙錢今令我寄信歸旣入酆都凡祭饗之事皆不能來受矣與其妻絮語家事無不及更囑三弟宜爲好人更勿嗜利聲音笑貌宛然平日如此半日而奴始蘓是年長兒館葑門聞見逼眞

江陰女子楚中人產一女子墮地卽言我天女也汝輩不可以凡人畜我此後竟不言至六歲而言父母相繼沒養於舅家或數日一食或一睡半月說未來多奇中舅亦不甚憐之及笄鬻之於江人商人卽謂商人曰我天女也若犯我汝卽殞命商亦不敢攜歸江陰屢著奇徵尙書張有譽家多怪多病者延而問之笑曰汝幸遇我再遲兩三年家人無存矣因步罡念咒命人鑿斗拱上則鮮血迸流其中乃畫一虎云是匠人爲厭勝始不過食遠近雞犬之類兩年三當食人云欲來吳郡不知果否周子佩聞江陰人說

小羅漢桐城某山有小沙彌年八九歲遇二奇僧欲攜之去謝以師恩厚且父母在二僧頷之自是寢食及誦經寫字無不見二僧久之遂言人閒事多奇中號曰小羅漢鄕官方丈鎭家多怪延之問焉於庭際掘出一蜈蚣長三尺色正白自此遂絕遠近問禍福者輻湊年至十六七而死此蒻庵和尙說

网巾徐渭路史云网巾之制始洪武中朝天宮道士創此問其義以萬法歸一對至萬曆末陳眉公述藍仁詩云白頭難掩雪霜蹤纖手穿成絡索同日英帶暮年徵矍鑠遮藏秋色久蓬松牽絲秪訝蛛臨戶攬鏡猶慚鶴在籠便與黃花相見好寧愁破帽落西風此詩惜不言其所始近見姚旅述元人謝宗可詩曰烏紗未解滌塵半一网淸風兩鬢寒辛影細分云縷滑棋紋斜界雪絲幹不須漁父燈前結且向詩翁鏡裏看頭上任渠籠絡盡有時怒起亦衝冠則元亦已有之矣豈元時第行於方隅至國朝乃始徧天下耶

長干行長干行宜興陳維崧作可與前刺金陵相發明故錄之長幹樓殿映丹霞大道笙簫十萬家朱雀長江限南北華淸大內擅煙花落紅還向金溝出春風一去無回日欲問昭陽歡笑時爲聽頭白宮娥述龍帆鳳舶渡江來碧殿朱旗日下開可愲西京翡翠苑應嗟南國鳳皇臺三軍縞素丹陽市千萬哀聲沸江水一時廷論譽朱虛比來門戶繇良姊石頭花鳥倍鳳光不記銅駝事可傷宮中遂起夫容捨市上疑成白玉堂新亭墮淚悲王導揚州籓鎭皆羣盜此日鶯啼太液池此時花滿長安道五侯七貴似神仙置酒更衣韋曲天廬兒作使彈箏伎別騎分催博進錢竇嬰石顯通賓客飛書告密黃門札山頭廷尉幾通侯復壁居間誰大俠虎圈熊館接長楸蹴踘彈碁夜未休外舍弄田矜意气大家好畤騁風流沈沈永巷遲銀箭玉車早幸平陽宴下杜黎花艷禦衣回中芳艸迷宮扇遂迓靈蕓掌上身鄴都千里起香塵𨿽然樊嬺能辭令惆悵披香博士人吳娥越艷盈三閣校尉西園還大索紅樓七十二鴛鴦君王左顧終靡樂故劍淒涼許嗇夫春深柘館痛啼烏已怨竇姬輸織室更愁赫蹏偉能書中宮落葉虛無主罘罳釣弋嬌眉嫵濯龍門外馬如龍平樂坊中花解語只有先皇余井鴉朝朝暮暮恨窗紗君王不念長安月也應微憶洛陽花洛陽花下可憐子此是君王舊毛裏朱邸將無怨綺羅黑山豈料傷桃李莫能舊事怨黃巾劉季還分太上羹寧見掖庭悲覆酉鹵皿微聞閭巷爲沾纓秋月春花俱可惜韶華欲挽眞無策羯鼓才從馳道紅宮車己向斜陽碧杜鵑啼血一春寒燕子香泥尙未幹陳家叔寶知同怨猶是西宮賈佩蘭孝陵寂寞松楸冷金鳧銀雁埋荒井不見桃花照玉牀空餘明月輝銀綆碧闌干外落秋槐誰是江南庾信哀惟有紅墻雙蛺蝶和愁和雨逐人來

金龍廟詩會稽有儒生裔出謝東山生當宋末季朝政繇權姦女直日憑陵中主嗟痌瘝渺渺望云亭避世金龍巖炎運一朝盡只手乃挽攀念祖淮淝水尙友沅湘潭痛哭謂門生忠義誰能刪黃河如北流復讎釋吾慚投筆無復語奮身躍潺潺髙皇蕩六合大戰呂梁灣胡兵順流下聖主憂心焱仰頭覩空中金鎧神人三舉鞭鞭波濤河流不得南恰於破秦地揆合如蓋函是夜帝夢神再拜儒衣衫楠木我契盟同心埽槍欃絲綸授玉爵位置四瀆閒子房念韓丸佐漢驅秦關子胥痛父冤報楚逃荊蠻功成俱及身雪憤開心顏誰能百年後威靈助戈錟神乎獨不見中華又椎鬟按金龍四大王姓謝卽亡宋時謝太后子姓也赴水死誓云黃河北流胡運乃滅至元亡黃河果北流又以陰兵助我太祖故封號特隆靈迹尢著世誤傳爲龍神者非也

宋遺民錄遺民錄乃程篁墩學士所輯共十一人宋史不載賴學士而傳焉十一君子者爲王炎午【鼎翁】謝翺【臯羽】張千載【毅父】方鳳【韶父】吳思齊【子善】龔開【聖予】汪大有【旡量】梁棟【隆吉】鄭思肖【所南】林徳陽【景熙】然宋之遺民其實不止此又有柴望者稱自宋逋臣遠遁水磜又有吾衍者開化人自沈於水又有玉山王斗山者玉山縣誌曰先生諱弈字伯敬謝疊山被執以詩餞之有白骨靑山如得所不須兒女哭淸明傍若無人也至正中拜孔林涉獵江淮汶泗後攜嘗深入玉斗山聚生徒教授吟嘯終身如此等人可不入遺民錄耶

範夫人埋銀余家姑範夫人適學憲範長倩取父產不啻數萬嫡弟淸之所謂中翰者也夫人於臥室埋銀數萬每錠鑿四官二字四官者淸之小名意欲於身後遺之身後長倩寵妾生子女長婿沈子美者踞其舊居盡得伏藏由是爲大富翁順治甲午將此銀得列賢書而沈實排行第四豈非天耶豈非數耶

古月頭陀寫經紀事古月頭陀歙人姓胡名明勛字與立曾官中書舍人削髮號古月存其姓也師儒者生平不喜佛丙戌亂後居鎭江兩膝忽患瘍初起如石痛入髓醫刺之出肉隨實已潰如蜂房遂成人面眉目口鼻異具飫以內汁痛稍定醫經百餘人欲就木者亦三矣辛卯十二月七夕痛幾殞如炙壚火肉騰震瘡忽人言曰我梁時羅昭容也汝害我於洛陽宮今報汝醫何爲者詣佛懺悔可也卽醫謝發願寫經寫水懺至九卷漸痊杖而起終三十六卷乃閉關寫法華經八十四卷華嚴經八十一卷遂能行又寫五大部及金剛等經凡一千二百日寫五百萬字無訛者由是是人交應多有異感居於廣陵常出雙膝示人面目宛然也初官中書時魏忠賢矯旨杖左忠毅公師密飲以溺得緩死由是亦遭廷杖左死師又收其遺骸其爲人固如此王猷定記

連環詩﹝見圖﹞右連環詩二首左旋右回隨意順逆共各得五言絕句四十首

王徳操賣宅詩徳操名人鑑有詩名與錢牧齋程孟陽友善晚年得子祖居山塘賣之而移虞山買者鄕紳郭求田問舍人也未免以市井法繩之得操悲憤而作詩四首其一曰虎神狐鳴夜復辰相逢白日盡波旬蓬爲身世飄難定艸是愁根薙又新纁壁不生貧士夢柴荊忽與故人鄰若非悟得因緣理一寸雄心未易馴二曰紅顏朝市早遺情白髮翻爲世网嬰誰引魔軍張利吻總憑慈力護餘生百年第宅多興廢千古河山幾變更明日出門天地闊從他郭索自橫行三曰鄰里年深共譪然移家非是羨鶯遷弱爲彊食元常事李代桃僵亦可憐片石似言堪笑載喬柯如怨欲相捐妻奴女苟活無他計願乞南湖數畝田四曰四世幽棲一畝宮衡茅無我敗秋風尫羸豈足豸寸狼飽老弱那禁內外攻何處新居逢樂土向來吾道付天公題詩寄與西鄰叟陵谷滄桑亦轉蓬【崇禎己卯時年七十有六】

陳之遴修史詩之遴率先投順盡變本來面目丙戌夏秋閒北上先往長干謁洪承疇承疇渠督學師也說承疇以掘孝陵當泄盡明朝秀气承疇但聽人伐松柏而不遽發掘可謂猶有心人之遴入京卽入翰林其玉芝宮修史詩揚揚新朝顯職竟無一字有黍離之感而抹摋神宗至比之周之烈顯漢之成哀何無禮也丙申四月有沈陽之竄旋營謀召還爲旗下人昔人以笑危素而之遴之罪比素更上通於天素不足道也詩題曰初入國史院修史院故玉芝宮也所編皆萬曆事桂殿諸儒集芝房故冊開歷終陽極數簡出刼余灰得失存殷鑑編摩用楚材紀年規古典體要自宸裁中葉神宗後枯毫史席陪東周當烈顯西漢自成哀日昃霾成翳枝榮本暗摧多藏非國寶匹嫡起羣猜螟虫虫兼宮府蜩螗沸省臺孰毆黔首散終召赤眉來一炬空羣廟斯宮僅免災庭曾滋瑞艸楹昔奠云罍勇諍興藩議乾剛肅後才是君無繼作末命豈裁培舊錄傷金匱新書愧玉杯校仍吹火照入每戴星催邇事聞多異微文義或該禮徵無杞宋星聚有鄒枚凍硯呵春霰孤心對苑梅愼冉狐史筆上帝日昭回

林玉事南濠人陳新盤者本閩人亂後大富爲其長子陳大納承差因官差往來京邸與角妓林玉者厚玉許以終身大婦必修敬於其母妻並往來費蓋幾百金矣大與約來年接新官便來迎娶玉誓不見一客乃大妻素凶妬大婦不敢言遂並京邸亦不往玉竟買舟南下直抵其家見母與妻皆愕然大反落落遂銜恨復去爲其鴇及同輩揶揄不堪投繯死先是大同伴某承差因大與玉契密亦往來其家與諸妓狎至是復來京尋所歡問玉所在妓以他詞對至日晡忽見玉披髮帶繩而來某大駭始窮究玉之事玉遂夜夜見夢於某云已告心賊於都城隍差陰卒八名同勾此賊今必欲隨汝至蘓汝第無恐但於關津渡口呼我名我便無礙亦不汝害也某懼甚不敢不依至家便見大與言之大面如死灰實時伏而嘔血但言饒我命不一月死某承差竟無恙此丁酉六月事

燕窩菜嘉興陳無功有泉南雜記云閩之遠海近番處有燕名金絲者首尾似燕而甚小毛如金絲臨卵育子時羣飛近沙泥有石處啄蠶螺食之蠶螺背上有兩肋如風蠶絲堅潔而白食之補虛損此燕恆食之肉化而肋不化並津液嘔出結爲小窩坿石上久之與小雛鼓翼而飛海人依時拾取故曰燕窩也

呂純陽神仙渺茫惟呂祖仙迹顯著濟南府有石刻方碑載嘉靖中降乩自敍始末云本是宗唐室名瓊字伯玉娶金氏有四子五十登科爲縣宰避日月當空之禍棄官隱山崖中故名巖號洞賓又與妻止二口故攺姓呂妻死又號純陽言無陰也其學道得仙皆五十外事降乩乃爲葛公守禮殷公士儋楊公楊王公家屏四人星聚邸第而刻石在濟南則郡守樊時英也聞之友人云呂祖時顯現於濟南其府治有樓塑像屍祝刻石於天啟年間詞多不具載【日月當空武曌也】

前輩格言顧文僖公自警聯云悟塞上翁之論馬則事至而弗驚知百里奚之飰牛則物來而皆順又云直也如弦𨿽道邊夫復奚害比而得獸縱丘陵亦奚爲以徐叔明塵諧云子孫亦是眾生顧戀不可太深責備不可太重兄弟元同一體事親便欲相讓分財每至相爭

萬古愁﹝不知何人所作以其﹞

初調混沌元苞都被那老盤星無端囉唣生刺刺捏兩丸金彈子撮幾粒碎塵磽瞞天造謊云是烏飛兔走五嶽也山嚎並蛙幾條疥路穴半掌兒蛙涔道黃河九曲來天上江漢千枝入海潮弄這虛囂

入拍老女媧斷甚麼柱天鰲老巢氏架甚麼避風巢那不識字的老庖犧畫甚麼偶和奇那不知味的老神農嘗甚麼卉和艸更可恨惹禍招非的老軒轅弓天擺下魚龍陣匝地掀成虎豹韜遂畱下一把萬刼殺人刀

初拍笑笑笑笑那平地成天的老唐堯何不把自己丹朱兒來教導笑笑笑笑那封山浚水的老虞姚終日裏咨稷契拜臯陶命伯禹殺三苗收玉帛贄羊羔到頭來止博得湘江雨淚悲新竹衡嶽枯骸葬野蒿試向九疑山前聽杜宇一聲聲不如歸去叫到曉

故拍可憐那崇伯子股無毛轉眼兒被寒家滑吏奪了頭標找一出沒下梢的禁死南巢那小子履眞無道聽一个老耕夫把共主剿盡道三宗享國能長久賢聖風流信可標誰知道六百年夢一覺冤家對緊跟著瓊臺萬熖靑燐冷只首孤懸太白搖方信道因果昭昭

大拍仗黃鉞陣云髙逞鷹揚血戰漂誰知有同室鴟鴞破斧興謠天顯揮刀只這一宗兒早被那商家笑縱有薄伐南仲淸風尹吉嶽降申甫到底來救不得驪山一粲宗周燎函關半夜催書到泗濱片刻淪神寶試聽搖搖行邁黍離歌依稀似漸漸麥秀狡童調

變拍最可笑喜弄筆的老尼山把二百四十年死枯骸弄得七顚八倒那愛鬭口的老嶧山把五帝三王來的寬頭巾說得沒頭沒腦更有那騎靑牛澹玄說妙賦鵬鳥汗漫逍遙還記不得那許多秦關楚矯蘭鄕鬼老蛙鳴蟬噪長言短調大都是扯寬髀斬不了的葛藤騙呆人弄胡孫的圈套

疊聲奏咸陽气正豪六雀巢俱埽人魚膏照不了三泉爝綠雲鬟妝不了阿房俏瑯琊碑鐫不了秦官號童女郎采不盡長生料怎知一霎時有赤帝子蛇分道鉅鹿北邯戈倒函關上疑旌耀軹道傍嬰前導試看那咸陽三月徹天紅才雪得關東六主泉臺懊

鈞天廣還有那莾亭長唱大風一套遂做了漢家天子壓羣豪還有那小秦王勝枯棋幾道遂做了唐家大帝擁神臯還有那香孩兒結相知幾老遂問了陳橋吉驛換黃袍當時將相蕭曹文學虞姚艸詔儀陶共道金甌無缺玉燭常調誰知道醜巨君早摹搨了金滕誥小曹瞞早逼寫了山陽表石易山賊早鑿開了九龍沼五國城豫圖畫著雙昏趙臯亭山明欺著孤兒藐祇剩得未尖春老華淸秋艸六陵樹杳到如今狐蹤兔迹何處覓三朝

飛龍樂惟有我大明太祖定鼎金陵早收豸臼比虎禮賢豪東徵西討霧捲云消將那个不見日的山前山後洗滌得風淸月皎正是南衝瘴海標銅柱北碎冰崖試寶刀更喜得十七葉神聖孫子一葉葉垂裳問道食旰衣宵

龍尾吟誰知有大孽妖風波鬧生幾个剪毛挾幾把短刀不堤防竟衝破了函關道望秦川旄頭正髙望燕臺攙搶正搖半霎兒把二百七十年舊神京平踹做了妖狐淖

蛟龍泣痛痛痛痛的是十七載焦勞天子橫屍在長安道痛痛痛痛的是掌上珍的小公主一劍向昭陽倒痛痛痛痛的是詠關睢頌徽音的聖母拋骨在宮門沒一个老宮娥私悲悼痛痛痛痛的是有聖徳的東宮砍做了血蝦蟆痛痛痛痛的是無罪過的二王竟攪了靑柴料痛痛痛痛的是奉寶冊的長信宮隻身兒失陷在賊巢杳

龍吟香恨的是左班官平日裏受皇恩沾封誥烏紗貝首金帶垂腰今日个向賊庭稽顙的早那女鬼蜮的文人狗苟繩營還懷著幾句勸進表那不爭气的蠢公侯如羊如豕盡斬首在城東隩嬌滴滴的處子白日裏恣淫男姓俟翩翩的縉紳兒牽去做供奉龍陽料更可恨九衢萬姓悲無主三殿千官慶早朝便萬斬也難饒

風雨犬江濤沒一个建旗旄下井陘張天討沒一个鞭鐵騎渡黃河使賊膽搖沒一个痛哭秦庭的楚包沒一个灑淚新亭做晉導沒一个擊江檝風擁怒濤髙沒一个舞雞鳴云淨月痕小沒一个擁孤城碎齒在睢陽廟沒一个噴賊血截舌似常山杲大都是黑夜風聲盡遁逃把靑霽兗薊拱手兒送的好誇定策號翼鐵戴券兒晃耀倚狐朋樹狗黨蜩蛣般喳噪怕掌大的兩淮供不起的羣狼妙怕半壁的江南下不得諸公釣反讓���做了發喪義帝的沛公軍容素縞可憐那圖報雪的將軍做了絕救兵的李都尉瓣發胡帽兀的不是悶殺人也麼哥兀的不是羞殺人也麼哥尙敢貪天功在秦淮渡口把威權耀

歸山早再不向朝廷拜獻降表再不向錢神國苦納通關鈔再不向眾醉鄕跪進精渾酉暴拔盡了鼠狼須樵碎卻陳玄寶萬石君別處擾褚先生絕了交我自向長林深艸山坳海嶠一曲伴漁樵

鮫人珠遇著那野衲子參幾句禪機妙遇著那老道士訪幾處蓬萊島遇著那村農夫醉一回田家樂遇著那小乞兒唱一回蓮花落悶來時登髙山扳絕壁將我那殉社稷的苦君主和淚也把孤魂弔將我那沒祭祀的小東宮奠一碗涼漿和麥飰也澆將我那死忠義的先生們千叩首合掌也齊聲的表

大拍絕纖月色照寒袍彤雲布六飛綽約點霜毫倚梅梢柳梢玩花飄葉飄臥僧寮佛寮聽鏡敲磬敲步出椒麓椒看日髙月髙掛詩瓢酒瓢對松濤海濤任意逍遙物外遊遨勘破塵勞跳脫煩囂到頭來無些兒半愁半惱眞个是大海龍淩空鳥翻身兒直透出碧雲霄倘便有銀靑作餌金紫爲綸恢天布网密地張羅呸呸呸我朱先生擺尾搖頭再不來了

褉帖蘭亭修褉按韻書褉音系不讀作契是水邊祓除不祥也然有春秋二褉曾點浴乎沂王羲之蘭亭此春褉也馬融西第頌云西北戌亥玄石承輸蝦蟆吐瀉庚辛之域劉楨魯都賦素秋二七天漢指隅人胥祓禳國於水嬉此用七月十四日指秋褉也西京雜記載髙祖與戚夫人正月上辰出百子池邊灌食濯蓬餌以袚妖耶而三月上已張樂於流水然則漢宮正月亦卽修褉之事蓋一春有兩褉也又周公謹曰上已當作十干之已蓋古人用日例以十干如上辛上戊之類無用支者若用支則初一或是午則初十尙是卯則上旬竟無已矣

己亥海兵之亂己亥七月海上兵至已克鎭江至白門矣以軍中唱戲將士裸而觀之城內梁兵殺出遂束手被屠敗兵之气遂沒世不振可恨哉是時吳城關廟旗竿忽生靑煙煙出於寅卯閒吳人以爲中原復故之兆如是者三日偶閱前輩瑯瑯代醉篇宋熙寧初吳仲庶知成都一日廳前槐樹皆出靑白煙旦至暮乃止而樹如故楊捐之云陰符經謂火生於木禍發必克疑有將士作亂而不成者月餘果有戍卒謀亂而皆被獲則前代己有其事恨無讀書人先識之耳○枯木能生火此甚不足怪江陵相時北都曾有此異江陵一言而滿京之疑盡釋

陸仙人仙迹渺茫在有無之閒惟吾閶門南濠有陸仙人家仙迹最著嘉靖中南濠陸氏兒年十餘歲病痢百藥不效且屬纊矣兒僵臥樓上絕飲食者數日忽然下樓來其父大驚兒云適有一道士自窗中騎黃鵝飛來授以藥一丸遂气息旋復卽能行走父驗其口中異香襲人果遇仙也又問道士更有何言兒云道士謂我十六歲不破身我再來度汝遂愈而十六歲之約不能守也自此爲俗子婚娶養育一如平人至六十時太倉有曇陽之事王相公特訪之與之語夢然適有雀鼠之釁相公爲解之年八十而歿歿前三年中不噉粥飯惟噉果惟此爲異此外並無他奇陸號省竹南濠人人能言之

古人不知名與字謝康樂名靈運康樂則其封邑也試問何字人皆範然然晉書及雜書俱不載孫叔敖見於孟子其人旣昭灼矣偶閱釋楚相孫君之碑諱饒叔敖其字也則舉世皆不知者然隸字乃眞字實宜名八分歐公集古錄誤以八分爲隸而洪丞相隸釋因之遂千年傳訛耳目之間習而不察眞爲可笑

