

弘光實錄鈔淸文震亭撰

●序號篇名

1自序

2識語

3弘光實錄鈔目錄

4弘光實錄鈔卷一

5弘光實錄鈔卷二

6弘光實錄鈔卷三

7弘光實錄鈔卷四

8福王登極實錄

●自序

寒夜鼠嚙架上﹐發燭照之﹐則弘光時邸報﹐臣畜之以爲史料者也。年來幽憂多疾﹐舊聞日落﹔十年三徙﹐聚書復闕。後死之責﹐誰任之乎﹖先取一代排比而纂之﹐證以故所聞見﹐十日得書四卷﹐名之曰「弘光實錄鈔」。爲說者曰﹕『「實錄」國史也﹐今子無所受命﹐冒然稱之﹐不已僭乎』﹖臣曰﹕『國史旣亡﹐則野史卽國史也。陳壽之「蜀志」﹑元好問之「南冠錄」﹐亦誰命之﹖而不謂之國史﹐可乎』﹖爲說者曰﹕『旣名「實錄」﹐其曰「鈔」者﹐不已贅乎』﹖臣曰﹕『鈔之爲言略也。凡書目備而略之者﹐曰鈔。「實錄」纂修﹐必備員開局。今以一人定聞見﹐能保其無略乎﹖其曰鈔者﹐非備而鈔之也。鈔之以求其備也』。臣旣削筆洗硯﹐慨然而嘆曰﹕『帝之不道﹐𨿽豎子小夫﹐亦計日而知其亡也。然諸壞政﹐皆起於利天下之一念。歸功定策﹐懷仇異議﹐馬﹑阮挾之以逆案﹐四鎭挾之以領朝權﹐而諸君子亦遂有所顧忌而不敢爲﹐於是北伐之事荒矣。逮至追理三案﹐其利災樂禍之心﹐不感恩於闖賊者僅耳。傳曰「臨禍不憂﹐憂必及之」﹐此之謂也﹗嗚呼﹗南都之建﹐帝之酒色幾何﹐而東南之金帛聚於士英﹔士英之金帛幾何﹐而半世之恩仇快於犬鋮。曾不一年而酒色﹑金帛﹑恩仇不知何在﹗論世者徒傷夫帝之父死於路而不知也﹐尙亦有利哉』﹗

古藏室史臣識。時戊戌年冬十月甲子朔。

●識語

弘光南渡﹐得手鈔便爲信史。當今未敢矢口遷﹑固﹐然如此命筆﹐他日當不下曄﹑壽也。承命欲題數言﹐深荷盛雅。身爲大臣﹐不能引決﹔顏厚有忸怩﹑其柰之何﹗或待此種種者﹐差可握手﹐少有以自蓋也﹐而後爲吮毫之計乎﹖知吾��知此懷也﹗

●弘光實錄鈔卷一

崇禎十七年夏五月庚寅﹐福王建監國於南京。

諱由崧﹐神宗皇帝之孫也。父常洵﹐國於雒陽。十六年正月﹐爲流賊所害。北都之變﹐諸王皆南徙避亂。時晉都諸臣議所以立者﹐兵部尙書史可法﹐謂﹕太子﹐永﹑定二王旣陷賊中﹐以序則在神宗之後﹐而瑞﹑桂惠地遠。福王則七不可﹝謂貪﹑淫﹑酗酒﹑不孝﹑虐下﹑不讀書﹑干預有司也﹞。惟潞王諱常淓﹐素有賢名。𨿽穆宗之後﹐然昭穆亦不遠也。是其議者﹐兵部侍郎呂大器﹑武徳道雷演祚。未定﹐而逆案阮大鋮久住南都﹐綫索在手﹐遂走誠意伯劉孔昭﹑鳳陽總督馬士英幕中密議之。必欲使事出於己而後可以爲功。乃使其私人楊文驄﹐持空頭箋﹐命其不問何王﹐遇先至者﹐卽塡寫迎之。文驄至淮上﹐有破舟河下﹐中有一人﹐或曰﹕福王也。文驄入見﹐啟以士英援立之意﹐方出私錢買酒食共飲﹐而風色正盛﹐遂開船。兩晝夜而達儀眞。可法猶集文武會議﹐已傳各鎭奉駕至矣。士英以七不可之書用鳳督印之成案﹐於是可法事事受制於士英矣。

臣按﹕士英之所以挾可法﹐與可法之所以受挾於士英者﹐皆爲定策之異議也。

當是時﹐可法不妨明言始之所以異議者﹐社稷爲重﹑君爲輕之義。委質已定﹐君臣分明﹐何嫌何疑而交構其間乎﹖城府洞開﹐小人亦失其所祕﹐柰何有諱言之心﹐授士英以引而不發之矢乎﹖臣嘗與劉宗周言之﹐宗周以爲然。語之可法﹐不能用也。

進兵部尙書史可法東閣大學士﹐加鳳陽總督馬士英兵部尙書東閣大學士﹐攺戶部尙書﹐髙弘圖爲禮部﹐入閣辦事﹐工部侍郎周堪賡爲戶部尙書。

辛卯﹐召姜曰廣﹑王鐸﹐俱禮部尙書東閣大學士。

壬辰﹐以總兵張應元鎭守承天。

戊戌﹐瑞王常浩避寇駐重慶。事聞﹐命總兵趙光遠鎭守四川。

己亥﹐以總兵鄭鴻逵鎭九江﹐黃蜚鎭京口。

庚子設四藩﹐以黃得功爲靖南侯﹐髙傑興平伯﹐劉澤淸東平伯﹐劉良佐廣昌伯。

四藩者﹐其一淮徐﹐其一揚滁﹐其一鳳泗﹐其一廬六。初﹐黃得功﹑髙傑在北﹐劉澤淸在山東﹐劉良佐在淮北。北都旣陷﹐亂卒南下不遂﹐皆渡淮而處﹐而淮北爲賊所有。馬士英旣借四鎭以迎立﹐四鎭亦遂爲士英所結。史可法亦恐四鎭之不悅己也。急封爵以慰之﹐君子知其無能爲矣。

晉左良玉爲寧南侯。

壬寅﹐福王卽皇帝位﹐以明年爲弘光元年。

黃得功﹑髙傑相攻。

四鎭欲以家眷安插江南﹐浮兵而渡。亟諭止之﹐令擇江北以處。而得功﹑澤淸﹑傑﹐皆欲維揚﹐爭端遂肇。及有旨傑住揚州﹐而傑兵凶暴尢甚﹐揚人惡之﹐閉城登陴﹐堅不肯納。得功以其家眷至儀眞﹐遂傳攻﹐傑亦野營以待之。史可法百方調停﹐而以瓜州處傑。

乙巳﹐大學士史可法出督師於維揚。

士英入參機務﹐可法動受其制﹐不得已而出。畱都諸生數百人合疏畱之﹐不得。至十月有何光顯者﹐請召可法﹐擬士英操﹑莽。廷杖殺之。

賊帥劉暴頒僞敕於靖南侯黃得功﹐系之。

闖賊以董學禮爲淮鎭﹐領兵一千五百﹐至宿遷﹐使僞鎭威將軍劉暴持敕五道﹐諭降得功﹑髙傑﹑劉伊盛﹑大教場劉肇基﹑小教場徐大受。得功系之﹐侯命正法。己酉禦史陳良弼劾從賊詹事項煜。

煜自北京逃回﹐混入班行。

辛亥﹐設勇衛﹐以總兵徐大受﹑鄭彩﹑分領水陸﹐閹人李國輔監之。

壬子﹐魏國公徐弘基﹑安遠侯柳昌祚﹑靈璧侯湯國祚﹑撫寧侯朱國弼﹑南和伯方一元﹑誠意伯劉孔昭﹑東寧伯焦夢龍﹑成安伯郭祚永﹐各晉官銜二級加祿米五十石。

司禮監太監韓贊周﹑司禮秉筆太監盧九徳﹐各廕弟侄二人錦衣衛僉事﹐世襲。

甲寅﹐上命行祭告禮。泗陵﹑鳳陵﹐遣督師大學士史可法﹔顯陵﹐遣寧南侯左良玉﹔神烈山韓憲王■﹝土攵﹞﹐遣靈璧侯湯國祚﹑成安伯郭祚永﹔壽春以下諸王﹐遣鳳陽府官。

乙卯破賊報至﹐封吳三桂薊國公﹐世襲。

四月二十日﹐吳三桂引北兵與賊戰﹐敗之。次日又敗。二十七日﹐賊收兵入城。二十九日﹐賊將其資重出京﹐至蘆溝橋﹐又遇北兵敗之。北兵追賊至保定至固關。

召陳子壯爲禮部尙書。

六月丁巳朔﹐寧南侯左良玉自序恢復地方。

十六年八月復武昌﹔十月十三日復原武﹔十一月二十七日再復袁州﹐又復平鄕﹔十二月初二日復萬載﹐初五日復澧陵﹐二十六日復長沙﹑湘潭﹑湘陰﹐又復臨湘﹑嶽州﹔十七年正月十六日復監利﹐二十二日復石首﹔二月十一日復公安﹑惠安﹔乘勝直搗隨州。未滿三月﹐復府州縣一十四處。

庚申﹐復宿遷﹐擒賊官呂弼﹑周王富。

追崇皇考曰恭皇帝﹐皇妣田氏曰恭皇后。

辛酉﹐上大行皇帝諡曰烈皇帝﹐廟號思宗。

起錢謙益協理詹事府事﹐禮部尙書。

壬戌﹐遣禦史陳藎募兵雲南。

惠王常潤寓肇慶﹐事聞。

癸亥﹐分守睢陽參將丁啟光獻俘闕下。

歸徳府僞管河同知陳奇﹐商丘僞知縣賈士俊﹐柘城僞知縣郭經邦﹐鹿邑僞知縣孫澄﹐寧陵僞知縣許承廕﹐考城僞知縣範雋﹐夏邑僞知縣尙國俊﹐獻僞條記一顆﹑僞契六顆。

揚州鄕官鄭元勳﹐民變被殺。

髙傑擾害地方。撫臣黃家瑞﹑守道馬鳴騄﹐聽城中百姓日取河邊艸。兵輒伺隙殺之﹐兵民相構日甚。元勳往來髙傑之營﹐從中解之﹐百姓疑其導之爲惡。因元勳一言之誤﹐於巡撫座上﹐羣起而殺之﹐解其支體。史可法參家瑞﹑鳴騄﹐有旨議處。父老詣闕申請﹐於是畱任。

乙丑﹐馬士英奏翻欽定逆案。

士英奏﹕『原任光祿寺卿阮大鋮﹐居山林而不忘君父﹐未任邊疆﹐而實嫺韜略。北信到時﹐臣與諸臣面商定策。大鋮致書於臣及操臣劉孔昭﹐戒以力掃邪謀﹐臣甚服之。須遣官立召﹐暫假冠帶﹐來京陛見﹐面問方略。如其不當﹐臣甘同罪﹔若堪實用﹐則臣部見缺右侍郎﹐當赦其往罪﹐敕部起補』。於是召對大鋮。大學士髙弘圖﹐請九卿集議﹐不當以中旨用大鋮。戶科給事中羅萬象奏﹕『逆案阮大鋮﹐不由廷推﹐不合。會議啟事之日﹐無不共爲驚疑﹔陛見之時﹐又無不共爲竊弄。以大鋮爲知兵耶﹖燕子箋﹑春燈謎﹐未便是枕上之陰符﹐袖中之黃石也。先帝之成令﹐一朝而棄之﹐皇上之明詔﹐一朝而反之﹐抑何以示不倍之誼乎』﹖戶科右給事中熊汝霖奏﹕『阮大鋮。先帝旣已棄之﹐舉國又復非之﹐卽使閣臣實見得是﹐亦當捨己從人﹐況乎陰陽消長﹐間不容髮。寧博采廣搜﹐求異材於艸澤﹐胡執私違眾﹐翻鐵案於刑書』﹖禦史陳良弼﹑朱壽圖﹑周元泰合奏﹕『自魏逆竊權﹐羣小煽毒﹐嚴春秋亂賊之義﹐必先申其治黨之法。此從逆一案﹐光帝所以示丹靑之信也。臣何仇於大鋮﹖正恐從此諸邪悉出﹐逆案盡繙﹐使久定之典﹐紊於一日﹐何以昭天下而垂後世也』。懷遠侯常延齡奏﹕『大鋮者﹐一戲出之流﹐爲閹人之幹子。魏逆旣誅﹐大鋮卽膏鐵鉞﹐猶有餘辜﹐而僅禁錮終身﹐已髙厚包容之矣』。兵部左侍郎呂大器﹑太僕寺少卿萬元吉﹑給事中陳子龍禦史詹兆恆﹑王孫蕃﹑左光先﹐皆爭之。而大學士姜曰廣持之尢力。士英乃奏﹕『臣通籍三十年﹐安囚之變﹐臣家僮止存十口﹐臣已幾死。壬申﹐臣備兵易和口﹐兵犯宣大。及任宣撫﹐止五十日﹐被逮。詔獄錮刑部者﹐將三年﹐臣又幾死。從戍所起臣總督鳳陽﹐兵僅數千﹐馬僅數百﹐而革左﹑獻逆﹑小袁等賊﹐且數十萬﹐臣又幾死。闖陷京師﹐禍及先帝﹐臣罪應死﹐今無知而薦阮大鋮﹐又當死。蓋臣得罪封疆﹐得罪祖宗者﹐未必死﹐而得罪朋黨﹐則必死。先帝誅薛國觀﹑周延儒等﹐豈盡先帝之意哉』﹖大學士史可法調停之說進曰﹕『昨監國詔款﹐諸臣匯集﹐經臣攺定。內起廢一款﹐有「除封疆逆案計典贓私不準起用」一段﹐臣爲去之。以國事之敗壞非常﹐人才之匯徵宜庶﹔未可仍執往時之例耳。後來不知何故﹐復入此等字面﹐此示人以隘﹐不欲以天下之才﹐供天下之用也』。應天府丞郭維經奏﹕『督輔史可法雅負人望﹐亦有失言之過。記得四月初旬﹐北音正惡﹐督輔招臣等科道於淸議堂論救時急著﹐首在得人。臣等各舉所知﹐督輔執筆而記﹐臣等慮人眾言雜﹐乃合詞謂逆案斷不可翻﹐督輔深明爲然。言猶在耳﹐何其忽而易志﹖其曰詔款逆案一段﹐臣已攺去﹐不知諸臣故復用﹖夫詔書撰以史筆﹐定於聖裁﹐便無反汗﹖藉曰督輔去之﹐諸臣不宜復攺﹐豈皇上用之﹐督輔又可復攺之乎﹖況逆案成於先帝之手﹐豈督輔亦欲決而去之乎﹖今方欲修先帝實錄﹐若將欽案抹殺不書﹐則赫赫英靈﹐恐有餘惻﹐或非皇上所以待先帝﹗若必書之﹐而與今日起用之大鋮事相對炤﹐則顯顯令徳﹐未免少愆﹐並非二輔所以待皇上也』。誠意伯劉孔昭乃爲士英上言﹕『伏讀詔書罪廢各逆案﹐計典贓私俱不得輕議﹐而置封疆失事於不言﹐聞當事者仍將有以用之也。此詔款之中﹐乃見一段門戶之肺膽。朋黨之禍﹐於斯爲烈』。士英又奏﹕『臣謂大鋮非逆﹐非謂逆案當翻。逆案諸臣﹐日久已登鬼籙﹐翻之何用﹖旣非逆案中人﹐亦不與當日之事﹐翻之何爲﹖與其身犯眾怒﹐爲死灰罪魄之魁﹐何如勉附淸流﹐竊正人君子之庇﹖捨菀集枯﹐臣𨿽愚不爲也。監國詔書﹐據閣臣史可法疏謂﹕「逆案等事俱抹去﹐而呂大器添入之﹐是以戎臣而增減詔書也」』。

臣按﹕逆閹魏忠賢旣誅﹐其從逆者先帝定爲逆案﹐頒行天下﹐逆黨合謀翻之。己巳之變﹐馮銓用數萬金導北兵至喜峯口﹐欲以疆場之事翻案﹔溫體仁訐錢謙益而代之﹐欲以科場之事翻案。小人計無至﹐毅宗訖不可。大鋮利國之菑﹐得士英而用之﹐然後得志。嗚呼﹗北兵之得入中國﹐自始至終﹐皆此案爲之祟也。丙寅﹐大僕寺少卿萬元吉上封事。

『先皇帝大度英武﹐銳意振作﹐乃世不加冶﹐禍亂益滋者﹐其故何也﹖則寬嚴之用偶偏﹐而任議之途太畸也。先帝初臨海宇﹐懲逆當用事﹐斲削正气。因嘗委任臣工﹐力行寬大矣。諸臣狃之﹐爭意見之玄黃﹐略綢繆之桑土。敵入郊折﹐束手無策。先帝赫然震怒﹐一時宵壬﹐遂乘間抵隙﹐中以用嚴之說。凡廷杖﹑告密﹑加派﹑抽練﹐種種新法。備經舉行﹐使在朝者不暇救過﹐在野者無復聊生﹐然後號稱振作。乃敵氛如故﹐寇禍彌張。十餘年以來﹐小人用嚴之效﹐彰彰如是﹐先帝悔之﹐於是更崇寬大﹐悉反前規﹐天下爲太平可致。諸臣復乘之﹐競賄賂﹐肆欺蒙﹐每趨愈下﹐再攖先帝之怒。謀殺方興﹐宗社繼沒。蓋諸臣之孽﹐每乘於先帝之寬﹔而先帝之嚴﹐亦每激於諸臣之玩。臣所謂寬嚴之用偶偏者此也。昨歲督師孫傳廷﹐擁兵關中﹐識者俱以爲不宜輕出﹐然已有逗畱議之者矣。賊旣渡河﹐臣與閣臣史可法﹑姜曰廣云﹕急撤關寧吳三桂﹐俾隨樞輔迎擊﹐都城始固。旣蒙先帝召對﹐亦曾及此﹐然已有蹙地議之者矣。賊勢薰灼﹐延臣勸南幸﹐勸太子監國南都﹐然已有邪妄議之者矣。由事後而觀﹐感追恨議者之誤國﹐設事幸不敗﹐必共服議者之守經。臣所謂任議之途太畸者此也。追原禍始﹐不禁酸心﹐仰祈皇上博覽載籍﹐延訪羣工﹐蓋崇簡易推眞誠之謂寬﹐而濫賞縱罪者非寬﹔辧邪正綜名實之謂嚴﹐而鉤距索瘢者非嚴。寬嚴得濟﹐任議乃合』。

潞王寓杭州。

有旨約束其從人﹐蓋士英之意﹐無日不在王也。

吉王薨。

諡大學士劉一燝文端﹐賀逢聖文忠。

戊辰﹐馬士英密陳四事。

一﹑聖母在郭家寨﹐有常守文者知之﹔一﹑皇考梓宮遇難之時槁葬不備﹐命安撫李際遇護送南來﹔一﹑選淑女以備中宮﹔一﹑防護親藩﹐恐爲姦宄所挾。

己巳﹐左懋第以應安巡撫防守上游。

辛未﹐戶科給事中羅萬象諫用閹人王肇基督餉。

命司禮隨堂太監王肇基出督浙﹑直﹑閩金花白糧等餉。萬象奏﹕『先帝正以三餉疊加而敗﹐今中使復奉旨而出﹐威令嚴重﹐廚傳供億﹐有司必奉承爭先﹐囹圄桁楊﹐生民塗炭。東南半壁﹐其堪再壞乎』﹖大學士髙弘圖自請督餉於外﹐有旨畱之﹐於是責成撫按。

攺鳳陽總兵牟文綬提督京營﹐以東平伯劉良佐代之。

太僕寺少卿萬元吉請卹陣亡將佐。

疏言﹕『臣前護軍四川﹐追剿獻﹑操二賊﹐總兵猛如虎﹐參將劉士傑﹑遊擊郭關﹑守備猛先捷﹐從蘆州至關縣二千餘里﹐深入追殺。士傑﹑先捷﹐俱死之。臣丁難回籍﹐猛如虎守南陽﹐闖賊攻城甚急﹐如虎以計破之﹐傷賊數千。旣聞他門失守﹐猶持短兵攻殺多賊。至唐府國門望北拜﹐賊刺而害之』。

癸酉﹐靖江王攻復州。

甲戌﹐賊至濟寧﹐參將李允和敗之。

郭賊三千騎至濟寧紮營﹐差其下五人僞爲淩兵部家人入州伏聽。搜獲﹐允和與朱繼宗領兵至黃家集﹐殺步賊三十餘﹐馬賊不敢傅城。

起張國維爲戎政尙書。

乙亥﹐湖廣巡按禦史黃澍召對﹐劾馬士英於上前。

輔臣髙弘圖﹑姜曰廣﹑馬士英﹑王鐸﹐班殿左﹔公侯伯等班殿右。上傳召禦史黃澍來見。澍奏﹕『臣三年守汴﹐蒙先帝拔置臺員﹐湖廣全陷﹐差臣巡按。去年九月﹐臣至九江﹐與鎭臣左良玉相會。鎭臣暫駐九江﹐不敢遽催其前往﹐臣單身赴楚﹐與監臣何志孔﹑撫臣王揚基﹐招集流移。時武昌初復﹐城內人民﹐不過百餘。至舊冬今春﹐人心始定。正月﹐左鎭至楚﹐分兵四出﹐恢復長沙﹑嶽州﹑荊州﹑徳安等府。四月中旬﹐左鎭率全部之兵將詣承天﹐臣及撫臣何騰蛟﹑王揚基﹐竭力措辦糧料﹐除犒賞外﹐止得本色一萬餘石﹐不足供左兵十日之糧。左鎭諒臣等心力耗竭﹐慨然發兵。二十日以後﹐攻圍承天﹐賊百計堅拒。我兵酷暑糧盡﹐襄陽之賊﹐乘機夾攻﹐至五月十三日﹐良玉恐持久變生﹐敕兵暫退。及臣到漢口﹐接樞臣史可法手書﹐始知先帝已殉社稷﹐皇上已監國南京﹐臣一痛幾絕。二十二日﹐各臣會於漢口﹐設立先帝牌位﹐哭臨旣畢。次捧皇上令旨﹐叩頭行禮。左鎭流涕而言曰﹕『殺賊復仇﹐本鎭主之﹐措辦錢糧﹐撫按主之。新主登極﹐本鎭錢糧未有所屬﹐往議不可緩也』。臣慨然任之。於二十六日﹐自漢口起身赴都陛見﹐乞皇上念鎭臣剿賊二十餘年﹐身經數百戰﹐當此天崩地裂﹐忠念愈堅﹐只以糧乏爲憂』。上云﹕『左鎭忠義﹐朕素鑑﹐糧餉自當與之。左兵若干』﹖澍奏﹕『左鎭食糧之兵﹐原額一萬八千。上顧戶部﹐問餉幾何﹖旁無應者。澍奏﹕『每年約該餉八十餘萬。舊年欠額尙多﹐今年不知出於何所﹖臣所以急來議者﹐萬一三軍無食﹐南下索餉﹐臣與鎭臣等一身不足惜﹐其如江南半壁何』﹖上云﹕『該部計議速發』。澍奏﹕『天下事勢到此﹐臣見目前所爲﹐還未嘗爲皇上做實事者﹐先帝止因閣部不得其人﹐一敗塗地﹐況在今日﹖不知士英何等肺腸﹐棄下陵寢﹐居然來作閣下﹐翻弄朝權﹖分明利先帝之死﹐以成就自家富貴﹐此不忠之大者。況二陵爲國家發祥之地﹐無故輕棄﹐萬世而下﹐史臣記事﹐止說是皇上棄祖陵﹐是士英以不孝之名遺陛下也。士英祗有死罪﹐卽上念其新功﹐就比四鎭例﹐封之爲伯﹐晉之爲侯﹔或者爲其兵權可以脇主﹐作威作福﹐便裂土而王之﹐總宜到陵上去﹐不宜在朝』。士英奏﹕『臣在陵上﹐勞苦多年。』澍奏﹕『士英剿賊之官﹐致使賊害先帝﹐死有餘辜﹐敢在上前說勞說苦』﹗士英奏﹕『臣功多過少』。澍奏﹕『何爲功多﹖天崩裂﹐艸莽小民﹐亦死罪在身﹐爾還說功』﹗上顧內臣云﹕『直被黃澍說盡』﹗又奏﹕『士英自爲兵部以來﹐不見其發兵守江守城﹐卽朝門外不過數人﹐而士英私宅﹐兵馬羅列。其意挾兵自重﹔入朝便借兵威以脇皇上﹐出朝只假皇上威靈以詐騙各鎭將。司馬懿之心﹐人皆知之矣』。士英奏﹕『兵部不該帶兵﹐卽史可法自淮撫入爲兵部﹐未嘗不帶兵也』。澍奏﹕『士英焉可比司可法﹖君子而不仁者有以夫﹔未有小人而仁者也。且今日是何時候﹐未嘗將兵脇人﹐又未嘗將兵守門』。士英奏﹕『臣因帶兵受人之語﹐昨呂大器尙云﹕臣要反』。澍大聲叱士英奏﹕『反之一字﹐爲臣子者﹐豈敢出之於口﹗士英今日敢於上前信口直言﹐其目中何嘗知有朝廷﹖無人臣禮﹐可謂極矣﹗臣料士英作反﹐非不爲也﹐不能爲也』。澍憤激﹐免冠叩頭不已。云﹕『臣今日誓不與賊臣俱生。皇上殺士英以謝祖宗﹔卽殺臣以謝士英。輔臣王鐸﹑侍郎張有譽﹐勸澍復冠。上云﹕『澍起』﹗澍云﹕『奏事未完』。上云﹕『起來再奏』。澍立少頃﹐又奏﹕『士英在壽州二年﹐殃民克軍﹐贓私何啻百萬』﹖士英奏﹕『臣居輦下﹐皇上卽抄臣﹐果有百萬﹐斬臣﹐否則斬澍』。澍奏﹕『士英之言﹐姦貪之口供也。彼以九十九萬﹐卽不受斬矣』。士英奏﹕『臣在鳳陽﹐𨿽然無功﹐未嘗失一城池。黃澍按楚﹐郡邑之失陷者﹐不知凡幾』。澍奏﹕『天威咫尺﹐士英尙在夢中﹗曾爲總督﹐而楚中城池失陷日期﹐茫然不知。然則士英塘報﹐更無的實﹐以欺皇上可知矣』。士英語塞。澍奏﹕『自江北七府盡失﹐先帝始遣臣。及臣至九江﹐則長沙﹑永州﹑寶慶皆陷矣。士英說臣失城池﹐紅牌說謊之罪﹐不容辭也』。士英奏﹕『澍在湖廣與在家﹐多爲不法』。澍奏﹕『臣不法何事﹖卽於上前奏明﹐以正臣罪』。上云﹕『臺臣輔臣﹐如此大爭﹐非朕所願』﹗澍奏﹕『獻賊兵部尙書周文江﹐麻城人。獻賊用其計破省﹐文江又獻下南京之策。獻賊與銀十萬﹐使之招兵。左鎭恢復蘄黃﹐文江計無復之﹐將金帛美女獻之士英﹐暗通綫索。士英朦朧上奏﹐先帝用爲副將守備﹝﹖﹞』。太監何志孔奏﹕『別事臣不敢與聞﹐若云文江﹐則臣監視也。文江原爲僞尙書﹐不知何故﹐又爲士英題用。秉筆太監韓贊周奏﹕『按臣言官﹐與大臣爭執﹐宜也。志孔內員﹐不宜在殿上與外臣爭論』。志孔云﹕『亂臣賊子﹐人人得誅。當仁不讓﹐臣言者公也』。贊周云﹕『畢竟不宜』。志孔乃起。澍又奏﹕『士英之罪﹐擢發難數﹐此特其一節耳』。士英奏﹕『黃澍有黨﹐臣無黨』。澍奏﹕『先帝在日﹐臣在言路極盛時﹐孤立不肯附入﹐臣何黨﹖士英與阮大鋮乃黨耳』﹗上云﹕『再補疏來』﹗各叩頭退。澍補疏謂﹕『士英十可斬﹔鳳陵一壞土﹐是國家發祥之地﹐士英受知先帝﹐自宜生死以之。巧卸重任﹐居然本兵。萬世而下﹐貽皇上以棄祖宗之名。是謂不忠。可斬。國難初定﹐人人辦必死之志﹐爲先帝復仇。士英總督兩年﹐居肥擁厚﹐有何勞苦﹖明聖之前﹐動云辛勤多年﹐是謂驕蹇。可斬。奉命討獻﹐而未嘗出蘄黃一步﹔奉命討闖﹐而未嘗出壽春一步。以致賊勢猖狂﹐不可收拾﹐是謂誤封疆。可斬。獻賊兵部尙書周文江之金朝以入﹐而參將之薦夕以上。是謂通賊。可斬。市棍黃鼎﹐委署麻城﹐以有司之官﹐娶鄕宦梅之煥之女。士英利其姦邪。互黃鼎私鑄闖賊果毅將軍銀印﹐托言奪自賊手﹐飛報先帝﹐士英蒙厚賞﹐黃相表裏。鼎加副將。麻城士民有假印不去眞官不來之謠。是謂欺君。可斬。皇上中興﹐人歸天與﹐士英以爲非我莫能爲。金陵之人﹐有「若要天下平﹑除非殺了馬士英」之謠﹐是謂無等。可斬。生平至污至貪﹐淸議不齒。幸以手足圓滑﹐漏名逆案。其精神滿腹﹐無日忘之。一朝得志﹐特薦同心逆黨之阮大鋮。大鋮在朝爲逆賊﹐居家爲倡優。三尺之童﹐見其過市。輒唾罵之。士英蔑侮前朝﹐矯誣先帝﹐是謂造叛。可斬。各鎭忠義自奮﹐皇上殊恩﹐士英動云由我﹐是謂市恩。可斬。馬匹兵械﹐紮營私居﹐以防不測﹐以脇朝臣。是謂不道。可斬。上得罪於二祖列宗﹐下得罪於兆民百姓﹐舉國欲殺。犬彘棄余。以姦邪濟跋扈之私﹐以要君爲買國之漸。十可斬也』。士英補疏﹕『黃澍謂臣棄陵。臣因南中諸臣大逆不道﹐謀立疏藩﹐乃與諸鎭歃血祖陵之前﹐勒兵江上﹐主持大義。何云棄陵﹖奉皇上睿旨﹐入朝面議登極大典﹐又何云棄陵﹖皇上試問黃澍承天之陵曾否恢復﹖澍之此來﹐奉何宣召﹖是否棄陵在澍﹖爲黨人主使﹐牽左引鎭﹐以要挾皇上﹐爲門戶出力。此是年來言路常態。而奏對之間﹐忽出內臣﹐睜眉怒目﹐發口相加﹐以內臣叱辱閣臣。辱大臣則辱朝廷矣。臣何顏復入綸扉之殿﹐何面再登司馬之堂﹖乞皇上將臣官階盡行削奪﹐或發建易舊地﹐或充鳳陽陵戶﹐以快姦黨之心』。有旨﹕何志孔以內臣讒議外廷﹐殊傷國體﹐卽宜處分。而志孔者﹐巡視湖廣﹐與澍同來。士英終畏左鎭﹐上疏救之乃已。

臣按﹕士英以四鎭兵威脇諸朝臣﹐澍以左鎭兵威脇士英﹐所謂詐之見詐也。向若澍無所挾﹐讜論如是﹐忠矣哉﹗

丙子﹐國子監典籍李模上言﹐諸將不可言定策。

『今日擁立之事﹐皇上不以得位爲利﹐諸臣何敢以定策爲名﹖甚至定策之名﹐加之鎭將﹐鎭將事先帝﹐未聞收桑楡之效﹐事皇上﹐未聞彰汗馬之績。案其實亦在戴罪之科。予之定策﹐其何敢安』﹖

起劉宗周爲左都禦史。

禮部尙書顧錫疇上言﹐刻期進取。

疏云﹕『守則力分﹐久守則力詘﹐蓋必不支之勢也。立降明詔﹐指日誓師﹐士民擒殺僞官﹐何以撫之﹖邊臣擁兵﹐何以通之﹖志士退保山澤﹐何以奮之﹖陷臣乃心王室﹐何以歸之﹖失今不圖﹐使西北之民忠憤之气漸衰﹐而賊戢理之方漸備﹐然後欲圖進取﹐爲力甚難』。

丁丑﹐艸莽孤臣劉宗周慟哭時艱﹐上陳四事。

疏云﹕『痛我髙皇帝以用夏變夷﹐旋乾轉坤之大業﹐而一旦爲姦臣賊子所賣﹐致國破君亡﹔亙古未聞﹐普天飲恨。今日中興大業﹐捨討賊復仇﹐固無以表陛下前日渡江之心﹐而苟非陛下毅然決策親徵﹐亦何以作天下忠臣義士之气﹖一曰﹕據形勢以規進取。江左非偏安之業﹐淮安﹑鳳陽﹑安慶﹑襄陽等處﹐𨿽各立重鎭﹐尢爲重在鳳陽﹐而駐以陛下親徵之師。一曰﹕重藩屏以資彈壓。淮陽數百里之間﹐見有兩節鉞而不能禦亂﹐爭先南下。致淮北一塊土﹐拱手而授之賦矣。路振飛坐守淮城﹐久以家眷浮舟於遠地﹐是倡逃之實也。於是鎭臣劉澤淸﹑髙傑﹐相率有家眷寄江南之說。尢而效之﹐又何誅焉﹗按軍法臨陣脫逃者斬﹐臣謂一撫二鎭罪皆可斬也。必先治撫臣不律之罪﹐而後可行於鎭臣。一曰﹕愼爵賞以肅軍情。無故而施之封典﹐徒以長其跋扈。以左帥之恢復也而封﹐髙﹑劉之敗逃也而亦封﹐又誰爲不封者﹖武臣旣封﹐文臣隨之﹔外廷旣封﹐中璫隨之。臣恐天下因而解體也。一曰﹕竅舊官以立臣紀。燕京旣破﹐有受僞官而叛者﹐有受僞官而逃者﹐有不受僞官而逃者﹐有在封守而逃者﹐有奉使命而逃者﹐而於法皆在不赦。至有僞命南下﹐徘徊於順逆之間﹐必且倡爲一種曲說﹐以惑人心。不特僞官僞﹐眞官亦化爲僞﹐而天下事益不可爲矣。當此國破君亡之際﹐普天臣子皆當致死。幸而不死﹐反膺升級﹐能無益增天譴﹖除濫典不宜槪行外﹐此後一切大小銓除﹐暫稱行在﹐小存臣子負罪引慝之情。詩不云乎﹕『天之方蹶﹐無然泄泄。初﹐劉澤淸自附淸流﹐及見此疏﹐頓足恨曰﹕『我一生精神﹐直爲劉念臺空費』。密遣人刺之。時宗周在丹陽蕭寺中﹐危坐終日﹐刺者肅然不敢加害。而馬士英疑宗周意在潞王﹐揚言於朝曰﹕『劉宗周請皇上駐蹕鳳陽者﹐以鳳陽髙墻所在﹐凡宗室之有罪者處之﹐是以皇上爲罪宗也』。其私人朱統■﹝金類﹞遂上疏劾宗周﹐『謀出皇上於鳳陽﹐則南都丰芑﹐根本所在﹐將擁立何人以居此乎』﹖

戊寅﹐以翊護功封千戶常應俊爲襄衛伯。

禦史劉之渤請從祀來知徳於孔廟。

吏部左侍郎呂大器罷。

己卯﹐吏部尙書張愼言罷。

愼言薦用舊輔吳甡﹑太宰鄭三俊。兩人者﹐皆爲諸小人所畏﹐有旨召甡。是日常朝畢﹐勳臣羣跪而前﹐指愼言及甡爲姦邪。叱吒之聲﹐直撤禦座﹐戶科給事中盧萬家出班奏﹕『張愼言生平具在﹐事出艸創﹐或有不明﹐不可謂有私也。吳甡素有淸望﹐安得指爲姦邪』﹖諸勳臣伏地泣云﹕『愼言舉用文吏﹐不及武臣』﹐囂然不已。萬象奏﹕『此朝廷也﹐體統安在』﹖退而誠意伯劉孔昭上疏劾愼言云﹕『臣見其條陳內僞命一款﹐謂屈膝靦顏之臣﹐事或脇從﹐情非委順。俟其歸正﹐不必苛議。不臣不勝駭愕。又見其薦舉吳甡﹑鄭三俟﹐更爲可異。甡受命督師﹐逗畱三月﹐出國門一步。殆後遣戍﹐悠遊裏居。三俊保用侯恂﹐喪師蹙地﹐引用吳昌時﹐招權植黨。此皆萬世罪人﹐何居乎而薦之﹖愼言原有二心。當告廟決策迎立主上之時﹐阻難姦辧﹐人人咋舌。廷臣具在可質。伏乞收回吳甡陛見之命﹐將愼言之受賄重處﹐以爲欺君誤國之戒』。盧萬象上言﹕『諸勳臣謂今日用文不用武﹐皇上有封者四鎭矣。新攺京營﹐又加二鎭銜矣。武官布列﹐原未曾缺﹐何嘗不用武臣耶﹖年來封疆之法﹐先帝獨寬武臣﹐而武臣之效於先帝者何如乎﹖祖制以票擬歸閣臣﹐參駁歸言官﹐不聞委勳臣以糾劾也。使勳臣而司糾劾﹐爲文臣者可勝逐哉』﹖大學士史可法奏﹕『諸勳臣之不欲用甡者﹐誠慮甡有偏執﹐則國無全才﹐臣爲甡屬吏最久﹐有以知其不然也。卽諸臣知其不可﹐集公廨言之﹐可也﹐具公疏爭之﹐可也。何事痛哭喧呼﹐聲徹殿陛﹖聞之驕將悍卒﹐不益輕朝廷而長禍亂耶﹖昔主辱而臣死﹐今主死而臣生。凡在臣工﹐誰能無罪﹖文臣固多誤國﹐武臣豈盡矢忠﹖今之累累降賊者﹐不獨文臣爲然也。若各執成心﹐日尋水火﹐文旣與武不和﹐而文之中又有與文不和者。國家朋黨之禍﹐自此而開﹔人才向用之途﹐自此而阻。臣不願諸臣之存此見也』。甡旣不受召﹐愼言亦罷﹐扁舟不知所之。

工部尙書程注罷。

辛巳﹐遙加舊輔謝陞上柱國少師﹐兼太子太師﹐攺禮部尙書﹔禦史盧■﹝榷﹐氵代木﹞工部右郎侍﹔黎玉田兵部尙書﹔俱充山陵使﹐往北祭告。

時聞三人建義東省。

京口兵變。

邊兵於永綬等駐紮鎭江﹐而浙中入衛之兵召區﹑羅木二營﹐分紮西門外﹐邊兵嘗言四鎭以搶殺封伯﹐吾等之未封者﹐緣不搶殺耳。是日邊兵攫小兒瓜﹐相持不讓﹐傷兒頰﹐羅木兵旁觀不平﹐攢毆之。邊兵遂擊浙兵﹐火居民者十餘里﹐當鎭道張調鼎檄召區兵往救﹐守備倭李大開死之。浙兵踉蹌南下﹐其帥持刀斫之﹐不能止。於是令浙兵還浙﹐而邊兵亦調儀眞。

起徐石麒爲吏部尙書。

甲甲﹐贈死難舉人張履旋爲禦史。

履旋﹐塚宰張愼言之子也。

奪故輔溫體仁諡。

體仁諡文忠。初﹐體仁得諡﹐徐忠襄﹝石麒諡﹞聞之笑曰﹕『也只差一字。若諡爲忠忠則可矣。言忠於魏閹也。奪命之下﹐天下快之。而張捷爲太宰﹐以險邪有玷秩宗﹐參顧錫疇。奉旨﹕故輔體仁淸執端重﹐文忠之諡﹐出自先帝。顧錫疇如何玷秩宗﹐參顧錫疇。奉旨﹕故輔體仁淸執端重﹐文忠之諡﹐出自先帝。顧錫疇如何以私憤議削﹖其原有諡廕﹐俱準復。

以總兵黃斌駐防京口。

禦史朱國昌劾逃官山東巡撫邱祖徳﹐山西巡撫郭景昌﹑漕河總督黃希憲。

以禦史王燮巡撫山東﹐總兵邱磊鎭守山東。

乙酉﹐戶科給事中熊汝霖催四鎭北渡。

『四鎭戀戀淮揚﹐逼處此土﹐忠臣義士有所靦顏而不敢出也。原四鎭之來﹐非止安頓家眷。今旣儼然佐命矣﹐何不鼓行而前﹐收拾齊豫﹐恢復北都﹐郁然爲中興名將﹐與李晟﹑郭子儀諸人﹐並有千古﹖況一鎭之餉﹐多至六十萬﹐勢必不供。卽仿古藩鎭法﹐亦當在大河以北﹐開屯設府﹐永此帶礪﹐曾奧窔之內﹐而遽以藩籬視之』﹖

七月丁亥朔﹐以劉之渤巡撫﹝﹖﹞﹑米壽圖巡按四川﹐範礦巡撫貴州。

戊子﹐命選淨身男子。

諡死事舊總督盧象升忠烈。

象升號九臺﹐南直人﹐崇禎十一年九月﹐北兵自墻子嶺入﹐象升與閹人髙起潛分任東西二路。陛見﹐象升主戰。起潛幸其飽掠而出﹐托言持重。本兵楊嗣昌陰主之。於是象升力戰﹐援絕而沒。

下部卹死事甘肅巡撫林日瑞。

己丑﹐追復懿文太子諡曰﹕興宗﹔孝康皇帝妃曰﹕孝康皇后。追上建文君諡曰﹕嗣天章道﹑誠懿淵功﹑觀文揚武﹑克仁篤孝讓皇帝﹐廟號惠宗。後馬氏諡曰﹕孝湣溫貞﹑明睿肅烈﹑襄天弼聖讓皇后。景皇帝諡曰﹕符天建道﹑恭仁康定﹑隆文布武顯徳崇孝景皇帝﹐廟號代宗。後汪氏諡曰﹕孝淵諡懿﹑貞惠安和輔天恭聖景皇后。

辛卯﹐以總兵金聲桓駐防淮揚。

加北使左懋第兵部右侍郎﹑兼右僉都禦史。馬紹愉太僕少卿﹑兵部職方司郎中。陳弘範太子太傳。

弘範﹑紹愉﹐故嘗罪樞陳新甲款北﹐懋第巡撫應安﹐聞母變﹐乞同弘範北去﹐訪母骸骨﹐因而命之。

壬辰﹐皇太后至自民間。

太后張氏﹐非恭皇之元配也﹐年與帝相等﹐遭賊失散﹐流轉郭家寨當守文家﹐馬士英遣人迎之至。其後士英挾之至浙﹐不知所終。或言帝之不早立中宮﹐而選立民間不己者﹐太后之故也。

癸巳﹐贈名臣葉盛吏部尙書﹐廕羅欽順一子。

妄人蔣玄上書﹐自稱宜興碩儒。

禦史黃澍請卹長沙推官蔡道憲﹑鐘祥知縣蕭漢﹑畱守都司沈壽崇﹑下江防道許文岐賊陷長沙﹐撫臣以下皆竄。道憲挺立被執﹐降之不屈。又命降將尹先民說之﹐道憲罵賊三日夜﹐不絕口。賊怒甚﹐寸磔之﹐頭頸鋸斷﹐兩瞳子炯炯不瞑。漢字象石﹐南丰人﹐丁丑進士。任滿而聞襄藩陷﹐自請畱任以護陵土。壬午冬﹐賊圍鐘祥﹐漢率眾死守。明年元旦城破﹐賊執之﹐鎖於吉祥寺中。漢書「夷齊死後君臣薄﹐力爲王固首陽」兩語於壁。用剃髮刀自刎﹐血正注字上。壽崇﹐宣城人﹐以詿誤爲巡按李振聲所參﹐杜門候旨。聞賊入城﹐冠帶望北叩首。坐堂上﹐賊�之。文岐爲賊所執﹐求死不得。從賊之眾﹐多黃﹑麻門人﹐文岐識之。密約反正﹐以柳圈爲號。謀泄﹐賊縛文岐斬之。臨刑嘆曰﹕『吾所以旦夕不死者﹐不欲徒死耳﹗死固分也』﹗

甲午﹐諡故輔文震孟文肅﹐少宗伯羅諭義文介﹐宮詹姚希孟文毅﹐大司馬呂維祺忠節。

辛丑﹐壽節。

癸卯﹐淮揚巡按王燮報皇太子﹑永定二王皆沒。

『天下人心皆系先帝之後﹐曰「吾君之子也」』。馬士英密令燮僞上此報﹐以絕人望。觀後皇太子之來﹐則燮之肉其足食乎﹗

諡王燾忠湣﹐蔡懋徳忠襄。

懋徳字云怡﹐蘇州人也。巡撫山西。闖賊渡河﹐太原陷﹐懋徳死之﹐而賊遂薄都城矣。後有責備之者﹐有旨﹕『太原無十日之守﹐豈有糧盡援絕之事﹐社稷丘墟﹐一死何足塞責』﹖

乙巳﹐削故輔溫體仁﹑薛國觀﹑周延儒爵。

奪罪撫熊文燦官。

文燦在福建﹐曾撫鄭芝龍以滅劉香。及巡撫湖廣﹐欲以故智撫張獻忠﹐遂成滔天之禍。

丁未﹐補開國武臣諡﹐傳友徳武靖﹐馮勝武壯。

辛亥﹐降賊閣臣邱瑜僞死﹐遣其子上書。

下部卹死難翰林簡討馬剛中。

剛中河南人﹐以鄕官守城死。

丙辰﹐馬士英使其私人朱統■﹝金類﹞﹐參大學士姜曰廣。

曰廣與士英同官﹐不稍借以辭色。士英恨之。有宗室統■﹝金類﹞者﹐希得一官﹐願爲士英出力。第一疏謂﹕『曰廣謀立疏藩。第二疏列曰廣五大罪。一﹑蒙蔽。引用東林死黨鄭三俊﹑吳甡﹑房可壯﹑孫晉﹐把持朝政﹔以劉士貞爲通政﹐阻遏章奏﹔以王重爲文選﹐廣植私人。二﹑纂逆。令楊廷麟出彊盜於南康獄﹐勾連江湖大俠與水營姦弁﹐窺探南部聲息﹐非謀劫遷﹐則謀別戴。三﹑庇從逆諸臣。四﹑受賄。五﹑姦媳。吏科熊開元奏﹕『禮義廉恥四字﹐陵夷至今日蕩然盡矣。猶賴士大夫稍知學問者畫地而蹈﹐毅然獨行﹐不能裨益邦家﹐庶可儀型族黨。如曰廣者﹐誠亦其人﹐而今竟欲以狗彘之行﹐加孤潔之身﹐取穢褻之言﹐瀆君父之聽』。戶科熊汝霖奏﹕『輔臣曰廣﹐海內欽其正直﹐皇上監其忠誠。麼麼小臣﹐爲誰驅除﹖爲誰指使﹖上章不由通政﹐結納當在何途﹖內外交通﹐神叢互借。飛章告變﹐墨敕斜封﹐端自此始。先帝篤念宗藩﹐而聞寇先逃﹐誰死社稷﹖保舉換授﹐盡是殃民。先帝隆重武臣﹐而死綏敵愾﹐十無一二。叛降跋扈。肩背相望。先帝委任勳臣﹐而官舍選練﹐一任飽揚。京營銳卒﹐徒爲寇藉。先帝簡任內臣﹐而小忠小信﹐原無足取。開門迎敵﹐且嗓傳聞﹐所謂前事不遠﹐後事之師也』。

設東廠。

大學士髙弘圖奏﹕『人心易擾﹐當鎭之以安靜』。戶科給事中熊汝霖奏﹕『廠衛之害﹐小人借以樹威﹐因以牟利。人人可爲叛逆﹐事事可作營求。縉紳慘禍﹐所不必言﹔小民雞犬﹐亦無寧日。先帝十七年憂勤﹐曾無失徳﹐而一旦受此奇禍﹐止有廠衛一節﹐未免府怨臣民。今日締造之初﹐調護尙難﹐況可便行摧折』。蘇松巡撫祁疏佳﹑禦史朱國昌皆爭之。

●弘光實錄鈔卷二

八月丙辰朔﹐日有食之。

戊午﹐以張有譽爲戶部尙書。

以楊鶚總督川﹑湖﹑云﹑貴﹑廣西軍務。

兵科給事中陳子龍薦舉塗仲吉﹑祝淵。

仲吉﹐江右人上書爲黃道周頌冤入獄。淵海寧人。劉宗周去國﹐淵上書被逮。北都陷﹐出獄。以其友吳麟徵之來﹐至南都投到。子龍以臺諫薦之。有旨﹕『塗仲吉﹑祝淵﹐何功於國﹖優以臺諫﹖俱不準行』。

吏科都給事中章正純諫中旨。

庚申﹐史可法加少保﹑兼太子太保﹑進武英殿大學士﹑兵部尙書。廕一子錦衣衛指揮僉事﹐世襲。馬士英加太子太師﹑進武英殿大學士﹑兵部尙書。髙弘圖加太子少師﹑進文淵閣大學士﹑禮部尙書。王鐸加太子少師﹑進文淵閣大學士﹑戶都尙書。各廕一子﹐中書舍人。

甲子﹐命惠王住廣信。

辛末﹐福建巡撫張肯堂遣兵入衛。

有旨﹕『命王應華﹑揭重熙﹐領兵來前』。

左都禦史劉宗周上臺員從賊姓名。

率先從逆﹐用事日久﹐罪在上等者﹐諭上猷。其次則仕京而僞命有據者﹐裴希度﹑衛貞固﹑陳羽白﹑徐必泓﹑蔡鵬霄﹑柳寅東﹑張鳴駿﹑熊世懿。僞命無據﹐或拷或逃者﹐陳昌言﹑馮垣登﹑周亮工﹑劉令尹﹑朱朗鑅﹑金毓峒﹑魏琯﹑李植﹑吳邦臣﹑張茂爵﹑倫之楷﹑趙譔﹑汪承詔﹑鄭其勳。在差而逃者﹐河南蘇景﹑山東餘日新﹑長蘆向北﹑巡倉徐養心﹑巡撫漕沈向﹑巡鹽楊仁願。或逃或叛﹐尙無下落者﹐眞定劉顯章﹑宣大楊爾銘﹑山西汪宗友﹑甘肅傅景星﹑河東成友謙﹑茶馬徐一倫﹐陜西黃耳鼎。而鼎耳爲馬士英私人﹐方籍以摶擊。於是上章力辧謂此案不可據。有旨﹕『從逆何事﹗妄以加人』﹗其後李沾重定七款。一曰﹕從逆必誅。僞吏政諭上猷﹑僞庶常裴希度﹑僞防禦陳羽白﹑張鳴駿﹑僞巡城塗必泓﹑張茂爵。其次傳聞從賊未有的據者﹐熊世懿﹑柳寅東﹑蔡鵬霄﹑吳邦臣﹑衛貞固﹑徐一輪。一曰誤參宜辧。楊仁願﹑李植﹑魏琯。一曰慘死宜卹。馮垣登削髮觸賊怒﹐夾死。兪志虞爲土賊所殺。陳昌言﹑趙撰夾死。一曰差滿可原。成友謙﹑汪宗友﹑楊余銘﹑餘日新。一曰路阻宜畱傅景星﹑黃耳鼎﹑徐養心﹑向北﹐劉顯章。一曰未任宜錄。周亮工﹑劉令尹﹑朱朗鑅﹐皆禦賊全城。行取提授﹐遇變潛身。一曰棄宦宜宥。江承詔﹑鄭其勳﹑金毓峒﹐不污僞命而逃。

壬申﹐營建西宮以奉太后。

東陽復亂﹐尋討平之。

癸酉﹐馬士英以其姻越其傑總督河南。

以樊一衡總督川陜。

四川總兵趙光遠降賊。

兵科給事中陳子龍自練水師入衛﹐以職方司主事何剛統之。

先是﹐賊逼京畿﹐子龍與長樂知縣夏允彜﹑主事何剛﹐欲聯絡海舟直達津門。因倡義募練水師﹐得二千人﹐而子龍由是爲士英所忌。

甲戌﹐攺兵部主事淩炯巡按山東禦史。

四鎭參大學士姜曰廣﹑左都禦史劉宗周。

曰廣奏﹕『迎立聖躬﹐花押在簿。祭廟撰文﹐監國艸詔﹐墨迹未漧。鎭臣身不與事﹐豈得而悉之乎﹖臣在先朝﹐丙子回籍﹐壬午補官南都。舊歲臘月始來抵任﹐今追誤國﹐一切握兵者不問﹐柄政者不聞﹐獨懸坐山中一書生﹐臣不服也。梃擊一案。臣昨察國史﹐系乙卯五月。其時臣尙爲諸生﹐臣之丁仕版﹐在皇祖己末年也。

會議紅丸﹐屬熹廟壬戌五月事﹐臣時次以辛酉五月庶常給假歸籍矣。履歷年月﹐可覆而按也。兩案之事﹐與臣無與。今俱無據牽合﹐臣不受也』。

己卯﹐舊輔王應熊倡義蜀中﹐以閣銜攺兵郡尙書﹐總督川﹑湖﹑云﹑貴﹐賜尙方劍馬士英使其私人朱統■﹝金類﹞參禮部郎中周鑣﹑武徳分備道雷演祚﹐逮之。

士英奏﹕『科臣光時亨﹐力阻先帝南遷之議﹐而身先從賊。龔鼎孳降賊後﹐每見人則曰﹕我固欲死﹐小妾不肯。小妾者﹐爲科臣時所娶秦淮娼婦顧媚也。他如陳名夏﹑項煜等﹐不可枚舉。臺省辭糾彈﹐司冠不行法﹐臣竊疑焉。又大逆之尢者﹐如庶吉士周鐘勸進未已﹐上書於賊﹐勸其早定江南。又差家人寄書二封其子﹔一封則言盡節死難﹐一封則稱賊爲新主﹐盛誇其英武仁明及恩遇之隆﹐以搖惑東南。昨臣病中﹐東鎭劉澤淸誦其勸進表一聯﹕「比堯舜而多武功﹐方湯武而無慚徳」。又聞其過先帝梓宮之前﹐洋洋得意﹐竟不下馬。微臣聞之﹐不勝發指。其伯父周應秋﹑周維持﹐皆爲魏忠賢門下走狗﹐本犯復爲闖賊忠臣。梟獍聚於一門﹐逆惡鐘於兩世。按律謀危社稷者﹐謂之謀反﹐大逆不道﹐宜加赤族之誅﹐以爲臣子之戒。今其胞弟周銓﹐尙廁衣冠之列﹔其堂弟周鑣﹐儼然寅淸之署﹔均當從坐﹐以淸逆黨』。

臣按士英此疏﹐爲殺周鑣張本也。故與朱統■﹝金類﹞之疏先後上。士英旣翻逆案﹐欲立從賊一案﹐與之爲對。其言曰『今之稽首從賊身污僞命者﹐皆昔之號正人君子者也』。而以周鐘爲首者﹐以復社諸人嘗號於人曰「吾輩嗣東林而起」。不知復社﹐不過場屋余習﹐與東林何與哉﹗禮科袁愷奏﹕『樞輔之言﹐誠無深意。然恐險人乘間﹐陽爲正人口實﹐陰爲逆案解嘲。甚且借今日討賊之微詞﹐爲異日翻逆之轉語﹐不至於壞國事而傾善類不已。夫樞輔所稱號爲正人君子者﹐非所指光時亨﹑龔鼎孳﹑陳名夏﹑周鐘﹑項煜其人乎﹖時亨﹑鼎孳﹐班行末久﹐建白自喜﹐其究竟爲正人君子與否﹐未有定論也。名夏與鐘﹐雕虫小技﹐故未嘗有正人君子之目。若項煜者﹐逆璫餘孽﹐自知公論不容﹐攺頭換面﹐求附淸流。君子鄙之。若居恆旣負正人君子之稱﹐臨難又著捐軀慷慨之節﹐臣所聞倪元璐﹑李邦華﹑範景文﹑施邦耀﹑淩義渠﹑馬士奇﹑吳麟徵﹑吳甘來﹑成徳﹑金鉉諸人。天下方以是信正人之不虛﹐嘉君子之足藉﹐顧獨舉一二偸息之遊魂﹐疑兩間充塞之正气﹐臣竊不甘爲君子受也。臣就以鐘事論之。其罪亦不過隨例從賊耳。舉朝從賊﹐而獨歸重一新進之庶吉士﹐又何其視鐘太髙也﹖至於士英疏中之言﹐則爲其鄕人徐時霖所造。初﹐鐘與其從兄鑣以門弟子相髙﹐汲引旣廣﹐敗類入焉。兩家遂分門戶﹐彼訕此謗﹐兩家弟子相遇於道﹐不交一揖。鑣於門人﹐以徐時霖爲魁。北部變後﹐時霖利鐘之敗﹐造爲惡言﹐用相傳播。而鑣者﹐阮大鋮貿首之仇也。大鋮欲殺鑣而不得﹐遂以鐘事中鑣。

是故時霖爲鑣而囓鐘﹐反因鐘以害鑣。大鋮無心於殺鐘﹐反因鑣以累鐘。事之不可知﹐如斯也。鐘之就逮﹐臣遇之句容道中。諸臣欲辧其誣。臣曰﹕子之誣辧之於君子易明也。今欲殺子者﹐豈君子乎﹖鐘曰﹕士英不欲殺某也﹐某之兄弟與士英有故﹔士英之母知士英之欲殺某也﹐不食者數日﹐必不使其殺某也。臣曰﹕其可哉﹗豈知士英之愛母﹐竟不其愛大鋮也。雷演祚母憂家居﹐定策之際﹐倡言福王不孝﹐不宜主鬯。士英欲以此兩加之史可法者﹐不得不試之演祚耳﹗

贈吳三桂之父襄遼國公﹐諡忠壯。

庚辰﹐皇太后諭選中宮。

辛巳﹐起罪官王永吉總督山東。

永吉以薊遼總督﹐坐視神京之陷﹐腆顏於世﹐猶可謂之才乎﹖當其巡撫山東﹐一時頗有虛名。癸未﹐臣在劉宗周之座﹐徐石麒有書盛稱永吉。宗周謂臣曰﹕『虞求夫人矣』。由今視之﹐不能不服宗周之先見也。

癸未﹐以皇太后至﹐加史可法少傅﹑兼太子太傅﹐馬士英少保﹑兼太子太師﹐髙弘圖﹑姜曰廣﹑王鐸俱太子太保。

諡死事巡按湖廣禦史劉熙祚忠毅。

熙祚武進人﹐崇禎辛未進士。獻賊破永州﹐被執。十六年九月二十七日﹐殉節於永陽。賦詩二章﹐題於署中。詩云﹕『倥傯軍旅已逾年﹐家室迢遙久別顏。南北骷髏已作壘﹐湖湘宮殿倏成煙。鵑血不成無塚骨﹐烏啼偏集有狐田。死生遲速皆前定﹐堅此丹心映楚天。故園隔別已經年﹐今顏非復舊時顏。山川艸木俱含淚﹐貔虎旌旗盡作煙。老婦漫勞成蝶夢﹐兒孫切莫種書田。萇弘化碧非豪事﹐畱此孤忠向九天』。

卹北變死節諸臣。正祀文臣二十四人﹕範景文贈太傅﹐諡文貞。倪元璐贈太保﹐諡文正。李邦華贈太保﹐諡文忠。王家彥贈太子少保﹐諡忠端。孟兆祥贈刑部尙書﹐諡忠貞。施邦耀贈左都禦史﹐諡忠介。淩義渠贈刑部尙書﹐諡忠靖。周鳳翔贈禮部左侍郎﹐諡文節。馬世奇贈禮部右侍郎﹐諡文忠。劉理順贈正詹事﹐諡文正。汪偉贈少詹﹐諡文烈。申嘉胤贈太僕寺少卿﹐諡節湣。吳麟徵贈侍郎﹐諡忠節。吳甘來贈太常寺卿﹐諡忠節。王章贈大理寺卿﹐諡忠烈。陳良謨贈太僕寺少卿﹐諡恭湣。陳純徳贈太僕寺少卿﹐諡恭節。許直贈太僕寺少卿﹐諡忠節。成徳贈大理寺卿﹐諡忠毅。金鉉贈太僕寺少卿﹐諡忠節。衛景瑗贈兵部尙書﹐諡忠毅。朱之馮贈右都禦史﹐諡忠壯。生員許琰贈五經博士。布衣湯文瓊贈中書舍人。正祀武臣七人﹕劉文炳贈太師桓國公﹐諡忠壯。張慶臻贈太師惠安侯﹐諡忠武。李國禎贈太子太師襄城侯﹐諡忠武。劉文耀贈太保﹐諡忠果。鞏永固贈少師﹐諡貞湣。周遇吉贈太保﹐諡忠武。吳襄贈遼國公﹐諡忠壯。正祀內臣一人﹕王承恩諡忠湣。正祀女子九人﹕成徳母張氏贈淑人。金鉉母章氏贈恭人。汪偉妻耿氏贈恭人。馬世奇妾朱氏﹑李氏﹐贈孺人。劉理順妻萬氏﹑妾李氏﹐贈淑人。陳良謨妾時氏﹐贈孺人。吳襄妻祖氏﹐贈夫人。附祀文臣七人﹕孟章明贈河南道禦史﹐徐有聲﹑顧鋐﹑彭琯﹑兪志虞﹐俱贈太僕氏少卿﹐徐標贈兵部尙書﹐朱廷煥贈右副都禦史﹕俱諡節湣。附祀武臣十五人﹕顧肇迹﹑楊崇猷﹑薛濂﹑徐錫登﹑郭培民﹑宋裕徳﹑鄧文明﹑朱時春﹑朱純臣﹑孫維蕃﹑吳道周﹑王先通﹑張光燦﹑方履泰﹑李國祿﹐各晉爵一級。內員六人﹐李鳳翔﹑王之心﹑髙時明﹑祺憲章﹑方正化﹑張國元。

範景文號質公﹐北眞吳橋人。萬曆癸丑進士。天啟五年﹐任吏部考功司郎中﹐時魏廣微以宦者宗人入相﹐書臺省黃忠端﹑李應升﹑周宗建等八人姓名﹐授太宰使謫之曰『此八司馬故事也』。景文爭曰﹕『八人何罪』﹖廣微曰﹕『黨人』。景文曰﹕『此殺人媚人之事﹐非景文所能也』。於是引疾歸。崇禎十四年﹐累遷至南京兵部尙書。又二年﹐進東閣大學士。賊至﹐景文憂憤不食﹐城陷自縊﹐家人救之﹐復賦詩二首﹐冠帶投井。

倪元璐﹐字玉汝﹐上虞人。天啟壬戌進士﹐選入爲庶常散館時﹐上虞有兩庶吉士。其一陳維新﹐例補一人於外﹐而元璐有文名﹐維新乃以其再娶事詰之。臣父黃忠端持不可﹐乃已。魏忠賢敗﹐其餘黨楊維垣等猶持三案之說﹐以詘君子。元璐奏﹕『要典爲魏氏之私書﹐請毀之』。毅宗曰﹕『可』。於是小人側目。誠意伯劉孔昭復訐其再娶之事﹐遂歸。已而起戶﹑禮兩部尙書﹐兼翰林院學士。彰儀門夫守﹐有詔召人﹐密語移時而出。城陷﹐元璐緋衣南北拜﹐至關壯繆像前﹐酌酒酬之訖﹐而自酬。出坐堂上書其幾曰﹕『宗社至此﹐死當委我溝壑﹐以志其痛』。自經於坐。當議諡之時﹐劉宗周欲以文忠諡之﹐而元璐之弟元瓚必得文正爲榮﹐孔昭復狺狺不已。嗟乎﹗孔昭固小人之論﹐然不如文忠之於元璐宜也。

王家彥號同五﹐莆田人也。協理戎政兵部右侍郎。闖賊圍城﹐家彥以京營兵守安定門。賊入﹐家彥欲戰﹐而士卒無應者﹐乃望闕叩頭哭曰﹕『臣無以報皇上矣』。從城上擲身而下﹐手足俱折。家人扶入民捨﹐家彥解帶自縊。帶斷不死﹐復縊乃絕。或曰守徳勝門﹐賊入持刀脇之不肯降﹐見殺。

李邦華﹐號懋明﹐吉水人也﹐爲物望所歸。天啟間﹐江右士人借閹人以起復﹐時邦華在外﹐臣父黃忠端嘆曰﹕『使李懋明而在﹐江右之禍不至此』。崇禎末﹐起爲左都禦史。城破﹐大書於門版曰﹕『堂堂丈夫﹐聖賢爲徒。忠孝大節﹐矢死靡他』。自經死。

孟兆祥﹐號肖形﹐山西澤州人﹐壬戌進士。以忤閹削籍﹐起歷刑部右侍郎﹐自縊於公署。或曰守正陽門﹐賊至﹐死城下。子章明﹐字顯之﹐癸未進士﹐從死。

施邦耀﹐號四明﹐余姚人也。己未進士﹐左副都禦史。邦耀城守﹐賊入﹐道梗不得還寓﹐入民捨自縊。居民恐累之﹐解其懸﹐入他捨又縊。他捨民又解之﹐邦耀取砒投燒酒飲之﹐乃死。絕命詩曰﹕『慚無半策匡時難﹐惟有一死報君恩』。當邦耀求死不得時﹐嘆曰﹕『忠臣固不易做』。

淩義渠﹐字駿甫﹐烏程人。乙丑進士﹐大理寺卿。三月十九昧爽﹐聞召對﹐趨長安門拱立待旦﹐門不啟﹐乃還。有傳毅宗出奔者﹐義渠往從之﹔已聞升遐﹐歸寓上書其父。謂家人曰﹕『吾死﹐題棺�死節孤臣淩義渠之柩』。緋衣而縊。

吳麟徵﹐號磊齋﹐海鹽人。天啟壬戌榜下﹐夢入神祠中﹐一人傴而書碑﹐視之﹐乃文文山「山河破碎﹑身世浮沈」之句。問其人﹐曰﹕隱士劉宗周。覺而報榜者適至。當是時﹐麟徵故不識劉宗周。有言此山陰講學劉先生也。宗周在儀曹﹐麟徵遂北面爲弟子。崇禎十六年﹐轉刑科都給事中。明年三月初七日﹐陞太常少卿。十五日守西直門。十七日夜﹐本兵張縉彥遣二卒欲出﹐麟徵詰之﹐語塞而去。明日﹐麟徵欲見上言事﹐漏下二皷﹐吏部侍郎沈惟炳譏禁行者﹐麟徵不顧﹐遇大學士魏藻徳於朝。藻徳曰﹕『公何惶遽如是耶﹖國家如天之幅﹐豈有他虞』﹗宦者數十人佩刀離立殿陛間﹐麟徵度不得見﹐乃出。十九日﹐得勝門破﹐麟徵自經。從者解之﹐麟徵曰﹕『得一見天子而死﹐未爲晚出』。出門﹐賊兵載道﹐不得前﹐乃入左三元祠﹐仰視屋梁曰﹕『吾終此矣』﹗從者皆哭。夜半又自經﹐從者又解之。麟徵曰﹕『誤我誤我』﹗已而其友祝淵至。淵涕泣不能仰視。麟徵嘆曰﹕『子亦憶我榜下之夢乎﹖是命也夫﹗是命也夫﹗而又奚悲』﹗明日縊乃死。南都初立﹐劉宗周爲左都禦史﹐臣之友陸符曰﹕『吳忠節之夢﹐業身驗之矣﹗禦史大夫免乎哉』﹗臣曰﹕『請禦史大夫志忠節之墓﹐臣禳之可乎』﹖於是宗周遂爲麟徵墓表﹐乃宗周終殉國難﹐是命也夫﹗是命也夫﹗

周鳳翔﹐號巢軒﹐山陰人。壬辰進士﹐左春坊左庶子﹐自經死。父母俱在。遺詩有「碧血九天依聖主﹐白頭雙老戀忠魂」之句。

馬世奇﹐字君常﹐無錫人。左春坊﹑左諭徳。毅宗崩﹐次日﹐世奇沐浴更衣﹐設香案於庭﹐雜陳周易﹑金剛經﹑官印﹑牙牌其上﹐稽首謝恩﹐復遙拜其母。家人環泣曰﹕『太安人在﹐未可死』。世奇曰﹕『正恐畱此身爲太安人玷耳』﹗以紗帨自經﹐二妾朱氏﹑李氏﹐從死。大書於壁云﹕『馬世奇同二妾殉節於此』。

劉理順﹐號湛六﹐開封杞縣人。��坊左中允。城陷﹐趣命治棺﹐妻萬氏﹑妾李氏﹐願及公之未瞑而死。皆縊。理順視其旣絕﹐拜之﹐自爲贊曰﹕『成仁取義﹐孔孟所傳﹐文信踐之﹐吾何不然﹐旣掇巍科﹐豈可苟全﹖三忠祠內﹐不愧前賢』﹗已而自縊。襆頭平腳﹐礙環不得入﹐乃脫平腳口銜之﹐引頸入環﹐然後取平腳施於襆頭而卒。

汪偉﹐字長源﹐休寧人。翰林院簡討。賊犯三輔﹐偉流淚謂客曰﹕『國事去矣』。客令乞歸以免。偉曰﹕『偉旣言之﹐曷敢逃死』﹖三月十八日﹐呼門者以六歲兒授之﹐曰﹕『城破﹐我當死﹐以是兒累汝』。門者泣諾而去。明日﹐偉與妻耿氏同縊﹐書其壁曰﹕『身不可辱﹐志不可降。夫妻同死﹐節義成雙』。偉懸於右﹐耿氏懸於左。耿氏曰﹕『左右失序﹐不可』。攺懸而沒。

申佳胤﹐字井眉﹐廣平永年人。太僕寺丞。賊勢漸逼﹐朝臣多藉事引去。胤行部畿懸﹐或勸之不返。胤曰﹕『天下事壞於貪生畏死﹐死於疾﹐死於利﹐死於刑戮﹐死於房幃爭鬥﹐均死也。數者寧死不惜﹔遇君父大節﹐縮首垂淚求免。此眞不善用死矣』﹗三月十二日入都﹐十八日戒嚴﹐爲其子煜行冠禮。聞毅宗崩﹐出至王公廠遇井投之﹐僕號其上﹐佳胤井中應曰﹕『歸慰太安人﹐君亡與亡﹐有子作忠臣﹐勿過慟也』﹗

吳甘來﹐字和受﹐江西新昌人。戶科都給事中。與汪偉約死。絕命詩「有到底誰遺四海憂」之句。

王章﹐字濮臣﹐武進人也。陜西道禦史。與光時亨守城。賊入﹐章猶親發二矢傷賊﹐已而九門炮聲俱寂。章謂時亨曰﹕『事急矣﹐其歸死於帝所』。時亨欲易靑衣﹐章曰﹕『不可。苟易冠裳﹐倉卒得死﹐官不官卒不卒』。章與時亨聯騎而行。賊掩至﹐呵道時亨下馬。章曰﹕『視兵禦史﹐孰敢叱之』﹗賊攢�而去。日暮﹐家人得屍於女墻下。怒目張口﹐一手據地﹐疑以爲生也。章嘗讀書陳司徒廟中﹐夢與司徒分庭而揖。司徒曰﹕『忠孝吾與公等』。司徒故嘗以武功諡烈者。

陳良謨﹐號賓日﹐鄞人。四川道禦史。崇禎十一年﹐臣父黃忠端易名之典久稽﹐良謨獨上章言之。城陷﹐賦詩曰﹕『中天懸日月﹐四海所畢炤。倏而陰霾昏﹐日月夫常道。仰觀我明明﹐薄蝕一時變』。書至此﹐忽颷風襲牖﹐乃續云﹕『電風自南來﹐光復天心見。大夫百執事﹐其誰忘明君﹖愧余沈痾久﹐牀笫淹數旬。背城孰盡瘁﹐巷戰杳無聲。如何社稷靈﹐憯爾順民形。載舟亦覆伺﹐古今同一轍。順民卽逆民﹐參觀非一日。蒼蒼不可問﹐國亡吾何存﹖誓守不二心﹐一死報君恩。大明監察禦史陳良謨書於賊陷北京之日』。妾時氏請同死。時氏腕弱﹐結繩不能急﹐良謨助之。時氏絕气﹐良謨腕力亦盡﹐不能自結﹐乃命其家人結之。曰﹕『所以成吾美也』。

陳純徳﹐號澹玄﹐零陵人。福建道禦史。督學順天。行部至遵化﹐道梗﹐乃返京師自經。

許直﹐字若魯﹐如臯人也。考功司員外郎。傳聞天子從齊化門出奔﹐直往從之﹐賊兵塞路﹐乃歸而覓死。家人以父在阻之。直曰﹕曩父寓書於直云﹕無忝厥職﹐便是孝子。天下有君死臣生謂之無忝者乎﹖然則今日之死﹐父命之矣』。於是叩頭君父﹐作絕命詩。使奴入室取繩環之。奴手戰不能直﹐揮之自縊。

成徳﹐字玄升﹐山西霍州人。辛未進士﹐知滋陽縣事。尙气好陵權貴。文震孟入相﹐道中不受郡縣私謁﹐過某縣獨見成徳﹐徳亦無所推讓。搤腕而談﹐臧否人物﹐取其姓名甲乙之﹐震孟遂書其甲乙者以入。時溫體仁當國﹐凡由體仁而進者﹐皆徳之所乙。體仁知之﹐以事中徳下獄。徳母張氏曰詣長安門﹐朝官出入﹐涕泣訴之。會體仁出朝﹐張氏攘臂索體仁下車﹐挽須而瑄問之。體仁惶急不得脫﹐乃謝去。天子亦知徳無他罪﹐赦之。起爲武庫郎中。李賊圍城﹐徳謂馬世奇曰﹕『主憂臣辱﹐主辱臣死。吾等不能匡救﹐貽禍至此﹐惟有一死耳。豫訂斯盟。毋忘息壤』。城破﹐張氏自縊﹐徳妻及妹皆從死。徳乃持只雞盂酒﹐如東華門臨哭帝喪﹐觸階死喪之旁。

金鉉﹐字伯玉﹐家於輦下﹐以諫黃道周獄被杖﹐起兵部主事﹐巡視皇城。賊入﹐母章氏自縊﹐鉉入紫禁城投禦河死。

衛景瑗﹐陜西韓城人﹐巡撫大同﹐城破執之﹐不屈﹐被磔。

朱之馮﹐號勉齋﹐徐州人。巡撫宣府﹐城破﹐不屈﹐被磔。

許琰﹐字玉重﹐長洲諸生也。聞北變﹐自縊於福濟觀。道士解之﹐又投胥江。會潞王泊舟﹐使人出之﹐終以嘔血卒。

湯瓊﹐世居都下﹐城陷﹐自經。書其衣帶云﹕『位非文丞相之位﹐心存文丞相之心』。

新樂侯劉文炳﹑右都督劉文耀﹐任邱人﹐毅宗皇太后之侄也。賊入﹐文炳曰﹕『爲國世臣﹐豈可學卑門偸活』﹖闔室死於水火﹐而藏其祖母瀛國夫人生皇太后者於其客申湛然。湛然以爨婢畜之﹐賊從湛然求瀛國﹐榜笞數百﹐以碾石壓之﹐至死不言瀛國所在。

張慶臻﹐仁宗昭皇后之外戚也﹐自縊。

李國禎﹐字朝瑞﹐總督京營﹐先破城之四日﹐國禎走馬見上曰﹕『守陴者不用命﹐執撲以抶之﹐一人起﹐一人復臥可柰何』﹗二十一日﹐賊得國禎﹐國禎因言三事。一﹑陵寢不可廢﹐二﹑葬大行以天子之禮﹐三﹑善護皇太子諸王。當是時﹐帝後皆斂以柳棺﹐始命以梓宮易之。四月初二日﹐爲先帝發喪﹐百官莫臨﹐國禎徒跣執紼﹐送於田園﹐窆而縊。

鞏永固﹐字弘圖﹐尙光宗公主﹐以駙馬都尉加少保﹐喜文學﹐嘗上疏爲遜國諸臣請諡。崇禎十六年﹐公主卒﹐城陷﹐柩猶在堂﹐永固驅諸女入﹐閉而焚之。大書「世受國恩﹐身不可辱」八字。然後自縊。

周遇吉﹐寧武總兵官。副將熊通以二千人遏賊河上﹐賊渡而通降。通卽爲賊說遇吉﹐吉斬之。二月十三日﹐賊圍寧武﹐遇吉出城殺賊過當﹐又伏兵巷內﹐開門誘賊入而殺之。賊憤甚﹐悉力攻之。城陷﹐爲賊所磔。其妻劉氏登墉射賊﹐箭無虛發。賊圍火燒之﹐無一人出者。賊至北京﹐每搖手謂人曰﹕『汝朝若再有一周總兵﹐吾輩安能到此』﹖

王承恩﹐太監也。賊以蘆蓆覆帝喪於東華門外﹐承恩見賊痛哭爭之。時本兵張縉彥在側﹐承恩罵之曰﹕『汝誤國至此﹐不思速殯大行﹐而俛身勸進乎』﹖縉彥曰﹕『何與我事』。承恩速批其頰﹐以頭觸之﹐遇害。

王之心﹐大興人﹐司禮監太監。毅宗縊煤山樹上﹐之心卽於繩尾從死。按毅宗爲社稷而死﹐其於晉﹑宋蒙塵之恥﹐可謂一灑也。當是時乃不召羣臣俱入﹐而與內侍自經﹐盡美未盡善也。

徐有聲﹐字聞復﹐江寧人﹐戶部郎中。

顧鋐﹐兵科給事中。

彭琯﹐工科給事中。

兪志虞﹐禦史﹐爲土賊所殺。

徐標﹐眞定巡撫﹐知府方茂華聞賊警﹐豫山出其家屬﹐標下茂華於獄。其叛將劫標至城外殺之﹐出茂華而降賊。

朱廷煥﹐大名兵備副使﹐賊傳檄入城。廷煥碎之。三月初四日﹐城破被殺。吏科都給事中艸正宸諫起張捷。

張捷﹐丹陽人﹐故逆黨也。魏國公徐弘基以疏起之﹐使佐銓政。有旨﹕『解學龍薦葉秀以主事批升都察院堂上官﹐羣臣寂無一言﹐今批用張捷﹐便有議論﹐是何情故』﹖

乙酉﹐封鄭芝龍爲南安伯。

起逆案阮大鋮爲添注兵部右侍郎。

大鋮陛見以後﹐爭者不止﹐亦遂遲畱。至此而假安遠侯柳祚昌之疏起用。職方司郎中尹民興奏﹕『崔﹑魏之潛移國祚﹐何殊逆闖之流毒京華﹖在此不殊﹐在彼爲用。則凡不忠不孝者﹐皆得連苞引孽﹐移亂天子之庭﹐是育蛇虺於室中﹐而乳豺狼於春囿。臣切切知其不可也。申罪討逆﹐司馬職也。逆莫大於黨亂﹐罪莫大乎無居。抗顏堂上者﹐一當年助逆之人﹐卽行檄四方﹐何以折服羣賊之心﹐而銷弭跋扈將軍之气﹖古者破格求材﹐𨿽曰使貪使詐﹐不聞使逆。逆案可翻﹐崔﹑魏亦可卹﹐闖賊亦可封﹐人亦何憚而不爲亂臣賊於哉』﹖左都禦史劉宗周奏﹕『大鋮進退﹐關系江左興衰』。有旨﹕『是否確論﹐年來國家破壞﹐是誰所致﹖而責一大鋮也』﹗

九月戊子﹐黃蜚攺防江上。

補諡遼陽陣亡總兵杜嵩「武壯」。

庚寅﹐黃得功﹑髙傑相攻。

傑請於督輔﹐欲將家眷安寓揚州。得功發牌爭執﹐謂揚州督輔駐節﹐非諸鎭宜居﹐以數百騎疾趨揚州。傑卽發兵邀得功於路﹐又出奇師以襲儀眞。史可法﹑萬元吉﹐與閹人盧九徳﹐百計解息﹐然後已。

鄭鴻逵攺防采石。

癸已﹐敍江北勞﹐馬士英加少傅﹐進建極殿大學士﹔盧九徳加一級﹐各廕錦衣衛指揮僉事﹐世襲一人。黃得功﹑劉良佐﹐各加一級﹐廕一子錦衣衛千戶世襲。丁啟浚免充��官﹐加陞一級﹐廕一子入監讀書。史可法加少師﹔越其傑加兵部右待郎。

左都禦史劉宗周罷。

大學士姜曰廣罷。

曰廣辭疏云﹕『臣聞王者奉三無私以治天下﹐故爵人於朝與眾共之。祖宗會推之典﹐所以行之萬世無獘也。昨者翻逆案之舉﹐導內侍而廢會推﹐此尢不可之大也。夫斜封敕﹐口敕處分﹔種種覆轍﹐載在史冊﹐可復視也。臣觀先帝之善政𨿽多﹐而以堅持逆案爲盛善。先帝之害政亦間出﹐而以頻出中旨爲亂階。用閣臣﹐內傳矣。用部臣勛臣﹐內傳矣。選大將﹐選言官﹐內傳矣。他無足數﹐論其尢者。所得閣臣﹐則貪淫巧滑之周延儒。逢君殃民姦險刻毒之溫體仁﹑楊嗣昌。偸生從賊之魏藻徳也。其所得部臣﹐則陰邪貪狡之王永吉﹑陳新甲也。其所得勳臣﹐則力阻南遷盡撤守禦稚狂之李國禎也。其所得大將﹐則紈褲支離之王朴﹑倪寵輩也。其所得言官﹐則貪橫無賴之史■﹝範上土下﹞﹑陳啟新也。凡此皆力排眾議﹐簡自中旨者也。於其後效亦可睹矣。皇上亦知內傳之故乎﹖總緣鄙夫熱心仕進﹐一見擯於公論﹐遂乞哀於內廷。旣在內廷﹐豈詳外事﹖但見其可憐之狀﹐聽其一面之詞﹐遂不能無聳動者。而外廷口持淸議之人﹐亦有貪婪敗倫之事﹐授之口實﹐得以反唇。而內廷遂以爲攻之者盡皆如是也。間以其事密聞於上﹐又侯上之意旨從授之。於是創一祕方﹐但求面試。至於平臺一對﹐演習舊文之中竅﹐唇澑舌之投機。立談取官﹐同登場之戲劇﹔下殿得意﹐類贏勝之販夫。小人何知﹐求勝而已。陰奪會推之柄﹐陽避中旨之名。臣昔痛心此獘﹐亦於講義敷陳。但以未及揚言﹐至今猶存隱恨。先帝旣誤﹐皇上豈堪再誤哉﹖孟子曰「人不足與適也﹐政不足與間也」。易曰「正其本﹐萬事理」。天威在上﹐密勿深嚴﹐臣安得事事而爭之﹖但願皇上深宮有暇時﹐取大學衍義﹑資治通監視之。周宣﹑漢光武﹐何以復還前烈﹖晉元﹑宋髙﹐何以終狃偏安﹖武侯之出師徵蠻﹐何惓惓於親君子遠小人之說﹖李綱之受命禦虜﹐亦何以切切信君子勿比小人爲言。反覆思維﹐必能發聖心之天明﹐破邪說於先覺﹐夫然後恥可得而洗﹐中興可得而期也。皇上與其用臣之身﹐不若行臣之言﹐不行其言而但用其身﹔是猶獸蓄之以供人之刀俎也。臣待綸扉﹐仰體聖眷﹐意主和衷﹐事從退讓。然而朝廷未肅﹐風俗未攺﹐兵民之疑惑未解﹐江河之備禦仍疏。人望未孚﹐貪風漸長。兼以北方近事﹐驅虎進狼﹐半壁東南﹐仍同幕燕。愧死無地﹐終夜拊膺。而噍責臣者固已至矣。昨日江南一門人面告微臣蒙恩簡用﹐田夫傳聞﹐舉手相慶。今旣一月﹐未見新恩﹐大失所望。臣略引道前疏﹐門人變色不語。又原任吏垣熊開元亦出臣門﹐以近日用人少失��﹐盛譏督輔忠勤王家﹐臣所心折。亦以未停逆案﹐遂爲臣鄕臺臣郭維經所糾。皇上卽此數事觀之﹐臣若依違苟且﹐容頭過身。則操戈向臣者﹐何必不在臣門哉﹖有黨無黨﹐自無逃於明炤﹐而臣之此處良苦矣。苟好盡言﹐終蹈不測之禍﹔聊取充位﹐又來鮮恥之譏。臣今誠病鬱鬱居此﹐虩虩其來。但恐求病而死﹐又豈可得哉』﹖

革巡按湖廣禦史黃澍職。

辛丑﹐補諡遜國文臣七十五人。翰林侍講方孝孺文正﹑翰林修撰王叔英文忠﹑修撰土艮文節﹑戶部侍郎卓敬忠貞﹑禮部尙書陳迪忠烈﹑兵部尙書鐵鉉忠襄﹑刑部尙書暴昭剛烈﹐禮部侍郎黃觀文貞﹑戶部待郎盧迥貞達﹑郭任淸毅﹑刑部侍郎胡子昭介湣﹑都禦史茅大芳忠湣﹐禦史茅大夫練子寧忠貞﹑景淸忠烈﹑都禦史陳性善忠節﹑僉都禦史周璿肅湣﹑右拾遺戴徳彜毅直﹑大理寺少卿胡閏忠烈﹑寺丞鄒瑾貞湣﹑太常寺卿黃子澄節湣﹑少卿盧原質節湣﹑廖升文節﹑刑部尙書侯泰勤貞﹑侍郎金有聲貞湣﹑張仲節湣﹑主事徐子權貞確﹑兵部尙書齊泰節湣﹑侍郎邊升果湣﹑郎中譚翌貞湣﹑主事樊士信莊湣﹑刑科給事中黃鋮忠獻﹑葉福節湣﹑戶科都給事中陳繼之莊景﹑韓永莊介﹑禦史曾鳳韶忠毅﹑魏冕毅直﹑髙翔忠湣﹑甘霖貞定﹑王彬忠莊﹑王度襄湣﹑謝升貞勤﹑丁志芳貞定﹑春坊大學士林右貞穆﹑編修陳忠文湣﹑戶部主事臣敬毅直﹑宗人府經歷宋徵直湣﹑太子贊善連楹剛烈﹑禦史林英毅節﹑浙江按察使王良貞毅﹑江西副使程本立忠介﹑陜西僉事林嘉猷穆湣﹑徽州知府陳彥回惠節﹑蘇州知府姚善思惠﹑松江同知繼瑜莊節﹑知沛縣顏伯瑋忠惠﹑子有爲孝節﹑知樂平縣張彥芳莊湣﹑知蕭縣鄭恕惠節﹑知獻縣向朴惠莊﹑沛縣主簿唐子淸節義﹑典史黃謙果義﹑東平州吏目鄭華貞莊﹑漳州教授陳思賢貞湣﹑濟陽教諭王省貞烈﹑子夔州通判王禎孝節﹑谷府長史劉璟剛節﹑衡府紀善周是修貞毅﹑燕府長史葛誠果湣﹑寧府長史石撰貞湣﹑猷府長史龍鐔忠湣﹑遼府長史程通端直﹑燕府伴讀兪逢辰忠湣﹑參軍斷事髙巍忠毅﹑杜奇貞直。武臣十七人。魏國公徐輝祖忠貞﹑越嶲侯兪通淵襄烈﹑都指揮楊松壯湣﹑謝貴勇湣﹑彭二武壯﹑馬宣貞壯﹑朱監壯烈﹑瞿能襄烈﹑宋忠壯湣﹑孫參勇湣﹑莊得勇湣﹑張皂旗英烈﹑兪琪翼湣﹑指揮宋瑄果節﹑張倫貞勇﹑崇剛壯湣﹑燕山衛卒儲福貞義。女子六人。方孝孺妻李氏貞湣﹑王艮妻貞烈﹑儲福妻範氏孝節。文臣修撰吳成學﹐尙書張紞﹐徐貞﹑侍郎毛太﹑黃魁﹑徐垕﹑侍讀樓璉﹑僉都禦史司郎中柳一景﹑張安國﹑主事劉原弼﹑巡撫黃淸﹑禦史程公智﹑王玭﹑韓郁﹑大理丞彭與明﹑劉端﹑王髙﹑中書何申﹑髙遜志﹑博士黃彥淸﹑監副劉伯完﹑參政鄭居貞﹑陳周﹑按使李文敏﹑黃直﹑僉事胡子義﹑知府黃希範﹑孫鎭﹑王璡﹑楊任﹑葉惠仲﹐同知石允﹑顧嘗﹑典史周縉﹑知州蔡運﹑教諭劉固﹑丰寅初﹑訓導林大同﹑鄭士達﹑斷事錢芹﹑長史鄒朴﹑舉人劉政﹑諸生髙賢寧﹑王志﹑伍性原﹑陳應周﹑林玨﹑鄒君默﹑曾廷瑞﹑呂賢﹑布衣兪貞木﹑王梌﹑王賓﹑楊福﹑袁杞山﹑劉國﹑譚仕謹等。武臣長興侯耿炳文﹑歷城侯盛庸﹑灤城侯李賢﹑駙馬都尉梅殷﹑耿璿﹑胡觀﹑李祺。都督同知陳質﹑都督廖鏞﹑廖銘﹑平安﹑孫嶽﹑耿巘﹑寧忠﹑陳暉﹑潘忠﹑徐凱。都指揮彭聚﹑卜萬﹑楚智。指揮盧振﹑滕聚﹑趙諒。鎭撫楊本﹑徐讓﹑衛健﹑小馬﹑王曾浚﹑周拱元。千戶倪諒。戍卒龔翊﹑瓦刺耀等。內臣胡伯顏﹑官職無考。盧振﹑梁良用﹑郭良﹑馬坤﹑朱進﹑王墀﹑陳子方。河西傭補鍋匠馮翁﹑王公。東湖﹑樂淸﹑耶溪三樵夫。雲門僧洞庭居士﹑雪庵和尙等。從亡諸臣翰林史彬﹑程濟﹑趙天泰﹑鄭洽。侍郎廖平﹑金焦。郎中梁玉田。司務馮■﹝榷﹐氵代木﹞。禦史葉希賢。中書梁良玉﹑梁中節﹑宋和﹑郭節。監正王之臣。

尙書嚴震直。教授梁楊﹑應能。鎭撫牛景先﹑王資﹑劉仲。太監段段實﹑何洲﹑周恕﹑長壽﹑吳亮等。婦女王叔英妻並二女﹑載徳彜嫂項氏﹑齊泰女鐵鉉二女﹑孫安國妻﹑黃觀二女﹑龔泰妻﹑鄭恕二女﹑王省女﹑譚翼妻鄒氏﹑林英妻宋氏等﹑皆附祀表忠祠。

臣按﹕革除之事﹐簡編雜出﹐錯誤甚多。獻徵錄載﹕王艮北師薄都城﹐羣臣多往迎附﹐艮獨閉門痛哭﹐與妻子訣曰﹕『食人之祿者﹐死人之事﹐吾不復生矣﹗安能顧若等』﹖遂自鴆死。然艮沒在建文三年﹐解縉之墓表可證也。此文節之諡﹐亦甚無謂。林右字公輔﹐以字行﹐王府教授。三臺文獻錄可證也。此云春坊大學士﹐所當攺正。至於致身錄﹑從亡隨筆﹐皆僞書不足信。禮臣尙多從之。致身錄托名翰林史彬作。吳寬表史監之墓﹐書其曾祖彬未嘗入仕﹐則僞不待辧矣。

奪靖難大學士胡廣諡。

諡靖難左都禦史陳瑛醜厲。

癸卯﹐以王■﹝氵榮﹞巡撫登萊。

以總兵牟文綬鎭守荊州。

以王允成爲嶽州總兵官。

諡沈子木恭靖﹑沈儆玠襄敏。

子木於楚宗之事﹐犯淸議﹐以逢迎一貫﹐儆玠亦不足道。其諡﹐以孫胤培長吏垣也。

甲辰﹐起黃道周爲禮部尙書﹐兼侍讀學士﹐協理詹事府事。

宗室華堞聯絡楚寨。

補諡直諫名臣禦史蔣欽忠烈﹑給事中周璽忠愨﹑兵部主事陸震忠定﹑工部主事何遵節﹑刑部主事劉較孝毅﹑行人孟陽忠定﹑李紹賢忠端﹑兪廷瓚忠湣﹐詹寅忠憲﹑李翰臣忠毅﹑詹軾忠潔﹑劉平甫忠潔﹑評事林公黼忠恪﹑錦衣衛經歷沈鏈貞肅﹑指揮張英忠壯﹐左僉都禦史左光斗忠毅﹑應天巡撫右僉都禦史周起元忠惠﹑左諭徳繆昌期文貞﹑禦史黃尊素忠端﹑李應升忠毅﹑周宗建忠毅﹑袁化中忠湣﹑給事中周朝忠毅﹑工部郎中萬燝忠貞﹐副使顧大章裕湣。

補諡開國文臣翰林學士陶安文憲﹑禦史中丞章溢莊敏﹑左眷坊大學士解縉文毅﹑太子正字桂彥良敬裕﹑訓導葉居升忠湣﹑翰林承旨詹同文憲﹑處州總制孫炎忠湣﹑胡深襄節﹑左司郎中王愷莊湣﹑太平知府許瑗惠節﹑祭酒劉崧恭介﹑兵部尙書唐鐸敬安﹑韓國公李善長襄湣﹑武臣郢國公馮國用武翼﹑濟國公丁徳興武襄﹑徳慶侯廖永忠武勇﹑定遠侯王弼武威﹑長興侯耿炳文武湣﹑東莞伯何直恭靖﹑永義侯桑世傑忠烈﹑河間郡公兪廷玉武烈﹑東勝侯汪興武湣﹑東濟郡公茅成武烈﹑樞密同知丁普卽武節﹑都指揮使韓成忠壯﹑太平院判花云忠毅。

乙巳以定策功加﹐朱國弼保國公。

逮浙江安撫禦史左光先﹔光先不受逮。

有旨﹕『姚孫棐前以貪橫激成許都之變﹐尙敢搜變賊產﹐日事誅求﹐又激成大變。罪不容誅。左光先力庇貪令﹐威脇同官﹐至於流毒東越。著革了職﹐法司提問追贓』。

臣按﹕先帝初立﹐左﹑魏兩家頌冤﹐皆操戈於阮大鋮。已而又左氏刻行逆案﹐分條細注。大鋮之出﹐光先論之最切。故大鋮之所欲殺者﹐周鑣之次﹐卽光先也。光先逃入婺源山中﹐金聲匿之。而士英﹑大鋮以史可法故﹐左氏之門人﹐左良玉又其同宗。疑在兩家﹐故不敢急之。

壬子﹐以定策陞太常寺少卿李沾爲左都禦史。

以定策異議逮吏部左待郎呂大器。

以總兵盧鼎鎭守武昌。

癸丑﹐逮湖廣巡按禦史黃澍﹐澍不受逮。

甲寅﹐授罪樞張縉彥總督北直﹑山西﹑河南北。

使閹人孫元徳催理浙﹑福﹑直三省錢糧。

使閹人田成選淑女於杭州。

或言﹕內監出選﹐盧太后命之。其言甚褻﹐所以來人之疑也。

●弘光實錄鈔卷三

冬十月乙卯朔﹐以總兵李成棟鎭守徐州﹐掛鎭徐將軍印﹔總兵陳璘駐防九江。

吏部尙書徐石麒罷。

石麒以給事中陸朗﹑禦史黃耳鼎例轉﹐奉聖旨『陸朗畱用』﹕石麒奏﹕『郎催餉入浙﹐嚇詐逼辱﹐挾妓西湖﹐臣以去邪勿貳﹐毅然用之﹐豈知狡兔之窟﹐專尙交通﹐不可復動也。噫﹗今之交通﹐何獨一朗﹖江陰知縣李令�身未入都﹐已有中貴爲之求吏部﹔中城兵馬朱揚���等疏上﹐卽有中貴爲之求考選﹐則皆緣朗輩在中爲之辟奧窔而鑿混沌也。語曰﹕宮中﹑府中﹐相爲一體﹐黜陟臧否﹐不宜同異。臣部博采輿論以上﹐而異同之端每見。皇上獨不念此初奠之神京元气﹐幾堪琢削也今』。耳鼎奏﹕『塚臣爲昌時之黨﹐臣曾參昌時﹐宜塚臣之恨臣也』。石麒奏﹕『耳鼎規避年例﹐借參吳昌時一疏爲護身符﹔夫耳鼎之年例﹐爲賄薦貪令郝明徽也。發之於巡方﹐聞之於通國﹐此豈昌時餘黨謀害所致乎﹖臣久在山中﹐不知耳鼎奉秦差時在去歲冬月也。此時入秦無路﹐入燕亦無路乎﹖自南入北自北至南者﹐三月初十以前趾相錯也。耳鼎奉先帝之命而出﹐自宜報先帝之命而歸。若冬底春初入﹐明告先帝以不得入秦之故。宜亟吳三桂﹑王永吉諸督鎭鞏固神京﹐則冠騎胡得長驅至此﹖一人不職﹐九廟頓隳。臣不能申明討賊之義﹐而僅發貪吏私人﹐所謂放飲流歠而問無齒決。惡得無罪焉』﹗耳鼎又奏﹕『石麒殺陳新甲以敗款局﹐逢馬士英之意﹐欲借石麒以爲款地』。石麒奏﹕『耳鼎拾馬紹愉之邪唾﹐將以顚倒成案﹐獻媚�庭﹐以爲後己賣國之地。不獨欲爲新甲報仇起大獄已也。臣請先言款事始末。我國家自有�患以來﹐其款非一矣。天啟二年﹐本兵張鶴鳴惑於王化貞之說﹐俾違督臣熊廷弼節制﹐而私與孫得功爲市﹐得功私獻廣寧﹐化貞逃而款議敗﹔其次則袁崇煥遣■﹝口賴﹞嘛僧弔��﹐因以議款﹐未成而崇煥去位。先帝初立﹐授崇煥以兵柄。崇煥陽主戰而陰實主款也。殺江東毛文龍以示信。同先帝初不之許﹐遂嗾�闌入脇款﹐戒以勿得過薊門一步。崇煥先頓甲以待﹐是夕�至。牛酒相慰勞﹐夜未央﹐口忽渝盟﹐拔騎突薄城下。崇煥師反殿口後。先帝於是逮崇煥誅之。而款議再敗。然崇煥𨿽言款﹐其所練甲士頗精彊﹐邊備未弛﹐故誅後而祖大壽猶得以餘威振於邊。歲久我叛帥累累家遼西﹐益相狎習﹐邊將多與�媾﹐偸旦夕之安﹐而邊備日弛也。楊嗣昌爲樞密﹐廉得�狀﹐會�亦內寇﹐於是再以款事聞。先帝命偵�情﹐竟得嫚書﹐大怒格之﹐而款議復敗。嗣是卽陳新甲主款也。新甲令石鳳臺與�通﹐而惡洪承疇撓其事﹐因�困錦州﹐急遣張若麒催戰﹐欲承間殺疇脇款。此卽崇煥殺文龍故智也。不虞承疇先覺﹐獨入嵩﹑杏城死守﹐若麒計不成﹐乘月宵遁﹐陷我六師﹐舊輔謝陞見邊事大壞﹐憶督臣傅宗龍臨行有樞臣計端主款之語。�聞﹐先帝召新甲陛見﹐切責良久。陞曰「果若得款﹐款亦可恃」。議遂定。時壬午正月初八日事也。已而遣一瞽者﹑一黜生與紹愉偕往義州議款四﹑五月﹔歸﹐復得嫚書。先帝知爲所紿﹐大恨﹐而款事又敗。蓋自辛巳張若麒倡逃後﹐舉先帝十五年所鳩集之精銳﹐一旦悉掃﹐老成謀國之臣﹐無不私祝款事之成﹐庶幾稍有息肩。至天子親發璽書﹐下明詔﹐首臣屬艸﹐次輔書眞﹐誡樞臣擇使者而遣之﹐爲使者飭冠劍﹐連車騎﹐乘傳至寨外﹐我邊臣椎牛釃酒﹐張筵十六席﹐燕�使﹐�之長遣綱紀一美少年﹑一老人來會﹐絕不語及開市事。問之﹐則云待��命。及��至義州﹐首詰�長私與中國通﹐擬殺我使人﹐譯事者爲之祈請﹐叩頭乞哀。紹愉等抱頭匍匐竄歸﹐恐後尙未望見�面。今稱親到瀋陽﹐不幾夢中囈語耶。且先帝之誅新甲﹐非以款事。臣擬新甲罪﹐亦非決不待時也。先是四﹑五月間乞款不成﹐沸滿長安﹐臺省惡其辱傷國體﹐盡發新甲前後姦罪﹐章滿公車。先帝槪不下。忽於是年七月二十八日以十餘本悉下法司﹐並下新甲於理。時新甲金多黨盛﹐爲之祈生全者如市。及臣發諸糾疏讀之﹐或言其賣總副鎭金銀累鉅萬﹐從海道運歸﹐或言其陷遼城四﹐陷腹城七十二﹐陷新藩七。越旬日﹐臣同法司集都城隍廟﹐新甲口供與所糾無以異。臣於是引失陷城寨律秋斬。舊輔臣延儒爲新甲營解甚力。面奏謂國法大司馬�不薄城不斬也。先帝曰「他邊疆卽勿論﹐戮辱我七親藩﹐不甚薄城乎」﹖延儒語塞。先帝尙以秋斬來蔽辜﹐諭臣再議。於是引居中調度臨時不能策應因而失誤軍機者斬律。朝上﹐午卽會官處決。煌煌天語﹐而謂臣殺之乎﹖先帝勵精明睿﹐庶獄庶政﹐無不親裁﹐綸扉大臣﹐惴惴慮過﹐豈有誅一樞部大臣而竟聽臣下鍛鏈者﹖耳鼎視先帝爲何如主﹐而槪以漢之桓靈﹑宋之理度﹐同類視之。此臣所謂矯誣先帝者﹐悖之極也。耳鼎謂新甲敭歷巖疆﹐饒有兵略﹐洵如此。自宜龔彰天討﹐執訊獲醜矣。卽不然亦宜左枝右梧﹐可無失事。而胡以覆軍殺將﹐亡國破城之報﹐若是之多也。且恭皇帝之變﹐皇上身嘗之痛也。豈先帝痛恨之而皇上遽忘之乎﹖耳鼎又視我皇上爲何如主﹖而敢於黨恭皇之罪人﹑張封疆之罪吏也。此臣所謂欺罔聖明﹐老姦之極也。臣恐耳鼎之邪說得行﹐使國家忘用人行政修徳自彊之實﹐而端以款�爲事。蓋�之佯款﹐其愚我也。收我邊民畏戰之心﹐弛我邊塞防戰之備也。若其果欲我款﹐則非講金繒﹑講獻幣﹑講割地﹑講南北名分﹐不可款也。又恐耳鼎之說得行﹐使天下疑先帝以爲昏庸無道﹐�當款而不款﹐大臣不當殺而殺﹐以致身禍國隳﹐爲天下笑。使先帝抱不白之誣於天下﹐臣之所深痛也。又恐耳鼎之徒黨罪樞者﹐搖鼓唇舌﹐變亂是非﹐致皇上疑新甲有於謙之功而受西市之慘﹐爲之卹其罪累﹐錄其子孫﹐孤烈皇帝惇睦之心﹐而增恭皇帝在天之恫。臣之所深慮也』。有旨﹕馳驛回籍。石麒辭表﹕『臣三朝遣老﹐二月試銓﹐謨謀頗於病多﹐志气衰於遲莫。意欲行先帝之令甲﹐而不明柄鑿之方員﹔力欲砥後進之狂瀾﹐而未察剛柔之進退。似揚雄之老不曉事﹐同季梁之少不如人﹐動與禍期﹐悔將咎並。參讒累至﹐卽慈母亦有疑投﹔黯戇復形﹐𨿽明主必難曲貸。瑕釁久積﹐竄逐宜加﹐蒙荷聖恩﹐察之輿論﹐獎以淸鑑﹔念此老成﹐許乘傳以鳴騶﹐立開籠而放鳥。使枯骸復上河東之壠﹐已是重生﹔俾寒淚不沾阮籍之途﹐尢爲異數。此臣所拜稽恐後﹐捐報靡從者也』。

庚申﹐起解學龍爲刑部尙書。

起逆案楊維垣爲通政司通政。

錢謙益薦之也﹐謙益爲馬士英所脇﹐不得已而出此。維垣翻案疏曰﹕『舊輔韓爌之再相﹐毫無建明。只造得一本不公不確之逆案﹐而所欲庇者出之﹐欲害者入之﹔如寧錦之捷﹐不敍經撫﹐乃敍一巡關禦史﹐則洪如鐘豈非魏璫私人乎﹖不入此案者﹐以鐘曾首薦門戶故也。建璫祠各撫臣﹐誰不被譴者﹐張鳳翼豈非建祠於保定者乎﹖而亦不入案﹐則以翼爲爌同鄕故也。卽此兩端﹐可謂此案之公且確乎﹖案中眞眞附逆者﹐實繁有徒﹐然爌之意不在處彼多臣﹐而在錮阮大鋮及臣等﹐卽後來踵述爌意﹐多方禁錮不休者﹐亦非忌憚多臣﹐而在深忌阮大鋮及臣等。其所以忌臣等者何也。皇考藩封旣定﹐後猶求多不止。先已及皇考之母家﹐次將漸及皇考﹐臣等獨平心調護之﹐若不知有黜斥事。彼有破綻﹐則畏臣等摘指之﹔彼有贓私﹐則畏臣等黜破之。凡此皆有利於君國﹐而甚不利於徒黨。故重重蒙蔽先帝聖聰﹐處處阻撓先帝聖斷﹔使先帝不能自行一政用一人﹔時而保舉﹐時而換授﹐時而特用﹐亦明知諸黨人之不稱任使﹐而思有以矯之。而因以遂其援引之私﹐徒開仕路混雜之漸。所謂早見敢言之士。已壯者老﹐老者死矣﹐而天下事亦從此壞矣。今其心猶未已也。何以知之﹖其言還說舊時言﹐其事還做舊時事。如近之姜曰廣﹑徐石麒是也。臣急乞皇上將逆案重復審定﹐確如彪虎輩則仍之﹐其冤者則雪之﹐冤而物故者﹐則有劉廷元﹑徐紹言﹑霍維華﹑呂純如﹑徐大化﹑賈繼春等﹐不維雪之而且卹之﹔其見存者﹐除已經疏薦外﹐只有周昌晉﹑徐復陽等﹐隨雪之而隨用之。其不染此案﹐而深知案之不確﹐從公發憤者﹐只有王永光﹑唐世濟﹑章光嶽﹑許鼎臣﹑楊兆升﹑袁弘勳﹑徐卿伯﹑申佳胤等﹐亦宜分別存歿﹐卹之用之』。

以張捷爲吏部尙書。

以丁魁楚總督兩廣﹐以陳丹衷代黃澍。

大學士髙弘圖罷。

弘圖使燕事宜奏﹕『一﹑山陵﹔聞梓宮葬於田貴妃墳園。此出自逆冠意﹐請合於天壽山特立陵墓。選日恭厝。一﹑分地﹔割楡關外甌脫與之。若議關以內﹐卽華夷無復界限﹐而山陵單弱﹐將何以安﹖一﹑款賞﹔俟三年匹馬不犯之後﹐量增歲幣十分之三。一﹑國書﹔或炤夷俗稱可汗。亦或稱金國主。一﹑使議﹔本朝使外夷﹐具有成禮﹐我使第不至屈膝﹐卽是不辱命也』。

臣按﹕此論可謂執古不知變通者矣。風雨如晦﹐雞鳴不已﹐要亦非占風望气之徒也。

辛酉﹐諡陳仁賜文莊﹑張邦紀文湣。

加巡湖廣何騰蛟兵部左待卽。

鳳陽地震。

甲子﹐謝三賓請卹其子於宣。

三賓爲其子謀翰林﹐以萬金賚之而行﹐故於宣遂死於貨。於宣之喪歸﹐三賓殺其同行者謝三資﹐以三資隱其貨而不能救之也。於宣果慷槪死節﹐三賓何以出此﹐其請卹也。不謂之欺君而何﹖

壬申﹐起蔡奕琛爲吏部左侍郎。

丁丑﹐崇王移往溫州。

禮科給事中林沖霄﹐敍寧紹道盧若騰平亂。

崇禎十六年十二月﹐奉化雪竇山胡乘龍作亂﹐僞號大猛﹐攺元宗貞。謂於崇禎去其頭﹐剝其衣也。若騰遂於二十一日發兵圍雪竇﹐擒之。

馬士英上議開海禁稅珠池。

令童生納貲免府縣試。

士英議上等納銀六兩﹑中等三兩﹑下等二兩。

保國公朱國弼奏劾諸生沈壽民。

沈壽民﹐宣城人。嘗與周鑣讀書茅山﹐爲淸議所歸。阮大鋮之住南京也﹐招引失職之士﹐出其門下﹐流言造事﹐熒惑聽聞。如蝗蝻錄等書﹐編復社士人姓名。謂東林衣缽。壽民以保舉入都﹐上言丰芑之議論﹐淆於大鋮。大鋮銜之刺骨﹐至是授意國弼﹐言從賊陳名夏逃匿壽民之家﹐方名捕之﹐而壽民已變姓名入金華山中。

十一月乙酉朔﹐起孫嘉績爲九江監軍僉事。

僉事之補﹐例不得書﹑此曷以書﹐以嘉績而書也。

以朱繼祚爲禮部尙書﹐掌詹事府事。

繼祚嘗纂修三朝要典。

以李永茂巡撫南贛。

加沈廷揚光祿寺少卿﹐管餉務。

丙戌﹐補諡翰林沈懋學文節﹑焦竑文端。

總兵方國安入衛﹐隸閹人髙起潛營。

國安隨左良玉援剿數年﹐至是有隙﹐竟拔營東下。馬士英深忌良玉﹐故收其叛人以自衛。國安亦甚惡之。其後士英入浙﹐依國安以居。而東江問罪之檄﹐遂無及之者矣。

以張鳳翔爲兵部尙書﹐管左侍郎事。

桂王常瀛薨。

鳳陽火。

丁亥﹐參將張�上言黃澍決河事。

有旨﹕『黃澍倡決河之議﹐使汴百萬生靈皆殞﹐罪在萬世﹐俟楚事勘結再奪』。初﹐澍爲汴理河﹐闖賊圍之﹐上下固守﹐已而河決﹐官府人民具舟星散﹐開封化爲澤國。先帝猶獎澍守汴之功﹐不知澍避逃�之名﹐使人私決之也。

壬辰﹐張鳳翔以兵部尙書巡撫蘇松﹑盧若騰巡撫鳳陽。

起逆案盧大復爲臺兵道。

丁酉﹐以總兵許定國鎭守開封。

庚子﹐收朱大典募兵入京營。

大典以漕撫坐贓﹐北變旣聞﹐劉宗周﹑熊汝霖﹑馮元颷﹐與大典皆會於杭。宗周命其募旅勤王﹐用贖前罪。大典得兵三千﹐引之至﹐塚宰徐石麒推以豫督﹐而遽奉嚴旨。於是大典結援士英﹐始收其兵。

甲辰﹐逮叛帥邱磊。

有旨﹕『山東總兵邱磊靡餉二十萬﹐逗畱怨望﹐志圖不軌。旣已就擒﹐法司究擬』。

乙巳﹐巡撫蘇松都禦史祁彪佳罷。

丙午﹐諡死事吳阿衡忠毅。

丁未﹐賜宴巡撫按禦吏遇颽。

馬士英以航海張本托遇颽﹐而遇颽至浙﹐激變於民﹐故不終其事。

以何騰蛟爲川湖總督﹐代楊鶚。

陞鄖陽兵道髙斗樞爲湖廣巡撫。

戊申﹐淮安地震。

乙酉﹐魯王駐蹕臺州。

追上景皇帝生母吳賢妃諡號曰孝翼溫淑惠愼慈仁匡天錫聖太后。

補諡孝康皇帝之子允熥吳悼王﹐允熞衡湣王﹐允■﹝火熙﹞徐哀王﹔惠帝之子文圭恭湣﹐皇子文奎原懷王。

十二月乙卯朔﹐黃斌卿攺駐池州﹐鄭鴻逵攺駐京口﹐榷酤。

大學士史可法痛憤﹐上陳偏安必不可保。

疏曰﹕『晉之末也﹐其君臣日圖中原﹐而僅得江左。宋之季也﹐其君臣盡力楚蜀﹐而僅困臨安。蓋偏安者恢復之退步﹐未有志在偏安而遽能自立也。屢得北來塘報﹐皆言�必南窺﹐黃河以北﹐悉染鮏羴﹐而我河上之防﹐百未料理﹐復仇之師﹐不聞及關陜﹐討賊之約﹐不聞達於�庭﹐一視君父之仇﹐置諸腹外。近見�示﹐公然以逆之一字加之於南。是和議固斷斷難成也。先帝以聖明罹慘禍﹐此千古以來所未有之變也。先帝崩於賊﹐恭皇帝亦崩於賊﹐此千古以來所未有之仇也。先帝待臣以禮﹐馭將以恩﹐一旦變出非常﹐在北諸臣死節者者寥寥﹐在南諸臣討賊者寥寥﹐此千古以來所未有之恥也。庶民之家﹐父兄被殺﹐尙思陷胸斷脰﹐得而甘心﹐況在朝廷﹐顧可膜置。皇上明承大統﹐原與前代不同﹐諸臣但有罪之當誅﹐實無功之足錄。臣於登極詔稿﹐將加恩一款特爲刪除﹔不意頒發之時﹐仍復開載﹐聞��見此亦頗笑之。今恩外加恩﹐紛紛未已﹐武臣腰玉﹐眞等尋常﹐名器濫觴﹐於斯爲極。今宜以爵賞端待戰功﹐錢糧盡濟軍需﹐一切報罷。蓋賊一日不滅﹐�一日不歸﹐卽有宮室﹐豈能晏處﹐卽有錦衣玉食﹐豈能安享。此時一舉一動﹐皆人情向背所關﹐狡�窺伺所在也』。

壬戌﹐訪求三朝要典﹐宣付史館。

楊維垣奏﹕『張差挺擊一案﹐誰不知其爲風癲﹐而必欲彊坐爲刺客。倘差爲刺客﹐則皇考母家必枉受主使之誅﹐而彼時藩邸亦將有株連之禍。光廟旣不遂友於之愛﹐而神祖亦且被溺惑之名。首此難者﹐一貪酷之王之寀耳。只圖博非望之功﹐而使累朝父子兄弟無一可者。李可灼紅丸一案﹐平心論之﹐亦可謂之無功﹐而不可誣之爲行鴆。倘此藥爲鴆﹐則是光廟不得考終﹐熹宗不能正始。不但彼時首輔方從哲不能謝責﹐卽次輔韓爌亦不宜再相。劉一燝亦不宜得諡﹐而先帝亦久失討賊之義矣。首此難者﹐一事後之孫愼行耳。只圖遂彼報復之私﹐而累朝父子君臣無一可者。李選待移宮一案﹐夫移宮亦止送往事居之常﹐而不當造垂簾聽政之謗﹐以爲非此謗不足以見吾功﹐然致光廟不能保其巾櫛﹐熹廟不能酬其撫養﹔甚至炤管衝主者﹐不歸圖之數年有恩之宮嬪﹐而歸之妖淫幹外事之客氏。首此難者﹐爲一小臣楊漣耳。只遂王安專擅之私﹐爲羣小奧援之主﹐而使累朝夫妻母子無一可者。夫此等害忠傷孝之事﹐人人知之﹐第人人不敢議之。大臣不附此﹐則不能保其崇階﹐小臣不附此﹐則不能躋於要路﹔不肖者不附此﹐則失其護身之符﹔貌賢者不附此﹐亦不能尋題目做文章。首此難者﹐爲焚要典之劉鴻訓﹑攺實錄之文震孟耳。亦以圖快驅除異己之私﹐爲迎合時局之助﹐而使累朝倫理治道人才事功無一可者。此要典一書﹐冠以禦制﹐重頒天下之必不容緩也。遠以白累朝之疑﹐近以雪皇考之恨﹐前以終思廟之志﹐後以昭萬代之史﹐一事而四善備焉』。寧南侯左良玉諫﹕『要典毀自先帝﹐不宜重頒』。有旨﹕『要典一書﹐系朕家事﹐當存實錄。列聖父於兄弟叔侄之間﹐數十年來﹐並無絲毫間言﹐不知當日諸臣何故借端誣構﹗卿一細閱﹐亦當爲朕倍增悲憤』。

以定策﹐晉誠意伯劉孔昭東平伯﹑劉澤淸爲侯。

下部卹翰林院簡討胡守恆。

守恆字見可﹐舒城人﹐流賊攻舒﹐以鄕官守城被害。

丙寅﹐陳洪範使北回﹐召對。

洪範奏﹕『八月十五日至黃河﹐二十一日到宿遷。九月十八日至徳州﹐東撫方大猷傳攝政令旨﹕「來使止許百人進京朝見」。臣與左懋第商榷相見之禮﹐懋第出閣議﹐以抗節爲不辱命。又議以關外甌脫與之﹐許歲幣不得擅過十萬。時第知吳三桂借兵破賊而來﹐未知其勢之不同也。二十六日﹐天津�撫駱養性來至靜海﹐將臣所攜官丁自百人外﹐其餘安置古寺﹐使人監守。一十九日至河西務。臣等遣參將王廷翰贊畫﹐生員王言齋名帖往投﹐內院馮銓等辭色俱厲﹐卻帖不守。十月初五日至張家灣﹐因遺攝政啟﹐三使奉禦書禮幣而來﹐宜遣官郊迎﹐豈有呼之卽入之禮。初十日﹐禮部又奇庫來迎。十二日﹐鼓吹前導﹐禦書從正陽門入﹐使臣隨之﹐至鴻臚寺中﹐關防甚嚴﹐寺內不容舉火﹐飲食傳送﹐官丁饑寒殊苦。十三日﹐禮部至寺索禦書﹐臣等執禮須其迎入﹐禮部不顧而去。十四日﹐內院剛林榜什率十餘人﹐俱夷服佩刃﹐直登寺堂﹐踞椅上坐﹐通事車令指地上令臣等坐於左。臣等取椅對坐。林曰「我國爲明朝破賊報仇﹐江南不發兵﹐便立皇帝。何也」﹖臣等曰「今上乃神宗嫡孫﹐先帝旣崩﹐倫序相應。立之詎曰不宜」﹗林曰「崇禎皇帝有遺詔否」﹖臣等曰「先帝變出不測﹐安有遺詔﹖南都聞變﹐臣民擁戴﹐告於髙皇帝之陵而立之﹐安事遺詔」﹖林曰「崇禎皇帝死時﹐江南臣子何爲不來教授」﹖臣等曰「南北地隔三千里﹐諸臣聞變﹐亟整兵馬﹐正欲北來﹐而傳聞貴國已發兵逐賊﹐故先遣使臣講好謝徳」。是時左懋第身服衰絰﹐林指而謂曰「汝服孝便是何臣」﹖臣曰「左部院之服母喪也」。林曰「汝等何在﹖今日卻來」。懋第曰「先帝遭變之時﹐吾往江南發兵﹐陳總鎭﹑馬太僕尙在林下」。林曰「汝發兵曾殺得賊否」﹖懋第曰「吾奉命助剿獻賊﹐彼時闖賊未曾敢犯上江」。林曰「無多言﹐吾國不日發兵卽下江南」。懋第曰「江南尙大﹐兵馬尙多﹐亦未可輕言下也」。臣曰「使臣數千里通好致謝﹐何必以兵威相嚇。果要用兵﹐豈能阻得﹖但恐有礙攝政王報仇破敵之初意耳」。林不答而出。十五日﹐內院﹑戶部入寺﹐同收銀幣銀十萬兩﹑金一千兩之外﹐尙有餘鞘﹐輒起攘奪。臣等云「銀一萬兩﹑段二千疋﹐畱賜吳三桂者」。諸�亦竟馱負去。二十六日﹐剛林至﹐以行期告。臣等曰「三使奉命而來﹐一致謝貴國﹐一祭告祖陵﹐一攺葬先帝。使臣尙欲一至昌平」。林不聽。臣等曰「果不容往﹐願畱三千金委官督工可也」。亦堅�不從。出檄一通﹐當堂朗誦。臣等坐而聽之。臣曰「使臣講好而來﹐不得講而去。可乎」﹖林曰﹕果欲講好﹐河上亦可﹐江上亦可」。二十七日﹐�官二人帶兵三百﹐押送出城﹐防守益嚴。二十九日﹐至河西務﹐仰望諸陵﹐近在咫尺﹐不得一謁﹐設位遙祭而哭之。十一月初四日﹐過滄州十里﹐忽有夷丁五六十騎﹐追回左懋第﹑馬紹愉。臣問何故﹖云「二人畱此﹐放汝一人南回﹐報大兵卽下」。�丁立擁二使﹐不容一語而北。十六日﹐過濟寧。二十日﹐�兵乃回。臣前兩奉召對﹐天語丁寧﹐思得一當以報陛下﹐而事勢如此。�已據都僭號﹐自燕至齊﹐分兵列守﹐而議者欲以十萬歲幣出之關外﹐寧可得乎﹖且其言曰「吾朝得自流賊﹐不自明朝」。使臣𨿽辧若儀秦﹐安能彊之受我戎索乎﹖�之猜忌特甚﹐駱養性與臣片語﹐諜者馳報﹐卽削職逮問。陷北諸臣吳三桂﹑祖大壽等﹐咸杜門結舌﹐不敢接見南人﹔而甘心獻媚者惟以絕通好﹑殺使臣﹐下江南爲容悅。臣又豈得以隻字相聞於三桂乎﹖相傳�卽位之詔﹐內有「明朝諸陵﹐不許傷毀﹐仍撥內員看守」﹔而陵旁樹木﹐剪伐已多﹐紫气猶蔥﹐松楸非昔﹐臣之痛心者一也。賊奉先帝梓宮厝於田園﹐皇上敕臣等同舊輔謝陞共議奠安﹐今陞已在�庭﹐�復不容攺葬﹐先帝聖明英烈而馬鬣未封﹐臣之痛心者二也。臣徧訪北來諸人﹐僉謂流賊聞�兵將至﹐先殺皇太子﹐挾二王馬上偕行迎戰﹔永平失利﹐二王隨亦受害。受害之地﹐迄無實報。今僅存公主﹐先帝傷其一手﹐養在周皇親家﹐臣之痛心者三也。

馬士英加少師。

北兵自孟縣渡河。

大學士史可法奏﹕『我於�所隔者一河耳。�處處可渡﹐我處處宜守。河長二千餘里﹐非各鎭兵馬齊力扞禦﹐不能固也。故興平伯髙傑欲自赴開雒﹐而以靖南侯廣昌伯之兵馬守邳徐。久知�之乘瑕必在開雒﹐無如各鎭之不相應何﹖今�渡河﹐則長驅而東﹐刻日可至﹐禦之河以南﹐較禦之河北﹐其難百倍矣』。

庚午﹐使西人畢方濟通洋舶。

下部卹死事禦史魏景琦。

起禦史林翥爲臨海道。

起用逆案周昌晉﹑陳爾翼﹑徐復陽﹑逆黨袁弘勳﹑水佳胤。

弘光元年春正月﹝乙酉朔﹞。乙未﹐以蔡奕琛爲東閣大學士。

召對馬士英﹑阮大鋮﹐賜大鋮蟒衣一襲﹐銀十兩。

用保朱國公國弼言﹐以從賊案不結﹐革刑部尙書解學龍職。

丙申﹐起葉廷秀光祿寺少卿。

廷秀奉旨補都察院上官﹐終以非其類抑授。

起馬思理添注左通政。

起唐世濟爲右都禦史。

總兵卜從善比例自請封爵。

許定國殺髙傑。

定國紮營睢州欲並之﹐宋遊擊往來其營﹐數言定國易圖。十一日﹐傑以二千騎率前三營胡郭等鎭至睢州五里廟﹐定國出迎。傑與之誓於廟中﹐傑入城﹐二千騎隨之﹐前三營畱城外。是日﹐定國讌傑。營將勸其不往﹐傑曰﹕『定國老妮妮耳。何多慮也』﹗明日﹐傑請定國。傑言﹕『人言甚訛﹐貴鎭不宜住睢』。定國云﹕『爲國防河﹐何訛之有』﹖傑云﹕『貴鎭離此﹐則人言自息。若歸閣部﹑歸淮藩﹐亦惟所擇。吾爲貴鎭先之也』。定國云﹕『豈有近捨明公﹐遠擇所歸哉』﹗傑云﹕『果欲歸我﹐則住子於揚州或泗州﹐卽在明日』。定國以妻病﹐請緩其期。傑云﹕『齷齪齷齪﹐丈夫行止而由於婦人﹐不如爲子殺之﹐當償汝以美人也』。定國請十六日﹐傑遂允之。當傑與之飲也﹐定國使其侄許四設酒於外﹐以飲傑之內司各將﹐皆酣甚。半夜定國﹐旣出﹐使其長槍手圍傑﹐傑提刀出砍二人﹐長槍手攢聚殺之。前三營聞亂﹐攻入甕城﹐爲長槍手逐出。十三日﹐前三營攻城不克。是夜﹐定國出走西門﹐而傑騎兵二千之在城中者﹐爲定國所殺﹐逃者二﹑三百耳。前三營還至徐州搶掠﹐史可法撫之﹐隨舉後五營總兵李本身統傑之兵。

庚子﹐敍殿工。

劉孔昭訐禦史王孫蕃不與定策。

孫蕃自陳孔昭至其榻前﹐密商定策。孔昭以士不可以無恥﹐訐其罔奏。

已故逆案徐景濂子乞卹﹐從之。

逆案潘汝禎僞爲民本陳辧。

有旨﹕『建祠會稿﹐潘汝禎見有題疏﹐豈得委之前任張選等﹖何故於十七年之後始行陳辧』﹖

辛丑﹐陳洪範回籍。

洪範北使回﹐云黃得功﹑劉良佐二心於�。兵科��言﹕『其果有此情﹐方且祕之惟恐不謹﹐肯以其情輸我﹗又況追還左﹑馬﹐獨放洪範﹐使爲反間﹐其理甚明』。

以瞿式耜巡撫廣西。

壬子﹐以劉若金總督湖廣。

使閹人龐天壽管兩廣珠池。

復已故逆案張汝霖﹑李思誠官。

二月甲寅朔﹐湖廣巡撫攺用王驥。

路﹑印二賊久困鄖陽﹐道臣髙斗樞﹐先帝用爲秦撫﹐至是用爲楚撫﹐皆不得達。去年十二月﹐用計反間﹐二賊相並﹐路賊殺死印賊﹐退回襄陽﹐鄖圍始解。是時南都猶斷聲息﹐故攺用王驥。

諡桂王曰端。

丙辰﹐復逆案吳孔嘉官。

戎政尙書張國維告假回籍﹐以李希沆署戎政事。

丁巳﹐戶科給事中吳適駁忻城伯趙之龍薦用逆案陳爾翼。

臣入垣詳看內勳臣趙之龍薦用人才一疏﹐內有陳爾翼者﹐察系欽定逆案中人。簡閱原案﹐頌逆有內外諸臣心廠臣之心等語。又薦崔呈秀爲本兵﹐以爲逆蹟昭然﹐非若他人可以影響辧釋也。因與同官張希夏面相參閱﹐謂不可不駁以正告之﹐不意勳臣復出一疏﹐期必用而後已。何其不諳職掌﹐而爲是喋喋者乎﹗祖宗典制﹐惟科臣專封駁之責﹐未聞以勳爵參之也。以諂魏逆者爲公道﹐將魏逆在今日﹐應昭雪而後可。以薦舉崔逆者爲公道﹐將崔逆在今日﹐應推用而後可。吏科參看得陳爾翼﹑徐復陽﹐同逆案中人﹔復陽二疏﹐護姦害正﹐爾翼頌魏﹐薦在兩人﹐罪款有據﹐不應乘時詭脫。

己未﹐以髙倬爲刑部尙書。

魏國公徐弘基卒﹐諡壯武。

贈死難馮垣登太僕寺少卿﹐鄒逢吉太僕寺丞。

加阮大鋮兵部尙書。

黃得功﹑劉澤淸攻髙營﹐欲並之。

傑旣死﹐兩鎭欲分其兵﹐得功令四營總兵往揚州追取髙兵。澤淸親至儀眞﹐發令箭於新城地方﹐擒髙營頭目五人。有旨﹕『大臣當先國事而後私仇﹐黃得功若向揚州﹐旣離汛地﹐狡�乘隙渡河﹐罪將誰任﹗朕於諸藩恩禮有加﹐諸藩亦當恪守臣節﹐不得任意輕舉﹐致誤國事』。史可法則以李本身代傑﹐而傑妻邢氏又紛訴不已﹐𨿽仍以髙元爵統之﹐而別屬者多矣。

癸亥﹐除朱大典兵部左侍郎。

甲子﹐諡太子獻湣﹑永王悼﹑定王哀。

乙丑﹐以衛胤文總督髙營兵將。

遣協理詹事府事禮部尙書黃道周祭告禹陵。

初﹐道周不欲出山。士英使人諷之曰﹕『人望在公﹐公而不起﹐豈欲從史可法立潞王乎』﹖乃就召。然士英故未嘗用道周﹐第以虛名羈絡之。

己巳﹐下部卹死難閻永傑﹑彭文炳。

錄遜國方孝孺後澍節爲五經博士。

禮部尙書顧錫疇致仕。以錢謙益代。

庚午﹐懷遠侯常延齡解任。

勳臣之中﹐惟延齡骨鯁﹐不爲馬士英所用。阮大鋮之起﹐具疏爭之﹐每必多不合﹐故解任而去。

辛未﹐以逆案楊維垣爲左副都禦史。

復先帝罪閹王裕民﹑劉元斌官﹐各廕弟侄。

�蘇松死難王鐘彥﹑宋天顯﹑施溥祭葬。

諡死事武臣劉源淸武節。

癸酉﹐逆黨袁弘勳爲大理寺左寺丞。

闖賊敗於西安。

北兵敗之也。賊盡撤承徳荊襄之兵﹐援救西安﹐又敗。於是從樊城浮橋渡江至襄。收拾兵馬﹐水陸並下武昌﹐分爲三道﹐一道渡江走隨州棗陽﹐一道走荊門﹐一道水路走漢口甲戌﹐欽天監奏日月赤色太甚。

丙子﹐蔡奕琛進禮部尙書文淵閣大學士。

北兵至宿遷。

逆黨袁弘勳追理要典。

弘勳受徐大化指使﹐於崇禎元年劾孫愼行﹑韓爌﹑劉鴻訓﹐薦孫之獬﹑徐紹吉﹑閻鳴泰﹐撒潑無賴。其疏皆嫌挾舉人邵諭義所爲﹐弘勳實蠢不解事。此疏後至先帝將逃之際﹐猶不知倩何人手筆﹐狺狺不已﹐直可供一笑而已。

左良玉復云夢縣。

己卯﹐張承惠襲惠安伯

沈宸荃爲蘇松道。

庚辰﹐攺諡先帝毅宗烈皇帝﹐先後周氏孝節烈皇后。

廷臣以諡法追悔前過曰思﹔此爲下諡﹐而以加之先帝守死社稷之主﹐非臣子所安。馬士英不可﹐特疏申明。有旨﹕『廟號思宗﹐系卿恭擬。考據典則﹐各極徽隆﹐不必攺』。已而知北亦諡思﹐於是攺定﹐以修實錄。

補諡史臣起元文莊。

追封福府郡王由穎王﹐諡曰衝。

定北都從賊諸臣罪。

從逆賊案﹐一等應磔十一人﹐宋企郊﹑牛金星﹑張嶙然﹑曹敍程﹑李振聞﹑諭上猷﹑黎志陞﹑陸之祺﹑髙翔漢﹑楊王休﹑劉世芳。二等應斬秋決四人﹐光時享﹑鞏惰﹑周鐘﹑方允昌。三等應絞議贖七人﹐陳名夏﹑楊枝起﹑王承夏﹑原毓宗﹑何胤光﹑廖國�﹑項煜。四等應戍議贖十五人﹐王孫蕙﹑梁兆陽﹑錢位坤﹑侯恂﹑陳羽白﹑裴希度﹑申芝芳﹑劉大鞏﹑郭萬象﹑金汝礪﹑吳達源﹑黃繼祖﹑王秉監﹑楊廷監﹑張茂素。五等應徒議贖九人宋學顯﹑沈之龍﹑繆沅﹑呂兆龍﹑吳剛思﹑方以智傅鼎銓﹑張家玉﹑傅振鐸。六等應杖議贖八人﹐潘同春﹑王子曜﹑周壽明﹑向列�﹑徐家麟﹑吳泰來﹑張琦。陷北庭俟後定奪二十八人﹐何瑞徵﹑楊觀光﹑張若麒﹑方大猷﹑黨崇雅﹑熊文舉﹑龔鼎孳﹑葉初春﹑戴說﹑孫承澤﹑徐必泓﹑劉漢儒﹑薛所蘊﹑衛周祚﹑趙京仕﹑劉昌﹑張鳴駿﹑髙爾儼﹑黃紀﹝內缺九人﹞。另議二十七人﹐翁元益﹑魯卓﹑郭光﹑吳爾塤﹑史可程﹑左茂泰﹑王自超﹑白胤謙﹑龔相熙﹑王臯﹑梁淸標﹑楊棲鶚﹑李化麟﹑張元琳﹑呂崇烈﹑侯塤佐﹑吳之瑞﹑鄒明奎﹑姬坤﹑朱國奇﹑許作梅﹑胡顯﹑趙煜﹑吳嵩元﹑劉廷琛﹑朱積﹑王之牧。奉旨錄用十一人﹐張縉彥﹑時敏﹑衛胤文﹑蘇京﹑韓四維﹑黃國琦﹑施鳳儀﹑龔彜﹑姜筌﹑張正參顧大成。

議懿安皇后張氏諡。

癸未﹐戮妖僧於市。

先是十二月十二日﹐有僧在漢西門外﹐自冒先帝﹐緝獲至戎政衙門。供名大悲。其初意不過借以動眾﹐不虞見獲﹐而馬士英遂授以意。將一网以盡其不便者。書數十姓名﹐令其出之神中﹐言錢謙益使我來此。戶部申紹芳及謙益等皆上章自理﹐有解之者﹐不竟其事。

●弘光實錄鈔卷四

三月甲申朔﹐虞廷陛補吏科左給事。

禮部印被盜。

辛卯﹐馬士英晉太保﹐王鐸晉少傅。

攺鑄印信﹐不稱南京。

甲午﹐使閹人喬尙監兩淮鹽課。

丙申﹐會審太子眞僞。

先是正月內﹐鴻臚寺少卿髙夢箕一奴穆虎自北至﹐同一少年﹐密謂夢箕曰﹕『此先帝東宮也』。夢箕畱之不肯﹐卽令虎伴之至浙。頃之夢箕以聞於帝﹐帝使閹人馬進朝追之﹐得於湯溪。上召國公朱國弼﹑侯柳昌祚﹑鄧文虎﹑劉孔昭﹑伯趙之龍﹑焦夢熊﹑常應俊﹑附馬都尉齊贊元﹑閣臣馬士英﹑王鐸﹑蔡奕琛﹑翰林劉正宗﹑李景濂﹑張居﹑中書吳國鼎至武英殿﹐謂曰﹕『有稚子自稱皇太子﹐內臣李承芳﹑盧九徳審視回奏﹐皆云面貌不對﹐語言閃爍。卿等會同府部大小九卿科道講讀官﹐前去辧其眞僞』。士英奏﹕『原任翰林方拱幹辦事東宮﹐臣召而問之。據供幹所稱東宮睿質穎秀﹐口闊面方﹐目大而圓﹐身不甚髙﹐最爲認識。又司業李景濂﹑翰林劉正宗﹐皆系講官。如眞﹐則不惟三臣識東宮﹐東宮亦識三臣。否則﹐兩不相認矣。趙之龍﹑朱國弼﹐皆云曾見東宮』。已而拱幹﹑景濂﹑宗正﹑之龍﹑國弼回奏﹐皆曰僞。而大學士王鐸自云在東宮侍班三載﹐識認極眞﹔尢言其僞。上特稱之云﹕『具見忠誠大節』。於是下法司錦衣衛研究造謀根底﹐並收髙夢箕﹑穆虎。又出太子伴讀太監邱志忠認之﹐痛哭而證其非是。於是刑部尙書髙倬﹑錦衣衛馮可宗﹐皆上爰書云﹕『審得王之明供稱年十八歲﹐三月十六日生。保定髙陽縣人﹐伯祖王昺﹐尙延慶公主﹔祖王晟﹐父王元純﹐嫡母劉氏﹐生母徐氏﹐父母皆故﹐止有一妹﹐嫁與舉人張廷錄子問成。齊駙馬之叔行四者﹐同陳洪範自南而北﹐故住之明之屋﹐語以南方樂土﹐之明買驢一頭﹐隨一僕王元出走。行至山東﹐王元逃失﹐邂逅穆虎及長班張應達﹑生員劉承裕﹐遂結伴同行。穆虎﹑張應達脇之明冒稱皇太子。至南京﹐畱夢箕家四日﹐隨送湯溪潛住。又供武公名下一小內豎教之明皇后是周﹐東宮是田﹐西宮是袁﹔又與一單﹐細注歷代祖宗各省藩府﹐令之明牢記。又訊﹕「方講官汝何故識之」﹖之明供﹕有人語我﹕多髯而方冠者﹐方拱幹也」。臣等會看得王之明卽「漢史」所云夏陽男子假冒衛太子之故智也。又傳各省提塘官﹑應天士民共入審視﹐卽以審詞刊刻頒行天下。然天下之人無不愈疑﹐卽閭巷小民亦至泣下。欲生食王鐸﹑方拱幹之肉』。靖南侯黃得功奏﹕『是非眞假﹐日久自明。此時惟以多方保護﹐庶幾天下共見其無他。萬一稍有瞻顧之心﹐卒逢霧露病死﹐卽眞姦僞﹐天下亦疑爲眞東宮矣。蓋原在東宮諸臣﹐卽明白認識者﹐亦不敢矢口自取殺身之禍﹐則東宮諸臣之言﹐其不足取信於天下亦明矣』。湖廣總督何騰蛟﹑應安江楚總督袁繼咸﹑寧南侯左良玉﹐皆上疏與廷議相抗﹐而騰蛟﹑良玉疏內傳聞自吳三桂﹑史可法送來。於是士英逼可法出疏﹐用釋天下之疑。可法奏﹕『先是傳言太子爲賊所害﹐至今二月初五日﹐使臣左懋第﹑馬紹愉﹐抄傳攝政王告示一紙云「有妄人自稱明朝太子﹐徑造皇親周奎家﹐探問懷宗公主。遠望未詳﹐蒙面而哭﹔及詳審面貌﹐全然不是。袁貴妃及宮女秦柏壽等皆不相認。據假太子口稱從未落賊手﹐流亡在外﹐至今方出。有禮部郎中黃熙胤﹑朱國詔曾與皇太子同出﹐亦不相認。故將周奎發刑部審問﹐養魚太監常進節﹑羽林前衛指揮李時印﹐說太子是眞。典樂太監�應庚﹐說太子是假。應庚遂犯眾怒﹐聚而毆之。太監孫雄不敢言假﹐然而實非眞也。爲此合行曉諭。若太子避迹民間﹐卽來投見﹐以便恩養等因」。隨將妄人下之刑部。此左懋第等書可據也。三月中自北來者云﹐攝政將認太子諸人皆殺死﹐百姓不平﹐集內院之前而噪﹔攝政又將謝陞殺死﹐以謝百姓。其在刑部之假太子﹐已勒死矣。都人言及﹐無不哀慟。夫虜卽待太子至優﹐亦不過假以空名﹐給以廩食耳。況貴妃﹑公主見在﹐一時相隨之諸璫環列﹐以此而假冒﹐𨿽至愚者不爲。況周奎﹑公主一見﹐卽相抱而哭﹔後有怵以利害者﹐乃不敢認﹐京城百姓環聚其門而辱詈之。各官出認太子者﹐多被殺而不悔。由此觀之﹐是皇太子不死於賊﹐誠死於虜矣。北方之太子方殺﹐而南方之太子又來﹐此與理事之必無者也』。然天下之疑﹐終不可解﹐而中朝亦有所忌憚﹐不敢加害﹔左良玉遂以興晉陽之甲。及帝出走﹐南中士民相聚而之於獄﹐卽位一日﹐北兵乃入。

臣按﹕王之明招辭﹐之明在北﹐有廬有僕﹐其家頗亦溫飽﹐何故棄之而出。此可疑者一也。小內豎所知﹐亦不過三宮之姓氏﹐大內之門戶耳。至於歷代祖宗各省藩府﹐名分支派﹐顧非所悉。若當時反覆徵詰﹐之明有一言之誤﹐暴之於丹書矣。此可疑者二也。當時所識者﹐不僅一方拱幹﹐今皆隱而不書﹐卽拱幹之識﹝疑有訛脫﹞﹐此可疑者三也。若眞太子在北﹐是時北將南伐﹐必挾太子以正江左之罪。而肯艸率殺之乎﹖則北方之以假而殺之無疑也。臣嘗聞之太宰徐石麒云﹕會審之時﹐太子謂一比侍曰﹕某年某月﹐帝嘗進一扇求書﹐吾若爲書之﹐頗憶此事否﹖然則爰書之不��太子明矣。

丁酉﹐以耿廷祿巡撫四川。

定兵額。

京營�萬﹐神武營五千﹐四鎭每鎭三萬。安慶陸兵一萬﹑水兵五千。應撫三千﹐總兵五口。淮撫一萬五千。鳳督一萬。京口一萬八千。蕪采水營一萬。徐鎭四千﹐每名給餉二十兩。

己亥﹐加朱大典兵部尙書﹐提督廣昌﹑靖南各軍。

北兵至河南。

許定國降﹐北封爲寧南王。

庚子﹐長安門獲一妄人。

錦衣衛馮可宗奏﹕妄人白應元病風闌入。逐回原籍。

甲辰﹐河南歸徳陷﹐巡按監察禦史駉死之。

駉字龍翰﹐歙縣人﹐癸未進士。二月二十八日到任﹐北兵下令﹐禦史不降者城屠﹐於是官將吏民彊駉納降。北兵處之空館﹐駉寓書﹐惟願貴國尙存初志﹐永惇鄰好﹐大江以南﹐不必進窺。否則揚子江上淩禦史﹐卽昔錢塘江上伍相國也。遂自縊。其侄潤生亦從死。贈兵部左侍郎﹐潤生贈禦史。

辛亥﹐寧南侯左良玉東下﹐以淸君測。

良玉檄﹕『先帝升遐﹐海內失望。訟獄謳歌﹐咸思太子。比幸返馭南都﹐不意權姦謀逆。按下錦衣﹐本藩奉太子密旨﹐率師赴救﹐凡有血气﹐當念同仇﹐顒望義旗﹐共靖大難﹐速建補天浴日之績﹐毋蹈失時後至之殃』。上密諭兵部﹕『聞良玉被闖賊所敗﹐殘兵犯闕。該部卽傳督輔史可法﹑督撫朱大典﹑張鳳翔﹑張秉貞﹑曠昭﹑王驥﹑田仰﹑靖南侯黃得功﹑東平侯劉澤淸﹑廣昌伯劉良玉﹑操江伯劉孔昭﹑忻城伯趙之龍﹑總鎭楊振宗﹑方國安﹑王蜚﹑鄭采﹑王斌卿﹑鄭鴻逵﹑卜從善﹑杜弘域﹑張鵬冀﹑監軍楊卓然﹑楊文驄﹐同心合力﹐爲朕堵剿。如克殄元凶﹐奠安社稷﹐爵爲上公﹐興國咸休』。良玉之下﹐𨿽淸君側爲名﹐而其駐武昌也﹐敗於闖賊﹐人馬旣多損失﹐部曲亦多叛之而去者。四月初二日﹐至九江﹐遂鬱鬱而死。其子夢庚統其兵﹐初七日下安慶﹐隨攻池州﹐爲黃得功擊退﹐北兵逼維陽﹐夢庚遂降。

夏四月癸丑朔﹐贈髙傑太子太保﹐其子元爵﹝襲﹞封。

錦衣衛可宗﹑秉筆太監屈尙忠﹐會審假後童氏。

先是﹐帝在藩邸﹐有賣婆童氏與其女出入府中﹐帝與其女通。聞帝卽位﹐自稱爲後﹐民間亦以後目之。河南巡按禦史陳潛夫稱臣而謁﹐見其應對贍敏﹐亦遂心折﹔與巡撫越其傑送至南京﹐而太后不容其入。有旨﹕『朕元配黃氏﹐先朝冊封﹐不幸夭逝。繼配李氏殉難﹐俱已追封後號﹐詔諭天下。童氏不知何處妖婦﹐冒朕躬結髮﹐卽遵旨嚴刑訊問來歷並主使撥置之人』。三月二十八日﹐童氏墮胎申報﹐帝益恥之﹐以潛夫私謁妖婦﹐無人臣禮﹐逮問。

安遠侯柳祚昌參北洋副總兵張名振。

參其貪狡﹐北京指官局詐﹐曾經樞臣陳新甲枷責示眾。

甲寅﹐以總兵李本身提督髙營。

馬士英上疏自罪。

疏云﹕『闖賊未知何往﹐聞九江將士家眷皆已登舟﹔事急﹐則圖道走南昌矣。歸徳之賊﹐未知實到何處﹐據報王之綱﹑李仲興﹑楊承祖﹐皆已逃回揚州。李成棟已於徐州城外紮營﹐家眷俱登舟﹐淮徐道家眷亦登舟矣。東平侯劉澤淸有書與臣﹐言江北文武將吏熟計﹐北警則相從入海。是今日防河之勝著﹐已豫備走海之上計也。廣昌伯劉良左亦有書與臣﹐言諸將豫計�若東來﹐則入海者入海﹑渡江者渡江﹐獨本藩孤軍當道﹐無可退步。至於騙官騙餉﹐不能進前一步。王燮﹑王■﹝氵榮﹞﹑越其傑等﹐不可誅勝也』。

庚申﹐劉孔昭加太傅。

卹已故逆案並其黨人。

劉廷元﹑呂純如﹑黃克纘﹑王永光﹑楊所修﹑徐紹吉﹑章光嶽﹑徐景濂﹐俱贈廕祭葬與諡。徐大化﹑範世濟﹐準贈廕祭葬。徐揚先﹑劉廷宣﹑許鼎臣﹑嶽駿聲﹑徐卿伯﹐準贈官祭葬。王紹徽﹑徐兆魁﹑喬應甲﹑陸澄源﹐準復原官。

癸亥﹐調靖南侯黃得功渡江入池﹐以禦左兵。

丙寅﹐棄光時亨﹑周鐘﹐武愫於市。

上傳﹕『時亨因李明睿不同聲气﹐力阻南遷﹐使先帝夫妻父子無一生全。妖訛假冒﹐煩興疊見。向使先帝無恙﹐朕安守藩服﹐何致日來紛紜。周鐘以詞臣降賊﹐仍敢無禮先帝。武愫受賊僞命﹐爲賊任使﹐牌示有據。三犯卽炤原擬罪名﹐會官處決。其餘擬斬的都饒死﹐發雲南金齒等衛永遠充軍。擬絞的發廣西地面﹐充軍終身。軍罪以下爲民﹐永不敍用。該部仍將各犯姓名刊刻成案』。

勒禮部郎中周鑣﹑武徳道﹑雷演祚自盡。

上傳﹕『二犯結黨亂政﹐罪已當誅。乘國家多難﹐招引外兵﹐別圖擁戴﹐紊亂天朝﹐流毒構釁﹐法應赤族。姑念所謀不成﹑已經大赦﹐獄中勒令自盡』。

鑣字仲馭﹐金壇人﹐戊辰進士﹐嘗與宣城沈壽民讀書茅山﹐慨然慕範孟博﹑李元禮之爲人。是是非非﹐不少假借。小人之議君子多曰僞﹔鑣曰﹕『僞而爲善﹐寧如誠而爲惡也乎』﹖逆案旣定﹐阮大鋮移往南京﹐招徠匪類﹐口言遠近以圖翻案。諸名士出南都防亂之揭﹐主之者鑣也。當是時﹐南都之走大鉞如市﹐驟而消阻﹐太宰鄭三俊主察﹐其賢否多出於鑣。故事﹕先察之日﹐太宰發單於科道﹐科道書其賢否﹐上之太宰。鑣之母黨張明弼居官無善狀﹐鑣不爲隱。三俊察之﹐明弼當堂詰三俊﹐據單不應下考。三俊曰﹕『吾知子之不善﹐何必單也』。明弼乃爲肚單記以詰鑣。鑣在獄而左兵東下﹐左國棅﹑沈士桎等皆與聞於揭﹐避大鋮而客良玉。故謂晉陽之揭﹐鑣實使之﹝臣按南都之立﹐百無一爲﹐止爲大鋮殺一周鑣而已。斯時亦有告大鋮者曰「天下未定﹐不知爲�爲賊﹐公毋端以報復爲也』。大鋮曰﹕『鐘鳴漏盡﹐吾及時報復﹐亦何計其爲�爲賊乎』﹞﹖

演祚字介公﹐周延儒之未敗﹐祚參之。及爲武徳道﹔北兵闌入﹐又參督撫玩寇﹐致之大辟﹐故爲時所忌。

孽逆原任署正徐禹英希阮大鋮旨﹐參顧杲﹑黃宗羲南都防亂揭。

首杲﹐次宗羲﹐次左國棅﹐次沈壽民﹐次魏學濂﹔學濂死於北變﹐壽民變姓名入金華山中﹐國棅客於左營。於是禹英參杲﹑宗羲﹐下法司逮問。左僉都禦史鄒之麟﹐杲之姻也﹐遲之﹐而北兵已下﹐不竟其獄。

北兵渡河﹐入泗州。

瓜州髙營兵叛﹐鄭鴻逵擊退之。

庚午﹐許定國導北兵至揚州。

以黃斌卿爲廣西總兵。

常澄進封襄王﹐潘氏封王妃﹐暫寓江州。

贈殉難勛臣朱純臣舒城王﹐宋裕徳梁國公。

乙亥﹐北兵入瓜州﹐總兵張天祿﹑張天福﹑孔希貴﹑李成棟﹑李世春﹑王之綱等皆投入北營。

王鐸﹑常應俊﹐督師出鎭。

丁丑﹐補封於謙臨安伯世襲。

北兵破揚州﹐大學士史可法﹑知府任民育﹑諸生髙孝纘﹑王士秀死之北兵遂屠其城。

可法字道鄰。祥符人也﹐戊辰進士。十五日﹐北兵薄城下﹐遣降將李世春說降﹐可法叱之。又遣鄕約捧令旨至﹐可法使健丁投令旨並鄕約於水。十七日﹐豫王移書數通﹐皆不發而焚之。監軍髙岐鳳﹐總兵李棲鳳﹐踰城出降。可法呼副將史得威﹐以遺表﹑遺書授之曰﹕『死﹐葬我於髙皇帝之側』﹗二十五日﹐城陷。自刎不死﹐命得威刃之﹐得威痛哭不敢仰視﹐參將張友福擁可法出小東門。北兵至﹐可法大呼「史可法在此」。豫王猶欲降之。可法曰﹕『天朝大臣﹐豈肯偸生作萬世罪人』。遂遇害。

民育﹐濟寧人﹐握印坐堂﹐不屈而死。

孝纘﹐字申伯﹐書其衣云﹕『首陽志﹐睢陽气﹐不二其心﹐古今一致』。自經先師位前。

士琇﹐設烈皇帝之位﹐與其弟同縊。

附錄﹕何剛﹐字愨人﹐華亭人也。以職方司主事監閣部軍﹐兵潰被殺。錢應式女自縊。劉乙然妻周氏與其女同縊。其死難而姓名可知者﹐有江都縣令鄞同志畏字抑畏﹐癸未進士。縣丞孝丰王志端﹐字研方。諸生王纘﹐字伯綿﹐王績﹐字亞綿﹔王續﹐字叔綿﹔李瀾﹐字學海﹔黎增﹐字�修﹔魏應泰﹐字泰來﹔熊胤明﹔醫陳天拔﹐字西明﹐興平伯都司程秀夫﹔武生戴之藩﹔又兵張有徳﹐船戶徐某。畫客陸楡字立梧﹝西星之孫﹞民馮應昌。

五月壬午朔﹐晉得功爲靖國公。

丁亥﹐北兵渡江﹐入京口。

居民施振環妻見兵至﹐挈其女投河。

辛卯﹐逆案袁弘勳猶上疏追理三案。

甲午﹐帝出奔。

丁酉﹐趙之龍等迎北兵入南都﹐刑部尙書髙倬﹑禮部儀制司郎中黃端伯﹑欽天監博士陳仲弓﹑太學生吳可基﹑諸生潘履素﹑武舉黃金璽死之。

倬號枝樓﹐重慶忠州人﹐乙丑進士﹐先一日自縊。

端伯字元公﹐江西通賢人﹐戊辰進士﹐北人籍朝官姓名﹐端伯書大明忠臣黃端伯七字與之。乃被執﹐見之內院﹐端伯背立不屈﹐下於江寧獄中。豫王欲降之﹐不可。越三日﹐謂之曰﹕『吾不彊汝以官﹐剃頭攺冠﹐則任汝所之也』。端伯曰﹕『吾志已決』﹐不能易矣。始命殺之。端伯趺坐﹐爲偈曰﹕『覿面絕商量﹐獨露金剛王。問我安身處﹐刀山是道場』。一奴拱立其側﹐端伯揮之去﹐不肯﹔卒同死。

仲弓﹐上海人﹐自縊公署中。

可基﹐新安人﹐衣白衣﹐『書絕命詞於上曰﹕蹇遇逃君臣﹐臨危猶保身﹔甘心命節義﹐恥服北夷人』。縊死雞鳴山關壯繆祠。已收其屍﹐袖中有銀三兩﹐題封買棺。

履素﹐江右人﹐先一日自縊。

金璽﹐江寧人﹐大署於壁曰﹕『大明武舉黃金璽﹐一死以愧爲人臣而懷二心者』。自縊。

附錄﹕戶部主事吳嘉胤﹐號方勗﹐華亭人。六月二十四日﹐下令剃髮﹐嘉胤命僕捧冠帶﹐至水末亭﹐進拜方正學像﹐自縊於樹。一僕欲解之﹐其一曰「不如令吾主盡節』。中書舍人龔廷祥﹐字伯興﹐無錫人。五月二十二日﹐投武定橋下。陳士達﹐金陵人﹐不肯剃頭﹐投水死。水師副總兵金錄﹐四川人﹐同誠意侯劉孔昭入海﹐風阻失隊﹐爲北兵所截﹐金錄以金帛系妻沈之﹐取白玉帶自束。或怪其倉卒腰玉﹐金錄曰﹕『玉重不浮﹐且朝廷名器﹐不宜委之』。投水而死。操江都司彭性迷﹐九江人﹐五月十九日﹐投水死。侯指揮妹自縊。安慶巡撫都禦史張亮﹐左兵至安慶﹐出走﹐北兵執之於六合﹐過黃河﹐夜半﹐躍入水中死。

甲辰﹐帝被執﹐靖國公黃得功死之。

得功以禦左兵調蕪湖﹐帝幸其營﹐北兵追帝﹐而得功前金鋒﹑馬岱已降﹐得功督兵前進﹐岱斷浮橋﹐士卒溺死者無算﹐得功惶急過劉良佐船﹐不知良佐亦降﹐中箭不死﹐遂自刎。得功死而帝北狩。至明年八月遇害。隆武卽位﹐豫以質宗諡之﹐得功贈肥水王。

癸卯﹐馬士英以太后至杭州。

劉宗周曰﹕『士英亡國之罪﹐不必言矣。焉有身爲宰相﹐棄天子﹑挾母后而逃者﹖當事旣不能正名討賊﹐國人曷不立碎其首乎﹖昔賈似道死於鄭虎臣之手﹐今求一虎臣﹐亦不可得﹐何怪乎國之傾覆也』。

溧陽諸生謝球建義。

球字石攻﹐溫處兵備道鼎新之子也。建議募兵﹐歸者如市。士卒欲取餉民間﹐球不許而散。九月﹐爲北兵所執﹐使之輸貨。球曰﹕『我大明諸生﹐豈以貨活』﹗至溧水﹐殺之。

附錄﹕溧水汪氏女年十四﹐聞北兵至﹐投石臼湖中死。

六月乙卯﹐潞王監國於杭州。

甲子﹐分守臺紹道於穎上疏請誅馬士英。

劉宗周與穎書曰﹕『監國舉動﹐尙無足恃。此等疏卽宜朝上夕下﹐何至四五日全無行止。景泰初﹐王竑撞殺馬順﹔而監國規模次第可觀﹐惜無其人耳。今明府立發第二疏﹐不必候旨﹐隨發三疏﹐必行其說而後已。卽宗社自此丘墟﹐亦可下見髙皇帝於九京。於臣子分義﹐亦浩然於天地間矣』。

北兵至杭州﹐監國潞王率羣臣以降。

左都禦史劉宗周﹑蘇松巡撫右僉都禦史祁彪佳﹑諸生王毓蓍﹑潘集﹑周卜年死節於浙東。

宗周﹐字啟東﹐山陰人﹐學者稱爲念臺先生。聞潞王降﹐方進食﹐卽命徹之。越城降﹐朝於祠堂﹐出避郭外。諸生秦祖軾上書﹐以袁��謝故事解之。答曰﹕『北都之變﹐可以死﹐可以無死﹐以身在削籍也。而事則尙有望於中興。南都之變﹐主上自棄其社稷而逃﹐僕在懸車﹐尙曰可以死﹐可以無死﹐以俟繼起者有主也。監國降矣﹐普天無君臣之義矣﹐猶曰吾越爲一城一旅乎﹖而吾越又復降矣﹐區區老臣尙何之乎﹖若曰身不在位﹐不當與城爲存亡﹐獨不當與土爲存亡乎﹖故相江萬里之所爲死也。若少需時日﹐以待有疊山之徵聘而後死。疊山封疆之吏﹐非大臣比﹐然安仁之敗而不死﹐終有遺憾。宋亡矣﹐猶不死﹐尙有九十三歲老母在堂﹐戀戀不決耳。我又何戀乎﹖今謂可以不死﹐可以待而死﹐隨地出脫﹐終成一貪生畏死之徒而已』。系之辭曰﹕『信國不可爲﹐偸生豈能久﹖止水與疊山﹐只爭死先後。若云袁夏甫﹐時地皆非偶。得正而斃焉﹐庶幾全所受』。宗周不食久﹐渴飲茶一杯﹐精神頓生﹔曰﹕『此後勺水不入口矣』。宗周謂門人曰﹕『吾今日自處無錯否』﹖門人曰﹕『𨿽聖賢處此﹐不過如是』。宗周曰﹕『吾豈敢望聖賢哉﹗求不爲亂臣賊子而已矣』。或傳金華建義﹐先生宜不死。宗周曰﹕『吾學問千辛萬苦﹐做得一字﹐汝輩又要我做兩字』。閏六月初八日卒。前後絕食者四旬﹐勺水不入口者十有三日。

彪佳﹐字虎之﹐從宗周講學。北人有書徵之﹐彪佳拜家廟﹐處分後事。封於篋中﹐夜半月黑﹐分廟中之燭﹐出炤水濱﹐端坐水中而死。家人覺而尋之﹐燭猶未見跋也。

毓蓍﹐字玄趾﹐聞宗周餓未卽死﹐上書曰﹕『�官俱受﹐吾輩非復大明黎赤矣。先生早自決﹐毋爲王炎午所笑』﹗乃作致命篇﹐手書數十紙。漏下二鼓﹐攜燈獨出﹐徧揭之通衢﹐赴水於柳橋下。

集﹐字子翔﹐與其友劉世鵾約死﹐相痛飲﹐世鵾送集赴水﹐其後世鵾客於淸弁。

卜年﹐與集友﹐亦赴水死。

錢塘知縣顧咸建被殺。

咸建﹐字漢石﹐崑山人﹐癸未進士。潞王之降﹐咸建獨棄官而走﹐北撫追之﹐及於吳江。令其剃頭攺冠﹐咸建曰﹕『不仕以完臣道﹐不髡以完子道』。朔日殺之﹐懸其頭於樓﹐一蠅莫集。

行人陸培﹑邵武同知王道焜死節於武林。

培﹐字鯤庭﹐庚辰進士﹐上書﹐與其兄圻自縊。

道焜﹐字昭平﹐自縊。

臨安知縣唐自彩被磔。

自彩﹐字兩望﹐四川人﹐據靑山自守﹐被執。見北撫直立不跪﹐左右挽之﹐終不可。

瑞昌王建義。

盧象觀﹐字幼哲﹐宜興人也。登癸未進士﹐北兵旣渡﹐象觀與瑞昌王遇於湖上。時王尙爲宗室﹐未有封號﹐乃入於忠肅祠盟誓﹐起兵茅山。南京人朱君兆者﹐嘗結其城中豪傑以待變﹐象觀將攻南京﹐使君兆爲內應﹐王亦從君兆入城﹐已而象觀遣僧約君兆某日舉火﹐乃僧之北相所告變。北相戒嚴﹐而自舉火以誑象觀。象觀兵遂薄城下。燒太平門﹐北兵出騎蹂躪之﹐象觀大敗走。因族君兆家﹐而王匿水竇中得逸。復與象觀至宜興半山﹐稍收士卒﹐出攻溧陽。觀象流中矢﹐尋卒。象觀死﹐王不能軍﹐而廣徳人方明迎之。

方明﹐字開子﹐以海中黛山屯田都司入浙中道﹐而南都已陷。明素與吳興豪傑相結﹐乃還攻廣徳﹐破之。軍聲頗振。王旣入方明軍﹐義師復多應之者。於是破孝丰﹑臨安﹑寧國縣﹑寧國府﹐而開府於孝丰。隆武皇帝冊封瑞昌王﹐從事諸臣﹐授有官差。亡何﹐北帥張天祿由徽州出陷孝丰﹐王兵散﹐而明走浙東。其明年﹐明至長興﹐有疑其爲姦細者﹐執至防將郭虎所﹐乃虎之小卒有曾事明者﹐見明不覺屈膝﹐始知爲明﹐斬之。

潘文煥﹐鎭江人也﹐嘗佐瑞昌王﹐王兵散﹐匿於茅山王家莊民捨。其部曲喜正之鎭江買弓﹐事覺﹐有司捕正雜治之。正遂言王所﹐有司使其裨將從正捕王。裨將不欲得王﹐近王家莊﹐放炮﹐欲以驚走王。而王適在田間﹐正遙見呼之﹐於是裨將不敢隱。王乃見害﹐事連文煥。文煥見正﹐嚙指而罵曰﹕『吾等生死﹐何所損益。吾王一日未死﹐人心一日未散。天下大事﹐乃爲汝鼠子所壞』﹗奮臂斷縛而批其頰。文煥之子哭。文煥曰﹕『我死忠﹐汝死孝﹐傳至天下後世。若老死牖下﹐鄰里親戚而外﹐誰知之者』。傳至金陵﹐過葉家渡﹐題詩壁間。欲屈之不得﹐被殺。女不食死。

附錄﹕丹陽諸生袁鐘﹑宜興陳用卿﹝以沙壺著名﹞﹑金壇張景漢﹑景潮﹐皆從王死義。

嘉興建義﹐以屠象美主之﹝翰林﹞。

北兵以大炮擊之﹐城崩﹐象美從他門出走。士民追象美殺之。復相固守﹐至閏六月二十八日﹐始陷。北兵屠之。

吏部尙書徐石麒死節於嘉興。

石麒﹐字虞求﹐聞南都失守﹐卽避之城外。嘉興建義﹐石麒猶不入。城將破﹐石麒曰﹕『吾當歸死城中』。二十五日入城﹐遺筆曰﹕『我生不辰﹐會當陽九﹔流氛陡發﹐龍馭上賓。邊燧旋揚﹐鸞輿維遜。去歲含哀忍死﹐赴召秉銓﹐自謂盡忠後皇﹐卽是仰報先帝。豈圖歸田不久﹐國難頻仍﹐於野未安。王畿��﹐忿都會之摧壞﹐傷士女之流殘。積力銷亡﹐旣不能單騎傳呼﹐使異邦之謝過﹔年齒衰暮﹐又不能肅淸宮禁﹐致宗社之奠安。惟有決志殲身﹐見危授命。若得魂騎箕尾﹐安問魄滯溝塗﹗下達黃泉﹐見父無慚於教育﹔上游碧落﹐覲帝不愧於裁成。苟無迕於君親﹐庶有詞於忠孝。以吾郡完毀﹐爲此身存亡』。自經而死。僕祖敏﹑李成﹐從死。

海寧舉人周宗彜建義﹐兵敗死之。

宗彜﹐字五里﹐派錢光繡餉﹐光繡引北兵殺之。

附錄﹕祝淵﹐字開美﹐癸酉舉人。左都禦史劉宗周之弟子。北兵至﹐不食。有難之曰﹕『子以艸莽臣死節﹐無乃過乎』﹖淵曰﹕『吾以上書爲世指名。夫名之所在﹐攘臂而爭之﹔害之所在﹐畏首而避之﹕此何異市井販夫之智也』。難者曰﹕『子不從犯﹐亦可逃之釋氏乎』﹖淵曰﹕『釋氏獨非胡乎﹖捨彼而從此﹐則牛羊何擇焉』﹖卒守志而死﹝或曰﹕時淵已病甚﹞。

總兵陳梧建義平湖﹐兵敗走。

附錄﹕陳鉻妻戚氏赴水死﹐諸生林鴻妻沈氏投水發浮﹐北兵出之﹐大罵被殺。諸生孫鍔妻兪氏投水死﹐諸生�鐸妻爲北兵所執﹐嚙兵一指﹐被殺。

兵部侍郎沈猶龍﹑兵科給事中陳子龍﹑下江監軍道荊本徹﹑中書舍人李待問﹑舉人章簡﹑徐孚遠﹑總兵黃蜚﹑吳志葵﹐建義松江。

初四日﹐志葵以吳淞總兵官自海入江塞泖中﹐過澱湖﹐攻入蘇州﹐而瀏河參將魯之璵字瑟若者﹐爲其前鋒﹐圍北兵於白塔寺﹐塞門焚之﹐北兵突圍死戰﹐之璵以步抵騎﹐不敵而死。志葵復還泖﹐會本徹﹑蜚﹐從無錫進太湖﹐擁船千艘﹐亦至泖中。猶龍等召募義兵千人﹐各爲戰守之備。城守近百日。至八月﹐鄕紳潛通於北﹐爲其後自免之地。人心遂離﹐降將李成棟攻陷之。猶龍﹑待問﹑簡吏部主事夏允彜﹑華享縣教諭眭明永﹑舉人吳純如﹑傅凝之﹑諸生胡名荃﹑戴池泓﹑徐念祖﹑夏完淳皆死。而蜚﹑志葵見獲。北相殺之。

猶龍﹐字云升﹐丙辰進士。

待問﹐字存我﹐癸未進士。城破﹐危坐室中﹐被害。

簡﹐字次弓﹐不屈死。

允彜﹐字彜仲﹐丁丑進士﹐自沈而死。絕命詞云﹕『少受父訓﹐長荷國恩。盡心報國﹐矢死忠貞。南部繼覆﹐猶望中興。中興望杳﹐何忍長存。卓哉吾友﹐虞求廣成﹐勿齋﹑純如﹐子才﹑蘊生。願言從之﹐握手九京。人孰無死﹐不泯此心。修身俟死﹐敬勵後人』。子完淳﹐字存古﹐亦死。

明永﹐字嵩年﹐丹陽人﹐不肯剃髮。八月初三日。書絕命詞於明倫堂曰﹕『明命其永﹐嵩祝何年。生忝祖父﹐死依聖賢』。遇害。

念祖﹐字無念﹐故相階之後也﹐闔室自焚。

附錄﹕陳君秀妻楊氏投河死。蔣敬妻顏氏觸刃而死。雲間二女﹐一未嫁﹐投閣赴水﹔一新嫁﹐北爲兵所掠﹐罵不絕口而殺。

蘇州少詹事徐汧﹑諸生顧所建﹐投水死。

汧字﹐九一。戊辰進士﹔所建﹐字東吳﹐題詩於壁﹐投泮水中。

金山衛參將侯承祖守城不下﹐陷城﹐死之。

承祖﹐字懷玉﹐與其子世祿城守。八月二十日﹐北兵破之。世祿身被四十矢﹐不屈死。承祖被執﹐降之不可。曰﹕『吾祖宗爲官二百八十年﹐今日之死﹐分內事也』。

附錄﹕張烈女同母嫂匿於生壙中﹐事覺﹐北兵號於外曰﹕『出則免﹐否則刃將入焉』。母嫂皆出﹐烈女受刃而死。

通政司左通政侯峒曾建義於嘉定。城破﹐與其子玄演﹑玄潔﹐其友癸未進士黃淳耀﹑舉人張錫眉﹑龔用圓﹑諸生馬元調﹑黃淵耀﹑夏云蛟﹑唐昌全等皆死之。

峒曾﹐字豫瞻﹔閏六月﹐北設官至嘉定﹔峒曾建義旗城守拒之。北兵來攻﹐亡失甚眾。越三日﹐而城中人有爲北應者。城陷﹐峒曾時時在城上﹐士卒皆曰﹕『吾曾受公厚恩﹐尙可衛公出走』。峒曾曰﹕『與城存亡﹐義也』。已而赴水。玄演字幾道﹐玄潔字云居﹔從之。峒曾曰﹕『吾死義也﹐夫二子者何爲﹖且有祖母在﹐不可』。對曰﹕『有玄■﹝氵靜﹞以奉祖母矣﹐何忍吾父之獨死也』。語未畢﹐有奴趨告曰﹕『賊至矣』﹗相挽而沒。降將李成棟斬峒曾首﹐懸之﹐大掠去﹐使別將守嘉定。有金生者﹐夜竊峒曾之首﹐藏之篋中﹐峒曾之叔某自埜輿棺入收其屍﹐方斂﹐聞有哭聲﹐自外入者﹐則金生負篋而至也。

淳耀﹐字蘊生﹐城破﹐避之西方庵﹐問其從者曰﹕『侯公何若』﹖曰﹕『死矣』﹗曰﹕『吾與侯公同事﹐義不獨生』。乃書壁云﹕『讀書寡益﹐學道無成。進不得宣力王朝﹐退不能潔身遠行。耿耿不沒﹐此心而已。大明遺臣黃淳耀自裁於城西僧捨』。其弟淵耀﹐字偉恭者﹐謂曰﹕『兄爲王臣﹐宜死﹔然弟亦不願爲��之民也』。淳耀縊於東﹐淵耀縊於西。

錫眉﹐字介祉﹐守南門﹐姦民導敵自北門入﹐峒曾與錫眉登陴而見之。錫眉曰﹕『事急矣﹐曷各自裁』﹗峒曾曰﹕『然。一辭家廟﹐行矣』。錫眉曰﹕『我無以返家爲也。卽別公此所』。解帶縊於城樓。峒曾遙視﹐再拜而去。

用圓﹐字知淵﹐分守城門。城陷﹐赴水死﹐二子從之。

元調﹐字巽甫﹐婁堅之門人也。當建義時﹐元調年七十矣﹐以所善諸生唐昌字聖舉﹑夏云蛟字啟霖﹐助調兵食﹔城破﹐元調死之。相繼者十四人。

兵科給中時敏奉義陽王建義於常熟﹐尋敗。

附錄﹕諸生項志寧不肯削髮而死。

崑山建義﹐鄖陽撫治都禦史王永祚主之。

附錄﹕陳氏﹐北兵掠之﹐乘間刺殺北兵﹐自刎。

江陰建義﹐閻典史主之。

閻﹐其不知何許人也﹐爲江陰典史。北兵渡江﹐棄官而隱江陰之野。北官至﹐下教辮髮胡服﹐江陰人不奉教﹐乃毆北官﹐殺之﹐共迎典史。典史曰﹕『今日之事﹐非有所彊於諸人者﹐諸君其無以生死爲計』。江陰人曰﹕『諾』。於是收城中糧物器食﹐均用之﹐雜鄕聚﹐皆發伏以待。兩月之間﹐北兵至者﹐馘於境上﹐豫王發其魚皮萬餘人﹐使降將劉良佐將之﹐直薄城下。良佐招降﹐守陴者噪而詬之﹐典史乃戶賦竹器﹐盛木綿浸水﹐夜半潛懸睥睨﹐北兵用西洋炮擊城。鉛彈累累入竹器﹐已而開門搏戰﹐離鄕聚伏皆應之﹐殺魚皮無存者。豫王大怒﹐自將以圍江陰。典史曰﹕『江陰﹐小邑也﹔北兵乃圍我﹐我何以逞』﹖聚江陰人而哭。江陰人各率其妻子至督學署中﹐閉而焚之﹐火三日夜不息。北兵疑﹐不敢攻。是時﹐三面皆北兵﹐截大江﹐典史與其勇士暮津大江而去。北兵入城﹐空無人﹐驚嘆者久之﹝或曰﹕典吏已死於亂兵﹞戚磐居城外爲犄角﹐論功獨多。城將破﹐磐曰﹕『吾之所以戮力者﹐爲此城也。當死城中﹐以成吾志』。乃入城自縊。

夏維新﹐字燦焉﹐癸酉舉人﹔王華﹐字人玉﹐諸生﹔城陷皆死。

馮厚惇﹐字培卿﹐金壇人也﹔爲江陰儒學訓導。城破﹐冠帶坐明倫堂﹐抽匕首自刎。

徐趨﹐字佩玉﹔黃毓祺﹐字介子﹔聚兵竹塘﹐以應城中。城旣破﹐北使故明淮安道劉景緯令之﹐趨被執﹐見之長揖。景緯曰﹕『汝諸生﹐不當跪父母官耶』﹖趨曰﹕『我方�汝﹐何爲父母汝﹖汝爲大明進士﹐位之監司﹐卽郡守亦跪汝﹔今降而爲令﹐且跪郡守﹖是爲�亦不善爲�矣﹐尙欲與諸生爭體統乎』﹖景緯無以應﹐下獄殺之。毓祺亡命海陵﹐寓書其所善江一小者﹐用故時主上所給官印識之﹐而爲毓一之客所得。江甚懼禍﹐遂告變﹐捕毓祺入獄。獄期將決﹐其友鄧大臨告之期﹐小祺命取襲衣自斂﹐趺坐而逝。

通城王建義於長興。

王號淸潮﹐洞庭山民夢洞庭樹旗。上書「淸潮」二字﹐已而王至﹐皆以王之祥也。故從者甚眾。葛麟﹐字蒼公﹐丹陽舉人也。八月二十日﹐從王戰北兵於湖中。持長矛刺五六十人於水﹐爲北兵所目。曰﹕『長而肥者﹐麟也』聚箭射之﹐投水而死。

金有鎰﹐長興人﹐以總兵再破湖州﹐兵敗死之。

進士吳易建義太湖。

易﹐字日生﹐聚壯士數千人﹐退居湖中。乘間出殺北兵﹐道路爲梗。北兵大舉入湖﹐易先令士卒之善舟者﹐雜農民散處湖畔。北兵掠民船千餘﹐卽湖畔捕人操之﹐義兵遂盡操北人之舟﹐鼓棹而出。至中流﹐盡棄棹而入水﹐鑿沈其船﹐北兵殲焉。浙直震動。王上以兵部侍郎命之﹐封長興伯。八月二十一日﹐北兵又大舉破其營﹐而同事諸生沈自駉﹑自炳﹑吳福之﹐皆死之。舉人孫兆奎﹐執至金陵﹔其明年﹐易潛至嘉善﹐有輸情於北者﹐遂爲所得。

自駉﹐字君牧﹔自炳﹐字君晦﹔吳江人。初﹐其兄自徵任俠﹐知天下有變﹐造漁船千艘於湖﹐自徵死而變作﹐自駉﹑自炳乃收其船以聚兵﹐故易得因之而起。

福之﹐字公佑﹐武進人﹐父鐘巒。後死舟山之難。

兆奎﹐字君昌﹐吳江人﹐被執﹐見北相洪承疇而問曰﹕『先帝時有洪承疇者﹐死於節矣。今汝亦名洪承疇﹐一人耶﹖兩人耶』﹖承疇曰﹕『汝莫問其爲一人﹑兩人﹐只做汝一人事﹐且斬之』﹗

文乘﹐字應符﹐故相震孟之子也。陰與易通﹐爲人告變﹐題詩曰﹕『三百年前舊姓文﹐一心報國許誰聞。忠魂今夜歸何處﹐明月灘頭弔白雲』。遂見害。右僉都禦史金聲建義於徽州。

聲﹐字正希﹐崇禎元年﹐選入翰林爲庶吉士。明年十月﹐北兵闌入大安口﹐薄都城﹐上憂甚﹐聲以新被知遇﹐乃薦其所知僧申甫爲將﹐卽攺聲禦史﹐監其軍﹐倉卒無兵可用﹐申甫召募長安中人﹐得數千﹐將之﹐復古車攻之法﹐陣於盧溝橋。北兵乃繞出其後﹐禦車者惶急﹐不得轉﹐爲北兵斬馘略盡。申甫死﹐而聲黜歸田裏。馬士英調黔兵至鳳陽﹐枉道掠新安﹐聲與其郡推官吳翔鳳率鄕勇殲之界上﹐士英與聲相訐﹐天子直聲﹐復翰林﹐未之官﹐而北都陷。弘光卽位﹐起僉都禦史﹐不就。至是起義﹐北兵攻之。五月不下﹐降將張天祿從間道襲破之﹐執聲至南都。聲門士江天一字文右者﹐追聲及之途﹐聲曰﹕『此何與汝事﹐而來何乎』﹖曰﹕『天一可同公建義﹐獨不可同公死乎』﹖當是時﹐南都攺服已久﹐聲與其徒峨冠大帶而入﹐道路聚觀。北相降聲﹐遣人私語。天一呼曰﹕『先生之千秋在此刻也』。聲曰『諾』。牽至淸水塘將斬之﹐聲謂行刑者曰﹕『但絕我气﹐母斷我頭』﹗於是撚須仰面﹐飲刃而沒。天一亦被殺。而聲邑人王世徳乃自刎﹐一時死聲之傍者六七人﹐知姓名者二人而已。隆武皇帝贈聲禮部尙書﹐天一兵部主事。指揮汪秋漢﹑余公贊守嶺南﹐北兵至﹐自刎。

中軍程士皮﹑諸生項千里﹑武舉洪二魁﹐皆被獲而殺﹔許伯﹐字伯輔﹐陣亡。

推官溫璜﹐字寶忠﹐烏程人﹐自刎。

吳應箕﹐字次尾﹐貴池人﹐募一旅以應聲﹐兵潰﹐逃婺源山中﹐名捕得之。將戮於市﹐應箕不可曰﹕『吾血不當落塵中』﹗已至松下﹐應箕曰﹕『此吾畢命之所』。有卒擬刃向之﹐叱曰﹕『吾頭豈汝可斷』﹗一裨將頗敬應箕﹐應箕拱手謂之曰﹕『以此勞公』。

附錄﹕馬嘉﹐字六禮﹐壬午舉人﹔方國煥﹐字孔文﹔剃髮命下﹐嘉爲絕命詞﹐國煥賦詩﹐皆縊死。

山東巡撫都禦史邱祖徳同錢孝廉舉義於寧國。

祖徳﹐字令修﹐成都人﹐起家寧國推官﹐及爲巡撫﹐賊至而逃﹐至是建義﹐尋敗被磔。

麻三衡﹐字孟璿﹐宣城諸生也﹐起兵東華陽山﹐以應祖徳。被執至金陵﹐賦詩云﹕『吳越連沙漠﹐天人不可畱。誓存千丈發﹐笑看百年頭。若水心猶烈﹐平原事不酬。西風吹宛句﹐斷送五湖秋』。殺於通濟門外。隆武卽位﹐贈國子監博士。

涇縣建義﹐被屠。

趙初浣﹐字雪度﹐諸生。以建義被殺。

鹽城諸生司石磐起義。

石磐同酆都司起義﹐兵敗﹐執之淮官。北撫命之跪﹐不屈﹐僕之﹐酆都司欲脫石磐﹐曰﹕『此故諸生﹐吾劫之爲書記耳』。石磐大呼曰﹕『公何言之謬也﹖吾實首事』。下獄六十餘日﹐狂歌痛飲。臨刑﹐大罵而死。

附錄﹕六合諸生馬純仁朴公﹐年十八﹐不肯剃髮。閏六月二十二日﹐函書付其妹曰﹕『吾三日不歸﹐以此白之父母。袖大石投浮橋水中。發函﹐得銘曰﹕『朝華而冠﹐夕�而髡﹔與喪乃心﹐寧死乃身』。明棠處士朴公純仁﹝﹖﹞﹑金壇木工湯士鰲﹐剃頭將及﹐哭祭祖考﹐投水死。山東兵部主事王若之不剃頭﹐被獲彊之剃﹐不可曰﹕『畱此發以見先帝耳』。戮之。邳州大學生王臺輔﹐大會親友永訣﹐乘牛車出郭之相山墳所自縊。無錫副總兵何以培﹐六月十二日﹐以不受官見殺。

使臣兵部左侍郎懋第被殺。

懋第﹐號蘿石﹐萊陽人也。使北﹐將館之四夷館﹐不可﹔曰﹕『此中國以之待夷狄者﹐而以之待中國乎』﹖乃攺館鴻臚寺。自滄州追還﹐北欲降之﹐使其弟懋泰來見。訶之而去。江南下﹐北謂之曰﹕『汝之所以不降者﹐江南在耳﹐今何歸而不降乎』﹖懋第曰﹕『降則何待今日﹔吾之所以不死者﹐圖反命耳。今國破﹐有死而已』。作沁園春一闋﹕『忠臣孝子﹐兩全甚難﹐其實非難。從夷﹑齊死後﹐君臣義薄﹐綱常掃地﹐生也徒然。宋有文山﹐又有疊山﹐靑史於今萬古傳。他兩人﹑父兮與母兮﹐亦稱大賢。嗟哉﹗人生易盡百年。姓與名﹐不予人輕賤﹗想多少蚩愚稽首﹑遊魂首邱﹐胡服也掩黃泉。丹心炤簡﹐千秋廟食﹐松柏聳天風不斷﹐堪嘆他時窮節﹐乃見流水髙山』。殺之無血﹐惟白乳滿地。

總督僉都禦史袁繼咸被執。

繼咸﹐字臨侯﹐江西人也。總督應安江楚。左夢庚旣降﹐劫繼咸以去﹐繼咸求死不得。八月初四日﹐至北都﹐諸降將朝見﹐繼咸冠服如故﹐曰﹕『某是累臣﹐不是降臣﹐無入朝禮』。北臣來見﹐劉學士曰﹕『弘光立得是否』﹖曰﹕『神宗諸子﹐光宗長﹐福王次之。毅宗無子﹐今上福王長子﹐倫序甚明』。劉曰﹕『崇禎未葬﹐弘光安得遽立』﹖曰﹕『淸朝所論者﹐春秋之義﹔明臣急於定策者﹐社稷之謀』。劉又言弘光諸不道狀。曰﹕『旣已爲君﹐卽吾君也。君父之事﹐非臣子所當言』。劉語塞而去。已令剃頭。繼咸曰﹕『棄其生平﹐𨿽生何用』﹖殺之三忠祠前﹐明年六月二十六日也。

秋七月庚戌朔。江西巡撫曠昭迎降﹐萬安知縣梁於涘不下。

金聲桓旣降﹐卽爲北徇地﹐駐於九江。昭患之﹐然不知其爲聲桓﹐以爲金之俊也。有胥吏郜國本者﹐以侵糧系獄﹐自言爲之俊舊役﹐可以招之。昭具金帛﹐遣國本往﹐至則始知爲聲桓也。國本卽以金帛迎降﹐聲桓遣使同國本還﹐國本盛稱金兵不可敵﹐昭大懼﹐款其來使﹐國本出而搖惑眾心﹐定迎降之策。昭亡走吉安。而江省變﹐遂爲聲桓有矣。

於涘﹐號谷庵﹐江都人﹐癸未進士。郡邑皆下﹐於涘獨嬰城固守﹐援絕不支﹐被執﹐下南昌獄。五十三日﹐作絕命詞曰﹕『但如生富貴﹐誰識死功名。到頭成个是﹐方見古人情』。自縊而死。

東浙﹑閩中建建﹐𨿽俱在閏六月﹐而此不載者﹐以事屬監國﹑隆武兩「實錄」也。此所載﹐亦有��所命者﹔然皆遙命之﹐非刑賞所加也。

●福王登極實錄

吳縣文震亨撰

恭聞監國自福邸至淮也﹐南都文武大臣及科道諸臣方集議擁立之事。僉謂以親﹑以賢﹑以序﹐卽當推奉爲臣民主。操臣誠意伯劉孔昭﹑督臣馬士英﹐各傳諭所部將士﹐以代來中興之意。將士聞命感泣﹐亦願奉爲六軍主﹐建義旗討賊。諸臣恭謁陵廟﹐告非常大變﹐慟哭﹔乃告奉監國之議。議協﹐參贊機務兵部尙書史可法至浦口﹐具啟迎駕於淮安﹔禮部司務官齎南都百官公啟﹐迎駕於儀眞。渡江﹐泊燕子磯﹐百官郊迎﹐命以王禮見。監國素袍角帶﹐對百官慟哭﹔百官行禮﹐手掖之﹐尋賜茶。言及宗社震驚﹑大行異變﹐復哭失聲。因流涕言『封疆大計﹐惟仗諸先生主持﹔至迎立﹐決不敢當。蓋播遷以來﹐國母尙無消息﹐故不攜宮眷一人﹐始意欲擇浙東僻地暫居﹐以使迎奉。今值國難至此﹐迎立之事﹐何忍言』﹗睿音瑯然﹐而睿容具日月表﹐百官瞻覲﹐感舉額謂宗社之福。

次日﹐爲五月朔戊子。從水西門啟駕﹐由城外至孝陵﹐乘馬導引官請從東門鄕路入。監國遜避﹐從西門至饗殿﹐祭告禮畢﹐卽向懿文大子陵園駐瞻良久。從朝陽門入﹐至東華門﹐步行過殿陛﹐行謁奉先殿禮﹐出西華門﹐暫以內守府爲行宮﹐百官進見﹐行四拜禮﹐傳令旨召諸臣入議事。

兵部尙書史可法﹑魏國公徐弘基﹑靈壁侯湯國祚各有奏﹔國祚以戶部靳餉﹐奏對微激﹐署禮部兵部侍郎呂大器謂非對君體﹐止之。

京畿道禦史祁彪佳﹐因奏綱紀法度﹐爲國之本﹔吏科李沾合諸科道奏﹐以朝班宜肅。蓋時舊京朝儀久廢也。彪佳又奏早頒大號﹑敬天法﹑祖諸事。監國皆虛懷納之。

朝畢﹐羣臣退議登極﹑監國次第﹐咸謂『仰窺睿意﹐必欲發喪誓師﹐曉然示天下以討賊大義﹐而後正位。宜先上監國璽綬﹐而後勸進』。乃卽範金鑄監國寶。以次日入朝﹐大臣仍面奏勸進﹐監國復辭。諭諸臣謂﹕『人生忠孝爲本﹐今大讎未報﹐孤不能事君﹔先王殉節﹑國母播越﹐孤不能事親﹕無遽登大寶之禮。且聞東宮與永﹑定二王尙在賊中﹐或可致之。又桂﹑惠﹑瑞三王皆叔父行﹐惟諸先生擇賢迎立』。言訖淚俱。大臣及言官再奏﹐求允所請。監國遜謝如前。署禮部臣大器率百官跪奏勸進第一箋﹐傳旨暫領監國﹐百官退﹔逾時﹐又進第二箋﹐命傳進﹐手書批簽﹐仍允監國﹐余所請不允。

又次日﹐傳旨﹕『官止服靑錦繡﹐朝拜仍行王禮﹐不必穿帶朝服』。百官以典禮重大﹐具朝服入。監國親行告天禮﹐陞座﹐百官四拜﹐魏國公弘基率百官跪進監國符寶。受訖﹐再行四拜禮﹐乃退。諸臣尙有言宜卽登大位以鎭人心者﹐禦史彪佳謂『﹕令旨先受監國之請﹐其名極正﹐賢徳益彰。旣可以示謙讓﹐海內聞之﹐皆知監國無因以得位之心。俟發喪﹐擇吉登大寶﹐布告天下爲當』。禮臣﹑魏國﹐皆然其議﹐議乃定。卽用右都禦史張愼言爲吏部尙書﹐傳旨合推閣員。疏上﹐先用兵部尙書可法進東閣大學士兼兵部尙書如故﹐戶部尙書髙弘圖攺禮部尙書﹑進東閣大學士﹔俱入閣辦事。而召工部侍郎周堪賡爲戶部尙書﹐鳳督士英進東閣大學士兼兵部尙書﹑都察院右都禦史﹐總督鳳陽等處如故。而以前會推疏詞林僅推掌翰林院詹事府詹事姜曰廣一人﹐傳旨吏部﹕『予察祖制﹐閣員俱用詞林﹔至先帝﹐間用別衙門官。今正推如何止列姜先生一人﹐似與祖制不符。著該部再行添推來看』。吏部會九卿再具疏﹐仍以曰廣居首﹐而推禮部尙書王鐸﹑禮部右侍郎陳子壯﹑詹事府少詹事黃道周﹑右春坊右庶子徐汧﹔令旨再點用首﹐次二員俱進東閣大學士兼禮部尙書入閣辦事﹐諸臣以次待用。六卿九列旣備官﹐復催補科道各員﹐皆一時人望。尋特遣彪佳頒赦諭江南云。

是舉也﹐羣臣當攀號憤變之後﹐天柱地維摧陷頃刻矣﹔值眞主纘運﹐日月重光﹐實惟二祖列宗在天式憑以有此。海內聞當陽在卽﹐用人行政﹐動協人情﹐未有朝端已見淸寧而醜類不授首膏鉞者。刻��復神京﹐寸礫逆賊﹔𨿽在艸莽﹐胥忍死拭目俟之。若諸臣思祖宗三百年徳澤在人﹑大行十七載焦勞求治﹐洗滌肺腸﹐以事新主﹑掃除門戶以修職業﹐何事不可辦﹑何罪不可討﹐亦何功名不可就哉﹗

聞法駕入都之日﹐都人聚觀呼萬歲﹔見兩大星夾日而行﹐鐘山紫气中五色云見。而先是龍江浮楩楠巨木千章﹐若爲鼎新大內而出者﹔兩都並建﹐聿還舊觀。江北諸大師﹐皆上表勸進。所傳遼東總兵吳三桂疾馳至山海結虜入關﹐大殺賊十數萬﹐奪其輜重無算﹔邊鎭諸宿將﹐無不投袂奮劍﹐以報國仇者。中興大業﹐豈靈武艸次﹑靖康偏安之足比哉﹗

