碑傳選集淸錢儀吉輯

●碑傳選集目錄

多爾衮和碩睿忠親王多爾衮傳鄭虎文﹝一﹞

多鐸和碩豫通親王多鐸傳馮培﹝九﹞

豪格和碩肅武親王豪格傳鄭虎文﹝一二﹞

圖賴議政大臣昭勳公圖賴傳馮培﹝一七﹞

佟圖賴勤襄公佟圖賴傳李紱﹝一九﹞

張朝璘浙閩總督張朝璘傳﹝「八旗通誌」﹞﹝二一﹞

張存仁兵部尙書兼都察院右副都禦史總督直隸山東河南諡忠勤張公存仁傳李紱﹝二九﹞

黃宗羲黃宗羲傳錢寶甫﹝三五﹞

陸彥龍陸徵君彥龍傳柴紹炳﹝三九﹞

李世熊寒支先生傳藍鼎元﹝四一﹞

黃晉良黃晉良墓志銘鄭梁﹝四三﹞

顧炎武顧寧人小傳李光地﹝四五﹞

王夫之王先生夫之傳余廷燦﹝四六﹞

惲日初惲先生日初傳﹝子格附﹞湯修業﹝五三﹞

魏祥先伯兄魏祥墓志銘魏禧﹝五九﹞

魏禧魏禧傳邵長蘅﹝六二﹞

彭士望彭先生士望傳陸麟書﹝六四﹞

吳偉業吳先生偉業行狀顧湄﹝六六﹞

濟爾哈朗和碩鄭獻親王濟爾哈朗傳鄭虎文﹝七○﹞

佟養甲佟養甲傳﹝「盛京通誌」﹞﹝七七﹞

劉武元劉武元傳﹝「宛平縣誌」﹞﹝七八﹞

耿仲明懷順王晉封靖南王耿公仲明墓表朱彜尊﹝八○﹞

孔有徳定南武壯王孔有徳傳﹝「八旗通誌」﹞﹝八二﹞

李棲鳳李少保棲鳳傳潘挹奎﹝九二﹞

陸振芬陸振芬傳王昶﹝九五﹞

鄂穆圖誥授光祿大夫內祕書院學士張佳公鄂穆圖墓志張玉書﹝九六﹞

魏裔介光祿大夫太子太傅禮部尙書保和殿大學士加一級柏鄕魏公裔介墓志銘徐幹學﹝九八﹞

太子大傅保和殿大學士兼吏部尙書魏公傳任啟運﹝一○六﹞

王士禎資政大夫刑部尙書王公士禎曁配張宜人墓志銘宋犖﹝一○七﹞

刑部尙書王公傳孫星衍﹝一一一﹞

王命嶽王命嶽傳陳壽祺﹝一一五﹞

成性成性傳章學誠﹝一二九﹞

周亮工名宦戶部侍郎周公亮工傳林佶﹝一四三﹞

吳六奇少傅左都督順恪吳公六奇傳﹝啟爵附﹞﹝「廣東通誌」﹞﹝一四六﹞

鄭之文臺州守備鄭公之文傳劉大櫆﹝一四八﹞

郎廷佐郎廷佐傳﹝盛京通誌」﹞﹝一五○﹞

梁化鳳梁敏壯公化鳳崇祀名臣祠碑李因篤﹝一五二﹞

梁敏壯功績記略張英﹝一五六﹞

李率泰忠襄公李率泰傳馮培﹝一五九﹞

王之鼎光祿大夫提督四川左都督世襲伯贈太子少保謚忠毅王公之鼎墓志銘黎士宏﹝一六二﹞

柯爾崑誥授光祿大夫護軍統領兼佐領世襲拖沙喇哈番柯爾崑公神道碑張玉書﹝一六六﹞

李國英總督川陜軍務勤襄李公國英傳﹝「四川通誌」﹞﹝一七二﹞

趙廷臣浙閩總督趙廷臣傳﹝節錄﹞﹝「八旗通誌」﹞﹝一七四﹞

金世徳直隸巡撫兵部尙書兼副都禦史金公世徳墓志銘顧汧﹝一七七﹞

傑書康良親王傑書傳鄭虎文﹝一八○﹞

福喇塔惠獻貝子福喇塔傳何石云﹝一八二﹞

寧海將軍惠獻貝子功徳碑王恕﹝一八六﹞

李之芳相國李文襄公之芳傳趙士麟﹝一九○﹞

李相國文襄公傳杜臻﹝二○二﹞

誥授光祿大夫吏部尙書文華殿大學士拖沙喇哈番謚文襄李公墓志銘張玉書﹝二○八﹞

李文襄公傳沈徳潛﹝二一三﹞

範承謨範忠貞傳戴震﹝二一七﹞

戴璣廣東參議戴公璣傳湯斌﹝二一九﹞

尙可喜平南敬親王尙可喜傳﹝「盛京通誌」﹞﹝二二一﹞

黃芳度海澄公贈王爵忠勇黃公芳度傳朱珪﹝二二四﹞

耿昭忠額駙將軍勤僖耿公昭忠墓志銘徐幹學﹝二二六﹞

李光地光祿大夫文淵閣大學士兼吏部尙書謚文貞李公光地墓碣楊名時﹝二二八﹞

故光祿大夫文淵閣大學士李文貞公事狀彭紹升﹝二三二﹞

姚啟聖姚少保啟聖傳王源﹝二四○﹞

吳興祚兩廣總督吳公興祚傳﹝節錄﹞魯曾煜﹝二四六﹞

陳昂廣東副都統陳公昂墓志銘方苞﹝二四八﹞

黃性震黃太常性震傳藍鼎元﹝二四九﹞

黃太常傳沈徳潛﹝二五四﹞

楊捷誥授光祿大夫少傅兼太子太傅昭武將軍提督江南總兵官三等阿達哈哈番謚敏壯楊公捷墓志銘張玉書﹝二五六﹞

施瑯光祿大夫太子少保內大臣靖海將軍靖海侯贈太子少傅施公瑯墓志銘王熙﹝二六○﹞

靖海侯施瑯傳陶元藻﹝二六三﹞

施將軍逸事李光地﹝二六六﹞

朱天貴榮祿大夫浙江平陽鎭總兵官左都督贈太子少保朱忠壯公天貴墓志銘彭啟丰﹝二六八﹞

吳英威遠將軍福建水師提督吳公英墓志銘﹝代李安溪﹞李紱﹝二七○﹞

藍理福建提督藍公理家傳藍鼎元﹝二七四﹞

杜臻杜尙書臻傳伊湯安﹝二八二﹞

趙士麟吏部左侍郎趙先生士麟行狀徐文駒﹝二八三﹞

殷化行殷公化行武略記潘耒﹝二九七﹞

朱宏祚光祿大夫總督福建浙江等處地方軍務兼理糧餉兵部左侍郎兼都察院右副都禦史加四級朱公宏祚行狀張貞﹝三一一﹞

郭世隆郭世隆傳﹝「八旗通誌」﹞﹝三一八﹞

王萬祥太子少保敏壯王公傳史貽直﹝三三二﹞

衛臺揆郡守衛公臺揆徳政碑記陳璸﹝三三五﹞

張伯行誥授光祿大夫禮部尙書加二級贈太子太保謚淸恪敬庵張先生行狀費元衡﹝三三六﹞

張尙書傳杭世駿﹝三六五﹞

勞之辧都察院左副都禦史誥授中憲大夫勞公之辧墓志銘楊瑄﹝三八○﹞

馮協一中憲大夫福建臺灣府知府馮君協一墓志銘趙執信﹝三八六﹞

陳璸追授禮部尙書署閩浙總督福建巡撫淸端陳公璸傳吳蘭修﹝三九○﹞

陳淸端公傳賀代伯﹝三九二﹞

福建臺灣府臺灣縣邑侯陳公功徳碑記張雄﹝三九二﹞

陞授偏沅巡撫都察院臺廈道陳公去思碑﹝三九四﹞

陳汝咸大理寺少卿陳公汝咸墓志銘蔡世遠﹝三九六﹞

大理悔廬陳公神道碑銘全祖望﹝四○○﹞

兪兆嶽吏部左侍郎兪公兆嶽傳李文藻﹝四○六﹞

阮蔡文阮驃騎蔡文傳藍鼎元﹝四一○﹞

劉獻廷劉處士獻廷墓表王源﹝四一四﹞

劉繼莊傳全祖望﹝四一六﹞

邵廷采族祖邵先生廷采行狀邵晉涵﹝四二○﹞

邵先生墓表朱筠﹝四二七﹞

沈近思資政大夫都察院左都禦史贈太子少傅禮部尙書沈端恪公近思墓志銘彭啟丰﹝四三二﹞

都察院左都禦史端恪沈公神道碑杭世駿﹝四三五﹞

蔡世遠禮部侍郎蔡公世遠墓志銘方苞﹝四三八﹞

覺羅滿保兵部尙書總督浙閩覺羅公滿保墓表蔡新﹝四四一﹞

汪太君貞節汪太君傳藍鼎元﹝四四四﹞

費俊榮祿大夫福寧總兵官加贈左都督費公俊神道碑銘杭世駿﹝四四六﹞

藍鼎元藍鼎元傳﹝陳夢林附見﹞陳壽祺﹝四四八﹞

藍廷珍福建水師提督藍襄毅公廷珍家傳藍鼎元﹝四五二﹞

林亮林元戎亮傳藍鼎元﹝四五七﹞

遊崇功遊遊戎崇功傳﹝蔡章琦附﹞藍鼎元﹝四六○﹞

李茂吉李弁茂吉傳藍鼎元﹝四六二﹞

汪繼燝奉直大夫巡視臺灣吏科給事中汪君繼燝墓志銘方楘如﹝四六五﹞

吳廷華朝議大夫吳先生廷華行狀沈廷芳﹝四六九﹞

史貽直太保文淵閣大學士溧陽史文靖公貽直墓表湯右曾﹝四七三﹞

沈起元故中大夫光祿寺卿前直隸布政使沈公起元事狀彭紹升﹝四七六﹞

李元直巡視臺灣監察禦史李公元直墓志銘袁枚﹝四八○﹞

王恕太原王先生恕傳略沈大成﹝四八二﹞

陸廣霖故廣西恭城縣知縣署百色同知陸君廣霖墓志銘趙懷玉﹝四八五﹞

恭城縣知縣陸君祠版文張惠言﹝四八九﹞

陳大受陳太保大受碑﹝爲海寧相國作﹞胡天遊﹝四九二﹞

協辦大學士兩廣總督文肅陳公傳朱珪﹝四九五﹞

羅君﹝失名﹞陜西西安城守參將羅君墓志銘齊召南﹝四九八﹞

金溶浙江督糧道金公溶家傳盧文弨﹝五○○﹞

陳宏謀光祿大夫經筵講官太子太傅東閣大學士兼工部尙書陳文恭公宏謀墓志銘彭啟丰﹝五一○﹞

東閣大學士陳文恭公傳袁枚﹝五一七﹞

吳士功吳中丞士功傳董邦達﹝五二○﹞

巡撫福建兵部侍郎都察院右副都禦史吳公墓志銘鄭虎文﹝五二二﹞

楊景素直隸總督楊公景素別傳焦循﹝五二六﹞

楊愚朝議大夫廣西柳州府知府楊君愚墓志銘趙佑﹝五二九﹞

於從濂寧夏分巡水利兵備道於公從濂墓志銘林有席﹝五三二﹞

曹繩柱通奉大夫福建布政使曹公繩柱墓志銘沈廷芳﹝五三四﹞

周大本壽張令周君大本贊張洲﹝五三六﹞

李師敏朝議大夫福建臺灣府知府武定李君師敏墓志銘蔡新﹝五三八﹞

孫永淸兵部侍郎廣西巡撫孫君永淸墓志銘王昶﹝五四一﹞

藍元枚臺灣統兵參贊大臣福建陸路提督世襲輕車都尉又一云騎尉藍公元枚墓志銘蔡新﹝五四五﹞

湯大奎福建鳳山縣知縣世襲云騎尉湯君大奎墓表趙懷玉﹝五四八﹞

史謙敕授登仕佐郎鳳山縣典史卹贈云騎尉從祖叔父史府君謙家傳史兆蘭﹝五五○﹞

周太綸周縣丞大綸傳﹝子琦﹑陳徳﹑葉友伯附﹞焦循﹝五五二﹞

壽同春書壽同春﹑李喬基死事張士元﹝五五五﹞

李喬基李喬基傳﹝子端柏附﹞吳修蘭﹝五五五﹞

劉滿姑烈女劉滿姑傳賀代伯﹝五五七﹞

書劉烈女事張士元﹝五五八﹞

趙翼貴西兵備道趙先生翼家傳姚鼐﹝五五九﹞

陳壽祺隱屏山人陳編修傳阮元﹝五六一﹞

梁上國誥授通議大夫太常寺卿廣西提督學政梁公上國墓系銘陳壽祺﹝五六六﹞

謝金鑾敕授文林郎安溪縣學教諭謝君金鑾墓志銘陳壽祺﹝五六九﹞

鄭兼才臺灣縣學教諭推陞泉州府學教授鄭君兼才墓志銘陳壽祺﹝五七一﹞

李長庚建威將軍浙江提督總兵官追封三等壯烈伯忠毅李公長庚神道碑文陳壽祺﹝五七四﹞

浙江提督李公墓闕銘惲敬﹝五七九﹞

壯烈伯李忠毅公傳阮元﹝五八三﹞

浙江提督總統閩浙水師追封三等壯烈伯謚忠毅李公行狀王芑孫﹝五九二﹞

孫爾準贈太子太師謚文靖太子少保兵部尙書閩浙總督金匱孫公爾準墓志銘陳壽祺﹝五九八﹞

●碑傳選集﹝一﹞

多爾衮和碩睿忠親王多爾衮傳

多鐸和碩豫通親王多鐸傳

豪格和碩肅武親王豪格傳

圖賴議政大臣昭勳公圖賴傳

佟圖賴勤襄公佟圖賴傳

張朝璘浙閩總督張朝璘傳﹝「八旗通誌」﹞

張存仁兵部尙書兼都察院右副都禦史總督直隸山東河南謚忠勤張公存仁傳

黃宗羲黃宗羲傳

陸彥龍陸徵君彥龍傳

李世熊寒支先生傳

黃晉良黃晉良墓志銘

顧炎武顧寧人小傳

王夫之

惲日初惲先生日初傳﹝子格附﹞

魏祥先伯兄魏祥墓志銘

魏禧魏禧傳

彭士望彭先生士望傳

吳偉業吳先生偉業行狀

濟爾哈朗和碩鄭獻親王濟爾哈朗傳

佟養甲佟養甲傳﹝「盛京通誌」﹞

耿仲明懷順王晉封靖南王耿公仲明墓表

孔有徳定南武壯王孔有徳傳﹝「八旗通誌」﹞

李樓鳳李少保棲鳳傳

陸振芬陸振芬傳

鄂穆圖誥授光祿大夫內祕書院學士張佳公鄂穆圖墓志

魏裔介

王士禎

王命嶽王命嶽傳

﹟多爾衮

和碩睿忠親王多爾衮傳鄭虎文

睿親王多爾衮﹐太祖髙皇帝第十四子也。生而聰慧多智﹐謀略絕人。

天聰二年三月﹐與弟多鐸從太宗徵察哈爾﹐大捷﹔振旅還瀋陽﹐於途中大宴羣臣﹐以多爾衮初出徵卽有功﹐喜甚﹐特賜號墨爾根岱靑貝勒。三年九月﹐從伐明﹔逼燕京﹐擊敗明袁崇煥﹑祖大壽援兵二萬。五年八月﹐隨太宗攻克大淩河。是年初設六部﹐命掌吏部事。六年五月﹐略明歸化城黃河一帶﹐降其民。七年六月﹐多爾衮陳伐明之策曰﹕『宜乘春時整士卒﹐待我耕種旣畢﹐彼榖將熟﹐入邊直逼燕京﹔截其援兵﹐殘毀屯堡﹐因糧於敵爲久駐計﹐可坐而待其斃也』。八年五月﹐從太宗伐明﹔分道入邊﹐略朔州至五臺山而還。九年六月﹐獻伐所獲山西俘並所收察哈爾全部。崇徳元年四月﹐以功封和碩睿親王。八月伐明﹐率右翼兵由錦州入。十二月﹐從徵朝鮮﹔別從容甸路取昌州﹐敗敵眾﹐克江華島。三年二月﹐監築遼陽都爾弼城。七月﹐更定各衙門官制。十月﹐授奉命大將軍﹐與嶽托分道伐明。分兵入邊長驅﹐北京迆西千里將卒皆潰﹐略地至山西界﹔復東趨臨淸﹐破濟南﹐克城四十餘。十七戰皆捷﹐賜馬五匹﹑銀二萬兩。六年六月﹐代濟爾哈朗﹔圍錦州﹐敗其援兵。八月﹐明經略洪承疇以兵十三萬來援﹐軍容甚盛﹔太宗聞之﹐親統大軍渡遼河﹐疾馳六日至七家堡。多爾衮請進軍駐松﹑杏之間﹐太宗從之。明松山諸將見黃幄羽葆軍逼山而營﹐大懼﹔謀夜遁。多爾衮率兵趨塔山大路﹐橫擊之﹔潰兵沿山至海﹐死者相枕藉﹐明總兵吳三桂等單騎奔入杏山﹐乃率兵還。七年三月﹐復與濟爾哈朗圍錦州﹔明總兵祖大壽力竭﹐以城降。四月﹐又破塔山﹑杏山﹐關門以東盡入版圖。

八年八月﹐世祖章皇帝卽位﹐代善等集諸貝勒﹑大臣議﹐以多爾衮與濟爾哈朗同輔政。先是﹐阿達禮等謀立多爾衮﹔多爾衮與代善發其謀﹐誅之。順治元年四月﹐將大舉南徵﹔世祖禦篤恭殿﹐賜多爾衮大將軍敕印﹐加殊禮﹐賜以禦用纛蓋。時流寇李自成已破燕京﹐明山海關總兵吳三桂遣其將郭雲龍等致書請兵﹔多爾衮以書報之曰﹕『我國向欲與明修好﹐屢爲致書﹔明之君臣不計國家喪亂﹐軍民塗炭﹐曾無一言相答。是以整師三入﹐蓋示意於明﹐欲其君臣勢屈而通好也。若今日﹐則不復出此﹐惟有底定中原與民休息而已。今聞崇禎帝滅於流賊﹐不勝發指﹗用率仁義之師﹐沈舟破釜﹐誓不返旌﹐期必滅賊﹐出民水火。伯遣使致書﹐深爲喜悅﹗夫伯思報主恩﹐與流賊不共戴天﹐誠忠臣之義也。伯𨿽向守遼東﹐與我爲敵﹔今勿因前故﹐尙復懷疑﹗昔管仲射桓公中鉤﹐桓公用爲仲父﹐以成霸業。伯若率眾來歸﹐必封以故土﹐晉爲藩王﹔國讎可報﹐身家可保﹐世世子孫長享富貴﹐當如河山之永也』。師次連山﹐三桂復請速進兵。多爾衮得書﹐率兵夜馳﹔逾寧遠﹑次沙河﹐距山海關十里。三桂報賊已出邊﹐立寨柵﹔多爾衮隨命諸王等率精兵迎擊之﹐敗賊將唐通於一片石。師至山海關﹐三桂開關﹐親出迎﹔多爾衮謂三桂曰﹕『爾歸營﹐令爾兵系白布爲識﹔恐與賊混﹐致誤殺也』﹗使之先驅﹐遂入關。時李自成所率賊二十餘萬﹐皆久歷戰陣﹐殊剽悍﹔恃其眾﹐陣於關內﹐自北山亙海。我兵少﹐對賊布陣﹐不能橫及海岸﹔多爾衮集諸王﹑貝勒﹑大臣謂曰﹕『流寇橫行久﹐獷且眾﹐不可輕擊也。吾觀其陣大﹐相去遠﹐首尾不能顧。可鱗次集我兵﹐對賊陣尾﹔伺其气衰﹐突擊之必勝。努力破此﹐則大業成矣。勿越伍躁進﹐違節制』﹗陣旣列﹐令三桂居右翼之末﹐先悉其眾摶戰﹔賊力斗﹐圍開復合。戰良久﹐我兵從三桂陣右突出﹐衝賊中堅﹐萬馬騰躍﹐飛矢雨墮﹔天大風﹐沙石飛走﹐擊賊如雹。自成方登髙岡觀戰﹐知爲我兵﹐膽俱落﹐急策馬下岡走。我兵無不一當百﹐追奔四十里﹔賊眾大潰﹐自相踐踏﹐僵屍徧野﹐溝水盡赤﹐自成奔還京師。乃以馬步兵一萬隸三桂追賊﹐向北京。多爾衮與諸將誓曰﹕『此行志在滅賊救民﹐以安天下﹔勿殺無辜﹑掠財物﹑焚廬舍﹐不如約者罪』﹗五月﹐整兵入燕京﹐以帝禮葬崇禎帝﹐發喪。三日﹐遣武英郡王阿濟格等分道追自成﹐連破之﹔自成走西安。燕京附近各城俱納款﹐畿輔肅淸﹐山東﹑山西以次悉定﹔乃定議迎世祖都燕京。

時明南京諸臣擁立福王朱由崧稱帝號﹐其大學士史可法督師揚州﹔多爾衮欲招之使降﹐令南來副將韓拱薇等賫書致可法曰﹕『予向在瀋陽﹐卽知燕京物望﹐咸推司馬。後入關破賊﹐得與都人士相接﹐識介弟於淸班﹐曾托其手勒平安﹐拳致衷緒﹔未審以何時得達﹗比聞道路紛紛﹐多聞金陵有自立者。夫君父之讎﹐不共戴天。「春秋」之義﹕「有賊未討﹐則故君不得書「葬」﹑新君不得書「卽位」」﹔所以防亂臣賊子﹐法至嚴也。闖賊李自成稱兵犯闕﹑手毒君親﹐中國臣民﹐不聞加遺一矢。平西王吳三桂介在東陲﹐獨效包胥之哭﹔朝廷感其忠義﹐念累世之夙好﹐棄近日之小嫌﹐爰整貔貅﹐驅除狗鼠。入京之日﹐首崇懷宗帝後謚號﹔卜葬山陵﹐悉如典禮。親郡王﹑將軍以下﹐一仍故封﹐不加攺削﹔勳戚﹑文武諸臣﹐咸在朝列﹐恩禮有加。耕市不驚﹐秋毫無擾。方擬秋髙气爽﹐遣將西徵﹑傳檄江南﹑連兵河朔﹐陳師鞠旅﹐戮力同心﹔報乃君國之仇﹐彰我朝廷之徳。豈意南州諸君子苟安旦夕﹐弗審事機﹐聊慕虛名﹐頓忘實害﹔予甚惑之﹗國家之撫定燕都﹐乃得之於闖賊﹐非取之於明朝也。賊毀明朝之廟主﹐辱及先人﹔我國家不憚徵繕之勞﹐悉索敝賦﹐代爲雪恥。孝子仁人﹐當如何感恩圖報﹗玆乃乘逆寇稽誅﹑王師暫息﹐遂欲雄據江南﹐坐享漁人之利。揆諸情理﹐豈可謂平﹗將以爲天塹不能飛渡﹑投鞭不足斷流耶﹖夫闖賊但爲明朝祟耳﹐未嘗得罪於我國家也﹔徒以薄海同仇﹐特伸大義。今若擁號稱尊﹐便是天有二日﹐儼爲勍敵。予將簡西行之銳﹐轉旆東徵﹔且擬釋彼重誅﹐命爲前導。夫以中華全力﹐受制潢池﹔而欲以江左一隅兼支大國﹐勝負之數﹐無待蓍龜矣﹗予聞「君子之愛人也以徳﹐細人則以姑息」。諸君子果識時知命﹐篤念故主﹑厚愛賢王﹐宜勸令削號歸藩﹐永綏福祿﹔朝廷當待以虞賓﹐統承禮物﹐帶礪山河﹐位在諸侯王上﹐庶不負朝廷伸義討賊﹑興滅繼絕之初心。至南州羣彥翩然來儀﹐則爾公爾侯﹐列爵分土﹐有平西之典例在﹔惟執事實圖利之﹗挽近士大夫好髙樹名義﹐而不顧國家之急﹔每有大事﹐輒同築捨。昔宋人議論未定﹐兵已渡河﹔可爲殷監﹗先生領袖名流﹐主持至計﹔必能深惟終始﹐寧忍隨俗浮沈﹗取捨從違﹐應早審定。兵行在卽﹐可西可東﹔南國安危﹐在此一舉。願諸君子同以討賊爲心﹐毋貪一身瞬息之榮而重故國無窮之禍﹐爲亂臣賊子所笑﹔予實有厚望焉﹗記有之﹕「惟善人能受盡言」﹔敬布腹心﹐佇聞明教。江天在望﹐延企爲勞﹔書不宣意』。可法遣人報書曰﹕『南中向接好音﹐法隨遣使問訊吳大將軍﹐未敢遽通左右﹔非委隆誼於艸莽也﹐誠以大夫無私交﹐「春秋」之義。今倥傯之際﹐忽捧琬琰之章﹐眞不啻從天而降也。循讀再三﹐殷殷致意﹐若以逆賊尙稽天討﹐煩貴國憂﹔法且感且泣﹐敬爲貴國一詳陳之。我大行皇帝敬天法祖﹐勤政愛民﹐眞堯舜之主也﹔以庸臣誤國﹐致有三月十九日之事。法待罪南樞﹐救援無及。師次淮上﹐凶聞遂來﹔地坼天崩﹐山枯海泣。嗟乎﹗人孰無君﹔𨿽肆法於市朝以爲泄泄者之戒﹐亦奚足謝先皇帝於地下哉﹗爾時南中臣民﹐哀慟如喪考妣﹔無不撫膺切齒﹐欲悉東南之甲﹐立翦凶仇。而二三老臣﹐謂國破君亡﹐宗社爲重﹔相與迎立今上﹐以系中外之心。今上非他﹐神宗之孫﹑光宗之猶子﹐而大行皇帝之兄也﹔名正言順﹐天與人歸。五月朔日駕臨南都﹐萬姓夾道歡呼﹐聲聞數里﹔羣臣勸進﹐今上悲不自勝﹐讓再讓三﹐僅允監國。迨民臣伏闕屢請﹐始以十五日正位南都。從前鳳集﹑河淸﹐瑞應非一。卽告廟之日﹐紫雲如蓋﹐祝文升霄﹐萬目共瞻﹐欣傳盛事﹔大江湧出楠梓數十萬章﹐助修宮殿﹕豈非天意也哉﹗越數日﹐遂命法視師江北﹐刻日西徵﹔忽傳我大將軍吳三桂借兵貴國﹐破走逆成﹐爲我先皇帝後發喪成禮﹐掃淸宮闕﹐撫輯羣黎﹔且罷薙發之令﹐示不忘本朝。此等舉動﹐振古鑠今。凡爲大明臣子﹐無不長跽北向﹐頂禮加額﹔豈但如明諭所云「感恩圖報」已乎﹗謹於八月薄治筐篚﹐遣使犒師﹐兼欲請命鴻裁﹐連兵西討﹔是以王師旣發﹐復次江﹑淮。乃辱明誨﹐引「春秋」大義來相詰責﹔善哉乎﹗推言之﹐然此文爲列國君薨﹐世子應立﹐有賊未討﹐不忍死其君者立說耳。若夫天下共主身殉社稷﹑靑宮皇子慘變非常﹐而拘牽「不卽位」之文﹑坐昧「大一統」之義﹐中原鼎沸﹐倉卒出師﹐將何以維系人心﹑號召忠義﹖紫陽「綱目」﹐踵事「春秋」。其間特書﹐如莽移漢鼎﹐光武中興﹔丕廢山陽﹐昭烈踐祚﹔懷﹑湣亡國﹐晉元嗣基﹔徽﹑欽蒙塵﹐宋髙纘統﹕是皆於國讎未剪之日﹐亟正位號。「綱目」未嘗斥爲自立﹐率以正統與之。甚至如元宗幸蜀﹐太子卽位靈武﹐議者訾之﹔亦未嘗不許以行權﹐幸其光復舊物也。本朝傳世十六﹐正統相承﹔自治冠帶之族﹐繼絕存亡﹐仁恩遐被。貴國昔在先朝﹐夙膺封號﹔載在盟府﹐寧不聞乎﹖今痛本朝之難﹐驅除亂逆﹐可謂大義復著於「春秋」矣﹗昔契丹和宋﹐止歲輸以金繒﹔回紇助唐﹐原不利其土地。況貴國篤念世好﹐兵以義動﹔萬代瞻仰﹐在此一舉。若乃乘我蒙難﹐棄好崇讎﹐規此幅員﹐爲徳不卒﹔是以義始而以利終﹐爲賊人所竊笑也﹐貴國豈其然﹗往先帝軫念潢池﹐不忍盡戮﹔剿撫並用﹐貽誤至今。今上天縱英明﹐刻刻以復仇爲念﹔廟堂之上和衷體國﹐介冑之士飲泣枕戈﹐忠義民兵願爲國死。竊以爲天亡逆闖﹐當不越於斯時矣﹗語曰「樹徳務滋﹐除惡務盡」。今逆賊未服天誅﹐諜知捲土西秦﹐方圖報復﹔此不獨本朝「不共戴天」之憾﹐抑亦貴國「除惡未盡」之憂。伏乞堅同仇之誼﹑全始終之徳﹐合師進討﹐問罪秦中﹐共梟逆賊之頭﹐以泄敷天之憤﹔則貴國義問炤燿千秋﹐本朝圖報惟力是視。從此兩國世通盟好﹐傳之無窮﹐不亦休乎﹗至於牛耳之盟﹐則本朝使臣久已在道﹐不日抵燕﹐奉盤盂從事矣。法北望陵廟﹐無涕可揮﹔身陷大戮﹐罪應萬死。所以不卽從先帝於地下者﹐實爲社稷之故。傳曰「謁股肱之力﹐繼之以忠貞」﹔法處今日﹐鞠躬致命﹐克盡臣節﹐所以報也。惟殿下實昭監之』﹗多爾衮接書﹐知可法不能屈﹔遂定議下江南。九月﹐世祖車駕至京師﹐加封多爾衮爲叔父攝政王。是年冬﹐遣豫親王多鐸南徵江南﹑英親王阿濟格西徵逆闖。十二月﹐河南皆盡。

五年十二月﹐大同總兵姜鑲叛﹔六年二月﹐多爾衮徵之。會有言喀爾喀將犯邊者﹔乃遣別將討鑲﹐自出張家口擊喀爾喀。七年十二月師還﹐至喀喇城﹐薨﹔世祖率王﹑貝勒﹑大臣等迎其喪於東直門外。

八年二月﹐蘇克薩哈等首告多爾衮薨時﹐其侍女烏爾庫尼將殉﹐呼近侍羅什﹑博爾惠等﹐告以多爾衮曾制八團龍補黃袍等衣﹐屬令潛置棺內﹐羅什等如言以殮﹔又多爾衮欲於永平圈房﹐率眾移駐﹐與和洛會等密議已定﹐特以出獵稽遲﹐未行。事聞﹐經王﹑大臣等定議﹕追削王爵﹐並黜宗室。乾隆四十三年正月﹐上諭廷臣曰﹕『睿親王首先統眾入關﹐定國開基﹐厥功最懋。顧以誣告謀逆﹐經諸王定罪除封﹔其時我世祖章皇帝尙在沖齡﹐未嘗親政也。朕每覽「實錄」﹐見王之立心行事﹐實能篤忠藎﹑感厚恩﹐深明君臣大義﹐爲史冊所罕覯﹔乃令王之身後久抱不白之冤於泉壤﹐心甚憫焉﹗假令當時王之逆迹稍有左驗﹐削除之罪果出我世祖聖裁﹐朕亦寧敢復翻成案﹔乃實由宵小姦謀﹐構成冤獄﹐而王之政績載在「實錄」﹐皆有大功而無叛迹﹐又豈可不爲昭雪﹗著加恩復還睿親王封號﹐追謚曰「忠」﹔補入玉牒﹗補繼襲封。照親王園寢制度﹐修其塋墓。仍令太常寺春秋致祭﹐並配享太廟』。——見「碑傳集」卷一「宗室」﹝上﹞。

﹟多鐸

和碩豫通親王多鐸傳馮培

豫親王多鐸﹐太祖髙皇帝第十五子也﹔初授貝勒。天聰二年三月﹐與多爾衮從太宗往徵察哈爾多羅特部﹐大捷﹔太宗喜語諸貝勒曰﹕『兩幼弟初領偏師﹐輒有功﹐宜賜美名』﹔於是號多鐸爲額爾克楚瑚爾。

五年九月﹐太宗親率軍擊明錦州﹐多鐸從﹔以二百人敗錦州兵七千於城下﹐又敗明兵於大淩河。七年六月﹐詔問羣臣﹕『伐明與朝鮮﹑察哈爾宜何先』﹖多鐸言﹕『宜伐明﹐直入長城﹐圖久長之計。先其大者﹐則其餘自滅﹐且隨我所求而自至矣』。八年七月﹐太宗親伐明﹐多鐸從。同貝勒阿濟格等率兵入龍門﹐會大軍於宣府﹐遂入邊擊敗明兵﹐略保安州克之﹐戮其守將﹔往會太宗於應州城﹐獻俘。八月﹐同多爾衮等略朔州﹔隨攻大同﹐敗明兵於城南。太宗以明國必調寧遠﹑錦州兵往山西救援﹐命多鐸爲帥﹐率精兵入明廣寧﹐以遲其救援。先遣石廷柱﹑阿山等趨錦州﹐會錦州總兵祖大壽遣副將劉應選等率兵來拒﹐遇大淩河西﹔阿山等以兵寡馳告﹐多鐸疾馳﹐敗劉應選所部兵﹐俘獲無算﹐凱旋獻俘。太宗迎勞五里外﹐以多鐸初專閫外﹐能出奇兵取勝﹐嘉獎之﹔賜良馬五甲。至崇徳元年四月﹐晉封和碩豫親王﹐兼理禮部事。十二月﹐從太宗徵朝鮮﹐累戰皆有功﹔遂降朝鮮。四年八月﹐兼理兵部事。十一月﹐同貝勒豪格略錦州﹑寧遠﹐斬總兵金國鳳等。五年三月﹐奉命爲左翼總統﹔與濟爾哈朗往修義州城﹐駐防屯田。六年三月﹐代多爾衮﹔圍錦州﹑松山﹐繞錦州城立營浚濠﹐爲久駐計。城中惶恐﹐守門蒙古諾木齊﹑武巴什縋書約降。祖大壽知有異志﹐欲以計擒之﹔諾木齊等卽執兵拒外城﹐蒙古亦執兵助。旣接戰﹐聲聞關外﹐多鐸與濟爾哈朗至城下援之。關內蒙古縋援兵入﹐與明兵戰於城上﹔明兵敗﹐大軍遂入關﹐徙其民義州。捷奏至﹐太宗大悅。四月﹐復敗明杏山﹑松山援兵。八月﹐明經略洪承疇以八總兵﹑十三萬眾來援錦州﹐太宗親統大軍往徵之﹔疾馳六日﹐環松山而營。明兵宵遁﹐遣貝子博洛等追擊之﹔並簡精兵付多鐸﹐令設伏。遂夾擊吳三桂等兵﹐敗之。尋又奉命圍松山﹐城內夜出兵來犯﹐擊敗之﹐斬首千餘級。十二月﹐承疇自松山率兵夜出來犯﹐多鐸令沿濠射之﹐悉敗去﹔城中益困。七月二日﹐松山副將夏承徳密遣約降爲內應﹐以其子舒出質﹔夜半諸將士舉梯登城﹐城遂克﹐生擒承疇及巡撫邱民仰等。七月﹐敍功﹐加封多羅豫郡王。

八年四日﹐疏言﹕『當今之勢﹐宜暫息兵﹐以農務爲急﹔衣食丰足﹐舉國慶豫﹐再有舉行未晚也』。順治元年四月﹐從多爾衮入關﹐破流賊﹐定燕京。十月﹐晉和碩徳豫親王。時明福王朱由崧自立於南京﹑稱大號﹐遣兵扼淮﹑徐爲割據計﹔而李自成尙據陜右。多鐸奉命爲定國大將軍﹐率師南徵。二年﹐由河南進兵克陜西﹑趨潼關﹐凡三敗李自成之眾﹐斬獲無算﹔賊守將皆望風降附。復戰於潼關﹐大軍奮勇衝擊﹐呼聲動天地﹐縱橫掩殺﹐漫山彌野﹔自成精銳略盡﹐遁至西安﹐不復能成軍拒守。多鐸師渡潼關濠口﹐斬僞將馬世堯。師至西安﹐自成奔商州﹐南走湖廣﹔追之不及。二月﹐捷聞﹐世祖以流寇旣竄﹐西安平定﹐關中撫綏事宜付英親王阿濟格等﹔命多鐸率大軍由河南趨淮﹑揚﹐討江南之稱號自立者。四月﹐渡淮趨揚州﹐招諭守揚閣部史可法等降﹐不從﹔攻克其城﹐獲可法等斬之。五月﹐師至南京﹐文武官數百員﹑馬步兵二十三萬有奇皆迎降﹔南京平﹐追擒福王於蕪湖。捷聞﹐世祖嘉悅﹐遣侍臣赴軍中慰勞焉。多鐸復遣兵敗馬士英之眾﹐降潞王朱常淓﹐江﹑浙悉定。七月﹐詔以貝勒勒克徳渾爲平南大將軍﹐代多鐸還。十月凱旋﹐世祖禦殿﹐以多鐸統軍以來功最大﹐晉封和碩徳豫親王﹔賜黑狐帽﹑貂朝衣及玲瓏鞍馬﹑金五千兩﹑銀五萬兩。

三年五月﹐蘇尼特部騰吉思等叛奔喀爾喀﹐詔以多鐸爲揚威大將軍往徵。七月﹐多鐸等至﹐營噶爾察克山﹔聞騰吉思在衮噶魯臺﹐星夜疾進﹐三日追及於額克特山﹐獲其妻子及牲畜。喀爾喀土謝圖汗以兵二萬邀大軍於札濟布喇克之地﹐多鐸擊敗之﹐追逐三十餘里﹔次日﹐碩雷汗復率兵三萬至﹐又擊敗之﹐追逐二十餘里。十月﹐凱旋﹐世祖出安定門迎勞﹔四年七月﹐禦太和殿﹐冊封爲輔政叔徳豫親王﹐賜金千兩﹑銀萬兩﹑鞍馬二。冊文稱﹕『定鼎中原以來﹐所建功勳﹐卓越等倫』云。

六年三月﹐薨。七年三月﹐命立碑紀功。九年三月﹐鄭親王濟爾哈朗等會議﹕『多鐸系多爾衮同母弟﹐應削王爵』﹔世祖念其勳勞﹐止追降郡王。康熙十年五月﹐追謚曰「通」。乾隆四十三年上諭廷臣曰﹕『豫親王從睿親王入關﹐肅淸京輦﹐卽率師西平流寇﹑南定江浙﹐實爲開國諸王戰功之最。乃以睿親王誣獄株連﹐降其親王之爵﹐後又攺封信郡王。以王之勛績超邁倫等﹐自應世胙原封﹐以章殊眷。著仍追復親王﹐還號爲「豫」﹔一體配享太廟』。

多鐸子多尼徵故明桂王朱由榔於雲南﹐敗李定國﹑白文選之眾﹐所向克捷﹔襲封郡王。順治十八年薨﹔謚「宣和」。

——見「碑傳集」卷一「宗室」﹝上﹞。

﹟豪格

和碩肅武親王豪格傳鄭虎文

豪格﹐太宗文皇帝第一子也。生而英毅﹐多智略。

初﹐嘗從徵蒙古董夔﹑察哈爾﹑鄂爾多斯諸部﹔功最﹐授貝勒。天命十一年﹐隨大貝勒代善徵蒙古五部﹐有功。天聰元年﹐太宗伐明室﹐至廣寧舊邊﹔豪格同諸貝勒往衛塔山糧運﹐前軍猝與明兵遇﹐時明兵二萬﹐我軍以八十人擊敗之。二年五月﹐同貝勒濟爾哈朗討顧特塔布囊﹐誅之﹔盡收其部以歸。三年十月﹐從太宗伐明。十一月﹐大兵進逼北京﹐大貝勒莽古爾泰率諸貝勒迎擊明寧遠巡撫袁崇煥﹑錦州總兵祖大壽援兵於廣渠門外﹐敵以重兵設伏於右﹐莽古爾泰令諸貝勒擊其右﹐違者罪與避敵同﹔豪格如命衝敵右﹐敗其伏﹔余貝勒由中路乘之﹐敵遂潰。又同貝勒嶽托﹑薩哈璘率兵圍永平府﹐別攻香河縣﹐克之。四年正月﹐與嶽托還守瀋陽。五年七月﹐太宗西徵﹐命與貝勒杜度﹑薩哈璘居守。六年五月﹐太宗徵察哈爾﹐遂伐明﹔豪格從濟爾哈朗略歸化城處﹐有功。六月﹐晉封和碩貝勒。

七年六月﹐詔問羣臣用兵明與朝鮮﹑察哈爾宜何先﹖豪格奏云﹕『錦州﹑寧遠﹐攻之無益﹔何也﹖我國攻城之法﹐彼盡知之﹔況我兵曾攻之而未得﹐若復令攻之﹐必有畏難之意。𨿽得錦州﹐此外七城尙須煩攻取﹔若徒得一城﹐其餘皆堅壁不下﹐彌旬曠日﹐恐老我師。今宜盡率我眾及邊外新﹑舊蒙古從舊道而入﹐爲書頒示各屯寨﹐告以我願和而彼不肯和之意﹐仍傳諭各城﹔則彼處人民𨿽被創痍﹐將自怨其主﹐無尢於我。如此﹐則我兵勇气自倍﹐而邊外蒙古愈加勉勵矣。若馬匹疲斃﹐卽以所獲之資買馬﹐其餘並以制衣﹔則嗣後進兵﹐人人奮勇﹐靡有退志。再用更番之法﹐俟秣馬肥壯﹐益以漢兵攜巨炮﹐分兵兩路﹐一從寧遠入﹑一從舊路入﹐夾攻山海關。得之則已﹔不得﹐卽屯兵彼地。遣人往招流賊﹐諭以來歸﹐撫輯其眾﹔不然﹐進攻通州。得與不得﹐姑久駐其地﹐往偵流賊情形。彼方分師扞禦﹐我伺其懈怠﹐乘夜襲之﹐事可圖也。總宜乘時急進﹔若失此機﹐必將後悔﹗至於朝鮮﹐且暫行撫慰﹔俟我與敵國勝負旣定﹐再爲區處。察哈爾近﹐則相機而行﹔若離興安嶺二﹑三日程﹐𨿽追無及。謹抒鄙見上陳』。八月﹐與阿巴泰等略明山海關﹐有功。八年七月伐明﹐分兵四路入。太宗親率大軍﹐由宣府趨朔州。豪格率楊古利毀邊墻﹐大兵遂由上方堡分道進﹔旋同貝勒多爾衮略朔州及五臺山而還。復從大同擊明援兵﹐走之。九年﹐與多爾衮﹑嶽托﹑薩哈璘爲元帥﹐統兵一萬往收察哈爾林丹汗子額爾克孔果爾額哲。師至西喇朱爾格﹐遇察哈爾汗妃及臺吉琑諾木等﹐以千五百戶降﹔遂抵托裏圖﹝托裏圖者﹐額哲所駐地也﹞。會天大霧﹐乘其無備﹐遣額哲母蘇泰太后之弟南楮等先往見額哲母﹐諭以奉命招撫意。額哲母令額哲率眾宰桑迎諸貝勒入﹐遂定盟﹔次日﹐率所部降。時鄂爾多斯濟農來招額哲﹐已盟且行矣﹔追還濟農﹐令毀盟﹐且還額哲所遺物﹔濟農聽命。是役也﹐額哲以古玉璽獻﹐文曰「制命之寶」﹔元順帝奔應昌時所失﹐林丹汗得之於元後裔博什克圖汗者也。師還抵歸化城﹐嶽托以疾畱﹔豪格同諸貝勒略明山西邊郡﹐連敗明兵。遂由平魯衛直抵長城﹐毀寧武關﹐入略代州﹑忻州﹔忻州兵出拒﹐敗之。又敗明兵於忻口﹐追至崞縣﹐乃整師出﹔復敗明兵於平魯衛﹐遂會嶽托於歸化城﹐班師。

崇徳元年四月﹐晉封和碩肅親王﹐兼攝戶部。尋坐黨嶽托﹐且漏上言﹐有怨上心﹔降貝勒﹐解部任。九月﹐隨多爾衮攻明錦州﹔旋仍攝戶部。十二月﹐太宗親徵朝鮮﹐與多爾衮分統滿洲﹑蒙古及外藩蒙古各左翼兵﹐別從寬甸入。二年正月﹐入長山口﹔昌平民皆奔山立寨自固﹐攻克之。敗安州﹑黃州兵於寧邊城下﹔寧邊帥率兵往援其王﹐遇麾下別將﹐擊敗擒之。師次宣屯村﹐村民言安州帥聞其王被圍﹐往援﹐行三日矣﹔卽疾馳一晝夜﹐及之於陶山﹐破之。九月﹐以固山額眞俄莫克圖欲脇取外藩蒙古臺吉博洛女媚事﹐豪格奪爵﹐罷部任。三年﹐同多爾衮略明邊﹐毀邊墻入﹐敗明兵於丰潤縣﹐降髙唐州﹔遂略地至曹州。明兵阻水毀橋以拒﹐我師因列陣誘敵﹐潛師渡河﹐遶敵後敗之﹔遂下東光縣﹐又敗郭太監兵於滹沱河﹐破獻縣﹔所至克捷﹐俘獲無算。四年四月師還﹐賜馬二匹﹑銀萬兩﹐仍攝戶部﹔尋復原封。十一月﹐同貝勒多鐸伐明﹐寧遠兵出北山岡拒戰﹐敗之﹐陣斬總兵金國鳳及其二子。五年六月﹐同多爾衮﹑杜度﹑阿巴泰築城屯田於義州。七月刈錦州禾﹐敗其兵﹐克臺十有一。自是﹐屢有斬獲。至九月﹐代還。

六年三月﹐同多爾衮輕違諭旨﹐豪格亦坐罪﹐降郡王。旋同多爾衮代濟爾哈朗督師﹐圍錦州。五月﹐擊斬松山援兵二百餘級﹔六月﹐復敗山海關援兵﹐獲馬五百餘匹。時明經略洪承疇率各路總兵統馬步卒十二萬援錦州﹐兵勢甚盛﹔我軍初遇﹐敗其三營。八月﹐承疇兵犯我右翼﹐復擊敗之。太宗聞承疇兵來﹐親率大軍自盛京疾馳﹔六日﹐將抵松山﹐遣大學士剛林諭二王先駐髙橋﹐俟大軍至﹐合圍松﹑杏。二王馳奏﹕『奉旨屯髙橋﹐倘賊兵爲我所迫﹐錦州﹑松山兵內外夾攻﹑協力死戰﹐而欲自髙橋來援﹐勢難速至﹔不如請大軍暫駐松﹑杏之間』。太宗可其奏。尋同多爾衮還守盛京。十月﹐復命從圍松山。七年二月﹐松山副將夏承徳密遣人請降﹐太宗許之﹐用爲內應﹔時豪格同王﹑貝勒率兩翼兵梯城南先登﹐遂克松山﹐擒承疇及巡撫邱民仰﹑總兵王廷臣﹑曹變蛟﹑祖大壽等。四月﹐同濟爾哈朗攻塔山﹐克之。七月﹐敍功﹐復原封。順治元年﹐以語侵多爾衮﹐爲固山額眞何洛會所訐告﹔坐言詞悖妄﹐奪爵。十月﹐世祖旣定鼎燕京﹐大封諸王﹔念豪格從定中原有功﹐仍復原封。是冬﹐山東土寇竊發﹐奉命往徵﹔遂定濟寧﹐撫輯降將許定國官兵萬餘人﹔破滿家洞賊巢十餘處﹐復用土石埋塞二百五十一洞﹐土寇略平。二年﹐命阿巴泰代豪格﹐還。

三年正月﹐爲靖遠大將軍﹐率衍禧郡王羅洛渾﹑貝勒尼堪等西徵。時陜西流賊﹐邠州則有宋大傑﹑賀洪器﹑齊勳﹑張國棟﹐慶陽則有石二﹐延安則有劉文炳﹑康千總﹑郭天星﹑張破臉﹐漢中則有賀珍﹐興安則有二隻虎﹑孫守發﹐徽州﹑階州則有武大定﹑髙如勵﹑蔣登雷﹑石國璽﹑王可成﹑周克徳等﹐所在蜂起﹔豪格至﹐則斬石二﹑康千總﹐降齊勳﹑張國棟﹑石國璽﹑蔣登雷﹑王可成﹑周克徳﹐余悉潰散﹐盡復所陷州縣﹐陜西平。十一月﹐整兵入蜀。至南部﹐偵知賊首張獻忠據西充縣﹐令護軍統領鰲拜領兵先發﹐隨統大兵繼進﹔抵西充﹐獻忠悉兵來拒﹐麾兵奮擊﹐斬獻忠於陣。復分兵搜剿餘賊﹐凡擒僞王以下文武官二千三百有奇。四年﹐剿定遵義﹑夔茂﹑榮昌﹑隆昌﹑富順﹑內江﹑資陽諸州縣﹐破賊營一百三十餘處﹐蜀寇悉平。五年凱旋﹐世祖禦太和殿宴勞之。

尋爲多爾衮所構陷﹐下獄﹔卒。七年﹐世祖親政﹔念其枉﹐復封和碩肅親王﹐立碑表之。子富綬襲。十三年﹐追謚「武」﹔十四年﹐再立碑以紀其功。

——見「碑傳集」卷一「宗室」﹝上﹞。

﹟圖賴

議政大臣昭勳公圖賴傳馮培

圖賴姓瓜爾佳﹐信勇公費英東第七子也。初隸鑲黃旗﹐後攺隸正黃旗。

天聰二年﹐從徵明﹐薄燕京﹔以功﹐授騎都尉世職。四年﹐大貝勒阿敏畱守永平﹐明兵備參政張春合馬世龍諸鎭兵圍都統圖爾格等於灤州﹐圖賴馳救之﹔比至﹐圖爾格等已突圍出﹐遂擊卻其追騎。從大貝勒撤師出邊﹐以十六人殿﹔返擊明兵之躡我後者﹐殲之。尋授三等輕車都尉﹔略大同﹐攻拔靈邱及小石城。從圍大淩河城﹐軍兩黃旗間以衛樵采。六年﹐大軍破走察哈爾﹐移師徵明﹐次布裏渡﹔圖賴徇沙河堡﹐降之。七年﹔從取旅順口。九年﹐任護軍統領。從入廣寧﹐偕都統阿山趨錦州﹐明總兵祖大壽遣將合松山兵拒戰﹔兵甫接﹐敵不能支﹐輒潰走﹐俘獲無算。敍功﹐得恩賚。

崇徳二年﹐授議政大臣。明年﹐從貝勒嶽托徵明﹐先驅踰墻子嶺﹐攻克十一臺﹔進兵山東﹐屢敗明兵。還軍﹐敗明閣部劉宇亮於通州﹔晉爵三等男。六年﹐從圍錦州﹐擊敗杏山援兵﹔戰東關﹐援降人諾木齊以歸。復破松山騎兵﹐拔塔山﹑杏山城﹔加一等男。八年﹐攻拔中後所及前屯衛﹔晉三等子。

順治元年﹐從徵流賊李自成﹐破賊將唐通於一片石。旣入關﹐破自成兵﹐追敗之望都﹔超授三等公。從豫親王多鐸帥師下河南﹐先自孟津濟﹐撫定瀕河十五堡﹔睢州總兵許定國等皆望風降。進薄潼關﹐賊將劉宗敏沿山列陣以拒﹔圖賴以騎兵百四十人進戰﹐盡殪之。連敗賊將劉方亮等﹐遂破潼關﹐平陜西。移兵下江南﹐攻克揚州﹐執明閣部史可法斬之﹔追福王朱由崧於蕪湖﹐擊敗其將黃得功兵﹐得功中流矢死。師旋﹐進爵一等公。

三年﹐任都統﹔從貝勒博洛徵浙﹑閩﹐進兵杭州。時明魯王朱以海據紹興﹐其總兵方國安等營錢塘江東岸﹔江廣十餘里﹐圖賴率將士從上流策馬渡﹐縱擊。國安軍盡潰﹐擁魯王遁走臺州。圖賴進拔金華﹑衢州諸城﹐擊敗明閣部黃鳴駿於仙霞關。攻克浦城﹐追明唐王朱聿鍵於汀州﹐斬聿鍵﹐盡降其眾﹔閩海悉平。

回軍次金華﹐病卒﹔年四十七。子輝塞襲。

圖賴勇而善謀﹐能以寡覆眾﹔屢立奇功﹐未嘗挫衄。世祖親政﹐追念其功﹐謚「昭勳」﹐配享太廟﹐賜文勒石。雍正九年﹐加封號曰「雄勇」。

———見「碑傳集」卷三「瀋陽功臣」。

﹟佟圖賴

勤襄公佟圖賴傳李紱

佟圖賴﹐一名盛年﹔贈太師佟養正季子也。初﹐襲父遊擊世職。天聰五年﹐從太宗文皇帝徵大淩河﹐擊明兵備道張春援兵﹐首先陷陳。以功﹐加世職爲二等參將。崇徳三年﹐授兵部右參政。五年﹐從睿王多爾衮徵明圍錦州﹐率四旗紅衣炮取白官兒屯臺。六年﹐從鄭親王濟爾哈朗圍錦州﹐取金塔口三臺。七年﹐圍錦州﹐有松山騎兵來奪我紅衣炮﹐率本旗兵擊敗之﹔又敗山口步兵﹐攻克塔山﹑杏山附近諸臺﹐並克二城。論功﹐加授一等甲喇章京世職﹐陞任本部承政兼固山額眞。八年﹐同大兵取前屯衛﹑中後所二城﹔加世職半个前程。

順治元年六月﹐同固山額眞巴哈納﹑石廷柱招降山東四府﹑七州﹑三十二縣。時有故明三河令據徳州﹐自稱濟王﹐鑄印起兵﹐不納我朝新置州牧﹔圖賴以兵擒之﹐送至京師。七月﹐攻太原府﹐方周視形勢﹐城中步兵突出﹐擊敗之﹔指揮紅衣炮進攻﹐遂下太原﹐招降九府﹑二十七州﹑一百四十一縣。二年﹐從定國大將軍豫親王多鐸南徵﹐同墨爾根侍衛李國翰毀流賊柵於黃河岸上﹐並敗其後營﹐獲船十五隻﹔平定河南。五月﹐至江南﹔故明髙太監舟師由揚子江順流而下﹐圖賴同固山額眞吳守眞等擊之﹐獲船三十二隻﹔又以紅衣炮攻揚州府﹑嘉興府等城﹐皆克之。加世職爲二等阿思哈尼哈番。五年﹐授定南將軍﹐率左翼兵駐防寶慶。時寶慶已爲賊陷﹔冬十月﹐進兵恢復之。捷聞﹐下所司議敍。六年﹐鄭親王濟爾哈朗爲定遠大將軍﹐徵湖廣﹔圖賴分兵趨衡州﹐距城三十里﹐遇賊兵千人屯橋上﹐擊敗之。又破僞總兵陶養用於石橋門﹐斬養用﹔僞伯胡一淸列七營於城南山﹐率兵進擊﹐破之。又擊僞副將於望公嶺﹑山峪口﹐連破之。一淸復率眾萬人﹐距廣西全州三十里立六營﹔又擊破之﹐遂下全州。十二月﹐還駐衡州﹔賊攻常寧縣﹐遣牛錄章京陳天謨等破之於石鼓洞﹐斬僞總兵﹑副將二人。

圖賴生長行間﹐熟諳兵法﹐與士卒同甘苦﹐故所向克敵﹔身經百戰﹐體徧創痕。七年﹑九年﹐疊奉恩詔累加世職至三等精奇尼哈番﹐世襲罔替。十三年﹐以疾乞休﹔世祖章皇帝念其勞績素著﹐命加太子太保解任。十五年﹐卒﹔年五十三歲。予祭葬﹐謚「勤襄」。康熙元年﹐聖祖仁皇帝卽位﹐覃恩贈少保兼太子太保。十六年﹐以圖賴系孝康皇太后之父﹐特封一等公﹐世爵罔替。雍正元年﹐誥贈太師。二年七月﹐敕建專祠﹐春秋祭祀﹐禦書祠額曰「功宗元祠」﹐又書聯句懸於堂柱﹔以其子國綱﹑國維祔食。

———見「碑傳集」卷五「國初功臣」﹝上﹞

﹟張朝璘

浙閩總督張朝璘傳﹝「八旗通誌」﹞

張朝璘﹐漢軍正藍旗人。父士彥﹐仕明爲廣寧巡撫中軍官。天命七年﹐太祖髙皇帝兵臨廣寧﹐明巡撫王化貞等遁去﹔將士爭隨入關﹐獨士彥畱城中。大兵至﹐卽來歸。天聰八年﹐授三等甲喇章京。是年﹐乞休﹐以朝璘承襲。

崇徳八年﹐隨奉命大將軍饒余貝勒阿巴泰徵明﹔至山東﹐次膠州城﹐遇楊都司兵﹐朝璘與吳納機擊敗之。九月﹐隨鄭親王濟爾哈朗等攻明中後所及前屯衛二城﹐以本甲喇紅衣炮克之。順治元年﹐敍功﹐加世職爲二等甲喇章京﹔旋補戶部理事官。二年﹐隨定國大將軍豫親王多鐸等平河南﹑江南﹐與吉山擊敗僞總兵髙蜚等﹔自蘇州府回兵﹐與努山遇賊眾﹐敗之。黃蜚等率賊兵奪蘇州府河橋﹐復與努山擊卻之。蜚等尋以舟師來犯﹐朝璘與梭爾敏擊敗之﹐獲其舟三艘。從圍揚州府及江陰縣﹐皆以本甲喇紅衣炮攻克其城。四年﹐隨平南大將軍恭順王孔有徳等平湖南。時僞桂王據武岡州﹐朝璘與固山大烏赫等率兵夜進﹐遇僞曹總兵梗路﹐敗之﹔賊兵奔入木城﹐朝璘督兵擲火藥焚其城。僞國公劉承廕以賊兵萬八千至夕陽橋﹐朝璘隨孔有徳等奮擊﹐承廕敗走﹐僞桂王遁去﹔遂克武岡州。僞張獻弼據沅州府﹐其部下僞總兵據黔陽縣﹐分立五營﹔朝璘與梅勒章京藍拜等敗之。復敗之於沅州﹐克其城。六年﹐隨睿王多爾衮討叛鎭姜鑲於大同﹐復渾源州左衛及朔﹑汾﹑太﹑谷等州縣﹐皆督放紅衣炮有功。是年﹐以考滿稱職﹐陛一等阿達哈哈番。七年﹐遇恩詔﹐加一拖沙喇哈番。八年﹐敍江南﹑湖南﹑山西功﹐加世職爲三等阿思哈尼哈番。九年﹐兩遇恩詔﹐加至一等阿思哈尼哈番。

十年六月﹐授左副都禦史。十三年四月﹐陞戶部侍郎。閏五月﹐授江西巡撫。時江西當金聲桓叛亂之後﹐田地荒蕪﹐陞科多屬虛額﹐而南﹑瑞二府尢甚﹔經巡按禦史笪重光題請豁免﹐事下督﹑撫查議。朝璘疏言﹕『南昌爲省會首郡﹐正當日金逆盤踞之處﹐而瑞州亦密邇省會﹔二郡之民﹐受禍最慘。故二郡之田﹐拋荒獨多﹔若循序勸墾﹐使熟者常熟﹐荒者不致久荒﹐此自然之理。自入官之議興﹐前撫臣蔡士英恐小民頓失恆產﹐是以有十二年「編派起科」之請。蚩蚩赤子﹐有無知而自認墾者﹔煌煌功令﹐有縣官而代認墾者。始焉包荒於熟﹐漸至熟亦仍荒。皮穿骨立之眾﹐視死如歸﹔有司嘔血椎心﹐敲撲何忍﹗前按臣笪重光痛哭上陳﹐隨準部文「恐有以熟作荒情獘」﹐令臣等確查再奏。若非加意密察﹐何敢艸率具聞。於是嚴檄司道履畝勘明﹐復經勸諭小民盡力墾種。今據冊報﹕南﹑瑞二府十四年分勸諭百姓墾過入官荒田及前按臣笪重光題報未墾荒塞田地二項﹐共見墾四千一百八十七頃有零外﹐尙有未墾荒塞田地﹑山塘共二千八百七十四頃二十五畝零﹐取有花戶文冊前來﹔臣具有「財用出於田賦」一疏﹐已匯冊報部﹕此按畝稽察之實數也。反覆駁勘﹐委無情獘。但此項荒糧﹐勸之民﹐而民之血肉已盡﹔責之官﹐而官之捐輸無計。惟望聖恩之大沛耳。若仍責以包荒取盈於原額﹐則官民交困﹐夫復何言﹗臣知國用浩繁﹐曷敢再議請蠲﹗然民命所系﹐早夜寒心﹔與其責紙上之空逋﹐不如沛朝廷之徳意。倘邀聖恩浩蕩﹐將已墾者三年起科﹐未墾者槪允蠲豁﹔由此鼓勸開荒﹐則殘民漸保生聚﹐而國賦歲有常徵矣』。尋奉旨豁免。十八年﹐陞江西總督。康熙元年﹐江西右布政使王庭入覲﹐奏稱﹕『南昌屬寧州一州﹑南昌﹑新建﹑丰城﹑進賢﹑奉新﹑靖安等六縣計浮糧折銀一十九萬五千一百二十二兩﹑浮米一十四萬九千一百三十一石零﹐與袁﹑瑞二府同請旨一體豁免』﹔部臣覆言﹕『旣系浮糧﹐先日何以不與袁﹑瑞二府一同匯題﹖何得至今始行具奏﹗且臣部無「誌書」可稽﹐難以懸議。請令該督﹐撫備查元季﹑明季編科緣由﹐果否與袁﹑瑞二府同事同情﹖有無確據備查﹖明白具奏﹐以憑覆請定奪』。五月十一日奉旨﹕『依議』。部咨到江西﹐朝璘卽移巡撫並檄行布政司會同守﹑巡南昌二道確查得實﹐卽據布政司左布政使兪應魁及南昌府南昌﹑新建﹑丰城﹑進賢﹑奉新﹑靖安等六縣﹑寧州一州詳文﹐又詳查「舊志」﹐十一月具疏題覆﹔言『江西一省地瘠民貧﹐所屬十三府田糧起科﹐原不相遠。其南昌與瑞州﹑袁州三府糧額特重者﹐緣昔年僞漢陳友諒竊據時﹐地少兵多﹐重斂倍徵﹔明初因之而未攺也。士民歷控請汰﹐未免因循爲成額所拘﹔惟官以六分考成﹑民以六分報完﹐寓實蠲於虛額之中。究之終明之世﹐官無報最﹑民鮮報完。我朝定鼎﹐順治四年間前巡按禦史吳贊元俯察輿議﹐洞矚荼苦﹐首以三府浮糧上聞﹔部覆「俟賦役告成﹐另爲頒示」﹐奉有兪旨在部。五年﹐省鎭金聲桓叛變﹐一郡人民經賊屠戮﹐存者皆遠逃異鄕。九年﹐右布政使莊應會入覲時﹐瑞﹑袁以兵燹未甚﹑故牘多存﹐遂具備呈揭﹐因陳言入告﹔南昌以人民未盡歸集﹑志牘無稽﹐未得並陳。前巡撫蔡士英止據陳言所及以瑞﹑袁二府題覆﹐卽邀浩蕩聖恩﹔迨後屢布「除荒豁欠」之旨日下﹐曲盡撫綏。故南昌士民樂歸有土﹐志牘復出﹔南﹑瑞﹑袁同一壤土﹐俱爲僞漢所據﹐浮糧本同一體﹐有志書可考﹑有前巡按禦史題疏奉旨之案可憑。恭遇上諭詢察「明朝讎怨地方錢糧科重」情由﹐是以右布政使王庭目擊民隱﹐據實奏明﹔實有所不忍見聞﹐不得不哀鳴者也。今奉兪旨行查「元季﹑明季編科緣由果否與袁﹑瑞二府同事同情﹖有無確據」﹖隨經司﹑道﹑府﹑州﹑縣查報﹐覓有「府誌」﹔細查宋時賦役﹐備載南昌縣稅苗米三萬八千七百八十四石四斗六升﹐至明額共米一十二萬六千八百二石二斗二升八合九勺﹐內比宋額浮米八萬八千一十七石七斗六升八合九勺。按明額每米一石﹐捆算銀五錢七分三釐四毫五絲九忽六微四纖﹐共該編折色糧差地畝等銀七萬二千七百一十五兩九錢六分八毫﹔照以明額銀數科算﹐內實比宋額多浮銀五萬四百七十四兩六錢三分八釐二毫。按明額每米一石﹐捆算本色米四斗六升三合五抄九撮三圭九粟二粒﹐共該本色米五萬八千七百一十六石九斗六升三合﹔照以明額米數科算﹐內實比宋額多浮本色米四萬七百五十七石四斗五升四合五勺。新建縣宋額稅苗米二萬二千五百五十二石四斗七升五合﹐內職田米一千三百五十九石二鬥五合﹔至明額共米六萬三千六百七十石七斗二升一合﹐內比宋額浮米四萬一千一百一十八石二十四升六合。按明額每米一石﹐捆算銀六錢一分八釐八毫四絲八忽八微﹐共該編折色糧差地畝等銀三萬九千四百二兩五錢五分四釐四毫﹔照以明額銀數科算﹐內實比宋額浮銀二萬五千四百四十五兩九錢八分二釐一毫。按明額每米一石﹐捆算本色米三斗九升三合六勺四抄七撮八圭九粟四粒﹐共該編本色米二萬五千六十三石八斗四升八合﹔照以明額米數科算﹐內實比宋額多浮本色米一萬六千一百八十六石一斗一升三合九勺。丰城縣宋額稅苗米三萬五千三十石七斗一升﹐至明額共米一十二萬二千七百一石二斗三升八合四勺﹐內比宋額浮米八萬七千六百七十石五斗二升八合四勺。按明額每米一石﹐捆算銀六錢六分二釐七亳一絲二忽五微九纖﹐共該編折色糧差地畝等銀八萬一千三百一十五兩六錢五分五釐三毫﹔照以明額銀數科算﹐內實比宋額多浮銀五萬八千一百兩三錢六分二釐六毫。按明額每米一石﹐捆算本色米五斗三勺三抄九撮四圭二粟﹐共該編本色米六萬一千三百九十二石二斗六升六合五勺八抄﹔照以明額米數科算﹐內實比宋額多浮本色米四萬三千八百六十五石二升一合二勺。進賢縣宋額稅苗米一萬七千六百九十四石九斗七升﹐至明額共米四萬八千三百五十石六斗六升七合五勺﹐內比宋額多浮米三萬六百五十五石六斗九升七合五勺。按明額每米一石﹐捆算銀七錢七分四釐三毫六絲四忽二微一纖﹐共該編折色糧差地畝等銀三萬七千四百四十一兩二分七釐一亳﹔照以明額銀數科算﹐內實比宋額多浮銀二萬三千七百三十八兩六錢七分五釐六亳。按明額每米一石﹐捆算本色米六斗八勺七抄七撮四圭三粟五粒﹐共該編本色米二萬九千五十二石八斗二升五合四勺九抄﹔照以明額米數科算﹐內實比宋額多浮米一萬八千四百二十石三斗一升七合三勺。奉新縣宋額稅苗米二萬二千五百五十二石四斗七升五合﹐內職田米一千三百五十九石二鬥五合﹔至明額共米五萬三千七十石三斗一升九合九勺﹐內比宋額多浮米三萬五百一十七石八斗四升四合九勺。按明額每米一石﹐捆算銀六錢一分三釐二毫一絲五忽六微八纖﹐共該編折色糧差地畝等銀三萬二千五百四十三兩五錢五分二釐四毫﹔照以明額銀數科算﹐內實比宋額多浮銀一萬八千七百二十四兩二分一釐一亳。按明額每米一石﹐捆算本色米四斗九升九合七勺二抄二撮五圭七粟六粒﹐共該編本色米二萬六千五百二十石四斗三升七合一抄﹔照以明額米數科算﹐內比宋額多浮米一萬五千二百五十石四斗五升六合一勺。靖安縣宋額稅苗米七千五十石四斗六升二合﹐至明額共米一萬四千二百八十五石二斗二升七合六勺﹐內比宋額浮米七千二百三十四石七斗六升五合六勺。按明額每米一石﹐捆算銀八錢一分七釐三毫二忽九微九纖五渺﹐共該編折色糧差地畝等銀一萬一千六百七十五兩三錢五分九釐一毫﹔照以明額銀數科算﹐內實比宋額多浮銀五千九百一十二兩九錢九分五釐六毫。按明額每米一石﹐捆算本色米五斗八升七合二勺四抄一撮﹐共該編本色米八千三百八十八石八斗七升一合五勺三抄﹔照以明額米數科算﹐內實比宋額多浮本色米四千二百四十八石五斗五升一合一勺。分寧縣﹝卽今之寧州﹞宋額稅苗米一萬五千五百四十九石七斗六勺二抄﹐至明額共米三萬一千三百八十九石二斗一升六合﹐內實比宋額多浮米一萬五千八百三十九石五斗一升五合三勺八抄。按明額每米一石﹐捆算銀八錢四釐八絲四忽六微八纖﹐共該編折色糧差地畝等銀二萬五千二百三十九兩五錢八分七釐五毫﹔照以明額銀數科算﹐內實比宋額多浮銀一萬二千七百三十六兩三錢一分一釐五毫。按明額每米一石﹐捆算本色米六斗五升六合七勺八抄一撮﹐共該編本色米二萬六百一十五石八斗四升一合四勺五抄﹔照以明額米數科算﹐內實比宋額多浮米一萬四百三石九升三合一勺。以上該府屬除武寧外﹐六縣﹑一州宋額稅苗米一十五萬九千二百一十五石二斗五升二合六勺二抄﹐內職田米二千七百一十八石四斗一升﹔明額官民扣攺並夏稅新陞牛租等米共四十六萬二百六十九石六斗一升九合三勺﹐實比宋額浮米三十萬一千五十四石三斗六升六合六勺八抄。見沿明額編折色糧差地畝等銀三十萬三百三十三兩六錢九分六釐六毫﹐照糧算浮折色銀一十九萬五千一百二十二兩九錢八分六釐七毫﹔除浮外﹐該徵折色銀一十萬五千二百一十兩七錢九釐九毫。見共編本色漕南米二十二萬九千七百五十一石五升三合六抄﹐照糧算浮本色米一十四萬九千一百三十一石七合﹔除浮外﹐該徵本色米八萬六百二十石四升六合六抄。惟武寧縣系友諒生身之地﹐科糧依然宋額﹔則七州﹑縣之倍加重斂﹐不問可知。況順治四年前巡按題疏﹑今所獲誌書﹐確爲憑據﹔與瑞﹑袁二府同事同情﹐又不問可知矣。再查現在「賦役全書」﹕武寧上田一畝科米五升四合零﹐南昌上田一畝科至一斗五升四合零﹔此又彰明較著者。此六縣﹑一州前明「六分考成」之時尙不能完﹐敲撲徒斃﹔今例十分全徵﹐且每奉撥餉有司惟遵功令嚴比﹐更不能顧惜民命。在有司無敢緩徵﹐在百姓無敢緩納﹔浮糧之苦﹐目擊心傷﹐不忍隱忍而不告者也。幸遇聖恩如天﹐又奉上諭查詢「明朝仇怨地方錢糧科重」緣由﹔此誠洞見萬里﹐視民如傷。臣今備查「誌書」﹐南昌一府除武寧縣系友諒生身之地原無浮糧外﹐其餘一州﹐六縣共浮糧折銀一十九萬五千一百二十二兩零﹐共浮本色米一十四萬九千一百三十一石零。伏乞聖恩軫念一方民困已極﹐將此項浮糧與瑞﹑袁二府一視同仁﹐則萬民咸沐聖恩﹐世世無疆矣﹗除將「誌書」送部查考外﹐臣謹會同江西撫臣董衛國合詞具題﹐伏乞睿監﹐敕部議覆施行』。十二月十九日奉旨﹕『該部知道』。二十六日﹐戶部議覆﹐言『備查「誌書」內載南昌府屬南昌﹑新建﹑丰城﹑進賢﹑奉新﹑靖安﹑寧州等六縣一州明季徵米折銀與宋額磨對﹐浮米折銀一十九萬五千一百二十二兩九錢八分零﹑浮本色米一十四萬九千一百三十一石零。案查瑞﹑袁二府浮糧﹐先經前撫蔡士英覆查題奏﹐臣部具覆奉旨「減免」﹐欽遵在案。今南昌府屬浮糧查與瑞﹑袁二府事同一體﹐其所浮銀﹑米似應請減。但歷年舊額相沿已久﹐事關錢糧﹐臣等未敢擅便﹔伏乞睿裁﹐恭候命下臣部遵奉施行』等因。二十八日﹐卽奉恩旨﹕『袁﹑瑞二府浮糧旣經減免﹐這南昌府浮糧也著照二府例行』。三百餘年重困﹐一旦恩免﹔部行知照江西榜示曉諭﹐士庶歡呼仰戴聖恩﹐若出湯火焉。朝璘在江西十餘年﹐士民愛戴。尋以裁江西總督缺﹐回京候補。

康熙五年﹐補任浙閩總督﹐加太子少保﹑兵部尙書。七年﹐乞休。子聖鐸﹐襲其世職。

———見「碑傳集」卷六十二「國初督撫」﹝下﹞。

﹟張存仁

兵部尙書兼都察院右副都禦史總督直隸山東河南謚忠勤張公存仁傳

李紱

張存仁﹐漢軍鑲藍旗人。原系明朝寧遠副將﹔天聰五年十月﹐同明總兵祖大壽從大淩河投誠﹐卽授一等副將世職。六年三月﹐太宗文皇帝賜緞疋﹑銀兩﹑器皿等物。七年十二月﹐賜鑲貂朝衣一襲。八年二月﹐賜男婦四十口﹑牛十二頭。崇徳元年﹐以大淩河歸附各官爲部院承政﹐擢存仁爲都察院承政。六月﹐賜存仁世襲敕書﹐授一等副將世職﹐準襲八次。三年七月﹐更定部院官制﹐攺存仁爲都察院右參政。

五年四月﹐疏陳攻取錦州之策﹐言『臣睹圍困錦州之計﹐實出萬全。但慮出掠之利﹐馬到卽收﹔圍困之功積日始建。官軍不見目前之計﹐必生苦難懈怠之心。願聖主振作軍心﹐堅持困守之策﹐截彼偵探﹑禁我逃亡﹐遠不過一歲﹑近不過一月﹐自有可乘之機。兵法﹕「全城爲上」﹔蓋貴得人得地﹑不貴得空城之意也。昔元太祖翦滅人國﹐勞數十餘年之力及取中原﹐又欲屠近河人民﹐隙地牧馬﹔賴耶律楚材畫財賦之策﹐而太祖勉從。太祖身在之日𨿽大業未成﹐而世祖一統之基﹐實賴耶律楚材一語畱之。由是以觀﹐欲成大業者﹐非人﹑地兼得﹐未易爲也﹗人﹑地兼得之術﹐莫過攻心。今我兵大勢壓境﹐彼必議棄錦歸寧﹔再急﹐必議棄寧歸關。祖帥跋扈畏罪﹐豈肯輕離巢穴﹗事若緩﹐則慮持久﹔事若急﹐則慮身家。祖帥背恩失信﹐人多以爲無顏再降。臣確知彼心惟便是圖﹐本無定見﹔一當危急﹐諸所不顧。況伊素所恃者﹐蒙古耳。數年以來﹐蒙古多慕聖化來歸﹐彼必疑而防之﹔防之嚴則思離﹐離則思變。伏願以屯種爲本﹐時率精銳直抵錦城﹐布散文書於蒙古﹐以爲搖撼之計。再多擒土人﹑兵卒﹐廣施招撫﹐言之透徹﹐心自變更﹔心一動﹐則未有不降者﹕此攻心之策﹐得人﹑得地之術也。大淩河之降﹑松山之抗﹐非往事之明效大驗耶﹖古帝王傳檄而定天下﹐莫不洞悉於此』。十二月﹐再言『兵家之事﹐有時﹑有形﹑有勢﹔三者變化無定﹐婉轉而用之者在於人心。我兵始困義州﹑又困錦州﹐至卽當避猶奮螳臂而當車轍﹐乃思慮之所不及也。𨿽然﹐非彼之能抗我﹐乃我兵圍困不嚴﹐所以偸運糧料﹔然亦籠中之物也。臣思聖主智勇兼全﹐新春大兵必吞錦州﹐或挖壕﹑或炮擊﹐不克不止。臣料城之得也﹐必其內蒙古有變﹐中自潰亂﹔倘無此事﹐則城之得也亦無定期。若欲久困﹐必繞城以築臺﹐兵圍數匝﹐或者始能得之。松山﹑杏山﹑塔山﹐乃錦州之羽翼﹑寧遠之咽喉﹔此三城不破﹐寧遠之肝膽不喪。三城之中﹐惟塔山可取﹔其城在西山之下﹐若從山上以炮擊之﹐其室屋自壞﹐不多費力而城可得。城一得﹐則錦州之羽翼折而寧遠之咽喉塞。兵法云「困堅城者﹐必畱其隙」。今錦州𨿽不甚堅固﹐亦當畱山海關以爲之隙﹔況城內遼兵少而西兵多﹐一人帶箭入城﹐滿城驚惶﹐各起遁走之心﹐必不戀戰。善用兵者巧於畱隙﹐則山海可得﹔若據守山海﹐則關外諸城自然離散。故務取山海者﹐實入內之要策。困之不必多用蒙古兵﹔其兵𨿽多﹐法度不嚴﹐萬一不如意﹐一動不如一靜。臣先言修廣寧而守之者﹐因與白土廠相近﹐實爲國家辟土地﹑立城池﹐漸次前進之計。今大兵住義州﹐超出尋常﹐已爲望外之事﹔故冒昧上陳。臣聞烏眞超哈先行兵時﹐各帶子弟甚多﹐今換班之際﹐自身不去﹐令家人代去﹐臨陣不力﹐久住必逃。此換班之大獘﹐故並奏之』。得旨﹐命察兵丁本身不去﹑家人替代者。六年﹐大破明援兵於錦。十月﹐存仁疏請宜相機度勢﹐速行攻取﹔章入﹐太宗是之。

七年﹐旣克錦州﹔四月﹐復進疏言﹕『今松﹑錦旣破﹐明國重托之督臣洪承疇﹑寧錦倚賴之鎭臣祖大壽已爲我聖主擒矣。竊思洪承疇欣欣自得﹐歡然幸生﹔是能審天時﹑達世務﹐仰慕聖上爲有福眞主。祖總兵悔盟背約﹐仍靦面來歸﹔是勢窮力竭﹐見松山已下﹐援兵盡歿﹐意欲蹈大淩河之漏网﹐未可知也。洪承疇旣幸得生﹐必思見用我國﹔則不宜久加拘禁﹐令其薙頭居官。祖大壽系我國寇讎﹐待以不殺足矣。在前途尙有可攻之地﹑可克之城﹐不可堅明人後來抗守之意﹔況吳總兵觀望於前﹐焉知其不蹈前轍乎﹗宜頒禦札於寧遠城中鎭將等官﹐說明松﹑錦生殺之理﹐投順者必生﹑抗逆者必殺﹔一一詳示﹐定功陳害﹐吳總兵有不搖動心者乎』﹖太宗旋頒禦札﹐諭吳三桂及鎭守寧遠諸明將﹔存仁亦遵太宗命遺三桂書﹐勸令速降。六月﹐編烏眞超哈四旗爲八旗﹐擢存仁爲鑲藍旗梅勒章京。八年﹐隨鄭親王濟爾哈朗攻取前屯衛﹑中後所二城﹐督放本旗紅衣炮﹐克之。順治元年二月﹐敍功﹐加半个前程世職。是年﹐同固山額眞葉臣招撫山西六府﹑二十四州﹑一百三十一縣﹔攻太原府省城﹐指揮本旗紅衣炮﹐拔其城。又隨豫親王多鐸平定江南﹑河南等處﹐俱督放本旗紅衣炮有功。

二年﹐隨貝勒博洛等往徵浙江﹐遂暫管浙江總督。先是﹐江鎭兵竄﹐民苦剽掠﹐城中逃避幾空﹔存仁集諭紳衿﹐開導撫綏﹐民心帖然。七月﹐奏言﹕『近有借薙頭反順爲逆者﹔若俟反形旣露﹐必處處勞大兵剿捕。竊思不勞兵之法﹐莫若速遣提學開科取士﹐則讀書者有出仕之望﹐而從反之念自息﹔行蠲免﹑薄稅斂﹐則力農者少錢糧之苦﹐而隨逆之心自消』。奉世祖章皇帝旨﹕『開科以取士﹑薄斂以勸農﹐誠安民急務。歸順各省﹐準照恩詔事例﹐一體遵行』。是月﹐引年乞休﹔不允。九月﹐僞國公方國安等從富陽渡江來犯杭城﹐存仁遣副將張傑﹑王定國督兵往剿﹐斬首四千餘級。餘賊復盤踞富陽﹐又遣定國往余杭防剿﹔至關頭﹐遇賊對壘﹐我師奮勇掩擊﹐追至小嶺二十餘里﹐斬獲無算﹐陣擒國安子士衍斬之。十月﹐僞大學士馬士英等兵渡錢塘﹐至杭城十里立五營﹐平南大將軍貝勒勒克徳渾遣兵進剿﹔未至﹐賊聞風渡江遁去﹐存仁同總兵田雄追斬五百餘級。十一月﹐陞兵部右侍郎兼都察院右副都禦史﹐總督浙江﹑福建軍務兼理糧餉。是月﹐馬士英﹑方國安渡錢塘窺杭城﹐存仁同防守梅勒章京季什哈﹑總兵官田雄等率兵擊敗之﹐溺江死者無算。十二月﹐遣官齎疏報捷﹐言『逆賊馬士英﹑方國安嘯聚江東赭山﹑杭州朱橋﹑範村等處﹐所在肆掠﹔梅勒章京朱瑪喇﹑總兵官田雄﹑副將張傑等分兵進剿﹐方逆水師數萬一鼓盡殲。其餘諸寇﹐被官兵擒斬者甚眾』。三年二月﹐昌化縣賊首姚志卓嘯聚亡命﹐攻陷縣城﹐與江東叛寇方國安相結﹔存仁遣張傑等領兵追剿﹐志卓遁去﹐昌邑復平。四月﹐疏報擒獲逆賊陳萬良等。五月﹐敍破流賊及平定河南﹑江南等處軍功﹐加世職爲三等昂邦章京。六月﹐遣副將張國勳等剿滅太湖逆賊﹐擒獲僞大學土馬士英等﹐斬之。八月﹐再疏求罷﹔不允。十一月﹐存仁疏請錢塘一帶緊要地方﹐議設水師五千以防海寇﹔下所司知之。四年五月﹐海寇周寉芝據福州鎭東衛並海口民城﹐存仁遣副將滿進忠等分兵攻擊﹐兩城俱下﹔又賊黨岑本髙犯浦城﹐遣副將李繡敗之。十一月﹐復引疾請代﹔世祖慰畱之。十二月﹐遣副將馬成龍等往剿處州﹐大敗賊眾﹐恢復景寧﹑云和﹑龍泉三縣。尋以疾﹐致仕。五年正月﹐因新陞總督未至﹐仍以原銜遣官奏捷﹔疏言﹕『僞宜春王朱議衍率眾從江西入據汀州山寨﹐總兵官於永紱破其寨﹐議衍就擒』。奏入﹐世祖命誅之。二月﹐分遣官兵恢復連城﹑順昌﹑將樂三縣﹐先後擒斬僞侍郎趙士冕﹑僞總兵黃鐘靈等。

六年八月﹐仍起用存仁爲兵部尙書兼都察院右副都禦史﹐總督直隸﹑山東﹑河南。時楡園巨寇爲害大名﹐存仁知歸徳侯方域有才名﹐致書往咨其策﹔方域條列以復﹐遂用其計平賊。七年﹐世祖詔令督﹑撫﹑按臣考校守令文藝﹐有不諳者調用。存仁躬蒞各郡﹐命題考試﹐等第公明﹕居官廉幹者﹐有一﹑二語通曉﹐卽注「上等」﹔否則﹐文𨿽佳﹐亦乙之。監司請其故﹐存仁曰﹕『我武臣也﹐朝廷命我校文﹐我第考實文﹔有僞﹐實難欺也。況守令多從龍彥﹐未嘗教之﹔遽試短長﹐恐灰能吏心』。眾服其識大體。是年及九年三遇恩詔﹐加世職至一等精奇尼哈番兼一拖沙喇哈番﹐世襲罔替。

未幾﹐卒於官。贈太子太保﹐廕子一人入監讀書﹔予祭葬﹐謚「忠勤」﹐崇祀直隸﹑山東﹑河南﹑浙江﹑福建五省名宦。康熙二十二年﹐諭曰﹕『國家自祖宗定鼎以來﹐委任漢軍官員﹐與滿洲一體﹔其中頗有宣猷效力如孟喬芳﹑張存仁輩﹐朝廷亦得其用』。蓋聖心眷注﹐始終不替云。

瑞午﹐張存仁弟存義之子。順治十二年﹐以恩廕﹐授河南磁州知州。十六年﹐陞江南池州府知府﹔坐事﹐調山東沂州知州。尋丁憂﹐解任﹔服闋﹐補直隸易州知州。康熙九年﹐陞浙江杭州府知府。十一年﹐遷福建邵武府知府﹔輕徭卹獄﹑禮士愛民﹐郡人賴焉。十三年﹐逆藩耿精忠反﹐分遣逆檄徇下各郡縣﹔瑞午誓死不從﹐賊將執之。瑞午罵賊不屈﹐死。子■﹝王已﹞﹑瑛﹑珍﹑珖﹑玳﹑瑜﹐媳婦王氏﹑李氏﹐俱隨任﹔同日遇難。賊平﹐督﹑撫上其事﹐贈太僕寺卿﹐予祭葬﹐廕子一人入監讀書。

璲﹐張存仁孫﹔初﹐襲佐領。康熙十七年﹐隨徵福建﹔六月﹐僞將軍劉國軒等率逆賊萬餘來犯海澄縣﹐璲力戰陣亡。尋議卹﹐贈拖沙喇哈番。

———見「碑傳集」卷五「國初功臣」﹝上﹞。

﹟黃宗羲

黃宗羲傳錢寶甫

黃宗羲﹐字太衝﹔余姚人﹝「浙江通誌」﹞。父尊素﹐明禦史。尊素與楊漣﹑左光斗昕夕過從﹐宗羲得盡知朝局淸濁之分。年十四﹐補諸生。尊素死於獄﹐宗羲養其祖﹐以孝聞。夜讀書畢﹐嗚嗚然哭。

明莊烈帝卽位﹐宗羲年十九﹐艸疏入京訟冤。至則逆奄已誅﹐與奄黨曹欽程等對簿﹔袖鐵椎﹐椎許顯純流血。復偕同難子弟哭祭於詔獄中門﹔拔崔應元之須﹐歸祭其父。戊寅﹐宜興陳貞慧等作「南都防亂揭」﹔天啟被難諸家子弟﹐推宗羲爲首。

甲申﹐江南奄黨糾劉宗周並及宗羲﹐大淸兵至﹐得免﹔宗周死節。宗羲隨孫嘉績﹑熊汝霖諸軍於江上﹐授職方﹔尋以薦﹐攺監察禦史。江上潰﹐入四明山﹐復入剡中。己丑﹐赴海上﹐明魯王以爲左僉都禦史﹔從亡有年。

及海氛澌滅﹐乃奉母返裏門﹐畢力於著述﹝「鮚埼亭集」﹞﹔縕被土鑪﹐帷鐙丙夜﹝「今世說」﹞。康熙戊午﹐詔徵博學鴻儒﹐掌翰林院學士葉方藹欲薦宗羲﹔宗羲辭。庚申﹐都禦史徐元文監修「明史」﹐薦宗羲﹔復以母老﹑己病辭。乃詔取所著書關史事者﹐宣付史館﹝「通誌」﹑「鮚埼亭集」﹑趙夔揚「聞見錄」﹞。宗羲𨿽病﹐史局大案必咨之。庚午﹐上訪及遺獻﹐刑部尙書徐幹學復舉宗羲﹔上曰﹕『可召之來﹐朕不授以事﹔如欲歸﹐當遣官送』。幹學對以篤老﹐恐無來意。上因嘆「得人之難如此」﹝「通誌」﹑「鮚埼亭集」﹞。紹興府知府李鐸以鄕飲大賓請﹝「鮚埼亭集」﹞﹔宗羲遺書曰﹕『宗羲蒙聖天子特旨﹑詔入史館。庶人之義﹐召之役﹐則往役。筆墨之事﹐亦役也﹔宗羲時以老病﹐堅辭不行﹐聖天子憐而許之。今之鄕飲酒﹐亦奉詔以行者也。若召之役﹐則避勞而不往﹔召爲賓﹐則貪養而飲食衎衎﹐是爲不忠』。卒辭之﹝「南雷文定」﹞。

宗羲之學﹐出於蕺山﹝「鮚埼亭集」﹞﹔聞「誠意」﹑「愼獨」之說﹝「通誌」﹞﹐縝密平實﹝湯斌文集」﹞。嘗謂﹕『明人講學襲「語錄」之糟粕﹐不以「六經」爲根柢﹐束書而從事於遊談。故問學者﹐必先窮經﹔經術所以經世﹐不爲迂儒﹐必兼讀史。讀史不多﹐無以證理之變化﹔多而不求於心﹐則爲俗學』﹝「鮚埼亭集」﹞。故上下古今﹐穿穴羣言﹐自天官﹑地誌﹑九流百家之教﹐無不精研﹝「通誌」﹞。所著﹕「易學象數論」六卷。宗羲謂﹕『聖人以象數示人者七﹐有八卦之象﹑六爻之象﹑象形之象﹑爻位之象﹑反對之象﹑方位之象﹑互體之象﹔後儒之爲僞象者四﹐納甲也﹑動爻也﹑卦變也﹑先天也』。乃崇七象而斥四象。又謂﹕『遁甲﹑太乙﹑六壬﹐世謂三式﹔皆主九宮以參人事』。乃以鄭康成「太乙行九宮法」證太乙﹐以「吳越春秋」占法﹑「國語」伶州鳩之對證六壬﹐以訂數學。其持論皆有依據﹝「四庫提要」﹞。「授書隨筆」一卷﹐因閻若璩問「尙書」而告之者。「春秋日食法」一卷﹐辧衛璞所言之謬。「律呂新義」二卷﹐嘗取竹管肉好停勻者斷之爲十二律與四淸聲試之﹐自廣其說者也。「孟子師說」二卷﹐以其師劉宗周於「論語」﹑「大學」﹑「中庸」皆有成書﹐獨闕「孟子」﹔乃述其所聞﹐闡發「良知」之旨﹐推究事理﹐不爲空疏無用之談﹐亦不盡主姚江之說。文集﹐則有「南雷文案」﹑「吾悔」﹑「撰杖」﹑「蜀山」諸集及詩集﹐後又分爲「南雷文定」﹐晚年爲「文約」﹝「鮚埼亭集」﹞﹔今共存「南雷文定」十一卷﹑「文約」四卷。又著「明儒學案」六十二卷﹐敍述明代講學諸儒流派分合﹑得失頗詳明﹔「文海」四百八十二卷﹐閱明人文集二千餘家﹐典章人物﹐一代淵藪。又「深衣考」一卷﹑「今水經」一卷﹑「四明山誌」九卷﹑「歷代甲子考」一卷﹑「二程學案」二卷﹝「四庫提要」﹞。史學﹐則欲輯「宋史」未就﹐僅存「叢目補遺」三卷﹔輯「明史案」二百四十四卷﹝「鮚埼亭集」﹞。其「明史」有三例﹕一﹑國史取詳年月﹔二﹑野史取當是非﹔三﹑家史備官爵﹑世系。「明史稿」出於萬斯同﹐斯同之學出於宗羲也﹝許宗彥說。「續經籍志」﹞。見又有「宏光紀年」﹑「紹武事紀」﹑「四明山寨記」﹑「海外痛哭記」﹑「日本乞師記」﹑「舟山興廢記」﹑「定州紀亂」﹑「賜姓本末」﹑「汰存錄」各一卷﹝「鮚埼亭集」﹞﹐又「明夷待訪錄」一卷﹕皆經世大政﹐顧炎武序行之﹝今刊本存﹞。天文﹐則有「大統法辧」四卷﹑「時憲書法解新推交食法」一卷﹑「圜解」一卷﹑「割圜八綫解」一卷﹑「授時法假如」一卷﹑「西洋法假如」一卷﹑「回回法假如」一卷﹝「通誌」﹞。其後梅文鼎本「周髀」言天文﹐世驚爲不傳之祕﹔而不知宗羲實開之。晚年﹐又輯「蕺宋儒學案」﹑「元儒學案」﹐合之「明儒學案」以志七百年儒苑門戶。宗羲受業蕺山時﹐頗爲气節一流人﹐所得尙淺。患難之餘﹐始多深造﹔於是胸中窒礙爲之盡釋﹐而追恨爲過時之學﹕蓋不以小年之功自足云。

乙亥﹐年八十六﹐卒﹔遺命不爲棺槨﹝「鮚埼亭集」﹞。

———見「碑傳集」卷一百三十一「經學」﹝上之中﹞。

﹟陸彥龍

陸徵君彥龍傳柴紹炳

陸子驤武者﹐名彥龍﹔同郡仁和人也。祖振音﹐治「易」﹐舉孝廉﹔學者號「庸成先生」。父允同﹐字汝錫﹐邑茂才﹔有長者行。母鐘﹐始娠身臨月﹐夜夢有龍蜿蜒五色﹐自空下﹐繞庭戶。翼日﹐產驤武﹐頭角嶄然。家人輩環視﹐意有非常﹐絕愛之﹐爰命曰夢龍﹔已又更今名云。

驤武兒時早惠﹐不好弄﹐出口成章。少長﹐倜儻有大度。旣弱冠﹐益務博學﹐工文詞。補邑諸生﹐累試輒髙等。意气爽邁﹐饒姿致﹐修長白晢﹐舉止軒軒﹐被服嫻雅甚都。■﹝辶﹝山上主下﹞酒閒談次﹐遠近畢集。驤武尋至髙冠廣褎﹐顧盼燁如﹔音吐絡繹﹐亡慮傾其座人矣。華亭陳給事﹐有當世名﹔嘗一過湖上。驤武偕數輩過問﹐值臥時不起﹐卽叱門者覆刺﹐貽詩風之。給事接覽﹐歡然追謁修謝﹔爲延譽當塗﹐彌相契重﹕談者兩賢之。居平負其髙才狎使﹐儕俗或指目爲狂生。載一被放﹐益跌宕﹐好酒及色裏中﹐抑鬱不自得。歲中彊半﹐襆被走四方﹐所至見遲諸公﹔閒爲治橐中裝﹐累數千金﹐輒散去。坐是﹐家徒四壁立。亡有日﹐晼晚不能舉火﹐有蹙額相告者﹔意豁然也。驤武苦貧﹐處負郭窮巷﹔然聲稱大起﹐又遊徧海內。乃獨與其同郡陸圻﹑培﹑階兄弟及朱革新﹑徐繼恩﹑吳百朋﹑陳廷會﹑孫治諸子者最相友善﹔文義劘切﹐頗有「澄淸天下」之志。

會兩都告變﹐北兵且渡江﹐一日十數警﹐望風奪气﹔度此鄕無可爲者。於是搤捥流涕﹐啟其家大人﹐挾策如新安郡。適故禦史金聲特起監軍﹐驤武乃從口畫便宜﹔緣與用事者抵牾﹐大計不就。當是時﹐唐邸稱制﹔乃間道去閩。士大夫咸重驤武名﹐交章薦之﹔詔特徵﹐令所在有司身爲之勸駕。刻日詣行在所﹐驤武上「勘亂六策」﹐其語皆切時獘可用﹔旣報聞﹐令解褐﹐授職禁苑。驤武以己本儒生﹐宿負才望﹔恥用口舌得官﹐乃自陳願就制科。未幾﹐省試報罷﹐閩事亦僨﹐乘輿不可問﹐郡﹑縣悉鳥獸竄﹔驤武遁迹入武夷山中﹐爲人窮索﹐屢阽於危。

又比歲兵燹道梗﹐閩﹑浙息耗斷絕﹐其父汝錫公坐「無妄」被收﹐發憤病卒﹔而驤武初不獲訃﹐逾歲始聞。聞之日﹐驚號暴僕﹔已仰天椎心﹐嘔血盈斗。倉卒立就道﹐見星而奔﹐重趼還裏。比抵捨﹐望見靈筵﹐以顙搏地曰﹕『龍不孝﹐違離膝下﹔不自意大人之坐累至此極也』﹗因號慟。扶服叩頭母夫人前﹐握手二弟﹐於邑勞苦﹐俱相鄕失聲﹔左右者莫能仰視。頃之﹐力疾營葬事﹐毀瘁萬狀﹐血膈寖劇﹐未由進勺飲。蓋聞訃踰月而還里治喪﹐治喪又踰月而疾革以死。死而亡子﹐有一女﹔春秋三十有六耳。先與驤武友善者﹐陸培以殉難歾﹔至是﹐則陸圻孫治佐﹑乃弟雲龍爲經紀其後事。乃六七君子刊定遺著﹐如「燹余稿」曁「徵君集」凡若干捲行世。

論曰﹕始﹐驤武年少髙才﹐意不可當世。乃竟厄於一第﹐𨿽抱書叩闕﹑見讎人主﹐而時會齟齬﹐卒用納履﹐何其舛也﹗旣以遭亂畱滯﹐一哀絕命﹔枯魚銜索﹐自古痛之﹗若徵君之至性發中﹐未遑以生養﹐不可謂非「死孝」者矣﹗語稱﹕「不得中行﹐必也狂獧」。在昔你正平﹑阮嗣宗之流﹐負俗未易﹔要其節趣較然﹐豈與鄙儒小拘同類而道哉﹗悲夫﹗今僕於陸生亦云。

———見「碑傳集」卷一百二十三「逸民」﹝上之上﹞。

﹟李世熊

寒支先生傳藍鼎元

先生李姓﹐勝國諸生也﹐寧化泉上里人﹔名世熊﹐字元仲﹐自號曰寒支子。少豪宕不羈﹐視天下人讀書無足當意者。自經﹑史﹑子﹑集以及秦﹑漢﹑唐﹑宋﹑近代百家﹐靡所不覽﹔獨好韓非﹑屈原﹑韓愈之書。故其爲文沈深峭刻﹑雄偉淒麗﹑奧博離奇﹐如悲如憤﹐如哭如笑﹐如寒泉烈日﹑如暴風雷雨﹔𨿽非盛世和平之音﹐蓋自稱其所遇也。時當天啟﹑崇禎間﹐金甌未缺﹐若預知有甲申以後事者。每論古今興亡﹑儒生出處及江南北利害﹑備兵﹑屯田﹑水利諸大要﹐未嘗不慷慨欷歔﹐惓惓有所屬望。柰數奇﹐困頓諸生﹔九試冠同列﹐典閩闈者莫不欲一物色李生爲重﹐竟不可得。大淸定鼎﹐閩中尙擁唐王﹐未歸命。故大學士黃道周﹑何楷並薦寒支尙志博學﹐徵拜翰林博士﹐辭不赴﹔反復上書﹐與道周悲憤時事。及道周死義﹐走福州﹐請褒卹﹔時問其孤嫠存沒﹑廬舍完毀﹐輒嗚咽不置。丁亥﹐王師入閩﹐序應歲貢﹔辭。自是杜門﹐絕迹城市。有齮齕於郡帥者﹐帥遣某生移書﹐逼入郡﹔寒支復之曰﹕『天下人無官者﹐十九豈盡髙士﹗來書謂「不出山﹐慮有不測之禍」﹔夫死生有命﹐寧遂懸於要津﹗且余年四十八矣﹐諸葛瘁躬之日﹐僅少一年﹔文山盡節之辰﹐已多一歲。何能抑情違性﹐重取羞辱哉』﹗時蜚語騰沸﹐勢洶洶不測﹔寒支矢死不爲動﹐疑謗亦釋。

寒支旣以文章﹑气節著一時﹐名聲大震。辛卯﹑壬辰間﹐建昌潰賊黃希孕剽掠﹔過泉上裏﹐有卒摘寒支園中二橘。希孕立鞭之﹔駐馬園側﹐視卒盡過﹐乃行。粵寇至﹐燔民屋﹐火及寒支園﹔其魁劉大勝遣卒撲救﹐曰﹕『柰何壞李公居室』﹗是時天下人𨿽盜賊﹐亦知有寒支矣。寒支積有壘塊於胸中﹐每放浪山水以寫其牢騷不平之慨。當詣西江﹑泛彭蠡﹑登廬山絕頂﹐追維闖﹑獻橫行事﹐痛悼欲絕﹔淚下如泉湧﹐不能禁也。乙卯﹐耿精忠反﹐遣僞使惇聘﹐絡繹踵門﹐寒支嚴拒之﹔自春䢐冬﹐堅臥不起﹐乃得免。寒支自甲申以後﹐山居四十餘年﹐鄕人宗之﹔有爲不善者﹐曰﹕『無使李公知也』﹗晚號愧媿庵顏其齋曰「但月」。所著「寒支集」﹑「寧化縣誌」﹑「錢神志」﹑「史感」﹑「物感」﹑「本行錄」﹑「經正錄」各若干捲。年八十五﹐以疾卒於家。

論曰﹕余聞先生少時﹐嘗單車走泉州﹑出安海﹐潛觀鄭芝龍﹔其意念深矣。及唐王據閩﹐明數已終﹐日月出矣﹐爝火不容於不息﹐宜先生之不應聘也。使先生早年得志癸未﹑甲申間﹐必有可觀者。一腔熱血﹐付之淸泠之鄕﹐悲夫﹗文章如韓﹑心事如屈﹐志節之淸髙與管幼安伯仲矣。

———見「碑傳集」卷一百二十五「逸民」﹝下之上﹞。

﹟黃晉良

黃晉良墓志銘鄭梁

君姓黃氏﹐諱晉良﹐字朗伯﹔處安﹐其別號也。閩人﹐世居石鼓之蓮村。生而穎敏﹔讀書窮理﹐務爲有用之學。方其補博士弟子也﹐年十九﹔與其伯父某師友家庭﹐文譽遠出。三試秋闈﹐不售。逆知明室將亂﹐講求經濟﹐人望歸之。

闖賊之陷京城﹐閩撫張公肯堂使將勤王之師﹐君以親在﹐讓其伯父﹔而自畱鄕裏﹐以備不虞。唐邸建國﹐遂授中書舍人﹔尋升工部營繕司主事。屢出督餉﹐一時指斥條陳﹐悉中肯綮。

本朝一統﹐失職。家貧﹐以親老﹐不得巳﹐走東﹑西粵﹐就故人之招﹐受其束脩以供菽水﹔然某某之難﹑某某之獄﹐人所不能白其冤者﹐君皆力解之。其客金陵張大將軍也﹐海上入寇之師方遁﹐所過州縣﹐縉紳多爲怨家所持﹐動輒罹网﹔大將軍亦不免修睚眥之卻。君直詞正色﹐曉以大義﹐所全甚多。蓋君𨿽不遇於時﹐不苟且以就功名﹔而才气過人﹐所至必有以及物類如此。

君旣抱用世之志﹐郁不得施﹐則以其精神寄之於著述﹐而又旁及於藝事。生平手不釋卷﹐精研儒﹑釋之辧。晚年﹐尢愛石齋先生「易」學諸書。嘗作「唐詩剩義」四十卷﹐吟稿多至等身。老居石井﹐作「井上述古詩」八十二則﹔起自周宣王﹑終元世祖﹐論其得失之大者以明己志。書法得二王精蘊﹔時寫「孝經」易米﹐以養二親。畫竹石﹐亦別有生趣。素嫻騎射﹐當爲弟子員時﹐督學集諸生較射﹐君獨連矢破的﹐有「文武出羣」之目。慨自解推風息﹑遊道淩遲﹐士之挾藝者四顧無可投足﹔閩處南徼﹐其聲气尢與中原阻隔。而君獨交遊徧海內﹐居則守令造門﹐出則公卿倒屣。甲寅之亂﹐僑寓虎邱﹐耆舊過從﹑名流饋餉﹐觴遊歌哭﹐傳誦四方。𨿽諸公髙誼﹐遠紹前輩風流﹔要之﹐君實有所長﹐非無故而致此也。生明萬曆乙卯十一月某日﹐卒今康熙己巳四月某日﹐春秋七十有五。九世祖某﹐洪武時知澄邁有聲﹔曾祖某﹐教授益府﹔祖某﹐知建水州事。父某﹑母陳氏﹐以君貴﹐封承徳郎﹑安人﹔君事之﹐養志盡禮。先娶林氏﹐茶陵守某之孫女﹐有婦徳﹐封安人﹐前君沒四十有三年﹔生子三﹕農覺﹑天植﹑南平﹐廩生﹔繼娶林氏﹐生子一﹕興祖。女二﹕長適鄭善述﹐次適劉之觀。孫男八﹕宗儀﹑宗表﹑宗憲﹐俱庠生﹔宗香﹑宗望﹑宗有﹑宗振﹑宗穎。孫女六。曾孫男四﹕道輔﹑道岸﹑道平﹑道焞。曾孫女六。

當君寓虎邱時﹐同郡少司寇鄭公方宰靖江﹐見其詩而愛之﹐迎之入署﹐爲刻其庚﹑辛﹑壬三年所作﹔相別十數年﹐尺素往來﹐君諄諄以所作詩文六十卷相托。公報書﹐謂賦歸之日﹐將卜築石鼓幔亭﹐同爲方外之遊﹔而君竟卒矣。某年月日﹐將葬於某原﹔其孤不遠數千里﹐函狀乞銘於公﹐公以屬之門下士鄭梁。

銘曰﹕身將隱矣焉用文﹐遺書六十卷合焚﹐寄語故人胡獲獲﹗丈夫生不獲建勳﹐退而著述意所勤﹐不甘泯沒何獨君﹗吾言鑱石表諸墳﹐後有作者或得聞﹐庶免散軼隨煙雲。

———見「碑傳集」卷一百三十八「文學」﹝上之下﹞。

﹟顧炎武

顧寧人小傳李光地

顧炎武﹐字寧人﹔吳之長洲人。自幼博涉彊識﹐好爲蒐討辧論之學﹔「十三經」﹑諸史旁及子集稗野﹑列代名人著述﹑微文碎義﹐無不考究。騎驢走天下﹐所至荒山﹑舊址﹐有古碑版遺蹟﹐必披蓁菅﹑拭斑蘚讀之﹐手錄其要以歸﹔十餘歲至七十而老﹐勤如一日。於「六書」音義﹐尢獨得。余始官庶吉士﹐曾相遇爲半日話﹔時余於音學無曉也﹐寧人舉大指示之曰﹕『古者同文﹐聲與形應﹔凡字旁從某﹐音必從某。後世不悟音訛﹐反謂古書爲葉﹔皆非也。唐韻承江左末流﹐部居悉舛﹔分合之間﹐紛不可治。今當以「詩」﹑「易」﹑周﹑秦之文爲正﹐質驗字旁﹐分者並之﹑合者離之﹐使古書無二音﹐然後得復其舊』。予聞言﹐猶未省了。家居數載﹐追尋言緒﹐未達者自以意爲之說。又七年﹐復來京師﹐則寧人歿矣﹗聞其書已成﹐亟求觀之﹔所意者﹐幸不謬然。寧人之學﹐於是始窺其備。蓋平﹑上﹑去三聲𨿽有差互﹐猶得類從﹔入聲﹐則雜亂尢甚。如人經荒涼者﹐不第鄕貫不可復追﹐姓氏﹑族系皆不自別矣。有顧氏之書﹐然後三代之文可讀﹐雅﹑頌之音各得其所。語聲形者﹐自漢﹑晉以來未之有也。書旣刻﹐厚自寶祕曰﹕『五十年後﹐乃有知我者耳』﹗尙有「日知錄」數十卷﹐識大小﹑覆同異﹑辧是非﹐亦有補於學者﹔其徒潘耒刻自閩中。衛先生爾錫言其地理書用心尢多﹐然未見也。孤僻負气﹐譏訶古今﹔人必刺切﹐徑情傷物﹕以是吳人訾之。然近代博雅淹洽﹐未見其比。

———見「碑傳集」卷一百三十「經學」﹝上之上﹞。

﹟王夫之

王先生夫之傳余廷燦

先生姓王氏﹐名夫之﹐字而農﹐號姜齋。先世本揚州髙郵人﹔明永樂初﹐有官衡州衛者﹐遂爲衡州衡陽人。家世以軍功顯。父字武夷﹐始以文學知名﹐中天啟辛酉副榜﹔先生﹐卽其季子也。明旣亡﹐隱於湘西之石船山﹐學者稱「船山先生」。

先生少負雋才﹔讀書十行俱下﹐一字不遺。年二十四﹐與其兄介之同舉崇禎壬午鄕試﹔以道梗﹐不赴會試。明年﹐張獻忠陷衡州﹐設僞官﹐招降士紳﹔其不屈者﹐縛而投諸湘江。先生走匿南嶽雙髻峯下﹐賊執其父以爲質﹔先生引刀自刺其肢體﹐舁往易父。賊見其徧創也﹐免之﹔父子俱得脫。

甲申﹐李自成陷北京﹐懷宗徇社稷﹔先生涕泣不食者數日﹐作「悲憤」詩。乙酉﹐我師下金陵﹔當是時﹐我朝旣得兩京﹐天下雲集響應﹐而明之藩封蔗孽奔竄於湖湘﹑滇﹑黔﹑粵﹑閩間者往往始稱監國﹑繼假位號﹐以恢復爲名。先生少遭喪亂﹐未見柄用﹔及是﹐顧念累朝養士深恩﹑痛憫宗社顚覆﹐誠知時勢萬不可爲﹐猶且奮不顧身﹐慨然一出而圖之。明藩有稱隆武年號者﹐使其督師何騰蛟屯湖南﹑制相堵允錫屯湖北。兩湖兵燹塞野﹐又歲大旱﹔時李自成死於九宮山﹐餘黨降者號爲「忠貞營」﹐尙復蹂躪潛漢間﹐洶洶有反側之勢。堵﹑何兩人本措置無術﹐又相持不相能﹔先生憂其必敗也﹐亟上書於司馬章曠﹐請調和南北兩軍以防潰變。司馬不聽﹐先生默而退。卒之賊黨猖獗﹐司馬以憂憤死﹔堵﹑何二人遭閔凶﹐而勢不可支矣。丁亥﹐我師下湖南﹐先生南走桂林﹔大學士瞿式耜用疏特薦﹐先生以丁父憂﹐請終制。旣服闋﹐卽就起行人司行人。是時﹐桂藩駐肇慶﹔國命所系﹐則瞿式耜與其少傅嚴起恆。然紀网已大壞﹐獨給諫金堡﹑丁時魁﹑劉湘客﹑袁彭年﹑蒙正發五人者志在振刷﹔而內閣王化澄﹑悍帥陳邦傅﹑內豎夏國祥等爲姦邪巨魁﹐深嫉此五人﹐目爲宮庭「五虎」﹐逮系獄中﹐將置之死。先生約中捨管嗣裘走告嚴起恆曰﹕『諸君棄墳墓﹑捐妻子﹐壹意從王於刀劍中﹔而黨人殺之﹐則志士解體。𨿽欲效趙氏明白慷慨以亡國﹐誰與共亡者』﹗恆起感其言﹐力請於廷。化澄黨參起恆﹐先生亦三上疏參化澄﹔化澄恚甚﹐必欲殺先生。會有降帥髙必正者救之﹐得不死。返桂林﹐復依瞿式耜。聞母病﹐間道歸衡﹔至則母已歿。其後瞿式耜殉節於桂林﹑嚴起恆受害於南寧﹐先生知勢愈不可爲﹐遂決計老牗下矣。

壬寅﹐聞緬甸亦覆沒﹐明之藩封庶孽稱監國﹑假位號者至是珍盡﹐先生遂浪遊於浯溪﹑郴州﹑耒陽﹑晉寧﹑漣﹑邵間﹐所至人士慕從者輒益眾﹐先生輒辭去。最後歸衡陽之石船山﹐築土室名曰「觀生居」﹐晨夕杜門﹐蕭然自得﹔乃著「四書讀大全說」﹑「周易內傳」﹑「外傳」﹑「大象解」﹑「詩廣傳」﹑「尙書引義」﹑「春秋世論」﹑「家說」﹑「左氏傳續博議」﹑「禮記章句」並諸經「裨疏」各若干捲﹐作「通監論」三十卷﹑「宋論」十五卷﹑「莊子解」﹑「莊子通」﹑「楚詞通釋」﹑「搔首問」﹑「俟解」﹑「噩夢」各種﹐又注釋「老子」﹑「呂覽」﹑「淮南」﹐平選古今詩各若干捲。自明統絕祀﹐先生著書凡四十年。其學深博無涯涘﹐而原本淵源﹐尢神契「正蒙」一書﹔於淸虛一大之旨﹑陰陽法象之狀﹑往來原反之故﹐靡不有以顯微抉幽﹐晰其奧窔。其自序曰﹕『謂之「正蒙」者﹐養蒙以聖功之正也。聖功久矣﹑大矣﹐而正之惟其始。蒙者﹐知之始也』。或疑之曰﹕『古之大學造之以「詩」﹑「書」﹑「禮」﹑「樂」﹐迪之以三徳﹑六行﹐皆日用易知簡能之理。而「正蒙」推極夫窮神知化﹐達天徳之蘊﹐則疑與「大學」異﹔則請釋之』﹗曰﹕『「大學」之教﹐先王所以廣教天下而納之軌物﹐使賢者卽以之上達而中人以之寡過。先王不能望天下以皆聖﹐故徳其成人﹑造其小子﹐不彊之以聖功而俟其自得﹔非有吝也。抑古之爲士者﹐秀而未離乎其朴。下之無記誦詞章以取爵祿之科﹐次之無權謀﹑功利﹑苟且以就功名之術。其尢正者﹐無狂思陋測﹐蕩天理﹑滅彜倫而自矜獨悟如老聃浮屠之邪說以誘聰明果毅之士﹐而生其逸獲神聖之心﹔則但習於人倫﹑物理之當然﹐而性命之正自不言而諭。至於東周﹐而邪慝作矣。故夫子作「易」而闡「形而上」之道﹐以顯諸仁而藏諸用﹔而孟子推「生物一本」之理﹐以極惻隱﹑羞惡﹑辭讓﹑是非之所繇生。故夫子曰「吾十有五﹐而志於學」。所志者﹐知命﹑耳順﹑不踰之矩也。知其然者﹐志不及之﹔則𨿽聖人﹐未有得之於志外者也。故孟子曰「大匠不爲拙工攺廢繩墨﹐羿不爲拙射變其彀率﹔宜若登天﹐而不可使逸獲於企及也」。特在孟子之世﹐楊﹑墨𨿽盈天下﹐而儒者猶不屑曲吾道以證其邪﹔故可引而不發﹐以需其自得。而自漢﹑魏以降﹐儒者無所不淫﹔苟不抉其躍如之藏﹐則志之搖搖者差之黍米﹐而已背之霄壤矣。此「正蒙」之所繇不得不異也。宋自周子出﹐而始發明聖道之所繇﹐一出於太極陰陽﹑人道生化之終始﹔二程子引而伸之﹐而實之以「靜一誠敬」之功。然遊﹑謝之徒且歧出﹐以趨於浮屠之蹊徑﹔故朱子以「格物」﹑「窮理」爲始教﹐而檠括學者於顯道之中。乃其一再傳而後﹐流爲雙峯﹑勿軒諸儒逐迹躡影﹐沈溺於「訓詁」﹐故白沙起而厭棄之。然而﹐遂啟姚江王氏陽儒﹑陰釋誣聖之邪說﹔其究也﹐爲形戮之民﹑爲閹賊之黨皆爭附焉。而以充其無善﹑無惡圓融事理之狂妄流害以相激而相成﹐則中道不立﹔矯枉過正﹐有以啟之也。人之生也﹐君子而極乎聖﹑小人而極乎禽獸﹔苟不知所以生﹑不知所以死﹐則爲善﹑爲惡皆非性分之所固有﹑職分之所當爲。下焉者何弗蕩棄彜倫﹐以遂其苟且私利之欲﹔其稍有恥之心而厭焉者﹐則見爲寄生兩間﹑去來無準﹐惡爲贅疣﹑善亦弁髦﹐生無所從而名義皆屬漚瀑﹐以求異於逐而不返之頑鄙。乃其究也不可以終日﹐則又必佚出猖狂爲無縛﹑無礙之邪說﹐終歸於無忌憚﹐自非究吾之所始與其所終﹑神之所化﹑鬼之所歸﹐效天地之正而不容不懼以終始﹐惡能釋其惑而使信於學﹗故「正蒙」特揭陰陽之固有屈伸之必然以立中道﹐而至當百順之大經﹐皆率此以成。故曰「率性之謂道」。天之外無道﹑气之外無神﹑神之外無化﹐死不足憂而生不可罔﹐一瞬一息﹑一宵一晝﹑一言一動﹐赫然在出王遊衍之中﹐善吾伸者以善吾屈﹐然後知聖人之存神﹑盡性﹑反經精義﹐皆性所必有之良能﹐而爲職分之所當修﹔非可以見聞所及而限爲有﹑不見不聞而疑其無﹐偸用其蕞然之聰明或窮大而失居﹑或卑近而自蔽之可以希覬聖功也。嗚呼﹗張子之學﹐上承孔﹑孟之志﹐下救來玆之失﹔如皎日麗天﹐無幽不燭。聖人復起﹐未有能易焉者也。惟其門人未有殆庶者﹐而當時鉅公﹑耆儒如富文﹑可馬諸公﹐張子皆以素位隱居而末繇相爲羽翼﹔是以其道之行﹐曾不得與邵康節之數學相與頡頏。而世之信從者寡﹑道之誠然者不著﹐是以不百年而陸子靜之異說興﹐又二百年而王伯安之邪說熺﹐其以朱子「格物」﹑「道問學」之教爭貞勝者猶水勝火﹐一盈一虛而莫適有定﹔使張子之學曉然大明﹐以正童蒙之志於始﹐則浮屠生死之狂惑不折而自摧。陸子靜﹑王伯安之蕞然者﹐亦惡能傲君子以所獨知而爲浮屠作「率獸食人」之倀乎﹖「周易」者﹐天道之顯也﹑性之藏也﹑聖功之牗也﹔陰陽動靜﹑幽明屈伸誠有之而神行焉﹐禮樂之精微存焉﹐鬼神之化裁出焉﹐仁義之大用興焉﹐治亂﹑吉凶﹑生死之數準焉。故夫子曰「彌綸天下之道﹐以崇徳而廣業者也」。張子言無非「易」立天﹑立地﹑立人﹑反經研幾﹑精義存神﹐以綱維三才貞生而安死﹔則往聖之傳﹐非張子其孰與歸﹗是故「正蒙」者﹐匠者之繩墨也﹑射者之彀率也。𨿽力之未逮﹑養之未熟﹐見爲登天之難﹐不可企及﹔而志於是則可至焉﹐不志於是未有能至者也。養蒙以是爲聖功之所自定﹐而邪說之淫蠱不足以亂之矣﹗故曰「正蒙」也』。

戊午春﹐吳逆僭號於衡﹐僞僚有以「勸進表」相屬者﹔先生曰﹕『某本亡國遺臣﹐所欠一死耳﹔今汝亦安用此不祥之人哉』﹗遂逃入深山﹐作「祓禊賦」。吳逆旣平﹐湖南中丞鄭公端聞而嘉之﹐屬郡守某饋粟帛請見﹔先生以病辭﹐受其粟﹑反其帛。

未幾﹐卒於石船山﹔葬大樂山之髙節裏﹐自題其墓曰「明遺臣王夫之之墓」。自銘曰﹕『抱劉越石之孤衷﹐而命無從致﹔希張橫渠之正學﹐而力不能企。幸全歸於玆邱﹐因銜卹以永世』。子二人﹕攽﹑敔﹔敔字虎止﹐能紹其家學者。先生家故貧﹐著書筆札多取給於故友及門人家。書成﹐因以授之﹐不自收拾﹔藏於家者﹐蓋無幾焉。

贊曰﹕先生可謂篤信好學﹑蒙難而能正其志者。方明之亡﹐先生非不知事不可爲﹔然且窮老盡气奔竄於荒巖絕徼間﹐發讜論﹑攻憸邪﹐終擯不用而始隱伏著書﹐其志可哀也矣﹗若橫渠以「禮」爲堂﹑以「易」爲室﹐所稱四先生之學柱立不祧者﹔而著「正蒙」一書﹐尢窮天地之奧﹑達性命之原﹐反經精義﹐存神達化。朱子亦謂其廣大精深﹐未易窺測。先生究察於天人之故﹑通乎晝夜幽明之原﹐卽是書暢演精繹﹐與自著「思問錄」內﹑外二篇﹐皆本隱之顯﹑原始要終﹐朗然如揭日月﹔至其扶樹道教﹑剖析數千年學術源流分合同異﹐自序中羅羅指掌﹐尢可想見先生素業。𨿽其逃名用晦﹐遁迹知稀﹐從遊蓋寡﹔而視眞西山﹑魏了翁以降姚﹑許﹑歐﹑吳諸名儒僅僅拾雒﹑閩之糟粕以稱理學﹐其立志存心﹑淺深本末﹐相距何如也﹗學使宜興潘太史宗洛稱先生爲前明之遺臣﹑我朝之貞士﹐是固然已﹔而其立文苑﹑儒林之極﹐闡微言﹑絕學之傳﹐則又有待於後之推闡先生者矣﹗

———見「碑傳集」卷一百三十「經學」﹝上之上﹞。

﹟惲日初

惲先生日初傳﹝子格附﹞湯修業

先生姓惲氏﹐諱日初﹐字仲升﹐號遜庵﹐又號黍庵﹔世爲武進人。邑諸生﹐中崇禎癸酉副榜。祖紹芳﹐嘉靖丁未進士﹐歷官福建參議﹔以文學著名。子弟濡染家學﹐多風流儒雅﹔至先生﹐進而益上。幼孤﹐淬厲益甚。遊庠後﹐與蘇州楊廷樞﹑錢禧等共結文社。文法秦﹑漢﹐制藝亦力追王﹑唐﹐不逐時好。尢喜讀宋儒書﹐時商所學於同裏張淸惠公瑋﹔淸惠系前輩﹐爲孫文介髙弟﹐以「畏友」目先生﹐不敢以達尊自處﹕人兩賢之。客遊京師﹐適淸惠爲副憲﹐而總憲則山陰劉念臺也﹔淸惠促其執贄﹐先生從之。念臺告以「愼獨」﹐由是體驗一切。先生自命有經世才﹐𨿽困頓諸生﹐嘗以天下爲己任。會邊事孔亟﹐應詔上「守禦十策」﹐不報﹔遂浩然而歸。以家事屬長子楨﹐攜書三千卷﹐竟出避地天臺山中﹔桓﹑格二子隨侍。

兩京繼陷﹐魯王監國紹興﹐吏部侍郎姜垓薦其『忠孝夙成﹐尢嫻韜略。急宜破格擢用﹐以圖恢復』。魯王遣使惇聘﹐固辭不出。尋避地福州﹔福州破﹐旋走廣州。廣州復破﹐乃遁爲僧﹐法名明曇﹐遂流寓福之建陽﹔聊以托足﹐非其初志也。旣而金壇王祁聚眾復建寧﹐諸義兵多響應﹔耆老數百人登門固請曰﹕『先生不出﹐赤子皆魚爛矣』﹗先生不得已﹐出山。時長予楨適來省親﹔楨最勇﹐令其執兵王祁。咸來問計﹔曰﹕『建寧﹐乃入閩門戶。建寧守﹐則諸郡安如磐石﹔否則﹐通省皆不能保。然不得仙霞嶺﹐建寧終不可守也。欲取仙霞嶺﹐宜先取浦城』。眾曰﹕『善』。楨遂與副將謝雲南先至浦城﹔師出失利﹐兩人皆死。同裏髙才生徐云以戰功﹐授禦史﹔連復數郡﹐气甚銳。先生遣云夜襲浦城﹐親督後軍從之﹔忽雷雨大作﹐人馬陷泥淖中﹐鞭策不進。至城下﹐已黎明﹐軍饑甚﹔先生謂﹕『天色如此﹐兵家所忌﹔不如暫退』﹗云不從﹐全軍覆沒﹔先生以後勁獲免。未幾﹐大淸總督陳錦及戴罪舊督張存仁﹑侍郎李率泰統兵六萬自仙霞嶺圍建寧﹐永明王遣督師兵部尙書揭重熙來援﹔先生上書論進取機宜﹐謂『目前急務﹐莫如先取浦城。浦城復﹐則據仙霞嶺斷其餉道﹔彼來爭﹐則伏山谷中邀之。彼圍建寧自若﹐則俟其餒亂﹐精兵進擊﹔諸將自內出﹐破之必矣』。重熙不能從﹐建寧遂陷﹐毀傷甚眾。王祁力戰死﹔桓﹑格在祁所﹐皆被擄。先生收殘卒﹐走廣信。尋入封禁山﹐與將軍姚志卓等合。居數月﹐芻糧告乏﹐勢益弱﹔乃喟然嘆曰﹕『臣力已竭﹐天意難回﹔徒毒百姓何益﹗諸君宜散﹐予亦從此逝矣』﹗乃作歸計。每思世受國恩﹐欲圖報而百無就緒﹐鬱鬱不樂﹔又思故宮禾黍﹐萬念盡灰。惟祖先一脈﹐時縈心曲。楨旣戰死﹐桓﹑格復被擄﹐無人承祧﹔因乘間訪二子消息。行至杭州﹐忽遇格裘馬翩翩﹐從總督陳錦遊山﹐知錦已撫爲子﹔怦怦心動﹐欲脫之歸而苦無善策。聞錦雅重靈隱寺僧巨徳﹐因丐爲僧﹐後錦死﹐先生遂攜格還。桓與格自黃華山相失﹐格到處尋訪﹐杳無蹤迹﹔後竟不知所終。楨有遺腹子煜﹐尋卒。

先生歸後﹐杜門著書﹐兼以課子爲務。人有以制藝請業者﹐亦欣然就之﹔而課子獨捨是﹐具有深意。居久之﹐兵部侍郎張煌言與延平王成功率兵入江﹐敗走。或云其弟鴻翼﹐先生門人﹐從師匿﹔府﹑縣將收捕﹐聞者股栗。先生嘯謌自若﹐恆以毒藥置牀頭﹔曰﹕『吾命當死﹐終不出此門也』﹗旣而事解﹐亦不色喜。常州知府駱鐘麟屢求見﹐不納。罷任復來﹐始與一見﹔叩「中庸」要領﹐大喜而去曰﹕『不圖今日得聞大儒緒論』﹗前湖廣提學僉事髙世泰﹐忠憲從子也﹔重葺東林書院。約同志﹐行忠憲「復七規」。春秋仲丁﹐以釋菜禮祀先儒﹔祭畢﹐謌詩習禮。

先生隨人啟沃﹐後學多心曠神怡﹔卽老師夙儒﹐亦無不斂衽推服也。論學重知行﹐並進以「格物」爲先﹔而防檢精密﹐大旨不離「愼獨」。與劉孝子汋刪定念臺諸遺書﹐復編粹言曰「劉子節要」。時念臺弟子實繁有徒﹐而浚恆求深﹐流獘不少﹔惟先生踐履篤實﹑出處皓然﹐與錢塘沈蘭先﹝甸華﹞﹑西安葉靜遠﹝惇艮﹞﹑桐鄕張考夫﹝履祥﹞並稱劉氏功臣云。先生及門林立﹐如董珙﹑陶自悅﹑楊宗發﹑楊昌言﹑龔士薦﹑蔣金式最知名。說者謂先生抱負不凡﹐及門罕能領受﹔而得其緒餘﹐亦各有所成就矣。所著有「中庸問答」﹑「論語解見」﹑「則堂語錄」﹑「不遠堂詩文集」若干捲﹐藏於家。「易」學尢精﹐注七卦而病﹔病劇﹐神明不亂。卒年七十八﹐時康熙十七年﹝戊午﹞也﹔後祀道南祠。

格字壽平﹐一字正叔﹐又號白雲外史﹑南田艸衣﹔後以字行。初﹐被擄下獄﹐甚苦﹔時作畫以消遣。會陳錦妻欲置首飾﹐令人先畫形模﹐多不當意。或有言格能畫者﹐特釋之出﹔見其丰神秀朗﹑進退從容﹐喜出望外﹐遂畜爲子。亂定歸裏﹐日稟庭訓﹐詩文﹑楷法皆工﹔尢精繪事﹐山水﹑花卉兼擅所長。時常熟王翬亦工山水﹐格見其筆墨﹐不欲與之爭名﹐遂讓其獨步﹔可謂虛衷善下己。與人交﹐外和內介﹐人鮮測其涯涘。盩厔李徵君容﹐負盛名﹐與駱鐘麟有舊﹔來常講學﹐從者如市﹐而無行者遂借以行私。容初到時﹐格亦隨父郊迎。後友人楊文言拉其再謁﹐堅持不可﹔移書千餘言論之﹐責其酬酢紛紜﹐獨不報謁乃父﹐知其道爲的然也。其嚴毅如此。事親孝﹐家貧﹐賣畫以養﹔先意承志﹐歷久不衰。後先生十二年卒﹐年五十八。子念祖﹐字岵瞻。今累代單傳﹐不絕如綫云。

遜庵先生家傳惲敬

先生諱日初﹐字仲升﹐號遜庵。祖紹芳﹐福建布政司左參議﹔父應侯﹐國子監生。

先生由武進縣學生入國子監﹐中崇禎六年副榜貢生﹐遂久畱京師。十六年﹐應詔上「備邊五策」﹐不報。先生知時事不可爲﹐乃歸﹔攜書三千卷﹐隱天臺山中三年而兩京亡。唐王聿鍵入福州自立﹐而魯王以海亦稱監國於紹興﹔吏部侍郎姜垓薦先生知兵﹐魯王遣使聘先生﹐先生意以監國爲不然﹐固辭不起。

大淸兵下浙﹐避走福州﹔福州破﹐走廣州。廣州復破﹐爲浮圖﹐名明曇﹔已復至建寧之建陽。是時大兵席捲浙﹑閩﹑粵三省﹐唐王與弟聿■﹝金粵﹞被執死﹐魯王亦敗走海外﹐湖廣何騰蛟﹑江西楊廷麟等皆前破滅﹐而明遺臣民擁殘旅﹑倔彊走拒﹐遙奉永明王由榔。金壇人王祈聚眾入建寧﹐屬縣多響應﹔於是建陽士民數百人噪於先生之門固請。先生不得已﹐至建寧見王祈﹐非初志也﹔先生曰﹕『建寧﹐入閩門戶。建寧守﹐則諸郡安。然不得仙霞嶺﹐建寧終不守也。欲取仙霞嶺﹐宜先取浦城』。時先生長子楨自常州至﹐與副將謝南云先生趨浦城﹔失利皆死。而禦史徐云兵連入數州縣﹐甚銳﹔先生說令夜襲浦城﹐自督後軍繼進。會大雷雨﹐人馬衝泥淖行﹐不能速﹔將至城下﹐已黎明﹐軍遂潰。大淸總督陳錦﹑張存仁﹑侍郎李率泰統兵六萬來圍建寧﹐永明王使兵部尙書揭重熙赴援﹔先生復上書重熙﹕『請徑取浦城﹐斷仙霞嶺餉道﹔俟餒亂﹐選精卒南下﹐與圍中諸將夾擊之』。重熙至邵武﹐不能進﹐建寧遂破﹔王祈力戰死。先生收散卒﹐走廣信。尋入封禁山中﹐糧乏勢益弱﹐喟然曰﹕『天下事壞散已數十年﹐如何救正﹗然莊烈帝殉社稷﹐普天率土﹐嚙齒腐心﹔小臣愚妄﹐謂卽此可延天命。今乃至於此﹐徒毒百姓何益』﹗遂散眾﹐獨行歸常州。久之﹐張煌言與鄭成功圍江寧敗走﹔訛傳煌言弟鴻翼先生門人﹐從師匿﹐縣官將收捕。先生色如常﹐曰﹕『吾當死久矣』﹗旣而事解。卒年七十八﹐康熙十七年也。

先生少時與楊廷樞﹑錢禧交﹐爲文章縱麗﹔於百氏無所不窺﹐尢喜宋儒書﹐時商業於同裏張瑋。後會稽劉念臺先生宗周爲左都禦史﹐瑋副之﹔因介先生師宗周﹐學由是益進。先生旣不得已歸常州﹐仍服浮圖服﹐而言學者多宗之。無錫髙世泰﹐忠憲公攀龍從子也﹐重葺東林書院﹔先生與同志習禮其間。知常州府駱鐘麟屢求見﹐不納。去官後﹐與一見﹐言「中庸」要領﹔喜而去曰﹕『不圖今日得聞大儒緒論也』﹗先生次子桓﹑幼子格﹐避兵時常從﹔後於建寧被略﹐桓不知所終﹐格自有傳。

論曰﹕先生以髙才爲世家子﹐宜任天下事﹔然前旣捲懷不用矣。區區建寧﹐不足當天下千一﹔欲藉烏合之眾陸梁進退﹐與天命爭衡﹐先生之知豈出此﹗抑謂據厄死拒﹐割裂畸余﹐可稍延明朔﹔然大圜鴻覆﹐欲遺一隅﹐何可得也﹗豈忠與知﹐不並行歟﹖抑出處成敗﹐要由運算﹐有不自主者歟﹖說者斥先生旣攺服﹐復爲儒言﹔則一端之論也已。

———以上見「碑傳集」卷一百二十七「理學」﹝上﹞。

﹟魏祥

先伯兄魏祥墓志銘魏禧

伯兄魏祥﹐字善伯﹔所居房介東偏﹐又長子有「震」之義﹐因號曰東房。先徵君生子五﹐二﹑五殤﹐東房爲長﹐次禧﹑次禮﹔並先母曾孺人出﹐以萬曆庚申六月二十有四日生伯。伯幼能屬對﹔長而彊記﹐於聲音字學﹐不假師授﹐輒能造其妙。年二十﹐所著詩辭﹑古文已三尺許。十七﹐補弟子員﹐爲郡守所厄﹔攺名際瑞。二十二崇禎辛巳﹐督學侯公峒曾愛其文﹐拔置一等餼。又合贛州﹑南安士試異才﹐公奇賞之﹐以冠二郡。伯試屬髙等﹐然心厭時文﹐不肯學﹔私謂禧曰﹕『汝自取功名酬二親﹐我爲閒人可也』﹗

甲申﹐國變﹔丙﹑丁間﹐禧﹑禮並謝諸生。兄躊躇久之﹐拊心嘆曰﹕『吾爲長子﹐祖宗祠墓﹑父母尸饔﹐將誰責乎』﹗乃慨然貶服以出。寧都亂民橫據城市﹐稱義兵﹔禧等奉父母居翠微山。庚寅春﹐贛檄兵十萬圍攻之﹔城破﹐屠掠幾盡。結砦而居者科重餉﹐禍且不測﹔伯獨身冒險阻其事﹐屢瀕於危﹐翠微峯得全。而伯以才名爲當路所推重﹐督﹑撫﹑大帥皆禮下之。自是﹐諸隱君子曁族戚倚伯爲安危者三十餘年。

甲寅﹐廣東藩王遣使來聘﹐彊之行﹐禮以上賓﹔卒不合﹐竊出嶺。至信丰界﹐爲蒲洲邏者所得﹐上於攝印官﹔官曰﹕『汝與寧都三魏親屬邪』﹖伯曰﹕『身魏善伯也』。攝印官乃悉燒其同行者雜文字﹐具讞書遞至贛﹔大帥見伯名﹐大喜﹐躍履出﹐握手相與入﹐遂畱爲客﹕時丁巳二月也。四月﹐吉安韓大任潰圍走﹐凡兩竄寧都之上鄕﹔兵寇十萬遝至蹂躪﹐其邑饋餉不支。當事議招撫﹐久未就﹔而大任自言﹕『非魏伯子﹐吾不信也』﹗當事以屬伯。伯旣痛桑梓之禍無有窮期﹐又所聞大任頗爲當世豪﹐亦欲有以全之﹔遂慨然行。八月﹐甫至江西﹐兵遽從東路逼大任營﹔大任遂疑伯賣己﹐辭不見。又有姦人欲牽率大任降閩軍以自成功名者﹐遂日夜構於大任。大任旣敗﹐十月十四日拔營走降閩﹔伯遂遇害﹐年五十有八。嗚呼﹗痛哉﹗人孰無死﹗伯之死﹐天下士有不盡知其心者﹐或以爲冀官賞﹑或以爲欲立功名﹐哀哉﹗時禧方客維揚﹐禮同伯男世傑夜走上鄕﹐奉遺體歸殮於翠微山下﹔細驗隱處﹐瘡瘢迹皆是。世傑乃大踴﹐拔小刀自刎﹐人奪之至再﹔遂奮拳搥胸腹死血下痛傴僂二十日而死。伯娶邱氏﹐生子女十許人。子存者爲世傑﹐縣諸生﹔女二﹐一適孝廉曾君益其之季子宗牧﹑一適易堂名諸生彭君任之仲子仁立。孫男三﹕家桂﹑家駒﹑家棟。孫女一。家駒八歲﹐後伯兄死二年殤。

伯爲人伉爽﹐彊急愛人。而嚴於疾惡﹐人觸其性﹐若雷霆之發﹐不可禦﹔然每能自屈於理﹐理勝者𨿽子弟之言﹐必俯首而伏。好誹諧﹐嘗與兒子行戲謔﹐時或迂謹如先輩。愛敬君子﹐與同邑李子騰蛟﹑邱子維屏﹑南昌彭子士望﹑林子時益八﹑九人結易堂爲至交。心之所是﹐必吐於口。間以語得罪先妣﹐妣前批其頰﹐伯側面就承之﹔然終不能不言也。篤愛二弟﹔晚尢爲禮有用才﹐其勞苦客外所得脯修﹐恆分二弟濟其困。性嗇於財﹐凡當與者﹐亦不吝也﹔不肯以一毫於人。客潮州總兵劉公伯祿﹐時主者忿潮民不下﹐克必盡屠殺之﹔伯力言於劉﹐劉叩頭白主者三﹐乃免。有仕宦羈潮者﹐法將戮﹔伯力生全之。其後爲江西大吏﹐伯值鄕試﹐不往見﹐或嘆其髙﹔伯曰﹕『髙則吾豈敢﹗彼不索我而我索之﹐得毋以慚而怒乎﹖吾但於人情爛熟耳』。其客學士範公承謨所﹐相得甚﹔每告歸﹐公以病要之﹐輒爲止。旣三年去﹐而公貧﹔曰﹕『吾當作書數十函致方面大吏以資君』。伯笑曰﹕『吾未貫也』。不持一字行。及公撫兩浙﹐蠲荒﹑賑饑諸大事﹐所全活數百萬﹔伯左右宣力爲多焉。初﹐伯以貢士試北雍﹐滿﹑漢諸貴人多暱就﹐伯名動長安中。間以事出關﹐抵永平﹔聞鼓吹聲﹐人言『朝鮮使者來矣』﹗伯趨客館望之﹐立叢人中。使者冠网巾襆頭﹑縫掖束帶如故官﹔忽下馬於叢人中﹐把伯衣入館﹐曰﹕『我兵曹佐郎鄭嵩也。君非此間人﹐殆中國奇士』﹗因蹲踞以炭畫地相問答﹐使者至流涕。引入內室見其父﹐更以筆墨書紙酬對。至天明﹐使者取伯文集一冊去﹔曰﹕『我當版行敝國﹐使知中國有才子也』。贈產物扇﹑墨之屬﹐相灑淚而別﹝語詳「朝鮮使者問答紀」﹞。伯才名﹐蓋爲中外所推重如此。所著有「魏伯子文集」十卷﹑「五雜俎」五卷行於世。

予嘗謂世傑曰﹕『吾兄在潮﹑浙有大陰徳﹐然負才不試﹐子孫必且昌﹔汝曹其善承之』﹗嗚呼﹗豈知吾伯父子之至於斯也。憶伯他日嘗謂予曰﹕『吾性疾惡﹐而殺機太盛﹔其將不獲良死乎』﹗今思其言﹐尢有餘痛。

禧﹑禮旣擇日卜地而葬﹐予將銘墓石﹐執筆貿亂不能文﹔凡三輟稿乃就。嫂先兄卒三年﹐葬黃觀山﹐別有志﹔不吉﹐更附葬兄。某年月日﹐叔弟禧叩首﹑叩首擦淚而爲銘曰﹕嗚呼﹗蒼天﹐何爲也哉﹗作善降祥﹐作不善降殃﹔謂之何哉﹖天不汝佑﹐人不汝知﹔惟地厚徳﹐尙其永載之﹐俾汝孫子萬年﹗

———見「碑傳集」卷一百三十七「文學」﹝上之中﹞。

﹟魏禧

魏禧傳邵長蘅

魏禧﹐字叔子﹐一字冰叔﹔贛之寧都人。其生以天啟甲子﹐後方域六歲﹐然不相識。方域旣早歿﹐而禧名繼起與之埒﹔故世或稱「侯﹑魏」云。

禧年十一﹐補邑弟子員﹔試輒冠其曹。後十年﹐會甲申之變﹐湣帝死社稷﹐禧聞號慟﹐從博士後日哭臨縣廷﹔居則憤惋叱吒﹐如不欲生。謀從曾給事應遴倡義復讎﹐不果﹔已乃謝棄諸生服﹐隱居教授。

禧負才略﹐善擘畫理勢。修幹微髭﹐目光奕奕射人。每事前決成敗﹐縣策而後驗者十常七﹑八。方流賊之熾也﹐承平久﹐人不知亂﹐且謂「寇遠猝難及」﹔禧獨憂甚﹐移家翠微峯居焉。翠微峯距寧都西十里﹐四面削起百餘丈﹐中徑坼﹐自山根至頂若斧劈然﹔緣坼鑿磴道﹐梯而登。出其上﹐穴如甕口﹐因置閘爲守望。士友稍稍依之﹐而彭士望﹑林確齋亦至。士望﹐南昌人﹐字躬庵﹔遭亂﹐喜結客﹐立義聲公卿間。與禧立談定交﹐遂偕林挈妻子來家翠微。林故南昌宗室子﹐變姓名爲林確齋﹕世所稱「易堂諸子」也。其後數年﹐寧都中寇被屠掠﹐而翠微獨完。

禧旣謝諸生﹐益肆力爲古文辭﹐授徒窮山﹔弟子著籍者﹐常數十人。喜讀史﹐尢好左氏傳及蘇洵﹔其爲文主識議﹐淩厲雄健﹐不屑屑撫擬如世之貌似大家者。遇忠孝節烈事﹐則益感慨激昂﹐摹畫淋漓﹔故其所爲「新樂侯劉文炳傳」及姜埰﹑江天一諸傳尢工。年四十﹐乃出遊﹔涉江﹑逾淮﹑遊吳越﹐思益交天下非常之人。聞有隱逸士﹐不憚千里造訪﹔於吳門交徐枋﹑金俊明﹐西陵交汪渢﹐乍浦交李天植﹐常熟交顧祖禹﹐毘陵交惲日初﹑楊瑀﹐方外交藥地﹑槁木﹐皆遺民也。康熙十七年﹐詔中外舉博學宏詞﹐禧亦在舉中﹔被徵﹐以疾辭。郡太守﹑縣令更督趣就道﹐不得已﹐舁疾至南昌就醫藥﹔撫軍某疑其詐﹐以板扉舁之﹔至門﹐禧絮被蒙頭臥﹐稱病篤﹔乃放歸。

後二年﹐赴維揚故人約﹐舟至儀眞﹐暴心气病﹔一夕卒﹐年五十有七。著有「文集」二十二卷﹑「詩集」八卷﹑「左傳經世」若干捲。兄祥﹐字善伯﹔弟禮﹐字和公﹕並有集行世。

論曰﹕侯方域﹑魏禧操行不同﹐予論次兩家文﹐乃合傳之。方域才气■﹝﹝厥﹐去欠﹞弛﹐似陳亮﹔其遭大獄瀕死﹐亦似之。然亮猶登第﹐一夕而卒﹔而方域竟殀諸生﹐悲夫﹗明宣徳中﹐周文襄忱薦龔翊爲太倉學官﹐翊辭不就﹔語人曰﹔『吾仕無害於義﹐恐負金川門一慟耳』﹗而禧之論﹐以謂『翊一門卒﹐非有知己之恩﹐國事之責也。旣已更歷三朝﹐身逢賢聖之主﹐而嚼然不肯少污其志﹐賢已』﹗嗚虖﹗禧儻自謂與﹖

———見「碑傳集」卷一百三十七「文學」﹝上之中﹞。

﹟彭士望

彭先生士望傳陸麟書

彭士望﹐字躬庵﹔南昌人。父哲﹐明季以諸生遊公卿間﹐名籍甚。士望少自負﹐不屑爲庸人。年十六﹐補縣學生﹔與新建歐陽斌元輩相厲爲有用之學。哲聞漳浦黃道周平臺召對語﹐嘆曰﹕『鐵漢也』﹗臨卒﹐語士望當師之。士望畢殯葬﹐卽往謁道周﹔則道周觸思宗怒﹐系詔獄﹐因傾身營護之。而國子監生塗仲吉以疏救道周下獄﹐辭連士望﹔士望走鎭江﹐見東林諸公謀。會宜興周延儒再起相﹐道周得論戍﹐事解。

甲申變﹐聞故兵部職方司主事楊廷麟謀起兵﹐士望爲募兵九江﹔福王稱號﹐有以蜚語中廷麟者並及士望﹐乃罷。而楚崇陽王華堞薦士望﹐以兵部司務宣諭楚﹑豫。至南都﹐部司索賂﹔與同薦六人怒叱之﹐遂弗用。閣臣史可法督師揚州﹐招士望﹔時斌元亦先在。士望至則進奇策﹐請用髙﹑左兵夾攻﹐淸君側之惡﹔斌元助之。可法駭曰﹕『君年少气銳﹔果爾﹐得爲純乎』﹖由是憚兩人﹐兩人辭歸﹔時乙酉歲四月也。六月﹐金聲桓入南昌﹐士望挈妻子走建昌﹔因至寧都依魏禧﹐居翠微峯巓。後與禧兄弟輩講學於此﹐所謂「易堂諸子」者也。當是時﹐楊廷麟守贛州﹑進吉安﹐而諸將徐必達等气驕不遜﹔以士望與必達雅故﹐乃彊起之﹐假授湖西道護諸將﹐譜將始戢。丙戌﹐攺湖東。湖東治臨江﹐居戎馬間﹐擁羸卒數百﹔士望脫文法﹑謹偵諜﹐一意殫力民事﹐民愛護之。數月﹐免。

逾月﹐贛州破﹐廷麟赴水死﹔士望遂自廢﹐躬耕食力。間以相地術遊江南北﹐復教授寧化﹐而爲學益力。時江西講學者易堂外﹐在星子者曰髻山﹑南丰曰程山﹐士望皆與往復﹔大抵以陽明﹑念庵之說爲宗﹐而歸於有實用﹐可試諸行事。嘗謂﹕『天下學者之病﹐在於虛。經義气節﹑曠達文章延而至於理學經濟﹐皆虛病也』。又曰﹕『學者凡病皆可醫﹐惟僞不可醫』。欲以此激發後學而造就之﹐使有用於世。生平嗜朋友﹐海內宿望﹐結納殆徧。其規諍過失﹐竦切深痛。而樂道人之善﹐夕聞一士﹐迫不待旦﹔至於老不衰。卒年七十四。

士望自廢後﹐常以不死自恨﹔顧心非徼幸反側之徒。金聲桓之將叛﹐故大學士姜曰廣與其謀﹐召士望﹔士望辭去不顧云。所著有「手評通監」二百九十四卷﹑「春秋五傳」四十一卷﹑「詩文集」四十卷。三子﹕厚徳﹑厚本﹑厚下﹔迄於今凡八世﹐皆籍寧都﹐以文學﹑科第世其家。

論曰﹕明自嘉靖後﹐講學日盛﹐率皆竊姚江之近似﹐而失其眞﹔猖狂恣肆﹐以至國亡。躬庵始亦講學﹔旣而曰﹕『不可以身謗聖賢』﹗遂止。而發學者之痼﹐一言以蔽之曰「虛」。掃除積習﹐以待來者﹔豈不偉哉﹗

———見「碑傳集」卷一百三十七「文學」﹝上之中﹞。

﹟吳偉業

吳先生偉業行狀顧湄

先生諱偉業﹐字駿公﹐姓吳氏。吳爲崑山名族。五世祖禮部主事諱凱﹑髙祖河南參政諱愈﹐父子皆八十﹐有重徳﹔其行事載吳中先賢傳中。曾祖鴻臚序班﹐諱南。自禮部公以下三世﹐皆葬於崑。祖贈嘉議大夫﹑少詹事諱議﹐始遷太倉。父封嘉議大夫﹑少詹事諱琨﹐以經行崇祀鄕賢祠。母朱太淑人妊先生時﹐夢朱衣人送鄧以贊會元坊至。

先生有異質﹐少多病﹐輒廢讀﹔而才學輒自進。迨爲文﹐下筆頃刻數千言。時經生家崇尙俗學﹐先生獨好「三史」﹔西銘張公溥見而嘆曰﹕『文章正印﹐其在子矣』﹗因畱受業﹐相率爲通今博古之學。年二十﹐補諸生﹔未踰年﹐中崇禎庚午舉人。辛未﹐會試第一﹐殿試第二﹔西銘公鄕﹑會皆同榜﹐文風爲之丕變。時有攻辛未座主宜興相者借先生爲射的﹐莊烈帝禦批其捲﹐有「正大博雅﹐足式詭靡」之語﹔言者乃止。授翰林院編修﹔先生尙未授室﹐給假歸娶﹔當世榮之。

乙亥入朝﹐充纂修官。值烏程柄國﹐先生與同年楊公廷麟輩挺立無所附﹔烏程去﹐武陵﹑蘄水相繼入相﹐先生皆與之忤。先是﹐吾吳有姦民張漢儒﹑陸文聲之事﹐烏程實陰主之﹐欲剚刃東南諸君子。先生以復社著名爲世﹐指目淄川傳烏程衣缽﹔先生首疏攻之﹐直聲動朝右。丙子﹐主湖廣鄕試﹔所拔多知名士。戊寅三月二十四日﹐召對。先生進「端本澄源」之論﹐欲重其責於大臣而廣其才於庶寮﹔乃昌言曰﹕『塚臣職司九品﹐若塚臣所舉不當﹐何以責之臺省﹗輔臣任寄權衡﹐若輔臣所用不賢﹐何以責之卿寺』﹗是言極剴切﹐上爲之動容。已與楊公士聰謀劾史■﹝範上土下﹞﹔■﹝範上土下﹞去﹐而陰毒遂中於先生。己卯﹐銜命封延津﹑孟津兩王於禹州﹐■﹝範上土下﹞謀以成禦史勇事牽連坐先生﹔會■﹝範上土下﹞死﹐事寢。陞南京國子監司業﹔甫三日﹐而漳浦黃公道周論武陵奪情﹐拜杖。信至﹐先生遣太學生塗仲吉入都﹐具橐饘﹔塗上書爲漳浦訟冤幹上怒﹐嚴旨責問主使﹐先生幾不免。庚辰﹐晉中允諭徳。癸未﹐晉庶子。甲申之變﹐先生裏居﹐攀髯無從﹐號痛欲自縊﹔爲家人所覺﹐朱太淑人抱持泣曰﹕『兒死﹐其如老人何』﹗乙酉﹐南中召拜少詹事﹐加一級。越兩月﹐先生知天下事不可爲﹐又與馬﹑阮不合﹐遂拂衣歸裏﹐一意奉父母歡。

易世後﹐杜門不通請謁。每東南獄起﹐常懼收者在門﹕如是者十年。本朝世祖章皇帝素聞其名﹐會薦剡交上﹐有司惇逼﹔先生抗辭再四。二親流涕辦嚴﹐攝使就道﹔難傷老人意﹐乃扶病入都。授祕書院侍講﹑國子監祭酒﹔精銳銷耎﹐輒被病﹐弗能■﹝目氏﹞事。間一歲﹐奉嗣母之喪南還﹔上親賜丸藥﹐撫慰甚至。先生乃勇退而堅臥﹐謂人曰﹕『我得見老親﹐死無恨矣』﹗

未幾﹐朱太淑人沒﹔先生哀毀骨立。復以奏銷事﹐幾至破家﹔先生怡然安之。嘉議公八十而逝﹐有幼女﹔先生爲嫁。蓋先生天性孝友﹐初登第後﹐嘉議公敕理家事﹐歲輒計口授食﹐蕭然不異布衣時﹔俸入﹐卽上之嘉議公﹐未嘗有私蓄也。後析產﹐與二弟均其丰嗇﹐舉無間言。先生性愛山水遊﹐嘗經月忘反。所居乃故銓部王公士騏之賁園﹐先生拓而大之﹔壘石鑿池﹑灌花蒔藥﹐翳然有林泉之勝。與士友觴詠其間﹐終日無倦色。其風度衝曠簡遠﹐令人挹之﹐鄙吝頓消。與人交﹐不事矯飾﹐煦如陽春。生平規言矩行﹐尺寸無所踰越。每以獎進人材爲己任﹐諄諄勸誘﹐至老不怠﹔喜扶植善類﹐或罹旡妄﹐識與不識﹐輒爲營救﹕士林咸樂歸之。而於遺民舊老髙蹈巖壑者﹐尢維持贍護之惟恐不急也。先生之學﹐博極羣書﹐歸於至精。有問經史疑難﹑古今典故與夫著作原委﹐旁引曲證﹐洞若指掌﹐多先儒之所未發。詩文炳燿鏗鍧﹐其詞條气格皆足以追配古人﹔而虛懷推分﹐不務標榜﹐尢人所難。�������������海內之士與浮屠﹑老子之流以文爲請者﹐日集於廷﹐麾之弗去。一篇之出﹐家傳人誦﹐𨿽遐方絕域亦皆知所寶愛。雅善書尺蹄便面﹐人爭藏■﹝虒﹞以爲榮。所著「梅村集」四十卷﹑「春秋地理誌」十六卷﹑「春秋氏族志」二十四卷﹑「綏寇紀略」十二卷﹐又「樂府雜劇」三卷。

先生生於明萬曆己酉五月二十日﹐卒於今康熙辛亥十二月二十四日﹐享年六十有三。寢門之哭﹐學士大夫輒失聲曰﹕『先生亡矣﹗一代文章盡矣』﹗原配郁氏﹐封淑人﹔先公十五年卒。先生初未有子﹐年五十後﹐連舉三子暻﹑暽﹑暄﹐尙齠齔﹐有成人之志﹔側室朱氏出也。女九人﹐淑人出者四﹑浦氏出三﹑朱氏出二。先生屬疾時作令書﹐乃自敍事略曰﹕『吾一生遭際﹐萬事憂危﹔無一刻不歷艱難﹐無一境不嘗辛苦﹕實爲天下大苦人。吾死後﹐斂以僧裝﹐葬吾於鄧尉靈巖相近。墓前立一圓石﹐題曰「詩人吳梅村之墓」﹔勿作祠堂﹐勿乞銘於人』。又敕三子﹕『若能效陳﹑鄭累世同居之義﹐吾死且瞑目』﹗嗚呼﹗先生之心事可悲也已﹗是歲正月旦﹐先生夢至一公府﹐主者王侯冠服﹐降階迎揖。出片紙﹐非世間文字﹐不可識﹔謂先生曰﹕『此位屬公矣』﹗十二月朔﹐復夢數人來迎﹔先生書期日示之。故豫知時日竟不爽﹐斯亦異哉﹗

湄之先子與南郭﹑西銘兩張公爲同社﹐社中惟先生最年少﹔湄又從先生遊者垂二十年﹐而受先生之教爲深。先生素羸弱善病﹐輒自言不久。少壯登朝﹐數忤權貴﹐獎護忠直﹐不惜以身殉之。旣而陵谷貿遷﹐同事諸君子皆不免於難以死﹔而先生優遊晚節乃死﹐人以爲幸﹐然非先生祈死之本懷也。先生閱歷仕途﹐𨿽未嘗有差跌﹐而其危疑遘會﹑禍亂薦臻﹐若天廣而無以覆﹑地厚而無以載。居恆若忽忽不樂﹐拂郁成疾以死﹔是諸君子處其易﹐而先生處其難。千載而下﹐考先生之本末﹐其猶將欷歔煩酲﹑執簡流涕而悲不能自已也。所謂「天實爲之」﹐謂之何哉﹗湄與修郡邑志﹐於先生例當有傳。先生之從子曉以事狀屬湄﹐用敢據摭遺佚﹐附摭家乘之末﹔立言君子﹐尙有采於此云。謹狀。

———見「碑傳集」卷四十三「翰詹」﹝上之上﹞。

﹟濟爾哈朗

和碩鄭獻親王濟爾哈朗傳鄭虎文

濟爾哈朗﹐追封和碩親王舒爾哈齊第六子也。舒爾哈齊﹐顯祖宣皇帝第三子﹑太祖髙皇帝同母弟﹐初授貝勒。蜚悠城長策穆特黑者﹐本東海瓦爾喀部人﹐苦烏喇之虐﹐乞攜家歸附﹔太祖命舒爾哈齊同貝勒褚英﹑大貝勒代善率兵三千往徙之。兵至蜚悠城﹐烏喇以眾來戰﹐敗之﹐盡收其環城屯寨五百戶而歸﹔賜號「達爾漢巴圖魯」。辛亥﹐薨﹔順治十年﹐追封和碩親王﹐諡「莊」。

濟爾哈朗幼育於太祖宮中﹐號「和碩貝勒」。天命十一年四月﹐從代善徵蒙古五部﹐有功。天聰元年正月﹐同貝勒嶽托﹑阿濟格從大貝勒阿敏徵朝鮮及明島帥毛文龍﹐大軍薄義州﹐克之﹔遂進拔安州﹑定州﹐搗毛文龍所居﹐直逼朝鮮平壤城。朝鮮遣使來請和﹐議未決﹐阿敏有異志﹐欲屯種以居﹔因令直趨朝鮮王京。時嶽托察其情﹐不可勸止﹐邀濟爾哈朗議﹔濟爾哈朗曰﹕『兵不可深入﹗聞去此三十里有平山城者﹐可駐兵﹐以待和議之成』。遂引軍駐平山。朝鮮王李倧遣使至﹐議歲貢﹐許之﹔遂定盟﹐振旅歸。

五月﹐從太宗伐明﹐出寧遠舊邊﹔同大貝勒莽古爾泰等率偏師往衛塔山糧運﹐遇明兵﹐擊敗之。從攻寧遠城﹐與明總兵滿桂兵遇﹔力戰被創﹐气彌奮﹐大敗其眾。二年﹐同貝勒豪格討顧特塔布囊。初﹐顧特塔布囊自察哈爾竄居蒙古地﹐遇來歸我國者﹐輒行截殺﹔至是伏誅﹐收其部以歸。三年九月﹐同徳格類﹑嶽托﹑阿濟格率兵往略明錦州﹑寧遠﹐焚其聚積而還。十月﹐太宗親統大軍伐明﹐濟爾哈朗同嶽托攻大安口﹐毀其水門﹔乘夜進兵﹐明馬蘭營參將率兵來援﹐我前鋒軍擊走之。比明﹐見明援兵立二營於山上﹐濟爾哈朗先縱兵往﹐敗其眾﹐追至馬蘭營。旣而﹐嶽托復敗遵化援兵。是日自辰迄巳﹐五戰皆捷。馬蘭營﹑馬蘭口﹑大安口三營旣下﹐遂引軍趨石門﹐復殲明援兵於道﹔城中兵皆懾服﹐不敢出。十一月﹐會大軍於遵化城﹔十二月﹐同貝勒阿巴泰等率兵往焚明通州船﹐遂攻張家臺克之。四年正月﹐叛將劉興祚逃歸山海關﹐與袁崇煥同赴永平﹔聞我軍將至永平﹐遂趨太平寨﹐道殺蒙古之以所俘來獻者。濟爾哈朗與阿巴泰往捕之﹐追及於山海關﹔斬興祚﹐擒其弟興賢以獻。時大軍旣克永平﹐進趨北京。與貝勒薩哈璘統兵一萬駐守永平﹐察倉庫﹑閱士卒﹑置官吏﹐擢明道員白養粹﹑廢員孟喬芳﹑楊文魁等﹐並以書招永平所屬州縣﹔於是灤州州同張文秀﹑遷安縣知縣朱雲臺﹑副將王維城﹑參將馬光遠﹑守備李繼全﹑千戶錢奇志﹐皆相繼降。三月﹐阿敏來代﹔卽同阿敏等往略迆西一帶﹐降榛子鎭。是月﹐師還。

五年七月﹐初設六部﹔遂理刑部事。八月﹐從太宗伐明﹐圍大淩河城。時芬古率本旗兵圍南面之西﹐濟爾哈朗軍爲後應﹔旋與代善等攻克明臺﹐畱兵守之。十一月﹐與多鐸往截塔山以東邊海隘口﹐俘百有餘人。六年﹐太宗徵察哈爾還﹐復議伐明﹔大軍次木魯哈喇克沁地方﹐與嶽托等率右翼兵略歸化城黃河一帶部民﹐俘獲以千計。七年三月﹐築岫巖城﹐以兵駐守。五月﹐與阿濟格﹑杜度往迎明降將孔有徳﹑耿仲明於江上﹔明兵及朝鮮兵來追者遙望我軍﹐皆驚遁﹐遂獲降人以歸。八年﹐太宗徵察哈爾﹐畱守盛京。十年四月﹐攺元「崇徳」﹐晉封和碩鄭親王。十二月﹐太宗徵朝鮮﹐復畱守。三年﹐大軍伐明﹐奉命率本旗兵自前屯衛會大兵於中後所﹐攻克模龍關及五里堡屯臺。四年﹐往略明錦州﹑松山﹐與明兵遇﹔九戰九敗之﹐俘獲二千三百餘人。時有蘇班代阿巴爾代者﹐蒙古多羅特部眾也﹔先降明﹐居杏山西五里臺。五年五月遣使來請﹐以三十戶降附﹔同豫親王多鐸﹑郡王阿達禮﹑貝勒羅洛渾﹑博洛等率師千五百人往迎之。瀕行﹐太宗戒曰﹕『敵見我兵寡﹐必來拒戰﹔可分兵爲前﹑後﹑中三隊﹐前隊拒戰﹑二隊應援』。遂奉命行。夜過錦州城南至杏山﹐令來使潛入臺﹐告蘇班代阿巴爾代攜其家資﹑牲畜以行。比明﹐杏山總兵劉周智率馬步兵沿城布列﹐阻我師﹔錦州﹑松山守將偵我兵寡﹐亦各以兵助﹐分翼列陣﹐進逼我師。我師佯退﹐敵兵呼噪而來﹔縱兵反擊之。身先陷陣﹐與諸王﹑貝勒親自搏戰﹐大敗之﹐追奔至城下乃還﹔斬明副將楊倫周﹑參將李得位。復與羅洛渾分軍破兩營兵於城南﹐乃整師歸﹔賜禦廏良馬一。九月﹐同阿濟格等率兵代睿親王多爾衮圍錦州﹑松山﹔師至錦州﹐敵伏兵皆驚遁﹐又遣輔國將軍滿達海擒斬明運糧兵於杏山﹑塔山之間。六年三月﹐復同阿濟格﹑多鐸等圍錦州﹔繞城立八營﹐浚濠﹑築塹爲久困計。於是城中蒙古諾木齊﹑吳巴什等縋書刻期獻東關以降﹐許之。至期﹐爲明總兵祖大壽所覺﹐欲執諾木齊等﹔諾木齊等亦率兵拒戰﹐聲聞關外。濟爾哈朗與諸王﹑貝勒率大軍至城下應之﹐關內蒙古兵縋繩以登我師﹐我師畢登﹐與蒙古共擊明兵﹔明兵敗入內城﹐遂據其關﹐遷關內諸蒙古於義州。是役也﹐降明都司以下等官八十六人﹑男婦六千餘口。捷聞﹐太宗大悅﹐令八門擊鼓召眾於篤恭殿宣捷。四月﹐明兵自杏山趨松山來援﹔與阿達禮﹑羅洛渾率右翼兵伏錦州南山西岡﹐阿濟格﹑多鐸率左翼兵伏松山北嶺﹐令前鋒軍往致師﹔敵至伏起﹐前後夾擊﹐大敗之。五月﹐又敗明經略洪承疇兵六萬於松山北岡﹐斬首二千級。六月﹐多爾衮﹑豪格率師來更代﹔將受代﹐聞明關內援兵自松山趨海口﹐復與多爾衮等合兵擊敗之﹐追至松山城濠而還。八月﹐洪承疇等率兵十三萬來援錦州﹐太宗親統大軍徵之﹔命畱守。九月﹐復從圍錦州。十二月﹐承疇以兵六千夜犯正紅﹑正黃兩旗營﹐濟爾哈朗令軍各依汛地沿濠射之﹐敵敗去﹔會松山城門閉﹐不得入﹐盡降其眾。初﹐我師之圍錦州也﹐自六年三月至七年三月錦州糧盡援絕﹐祖大壽坐困。至是﹐聞承疇被擒﹑松山已失﹐乃率眾出城請降﹐納之﹔遂議進取寧遠之策。同月﹐同多爾衮等率兵攻塔山﹐克之。進攻杏山﹐城中懼﹐開門降﹔乃籍俘獲之數以聞。七年﹐賜鞍馬一﹑蟒緞百。八年﹐世祖章皇帝嗣位﹐以濟爾哈朗與多爾衮輔理國政。九月﹐同阿濟格率兵攻寧遠﹐拔其城﹐斬遊擊吳良弼﹔進克前屯衛﹐斬總兵李賦明﹑袁尙仁﹔中前所總兵黃色棄城遁﹐取之﹔遂班師。

順治元年﹐晉封信義輔政叔王﹐賜金千兩﹑銀萬兩﹑緞千疋。五年三月﹐貝子屯齊等訐告兩旗大臣謀立豪格﹐濟爾哈朗知而不舉﹐議罪﹔降多羅郡王。閏四月﹐復爵。九月爲定遠大將軍﹐討湖廣流賊李錦等。十月﹐道出山東﹐時曹縣爲土寇所據﹐移師往剿﹐生得賊首李名讓﹑張學允﹑曹縣平。六年八月﹐抵長沙。時僞總督何騰蛟及馬進忠等據湘潭﹑一隻虎據辰州﹑杜永熙據永興﹑王進才等據寶慶﹔大軍自安陸府渡江﹐令順承郡王勒克徳渾﹑固山額眞阿積格﹑尼堪統八旗前鋒護軍爲前哨﹐自率大軍繼進。抵湘潭﹐賊出三門迎戰﹔我師分擊之﹐生擒何騰蛟﹐奪門入﹐拔其城﹔率兵由永興趨辰州﹐一隻虎遁去﹔尙書阿哈﹑尼堪敗王進才等兵於寶慶﹐克其城﹔又連破南山坡﹑大水﹑紅江等處賊兵凡二十八營﹐寶慶平。進攻靖州﹑衡州﹐斬僞總兵陶養用﹔追敗僞伯胡一淸兵於廣西﹐遂入全州。於是道州﹑黎平府及烏撒城等處﹐皆以次克獲﹔凡收復府﹑州﹑縣六十餘城﹐擒斬僞王以下文武官以百計﹐湖南﹑貴州悉平。七年正月﹐振旅還﹔賜金二百兩﹑銀二萬兩。

嗣以與多爾衮不合﹐罷輔政﹔九年﹐晉封叔和碩鄭親王。十二年二月﹐上疏言﹕『太祖髙皇帝開創之初﹐日與四大貝勒﹑王﹑大臣及眾臺吉等討論政務得失﹐咨訪兵民疾苦﹔使上下交孚﹐鮮有壅蔽。故能上合天心﹑下洽民志﹐掃盡羣雄﹐肇興大業。太宗文皇帝纘承大統﹑紹述前猷﹐亦時與諸王﹑貝勒﹑大臣講論不輟。且崇獎忠直﹑鼓勵英傑﹐錄微功﹑棄小過﹔凡下詔布令﹐必先講求其可以順民心﹑垂久遠者﹐然後施行。又慮武備廢弛﹐不忘騎射﹐時駕出射獵。諸王﹑貝勒置酒讌會﹐以優人演戲爲樂﹔太宗皇帝還自獵所﹐克勒郡王以聞﹔太宗皇帝勃然怒曰「我國肇興﹐治弓矢﹑繕兵甲﹐視將士若赤子﹔故人爭效死﹐每戰必克﹐以成大業。朕嘗恐後世子孫棄我國淳厚之風﹐沿習漢俗卽於滔淫。今汝等爲此荒樂﹐欲國家興隆﹐其可得乎」﹖遣伯索尼再三宣諭。今皇上詔大小臣工盡言無隱﹐誠欲立綱陳紀﹐綿國祚於無疆也。臣以爲平治天下﹐莫要於信詔令﹑順民心。前降諭軫卹滿洲官兵疾苦﹐聞者無不歡忭。嗣又派令修造幹淸宮﹔詔令不信﹐何以使軍民服從﹖伏祈效法太祖﹑太宗﹐不時與內外大臣詳究政務得失。凡事必預爲商搉﹐然後頒之詔令﹐庶幾見諸施行﹔法行令信﹐可以紹二聖之休烈矣。抑臣更有請者﹕垂休典謨﹑廣昭令徳﹐莫要於設立史官。聖主統一中原﹐事事以堯﹑舜爲法﹔但起居注官尙未設﹐臣竊惑焉。古之聖帝明王進君子﹑遠小人﹐順天心﹑合民志﹐措天下於太平﹑垂鴻名於萬世﹐良於史臣有賴。今宜仿古制﹐特設記注官﹐置之左右﹔凡嘉言懿行﹐一一記載﹐於以垂憲萬世﹑傳之無窮﹐亦治道之一助也』。世祖嘉其言。

五月﹐病劇﹐車駕臨問。問『王叔有遺言乎』﹖泣對曰﹕『臣受三朝深恩﹐未能仰答﹐不勝感痛﹗惟願以取云﹑貴﹐滅吳三桂﹐統一四海爲念﹔且滿洲甚少﹐而能破流寇﹑取京都者﹐應加撫卹』。世祖垂涕曰﹕『天﹗何故不令朕叔長年耶』﹖言已﹐大慟﹔詔圖其像畱宮中。及薨﹐輟朝七日。賜祭葬﹐所給銀兩視定例倍之﹐置守園十戶﹔以子濟度襲。十四年﹐立碑紀功﹐稱「忠冠當時﹐功昭後世一云。康熙十年﹐追謚「獻」。

———見「碑傳集」卷一「宗室」﹝上﹞。

﹟佟養甲

佟養甲傳﹝「盛京通誌」﹞

佟養甲﹐撫順人﹐隸正藍旗漢軍。太宗時﹐直內院理事。

順治二年﹐以總兵官銜從貝勒博洛南徵。明年﹐浙江﹑福建平﹐命養甲與李成棟率兵定廣東。是時﹐明桂王由榔據肇慶﹐僭號「永曆」﹔唐王聿鍵弟聿■﹝金粵﹞據廣州﹐僭號「紹武」。養甲偕成棟自漳州入惠﹑潮平之﹐亟趨廣州﹐遂擒聿■﹝金粵﹞及周﹑益﹑遼諸王世子十三人。又明年﹐分兵取南雄﹑韶州﹐檄成棟進兵肇慶。由榔竄梧州﹑走桂林﹐我兵乘勝下梧州﹐追斬其大學士丁魁楚於岑溪﹐遣總兵徐國棟等略定髙﹑雷﹑廉﹑瓊等州。兩粵將次平﹐而明主事陳邦彥覘大軍四出﹑成棟方移師趨桂林﹐養甲駐廣州兵力稍單﹐遂糾甘竹灘盜余龍突犯廣州﹔海盜馬元生等應之﹐以數萬眾薄太平門。養甲督民兵扼門外﹐陣斬數百級﹐賊稍卻。尋成棟自桂林還救﹐賊皆遁去。明尙書張家玉亦乘間陷東莞﹐養甲偕成棟攻復之﹔並徇三水﹑新寧諸邑﹐悉就剿撫。明總兵李承志等以平樂﹑潯州兵來歸﹐卽令招諭左﹑右江諸路﹐降之。未幾﹐邦彥約其大學士陳子壯以蜑戶萬餘再犯廣州﹐潛結指揮楊可觀爲內應。養甲伺其謀﹐斬可觀﹐擊敗子壯等於五羊驛﹐又敗之禺珠洲﹔順風縱火焚其舟數十﹐斬馘無算﹐子壯等皆就擒。圍家玉於增城﹔城破﹐家玉赴水死﹕粵東復平。養甲力請進兵定粵西﹐並請發禁旅討僞秦王孫可望於滇﹑黔﹔時恭順王孔有徳巳奉命軍湖南防剿可望等﹐乃詔滇﹑黔大舉﹐俟有徳疏報再議﹐而以兩粵專委養甲。

方養甲之自閩而粵也﹐以巡撫署兩廣總督﹑成棟以總兵署兩廣提督﹔迨奏功﹐兩人皆實授﹐而成棟止轄廣東﹐不兼兩廣。成棟自負功多﹐疑養甲抑己﹐奏不以實﹔又與養甲步將郝尙久爭功有隙﹐遷怒養甲。會降將金聲桓﹑王徳仁叛於江西犯贛州﹐養甲趨成棟赴援﹔成棟遂據南雄叛﹐迎由榔至肇慶﹐謀與聲桓合兵圍贛州。養甲知之﹐間使移贛州守將書﹐俾嚴戒備﹐爲成棟所獲﹐益恨之﹔乃以兵四百人劫養甲﹐擁至肇慶。養甲大詈不屈﹐成棟密使其黨張祥賊殺之﹔時順治五年冬十一月也。事聞﹐贈太子少保﹐蔭一子入監﹐予祭葬﹑入祀昭忠祠。

———見「碑傳集」卷一百十七「忠節」﹝上之上﹞。

劉武元

劉武元傳﹝「宛平縣誌」﹞

劉武元﹐字鎭藩﹔京師人。授某旗甲喇章京﹐拜刑部侍郎﹐以病免。世祖入都﹐顧天津爲京左要衝﹐起公參政﹐備兵本鎭彈壓之。

未逾歲﹐擢右副都禦史﹐巡撫虔南。其地兵驕民困﹐荒殘難理﹔公戢兵撫民﹐恩威並用﹐地方賴以少定。未半載﹐江西提督金聲桓與其副將王得仁以南昌叛﹐全省響應﹐兩粵﹑八閩皆遙爲聲援。贛以孤城介處其間﹐將士作觀望計﹐向背莫可期必﹔人情洶洶﹐罔知所屬。公張筵召諸將飲﹐問戰守策﹔眾皆嘿然。公憤懣塡胸﹐手卮酒顧諸將曰﹕『君臣分誼﹑順逆關頭﹐請決於今日﹗諸君願效死者﹐盡此卮﹗不爾﹐斷予首以示賊﹐毋顧慮也』﹗聲與淚俱。眾乃感動﹐爭前飲酒。因共歃血呼天﹐矢不與賊兩立﹔而後一城有固志矣。未幾﹐賊號二十餘萬來侵。公開門迎戰﹐部將徐啟仁遽降賊﹐賊遂乘勢圍城﹐百計以攻﹔公皆應手破之。凡三閱月﹐糧盡無援﹔公乃悉出貲財﹐並脫夫人籫珥以享士﹐約以背城一戰。士皆感激思奮﹐大呼赴敵﹔鏖戰竟日﹐無不一以當百者。賊大敗﹐伏屍徧野﹐退屯東山﹔猶思誘我兵空城出擊﹐乃設伏陰襲之。公知其謀﹐明早選銳卒百人持炬前驅﹐大兵繼進。賊伏見前驅者﹐果突出﹔大兵力敗之。東山賊望之﹐亦遁﹔追奔四十餘里﹐斬獲焚溺無算﹐棄甲與山齊﹔圍遂解。公欲乘勝北下以復南昌﹐聞廣逆李成棟謀取贛以助聲桓﹐公復堅守以待之。三月後﹐成棟果率十餘萬眾﹐水陸並驅而來﹐其鋒甚銳。公先馳兵數百﹐以撓其气﹔迨夜﹐縋城出敢死士襲其壘﹐連劫十餘寨。公親以大隊乘之﹐賊乃大潰﹐成棟僅以身免。事聞﹐上嘉其績﹐遣近臣持手詔慰勞之﹐賜賚甚厚﹔晉階大司馬。李逆收散賊圖再舉﹔公復統滿﹑漢兵下信丰﹐大破之﹐斬成棟以徇。後又以恢復廣東功﹐進太子太保。公以賊平﹐與民休息﹐政甫成而以積勞致病矣﹔七疏告歸。

家居六月而卒。上聞震悼﹐謚「明靖」﹐贈少保﹔賜葬予祭﹐於例加渥焉。

———見「碑傳集」卷六十一「國初督撫」﹝上﹞。

﹟耿仲明

懷順王晉封靖南王耿公仲明墓表朱彜尊

開國輔運﹑推誠宣力武臣靖南王旣薨三十年﹐天子命反葬遼東。於是王孫多羅額駙﹐太子太保﹑鎭平將軍昭忠自福州護遺骸以北﹐葬有日矣﹔和碩額駙﹑太子太保聚忠請爲文表其墓。按王自登州航海攜軍民﹑械器歸太宗文皇帝﹐功在艸昧﹐多不勝書﹐具載「實錄」﹔今以聚忠所能記憶者﹐述其大略﹐表墓道焉。

王諱仲明﹐字雲臺﹔先世山東人﹐徙蓋州衛。生而面深黑﹐手掌潔白如玉﹐軀體偉長﹔倜儻有大志。疏於財﹐多智謀。以登州參將來降﹐太宗嘉悅﹐給總兵官敕印。崇徳元年四月﹐冊封懷順王。從攻旅順口﹐克之﹔止勿屠戮。從攻朝鮮﹐擊破援師﹐拔其城。朝鮮平﹐還治戰艦﹔從攻皮島﹐取之。是歲大饑﹐斗秫白金一兩﹔王轉粟以賑﹐全活島民無算。從攻松山﹑杏山﹑塔山﹑中後所﹑前屯衛﹐王令將士屯田﹐次第克之。

順治元年﹐世祖章皇帝治師討賊﹐入山海關﹔方是時賊鋒甚銳﹐聚黨十萬﹐迎戰關門。王率所部兵奮擊﹐大破之﹔乘勝追逐至慶都縣﹐又破之。賊軍委金帛於路以緩追者﹔王號令夙嚴﹐將士無利心﹐追奔益疾。躡至潼關﹐復大破之﹔李自成走死。旋徇河南諸府悉下﹐遂渡淮拔揚州﹐下江南﹔所至功居最。四年﹐進兵湖南﹔抵武岡﹐擒梟將劉肇基﹐收湖南。

六年五月﹐世祖以金冊﹑金印封爲靖南王﹐俾定廣東﹐統軍作鎭南海﹔王盡散其貲給軍士﹐運以車牛﹐軍士咸樂附。是年﹐師次吉安府﹐王薨於軍。世祖念王開國勳﹐旋冊王長子繼茂襲封靖南王。

王性純孝﹐友愛二弟﹔宗■﹝尙阝﹞貧不能婚葬﹐輒傾囊以助。人有小徳﹐𨿽一飯未嘗忘報。軍所至﹐以招徠爲先務。圍城破﹐軍令當屠﹔必力爭於親王之統軍者。松山之戰﹐明總兵官王廷臣死焉﹔王與有舊﹐贖其屍﹐焚而瘞之。或以訐王﹔太宗嘉王之義﹐勿罪也。自王薨後﹐子忠敏王函王骨﹐戰之行間﹔始厝於廣州﹐繼移厝福州。蠻煙瘴雨之交﹐烽燧矢石相向﹐而遺骸得以無墜﹐不可謂非厚幸。惟天子仁聖﹐始終念王之功﹐王之精爽亦有以答之﹔存著其號﹐亡顯其名。卒歸葬於鄕井釣遊羽獵之場﹑弓冶之地﹐距太宗寢園密邇﹐魂气徜徉在帝左右﹐王之靈庶無憾於泉下矣﹗王生於某年月日﹔其葬於蓋州馬蘭峪也﹐在某年月日。厥配贈太妃郭氏﹑李氏﹐祔焉。

竊嘗覽觀載記﹐曩代功臣封爵之典遠及苗裔﹐盟以白馬﹑信以丹書﹔俄而獲罪至酎金小過﹐奪其侯封﹐每致慨報功之薄。若王則紹封奕世﹐其次尙主爲近臣或專閫於外﹔迨王孫精忠逆命﹐天子猶加恩於王曁王諸孫如故。嗚呼﹗本朝所以待開國勳臣者﹐厚矣。凡此﹐皆宜表諸石﹐以昭垂無窮者也。

———見「碑傳集」卷六「國初功臣」﹝下﹞。

﹟孔有徳

定南武壯王孔有徳傳﹝「八旗通誌」﹞

孔有徳﹐漢軍正紅旗人﹔世居遼東。

天命六年三月﹐太祖髙皇帝徵明﹐取遼東﹔有徳與同里人耿仲明奔入皮島﹐並爲明島帥毛文龍部下末弁。未幾﹐文龍以罪﹐爲寧遠經略袁崇煥所殺﹔明山東登州巡撫招有徳與仲明往歸﹐俱授參將。天聰五年﹐太宗文皇帝親統大兵徵明﹐圍大淩河﹔登州巡撫遣有徳率騎兵八百赴援。至吳橋縣﹐遇巡撫所遣買馬參將李九成﹐二人以明政不綱﹐共謀爲亂。遂合將弁陳繼功﹑李尙友﹑曹得功等五十餘人﹐率兵數千以叛﹔陷臨邑﹑陵﹑商河﹑靑城等縣﹐殺敗官兵千數﹐獲馬匹﹑器械甚多。還攻登州﹐城中耿仲明率遼東官十五人爲內應﹐遂破其城﹐收遼東三千餘人﹔以巡撫素行仁義﹐不忍殺﹐縱之去。於是明旅順口駐防參將陳有時﹑廣鹿島副將毛承祿亦殺旅順口﹑廣鹿島官員﹐率官兵反﹐共趨登州。有徳以仲明爲總兵官﹐陳有時﹑毛承祿亦授爲總兵﹔其餘善戰之士﹐各量功授職﹐兵勢甚盛。眾官弁欲尊有徳爲主﹐有徳辭曰﹕『予初起義﹐何敢遽當王號』﹗眾彊之﹐乃自稱爲都元帥﹐以李九成爲副元帥﹐鑄印登壇﹐宣告州郡﹔整飭馬兵﹐攻取城堡。遇官兵﹐輒擊敗之﹐殘破各處地方﹐山東皆亂﹐威名大振。駐札登州府﹔明遣總兵官祖大弼率兵數萬來攻登州﹐圍之。有徳等乘明兵懈出戰﹐突入其營﹐殺傷甚多﹔以副元帥李九成陣亡﹐始退入城堅守。

尋聞明兵屢至﹐度不能支﹔乃與仲明等整頓戰艦﹐衝突出城﹐來奔我國﹐爲旅順口城守總兵黃龍水兵截殺﹐副將李應元﹑田良祚俱戰死。明寧遠﹑登州及旅順口官兵又以船追擊﹐有徳等因先已服廣鹿﹑長山等島﹐欲從鎭江登岸﹐朝鮮又以兵助明邀擊之。適太宗遣濟爾哈朗﹑阿濟格﹑杜度三貝勒率兵迎於江岸﹐相對立營﹔明兵及朝鮮兵見我兵勢盛﹐始退。於是數百船官兵家口﹑兵器槍炮等物盡運至江岸﹐不遺一物﹔三貝勒大宴有徳﹐又以馬二千餘匹散與其將士乘騎﹐畱船炮輜重於江岸﹐以兵守之。三貝勒攜歸附官兵起程﹐太宗以有徳等千里來歸﹐諭勿令在途勞苦﹐隨處設宴安插東京﹔復遣副將金玉和往東京諭有徳曰﹕『爾等身皆勞頓﹐宜休息數日﹐從容來見』。有徳遣部下副將劉承祖齎疏奏曰﹕『臣有徳等所部官民先來者﹐俱已安插給餉﹐欲赴闕謝恩﹔但續到官民尙未安插﹐不敢輕行。待事竣日﹐候旨朝謁』。七年五月﹐太宗遣文館遊擊範文程﹑羅碩﹑剛林安插有徳等﹐諭曰﹕『孔﹑耿二人﹐令其統領兵馬﹐駐札東京﹔號令鼓吹﹑執事儀從俱許照舊。惟刑人﹑出兵二事﹐當來奏聞。所屬人民安插蓋州﹑鞍山﹔如或不願﹐令往東京鄰近地方』。又遣文館覺羅龍什﹑愛巴禮﹑惇多惠傳諭諸貝勒曰﹕『今欲賞明國新降元帥孔有徳等物﹐每貝勒可出上等鞍馬一匹﹑空馬四匹﹐朕與爾等共出馬四十匹﹔滿洲﹑蒙古﹑漢人各按世職﹐每十備禦出馬一匹﹐約馬百匹。選上等者賞其大帥﹐余馬付有徳等令按品散給』。是月﹐有徳等自鎭江遣副將曹紹宗﹑劉承祖等來奏起程緣由﹐太宗命督修岫巖﹑攬盤﹑通遠堡三城之濟爾哈朗﹑阿濟格﹑杜度三貝勒率兵迎之。六月﹐文館儒臣範文程﹑惇多惠等自東京召新附元帥孔有徳﹑總兵官耿仲明及各官至﹐太宗率諸貝勒出徳盛門十里迎至渾河岸﹔中設黃幄﹑左右各設五靑幄﹐太宗與諸貝勒率孔有徳﹑耿仲明及伊等帶來各官謝天﹐行三跪﹑九叩頭禮畢﹐議孔有徳﹑耿仲明謁見之禮﹐應否抱見﹖諸貝勒咸謂﹕『不宜抱見﹔但以禮相待可耳』。太宗諭云﹕『元帥﹑總兵奪取登州﹐攻城略地﹐正當彊盛﹔而納款輸誠﹐三遣使者率其兵民航海衝敵來歸於我﹐功孰大焉﹗朕意當行抱見禮』。議旣定﹐有徳偕仲明率各官以次序立﹐二人向前行漢禮﹔朝見畢﹐復近禦座前﹐叩頭抱膝見。嗣與大貝勒代善叩頭抱見﹐次與諸貝勒序齒互行抱見禮﹐次各官行三跪﹑九叩頭禮畢﹐命有徳與仲明坐於禦座下。有徳等進獻金銀並金玉器皿﹑彩緞衣服﹐俱納之。設大宴﹐以金卮酌酒﹐親賜有徳及仲明。宴畢﹐各賜蟒袍﹑貂裘﹑撒袋﹑鞍馬等物。越二日﹐太宗召有徳及仲明率其所屬眾官入宮賜宴﹐有徳﹑仲明拜見畢﹐命坐於禦座下左側。次日﹐大貝勒代善設宴﹐有徳及仲明拜見﹐代善下榻答禮﹐亦令坐於左側小榻。次和碩諸貝勒設宴﹐親迎至門﹐坐有徳左側﹑仲明右側。八月﹐封孔有徳爲都元帥﹐賜之敕印﹔又諭有徳等曰﹕『與爾等同破山東歸降諸將﹐宜察其功之大小﹐用印給札』。諭畢﹐太宗率諸貝勒禦樓﹐召有徳及仲明登樓宴之。八年五月﹐賜有徳所統兵﹐號爲「天佑兵」。閏八月﹐從大兵徵明﹐由大同入邊﹔有徳遣部下副將黑成功率三十人﹑佟三率五十人敗明兵八百人﹐獲馬二十匹。賜有徳及仲明銀各三百兩﹑緞五疋﹑緞衣五襲﹑銀盃盤二副﹐令其賞部下有功官員。九年五月﹐有徳與仲明輸糧助賑﹔太宗以歸附人民糧已足用﹐俱令運回。崇徳元年﹐始建國號「大淸」﹐大封諸貝勒王爵﹔於是封有徳爲恭順王。是年冬十二月﹐太宗親統大兵往徵朝鮮﹐命有徳同懷順王耿仲明﹑知順王尙可喜及各固山下烏眞超哈全軍在後護送紅衣﹑法貢等炮及鳥槍﹑車牌﹑輜重等物。二年二月﹐朝鮮降﹔復命有徳同耿仲明﹑尙可喜各率全軍及每牛錄甲士四人舁紅衣炮十六位領朝鮮兵船五十隻往取明皮島。三年四月﹐克之﹔斬明守將沈總兵。九月﹐奉命大將軍睿親王多爾衮統兵徵明﹐徵有徳及耿仲明﹑尙可喜三王兵﹔敕曰﹕『王等將部下紅衣炮一切火器﹑馬步官軍及戰車於本月二十五日俱至盛京﹐各帶兩月行糧﹐勿違』﹗冬十月﹐有徳及懷順王耿仲明﹑昂邦章京石廷桂﹑馬光遠等以神威將軍炮攻五臺﹐克之。又以神威將軍炮攻戚家堡﹑石家堡﹐並克之﹔獲人三百十七名口﹐俱付戶部參政馬福塔攜歸。大兵從墻子嶺口拆毀邊墻而進﹐有徳與耿仲明兵俱從邊城大門之東小門平坦處舉火炮﹑豎云梯攻之﹔太宗復親率大兵從義州一路進發﹐命有徳等三順王俟大營移後﹐以神威將軍炮攻錦州城西臺。有徳等方欲進攻﹐臺內炮藥自發﹐臺崩﹔遂克之。十一月﹐有徳等招降大福堡。又以神威將軍炮攻克大臺一座﹐獲蒙古﹑漢人男女共三百七十九名口﹔得旨﹐令盡殺其男子﹐余俱賜孔有徳等。時太宗駐蹕連山﹐命有徳等及鳥眞超哈兵以火炮攻五里河臺﹐壞其兩角﹔臺上人皆懼﹐守備李計友﹑李惟觀率兵來降﹐一無所犯﹐皆編爲民。四年正月王寅﹐有徳奉命同耿仲明﹑尙可喜等以紅衣炮擊松山城東隅山臺﹐臺上藥發自焚﹐百總一員及兵丁俱爲火所燔﹔獲臺後﹐盡殲其人。路旁有二臺﹐俱招降之。壬子﹐太宗駕至松山南岡﹐相度城勢﹔指示有徳及耿仲明﹑尙可喜﹑石廷桂﹑馬光遠曰﹕『城南門中間以孔有徳兵﹑右面以耿仲明兵﹑左面以尙可喜兵﹐俱用神威將軍炮攻擊。耿仲明所攻處﹐馬光遠以本旗兵協攻﹐城門用紅衣炮九位﹑東南隅用紅衣炮二位﹑城隅中間用紅衣炮一位攻擊。尙可喜所攻處﹐石廷桂以本旗兵協攻﹐城門用紅衣炮八位﹑西南隅用紅衣炮二位﹑城隅中間用紅衣炮一位攻擊』。癸丑四鼓﹐有徳同耿仲明﹑尙可喜各移炮前進﹔五鼓﹐放炮。松山兵出城迎戰﹐爲我兵射退入城。於是用紅衣炮攻至未時﹐城堞盡毀﹐止余城垣﹔守城副將金國鳳死守﹐用艸木塡其頹處以爲扞蔽。禮親王代善以日將暮﹐應俟明日攻之﹐始撤兵。五年﹐大兵更番圍明錦州。六年四月﹐遣有徳及尙可喜各率本部官兵詣錦州﹐助鄭親王濟爾哈朗軍﹔七年﹐克之。

順治元年﹐有徳隨睿親王入山海關﹐擊敗流賊。二年十月﹐賜有徳貂裘蟒緞朝衣一襲﹑金百兩﹑銀一萬兩﹑馬二匹。旋命有徳還盛京﹐仍諭厲兵秣馬以俟調遣。四年﹐以有徳爲平南大將軍﹐率師往平湖南﹔所向皆捷。十二月﹐有徳報捷疏言﹕『臣等自嶽州府進兵﹔至長沙﹐僞巡撫何騰蛟﹑總兵王進才已先遁去。隨遣梅勒章京卓羅﹑藍拜等探其所向﹐遇進才部﹔賊捨舟登岸逆戰﹐卓羅等擊斬之。我師次湘潭﹐聞僞平尙伯黃朝選擁賊十三萬屯於燕子窩﹔臣率梅勒章京藍拜﹑佟代等由水路進至瀘口﹐擊破北岸賊營﹔臣等星夜進兵趨衡州﹐朝選與其四子匿於神祠內﹐搜獲斬之﹐餘孽盡殲。臣又令懷順王耿仲明﹑固山額眞金礪﹑梅勒章京卓羅等由衡州水路還長沙﹐遇僞總兵楊國棟擁賊二千屯天津湖﹐前隊甲喇章京張國柱﹑紮蘇藍等擊敗其眾。次日﹐國棟領馬步賊三千從牛皮灘遁去﹔我兵追斬國棟﹐生擒僞副將七員。又聞賊困桂陽州﹐令知順王尙可喜同藍拜等赴援﹐畱固山額眞金礪等於衡州﹐臣同懷順王耿仲明並卓羅等趨祁陽。聞賊兵三千據熊飛嶺﹐隨率兵三百趨擊﹐追入祁陽﹔比我兵齊集﹐圍其城﹐殺僞總兵一員﹑副將一員﹑馬步賊七千。又聞賊據寶慶﹐畱懷順王耿仲明爲後應﹐臣引兵趨寶慶﹐圍其城克之﹐斬僞魯王朱鼎兆﹑世子朱幹生﹐擒僞總兵黃晉﹑李茂功﹑吳興﹑僞監司劉佐﹑僞副參遊守四十餘員﹑馬步賊三萬二千。又聞僞桂王據武岡州﹐我兵夜發疾進﹐令梅勒章京黑成功﹑固山大烏赫納等爲前隊﹔遇賊梗路﹐黑成功等進擊﹐賊眾奔入木城。次日﹐我兵縱火焚木城﹐奪門而入﹔斬僞監軍道一員﹑僞總兵副將以下一百餘員﹑馬步賊首級一萬。是日﹐僞安國公劉承廕領僞總兵副將等官一百七十餘員﹑馬步兵一萬八千有餘至夕陽橋﹔臣同梅勒章京卓羅等擊敗之。師抵武岡﹐僞桂王遁﹐劉承廕降。先是﹐知順王尙可喜等趨桂陽時﹐聞郝搖旗所部賊一千四百聚翔鳳鋪﹔令纛章京綫國安﹑固山大蘇朗等擊敗之。及師抵桂陽﹐賊已解圍遁走﹐退據道州﹔卽令藍拜等進剿﹐搖旗逸去。又遣國安等引兵趨靖州追緝僞桂王﹐有僞總兵蕭曠﹑姚有性擁賊一萬﹑土司兵二千據靖州﹔國安等疾驅圍其城﹐奪門而入﹐生擒曠及有性﹐餘賊悉殲。又有僞侍郎蓋光英等領土司兵一萬四千﹐揚言欲奪蕭曠﹑姚有性﹐侵犯我營﹔復擊敗之。我師趨沅州﹐聞僞伯張憲弼部下僞總兵分立五營於黔陽﹐令藍拜等往圍其城﹔賊出城迎戰﹐藍拜等擊敗之﹐斬賊七千有餘。師至沅州﹐憲弼擁賊三萬有奇﹐出城拒戰﹔我兵奮擊﹐遂克其城﹐湖南悉平。貴州黎平府僞岷王朱埏峻亦來降。計前後所獲僞桂王子朱爾珠﹑驥山王朱埏琬﹑安昌王朱埏眷並僞將軍﹑宗室等二十七人﹐招降僞國公劉承廕﹑僞伯王雲程﹑劉承永﹑董英﹑周思仲﹑髙淸浩﹑鄭應昌﹑僞內閣吳秉﹑僞巡撫傅上瑞及僞總兵四十七員﹑僞副將以下二千餘員﹑馬步兵六萬八千有奇﹐獲馬匹﹑船隻無算。苗夷降者過半﹐其未降者已遣人招撫。新服地方﹐需人料理﹔隨令總兵官於時中﹑副將王希用率所降兵二千四百駐衡州府﹔又委副將何允爲總兵官﹐同副將劉尙艾率新降兵一千二百駐武岡州﹐投誠總兵官陳躍龍﹑副將蕭遠領新降兵三千駐黎平府﹔偏沅巡撫髙斗光有疾﹐委投誠僞伯周恩仲代之﹔又令投誠副將張勤領新降兵一千同周恩仲駐沅州﹐總兵官馬蛟麟駐常徳府』。疏入﹐詔旨褒答之。五年正月﹐以湖南六府底定﹑苗民就撫﹐賜有徳黃金二百五十兩。四月﹐有徳疏報﹕『大兵至辰州﹐擒僞榮王朱有楨﹑子朱松於苗峒﹐又生擒僞奉國將軍朱運烇於興化土司﹔隨破永寧巢﹐擒僞貴溪王朱長標。兵至廣西全州﹐何騰蛟等聞風遁去﹔貴州銅仁府﹑廣西全州﹑興安縣﹑灌陽縣苗猺共三十一處﹑峒二百六十處俱各歸順﹐擒獲僞威王朱寅衛並子朱載功﹑僞長沙王朱由櫛﹑僞輔國將軍朱華﹑宗室共四十一人及僞伯﹑僞總兵﹑司道官員甚眾』。疏入﹐下所司查敍。九月﹐有徳等班師還。

六年五月﹐攺封有徳爲定南王﹐授金冊﹔其文曰﹕『玆孔有徳﹐爾原系漢臣﹐見明朝之气運衰微﹐遂起兵行元帥事﹐殘破山東地方﹐全攜將吏﹑軍民航海來歸﹐原給都元帥敕印。於崇徳元年四月二十七日﹐優加冊印﹐封恭順王﹐俾功名富貴帶礪山河﹐子孫世世承襲﹔一切過犯﹐盡皆原宥。後隨多羅克勒郡王取旅順口時﹐爾率所部兵協攻﹔平定朝鮮國時﹐爾率所部隨輔政叔徳豫親王破其救兵﹔和碩英親王取皮島時﹐爾率所部兵協攻﹔圍困錦州時﹐和碩鄭親王破洪軍門兵﹐爾率所部兵交戰﹔攝政王取杏山時﹐爾率所部兵協攻﹔和碩鄭親王取中後所﹑前屯衛時﹐爾率所部兵協攻﹔攝政王平定明朝天下﹐入山海關之日殺敗流賊二十萬﹐爾率所部兵交戰﹔又追擊流賊至慶都縣﹐爾率所部兵交戰﹔輔政叔徳豫親王領兵剿流賊﹑滅福王平定河南﹑江南﹐在潼關殺流賊時﹐爾率所部兵交戰﹔取揚州時﹐爾率所部兵協攻﹔取江陰縣時﹐爾率所部兵協攻。又特命爾領兵進取湖南﹐爾隨宜剿撫﹐攻克郡邑﹐處處殺賊﹐招撫官吏﹑兵民甚眾。原封恭順王﹐今授金冊﹑金印﹐加封爲定南王。爾其益勵忠勤﹐奉公守義﹐以報特恩。尙其欽哉』﹗是月﹐有徳奉命率舊兵三千一百及新增兵一萬六千九百﹝共二萬﹞往定廣西﹐仍挈家駐防。其全省巡﹑撫﹑道﹑府﹑州﹑縣各官並印信﹐俱令攜往﹔賜之敕諭曰﹕『廣西逆賊盤聚煽亂﹐斯民陷於水火。玆特命爾統領大兵﹐相機徵剿﹔投誠者撫之﹐抗拒者誅之。若武官有功﹐核實題敍。有臨陣退縮﹑遲誤兵機﹑不遵號令應分處者﹐聽王便宜從事﹔若大罪不便自處者﹐指名參奏。地方旣定之後﹐凡兵機事務悉聽主調度﹔其一應民事﹑錢糧﹐仍歸地方文官照舊料理。文武各官有事見王﹐俱照王禮謁見。王受玆重任﹐其益殫忠猷﹐禮以律己﹑廉以率下﹐務輯寧疆圉﹐寬朝廷南顧之憂。欽哉』﹗七年十一月﹐有徳攻拔桂林府﹐擒斬甚眾﹔兩粵道通。八年正月﹐有徳疏報﹕『攻克廣西省城﹐底定桂﹑平二府﹐擒斬僞靖江王並世子﹑將軍﹑中尉﹑閣部﹑總兵文武官等四百七十三員﹐招撫二百四十七員﹐獲馬騾﹑器物無算』﹔下所司察敍。閏二月丁卯﹐有徳報﹕『遣總兵官綫國安﹑馬蛟麟等領官兵前進﹐七月克梧州﹑柳州二府並所屬十二州縣』﹔下兵部知之。九年三月﹐有徳奏報﹕『粵西桂﹑平﹑梧﹑柳四郡俱已開辟﹐尙餘五府未歸。分遣鎭臣綫國安﹑馬雄﹑全節等領兵二路進取﹐臣親率大師直抵賓陽﹐居中策應﹔思南﹑慶﹑橫等二十二府州縣盡入版圖』。下兵部察敍。又報﹕『僞慶國公陳邦輔殺僞宣國公焦璉﹐率潯州郡縣並所部官兵繳印投誠』﹔下所司知之。七月﹐僞秦王孫可望令僞安西王李定國攻陷衡﹑永﹑全諸州﹐進攻桂林府﹔有徳出戰敗績﹔城陷﹐自縊死。偏沅巡撫金廷獻以聞﹔十年五月﹐遣官諭祭﹐賜謚「武壯」。

是歲﹐喪還京師﹔十一年六月甲子﹐詔工部爲定南王孔有徳造墳立碑。十月丁丑﹐諭禮部曰﹕『朕念定南武壯王孔有徳審時率眾航海來歸﹐屢建功績﹔佐朕平定天下﹐剿巨寇﹑靖南服﹑開辟廣西﹐勳勞懋著。不意桂林之役﹐眾寡不敵﹔精忠自矢﹐竟以身殉。似此功臣﹐名應不朽。稽考舊典﹐有立祠致祭之例﹔爾部詳察具奏』。十月﹐禮部覆準立定南武壯王祠﹐以二妃陪祀﹔俱設神主﹐春秋致祭。康熙三年四月﹐有徳女四貞疏言﹕『臣父孔有徳死節桂林﹐蒙世祖章皇帝軫念孤忠﹐易名﹑賜葬﹐仍命廟祀﹔乃建祠一事﹐工部疏議以孝陵碑未建﹐不便卽行。泣思先臣航海投誠﹐捨生報國﹔北討南徵﹐勳猷懋著。今煢煢孤女﹐僅延一綫﹔所望國家春秋二祭﹐庶令忠魂有歸。伏祈再沛成命﹐速令興工﹔則勞臣報國之靈與普天效忠之气﹐俱感激無涯矣』﹗得旨﹕『定南王﹐先奉世祖章皇帝旨﹐每年春秋致祭﹔著照舊遵行。有徳一子爲李定國所擄﹐惟女四貞存﹔特恩照和碩格格食俸』。

四貞適孫延齡﹔十二年十二月吳三桂反﹐聖祖仁皇帝特旨以延齡爲撫蠻將軍﹐率師駐防廣西。十三年二月﹐延齡據桂林叛﹐降於三桂﹐自稱安遠大將軍﹔十四年﹐四貞勸其反正﹐代延齡具疏乞降﹐聖祖許之。十五年冬﹐吳三桂遣其孫吳世琮至桂林﹐誘執延齡﹐殺之。十八年二月﹐撫蠻滅寇將軍傅宏烈﹑鎭南將軍莽依圖擊走吳世琮﹐四貞歸於京師。

——見「碑傳集」卷六「國初功臣」﹝下﹞。

﹟李樓鳳

李少保棲鳳傳潘挹奎

少保李姓﹐名棲鳳﹐字瑞梧﹐武威人﹔明四川總兵官太保李維新長子。維新官薊遼時﹐生少保於廣寧﹐遂籍廣寧﹔爲文學﹐仕淸祕書院副理事官。

順治元年﹐除山東東昌道﹐遷湖廣布政使。未幾﹐擢安徽巡撫。時天下初定﹐土寇往往竊發﹔程國柱者嘯聚休寧﹑婺源間﹐我兵輒爲所敗。少保旣蒞任﹐檄總兵李仲興﹑副將許漢鼎會剿﹐禽獲僞總兵江烏﹑鄭天祥﹐招降僞總兵張天騏﹑江周﹐土寇望風畏之。而其黨趙正及子捷應復犯宿松﹐少保怒曰﹕『蠢爾者﹐將嘗試我耶﹗非大創之﹐損國威﹑殘民命﹐朝廷烏用巡撫爲』﹗乃親督師進剿。師至洿池﹐斬賊千餘級﹐禽趙正父子及僞瑞昌王朱誼貴。會屬吏或濫徵錢糧﹐少保失劾參﹐坐徇縱﹐鐫職。

五年﹐起爲浙江杭嘉湖道。六年﹐授廣東巡撫。當是時﹐明桂王由榔居隆安﹐廣東鉅寇附之﹐連陷郡邑﹔平南王尙可喜﹑靖南王耿繼茂奉詔往徵﹐少保駐南雄策應。耿﹑尙皆驕橫﹐平南尢恣﹔少保多方調護﹐民賴以安。七年﹐會師攻克韶州﹐剿平雷州﹑廉州諸賊寨。八年﹐僞國公曹志建犯韶州﹐少保擊卻之。九年﹐檄副將先啟玉陣禽叛鎭李成棟之子元允於欽州。十年﹐張獻忠遺黨李定國由廣西梧州犯肇慶﹐少保徵廉州兵馳援﹐敗賊於龍頂崗﹔遂檄總兵徐成功﹑吳進功﹐分兵恢復羅定﹑東安。又檄副將陳武﹑李之珍﹐剿賊於髙州﹔至沙江﹐賊沿河設伏﹐我兵衝擊﹐禽獲僞副將姚奇﹑兪元璣。乘勝抵化州﹑吳川﹐焚毀賊巢﹐殲馘無算。以功﹐進兵部右侍郎。是年﹐李率泰用輔臣洪承疇薦﹐起爲兩廣總督。值定國犯粵東﹐率泰禦之﹐敗其將髙文貴﹔而靖南將軍朱瑪喇亦至﹐大破定國於新會﹐遂克髙州﹑雷州。是役也﹐少保參贊之功爲多。十三年﹐率泰調任浙﹑閩﹔少保以巡撫超拜兵部尙書﹐行兩廣總督事。十五年﹐授兩廣總督。時桂王竄雲南﹐其僞將軍陳奇策結僞江夏王朱蘊■﹝金﹝人上爾下﹞﹑僞徳陽王朱儼錦踞上思﹐旁掠屬縣。少保檄總兵栗養志進剿﹐禽奇策﹑蘊■﹝金﹝人上爾下﹞﹑儼錦﹐又招降那綿諸寨﹔於是太平﹑思恩皆平。十七年﹐加太子少保。十八年﹐分設廣西﹑廣東總督﹐少保攺廣東﹔尋致仕。

康熙三年﹐卒於家﹔賜祭葬如制﹐祀廣東名宦祠。少保爲人侃爽﹔秀才時﹐已以天下爲己任。及任封疆﹐倥傯戎馬﹐謀斷兼長。其收復羅定﹑東安也﹐世祖禦書「知方略」三大字褒之﹑又禦書「兩河巨室」表其閭﹐爲所寵顧如此。

兄弟八人﹕棲凰字光梧﹐儀容俊偉﹔國初召用前明大臣子弟﹐棲凰官至漕運總督﹐能於其職﹐加太子太保。棲鴻﹐兵部武選司員外郎。棲鶤﹐江南總兵。棲鸞﹐密雲總兵。棲鵬﹐都司。棲鳴﹐廣東提督。棲鷫﹐泉州副將。棲鳳子鎭鼎﹐廣東提督﹐以功加太子太保﹔鎭邦﹑鎭圻﹑鎭域﹐皆任副將﹔鎭國﹐雲南維摩州知州﹔鎭坤﹐廣西梧州同知﹔鎭垓﹐山東靑州同知﹔鎭基﹐河南禹州知州﹕皆以循良稱。子孫先後任偏裨者﹐又二十餘人﹕衣冠之盛甲於河右。而鄕人最稱棲凰﹐祀鄕賢祠。

潘挹奎曰﹕李維新當明之末造﹐持節西川﹐碌碌未有奇績﹔棲鳳﹑棲凰入國朝﹐各以勳名垂竹帛。子之賢於父歟﹖抑所遭之時不同也﹗「易」言「雲從龍﹑風從虎」﹔於虖﹗豈偶然哉﹗

——見「碑傳集」卷六十一「國初督撫」﹝上﹞。

﹟陸振芬

陸振芬傳王昶

陸振芬﹐字令遠﹐本姓林﹔居辰山。弱冠﹐入幾社﹐陳子龍﹑夏允彜以爲不凡。

順治六年﹐成進士。會兩粵未平﹐廷議破格用人﹐令隨大兵進討﹔振芬奏對稱旨﹐特命爲惠潮巡道。是年十二月﹐王師克南雄﹔七年三月﹐度大庾嶺﹐抵韶州府。巡撫李棲鳳傾心倚毗﹐每事必諮焉。時韶陽以南俱送款﹐獨省城未下﹐督兵攻破之﹔遂同總兵郭虎等由省城至惠州府﹐剿撫歸善﹑海丰諸寨。未至﹐諸寨窺兵寡弱來拒﹐夾師而進﹔振芬選精銳數百繞出其旁﹐獲一隊﹐諸寨股栗。於是諭以禍福﹐投順者踵至。至海丰﹐薛進抗守不下﹔振芬與鎭兵駐五坡驛﹐總兵班某亦自羊蹄嶺合攻之﹐兩日城遂下﹐石碣衛等處相繼歸服。八年﹐抵潮州任﹔兩月內﹐聯結諸鎭﹑檢制土官﹑招集流亡﹑簡省徭役﹐民始有更生之樂。時亂後法嚴﹐府﹑縣往往濫禁無辜﹔振芬定以逢五﹑十日淸理。二年之內﹐囹圄一空。九年﹐平遠失守﹔振芬會師復之。總兵郝尙久於廣東未附時投誠﹐素懷不軌﹔是年冬﹐聞撤以爲水師副總兵﹐遂連「海寇」﹑結土賊﹐僭制營﹐建帥府。振芬察其逆謀﹐屢牒平南﹑靖南二藩及巡撫早圖弭變﹔弗應。十年春﹐尙久遂自署爲新泰侯﹐圍道署﹔振芬以大義諭之﹐不從。乃密遣家人告急﹐請兵﹔七月﹐都統率兵至潮﹐振芬約爲內應。九月十四日晚﹐掖外兵而上﹔出其不意﹐尙久授首。事平﹐引疾歸裏﹔優遊四十年﹐始卒。

先是﹐廣東惠來張庚﹐振芬署學政時試童子所識拔者也。康熙二十七年秋﹐庚以舉人來令靑浦﹐首謁振芬﹔振芬告以地方利獘﹐語不及私。子三﹔長祖彬﹐字孝質。天性惇摯﹐收養從子﹑族孫之孤苦及族嫂之孀獨無依者﹐葬其疏屬十一喪。康熙四十八年水災﹐貸金糴米五百餘石﹐轉貸之﹔藉舉火者數百家。好行其善﹐不卹勞瘁。卒年七十有七。

——見「碑傳集」卷七十八「國初監司」﹝下﹞。

﹟鄂穆圖

誥授光祿大夫內祕書院學士張佳公鄂穆圖墓志張玉書

公姓張佳氏﹐諱鄂穆圖﹐字麟閣﹔遇羲﹐其號也。自始祖以下﹐世居長白山鄂莫和索洛之地。遞傳至曾祖諱瓜喇﹐始遷輝發﹔祖諱代廕布祿﹐又還葉赫南地名長尼和樂﹐居焉。父諱吳巴泰﹐母覺羅氏。及公貴﹐曾祖﹑祖﹑考皆贈光祿大夫﹐妣皆贈一品夫人。

公體貌魁傑﹐屹如嶽峙。幼善騎射﹔稍長﹐卽嗜經史。恭遇太祖髙皇帝肇基東遷﹐向用英俊之士﹔公輒講求文武大略﹐以冀爲國家異日之用。每構一篇﹐窮研一日夜﹔久之﹐才譽蔚起。太宗文皇帝「崇徳」攺元﹐益尙儒術﹔歲戊寅﹐拔公一等秀才﹐賜布帛。時召見﹐講譯書史。辛巳﹐初設制科﹔公應舉﹐居第一。賜頂帶﹐選入內院校譯「會典」。順治元年冬﹐世祖章皇帝入關定鼎﹐公與扈從﹔旋授祕書院侍讀﹐奉命編纂「兩朝實錄」。書成﹐賚白金﹑文綺。又譯「通監」及「詩」﹑「禮」二經﹐於凡艸木鳥獸之名﹑器物象數之實﹐考辧精核﹐能補箋疏所未逮。

公博洽載籍兼通兵家言﹐講習韜略﹔廟堂知公才能﹐以經術贊軍務。於是大師所至﹐皆命公偕行。流寇李自成旣從一片石潰奔﹐餘黨直趨關中﹔公從和碩豫親王追擊於潼關﹐大破之﹐遂平陜﹑洛。嗣江南﹑兩浙以次削平﹐屢用謀策制勝﹐公之功爲多﹔優詔褒美﹐特加錫賚。三年﹐從徵南大將軍多羅貝勒徵閩﹐說降其巨帥鄭芝龍﹔事聞﹐賜文綺八﹑良馬二。四年﹐從和碩鄭親王徵川﹑湖﹐所向底定﹔辰﹑沅九溪十二土司曁生苗猺獠﹐悉先後受撫。八年師還﹐授宏文院侍讀學士。兩遇覃恩﹐授通議大夫﹐加拖沙喇哈番﹐又加拜他喇布勒哈番。是年秋﹐充順天考試官﹔取士七十人﹐後多至顯官。十年﹐進內祕書院學士。復從和碩安親王出塞徵喀爾喀部落﹐收服其眾。十一年﹐以閩海梗化﹐復從鄭親王世子率師進討﹐黃梧來降﹔修築漳﹑泉郡縣凡十四城﹐而濱海諸路以安。十四年覃恩﹐累進光祿大夫﹐加一級。明年﹐攺中和殿大學士﹑禮部侍郎﹐仍帶加一級。又從多羅信郡王進取雲南﹐深入其阻﹐百蠻皆就撫。自此海宇一統﹐朝廷盛徳無所不震疊矣。

十八年﹐復攺內祕書院學士。是年秋班師﹐道感寒疾﹐以十二月二日卒於天津之楊村﹔年四十有八。上震悼﹐遣官諭祭﹐賜金五百兩造葬﹔廕二子入監讀書。長卽今侍禦賽圖﹐由內閣中書歷中書科掌印中書﹐攺監察禦史﹔次賽良﹐今官三等侍衛。

公當開國之初﹐以著作謨議爲一代文臣領袖。而自入關以後﹐馳驅兵間者十有餘年﹐歷秦﹑楚﹑江﹑浙﹑甌﹑閩﹑滇﹑黔萬餘里。蠻煙瘴霧之區﹑叢篁深箐之域﹐無所不至﹔躍馬蒞陣﹑摧堅執銳之事﹐無所不預﹔戰守攻取﹑擒縱剿撫之機宜﹐無所不備。行間飛書馳檄以及箋表﹑露布﹐皆磨盾立辦。而又以其餘力登臨覽觀﹐感時物﹑紀風土﹐錯載於篇什詠嘆之內﹐如所遺「北海集」﹐其什伯之一﹑二也﹔而生平建樹之鴻駿﹐亦略見於此矣。

——見「碑傳集」卷五「國初功臣」﹝上﹞。

﹟魏裔介

光祿大夫太子太傅禮部尙書保和殿大學士加一級柏鄕魏公裔介墓志銘

太子太傅保和殿大學士兼吏部尙書魏公傳

光祿大夫太子太傅禮部尙書保和殿大學士加一級柏鄕魏

公裔介墓志銘徐幹學

光祿大夫﹑太子太傅﹑禮部尙書﹑保和殿大學士加一級柏鄕公薨於裏第﹐其孤以宅幽之銘屬其門下士崑山徐幹學﹐且謂「先公生平有成命」﹔遂弗獲辭。

公姓魏氏﹔魏萬之後﹐分有晉國﹐子孫以國爲氏。世有顯人﹐其尢著者漢髙平憲侯相﹑唐鄭文貞公徵﹔譜牒失傳﹐莫能詳其世次。元季﹐有寒臘者居鄗南之聖徳村﹐是爲柏鄕始遷之祖﹔數傳至孝廉壽。壽之後﹐世次乃可得而詳焉。壽生嚴。嚴生衡山知縣謙光﹐是爲公之髙祖考﹔謙光生大成﹐封文林郎﹑永成知縣﹐公曾祖考也。祖考純粹﹐萬曆甲辰進士﹐山西道監察禦史。考柏祥﹐天啟辛酉﹐考授知縣﹐未仕﹔妣某氏。自髙祖而下皆以公貴﹐贈光祿大夫﹑太子太保﹑內祕書院大學士加一級﹔妣皆贈夫人。

公諱裔介﹐字石生﹐別號貞庵﹑又號崑林。自少沈默﹐寡言笑﹔穎悟絕倫。嘗讀書邑西山之桃源洞﹐講習經術世務﹔或終日端坐﹐究心於「明體達用」之學。會邑城兵亂﹐父子走避西山﹔遊騎邀劫之﹐力鬥得免。亂兵縱火焚﹐邑屋盡空﹔歲又大祲﹐人相食。因赴郡至欒城﹐題詩壁間﹔投筆嘆曰﹕『今寇盜縱橫﹐生民塗炭﹔將何日而蘇乎』﹗蓋「天下己任」之意﹐隱然見於此矣。

壬午﹐舉於順天。大淸定鼎﹐中順治三年進士﹐選庶吉士。明年﹐攺授工科給事中﹔丁艱。九年﹐補故官。明年﹐轉工科左給事中﹔又明年﹐升兵科都給事中。十二年﹐內升太常少卿﹐提督四驛館。未幾﹐擢都察院左副都禦史。十四年﹐擢左都禦史﹐恩詔加一級﹔坐事當落職﹐仍視事。明年﹐復遇恩詔﹐還職。已而以公建言多裨國是﹐加太子太保。十六年�月﹐世祖章皇帝下罪己之詔﹐令羣臣亦各自陳﹔公疏上﹐削去宮保及所增秩﹐官如故。其後上疏請淸政本﹐以公糾參不早﹐並下吏議﹔旋以指陳有據﹐當還故官而世祖升遐。蓋終世祖之世十三﹑四年間﹐公曆官諫垣禦史臺﹔今上禦極之初﹐復居禦史臺。踰年攺元考績﹐復宮保﹐晉吏部尙書。康熙三年﹐入贊機政。嘗請告遷葬﹔事竣﹐趨還朝。十年﹐以疾乞歸﹐優詔許之。

公在言路最久﹐先後二百餘疏﹐或立見施行﹔或始詘於眾議﹐後卒以公言爲然﹔或天子排眾議而獨伸公言﹐用著爲律令﹕其書具在﹐可得而考也。在工垣時﹐世祖已禦極五載﹔公言﹕『少而勤學﹐古人比之日出之光。竊恐年歲旣盛﹐嗜欲日開﹔宜及時講學﹐肇舉經筵日講﹐以隆萬世治本』。又言﹕『燕﹑趙之民﹐椎牛裹糧﹐首先歸命﹔此漢髙之關中﹑光武之河內也。屢奉詔書蠲賦﹐獨於畿輔未沾實惠﹔宜切責奉行之吏﹐彰信兆民』。其應詔陳言謂﹕『時肇孔亟﹐民不聊生。山左萑苻未靖﹐畿輔因以燎原﹔江右叛將甫擒﹐雲中忽而豕突。巴蜀﹑湖湘遊魂遺孽所以廑九重之宵旰者﹐舉不足慮﹔惟是上下之情未通﹑滿漢之气中閼﹐大臣闒茸以保富貴﹑小臣鉗結而惜功名﹐綱紀日弛﹑法度日壞﹐貪官暴吏轉相噬以鳴得意﹐臣實憂之﹗欲攺弦易轍﹐盡反其平日所爲﹔非精心熟慮﹐未有能得其要領。宜召對羣臣﹐虛心諮訪﹔仍令史官記注﹐以求救時之實』。制下﹐立行其說。時匿逃之律甚峻﹐因廷臣入對﹐陳言特寬其禁﹔中外大悅。公在吏垣﹐世祖巳親政﹔公言﹕『督﹑撫封疆重臣﹐當愼遴擇﹔不宜專用遼左舊人』。又言﹕『攝政王時隱匿逃人法大嚴﹐犯者家長坐斬。時天下囂然﹐喪其樂生之心。後以言官陳說﹐始寬其禁﹐責成州縣﹐法至善也﹔今日久視爲文具。宜嚴飭有司﹐緝逃及格者紀錄﹔失察奪俸﹐多則降秩。若捨此之外別有峻法﹐竊恐赤子無知﹐陷於刑戮﹐下拂人心﹑上干天和﹐非尋常政治小小得失而已。皇上愛民如子﹐各旗亦宜仰體聖意﹐遇下以恩﹔彼𨿽奴隸﹐豈無戀主心而紛紛鳥獸竄﹐胡爲也』﹗時朝儀未定﹐公又言﹕『深居髙拱﹐不如詢訪臣鄰﹔批答詳明﹐不若親承顏色。稽之故實﹐有朔﹑望之朝﹐有三﹑六﹑九之朝﹐有早﹑晚之朝﹐有內朝﹑外朝﹔今縱不能如舊例﹐當一月三朝﹐以副勵精圖治至意』。自是﹐始定「月逢五視朝」之制。直隸﹑河南﹑山東水災﹐公言﹕『勘報移覆﹐尙需時日﹔議蠲﹑議賑稍緩須臾﹐無救死徙』﹗言最悚切。會有詔訪明季京城殉難諸臣﹐公疏舉大學士範景文等三十人﹔略言『運際升平﹐則良臣奏績﹔時逢板蕩﹐則烈士腐心。故刎頸血裾﹑焚身湛族﹐慷慨從容﹐不必一致﹐要皆乾坤之正气與日月爭光。乞宣付史館﹐顯加褒錄』﹗於是﹐諸臣先後得旌錄於祭謚。世祖敬天卹民﹐每遇水旱饑饉﹐諭羣臣條奏興革事宜﹐直言無隱﹔公時復在工垣﹐言天下大利害﹐咸中窾要。會歲荒﹐流民載道﹐出帑金二十四萬兩分命大臣十六員賑濟畿輔﹐全活數十萬人﹔皆自公發之。在兵垣﹐綜核軍政﹐所識拔﹐後皆爲大將。奉詔﹐令內外大小臣工精思職守﹔公陳用兵大勢﹐言『往事誠無及矣。今者劉文秀復起於川南﹑孫可望竊據於貴竹﹑李定國伺隙於西粵﹑張名振流氛於海島﹐連年徵討﹐尙逋天誅。爲目前進取之計﹐蜀爲滇﹑黔之門戶﹐蜀旣守而滇﹑黔之勢蹙﹐故蜀不可不先取﹕此西南之情形也。粵西稍弱﹐昨歲桂林之役未之大創﹐必圖再犯以牽制我湖南之師﹔宜令藩鎭更番疊出﹐相機戰守﹐擾其耕牧﹐則賊勢自潰。此三方者﹐攻瑕宜先粵西﹕粵西潰則可望膽落﹐滇﹑黔亦當瓦解。乃若鯨波未息﹐則嚴設斥堠﹐絕其覬覦﹔大修戰艦﹐諸路並力合剿﹐勿使事久變生』。其後諸路進兵﹐卒如公言。又請錄用建言得罪諸臣﹔請仿唐李吉甫「元和國計簿」﹐令度支歲計出入盈縮﹐進呈禦覽﹔請增官吏祿俸﹔請禁金玉﹑錦繡﹑浮屠﹑塔廟一切侈靡蠱耗之事﹔請立勸農官﹔請自今罪人勿發寧古塔冰雪昏霧之地﹔請遣大臣督視河工﹔言皆剴至。公爲副憲﹐方議吏員納銀事例﹔公言﹕『此衰世苟且之政也。今縱不能加小吏工食﹐柰何著爲令甲以資得官﹐使銓政由此而壞』﹗其領禦史臺也﹐凡以舉舊典﹑通壅滯﹑核姦獘﹑勵臣節﹑善風俗﹑淸學校﹐與夫田賦財用﹑兵制屯政關國計民生之大者﹐無不條分縷析﹐指次如掌。遇日食﹐陳言『經傳﹕月食者﹐日光過望﹐遙奪月光﹐是爲陽勝陰也﹔日食者﹐日月同會﹐月掩日精﹐是爲陽不勝陰也。今五月朔日食﹐在「易」卦爲「姤」﹐陰微而卽抗陽﹐其變非細。於五月望後月食﹐爲日月交食﹔月食至旣﹐亦屬災變。此在漢﹑唐令主尙能恐懼修省﹐況敬天勤民﹑愼徳緩刑如我皇上﹐修救之實可弗講乎』﹖歷舉兩漢日食詔書及光武時大中大夫鄭興所云「國無善政﹐謫見日月」﹐要在因人之心擇人處位﹐畱思「柔克」之政﹑垂意「洪範」之法﹔願廣開言路﹐停罷土木﹑寬守令考成﹑參罰釋﹑解冤滯﹑矜卹鰥寡孤獨﹑酌復五品以下官俸﹐並令南方專意招撫﹑固防險隘﹐撤還旗下戍兵﹑省數百萬供億之費﹐待歲稔財充﹐決意大舉。春月﹐侍經筵﹐聽講漢文帝「春和」之詔﹔公因舉仁政所先四事﹐卽日以聞。雲南平﹐請捐無名賦稅﹐以慰新附之氓﹔薦地方人才﹐以收巖穴之士﹔卹投誠文武﹐以來膚敏之彥﹔寬一切禁网﹐以安溪洞之蠻。其因事納忠﹐多此類。京師人生女﹐多棄不舉﹐公請嚴禁惡俗﹔世祖宣示講筵﹐命閣臣紀其事。正陽門外菜園居民稠密﹐爲前朝嘉蔬圃地﹐所司檄歸之官﹔公過其地﹐百姓遮道訴。公入言於上﹐立以予民。公嘗言﹕『天下未平﹐皆由徵求太急﹑刑罰太繁﹐以致良法美意不能徧及窮檐。今當獎進直言﹑激發惟諾﹐共尙寬大平易之術﹐勿爲刻薄琑碎之計』﹑有旨令對狀﹐終以其言直不問。世祖嘗召至中和殿﹐諭之曰﹕『朕擢用卿﹐非有人薦達』。公稽首謝曰﹕『敢不竭孤忠以報知遇』﹗南苑閱武﹐每賜宴行宮﹔應制賦詩﹐天顏喜甚。一日侍坐﹐問民間收獲﹔公曰﹕『畿內百姓困苦﹐丰年所收僅供官稅』。上稱唐太宗英主﹔對曰﹕『晚年無魏徵苦諫﹐遂窮兵髙麗﹐至貽後悔』﹗是時﹐恩賚丰貂﹑名馬﹑金幣之屬甚多。世祖幸南苑別殿﹐夜半閱「明孝宗實錄」有「召對兵部尙書劉大夏﹑都禦史戴珊」事﹐心喜曰﹕『朕所用﹐何遽不若大夏﹑珊』﹗明日﹐宣眞定尙書梁公與公詣行幄﹐備顧問。其蒙恩眷如此。今天子沖齡踐阼﹐輔政大臣議加練餉五百萬﹔公疏爭之力﹐中旨停罷。雲南初定﹐戍兵未還﹔公請罷雲南大兵﹐兼宜亟防荊﹑襄要害﹐以杜亂萌。後滇南變亂﹐人謂公爲先見。公在政府﹐張弛寬猛﹐調劑異同﹔密勿從容﹐協和寮寀﹔單辭片語﹐解紛抉策。彗星見﹐尙書龔公請赦﹔輔臣曰﹕『古有之乎』﹖公條舉故事以對﹐且曰﹕『世祖皇帝亦行之』﹔輔臣嘆服。皇上親政﹐深感兩朝恩遇﹐夙夜匪懈。終以直道﹐忌者眾﹐亟請回籍養痾﹔上以其懇切﹐不彊畱也。

公服官﹐日夕讀書﹐輿中輒攜一卷。及奉身而退﹐優遊林泉﹐紬繹經﹑史﹑百家之書﹐拳拳服膺於「窮理盡性」之義﹔有所深省獨得﹐而不以告人。其見於所著書及語錄﹐有「約言錄」內外篇﹑「聖學知統錄」二卷﹑「知統翼錄」二卷﹑「致知格物解」二卷。晚歲﹐又著「論性書」二卷。所纂書﹐有「重訂周程張朱脈」﹑「薛文淸讀書錄纂要」。其經學﹐則有「易經大全纂要」﹑「四書精義匯解」﹑「惺心篇捷解」﹑「孝經注義」。其史學﹐則貫穿全史上下數千年成敗得失﹐錄其要而論斷之﹐以附左氏外傳之例﹐曰「經世編」﹐凡七十二卷。生平賦詩數千首﹐有「嶼舫詩集」﹑「嶼舫近艸」﹔爲文六千餘首﹐有「兼濟堂集」﹑「京邸集」﹑「崑林小品」﹑「崑林論鈔」﹑「林下集」二集﹐共五十餘卷。其他著述尙夥。又著「希賢錄」一書﹐分五門﹑二十五目﹐以括格致﹑誠正﹑修齊﹑治平之要。詩以陶﹑韋爲宗﹐文出入於昌黎﹑廬陵。其於科舉之文﹐亦必規先正大家﹐而尢惡近日之雷同剿襲﹑浮蔓支離。故庚戌南宮之試﹐公爲主司﹐文體爲之一變云。公孝行純篤﹐與人交﹐質直無城府﹐久要不忘。尢善獎掖後進﹐急人之難﹔周人之急﹐不啻飲食嗜欲。懸車十六年﹐課督農桑﹑循行阡陌﹐混迹於田夫野老﹐人不知其爲舊相也。嘗自作贊﹐生平向慕畱侯二疏及裴晉公﹑白樂天之爲人﹔其出處亦略相類云。

公生於萬曆之丙辰﹐卒於康熙之丙寅﹐享年七十有一。元配內邱韓氏﹑繼室髙邑袁氏﹐俱贈一品夫人﹔續靈壽傅氏。子三人﹕勷﹐公弟裔愨之子也﹔始生之日﹐公以父命命側室蔡子之。以廕﹐仕至建昌府知府。嘉孚﹐候補國子監典簿。荔彤﹐候補內閣中書舍人。女四人﹐皆適名族。孫男二人﹕世晉﹑世賁﹔孫女六人。勷等以己巳年四月葬公於某燮之某原﹐以某夫人祔。

銘曰﹕從盈必大﹐始封天啟﹕參國趙﹑魏﹐蕃昌施祉﹔髙平﹑鄭國﹐頻復其始。綿延蘊崇﹐篤生夫子。翊我興運﹐官用儒起﹔道宏言傳﹐匡輔鄕理。移病致位﹐弗俟年齒﹔星終踰四﹐徜徉閭裏。「急流勇退」﹐自贊云爾。稽古典學﹐著厥統系﹔壽考彌性﹐隤予仰止。赤志商封﹐銘藏奚委﹗宅兆食墨﹐固安歸體﹔利其後人﹐綏福百祀。

太子太傅保和殿大學士兼吏部尙書魏公傳任啟運

公姓魏氏﹐名裔介﹐字石生﹔柏鄕人。性沈默﹐寡言笑。

順治三年﹐成進士﹔由庶常﹐攺給諫。歷工科﹑吏科﹐居憂﹔起補兵科。當是時﹐天下初定﹐公慷慨敢言事。首請舉經筵﹐以隆治本﹔又應詔言﹕『上下之情未通﹑滿漢之气中關﹐請召對羣臣﹐虛心咨訪﹔仍令史官記注』。十年正月﹐世祖臨朝﹐定一月三朝之制。又言﹕『逃人宜寬﹐蠲賦宜信』。會畿輔水﹐陳狀﹐世祖爲立發帑金二十四萬。又言﹕『用兵當先蜀﹑次粵西﹐則滇﹑黔自然瓦解』﹔其後三路進兵如公策。世祖知公可大用﹐擢太常少卿﹐遷左副都禦史。召至中和殿﹐面諭曰﹕『朕知卿用卿﹐非由薦舉』﹔時順治十二年也。公感激﹐益發抒所欲言。十四年﹐進左都禦史。因日食﹐陳六事﹕一﹑湔洗敢言之臣﹔二﹑罷土木之工﹔三﹑寬催科﹐以優循吏﹔四﹑督﹑撫奉行恩詔﹐不可稽遲﹔五﹑酌增五品以下官俸﹔六﹑減南方戍兵﹐歲省供億百萬﹐乃可俟時大舉。皆得旨允行。俄以公罪革官﹐仍視事如故。明年春﹐侍講筵﹐請法天以行仁政﹔卹煢獨﹑掩骴骼﹑課農桑。其因事納忠﹐皆此類也。明年﹐恩詔還職﹔以建言多裨國是﹐特加太子太保。先是﹐公策海寇情勢﹐籌控禦方略﹔至是﹐鄭孽突犯鎭江﹐遂請設水師鎭京口﹐至今爲定制。又明年﹐世祖下詔罪己﹐並令羣臣自陳﹔公慨然痛自陳劾﹐落太保。直糾首輔劉正宗﹐世祖震怒﹔又以公不早言﹐並下獄。然卒直公﹐出之﹔時方大旱﹐出之日﹐甘霖沛焉。十八年﹐聖祖卽位﹐輔政大臣議加練餉五百萬﹔公力爭﹐得免。康熙元年﹐言『雲南戍兵宜撤﹐獨荊﹑襄控制滇﹑黔﹑川﹑粵﹐宜選大將﹑宿重兵以杜亂萌』。及吳逆作亂﹐人服其先見。自入諫垣至是先後二百餘疏﹐內贊政典﹑外籌軍務﹐皆中機要﹔兩聖人或行﹑或不卽行﹐要未嘗有知而不言者﹐號稱敢言第一。

二年考績﹐復加太子太保﹐晉吏部尙書﹐補內祕書院大學士﹐贊機政。九年﹐典會試﹐得人最盛。十年﹐以疾告﹐優詔許之。明年﹐「世祖實錄」成﹐加太子太傅。

公旣歸﹐益務讀書﹐所著集百餘卷。蓋閒居十六年﹐乃卒﹔壽七十有一。

——以上見「碑傳集」卷十一「康熙朝宰輔」﹝上﹞。

﹟王士禎

資政大夫刑部尙書王公士禎曁配張宜人墓志銘

刑部尙書王公傳

資政大夫刑部尙書王公士禎曁配張宜人墓志銘宋犖

新城大司寇王公以疾薨於家﹐余旣爲位以哭﹔越三月﹐孤子啟涑等以公與宜人合葬有日﹐謂稔知公者莫余若﹐乃奉其行述來請銘。余與公生同庚﹑仕同時﹐謬以文章﹑气誼定交京師。嗣是宦迹各天﹐每歲郵筒往復﹐商榷詩文﹐都不及世俗事﹐相好無間者數十年。昔鐘子期死﹐伯牙不復鼓琴﹔傷知音者稀也。余與公唱和久﹐切劘攻錯﹐辱附賞音﹔聞公凶問﹐愴然有棄琴之感。矧年迫桑楡﹐舊遊星散﹐忍無一言報公九原而違諸孤之請耶﹗

按狀﹕公諱士禎﹐字子眞﹑一字貽上﹐號阮亭。先世自諸城徙家新城﹐爲濟南望族﹐代有隱徳。自潁川公以下三世﹐皆以太師公象幹貴﹐累贈少師兼太子太師﹑兵部尙書。太師公母弟方伯公諱象晉﹐以公貴﹐贈資政大夫﹑經筵講官﹑刑部尙書。季子明經公諱與敕﹐以公貴﹐累贈如其官。生子四﹐公其季也。

公生有異稟。初入家塾﹐善屬對﹐能五﹑七言詩﹔不由師授﹐出語往往驚其長老。年十一﹐應童子試﹐縣﹑府﹑道皆第一。十八歲﹐中順治辛卯鄕試﹐闈中定元﹔三日﹐旋攺第六﹐品格實駕元之上。祖方伯公年九十一﹐猶及見﹔以家藏邢太僕書「白鸚鵡賦」賜之。乙未﹐中會試﹔公欲專攻詩﹑古文詞﹐不與殿試。明年﹐省伯兄西樵公於東萊學捨﹐晨夕唱和﹐有作成囊。

戊戌﹐殿試二甲﹔謁選﹐得揚州推官。揚當孔道﹐四方舟車畢集﹐人苦應接不暇﹔公以遊刃行之﹐與諸名士文讌無虛日。嘗因公事往來白門﹑吳下﹐詩日益工﹐始自號「漁洋山人」﹔漁洋﹐太湖中山也。庚子秋﹐充鄕試同考官﹐名士多出其門。讞「海寇」諸重案﹐全活無辜甚眾。又設法募諸大僚及眾商﹐代輸欽贓二萬﹐揚屬積逋一淸。癸卯冬﹐充武闈同考官﹔甲辰會元﹐其首卷也。

官揚五年﹐遷禮部主客司主事﹔與同朝諸名公爲詩會﹐合肥龔宗伯主壇坫。時余自黃州通判入覲﹐始與公定交如平生歡。已遷儀制司員外郎。旋榷淸江關司船廠﹐屏除陋規。任滿﹐遷戶部福建司郎中。壬子秋﹐典四川鄕試。歸途﹐丁母艱﹔服除﹐補戶部四川司郎中。

時上畱意古學﹐特詔公懋勤殿﹐試詩稱旨。次日﹐傳諭﹕『王某詩文兼優﹐著以翰林官用』。遂攺侍講﹐旋轉侍讀。本朝由部曹攺詞臣﹐自公始﹔實異數也。上令入直南書房﹐頒賜飲食﹑文綺無算。尋充「明史」纂修官。己未冬﹐典順天武闈會試﹔先後三狀頭皆其門下﹐人艷稱之。次年﹐遷國子祭酒﹐禁絕饋遺。取士多髙才生﹐士以不出大賢門下爲恥。首奏請定孔廟祀典﹐依成﹑弘間儀制﹔又請正從祀諸賢位號及增從祀理學眞儒。又請修經史舊板。𨿽部議未允行﹐而有功正學﹐良不愧人師矣。甲子冬﹐遷詹事府少詹事兼翰林院侍講學士。旋奉命代祀南海﹔禮成﹐歸次遊廬山﹑謁闕裏。復命後一日﹐卽請假歸省。俄聞贈公已先十日卒﹐徒跣慟哭作孺子啼。蓋公生而孝友﹐𨿽期功之喪﹐亦必欷歔累日﹐輒廢寢饋﹔至性不可及也。葬畢﹐赴補﹔晉都察院左副都禦史。尋遷兵部督捕右侍郎﹐充經筵講官﹑「三朝國史」副總裁。其在督捕三年﹐酌定條例﹐奏請準行﹔意在和平寬厚﹐不輕提一人﹐用杜州﹑縣之擾﹔軍民徳之。辛未﹐主試禮闈﹐文風特盛。

壬申﹐補戶部右侍郎﹐兼轄京省錢法。甲戌﹐轉左。前後官戶部七年﹐苞苴不入﹐蕭然如寒素﹐尢爲人所難。丙子春﹐載命代祀西嶽﹑西鎭﹑江瀆。戊寅﹐晉都察院左都禦史﹔正己率屬﹐務持大體。仍命直南書房﹐編纂禦集。會禦史郭金城上疏請裁冗員﹐下九卿議﹐遂有欲裁禦史數員者﹔公力持不可曰﹕『國初設都察院禦史至六十員﹐後減至四十員﹔及停止巡按之差﹐往往乏人。余方欲議增數員﹐豈可裁耶﹗如論有異同﹐余必上疏爭之』。同朝韙其言﹐事乃已。是冬﹐晉刑部尙書。遇秋審﹑朝審﹐平反矜愼﹐民賴以不冤。蓋自理刑內擢以迄副憲﹑總憲﹐會議多主寬和﹐久有「仁人」之稱﹔而司寇﹐其尢著者也。

辛巳春﹐請假遷葬。準克期五月﹐不必開缺﹔主眷之隆﹐得未曾有。行裝無長物﹐載書數車以隨﹔好事者爲作圖畫。還朝未久﹐以「申告冤抑」一案失出﹐罷官。公卽日就道﹐送者塡塞衢巷﹐莫不攀轅泣下。歸葺夫於亭﹐日事著述﹐不與聞門外事。四方求詩文者接踵而至﹐公亦灑然自得﹐有請輒應﹔人人厭其欲而去。庚寅冬﹐上諭內閣詢順治年間進士﹐在籍者已無多人﹔念公老成宿望﹐以公事罣誤﹐特命復職。公聞命涕泣﹐扶病北向拜。又艸疏﹐命子啟汸詣闕馳謝。皇上眷念舊臣始終以禮如此﹐唐太宗賜蘇味道詩「君臣千載遇﹐忠孝一生心」﹐公足以當之矣。亡何病劇﹐伏枕猶爲揚州居烈婦立傳﹐口授兒子書之﹔蓋其居平不忘宿諾﹐大率類是。

公長身修髯﹐無聲色﹑博奕之好。惟嗜讀書﹐公餘手不釋卷。性好客﹐坐上恆滿﹔談言亹亹﹐至夜分不倦。從不幹人以私﹔子弟應試﹐𨿽門生故舊爲主司﹐未嘗以一言囑也。又好汲引士類﹐見人有一長﹐稱之惟恐不及﹔以故遠近士大夫咸歸之。嘗云﹕『余在九卿中薦舉人才甚夥﹐率不令其人知之』。他如老宿﹑孤寒藉齒牙以成名者﹐不可縷指。同年鈍翁汪公性嚴厲﹐不輕許可﹔人多捨汪而就公﹐謂「如坐春風中」也。

公元配夫人張氏﹐鄒平人﹔都察院左都禦史謚「忠定」諱延登孫女﹑鎭江府推官諱萬鐘女。年十四﹐歸公。事舅姑以孝﹐相夫以敬﹐禦下以慈﹔其周卹公之戚友族黨也﹐有脫簪贈佩之風。客至﹐必親治酒肴﹐不以委臧獲。不幸先歿﹐年四十二。十餘年甘苦憂患與共﹔公每出使﹐必有詩寄之。其卒也﹐悲悼逾至﹐自賦挽詩數十首。至生卒年月﹐詳具鈍翁所作志銘中。生子四人﹕長啟涑﹐歲貢生﹐原任荏平縣教諭﹐候補知縣﹔次啟渾﹑庠生﹑早卒﹐次啟汸﹑歲貢生﹐原任唐山縣知縣﹐候補知州﹔次啟汧﹐歲貢生﹐候補教諭。女四人﹕一適庠生張秉鎭﹐一早卒未宇﹐一字張秉鑾﹐一字畢世■﹝氵寉﹞。孫五人﹕兆酇﹑兆鄭﹐俱貢監生﹔次兆鄂﹑兆鄄﹑兆鄗。孫女八人﹕一適庠生畢海瑄﹐一適李可茂﹐一適歲貢生韓澤吉﹐一字朱崇謙﹐一字王惟治﹐一字劉宗潞﹐二未字。曾孫﹐祖導﹔曾孫女﹐字髙綋緒。公生於明崇禎甲戌閏八月二十八日亥時﹐薨於康熙辛卯五月十一日酉時﹐享年七十有八。

公弱冠稱詩﹐五十餘年﹐海內學者宗仰如泰山﹑北斗。其爲詩﹐備諸體﹐不名一家﹔自漢﹑魏以下兼綜而集其成﹐而大指以「神韻」爲宗。文亦出入史﹑漢﹑八家兼及六朝﹐有「帶經堂全集」三十餘種行世。書法髙秀似晉人﹐雅不欲以此自多﹔人以絹素求書﹐輒令弟子代。惟二﹑三同好問答﹐書必親作﹔其手蹟多藏棄之。

﹞尙﹖成性傳

周亮工名宦戶部侍郎周公亮工傳

吳六奇少傅左都督順恪吳公六奇傳﹝啟爵附﹞﹝「廣東通誌」﹞

鄭之文臺州守備鄭公之文傳

郎廷佐郎廷佐傳﹝「盛京通誌」﹞

梁化鳳

李率泰忠襄公李率泰傳

王之鼎光祿大夫提督四川左都督世襲伯贈太子少保謚忠毅王公之鼎墓志銘

柯爾崑誥授光祿大夫護軍統領兼佐領世襲拖沙喇哈番柯爾崑公神道碑

李國英總督川陜軍務勤襄李公國英傳﹝「四川通誌」﹞

趙廷臣浙閩總督趙廷臣傳﹝節錄﹞﹝「八旗通誌」﹞

金世徳直隸巡撫兵部尙書兼副都禦史金公世徳墓志銘

傑書康良親王傑書傳

福喇塔

李之芳

範承謨範忠貞傳

戴璣廣西參議戴公璣傳

尙可喜平南敬親王尙可喜傳﹝「盛京通誌」﹞

黃芳度海澄公贈王爵忠勇黃公芳度傳

耿昭忠額駙將軍勤僖耿公昭忠墓志銘

李光地

姚啟聖姚少保啟聖傳

吳興祚兩廣總督吳公興祚傳﹝節錄﹞

陳昂廣東副都統陳公昂墓志銘

黃性震

楊捷誥授光祿大夫少傅兼太子太傅昭武將軍提督江南總兵官三等阿達哈哈番謚敏壯楊公捷墓志銘

施瑯

朱天貴榮祿大夫浙江平陽鎭總兵官左都督贈太子少保朱忠壯公天貴墓志銘

吳英威略將軍福建水師提督吳公英墓志銘﹝代李安溪﹞

藍理福建提督藍公理家傳

杜臻杜尙書臻傳

趙士麟吏部左侍郎趙先生士麟行狀

﹟成性

成性傳章學誠

成性﹐字我存﹔初名宗儒﹐號率庵﹐又杏懷。祖建中﹐鄕裏善士。明崇禎乙丑年﹐流寇陷和州﹐罵賊殉難﹔事詳「義烈傳」。父其徳﹐天姿純粹﹐篤於內行。體羸瘠﹐不能治經生章句。顧好古樂府及唐﹑宋小說家言﹐遇新奇可喜事﹐輒拊掌以笑﹐趨左而右﹐爲父母指畫陳說﹔父母喜﹐卽充然如有所獲。愛靜宜潔﹐居室灑灑。然年甫及壯而卒﹔母祖氏殉節﹐見「列女傳」中。

性幼孤﹐育於祖父。八歲﹐入小學誦「詩」﹐受「論語」﹑「孟子」書﹐彊記兼人﹐名稱童子塾。乙亥之變﹐建中一家死賊難﹐賊擄性去。賊婦有李氏者﹐見而憐之﹐俾匿艸中。明日賊去﹐乃免﹔性時年十有四耳。離亂中﹐寄迹僧寺﹐讀書尢刻苦﹐躁則以長繩系足自警﹔疾讀﹐日夜不休。旣補州學生員﹐乃從鄕人戴重問學。重故宿儒﹐得性所業甚喜﹔由是﹐講習日益精醇。

甲申歲﹐明亡﹐性避亂丰山﹔倉皇生死間﹐未嘗廢業。順治四年﹝丁亥﹞﹐以拔貢生入國子監。明年﹐授祕書院試中書舍人。旋舉順天鄕試﹐成進士﹔攺中書科中書舍人。需次歸家﹐著書十餘萬言。

甲午﹐奉詔馳諭四川官吏﹐取道自直隸﹑山西﹑陜西﹐往返萬里。故事﹕使臣所過州﹑縣﹐例有饋遺。或謂性取之不爲破檢﹔性曰﹕『我窮書生﹐何功受州﹑縣饋﹗縱彼無徳色﹐性獨無愧於心乎』﹖悉謝去。愛蜀溪奇石﹐因使軺攜數斛歸﹔行橐空乏﹐泊如也。

丁酉﹐授監察禦史﹐巡按福建。當是時﹐大難初定﹐傷夷未復﹔而「海寇」鄭成功連合諸僞鎭與山賊陳徳容﹑廖明旗嘯聚﹐聲勢相爲響應。性與當事大吏討論剿撫﹐頗中機宜。巡歷所至﹐輒偵其要害﹐上疏陳形勢大略﹔謂『成功團練廈門﹐屯諸鎭老幼妻孥固眾心﹔各僞鎭坐戀妻孥﹐爲盡死力。然烏合之眾﹐實繁有徒﹐日分兵四出摽掠﹐取供軍食﹔勢不能久株守。我師當出不意﹐搗賊巢穴。且諜聞賊遣僞官至湖廣偵義王孫可望投誠消息﹐聞風喪膽﹐不寒而栗。竊謂宜以此時卽整舟師﹑出精銳﹐直趨廈門。夫欲散賊黨﹐先傾賊巢﹔欲系賊心﹐先奪賊愛。破賊要略﹐未有先於此事者也。又福建賊勢﹐山海相爲響應。比者上游諸寇如陳徳容﹑廖明旗﹑張耀華已漸次歸順﹐惟汀州山賊溫丹初負固不賓臣。性從下游跋涉至汀﹐卽與鎭﹑道諸臣規畫攻剿形勢。今賊據險爲巢﹐土寨堅固﹐難以驟下。方春山水暴發﹐因便築堤遏水還向。居髙臨下﹐攻其不備﹐塞外周布木柵﹐防奔逸者。臣恐軍久力弛﹐減損奉給﹐以備犒軍﹔百里之間﹐牛酒日至。軍士無不踴躍歡呼﹐銳气百倍。行見山寇就殲﹐海逆勢孤無援﹐土崩瓦解﹐勢所必至。性敢竭其愚』﹗奏上﹐頗采納焉。又上疏謂﹕『福建山海多事﹐頻年徵剿﹐師旅繁興﹔民窮地荒﹐日以益甚。性巡歷所至﹐懲剔姦蠹﹐因時興革﹔撫之﹑綏之﹐惟地所宜。至於地方情形﹑當今利病﹐謹取尢切要者條爲四通﹐伏侯裁擇﹗一曰嚴汛守﹐以固疆圉﹕環海要汛﹐舊設寨遊聯絡會哨﹐聲勢相通﹐制綦密矣。但濱海府﹑縣幅■﹝巾員﹞寥廓﹐今日兵勢不能徧地設防。宜擇最要之區﹐屯兵固守。明代寨遊今未修舉﹐𨿽有水師營兵戈船皆泊內港以防近地﹐人不素習﹐豈堪輕試洪濤巨浸之中﹗臣愚以爲水師之設﹐要在得人。宜求熟練舟楫﹑諳識水性將吏﹐使當重任。廣選舵工﹑水手﹑繚椗﹑招斗﹐惟其能者優給廩餉﹐不爲常格﹔使與水兵皆寢食其內﹐以舟爲家﹐習炮於舟﹑習射於陸﹐鳥銃﹑器械用其長技﹐操演習熟﹐庶幾水師可成。至泉州一府逼近賊巢﹐水師官軍宜移屯石湖。又偵賊艘內犯﹐由大墜左﹑右兩路而來﹔左近崇武﹐右近祥芝。今宜兩處屯兵﹐遙爲聲援﹔賊入﹐則聲炮相警﹐石湖水師當其正衝﹐祥芝﹑崇武之兵左右出奇而夾擊之﹐必獲全勝﹕此泉州之門戶也。惠安之北有峯尾司﹐久爲賊窟﹔百姓苦其殘害﹐望拯久矣。若能分兵屯此﹐則有城可守﹐居民皆爲我用﹕又泉州之藩籬也。同安一縣逼處廈門﹑■﹝氵丙﹞洲﹐肘腋之間﹐伏寇叵測。若於髙浦設屯以遏廈門﹑劉五店聚兵設炮爲警﹐則■﹝氵丙﹞洲在其夾右﹐亨泥﹑石潯諸隘時出遊騎往來巡哨之﹐賊必疑畏不敢登岸。久之﹐必棄■﹝氵丙﹞洲﹐而廈門彈丸之地不攻自下矣﹕此又泉州之唇齒也。一曰分界址﹐以防接濟﹕海逆負嵎﹐聚集亡命﹔彼所急者﹐米粟﹑舟材而已。所在有司禁遏接濟﹐商旅舟楫絕不爲通﹔是海逆一日不滅﹐則海禁一日不弛﹐其勢然也。然姦民乘間規利﹐勾通不肖兵吏困累商販﹐抑勒居奇﹕或山陸貿易之道﹐誣爲出海﹔或布粟日用之資﹐詐爲禁物。是以他產之物遏抑不前﹐取給無自﹔本土所出壅滯陳朽﹐歸於無用。商賈不行﹐物價騰湧﹔小民生計日就窮蹙﹐職是故也。臣愚以爲先定商貨禁例﹐若竹木﹑鑌鐵﹑硝磺﹑油﹑麻之屬﹐毋許通貿﹔他若布帛﹑菽榖小民日用所需﹐宜聽商民轉運﹐俾就流通。惟濱海大路或捷徑歧出可通海道者﹐嚴立疆界﹐明爲厲禁﹔更立勾稽文法﹐上自使司所治﹑下逮諸府﹑州﹑縣﹐往來商貨俱責官牙明書左券﹐若商民姓名﹑材貨多少及取道所由具著於券﹐以時比驗﹐則犯者自鮮。至泉州出義成門達南安法口﹑永春桃源﹑徳化龍潯﹑上壅峯﹐抵尢溪縣經西芹至延平府以溯上游﹐則去海甚遠﹔百貨交易﹐均可聽民自便。一曰輯投誠﹐以綏殘黎﹕福建爲山海要衝﹐萑苻嘯聚之徒聞風向化﹐漸次歸順﹔而用武之餘﹐人失其業。以故入伍者多﹑歸農者少﹐軍民雜處﹐約束教訓﹐所貴多方。伏見投誠之後﹐間有悍性未馴﹑淩轢閭裏者﹐或詐索舊逋﹑或脇署僞券﹔居民亦負气不能相下﹐往往訐其受撫前事﹐竄易日月以詣訟庭。所在有司惟圖苟安無事﹐不爲受理﹔憤無所泄﹐遂致自相格鬥以快其私。臣愚以爲善後之計﹐宜亟令解散宿怨﹐禁止羅織﹐以廣招徠﹑以安善良。竊計新附之眾﹐宜使合者以漸而分﹑聚者以漸而散﹑近者以漸而遠﹐消弭反側﹐庶幾久安長治之道。一曰淸營伍﹐以遏盜源﹕府﹑縣編氓旣有保甲﹐諸營什伍猶未整齊﹔竊恐一﹑二鷙悍者流不遵教化﹐或比匪人作姦犯科﹐爲閭閈病。如已被斥退﹑不歸編戶﹐廝養傭僕混迹其中者﹐軍吏旣無民籍﹐有司不歸版圖﹔凡若此類﹐難以稽考。臣愚以爲當責成兵吏自爲版籍﹐略仿保甲之制﹐參用「同居連坐」之法﹔則軍伍肅淸﹐而盜源遏矣』。事下兵部議行。性又上疏論築堡備寇大略﹐謂『福建下游四府﹐地皆濱海。百姓處府﹑縣者﹐旣有城郭﹐復有防兵﹔至於海徼之民比廬而處﹐不獨無險阻可守﹐且又防兵所不及救。方今逆賊遊魂海上﹐每於沿海近處肆行焚劫﹔府﹑縣城邑近則越數十里﹑遠或百有餘裏﹐調兵往援﹐賊已飽掠揚去。且兵來賊去﹑兵去賊來﹐勢難株守以備倉猝之寇。蓋由居民無以自衛﹐不能與賊稍持旦夕以待援兵。今宜沿海之地度賊所必犯者﹐無論民居多寡﹐均出資財以築土堡﹐多備長槍﹑鳥銃習爲團練。卽有賊兵猝犯﹐人自爲守﹑家自爲戰﹐馳報附近將領以兵赴援﹔團練之民義切同仇﹐自能戮力夾攻﹐賊必大創。如是久之﹐糧絕勢窮﹐未有不瓦解者也』。其論鹽場利獘﹐以爲『福建東﹑西﹑南三路鹽課統在運司﹔而上裏﹑海口﹑牛田三場遠在海澨﹐場官職微權輕﹐寇擾之後﹐人民藉口凋殘﹐追呼無效。潯渼﹑■﹝氵丙﹞洲﹑浯州三場﹐明代亦設場官﹔其鹽折上供領於泉防同知﹐作永寧衛軍餉。後撤場官﹐民皆稱便。我朝革除衛軍﹐酌定鹺政﹐而鹽折﹑糧差復分爲二﹐百姓未免重擾。夫十羊九牧﹐其令實繁﹔省官節費﹐經國之要。請罷上裏﹑海口﹑牛田場官﹐領其事於福淸知縣﹔潯渼﹑■﹝氵丙﹞洲之領於晉江﹑浯州之領於同安﹐一準諸此。則庶事畫一﹐民無重累』。其論保甲﹐請參用士流核丁糧﹑請責重知府卹繇役﹑請禁絕灑派﹐皆切於時事﹔並下所司熟議施行。

己亥報績﹐陞兵部主事。一再移疾﹐去官﹔優遊且十年﹐頗以文墨自娛。遊浙江﹐與給事成肇毅交善﹔去之河南﹐訪宋儒程子兄弟及洛中諸賢講學遺蹟。當道貴顯者欲招致之﹐灑然不顧也。康熙七年﹝戊申﹞﹐授兵部主事﹔歷監督南贛關稅。

壬子﹐擢工科給事中。時議招募遊民開墾荒田﹔性上疏曰﹕『臣伏見在廷諸臣﹐有援古證今以爲必當興屯﹔在外督﹑撫見地方荒殘﹐亦曰必當興屯。臣非謂其言之盡非也﹔但今日之屯﹐與古不同。古用兵屯﹐民屯絕少。故決機於兩陳之間而興屯者﹐如曹操﹑袁紹相拒官渡﹐諸葛亮之出師祁山是也﹔有防邊寇侵軼而興屯者﹐如趙充國金城之略是也。然皆以有人而屯﹐非無人而先議屯也﹔又皆當年收其利﹐非待三年﹑六年而後起科也。今日之屯所以不同者﹐皆謂之曰開墾﹑不謂之曰屯也。謂之開墾﹐又必須本土之民﹐非外來流民所得墾也。蓋今日之荒地﹐率皆本土之民貧而棄之﹔外來之人﹐焉得入而據有其地乎﹗且外來之人﹐亦皆流移失業者也﹔旣云失業﹐是己地且不能墾﹐而乃捨之耘他人田乎﹗今忽然興屯﹐持朝廷數萬金錢付之何人﹖若入荒殘之縣﹐勢不得不責之知縣﹔知縣負玆重職﹐無藉貧民不敢輕與﹐有身家者亦必轉輾責保﹐然後付之。萬一人事不測﹐屯利未收而本貲虧矣﹗且必待六年而後起科﹔六年之內﹐官之遷移﹑死亡不可預定﹐官吏得以容隱爲姦。內帑本貲旣不可保而興屯之事亦復有名無實﹐皆非策之善也。臣近見山東﹑河南﹑廣東諸處有開田一萬餘頃者矣﹑有開田數千頃者矣﹐官司皆有加級記錄以敍其功﹐未嘗用朝廷之金餞也﹔然此又可責之有錢之官﹐而不可以責之無錢之官也。臣竊以爲今日而言屯事﹐亦祗宜責之本縣之官﹐而不宜別設官以煩擾百姓。本縣之官非不願加級記錄﹐所以不能開墾者﹐官貧﹑民貧故也。臣伏願敕下總督﹑巡撫﹐令各縣之官視民有力開墾者勸其開墾﹐無力開墾者聽縣吏上本布政司請給牛種﹑資錢﹔視年歲丰歉量徵租賦﹐亦不必待六年之久而後起科也。且是以本縣之民墾本縣之田﹐官旣易於稽察﹐而朝廷本貲所散亦易於徵收矣』。又上疏請獎進廉吏﹔其略曰﹕『臣伏思吏治不淸﹐由於督﹑撫薦舉多論催科﹐不問操守。古稱召父﹑杜母﹐言其愛民如子﹐而民戴之如父母也。今薦舉之法﹐旣以催科爲重﹐誰肯寓撫字於催科﹗而廉慈之吏爲國家培養元气者﹐或以催科稍拙﹐終無表見之一日。臣竊以爲催科固屬急務﹐操守尢爲大端。我皇上所特重者﹐首在廉吏能愛百姓也。今之薦舉旣有定數﹐廉吏之催科稍有欠缺﹐𨿽不得與幹練之吏並列上考﹐亦何可與治行無聞者槪置不論歟﹗臣請薦舉之年﹐其法合上考者舉行如故﹔其有廉慈愛民著有成績者﹐𨿽催科稍拙﹐督﹑撫皆特奏以聞。如是則廉慈之吏爭自磨濯﹐於吏治未必無小補也』。疏上﹐特詔報可。又論學政之獘﹐以爲『今日無眞生員﹐異日卽無眞舉人﹑眞進士﹐而天下遂無眞事業矣。是直省督學﹐爲人才根本之地。今法止於試卷解部檢駁文字疵累﹐謂之「磨勘」﹔其奉職淸愼與否﹐未嘗一語及之﹕是有磨勘而無考察也。且自科道諸臣不敢以風聞言事﹐貪黷之局遂牢不可破。夫賄賂行於進取之塗﹐與者甚樂而受者可安﹔事在曖昧﹐言路何由而指摘之﹗伏願密諭九卿大臣於應推督學官員﹐毋拘資俸﹑滇舉所知﹐若品行端方﹑廉潔素著者各一二人以備督學之選﹐日後如有營私受賂之事﹐罪連舉主﹔庶貪風賴以挽回﹐頹綱賴以振舉矣』。性又陳民生十害﹐以爲『圖治莫先於安民﹐安民莫急於治害。臣竊讀漢文皇帝詔曰「方春時和﹐艸木羣生之物皆有以自樂﹔而吾百姓鰥寡孤獨困窮之人或陷於危亡而莫之省憂﹐爲民父母將何如」﹖乃知帝王仁民愛物之心﹐蓋與天地發生長養之徳﹐若有觸而動者。皇上愛民如子﹐四海之內直無不登之衽席矣。而民間疾苦尙未盡絕者﹐害民之事非一端﹔貪庸之吏習焉而不能革﹐卽有良吏亦革之而未能盡也。臣請歷陳其獘﹕一曰衙蠹之害。州﹑縣胥役﹐多用市井無藉姦民﹔始以小忠結長吏之知﹑旋以小利餌長吏之欲﹐內外潛通﹐姦宄叵測。公差所至﹐雞犬不寧﹕民之受害一也。一曰抽丰之害。地方官吏豈無私交舊識﹐朝去暮來﹐叢林道院﹔寄寓關說﹐曲直顚倒﹐含冤莫伸﹕民之受害二也。一曰歇家之害。凡鄕鄙錢糧﹑訟獄之事﹐不能遙辦﹔必投在城所主之戶﹐名曰「歇家」。此皆地方積惡之徒﹐一投其家﹐錢糧則多被侵蝕﹐訟獄轉致繁興﹕民之受害三也。一曰姦豪之害。大姦臣猾武斷鄕曲﹐淩弱暴寡﹐小民敢怨而不敢言﹕民之受害四也。一曰上官胥吏之害。自總督﹑巡撫及布政﹑按察諸司所用吏胥﹐皆出州﹑縣之民﹔每與州﹑縣長官分庭抗禮﹐往往居奇關說民事﹐不肖有司甘心媚竈﹐言聽計從﹕民之受害五也。一曰佐貳之害。斷獄﹑聽訟﹐長吏專責﹔乃丞簿佐貳濫收呈牒﹐擅行勾問﹕民之受害六也。一曰越訴之害。人命﹑竊盜﹑婚姻﹑田土﹐法聽知縣受理﹔而姦民譸張爲幻﹐上控督﹑撫或投司﹑道﹐株連蔓衍﹐飽欲乃休﹕民之受害七也。一曰雜派之害。民間地丁條銀由單是據﹐而顏料本色蓋緣時價低昂﹐未能豫定﹐不載由單﹔州﹑縣得以任意苛斂﹐無從稽考﹕民之受害八也。一曰放債之害。百姓十室九空﹐朝不謀夕﹔市會無藉之徒乘小民一時之急﹐違禁取利﹐名爲逐什之二。其實逐月合券﹐計利已在七﹑八﹐俗謂放「印子錢」﹔甚至折沒妻孥﹐不能振拔﹕民之受害九也。一曰纖夫之害。凡近驛路人家﹐郵傳往來絡繹不絕﹐每每彊捉人夫挽舟負輿﹐逐村更換﹔甚至衰老童幼﹐僕僕道途﹕民之受害十也。凡此十害﹐往往形諸彈章﹐略可槪見。從前縱有條禁﹐或陽奉陰違﹑或始遵終悖﹔若非三令五申﹐末免一木百蠹。請下所在有司﹐每季書上「不蹈十害結狀」申送大吏按驗﹔稍有發覺﹐治以殃民之罪。庶民隱得達﹐而民生遂矣』。時天下漸承平﹐州﹑縣吏治間有闒冗﹐性上疏論風俗及教化致治之源﹔其略曰﹕『臣聞唐﹑虞﹑三代之世﹐人人有士君子之行﹑比屋有可封之俗﹐風化之美稱極盛矣。兩漢忠厚名節﹐尙爲近古。降至後世﹐則有政而無教﹔此治日少而亂日多也。昔賈誼有言「移風易俗使天下回心而向道﹐類非俗吏之所能爲也」。今之課吏﹐以錢糧﹑盜案無累者爲髙等﹐而教化之道置之不問﹔則是今之薦舉卓異﹑當世稱爲大才能者﹐皆昔人之所謂「務刀筆﹑筐篋而不識大體」者也。臣見近日風俗之壞﹐而知教化之廢也久矣。如奴僕告家長﹑營兵訐將領﹑扈承敬以弟子而執其師﹑常之傑以親子而擊其母﹑姦回之聚眾辱官﹑豪紳之滅倫干紀﹐諸所謂下犯上﹑小加大﹑彊淩弱﹑眾暴寡之習見於章表者﹐比比而是﹔而閭閻之不及知者﹐又不可勝舉也。以皇上堯﹑舜之君﹐未臻時雍於變之化﹔豈非守令不得其人﹐急簿書而忘教化﹐俗吏多而循吏少之故耶﹖漢黃霸爲潁川太守﹐力行教化而後誅伐﹔其時之孝子﹑悌弟﹑貞婦﹑順孫日以眾多﹐天子下詔褒揚﹐有「賢人君子」之稱。其他良吏﹐或以兄弟爭而任咎於己﹑或以母子怨而譬諭其家﹐皆載在史冊﹐成一代風俗之美。凡所以綿國祚而維世運者﹐固非僅旦夕之效而已。請下督﹑撫大吏嚴飭所司﹐如鄕飲酒禮﹐務取年髙有徳﹐足以矜式﹐府﹑縣不得猥濫充備員數﹔道學考試﹐舉措優劣﹐必合輿論﹔州﹑縣旌別淑慝﹐不得因循避怨﹐善或有錄而惡不敢書﹔復社學以教訓子弟﹐講鄕約以召集耆老﹔舉節孝以維風﹐立義塚以厚俗。凡此﹐皆興教化﹑崇禮讓﹑移風易俗之大端﹔向不入於考績﹐有司視爲弁髦﹐以致風俗凋獘。今請薦舉書考有不力行教化如前所列數端罔聞成效者﹐簿書𨿽治﹐亦不得與於卓異之選。如是﹐則吏皆循良而民多興行矣』。又上言﹕『布政司官﹐不宜攝巡撫事。布政司錢糧﹑文案﹐惟巡撫得而稽之﹔巡撫關防歸布政司﹐恐有更易竄攺以便其私者。部院曹郎無事﹐不宜數謁尙書﹑侍郎私第。府﹑縣官吏於百姓﹐猶父母也﹔不得取部民女爲妾婢。諸關監督稅務者﹐不得僅以錢糧如額﹑運銅無欠爲稱﹐當考卹商之事興者凡幾﹑病商之獘除者凡幾』。性由給事中擢掌科印前後四年﹐章疏大者凡數十上﹐皆切實有當利病。仁皇帝雅知性喜爲文詞﹐俾與翰林﹑詹事諸臣試文字﹔性嘗被疾﹐遣禮部及太醫院官就視邸第﹕時論榮之。

丙辰﹐以疾請骸骨﹔上曰﹕『成性居官淸愼﹐方欲大用﹔而今以病告﹐賜加秩一級遣歸﹐非常格也』。裏居凡三年﹐卒﹔年五十八。

性朴訥好學﹐初從戴重遊﹔重謂性穎悟﹐因屬以著述。順治己丑成進士﹐爲蔚州魏象樞所薦。象樞故名儒﹐數與性往復討論﹐至於尋孔﹑顏所樂。象樞曰﹕『孔子之樂﹐在不怨天﹑不尢人﹔顏子之樂﹐在不遷怒﹑不貳過。子思之樂﹐在不陵下﹑不援上﹔孟子之樂﹐在仰不愧﹑俯不怍』。性曰﹕『宋儒言气質之性﹐欲申「性善」之旨﹐而實違「性善」之義﹔不若孔子所言「性相近也﹐習相遠也」』。時論以爲知言。方督關南贛﹐贛州知府孔覺所﹑經歷毛倬人及宿儒彭受之相與卽濂溪書院爲講學之會﹐性撰會約數章﹐其旨主「躬行實踐」﹔謂『講學者﹐當平心易气﹐虛己下人﹔卽有不合﹐亦宜熟復之﹐不可自以爲是。昔張橫渠一夕與二程論「易」﹐次日語人曰「二程深明「易」道﹐吾所不如」。伊川見橫渠「訂頑」﹐以爲是起爭端﹐攺爲「西銘」﹔且曰「自孟子後﹐未見此書﹔吾兄弟無此筆也」﹗觀此﹐則見二子捨己從人﹑取人爲善﹐可爲師矣』。時有畏人譏議﹐欲輟講者﹔性曰﹕『聞謗而輟﹐則必聞譽而作﹔作輟由於毀譽﹐是好名也』。或言學貴躬行﹐不貴乎講﹔性曰﹕『講學﹐所以爲躬行也。不問程﹐而道鮮不謬矣』﹗或問朱﹑陸同異﹔曰﹕『同是堯﹑舜﹐同非桀﹑紂﹐同尊周﹑孔﹐同排釋﹑老﹐同以天理爲公﹑人欲爲私﹐三网五常﹑仁義道徳無有不同。學者不求其同﹐惟求其異﹐非也』﹗撰「成子迂言」數萬言﹐多身世自警語。性淸介﹐歷官幾三十年﹐家無長物。搉南贛關﹐其妻從求一簪﹐不許。或詰其故﹔則曰﹕『一人簪﹐則人人思簪矣﹔一簪與﹐則事事如簪矣。以父母之身﹑千秋之品﹐顧博親戚交遊旦夕歡﹐非愚之至不及此』﹗初巡按福建時﹐兼攝鹽政。故事﹕鹽賈有贖鍰﹐充使者橐。性謝去﹐無所染。與友人書﹐以爲『賢哲立言﹕寧粗無精﹑寧近無遠。生平自處﹐以甘貧﹑有恥爲第一義﹔而其要﹐在乎斬絕俗情。宮室妻女所識窮乏不得擾﹐擾爲此心累足矣』。又讀司馬遷報任安書﹐觀李陵爲人自守奇士﹐曠然有得﹔以謂『自守而謂之奇士﹐非李陵不能爲﹐非司馬遷不能識也。陵之言曰「刀筆之吏﹐弄其文墨」﹔遷之言曰「交遊莫救﹐視左右不爲一言」。以此見二人皆自守士﹔後代論人﹐則以自守爲愚夫矣』。其持論多類此﹐亦性之本趣也。然天資灑落﹐不屑屑較量彼我。有市兒驟向索魚錢﹐性實未市魚﹔市兒固不去﹐則稱貸與之。家人請其說﹔性曰﹕『與之息爭﹐其味與食魚等』。飲酒肆中﹐有客詠李賀詩﹔呼與語﹐則遠客不能歸。卽出袖中金贈之﹔時方夏﹐猶春服﹐袖金蓋將市葛者也。性位望通顯﹐然自少遘凶閔﹐追念先世﹐未嘗不歔欷﹐著「百思艸」及「先節」﹑「家烈」﹑「猛省」諸篇以致其意﹔文多不載錄。其「猛省」篇曰﹕『秋夜不寐﹐委體於筦簟之上。顧此六尺﹐思我二人﹔展轉興懷﹐喟然長嘆。嗟乎﹗非父母﹐安有此身﹔今有此身﹐又安有父母哉﹗念此身庇賴妻孥衣食﹐臧獲至於族屬﹑戚黨及居同裏閈之人亦疊有幹餱以相遺問。哀哀我父﹑我母﹐生我劬勞﹔昊天罔極﹐而曾不得我一帛之溫﹑半菽之養﹗然則父母奚樂乎有子也。古人朋友相念﹐則托以「蒹葭」之詩﹑申以「雞鳴」之候﹔卽偶所止宿﹐他日追維﹐猶念其村墟艸木﹐不能去懷。而以我屬毛離裏之人﹐九原莫作﹑黃壤長埋﹐風雨晦冥之夕﹐寒鴟嘯乎松楸﹐野狐走其壙穴﹐此其爲情﹐殆不堪憶矣﹗而爲之子者﹐非賓筵髙會﹐卽偃息在牀﹔非博塞嬉遊﹐卽徵租築室﹕自私自利﹐蚩蚩若將終身亦曾思我父﹑我母鞠之育之﹐遂有今日耶﹗或曰揚名可以顯親﹐奚其憾﹗無論齪齪之名﹐未必揚也﹔卽使主父五鼎﹑蘇秦六印﹐於以自奉則得矣﹐其於父母何與焉﹗昔人有言曰「使我有身後名﹐不如生前一杯酒」。夫名之於身﹐達者猶以爲無益﹔而況上之能及吾親乎﹗且名莫盛於孔子矣﹐孔子先人葬於五父之衢﹐及長而始知其處﹔至於合葬於防﹐墓崩之涕﹐生事之禮不可復追矣。後卽世世稱爲聖父﹐於身何有耶﹗不若曾子養曾晢﹑曾元養曾子觴酒豆肉﹐左右就養無方爲得天之厚也。由此觀之﹐又何有於區區之名也﹗嗟乎﹗父母不可得而見矣。得父母同生之人而敬焉﹐得與我同生於父母之人而愛焉﹐得父之執﹑母之黨而加吾意焉﹐得父母所使令之人而終始焉﹐得父母平昔所禦之物而耳目焉﹐得與父母之貌相俱﹑齒相若者而致吾繾綣焉﹔凡若此者﹐皆其不得已者也。求之而又不可得﹐則慟哭繼之﹔有又無可如何者也。今人有父母在﹐是孔子之所不能得而己得之矣﹔有此天幸﹐則以父母所生之身竭力以事父母﹐何憚而不爲﹑何忍而竟不爲乎﹗且吾未見稱觴上壽﹐有亟於子女婚嫁者﹔居廬展墓﹐有亟於受命捧檄者也﹔朝暮寢門﹐有亟於遷拜除授者也。抑更有異者﹐一子能勉事父母﹐則眾子交相委焉﹔是問安﹑視膳之道﹐等於裏均﹑都派之徭也。貧者或絀於時﹔富者欲同於眾父母不獲一日之安﹐尢末俗之至惡者也。古謂行樂當及時﹐秉燭夜遊﹔吾謂行孝當及時﹐秉燭夜侍。何也﹖父母之年促﹐而吾身之歲月長也。今有貴人於此﹐睇盼則人從其目之所視﹑喜怒則人隨其心之所慮﹐汲汲皇皇﹐猶恐不得一當﹔及嚴君在室﹑慈母在堂﹐呼左而右﹑令東而西﹐何不以諂人之情而爲孝子之心乎﹖是又世俗之可長嘆者也』。辭旨斐惻﹐聞者莫不悲其志云。志曰﹕『和州近代人文﹐蓋推戴氏﹑成氏云』。性嘗受業戴氏﹐蔚然爲百餘年文獻之徵﹔此足覘淵源所自矣。觀其巡按福建所論殲寇機宜及工科上疏陳風俗吏治﹐卓然具見其本末。自言「生平愛人之心與義利之辧﹐自然無所容僞」﹔推此言之﹐古人可作﹐何以尙焉﹗

性著述不名一家﹐短長互見﹔𨿽未能悉衷於古人法度﹐要非無所得而言者。謹條其別具﹐著於「藝文」。

——見「碑傳集」卷五十二「科道」﹝上之上﹞。

﹟周亮工

名宦戶部侍郎周公亮工傳林佶

康熙三十有五年夏四月﹐閩八郡士大夫詣當事諸有司﹐請崇祀故戶部右侍郎櫟園周公於郡學宮之名宦祠﹔僉報可。以七月二十五日奉主行事﹐蓋距公蒞閩時已四十有九年﹑距公歿亦二十五年矣。適公子在浚遊閩﹐謂『玆舉於國典﹑家乘均有光﹐宜大書以傳於後』﹔且屬佶文之。佶生晚﹐不及見公﹔又愧學淺名微﹐何足以傳公於不圬。固辭不獲﹐乃以向所聞諸父老者﹐捃拾公全閩之大略﹔務質核﹐俾傳名宦者采焉。

公諱亮工﹐字元亮。先世有仕江西者﹐因家金谿﹔後遷江寧。其自江寧再遷河南﹐則自公大父始也﹔故公遂爲祥符人。以先世之常居櫟下也﹐自號爲櫟園。公爲人警敏﹐負奇气﹔於古今之書無不讀﹐於遠近知名之士無不交。自爲諸生﹐聲譽已著。及舉崇禎庚辰進士﹐授濰縣令﹐堅城守殺賊﹐才望益大重﹔擢監察禦史。方入都﹐而逆闖陷京師﹔明亡﹐公遂歸江寧養親﹐不復有宦情矣。

順治二年﹐王師南下﹐特徵君以原官招撫兩淮。尋授兩淮鹽運使﹐攺鹽法道﹔三年﹐擢布政司參政﹑淮揚海防兵備道﹕政績皆可書。四年﹐陞福建按察使。六年﹐以按察使署理兵備﹑海防﹑督學三道事。冬﹐入覲﹔轉福建右布政使。七年﹐還閩﹐以右布政使署建南道事。八年﹐署左布政使事。九年﹐署漳南道。十年﹐署興南道﹐陞左布政使。公前後在閩凡八年﹐所歷監司任殆徧﹔皆從艸昧荊棘中﹐以扶士气﹑拯民瘼爲己任﹐故功徳之在人者深。其初蒞按察也﹐未入境而民亂﹐公從杉關入﹐據光澤城守﹐破土寇李鳳毛。念邵郡去會城數百里﹑又東與建寧鄰﹐倘閩上游不靖﹐則頑民叛將勢相連合﹐將與江右南昌應﹐患大未可圖也﹔乃卽邵郡治蒞事﹐率家人﹑戍兵百餘備戰守﹐以計誅叛將熊再法﹑秦登虎等三千人。凡在郡經理七閱月﹐閩西境以安。而福州自戊子兵荒﹐流莩載道﹐羣盜滿山﹔公爬梳噢咻﹐逐假令﹑鉏豪彊﹑撫逃亡﹐閩民始依公爲命﹔大寮位公上者﹐亦不得不倚公如左右手。故委公署道員者七﹐公靖大亂者六﹔如永安之招曾省也﹑建寧之馘陳和尙也﹑延平之剿吳賽娘﹑邵武之縛耿虎也﹐而守淸漳﹑保泉州﹑活十四寨功最鉅。公功益顯﹐忌公者亦益多。

十年﹐上擢公爲都察院左副都禦史。卽疏言閩事﹐首論除降寇鄭芝龍﹐又陳用兵機宜六事﹐世祖皇帝深嘉納﹔而公禍基此矣。尋升戶部總督錢法右侍郎。先是﹐芝龍旣降﹐其子成功猶據廈門﹐屠漳州﹑刺殺總督﹐日以降愚我﹐冀緩援兵﹔朝廷亦羈縻芝龍﹐以南安伯奉朝請。公之以中丞入也﹐極陳其逆狀﹔世祖密下公疏於部﹐遂執芝龍下獄。芝龍知公發其事﹐乃大恨﹐揮金謀報公。適督閩者方修怨撼公﹐一﹑二巨帥向與公齮齕者爭相媒孽﹐飛章上告﹔公遂聽勘﹐再入閩。當是時﹐爲公訟冤者眾﹐人情洶洶。適成功以舟師數萬突至﹐逕趨福州。倉卒城守無備﹐勢在呼吸﹔巡撫宜公永貴知公爲人心所屬﹑又長於殺賊﹐乃便宜出公﹐藉公率士民分守。時賊焚掠四郊﹐火光照耀城中且數日﹐屢攻城不克﹔乃克期麇至﹐至急攻西南隅﹐鉦鼓聲殷地。公坐射烏樓﹐盡以平日所善諸文士爲部曲﹐指揮守禦﹔復親發大炮擊賊﹐殲其渠帥。是日微公﹐城幾陷。賊更大治攻具﹐乘雨夜潛師肉薄登﹔公百方禦之﹐士民皆踴躍﹐殺賊無算。賊知爲公也﹐气奪遁去。巡撫乃疏公全城功﹐舉朝爲動色﹔然向獄終未解也。及按察程公之璿至﹐乃亟別公冤狀上請﹐有旨並逮訊所牽引及千人﹔閩民罷市號冤不可得﹐焚香祝送出關﹐千里不絕。久之﹐廷訊事漸白。會世祖賓天﹐今上卽位﹔推原先帝意出公﹐而芝龍遂論決矣。

已錄守閩功﹐補公僉事﹑靑州海防道﹐再遷江南江安督糧道。未幾﹐投劾歸﹔遂歿。

公好讀書﹐善爲文章﹔𨿽幹陬囹圄﹐未嘗一日廢吟詠﹐其獎引後進如不及。博物好古﹐其天性也。惜乎﹗已試輒蹶﹐於平日抱負十未能展二﹑三。然其治閩之久﹐功徳昭然﹔人知其功在於守城殺賊﹐而不知其中朝殺賊之功爲尢大。此眞無愧於開國之名臣﹐宜乎閩民愈久而思不忘也﹗公所著書百餘卷﹐晚年盡焚之﹔其前行世者﹐不可得而掩也。

——見「碑傳集」卷十「明臣部院大臣」。

﹟吳六奇

少傅左都督順恪吳公六奇傳﹝啟爵附﹞﹝「廣東通誌」﹞

吳六奇﹐字葛如﹝「郝志」﹞﹐一字監伯﹔丰順人﹝「采訪冊」﹞。少讀書﹐不事家人產﹝「郝志」﹞。明季盜起﹐六奇與弟標集鄕勇﹐扞禦閭裏。明亡﹐附桂王﹔爲總兵﹝「采訪冊」﹞﹐以舟師居南澳。

順治七年﹐天兵下韶州﹔六奇與碣石僞總兵蘇利迎降。六奇貧時﹐乞食粵東諸郡﹐悉山川形勢﹔請爲向道﹐招撫各邑以自效﹝「舟車聞見錄」﹞。十年﹐潮鎭郝尙久反﹝「采訪冊」﹞﹔時靖南王耿繼懋剿李定國在肇慶﹑靖南將軍喀喀木自江寧奉命徵粵未至﹐六奇晝夜固守以待援師。越五月﹐大軍至﹐圍始解﹔隨軍攻尙久。六奇所部皆精銳﹐以云梯兵攻城﹐尙久窘迫﹐投井死﹐潮州平﹝「舟車聞見錄」﹞﹔特授掛印總兵﹐開閫饒平﹝「郝志」﹞。時「海賊」鄭成功詭稱受撫﹐掠潮﹑惠諸郡﹔賊黨李增等寇饒平﹝「采訪冊」﹞﹐土賊江龍踞大埔﹑鄭儼踞湯坑﹝「郝志」﹞及劉道章皆爲內應。六奇遣遊擊曾蘭擊之﹐賊遁。詔褒六奇勛﹐晉左都督﹝「舟車聞見錄」﹞。在鎭以潮郡及大埔﹑饒平等學宮經兵燹﹐捐俸修之。旣而成功又入寇﹐陷揭陽﹑澄海﹑普寧三城﹔六奇率所部攻揭陽﹐先斫賊水營﹐復連發二矢射城上賊渠黃廷﹐廷中矢墜城下﹐遁入舟。六奇潛以巨艦載火器塞潮溝﹔賊至﹐火器發﹐大潰﹐奪舟而逃。又敗之新墟﹐遂復三城。十五年﹐成功復犯南澳﹔六奇襲之於鮀浦﹐生擒賊將蘇興﹑黃亮﹐斬於市。十七年﹐以禦賊及捐造戰艦功﹐加太子少保。

康熙三年﹐考滿﹐晉少傅﹝「采訪冊」﹞。四年﹐狂僧邱義首告六奇匿桂王子爲婿﹐又與崇正帝子通問及私開銀礦事﹔靖南王以所告皆誣入奏﹐義伏誅。五月﹐六奇卒。先是﹐蘇利復叛﹔剿平碣石之後﹐六奇疏言﹕『碣石旣平﹐毋須設鎭。且臣乃潮人﹐亦不宜久官鄕土﹔請調別省』﹗事下兩藩及提督議﹔議未定﹐而六奇卒矣。至是﹐平南王尙可喜疏稱『六奇所屬汛地﹐最爲衝險﹔所部兵俱投誠隨帶。頻年恢剿招徠﹐築城造艦﹐不遺餘力。今旣物故﹐其子啟丰乃將士宿所推服﹐請令統率』。部議﹕總兵無世襲例﹔特旨卽令伊子吳啟丰管轄﹐不爲例。贈少師兼太子太師﹐賜祭葬﹐謚「順恪」﹝「舟車聞見錄」﹞﹐祀鄕賢。弟標﹐連州遊擊﹐擢江寧鎭中軍參將。長子啟晉﹐順治丁酉舉人﹔次啟丰﹐後遷貴州安籠鎭總兵﹔次啟鎭﹐黃岡副將﹝「郝志」﹞﹔次啟爵。

啟爵字縻源﹐郡諸生。康熙五年﹐以廕﹐補正黃旗侍衛﹝「縣誌」﹞。奉命隨施瑯徵臺灣﹝「采訪冊」﹞﹔克澎湖有功﹐賜錦袍及帽﹐授山西太原總兵﹝「郝志」﹞﹐世襲拜他喇布勒哈﹝「采訪冊」﹞。父卒﹐授瓊州總兵﹔戢兵愛民﹐夙嫻籌略。康熙二十八年三月﹐陵水熟黎王國臣等爲亂﹐劫掠村民﹔啟爵統兵入喃嘮﹑陶家墜等峒﹐擒斬三百八十餘人﹐悉奪回被掠者。八月﹐生黎母蔡﹑母贊等峒復出犯營汛﹔啟爵率本部立破母贊﹐殺賊十餘人。羣黎慴服﹐皆歸順﹔共撫生黎一十七村﹐計五百三十五戶。啟爵兩次深入黎境﹐具悉形勢﹐自請略定黎地﹑廓淸全瓊﹐添設州縣爲久安計﹐未行而止﹔因設水尾﹑太平﹑薄沙﹑寶停並舊設樂安共五營﹐各據要路﹐分兵駐防﹐爲善後計﹝「郝志」。再調天津鎭總兵﹐行至雷州卒﹝「采訪冊」﹞﹔祀名宦﹝「郝志」﹞。

——見「碑傳集」卷一百十四「武臣」﹝上﹞。

﹟鄭之文

臺州守備鄭公之文傳劉大櫆

鄭公之文﹐字貞卿﹐號衷素﹔休寧新屯里人。少從父賈於山東之臨淸﹐遂用臨淸籍﹐中順治己丑兵部進士﹔官浙江寧紹臺道中軍守備﹐守臺州。

時國家初定鼎﹐「閩賊」鄭成功據臺灣﹐數出剽略﹐爲沿海諸郡患﹔而山寇乘間竊發﹐臺尢苦之。公至﹐則扼險以遏羣盜之出入﹐用諜擒斬其魁﹐捕殺略盡﹔民以安堵。守臺五載爲順治之十三年﹐叛將馬信作亂﹔公手射信﹐斃之。其明年﹐鄭成功遣賊數千用木罌法﹐人挾磁罐﹐罐插荷葉﹐潛浮海乘潮而上﹔公望見﹐知賊計﹐亟登城守。賊果大至﹐攻圍月餘﹔城陷猶巷戰﹐殺數百人﹐力屈被執。賊愛其勇﹐脇降之﹔不從。絕粒五日不得死﹐罵賊﹔賊怒﹐倒縛公於云梯﹐鞭之﹔罵益厲﹐遂殺之﹐取其首而去。有僕朱姓者﹐走賊營求之﹐哭不絕聲者數日夕。賊義之﹐歸其首﹔乃得殮而歸骨於故里焉。

當公之至臺也﹐以二妾﹑一女從﹔至圍急﹐公語之曰﹕『城陷﹐吾義當死﹔汝等各自爲計』﹗二妾曰﹕『君不負國﹐妾忍負君』﹖卽自經死。女年十二﹐亦大呼觸階﹐碎首死。凡從死者﹐十有八人。公配畢氏﹐以不從公於臺﹐故得全。

康熙二年﹐詔求公後﹔公一子早卒﹐以兄子以祝嗣﹐予世職拖沙喇哈番。以祝卒﹐子賢政嗣﹔賢政卒﹐襲滿絕封。乾隆三十二年﹐復有旨錄綠旗死事者後﹔得十有四人﹐而公爲之首。命襲職恩騎尉﹐世世勿替。

——見「碑傳集」卷一百十七「忠節」﹝上之上﹞。

﹟郎廷佐

郎廷佐傳﹝「盛京通誌」﹞

郎廷佐﹐隸鑲黃旗漢軍。先世﹐居廣寧。父熙載﹐爲明諸生。天命七年﹐徵廣寧﹐熙載率遼河西四堡兵民來歸﹐授備禦﹔尋予三等輕車都尉世職。廷佐﹐其次子也。

崇徳中﹐以官學生授內院筆帖式。順治二年﹐官國史院侍講。三年﹐從肅親王豪格平四川。六年﹐從英親王阿濟格平大同﹐誅叛鎭姜鑲。是年﹐遷祕書院學士。

十一年﹐擢江西巡撫。江西自明末洊遭兵亂﹐逋賦鉅萬﹔廷佐再疏請蠲緩﹐以蘇民困。土賊洪國柱﹑繆我章等剽掠饒州﹑廣信間﹐遣將剿平之。十二年﹐擢江南江西總督。校閱江南賦籍﹐積逋至四十餘萬﹔曰﹕『此非盡民困不能輸也﹐必有官吏侵蝕之而詭稱民逋者。民困可矜﹐官吏之獘不可不革』。覆核之﹐果盡得侵蝕狀。而其獘相沿已久﹐有司每視其所急﹐以新舊賦互相抵飾﹐愈糾紛不可釐治。又令甲本任徵賦未完者﹐皆予降調去官﹔屢更代﹐吏益因以爲姦﹐以故逋賦日積。廷佐乃籍之爲三﹕曰官侵﹑曰吏蝕﹑曰民逋﹐專責右布政使分別督催﹔而以新賦責左布政使鉤稽其收納﹐俾不得相抵飾。並疏請徵賦未完﹐應降調者令戴罪畱任催徵﹐以課實效。於是宿獘頓爲之革。江南故無備用船﹐大軍經行﹐皆取估舶以濟﹔商賈頗觀望不前﹐廷佐請視江西發帑造船備用。江南之有備用船﹐自廷佐始也。

十六年﹐巡閱江海﹐以「海賊」鄭成功方寇浙江沿海郡邑﹐一揚帆卽到江南﹐而江南汛兵單弱﹑水師未習﹑舟楫未具﹐請撥鄰省勁兵以重海防﹔部議以鄰省無可撥者﹐寢其事不行。已而成功竟陷鎭江﹑襲瓜州﹐犯江寧﹔江寧兵少﹐不足禦。會■﹝畐阝﹞都統噶楚哈等自貴州旋師沿江而下﹐廷佐與駐防總管喀喀穆邀入城﹐共擊賊﹐挫其前鋒﹐獲舟二十餘﹑僞印二。成功旋率眾大至﹐屯於嶽廟山﹐連營八十有三﹐艨艟蔽江﹐廷佐等登陴固守﹔及所檄援兵俱集﹐遂與諸將定議以騎兵繞山後攻其背﹑以步卒開神策門攻其前﹑以舟師斷其歸路﹐而令副將梁化鳳夜穴儀鳳門出﹐銜枚襲僞總統余新營。新就執﹐成功已气奪﹔比旦﹐前後兵並起夾擊﹐陣擒僞提督甘輝﹑僞總兵張祿﹑郭良玉﹐縱火焚賊艘五百餘﹐成功遁入海。捷聞﹐下詔深褒獎之。聖祖卽位﹐分設江南﹑江西總督二﹐以廷佐專督江南。康熙四年﹐仍兼督江西。七年﹐以疾解任。

十三年﹐逆藩耿精忠據福建叛﹐特遣廷佐爲福建總督。廷佐受命﹐發憤矢志殲賊﹔上言﹕『臣孫娶於耿氏﹐臣與精忠有連﹔然臣誓不與賊俱生﹐願力疾前驅﹐縛精忠歸獻闕下』。聖祖嘉之﹐賜鞍馬﹑甲冑以寵其行。廷佐至浙江﹐賊已盡陷福建﹐不得進﹔乃從康親王傑書駐金華以禦賊。十五年﹐卒於軍﹔賜祭葬如典禮﹐祀江西名宦祠。

——見「碑傳集」卷六十二「國初督撫」﹝下﹞。

﹟梁化鳳

梁敏壯公化鳳崇祀名臣祠碑

梁敏壯功績記略

梁敏壯公化鳳崇祀名臣祠碑李因篤

粵稽古「褒徳酬庸」之典﹐榮哀備極廟朝﹔而生有方﹑蒞官有地﹐士大夫追敍生平遺烈﹐祀之瞽宗﹐曰「鄕賢」﹑曰「名宦」﹐世世勿絕。尢鉅者﹐則特陟「名臣」﹐祠比孔庭﹐有堂上之豆籩﹔合享宗功﹐有配食之元佐也。獲與其列﹐代止數人﹔必身系安危﹑任兼將相﹑名徳至重﹐爲當代所景行﹐扞患禦災﹐奕■﹝示冀﹞永賴﹐徵諸祭義而不愧﹐乃今得少保梁公焉。

公諱化鳳﹐字翀天﹐一字澧源﹔吾陜西長安人。弱冠﹐補諸生﹐聲噪甚。值有明末造﹐流羽日張﹔慷慨棄繻﹐自請學使者攺隸武籍﹐隨舉於鄕。大淸受命肇科﹐成順治三年進士。授山西大同府陽和髙山衛守備﹐陞大同掌印都司﹑加三級﹐遷遊擊﹐進副總兵都督僉事﹑江南蕪萊副將管參將事﹔遷寧國副將﹐陞蘇松總兵﹐進左都督﹑太子太保﹐授三等阿達哈哈番世職﹔陞提督﹐進江南全省提督﹐授三等阿思哈哈番世襲八次。公長身倜儻﹐音吐甚宏﹔雄鷙沈深﹐好謀善斷。初繇裨校戮力戎行﹐翦逆渠﹑平逋寇﹐能以少擊眾﹐所向無前。南北並宜﹑戰攻互用﹐積其功閥﹐史不勝書﹔略載吳學士駿公所撰「壯猷紀」中﹐姑不具述。

惟是雲中姜鑲之叛﹐值版圖初定﹐山西爲京師右臂﹐大同被邊﹐變起倉皇﹐全晉皆搖﹔公乘塞上一小障﹐所將不過數百﹐非有葭莩之契﹑瓜牙之足憑也﹐而奮其孤忠﹐披荊棘以從諸王﹐蒙知旅謁﹐遂參密畫﹑委前茅﹐摧鋒陷堅﹐諸將咸出其後。期年之內﹐大憝就誅﹔飆發電馳﹐大小七十七戰﹐晉地悉定。夫晉與秦﹐唇齒之國﹔河上揚氛﹐矢逸及關。不逞之徒﹐潛相扇誘。賊壘去西安三百里﹔微公﹐卽嶽輔間伏莽堪虞﹐捲西北以踞上游﹐事尙可言哉﹗故論公血戰之勳﹐著於山西﹔而受庇在秦﹑晉﹐磐石在社稷矣。比公建牙江表﹐仍際海波﹐鄭成功﹑張名振狡焉狂謀﹐先後連數十萬艘﹐空巢穴入犯。公初入蘇持攝﹐而換任浙東﹐業奉新綸﹔旣至崇明﹐有髙橋﹑土城之捷﹐已足謝三吳而去。公則曰﹕『緩追佚獲﹐藉口越之簡書﹐是便己自營也』﹗而搜剿平沙之策始決。故舟山之內指﹐不詭於浮言﹔小洪之築堤﹐不諮於制府。及鎭蘇有命﹐帥水師進階﹐橫海一軍﹐屹然勁旅。其後﹐成功親驅風鷁直闚江寧﹐賴公鼓擢飛臨﹐用三千人破賊數十萬﹐成功僅以身免﹐艍■﹝舟曾﹞焚蕩無遺。嗟乎﹗賊沮洳跳梁﹐萬分何慮﹔然苟將牢弗擊﹐致倔彊江湖﹐詿誤吏民必多﹐至於不獲已而用兵﹐則東南勞費巨億﹐肝腦墮地﹐又不知幾何﹗故溯公之功﹐方諸光弼﹑中潬﹔而識者謂崇明墨守﹐永奠江淮﹐不徒系一城也。善乎﹗吳學士之論曰﹕『公之渡桑幹﹑下句注﹐揚武靑陂白道之上﹐張耳之禽夏說﹑絳侯之斬陳豨也。定西河﹑平上黨﹐耀兵雀鼠之谷﹑振旅天井之關﹐武安君之走馮亭﹑淮陰侯之襲魏豹也。大航救至﹐東府城開﹐白石鑱其空屯﹑赭圻掃其餘燼﹐陶士行之誅蘇峻﹑李藥師之破輔公祏也。龍江戰气﹐鴉浦軍聲﹐窮寇逞五火之攻﹑孤城保三沙之固﹐楊越國之追髙智慧﹑王少保之取邵靑也』。又稱公智勇有餘略﹐不世出﹔而歷舉古之名將﹐若莫罄於名言。予猶備考其勳猷﹑觀其所樹立而推本於用心之獨至﹐曰忠﹑曰誠。夫忠者﹐事君之先資﹔而誠者﹐臣子所以貫金石﹑孚君親﹐洋溢乎智名勇功之間﹐率是物也。公爲裨校﹐聲出大將之右﹔爲大將﹐身在士卒之先。良由自矢忠貞﹐屢斗畢勝﹔而究其涉水不濡﹑入火不焚﹑冒炮石而不傷﹐刀箭之■﹝廣外般內﹞徧體﹑犁犁若畫﹐汔於脫險而必濟﹐則一誠爲之根柢。緬仰公之徳音﹐槪此矣。至孝友端亮﹐萬鐘之祿﹐養渥二人﹔五色之光﹐恩貤三世。而公兄翀霄君優遊泉石﹐拊背暮年。四子﹕長君鼎﹐禦前侍衛﹐予告﹔仲君鼐﹐蘇松水師總兵﹑都督同知﹔叔君鼒﹐廣東惠潮兵巡道﹑按察司僉事﹔季君鼒﹐官蔭候選。諸孫﹕長祚昌﹐世襲三等阿思哈尼哈番﹔仲祚晟﹐長安庠生﹔余俱幼﹐庠序黨塾之中彬彬矣﹕極人世之遭逢﹐擅天倫之樂事﹐亦孰非積誠之效﹑作忠之基哉﹗

公薨﹐皇上震悼輟朝﹐贈少保﹐賜謚「敏壯」﹐山西﹑江南兩省祀名宦者數十區﹐陜西祀鄕賢。士大夫謂未足酬公休烈也﹐合詞上請﹐進主祏於「名臣」之楹﹔萬人歌泣相聞﹐信稽之輿誦而孚﹑徵諸祭義而不爽者。予叨長君宿契﹐屬記丰碑。若公自盛壯登壇﹐老於戰陣﹔干戈旣靖﹐輕裘緩帶﹐日與賓客飲酒﹑賦詩。著作等身﹐又諸疏艸﹑條議﹑禁令﹐並已刊行世﹔而崇儒重士﹑月課觀風﹐咸有成書﹐與前後所得誥敕獎勞之文﹐俱藏於家。其築平沙堤﹐因得壖田千餘頃資灌漑﹐並收其薪芻佐軍。金山衛一帶﹐捐俸修堤數十里而遙﹐農桑歲稔。嗣憫淮﹑揚水患﹐捐米千餘石賑饑﹕各載貞瑉﹐不能備錄也。予更撮其大指﹐賦古體以妥公靈。其詞曰﹕於維少保﹐世系吾秦﹔三峯鐘異﹐乃降偉人。涵耀東序﹐衎國之賓﹔遭時不造﹐小絀大伸。艱難用武﹐敢庀其倫﹔前繻可棄﹐雜佩爲親。遂掇鄕射﹐公車在旬﹔天眷初輯﹐肇科俊民。乃叱戎車﹐髙山紫塞﹔蒞事崇朝﹐陰雲晝晦。夫何狂且﹐肆彼頑悖﹔千里傳烽﹐蠢玆宵蠆。帝赫斯怒﹐諸王畢會﹔儔奮顏行﹖獨公入對。策險臣趨﹐搴旗至艾﹔羣目攸屬﹐迅飆掃介。公戈所指﹐電激星煌﹔如哮猛虎﹐駭束羊獐。殺賊如艸﹐無聲有光﹔徐贍公至﹐潰血盈裳。七十餘戰﹐爰綏晉疆﹔王朝行壘﹐徧親敵場。稱公之勇﹐信不可當﹔露布夕奏﹐恩綸是彰。起騎都尉﹐超遷督弁﹔曁王軍中﹐頻錫寵咽。齎之章服﹐爰及錦帣﹔寶馬麗刀﹐加金篦箭。樞曹推轂﹐未竟厥撰﹔謂公壯略﹐南北皆擅。濟川須才﹐卜諸眾彥﹔將舒培風﹐歷試乃見。海陬遺孽﹐鼓浪跳澌﹔張帆入寇﹐震我嘉師。公適攺浙﹐會逢其時﹔拯危自任﹐遑飾於辭。敵舟雨集﹐公曰「驅之」﹗燎原何懼﹐葭葦在玆﹗■﹝舟曾﹞艚立盡﹐鷹鶩同嗤﹔江﹑淮遐奠﹐永系我思。公賀賊平﹐疊聞優詔﹔進公宮銜﹐帥周南奧。世掌虎旅﹐親居前導﹔彤盧文駟﹐燦列七校。歿爲明神﹐陪食太廟﹔溯初曁官﹐宗祏同耀。載敍膚功﹐「名臣」肅告﹔長修豆籩﹐不毀不祧﹗

梁敏壯功績記略張英

公長安人﹐名化鳳﹐字翀天﹔丙戌科武進士。順治四年﹐授山西髙山衛守備。次年﹐以破姜鑲賊功﹐授大同掌印都司。

公气度恢廓﹔運籌制敵﹐取決寸心而發應如神。方授都司之明年﹐一歲中身經二十二戰﹐所向皆捷﹐拔城拓地﹐斬將搴旗﹔而小寇剿殺﹐不與焉。正月﹐攻破大同城北窯溝﹐敗眾竄據山巓﹔懸柴以火燔之﹐生擒敵將李義﹑張豹﹐而平其眾。二月初十日﹐攻渾源州及韓村﹑玉合﹑張家三堡。二十九日﹐破賈莊城﹐擒敵帥王平。三月四日﹐破渾源州城﹐誅敵帥方三﹑唐虎。十三日﹐攻左衛之云崗﹐髙山二城﹐降之。二十九日﹐圍左衛﹐身先士卒﹐中三矢﹐督戰益力﹔敵以城降。論功﹐越六等﹐加都督僉事。五月七日﹐破敵將劉遷萬餘眾於佳門﹑忻口﹔遷遁走太原﹐依敵巡撫姜建勳。十五日﹐公率兵攻之。次日﹐敵盡出其眾﹐以致死戰﹔公左臂中槍﹑右髀中箭﹐奮勇亟擊﹐敵眾披靡。執姜建勳並其監軍誅之﹐遂平太原。二十九日﹐引師解平陽城困。六月二日﹐至汾州﹐擊敵帥沈海﹐敗之﹔孝義縣敵總兵張爾徳來救﹐與戰﹐大破之。明日﹐破汾州城﹐擒張爾徳及敵平陽道張偉﹐駐兵北關。九月八日﹐沈海來襲我師﹐復敗之﹔沈海遁之潞安。

九月二十三日﹐攻曹家堡﹔二十五日﹐攻記古塞﹑善信堡﹕皆下之。於是介休﹑平遙﹑祁縣﹑徐溝﹐望風悉降。十月四日﹐攻太谷縣﹔蘇升出戰﹐殪其前鋒。明日﹐城破﹐敵守蘇升成擒。十月﹐引軍下潞安﹐沈海復遁之九仙臺﹔公至﹐克潞安﹐連拔馬﹑蘇﹑趙氏三塞。十一月四日﹐攻長子縣﹐拔之。十一日﹐進攻九仙臺﹐山勢突兀﹐騎不得上﹔公以火攻之﹐眾不能支﹐自誅其渠郭天佑﹑加友﹑羅眞﹑崔海川﹑武二等。海勢蹙﹐遂降﹔以勝兵進定澤州。蓋公自五年冬從端親王用兵至此﹐未嘗一日解甲寧居也。次歲三月﹐復有牛鼻寨之戰﹐生擒其將袁忠躬﹐殺其援將李虎﹔四月四日﹐盡殲其眾﹐晉地悉平。

八年﹐以副將借補江南蕪萊營參將。蒞任之日﹐適石血﹑鷺鶿二湖大盜楊萬科等作亂﹔公擒獲之﹐並其黨管有縉﹑楊天生等。十一月﹐授寧國副將。

十二年秋﹐「海寇」張名振侵犯崇明﹐據泊平洋沙以窺縣城﹔公統兵迎擊於髙橋﹐獲賊魁老壽﹑李七等二十二人﹐眾賊潰散。次年冬﹐復師以巨炮擊碎賊舟﹐生擒許奇﹑潘忠等賊將﹐溺死無算﹔遂復平洋沙。十三年﹐授蘇松總兵。因平洋沙懸隔海中﹐戍守不及﹔公就海築壩長十餘里﹐使平洋沙接入內地﹐寇患乃息。且於其壖灌田千頃﹐厥後洪澤盡作膏腴﹐生民賴焉。

十六年五月﹐鄭成功率眾號百萬﹐舢艫蔽海﹐先犯崇明﹐遣諜疑眾﹔公斬使焚書﹐督兵迎擊﹐擒賊將侯丁秀﹑宮龍﹑陳義等。復遣諸將伏巷邀截﹐獲賊犁■﹝舟曾﹞﹐斬賊將陳正﹐縛致曾進等十一人﹔賊潰去。七月﹐成功統領大■﹝舟宗﹞直抵金山﹐進逼瓜﹑儀﹐破鎭江﹑圍江寧﹐烽煙千里﹐南北中梗﹔援兵不利﹐聲息危急。公聞﹐卽提所部三千人﹐星夜抵江寧。登髙審視﹐見賊中精銳盡屯江幹﹔於七月二十三日統兵出儀鳳門﹐身先巷戰﹐拔賊巨﹐毀其木寨﹐命勇士乘髙臨下﹐屋瓦﹑利矢﹐飛火並發﹐轟如天降。賊將奔潰﹐自相踐踏﹔追殺至龍江關﹐生獲僞總統余自新﹐並擒僞總兵二人﹐賊之鐵騎殺溺殆盡﹐甲械﹑輜重遺棄如山。賊前鋒已敗﹐而賊帥連營尙屯滿白土山岡﹐其眾猶數十萬﹔次朝﹐公命開神策門﹐親統諸軍赴山奮擊﹐另遣部將燒賊船隻﹐絕其歸路。賊驚撲戰﹐我師奮勇爭先﹐斬刈如拉枯朽﹔追奔逐北﹐血流有聲﹐生擒僞提督甘輝。成功脫免﹐復逼崇明。公已先料﹐早遣二將回防﹐授以方略﹔及賊薄城下﹐二將登陴固守﹐而公乘勝進復瓜州﹑鎭江﹐復抵海口。賊不能得志﹐將爲遁計﹐括民舟出白茆港以渡﹔復與公遇﹐絕流奪擊﹑炮石迷空﹐海波爲沸。賊眾盡散﹐成功僅以身免。

十六年八月﹐授三等阿達哈哈番世職。十七年﹐加太子太保﹑左都督。十八年十一月﹐授江南全省提督﹐授三等阿思哈尼哈番﹑世襲八次。嗣因「海寇」初平﹐遊氛未息﹐朝議欲立界遷沿海民居於界內。公謂以所棄地畝計之﹐當缺賦額若干﹔如以此益兵﹑添設營制﹐則國旣足﹐兵民無廢業。由是﹐江南沿海設兵以衛﹐桑麻雞犬﹑耕鑿魚鹽﹐民到於今受其賜焉。

——以上見「碑傳集」卷一百十四「武臣」﹝上﹞。

﹟李率泰

忠襄公李率泰傳馮培

李率泰﹐隸正藍旗漢軍。父永芳﹐初爲明撫順遊擊﹔天命三年﹐以城降﹐累晉爵至三等子。

率泰初名延齡﹔年十二﹐入侍內廷﹐太祖賜以今名。比長﹐以宗女妻之。太宗徵察哈爾﹑朝鮮及圍錦州﹐率泰俱從。崇徳八年﹐從徵至山東﹐有勞績﹔洊擢副都統。順治元年﹐授刑部參政﹔旣定官制﹐攺侍郎。從入關﹐破流賊李自成﹐招撫天津﹐平山東滿家洞賊﹐功最。二年﹐從豫親王多鐸破流賊於潼關。移師南下﹐克揚州﹐薄南京﹔分兵徇定蘇州﹑松江諸郡邑﹐攻克江陰。三年﹐從貝勒博洛平浙江﹑福建﹔敍功﹐授世職爲二等輕車都尉。考滿﹐兼一云騎尉。

五年﹐「海賊」鄭彩犯福州﹑漳州﹑泉州諸郡﹐詔率泰與靖南將軍辰泰往剿。先後擒斬賊渠曾慶﹑顧世臣等﹐俘其眾數萬﹔連復長樂﹑連江﹑興化﹐彩引潰眾竄入海。江西賊郭天才乘間自杉關掠福州﹐聞率泰偵備嚴﹐夜焚淇山橋以遁﹕閩地寇患稍息。巡按禦史周世科虐刑攫賄﹐率泰疏劾之﹐斬世科﹐發贓私巨萬﹔民皆感泣。六年﹐從討大同叛鎭姜鑲﹐下保徳州﹐擒斬賊黨牛化麟等。七年﹐遷吏部侍郎﹐授弘文院大學士。八年﹐坐與同官辰泰誤增恩詔赦條﹐罷任﹐降世職爲騎都尉。九年﹐特旨晉三等男。

十年﹐以大學士洪承疇薦﹐擢爲兩廣總督﹔時兩廣方有李定國之患。定國者﹐流賊張獻忠遣黨﹔獻忠死﹐降於明桂王朱由榔﹐奉由榔據安隆﹐盡陷粵西郡縣﹔土賊廖篤增等應之﹐勢張甚。十一年﹐率泰至粵﹐遣兵殄篤增於玉版巢。十二年﹐定國來犯新會諸縣﹐率泰督兵禦之﹐敗其將髙文盛﹔會靖南將軍珠瑪喇率禁旅至﹐合兵夾擊﹐大破之。新會城下﹐乘勝復髙州﹑雷州諸郡﹔所至軫卹﹐民賴以安。

十三年﹐加太子太保﹐調閩浙總督。時彩已前死﹐其族弟成功者﹐僞國公芝龍子也﹔大軍平福建時﹐芝龍束身歸命﹐而成功竄金門﹐招集亡命﹑嘯聚海濱﹐數犯福建﹑浙江﹑廣東諸郡縣。至是﹐時出剽掠﹐往來海上無常。率泰旣蒞任﹐請增設水師三千﹑增置唬哨船數百﹐爲戰禦計﹔請以撫佐剿﹐翦其羽黨﹔並言成功父芝龍不宜徙寧古塔﹐恐其地近海﹐或因間遁歸閩﹐爲患滋大。世祖悉是其言。以前破李定國功﹐晉一等男﹔考滿﹐加太保。率泰以次招撫賊黨陳徳容﹑唐邦傑﹑林翀﹑葉祿等﹐所降不下數萬而賊勢顧末衰﹔十五年﹐成功犯溫州府﹐平陽﹑瑞安俱陷﹐浙東告警。率泰請調江寧駐防兵助剿﹐賊退泊舟山。是年﹐詔分置浙江總督﹐以都統趙國祚任之﹐俾駐溫州﹔而以率泰專督福建﹐駐福州。未幾﹐賊踞南安嶺﹐窺福州﹔賊黨陳斌降復叛﹐率千餘人據羅星塔﹐爲成功援。率泰馳檄會師﹐焚其巨船千餘﹐賊遁走﹔斌孤窮乞降﹐誅之福州城南。十六年﹐坐訊屬吏獄不竟﹐奪爵﹔任總督如故。

康熙初﹐率泰以漳州爲全閩門戶﹐復請增設水師二千。尋會靖南王耿繼茂擊走定海﹑小埕諸賊﹐又會提督馬得功擊走萬安所賊楊宣。是年﹐成功竄死臺灣﹐孽子錦稱僞世子拒命﹐其黨已稍離。於是率泰招降林俊奇﹑陳輝﹑何義﹑魏明等三百餘人﹐兵二千有奇﹔而閩地山賊復起﹐遂統建寧﹑延平﹑邵武三路兵進剿﹐縛其渠王鐵佛﹐山賊平。已而錦與其黨周全斌擁眾內犯﹐分遣總兵王進功﹑參將折光秋夾擊之﹐自率舟師偕繼茂搗廈門﹐取浯嶼﹑金門二島﹔錦﹑全斌大敗去。遂剿滅寧化山賊﹐降僞總兵林國梁。進兵八尺門﹐降僞將軍翁求多﹔夜半渡海﹐拔銅山﹐縱火焚賊巢﹐斬首三千三百餘級﹐俘僞侯黃廷等以下三萬餘人﹐錦僅以數十艘遁入臺灣。論功﹐加秩正一品﹔蓋三年五月事也。九月﹐遣兵剿南山﹑鎭海﹑佛潭橋餘賊。十月﹐遣兵剿荼子畬山賊﹐俘斬無算﹕八閩內地悉平。

五年﹐卒於官﹔卹贈兵部尙書﹐賜祭葬﹐謚「忠襄」。明年﹐追贈一等男﹔子正宗襲。

——見「碑傳集」卷五「國初功臣」﹝上﹞。

﹟王之鼎

光祿大夫提督四川左都督世襲伯贈太子少保謚忠毅王公之鼎墓志銘

黎士宏

王忠毅公旣盡節之八年﹐其塚嗣副使君自粵西走使數千里以志銘來請。忠毅公之歿也﹐事備「國史」﹑論關國是﹐非艸野閒居之人所能執筆﹔惟副使君意甚勤而來使又絕遠﹐卒不得辭。因記歐陽永叔爲王子明畫像記﹐徘徊慨嘆﹐想慕其人﹐以得拜其像爲幸﹔又從其後人錄家傳﹐乃得詳其行事始末。忠毅公竭節與子明同﹐然子明事末帝時﹐梁事已非﹔忠毅遭逢盛代﹐始終承主眷。公死後四方亦大定﹐余也不特拜公像﹔與嗣君交﹐又知行事最悉﹐無俟數十年後從裔孫抄取備錄。今得記其一二軼事﹐比於野史稗官﹐猶是三代之直也。

公諱之鼎﹐字公定。晉卽邱子覽之後﹐家楡林北林堡。王父以上﹐不詳。考諱公選﹐積官至參將。值債帥苛﹐公計無他出﹔夢神拊其背曰﹕『眞主已在東方﹐胡爲鬱鬱在此膏人斧鑕』﹗醒而記所謂﹐急單騎循墻走﹐得謁太宗文皇帝於遼陽。世祖章皇帝定鼎中原﹐論功行賞﹐授公昂邦章京。公在楡林﹐先娶於關﹑繼娶於林﹐再娶於張﹑林﹐生二子﹔忠毅其長也。參將公及前後母以忠毅貴﹐皆得贈封如制﹔兄弟屢至大官。

公年二十﹐襲父職﹐卽俶儻異常人。時李定國﹑孫可望擁兵雲南﹐公以甲喇章京從師南下﹐促李定國於緬甸殲之﹐孫可望勢窮就撫﹔課公功獨最﹐晉副都統。川﹑湖盜起﹐公皆次第削平。

辛丑﹐「海寇」逼江寧﹔公奉命由陸路馳至龍江﹐城內知援師已至﹐內外夾攻﹐擊殺賊數萬﹐遂解江寧圍。明年﹐「海寇」據漳州廈門﹔廷議以宿望﹐推公福建中路總兵官。公前後出師﹐復廈門﹐復金門﹑古浪諸島﹐復定海衛﹐復銅山衛。再敍功﹐晉公伯爵﹐世其官﹔召還京師﹐管副都統事。

值提督江南故帥歿﹐士卒猝有庚癸之哄﹐亦用是桀驁漸不受繩束﹐民間惴惴﹐恐禍起旦夕﹔特命公代其任。公下令將領歸營﹑甲士歸伍﹐按籍傳呼﹐頃刻卽至﹔五日一集期門﹐較技藝上下。其賞罰﹐無有一人敢譁於市者。終三歲﹐民幾不知有兵。迨撤三藩議下﹐朝廷謂京口重地﹐非公不可﹔卽軍中拜鎭海將軍。時吳逆鴟張﹐辰﹑嶽連陷﹔沿江數千里人心風鶴﹐婦女爭出城趨避。或有勸公下令禁止者﹔公曰﹕『是益堅其走耳』﹗乃自輦家口署中﹐間從騎士射獵江幹﹔又毀其盤盂器具爲兩質庫﹐若爲生息長久計者。四民咸謂將軍貴人﹐安閒乃爾﹔我等遠避何爲﹗爭攜妻子入城﹐公亦不問。凡公所爲﹐持危定亂﹐皆深思卻慮﹐神色不動﹔而措疆宇於磐石之安。至今吳淞﹑京口間﹐父老子弟往往指公姓字如嚴父母。

丁巳﹐攺公佩「定海將軍印」﹐提督福建水師。值滇﹑黔余逆深逼川西﹐復又攺公提督四川﹔公舉萬公正色自代﹐星趨入蜀。庚申正月﹐至漢中﹔二月﹐至成都。提兵大出﹐復瀘州﹑復永寧。六月﹐賊再陷瀘州﹐絕永寧路。時城中無糧已兩閱月﹐公激厲將士﹐親身陷陣﹐日有斬獲﹔賊避鋒不敢逼城﹐伺知城中糧盡﹐遂築長圍以守。至九月九日﹐賊穴城急攻﹐城遂陷。公仍大呼﹐率部將任應龍等巷戰﹐手戮數人﹔繼羣賊麇至﹐公知事不可爲﹐手解印付僕子陳善﹐謂『若趙走成都﹐急歸印皇上。我死﹐分也﹔終爲厲鬼殺賊』﹗拔刀自刎﹐未殊。賊固欲生致公﹐遂傳送公於貴陽﹔爭繼餼饋﹐百方說公。公瞋目罵曰﹕『死則死耳﹗肯向鼠輩乞活耶』﹗久之﹐知公志不可奪﹐遂殺公。時黃塵蔽日﹐大風拔樹﹐卽羣賊亦涕淚相向﹐嘖嘖稱公忠臣。公部下數人感公義﹐慷慨就死﹐無一人降賊。當永寧圍急之日﹐公請援之書從敍馬小徑走會城﹐凡三十七上。一旅稍東﹐長圍立解﹔卒援絕勢孤﹐與城俱盡﹕此亦志士所爲摽心扼腕者也。其親見公就義﹑逃奔得歸者皆愚鈍﹐止知爲九月﹐不知公死爲何日﹔所同難諸將﹐卒亦不辧何官何名。唐張睢陽城陷﹐賊縛巡等數十人就戮﹐眾見巡至﹐或起﹑或泣﹐不能仰視﹐數十人皆就死﹔張﹑許之名在千載﹐其數十人無復姓名可考﹐至今以爲嘆息。則公之死也﹐固可哀傷﹔而同死者亦曾無一人知其姓氏﹐所更爲可悲感者矣﹗

公生於天聰五年十月二十日﹐沒於康熙十九年九月﹐得年五十﹔歷官四川提督﹐兩佩將軍印。旣歿﹐天子特憫公忠﹐加贈太子少保﹐謚「忠毅」﹔祭葬之賚有加。公先娶吳氏﹐封夫人﹔再娶吳氏﹕先公卒。再娶趙氏。六子﹕長毓賢﹐現任廣西左江道副使﹔次毓秀﹐襲公伯爵﹕吳出。次毓瑞﹑毓榮﹑毓禎﹑毓芳﹐皆幼﹔趙出。女三人﹐皆幼。毓賢之子二﹕曰炳﹑曰煥﹔毓秀之子一﹐曰某。公遺骨之歸自貴陽也﹐以某年某月某日﹔奉上旨葬於某山某原也﹐以某年某月某日。

銘曰﹕矯矯虎臣﹐克世其家﹔爲國心膂﹐爲王爪牙。弱歲臨戎﹐冠其儔伍﹔執矛先登﹐血殷枹鼓。曰而東徵﹐曰而西邁﹔鞠旅宣威﹐爭險逼隘。式奏膚功﹐列爵五等﹔內統禁師﹐外節專閫。乃爾伏莽﹐敢格王章﹔吹毫落稿﹐我往彼亡。連雞不飛﹐老羆當路﹔貉子貙孫﹐猶或侮拒。天子曰都﹐爾其專徵﹔旣定閩海﹐撫我蜀人。束馬懸車﹐崇關是陟﹔五月渡濾﹐風颷電激。鼠子不戒﹐穿墉乘我﹔糧絕援窮﹐長圍血裹。霽云斷指﹐常山碎石﹔臣不愛生﹐臣死殺賊﹗星隕國門﹐驚喧櫪馬﹔公魂在天﹐實媿生者。公無卒日﹐公有同難﹔姓氏誰何﹖能不永嘆﹗四海廓淸﹐公志已畢﹔易名大書﹐煌如皎日。嶽嶽丰碑﹐峙於道周﹔塚象祁連﹐魄返首邱。天子之恩﹐天子之澤﹔啟迪來玆﹐忠孝允則。

——見「碑傳集」卷一百二十「忠節」﹝下之上﹞。

﹟柯爾崑

誥授光祿大夫護軍統領兼佐領世襲拖沙喇哈番柯爾崑公神道碑

張玉書

玉書承乏總修「國史」﹐歷睹本朝創業以來英賢佐命﹐事不絕書﹔自配食朝廷數公而外﹐其丰功偉伐彪炳於史策者﹐實較往代爲獨盛。其有身列四朝戰績燀赫而始終一節﹑勁挺不撓者﹐如護軍統領柯公﹐眞卓然名臣之冠冕也。

公諱柯爾崑﹐其先建州靈椿里人。髙祖業世﹑曾祖徳錫﹐在勝國時皆以都督同知﹐總領建州等衛。祖翰﹐於國初歸命﹐累官侍從大臣﹔父紹玆﹐以佐領爲大貝勒府總管。

公生有異相﹐目光若朗星﹐聲如唬虎。年始齔﹐蹻健異常兒。太祖髙皇帝見而異之﹐卽命侍從﹐出入禁闥者數年﹐爲大貝勒三等護衛。武力絕倫﹐能開十餘石弓。太宗皇帝定蒙古﹑平朝鮮﹑入大同﹐公皆在行間﹐多所擒馘﹔以功﹐授前鋒護衛。睿親王﹑鄭親王更番圍明錦州﹐公從鄭親王軍以設伏計﹐屢敗敵兵。松山之戰﹐洪承疇﹑祖大壽合兵十餘萬﹐悉銳迎擊﹔公身先陷陣﹐連斃敵數十騎﹐復大破之。從英郡王駐杏山﹐敵騎數千自寧遠擊我哨騎﹔公追殺至連山馬傷﹐徒步奪敵馬乘之﹐遂敗敵兵。從饒裕郡王觀兵於明北畿﹑山東一路﹐歷有敗敵功。河西務之戰﹐敵將恃勇持滿向公。公發矢貫其肘﹐意欲生得之於馬背﹔相持久﹐忽馬逸﹐俱墮潞河。敵長身﹐猛力扼公兜鍪﹐事幾殆﹔而公於水中曳其足﹐竟就擒。師還﹐以功授佐領兼兵部職方郎中。

順治甲申春﹐攝政王統師入山海關﹐與流賊兵二十萬遇於一片石﹔公在軍中﹐偕蘇公爾度率所轄兵協力破賊。旣定燕京﹐復從英親王軍追賊於慶都﹐又偕葉公臣克太原﹐偕蘇公拜﹑哈公寧阿連破賊二營﹔賊軍潰亂﹐遂大破之。以功授世襲拜他喇布勒哈加一拖沙喇哈番﹐仍辦部務。未幾﹐徒肅親王入漢中﹐與賀珍兵數萬遇﹔公同覺羅巴哈納超乘而入﹐大破珍。漢中旣平﹐從入川﹐擊獻賊﹔至西充之鳳凰坡﹐與獻忠兵遇﹐同巴公及阿公爾眞﹑蘇公拜擊殺獻﹐殲其餘黨。全蜀底定﹐加授三等阿達哈哈番。旋解部務﹐爲前鋒參領兼佐領。太祖配天禮成﹐以勳舊累勞﹐進二等阿達哈哈番。公之未還軍也﹐公父總管公卒﹔旣還﹐始聞之。公痛不欲生﹐徒跣至墓次﹐血淚交迸﹐廬於墓所者百餘日。復從鄭親王平楚﹐公力疾行兩月甫愈。旣至楚﹐湖南北賊多奔竄﹐惟衡﹑寶﹑偏沅未下﹔尙書阿公哈尼堪以別將赴沅﹐公爲前鋒﹐破武岡賊兵八千人﹐斬其總兵一人。時前鋒參領白爾赫圖馬傷﹐陷敵身﹐被數創﹔公突入﹐奪賊騎與乘﹐以身翼之﹐左右射﹐敵不敢近﹐所向披靡。有永曆督師何騰蛟者﹐方據湘潭﹔移師攻之。忽聞敵兵夜遁﹐公偵之﹐疑有伏兵﹔俟大軍畢至﹐自率三十騎先入﹐而伏兵矢如飛蝗﹔公下車﹐拔民捨門棚爲盾﹐鼓勇急擊﹔大軍繼之﹐遂拔湘潭﹐獲騰蛟。又從順承郡王自道州赴龍虎關﹐破敵數萬。以功進一等阿達哈哈番﹐兼官如故。嗣以慈闈尊號禮成﹐又兼一拖沙喇哈番﹐世襲不替。

順治九年﹐李定國方據衡州爲亂﹐公復從敬謹郡王師徵衡州。定國列巨象爲陣﹐象背坐健卒數人﹐執火器﹐淬鋒以毒﹔中者立斃。公與前鋒參領西伯臣遇敵於隘﹐象連尾而至﹔公曰﹕『象非矢石可摧﹔惟鼻稍脆﹐吾當與公協力射之』。西公矢先發﹐象躑躅悲鳴﹐仍復前進﹔公後發﹐直洞其鼻。象負痛遂走﹐禦者不能止﹐賊眾遂亂﹔大軍繼進破之﹐追奔數十里。時王統中軍﹐聞前鋒勝﹐遂輕騎疾行﹐全軍皆後﹔而賊兵伏深箐中﹐伺王至猝發﹐王遂中傷而斃。公出入重圍者三﹐求王遺骸﹐獲焉﹔奉還衡州﹐祭殮如禮。是時眾軍銜痛次骨﹐公偕貝勒羅托﹑都統圖賴等激厲諸將士疾趨寶慶﹐遇孫可望於岔口﹐賊兵號數十萬﹔我師僅成列﹐然人皆殊死戰。可望據山巓﹐遙謂公曰﹕『勇則勇矣﹐柰眾寡不敵何』﹗公奮呼直入﹐聲振巖谷﹔可望懼而退﹐賊兵大潰﹐湖南遂平。貝勒羅托等具疏奏凱﹐學士邵泰親齎以行﹔而以盜賊充斥﹐令公偕前鋒十六人爲衛。疏中諱王戰歿事﹐未聞於公也。比至京師﹐學士入奏久之﹐始召公入﹔公第云﹕『王薨事﹐已載本內﹔臣所知與學士同』。及師將還﹐世祖皇帝悉聞王陣歿始末﹐怒師行之辱國而奏辭之多誑也﹐詔貝勒以下皆逮問﹔命議政王﹑貝勒大臣會勘於午門﹐世祖禦樓臨決焉。時鄭親王詰責公辭甚厲﹔公言﹕『衡州之役﹐以先鋒前驅。王之致陷﹐初未目睹﹔及王旣薨﹐乃透重圍﹐求王體骨。捷書所載﹐絕不與聞﹔及學士入內﹐未經同奏﹐故云「所知與學士同」。今諸臣具在﹐可共質也﹔豈敢自蹈誑君之咎』﹗王曰﹕『人言靈樁里人行僞而言詐﹐誠然』﹗公大恚﹐捽縲索於地﹐須髯畢張﹔厲聲言曰﹕『臣自齠齔侍太祖髙皇帝﹐稍長事太宗皇帝﹐俱以气節自厲﹐效死行陣二十餘年。今奏事不明﹐死自吾分﹔王柰何以蔑語坐人罪』﹗因指邵泰等曰﹕『爾等竟結舌無一語耶』﹖時世祖察公詞气憤激﹐謂左右曰﹕『陷此黑面參領者﹐端由邵泰耳』﹗遂命侍衛羣擊邵泰﹐幾殆。及具獄﹐議公革職﹐籍沒爲官奴﹔詔止奪世職﹐仍畱原官。居久之﹐護軍統領缺人﹐廷推章三上﹐未允﹔一日﹐駕幸南海子﹐召諸議政王大臣齊集﹐傳旨﹕『護軍統領﹐朝廷重臣﹔舊制悉下廷議﹐蓋愼之也。玆屢舉不及柯爾崑﹐豈以其不工俯仰故耶﹖朕深知其人﹐可膺此職』。於是諸王大臣咸引咎﹐遂以特旨授公。

閱歲餘﹐復命爲參贊大臣﹐從王師取黔中。師至鎭遠﹐聞雲南賊中內亂﹐馬進忠獨守貴州﹔兼程急入﹐進忠望風走﹐遂平貴陽。而賊將白文選出七星關﹐踞黃平州﹔信郡王方戒期入滇﹐待命公將騎兵五千人與副都統馬爾賽偕擊之。公以黃平居萬山中﹐未易猝拔﹔乃分遣爾賽誘賊。甫接戰﹐卽佯敗走﹔俟文選兵大出﹐繞其後擊之﹐遂拔黃平﹔文選竄走﹐而全黔底定。師還﹐深被獎遇。

未幾﹐扈從房山步獵﹐忽以中熱﹐眩暈而僕。駕馳至僕所﹐用諸老臣言﹐以徑尺冰置胸次﹔移時熱气勃發﹐始蘇﹐聖心大慰。公從昏憒中聞天語﹐亟彊起謝﹔固止之﹐令肩輿還。旬餘疾愈﹐詣南苑謝﹔世祖嘉勞良久﹐顧左右曰﹕『忠勇篤誠如柯爾崑者﹐始可以爲大臣矣。前奪世職﹐非其罪也』﹗比歲暮﹐有旨許冤抑者所在具陳﹐意屬公﹔乃甫及獻歲﹐聞宮車旋晏駕矣﹐竟不果行。方世廟大漸時﹐公露處宮門外者數日﹔比及上賓﹐號痛不欲生﹐遂成痼疾。自是﹐常臥病不視事。

盛京以東﹐都山﹑紅螺山宿有巨寇﹐義州佃甲有亡命走兩山以圖自活者﹔將軍請剿除之﹐朝命公往。公力疾行﹐次寧遠﹐謂監軍等曰﹕『寧遠爲兩京衝要﹐賊無一騎扼守﹔何言狂逞耶﹗倘遽進剿﹐恐濫及無辜』。於是選精甲數百結小隊﹐偃旗衷甲﹐乘夜趨義州收捕佃甲﹐皆束手就縛﹔訊之﹐皆迫於所司侵漁﹐依伐木壯丁自保﹐無他謀也。分別奏聞﹐副之司寇﹔全活以數千計。旣歸﹐復移疾不出﹔詔遣醫診視。

久之﹐疾漸平﹐而湖廣興﹑房間有茅麓山賊爲亂。賊固流寇之餘黨﹐所謂「十三家是也。自闖﹑獻潰敗﹐其黨先後入滇依永曆﹐而賊一隻虎﹑李來亨﹑賀珍﹑袁宗第諸人從其將堵永錫奔走於楚﹑粵間﹔迨楚﹑粵﹑滇﹑黔先後蕩定﹑永曆已亡﹐乃復挾明室朱盛蒗者招集無賴﹐日事鈔掠﹐竄入興﹑房諸縣﹐依茅麓山爲巢穴﹐而推李來亨爲盜魁。楚督臣董學禮等屢戰﹐敗績。康熙二年﹐朝命會師合剿﹔廷推都統慕禮褭爲將軍而公爲都統﹐大學士圖海副之。公等旣至荊州﹐則川﹑湖﹑河南督撫提鎭各遣所屬健將勁旅來會﹐遂從夷陵進師。分軍七道﹐以一軍護輜重﹐以兩軍遏外援﹐以左﹑右翼兩軍傍鈔絕﹐而公自率五千人爲前隊﹐慕公將中軍﹔前鋒總領賴公塔則爲遊騎﹐往來馳擊。前隊始發﹐賊巨萬從深箐出﹔中軍及兩翼兵掩擊﹐破之。進至茅麓山﹐慕公乘勝直入﹐公力止不從﹐爲賊所襲﹔慕公大悔。公曰﹕『當爲將軍解之』﹗部署諸將分守汛地﹐自以二千五百人登山據險﹔賊出過半﹐遊騎兵衝擊﹐大敗之﹐陣斬賀珍等四人。時李來亨獨全軍先道﹐公曰﹕『此賊老於行陣﹐恐夜襲我不備』﹗乃聲言縱馬擇水艸休息﹐密下令軍中候進止﹔日暮﹐置兵伏谿谷間﹐偵賊至。夜半﹐來亨果率眾萬餘襲總督李國英營﹔伏發﹐大敗之。越數日﹐築營上望坪以斷賊路﹔登茅麓山絕頂﹐奪賊壘以駐我師。賊兵數千列火器﹐礌石拒戰﹐公統兵徐進嘗敵﹐別遣賴塔等繞賊後﹐擊敗其軍。又於石坪﹑新寨﹑南峯山屢有斬馘﹐逼至譚家寨﹐賊眾萬餘人迎敵﹔流矢傷僞侯李嗣名﹑賊將金騰雲﹐賊大敗﹐不敢復出。公曰﹕『語云﹕困獸猶鬥﹔況賊尙萬餘﹐逼之則殊死出﹐我所傷多矣﹗曷若深溝髙壘﹐斷其餉道﹑扼其要衝﹔不出旬月﹐可不勞而坐收賊眾』。於是賊糧盡援絕﹐賊首李來亨自縊死﹔賊將髙必正等百餘人自縛﹐率萬餘眾詣軍門乞降。公簡閱降人﹐得勁卒數百﹐屬分隸各營﹔其老弱子女數萬﹐令各齎輜重散處各州郡﹐悉縱爲民。師還﹐以功授拖沙喇哈番﹐世襲罔替。公復引疾﹐居於家。

聞上幸永平﹐詔諸王等並從﹔公蹶然起趨政府請從﹐許之﹔同賴公塔總領圍事。有王府護衛誤入圍中者﹐言者謂諸王慢玩所致﹔公同賴公奏﹕『違例入圍﹐舊有常罰。諸王隨圍先行﹐護衛等誤入﹐王等不及知﹔乞寬諸王之罰﹗控禦不嚴﹐咎在臣等』。時皆以公言爲大體云。比還﹐賜天閒良馬二十匹。本旗都統缺人﹐當軸者意屬公﹔公峻拒之而止。家人力諫公曰﹕『不爲身計﹐獨不爲子孫計耶』﹖公曰﹕『是乃所以爲子孫計也』。越歲而當軸者敗﹐乃服公先見云。

康熙七年﹐皇上躬親大政﹐公奮志欲矢報效﹐而困臥不能視事。八年十一月二十日﹐遂以疾終。訃聞﹐朝廷震悼﹐賜葬祭如例。公孝友﹐一庶弟﹐親愛倍至﹔二兄子﹐視若所生。故公歿﹐終身悲慕焉。元配耿氏﹔繼佛氏﹐學士納山女﹕贈封俱一品夫人。生子二人﹐長卽盛京刑部侍郎巢可托﹔次莫洛洪﹐襲世職﹐官護衛。女一人﹐適一等侍衛雷戚。孫四人﹐長爾滿﹑次丕﹑次幼。其年十二月朔﹐葬廣渠門外迆東五里賜地。

——見「碑傳集」卷一百十四「武臣」﹝上﹞。

﹟李國英

總督川陜軍務勤襄李公國英傳﹝「四川通誌」﹞

李國英﹐漢軍正紅旗人。順治三年﹐隨肅親王取蜀﹐殲流寇張獻忠。大兵凱旋﹐畱國英以總兵官鎭保﹑順間﹐剿平餘賊。尋擢四川巡撫事。六年﹐剿安﹑綿流寇餘黨﹐擒斬賊將解應甲等﹔晉兵部右侍郎﹐尋加兵部尙書銜。八年﹐巡撫王遵坦卒﹐世祖命國英以都禦史任巡撫﹐治兵閬中。劉文繡引眾來逼﹐漢﹑沔震動﹔國英舉兵破之。僞桂王遣僞都督魏勇來犯順慶﹐國英偕川北總兵盧光祖擊破之。十二年四月﹐以四川亂後民生凋敝﹐疏言﹕『建治平之略﹐在蘇民生之困﹔蘇民生之困﹐在祛其致困之源。今滇﹑黔未靖﹐徵兵轉餉﹔因一隅未安之地﹐累數省已安之民。曠日廢時﹐師老財匱﹔此坐而致困之道也。我國家兵威無敵﹐而小醜弗靖﹐非兵不彊﹑餉不足也﹐封疆之臣畏難避苦﹐利鈍功罪之念先入於中耳。臣聞非動不足以致靜﹐非勞不足以求逸﹔今湖南﹑兩廣俱有重兵﹐平西王及固山額眞侯墨爾根轄之兵現屯漢中﹐蓄銳甚久﹔誠能分道並進﹑首尾夾擊﹐賊力有幾﹐豈能四方支持﹗是誠一勞永逸之計也。萬一機會有待﹐請先敕平西王及固山額眞侯墨爾根轄率兵駐鎭保寧爲各路之主宰﹐遣將先取成都﹐資其肥饒﹐且屯且守﹔次取重慶﹐以扼咽喉。然後乘流東下﹐掃淸夔關﹐以通荊﹑襄之气脈﹐撤滇﹑黔之門戶﹐卽爲收滇﹑黔之張本。從古取滇﹑黔﹐未有不先取蜀者也』。疏入﹐下部議施行。旋加太子太保﹐授兵部尙書﹐總督陜西﹑三邊﹑四川軍務﹐兼籌荊﹑襄。

康熙元年﹐奉詔帥湖廣﹑陜西﹑河南﹑四川四省兵會剿茅麓山賊李來亨﹑袁宗第等。國英師次夔府﹐伐榛莽﹐開道以進﹔遂奪羊耳山﹐敗宗第於茶園坪﹐追及巫山﹐據其城。宗第又合郝永忠﹑劉體純引眾數萬來攻﹐我兵出戰﹐體純潰﹐自殺﹔乘勝追至黃艸坪﹐永忠﹑宗第以次授首。遂進兵圍來亨於茅麓山﹐來亨窮蹙﹐偕妻子自經死。復剿平譚詣﹑郝承裔﹑朱奉鋡各數萬眾﹐攻破建昌猓夷十有九寨﹐恢復內地﹐酌定營制﹐增減兵額﹐保釐全蜀者二十有一年。

康熙六年﹐以勞瘁卒於官﹕士民巷哭﹐賜謚「勤襄」﹐入祀賢良祀﹐「一統志」列「名宦」。

——見「碑傳集」卷六十二「國初督撫」﹝下﹞。

﹟趙廷臣

浙閩總督趙廷臣傳﹝節錄﹞﹝「八旗通誌」﹞

趙淸獻公廷臣﹐漢軍鑲黃旗人。初爲江南江寧府同知﹔順治九年﹐經略洪承疇督師入楚﹐題授分巡下湖南兵備道按察司副使。時士馬雲集﹐徵調煩苦﹐守令多避匿﹔淸獻一身任之﹐緩急立應。遇刑獄﹐多所全活。嘗秉燭治文書﹐曉起百函並發﹐左右不得行私。

十五年﹐從大兵平定貴州﹔秋九月﹐特命巡撫貴州。下車日﹐諮訪父老﹐盡得民間疾苦狀。定賦蠲賑﹑勸農興學﹑禁貪橫﹑嚴騷擾﹐殘黎如出湯火。又疏言﹕『貴州古稱鬼方﹐自大路﹑城市外﹐四顧皆苗。其貴陽以東苗爲夥﹐而銅苗九股爲悍﹔其次爲■﹝犭羊﹞姥﹑曰■﹝犭羊﹞獚﹑曰八番子﹑曰土人﹑曰洞人﹑曰蠻人﹑曰冉家蠻﹐皆黔東苗屬也。自貴陽而西羅羅爲夥﹐而黑羅爲悍﹔其次曰仲家﹑曰未家﹑曰蔡家﹑曰龍家﹑曰白羅﹐皆黔西苗屬也。皆專事鬥殺﹐不講孝弟忠信﹔絕先王禮義之教﹐尙彊淩眾暴之習﹐其來舊矣。故馭苗者﹐往往急則用威﹐威激而叛﹔緩則用恩﹐恩濫而驕。稽古舜用干羽﹑漢武封夜郎﹑武侯縱孟獲﹐非故寬之也﹐皆有深意存焉。蓋教化無不可施之地﹐而風俗無不可移之鄕。苗性至詐﹐而可以信孚﹔苗性至貪﹐而可以廉感。其梗路也﹐宜仿保甲之規﹔其劫殺也﹐宜立雕剿之法。賞罰之條必信﹐饋送之陋必革。凡此﹐皆臣所當悉心力行﹐不敢贅陳。惟是聖主創大一統之業﹐乘此遐荒開辟之初﹐首明教化以端本﹔始其大者﹐莫如作養世祿。今后土官應襲年十三以上者﹐令入學習禮﹐由儒學起送承襲。其族屬子弟願入學讀書者﹐聽補稟科貢﹐與漢民一體仕進﹐使明知禮義之爲利﹔則儒教日興﹐而悍俗漸變矣。又莫如預制土官。今土官私相傳接﹐支系不明﹐爭奪由起﹐釀成變亂。今後每遇歲終﹐令土官各上其世次之籍於布政司﹐布政司上其籍於部﹔其有爭襲者﹐按籍立辧﹕斯方策旣明﹐而釁端預杜矣。此馭苗根本之圖﹑折衝樽俎之計』。奉旨﹕『下部議覆準行』。擢雲貴總督﹔逆賊馮天裕等犯湄潭﹑又犯甕安﹐調兵擊斬之。十八年﹐以剿土酋龍吉兆功﹐加兵部尙書。

是年﹐調浙閩總督。康熙元年﹐以督墾荒田功﹐加太子太保。時僞魯王餘黨在浙江海洋者尙多﹐淸獻疏言﹕『逆渠張煌言盤踞浙海多年﹐其下僞官節次招降﹐獨煌言抗不就撫。臣與京口將軍劉之源先後發書﹐遣使諭以禍福﹐勸其去逆效順﹔張煌言之死不悔﹐徜徉海外三年。臣親赴定海﹐會商水陸提督哈爾庫﹑張傑﹐分三路出洋搜剿﹐毀其巢穴。偵知煌言披緇遠遁﹐密令驍勇將徐元﹑張公午僞爲憎服﹐潛伏普陀山一帶﹔七月二十日﹐了望朱家尖有趕繒船﹐擊獲林生﹑陳滿等﹐知煌言在懸山範澳。徐元等卽駕所獲賊艘﹐尾隨八槳兵船﹐令林生等仍爲差回原船﹐使之不疑﹔乘夜進一小港﹐自山後覓路突入帳房﹐遂擒煌言及其親信餘黨﹐獲僞「視師兵部」銀方印一顆。以百折不回﹑三省出沒之逆渠﹐一旦生擒﹔從此姦宄絕望﹐海宇肅淸﹐共仰天威震疊』。奏入﹐聖祖深嘉之。時海宇初定﹐官民流寓者多﹐遠地戶口多耗﹐因嚴廢官回籍之令﹔淸獻疏言﹕『革職解任﹑本身現在者﹐應照例回籍。其官員已故﹐子孫或願畱任所及士民遷移丁口﹑土田已附入他處版圖者﹐請聽其自便』﹗戶部議覆如所奏﹔尋得旨﹕『漢軍著速催回旗﹔余依議』。時又聞度支不足﹐輒愀然曰﹕『天下有化無用爲有用者﹐錢法是也。今二十四監皆停鼓鑄﹐國用何由而足乎』﹗乃拜疏以請﹐奉兪旨﹔諸監復鑄﹐泉源貫輸不絕﹐浙中亦賴其利。五年﹐招降福建「海冠」僞都督李順等。

八年﹐卒於官﹔賜祭葬如典禮﹐謚「淸獻」﹐廕一子入監讀書。

——見「碑傳集」卷六十二「國初督撫」﹝下﹞。

﹟金世徳

直隸巡撫兵部尙書兼副都禦史金公世徳墓志銘顧汧

直隸大中丞三韓金公卒於官﹐其孤宏聲等奉其喪歸葬於京師。以余忝桑梓之雅﹐備員史局﹐稔知公勳業聞望﹐且以余素性迂拙﹐未嘗出片言浮譽於人﹐應幾其言信而有徵﹐乃排纘行略而請銘於余。余惟輦轂重地﹐賴公休養而安全之者歷十餘載﹐何敢以弗文辭﹗爰自退食之暇﹐據見聞﹑紀實迹﹐以載於隧道之石焉。

公諱世徳﹐字孟求。其先﹐江南鳳陽人﹐徙家遼陽。祖玉軒公﹐以軍功累遷禮部尙書﹐殉難河北﹔遂襲世職。父振寰公﹐歷官兵部侍郎﹔聚郭氏﹐生公。振寰當國家締造之秋﹐入贊機務﹑出秉節旄﹔公以長子侍左右﹐習聞典故。間有大疑﹐公獻一言﹐可否輒中事宜﹔振寰每謂﹕『是子能繼吾志以報國者』。蓋其諳練國是於家庭間者﹐固有素已。

公弱冠﹐以勳階考授翰林院編修﹐陞吏部文選司員外郎。尋擢兵部郎中﹐歷通政副都禦史。會直撫員缺﹐天子以畿輔重地﹐思得一經文緯武﹑不競不絿者以膺其任﹔特簡畀公。視事以後﹐勞績升聞﹐甸服乂安﹔天下以是頌公之功﹐而服天子知人之哲也。公博學洽聞﹐精於「國書」﹔「五經」﹑諸史﹐靡不手自翻譯。書成﹐進呈世祖禦覽﹐未嘗不嘆嘉﹔每夜分趣召﹐顧問從容﹐恩賚優渥﹐𨿽賈誼之入對宣室﹑令狐綯之蓮炬歸院﹐不是過矣。

其奉命招撫「海寇」也﹐單騎臨境﹐宣布明威﹔遂令騰波嘯浪之眾﹐一旦投戈戟﹑棄兜鍪航海來降者連檣接楫﹐總計投誠官千員﹑兵十有七萬人。乃入告於朝﹐自鄭鳴駿以下封侯及伯者若而人﹔厥功茂矣。至其疾趨泉州﹐擒渠魁﹑宥脇從﹐不煩一矢﹐海疆賴以綏謐。當是時﹐微公幾無泉民矣﹔「仁者有勇」﹐斯言豈不諒哉﹗天子嘉其功﹐由是屢遷其官﹐而洊加以直撫之重任也。夫畿輔民困久矣﹐所屬州﹑縣﹐半旗﹑民雜處之。嗟此細民﹐爲莊戶之侵侮者有之﹐爲姦民之倚托以逞報復之私者有之。是以伏莽之戎每倍他省﹐而逃人貽禍亦甚烈。其荒田絕戶重累斯民者﹐又比比皆是。自用兵以來﹐動煩禁旅﹐儲芻茭﹑備糗糧﹔虎賁羽林之士﹐咸於是取給。比歲旱魃虐﹐地震數十處﹔民之得起於溝壑而免於壓埋者﹐望澤之心﹐不啻切於倒懸也。而公之加惠斯民者﹐至詳且盡矣﹕設戶長﹑稽避籍﹐則有疏﹔嚴立柵﹑修墻濠﹐則有疏。知亡丁缺額之不可以攤賠也﹐則疏請除之。念老荒在養兵﹐爲之豫積偫以贍用疏﹔在卹驛﹐爲之愼調護以供其驅馳疏﹔在裕餉﹐爲之裁冗員﹑節浮費以佐司農之所不逮。歲饑﹐則有請正供以賑給之疏﹔民露處而離析﹐則有請捐輸以拯濟之疏。方廷議之添設駐防田土也﹐部檄已頒﹔而公動色抗陳其不可。疏入﹐輒報罷。非公之精誠格天﹐民力豈有瘳乎﹗眞定﹑大名﹑河間愚民煽亂﹐幾爲肘腋之患﹔公不動聲色﹐首惡殲焉。兵不煩而民不擾﹐一如其保障泉郡之民也。公之贊移默運﹐化有事爲無事類如此。蓋其宏才鉅量﹐如河海之大且深﹐故能靜以鎭之﹑利以導之﹐終莫測其際量之所至也。凡世之好事喜功﹑矜張棼擾以自炫其長者﹐類皆賦量未宏﹑執徳不廣者爲之。故自公開府以來﹐其屬吏之受公教以顯名於朝者﹐指不勝屈﹔皆能縷陳其表率之方﹑引掖扶助之力。至於一門之內孝友祗肅﹐又近世之罕覯而可風者。

無何﹐以勞於王事﹐移疾陳情﹐屢奉溫旨慰畱﹔而卒以死勤事。易簀之夕﹐猶自艸遺表﹐惟以稽查旗民﹑蠲免口北荒糧爲請。嗟乎﹗其忠君愛民之心﹐𨿽一息尙存﹐不容稍懈如是也﹗公卒於康熙十九年二月三日﹐享年四十有九。娶佟氏﹐繼娶郎氏。生男子二﹕宏聲﹑宏道﹔女子子二。葬於某所﹔褒崇優卹﹐彜典具在。

余懼公之良言碩畫抑沒而弗彰於後世﹐是亦邦士大夫責也﹔故濡筆擒詞而系之銘曰﹕光嶽閒气﹐於昭有融﹔挺生偉人﹐在遼之東。練習國政﹐家學可宗﹔駕車就熟﹐以代天工。乃登中祕﹐墨妙斯邕﹔乃晉郎署﹐三命滋恭。外將朝命﹐醜類向風﹔內秉國憲﹐綱紀肅雝。維此嘉績﹐達於帝聰﹔中丞乏員﹐簡畀我公。帝曰﹕『往哉﹐予嘉汝功﹔京輔艱大﹐懋乃始終』﹗公拜稽首﹐厲節匪躬﹔正色率下﹐爭自磨礱。災祲疊告﹐哀此困窮﹔抗疏賑卹﹐心與天通。甘棠蔽芾﹐章甫雍容﹔載歌載誦﹐自西自東。盡瘁報國﹐褒封顯庸﹔佳城巍巍﹐松柏蔥蔥。先民有言﹕肆外閎中﹔勒石篆銘﹐聲實俱隆。

——見「碑傳集」卷六十三「康熙朝督撫」﹝上之上﹞。

﹟傑書

康良親王傑書傳鄭虎文

傑書﹐順治六年﹐封多羅郡王。八年﹐賜號「康」。十六年﹐旣襲爵﹐仍號「康」。

康熙十三年三月﹐逆藩耿精忠據福建反﹐浙江﹑江西震動﹔聖祖命爲奉命大將軍﹐率師進剿。十月﹐賊將徐尙朝犯金華﹐遣副都統馬哈達擊破之。十二月﹐又敗賊於紫瑯山﹑焦圍等處﹐先後斬賊數萬。徐尙朝復犯金華﹐副都統巴雅爾戰於積道山﹐敗之﹔遂復永康﹑縉雲二縣。十四年二月﹐我師運炮至上虞﹐賊將方懋功邀諸路﹐擊破之。僞帥馮公輔自義烏遁﹐統領希佛敗之於苦竹﹐復武義﹑義烏二縣。僞總兵沙有祥距桃花嶺﹐梗處州路﹔馬哈達等進剿﹐入處州﹐賊退仙居﹔副都統穆和林又敗之於白水洋﹐直抵城下。賊將曾養性益兵助守﹐我師三面梯攻﹐賊夜竄﹔伏兵起﹐盡殲之﹐遂復仙居。三月﹐平南將軍賴塔連敗僞將軍馬九玉於衢州。時馮公輔復據宣平﹐我師進﹐敗之大旗口﹔公輔殊死鬥﹐我師奮擊﹐奪隘入。徐尙朝連犯我軍﹐先後敗之於十八都﹑石塘﹑石佛嶺﹑大王嶺﹑東隴隘口﹑上套寨﹑下五塘等處﹐斬獲無算﹔遂復松陽縣。八月﹐我兵自土木嶺進剿﹐曾養性拒守黃巖﹔遣寧海將軍貝子傅喇塔圍之﹐賊潰圍出﹐黃巖降。又敗賊於上塘嶺﹐復太平﹑樂淸﹑靑田等縣。九月﹐又敗賊於衢州北原口。山賊據夏州﹑河西﹐屢犯我軍﹔皆敗之。十一月﹐傅喇塔進攻溫州﹐連敗賊於南江﹑石塘。十五年三月﹐圍溫州﹐敗養性兵四萬﹔立營江岸﹐扼賊入靑田路﹐賊勢大挫。又擊賊於八帶橋﹑張村﹐大破之。五月﹐馮公輔陷宣平﹐旋復之。六月﹐傅喇塔率師過三角嶺﹐破曾養性於古溪路﹔遂抵溫溪渡口﹐復敗賊將馬成龍等。八月﹐大兵抵仙霞關﹐僞參將金應虎迎降。進攻浦城﹑建陽二縣﹐建寧﹑延平望風歸順﹔耿精忠震懾無措﹐遣子顯祚來迎我師。傑書遣使齎敕諭示之﹐耿精忠降﹔遂入福州。

是時渠賊𨿽平﹐餘黨及「海賊」猶未盡滅。遣使招撫耿繼善﹐繼善逃﹔僞黨乘勢據邵武﹐穆和林擊敗之﹐復其城。「海賊」鄭錦以兵寇省城﹐將軍喇哈達敗之於烏龍江﹐復泰寧﹑建寧﹑寧化諸縣及汀州府。十六年正月﹐穆和林復上杭﹑武平﹑永定及江西瑞金等縣﹐贛州路通。大兵進攻興化﹐破「海賊」三十六營﹐復其城。三月﹐克泉州﹔賊棄漳州遁﹐海澄等十縣皆降。十月﹐參領都克納等敗賊於龍溪班山等處。十二月﹐賊犯泉州﹐都統楊鳳翔擊走之。十七年三月﹐破「海寇」於漳州。七月﹐泉州﹑惠安復陷賊﹐副都統禪布討復之。十二月﹐賴塔敗賊於柯監山﹑萬松關﹐副都統紀爾他布等敗賊劉國軒於江東橋﹑又敗諸潮溝之間﹐副都統胡圖敗賊吳淑於石衛。十八年正月﹐巡撫吳興祚等又敗國軒於郭塘﹐賊自是不能成軍矣。五月﹐國軒復犯江東橋﹐我兵又敗之。十月﹐連破賊於東石﹑鰲頭山等處。十九年三月﹐鄭錦聚黨海中﹐窺廈門﹔遣都統鄂申進取﹐賊遁去﹐復大定﹑小定地方。大兵進取玉洲﹐擊劉國軒於石馬﹑海澄﹐皆下之﹔克銅山﹐降僞將軍江機等三千餘員﹐全閩底定。凱旋﹐聖祖率諸王﹑大臣郊勞之﹔旋命議政。

二十九年﹐以厄魯特噶爾丹叛﹐命率兵往會撫遠大將軍裕親王福全﹔旋命駐防歸化城。

三十六年﹐薨﹔謚「良」﹐立碑紀功。

——見「碑傳集」卷二「宗室」﹝下﹞。

﹟福喇塔

惠獻貝子福喇塔傳

寧海將軍惠獻貝子功徳碑

惠獻貝子福喇塔傳何石云

寧海將軍固山貝子謚「惠獻」﹐諱福喇塔﹔我朝宗室也。父多羅定貝勒斐揚武﹐佐世祖章皇帝龍飛定鼎﹔元勳懿親﹐屢受徵討之寄。貝子幼﹐卽侍父帷幄﹐參謀議﹐具文武才略。嘗從徵闖孽於湖廣﹐滅之。其後福建漳﹑泉等郡爲「海寇」鄭成功所踞﹐鴟張猖獗﹔命貝子將兵誅剿﹐智深勇奮﹐寇披靡遁散﹐海疆以平。

今上十二年冬﹐平西王吳三桂以雲南﹑貴州叛﹐平南王尙之孝以廣東叛﹔明年﹐吳逆之兵出於東南者自湖廣﹑廣西以至江西﹐尙逆兵亦將自嶺出。三月﹐靖南王耿精忠叛於福建﹐與二逆應﹔起兵由建寧出仙霞﹐陷衢州﹑常山等縣﹔別遣僞都督曾養性﹑僞水軍都督朱飛熊等由福寧經平陽﹐下之。六月﹐陷溫州﹔山賊乘機破仙居﹐未幾復。七月﹐逆兵下樂淸﹔八月下黃巖﹐太平亦受逆制。九月﹐曾養性率兵由黃巖西行﹐溫州總兵祖宏勳﹑黃巖總兵阿爾泰先戰敗降賊﹐至是由黃巖北行﹐率寇會於臺州府城外﹐水陸十萬。十月﹐都統伯穆赫林﹑吉爾塔布等與戰長天洋﹐敗績。時都統周雲龍在仙居被攻於僞總兵朱福﹐棄城走臺州﹔郡東南已爲寇踞﹐我師分守西北。朱福兵自仙居出屯天封寺﹐屢敗我師﹐斷糧道﹔賊亟圖攻城。周雲龍見勢危急﹐慮臺州人與賊通﹐遂欲屠臺州﹐回守新昌﹔臺道楊應魁力爭而止。時溫州郡﹑縣皆陷賊﹐又別攻處州﹐紹興亦煽動。臺州數經困敗﹐岌岌不可保。賊因以建寧之兵綴我師於衢州﹐而福寧之兵由處﹑臺﹑溫溯浙江而上﹐將與嶺南﹑江西爲犄角﹐實有建瓴之勢﹔杭州以西皆震恐。仙居失﹐賊故得斷天臺之道﹔臺州失﹐則寧﹑紹之門戶奪﹕浙江以東悉爲賊有。賊且抄衢州之後﹐以內外夾攻我﹐而三逆居然相連接﹐臺州豈可棄哉﹗先是﹐耿逆叛聞﹐上以貝子嘗徵「海寇」於閩﹐聲威素著﹔特命爲寧海將軍﹐偕和碩康親王督師討其罪。是年八月﹐至杭州﹔貝子謂﹕『扼賊之要﹐實在溫﹑臺﹔當使之困蹙不前﹐仙霞不難破﹑天下不難平也』。於是與康親王分兵由紹興進發﹐而嵊縣土賊爲逆分札﹐結黨剽掠﹐所在皆是﹔貝子授文武方略﹐畱兵一千先擊於縣城﹐再分擊於北鄕﹑再會擊於沿江﹐復以計襲擊於西鄕﹐擒斬﹑招撫﹐兩月而靖。十一月﹐貝子師至臺州﹐撫慰災黎﹐賞勞軍士。以平寇之策﹐必鎭定持重﹐形悉而謀素﹐尢以得民心﹑作士气爲要。前此安營﹐掘濠露胔三十里﹔卽下令禁毀塋﹑砍樹﹐陣亡之官卒﹐給資舁骸骨歸。歲值大歉﹐捐金勸賑﹐煮粥天寧寺﹐民賴之。沃山營戍卒苦寒﹐倍月餉給之。按地設鄕兵﹑置練總﹐無事則守望﹐有事則向導﹔人給銀米﹐俾歸度歲﹐咸感恩弗去。造江舟﹑演水師﹐增白塔戍守﹔堅壁固壘﹐戒勿輕動。凡統軍十萬﹐米艸乏貴﹐運道艱梗﹐諸將亟請戰﹐勿許﹔防範惟嚴。十四年二月﹐忽遣知縣鄭錄勳前導﹐滿﹑漢兵繼進仙居﹐一舉克復。三月﹐令提督常進功率水師攻賊於小兩山﹐誘賊帥朱飛熊入﹐我舟鳥槍中其額而斃﹔賊水軍大敗﹐陸軍亦漸引遁。貝子遂散鄕兵﹐諭速歸播種。春夏雨溽﹐完治甲械﹐移營髙塏地。被脇割辮之民聽至郡貿易﹐物貨有資。洋梵﹑大芬﹑泗林等處居民有誣爲賊者﹑有爲賊迫制者數萬人﹐槪釋之﹔民情益愜。軍勢旣振﹑糧復足﹐諸將又請進兵﹔貝子以炎夏﹐不許。九月﹐命楊應魁托名巡兵﹐偕鄭錄勳相度至黃巖別徑形勢﹐果利﹔遂先遣穆都統等密領兵由仙居至茅坪嶺﹐抵黃巖界﹔經涼篷﹑寧溪﹑烏巖﹐尾於賊後。賊聞大恐﹐夜拔營﹐水陸奔逃溫州﹐自相蹂殺者無算。貝子復提大兵追至黃巖﹐又追至樂淸﹔邑民先避寇﹐空城無人。寇船滿海上﹐我兵無由至郡﹔遂緣柟溪山行﹐由靑田渡江。貝子知賊必於上塘禦我﹐先伏兵寶勝寺內﹔寇半至﹐則出而截殺﹐首尾不相顧﹐溺與傷死者大半。我兵遂踰和嶺至威寧灘﹐陽令數百人鳴金下馮山﹐若安營狀﹔賊信之﹐不來攻﹔我師遂入溪口﹑白栝﹐屯溫郡之西山。賊踞守郡城﹐十五年二月﹐水陸兵數萬掩至﹔貝子使誇蘭大丹母布等戰敗之﹐炮沈其七船﹐殺賊七百餘﹐溺死不可勝計。賊復火攻西山﹐貝子親督兵力戰﹐大敗奔逃﹐追及於將軍橋﹔賊爭渡﹐墜溺死者甚眾﹐殺賊二萬有奇﹔曾養性墜馬﹐泅水遁入城。五月﹐貝子以夏暑餉運爲難﹐是年二月已遣兵解處州之圍﹐遂撤師往﹔束艸人搖旗﹐畱數壞炮安長綫﹐度行數里始發。又擊賊於臨福山諸處﹐賊不敢犯。八月﹐將率師進戰﹐有以先取松陽請者﹔總兵陳世凱曰﹕『不如徑破石塘﹔此入間捷路也』。貝子嘉納之﹔卽命進兵﹐自率兵繼進。夜伐雙溪張村樹爲路以上﹐出賊不意﹐奪其幟﹔九寨皆破。賊猶力戰﹐貝子駐馬髙嶺指揮﹐奮殺凡六陣﹔乘勝馳下﹐燒其七營﹐砍柵二十有八﹐斬首六千有奇。爲時一晝夜﹐賊眾數萬降剿已盡。於是溫州克復﹐而處州之松陽﹑云和﹑龍泉﹑慶元等縣俱以次全復。三逆之聯絡也﹐藉福建爲樞紐﹔耿逆之應援也﹐恃浙東爲奇道。其兵出衢州﹐特以綴我師耳﹔貝子卽因其勢而利導之。康親王﹑浙江總督李之芳殫力扞禦﹐牽制逆兵﹐進退不可﹐而自督大軍攻剿溫﹑臺﹐收定處﹑紹﹐先困蹙其十萬之眾﹐使不得分顧衢州﹐而仙霞且易於摧破﹔一旦賊眾旣殲﹐浙東適爲我奇道﹐遂由慶元入松溪﹐與康親王會建寧﹑循延平﹐抵福州。王師自天而下﹐耿逆自束手乞命﹐而吳逆乃不敢渡江﹑尙逆亦不敢踰嶺﹐三逆孤離﹐相繼服罪﹔天下蕩平﹐皆貝子之神武也。

「海寇」鄭經乘耿逆之叛﹐謀襲福州﹐軍鳳山嶺者三萬﹔貝子旣至﹐督將士擊之﹐寇望而卻走﹐追奔數十里﹐多所斬獲。自是遠遁﹐閩益底定。

然貝子由柟溪出靑田﹐自牽所乘馬山行﹐跌而折其手指﹔盡瘁攻溫州﹐齒落者二。又軍次往往露宿﹐爲寒暑所侵。方奏凱﹐疾已不可爲﹐遂薨於福州。貝子統師﹐丰賞而廉己﹔薨之日﹐蕭然至不能備禮。百日﹐待軍士以祭。訃聞﹐浙﹑閩遠近無不感恩慟泣﹔天子輟朝震悼﹐賜祭﹑賜葬﹐易名﹑碑墓。榮哀之典﹐於斯爲至。

當貝子戡定浙﹑閩時﹐予在總制﹑今相國李公幕府﹐於公牘中已知貝子忠績﹔其後秉教在臺﹐瞻拜廟貌﹐父老子弟爲餘言貝子徳善﹑勳勞益詳。今庠生王士元等久而不忘﹐請予立傳﹐以紀恩績。予固杭人﹐與諸生同受貝子綏靖之福者﹔其敢以不文辭﹗爰敬爲傳。

寧海將軍惠獻貝子功徳碑王恕

維天篤生聖皇﹐肇造區夏﹑奠安神人﹐以開億萬世無疆之祚﹔則必誕毓忠勇材智之臣近在宗藩﹐爲國宣力﹐以保乂我王家。其殊尢偉迹旣彪炳天潢巍然玉牒矣﹐而盛徳在人﹐謳思屍祝愈久而愈不能忘﹔若閩人之戴寧海將軍﹑惠獻貝子﹐豈非亙古今﹑塞穹壤﹐與周﹑召比烈者與﹗

康熙十三年﹐耿逆拒命阻兵﹐謀以閩應吳﹑尙二逆﹐浙東所在告警﹔聖祖仁皇帝知貝子神武﹐素有戰功﹐殲「海寇」鄭國姓於漳﹑泉﹐閩人憚其威名﹔特拜寧海將軍﹐偕和碩康親王督師討之。秋八月﹐大軍至杭州﹔是時精忠所遣僞帥曾養性已由福寧渡海陷溫逼臺﹐別攻處州矣。貝子與康親王計議﹕急浙而緩閩﹐浙東平則逆賊無藩籬之固﹐閩不難破也﹔遂與王分兵趨臺州。臺之屬縣已爲賊據﹐時出抄掠我糧食﹔貝子至﹐首復仙居。十四年五月﹐遂從間道入黃巖﹐蹙賊於樂淸上亭嶺﹐水陸夾攻﹔賊大敗潰去。九月﹐樂淸﹑太平﹑靑田﹑大荊﹑磐石五城皆下。初﹐貝子之分兵也﹐紹興之嵊縣亦陷於賊﹔別遣將攻下之﹐因撫定其民﹐於是杭﹑臺數百里道路無梗﹐故得一意討賊。十五年二月﹐貝子已解處州之圍﹐遂引兵而東。是時曾養性聚平陽﹑瑞安﹑石塘羣盜於溫尙十餘萬﹐貝子親臨行陣﹐連戰敗之。進逼城濠﹐沈其船於江﹐賊皆溺死﹐曾養性而跳﹔遂克溫州。曾養性躶旣敗﹐收合餘燼走保得勝山﹐掘塹爲濠﹑引水環之﹐連營固守﹔貝子乘大霧潛師登山﹐將士皆踰濠苦戰﹐賊不得出﹐復大敗。遂定溫溪﹑石塘﹑云和行﹐收龍泉﹑慶元等縣﹔賊气沮散﹐降者相繼﹐而精忠遂坐困於閩。凡大小之戰百餘﹐得府縣城﹑寨百五十六﹐斬其文武僞官九百六十五人﹔其朱飛熊﹑吳長春﹐尢賊驍將﹑倚爲腹心者也。生降其士卒四十餘萬﹐鹵獲軍資﹑器械無算﹔悉定紹﹑臺﹑溫﹑處四郡之地。貝子已定浙東﹐遂引兵由慶元間道入松溪﹐與康親王會於建寧﹔賊望風宵遁。九月﹐進攻延平﹐賊將耿繼美﹑郭忠孝等猶城守不下﹔貝子不忍閩人揃刈之慘﹐遣使許以不死﹐繼美等遂率僞官六百八十八人﹑兵一萬一百二十人﹑民十一萬二千一百三十七人開門出降。

先是﹐「海寇」鄭經規取福州﹐所遣僞都統徐堯有賊三萬軍鳳山嶺上。貝子旣至﹐揮將士急擊之﹐賊望見我軍旗幟﹐怵於漳﹑泉之威﹐不戰而走﹔連拔其營十四﹑斬獲過半﹐窮追四十餘里。於是狂醜震恐﹐面縛乞命﹐興﹑泉﹑漳﹑汀相率反正﹔兵不血刃﹐而全閩底定矣。

貝子禦軍嚴整﹐用法無私﹔知人善任使﹐又能與士卒同甘苦﹐謀定而後戰﹐故所向有功﹑所攻必克。方貝子由桐溪出靑田﹐身先諸將﹐手牽所乘馬以渡﹔失足﹐折其指。軍行之次﹐帳幕不時﹐至露宿野外。蓋自督師以來﹐侵冒寒暑﹑踐履險阻﹐出入於深山窮海之間三年不少休﹐以是積勞疾作。至建寧﹐乘舟而行﹔鳳山之捷﹐猶彊起力疾督戰。大功甫就﹐而歌虞及焉。其盡瘁定國﹐不以死生﹑疾病牽其志﹐故士益感動用命。當時王師之入閩也﹐貝子疾已甚﹔而教誡將士﹐所下城邑﹐民老幼婦女不驚﹐市不易肆﹑農不去田。旣俘精忠﹐振旅入福州﹐四郊晏然﹐不知有金革之事。嗚呼﹗仁義之師﹐轉溝壑爲衽席﹔貝子掃殄之功在浙﹐而生全之徳在閩矣。

乾隆四年﹐鎭國將軍徳公以閩浙之節式蒞玆土﹐實維貝子之文孫﹐爲世大儒﹐用能克紹先徳﹐以仁義爲治﹐文武率職﹐邦人大和﹔因議建貝子祠於烏石山之陽以祀春秋﹐從民志也。逾年八月之朔﹐某奉命來權撫事﹔而工適竣﹐因得虔修時祀。有金溶老人﹐自言少時曾見貝子於軍中﹐歷歷前陳其事﹔僚吏將佐肅然動容﹐階下之人有泣下者。旣﹐藩臬之大夫礱石來請文。夫以貝子之丰功盛徳﹐勒鐘鼎而垂史乘﹐聲光爛然﹐豈某弇鄙所能爲役﹔惟是博徵文獻﹐實以老人之言﹐而知閩人之心﹑之思之久﹐其何可不書以慰之也﹗系曰﹕上帝降監﹐活此下民﹔眞人首出﹐電激雷震﹔函夏耆定﹐航索悉臣。聖子神孫﹐式敍三辰。慶流屬籍﹐角定振振﹔曰天生徳﹐寧我兆人﹗閩有凶慝﹐彼昏卒狂﹔煽脇醜類﹐繹騷南方﹔與滇﹑粵賊﹐蟠結披猖﹔肆其機牙﹐而拒斧斨。遂犯浙東﹐以搖江右。天子曰咨﹐我撫之厚﹔而敢同逆﹐其胡可宥﹗玉節金鉞﹐貝子是授。貝子拜命﹐誓師於杭﹔天兵四臨﹐賊气沮喪。麾蓋所指﹐我武孔揚﹔遂落其距﹐亦搤其吭。藩羊穴鼠﹐散犇迸亡。浙東旣靖﹐師次於閩﹔自建臨延﹐盡降其軍。狂賊失據﹐自縶牙門﹔閩地悉定﹐重爲王民。天子有言﹕布我恩信﹐罪止其魁﹐余無所問。旣掩胔骼﹐旣卹旣賑﹔門迎子女﹐伍戢兵刃。吾粲吾粥﹐吾褚吾襦﹔吾有家室﹐貝子予之﹗貝子之來﹐爲閩除賊﹔功成而薨﹐閩人大戚。年歲有極﹐吾思曷息﹗是作新廟﹐道山之陽。其筵肆肆﹐籩鉶大房﹔何以薦之﹖黍稷﹑臐膷。孝孫來享﹐來拜於庭﹔是貽是繩﹐降登旁皇。貝子有孫﹐系閩之福﹔閩人熙熙﹐以介以榖。揭虔妥靈﹐春秋齋遫﹔刻詩於碑﹐永耀南服﹗

——以上見「碑傳集」卷二「宗室」﹝下﹞。

﹟李之芳

相國李文襄公之芳傳

李相國文襄公傳

誥授光祿大夫吏部尙書文華殿大學士拖沙喇哈番謚文襄李公墓志銘

李文襄公傳

相國李文襄公之芳傳趙士麟

公諱之芳﹐號鄴園。曾祖諱鮮﹐以公貴﹐累贈吏部尙書﹑正一品加三級﹔妣康氏﹑繼妣任氏﹐俱累贈一品夫人。祖諱登云﹐號小川﹐累贈吏部尙書﹑正一品加三級﹔妣蕭氏﹐累贈一品夫人。父諱才望﹐累贈吏部尙書﹑正一品加三級﹔妣李氏﹐累贈一品夫人。生二子﹐公其長也。丰頤偉幹﹐幼卽岐嶷。七歲﹐就外傅。偶自齋出﹐途遇羽流﹐請止步﹔熟視曰﹕『瞻矚舉止﹐俱見非常﹔公卿之相也』。居常不輕言笑﹐講學以「誠正」爲主。十七歲入泮﹐學使者得捲卽閱﹐大書「取」字示之﹔補濟南府庠生。二十一﹐魁鄕薦。

丁亥﹐成進士。己丑﹐授浙江金華府推官﹔審斷虛公﹐謝絕請托。事無大小﹐出入平反﹐必得其情罪之至當而後卽安。常云﹕『倘一事顚倒是非﹑一人負冤不白﹐何以施顏面於吏民之上』﹗復禁驕將抑買民物。婺郡自兵燹後﹐士子弦誦日衰﹔乃進九學諸生而校藝﹐彬彬向風焉。辛卯分校﹐得士八人皆名宿。壬辰﹐撫按委編纂「賦役全書」﹔報成﹐條分縷祈﹐足垂永久。一日﹐撫按偕司道審事於吳山﹐公適至武林﹐傳令會鞫﹔詞嚴義正﹐剖晰詳明。諸公稱曰﹕『眞推官也』﹗癸巳﹐薦舉卓異﹐欽賜繡蟒袍。甲午四月﹐陞刑部廣東司主事。乙未﹐上諭各部院衙門有才優經濟﹑堪任養民者﹐從優擢用﹔滿﹑漢堂議以公應﹐公以俸淺辭。丙申三月﹐陞山西司員外郎。是歲﹐委修「大淸律」。十一月﹐遷湖廣司郎中﹔題畱久任。丁酉﹐時裁啟心郎﹐公總理十四司科抄﹐每抄必再三繙閱﹔曰﹕『各省刑獄閱實於內部﹐若一綫可生﹐不爲看出﹐是由我而誤殺之也』。平反甚多。六月﹐遇恩詔加一級﹐送一子入監讀書。

戊戍﹐蒙世祖章皇帝禦試簡拔﹐由郎中補授廣西道監察禦史﹔奏「請釐革私僉民解錢糧以剔蠹窟」﹑「請禁委官察勘以卹民生」﹑「請嚴查假冒棍徒以淸姦獘」各疏。庚子﹐代巡山西。按部所歷﹐延見士民﹐面詢利獘﹔風行艸偃﹐貪墨解綬。辛丑﹐撤差回京。壬寅﹐恭人吳氏卒於京邸。十月﹐乞假旋裏。越明年癸卯赴京﹐補湖廣道監察禦史﹔有「請敕部酌議追罰事例過當」﹑「題爲春日農務方殷踏勘似宜暫緩」各疏。乙巳四月﹐巡視西城﹔直陳姦棍誣逃﹐杜刁風而安民生。丙午﹐巡視兩浙鹽課﹔釐剔積獘﹐疏劾商蠹﹑革除陋例﹐節省雜費銀兩甚多﹐商困頓蘇。差旋﹔戊申﹐掌京畿道事。十一月﹐有「嚴核郡守職任最重」之疏。己酉﹐掌河南道事﹔奏「請甄別督﹑撫以淸吏治」﹐「政本關系甚重﹐票擬理宜嚴速」﹐「請錢糧覺察以杜民累」﹐「請酌勒限緝賊以安民生」﹐「請除無益條例以挽獘政」﹐「密陳封疆關系非輕」諸疏﹐詞指切直﹐皆報可。庚戌內升﹐以正四品頂戴食俸﹐仍畱掌河南道監察禦史。疏請嚴議禁止委署實病民生﹐雜流不宜濫預﹐以信功令﹐以裨地方﹔奉旨﹕『同大學士﹑六部﹑都察諸臣定滿洲﹑漢軍﹑漢官品級考』。壬子﹐升都察院右副都禦史﹔疏「議誣良諱盜處分﹐緝賊不宜苦累失主以戒庇盜殃民」﹐「請議參罰繁密太甚﹐外官難於奉行﹐巡鹽考核當有實政﹐不宜專論課完以卹商困﹑以培賦源」﹐「請議覺察姦蠹﹐內外畫一」諸疏。本籍鄰近州縣﹐臨淸倉米向解本色﹐道裏遼遠﹐民甚苦之﹔公議攺折附入大糧﹐民無運費﹑官免催提﹐公私皆便。常丰倉米原解徳州﹐民力最勞﹔公議支兌附近營兵月米﹐折省無算。十月﹐升吏部右侍郎﹔遵例自陳﹐奉旨﹕『李之芳簡任佐銓﹐著照舊供職。該部院知道』。

癸丑﹐以兵部右侍郎兼都察院右副都禦史總督浙江等處軍務兼理糧餉。陛辭﹐賜上廏良駟鞍轡抵任。甲寅﹐聞滇南吳逆叛﹐查有臺巡道吳應鵬系三桂侄男﹐卽會同撫﹑提﹑鎭檄行摘印看守﹐密題請旨定奪﹔飭沿海等處重嚴武備。又請增兵馬及試用火器﹐以資剿禦固守。三月﹐靖藩耿精忠反﹐報聞﹔人心在在風鶴﹐隨檄各路官兵分守要害。復再疏請敕江南省滿﹑漢官兵調集兩省交界以備聲援﹐江西省於廣信駐屯重兵以防崇安大關一路﹔或有警急﹐咨調策應。四月﹐三疏請發大兵防剿﹐並請敕江西督﹑撫﹑提諸臣亟發重兵謹守鉛山﹑玉山大路﹐以保巖疆。又遣本標中軍副將王廷梅及薛受益等率兵防守仙霞關等處﹐會疏請給官兵行糧。四月﹐與將軍﹑撫院﹑提督公議﹕於額俸餉銀外賞賚官兵﹐勉以大義。咸以奏銷爲慮﹔公不然﹐以『朝廷錢糧爲朝廷將士之用﹐俾出死力扞衛封疆﹐情理允協﹔且揆之時勢﹐人情洶洶未定﹐小有怨望﹐緩急未必能爲用也』。復會杭州將軍﹑撫院﹑提督議駐兵衢州。五月﹐統領本標杭協營並江南提標官兵一千五百人﹐申嚴軍令﹐所至秋毫無犯﹔同平南將軍賴塔自杭赴衢﹐先扼閩要衝。賴將軍承旨﹕『一應軍機事務﹐與李總督商酌而行』。公身膺封疆重任﹐但盡心竭力以身先之﹐不過爲危迫告急之詞﹔惟同賴將軍於地方情形﹑兵力多寡﹑事機緩急﹐無處不爲籌畫。在衢滿兵一千餘﹑綠旗兵二千餘﹐逆賊全力屯聚淸湖﹐日窺侵犯﹔而副都統喇哈應援之兵馬促未能至﹐所謂「孤軍危疆」無有過於此時者。七月初﹐賊犯衢﹐公躬擐甲冑﹐同賴將軍督師進攻﹐於坑西大戰﹐轟炮之聲震地﹐流丸如雨﹐左右請少避﹔公曰﹕『不可﹗三軍司命少移動﹐卽爲賊所乘矣。今日之事﹐以兵勝敗爲吾死生耳』。介冑終日﹐整肅軍容﹐戮不用命者以堅士心。是役也﹐以不滿四千之兵擊賊數萬之眾﹐一可當百﹐軍聲大振。時逆賊披猖﹐各路鎭營羽書旁午﹐晝夜不下數百通。無論是兵﹐一至戟門﹐公必呼至帳前﹐屏人親加撫慰﹔詢賊情形﹐示以戰守方略﹐令其傳語其鎭﹑其將知親加飭勵之意。而機警識破姦諜﹐卽置於法﹔有規避退縮營將﹐必奏參以肅軍紀。三衢當衝扼要﹐兵力單寡﹐戰守不能兼應﹔如金華堵禦溫﹑處兩路﹐嚴州接連徽﹑饒二郡﹐並屬咽喉之地﹐請照例增設標兵﹐以資剿禦。密謀招降﹐偵知九龍山僞將軍馬九玉麾下副將韓斌將兵八百人﹔乃移文江南亳州﹐以斌子世晉﹑家人苑亮至﹐令持家書並諭札縫履底中﹐使走入斌壘﹐一無所言﹐遺其履而去。斌得諭札﹐遂與僞都司王得功等商同日中奔壓潮營歸降。賊勢方張﹐羣情皇惑﹔請用宿將李榮統領調集嘉﹑湖等營官兵﹐俾之援剿金﹑衢等處﹐著績疆場。另募兵三千以定經制﹐且使地方彊壯有力之徒不致爲賊引誘﹐募兵卽所以弭盜。自是處州﹑金﹑嚴﹑臺﹑紹各屬相繼報捷﹐生擒賊首汪磐﹑繆國英以歸﹐恢復遂安﹑壽昌﹑淳安﹑義烏﹑東陽﹑分水等邑城。丙辰﹐公疏議直搗仙霞關爲一勞永逸之計﹐請調江南松江﹑崇明官兵﹔而部議以海口重防﹐不便移調﹐令於本省酌量遣發﹐並將擊賊進取事宜具奏。再疏﹐略曰﹕『本省無可調之兵﹐而江南有可遣之將。蓋浙當用兵之際﹐衢州滿﹑漢綠旗兵與賊對壘者二年餘﹐且晝夜不解甲矣﹔至杭﹑嘉﹑湖﹑紹之兵﹐已經調遣略盡。惟江南之松江﹑崇明額設兵幾二萬﹐諒此時之賊氛必不遠及江南也。至於進取之路不在溫﹑處而在衢州﹐故耿逆勁卒悉萃於此﹔此賊破﹐則諸賊皆無能爲矣。𨿽馬九玉﹑朱懷徳等死守河西﹐似難猝破﹔然其南爲江山﹑西則常山﹐皆有間道可襲。我兵一進﹐使彼首尾受敵﹐卽河西之賊壘不能獨完』。所謂不待交鋒而勝敗之機早識於胸中者如此。僞將軍馬九玉竊據河西﹐以大溪灘爲糧運咽喉﹔又啟大將軍康親王速師前進﹐直破其屯糧之地。八月十五日﹐大溪灘大捷﹔十七日﹐遂復江山縣城。馬九玉旣敗遁﹐知歸路已絕﹐冀繞道入仙霞關據守﹔顧諸軍已遵公密諭﹐疾抵關口﹐分路夾擊﹐僞副將金應虎等乞降。二十一日﹐師入三關﹐我兵獲有脇從六十餘人﹐將置之法﹔公曰﹕『此是戀故土妻子﹐保性命者耳﹔忍殺之耶』﹖乃議盡釋之﹐艸檄宣布皇上伐罪救民至意。於是王師入閩如摧枯拉朽﹐蕩平反掌。大兵所至﹐居民安堵。不越兩旬﹐露布捷聞各路獲捷﹐恢復云和﹑松陽﹑龍泉三縣城也。九月﹐疏請亟敕部議鄰省會師合剿餘寇﹔略曰﹕『閩逆犯浙﹐將及三年﹔煽誘勾連﹐廣植黨羽。巨逆馬九玉等𨿽敗潰奔逃﹐寖已瓦解﹔而餘孽多伏匿山谷﹐皆與江南徽州﹑江西饒州﹑廣信等府緊相連接﹐如僞總兵周文等則屯踞廣信﹑祝茂華等則把守玉山縣子午口﹐與常山相距僅數十里。目今逋誅之寇散布歧界﹐且系崇山峻嶺﹔使彼稍延喘息﹐勢必滋蔓難圖﹔卽三省接壤之間﹐終無寧謐之時。臣身處殘疆﹐竭力整頓﹐移會進兵﹔仰祈敕下江南﹑江西督撫及統兵將軍合力夾剿﹐則軍聲益振﹐逋寇無所逃誅矣』。遣官兵招撫江西逆寇﹐恢復玉山縣城﹔部議加一級。丁巳﹐處州椒洞巖山寇悉平﹐廣信府等處報捷﹐恢復江西鉛山縣城﹔又﹐興安﹑弋陽﹑貴溪等縣百姓歡欣歸命。江右未平﹐餘孽屯聚地方逼近浙省門庭﹐百姓久罹湯火﹐且總屬朝廷封疆﹐公不敢歧視﹔題請會剿﹐鄰界漸靖。惟僞總兵馬鵬數稱梟惡﹐聚眾於開﹑玉交界之陳村及徳興之白沙關﹐跳梁怙惡﹔公密飭副將武榮﹑蔣懋勳等自白沙關直抵徳興搗其老巢﹐連破賊寨木城﹐陣斬僞將數十員﹐生擒鵬歸﹐數以大義誅之。凡調遣所屬綠﹑旗各路將士大小一百四十餘戰﹐搴旗斬馘﹐所向克捷﹔皆仰天威遠震蕩平﹐捷於影響﹐克奏膚功﹐恢復鄰疆。三藩並叛﹐惟平閩獨先﹐則公首扼衢州之力也。九月﹐爲欽奉上諭事﹐部議飛報官兵大捷等事﹐俱系調度有方﹐擒斬逆賊兵一十四案﹐酌量議敍﹔奉旨﹕『李之芳著加兵部尙書﹐仍兼都察院右副都禦史爲正一品﹐照舊管事』。拜疏謝恩。公思平賊之後﹐事之重大而再急者﹐惟有仰遵恩詔將應行蠲免賑卹事宜﹐亟請大沛皇仁﹐以救垂死之百萬生靈﹔經三疏迫切吁陳浙東金﹑衢﹑嚴﹑溫﹑處五府屬殘黎阽危慘苦情形﹐請將康熙十六年以前一應本﹑折錢糧盡予蠲免。而部議以江山等縣衛所並未確查﹐分別苦累輕重﹐復具疏四請﹐略云﹕『卹民以固邦本﹑裕賦以資國用﹐兩者原屬並重﹔然必使有可存之民﹐而後有可徵之賦。被賊蹂躪之地﹐室家離散﹐田廬蕩然﹐𨿽哀鴻甫集而饑寒並切﹔若不急沛恩綸﹐無論舊逋終不能完﹐徒使新逋愈積﹑現徵復虧。卽日黜一官﹐無益於事。每念兵革之餘﹐傷慘已極﹔欲期民皆樂業﹑復還舊觀﹐實非易事。惟蠲此不可復徵之賦而休養生息仍成國家財賦之地者﹐卽於此屢吁宸聽﹐爲卹民計﹐未嘗不爲籌餉計也。當年倉卒用兵之際﹐師行糧從﹐軍糈未辦﹐先有追回已解閩餉一十五萬兩貯衢州府庫﹐得資官兵俸餉﹐士馬賴以飽騰﹔安輯投誠﹐凡捐賞袍帽﹑銀物﹐屢經各疏題明支用餉銀及措墊淸冊﹐悉聽部議開銷﹐無敢假借虛冒者﹐較鄰封用兵節省錢糧無算』。而格於部議﹐卒蒙恩旨允銷。公常云﹕『軍中刑賞﹐關系甚重﹔一言不當﹑一事不協﹐大事隳矣』。奉部文題用文武各官﹐不惟不徇人情﹐亦且不徇己意﹔皆較公量能﹐毫髮無私。𨿽千﹑把微員﹐拔用一人﹐三軍無不服其至公。蓋爲各路衝鋒對壘﹑勞苦有功者不乏其人﹐若捨此不用而以未有眞功﹑實苦者幸授﹐則行間將士誰復肯致命宣勞﹐爲國固圉乎﹗故人心競勸﹐性命可捐﹐何敵不破﹗所以各路兵行﹐處處獲捷﹔政亦得力於此耳。由偏裨﹑弁目拔擢至提督﹑總兵官如陳世凱﹑李華﹑吳英等二十餘人﹐勇略茂著﹐上徹天聽。舉薦賢良屬官﹐人未嘗知﹔有知者或以牲牢之物稍佐軍需﹐必卻之。日凡所犒賞﹐軍中無不知其所由來﹔蓋所爲者極難﹐庶足激勵眾心﹐能得其死力耳。嘗面誡屬官曰﹕『時𨿽多事﹐蕩平不難。若輩存心行事﹐仍作太平無事時觀。朝廷功令無寬假﹐余爲朝廷執法之人﹐亦不敢寬假也』。然淸嚴而不刻﹔每曰﹕『仲尼不爲已甚﹐亦未嘗輕劾一官』。

己未三月﹐具疏自陳﹐乞罷﹔奉旨﹕『卿才品優長﹐簡任總督﹐殫心料理﹐效力行間﹐著有勞績。著照舊供職。該部院知道』。七月﹐會地震﹐詔求直言﹔疏陳四事﹕請復給難民子女﹑請免荒絕丁糧﹑請復設各省理刑﹑請復生童舊額。具疏匯報招撫浙江﹑江西等處投誠各案文武僞官共六千二百餘員﹑僞兵人等共一十六萬五千五百餘名﹐各給賞分別歸農入伍﹔俱奉有『具見悉心籌畫﹐剿撫並用﹐可嘉﹔事平議敍』之旨。樞部議敍﹐武職軍功共加二十九等﹑紀錄一十九次﹔銓部議敍﹐加三級﹐以尙書正一品照舊管事。庚申﹐題請操練戰船﹐襲擊「海寇」﹔密飭定海鎭一遇警息﹐知會巡海部臣點驗出洋﹐掩擊於孝順洋﹐斬獲奏捷﹐以示大創。又請敕部議調福建水師分駕戰船一百號﹐由是閩洋直趨溫﹑臺﹐浙省水師由定關會師夾剿一切島窟﹔更請會剿事竣﹐卽以閩來戰船分泊溫﹑臺﹐配兵守汛﹕在浙可無成造之費﹑在閩可免修艌之煩﹐以寬物力而省錢糧﹐一舉而數善備矣。辛酉﹐會題楓嶺營循照舊制浙﹑閩制省要害之地﹝﹖﹞﹐鞏固邊防。公從康熙十三年驅師扞禦﹐任艱責鉅﹔外禦方張之寇﹐內顧徵剿之兵。旣圖固此民心﹐又恐有隳士气﹔千思百慮﹐惟期有濟軍機﹐無僨事勢。多方調度﹐靖寇安民﹔上賴廟謨制勝﹐下得將士奮勇爭先﹐平定疆圉。至避亂難民﹐亦有淪陷日久﹐脫走來歸者﹔每加撫慰﹐量給銀米。嗣是來者日眾﹐億萬姓扶老攜幼﹐鶉衣鳩面﹐無家可依﹔因遣員於龔家埠權爲茅屋二千餘間以居之﹐每名口捐米七合以給饔飧﹐飭令分別男女﹐不致雜處。然而軍興﹐公帑不可輕支﹔乃與撫院陳公量議捐助﹐而身爲之倡。有田可耕﹐更給民牛種。而民之來歸者益多﹐並無失所之嘆。又於西安之柏陵街及江郎街﹑二十八都﹑保安橋等處﹝皆入閩通衢﹞設廠煮粥﹑施湯﹐端委標員管理﹔凡五年﹐賑濟過往來人夫饑民一百二十二萬一千五百名有奇。𨿽兵燹之後﹐民無供役之苦。

壬戌八月﹐奉詔班師﹔十一月﹐遷掌中樞。癸亥四月﹐赴兵部尙書任﹔辧官論材﹑陟罰臧否﹐一以「無我」行之﹐爲僚屬所敬服。甲子八月﹐升吏部尙書﹔飭諸吏無得升堂﹐使坐曹聽行文書而已。由是吏不得與銓事﹐予奪一秉至公。居月餘﹐翕然聲動京師。

乙丑夏六月間﹐因積勞成疾﹐肩患癰腫﹔蒙皇上遣禦醫大夫劉存恕﹑祈嘉到至邸中診視﹐所需藥餌於尙方禦藥房支取。調治月餘﹐時復存問。然年逾六旬﹐气血衰羸﹐具疏請解任﹔奉旨﹕『卿才品優長﹐簡任銓衡﹐正資料理。著照舊供職﹐不必以老病求請解任。該部知道』。丙寅春﹐查敍軍功﹕『浙江總督調官兵有方﹐在溫州擊敗水陸逆賊﹐生擒僞副將何賓等五百名﹐陣斬僞都督孫可徳等賊兵一萬有餘﹑在大溪灘賊二千四百餘名﹔由空銜授爲拖沙喇哈番﹐準襲一次﹐注入山東濟南衛』。丁卯八月﹐再疏求罷歸田裏﹔奉旨﹕『卿才品優長﹐簡任銓衡﹐正資料理。著照舊供職﹐不必以衰病求罷』。九月﹐入閣辦事。公深荷知遇﹐殫心職業﹔辧色趨朝﹐向晦而退。凡有應對﹐虛公審愼﹐不肯惟諾﹔退而自省曰﹕『主上聖明﹐萬機畢照﹔閣臣備位﹐愧無以仰贊髙深﹐未能免「素餐」之譏也』。奉敕充「政治典訓」﹑「大淸會典」﹑「大淸一統志」等書纂修總裁官﹐賜元狐帽裘。戊辰﹐以疾﹐荷恩原品致仕﹐懸軌養痾。己巳春月﹐上南巡﹐道由徳州﹔公及地方文臣巡撫以下﹑武臣總兵官以下與在籍諸臣迎聖駕﹐伏謁道左。皇上勒馬垂問﹕『你病好了麼』﹖回奏﹕『臣病好些了』。恩賜上尊玉粒果品﹐慰勞甚厚。復詣行在候起居﹐時遇赦免東省錢糧﹐叩謝。上又問﹕『住處離海遠近﹑來路多少﹖尙有筋力能乘馬至此耶』﹖卽一一回奏。

甲戌十一月﹐病勢瀕危﹐伏枕口授遺疏謝恩﹔越宿而逝。疏上聞﹐奉旨﹕『李之芳效力年久﹐前在浙省時隨大軍進剿﹐歷有勞績﹔簡任機務﹐勤愼素著。忽聞在籍溘逝﹐朕心深切軫惻﹗應得卹典﹐著察例具奏。該部知道』。禮部準吏部咨稱﹕『原任文華殿大學士兼吏部尙書正一品又加三級休致回籍李之芳病故﹐應照定例﹐卹典與現任官同﹔按其加級﹑品級﹐給與全葬之價並給一次致祭銀兩﹐遣官讀文致祭。應否與謚﹐伏候上裁』等因。康熙三十四年二月初九日題﹐本月十一日奉旨﹕『依議。還與他謚﹐賜謚「文襄」』。公生於前明天啟壬戌年八月十八日卯時﹐卒於康熙甲戌年十一月初二日未時﹐壽七十有三﹔余詳於行述中﹐不具載。

論曰﹕吾觀文襄公生平大節﹐而知儒者有用之學也。學匪適用﹐謂之腐儒﹔朴樕沾滯﹑褊消拘陋﹐僅僅不敢踰尺寸﹐奚補於世﹗然使而不由於學﹐揮霍震掉﹐出之無本﹔𨿽鴻猷碩譽鍧耀一時﹐譬之無根之木﹑無源之水﹐扶疏衍溢﹐槁涸可立而待﹐君子弗貴也。知此﹐始可以議古人經綸之業矣。公少負奇气﹐英睿倜儻﹐不泥於習﹔及長﹐有志聖學。入仕以來﹐務爲建立翼宣禮樂﹐慨然以斯民爲己任﹐而才足以達之。得第﹑筮仕﹑節推﹐卽赫赫有聲﹔列臺憲﹐繩糾激揚﹐風裁彌峻﹔擁節麾﹑開幕府﹐中外揚歷﹐不阿權貴﹑不避艱險。值三逆叛﹐耿精忠窺浙思逞﹔公當半壁長城﹐躬擐甲冑﹐馳驅於疆場壁壘之間﹐奮不顧身。忠勤以爲國﹑誠信以事君﹐踽踽孤蹤﹐屢邀聖眷。其始也﹐疏請駐兵衢州﹐請調江南滿﹑漢官兵以備聲援﹐調江西屯駐重兵以待策應﹔又請急發大兵防剿﹐請給行糧﹐議給賞賚﹐以示鼓勵。及賊犯衢州﹐破賊數萬於坑西﹐生擒賊首汪磐﹑繆國英﹐敗賊首馬九玉﹑朱懷徳於大溪灘﹔分路夾擊﹐僞副將金聲虎等乞降。遣副將武榮﹑蔣懋勳由白沙關抵徳興﹐搗僞總兵馬鵬之穴﹔而生擒其子於溫州﹐擊敗水陸逆賊﹐生擒僞副將何賓等﹔陣斬僞都督孫可徳等賊兵一萬有奇於曹平關﹐殺賊五千餘名。大小一百四十餘戰﹐搴旗斬將﹐同大將軍賴塔所向克捷。三逆並叛﹐平閩獨先﹔公與將軍扼衢州之力也。平賊之後﹐黎赤阽危﹔事之最大而急者﹐莫若歷年逋賊。公數請浙東金﹑衢﹑嚴﹑溫﹑處五郡自康熙十六年以前錢糧宜豁﹐蒙恩盡予蠲免﹔仍捐俸勸賑施粥以濟饑民﹐全活無算。班師﹐論功議敍﹐晉中樞。歷塚卿﹑入內閣﹐皆密勿要地﹐務抑僥幸﹑絕徑竇﹔門無私謁﹐邸第肅淸。及予歸﹐名完而節亦全焉。今夫祿位﹑名壽﹐皆天之所以命於人﹐而人之所以自奉於身者也﹔大徳之人必得﹐若執左券以索寄然者﹐是非有心於得之也。嘗讀「易」「師」之九二曰﹕『在師中吉﹐王三錫命﹐謙之』﹔九三曰﹕『勞謙﹐君子有終吉』。公以師中之吉﹐荷三錫之命﹐則旣已承天之寵矣﹔勞而能謙﹐乃克有終﹕固公所以自期以圖報於終身者也。夫角與而齒缺﹐翼附而足虧﹔在物且然﹐況於人乎﹗歷觀三代以後﹐大臣善處成功之際而能保有終吉者﹐幾何人﹗祿盛者或晦於名﹐位尊者或劣於繼﹐名髙者或嗇於壽﹐而壽永者或儉於祿﹐與之翕張損益﹔𨿽大化司其柄者﹐要本於生平無欲。無欲則無我﹐天地萬物皆吾一體﹐莫非我也。公心慈量宏﹐平日以厚自處﹐未嘗有讎物害人之心﹔履信思順﹐鬼神實相之。不然﹐權位重而責愈備﹐經費浩而迹愈疑。以一人之情擅一方之刑賞﹐而徳怨易至於橫生﹔以一人之力副千萬人之祈望﹐而恩澤每病於難溥。夫以不平之心﹐加之以求全之意﹐則夫忌疾疑謗之來﹐固宜有所不免。然志定而才裕﹑識先而資深﹐培根浚源﹐枝派暢遂。性本近道﹐內夷城府﹑外弛邊幅﹐𨿽處兵革紛冗之中﹐亦未嘗廢學。居常油然﹐情𨿽暢而不輟﹔臨變惕若﹐志𨿽郁而不撓。度能容眾﹐似混而辧﹔機能料敵﹐似顯而藏。至於忙中批答﹑醉中應酬﹐卽倉卒憒擾之餘﹐可以覆核百十﹐未嘗遺一。此不用之用﹐其用始神﹔無功之功﹐其功始大﹕非易易也。昔夫子導諸子言志﹐於季路則哂之﹑於曾晢則與﹔是豈有遠於恆情哉﹗季路得國而治﹐加以師旅﹐因以饑饉﹐可使有勇而知方﹐固非托諸空言者也﹔較諸履素樂常﹑浴沂風詠﹐同於太虛而無累於外物者﹐以其無欲﹑且無我也﹐富貴不能淫﹑貧賤不能移﹑威武不能屈﹐至誠淵淵浩浩﹐毫無所倚。故曰﹕苟不因聰明睿知達天徳者﹐其孰能知之人尙勉於學哉﹗

李相國文襄公傳杜臻

公姓李氏﹐名之芳﹐號鄴園﹔其先自棗彊徙居濟南之武定州﹐遂世爲州人。曾祖鮮﹑祖登云﹑父才望﹐皆以公貴﹐贈吏部尙書。

公幼而岐嶷。七歲﹐就外傅。遇羽流﹐熟視曰﹕『舉止非常﹔公﹐輔器也』。

順治丁亥﹐成進士﹔筮仕金華推官。時鎭帥馬進寶縱兵擾民﹐公力禁﹔婺民賴之。其決讞也﹐處分而明敏。直指杜果按部﹐令公攜文牘往﹔公曰﹕『不須攜也』。是日﹐決數十案﹐織悉無遺﹔果大奇之。臺司會鞫於吳山﹐公適自婺至﹐上謁﹔畱公。公立爲剖晰﹐羣以「眞推官」目之。居五年﹐郡無滯獄。以治最﹐入爲刑部主事﹐歷進郎中。會六部裁啟心郎﹐屬公總理十四司覆奏事宜﹐多所平反。

戊戌﹐遷監察禦史﹔庚子﹐按山右。康熙丙午﹐視兩浙鹽筴。庚戌以內升﹐支四品俸﹐仍掌河南道事﹔擢都察院左副都禦史。公在臺前後凡十有三年﹐章數十上。如糾學臣之溺職﹑司道之徇庇﹑科臣之比匪﹑相臣之市恩﹐甄別督撫﹑嚴核郡守﹐愼重票擬﹑杜絕誣逃﹐文法太密者宜寬﹑捕盜貽累者宜禁﹕皆有關治體﹐詞指切直﹕識者偉之。他若臨淸倉徵本色﹑常丰倉輸徳州﹐轉挽勞費無限﹔公一議攺折附入大糧﹑一擬支兌附近營兵﹐於國計旣有裨﹐而鄕之人尢頌公之徳於不衰。

未幾﹐晉吏部侍郎。癸丑夏﹐以兵部侍郎總督浙江軍務﹔浙人聞公至﹐莫不舉手加額﹐以公復來爲厚幸。先是﹐公在禦史臺時﹐念天下承平日久﹐而三藩負固遠疆﹐慮萌異念﹔有「密陳封疆」之疏。下車未久﹐是年冬﹐吳逆叛於滇﹔明年春﹐耿逆叛於閩﹕人心在在風鶴。公曰﹕『閩興浙﹐輔車相依。浙之門戶在三衢﹔固守衢﹐則全浙無虞矣。我受封疆重任﹐有進無退﹔若不先據要害﹐其何以濟』﹗於是請調江南兵駐二省界﹐並發江西兵屯廣信防崇安大關﹐守鉛山﹑玉山以備聲援。五月﹐公率兵千五百人同平南將軍賴塔自杭趨衢﹐以扼其衝。公以家財募五百人﹐甘苦與共﹔每夜漏下數刻﹐公短兵戎服雜處行間﹐申嚴警備﹐達旦不寐﹕率以爲常。七月﹐賊犯衢﹐遇於坑西﹔炮聲震地﹐流丸如雨。左右請少避﹐公曰﹕『三軍司命﹐不可動也﹔動則爲賊所乘。今日之事﹐以兵勝敗爲吾死生﹔可稍怯耶』﹗於是人人殊死戰﹐以不滿四千之兵擊賊數萬之眾﹐無不一以當百﹔賊兵大敗。公慮金華爲溫﹑處要衝﹐嚴州爲徽﹑饒連境﹐請設兵以資剿禦。時九龍山僞將軍馬九玉張甚﹐偵知其麾下副將韓斌擁兵八百人﹐密謀招降之﹔乃檄江南亳州﹐以斌子世晉及其僕苑亮至﹐公以諭札與之縫履底﹐走入斌壘﹐遺其履。斌得之﹐遂同僞都司王得功降﹔而九玉失一臂矣。然九玉蟻聚河西﹐羣不逞之徒觀望其間﹔公曰﹕『此輩爲賊誘﹐則勢益張矣。不如因而募之』。得敢死士三千人﹐軍聲大振。而金﹑嚴﹑臺﹑紹﹑處亦各相繼報捷﹐生擒賊首汪磐﹑繆國英﹔而遂安﹑壽昌﹑淳安﹑義烏﹑東陽﹐一時恢復。公以賊勢少殺﹐宜直搗仙霞關爲一勞永逸計﹐請調江南之松江﹑崇明兵﹔部以海口重防﹐未便移調﹐仍令於本省酌遣﹐且令公條上進取機宜。公言﹕『本省無可調之兵﹐江南有可遣之將。浙之兵與賊對壘﹐晝夜不解甲者二年餘矣﹔各郡之兵調遣略盡。彼松江﹑崇明額設兵二萬﹐諒此時賊氛必不能遠及江南也。至進取之路﹐不在溫﹑處而在衢﹐逆賊勁卒悉萃於此。此路破﹐則他無能爲矣。𨿽馬九玉﹑朱懷徳等死守河西﹐似難猝破﹔然其南江山﹑其西常山﹐皆有間道可襲。我兵進﹐彼首尾受敵﹐卽河西賊壘不能獨完矣』。蓋公之不待交鋒而勝敗之機早決於胸中者如此。九玉屯糧大溪灘﹐公搗其餉道。八月﹐大戰克之﹔九玉遁走仙霞關﹐公設伏擊之﹐降其僞副將金應虎等。師入三關﹐獲脇從數十人﹐將置之法﹔公曰﹕『此戀故土﹐迫於賊威耳』。盡釋之。師遂入閩﹐所至獲捷。餘孽之伏匿山谷者﹐在江南之徽﹑江西之饒﹑信間﹔公慮散布歧界多崇山峻嶺﹐使稍延喘息﹐勢必玆蔓﹐疏請江西會師協剿。踰年﹐浙東盡定﹐鄰省諸郡亦殲除幾盡。惟僞總兵馬鵬猶跋扈於開﹑玉﹑徳興間﹔公遣將破其寨﹐生擒誅之﹐殘孽悉平。公自用兵以來﹐率諸將士大小一百四十餘戰﹐所向克捷﹔而三逆之平﹑八閩獨先﹐則公之身先扼衢力也。捷聞﹐加兵部尙書正一品。

公念賊平後﹐事之大者無如蠲賑﹔請豁浙東金﹑衢﹑嚴﹑溫﹑處五郡十六年以前額賦。部議持不允﹐公四請之﹔上言﹕『卹民以固邦本﹑裕賦以資國用﹐二者並重﹔然必有可生之民﹐而後有可徵之賦。浙東向爲賊所蹂躪﹐田廬蕩然﹔今𨿽哀鴻甫集﹐而饑寒並切。若不急爲蠲豁﹐無論舊逋無償﹐勢且新逋愈積﹔卽日黜一官﹐何益於事﹗惟蠲此不可復徵之賦﹐則休養生息﹐仍成國家財賦之區矣』。詔從其請。初﹐倉卒用兵﹐軍糈未辦﹐先有追回已解閩餉一十五萬兩存貯衢庫﹔凡一切軍前犒賚﹐公各疏題明支用﹐較鄰省節省無算。𨿽格於部議﹐卒蒙旨允銷。貧民陷賊來歸者﹐公親加撫慰﹐建茅屋二千餘間於龔家埠﹐分別男女以居之﹐給以饔餐﹔有田可耕者﹐給以牛種。於八閩通衢柏陵街﹑江郎街﹐保安橋等處﹐設糜以賑饑者﹔凡五年﹐濟饑民一百二十二萬一千五百有奇。前後招撫僞員六千二百有奇﹑僞兵人一十六萬五千五百有奇﹐皆給賞有差﹐歸農入伍。事旣平﹐論功﹐中樞敍武職加二十九等﹑銓司敍文職亦如之﹐獨以督臣轄全省不敍﹔奉諭旨酌加三級。久之﹐追論溫州之捷﹑大溪灘之捷﹑曹平關之捷﹐授公拖沙喇哈番﹐襲一次。或以爲酬庸稍薄﹐公瞿然曰﹕『此出自特恩﹐𨿽分茅胙土﹐榮莫踰焉。且叨冒世職﹐於臣分已過』。公可謂不伐其功者也。公自擊賊入閩﹐旣已翦蕩陸寇﹐而海上游魂猶有出沒者﹔乃請練習戰船以襲之﹕『閩省水師由閩洋趨溫﹑臺﹐浙省水師由定關會師﹐以夾剿諸窟島﹔事竣﹐卽以閩船分泊溫﹑臺﹐配兵守泛﹕在浙無成造之費﹑在閩無修艌之煩﹐兩省便之』。又請﹕楓嶺營兵舊制﹐浙﹑閩分轄﹔今以援剿之兵調補﹐則餉不加增﹐而三省要害之地以固矣。此又公之斟酌盡善﹐爲守禦計甚周也。

公駐衢區畫﹐凡八年。壬戌秋﹐班師﹔公還杭。冬﹐召入﹐爲兵部尙書。甲子秋﹐進吏部尙書﹔飭諸吏聽行文書而已﹐毋得上堂與銓事﹐宿獘一淸。明年夏﹐患癰﹔上遣禦醫視疾﹐給尙方藥餌。公以老疾請﹐優旨慰畱。丁卯﹐再疏求罷﹐不允。是年秋﹐以吏部尙書入爲文華殿大學士﹔居政府﹐邸第蕭然﹐門無私謁。

明年春﹐致政歸。居平無他嗜好﹐以書史自娛者七年﹐卒。

公丰頤偉幹﹐美須髯。性介直﹐以「誠正」自矢﹐念念可質鬼神。其爲司李﹐嘗云﹕『有一事顚倒是非﹐一人負冤不白﹐何以施面目於吏民上』﹗其在秋官云﹕『各省刑獄閱實於內部﹐若一綫可生﹐不求其生﹐是由我誤殺之也』。其巡視鹽筴也﹐劾商蠹﹑革陋習﹐節省雜費﹔商人賴之。其在行間云﹕『軍中刑賞﹐關系最重。一言不當﹑一事不協﹐大事隳矣』﹗當羽書旁午﹐或官﹑或兵至鈴閣者﹐必呼至帳前﹐屏人慰勞﹔詢賊情形﹐示以戰守方略﹐推心置腹以飭勵之。其薦拔文武諸人﹐量能授職﹐出於至公﹔自偏裨弁目至提﹑鎭者﹐如陳世凱﹑吳英﹑李華等凡二十餘人﹐皆以勇略著。所舉文吏﹐吏未嘗知﹔有知者﹐或以牲牢佐軍需﹐必卻之。且戒曰﹕『時𨿽多事﹐蕩平不難﹐朝廷功名無容寬假﹔余爲朝廷執法﹐亦無容寬假也』。然淸而不刻﹔每曰﹕『仲尼不爲已甚』。其爲人公正而仁恕類如此﹐故人皆樂爲用﹔上亦稔知其功。當家居時﹐乘輿南巡過徳州﹐公迎謁道左﹔天語詢問曰﹕『卿筋力尙健﹐能乘騎至此耶』﹖賜上尊玉粒﹐慰勞倍至。卒之日﹐天子猶念其爲浙督時進剿勞績﹑任機務時勤愼素著﹐忽聞溘逝﹐深爲軫惻也﹔予祭葬﹐謚曰「文襄」。享年七十有三。公嘗言﹕『士大夫有名節易﹐全名節難』﹔迹公之生平﹐眞可謂名完而節全也已。所著有「棘聽艸」﹑奏疏﹑文移諸稿若干捲。

子男四人﹐孫男十五人。長子鐘麟﹐以蔭﹐授嶽州同知。遇楚兵變﹐攝巴陵﹔亦有戰守功﹐擢知潮州府﹐且將大用﹐君子謂能世其家焉。

論曰﹕歷觀古之名臣如唐之裴﹑李﹐宋之韓﹑範﹐才兼文武﹑出入將相者﹐代無幾人。如公之忠誠奮發﹐芟除渠魁﹐身歸臺閣﹐光贊密勿﹔方之前哲﹐何多讓焉﹗臻﹐浙人也。公之功著於浙﹔臻嘗過裏中﹐公畱以脫粟一飯﹐語予曰﹕『用兵之際﹐任事固難﹔賊平之日﹐善後尢難。當日俘獲山野長髮﹐其中眞寇無幾﹐率皆脇從也﹔爲予鞫其冤者﹐悉縱之去。至於仳離婦女﹐什伯爲羣﹐指以賊婦﹐盡據而有矣﹔乃率先捐俸以贖之﹐俾良民家產復聚。金﹑衢﹑嚴﹑溫﹑處五郡居民失業者數年﹐𨿽荊棘已除﹐而生聚有待爲之﹔力請於朝﹐蠲從前逋賦。此三事者﹐予之所謂善其後也』。聆斯言也﹐公之爲徳於浙深矣。初﹐康親王之入閩也﹐諮公以平閩大計﹔公曰﹕『仗天威﹑憑廟謨﹐以順討逆﹐勢如拉朽。王嚴禁軍士不奸淫﹑不搶擄﹐則計日蕩平矣』。後果如公言。此公之爲徳於閩﹐而人莫知也。語云「活千人者封」。公之活浙人無算﹐子孫之實蕃且碩也﹐有以夫﹔至今浙之人世世奉祀不絕也﹗

誥授光祿大夫吏部尙書文華殿大學士拖沙喇哈番謚文襄李公墓志銘

張玉書

康熙三十三年冬十一月﹐文華殿大學士武定李公薨於裏第。訃聞﹐天子眷念勞臣﹐輟朝軫悼﹔詔所司議飾終之典﹐賜祭﹑賜葬﹐悉從優渥。比易名奏請﹐上特予「文襄」。本朝文臣自洪南安以後﹐稱「文襄」者至公而再見﹔一時中外翕然﹐以爲允協云。

公舉順治四年進士﹐起家浙江金華府推官﹔居五年﹐郡無滯獄。以治最﹐入爲刑部主事﹐歷進郎中。會六部裁啟心郎﹐屬公總理十四司覆奏事宜﹐聲譽大起。十五年﹐擢監察禦史。明年﹐出按山西﹔甫半載﹐墨吏皆解綬去。康熙初﹐視兩浙鹽課﹐力蘇商困。在臺十餘載﹐數上封事﹔如愼重票擬﹑甄別督撫﹑嚴核郡守﹐皆有關治體。典內外計﹐屏絕私獘﹐丰裁凜然。九年八月內升﹐支四品俸﹐仍掌河南道事。十一年﹐超拜都察院左副都禦史。抗疏陳時事﹐謂『文法太密﹐等於束濕﹔緝盜無術﹐累及失主﹕吏治﹑民生﹐胥受其病』。識者韙之。是年冬﹐擢吏部侍郎。

十二年夏﹐命以兵部侍郎總督浙江軍務。蒞事甫兩月﹐而滇逆變作﹔十三年春﹐請亟增額兵﹐用資剿禦。踰月﹐閩逆告變﹔公隨檄諸路將士分守要害﹐遣副將王廷梅﹑薛受益等力堵仙霞關。又請調江南滿﹑漢官兵分駐二省交界﹐並發江西重兵守鉛山﹑玉山以壯聲援﹔因會疏懇給官兵行糧﹐軍皆感奮。是時逆賊盡銳聚湖淸﹐日謀窺犯﹔公偕平南將軍賴公塔率滿兵千人﹑綠旗兵二千人並所募健勇五百人﹐以五月自杭趨衢州。七月﹐賊軍數萬攻衢﹐我軍眾寡不敵﹔公同平南將軍以大義激勵將士﹐進擊坑西。炮聲震地﹐流丸如雨﹐左右請少避﹐公不可﹔曰﹕『今日之事﹐以兵勝敗爲吾死生﹔可稍怯耶』﹗諸將鼓勇直入﹐一可當百﹔賊遂卻。顧賊黨羽方熾﹐溫﹑處﹑金﹑嚴各屬所在煽亂﹔公𨿽以計招降僞將韓斌﹑王得功﹐生擒賊首汪磐﹑繆國英﹐而兵單勢分﹐難以久持。十五年夏﹐公遂建議直搗仙霞關﹐爲摧堅制勝之策。部議令公條上進取機宜﹔公言﹕『進取之路﹐不在溫﹑處而在三衢﹐今逆賊勁卒悉萃於此。此賊一破﹐則諸賊必皆駭亂迸散。𨿽僞將馬九玉﹑朱懷徳等抗拒河西﹑大溪灘﹐而江山﹑常山之間有間道可襲。我軍進擊﹐使賊首尾受敵﹐河西孤壘安能獨完﹗故擊之便』。時和碩康親王軍駐金華﹐公力請至衢﹔八月﹐合軍克大溪灘﹐復江山縣。馬九玉猶冀繞道奪仙霞關﹐而諸軍已受公密檄﹐急據關口夾擊﹔賊將金應虎等窮蹙迎降﹐大師遂入閩。閩逆旣平﹐而餘孽竄伏山谷間者尙繁﹔公復請江南﹑江西會師協剿。踰年﹐浙東及徽﹑饒﹑廣信諸郡以次底定。捷聞﹐進秩兵部尙書﹐加正一品。公念賊平之後﹐事之最急者﹐無如蠲免﹑賑卹﹔疏請豁金﹑衢﹑嚴﹑溫﹑處五郡十六年以前額賦。部議持不允﹔公上言﹕『卹民以固邦本﹑裕賦以資國用﹐兩者並重﹔然必使有可生之民而後有可徵之賦。浙東被賊蹂躪﹐饑寒交迫﹔使非急予蠲免﹐則舊逋旣缺﹑新逋愈積﹐卽日黜一官﹐於事無濟。且蠲此不可復徵之賦﹐俾民得休養生息以供將來之稅﹐正所以爲國家財賦計也』。詔從公言。貧民陷賊中來歸者﹐公悉爲區畫衣廩。又設糜於通衢﹐賑往來饑民一百二十二萬有奇﹔流移之人﹐盡復故土。方事之殷也﹐羽檄旁午﹐人情惶懼﹔東南數千里﹐惟恃公一人以爲安危。孤軍扼險﹐搘拄三載﹔卒使浙水以西無匹馬擾於境上﹐則皆公守三衢力也。假若三衢無公﹐吳﹑越之民幾不能一夕安枕﹔而公之功﹐豈不偉且烈哉﹗公以文臣﹐身擐甲冑﹑冒矢石﹐大小一百四十餘戰﹐所向克捷﹔𨿽行間宿將皆遜謝不如﹐而部議敍錄﹐僅及十之一﹑二。前後招降文武僞員六千二百有奇﹑賊兵一十六萬五千五百有奇﹐中樞敍武職加至二十九等﹑銓曹敍有司亦如之﹐獨以督臣轄全省不敍﹔再奉諭旨﹐乃酌加三級。久之﹐追論溫州擒斬逆賊及大溪灘﹑曹平關破賊功﹐授公拖沙喇哈番﹐襲一次。或有言﹕公保障著勳﹐酬庸稍薄﹔公瞿然曰﹕『凡此敍錄﹐皆出特恩﹔𨿽胙土之榮﹐無以或過。且叨冒世職與洪南安比﹐更何觖望焉』﹗公之勞而不伐﹐有古大臣風矣。

二十一年秋﹐以事平﹐還杭州。冬﹐召入爲兵部尙書。公久於兵間﹐在部一切措注﹐悉中機要。二十三年﹐進吏部﹔飭諸吏坐曹﹑聽行文書﹐無得與銓事﹐宿獘一淸。明年夏﹐患癰﹔詔遣禦醫診視﹐頒尙方藥物。旣愈﹐以老疾請﹔優旨慰畱。二十五年﹐復請﹐詞益切﹔不允。是年秋﹐命以吏部尙書入爲文華殿大學士﹐辦理機務。

明年春﹐致政歸。二十七年﹐乘輿南巡過徳州﹐公迎謁道左﹕天語詢問曰﹕『卿精力尙健﹐能乘騎至此耶』﹖賜上尊玉粒﹐慰勞倍至。裏居凡七載﹐泊然無嗜﹐惟以書史自娛。臥病數日﹐遂逝﹔距生前壬戌八月十八日﹐年七十有三。

公初在言路﹐以謇諤聞﹔彈劾貴要﹐絕無鯁避。旣督兩浙﹐則沈毅持大體﹐不輕言笑﹔而批答案牘﹐能曲盡物情。入筦部務﹐嶽嶽無所詭隨﹔每國家有大議﹐片言擘畫﹐確不可易。中外揚歷四十年﹐以精勤奉職﹑以誠恪事主﹑以天下善人君子得行其志爲愉快。嘗言﹕『士大夫有名節易﹐全名節難』。如公之立身服官﹐始終一節﹐眞可云粹然無疵者矣﹔以擬昔韓﹑範﹑司馬之倫﹐其奚愧與﹗

公諱之芳﹐號鄴園﹔先世自直隸棗彊遷武定。曾祖諱鮮﹑祖諱登云﹑考諱才望﹐皆以公貴﹐累封光祿大夫﹑吏部尙書﹔曾祖妣康氏﹑任氏﹑祖妣蕭氏﹑妣李氏﹐俱累贈一品夫人。元配胡氏﹐封恭人﹐贈一品夫人﹔繼張氏﹐封一品夫人。生四子﹕長鐘麟﹐筮仕嶽州府同知﹔夏逢龍之亂﹐以守城功﹐升廣東潮州知府。次攀麟﹐候選行人司司副﹔早卒﹕胡夫人出。次容麟﹐廩膳生﹔次宜麟﹐候選通判﹕側室出。娶皆名族。女二人﹕長適候選京職王爾梅﹐次適廩膳生馮云勷﹔胡夫人出。孫男十四人﹕鐘麟出者十人﹐壽泓﹑壽浵﹑壽滬﹑壽湜﹑壽潢﹑壽沅﹑壽湘﹑壽演﹑壽潮﹑壽淞﹔攀麟出者四人﹐壽澄﹑壽淳﹑壽溥﹑壽滋。曾孫男二人﹕本篤﹑本厚﹔壽泓出。公從子甡麟﹐興丁丑進士﹔館選時﹐上詢知家世﹐遂擢入庶常。聖心眷公之深﹐歿而不能忘﹔聞者皆爲感涕。

鐘麟將以康熙三十六年九月初五日奉葬東原塋兆﹐以某爲年家子﹐屬爲銘﹔誼不敢辭。謹據狀次第行實﹐而系以銘曰﹕嶽鐘元气﹐公生應期。持憲於朝﹐正色侃辭。咨命制府﹐鎭東南陲。三孽相挺﹐詿誤烝黎﹔七閩震鄰﹐阻險以窺。屹然一身﹐天子倚毗﹔遮扼要害﹐危疆是搘。摧厥凶鋒﹐用濟我師﹔掃蕩廓淸﹐海邦載釐。百戰之勛﹐勒於鼎彜﹔召還廟廊﹐以式庶司。典樞﹑典銓﹐爰秉國維。投老崖壑﹐優遊自怡。出入將相﹐黃髮羽儀。韓琦隕星﹐傅說乘箕﹗偉烈不朽﹐銘石永垂。

李文襄公傳沈徳潛

公諱之芳﹐字鄴園﹐姓李氏﹔山東濟南府武定縣人。中前明崇禎壬午鄕試﹔國朝順治丁亥﹐成進士。除浙江金華府推官﹔六載﹐升刑部主事﹐旋升郎中。公嘗謂﹕『各省刑獄閱實內部﹐若有一綫生路﹐不求其生﹐是由我殺之也』。審定囚籍﹐多所平反。五載﹐授廣西道監察禦史﹔旋掌陜西道事﹐代巡山西。康熙元年﹐停止巡方﹐補湖廣道禦史﹔五載﹐掌京畿道事﹔又一載﹐掌河南道事。三載﹐升都察院左副都禦史。公在臺中共十有四年﹐凡所建白﹐關朝野大利獘﹔彈劾不避權貴﹐人咸畏之。未一載﹐升吏部右侍郎。

明年﹐以兵部左侍郎總督浙江軍務﹔時十二年癸丑冬月也。明年﹐逆藩耿精忠之亂作。先是﹐吳三桂反雲南﹐遠近震動﹔公密疏請增設各路兵馬﹐謂『方今滇逆反叛﹐賊氛未靖﹐尢慮聞風蠢動。浙爲閩中門戶﹐先事之謀﹐惟在厚集兵力以爲防守。若不先上請﹐臨事張皇﹐顧彼失此﹔𨿽任重咎﹐無益於事』﹗又﹐並請開試用火藥之禁。蓋逆知閩藩之相繼叛逆﹐預有以防其變也。至是聞亂﹐卽統標兵並杭協兵自杭赴衢。時撫臣以下謂會城爲控制重地﹐不宜移鎭﹔公曰﹕『方今事勢﹐所爭在衢。倘上游失守﹐不但全浙動搖﹐江﹑淮以南皆不安席矣。遂裹糧倍道行﹐抵衢駐節﹔命副將王廷梅﹑李承恩等禦仙霞關。仙霞關者﹐閩﹑浙界扼要地也﹔去江山縣百里。關在嶺上﹐級三百六十﹑曲二十八﹐長二十里﹔雄踞眾山﹐髙插云漢。旁臨絕壑﹐飛鳥莫度﹑匹馬難旋﹔與蜀之劍閣相埒。賊眾鴟張豕突﹐謀出仙霞﹔公旣遣將先據險隘斷其出路﹐次防溫屬平陽﹑處屬龍泉諸要地﹐水路溫屬黃巖﹑臺屬象山﹑寧屬定海曁杭﹑紹﹑嘉瀕海要地。蓋耿逆構連海氛﹐分道入寇﹔公先調遣鄰省兵扞衛之﹐離海氛交﹐以疑貳牽制之。謀禦旣定﹐徐議戰攻。公之戰於阬西也﹐先大閱將士於水亭門﹐宣布朝廷厚恩﹑陳說「順逆」大義﹐眾感泣﹐願決死戰﹔遂同將軍賴塔薄賊營。賊接戰久﹐退入壁﹔公率諸將進攻﹐復大麋戰。賊發炮擊﹐轟聲震天﹐鉛丸如雨及馬腹﹔左右請少避﹐公曰﹕『三軍司命在吾﹐少退﹐卽爲賊乘。今日之事﹐有進無退﹔吾不知有身矣』﹗麾眾進兵﹐大敗之。翼日﹐復進逼﹔公气益奮﹐士卒益用命﹐陣斬賊帥﹐敓器械無算。是役也﹐提兵不滿四千﹐擊賊數萬﹔眾無不一以當百﹐屢戰屢勝。賊鋒大挫﹐匿不敢出﹔自是溫﹑臺﹑金﹑嚴﹑紹諸戰皆捷﹐或馘渠將﹑或縛黨逆。有投誠者﹐推赤心待之﹔難民流亡失所者﹐安插撫慰﹐全活之。竊據地方﹐漸次恢復﹔而衢州大溪灘之捷﹐尢得長驅破竹之勢。前此公數請於朝﹐添兵前進﹔部議責公保守。公奏﹕『耿逆勁卒畢聚於衢﹐今欲搗賊巢穴﹐必由衢一路。此處殲其精銳﹑奪其關隘﹐諸路不難瓦解。𨿽賊將深溝重壘﹐現守河西﹔然其南則江山﹑西則常山﹐皆可間道截其糧運並斷歸路。我兵一進﹐使賊首尾受敵﹐便可相機撲剿﹐以通入閩之路』云云。會大將軍和碩康親王奉旨進兵﹐王問公曰﹕『賊勢張﹐能必勝乎』﹖公曰﹕『必勝﹔已見奏疏中矣』。王復遣人問『所策果萬全乎』﹖公曰﹕『今大兵已發﹐若復猶豫﹐則士气沮喪﹑人心疑惑﹐何以成功』﹖遂詣王曰﹕『賊寇情形﹐久在目中﹔明日捷音至矣』。已而羽書報聞﹐王大喜曰﹕『嶽忠武之策楊麼﹐不是過也』﹗時賊將馬九玉方逼衢爲壘﹐我兵由南門銜枚疾走﹐繞出其後﹐破大溪灘﹕此直取江山一師也。賊敗奔仙霞﹐復謀屯聚﹔而三關盡爲我有﹐進退無措﹕此直取常山一師也。公形之條奏者如畫沙聚米﹐俱有成算﹔故動輒有功。冬十月﹐自衢入閩﹐獲賊將馬鵬﹔鵬素梟黠﹐聚眾於常﹑玉﹑徳興﹐窺瞰江西﹑閩﹑浙形勢者﹔磔之。和碩康親王大兵進壓逆營﹐耿精忠計窮勢極﹐遁逃無路﹐遂乞降﹔檻送京師。公畱師中﹐且戰且撫﹐靖海氛﹐安鄰境﹔歷二載﹐閩省始平。方三藩謀逆﹐吳逆橫滇﹑尙逆梗粵﹐耿逆又聲援相倚。公以儒生韎韐臨戎﹐阻遏衝擊﹑批亢搗虛﹐大小一百四十餘戰﹐卒至殄殲大憝﹐一切跳刀走戟之眾解甲離散﹐化爲良民﹔良由公之公誠仁智﹐感格九重﹑孚信將帥﹑摺服芽蘗﹑綏懷甿庶﹐故能成大功於危迫之餘﹐以紓天子南顧憂也。公之功故在保全兩浙﹑平定八閩﹐而豫章﹑江南藉以屏障﹔且使吳﹑尙二逆失所憑倚﹐魄喪膽落﹐相次翦屠﹕則蕩平滇﹑蜀﹑交﹑廣之功﹐公實爲之先聲云。

歲壬戌﹐奉詔班師﹐公晉兵部尙書。明年赴闕﹐轉吏部尙書﹔裁抑僥幸﹐公正馭下﹐諸吏奉行文書而已。兩疏老病乞休﹐上以有功未酬﹐不許。丁卯秋﹐拜文華大學士﹐充纂修「大淸會典」﹑「一統志」﹑「政治典訓」總裁﹔公病益劇。明年﹐予告回籍。

公旣歸田﹐杜門掃軌﹐坐無雜賓﹔惟架上理學書及經濟書數百卷﹐晨夕繙閱﹐如對故人。常談討古今﹐惟以天下善人﹑君子得行其志爲快。又朝中錄一正人﹐必喜形於色曰﹕『天下蒼生福也』﹗身𨿽引退﹐而惓惓於用人行政以奠國家於久安長治﹐類如此。甲戌冬﹐以疾薨於裏第﹔春秋七十有三。是日﹐天鼓鳴﹑大星隕﹐識者謂公騎箕之驗云。遺疏上﹐上遣官致祭﹐賜全葬﹑立碑﹐謚曰「文襄」﹔報勳庸也。歷四十年﹐世宗憲皇帝命立賢良祠﹐祀國朝名臣﹐徳之大者以文正湯公斌爲冠﹑功之大者以文襄公爲冠﹔卽成周「記功宗﹑作元祀」意也。有「文集」若干捲﹑「奏疏」十卷﹑「行間紀略」二卷﹑「軍旅紀略」四卷。子鐘麟﹐某官﹔攀麟﹐某官。孫某某﹐某官。鐘出守潮州時﹐公予手書曰﹕『惟公足以服人﹐惟明足以祛獘﹐惟廉足以養民﹐惟敏足以集事』。誠官箴也﹐子孫世守之。今李氏仕者﹐並有聲於時。

論曰﹕人臣非有功之難﹐有功而不居之難也。宋澶淵之役﹐契丹請盟﹐寇準頗自矜其功﹔王欽若短之﹐功名遂以不終。文襄公自閩入朝﹐無一言及滅寇事﹔有問之者﹔曰﹕『天子廟謨﹑將帥用命﹐吾何有焉』﹗緬其衝懷﹐得諸葛忠武﹑郭尙父之遺風矣。君明臣良﹐始終一徳﹔俎豆報功﹐弈世不泯﹕有以也哉﹗

﹣﹣以上見「碑傳集」卷十四「康熙朝功臣」﹝上﹞。

﹟範承謨

範忠貞傳戴震

範承謨﹐字覲公﹔漢軍鑲黃旗人﹐大學士範文程之次子。年十七﹐選充侍衛﹔仍以茂秀得應制科﹐中順治壬辰進士﹐由翰林院編修擢祕書院侍讀學士﹐遷國史院學士。

康熙七年﹐授都察院副都禦史﹐巡撫浙江。時吳三桂王雲南﹑耿精忠王福建﹑尙可喜王廣東﹐號三藩王﹔驕蹇未易控抑﹐朝廷一示以寬大﹐恐急激生變。承謨至浙﹐以固民心爲本﹐劾奏吏之爲民害者﹔及得民間豪猾﹐除之﹐務使民安靜樂業。浙東諸郡田磽確﹐積逋年久﹔承謨請蠲免﹐得詔行。巡山﹐農進脫栗飯﹑瓜果﹐受食之﹔與父老童稚相接語。以故悉民疾苦﹐設施拯卹。八年﹐嘉﹑湖二府水災﹐疏請漕糧停運十年﹐請寧海﹑太平﹑平陽﹑石門﹑烏程五縣及溫州衛漕糧積逋槪行停止﹔戶部核漕糧無豁免例﹐聖祖特旨下部再議﹐卒寬卹免徵。承謨在浙四載﹐前後疏奏﹐天子悉兪其所請﹔民無負累﹐以得安其新業。朝廷知承謨曲體民隱﹐撫民如食疾子﹔而福建邊疆重地﹑海氛未靖﹐加承謨兵部右侍郎兼都察院右副都禦史﹐總督福建軍務。承謨未赴任﹐以病疏辭﹐不允﹔請陛見﹐允之。遂入覲﹐口陳軍食欠闕及需餉急切情狀﹔時康熙十二年七月也。承謨至閩﹐疏言『閩人活計﹐非耕卽漁。自禁海已來﹐徙邊海之民居﹐內以臺塞爲界﹔民田廢棄二萬餘頃﹐虧減正供至二十餘萬。請聽民沿邊采捕﹐十取一以充漁課﹔其所入可接軍餉』。又陳軍屯有五便﹐請使受餉之士卒墾辟荒地﹔六年後﹐始裁其餉。是時吳三桂反於雲南﹐承謨密上封事﹐言『功令錢糧考成太重及盜案處分太嚴﹐致有司專務催科﹐共相諱盜﹐圖苟免參劾﹔請因時制宜﹐以寬廣得民』。會閩藩陰與吳三桂連結﹐謀逆已成。承謨覘其言貌異常﹐欲出巡海嶠赴漳﹑泉閱鎭兵以遙制之﹐不果行﹔乃密檄諸道﹐將以謁新總督爲名﹐各率健兒前至﹐用折逆謀。事未集而閩藩反﹐詐執承謨﹐承謨仰天大罵﹐耿精忠素憚承謨威望﹐殺之重民之怒﹐乃械系承謨﹐置守者三十二人。賊進水漿﹐承謨絕食﹐八日不死。而巡撫劉秉政已爲精忠所得﹐遣說承謨降﹔承謨令兩卒扶持下牀﹐秉政且進且揖﹐承謨奮足蹶秉政僕地﹐罵曰﹕『諸逆旋當受誅﹐我先褫其魄』﹗十七年九月﹐王師破仙霞關﹐精忠降﹔趣遣人刺承謨﹐以滅反狀。同時死者﹐自幕客至隸卒五十三人。

承謨居械所三載﹐冠禦賜冠﹑衣辭母時衣﹐每朔望奉「時憲書」置上幾﹐北面拜跪。及死時﹐賊夜至﹐承謨起索冠﹐賊奪而擲之﹔承謨以械拉擲冠者頭﹐乃整衣望闕九叩首﹐竟被害。賊焚其屍﹐棄之野。泰寧人許鼎﹐先伏匿﹐收得燼體﹔明年﹐潛行負至京師。天子震悼﹐賜謚「忠貞」。

﹣﹣見「碑傳集」卷一百十九「忠節」﹝上之下﹞。

﹟戴璣

廣西參議戴公璣傳湯斌

戴公諱璣﹐字利衡﹐號紫杓﹔福建長泰人。父封奉直大夫諱■﹝火定﹞﹐好義樂施﹔𨿽家世通顯﹐而布衣徒步澹如也。

公與弟璐孿生﹔有異徵。少力學﹐厭時文熟爛之習﹔爲文原本理要﹐涵演貫通﹐赫然有聲諸生間。弱冠﹐領鄕薦。順治己丑﹐成進士﹔授戶部雲南司主事﹐出納惟愼。辛卯﹐分校京闈﹐所得多知名士。榷關淮安﹐持大體﹐不尙苛細﹔商旅便之。調吏部驗封司主事﹔廉靜自持﹐人莫敢幹以私﹐權貴有忌之者。例轉湖廣按察司僉事﹐整飭上江防道。時滇﹑黔未入版圖﹐軍書繹騷。公按部徧履山川﹐得其厄塞要害﹔乃自嶽州至嘉魚立七汛﹐蠲俸造哨船﹐募兵巡邏﹐萑苻無警。洞庭湖盜賊出沒﹐糧艘賈颿時多不虞﹔公復設三汛﹐申明法令﹐湖湘宴然。洪文襄公經略五省﹐統兵剿西山﹐羽檄旁午﹔公咄嗟立應﹐軍需無誤而民不知兵。文襄公深器之﹐曰﹕『此韓﹑範儔也』﹗尋遷陜西布政司右參議﹐分守西寧道﹔楚民號泣攀轅﹐至遮道不得行。而封公訃音適至﹐公徒跣奔喪﹐哀毀盡禮。服闋﹐補廣西右江道﹐駐柳州。先是﹐東闌土酋韋兆熊﹑土目龍苗﹑黃周等構亂日久﹐公宣布徳意﹐不旋踵投戈請命。嗣值大酋黃應元亂﹐斬渠魁梁邦傑以徇。猺獞諸蠻畏懷徳威﹐頑梗盡化。柳堡屯田寄佃於民﹐旣輸軍租﹑復應民役﹐編戶苦之﹔公爲申請督﹑撫具奏﹐獲免。復修葺文廟及羅池﹑司戶二賢祠﹐柳人烝烝向學﹐遠近徳之。公宦轍所至﹐多值繕兵庀餉猺獞交絕之地﹐而寬猛相濟﹑先恩後威﹐無赫赫之名而能使反側歸心﹔蓋其本於學者深﹐非權術以就功名者比也。

會有裁並監司之令﹐因解任歸﹔杜門卻掃﹐足迹罕至郡城。課督諸子﹐教以忠孝大義。甲寅﹐耿精忠反﹐臺灣賊據海澄﹔有言於公者曰﹕『盍一見乎﹐可以免難』﹗公正色曰﹕『生平讀聖賢書﹐所學何事』﹗叱去。乙卯夏﹐賊圍漳州﹐時次子鏻爲海澄公裨將﹐守東門﹔賊劫公至城下﹐使招鏻降。公厲聲大呼﹕『兒努力堅守﹐勿以老人爲念』﹗賊怒﹐牽之而去。城破﹐鏻巷戰死﹐闔門爲俘﹔公曰﹕『鏻兒死王事﹐吾無憾矣』﹗丁巳二月﹐大兵復漳州﹐賊遁去﹔公與子鐦等乘間扶攜入山﹐而元配葉恭人並諸幼子爲賊執赴臺灣。人以公且不能堪﹐而公壯志不少挫也。戊午六月﹐「海寇」復犯澄邑及長泰﹐公再被執﹔渠帥曰﹕『崛彊老﹐猶在乎﹗今日順﹐則生﹔不順﹐則死』﹗公慷慨曰﹕『吾年七十餘﹐死固其所也』。曰﹕『如諸兒何』﹖公曰﹕『兒曹死生有命﹔吾頭可斷﹐志不可奪』﹗目直上視﹐气勃勃不可禦。賊本無意殺公﹐幽之密室。歷年餘﹐終不屈﹐朝夕誦文信公「正气歌」以自壯。一日﹐顧謂子銑曰﹕『吾久辱不死﹐何爲』﹗遂不食。數日後﹐病甚﹔肅衣冠﹐命銑扶掖北向再拜曰﹕『臣死﹐命也。當爲厲鬼以殺賊』﹗因慷慨悲歌﹐大書「惟忠惟孝﹐可以服人」數字﹐嘔血數升而死﹔時康熙十八年六月望日也﹐年七十有四。逾年﹐耿逆伏誅﹐臺灣相繼歸附。子鏻﹐以殉難贈都司僉書。

其孫■﹝氵﹝廌﹐虫代灬﹞﹐以別駕謁選至京﹐敍公行事聞於朝﹐而睢陽同年生湯斌爲之傳。贊曰﹕公揚歷中外﹐所至具有聲績。年七十餘已去官﹐而父子先後殉寇難﹐可不謂賢歟﹗公先世中丞公當明嘉靖時﹐治河﹑撫軍﹐名業爛然﹔司馬公於萬曆間平岑溪﹑府江諸蠻功最著﹐載在史冊﹐班班可考﹔他如太僕之剛直﹑方伯之淸介﹐皆有足多者。而公父子以死事著﹐勳名節業豈獨甲於閩南哉﹗

﹣﹣見「碑傳集」卷一百二十「忠節」﹝下之上﹞。

﹟尙可喜

平南敬親王尙可喜傳﹝「盛京通誌」﹞

尙可喜﹐遼東人。初爲明廣鹿島副將﹔航海來歸﹐授總兵官。從徵宣化﹑代州﹐俘獲甚眾。崇徳元年﹐封智順王﹔明年﹔從克皮島。七年﹐請以所部隸漢軍﹐遂爲漢軍鑲藍旗人。八年﹐從克中後所﹑前屯衛二城。

順治二年﹐從入關﹔追擊流賊李自成至望都﹐斬其將谷可成。尋從英親王阿濟格道塞上﹐自楡林趨綏徳﹐追剿自成兄子錦於延安。會豫親王多鐸已破潼關﹑定西安﹐可喜遂與親王追剿自成於湖北﹐別將兵徇下鄖陽﹑荊州﹑襄陽諸郡﹐降僞將王光恩﹑苗時化等﹔復合大軍連敗賊﹐東下九江﹐自成走死九公山﹐乃班師還鎭海城。

自成死﹐錦與其黨郝搖旗﹑王進才等擁眾數十萬走長沙﹑常徳﹐降於明桂王朱由榔﹐分據湖南郡邑。三年﹐可喜偕恭順王孔有徳﹑懷順王耿仲明往徵之﹐連敗錦﹑進才於嶽州長沙﹐進取桂陽﹔擊走搖旗於道州﹐分兵克衡州﹑寶慶﹑武岡諸州郡﹑湖南底定。五年﹐凱旋。

會提督李成棟以廣東叛附由榔﹐六年成棟敗死信丰﹐而由榔僞官猶分據廣東諸郡﹔乃攺封可喜平南王﹐統師徵之。進克南雄﹐斬其將楊傑等三十餘人。七年﹐克韶州﹑淸遠﹐降其將蘇利﹑吳六奇。師次廣州﹐成棟子元允與僞總督杜永和﹑僞國公陳邦傅﹑僞伯馬寶等屢以眾拒戰﹐並擊敗之。復以間﹐招降僞總兵郝尙久﹑黃應傑於潮州﹑惠州。於是廣州勢漸孤﹐而州城三面阻水﹐守者於城外密市炮臺﹐引水繞之三匝﹐猝不可攻﹔又其地炎蒸多雨﹐弓矢解膠﹐久相持未下。可喜乃檄江西諸兵會剿﹔旣至﹐潛遣人夜決炮臺下水﹐令軍士藉薪徑渡﹐奪炮臺。以炮擊城西北隅﹐城圮﹐軍士畢登﹔斬守將範承恩﹐城中兵皆潰﹐追殺潰眾至海濱﹐溺死無算﹐元允竄肇慶﹑永和等竄瓊州。奏捷﹐得旨嘉獎。八年﹐遣總兵許爾顯﹑徐成功攻克肇慶﹑羅定﹑髙﹑雷諸州郡﹐永和亦以瓊州降﹔廣東悉平。而流賊張獻忠之遺黨李定國據滇﹑黔以附由榔﹐寇掠廣西﹔九年﹐連陷桂林﹑梧州﹑南康﹑平樂﹑潯州﹑橫州﹐東犯化州﹑吳州。可喜遣兵赴援﹐定國引去。十一年﹐定國復東犯髙州﹑雷州﹑廉州﹐薄肇慶﹔可喜統兵至三水﹐聞定國轉攻新會﹐密授計將士設伏沿江要隘﹐自率精銳攻定國營。定國敗遁﹐伏兵起﹐擊之﹔斬馘過半。又遣副都統畢力克圖等追剿至橫州﹐所陷郡邑悉復﹔可喜遂畱守廣東。

廣東寇亂初定﹐而土賊間作﹐遙結「閩賊」鄭成功﹐爲沿海郡邑患﹔可喜檄兵剿賊渠鄧耀於海康﹐剿蕭國隆﹑洪彪﹑周祥等於恩平﹑開平﹑陽春﹑陽江﹐耀走交趾﹑國隆投水死﹐彪﹑祥等悉就擒斬之﹕蓋順治十七年事也。

聖祖卽位﹐詔遷沿海民於內地﹐番禺蜑戶周玉者自稱恢粵將軍﹐煽沿海民爲亂﹐所至焚掠﹔可喜遣兵擒之。康熙三年﹐總兵蘇利以碣石叛﹔躬率兵迎戰海丰﹐陣斬利﹐復碣石衛城。

十二年﹐疏請歸老遼東﹔方下所司議﹐適逆藩吳三桂以雲南叛﹐詔畱鎭如故。三桂以逆書誘可喜﹐可喜執其使送京師。十三年﹐逆藩耿精忠以福建叛﹑廣西將軍孫延齡以桂林叛﹔可喜獲齡檄有「三藩變」語﹐乃上疏自白﹐並請發師協剿。詔慰諭之﹐命江西兵助可喜殲賊。尋潮州總兵劉進忠叛附精忠﹐可喜令次子之孝討之。十四年﹐加封可喜親王﹐授之孝平南大將軍。是時簡親王喇布統師出江西﹐爲三桂﹑精忠所阻﹐未得達粵﹔粵東土賊乘間竊發﹐可喜檄兵剿之﹐屢捷。進忠亦屢敗﹐求援精忠﹐不能應﹔乃以潮州附成功子錦。錦遣賊萬餘助戰﹐勢猖甚﹔叛鎭祖澤淸踞髙州﹐引其黨連陷雷州﹑廉州及徳慶﹑開建﹑電白諸邑。可喜連章告急﹐詔趣簡親王速進兵﹐迄未得達。明年﹐可喜以寇氛方熾﹐不卽撲滅﹐積憂成疾﹐日益篤﹔而三桂驅賊逼肇慶﹐誘其長子之信從逆﹐可喜臥疾弗能制﹐憤甚自縊。左右救之蘇﹐遂不起﹔及革﹐曰﹕『我死﹐必返葬海城。魂魄有知﹐猶可給役先帝左右』﹗遂服太宗所賜衣而卒﹔年七十有三。

明年﹐之信悔罪自歸﹐迎大軍入粵。敕議可喜卹典﹐謚曰「敬」。二十年﹐之孝奉其喪歸葬海城﹔聖祖以可喜忠誠無二﹐遣內大臣往祭﹐立碑墓道。

﹣﹣見「碑傳集」卷六「國初功臣」﹝下﹞。

﹟黃芳度

海澄公贈王爵忠勇黃公芳度傳朱珪

黃芳度﹐福建平和人。以父梧歸國功﹐襲封一等海澄公。

初﹐鄭成功竊據海島﹐而海澄者﹐其出入門戶也﹔使梧守之。梧以歸於我﹐扼其咽喉﹔成功大窘﹐故怨黃氏尢甚。康熙十三年﹐耿精忠與鄭經爲亂。時芳度守漳州﹐密疏所以破賊狀﹔凡七上﹐皆阻於賊﹐不得達。最後﹐得芳度蠟丸書﹐乃言守死間賊﹐誓不背國事﹔上嘉獎之。明年﹐鄭經並力圍漳州﹐芳度傾家資募兵﹐與之相抗﹔分督將士守四門﹐屢以間出奇兵邀擊之﹐斬獲無算。久之﹐賊攻益力。芳度使其從父兄芳泰與賴弁突圍出﹐求援於粵﹔而誓將士以必死﹐乃積火藥埋宅中﹐告其人曰﹕『鄭氏讎我家切骨﹐我以死力抗之。城陷﹐我義不爲賊辱矣﹔汝等亟舉火﹐無使賊生得我一人也』﹗芳度守城凡六月﹐賊日夜攻﹐不得下。其從父兄芳世以中路總兵自粵來援﹐未至二百里﹐會其下吳淑叛。十月六日﹐天初明﹐芳度登城巡北門﹐淑等潛開城東門出迎﹔賊直入芳度家﹐絕其藥繩﹐火不得發。芳度聞變﹐走開元寺﹐仰天呼曰﹕『反奴負臣﹐臣死不敢負國』﹗遂投井死。賊出﹐臠其屍。妻李氏﹐自縊死。其家人及諸將士皆罵不屈﹐賊盡殺之﹐加慘酷焉。

芳世以其事聞﹐上大震悼﹐加贈王爵﹐賜謚曰「忠勇」﹐妻贈王夫人﹔諭祭二次﹐命官治其墓﹐建坊以旌之。以芳世襲公爵﹔卒﹐弟芳泰嗣封﹔卒﹐以芳度子應纘嗣封。

﹣﹣見「碑傳集」卷一百十八「忠節」﹝上之中﹞。

﹟耿昭忠

額駙將軍勤僖耿公昭忠墓志銘徐幹學

漢制﹕殿陛之下執戟而衛者﹐以千數﹔所謂三署郎也。分領之司𨿽有五官左右中郎將﹐而實總於光祿勳一人。故九卿皆處外朝﹐而光祿勳獨以中朝稱。蓋因其職在殿中﹐特優之爾。本朝侍衛之設﹐彷佛三署郎之制﹔然有差等而無統屬﹐其事爲稍異。耿公以異姓諸王子之貴﹐加之額駙之親﹔自順治十一年入侍闕庭﹐洊膺世祖章皇帝曁今上皇帝寵遇之厚﹐賞賚頻數。而公奉職尢勤﹐愼威儀﹐進止皆有常度﹔卽一等公侯大臣亦相與則而效之﹐以是恩澤子弟中﹐聲籍甚。不幸家門構逆﹐閩方煽亂﹐公自分當死﹐日與弟侄輩泥首闕下﹐伏地請辜﹔謂亂臣賊子出臣同產﹐從坐之律﹐所不敢辭。上素知公忠謹無他﹐僅令頌系於家以需後命﹔旣而蒙恩寬宥﹐盡復其官。比王師屢捷﹐構逆者懼而思戢﹐廷議急遣一人入收藩下軍。上念逆臣背叛﹐久失軍心﹐而兩王恩澤在人﹐非親子弟莫可將者﹔爰命公爲鎭平將軍兼參贊大將軍機務﹐廷賜貂蟒諸禦服而遣之。太皇太后以戚屬故﹐又內出白金﹑酒醪﹐畀公爲諸軍賜。公馳騎南發﹐旣至﹐宣上所以寬貸諸吏士之意﹐並頒所賜物以撫之﹔一時懽聲雷動﹐莫不幸公之來而復恨見公之晚也。公察將吏無異心﹐申約束﹐歸各省難民子女以數萬計﹔其他息境安民諸政﹐次第修舉。時劉進忠據潮州﹕韓大任寇吉安﹔樂燦亦擁眾數萬﹐跳梁宜黃山中。其地皆與閩接﹐首鼠觀望﹐未肯下。公設法招徠﹐諭以朝廷威徳﹔不數月﹐望風送款﹐鄰境悉平。獨海氛未戢﹐由海澄直犯泉州﹐羽書日數至﹔而會城精銳四出﹐絕無可應之者。公曰﹕『泉與興爲福州屏蔽﹐無泉是無會城也﹔吾寧可坐視邪』﹗亟簡藩下餘丁數百人﹐授以資糧﹑器甲﹐俾親將陳紀統之而前﹔賊見公旗號﹐輒駭愕遁去﹐泉賴以全。事聞﹐上壯公甚﹔顧不欲久暴公於外﹐驛書召還。方公之頌系也﹐以兩先王兆域在閩﹐慮底定之日﹐或不能無侵越之者﹔疏乞垂卹舊勳﹐保全返葬。上憐而許之。至是﹐始得奉兩世遺骸﹐歸窀穸於蓋平云。公技勇猷略﹐超邁絕倫。又雅擅文章﹑工藝事﹐所居圖書鼎彜﹐照耀幾席﹐監別不爽銖黍。與人言﹐依於名理﹐亹亹終日不倦。客有引古而誤者﹐未嘗遽正之﹔必婉轉議論﹐誦成文以相質﹐使人心折。旁及書法﹑繪事﹑琴﹑弈﹑簫﹑築﹑醫﹑筮﹑博之類﹐往往精詣。至於惇念舊故﹑虛己下賢﹑拯困救難﹐汲汲如不及﹔卽千金﹑列駟贈之﹐不惜也。自閩歸﹐上念公兄弟家口眾多﹐或不能給﹐爲拔置佐領五人以統之﹐俾得資其祿入以自養﹔蓋尢異數云。

公諱昭忠﹐字信公﹐號在良﹔由多羅額駙﹐加太子少保﹑和碩額駙品級﹐進太子少師﹐再進太子太保﹐受光祿大夫。世籍山東﹐後徙遼東蓋州。祖諱仲明﹐自癸酉歸朝﹐封懷順王﹔入關﹐攺封靖南王。考諱繼茂﹐有文武才﹐嗣封靖南王﹔平西粵功最。薨﹐謚「忠敏」。妣周氏﹐封靖南王妃﹔王氏﹐贈靖南王夫人。公生於崇徳庚辰二月﹐卒於康熙丙寅正月﹐得年四十有七。公之疾也﹗上遣侍臣將禦醫就家制珍藥﹐所以救之者百方。及訃聞﹐震悼雪涕﹔侍衛大臣奉命賻酹者再至。旣殯﹐諭祭﹑易名﹐有加常等。元配多羅縣主﹐世祖章皇帝所賜昏也﹔秉性淑愼﹐先公二十三年卒。繼配諭氏﹐封一品夫人。子嘉祚﹐候補某官。明年﹐嘉祚將啟縣主西山妙峯之窆﹐奉公柩合葬於唐縣金蓋山新阡。先期﹐屬叔父額駙公請銘於余﹔銘曰﹕山出器車河馬圖﹐盛世所產皆璠璵﹔猗嗟靖南起東隅﹐翊戴聖人淸坤輿。碧梧翠竹滿庭除﹐時值偃武惇詩書﹔進以恭恪嚴周廬﹐退則揖讓友士夫。擇言而發擇地趨﹐郭曦﹑李願洵其徒﹔彼弄兵者膏天鈇﹐公壽未老名不渝。丸丸松柏映龜趺﹐千秋忠孝垂令模﹗

﹣﹣見「碑傳集」卷六「國初功臣」﹝下﹞。

﹟李光地

光祿大夫文淵閣大學士兼吏部尙書謚文員李公光地墓碣

故光祿大夫文淵閣大學士李文貞公事狀

光祿大夫文淵閣大學士兼吏部尙書謚文員李公光地墓碣楊名時

先生諱光地﹐字晉卿﹐號厚庵﹔生安溪之湖頭鄕。代有明徳﹔考惟念公﹐懋於孝而篤信正學﹐不回於時。

先生幼而神穎。五歲從師授讀﹐未嘗一啟齒髮聲﹔試之﹐輒已成誦﹐不失一字。善屬對﹐矢口驚人﹔塾師謝弗能教也。十三﹐陷山賊中﹐屢瀕於危﹐百日而脫。逮於成童﹐泊然無所嗜好﹐有類惷愚﹐居若忘﹑行若遺﹐眞靜之極與神明通。常寢息危樓﹐午夜而天風震蕩﹐四窗洞開﹐欻見日麗景明之象﹔心精所啟﹐靈貺昭焉。嗣是發髙堅﹐竭才鉆仰﹔積旬損寢﹐神勇蹶生。以濂﹑洛﹑關﹑閩爲門徑﹐以「六經」﹑「四子」爲依歸﹐務造於知性達天﹐不得不止。會遘嚴親篤疾﹐憂思旁徨﹐衣不解結﹔每中宵闃寂﹐則默致吁禱。一夕﹐夢神庭吏語之曰﹕『君父實居陰隲首﹐紀算尙二十年』﹔以籍與觀而寤。已果霍然。

庚戌登第後﹐由庶吉士授編修。癸丑﹐充會試同考﹔乞假歸省。踰數月﹐耿孽將爲亂﹐僞以朝命召至福州﹔及接語﹐頗見憚﹐竟不敢明言他志也。先生察其有異﹐因以親老且病﹐辭歸。越日而封公促視疾之手信至﹐持之以懇﹔孽知終不爲用﹐遂聽之歸。旣而山海間羣賊並興﹐姦徒多通賊以相煽脇。先生避居深山﹐畫之所遊﹐夜輒易處﹔顧畏周防﹐不遑寧息。封公伸大義以惇勉族人﹐一時家庭間效忠思奮者得數人焉﹔執姦徒尢黠者屏之於遠﹐眾志乃定。爰遣人自間道上蠟丸書﹐陳破賊策﹔上動容嘉嘆﹐超遷侍讀學士。會丁父艱﹐裏居。白巾賊亂﹐圍安溪城﹔丐餉募士﹑扼絕糧道﹐賊遂潰散。戊午﹐鄭氏圍泉州﹔爰南北分出請師﹐各遣人爲導﹐率鄕裏具牛酒饋勞。圍解﹐郡屬之陷者悉平。事聞﹐晉秩學士。是時﹐先生於戎事倥傯﹑居喪毀瘠之餘﹐讀書味道﹐極慮通微習坎而得心亨見﹐幾不俟終日﹔思若啟之﹑行若翼之﹐直有沛乎莫禦﹐幾非在我者。服闋﹐奉母趨朝﹐入直論事。上憫海氛不靖﹐思拯民於塗炭﹐顧問及之﹔因極陳其可平狀及命帥機宜﹐深見契納﹐克日底功。壬戌﹐送母歸。三年復入﹐攺翰林學士﹐掌教習事﹐充經筵日講官。丁卯﹐以母病﹐乞歸省。

先生之在官也﹐公忠易直﹐論人言事﹐無所依回﹐一不掩其是非之實。每論及科場請托之獘﹐以爲植私廢公﹐壞人品﹑傷風化﹐莫此爲尢﹔采虛聲與受賄屬﹐厥罪均爾。蓋培人才﹑端士習﹐尢素心所惓惓也。時先生屢因省事請歸﹐不無淡於榮祿之迹﹔自戊辰赴太皇太后之喪而後﹐惴惴滋恭﹐遂不遑陳情將母矣。己已﹐攺通政使﹔冬﹐遷兵部侍郎﹕出納獻替﹐朝士奉爲矜式。辛未會試﹐充副考官﹔振雅還醇﹐文體於數科爲盛。甲戌﹐督學畿輔。旋以母艱解任﹐守制京師。先生於「易」夙有神契﹐而觀玩之功於斯爲至。丙子服闋﹐以原銜仍視學政。手評先民制藝及古文精采者﹐以廣所見而示之的﹔能背誦經古文﹑小學者優拔之﹐期月而士風蒸變。卽任補工部侍郎﹐尋攺兵部﹐巡撫畿封。爲治不立赫赫之名﹐一惟節儉簡易﹔正己率物﹐因時之宜﹑循事之序﹐故法立而人易遵。察寮吏﹑飭戎伍﹐俾潔淸者勸﹑嫻練者升。水利﹑農田﹑食貨諸政﹐靡不綢繆未然﹐規厥經久。於折獄﹐尢盡心焉。遇大事﹐必請命而後行。凡薦人﹐則愼密而不出用﹐無專美居功之咎﹐而忠信獲伸。計自爲督學﹑巡撫以來﹐先生之學行政事孚爲士民﹑信於寮友。上知之日深﹑任之日重﹐諭旨之褒嘉﹑尙方之寵錫稠疊便蕃﹐逾於常格矣。

癸未﹐就任升吏部尙書。乙酉﹐召拜文淵閣大學士。時海內又安﹐惟以尊經勸學﹑仰佐休明﹑敷奏因時﹐要在滋培元气﹑宣導仁風而已。平時以淡泊明素志﹑以正直率羣僚﹐朝野胥倚重焉。己丑﹐充會試正考官﹔闈中以過勞嬰疾﹐不稍自惜。壬辰﹐續修「朱子全書」。癸巳﹐承纂「周易折中」﹔旣成﹐詔頒行天下。天徳﹑王道之精蘊﹐畢具「折中」一書﹔非聖學妙契象數之宗不能修而明之﹐非先生深通理數之原不能贊而成之也。先生以天授明睿之姿﹐覃思經義﹐積六十年精融渾化﹐自漢﹑唐來﹐未有儔匹。所著「學庸語孟解」﹑「毛詩所」﹑「尙書」「洪範」諸篇之說及所纂周﹑程﹑邵﹑張﹑朱子等編﹐無非根極性命﹑開關啟鑰之書。所論數律﹑算術﹐皆洞徹原本﹑貫穿古今﹔一一可施於實用﹐利賴無窮焉。蓋其學誠明並進﹑敬義夾持﹐道器﹑徳藝兼資互養。凡見於文章著述言行政教者﹐無非潛修默證﹐肫肫乎仁孝忠愛之符﹐詣益崇而心益虛﹑業彌廣而守彌約﹕斯所以年及耄而淸明若神﹑一息存而仔肩非懈者歟﹗

乙未秋﹐承纂「性理精義」竣﹐懇致仕﹔許假二年﹐懸缺以待。陛辭之辰﹐恩禮優至。家居一載﹐累旨惇速歸朝。丁酉秋﹐詣熱河覲請﹐力請衰老乞休﹔遇慈聖升遐﹑安奉山陵﹐具疏未上。宿疾驟作﹐以戊戌五月二十八日考終賜第正寢。歿曰﹕『吾寧陟相在側﹐魂气無不之﹔而精爽﹐與古之賢聖爲徒矣』。先生平生無上人之色﹑無加人之言﹐𨿽遇事而怒﹐而詞气雍容﹐不攺其常。與人交﹐皆契闊終始﹐不念舊惡。政府同官以及僚吏聞訃﹐無不愴涕者。居恆言可爲訓﹑動可爲型﹐解惑授業﹐其應無方﹐不瀆不倦﹔及夫披示本根﹑拔除積痼﹐往往一席之語﹐令人立躋髙明。是以溘傳捐館﹐及門誠服之士喪先生如喪父焉。遺疏至熱河﹐上覽之震悼﹐命皇子臨奠﹑工部尙書徐元夢回京治喪事﹔賜賻銀千兩﹐謚曰「文貞」。

夫人林氏﹔子四人﹑孫八人﹑曾孫二人。奉諭旨﹐以某年某月某日葬於某里某原。小子不文﹐謹敢志先生之學行﹑爵裏﹐俾仰止哲人者登斯邱得以覽焉。

故光祿大夫文淵閣大學士李文貞公事狀彭紹升

公諱光地﹐字晉卿﹔福建安溪人。

祖諱先春﹐義俠聞鄕裏。父諱兆慶﹐明諸生﹔天秉忠孝﹐以禮法教於其家。順治十二年﹐避難山砦中﹐全家十二人被賊虜﹐獨己得脫。其兄日燝自遠來﹐慷慨詣賊﹐乞釋此十二人﹔賊義之﹐具飲食慰遣﹐然故弗釋也。明年夏﹐日燝募壯卒合家僮百人﹐夜緣山背上﹔路峭險﹐登者才二十八人。吹螺劫賊帳﹐會天大霧﹐不辧眾寡﹔賊大驚奔竄﹐出其季弟﹑弟子二人﹐余縶它山不能得。賊徵其黨萬餘來﹐日燝用百餘人守險﹐日與戰﹔自夏至秋﹐大小百餘合﹐賊散走盡。十人者先後歸﹐而公與其弟實殿。

公少好學﹐爲文守先輩法度。康熙三年﹐試策論﹐學於鄕。九年﹐成進士﹔攺庶吉士﹐授編修。十二年﹐充會試同考官﹔尋乞假歸。十三年﹐耿精忠反﹐「海賊」鄭錦亦入踞泉州﹔公奉親逃匿山谷間﹐錦與精忠並遣人招之﹐公以死固拒。十四年五月﹐密疏陳破賊機宜﹔言『閩疆褊小﹐糧稅稀薄﹔自二賊割據以來﹐誅求鞭撲﹐民力已盡﹐賊勢亦窮。南來大兵﹐宜以急攻爲主﹔不可假以歲月﹐恐生他變。方今耿逆悉力於仙霞﹑杉關﹐鄭賊亦並命於漳﹑潮之界﹔惟汀州小路與贛州接壤處﹐賊所置守禦不過千百疲卒。竊聞大兵分道南來﹐皆於賊兵多處盡力鏖戰﹐而不知出奇以搗其虛﹔此計之失也。宜因賊防之疏﹐選精兵萬人或五﹑六千人詐爲入廣之兵由贛達汀﹐爲程七﹑八日耳﹔二賊聞急趨救非月餘不至﹐則我兵入閩久矣。賊方悉兵外拒﹐內地空虛﹔大軍果從小路橫貫其腹﹐則三路之賊不戰自潰。伏乞密敕領兵官偵諜虛實﹐隨機進取﹔仍恐小路崎嶇﹐更使鄕兵在大軍之前﹑步兵又在馬兵之前﹐庶幾萬全﹐可以必勝』。置疏蠟丸中﹐遣家僕夏澤間道出杉關赴京﹐因內閣學士富鴻基上之。奏入﹐聖祖諭內閣諸臣﹐嘉公忠﹔下兵部錄其疏﹐令領兵王大臣知之。時廣東叛亂﹐大兵防守贛州﹑南安﹐未能入閩。會康親王自衢州克仙霞關﹐復建寧﹑延平﹐精忠降﹔康親王駐師福州﹐令都統喇哈達﹑賴塔等進剿「海賊」﹐並訪問公。十六年正月﹐刺哈達復泉州﹔知公離安溪縣七十里結寨而居﹐遣人往宣上諭﹐公就見喇哈達於漳州軍營。喇哈達白之康親王﹐王疏言﹕『光地矢志爲國﹐顚沛不渝﹔宜予表揚』。下部議敍﹐授侍讀學士。行至福州﹐丁父憂歸。十七年閏三月﹐同安賊蔡寅結眾萬餘﹐掠安溪﹔公募鄕兵百餘人扼險拒守﹐戒諸鄕毋資賊糧。賊饑﹐解去。六月﹐鄭錦遣僞總統劉國軒等陷海澄﹑漳平﹑同安﹑惠安諸縣﹐犯泉州﹔斷萬安﹑江東二橋﹐南北援絕﹐泉人洶懼。公請善泅者從水關入﹐令堅守待援兵。時喇哈達駐漳州﹐公遣使告急﹔值江水漲道阻﹐乃導之由漳平﹑安溪小路。公叔父日成率鄕兵百餘度石珠嶺﹐辟荊棘﹐架木爲橋以濟﹔公出迎十里外﹐具糧餉﹑牽牲牢以犒軍。又使弟光垤﹑光垠以鄕兵千度白鴿嶺﹐迎巡撫吳興祚軍於永春。大兵達泉州﹐大破賊﹐賊走入海。喇哈達上其功﹐再下部議敍﹔遷翰林學士。公上疏推功將帥﹐辭新命﹔不允。十九年八月﹐至京﹐授內閣學士。因面對﹐言『鄭錦已死﹐子克塽幼弱﹐部下爭權﹔宜急取之』﹗又言﹕『內大臣施烺習海上形勢﹐知兵﹔可重任』。聖祖用公言﹐卒平臺灣。復疏言﹕『原任編修陳夢雷𨿽陷賊中﹐托病支吾﹔受臣密約﹐隱圖反正。宜貰其從逆之罪』。已而法司坐夢雷斬﹐詔從寬免死。

閏八月﹐聖祖禦幹淸門﹐命公奏進家居所著文字。公匯其讀書筆錄及論學文字爲一卷﹐敍而進之﹔其言曰﹕『臣惟學之系於天下﹐大矣。古之言學者﹐自說命始﹔其所謂多聞學古﹑時敏遜志﹐與夫教學相長﹑始終克念﹐皆後世聰明才智之士所不屑道。而彼以天縱之君﹑帝賚之佐﹐孳孳相勉﹐若不及是﹔以君則繼成湯嘉靖於殷國﹐臣則與阿衡媲美於有商﹕學之切於治道如此。古今言學者﹐莫不曰帝王之學﹐與儒生異﹔臣以爲不然。夫溺於技藝﹑滯於章句﹐以華藻爲美﹑以涉獵相髙﹐豈獨帝王哉﹗𨿽儒生﹐非所尙也。若夫窮性命之原﹑研精微之歸﹑究「六經」之指﹑周當世之務﹐則豈特儒者所宜用心﹗帝王之學﹐何以加玆﹗蓋髙宗所謂「恭默以思」者﹐性命之原﹑精微之歸也﹔其所謂「學而有獲」者﹐經訓之旨也﹔其所謂「監而罔愆」者﹐當世之務也。此古今言學之宗﹐亦古今爲學之準也。肆我皇上﹐天挺其姿﹑神授之識﹐生知乃復好古﹑將聖而又多能﹔其潛思實體﹑朝講夕誦﹐非堯﹑舜之道不陳於前﹐非天人性命之書不遊於意。臣竊謂我皇上非漢﹑唐以後之學﹐唐﹑虞﹑三代之學也。臣窮海末儒﹐蔽於聰明﹑局於聞見﹐四十無聞﹐沒身爲恥。今太陽之下﹐爝火益微﹔抱捲趦趄﹐隕越無地。然臣之學﹐則仰體皇上之學也。近不敢背於程﹑朱﹐遠不敢違於孔﹑孟﹔誦「師說」﹑守章句﹐佩服儒者﹐屏棄異端﹕則一卷之中﹐或可以見區區之志焉。臣又觀道之與治﹐古者出於一﹑後世出於二。孟子敍堯﹑舜以來至於文王﹐率五百年而統一續﹕此道與治之出於一者也。自孔子後五百年而至建武﹑建武五百年而至貞觀﹑貞觀五百年而至南渡﹐夫東漢風俗一變﹐至道﹑貞觀治效幾於成﹑康﹔然律以純王﹐不能無愧。孔子之生東遷﹑朱子之生南渡﹐天蓋付以斯道而時不逢﹕此道與治之出於二者也。自朱子以來至我皇上又五百年﹐應王者之期﹑躬聖賢之學﹐天其殆將復啟堯﹑舜之運﹐而道與治之統復合乎﹗伏惟皇上承天之命﹐任斯道之統﹐以升於大猷﹔臣𨿽無知﹐或者得依附末光﹐而聞大道之要。臣不勝拳拳』﹗二十一年﹐乞假送母回裏。二十五年至京﹐補前官﹔尋授翰林院掌院學士﹐充日講起居注官兼經筵講官。

二十六年﹐命教習庶吉士。復以母病乞歸省﹐命懸缺以待。二十七年四月至京﹐時值孝莊文皇后喪禮﹐部劾公在途遷延﹐弗及叩謁梓宮﹐請下吏部議﹔議降五級﹐得旨「勿問」。初﹐公嘗奏侍讀學士徳格勒有學行﹑善占「易」﹔而徳格勒亦稱公兼文武才﹐宜膺封疆重寄。會天旱﹐聖祖命徳格勒揲蓍﹐因面論大學士明珠過失﹔明珠聞而大惡之。尋有言徳格勒與其同官誹議朝政﹔聖祖召試諸廷臣﹐徳格勒以文劣削五級﹐畱任。尋又私抹「起居注」﹐爲掌院學士庫呼訥所劾﹐下刑部論罪。有旨以前奏詰公﹐公引罪乞處分﹔聖祖原之。九月﹐充武會試正考官。二十八年五月﹐攺通政使﹔十二月﹐擢兵部右侍郎。三十年二月﹐充會試副考官。九月﹐偕侍郎博霽﹑徐廷璽﹑原任河道總督靳輔往江南視河工﹔明年正月﹐繪圖還奏。三十三年正月﹐提督順天學政。四月﹐聞母喪﹐有旨令在任守制﹔公請給假九月回籍治喪﹐不允。給事中彭鵬劾公忘親貪位﹐請令解任﹐俾在京守制﹔下九卿議﹐如鵬請。三十五年服闋﹐仍督順天學政。三十六年﹐遷工部左侍郎﹐督學政如故。

三十七年十月﹐授直隸巡撫。公在官以淸勤自厲﹐卹民之隱﹔尢盡心於農田水利。

三十八年二月﹐詔以漳水與滹沱合﹐易泛濫﹔其導漳河由運達海﹐以分滹沱之勢。公疏言﹕『漳河見分爲三﹕一支自大名經魏元城至山東館陶﹐入衛歸運﹔一支名老漳河﹐自山東邱縣經南宮及靑縣與完固口合﹐至鮑家嘴歸運﹔一支名小漳河﹐自邱縣經廣宗﹑鉅鹿合於滏﹐又經東鹿﹑冀州合於滹沱﹐由衡水至完固口復分爲兩支﹐小支與老漳河合流而歸運﹐大支經河間﹑大城﹑靜海入子牙河而歸澱。令入衛之河與老漳河流淺而弱﹐應量加疏浚﹔其完固小支應築壩逼水入河﹐以達之運﹔更於靜海﹑閻畱二莊挑河築堤﹐束水歸澱﹐俾無泛濫』。報可。次第訖工﹐因奏霸州﹑永淸﹑宛平﹑良鄕﹑固安﹑髙陽﹑獻浚新河占民田一百三十九頃﹐請豁其賦額﹔從之。三十九年﹐聖祖以子牙河屢泛濫﹐自河間以北﹑靜海以南皆被害﹐遂親臨相視﹐發帑金命公於獻河東西兩岸築長堤﹐西接大城﹑東接靜海亙二百餘里﹔又於廣福樓之焦家口開新河﹐引水入澱。由是下流益暢﹐無水災。其年七月﹐公以堤工旣成﹐請開諸州縣水田﹐引漳﹑滏﹑鏬沱﹑大陸諸水資灌漑﹐薦管河同知許天馥爲河間知府司其役﹔從之。畿屬故有八旗﹐牧地與民田相錯﹐歲久民多占牧爲田﹔方奉部牒按驗﹐公令民自首者按則輸糧而免其隱漏罪﹐其棄地願耕者聽﹐民便之。明年﹐修永定河工﹐自郭家務至柳岔口開河築堤。四十一年八月﹐飭所屬州縣廣興水利﹐近山者導泉通溝﹑近河者引流釃渠﹑去水遠者鑿井漑田﹐其水道應修浚者俱聽借帑興工。四十二年四月﹐下詔褒美﹔擢吏部尙書﹐巡撫如故。是年冬﹐以畿輔被水﹐請發倉賑貸﹐命富人出粟平糶。明年三月﹐給事中黃鼎楫﹑湯右曾﹑許志進﹑宋駿業﹑王原等合疏劾公撫綏無術﹐致河間饑民散入京城﹔又以寧津縣被災甚重﹐而去年竟不報災﹕請嚴加處分。疏下公回奏﹔公言﹕『寧津知縣陳大經報災不時﹐業經劾罷。至民有流離﹐臣不敢辭咎』。再疏乞從重處分﹐詔並原之。四十四年十一月﹐授文淵閣大學士﹐召還。時聖祖臨禦久﹐日潛心六藝之文﹑河圖像數之學﹐下逮濂﹑洛﹑關﹑閩之書﹐旁及歷算﹑聲音之道﹔反覆研索﹐由原達流。公固篤信程﹑朱﹐因以上窺羲﹑文之祕﹔所奏進文字﹑發舒心得﹐聖祖末嘗不稱善。凡禦定諸書﹐多委公參定﹔中有「淆賾往復﹐陳請不倦」。故最後聖祖詔廷臣﹐言『知光地者莫若朕﹐知朕者亦莫若光地矣』。烏呼﹗豈不榮哉﹗然公自初在朝卽中立﹐畏遠權勢﹔其後位益髙﹐忌者益眾。凡公所稱薦﹐多見排擠﹐因以撼公。公恐啟門戶之禍﹐益愼重寡言﹔其有獻納﹐罕見於奏章。獨與公共事內廷者﹐時能道之。聖祖嘗召編修沈宗敬至﹐命作行﹑楷書﹔因傳諭公曰﹕『朕初學書﹐宗敬之父荃實侍﹔每下筆﹐卽指其失﹐兼析所由。至今每作書﹐未嘗不思荃之勤也』。公對曰﹕『此卽成湯攺過不吝之心也。苟自是而惡直言﹐則無由自鏡矣』。進對時﹐聖祖問『近日民情若何』﹖公言﹕『方三藩播亂﹐民心搖搖﹐未知所歸﹔今上恩徳信於天下矣。往歲閩中旱荒﹐羣吏不能宣上徳﹐所在發帑﹑粟多幹沒﹔民饑且死﹐獨歸怨於有司耳』。時有開礦者﹐大豪多輦金京師謀首事﹔聖祖以問公。公對言﹕『開礦以食饑民﹐無不可。請著令許土著貧民人持一銚以往而越境者誅﹐則姦人不致屯聚山澤以釀亂』。議遂定。公於當世人材賢﹑不肖﹐往往直言無隱。江寧知府陳鵬年爲總督阿山所劾﹐問重辟﹔公言其冤﹐鵬年遂召入。兩江總督噶禮與巡撫張伯行互糾﹐遣大臣往訊﹐獄久不決﹔而詔罷噶禮﹑復伯行官﹐公有助焉。桐城貢士方苞坐戴名世「南山集」序﹐論死﹔聖祖一日言『汪霦死﹐無能古文者』﹗公曰﹕『惟戴名世案內方苞能』。已而苞得釋﹐召入南書房。公之護惜善類﹑啟迪聖聰﹐多此類也。

四十八年﹐充會試正考官。五十年﹐以疾乞休﹐辭甚切﹔報曰﹕『覽卿奏﹐朕心慘然﹗想當時舊臣如卿等者﹐不過一﹑二人﹔今朕亦老矣﹐實不忍言也』﹗五十四年六月﹐再疏乞休﹐且以「母喪未葬」爲言﹔詔許假二年﹐賜詩寵其行。明年三月﹐詔促公以是冬赴京﹔且云『南方暑濕﹐善自保。荔枝性極熱﹐毋多喫也』﹗五十六年四月﹐至京。明年正月﹐內閣議上孝惠章皇后說疏中有闕字﹐部議降三級﹔詔勿問。先後三具摺以老病乞休﹔聖祖以大學士王掞在告﹐俟其還﹐具疏請。五月﹐卒於官﹔年七十有七。駕在熱河﹐下詔憫悼。遣恆親王率內大臣侍衛奠茶﹑酒﹐賜銀一千兩﹔令工部尙書徐元夢護其喪﹐予祭葬﹐謚曰「文貞」。雍正元年﹐贈太子太傅。

公平生釋經之書甚具﹐其言曰﹕『蔑訓詁者無師﹑滯章句者無得﹐故學莫先於能擇矣』。其於程﹑朱之說﹐時有同異。論「大學」﹐宜還古本﹐而以「知本」爲格物第一義﹔「易」兼綜象數﹐「禮」兼采「大戴記」。論子云﹑仲淹﹐書有格言﹐節取焉可也﹔康節﹑象山﹐所造髙明﹐愼師焉可也。知言者以爲然。公門下士楊名時﹑陳鵬年﹑冉覲祖﹑蔡世遠﹐並以徳望重於時﹔他如張昺﹑張瑗﹑惠士奇﹑秦道然﹑王蘭生﹑何焯﹑莊亨陽之徒類有淸節﹐通經﹑能文章﹕故本朝諸名公稱善育材者﹐必以公爲首焉。

﹣﹣以上見「碑傳集」卷十三「康熙朝宰輔」﹝下﹞。

﹟姚啟聖

姚少保啟聖傳王源

姚少保啟聖﹐字熙止﹔浙江會稽縣人也。生於明天啟四年甲子。十歲﹐能文﹔十三歲﹐補弟子員。美丰儀﹐性豪蕩不羈。喜任俠﹐膂力過人。

國初﹐江南甫定﹐公遊通州﹔有土豪侮之。公怒﹐赴軍前﹐請以家財佐軍﹐求判通州﹐許之﹔乃權知州事。旣至﹐立執豪﹐杖殺之﹔棄官去。久之﹐於蕭山縣城外見兩健卒驅二女行﹐一老翁隨之哭﹔問之﹐其女也﹐被掠。公佯慰老翁﹐勸之歸﹔又好言勸卒﹐稍稍資翁金。卒許諾﹐各俛首解囊﹔公忽奪拔佩刀﹐手刃兩卒僕地下﹐縱翁及二女去。事聞﹐捕之急﹐遂亡命江湖數年﹔乃易姓名﹐籍於旗。

康熙二年癸卯﹐旗下開科﹐公舉第一﹐授廣東香山縣知縣。當是時﹐云﹑貴旣平﹐明永曆亡﹐所封延平王鄭成功遠據臺灣且死﹐子經微弱﹐其將黃梧以海澄降﹔遂取廈門﹐海烽俱熄﹐內外宴然﹐稱太平。三藩者﹐平西王吳三桂﹐守雲南﹔平南王尙可喜﹐守廣東﹔靖南王耿精忠﹐守福建。三桂﹑可喜與精忠之祖仲明俱明降將﹐破明有大功﹐封王﹔三桂且執永曆殺之﹐加親王。故使三人屏藩南服﹐統彊兵宿將備非常﹔於是三藩之勢傾天下。公初至香山﹐澳門賊霍侶成弄兵﹐大吏不能制﹐公以計擒之﹔復叛﹐又率奇兵縛以歸﹐海始靖。而督﹑撫忌公才﹐顧以通海劾公﹐將置公死。公夜見平南王﹐以危語動之﹔王上疏白其枉﹐督﹑撫皆自殺﹐而公罷官。

初﹐公將授室﹐聞裏何氏女英異﹐有神力﹕其父嘗設宴﹐女出汲﹐注水三斛﹐左右手挈其二而口銜其一以歸﹔乃聘之。生子儀﹐年方十五﹐力舉千斤﹔能驅駟馬﹑駕奔車﹐自後掣之﹐馬躑躅不能進。十二年冬十二月﹐吳三桂反﹔十三年﹐耿精忠亦反。尙可喜初不反﹐其子尙子信脇以反。所在響應﹐天下震動。公掀然笑曰﹕『豎子反乎﹖吾視若等池中蛙耳﹐何能爲』﹗朝命親王某帥禁旅討精忠﹐公與子儀募健兒數百赴軍前。王大喜﹐令擊紫閬山﹑楓橋諸賊﹐悉平之﹔授溫處道僉事。益募兵自爲一旅﹐進破石塘﹐奪楊梅岡﹔威名大振。先是﹐精忠反﹐使人招鄭經﹔經至﹐精忠復拒之﹐將士多爲經內應者。經於是取泉﹑漳諸府﹐復據廈門﹐日與精忠連兵﹔精忠戰數敗﹐公又使儀破其驍將曾養性於溫州。十五年﹐大軍入仙霞關﹐長驅向福州﹔精忠以公往說﹐遂降。乃以公爲福建布政使﹐仍率其眾從徵剿。是時尙之信亦降﹐吳三桂頓兵湖南不出。惟叛將劉進忠據潮州﹐與經爲聲援﹔而三桂將韓大任在汀﹐亦謀歸經。大任者﹐爲三桂守吉安﹐被圍久﹐三桂不救﹐乃棄吉安由贛趣汀﹔爲人多智﹑善戰﹐人呼爲「小韓信」。公曰﹕『是可棄以資賊乎』﹗單騎至其軍﹐說降之。因以其軍臨潮﹐招進忠﹐進忠亦降﹔精忠之將也。鄭經退師廈門。未幾﹐泉﹑漳賊蜂起﹐招經。十七年二月﹐經使其將劉國軒﹑吳淑﹑何佑等復犯泉﹑漳﹐大軍屢敗﹔公援漳﹐敗賊於壁鑪。而海澄公黃芳世﹑都統伯穆黑林敗績於臺腰樹﹐提督段應舉戰於祖山復大敗﹐走保海澄﹔國軒進兵圍之﹐勢甚張。六月﹐卽漳州拜公兵部右侍郎兼都察院右副都禦史﹐總督福建﹔數日﹐海澄陷﹐滿﹑漢兵死者萬數千人。國軒乘勝破長泰﹐同安﹐分略南安﹑安溪﹑惠安﹑永春﹑漳平﹐俱下之﹔七月﹐圍泉州﹐福建大震。王公﹑將軍眾十餘萬﹐觀望不敢進﹔公分兵救泉。上疏陳機宜﹐請急救泉﹑漳﹐而廣儲偫﹑繕城隍﹑厄險要﹑鼓勵將士以待﹔又乘間復平和﹑漳平以牽制之。賊攻泉兩月﹐幾拔﹔聞援兵將至﹐解而西。九月﹐偪漳州﹐精兵三萬﹑號十萬﹐壁於龍虎﹑蜈蚣諸山﹐距城數里﹐金鼓沸地﹔公以蠟丸五檄泉州兵來援不至﹐城中洶懼。時耿精忠仍爲靖南王﹐與滿州賴將軍同在漳拒賊﹐合兵不滿萬﹐相顧無人色﹔公笑謂之曰﹕『恐乎﹖賊狃勝而驕﹐謂我不能戰﹔若出不意奮擊之﹐賊必敗。賊敗﹐卽不復能師﹔滅賊﹑平海﹐在此舉矣。戰也』﹗乃督兵出戰。公貌魁岸﹐長髯﹔目有芒﹐閃閃逼人。儀更雄偉﹐長七尺﹔挽弓四鈞﹐百步外命中洞甲。結壯士鐘實﹑張黑子﹑趙二﹑王三癡等十人爲股肱﹐皆勇冠三軍。公自募�兵千人﹐益之以大任之卒爲三千人﹐皆慓悍敢死﹐無不一當百﹔儀常帥爲軍鋒﹐故所向披靡。及與國軒戰﹐國軒大敗﹐陣斬其將鄭英﹑劉正璽等十餘人﹐斬首四千餘級﹐生擒千二百人﹐溺死無算﹐虜獲軍資﹑器械不可勝計﹔國軒奔海澄。於是乘勢復長泰﹑同安﹐而賊不敢復出矣。公善招撫﹐開「修來館」以納降﹐不惜金錢重賄﹐多行反間以攜其黨﹔賊無義﹑輕叛服﹐啗以利卽降。不終歲﹐將士降者二萬餘人。公笑曰﹕『吾但以賊攻賊﹐賊亡無日矣』﹗然海澄瀕海負險﹐唇齒廈門﹔賊因險爲壘﹐塹重阻深﹐峻不可犯。金門﹑海壇﹑臭塗澳諸島﹐艟艨鉅艦相望﹐守甚固﹕相持一年不決。公以其間大治水軍﹐請復設水師提督﹔而分兵絕其餉道﹐賊乏食日窘。會吳三桂死﹐其黨退保云﹑貴﹐賊勢益孤﹔其五鎭將廖琠﹑黃靖等以數千人同日降﹐何遜﹑鄭奇烈﹑陳士愷等各以眾先後降。十九年﹐公會巡撫都禦史吳興祚﹑提督萬正色合兵﹐水陸大舉﹔而招經所倚大將朱天貴亦叛經降。賊大懼﹐公乘間進兵﹐連破其十九塞﹐賊崩潰。而公遣間賂經嬖臣某﹐使爲內應﹔謀泄﹐經殺之﹐株連數百人﹔眾益叛﹐遂敗。經倉卒棄海澄﹑金﹑廈﹐率眾遁歸臺灣﹔福建悉平。初﹐經之祖芝龍﹐明天啟時海賊﹔崇禎元年受撫﹐授遊擊﹐使防海﹐海汛止澎湖。澎湖南有島曰臺灣﹐袤二千里餘裏﹐沃饒﹐產五穀﹔紅毛地也。福建饑﹐芝龍請取臺灣屯田以資軍食﹐朝廷許焉﹔芝龍遂率眾驅紅毛屯之﹐建五城以守﹐官資其利﹐而鄭氏益富彊。及隆武卽位福建﹐封芝龍爲公﹐弟鴻逵等俱列侯﹔芝龍陰送款於大軍之下福建者。其子成功力諫﹐不聽﹔隆武遂亡。芝龍自謂大功﹐當封王﹔而大軍紿之入營﹐執而北。成功走海上﹐號召其眾十餘萬﹐據廈門﹐奉永曆正朔﹔與大軍相拒二十年﹐多所殺傷﹐民困供億不聊生。己亥﹐入犯江寧﹐敗去﹔乃據臺灣。朝廷慮其爲患無已﹐悉遷沿海居民於內﹔民多失業﹐益困。及耿﹑鄭之亂﹐用兵數年﹐殺掠﹑流離﹑死亡億萬﹐不可勝數﹔幸而存者﹐供斂資糧﹑械器﹐剝膚椎髓莫能給﹔驅役動數百千萬﹐加之饑饉。而軍所駐﹐奪民居並其妻女﹔系老弱爲奴﹐晝夜鞭箠亂下﹐死者又無數﹕公惻然傷之。十八年﹐上平海機宜十四事﹐卽有「減滿兵」之請。及海澄﹑金﹑廈平﹐遂請王班師﹔疏三上﹐乃允。而禁旅驅系男婦二萬餘人以歸﹐公重賂王﹐請王令「軍中敢有挈歸良民男婦者斬」﹔而公則以金贖之。凡捐三十餘萬金﹐悉贖以還民。又請開界復民田墓廬舍﹐悉降卒仰食者懇其閒曠而列戍於其外﹐所以安內而攘外也﹔乃市牛﹑種給之。而數十年閩人患害無所控告者﹐悉除之﹔民始慶更生焉。

施烺者﹐故鄭氏將﹔其叔曰施福﹐菜傭也﹐芝龍並倚任之。烺夙梟雄﹐爲鄭經﹝﹖﹞所重﹔因一幸臣﹐欲殺烺﹐烺遂來降。初以爲水師提督﹐疑其貳﹐召入京﹐罷水師提督。公與賊相拒海澄﹐計非水師不能克﹐請復其軍﹔因薦烺﹐不用。及金﹑廈平﹐中外無復以臺灣爲事﹔公獨謀殄滅之。二十年正月﹐鄭經死﹐子少﹑國內亂﹔因請乘機進取。復以百口保薦烺﹔朝廷乃使代萬正色﹐公厚資助之﹐欲其相輔成功。而烺知鄭氏必亡﹐乃密疏請獨以師進。二十一年五月﹐將由銅山蘇尖開洋﹐乘南風以攻澎湖﹔公曰﹕『乘南風﹐不如北風。蓋澎湖南惟娘媽宮一澳可泊舟﹐使賊固守未能克﹐我軍退將無據﹔若其北澳甚多﹐進退俱便。澎湖一下﹐乘風直搗臺灣如破竹矣』。且時方夏﹐颶風不時作﹐不利﹔遂不果。二十二年癸亥﹐烺卒請畱公廈門﹐獨帥師。六月﹐向澎湖﹐國軒果守娘媽宮逆戰﹐殺總兵朱天貴等﹐將士多戰死﹔烺敗﹐漂泊海上﹐不敢歸。數日颶風不作﹐而賊黨呂韜等前密受公檄﹐自臺灣間使招烺﹔烺復進﹐海水頓長﹐遂克澎湖﹕蓋天幸也。閏六月﹐國軒以鄭經子舉臺灣降。鄭氏自明末蟠踞海嶠﹐歷四世﹑六十餘年﹐經𨿽敗歸﹐尙以永曆紀年﹔至是﹐而明之年號始絕云。

公初晉尙書﹐予滿洲世職。而公厚養將士﹐造器甲﹑火攻戰艦﹐用間招攜撫順﹐前後捐金三﹑四十萬﹐吏部計例應加級至四百有餘﹔乃加太子少保。及克澎湖﹐先登陷陣﹐皆公所養將士﹔軍資賞賚﹐出於公者猶十餘萬。臺灣平﹐烺封靖海將軍﹑靖海侯﹐而公不復序﹔鬱鬱疽發背﹐卽以是年十一月卒。閩人無貴賤﹑老幼﹐莫不流涕﹐肖公像祠之。其歸葬也﹐送者號咷數百里﹔至今﹐猶祠祭之不衰焉。鄭芝龍之初起也﹐廈門有浮石﹐文云﹕『生女滅雞﹐十億相倚』﹔人莫能解。及臺灣平﹐乃知十億﹐兆也﹔女兆﹐姚也﹔鄭藏酉﹐酉﹐雞也﹔滅雞﹐滅鄭也。計公之生﹐鄭氏初起﹔鄭滅﹐而公亦卒。是天特以滅鄭氏而生公﹔而公生﹔豈偶然哉﹗儀以都督僉事充狼山總兵官﹔後補偏沅﹐卒於任。耿精忠以福建平﹐召入京﹐與諸叛磔於市。韓大任歸公﹔未幾﹐亦召入﹐發旗下被甲﹔以事鉗縶之﹐數年始釋。二十八年﹐嘎爾旦入犯﹐隨大軍出禦﹐死於陣。

野史氏曰﹕吾聞姚公之令香山也﹐幾陷不測﹔旣罷官﹐識者多悲其不遇﹐而公之志浩然不衰。未幾﹐遂建殊勛﹔五年秉節鉞而平海﹐非气運所關之人哉﹗其成功赫赫﹐烏能或之先也。閩人徳之﹐如周之思召公。蓋其所以造福於民者﹐其徳甚大而功甚偉﹔有「閩頌匯編」紀其詳﹐玆不具載。

﹣﹣見「碑傳集」卷十五「康熙朝功臣」﹝下﹞。

﹟吳興祚

兩廣總督吳公興祚傳﹝節錄﹞魯曾煜

興祚字伯成﹐號畱村﹔浙江山陰人﹐入正紅旗籍。以貢﹐知萍鄕縣﹐攺無錫。

康熙十四年﹐耿精忠據福建反﹐和碩康親王帥師平閩﹔薦伯成從徵﹐以才超爲福建按察使。時耿逆已降﹐鄭經遁歸廈門﹐朱統錩亦敗走贛﹔伯成陽曰﹕『贛非我土﹐不奉詔﹐義不敢越尺寸』﹗遂班師﹔陰察降帥中有智計者﹐令誘統錩來﹐遂擒之。擢巡撫﹔總督姚公啟聖與伯成同裏閈﹐殊相得。鄭經將劉國軒圍泉﹑漳二郡﹐啟聖禦漳州﹑興祚援泉州﹐從亂山窅谷中斬藤葛以進﹐連敗賊眾﹐復永春﹑徳化二縣﹔國軒夜遁﹐泉州獲全。遂與啟聖謀掃廈門﹐伯成議兵三路﹐每路各萬人﹔曰﹕『可入﹐則三道並發﹐使賊狼狽﹐首尾不能救﹔不可入﹐則下碇固守﹐以逸待勞﹐彼此互應』。啟聖從之﹐經遂潰走。晉兵部尙書﹐予世襲。

二十一年﹐遷兩廣總督。甫至﹐部以廢藩綠旗官兵分左右翼﹐左鎭廣州﹑右鎭韶州﹔制府據上游﹐有隱然碁布之望。逆藩尙之信伏誅﹐遺孽猶擁鹽﹑鐵重利﹔伯成釐剔其姦﹐民困大蘇。東安有步曰河頭者﹐賈區也﹔百貨集其地。大豪胡從據市籍﹐率二十而算一緍﹔伯成■﹝艸大手﹐上中下﹞而徙其家。潮之廣濟橋﹐閩﹑粵孔道﹐圮而民病﹔伯成曰﹕『吾猶不忘閩﹐況粵耶』﹗予白金四萬兩﹐橋圮前愈益固。在粵二十年﹐民便之。

伯成風致甚俊爽﹐出則重■﹝骨孝﹞吹螺﹐大帥戎服﹑帕首褲靴﹐以威見憚﹔入則衣輕衣﹐從小僮二懷鉛提槧﹐與騷人雅士酌酒分韻。所著有「宋元聲律選」﹑「史遷句解」﹑「粵東輿圖」。

後徙古北口都統﹐卒於官。

﹣﹣見「碑傳集」卷六十四「康熙朝督撫」﹝上之下﹞。

﹟陳昂

廣東副都統陳公昂墓志銘方苞

公姓陳氏﹐諱昂﹔泉州人。世居髙浦﹔國初遷濱海居民﹐徙灌口。父兄相繼沒﹐以母寡艱生計﹐遂廢書﹐賈海上﹐屢瀕死。往來東西洋﹐盡識其風潮﹑土俗﹑地形險易。

康熙癸亥﹐上命浙閩總督姚啟聖經略臺灣﹐遣靖海伯施瑯統諸軍進戰﹐求習於海道者﹔公入見。時制府以水戰宜乘上風﹐公獨謂北風剽勁﹐非人力可挽﹐船不得成■﹝舟宗﹞﹔不若南風解散﹐可按隊而進。施意合﹐遂參機密。將至澎湖﹐北風大厲﹐氛霧冥冥﹐晝面不相覿三日。軍中恫疑﹔公進曰﹕『此殺气也﹐將軍毋以父兄之仇﹐欲效楚伍員倒行而逆施乎』﹗將軍曰﹕『然則吾誓天』﹗公手案以進。誓畢﹐風反日暉﹐遂克澎湖﹐歸疾病痍傷者於臺灣﹔其吏卒大憙﹐鄭氏遂歸命﹐兵不血刃。策勳﹐授蘇州城守。一調再遷而至碣石總兵官﹐擢東廣副都統﹔皆濱海地也。

嘗奏請西洋治象數者宜定員選﹐毋多畱﹔其畱者﹐勿使布其教於四方。自開海洋﹐登萊﹑江淮間海舶至﹐菽粟﹑布帛卽騰踴﹔僉曰內地年登而榖貴﹐職此之由。久之﹐語上聞﹐命盡閉海洋﹔公聞之﹐獨曰﹕『南洋﹐非此倫也。吾少歷諸番﹐皆習耕稼﹐無資於中國﹔或海壖毀饑﹐商舶尙以諸番之米至。今槪絕之﹐則土貨滯積﹐而濱海之民半失作業』。欲上言﹐會疾作。將終﹐命其子以遺疏進﹔眾皆疑焉。叩之閩人﹐則曰﹕『斯言也﹐甚信』﹗

公之子倫炯﹐介吾友楊君千木請銘﹔余旣奇公之迹﹐又其言宜考信於後﹐乃受其請而譜之。公曆官皆能其職﹐有遺施在人。卒年六十有八。父諱健﹐前母許氏﹑母王氏。自曾祖以下﹐皆受一品錫命。夫人林氏。子三人﹕長倫炯﹑次芳﹑次倫焜﹐以某年月日葬公於某鄕某原。銘曰﹕迫爲生﹐海之涯﹔備諸艱危榮遇﹐亦由玆志。願無餘安﹐以反其居。

﹣﹣見「碑傳集」卷十五「康熙朝功臣」﹝下﹞。

﹟黃性震

黃太常性震傳

黃太常傳

黃太常性震傳藍鼎元

黃太常名性震﹐字元起﹐號靜庵﹔福建漳浦人也。家貧﹔年十二﹐怙恃皆見背﹐煢煢拮據。從父子完﹐以倜儻不羈奇之﹔取史傳﹑古文命讀﹐一目數行﹐皆不忘。遭時莽伏變起﹐四鄰黃族多遇害﹐幾不免者數四﹐幸得脫﹔自信爲天所生﹐必有所用之也。客遊三山﹐靡有合﹐困窮益甚﹔然不肯作受憐意﹐人莫測其淺深。慨然嘆曰﹕『丈夫生際擾攘﹐當以盤錯顯利器。但世無常何﹐孰識馬周﹗吾長此落落乎』﹖

歲丁巳﹐閩督姚啟聖入漳籌海﹔時軍興旁午﹐才略之士多欲出見所長。又聞啟聖虛心求賢﹐可與共事﹔於是仗策軍門﹐進「平海條陳十便」。啟聖奇之﹐與語大悅﹐恨相見之晚﹔每引入臥內談機密﹐促膝借箸﹐至夜分乃出。凡練兵遣將﹑用間用奇剿撫機宜﹐無不竭謀盡智﹐動輒有功﹔其出龍虎山﹑復長泰縣﹑奪江東橋小港洲水晶坪諸處﹑招撫五大鎭﹐皆出區畫。啟聖上其功﹐廷議以同知用﹔奉旨從優議敍﹐加僉事道。感激知遇﹐益思報稱。念敵勢蟠結浩大﹐非離散其黨羽﹑陰亂其腹心﹐未易猝圖﹔請建立修來館以收納歸誠將士來降者。無眞僞﹐胥善待之﹔夏屋美衣﹑車馬僕從﹐炫耀街衢。由是﹐海上諸黨多潛來歸順﹔具白啟聖﹐分別授以官﹐可用者竟實用之﹕至者如歸﹐皆大喜過望。得海上間諜﹐悉不殺﹔原賜之﹐恣其來往﹐卽用以偵海上事。凡敵人舉動﹐罔不知者。視島中良將及所信任腹心有才幹智謀者﹐或大書其官爵﹑姓氏﹐標之公館﹐飭備供應﹔偵者以爲實然﹐輒陰報海上﹐疑而殺之。由是賊人自相疑貳﹐來歸者日益眾﹔一鼓而平十九寨﹐復海澄﹐克廈門﹑金門。將帥有利剿者﹐性震密白啟聖﹐禁戢安民﹐全活數十萬眾。捷聞﹐優敍軍功三十二級﹐加正一品。

壬戌﹐授北直霸昌道。建義學﹑立義塚﹐治悍鷙旗丁。以響馬賊爲害﹐莫知蹤迹﹔密謀隸役中可任者二人﹐陽以法斥去之﹐俾充賊黨。因得悉知賊姓名及其居處出沒﹐以次執縛﹐械送刑部﹐咸置法﹔政聲大震。車駕幸密雲﹐召見褒嘉﹐賜蟒袍﹑宮紵寵異之。

尋擢廣西提刑按察使﹐於署側設省刑所二﹐鍋竈﹑器皿﹑薪米﹑被帳皆備﹐解差﹑犯證至者寢食其中﹐按名分給﹔訊結卽去﹐沈冤﹐滯獄多所平反。有崔玉枝一案﹐牽累多人﹐皆久定大辟﹔察其可哀矜者覆訊得實﹐力請廣督吳興祚具疏開釋﹐賴以全活者數百人累累盈庭﹐爲具酒食﹑給衣服﹐賞賚還家﹐一時呼天動地﹐以爲於定國﹑張釋之復見也。計典入覲﹐上「粵西瘴癘」一疏﹐兪旨嘉納。

未幾﹐遷湖南布政使﹔淸革陋規﹑包收詭寄諸獘。詢民疾苦﹐用緩咸宜。憫長沙郡河洶湧﹐商艘屢淹﹔相度地勢﹐別開一河於側﹐使安得泊﹕楚人以爲百世之利云。武昌夏逢龍作亂﹐變起倉卒﹐陷沒四郡﹐人情洶洶﹔廷臣以湖南爲慮﹐上曰﹕『有黃性震在﹐無虞﹗彼佐平六十年海氛﹐何況於此』﹗果胸有成算﹐知艸寇無能爲﹐晏然如故﹔不數月﹐而賊徒殲滅。更修葺書院﹐作興士類﹔正己率屬﹐撫安窮黎﹕瀟湘﹑云夢間頌聲洋溢﹐翕然稱善治焉。

辛未春﹐得嘔血疾﹐遂以病乞休﹐優遊林下。漳浦學宮歲久將傾圮﹐重修文廟﹑明倫堂﹐輪奐聿新﹔置義學田租﹐爲邑士科舉公車之費。復建文昌祠﹑敬一亭﹐修梁山鐘禿坊﹐浚泮池﹑傅公河。浦自前明以來﹐人文甲於漳郡。形家謂『雙溪二壩收礬山﹑梁山諸水朝宗城下﹐富庶莫京﹔後以年久壩壞﹐二水背流﹐气運稍減。今欲興復其故﹐需費二千餘金﹔僉謂非常工役﹐非黃公莫能舉此』﹗則毅然起而肩之﹐獨力塡築﹔疏通內河﹐俾諸水仍舊朝宗。邑士大夫髙其義﹐鐫石學宮志之。家居故在湖西﹐先世所聚族者。兵燹後﹐晨星散處﹐一望蒼涼﹔每潸然淚下﹐有惇族立宗之志。顧謂所親曰﹕『倘得一命之榮﹐施及三黨﹐是余願也』﹗甲子﹐司臬粵西﹔遣族子太學生賜旋家董其事﹐鳩工庀石﹐築土堡爲藩籬﹐俾族眾咸有寧居。中立大宗廟﹐以示報本﹔次立小宗廟﹐聯五服之親。各置祀田租千餘石﹐以供烝嘗。立義塾﹐令闔族讀書其中﹔置書田租四百石﹐爲膳修﹑膏火之資。復置義田租八百石﹐以贍族中冠婚﹑喪祭﹑孤寡﹑貧窮無告者。仲兄都司僉書性昂﹐遠居蜀﹐沒已久﹔遣人挈其家﹐扶櫬歸葬。功兄太學生性祥﹐久居粵﹔亦爲挈家旋裏﹐授宅分產。兄沒﹐爲置祀田。凡羣從兄弟之子﹐皆視若己子﹔婚娶﹐田宅次第均分。五服皆有分產﹐多寡以服制爲定。居鄕由由﹐弗與人爭角﹔卽有犯者﹐亦不校。嘗曰﹕『君子與小人校﹐不惟不能勝﹐亦不可勝﹔𨿽勝亦非也』。甘淡泊﹐食無重味。與鄕士大夫立「敬簡堂公約」﹐以尙淳風。時率園夫灌花蒔竹﹐自鋤采以爲娛。每逢勝景﹐偕好友三五輩出郭遨遊﹔芒鞋竹杖﹑談詩對奕﹐有洛社耆英之致。

己卯冬﹐召督永定河﹔至京師﹐奏對暢春苑﹐荷溫綸總理錢糧﹑工料事務。河中要地在淸涼寺口﹐舊爲沸水沖陷﹐深幾二丈許。興工之日﹐以天子命﹐爲文禱告河神﹔次日﹐沙淤數尺﹐不五日衝塌悉平。渾河性多不測﹐洶湧恣肆﹐堤幾潰者再三﹔躬督視防護﹐朝服屹立無所畏﹐狂瀾卒安﹐人皆以爲異。河道長數百里﹐爲設五里一旗﹑一炮﹐旗書督工官姓名﹐以專責成﹔有急則施火炮﹐便於聞聲馳赴。沿河安置物料﹐省臨時搬運之費。日夜奔走勞勤﹐衝冒風雪﹐廢寢食﹐舊疾間作﹔從子尙錦從旁寬慰曰﹕『憊矣﹐稍休息焉』﹗瞪目視之曰﹕『不彊不遠﹐不勞無功。任君國事﹐卽委致其身也﹐庸知勞乎』﹗不四閱月﹐大工告竣。車駕臨幸﹐放水﹔一日﹐召見五次﹐慰勞殷渥。未幾﹐遷太常寺卿。

辛巳冬﹐卒﹔年六十有五。生平好善﹐出於天性。屬吏﹑搢紳有文學﹐皆隆禮待之。尢好扶植單寒﹔海寧學士查陞未遇時﹐一見如舊相識﹐不惜千金資其成立。四方名士登門締交﹔或延爲諸子師﹐束脯至以千計。如江南進士黃暉烈﹑陶自悅﹑福州翰林嚴宗溥﹐皆所羅禮以訓蒙者﹔時人服其藻監。卒之日﹐士無論知與不知﹐莫不咨嗟嘆悼﹔謂「斯人不可復得」云。

論曰﹕世無常何﹐孰識馬周﹔豪傑所扼腕也。當其遇知己﹑奮風雲不五年﹐遂臻方伯﹔𨿽馬周知遇﹐亦何以過於斯﹗鄭氏父子﹑祖孫竊居海上者數世﹐地利人和﹐未易猝拔﹔所以離散其手足﹑撓亂其腹心﹐啟聖力也。啟聖得力﹐專在「修來」一館﹔司館者之功﹐不待問矣。運籌決策﹐績在封疆﹔敷政宜民﹐聲施金石。至其宗族﹑鄕黨之間﹐仁深義篤﹐直與範氏希文頡頏千古﹔豈馬周僅購佳宅所敢望哉﹗士大夫履丰席厚﹐如斯人者不乏﹔試以斯人自比擬﹐吾不知其何如也﹗

黃太常傳沈徳潛

公諱性震﹐字元起﹐姓黃氏﹔閩之漳浦人。年十二﹐父母俱喪﹔家貧﹐艱於爲生。然有大志﹐讀史遇豪傑崛起事﹐聲色俱動﹐隱隱竊自負。年旣壯﹐益練習當世事。

時「海寇」鄭成功竄居臺灣﹐公於閩海要衝﹑澎臺形勢﹐凡港■﹝氵義﹞險易﹑澳島出沒及賊情向背﹐一一熟悉於胸﹔然而困逾甚﹐人無繇奇之也。歸化令名易﹐公族子﹔寄籍粵東﹐官於閩。見公﹐與語曰﹕『叔非風塵中物﹐幸自愛』﹗公曰﹕『世無常何﹐誰識馬周﹗今「海寇」未殄﹐廟堂需材﹔吾如涉川之舟﹐須吾友揚帆風飛耳﹔寧能長此鬱鬱乎』﹗時公年四十矣。會閩督姚公啟聖奉命平寇﹐公謁軍門﹐條「平海十便」﹔姚公用其策﹐相與密謀﹐遂平臺灣。公之獻策也﹐首言兵法攻心﹕『賊祖孫﹑父子踞海﹐識形便﹔臺灣天險﹐誠難爲力。今鄭經溺酒色﹐子幼弱﹑將不一心﹔倘能不恡官爵﹑金帛﹐攜貳其黨﹐披其腹心﹐賊易易平耳』。姚公稱善曰﹕『陳平所以斃項籍也﹔吾以此委君矣』。公曰『未也。賊今新陷海澄﹐數勝而驕﹔驟撫之﹐是示弱也。宜伺間出奇﹐大挫其鋒﹐收諸要地以蹙其勢﹔師喪地蹙﹐孤島難恃﹐然後撫而懷之﹐其心乃離﹐澎﹑臺可一戰下也』。姚公曰﹕『此項籍所以降章邯也』﹔稱善久之。於是出龍虎山﹑復長泰縣﹐大破於西溪﹐奪江東橋﹑水晶坪等處﹔公曰﹕『可以撫矣』﹗乃大開修來館於漳州﹐來降者予官服﹑車騎﹔卽亡﹐無所問。卒有亡入賊者皆誇示﹐所有賊心動。諜至﹐密飭諸營厚款之﹔諜卽以情輸。戰有日矣﹐或塓館捨﹐盛供具﹐大書「某鎭某官公館」﹔聲言某月日﹐某將當來降。賊互猜貳﹐歸者日眾﹐賊黨日孤﹔我師一鼓而下十九寨﹐遂復海澄﹐克廈門﹑金門。經遁歸臺灣﹐身死﹔子克塽﹐澎湖一戰面縛﹐海寇平。諸將克金﹑廈門時﹐議悉誅賊黨﹐而以其子女﹑資財犒軍﹔公密白姚公﹐申禁令﹐全活數十萬眾。先制府上公功﹐廷議以同知用﹔奉旨優敍﹐以僉事道用。至是﹐加軍功級﹐授霸昌道﹔蓋異數云。

公之蒞官﹐由霸昌擢廣西按察使﹐尋擢湖廣湖南布政使﹐以病乞休﹔家居七年再起﹐總理永定河竣﹐晉太常寺卿﹐卒於眞定。官霸昌時﹐其地滿﹑漢雜處﹐故多闖馬劫掠﹔公陰遣使入盜夥﹐廉其姓名﹑巢窟﹐悉擒治之。旗丁重責剝人﹐至沒入其妻女﹔公下令聽民贖回﹐不從者置之法﹐咸震讋無敢犯。官廣西時﹐適遇大容山叛﹐案辭連髙﹑廉﹑羅﹑肇﹑潯﹑梧﹑柳﹑慶八郡人﹐獄幾滿。公擬斬渠魁崔枝玉等﹐余省釋﹔屬天寒﹐男婦計口授衣﹐市廛中布爲一空﹐歡呼聲動天地。總藩湖南時﹐值武昌夏逢龍亂﹐已陷四府﹐廷議方出京軍﹔上曰﹕『湖南有黃性震在﹐彼佐平數十年海氛﹐何愁麼麼跳梁輩﹗且襄陽有總兵蔡元﹐二人必能了之』。蔡元者﹐破逆藩時有功者也。時撫軍亦議請兵﹐公謂『用兵如治亂絲﹐緩之則緒自淸﹐急則棼矣。今第靜鎭以安眾心﹐俟賊焰少熄﹐撲滅之﹐一偏裨力耳﹔何爲張皇﹐以生四方伏莽之心哉』﹗未幾﹐賊果破﹐逢龍誅死。公之總理河務也﹐治法﹕五里設一旗﹑一炮﹐旗書監督人姓﹔有令則發炮﹐遠近聞聲馳赴﹐士卒各下堵埽料﹐隱然以兵法部署也。前此數年績弗成者﹐四閱月訖工。上嘉其功﹐一日五召見﹐授太常卿。方欲大用公﹐而公積勞成疾﹐遽不起矣。卒年六十有五﹔未竟設施﹐宇內惜之﹗

長子尙寬﹐康熙丙子舉人﹐江南蘇州分府﹔江撫儀封張公委巡視通省河道﹐時制府掎摭張公﹐因中傷分府﹐誣以糜費帑金﹐落職。今天子眷念功臣後﹐得邀恩卹。

公之孫日煦﹐函公行述走三千里﹐請爲傳﹔予掇其大者傳之﹐俟史官采入國史傳中。贊曰﹕鷙鳥整翮﹐奪擊秋風﹔蛟龍盤屈﹐變化雷雨﹕貴乎乘時也。公發謀破賊﹐揃刈梟鯨﹐武功赫矣﹔戢姦蘇枯﹐波臣安恬﹐文徳懋矣。然當貧困無憀時﹐智謀才術﹐一無施設﹔不遇風雲之期﹐垂翅蟠泥﹐猶庸豎也。嗚呼﹗士之抱奇才而低首抑志爲俗士小夫所鄙笑者﹐可勝道哉﹗

﹣﹣以上見「碑傳集」卷四十一「內閣九卿」﹝中﹞。

﹟楊捷

誥授光祿大夫少傅兼太子太傅昭武將軍提督江南總兵官三等阿達哈哈番謚敏壯楊公捷墓志銘張玉書

昭武將﹑軍少保兼太子太保﹑提督江南楊公以康熙二十九年十月甲申卒於位﹐年七十有四。訃聞﹐天子震悼﹐命所司議卹﹑議謚。旣上﹐詔加贈少傅兼太子太傅﹐易名「敏壯」﹐祭葬如制﹔而碑版之文﹐特命翰林院掌院事桐城張公撰進。榮恩備禮踰於常格﹐何其渥也﹗惟公自束髮承祖父之烈﹐從軍旅。當世祖章皇帝入關定鼎﹐公年未三十﹐卽以武略知名於時﹔歷官四十餘年﹐身經數十戰所向輒克。比爲大帥﹐而威望益重﹐以功名終﹔非才與福並﹐不克有此。嗚呼﹗豈偶然之故哉﹗

楊之先世﹐居揚州之寶應縣崇儉鄕﹔勝國時﹐有以軍功授後屯衛指揮使者﹐遂爲義州人。公諱捷﹐字元凱。曾祖諱子隆﹑祖諱應元﹐皆襲世職。父諱國棟﹐以軍功﹐歷陞義州城守參將﹐加副總兵。母趙氏﹐義州圍急﹐自經死。曾祖以下﹐皆贈少保如公官﹔妣皆贈夫人。而公之叔父國楨﹑國柱﹑兄振﹑並用邊將立功﹔國柱﹑振又先後死事﹐稱名臣﹕此公之世次也。明末公依洪文襄爲偏將。國初﹐以材勇﹐擢山西撫標遊擊﹔歷宣大督標中軍副將﹑九江總兵官﹐加右都督。以平嶺南功﹐進左都督﹑提督江西﹐加太子少保。調山東﹑江南﹑福建﹐加少保兼太子太保﹑昭武將軍﹐授三等阿達哈哈番﹔復調江南﹕此公之官秩也。

方順治五年春﹐公以副將統精銳赴粵﹐會金聲桓叛﹐兩江騷動﹔公畱軍討逆﹐與固山額眞譚公泰會師恢復彭澤﹑湖口﹑九江﹑南康諸郡。諸大帥見公驍勇﹐大奇之﹔遂題鎭九江。明年﹐逆賊授首﹐江西平。

至十年秋﹐復統九江鎭兵入粵﹐克潮州。十一年冬﹐徵閩﹐駐師漳浦﹔其城爲賊毀﹐修築之。十六年春﹐奉命提督江西。是夏﹐「海寇」犯江寧﹐詔公同江南左路兵相機撲剿。事平﹐仍駐瓜州﹐轄廬﹑鳳﹑淮﹑揚諸汛。

康熙元年正月﹐移節山東。會於七構亂登萊﹐幾不守﹔公偕禁旅搜賊黨﹐又以登﹑沂二鎭分轄諸路兵畫地戍防﹐羣盜始戢。駐東省凡十二年﹐詔移江南。甫受事﹐而三逆變作﹐浙溫﹑臺陷﹐勢張甚。有議設蒙古兵於松江者﹐公不可曰﹕『閩﹑越易與耳﹐不日卽成擒矣』。

至十六年﹐閩逆已殄﹐而海氛助虐者尙熾﹔特命公入閩提督水陸軍務。公至﹐簡閱士卒﹐疾救漳﹑泉屬邑之被賊者。察諸鎭中惟黃福﹑寧大來敢戰可任﹐乃親帥鎭兵﹑會禁旅合攻惠安﹐拔其城。賊踞洛陽橋北﹐斷橋以拒官軍﹔公陰遣奇兵襲毀賊營﹑出橋南﹐賊腹背受敵﹐遂潰﹐泉州圍解。而水師鎭﹑協又先奉公密令於外洋牽賊勢﹐至是犁沈賊舟﹐殲剿甚眾。漳州賊請撫﹐眾議持兩端﹔公登赤嶺望壘整暇﹐謂『此款我師也』。決計進﹐皆敗走。公以水陸勢難兼顧﹐屢疏辭水師﹔至十八年﹐始拜昭武將軍﹐命專提陸師剿逆。十九年﹐賊屯漸山﹐立十九寨﹔公以計建七營擊破之﹐遂復海澄。自是僞將接踵歸附﹐卽遣爲鄕導﹐用三路攻克廈門﹔𨿽臺灣未下﹐而賊豎已膽落不復支矣。公在行間兩載﹐觸冒瘴霧﹐抗疏乞身﹔而廟堂深悉閩地蒸濕與公病非宜﹐已先有還鎭江之命。公旣至雲間﹐念舟山猶被賊踞﹐爲江﹑浙隱憂﹔咨制府於淸端公同浙兵會搗賊巢﹐略定其地。於是設鎭﹑置縣﹐弛海禁焉。公之遠謀制勝﹐多在籌海﹔而閩海旣淸﹐則吳﹑越千餘里帖然無復熢燧之警。故公之功﹐平閩爲尢烈也。

歲當甲子﹐天子修時巡之典﹐自岱宗達於江淮﹔公迎駕淮北﹐恩禮殊異。越五載﹐乘輿再狩﹔公迎覲如初﹐而慰勞之殷﹑賚予之盛﹐視昔有加。時余亦忝扈從﹐嘗與公並騎行﹔竊睹公顧盼矍鑠﹐冠劍甚偉。及沿江而下﹐公獨乘小艇﹐攜兩健卒晏坐於驚風白浪之中﹐一時丰鎬舊勳﹐咸指目嘆羨。余因舉昔人詩所云「精神如破貝州時」者﹐謂公庶幾似之。乃甫閱一載而公遽逝﹐是可哀也已﹗

公之旣疾革也﹐召諸孫侍側﹐口授遺疏﹐惓惓以修海塘﹑築寶山城﹑復海邊沙船及派支軍食爲言﹔蓋公所至之地﹐有利必興﹑有獘必革﹐兵民無歧視﹐而尢務施徳澤於民。易簀之頃﹐志存體國﹐語不及私﹔以視古大臣之用心﹐寧有媿哉﹗公內行淳備﹐撫孤嫠﹑振貧困事至周﹔悉載余前撰柏夫人志中﹐玆不備書。夫人﹐塔山參將諱永培女﹐公元配也﹐累封一品夫人。子三人﹐皆以廕起家﹕懋緒﹐陜西布政司參議﹐分守潼關道﹔次懋紹﹐雲南武定府知府﹕柏夫人出。次懋綸﹐河南按察司僉事﹐分巡大名道﹔先公兩月卒﹐側室黃出。娶皆右族。孫六人﹕長鑄﹑次文鐸﹐俱國學生﹔次錡﹐次文孫﹕懋紹出。次鉞﹐國學生﹔次鎭﹕俱懋綸出。孫女七人﹐曾孫女二人。

懋緒﹑懋紹將奉公喪以康熙三十一年九月辛巳葬六合縣某山之麓﹐以余知公深﹐屬爲志﹔特纂公行事之大者而敍錄之如此。銘曰﹕穆如其容﹐大河喬嶽﹔淵然其器﹐金熔玉琢。手提鵲印﹐口畫軍機﹔若觿解結﹐如犀燭微。繄若東南﹐天戈所指﹔江南﹑百粵﹐睹公遺壘。閩嶠焰虐﹐長鯨鬐張﹔聿翦羣醜﹐用綏海疆。迄還舊履﹐作屏江表﹔貔貅桓桓﹐虎臣矯矯。南巡迎謁﹐帝親勞軍﹔蕃錫燕飲﹐式渥且殷。吁嗟老成﹐允倚坐鎭﹔將星儵隕﹐殊恩弗靳。天章崇獎﹐賜塋巋然﹔貽厥孫子﹐世澤永綿。

﹣﹣見「碑傳集」卷十四「康熙朝功臣」﹝上﹞。

﹟施瑯

光祿大夫太子少保內大臣靖海將軍靖海侯贈太子少傅施公瑯墓志銘

靖海侯施瑯傳

施將軍逸事

光祿大夫太子少保內大臣靖海將軍靖海侯贈太子少傅施公瑯墓志銘

王熙

康熙三十五年﹝丙子﹞春三月﹐光祿大夫﹑太子少保﹑內大臣﹑靖海將軍﹑靖海侯兼管福建水師提督施公卒於位。訃聞﹐上震悼。公遺疏言﹕『海疆重寄﹐塡撫宜得人』﹔舉江南提臣自代。列薦偏裨以下材略堪任者﹐備擢用。又請葬於故鄕﹐遂首邱之思﹔而以子世範嗣侯﹑世騋守墳墓。章下所司﹐格於例﹔上特旨悉如公所請﹐予祭葬從厚﹐加贈太子少傅﹕蓋異數也。越數月公葬﹐有長子世綸以公狀請銘於予。伏見我皇上隆禮勳舊﹐恩意優渥﹔公拓定疆宇﹑蕩平巨寇﹐功在史冊﹐炳炳麟麟﹐不可泯沒。謹最公狀如左。

按狀﹕公諱瑯﹐字尊侯﹐琢公其號。先世﹐自河南光州固始入閩﹔遠祖評事公始從福淸分居於晉江縣之南潯鄕﹐遂爲晉江人。至公父達一公﹐舉丈夫子三﹔公其次也。少倜儻﹐多勇略。

鼎革初﹐與弟安侯從戎閩﹑粵間。時「海寇」方張﹐金門﹑廈門皆寇淵藪﹔屢犯會城﹐踞閩安鎭羅星塔。朝命定遠大將軍統兵進剿﹐素聞公名﹐署公副將﹐隨徵﹔攻復閩安﹐論功實授同安副將。■﹝氵丙﹞州爲同安門戶﹐寇築壘其上﹐偪瞰縣城﹔公晝夜防禦﹐且守且戰﹐卒墮寇壘。尋升總兵官﹔會添設水師提督﹐廷議推轂公﹐遂以公移鎭海澄﹐控扼全省。時海禁嚴﹐瀕海居民悉遷入內地﹔寇剽掠無所得﹐始聚屯澎湖﹐攻據臺灣爲巢穴﹐而時時出沒島嶼間爲患。公偕總督李公率泰以舟師進攻﹐寇迎戰﹐敗之。上知公練習海事﹐遣大臣入閩招撫﹐就問公。公密奏可取狀﹐遂授公靖海將軍﹐統舟師克期渡海﹔會阻於颶風﹐不果。上輒召公入朝面奏機宜﹐加公內大臣﹐晉封伯﹐畱京師。

逆藩叛﹐「海寇」乘間竊發﹐攻陷海澄﹐圍泉州﹐犯漳州﹐來往飄忽﹔久之﹐未撲滅。總督姚公啟聖率銳師直抵廈門﹐賊悉眾遁歸臺灣。事聞﹐上念臺灣一日未平﹐則海氛一日未息﹔卽日召見公﹐授方略﹐賜禦膳﹔加太子少保﹐令回閩治兵。公計寇在臺灣﹐所恃惟澎湖之險﹔若攻克澎湖﹐則臺灣瓦解。乃以六月誓師﹐破浪直進﹔敵率眾拒戰﹐勝負未決。入暮﹐泊舟八罩島﹔水急石利﹐舟不得住。海潮驟長﹐忽與島平﹐颶風欲作遽止﹔公以手加額曰﹕『天佑我師也』﹗鼓勇進攻﹐炮傷目﹐不爲止。諸軍繼之﹐呼聲動天地﹔賊眾悉披靡﹐遂克澎湖。隨遣裨將諭降﹐而以捷書馳奏闕下。上大悅﹐進封公靖海侯﹐世襲﹔解所禦衣賜公﹐制五言詩﹐親灑宸翰﹐褒美甚至。僞藩納款﹐公至臺臺宣播皇上徳意﹐籍其戶口﹔疏請於朝﹐建立郡縣﹐分置文武官吏﹑興學校﹑定賦稅﹐海外悉平。

戊辰春﹐太皇太后升遐﹔公入都哭臨﹐上遣大臣勞公於蘆溝橋。入見﹐慰問備至﹐錫宴加等。又數年﹐疏請陛見﹔拜起間﹐上命左右扶掖之。公頓首言﹕『臣年老且衰﹐海疆事重﹐願更擇人﹐解臣任』﹗上曰﹕『吾用汝心﹐不在手足。俟二十年後﹐方如所請耳』。賜宴歸。

公在鎭十餘年﹐以閩人罹海患久﹐閭閻元气未復﹐一意休養生息﹔其大指﹐在寬以蒞眾﹑嚴以束兵。今瀕海數千里桑麻被野﹑煙火相接﹐公之力也。尢敬禮士大夫﹐惇尙文學﹔治軍之暇﹐多延賓客講論文史爲樂。天性孝友﹐事父母克盡誠敬﹔𨿽公務旁午﹐定省不懈。長兄卒﹐以長子世騌爲之嗣。事叔如父﹐撫侄如子。至於平時故舊﹐尢篤念念不忘也。春間出行郭外﹐偶感風寒﹐遂不起。嗚呼﹗公起自偏裨﹐位至將帥﹐晉秩宮保﹐綰通侯印﹐子孫世世承襲﹔功名之際﹐可謂盛矣﹗結髮從戎﹐身經數十戰﹐最鉅者在澎湖﹐百年逋寇不旋踵而滅﹔濱海居民復生業者亡慮數百萬﹐舟師估舶連檣於萬里之外揚帆往來若履戶庭。遐方寶貝麇至鱗集﹐魚鹽蜃蛤之利充牣闤闠。此固我皇上盛徳大業﹐聲靈所加﹐無遠弗屆﹔而當其奮勇獨進﹐出入於洪濤巨浪之間﹐奏膚功﹑建鴻績﹐公之猷略豈不偉哉﹗而又能謙讓不伐﹐以功名終﹔𨿽古名將﹐無以過也。

公生於某年月日﹐卒於某年月日﹐春秋七十有六。配王氏﹐累封一品夫人。子世綸﹐江寧府知府﹔世驥﹑世騋﹑世驃﹑世驊﹔世範﹐襲封靖海侯。孫某某。以某年月日葬公於某原。

銘曰﹕赫赫施公﹐天挺英傑﹔奮起行間﹐克樹鴻烈。一戰澎湖﹐氛埃屏息﹔淨掃鯨鯢﹐永銷萌蘗。畫井定疆﹐設官分職﹔皇圖式廓﹐海外有截。帝嘉懋功﹐通侯晉錫﹔俾爾子孫﹐作屏王室。旣壽且康﹐視履元吉﹔令終有俶﹐爰返幽宅。炳耀鄕閭﹐輝煌竹帛﹔千秋萬祀﹐視此貞石﹗

靖海侯施瑯傳陶元藻

瑯字尊侯﹐號琢公﹔晉江之海濱人。貌魁梧﹐方頤廣額﹔膂力絕人。幼時遊裏中定光庵﹐詣神稽首﹐見神隨拜起﹔以語眾﹐眾未之信也。比長﹐隨族人武毅伯福於軍中。時主兵者募壯士﹐有鼎重千鈞﹐令諸壯士舉﹔咸以「不能」對。惟瑯曰﹕『能』。從容舉於手﹐翔步庭中數巡﹐仍置於其所﹔眾乃異之。旣而從戎﹐討山寇有功﹐授遊擊。時唐王聿鍵僭號福州﹐授爲左衝鋒。嘗統偏師﹐迷入榛莽﹔有虎導之行﹐始與前軍會。前軍望見瑯與虎偕﹐爭趨救﹐虎逸﹔瑯笑曰﹕『微虎﹐吾何由至此』﹗眾大驚。

明亡﹐鄭成功羅致之爲左先鋒﹐相得甚﹔軍儲﹑卒伍及機密大事﹐悉與謀。嗣因成功將掠粵之惠﹑潮以佐餉﹐瑯不可﹔成功弗懌。復有將弁犯法﹐當誅﹔成功爲之解﹐瑯不從。由是﹐成功疑其背己﹐欲殺之。瑯覺﹐宵奔。自度海上人皆成功牙爪﹐渡必不能脫﹔緣山而行。山故多洞﹐乃匿於洞中。俄而追者數十騎果至﹐火光燭天﹐大索嚴穴。瑯所匿洞忽生棘刺﹐索者不可得。歸報成功﹐成功謂然嘆曰﹕『吾畱一患與中原矣』﹗瑯父大宣﹑弟顯﹐遂被害。越數日﹐瑯從洞中出﹐晝伏宵行﹐乃抵於晉。從定遠將軍解福州湋﹐授同安副將。破■﹝氵丙﹞州壘﹐擒其驍將﹐降萬餘人﹔升總兵官。旋升水師提督。成功卒﹐子經猶據廈島。康熙元年﹐瑯密陳金﹑廈可取狀﹐上嘉納焉﹔卽命便宜行事。遂率將士搏其島克之﹐降萬八千人﹔替秩右都督﹑靖海將軍﹐入爲內大臣﹐封伯爵。兩島旣破﹐經收殘卒數千﹐竄臺灣﹔僞將劉國軒以澎湖險要﹐據澎湖。經死﹐子克塽繼﹔士卒漸眾﹐仍抗命猖獗如初。二十年﹐內閣學士李光地又陳臺灣可取狀﹐並薦瑯才可用﹐總督姚啟聖亦奏瑯能﹔仍出爲水師提督﹐加太子少保﹐駐廈門。明年六月將興師﹐籌畫指揮﹐統其權於制府﹔而親率其旅﹐在提督軍門適候南風。或言不利於行者﹔瑯曰﹕『吾泊舟地離賊遠﹐北風起﹐舟從風飄散﹐非二﹑三日不能集。今夏至前後二十餘日風微浪靜﹐夜可泊洋﹐聚而觀釁﹔不過七日﹐舉之必矣。且國軒爲鄭氏梟將﹐澎湖破﹐則臺臺不戰而自下也』。遂行。入澎﹐故道皆爲賊據﹐官軍不得泊﹔因次八罩臺。水駛石惡﹐忽潮漲石盡沒﹐得平坦以渡。國軒築短墻﹑置腰炮﹐環二十里。瑯遣前鋒藍理等奪艦直入﹐會南潮發﹐爲疾流所壓﹔賊舟四合﹐瑯親督師■﹝舟宗﹞衝其圍﹐總兵官吳英繼之﹐殺賊將大小七十﹑賊兵二千﹐取虎井﹑桶盤嶼。遂督師分三隊﹐東指雞籠山爲奇兵﹐西指牛心臺爲疑兵﹐中又分三股攻賊堅壘。賊堅拒良久﹐總兵官林賢率先陷陣﹐大師繼至﹐呼聲振撼波濤﹔自辰至申﹐焚賊舟百餘﹐殺其將三百﹑兵萬二千有奇。凡海洋占候﹕云合風生﹐雷鳴風止。將戰時﹐黑雲起﹐國軒方椎牛置酒相賀帳中﹔忽聞雷鳴﹐賊軍皆錯愕無措﹐遂大敗﹐遁歸臺臺。我軍乘勝趨臺﹐國軒就縛克塽降﹐果如出師時瑯所料。蓋瑯家於海濱﹐知海島險易﹔又向依鄭氏﹐熱悉其上下軍情故也。臺灣平﹐瑯由海道報捷﹐七日抵京師﹔而啟聖以飛騎由內地入奏﹐後瑯二日抵京。仁皇帝嘉瑯功﹐封靖海侯﹐世襲罔替。瑯還朝﹐以步履艱﹐命侍臣扶掖上殿﹐恩賚有差。年七十六﹐卒於官﹔謚「襄壯」。子世綸﹑世驃﹐世範﹔範襲侯爵。驃爲水師提督﹔以康熙六十年朱一貴叛﹐徵討有功﹐贈太子少保﹐謚「勇果」。其克臺亦六月﹐與瑯平臺之期先後相符云。

贊曰﹕余聞瑯泊軍安平﹐海有廢井﹐拜之而泉沸﹔其精誠感格﹐與漢貳師「刺山泉湧」者何異焉﹗又聞鹿耳門有鐵板沙伏沈水底﹐舟人必量水而行﹔門甚狹﹐又難連檣並進。當瑯師抵門﹐海水驟漲四尺﹐舟得並駕而入。則平臺之績𨿽曰人力﹐豈非天命與﹗然瑯不過一海濱力士耳﹐卒能除國患﹑復家仇﹐忠孝兩全﹑勳名赫弈﹐瑯亦人傑也哉﹗

施將軍逸事李光地

施將軍名瑯﹐閩之晉江人。

值明亂﹐少而從戎﹐曾隨大學士黃公道周出仙霞關﹔知事不可爲﹐輒以偏裨有所建陳。公報之曰﹕『君言是也﹔顧吾大臣﹐仗義守死而已。倘有他奇變可以佐時﹐君輩行矣﹔勉之』﹗遂謝黃公去。明亡﹐寄食海上﹔鄭氏嫉害公﹐不相容﹐囚公艙中﹐欲殺之。公以計遁脫﹐鄭遂殺其父若弟。公歸本朝﹐用戰功﹐數年間至大帥﹐佩將軍印﹔召入爲內大臣﹐列伯爵。余素未深知公﹐一夕就公燭下話﹐道及順治己亥年事﹔余曰﹕『社稷之靈也﹗令賊不屯兵城下﹐驅而徑前者﹐是誠可危』﹗公笑曰﹕『宜何向』﹖余曰﹕『循山而東﹐柰何』﹗公曰﹕『南﹑北步馬不相若久矣﹐眾寡勞逸又懸﹝殊﹞﹔所在𨿽響應作聲勢﹐實觀望﹐不能爲之助也。才涉北地與官軍交﹐賊立盡耳』。徐又曰﹕『向彼捨短用長﹐委堅城﹐溯江而上﹔所過不畱﹐直趨荊﹑襄﹐呼召滇﹑粵三逆藩與之連結﹐搖動江以南以撓官軍﹐則禍甚於今日矣﹗棄舟楫之便而敝攻圍﹐故知無能爲也』。余以是知公能。

明年﹐天子以海患久未熄﹐復起公提督水師﹐專平海事。越二年﹐余請急家居﹐邂逅公小店中﹔雨甚﹐稍憩。余曰﹕『公出師在此月﹐然眾皆言南風不利﹔公必犯之﹐何也』﹖公曰﹕『賈豎之言也。夫北風日夜猛﹐夜更甚。自此至澎湖﹐舟戴星行﹐就能魚貫相尾﹐幸而不散﹔然島嶼悉賊據﹐到彼未能一戰奪之﹐舟無泊處﹐坐與行殊﹐風浪飄泊﹐軍不能合也。將何以戰﹖夏至前後二十餘日﹐風微夜靜﹐海水平如練﹐可以拋舟泊洋﹐聚而觀釁﹔不過七日﹐舉之必矣。用北風者﹐徒幸萬一﹔南風﹐則十全之算也。然節候月離﹐旬日間當有颶風﹐亦偶間歲不起﹔此則天意﹐非人慮所及。又賊將劉者﹐爲彼魁傑。設以他將守澎湖﹐𨿽敗未服也﹐必用再戰。如守澎者劉﹐或死﹑或敗﹐則勢盡膽喪矣﹔臺灣可不戰而下』。余喜曰﹕『寇平矣』﹗公笑曰﹕『何相信也』﹖余曰﹕『聞爲將者必識天時地理﹑利害向背﹔較將之智力﹐公兼之矣﹐能無平乎』﹖公以六月十四日舟發銅山﹐十六日至澎湖﹐二十二日克勝﹔果在七日中。戰之日﹐東南角微雲起﹔劉方調遣拒敵﹐望見喜甚。須臾﹐雷聲殷殷動﹔劉推翻食案﹐嘆曰﹕『天命矣』﹗海行占風者﹐以雲起爲風兆﹐聞雷則散云。劉敗後﹐乘小舟走至臺灣﹐憂沮無復戰意﹐率先納土﹔悉如公料。

先是﹐明季鄭之祖芝龍﹐海大寇也﹔歸誠後貴顯。嘗朝京師﹐過龍虎山﹐有異人爲決未來事﹐語甚隱﹔然意若跨土稱孤﹐爭衡南面者。末云﹕『金雞唱﹐龍種消』。公辛酉生﹐其專徵又以辛酉年﹔龍種者﹐芝龍子孫也。餘十五﹑六時便聞斯語﹐後二十餘年而驗。

贊曰﹕此余所聞見於公者﹐𨿽其子孫不知也。公以功﹐晉封侯爵及後裔﹐史官富有傳﹔故紀其逸事云爾。

﹣﹣以上見「碑傳集」卷十五「康熙朝功臣」﹝下﹞。

﹟朱天貴

榮祿大夫浙江平陽鎭總兵官左都督贈太子少保朱忠壯公天貴墓志銘

彭啟丰

康熙二十有二年夏六月王師克臺灣﹐浙江平陽鎭總兵官朱公天貴率先拒賊﹐死之。浙閩總督少保姚公啟聖上捷疏﹐著公之忠勇﹐推爲首功﹔聖祖仁皇帝覽疏嘉悼﹐詔加恩與祭葬﹑贈太子少保﹑謚曰「忠壯」﹐褒死事之勤也。

公﹐福建莆田縣人。先是﹐避亂三沙﹐父母俱死於賊。公被掠﹐賊帥奇之﹔後才勇益著﹐賊欲推爲將﹐不受。結豪勇﹐往來漳﹑泉間﹐悉海道要領﹔保障鄕裏﹐盜不敢犯。鄭氏﹑耿氏相繼招公﹐公笑曰﹕『隗囂﹑公孫述﹐豈能臣馬伏波乎』﹖遂因總督姚公奉表於朝﹐部三百餘艘﹑眾二萬來歸﹐特旨授平陽總兵官。公諗少保曰﹕『平陽無事之地﹐俾得節鎭於此﹐恩至渥。但某自少至壯﹐習知海上事﹐意在靖國難﹑報親讎﹔異日有事於臺﹐請得屬橐鞬爲士卒先﹐𨿽殞身截短﹐不敢辭』﹗少保慰之而行﹐遂赴平陽。未三月﹐有詔調回協剿閩寇﹔公曰﹕『吾夙志也』﹗疾馳至閩﹐戰攻具皆躬飭焉。六月癸亥﹐公以十二舟載親信兵﹐首抵澎湖虎井。賊將劉國軒嚴設戰壘﹐環列火炮矢石以待﹔聞公至﹐遽以巨艦百餘迎戰。我兵莫敢前﹐公鼓之而前﹐趨舟直薄壘下﹐燒賊艦﹐殺傷甚眾﹔搏戰益力﹐呼聲沸海水。賊艦將盡﹐遂指揮搗穴﹔而賊飛炮交發﹐中公項﹐遂僕舟中。已僕﹐猶大呼「殺賊」激眾﹔十二舟驟進﹐將軍施公督大師繼之﹐連奪六嶼之險﹐臺灣遂平。

公之喪﹐以康熙二十四年冬十月歸葬山後﹐原建禦賜碑文一通﹔雍正七年﹐詔天下忠義之臣得入郡邑祠﹐乃奉公木主崇祀於閩之莆田。子源淳以墓志有闕﹐裒集事狀﹐屬予銘。按狀﹕公字尊士﹐別號達三。先世居河南之固始﹐曾祖介祿﹑祖元伸﹑父從諫﹐俱以公貴﹐贈榮祿大夫﹔妣遊太夫人。公生有奇徵﹐自幼岐嶷。轉輾避亂被掠﹐獨得不死。及長﹐勇而多智﹔聽水聲﹐知海程遠近﹐士卒神之。配王夫人。子五人﹕長浩淳﹑次潛淳﹐皆國子監生﹔澄淳﹐候選州同知﹔源淳﹐雲南武定府知府﹔淸淳﹐候選州同知。女二人﹐婿陳世顯﹑程學洙。孫男女若干人。

銘曰﹕八閩之東﹐鯨波未寧﹔十蕩十決﹐如雷如霆。桓桓朱公﹐能奮厥武﹔思率虎臣﹐聽震鼙鼓。棹楫以往﹐海云茫茫﹔先鋒陷陣﹐遘罹凶殃。素車載旆﹐返葬佳城﹔丰碑特建﹐制詞光榮。爰建榱題﹐永妥祀事﹔云旗往來﹐丹心浩气。大書貞石﹐惟以勸忠﹔寵休奕世﹐其無怨恫﹗

﹣﹣見「碑傳集」卷一百二十「忠節」﹝下之上﹞。

﹟吳英

威略將軍福建水師提督吳公英墓志銘﹝代李安溪﹞李紱

公諱英﹐字爲髙﹐號媿能﹔世居福建泉州之黃陵﹐後徙大浯塘。曾祖曰賓吾﹑祖曰振泉﹑父曰登﹐並以公貴﹐累贈榮祿大夫﹔妣皆贈一品夫人。

公早孤。值海濱搶攘﹐用將才起家﹔隨大師克平金﹑廈功﹐授都司僉書﹐隸浙江提督。歲甲寅﹐三孽並興﹐耿精忠遣僞帥出仙霞關﹐犯金華﹑衢州﹐旁入江西﹔「海寇」響應﹐東南震動。官兵進剿﹐公在行間﹐或間公閩人﹐不可信﹔提督塞公獨深契之﹐授公左營遊擊。公奮勵﹐甫視事三日﹐退寧海梅坑賊﹔進兵雙門﹐解臺州圍。復破水賊張拱垣於三門港﹑殲僞帥朱飛熊於毛頭洋﹐軍气大振。旣﹐鑲藍旗貝子富公至浙江視師﹐提督首薦公﹐卽命爲前鋒。公引兵揚言修毛坪路﹐陰襲涼棚取之﹐斬賊帥劉安仁﹐遂復黃巖﹔貝子奇之。尋令復太平﹑樂淸等縣﹐抵上塘﹐遇賊兵二萬眾﹔奮擊之﹐斬數千級。賊將許奇保殘卒據綠帳﹐隔河而陣﹔公下令人負艸一束﹐夜乘潮塡河而濟﹐大破之﹔遂由猴孫嶺奪其堡﹐引大兵直至靑田。僞帥連登云以十萬眾圍處州﹐踰二載﹔聞靑田破﹐餉道阻絕﹐遂夜遁。曾養性者﹐耿逆之梟將也﹐擁賊兵數萬據溫州﹔乘王師初至﹐分五路﹐夜燒我營。公急白貝子﹐令諸軍棄營據險﹐軍以不亂。公自率精兵據大羊山﹐阻其要道﹔復請分兵五百﹐抄伏敵後。是夜賊衝殺數四﹐公力戰達曙﹐身中數創﹐士不傷者才五十人﹔天明﹐單騎突之﹐大師繼進﹑伏兵並起﹐賊自相踐踏﹐斬獲無算﹔公逐賊至溫州城下﹐銃傷馬顚﹐復奮起﹐刃十餘人﹔奪賊馬以戰﹐貫其眾由將軍橋以歸。初﹐貝子收兵﹐失公所在﹐大駴﹔旣見公﹐喜且泣曰﹕『以一身當數萬眾﹐戰終夜不殆﹐神衛汝忠耶』﹗是役也﹐曾養性僅以身免﹐耿氏精銳盡矣。

未幾﹐還守寧波中軍。適賊船二百餘艘直臨定關﹐公偵得定關守備方俊受僞札爲內應﹐請提督立斬以示賊﹔賊遽退守象山﹐公復請兵破之。旋奉檄收捕大嵐山寇﹐搜斬數百人﹐餘黨潰散。時耿逆已輸誠﹐而松陽﹑遂昌山寇遊魂出沒﹔貝子駐師石塘﹐召公捕之。賊首馮公輔屯戴火山﹐素讋公威名﹐出就撫。其別魁林惟仁﹑黃大相等擁眾黃鼻山﹐左倚懸崖﹑右臨深潭﹐以獨木爲橋﹔山廣袤數十里﹐莫可蹤迹。前督﹑撫遣人招之﹐輒爲所殺。公令諸軍持三日糧﹐夜腰繩魚貫上﹐席艸而下﹔至楊梅灘遇賊﹐破之﹐降其眾﹐山寇悉平。而「海孽」復熾﹐陷海澄﹑困泉州﹐斷洛陽長橋以阻援兵﹔公以副總兵官從康親王救剿﹐自仙遊分兵兩路出間道﹐解泉圍﹑奪江東橋守之﹐破砦十有九﹐遂復海澄。己未秋﹐擢同安總兵官。明年﹐率舟師合大軍進攻金門﹑廈門﹔賊棄兩島﹐遁回臺灣。

會靖海侯施公瑯來提督海疆事﹐議進攻澎﹑臺﹐引公自助﹔遂以癸亥六月某日發銅山﹐取八罩﹐直抵澎湖。賊勢盛﹐前軍被圍﹔公單船拔出之。翌日進攻﹐殺賊先鋒﹐燒其船。公所乘船忽爲潮水沖著石上﹐賊船火烈﹐將及﹔公副將詹六奇駕小舟挽公避再三﹐公以眾軍在船﹐義不獨存﹐堅卻之。船忽浮起﹐士气益厲﹐戰彌力﹔賊大敗﹐毀賊船百九十餘艘﹐殲僞官將三百餘員﹐殺溺賊兵五萬計。俘者皆縱遣使歸﹐諭以恩信﹑禍福﹔整眾臨之﹐賊勢窮﹐納款舉土降。施侯凱旋﹐畱公鎭撫其地。自「海逆」負險造亂﹐四世歷六十年所﹔公與施侯合謀﹐七日而舉之。天子嘉公功﹐眷待與施公埒。

尋調鎭舟山﹐「海寇」洪煥等二千餘人聞風歸命。再擢四川提督﹐破吳三桂餘黨楊善﹑師九經等﹐散其眾。川中洊經兵燹﹐千村荊杞﹐伏莽竊發﹔公嚴塘汛﹐懸賞購募﹐獲積盜三百餘人﹐斃其魁六十三人於杖﹐盜賊屏息。鎭蜀十有一年﹔施侯旣卒﹐上念閩海反側﹐非宿將莫能鎭撫﹐遂調公福建陸路提督﹐旋攺督水師﹐凡十餘年。前後如京師﹑朝行在者再﹐禦書「作萬人敵」四字以賜﹐加號「威略」將軍﹐優以世職。請老﹐不許。

癸巳夏﹐上於熱河行宮禦制七言律詩一章﹐將以錫公﹐命諸王以下大學士﹑扈從諸臣皆屬和﹐蓋追念元功﹐所以褒崇之者甚備﹔而公已於七月二十四日終於位矣。疏聞﹐天子軫悼﹐下部議卹。

其孤應龍等將以某年月日葬公於某縣某地之兆﹐狀公事績﹑官階﹐乞余銘其幽隧。吾聞攻毒之餌﹐恆出於瘴癘之區﹔亂之興也﹐其受亂之地必有人焉﹐足以還自救也。閩之亂亟矣﹐莫甚於耿與鄭。耿之平也﹐公旣力諸﹔原海氛之靖﹐則施侯爲之主而公實贊之。蓋公所至以功業自顯﹐而造功於閩爲尢大。余於公同爲閩人﹐又姻好也﹔知公深﹐志其可以辭乎﹗

公生前丁丑十月初七日﹐得年七十有六。配夫人蔡氏﹐前公卒。子男十人﹕應麟﹐布政司參議﹑江西督糧道﹐亦前卒﹔應龍﹐刑部郎中﹑候補副使道﹔應鳳﹐壬午舉人﹐戶部郎中﹔應鵬﹐福建水師提標遊擊﹔應鶤﹐辛卯舉人﹐戶部郎中﹔應鶴﹐歲貢生﹔應樞﹑應權﹑應機﹑應璋﹐俱幼。應機﹐余叔父永州總兵公婿也。女五人﹐皆適名族。孫男十二人﹑女十三人﹐曾孫五人。

公持身寬厚謹恪﹔官於家門﹐不縱不苛﹐鄕人久安焉。待族姻朋好﹐有恩禮。𨿽勳髙爵大﹐異於古名將怙侈驕暴者﹔故能以功名終。著「行間紀遇」一編﹐所錄皆實﹔余嘗序而行之。玆復志公之槪﹐而系以銘曰﹕云雷之屯﹐君子經綸﹔天造艸昧﹐以啟厥勳。敵王所愾﹐綏我鄕人﹔保斯土者﹐人亦保焉。望公松楸﹐孰敢不尊﹗千秋萬歲﹐式固汝原﹗

﹣﹣見「碑傳集」卷十五「康熙朝功臣」﹝下﹞。

﹟藍理

福建提督藍公理家傳藍鼎元

公諱理﹐字義甫﹐號義山﹔福建漳浦人。少桀鰲自大﹐不屑與羣兒偶﹔長益卓犖。偉軀幹﹐虎頭﹑燕頷﹔巨目丰頤﹐口可容拳。力舉八百鈞﹐足追奔馬﹐曳其尾倒行﹔刀盾﹑槍炮﹐靡不精絕。時拊腹跳叫曰﹕『丈夫不封侯拜將﹐非人也』﹗年十六﹐無以資生。或勸之業染﹔笑曰﹕『君子固窮﹐吾姑試爲之』﹗設缸置靛﹐收裏布﹐躬染濯。

一日﹐遇族叔贊皇於道﹐見手靑﹐問何爲﹖以實告。贊皇怒﹐舉扇撲其額﹐罵曰﹕『天生一具銅筋鐵肋﹐不立功萬里外﹐作此不肖﹐可鄙』﹗公矍然歸﹐持斧擊靛缸﹐破之。集族中雄健者十五人﹐謀曰﹕『我欲爲國家出力﹐顧世莫我知﹐無尺寸憑藉。今海寇盧質擁眾岱嵩﹑井尾間﹐荼毒生靈﹔我與若往殺之﹐官以吾爲能﹐必聞於朝﹐用吾矣』。皆曰﹕『善』。遂行。出洋尾橋﹐招邀得五十人﹔至岱嵩屯駐。盧質居井尾﹐隔一江﹐遣二小賊遊巡﹔公傳言﹕『吾欲與質鬥﹐令質來』﹗質聞﹐率眾三百至﹔公虓然大笑曰﹕『人言盧質英雄﹐僞耳』﹗質曰﹕『若何名』﹖公曰﹕『豈不聞藍理』﹗質曰﹕『乳臭耳﹐吾安得聞之』﹗公曰﹕『吾素聞若勇﹐今始知若非勇﹔若所恃二﹑三百人耳。假令二三百人弗動手﹐獨若隻身與吾鬥﹐吾擒若矣』﹗質喜曰﹕『有是哉』﹗令軍皆壁立﹐毋擅動。質與公各攜藤牌﹑短刀﹐躍出沙場﹔鬥百合﹐不分勝負。盧質﹐有名劇賊﹔身長七尺餘﹐白面長須﹐揮刀盾如閃電﹐百夫莫能當其勇。見公少年﹐心易之﹔至是﹐始知爲勁敵﹐悉殫其技不能勝。公度質气餒﹐忽虎吼﹐大呼曰﹕『著矣』﹗質愕然﹐趾出盾外。公截其趾顚﹐遂斬之﹔謂其眾曰﹕『降者免』﹗賊眾皆降。其副王都聞之﹐降。公議馳詣郡獻功﹐都請緩數日﹐言有仇欲報﹔實潛出剽掠﹐後以傷卒。公始自詣郡﹐郡中當事方疑公作賊﹐又慮「海寇」侵擾﹐戒嚴﹔公指天誓日﹐言屠賊狀。弗信﹐逮公於獄﹐雜羣賊中鞫治之。爰書置極刑﹐屆期將斬﹔計五十有三人﹐議畱一人緩死待後來者。令掣簽﹐公曰﹕『死則死耳﹗何掣爲』﹗羣賊向前競掣之﹐遺一簽於地﹔公曰﹕『地上者予我』﹗官揭視之﹐乃「生」字。由是五十二人皆斬﹐而公獨畱。久之﹐同系有越獄者﹐事泄當斬。將及公﹐迅雷忽作﹐晝昏似夜﹔當事度其冤﹐乃止。然終不能出獄﹔公亦晏然﹐無出意﹐日束芻捆履以爲食。

康熙甲寅﹐靖藩耿精忠叛﹐悉縱系者﹐令更衣赴藩下授職﹔公曰﹕『我豈從賊作亂之人哉』﹗間道走上游﹐出仙霞關﹔聞親王統大師討逆﹐星馳迎之﹐具陳平閩策。王嘉其忠﹐令隨徵爲前導﹔屢立戰功﹐奏授松溪營遊擊。未幾﹐遷灌口營參將。灌口地當孔道﹐軍興旁午﹐供億甚繁。閩督姚公啟聖駐漳籌海﹐每使過﹐有誅求﹔公不應﹐且執而鞭之。由是﹐諸使皆譖公﹔姚糾公虛兵冒餉﹐革職﹐永不敍用。公有卒﹐鬥殺人﹐當死﹔公憐其母寡﹑無昆弟﹐白之官曰﹕『殺人者﹐我也』﹗卒無罪﹐得免死﹔置公於理。公在獄又經年﹐始獲釋。

歲癸亥﹐朝廷以鄭氏父子竊踞澎﹑臺﹐數侵擾泉﹑漳﹐爲邊患﹔議大興師﹐命靖海將軍施公瑯往剿滅之。施名宿老將﹐善用兵﹔聞公英勇﹐奏請隨師平賊﹐檄署提標右營遊擊﹐領前隊先鋒。公喜得遂報國志﹐日在廈門練習水戰﹐教演行陣。有二卒出市薪蔬﹐遇將軍標噶叭什觀劇使酒﹐擒二卒撻之﹔並詆公革職之員﹐不可爲將。卒歸愬﹐公笑曰﹕『汝曹鬥毆﹐常事﹔且問汝勝耶﹑負耶』﹖卒曰﹕『受撻耳﹐何敢爭勝負』。公怒﹐命斬之﹔曰﹕『汝二噶叭什不能勝﹐何能殺賊』﹗卒呼冤曰﹕『我等以主帥內標﹐姑讓之。請復與鬥﹐如不勝﹐願斬』﹗公縱之再鬥﹐曰﹕『勝矣﹗大勝矣』﹗喜﹐命二卒僕門板上﹐刺一雞淋之﹔舁以隨往見將軍﹐請發噶叭什二人者付懲治。施公不可﹔公固請曰﹕『今行軍用人之始﹐士卒不敢愛軀命爲將軍出死力﹔將軍宜一體撫卹之。惟公惟溥﹐可服人心。噶叭什小輩﹐恃將軍親暱﹐無故鞭撻士卒。且當眾大言﹐謂某革職之員﹐不堪爲將﹔損先鋒威重﹐搖惑眾心。將軍不發此二人付某懲治﹐恐軍士人人解體也』。施公不得已﹐付之。公馳至營﹐遣卒齎公文飛報將軍曰﹕『今日上吉﹐先鋒啟行殺賊』。卽詣海岸祭江﹐綁噶叭什二人斬之﹔轟然大炮九聲﹐順風揚帆而去。施公聞之﹐不悅﹔旣而曰﹕『虎將也﹐必成功』﹗命治裝﹐統諸軍繼之。公帥師直抵澎湖﹐鄭氏將曾遂等以數萬眾迎敵﹐戰艦蔽江﹔公奮勇與戰﹐自辰至午﹐益力。忽有賊炮斜飛過公腹﹐公偃﹔曾遂呼曰﹕『藍理死矣』﹗公次弟瑤﹐從背後扶公起立﹔公空拳虎吼﹐大呼曰﹕『藍理在﹐曾遂死矣』﹗喚『艸茵持刀來』﹗連呼『殺賊』者三﹐聲如巨雷﹔舟中軍士皆气壯﹐無不一當百。艸茵﹐族子法別號也﹔持刀授公。見公腹已破﹐腸流出外﹐爲掬而納諸腹中。公四弟瑗﹐傅以衣﹔五弟珠﹐持匹練連公腹背交裹之。公大呼『殺賊』﹐不暇顧。伊時賊舟競進﹐以鐵鉤鉤住公舟﹐我師亦飛鉤鉤賊舟﹔火箭﹑火龍﹑火罐彼此對擲﹐煙焰漫天。賊中有飛天鼠者﹐沿大桅而上﹐伏篷陰﹐銜刀捫繩﹐負篷而立﹐羣賊轉篷向外﹐則持刀飛跳下我舟﹔公弟瑤揮刀斬之﹐賊人气喪。我軍賈勇先登﹐公命以火藥桶盡傾賊舟﹐燔斃賊無數﹐沈其二艘﹔賊大敗﹐逐北數十里﹐棄械﹑浮屍盈海面。遣弁赴將軍報捷﹐施公大喜﹐拜疏上公首功﹔親至公舟慰勞。有紅彜醫藥﹐極神效﹐命醫公。醫言須七日勿動气﹐乃可平復﹔施公曰﹕『大功已成﹐安臥十日可也』﹗其後施公將戰﹐戒左右勿使公知。將帥齊出﹐千驢競奮﹔賊悉銳拒﹐我師日中小卻。施公以大眾犁之過猛﹐艦擱淺沙﹐不能動﹔羣賊環焉。施公故善戰﹐神閒气定﹐不以遇淺故挫衄。賊見篷上書「中軍」二字﹐弗知其爲施公﹔遙望總兵吳公英一船髙牙黃纛﹑甲帳甚盛﹐以爲此眞將軍﹐多趨赴敵。然潮漸退﹐淺益甚﹐施亦未得突圍出。諜者飛報﹐公左右偶語曰﹕『將柰何』﹖公聞問故﹐紿曰﹕『無之』﹗公拔劍起﹐大驚﹐乃言將軍遇淺被圍狀﹔公傳令往救﹐左右弗能止﹐遂行。時諸將所乘舟皆書官爵﹑姓名篷上字大二尺許﹐遠難辧﹔獨公舟止書「藍理」二字﹐字方﹑廣各二丈。賊遙望見﹐相謂曰﹕『藍理來矣』﹗稍卻。公追擊﹐大敗之﹔奪賊舟﹐請施公更舟。施執手慰勞﹐曰﹕『愛我也﹗但醫言七日勿動气﹐是以戒左右無令公知。今方三日﹐柰何遽動』﹗公笑曰﹕『主帥被圍﹐吾安忍偸生﹗卽瘡裂以死﹐亦有天定﹐無悔也』。於是與施公乘勝殺賊﹐賊大敗﹐死傷不計﹔窮追至西嶼頭﹐賊退守城壘﹐不敢出。施復拜疏﹐上公功。數日﹐公瘡平﹐復與施謀出輕師以擾之﹔賊數敗﹐首尾不能相顧﹐大困弗支。鄭克塽聞之懼﹐遣使納降。我師入臺灣﹐百姓安堵﹐海疆底定。朝旨以公血戰破敵﹐功在首先﹐遇缺先用﹔而公以二親且老﹐乞歸省﹐弗赴。

未幾﹐丁父艱。服闋﹐又越二載戊辰﹐始入都。過趙北口﹐遇聖駕出水圍﹐將回避﹔騎凝立道中弗肯行﹐鞭之數十不動。乃捨騎﹐步入粱園中。駕至﹐遣侍衛問誰騎﹖公乃出曰﹕『臣藍理﹐從福建來者』。上問﹕『是徵澎湖拖腸血戰之藍理否』﹖公奏曰﹕『是』。上曰﹕『來何遲也』﹗召至前﹐問血戰狀﹔解衣視之﹐以禦手撫摩傷處﹐嗟嘆良久。復召至行宮﹐極慰勞。廷議授官﹐部臣以公革職閒員﹐擬守備﹐弗可﹔擬遊擊﹑參將﹐俱弗可﹔乃擬授陜西神木副將﹐賜帑金三百兩。未行﹐特授宣化府總兵官﹐掛「鎭朔將軍」印。越三載﹐以海洋多盜﹐調補浙江定海鎭。在浙十餘年﹐四署理提督事﹔兵民相愛﹐山海肅淸。修定海文廟﹐祀忠烈﹑墾荒蕪﹑築道頭﹑通洋舶﹐海外蒼黎欣欣大有起色焉。尢重斯文﹐禮賢士﹔諸生單寒者﹐必周卹培植之。鄕﹑會大比﹐皆資行李之費﹔浙人士藉藉弗衰。每遇上南巡接駕或入京陛見﹐恩眷之隆﹐羣臣無比。上常向諸王大臣言公拖腸血戰狀﹔又引見太后曰﹕『此破肚總兵也』﹗蓋愛公如家人孺子﹐賜賫優渥﹐不可悉數。公每敷奏﹐侃侃指畫﹐或手舞足蹈﹔上嘉其眞率﹐手書「所向無前」及「勇壯簡易」匾額賜之。尋以天津爲京東重地﹐調公鎭守。公以畿輔產米無多﹐而天津一望平原﹐皆沃衍閒曠﹐可浚河引水開灌稻田﹔率兵疏鑿﹐躬胼胝負土築堤﹐市牛種﹑農具﹐募民耕﹐種得水田數百頃。歲收稻穀﹐上俱以賜公。

丙戌﹐遷福建陸路提督﹔調公五弟獨石路參將珠赴天津﹐接管營田事。公至閩﹐見桑梓父老﹐欷歔太息﹔道及微時顚沛事﹐慨然有「廣廈千萬間盡庇寒士」之意。地方鼠竊盜賊﹐搜除廓淸﹔盡撤街巷柵欄﹐曰﹕『此非弭盜﹐乃弭捕盜者』﹗漏下三鼓﹐城門洞開﹔民間夜戶不閉﹐行旅戴星往來。遺貨物於道﹐無敢拾取﹕數郡人民安樂之。時詢疾苦﹐聞文武胥役弄權舞獘以及勢豪大惡﹑訟師土棍朘削人民﹐悉關白當事﹐按法區處﹔親近者﹐竟自治之。堪輿家言﹕漳郡人文郁塞﹐乃後山仙殿壓學宮地脈﹐東南田裏港未築﹐水門直瀉所致。公毀仙殿﹐大興工役﹐塡築田裏港。又以江東橋被賊斷後﹐險渡狂瀾﹐民苦病涉﹔倡修江東大石橋。二役費須鉅萬﹐企偕諸文武官紳捐貲不足﹐則以郡人之不孝不弟﹑爲富不仁者罰出鍰附益之。又狹小市廛制度。築漳州浦頭﹑石碼﹑泉州新橋﹑安海﹑沙溪﹑塗嶺行鋪千百間﹐大開街衢﹐便民貿易。當曰﹕『以地方不義之財爲地方萬民之利﹐可以勸孝弟﹑抑豪彊﹔轉移風化﹐莫善於此』﹗或曰﹕『此有司事﹐非所宜』﹗公怒曰﹕『天下官﹐管天下百姓﹔腐儒何足以知之』﹗由是﹐告訐不法事者日接踵﹐差弁句攝﹐絡繹於道﹔而假威藉叢之輩﹐紛紛四出﹐富人重足而立矣。公左右親暱﹐多陰交泉郡土宄﹔偵訪素封﹐詭稱公令恐嚇之﹐獲利無算。或遇豪黠不聽從﹐則以抗拒爲大辱。又不敢明目向公言﹐伺公遊行處﹐隔窗偶語﹐故作嗟嘆不平聲。公聞問故﹐則故匿不言﹔再問﹐尙吞吐其說﹐似絕不經意者。公性急﹐不能休﹐乃言某某爲富不仁﹑極害人不堪之處﹐或暴橫孤寡諸非人類成爲事。公曰﹕『豈有此理﹗世間無官法耶』﹖復極言勢力浩大﹐官吏莫敢攖。公曰﹕『治之』﹗則後此諸事皆公所爲﹐其人不能支﹐必請托左右﹐納賂求解﹔凡出入公門者皆致富﹐而惡名盡公受之。泉郡勢豪妒公者﹐刻匿名帖﹐繪一虎以比公﹔多列條款﹐傳播京師﹐聲名大壞。辛卯秋﹐以漳平陳五顯盜案解任。壬辰入都﹐值覺羅滿公保出撫閩﹐據虎帖參劾﹔上命侍郎覺公和托﹑廖公騰煃偕總督範公時崇﹑巡撫滿公保並按之。左右不肯承﹐公曰﹕『吾大臣﹐何必辯』﹗舉筆署曰﹕『皆實』。擬極刑﹐追贓八萬﹐家產皆籍入官﹔上念公功﹐免死﹐契家歸旗。俄以西藏用兵﹐命之軍前效力。有進戰﹑退守﹑移營﹑就糧數事合機宜﹐上深嘉之﹐赦免所追贓﹔而閩中家產俱經有司變鬻一空﹐無復有立錐地矣。

越數載﹐以老﹐得賜還京。康熙五十九年﹐卒﹔年七十二。

公生平躁急﹐性發如震霆﹔過卽忘之﹐無藏怒宿怨。劇談大笑﹐聲聞里許。惟好自尊大﹐不服人。尢善罵﹐凡權勢赫赫位在其上者多倨侮挫之﹐以示天下莫己若。遇才人傑土﹐𨿽寒賤徹骨﹐亦必折節禮下﹔以此﹐人服其藻監。教家勤儉﹐衣食粗糲無所擇﹔家奴悉珍饈自奉﹐艸蔬﹑敗肉皆畱以待公﹐公亦甘之。好書大字﹐濡毫伸紙﹐有無不應者。諸弟皆以平臺功﹐加左都督。最著者﹕次諱瑤公﹐功烈居多﹔未仕﹐卒。四諱瑗公﹐仕至福建金門總兵官﹐亦喜書大字﹔拳能入口﹐揚盾一躍三﹑四丈。五諱珠公﹐累官參將﹐英勇不讓諸兄﹔而好學聰敏﹐能背誦朱子「綱目」始終不遺一字﹐文人畏之。公有子六人﹕長國英﹐歲貢生﹔次文魁﹐太學生﹐早卒﹔三國庭﹐辛卯科副榜貢生﹐以軍功候選郡司馬﹔四國定﹐歲貢生﹐五國柱﹑六國桂﹐皆效力禁門﹐並授京營千夫長。康熙六十一年壬寅秋﹐賜公家屬出旗﹐仍還閩省爲民籍﹐護其喪歸葬。

論曰﹕公一代虎將也﹐起艸茅﹑建奇勳﹐生平舉動﹐種種異人﹔可不謂非常之傑乎﹗使公稍謙愼自持或官非梓裏﹐急流勇退﹐千載猶將慨慕之。以好大喜功﹐卒爲左右所蒙垢﹔晚節弗完﹐深可惜也﹗然公之奇气﹐終不可沒。拖腸血戰﹐功在社稷﹔未可以儒者潔淸之操﹐墮國家幹城之彥﹕庶幾乎論得其平哉﹗

﹣﹣見「碑傳集」卷十五「康熙朝功臣」﹝下﹞。

﹟杜臻

杜尙書臻傳伊湯安

杜臻字肇余﹐以進士選庶常﹐歷內閣學士。

國初﹐遷沿海民於內地﹐畫界而設之禁﹔故界外多棄地﹐而閩海流民蹙聚臺灣。迨王師收閩金門﹑廈門以次列戍﹐海濱竄匿餘黨相率來降﹐安插未有計﹔督臣姚啟聖請以界外地按籍給還並弛海禁﹐收魚鹽之利給軍食﹔疏下廷臣議﹐持不可。康熙二十二年﹐臺灣平﹐上諭﹕『海壖弗靖﹐權畫地以民遷。玆反側永淸﹐界外田畝宜給還耕■﹝代上土下﹞』。會給事中傅感丁請將江﹑浙及粵東界外田一並招徠開墾﹐於是別遣二臣往江﹑浙﹐而臻及內閣學士石柱往閩﹑粵相度展界﹔進臻工部尙書。臻巡行﹐自欽州之防城始﹐遵海以東﹐歷府七﹑州三﹑縣二十九﹑衛六﹑所一十七﹑巡檢司一十六﹑臺城堡砦二十一﹐給還民地二萬八千一百九十二頃﹐復業丁口三萬一千三百﹐定懸軍之營二十八﹐而廣東之疆理以復﹔又自福寧州西分水關始﹐遵海以東﹐歷府四﹑州一﹑縣二十四﹑衛四﹑所五﹑巡檢司三﹑關城鎭砦五十五﹐給還民地二萬一千一十八頃﹐復業丁口四萬八百﹐定懸軍之營三十三﹐而福建之疆理以復。是役也﹐臻往還嶺海跋涉三萬里﹐勞來安集﹐宣布皇仁﹑諮諏民隱﹐海筮山陬各得其所﹔論者謂功蓋於南國云。

丁母憂﹐起刑部尙書﹔尋攺兵部。時議裁各省駐防及督﹑撫﹑提﹑鎭標兵額﹐臻謂『兵冗可裁﹐而不可驟裁。請自今有老弱病故出闕者﹐槪弗補數﹐歲額自減』。從之。轉禮部尙書﹔以疾告歸﹐上賜「煙霞耆舊」額以寵其行。臻旣卒﹐康熙乙西南巡﹐追賜額曰「眷懷舊徳」。

臻少貧力學﹐奉祖母曁父母盡孝。好宏獎人材。詩文剴切中條理﹐著有「經緯堂集」及「閩粵巡視紀略」六卷﹑「海防述略」一卷。

﹣﹣見「碑傳集」卷十八「康熙朝部院大臣」﹝上之下﹞。

﹟趙士麟

吏部左侍郎趙先生士麟行狀徐文駒

先生諱士麟﹐字玉峯﹔雲南澂江府河陽縣人也。趙氏世居北方﹐宋﹑元之際自北渡江﹐僑寓金陵。歷傳至明永樂間﹐有爲澂江府教授者挈家而往﹐遂世爲河陽縣人。曾祖才﹑祖紹先﹑父文科﹐三代俱以公貴﹐贈如其官。母龔氏﹐誥贈一品夫人﹔繼母萬氏﹐誥封一品夫人。

方先生之始育也﹐環村而居者以千百計﹐咸夢介士數萬﹐布滿村落﹔問其故﹐曰﹕『山神爲趙公家送子』。夜甫半﹐先生生矣﹔里人驚異。比長﹐魁梧奇偉。不妄言笑﹐性端重如成人﹔磊磊落落﹐抗今懷古。五行並下﹐一過目輒終身不忘。先生甫十歲﹐龔太夫人夢公手把文筆橫空揮灑﹐如流虹掣電﹐不可把捉﹔覺而異之。遭明季流離顚沛﹐備嘗艱苦﹔不以此稍隳其志。家有藏書千卷﹐自「六經」﹑「四子」﹑「性理」﹑「通監」﹑韓柳諸大家之文﹐無不備者。先生發而讀之﹐沈潛玩味﹐寢食與俱。不數年而學大就﹐出其餘以爲經義﹐汪洋浩瀚﹐辟易萬夫。一就縣試﹐輒冠其曹偶﹔每學使者至﹐必以國士遇之。庚子﹐登賢書。甲辰﹐第進士﹔筮仕貴州平遠推官﹐攺容城令。行取銓部﹐掌選事﹔內升光祿寺少卿﹐轉通政司左參議﹐鴻臚寺卿﹔升通政司右通政﹑左副都禦史巡撫浙江﹐調補江蘇巡撫﹔內升兵部督捕右侍郎﹐調吏部右侍郎﹐尋轉左。

其在平遠﹐扶良辧枉﹐明燭覆盆﹔黔中凡大獄大案﹐皆倚辦公手。黔故多奇山水﹐一日﹐同諸僚遊百盈泉﹐其水時盈時縮﹐日以百計﹔同官異之﹐莫有能推舉其故者。先生爲道造化屈伸﹑消長之理﹐與泉之進退﹑升降﹐相爲發明﹔引潮汐往來及邵子「天根﹑月窟」之言爲證。同官驚嘆﹐咸服公源本之學﹐非章句儒所能推測也。蒞任未幾﹐卽奉有裁缺之命。

康熙七年四月﹐攺補直隸容城。邑爲前劉靜修先生講學地﹐椒山楊公繼之﹑孫徵君鐘元又繼之﹐皆倡道玆土﹐後先輝耀。公以爲令者民之牧﹐且教化所司也﹔因創正學書院﹐集環邑之士﹐月一﹑再會。先生爲發揮理要﹐提撕醒覺。嘗曰﹕『愚夫愚婦﹐皆聖人種子。若我輩悠悠忽忽虛過此生﹐𨿽欲求愚夫愚婦不可得矣』﹗其講學﹐以立志﹑辧學﹑明理﹑正心﹑謹獨﹑躬行﹑篤倫﹑攺過﹑虛受﹑讀經﹑持久爲綱﹐而反覆申誡﹐不出「子臣弟友」之理。所著「敬一錄」﹐隨令諸生以時肄業﹔勤勤懇懇﹐不異父師之教子弟也。邑中一切雜派盡行詳革﹐並勒石以垂久遠。邑故旗民雜處﹐調制殊難﹔先生聽斷以理﹑執法不詘﹐豪彊爲之斂手。以文廟爲膠庠重地﹐率先修理﹔次則城池﹑官廨﹑橋梁﹑亭障之類﹐無不及時興築﹐規置一新。每歲賑孤貧﹑卹鰥寡﹐嚴保甲﹑課農桑﹔遇天時水旱﹐則拯濟有法﹐民不告饑。又謂「有文事者必有武備」﹐每當築場納稼之後﹐先生弓刀結束﹐較獵平原﹐馬上左持弓﹑右挾矢﹐發必命中﹔武人皆咋舌嘆駭。以故萑苻盜賊﹐不屏自散。善斷疑獄﹐發姦摘伏如神﹔聲籍籍達都下。俗所傳包孝肅﹑海忠介事﹐率多指目先生﹔有問及者﹐每遜謝﹐辧其非是。治容六載﹐民皆父母戴之。入爲文選司主事﹐升稽勳司員外郎﹐調選司員外郎﹔除考功司郎中﹐仍調選司。會相國明公適爲本部塚宰﹐先生治容之有循政也﹐相國稔知之﹔至是﹐見先生精明練達﹐深加推獎﹐數數薦之皇上。一日﹐上顧漢塚宰言曰﹕『汝部選司中有好官﹐汝知之乎』﹖漢塚宰亦亟以先生對。先生丰采傳播﹐旣傾動一時﹔及辦事﹐益小心勤敏﹐夙夜匪懈。選司流品錯出﹐吏易爲姦。先生具審﹐甲當得﹑乙不當得﹐一一爲塚宰分別言之﹔歷落貫串﹐老吏不敢參一語。故自先生掌選而後﹐年經月緯﹐徹底澄淸﹐請謁不行﹑苞苴盡絕﹔自來掌選者﹐未能或之先也。其在光祿﹑鴻臚﹑通政司﹐率皆恪恭厥職﹐建豎不苟。

比升都察院左副都禦史﹐則柏臺綱紀﹐雪冽霜嚴﹐益得發舒忠讜﹐不負所學。以爲祀事﹐國家大典﹔於是恭進「嚴祀」疏。其一謂﹕『百官陪祀﹐多托故未與齋戒﹐帝王廟更寥寥無幾。其在署齋戒者﹐又或飲酒﹑奕棋﹑烹宰﹑炮炙以及詼諧之語﹑媟褻之談﹐罔知禁忌﹔所當嚴議﹐以盡齋戒之實』。其一謂﹕『犧牲﹑黍稷﹑薦食﹑太羹﹐不得輕委庖人之手﹔懼其褻也。至祭品﹐有外飾而中不實者﹔宜委禮部滿﹑漢司官各一員監視﹐務至丰潔』。其一謂﹕『陶匏﹑俎豆﹑犧樽﹑象罍﹑蒼璧﹑黃琮﹑鼎彜﹑珪幣以及摶拊戛擊﹑聲容象舞之司﹐皆當致嚴致潔。又陳設及當祭之日﹐皇上未臨以前﹐職事之人率多喧雜叫呼﹐不知敬畏﹐皆非嚴祀之禮﹔宜委滿﹑漢禦史監視﹐則馨香上格﹑神明昭貺﹐陰陽調而風雨時﹑羣生和而萬民殖矣』。自此齋戒之禮申儆再三﹐不致具文鮮實。時臺灣內附﹐先生思所以善其後者﹔疏謂『臺灣去閩不遠﹐地方千里﹔土著之番人四十餘社﹐𨿽所處遠近不同﹐皆可漸馴化也。宜仿廣東瓊州例而變通之﹐安置流官﹐設一府﹑兩縣以治其民﹐設一總兵以鎭臺灣﹐設一副將以鎭澎湖。以千里所產供駐防之需﹐蒭茭糗糧不可勝用﹔卽稍稍協濟﹐餉亦無幾。若是而沿海守汛之兵可減﹐如明時日本﹑紅毛飄突之患﹐可建威而預消矣』。臺灣之設官﹑建府獲比內地﹐由先生疏也。其他名言讜論﹐關系國體﹔凡所設施建白﹐率皆明目張膽﹐風骨稜稜﹐不憚身爲怨府。

甲子春﹐皇上念兩浙爲東南重省﹐特簡巡撫浙江。甫下車﹐博采羣言﹔凡一切地方利獘﹐虛公聽受。故浙東西人情物態﹐咸在目中。先生謂「養民必先於作士﹑作士必先於明理」﹐因大啟書院﹔每月朔﹑望躬詣講堂﹐親釋「五經」﹑「四子」﹑「通書」﹑「西銘」﹑「正蒙」﹑「太極圖說」之義﹐聽者莫不心悚。由是﹐申嚴官守﹑釐正風俗﹕有司時節之饋送則有禁﹐佐貳官濫收詞訟則有禁﹐有司藉酷濟貪﹑株連淹系則有禁﹐地方諱盜﹑豪彊窩盜則有禁﹐邑中鹽捕﹑關上巡攔遇事生風﹑多方勒索則有禁﹐錢江舟子网利多載則有禁。至於浙江漕運﹐經費旣大﹐叢獘滋多﹔先生曲加體訪﹐釐剔務盡。數十年蛇盤蚓結不可究詰者﹐一旦爬抓剔抉﹐天日淸明﹔訖今奉爲良法。至通省地丁賦役﹐尢百姓利獘攸關﹔私斂橫徵﹐所在不免。先生尢用心搜剔﹐申誡再三﹔撫字催科﹐並行不悖。杭城河道淤塞幾二百載﹐民居窪濕﹐擔負爲難。前此亦有議浚以通水利者﹐估費十萬﹔計費無所出﹐事訖無成。先生蒞浙﹐毅然以爲己任﹔乃與屬吏商搉﹐先出數百金試之。始事回龍橋﹐一日而浚若干丈尺。次日﹐杭城當事聞風捐助﹔先生喜曰﹕『事可分曹理矣』﹗遂分遣屬員畫地程工﹐畚鍤具舉﹔公時乘小輿﹐周覽徧視。所浚之污泥﹑瓦礫運棄郭外﹐人航物載﹐無不便者。事竣﹐實費銀一萬三千兩﹐較恆估不過什一。杭之人以爲白傅在唐﹑眉山在宋﹐常爲玆土興水利矣﹔求其利之閎且溥﹐未有若斯之最也。杭城生齒繁盛﹐百貨雜陳﹔朝謀夕食﹐率皆揭貲貿販。向駐防旗兵借貸﹐名「印子錢」﹐一可至十﹔輾轉盤剝﹑移舊翻新﹐以致營兵馬化龍等毆官﹑毆民﹑釀成大獄﹐皇上特嚴首惡之誅。所欠﹐奉旨﹕『著將軍﹑督﹑撫照市息算結』。先生受命往﹐兵民交哄爭若沸湯。先生往令容城﹐曾代償民逋﹔至是﹐焦思假寐﹐恍惚有人告曰﹕『容城償債﹐可效也』﹗先生曰﹕『此神靈告我﹗但吾蒞容小邑﹐民借旗債﹐其本不多。吾代賠﹐莊頭感動﹔讓利之外﹐本復減半﹕捐數百金畢矣。今杭城旗債多至三十餘萬﹐我何以償』﹖一日﹐接滇來萬太夫人家報曰﹕『此邦叛服不常﹐吳逆之亂﹐汝弟以非命死﹔吾痛之﹗吾家原籍江左﹐今盡變家產﹐歸籍金陵可也』。先生喜曰﹕『太夫人攜金至﹐可代民償矣』﹗遂向將軍等自認﹐因訂次年四月。屆期﹐萬太夫人果至﹐先生迎於境外。舟次北新﹐告太夫人以故﹔太夫人欣然曰﹕『可』﹗遂發產資二萬。鼓吹迎入營﹐將軍等詣公署閱視﹐訝曰﹕『眞滇物也﹗公旣如此﹐我輩當助成盛徳』。於是讓利歸本﹐本復減十分之六﹔民乃得室家完聚﹐頌聲如雷﹐有天地﹑父母之感。康熙二十二年壬戌﹐三逆平﹐部議裁兵以節餉也﹔時裁浙閩總督爲閩督﹐督標兵三千亦裁。兵乏食﹐聯結思亂。浙制府原駐衢州﹐兵譁奪民物﹐民間罷市。先生集司道議曰﹕『彼譁﹐且佯爲不知﹔急借藩庫銀三千照常給之﹐餉至必安。然後於衢州題設副將﹐兵八百。查浙各營兵缺撥補可七百名﹐所存止半耳﹔疏請給以守餉﹝守餉六錢五分﹞﹔倘或邀上允﹐則安若泰山矣』。僉曰『善』。卽令中軍官星夜解餉至衢﹐諭云﹕『公疏請守餉給汝等﹐不半年﹐卽盡補營缺』。兵叩首感悅﹐市肆如常。疏上﹐竟得兪旨。嗣聞武昌夏逢龍之變起於裁兵﹐然後服先生「借餉止譁﹑疏請安置」爲慮深而識遠也。康熙丙辰﹐太和殿火﹐遣官於楚﹑蜀﹑江右﹑閩﹑浙數省遠徵材木﹔浙溫﹑處二府選有二千餘章﹐奉部解京。先生遴府佐四員以往﹐民驚避不出﹔蓋溫﹑處窮巖峭壁﹐四面斗絕﹐諸木產萬山之巓﹐非竭數萬人之力不能出也。先生恐誤農作﹐飛撤各員﹔獨居深念﹐計無所出。一日﹐聞湖南一郡丞解木順水而下﹐所攜餘木頗多﹔先生遣官密往探之﹐報曰﹕『合丈尺者可二千餘章﹐挪用甚便宜﹐木價亦平』。公大喜﹐設法捐募﹐辦足二千﹐所少不過數十耳﹔值大水漂竹木﹐吁恩獲免。是舉也﹐先生焦勞況瘁﹐心力爲枯﹔乃有此天生地成之巧﹐而浙民陰受其徳﹐宴然不知也。杭城人居稠密﹐衢巷聯絡﹐檐捨如鱗次櫛比﹔編竹爲墻﹐每有祝融之厄﹐延燒以千萬計。先生蒞任﹐卽豫約寮屬曰﹕『吾輩奉天子命來守是邦﹐百務皆可徐理﹔當以救火爲第一義。人止知以水救火﹔豈知一杯之水﹐能救車薪之火乎﹖其道在首立救火之人﹐次嚴搶火之禁﹔而要務在於拆房』。先生於左﹑右兩標選定救火兵二百名﹐參﹑遊統之﹔行藩司於各役內選定三十人﹐臬司二十人﹐杭府﹑廳四十人﹐仁﹑錢二縣各三十人﹐以各首領官統之。制給白布號褂一件﹐上書衙門﹑姓名﹐以示別也﹔某某執長柄鐵鐃鉤﹑某某執鉅纜繩索﹑某某執榔斧。平居逢朔﹑望﹐各衙門點驗。一旦火發﹐先生飛騎而前﹐文武各官星馳並到。令各著號衣﹐本標督兵先進升屋救護﹐爲四旁隙處拆之﹐鉤以鉤之﹑纜繩栓柱以拉之﹐榔以敲之﹑斧以斷之﹐頃刻而空﹐則火自熄。餘兵令統領官按駐於前後左右之半里許﹐相機調度﹔庶火場不至壅塞﹐而火家得以搬移。先生每分遣旣定﹐旋叩首垂涕﹐向火拜禱﹐拜東則東滅﹑拜西及南北亦然﹔拜止﹐火亦止。人以爲至誠所感云。先是﹐順治十三年以寧波府舟山地方孤懸海中﹐特將民人內徙﹔康熙二十三年﹐部臣題爲『海氛旣靖﹐邊海田土可耕﹔請停禁令』。先生特疏題覆﹐大略謂『舟山𨿽處海外﹐實寧波定海之藩籬。今海宇廓淸﹐餘孽蕩盡﹔舟山遷徙之民﹐並有邱園墳墓之思。所當仰邀聖恩﹐亟爲展復。惟是展復地方﹐必須設兵防守﹐然後可以使民力耕復業﹔且以控遏竊發﹐扞衛海疆』。由是攺舟山爲定海縣﹐而鎭海舊設總兵﹐移鎭舟山﹔懸海孤村﹐頓成樂國﹐皆拜先生賜也。

康熙二十五年四月﹐調補江蘇巡撫。其治吳者一如治浙﹐澄源正本﹐剔獘鋤姦。尢孜孜以勸學明理﹐興教化之本爲急﹔講堂肆啟﹐環函丈而聽者常千萬人﹐風气爲之一變。由是﹐飭官守﹑廣條陳﹑卹刑獄﹑釐錢法﹑興水利﹑培學校﹑獎孝弟﹑尙廉隅﹔吳中舊俗奢靡﹐先生力爲整飭區分﹐貴賤章服秩然。吳俗﹕人稠地密﹐親死多投骨於水﹐謂之「水葬」﹔先生立法永禁﹐薄習頓攺。至如漕糧﹑地稅﹐比浙加多﹔先生廓淸積獘﹐一切以治浙者治之﹔造江﹑浙千萬載無窮之福。

≈旌覦﹖光祿大夫總督福建浙江等處地方軍務兼理糧餉兵部右侍郎兼都察院右副都禦史加四級朱公宏祚行狀

郭世隆郭世隆傳﹝「八旗通誌」﹞

王萬祥太子少保敏壯王公傳

衛臺揆郡守衛公臺揆徳政碑記

張伯行

勞之辧都察院左副都禦史誥授中憲大夫勞公之辧墓志銘

馮協一中憲大夫福建臺灣府知府馮君協一墓志銘

陳璸

陳汝咸

兪兆嶽吏部左侍郎兪公兆嶽傳

阮蔡文阮驃騎蔡文傳

劉獻廷

邵廷采

沈近思

蔡世遠禮部侍郎蔡公世遠墓志銘

覺羅滿保兵部尙書總督浙閩覺羅公滿保墓表

汪太君貞節汪太君傳

費俊榮祿大夫福建福寧總兵官加贈左都督費公俊神道碑銘

藍鼎元藍鼎元傳﹝陳夢林附見﹞

藍廷珍福建水師提督襄毅公廷珍家傳

林亮林元戎亮傳

遊崇功遊遊戎崇功傳﹝蔡章琦附﹞

李茂吉李弁茂吉傳

﹟殷化行

殷公化行武略記潘耒

國家有徵伐之事﹐其在偏方小醜﹐則尋常良將皆可以克捷有功﹔至於討窮荒之狡寇﹑集百世之大勳﹐則非謀勇兼備﹑制勝萬全者﹐孰能勝其任而愉快﹗如斯人者﹐非可旦夕求也﹔必拔擢之素﹑簡任之久而後猝當大事﹐得益展其才略以佐廟謨。天子亦必得如是之將而駕馭之﹐然後可以伸威萬里。古來有事於邊陲者多矣﹐若漢武帝之任衛﹑霍﹐唐太宗之用李靖﹐千百年僅一再見﹔「傳」稱「非常之功﹐必待非常之人」﹐豈不信哉﹗我皇上以神武削平僭逆﹐矯矯虎臣爭效臂指之力。至於親徵厄魯特﹑破滅噶爾丹﹐乃史冊未睹之奇勳。迹其成功出於西路﹐而陷堅挫銳﹐則寧夏兵實爲軍鋒﹔人知費大將軍﹑孫將軍調度之功﹐而總戎殷公臨機決策﹑出奇制勝之效﹐或未盡知。比者親見殷公﹐面訊用兵曲折。讀公自撰「年譜」﹐乃知公資兼文武﹐有大將材﹔而用之適得其宜﹐則皇上將將之方﹐髙出古帝王上也。耒備員史職﹐得書勳臣功狀﹔敢取公戰功﹐詳次之。

公諱化行﹐字熙如。其先山西沁水人﹐明末避亂﹐居陜西咸陽之靳李村。公生八歲﹐父母相繼亡﹔孤露流離﹐備嘗困苦。父友王某﹐撫以爲子。自少意度不羣﹐慨然有封侯萬里之志。業儒不成﹐去習韜略﹔二十二中武舉﹐二十六成進士。

會滇逆倡亂﹐黔﹑蜀陷沒﹐天子命閣部莫洛爲經略﹐自秦進討﹔授公守備﹐募義勇以從。久雨糧匱﹐經略麾下卒多亡入山﹔公撫諭﹐還營者三百餘人。行至寧羌州﹐糧不繼﹐軍心皆變﹐經略督促益嚴﹔提督王輔臣之兵遂作亂﹐殺經略。公陷賊中﹐稱病深自晦匿。明年﹐官軍復秦州﹐有詔被脇官兵聽歸其伍﹔陜督哈占詢知公不爲賊用﹐奏復其官﹐委理火器營﹐教士習火器甚精。從撫遠大將軍圖海復平涼郡﹔剿牛頭山賊﹐復香泉。己未夏﹐僞將軍王屏藩據漢中﹐遣其將陳君極引兵二萬出寶雞﹔圖大將軍調公赴援。未至而賊攻破炮臺營﹐圍西山堡﹐勢甚急﹔公身先搏賊﹐一鼓解西山圍。守紅崖堡﹐再戰再捷﹐相持數月﹔賊終不能克﹐遂引去。時賊盛兵窺秦﹑隴﹐公扼險挫其鋒﹐賊不能過寶雞一步﹔全秦宴然。大將軍嘉公功﹐授以副將銜。其年冬﹐官軍三路進剿﹐奮威將軍安進寶由寶雞﹐振武將軍鄂克濟哈﹑勇咯將軍趙良棟由略陽﹐公從圖大將軍﹑哈總督由興王大泥峪先驅。至鎭安﹐伐木爲橋度軍﹐自龍洞川攀藤而進﹔攻兩河關﹐先登克之。長驅搗興安﹑復洵陽﹐進至漢中府﹐與威將軍兵會。明年進取川﹑蜀﹐公奉令駐漢中督軍餉﹔轉輸及時﹐軍食無匱﹐全蜀遂平。議徵滇﹑黔﹐建威將軍吳丹由永寧進﹐振武將軍﹑勇略將軍由建昌進。未及期﹐賊將胡國柱陷瀘州﹑攻永寧﹔秦督奏授公漢中城守副將﹐引兵二千援蜀﹐從建威將軍復瀘州﹑從振武將軍救永寧。未至而永寧陷﹐亡一提督﹑七總兵﹑一副將﹔乃議退守敍州。大軍先行﹐公以孤軍殿後。胡國柱率二萬眾來追﹐眾甚恐﹔公曰﹕『今日之事﹐以必死求生則生﹐以幸生求生則死﹗我若走﹐賊追躡之﹐立盡。兵法云「易地用眾﹑險地用寡」﹐惟有據險待敵﹔猶兩鼠鬥於穴中﹐力大者勝耳』。遂扼險而陳﹔賊盡銳攻之﹐士皆殊死戰﹐不能下。迨暮﹐以艸人秉炬爲空營﹐引軍潛退﹔賊遲疑不前﹐公乃得與大將軍會。夜半﹐追軍復至﹐火光耀天﹐諸軍皆引去﹔公仍殿後。自永寧至瀘州二百餘里路皆險隘﹐公且戰且退﹐不解甲者十二晝夜﹔乃渡瀘江﹐竟全軍而還。公語諸將﹕『兵不難於進而難於退﹔進則士气勇﹐退則士心怯。兵法曰「攻必攻其心﹐守必守吾气」﹔我軍𨿽退而不失守气之道﹐故得全』。諸將於是服公智勇﹐多就公決機宜矣。敍州府與瀘州俱當賊衝﹐瀘州有滿﹑漢兵守之﹔敍州則三降將各統其兵以守﹐心叵測。眾議以奮威將軍之子王用予守敍州﹔用予竟不往﹐乃以公守敍州。公計賊必來攻城﹐而兵單難守﹐屢請增兵﹐無應者。未幾﹐賊果分三路圍敍州﹔公深溝髙壘﹐推誠待三降將﹐與之協力固守。賊來攻﹐輒擊卻之。旣去復來﹔公守翠屏山﹐相持久之﹐卒不得逞而去。時成都傳言已失﹐敍州諸大吏皆震恐﹔比得公報﹐乃安。明年逆孽遁還雲南﹐諸賊軍皆退﹔公引兵追賊﹐連奪險﹐抵馬湖府而還﹔從西安將軍復永寧。從哈總督進徵滇﹐至交水﹐簡親王等已圍雲南城﹔以糧少﹐檄止秦兵﹐乃班師還蜀﹐公還駐漢中。天下大定﹐部議曾陷賊﹑受職者革去﹔公以寧羌之變不爲賊用﹑且屢立戰功﹐任職如故。尋補三屯營副將﹐時康熙二十三年也。

三屯去京師近﹐皇上東巡﹐數過之﹔公以守將扈從﹐因得見上。上召與語﹐大器重之﹔蒞被恩賚﹐遂簡任臺灣總兵﹐仍令給假回籍省墓。事畢﹐再入朝陛見而行。臺灣故鄭氏地﹐其民多俘徙以來﹐習於悍戾﹔生﹑熟番錯居﹐土俗絕異。文武吏三歲輒遷﹐鮮善治。公自以受海外重寄﹐實心任事﹐撫綏軍民﹑宣布徳教﹐人稍稍興於禮讓焉。初﹐議築城而難其費。閩大吏謀於公﹐公言﹕『此地皆浮沙﹐時震動﹐城之不易。且孤懸海外﹐惟仗中國威靈統攝之。若僅畫疆而守﹐卽有城不足恃』。遂止不築。然謂『軍府所在﹐不可無木城』。親入山相視﹐得木材﹐令麾下卒人致二株﹐不旬日而城成﹔分建營壘﹐繕甲厲兵而時訓練之﹐臺灣遂爲海外重鎭。會當鄕試﹐公具疏言﹕『武科之設別於行伍者﹐重韜略也。今先騎射而後策論﹐則謀略之士必多見遺。宜仍舊制﹕先策論﹑次弓馬﹔射鵠不宜過遠。拔千總於把總﹐不當限年﹐惟其才』。部置弗議﹐上命自後千總悉選拔如公言。而次年會試﹐特命步射減五十步爲定制云。居三年﹐調補襄陽總兵官。召入陛見﹐屏左右語良久﹔天下形勢﹑人材﹑風俗﹐無所不諮詢。公悉心以對﹐其大者有罷臺灣鑄錢及秦中賑饑二事。臺灣在鄭氏時行永曆錢﹔旣入版圖﹐有司請更鑄制錢。部頒「臺」字錢式﹐熔故錢鑄之﹔錢文𨿽正﹐而以「臺」字故﹐不能行於內地。商旅貿得錢﹐必降價易銀以歸。鑄日多﹐錢日賤﹔至三﹑四千文乃值銀一兩。而給兵餉﹐則銀七錢三﹐有成例﹔兵以官值市物﹐民多閉匿﹐弗與市。姦人構扇其間﹐幾激變。賴公防之嚴﹑諭之切﹐乃得解。屢以停鑄言於閩當事﹐當事謂『請鑄未久﹐不便遽請停』。至是﹐具言之﹔上愕然曰﹕『此事殊有關系。若亦封疆大臣﹐在任時何不言』﹗公頓首言﹕『臣武臣﹐不敢與錢榖事』。上曰﹕『爾至鎭﹐言之未晚』﹗對曰﹕『臣今已離臺灣﹐越省言事﹐益非職守。𨿽有疏﹐恐不得至禦前』。上曰﹕『第作條奏來』﹗比公還鎭﹐爲疏上之﹐果格於通政司﹔再具疏﹐而以奉上指白通政﹐乃得達。事下戶部﹐部議不行。得旨下閩督﹑撫議之﹐竟得停鑄﹔臺灣兵民始相安。

關中連旱荒﹐民多饑死﹐流移至襄﹑鄧間者尢多。上微聞之﹐遣使數輩勘視﹔還報﹐皆言無大害。而秦中當事﹐方議移甘﹑涼﹑寧夏之粟以濟關中饑。公甫抵襄陽﹐則見流民載道﹔比入覲在途﹐備見諸顚連情形﹐仍以關中大荒及襄﹑鄧多流民之狀一一奏聞。且曰﹕『民爲邦本﹐三奏又天下根本﹔今荒凶至此﹐若不速救﹐老幼必塡溝壑﹑少壯將無所不爲﹐所憂不細。往歲用兵滇﹑蜀﹐秦民嘗罄儲積以供饋運﹔馬騾不繼﹐則肩負糗糧﹐攀藤引葛數千里輸軍前﹐軍賴不匱。今天災至此﹐死亡且盡﹔惟聖主哀憐』﹗又曰﹕『古有移粟之法﹐謂地近便轉輸者耳。今秦中諸邊去省會甚遠﹐又無水道﹐車騾挽運勞費不貲﹔且諸邊亦無多儲之粟﹐邊地若荒﹐又何法以濟之﹗移邊儲以救荒﹐非計也。中原及東南諸省方丰稔﹐若截畱漕運之米﹐溯黃河至孟津敖倉﹐挽之入關﹔漢﹑唐運道具在﹐費省而功倍。襄陽至西安𨿽頗遼遠﹐水陸皆可通。楚﹑豫與秦唇齒相關﹐救災卹鄰﹐「春秋」所重﹔𨿽小勞於民﹐亦不容已』。上甚以爲然﹐翼日詔廷臣集議﹐命漕臣截漕運之粟溯黃河運入關者二十萬石﹐遣廷臣會楚督輦米自襄陽經汝南﹑洛陽入秦中者十萬石﹐秦民以蘇。而流民之在襄者失業窮窘﹐或羣處而囂﹑或與土人相鬥訐﹔公勞來安集﹐不遺餘力﹐有事則曲爲調劑﹐令各得其平。以解親故﹐盡室來者踵相接﹐竭力振救之﹔饑者設糜﹑病者予藥﹑假貸者與錢米﹐酌應之不倦。鎭署在榖城﹐去郡城百八十里﹔嘗有姦人誘流民爲亂謀泄﹐郡守閉城大索﹔邀公入郡彈壓﹐且令流民無保結者悉驅出之。公曰﹕『何地無姦﹗我出﹐人愈疑駭。驅流民﹐是激之變也』。乃堅不行﹔而密布腹心擒姦首﹐置之法﹐余不復窮治。發令箭﹐亟止驅逐﹔已驅出而有容畱者﹐聽。流移始安﹐郡以無事。其明年﹐乃有商﹑洛轉運之役。襄陽溯漢江而上﹐有丹水可通商州之龍駒寨﹔然淺狹多灘石﹐難行舟。龍駒寨距西安尙三餘百里﹐山徑逼仄﹐陸運更艱。唐劉晏嘗一用之﹐近代無繼者。上念襄陽陸運至陜千餘里﹐太勞民﹔聞有水道﹐使廷臣相視得實。乃命內閣學士徳珠﹑楚督丁思孔及公與河道劉暟發襄陽米二十石水運至商州﹐復陸運至西安﹐平價和賣﹔且招集流民﹐使之還鄕。事屬創行﹐無所依仿﹔在事者茫無成見﹐惟令有司盡拘江船以待。公曰﹕『江船大者﹐載二﹑三百石﹔前至小江口﹐須用溪船﹐所載不過二十石﹐更前更減。江船一﹐須溪船十﹐乃足分載。今溪船絕少﹐用則須造﹔而多拘江船何爲﹖且轉運非一日事﹐予之價﹐則舟人爭來﹔拘之﹐則屏迹不至﹐將何以繼』﹖立麾散之﹔而操筆條列應行事宜﹐究其始終利害﹐曰「籌運末議」。大略言﹕『水路用船﹐或雇﹑或造﹐悉如民間價值。陸路﹐卽募流民之在豫﹑楚者﹐使之肩負﹔得食其力﹐兼可還鄕。予雇直﹐宜少優』。其他分官設站之法甚具。諸公初有異同﹐已而悉從公議。公又念水路無他虞﹐陸運數百里山谷間﹐聚夫以千萬計﹐自非控馭得宜﹐恐生變﹔乃以水運委同事者﹐而專任陸運。分遣官吏廣募流民爲運夫﹐編以卒伍法﹐擇善書計者領之。先馳至龍駒寨﹐度地計程﹐自襄陽溯襄江歷榖城﹑光化至均州之小江口﹐經內鄕﹑淅川過荊子關﹑徐家店入商南境﹐過竹林關抵龍駒寨﹐凡水路八百七十餘里。襄江用江船﹐入小江口攺用鰍子船﹐過徐家店又攺用八﹑九石小船﹐計運費每石五錢有奇﹕皆督水運者主之。自龍駒寨經商州﹑踰秦嶺﹑度藍橋﹑過七盤坡抵西安會城﹐凡山路三百七十餘里﹐則皆公主之。分爲十二站﹐比站撥千﹑把總或雜職一員司收發﹐兵十數人司催押﹔又以龍駒寨﹑商州﹑秦嶺鋪﹑七盤坡爲四總站﹐撥府佐或守備各一員總領其事。擇祠廟爲行館﹐無則編茅結廠以居﹐秤斛﹑簿單一切需用之物皆備。流民自襄應募至龍駒寨者﹐人予米一斗﹑錢百文爲路費﹔旣抵龍駒寨﹐則人肩五斗至一站者予銀五分爲雇直。部署旣定﹐民夫以次集﹔而運舟不至﹐夫稍稍散去﹐復多方招集之。間或糧艘驟集而夫不足﹐則更募人畜濟之。其有便道還鄕者﹐量予錢米﹐資其歸。事叢獘起﹐曲折甚多﹔公隨地隨時規畫﹐措置務令得宜。方暑雨﹐跋涉山谷間﹔思慮焦勞﹐須髮爲白﹐事乃得集。初議﹕支給運費及司糶者皆文職﹐其武職督運而已。然文臣慮錢榖一經手﹐恐有後累﹐戒弗預﹔不得已﹐皆將校分任之。而所委道﹑府﹑府佐率逡巡中路﹐或托故卻回﹔其至者﹐亦袖手遊行道上﹐日向站員索收發數轉報塞責而已。比米至秦省﹐而司糶者尙未至。公念饑民急得米﹐遂開糶五嶽廟﹐令麾下守備主之。米旣流布﹐人心大安。民間有藏粟者﹐悉出市﹐不復待價﹔米價漸平。二麥繼登﹐秦民不復苦饑﹔乃請旨停續運。起二月﹐迄六月而畢事。秦中洊荒﹐自公陛見時極言於上﹐始議捐賑﹑議挽運﹔迨蒞任﹐則日夜安集流民。至是﹐乃身督運﹔運成而公遷﹐適與救荒事相爲首尾﹐若有天意焉。

癸酉冬﹐寧夏總兵官有缺﹐公方移鎭山東﹐未上﹔特旨以公補之。蓋上將有事西邊﹐以公材可重任﹐故特用公也。寧夏自古用武地﹐兵勁健敢戰﹔而亦貪狡﹐易犯上。公至﹐則嚴職守﹑申軍令﹐鋤其驕蹇﹐拔其才俊﹔更定部曲爲分合法以練士﹐士皆可用。制子母炮﹑簡駝馬﹑儲芻粟﹐以待徵發。乙亥冬﹐上將大徵厄魯特﹐議三路出師﹔以陜西出者爲西路﹐遣尙書圖納至莊浪會陜西將軍﹑督﹑撫﹑提﹑鎭議兵事。公條列徵行八事﹐諸公善之﹐屬公起艸入奏﹔命廷臣集議﹐悉見施行。時諜知噶爾丹在柯布多﹐西路兵期以三月中旬出肅州之鎭彜﹐循黑河向崑都侖而進發﹔西安滿兵三千人﹑漢軍千人﹑河西提督及四鎭兵六千人深入剿寇﹐而以一總兵率河西騎卒三千人駐營中途﹐備接應。滿兵帥則將軍博濟﹐副都統四人佐之﹔漢兵帥則振武將軍孫思克﹐公與涼州總兵董大成﹑肅州總兵潘育龍佐之。二將軍﹑四都統皆議政﹐而以孫思克爲長﹐合將校兵廝凡二萬二千餘人﹐人持五月糧﹐馬皆有副﹐以牛羊爲一月食﹐徵行兵人賜治裝銀十兩。寧夏鎭當發騎卒一千五百人﹐期於二月初會甘州飼馬以行﹔孫將軍以三月艸未靑﹐請緩至四月。先在莊浪會議時﹐公謂『噶爾丹所居﹐宜在京師西北﹑山西正北﹐而寧夏之東北也﹔若從甘州趨崑都侖則偏於西﹐恐不相值』﹗眾莫敢決﹐公乃別爲使臣言之。至是﹐奉上諭﹕『西路兵毋出鎭彜﹐攺從寧夏出塞﹔四月發太遲﹐當於三月初出兵』。旣得詔﹐師期甚迫﹐度遠鎭兵不能悉至﹐將益發寧夏兵﹔乃檄部下悉士馬數﹐各備行裝以待。復得旨﹕撫遠大將軍費揚古以二月二十日發京師﹐孫思克兵亦令二月二十左右發寧夏。師期益促﹐有司所徵調芻糧倉卒未集﹐而本鎭所儲積多侵耗﹐其僅存者亦朽敗不可食﹔諸路營驛馬及捐納之馬自遠而至者﹐並羸瘦。公度官所給糧馬不足恃﹐又兵無廝養則任戰者少﹐乃令兵二人帶餘丁或子弟一人供樵汲牽驅之役﹐又人備驢二頭供運負﹔其兵士應支之糧給價自買﹐悉得善米。又令多辦糗糒﹑幹臘及解渴藥味以從﹔軍裝之外﹐若雨具﹑寒具﹑革囊﹑靿鞋﹑鍬鐮﹑繩索之類無弗備。及期﹐諸將皆至﹐博將軍率滿軍漢軍三千人﹑孫將軍率所部千八百人﹑董總戎率涼州鎭兵千二百人﹑潘總戎率肅州鎭兵千人相繼發寧夏。二十五日﹝辛亥﹞﹐公率遊擊守備以下官三十五員﹑騎卒三千人﹑餘丁千五百人﹑廝養數百人繼進﹐分爲四營﹕中軍居中﹑先鋒營居前左﹑火器營居前右﹑護軍營居後﹔出塞銜尾行﹐日四﹑五十里或六﹑七十里。傍黃河行可十許日﹐乃去河﹐載水﹑束芻度戈必﹝戈必者﹐無水艸處﹐華言「磧」也﹞。又二百餘里﹐至一山﹐有古碣曰「兩郎山」﹐或言卽狼居胥也。四月四日﹐至郭奪力﹐費大將軍自歸化城來﹐期於此會兵﹔而大將軍已過﹐倍道行。十六日﹐至甕金﹐而得減兵之令。初﹐甘﹑涼﹑肅三鎭兵自遠馳至寧夏卽出塞﹐不及飼馬﹐軍士得倉粟及余馬駝畜皆不暇擇﹔且以爲噶爾丹不可必遇﹐出塞稍遠﹐當耀兵揚威而還﹐未必長驅深入﹐不甚愛惜資糧。及度戈必﹐馬遂相繼斃﹐更前益苦乏水﹐而艸未盡芽﹔會大風雨連數晝夜﹐寒且饑﹐顚僕營中及道旁者相枕藉。有潰逃者﹐追斬之﹐不能止。於是孫將軍議選精卒並糧馬以進﹐其麾下僅得四百人﹐涼﹑肅二鎭各三百人﹔而檄公畱千五百人﹐以五百人與滿兵五百屯甕金﹐需後糧至守之﹐以待還師。寧夏兵固多預備﹐公又善訪求水艸﹐𨿽踵大軍後﹐常不渴乏﹔身先將卒﹐日步行數次節馬力﹐遇風雨謹覆蔽之或溫以火﹐馬少斃者。所裹糧﹐日檢飭﹐不得遺棄及恣食﹔人有餘糧﹐馬有餘力。比得檄﹐欲請勿減﹐而孫將軍已前行﹐隔數日程﹔不得已﹐如令減遣﹐而選銳卒千八百人﹐畱五百人屯甕金﹐余率以進。數日及大將軍﹐軍皆甲以行。時近賊地﹐宿艸爲賊所燒﹐數百里間皆灰燼﹐新艸未芽﹔大將軍所領皆禁旅﹐倉卒行﹐裹糧少﹐後運不至﹐恆苦饑。諸軍議假與糧﹐公所部假者尢多。五月四日﹐至土剌河。十三日﹝戊辰﹞食時﹐前軍已哨得賊﹐嚴陣而前﹔可二﹑三十里﹐過淖至昭磨多。其北大山千仞壁立﹐山下平川廣數里﹐林木斷續﹐有河流其間﹐曲折環繞﹔其南山差低﹐於北漸阤而下﹐有小山橫焉﹐戰地也。小山可二十仞﹐自西上﹐爲崖三層乃至顚﹔自東上﹐僅崖一層。費大將軍與孫將軍已上山﹐前軍與噶爾丹遇﹐佯北以致之﹔賊恃勝轉斗而前﹐將爭小山。公方將兵至山足﹐知賊近﹐急登山﹔遇孫將軍方下山﹐公言急宜據北山顚﹐不可下。語未旣﹐費大將軍亦至﹐復言之﹔大將軍曰﹕『日將暮矣﹐大炮不能卽至﹐當以來日戰耳』。公曰﹕『戰卽來日﹐若此山爲賊據﹐我營其下﹐可乎』﹖大將軍曰﹕『賊甚近﹔不戰﹐汝能夜守此山乎』﹖公曰﹕『願守此』﹗回鞭一麾﹐兵皆上。甫至山巓﹔而賊亦登﹐見我師旣據巓﹐遂止東崖下﹐以崖爲蔽﹔發炮上擊。時大將軍布陳﹐令河西兵居中﹑滿洲及蒙古軍居左右翼。及戰﹐寧夏兵千數百人居左﹐甘肅﹑涼兵共千人居右﹐皆登巓以陣﹔其右衛西安諸滿兵分列寧夏﹑甘肅﹑涼兵左右在山下川中及南山足﹐而蒙古﹑渣薩克諸兵又分列滿兵之左右。賊爭小山﹐衝中堅﹐故河西兵迎其鋒﹔公令士卒皆下馬﹐發子母炮疊擊之。噶爾丹及其嫂阿努娘子等亦皆冒矢石﹐率眾捨騎而斗﹐鋒甚銳﹔殺傷相當﹐勝負未決。公使人告大將軍曰﹕『川中兵宜從柳林出衝其脇﹐賊必亂』。旣又望其陣後林中人馬甚眾而不出戰﹐必婦女輜重也﹔復告大將軍﹕『宜遣一軍往南﹐出不意劫之﹔賊返顧﹐必擾動』。大將軍皆從之。公望見兩軍將薄賊﹐遂鼓兵控矢而下﹐呼聲震天﹔賊眾遂披靡﹐墜下山者滿阬谷﹐棄仗如麻。殺阿努娘子﹐得賊旗數十﹐禽斬二千餘。乘勝逐北﹐策馬先馳﹐麾下卒擁纛繼進。遇輜重﹐戒弗取﹔且射且逐﹐月下追三十里。回視他部兵﹐無至者﹔方使人請諸軍偕進﹐而大將軍傳令收兵﹐乃整軍而還。翼日﹐大將軍會眾﹐斬俘禡旗﹐舉酒勞諸帥﹔大獎公曰﹕『昨日之戰﹐賴公以濟﹔國家之福﹑主上之聖也。主上屢稱公才﹐乃今見之』。比還朝﹐具以公功聞於主上﹕由是益眷公﹐知公有大將才也。噶爾丹橫行沙漠﹐並吞三十餘部﹐躪我屬國﹑擾我邊陲﹐皇上爲天下大計﹐不得已﹐大舉徵之﹔親帥六師﹐分兵三路﹐張彌天之网以遮之﹐聖算周詳﹐固操必勝之術矣。然深入窮荒﹐糧運難繼﹐設或不遇賊﹐或遇賊而不能敗﹑敗而不大創﹐則再舉爲難﹔勞費方始﹐乃一戰而破滅之無遺種﹐豈非師武臣力﹐天人交相哉﹗噶爾丹之至昭磨多也﹐固震於天威﹐折而西遁﹔然其眾尙盛﹑其陣尙堅﹐設不據山巓得便地﹑不出奇兵夾攻之﹐則事未可知。寧夏兵旣爲軍鋒﹐而公料敵制勝﹐決機俄頃﹔𨿽古名將﹐無以加。自此沙漠廓淸﹐皇靈被於無外﹔公之功﹐豈獨冠絕一時而已哉﹗上駐蹕二十八臺﹐捷聞﹐大喜﹔遣侍衛迎勞將帥﹐命陜西兵無滿﹑漢﹐皆至京師受賞。軍行至十五﹑六臺間﹐有詔責大將軍﹕『噶爾丹旣敗﹐何故不卽追禽之﹐令得遁去﹗乃頓兵俟命者久之』﹖孫將軍上疏﹐言『噫爾丹旣西竄﹐或擾邊﹔諸鎭皆出﹐孰爲備禦』。得旨﹕『遣諸將還鎭』﹔而孫將軍獨入朝受賜焉。公引軍從受降城入河套﹑過丰州﹐以八月末抵寧夏。其所畱甕金兵孤懸單弱﹐遇噶爾丹之侄丹吉喇敗而西﹐以千餘人乘之﹐多所殺傷﹐奪路以去﹔設如公初議以三千人﹑一總戎守之﹐皆成擒矣。公知邊事未已﹐歸而益治軍﹔善飼馬﹐營伍虛者悉補之。明年春﹐上疏『請將兵從郭奪力深入﹐務殄根株。今賊之仇阿喇蒲坦截西北﹑甘肅大兵截西南﹐噶爾丹西走無路﹐勢必東行。若過甕金﹐恐復難制﹔急蹙之﹐可擒也』。疏至﹐上已發京師。公迎駕至淸平堡﹔薄暮﹐立召入﹐賜坐﹐褒獎甚至。遂扈從至寧夏﹔在道十餘日﹐數蒙顧問﹐賜飲食﹑器物無虛日。上禦閱武堂﹐命公指揮步騎大列陣﹐進退分合﹐練習整齊﹔上大悅﹐令官兵皆以班坐﹐賜酒食。撤禦膳賜公﹐又召至禦座前﹐手賜酒三爵﹔指示新降附人曰﹕『是將軍﹐卽殺敗爾等者也』﹗禦書「深沈節制」四字以賜。尋又賜戴孔雀翎﹐俾預議政之列﹔且諭曰﹕『漢總兵官﹐從無議政之列﹔以爾師中極其效力﹐費揚古來京備言之﹐故有此異數也』。四月望﹐駕發寧夏。公率所部兵復從大將軍出塞﹐人持四月糧﹐期深入捕噶爾丹﹐必得乃已。噶爾丹旣敗﹐收眾千餘欲投烏思藏﹐聞甘肅兵扼之﹐不敢前﹔遣其幼子徵糧於哈密﹐爲所執﹐獻於朝。又聞大兵復出﹐窮蹙無聊﹐遂仰藥死﹔侄丹吉喇以其骨西行。軍行至郭奪力而聞噶爾丹自殺﹐進至無賴札喇﹐盡降其餘眾﹔追丹吉喇至大戈必﹐不及而還﹝大戈必者﹐五百里無水艸處﹞。於是﹐漠北無寇迹矣。師還﹐大饗犒士﹐告成功。彊寇旣滅﹐禁旅之駐寧夏者悉撤歸。近邊部落若祝囊﹑若鄂爾都斯等﹐皆頓首款塞﹐邊境宴然﹔乃疏浚諸河渠﹐引水環城﹔徧注諸村堡﹐復朔方水利。又念邊地尙武﹐文教未敷﹔乃勒「聖訓」於萬壽宮。官後創立義學﹐擇良士爲師﹐辟閒田若干頃﹐以其租供生徒月餼﹔自爲記勒石﹐俾世守之。公以王姓入仕﹐至是具疏請復殷姓﹐且求無奪養父母封誥﹐以己身與妻應得封典移封本生父母﹔皆從之。

戊寅夏﹐論平寇功﹐授拖沙喇哈番﹐予世襲﹐加封三代﹔備極榮寵。未幾﹐而有廣東提督之命。便道過咸陽﹐展墓焚黃。大集親黨故舊﹐歡飲十餘日。無貴賤﹐與均禮﹐各有贈貽﹔爲同堡人代輸一年租賦。縣學尊經閣廢﹐捐五百金獨成之﹕義聲徧於關中矣。嶺南﹐山海盤錯之區﹔天子以巖疆重寄﹐非必膂臣莫可﹐故簡用公。公蒞任方新﹐勳業日盛﹐將載筆以俟續書。

論曰﹕善弈者﹐不勝於攻圍劫殺之時﹐而勝於布置行立之際﹔善將者亦然﹐先爲不可勝以待敵之可勝。觀殷公平時所以治軍及徵行時足食儲力之道﹐旣整且暇﹔所謂節制之師﹐豈待決機兩陣而後知其必勝哉﹗兵固危事﹐而出塞數千里捕飄忽去來之寇﹐尢難必克﹔天子所以決策親徵者﹐賴有遠猷長策﹑先勝後戰如公者可任大事﹐故成犁庭掃穴之勳﹐豈勃然興師而幸勝於一戰哉﹗是役也﹐關天下安危﹐故詳載之﹐以見聖天子知人善任之效﹐非直紀殷公功已也。若夫襄陽運米﹐水陸並用﹐法皆創始﹔亦備著之﹐俾後之人有考焉。

﹣﹣見「碑傳集」卷一百十五「武臣」﹝中﹞。

﹟朱宏祚

光祿大夫總督福建浙江等處地方軍務兼理糧餉兵部右侍郎兼都察院右副都禦史加四級朱公宏祚行狀張貞

曾祖志髙﹐妣劉氏﹔祖仲卿﹐妣劉氏﹑繼劉氏﹔父美先﹐妣姚氏。

本貫﹕山東東昌府髙唐州。

公諱宏祚﹐字徵蔭﹐一字厚庵﹔姓朱氏。朱姓出邾﹐子國﹔卽今鄒縣。髙唐地近之﹐故知其爲公族也。曾祖以來隱居不仕﹐皆以行誼有聞於時。兄弟五人﹕長諱光祚﹐選貢生﹐封儒林郎﹑內閣中書舍人﹔次諱升祚﹐副榜貢生﹔次諱昌祚﹐仕至總督直隸山東河南三省﹑兵部尙書兼都察院右副都禦史﹐階光祿大夫﹑謚「勤湣」﹔次卽公﹔次諱丕祚﹐州學生﹐早世。

公以崇禎庚午正月五日﹐生於州裏之居第。當其始誕﹐里人張蒙來告太公曰﹕『吾夜夢入東嶽廟﹐見帝君閱簿云「朱家積徳﹐生一舉人矣」』﹗太公遜謝之。公生值喪亂﹐崇禎壬午王師徇山左﹐勤湣公相從北去﹔兄弟分析﹐家室漂搖﹐竄身南北﹐不常厥邑。順治乙酉我朝定鼎﹐始返故鄕。適勤湣公扈從入關﹐旋以假歸﹐家人復得相聚。丁亥﹐裏有寇警﹐遂移居會城﹔於是﹐朱氏又爲濟南人。及秋﹐省父兄於都門﹔時桐城程太常一見﹐奇其貌曰﹕『此國器也﹗能從吾遊﹐當有以發之』。公因請業其家﹐未期年而學成。明歲﹐歸山東﹐遂補博士弟子。年十九﹐舉戊子鄕試﹔張君之言﹐至是而驗。辛丑﹐勤湣公巡撫兩浙﹐復總督三省﹔以八旗屯田事爲民請命﹐迕權輔指﹐被逮。公相從請室﹐視飲食臥起﹔出則納橐饘﹑詗緩急﹐營救百端﹐竟不免。丁未﹐上親政﹐復勤湣公官﹐諭祭﹑賜謚﹐授嗣子大理寺卿﹔公之事始畢。庚戌﹐乃就選人﹐爲盱眙令﹔僅四年﹐以治行卓異徵。戊午﹑授刑部廣東司主事。庚申﹐遷貴州司員外郎。辛酉﹐遷兵部督捕司郎中。癸亥﹐升直隸天津道僉事。乙丑﹐晉直隸守道參議﹐總理八郡錢榖。丁卯﹐特命巡撫廣東﹑都察院右僉都禦史。己巳﹐署兩廣總督事。壬申﹐又命總督閩浙﹑兵部右侍郎兼都察院右副都禦史。甲戌﹐以大計繕疏失辭免﹐歸。庚辰﹐奉命分修南河。九月九日﹐薨於淮安之髙良澗﹔年七十有一。

分之居官也﹐以廉飭勤自約敕﹐所至有能聲。初蒞盱眙﹐知其所苦在徭役﹐卽爲正冊籍﹐淸獘核隱﹐使不偏累無藝之徵﹔並耗銀悉除﹐歲爲邑省雜費萬餘兩。俗尙气好鬥﹐民間或詬誶輒自殺﹐諍訟無已﹔公嘆曰﹕『是不可以柱後惠文治也』﹗反復諭以律例﹐俗大變。且聽斷嚴明﹐兩造之頃﹐不數言而決﹔咸搏頰稱快。故終公任﹐無投府辭者。旱嘆歲歉﹐公已爲申請﹐邀有蠲賑之旨﹔公度民饑不能待﹐公自假貸二千五百金煮糜飲之﹐鄰封就食者當數萬人﹐訖無流殍。是時蝻生滿地﹔飛蝗忽至﹐蝻皆附翼以去﹐歲則大熟﹐有「麥秀三岐」之異。督﹑撫會薦﹐下詔褒之。大計﹐復舉卓異﹔賜蟒服。

尋以臺省闕人﹐被徵入都。時從子紱官大理卿﹐應避親嫌﹐遂補西曹。發摘姦伏如神﹐冤獄多所開釋﹔律無成例者﹐亦參伍情法﹐衷而濟之﹐髙下稱平。秦中有「逆案」﹐其所牽累應流者身故無子﹐巡撫咨請何以厝置其妻﹖公曰﹕『按律謀叛知情者﹐杖流之﹔獲罪旣同﹐則獲免不應有異』。是後本人身死有子者流﹑無子者免﹐遂著爲令。又有殺人者身死﹐其妻應戍﹔巡撫以其舅姑年老﹐請畱養。大司寇曰﹕『例有子養親﹐亦有婦養親乎』﹖公曰﹕『卹及煢獨﹐朝廷法外之恩也。父母﹑舅姑等耳﹐子與婦何擇焉』﹗竟得畱養。旗人有典民戶全家者﹐後易質劑賄﹐掌吏竊印鈐之﹐將幹沒爲奴﹔公取驗司城印﹐歷知其僞﹐吏及旗人抵法﹐十三人皆得脫去。其矜愼庶獄﹐皆此類也。當任督捕﹐僕區法嚴﹐告密旁午﹐一涉株連﹐家立毀﹔公執法嶽嶽﹐使不得逞﹐保全甚眾。

在天津時﹐有繪畫輿圖之命﹔撫軍才公﹐俾領其事。公戒車疾出﹐東極海﹑西盡邊城﹐陟巉巖﹑陵迅湍﹐曉霜宿霧﹐不敢告勞﹔凡厄塞要害﹑名區殊境﹐居人有自少及老不能攬其奇﹑名其勝者﹐纖屑必錄﹐稱職方善本焉。保定衙署舊設銀工﹐用別眞贗﹔其人多姦猾﹐且與蠹胥及舍人子內外句連﹐索賄不至﹐𨿽精鏐必爲再熔﹐折閱無算。公曰﹕『銀之美惡﹐吾自能辧﹔何須若輩』﹗立斥去之。丙寅﹐命蠲直隸八郡賦﹐部文誤遺「宣府」﹔公謂『此亦直隸地也』﹐爲申請並蠲。任縣水淹地七百八十餘頃﹑寧晉一千四百餘頃﹐皆請除其田租。地近輦轂﹐有應供尙方及協運灰車等物皆取辦﹐俄頃動數千金﹔悉爲釐正裁革。陵工米﹑豆時直踴貴﹐內部奏銷仍循成例﹐致遵﹑薊﹑丰﹑順諸州邑有司遺累代償﹐或萬金或數千金﹐至有不能保其妻孥者﹔爲原赦獲免。宣﹑永諸郡兵餉﹐舊撥順徳﹑廣平﹑大名三府運給﹔道遠期迫﹐艱於奔命。公請先借支道帑﹐以大名諸餉補之﹔公私稱便。

公曆官旣久﹐聲迹茂著﹔不惟公卿推轂﹐亦且簡在帝心。故粵撫闕人﹐卽以命公﹔旨自內降﹐不由廷舉。陛見之日﹐上屢命之前﹐霽顏淸問﹔公奏曰﹕『廣東要地﹐大亂初平﹔臣肩此重任﹐至彼當爲人所不肯爲﹑不敢爲者以圖報稱』。上諭曰﹕『大法則小廉﹐源淸則流潔。要須從容安靜﹐始終如一』﹗又召入內廷﹐密諭良久﹔賜廏馬以寵其行﹐又賜千金爲行李費。抵南雄﹐首革庾嶺役夫。役夫原無額設﹐用則取邑民充之﹔恐不時集﹐日系累數十人以待過客﹐不勝其苦。公勒石永禁﹐並咨兵部﹕『使者出﹐有驛站公費﹔不得於雇役外﹐輕用一人』。先是﹐粵東軍興﹐芻茭﹑扉履之需﹐徵至百萬餘金﹔公亟罷之。臨髙﹑澄邁﹑吳川諸邑殘於兵燹﹐村捨爲墟﹔疏請蠲賦以招徠之﹐流亡者得復其故業。鹽法之壞﹐由於藩下姦人﹔逆藩𨿽平﹐其害猶烈。公分剖利病以八﹐疏入告。一﹑革除陋規﹔一﹑革除三年換阜﹔一﹑量地撥引﹐以淸壅課﹔一﹑驅逐流棍﹐另募殷商﹔一﹑巡緝私鹽﹐當嚴專責﹔一﹑生熟鹽引﹐宜從民便﹔一﹑盤掣夾私偸販﹔一﹑酌定遠近鹽價﹕皆切中機宜。衛所屯田﹐舊例每畝徵米三斗三升﹔公疏請照民田起科﹐止徵八升。二事格於部議﹐皆奉特旨允行。藩司錢谷﹐有成數而無條目﹐官吏得上下其手﹔公令設簿籍﹐絲分縷析﹐逐項札記﹐多寡之數犁然紙上矣。廣﹑惠﹑潮﹑肇間有駕舟行劫者﹐用藥迷人﹐殘殺屢屢。公嚴緝莫獲﹐禱於城隍之神﹔不三日其同伴自首﹐殲其渠而散其黨。又以他盜尙多﹐爲設五約以弭之﹔域內遂靖。公固嚴於緝盜﹐尢惡誣良以爲盜者。陽山阜商以倍稱之息﹐沒人子女爲奴﹔黎王璣輩糾結三十餘人入其家﹐以快私憤。有司以盜論﹐傅大辟﹔公鞫得實﹐竟從末減。逆藩尙之信就平﹐逆屬已槪正法﹐姦民猶告訐不已﹔公上疏請嚴「妄首株累」之例﹐其略曰﹕『當藩焰方張﹐投冒系藉者﹐實繁有徒。迨逆藩平定﹐經刑部侍郎宜昌阿來粵﹐察藩下人員應歸旗者悉已造冊解京﹔冊內無名者﹐釋放爲民。二十三年﹐兵部奉旨﹕「定南藩下官兵﹑家僕及貿易人等﹐除眞正遼東舊人及價買之人外﹐逐一淸理﹐發出爲民」。臣詳繹前後詔旨﹐無非以諸人皆朝廷赤子﹐不忍株累。且十餘年來﹐或經補伍﹑或已歸農﹑或死亡遷徙﹐地方官無籍可考。乃姦宄之徒視爲奇貨﹐非在部出首﹐卽赴有司告訐﹔牽引欺誣﹐不可窮究。及事得白﹐而官民之被害已深。敢請皇上垂仁格外﹐下部定議﹕後遇此輩﹐除不準行﹐仍治以「妄首」之罪﹔則率土官民﹐益頌天恩之浩蕩矣』﹗疏上得請﹐人心始定。有訐某詩文語觸忌諱者﹐公察其作於前代﹐法不應究﹔立焚﹐以消文字之禍。上念公勤勞於外﹐壬申秋﹐特遣內務府營造司員外郎董君殿邦﹑暢春苑總管李君煦至粵﹐傳旨褒嘉﹐勞問甚渥﹔時以爲榮。

及總督閩浙﹐飭營將﹑整部武﹑核糧饟﹑嚴扣克﹐東南壁壘一時攺觀。監司﹑守﹑令察有貪污﹐立掛白簡﹔前後彈劾不下二﹑三十人。會兩浙薦饑﹐有司議報富戶捐賑﹔人情洶洶﹐幾成大變。臺灣孤懸海外﹐土著之民多業耕獵﹐往往爲姦弁侵蝕。公皆嚴禁﹐乃止。時有廣東撫軍及鹽使者互訐之案﹐上命公往勘﹔明年秋﹐臺臣條陳太湖水利﹐上又命公相視﹕報命悉稱旨。二役舊例皆差部堂大臣﹐上謂一時廉正無如公者﹐故特旨命之。

未幾﹐以大計疏內有「地瘠民佻」四字不稱旨﹐罷歸。公𨿽退而家居﹐日以報上恩爲念。丙子﹐大兵北徵﹐公輸馬贏二百餘匹以助轉餉。庚辰春﹐奉有「永定河急公」之旨﹔公一至都﹐旋奉命分修南河。地在淮安之髙良澗﹐公身自督理﹔時當盛暑﹐立烈日中不去。七月大水﹐居室漂泊﹔公坐案上以待。水消﹐督修益亟。積勞成瘧﹐遂不起。

公爲人簡坦闊達﹐矢口見臆。望之毅然﹐有不可犯之色﹔中實樂易。不藏忮過﹐卽自解﹔樂取人善﹐不啻如己出。今中丞彭公鵬﹐公知之在其爲令時﹔一見﹐卽語於撫軍於公論薦之﹐遂成名臣。居家極孝慈﹐遭太公之喪﹐執禮盡哀﹐以致毀得疾﹐幾殆。及太夫人喪﹐亦如之。其先兄弟羣從之急﹐逾於己。從子紋早孤﹐撫之恩意甚備﹐婚聘費至千金。他子侄輩﹐成就其功名﹑婚嫁者非一人﹔周給姻戚故舊﹐多至不可數。性尢澹泊﹐無聲色玩好﹔惟喜讀書﹐卽「通監」一編﹐亦歲必兩周焉。奏疏﹑書牘﹐口占立就﹔文移﹑案牘﹐皆目閱手批﹐不假他人。所著「族譜」﹐簡而有法﹔識者貴之。公娶姚氏﹐贈一品夫人﹔後娶蔣氏﹑再娶王氏﹐封一品夫人。子男五人﹕緗﹐候選部主事﹔絳﹐刑部貴州司郎中﹔綱﹐兵部武庫司主事﹔九齡﹑鶴齡﹐尙幼。女三人﹕長適候選州同知李庭蕙﹐次未字﹐次許字孫叔讓。孫男五人﹕崇簡﹑崇道﹑崇謙﹑崇勳﹑崇敬﹔女九人﹐皆幼。

公薨之明年﹐卜以十二月初九日葬髙唐之先塋。諸孤以貞與其兄弟論交最久﹐知公家事宜詳﹔因出行實俾次爲狀﹐將請碑銘傳贊於當世立言之君子﹐且以告諸太史氏。貞不得辭﹐遂歷敍其履官行已﹑出處始終之大節﹐著於篇。謹狀。

康熙四十年九月乙酉朔﹐安邱張貞狀。

﹣﹣見「碑傳集」卷六十六「康熙朝督撫」﹝中之下﹞。

﹟郭世隆

郭世隆傳﹝「八旗通誌」﹞

郭世隆﹐字昌伯﹐號逸齋﹔漢軍鑲紅旗人。世居山西汾州府孝義縣﹔順治元年國家定鼎燕京時﹐流賊未靖﹐世隆父洪臣避寇於汾陽之上達村﹔二年﹐赴京師投誠﹐授世職牛錄章京﹐始隸旗籍。以戰功﹐累官至湖廣道州總兵官﹔內調本旗甲喇章京。從徵滇﹑黔﹑豫﹑楚等處﹐得功甚多。十六年﹐同官兵敗「海寇」於江南。康熙三年﹐卒。

四年﹐世隆年二十一﹐循例襲父職。八年﹐詔簡選八旗才能官員﹐世隆入選﹐授禮部祠祭司員外郎。有旨﹕『查大內西庫所存明代書籍官板﹐擇部院官通曉文理者任其事』﹔世隆與焉﹐偕同官校勘訛缺。閱二載﹐「四書大全」﹑「五經大全」﹑「性理大全」﹑「文獻通考」等書共五十七種皆刊正。工竣稱旨﹐賜官錦內紵。十一年﹐恭奉聖祖仁皇帝諭﹕『禮部舉行耕耤禮﹐著詳定儀注具奏』。事屬創舉﹐莫敢執議。世隆尙在西庫校書﹐特掣回本部﹐與同官考稽故事﹐斟酌時宜﹔三閱月﹐而儀注奏上。擇日告祭先農壇﹐自堆耕﹑獻胙﹐以至筵賚。禮成﹐聖意嘉悅。未幾﹐通州有牧馬之役﹐特命世隆董其事。數月﹐馬匹蕃壯。

十二年冬﹐逆藩吳三桂反﹐聖祖分遣諸路大兵南徵﹔世隆以部郎領誇蘭大職﹐從寧南靖寇大將軍順承郡王勒爾錦赴湖廣進剿。十五年﹐於荊州虎渡口過江﹔賊眾披靡﹐盡棄輜重﹐焚壘而遁。十七年﹐吳逆死﹔十八年﹐攻復楚﹑黔。二十五年﹐抵雲南﹔吳逆孫世璠自殺﹐西南底定。世隆在事著有勞績﹐師旋敍功﹐注「上考」。

二十五年﹐升監察禦史。先是﹐直隸巡撫於成龍入覲﹐奉旨問所知人才﹔成龍舉世隆以應。聖祖因召對﹐敷奏移時﹐遂授禦史。舊例﹕旗分禦史﹐由郎中推補﹔惟世隆以員外超遷﹐蓋異數也。二十七年戊辰﹐福陵享殿銅网被盜﹐盛京刑部誣指名拜三者﹐比盜大祀器物﹐論死﹔其弟叩閽訴冤﹐詔世隆同禦史海珠乘驛往勘。廉得其實﹐出拜三而坐誣者罪復命﹔兪允。隨上三疏﹐一劾盛京刑部私和人命﹐一請裁汰冗員﹐一請嚴禁私刨人葠﹔並奉旨報可。

未數月﹐超擢內閣學士兼禮部侍郎。是歲﹐有陜西鞏昌府民沈大璧控知府婪贓銀累萬﹐世隆又奉命入秦會同督﹑撫赴鞏昌審理。旋按其貪婪款迹得實﹐依律擬議﹔鞏民如出湯火。至其所受歲時﹑生辰﹑交際禮物﹐屬員應有與受之坐。知府在任七年﹐其間升遷更變不下五十餘員盡罹法网﹐實爲滋蔓﹔因引「抑勒不坐」之律﹐槪予寬貸﹕並奉兪旨。二十九年﹐有知府孫鏞叩閽﹐首告福建巡撫張仲舉先往讞者不能無欲﹐並系六郡守於獄﹐牽連五十七州縣﹐悉議黜革﹔七閩譁然。世隆復奉命偕戶部侍郎阿山往審﹐平情研訊﹐盡得府﹑縣之冤﹔先釋各官回任﹐徐以應得罪之員定擬具奏﹐奉旨依議﹔中外允服。故事﹕漢軍學士皆不兼館職﹔世隆入閣之次月﹐卽充政治典訓﹑大淸一統志﹑三朝國史三館副總裁官﹐皆出自聖祖特簡。尋以刑部律例冗雜﹐難於遵守﹔特命世隆與吏部尙書蘇赫等爲大淸律例館總裁官。入參閣務﹑出詣四館﹐盡心區畫。向例﹕章奏隨時批答﹔有稍涉疑似者﹐摺票簽存內閣以次匯齊﹐滿學士一員抱牘﹐隨大學士宣奏節略﹐請旨裁定﹐謂之「啟奏摺本」。世隆系漢軍學士﹐每同滿學士輪奏﹔天語垂問﹐奏對詳明。直隸巡撫於成龍奏禁鳥槍﹑火器﹐下部議﹐咸謂當如所請﹔聖祖以部議示大學士﹐亦以爲可。世隆獨謂『禁鳥槍﹐則守法者不得資防禦之利﹔若彊梁者﹐𨿽禁亦必陰蓄。臣不敢從眾議』。聖祖嘉納之﹐遂寢巡撫之奏。世隆以學士獨異眾議﹐同列皆以爲難。

是年﹐卽奉特旨補直隸巡撫。陛辭之日﹐聖祖特諭﹕『凡接任好官者難﹐接任庸劣官者易。於成龍居官甚好﹐繼之者好名難得。爾系有才之人﹐當勤謹竭力而行』﹗世隆感激聖祖知遇﹐益思竭圖報稱。三十年辛未﹐厄魯特﹑噶爾丹蠢動於口外﹐聖祖發禁旅十萬分駐宣府﹑大同﹐秣馬以待進剿﹔兵部移文巡撫預備軍需。大兵以二月初三日起程﹐而部咨於正月二十九日夜始到﹔世隆卽集僚屬議之﹐各官莫知所措﹐僉云『兵馬十萬﹐日用艸豆千萬﹑口糧千石﹐非一時一處可以卒辦﹔宜派之八府﹐令按分數運至軍前』。世隆謂﹕『時有緩急﹐事有經權﹔豈可執一而論﹗今大兵於四日內北發﹐而部咨此時始到﹔所需軍儲﹐卽飛檄順天一府星夜運往﹐亦不能及。若派之八府﹐不但貽誤可憂﹔苟下屬奉行不善﹐此後非數百萬金不能濟事﹐民何以堪﹗亟宜精選能吏數十員﹐支以庫銀五十萬兩﹐用飛車裝載﹔於明日起程﹐計初一日可至涿州﹐初二日可至居庸關﹐初三﹑四日可至宣府。其至宣府之時﹐爲大兵啟行之日﹔大兵非十日不能至﹐以此十日分頭采買﹐可供大軍一月有餘﹐其後不啻駕輕就熟矣。惟采辦之項﹐不可愛惜其費﹔商民悅來﹐必倍平昔。俟米﹑豆﹑艸束雲集﹐則其價自平﹔𨿽有墊賠﹐可徐議公捐也』。是役兵屯七十餘日﹐艸﹑豆﹑米不少貽誤﹐不擾地方﹔八府民人﹐深感其惠。京城巡捕三營將弁向無專統﹐部﹑科及提督﹑鎭撫皆驅使﹐官兵疲於奔命﹔而職守不專﹐反借爲規避地。世隆因陛見面奏﹐請歸九門提督或一旗都統管轄﹔聖祖甚嘉之﹐命隸九門提督兼轄﹐著爲定例。是年﹐直屬秋禾歉收﹐特命世隆往各處勘明動帑賑濟﹐並議作何積貯以備歲凶﹖世隆減從遄行﹔其被災窮黎﹐有男婦呼吁不忍見聞者﹐隨散所積之谷計口大小給以四月之食﹐民樂更生﹔仍遣官分查各州﹑縣﹐除稍有積蓄及貿易﹑傭工可以自贍外﹐其家顆粒必待賑濟者通行計算﹐按州縣大小﹑人口多寡﹐將闔屬積貯扣四月之食以備賑﹐再存一倍爲靑黃不接之需﹐餘皆減價平糶以通市肆﹔且寓出陳易新﹐可作久貯之計。疏入﹐聖祖嘉獎不已。三十一年二月﹐又疏言﹕『永平所屬及丰潤﹑玉田等處﹐去歲薄收﹐米價騰貴﹔奉天地方屢登大有﹐頗稱丰盈。請敕山海關監督許令肩挑畜馱者﹐進關轉糶』。得旨允行。三月﹐奉聖祖諭﹕『渾河堤岸久未修築﹐各處衝決河道漸次北移﹔永淸﹑霸州﹑固安﹑文安等處時被水災﹐爲生民之憂。可詳加察看﹐估計工程﹐動正項錢糧修築﹔不但居民永遠有益﹐貧民藉此工程亦足以瞻養家口』。世隆疏言﹕『固安﹑永淸之北系渾河故道﹐向有舊堤長七十二里﹔今河𨿽移徙而米各莊以北﹐每至衝決﹐固安﹑永淸所屬田地常罹水患﹐此堤不可不修。但此處地勢北髙﹑南下﹐若舊堤一修﹐北水無歸﹐則堤北居民仍受其患。查永淸東北向有舊河一道長五十四里﹐因年久淤塞﹔所宜深浚﹐使其順流歸海。至固安北及沙垡等處各爲渾河正流﹐綿亙四十餘里﹐濱河悉屬沙礫﹔卽使成堤﹐難免衝潰。應令地方官飭附近居民不時疏浚』。隨奉兪旨。三十二年二月﹐聖祖自十里鋪乘舟往苑家口﹐中途登河堤覽閱堤工﹔召世隆﹐諭曰﹕『朕觀霸州所屬苑家口迆西舊堤﹐傾圮處甚多。今渾河泛溢﹐西逼眾流﹔出水之處又復窄狹﹐其勢直衝南堤。倘有潰決﹐則大城﹑文安等處必受水災﹐殊爲可虞﹗爾可詳加料估﹐動正項錢糧加增因築﹐以防水患』。三月﹐世隆疏言﹕『臣欽遵聖諭﹐至苑家口迆西舊堤逐處詳勘。堤岸之北﹐率多侵損原基﹔若止將堤南培厚﹐猶恐浪搖水撼﹐易於頹壞。應於堤北加樁塡掃﹐實以方土﹐庶堪經久』。又疏言﹕『眞定府路當孔道﹐地方遼闊。比紫荊關副將移鎭眞定﹐攺爲眞定協﹔卽於各關﹑營內酌量繁簡﹐抽調步馬兵丁一千四百名並眞定原有兵六百名足二千名﹐歸之副將統轄。應設左﹑右二營守備﹐除眞定營守備畱用﹐再以龍泉關守備移駐﹔應設千總四員﹐卽以眞定營千總二員畱用﹐再以紫荊關千總一員移駐外﹐另行添設千總一員﹔應設把總八員﹐卽以眞定營把總四員畱用外﹐另行添設把總四員。龍泉關參將移駐紫荊﹐攺爲紫荊關參將﹔眞定營遊擊移駐龍泉﹐攺爲龍泉關遊擊』。疏上﹐悉兪所請。是年﹐又奏攺宣府鎭爲宣化府﹐分編八縣。宣府者﹐明之萬全都司也﹔惟保安﹑延慶二州設有文官﹐其十衛﹑七十二營堡皆守備﹑千把總兼理民事﹐𨿽分駐府佐四員﹐不過稽查逃盜﹑徵本轄之糧米而已。一切刑名﹑錢谷﹑驛站等務﹐皆總經於鎭臣﹔民頗苦之。因請攺萬全都司爲宣化府﹐析置宣化﹑懷來﹑萬全﹑赤城﹑龍門﹑懷安﹑西寧﹑蔚八縣﹐設守令﹑佐貳﹑首領儒學等官﹐裁各將弁歸補營伍﹔武臣頗爲流言搖撼。世隆親行巡勘﹐宣布朝廷恩徳﹐軍民悅服如登衽席﹐至今稱便焉。三十三年四月﹐疏言﹕『霸州等田被水淹﹐皆由子牙等河堤岸衝決未修之故。查大城縣趙俱單薄抉村之南堤及龍王廟堤﹑靑縣楊村堤起至東子牙堤止﹑雄縣蒲澱五官澱之東堤﹐於直隸不堪﹐應行修築』。得旨﹕如所請。直屬眞定府贊皇縣之西有大峪名子午套﹐介蘿附葛﹑山西之間。峪外四面懸崖﹐攀援莫上﹔峪口鳥道羊腸﹐不容人馬。惟亡命者捫﹔兩涯﹐旋轉二十餘里而入。其中綿亙可二百里﹐廣十里。貫以河流一綫﹐源出五臺縣究詰。可耕﹐無水旱之虞。盜賊潛伏其中﹐出而剽掠﹑入則耕作﹔叢姦積獘﹐官吏莫能之﹐河順治十二年﹐總督李蔭祖招撫渠魁李孟等千餘人﹔尙有餘黨未靖﹐依然盤踞。久流中斷﹐不復可耕﹔遂出峪旁黃連坪等處﹐橫肆劫掠。當事者每以地方兵力單弱﹑徵調維艱﹐因循苟且﹐莫能禁詰﹔爲直省民害者五十餘年。世隆偵知其詳﹐題請將紫荊關等處之兵調二千於眞定屬縣分駐防守﹐尢重贊皇一縣﹐撥兵數倍他所﹔使人入峪諭曰﹕『今已發兵臨境剿滅﹗爾等苟有知識﹐卽出就撫﹔不惟可保身命﹐亦可出而效力﹐爲進身之地』。於是諸不法之徒咸願輸誠﹐以聽驅使。爲首馮﹑魏二人隨使者出詣轅門﹐世隆釋其前罪﹐給以紮付﹐使周防各地方﹔後皆就其縣﹐著籍爲良民。是年﹐督修潞河堤工告竣﹔聖祖駐蹕周覽﹐天顏甚霽﹐賜禦書「端方」二大字匾額。

三十四年﹐升任福建浙江總督﹑兵部右侍郎仍兼都察院右副都禦史。陛辭日﹐陳奏海防諸務﹔聖祖訓諭移晷﹐賜大蟒朝服曁弓矢等物。星馳赴閩﹐行次杭州﹐聞百姓罷市十餘日﹐云因浙省鹽法原有老少背負﹐小票與大引並行以贍無產業貧民﹐課隨時上而價較輕﹐市賣亦不致壅滯﹔大引富商謀禁止之以專其利﹐賄科員條奏﹐云小票盡攺爲大引﹐歲可增課六萬餘﹐部覆請下其奏於督﹑覆議覆。窮黎聞之﹐驚惶失措﹔會聚仁﹑錢等二十二縣數萬人於省城﹐日環官署號呼。當事以威制之﹐因鼓噪罷市閉門已經旬矣。世隆至﹐集闔省官吏商之﹐猶有以增課爲言者﹔世隆笑曰﹕『朝廷痌瘝民隱﹐每遇災荒﹐蠲租﹑賑粟嘗不下百萬兩﹔豈肯因六萬之課﹐絕此無告之窮民耶』﹗遂曉諭眾民『各回安業﹐不可聚集生事﹔當俟覆奏爲行止﹐必不苦汝等』﹗於是眾皆解散。世隆遂執議會同巡撫題覆﹐依舊兼行小票﹔至今未攺。閩省濱大海二千餘里﹐島嶼錯雜﹐逋寇出沒其中﹐爲商民害久矣。自「海逆」鄭克塽降後﹐要區猶設重兵﹔巡防戰艦﹐在所必需。舊例﹕三年一修﹐越九年再造﹔以初造發營之年月爲差等。於是修船之役﹐歲歲滋擾﹐日久獘生﹔甚且每當修期﹐武弁趣有司斂金與之﹐卽濫收船印領﹐習成故套。又以部撥修值不敷﹐輒派取民間﹐倍入中飽﹐所派不下二﹑三十萬兩。世隆訪知其詳﹐遂委員通查修造諸艦﹐大率外加塗飾﹑中多朽腐﹐無濟實用。因思營造果堅﹐至三年修期﹐卽以部值修艌有餘﹐何至朽敗速而費無底止﹗乃檄行眾有司相商﹐公捐俸資預辦材料﹑匠工﹐以次調各營船至福州之福港﹐委幹員董其事﹐克日興工﹔每旬親臨相視﹐指示要略。首尾一年﹐戰艦煥然﹐工速而費廉﹐遄發巡防。仍大張曉諭﹐明示止用部價已足修理之用﹐嗣後不許派累民間﹔遠近奉爲成法﹐至今兩省士大夫﹑商民無不交口稱頌者。三十六年﹐遇歲歉收﹐富室﹑大賈閉倉以要髙價﹔於是繕疏『請蠲賦﹐並請動帑二十萬﹐委官糶米於江﹑浙﹐由海運至閩平糶。閩省賦稅不敷兵餉﹐歲撥他省銀協濟﹔一遇倉卒﹐率無以應。請卽將平糶帑銀存貯司庫﹐以備不時發給』。皆奉兪旨。閩俗好鬼﹐家奉五帝﹔會區一隅﹐有祠七十二所。計一歲之中﹐作酒社戲場三千餘部﹐其他香幣﹑牲牢之費無算。世隆蒞任﹐卽行禁止﹔言『百姓競祀五帝﹐於禮爲僭﹔其神又名「五顯」﹐是淫祠也』。三十七年﹐一賤隸稱五帝附身﹐大言『欲遊江南﹐爾民須造船二百隻供應』。一時愚民互相煽惑﹐傾城倒巷﹐計口斂錢﹔尢苛刻孕婦﹐派銀倍之。其船𨿽以紙爲之﹐而彩繪鮮新﹐帆檣﹑鉦鼓﹑几案﹑簾帷種種備具﹐每船約費銀三﹑四百兩﹔迎神﹑送神﹐鼓吹塡咽﹐闔境若狂﹐莫可禁遏。世隆密飭轅役緝造言賤隸﹐發有司鞫之﹐盡得其妄﹔因加嚴創﹐並行各屬﹐令速毀其祠。或曰﹕『江蘇湯巡撫曾拆淫祠﹐先經入告﹔今獨不循舊例耶』﹖世隆謂『祠非奉敕所建﹐拆毀以正淫俗﹐乃職分當行﹔何必大張其事』﹗卽檄各州﹑縣拆祠毀像﹐永行禁絕。距省城八百里﹐有山崇奉五顯人﹐遂稱爲五顯嶺﹔廟貌之麗﹐甲閩中。是日﹐臺符未到﹐野火自起﹐與會城諸祠同日灰燼﹐人尢奇之﹔皆謂「邪不勝正﹐捷於影響」云。是年﹐聖祖親總六師﹐平定漠北﹔凱旋﹐世隆具摺奉賀﹐溫綸敕慰﹐並賜禦書「凱旋」詩扇一柄。淸字「親徵方略」一冊﹐奉聖旨令將軍﹑副都統等官得知﹔世隆隨鋟板宣示﹐使海隅文武臣工皆得仰窺神武布昭﹑永淸沙漠之槪焉。先是﹐浙江巡撫奏開鼓鑄制錢﹐屬吏奉行非法﹐減錢分數﹐謀將輕本射重利﹔於是私鑄者蝟集﹐每錢不及七﹑八分﹐壅滯不行﹐貿易者鬥爭搶奪。三十八年﹐自杭郡延及嘉﹑湖﹑寧﹑紹﹐一望罷市﹐投狀者至毀巡撫轅門﹑碎藩司公案﹐穢言辱罵﹔官吏莫知所爲。是歲﹐聖祖南巡﹐世隆以迎鑾赴杭﹔甫抵江﹐千萬人迫愬﹐輿擁不行。訊得其故﹐乃諭之曰﹕『此事非一言可禁﹐亦不能一時見效。官鑪已鑄二年﹐出錢不下千百萬貫﹔私鑄者隨之﹐爲數倍多。我意且將官鑪停鑄﹐所有小錢發銀收買。爾百姓仍揀擇舊錢交易﹐以漸消磨﹐其重大者自然入市矣』。於是﹐民皆歡呼叩頭而散。次日﹐給發庫銀萬兩﹐設兩廠收錢﹐市肆帖然寧靜。封鑪之頃﹐有以未經奏聞爲慮者﹔世隆曰﹕『是不知事之緩急﹐膠柱鼓瑟之論也。指日法駕臨杭﹐萬一小民羣聚叫閽﹐斯時執事者何以解散之﹖恐所關甚重﹐不止衝突儀仗之嫌﹗況聖仁如天﹐靡遠弗照﹔豈以奏請稍後﹐罪我輩哉』﹗遂竟行封。因隨至江南之無錫﹐於道左迎駕﹐顧問移時﹐扈行而南﹔特賜上用綴東珠夏帽﹑貂裘銀鼠褂及人葠等珍物數十種﹐又賜禦書「嶽牧之任」四大字匾額及禦書臨米芾「淨名齋記」一卷﹑臨米芾「閶門舟次」詩綾一幅﹑「耕織圖」二冊﹑「淵監齋法帖」十冊。至蘇州﹐面奏請攺貢物折色﹔言『往例各省本色物料﹐刊載全書﹐因本地所產﹐徵解交部﹔蓋古昔任土作貢之法。但今昔異時﹐水土變遷﹐往往昔有今無﹔當事者惟按籍而求以足歲額﹐日久姦生﹐官吏恣其營私﹐民人苦於奉公。竊見都下爲四方總會﹐山珍海錯無不畢集﹔較之出處﹐購易而值平。於是領解微員﹐率由椽吏得職﹐嫻於獘竇﹔但勒取本地髙價﹐輕齎入京購納﹐事不難而獲利饒。請忖更定﹕除京師無可購取者﹐仍令各地辦解本色﹔其凡有可貨買者﹐令照「全書」額價徵解銀兩﹐以杜叢姦』。聖祖命繕疏以上。疏入﹐特敕該部將各省本色詳明造冊呈覽﹔凡應解本色﹑應解折色者﹐皆聖祖禦筆親注﹐計減天下徵解本色十之七。十一月﹐疏言﹕『浙江鄞縣沿海田地﹐向藉塘閘禦潮。今塘閘被水沖倒﹐決去田地一千七十餘畝﹔其額徵銀米﹐請永行豁免』﹗特旨從之。

四十二年﹐移督兩廣。廣東北阻層山﹐南濱大海﹔東自南澳迆西至安南界﹐連延五千餘里。瀕海島嶼﹐難以呼名紀數﹔逋誅作姦之徒﹐往往流毒商民﹐劫財殺人﹐官兵不能立擒﹑有司望洋嘆息。更查年來提防粵海之師甲天下﹐而小大蒙蔽﹐恣其披猖。乃先調取水師各弁﹐問其船﹐則曰朽爛無用矣﹔問其兵﹐則曰登陸分防矣。蓋水師戰艦自二十八年發營以來﹐從未修艌﹔船旣不可居﹐則不免分駐內地以遙作聲援。所以海面賊舟﹐得肆行無忌。於是委能員詳查各口岸緩急情形﹐繪圖呈核﹐盡知其要。七月﹐疏定廣東營制﹔言『粵東自南澳起﹐經碣石鎭與虎門協接界止﹐海面幾二千餘里﹐守汛遼闊。今應將遙對南澳之澄海協添設船隻﹐與南澳對峙巡防。又海門一所最爲緊要﹐應攺爲海門營﹔移達濠營遊﹑守﹑千﹑把駐紮於此﹐分防廣﹑錢二澳。達濠營亦系要汛﹐卽移海門所守備攺爲達濠營守備。至甲子二所乃險要海口﹐從前止千總一員﹔今應將鎭左營移駐甲子所﹐與碣石鎭聯絡防守。又吳川營隔海百餘里有碙州一島﹐宜設立專營。龍門協屬之幹體營名爲水師﹐向駐於陸地﹐可歸並廉州營﹔將幹體營兵令白鴿塞守備一員﹑千總一員﹑把總二員統之﹐駐紮碙州﹐攺爲碙州營﹔白鴿塞徑以千總領營﹐照舊管束。平海大鵬一所至順徳地方﹐外有香山﹑虎門二協﹐內有省會之兵﹐應裁去順徳總兵官﹐止畱中軍遊擊﹐攺爲順徳營﹔其鎭標左營攺爲平海營﹑右營爲大鵬營』。下部議行。於是分設要害﹐捐資委員往廣州曁閩省督造外海﹑內河戰船三百餘艘﹐配兵出洋搜擒﹔一敗賊於泥濘﹐再殺賊於安海﹐三擊賊艘三十餘只於瓊南﹐共陣斬﹑生擒五六百人。於是賊勢衰息﹐奔竄於安南之江萍。復勒勁兵追殺﹐賊計窮蹙﹐遂相率投誠前後二千有奇﹐船隻﹑軍器收獲無算。嗣後南溟半萬里﹐未有以劫奪聞者。粵省自順治初年以軍麾未靖﹐分遣藩王駐防﹐一切儲需多問之民間﹔於是有「均平」之設。然其雜派倍於正供﹐追呼之擾相仍﹐平民疲於應付﹔豪猾因緣爲姦﹐借曰「均平」﹐實則不均﹑不平。世隆核算﹐每年約有三十餘萬無名之徵﹔於是召僚屬﹐諭使力爲革除。人懷雞肋之戀﹐支吾抵飾﹐經年無定論。世隆毅然揭示列款﹐通行禁革﹔官吏有仍蹈故轍者﹐隨訪實指參數員﹐置之於法。於是州﹑縣肅然﹐粵民咸赴轅門焚香叩謝﹐並求立碑各州﹑縣門以垂永禁﹔世隆依所請行。又粵省地丁之外﹐有糧米二十餘萬石﹐皆購本色以供軍糈。緣「全書」載有折徵數目﹐每石徵銀自五錢至二兩四﹑五錢不等﹐蓋明代相沿之數﹔然輕重徑庭﹐並無定例。四十餘年﹐每至部駁﹐因遵照「全書」徵銀以七錢爲采買之價﹐余銀充餉﹐計歲得羨餘七萬兩有奇。其議已行三年矣﹐然出入收納﹐曲折旣多﹑加扣不少﹐遇旱潦則商賈裹足而民人束手﹐致誤挽輸﹔且民間有米賤賣以輸之官﹑官司收銀遠糴以給其兵﹐賠墊無由﹐抑勒不免﹕官吏﹑軍民交困﹐折徵甚不便。世隆晝夜精思﹐詳悉利獘﹔繕疏入告﹐求復徵本色﹑停徵余銀。流入﹐聖祖面諭九卿問粵人之爲京官者﹐僉以爲至當﹔遂得兪旨。卽揭示所屬﹐照收本色﹔不特歲省銀七萬餘兩少紓民力﹐亦於秋成可供待哺之兵。是歲﹐賜禦書「千葉荷池」詩扇一柄﹐禦筆朱批有「廣東濕熱﹐得此淸明之風﹐當愈加少壯」之語。四十六年﹐以賊犯蔡三十三案﹐部議嚴切﹐奉旨解任。世隆去粵﹐官兵﹑士民夾道焚香﹐攜持哭送﹐津塗爲之壅塞﹔世隆再三撫慰﹐始得解纜。方屆上元﹐鄕城數里罷不懸燈焉。時聖祖以閱河南幸﹐世隆兼程趨進﹐跪迎於蘇州﹔天語詢問年齒﹐顧謂左右云﹕『誰謂渠老邁﹖步履如此﹐尙壯健矍鑠』﹔蓋有譖言其老者也。隨奉旨﹐令扈從聖駕還京。

未幾﹐卽補授湖廣總督。世隆念湖廣本產米之鄕﹐賈人輒貪利竊買﹐轉賣他省﹐米價日髙﹐而民多乏食﹔於是首禁盜糶﹐務令米價常平。又楚省錢法不行﹐雜以私鑄小錢﹔擔負小民奔走終日﹐不足餬口。乃嚴禁私鑄﹐兼用往歲在浙中收毀小錢成法﹐倡捐萬金﹐收買傾銷聚銅變價﹐再購再毀。數遷轉間﹐而私鑄無存﹐民得資生。湖南萬山盤錯﹐苗人數出擄掠﹐世隆輕裝親閱塹塞﹐相度情形﹐移置營堡﹔凡再更寒暑﹐部署悉定﹐可爲法守。四十七年十二月﹐條奏防守紅苗二款﹕『一﹑沿邊安設塘汛已經周密﹐惟盛華哨起﹑至鎭溪所一帶山髙箐密﹐難於了望﹔應於鎭筸官兵內酌撥八百名﹐另設四營分駐﹐每日派官一員帶兵五十名遊巡。設有姦宄﹐可以卽行追捕。一﹑舊日苗來內地生事﹐民往苗叢被劫﹔今以塘汛爲界址﹐苗除納糧買賣外﹐不得擅入塘汛之內﹐民亦不得私出塘汛之外。違者各照例治罪﹐並將地方官員處分。再﹐內地姦民與苗人結親﹐往來勾通﹐不可究詰。嗣後如有前獘﹐應斷離異﹐仍按律定罪﹐永行禁止﹔地方有司﹐亦坐以失察之罪』。疏入﹐奉旨﹕『依議』。漢口鎭失火﹐自薛家嘴起綿亙至鐵關止﹐被災者數千戶﹐死傷無算﹔災民露處﹐世隆惻然。不謀諸屬吏﹑不動支倉榖﹐捐俸賑濟﹐瘡痍以起。四十九年冬﹐內陞刑部尙書。聞命星馳北行﹐武昌城爲之罷市﹐攀畱不獲。瀕行﹐鹺商集積年舊規八萬兩爲贐﹔峻卻之。入京進覲﹐會湖廣新督鄂海同陛見﹐聖祖顧謂鄂海云﹕『郭世隆任督﹑撫二十年﹐所至爲政淸靜﹐無一點瑕疵﹐今特陞正卿。爾服官宜效之﹐毋負朕訓旨也』﹗

在部勤愼靜重﹐各司郎官定稿說堂﹐從無疾言遽色﹔同官亦推服。蒞刑部未及二年﹐以前任「失查流民陳四」一案﹐部議革職。五十二年﹐恭遇聖祖萬壽六十誕辰覃恩﹐復還原職。與宴暢春園﹐聖祖親賜法醞﹐顧謂眾大臣曰﹕『當年挑選才能之人﹐僅有凱音布﹑郭世隆二人而已』。慰諭周至。

嗣以衰老退居涿州﹐每歲水圍﹐必趨迎聖駕﹔聖祖問『爲何不著仙鶴補服』﹖回奏﹕『尙書二品﹐無宮保銜﹔例不得著』。特旨準著仙鶴補服。五十四年﹐賜禦書「農民苦行」詩扇一柄﹐眷注存問不衰。

世隆明習「國書」﹐曾繙繹「五經」及日用名物﹑象數﹐匯成卷帙﹔今坊間刊行「淸書大全類書」等﹐率多取材世隆所纂。又著有「奏疏」二十卷及評閱「史記」﹑「通監」﹐並存於家。

康熙五十五年九月﹐卒﹔年七十有三。子十四人﹐俱登仕籍。雍正二年﹐崇祀湖廣名宦祠。

﹣﹣見「碑傳集」卷十九「康熙朝部院大臣」﹝下之上﹞。

﹟王萬祥

太子少保敏壯王公傳史貽直

王萬祥﹐字瑞宇﹐號鐵山﹔陜西鞏昌會寧人也。三歲而孤﹐母挈之寄食他所﹐荼苦萬端﹔轉徙長沙﹐居之。母歿﹐年十四﹐獨身走雲南﹐依其姑夫郭某。時奮威將軍王進寶爲雲南提標遊擊﹐與萬祥父有舊﹔萬祥入謁﹐進寶一見﹐奇其貌﹔與語﹐益奇之﹐喜曰﹕『此兒昂昂千里駒也』﹗畱萬祥麾下﹐親信日異﹔軍事無大小﹐悉委決焉。

萬祥爲人驍勇絕倫﹐有膽气﹐多智略。當吳逆叛亂﹐秦中兵變﹐進寶治師甘涼﹐枹鼓所至﹐輒以萬祥爲軍鋒。每戰﹐先登突陣﹐橫刀大呼﹐所向披靡。賊帥之猛鷙趫捷者﹐嘗躍馬斬之萬眾之中﹐軍中號爲「飛將軍」﹔又能以少擊眾﹐往往出奇制勝﹐賊人當之者鳥奔獸逸﹐驚猶鬼神。進實用兵饒勝算﹐而萬祥頗贊畫之﹐故相倚若左右手﹔五年之間﹐進取阜蘭﹑克復臨鞏﹑破武關﹑下興漢﹐萬祥力也。萬祥爲人廉仁善讓﹐麾城摲邑之日﹐他人爭取金帛﹑子女﹐萬祥獨無所貪﹔卽主將有所予﹐亦推以散給士卒。功成不自矜伐﹔卽爲忌者陰沮﹐亦坦然無怏怏色。萬祥起自偏裨﹐累功至中軍副將﹐身經數十戰﹐數被重創而不挫衄﹐𨿽古名將不過也﹔其勳迹詳萬祥所著「西徵紀略」中。聖祖仁皇帝詔徵﹐萬祥詣闕﹐召見瀛臺﹔賜宴﹐親割肉貯二金盤﹐命之食。食畢校射﹐驗視創疲﹐嗟嘆之曰﹕『萬祥﹐汝爲國家戰如熊虎﹐不惜軀命﹔創劇瀕死﹐膚如刻畫。朕亦何忍不加以格外之恩乎』﹗特旨擢萬祥浙江定海總兵官﹐加左都督﹔未行﹐攺授福建興化總兵。是歲﹐康熙二十二年四月也。

興化濱海重地﹐又值耿逆蹂躪之後﹐兵民擾攘﹔朝廷知萬祥寬大﹑明治體﹐且師有紀律﹐必能整束士伍以安輯吾民。旣蒞官十三載﹐攝提督印務者四﹔興人戴之如父母焉。天子聞而益嘉之﹐謂『臺灣新附﹐初設郡縣﹐非得威望素著者鎭之不可』﹔遂命萬祥以原銜移駐鹿耳門。臺民土著者少﹑客籍者多﹐萬祥加意撫綏﹐各得其所。臺無城郭﹐以竹柵爲營﹔萬祥教民徧植刺桐﹐儼成壁壘。嚴姦商販米之禁﹐酌制錢搭放之例。不期年而大治﹐臺人歌詠其徳﹐一如治興化時。聖祖仁皇帝以萬祥實心任事﹐懋著勤勞﹐簡任福建陸路提督﹐奉旨陛見。是時翠華南幸﹐萬祥迎駕於杭州﹔顧問再四﹐賜「智義合宜」匾額。旋奉溫諭﹕『爾督師巖疆﹐聲名最著。今天下升平﹐惟安靜和睦﹑練兵選將足矣』。萬祥跪而受命﹐因以年老懇辭﹐不允。又詢及閩海情形﹐萬祥對甚悉﹔祕不得聞。及回任﹐行事一如上指。暇則惇崇學校﹐培植生儒﹐禮遇士大夫﹔春秋佳日﹐雅歌投壺﹐見者都忘其爲長槍大槊中人也。

康熙四十年﹝辛巳﹞﹐以疾卒於位﹔年五十有九。遺疏上﹐恩旨加贈太子少保﹐賜祭葬逾常典﹐予謚曰「敏壯」﹐禮也。萬祥爲人性至孝﹐自以幼失怙恃﹐祿養不逮﹐在軍中枕戈蓐食﹐淚常盈睫﹔及貴盛後﹐凡遇享祀﹐仍嗚咽不自勝也。會寧族黨數千指﹐萬祥立義塾教其子姓之俊異者﹔歲捐俸入數百金﹐代宗人辦納公稅或助其婚葬之需。與人交﹐重信義。平生感進寶知遇﹐嘗嘆曰﹕『飲水知源﹐非奮威公造就之恩﹐何以有今日』﹗蓋其內行肫篤又如此。配宋氏﹑吳氏﹐並贈一品夫人。子徳敬﹑徳懋﹑徳欽﹔孫端﹐今任長安縣知縣。

論曰﹕李將軍以殺降﹐不得封侯﹔白起詐坑趙卒﹐不免杜郵之戮。當我兵攻破靜寧﹐大帥憤其爲賊固守﹐下令屠滅﹔萬祥力諫﹐止誅元惡四人﹐全活丁口不可勝數。嗚呼﹗何其仁心爲質也。爲將者﹐不當如是耶﹗享有遐福﹐慶延於後﹐宜矣。余節制閩疆﹐其士民猶能道其遺澤﹐比於牛叔之碑﹑益州之像。余每過之﹐而斯人至今思慕不衰也。

﹣﹣見「碑傳集」卷一百十四「武臣」﹝上﹞。

﹟衛臺揆

郡守衛公臺揆徳政碑記陳璸

春秋時多賢大夫﹔「魯論」獨記子謂子產有君子之道四﹐而悉數之曰恭﹑曰敬﹑曰惠﹑曰義。甚哉﹗治之貴合於道也。不合於道﹐智術焉已耳﹐功利﹑誇詐焉已耳﹗然持此求之三代下﹐𨿽如兩漢循良亦鮮完傳﹐何歟﹖若前大守衛公﹐則本道以爲治﹐君子人也。

公爲本朝相國文淸公之猶子﹑少司馬公之賢嗣﹝少司馬名周允﹞﹐雅稱貴介﹔而公抑遜自持﹐不異寒素。謹小愼微﹐庶務亦必躬親﹔炳燭治官書﹐嘗至漏下不輟。兢兢乎﹐有「進思退補」之慮焉。且也﹐愛民如子﹔下車之初﹐首革水丁以安流移﹐嚴禁一切雜派。時節﹐三邑常饋只雞﹑尊酒﹐亦不輕受。從無票取一夫一役﹔三邑民﹑番因得息肩數載﹐遂休養生息之樂者﹐皆公賜也。然有豪彊梗法﹑細民弗化於訓者﹐懲之亦不少假。是恭也﹑敬也﹑惠與義也﹐公殆兼而有之﹔故曰「本道以爲治」也。

公以壬午年十月蒞臺﹐至某年某月以秩滿﹐奉特旨升廣東都轉運使去。公去﹐而臺之父老﹑子弟戀公弗捨﹐相率建祠一區附郡城隍之左﹐意欲以神道事公也。祠規制甚狹﹐稱公儉徳。昌黎詩云﹕『猶有國人懷舊徳﹐一間茅屋祭昭王』﹔公祠是謂矣。小子璸﹐舊爲臺令﹐公屬也﹔知公甚悉。玆復謬持使節東來﹐拜公祠下﹐不可謂非夙緣。顧瞻壁間﹐未有紀公徳政者﹔敢以不文辭﹗因本諸父老意﹐述公政之犖犖大者﹔有此四徳備﹐他日風謠之采﹐知其足以軼而追子產﹐且以系臺人甘棠之思於永永也。是爲記。

﹣﹣見「碑傳集」卷九十四「康熙朝守令」﹝中之上﹞。

﹟張伯行

誥授光祿大夫禮部尙書加二級贈太子太保謚淸恪敬庵張先生行狀

張尙書傳

誥授光祿大夫禮部尙書加二級贈太子太保謚淸恪敬庵張先生行狀

費元衡

先生諱伯行﹐字孝先﹐號恕齋﹔後以「爲學之要在於一敬」﹐更號敬庵。其先世﹐居上蔡﹔明洪武中﹐文學彥實公徙儀封﹐遂世爲儀封人﹐以讀書傳其家。先生曾祖諱自新﹐邑廩生。祖諱醇﹐邑庠生﹔有隱徳﹐有司表其閭﹝事載「邑志」﹞。父諱巖﹐以庠生入太學﹐考授州司馬。樂善好施﹐有徳於鄕﹔三舉鄕飲大賓﹐崇祀鄕賢。先生旣貴﹐皆累贈光祿大夫﹑禮部尙書。曾祖妣戴氏﹑扈氏﹑祖妣傅氏﹑妣郭氏﹑梁氏﹐皆累贈一品夫人﹔繼母耿氏﹐待封一品夫人。

先生前母郭太夫人無所出﹔梁太夫人於順治八年﹝辛卯﹞十二月初五日﹐生先生於儀封通安鄕崇儒裏。幼卽穎異﹔七歲入小學﹐恂恂恪恭﹐有儒者气象。八歲﹐經飲泉書院﹐問何居﹖告之曰﹕『此讀書人講道論徳之所也』。輒欣然曰﹕『吾他日必讀書於此』﹗年十四﹐丁母梁太夫人艱﹐哀毀如成人。十五﹐父贈公續娶耿太夫人﹐事之克盡子道。二十三﹐贛楡倪公長犀以翰林攺授儀封令﹐振興文教﹐於義塾見先生所作文﹐曰﹕『此大成之器也』﹗卽召而試﹐大加咨賞﹔命北面具弟子禮﹐而親爲之指授焉。

二十五﹐入邑庠。逾二年﹐試前茅﹐食餼。辛酉﹐舉於鄕﹔乙丑﹐成進士。當是時﹐先生文名滿鄕國﹐而自視常若有欿然不自足者。殿試後﹐聖祖傳諭新進士曰﹕『回家當依舊讀書﹐不可廢學業』﹗先生聞之﹐卽目勵曰﹕『聖諭諄切﹐不可不遵。況讀書﹐吾素志乎』﹗歸﹐辟園於南郊﹐中建精舍﹐旁列池亭﹐繞以四時花木。陳書數千卷﹐縱觀之。始於天文﹑地理﹑醫卜﹑農圃之書以及浮屠﹑老子之說﹐靡不涉獵而皆不慊志。及讀「小學近思錄」﹑「程朱語類文集」﹐乃恍然曰﹕『此孔﹑孟之正傳也﹔入聖門庭﹐盡在是矣』。於是於濂﹑洛﹑關﹑閩五先生之書﹐如饑斯食﹑如渴斯飲﹐口誦手抄﹐汲汲如將不及。且一言一動﹐均必由之﹔而一切異學﹑俗學不得而奪焉。先生篤志潛修於園者凡七年﹐其卓然爲大儒﹑爲純臣者﹐皆原本乎此也。壬申入都﹐補內閣中書。與太史冉公覲祖論道有合﹐朝夕返復不倦。甲戌﹐攺中書科中書舍人。

其冬﹐父贈公卒於京。乙亥春﹐扶櫬歸裏﹔喪葬一遵文公家禮﹐啜粥寢苫﹑不入內室﹐三年如一日。凡鄕人素假貸者﹐悉稱遺命焚其券。初﹐飲泉書院﹐驛鹽道李公子和所建﹔先生幼由其地﹐欲讀書於此者也。未幾﹐爲邑令所毀﹔先生慨然有興復之志。戊寅服闋﹐未赴京﹔於封人請見亭之西購地二十畝﹐建請見書院以成厥志焉。是夏﹐赴部候補﹔旋卽歸裏。時冉太史亦請假在嵩陽﹐延掌書院教﹝席﹞﹔相與講明正學﹐從遊者甚眾。先生樂之﹐慨然有成就後學之志﹐不欲出而仕矣。

己卯夏六月﹐大雨﹔北關堤決﹐水泛濫入城﹐居民大恐。先生募民囊沙土塡築﹐得無恙。總河閱河至儀封﹐詢問所以﹐賢之﹔庚辰夏﹐題赴河工效力。先生以疾辭﹐請撫軍代題﹐弗許﹔詣部具呈辭﹐又弗許﹔乃赴河工。冬﹐上「治河議」十條﹕一曰黃水本彊﹐宜分其勢而使之弱﹔一曰淮水本弱﹐宜合其勢而使之彊﹔一﹐淸口宜設安瀾閘﹔一﹑淮河入漕之處宜設永淸閘﹔一﹑請復天妃閘之舊制﹔一﹑黃家嘴宜挑開支河﹔一﹑運河宜及時大挑﹔一﹑海口宜疏﹔一﹑運河之下流宜疏﹔一﹑髙堰﹑周橋﹑翟壩之堤工宜堅築﹔一﹑黃河兩岸之遙堤宜堅築。又上議﹐請於運河之底仿舊制置伏龍洞﹐引淸水以灌民田。辛巳春﹐督修南岸堤工二百餘里。秋﹐搶救馬家港東壩尾掃衝急不可當﹔乃焚香禱於河神曰﹕『官司曠職﹐罪固難逭﹔然朝廷之工不可壤﹐一方之民固無罪。惟神有靈﹐庶其保護』﹗得無恙。壬午﹐督修髙家堰石工蝦須溝河。

是冬﹐題補山東濟寧道﹔赴京引見﹐奏對稱旨。癸未春﹐赴任。時值歲荒﹐流離滿道路﹔先生於家運粟以賑﹐並載錢及綿衣數舟分給凍餒者﹐眾賴以濟。未幾﹐總河奉旨遴選賢能官十員﹐分道賑濟﹔先生與焉。分賑汶上縣﹐動用倉榖一萬五千餘石﹔賑陽谷縣﹐動用倉榖七千六百餘石。久之﹐藩司移文責以擅動倉谷﹐將取職名題參。乃以「敬陳賑濟等事」具詳河﹑撫兩院﹐其略曰﹕『賑濟乃奉諭旨﹐非本道敢於擅動也。動倉谷以廣皇仁﹐非希圖名譽﹔救濟饑民﹐非私侵肥己也。使當日奉旨賑濟不動倉谷﹐坐視各州縣之百姓流離死亡而不救﹐倉有餘粟﹑野有餓莩﹐本道之罪其可逭乎﹗且如此救濟饑民﹐而兗民之死道路﹑散四方者尙弗可勝數﹔使當日不動倉谷﹐不知更當何如﹗昔漢汲黯過河內﹐以便宜持節發粟賑饑民﹐武帝賢而釋之。今本道以擅動倉榖題參﹐理應順受﹔第恐將來山東各官皆以本道爲戒﹐視倉谷爲重﹑民命爲輕﹐一任鵠面鳩形輾轉溝壑而不加賑卹﹐害有不可言者矣』﹗事遂寢。先生賑汶上時﹐一婢來領米﹐舉止有異。詢之﹐良家女也﹔有婿未婚﹐亡父母﹐其叔質於孔監生家爲婢。問其價﹐如數與之。召婿至﹐給新衣而爲之成婚。甲申﹐捐貲建淸源書院於臨淸﹑建夏鎭書院於夏鎭。濟陽舊有書院﹐歲久傾圮﹔煥然新之。皆招士之有文行者﹐砥礪其中。凡催漕﹑督工之暇﹐輒至書院﹐諄諄與士子談論「正誼明道」之旨﹔一時多所興起。乙酉春﹐聖祖仁皇帝南巡閱河﹐特賜禦書「布澤安流」匾額﹐詩章二﹑詩扇一。丙戌﹐聖祖遣郎中徳公成格封閘﹑催漕﹔臨行﹐上諭云﹕『山東有濟寧道張伯行諳曉河務﹐汝往與商確﹐設法蓄水量塘放船』。先生因與徳公晝夜籌畫蓄泄之方。是年﹐漕艘皆早抵通。乃著「居濟一得」一書﹐載河工事宜詳備。

是夏﹐遷江蘇司臬﹔冬十月抵任。吏呈往例﹐送督﹑撫贄儀約需四千金﹔先生曰﹕『我爲官﹐誓不取民一錢﹔安能辦此』﹗以家中所攜土物進﹐皆不受。時維揚諸生獲罪郡守﹐撫軍怒﹐欲褫六人者衣頂﹔先生爭之不聽﹐慨然曰﹕『以窮秀才衣頂逢迎上官﹐吾不能也』﹗申辧至三﹑四﹐乃得請。其他率多平反。丁亥春﹐聖祖復南巡﹔過淸江﹐於禦舟召先生﹐問姓名。駕至江寧﹐命督﹑撫薦賢能官員﹐先生不與。一日﹐隨督至上前﹐聖祖曰﹕『朕向原認識汝﹔今一到江南﹐卽知汝爲淸官』。復問督﹑撫曰﹕『張伯行居官果何如』﹖皆對曰﹕『好』﹔大學士京江張公對﹐亦如之。聖祖曰﹕『他實不要錢』。又問﹕『江南還有如此好官否』﹖皆曰﹕『無』。聖祖曰﹕『然則汝等何以不保舉之﹖今朕自保舉之﹐將來居官好﹐天下以朕爲明君﹔若貪贓壞法﹐天下笑朕不識人』。至松江﹐特升先生福建巡撫。先生任司臬後﹐以接駕扈從﹐來往道路﹐視事僅兩月﹐而廉惠之聲已深入民隱。聞升任﹐吳民無不咨嗟嘆息者。隨駕至西湖﹐召賜禦書「廉惠宣猷」匾額﹑對聯﹑詩扇。又求家廟匾﹐卽面書「積善餘慶」四大字以賜。駕還姑蘇﹐趣赴閩視事﹔乃請訓旨﹐奏曰﹕『臣才短無以報稱﹐惟有矢淸白﹑盡愚忠以仰答知遇』。聖祖曰﹕『此言人皆有之﹐看汝去做何如耳』。復奏曰﹕『臣父在日﹐常訓臣以廉謹報效朝廷﹔若受人一錢﹐不惟不忠﹐且不孝』。聖祖大悅﹐諭話良久出送。駕至鎭江﹐陛辭赴閩。

時臺屬旱荒﹐題請捐糧賑濟﹐全活甚眾。念閩省人稠田少﹐一歲所出之粟不副一歲之用﹐市米騰貴﹐商利而農病﹔於是每歲遣官赴江﹑浙等省買米平糶。又多設社倉﹐預積貯﹐以備凶荒﹔禁米下洋﹐以絕盜糧。終閩任﹐民無阻饑之患焉。永安﹑寧洋﹑漳平﹑大田各縣多深山﹐易藏姦宄﹐有盜首陳首魁等潛匿山莽﹐乘間出劫爲害﹔先生與總督以計誘擒之。積盜朱章竄伏未獲﹐先生密訪得其巢穴﹐亦就擒。皆赦其餘黨不究﹐地方以寧。乃大張綱紀﹐察利獘﹔整飭屬員﹐褒廉糾墨。訪猾吏豪彊之爲民害者﹐悉置之法。飭保甲﹑講鄕約﹐使盜賊無所容﹑良善知所慕。一時官吏士民兢兢奉法﹐教化大行。閩故理學名邦﹐自楊龜山先生載道而南﹐三傳而得朱子﹐集諸儒之大成﹔嗣後名儒疊興﹐號稱海濱鄒﹑魯。先生以爲此邦之士可與振興絕學﹐建鰲峯書院於會城﹐俾有志正學者偕來肄業。又出家所藏書千卷並廣搜前賢遺書﹑先儒文集﹐命學者分任校訂﹐次第刊布之。於是士皆鼓舞振興﹐理學復明。至丁酉歲﹐聖祖賜禦書匾額曰「三山養秀」﹐又賜禦纂書籍﹔至今弦歌不絕﹐皆先生倡導力也。福州有五帝者﹐瘟神也﹐廟祀徧鄕城﹔師巫假以誑誘﹐愚民惴惴崇奉﹐禱祀晝夜不絕。先生命毀其祠﹔僉謂『前任遲太守以獲罪於神﹐卒於官﹔不可毀』﹗先生曰﹕『此偶值耳』﹗竟悉毀之﹔或攺爲義塾﹐祀朱子。省城多尼僧﹐皆買貧家女髡之﹐號「佛子」﹐盈千百﹔所爲弗可問。先生悉令所親贖回匹配﹔貧不能贖者﹐許來告﹐爲設法﹕羣情大快。監文闈﹑典武試﹐風淸獘絕﹐得士皆賢俊﹔爲眾所服。臺灣兵跋扈﹐稍不逞意﹐輒上山鼓噪﹐要挾官長﹔先生以倡亂爲首之人﹐平日必多不法﹐當先以他事除之﹐臨時自無煽誘。鎭臣遵先生教﹐終先生任﹐無敢譁者。臺廈道員缺﹐先生疏薦海康陳公璸﹔時陳督學川中﹐聖祖遽從所請﹐兵民悅服。己丑冬﹐閩督奉命入京﹐先生署篆﹔籌畫海疆﹑整飭文武﹐政令一新。旣而移撫江蘇﹐奉命馳驛﹔士民攀畱不及﹐皆呼號如失怙恃。

初﹐聖祖諭大學士京江張公﹑安溪李公曰﹕『張伯行居官淸正﹔江南重地﹐宜移撫』。李奏曰﹕『閩省近方有起色﹐須畱整頓一﹑二年』﹗張奏曰﹕『江南頻歲災祲﹐民不聊生﹔非此人莫可』。聖祖笑曰﹕『汝兩人不必爭﹐朕爲天下總計﹐當愼簡一人以畀汝閩』。遂有移撫江蘇之命。時兩江總督噶禮大張威福﹐甫蒞任﹐卽奏罷撫藩﹔虎噬狼貪﹐人人不寒而栗。聞調先生撫吳﹐吳民如望歲焉。先生至蘇﹐首下檄禁屬員饋送﹔其略曰﹕『一黍一銖﹐盡民脂膏。寬一分﹐民卽受一分之賜﹔要一文﹐身卽受一文之污。𨿽曰交際之常﹐於禮不廢﹔試思儀文之具﹐此物何來﹖本都院旣冰蘗盟心﹐各司道亦激揚同志﹔務期苞苴永杜﹐庶幾風化日隆』。又出示虛心延訪地方利獘曰﹕『本都院洊荷聖恩﹐寵頒節鉞。致身澤民之願﹐夙夜彌虔﹔興利除獘之規﹐饑渴顒望。目下窮黎乏食﹐米價未平﹔何以拯之﹖民力未足﹐逋賦恆多﹔何以籌之﹖吳風刁健﹐訟獄繁興﹔何以遏之﹖士習未醇﹐貽譏佻達﹔何以正之﹖山村水區之溝洫﹐何以旱潦有資﹖探囊胠篋之比匪﹐何以防維無恐﹖鰥﹑寡﹑孤﹑獨﹐何以遂其欲而給其求﹖衙蠹﹑土豪﹐何以革其心而易其轍﹖一切舉廢﹐修墜所關﹐難以枚舉。合亟諮訪﹕凡吾官吏士民﹐勿吝忠告』﹗時淮﹑揚一帶連年荒歉﹐軍民乏食﹔先生疏請海﹑髙等十三州縣﹑徐州一衛﹐發帑賑濟。又以江蘇等屬帶徵災漕﹐一年而完年半之糧﹐民力不給﹔請分年帶徵﹐以紓其困。奉旨兪允﹔卽委監司分道賑濟﹐親往淮﹑揚巡察之。又奏動藩庫銀買米平糶﹐謂『江南重地﹐生齒殷繁。當此米價髙昂﹑麥秋未屆之候﹐枵腹皇皇﹐不能終日。請於江蘇藩庫撥銀三萬兩赴鄰省買米﹐分發各屬減價平糶。臣因災黎窮迫﹐恐俟命下﹐部文任返﹐遲延時日﹔現在動支﹐購進發賣。專擅之罪﹐伏望監原』﹗聖祖兪之。蘇﹑松困於財賦﹐州縣官率顧考成﹐催科嚴迫﹐民不堪命﹔先生乃剔漕獘﹑禁重耗﹑省差擾﹐民困以蘇。又以俗尙奢靡﹐鮮衣美食﹑畫舫笙歌﹐所費不貲﹔婦女閒遊入廟﹐敗壞風俗﹕一切禁之。時蘇守陳鵬年廉能素著﹐臬司焦映漢﹑糧道臧大受皆廉謹奉職﹐總督率以不便於已﹐摭事劾去之﹔先生動多掣肘。是夏﹐赴常州熱審﹐先生多所平反。與總督枘鑿不相入﹐鬱鬱不得志﹔乃具摺告病﹐略曰﹕『臣所恃以報皇上者﹐惟此一點眞心實意竭蹶辦事﹐不敢欺瞞﹑不敢苟安而已。柰江蘇庶務數倍於閩﹐臣才識短淺﹐謀慮難周﹔以是憂懼成疾。現今補行大計﹐黜陟攸關﹔倘耳目未能周﹑舉劾有未協﹐更深隕越之虞。乞憐衰病之軀萬難勝任﹐賜臣回籍調治』﹗奉旨﹕『張伯行操守淸潔﹐立志不移﹐朕所深悉。江蘇重地﹐正資料理﹔不得以衰病求罷』。乃彊起視事。江南號稱澤國﹐農田全資水利﹔時水道﹑閘堰﹐廢壞已多。先生詳考修整﹐以資蓄泄。又海禁縱弛﹐海寇買米聚糧﹐米價不時騰貴﹔先生嚴禁之。

辛卯秋﹐副主考趙晉交通總督及提調馬藩司廣鬻關節﹐榜發譁然。正主考左必蕃不自安﹐具疏奏聞﹔而先生亦以蘇郡士子擡財神入文廟﹐據實具奏。冬十月﹐赴江寧典武闈鄕試﹔卽遵旨如揚州﹐會同欽差大人﹑兩江總督﹑安徽巡撫審科場事﹐匝月不得定案。壬辰春正月﹐劾督臣抗旨欺君﹐營私壞法﹔請正國典﹐以彰公論。略曰﹕『皇上臨禦以來﹐內外臣工罔不奉法。兩江總督噶禮受朝廷豢養﹐不爲不久﹔蒙委任﹐不爲不專。稍有人心﹐自當仰體聖懷﹐以圖報效﹔而其大端﹐無過進賢﹑退不肖﹐養一代之人才﹐以培國家之元气。不謂督臣自履任後﹐所轄兩省文武屬員逢迎趨附者𨿽穢迹昭彰﹐亦可包荒藏垢﹔守正不阿者𨿽廉聲素著﹐難免吹毛索瘢。此在皇上洞監之中﹐無庸臣再爲贅瀆。最可異者﹐江南今科鄕試﹐盛傳總督通同監臨﹑提調攬賣舉人﹔臣以督﹑撫﹑藩司皆朝廷大吏﹐豈有病狂喪心至於如此之極﹐未敢遽信。迨後榜揭不公﹐經正主考題參疏內有「或發督臣嚴審」之語﹐又風聞「總督要銀五十萬兩保全無事」之說﹔臣𨿽不敢遽信﹐固已心竊疑之。及奉旨「會同徹底詳察﹑嚴加審明」﹐而會審時藩司書辦李啟供出藩司家人軒三給與關節﹐收受金子情實﹔督臣輒大怒﹐欲將其脛夾折。臣勸督臣「今日會審﹐儼如朝廷在上﹐爲臣子者不可動气。況皇上要徹底詳察﹐若箝其口﹐曷由明白」﹗因與欽差大人據所供人犯稍加夾訊﹐而語多曖昧﹐事涉督臣。自此以後一月有餘﹐不敢復訊軒三矣。夫國家設科取士﹐以供將來任使﹔必科目之中有正士﹐斯朝廷之上有直臣。我皇上諄切訓戒﹐以期風淸獘絕﹔不謂賄賂公行﹐自有制科以來﹐未有如江南辛卯之甚者。竊思此案關系非小﹐奉旨「徹底詳察」﹐而督臣必不肯詳察﹔奉旨「嚴加審明」﹐而督臣必不肯審明。推其抗違聖旨﹑始終庇護之故﹐則以前「通同監臨﹑提調攬賣舉人」﹐以後「要銀五十萬兩保全無事」之說﹐情眞事實﹐不爲無稽之輿論矣。其欺君壞法之罪﹐督臣𨿽百喙奚辭﹗若不請旨解任﹑一並發審﹐則通同作獘之人﹐同爲奉旨察審之人﹔眞情何由得出﹐國法何由得伸哉﹗故自督臣大怒之後﹐至今要犯一名不能提﹑眞供一句不可得﹐皆由督臣驕橫之气﹐足以震懾人心﹔臣實有欲提不能﹑欲訊不得者。此𨿽臣庸懦所致﹐有負皇上付托﹔然事勢處於無可如何﹐不得不大聲疾呼﹐煩瀆聖聽耳。我皇上明見萬里﹐無微不照﹔而督臣敢於欺皇上﹗皇上待督臣﹐髙爵厚祿﹐何等隆重﹗而督竟忍負皇上﹐擅作威福﹐賣朝廷之官﹑賣朝廷之法﹐復賣朝廷之舉人﹔惡貫滿盈﹐貪殘橫暴﹐兩江之人知之﹑在朝之人知之﹑天下之人無不知之。祗緣督臣權勢赫奕﹐莫敢攖其鋒以賈禍。臣非不知此言一出﹐天下之人無不爲臣寒心。但自念一介豎儒候補中書﹐數年之間﹐超遷巡撫﹔受恩之深無過於臣﹐圖報之難亦無過於臣。故在督臣﹐敢於欺皇上﹑負皇上﹔臣則斷不敢顧念身家﹑畏避權勢﹐同爲欺君負恩之人﹐貽譏天下後世﹗是𨿽言出禍隨﹐亦所不惜﹗況臣之功名予奪﹐出自朝廷﹔臣之性命死生﹐亦有定數。恭逢聖明在上﹐督臣𨿽甚殘險﹐亦豈遂能加害無辜﹔臣又何憚而不言哉﹗仰祈皇上大奮幹斷﹐將兩江督臣噶禮卽行解任﹐一並發審﹔俾狐鼠之輩失所憑依﹐而承審之官亦無瞻顧﹐庶眞情得出﹑國法得伸﹐振千古之綱常﹑培一時之士气﹐除兩江之民害﹑快四海之人心﹐將見天下後世咸仰聖主除姦燭獘之神明﹐億萬斯年永享國家賢良喜起之福澤矣』﹗疏上﹐總督聞之﹐密購疏稿﹐捏款訐參﹐星夜馳奏禦前﹔奉旨﹕『俱解任﹐交審事大人一並審明』。部文未下﹐先生又上「瀝陳被誣始末疏」﹔略曰﹕『臣因會審江南文闈作獘一案﹐奉有「徹底詳察﹑嚴加審明」之旨。訊據出銀買舉之吳泌與居中立議之李啟等供出馬藩司家人軒三收受金銀﹑給與關節﹐鑿鑿有據。乃督臣噶禮抗旨曲庇﹐不容究訊﹔其情形與臣從前所聞「督臣通同賄賣」並「要銀保全」之輿論相合。是以不敢扶同﹐先疏題參。乃督臣聞臣具題﹐摭拾虛詞欺誣聖聰﹐欲圖報復。玆接邸抄﹐蒙皇上洪恩﹐將臣與督臣俱解任聽審﹐聖明巳無私照﹐曲直自有攸分﹔臣何敢再瀆。但督臣誣妄過甚﹐合就其誣臣者一一分晰﹐爲皇上陳之。如誣臣「止督臣下洋﹐恨不聽從﹐遷怒於爲督臣雇舵工之船行張元隆﹐陷以通賊﹔旣致元隆身死於前﹐復斃其弟張五於後」。

臣查奉旨出洋﹐臣標並無戰船﹐向牙行雇民船﹔而民船止可載貨﹐不堪捕賊。曾商之督臣﹔督臣云「船無器械﹐又無水師駕此﹔出洋豈不有損國威」﹗因公同會議﹐臣與提臣偵緝內地姦黨﹐具奏在案。是臣欲出洋而督臣止臣﹐豈反止督臣不必前往也。至張元隆系考職監生﹐廣置洋船﹐立意要造百艘以「百家姓」爲號﹐多將洋貨賄媚督臣﹔督臣在上海鋪設數十船﹐皆元隆以所蓄積罄饋﹐督臣後卽令伊弟張令濤由浙江海口運赴江寧。比時有崇明水師在洋盤獲余元亨等照票不符﹑籍貫互異﹐訊供張元隆代領。臣飭常熟﹑上海兩縣提訊﹐元隆托病不出﹔兩官親赴其家取供﹐元隆公然上座﹐兩官側坐其下。臣聞駭異﹐嚴飭拘拿﹔而兩官以督臣交好﹐始終不敢。迨臣回署提審﹐遽申元隆在家病故﹔人言藉藉﹐皆云元隆詐死埋名。是元隆之死與不死﹐尙未可定﹔卽云已死﹐亦因病亡。其弟思永現在﹐而案內並無「張五」姓名﹔不知督臣何據而誣臣以逼死元隆﹑拖斃張五也﹗又誣臣「與上海知縣許士貞同窗好友﹐將四十八年四月所獲之賊犯攺爲十一月﹑久已拖斃之八人謊稱「現存」﹐冀免士貞處分」。臣查四十九年九月督臣咨參武職年限﹐先據臬司攺作四十八年十一月﹔臣不知督臣核咨之時﹐士貞等若何彌縫﹐而乃徇情捏飾咨部也。至五十年二月﹐臣咨參文職年限﹐俱照督臣原咨。臣不能覺察扶同咨題﹐固臣庸懦所致﹔而捏攺﹑謊稱﹐實由督臣作獘於前﹐何反誣臣冀免士貞處分也﹗又稱「督臣嚴飭保甲﹐臣與陳鵬年揚言督臣查富戶﹐竟寢不行﹐以致盜寇充斥」。臣查保甲之法﹐各屬奉行無誤。至江蘇盜案﹐比他省較多。臣查臣屬之七府﹑一州﹐四十八年共報一百十件﹑四十九年共報八十二件﹑五十年共報五十一件﹔若止就臣駐紮之蘇州府屬計之﹐四十八年共報五十七件﹑四十九年共報三十八件﹑五十年共報十七件。是臣蒞任以來﹐𨿽不能盜風全息﹐亦已漸次消彌﹕何反謂寇盜充斥也﹗又誣臣「著書賣書﹐濫準詞狀﹐株累斃命」。臣查前撫任內四十八年共監斃三百五名﹔而臣任內四十九年共一百七十一名﹑五十年止二十四名﹐皆題報有案。若臣著書﹑賣書﹐亦有因由。臣叨中進士﹐蒙皇上傳諭曰「進土回家﹐不可荒廢學業」﹗臣恪遵聖訓﹐回家閉戶讀書﹐見得程﹑朱之書與孔﹑曾﹑思﹑孟相合﹔又新奉功令﹕文闈論題﹐亦出性理。故將周﹑程﹑張﹑朱之書刊刻﹐以廣其傳﹔並將先儒之有合於周﹑程﹑張﹑朱者﹐亦爲刊刻。此皆仰體聖訓﹐使天下之人﹐知聖賢之書不可不讀﹔讀其書而率其教﹐入爲孝子﹑出爲忠臣﹐用副皇上崇儒重道之意。臣自愧學問空疏﹐止表彰先儒之遺書﹐斷不敢著書立說﹐爲聖賢之罪人。又因閩中梓人至蘇﹐臣無以資其飲食﹐令行印賣。此𨿽臣鄙陋之見﹐有失大臣之體﹔然實取與不苟所致﹐非有他罪。總之﹐督臣之蓄怨﹐起於臣之發覺巨棍張元隆。今因曲庇馬逸姿被臣參奏﹐摭拾前款﹐欺君陷臣﹔且云難與臣俱生﹐其意必將致臣於死。幸皇恩寬宥﹐不忍遽戮。理合據實陳明﹐仰祈監察』﹗時百姓聞先生將解任﹐皆罷市﹑撤業﹐數萬人圍集公館﹐哭聲振揚城﹔欲相率赴京叩閽﹐先生慰諭再三﹐環泣不肯退。而姑蘇等郡﹐相繼報罷市者紛紛。翼日﹐維揚士民扶老攜幼至公館﹐具果蔬以獻﹐先生辭弗受﹔皆泣曰﹕『公在任﹐止飲江南一杯水﹔今將去﹐無卻子民一點心』﹗不得已﹐爲收腐一塊﹑菜一束。遠近饋餉者不絕﹔不受﹐則皆委而去。夏四月審畢﹐將回姑蘇候旨﹐行有日矣﹔揚城士民慮途中不可測﹐數萬人集江幹護送。先生聞之﹐曰﹕『以我故﹐勞民至此﹔吾不行也』﹗越數日﹐五更登舟﹔比天明百姓追送﹐而先生已渡江。至姑蘇﹐寓楓橋﹔蘇城士民莫知先生來。翼日﹐士民雲集﹐紛紛送果蔬不絕如揚城。五月﹐審事大人奏上﹐以先生所劾全虛﹐應革職治罪﹐噶禮免議﹔部覆如之。奉特旨﹕『著尙書穆和倫﹑張廷樞再往徹底審明』。秋七月﹐復赴揚聽審﹐審如前。審畢﹐仍回姑蘇﹔士民焚香遮道﹐自楓橋至葑門二十餘里﹐擁擠不可行。九月覆奏﹐先生仍革職﹔部覆亦如之。奉諭旨﹕『張伯行居官淸正﹐天下婦孺無不盡知﹐允稱廉吏﹔但才不及守。噶禮𨿽才具有餘﹐然性喜生事。朕臨禦五十年﹐凡滿洲﹑蒙古﹑漢軍﹑漢人毫無異視﹐一以公心處之。噶禮屢次具摺欲參張伯行﹐朕以張伯行爲天下淸官第一﹐斷不可參﹐手批不準﹔親筆現在噶禮處。這所議﹐是非顚倒﹐著九卿﹑詹事﹑科道會同矢公據實再議具奏』。九卿等覆﹕『張伯行﹑噶禮兩人才守之處﹐皇上評定確當﹐天下臣民莫不悅奉』。又奉上諭﹕『從古治天下者﹐莫要於至公。朕禦極五十餘年﹐凡內外大小諸事﹐皆以公心處之。張伯行居官淸廉﹐一文不取﹐天下所共知﹔但才具略短耳。噶禮操守﹐朕不能信﹔若無張伯行在彼﹐則江南地方必被其朘削一半矣。語云「文官不要錢﹑武官不惜命﹐然後天下人安」﹔又云「淸官不累民」。朕自幼讀書﹐研窮性理﹔如此等淸官﹐朕不爲保全﹐則讀書數十年何益﹗而凡爲淸官者﹐何所倚賴以自安乎﹗初次遣官往審﹐被噶禮制定﹐不能審出﹔再遣往審﹐與前無異。汝等旣系大臣﹐知張伯行淸官﹔當會議時﹐何無一言﹖今朕旣有諭旨﹐方贊其淸﹐亦已晚矣﹗汝等諸臣皆能體朕保全淸官至公之意﹐使正人無所畏忌﹔則人皆欣悅﹐海宇長享升平之福矣』。翼日奉旨﹐先生畱任﹐噶禮革職。吳中士民歡聲如雷﹐牓於門曰「天子聖明﹐還我天下第一淸官」。焚香結彩﹐齊赴龍亭叩首謝皇恩﹑呼「萬歲」者數萬人。至長至﹑月朔﹐復有吳民數萬人持香集暢春苑跪謝﹐願各減年壽一歲﹐添祝聖壽萬萬年﹐以申眞誠感激之意﹔聖祖大悅。而福建全省士民聞先生解組﹐皆奔號呼吁﹔及聞復任﹐頌皇恩﹑祝萬壽與江蘇不謀而合﹕亦古今僅見事也。

癸巳春正月﹐疏薦福建藩司李發甲﹑原任祭酒餘正健﹑臺灣道陳璸爲江蘇布政使﹔部以已特簡牟欽元﹐不允。二月﹐監臨萬壽開科文闈﹐防範嚴密而體卹周至﹔士情大悅。三月﹐恩詔復原職。八月﹐進「濂洛關閩書集解」。九月﹐奉旨赴鎭江會驗戰艦。時戰艦﹑民船無所分別﹐戰船或私借入洋貿易﹐還以民船充數。先生因條陳海洋船隻﹐分別營哨﹑商漁﹐盡編號數﹔上是之。甲午春正月﹐奏免揚州落地稅﹔謂『各商貨物已在揚州關輸鈔﹐入城復徵落地稅銀﹐似屬重科。臣衙門舊有鹽課陋規二萬兩﹐今臣在任五年﹐絲毫弗取﹐爲鹽商節省銀十萬﹔眾商願於經費項下每歲代捐稅銀一千二百兩﹐免商民無窮之累』。奉旨兪允。三月﹐紫陽書院成﹐三吳文學之士皆傾心誠服於先生﹔而四方之聞風來學者﹐亦日眾。吳中向無書院﹐生徒無所容﹔乃擇府學中隙地建紫陽書院﹐其規模﹑制度及講貫課試之法大略與閩同。一時士風丕變﹐咸斂華就實﹐彬彬乎質有其文焉。

乙未春正月﹐欽差大人奏請革職。是時先生感激聖恩﹐益殫精政治﹔一切地方利獘﹐悉力興革。又屢值年丰﹐人民樂業﹐疆土寧謐。而先生以吳地濱海﹐姦商貪利﹐下洋勾引匪類﹐出入無忌﹐終爲東南隱憂﹔故爲未雨綢繆計﹐特嚴海禁﹐有犯必懲。積有張元隆﹑張令濤﹑李崇禦等案﹐皆爲巨棍所把持﹐屢飭不結﹔聖祖命大人駐鎭江審理﹐大人不細訊而問先生索取海賊﹐先生以各案文卷進。大人卽參先生「狂妄自矜」﹐應革職﹑看守審理﹔聖祖不允﹐而令先生明白回奏。乃上疏﹐略曰﹕『張元隆系鎭臣在洋盤獲之餘元亨所供﹐經署撫王度昭審議具題﹔部覆發臣再勘﹐飭行府﹑縣究審。張令濤系顧協一﹑閔三等告發﹐被害者十餘紙抗匿不出﹐懸案莫結﹔令濤非通洋﹐亦系豪惡。何得挨延半載﹐藉庇抗官﹗卽謂首告不實﹐應於原告坐誣。臣𨿽愚昧寡援﹐而身爲地方大吏﹐寧能置之不問乎﹖李崇禦亦系鎭臣獲報﹐其船照票不符﹐滿載金銀﹑不帶絲毫貨物﹔謂非來歷不明﹐其誰信之﹗臣屢將元隆等惡迹﹐咨明欽差大人在案。據咨上聞﹐案件自明﹔乃將各犯悉爲開脫﹐獨參臣以「狂妄自矜」之罪。臣𨿽歷官巡撫﹐而服食﹑起居未脫寒酸故態﹔以爲迂腐則有之﹐何敢於君父之前反蹈「矜妄」﹐自取罪戾乎﹗然臣止知有君父﹐不知有身家﹔止知報聖恩﹐不知避嫌怨。惟恐案情未能得實﹐則臣之負罪益深﹔此區區微忱﹐不敢一念之或欺者也』。隨奉旨﹕『將回奏情節﹐一並審明』。三月﹐大人復上章﹐請革職﹑看守審理﹔蓋至是﹐已連劾六疏矣。先是﹐三請革職﹐奉旨﹕『欽交事件﹐應盡心審明原委具奏。屢次前往﹐未能徹底審明﹐希圖朦混完結﹔今又請將張伯行革職。繕摺具奏﹐殊玷官箴。這事情﹐仍著前往審明具奏』。先生跪聆恩旨﹐感激涕零﹔將先後口供瀝陳上奏。大人復訊供文﹐致其詞堅﹐請革職﹑看守審理﹔聖祖不得已﹐姑允之。時先生因熱審赴常州﹐大人令藩司於舟中解綬去﹐遣遊擊房世淳伴送至鎭江﹐看守於城隍廟﹔及夜分問供﹐多方摧折。所供不如大人指﹐乃傳先生幕賓代書﹐竟擬重辟。是時百姓無一人知者﹔門人子弟聞難來訊﹐呼吁無門﹐生死不可測。而先生處之恬然﹐讀書晝夜無間﹔爲子侄講經書﹐積講義二十餘篇。又向輯「四書正宗」﹑「學易編」皆未成﹐續爲編輯。居潤州半載﹐體加充﹑色加睟焉。案達上﹐聖祖未允所擬﹐而令大人同先生入京。仲冬二日﹐渡江﹔至維揚﹐父老數千焚香拜﹐岸上士民夾兩岸隨舟而行﹐四十里不絕。越日﹐過邵伯﹑髙郵﹐皆有儒冠﹑野服沿河頓首者。至淮安﹐總河迎會﹔見舟將壞﹐大驚曰﹕『何以坐此』﹗先生曰﹕『此不由己也』。總河爲易舟。伴送官胡同知暮夜趣渡黃河﹐時細雨方霏﹐周天如墨﹐濤浪洶急﹔從舟傾覆﹐而先生以總河所易舟先濟﹐得免。至夏鎭書院﹐諸生候於河次﹔敍契闊﹐皆揮淚而別。是月二十三日﹐至京師﹔先生欲赴暢春苑陛見﹐大人勿許﹐委官看守於吏部分署。翼日﹐聖祖諭大人同先生來﹐乃陛見。大人面奏曰﹕『他並不認罪』。聖祖曰﹕『他原無罪可認』﹗先生感泣﹐叩首謝曰﹕『臣有生之年﹐皆皇上所賜也』﹗上又曰﹕『此人朕還用之﹔當用於有錢糧衙門』。復謝恩出。明日﹐召對於幹淸宮﹔問話移時﹐命於南書房行走。臘月朔﹐命講「民可使由之」一章﹔越日﹐又命講「太極圖說」﹕皆繕摺進呈。

尋奉特旨﹐署總督倉場侍郎。丙申春﹐赴通州視事。時秋成稍歉﹐奉諭回戶部酌議平糶﹐奏發倉米二萬石﹔上諭﹕『糶完啟奏續發。仍不時巡察﹐使貧民得沾實惠』。閏三月﹐奉命發倉賑濟順天﹑永平二府﹔親往巡察。七月﹐巡查至永平﹐其守謝公賜履廉能有聲﹐畱心社倉﹔因與講社倉之法﹐令勸諭所屬捐輸積貯﹐每年出陳易新以備荒災。回京﹐本朱子社倉法﹐酌十六款條奏﹔奉上諭﹐親赴永平料理社倉事宜。丁酉秋七月﹐上「條奏余米摺」云﹕『臣查紅斛進倉﹑平斛放米﹐每石原多二斗五升。今該倉書攢止報一石一斗四升四合九勺四抄﹐其餘隱匿不報﹔𨿽止一鬥五合六抄﹐然以通漕合算﹐歲約三十餘萬。此項謂之「飛米」﹐俗所謂「飛轂轆子」是也。外又有長米二﹑三十萬石﹐曰「旗丁交剩餘米」。或令旗丁領出﹐謂之「照米」﹐俗所謂「出黑檔子」是也﹔或令旗丁賣於他人﹐謂之「買余抵補」。倉場之獘甚多﹐此其大者﹔故特奏之』。又奏﹕『每年收米﹑放米﹐該剩餘米一百餘萬石。日積日多﹐無廒可貯﹔請建新廒百座』。八月﹐欽點順天鄕試主考。時方收糧通州﹐不與開列﹔特召入闈﹐蓋異數也。先生矢公矢愼﹐得士李蘭等二百餘人﹐輿情洽服﹔所拔士子來謁者﹐以「學爲聖賢﹐不可汩於勢利」﹐諄諄告戒焉。戊戌夏六月﹐又奏添設人員﹐協同稽察倉獘。發九卿會議﹐爲同事者所抑﹐同前歲所奏均無庸議﹐應交部議處﹔奉旨﹕『逐一明白回奏』。乃奏曰﹕『臣才識短淺﹐尺寸未效﹔中心兢惕﹐夙夜靡寧。今九卿會議交部察議﹐蒙皇上不卽處分﹐令臣回奏﹔臣聞命自天﹐感激無地。謹將前後情形﹐爲皇上陳之。九卿會議曰「紅斛進倉﹑平斛放米所多之二斗五升內﹐一斗四升四合九勺四抄作正項入倉﹔其餘一鬥五合六抄之米﹐內給旗丁回空餘米三升八合﹑五閘盤運折耗米二升﹐所剩四升七合六抄作爲曬揚虧折。今張伯行不將此等項款開除﹐止照紅斛收進﹑平斛放出算余米八十餘萬石﹐請添新廒」等語。臣查曬揚虧折四升七合六抄及盤閘二升原在倉內﹐固無處開除也。至旗丁之三升八合﹐願照者照﹑願抵者抵﹔卽使盡數照出﹐每年不過十餘萬石。且照出倉外﹐方可開除﹔若本幫抵本幫之欠或他幫買抵他幫之欠﹐則三升八合又仍在倉內﹐安可盡數開除乎﹗此臣查之甚明﹐所以請建新倉廒﹔初非朦混具題也。又會議云「所存爛米﹐奉旨賞給兵丁﹐折抵腳價﹔騰空廒座必多。又添新廒百座﹐似無不敷」等語。臣查去歲騰空廒座﹐原以備去歲新糧之用﹔至七﹑八月﹐廒座不敷﹐各倉監督紛紛來稟。是去歲廒座尙屬不敷﹐安有餘剩廒座畱爲今歲之用乎﹗又會議云「張伯行前奏新廒並未貯米﹐舊倉騰空甚多。不惟餘米全無著落﹐似較去歲之米反少﹔恐又有「飛轂轆子」﹑「出黑檔子」之獘。請添員協查」等語。臣查今歲糧船未到之先﹐各倉呈報空廒有四﹑五十座﹔空廒多﹐則實米少。去歲糧舊未到之先﹐呈報空廒止三十四座﹔空廒少﹐則實米多。臣故曰「似較去歲之米反少」。此今歲糧船未到之情形也。又會議云「張伯行後摺又稱新廒已派四十座﹔舊廒卽有騰空﹐想已無多﹐尙有百萬石無廒可貯」等語。臣查七月間舊廒用完﹐新廒已派四十座﹐新米尙未收及一半﹔卽算放二季﹐春檔騰空者不過四﹑五十座。所以奏「舊廒卽有騰空﹐想已無多」。此今歲糧船已到之情形也。今新廒已派九十座﹐尙有一百二﹑三十萬無廒可貯﹔卽欲請建﹐時已無及。惟令各倉歸並﹐隨騰隨派﹔就今日計算﹐仍有百萬石無廒盛貯。此臣查之甚明﹐並未朦混具奏也。臣查一時有一時之情形﹐去歲與今歲不同﹑今春與今秋不同。臣隨時具奏﹐無非愼重漕糧之意﹑初非敢前後朦混﹑任意矛盾也』。疏上﹐九卿無以難。

庚子十月﹐奉旨管理錢法。旋補授戶部右侍郎﹐兼管倉場總督。辛丑春﹐欽點會試總裁﹐得士儲大文等一百七十餘人。秋九月﹐河南馬營口決﹐上命河南人知河務者具奏﹔乃具摺奏曰﹕『臣籍隸儀封﹐去黃河三里﹔故黃水之性﹐最爲畱心。蓋黃水不兩行﹐若有兩條河﹐水行一條﹐必淤一條。故一遇衝決﹐水分新河﹐舊河必淤。若舊河仍行者﹐則新河不過因水勢泛漲﹐泄其有餘﹔水一消落﹐仍行舊河﹔此自然之勢也。今武陟縣衝決河口﹐不過因黃﹑沁並長﹐泛濫溢漫﹐泄有餘之水耳﹔黃河之水仍舊東行。入冬以後﹐水勢消落﹐勢必盡歸舊河﹔稍加堵築﹐卽復舊矣。獨是山東運河﹐只借一綫泉水﹔遇天道亢旱﹐泉源漧涸﹐寸步難行。臣前任濟寧道時﹐會議引沁河之水以濟山東之運﹔後以升任﹐故未及行。今歲糧船淺阻山東﹐將至遲誤﹔而黃﹑沁交會﹐忽衝一缺口﹐直入張秋﹐運河糧船盡皆抵通。是今歲之運﹐賴此衝決以濟之也。若由此修治﹐引之濟運﹐便可成萬世之利』。越數日﹐接駕﹔蒙溫旨云﹕『前所奏河務﹐與朕意甚合』。又召進行宮﹐論河務﹔面奏『於黃﹑沁交會之際﹐建閘築壩﹐重重關鎖﹔使不泛濫。一引沁由賈魯河以入濟濟運﹐一引沁由新決之河入張秋以濟運。張秋東崖五空橋安放閘板﹐水小則下板引沁濟運﹐水大則放沁入海。至於濟寧運河之西﹐再建閘一座﹔水小則引沁濟運﹐水大則下板引沁入湖。不但糧船遄行﹐而臨河之田皆成膏腴矣』。冬十月﹐以母病請歸省﹔奉旨準假﹐並命以便道閱視河南武涉決口。先生兼程抵家視湯藥﹔母耿太夫人喜﹐疾頓廖。遂遵旨相視河工﹐如期復命。壬寅春正月五日﹐奉旨赴千叟宴。宴畢﹐偕諸年老大臣至幹淸宮謝恩﹐賜坐﹔奉諭旨﹕『汝等皆大臣﹐當抑體君心﹐惠愛百姓。如張伯行爲巡撫時﹐地方情形﹑米麥價值皆不時奏聞﹔是眞能以百姓爲心者也』。

先是﹐倉場積獘甚多﹔先生剔釐﹐不辭勞瘁。旣而兼理錢法﹐旋升戶部﹐府庫﹑倉儲盡以委任於先生﹐政務日繁。先生感知遇恩﹐竭力圖報﹐晝夜廢寢食。時又奉旨發倉減價糶賣﹐開廠數十處﹔先生親往來巡查﹐奔走道途。於是精神﹑心力﹐銷耗殆盡。冬十月﹐召對澹寧居﹐眩暈色變﹔聖祖命少司寇阿公﹑總漕張公扶掖出﹐尋愈。十一月﹐聖祖升遐﹐先生感髙厚恩﹐哀痛迫切。二十七日盡禮﹐無稍懈﹔夢寐中﹐時淚涔涔下。今皇上禦極﹐深知先生公忠爲國之心﹐又以先朝舊臣﹐特加眷顧﹐錫予每逾常格﹔謂先生年老﹐事難兼攝﹐命專理戶部及錢法堂。臘月二日﹐命同滿﹑漢大臣十三人至先帝梓宮前舉哀﹔特賜素珠一串曰﹕『此先帝所遺畱也』。嗣後會議大政﹑保舉大員﹐時命隨親王大臣在幹淸門預議。又詔﹕『年老大臣﹐由東華門騎馬至箭亭下』。尋以戶部捐納收銀非先生莫能任﹐命與大司農田公專管其事﹔特恩晉正一品﹐追贈三代﹐給一品廕生。五月﹐值皇太后喪﹐會議祔廟諸禮﹐必誠必周。八月﹐皇上遣官看河﹐因條陳河務﹔略曰﹕『國家歲漕數百萬石﹐全賴會通一河﹔而會通一河﹐又借汶﹑泗二水以濟運。開河之始﹐築堽城壩以遏汶水﹔又開堽城閘﹐引汶水由洸河至濟寧濟運。復築金口壩以遏泗水﹔又開金門閘﹐引泗水由府河至濟寧濟運。迨其後﹐宋禮聽老人白英之計﹐築戴村壩引汶水於南旺分流濟運﹐遂置泗水於不問。由是府河大半淤塞﹐泗河之水乃不至濟寧馬場湖而合沂水以出魯橋矣。今宜於秋收之後人民空閒﹐大開府河﹐使泗水由金口閘入府河﹐至濟寧馬場湖蓄之濟運﹔又於泗上諸泉源大加疏浚﹐其逆流紆道者攺之﹑亂石壅塞者順之﹑脈絡不通者浚之﹐務使水勢暢流﹐則諸泉之入湖者無窮﹐而所蓄必多﹕或轉遲爲速之一法也。至濟寧到臺莊相去四百里﹐其中閘將及二十座﹔而臺莊以下至淮﹑黃交會之處﹐中間將及四百里﹐並無蓄水之閘。所以每逢天旱﹐臺莊上下不無淺阻﹔宜於臺莊之下﹑徐塘口之上建閘一座﹐以備蓄泄﹕其於河道或有補益。此臣所知﹐謹據實奏聞』。上遽命議行。九月﹐遷禮部尙書。

冬十月﹐進「濂洛關閩書集解」﹐特賜「禮樂名臣」四大字。次日﹐奉旨搜閱會試遺捲﹐續進士榜。越數日﹐上以手所持木瓜賜之。翼日﹐復啟事﹔上顧謂親王大臣曰﹕『張伯行﹐近愈彊健也』。十一月﹐皇上親郊﹐前三日視牲之禮﹐向皆王公﹑大學士行之﹔至是﹐太常以視牲請﹐而上以命先生﹐蓋特典也。甲辰春二月﹐進「續近思錄」﹑「廣近思錄」﹑「張南軒集」﹑「陳克齋集」﹑「陳北溪集」﹑「許魯齋集」諸書﹐賜食而出。四月﹐差赴闕裏致祭崇聖祠追王至聖五代﹐賜涼帽﹑蟒服﹑錦緞﹑珍物八種﹔命以便道回家省親。五月﹐至京復命。六月﹐奉旨會議聖廟從祀﹔倡議以明儒羅欽順﹑本朝陸隴其從祀兩廡﹐又以宋儒張子之父張迪配享崇聖祠。乙巳春正月﹐檢點生平文集及所論著纂輯諸書未刻者﹐授子師載曰﹕『此吾生未了事﹐汝當次第授梓﹐不可畏難而中輟也』﹗

二月﹐上遣大臣往景陵行禮﹐先生自請行﹔上以年老﹐弗許。又面奏﹕『臣受聖祖厚恩﹐從未上陵﹔願請往』﹗上溫旨慰諭﹐乃止。十三日﹐有疾不赴朝﹔十五日﹐疾甚。具遺疏﹐其略曰﹕『臣受兩朝異數隆恩﹐年已七十有五﹐龍鐘衰老﹐口耳不能從心。屢欲奏對﹐中懷惶悚﹐寤寐難安。今犬馬之年已盡﹐而報主之心未已。仰見我皇上聖學﹑聖治﹐媲美帝王﹔堯仁無所不被﹐舜智無所不周。伏願聖性﹑王心﹐懋加無已﹗崇正學﹐勵直臣﹔厚糈以養廉吏﹐明法以懲貪員。寬裕溫柔﹐發彊剛毅﹐爲千古第一首出之君﹐綿億萬載無疆之福』﹗十六日戌時﹐薨。遺疏至禦前﹐上爲震悼﹔特遣鎭國公﹑十二爺﹑散秩大臣﹑副都統額爾徳侍衛十人賜奠茶﹑酒﹔不循常格﹐行三叩禮。復奉聖旨﹕『張伯行效力年久﹐持躬孤介﹔簡任秩宗﹐恪勤供職。忽聞病逝﹐朕心深爲軫惻﹗著加太子太保﹐於卹典定例外加祭一次﹐以示優卹舊臣至意』。又奉上諭交與內閣原任禮部尙書張伯行家﹕『諭祭之日﹐大小漢堂官﹑給事中﹑禦史等官俱著齊集﹔出殯之日﹐亦俱著送殯』。賜謚「淸恪」﹐給全葬祭。五月﹐諭祭於京邸﹔九月﹐諭祭於家。竊惟聖祖仁皇帝與今皇上加禮儒臣﹐信之深而遇之厚﹐可謂至矣。先生遭逢仁聖﹐一徳交孚﹐寵遇優渥﹔歷數程﹑朱諸大儒﹐未有能比隆者也。然先生一介不取之節﹑一念不欺之心﹐其自結於聖主者﹐非無自也。

先生歷官二十餘年﹐未嘗攜眷。初任濟寧﹐隨行止四人﹔撫閩﹐二十餘人﹔撫吳﹐十三人。其日用所需蔬菜米麥﹑寸絲尺布以至研麥磨石﹑曳磨之牛皆自河南運載之官。初至閩﹐見署中帷幕皆錦繡﹑器皿悉金銀﹐怪以問吏﹔對曰﹕『行戶協備﹐往例如此』。先生曰﹕『行戶卽百姓﹐安可累之﹗且我本寒素﹐無需於此』。盡撤還之。比移吳﹐先檄禁陳設衙署。無錫縣送惠泉至﹐先生以爲水也﹐受之﹔後聞亦派民船載送﹐卽不受。閩撫標有空糧五十名﹑江蘇撫標有空糧八十餘名﹐皆前任以給家丁者﹐先生曰﹕『我家丁無幾﹐又莊農不暗弓馬﹐何可冒糜國餉』﹗悉募壯丁補之。其在朝﹑在外﹐不交一近侍之臣﹐不附和同官之議﹔不以得君而有自專之意﹐不以見忌而有退阻之心。惟知上報君父而下盡己職﹔所謂「夙夜匪懈以事一人」者﹐先生有焉。矢志以人事君﹐其所薦引皆學問醇正﹑志操潔淸彰彰在人耳目間者。然初不令其人知﹐卽子侄有問亦不答﹔曰﹕『薦賢爲國﹐非市恩也。爵公朝而拜私室﹐我所不取』﹗故惟特疏具薦及大廷保舉者﹐眾乃知之﹔其他面奏﹑密摺﹐率不盡知也。平日掎扡先生者﹐在朝共事﹐輒推誠協恭﹐無纖毫芥蒂﹔曰﹕『仰荷聖明﹐已獲保全﹔何敢以私嫌廢公事乎』﹗其治民﹐以養成爲先﹑以教化爲本﹔地方偶有災祲﹐卽具疏奏請緩徵﹑賑濟﹑平糶並施﹐務使民無失所﹔復設常平﹑置社倉﹐以備凶荒。所至輒建書院﹐招來士子之有學行者相與講明聖賢之道﹔又飭州﹑縣各立義塾﹐朔﹑望講解「聖諭十六條」﹐使編氓皆知禮義。故士民畏之如嚴師﹐愛之如父母﹔於閩則肖先生像而祠於鰲峯書院之旁﹐於吳則建春風亭爲先生祠﹐與總督於公﹑巡撫湯公兩祠並峙。至總督倉場時﹐尙有山東兗州府鄆城縣等十五州縣士民具衣冠而來獻者﹐曰﹕『前者﹐灉河之水當秋泛溢﹐淹民田不下數百萬頃。公爲濟寧道時﹐疏浚宏深﹐使十五州縣之水皆安流由灉入運﹑運入海﹔向之壑澤﹐今膏腴矣。廩邱之西﹐五岔口紆道爲患﹔公捐貲築堰﹐引水盡入灉。十五州縣士民蒙利賴﹐議立公生祠﹔農夫欲建於野﹑舟子欲建於河﹐爭不決﹐乃立於五岔口。今落成﹐敢獻衣冠展瞻戀意』﹗先生歉仄再三﹐皆頓首固請﹔受之而去。其至孝本於天性﹐每逢父母忌辰﹐輒閉戶飲泣﹐不飲酒﹑食肉﹔至己誕辰﹐亦思親﹐不宴樂。耿太夫人在家﹐遣人問候不絕。四方之士及門受業者幾千人﹐先生不問貴賤﹑智愚﹐悉接以禮﹐諄諄示以入聖之門﹑爲學之要。其率先生之教者心悅誠服﹐終身不忍捨去﹐因以成章者甚多﹔其退而攺行者﹐自慚而不敢復見也。讀書自少至老﹐不厭不倦﹔𨿽鞍馬舟車之上﹑死生危急之秋﹐未嘗釋卷。嘗云﹕『延平靜坐觀喜怒哀樂未發以前﹐朱子後來頗不以爲然。蓋佛家靜坐﹐此心不要用。儒家靜坐﹐此心原要用﹐必靜坐始見得道理﹔與佛家有別。但靜坐而不讀書﹐亦不能見道理﹔不如易靜坐爲「居敬」而勤讀書以求道理﹐乃爲無獘。且子夏言「博學而篤志﹐切問而近思」﹔存心之法﹐卽在於讀書﹐何可懈也』﹗其纂述者百餘種﹐皆所以繼往聖而開來學﹕輯「道統錄」﹑「道統源流」﹐以明聖賢之宗傳﹔輯「伊洛淵源錄」﹑「伊洛淵源續錄」﹐以明諸儒之統緒﹔輯「小學集解」﹑「小學衍義」﹑「養正類編」﹑「養正先資」﹑「訓蒙詩選」﹐以端蒙養之教﹔輯「學規類編」﹑「學規衍義」﹑「程氏家塾分年日程」﹑「原本近思錄集解」﹑「續近思錄」﹑「廣近思錄」﹑「性理正宗」﹑「諸儒講義」﹐以正爲學之模﹔輯「家規類編」﹑「閨中寶監」﹐以示修齊之範。謂周﹑程﹑張﹑朱得孔﹑曾﹑思﹑孟之正傳﹐故纂「濂洛關閩書集解」以配「學」﹑「庸」﹑「語」﹑「孟」﹐名曰「後四書」﹐屢經進呈﹐欲以頒行學校﹔而其「語類」﹑「文集」﹐復纂述較正而刻之。謂許﹑薛﹑胡﹑羅﹐又周﹑程﹑張﹑朱之正傳﹐其「文集」及「讀書錄」﹑「居業錄」﹑「困知記」﹐無不選擇而刻之。謂本朝陸稼書學朱子之學而爲許﹑薛﹑胡﹑羅之繼起﹐赴閩時﹐特就其家訪其遺書﹐得「問學錄」﹑「讀朱隨筆」﹑「讀禮志疑」三書﹐乃並其已傳之「松陽講義」﹑「文集」而並刻之。他如楊龜山﹑謝上蔡﹑尹和靖﹑羅豫章﹑李延平﹐衍程子之派者也﹔張南軒﹑呂東萊﹐取資於朱子者也﹔黃勉齋﹑陳北溪﹑陳克齋﹐受學於朱子﹝者也﹞﹔眞西山﹑熊勿軒﹑吳朝宗﹐私淑於朱子者也﹔有明之學得其正而不爲邪說所搖者﹐曹月川﹑陳剩夫﹑崔后渠﹑魏莊渠﹑汪仁峯﹑蔡洨濱也﹔本朝之學宗朱子者﹐張楊園﹑汪默庵﹑陳確庵﹑陸桴亭﹑魏環溪﹑耿逸庵﹑熊愚齋﹑吳徽仲﹑施誠齋﹑諸莊甫﹑應潛齋﹑劉仁寶也﹕其所述作﹐莫不精擇而刻之。而吳朝宗﹑吳徽仲﹑施誠齋﹑諸莊甫﹑劉仁寶皆隱居力學﹐世莫能知﹐久將淹沒不傳﹔先生特爲表章﹐尢見微顯闡幽之義。先生於正學奮志修明﹐而於陸﹑王之學復排擊不遺餘力。或曰﹕『陸﹑王往矣﹐似不必復辧』﹗先生曰﹕『陸﹑王往矣﹐今之爲陸﹑王之學者正不乏也﹐是陸﹑王往而不往也﹔予安能無辧哉』﹗又嘗語學者曰﹕『今人自云有志程﹑朱之學﹐而於陸﹑王不敢明辧其非﹔只坐於正學﹐見不明耳。所見旣明﹐則程﹑朱之與陸﹑王﹐如雅鄭﹑朱紫﹐正邪截然﹔豈能姑恕』﹗然未嘗特著一書以辟之﹐謂『﹝程﹞啟皦之「閒辟錄」﹑陳淸瀾之「學蔀通辧」﹑張武承之「王學質疑」已盡掘其根株﹐學者但取而讀之﹐自不容於復入』。故於三書﹐皆精刻以示學者。又選「古文載道編」﹑「斯文正宗」﹑「唐宋八大家文集」﹐以見文之必本乎道﹔選「濂洛風雅」﹐以見詩之必本乎性情。諸葛武侯﹑陸宣公﹑韓魏公﹑範文正公﹑司馬溫公﹐其功業皆有原本﹔刻其集以著立朝之業﹔文文山﹑謝疊山﹑方正學﹑楊椒山﹑楊大洪﹐其气節皆足以風世﹐刻其集以彰致身之義。而石守道﹑海剛峯﹐其剛方之气亦足興起﹐故亦刻之。他若「三朝名臣言行錄」﹐已有定本﹐後經散失不完﹔「四書正宗」﹑「學易編」﹐僅有稿本﹐尙未成書﹔「五經大全」﹐意欲增刪另成善本﹐而未有暇。晚年詳訂「大學」﹐依伊川攺本﹐移「生財有大道」五節於「亦悖而出」之下﹔依古本﹐復「邦畿」三節於「聽訟」之前﹔照朱子序文﹐攺正「右經」一章。大注博綜諸說﹐考證精詳﹔欲具摺具奏上請聖裁﹐而遽爾辭世﹐不及進呈。此又先生未竟之業也。其所自著者則有「困學錄」二十四卷﹑「續困學錄」二十四卷﹑「正誼堂文集」四十卷﹑「續集」十卷﹑「居濟一得」五卷﹐又皆本於躬行心得之餘﹐而足以爲修己誨人﹑致君澤民之準。統觀先生一生之述者﹐規模廣大﹑節目精詳﹐所謂「析之極其精而不亂﹑合之極其大而無餘」者也。後之學者﹐於先生之書詳味而熟玩之﹐可知聖賢之學一脈相承﹑千古不易﹔而百家駁雜之書﹑異端詖淫之教﹐何足寓目而究心哉﹗而其一生之所得力﹐尢在朱子之書。故嘗舉朱子三言﹐以定爲學之則﹕曰居敬以立其本﹑窮理以致其知﹑返躬以踐其實。其言曰﹕『程子謂「涵養須用敬﹐進學則在致知」﹐至朱子又益以「返躬」之一言﹔至矣盡矣﹐蔑以加矣。証之「尙書」之「危微精一」﹑「論語」之「主敬行恕﹑博文約禮」﹑「中庸」之「戒懼愼獨﹑擇善固執」﹑「孟子」之「不動心﹑知言養气」﹐若合符節。循是以學﹐由洛﹑閩之堂以入洙﹑泗之室﹔聖人可學而至﹔而利欲汨之﹑異說淆之﹐因而志不堅而力不定﹐殊可惜也』﹗此先生一生學業﹑事功之本也﹔洵乎先生之學﹐卽朱子之學。自朱子以來﹐大儒間出﹐其傳未嘗滅熄﹔而見道之確﹑行道之果﹑傳道之廣﹑衛道之嚴﹐未有如先生者。若元﹑明之許﹑薛﹑胡﹑羅﹑本朝之陸稼書﹐其學之中正相同﹔而論功﹐則先生駕而上之已。

先生元配王夫人﹐前宮保兵部尙書諱廷相元孫女﹑處士諱嗣京長女﹔端靜賢明﹐與先生同志。生女三﹕長適國學生馬晉﹐次適現任山東東昌府管河通判曹元夢﹐次適至聖裔附監生孔毓璁﹔初封孺人﹐晉封宜人﹐累晉封一品夫人。側室王夫人﹐處士徳卿次女﹔淑愼敏慧﹐和睦上下。生子二﹕長師拭﹐候選知州﹐河工效力﹔次師載﹐丁酉科舉人﹐承一品蔭﹐候補員外郎。以子貴﹐封宜人﹐又贈宜人﹔先先生一年卒。

元衡學未足以知徳﹐文未足以行遠﹔顧自壬辰之夏獲遊先生之門墻﹐奉提命者十有四年﹐頗有以得夫學業﹑事功之大略。謹次第其所知﹐上之太史﹐以俟當世大人先生采擇焉。謹狀。

張尙書傳杭世駿

公名伯行﹐字孝先﹐號恕齋﹔後以「爲學之要在於一敬」﹐更號敬庵。先世居上蔡﹐明洪武中徙儀封﹐遂爲儀封人。曾祖自新﹑祖醇﹑父巖﹐三世皆名諸生。

順治八年﹝辛卯﹞十二月五日﹐公生於儀封通安鄕崇儒裏。八歲﹐經飲泉書院﹐問何居﹖告之以講道論徳之所﹐輒欣然曰﹕『吾他日必讀書於此』。康熙辛酉﹐舉於鄕。乙丑﹐成進士。歸媾精舍於南郊﹐陳書數千卷﹐縱觀之。其學自天文﹑地理﹑醫卜﹑農圃以及浮屠﹑老氏之書﹐靡不涉其津岸﹔而皆不愜其志。及讀「小學近思錄」﹑「程朱語類」﹐乃恍然悟孔﹑孟之正傳﹔曰﹕『入聖門庭﹐盡在是矣』。盡發濂﹑洛﹑關﹑閩諸大儒之書﹐口誦手鈔者凡七年。入都﹐補內閣中書舍人﹔旋攺中書。居贈公憂﹐啜粥寢苫﹐三年不入內室﹔喪葬一遵家禮。鄕人有所假貸﹐悉稱遺命焚其券。飲泉書院爲邑令所毀﹐公有志興復﹔於請見亭之西購地二十畝﹐建請見書院以還舊觀。延嵩陽冉太史覲祖爲山長﹐講明正學﹐從遊者日眾﹔公慨然有成就後學之志﹐不欲出而仕矣。

歲己卯夏六月﹐大雨﹔北關堤決﹐水溢入城﹐居民鼎沸。公募民囊沙土塡築﹐民恃以無恐。總河張公鵬翮閱河至儀封﹐聞而異之﹐疏請檄公贊理﹔三辭﹐不許。冬﹐上治河十議﹕一曰黃水本彊﹐宜分其勢使之弱﹔一曰淮水本弱﹐宜合其勢使之彊﹔一﹑淸口宜設安瀾閘﹔一﹑淮河入漕之處宜設永淸閘﹔一﹑請復天妃閘之舊﹔一﹑黃家嘴宜挑開支河﹔一﹑運河宜及時大挑﹔一﹑海口宜疏﹔一﹑運河之下流宜疏﹔一﹑髙堰﹑周橋﹑翟壩堤工曁黃河兩岸之遙堤俱宜堅築。又上議﹐請於運河之底仿舊制置伏龍洞﹐引淸水以灌民田。歲辛巳﹐督修南岸堤工二百餘里。秋﹐搶救馬家港東壩﹐衝急不可當﹔焚香禱於河神﹐獲無恙。歲壬午﹐督修髙家堰石工蝦須溝河。

是冬﹐補山東濟寧道。時值歲荒﹐卽家運錢﹑米及綿衣數艘以拯饑寒﹐流亡漸復。上諭河﹑撫二臣﹕選遣賢能之員十人分道賑濟﹔公所賑者汶上﹑陽谷二縣﹐動用倉谷至二萬二千六百餘石。藩司移文責其專擅﹐論上將入告﹔公力爭於河﹑撫兩院曰﹕『奉旨賑濟﹐非擅動也。動倉榖以廣皇仁﹐非邀譽也﹔賑濟饑民﹐非肥家也。且賑而猶道殣相望﹐不賑將復如何﹗皇上視民如傷﹐倉谷重乎﹖民命重乎』﹖反覆數百言﹐議論侃鑿。兩院不能奪﹐遂寢。乙酉春﹐聖祖南巡閱河﹐禦書「布澤安流」四字以賜﹐並詩章二﹑詩扇二。明年﹐遣郎中徳成格封閘﹑催漕﹔臨行﹔復諭云﹕『山東有濟寧道張伯行諳曉河務﹐往與商榷﹐設法蓄水放船』。公以運河自南旺以北水勢甚小﹐相髙下﹑度淺深﹐開水北注﹐蓄泄得宜。事竣﹐著書以紀其事﹐卽世所行「居濟一得」是也。

是夏﹐遷臬江寧。吏呈往例﹐送督﹑撫贄儀約四千金﹔公曰﹕『我居官誓不取民一錢﹐安能辦此』﹗以所攜土宜致饋﹐皆拒不受。維揚諸生六人得罪﹐郡守﹑撫軍怒﹐欲盡褫其巾﹔公慨然曰﹕『以窮秀才衣頂逢迎上官﹐吾不能也』﹗申辧至再三﹐乃得釋。聖祖南巡至江寧﹐已命督﹑撫薦賢能官員﹐而公不與。隨督﹑撫至上前﹐聖祖曰﹕『朕向原認識汝﹐到江南﹐卽知汝爲淸官』。復顧督﹑撫曰﹕『張伯行居官果如何』﹖對曰﹕『好』﹔大學士張玉書對﹐亦如之。聖祖曰﹕『他實不要錢』。又問﹕『江南還有如此好官否』﹖皆曰﹕『無』。聖祖曰﹕『然則汝等何以不保舉之﹖今朕自保舉之﹐將來居官好﹐天下以朕爲明君﹔若貪贓壞法﹐天下笑朕不識人』。至松江﹐卽令塡撫福建。隨駕至西湖﹐禦書「廉惠宣猷」四字以賜。陛辭﹐赴閩。

時臺屬荒旱﹐題請發帑賑濟﹐全活甚眾。閩省民稠田少﹐歲粟所入不敷一歲之用﹔每歲遣官赴江﹑浙買米入閩平糶。多置社倉積貯﹐以備旱潦﹔禁米下洋﹐以絕盜糧。終公任﹐民不阻饑。永安﹑寧洋﹑漳平﹑大田山深易藏姦宄﹐大盜陳首魁等潛匿山莽﹐乘間探丸﹔公以計誘擒之。積盜朱章竄伏未獲﹐迹其巢穴﹐亦就擒。貸其脇從﹐盜藪一淸。大張綱紀﹐飭保甲﹑講鄕約﹔褒廉糾墨﹐懲猾吏之爲民害者﹕教化大行。閩自楊龜山載道而南﹐三傳而得朱子﹔嗣後名儒疊興﹐號稱海濱鄒﹑魯。公建鰲峯書院﹐以祀宋五先生。廣置學捨百二十間於會城﹐俾有志正學者肄業﹔出家所藏書千卷﹐充牣其中。又廣搜先儒文集遺書﹐次第刊布。士皆鼓舞振興﹐理學復明。上聞﹐禦書「三山養秀」四字以顏其堂﹐又賜「禦纂性理精義」諸書。至今弦歌不絕﹐皆公倡導力也。福州瘟神有五帝者﹐廟祀徧鄕城﹔師巫假以誑誘﹐禱祀晝夜不絕。公毀其祠﹐僉謂『前任遲太守以此獲罪﹐竟卒於官』﹗公曰﹕『此偶值耳』﹗不爲止。卽攺其祠爲義塾﹐以祀朱子。省城多尼﹐皆買貧家女髡之﹐號「佛子」﹐盈千累百﹐所爲弗可問。公悉令所親贖回匹配﹔貧不能贖者﹐爲設法以出之。臺灣兵跋扈難制﹐稍不遂欲﹐卽登山鼓噪﹐要挾官長﹔公謂『爲首倡亂之人﹐平日必多不法﹐可以他事除之﹐煽誘自絕』。鎭臣如公教﹐已後無敢譁者。

初﹐聖祖諭大學士﹕『張伯行居官淸正﹐江南重地﹐宜移撫』。李光地奏﹕『閩省近方有起色﹐須畱整頓一﹑二年』﹗張玉書奏﹕『江南頻歲災祲﹐民不聊生﹔非此人不可』。聖祖笑曰﹕『汝兩人不必爭﹐朕爲天下總計﹐當愼簡一人以畀汝閩』。遂有移撫江蘇之命﹐並許馳驛往。士民攀畱不及﹐皆呼號如失怙恃。時兩江總督噶禮大張威福﹐甫蒞任﹐卽奏罷撫藩﹐人人不寒而栗。公至吳﹐卽檄禁屬員饋送﹐延訪地方利獘。時準﹑楊連年荒歉﹐軍民乏食﹔疏請海﹑髙等十三州縣﹑徐州一衛發帑賑濟。又以江蘇等屬帶徵災漕﹐請分年帶徵以紓民困。皆蒙兪允。又奏動藩庫銀三萬兩﹐買米減價平糶﹔疏發卽行。絕漕獘﹑禁重耗﹑省差擾﹐民困以蘇。又以俗尙奢侈﹐嚴行禁絕。時蘇守陳鵬年﹑司臬焦映漢﹑糧道臧大受皆廉謹奉職﹐總督率以不便於己﹐摭事劾去之。是夏﹐赴常州熱審﹐多所平反。輒與總督每事違異﹐鬱鬱不得志﹐以病乞休﹔不許﹐乃彊起視事。江南澤國﹐農田全資水利﹔時閘堰廢壞﹐詳考修整﹐以資蓄泄。海禁縱弛﹐米價踴貴﹔嚴行禁絕而內地米多﹐民不艱食。辛卯秋﹐趙晉典試江南﹐與總督交通關節﹔榜發譁然﹐蘇郡士子舁財神入文廟。正考官左必蕃不自安﹐具疏奏聞﹔公亦據實陳奏﹐上命近臣出按其事。公偕總督曁安徽巡撫會鞫﹐督臣持其事﹐使臣蓄縮不敢問﹐匝月不得定案。明年春正月﹐公劾督臣抗旨欺君﹑營私壞法﹐請正國典以彰公論﹔疏上﹐總督聞之﹐密購疏稿﹐捏款訐參﹐星夜馳奏。上命俱解任﹐交審事大臣一並審明。部文未下﹐公又上「瀝陳被誣始末」之疏﹐以證督臣之誣奏。使者疊審﹐皆歸曲於公﹐應革職治罪﹔噶禮免議。奉特旨﹕『尙書穆和倫﹑張廷樞再往澈底審明』。審如前﹐公仍革職。上不從所請﹐以公爲天下淸官第一﹐復命九卿﹑翰詹﹑科道議﹔特旨畱公任﹐而黜噶禮。方公之解職也﹐百姓罷市撤業幾數萬人﹐團集公館﹐哭聲殷揚城﹐且欲相率赴京叩閽﹔公慰諭再三﹐環泣不肯退。姑蘇等郡﹐相繼報罷市者紛紛。翌日﹐維揚士民扶老攜幼﹐具果蔬至公館以獻﹐公辭不受﹔皆泣曰﹕『公在任﹐止飲吳江一杯水﹔今將去﹐子民一點心不可卻也』﹗不得已﹐取腐一塊﹑菜一束。遠近饋餉者﹐皆委地而去。審畢﹐將回姑蘇﹐行有日矣﹔揚城士民慮途中不可測﹐數萬人謀集江幹護行。公聞﹐越數日﹐五更登舟﹐比天明已渡江﹔百姓追送不及﹐悒怏而返。至蘇﹐寓楓橋﹐士民雲集獻果蔬如在揚時。秋七月﹐復赴揚聽審。回蘇時﹐比戶焚香遮道﹐自楓橋至葑門二十餘里﹐擁塞不可行。及聞公復任﹐士民歡忭﹐呼「萬歲」者無萬數﹐行數千里詣闕跪香進疏﹐願各減年壽一歲祝添聖壽萬年﹔上聞大悅。而福建全省士民﹐始則奔號呼吁﹐繼而頌皇恩﹑祝聖壽者與江蘇不謀而合。自是﹐公名益顯﹔𨿽嘗持論與公爲異同者﹐莫不傾心折節﹐直聲浩气震天下。癸巳春三月﹐恩詔復原職﹔旋進「濂洛關閩集解」。鎭江戰艦與民船無別﹐戰船或私借入洋貿易﹐還以民船充數﹔九月﹐奉旨會驗﹐因條陳海洋船隻分別營哨﹑商漁﹐盡編號數。甲午正月﹐奏免揚州落地之稅﹔謂『各商貨物已於揚關輸鈔﹐入城復徵落地稅銀﹐似屬重科。臣衙門舊有鹽課陋規二萬兩﹐臣在任五年﹐絲毫不取﹐爲鹽商節省十萬﹔眾商願於經費項下代捐稅銀每年一千二百兩﹐免商民無窮之累』。奉旨兪允。吳中向無書院﹐擇府學中隙地建紫陽書院﹐講貫課士之法﹐略與閩同﹔士風丕變﹐斂華就實。吳地濱海﹐姦商下洋勾引匪類﹐出入無忌﹐爲東南隱憂﹔公特嚴海禁﹐有犯必懲。有張元隆﹑張令濤﹑李崇禦等案﹐咸爲巨蠹把持﹐屢飭不結﹔上命大臣駐鎭江審理﹐劾公以狂妄自矜。疏凡六上﹐上不得已﹐允之。時公因熱審赴常州﹐令藩司於舟中解綬去﹐遣遊擊房世澤伴送至鎭江﹐看守於城隍廟﹔夜分問供﹐多方摧折。所供不合﹐脇公幕下客代書﹐竟擬重辟。門人子弟聞難來訊﹐呼吁無門﹐生死不可測。公處之怡然﹐讀書晝夜無間﹔爲子侄講說﹐積講義二十餘篇。又向輯「四書正宗」﹑「學易編」皆未成書﹐續爲編輯。居潤州半載﹐體加充﹑色加睟焉。奏上﹐聖祖不允所擬﹐而令使臣同公入京。仲冬二日﹐渡江﹔至維揚﹐父老數千人焚香拜﹐岸上士民夾兩岸隨舟而行﹐四十里不絕。越月﹐過邵伯﹑髙郵﹐皆有儒冠﹑儒服沿河頓首者。至淮安﹐河督迎會﹐見舟將壞﹔大驚﹔爲易舟。伴送官同知胡某﹐僉人也﹔莫夜趣渡黃河。細雨方霏﹐同云如墨﹐濤瀾洶急﹔從舟傾覆﹐公以河督所易舟先濟﹐得免。至夏鎭書院﹐諸生候於河次﹐揮淚而別。抵京﹐公欲赴暢春苑陛見﹐使臣弗許﹐委官看守於吏部公署。上命使臣同公陛見﹐上曰﹕『他原無罪』。又曰﹕『此人朕還用之﹔當用於有錢糧衙門』。明日﹐召對於幹淸宮﹐命於南書房行走。臘月朔﹐命講「民可使由之」一章﹔越日﹐又命講「太極圖說」。

尋奉特旨﹐署總督倉場侍郎。時秋成稍歉﹐奉諭同戶部酌議平糶﹐奏發倉米二萬石﹔奉命發倉賑濟順天﹑永平二府﹐親往巡察。至永平﹐與守謝賜履講社倉之法﹐令勸所屬捐輸積貯。本朱子法﹐條酌十六款奏上。丁酉秋七月﹐條奏余米摺﹔其略云﹕『臣查紅斛進倉﹐每石原多二斗五升。今該倉書攢止報一石一斗四升四合九勺四杪﹐其餘隱匿不報。通漕合算﹐歲三十餘萬。此項謂之「飛米」﹐俗所謂「飛轂轆子」是也。外又有長米二﹑三十萬石﹐曰「旗丁交剩餘米」。或令旗丁領出﹐謂之「照米」﹐俗所謂「出黑檔子」也﹔或令旗丁賣與他人﹐謂之「買余抵補」。倉場之獘甚多﹐此其大者。故特奏之』。又奏『每年收米﹑放米﹐該剩餘米一百餘萬石﹔請建新廒百座』。八月﹐爲順天鄕試正考官。時方收糧通州﹐不與開列﹔特召入闈﹐蓋異數也。

庚子十月﹐奉旨管理錢法。旋補授戶部右侍郎﹐兼管倉場總督事。辛丑春﹐總裁會試。秋七月﹐河南馬營口決﹐上命河南人知河務者具奏﹔公摺奏曰﹕『臣籍隸儀封﹐去黃河三里﹔故黃水之性﹐最爲畱心。蓋黃水不兩行﹐若有兩條河﹐水行一條﹐必淤一條。故一遇衝決﹐水行新河﹐舊河必淤。若舊河仍行者﹐則新河不過因水勢泛漲﹐泄其有餘﹔水一消落﹐仍行舊河﹕此自然之勢也。今武陟縣衝決河口﹐不過因黃﹑沁並長﹐泛濫溢漫﹐泄有餘之水耳﹔黃河之水仍舊東行。入冬以後﹐水勢消落﹐勢必盡歸舊河﹔稍加堵築﹐卽復舊矣。獨是山東運河﹐只借一綫泉水﹔遇天道亢旱﹐泉源漧涸﹐寸步難行。臣前任濟寧道時﹐會議引沁河之水以濟山東之運﹔後以升任﹐故未及行。今歲糧船淺阻山東﹐將至遲誤﹔而黃﹑沁交會﹐忽衝一缺口﹐直入張秋﹐運河糧船盡皆抵通。是今歲之運﹐賴此衝決以濟之也。若由此修治﹐引之濟運﹐便可成萬世之利』。越數日﹐接駕﹔蒙溫旨云﹕『前所奏河務﹐與朕意甚合』。又召進行宮﹐論河務﹔面奏『於黃﹑沁交會之際﹐建閘築壩﹐重重關鎖﹐使不泛濫。一引沁由賈魯河以入濟濟運﹐一引沁由新決之河入張秋以濟運。張秋東涯五空橋安放閘板﹐水小則下板引沁濟運﹐水大則放沁入海。至於濟寧河之西﹐再建閘一座﹔水小則引沁濟運﹐水大則下板引沁入湖。不但糧船遄行﹐而臨河之田皆成膏腴矣』。冬十月﹐以母病歸省﹔命以便道閱視河南武陟決口﹐如期復命。

壬寅春正月﹐與千叟宴﹐偕諸年老大臣至幹淸宮謝恩﹐賜坐﹔上謂『汝等皆大臣﹐當仰體君心﹐惠愛百姓。如張伯行爲巡撫時﹐地方情形﹑米麥價值皆不時奏聞﹔是眞能以百姓爲心者也』。十一月﹐聖祖升遐﹐公感髙厚深恩﹐哀痛迫切﹔夢寐中﹐淚時涔涔下也。世宗憲皇帝禦極﹐深知公公忠爲國﹐又以先朝舊臣﹐特加眷顧﹐錫予每逾常格﹔謂公年老﹐事難兼攝﹐命專理戶部及錢法堂。臘月二日﹐命同滿﹑漢大臣十三人至先帝梓宮前舉哀﹔特賜素珠一串曰﹕『此先帝所遺畱也』。嗣後會議大政﹑保舉大員﹐皆隨親王大臣在幹淸門預議。又以公老﹐命由東華門騎馬至箭亭下。尋以戶部捐納收銀非公莫能任﹐命與大司農田嘉谷專管其事﹔特恩晉正一品﹐追贈三代﹐給一品蔭生。癸卯八月﹐遣官看河﹐因條陳河務﹔略曰﹕『國家歲漕數百萬右﹐全賴會通一河﹔而會通一河﹐又借汶﹑泗二水以濟運。開河之始﹐築堽城壩以遏汶水﹔又借堽城閘﹐引汶水由洸河至濟寧濟運。復築金口壩以遏泗水﹔又開金門閘﹐引泗水由府河至濟寧濟運。迨其後﹐宋禮聽老人白英之計﹐築戴村壩引汶水於南旺分流濟運﹐遂置泗水於不問。由是府河大半淤塞﹐泗河之水乃不至濟寧馬場湖而合沂水以出魯橋矣。今宜於秋收之後人民空閒﹐大開府河﹐使泗水由金口閘入府河﹐至濟寧馬場湖蓄之濟運﹔又於泗上諸泉源大加疏浚﹐其逆流紆道者攺之﹑亂石壅塞者順之﹑脈絡不通者浚之﹐務使水勢暢流﹐則諸泉之入湖者無窮﹐而所蓄必多﹕或轉遲爲速之一法也。至濟寧到臺莊相去四百里﹐其中閘將及二十座﹔而臺莊以下至淮﹑黃交會之處﹐中間將及四百里﹐並無蓄水之閘。所以每逢天旱﹐臺莊上下不無淺阻﹔宜於臺莊之下﹑徐塘口之上建閘一座﹐以備蓄泄﹕其於河道或有補益』。上遽命議行。九月﹐遷禮部尙書﹐賜「禮樂名臣」四大字。奉旨﹐搜閱會試遺捲。十一月﹐上親郊﹐前三日視牲﹐向皆王公﹑大學士行之﹔上以命公﹐蓋特典也。甲辰春二月﹐進「續近思錄」﹑「廣近思錄」﹑張南軒﹑陳克齊﹑陳北溪﹑許魯齋諸集﹐賜食而出。四月﹐命赴闕裏致祭崇聖祠追王至聖五代﹐賜涼帽﹑蟒服﹑錦鍛﹑珍物八種﹔命以便道回家省親。六月﹐奉旨會議聖廟從祀﹔倡議以明儒羅欽順﹑本朝陸隴其從祀兩廡﹐又以宋儒張子之父張迪配享崇聖祠。

乙巳正月十六日﹐以疾薨於位﹔遺疏以崇正學﹑勵直臣﹑厚糈以養廉吏﹑明法以懲貪員勉。聖上聞震悼﹐特遣宗臣鎭國公曁散秩大臣副都統額爾徳侍衛十人賜奠茶﹑酒﹐行三叩禮。加贈太子太保﹐於卹典定例外加祭一壇。又奉上諭﹕『諭祭之日﹐大小漢堂官﹑給事中﹑禦史等官俱著齊集﹔出殯之日﹐俱著送殯』。賜謚「淸恪」﹐給全葬祭。

公遭逢仁聖﹐一徳交孚。歷官二十餘年﹐未嘗攜眷。初任濟寧﹐隨行止四人﹔撫閩﹐二十餘人﹔撫吳﹐十三人。其日用蔬菜米麥﹑寸絲尺帛以至研麥磨石﹑曳磨之牛﹐皆自河南運載之官。初至閩﹐官署帷帳皆錦繡﹑器皿悉金銀﹔驚問﹐吏以行戶鋪設對﹔公盡撤還之。比移吳﹐先檄所屬禁陳設。無錫令送惠泉至﹐受之﹔後聞亦派民船載送﹐卽卻不受。閩撫標有空糧五十名﹑蘇撫標有空糧八十餘名﹐皆前任以給家丁者﹔公曰﹕『我家人無幾﹐又莊農不諳弓馬﹐何可冒糜國餉』﹗悉募壯丁補之。在朝﹑在外﹐不交一近侍之臣﹐不附和同官之議﹔不以得君而有自專之意﹐不以見忌而生退沮之心。矢志以人事君﹐所薦引皆學問醇正﹑志操潔淸彰彰在人耳目間者。然初不令其人知﹐卽子侄有問亦不答﹔惟特疏具薦及大庭保舉者﹐眾乃知之。平日掎扼公者﹐在朝共事﹐輒推誠協恭﹐無纖毫芥蒂﹔曰﹕『仰荷聖明﹐已獲保全﹔何敢以私嫌廢公事乎』﹗治民以養爲先﹐以教爲本。偶有災祲﹐卽疏請緩徵﹑賑濟﹑平糶並施﹔設常平﹑置社倉﹐以備凶荒。所至輒建書院﹐臨淸則有淸源書院﹑夏鎭則有夏鎭書院﹑濟陽舊有書院復新之。招來士之有文行者﹐相與講明聖賢乏道﹔公暇﹐輒至。又飭州﹑縣各立義塾﹐朔﹑望講解「聖諭十六條」﹐使編氓皆知禮義。故士民畏之如嚴師﹑愛之如慈父﹔於閩則肖公象而祠於鰲峯書院之旁﹐於吳則建春風亭爲公祠﹐與總督於成龍﹑巡撫湯斌兩祠並峙。總督倉場時﹐山東兗州府鄆城縣十五州縣士民有具衣冠而來獻者﹐曰﹕『前者灉河之水當秋泛濫﹐淹民田不下數百萬頃。公爲濟寧道時﹐疏浚宏深。使十五州縣之水皆安流由灉入運﹑運入海﹐向之壑澤﹐今成膏腴。廩邱之西﹐五岔口紆道爲患﹔公捐貲築堰﹐引水盡入灉。士民蒙利﹐議立公生祠﹔農夫欲建於野﹑舟子欲建於河﹐久不決﹐乃立於五岔口。今落成﹐敢獻衣冠展瞻戀意』﹗公歉仄再三﹐皆頓首固請﹔受之而去。其至孝本於天性﹐每逢忌日﹐輒閉戶飲泣﹐不飲酒﹑食肉﹔至己生日﹐亦思親﹐不宴﹑不樂。賑汶上時﹐一婢來領米﹐舉止有異。詢之﹐良家女也﹔有婿未婚﹐父母亡﹐叔質於孔監生家。問其價﹐如數償之﹔召婿至﹐給新衣﹐爲之成婚。四方之士及門受業者幾千人﹐不問貴賤﹑知愚﹐悉接以禮﹐諄諄示以入聖之門﹑爲學之要。讀書自少至老﹐不厭不倦﹔𨿽鞍馬舟車之上﹑死生危急之秋﹐未嘗釋卷。嘗云﹕『延平靜坐觀喜怒哀樂未發以前﹐朱子後來頗不以爲然。蓋佛家靜坐﹐此心不要用。儒家靜坐﹐此心原要用﹐必靜坐見得道理始﹔與佛家有別。但靜坐而不讀書﹐亦不能見道理﹔不如易靜坐爲「居敬」而勤讀書以求道理﹐乃爲無獘。且子夏「博學而篤志﹑切問而近思」﹔存心之法﹐卽在於讀書﹐何可懈也』﹗其纂述者百餘種﹐皆所以繼往聖而開來學﹕輯「道統錄」﹑「道統源流」﹐以明聖賢之宗傳﹔輯「伊洛淵源錄」﹑「伊洛淵源續錄」﹐以明諸儒之統緒﹔輯「小學集解」﹑「小學衍義」﹑「養正類編」﹑「養正先資」﹑「訓蒙詩選」﹐以端蒙養之教﹔輯「學規類編」﹑「學規衍義」﹑「程氏家塾分年日程」﹑「原本近思錄集解」﹑「續近思錄」﹑「廣近思錄」﹑「性理正宗」﹑「諸儒講義」﹐以正爲學之模﹔輯「家規類編」﹑「閨中寶監」﹐以示修齊之範。謂周﹑程﹑張﹑朱得孔﹑曾﹑思﹑孟之正傳﹐故纂「濂洛關閩書集解」以配「學」﹑「庸」﹑「語」﹑「孟」﹐名曰「後四書」﹐屢經進呈﹐欲以頒行學校﹔而其「語類」﹑「文集」﹐復纂述校正而刻之。謂許﹑薛﹑胡﹑羅又周﹑程﹑張﹑朱之正傳﹐其「文集」及「讀書錄」﹑「居業錄」﹑「困知記」﹐無不選擇而刻之。謂本朝陸稼書學朱子之學而爲許﹑薛﹑胡﹑羅之繼起﹐赴閩時﹐特就其家訪其遺書﹐得「問學錄」﹑「讀朱隨筆」﹑「讀禮志疑」三書﹐乃並其已傳之「松陽講義」﹑「文集」而並刻之。他如楊龜山﹑謝上蔡﹑尹和靖﹑羅豫章﹑李延平﹐衍程子之派者也﹔張南軒﹑呂東萊﹐取資於朱子者也﹔黃勉齋﹑陳北溪﹑陳克齋﹐受學於朱子﹝者也﹞﹔眞西山﹑熊勿軒﹑吳朝宗﹐私淑於朱子者也﹔有明之學得其正而不爲邪說所搖者﹐曹月川﹑陳剩夫﹑崔后渠﹑魏莊渠﹑汪仁峯﹑蔡洨濱也﹔本朝之學宗朱子者﹐張楊園﹑汪默庵﹑陳確庵﹑陸桴亭﹑魏環溪﹑耿逸庵﹑熊愚齋﹑吳徽仲﹑施誠齋﹑諸莊甫﹑應潛齋﹑劉仁寶也﹕其所述作﹐莫不精擇而刻之。而吳朝宗﹑吳徽仲﹑施誠齋﹑諸莊甫﹑劉仁寶皆隱居力學﹐世莫能知﹐久將淹沒不傳﹔公特爲表章﹐尢見微顯闡幽之義。

公於正學奮志修明﹐而於陸﹑王之學復排擊不遺餘力。或曰﹕『陸﹑王往矣﹐似不必復辧』﹗公曰﹕『陸﹑王往矣﹐今之爲陸﹑王之學者正不乏也﹐是陸﹑王往而不往也﹔予安能無辧哉』﹗又嘗語學者曰﹕『今人自云有志程﹑朱之學﹐而於陸﹑王不敢明辧其非﹔只坐於正學﹐見不明耳。所見旣明﹐則程﹑朱之與陸﹑王﹐如雅鄭﹑朱紫﹐正邪截然﹔豈能姑恕』﹗然未嘗特著一書以辟之﹐謂『﹝程﹞皦之「閒辟錄」﹑陳淸瀾之「學蔀通辧」﹑張武承之「王學質疑」﹐已盡掘其根株﹐學者但取而讀之﹐自不容於復入』。故於三書﹐皆精刻以示學者。又選「古文載道編」﹑「斯文正宗」﹑「唐宋八大家文集」﹐以見文之必本乎道﹔選「濂洛風雅」﹐以見詩之必本乎性情。諸葛武侯﹑陸宣公﹑韓魏公﹑範文正公﹑司馬溫公﹐其功業皆有原本﹐刻其集以著立朝之業﹔文文山﹑謝疊山﹑方正學﹑楊椒山﹑楊大洪﹐其气節皆足以風世﹐刻其集以彰致身之義。而石守道﹑海剛峯﹐其剛方之气亦足興起﹐故亦刻行。他若「三朝名臣言行錄」﹐已有定本﹐後經散失不完﹔「四書正宗」﹑「學易編」﹐僅有稿本﹐尙未成書﹔「五經大全」﹐意欲增刪別成善本﹐而未有暇。晚年詳訂「大學」﹐依伊川攺本﹐移「生財有大道」五節於「亦悖而出」之下﹔依古本﹐復「邦畿」三節於「聽訟」之前﹔照朱子序文﹐攺正「右經」一章。大注博綜諸說﹐考證精詳﹔欲具摺具奏上請聖裁﹐而遽爾辭世﹐不及進呈。此又公未竟之業也。其所自著者則有「困學錄」二十四卷﹑「續困學錄」二十四卷﹑「正誼堂文集」四十卷﹑「續集」十卷﹑「居濟一得」五卷﹐又皆本於躬行心得之餘﹐而足以爲修己誨人﹑致君澤民之準。統觀公一生之述著﹐規模廣大﹑節目精詳﹐所謂「析之極其精而不亂﹑合之極其大而無餘」者也。而其一生之所得力﹐尢在朱子之書。故嘗舉朱子三言﹐以定爲學之則﹕曰居敬以立其本﹑窮理以致其知﹑返躬以踐其實。其言曰﹕『程子謂「涵養須用敬﹐進學則在致知」﹐至朱子又益以「返躬」之一言﹔至矣盡矣﹗蔑以加矣。証之「尙書」之「危微精一」﹑「論語」之「主敬行恕﹑博文約禮」﹑「中庸」之「戒懼愼獨﹑擇善固執」﹑「孟子」之「不動心﹑知言養气」﹐若合符節』。此公一生學業﹑事功之本也。

舊史曰﹕公身後傳者﹐有桐城相國之墓志﹑髙安相國之神道碑﹔而行狀﹐則公門人費元衡所撰也﹕皆未上之史館。歲在甲申﹐公子師載方總督南河﹐而以公傳相諈諉﹐以備國史之采擇﹔余諾之。不一年﹐而河督旋卒﹔諾責必踐﹐余不以河督卒而食言也。公可傳者有二﹕事功之偉﹐兩相國能言之﹔學術之醇﹐費君狀最爲詳晰。余私淑諸人﹐不如費君侍公十五年親炙之久﹔據狀以傳公文﹐無遺憾矣。顧念費君不知何人著錄公門﹐不肯以言語媚人﹐可信必矣﹗余不敢掠其美﹐其忍沒其名哉﹗

﹣﹣以上見「碑傳集」卷十七「康熙朝部院大臣﹝上之中﹞。

﹟勞之辧

都察院左副都禦史誥授中憲大夫勞公之辧墓志銘楊瑄

公諱之辧﹐字書升﹐晚號介巖。先世受封於東海之勞山﹐因以爲氏﹔其後子孫散居他所﹐而浙﹑粵﹑江右最著。元學錄公諱原誠﹐官崇徳州﹐遂家於州之洲錢裏﹔州卽今石門縣也﹐是爲石門始遷之祖。歷數傳﹐至守素公諱經﹐徙家縣之安邱裏﹐是爲安邱分支之祖﹔公之六代祖也。曾祖諱王事﹐隱居篤行。祖考諱永嘉﹐明啟﹑禎間累官方面﹐有遺愛於山左﹐崇祀名宦。考諱俶融﹐以好義聞﹔今祠於鄕。兩世皆以公貴﹐贈中憲大夫﹑太僕寺卿﹔祖母張﹑髙﹐母沈﹐俱贈淑人。

公幼穎敏不凡﹔甫就外傅﹐卽研思劬學。每試﹐輒冠曹耦。康熙癸卯﹐登賢書。甲辰﹐成進士﹔釋褐﹐選宏文院庶吉士。丙午散館﹐攺部屬。丁未﹐補戶部主事﹔裁缺。己酉﹐補故官﹐監督通州中南倉。壬子﹐監督天津鈔關。歷本部員外郎﹑禮部儀制司郎中。乙卯﹐典江南鄕試。是年冬﹐升山東按察司僉事﹐提督學政。戊午﹐報滿﹐升布政司參議。庚申﹐以才品選擇﹐補授貴州糧驛道。甲子﹐升廣東廣南韶道按察司副使﹔旋以京卿內擢。乙丑﹐補通政司參議。歷左參議﹑兵部督捕左理事官﹑左右通政﹔遭家艱﹐起復者再﹕積十六年。庚辰﹐遷太僕寺卿。癸未﹐奉命祭告畿內歷代帝王陵寢。是歲﹐遷太常寺卿。甲申﹐遷大理寺卿。乙酉﹐左官順天府丞﹐復歷左右通政。丁亥﹐擢都察院左僉都禦史。戊子﹐晉左副都禦史﹔未及兩月﹐以言事罷歸。癸巳春﹐特恩復職。階自承徳郎至中憲大夫﹐凡受誥敕賜錦緞表裏者四﹑禦書者一﹑禦制「詩集」者一﹑「墨刻孝經」者一﹑「古文淵監」者一﹐宴幹淸宮﹑瀛臺﹑暢春苑者各一﹐賜茶飯﹑鮮魚﹑小菜於熱河行宮者一﹐賜寶硯者再﹐人葠﹑西番葡萄﹑松花江魚者各一﹕此公先後歷官之槪也。

初﹐公自詞林出官郎署﹐或疑其不屑簿書﹔而公恪修職業﹐以廉辦聞。典江南試﹐精白一心﹐甄拔寒畯。其取甲科至大官者﹐項背相望﹔以瑄不肖﹐亦獲出大賢之門﹐與承提命焉。視學山左﹐一如其在江南者﹐校閱恆至丙夜。凡經公賞譏者﹐盡蔚然華國選﹔而黜落者﹐亦無不恧焉心服。時捐輸令下﹐歲﹑科試所取士﹐視舊額率減四之三。士之有文而限於額者﹐公則諄諭獎勸。又嚴禁耗羨以鼓舞之﹐用是趨事者眾。蓋樂育人材之意﹐卽寓於率循功令中矣。事旣竣﹐輿頌翕然﹔而撫軍僅以稱職疏聞。都憲魏敏果公素持淸議﹐特疏薦公﹐稱爲「雞羣之鶴﹑中流之柱」﹐應內擢矣﹔而部議如東撫疏﹐平敍﹔公不校也。

其理糧驛於黔也﹐大兵旣入黔境﹐軍機奏報﹐郵符旁午﹔時𨿽開捐馬之例﹐而道路險遠﹑艱澀萬狀﹐莫有應者。自鎭遠以西﹐無一驛﹑一馬﹐公蹔借各標營馬供用﹔又請司庫銀萬兩購買﹐俟捐輸漸集﹐然後以馬還標營﹑銀還司庫。一轉移間﹐而貴陽上下二十六驛馬俱足用﹐塘報無稽矣。黔地山多田少﹐素不產米﹔而大兵所至﹐供億浩繁。先是﹐督餉閣部會同偏﹑黔二撫疏請令湖南運米供支﹐得兪旨矣﹔計自鎭遠至貴陽置塘十四﹐每塘用夫五百名﹐每夫擔米五斗﹐每日額運米二百五十石﹐皆以府正佐官董之。公叱馭而前﹐目擊沿途夫役苦累﹐知楚運之必不能給餉﹔旣至貴陽﹐括賊遺米得七千餘石﹐復百計招徠附近民苗販載入城﹐優其值償之﹐以補楚運之不足。如是者又月餘﹐黔撫深以庚癸爲憂﹐復與閣部會題﹐請於湖北各府派夫三千名協濟。疏已發﹐公抗言『湖南運米﹐夫役逃避﹐官吏參革。若仍令轉運﹐不運誤﹑卽運亦誤﹔若另派湖北協運﹐湖南累﹑湖北更累。不若黔省自行采買便。倘有違誤﹐請以身當之』﹗聞者咸爲咋舌﹐而公自任益力。卽閣部諸公不能易也﹐亟以聞之朝﹔如所議行。公晝夜拮據﹐多方采辦人﹔而大兵遂進滇界﹐供支無匱。其楚運之已至鎭遠者﹐則畱貯以給大兵凱旋之需﹔人不勞而事集﹐舉江﹑湘﹑辰﹑沅之境﹐胥慶更生矣。平﹑大﹑黔﹑威四府﹐舊爲水西安氏世業﹔康熙六年﹐始攺設流官﹐額徵秋糧四萬石充鎭﹑協兵餉。兵燹後﹐民逃田荒﹔公檄四郡守履畝察勘﹐缺額糧二萬有奇﹐遂詳請撫軍入告。撫軍再疏保題﹐復遣大臣核實﹐蠲如所請之數﹔而四郡民苗帖若衽席矣。當是時﹐兵威霆震﹐勢如破竹。然以十萬之眾待哺於數千里外﹐又必溯洄灘﹑梯重嶺而後至﹐故難鉅之任不在乎進取而在饋運。運不給﹐則病在黔與滇﹔給運而責之楚﹐則干戈饑饉之餘﹐且有魚駭麇竄之患﹐而病並中於楚。公精心密畫﹐只手運籌﹐訖使士飽馬騰﹐滇﹑黔蕩定而楚亦不至重困﹔此豈督師武臣所可潔量論功者哉﹗

其治嶺南﹐平旗民之訟﹑淸蜆塘之界﹑戢委弁之橫行﹑懲劣衿之武斷﹐皆次第整飭。而舶商因嶴夷演炮﹐誤觸其船﹐遂以「劫貨傷人」訟﹔公峻卻夷饋﹐平情折獄﹐止令嶴夷稍償修艌之費而坐商誣告。商夷胥服﹐傳述都下爲美談。蒞事甫五月﹐而內擢報至。方公之未抵粵也﹐以黔中承估鐵索橋察處鐫級畱新任﹐例不開列﹔上越廷推而用公﹐蓋成勞懋績在簡注中者素矣。

其後回翔卿寺﹐𨿽循資序遷﹐而公輔之望恆歸之。旣總內臺﹐未嘗毛舉鷙擊爲事﹔而於朝常國是之大者﹐必竭誠獻替﹐昌言無隱。戊子正月﹐江﹑浙米價騰貴﹐貧民艱食﹔公疏言﹕『水旱災傷﹐亦地方常有之事。縱遭歲歉﹐何至價值驟騰﹗揆厥所由﹐皆內地之收成本儉而外洋之搬運無窮﹔姦商惟利是趨﹐官弁未必不從中賣放﹕所以米日少而價日增也。查康熙二十二﹑三年間﹐臺灣等處盡入版圖﹐許商人出洋貿易﹔專設海關﹐以董稅務。臣愚以爲天下事勢﹐當權其大小輕重。以目前論﹐通商之利小而妨農之害大﹐海疆之防重而關市之察輕。如沿海居民小船捕魚無庸置議外﹐惟是出洋大舶﹐姦獘叢生﹐難以究詰。臣請蹔嚴海禁﹕現在出洋之船﹐俟其歸時收泊內地﹔未出洋之船﹐一槪停其往來貿易。魚船雜稅﹐仍聽地方官照額徵收﹔似乎海關亦可蹔撤也』。疏下部議﹕著令出海商船攜帶糧食以五十石爲準﹐違者禁﹔而海關仍舊。後二年﹐海疆有小弗靖﹐至遣江﹑浙﹑閩三省重臣會師搜剿﹐然後遺孽就擒﹔益信老成謀國﹐能灼見未形也。是秋﹐上以各省漕糧截畱數多﹐慮太倉之粟不敷舊額﹐特諭大臣議以半米﹑半銀給發八旗秋冬二季官俸兵糧。令初下而市價驟昂﹐民情惶擾。公疏言﹕『半米﹑半銀之議﹐所以爲太倉積貯計也。但八旗禁旅數口嗷嗷﹐罔不藉倉糧瞻養家口﹔多者可自給而無虞﹐少者可轉售而得價。且部門數百萬戶家無擔石﹐全望八旗糶賣余米﹐以爲朝夕之需﹔故價值均平﹑無甚貴賤﹐旗﹑民兩利。今半米﹑半銀之例一定﹐市儈姦商借端罔利﹐每米一石長價五﹑六錢﹐且早晚不等。竊恐太倉之米不全給﹐則旗下必有糴米以補其不足之憂﹔八旗之米無贏餘﹐則民間必有挾金而不能易米之患。冬月祁寒﹐萬難度日。臣愚以爲照舊全支本色﹐乃旗﹑民兩利之道』。上深然之。定例﹕凡臺諫奏疏﹐下閣翻譯率三日﹐進呈取旨又三日。是日﹐辰刻奏下﹐巳刻卽傳諭譯進﹔申刻捧入﹐卽下部速議允行。於此﹐見公有用之學足以福國庇民﹐而大聖人從善轉團之盛美爲卓絕千古已。他如請補京堂有疏及先官府丞時請增場中號捨﹑定納捲限期﹑添彌封所官﹑申貼捲條例各有疏﹐悉巳見諸施行。其一﹑二密奏﹐公未嘗出以示人﹐人亦無由知。而公竟以是歲十二月八日得罪﹐拜杖出國門矣。瀕行﹐瑄追送廣渠門外﹐淚丸瀾不能止﹔公語瑄曰﹕『我輩讀書入仕﹐此身巳非己有﹔今得歸正首邱﹐君恩厚矣。爾何效兒女子涕泣爲』﹗瑄拜受命而別。大臣自靖﹑自獻﹐初何嘗以榮辱禍福介於其中哉﹗卒之﹐聖主監其純誠﹑舉朝推爲完節﹐保全愛護﹐恩禮始終﹔於戲﹗可謂盛矣。公揚歷中外﹐所至有聲﹔而論者尢以公之建言﹑籌餉﹐事更難而功更偉云。

公孝友天植﹐事兩尊人烝烝孺慕﹐至老不衰﹔喪葬無違禮。待宗黨親串﹐情誼周浹﹔與人交﹐久而弗渝。泛愛所及﹐無問親疏﹔間有負公者﹐遇之如故。桑梓便利﹐事必率先肩任﹐𨿽典衣縮食不惜。而取與﹑義利之閒﹐嶄然不苟﹕其和而介如此。生平著述甚富﹔其授梓者﹐有「靜觀堂詩文集」若干捲﹑「奏疏」一卷﹑「四書大小題」﹑「詩經制藝」各一卷﹑「年譜」二卷。而尢喜爲小題文﹐當山左試士﹐日端坐絳帷中﹐濡筆伸紙﹐數藝立就﹔及家塾課經﹐輒爲之﹕今所傳「介巖百篇稿」是也。

體素彊﹐無疾﹔年旣髙﹐視聽﹑步履不異少壯。甲午春﹐猶能渡海陟補陀﹐虔祝萬壽﹔見者嘆羨。夏杪﹐染河魚之疾﹔八月﹐增劇。手繕遺疏成﹐處分後事。九月朔﹐晨興﹐具朝服望闕行禮﹐復扶詣家祠展拜。神气正定﹐脫然而化﹔實是月之旬有三日也。距生明崇禎己卯三月二十五日﹐享年七十又六。配胡淑人﹐淸溪華望﹔與公儷徳相莊者五十餘年﹐奉侍尊章﹑撫育子姓﹐采蘋之孝養﹑鳲鳩之均愛﹐兼而有之。累封淑人﹐先公五年卒。子二﹕長啟銑﹐監生﹐原任廣西上思州知州。次啟鏗﹐歲貢生﹐教習﹐候補知縣﹔嗣世父之森後。女四。孫三﹕克濟﹑觀河﹑觀瀾﹔降服孫一﹐觀海。孫女八。

當胡淑人之卒也﹐旣定窆於五河涇之原﹔今孤子啟銑卜於丙申十月初一日將奉公合葬﹐而以遺命屬瑄銘諸幽竁。瑄沐誨植者四十年﹐於公言行﹑政績﹐知之爲詳﹔何敢以弇陋辭﹗謹撮其大者書之﹐而系以銘曰﹕世道升降﹐系乎正人﹔撐扶元气﹐河嶽星辰。公賦異稟﹐丰骨嶙峋﹔文章勳閥﹐炳炳麟麟。忠必致身﹐仁能生勇﹔靑蒲伏奏﹐殿廷震悚。苟利國家﹐遑惜頂踵﹔遭逢聖明﹐勿替恩寵。懦夫以立﹐薄俗以惇﹔公𨿽往矣﹐不亡者存。五河之阜﹐松柏丸丸﹔云車陟降﹐色正芒寒。

﹣﹣見「碑傳集」卷二十「康熙朝部院大臣」﹝下之中﹞。

﹟馮協一

中憲大夫福建臺灣府知府馮君協一墓志銘趙執信

益都故臺灣太守退庵馮君葬於縣城南雲門山西﹐同郡趙執信爲之志曰﹕

君諱協一﹐字躬曁﹐退庵﹑其晚所自號﹔太子太傳﹑文華殿大學士兼刑部尙書馮文毅公之第三子也。其先世﹐以文獻爲北海推重﹝具在「明史」及「靑州府誌」﹞。妣曰一品夫人房太君﹔慈母穆恭人﹐以君得贈。

君幼育京邸﹐聰敏著聞。長工文筆﹔應順天試一不售﹐語人曰﹕『丈夫貴自表見﹐胡爭此區區者爲』﹗因隨例謁選人。初授浙江紹興府同知﹐賊巢也。其役卒率與賊通﹔君按其罪﹐盡逐之﹐更募健者充替而重爲賞罰格。不旬月﹐威令大行﹐摘發如神。有數人夜聚孤村﹐塗面將出﹔健卒奄至﹐擒之﹐論如法。盜駭散﹐境內無警。攝山陰令﹐漕糧歲通日積﹐邑大姓陰主之﹐有兪某者隸撫臺仗下久﹐共爲姦利﹔君方據案責問﹐催徵吏某闌入爲吏解﹐抗聲引撫臺以自雄。君曰﹕『隸何敢然』﹗趣執之﹐左右莫前﹔君怒﹐自起捽之階下﹐予大杖數十。卽日渡江訴﹐撫臺則摘隸畀君﹔君枷著街中﹐令曰﹕『糧完免死』﹗逋者懼相牽﹐率兩月畢輸。兩臺才之﹐舉卓異。

擢江西廣信知府﹐治上饒縣。兵燹之餘﹐版籍亡缺﹐田賦淆亂﹐占田多者漏其賦﹐賦半屬無田者﹐積負十萬有奇﹔逃亡相繼﹐無所責償。君欲用淸丈法與更始﹐而期未屆堅請於上官﹐許焉。君命先疏見田﹐其無賦之田聽自首﹐首後起科﹐不咎旣往﹔更隱漏者﹐置重律。頃之﹐田盡出。君徧歷田所量之﹐使與賦協﹐定爲新籍﹔悉刊去有賦無田者姓名。會恩赦下﹐逋賦盡蠲﹔公私大快﹐頌歸於君。遷將及矣﹐而文毅公薨於裏第﹔君聞訃亟發。其民閉城門遮畱之﹐良久乃行﹔傾城出送﹐涕泣奔走者累日。旣抵家﹐長兄病篤﹔君獨任大事﹐繁細始終﹐一不他諉。禮成物備﹐聞於海岱間。

服闋﹐補廣東廣州知府。粵之首郡經逆亂盤踞﹐人懷疑貳﹔君智馭而徳綏之﹐驟得民和。屬縣相沿﹐歲派數千金納之令爲顧役直﹐不問其出入﹐號曰「均平」﹔非功令也。君嚴禁絕之。巡撫蕭公永藻﹐素淸峻﹐於屬吏中獨器重君﹐每有委任﹔一守藩司﹑兩攝轉運﹐咸著聲績。連州生猺作亂﹐至煩禁旅﹔君獻四策於制府﹐用之﹐俄而大定。兩臺稔其幹略﹐合疏請用爲雷瓊道﹔部格不行。後以小誤﹐鐫級去官﹔士官惜焉。家居﹐篤於內行﹔惇倫睦族﹐戚黨歸心。

尋入都﹐復所鐫級﹐再補福建汀州知府。汀士不知學﹐君創書院﹐資生徒講誦其中﹐親課其文藝﹔由是﹐始有科第。寧化縣武生曹祖幹者﹐聚族一村﹐性並獷悍﹔祖幹與其四子尢凶狡﹐倚眾橫行﹐陰蓄異志。其人四出誘結姦民﹐乘歲旱﹐遂大肆劫掠﹐張旗幟﹑焚村落﹐勢洶洶﹐鄰邑無賴蜂起應之﹔寧化戒嚴。君聞之﹐詣鎭將﹐謀發兵出不意﹐易撲滅也﹔將猶豫﹐君以危語挾之。乃夜出三百人﹐君人犒一金﹐令疾馳﹔猝至﹐祖幹遑急奔迸﹐並其子及凶渠數輩匿深山中。其黨散處者數百人﹐皆銷聲滅影﹐無敢枝梧﹔遂不戰而平。更懸重賞﹐募生致祖干等。有樵人自言知其匿處﹐鎭卒易服爲村甿狀﹐隨入掩之﹐盡擒以出﹐會訊具狀。君則遣吏往亂許﹐宣言曰﹕『爾曹無恐﹗罪已定矣﹐數人而已』。聞者潛自安。旣而按誅祖乾父子及同匿者﹐餘一無問。上官推君首功﹐欲上聞。時方淸晏﹐諱言兵革﹔亂旣消弭﹐不復敢張皇其事。君患重聽﹐又妨奏對﹐僅載其勳勞於海隅黎庶之口已矣。君引疾﹐請謝事﹔兩臺不許﹐反調之知臺灣府。君航海遇風﹐危而獲濟﹐於是自號退庵云。因俗濟和﹐化行徼外。前守創例﹕民成丁以上者﹐每名歲入銀於府爲船政需﹔君曰﹕『是又「均平」也』﹗亟除之。恆巡行屬邑﹐宣布朝廷威徳﹐使民諳法令﹑習禮讓﹐華風郁然。

居二載﹐重聽愈甚﹐聽斷多誤﹔況未有子﹐退志遂決。申前請至於數四﹐經歲不移﹐乃得歸。抵吳畱止﹐子願生焉﹔然歲必一還靑州理家政。內行惇睦﹐有加於昔。族𨿽疏屬﹐必時其吉凶﹑緩急﹐量爲拯濟﹐不待求請﹔弟侄中落者﹐屢周之﹐無倦色。揚州守蕭先公之塚孫﹐浪迹江淮以歿﹐其故同僚挾詐﹐欲傾其貲不得﹐則訟之撫臺。望君爲區畫﹐因並誣君﹔達於制府﹐紛糅不已。君從容置辯﹐事狀分明﹐不可奪。而蕭長子又異及君季弟顒孚先後被誣陷﹐益都令訊治頗急。南北構難﹐君悉力撐拄﹔奔命往復數年﹐始獲寧息。人咸謂『微君﹐則文毅公之緒墜矣』﹗

年七十﹐盡室北返。城東三里﹐先公所授莊﹐是宋王沂公別墅﹔君於其中作池亭﹐恣閒適樂而忘老。於其外自營生壙成﹐繼室吳恭人適卒﹐則引前卒元配徐恭人之柩同窆而水見﹔顧願曰﹕『後當攺卜』﹗未幾﹐君無疾下世。願得今兆﹐以禮安君﹔遷祔二母﹐遵治命也。君生於順治辛丑八月十日﹐卒於乾隆丁巳十月二日﹐得年七十有七。又明年﹝己未﹞十月三十日﹐而葬兩恭人。家世才徳並子女婚嫁﹐具願所述中﹔玆略焉。

余與君少通世講﹑終締婚姻﹐衰耄愈親﹐情逾同气。君遺詩﹐余序之﹔墓門之文﹐其何忍以不爲﹔況願勤請。爰系之以銘曰﹕世韋﹑平學﹐埒龔﹑黃績﹔惠治威行﹐嶺延海溢。才逾於位﹐徳稱其年﹔剛柔交克﹐邦家無怨。和鳴應卜﹐光耀孫子﹔保於雲門﹐以昌厥嗣。

﹣﹣見碑傳集卷九十九「康熙朝守令」﹝下之下﹞。

﹟陳璸

追授禮部尙書署閩浙總督福建巡撫淸端陳公璸傳

陳淸端公傳

福建臺灣府臺灣縣邑侯陳公功徳碑記

升授偏沅巡撫都察院臺廈道陳公去思碑

追授禮部尙書署閩浙總督福建巡撫淸端陳公璸傳吳蘭修

陳璸﹐字文煥﹐號眉川﹔海康人。幼穎異﹐好學﹔爲人淸介簡重。

康熙癸酉﹐登賢書。甲戌﹐成進士﹝「府誌」﹞﹐授福建古田令。以才能﹐調臺灣。有惠政﹕貧民渡海謀生﹐苦船丁要索﹔禁革之﹝見任蘭枝「南樓文集」﹞。四十二年行取﹐授刑部主事﹔遷本部員外郎﹐又遷郎中。

四十八年﹐充會試同考官﹔出任四川提學道。聖祖仁皇帝誡飭四川官員加派恣肆﹐諭及璸任學道操守淸廉。福建巡撫張伯行奏請以璸爲臺灣廈門道﹐上從之﹝「舟車聞見錄」﹞。道臣兼理學校﹐璸至以興化易俗爲先﹔鼎新學宮﹑建朱子專祠﹐示諸生以正學﹐勤宣聖諭﹐海外蒸然向化。時吏治少媮﹐璸率之以廉﹐衣禦布素﹑食無兼味﹔所屬憚之﹐治績甚著。五十三年﹐超擢偏阮巡撫。入見﹐聖祖目之曰﹕『此苦行老僧﹐國家之瑞也』﹝見「南樓集」﹞﹗至撫閩疏言防海之法﹐謂『臺﹑廈海防與沿海不同﹐沿海之賊在突犯內境﹐臺﹑廈海賊乃剽掠海中。自廈門出港同爲商船﹐而劫商船者﹐卽同出港之商船也。在港時﹐某商之貨物﹑銀兩探聽旣眞﹐本船又有引綫之人﹔一至洋中﹐易如探囊取物。故臺﹑廈防海﹐必定會哨之期﹑申護送之令﹑取連環之保。今水師哨船「書某營某哨」於旗上﹐每月會哨一次﹐彼此交旗爲驗。如提標水哨至澎湖交旗﹑澎湖至臺協交旗﹐俱送臺灣鎭驗﹔臺協水哨至澎湖交旗﹑澎湖水哨至廈門交旗﹐俱送提督驗。若無哨旗交驗﹐卽取某營官職名﹔某月海洋有失事﹐則取巡哨官職名﹕則會哨之法行矣。廈門至澎湖商船不宜零星放行﹐候風信順利﹐齊放二﹑三十船。臺﹑廈兩汛各撥哨船三﹑四護送至澎湖交代﹐各取「某日護送商船自某汛出港﹑至某汛並無疏虞」甘結﹐按月護送督﹑撫衙﹔如無印信甘結﹐卽以官船職名申報﹕則護送之法行矣。商船二﹑三十同出港時﹐把口官逐一點明各船貨物﹑搭客及器械塡單﹐取各船連環保﹔若遇賊必首尾相救﹐不救﹐卽以通同行劫論﹕則連環保之法行矣』。疏下部議﹐以「防海已有定例﹐所奏繁瑣難行」議覆﹔上是璸所奏﹐如所請行。是年﹐兼攝閩浙總督。

五十六年﹐卒於官﹔年六十有三。追授禮部尙書﹐凡祭葬﹑立碑與謚皆照尙書例﹐並蔭一子入監讀書﹔尋賜謚「淸端」。廣東巡撫楊宗臣以璸子居隆﹑居誠並舉人﹐請蔭孫子溫﹔部議從之﹝「舟車聞見錄」﹞。

璸爲張伯行所薦﹐稱天下淸官。其撫閩﹐與伯行相後先﹔伯行淸愼而性多凝滯﹐璸易之以簡易。初﹐雷之東有洋田萬頃﹐堤岸水閘爲海潮衝激﹐日就圮壞﹔璸常憂之。及官巡撫﹐遂請修築﹔聖祖下其議﹐因鳩工興築﹐海﹑遂二邑蒙其利焉﹝見「南樓集」﹞。

乾隆六年﹐恩賜其孫陳子良舉人。十三年﹐以原蔭之陳子溫未仕而故﹐允部議補蔭璸孫陳子恭﹔授刑部員外﹐遷郎中﹐出任知府﹝「舟車聞見錄」﹞。

陳淸端公傳賀代伯

陳璸﹐號眉川﹔海康人。康熙甲戌進士﹐起家古田令﹐調臺灣令。行取入都﹐督四川學。調臺灣道﹐旋撫閩﹐薨於官。贈禮部尙書﹐謚「淸端」。

公淸操絕俗﹐自奉尢菲﹔蓋艸具粗糲﹐日啖姜少許而已。而特捐置學田﹐瞻諸生焉。增書院學捨﹐聘蔡文勤太傅主講﹔以太傅所著「學約」下各府州﹑縣﹐九郡之英萃於一堂。蓋書院於是始有主講﹐肄業生加多焉。初令臺灣﹐引諸生考校﹐教以立品惇倫﹔夜躬巡﹐聞讀書聲﹐則重獎之。其勤教化以厚風俗﹐蓋素然也。

旣薨﹐士奉主祀院祠。政迹具府﹑省「名宦傳」。

福建臺灣府臺灣縣邑侯陳公功徳碑記張雄

古稱吏治尙矣﹐召父﹑杜母﹐昭垂史策﹔豈求之今﹐果無其人歟﹗良以士君子讀書懷古﹐侈談經濟﹔及一行作吏﹐輒忘素抱者多也。若我大邑侯陳公﹐毓秀於英靈﹐壯年掇巍科﹑重橤榜﹐不以富貴攖心﹑不以仕宦棄學。當其制錦古田也﹐政績彰彰﹐亦旣孔邇興歌﹐父母咸戴矣。方今聖天子勵精圖治﹐車書大一統之模﹐聲教遵四訖之休﹔而於親民作牧縣令之選﹐尢愼且重。壬午春﹐臺令告缺﹔督﹑撫喜公廉能爲最﹐上其事於朝﹐得攺古田之任而調臺焉。

夫臺新辟海宇﹐登版圖者方二十餘載﹔環大海而阻巨洋﹐舟車幅輳﹑番民雜處﹐治人﹑治法相需甚亟焉。公至之日﹐以興賢育才﹑勸相農桑爲先﹔興利欲滋﹐去獘務盡。不憚煩劇之勞﹐寓撫字於催科﹔故案無畱牘﹐而野不苦追呼。去歲秋成失稔﹐雨澤違時。抱己饑己溺之痛﹐開倉賑卹﹐民賴以生﹔竭誠致禱﹐甘霖立應。且按期課士﹐而文風爲之丕變。絕苞苴﹑杜請托﹐被絮飲蘗﹐安之若素。要皆秉性廉明﹐長才碩學﹐始能忠國愛民﹐治行可風﹔方古循良之吏﹐其又何歉焉﹗於是臺之父老頌公之功﹑感公之徳﹐咸忻欣然不惜波濤之苦﹐相與渡海東來﹐扶杖至止﹔懇懇爲餘言﹐惟恐上考榮遷﹐不得長蒙其治化。預擬匍陳上憲﹐冀遂借寇之願﹔屬餘數言以紀﹐而勒之貞瑉於不泯。餘思縣有神君﹐百里稱平﹔公之治一邑者如是﹐他日立朝端﹑宰天下﹐亦當如是矣。然則公之功﹐不可沒﹔公之徳﹐不可忘。余偸息梓田﹐竊被鄰治之光﹔不揣固陋﹐妄徇父老之請﹐不覺樂紀其盛﹐見海邑巖疆得之宏猷碩畫﹐寬猛相濟﹑張弛得宜﹐自鳴能琴奏績﹐治登上理﹐垂勳名於永久﹐以爲後之膺民社者法也。

公諱璸﹐號眉川﹔甲戌進士﹐雷州府海康縣人。

一﹑開倉救凶﹐活命數萬。

一﹑詳豁水丁﹐卹窮民數萬。

一﹑徵額銀祭丁及各祀壇﹐不費民財。

一﹑賦粟﹐聽民自執斛蓋。

一﹑平戥完餉。

一﹑捐俸修整道﹑府﹑縣衙署﹐不費民財﹑民力。

一﹑革去污史蠹役。

一﹑尊師重道﹐捐俸建立明倫堂﹐不費民財﹑民力。

一﹑捐俸築蓋倉廒﹐不費民財﹑民力。

一﹑革去徭役雜費﹐不費民財﹑民力。

康熙四十二年十二月﹐十五里﹑一莊子民公立。

升授偏沅巡撫都察院臺廈道陳公去思碑

公諱某﹐號某﹔粵東雷之海康人也。性廉潔﹐甘淡泊﹔所學以程﹑朱爲宗﹐非聖賢之書不讀。由甲戌名進士﹐出宰古田﹔卽以廉能﹐攺調臺邑。

渡海以來﹐美政相續﹔聖天子嘉厥丕績﹐不俟秩滿﹐擢入秋曹。臺人士轅扳轍臥﹐不遂借寇﹔公亦怏怏登舟﹐以作興吾臺者猶未備也。時勒石志徳﹐以永膽依﹔過其下者﹐咸嘆慕仰企﹗復乃天從人願﹐中丞張公以吳撫系念海疆﹐薦公巡宣島外﹔時公督學川省﹐破格允從。蒞臺之日﹐歡聲騰沸﹐徧道聚迎﹔婦女﹑兒童﹐亦識爲司馬相公復來也。不特民喜﹐公易喜甚﹔以前所未得自便者﹐令可一意舉行。視事之後﹐卽釐剔積獘數十端﹔巨姦豪蠹﹐斂迹遠竄。凡有便於民者﹐不動聲色﹐煥然一新。數年來﹐臺民樂樂利利於堯天﹑舜日中者﹐孰非公之賜乎﹗碑短政多﹐難以枚舉。其最切者﹐如建社倉以備旱災﹐歷郊原而詢疾苦﹔甲午歲饑﹐減騶從﹐單騎履田間灑勘﹐或爲請蠲﹑或爲緩徵﹔至於街坊市肆﹐貿易雜夥﹐而供億無聞﹕公之於民也﹐至矣﹗建學﹑設塾﹐宗祀先賢﹔親詣黌宮﹐講明絕學﹔環諸生童子於旁﹐示以作文關鈕﹕公之於士也﹐至矣﹗嚴部伍﹑申紀律﹐戶籍虛者補之﹑苦樂偏者均之﹔未嘗以細微之事﹐役使行間﹕公之於兵也﹐亦至矣﹗乃其自奉甚薄﹐菜蔬之外﹐無餘物。官庀所入﹐饒有餘資﹔公惟取以修建郡邑文廟﹑啟聖﹑文公﹑文昌﹑名宦諸祠及祀典所載如社稷壇祭﹐余俱封儲府庫﹔𨿽以萬計﹐淡如也。且其勞於事也﹐雞鳴而起﹐夜分不寐﹐連餐旰食。愛公者屢以意請﹐而公不答﹔蓋知謀國而不知營家﹑知卹民而不知愛身﹐其天性然也。

臺例﹕三年卽遷﹔公自庚寅蒞臺﹑癸巳秩滿﹐臺人士蜂擁蟻附﹐詣各上憲懇畱﹔疏奏得請﹐民呼萬歲。天子特擢公開府湖南﹐聞報日﹐闔郡悲喜交集﹕喜則喜公異典超升爲古來所未有﹐而悲則私惜其去也。斯行也﹐不敢復仰扳轅計。羣道公爲九重特識﹐不日爰立作相﹐將來坐廟廊﹑理天下﹐島外𨿽遙﹐呼吸相通﹔公𨿽去﹐公實未嘗去也。郡人戴公者誠﹑思公者切﹐其豎斯石重志公徳﹐命曰「斯石可泐﹐公徳不朽」﹗

﹣﹣以上見「碑傳集」卷六十八「康熙朝督撫」﹝下之下﹞。

﹟陳汝咸

大理寺少卿陳公汝咸墓志銘

大理悔廬陳公神道碑銘

大理寺少卿陳公汝咸墓志銘蔡世遠

有學術而後有治功﹐學術陋則治功卑。出宰州縣﹐則爲俗吏﹔入爲卿士﹐則如贅疣。居位愈髙﹐刺譏愈大。儒者之學小用﹑大用﹐宰一邑與治天下﹐無二道也。吾師四民陳公﹐以康熙丙子歲由翰林出宰漳浦﹐調南靖﹔入爲刑部曹﹐晉臺中﹐蒞歷大理寺少卿﹐奉使秦中以卒。其孤本醇﹐以書來請銘﹔世遠受知深﹐亦知公最深﹐故不敢辭。

公諱汝咸﹐字莘學﹐號心齋。先世自靑州徒家鄞﹐世有聞人。傳十二世至怡庭公﹐諱錫嘏﹐字介眉﹐有學行﹐天下無不知有介眉先生。是時浙東多學者﹐萬季野以史學名﹑李杲堂以古文名﹐介眉先生則以經學名。由康熙乙卯解元﹐中丙辰進士﹐歷官編修﹔生四子﹐公其次也。

公自少穎異﹐通經﹑史。長侍怡庭公﹐從黃梨洲先生講經﹐已知其要領﹐文采气岸髙一世。登戊午賢書﹐辛未成進士﹔選翰林院庶吉士﹐攺知福建漳浦縣。公憤俗吏一切補苴苟且之治。邑多詞訟﹐胥役攖民錢如囊取﹔公於小事令鄕族調處﹐大者用紙皂如期至﹐剖晰如流。閩俗輕生﹐因誶語爭競﹐食惡艸﹑懸梁﹑服鹵以破人家﹔官役因之﹐株及鄕族。公令死者親屬收斂﹐余無所問。賦役爲一縣大政﹐公慨然曰﹕『吾當爲漳浦立百世之利』﹗舊時族有戶長﹑地丁﹐藉以徵納﹔彊弱有後先之獘﹐黠者緣爲姦。公定三百畝爲一戶﹐令民各具親供﹐計實產自立徵戶﹔糧多者爲戶長﹐以次輪催﹐丁亦如之﹕催科不擾而國賦早完。又念鄕邑民居保分有大小﹐則姦匪易匿﹐公務有不均之嘆﹔定二百家爲一保﹐畫一平均﹐至今賴之。延文醇行潔者爲義學師﹐月朔﹑望課古今文詩賦﹐榜其髙下﹔初三﹑十八日萃一邑之秀於明倫堂講「五經」﹑「性理」﹐擇諸生輪講﹐親爲剖要難。歲丁亥﹐儀封張孝先先生撫閩﹐開鰲峯書院﹐延九郡名宿修書講學﹐邑士被選者九人﹔儀封公每嘉嘆曰﹕『漳浦多士﹐令君之功也』﹗公又嫉邪教之害正﹐拒天主教不使入境。俗有所謂「無爲教」者﹔籍教堂四所﹐攺爲育嬰堂﹑肄業捨。親毀城東淫祀像﹐鞭之以解眾惑。歲戊子﹐制撫以南靖難治﹐調公南靖。浦人扶老攜幼數千人﹐泣送數十里﹔公揮涕遣之。

治靖一年﹐內擢刑部福建淸吏司主事﹔逐舞文吏。晉廣西道監察禦史﹔巡視西城﹐懲左道﹑捕姦匪﹐威明大著。上疏陳臺灣事宜﹔謂『臺灣土廣滋姦﹐往臺人民﹐宜加盤核﹔各縣不得輕給一照。鳳山﹑諸羅兩縣﹐宜歸本治﹔不得聚郡城。換臺兵丁﹐宜嚴頂冒﹐杜日久驕橫之漸』。又疏陳『沿海歹船﹐非掛號﹑稽查所能斷絕。商船利走外洋﹐無礁嶼﹐便晝夜兼行﹔風利帆駛﹐難攔劫。若從沿邊迂回回號﹐賊遂得截劫於必經之地。至巡哨之船﹐當以南﹑北風信爲準﹔不得泛行分汛』。又陳弭盜之策。上覽疏﹐嘉納。至今環海商民﹐每食必念曰﹕『省我掛號一節﹐陳公力也』﹗五十一年冬﹐海盜陳尙義遣周錦赴兵部投就撫狀﹔公在浦時﹐知此賊系海中之魁﹐因摺薦孝廉阮君蔡文等同往撫。至盡山﹑花鳥得之﹐並招餘黨百餘人﹔而海波靖。以總憲趙公申喬薦﹐晉通政司參議﹔奉命賞賚湖廣綠旗兵丁。事竣﹐由鴻臚寺卿遷大理寺少卿。會陜﹑甘荒歉﹐上命同工部侍郎常公查勘。行至幹州﹐見途有殍﹐抱疾日馳百里﹔至平涼﹐出所貯倉榖及鎭原倉米如饑民口數給之。六月二十五日晨興﹐呼衣被體﹐瞑目而逝。是時﹐上方注意公﹔公感知遇﹐凡所經歷畱心察訪。其使於楚﹐則以楚擾於苗﹐深入三箐﹑坌口等處窮苗窟形勢﹐相施州衛天樓山要地﹐溯當日陸梁情狀。及至秦﹐下車親詢疾苦﹔於耕種﹑畜牧地畱心紮記。將以圖久安長治之策歸報吾君而無負所學也﹐未竟厥用﹗享年五十七﹐以死勤事﹐天下聞而悲之。

公之學﹐從劉念臺「人譜」入﹔未嘗榜以道學名﹐而修己行政有本末。戊子冬﹐世遠侍先君子主教鰲峯書院﹐公貽以書曰﹕『爲學要在力行﹐求實用。若論派別﹐則漳浦如髙東溪﹑陳剩夫﹑周翠渠﹑黃石齋﹐亦各有宗旨也』。世遠心識之。孝友純篤﹐每念母楊太夫人中年早逝﹑兄弟多夭傷﹐言及﹐輒嗚咽流涕。待從兄弟如手足﹐培植俾各成立。歷世祭產儉薄﹐廓而增之。好賢獎善﹐勤懇如不及﹔遇緩急﹐悉心力謀之。人見其樂善好施﹐不知其宦橐蕭然﹐至今尙未能營一椽也。公令漳浦時﹐世遠年方十五﹐試童子隊﹔未幾﹐補諸生。公課時藝﹑古文皆第一﹐以國士遇我﹔序我詩文而刊之。己丑﹐余官翰林﹐公以次年入補刑曹﹔相聚都門﹐重請舊業。世遠隨以省覲假歸﹐公竟使秦以卒。與邑人哭於月湖書院﹝月湖者﹐公去任時所構也﹞﹔今置有祭田﹐邑士奉公如生云。

公初任漳浦﹐敕授文林郎﹔五十二年﹐誥授中憲大夫。娶張氏﹐有賢行﹔先公亡﹐累贈恭人。子一﹐曰本醇﹐邑庠生﹐恩廕入監讀書。博雅惇修﹐能世父學。孫男三人﹕長雍熙﹑次雍綸﹑雍縉。孫女一人。將以某月某日卜葬於某山之陽﹐銘曰﹕刀筆筐篋吏之駘﹐養交持祿非卿材。我公家學播九垓﹐烹鮮持斧有餘恢﹔未竟厥用心之摧﹐魂歸魄藏天所培﹗

大理悔廬陳公神道碑銘全祖望

﹟兪兆嶽

吏部左侍郎兪公兆嶽傳李文藻

兪公諱兆嶽﹐字岱禎﹔浙江海寧人。父宣瑯﹐官大竹知縣。公生十一歲而孤﹔母吳﹐知書有志節﹐陳說古事﹐教督公。公循蹈義法﹐童而知方。

康熙中﹐由廩生捐貢﹐肄業國子監。期滿﹐授宣平教諭﹐選大田知縣﹔喜曰﹕『庶幾乎﹐少白吾母之教乎』﹗則徒步微服抵縣﹐一童襆被隨。寓逆旅中﹐訪利病數十日﹐始出片紙﹐召胥隸﹔一縣大驚。自是無畱獄﹐縣以治。

調臺灣縣。臺灣海外巖邑﹐多武弁﹐率恃功驕虐﹔民不堪﹐則相聚爲盜。公以計捕其魁﹐得一冊﹐脇從者姓名盡載焉﹔武弁欲取功﹐要窮治之。公乃置酒召弁飲﹐熾炭行炙﹔出不意﹐投冊炭中立燼。弁大詬﹐公好語曰﹕『殺人邀賞﹐仁者不爲也』﹗大吏聞之﹐以公爲長者﹐卒聽公﹔誅其魁數人﹐而余不株問也。

遷開州知州﹔遘母憂﹐去官。服闋﹐補松江同知。蘇﹑松賦額溢他郡﹐公力言於布政使西林鄂公﹐轉請怡賢親王入告﹔得豁免浮糧四十餘萬石。又言海塘易潰﹐宜易土以石﹔上官是其言﹐俾督其役。大學士髙安朱公出視海塘﹐奇公才﹐特疏薦之﹔且曰﹕『兆嶽如苦行頭陀﹐年向衰矣﹔及早用之﹐猶可得其死力』。有旨召見﹐入對﹐上甚壯之﹐授靑州知府﹔是時雍正五年也。其年山東旱﹐公以事至省城謁大府﹐大府召優觴公﹔公曰﹕『久不雨﹐天子減膳撤樂矣。爲人臣子﹐忍對歌舞﹐安坐終讌乎』﹗立飲三爵﹐趨而出。大府怒﹐思中傷之﹔公卽引疾去。疏入﹐召詣闕﹔上望見公﹐曰﹕『彊項吏﹐上官所不便﹐朕知非病也』﹗顧宰相曰﹕『此人可何官』﹖宰相據例對﹐上曰﹕『兪兆嶽﹐非常士也﹔亦拘以例乎』﹖授通政參議。江南海水溢決﹐壞海塘數處﹔惟公所築塘屹如舊。督﹑撫言諸朝﹐特擢公太僕寺卿﹐總理海塘。時崇明湮沒﹐死者相枕籍。公出賞格﹐募人掩胔骼﹐招流民﹐赴工就食。閱七載﹐成石塘七千一百二十八丈。自柘林城至金山城﹐凡四十五里﹔復於金山漴缺險要地﹐捐俸築片石小塘五百五十丈以衛之﹐民得安堵。

乾隆攺元﹐今上卽位﹐擢都察院右副都禦史﹐巡撫江西。陛見﹐陳母苦節﹔且曰﹕『臣母三十餘而寡﹐又受封﹔例不得旌。然臣孤苦無狀﹐非母不能有今日。乞省臣所例得覃恩﹐破格旌臣母』﹗上命建坊﹐祀節孝祠﹔而公仍授階如制。公之撫江西也﹐謹身察吏﹐廉民之疾苦﹔七十二州﹑縣無不達﹐得請免浮糧十餘萬兩﹐革九江﹑贛州二關額外濫稅如幹款。除積害十有七事﹐勒之石﹔置石府﹑縣官之門﹐示永禁。

七閱月﹐而召爲吏部左侍郎﹔疏請便省墓。至裏﹐招故人雅飲論敍﹐出公俸贈族黨置義田百畝﹐族人婚喪﹑祭葬取給焉。時海寧方大築塘﹐閣部無錫嵇公總其事。公爲嵇門生﹐聞公至﹐使使候公﹔公進使者曰﹕『天子發內府錢築塘﹐而派夫擾及七縣﹐沿堤取土壤民田墓﹐怨聲流道路﹔吾厭聞之矣。今月吾不言於師則負師﹐不言於朝則負君﹔其何以處我』﹖使者兼程返告。厥明﹐則馬上傳箭﹐諸不便事悉罷。到部未久﹐江西巡撫嶽公奏公前解關稅較常年缺額九萬餘兩﹐下刑部鞫之﹔實浮減免銀二萬五千兩﹐除賞官兵﹐其無款可銷者才三百八十兩。事在赦前﹐得免議﹔奉特旨昭雪﹐而公已卒﹐年七十有七。

公天性耿介﹐能勞苦﹐勇於有爲。未至大田時﹐大田民有送妹嫁而失所在者﹐其家訟之官﹐官疑其妹之婿也﹐拷掠自誣服﹔核屍所在﹐云在某所﹐發之無有﹐則盡系兩姓迎送者。公至﹐盡釋去﹔而宿城隍廟﹐誓曰﹕『罪人不得﹐則吾當斫廟而去官』﹗夜則夢神示以小旗﹐書「輦」字。旦卽廟召前所釋人﹐問之曰﹕『某以肩輿行乎』﹖曰﹕『然』。曰﹕『神已告我矣﹐殺人者輿夫也』﹗時有二人在廟竊瞰﹐伏泥鬼後。觀者眾﹐推泥鬼僕﹐適當二人頸﹐二人面如土﹔卽輿夫也。鞫之吐實﹐果得屍。其折疑獄﹐誠心推求多類此。而築海塘﹐則功在蘇﹑松。其法﹕疊層石而中穿之﹐貫以鐵筍﹔其橫犬牙相銜﹐熔鐵灌之﹐膠結眾石爲一。水卽甚怒﹐不可動。先後督撫如李公衛﹑尹公繼善皆奏上其法﹐爲築海塘式。公之旣葬也﹐有數十人詣祠焚香楮﹑誦佛經﹔守者詰之﹐流涕曰﹕『吾儕﹐海塘夫耳』。酌以茶﹐泥首公像前曰﹕『力非不能具牲牢﹔醵錢恐傷公心﹐公不要民一錢者也』﹗如是﹐十數年不絕。子良模﹐寧遠知縣﹔鴻赤﹐舉人﹔惇仁﹐山西冀寧道僉事﹐降汀州府知府。

李文藻曰﹕予少時﹐聞人言公守郡遺事﹐惟恐其辭之盡也。公嘗冒雪過鄕宦憑協一家索飲﹐協一爲言民害數事﹔立除之。或布袍棉鞋行市井﹐民所苦樂無弗知。旣引疾﹐僦居府治南民宅﹐父老獻蔬﹑米者日闐於門。被召赴都﹐民罷市遮畱﹔三易期而不得行。乃夜從二僕﹐自持鑰啟東城門去﹔質明﹐民爭追之﹐無及矣。當時肖像範公祠之後樂序蹟久圮﹐而北郭汪公喬年祠前公之「去思碑」在焉。予讀碑﹐略得公名實。近客濟南﹐復交公之孫濟陽知縣調元﹐悉其世﹔調元出家傳﹐俾予第之。嗚呼﹗吾郡之民﹐猶然兪公之民也﹔今往往以事控臺使﹐擊登聞鼓矣。或者謂靑州民悍黠樂訟﹐無仁恩。乃當兪公時﹐何其彬彬然有情禮哉﹗

﹣﹣見「碑傳集」卷二十九「上之上」。

﹟阮蔡文

阮驃騎蔡文傳藍鼎元

阮蔡文﹐字子章﹐號鸛石﹔閩之漳浦人。父曰魁﹐居下魏鄕。以海氛遷徙﹐苦徭重﹐轉之江西﹔生文於南昌﹐寄籍新諭。

文幼警敏﹔年十一﹐卽能屬文。然性剛﹐以膂力自負。喜弄刀盾﹐鄰兒皆畏下之。十三﹐補新諭諸生。以貧甚﹐隨父耕作﹔父購得蠹壞「綱目」﹐授文讀。冬無絮﹐文攜斧斸樹根累百斤者負歸﹐坎地爇而圍之。父沒﹐教授村童以養其母。二十四﹐登江西庚午賢書﹔數上春官﹐不第。畱心經世﹐所至南北山川厄塞險易﹑沿海島澳口砈崛穴以及東南諸蠻夷情狀利害﹐無不了了胸中。齊語﹑楚咻﹑吳越閩廣方言﹑苗搖鴞鴃侏禽之音﹐入其鄕卽與之化﹐肖其聲調口角﹐莫能辯爲何方之人也。

旣落獷無所用﹐周遊餬口﹐與武人吳郡交相善。文族父欽爲臺州副將﹐拜興汀總兵官﹔偕郡往依之﹐文任書記﹑郡爲小校。兩家母通往來﹐飽飯坐之堂上﹐擊鼓長歌以爲笑樂。郡事文母如母﹐郡母亦視文如子﹔𨿽親昆弟﹐無以逾也。未幾﹐文以母沒﹐扶櫬挈家還浦。時浦令陳汝咸率邑人爲講經之會﹐月兩期﹔文攘臂前席﹐髙論古今治亂得失﹑救時急務﹐同學韙之。丙戌後﹐讀書都門﹔己丑﹐被放南還。抵三山﹐閩撫張伯行邀入鰲峯講洛﹑閩之學﹐分纂先儒諸書。或勸文離家五載﹐宜遄歸﹔文曰﹕『正學失傳久矣﹐斯會可多得耶﹗顧吾方謀葬母﹐亦當歸耳』。還至海澄﹐距家不百里﹐芒鞋布韈徧歷山原﹐爲母求葬地﹔風餐露宿四閱月﹐得地於陳坑。將發引之前二日﹐乃返舍。其明年﹐漳﹑泉諸郡饑﹐文將有姑蘇之行﹐傾囊以資族人之在下魏者﹔酌親疏﹐計口多寡分給之。謂其子曰﹕『吾非不念汝曹﹐顧此皆吾祖宗之子孫﹐吾與汝同源共本者也。脫二日不舉火﹐非塡溝壑﹐寧免散之四方哉』﹗時吳郡已爲定海大帥﹐詔截江﹑浙漕米三十萬石由海道入閩分賑﹔文自姑蘇趨如浙﹐偕吳郡分運五萬石揚帆先至﹐漳﹑泉之人賴焉。以功﹐晉秩一級。

壬辰冬十月﹐海賊陳尙義遣其黨赴兵部乞降。時陳汝咸爲禦史﹐奏請自往招撫﹐薦文與俱﹔詔禦史駐錦州﹐賜文帑金﹑衣裘﹐加二級。偕千總駱南﹑左其彪等入海﹐遇颶風大作﹐駱南一船飄失﹐不知所往﹔文船折檣幾覆﹐溺數四。舟人大恐﹐文怡然曰﹕『我等爲朝廷招逋寇﹑靖海疆﹐𨿽葬魚腹﹐不猶愈死兒女子手耶』﹗至登萊﹐易舟蹤迹所在﹐則遊奕盡山﹑花鳥間﹔文直上賊艘見尙義﹐開示威信﹐聲情慷慨。賊黨有疑貳﹐欲劫文揚去者﹔憚文丰裁﹐未能決。文陳說利害﹐遂悉眾降﹐由寧波登岸﹔則吳郡已爲浙江提督﹐遣官弁護至京師。召見便殿﹐上問文﹕『書生此行良苦﹗頗驚怖否』﹖文奏言﹕『臣仰仗威靈﹐頑梗革心﹔無所怖』。更問沿海事宜﹐條對甚悉。議功﹐晉州牧﹐選雲南之陸涼。未行﹐攺授福建廈門水師中營參將﹔則以文材武可大用﹐而大學士李光地亦奏稱其猷略故也。廈門距家百餘里﹐利獘纖悉無不知﹔通關梁﹑除盜賊﹐動合兵民意。紅彜市舶故驕橫﹐上者貪其利﹐多爲所玩。一日﹐有互市者奠賈輕重不相中﹐一船拔刀以譁﹔軍吏惶急﹐不知所爲。文單騎往﹐縛譯榜之﹐爲評其直﹔皆羅拜。次日﹐其酋率眾謝﹐承筐多儀﹐免冠以獻。文大陳武威﹐坐堂皇﹐召之入﹔語以朝廷威化﹐呵責甚厲﹐皆不敢仰視。復椎牛置酒饗之﹐庭廡所獻儀物悉遣還。由是﹐諸彜畏服。

明年﹐調臺灣北路營參將。諸羅令周鐘瑄才名﹑吏治爲海疆冠﹐文一見如舊交﹐和衷共濟。戢吏卒﹑撫番黎﹐捐金助建學宮﹑城隍﹐悉除所轄陋規﹔部伍器甲簡閱整齊﹐躬巡歷沿海﹐增置要害營汛。北路地方千里﹐半綫以上民少番多。大肚﹑牛罵﹑吞霄﹑竹塹諸處山川奧郁﹐水土苦惡﹔南崁﹑淡水窮年陰霧﹑罕晴霽﹐硫黃所產﹐毒气薰蒸﹕鄭氏以投罪人。庚寅﹐始設淡水防兵﹔及瓜生還﹐歲不能三之一﹐巡哨未有至者。文決計往﹐部曲皆涕泣彊諫﹔文曰﹕『不然﹔臺𨿽彈丸﹐實閩之安危﹐淡水又臺之鍵鑰也。由淡水至福州﹐和風一日可達﹔民番錯雜﹐亡命者日多。不熟知其裏道情形﹐何以控制調度』﹗自齎帳落﹑具脯糒﹐日或於馬上成詩﹐夜燃燭紀所歷地裏﹑山溪﹑風候﹑土俗。爲文以祭戍亡諸將士﹐淒愴激烈﹐聞者感泣。山谷諸番具牛羊酒食﹐迎餉道旁﹔文悉慰遣﹐無所受。召社學番童坐幕下﹐與之語曰﹕『我﹐汝師也﹐勿懼』﹗其背誦「四書」者﹐旌以銀﹑布﹔爲講解君臣﹑父子之大義﹐反覆不倦﹐諸番皆感悅。竟以中瘴气﹐歸而病痞。遷福州城守副將﹔赴京道劇﹐卒於宿遷﹐年五十。

文偉軀幹﹐黝面闊口﹔好劇談大笑﹐須眉俱動。讀書忘寢食﹐有時賓明滿座﹐朗誦髙吟﹔或展捲喜動眉梢﹐失聲揮淚﹐戟手怒罵。嘗曰﹕『吾見古人之忠孝節烈﹐恨不起其人於紙上而拜之﹑跪之也﹔見古人之悖逆姦回﹐恨不起其人於紙上而烹之﹑磔之也』﹗爲文章﹐不假思索﹔對客揮毫﹐數千言立就。詩以韓爲宗。然其志在經濟事業﹐欲以設施見長﹔故著述無多﹐所屬淡水諸作﹐南北海道﹑盡山﹑花鳥等記耳。平生無畱錢﹔或贈之千金﹐以葬母輒盡。在官二十有四月﹐未嘗取兵民一粒一絲。運米及招撫時﹐所過當道以文需次閒員爲國宣力﹐慮資斧弗繼﹐輒贈金帛﹔文悉卻之曰﹕『吾不以天子之使﹐受人憐也』。沒後﹐妻孥饘粥不充﹐無一廛之宅﹔然素淡泊﹐亦不見爲苦云。

論曰﹕阮鸛石﹐全才也。粗豪曠爽﹐有湖海之气﹔望之﹐知爲英雄耳。其沈幾權變﹑肆應詳密﹐非與共事﹐不可得窺測也。使竟其用﹐經濟事業﹐豈必多讓古人﹗天奪之速﹐則不解其何故矣。世所傳造物忌才﹐吾始不信。悠悠天下﹐人才難得﹐又困苦沮抑之﹐不使展盡底蘊﹐是天旣不肯多生才﹑生之復不愛惜之﹔則謂之忌也亦宜。

﹣﹣見「碑傳集」卷一百十五「武臣」﹝中﹞。

﹟劉獻廷

劉處士獻廷墓表

劉繼莊傳

劉處士獻廷墓表王源

劉處士諱獻廷﹐字繼莊﹐別號廣陽子﹔大興人。生於戊子七月﹐年四十有八﹐卒於吳﹔與妻張氏合葬於吳之陸墓山。祖�。父礦﹐爲名醫﹔母張氏﹑吳氏。相傳其先爲吳人﹐曾祖以上俱無考﹝處士自言﹞。

處士穎悟絕人﹐博覽﹐負大志﹔不仕﹐不肯爲詞章之學。年十九﹐親歿﹔挈家而南﹐隱於吳。初﹐吳有髙僧說法﹐士人醵金從之講「法華」﹔處士聞之﹐與焉。坐食頃﹐伏几而齁﹔僧說罷﹐處士齁亦罷。明日﹐復往如故﹔眾竊笑。僧詫曰﹕『客何爲者』﹖呼與語﹐則大驚﹐拜伏地曰﹕『公﹐神人也』﹗掖登座。處士夷然﹐登座不讓﹔暢衍厥旨﹐眾大說。僧率眾蒲伏﹐願爲弟子﹔處士笑曰﹕『吾正若誤耳﹐豈爲浮屠學者哉』﹗拂衣去。由是﹐從遊者日眾。

嘗謂學者曰﹕『聖人謂「人爲天地之心」﹔人渺焉爾且眾﹐胡爲天地之心﹗嘗學「易」而得其說﹕乾也﹑坤也﹐初交而生風雷﹐無形也﹔水火次之﹐形而虛﹔山澤又次之﹐實矣。由是﹐艸木生焉﹑鳥獸育焉。艸木﹑鳥獸不已﹐章乎未竟也。艸木不實﹐則艸木之生未竟而艸木熄﹔天不生人﹐則天之生未竟而天地之生熄。人者﹐天地之實也。故曰人爲天地之心。身豈心哉﹖心﹐心爾﹔所謂仁也。天地不能爲者﹐人爲之﹔剝復否泰﹐存乎運而轉移之者心。人苟不能斡旋气運﹐徒以其知能爲一身家之謀﹐則不得謂之人﹔何足爲天地之心哉』﹗故處士生平志在利濟天下後世﹑造就人才﹐而身家非所計。其挈家而南也﹐尙有貲數千金﹐以交遊濟危難散去。鄰捨一女子許字﹐夫貧﹐流於外﹔母將攺聘之﹐女誓不從。處士聞之惻然﹐時僅餘藥肆一廛﹐立鬻金﹐尋其夫﹐贈使婚娶﹔而家益貧。久之﹐西南大亂﹐民惶惑不聊生﹔處士乃入洞庭山﹐學益力。亂定﹐妻張氏旋卒。於是慨然欲徧歷九州﹐覽其山川形勢﹐訪遺佚﹐交其豪傑﹐博采軼事﹐以益廣其見聞﹐而質證其所學。

初﹐故尙書徐健庵及其弟故大學士立齋兩先生聘之﹐不就。至是歸裏﹐將付其子燮於其兄禦史賓廷﹔徐又聘之﹐乃就。而予以修「明史」﹐亦館於徐﹔與處士道同志合﹐日討論天地陰陽之變﹑伯王大略﹑兵法﹑文章﹑典制﹑古今興亡之故﹑方域要害﹑近代人才邪正﹐其意見之同﹐猶聲赴響。而處士於禮樂﹑象緯﹑醫藥﹑書數﹑法律﹑農桑﹑火攻器制﹐傍通博考﹐浩浩無涯涘。嘗從容謂余曰﹕『吾志若不就﹐他無所願﹐但願先子死耳』﹗予驚問故﹔曰﹕『吾生平知己﹐捨子其誰﹗得子爲吾傳以傳﹐復何恨哉』﹖嗚呼﹗生死無關於天下﹐不足爲天下士﹔卽爲天下士﹐不能與古人爭雄長﹐亦不足爲千古之士。若處士者﹐其生﹑其死固世運消長所關﹐而上下千百年中不數見之人也。顧畱京師四年﹐有奇遇而訖不見用﹔庚午復至吳﹐遂南遊衡嶽﹐因而歸。方謀與同志結茅著書終老﹐乃不一年死矣﹗

處士爲人良易﹐負絕世之學﹔而虛衷常自下﹐誨人諄諄不倦。其少也﹐讀書每竟夜不臥﹐父母禁不予膏火﹐則然香代之﹔因眇一目。又折其左股﹐落落攝敝衣冠﹐躑躅風塵中﹐人無敢易之者﹔蓋其心廓然大公﹐以天下爲己任。使得志行乎時﹐建立當不在三代下﹔而竟溘然齎志以死也﹐豈不悲乎﹗死之日﹐門弟子哀號擗踴﹐行路咨嗟涕洟。予在京聞之﹐召其子燮於天津﹐與友人斂金爲位哭之﹐而使燮奔喪於吳﹐爲之表其墓。嗚呼﹗處士之心﹐天地所以不熄之心也。古聖賢以其心傳於後﹐而古聖賢未嘗死﹔天下有以處士之心爲心者﹐處士又豈死哉﹗後之覽者﹐尙其有感而興焉﹗

劉繼莊傳全祖望

劉繼莊者﹐名獻廷﹐字君賢﹔順天大興縣人也。先世本吳人﹐以官太醫﹐遂家順天。繼莊年十九﹐復寓吳中﹔其後居吳江者三十年。晚更遊楚﹐尋復至吳﹔垂老始北歸﹐竟反吳卒焉。崑山徐尙書善下士﹐又多藏書﹐大江南北宿老爭赴之﹔繼莊遊其間﹐別有心得﹐不與人同。萬隱君季野於書無所不讀﹐乃最心折於繼莊﹐引參明史館事。顧隱君景範﹑黃隱君子鴻長於輿地﹐亦引繼莊參「一統志」事。繼莊謂﹕『諸公考古有餘﹐而未切實用』。及其歸也﹐萬先生尢惜之。予獨疑繼莊出於攺步之後﹐遭遇崑山兄弟﹐而卒老死於布衣﹔又其棲棲吳頭﹑楚尾間﹐漠不爲枌楡之念﹕將無近於避人亡命者之所爲﹐是不可以無稽也﹐而竟莫之能稽。且諸公著述皆流布海內﹐而繼莊之書獨不甚傳﹐因求之幾二十年不可得﹔近始得見其「廣陽雜記」於杭之趙氏﹐蓋薛季宣﹑王道甫一流。嗚呼﹗如此人才﹐而姓氏將淪於狐貉之口﹐可不懼哉﹗

繼莊之學主於經世﹐自象緯﹑律曆以及邊塞關要﹑財賦軍器之屬﹐旁而岐﹑黃者流以及釋﹑道之言﹐無不畱心﹔深惡雕虫之技。其生平自謂『於聲音之道別有所窺﹐足窮造化之奧﹐百世而不惑』。嘗作「新韻譜」﹐其悟自「華嚴」字母入﹐而參之以「天竺陀羅尼」﹑「泰西蠟頂話」﹑「小西天梵書」曁天方﹑蒙古﹑女直等音﹐又証之以遼人林益長之說而益自信。同時吳修齡﹐自謂蒼頡以後第一人﹔繼莊則曰﹕『是其於「天竺」以下書皆未得通﹐而但略見「華嚴」之旨者也』。繼莊之法﹐先立鼻音二﹐以鼻音爲韻本﹐有開﹑有合﹐各轉陰﹑陽﹑上﹑去﹑入之五音﹐陰﹑陽卽上﹑下二平﹐共十聲﹔而不歷喉﹑齶﹑舌﹑齒﹑唇之七位﹐故有橫轉﹑無直送﹐則等韻重疊之失去矣。次定喉音四﹐爲諸韻之宗﹐而後知「泰西蠟頂話」﹑「女直」﹑「國書」﹑「梵音」尙有未精者﹐以四者爲正喉音﹐而從此得半音﹑轉音﹑伏音﹑送音﹑變喉音。又以二鼻音分配之﹐一爲東北韻宗﹑一爲西南韻宗。八韻立﹐而四海之音可齊。於是以喉音互相合﹐凡得音十七﹔喉音與鼻音互相合﹐凡得音十﹔又以有餘不盡者三合之﹐凡得音五﹕共三十二音爲韻父﹐而韻歷二十二位爲韻母。橫轉各有五子﹐而萬有不齊之聲攝於此矣。嘗聞康甲夫家有紅毛文字﹐惜不得觀之﹐以合「泰西蠟頂語」之異同﹔又欲譜四方土音以窮宇宙元音之變﹐乃取「新韻譜」爲主﹐而以四方土音塡之﹐逢人便可印正。蓋繼莊是書﹐多得之大荒以外者﹐囊括浩博﹔學者驟見而或未能通也。其論向來方輿之書﹕『大抵詳於人事﹐而天地之故槪未有聞。當於疆域之前﹐別添數則。先以諸方之北極出地爲主﹐定簡平儀之度制爲正切綫表﹔而節气之後先﹑日蝕之分杪﹑五星之陵犯﹐占驗皆可推矣。諸方七十二候各各不同﹐如嶺南之梅十月已開﹑桃李臘月已開﹐而吳下梅開於驚蟄﹑桃李開於淸明﹕相去若此之殊。今世所傳七十二候﹐本諸「月令」﹔乃七國時中原之气候。今之中原已與七國之中原不合﹐則歷差爲之。今於南北諸方細考其气候﹐取其核者詳載之爲一則﹐傳之後世﹔則天地相應之變遷﹐可以求其微矣。燕京﹑吳下水皆東南流﹐故必東南風而後雨﹔衡﹑湘水北流﹐故必北風而後雨。諸方山水之向背分合﹐皆當按籍而列之﹔而風土之剛柔曁陰陽燥濕之徵﹐又可次第而求矣。諸方有土音﹑又有俚音﹐蓋五行气運所宣之不同﹔各譜之爲一則﹐合之土產﹐則諸方人民性情風俗之微﹐皆可推而見矣。此固非一人所能爲﹐但發其凡而分觀其成﹐良亦古今未有之奇也』。其論水利﹐謂『西北乃二帝﹑三王之舊都﹐二千餘年未聞仰給於東南﹔何則﹖溝洫通而水利修也。自劉﹑石云擾以訖金﹑元千有餘年﹐人皆艸艸偸生﹐不暇遠慮﹔相習成風﹐不知水利爲何事。故西北非無水也﹐有水而不能用也。不爲民利﹐乃爲民害﹔旱則赤地千里﹑潦則漂沒民居﹐無地可瀦﹑無道可行﹐人固無如水何﹐水亦無如人何﹗虞學士始奮然言之﹐郭太史始毅然行之﹔未幾竟廢﹐三百年無過而問者。有聖人者出﹐經理天下必自西北水利始﹔水利興而後足食﹐教化可施也。西北水利﹐莫詳於「水經」酈注﹔𨿽時移勢易﹐十猶可得其六﹑七。酈氏略於東南﹐人以此少之﹔不知水道之當詳﹐正在西北。欲取「二十一史」關於水利農田﹑戰守者﹐各詳考其所以﹐附以諸家之說以爲之疏﹐以爲異日施行者之考證』。又言﹕『朱子「綱目」非其親筆﹐故多迂而不切﹔而關系甚重者反遺之。當別作「紀年」一書』。凡繼莊所撰著﹐其運量皆非一人一時所能成﹔故𨿽言之甚殷﹐而難於畢業﹕是亦其好大之疵也。又言﹕『聖王之治天下﹐自宗法始。無宗法﹐天下不可得治。宜特爲一書以發明之』。是則儒者之至言﹐而惜其書亦未就。

予之知繼莊也以先君﹐先君之知繼莊也以萬氏。及余出遊於世﹐而繼莊同志如梁質人﹑王崑繩皆前死﹐不得見﹔卽其髙弟黃宗夏﹐亦不得見。故不特繼莊之書無從蹤迹﹐而逢人問其生平顚末﹐杳無知者。因思當是時安溪李閣學最畱心音韻之學﹐自謂窮幽探微﹐而絕口不道繼莊與修齡﹐咄咄怪事﹐絕不可曉﹗何況今日去之六﹑七十年以後﹐���並其出處本末而莫之詳﹐益可傷矣﹗近者﹐吳江徵士沈彤獨爲繼莊立傳。蓋繼莊僑居吳江之壽聖院最久﹐諸沈皆從之遊﹔及其子死無後﹐卽以沈氏子爲後。然其所後子﹐今亦亡矣﹔故彤所爲傳﹐亦不甚詳。若其謂繼莊卒年四十八﹐亦恐非也。繼莊弱冠居吳﹐歷三十年﹔又之楚﹑之燕﹐卒死於吳在壬申以後﹐則其年多矣。蓋其人蹤迹非尋常遊士所閱歷﹐故似有所諱而不令人知﹔彤蓋得之家庭諸老之傳﹐以爲博物者流而未知其人。予則𨿽揣其人之不凡﹐而終未能悉其生平行事﹔乃卽據「廣陽雜記」出於宗夏所輯者略求得其讀書著書之槪﹐因爲撮拾而傳之﹐以俟異日更有所聞而續序之。

﹣﹣以上見「碑傳集」卷一百三十「經學」﹝上之上﹞。

﹟邵廷采

族祖邵先生廷采行狀

邵先生墓表

族祖邵先生廷采行狀邵晉涵

先生諱廷采﹐字允斯﹐更字念魯﹔余姚人。曾祖諱洪化﹐早世﹔曾祖母翁孺人﹐以苦節著。祖諱曾可﹐少稱孝童﹔長有學行﹐鄕人所稱爲「魯公先生」也。父諱貞顯﹐字鶴閒﹔能詩文。

先生少喪母﹐祖母孫孺人親撫之。少穎悟﹐能發人隱曲﹔父聞而怒之﹐始韜斂﹐不妄言語。七歲﹐從羣兒爲踏蹴戲﹔祖母召之曰﹕『若祖﹑父不能﹐而汝能之﹔殆賢於祖﹑父矣』﹗先生聞而自責﹐自是不復爲玩弄之事。九歲﹐祖魯公先生從他邑教授歸﹐召先生省所治書﹐因教以先儒語﹔先生欣然曰﹕『其人何在乎﹖何不令兒早事之』﹗祖聞而大悅﹐爲具衣冠﹑具書幣﹐而攜之入姚江書院。

先是﹐明儒王文成講「致良知」之學﹐弟子著錄數百人﹐惟學之傳於同裏者﹐以醇謹稱最著者爲徐愛﹝曰仁﹞﹑錢徳洪﹝緒山﹞﹑聞人詮﹝邦正﹞﹑胡瀚﹝今山﹞﹔徳洪傳沈國模﹝求如﹞﹑管宗聖﹝霞標﹞﹑史孝復﹝子虛﹞﹐國模傳韓孔當﹝遺韓﹞﹑兪長民﹝吾之﹞及魯公先生。崇禎初﹐設講捨於半霖﹐月再會﹔所謂姚江書院也。遭亂廢﹐孔當諸生復之。時宗聖﹑孝復前死﹐國模年八十餘矣﹐避居四明山﹐猶惓惓於書院﹐歲必一﹑二至﹐爲諸生講習。先生初至院中﹐年最少﹐立階下﹐聽國模講﹔國模撫其面曰﹕『孺子志之﹗在知人﹑在安民』。居有間﹐先生問曰﹕『孩提之不學不慮﹐卽堯﹑舜之不思不勉﹐求之有道乎』﹖國模曰﹕『子知「良知」矣。持以敬﹑行以恕﹐道遠乎哉』﹗因受業韓孔當數年﹐學益進。孔當門人﹐稱徐景範﹝文亦﹞爲最﹔及是﹐景範自嘆爲弗如。先生始讀「傳習錄」﹐未有得﹔旣讀「人譜」﹐憬然曰﹕『吾乃知明心見性﹐未有不始於躬行實踐也』。由是﹐持守益謹。

弱冠﹐爲生員﹐視場屋科舉之學﹐意闊如也﹔朝夕讀儒書。行市中﹐古衣冠﹔旁顧見者非笑之﹐先生勿顧也。會先生連遭祖﹑祖母﹑父之戚﹐居喪盡哀﹔鄕先輩皆推重之曰﹕『善喪﹗若念魯﹐禮宗也』。異時訕笑者﹐亦爲感動焉。時書院諸先生繼歿﹐從遊者皆散去﹔景範以鄕試第一計偕﹐卒於京師。先生踽踽獨行﹐抱遺書﹐守師傳而不變。然家益貧﹐不能自存。有故人在嘉興﹐往依之﹐課三五童子以自給。時嘉興有以時文講學爲名髙者﹐詬厲先儒﹐勢甚張﹔陳鏦﹑馬彭﹐其弟子也。知先生﹐數至塾中與先生辧難。先生持論斷斷﹐不少屈﹔鏦嘆曰﹕『以名取子﹐乃何囿於鄕人之餘論而一述而不復返也﹐豈不哀哉』﹗先生曰﹕『吾惟知今之惴風气﹑詈先賢作聲價者之喪其心之爲大可哀也。女不暇自哀﹐而庸能哀所哀耶』﹗居數年﹐尟所合。惟一見施博﹐論學於放鶴洲﹔先生曰﹕『陽明之「四無」﹐「無極」之宗也﹔龍溪之「四無」﹐「常無」之妙也。不得引龍溪以病陽明』﹗博爲肅拜曰﹕『博老矣﹗崇向正學﹐惟吾子自愛』﹗河間李塨貽書論明儒同異﹔先生答曰﹕『「致良知」者﹐主「誠意」。陽明而後﹐願學蕺山』。其自信如此。

初﹐吏部侍郎孫承澤﹑大學士熊賜履皆以辟王學爲己任﹐先後居顯位﹔一時學士靡然向風。於是選時文﹑刊講章者﹐剽竊餘論﹐爭詆文成爲異端﹔書賈貿販非詆毀先賢之書﹐學者弗視也。先生旣嫉之﹐以爲是不足辧﹐顧在行事耳﹔從同邑黃宗羲問「幹鑿度算法」﹑「從會稽董瑒受「陣圖」﹐從保定王正中學「西曆」。將軍施瑯振旅臺灣﹐先生遇之西湖﹐縱談沿海要害﹔瑯奇之﹐招俱北﹐謝勿往。遊鎭江﹐與梁化鳳部將習坐作擊刺之法﹐匝月盡其技。遊淮安﹐從防河老卒問河﹑淮變遷徑﹔走河南﹐訪黃河故道﹔策馬出潼關﹐觀形勢。嘆曰﹕『土則古所耕也﹐而水利不復﹐柰何』﹗

會黃岡韋鐘藻爲余姚知縣﹐辛巳攺建姚江書院於縣南城﹐求能紹文成之學者﹐乃具書幣請先生主講席。諏日聽講﹔先一日﹐知縣戒儒學官﹑儒學官戒諸弟子。厥明﹐諸弟子先至﹐知縣率教諭﹑訓導至。及門﹐諸弟子迎於門外﹐諸弟子揖﹐知縣揖﹐教諭﹑訓導從揖﹔及階﹐先生起﹐蒞階﹐知縣栗階升揖﹐先生揖﹐教諭﹑訓導進揖﹐諸弟子旅揖。遂入﹐捨菜於先賢如禮﹐出。及講堂﹐知縣揖﹐教諭﹑訓導從揖﹔先生揖﹐坐。先生南向坐﹑知縣西向坐﹑教諭﹑訓導東向坐﹐諸弟子以次進﹐俟於階凝立﹐命童子歌詩。先生講「易」「艮卦」﹐知縣顧諸弟子曰﹕『先生哉﹗先生哉』﹗旣罷﹐邑之父老喜曰﹕『數十年僅見此也』﹗

丙戌﹐遊山東。戊子﹐至京師﹔商邱宋至﹑鄞費經欲招入一統志館﹐先生謝曰﹕『老矣』﹗遂歸。康熙五十年﹐先生在會稽﹐居外家。六月﹐病革﹐作遺訓﹐命諸子歸葬余姚﹔賦詩而卒。距生順治五年﹐年六十四。

先生貌甚丰﹐長不踰中人﹐目睒睒有光﹔紵袍布履﹐門庭秩如﹐居暗室必端坐。飲酒數升﹐不亂﹔酒後談忠孝事﹐激昂奮發﹐聞者咸興起。篤於三黨﹐養老姑﹐終其世。

從弟廷英不能治生﹐而好言懋化﹔瞰先生修脯所入﹐輒丐以行賈。屢丐屢喪貲﹐先生終弗問。授徒陶家堰﹐鄰婦言出於捆﹐然聞邵先生過﹐噤不敢語﹔居一年﹐攺爲善。過道墟﹐章氏主人設食﹔主婦聞之﹐切肉必方正﹑■﹝睿﹝又上韭下﹞必寸斷﹐匪是莫敢進。童子遭於道﹐皆拱手立。然士之爲俗學者﹐皆貌敬之而心迂其言﹐莫能稱其學。先生之學﹐尢長於「易」與「詩」﹔端坐讀書﹐終日無倦容。少時作「觀心錄」一卷﹐宗羲規之曰﹕『近名者弗爲』﹗輒毀之。又撰「明史論」百篇﹐出示景範﹔景範曰﹕『未有「論贊」先「紀傳」作者』。先生起﹐謝不敏。先生遊四方﹐無所遇。中夜起坐﹐念師友淵源之傳﹐恐及身而斬﹔又不忍及身而遽見其廢墜也﹐乃思托著述以自見。以爲韓﹑範沒而儒效疏﹐金﹑許沒而儒術泯。陽明先生起﹐直揭「良知」﹐孟子之「盡心」也﹔拯溺戡暴﹐伊尹之自任也。異議蜂起﹑羣言淆亂﹐而扶世翼教之心﹐揆前聖而一貫﹕作「陽明王子傳」。萬曆以後﹐異學互爲宗旨﹐蕺山先生功主「愼獨克己」﹐屏禪宗而復「良知」求其眞﹐是忠淸節義之風﹐體備於身﹑誠存於意﹐顚沛弗違﹐竟信其志﹕作「蕺山劉子傳」。王學盛行﹐余姚得其醇﹑江西得其正﹐王艮﹑王畿挾髙明之識﹐駕師說而上引﹐一再傳而羅汝芳﹑楊起元好爲弔詭﹐陶望齡﹑周汝登歸心禪乘﹐九達之逵懸之圭槷﹐務使合於矩準﹔作「王門弟子傳」。以言明道﹐不若以身明道﹐金鉉﹑祁彪佳等奉劉子之教﹐全受全歸﹐白刃可蹈﹔若張兆鰲之「隱志替身」﹑黃宗羲之「纂言提要」﹐胥能守師說以終老﹕作「劉門弟子傳」。有宋遺民潛淪山谷﹐程敏政﹑黃宗會遞有甄錄﹔自文山開幕府﹐謝翺﹑王炎午諸人尢所謂勞事而勤服也﹔六陵被髮﹐厥禍尢酷﹐圖其成者王英孫﹑肇其謀者唐玨﹐攺葬蘭亭﹐流水至今嗚咽焉﹕作「宋遺民所知傳」。儒冠被迫﹐憤而爲僧﹐尋而被緇說法﹐別有師承矣﹔且末俗多僞﹑出處無恆﹐惟徐枋﹑顧炎武﹑陳恭尹諸子完貞抱璞﹐信而有徵﹕作「明遺民所知傳」。維書院基始半霖﹑遷於南城﹐守「良知」之學﹐見諸躬行﹔後之人罔聞知﹐乃逸乃諺﹐以侮老成。先民是程﹐緒言猶存﹐用啟我後生﹕作「姚江書院傳」。明人家自爲史﹐存僞失眞﹔乃稽譜牒﹑求實錄﹑核聞見﹐備耆舊之傳﹑存一家之言﹕作倪文正﹑施忠湣諸傳數十篇。先生旣卒﹐門弟子分刻之﹐取記﹑序﹑雜文﹐合爲「思復堂文集」二十卷。考姚江書院建置始末﹐作「姚江書院誌略」四卷。先生好從遺老訪明亡故事﹐宗羲授以「海外錄」﹑「行國錄」﹑因仿袁樞體﹐作「東南紀事」﹔同邑張五臯流離粵海﹐潛歸四明山﹐先生訪其遺聞﹐合之馮蘇「見聞隨筆」﹐作「西南紀事」。二書艸創未成﹐或曰書毀於火雲。

先生娶陶氏﹐生四子﹕長承濂﹐監生﹐考授州判銜﹔次承明﹔次繼云﹐康熙丁酉舉人﹐陜西西鄕縣知縣﹔次承朱。孫九人。承濂等葬先生於慈谿之龍山﹐仁和龔翔麟銘其墓。先生與先王父同九世祖﹐先王父嘗問古文法於先生﹐兄事之甚謹﹔伏臘過從﹐終日論學﹐先生未嘗不意得也。晉涵逮事王父﹐故得聞先生遺事甚詳。先生四子相繼卒﹐諸孫貧甚﹔或取「文集」刻板﹐付質庫。諸孫中有先觀者﹐於晉涵爲兄﹐有志行。時言先生葬域﹐形家皆言其不利﹔謀攺葬﹐力未能也。又自以不能守先代遺書爲大蹙﹐間至流涕。丙戍夏﹐赴館西鄕﹐道暍死。先觀有兄曰先益﹐先生之仲孫也。丁亥﹐從福建歸﹐攺葬先生於余姚九壘山﹐贖「文集」刻板藏於家﹔乃欷歔語晉涵曰﹕『家世自魯公公傳陽明之學﹐迨王父而獲有成書﹔遺編僅存﹐世無知者。夫先祖有美而不彰﹐與於不仁之甚也﹗某自患不能保其家聲以表其先人﹐而特有厚望於子﹔子能乞當世之立言者闡揚遺書﹐俾不終泯於世﹐死不恨矣』﹗晉涵敬謝﹐將爲之校讎卷帙﹔會有徐州之行﹐不暇爲。庚寅﹐晉涵在京師得家書﹐則兄先益以九月病瘵死矣﹔悲哉﹗先生經明行修﹐不克昌其身﹔並其子孫之自好者﹐不得永其年﹕是豈陰陽之咎耶﹗先王父有言﹕『紹興自文成創學﹐代有傳人﹔規言矩行﹐閭裏知所矜式。自先生歿﹐而經師亡。四明故多遺獻﹐若張岱﹑呂章成撰著流傳﹐爲四方所資取﹐至先生而集其成﹔先生歿﹐而史學亦絕』﹗嗚呼﹗此不僅一家之慟也。會稽章君學誠篤好先生之文﹐遇晉涵於京師﹐輒問先生後嗣﹐形諸嘆息﹔時抱先生之文號於眾曰﹕『百餘年﹐無此作矣﹗世有治古文而成學者乎﹖不能捨先生而有他求矣』。嗟乎﹗先生去今六十年﹐鄕裏幾不知其姓氏﹔晉涵愧不能紹其家學﹐而得章君爲之推重不遺餘力﹐潛徳幽光將賴以顯著。詹事嘉定錢先生稱章君爲先生後世桓譚﹐信矣。壬辰春﹐晉涵來太平使院﹐大興朱學士舊因章君知先生﹐語及「思復堂文集」﹔且曰﹕『吾當爲之表』。晉涵躍然曰﹕『是固望於有道徳而能文章者﹗竊有願未敢遽以請也﹐今幸乃得之』﹗謹摭粗能記憶者爲狀﹐以求學士之文以彰先生之學﹐庶異日上史館﹐備采擇。

族孫晉涵謹狀。

邵先生墓表朱筠

有明余姚王文成公講「致良知」之學﹐卒以功業顯著有效。於是門弟子滿天下﹐江西﹑泰州﹑龍谿並述﹔學案傳授著錄者輒數百人﹐輻輳馳騁﹐或不軌師說爲訿議於世。而同裏傳其學以醇謹稱最者﹐曰徐愛﹝曰仁﹞﹑錢徳洪﹝緒山﹞﹑聞人詮﹝邦正﹞﹑胡瀚﹝今山﹞﹔後少傳者﹐惟徳洪傳沈國模﹝求如﹞﹑國模傳韓孔當﹝遺韓﹞﹑邵曾可﹝魯公﹞。曾可生貞顯﹐字鶴閒﹔貞顯生延采﹐字允斯﹐又字念魯﹐學者所稱「念魯先生」也。鼎革之初﹐諸老殂喪﹐先生巋然承絕業於荒江斥海之濱。嘗西北遊﹐走潼關﹐思有所用﹔退而老死﹐以古文詞傳於其家。死於今六十年﹐姓名不出於鄕黨﹐學者罕能道之﹐而遺書將墜。筠及門會稽章學誠篤好其文﹐數爲筠感激言之。乾隆辛卯冬﹐先生之親同姓諸孫晉涵來謁筠於太平使院﹐爲筠言先生始未詳具﹐且曰﹕『先生諸孫先益﹑先觀最賢﹐思欲張大先生之行與文﹔不幸先後死。先益嘗攺葬先生於縣之九壘山﹐墓道之石未有表者﹔敢狀以請』﹗筠故無所聞見於先生﹐然心知晉涵篤論君子也﹐不敢辭﹗

按狀﹕先生幼失母﹔少長察察﹐用父呵自斂。從羣兒戲爲白打﹔祖母孫﹐戒之向學。九歲讀史﹐卽操槧爲徐達﹑常遇春傳﹐有法。祖自外歸﹐偶舉宋儒語語先生﹔先生興曰﹕『其人安往耶﹖願得而事之』。祖以爲有志﹐取爲具衣冠﹐送之姚江書院。

姚江書院者﹐在半霖﹔崇禎初﹐縣人設以爲講學地也。亂廢﹐韓孔當率諸人復之。是時沈國模年八十矣﹐尙在﹔歲必一再至﹐爲諸生設講﹐先生立階下聽。久之﹐執所業「尙書」前曰﹕『孩提不學不慮﹐堯﹑舜不思不勉﹐同乎』﹖國模嘆曰﹕『孺子知「良知」矣。能敬以恕﹐吾何加焉』﹗自是﹐從孔當受業。徐景範﹝文亦﹞者﹐韓門髙弟子也﹔比見先生﹐嘆曰﹕『吾弗如邵子』﹗先生初讀「傳習錄」﹐無所得﹔旣而讀劉宗周「人譜」﹐曰﹕『善乎﹗吾知學王氏學者所始事矣』。

年二十﹐爲縣學生﹐獨恥爲應舉之文。入則讀古書﹔出則古衣冠行市中﹐未嘗旁視﹐人傳以爲笑。久之﹐居祖﹑祖母及父憂﹐戒家人勿召僧七七日陳梵誦經﹔營窀穸﹐必誠必信﹐一慟盡哀。鄕之前輩僉曰﹕『邵氏子善喪』﹗笑者愧之。當是時﹐書院諸先生相次歿﹐諸生散去﹔景範舉鄕試第一﹐計偕京師﹐卒。先生獨行﹐抱遺書﹐守其師說而不變。然貧無以自存﹐走嘉興依故人﹐課童子給食。或有號稱講學﹐用私憾﹐與王文成爲難者﹐方負重名﹔其徒陳鏦﹑馬彭數造先生相辧難﹐不能屈﹐則嘆曰﹕『吾哀若所學﹐誠學若鄕人之學而已』﹗先生應曰﹕『若尙不知毀日月者之喪明﹗自哀不暇﹐而暇吾哀耶』﹖居數年﹐一與施博論學於放鶴洲﹔先生曰﹕『天泉四言陽明﹐原本「無極」之說﹐儒也﹔龍溪浸淫「無生」之旨﹐釋也。不得以彼病此』﹗博肅拜曰﹕『博老矣﹗惟吾子崇尙正學自愛』﹗河間李塨貽書論明儒同異﹔先生答曰﹕『「致良知」者﹐主「誠意」。陽明而後﹐願學蕺山』﹗其自信如此。

初﹐吏部侍郎宛平孫承澤﹑大學士孝感熊賜履先後以辟王氏學爲己任﹔朝野之士譁然從之﹐相與牽引詆訶﹐以文成爲異端。學者從事「四子書」﹐又以能毀王氏學爲有功﹔於章句﹑集注﹐庸俗羣師﹐一談不破。先生固疾之﹐以爲是不足辯﹐顧在力行耳﹔從同邑黃宗羲問「幹鑿度算法」﹑會稽董瑒受「陣圖」﹑保定王正中學「西曆」。將軍施瑯振旅臺灣﹐過西湖﹐遭先生﹐相與縱談沿海要害﹔瑯奇之﹐請與俱北﹐謝不行。閒遊鎭江﹐與梁化鳳部將講坐﹐作擊刺之法﹐一月而盡。之淮安﹐從防河卒問河﹑淮離合狀。北入河南﹐訪黃流故道﹔西走﹐窺潼關。喟然曰﹕『土則古所耕也﹐而水利亡矣﹐柰何』﹗

會歲辛巳﹐知黃岡韋鐘藻建姚江書院於縣南﹐博訪有紹文成之學者﹐乃以禮幣致先生。先一日﹐戒眾。厥明﹐諸弟子畢至﹐知縣偕教諭﹑訓導至。弟子迎於門外﹐揖﹔至階﹐先生出蒞階﹐知縣升階揖﹐先生揖﹐教諭﹑訓導次及諸弟子皆揖。入﹐釋菜於先賢如禮。出﹐卽講堂﹐揖﹔坐先生南向﹑知縣西向﹑教諭訓導東向﹐弟子俟於階。童子詩闋﹐先生爲講「易」「艮卦」﹔知縣顧諸弟子曰﹕『先生哉﹗先生哉』﹗旣罷﹐縣之父老喜曰﹕『數十年﹐今見此也』﹗

丙戌﹐至山東。戊子﹐入京師﹔商邱宋至﹑鄞萬經欲招之與一統志館﹐先生謝曰﹕『老矣』﹗遂歸。康熙五十年﹝辛卯﹞﹐在會稽﹐居外家。六月﹐病革﹔作遺訓﹐卒。先生生順治五年﹝戊子﹞﹐卒年六十四。

先生貌丰﹐目有光﹔紵袍布履﹐門庭潔如﹐居室必正坐。飲酒數升﹐不亂﹔酒酣以往﹐談忠孝事﹐人人感動。平生篤於三黨﹐養老姑﹐終其身。從弟廷英數喜言■﹝石兒﹞蠡之術﹐固乞先生束脯所入行賈﹔輒喪之﹐弗問也。友教陶家堰﹐鄰婦訓聲數出於梱﹐聞邵先生過﹐數止﹔一年而攺。數過道墟﹐章氏主人設食﹔主婦聞之﹐切肉必方﹑器必再三拭﹐乃敢進。鄕裏童子遭於道﹐必拱手立。然士之爲俗學者﹐輒貌敬之而心迂先生﹐竟莫肯傳其學。先生少作「觀心錄」一卷﹐宗羲規之曰﹕『無實者弗爲』﹗先生輒毀之。又撰「明史論」百篇﹐示景範﹔景範曰﹕『未有無「紀傳」而「論贊」作者』。先生欿然﹐謝不敏。先生旣遊倦﹐無所遇。私念師友淵源之傳﹐懼及身而卽斬也﹔乃思托著述以自見。以爲琦﹑淹功微﹐金﹑許言絕於鑠﹔文成立徳﹐以揭大臣任良知﹐曰伊﹑孟出﹐蜂午魚爛﹐執心辧舌﹕作「陽明王子傳」。粵神宗朝異學披猖﹐意心之主惟蕺山﹑懋功﹑只悔而復藥﹐羣髡狂謐寧志﹐厥存沒揆首陽﹕作「蕺山劉子傳」。綿綿姚江﹐浙東以醇﹑江西以正﹐艮﹑畿踳雜﹐羅﹑楊詭亂﹐望齡﹑汝登逃戒﹐慧定﹑圜槼﹑折槼敢告復性﹕作「王門弟子傳」。明道以不言如以身﹐鉉曁彪佳白首歸以全﹔應鰲隱迹﹑宗羲纂言﹐死復生不赧何千萬年﹕作「劉門弟子傳」。趙氏忽有民﹐程﹑黃錄之﹔丞相開府﹐生祭者北﹑死哭者西﹔六陵冬靑﹐英孫﹑玨來﹐咽咽曲水蘭亭﹐葬於斯﹕作「宋遺民所知傳」。裂儒冠而僧﹐師法別承﹐徐枋﹑顧絳﹑陳恭尹之貞璞﹐完厥有徵﹕作「明遺民所知傳」。書院飛以革﹐半霖有甓﹐載剝而復﹐「致良知」是力﹐誨爾後生﹑無忘前則﹐尙是遊是息﹕作「姚江書院傳」。人人自作傳﹐家家異同﹔厥子有牒系﹑厥臣有迹蹤﹑耆舊有聞﹐用紀於故邦﹕作倪文正﹑施忠湣諸傳數十篇。先生卒後﹐門弟子合記﹑序﹑雜文編之爲「思復堂文集」二十卷﹐刻焉。又考書院始末﹐作「姚江書院誌略」四卷。間從宗羲問逸事﹐受「海外錄」﹑「行國錄」﹐作「東南紀事」﹔同邑張五臯從海外茇捨歸﹐先生就與諮論﹐合以馮蘇「見聞隨筆」﹐作「西南紀事」。二書未成﹐或云成輒毀矣。

先生娶陶氏﹐生子四﹕長承濂﹐國子監生﹐考授州判﹔次承明﹔次繼云﹐康熙丁酉舉人﹐陜西西鄕縣知縣﹔次承朱。孫九人。承濂等初葬先生於慈谿之龍山﹐仁和龔翔麟銘其墓﹔後以形家言曰「不吉」﹐乃攺葬。先生之弟行向榮﹐晉涵祖父也﹐嘗從先生問古文法﹔嘆曰﹕『紹興自文成講學傳授﹐矩矱代有。四明所在多遺獻﹐若張岱﹑呂章成撰著卓然﹔先生實兼承其業。自先生歿﹐而紹興之師法與史學絕矣』﹗筠謹案﹕表所以表其人之大者。今制﹕三品以上用神道碑﹑四品以下用墓表。宗羲「金石要例」曰﹕『墓表有銘﹐不可謂非也』。先生厥光不曜﹐而行與文實應銘法。筠旣表先生﹐兼取義於昌黎韓子所以銘施士丐者﹐而重爲之系曰﹕君奭之邑﹐系姓惟邵﹔秦﹑漢越宋﹐余姚支克肖。代其有聞﹐傳授異同﹔以節開先生﹐曾祖母翁。聖亦有教﹐曰文﹑曰行﹔言修之道﹐守先正正。一發引鈞﹐■﹝辰見﹞斯郡土脈﹔先生死矣﹐師微業絕。卜攺葬骨肉﹐其言在家﹔祀先生於鄕﹐鄕先生邪﹗

﹣﹣以上見「碑傳集」卷一百二十八「理學」﹝中﹞。

﹟沈近思

資政大夫都察院左都禦史贈太子少傅禮部尙書沈端恪公近思墓志銘

都察院左都禦史端恪沈公神道碑

資政大夫都察院左都禦史贈太子少傅禮部尙書沈端恪公近思墓志銘

彭啟丰

性情正而後學術明﹐學術明而後事業著﹔處爲醇儒﹑出爲名臣﹐無異道也。朱子以來五百餘年聞而知之克符名世之實者﹐在本朝則睢陽湯文正﹑當湖陸淸獻﹔繼此者﹐其吾師端恪公乎﹗

公諱近思﹐字位山﹐號闇齋﹔世爲仁和五杭村人。家本力農﹐世孝友醇謹﹐鄕黨稱之。公生九歲而孤﹐家貧。隨仲兄遊學靈隱﹐有借巢老人者資之讀儒書﹐負笈虞山錢燦嚴﹝虞惇﹞之門。旣歸家﹐補諸生。讀宋儒書﹐刻苦勵志﹐書程子「涵養須用敬﹐進學在致知」二語於座隅。嘗自言其得力曰﹕『吾由周﹑程﹑張﹑朱之書﹐上■﹝氵﹝厥﹐去欠﹞孔﹑顏﹑曾﹑孟之心﹐怡然煥然﹐若合符契﹐不自知其手舞足蹈也』﹗

康熙三十八年﹐舉於鄕。明年﹐成進士﹐亟返裏門理故業﹔選期已過﹐顧以學未成﹐不出也。頃之﹐仕爲河南臨潁令。單車就官﹐謝請托﹑卻饋遺﹑謹號令﹑禁科派。四十八年﹐大水﹔請發粟以賑﹐全活無算。明年﹐大熟﹔建社倉七所。設義塚﹐收埋枯骨﹔捐俸﹐葺潁城。築孔家口於鄰州﹐潁民自是鮮水患。建嶽忠武﹑於忠肅祠﹐修宋統制楊再興墓。蒞潁七年﹐膺卓薦以去﹔士民攀車灑泣﹐不得行。擢廣西南寧府同知﹐引疾歸﹔教授生徒﹐布衣蔬食﹐泊如也。今相國髙安朱公撫浙時﹐疏薦公﹔聖祖召入京﹐監督本裕倉。會臺灣用兵﹐總督滿公請諸朝﹐乃命公往。公作「遠慮論」四篇﹐大指以臺臺宜析爲縣﹐每縣各分都圖﹑保甲﹐易於稽查﹔又取民壯拔置行伍﹐以充各標。其餘流民﹐必審其籍以授田。當時采用之﹐海疆底定。雍正元年﹐召授吏部文選司郎中。時銓法久敝﹐胥吏多假手爲姦﹔公夙夜勤愼﹐有姦卽發﹐吏不敢欺。旋晉太僕寺卿﹔明年﹐典山東鄕試﹐超授吏部右侍郎。每奏對之日﹐齋戒越宿﹐志气恪恭﹔於育才用人﹐尢兢兢焉。雍正五年﹐特擢都禦史。公自縣令起家﹐洞悉閭閻疾苦﹔凡事關創革﹐必熟籌其利獘﹐於民生有所裨益而後已。當朝廷議耗羨歸公時﹐力爭以爲不可﹔眾皆驚愕﹐弗爲動。聖主鑑其誠﹐不之罪也。

雍正五年十二月十三日﹐無疾而終。上聞震悼﹐賜帑金﹐遣平郡王﹑散秩大臣奠爵﹐官爲治喪﹐予祭葬如禮﹔諡「端恪」﹐加贈禮部尙書﹑太子少傳﹐廕一子。

公立心坦易﹐純於踐履。非道義﹐一介不取﹔窮達﹑夷險﹐不以二其心。爲文朴實﹐說理類南宋大家﹔所編「夙興錄誦」﹐法稼書先生。出而臨民﹐動以嘉定﹑靈壽之政爲師。晚年﹐蒐輯「當湖遺書」﹐爲十四卷﹔其他所著書﹐又數十卷。髙安相國雅重公﹐哭其喪﹐爲表墓曰「理學名臣」﹔蓋深知公者也。

公生康熙十年正月十四日﹐距卒之年﹐年五十有七。曾祖諱學顏﹑祖諱時吉﹑父諱大震﹐皆以公貴﹐贈資政大夫﹔妻項氏﹑繼妻徐氏﹐皆贈夫人。又繼宋氏﹑吳氏。子三﹕長玉麟﹐監生﹔早卒。次遷﹐戶部主事。三玉璉﹐廕生。女一﹐適舉人趙溶。

雍正六年﹐葬公於湖州歸安縣埭溪之陽。啟丰鄕﹑會試兩出公門下﹐服公之教旣久﹔哲人云亡﹐不勝哀慟﹗謹按公「年譜」﹐志之墓而爲銘曰﹕斯文未墜﹐天挺哲賢﹔斗杓所建﹐四气回旋。有紛其學﹐異說晦蒙﹔辟邪衛正﹐公探厥宗。有隳厥守﹐骫骳思葸﹔公謹厥趨﹐道直砥矢。起自循吏﹐擢之卿貳﹔篤棐靖共﹐臣道具備。爲孔﹑顏樂﹐爲禹﹑稷憂﹔淸和與任﹐惟聖兼修。天子曰咨﹐失我良弼﹔制詞褒榮﹐典禮優卹。峴山巍巍﹐苕水洋洋﹔有斐君子﹐沒世弗忘﹗

都察院左都禦史端恪沈公神道碑杭世駿

雍正五年冬﹐都禦史錢唐沈公以疾薨於位。上聞震悼﹐身後之典有加﹕命王大臣致奠﹐賜帑金﹐敕吏部官爲經紀喪事﹔加贈禮部尙書﹑太子少傅﹐賜諡「端恪」﹐給祭葬如例﹐禦制碑文﹐榮哀兼至。其仲子遷奉公喪歸﹐卜葬於歸安縣埭溪之新阡﹔徧乞墓銘﹑志傳於鉅人長者以光顯先人之行業。駿於公爲鄕裏後進﹐少嘗以文字見知於公﹔知公之行誼最悉﹐非其文足以致公不朽﹐公有其不朽者﹐文或藉以傳焉。

謹按事狀﹕公諱近思﹐字闇齋﹐號位山﹑又號俟軒﹔世爲仁和之五杭村人。曾祖學顏﹑祖時吉﹑父大震﹐皆以公貴﹐贈資政大夫﹑吏部右侍郎﹔妣皆贈夫人。曾祖母尢矢節撫孤孫﹐避兵禍艱瘁彌厲﹔以故贈君終身無笑容。

公少而夙成﹔年七歲﹐請於父曰﹕『「仁」爲何物』﹖贈君大奇之。九歲﹐喪父﹐哀毀若成人。少長﹐從虞山錢燦嚴﹝虞惇﹞學﹐補錢唐學官弟子﹔公之以錢唐著望﹐自此也。假學捨﹐授諸生經﹐厲志求聖賢之學﹔曰﹕『人欲窮理﹐必自「六經」﹑孔﹑孟始﹔讀「六經」﹑孔﹑孟﹐自「集注」始。欲修行﹐自惇倫始﹔惇倫﹐自力行「小學」始』。坐右﹐書伊川「涵養須用敬﹐進學在致知」語自警。康熙已卯﹐領鄕薦。明年﹐成進士。時座主孝感相國將致政歸﹐公上書論孔廟前此從祀﹐於道統正傳有未當者。其略云﹕『孔子之道﹐至朱子而大明。朱子爲繼述孔子之大宗﹐同乎朱子者﹐卽同乎孔子也﹔異乎朱子者﹐卽異乎孔子也。及明嘉靖以後﹐與朱子歧途異軌者﹐亦並從祀。其時因功業之髙﹑聲名之盛﹐又以門人徧滿附和者多﹐遂至謬誤相沿﹐習焉不察﹔使千聖相傳心法如「精一」之旨﹑「博約」之訓﹑「知行」之序﹑「誠敬」之功﹐若有不由其途而可入聖者﹕此大惑也』。因極論當湖陸稼書侍禦學術純正﹐宜膺祀典。孝感深韙其言。後侍禦竟列從祀﹐其論自公發之。

家故貧﹐惟一僮執役。謁選﹐授河南臨潁令﹔不攺素操﹐單車蒞職。修倉﹑建社﹑丰凶有備﹔役夫築孔家口堤﹐潁人至今無水患。立嶽忠武﹑於忠肅雙忠祠﹐修宋統制楊再興墓﹐自爲碑記﹐以率勵廉恥﹑惇厚風俗爲本務。膺循卓薦﹔去潁之日﹐士吏攀車灑泣﹐道不得行。擢廣西南寧府同知﹔執法不避權貴﹐豪吏斂手。未幾﹐以病乞歸﹔集生徒﹐教授如初。豫章﹑敷文兩書院來聘主講﹐皆辭不就。

相國髙安公撫浙時﹐以賢能薦﹔監督淸河本裕倉﹐嚴立規條﹑搜剔姦蠹﹐積獘一淸。未兩月﹐浙閩督臣來請以公攝臺灣府事﹔聖祖仁皇帝可其奏﹐卽命公往。時臺灣逆亂初平﹐方資撫輯﹔因作「遠慮」四論﹐略云﹕『臺灣爲沿海諸省保障﹐鹿耳天險﹑澎湖孤懸﹐非若內地之可以臂指使也。以二千里之幅員止設三縣﹐聚一﹑二百萬無家室妻子﹑剽悍狠戾之徒﹐肆行其輕鈔任俠之習﹐地方之敝﹐由此而起。莫若取臺灣析爲數縣﹐俾各治其地﹔每縣中各分都圖﹑保甲統領約束﹐絲連繩貫﹐易於稽察。一道﹑一鎭彈壓府治﹐駐兵三千﹔遊﹑守﹑千﹑把﹐分防各縣。又取民壯之材勇過人者拔置行伍﹐嚴加操練﹔迨兵多之後﹐潛移內地以充各標。其餘流雜之民﹐必審其籍貫﹑稽其家口﹐方許授田土﹔否則﹐悉驅過洋﹕自可化頑暴爲淳良﹑變海島爲禮義矣』。當時采其議行之。

憲皇帝初卽位﹐向聞公名﹐召授吏部文選司郎中。時銓法久骫﹐胥吏多假手爲姦﹔公密察輿論﹐盡得其隱﹐吏不敢欺﹐由是獘頻絕。旋晉職太僕寺卿﹔明年﹐典山東鄕試。未竣事﹐超授吏部右侍郎。山西撫臣方上「耗羨歸公」之議﹐上將從其請﹔公力爭殿陛間﹐同列皆爲失色。上嘉其誠剴﹐不之責也。方是時﹐公直諫聲震天下。丙午﹐主江南試﹔陛辭之日﹐禦賜詩有「操比寒潭潔﹐心同秋月明」之句。明年春﹐晉都察院左都禦史﹐總裁禮闈﹔得士稱盛。公受聖主知遇至深﹐不五年間﹐自散吏擢至九卿。日夜淬厲﹐殫竭思慮﹔凡國家大計﹐知無不言﹑言無不盡。前後封事十餘上﹐皆剴切明白﹐不爲苟應故事﹔每封疏將入﹐必先期宿戒﹐鍵戶沈思。繕稿竟﹐北向叩首而後行﹔𨿽家人﹐莫知所陳何事。海內識與不識﹐朝夕喁望﹐希公枋用﹐卓然大有爲於天下﹔而天靳其年﹐不得竟其所用﹗是冬遘疾﹐卒於位﹔年五十有七。

公愼交遊﹐寡言笑。學以程﹑朱爲準的﹐與儀封張淸恪公講「性命」之學﹔淸恪公所著「學庸講義」﹐皆與公往復辧論而後成。生平敬李梅崖之道義﹑蔡梁村之理學﹔晚歲﹐篤好稼書「文集」﹐與閩人雷鋐﹑王道考訂其業﹐夜分不休。所著述數十卷﹐曰「學易學詩讀論語注偶見錄」﹑「小學詠」﹑「勵志雜錄」﹑「眞味詩錄」﹑「天鋻堂詩文集」﹔皆理道之言。

銘曰﹕元气坱圠坤厚寧﹐曲江回折濤瀾生﹔嶢嶢大儒天挺英﹐樹立匪祗一世名。早從小邑流惠聲﹐力振獘■﹝支力﹞扶孱謥﹔築堤扞患潁水澄﹐東人泣送西歡迎。旄頭夜墮赤嵌城﹐卓然遠慮推用兵﹔坐可危論起卽行﹐帝憂銓法俾掌衡。從事儜詗莫敢窺﹐逆鱗不憚徑寸攖﹔竑諍侃侃殷殿甍﹐帝原其戇嘉乃誠。南牀獨坐望匪輕﹐圓首蹻足跂治平﹔胡不憖遺末疾嬰﹐翩騎箕尾遨太淸﹗苕水嗚咽繞賜塋﹐羊馬躑躅樂石貞。維公孔思兼周情﹐气奪喑啞驚聾盲﹔執朱之奧抉陸精﹐繼宋五子張﹑周﹑程。儒術彪炳辭鍧鏗﹐銘詩徵實不可更。

﹣﹣以上見「碑傳集」卷二十三「雍正朝部院大臣」﹝上﹞。

﹟蔡世遠

禮部侍郎蔡公世遠墓志銘方苞

雍正十年冬十有一月﹐禮部侍郎蔡公病不能興﹐皇子日使人問視﹐天子賜醫士大夫﹐羣聚必詢公疾增減云何。踰年正月朔後八日﹐薨﹔天子震悼﹐自賢公卿以及雍庠之士重志節者無知與不知﹐皆儻然若失其所倚。余屢困於衰疾﹐嘗屬公必銘余﹔及公疾篤﹐執余手而愴然曰﹕『子年先於吾﹐吾亦自謂終富銘子﹔而子今銘予』﹗其喪之歸﹐子弟﹑生徒合辭以請。嗚呼﹗余安忍銘公。𨿽然﹐義不可讓也。

始﹐余與公相見於相國安溪李文貞公所﹔文貞引公之袂以屬余曰﹕『是吾閩所謂蔡世遠聞之者也』﹗遂定交。及癸巳春﹐余出刑部獄﹐而公以是冬服闋至京師。會新令﹕翰林﹑科道在假者並休致﹔而公之請假也﹐旋丁父艱﹐或謂宜自列於吏部。公曰﹕『吾聞古者受爵而讓﹐未聞投牒以自申也』。時文貞公承編「禦纂性理精義」﹐薦公分校﹔踰歲書成﹐造余謀所處。余曰﹕『天果不廢子之學﹐何患無周行坦步而出﹗以編書復官去牒請﹐一間耳』。遂固請於相國以歸。

先是﹐儀封張淸恪公撫閩﹐延公父主鰲峯書院﹔而招公入使院﹐共訂先儒遺書。至是﹐大府復以鰲峯屬公。公夙尙气節﹐惇行孝弟﹑好語經濟﹐而一本於「誠信」﹔由是﹐閩士慨然感興於正學﹐而知記誦辭章之爲末也。其家居﹐設族規﹐置大小宗祭田﹐孤嫠老疾月有餼﹔鄕人化焉。環所居三百餘家﹐二十年無博戲者。

今皇帝嗣位﹐特召入都﹐命侍皇子講讀﹐授編修﹔五轉﹐而至禮部侍郎。公侍皇子﹐凡進講「四書」﹑「五經」及宋五子之書﹐必近而引之身心發言處事所宜設誠而致行者﹔觀諸史及歷代文士所述造﹐則於興亡治亂﹑君子小人消長﹑心迹異同反覆陳列﹐三致意焉。當是時﹐兼保傅之任者皆執政大臣﹔政事方殷﹐不得朝夕在側。惟公奉事十年﹐晨入夜歸﹐無風雨之間。諸公背面多語余曰﹕『聞之忠信正直﹐學足以達其言﹑誠足以致其志﹔或過於闊疏而無近慮﹐洵「書」所謂惟其人者也』。

公議論慷慨﹐自爲諸生﹐卽以民物爲己任。及從淸恪公遊﹐吏疵民病﹐言無不盡﹔政行眾服﹐而莫知其自云。辛丑夏﹐臺灣蠢動﹔公大會鄕人﹐聯伍團練﹐助官兵聲勢。平生好善樂施﹐出於天性﹐故人皆信向。旣貴﹐士有志行及文藝之優﹐必躬禮先焉﹔知其賢﹐則思隨地而開通之﹐汲汲如有負然。余每以公事至圓明園﹐必宿公池館。公薄暮歸﹐常挽余步空林﹑坐石磯至昏暝或達夜中﹐𨿽子弟莫知云何﹔而所諏度﹐皆民生之利病﹑吏治之得失﹑百物之息耗﹑士類之邪正﹐無一語及身家淺事者。嗚呼﹗以公之志在竭忠﹐天子知人善任﹐使得竟其志業﹐未知所就於古人何似﹗而扼以無年﹐嗚呼惜哉﹗公性淡泊﹐所得祿賜﹐半索之族姻知舊﹐妻子僅免饑寒﹔敝衣粗食﹐視寠人或甚焉。其居外寢﹐設一榻一帷﹔余至﹐則以讓余而臥後夾室。方夏﹑秋﹐蚊虻噆膚﹐竟夕不安﹔而惟恐余之不淹畱信宿也。嗚呼﹗此公之志气所以愾乎海內之士君子與﹗

雍正四年﹐公列爲九卿﹔以侍皇子﹐廷議多不與。八年秋﹐以族人事牽連﹐吏議降一級調補﹔及上特命復故職﹐而公疾已不可振矣。卒﹐年五十有二。所著「二希堂文集」十五卷﹑「鰲峯學約」﹑「朱子家禮輯要」﹑「合族家規」各一卷﹐所編「性理精要」﹑「歷代名臣言行錄」﹑「論定古文雅正」﹑「漢魏六朝四唐詩」若干捲﹔惟「學約」﹑「家禮」﹑「古文雅正」及與髙安朱相國共訂﹐「歷代名臣名儒循吏傳」已刻行於世。蔡氏世居漳浦之梁山﹐故學者稱「梁村先生」。

銘曰﹕其材天植﹐其學不迷﹔其志不欺﹐其數非奇。而不竟其所施﹐匪予之私﹐眾心所淒﹗

﹣﹣見「碑傳集」卷二十三「雍正朝部院大臣」﹝上﹞。

﹟覺羅滿保

兵部尙書總督浙閩覺羅公滿保墓表蔡新

烏虖﹗是惟覺羅鳧山公靈魂之藏。

公諱滿保﹐滿洲正黃旗人。系出天潢﹐自髙﹑曾以上﹐代著旗常。考少詹事諱僧參﹐負時望﹔公其季子也。年二十二﹐登康熙甲戌進士﹐攺庶吉士。丁丑﹐授檢討。戊寅春﹐以詞臣副刑部尙書傳公﹐左都禦史張公赴陜西淸理糧冊﹐蓋異數也。遷侍講﹐兩典試事﹐擢授國子監祭酒。奉命冊封朝鮮嗣王﹑祭告禹陵﹔陞內閣學士兼禮部侍郎﹐加經筵講官。

時聖祖仁皇帝禦極五十餘年﹐寰宇奠安﹐愷澤翔洽。獨東南瀕海之區﹐久爲姦宄逋藪﹔舊染宜新而民困甫蘇﹐凡所以調護扶植之者尢亟。公以懿親侍從﹐疊被殊恩﹐入襄機務﹔天子知公才可大用﹐遂被以福建巡撫之任。下車浹日﹐首劾閫帥之縱盜市功與夫劇盜之恃撫暴橫﹑淩虐鄕裏者。遂悉擒羣盜﹐殲其魁﹐剿滅黨羽﹐閭閻樂生﹔農耕於野﹑士興於學﹐蒸蒸乎易俗移風矣。乃請遴才能以居劇地﹐百廢俱修﹐輯寧五載。天子益信公果可大用﹐特命總督浙﹑閩兩省。公職重身勞﹐幾叢慮密。不憚暑烈﹐躬按七郡之災﹐全活億萬。親度環海要地﹐自浙江乍浦至閩﹑粵南澳之交﹐上下五千餘里﹐建墩臺﹑水寨一百二十七所﹐安炮位一千一百七十有八﹔海洋至今賴之。所至鴻施茂績﹐若廣儲蓄﹑均糧餉﹑釐漕獘﹑勘關徵﹐各有條法﹔大率兩省民生之厚﹑兵防之周﹑庶務之詳﹐實自公籌之始究也。

臺灣新隸版圖﹐孤懸海外﹐其處者龐且梗﹔公按圖考迹﹐增北路淡水一營以扼其後。時亂猶未萌也﹐辛丑五月姦民朱一貴倡亂﹐戕殺鎭將﹑焚府治﹐全臺盡陷。警報一日夜至省會﹐公聲色不動﹐密召同城文武計議。以次日具海舟﹐聲言運米下游。次日﹐大閱兵﹐老弱盡令入城﹔丁壯登舟﹐刻期順流南下﹐於是眾始知有臺變。公乃由陸路大張榜示﹐凡有技勇超羣﹑剽悍不羈之徒﹐咸許投軍門充伍﹔𨿽舊日過惡﹐悉與湔滌。於是漳﹑泉羣不逞之徒思乘間竊發者﹐咸歸幕府﹐內地始安。公親駐廈門﹐所檄召之兵先期運集﹐米積如山﹔以六月十二日命將出師﹐密授機宜﹐盡銳攻鹿耳門﹐水髙數尺﹐揚帆直進。十六日﹐克安平鎭﹐轉戰七鯤身﹔皆大捷。二十三日﹐遂定府治。賊惶駭奔竄北路﹐而淡水一營厄險以待﹐與官軍夾擊﹔賊進退狼狽﹐束手受縛﹐凶渠獻俘。七日而臺地悉平﹐公之方略素定﹐迅奏膚功如此。捷聞﹐天子下詔褒美﹔而公惟以不能消弭未然﹐自引咎。

世宗憲皇帝紹登大寶﹐錄功加兵部尙書﹐賜一品封贈﹐仍畀以巖疆之寄。公次第經理浙東西﹐而水利﹑潮防﹑運道﹑鹺行及海塘柴石諸切務﹐無不盡心焉﹔民不擾而事畢集﹐至於今皆屍祝之。

惟公實被兩朝之寵眷﹐受任總制一方﹐用能奉宣威徳﹐使反側畢安﹑瘡痍獲起﹐利賴施及無窮﹔歷四十年﹐竟以勤事卒於官。烏虖﹗公文武壯猷﹐與方﹑召比烈﹔其不朽也夫﹗有子十二人﹕博良﹑阿那﹑哈吉﹑祿滿﹑吉蘇﹑金山﹑吉禧﹑金梁﹑衡山﹑嵩山﹑承福﹑吉善﹔咸稟公遺訓。

吉善今爲祭酒﹐樹學懋勳﹐思纂就前緒﹔以新共事成均久﹑且閩人﹐知公熟也﹐因請表其隧道之碑。系以銘曰﹕錫維城﹐藩屏協﹔劬厥躬﹐東南攝。勒鼎鐘﹐光玉牒。

﹣﹣見「碑傳集」卷六十八「康熙朝督撫」﹝下之下﹞。

﹟汪太君

貞節汪太君傳藍鼎元

汪太君﹐八旗名媛也。年及笄﹐歸覺羅﹐爲宮詹某公繼室。撫丈夫子三﹐慈愛篤至。持家有禮法﹐戚族欽閫範焉。

覺羅天潢懿親﹐宮詹弱冠授職﹐累遷詹事府少詹事。以剛獲戾﹐遭籍產﹔蕩析流離﹐至無立錐地。汪左右支撐﹐佐宮詹惇睦宗黨﹐宴然若素。歲丁卯﹐宮詹卒﹐汪矢志殉亡﹐哀毀絕飲食。已復念死易﹑立孤難﹐恐藐諸無所倚賴﹐有負亡人臨終丁寧之托﹔因彊起襄葬事﹐含痛撫孤﹕時年二十有二也。家旣中落﹐茹荼集蓼甚艱辛。惟望三子學業有成﹐勉彊延名師﹐截所居斗室之半爲家塾﹔鬻衣飾﹑市經書﹐楮墨﹑饔飧﹑修脯備極誠敬。已而貧益甚﹐漸不能支﹐命負笈就外傅﹔又不能﹐乃躬自課督﹐風雨篝燈﹐聲淚俱下。其後並無賃屋資﹐棲身靡所﹔因賃地結篷編籬爲屋以居﹔或晨炊不繼朝夕。教諸孤﹐感動奮發讀書﹐立志無替祖父家聲。諸子偶失學嬉遊﹐則號泣搶地痛刻責﹐如不欲生﹔皆哀懼﹐長跪請攺﹐然後已。由是﹐大加愧勵。癸酉秋闈﹐伯子逢泰﹑季滿保同舉於鄕。甲戌﹑庚辰﹐先後成進士﹐官翰林。丙子﹐仲子元旦亦舉於鄕﹔三孤皆成名。辛卯冬﹐滿保授福建巡撫﹔乙未﹐總制浙﹑閩。汪就養官舍﹐凡地方大事﹑民生休戚﹐惓惓詢問﹔或拯溺救焚﹐減餐分食﹔冬則命僕婦制綿衣數百﹐給系獄者。戊戌﹐逢泰督學西秦﹐汪遠賜手書﹐訓以「公明」二字﹔克遵母教﹐赫然有聲名。庚子秋﹐朝命博訪八旗貞節﹔以汪氏靑年守志﹑懿行可嘉﹐更從艱苦勞悴中閱歷年歲者甚久﹐不可泯沒﹐特加旌表﹔海內榮之。

辛丑夏﹐疾作﹔聞報臺灣土賊朱一貴倡亂﹐急命滿保星馳廈門﹐調水陸諸師徵剿。復時時寄語﹐勉以竭力王事﹔且常作手札﹐示老人康彊﹐無爲湯藥分心。六月﹐捷書至﹐喜動顏色﹐焚香告家廟﹑謝神庥﹔謂人曰﹕『臺灣平﹐地方寧﹐社稷無疆之慶。兒能了此﹐吾無憾矣』﹗閏六月十三日﹐卒﹔享年五十有六。

論曰﹕乾坤不敝﹐賴有爲之柱礎者﹔匪獨丈夫然﹐節婦亦其一也。顧立節各別﹐烈易而貞難﹔守貞者﹐富易而貧難。若汪太君﹐生長富貴﹐猝處窮約﹔則其難爲更甚矣。鐵骨淩霜﹐丹心貫石﹔𨿽有偉然大丈夫﹐未足方玆梗槪也。重陰雨雪而後﹐復見麗日和風﹑景星卿云之美。又三子皆成名﹐能建非常之事業﹔造物者﹐亦以其難報之矣。當寧褒旌﹐流芳百世﹔人顧可不立節哉﹗

﹣﹣見「碑傳集」卷一百四十九「列女」﹝一﹞「賢明」。

﹟費俊

榮祿大夫福建福寧總兵官加贈左都督費公俊神道碑銘杭世駿

聖祖深仁厚澤積六十一年﹐當棄羣臣之日﹐薄海內外罔不號擗欲絕﹔爪牙心膂之臣遠寄封疆﹑攀髯無路﹐有不勝貶瘁﹑竟至毀滅者﹐則福寧大總戎費公其人是也。公感先帝殊遇﹐請得一泥首梓官前﹐卽溘先﹐犬馬無憾﹔戴星而奔﹐不自訾省﹐及中道而疾作﹐抵京師遂劇不起。上聞震悼﹐贈加左都督﹐賜四世一品﹐予全祭葬﹔誠異數也。孤孫我衡奉匶還﹐某年月日克葬公於菁山之支寶明山之原﹐來乞碑銘。

按狀﹕公諱俊﹐字慧先﹐號鶻峯。宋端明殿學士諱若者﹐始居湖州歸安縣之射村﹐繼遷郡城南道場山。曾祖考某﹑祖考某﹑考永瀾﹐均以公貴﹐贈榮祿大夫﹑昭勇將軍。

公少有大志﹐上世皆以文學名﹐而公獨用武功顯。旣成進士﹐出居庸並塞垣﹐西至右衛﹐歷覽山川厄塞﹔道紫荊而歸。每與賓從燕談﹐洞如指掌﹔窮日夕不厭也。初授溫州鎭標中營遊擊﹐繼調河標左營﹐晉嚴州協鎭副將﹐積功至福建福寧鎭總兵官。溫州負山倚海﹐賊王大順等出沒海上﹐爲民害﹔公設方略招之﹐卒就撫﹐餘黨解散。比歲大祲﹐米價踴貴﹐溫人聳懼﹔公請於督﹑撫﹐凡商人由海運赴閩者悉遮畱之﹐民食遂裕。河標駐營濟寧﹐餉米敗惡不堪食﹐兵以爲苦﹔前事者遵例不敢同異。公申請攺給自買﹐利貽至今。兵貧有不能備衣甲者﹐出錢資助之﹕士气爲之一新。聖祖閱視河工﹐顧見所部嚴整﹐垂問姓名﹔遂蒙知遇。嚴州山水暴至﹐漂沒廬舍﹐沈溺者不可勝紀﹔公懸重賞募舟數十濟之﹐凡活數千百人。去嚴之日﹐嚴人繪「攀轅圖」以進﹐爲樹碑於峴山之陽﹐立石本郡﹔稱僅事云。福寧婦女有茶會相約結﹐羣聚遊戲﹐疊爲主賓﹔公力禁之﹐懲其夫男﹐俗爲衰止。州南隅長溪﹐水自萬山中出﹐迅疾湍悍﹔舊有橋名「太平」﹐歲久而圮。公爲重新之﹐民不病涉。臺灣事起﹐公方病暑臥﹔聞警﹐力疾起﹐治兵事﹐發卒詣廈門以資聲援。親視海口諸汛﹐颶風陡作﹐舟幾覆者數矣﹐幸而獲濟﹔遂得嘔疾。

公長身丰髯﹐兼資文武。書法文董﹐爲詩操筆立就﹔相國李文貞公許其熟於聲病﹑精於律切。所著「玉樹堂艸」﹑「甌魯詩存」﹐可覆也。奉命制府編輯兵書﹐分閱操﹑督戰﹑陣法﹑兵械爲四卷﹐立可施設﹔人謂戚繼光﹑兪大猷不能過也。

公生於順治丙申某月日﹐薨於雍正癸卯某月日﹐年六十有八。配顧夫人。子男四人﹕啟昭﹐歲貢生﹐卽我衡之父也﹐顧夫人出﹔先公卒。岱昭﹑泗昭﹑建昭﹐皆側室沈氏出。公旣歿﹐三孤尙幼﹐我衡官戶部員外郎﹐翼之以至於長﹔泗昭﹐今成進士。

銘曰﹕弁峯嶵嵬﹐苕水淸利﹔蘊靈坤輿﹐誕產國器。馴以虎韜﹐施此猿臂﹔蔚爲儒風﹐專閫攸寄。甫蒞東甌﹐化剛爲柔。■﹝豸契﹞貐封狼﹐負嵎炰烋﹔一矢不遺﹐卒抗其酋。碻磝徙營﹐釣臺弭節﹔水無溺人﹐士不艱食。帝嘉乃庸﹐喜見顏色。建牙海疆﹐化行其鄕﹔菇寮菁廠﹐流人侜張。畏公嚴重﹐孰能不臧﹗潢池弄兵﹐勞我撻伐﹔飽帆髙張﹐破浪爰發。風伯肆饕﹐朋比海若﹔震驚我師﹐幾不得脫。恃公福星﹐重險斯拔。自公之生﹐際時永淸﹔鷹揚橫海﹐隱然長城。曁公之死﹐素車北指﹔一弓墮號﹐龍轡殊駛。秉馭不迷﹐帝心用淒﹔封其髙塚﹐與菁山齊。丰碑屹屹﹐俾無顚躋。公後宜熾﹐有孫繩武﹔謂我知公﹐揭銘於墓。我銘不誣﹐「國史」可補﹔鐫公兵謀﹐照耀千古。

﹣﹣見「碑傳集」卷一百十五「武臣」﹝中﹞。

﹟藍鼎元

藍鼎元傳﹝陳夢林附見﹞陳壽祺

藍鼎元﹐字玉霖﹔漳州漳浦人。藍氏之族﹐多將帥才。鼎元少孤獨學﹐泛濫諸子百家﹐意气豪岸。年十七﹐觀海廈門﹐浮舟溯閩﹑越島嶼﹐過浙江之舟山﹔乘風而南﹐沿南澳﹑海門﹐浩然以歸。自謂此行多所得﹐人莫能測也。逾冠﹐補縣諸生。儀封張伯行巡撫福建﹐表洛﹑閩之學﹐善禮士﹐尢重蔡世遠及鼎元﹔致之幕下﹐益肆力於宋﹑明先儒之書﹐周覽世務﹐慷慨多大略。伯行嘗曰﹕『藍生﹐經世之良材﹑吾道之羽翼也』。久之﹐比遭大父母及母喪﹐杜門十餘載。歲薦饑﹐作「餓鄕記」以自廣。

康熙六十年夏﹐臺灣亂﹐總督覺羅滿保檄南澳總兵藍廷珍統師赴之﹔廷珍﹐鼎元從兄也﹐要鼎元與俱。風濤戎馬之間﹐羽檄旁午﹐搖筆立就﹐條畫無不中。七日賊破﹐則佐廷珍招降殄孽﹐綏番黎﹑撫流民﹔經營歲餘而舉郡平。鼎元嘗論臺灣治亂之局﹐以爲『其地將數千里﹐其民幾數百萬﹐守土之官文有道府﹑縣令﹑大小佐貳雜職﹐武有總兵﹑副將﹑參將﹑遊擊﹑守備﹑大小弁目額兵七千有奇﹐糧儲﹑器甲﹑舟車足備﹔顧太平日久﹐文恬武嬉﹐兵有名而無人﹑民逸居而無教﹐官吏孳孳以爲利藪﹐沈緬摴蒲﹐連宵達曙﹐本實先撥﹐賊未至而眾心已離﹐𨿽不欲敗﹐弗可得已。曩者臺地止府治百餘里﹐鳳山﹑諸羅皆毒惡瘴地﹐令其色者尙不敢至﹔今則南盡郎嶠﹑北窮淡水雞籠以上千五百里﹐人民趨若騖矣。曩者大山之麓﹐人以野番嗜殺﹐莫敢近﹔今則羣入深山﹐雜耕番地﹐甚者傀儡內山﹐臺灣山後蛤子難﹑崇爻﹑卑南覓等社﹐亦有漢人至其地貿易。生聚日繁﹐漸廓漸遠﹐𨿽屬厲禁﹐不能止也。地大民稠﹐則綢繆不可不密。今郡治有水陸兵五千餘人﹐足供調遣﹔鳳山南路以四﹑五百里山海奧區﹑民番錯雜之所﹐下淡水郎嶠盜賊出沒之地﹐而委之一營八百九十名之兵﹐固已難矣﹔諸羅地千餘里﹐淡水守備僻處天末﹐自八里岔以下尙八﹑九百里﹐加冬﹑笨港﹑斗六門﹑半綫皆姦宄縱橫之區﹐沿海口岸皆當防汛戍守﹐近山又有野番出沒﹐以八﹑九百里險阻叢雜之邊地而委之北路一營八百九十名之兵﹐聚不足以及遠﹑散不足以樹威﹐此杞人所終夜思而不能寐者也。欲謀善後之策﹐非增兵﹑設官而措置之不可。今請劃諸羅縣地而兩之﹐於半綫以上更設一縣﹐管轄六百里﹔其錢糧合之番餉﹐歲徵銀九千餘兩。艸萊一辟﹐貢賦日增﹔數年間﹐巍然大邑也。半綫縣治設一守備﹑兵五百﹐淡水八里岔設一巡檢﹐佐半綫縣令之所不及。羅漢門故賊藪﹐宜設一千總﹑兵三百駐其地﹐使千飭裏幅員聲息相通。又擇實心任事之官﹐爲臺民培元气。寇亂﹑風災﹑大兵﹑大役而後﹐民之憔悴極矣﹔然土沃而物產多﹐但勿加之刻剝﹐二﹑三年可復其故。惟化導整齊﹐均賦役﹑平獄訟﹑設義學﹑興教化﹑獎孝弟力田之彥﹑行保甲民兵之法﹑聽開墾以盡地力﹑建城池以資守禦﹐一年而民气可靜﹑二年而疆圉可固﹑三年而禮讓可興﹐生番化爲熟番﹑熟番化爲人民﹐而全臺不久安長治﹐吾不信也﹗夫土地﹐有日辟﹐無日蹙。經營疆理﹐則爲戶口貢賦之區﹔廢置空虛﹐則爲盜賊倡亂之所。臺灣山髙土肥﹐最利墾辟。利之所在﹐人所必趨﹔不歸之民﹐則歸之番﹑歸之賊。卽使內賊不生﹑野番不作﹐又恐寇自外來﹐將有日本﹑荷蘭之患﹔不可不早爲措置者也』﹗又言﹕『臺鎭必不可移駐澎湖﹐哨船﹑更卒﹑舵繚﹑斗椗兵必不可易』。大吏采以入告﹐尋奉詔諸羅分置一縣曰彰化﹑總兵官仍駐臺灣﹐卒如鼎元議。其後復爲臺灣巡道條畫﹐略曰﹕『信賞罰以固其本﹐懲訟師以息其爭﹐除艸竊以消亂源﹐崇節儉以正等威﹐禁惡俗以厚其生﹐儆胥吏以杜其姦﹐革規例以卹其苦﹐正婚嫁以遂家室﹐治客民以弭禍階﹐興學校以維風化﹐修武備以聯其勢﹐嚴守禦以防不虞﹐教樹畜以廣其利﹐寬租賦以裕其財﹐行墾田以足其食﹐復官莊以養廉潔﹐卹澎民以壯門戶﹐撫土番以循其法﹐招生番以結其心』。揆時度勢﹐皆老成長計。

雍正元年﹐選拔貢太學。三年﹐校書內廷﹐分修「大淸一統志」。六年冬﹐以大學士朱軾薦﹐引見﹔奏事務六事﹐凡五千言。世宗憲皇帝嘉之﹐授廣東普寧知縣。普寧介潮陽﹑揭陽之間﹐故多盜﹔鼎元嚴教約﹐摘姦伏。踰月﹐攝潮陽縣。時潮州比大饑﹐朝陽逋賦夥﹔鼎元揭榜諭之﹐減耗米﹑解苛累﹐民爭趨納。革漁船陋規。置妖女林妙貴於法﹔籍其居﹐攺建棉陽書院。善治盜及訟師﹐翦其魁。然數忤監司﹐惠潮巡道樓儼與有隙﹐誣以贓罪。儼尋移按察使﹐周納成獄﹐坐免﹔潮人爭爲代輸官逋七千金有奇。總督郝玉麟知其冤﹐尋移節福建﹐而臺灣諸番不靖﹐要鼎元行。會鄂彌達代總督兩廣﹐稔鼎元才﹐畱之幕府﹔乃止。十年冬﹐鄂彌達疏白鼎元受誣狀﹐徵詣闕。明年春﹐命署廣州知府﹐賜賚褒異。抵官一月﹐遽卒﹔年五十有九。著「鹿洲初集」二十卷﹑「女學」六卷﹑「東徵集」六卷﹑「平臺紀略」一卷﹑「棉陽學準」五卷﹑「鹿洲公案」二卷﹑「修史試筆」六卷﹑「潮州府誌」若干捲。

初﹐鼎元與同邑陳夢林友善﹐皆爲張伯行所禮。夢林﹐字少林﹔幼失怙恃﹐鞠於林﹐故以命名。長遊四方﹐習兵事。滿保之徵臺灣也﹐屬夢林參軍事﹔隨大師渡海平賊。返﹐滿保將薦授以官﹐夢林辭。諸大臣多欲推轂者﹐卒不果﹔以諸生老。

﹣﹣見「碑傳集」卷一百「雍正朝守令」﹝上﹞。

﹟藍廷珍

福建水師提督襄毅公廷珍家傳藍鼎元

公諱廷珍﹐字荊璞﹔福建漳浦人。世居萇谿鄕﹐爲閩南著姓。曾從祖紫濤公諱銘球﹐明侍禦﹐歷宣大﹑三邊﹑湖廣巡按有聲。族祖義山公理﹐以平澎﹑臺功﹐累官福建陸路提督﹔諸弟皆將帥。

公少朴拙﹐耕於野作苦﹔忽有所懷﹐喟然曰﹕『吾其爲持戟之士乎』﹗義山公移鎭舟山﹐不遠二千里渡海﹐自請入伍。日習騎射﹑舞戈﹑揚盾﹐趫捷如風﹔又善爲火攻﹐槍炮無虛發﹕義山公壯之。

康熙三十四年﹐擢把總。越四載﹐遷磐石守備。又六年﹐授溫州鎭右營遊擊﹔追賊於南麂外洋﹐乘風縱擊﹐獲其人船贓械。復在鳳凰外洋巡捕賊艘﹐晝夜窮追至靑水大洋﹐沈其一舟﹐又獲其一﹔斬首十五級﹐生擒二十七人。當事以爲能﹐調溫鎭中營遊擊。甲午夏﹐在官山外洋捕賊﹐復追至靑水大洋﹐斬首二十一級﹐奪二巨艦﹐擒六十四人。凡汪洋絕島險遠僻深﹑從來官兵不到之地﹐窮搜靡遺﹔洋賊聞風破膽﹐皆曰『謹避老藍﹐他鎭﹑協如嬰兒女耳』﹗

自是威名日盛﹐諸將多忌嫉者。上官亦惡其形己﹐讒於總督滿公保﹐將劾之。提督吳公升固爭﹐謂『此兩浙第一良將』﹔滿公未信也。會關東大盜孫森等竊遼陽巨炮戰艦﹐逸入海﹔聖祖震怒﹐責成沿海封疆諸臣。滿公入覲﹐面奉諭旨﹐由海濱巡行南下﹐提督偕﹔至溫州時﹐方憂逸盜未獲﹐溫帥來迎﹐問將弁賢否及藍某安在﹖帥曰﹕『彼在家觀劇﹐未暇也』。滿公怒﹐據帥揭﹐密繕疏﹔明晨將拜。舟次瑞安﹐公跪迎於江滸﹔滿公曰﹕『觀劇忙耶﹗何爲來此』﹖聲色俱厲。公從容言﹕『某於某日﹐乃自海面緝賊來﹔在黑水外洋與賊大戰﹐斬級﹑落水甚多﹐擒逸盜孫森等九十餘人﹐盡獲其戰艦﹑贓物﹑炮械』。滿公愕然曰﹕『有是哉﹗幾失吾良將也』﹗召入舟﹐厚撫之。提督吳公繼至﹐笑曰﹕『何如﹖餘言不謬乎』﹗於是攺彈章爲薦牘﹔時丁酉夏四月也。

己亥春﹐超遷澎湖副將。夏﹑秋間﹐授南澳總兵官﹔尋攝理碣石﹑潮州二鎭務。辛丑夏﹐土賊朱一貴陷臺灣﹔五月七日警報至﹐卽簡師徒﹑治軍需﹐慨然以徵討爲己任。條陳進兵事宜﹐首請總督駐廈就近督師。時滿公聞變﹐屈指浙﹑閩諸大帥惟藍總兵可任﹔已飛檄調公﹐而自兼程趨廈。途接公條議﹐竟見吻合﹐大喜﹔委令總統水陸大軍﹐領戰般四百餘號﹑官兵一萬二千員名前赴徵剿。六月十一日﹐到澎湖﹔用間諜得賊中情狀﹐謀於提督施公世驃曰﹕『羣盜皆烏合﹐不足憂﹔一攻卽靡。但其眾至十數萬﹐誅之不可勝誅﹔且多殺生靈﹐無益。今但張檄止殲巨魁﹐余勿問﹐皆令自新﹔則人人有生之樂﹑無死之心﹐可不血刃平也』。施公從之。十有六日黎明﹐師逼鹿耳門﹐賊眾扼險迎敵﹔前鋒林亮﹑董方冒死直前攻擊﹐公率大軍繼之﹐遂敗賊眾﹔奪取鹿耳門﹐乘勝進攻安平鎭﹐拔之。戒將弁﹕入郡之日﹐無妄殺掠﹔徧檄市裏﹕門書「大淸良民」者﹐卽爲良民。自是賊脇從者多解散﹐各爲自全計。十有七日﹐鏖戰於四鯤身﹐大敗之﹔追至七鯤身瀨口。詰朝﹐遣將以小艇載火具﹐敗賊於塗墼埕﹑水仔尾﹐毀其戰艦。十九日﹐賊以數萬眾﹐蜂擁牛車架炮列盾爲陣來戰﹔公親督大炮連環迸發﹐指揮將士賈勇爭先﹐遂破其陣﹔復遣舟師以小艇附岸夾擊﹐賊眾大敗﹐淹斃千餘人。於是賊退保府治﹐不敢復出。施公用降者計﹐夜遣林亮﹑董方﹑魏大猷﹑洪平率兵一千二百名從西港仔暗渡﹐出府治之背﹔公曰﹕『此誠奇計﹔顧賊眾兵單﹐脫有失﹐賊難制矣』﹗卽馳入施公營﹐謂曰﹕『公宜遣將弁於瀨口﹑塗墼埕等處分道夾擊﹐某當親率大軍疾繼林亮等之後﹐方可萬全。賊聞我師北來﹐必棄營遁﹔府治恢復﹐在此兩日間耳』。遂乘夜進發﹐抵西港仔。二十二日黎明﹐在竿寮鄕登岸﹐令空舟悉回安平﹔左右曰﹕『登岸棄舟﹐何也』﹖曰﹕『示軍士必死﹑無有還心。今日戰勝﹐明當直抵府治耳』。言未已﹐諜者報賊在蘇厝甲與林亮﹑魏大猷決戰﹐勢甚張﹔公分兵大隊爲四正﹑四奇﹐而自將中軍馳赴之。賊望見﹐驚曰﹕『此老藍旗幟也』﹗公縱兵大戰﹐賊稍卻﹔急乘勝崩之﹐賊大敗。薄暮﹐至犁頭標屯札﹔料賊必夤夜劫營﹐漏初下傳令撤去帳房﹐捲旗幟﹐露刃伏芒蔗間。夜未半﹐賊至﹐弗見大營﹐方驚顧﹔忽金鼓大震﹐我軍突出四面擊之﹐賊大亂﹐自相攻殺。比曉﹐追敗﹐南之於木柵仔﹐復敗之於蔦松溪﹐朱一貴率餘賊逸去﹔遂入府治﹐秋毫無所犯﹐民大悅。計自進兵以來﹐先後才七日耳。於是﹐分遣諸將復南﹑北二路。二十八日﹐敗賊於大穆降﹐朱一貴走臺裏溪﹔大軍追至茅港尾鐵綫橋﹐及賊於鹽水港﹐朱一貴走下加冬。公密購楊旭﹑王仁和﹑楊石﹑楊雄等給與守備﹑千總銜札﹐令糾合莊民誘致朱一貴於溝尾莊。閏月八日﹐朱一貴及王玉全﹑翁飛虎﹑張阿山等皆就擒﹐復擒獲吳外﹑陳印﹑李勇﹑陳正達﹑盧朱﹔於是林曹﹑林騫﹑林槤﹑鄭惟晃﹑張看等皆向大軍乞降﹐南﹑北二路弁兵擒斬賊目顏子京﹑鄭定瑞﹑楊來﹑萬和尙﹐安撫各處莊社民番﹐臺地悉平。公奉檄署理臺鎭總兵官事﹐仍統徵兵。秋七月﹐南路阿猴林餘孽繼起﹐復討平之﹔降江國論﹑鄭元長等。遣千總陳章渡海入郎嬌﹐招降劉國基﹑薛菊﹐散其餘黨。已而陳福壽等後先俱至﹐皆渠魁也﹔爲之美衣服﹐恣其出入炫耀以動逸賊﹐使悉來歸。九月望日﹐提督施世驃卒﹐公奉檄署理提督印務。招撫杜君英﹑杜會三父子﹐獲黃殿﹑黃日升﹑郭國正﹑張嶽﹔鹽水港﹑六加甸﹑紅毛寮諸孽先後思逞﹐悉皆擒滅﹐梟楊君﹑林君﹑李明﹑黃輝﹑卓敬等於市。石壁寮餘孽復叛﹐發兵擒獲蘇淸﹑林阿尾﹑王教等十五人﹐皆斬之﹔又擒獲賊黨陳成﹑鄭文苑等十三人。康熙六十一年﹐廷議攺設臺澎總兵官於澎湖﹐臺灣府治設陸路副將﹐調公赴澎鎭守。將行﹐南路下淡水﹑北路八掌溪姦民相繼作亂﹔復發兵剿擒﹐並遣諸將分道搜山﹐先後獲林亨﹑顏煙﹑李慶﹑黃潛等二十一人。六月﹐以提督姚堂奏﹐奉旨總兵官仍駐臺灣﹐公遂爲臺鎭﹔從徵將士﹐以次班師。雍正元年春﹐逸盜楊合復謀作亂﹔遣外委陳栩等捕之﹐又遣千總何勉擒獲王忠﹑劉富生等﹐臺灣匪類根株盡絕。

冬十月﹐奉旨特授福建水師提督﹐加左都督﹐世襲三等阿達哈哈番。旣抵任﹐將弁行陣﹐整頓一新﹔立巡防之法﹐數千里波恬浪靜﹐商賈晏然。凡關系地方﹑有裨軍國事務﹐竭智殫誠﹐不遣餘力。信賞必罰﹐𨿽親故無私﹐一艸一木不以擾兵民﹔而於賢才則深加愛惜﹐必力爲揚薦﹐引與同升。嘗云﹕『人才難得﹔不爲國家愛惜培植﹐而娼疾壅閼﹐非忠臣事君之道也』。以故汲引多至節鉞者﹐偏裨以下難更僕數﹔然靡有徳色也。提師六載﹐始終一節﹐兵民愛之。

以雍正七年仲冬二十有七日卒於官﹐年六十有六。自幼失學﹐壯力農﹔將略似有天授﹐指畫謀謨﹐皆合古法。居官以政學﹐徵臺後﹐益諳練﹔胸中朗朗﹐點竄幕稿﹐皆中窾。會教兒曹讀書明理﹐盡脫弁韐气習焉。雍正三年入覲﹐恩禮有加﹔久而益隆﹐先後賜予蟒袍﹑翎帽﹑人葠﹑貂裘﹑綺紵﹑綢紗﹑弓刀﹑硯墨﹑白玉﹑素珠﹑珍玩﹑器皿﹑果品﹑食物之類凡二十四次。病聞﹐遣太醫院劉君裕鐸馳驛診視﹔至省﹐遇遺疏﹐乃還。賜帑金二千兩治喪﹐贈太子少保﹐全禮葬祭﹐賜諡「襄毅」﹔蓋異數云。

諭曰﹕公一生忠勤﹐好捕賊﹔勇敢善戰﹐常爲士卒先。他事恂恂如不及﹐虛心自下﹔功成名立﹐令終有俶﹐非偶然也。夫讒嫉之於人甚矣﹗哨海稱戈﹐可云在家觀劇﹔含沙之口﹐何所不至﹗所恃當權勿輕以耳爲目而已。使其時無提督吳公之保全﹑大盜孫森之急救﹐則良將已失﹐誰復爲國家建勳業﹑垂不朽乎﹗徵臺大役﹐所關甚偉﹔滿氏實式憑之。𨿽骨肉手足﹐未足諭其相需之殷﹔得無自嘆前此幾爲小人所誤否﹗妒賢害能﹐小人常態﹔非聰明仁智﹑公忠爲國者﹐其孰能知之﹗

﹣﹣見「碑傳集」卷一百十五「武臣」﹝中﹞。

﹟林亮

林元戎亮傳藍鼎元

林亮﹐字漢侯﹔福建漳浦人也。生四歲﹐喪母。八歲失所怙﹔依從父撫養。甫二年﹐從父又沒﹐事從母如所生。未幾﹐從母亦棄世﹔伶丁孤若﹐難名狀。然性不羈﹐好結納當世賢豪﹔嘗曰﹕『男子桑弧四方﹐安能屈守鄕閭﹐長爲農夫沒世哉』﹗屬濱海多事﹐決意從戎。習騎射﹑擊刺﹐畱心海務﹔島澳險夷﹑舟航利鈍﹑營陣戰伐﹐靡不講求熟悉﹕識者覘其有將才矣。

康熙丙戌﹐擢臺灣水師右營把總。壬辰﹐遷福寧鎭左營千總。丙申﹐授桐山營守備。其明年﹐以熟諳水務﹐調澎湖協右營守備。辛丑夏﹐臺灣土賊朱一貴作亂﹐竊踞全臺﹔文武守臣﹐或殉難戰死﹑或逃歸澎湖。澎﹑臺相距一水﹐居民洶洶。澎協將弁以孤島難守﹐僉議撤歸廈門﹐各出家屬登舟﹔亮力排眾議﹐按劍厲聲曰﹕『朝廷封疆﹐尺寸不可棄﹗我等享升平﹑食祿廩﹐捐軀報國﹐正在今日。焉有鋒刃未血﹐而相率委去之理﹗丈夫死忠義耳﹐寧能駢首市曹﹐爲法吏所辱耶﹗請整兵配船﹐守禦要害﹔賊至﹐決一死戰。戰不捷而亮死﹐公等歸亦未遲』﹗皆曰﹕『諾﹐願死守』﹗亮馳出江幹﹐申主將號令﹐驅官民家屬各登岸﹐敢言退廈者斬﹔眾心始固。又以臺米弗至﹐慮行間乏食﹐捐家財買榖碾米給軍﹔制造戰攻器械及諸軍需﹐以俟大兵進剿﹐共圖克復。水師提督施世驃﹑南澳總兵官藍廷珍統師至澎﹐以亮膽識超羣﹑忠勇出眾﹐委爲前隊先鋒﹐領舟師五百七十人自澎進發。六月十有六日黎明﹐大師咸抵鹿耳門外﹔賊目蘇天威據鹿耳炮臺﹐發大炮以拒我師﹐百千奔雷飛轟海面。亮奮勇爭先﹐以六艦冒死直進﹐盡銳攻擊。遙望炮臺火藥桶堆積如山﹐命放巨炮專攻其火藥桶﹐中之﹔火起烈焰衝天﹐燔斃賊不可計數﹐賊眾大敗。奪取鹿耳門炮臺﹐焚賊營壘。乘勝進攻安平鎭﹐賊目鄭定瑞悉眾抵敵﹔亮復先士卒登安平城﹐豎大軍旗幟﹐遂克之。鹿耳﹑安平皆天險﹐臺之要害﹔一日而兩大捷﹐百姓歡呼﹐舁酒饋食﹐知賊不難平也。十七﹑十九兩日﹐我師鏖戰鯤身﹔亮駕舟夾擊﹐橫衝賊陣﹐賊大敗﹐入水淹斃﹑斬獲﹑殺傷無算。自是賊人退保府治﹐不敢復出﹔晝夜固守﹐以老我師。施世驃命亮及董方﹑魏大猷﹑洪平率兵千二百人﹐分兵間道從西港仔暗渡﹐出府治之背﹔藍廷珍復統大軍繼之。二十二日黎明﹐大戰於蘇厝甲﹐賊死傷徧野﹔夜戰犁頭標﹐又大敗之。次日窮追﹐敗之於木柵仔﹐復敗之於蔦松溪﹐遂克府治。七日之內﹐恢復全臺﹐紀功第一﹔總督滿保手書褒揚﹐勞以白金四百兩﹐方之古賢將馮異﹑曹彬云。

雍正元年春﹐授南澳鎭左營遊擊﹔秋八月﹐擢臺灣南路營參將﹕俱未之官。以議敍平臺功﹐加都督同知﹐世襲拜他喇布勒哈番再加一等。九月引見﹐溫綸褒嘉﹔特擢臺灣水師副將﹐賜孔雀翎﹑寶刀﹑貂皮﹑緞疋﹑火鐮包﹑帑金二百兩﹐蓋異數也。途中聞邸報﹐奉旨特授臺灣鎭總兵官。臺灣海外重地﹐甫離兵火﹐亮撫卹窮黎﹑正己率屬﹐整飭水陸兵防﹐和衷文武﹐創建郡治木城﹔民歡樂之。南北路內山生番未習教化﹐性嗜殺﹐時出沒爲民害﹔亮設法招撫﹐傾心歸順者一百八十社﹑男婦一萬八百八十七人。於是﹐附山居民咸安堵。事聞﹐上大悅﹔賜金一萬﹐從優議敍﹐特加四級。亮仰體皇仁﹐因番性所嗜﹐購色布﹑漳煙﹐鹽﹑糖等物﹐遣官徧歷各社﹐宣朝廷徳意賞賚﹔諸番歡呼之聲震山谷。計動用賜金一千八百九十餘兩﹐尙八千一百四十兩有奇封貯臺庫﹐流交公用﹐絲毫不私爲己有也。

雍正五年春﹐奉旨移鎭浙江定海。定海四面汪洋﹐爲浙東吭扼。亮殫心綢繆﹐訓練卒伍﹐日率戰艦弁兵巡防周曆﹔南抵﹑溫﹑臺﹐北窮盡山﹑花鳥﹐不敢一日自暇逸。積勞成疾﹐卒於官﹐年六十有四﹔賜祭葬。

論曰﹕林元戎﹐名將也。人知其平臺先登﹐功第一﹔不知保守澎湖﹐尢爲節之大者。門庭寇逼﹐僉謀委去﹔獨以一末弁排眾議﹐仗劍奮呼﹐遂固疆圉﹔不特忠勇冠三軍﹐於大義皎然星日矣。以此制敵﹐何敵不摧﹗宜其虎吼雷奔﹐鹿耳﹑鯤身莫之能禦也。分兵西港﹐永奠東寧。千秋百世之後﹐扶桑日出之區言臺﹑澎遺事者﹐不能不爲此君屈一指。嗚呼﹗可不謂奇男子哉﹗

﹣﹣見「碑傳集」卷一百十五「武臣」﹝中﹞。

﹟遊崇功

遊遊戎崇功傳﹝蔡章琦附﹞藍鼎元

遊崇功﹐字仲嘉﹔福建漳浦人也。幼喪母﹐事父以孝聞。兄尙功﹐任湖廣辰州守備﹐終廣東肇慶都司。崇功材力雄健﹐有遠志﹔操行不苟。年二十九﹐從蔡老虎鎭襄陽﹔老虎器之﹐拔右營把總。老虎亦漳浦人﹐名元﹔屢任總兵官﹐以善戰爲敵所懼﹐故海內稱「蔡老虎」云。

崇功旣得官﹐益勵志節﹔歷千總秩滿﹐遷福建長福營右軍守備﹐分防長樂縣。縣濱海﹐有磁澳﹐爲賊艘出沒之區﹔崇功廉得其狀﹐以兵二百伏仙峽塘要口﹐復率兵捕之﹔賊棄舟登岸﹐伏發﹐擒十七人﹐獲其舟。自是﹐島澳肅然。癸巳夏﹐長樂水災﹐民艱食﹔崇功憫焉﹐躬之會城見巡撫覺羅滿保﹐請發粟平糶﹐許之。卽遣往羅源轉粟回縣濟民食﹐邑人始安。滿保以爲能﹔比遷閩浙總督﹐卽以調補臺灣北路營守備。訓練兵眾﹐輯和其民人。諸俗健斗﹐動輒挺刃相加﹔歲旱﹐爭水如臨大敵。崇功親爲和解﹐均水道﹔競者以平。協修學宮﹐建無祀壇﹕凡勤民事﹐多此類﹔諸羅之人深徳之。三載瓜期﹐遷海壇鎭右營遊擊。海壇故多盜﹐崇功巡緝外洋﹐遇賊舟窮追力戰﹐擒賊陳阿尾等六十餘人。滿保益器之﹐復題調臺灣水師左營遊擊。

康熙六十年辛丑夏四月﹐臺灣土賊朱一貴作亂﹐逼郡治﹔崇功方巡哨北洋﹐月之二十八日在笨港聞報﹐以兵還赴安平。次日至﹐則羣盜已大猖獗﹐而文武守臣眷屬悉在舟中矣﹔崇功曰﹕『官者﹐兵民之望﹔官眷登舟﹐則兵民心散﹐大事去矣』﹗急登舟赴敵。其婿蔡章琦叩馬請一過家門﹐區處眷屬﹔崇功厲聲曰﹕『吾此身已許朝廷﹐今日遑知有家哉』﹗躍馬﹐麾眾竟去。前後連戰﹐殺賊甚多。五月朔日黎明﹐賊眾數萬戰於春牛埔﹐總兵官歐陽凱失利及副將許云皆戰死﹔崇功從容無懼色﹐突圍衝擊﹐手刃百十人。乘馬被創﹐遂死焉﹔時年六十。及臺平﹐朝廷贈秩﹑廕子﹐以旌其忠。

蔡章琦﹐字又韓﹔遊崇功子婿也。其先﹐浙江余姚人。隨父官湖廣之榖城﹐因家焉。援例﹐充太學生。家中落﹐以康熙五十九年攜孥渡海﹐就食崇功官舍。章琦爲人慷慨﹐有志節﹐能爲詩﹔崇功甚愛且敬之。朔日旣暮﹐聞崇功陣亡﹐喟然嘆曰﹕『吾嘗讀聖賢書﹐今日可不死哉』﹗遂赴海而死。

論曰﹕遊崇功歷官三十餘載﹐未嘗營一畝之田﹑數椽之屋。以武職而勤民事﹐所至有能名。是不必待沙場馬革之日﹐早知巍然志節丈夫矣﹗蔡章琦﹐太學諸生﹔蹈海成仁﹐洵無忝遊家婿也。同時北路參將羅萬倉戰死﹐有妾蔣氏投繯完貞。徳盛化神之世﹐士女皆知忠義﹑立志節﹐豈不偉歟﹗余欲爲羅﹑蔣立傳﹐不能悉其家世裏居及生平事蹟﹐尙闕有待。

﹣﹣見「碑傳集」卷一百二十「忠節」﹝下之上﹞。

﹟李茂吉

李弁茂吉傳藍鼎元

李茂吉﹐本姓江﹔福建漳浦人也。磊落不羈﹐家素貧﹐弗屑治生業。與弟江尙﹐皆從戎。邊省將帥相沿懶更兵籍﹐每召募入伍﹐則指一空名畀之﹔以故茂吉姓李而江尙兵名侯鵬﹐皆不得姓本姓雲。

茂吉由海壇鎭隊目﹐以班渡臺﹐屬水師副將許云麾下﹔云一見﹐大奇之。康熙五十八年秋九月﹐薦於鎭帥歐陽凱﹔凱考驗材技出眾﹐轉薦提督施世驃﹑總督滿保﹐授安平鎭中營把總。茂吉不以官小自卑﹐奉職甚力﹐岸然有大志﹔稍委靡事﹐皆不爲。

朱一貴之亂﹐茂吉自請於副將許云﹐乞一旅率弟侯鵬爲前驅殺賊。時羣賊蜂擁逼郡郊﹐云聞警﹐欲躬赴援﹐遂以茂吉從。四月晦日﹐戰於萬壽亭﹔茂吉虎吼雷奔﹐直入賊陣﹐左衝右突﹐所向莫能當﹐賊退屯竿津林。五月朔日﹐復隨云在春牛埔迎敵﹔杜君英﹑朱一貴合兵圍殺﹐鎭帥歐陽凱死焉﹔守備胡忠義﹑千總蔣子龍﹑把總林彥﹑石琳皆戰死﹐獨水師弁兵不少挫。許云﹑遊崇功自分必死﹐率千總林文煌﹑趙奇奉力戰﹔茂吉奮刃大呼﹐賊披靡﹐僵屍匝地。自黎明戰至日中﹐矢窮炮盡﹐云﹑崇功﹑文煌﹑奇奉皆戰死﹐茂吉亦力竭被擒矣。賊擁之演武亭見渠魁戴穆﹐茂吉挺立昂然﹔穆怪其不跪﹐叱之曰﹕『若兵耶』﹖茂吉曰﹕『官』。穆曰﹕『把總﹐微官耳。若壯士降﹐當以汝爲將軍』。茂吉瞋目厲聲罵曰﹕『死賊﹗我朝廷命官﹐豈肯從汝作賊﹐遺臭萬世耶』﹗舉足踢其案﹐案翻﹔奮力斷縛﹐直前欲奪刀殺賊﹐賊眾舉刀共斮之。頭腦破裂﹐尙痛罵不絕口﹔賊怒﹐碎其屍﹔時年三十九。

侯鵬被傷不死﹐潛匿民間﹔覓兄屍數日﹐不可得。大師入鹿耳﹐鵬隨軍殺賊。徧訪諸埋屍所﹐發視皆非﹔遇與茂吉同擒之舊兵蔡爵﹐乃得其詳。以茂吉妻許氏及三歲兒江忠還漳浦﹐總督滿保出帑金賞卹之﹔拔侯鵬把總﹐復姓名武。明年﹐奉旨旌忠﹐廕一子。

論曰﹕官以盡職爲榮﹔李茂吉𨿽末弁﹐萬戶侯安足道哉﹗罵賊不屈﹐百世下凜凜如生﹔常山﹑睢陽﹐當囅然孺子可教矣。臺變殉難諸臣﹐惟茂吉最烈。若許云﹑歐陽凱﹑參將羅萬倉﹑遊擊孫文元﹑守備胡忠義﹑馬定國﹑千總林文煌﹑趙奇奉﹑蔣子龍﹑陳元﹑把總林彥﹑林富﹑石琳皆捐軀報國﹐不爲苟且偸生﹔欲一一爲之立傳﹐惜乎末由知其生平事蹟也。

﹣﹣見「碑傳集」卷一百二十「忠節」﹝下之上﹞。

●碑傳選集﹝四﹞

汪繼燝奉直大夫巡視臺灣吏科給事中汪君繼燝墓志銘

吳廷華朝議大夫吳先生廷華行狀

史貽直太保文淵閣大學士溧陽史文靖公貽直墓表

沈起元故中大夫光祿寺卿前直隸布政使沈公起元事狀

李元直巡視臺灣監察禦史李公元直墓志銘

王恕太原王先生恕傳略

陸廣霖

陳大受

羅君﹝失名﹞陜西西安城守參將羅君墓志銘

金溶浙江督糧道金公溶家傳

陳宏謀

吳士功

楊景素直隸總督楊公景素別傳

楊愚朝議大夫廣西柳州府知府楊君愚墓志銘

於從濂寧夏分巡水利兵備道於公從濂墓志銘

曹繩柱通奉大夫福建布政使曹公繩柱墓志銘

周大本壽張令周君大本贊

李師敏朝議大夫福建臺灣府知府武定李君師敏墓志銘

孫永淸兵部侍郎廣西巡撫孫君永淸墓志銘

藍元枚臺灣統兵參贊大臣福建陸路提督世襲輕車都尉又一云騎尉藍公元枚墓志銘

湯大奎福建鳳山縣知縣世襲云騎尉湯君大奎墓表

史謙敕授登仕佐郎鳳山縣典史卹贈云騎尉從祖叔父史府君謙家傳

周大綸周縣丞大綸傳﹝子琦﹑陳徳﹑葉友伯附﹞

李喬基李喬基傳﹝子端柏附﹞

劉滿姑

趙翼貴西兵備道趙先生翼家傳

陳壽祺隱屏山人陳編修傳

梁上國誥授通議大夫太常寺卿廣西提督學政梁公上國墓系銘

謝金鑾敕授文林郎安溪縣學教諭謝君金鑾墓志銘

鄭兼才臺灣縣學教諭推升泉州府學教授鄭君兼才墓志銘

李長庚

孫爾準贈太子太師謚文靖太子少保兵部尙書閩浙總督金匱孫公爾準墓志銘

﹟汪繼燝

奉直大夫巡視臺灣吏科給事中汪君繼燝墓志銘方楘如

雍正六年四月初八日﹐吏科給事中巡視臺灣掌河南道監察禦吏汪君以疾終於裏第。余聞而哭之﹔其嘗同僚者咸嘆息曰﹕『善人亡矣﹗吾無與爲質矣』。都城西人士尢行哭失聲﹔旣以道遠﹐束芻莫致﹐則累累持一瓣香爇蕭寺中﹐曰﹕『以資公冥福』﹗如是連月不怠。旣而﹐人從八閩來﹐爲余道安平鎭城中聞君訃﹐往往爲位而哭﹐若與都人士相應和者。太史公有言﹕『要之﹐死日是非乃定』。君旣沒﹐而使人思之無斁如此﹐則其爲人可八﹑九得也。憶君官禦吏時﹐余長臺端﹔察君勤愼踰倫等﹐欲削剡言之上﹐以君數退讓而止。君亦旋拜閩海之命﹐私計遲君使還﹐當爲償此宿負﹔而君已不幸卒﹐於今五年。所葬有日矣﹐幽堂之銘﹐非余孰當爲者﹗況又重以諸孤之請﹐其又焉辭﹗

按狀﹕君諱繼燝﹐字倬云﹐號恬村﹔系出唐越國公後。宋時﹐有諱接者家休寧﹐舊矣﹔其遷禾郡之梧桐鄕﹐則自君曾祖王父諱可鎭公始。可鎭生洪﹐是爲君大父。洪有四子﹐季卽民部碧巢公諱森﹐君之父也﹔而君之本生父中翰鷗亭公諱某﹐行居二﹕皆封禦吏如君故時官。

君於鷗亭公爲仲子。未產時﹐本生母太宜人黃氏禱於張亞子之神﹐夢抱一丈夫子﹐曰﹕『以乞汝』﹗旣生﹐頭玉嶢嶢﹐宛如夢中兒。碧巢公愛之﹐因與黃氏太宜人撫爲��。年十四﹐補博士弟子員。戊子﹐以越中司訓﹐舉浙江鄕試。踰十載﹐選授�部職方員外郎。庚子﹐充順天鄕試同考官。明年﹐攺山西道監察禦吏。���﹐會今天子禦極﹐歷掌陜西﹑山東﹑浙江﹑江南諸道事﹐遂掌河南道。乙巳﹐奉命巡視臺灣﹐轉吏科給事中。旋奉碧巢公諱﹐歸﹔已又奉母黃太宜人諱。春秋窀穸已﹐於事而竣而君病﹐病一年所而君卒。

君內行淳備﹐承事四親無間言。平居摧鋒縮角﹐飲人以和﹔而正情嶷然﹐巖巖淸峙。其居官﹐所在治辦方略﹐教導禁姦止邪﹔遇職事有便於民者﹐則一破崖岸爲之。西城有孀婦者無失行﹐而家饒於財﹔或利其財不遂﹐則爲蜚語謠諑之。婦恚甚﹐欲自殺﹔君廉得實﹐爲懲造言者以白其誣。而無藉少年駕旗帖﹐爲暴閭裏﹔或倚無名屍﹐恣鼠嚇。君持三尺法﹐痛繩之﹔卽求請百萬﹐不聽也。臺灣顓顓海中﹐番民錯趾偸渡﹐作姦﹑告姦者相逮﹔蓋𨿽婦女亦然。君至﹐捧「聖諭廣訓」陳中庭﹐朔﹑望講肄﹐集遠近人拱聽之。乃明約束﹐與之更始﹐有犯者不貸﹔舊習頓衰。初巡西城時﹐督米廠﹔長安米如珠﹐君爲言於大部﹐奏請預發八旗兵米聽旗人領者得隨糶其餘。其在臺郡﹐郡亦頗產米﹐歲運五萬石之漳﹑泉糶之﹐以爲常﹔而是春廈門米昂﹐君念所以紓其急者﹐令運戶於常例外﹐艘增米二百石﹐計增萬石有奇﹐價稍稍減。久之﹐漳﹑泉復告急。當是時﹐臺郡麥秋遄往﹑早禾未登場﹐旣無可應采買﹔卽檄各縣倉貯給之﹐非移時不達。乃以便宜咨撥秋季兵米之畱郡者﹐事定買償如其數﹔漳﹑泉之民以不饑。君曰﹕『臺郡米騰躍﹐如何﹖吾聞鳳山有積粟﹐可碾也』﹗召囤戶而諭之禍福﹐使無扇其值﹔復時時徼巡海口﹐粒顆無闌出洋者。於是臺灣米價平。其設施多智﹐皆此類也。京師十月朔﹐設粥廠﹐君嘗爲監﹐恐賜之不咸也﹐躬身料視﹐不以委坊手﹐且割俸置菜蓏以侑餐﹔民徳之。賈閩海者﹐或遭風失杝﹐流宕不能歸。君籍而廩之﹐稍假以貲﹐使漸作歸計﹔咸額手賀更生。居京師凡八年﹐善於其職﹔前後奏對皆稱旨﹐賞賚無虛月。經筵﹑耕耤大典頻仍﹐率以身與其間﹔以是益感上知遇﹐惟天子亦器之。其使閩海﹐以便道省覲爲請。上可之﹐許畱數日﹔復諭以『渡海有風信﹐須謹伺乃行﹔毋薄遽爲也』﹗拜命抵家﹐依子捨者浹日。旣首路﹐作「紀恩」詩一章道其事。其後病彌畱﹐猶喃喃語諸子﹐以爲『使未反命﹐遽先溘露﹐吾目終何時瞑矣』﹗

君之病也﹐以營碧巢公殯事﹔然恐貽所生父母憂﹐每彊飲食。從海上歸﹐頗得軟腳病﹐亦未敢令人掖以行。卒之月﹐猶朝昧爽如平時也。然竟以此不起﹐人謂君蓋死孝云。方碧巢公柩在堂﹐鄰人不戒於火﹐延燒百餘家﹐郁攸載路﹔君度無可柰何﹐憑棺長號﹐欲隨以身殉。無何﹐風反火亦滅。而先是舟過鹿耳門﹐颶風發作﹐黏天漫汗﹔舟中人五色無主﹐篙師亦跌宕不得住﹐至呼佛號以自救﹔而君意气自如﹐卒之破險而出。人羨君數有天幸﹐不知其乃心君父﹑至誠感神﹐故卒不驚匕鬯如是也。

君少慧﹐甫教方名﹐日肄可數簡。旣長﹐而「九經」﹑「三史」通念曉析﹔旁及百氏書﹐皆能言其崖略。最先爲大宗伯韓公所知﹐稱韓門弟子﹔而一時學老文鉅如杜肇宇宗伯﹑其家堯峯太史以及戴南山翰撰﹑張匠門檢討﹐皆譽之不容口。所著自今時文外﹐有「雙椿艸堂集」﹑「視臺艸」﹐金鏗玉戛﹐所謂和其聲以鳴國家之盛者。雅有知人鑑﹐著錄者凡百餘人﹔越中魯庶常曾煜﹑同邑王主政應彩﹐其最所品題稱佳者也。而繼此分校北闈﹐則許君廷鑅﹑王君之麟﹐實出門下﹔其他假羽毛以髙飛者﹐不可屈指數。而君獨不幸卒矣﹐悲夫﹗

君生康熙十六年十二月初四日﹐卒之歲﹐春秋五十有二。以覃恩﹐誥封奉直大夫。配張氏﹐江南蒙城學訓大緒公女也﹔誥封宜人。丈夫子六﹐宜人出者五﹑側室陸氏出者一﹔廷英﹑上埏﹑上堉﹑廷萼﹑上坮﹑上埵﹐其名也。女子子三﹐宜人出者二﹑側室陸氏出者一﹔姚世寵﹑程世棟﹑邵士模﹐其婿也。廷英娶李氏﹐有子曰鍇﹑曰釪﹑曰鈞﹑曰錕﹐有女二。上埏娶邵氏﹐有子曰銓﹐有女一。上堉娶祝氏﹐有子曰鋗﹑曰鈖﹑曰熔﹐有女一。廷萼娶金氏﹐有子曰錟﹐有女一﹕凡孫男九人﹑孫女五人。乃系以銘﹐銘曰﹕膚立尸居﹐彭祖爲天﹔惟忠惟孝﹐後天地老。於戲汪君﹐豈曰非賢﹗晨馨夕潔﹐娛我二天。官是職方﹐囊錐脫穎﹔天子曰「能」﹐衮衮臺省。視我南服﹐赤港﹑紅樓﹔逢天壯海﹐曾不驚鷗。雪泣星奔﹐雞斯爵踴﹔如何壑舟﹐夜半忽傱﹗其能自壽﹐不亡者存﹔魁名碩實﹐宜爾子孫。一片嵌巖﹐有幽斯竁﹔詩以銘之﹐我當無愧﹗

﹣﹣見「碑傳集」卷五十五「科道」﹝下之上﹞。

﹟吳廷華

朝議大夫吳先生廷華行狀沈廷芳

先生姓吳氏﹐諱廷華﹐字中林﹐號�壁﹔初名蘭芳﹐鄕貢後﹐始攺焉。祖居休寧﹔明初﹐遷錢塘湖墅裏。曾祖文﹑祖谷﹑考昌齡﹐贈如其官﹔妣許氏﹑張氏﹐俱贈恭人。

先生資稟過人﹐少卽嗜經術﹔於古今注疏箋義盡讀之﹐而喜援古以證今。康熙甲午﹐以「五經」中鄕試﹔五上春官﹐不第。雍正二年﹐試授中書舍人官。三年﹐以侍讀缺引見﹔世宗憲皇帝方遴選外任﹐因出爲福建海防同知﹐復以原銜通判興化。十年冬計典﹐有疾﹐詔以原品致仕。今天子嗣位﹐用大臣薦修「三禮」書成﹐錄敍加一級﹐例授朝議大夫。乾隆十五年﹐舉經學﹔以老病辭。二十年八月二十日卒﹐年七十四。

先生家嬗儒術﹐自其先環初公發解﹐至叔平公績學工文﹐聲望蔚起。嗣以連遭火災﹐考又厄於病﹔先生篤鉆前緒﹐益自奮發。爲文日數千言﹐皆博奧可觀。在內閣時﹐相國朱文瑞公敬禮如執友。及爲外吏﹐公正而不阿﹑精核而有體﹐遇事以平心處之﹐而善以經學飾吏治。暹羅國初入貢﹐上以遠人向化﹐賜陪臣三品服﹐令督﹑撫禮而歸之﹔督﹑撫循故事﹐議請聖安。先生曰﹕『督﹑撫出守封疆﹐佐天子安擾邦國﹔懷柔遠人﹐猶內臣也﹐無向外臣請聖安禮』。事遂寢。使者以晉秩倨傲﹐接郡守以屬禮﹔先生曰﹕『「春秋」之義﹐王人𨿽微﹐序在諸侯之上。使者卽膺特命﹐終屬陪臣』﹗卒與抗禮。諸屬國貢道﹐咸隸海防。琉球歲進硫磺﹐歸必攜中原土物﹐關使請封榷﹔先生曰﹕『「周禮」﹕環人掌送迎賓客﹐凡門關無幾﹔野廬氏掌道禁﹐亦第禁其不時不物者而已。此柔遠之道﹐榷之非宜』﹗福州諸生某以母命出妻﹐生歿﹐妻猶不嫁﹐乞養於夫家﹐其姑不允﹔訟至制府﹐髙文良公下先生議。先生引「漢書」朱買臣養棄妻事爲斷﹐眾論翕然。檄查臺灣倉庫﹔抵諸羅﹐有姦民倉卒揭竿起﹐令﹑弁皆束手。先生爲按形勢﹑集軍旅﹑糾義民﹐分督防守﹐誅其魁﹔卒以安集。或曰﹕『公奉檄而來﹐無守土責﹔奚爲辦此』﹗先生曰﹕『「周官」塚宰﹕官聯有軍旅之聯事﹐安論主客﹔況予爲郡司馬哉』﹗

及罷官﹐畱閩。有以葉文康公「禮經會元」乞先生訂定者﹐卽發其沿襲注疏之誤﹔陳京兆兆侖時在閩﹐見之曰﹕『射人射馬﹐批駁當捨葉而就鄭』。先生然之﹔且告以欲著「疑義」十種。十種者﹐「易」﹑「詩」﹑「書」﹑「三禮」﹑「三傳」及「史記」也。陳曰﹕『君年垂老﹐恐不能徧。所記疑義﹐「三禮」爲多﹔請自「禮」始』。閱三年﹐歸裏﹔「周禮」﹑「儀禮」已具稿矣。蓋先生幼讀注疏﹐見塚宰「九賦」注「口率出泉」說﹐疑而質諸師﹔師曰﹕『鄭氏以漢法注「周禮」﹐非經本義』。因悟注疏未盡合經﹐遂精研其奧﹐筆而存之﹔其考訂已數十年﹐多發先儒所未發。時相國鄂文端爾泰﹑朱文端軾﹑張文和廷玉﹑侍郎方先生苞﹑李公紱方爲「三禮」總裁﹐延訪通經士﹐有以先生「周禮疑義」達書局者﹔朱公曰﹕『吳君昔在閣中﹐吾稔知其經學湛深』。欲奏請獨任之。公薨﹐方先生爲具奏﹐報可﹔乃赴館。諸公詢纂修事宜﹐先生曰﹕『讀三代以上書﹐當別眞僞﹔讀三代以下書﹐當別是非。就「三禮」論﹐「周禮」﹑「儀禮」多後人參雜之說﹐此眞僞之當辧者﹔「禮記」本漢人作﹐與古多不合﹐此是非之當辧者。纂修之要﹐在先舉注疏中舛謬處﹐合編纂諸君而論列之﹐別其眞僞而斷其是非﹔經有可據據以經﹐無可據則斷以理﹐明公集眾說而折中之。大綱旣舉﹐則彼此無混淆而成不刊之典矣』。諸公韙之。顧開館逾二載﹐稿得什之三﹑四﹔先生僅司考訂而已。及方先生去﹐侍郎李公淸植繼爲總裁﹔以「三禮」「二節」﹑「四圖」屬爲編纂。先生欲取全書校對﹐俾圖說與經本合﹔仍檢祕府中諸儒「禮圖」得七十餘種爲增刪補輯﹐攺正敖氏「儀禮」居多。「三禮」書成旣﹐卽歸。

當在館時﹐張詹事鵬翀﹑李先生重華﹑杭堇浦兩編修﹑齊侍郎召南﹑家侍郎叔徳潛曁余每舉文酒之會﹐先生必預。至則飲酣落筆﹐作爲詩歌﹔渾灝淵博﹐有劉中山﹑蘇玉局之風。晚寓天津查氏水西莊﹐四方詞人羣集﹐奉先生爲指歸。歸主崇文書院講席﹐弟子從遊日眾﹔凡經提獎﹐輒成佳士。暇復與戚好結社湖山﹐靑鞋筇杖相羊於六橋﹑三竺間﹐而所作彌髙。久之﹐以目眚﹐遂至不起﹔惜哉﹗所著有「三禮疑義」﹑「儀禮章句」﹑「曲臺小錄」﹑「東壁書莊集」各若干捲。娶沈氏﹐州同滄浮女﹔繼娶金氏﹐贈朝議大夫之琳女﹕俱封恭人。子可馴﹐乾隆甲子科副榜貢生﹐有才﹐先卒﹔壽祺﹐壬申科舉人﹔壽平﹐癸酉科舉人﹐直隸保安州學正。女適國學生陳啟珠。孫嘉榖﹑崇儀﹐縣學生﹔嘉會﹑嘉言﹑崇典﹑嘉師﹑崇禮。孫女二。

先生長餘二紀﹐旣爲姻媾﹐壽祺贅余京邸﹐且學於余。先生每過從﹐則出經義﹑詩文相質。吾女亡﹐撫崇典如孫。吾子世煒﹐復從先生遊。壬戌秋﹐余患咯血﹐先生爲視藥餌﹔病劇﹐乞先生爲狀。迄今已十五年﹐方思還山與先生相周旋﹔乃餘歸而先生病。余侍母不能離﹐聞先生訃﹐未得憑棺一哭﹔嗚呼﹗吾質亡矣。昔之乞先生狀者﹐今乃爲先生狀﹐爲之長號不能禁。先生詩文名海內﹐而經術尢當列儒林傳中﹔故因壽祺之請﹐謹序次以備史氏之采擇。

﹣﹣見「碑傳集」卷一百二「雍正朝守令」﹝下﹞。

﹟史貽直

太保文淵閣大學士溧陽史文靖公貽直墓表湯右曾

乾隆二十八年癸未五月﹐相國溧陽史公以上壽正終於位。上臨軒軫悼﹐詔皇六子臨喪奠醊﹐晉贈太保﹐祀京師賢良祠﹐諡「文靖」﹔視禮官所上宰臣飾終常典﹐破格有加。其年冬﹐歸葬某鄕之原﹐公子奕簪等請爲文揭諸墓。

按狀﹕公諱貽直﹐字儆弦﹐號鐵崖。先世壯侯崇封於溧陽﹐因家焉﹔世爲江南著望。曾祖諱某﹐中書舍人﹔祖諱鶴齡﹐翰林院編修﹔考諱夔﹐經筵日講官﹑詹事府詹事。皆以公貴﹐贈光祿大夫﹑太子太保﹑文淵閣大學士兼吏部尙書﹔曾祖妣﹑祖妣﹑妣﹐皆贈一品夫人。

公生長世族﹐嫺掌故﹔凡內外銓之利獘﹑金榖之登耗﹑刑名兵屯之得失﹐稟於家訓者爲多。康熙己卯﹐中順天鄕試。明年﹐成進士﹐入翰林﹔先輩釋褐之齒﹐最少無踰公。迄後六十年﹐爲今上干隆庚辰科士之雋南宮者﹐復與公執同年禮﹔賜禦制詩一篇﹐寵爲盛事。公自雍正初﹐由翰林侍讀學士署掌院學士事﹔自癸卯迄戊申﹐屢荷簡擢。凡任公吏部侍郎者五﹐戶部﹑工部侍郎者再﹔六官之司﹐罔不爰歷。又凡疆吏以疑獄告﹐亟命公馳傳往勘﹐多得實稱旨。自是﹐宣畀旄節﹑踐更臺閣﹐駸駸向用公矣。

公之爲閩督也﹐舊日戍臺灣者當代歸﹐過番社﹐輒橫索驕蹇﹐不奉法﹔鎭臣以非所轄﹐噤弗治。公檄監臨官刻郵程﹐勒還部伍﹔番民安堵。福﹑興﹑漳﹑泉四郡地瀕海﹐貯榖易敗。公核尺籍﹐知臺灣有碾運內地米﹔請易榖分貯各倉﹐卽碾倉榖給兵食﹕推陳易新﹐兵民交便之。

兩江殷劇﹐號難治﹔公蒙異數恩﹐以鄕人攝節制。上疏再辭﹐批答有「體卿難爲」之諭。而公蒞事﹐亦不引嫌﹑不撓法﹔官吏帖服﹐民用大和。

陜西當軍興甫竣﹐五方旅處﹐俗偸敝﹔命公以左都禦史往﹐領宣諭化導事﹐風紀肅淸﹔尋卽撫其地。時楚省以協運糧糈赴陜﹐督臣請開浚丹河﹔公條陳其不可狀甚悉﹐事遂寢。又西安有屯戶﹐籍均內地﹔而故事獨輸本邑米支兵餉﹐往往苦貴糶。公用軍需余榖﹐爲置常平倉﹐俾借領如例﹔至今以爲法。今皇帝禦極﹐公以舊臣入覲﹐眷愈厚﹔公上言﹕一﹑銓部別流品﹑容臺典禮樂﹑言官掌風憲﹐請以正途充選一品官進用﹔請以特晉優異等﹐以資格敍中才。一﹑豫省報增墾﹐地多沙磧阪田﹐難按則升科﹔兼請申「令守勤輸」之禁。敕入﹐皆敕部議行。

旣﹐授公湖廣總督。先是﹐黔﹑粵有苗警﹐楚兵率赴調﹔汛單﹐多竊發﹐蒲寅三﹑鳳老一狙獷爲渠魁。公至﹐簡軍實﹑嚴守衛﹑偫芻廩﹐若無暇爲剪滅計。一旦﹐密檄鎭臣提勁卒二千人入山剿捕﹐蒲﹑鳳就縛﹐黨惡者無遺種。或問公﹔公曰﹕『吾前故遲之﹐使不爲鋌走備﹐且密審其山川厄塞﹑往來棲遁之道也』。

鎭楚二年﹐由兵部尙書入爲戶部尙書。遇公卿集議﹐公徐出一語﹐洞中要害﹔九列更事無出公右者。遂以干隆癸亥協辦大學士﹐明年眞授﹔遭逢盛際﹐準夷﹑回部以次削平﹐拓疆二萬餘里。公在政府時﹐從容承召對﹐移晷乃出﹔而公謹愼周密﹐𨿽子弟不得與聞﹐殆前史所云「精練少年有不如﹑專門名家有不逮」者。

公以未弱冠登甲榜迄躋大耋﹐在外督﹑撫七省﹔一入內閣﹐被薄譴賜環﹐首尾居相位垂二十載﹐名注朝籍總六十有四年﹕於古大臣﹐未有其比。厥惟國家重光襲慶﹑景運延洪﹐獲致此耇成之瑞﹔亦惟公殊姿偉抱﹑宣昭世徳﹐重荷三朝恩遇﹐式克欽承。嗚呼﹗盛矣。公之再相也﹐年已七十﹔特旨得輿入省。恭逢慈寧大慶﹐列公九老班諸王下﹐禦詩比富鄭公﹑文潞公。後公偶示微疾﹐禦醫衛士絡繹於道。今年春﹐以衰老引退﹐上不許﹔惟詔『盛暑祈寒﹐毋上直』﹗公三子奕環﹐以潞安知府陛見﹐奉命畱京補四品堂上官﹐侍公起居﹔優禮殊常﹐信人臣之極也。

公好獎植士類﹐人或不知。自典試粵東至三主禮部試﹐名公鉅卿多出其門。與後生言﹐推誠教誨﹐不爲隱情﹔蓋天性固然。公生於壬戌正月二十日﹐距易名時﹐得年八十有二。配許夫人﹐有賢徳﹔先公卒。子三人﹕長奕簪﹐官左春坊左贊善﹕次奕昂﹐廣東布政使司布政使﹔三奕環﹐官山西潞安府知府﹐候補四品京堂。女幾人﹔孫男幾人﹐孫女幾人。系之詩曰﹕洸洸壯侯﹐系漢外氏﹔允武允文﹐胙姓南紀。維公之生﹐爲邦之獻﹔鏡物忘疲﹐飫理期饜。出則方叔﹐入則山甫﹔民言用酌﹐眾善期取。公贊黃扉﹐六符階泰﹔雍容揄揚﹐應期嘉會。惟民壽榖﹐惟公壽考﹔爲世貞符﹐用翊至道。茀祿孔阜﹐懋徳孔惇﹔厥有餘慶﹐芘玆後昆﹗

﹣﹣見「碑傳集」卷二十六「乾隆朝宰輔」﹝上﹞。

﹟沈起元

故中大夫光祿寺卿前直隸布政使沈公起元事狀彭紹升

公諱起元﹐字子大﹔世居江南太倉州。髙祖諱文明﹐封儒林郎。曾祖諱衍應。父諱受宏﹐鄕貢生﹐通經術﹔隱居教授﹐著書數萬言。歾﹐祀鄕賢祠。兩世皆贈奉政大夫。

公童時﹐能文章。年十八﹐慨然有自立之志。爲諸生﹐惇厲廉恥﹐嚴「義利」之辧。居母吳孺人喪﹐依古禮﹐不禦酒肉﹑不內寢﹔其後父喪﹐亦如之。康熙五十九年﹐舉鄕薦。明年﹐成進士﹐補蔗吉士。以父病﹐乞歸。父歾服除﹐入京﹔雍正四年﹐攺授驗封司員外郎﹐尋兼考功司。

明年﹐命往福建﹐以知府用﹔總督髙文良委署福州府﹐移興化。時世宗聞閩中倉榖多虧﹐遣四大臣率謁選府﹑縣官六十餘人往按﹐有司被劾者十居五﹐余悉解任聽勘。受事者較計升合﹐爭爲煩苛﹔公獨持平宏大體。興化屬僊遊令受代﹐不肯收碎米﹔公怒曰﹕『榖以備賑﹐碎米獨不可食邪』﹗令謝過﹐乃已。糧道李王鋐聞而嘆曰﹕『近日閩省惟建寧﹑興化爲光天化日矣』﹗建寧守姜君亦良吏﹐其屬官多賴以得全者也。莆田有黃﹑陳兩家連歲訟不決﹐乃結黨互毆﹐有南﹑北黨之目。上官恐其釀亂﹐將悉捕治之。公責兩人﹐而釋其餘﹔報曰﹕『釁由主者﹐懲之畢矣﹔余不足問也』。詔以閩人不善官音﹐令督﹑撫教之學習。興化土音尢詰屈﹐讀書了不可辧﹔公建正音書院﹐擇閩人通官音者爲之師﹐集諸生以四聲教正經書﹐俾轉相教授。上官采其法﹐頒行諸府。在官﹐禁屬官饋獻﹔府倉壞﹐出私錢興造﹐一不以擾民。巡撫常安委攝海關司﹔關向無養廉﹐責諸關口差役歲輸金三千以給﹔公請於巡撫革之﹐並革洋船規例數千金。巡撫有家奴守關﹐欲浮收糖稅不得﹐格二十餘船不行。公聞﹐立督收稅如額﹐放船行﹔而白其事於巡撫﹐巡撫召家奴切數之。由是﹐人莫敢不奉法。及常去﹐代者朱定元向公問常奴贓狀﹐公不對。朱彊之﹔曰﹕『起元但知常公任內革除浮稅四千金﹐它非所知也』。初﹐髙文良奏開南洋﹐報可。已復禁內地商久畱外國﹐文良下令出洋者必戚裏結狀﹐立往還期限﹔逾者連坐。公進曰﹕『此法立﹐將一船不得行』﹗文良問故﹔曰﹕『出洋者﹐生死疾病無常數﹑貨物利鈍無常期﹐此豈內地戚裏所能逆料而爲之具狀乎﹖且公不聽開洋則已﹔今聽之﹐商人造船集貨費無算﹐忽以結狀撓之﹐是明利之而陰奪之也﹐商何望焉』﹗文良曰﹕『君意云何』﹖曰﹕『但令商自具狀﹕過三年不歸者﹐不聽回籍﹔以此牒部足矣』。文良喜﹐令商具狀如式。部例﹕洋船水手多寡﹐視梁頭大小﹔商苦納稅﹐大輒報小。及出口﹐船不得行﹔泉防同知馳啟督﹑撫﹐議增水手。公方奉檄放船﹐商環集求驗放﹔且請聯船互濟﹐免增水手。同知欲候督﹑撫令下﹐不可﹔公夜詣同知曰﹕『水手定額﹐工部所頒﹐督﹑撫不能增﹔文移往復﹐轉展駁詰﹐商船且不得行。南風將起﹐彼情急﹐必生變﹔君其危哉』﹗同知不得已﹐許諾﹔則眾已洶洶集同知門矣。初﹐兩院得同知啟﹐方愕眙﹐不能爲計﹔及聞船已放﹐則大喜。

守興化三載﹐史文靖公奉使至閩﹐以牧守優等第一﹐薦攝臺灣知府。臺田一甲﹐準十一畝有奇﹔賦有上﹑中﹑下則﹕上則一甲收榖八石﹑中則六石﹑下則四石﹐視內地加數倍。然率多隱占﹐民不甚困。時丈量法行﹐占者不得匿。公將赴臺﹐文良語之曰﹕『吾欲使臺田悉視同安下則起賦﹐但恐不及故額致部駁﹐柰何』﹖公曰﹕『此事籌之素矣﹔宜令著籍田且仍舊額﹐而丈出者視同安起科。俟隱占旣淸﹐更減舊額重者均於新額之上則﹐賦不虧而民不病』。文良以爲善。及至臺﹐大風壞海船﹑廬舍﹐人民率漂溺﹔公單騎案視賑給﹐流民多所全活。時有山豬毛社生番之擾﹔議設寨山口斷其出入﹐南路遂寧。新守至﹐還興化。

先是﹐同安縣民有冤獄﹐按察使潘體丰不能察﹐獄成﹔總督命公覆訊﹐直其冤。潘坐是銜之﹐中以他事﹐部議降四級用﹔遂如京師。尋告歸。髙文良總督兩江﹐聘主鐘山書院。

今上卽位﹐召入京﹐授江西驛監道。在官﹐絕商人饋遺﹔臨行﹐以千金爲贐﹐卻之。乾隆二年﹐授河南按察使。夏大雨﹐災被四十六縣﹐饑民四走﹐布政使欲闌之﹔公曰﹕『民饑且死﹐柰何禁其它徙﹗昔田文鏡以此獲咎﹐可監也。今邊境州﹑縣有未被水者﹐宜安插流民﹐給口糧﹐俾毋出境﹐其可』。從之。屬吏報鹽梟四十餘拒捕傷人﹐已而獲者過半﹐法皆當斬﹔訊之﹐自四﹑五人外﹐皆饑民。請於巡撫雅爾圖﹐斬三人﹑戍二人﹐余杖遣而已。巡撫令府﹑州各設書院﹐屬公總其事。公以教士當先實行﹐頒鄕先輩陳確庵「敬怠日程」﹔自大梁書院始﹐進諸生﹐示以省身克己之學﹐核其程而加差等焉。巡撫立章善坊﹐令諸州﹑縣舉孝子﹑悌弟﹑義夫﹑貞婦﹐登其名﹔公采訪事實﹐著「章善錄」板行。一時風動﹐有兄弟爭訟累年﹐忽大悔﹔讓財產﹐友愛終身。

七年﹐遷直隸布政使。明年﹐大旱。七月﹐總督髙斌自江南視河工還﹐公迎謁固城﹐議賑事﹔髙欲遲至仲冬﹐公曰﹕『饑民朝不謀夕﹐豈能久待﹗請先普賑一月﹔再查戶口﹐分別加賑』。髙慍曰﹕『必如此﹐君自奏之』﹗公出﹐語淸河道方觀承曰﹕『普賑萬不可緩﹔時之安危﹑民之生死﹐在此決矣。子其圖之』﹗方入言於總督﹐卒從公請。時有縣令倡言賑戶﹑不賑口﹔公怒曰﹕『一戶數口止賑一﹑二﹐是且殺七﹑八人矣』﹗

移檄州﹑縣﹐有犯此者罪之。戶部尙書海望奏淸理直隸旗地﹐有司違限﹐奉旨飭責﹔髙恐﹐命公劾數州縣以應命。公不可﹐曰﹕『旗地非旦夕可淸﹔州﹑縣方災﹐何暇了此﹗獨劾起元可也』。乃止。

九年﹐內轉光祿卿。尋奉命稽察宗學﹔居閒﹐讀「易折中古訓」﹐著「周易孔義」。十三年﹐移疾歸﹔歷主濟南﹑揚州﹑太倉諸書院。晚而杜門﹐日誦先儒書﹔病中﹐手鈔明道先生「語錄」。臨終﹐語其友曰﹕『平生學力﹐無住手處。年來日夕檢點身心﹐仰不愧﹑俯不作﹐或庶幾焉』。卒﹐年七十九。所著書自「易義」外﹐有「敬亭詩文集」十餘卷刻行於世。

﹣﹣見「碑傳集」卷八十四「乾隆朝監司」﹝上之下﹞。

﹟李元直

巡視臺灣監察禦史李公元直墓志銘袁枚

公姓李﹐諱元直﹐字愚村﹔山東髙密人。性介而剛﹐少觥觥有志行。以康熙癸巳進士﹐入翰林﹔校丁酉﹑戊戌兩科鄕會試。乞養八年﹔服闋﹐仍補原官。

雍正七年﹐攺四川道監察禦史。當是時﹐世宗憲皇帝喜昌言﹐虛己聽納﹔羣臣爭上封事。公以天下爲己任﹐居臺諫僅八月﹐凡數十章奏﹔祕﹐外不能知。而其所最著者﹐言朝廷都兪多﹑吁咈少﹐有堯﹑舜﹐無臯﹑夔﹔世宗不悅﹐卽召公並召大學士朱公軾﹑張公廷玉等詰云﹕『有是君﹐必有是臣。果如汝言無臯﹑夔﹐朕又安得爲堯﹑舜乎』﹗公免冠﹐謝。良久﹐世宗諭諸臣曰﹕『彼言𨿽野﹐心亦無他』﹗次日﹐再召入﹐諭曰﹕『汝敢言自好﹗嗣後仍盡言﹐毋懼』﹗會廣南貢荔枝﹐卽賜數枚以旌其直。

未幾﹐命巡視福建臺灣監察禦史﹔取時憲書﹐親爲擇日而行。公感上恩﹐益奮。甫到﹐卽奏增養廉﹑杜饋遺﹐再奏番民利獘數十條﹔上皆是之。先是﹐臺灣爲海外荒服﹐巡使者至﹐自視如客﹐闔門無所理﹐髙枕臥﹐事壹聽於道﹑府﹔相習爲常。公悉反所爲﹐又時下所屬問民疾苦。有司怵其害﹐已咸嗾於大府﹐大府以侵官奏﹔上命議罪﹐遂鐫三級。

家居二十七年﹐卒﹔年七十三。公受世宗特達之知﹐使稍貶其道﹑和其節﹐藏器待時﹐則不數年必大用﹐用亦必有所建立﹔而公銳於圖報﹐信道太篤﹐不肯須臾從容﹐致一蹶不起。嗚呼﹐惜哉﹗然而公之賢﹐世宗知之﹔公之過﹐世宗亦知之。赴閩入見時﹐世宗謂其同官奚徳愼曰﹕『如李元直者﹐可保其不愛錢﹔但慮任事過急耳』。又嘗諭諸大臣云﹕『甚矣﹗人之難得也。如李某﹐豈非眞任事人﹔但剛气逼人太甚』﹗嗚呼﹗知臣莫若君﹐信矣。然古之豪傑﹐得一知己卽可無憾﹔而公竟得一知己於君父﹐則𨿽不用﹑老且死﹐尙何憾哉﹗宜公晚年說及世宗知遇之恩﹐未嘗不涔涔泣下也。初﹐公爲翰林時﹐與孫公嘉淦﹑謝公濟世﹑陳公法交好﹐以古義相■﹝石靡﹞切﹐一時都下有「四君子」之稱﹔每談必申旦。及孫公總督兩湖﹐承審謝公事瞻徇撫軍﹐公音問遂疏。長子憲髙﹐以主事簡發山西﹔未一年﹐連得大州。公聞不悅﹐髙寓書公甥以自解。其於名義大節﹐𨿽密友﹑愛子不肯苟且如此。

乾隆甲辰﹐余遊廣西﹐公第四子憲喬爲岑溪令﹔讀余文曰﹕『班﹑馬儔也﹗願以先人之狀私於執事』﹗余重憲喬學行﹐而於公又爲同館後輩﹔貞石之文﹐所不敢辭。謹按公父華國﹐知阜城﹐有善政﹔阜城人至今祠之。母孫氏﹐封宜人。先後娶兩王氏﹑一任氏﹐皆封宜人。子憲髙﹐庚戌進士﹐潞安府同知﹔次憲噩﹑憲暠﹑憲喬。四女﹐四孫。葬某﹐銘曰﹕神羊嶽嶽﹐誰折其角﹗寶劍稜稜﹐其鋒孰攖﹗旣以試之﹐又復置之﹔非廢棄之﹐將老其才﹐而徐俟之。𨿽然﹐幸而藏﹐得全其光﹔至今華表﹐尙有寒芒。

﹣﹣見「碑傳集」卷五十五「科道」﹝下之上﹞。

﹟王恕

太原王先生恕傳略沈大成

公諱恕﹐字中安﹐又字瑟齋﹔重慶安居人。曾王父吉士﹐明崇禎丙子舉人﹐累官南寧知府。大父瓆﹐邑諸生。父邦寧﹐歲貢生﹔生三子﹐公其季也。年十四﹐卽遭母夫人喪﹔諱日之戚﹐持之終身。讀書勤苦﹐家貧不能繼燭﹐夜然竹自照。赴省試﹐重趼行千里。康熙壬午﹐登賢書。數上公車﹐不第﹔奔走四方。辛丑﹐始成進士﹔入翰林。又明年癸卯﹐世廟董正治官﹐首蒙眷知﹐攺吏部文選司員外﹐歷驗封司郎中。甲辰﹐典試黔中﹔道拜廣西道禦史。旣復命﹐分校禮闈。其冬﹐從相國朱文端公視江﹑浙海塘。明年﹐丁父憂歸﹔衰苴不去體者三載。戊申﹐起補兵科給事中。旋出視湖北漕﹔逾年﹐絓誤失官﹐復來京師。會髙文良公移節金陵﹐奏薦起用﹔辛亥﹐署江安督糧參議。今皇帝禦極﹐擢廣東按察使﹔己未﹐就拜布政使。明年﹐巡撫閩中﹔壬戌四月﹐罷鎭還朝。其秋﹐攺藩於浙。到官僅一月﹐出送過客﹐疾作座上﹐輿歸而薨﹔十月十六日也。距生時康熙壬戌六月二十四日﹐得年六十有一。

公居內職﹐所歷皆淸要﹔聲望翕然﹐推爲君子。及出使外﹐尢習吏事。在江南﹐爬梳漕獘﹐後以爲法﹔賑鳳陽災﹐活饑民無算。在粵東﹐數平反大獄﹔極論冬至後決囚﹐非宜。旣至閩中﹐繩貪窳﹑擊豪彊﹑講積貯﹑修水利﹑肅軍伍﹑抉姦蠹﹑端風俗﹑興學校﹐其尢大者。奏免崇安無田浮賦及閩侯諸縣災民貸榖﹑請禁南洋市舶﹑借運潮州倉以救臺饑﹐皆人所不能言﹐公獨言之而聖主聽之﹐可謂得行其志者矣。

公爲人器量閎遠﹐無喜慍之容﹔禦下尢寬﹐不輕撻一卒。而材識明敏﹐人亦不敢欺之。與朋友交﹐有終始﹔急難濟人﹐傾囊篋不恡。仕宦二十餘年﹐家無長物﹔臯復之夕﹐敝裘登屋。嗚呼﹗僅矣。自曾大父以下﹐皆以公貴﹐贈如其官﹔妣皆封淑人。夫人周氏﹐父之彜﹐陜西永壽令﹐公受經師也﹔有婦道﹐先公卒。男六人﹕長汝舟﹐甲辰舉人﹔次汝楫﹐諸生﹕周夫人出﹐俱先卒。次汝彭﹑汝諧﹐側室祥符關氏出﹔汝嘉﹑汝璧﹐常熟陸氏出。孤孫﹐椆。

初﹐公得詩法於髙文良公﹑聞正學於朱文端公﹔公退﹐掃地焚香﹐手一編自課。宦轍所至﹐輒辟精舍﹐偕賓佐觴詠其中﹐秣陵曰影樓﹑羊城曰葵亭﹑三山曰瞻臺﹔宏長風流﹐獎拔士類﹐汲汲至忘寢食。常與長洲許君廷鑅及成論詩聽事﹐索筆研不及﹐卽推許上坐而公西向旁坐﹐濡案上丹筆﹐掀髯吟賞。在閩﹐訪永福黃君任於陋巷中﹐屏騶從﹐步入。黃君間至﹐畱飲﹔月上﹐攜手送之。辛酉監臨﹐所賞士張君甄陶文髙被黜﹐歸爲賓佐言之﹐發憤流涕﹔其篤舊愛才﹐出於性生如此。尢愛少陵﹑昌黎﹑義山三家詩﹐手自箋注﹐稿凡數易﹔丹碧斑然﹐暇卽展翫。其他世俗聲色之好﹐泊如也。所著文墖章詞賦及奏議甚多﹐海內學者尊之曰「樓山先生」﹔蓋樓山﹐卽公少時讀書地﹐因以自名其集云。

﹣﹣見「碑傳集」卷七十「乾隆督撫」﹝上之上﹞。

﹟陸廣霖

故廣西恭城縣知縣署百色同知陸君廣霖墓志銘

恭城縣知縣陸君祠版文

故廣西恭城縣知縣署百色同知陸君廣霖墓志銘趙懷玉

君姓陸氏﹐諱廣霖﹐字用賓﹐一字補山。遠祖福﹐明都督同知﹐賜第居常州﹐遂爲武進人。曾祖三松﹐府學生﹔祖廷煒﹐縣學生﹔考載起﹐考授州同。

君少穎悟﹐多智略﹔然善病而弱。年十四﹐始屬文﹔君祖視之﹐畀以牙尺曰﹕『他日此孫當衡量斯文者』﹗自爲制舉業﹐晝夕攻苦﹔題無難易﹐操管立就。嘗客都門﹐歷六十七日﹐構七百二十三藝﹔見者無不驚服。乾隆三年﹐以國子監生應順天鄕試﹐中「五經」舉人。明年﹐成進士﹐入二甲﹔以知縣卽用。方需次在都﹐座主故大學士蔣文恪公延課其子。或有屬君關說於文恪者﹐願奉千金爲壽﹐君力拒之﹔文恪因益契重。

五年正月﹐選福建之連城。有餘氏兄弟三人﹐孟與叔後皆鼎盛﹐合建宗祠﹔以仲後單寒﹐誣其已爲人後﹐不得入主。仲之後鴻漸者﹐縱火焚祠﹐遂相劫殺﹔然鴻漸實無死法﹐惟受嚴刑而已。君至﹐視其牘﹐趣召兩造集於庭﹐以情諭之﹐聲淚俱下﹔眾感且悔﹐卒送主入祠。後君去官﹐鴻漸涕泣相送。逾年﹐將移寧化。會檄勘寧化橋工﹐有士人袖文謁見﹐詢其地風俗﹐知有銕尺會﹐其徒凶黠﹔犯之﹐家立破碎。因籍其姓氏﹑居址以歸。及下車﹐適逢編審﹐畱會首劉席玉﹐令勿去﹔俟其魁數人集﹐乃召胥役中之嘗入其黨者雜鞫之。復遣人密偵其黨﹐諸犯倉猝被擒﹐皆款服﹔諭如律者十四人﹐余勿問。建寧下泉裏﹐邱氏聚居﹔有積爲盜賊者已十餘年﹐縣官不能誰何。贓𨿽獲﹐物主莫敢問﹔檄兵往捕﹐聞賊吹笳聲﹐相率遁去。君乃設廣筵﹐延邱氏之諸生﹔舉酒屬之曰﹕『家有圮族之子﹐教之不先﹐擒之又不力﹔咎將誰諉乎』﹖眾皆起曰﹕『諾』。卽斂金爲構緝費﹔不二旬﹐積盜皆獲。七年夏﹐旱﹔米翔貴。君諭富民出糶﹐而不許多減其值﹐以待四方來者。姦民喧言米貴由令﹐鳴金入署﹐勢洶洶。君率家人挺身出﹐闔署門﹐命悉擒之﹔民不敢譁。是歲因平糶致哄者十三縣﹐長吏多受辱﹐民亦株連不少焉。黃家峒黃氏﹐人多獷悍﹐嘗遣役有所擒治﹐役難之﹔君曰﹕『無畏彼﹗或不率﹐吾當親往』。至則其家已桎梏以待﹐其先聲奪人如此。

八年﹐奏調臺灣之彰化。初﹐劉甲有蔗園﹐廖乙牛踐之﹐因格鬥﹔劉黨傷者﹐廖氏願爲醫療。旣皆就瘉﹐有二人忽不歸﹔劉訟廖致死﹐究詰至再﹐迄無端倪。君至﹐首詣起事之家﹐反復驗勘。見宅後地數弓土微赤﹐中植芭蕉﹔試拔之﹐應手起﹔復試他樹﹐則堅不可動。時方久雨﹐竹葉有焦色。疑而鋤之﹐果得人骨。蓋被傷者載回皆分療﹐不令相聞﹔一人傷重死﹐焚之滅迹﹔及第二人死﹐懼火光上燭﹐不敢復焚﹐磔其屍﹐棄於海耳。未幾﹐以寧化讞上遲延﹐部議革職﹔督﹑撫連章保之﹐有旨「仍以彰化知縣用」。縣設於雍正四年﹔當其初﹐囹圄空虛﹐官吏無事。及君再至﹐訐訟日繁﹐以盜牛﹑殺人者尢夥。君虛衷研鞫﹐不以爲倦。虎尾溪地遼曠﹐爲劫奪藪﹔君請添設一丞﹐以資彈壓。臺多漳﹑泉兩郡人﹐素不協。一日﹐集市中﹐漳民誤以火灼泉民﹔泉民怒﹐歸告其黨﹐俄頃麇至。時君赴淡水﹐乘間肆劫﹐市爲之空。君念首罪固難原﹐然無辜之累必不免﹔亟傳兩郡民﹐委曲勸諭﹐令泉民盡償所毀之物﹐仍痛懲之。兩郡之民咸悅服﹔終君任﹐訟幾息。及俸滿將行﹐巡道某以彰化多鴨寮﹐康熙間叛賊朱一貴卽飼鴨者﹐恐爲患﹔使善處之﹐始準內渡。君曰﹕『此臺民素業﹐若因是致疑﹐則耕者叛﹐將廢耕乎﹖審年貌﹐令鄰佑互結足矣』。寧徳縣東湖三面並海﹐向有堤扞衛﹔自沒於倭寇﹐邑日蕭索。士民請於官﹐願捐貲更築﹔費且鉅萬﹐而工不就。大吏檄君往督﹐仿河工下埽法治之。齋宿天后宮﹐焚疏吁禱﹐夢神示異兆﹔工遂以蕆。

移順昌﹔嚴隱糧之獘﹐使民自首﹔民不敢欺。請於學使﹐復歲﹑科兩試府學分取之額。邑人省試久未中式﹐諸生咎初建學宮時擇日不利﹐欲重修﹔君曰﹕『諸生盍自反﹗命豈懸於土木哉』﹗乃嚴立講院程課﹐日自校之﹔踰年﹐而三人獲雋。辛酉﹑庚午﹑壬申﹐嘗三與同考﹐得人頗盛。桂林陳文恭公撫閩﹐尢極引重。君臚十二事陳之﹐多見施行﹔十二事者﹐崇貢院﹑通水利﹑整橋梁﹑裕積貯﹑廣郵亭﹑興煤廠﹑端士習﹑嚴械鬥﹑禁囤積﹑廢闖神﹑戒溺女﹑止燒山也。十八年﹐陳公保舉知府﹐引見﹐記名﹔再罹吏議﹐再以知縣用。

旋丁太孺人憂﹐免喪﹔揀發廣西。補恭城知縣﹐攝百色同知﹔精敏一如治閩時。有周甲﹐與二人夜行﹐爲槍所殞﹐同行者驚避﹐黎明走報兵﹐屍已不見﹔前官因是被劾。君喚周甲之子﹐徐問之曰﹕『汝父故與人有隙耶』﹖其子初諉不知﹔旣而曰﹕『有舊僕某﹐家頗饒﹔父每向假貸﹐積有隙。或卽其人乎』﹗乃召周甲所宿逆旅主人﹐詰之﹔則曰﹕『僕於數日前﹐嘗屬「周若宿此﹐盍通一耗」﹗某不察﹐實往告之』。君恍然曰﹕『賊在是矣』﹗立械僕至﹐一訊而服。蓋是夜僕與其弟候之中途﹔周旣死﹐剖腹置石﹐投之河中。至是獲屍﹐沈冤遂雪。百色畀連雲南﹐有地數頃﹐田﹑岑二土官互執爲己業﹐歷久不決﹔君奉檄履勘﹐知爲岑氏產﹐毅然斷歸﹐田氏無怨言。君旣揚歷閩﹑粵﹐興革利獘﹐知無不爲﹔尢善折獄。凡數十年積讞﹐得君剖之﹐獄乃定﹔上官倚如左右手。方駸駸日起﹐爲同官牽連﹐罷職﹔人咸惜之。

旣家居﹐一意文酒。所居後圃﹐蒔花疊石﹐署曰「簡園」﹔日與知交酣飲其中。有以文字質者﹐欣然論析﹐終日忘倦。懷玉素不善制舉文﹐君獨亟賞之。辛卯秋試還﹐君視其文﹐謂必售﹔及報罷﹐爲之太息淚下。烏虖﹗可感也已。君生於康熙四十五年十月初二日﹐卒於乾隆四十五年六月二十四日﹐年七十有五。配孺人髙氏﹑繼配孺人莊氏﹐並有梱徳﹔先君卒﹐葬孝仁鄕方基村。子五﹕繼夔﹐雲南平彜縣知縣﹔繼萼﹐河南登封縣知縣﹔繼臯﹐國子監生﹔繼裴﹐爲君弟廣森後﹐繼臯﹐繼裴先君卒﹔繼輅。女五﹔史洽和﹑湯康業﹑蔣重耀﹐儲一崧﹑黃楚蘭﹐其婿也。孫八人﹕耀遷﹑耀選﹑耀逑﹑耀達﹑耀進﹑耀遹﹑耀遠﹑耀遜。曾孫六人。

將以干隆五十三年十一月合葬於方基村兩孺人之塋﹐禮也。繼夔以志墓之文爲請﹐懷玉辱君知最早﹐不敢以不文辭。謹爲之銘曰﹕芒芒七閩﹐獷難撫綏﹔或戢以兵﹐君以鞭笞。患弭未形﹐克鎭倉卒﹔人亦有言﹐徙薪曲突。平其訟獄﹐光我庠序﹔士歌於黌﹐農拚於野。移車桂嶺﹐厥治從同﹔奪邑三百﹐人亮其公。水懦火烈﹐胥以濟惠﹔惜乎驥足﹐再起而躓﹗凡百郡縣﹐盍來取斯﹔安得百君﹐徧置有司﹗

恭城縣知縣陸君祠版文張惠言

廣西恭城知縣陸君﹐諱廣霖﹐字用賓。旣卒之十七年﹐其子繼輅以書請於張惠言曰﹕『先人之葬也﹐內閣中書趙君懷玉旣銘其墓。然吾子﹐今之有道徳﹑能文章者﹔以繼輅之獲與遊而不能得一言以傳其先人﹐人且疑先人之有遺行﹐而吾子弗之許也。敢以爲請﹗邑有吏如吾先人而傳之俾有述﹐抑亦吾子之責』﹗惠言媿謝非其人﹐不獲﹔則條具其行事可論者﹐以爲版文﹐俾著之廟﹐將俟表君之墓者刻焉。其辭曰﹕

君中乾隆三年順天鄕試舉人﹐四年會試進士。是時﹐福建知縣缺﹐大吏以請﹔天子重其人﹐特用新進士選補﹐而君得連城。進士之有卽用知縣﹐自君始。君由連城知縣﹐歷寧化﹑彰化﹑順昌﹑而彰化再任﹔最後爲恭城縣﹐署百色同知。君爲知縣﹐屢以公事失官﹔凡失三官﹐輒復以知縣用。嘗保舉知府﹐終不得遷﹔卒以知縣爲同官牽連﹐罷職焉。

君爲知縣二十餘年﹐所治閩﹑粵之間或在海中﹐林箐谿峪﹐夷民﹑獠蠻﹑盜賊廁處﹐不可施以政。地曠以隔﹐俗懭悍﹐睚眥語言﹐挺刃矢相鬥﹐結連黨羣千百爲輩﹐吏相顧不敢問﹔則縱馳羈縻﹐冀且無事。及其不可隱﹐則嚴治以法﹐痛芟艾之。君以威惠爲治﹐善摘伏﹑鉤距﹐中民之情﹔偏言單辭﹐應手立斷。姦民巨豪﹐先知其主名窟穴所在﹐張關發機﹐壞其萌牙﹔姦不得發。寧化豪劉席玉﹐其黨數百人﹐號「鐵尺」﹔爲鄕裏害。君始至行縣﹐召之至﹔及其黨皆至﹐遽執之。眾大驚﹐不知所爲﹐皆首服﹔論十四人如法。盜邱氏者﹐居下泉裏﹐聚黨自衛﹐積十餘年﹐吏莫敢捕﹔君致其族之爲諸生者﹐諭之曰﹕『家有巨猾﹐不能擒﹐罪將及汝』﹗眾曰﹕『諾』。旬餘﹐盜皆得。而盜賊聞君之威﹐亦不敢匿﹔名捕之﹐無不獲者。嘗遣吏有所執取﹐吏難之﹔君曰﹕『不得﹐吾親往』﹗至則已自械而待。蓋其嚴如此。然君實以平恕服之﹐非以武威爲務。連城民有負其族之貧者﹐出其主於祠﹔貧者怒﹐火其祠﹐遂相劫殺﹐吏當之死。君至﹐致其族人於庭﹐諭以情﹐涕泣交下﹔眾皆泣﹐大感悔。乃出火祠者於獄而反其主﹐和如初。臺臺多漳﹑泉兩郡人﹐素不悅﹔往往持兵斗﹐因肆劫。君之在彰化﹐以事他出﹔泉人乘君之不在也﹐攻漳人於市﹐眾大駭。君聞馳歸﹐親諭之﹔咸解兵叩頭﹐君予之杖。其自彰化調順昌也﹐守道以彰化多鴨寮﹐曩時伺鴨者朱一貴以臺灣畔﹐懲之﹔謂君必禁斷﹐乃去。君曰﹕『此民業﹐可禁耶』﹖審其籍﹐令鄰里保任之。君之寬厚﹐喜全活人皆此類。故終君所任﹐無劇盜兵斗者。舊獄無不決﹔君所不直﹐退無怨言謗辭。君在閩﹐嘗爲巡撫陳文恭公陳十二事﹐曰崇貢院﹑通水利﹑整橋梁﹑裕積貯﹑廣郵亭﹑興煤廠﹑端士習﹑嚴械鬥﹑禁囤積﹑廢闖神﹑戒溺女﹑止燒山﹔陳公以爲善﹐多見施行。其治縣﹐亦皆用此。蓋君明習吏事﹐知大體本末﹔明足以決之﹐彊足以勝之。而屢起屢躓﹐終不越縣令﹔又以廢退。卒﹐故人多惜焉。君以善治獄聞﹔其事見於趙君之志甚具﹐故采其大者而論之。

君之卒以干隆四十五年月日﹐年七十五﹔以干隆五十三年月日葬於孝仁鄕方墓村﹐夫人髙氏﹑莊氏祔。子五人﹔繼輅最小﹐賢而有文。孫耀遹﹐亦與余善。系曰﹕君之宗﹐自福始﹔祖廷煒﹐父載起。世有緒﹐以至君﹔顯其徳﹐施於民。胡起之﹐胡躓之﹗胡有才﹐而已斯﹗君有子﹐亦作宰﹔門未昌﹐其有待。君之季﹐維其賢。亦有孫﹐世作程﹔澤之羕﹐於是存﹔有不信﹐訊此文。

﹣﹣以上見「碑傳集」卷一百六「乾隆朝守令」﹝中之下﹞。

﹟陳大受

陳太保大受碑﹝爲海寧相國作﹞

協辦大學士兩廣總督文肅陳公傳

陳太保大受碑﹝爲海寧相國作﹞胡天遊

兩廣總督陳公卒於位﹔事聞﹐天子悼惜﹐詔所司祭葬如制﹐贈三世皆如其官﹐諡以「文肅」而祀之賢良之祠。明年夏五月﹐公子某等窆公浯溪山陰﹔旣封﹐來京師求文刻石以表於神道。惟公顯於在官﹑誠於奉國﹔其贊翼在內﹐而宣猷任事之績尢在於外。嘗三爲巡撫﹐後以節鉞開軍府於粵東西﹐東南閩﹑廣所至以理。其大者書於史官﹐而褒紀勒美之辭﹐宜具丰碑以示永久﹔予之所以銘公也。

公諱大受﹐字某﹔籍湖南之祁陽。以進士起家﹐爲庶吉士﹔旣授翰林編修。乾隆丁巳夏﹐上親試諸翰林於幹淸宮﹔公特以文被知遇﹐名在第一﹐卽攺官侍讀。九月﹐遷爲學士。凡四閱月﹐自學士四遷至吏部侍郎。公官之遷速也﹐始𨿽由文字﹔然上察知公勤愼﹐足任重大。

會安慶巡撫闕﹐遂以命公。公自庶吉士爲侍郎出撫﹐至是僅七年﹔近世以來﹐未有也。安慶地接楚﹑豫﹐素多盜﹔又值歲儉﹐州郡倉庾皆虛。公至﹐下有司嚴搜捕之令﹐得盜五十餘人﹐又獲其爲患於江中者﹐由是屏息﹔則議贍卹﹑籌乏缺﹐凡可以濟﹐莫不計畫之。久之﹐虛者就盈﹑瘠者以起。

在安慶二年﹐移撫江蘇。江蘇與安慶𨿽並號上﹑下江﹐顧爲治煩﹑簡特異。大抵安慶簡朴事少﹔而江蘇賦最天下﹐地大政殷﹐俗尙華侈﹑好鬥﹑喜訟﹐吏多滋姦﹐素難整。其淮﹑安﹑徐﹑海之地﹐尢資麥爲食﹔時連不熟。而自金陵至吳淞濱海郡﹐霖雨盛作﹐山水並湧發﹐田廬﹑戶口多被漂害。公使所屬殮其死者﹐出官粟賑之﹔又發庫中金遣人赴鄰省市榖貯之﹐以備救卹。復請緩漕粟徵﹐事稍定。其明年﹐淮﹑徐歲饑如故﹐民皆采食蒿梠﹐殍殣滿道路。公使吏核其尢饑者按口而籍之﹐借給官糧兩月﹔且以聞於上﹐得畱漕七萬石以賑焉。壬戌七月﹐黃河大決。石林口合諸湖水勢洶甚﹐興化﹑泰州被患尢劇。公聞之﹐親馳往視﹐令多具舟船﹐徧之鄕裏﹔凡戶居墊卑﹑將就浸沒者悉載之出水﹐使處陵阜而賑之粟與錢﹐諸漂流失歸者皆爲安集之。復慮農佃者春無以耕﹐請官酌與資﹐使家得畜牛﹔而借其粒種。凡撫吳遘水者再﹑遘荒者六﹐悉力濟之﹔而吳人得安者﹐惟公績也。時有上言禁民藏粟者﹐戶部以其議牒行四方。公以爲使有粟之家必令出賣﹐毋許多積﹐則市價大賤﹐粟將他販﹐至夏﹑秋交﹐民間轉患乏食﹐爲計非便﹔卽以言於朝。於是﹐在江蘇五年矣。

上念公之勞也﹐丙寅七月﹐加階太子少保﹐因使公撫閩。人或言海上有島十四﹐計爲田萬畝餘﹐墾之可資閩人食﹔前撫請開之。公以海外地﹐久在禁令﹐一旦往墾﹐聚人必多﹐尢慮生姦﹔若設兵彈壓﹐爲費彌甚﹐於事無益﹔輒奏罷之。臺灣地懸海外﹐舊制以其地廣﹐歲再熟而出榖多也﹐常使內運以食漳﹑泉之民﹔其後居戶益眾﹐耕寡粟少異於初時﹐而內運歲額如故﹐然實無以應。文書空行二十餘年﹐謂之「壓欠」﹔公視牘知其獘﹐奏而罷焉。又念臺灣本重地﹐爲閩門扞﹐不可無積貯﹔乃請定儲粟四十萬石﹐爲著令。閩俗視吳尢悍﹐山海遐僻﹐姦宄所叢﹔公蒞以明察而持之嚴整﹐故吏皆振起。旣連撫三省﹐益洞曉當世事﹔凡所陳奏﹐咸中機窾﹐多報可焉。

初﹐湖南人仕於朝而位最顯者﹐故尙書總督武陵楊公﹑前兵部尙書茶陵彭公﹐兩人皆天下所知。方公入仕時﹐武陵已久在位﹔後卒與並爲督﹑撫﹐以印相受代。而其選庶吉士也﹐爲雍正十一年癸丑﹐則實出彭公之薦﹔及公旣大貴﹐尢能以其小心恭謹結主上深知﹐是以被遇優而倚信愈重。歲丁卯﹐自閩撫召拜兵部尙書﹐俄轉吏部﹐旋協辦大學士﹔頃之﹐晉加太子太保。己巳七月﹐出總督保定﹔未幾﹐還朝。

庚午春﹐上以公爲兩廣總督。先是﹐今禮部尙書王公撫廣﹐斤斤持法繩下﹐人稱其峻。公亦謂吏治宜肅﹐毋徒爲寬容﹔自大吏以下﹐有欲糾劾﹐直舉奏之﹐多坐法者﹔曰﹕『吾知盡職奉上而已﹐寧以怨薄自嫌』﹗

視事二載﹐當乾隆辛未歲﹐人謂公且復入爲相﹔乃公以勞勤屬疾﹐疾且亟矣。公於爲人﹐外靜和而內深周。嘗爲丙辰丁巳同考官﹑己未殿試讀卷官﹑戊午典試浙江﹑戊辰主南宮試﹐故門下士特盛。其撫吳也﹐吳舊多陂堰圩塘﹐或有久廢者﹔而自辛酉之被水也﹐又多潰毀﹕以其功鉅費重﹐人不能修。公出官粟數千以借之﹐召民興庸﹐計時而工畢﹕於江浦縣繕三合﹑永丰﹑北城之圩﹐於句容縣復郭西塘﹑黃堰﹐於蘇州﹑太倉疏劉家河﹔灌漑瀦泄﹐得以時便。其在閩﹑廣﹐聲尢赫然。公之沒也﹐爲八月某甲子。方疾旣篤﹐尙拳拳國家﹔予蓋觀公遺表而嘆公感上厚恩﹐盡瘁祈報無忘須臾﹐二十年如一日也。

予與公同姓﹐在內閣也﹐於官又同﹔知公爲深。故敍公生平﹐凡其見諸當時施諸事爲論定之在天下者﹐不可得而沒也。銘曰﹕憲憲陳公﹐起自南服﹔實挺而生﹐天縡用穆。有加特達﹐遂登球玉﹔宜卿宜尹﹐惟亮惟恪。帝曰『貞哉﹗汝諧朕牧。東南汝畀﹐往以功速』﹗其猷旣告﹐吳﹑楚是釐。人嗟於墊﹐公振其危﹔人嗟於饉﹐公哺之饑。亦五﹑六年﹐載度載咨﹔人瘠公瘁﹐人腴公怡。迨閩及粵﹐徳施孔皆﹔尙書佐命﹐允明允翼。帝謂『輔予﹐以表百職』。保傳優崇﹐寵秩光錫。將相出入﹐刊鼎勒帛﹔太常書勛﹐番番奕奕。祝融洞庭﹐增壯象色。惟人之瘼﹐公慰綏之﹔惟國之經﹐公贊扶之。公乎幹止﹐身實勤之﹔以承眷褒﹐宜永申之。上諡揚之﹐榮典將之﹔令辭有式﹐厥律是貽。

協辦大學士兩廣總督文肅陳公傳朱珪

陳大受﹐字占咸﹔湖南祁陽人。雍正十一年進士﹐攺庶吉士﹔乾隆元年﹐授編修。

二年﹐上禦幹淸宮﹐試翰林﹑詹事諸臣詩﹑賦﹑論各一篇﹔日午﹐禦座以待。大受章最先成﹐奏焉﹔上喜﹐置第一﹐擢侍讀﹐充日講起居注官。是年﹐累遷左庶子﹑侍讀學士﹑少詹事。三年﹐再遷詹事﹑內閣學士兼禮部侍郎﹐主浙江鄕試。

四年﹐遷吏部右侍郎﹐充經筵講官。冬﹐出爲安慶巡撫。是時﹐廬﹑鳳﹑宿﹑泗﹑潁洊饑﹐發倉榖且盡﹔大受請於宜麥地買麥﹐又分糴於江﹑廣﹐且發且儲。六年﹐壽﹑宿水﹐無麥﹔則以振之。旣連歲饑﹐多盜﹔盡擒致之法。有六十餘人者乃盜米﹑麥﹐大受哀其情﹐爲奏原之。

夏﹐署江蘇巡撫。江蘇常﹑鎭﹑揚﹑太水﹐大受至則糶倉榖﹑疏溝澮﹑築圩岸﹑修廬舍﹑斂浮殍﹑糴鄰榖﹐請緩今年徵。水平﹐魚蝦種在野﹔乃募民先冬捕﹐蝻種遂以絕。旣﹐實受江蘇巡撫。七年﹐準﹑海﹑徐下田積水﹐不可以麥﹐民有食蒿者﹔大受爲口借二月糧。以聞﹐上命截江﹑廣漕米七萬石振之。初﹐句容之黃堰壩灌田八十畝﹑郭西塘灌數百頃﹐歲久且淤﹔大受乃貸社榖﹐令民以力就食﹐利復而民不饑。秋﹐河決古溝﹐再決石林﹐髙﹑寶﹑興﹑泰﹑徐水﹔大受以聞﹐上命截漕米﹐撥協銀榖計千百萬。大受請借民艸價﹑蠲牛稅一年﹑禁溫州商之海運者﹐皆報可。又發帑海州﹐爲買榖平糶。十年﹐戶部議禁商囤﹔大受以爲『商人貯米﹐得少利則散﹐貯不過一歲﹐民且利焉﹔請勿禁便』。又奏﹕『城工核減﹐議在節用﹔用省工惡﹐修更倍之。城郭以數百計﹐不宜節於目前』。上皆是之。十一年﹐加太子少保。秋﹐淮﹑海﹑徐屬之被漲災者十七。大受行邑至海﹑沭﹐見艸食者﹐取嘗之苦澀﹔乃趣散粟﹐借之種。

調福建巡撫﹔十二年﹐奏臺灣倉榖之壓欠者除之﹐免其民陳宗等�餉。閩故民番雜處﹐語非譯不通﹔民有坐殺人者﹐番賄通事成之。大受疑其情﹐再鞫﹐竟得白。冬﹐入爲兵部尙書。

十三年春﹐上東巡﹐大受馳至行在﹔召見﹐問東土饑饉情事﹐大受盡以所見對﹐卽命於行營前議振事。旣命還京﹐主會試﹔轉吏部。夏﹐直軍機處協辦大學士事﹐直上諭處﹔教習庶吉士﹐侍講經筵。秋﹐兼署戶部。時金川用兵﹐上憂勤方略﹐軍書如織﹐𨿽夜分必達。大受日數被召見﹐或宿直廬﹔凡大謀幾事﹐皆與焉。出入見星以爲常﹔歸則積帙數尺﹐刻燭披覽。十四年春﹐金川平﹔晉太子太保﹐加軍功三級。秋﹐署直隸總督。大受旣盡瘁﹐病甚﹔上數存問﹐遣醫賜葠藥。冬﹑稍閒﹐還京。

十五年春﹐出爲兩廣總督。兩廣去京師旣遠﹐官偸民哤﹔大受欲以猛易之﹐舉劾不法之吏無虛月﹐風俗爲之一變。

十六年秋﹐疾作﹐卒。遺摺至﹐上大悼惜﹐命入祀賢良祠﹐與三代封﹐廕一子輝祖﹔賜祭兩壇﹐諡「文肅」。

初﹐大受父彩﹐奐神人以緋衣兒授之﹐生大受。兒時行僕市中﹐逸馬羣至﹐止焉﹔人以爲異。及長而家貧甚﹐耕於山麓﹔同捨漁者每夜出捕魚﹐大受爲候門﹐則讀書以爲常。旣貴﹐以父﹑母﹑生母皆不及養﹐故每自刻苦﹔事兄尢謹焉。神气端儼﹐眉目皆上起﹐丰髯有威﹐朝廷以爲重臣。子四﹕輝祖﹑繩祖﹑嚴祖﹑及祖。

﹣﹣以上見「碑傳集」卷二十六「乾隆朝宰輔」﹝上﹞。

﹟羅君﹝失名﹞

陜西西安城守參將羅君墓志銘齊召南

君諱某﹐字某﹐姓羅氏。先世宋末自閩潮﹐卜居揭陽之上洋。明初﹐遷於城。代有積徳﹔以諸生贈行人﹑祀鄕賢﹑諱拱陽者﹐君髙祖也。曾祖進士﹐官吏部員外郎﹐諱萬傑﹔國變後﹐隱遁不復出﹐鄕人私謚「文節先生」。祖國學生﹐諱基蒙。父康熙癸巳孝廉﹐諱鎭瑞。以君貴﹐自曾祖以下俱贈昭勇將軍﹔妣皆贈淑人。

君孝友天至﹐自幼穎悟異常兒﹐讀書明大義﹐徳器嶷然﹔時論謂羅氏復見「文節」。長而儀觀魁梧﹐工舉業﹐又工騎射。雍正癸卯﹐中式武舉人。丁未﹐成進士﹔簡發浙江杭協樂淸守備事﹐掌溫衛印。軍政最﹐遷直隸天津都司﹔攺駐白石口﹐攝廣昌營。久次﹐遷福建汀州右營遊擊﹐調臺灣﹔積勞﹐擢陜西西安城守參將。所至﹐皆有成績可紀。樂淸久旱﹐令方髙宴﹔君曰﹕『爲民父母﹐不當爲請命耶』﹖遂步禱﹐得雨。溫衛淸理屯糧積獘﹐人服其廉。而白石在紫荊關外兩山中﹐鳥道一綫﹔舊有關﹐稅甚苛。君毅然請於制府孫文定公﹐減駝載及牛馬徵錢之半﹑免肩負及雞豚之全﹐以惠窮民﹔制府深賞其言﹐卽報可。城小地僻﹐君視民事如家事。署南創義學﹐教其子弟﹐暇卽執捲自娛﹔於九邊形勢﹐靡不熟究。聖駕幸五臺﹐道途治辦﹐得甄錄。地患虎﹐君設賞格﹐虔祀山神﹔虎遠遁。在白石十二年﹔其去也﹐兵民扶老攜幼﹐泣送數百里。臺灣孤懸海外﹐兵系閩八鎭更戍﹐驕悍成風﹔君號令嚴明﹐軍威肅然。地多浮沙﹐郡縣並無城郭﹔前鎭帥築一磚城﹐歲修歲圮﹐功迄無成。君議上制府﹐請仍用木城﹔官民便之。奉檄稽察南﹑北二路﹐手圖山川﹑道裏﹑厄塞以歸。其在西安﹐大兵方西討﹐道經潼關﹐君部署次第﹐戴星出入者數月﹔後復分理臺站﹐以軍功特晉一階。身督養馬送巴裏坤﹐往返無誤﹔同官皆服其才﹐謂「顯擢可指顧得」﹐而君竟以盡瘁卒矣。嗚呼﹗才識如君﹐使爲守令﹑爲監司﹐其政治及民﹐必當如古良吏﹔其設施詎止是哉﹗

余又閱「年譜」﹕八歲喪母林氏﹐哀戚如成人﹔事繼母魏﹐曲盡其孝。受叔父托﹐代爲立後﹐撫從子如己子。入仕後﹐屢以歸省﹐建宗祠﹑營兆域﹑置祀田﹔宗黨戚友往來賙卹﹐靡閒言。此固士大夫所共慕者﹐其可不謂之賢矣乎﹗君生康熙庚辰十一月初十日﹐卒於乾隆己卯八月初二日﹐享年年六十。娶謝氏﹐有賢徳﹐封淑人。子四﹕長楨侯﹐先卒﹔次楨佐﹑楨倌﹑楨仁。女二﹕長適普寧張紀丰﹐次適同邑李應進。今將以某年某月某日葬君某鄕之原﹐楨佐來謁﹐乞志銘刻諸石。銘曰﹕文武並重典有常﹐君也儒將稱循良﹔佳城旣卜銘其藏﹐厥徳獲報後允臧﹗

﹣﹣見「碑傳集」卷一百十六「武臣」﹝下﹞。

﹟金溶

浙江督糧道金公溶家傳盧文弨

公諱溶﹐姓金氏﹐字廣蘊﹔順天大興人。父懷瑋﹐武進士﹐雲南援剿左協副將。

公少師事秀水諸艸廬先生錦。雍正八年﹐成進士﹔試刑部﹐授江蘇司主事﹐歷員外郎中。乾隆元年﹐主試貴州。四年﹐擢山東道監察禦史﹔繼協理江南道﹐巡濟寧漕。八年九月﹐以言事罷。九年二月﹐復職﹔旋命往福建以道府用。十年﹐知漳州府。十四年﹐授臺灣道。十七年﹐回內地﹐攝知汀州府﹔丁母憂。二十一年﹐赴陜西辦理軍需﹐補驛鹽道﹔署按察司使者三﹐署布政司使者一﹐署潼商道﹑延綏道各一﹐丁父憂。二十九年﹐補浙江督糧道﹐又一署寧紹臺道事。三十二年﹐原品休致。兩遇國家大慶恩﹐晉二品階通奉大夫。四十二年十二月甲午﹐終於家﹔年七十有三。

公淸正自矢﹐識治體。居臺中﹐有諤諤聲﹐補外﹐所至皆有利民事﹔而漳州以艱治﹐故其績爲尢著。其傅奏傳於世者﹐有「培養元气」疏﹔其略曰﹕『臣聞國之所恃者民﹐民之所賴者養﹔是以有天下子萬民者﹐其道必以遂其所欲﹐給其所求爲最急。家苟寧矣﹐國亦固焉﹔人苟遂矣﹐君亦泰焉。是則好生以及物者﹐乃自生之方﹔施安以及人者﹐乃自安之術。民於今日﹐生齒日益繁﹑費用日益廣﹐財之流也不見其充﹐財之用也常苦其詘﹔養生之累深而有生之樂寡﹐救死之念切而畏法之情輕。京師者﹐天下民之所樂趨也﹔今反殷實不及於前時﹑規模大減於夙昔﹐推之各省﹐抑可知已。陛下臨禦以來﹐綸綍之宣非無國計﹐綱紀之布俱關民生﹔以箴諫爲國華﹐以謙沖爲治本。當此時而富壽不登﹑治化未洽﹐追懷前修﹐實用內熱。此臣反覆思維﹐而願直陳於聖主之前也。比者天災流行﹐亦甚頻矣﹕乾隆三年﹐陜西地震﹐爲害甚鉅﹔四年﹐河南﹑山東﹐咸被水災﹔今玆浙江﹑福建﹑湖北之地﹐亦有淹浸之患。從來外吏之獘﹐揣悅意者則侈其言﹐度惡聞者則小其事。災異之來﹐得達九重之上者﹐慮未必盡實﹔幸而實矣﹐而蠲賑之下逮者﹐慮未必無遺。故與其補苴於已然之後﹐不若保護於未然之前。「書」﹕曰「制治於未亂﹐保邦於未危﹔已亂﹑已危﹐則無及也」。故今日所當務者﹐在乎培養元气。臣愚﹐不能周知治體﹐竊以所見及者六事具陳於左。𨿽所以厚國脈而裕民生者﹐不盡乎此﹔然千慮之愚﹐冀或一得。惟陛下裁察﹗一曰開荒之地﹐免其升科﹔二曰帶徵之項﹐宜加豁免﹔三曰守﹑令殿最﹐必以民事﹔四曰關稅額外﹐免報盈餘﹔五曰京師鋪面門稅﹐請免徵收﹔六曰積誠以感召和气』。娓娓凡千餘言﹐辭多不載。末復言﹕『昔我聖祖仁皇帝道冠古今﹑澤被無窮﹐人到於今咨嗟嘆息者﹐必以「體仁長人」爲稱首﹔散小儲以成天下之大儲﹑捐小寶以固聖人之大寶﹐則所以養民生之元气而綿無疆之休者﹐固可行之萬世而無獘也。我世宗憲皇帝遺詔內云「凡各衙門條例﹐有從前本嚴而朕攺易從寬者﹐此從前部臣定議未協﹐朕與廷臣悉心斟酌而後更定以垂永久者也﹔應照更定之例行。若從前之例本寬而朕攺易從嚴者﹐此乃整飭人心風俗之計﹐原欲暫行於一時﹐俟諸獘革除之後仍可酌復舊章﹐此朕本意也﹔向後遇此等事﹐則再加斟酌﹐若有應照舊例者﹐仍照舊例行」。夫張而不弛﹐文武不能也﹔弛而不張﹐文武弗爲也。一張﹑一弛﹐文武之道也﹐則所以爲國計久長者﹔其意可深長思矣﹗臣身值太平之盛﹑幸際無事之時﹐非不知緘默可以容身﹑苟且亦可塞責﹔但思知無不言之謂「盡」﹑事君以義之謂「忠」。國家之大政﹐未有重於民生﹔民情之厚望﹐要惟在於寬大。仰見我皇上有惠下之念而眾情未洽﹐有圖治之懷而庶績未乂﹐有堯﹑舜聰明之徳而未光宅於天下﹐有覆載甄陶之量而未溥被於無方﹔故臣每中夜靜思﹐展轉而不能自已也。伏願體天地之大徳﹑法祖宗之寬政﹐事事以厚生爲基﹑時時以固本爲念﹐毋務於速成﹑毋怠於持久﹐將見資富能訓﹑化美俗醇﹐唐﹑虞三代之風不難再見於今日﹔固臣之願也﹐社稷之福也﹑萬世人民之慶也』。時翰林﹑科道輪日奏陳經﹑史﹐公於經首以「易」「益」「彖傳」「損上益下」之說進﹔謂『務鳩斂以裕籯櫝之積者﹐匹夫之富也﹔務寬惠以成盈寧之象者﹐天子之富也。損下益上﹐上固益矣﹔卦不名「益」而名「損」﹐則知下損﹐上亦損矣。損上益下﹐上固損矣﹔卦不名「損」而名「益」﹐則知下益﹐上亦益矣』。又以「系辭傳」釋「大有」「上九」之辭進﹔謂『人君慶賞刑威一一合諸天道﹐則君也而天矣﹔出身加民一一孚於民隱﹐則元後也而父母矣。天人昭融﹐則天佑之也固宜。且信曰履明﹐當踐其實也﹔順曰思明﹐當反其衷也。又以尙賢﹐所以質之簡在之臣而爲信﹑順之助也。當大有之世﹐治進升平﹐宜若可以少慰﹐而猶必兢兢若是﹐可知有大者不可以盈﹐而獲福者必有所自』。又以「系辭傳」釋「否」「九五」之辭進﹔謂『當天下未安而求其安﹐其精神之奮發也恆易﹔天下旣安而思其長安﹐其志气之操持也恆難。故聖人於此﹐諄諄以不忘致戒也。夫不忘﹐豈但虛縈諸念慮而已哉﹔必也﹐有其實焉。敬以作所﹐則其神常淸﹔謙以受益﹐則其气常斂。無眾寡而皆可以勝予﹐則無可忽之人矣﹔無小大而皆凜於冰淵﹐則無可忽之事矣』。又以「謙」「彖傳」之辭進﹔謂『先儒之訓「謙」者﹐曰「有而不居」。夫有而不居﹐亦且並不敢自信爲有而謙﹔乃至義理之精徵﹐能疑似之必辧乎﹖功業之廣大﹐能措置之咸宜乎﹖始終之異致﹐能日愼一日而無須臾之閒乎﹖細行不矜﹐終累大徳﹔履霜不戒﹐馴致堅冰﹕如此而復何所居乎﹖又何敢自信其有乎』﹖又以「系辭傳」「聖人之大寶曰位」三言進﹔謂『天生民使司牧之位﹐緣人而有也﹔以庶邦惟正之供財﹐因人而生也。緣人而有者﹐非愛人何以守其位﹔因人而生者﹐非散財無以得民﹗民也者﹐君之體也﹔財也者﹐民之命也。君者﹐爲民理財者也﹐非以財自封也。「記」曰「貨惡其棄於地也﹐不必藏於己」。又曰「君子不盡利以遺民﹐故仕則不稼﹑田則不漁﹔此王居之所以貴於渙也﹑此損上之所以爲益也。有所渙﹐斯有所聚﹐而渙者亦聚﹔有所損﹐斯有所益﹐而損者亦益。計不出此﹐而孜孜焉惟賄之是患﹐甚非所以安上而全下也』﹐又以「書」「大禹謨」益之戒舜之言進﹔謂『君道莫先於敬﹑莫要於誠。倘謂無虞不足畏也﹐紀綱日弛而晏安是耽﹐則敬者怠矣。且有賢不能用﹐抑或陽用而陰棄之﹔有邪不能去﹐抑或暫去而仍系之﹕則誠者僞矣。怠﹑僞相乘而欲致治光美也﹐不亦難哉﹗以舜大聖而益猶咨嗟告誡若是﹐則可知無虞之時﹐最易萌可虞之機﹔而克艱之懷﹑無荒之戒﹑其難之吁﹐誠無時不當廩廩矣』。又以「說命」「非知之艱﹑行之惟艱」之言進﹔謂『聽言固艱﹐而無若行之尢難。人主最親信者﹐莫過於近習左右之人﹔近習左右之人﹐未必人人皆知大體也。更其甚者﹐善政﹐則故遏之使不能舉﹔獘政﹐則故延之使不能廢﹔人之賢也﹐或多方以阻之﹔其不肖也﹐或設計以彌縫之。其中情僞曲直﹐千變萬化﹐欲灼然辧之眞﹑信之篤﹐獨斷以行之而無一毫牽制之私﹐豈誠難乎哉﹗善乎﹗朱子之言曰「知其爲是則行之﹐惟恐其不力﹐不當憂其力之過也﹔知其爲非則去之﹐去之惟恐其不果﹐不當憂其果之甚也。知其爲賢則用之﹐惟恐其信任之不專﹑汲引之不廣﹐不當憂其爲黨也﹔知其爲不肖則退之﹐惟恐其屏斥之不速﹑蟠結之不盡﹐不當憂其有偏也」。此深得王忱「不艱」之旨矣』。又以「臯陶謨」「同寅協恭和衷」之言進﹔謂『衷也者﹐中也。皇之所降也﹐本愚夫婦同具之理﹐而極之爲大聖人所不。能敬﹐則無喜事﹑亦無畏事﹔能和﹐則不徇己﹑亦不徇人﹐而後「中」乃可得也。舜博采眾論以成一是﹐求中之道至矣。然聽言宜廣﹐用人則宜愼。其人君子也﹐𨿽气稟﹑學問之不同﹐如醯醢﹑鹽梅皆可以相濟而得其中。其人小人也﹐不失之愎﹑必失之懦﹐使之雜廁於君子之間﹐必如薰蕕﹑冰炭之不可以相入﹔欲其和﹐豈可得哉﹗故人君欲臣之敬且和﹐則尢以知人爲最急。抑有謂「下比周﹐則上危」者﹐此衰世之言也。君子同道爲朋﹐師師贊贊﹐以共成國是﹔寧必告訐成風﹐然後爲賢哉』﹖又以伊尹告太甲「聽言」之道進﹔謂『伊古以來﹐求言之主未嘗無也﹐而能收聽言之效者卒鮮。良以正言易逆﹐不期離而自離﹔邪言易入﹐不期合而自合。喜怒所發﹐猝不及持﹐以致觀望揣摩者不從其令﹑從其意﹔大臣持祿而不肯諫﹑小臣畏罪而不敢言﹐比比然矣。夫公耳忘私﹑國耳忘家﹐無所畏避﹑不爲迎合者﹐能有幾人﹗妻子之累深﹑富貴之念重﹐則不敢言﹔無剛直之操﹑無慮遠之識﹐則不能言。且言之切者﹐或類於沽名﹔言之激者﹐或指爲立異。防患於未然者﹐近於迂圖﹔慮事於幾微者﹐涉於琑細﹕則言亦何在而可乎﹗若唐之李絳﹐謂「人臣死生﹐系人主喜怒﹐敢發�諫者有幾﹗就有諫者﹐皆晝度夜思﹑朝刪莫減﹐比得上達﹐什無二﹑三」。益見進言之不易﹐而聽言之不可不審也。惟以道﹐立聽言之的。言之逆於耳者﹐不必盡於道有當也﹐必求諸道﹐﹝而道﹞乃出矣﹔其非道者﹐亦﹝先﹞以道繩之﹐而﹝非道﹞自見矣。言之遜於志者﹐不必盡於道無當也﹐必求諸非道﹐而非道乃顯矣﹔其道者﹐亦先以非道繩之﹐而道始不爽矣。抑又有進者﹕容直非難﹐用直爲難。如憖置之耳﹐而姑以不罪者博寬大之名﹐更失進言者之所望矣』。又以「詩」「大雅」「思齊」之三章進﹔謂『天下之大﹐本在一人﹔一人之身﹐本在方寸。表端則其影必正﹐源潔則其流必淸。朱子云「天下之事﹐無一不本於人主﹔其觀感之間﹐風動神速﹐蓋有不待於勸威者」。黃干云「虛靈知覺﹐我所有也﹔慢怠而無以檢之﹐則爲气所昏﹑爲欲所亂矣」。誠能惕然悚然﹐常若鬼神父師之臨其上﹑常若深淵薄冰之處其下﹐則虛靈知覺﹐自不容於昏且亂矣。故觀文王之徳之純﹐則知文王之敬止矣。常敬則常明﹑常明則常定焉﹐有時﹑地之或間哉﹗此其所以下土式化而爲六州之歸也』。又以「表記」君子「莊敬日彊」二言進﹔謂『敬者﹐徳之聚也。中非敬不能涵﹐誠非敬不能立。气之決驟軼於奔駟﹐敬則其銜轡也﹔情之橫放甚於潰川﹐敬則其堤防也。君子上達達以此﹐日進無疆進以此。不然﹐怠气乘而不能自振﹐欲念熾而不能自遏﹔宴安娛樂之事多﹐則整齊嚴肅之意益少。不日彊﹐則日偸﹔其勢不甚可危哉』﹖又進史論三章﹕一﹑唐髙武功元年論「止盜不在重法」事﹐一﹑唐太宗貞觀十年黜權萬紀言「采銀」事﹔一﹑貞觀十一年魏徵上疏言「待下未盡誠信」事﹐不具錄。其擬議而未入告者﹐亦不著也。值湖廣總督孫嘉淦因扶同撫臣事被議﹐奉旨派令修順義城工﹔公上疏﹐言『賞罰者﹐人主禦世之大權。賞得其當﹐則人人知勸﹔罰得其當﹐則人人知懲。向來臣工有罪﹐於應得處分外﹐間罰令出貲效力者。緣其在任之日素淸名﹐但褫其職猶不足以蔽辜﹐是以罰令出貲效力﹐使天下曉然知所得者究不能爲子孫身家之計﹔明以開「急公贖罪」之條﹐默以寓「禁暴」之意﹕法誠善也。今孫嘉淦歷任以來﹐其能否優絀﹐臣亦未敢深論﹔至其操守之不苟﹐久在聖明洞照之中﹐而亦中外之所共知。今亦令其出貲效力﹐似與用罰之本意有所未協﹐將於國體不無少損。且令天下督﹑撫聞之﹐謂以嘉淦之操守可信﹐尙不免於議罰﹔恐一不得當﹐而己卽踵其後。將必墮其廉隅﹐以豫爲將來之地。是一賞罰之行﹐卽天下風聲之樹﹔誠不可不愼也。臣系雍正八年嘉淦爲會試副考官所取士﹐誼屬師生﹐臣不敢避師生晉接之微嫌﹐忘國家賞罰之大計﹔用是據理直陳﹐伏乞聖明采擇』﹗疏上﹐部議革職。

其復起爲漳州也﹐州俗彊悍好訟﹐胥役多至千餘人﹐其黨類盤據各上司衙門﹑勢力出長官上﹐藏納姦人﹐多耳目偵伺﹐捕之卒不可得﹔公至﹐汰去其有違犯者數百人。有吳成者﹐設局誘少年子弟入其中喫鴉片煙﹐縱博﹑宣淫﹐無所不爲﹔而十數年無一犯。公具得其蹤迹﹐乘夜昏黑率家童開門出﹐召徼循三四輩執鋃鐺隨其後﹐步行至其家﹐姦狀乃畢露﹔按法重懲之。其黨不及措手﹐繼又搜捕得數人﹐風始戢。一監生犯事﹐請褫革﹐上司不許﹔公知吏人實爲之奧援﹐不具官文書而自爲稟以申上﹐乃始得請。龍溪縣之鄕有名華崶者﹐居民四﹑五百家﹐商賈輻湊﹔去縣二百餘里﹐納租﹑赴愬皆不便。自康熙四十四年卽請縣丞移駐其地﹐至公爲守時已四十年矣﹔更二十餘政﹐請者不已﹐率爲吏所格。公詢其故﹐則以縣吏之司徵者﹐分之則利薄也。公取塵積之案卷﹐手自料檢﹐得其肯綮﹔以言於大府﹐大府許諾﹐事旦夕行矣。適司藩者代去﹐藩吏復乘間議駁﹐不敢由府轉﹐徑下縣﹔公聞之大怒﹐句縣吏欲加嚴刑﹐乃具服交通阻撓狀。於是復重以請﹐大吏始具奏﹐分駐如公言。公親往其地營度建置﹐遂無敢梗者。民至今享其利﹐皆曰『非金公之威斷﹐莫能爲也』。府城內有河以通舟﹐且地气疏泄﹐可以免白蟻之害﹔歲久﹐皆爲民屋所占。公察其阻水道者﹐徹去之﹔稍侵岸旁地而猶不礙者﹐令出貲輸官以爲疏浚費。不年餘﹐已復舊觀。於是修文廟之樂器﹐選民之俊秀﹐教以樂舞之儀﹔新芝山﹑丹霞兩書院﹐籌其修脯﹑膏火﹐師徒皆有資﹐學業大起。釐名宦﹑鄕賢之合祀典者﹐約其行誼﹑功績﹐各書於神位﹐親率其後人而致祭﹐教之以「無忝乃祖」。行鄕飲酒禮﹐擇鄕先生致仕工部主事王材以爲大賓﹐跪荷械者於門外﹔禮畢﹐諭罪人使知愧悔﹐而量減其罰。賓興之禮廢久矣﹐公始復之﹔是日來觀盛禮者﹐咸詫以爲曠見云。明燕王之變﹐漳州教授陳思賢與諸生六人在明倫堂盡節而死﹐舊有專祠廢爲民居﹔公令民納地價﹐因其貲攺建於芝山書院之旁﹐並以明末黃石齋先生合祀焉。十三年春旱﹐米貴﹔上司檄開庫平糶。公計府﹑縣所儲僅十五﹑六萬石﹐去新榖登場時尙遠﹐糶盡而無以繼﹐民益失其所恃﹔乃先勸有榖之家出三萬石以糶﹐又給印紙令商人赴糶於足榖之處﹑又請寬臺灣帶米入內地之數﹐日艸履步禱於十數里之外。時催糶之檄屢下﹐而公不動﹔四月向末﹐方始開糶。至六月﹐新榖登﹑雨亦降﹐米價頻減﹐民情帖然。上司初怪其所爲﹔至是﹐始備陳委曲﹐獲嘉獎焉。不輕準詞狀﹐以息牽連之累﹔當準者﹐卽不使告者遠揚﹐速爲審斷。慮其言語不通而譯者移易其輕重也﹐書牘以示其人﹑懸牌以諗於眾﹔皆可爲來者法。

娶龔氏﹐贈夫人﹔繼娶馬氏。子四人﹕克誠﹐瑞金縣知縣﹔克讓﹐國子監生﹐前卒﹔克俊﹐舉人﹔克傑﹐國子監生。孫五人﹕紹章﹑紹簪﹑紹綸﹑紹祺﹑紹聞。曾孫一人﹐軒。

舊史氏曰﹕余主公家最久﹐公謹愼周密﹐所爲章奏未嘗示人﹔惟「議耗歸公」﹐上令九卿﹑翰林﹑科道人人各言其意﹐余乃得見。公奏艸有云﹕『取之於正賦之外而質言之曰「耗羨」﹐足以杜爲吏者之增額而重科﹔頒之於常祿之外而明示之曰「養廉」﹐足以動在官者之顧名而思義』。余讀而亟善之。今來京師﹐公已下世。從公子索章奏觀之﹐嘆公之於經術深矣﹔所謂「旣歿其言立」﹐殆是謂乎﹗輒少加約省﹐以著於篇。若其治績﹐宜不獨漳﹔蓋由後政張君鎭請之而具告之﹐亦子文之忠乎﹗公督糧於浙﹐其淸名與江蘇胡公文伯相埒﹔吳﹑越之人蒙其福﹐咸相忘也。今去之久﹐更有餘思云。當時去公者﹐公之同年生也﹔欲邀不黨之名﹐使得優遊於家十年以壽令終﹐非正所以成就公乎﹗公子不以傳屬余﹐而余自欲爲之。余亦合河孫文定公所取士也﹐老而無所成就﹔若公者﹐殆可謂無愧師門矣﹗

﹣﹣見「碑傳集」卷八十五「乾隆朝監司」﹝下之上﹞。

﹟陳宏謀

光祿大夫經筵講官太子太傅東閣大學士兼工部尙書陳文恭公宏謀墓志銘

東閣大學士陳文恭公傳

光祿大夫經筵講官太子太傅東閣大學士兼工部尙書陳文恭公宏謀墓志銘

彭啟丰

稽古三代忠貞篤棐之臣﹐罔不終始典學﹐懋明厥徳﹔用能左右宣力﹐允孚於萬民。自秦以降﹐法令滋章。當塗之士苟合時變﹐詩﹑書所陳﹐動謂迂闊﹐本末橫分﹑內外決裂﹐學失其統而人才壞﹐毒流於民﹔非一日之故也。聖皇禦世﹐大道重光﹐二﹑三大臣往往能古訓是式﹐以忠實心達於政事﹐贊太平之功﹔玆非所謂咸有一徳者與﹗臨桂陳文恭公當今皇帝時任節鉞最久﹐已而入相﹔當世士大夫蓋莫不推公之學﹐以爲有古大臣風。公固未嘗以學自名﹐而人之推公者﹐覘於其政而知之也。公以雍正元年舉鄕試第一﹐成進士﹐選庶吉士。明年﹐授檢討﹐遷吏部驗封司郎中﹐攝文選﹑考功兩司﹐公正有聲。七年﹐遷浙江道監察禦史。在臺中所陳奏﹐務持大體。監生舊有考職之例﹐試者多屬人爲代﹔世宗知其獘﹐敕令自首﹐而州﹑縣吏胥藉是爲擾害。公請止禁其將來﹐而免其自首﹔上召見﹐徵詰再三﹐公申論甚晰﹐乃退。尋允公奏﹐上以是知公﹐命以禦史知揚州府﹐得便宜奏事。已而丁父憂﹐上官畱之﹐辭不許。旋授江南驛鹽道﹐仍帶禦史銜﹐攝安徽布政使。又丁母憂﹐奉命畱任﹔因乞假歸葬。十一年﹐授雲南布政使。乾隆元年﹐以吏議降三級﹐授直隸天津河道。五年﹐遷江蘇按察使。明年﹐授江西布政使。甫到官﹐遷甘肅巡撫﹔未行﹐調江西。八年﹐調陜西。十一年﹐調江蘇﹔尋調湖北﹐入覲。時川陜總督慶福徵瞻對﹐陳奏軍事多隱蔽﹔懼公發之﹐乃劾公十二罪。部議落職﹔上原公﹐命畱任。明年﹐再調陜西﹐權陜甘總督。十五年﹐授兵部侍郎﹐仍畱巡撫任。其冬﹐入覲。會河決陽武﹐上命公權河南巡撫﹔往來河堤﹐塞決口。十七年﹐調福建。十九年﹐復調陜西。明年﹐調甘肅﹐再調湖南。二十一年﹐又攺西安。明年﹐調江蘇。已而﹐遷兩廣總督﹔疏辭﹐不許。二十三年﹐以總督銜還江蘇巡撫任﹐加太子太傅。明年﹐以捕蝗案﹐削總督銜。二十七年﹐以失察滸墅關姦胥﹐部議落職﹔上命畱任。尋復調湖南﹐權兩湖總督。明年﹐遷兵部尙書﹔入京﹐攺吏部。公在外三十餘年﹐歷省十有二﹑歷任二十有一﹔所至之處﹐無問久暫﹐必究悉於人心﹑風俗之得失及利害之當興革者﹐籌其先後﹐以次圖之。每有興作﹐人多以爲難成﹔旣而輒就理。或當更代﹐卽以聞於朝﹐責成受事者。其察吏甚嚴﹐然所舉劾必擇其尢不肖者一﹑二人﹔他吏率檁檁就法﹐惟恐及己。公之學﹐以「不欺」爲本。與人言政﹐輒引之於學﹔以爲仕卽學也﹐盡吾心焉而已。故其所施於國家上下之際者﹐務各得其理﹐人咸安之。

在揚州﹐以廉﹑惠爲治。淮﹑揚被水﹐民多流移﹐公奏請民所過處官給口糧﹐護送回鄕裏﹐得補入賑冊﹔報可。造獄捨﹐置田以益囚糧。先是﹐鹽使者令淮商於稅額外歲輸銀助國用﹐自雍正元年始﹐積數十萬﹐注冊報部﹔然實不以時納。及奉部檄移取﹐始行追徵。公言『新舊相仍﹐虧欠日積。請自今停輸助之款﹐以卹商人』﹗頃之﹐詔如公請。

在雲南﹐時方用師猓夷﹐運糧者苦道遠﹔公攺爲短運﹑遞運法﹐民便之。山有銅廠﹐向召民開礦﹐以資鼓鑄﹔後民苦廠官煩苛﹑工費薄﹐遂相戒不前。公請量加工費﹐除抽課外﹐聽得自賣礦銅﹔民爭趨之。已而更鑿新礦﹐銅日盛﹔遂罷買洋銅之令。立義學七百餘所﹐刻「孝經」﹑「小學」及所輯「綱監」﹑「大學衍義」諸書﹐頒行各學﹔令苗民得入義學﹐教之書﹐俾通文告。其後邊人及苗民多能讀書﹑取科第﹐公之教也。

初﹐公之葬親歸也﹐奏廣西墾荒之獘。時外吏多以勸墾爲功﹔廣西報墾者少﹐巡撫金鉷請令罪廢職官及外省官生墾田報部﹐以額稅抵銀得官。於是貪利者多與有司相結﹐按額荒冊責民報墾﹐給之工本﹐卽以爲己功﹔又訪民間田浮於稅者﹐冒爲新墾起科﹐報部多得官去。報者至十餘萬畝﹐然田不增而賦日益﹐民甚病之。公目睹其獘﹐奏請罷前例﹔世宗命言之督臣尹公繼善分條定議﹐會撫臣勘驗虛實。今上初元﹐公恐撫臣尙護前失﹐再上奏﹐言『有司勸民報墾﹐百無一實。又粵地磽薄﹐一年耕必以兩年息地力﹔計田三﹑四畝﹐始抵膏腴一畝之利。若聽其冒墾﹐勢不能支﹐民必流散。請將報墾抵捐之田盡數豁除﹐不煩再勘﹐惟民之願﹐自墾者聽之』。敕部密議。而撫臣申辧至再﹐公復極論其非是﹔上以公粵人﹐累陳粵事﹐恐啟挾持有司之漸﹐因有天津之命。旣廣督楊公超曾與新撫楊公錫紱會奏豁除抵捐之田﹐一如公請。

公在天津﹐訪求水利﹐時乘小舟沿河上下﹔嘗曰﹕『老河兵﹐是吾師也』。河問﹑滄﹑景諸州最窪下﹐恃堤防爲衛﹔公相其夷險﹐築遙堤﹑月堤﹑縷堤﹐又行放淤之法﹐泛水盛漲﹐多挾沙而行﹐導之由左口入堤停水沈沙﹐復放水從右口出。如是者數四﹐窪地悉平滿﹐成膏壤。又計北河全勢﹐議浚黃河故道﹐多開溝渠﹐俾水歸於河﹑河歸於海﹐庶久遠無患害﹔司河者以費煩﹐寢其議。

爲江蘇按察﹐設弭盜之法﹐重誣良之令﹐嚴禁親喪不葬及火焚親柩者。

在江西﹐歲饑﹐糶常平倉粟﹐令富人毋遏糴﹔遣官糴於楚﹐且招川﹑湖之商人各載米至﹔更設廠賑粥。發帑修城垣﹑築堰埭﹐令民就食於工。其他在陜﹑廣諸省﹐遇荒歲酌盈劑虛﹐以濟民食﹔多此類也。

南昌城南羅絲港爲贛水所趨﹐善衝突﹔建石堤禦之。左蠡﹑朱磯當眾水之衝﹐往往泛濫爲災﹔亦築堤百丈﹐水患稍平。江西居人族大者多立宗祠﹐置公田以通有無﹔然好訟﹐費皆出於公田。公仿「呂氏鄕約」﹐令各舉賢者爲族正﹐平其鬥爭﹐導以禮法。

治陜西﹐尢以農桑爲先務。陜西本古蠶桑地﹐近世漸廢棄﹐布帛皆資東南諸省。公立蠶局﹐募江﹑浙間善蠶織者導之﹐令民種桑﹑養蠶﹔不能自織者﹐賣絲於官。頃之﹐利漸著﹐西安﹑華州織縑充歲貢。又勸民養山蠶﹑種山薯﹐儉歲以充食。又修治渠泉﹐制水車﹐教民戽水之法﹔鑿井二萬八千八百有奇﹐旱歲得以漑田。

河南歸徳地窪下﹐與宿遷爲鄰﹐故有巴溝以通下流﹔久之淤塞。公在河南﹐疏巴溝﹐歸徳賴之。

旣至福建﹐值米貴﹐內地俱仰食臺灣﹐商人自臺來者﹐例一舟不得過六十石﹐關吏因而厲之。公請弛禁以便民﹐從之。

在湖南﹐歲大熟﹔適江南饑﹐公請發濱水倉榖二十萬石以濟之﹐買民間榖歸之倉。又招民墾雲龍山下荒地﹐禁洞庭居人壅水爲田以寬湖流﹐水不爲患。

初﹐撫江蘇時﹐吏治刓獘。公率之以勤﹐立期限以淸案牘﹐興其廉者﹑能者﹐懲其貪墨者﹔而人知奮。患蘇俗好華﹐爲具條約﹐宴會﹑服禦不得過度。止婦女毋遊觀﹑禁僧道爲靡曼之音﹐而痛懲其淫者。州﹑縣官故以收漕爲利窟﹐幹沒無巳﹔自尹文端公爲巡撫時﹐極意梳剔﹐所部肅然。至公申明舊章﹐民用不擾。自公去後﹐有司稍稍得自便﹔而民乃益思公不置七前公撫江蘇者﹐在我朝推湯文正﹑張淸恪爲最賢﹔然二公俱遭讒構﹐賴聖祖曲全之﹐亦旣不安其位矣。公遭逢勝於二公﹐爲天子勤求民瘼﹐彌縫補救﹐矻矻不怠﹔未嘗與人立崖異﹐要自不爲苟同。而人莫不稱公﹐以爲二公之亞也。公治南河大要﹐因其故道開通淤淺﹐俾入海迅疾﹔幹河﹑支河互相貫輸﹐俾無阻塞。在淮揚﹐所請疏浚諸河甚眾﹔其支河﹐督民各開小溝以達於幹﹐時其蓄泄。徐﹑海諸州多棄地﹐異時河流未通﹐遇雨輒淫溢﹔河旣浚﹐水有所泄﹐令民以開溝之土築圩﹐圍成腴田﹐中通涵洞﹐爲旱潦備。其窪下不能避水﹐令民攺種蘆艸﹐裁其糧賦。其他築堤岸﹑修閘壩﹐多因地勢爲先時之謀。奏上﹐輒命與河臣議行之。其在蘇州﹐議開六涇﹑白茆口以泄太湖﹐築崇明土塘以禦海﹐開諸州縣城河以通渠﹐皆利民之大者。

公在吏部﹐巨細無不詳審﹔所司持案牘白事﹐當機立斷﹐無畱難。旋加太子太保。二十九年﹐上特設漢協辦大學士以命公。三十二年﹐遷東閣大學士兼工部尙書。公在上前所陳奏﹐𨿽子弟不盡聞。其他修舉職事非有關民生休戚者﹐玆弗著。

三十四年﹐公有疾﹐屢乞歸﹔上慰畱再三。三十六年春﹐病甚﹔始聽致仕。加太子太傅﹐食俸如故﹔賜詩及冠服﹐命公孫蘭森送公歸。會上東巡﹐公由潞河南下﹐送駕武淸寶稼營﹔上慰問良久﹐乃行。六月三日﹐薨於兗州之韓莊。上聞憫悼﹐詔入祀賢良祠﹐賜祭葬﹐謚曰「文恭」。

公諱宏謀﹐字汝咨﹔門有古榕﹐因號曰榕門。先世湖廣人﹔明末避亂﹐遷廣西﹐家臨桂西鄕橫山下。曾祖諱道威﹑祖諱世輝﹑父諱奇玉﹐俱贈資政大夫﹑河南巡撫﹔曾祖妣周氏﹑祖妣駱氏﹑妣劉氏﹐皆贈夫人。公早歲刻苦自勵﹐能文章﹐內行修飭。爲諸生﹐卽以澤物爲己任﹐常曰﹕『吾生平恥作「自了漢」』﹗及入仕﹐益講求經世策。所與交﹐多當世偉人。慕古「以人事君」之義﹐奏薦陳法﹑屠嘉正﹑李元直﹑王喬林﹑任宏業﹑衛哲治﹐俱可大用。京察自陳﹐舉雷鋐﹑潘思榘自代。上詔求明經之士﹐公再舉陳法及孫景烈﹐世以公爲知人。所至尢加意書院﹐厚諸生餼﹐聘賢者爲之師﹔導以正學﹐時至而面命之。患諸生文不衷於理﹐每試士必爲發明孔﹑孟之旨﹐以反身實踐爲歸。他如社倉﹑育嬰﹑養濟諸堂﹐必爲之計畫有無﹐愼擇主者﹐俾無以虛文塞責。蓋公之惠於士民者如此﹐此可以觀其學矣。公著書﹐有「養正遺規」以訓於家﹐有「訓俗遺規」﹑「學仕遺規」以砭世之仕而不學者﹔其奏疏﹑文檄﹐具載「培遠堂存稿」中。公薨之年﹐七十有六。妻楊夫人﹐先卒。一子殤﹐以兄子鐘珂爲後﹔乾隆六年﹐舉於鄕。孫三人﹕蘭森﹐官刑部山西淸吏主事﹔次蘭楙﹑蘭枝。曾孫二人﹕兆熙﹑定熙。女六人﹔太常寺卿謝溶生﹑太學生蔣本廉﹑縣學生曹云瑢﹑秦之垿﹑陸之燦﹑劉某﹐其婿也。曾孫女二人﹔長適韋洽中。

啟丰繼公入翰林﹐與公先後同朝﹐知公審﹔又以養母歸﹐得親被公之化﹐不忘於心。公之喪過吳門﹐旣爲詩以弔之。鐘珂將以三十七年二月朔日葬公於其鄕東畔嶺之原﹐而先以墓志請﹔義弗敢辭。銘曰﹕太平元老﹐克承天休﹔日嚴祗敬﹐以告嘉猷。公自文學﹐遂隸天官﹔羣吏之治﹐旣詳且殫。帝選明徳﹐靖共正直﹔公始親民﹐獨攝諫職。上徳下情﹐公處其間﹔功𨿽方隅﹐補天下患。公勞於外﹐之翰之屏﹔入爲平章﹐老成典型。恩命洊至﹐退若無憑﹐乃心報稱﹐夕惕晨興。豈無盤錯﹐公忠不避﹔豈無細故﹐帝信不忌。昔有先正﹐如湯﹑如張﹔公繼厥成﹐行業彌光。世澤之長﹐沐浴髙厚﹔易名司勳﹐千秋永久。

東閣大學士陳文恭公傳袁枚

公姓陳﹐諱宏謀﹐字汝咨﹐號榕門﹔廣西臨桂人。家本寒素﹐幼好讀書﹐持一卷蔽門坐。惟聞京師邸報﹐必向親友處借觀之﹔識者皆知其有大志也。

雍正元年﹐舉鄕試第一﹔旋中進士﹐選庶常﹐攺吏部文選司郎中﹐遷監察禦史。當是時﹐世宗懲生監代考之獘﹐令自首免罪﹔公奏不如寬旣往﹑禁將來﹐免胥役訪查滋擾。世宗大奇﹐卽召見﹔謂大學士曰﹕『陳宏謀能識政體﹐必能知文章﹔山西主考𨿽簽掣有人﹐攺令伊去』。試竣歸﹐命以禦史銜知揚州﹔且曰﹕『有大事﹐再奏來』﹗未幾﹐遷江寧驛鹽道。故事﹕淮商有樂輸一款﹐司鹽政者博「商人急公」之名﹐以空數報收﹔部文徵取﹐方催輸納。公奏停之。遷雲南布政使。雲南攺土歸流﹐運糧苦遠﹔公建短運﹑遞運之法﹐按程交卸﹐核數給直。增銅廠工本﹐更鑿新礦﹔開采者除抽稅外﹐聽民貨鬻。自此糧運踴躍﹐銅課日增。皇上登極﹐云督張文和公薦公視國事如家事﹔上亦久賢公﹐命巡撫陜西者四﹐巡撫湖南﹑江蘇者二﹐巡撫甘肅﹑江西﹑河南﹑福建者一﹐總督兩廣﹑兩湖者一。三十年中﹐開府九省。所到處﹐必將各府﹑州境內村莊﹑河道繪圖懸壁﹐環覆審視﹔又將興革事宜分條鉤考﹐纖屑必周﹑久遠必計﹐刻苦經畫﹐寢食以之。久之﹐編次成書﹐了如指掌﹔有戚友官某地者輒來借觀﹐公亦竊喜自負曰﹕『此吾歷任宦囊也』﹗江西南門外羅絲港爲贛江分流﹐衝突城垣﹔公築石堤扞之。港下爲黃牛洲﹑上爲生米渡﹐民多病涉﹔公造浮橋﹐利濟其行。陜無水路﹐惟商州龍駒寨通漢江﹔灘險﹐僅行小舟。公修浚鑿除﹐遂成康莊。在江南﹐疏排六塘河之丁家溝﹐展寬邵伯之金臺壩﹐開除六涇﹑白茅口以泄太湖﹐築徐州蘇家山堤以禦河漲﹔卽以開溝之土築圩護田﹐中通渠洞﹐爲旱潦備。其過窪者﹐攺令種蘆﹐蠲免其糧。金川用兵﹐公奏添設腰站﹐又奏添棧道﹑驛馬。伊犁用兵﹐公奏驅瓜州回民遊牧吐魯番舊地﹐免生事端﹔又奏官茶壅滯﹐不宜攺交折色。福建臺灣米賤﹐例禁外糶﹔民出洋者﹐例禁歸裏。公奏請開寬﹕上皆嘉納之。尢喜民種樹﹑鑿井﹐在河南﹐植堤柳無萬數﹔在陜﹐鑿井二萬八千有奇﹐造水車教民灌漑。又考「豳風」﹐以陜本蠶桑之地﹐乃立蠶局﹑募機匠織縑﹐上充歲貢。其他義倉﹑鄕學﹐隨地建設。州﹑縣入見﹐如老嫗訓兒﹐諄諄絮語﹐不憚舌敝。𨿽秦土燥寒﹐公去後﹐桑樹半萎﹔屬吏希公意﹐至有買南絲充秦紬﹑秦絹以爲媚者。然信古受欺﹐識者皆嘉公之志也。

乾隆二十八年﹐遷兵部尙書﹔入都。尋調吏部尙書﹐加太子太保﹑經筵講官。再授東閣大學士﹐仍兼工部尙書﹔賜第﹑賜紫禁城騎馬。年七十六﹐以病乞歸﹔上賦詩送行﹐賜禦用冠服﹐命經過處地方官二十里以內者出境護送。行至山東韓莊而薨﹐上聞哀悼﹐賜祭葬﹐謚「文恭」。

公任事不分畛域﹐亦不避嫌疑。在湖南時﹐聞江南災﹐奏運楚米二十萬石以助賑﹔在西安時﹐聞甘肅軍需少錢﹐請撥局錢二百萬貫以濟餉﹕上嘉其得古大臣體。任雲南布政使時﹐奏廣西巡撫某虛報開墾﹔任兩廣總督時﹐奏商人借帑作鹽本。上嫌公護鄕裏﹐交部處分﹕一貶天津道﹑一調回江蘇。又嘗忤雲貴總督﹐慶福密劾公﹐亦交部處分﹐革職畱任﹔未幾﹐慶以誣罔賜死﹐廣西後撫楊錫紱覆奏開墾果虛﹐由是公冤益白﹐而公眷益深。公與相國尹文瑞公𨿽同年同官﹐而風趣回殊﹕尹髙明寬和﹐了事多從容﹔公終日刻厲﹐無幾微閒。然最相得﹐在上前彼此薦引。公歸時﹐尹已臥疾﹐兩人訣別牀前。及公舟過徳州﹐病委頓矣﹔接尹訃﹐猶頓足哭曰﹕『回船﹐我欲一奠尹公靈前』。家人勸之再﹐始止。未兩月﹐公亦亡﹔壽七十六。公彊毅﹐自信頗堅﹐然亦虛衷聽納。治水天津﹐常乘小舟咨詢於野﹐得放淤之法﹕令水挽沙而行﹐從堤左入﹑堤右出。如是數次﹐沙沈土髙﹐滄﹑景一帶皆成沃壤。公喜曰﹕『此非吾策﹔教我者老河兵﹐眞吾師也』﹗嘗向枚自悔﹐疾惡太嚴﹔枚曰﹕『公言未是。如果惡耶疾之﹐嚴亦何妨﹗所慮是過也﹐非惡也﹔又恐誤善爲惡﹐則嫉之且不可﹐而況嚴乎』﹗公悚然謝焉。所薦人才﹐如大名道陳法﹑通政司雷鋐﹑荊南道屠嘉正﹐皆人望也。所著有「在官法戒錄」﹑「學仕遺規」﹑「培遠堂奏疏稿」。無子﹐以兄子鐘珂爲後。

﹣﹣以上見「碑傳集」卷二十七「乾隆朝宰輔」﹝中﹞。

﹟吳士功

吳中丞士功傳

巡撫福建兵部右侍郎都察院右副都禦史吳公墓志銘

吳中丞士功傳董邦達

公姓吳氏﹐諱士功﹐字惟亮﹐號淩雲﹐一號湛山。先世有仕元以武功顯者﹐曰文盛﹔明洪武初避兵﹐以白馬駝譜﹐由江西遷河南商城金岡臺。其由商城遷固始之張莊﹐則自八世祖巍始﹔代以耕讀﹑孝友世其家。大父宏緒﹐邑廩生﹔父用烈﹐歲貢生﹐司訓淇縣﹕皆常出其家財﹐活難人﹔人謂吳氏有陰徳﹐其後必大。

公天資絕人﹔未冠﹐以博贍稱。爲文恥詭﹐遇困場屋者二十年。雍正壬子﹑癸丑聯捷﹐選庶吉士。乾隆丙辰散館﹐攺吏部﹐累遷至郎中。遇事﹐能文堂上與大宰爭是非。

己未﹐遷湖廣道禦史﹔尋掌京畿道。數上章言事﹐有直聲。適閩督奏土豪陳池玉開墾竿塘事﹐詞連公﹔旋得白。或謂公宜謁謝白公誣者﹔公曰﹕『固彼職也﹐何謝爲』﹗

壬戌﹐出爲山東濟東道。未幾﹐以後母喪﹑去官。丙寅﹐起爲直隸大名道。明年﹐移山東兗沂曹道﹔賑屬郡饑。是年﹐上幸山左﹐奏對稱旨﹔轉督糧道﹐再遷鹽運司使。五年鹺政舉﹐頻攝治藩臬事﹔大吏賢之﹐再以循卓薦。

甲戌﹐遷西安按察司使﹔丙子﹐移湖北。秦民愚﹐輕犯法﹔楚民黠﹐善舞法。公兩治之﹐獄多平。尋攝巡撫事﹐時廣濟縣民苦私徵久矣﹐公立縛羣吏至﹐悉置之法﹔諸官吏聞風﹐皆斂手不敢爲非。

丁丑秋﹐遷西安布政司使。其年冬﹐移直隸。明年三月﹐再還西安。尋命巡撫福建﹐猶畱攝陜撫事﹔七月﹐蒞閩。公所至﹐以民食爲根本﹐尢重捄荒。初在山東﹐歲旱﹐蝗﹔大吏怒捕蝗令﹐欲悉劾罷去。公爭之﹐則請親往﹔疾馳烈日中﹑日數百里﹐至則蝗立盡﹐不爲災。西安延﹑楡﹑鄜三郡歲不登﹐路險﹐賑粟不時達﹐民旦夕且死。公更運法﹐飛挽立至﹔籍其積年逋懸數上聞﹐盡予除免。及踐任﹐外則臺灣以颶風告﹐壞民田廬﹑殺人畜﹔內數郡旱﹐種不入土﹐民大饑。公不暇他事﹐立奏請發粟緩租﹑貸種食各事宜行之﹔民用完聚﹐無流亡。南洲者﹐閩之盜藪也﹔在江中﹐阻險。有劉良福者踞爲巢﹐與副賊遊艷艷等十八人放賊四劫﹐刺人眼﹑灰漆人面﹔沈哨船﹐弁兵溺焉。又有巨盜林成功亦聚黨數十人。當是時﹐閩苦盜﹐盜且及江﹑浙。公至﹐不數月﹐次第就縛﹐誅其魁﹐餘皆待以不死﹔閩盜平。又奏寬臺灣私渡之禁﹐便閩﹑粵人之在臺著業者得迎父母﹑妻子以自完其家﹔臺民徳公﹐至今語及前事﹐猶感激泣下也。公之爲政﹐剛而不殘﹑仁而不弛﹔爲外吏二十年﹐持是道不變。在閩四載﹐被上眷益厚。

辛巳﹐以承問提督馬龍圖侵餉事﹐坐失出﹔命往北路軍營效力。明年﹐恩旨予歸。又五年﹐乙酉九月丙申卒﹔春秋六十有七。初公還裏﹐二子均官京師﹔請歸省﹐公不許。上每見公二子﹐必問公年齒衰壯﹔人以告公﹐謂公將復用。公曰﹕『聖恩髙厚﹐苟復出﹐必以死報』﹗旣而自循其須髮﹐則又嘆曰﹕『吾已不堪復爲世用矣』﹗卒之夕﹐呼其家人曰﹕『語兩兒﹐好爲之』﹗言訖而逝﹐無一語及家事。嗚呼﹗可以知公之心矣。

巡撫福建兵部右侍郎都察院右副都禦史吳公墓志銘鄭虎文

乾隆三十年﹝歲次乙酉﹞九月丙申﹐誥授中大夫﹑原任巡撫福建﹑兵部右侍郎﹑都察院右副都禦史吳公卒於裏。訃於朝﹐朝之士素與公遊者﹐知公受知天子深﹐蓄徳裒施﹐行起大用﹐而卒不及俟﹐以竟所學﹐相與嘆息泣下走唁其孤檢討玉綸於邸捨。玉綸則累然喪服﹐頓首涕泣﹐乞銘於其師編修鄭虎文曰﹕『不孝卽日徒步出國門﹐忍須臾死﹐將謀葬先人於吉兆。維先生文直而不華﹐敢請銘』﹗文曰﹕『公行應銘﹐法勿敢辭』﹗明年﹐拜使者於庭﹐以公狀來。

按狀﹕公姓吳氏﹐諱士功﹐字惟亮﹐號淩雲﹑一號湛山。先世﹐江西人﹔其仕於元者曰文盛﹐以武功顯。八世祖巍﹐始遷河南固始之張莊。又五傳而至自榮﹐歿與弟自顯同塚﹔裏式孝友﹐實開厥基。是生公祖宏緒﹔歲饑﹐嘗出粟廩食餓者。宏緒生公考淇縣訓導用烈﹔淮水溢﹐具舟糧活人﹐人用是知吳氏後必有達者。均以公貴﹐贈如公官。

公生有夙慧﹐性嚴重﹐能委己於學。嘗讀書山莊﹐終歲斷迹城市。雍正壬子﹐舉於鄕。明年﹐成進士﹐入詞館。丙辰﹐今皇上禦極之元年﹐攺吏部主事﹔累遷至監察禦史﹐歷湖廣﹑京畿道。時督﹑撫臣輒奏請以所知官自隨﹐滋不法﹔公奏罷之。巡南漕﹐漕官貪﹐縱丁﹔丁盜米賣﹐不問﹔奏設科禁。數言事﹐謇然有直名。未幾﹐總督某奏他事﹐詞連公﹐落職﹔旣白﹐還故官。或謂公宜謁謝白公誣者﹔公曰﹕『此是彼職﹐何謝爲』﹗人服其嚴正。

壬戌﹐出爲山東濟東泰武道。居後母喪﹐去職。服闋﹐起爲直隸大順廣道。丁卯﹐移山東兗沂曹道。是年﹐屬郡饑。駕幸山左﹐召公入對﹐具以狀聞﹔上爲截畱漕米六十萬石﹐卽命公董賑。旣事﹐民忘其災。轉督糧道﹐再遷鹽運司使﹔六載﹐廉不自潤。壬申夏﹐東昌﹑泰安﹑沂州蝗﹐吏捕不力﹔公親觸熱﹐晝夜馳數百里﹐盡六﹑七十日所至﹐蝗立盡。大吏嗟賞﹐上其勞﹐又以循卓薦者再﹔上由是知公才﹐駸駸乎向用矣。

甲戌﹐遷西安按察司使。丙子﹐移湖北。湖北多私徵﹐廣濟爲甚﹔丁丑﹐會公攝巡撫事﹐窮治其獄﹐羣吏咋﹐不敢蹈故習﹐民用完實。是秋﹐遷西安布政司使。冬﹐移直隸。明年春﹐再遷西安﹔未至﹐遂有巡撫福建之命。未得替﹐仍畱陜。延﹑楡﹑鄜災民旦夕且死﹐公更挽運法以濟﹔逋懸之未入及入未備者﹐皆以丐之地之多麥者用抵倉榖﹐從民便。又奏更司庫交代法﹔天子下其章於天下﹐著爲令。首尾一載﹐法成令修﹔敕加兵部右侍郎﹑都察院右副都禦史。

踐閩任﹐至則臺灣以風災告﹐長樂﹑福淸﹑晉江﹑南安﹑同安﹑漳浦﹑詔安等縣以旱告﹔公立馳奏發倉廩﹑緩歲租﹑貸種食﹐民以大和。明年﹐獲南洲盜。南洲四面阻水﹐初爲盜薛能太所竄伏﹔能太誅﹐其黨劉良福者復嘯聚﹐勢張﹔官噎媚﹐不敢出气。又有林成功者﹐業漁﹔爲盜於江南﹑閩﹑浙間﹐黨各數十百人。公皆收縛之﹐誅魁釋從﹔閩盜屏息。臺灣﹐海外上郡也﹔禁私渡﹐而民犯死偸渡者日益眾。故臺灣令魯鼎梅修「縣誌」略云﹕『內地窮民在臺者數十萬﹐其父母﹑妻子欲就養﹐格於禁例﹐賄船戶冒水手姓名掛驗。婦女則載以小船出口﹐上大船﹔抵臺﹐復用渡接載﹐率以夜行﹐名曰「灌水」。更有客頭﹐句通習水積匪﹐用濕漏船收載數十百人﹐閉置艙底﹔遇風﹐則盡入魚腹。比及岸﹐遇有沙汕﹐驅之上﹐名曰「所生」﹔沙汕斷處或距岸遠﹐行沒泥淖中死﹐名曰「種芋」﹔或潮漲漂溺﹐名曰「餌魚」。窮民迫於饑寒﹐相率入陷阱﹔言之痛心』﹗公於是據「志」語入告﹐請弛禁﹔從之。撫閩三年﹐凡有便於民者必奏﹐奏必得兪旨﹔刑徳並流﹐民彜安之。旣而提督馬龍圖以侵餉論系﹐公治其獄﹐坐失出奪官﹐命往北路軍營效力﹔時辛巳冬也。

明年﹐放歸。又五年﹐卒﹔年六十有七。

公篤於至性﹐幼侍母王太夫人疾﹐吁神以身代﹔若神許之﹐愈。事繼母﹐彌謹。葬贈公於道堂寺﹐躬負土﹐手足皴裂。撫兄孤子琯如己子﹔今已長﹐爲名諸生矣。公體幹修偉﹐美須髯﹔爲人沈毅﹐有大略﹐能拯人於厄。好直言﹐意度豁如也。旣歸田﹐終日擁書坐一室﹐未嘗有幾微感憤之色見於顏面。時公子二﹐官京師﹔每見上﹐上必垂問及公。或以告公﹐謂公當復用﹔公瞪目曰﹕『果爾﹐必以死報』﹗旣而﹐自引其髯曰﹕『臣精已銷亡﹐恐不堪復爲世用矣』﹗則又欷歔﹐若不自勝者。卒之日﹐遺命勗兩子盡心官守﹐以贖乃父負國之罪﹔無一語及家事。公夫人任氏﹐湖廣辰州鎭總兵宣勳孫女﹑直隸山海關同知秉權女﹔後夫人李氏﹐山東巡撫煟孫女﹑候選同知盟女﹕皆有婦徳﹐均累贈淑人。任夫人所出子二人﹕玉衡﹐刑部陜西司郎中﹐知湖南永州府﹔玉綸﹐乾隆辛巳進士﹐翰林院檢討。李夫人所出女一﹐適聖裔候選員外郎孔廣祚子拔貢生昭烜。孫一﹐鼎揚。

公之孤﹐將於乾隆某年月日葬公於某鄕某原。兩夫人皆先公卒﹐甲戌﹐葬任夫人於道堂寺先塋﹔癸亥﹐葬李夫人於晉家莊﹕旣固旣安﹐遺命不祔。銘曰﹕赫赫中丞﹐自其躬興﹔亦曜於時﹐胡卒不廷﹗非卒不廷﹐而年不再贏﹐惟贏其後以永名。

﹣﹣以上見「碑傳集」卷七十一「乾隆朝督撫」﹝上之下﹞。

﹟楊景素

直隸總督楊公景素別傳焦循

楊敏壯公捷﹐以功賜籍揚州﹔今爲甘泉縣人。敏壯生湖北驛鹽道懋紹﹐懋紹生古北口總兵鑄。鑄生三子﹕長景震﹐嘉興府知府﹔次景達﹐陜西波羅協副總兵﹔朴園名景素﹐其季子也﹐爲叔父象州知州以牧後。

幼多疾﹐骨立﹐貌孱弱不揚。然負大志﹐不好章句。項後生一癭﹐一日自割去﹔語人曰﹕『多此肉﹐殊礙掛珠﹔且令俯以見人﹐非壯夫也』﹗貧不能自給﹐就江右道幕﹔稍積餘資﹐援例捐縣丞。

乾隆元年﹐投效直隸河工﹔以才爲河道忌嫉﹐將笞之。公卽躍馬馳去﹐投河帥愬曰﹕『景素功臣後﹐有罪宜殺﹑不可辱』﹗且陳河渠利病﹔帥奇之。三年﹐補蠡縣丞。八年﹐升交河縣知縣。邪教民據靳家庵﹐愚民爲之惑﹔公廉得﹐械其人﹐燔其經典﹑神像﹐以其地爲義學。十二年﹐升磁州知州。十四年﹐授天津府知府﹐晉淸河道﹔丁本生母憂。服闋﹐補福建糧驛道﹐調汀漳龍道。漳浦縣姦民蔡榮祖謀叛﹐公親督員役﹑率營卒擒之﹐伏誅。

二十三年﹐調補臺灣道。臺灣東界崇山﹐山內爲生番所居﹑山外平埔﹐定爲界內﹑界外。界內漢民墾種﹐界外故爲熟番之地﹔生聚日眾﹐界內之民侵展禁限﹐熟番地日促而漢民地漸近。生番旣與熟番構釁﹐生番亦乘間焚殺漢民。公案界﹐掘深溝﹐築土牛以爲之限﹔請令熟番薙發畱辮﹐以別於生番﹐永杜假冒。先是﹐遊民充膺通事﹑社丁﹐設立大通事﹐多爲不法﹔公令社番內通曉漢語者充當通事﹐革退漢人之充社丁者。往年修造戰船﹐入山采木﹐工匠置寮廠﹐每一人率小匠百餘名騷擾﹐與生﹑熟兩番爭鬥戕殺﹔公釐治之﹐諸獘悉除。

二十五年﹐正薦卓異﹐補授汀漳龍道。巨盜黃薦等九人肆毒害民﹔莫敢擒捕﹔公生致之﹐伏誅。三十二年﹐升河南按察司使。三十五年﹐授甘肅布政司使﹔調直隸布政司使。

三十九年﹐山東妖賊王倫以淸水邪教煽聚亡命﹐陷陽榖﹑壽張﹑堂邑﹑犯臨淸州﹐大學士舒公赫徳率勁旅劋之﹔天子念景素將家子﹑必知兵﹐特旨命分守河西﹐遏賊不西逸。公立詣制府周公元理請兵﹐時周公屯故城﹐給兵千二百人﹔夜與賊遇﹐公曰﹕『賊眾我寡﹐兵新集﹐未可與戰。天子命我守河西﹐銳不可失』﹗下令熄火跧伏﹔伺其過﹐乃潛渡河屯西岸。公度兵寡弱﹐未足以禦﹔馬上望數里外髙屋﹐問何地﹖眾曰﹕『回人禮拜寺』。公喜曰﹕『可矣』﹗大呼曰﹕『吾軍中有回人爲將卒者乎』﹖有把總自隊中出﹐曰﹕『把總﹐回人也』﹗公禮接之﹐曰﹕『賊眾我寡﹐兵新集﹐恐不足以禦﹔君之黨忠義素著﹐盍爲糾結子弟﹐爲朝廷殺賊﹗亦建功立業事也』。把總曰﹕『諾』。卽入其禮拜寺﹐得二千人﹐勇气百倍﹐軍威遂壯。穆維者﹐健卒也。夜巡浮橋口﹐見岸東昏黑﹑無人聲﹐獨持刃潛過橋﹐見一賊臥炮下﹐斬之﹔夾其炮﹐斷橋索而返﹐以人頭系刀上﹐樹而呼於營曰﹕『吾殺賊矣﹗橋可奪也』。眾應起﹐立焚浮橋﹔賊趨至﹐斬賊數百人。賊不能西逸﹐竄入舊城﹐以至於滅。方公之將督師也﹐舉家驚懼。老幕客邵姓者﹐素丰其餼﹐至是辭去﹔奴僕一夕散竄十數人﹐惟一幕客﹑二奴從之﹐實所薄者也。公臨行﹐謂家人曰﹕『我將家子﹐平日以不死疆場爲恨﹗不幸死於賊﹐亦先將軍之榮也。』至是﹐竟以堵賊得功。賊平﹐擢山東巡撫。四十一年﹐皇帝東巡﹐幸臨淸毀橋斷路處及逆匪竄據之汪家大宅﹔公陳述剿捕狀﹐上大悅。公請攺臨淸爲直隸州﹐許之。

升兩廣總督﹐擒獲巨盜劉阿起﹑嵩髙新﹑尹起明等。調浙閩總督﹔入覲﹐過揚州省墓。先是﹐伯兄以事謫守北路軍臺﹑仲兄統兵巴裏坤﹔公方赴臺灣道任﹐重洋絕塞﹐路隔萬里﹐而年皆六旬外。至是﹐兩兄皆在籍﹐聚於舟中﹐飲酒笑樂﹐追維離別﹐各欷歔泣下﹔相去蓋十餘年耳。

四十四年﹐調補直隸總督。卒於官﹐年六十九﹔加贈太子太保﹐賜祭葬。

焦循曰﹕朴園本末﹐余聞之竹廬都尉﹔都尉﹐嘉興太守孫也。朴園子炤﹐字監亭﹔亦善余。有二子﹐先監亭卒﹔故朴園遂無後。朱生者﹐黃玨橋市人也﹔嘗從朴園。朴園巡撫山東時﹐朱偶歸市﹐有賣氈笠叟﹐東阿人﹐朱以其爲朴園部民﹐气陵之﹔叟憮然曰﹕『楊撫軍﹐方面才也。妖賊蜂起﹐倘西逸則蔓延﹐不能卽平﹔撫軍守河之功偉矣﹗治齊以來﹐以驕臨民﹔天子能好人﹑亦能惡人﹐恐不能以功名終﹗君從撫軍遊﹐宜以愼約相勉。今居裏中﹐尙假威勢嚇旅人耶』﹗朱默然汗下﹔思叟之言﹐非常人。明日蹤迹之﹐不知所在。

﹣﹣見「碑傳集」卷七十二「乾隆朝督撫」﹝下之上﹞。

﹟楊愚

朝議大夫廣西柳州府知府楊君愚墓志銘

趙佑

君姓楊氏﹐諱愚﹐字大智﹐號北峯﹔山西太原府興縣人。先世﹐由陜之神木遷焉。祖玉鼎﹑考如震﹐皆以君貴﹐累贈封奉政大夫﹐例晉朝議大夫﹔祖妣李﹑毋崔﹐皆宜人﹐例晉恭人。配康氏﹐處士庸炳女﹐例封恭人。兄明﹐修職郎﹔弟浚﹐山東泰安通判。

君學有體用﹐年十八﹐補弟子員。以「書」經﹐舉乾隆戊午鄕試。己未﹐成進士﹔歸。十年﹐謁選﹐初授福建詔安知縣﹔調繁侯官縣﹐署南臺同知﹔卓異﹐擢廈門同知﹐調淡水同知﹐丁外艱。服闋﹐仍赴閩﹐署建寧同知﹔補漳州兼攝南平縣﹐代守建寧﹑漳州﹑汀州﹑興化四府。再調南臺﹐兼攝侯官﹑平和二縣﹑龍巖州。再舉卓異﹐升知廣西柳州府以卒﹔年五十有七。君先後在閩二十餘年﹐及爲柳州僅半載﹐故宦績莫著於閩。性好約﹐不肯苟取。言吶吶如不出口﹔及遇事敢任﹐應對上司必竭誠無所瞻徇。所遇諸大吏非一輩﹐皆能重君﹐以劇任相埤遺﹔有所薦舉﹐必以首推。閩之人﹐始而畏其嚴﹐繼而服其明﹐終而戴其慈。去之日﹐攀輿而送者道爲之塞。聞其死而悼嘆者﹐比比也。嗚呼﹗其必有道以致之﹐非夫以利結﹑以色取者矣。

迹君經辦地方庶務﹐無慮數千百件﹐皆卓卓在人口耳﹐不可悉志﹐志其大者。當漳州逆匪蔡榮祖事發﹐郡馳檄詔安﹐云嘯聚俱在林胡山中。詔西北竟上山也﹐素險塞﹐稱盜藪﹔僉議調兵往剿。君奮然曰﹕『主一縣不能保地方無事﹐尙敢臨事姑待乎﹗且多人﹐適哄吾民﹐僨公事耳』。卽輕騎往﹐從者裁數人。至則寥寥百十家﹐迹其謀狀無有。俄百總趨來問﹐恚曰﹕『某將卒五十人駐此﹐反則某反耳﹐何傳之謬也﹗自君來三年﹐闔竟艸竊無所宿﹐寧有此』﹗乃引還﹐則報其遊擊領紅花埠兵至矣﹔卒共白制府。旣而坐黨逆死者﹐環漳六邑皆與焉﹐詔獨免﹔制府由是重君。踰年﹐復有流言烏山反者﹔證其誣如之。南臺有桔園洲貢生某﹐與林姓爭田不勝﹐賄營弁捏報林不軌事﹐制府已遣逮百許人以屬君。君勘知冤﹐卽盡釋之﹔而馳詣轅門謝﹐反覆陳事釁始末並所勘狀﹐竟霽制府顏﹐抵誣者罪。其他治獄﹐明決類此。在侯官﹐平反特多。往往疑難積案﹐人所愕眙而不敢承者﹐無不應乎就理﹐不縱不濫。所捕獲則南臺有張興數十人﹑廈門則林天厚十餘人﹑漳州則黃薦兄弟九人﹐皆豪猾巨盜﹔人或爲君賀﹐輒■﹝戚﹞然變乎色﹐從不以爲己功。廈門爲洋艘隘口﹐出入饋必丰﹔上司挾以饋辦洋貨﹐相習成故事。君與商民約﹐勒石禁絕。其稅例曰「打運錢」﹐一無所私。越八載﹐君方攝南平﹐會廈門洋行陋規事發﹐使者出按﹐君獨免吏議焉﹔尙書裘文達公語人曰﹕『吾此行識二君子﹐不虛矣』﹗其一謂廉訪朱公珪﹐今晉藩云。淡水生番橫﹐往往襲擊內地人﹐斫其首以去﹔白晝焚掠如戲。而熟番復冒托爲姦﹐屢創不止。時楊應琚爲總督﹐以委君。君條陳十二事宜﹐皆見施行。如定立疆界﹐禁遊民不得偸越番境占墾田畝﹐以淸釁端﹔令熟番各薙發﹑畱髮﹐以示區別﹔移駐都司營於艋舺渡﹐增設汛樓﹐令民得家置竹槍﹑木棍﹐以資扞禦﹔給守隘諸番口糧﹐以均賞罰﹕至於今帖然。若夫懲溺女之俗﹑裁嫁娶之禮﹑置省會北郊義塚﹑築洪塘橋﹑禁闖棍﹑毀淫祠﹑葺宋諸儒祠﹑立練氏夫人廟﹑新鷺島書院﹑庀救火具﹑驛舍城垣有廢必舉﹐所至皆然。凡君所爲﹐在君祗以求稱其職而已﹐爲人所難能。君嘗嘆曰﹕『作吏當於人不知處﹔與民相安於無事﹐卽民受福多矣。愧予之未能也』﹗故能政通人和﹐上下翕如﹔莫不期之以公輔﹐而徐觀其未竟。

其遷柳州也﹐閩人以爲望﹑粵人以爲慶。時君方病下利﹐猶力疾視事﹐掃淸積牘﹐竟至不起﹔實乾隆三十八年﹝癸巳﹞五月也﹐惜哉﹗康恭人有淑徳﹐後君卒以甲午十一月﹐享年之數與君同。子四人﹕嗣時﹑嗣秉﹑嗣溥﹑嗣博﹐皆諸生﹔嗣博爲修職君後。孫六﹕繹﹑紳﹑綬﹑綖﹑紱﹑績。女子一﹐適諸生李淸葵。曾孫一。葬以四十年五月﹐在喬家溝村祖塋之側﹔奉康恭人合焉。

志取諸嗣秉所爲君「閩粵宦略」及「行狀」中﹐而系之銘曰﹕詩之良士﹐史之循吏﹔惟體恭儉﹐能行慈惠。不疚於利﹐不怵於勢﹔匪名之弋﹐曰義與比。方隆望實﹐未竟設施﹔天不憖遺﹐人屍祝之。爲李翕頌﹐爲孔宙碑﹔詞章非壽﹐明徳不衰。

﹣﹣見「碑傳集」卷一百五「乾隆朝守令」﹝中之上﹞。

﹟於從濂

寧夏分巡水利兵備道於公從濂墓志銘林有席

公諱從濂﹐字靜專﹐別號希周﹔江西星子縣人。曾祖某﹐號存庵﹔祖建邦﹕俱崇祀鄕賢。父運昌﹐雍正元年癸卯舉人﹔子四﹐公其長也。

余交公在壬戌同學豫章時﹔久之漸密﹐各質證所學﹐然否無少假。丁卯﹐公年方壯﹐意气甚盛﹔余握手笑﹕『此舉當魁我西江』﹗公笑曰﹕『君亦無多讓已』﹗而果同舉﹐先後成進士。

公初令尢溪﹐銳於求治﹔治行冠閩中﹐商賈藉藉﹐爭傳其捕虎事。及連調大邑﹑擢海疆﹐錯節盤根﹐旋至而立有效。若革延平府屬船埠之差徭﹑弛晉江難民偸渡之禁例﹑辧臺灣熟番劃界之不可行﹐各指陳利獘﹐灑灑數千言﹔上之督﹑撫﹐胥稱善﹐倚爲指臂。公勤吏事﹐歷繁劇﹐每五官並用至四十餘日不假寐。凡所部興學立教﹑除姦獎善﹑變通常平社倉之法借糶兼行以便災黎﹐皆其端緒可見之大者。以賢能﹐邀聖天子知遇﹐知鞏昌府﹔不逾歲﹐晉寧夏道﹐上司交相引重。所屬有寧夏﹑寧朔﹑平羅﹑中衛﹑靈州五州邑農田﹐開渠引河水資灌漑﹐歲久淤塞﹔公建議歲修﹐月以爲期﹐官督疏浚﹔公親宿河幹﹐周行巡歷經畫。工竣稱便﹐歲獲有秋。他所興革﹐類如此﹔聲望益隆。遽以內艱歸﹐未竟所設施。

公方令閩時予郵書﹐上述孔聖諸賢治迹﹑下及宋儒躬行之政﹐非迂疏寡效。及余令東湖﹐公過涇陽﹐聞余在官一﹑二事﹐亦馳函相慶幸﹐謂『坐而言者起而行﹐固當如是』。蓋余兩人出處本末﹐迹不同而心則一﹔而公尢有猷﹑有爲﹑有守﹐用克宏此遠謨。惜乎﹗其僅以監司終也。

公生於康熙五十七年﹝戊戌﹞閏八月初九日﹐終於乾隆四十年﹝乙未﹞十月二十七日﹔年五十有八。

銘曰﹕心如水﹐面如鐵﹔气誼如雲﹐肝腸如雪。政寬﹑政猛矩可絜﹐秦關﹑閩海畱餘烈。湖白嶽靑﹐祥光不滅﹐於此藏其穴。

﹣﹣見「碑傳集」卷八十五「乾隆朝監司」﹝下之上﹞。

﹟曹繩柱

通奉大夫福建布政使曹公繩柱墓志銘沈廷芳

乾隆二十有八年冬十月己丑﹐福建布政使曹公卒於位時﹐大府以及士民胥泣下。其孤穎先等奉其柩歸﹐將葬其鄕某原﹐來請銘﹔余不敢辭。

公諱繩柱﹐字匪石﹐更字介巖﹐晚號壽安。曹氏世爲新建望族﹐曾祖以炳﹐髙才名於時。祖某﹔考家甲﹐康熙丁丑進士﹑龍溪知縣﹐有治行。二代以公貴﹐贈通議大夫。龍溪子七人﹐公行六。妣黃氏﹑生妣沈氏﹐贈太淑人。公幼讀書﹐日數千言。九歲﹐沈太淑人歿﹐黃太淑人撫教之﹔及長﹐孝養無間。

康熙庚子﹐舉於鄕。尋丁外艱﹐盡哀禮﹔筮仕中書舍人。雍正庚戌﹐成進士﹐卽授刑部江南司主事﹔異數也。詢獄﹐情可矜者請末減。升本部湖廣司員外郎﹔偵知遣犯雇替﹐親捕眞犯置諸法。擢湖廣道禦史﹔巡視東城﹐諸建白悉焚其稿。嘗齎疏至通政司皇案前﹐堂官不起立﹔公譙之﹐且劾奏﹐後乃敬受如禮。

乾隆元年﹐攺杭嘉湖道。值湖郡水災﹐請賑卹﹐全活無算。閩饑﹐公運浙米十萬石航海速抵閩﹔閩人歡呼。浙西三郡漕繁而獘甚﹐公廉得某邑尢不飭﹐微行廒間按實牒報﹔某以失察家人事誣公﹐賴尙衣伊公雪其誣﹐得白。丁內艱﹐歸。

尋補湖北鹽道﹔爲設票﹐核以官﹐鹽價遂平。武昌金沙洲堤久弗治﹐公築堤扞水患﹐絕田俱成腴﹐且無病涉者。兩江歲儉﹐楚民出積粟往糶牟利﹔適監武昌關稅﹐度足濟民食﹐卽截畱之﹐三省均無匱乏。巡檢某運米舟沈﹐米淹大半。懼﹐將投江﹔公爲之代償。時已舉卓異﹐因以廉俸補倉榖罷職﹐例往軍臺﹔蒙特宥歸裏。

辛未歲﹐迎鑾淮浦﹐命還原銜。其冬﹐赴闕恭祝皇太后萬壽﹐加一級﹔召見﹐授南汝光道。豫省積歉﹐公悉心安集。方閱賑時﹐見汝寧郡城沿河﹐河入汝水逕甚窄﹐凡三折始匯於汝。公以河淤曲易漫﹐城必受汨﹔議於折處開引河以注﹐汝水遂平。

尋奉福建按察使之命﹔閩素徳公﹐且龍溪名父舊治也﹐爭先迎謁公慰勞焉。顧俗彍健訟﹐凶徒殺人﹐率賄人詐認﹔或殿傷﹐輕者認重。乃奏請嚴其科條﹔分別械鬥處分及臺灣重案﹐由道訊解﹕均蒙兪允。不輕用刑﹐治歸淸肅。攝藩篆﹐凡淸吏治﹑惠民生﹑出納財賦﹐鉅細必親。今年夏﹐擢布政使﹐階通奉大夫﹔公尢奮勵﹐宣幽理滯﹐愛育士民﹐同官勰和﹐以成康濟。銳意焦勞﹐得肝疾﹐遂以不起。聖天子方當向用﹐未竟厥施﹐惜哉﹗

公平生仁孝友愛﹐交友必竭衷曲﹐爲人所難。能工文章﹐筆不加點﹔書法遒勁﹐直公餘事耳。生於康熙四十一年六月三日﹐春秋六十有二。夫人裘氏﹐封淑人﹔先卒。子四﹕穎先﹐貢生﹔羣玉﹐附貢生﹔寅生﹐國學生﹔可先﹐尙幼。孫七﹕恩孫﹐國學生﹔徳孫﹑億孫﹑熹孫﹑志孫﹑愈孫﹑恭孫。孫女四。

余來閩﹐特見親厚﹐實稱知己﹔銘公墓﹐庶無媿詞。銘曰﹕維曹之先﹐實相漢初﹔彬﹑瑋佐宋﹐積慶有餘。公承奕葉﹐克著令譽﹔紹治行譜﹐髙龍溪閭。偉績昭焯﹐中外建旟﹔皇帝曰兪﹐汝欽往諸﹗公拜稽首﹐敷奏玉除﹔敢弗勉旃﹐終始勿渝。揚華垂實﹐覃及海隅﹔徳載於民﹐仁流若醹。垂裕後昆﹐材集瑾瑜﹔將益光顯﹐用報碩膚。

﹣﹣見「碑傳集」卷八十四「乾隆朝監司」﹝上之下﹞。

﹟周大本

壽張令周君大本贊張洲

敕授文林郎知壽張縣周君立齋﹐以歲在癸卯十一月十二日終於所治官廨﹔壽張士民﹐無不哭之盡哀。其旁近他邑士民聞之﹐亦無不哭之盡哀﹔而所曾蒞之鄆城﹑滕縣﹐哀哭亦如壽張曁旁近他邑。於虖﹗非實有所以甚感之﹐其曷易能得此於士民邪﹗

君諱大本﹐貴州鎭遠人﹔由一等選拔貢生﹐分發福建試用知縣。歷任甌寧﹑長泰﹑諸羅﹑侯官﹑浦城﹐繁簡或異﹐皆有政績可觀。丁外艱﹔以知鎭遠府蘇公爲其父題主﹐牽連被議。尋復職﹐發山東待補知縣或闕者﹔署鄆城﹑授壽張。調滕縣頃﹐以非例﹐再歸壽張﹔遂以知壽張事終。

君知壽張﹐壽張當逆匪王倫滋擾之後﹔不憚煩勞﹐撫慰安集之。善訪察﹐知民間事情﹔故於案牘多所更定﹐號能平反。鄰邑殺人者﹐倩他人代承﹔司臬檄君訊鞫﹐卒得其實﹐知兗州府秋坪王公深爲嘆異。陽榖民變﹐倚君辦治﹐以一﹑二日執獲首從若干人﹔讞獄論報辭具﹐畢以授官陽榖者﹐而已不預其功。山東界上時有遊手人﹐衣間藏置金刃名「褲刀」﹐以爲爭鬥﹐盜竊所須﹔民間謂曰「帶刀手」﹐望風畏之。君奉檄偵緝﹐布衣微行﹐跨蹇衛﹐走數百里﹐尋蹤村市﹔禽捕十數人﹐嚴行懲創﹐餘者聞聲恐懼﹐相與斂戢。未幾﹐俱化爲平民。其在鄆﹑在滕﹐他政多類此。然非故以精核爲能﹔其愛民禮士﹐仁心爲質﹐循循乎有古良吏行焉。當途器重﹐擬疏薦遷秩﹐乃遽卒也﹗知君者﹐共爲五﹑七字詩歌悲悼﹔顧以予述其政迹﹐稱欲垂示來玆。

按君長嗣廩貢生成邑所爲君行狀﹐言閩中事尢詳。蓋甌寧﹑長泰﹑浦城頗爲易治﹐侯官附省垣衝要﹐然內地民人習知禮義。諸羅隸臺灣﹐遠隔海外﹔值逆匪黃教初滅﹐制府崔公審知君能理劇﹐因獨任以善後事。於是至則﹝﹖﹞其地多山民鮮﹐土著皆閩﹑粵僑寓之人﹐與番黎雜居。生番往往潛出劫奪行人害之﹐倏忽無迹。爲所害家﹐多誣指熟番以遂其私。鄰邑彰化﹐有數人早出﹐爲生番所殺﹐棄置道路﹐其所親以熟番告﹐鞫獄官久之未有所據。知府者以屬君﹔君深入密箐﹐察知眞凶﹐盡釋其被誣者。海島地气浮動﹐無堅完城郭﹔諸羅亂後﹐城治僅存基址可見。君克期興版築﹐三月工竣﹔城外延植刺竹圍護﹐冀可歷久。士民戴徳﹐建生祠以祀﹔君力卻之﹐祀初建城周令。此亦其閩中表異者﹐因並述之而爲之贊。

當是時﹐山東作吏著名稱者知博興燕君增元﹑知嶧張玉樹﹐與君爲三人。贊曰﹕漢代循良﹐經述吏事﹔文翁﹑召父﹐聲流奕世。周君恢恢﹐腹飫詩書﹔潤色優裕﹐治化文儒。閩海岱宗﹐夙所歷地﹔仁風翔洽﹐徳音誰嗣﹗遠祖公瑾﹐醉人醇醪﹔君其苗裔﹐惠愛孔昭。我述美政﹐願上太史﹔輝映西京﹐遙遙千載﹗

﹣﹣見「碑傳集」卷一百六「乾隆朝守令」﹝中之下﹞。

﹟李師敏

朝議大夫福建臺灣府知府武定李君師敏墓志銘蔡新

始余識武定李君於比部﹐見其人精明沈毅﹐治事周詳﹐心竊異之。其後歷官吾閩﹐政聲尢著。沒旣數年﹐其子宗蕃以行狀來請予銘。予於君爲部民﹐歌愷悌﹑志去思﹐鄕父老事也﹔況余之識君尢久者乎﹗是不可辭。

按狀﹕君諱師敏﹐字仲堅﹐號允堂。先世﹐自棗彊遷武定。數傳而至君之曾祖文襄公﹐以名進士揚歷中外﹔平逆藩﹐建偉績﹝事載「國史」﹞﹐官至文華殿大學士。生君之祖義圃公諱宜麟﹐任陜西驛鹽道。父浚洲公諱壽瀚﹐任甘肅鞏昌府西固同知﹕累世皆膺誥封如例。

君兄弟五人﹐於行爲仲。少穎悟絕人﹔授書﹐輒解大義。隨父浚洲公曆官楚﹑秦﹐自七齡至弱冠﹐咸僕僕道途間。然嗜學若渴﹐日炙雨淖中﹐猶雒誦不輟。乾隆十八年﹐舉順天鄕試。明年﹐以登明通榜﹐授臨朐教諭。二十二年﹐成進士﹔分試刑曹﹐掌提牢事。期滿﹐補湖廣司主事﹔遷福建司員外郎﹐旋擢本司郎中﹐充律例纂修官。二十九年﹐以母憂去任。服闋﹐補安徽司郎中。三十三年﹐出知福建興化府。閱三月﹐調知漳州府。守漳四年﹐護汀漳龍道者數月。調知臺灣府﹔任二年﹐以疾卒於官。

君生有幹濟才﹐而含聰斂耀﹐簡重無浮言。十四歲﹐隨浚洲公通判蘭州﹐卽以署務委付。浚洲公終於西固同知任﹐君哀毀幾至滅性﹔而經營公私秩然就理﹐固民咸感嘆以爲神。君有子初任教諭﹐卽以振興學校爲事。其在刑曹先後凡十年﹐大小之獄無不推見至隱﹐稱情比罪﹐務昭平允。嘗三迎母杜太恭人至京﹐幣月卽歸﹔戒之曰﹕『雋不疑﹐何人哉﹗吾不敢比不疑母。然汝能勉效古人﹐吾靑蔬白飯﹐心自可安﹔不必迎養爲也』﹗以是日益振勵﹐遇事無一毫輕率心。時有以夫妻細事構訟者﹐獄已具矣。君獨心疑其人﹐欲再鞫之﹐同官皆不謂然﹔後竟詰得其謀殺前夫事﹐眾方嘆服。其提牢歷四司﹐每遇秋審﹐堂官必委總其事﹔京察﹐俱列一等。由是﹐得邀主知﹐嘉其能事﹐以爲有發姦摘伏才﹔而君不矜不恃﹐終不欲以刑名自信。及其出知興化僅三月﹐上官以各縣疑獄委理﹐彌月卽結百餘案。漳州守缺﹐上命於通省知府內遴君調補﹐蓋重其任也。漳地處海口﹐君首以編審爲務﹐姦匪不得遁其迹。漳浦逆民李宗閔等造僞札﹐糾眾不法﹔君及其未發也﹐擒抵罪。平和逆民王添送等聚眾覆鼎山﹐亦先幾捕獲。三十六年﹐郡大水﹐深者數丈﹐漂民廬舍無算﹔民之避於城﹑於山者﹐胥嗷嗷仰號。君爲別異男女﹐招城中戶備餱糧﹐駕舟親往哺之﹐存活數萬人。往來泥淖中﹐率丁役護民捨﹐閱兩旬始定。調臺臺﹐漳父老子弟遮道攀送﹐擁肩輿不能進者彌日。嗚呼﹗卽漳民之歸向而公之治行可知已。其守臺灣﹐以番﹑民雜處﹐裸體跣足者性獷猂不靜﹔爲別族類﹐禁攘奪。敬刊「聖諭廣訓」於各村裏﹐躬行宣講﹔期月間﹐隱隱向化。沿山生番雜處﹐不時出沒顚越﹔人民之無藉者﹐亦乘間剽掠。君爲立望樓一千四百餘﹐南自達谷山﹑北至大小雞籠﹐皆設徵柝﹐置戍夫﹔丁壯循環更代﹐復示以守望巡警﹐法釐然皆有程度。甫閱月﹐卽有盜劫於途﹔如法緝之﹐獲首﹑從置於理。自是﹐萑苻屏迹。俗尙結社祀神﹐晝散處﹐夜編竹爲炬﹐千餘人聚而喧﹔往往滋事。君嚴禁之﹔終其任﹐無敢蹈故轍。又鹽法壅滯﹐課日絀﹐商民交病。君招商會賈﹐不限以額數﹐多寡從其便﹔境中遂無行鹽累。其他理事﹐一如治漳﹔而臺灣視漳尢劇﹐君一手攺判﹐漏下三十刻始就寢。初以癸巳年染時疫﹐元气未復﹔至此﹐則體益弱﹐病遂不起。而臺民之思君﹐固無異於漳民也。

君先後兩遇覃恩﹐誥授朝議大夫。生於雍正三年十月二十三日﹐卒於乾隆三十九年十月十二日﹐年五十。原娶徐恭人﹐生女一。繼娶呂恭人﹐生子六﹔今存四﹕宗蕃﹑宗衍﹑宗榖﹑宗魯。於乾隆四十五年四月十七日﹐宗蕃等奉呂恭人命﹐啟徐恭人欑﹑奉君柩合葬於城東王官莊之新阡。

銘曰﹕峨峨文襄﹐庸勳在閩。明徳之後﹐世有達人﹔曾孫繼武﹐克敬克承。入理祥刑﹐出爲太守﹔太守之來﹐閩人翹首。蘇枯剔蠹﹐碑在人口。北溪湯湯﹐東寧泱泱﹔誰徵遺愛﹐維臺與漳。余漳人也﹐銘君玆石﹐永固汝藏﹐曰惟南國之棠。

﹣﹣見「碑傳集」卷一百五「乾隆朝守令」﹝中之上﹞。

﹟孫永淸

兵部侍郎廣西巡撫孫君永淸墓志銘王昶

我國家撫有方夏﹐薄海內外悉主悉臣﹔覃及西南絕徼﹐莫不奉琛錫貢。至其君越萬餘里親赴闕廷跪鞠上壽﹐幸備期門羽林之末者﹐莫如安南阮惠﹔而廣西巡撫孫君敷揚威徳﹐實有以致之。蓋安南諸大校莫﹑黎﹑鄭﹑阮諸姓﹐相吞噬久矣。先是﹐黎氏殘莫氏而據其國﹐其臣鄭檢復尋篡奪﹔阮惠誅鄭﹐並逐黎氏。乾隆五十二年﹐黎維祁敂關求內附﹔君方奏聞﹐而總督遽請出師﹐踰三江﹐挾維祁至於黎城。會春正總督不設備﹐惠悉眾至﹐維祁駭竄﹐官軍隨之入滇南關。時髙宗純皇帝已遣傅察嘉勇公總督兩粵﹐將議討﹔君密陳曰﹕『黎﹑阮相吞噬﹐外夷之常﹐非敢抗大兵也。且維祁不能守其城﹐寇至相率而潰﹐其不足以自立明矣﹔豈宜進討以助之﹗且自滇南關抵其巢﹐沿海崎嶇瘴癘﹐兵必損﹔粵民久不知兵﹐騷擾徵發﹐必又損於民。聞安南深懾天威﹐可以折箠使也』。嘉勇公然之。阮惠果悔罪自陳﹐乞效職貢﹐並請封﹔先遣其子光顯入朝。明年﹐恭遇髙宗皇帝八十萬壽﹐又入覲。旣至﹐請用中國冠服﹔髙宗皇帝益嘉之﹐賜名「光平」﹐禮成而還。西裔番王﹑蠻長﹐吒謂是千古所未有也。

君名永淸﹐字宏圖﹐別字春臺。少而敏慧﹐受書輒成誦。年二十二﹐爲諸生﹔入廣東布政使胡君文伯幕。值土司以爭廕襲相訐告﹐驗之﹐皆明時印璽﹔總督將擬以私造符信比叛逆律當斬﹐株連者眾。君先私具稿﹐見胡君曰﹕『土酋在承襲﹐無他志﹔豈妄以叛逆坐之』﹗胡君曰﹕『是督﹑撫意﹐且限迫﹐安能倉卒易稿』﹗君乃出稿示﹐胡君讀竟大喜﹐陳於督﹑撫﹐從之﹔得活者二百餘人﹕蓋少時固已奇偉矣。

及從廣東歸﹐兩應南巡召試﹐皆列二等。三十三年戊子順天鄕試﹐舉人。明年會試﹐取授內閣中書。旋入直軍機房﹐撰擬悉當﹐大學士劉文正公﹑於文襄公倚如左右手。三十八年﹐遷內閣侍讀﹐充方略館纂修提調官﹐又充文淵閣校理﹑四庫館纂修。鑾輅時巡﹐恆在扈從﹔常以要事騎而馳﹐上遙識之﹐曰﹕『此軍機處孫某也。馳驟若是﹐孰謂南人止能坐船耶』﹗四十四年﹐擢江西道監察禦史。明年四月﹐遂晉左副都禦史﹔不次之擢﹐蓋異數也。

是年八月﹐授貴州布政使。龍裏令某殘酷﹐劾去之﹔大定府胥役劉某黠悍﹐杖斃之﹕闔境肅然。五年﹐入覲﹐召對稱旨﹔旋有巡撫廣西之命。旣至﹐劾屬吏之糾結舞獘號十惡者﹐削職治罪﹐以示於眾。廣東饑﹐開常平倉﹑停采買﹐米價大平﹔廣東人賴以全活。奉旨嘉獎﹐謂『深知大體﹐有古大臣風』﹔禦制詩以記之。融縣四頂山舊產鉛﹐至是或言歲久砂薄﹔君訪知煤少﹑非鉛少也﹐聞附近羅城縣有長安官山煤廠旺﹐移砂就之﹐於是鉛額如故焉。五十二年﹐臺灣林爽文反﹐調廣西兵合剿﹔君往駐梧州﹐擇勇銳者勞遣之﹐士气騰湧。臺灣平﹐嘉勇公謂『是役也﹐得廣西槍兵之力爲多』。又慮梧州地界兩省﹐餘賊或從此竄﹔詗之﹐果獲陳興遠等。西寧民仇徳廣邀眾結盟行劫﹐捕獲之﹔廣東官吏將窮治﹐起大獄。君曰﹕『結盟行劫﹐有律在﹔奚事株連爲』﹗其寬嚴平允又如此。然自安南事起﹐籌糧餉﹑庀夫馬﹐督運輜重﹑鉛藥﹐往來瘴地者兩年﹐心力瘁而受病深矣。病亟﹐口授遺奏﹐召諸子勉以讀書承志﹔語不及私而卒。君性仁厚﹐篤於兄弟﹐惠及宗黨。工詩文﹐少時已爲江蘇學政李公因培所器﹔在京師﹐與陸副憲錫熊﹑汪編修學金爲詩文友﹐著「寶嚴齋詩」八卷﹐皆和平廉直之音。君生於雍正十年七月二十一日﹐卒於乾隆五十五年五月二十日﹔年五十有七。始祖自丹陽遷無錫﹔六世祖繼臯﹐萬曆甲戌第一甲第一名進士﹐官吏部侍郎﹐歿贈禮部尙書。尙書孫仁敷﹐是爲曾祖﹔祖岱正﹔父廷鏞﹐官山東徳州州同﹕三代皆以君顯﹐贈資政大夫。先娶華氏﹐早卒﹔繼娶顧氏﹐以仁孝稱﹐治家惠而有法﹐先君五年卒。子五﹕長爾琦﹐先歿﹔次爾準﹐舉人﹐方以博學工詩詞名於時﹔次爾拯﹐殤﹔次爾齡﹐候補國子監典簿﹔次爾曾﹐尙幼。女一﹐適太學生華亮。孫三﹕慧詩﹑慧淳﹑慧翼。

以嘉慶五年四月二十七日合葬於金匱縣北胡埭之新阡﹐爾準實來請銘。方予自四川歸﹐以鴻臚寺卿與君同直軍機﹔又四年﹐予由左副都禦史按察江西﹐君實補其缺﹕故予二人相得爲最深。初﹐四十二年雲南總督奏緬甸有入貢之信﹐上命章佳文成公蒞其事﹔奏以君從。旣抵滇﹐貢不卽至﹐上召公還﹔君曰﹕『緬夷震讋已久﹐前因畱守備蘇爾相﹐恐罪重﹐不能自決﹔若警切開導﹐必無不至者』。公屬君作檄諭之。未幾﹐蘇爾相果還﹔而其後按年入貢﹐與安南同。蓋君明遠略﹑熟邊務﹑識夷情﹐洞燭機宜﹐所籌必當﹔其才識有過人﹐非獨安南一事爲然。故牽綴書之﹐以示來裔。其他政績甚著﹐不復具書。銘曰﹕治亂持危﹐取昧侮亡﹔國有常經﹐帝持其綱。胡爲誇毗﹐以缺斧■﹝片斤﹞﹗維相尸之﹐維君匡之﹔止戈爲武﹐來享來王。吁嗟星象﹐忽隕南荒﹔契龜食墨﹐其歸其藏。後有墮淚﹐弔此崇崗﹗

﹣﹣見「碑傳集」卷七十三「乾隆朝督撫」﹝下之下﹞。

﹟藍元枚

臺灣統兵參贊大臣福建陸路提督世襲輕車都尉又一云騎尉藍公元枚墓志銘蔡新

乾隆五十二年八月十八日﹐臺灣統兵參贊大臣﹑福建陸路提督﹑世襲輕車都尉又一云騎尉藍公卒於軍﹔奏聞﹐天子軫悼﹐加贈太子太保﹐賜白金一千兩治喪﹐卹典如例。先是﹐五十一年某月﹐臺匪林爽文倡亂﹐戕殺官民﹑攻陷城邑﹐臺地一時無備﹐賊勢甚張﹔泉州﹑廈門水陸二提督軍皆東渡。上以內地闕大員彈壓﹐調公入閩。時公提督江南﹐駐松江府﹔聞命﹐疾馳二千餘里﹐未十日﹐至福州。授福建陸路提督﹐旋調水師﹑復奉命爲參贊大臣。提兵渡海﹐駐鹿仔港﹔時前後皆賊營彌布水陸﹐公親督將士﹐旬日間力戰數次﹐多有斬獲。慮兵力不足﹐奏調漳兵二千﹔又密遣間諜與賊夥諳委者陰入賊巢﹐說諸脇從聯諸村莊﹐給與小令旗﹐約以官兵一到﹐執此爲內應。部署旣定﹐方冀厚集兵力﹐刻期進發﹐未就而疾作﹔憤懣不自顧惜﹐力疾督戰﹔病轉劇﹐猶乘竹兜子指揮。軍士諸將勸以暫息調養﹔公曰﹕『吾受恩至於此﹐柰何以病誤玆大事耶』﹗將易簀時﹐猶誦杜工部「出師未捷身先死」二語﹐囑諸將曰﹕『吾在軍﹐卽以徵衣殮。死而有知也﹐必來殺賊』。言訖而逝﹐無一語及私﹔可謂「以死勤事」者矣。

公諱元枚﹐字卜臣﹐世爲漳浦人﹔居萇谿﹐因以爲號。藍於浦爲著姓﹐前明時有諱銘球者官侍禦﹐歷宣大﹑三邊﹑湖廣巡按。入本朝以來﹐族祖義山公諱理以平臺功﹐官福建水師提督﹔諸弟皆將帥。公祖諱廷珍﹐少隨義山屢歷戰功﹐爲南澳總兵官﹔辛丑朱一貴陷臺灣﹐總督覺羅滿公用爲先鋒﹐七日克復臺灣﹐功第一﹐授福建陸路提督﹐世襲輕車都尉﹐卒諡「襄毅」。以上三世﹐皆贈榮祿大夫﹔妣皆贈一品夫人。父諱日寵﹐銅山營參將﹐誥贈建威大夫﹑江南提督如公官﹔妣蔡氏﹐禮部尙書文勤公女﹐誥贈一品夫人。公幼聰敏﹐端重如成人。初襲職﹐發廣東候補﹐歷署肇慶春江協副將﹐補海門參將﹐升龍門協副將﹑調澄海﹐皆能其職。用龍門任內拏獲逃犯功﹐升金門鎭總兵﹔丁內艱。服闋﹐補授崇明鎭總兵官。四十七年﹐崇明大水異漲﹐漂溺死者以萬計﹔公會同巡撫閔﹑布政吳計議賑卹﹐晝夜巡視﹐全活甚眾。辛丑﹑甲辰皇上南巡﹐兩辦大差﹐召見奏對﹐皆荷兪旨﹔奉命扈禦舟行﹐爲護衛﹐蓋異數也。四十九年﹐江南提督上﹑下兩江水陸七十餘營﹐軍政肅淸﹐民兵輯睦。值歲大饑﹐嚴檄各營防緝盜賊﹔全省宴然。平居坦易﹐不事矜飾。所至無赫赫名﹐而去後皆謳思不置。臺訃至江南﹐官民爲位而哭﹐互相弔唁﹔知公之入人深矣。

當公之未渡臺也。漳浦有林﹑吳二姓終年械鬥﹐官不能治﹔公星馳至浦督緝。又土豪許姓欺淩弱族﹐藉命搶奪一空﹔公遣營員擒捕十數人﹐悉置之法。自是豪彊斂迹﹐俗爲一變。性嗜書﹐通文藝﹔經﹑史﹑子﹑集靡不究覽。凡奏摺﹑文移﹑書札往來﹐皆操筆立就﹐不假手他人。卒時﹐年五十有二。娶蔡氏﹐候選州同知諱長洖女﹐誥贈一品夫人﹔先公卒。子八人﹕長誠﹐娶蔡氏﹐太學生本樹女﹔次恩﹑次振﹐俱早卒﹔次傑﹐娶趙氏﹐邑庠生錫女﹔次得勝﹐娶蔡氏﹐予告大學士某公孫女﹑太學生本份女﹕皆蔡夫人出。次魏﹑次玕﹑次琛﹐俱側室出﹔尙幼未字。女四人﹕一適蔡某﹐一適林某﹐一適蔡某﹐一未字。孫男女六人。以今年三月二日合葬於某鄕某原﹐系之銘曰﹕逖矣東寧﹐實維巖疆﹔公家懋績﹐世載旗常。昔在義山﹐血戰拖腸。曾是三紀﹐一貴跳梁﹔桓桓「襄毅」﹐七日三捷﹔鹿耳﹑鯤身﹐如履平闥。爰及我公﹐維苞有蘗﹔天子曰咨﹐繩爾祖烈﹗力疾視師﹐匪躬植節﹔殮以徵衣﹐英魂不滅。遺言在耳﹐部曲悲咽。帝監公誠﹐贈賻寵錫﹕宮保榮階﹐崇班載陟﹔更諭禮臣﹐厥終允飾。岡阜蒼蒼﹐堂斧翼翼﹔勒銘幽宮﹐以爲臣則。

﹣﹣見「碑傳集」卷一百十六「武臣」﹝下﹞。

﹟湯大奎

福建鳳山縣知縣世襲云騎尉湯君大奎墓表趙懷玉

乾隆五十一年冬﹐臺灣民賊林爽文起彰化﹑躪諸羅﹐莊大田據瑯■﹝王喬﹞犄角以應﹔其黨曾伯達等南陷鳳山﹐鳳山知縣湯君死之。越三年己酉正月﹐始克歸葬於武進龍虎塘之原。孤範業偕君婿莊宇逵來請表其碣﹐懷玉諾之﹐以病未果。日月逾邁﹐墓有宿艸﹔故人大節耿於心目﹐其敢以不文辭﹗

君之在鳳山也﹐秩滿候代﹐屬賊勢蔓延。縣故無城﹐僅土垣三尺許﹔君率僚佐﹑募鄕勇﹐日夜爲守禦計。一夕﹐酌酒勞客﹐君舉雅俗語爲儷句﹔口占曰﹕『今日不知明日事﹐他生未卜此生休』﹗典史史謙訝其語不祥﹐君曰﹕『人孰無死﹗身旣許國﹐成敗聽之。願諸君共相勉爾』﹗神色慷壯﹐座客爲之罷酒。平明﹐賊果來攻﹐與參將瑚圖禮禦之﹔賊稍卻﹐參將馳馬逐賊去。君聞城北有警﹐急馳歸﹔得內應四人﹐立斬以徇。方獎厲兵役﹐煮鬻糜飼眾﹔賊已突進北門﹐入縣治﹐典史守獄死。閽人王明素負膂力﹐力屈亦死﹔僕林坤手格之﹐斷四指﹐身斫數創﹐暈絕僕地。君則朝服坐廳事﹐手劍擊賊﹔賊刃交下﹐猶嗔目詈不止。時惟長子荀業從之官﹐先以君詩文畀舅弟王崧﹐令遠辟﹔身蔽翼其父不去﹐遂同遇害﹕時十二月十三日也。君死﹐賊旋散去。故吏某等斂之﹐置柩堂皇﹔君居中﹐典史左﹑荀業右。縣民吳世芳訪其元﹐別葬龜山之麓﹔官兵初復鳳山﹐崧鳳山與世芳至葬處蹤迹﹐僕有洪賜者識君系發綫﹐形容亦約略可辧﹐因並入棺。明年三月﹐鳳山再失﹐縣治焚毀殆盡。事平﹐訛傳柩爲良民私葬﹐巡撫懸賞購之不得。五十三年春﹐值淸明日﹐崧與林坤酹酒舊所﹐翻視瓦礫﹐復得君父子骸骨於餘燼中﹐更斂如制。當是時﹐臺灣南北守令丞倅相繼被戕﹐至有爲賊踣頓困辱而後死﹐死而功罪或不足以相揜者。君歿之明年﹐閩中大吏以縣有應解﹑未解之帑﹐檄封裏中舊產﹔旋奉特旨給還。又明年﹐督﹑撫上其居官死事狀﹔賜襲云騎尉世職﹐予祭葬。此固聖天子綜核名實﹑獎勸忠義﹐亦君廉惠素著﹑獲上有道﹐故能純終領聞﹐視矯彊倉卒﹑徼幸於不朽之托者﹐蓋未可並日語矣。初﹐君移殯臺灣郡城之南壇﹐見夢林坤曰﹕『滯此何爲﹐曷不速返』﹗坤瞿然覺﹐乃謀歸。故事﹕沒於官者﹐旣抵裏﹐棺例入城。君棺本輕﹐過其家﹐忽重﹔執紼者喘汗悚惕﹐久而後行。同里許承志君﹐莫逆交也﹔客臨淸﹐夢與君讌飲酒半﹐君忽髙歌﹐多軍中曲﹐詞甚激楚。許聞欲泣﹐君笑曰﹕『丈夫﹐亦效兒女子態耶』﹗其靈爽不泯如此。

君諱大奎﹐字曾輅﹐一字緯堂﹔中乾隆壬午舉人﹑癸未進士﹐卒年五十九。配王氏。子二﹕荀業﹐國子監生﹔範業。孫二﹕貽汾﹑貽浚。女二﹐嫁莊宇逵﹑汪世穎﹐皆生員。生平攻詩文﹐晚著「炙研瑣譚」十卷﹑「補遺」一卷﹐沒於賊﹔懷玉掇拾奇零﹐釐爲三卷﹐刻而行之。其世系﹑歷官與他行事之可紀﹐詳管侍郎幹珍所爲傳﹔玆特書其大節及得自崧述與向之傳聞有異者。

﹣﹣見「碑傳集」卷一百二十一「忠節」﹝下之中﹞。

﹟史謙

敕授登仕佐郎鳳山縣典史卹贈云騎尉從祖叔父史府君謙家傳史兆蘭

公諱謙﹐字昭和﹐號牧庵﹐姓史氏。先世余姚﹐明中葉時﹐隸籍順天之宛平。曾祖在篇﹐章邱縣知縣。祖諱光節﹐候選州同﹔無子﹐以兄威州知州諱玉節子知義﹑石埭縣知縣諱完節子名義爲嗣子﹔後以嗣子知義官池州府通判﹐貤贈承徳郎。父卽諱名義﹐贈登仕佐郎。

公生三歲﹐失恃﹔稍長﹐能自謹飭若成人。母沈太夫人有疾﹐公永夜侍左右﹐藥餌必親嘗以進。池州公嘗指公謂戚友曰﹕『此吾家佳子弟也』。乾隆二十八年﹝癸未﹞﹐由兵部則例館效力期滿﹐選福建永安縣典史。越二十年癸卯﹐調臺灣鳳山縣典史﹔中間兩攝安沙﹑下淡水巡檢。官𨿽卑﹐公克濯手奉職。凡縣有疑獄﹐知縣委公讞訊﹐公悉以數語中其要領﹐不事鞭朴﹐兩造俱平﹔民徳之。以故公去永安時﹐老幼炷香以送者至百餘里不絕。

五十一年﹝丙午﹞十一月二十有七日﹐賊林爽文﹑王芬等叛﹐陷彰化﹔旋攻諸羅破之﹐蔓延擾及淡水。公念鳳山𨿽有參將﹑守備諸武職﹐所轄兵不過千餘﹔平時分鎭下淡水﹑山豬毛都司者十之三﹐防汛者復十之四﹐守城者不過四百餘人。而城自康熙中隸版圖﹐仍鄭氏所築土城﹐歲時修葺﹐髙不踰五尺。賊且至境﹐事急﹔因泣涕泥首於母夫人前曰﹕『兒竟不克事老母終天年乎﹗願老母自愛彊飯﹐無以兒爲念』﹗復顧謂其子善載曰﹕『吾食祿二十餘年﹐力不能滅賊﹐惟一死以報國爾﹗母老矣﹐在子惟吾﹑在孫惟汝﹐汝其奉大母及時走匿西門外打鼓山義民吳世芳家﹔其家濱海﹐汝可相時航海而北。汝素謹願﹐然自是當益勉力爲成人﹐孝事大母﹐繼予未逮』﹗公旣遣子奉母走匿﹐遂與知縣武進湯大奎率民壯﹑鄕勇同守城。兵出城擊賊﹐賊大敗走﹔公與大奎追至十里外始已。及日中﹐賊益集其黨於十里外﹐潛自東而北﹐猝攻北門﹔殺千總丁得秋﹐遂陷北門。公率鄕勇巷戰﹐賊來益眾﹐不敵。公卽入縣署﹐與大奎著朝服北﹐行三跪九叩禮﹔禮未畢﹐賊大至﹐大奎自刎﹐公罵賊死。及夕﹐百姓義公者咸斂貲易棺﹐與大奎同厝於堂後之室﹔時十二月十三日也﹐年五十有三。或曰﹕城破﹐賊以刃脇降公﹐公以不屈死。或曰﹕賊怒公擊賊甚力﹐擲公首於署外數十武﹐百姓竊埋之﹐志以時日﹔賊退﹐善載始啟公棺攺斂焉。事聞﹐天子憫惻﹐加恩與理事同知長庚等並給葬祭銀若干﹐並賜世襲云騎尉二代。

公娶蕭山陶氏﹐例贈孺人﹐與公合徳﹔先公卒。子三﹕長保善﹑次蔭蘭﹐早卒﹔次善載﹐云騎尉。女一﹐許字蕭山張若詠。

從子兆蘭曰﹕公旣殉難之三年﹐其子善載至京師﹔余睨其僕﹐則公之舊僕鄭興也。余曰﹕『若猶不忘故主﹐而隨故主之子來乎』﹖鄭興曰﹕『當公官永安時﹐有老僕應福死焉﹔公憫之﹐攜其骸骨厝於福州﹐擬歸骨於紹興。公遇僕若此﹐吾儕忍忘故主之子耶』﹗嗚呼﹗公徳及人若此。臨難不移﹐斯其素志也。

﹣﹣見「碑傳集」卷一百二十一「忠節」﹝下之中﹞。

﹟周大綸

周縣丞大綸傳﹝子琦﹑陳徳﹑葉友伯附﹞焦循

公諱大綸﹐字理夫。其先居山東平度州﹐五世祖始遷爲直隸天津縣人。乾隆二十年﹐由貢生捐州同職﹐攺捐鹽課大使﹐分發福建。丁母憂﹐去官。服除復職﹐調莆田縣平海縣丞。

公以微職遊歷海疆垂二十年﹐廉愼儉。貧逾賤民﹐所衣官服破敝塵垢。十月猶衣紗葛﹐上官以爲迂﹐周之﹔弗受。以貧﹐遣妻子歸﹐孑然一官﹐特立不倚﹐最。後調臺灣府彰化縣丞數年﹐知民頑﹐憂慮見於色。公狀長八尺餘﹐丰準﹑口橫闊﹐面赤色﹐虯髯﹔志形於口﹐坦直無顧忌。任滿﹐例引見﹐辭於縣﹔縣以衣惡﹐出所服贈之﹐公以手揮曰﹕『蓄此所以飽賊也』﹗謁於道﹐道詢問民俗好尙﹔公曰﹕『民將不孫﹐殆欲畔也』﹗道曰﹕『吾將往察』﹗曰﹕『不可﹗驛馬﹑船具﹐足以擾民。吏役假官勢科於縣﹑縣假官至之費科於民﹐是促之畔矣』﹗道怒斥不信﹐假公事滯公於諸羅。

未幾﹐賊匪林爽文果倡眾犯城﹐遞至諸羅﹔公憤曰﹕『吾亦朝廷官﹐何坐視城陷』﹗乃擢須奮入縣署﹐縣令適與老幕客對飲酒﹔公至﹐斥曰﹕『此何時﹐尙飲酒耶』﹖縣令曰﹕『我文官﹐無力遏賊勢﹔死也﹗死也』﹗公張目﹐髯倒起﹐睨縣令曰﹕『賊烏合眾﹔諸羅民素尙義﹐城𨿽孤﹐以死力守之﹐未必陷也﹗國家建官﹐命能守﹑不命能死﹔坐致民逆﹐死以塞責﹐小丈夫也』﹗終弗聽。恨恨出﹐趨居民葉友伯家﹐謀所以禦賊計。是夜﹐賊已入城﹐據縣署。有見公者曰﹕『爹也』﹔縛去。敬公賢﹐不忍殺﹐而勸受其僞官。公且罵且諭﹔副賊以掌摑公頰﹐公撫頰大哭曰﹕『此顱乃爲賊污』﹗以首觸柱﹐額裂血淋漓。賊猶欲其從也﹐囚之數日﹐始遇害。

陳徳﹐浙江紹興府人﹔公僕也。諸羅陷﹐公被囚﹐復左右之未少離﹔揮之去﹐徳哭泣不言。賊知公不可屈﹐令副賊何北海者禮待之﹔北海恨公罵﹐以刃於乳上刺。徳急抱持﹐以身蔽﹔賊擊之蹶﹐公乃遇害。徳見公之死也﹐喑嗚叱吒﹐奪賊刃奮擊賊﹔賊又擊之﹐右臂斷。徳大聲呼曰﹕『吾與賊不兩立也』﹗以頭樁賊。賊亂擊﹐亦支解死﹔乾隆五十一年冬十二月初八日事也。

葉友伯﹐廣東嘉應州人﹔商於諸羅。以公廉正﹐素好公﹔公亦往來其家。賊縛公去﹐囚縣獄中﹔系發石上﹐倒懸於杗。友伯探知﹐懷橘餅二枚﹐冒危至囚所﹐勸公食。旣被害﹐公屍及陳徳屍縱橫狼籍於榭上下﹐莫敢收者﹔友伯至屍所拜哭﹐槁葬於地。逮某大臣劋賊後﹐知府楊廷樺覓公屍﹐友伯示其所﹔掘之﹐皮膚螘食盡﹐白骨中惟心具存﹐赤色炎炎然。公長子琦渡海移公柩﹐友伯復爲之經理盡善云。

琦﹐字璞亭。公娶於牛﹐生子四﹕琦﹑璋﹑鼎﹑瓚。瓚早卒﹔琦材質穎異﹐善騎射﹐精力過人。賊平﹐福大將軍上公死事狀﹐欽賜葬祭銀﹐封爵云騎尉﹐子孫廕襲。琦痛父骨未歸葬﹐以廕官讓弟。渡海至諸羅﹐家故貧﹐力貧忍瘁﹐踰越險阻﹐哀毀致疾﹔五十六年秋﹐卒於揚州。公遇害時﹐年五十有一﹐琦年三十有八。公旣死﹐義民乃以死守諸羅﹐不陷於賊。

焦循曰﹕公死事狀﹐琦得之於葉生友伯﹔諸羅人稱之﹐不異辭。琦以語弟鼎﹐鼎親語余。考公之生平﹐卽無殉節事﹐亦古廉吏﹔豈無所樹立﹐以死自飾哉﹗當世疑公大言者﹐至此多嘆服。然陳徳之忠﹑葉生之義﹑琦之孝友﹐余苦其不傳也。

﹣﹣見「碑傳集」卷一百二十一「忠節」﹝下之中﹞。

壽同春

書壽同春﹑李喬基死事張士元

太學生壽同春﹐浙江諸曁人﹔久客於臺灣。當林賊起時﹐同春在淡水廳同知程峻署中﹐年已七十餘矣。竹塹城旣陷﹐峻先被害﹔同春親至各村莊召募鄕民﹐同官兵擊賊﹐復塹城﹐擒賊王作等四名﹕乾隆五十一年十二月也。明年十二月﹐同春率鄕民駐烏牛闌﹐進逼三十張犁地﹔賊伏發﹐鄕民潰。同春馬躓被執﹐賊牽至大裏杙﹐以刃脇降﹐不動﹐復勸誘之﹔同春大罵﹐賊乃支解之。時又有李喬基者﹐廣東嘉應州人也。在彰化倡義﹐出家財募兵﹐協守鹿仔港﹐與賊戰數十合。進攻大裏杙﹐又戰牛馬莊﹐陷於賊﹔迫降不屈﹐賊膊之。主帥以其事聞於朝﹐壽同春﹑李喬基皆贈知縣﹐廕一子以知縣用﹔國家之卹死事者﹐誠優矣。

同春族父逵一﹐與余通家﹔示余以二人事狀如此﹐並及劉滿姑﹝滿姑別紀﹞。

﹣﹣見「碑傳集」卷一百二十一「忠節」﹝下之中﹞。

﹟李喬基

李喬基傳﹝子端柏附﹞吳蘭修

李喬基﹐名安善﹐以字行﹔嘉應州人。善搏擊﹐盡得少林法。客臺灣﹐見土豪嘯聚﹐白晝相讎殺﹐嘆曰﹕『變將作矣』﹗乃簡北莊數百人團練之﹝廣東嘉應﹑平遠﹑鎭平僑寓者謂之客人﹐南﹑北路各百餘莊﹞。其法﹕先鏈气﹐次筋骨﹐又次搏擊。久之﹐膚堅如鐵﹔則大喜曰﹕『眞健兒』﹗

乾隆五十一年十一月丁酉﹐林爽文反北路﹐旬日間彰化﹑淡水﹑諸羅俱陷﹐郡城大震﹔喬基召諸健兒曰﹕『賊眾十餘萬﹐負山據險﹔一哄而出﹐遂破三城。所不卽取郡者﹐懼吾越人躡其後耳。吾出兵以牽制之﹐賊至則守﹑去則擊﹔相持久﹐則援師且至﹐而賊不足平矣』。皆曰﹕『善』。乃合北莊得萬餘人﹐以諸健兒領之。莊爲柵﹑裏爲臺﹐計畝以爲糧﹔臺者擊﹑柵者守﹐一莊有賊﹐諸臺應之。賊數至﹐皆敗走。十二月辛亥﹐喬基率三千人從前令張貞生復彰化﹐禽僞官楊振國﹑髙文麟等。旣而食盡﹐士卒多散去﹐城復陷。明年正月壬辰﹐從總兵柴大紀復諸羅﹐獲僞軍師侯元。喬基自起義兵﹐與賊二十餘戰﹐皆帕首﹑著短後衣﹐持長桿陷陳衝堅﹐無不一以當百﹐前後斬馘以萬計﹔賊銜之﹐以萬金購喬基首。二月﹐喬基與從子舉柏率健兒數十人赴鹿港請火藥﹐爲賊所偵。庚戌﹐還至靑埔﹐伏發﹔眾禦之﹐殺賊數百人。賊大至﹐矢石交下﹔突圍而出﹐失舉柏。喬基三入賊中﹐傷左股﹐遂被獲﹔諸健兒皆戰死。喬基罵賊﹐賊誘之﹐罵益厲﹔賊怒﹐斷其舌﹐縛而射之﹔猶不屈﹐乃磔焉。喬基輕財任俠﹐與眾同肝膽﹔至是﹐白衣冠而哭者萬餘人﹐皆曰﹕『誓不與爽賊俱生也』﹗是年十月癸亥﹐嘉勇侯福康安渡海﹐義兵從之﹐盡復北路﹔明年正月丁卯﹐獲林爽文﹔又一月﹐復南路﹐臺灣平。是役也﹐死事之烈﹐以喬基爲最。事聞﹐卹贈知縣銜。子端柏﹐後六月戰死﹔次子枝三﹐廕授浦城縣丞﹐世襲云騎尉。

先是﹐康熙六十年朱一貴反臺灣﹐其族兄紀率義民從軍﹐以功授都司﹔尋攺侍衛﹐出爲常州參將。雍正十年﹐從兄瑞先以徵土番功﹐授千總。至今﹑北莊稱「忠毅」者﹐必曰李氏云。

﹣﹣見「碑傳集」卷一百二十一「忠節」﹝下之中﹞。

﹟劉滿姑

烈女劉滿姑傳

書劉烈女事

烈女劉滿姑傳賀代伯

烈女姓劉氏﹐湘潭人﹔滿姑﹐其小字也。父亨基﹐官臺灣司馬﹔旋攝彰化縣事。事竣﹐攜家屬出寓公廨。時邑匪林爽文糾眾竊發﹐烏合狼跳﹐勢若風雨﹔驅入城﹐恣行殺害。司馬曁家屬十餘人﹐俱罹其毒﹔子利鎬﹐挺刃衛父﹐手戮二賊﹐力竭死焉。滿姑年十八﹐義不受辱﹐急奔赴廨後小池﹔或止之曰﹕『彼傷官吏﹐不及婦女。第竄伏﹐當得活也』﹗姑弗聽﹐曰﹕『覆巢無完卵﹔不速死﹐將求死不得矣』﹗躍入池﹐水淺不可溺﹐倉猝展轉淤泥中。賊大至﹐曳之上﹐爲好語慰解﹔姑變色唾罵。賊怒曰﹕『爾命在呼吸﹐從吾言則生﹔否則﹐不免作無頭鬼耳』﹗姑復罵曰﹕『我名家女﹐豈懼死乎﹗汝等生當太平﹐甘爲逆亂﹔官軍至﹐碎屍萬段矣』﹗且罵且哭﹐聲色愈厲。賊知不可屈﹐遂遇害﹔蓋乾隆五十一年十一月二十九日也。明年﹐大兵渡海﹐破賊匪。又明年﹐搗賊巢﹐渠魁及餘黨悉就俘﹔臺灣平。大將軍嘉勇公奏凱還京﹐廉得一時殉難者﹐俱爲奏聞﹔得旨旌表﹐入烈女祠。臺人私謚曰「貞烈」。

常寧賀代伯曰﹕『凡天地之正气﹐必有所鐘﹔而出於巾幗者爲難。滿姑﹐弱女子耳﹔抗節捐軀﹐不肯苟活。慷慨罵賊之詞﹐至今猶凜凜有生气﹔其上邀九重之褒美﹑而下享奕祀之俎豆﹐豈虛也哉﹗昔髙彥昭以濮陽歸唐﹐女妹妹陷賊中﹐求死得死﹐太常謚之曰「湣」﹔李翺爲作碑文﹐敍其死時語甚烈。今滿姑之節行與恩榮侔於湣女﹐惜未得如習之者紀其詳以垂不朽也﹗

書劉烈女事張士元

烈女劉氏﹐名滿姑﹔臺灣府同知亨基之女也。乾隆五十二年﹐逆賊林爽文陷彰化。時滿姑年十七﹐賊眾蜂聚入亨基公廨﹐家族俱逃﹔惟滿姑戀其父﹐不肯走出。父旣被害﹐滿姑奔投屋後小池﹔池水淺﹐不能沒其身。號哭﹐痛罵賊﹔賊畏﹐惡之﹐乃割其口﹑復割其鼻﹔滿姑抵死罵不絕聲﹐遂被殺。大將軍福公上其事﹐有詔旌表如制﹐並令入烈女祠。

夫古今婦女當寇難之際﹐寧死而潔身﹑不肯生而受辱者﹐史冊所載不一矣﹔若乃身殉死父﹑不避矢石﹐至以弱女之口折凶逆之鋒如烈女者﹐實不多見。嗟乎﹗此何異唐時段秀實﹑張徹之死乎﹗書其事﹐將以備史氏之采擇也。

﹣﹣以上見「碑傳集」卷一百五十六「列女」﹝八﹞「烈義」﹝下之下﹞。

﹟趙翼

貴西兵備道趙先生翼家傳姚鼐

先生姓趙氏﹐諱翼﹐字耘松﹐號甌北﹔常州府陽湖人也。生三歲﹐日能識字數十。十二歲﹐學爲文﹐一日成七藝﹔人皆奇之。乾隆庚午﹐舉順天鄕試﹔已而選授內閣中書﹐入直軍機﹐大學士傅文忠公﹑汪文端公咸倚重焉。辛已﹐成進士。殿試﹐進呈一甲第一﹐而陜西王文端公傑居第三﹔純皇帝謂『自國朝以來﹐陜西未有以第一人舉者』﹐遂易文端爲第一。而先生之才﹐則固已心識之矣。

丙戌﹐由翰林編修﹐授廣西鎭安知府。鎭居廣西極邊﹐民淳訟簡。而倉榖出入﹐吏緣爲姦﹔先生痛革其獘﹐鎭民悅服。每巡行﹐村民輒舁入其村﹔謂『我公至矣』﹗奉酒食爲恭敬。所治皆如之。先是﹐鎭民與安南民入雲南土富州爲姦﹔事發﹐捕獲百餘人﹐而其魁農付奉顧逸去﹐前守以是罷官。已而付奉死於安南﹐獲其子並獲其屍﹐驗之良是﹔總督李公侍堯疑其爲前守道地﹐不之信。先生申辧﹐李怒劾之。適朝廷用兵緬甸﹐命先生赴滇贊畫﹔乃追劾疏還。明年返鎭﹐李公乃示意監司﹐欲先生稍折節而移之守廣州自助﹔先生不肯﹐遂以他屬。而適奉特旨調先生廣州﹐監司乃服先生之有守也。在廣州﹐決獄平。獲海盜一百八人﹐按律皆當死﹔先生詳讞分別﹐殺三十八人﹐余遣戍。辛卯﹐擢貴西兵備道﹔而以廣州他讞事降級調用﹐先生遂乞養親而歸。

丁未﹐臺灣民林爽文作亂﹐李公赴閩辦軍事﹔道過常﹐邀先生偕往。時兵將雲集﹐咸謂不日蕩平﹔先生詢察情形﹐亟請李公密調粵兵爲備。旣而總兵郝壯猷敗遁﹑遊擊鄭嵩被殺﹐賊勢大振﹔而粵兵適至﹐人心始安。已乃籌海運﹑增雇值﹑給衣裝﹐奏輒報可。李公夙以綜核爲政﹐先生每事濟以寬大﹔迄事平﹐先生之力居多。始﹐先生贊畫滇軍﹐傅文忠公爲經略進徵緬甸﹐議大兵由戛鳩江進而命提督五福由普洱進﹔先生曰﹕『戛鳩﹑普洱﹐按圖相距不過三寸﹐而實是四千里而遙。兩軍旣進﹐聲息不相聞﹔進退維谷﹐此危道也。大兵欲渡戛鳩﹐則偏師宜由蠻暮老官屯進﹔夾江而下﹐蔗兩軍可互爲聲援』。文忠從之。先生之善籌軍事﹐多類此。臺灣旣定﹐李公欲奏起﹐先生固辭之﹔因遊武夷﹐徧歷浙東山水之勝﹐一發之於詩。

先生固善詩﹐自少遊京邸﹑歷館閣﹐與諸賢士大夫相酬唱﹔歸田後﹐朋遊故舊杯酒相過從﹐日賦詩爲笑樂。其詩與同時袁簡齋﹑蔣心余齊名﹐世所傳「甌北集」也。其他著述凡十餘種﹐而「陔余叢考」﹑「廿二史札記」﹐尢爲人所稱道云。

先生與鼐﹐俱以干隆庚午得舉﹔越六十年而爲嘉慶庚午﹐先生八十有四而鼐亦年八十﹐循例重赴鹿鳴﹐賜三品銜﹐而鼐亦得四品銜。乃相與會於鐘山﹐屈指知交﹐零落殆盡﹔先生喟然曰﹕『某少孤﹐貧不自振。謬以非才﹐入侍館閣﹐分校多士。中年洊登繁劇﹐奔走軍旅。未垂白而養拙邱園﹐上獲終養慈母﹑下獲撫字孫曾。今又叨蒙上賜爵秩逾等﹐生人之遇﹐可謂榮幸﹗皆兩朝聖人髙厚之恩也』。相與泫然者久之。今歲四月﹐先生卒於家﹐其子以狀訃﹐乃按其事而傳之。子廷英﹑廷偉﹑廷俊﹑廷彥﹐孫十人﹑曾孫四人。

﹣﹣見「碑傳集」卷八十六「乾隆朝監司」﹝下之下﹞。

﹟陳壽祺

隱屏山人陳編修傳阮元

陳壽祺﹐字恭甫﹐號左海﹔閩縣人。父鶴書﹐以文學主講仙遊﹑龍巖﹑邵武﹑泉州﹑漳州﹑上杭書院﹐皆有經法﹔有「詩集」數卷。事實詳元所撰「墓志」中。

壽祺五歲讀書﹐易於成誦。舉止端重﹐性靜且敏。成童﹐卽淹貫羣籍﹐一覽輒解。文藻博麗﹐有六朝﹑三唐風格。其鄕先生陳秋坪謂之曰﹕『當以千秋自命﹐勿爭名一時』﹗年十八﹐值臺灣林爽文之亂﹐有「海外紀事」詩﹔見之者嘆曰﹕『此「諸將」嗣音也』﹗洎嘉勇福公平臺凱旋﹐其參軍郭公卽壽祺母之族叔﹐屬代撰上嘉勇公百韻詩並序﹔沈博絕麗﹐一時傳誦﹐稱爲才子。其序一篇﹐今刊集中﹔武進張惠言讀之﹐曰﹕『擬之燕﹑許﹐何多讓焉』﹗

年十九﹐乾隆己酉科舉於鄕。嘉慶己未會試中式﹐賜進士出身。會試闈中﹐其捲爲人所遏﹔元言於朱文正公曰﹕『師欲得如博學鴻詞科之名士乎﹖閩某卷經策是也』。遏者猶摘其「四書」文中語﹔元曰﹕『此語出「白虎通」』。於是文正公由後場力拔出之。旣選館職﹐文正公愛其才﹐重視之﹔在都下﹐以經術﹑文章與同年武進張惠言﹑全椒吳鼒﹑歙鮑桂星﹑髙郵王引之齊名。辛酉散館﹐授編修﹔請歸省親。會元巡撫浙江﹐延主講杭州敷文書院兼課詁經精舍生徒。元修「海塘志」﹐且纂羣經古義爲「經郛」﹔壽祺皆定其義例焉。

癸亥冬﹐入都。甲子﹐典試廣東。丁卯﹐典試河南。己已會試﹐房考所得多知名之士﹐張嶽崧﹑劉光三﹐其尢也。其衡文嶺南﹑中州也﹐二﹑三場遺卷一﹑二萬﹐盡閱之。在都十年﹐恬然寡交遊﹐惟日以討論經義爲事。同年數人知而愛之﹐相待如昆弟。又及見碩儒錢竹汀﹑段懋堂﹑王懷祖﹑程易疇諸先生﹐故學益精博。中嘗被公卿論薦﹐京察書「上考」﹐擬陪南書房﹔俄以丁父憂歸﹐時庚午歲也。

初﹐壽祺將以是歲逾秋告歸省親﹔未幾﹐遽丁憂﹐星奔痛鉅﹐乃自悔其在都之非﹐其所述至令人不可卒讀。時年方四十﹐卽抱退志矣。服闋﹐陳情乞養母﹔主泉州淸源書院十年﹐與諸生言修身勵學﹐教以經術﹐多士奮興﹐一洗空疏之習。嘗正定淸源書院先賢祀位﹐並率諸生增置祀產以資祀事。奉朱子於東捨﹐從以先賢之傳道而祀鄕學者明蔡文莊公﹑張襄惠公﹑次崖林氏﹑紫峯陳氏﹑紫溪蘇氏﹑慕蓼王氏﹑素庵林氏﹑國朝李文貞公凡八君子﹐位左右﹔扁曰「先覺祠」﹐爲之記﹐陷石壁間。丁母憂後﹐終於家居﹔主鰲峯書院講席者十一年﹐創立規約﹑整肅課程﹐每月兼課經史﹑文筆。其教士以崇廉恥﹑踐禮法﹑研經術爲尙﹐作「義利辧」﹑「知恥說」﹑「科學論」以示學者﹔士始畏其束縛﹐漸安之﹐久之悅服﹐不能忘。公卿間有以名薦者﹐終不出。計自丁父憂後﹐養母十年。去官二十餘載﹐裏黨義舉﹐多爲之倡。若省會文昌祠﹑大成殿廡﹑明倫堂﹑卹嫠賑廠﹑貢院號捨﹑東西湖水利﹐莫不首其議﹐與諸同志成之。桑梓利獘﹐蒿目痗心﹐往往直陳於大吏﹐冀獲挽救﹔𨿽間攖逆耳之怒﹐弗卹也。

壽祺志在表揚先賢﹐以漳浦黃石齋先生之孤忠絕學﹐久欲請祀孔子廟﹔道光四年遂偕紳士呈於督﹑撫曰﹕『明儒漳浦黃公道周﹐行完忠孝﹐學貫天人﹔著述本乎「六經」﹐節義興乎百世。建言直諫﹐斥佞黜邪﹔蒙難捐軀﹐詠歌弗輟﹕浩气足以塞天地﹐正性足以扶綱常。其徳業在梁谿﹑考亭之間﹐其志節在文山﹑靑陽之列。其發明聖學﹑衛道宗經大旨﹐與劉公宗周相近﹔是以榕壇﹑蕺山並峙宇內﹐非獨出處節槪兩相頡頑。今劉公旣崇祀西廡﹐請並黃公從祀﹐以彰名臣之軌範﹑樹儒宗之圭臬﹐正人心而維世教﹑翼聖道而勵貞修﹐實有光於國家庠序之典』。總督趙文恪公﹑巡撫孫文靖公韙之﹐卽屬壽祺代撰疏稿。壽祺因謂『「明史」黃道周傳贊稱其所陳深中時獘﹐足爲萬世龜監﹔「禦批通監輯覽」紀其學行﹐推重於天下。乾隆四十一年﹐特賜專謚「忠端」。其生平著述尢富﹐「四庫」采錄其書多至十種﹔皆闡明經旨﹑推究治道﹐而尢深於「易經」﹑「孝經」。其講學﹐恪守朱子道脈』。遂本此意成疏稿﹐督﹑撫會疏請從祀東廡。明年春﹐禮部議如所請。秋八月﹐大吏率文武吏奉主入祀孔子廟。時方鄕試﹐鄕士大夫及靑衿千餘人相從行禮﹕其扶翼名教如此。壽祺又以黃忠端公所著「經解」九種及「榕壇問業」咸已著錄「四庫」﹐「經解」𨿽久經刊行﹐其餘遺書﹑文集散見﹐未及進者尙多﹔於是積十餘年蒐訪之力﹐購得「易本象」﹑「鄴山講義」﹑「駢枝別集」﹑「大滌函書」及公門人石秋子洪思與莊起儔所撰「黃子年譜」﹐又得漳州士人藏本海澄鄭白麓中書所編公「文集」三十六卷﹑「詩」十四卷﹐又假得公季子子平所編公「全集」原本﹐校對補遺數十編﹐匯成全集﹐重訂目錄﹐輯爲五十六卷﹐訂以「年譜」﹐謀於總督孫文靖公刊布之。

閩省「通誌」舊志多誤﹐六十餘年文獻散失﹐請加纂勒﹔督﹑撫從之。壽祺乃爲之創立義例﹑采訪事實﹐舉才者分任之﹐而自總其成。書成而病﹐以道光十四年春卒﹔年六十有四。

壽祺解經﹐得兩漢大義。每舉一義輒有折衷﹔上溯伏生﹐下至許﹑鄭﹐靡不通徹。所著有「五經異義疏證」三卷﹑「尙書大傳定本」三卷﹑「洪範五行傳輯本」三卷﹑「左海經辧」四卷﹑「左海文集」十卷﹑「左海駢體文」二卷﹑「絳跗堂詩集」六卷﹑「東越儒林文苑後傳」二卷﹐又著「歐陽夏侯經說考」﹑「魯齊韓詩說考」﹑「禮記鄭讀考」﹑「兩漢拾遺」﹑「遂初樓雜錄」﹔元選其「五經異義疏證」﹑「左海經辧」及「文集」中之說經者﹐入「皇淸經解」。壽祺雅慕武夷山水﹑紫陽精舍﹐晚年自號「隱屏山人」﹐作「隱屏山人傳」。疾時﹐不榖食﹐卻醫藥﹔惟日啜武夷巖茗﹐啖柑柚少許。枕上作絕句云﹕『夢想仙巒二隱屏﹐問天應著少微星﹔人間無此溪山好﹐便欲乘雲上幔亭』。詞意惝怳﹐若有所會。子三﹕喬樅﹐道光乙酉舉人﹔朝樞﹑棅。

喬樅等訃來滇﹐請爲墓志。元不爲志﹐而爲之傳﹔時甲午六月。論曰﹕山人以彊仕之年告歸養親﹐可謂孝矣。親終不復仕﹐非如羲之誓墓有所激也﹐恬而已矣。立身於道義之中﹐而經學博通兩漢﹐文章雅似齊﹑梁﹐其學行卓然傳矣。「以千秋自命﹐不爭名一時」﹔秋坪之言諒哉﹗

﹣﹣見「碑傳集」卷五十一「翰詹」﹝下之下﹞。

﹟梁上國

誥授通議大夫太常寺卿廣西提督學政梁公上國墓系銘陳壽祺

太常梁公旣卒之明年﹝丙子﹞九月﹐將窆於福州西郭外祭酒嶺之陽﹔其孤來請銘﹐且曰﹕『將托是以獻史館』。壽祺乃謹系其世次﹑諱官﹐敍而銘之。

敍曰﹕公席十餘世逢掖之澤﹐郁久而光﹐篤生賢俊。少爲學使者紀文達公所賞﹐顏其堂曰「書香世業」。迨入翰林﹐習「國書」。散館﹐當攺除金壇﹔於相國惜其才﹐請仍畱庶吉士。故公於「國書」最明﹐鄕後輩經公講畫﹐皆掇髙等。旣丁內艱﹐尋以父疾﹐乞養居裏十二年而後還朝。當是時﹐公有晜弟五人﹐侍奉非不足﹔而公獨不忍貪祿以違其親﹐可謂孝矣。公質直好學﹐不蹈脂韋﹐不設戟級。與人交必信﹐面規人過而人不怨。自陟臺垣﹑歷宮詹﹐所建白多詳至。方楚﹑蜀用兵累年﹐詔臺臣極陳得失。公上疏言平賊六事﹐曰正罪名以申國法﹑尙謀議以籌勝算﹑設統帥以一兵權﹑添士卒以壯軍威﹑杜冒濫以收實用﹑妥招撫以淨賊根。上覽疏動容﹐趣令更立法紀﹐悉如公所畫﹔軍政由是始肅。卒所以翦除芽蘗﹑保大定功﹐自公發其謀也。閩南姦民結﹑通兵役﹐號曰「天地會」﹐蔓延他郡﹐肆抄掠﹔有司匿不聞。公從鄕人訪得其實﹐疏請飭大吏密察掩捕﹔獲其渠﹐余解散﹐一方賴以安。巡視南城﹐以爲所轄六門郭外遼闊﹑多岐徑﹐姦慝易混﹔因請分村落﹑定坊戶以便稽察﹐汰冗役﹑設鄕約以資講諭﹐參用保甲法而通變之。格吏議﹐不果行。後十餘年﹐逆賊林淸構煽﹐營窟適在近郊﹔乃服公之先見﹐比於曲突徙薪焉。巡視漕務﹐釐積痼﹑革陋規﹑柙僕隸﹔復浚引河﹑施遏壩﹐運道以利。勘泉於盛暑中﹐奔馳數百里﹐𨿽疾不輟。上聞﹐嘉悅之。稽察旗學﹐條上四事﹐曰專教習則偸曠除﹑立多師則迪導廣﹑增學額則勞來周﹑修黌捨則規橅整。其他落落大者﹐若請續修「大淸會典」﹑收撫臺灣山後噶嗎蘭﹐皆見施舉﹐裨國家大計。公之事君忠而能謀如此。所交鄕■﹝尙阝﹞諸君子及輦下賢士大夫﹐每從之博咨當世急務與桑梓利病﹐汲汲以濟時爲心﹔故不爲矯激沽直之行﹐而讜論未嘗不見納於明聖也。公分校鄕﹑會試﹐得士多知名﹔今東河總督九江李公鴻賓﹐其顯也。服官四十年﹐廉約如韋布﹐顏所居曰「四知」。爲學政﹐黜浮詭﹑勤考校﹑剔獘習。試期﹐輒終日冠服坐堂皇﹔夜分少假寢﹐或兀坐待旦﹐無倦容。有誚公自苦者﹐而公卒忘身盡瘁以歿。嗚呼﹐哀哉﹗壽祺於公爲後進﹐又與公諸從子交﹐習見公生平無嗜好﹑持躬接物一出於禮﹐蓋優爲鄕人士式﹔公逝﹐而典型不可復睹矣。嗚呼﹐哀哉﹗公所著有「駁閻氏古文尙書疏證」五卷﹑「駁毛氏大學證文」一卷﹑「進禦詩賦」一卷﹑「山左遊記」一卷﹑「遼潘遊記」一卷﹑「粵西遊記」一卷﹑「詩文集」十餘卷﹔又「國朝閩海人文」五卷﹑「數目通典」十餘卷﹐未完書。

系曰﹕公姓梁氏﹐諱上國﹐字斯儀﹔一字九山。其先﹐福州長樂人﹔國初﹐徙居省治。十五世﹐皆爲郡﹑縣諸生。曾祖澄漪﹑祖邦柱﹑考劍華﹐並贈通議大夫﹑詹事府少詹事﹔妣林氏﹐贈淑人。公於次四。未弱冠﹐補縣諸生。乾隆三十三年﹐與仲兄同舉於鄕。四十年﹐成進士﹐選庶吉士﹔散館﹐仍畱學習。四十四年冬﹐丁母憂﹐歸。服闋﹐以父疾乞養﹔尋丁外艱。五十五年﹐再散館﹐授編修﹐分纂「國史」。五十七年八月﹐分校鄕試﹐得士林芬等十三人。嘉慶二年﹐擢山東道監察禦史。六年﹐分校會試﹐得士冉永淦等十七人。是秋﹐充「會典」提調﹐巡視濟寧漕務。七年秋﹐遷工科給事中。冬﹐除內閣侍讀學士。九年夏﹐除太常寺少卿。秋﹐拜奉天府丞兼提督學政。十二年﹐內遷詹事府少詹事﹐稽察覺羅官學。十四年﹐奉命祭告北嶽﹑河瀆及歷代陵寢。是冬﹐以前失察通倉盜米﹐罣吏議。十五年冬﹐補授內閣侍讀學士。十八年夏﹐擢太僕寺少卿。秋八月﹐提督廣西學政﹐晉太僕寺卿。十九年﹐晉太常寺卿。明年夏五月二十八日﹐以勞卒於嘉遠試院﹔春秋六十有八。娶許淑人﹐山西聞喜縣知縣崇楷女。子三﹕云銑﹐乙卯舉人﹔云鑲﹐附貢生﹔云鏞﹐太學生。女子子三﹐婚姻皆名門。孫三﹕堯辰﹑口辰﹑拱辰。

銘曰﹕性之溫﹐徳有隅﹔志之潔﹐行有樞。學之篤﹐刊皮膚﹔言之忠﹐安盤盂。好正直﹐天所孚﹔發文章﹐帝所愉。古醇聽﹐執其符﹔身可滅﹐道不渝。名山迢迢﹐謚自前儒﹔此吾九山先生之系廬。

﹣﹣見「碑傳集」卷五十七「科道」﹝下之下﹞。

﹟謝金鑾

敕授文林郎安溪縣學教諭謝君金鑾墓志銘陳壽祺

君謝氏﹐諱金鑾﹐字巨廷﹐一字退谷﹔福州侯官人也。考正﹐乾隆二十四年舉人﹐大挑一等﹐試用武進縣丞﹐攺教諭﹐卒。君年十三而孤﹐貧不能自給。然未冠﹐則喜讀宋儒書﹐悅心性之說。大興朱文正公督閩學﹐補縣諸生。逾壯﹐舉五十三年鄕試。嘉慶六年﹐大挑二等﹐用教職。君交同裏孝廉方正官崇﹑布衣陳天文﹑貢生陳庚煥﹐皆有道君子﹔相切劘﹐壹志於忠信篤學。其言學以「四書」爲綱﹑「五經」爲輔﹐而力除空虛自守﹑偏執冥行與夫泛枝濫葉﹑揚秕簸糠之獘。

署邵武教諭。有謝生者極貧而孝﹐所親有婦不安其室﹐逼其幼媳爲不善﹐媳不從﹔生議拔其媳歸良家﹐婦遂誣控生。學使至﹐入讒者﹐置生劣等﹔眾盡譁﹐請五庠之師白其冤於學使。五庠之師噤不敢發﹐君獨稟學使數千言﹐卒直其獄。補南靖學﹐歷司嘉義﹑南平﹐再蒞安溪。安溪嶢陽鄕以賽神起釁﹐釀鬥殺士﹐被羅織者眾﹐匿莫敢出﹔守持之急。君請寬其株連﹐諭使自投﹔而後遣之爲耳目﹐將掩執所名捕數人。會令中怯事泄﹐數人者遂不可得。守歸咎於士﹐將盡褫其衣巾。君力爭﹐不獲﹔乃具上其事於學使﹐且曰﹕『漳﹑泉無獄不及士﹔設按牒而罪之﹐不出二年﹐庠序且一空』﹗學使蒙古恩侍郎壯其言﹐力主之﹐事乃已。

初﹐海盜蔡牽擾臺灣﹐陷鳳山﹔嘉義令急延君﹐問計。君曰﹕『此間士民更林爽文之亂﹐其守禦咸有成法﹔召而謀之﹐咄嗟可集也』。如其言﹐眾果至﹔乃偕令周視四門﹐指麾分守之。夜三鼓而辦賊平﹐一縣安堵﹔然君未嘗自言其勞。總兵滿洲武隆阿詣縣﹐聞君賢﹐單騎徑造﹔入門﹐讀壁間教士條約﹐曰﹕『通儒也』﹗一見如平生歡﹔假館學廨﹐每飯必與偕。同知薛志亮聘修「臺灣縣誌」﹐君講求利病﹐尢致意於政俗﹔薛君嘆曰﹕『有造海徼之書也』﹗巡道楊廷理建議辟臺灣山後蛤仔難﹐君考其始末﹑條其利害﹐爲「紀略」。同裏梁詹事采以具疏﹐請收其民土﹐設官定制﹔朝議從之。及楊君奉命董其事﹐凡所建置經畫﹐一一必手書報君﹔令新設噶嗎蘭廳是也。君痛泉﹑漳狃於鬥殺﹐劫掠之獄﹐治之者恆禍及學官﹑弟子﹔乃作「泉漳治法論」﹐示所以緝凶訓俗﹐而歸其■﹝巾旨﹞於「重士以爲教始」﹐誠司牧閩南者之藥石。晚漸不樂居官﹐作教諭語畱贈安溪諸生﹔其言皆懇惻﹐適於用。遘疾請告﹐諸生吁畱﹔久之﹐君竟去﹔乃相與厚贐之歸。歸數載﹐卒﹔二十五年四月六日也。嘉義諸生聞之﹐自海外相與鳩貲佽葬祭。

君食貧樂道﹐一介不苟取﹐於朋友死生不易行。所至獎孤寒﹑表遺佚﹐善護气類。其誨人依於孝弟﹑禮義﹐負笈者踵接﹔及養痾於家﹐猶饋問不絕。守令之賢者咸倚重君﹐君盡言無私﹔異趣者𨿽心憚君﹐然亦諒其無他腸﹐相尊禮無間。非忠愨廉直孚於人﹐何以及此﹗於乎﹗今之師儒之官﹐能以道得民者尟矣。士之自廢廉隅者﹐日趨污下而未有止﹔求如君者長善而捄其失﹐安可復得乎哉﹗君所交若陳布衣﹑官孝廉﹐余曩咸相與捧手﹔顧恨少不能相從講習﹐與入適道之途。晚及陳貢生與君遊﹐又不能朝夕刻勵﹐急爲修身之助。比諸君子皆已凋謝﹐而余亦衰苶﹐不足以自奮﹔每感風俗﹑人心之憂﹐未嘗不惄焉慨吾道之孤而莫之系也﹗於乎﹗可勝悼哉﹗

君春秋六十有四。配林孺人﹐前卒﹔繼配林孺人﹐生女二﹔簉鄭氏﹐生子四﹕曰本﹑曰善﹑曰來雨﹑曰復生。以道光二年立冬後四日庚子時加辛巳﹐葬君於西郭外梅亭天才山之陽﹔銘曰﹕位卑而道髙﹐故其節不撓﹔學苦而心慆﹐故其教不勞。如繭在繰﹐如坯在陶。其勸僚吏﹐如其所以勗俊髦﹔其衛庠序﹐如其所以守城壕。喪我人師﹐生徒號咷。鄙薄懦頑﹐孰滌庮臊﹗嗟斯人之不作﹐吾又焉知蘭茞之爲蕭蒿﹗

﹣﹣見「碑傳集」卷一百十二「校官」﹝下﹞。

﹟鄭兼才

臺灣縣學教諭推升泉州府學教授鄭君兼才墓志銘陳壽祺

君鄭氏﹐諱兼才﹐字化文﹐一字六亭﹔永春徳化縣南鄕人也。年十五﹐補縣學諸生。逾壯﹐師事閩縣考功孟先生於鰲峯書院﹔學使陸耳山院副﹐拔君貢太學。今山陽汪瑟庵尙書爲國子祭酒﹐器之﹐考充正藍旗官學教習﹔遊京師九載。嘉慶三年﹐銓授閩淸教諭。歸﹐舉鄕試第一﹔主司則今會稽莫寶齋﹑萬載辛筠谷兩侍郎也。輦下聞之﹐嘖嘖誦得人。

君學有本原﹐惇厚而兼直﹔自以職在斅學﹐毅然以潔修庠序﹑闡揚幽隱﹑扶植人倫﹑整齊風俗爲己任。歷安溪﹑建寧﹐再至臺灣。凡文廟﹑殿閣﹑明倫堂﹑東西齋廨及名宦﹑鄕賢﹑忠義﹑孝悌﹑節孝祠﹐莫不勸施興作﹐𨿽勞勗不憚。請獎其好義尢力者﹐或專銜詳報﹔祀典所不備﹐則審稽先烈潛徳﹐請補之。其勇於爲義﹐若饑渴之於飲食。然臺灣自逆賊朱一貴叛後不軌相繼跳梁﹐死事文武﹑弁兵無慮千人有奇﹐久而案牘淆且漏﹔君請於巡道﹐遵前詔建昭忠祠﹐謹據議卹案冊及「東瀛紀事」﹐一一區而釐之。神牌名氏﹐皆君手書。以爲義在捐軀而罵賊者﹐𨿽臧獲可旌﹔情由召釁而偸生者﹐𨿽衣冠必絀。其激揚淸濁﹐凜然於名義之不可假﹑公論之不可逭﹐至明以厲也。君𨿽爲師儒官﹐常急鄕國利病。有可言於當事﹐則大聲疾呼﹐捄之如恐不及﹔蹶然亡其位之卑而身之爲眾忌也。其上巡道慶公書﹐力陳臺城浚濠不可。上總督汪公論吏治民風﹑械鬥﹑辧誣三書﹐瑟葊尙書許其「志在天下﹐非徒護桑梓而已」﹔可謂深知君矣。君之始至臺灣﹐海盜犯鹿耳門﹐鎭將以下備禦要隘﹐檄君守郡大西門﹔晝夜巡稽出入﹐姦無所容。賊平﹐以軍功擢除江西長寧令﹐辭不就﹔當事重之。在安溪﹐與侯官謝退谷同寮﹐交最篤。謝退谷者宿學﹐重气節﹑喜經濟﹔余嘗與君目爲兩賢校官者也。旣君舉退谷修「臺灣縣誌」﹐而君左右之﹔志成﹐稱善本。後臺灣紳士議修「郡誌」﹐請太守必得謝退谷﹑鄭六亭二人而後可﹔太守爲請於方伯調君來﹐而謝君已風疾告歸﹐君赴公車。踰二年﹐乃復至﹐事遂不果﹔然君卒刊補謝公之書﹐而海外文獻始備。君之去安溪﹑建寧﹐士皆奉君祠位。初去臺灣﹐眾爭送之北郊﹔香案﹑旗鼓塞街市﹐數里不絕。

君口不言貧﹐居官刻苦﹐歲不能致數金以遺其子。其子憚父嚴﹐不敢郵一紙告乏。然族親有急﹐當賙卹﹐未嘗不人人給所欲也。善制藝﹐嘗十一赴會試﹐屢躓無慍色。嘉慶末﹐舉卓異。道光元年﹐方伯今巡撫金匱孫公聞君名﹐檄州縣舉�孝廉方正﹐薦之大府﹔方伯遷撫安徽﹐大府不果行﹐而君以二年秋逝矣。嗚呼﹐惜哉﹗

余少與君受業孟考功之門﹔及在京師﹐與裏閈﹐顧不常聚﹐然心折其賢。蓋久聞其卒﹐豈勝悲耶﹗嗚呼﹗師儒之官﹐至今日而敝矣。父師﹑少師之教旣不行於左右塾﹐而瓠葉兔首饗食之禮又無以風示州邑﹔儽然廁令長之末旅進退﹐與丞椽佐史伍。罷癃者﹐供殿最而已﹔彊者﹐或昧雉其弟子員﹑或終其身不敢奉謁﹐則悍然以違抗爲諸生罪。噫﹗是可傷巳。如君與謝教諭﹐咸學校之幹城﹑儒林之圭臬﹐其所爲皆他人所不能爲﹔安得復起九原﹐使斯道猶得以一發而挽千鈞哉﹗𨿽然﹐君之言與行事﹐彰彰在人耳目﹔誦君之文﹑論君之世者﹐毋亦有激厲而奮興者乎﹗餘日望之矣。君所著有「宜居集」﹑「愈瘖錄」若干捲。宜居者﹐謂校官居卑﹑居貧﹐職易稱也﹔愈瘖者﹐謂時以言事自效﹐冀求愈夫生而不瘖者之不幸淪於瘖也。春秋六十有五。配李孺人。將以某年月日葬某地﹐其孤自其邑來﹐先期請銘。銘曰﹕膠庠道敝﹐津梁疇遵﹔鼓篋何賴﹐章縫曷親﹗觥觥鄭君﹐克盡厥職。慈惠之師﹐好是正直﹔明扶紀綱﹐幽釐禮式。欒公社祀﹐乃在儒林﹔謂非遺愛﹐帨澤靑衿﹗海水羣飛﹐赤嵌徼外﹔金湯一心﹐扞城功最。抱奇濟物﹐俊才盤盤﹔柰何髙節﹐卒辭長官﹗新詔徵賢﹐綱羅鶠鸞﹔柰何厄命﹐竟凋飛翰﹗風花升沈﹐豈君憂喜﹔見蔑之心﹐用道作砥。君身𨿽歸﹐君志不死﹔吁嗟九泉﹐誰爲知己﹗

﹣﹣見「碑傳集」卷一百十二「校官」﹝下﹞。

﹟李長庚

建威將軍浙江提督總兵官追封三等壯烈伯忠毅李公長庚神道碑文

浙江提督李公墓闕銘

壯烈伯李忠毅公傳

浙江提督總統閩浙水師追封三等壯烈伯謚忠毅李公行狀

建威將軍浙江提督總兵官追封三等壯烈伯忠毅李公長庚神道碑文陳壽祺

嘉慶十二年冬十二月二十有五日﹐浙江提督李公帥師剿海盜死之。事聞﹐上震悼﹐詔追封三等壯烈伯﹐予世龔﹐謚「忠毅」﹔給喪事﹐命福建巡撫往迎其喪攝奠﹐建祠其縣﹔數敕水師將士爲公復仇﹐恩禮篤異動天下。越明年九月﹐葬公同安坪邊山之原。公女夫寧波同知陳大琮來京師﹐請文於碑。壽祺﹐公鄕人﹐且史官也﹔謹次公狀之實﹐以昭示來世。敍曰﹕

公諱長庚﹐字超人﹐一字西巖﹔泉州同安人。曾祖思拔﹐祖宗徳。父希岸﹐寄籍彰化縣學生。三世贈皆如公官。公於兄弟次三。幼倜儻異常﹔稍長﹐習騎射﹐慨然有當世志。弱冠﹐以武學生舉乾隆三十五年鄕試。明年﹐成進士﹔授藍翎侍衛。四十一年﹐出爲浙江衢州都司﹔擢提標左營遊擊﹐遷太平參將﹐再遷樂淸副將。林爽文之亂﹐檄入閩﹐權海壇鎭總兵。所轄南日﹑湄洲﹐故盜藪﹔公至﹐捕除之。會鄰民被劫﹐誤指海壇﹔坐削職﹐遽歸。散家財﹐募鄕勇﹐率子弟操舟入海﹐擒盜首﹑從數十﹐復擒大岝。公自是﹐有致命之志矣。頃之﹐郡王福文襄定臺灣還﹐訪水師將才﹐禮異公﹔公慷慨請曰﹕之。初破家爲國﹐舟及軍食﹑軍械一不資官﹔惟火藥非私家物﹐願便宜得調』﹗文襄許『長庚﹐閩盜林明灼等入浙海戕一參將﹐吏莫能捕﹐以屬公。不三月﹐皆獲﹔奏起遊擊。五十五年﹐權銅山營參將。後四歲﹐補海壇右營遊擊﹐仍權銅山事。六十年﹐安南艇盜闌入閩﹐傍近驟駭。公率戰艦入擊之象嶼﹐追北及三澎。賊來撲﹐舟師未集﹐麾兵士急伏■﹝舟氐﹞艡中﹔候賊炮盡﹐突過其東﹐發一炮殲之。日暮﹐望數艇踵至﹐令列艦銜艫迆若長蛇﹔比曉﹐東西疊轉斗﹐大挫之。今上卽位之二年﹐由銅山參將擢守澎湖副將﹔未行﹐遷浙江定海鎭總兵。定海更盜患﹐嬰城守﹔公條上緝捕事於總督故大學士書麟﹐多施行。於是攻盜衢港﹐北越山東登萊﹔又攻盜普陀洋﹐又攻盜潭頭﹐斬獲多。當是時﹐風尾羣盜誘夷艇百餘踞浙江島澳﹐而巨盜蔡牽﹑林阿全等名號以數十舶交海中。當事者特急艇患﹐日夜程督。公乃擊之溫州三盤澳﹔還﹐拔他將之被圍者﹐鋒銳甚﹐賊宵遁。南追至竹嶼﹐過粵﹑閩之交甲子洋乃返。上聞﹐慰諭曰﹕『李長庚素勇﹐追剿力﹔然風濤險阻﹐稍持重﹐不可輕進』﹗又誡總督玉徳曰﹕『李長庚爲水師傑出﹐宜用於要處﹔莫令往返奔波﹐徒勞無益也』。公致書提督蒼保﹐大略謂『定海﹑黃巖﹑溫州三鎭﹐宜更抽戰船﹐專督帥﹑假便宜﹑勵賞罰﹑加口糧﹑足薪米﹑稽要隘﹑斷火藥﹑遏糴汲﹑益募丁壯﹑增調水兵﹐稍變通成例﹐權利害而勿惜小費』。其言皆中機要。五年﹐擊賊功最﹐賜花翎。夷艇大入浙江﹐巡撫阮元奏以公總領水師。遂申軍約﹑別徽幟﹑嚴號令﹐明進退疾徐之節﹔曰﹕『吾熟水戰﹐不如法﹐不可欺也』﹗夏﹐扼夷盜於松門﹔颶風作﹐覆其艇幾盡﹐獻俘千﹐磔僞侯倫貴利。自是﹐夷盜不復踐浙海﹐他土盜亦寖蹙﹐而蔡牽擾閩海劇張。其冬﹐公南下﹐翦水澳盜及牽黨。六年冬﹐授福建水師提督﹔尋調浙江。九年秋﹐命公爲閩浙水師總統﹐溫州﹑海壇二鎭爲左右翼﹐專捕牽。公議﹕『賊略船於商﹐船髙大﹐仰攻不便。當禁海商毋擅造巨舶﹐巨舶毋出口﹔賊所掠止千斛之舟﹐乃無能爲矣』。又自創火攻船﹐頗仿明人子母連環船法。十年﹐夷艇挾羣盜朱濆窺金﹑廈﹐漳﹑泉戒嚴﹐牽因入淡水﹐迫臺灣。復授公福建水師提督﹐出廈門﹔牽引去﹐仍調浙江。

其秋﹐詒書巡撫淸安泰曰﹕『蔡牽有船八﹑九十﹐而長庚所統兵船僅相抵﹔浙江尙有邱搭﹑小肥賓等盜船三﹑四十﹐而三鎭兵船亦僅相抵﹕自揣兵力猶未足勝賊。用兵之道﹐知彼知己﹐謀出萬全。長庚自督府奏定勒限一年以來﹐趨蹈艱險﹑橫戈直前﹑出入死生﹑徒勞無成者﹐緣閩﹑浙洋面三千餘里﹐所在兵力單耎﹐祗恃長庚一軍往來逐捕﹔顧肩失股﹐賊反以逸待勞。前奉中旨「勿事尾追」﹔今日之病﹐實在於此。竊謂兩省宜各厚集鸏■﹝童鳥﹞﹐隸之兩提督﹐使不分畛域﹐首尾策應﹔勿予賊暇﹐庶少有豸』。

公自以總兵討牽歲餘﹐東擊之南盤﹑掩之白犬洋﹑敗之旗頭﹔至東霍山﹐乘勝至盡山。以提督二歲﹐乘之象山﹐東薄之東滬﹑蹙之三沙﹐北躡之南麂﹐手鏦之浮鷹。以總統踰三歲﹐邀於馬蹟﹐東及於黃壠轟之﹔賊復自淡水﹐北覆之靑龍港﹑搗之斗米洋﹐戰三晝夜﹔東熸之臺灣洲尾﹐焚其舟數十﹔北走而東﹐蹶之張坑﹐掀商艘出虜者。復北折而南﹐克之調班洋﹔合諸鎭兵圍之漁山﹐再踣之竿塘﹑破之三盤﹔賊東走﹐逐之東湧﹔反而北﹑又竄而南﹐跐之廣東大星嶼。凡斬首八十餘級﹐殪禽數千人﹐得賊從子一人﹑頭目十餘人﹐俘器械﹑炮火萬計。上知公不遺餘力﹐且功簿無虛飾﹐累詔嘉之。公追牽三沙也﹐賊食盡﹐蓬纜﹑戰具皆敗﹐乃遣黨詐乞降督府﹔督府不虞也﹐輒遣吏招撫﹐而飛檄趣舟師入﹐掎公勿動。賊以間繕備﹐揚颿去。牽之圍臺灣也﹐陷鳳山﹑據洲尾﹐鑿巨舟塞鹿耳門阻外援﹐結姦民萬餘人大掠﹔公令扼隘口﹐遣將遶出其腹背夾攻﹐連破之。已而﹐賊乘潮從北汕逸。事聞﹐奪翎頂。而公固逆知港道遼闊﹐賊眾我寡﹐嘗從督府乞濟師﹔不時應﹐故失牽。漁山之役﹐賊瓦石﹑火箭如雨﹐公力戰被數創。當是時﹐總督玉徳以罪謫戍邊﹐代者因銜公﹐構蜚語﹐遽劾公﹔而巡撫淸安泰訟公戰功﹐章尋至﹐詔復公冠頂而切責劾者。大星嶼之役﹐斷賊舟大桅﹐毀其篷﹔圍急﹐而公舟亦摧於浪﹐粵援絕﹐故止。上聞﹐切責粵帥﹐敍公功。其歲與粵帥剿他盜竣﹐還浙江﹔請暫理軍政﹐上不許。遽行﹐與家人訣曰﹕『吾不滅賊﹐誓不返矣』﹗於是合金門﹑福寧二鎭兵南擊牽﹐及之廣東黑水洋﹐賊才三舟矣﹔火攻船乘風絓其艄﹐公奮欲登者三﹐幾獲牽。俄﹐風大起﹐水立﹐舟中皆傾眩﹔飛炮中咽及額。是日日昃﹐殞。垂絕﹐猶左手持刀﹑右執盾﹐怒目視如生時。

公天性知兵﹐尢長水軍。衽颶濤﹑頮霜雹﹑袒鋒鏑﹐身大小百餘戰﹐所向風靡﹔賊私相戒曰﹕『不畏千萬兵﹐但畏李長庚』﹗其讋服如此。天下知與不知﹐皆以爲今之頗﹑牧。然所與同心者﹐阮公﹑淸公而已﹔它督部多不相中﹐驟之﹑掣之﹑齮齕之。提孤軍奔命﹐四涉萬里﹐往往客主不相接。發凋齒豁﹐卒罹■﹝魚畺﹞鰐﹐悲已﹗然而公將兵在外十數年﹐上未嘗識公面﹐獨排箕舌﹑洗篋書﹐始終倚公如長城﹕其生也愛之﹐其死也哀之﹐蓋古名將不易得之於其君。天下又以感公之遭也﹐或謂以公之勇﹐功隳旦夕﹐賊罪巨於海而网數漏何也﹖豈天欲俾公盡瘁﹐以彰忠烈而後已耶﹗公卒踰年﹐提督王得祿﹑邱良功竟以閩﹑浙舟師斃牽海上﹐總兵許松年亦已斃賊朱濆﹐濆弟渥﹑牽義子小仁先後舉黨降。然則天子之威徳﹑公之英靈與文武吏士之所以爲公雪憤者﹐皆可知矣。昔漢滅蜀﹐追念來歙﹔越雋夷降﹐賜岑彭家﹔晉平吳策﹐告羊祜廟﹔唐掃蕩河洛﹐原功張﹑許﹐繪形淩煙。今公功方百世祀﹐天下無一日不思公﹔公何恨哉﹗公所至﹐嘗修學校﹑賑饑﹑施棺﹐置義塚﹔善拊吏士﹐今大帥得祿﹑松年之屬﹐皆公所薦拔﹕蓋又仁智儒將也。乾隆十五年四月二十五日﹐春秋五十有八。無子﹔養子廷駒﹐武舉人﹐早卒。聞於朝﹐以所撫同姓子廷鈺嗣﹐襲爵。

銘曰﹕茫茫大瀛﹐實生蛟鼉﹔去來閃屍﹐血人於波。天子命我﹐樓船峨峨﹔翦此朝夕﹐齒我天戈。雷砰霆激﹐奔駭妖魄﹔乘風簸濤﹐困而反齚。黃頭之軍﹐南北寡援﹔蒼兕﹑蒼兕﹐觸涉險難。冑蝨十霜﹐饑不暇餐﹔志業未竟﹐先摧師幹。隴西確虜﹐昆邪恐亡﹔新息介介﹐壺頭卒僵。公知國恩﹐安知福禍﹔惟帝念忠﹐報勳優大。鼓鼙琴瑟﹐聽之立懦﹔登於明堂﹐功宗曰可﹗

浙江提督李公墓闕銘惲敬

嘉慶十有二年十二月壬辰﹐浙江提督李公剿洋匪蔡牽於廣東潮州之黑水洋﹐卒於行間﹔皇上軫悼﹐封三等壯烈伯﹐謚「忠毅」﹐予祭葬。十四年﹐公舊部王得祿﹑邱良功殲蔡牽於浙江溫州之黑水洋﹐洋匪平。二十年﹐前揚州府知府寧化伊君秉綬以公之事﹐請敬銘之墓闕。

公諱長庚﹐字西巖﹔福建同安人也。曾祖思拔﹑祖崇徳﹑父希岸﹐皆贈建威將軍﹔母王氏﹐贈一品夫人。

公乾隆三十六年武進士﹐由藍翎侍衛補衢州都司﹐升提標前營遊擊﹑太平參將﹑樂淸副將。因剿林爽文﹐入福建﹐護海壇總兵﹔緣事革職。公罄家財﹑募精勇捕洋匪﹐獲戕參將張殿魁之林明灼﹑陳禮禮﹔以遊擊起用﹐署銅山參將。丁父憂﹐去官。服滿﹐補海壇左營遊擊。

時浙江﹑福建洋匪北接山東﹑西通廣東西﹐三面數千里皆盜出沒。其內地曰洋匪﹐蔡牽最大﹐朱濆次之﹔外地曰夷匪﹐多中國人挾安南人爲之﹐鳳尾最大。一艇載數百人﹐洋匪曰「匪艇」﹑夷匪曰「夷艇」。夷艇至輒數十艇﹐蔡牽百數十艇﹑朱濆亦數十艇﹐其大較也。五十九年﹐夷艇始入福建之三澎﹐公敗之。嘉慶二年﹐升澎湖副將﹑浙江定海總兵。三年﹐擊洋匪於衢港及普陀﹐敗之。四年﹐鳳尾引夷艇入溫州洋﹐敗之﹔賜花翎。五年﹐浙江巡撫阮公元以公可任﹐奏請總統浙江﹑福建水師﹐得兪旨。公申號令﹑嚴標識﹑束部伍﹑信賞罰﹐自偏裨至隊長﹑柁工﹑水手﹐耳目皆一﹔於是水師皆可用﹐能立功。鳳尾引夷艇入臺州松門﹐遇颶風﹐覆溺幾盡﹔登岸者悉就俘﹐獲安南僞侯倫貴利磔之。自後夷艇不敢至﹐鳳尾不知所終。是年﹐升福建水師提督﹐調浙江提督。先是﹐匪艇皆髙大﹐我軍仰攻﹐殊失勢﹔而匪艇用晉石及蜂脂浴帆禦火箭﹐帆下渴烏車發水及數丈滅餘火﹐其舷以餳傅之不能傷﹐故不易敗。公與阮公議造大艇淩匪艇上﹐至是成﹐名曰「霆船」﹔連敗蔡牽於岐頭﹑東霍﹐獲匪目張如茂﹑徐業﹐兵威大振。其明年﹐以霆船大敗蔡牽於定海﹐牽南走福建﹐乞降。是時牽已窮蹙﹐糧盡﹑艇亦朽壞﹔公窮追﹐不日可擒。而總督以令箭止公兵﹐牽得以其閒修艇﹐揚帆去。是役也﹐功垂成而中廢﹐天下皆惜焉。

蔡牽畏霆船﹐厚賂福建商人造大艇﹐髙於霆船﹔出洋﹐以被劫歸報。牽得之大喜﹐渡橫洋﹐劫臺灣米數千石﹐分餉朱濆﹔遂與濆合。九年﹐戕溫州總兵胡振聲。公追之﹐及於馬迹﹐敗之﹔至盡山﹐復敗之。牽以大艇得遁去﹐委敗於朱濆﹔濆怒﹐於是復分。公與阮公議禁商人造大艇﹐牽計不行。是年﹐敗朱濆於金﹑廈﹐調福建提督。十年﹐敗蔡牽於龍臺﹐復調浙江提督。

十一年﹐蔡牽合大隊攻臺灣﹐別部屯仔尾州﹐沈舟鹿耳門阻官兵﹔公至﹐不得入。諜知南汕﹑北汕﹑大港門可通小舟﹐遣金門總兵許松年﹑澎湖副將王得祿乘澎船攻仔尾州﹐敗之。其明年﹐復敗之。二月己卯朔﹐松年夜率銳師跐海水登仔尾州﹐焚其寮﹔牽反救﹐公遣師出南汕﹐自後焚其舟﹐松年出仔尾州夾擊﹐大敗之。庚辰﹐復夾擊﹐大敗之。牽棄仔尾州﹐屯北汕﹐以鹿耳門沈舟自塞走路也﹔甲申﹐潮驟漲﹐沈舟漂起﹐牽奪鹿耳門遁去﹐奉旨革翎頂。是役也﹐許松年爲軍鋒﹐前後奪舟大小數十﹐焚寮及舟無算﹐殺賊數萬人﹐屍橫數十里﹐臺灣獲全﹔公所將止三千人耳。是年﹐蔡牽復合朱濆走福寧﹐追敗之﹔皇上知公臺灣功﹐復翎頂。

十二年﹐敗蔡牽於廣東之大星嶼﹐復敗之於福建之浮鷹。十二月﹐率福建提督張見升追牽。是時﹐朱濆已爲許松年所擊敗﹐死﹔其弟渥降﹐牽亦屢敗﹐羣黨散沒止三舟矣。初﹐公以謀勇耐辛苦﹐受皇上深知﹐屢立功﹐軍事悉主阮公﹔福建忌之﹐故主招撫。後被紿﹐益恚怒﹐而阮公又以事去浙﹐福建益撓阻公。公以聞﹐皇上逮治總督﹐代以阿林保公。阿林保公初至福建﹐劾公逗撓﹔皇上以問浙江巡撫淸安泰公﹐公得直。於是皇上眷公益厚﹐敕福建不得撓阻﹐責公專擒蔡牽﹐與世職﹔蓋公天性忠勇﹐皇上拔之廢棄之中﹐推心委任﹐不使節制大臣得掣其肘。至是﹐而公不得不死矣﹗蔡牽𨿽止三舟﹐皆百戰之餘﹐合死力拒公於黑水洋。公自將親軍﹐當蔡牽大艇。公前後臨陣﹐多親搏戰﹔至是﹐自攂鼓﹐合戰良久﹐冒煙火﹐麾火船掛蔡牽大艇﹐將焚之。忽炮彈掠過﹐傷公喉﹐血湧出不可止﹐遂僕﹔而張見升見中軍舟亂﹐引師退﹐牽得走安南。蓋見升官福建﹐每戰必自全其師﹐不敢縱也。然公𨿽授命﹐後卒遵公部勒﹐滅蔡牽﹔故言水師良將﹐皆推公第一。旣明日﹐潮州知府至舟斂公﹐得載槥﹔蓋公之誓死﹐非一日矣。

公無子﹔嗣子廷鈺襲爵﹔葬公於同安之祖塋。銘曰﹕妖鯨叩天飛駁云﹐長大黿紛輪囷﹐刳匈剔腹搜其羣。手提雙桴桴不歇﹐天狗奔空襲明月﹐誰甕貯之烈士血﹗煌煌前績銘旗常﹐五等之錫邦家光﹐子孫保之噫勿忘﹗

壯烈伯李忠毅公傳阮元

李忠毅公名長庚﹐字西巖﹔福建同安人。曾祖思拔﹐祖宗徳﹐父希岸。

公生而倜儻警敏﹔甫入塾﹐卽弄筆書「天生我材必有用」七字。性至孝﹐母喪旣除﹐益讀書﹐習騎射。乾隆辛卯科﹐武進士﹔藍翎侍衛﹐屢扈蹕。

乾隆四十一年﹐年二十六﹔補浙江衢州都司﹐累遷提標遊擊﹑太平參將﹑樂淸副將。

林爽文亂臺灣﹐閩中求良將於浙﹐提督陳大用以忠毅應﹔遂入閩﹐護海壇鎭總兵﹐掩捕南日﹑湄洲之賊數十人﹐餘黨解散。會鄰海有民船被盜﹐誤指海壇者﹔被參革職。忠毅出家財﹐募鄕勇﹐率子弟操舟﹐出擒盜首林權等數十人。又擊盜陳營於大岝﹔盜善火器﹐忠毅回舟據上風﹐以長竿系月鐮斷其帆繚﹐須眉皆燎﹔躍入盜船﹐斬獲以歸。福郡王平臺灣歸﹐加禮﹐善遇之﹔檄郡縣曰﹕『李某用火藥﹐所在支與之』﹗海盜林明灼﹑陳禮禮等入浙﹐戕參將張殿魁﹔總督屬忠毅捕之﹐遂獲之。奏功﹐以遊擊起用。

五十五年﹐署銅山參將﹔選鋒自隨﹐作商人裝﹐屢獲賊。明年﹐丁父憂﹐去官。

五十九年﹐補海壇遊擊﹐仍畱銅山。六十年﹐安南夷艇始入閩﹐閩人驟駭。忠毅以小船入﹐擊之三澎﹐救商船﹔賊捨商拒兵﹐忠毅麾兵伏船內﹐待賊炮盡﹐過賊東﹐發一炮碎其舟。餘盜夜相逼﹐公計寡不敵﹐乃以八船首尾緪爲一。詰旦﹐賊東來﹐則以東一舟應之至八﹔西來﹐亦如之。回環至暮﹐賊乃去。

嘉慶二年﹐授澎湖副將﹑定海鎭總兵。純皇帝召見﹐諭曰﹕『汝勤於捕盜﹐故有此授』。三年﹐至定海。時定海累更盜﹐患艇夷登岸劫擄婦女﹐官士嬰城﹔至是﹐始有所恃。夏﹐擊盜於衢港﹐窮追入山東界﹐獲之。秋﹐攻盜於普陀﹔明年秋﹐擊盜於潭頭﹕皆斬獲無算。秋﹐閩盜鳳尾引夷艇入浙﹐共百餘艘﹔忠毅追擊至溫州﹐沈其一艇。守備許松年等三船困於賊﹐忠毅返舟入賊圍﹐救出之﹔窮追至廣東甲子洋遇蔡牽﹐再擊之。總督玉徳﹑巡撫阮元奏其事﹐奉旨﹕『李長庚奮勇﹐爲賊所畏懼。此次追剿﹐洋面風濤﹐亦不得不稍爲持重。李長庚爲傑出之員﹐總宜用於要處﹔弗令往返奔波﹐徒勞無益』﹗復奉旨賞戴花翎。

五年五月﹐至寧波﹐與巡撫阮元﹑提督蒼保議造大艇船三十以攻夷盜。六月﹐夷盜大小七十船復入浙。阮元謂賊多﹐非會剿不可﹔會剿﹐非有謀勇者爲統帥不可。於是奏以忠毅爲總統﹐得旨允行。忠毅旣統水師﹐遂條申軍令曰﹕『一﹑定海鎭船居中軍﹐用黃旗﹐總領用五色方旗﹔黃﹑溫二鎭居左﹐用紅旗﹐總領用五色尖旗﹔閩鎭居右﹐用白船﹐總領用五色尖旗。一﹑中軍船晝行插五色旗﹐夜懸三燈﹔將領二燈﹑弁兵一燈。中軍旗起頭篷之後﹐掌進號一次者紅旗行﹐二次者白旗行﹐三次者黃旗行。一﹑遇賊船﹐無論何鎭先見者﹐卽插本色旗﹐使後船見之﹔仍視中軍所持五色方旗所指﹐前後四方隨指追攻。若中軍掛五色旗於大篷者﹐收兵。一﹑各鎭𨿽分三色旗﹐又於本色旗心黏他色﹐以別其隊。何隊犯令﹐卽罪其領隊者。一﹑中軍船髙插五色旗者﹐收澳﹔夜中軍船放火號三枚﹑各總領二﹑弁兵一﹐亦收澳。支更譙警﹐夜見有外船近者﹐鳴金一陣﹐各船互傳﹔見盜近﹐乃擊之﹐毋遠而亂。若收澳旋須行者﹐中軍插三色旗﹐各船毋放杉板船入海。一﹑遇大盜宜安靜﹐前後左右以旗進退之﹐遲者﹑亂者按以軍法。旣追盜﹐盜返篷擊我﹐我毋避﹔如有船陷賊﹐本隊遲救者罪其長。一﹑追捕遇無風時﹐必加櫓﹔若心怯﹐將篷或松﹑或緊者﹐罪之。前船若速﹐必回待後船﹔後船不加速而亦回住者﹐罪之。一﹑泊舟﹐各總領船插黑旗﹔禁縱兵上岸。一﹑中軍傳將備出黃旗﹐傳千把﹑外委出藍旗﹐傳隊目﹑柁工出紅旗。一﹑兵船獲盜船﹐以盜賊物爲賞。兵船遇礁門必魚貫﹐爭先者罪舵工』。六月﹐安南夷艇鳳尾盜六﹑七千過閩入浙﹐逼臺州松門﹐將登岸﹔巡撫阮元勒兵於太平松門﹐擊之。二十二日﹐忠毅率師至海門﹐將會黃巖鎭謀攻取﹔夜颶風起﹐明日風益甚﹐盜船覆溺於松門外﹐僅餘二﹑三船漂出外海。海門兵船亦多損﹔忠毅船隨潮溢入田﹐掛木而止。賊在松門據破船及泅水登岸者﹐黃巖鎭率松門兵縛桴﹐合水陸悉攻﹐俘之﹔獲安南四總兵印及僞爵侯倫貴利﹐磔之。又獲安南王敕﹐擲還安南。自是﹐夷艇不復入浙海。秋﹐忠毅以夷寇𨿽滅﹐閩盜尙有水澳蔡牽﹔乃修船往來閩﹑浙間﹐屢獲劇盜李出﹑丁郭﹑林俊新﹑楊烏﹑李車黑﹑陳帖﹑李廣﹑髙英等船。冬﹐擢福建水師提督。總督玉徳以忠毅福建人﹐奏請回避﹔奉旨調浙江提督。

六年﹐新艇成﹐忠毅入閩駕歸浙。初﹐阮元以造艇銀鉅萬全付忠毅曰﹕『船乃兵將所寄命﹐文官不善於工﹐請公自造之』﹗忠毅曰﹕『公不疑我﹐我當任之』。命守備黃飛鵬及族人齎銀入閩造艇。至是﹐艇成﹐名曰「霆船」﹐最堅壯﹔加以大炮﹐兵威大振。夏﹐擊蔡牽於岐頭﹑東霍等洋﹐擒獲甚夥。七年春﹐獲盜張如茂船於浙潭頭﹐獲徐業船於閩東滬。是時﹐水澳等賊以次殄滅﹐海盜畏霆船﹐勢頗戢。

八年正月﹐蔡牽匿定海北﹐忠毅以舟師掩至﹐牽僅以身免﹔追至閩﹐糧藥盡﹑篷索朽﹐遣其黨乾道員慶徠乞降於總督。總督不虞其詐﹐招撫之﹔牽又言﹕『果許降﹐勿令浙兵由上風來逼我』﹗總督調浙兵居下風﹐牽以其閒繕器備物﹐揚帆去。總督大怒﹐趣浙兵擊之﹐已無及矣。十一月﹐擊牽於三沙﹐沈其船一﹔牽北竄﹐蹙之於溫州南麂﹐奪其船二﹑沈其一﹑焚其一﹐斬獲無算。

是年﹐兼攝定海鎭凡十閱月。蔡牽畏霆船﹐厚賂閩商更造船之大於「霆」者﹐令商載貨出海濟牽用﹔商歸岸﹐僞報被劫。牽得大船﹐遂能渡橫洋﹐渡臺灣。九年夏﹐劫臺臺米數千石及大橫洋臺灣船。會閩﹑粵間盜朱濆斷糧﹐牽分米飽之﹔遂與濆合八十餘大船﹐猝入閩海。溫州總兵胡振聲以二十四船入閩運船工木﹐總督遽檄振聲擊之﹔振聲陷於濆﹐死之﹐賊勢甚熾。六月﹐玉徳﹑阮元會奏﹕請忠毅總統閩﹑浙水師﹐以溫州﹑海壇二鎭爲左右翼﹐專捕蔡牽。秋﹐牽﹑濆同入浙。八月﹐追及之於馬蹟﹔牽﹑濆結爲一陣﹐忠毅督兵衝貫其中﹐盜分東西竄﹔逐至盡山﹐沈其二船﹐斃牽船盜數十人﹐俘餘船五十餘人。終以牽船髙未獲﹐遁去。牽責濆不用命﹐濆怒﹐先返﹔自是﹐牽﹑濆始分﹐牽亦少衰。忠毅建議﹕禁商造大船﹐無爲盜齎。十二月﹐濆結粵盜伺金﹑廈﹔忠毅擊走之﹐奪其船二於甲子洋。牽擾臺灣﹐奉旨調福建水師提督﹐責捕牽。

十年夏﹐牽由臺入浙﹐忠毅擊之於靑龍港。阮元奏浙江提督孫廷璧不諳水師﹐奉旨復調忠毅爲浙江提督。九月﹐被風於盡山﹐所部船多損。冬﹐牽聚船百餘復擾臺灣﹐結陸路無賴萬餘人屯洲仔尾﹐沈舟塞鹿耳門阻官兵。十二月﹐忠毅至臺﹐不得入﹔然分力回拒忠毅﹐以故臺灣府城得不破。時南北汕﹑安平﹑大港門三處尙通小船﹐忠毅扼之﹔別以小澎船五十﹐令金門總兵許松年﹑澎湖副將王得祿進攻之﹐焚獲三十餘船﹑盜千餘人。十一年正月﹐忠毅令許松年進柴頭港﹐自領兵截港外﹔松年﹑得祿水陸夾擊之﹐焚獲甚夥。二月朔﹐令松年夜入洲仔尾﹐登山焚其寮﹔大船盜至鹿耳門者掩至﹐忠毅別遣將以火攻船﹐從南汕出其後燒之。松年進■﹝戚﹞之﹐焚斬無算。二日﹐復登岸擊陸賊﹐以火焚其小船﹐屍橫七﹑八里﹔賊大敗﹐棄洲仔尾﹐困守北汕內﹐僅餘五﹑六十船。七日﹐東風﹐大潮驟漲﹐鹿耳門所沈舟漂去﹐賊奪門出﹔忠毅追擊之﹐奪其船十餘﹐而牽竟遁去。詔奪公翎頂﹐立功自贖。四月﹐牽﹑濆在福寧﹐追擊之﹔牽入浙﹐又擊之於臺州。八月﹐擊之於定海漁山﹔忠毅專擊牽舟﹐牽瓦石﹑火器雨下﹐公額身皆受傷﹐牽復遁去。詔賜還頂戴﹐果擒渠﹐許錫世職。九月﹐擊牽於閩之竿塘﹐獲牽侄蔡添來。十二月﹐擊牽於溫之三盤﹐多所斬獲。

初﹐忠毅與阮元同志气﹔十年﹐元欲造更大於霆船之大船﹐寓書忠毅。旋以父喪去官﹐忠毅言於總督﹐請造之﹔總督阻之。牽自鹿耳門遁入內海﹐甚狼狽﹐篷柁皆毀﹔四月﹐至福寧﹐得岸姦接濟﹐易新篷﹐勢復張。忠毅皆列狀奏聞﹐上切責閩文武官﹔逮總督﹐以阿林保爲總督。阿林保初至閩﹐閩官交譖公﹐阿林保密劾公「因循逗𨖻﹐捏報斬獲」﹔奏五上﹐上以問浙江巡撫淸安泰﹐淸安泰辧之。九月﹐奉上諭云﹕『本日淸安泰奏到「查明李長庚在洋捕盜並無因循懈玩」一摺﹐所奏甚屬公正。阿林保前此密參李長庚因循怠玩種種貽誤﹐請將伊革職治罪﹔朕覽該督所奏﹐卽覺不愜。阿林保身任總督﹐原不能無參劾之舉﹔但伊到任不過旬月﹐地方公事一切未辦﹐海洋情形素未熟悉﹐而於李長庚更從未謀面﹔輒行連次參奏﹐專以去李長庚爲事﹐殊屬冒昧﹗是以降旨令淸安泰秉公詳查﹐俟奏到時再行核辦。而本日據淸安泰覆奏﹐則稱李長庚帶領兵船經過海口﹐並未回署。淸安泰曾於致阿林保信中﹐將其兩年在外公爾忘私之處敍及﹐特阿林保尙未接到耳。又據稱海船若不勤加燂洗﹐則船底苔艸﹑■﹝族上虫下﹞虫粘結﹐輒駕駛不靈﹔故隔越兩﹑三旬﹐卽須旁岸燂洗。李長庚收船進港﹐委非無故逗𨖻。而李長庚所獲李按﹐實系蔡牽夥黨﹐俱經審明確鑿﹐並無捏報斬獲情獘。並據另片奏稱﹕八月十六日﹐李長庚帶兵圍攻蔡逆坐船一事﹐將盜船燒沈二隻﹐斃賊無算﹐生擒七名﹔不但李長庚身受多傷﹐卽黃飛鵬亦被炮彈擲傷腰腿﹐又官兵受傷者一百四十餘人。淸安泰又轉詢黃飛鵬﹑何定江二人﹐亦均稱李長庚實在奮勇﹐並無怠玩等語。是阿林保前此參奏李長庚之處﹐均系捕風捉影﹐全屬子虛﹔設朕誤信其言﹐不加詳察﹐卽照阿林保所奏辦理﹐則李長庚正當奮不顧身﹑爲國殄賊之際﹐忽將伊革職拏問﹐成何事體﹗豈不令水師將弁寒心﹖試問水師中有過於李長庚者乎﹖阿林保未見確實﹐任意糾彈﹐殊屬冒昧﹗朕又不昏憒糊塗﹐豈受汝蠱惑﹐自失良將耶﹖李長庚平日旣無逗𨖻恇怯情事﹐此次在長途洋面痛剿蔡逆﹐身先士卒﹐躬受多傷﹐實爲認眞出力。朕已特降恩旨﹐先行賞還頂戴﹐以示獎勵﹔並將剿辦蔡逆一事﹐責成該提督﹐勉以成功。李長庚感激朕恩﹐旣知責無旁貸﹐自必倍加奮勉。兵船在洋捕盜﹐全在地方官協力幫助﹔文武和衷﹐方克有濟。從前玉徳在閩浙總督任多年﹐於李長庚兵船剿賊之時﹐事事掣肘。如所需火藥﹑炮位﹑船隻﹑兵米等事不能應手﹐而於盜船接濟之路又不爲之嚴行杜絕﹐以致兵船日形匱乏﹐盜船駛竄自如﹐追捕不能得力。此等實在情形﹐朕皆洞悉﹔是以將玉徳革職逮問。今兵船正當剿捕喫緊之際﹐若阿林保尙不知以公事爲重﹐屏除私見﹐猶復輕聽人言﹑罔卹公論﹐甚至因此次參奏李長庚不能遂意﹐因而挾私逞忿﹑心存嫉忌﹐遇事掣肘﹐使其不能成功﹐以致蔡逆捕誅﹑海疆貽誤﹐則阿林保之罪甚大﹗玉徳卽伊前車之監﹔朕惟執法懲辦。是此時李長庚不至革職治罪﹐而阿林保不知攺悔﹐轉恐不免矣。阿林保﹐著傳旨嚴行申飭﹔並諭溫承惠﹑淸安泰知之』。

十二年春﹐忠毅追牽入粵﹐掣之於大星嶼。四月﹐擊粵盜鄭一於佛堂洋﹐獲其二艇。七月﹐請回寧波辦軍政﹐詔飭之。八月﹐卽出海﹔十一月﹐擊牽於閩之浮鷹。十二月﹐率福建水師提督張見升等追牽入粵海。二十五日質明﹐至黑水外洋﹐牽僅存三舟﹔忠毅以浙江親軍專擊牽一舟﹐斃賊甚夥。又自以火攻船掛牽船﹐將成擒﹔忽賊發一小炮﹐適中忠毅喉﹐忠毅遽殞。閩帥張見升本庸懦﹐又窺總督意﹐頗不受提挈﹔及是﹐遠見總帥船亂﹐遽率舟師退﹐牽乃遁入安南夷海中。阿林保以其事聞﹐上震悼哭之﹐廷臣亦哭。詔曰﹕『浙江提督李長庚宣力海洋﹐忠勤勇幹﹐不辭勞悴﹐懋著威聲。數年以來﹐因閩﹑浙一帶洋盜滋事﹐經朕特命爲總統大員﹐督率各鎭舟師在洋剿捕。李長庚身先士卒﹐銳意擒渠﹐統兵在閩﹑浙﹑臺灣及粵省洋面往來跟剿﹐艱苦備嘗﹔破浪衝風﹐實已數歷寒暑。每次趕上賊船﹐無不痛加剿殺﹔前後殲斃無數﹐擒獲盜船多隻。蔡牽亡魂喪膽﹐畏懼已極﹔聞李長庚兵船所至﹐四處奔逃。正在盼望大捷之際﹐乃昨據阿林保等奏到﹕李長庚於上年十二月二十四日由南澳洋面駛入粵洋追捕蔡牽﹐望見賊船祗剩三隻﹐窮蹙已甚﹔官兵專注蔡逆﹐窮其所向﹐追至黑水洋面﹐已將蔡逆本船擊壞。李長庚又用火攻船一隻﹐乘風駛近﹐維往賊船後艄﹐正可上前擒獲﹔忽暴風陡作﹐兵船上下顚播﹐李長庚奮勇攻捕﹐被賊船炮子中傷咽喉額角﹐竟於二十五日未時身故。覽奏﹐爲之心搖手戰﹐震悼之至。朕於李長庚素未識面﹐因其在洋出力﹐疊經降旨褒嘉﹔並許以奏報擒獲巨魁之時﹐優予世職。李長庚感激朕恩﹐倍矢忠藎。不意其功屆垂成之際﹐臨陣捐軀﹗朕披閱奏章﹐不禁爲之墮淚。李長庚辦賊有年﹐所向克捷﹐必能擒獲巨憝﹔朕原欲俟捷音奏到時﹐將伊封授伯爵。此時李長庚𨿽已身故﹐而賊匪經伊連年痛剿之後﹐殘敗已極﹐勢不能再延殘喘﹔指日舟師緊捕﹐自當縛致巨魁。況李長庚以提督大員總統各路舟師﹐今沒於王事﹐必當優加懋賞﹐用示酬庸。李長庚﹐著加恩追封伯爵﹐賞銀一千兩經理喪事﹔並著於伊原籍同安縣地方﹐官爲建立祠宇﹐春秋祭祀。其靈柩護送到日﹐著派巡撫張師誠親往同安代朕賜奠﹔並查明伊子現有幾人﹖其應襲封爵﹐候伊子服闋之日﹐交該督﹑撫照例送部引見承襲。其李長庚任內各處分﹐著悉予開復﹔所有應得卹典﹐仍著該部察例具奏﹐以示朕篤念勞臣﹑恩施無已至意』。部臣以伯爵請﹐得旨﹕『李長庚著封三等壯烈伯﹐承襲十六次。襲次完時﹐給予恩騎尉罔替。其卹賞銀﹐著再給四百兩﹔全祭葬﹐賜謚「忠毅」』。忠毅無子﹐以族子廷鈺爲後﹐襲爵。

忠毅治兵有紀律﹐恩威兼施﹔諸盜皆畏之﹐爲之語曰﹕『不怕千萬兵﹐但怕李長庚』﹗海盜沈振元自言﹕爲盜時泊浙海﹐夜夢公至﹐一夜數驚﹔遂革心﹐投誠爲水師健弁。公家故丰﹐悉毀於兵事。好讀書﹐究弢略﹐爲詩﹑古文。修寧波學宮﹐置義塚﹐爲粥食餓民﹔士民皆感之﹐忠毅舉武科會試﹐卽航海入天津﹐識海中形勢。及在水師﹐識風雲﹑沙綫﹔自持柁﹐老於操舟者不及之。在兵船﹐緘所落齒寄其妻吳﹔蓋以身許國﹐慮無歸櫬也。閩健將許松年﹑王得祿等﹐皆公所薦拔者。朱濆後爲許松年炮所斃﹐其弟渥率眾降於閩。十四年﹐阮元復任浙撫﹔八月十八日﹐福建提督王得祿﹑浙江提督邱良功始共殲蔡牽於溫州黑水洋。

﹟孫爾準

贈太子太師謚文靖太子少保兵部尙書閩浙總督金匱孫公爾準墓志銘

陳壽祺

道光十有二年春正月己酉朔﹑越二十有八日丁丑﹐太子少保﹑兵部尙書﹑閩浙總督金匱孫公薨於位。天子念海疆劇要﹐遽失倚畀﹐深軫惜之﹔晉贈太子太師﹐賜祭葬如禮﹐賜謚「文靖」﹐予長子慧惇進士﹑次子慧翼兵部員外郎。復奉批答前疏﹐曰「曷勝追悼之至」﹗曰「已成夢幻矣」﹗天下感嘆﹐以爲君臣遭遇之間﹐數百年所未有也。逾月﹐兩公子奔喪至﹐將扶匶歸葬﹔以壽祺與公久相知﹐請銘墓。壽祺往自武林還京師﹐嘗拏舟蓉湖訪公﹔旣而同在詞垣編摩天祿﹐迹淡而志親。及持英簜來玆土﹐每從容諮民俗﹐虛懷海納﹐言多聽從﹔或縱論海內文章﹑人物﹐如契印齒。公之下交壽祺也恭﹐壽祺之知公也亦悉﹔於公子之請﹐𨿽不文﹐其曷可辭﹗

按公幼讀書一目十行﹐背誦如瀉水。舉止端重﹐器局英亮。少﹐隨侍父巡撫公貴州廣西官舍。弱冠﹐從王述庵侍郎﹑邵二云學士受業﹔丁外艱。後遊嶺南﹐與徳淸許周生﹑南海黎簡民唱和。年三十﹐作「自壽詞」云﹕『但說文章能報國﹐恐蒼蒼未盡生才意』﹗公抱負非常﹐不屑以文人自居﹔於此見矣。

試禮闈﹐出大興﹑大庾﹑吉林三相國之門。三相國門生﹑故舊滿天下﹐士之四方輻湊者如入良醫之室﹑集檃括之庭﹐公又嘗爲吉林公子師﹔然進退以禮﹐獨一無所依附。及筦閩鹽筴﹐大府桐城汪尙書﹐公舉主也﹐適有嘉定李藩伯被訐獄﹐尙書持之急﹐撫部不能救﹔壽祺謂公曰﹕『李君儒者而剛﹐吏挫辱之﹐必死矣』﹗公先進諫﹐不聽。踰數日﹐李君竟雉經。公哭之慟﹐經紀其喪﹔歸其孥﹐徧告寮屬﹐所以賻贈之甚備。𨿽觸大府忌﹐弗顧也。壽祺以是心服公之執義不阿﹑不畏彊禦也。

通籍翰林﹐凡院中制詞典冊﹐悉以委公﹔公𨿽處承明﹐而研究朝章國政﹐務爲經世之學。比擁節旄十餘載﹐章奏皆自屬艸﹑文檄亦多手定﹐未嘗假之幕賓。朝見庶僚﹑晝治官書﹑夕考政業﹐又以其閒綴詩筆﹑披囊帙﹔百務倥傯﹐措之裕如。每與監司﹑守令有所謀﹐政議未上﹐而牘札先四馳矣。遇事可否是非﹐一言立剖﹔及施之軍國﹐靡不洞中窾會。

其知汀州﹐汀介贛﹑潮之間﹐姦宄攘劫爲民害﹔公治以嚴明﹐坐堂皇鞫訟無虛日民無羈累。屢奉檄赴屬邑勘獄﹑勘厄隘﹐姦無所容。大吏召訊連江民黃貞煌失竊致死獄與權臬使時鞫福淸革生林彌髙抗糧鼓眾獄﹐皆數言定讞﹐眾驚以爲神。

其釐鹽政﹐請復砠秤以補耗折﹑定江西引地以配戶口﹑分限完短課銀三十二萬有奇以紓商力﹐商人徳之。

其撫安徽﹐前後遇宿州﹑靈璧﹑鳳陽﹑泗州﹑潛山﹑五河﹑霍邱水患﹐放口糧銀二十餘萬兩﹑緩徵觸免﹐民尟凍餒逃亡者。赴江寧監臨鄕試﹐途次聞潁州警﹐密飛檄藩司督守令﹑營將剿獲迅速﹐閭閻安堵。

其撫閩﹐稔知延﹑建山徑叢雜﹐易匿莠﹐攘寇滋多﹔請年撥鹽庫帑息萬兩資緝捕﹐先後獲盜首闕春喬等戮之。又飭所屬行聯甲法﹐迄今著爲令。

其巡閱臺灣﹐威立惠行。禁占番田﹑建鳳山城﹑勘屯餉埔地﹐擘畫善以周。議海口﹐謂鹿港沙淤淺狹﹐噶瑪蘭山峻路險﹑負戴難行﹐請別設正口﹐以五條港隸嘉義縣丞﹑烏石港隸噶瑪蘭頭圍縣丞﹔通貿易﹑疏積榖﹐商賈皆悅而願出於其塗。

其督軍事﹐籌辟噶瑪蘭事宜凡十有四﹔其中如番社墾地分給民人﹑田園不可加徵﹑減免余租﹑緩報升科﹑豁民欠錢糧及田園之水沖沙壓者﹑存常平倉榖﹑移營制﹑增隘寮﹑編保甲﹑立族正﹐皆撫馭之要也。

公最重民社。道光元年閩縣﹑侯官榖不升﹐卽開倉平糶﹐且招販臺米。五年十一月﹐閩中各屬米貴﹐豫請弛海禁﹐募商運浙米十數萬石﹔其外汀州請發倉者一﹐龍巖﹑寧洋﹑徳化請發倉者一﹐永春請發倉者一﹕二鬴無匱﹐故歲儉而民不饑。

公好興水利。莆田木蘭陂者﹐創自宋熙寧間侯官李長者宏﹐漑田四十萬畝﹔瀕海東角﹑遮浪兩村﹐堤以石千有一百餘丈﹐疏溝大小百七十有八﹐設斗門﹑涵洞﹐旱豬潦泄﹐啟閉以時。久之﹐陂圮潮灌﹐變膏腴爲斥鹵。公憂之﹐捐廉勸輸凡縻十數萬緍﹐遴邑進士陳池養董其役﹐築石壩三於荷包瀨以遏衝沙﹐並修溝洫及延壽陂南北二洋咸浚復其舊﹐歲以有稔。石堤爲莆田保障﹐令遵浙江海塘程式造焉﹔工竣﹐公大書「鎭海堤」三字﹐刻石立堤側。福州西湖者﹐鑿於晉郡守嚴髙唐﹔宋以來屢修治﹐漑田萬餘畝。國朝康熙後凡四浚之﹐每間四十餘年一舉﹐頃湖墊隘。公委員履勘﹐延鄕宦主土功﹐周圍爲石堤使永鞏﹐湖之北海柳橋始暢流﹔而西北諸山之水有所鐘﹐四野沾渥。東湖在郡城東北﹐久湮﹔宋蔡忠惠復五塘﹐卽其地也。鄕民願自捐資開之﹐公令先浚鶴嘴橋土壩口以釃水源﹔三月竣事﹐溝渠頗導達矣。

公亟振文教﹕捐助鳳池書院餐錢﹔請編臺灣粵籍生員額中一名﹐增廣臺﹑鳳﹑嘉﹑彰四縣文童額進各二名﹐澎湖廳文童每試額進二名﹔購書籍分貯海外學宮﹑書院﹔請以明儒黃石齋先生從祀兩廡﹐又鳩資鋟其全集﹔重建貢院﹐號捨攺五爲四﹑巷道攺三爲二﹐增號捨千有餘間﹐厚其墻垣﹐道皆砌石﹐縻十餘萬緍﹔復以余貲重纂「省誌」﹐親裁定之。

公尢嫺兵略。其大者﹐彰化賊李通等與粵民黃文潤挾嫌糾眾鬥殺﹐姦徒誘煽﹐乘機焚掠數日﹐延及嘉義。先是﹐水師軍門適巡臺灣﹐公慮臺地南北袤千餘里﹐重兵駐南﹐賊必北竄淡水﹐檄閩安副將邵永福﹑澎湖遊擊謝建雍率兵自五虎門渡八里坌﹐疾趨艋舺阻之﹔調金門鎭總兵陳化成率兵渡鹿港圍捕﹐使賊不能遁入海。公卽日馳抵廈門策應﹔又檄副將崇福﹑延平都司聶標文﹑興化副將佟樞率兵赴彰化﹑淡水﹐而札諭戎帥嚴剿捕。當是時﹐賊氛熾﹐蔓延月日﹐所戕殺不下萬餘人﹐屍相枕藉於道﹔室廬旣毀﹐民無所歸﹐不死則相從爲盜。彰化距淡水二百里間﹐蹂躪尢甚﹔抗拒官兵﹐頗有所傷。而戎帥巽懦按兵﹐不得要領﹐文報多不實﹔乃姑集眾講和﹐損失威重﹐賊愈張無忌﹐釀禍且益鉅。於是公奏請陸路提督馬公濟勝移駐廈門﹐而自率長福﹑連羅水師千徑抵鹿港﹐察知許﹑蔡二帥遲延謬誤狀﹐劾罷之﹔而議賊造謠焚掠非反叛﹐律當以彊盜論﹔淡水以北意在報復﹐當以械鬥論﹔助斗者老弱﹑單丁皆寬減﹐鄕愚附和脇從者不株連。始公至臺﹐民愯疑必興大獄。旣而首戮六人﹐皆素名凶惡﹔於是民爭相傳謂「總督止誅彊盜﹐不誅良民也」﹗余以次按律定罪數百人﹐旬日人心大定。當是時也﹐上方出期門佽飛﹐遣大臣前帥臺灣者率而南﹐挾閩舊將及燕﹑齊偏裨丞倅與俱﹐且許其便宜調沿途兵﹔朝廷推轂以寄閫外﹐愼重與徵討等。公已由大甲赴淡水收餘燼﹐疊疏言北路賊平﹐彰化難民歸莊﹐舉義首自縛匪徒﹐令以閩人捕閩﹑粵人捕粵﹐可省兵力﹔而前所遣大臣者弗果來﹐軍需不糜﹐亂亦遄已。無何﹐三臺番割之事起。番割者﹐漢姦能通番語﹐與生番市﹐竄入內山﹐往往散發易裝﹐引生番潛出劫掠﹔民常苦之。三臺黃斗乃﹐其尢暴也。方淡水械鬥﹐粵人輒有勾串番割率生番出而助殺者﹔公決計翦除之。內山險阻蒙翳﹐蹊徑不可尋﹔公檄諸將三路入。值秋霖溪漲﹐賊匿後山﹐懸崖滑如餳﹐趾不容寸﹔諸將攀藤上﹐擒黃斗乃等二十一人置於法﹐人心大快。自軍興﹐閱三月事平﹔乃撫卹難民﹐以北路兵單﹐請以南路遊擊一員移駐淡水﹑以竹塹守備一員移駐大甲。是役也﹐公履險如夷﹐不爲浮議動﹔攝萬緒於寸心﹑應百變於一瞬﹐簿牘﹑枹鼓之間﹐從容鎭靜。酷暑中﹐繕疏飛書﹐揮汗立辦﹔籌筆徹宵﹐須鬢爲之頓白。僕從有勸以愛惜精神者﹔公曰﹕『我受國恩﹐此身豈尙爲我有耶』﹗聞者莫不感奮。

是年十二月﹐奉命晉太子少保﹐賜花翎。明年入覲﹐蒙七召見﹐垂詢海疆事甚悉。上以公治事勤能﹑且蕆功速﹐再賜服﹑賜幣﹔予次子候補光祿寺署正慧翼以主事卽用﹐爲大吏勤職者勸。踰年京察﹐奉旨議敍。十有一年﹐恭遇皇上五旬萬壽﹐以公年六十﹐特賜禦扁曰「錫羨巖疆」﹐禦書「福」﹑「壽」字各一﹐其餘賞賚便蕃出於異數﹔命公子慧翼恭齎至閩。蓋公負名世之資﹑席世祿之閥﹐竭忠誠以奉君國﹐才猷什倍於儕伍﹐故朝廷寵顧之深超越尋常﹔公歿﹐而猶悼惜無已也。公自赴浙江閱兵﹐感寒洷﹐患瘇。踰年﹐將監臨鄕闈﹐病劇﹔乃乞假﹐上賞假兩月。期滿請開缺﹐仍賞假一月。不數日﹐而公遂逝﹔春秋六十有三。於戲﹗哀哉﹗公天性孝友﹐規摹宏達。知人明而用之﹐能盡其材﹔任事勇而行之﹐不知其勩。宅心夷白﹐而不爲磽磽之行﹔練才敏達﹐而不爲訑訑之聲色。有黃次公抉摘之神﹐而不矜趙﹑張﹔有寇子翼文武之略﹐而不學孫﹑吳。古之所謂「孚一徳﹑宣四方﹐鏤景鐘而銘衛鼎」者﹐非斯人﹐其誰與歸﹗

系曰﹕公諱爾準﹐字平叔﹐一字萊甫﹔世爲無錫人﹐後占籍金匱。明萬曆甲戌進士第一人﹑官吏部左侍郎﹑贈禮部尙書﹑祀鄕賢諱繼臯者﹐公七世祖也﹔淸贈中憲大夫﹑江南淮徐兵備道諱仁溥者﹐公髙祖也﹔贈資政大夫﹑兵部侍郎廣西巡撫﹑晉贈振威將軍﹑安徽巡撫兼提督軍門諱廷鏞者﹐公大父也﹔乾隆戊子舉人﹑己丑欽取內閣中書﹑軍機處行走﹑官廣西巡撫﹑祀鄕賢諱永淸者﹐公考也。乾隆六十年舉於鄕﹑嘉慶十年第進士﹐公之科名也﹔授翰林院編修﹑充武英殿纂修﹑文穎館提調﹑全唐文總纂官﹑教習庶吉士﹑大考二等﹑京察一等﹑十九年出知汀州府﹑二十一年擢福建鹽法道﹑二十四年授江西按察使仍調福建﹑甫兩月遷布政使調廣東﹑尋授安徽巡撫﹑中途調廣東仍補安徽﹑道光三年調福建﹑五年授閩浙總督﹑六年晉太子少保﹑十二年贈太子太師﹐公之揚歷也。前湖北督糧道通州諱錫嘏女劉夫人者﹐公之配也﹔乙酉舉人內閣中書慧惇﹑蔭生慧翼今上賜進士與兵部主事晉員外郎者﹐公二子也。

銘曰﹕臯揚益贊徳義丰﹐亮采惠疇嶽牧崇﹔梁谿淸淑鐘我公﹐海邦砥柱旌鉞雄﹐甘雨崇朝興岱宗。陂湖當復肥澤農﹐黃雲萬頃春膏醲﹐有時中野安嗷鴻。亥倉減糶玉粒紅﹐舳艫相望米舶通﹐穡人𨿽薄釜不空。往者蝸蠻紛斗攻﹐鯷人﹑龍戶成沙虫﹔疾馳帆櫓裨瀛東﹐奏彈韎韐威如風。扶桑出日彎天弓﹐陸讋水栗收幪賨﹔天寵三錫酬厥庸﹐勳伐榮哀垂始終。後世無叛由杜翁﹐孰識智名與勇功﹐公之遺愛將毋同﹗

﹣﹣見「碑傳集」卷末﹝下﹞「集外文」。

