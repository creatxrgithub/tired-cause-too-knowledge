廣右戰功

﹝明﹞唐順之撰

紫江沈公廷儀﹐字唐佐。世官奉議衛指揮﹐其先臨淮人。襲官時未弱冠﹐能馳馬手搏賊。未幾﹐調徵永安。嘗以數百人搗陳村寨﹐賊墻立山上﹐公一人拍馬而登﹐賊卻下山。誘公入淖中﹐馬陷﹐以吻拄淖中﹐而騰其足及於陸﹐三酋前趨淖劫公﹐一酋鏢而左﹐一酋刀而右夾馬﹐一酋彀弩十步外。公捩頸以過鏢﹐而挑右足以讓刀﹐鏢離頸寸而過﹐刃著於鐙鞺然斷鐵。公射鏢者中﹐缺項殪。左掛弓而右掣刀﹐斫刀酋於鐙間﹐斷其頰﹐車折齡殪。弩者恟﹐失弩﹐僂而手行上山。公又射之﹐中膂。旣連斃三酋﹐後騎至﹐找其首。公以二酋讓後騎﹐而囊斷頰者自爲功﹐餘賊麋而入箐。追兵戰於箐中﹐斬酋若干級﹐毒弩中公膊﹐整軍而還。驗功﹐或以斷頰者非全首難之﹐監軍吳布政怒曰「賊豈伸頸而待斫乎﹖」命紀之以功﹐遷都指揮僉事。義寧賊寇臨桂﹐掠而還巢。公追之。巢有兩隘﹐賊伏兵丁嶺隘以伺﹐使熟猺以某隘閉告而導公入丁嶺﹐公策之﹐斬所閉隘而入﹐果無兵守於路﹐擒販者數人﹐以丁嶺之賊告﹐遂牽以導巢﹐而熟猺亦以公斬閉隘﹐告丁嶺之賊﹐賊還趨巢﹐大破之﹐賊奔﹐公獨逐一酋﹐酋騎而走崖﹐窘﹐釋騎跳而下澗。公騎跳而下澗﹐澗深沒顚﹐馬浮而岸﹐毛盡濕﹐束濕馬於樹﹐緣澗而求酋。酋泅而逃﹐矚水中影射之﹐血縷水上﹐入水斬之。後騎相屬至崖﹐望見公提人頭立水中。崖峻不可跳﹐乃尋路從公﹐則賊遁已遠。公乘濕馬與諸騎追之﹐猶斬數十級而還荔浦﹐賊八千餘渡江而東寇﹐諜者告﹐公倉卒率五百人待於江岸﹐駐白面寨﹐去蛟龍﹑滑石兩灘各數里。諜者又告﹐賊飽而歸﹐將及江。公以爲滑石灘狹﹐牽綫而濟﹐𨿽眾可薄也﹔蛟龍灘闊﹐成列而濟﹐眾難圖矣。吾欲奪其闊而致之狹。令制旗﹐軍中無尺布﹐伐岸竹﹐揭竿而編篾以爲縿。刻頃成數百旗﹐插之蛟龍灘﹐令羸卒數十人守之﹐燃柴煙以疑賊。賊至﹐果避蛟龍趨滑石。公分兵兩岸﹐而潛以小艦載勁卒數十伏葭葦中﹐賊營於中洲以護濟﹐濟且半﹐公以艦乘瀧急衝之﹐兩岸軍噪。而前有酋騎而水立﹐挺鏢當艦。公捨艦跳水﹐斬鏢酋﹐人騎皆踣。洲上賊辟﹐易賊。濟者西奔巢﹐未濟者卻東走上山﹐而復潛趨蛟龍灘﹐以濟洲賊孤艦軍攻洲﹐兩岸軍始至﹐下水夾攻之﹐洲賊後行擠墮淵溺死無算﹐其前行盡俘之﹐得生口首級若干﹐收賊所掠牛畜之在兩岸者。是役也﹐以五百人破八千餘賊﹐公用奇往往如是。復以功遷都司同知。

嘉靖六年﹐岑猛叛﹐聚兵數萬人﹐督府奏誅之。一日﹐督府召公計曰「歸順岑璋﹐猛婦翁也。助猛柰何﹖」公素能得土官陰事﹐曰「璋女失寵而璋心恨猛﹐徒貌合耳。」公復密語督府﹐云云如此﹐可使璋擒猛。督府復曰「猛乘上流之勢﹐擁兵建瓴而下﹐則邕梧諸郡危矣。柰何﹖」曰「此不足憂﹐土官大率飽富貴﹐戀巢穴﹐所以叛者懼誅耳﹐非有他志也。猛離田州﹐而子女玉帛皆在﹐彼或乘虛襲之﹐猛安得不慮乎﹖」督府又慮猛且走交趾﹐曰「猛走交趾﹐則閉不能歸矣。猛安得不慮乎﹖」猛果如公所料﹐而岑璋雅敬公﹐公潛使人於璋﹐於是督府進兵﹐分五哨入﹐猛勁兵盡在工堯﹐諸將死讓﹐無敢當者。公自請將中哨當工堯。去工堯五里﹐而軍進攻隘﹐隘堅。復退營五里﹐而糧且盡﹐湖兵五千人請於公﹐願得一飽而死敵。公時僅有自賫家糧五十石﹐與湖兵﹐人給之升﹐而官軍縮腹張目以觀。湖兵分米不敢言。公無以爲計。時左哨將與公隔江而軍﹐公潛濟江﹐就左哨將乞糧﹐而請並兵攻工堯﹐左哨將以分地拒公﹐公笑而還曰「兵糧吾自有之﹐姑試公耳。」左哨將慚﹐公還軍﹐乃夜分軍﹐三百人緣山而右走間道﹐三百人緣江而左上山﹐並繞出工堯背﹐插旗爲號﹐煮餘糧爲稀靡﹐食而追之。黎明﹐合戰賊﹐殊死鬥。我軍卻﹐麾而進﹐又卻﹐公親斬卻者一人﹐而提其頭以令軍﹐復麾而進。先所遣間道卒皆已至﹐登山插旗。初﹐岑璋旣與公爲約﹐而遣兵二千人陽爲助猛守工堯﹐遣精卒千人以護女爲名居猛左右。璋兵在陣後﹐望見山上旗﹐大囂曰「天兵得工堯矣。」潰而卻﹐猛軍見後陣卻﹐亦囂而卻﹐我軍乘之斬猛子邦彥於陣中﹐蹂屍數里。遂入隘﹐得其積粟﹐軍始飽﹐乘勝攻田州。猛聞工堯破﹐窘急欲走交趾﹐而璋卒五百人護猛妻以歸﹐五百人獨守猛﹐指猛所欲走﹐紿之曰「此路皆天兵也﹐不如且走歸順﹐爲後圖。」猛不得已﹐從之。璋待於境﹐相見因相抱哭。璋以子女歌舞飲食恣猛﹐圈畱之。而潛遣其子報公於田州﹐公入田州五日﹐而諸哨始至﹐璋所使報猛所在者事頗泄。左哨將移軍壓歸順境﹐索猛﹐欲破敗公事﹐自爲功。璋以二十牛﹑百甕酒犒軍﹐而謂左哨將曰「猛誠有之﹐公無急也。」於是醉猛而斬其首﹐亟送督府﹐斬他囚首貫猛屍﹐而以與左哨將。左哨將喜於得猛而抽軍﹐獻猛首督府﹐則猛首已梟一日矣。猛死﹐田州平安。

置猛子邦相於福建﹐而議設流官﹐公曰「思恩設流官﹐反側至今未慭。田州復然﹐兩賊且合從起矣。」督府不聽﹐且調公守田州﹐公請以他將假守三月﹐而待希儀治裝。他將守之一月﹐而田州酋盧蘇果與思恩酋王受連兵劫城。他將狼狽歸﹐田州復爲賊巢。公又言於督府曰「兩酋能用其眾﹐以復故主爲名﹐今若返岑邦相於福建﹐而置之南寧﹐此奇貨也﹐可使兩酋坐受縛矣。」督府復不聽﹐而徵兵數十萬徵之。旣而失利﹐督府以罪罷。新督府余姚王公至其所﹐以撫定兩酋﹐公多與其謀﹐因薦公右江恭將﹐右江故治。柳州﹐柳在萬山中﹐城外皆賊巢。軍民至﹐無地可田﹐而室廬妻子數被焚劫。知府劉璉殪於賊﹐知府鄧■﹝王連﹞間出城﹐弩中其膊﹐自是諸軍民官必田而後敢出城。城兵又疲不足仗﹐公爲參將﹐始議剿五都。五都去城五六里﹐而巢最險﹐賊又最獗﹐所虜獲人畜最富﹐巢中不聞官兵者百餘年。公乃以五百兵付百戶蔣紹宗﹐使搗其巢﹐賊蜂出裹﹐我兵殺數十人﹐而隘其入路﹐使不得返。我兵卽賊巢爲營固守﹐而因賊糧以爲食﹐然气奪不能戰﹐賊亦欲坐踣之。於是百戶潛遣人■﹝艸叐﹞而告急於公﹐公卽上馬﹐復聚兵得五百人﹐入巢爲援。旣至﹐聲銃者三﹐因奮擊賊﹐百戶兵聞銃聲亦出﹐奮擊賊。賊分兵爲二﹐腹背戰。我兵鼓噪斬級﹐賊不支﹐然尙橫鯁兩陣中﹐守隘不肯散。公使人■﹝艸叐﹞而以勝告百戶﹐百戶亦使人■﹝艸叐﹞而以勝告公﹐公因謂百戶曰「汝且據巢毋出﹐待賊服乃已﹐不服更夾攻之﹐可盡擒也。」賊素怯柳州兵最易與﹐至是詗曰「汝誰也﹖敢入吾巢。」公使人紿曰「是新參將老沈所率藤峽軍耳。」兩江賊熟老沈名而憚藤峽軍﹐因咋舌曰「吾固知柳州兵不及此。」相持數日﹐賊不退﹐然心懼﹐因熟猺爲解﹐熟猺者﹐界漢人生猺獞間。陽附官軍而陰附賊﹐或官軍勢盛附官軍﹐賊勢盛附賊﹐以爲常。於是熟猺間說於公曰「請爲兩家解鬥。」公度賊尙勁﹐乃且聽其說﹐而謂熟猺曰「返我生口牛馬﹐我兵乃去。」賊以所虜生口二十牛﹐馬百四十爲獻。賊收眾奔山頂﹐而空隘以通百戶兵﹐公兵與百戶兵牽連行至城﹐城中人讙始知柳州兵之能戰賊也。公以爲欲大破賊非狠兵不可﹐右江狼兵惟那地最勁﹐乃請於軍門﹐以那地兵二千戍柳州﹐柳之有戍狼兵自公始。先是賊勢張甚﹐而熟猺及城中黠吏民多爲賊詗者﹐賊耳目徧官府左右。官府閨闥動色情性﹐賊在谿峒千百里外輒知。凡議大徵或雕剿﹐口語沓沓﹐未及聚兵而手足盡露﹐以是賊得陰爲備﹐或伏巖藪伺官兵﹐殪之﹐或先徙妻子畜聚於鄰巢﹐而自空巢以待官兵。官兵至﹐徒手無所得。甚者﹐我所任爲鄕導往往爲賊﹐誤我入死地﹐崩墜崖谷﹐不戰而糜爛者過半。而賊以耳目故﹐益知官軍虛實與民積聚少多﹐乘虛掠多﹐所入無一當﹐而所噬無不飽。我兵築堡增戍﹐則益紛然如刻穴守鼠﹐而賊活脫不可蹤迹。公以爲圖勝算莫如得賊情﹐得賊情則莫如諜。而使官府人爲諜﹐則賊生疑。於是陰求得素與猺人商販者數十人﹐假以買物召至府﹐密謂之曰「吾素知若輩通猺﹐吾不罪若﹐更與若銀爲販本﹐若試爲我詗賊。」眾感諾。乃人給銀五兩﹐使益買物散入諸峒中。諸猺𨿽凶暴﹐樂殺人﹐然販者至﹐則寨寨傳送﹐護衛飲食﹐恐損一販者﹐則諸販不至。是以𨿽絕棧深箐﹐販者無所不歷。每有動靜﹐販者輒先知﹐奔走報公﹐公厚賞販者而祕其事﹐𨿽肘腋親近絕不得聞。至期﹐鳴銃者三﹐則諸兵皆聚第﹐謂之曰「今日出某門。」而遣心腹人爲旗頭引諸軍﹐諸軍貿貿行﹐問旗頭﹐旗頭不知。曰「然則汝何引我﹖」曰「公彊我往﹐我漫往耳。」軍行千萬人﹐其所往﹐獨公與旗頭兩人知之而已。頃之﹐札營設伏﹐賊果至﹐遇伏奔追﹐殪之。已而賊寇他所﹐則公軍又已先在﹐或絕遠村聚﹐賊度官軍所必不至﹐而潛寇﹐則公軍又已先在﹐賊始驚﹐以爲神。而我軍亦不知公自何得之也。公始至柳﹐令諸猺得出入﹐儥買遊嬉城中無禁。諸猺時入府見公﹐公兒女撫之。久之﹐稍稍擇其巧便曉事者﹐結以厚賞﹐使詗賊﹐後賊發其火伍中﹐輒報公。公又厚賞之﹐而間謂諸猺曰「若見我﹐若妻子何不來見夫人﹖」諸搖叩頭不敢。公曰「試令其來已。」而猺婦五六人來﹐夫人好言慰勞﹐賞之鍼綫包帕諸物。以銀簪簪其頭﹐又命諸妾婢灌之以酒﹐人數大碗﹐察羣婦中其夫嘗以賊事報者﹐則又陰摘之他所﹐勞苦之﹐曰「若夫爲吾大人盡力良苦。」私賞之包帕銀簪諸物倍於人前所賞者﹐而益以珍果美物塞其袖中﹐又陰戒之﹐勿令人知也。諸猺婦旣多得賞又酒醉﹐跟蹌舞手出府門﹐猺夫望見之﹐歡喜爭前﹐掖而歸巢。自是諸猺婦來者至數百人﹐夫人傾筐篋鍼頭綫尾皆盡﹐猶不能給。而猺婦相戒以勿令人知者﹐猺婦又泄之﹐以所獨得珍果美物誇諸猺婦﹐以爲夫人愛己。諸猺婦皆怏怏心羨﹐嗾其夫使報賊﹐冀己入府得珍果美物。而公間使人往諸巢中﹐陰以夫人之命賜物諸猺婦。自是猺中消息或諸猺不肯言﹐則猺婦嗾之使言﹔或諸猺竟不肯言者﹐則諸猺婦自以使人至巢賜物時附耳語﹐云云「若勿向我老公語也。」公用兵風雨來去﹐旣得賊時﹐率輕騎剿其尢劇者一二人。兵至巢﹐以菅爲繩繞記劇賊家﹐示諸軍所捕。繩之內﹐老弱婦女牛畜無一免者﹔繩之外﹐老弱婦女牛畜無一及者。遂出巢數里﹐遇平地﹐度賊援所不至﹐則停軍審究﹐其爲劇賊家婦女牛畜者﹐收之。其𨿽獲於劇賊家﹐而系鄰家與鄰巢者﹐還之。諸猺得完室家與見還者﹐皆喜。以爲往時﹐官軍入巢﹐見人輒殺。或賊遁﹐則搜斬不爲賊者﹐以充級。故賊詈我輩﹐我𨿽爲賊﹐時得脫﹐或保孥貲。汝輩𨿽不爲賊﹐時見殺﹐或孥貲爲虜。自今我輩乃有顏面詈賊矣。公入巢﹐有助賊戰者﹐旣還軍﹐遣熟猺檄之曰「若柰何助賊戰﹖吾剿若無赦。」頃之﹐搗其巢﹐盡殲之。自是凡所雕剿﹐歷數百巢﹐竟無一人敢助賊戰者。雕剿所過他巢﹐或刀弩而門瞷。旣還軍﹐則檄曰「若柰何刀弩而門瞷﹖今罰若五牛﹐不者且剿。」自是所歷百數巢﹐竟無一人敢刀弩而門瞷者。所獲劇賊多不殺﹐剜兩目刵兩耳﹐賞銀數兩而還之巢。自是他賊有所虜掠﹐多不遣兵﹐而用剜目者﹐騎而一人牽﹐以請賊﹐使徵所虜掠。賊見之﹐驚曰「某巢某也。」震懾不敢隱﹐盡還所虜掠。而剜目者索不已﹐賊至出自所有與之。公以給被虜者﹐而以其餘給剜目者。剜目者每一入巢﹐則利益多。而爲賊者﹐所獲每不補所償﹐則益無利。在柳州所剜目七人﹐其六人皆爲官用﹐其還巢而復爲賊者﹐覃萬星一人而已﹐公竟以計擒殺之。

公始議發兵﹐故制﹐欲發兵必請督府﹐督府檄下乃發。公以爲吾治文書﹐吾掾史知之﹐文書上府﹐府檄下﹐我府掾史知之﹐多人知則泄﹐又柳去督府千里﹐待報逾時﹐坐失機會﹐而書檄往來水陸﹐諸巢絡繹﹐能保不爲賊得。於是凡率兵入巢﹐未嘗先請。旣勝﹐則上首虜督府﹐而以邂逅追賊至巢爲解﹐於是督府不能以文法誥﹐而兵謀得無泄。公嘗欲剿一巢﹐而恐其泄也﹐乃佯病。所部入問病﹐公曰「吾病﹐思鳥獸肉﹐若輩能從我獵乎﹖」因起出獵﹐去賊二里而止營﹐軍中始知其非獵也。公耳目多﹐賊不能藪﹐率走之他巢。他巢人又嚇之曰﹔「公且剿汝。」則又走之他巢﹐他巢嚇之﹐則又走﹐跰血癌以死﹐或妥稿崖谷。公又每以甚雨淒凍風冥之夜﹐察賊所止宿處﹐四散遣人賫火銃﹐以筒貯火﹐衣毯﹑衣毳﹑帽與艸同色﹐潛至賊所﹐夜聲銃者二﹐賊盡驚老沈至矣。挈妻子裸而蒲伏上山頂﹐兒啼女咷﹐往往寒凍死。或觸崖石死﹐不者且爲虎咬。諸妻子更相嗟怨﹐汝爲賊之利至此。黎明下山嗣之﹐則寂無人。陰使其黨至城詗之﹐時公所遣衣毯者﹐四散諸巢﹐同夜舉銃。明日﹐諸巢所使爲詗者亦同會於城旁﹐西巢人謂東巢人曰「老沈昨夜來吾巢。」東巢人謂西巢人曰「老沈昨夜來吾巢。」則固已更相怪駭已。而詗之城中人﹐則老沈固安坐城中不出也。益怪駭曰「昨聲銃者誰耶﹖鬼耶﹖」諸猺又自相嚇曰「虎咬人者﹐老沈所使也。」自此賊益膽落﹐或易面爲好猺獞。而柳城四旁﹐一童子牽牛行深山數百里﹐無敢訶者。其軍民往往寄牛於猺家以耕﹐或索雞酒於猺﹐猺不敢不與。公在柳先後十三年﹐名賊宿猾幾盡。而韋扶諫者﹐馬平四都猺賊﹐弩中知府膊者也。凶猾甚。先是﹐嘗七捕之不能得﹐至公亦七捕之不能得。會有報扶諫逃鄰巢三層巢者﹐公潛率兵剿之。至巢﹐則扶諫又已與三層賊往劫他所﹐而三層賊妻子獨在﹐公盡俘以歸﹐計七十餘人。平時公所俘賊妻子﹐盡以與狼兵爲賞。至是獨不與﹐而閉之空室中﹐善飲食之。公又陰使狼兵數百人怒而挺刀﹐猙獰入室﹐恐諸婦女﹐作欲搶狀。公佯執鞭痛鞭狼兵﹐使退。如是者三﹐欲以深徳諸婦女﹐而潛使諸猺聞之﹐以系其心。公又使熟猺謂諸猺之亡妻者曰「吾不害汝﹐但得韋扶諫﹐則還汝妻子矣。」諸猺四五人來投公﹐公令入空室視其妻。夫妻相持哭﹐其小子牽其父哭﹐妻曰「非沈公﹐吾爲狼兵殺且搶久矣。」已而怨相詈曰「咄扶諫﹐非汝爹非汝娘﹐何不縛以贖我﹖」諸猺心割而別﹐復見公﹐公曰「欲得扶諫耳。」諸猺曰「扶諫已逃他巢﹐圖之實難﹐𨿽然願﹐公切勿以吾妻子與狼兵也。吾且爲公緩圖之。」公曰「諾。」因殺牛犒諸猺而去之﹐諸猺蹤迹扶諫所在﹐遂往﹐以言惱扶諫曰「還我妻子。」扶諫不應﹐諸猺因曰「我輩失妻子﹐計窮﹐惟有更隨汝作賊耳。」扶諫喜﹐諸猺乃詭相與計曰「今官府虜吾妻子﹐而穿山驛與守堡百戶與巡司俱在山中﹐今往劫之﹐三印可必得也。官府懼失三印得重罪﹐以易吾妻子﹐可必得也。」扶諫曰「善。」扶諫旣離巢﹐則黨益孤。諸猺因醉扶諫與其黨而縛之﹐置巖洞中﹐而使熟猺報公曰「得扶諫矣。恐見賣﹐可遣吾妻子於三十里外相易。」公以爲吾不遣﹐諸猺且謂吾怯。於是鎖諸猺妻﹐刃挾之以行至三十里﹐使熟猺諭諸猺曰﹔「諸猺且劫妻子者﹐先殺妻子﹐然後戰。」諸猺請於公曰「吾獻扶諫﹐懼仇。公可遣三十人至巖洞自取之。」公慮諸猺有變﹐乃選健卒十五人賞而遣之曰「得扶諫﹐吾且賞汝﹐若諸猺殺汝者﹐吾且重賞汝家。」又以十五人付之熟猺﹐而質熟猺妻子﹐曰「十五人者損一人﹐汝妻子齏粉矣。」至巖洞中﹐果得扶諫而出。諸猺閉之五里外﹐懼扶諫往而妻子不至。復要公曰「必相易於此。」公又曰「吾不往﹐諸猺且謂吾怯。」於是先遣諸猺中妻女四五人往﹐言刃挾諸婦女狀。諸猺吐舌﹐懼殺妻子﹐帖息不敢動﹐遂易扶諫以歸。剜扶諫目﹐截耳﹐剔心﹐手足斬之而四懸諸城門。諸猺出入城者﹐見之無不股栗﹐諸猺旣熟公威信﹐公嘗調一巢往徵他巢﹐𨿽懼仇﹐然不敢不往。牛畜盡俘以歸﹐獨首虜生口視狼兵爲少耳。公亦盡以所俘牛畜賞諸猺﹐其後復調而與之期。會天大雨﹐諸猺懼失期﹐乘雨泅溪水﹐沒者六人。公勞苦之﹐命沒者﹐人三牛﹐付其家﹐其餘皆遣還之。自廣西爲將如韓觀山云﹐惟能使猺人不作賊。至公能使猺攻搖﹐則廣西所未有也。

十六年﹐而有思恩岑金之變。初﹐思恩府土官岑濬叛﹐被誅。而立流官﹐以其酋二人徐五﹑韋貴爲土巡檢﹐分掌其兵各萬餘人﹐而聽於流官。然夷民獷悍﹐不樂漢法﹐數十年間﹐凡數叛﹐則數舉兵誅之﹐而亦不能定也。當破岑濬時﹐調兵鎭安﹐鎭安掠思恩生口以歸。已而其中一人﹐長大而姣﹐因托言岑濬子﹐而名之曰「金」﹐夷民益思亂。鎭安乃潛召其酋長﹐出金而與之盟。曰「汝小主也。」諸酋感泣擁金以歸。鎭安因要之曰「金立﹐與我某地幾百里。」遂盟金而遣之。諸酋聚兵五千人以奉金﹐將攻城郭﹐復故地﹐諸夷多欲爲響應者﹐勢洶洶。而先時濬旣誅﹐其酋楊畱者﹐無所歸﹐乃率其黨千餘人詣賓州﹐應募爲打手。賓州兵素弱﹐故倚打手。至是﹐畱欲往投金以逞時。公與兵備皆在賓州。畱入﹐言於公曰「畱小主人在﹐請往。」公方慮岑金之危思恩﹐未暇慮畱之在肘腋也﹐聞畱言獨心駭﹐以爲金去賓州數百里﹐而畱應之﹐表裏相扇﹐賓州危矣。賓州危則咽喉哽﹐咽喉哽則廣右盡騷﹐而何有於思恩﹖此事大﹐不可急圖﹐宜以計款之。乃婉色好語謂畱﹐曰「汝第往﹐我曩徵田州﹐調兵鎭安時﹐已聞有岑金在﹐是岑濬第九子也。」畱聞是言﹐固已刺心﹐公因叩畱﹐曰「聞鎭安縶金甚堅﹐何因出乎﹖」畱詭曰「百計逃耳。」公低聲作自語狀﹐曰「岑氏其復乎﹖」欲以深動畱﹐而呼畱至密所﹐曰「爲我一言語金﹐若欲官必毋殺人劫城﹐若欲殺人劫城﹐任汝自爲之。金能聽我言﹐可以狀訴我及諸上司。」畱唯唯。公遂與畱銀十兩﹐而以花紵方摺之﹐納畱懷中。「爲我寄金。得官後﹐爲衣衣之﹐可常念我也。」公復紿畱﹐曰「金欲官﹐非賂我萬金不可。」畱曰「金誠當盡力﹐然金方倥傯﹐安能辦此。」公笑曰「吾豈遽責金耶﹖且欲得一帖爲信耳。」自是益信公無他賜矣。畱出﹐公又呼還﹐謂之曰「我幾忘之﹐韋貴﹑徐五素仇汝﹐亦仇金﹐可善備之﹐無墮彼計也。」畱詣金﹐且如公言﹐金大喜﹐眞謂倚公可得官矣。因率其兵五千人詣賓見公﹐至城門﹐門者懼而報公﹐請無內金。公怒罵曰「金非賊﹐柰何不內﹖」覘者以告金﹐金心益安﹐率其眾散入城﹐而與畱及其親信二十人皆裹甲見公﹐公曰「金來乎﹖」畱曰「來矣。」金叩頭﹐潛以萬金帖子奉公﹐公復笑曰「若窮鬼﹐安得此乎﹖」金曰「賴公力得官﹐不窮矣。賴公力﹐誠不敢忘﹐報公子孫。」公戲曰「汝土官多不知恩﹐汝得官且忘我矣。況子孫乎﹖」金唯唯不敢。公乃令其侄出見金﹐曰「金﹐汝兄弟也。金得官﹐他日每一出徵﹐乞金四功與汝。」公復爲金計﹐曰「汝賂我﹐兵備公獨無賂乎﹖」金對﹕「不敢。」公曰「第寫帖子﹐吾爲汝致公。」以兩帖子示兵備﹐笑而火之。於是遣金詣兵備。始﹐金叛而畱且往﹐兵備甚懼。公潛與兵備計此事﹐大禍不測﹐公夷情米熟﹐一語蹉跌敗矣。不若一以聽我。兵備唯唯。及見金﹐但言吾視金有福相﹐以微動之。且曰「此事一聽沈公。」明日﹐公詣金營﹐犒之五牛﹐酒五十尊。又明日﹐兵備犒之如公。公復召畱與金謂曰「倘兵馬殺金﹐是吾殺金﹔倘暗箭刺客殺金﹐是貴五殺金﹐非關我事。今一以付畱﹐可無賺金也。」畱乃日夜甲而擁金爲備。公復遣其侄至金營﹐與金同飲食臥起。金自是心死於公矣。公欲縛金而憚其眾。時巡按在南寧﹐將誘金至南寧﹐乃縛之。乃請兵備先往密語巡按以故。公謂金曰「吾挈汝訴巡公﹐吾代汝訶公。」爲金作訴稿﹐塗抹四五次﹐以示忠於金。復謂金曰「吾與汝往南寧﹐倘貴五伏人於路﹐暗箭射汝﹐不若易汝土官裝﹐衣靑衣﹐雜掾史中而先我馬﹐令五千人後行。」金如公言。路中飲食﹐公與金同席﹐語金曰「貴五以重賂賂吾庖﹐使毒汝﹐則柰何﹖自今以後﹐吾所食汝亦食﹐吾所勿食汝亦勿食﹐可也。」金如公言﹐而益以公爲愛己。行七十里﹐至思龍驛。公晨起﹐耳語金曰「今往南寧﹐南寧人皆言汝叛作甚惡。以五千人往﹐則人益疑汝﹐不若散遣三千人﹐而選心腹健卒二千人以往﹐是汝不撤衛而坐息人言也。」金以爲然﹐選二千人往。復行一日﹐去南寧百里。公謂金曰「汝至南寧久候﹐而諸從人衣糧懼不給﹐不若以千人營於此﹐而以千人從爲便。」金亦以爲然﹐從金至南寧者﹐才千人。金入見巡按﹐巡按好語慰之曰「吾爲汝奏。」明日﹐巡按遣人至金營﹐犒其眾而畱金以待奏。居五六日﹐公度金眾衣糧且盡﹐復謂金曰「思恩去南寧近耳﹐何不遣其半取衣糧﹖而坐待糧盡﹐眾且散矣。」金復遣其半眾行。金所遣千人營百里外者﹐久之亦以衣糧之稍稍散去﹐而獨五百人尙散處城中。公欲縛金﹐而又以爲五百人者﹐迫死而狼鬥﹐則殺傷幾何﹐更欲爲計。而金所遣取衣糧者適至﹐則從金者又千人矣。公知金未可動﹐間請於巡按。公且往南寧﹐而以金從﹐可於路圖金也。至思籠驛﹐忽報韋﹑徐將萬人在﹐陽以迎巡按而陰襲金。金驚而跳。公與兵備﹑巡按聞之﹐曰「禍矣。」公謂巡按﹕「且陽爲不知﹐而聽希儀﹐徐圖之。」公出﹐呼韋﹑徐罵曰「汝安得擅兵至此﹖金得官與不得官﹐惟朝廷所命﹐汝安得私仇之﹖」是時﹐金尙駐近地覘伺﹐而韋﹑徐部中亦有爲金耳目者。金聞公言﹐復還。公行三十里﹐金道伏候公。公曰「岑金耶。汝尙不知死﹐貴五兵至矣。可疾入賓州﹐匿吾參將府﹐則貴五無如汝何矣。」金馳馬入賓州。公復於巡按曰「金入賓州矣。」巡按﹑兵備至是始有面色。自金往南寧返賓州﹐飲食起居無不隨公。居數日﹐韋﹑徐復私公曰「請甘心於金。」公又怒罵﹐韋﹑徐亦莫測公計所出也。公密請於巡按﹐散遣貴五眾而後圖金。然是時﹐金眾尙千餘人﹐與楊畱所統殺手千人皆在賓州內外。公與兵備計﹐公可遣楊畱殺手百人護巡按往柳州﹐公間謂金曰「楊畱殺手百人護巡按往柳州矣﹐汝盍將百人護送四五十里﹐以自結乎﹖」至五十里金欲返﹐公又拉之行百餘里。金又欲返﹐公曰「汝獨返勢弱﹐倘貴五伏人待汝﹐柰何﹖今去柳且近﹐汝何不與畱偕至柳而偕還。」金遂以百人至柳。其酋長十餘人皆金死黨驍健﹐會金於路躍馬而墜﹐公以機責其酋五六人﹐曰「何不護金﹐而今至此。」痛■﹝扌朱﹞之﹐五六人皆病創臥。然尙以公愛金故﹐𨿽抶不敢恚公。金至柳﹐入參將府﹐公命夫人見金﹐曰「金﹐我兒子也。金得官﹐聽調往來貴縣﹐吾縱不在﹐汝必見之。」金益喜﹐置酒勞金與其酋。是時﹐諸大酋其五六人旣病扶臥﹐獨四五人從金﹐而畱所部打手百人與金兵百人皆營於城外。柳城故有狼兵二千人﹐足以虞變。公將縛金﹐先以狼兵三百人護巡按﹐三百人護兵備﹐而以三百人入參將府﹐待事謀旣定﹐因酒中戲謂金曰「癡兒子﹐汝往時懼誅﹐又懼貴五逼﹐意常不樂﹐今無事矣﹐何不痛飲。」金與諸酋皆盡飲至醉﹐其夜遣狼兵縛之。黎明﹐遣人召畱於城外﹐狼兵夾墀左右立。畱與其黨三十人見公﹐公大言曰「非楊畱忠﹐不能成我事。」以銀十兩勞畱﹐取紅紵掛畱。畱愕然﹐公曰「汝爲之而汝不知乎﹖金﹐國賊也﹐非汝與吾同心誘金至此﹐吾安得縛之。」畱大駭﹐泣下曰「畱小主人也。」公曰「汝爲之而欲逛眾乎﹖」公意又欲以疑畱於其黨也﹐畱懼不能言﹐其黨三十人皆股栗。公復曰「吾且爲畱奏功矣。」因見畱於巡按﹐巡按勞賞之如公﹔見兵備﹐兵備勞賞之如公﹐勞城外二百人牛酒﹐而令畱率之還賓州﹐遂令畱賫牌散遣金眾之在賓州者﹐曰「所誅﹐止金一人。」畱旣惶恐﹐見之又虞同行者﹐猜已賣金﹐相仇﹐見殺於路中﹐日夜跼蹐爲備﹐奔歸。頃之﹐遂發病死。金兵聞金縛皆駭奇﹐公乃以金與其酋之病抶者﹐醉而縛者﹐解巡按府而撲殺之﹐思恩復安。當是時﹐使公不先疑畱﹐則金必不至﹐而且攻城殺人﹔使公在南寧﹑賓州縛金﹐則困獸之鬥﹐何所不噬﹔使公聽韋﹑徐甘心於金﹐則兩客相哄﹐而主受其釁。惟公緩之又緩﹐以漸脫金於五千人之手﹐若剝筍然﹐待其爲一夫而後縛之﹐人以是益多公之算﹐而韋﹑徐諸土酋亦益謂公不可測也。

公見督府於梧﹐時鹽船八十餘阻峽賊﹐不能前。左江孫參將千人送之不能。督府以命公。先時公溯峽﹐峽中大酋侯公丁嘗謁公。公寄六羊令公丁牧﹐養至是﹐遣人取羊於公丁﹐公丁奉羊至潯。公命諸鹽船﹐牛酒犒公丁與其從人﹐謂公丁護船上峽﹐公丁身居公舟尾﹐命其黨乘小舟護船﹐囑曰「吾以身質於沈公﹐護不謹﹐吾碎矣。」公因命班首一人與公丁從人護船﹐至武宣未返。時孫參將與左江兵備聞公丁在公舟﹐欲乘間捕之﹐而密言於公﹐公曰「此斷不可﹐人信我而我詐之﹐不祥。招而縛之﹐不武。且獲一人以疑諸夷將﹐焉用之﹐此斷不可。」公居常有所徵召﹐𨿽其深谿絕峒﹐未嘗不來。其來𨿽桀猾宿惡﹐未嘗輒殺。其可諭者﹐諭之。其不悛者﹐必遣還巢﹐而後捕之。故公以此語兩人﹐兩人猶豫未決﹐公乃摘公丁﹐告之故﹐曰「可亟歸矣。」公丁大感泣去﹐而公所遣班首護鹽船上峽者亦至不失升斗。公以報督府﹐督府笑曰「孫參將千人乃不如沈參將一班首。」

十八年﹐七山之役﹐奪兩參將於虎口﹐功尢奇。公膽勇機警﹐善撫士﹐其私財與所得俸祿賞賜﹐半以給諸人爲耳目者﹐其出兵多賫私財以行﹐有先登與斬首者﹐就陣給賞﹐不失頃刻﹐故人爭盡死力。公嘗笑曰「人以貲財積賄賂而博官﹐吾以貲財積首級而博官﹐豈爲非計哉﹖」其徵陳村時染危疾﹐所部皆自戕於神前﹐以禱公。刀穿手﹐矛剚股﹐鉤刺脊﹐系鐵鎖﹐我之痛毒﹐諸體皆徧。最後至者一人無所施﹐乃箭貫喉爲禱﹐其得士心如此。蓋余宦遊﹐而得當世名將數人﹐北則馬永﹑梁震﹔西則何卿﹔南則公。震與卿余未之識﹐而識公與永﹐永魁環長貌而气特沈毅﹐見人頫首下視﹐寡言笑﹐公短而精悍﹐目炯炯燭人﹐議論磊落激發﹐皆所謂偉男子也。公與余稍談及廣西事﹐余是以得撰次之。公戰功尙多﹐余不盡聞也。公謂餘言﹐當世固多良將﹐患在牽掣齪齪不能展。噫嘻﹗若公者猶爲未盡其用哉。

