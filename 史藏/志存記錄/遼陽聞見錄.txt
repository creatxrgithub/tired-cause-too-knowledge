遼陽聞見錄

﹝淸﹞顧云撰

●目錄

敍

卷上

卷下

●遼陽聞見錄敍

上元顧石公往任吉林通誌總輯客遼東頗久時志局提調通州楊伯馨同桂精於遼事初撰瀋故二卷石公爲敍以行之其後伯馨卒長春府任又爲敍其盛京疆域考六卷卽劉悤石世珩觀察取以刊入聚學軒叢書者也石公所撰盛京疆域考敍略謂光緒十七年辛卯從事吉林通誌局越甲午志事將竣爲將軍郭博羅公要與西援乙未軍罷謝歸其客遼東之大略可考見者如此當光緒甲午乙未之交中東戰事方亟石公居吉林將軍忠靖公長順幕身在兵間據所聞見撰爲一書顏曰遼陽聞見錄稿存淸史館吾邑袁潔珊先生迻錄得之爲余所見謂宜刊入叢書以廣流傳據其所記謂歲壬辰遊吉林偕李子丹編修纂通誌甲午志麤蕆秋將謝歸鶴汀將軍苦不令行九月將軍赴奉助戰要與同行不忍辭暫以客禮主軍中奏章明年三月旣停戰議和遂謝將軍道遼西入山海關所記視前敍爲詳鶴汀者忠靖公之字亦卽向所稱郭博羅公也方忠靖公之援遼陽也石公寓於襄平書院時與知州事徐公玙齋慶璋命酒痛飲抵掌言天下事其敍玙齋在遼陽設防有必死之志及委徐珍爲吉峒峪練長事皆爲吾儕兒時所習聞顧吾鄕無人爲之記載則是書之可尙又可知矣伯馨所著二書刊行已久石公之書詎可湮而不彰爰取鈔本付諸手民世之考遼陽舊事者或有取焉千華野史識

●遼陽聞見錄卷上

上元顧云石公

光緒二十年夏朝鮮全州亂駐朝鮮道員袁世凱具其事請增兵直隸總督北洋大臣李鴻章奏以直隸提督葉志超統兵往世凱言兵毋須多故志超以千五人自海道入軍牙山時五月甲申也旋益千八百人全賊竄出州城志超遣撫餘黨而日本聲言會剿已前入韓京分營城外並據仁川志超白鴻章鴻章以達總理衙門時懼開釁而各國駐京使臣方調停中日並罷兵故令志超勿動日本以其暇陸續增兵萬人糧械稱是癸巳鴻章令志超移軍馬山浦旋止之志超營務處道員吳學廉言於鴻章馬山浦牙山中曰水原府去韓京七十里若以兵船兼載陸師疾扼馬山浦而見兵移駐水原勢成犄角水原可斷日軍自仁川入韓京路馬山浦可遏日船入仁川此地利所必爭者志超亦嘗請以護商爲名移軍仁川近爲韓京聲援皆不報丙申鴻章以全賊竄長城焰仍熾令志超專剿之勿兼顧日本志超以提督聶士成進公州相機剿撫日本於南路布置益密旣要我濟師之船於白石浦劫其一走其一一創而自毀又覆所雇商船而朝鮮使至軍乞援志超召士成議所向學廉謂疾移軍水原渡漢江卽韓京且形勢足據使亦言水原有儲峙可餉軍志超士成危之議移成歡進可援韓京退可扼公州於是軍發士成以所部先軍次成歡日軍已來截且戰且行頗傷亡

是月癸卯也志超亦淮軍之名者然寡斷獨將非所堪至公州乃繞道而北越淸州忠州達金化諜言日軍至自其國登岸可千餘眾請擊之志超不許旣知徒手行無械大悔遂渡漢江趨平壤總兵衛汝貴自直隸左寶貴自奉天及馬玉昆等各以所部前至七月辛未詔志超總統前敵諸將而汝貴之遣鴻章頗短志超用激汝貴汝貴殊自張比會議寶貴玉昆皆奮汝貴獨否志超𨿽任總統終以故等夷降意咨之卒不合乃密言於鴻章報謂有軍法在志超則招之密室示以鴻章語汝貴𨿽佯謝愈益怏怏鴻章駕馭當時往往如此嘗自矜其術而諸將水火亦卽由之於是平壤諸軍汝貴玉昆營南門外大同江志超所部江自康營北門外小山寶貴任城守日故知兵善以寡擊眾每戰勝不窮追輒先顧後路懸軍深入勢宜然也旣潰我成歡軍八月乃進平壤寶貴在奉天以捕馬賊名頗輕敵日軍初至轝炮散設山巓且溝之偵者以告若弗聞日軍旣逼北山軍潰寶貴登城發炮殪於日軍其營官藉護屍開城走遇日軍又棄之於是諸軍皆潰志超將自剄或尼而止雨夜日軍四伏潰軍過則排槍以擊並亂無次是月己未也奏稱庚申以是日恭上太后徽號且中秋節云寶貴贈卹予謚忠壯時海軍提督丁汝昌以兵船十護運及載陸軍至鴨錄江之大東溝日本兵船十二來截陸軍旣畢登汝昌督眾與戰船樓爲日炮擊去彈火燃須且傷額並折其五色旗或擁汝昌入艙以避汝昌揮之躍而上戰愈力副將鄧世昌見帥旗歿恐軍心遂搖亟取五色旗於己船卓之日軍以帥所在攢炮擊其船世昌亦還擊日軍以魚雷撞船後破之水入船偏沈鏖戰益力旣船前又爲魚雷所洞知不濟急使滿機力撞日船之巨者與俱沈世昌自投於海身環气圈不沒汝昌曁他將見之令剗船往世昌拒弗上曰我而生如我船死者何且我撞沈日船我死足報國矣因縮臂出气圈自沒於海是役戰六時之久我船沈四擊沈日船三海外諸國嗟異世昌以爲自海上鏖兵無此惡戰其智勇忠烈亦非他將可幾事聞贈太子少保銜謚壯節而總兵林永升遊擊陳金揆參將黃建寅林履中並加優卹

越三日壬戌也是日詔師久無功李鴻章褫去三眼花翎黃馬褂九月乙亥詔四川提督宋慶旣幫辦北洋軍務自依克唐阿外奉天防戰各營均歸節制依克唐阿黑龍江將軍自請助戰者初軍寬甸尋與練兵大臣定安所部齊字營總統倭恆額吉字營總統富林布分營大髙嶺南而迆東大髙嶺古摩天嶺倭恆額富林布及丰紳阿所統盛字營所謂東三省練軍者也依克唐阿以所在觀望及日軍渡蒲石河不能援練軍亦窳不任戰與安定並褫志超等旣潰北奔安州又迆西奔義州遂渡鴨綠江安州故駐軍八營收合餘眾尙可以守卒棄去八營隨潰鴨綠江中國朝鮮所界稍西九連城而安東寬甸二縣介其南北𨿽邊門外皆中國境矣西而迆北曰鳳凰廳以鳳凰山名山有石壘古城可屯軍數萬唐太宗徵髙麗嘗駐蹕於此要區也志超等旣渡憑江守宋慶居九連城爲聲援久之日軍至隔江以槍炮對擊彌日煙焰蔽天尋丈外不復辧入夜日軍秉筏潛渡益以炮於上遮擊及岸然排槍進我軍始知已渡驚而潰宋慶亦走是月辛丑也前數日誌超褫而以直隸提督授士成先是士成未至平壤爲鴻章所召在道平壤急令之返返而平壤先失得免議而劾鴻章者頗言淮軍獨士成可用爲所抑故有是授遂統志超餘眾與宋慶俱而汝貴以所部越九連城抵鳳凰廳縱大肆掠並宋慶軍儲亦盡宋慶因奏鳳凰城無險可扼退屯大髙嶺志超汝貴後先逮問汝貴見法志超下於理大髙嶺天險宋慶議捨之守遼陽直隸臬司周馥以總理東徵糧臺先至謂曰遼陽彌望平原直無險可扼矣乃止日軍旣卒渡據九連城意我軍必於鳳凰廳死拒諜言城空數日疑有伏不之信諗知無他主兵者從數騎入周視大笑而安東寬甸亦空以畀之壬寅詔吉林將軍長順赴奉天助戰

十月戊申詔恭親王督辦軍務慶親王奕劻副之翁同龢李鴻藻榮祿長麟商辦於是有督辦軍務處之設恭親王尋授軍機大臣壬子日軍登自貔子窩者薄金州副都統連順及提督程之偉趙懷業總兵徐邦道不能禦城陷盛京將軍裕祿降二級畱任連順等褫懷業邦道走旅順與旅順守將黃士林姜桂題程允和衛汝成張光前所稱七統領者也大連灣者船塢所在旋亦沒於日甲子岫巖州陷丰紳阿退自平壤與總兵聶桂林所統奉軍軍此兩軍聞槍炮聲則走禁之不能止丰紳阿次龍鳳峪桂林次析木城日旋以兵船遊弋海上與旅順炮臺對擊而陸路自金州進攻桂題議驅艤岸各船誓共死守水陸營務處總辦船塢道員龔照玙遽走燕臺又走天津鴻章嚴飭使返返則軍心已渙有掠而走者日乘之仍虛一路七統領先後皆走是月丁卯也說者以旅順炮臺及船塢與一切軍資可銀二千萬兩七統領照玙並逮問有走宋慶軍爲所畱詔許以功贖時宋慶徐自大髙嶺赴援不及軍次熊嶽日軍尋窺大髙嶺士成等禦之而卻未至嶺數十里曰連山關山麓小屯供行旅憩息無所爲關日軍旣卻畱數十百人壬申士成率所部搗之日軍走薄有斬獲以克捷聞然自日軍入境我挫失相尋失而復得僅是役耳

十一月壬午復卻之嶺南而東曰艸河口依克唐阿所軍也依克唐阿亦數與日軍戰勝負略相當而岫巖之日軍出逼龍鳳峪丰紳阿退軍海城桂林以軍來會日軍隨至登山排十餘槍向空而擊兩軍聞不俟令則皆走海城陷是月丁亥也潰軍至遼陽者署知州事徐慶璋方城守閉門不使入軍哄將攻之會長順以百騎馳至斬哄一餘令回屯沙河初長順自吉林以軍五千分起赴奉天詔使力顧遼瀋瀋謂沈陽卽奉天於是所部先至者令營本溪湖與依克唐阿相犄角而自以輕騎至遼陽視形勢戊子旦戒行裕祿告海城陷勢不可止遂發越日己丑至遼陽旣定亂軍日諜不知僅百騎也歸但言吉林將軍軍至遂止弗前不然慶璋𨿽統鎭東軍數營皆新集未必能遏內哄且外拒敵遼陽不守去沈陽僅百二十里廣東提督唐仁廉𨿽有幫辦奉天軍務之命軍未出關他將無在者畱都危而陵寢且震說者以長順是役功不僅在遼陽焉辛卯或言於依克唐阿鳳凰廳守單可掩因以所部往馬隊統領四品銜三等侍衛永山爲軍鋒過雪裏站有帕首衣我號衣手令箭者曰我軍入鳳凰城戰方急令速往援永山輕騎疾馳入伏殪於槍軍走依克唐阿退屯賽馬集及本溪湖長順旣檄本溪湖與吉林續至之軍移遼陽而定安以丰紳阿所統裕祿亦分桂林所統四營奏歸節制依克唐阿旋移軍來會詔遼陽有失惟長順是問長順議俟日軍至禦之或致橫決不如以攻爲守於是與依克唐阿進軍海城依克唐阿軍柳樹河當海城東北長順軍關山及騰鰲堡當海城東南而宋慶當其西在海城蓋平間日軍圍之決而出殺傷相當以總兵章髙元及張光燾等守蓋平而自軍田莊臺十二月甲辰詔兩江總督劉坤一爲欽差大臣關內外諸軍均歸節制丁巳日軍進蓋平髙元迎戰甚力光燾不援宋慶遣徐邦道援之亦不至提督楊壽山副將李仁黨陳沒蓋平陷宋慶降二級畱任是日熊嶽陷復州亦前陷於是遼東所稱鳳岫安寬金復海蓋爲南八城者盡矣

癸亥詔宋慶湖南巡撫吳大澄並幫辦坤一軍務是日長順統領明順期依克唐阿二等侍衛榮和取海城榮和率營官韓登舉以千人進北路旣奪三卡令登舉伏迆左林中備抄襲而自列陳於野伏排槍以待南路會攻日軍數十百人以炮登山巓相我而擊彈落積雪中不炸我以炮還擊僕日軍十數再發再僕日大隊傍山出我伏槍齊舉殲百餘日軍亦對擊榮和所部募自寒邊外所謂東山獵戶者也善避槍或伏埂下或伏墓傍傷者少日軍分截我後登舉拒卻之鏖至日昳榮和令炮車先行然後麾軍番退而自以騎殿將跨鞍中槍彈墜仍騰而上我炮車行數里頓而遮擊日軍不能追是役以千人戰日軍數千而南路明順等軍出旋退卽北路亦無繼者旣而長順奏趣宋慶合攻海城詔言宋慶方守營口未能會軍江蘇臬司陳湜以所部至遼陽又請於坤一令合攻報謂湜軍能守而不能戰而坤一鴻章以吉林馬隊包抄或截擊是其所長並咨於長順其實雪彌大漠非人迹所經輒沒馬鼻長順𨿽故以騎將名西邊至是亦不能用云丁卯日軍自大連灣至落鳳港登岸陷山東之榮城知縣楊闔門死之尋文登寧海亦陷日軍分兩路逼威海衛而綏鞏軍總統道員戴宗騫守北岸分統提督劉超佩守南岸庚午詔雲貴總督王文韶幫辦北洋軍務二十一年正月丁丑日軍南路進橋頭宗騫所請山東巡撫李秉衡援軍及超佩皆退日前鋒逼我炮臺發數炮擊之日軍仍進我軍復退於是南岸三炮臺皆不守日後隊未至也宗騫募死士奪之不克日軍尋進北岸宗騫出登炮臺所部自後擊以槍宗騫若弗知行數武六槍並舉材官追斬一人眾遂散走宗騫旣登乃無一從者而汝昌兵船十數及魚雷等椗直炮臺慮日軍據擊我率人登岸毀焉見宗騫仰與語宗騫曰勉之此我死所也令彊掖以下旣登舟吞金死威海衛失

是月庚辰也秉衡降二級畱任直威海衛曰劉公島孤懸海中明總兵劉林嘗於島破敵故名總兵張文宣軍此汝昌與相依兵船及島上炮臺以炮與日軍互擊都司黃祖蓮陳沒我軍鏖戰甚苦數日日軍攻暫緩但以兵船遙扼焉我魚雷船請往擊汝昌慮其逸弗許固請不得已許之火生輪動果旁馭汝昌怒炮沈其一一竟逸軍心益搖己丑與文宣等相要以死文宣治數簋並酒攜之友人家飲數巡起舞慷慨悲歌然後仰藥死汝昌與海軍總兵劉步蟾楊用霖或仰藥或以槍自擊死餘眾降於日日以我一船載汝昌宗騫等柩及降者送至燕臺或謂始降實持汝昌書往非人情也死之不卹遑計其它且書孰不能作若以均之一死儻率所部如鄧世昌撞日船與俱沈而死益壯汝昌宜無詞然方汝昌激厲諸軍卽有舉槍擬之者其能使所部必從謀人之軍軍敗死之斯亦可以謝於天下時長順攻海城之雙山依克唐阿攻唐王山不能下而前藩司魏光燾道員李光久進軍海城大澄繼之大澄檄示遠近語頗張日軍欲與角而自析木城趨遼陽有間道曰山﹖吉峒峪慶璋以鎭東軍一營軍此敵至軍走進據七盤嶺等處去遼陽不足四十里慶璋激商民並料餘軍城守請援於坤一初報派軍繼言鞭長莫及已奏請長依兩將軍先其所急就近回援初海城之日軍應戰而已至是乃時時出少兵挑戰兩軍且戰且退分屯遼陽城西狀頗狼狽二月丁未也前二日海城以西諸軍會攻近城八里河諸壘大澄使主事晏安瀾督之徐邦道淮軍分兩隊由中路趨龍潭堡李光久湘軍吳鳳柱鳳軍居左劉樹元所統大澄親軍居右旣進槍炮雜施日軍百餘伏堡內者走唐王山邦道軍入之而安瀾趣樹元軍越次亦入遙見日軍二三百人植立山上我軍搶炮擊之不動比漸近則日炮已傷我數人軍欲退邦道喝所部炮隊燃炮日炮彈掠其右而過殪樹元所部副將劉雲程又一彈落邦道炮車前遂揮之退日軍不追以炮遙擊隕營哨官各一而他日軍攻大小費屯諸處依克唐阿所部壽山徳英額擊卻之時樹元分軍東攻安村堡以分日軍勢有所獲安瀾以大捷告而有其功安瀾大澄門生以膽略自負頗類其師云於是日軍遂迹大澄索戰大澄時駐田莊臺

初宋慶以蓋平日軍援海城自田莊臺率所部乘虛攻太平山允和先登桂題繞山後夾擊奪其壘尋由山分三路乘雪進日軍亦三路來迎已合攻中路宋慶被圍墜馬傷腰馬玉昆抉圍入拔宋慶及親兵三百人出傷亡頗多日與我各據太平山之半庚戌日軍攻牛莊魏光燾以所部禦之戰方急光燾自率炮隊進日軍冒死來薄總兵餘福章參將陳勝友遊擊魏極富先後沒於陣提督沈寶堂總兵蕭有元龍恩思副將龍吉亮並創甚軍遂不支而光久以諸將攻海城者逡巡不進是日率所部回牛莊不知光燾敗走已爲日所據旣至退亦爲所乘則張兩翼與中權並進進至街口日槍炮雨密又以兩隊分左右出薄與我軍幾莫辧戰竟日日軍於各街口縱火斷我出路時夜漏再下子彈俱盡光久率餘眾突圍出提督譚桂林鄧材賀長髮死之自余不可殫計而光久光燾所將湘軍十二營俱熸方宋慶軍太平山聞日將襲營口移軍往守至是遣吳元愷以軍來衛大澄遇海城退回劉樹元徐邦道之軍與俱至田莊臺次日日軍來攻擊敗之甲寅復至宋慶走雙臺子田莊臺失大澄軍實所在也蓋不貲大澄遂越錦州長驅入關詔前自請出關尙知奮厲褫職回任或曰同龢右之而宋慶自雙臺子走遼西軍醫巫閭山日遊騎有至十三站者嗣後長順依克唐阿戰遼陽海城間宋慶戰西沙河與前之丰島大孤山等戰軍書雜糅或難盡徵或無足數要之朝鮮奉天山東戰事大者具此未幾議和停戰初津海關稅務司徳璀琳奉命往日本議和被拒弗得見旣命戶部侍郎張蔭桓署湖南巡撫邵友濂往議亦未得要領於是召鴻章入都數見上語祕外無由知尋以頭等全權大臣奉命赴日旣至有以槍要之者傷頰其人旋獲已而鴻章數與日本往復和約乃定其大者臺灣及奉天南八城割於日仍償銀二百兆後益銀三千萬兩還南八城

三月戊戌鴻章遣賫約至京己亥軍機大臣孫毓汶奉約於上請署同龢鴻藻請緩鴻藻爭尢力乃罷庚子都察院國子監翰林院及南書房尙書房諸臣各以疏上疏九人百二十大抵斥和請戰有議遷都者西部臣曁試禮部士續以所見陳王公亦有之四月甲辰上朝太后慶親王等皆在太后謂上外論如此只可廢約論戰劉坤一王文韶云何戰有把握否上宣太后語毓汶奏戰萬無把握上復陳西遷意於太后太后微笑謂可不必又謂和戰之局汝主之此則我主之時恭親王請疾且俟坤一文韶疏復議未決而罷丁未毓汶等會總理衙門文韶疏入略如毓汶所云毓汶閱竟笑曰我言何如同龢鴻藻相顧失色而已戊申恭親王將續以疾請太后不許且傳懿旨如不出卽意存阻撓蓋時巳議定和約矣會天津以積雨海潮大上防營漂沒數十百人文韶言狀至謂不能軍己酉恭親王旣出毓汶據文韶言請上署約上意欲待各國之報毓汶奏萬不可待恭親王無語余亦尠異同上乃奮筆書之庚戌旣用寶卽畀鴻章所遣賫約者馳赴天津約所載條目繁不具錄

卷上終

●遼陽聞見錄卷下

上元顧云石公

遼陽古幽州地秦漢曰遼東三國曰襄平歷據公孫度慕容廆苻秦後魏髙句麗及渤海大氏契丹曰東京遼陽金置總管元置行中書省明曰遼東都指揮使司尋置定遼五衛國初克遼瀋始居遼繼乃遷於瀋蓋累世戰爭之地不獨唐人十年徵戍憶遼陽也朝鮮東學黨或謂淸議所在然亂實因之要其有土地人民而不能自立獘尢在掊克耕甿計口授食贏悉歸官用是地利不盡民亦惰農自安其地產參始官賦之餘聽民市之光緒十九年復禁民自市令悉入官官予其直直參入關而直卒不予民生益困他獘亦不一而足不亂何爲日軍旣入朝鮮而戰端以啟吉林軍於遼陽海城間獲日諜帽藏遼陽圖一紙極精有曰明治十三年石印是年爲日明治二十七年圖成十數年前可謂豫矣日本凡明治初所生子皆籍於官閱七八年俾入學麤通文理卽習戰陳成軍出徵皆是屬也年無過三十者日本之設備如此而中國上驕下慢忽不經意方以爲事起猝然豈不謬哉中東之役天下坐獄鴻章幾目同繆醜要不盡然日數言此系戰後議和非尋常可比不能戰而和割地予金𨿽蘇張亦爾惟其司北門筦鑰多歷年所炮臺輪舶一切軍實及養兵所耗幾窮於計一旦釁起驕將惰卒類不堪用初無一言中朝不知方恃以從事致覆敗相尋又不援君憂臣死之義劍寢屨皇效死疆場此則罪無可逭兵事進止鴻章外主之者有總理衙門有軍機處有海軍衙門後又有督辦軍務處問其人則於彼於此仍只盤跚數老非別有奇碩而名目徒繁幾於亂國多制海軍旣覆裁海軍衙門和議成而督辦軍務處如故國家之事往往有難於索解者此亦一端

東三省練軍在盛京者曰盛字營在吉林者曰吉字營在黑龍江者曰齊字營以黑龍江將軍治齊齊哈爾也營總統幫統各一而總於練兵大臣體甚尊重𨿽盜賊蠭起初不之省曰吾軍所以禦外侮盜賊非所謂屑吉字營總統富林布頗有將貌及奉出徵之檄瀕行或觀之色甚慘沮非復向者施施然至瀋辭於練兵大臣定安曰向在幹淸門當差那里見過者个蓋官頭等侍衛故云或微笑於坐曰者回可以見見不得已去營於寬甸偵言日軍將至亟索騎令所部速走或言餉艱難攜曰交縣官存庫或言帳棚未拔曰傳鄕約看守乃騎而奔其盛字營總統丰紳阿齊字營總統倭恆額𨿽未能力戰猶及聞日槍炮聲富林布並槍炮聲未聞惟數數疾走卒求攺爲幫統回吉林而兩總統坐褫天下有眞是非哉練軍之獘自統領管帶等官下至什長皆進退於練兵大臣𨿽總幫統莫能預故其將弁無以材選無以勞升大抵皆請托而得而所請托又皆勢要並練兵大臣亦不自爲政虛憍之气競張於平時上下如一有事則或求去或覓代或竟逃亡無一能戰者國家乃恃爲東三省長城豈不可嘆淮軍名將故推程學啟劉銘傳次之又次則周盛波盛傳兄弟余率碌碌衛汝貴所統卽周氏兄弟舊部所稱盛軍者營哨官半羸老虛額尢多汝貴操練頗勤而禦下無恩士以是不附鴻章知之不能長慮卻顧求才以代軍旣出懼其渙而不敢束以紀律所在騷然翁同龢嘗言於鴻章謂宜易以他將鴻章不能用顧大言淮軍無出其右者汝貴之死法無可逭然亦頗坐此云銘傳舊部銘軍統以猶子愼修亦相隨而北而趙懷業號銘軍能戰者無以異愼修獨其軍戍金州久或家焉日攻金州人自爲戰多所殺傷卒以無援陷豫軍統於宋慶𨿽名宿將亦無赫赫功以淮軍僨事中朝頗右之故與日周旋九連城田莊臺營口等處跋後疐前初無大咎而失律將領爲所劾者往往相訾嗸謂地勢兵形中朝多弗省又或先或後以電奏彌縫其間亦頗得事實要以年幾八十帕首短衣蹀躞冰雪中與士卒同甘苦可謂難矣

湘軍故淮軍所自出是役以當事不右淮軍故倚以爲重陳湜所部𨿽先出關始駐遼陽繼移大髙嶺初未與日軍戰戰者獨李光久所部而吳大澄等軍或潰或走又有統十營駐山海關者乃無一營官設遇敵不知若何調度一時諸將建功之心大扺不勝其牟利不競一也又坤一之言曰是役淮軍先試其鋒故叢世詬病儻易地則湘軍亦然此尙持平之論海軍及東三省練軍不僅爲日設而皆敗於日豈非禍患常出於所備之外哉丁汝昌巡海嘗徧歷東洋所至則挾妓蒱博武夫不足惜如國體何人以是並其死疑之昔劉仁瞻守壽陽病未卽死也副使孫羽代爲書降周人不以疑仁瞻是固視素所樹立成歡之役退軍遇伏失向導莫之所如軍頗皇懼聶士成遠見二鶴立岡阜間示其軍曰彼處必無伏可由是行遂出險此亦左氏幕烏之意宜古名將多好是書士成字功亭合肥人其過遼陽徐玙齋邀同夜飲功亭言望遼陽气甚王必無虞又謂云卑視當世或慮有他然一生安逸以是知善星气及相人術因戲語之曰往頗安逸年來浮海間關勞勞萬里又廁身戎馬此言殆不其然功亭曰安逸者無顚險之謂非不出戶庭也云又述發吉林與丁統領春喜俱將至沈陽出一卷翻視問何爲曰擇時入城問動必擇也耶曰然問擇必吉耶曰然笑問昔捕馬賊受槍傷豈急而未擇擇而弗吉耶渠亦笑及統領明順攻海城之雙山前一夕會食手一帖曰明日卯刻出隊與老帥八字合與沐恩亦合老帥者軍中稱鶴汀將軍長順沐恩明順自謂旣攻不克傷數十人後數日明順復盛言壬遁云笑鶴汀將軍問故笑曰前卯刻出隊攻雙山將軍月川八字皆合彼傷者惜未之推坐中皆笑且行軍視謀與勇術數何爲近事如湘軍李孟羣亦坐是敗月川明順字酒間述及蓋隱規功亭玙齋署知遼陽州事慶璋字也會稽人平壤之役左寶貴𨿽隕他將無恙果戮力相持日勢未必遽盛葉志超倉皇夜走將領以下各不相顧中國之气於是大挫蓋兵以气爲用及其旣衰𨿽振之不能起矣

方平壤未失鶴汀將軍憂兵事且棘而神機營東三省練軍及吉林黑龍江防軍均不可恃思爲上力陳幕中無敢下筆者造云書院請代屬艸因並言前敵諸將各擁所部𨿽命葉志超爲總統皆故等夷非臨以重臣將如相州九節度之潰而日且入境其疏畱中旣聞平壤失卽夕代艸一奏略言兵有奇正請亟合軍五萬營鴨綠江外簡知兵重臣駐鳳凰城調度之爲正兵而奇兵萬人由琿春亟趨朝鮮興慶興源兩府𨿽未卽制敵必能牽制平壤之眾使不敢西然後因利乘便會軍合規平壤且戰我地與戰人國得失之數所不待言脫槁夜致分巡道屬密達鶴汀將軍翌日將軍至謂如所籌奉天一路朝廷當簡大臣琿春一路誰當往對宜將軍自行默然不答或言後撮爲電奏中朝有奇之者亦有危之者不報前畱中之疏底本例存檔案署將軍恩澤見之曰誰爲是者豈不嚇煞皇上亦微謂鶴汀將軍不爲滿人地云【後聞奇之者兵部侍郎王文錦危之者尙書孫毓汶】鴨綠江亦源長白山將冬輒冰夏秋則其險可扼唐李績伐髙麗管記室元萬頃檄其不知守鴨綠之險髙麗報曰聞命矣移兵守之唐兵不得渡萬頃坐流日本之能軍故異於昔而見敵卽走我軍亦實鮮用命者擬疏請營江外亦韓信背水之義內闇外怯𨿽復嘵嘵曾何補耶

扼江之軍𨿽潰宋慶故駐九連城無何亦相率而走而失炮七十八槍至四千三百九十有五爲軍興最前此平壤失炮四十八槍千六百六十有五後此旅順失槍千百十六炮至三百有三十合之他役凡失炮六百有六槍七千四百都值餅銀七百三十一萬二千他軍資不與國帑幾何堪此虛擲九連城旣失嘗以書抵鶴汀將軍謂宜以馬隊千人裹十日糧驍勇營統領丁春喜熟奉吉形便吉字營練軍統領噶魯岱忠義奮發二人素和使之分將疾由伊通州道磨盤山越艸地渡鴨綠江拊九連城之背軍從天下可立覆之或電商宋軍門輩回軍夾擊則日軍兩面受敵又不然我步隊繼至橫扼咽喉勝亦可期將軍俾分巡道來言未奉朝旨擅行興軍旅懼詰責之加其有戒心蓋八月間奏調一二夙經戰陳之將批折謂該省現無軍務無庸張皇調用諸臣憒憒若此可與言兵哉他日晤將軍謂此與前以萬人出琿春皆奇策然亦可危笑而對曰軍事生死以之勝算得什六七便可決行伊古無萬全之策耳卽懼專則不妨以電奏請於朝天下可乘之機得之甚難失之甚易將道爲默然雲遊吉林以歲壬辰前分巡道今駐藏幫辦大臣訥欽子襄延偕李編修桂林子丹纂通誌甲午志事麤蕆其人士請立崇文院秋將謝歸將軍苦不令行以分巡道將命來院中者六末言卽不願久畱請於春盡開歲南歸不得已諾之

九月晦將軍得赴奉助戰之命翌日至院要與俱行其少日𨿽以騎將名西邊近於所建不能用知非大帥才卽虛拘無濟於事終以其子侍衛希林布銳庵禮之師友之間求佐其父至長跪不起銳庵春間新卒念之不忍辭但豫約歸期如前且不受署暫以客禮主軍中奏章而已南八城之下地方官無一嬰城守者亦無一殉者夫大將擁重兵往往望風走闒冗有司無足責焉耳然遼陽州獨名一時玙齋才而負气多所抵遌至目爲凶惡棍徒三蹶三起以鳳凰廳在任候升知府調署遼陽州日軍旣入境罄公私辦團以兵法部勒之加以召募成數營曰鎭東軍時遂稱徐統領岫巖海城相繼失皆接壤勢頗岌岌則閉城門拒潰兵不令入設防所轄各山隘時有斬獲又助他軍擊日軍往往得其力詔下盛京將軍裕祿傳旨嘉獎黑龍江將軍依克唐阿尋疏薦詔以知府記名請旨簡放嗟乎是亦有司也吉林軍駐遼陽西關外又西十數里曰首山司馬懿破公孫淵於此而襄平卽下者也旣會黑龍江軍逼海城軍中奏報簡卽有事多以電聞云故畱弗進天寒歲晚輒造玙齋索飲倚醉訂後約玙齋笑曰有題始有酒否請幕府孤吟可也一日造之相與泥飲中酒猜拳玙齋負幕客代飲嘲之曰負者鎭東軍統領偏裨何爲旣而云負玙齋躍而自贊曰徐玙齋气蓋一世者何如亦笑答曰吾於世無爭但气蓋徐統領耳至夜分啟城歸材官輩十數騎蹴冰雪作聲與鼓角相間此槪亦殊可思海城之戰榮和所部親募自寒邊外地近金冷山故名或作韓則以與三韓近有韓效忠者故山東人少至其地以信義魁其曹年今七十餘其地無官人戶盈萬惟效忠命之從刨參挖金打牲自贍無徭賦盜賊屏迹荒徼之桃源也其打牲不中不發如四彈殪三牲則嗟惜一彈虛發竟日不怡其技精如此

榮和吉林旗籍字育堂伊犂將軍謚忠介金順猶子中東事起奏記慶邸願募本籍獵戶從軍慶邸以聞召見者再命募成軍赴依克唐阿營育堂故識效忠得四營以效忠孫登舉爲營官率之出戰海城時有電旨獎育堂奮勇育堂故識之吉林及養傷遼陽數往省視銳气不衰爲言上本準募十二營而堯山將軍軍數不利亟趣之出故僅成四營至卽使當前敵勉與周旋幸無隕越則其人足用可知堯山依克唐阿字也堯山鶴汀兩將軍故訂兄弟交堯山將軍旣率師出所至無功始與鶴汀將軍合以育堂海城之戰名稍稍起會亦不靳結納接引當時人人得其意鶴汀將軍反是是以黑龍江聲譽出吉林上其實鶴汀將軍奉有遼陽有失惟長順是問詔旨則責爲尢重而與日軍相持半載寸地未失亦未大挫衂固視諸將爲優此天下共見共聞而非口舌飾者其後兩軍不無意見則由部曲交構而堯山將軍雅量亦有過人者嘗曰誰教我作哥哥蓋其年長於鶴汀將軍云師克在和軍興諸帥鮮能然者卽一軍之中文與武不和武與武不和其何以濟將戰亦豫定孰前茅孰後勁及遇敵所謂後勁不惟不援或先走始彼於我如此異日我亦以此施於彼而幸敗忌勝因之無不有此皆由軍法不明宜有職其咎者榮和戰海城竟日他無應援及所部左右兩營亦未至丁春喜等攻雙山乞援於明順明順不應此吉林黑龍江兩軍事也卽他軍可知軍中多訛言方次遼陽西關去前敵關山之軍僅數十里來者言海城復一再皆然奉錦兵備道至電達軍務處徐乃知不然昔曾文正公在軍不奏謠言至爲有見大東溝之戰或云丁汝昌令剗船往捄其拒不上者乃總兵林永升疑莫能定而威海衛軍潰或以積三月餉不發議戴宗騫此或有之蓋軍心不固得餉則走姑藉此相羈縻不足爲之咎

宗騫字孝侯壽州人慷慨好義軍書皆手治一時將領錚錚者軍興同治時諸將帥之子姓多用侍衛編修郎中主事及道員等官從戎在湘軍者左文襄公岑襄勤公李忠武公之子曾忠襄公之孫鮑武囊超程忠烈學啟之子在黑龍江軍者忠武公多隆阿之孫勇勤公富明阿之子忠介公金順猶子勇勤子永山殉疆場忠武子光九忠介猶子榮和並毅勇有敵愾風不愧故家喬木軍興餉糈浩繁吉林軍十數營歲需可七十萬其歸節制盛字營及奉軍不與以此類推關外諸軍奚翅千萬而軍火等不與關內亦不與曠日彌久國與民其何以堪日本頗知兵時合古法嘗見日本外史所敍皆戰事其先有甲裴武田氏信元米澤上杉氏謙信者二人各據一方時有爭戰行軍料敵並彷佛古名將且著有兵書而國內多山故兵健走善用少其設伏率數十百人人掘坑數尺出所掘土幹前立坑中自隱而以騎誘敵至所伏排槍而擊得勢則圍遇隙則抄方陳而戰甚少偶有之槍炮對擊而已無短兵接者其陳二十四人爲排其械皆槍大戰不過數十排令嚴而陳堅前數排類選鋒排𨿽殪二十三人其一人仍持槍進卽敗退不亂行所至必爭山取建瓴之勢入冬地凍則溝雪而伏猶之土坑關外苦寒夜必資火炕不獨營壘不能築帳柵不能安苟野宿𨿽貔貅亦僵故我與日皆頓民屋其夜間放卡以黍﹖﹖黠數束人字式立道左而手槍於中以時番更無能偸劫者所在有紀律鳳凰廳旣陷居民苦土匪日軍爲禁之山東三城皆無所擾日去兵至民所有一空此尢其相反者不甚嗜殺海城初陷日軍實無多多則分宿城外諸屯詰旦合隊入言增兵至如是數四城中之民頗言兵數益而不見其多然此亦虞翊董卓故智

而山東三城日軍去日炊熟矣居民見有以片紙至者皆不食起莫知所之其不可測如此山﹖吉峒峪絕險玙齋以鎭東軍一營守之委徐珍爲練長率鄕團數萬人極資得力鶴汀將軍問兵力不足當撥軍玙齋唯唯因佐以騎兵二百旣而鎭東軍營官言於玙齋稱民不便吉林軍玙齋托故請撤之已營官彊民女爲妾其父走海城導日軍卒至軍潰玙齋𨿽斬營官而日軍已渡險遼陽危甚西關外僅一營檄入城守而請援之騎四出且召耆民集堂皇玙齋謂曰吾始弗令遷以城可保今日軍繞道入吉林黑龍江兩將軍反在其後汝等宜速避無爲與我俱死我死分也且他日如得我屍城外是卽我負遼陽言罷大哭民皆哭願同死於是少壯咸登陴會兩將軍回援得無恙堯山將軍所駐視鶴汀將軍所駐去海城差近而偏連日與日軍戰城下兩軍將領頗齟齬旣各得回援電訊黑龍江軍不告輒發於是吉林及所節制各軍亦發旣至云過鶴汀將軍所捨而吉林全軍翼長文元行營翼長前寧夏道舒之翰盛字營練軍總統丰紳阿黑龍江軍統領壽山及吉林副都統沙克都林紮布與玙齋並在坐將軍告以得電報回援答曰退軍亦有法兩將軍何不一援遼陽一畱海城綴敵幸彼未躡我後不然兩軍雜退士心已搖遼陽何有且卽退亦宜一軍扼首山站拒海城之日軍而一軍禦日軍之進七盤嶺者時將軍以壽山在坐未便言不告而發默然不答旣而堯山將軍至議所以分守遂罷坐中或怪云言對曰公等拘於職守言不能盡云之不受署正以權不我屬猶得進言其實一再嘵嘵初未見用今成事矣亦冀知行軍有道聊補將來因相與太息鶴汀將軍旣與堯山將軍定議分守城外然後大會城中書院諸統領營官皆與以巨器貯酒置刀其中兩將軍以次取刀剌臂血入酒剌畢又以次持刀攪酒飲之相矢以死其實獨鶴汀將軍嘗奉遼陽有失惟長順是問嚴旨有死之心余特面從而已旣停戰議和遂謝鶴汀將軍道遼西入山海關至京師訪故人子丹曁馮夢華招王夢湘以慜子丹招許少翯葉芬許新交王舊識也宴飲浹旬月一日集陶然亭中酒及時夢湘放聲大哭爲題詩壁間記之時太后以戰事居大內廷棟浦筠與至頤和園周覽一遭並泛舟海澱小谷文韞招同子丹遊西山榻雲光寺翠微山房恭邸歲捨於此以戰事復起議政故得居之爲翠微山房夜話記記其事子丹書張壁間而以議和言事者聞章疏積尺餘一莫之省言遷都者最夥居鎬卜洛當於無事時若有事則不測之變或起道中且乘輿一出京師𨿽畱守有人亂亦必作如宗廟社稷何又有言以和款爲戰費不知二百兆非已措辦且能戰豈復議和餘多毛舉細故惟章疏之入當事則斥其字樣宜避忌者如場屋程序議者至激謂都城或不守舉若輩及束縛天下之具悉與掃除然後人才出而國家可以復振憤疾之談一至於此彌可痛心四月旣望乃別諸故人買舟自潞河南返憶於役遼瀋再謁昭陵成離亭燕一詞云北望橋山如畫蒼翠萬松相亞鬱鬱气騰龍虎壯鎭日靈旗風灑原廟出衣冠知否蒼茫煙塵中夏二白幾時飛跨【陵前象所禦大白小白二馬】此責在天難卸手定舊京紛澒洞遼左八城皆下艸莽拜微臣佇望神來淸夜

卷下終

