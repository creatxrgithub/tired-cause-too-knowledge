

淞故述

﹝明﹞楊樞撰

●淞故述

雲間九峯﹐陸寶爲二峯。其土宜樹﹐人爭取之﹐夷爲平陸矣。定庵曹公時中﹐擬以竿山補之﹐有《九峯補亡詩》。「山頭日月長吞吐﹐山下亂石難名數。小者臥伏如羣羊﹐大者蹲踞如虓虎。生材中矢因得名。十笏天畱給孤土。玆山合補九峯亡﹐後世視今應作古」。又以盤陀石﹑雨花洞﹑玉竇泉﹑箭竿竹爲四詠﹐各有詩。先是鶴灘錢公福﹐嘗作檄小山補之﹐然小山蓋橫云之餘壤也﹐故又名小橫山﹐勢不可二。竿在諸山之北﹐與鳳凰對峙﹐進竿次之﹐於義亦協。

湖泖之水﹐皆發源蘇之太湖﹐故每風自西北來﹐則水患暴溢。治水者﹐惟浚吳淞江入海﹐浚白茆以入大江。太湖之勢分﹐則松無水患﹐夏忠靖公嘗試之矣。正徳辛巳冬﹐季司空充嗣﹐復浚二水﹐動三郡之眾﹐費巨萬﹐當時頗有誚者。今十餘年﹐𨿽雨浹旬﹐而無大患﹐皆其力也。司空﹐四川內江人。

「山東未息馬﹐山西尙揮戈。急起州縣兵﹐北開白茆河。海風裂面天雨雪﹐山髙水深不見月。萬人鑿土如鑿山﹐河邊死者誰收骨﹖白茆河成如白虹﹐百里直與昆城通。將軍不待驅鬼工﹐平地遂作魚龍宮。問誰愛民如愛子﹖華亭盛侯古莫比。昔去今遠悲復喜﹐非汝身爲白茆鬼。盛之徳﹐河之水﹐千古萬古流無已。」此淸江貝公瓊贈盛彥忠《白茆歌》也。彥忠﹐廣陵人﹐元末年爲華亭丞。

「通海易﹐塞海難。請君反復思兩端﹐雨暘愆期致澇幹。此與時政還相干﹐人力回天亦良艱。惟是築堤護圩田﹐此榮若舉人心安。單舸寡從相周旋﹐東西徧閱陌與阡。佚道便民省笞鞭﹐低者增築令髙堅。破者補綴令完全﹐可以蓄泄防未然。道元水經有本源﹐守敬議論非腐酸。前元特設水監官﹐仁發姓任號月山。此老水利亦精專﹐令君奇胸萬卷蟠。取用不竭如淵泉﹐縱橫曲直珠走盤。但厚民力毋傷殘﹐眼前活法人所便。古人陳迹亦蹄筌﹐吾君吾相聖且賢。將舉廢墜起陂偏﹐和气充塞位兩間。堯水湯旱非所患﹐側聞西潭過髙軒。移時不出吏侯門﹐方且索我詩稿看。感君西臺舊歲寒﹐不惜千里披心肝。」此西潭陳公章寄祝水部詩也。弘治甲寅﹐工部徐侍郎貫治水江南﹐議開白茆港﹐泄水於海。時西潭貳瑞州﹐聞而寄之﹐錄備一說。

西潭公以刑部郎中調佐瑞州﹐時太守尙縉適滿任﹐庫有餘銀﹐積至萬兩﹐將自入。公至守﹐知不可隱﹐乃欲以其半污公﹐公不可﹐卽請於上官﹐而附諸籍。門人錢福志其墓不及此﹐用表出之。

僉憲許公璘﹐致仕日﹐里人有被誣者﹐以五十金托蒙古賽氏子﹐丐公白之。公知其誣﹐直於官﹐得釋。而賽竟匿其金﹐不以酬﹐後里人以賽面質於公﹐公謝有之。前輩厚徳如此。

宋太史潛溪先生﹐嘗作《松隱庵記》﹐有云「今之細民﹐竭三時之力﹐欲其室廬之完﹐饘粥之充﹐而不可得。釋氏之徒﹐皆坐而享之。苟不力求其道﹐無忝於大雄氏之教﹐則因果之皎然者﹐甚可懼也。其論甚正﹐而足以寒緇流之心﹐今志不載此碑﹐當命其徒刻而傳之﹐亦不爲無助。」

王少參圭﹐以戎籍入金山學﹐與羅義爲友﹐並有時名。景泰庚午﹐羅魁南畿﹐有司表其閭﹐圭誓不第不過其門。癸酉﹐圭舉於鄕﹐甲戌﹐第進士﹐人稱其有志﹐性剛介。成化中﹐郡守有恣科罰者﹐圭佯立券貸之﹐守慚而止。有縣令酷暴者﹐圭使人持其杖歸﹐暴亦少減。前輩剛直之風﹐今亡矣夫﹗

《府誌》稱布名吉貝。按《南史外夷》傳﹕林邑國吉貝樹﹐其華成時﹐如鵝毛。抽其緒﹐紡之以作布﹐與薴布不殊﹐則知所云乃北方之詞﹐而松人遂以爲布之名﹐誤矣。

《西郊笑端集》序有曰「皇明初﹐松江之善詩者﹐禦史袁景文爲最﹐判官陳文東﹑鄕貢進士陸宅之﹑江西僉事董良史﹑處士吳子愚輩﹐亦相頡頏。會稽楊廉夫﹐避地而居松﹐其才贍气雄﹐震耀當世﹐則一時才士皆宗之﹐往往髙古不逮﹐詭怪層出﹐又景文輩所不屑也。自後漸入纖巧﹐初學惑之﹐識者惟宗景文焉。」《雪航稿》序有曰「顧謹中有《四壞奇簡知髙皇》﹐而有《經進錄》行世。袁景文《在野集》之渾厚含蓄﹐識者謂遠逼盛唐。管時敏《蚓竅集》之淸麗優柔﹐謂可與袁方駕。他若張樞﹑張璧﹑吳子愚輩﹐亦各成家﹐有足傳者。」按二序﹐東海張公筆也﹐𨿽爲良史公至言﹐而國初淞江詩人之評﹐則盡在是矣。

鐵崖先生﹐字廉夫﹐則維楨字當從木﹐而往往見其眞迹有作禎字﹐嘗以爲疑。近偶以其所識歲月求之﹐始得其意。蓋國初諸王有諱楨者﹐先生之從示﹐皆入國朝書也。推此﹐亦可以驗其書之眞僞。

《漳州府誌》有王源者﹐字啟澤﹐龍巖人﹐同知松江府事奏罷重額糧三十四萬餘石﹐逋負糧三十九萬餘石。豪民宋保等﹐號五虎﹐饞害鄕裏﹐源以法繩之。五虎害息﹐刁民褚路等﹐誣奏二百餘家﹐謂以左道惑民﹐逮系甚眾﹐悉平反之。以母老﹐乞終養﹐民遮畱不可得﹐畱其靴以去。今按《一統志》﹕源以甲申庶吉士﹐歷職方郎﹐知潮州府﹐而不及同知。前後松志﹐止載源姓名﹐而不著治績﹐此獨見於漳志﹐頗以爲疑。然松志﹐宣徳五年二月二十一日﹐敕減本府稅糧﹐共計三十萬二千八百八十五石﹐玆固朝廷之徳意﹐蓋亦必有先者。且知府趙公豫﹐是年始任﹐則此爲源所奏減無疑。及讀杜宗桓所上周文襄公書﹐謂兩奉詔書敕諭﹐自宣徳七年以前﹐拖欠糧艸﹐悉皆停徵﹐則源所奏罷逋負之糧也。夫源功在松甚大﹐而今無有能道之者矣。嗚呼﹗世固有爲而弗傳﹐獨源也哉﹗

浦江鄭珠﹐字彥平﹐元至正中﹐任松江等處稻田提領所大使。嘉定﹑華亭﹑上海之交﹐有田二十頃余﹐旣隸所中﹐而都水使者﹐及江淮財賦府﹐復重賦之﹐民日困甚。珠爲聞於朝﹐免之。先是﹐徵民無藝﹐歲有羨糧萬餘斛﹐上下共利之﹐習以爲常。珠至﹐卽命急還於民﹐吏爭以無主名爲解﹐弗聽。乃計家口數分之﹐望門而拜者以千數﹐稻田所素號米谷之府﹐而爲之使者又總攬其綱﹐他人靡不思遂其欲﹐而珠日糴於市﹐處之猶貧人。宋潛溪先生銘其墓﹐載其事甚悉。按元季籍沒米國珍﹑管明之田﹐以與丞相脫脫﹐故立稻田提領所掌之﹐而江淮財賦府﹐則領故宋后妃之田﹐以供太后者也。噫﹗處權門角立之下﹐而能免復賦之田﹐當貨利羨余之會﹐而能守不貪之寶﹐古之所謂能吏﹑廉吏﹐蓋兼之矣。可無聞也乎﹖

朱顯忠﹐如臯人。元季﹐嘗爲張士誠守松江﹐丙午冬﹐兪通海兵臨太倉﹐昆山﹑嘉定等處皆附。顯忠知天命有在﹐以城降。後守文州死節﹐贈鎭國將軍﹐見《功臣錄》﹐而《一統志》則系於揚州。按《府誌》﹕丙午年﹐王立中爲守﹐則所謂守松江者﹐蓋閫帥之寄也。

元末﹐松江屢罹兵火﹐經史子集無遺﹐而教事幾廢矣。甲辰﹐王公立中來知府﹐首務興學﹐延五經師﹐訓迪子弟員﹐購求《十三經注疏》等書﹐藏於學﹐士習一新﹐自是科目人才甲江南。立中三子璉﹐吏部主事﹔汝玉﹐春坊贊善﹔汝嘉﹐翰林侍講。君子以爲善政之報。

景泰中饑﹐郡守賑濟﹐多申而少給﹐識者謂此人必無後﹐已而果然。孰謂天之視聽遠哉﹖因並表之﹐以爲長民者勸。

唐陸宣公贄﹐松故無專祀。正徳庚辰﹐推官周公佐﹐始毀靈順宮爲之祠﹐請祀於朝。其略曰「臣正祀典﹐國之大事。古先哲王﹐生於其鄕﹐沒則廟食於其土。所以崇徳報功﹐風勵天下。唐中書侍郎平章事陸宣公贄﹐世傳嘉興人﹐稽之載籍﹐錢起送贄弟擢第還鄕詩﹐有曰﹕『鄕路歸何早﹖雲間獨擅名。華亭養仙鶴﹐指日再飛鳴。』則贄之生於華亭無疑。時縣方爲鎭﹐隸於秀州﹐故贄爲嘉興人﹐而廟在焉。元至元中﹐縣始別升爲府﹐且易今名。而贄之祠在故郡者﹐因弗徙。由唐以來﹐殆且千載﹐桑梓故墟﹐獨未有爲之祠者。稽之郡典﹐陸遜父子﹐華產也﹐翊戴孫吳﹐而三賢有祠﹐春秋致祭。贄之在唐﹐學究天人﹐志存經世﹐偶遭遇徳宗﹐屬時多艱﹐謀謨帷幄﹐剪除羣凶﹐功在社稷。文章節气﹐師表百世。先正謂其功業赫然﹐心行不戾於聖賢之道﹐其視陸遜父子﹐以智謀翊戴偏方﹐不啻碔砆之與美玉﹐一祀一否﹐輿情未愜﹐非所以示褒崇之道﹐昭勸戒之方。府治西南﹐有曰﹕『靈順行宮』﹐乃郡人以奉五顯靈官者。臣嘗因其爲厲﹐毀其像設﹐而廟固存﹐遂上白巡撫﹐攺立贄祠﹐肖像其中。第祀典未昭﹐有司無所承命﹐以供祀事。乞賜詳定犧牲籩豆祝帛品數致祭﹐永爲遵守。」疏奏﹐下禮部﹐部乃令翰林撰文﹐官府於春秋次丁致祭。按松﹑嘉二郡之士﹐各以爲宣公生於其鄕﹐而不能決。周公此疏﹐誠斷案矣。

樂宗茂﹐浙仁和人﹐以進士同知府事。弘治戊申﹐署上海事﹐食河豚而美。旣徹﹐問有餘﹐則侍卒旣食之矣。更烹以進﹐倉猝不熟﹐下咽而死。卒懼﹐徙其屍縊廁中以自免。宗茂政事有可觀者﹐時以其自經也。槪以貪人懼敗者之常目之﹐亦冤矣。

河豚之美惡﹐前輩論之詳矣。予鄰有周姓者﹐與九人共食而死﹐其八人竟無恙。夫松人每以遇毒歸罪於修治之不佳﹐而不知人有虛實厚薄之不同﹐故有死有不死。且人參﹐藥之美者也﹐而人亦有不能勝者﹐況毒人之物哉﹗養大君子﹐不食可也。

定庵先生﹐爲雲南僉事時﹐分巡所過﹐必有題詠書壁間。比反﹐則屬和殆盡﹐詞翰皆可觀。先生問之﹐始知爲從行指揮某也。後某以罪誤當落職﹐先生特釋之。及以憂歸﹐某持三百金爲報﹐先生卻之﹐復益五百。先生厲色曰「吾惜汝才耳﹐豈有私耶﹖」竟不受。

景泰中﹐有以進士第二人入翰林者﹐頗自矜炫。後因歸省﹐東海先生作文贈之。其略曰「昔司馬相如拜中郎將歸蜀﹐太守郊迎﹐縣令負弩矢先驅﹐鄙人榮之。沂公王曾及第歸靑州﹐郡守軍帥率老具樂郊迎﹐公乃從間道入謁﹐不敢當禮。論士者不必究其始終﹐於一端窺之﹐亦可知其成就矣。近時以僥幸一得﹐往往效相如所爲﹐以誇市竈婢﹐吾嘗竊爲世俗嘆。今君賜告歸省﹐吾雲間之仕於朝者﹐道衣錦之榮備矣。予妄以沂公之事望之﹐亦挽流俗之一機也。」觀此﹐前輩直諒之風﹐猶可想見。

默易臺﹐鳳山朱應祥讀《易》之所也。應祥性迂狂﹐嘗謂錢文通公曰「予在默易臺﹐讀公詩之不善處﹐恨不得長竿一擊公頭也。」應祥於文通公爲後輩﹐而其放言如此。

夢庵陸潤玉之女﹐名娟﹐自少穎異﹐授以書史﹐輒憶不忘﹐長亦通敏﹐不妄言動。有索其父送行詩者﹐父不在﹐爲代作云「津亭楊柳碧毿毿﹐人面東風酒半酣﹐萬點落花舟一葉﹐載將春色過江南。」父歸責之﹐自是吟詠絕不及門外事。及歸馬龍﹐姑亡﹐事舅至孝。舅沒﹐托以二女﹐乃置淨室﹐與之同寢處者十年。旣嫁﹐始復夫室﹐無出﹐爲夫買妾而生一子。將卒﹐以所作稿悉焚之。曰「非婦人事也。」夫婦人事筆硯者﹐恆有於天下﹐而有難能之事如陸者﹐豈能得哉﹗夢庵之孫稔厚交於予﹐故聞之詳。

定庵先生﹐西涯文正公門人也。八月十五﹐爲先生初度日﹐壬申歲﹐先生壽八十一﹐西涯寄詩壽之﹐有曰「八十一回秋月圓」﹐自是每歲必寄有「八十幾回秋月圓」之句﹐且謂當另起例。西涯旣歿﹐松之士大夫猶循其例不廢。辛巳﹐先生壽九十﹐而以初度前五日卒﹐謂非讖歟﹖

府學鄕貢題名石﹐同知王源撰文﹐知府徐季書篆。按前後郡誌﹐皆逸徐姓名﹐然與王同官﹐則其宦次當在趙公之前。

華亭丞兪仲瓛﹐志逸其名﹐獨見於《淸江集》之霜林說。且曰「仲瓛早歲讀書﹐績文有聲吳越間。其去而家於九峯也﹐人且以其抑鬱無聊﹐不能終日﹐乃以霜林爲況﹐則知動心忍性﹐懲其所已悔﹐而益所不能矣。」仲瓛﹐會稽人﹐蓋亦因宦而居於松。

鄕貢進土許瓊﹐府誌止載姓名﹐而他無所紀。惟東海有《送計廷玉復任序》。按廷玉宰封邱縣﹐藩臬皆考其廉愛﹐以不能事權勢﹐乞歸。當道不許﹐故復任﹐則其人亦有可述者。

成化末﹐有顯宦滿載歸者﹐一老人踵門拜不已﹐宦駭問故。對曰「松民之財﹐多被官府搬去。今賴君返之﹐敢不稱謝﹖」宦愧不能答。

李宗伯至剛之子源﹐舉進士。其孫桓﹐方髫齔﹐出見。客曰「令尊新進士。」桓應聲曰「家祖舊尙書。」客有戲之曰「兩猴解木於山中﹐小猢猻也會對鋸。」桓應曰「一馬陷足於沙內﹐老畜生安敢出蹄﹖」時人稱爲「李做對」﹐後領鄕薦﹐仕終知府。

近見唐飭軒所藏《黃汝申憲長手評宋仲曇》﹐陳東文書二條﹐各與二筆法酷類﹐蓋學昌黎樊宗師墓志云。

錢文通公嘗爲其先人築墳北山﹐官沒民助之﹐有舁土失期者﹐公怒詰之。對曰「方在黃廉使墳上取土來﹐故遲耳。」公默然。吁﹗公之宰木﹐今亦幾盡矣。

松江學無專志﹐而其因革附見於府誌﹐樞嘗欲輯記所聞﹐未果也。然廟學科目書器之類﹐具有可稽﹐而學之官遷代無恆﹐不可無述﹐謾具如左。

○學官表

松之守令﹐咸有題名﹐而學官獨缺焉。豈不以其職之卑略之耶﹖然刑範之地﹐其重於守令埒﹐可無監觀哉﹗

作學表﹑官表。

教授

元張夢應﹐二十二年在任。

至元

元貞馬允中﹐二年在任。

劉蒙。

延祐沈徳華﹐元年任。

薛鐵﹐七年在任。

重紀林聖子。

至元

至正倪駿﹐九年任。

施璛﹐宣州人。

陳仲微。髙志道﹐通州人﹐二十一年任。

馮恕﹐字仁伯﹐會稽人﹐二十三年在任。

陶植﹐錢塘人﹐二十五年在任。

國朝

洪武

宣徳鄭興宗﹐元年在任。

孫鼎﹐字宜鉉﹐江西廬陵人﹐舉人。九年﹐以浦江教諭升任﹐滿九載﹐薦爲監察禦史﹐總南畿學政。

正統王禮﹐江西人﹐九年在任。

成化葉粲﹐江西進賢人﹐九年在任。

因禮﹝因當作周﹞。

魯璵﹐山陰人。

弘治朱﹐仁和人﹐五年任。

陳惟卒﹐慈溪人﹐十年任。汪集﹐余姚人﹐舉人﹐十五年任。

正徳宋隆﹐趙州人﹐己未進士。五年﹐以同知降任。

彭煉﹐江西舉人。六年﹐以學正升任。九年﹐憂去。

譚璋﹐廣西桂林人﹐舉人。十一年﹐以教諭升﹐罷歸。

王度﹐臨海人﹐癸未進士﹐二年﹐升南京工部屯田司主事。

程節﹐江西南城人﹐舉人。七年任﹐十年升鹽城知縣。

分教

元貞周囦﹐二年在任學正。

唐純﹐二年在任學錄。

至正孫成﹐直學。

胡存道﹐十六年任訓導﹐會稽人。

錢璧﹐字伯全﹐華亭人﹐十七年在任訓導。

張誼﹐海昌人﹐十九年在任學正。

張庸﹐松陵人﹐十九年在任學錄。

張節﹐華亭人﹐十九年在任直學。

王文澤﹐字伯雨﹐華亭人﹐訓導。

邵亨貞﹐字復孺﹐淳安人﹐占籍華亭﹐以下訓導。

國朝林洵﹐字季文﹐浙江臺州人﹐占籍華亭。

洪武貝瓊﹐字仲琚﹐嘉興人﹐至正二十四年任﹐升國子監助教。

楊基﹐字孟威﹐蘇州人﹐歷升山西按察使。

全思誠﹐字希賢﹐上海人﹐召爲文華大學士﹐兼左中允。

邱民﹐字克莊﹐歷升禮部侍郎。

王嘏﹐字伯純﹐維揚人﹐十一年在任。

張樞﹐字夢辰﹐上海人﹐明經。

曹睿﹐字新民﹐永嘉人﹐占籍松江。

王彥文﹐華亭人﹐升嘉興教諭。

葉原白﹐錢塘人﹐占籍華亭。

馬兼善﹐會稽人﹐占籍華亭。

楊斌﹐華亭人﹐官至淸紀郎。

魏驥﹐字仲房﹐蕭山舉人﹐在任十二年﹐

歷升南京吏部尙書。

韓陽﹐字伯陽﹐山陰人﹐歷升布政。

吳讓﹐華亭人﹐舉人。

宣徳瞿遠﹐元年任。

王溥﹐元年任。

正統劉瓛。

陳仲仁。

徐昶。

江漢﹐字朝宗﹐建陽人。

成化胡昇﹐福建閩縣人。

周復﹑江西吉水人。

弘治蕭雅。

鄧敏。

黃琮。

王文華。

唐圭。

朱鏶。

陳新。

正徳聞與。

楊霽。

周瑄﹐鄞縣人。

趙儒。

林汴﹐莆田人。

孫濟。

胡相﹐浙江永康人。

髙朋﹐湖廣巴陵人。

胡慶﹐山陰人。

魏寶﹐廣西桂林人。

詹澤﹐鉛山人。

王魯﹐莆田人。

王儒﹐福建龍溪縣人。

劉祖震﹐湖廣華容人。

羅昕﹐吉水人﹐六年任。

李文﹐廣西馬平人﹐舉人﹐八年任。

華亭學聚奎亭﹐弘治辛亥﹐縣令汪公宣所建也。明年﹐東江顧先生淸魁南畿﹐龍山張先生弘至第五人﹐嘉靖壬午﹐聶公豹葺而新之。東江先生有詩云「三十年前慶落成﹐白頭重見此崢嶸。江山不息英靈气﹐星漢遙增日月明。謾學魯人歌在泮﹐敢先周彥試吹笙。天機未欲分明語﹐夢裏泥金有姓名。」先生嘗有異夢﹐故及之。明年﹐徐內翰階賜及第。

府學天藻亭﹐己丑﹐郡守長沙熊公宇建﹐以藏敬一箴﹐教授程公■﹝火節﹞書匾。

讀書堆﹐舊有大樹﹐成化初猶存。九峯曹先生泰有詩﹕「山中古木長松樹﹐剝落龍鱗大十圍。涉歷冰霜心獨苦﹐戰爭風雨勢將飛。白雲畱影落僧榻﹐金粉團香點客衣。四十年前曾見說﹐於今飽看坐忘歸。」

九峯過黃浦詩﹕「月照黃龍浦水黃﹐南飛烏鵲夜茫茫。晚潮天接海門近﹐秋艸城埋滬瀆荒。道上人家金井塌﹐縣中官酒玉缸香。秋來直欲通宵飲﹐消得先生醉幾場。」中二聯逼盛唐矣。

顧利賓過松江詩﹕「吳淞三萬六千頃﹐震澤與之俱渺茫。鴻雁一聲天接水﹐兼葭八月露爲霜。秋風漫引漁人笛﹐落日偏驚賈客航。三十年前此來往﹐塵纓猶未濯滄浪。」利賓﹐鎭江人﹐洪武中仕於朝。

成化中﹐有楊推官者﹐素疾一吏﹐常欲置之法。弘治庚戌﹐知府鄢陵劉公入覲﹐而吏適役於吏部﹐紿劉曰「銓曹有言有司之不職者﹐必曰松江推官﹐入對宜愼。」及審官至楊名﹐而劉不能對﹐遂至落職。吏不暇較﹐而責備之論﹐亦有歸矣。

正徳壬申﹐流賊寇山東諸郡﹐江南震恐。松城四周﹐故有市廛﹐有司悉命撤之﹐復欲絕四濠之梁﹐民甚不便。龍囦戚韶有詩曰「人情洶洶語浮囂﹐腹裏千愁未易銷。戰艦未收河朔賊﹐居民虛斷灞西橋。天須向曙星初滅﹐樹必經秋葉始飄。不似十年前意況﹐靑樓明月喚吹簫。」此詩紀一時之事﹐而其命意亦不淺。

衛文節公﹐專祀於昆山﹐其祠堂記云「墓在湖州﹐今玉屏山之麓﹐相傳有衛狀元之墓﹐蓋後人附會云。」

《擊壤歌》﹐民樂有賢令也。「姑緝麻﹐婦紡花﹐丁男在田女在家。吏卒不下鄕﹐官無橫科差。老翁弄兒孫﹐逐影向壁孥。東鄰酒﹐西鄰茶﹐從朝至暮笑呀呀。布谷昨夜鳴﹐村村補桑麻。不違農作時﹐今年落秧早。愛民如子縣令心﹐無事擾民如此好。夫撒秧﹐妻采桑﹐農事已興蠶事忙。大麥■﹝艸尊﹞■﹝艸尊﹞秀﹐小麥■﹝艸奉﹞■﹝艸奉﹞長。菜花半稀靑間黃。今年縣官好﹐民害不下鄕。田家得安業﹐出入無驚惶。日力豈敢嬉﹖夜共燈燭光。催了機上布﹐便是囊中糧。饑寒庶可免﹐逋負亦可償。不患心頭損新肉﹐只要眼前醫舊瘡。」此歌﹐董良史所作﹐不知賢令爲誰。然國初﹐松之吏稱民安可想﹖

約庵陳公潮﹐以乙榜受學職﹐後升知州致仕。張都憲璿﹐其門人也。正徳乙亥﹐禦史來視學時﹐松人欲入學者﹐爭幹於公﹐千金可坐致也。張就訪於家﹐見垣壁不治﹐意甚憐之。公曰「視做秀才時﹐則已過矣。」張徐曰「入學案猶未出﹐蓋若導之言也。」公曰「予所不敢預者有三﹕壞名節﹐一也﹔驕惰人之子弟﹐二也﹔起奔競之風﹐三也。」張起拜曰「受教矣。」公之介類如此﹐而且始終不渝﹐有足重云。

一川張君其性﹐東海之孫也。厥考後樂公﹐副憲廣西﹐駐兵平樂而歾。有通判某籍帳下﹐得餘金四百兩﹐勸性取之。性曰「父死而因以爲利﹐可謂人乎﹖」豪釐無所取。後從甘泉遊﹐明理學﹐爲盛徳君子﹐玆其一節云。

顧曦﹐字東曙﹐松之老儒也。博學能詩﹐其弔朱端常墓曰「玄堂千載寄崇阿﹐石馬無聲墓艸多。故里尙傳前代事﹐浮萍應落逝川波。野人夜黑偸金碗﹐山鬼天寒泣翠蘿。莫問人間興與廢﹐夕陽回首自興歌。」東江先生以呈西涯公﹐公曰「不意山林乃有此作。」

顧東曙能通數學﹐嘗考晷度之數﹐纂輯成編。每未頒歷﹐可預知來歲節候宜忌之詳。一日﹐出示客﹐客曰「此私歷也﹐得無犯禁乎﹖」始懼而焚之。老儒博學﹐而不知世務如此。

元伯顏盛曰「上海有兪俊者﹐賦《淸平樂》云﹕『君恩如艸﹐秋至還枯槁。落日殘星猶弄曉﹐豪傑消磨盡了。放開河海襟懷﹐休教白鷺猜。我是江南倦客﹐等閒容易安排。』後仇家以其稿訴於官﹐厚貽獲免﹐而因以喪家。然則君子豈可易其言哉﹗」詳具《輟耕錄》。

靑龍﹑大盈之間多荒田﹐彌望皆蘆葦之場﹐甚至數十里絕煙火﹐𨿽有召募之令﹐無有應者。正徳中﹐內江諭公來知府事﹐銳意講求﹐乃議分設賑治﹐使民聚貨。貨通﹐則田易墾治﹐田墾治﹐則可以省闔郡包賠之苦﹐甚良策也。規畫已定﹐而天下不憗遺﹐今未有續而終之者。

尙書伍公文定﹐嘉靖甲申﹐以操江蒞松。有「昔推常郡此盤糧﹐粟米陳陳盈十萬」之句。東江先生曰「詩𨿽不工﹐而當時儲蓄之富可徵也。」按伍公推郡時﹐當是弘治末年也﹐而猶有十萬之積﹐況周文襄時耶﹖今之所以無者﹐其獘有二﹕逋負也﹐侵欺也。逋負固姦頑之常態﹐而亦有出於不得已者﹐猶可言也。若侵欺﹐則極爲可惡﹐何也﹖起運之外﹐存畱以備賑濟﹐文襄之良法也。自易銀之法行﹐而濟農之倉虛設矣。積年之書手﹐慣役之糧長﹐每於領米易銀之際﹐則虛開姓名報官﹐名爲關米大戶﹐而實自入以肥家﹐至有一人而侵欺至萬石者。積獘相仍﹐莫甚於此。槪郡計之﹐其麗不億﹐此與文襄之意相戾甚矣。牧民君子﹐苟淸此獘﹐自足濟農﹐何必爲勸借之令以速怨哉﹗庚寅﹐郡守長沙熊公宇﹐頗究玆獘﹐痛懲其尢者三數人﹐時論快之﹐然竟亦未盡革也。

宋潛溪先生﹐嘗爲上海夏宗顯作壙記。夏﹐蓋洪武中糧長也。記稱其畏謹好禮﹐田賦皆先時而集﹐不煩徵索﹐愛惜細民﹐銖兩無所取﹐以長厚稱。夫先生之文﹐實錄也﹐敢述之以告鄕人長賦者。

○藝文籍

自言遊得聖人之一體﹐而吳是以有文學。浙﹐吳之一隅也﹐漢晉以降﹐亦藝焉耳矣。然興元一詔﹐下悍卒之淚﹐開禧一疏﹐寒姦臣之心﹐謂皆虛乎﹖進於玆道不遠已﹐作《藝文》籍。

《渾天圖》﹐漢郁林太守陸績著。

《二陸文集》﹐晉平原內史陸機﹑淸河內史陸云著。按志﹐機著文章三百餘篇﹐云著文章三百四十九篇﹐新書十篇﹐玆集所載無幾矣。昆山片玉﹐皆奇寶也﹐惜乎﹗

《四川淸論》﹐散騎常侍陸喜著﹐借諸葛孔明以行。

《玉篇》《輿地誌》《符瑞圖》《分野樞要》《續洞冥記》《玄家表外集》﹐梁黃門侍郎顧野王著。

《宣公奏議》﹐唐中書侍郎同中書門下平章事陸贄著。

《谷陽文集》﹐宋進士朱之純著。

《柳文音義》﹐進士潘緯著。

《洪範九圖九說》﹐進士陳伯達著。

《華亭百詠》﹐許尙著。

《靜庵集》﹐進士胡琚著。

《雲間志》﹐迪功郎林明卿﹑直祕書省林至﹑尙書朱端常﹑同華亭令楊潛著。

《釋騷》﹐林至著。

《小醜集》﹐淮東提舉任藎言著。

《後樂集》﹐資政殿學士金紫光錄大夫衛涇著。

《禮記集說》﹐直寶謨閣衛湜著。

《學易蹊徑》《四書說約》﹐田疇著。

《莊子注》﹐髙子鳳著。

《樗齋詩集》﹐朱允恭著。

《秋聲集》﹐常州守衛宗武著。

《祛疑說》﹐儲泳著。

《通鑑筆義》﹐進士葉汝舟著。

《湖山汗漫集》﹐趙孟頫著。

《讀易管見》﹐進士衛謙著。

《古木風瓢集》﹐元淩嵓著。

《王泰來集》《中庸管見聚疑》《原孟》﹐夏侯尙玄著。

《九峯淸气集》﹐陸朋著。

《百善》《百忍》二圖﹐邵天驥著。

《易象發揮》《易孟通言》《童子問知》﹐吳江州陳宏著。

《原俗篇》﹐知新諭州羅璧著。

《水利》﹐宣慰副使任仁發著。

《藝經畫斷余譜》﹐莊肅著。

《水利論說》《副墨集》《東山髙蹈集》《瀼東稿》﹐教諭曹夢孫著。

《乾坤闔辟﹑天地生成﹑陰陽變化﹑山川流峙四圖贊》﹐周之翰著。

《尙書制度圖纂》《自立齋詩文稿》﹐訓導王文澤著。

《松卿集》﹐安定書院山長任士林著。

《東白集》﹐任暄著。

《古漁唱》﹐陸厚著。

《史補斷》《丹崖夜嘯》《金聲錄》《玉露吟》﹐笴隱生著。

《田家五行》﹐陸泳著。

《醉漁集》《艸堂集》﹐馬麟著。

《續松江府誌》《韻府》《羣玉掇遺》﹐國朝錢全衮著。

《春秋敍事》﹐教諭曹宗儒著。

《五服集解》﹐盧子聰著。

《西郊笑端集》﹐按察僉事董良史著。

《蛾術稿》﹐訓導邵亨貞著。

《四書一貫錄》《五經鈐鍵》《春秋透天關》《禮經約》《君子議》《歷代史鉞補正》《三史綱目》《富春人物志》《麗則遺音樂府》《上皇帝書》《勸忠辭》《平鳴瓊臺洞庭雲間祁上五集》《東維子文集》﹐前儒學提舉楊維楨著。

《四書備遺》《書史會要》《圖繪寶鑑》《說郛》《輟耕錄》﹐陶宗儀著。

《在野集》﹐禦史袁凱著。

《上海志》﹐訓導顧彧著。

《雪齋明鑑錄》﹐潞州判官王默著。

《滄螺集》﹐國子司業孫作著。

《雙淸集》《紀行詩》﹐給事中杜隰著。

《八音圖》《彭溪稿》﹐王震著。

《獨叟稿》﹐訓導曹睿著。

《九峯一叟稿》﹐杜桓著。

《砥齋集》﹐紀善錢驥著。

《詩傳旁通》﹐教諭王彥文著。

《蚓竅集》﹐長史管訥著。

《灌畦稿》﹐周彥才著。

《經進集》﹐太常典簿顧祿著。

《薇庵集》﹐參政任勉之著。

《五倫詩》《孝經旁訓》﹐沈易著。

《滇南稿》《隨筆稿》《西淸餘暇自樂稿》﹐翰林學士沈度著。

《律解辧疑》﹐副使何廣著。

《樗庵集》﹐太常卿夏衡著。

《愼齋集》﹐焦伯誠著。

《杏園稿》﹐張年著。

《鳳城稿》《尙素齋集》﹐封中書舍人金鉉著。

《瀼東集》﹐教諭黃黼著。

《壯遊集》﹐按察使黃翰著。

《講余集》﹐教諭錢復亨著。

《桂樓集》﹐範鼎著。

《夢庵集》﹐陸潤玉著。

《約庵集》﹐封監察禦史張遜著。

《雪航集》﹐王桓著。

《大學說》﹐太學生張正宗著。

《瀛州稿》《使交錄》《歸榮集》﹐南京吏部尙書錢溥著。

《雲間通誌》﹐承事郎錢岡著。

《文翰類選》﹐長史李伯璵著。

《政監紀行集》《備遺錄》《交遊錄》《史詠》﹐布政使夏寅著。

《定庵集》﹐南京兵部尙書張悅著。

《易髓》﹐學正張璞著。

《鳳山稿》﹐進士朱應祥著。

《九三子集》﹐進士曹泰著。

《讕言長語》﹐教諭曹安著。

《雪■﹝月忿﹞詩稿》﹐上洋吳爰著。

《鶴城稿》《天趣稿》《面墻稿》《淸和稿》《慶雲稿》《東海手稿》《東海文集》﹐知府張弼著。

《宜晚稿》《續稿》《宜晚文集》﹐按察司副使曹時中著。

《西潭詩集》﹐知府陳章著。

《學吟稿》《拙庵稿》《楚遊錄》《滇南雜稿》﹐副都禦史唐瑜著。

《雪岑槁》﹐知府孫遠著。

《續通鑑綱目廣義》﹐訓導張時泰著。

《三江水學》﹐金■﹝艸滲﹞著。

《鶴灘稿》﹐翰林修撰錢福著。

《東江文集》《松江府誌》﹐南京禮部尙書顧淸著。

玉屏山顧廷儀先生家﹐弘治中生瑞竹﹐定庵有詩﹕「地鐘靈秀幾經年﹐造化從來本自然。出土一根元瑩玉﹐淩風雙竿欲參天。未論板蕩成臣節﹐絕似夷齊讓國賢。春雨滿林還有作﹐兒孫頭角看駢駢。」

袁方伯﹐幼依外家﹐受其恩﹐外家故軍籍也。及舉進士﹐不忍貳之﹐登科謾從其籍﹐後竟以此隸籍戎伍﹐不可解。

黃憲長幼時嘗以事干於郡守﹐不聽﹐拂衣出曰「水上打一棒耳。」守怒﹐令作水上一棒詩。徐吟曰「誰把長竿杖碧流﹐一聲驚破海門秋。千層玉綫開還合﹐萬顆明珠散復收。鷗鷺驚飛紅蓼岸﹐鴛鴦催起白蘋洲。料應此處難垂釣﹐急急收糸兪別下鉤。」守攺容禮之。

正統中﹐松有兄弟進士顯仕著﹐素不相能。兄嘗題竹雲「種竹不須多﹐多則令人俗。蕭蕭三兩竿﹐淸風自然足。」其弟知之曰「誰云種竹兩三竿﹐冷落蕭疏不耐看。直須種竹三萬頃﹐搖動一天星斗寒。」其相激如此。

松人煙火之技﹐載在《通誌》﹐東江有詩﹕「萬變神奇火一絲﹐偃師當日未曾知。寶王流落浮空下﹐香女輕娟隔霧披。明月上時雷炮發﹐暗塵驚處火輪馳。詞臣正憶鼇山勝﹐爲報嘉賓緩緩歸。」此詩殆盡其變矣﹗

研江金廷桂﹐嘉靖丙戌歲貢﹐廷試第一﹐冢宰廖公紀以其鄕無賢範﹐授東光訓導。丁亥﹐疏請學官由貢者﹐乞仿會試例﹐從所在鄕試﹐許之﹐遂著爲令。有禦史至學﹐問其名﹐令無跪。對曰「願天下之爲學官者皆無跪。」時論偉之。

張鳴鸞﹐字世和。正徳初﹐會試寓京﹐時張文冕方黨逆瑾﹐官錦衣﹐气焰赫然。燕鄕之與試者﹐窮極奢侈﹐以示得志﹐鸞獨不赴。識者尙之﹐任止金華推官。

張文冕得志時﹐有司立坊曰「文武聯芳」﹐以其父衍嘗第進士。旣敗﹐乃徙坊於府學文廟之南﹐曰「大成宮」。嘉靖甲申﹐樞與長谷徐君獻忠﹑午江錢君思周倡議﹐謂以叛臣之故物﹐而列於聖人之門﹐非以妥神靈﹐示瞻仰也。請於巡撫東湖吳公廷舉﹐亟命撤之。

丙戌歲﹐長谷徐獻忠宅上﹐生瑞芝九莖﹐郡守愼徳何公鼇﹐匾其堂曰「開光」。

廬墓割股﹐古人謂非中道﹐諒其志﹐亦不失爲孝子﹐但不可爲訓耳。定庵先生嘗廬墓﹐感白鳩之異﹐西涯李文正公有贈言「檜淸陳泰。」嘗刲股肉愈母之疾﹐錢文通公爲志其墓﹐皆松之獨行也﹐可泯泯乎﹖

松人屋後多植護居竹﹐經幾年而茂密如簀﹐可蔽風雨﹐故名。志稱哺雞竹﹐誤矣。

佘山有黃巢洞﹐凡十八所﹐今多崩壞。間存瓦磚﹐相傳爲黃巢之亂避兵者。

費榮敏公墓﹐在鳳山之陽﹐東海翁墓與之鄰﹐今張氏子孫以配享后土﹐蓋義起雲。

《雲間通誌》載《木棉花詩》﹐爲熊澗谷作﹐《松江府誌》因之。然此詩乃見於方正學《遜志集》中。按《通誌》爲正統間錢崗所修﹐時正學文字尙有禁﹐而集未行於世﹐崗或諱之﹐而托之熊歟﹖必有能辧之者。

《一統志》曰「李象賢﹐臺州人﹐徙籍華亭﹐明春秋﹐贍文詞﹐洪武舉任本府訓導。子至剛﹐博學能文﹐亦舉明經﹐累官禮部尙書﹐兼左春坊大學士﹐預修《永樂大典》﹐出知興化府﹐卒於官。」又曰「李至剛﹐永樂未知興化﹐徳量寬宏﹐吏民化服﹐在任若無所爲﹐而一郡之人翕然大治。」夫《一統志》本諸國史﹐宜無不公﹐而前後松志﹐於至剛之事皆略之﹐豈解縉之評先入之歟﹖然縉所評十人﹐劉攜其最下者﹐而攜竟死節交﹐得贈謚。則縉亦不長於料人乎﹖

孫華孫﹐永嘉人。元時﹐以醫名於松﹐蓋亦托而逃焉者。程雪樓時奉命采訪江南﹐華孫辭以詩﹐有曰「率土豈無臣﹖」語工而意亦深婉。

《麓堂詩話》云「張東海自謂文勝詩﹐濤勝艸書﹐英雄欺人耳。」蓋不以其言爲然。《水東日記》云「前輩謂遊藝當先有迹者學﹐文勝詩﹐詩勝書﹐書勝圖畫﹐則知此蓋古語。而東海嘗稱以教人﹐人遂以爲東海自評也。不然﹐則東海嘗有吾死艸書增價之語﹐而不及詩文﹐曷又自相戾也﹖」

神山﹐舊名仲鼉﹐伏首引尾﹐形肖鼉﹐故名。相傳是山歲出圓石一﹐爲鼉卵﹐後人鑿石其首﹐遂不復出。今其麓累累多巨石云。山之陽﹐有崇眞院﹐院有神鼉仙館﹐其扁相傳爲呂洞賓書﹐篆宗垂露﹐筆法古雅﹐而中款回巖書﹐亦流逸可愛。神仙﹐君子所不道﹐校其藝﹐固神品也。眞迹爲太守吳黃洲持去﹐今榜盡臨本云。

●跋

《淞故述》者﹐余祖母舅細林楊先生所撰也。先生諱樞﹐字運之﹐細林其別號云。學窺二西﹐文擅兩都﹐親教其子中丞朋石﹐及余父學憲公﹐俱成巨儒﹐博學雄文顯天下。嘉靖戊子﹐舉於鄕﹐仕臨江郡丞﹐卒於官。後以子貴﹐贈都察院右僉都禦史。先生遺集頗多﹐是述其一臠也。述之詳﹐具先生自敍中﹐余王大父一山公與先生密戚﹐並家九山間。嘉靖庚寅五月﹐手錄而輯訂之﹐存諸笥中﹐爲家藏書。公字維敬﹐官興國縣尉﹐致仕家居﹐杜門著述﹐以博雅好古聞於詩。有《樵唱集》﹐他纂書不下數十種﹐是錄亦其一也。周楊家多故中落﹐向未付梓﹐邇來吾鄕樂義之士﹐不啻古人﹐儻肯捐貲鋟傳﹐以補松志所不逮﹐其有功於前修後進﹐良不淺矣。敬陳巓末﹐敢告長者。

萬曆乙未八月﹐周紹節識。

●《修志備覽》附錄

○藝文

《一山樵唱》﹐江西興國縣主簿周禋著﹐憲副定庵曹公爲序。《言史愼余》《淞故述》《火余雜著》《雅歌譜》《傳心數學》《蒙養正訛》﹐俱江西臨江府同知楊樞著。《學道紀言》《叔夜先生集》﹐俱廣西提學副使周思兼著。《西堂日記》《楊朋石遺稿》﹐俱巡撫都禦史楊豫孫著。

○墓

贈中憲大夫江西按察副使楊溥墓﹐在蔡成涇之原﹐子贈福建延平府推官欽祔。

汝南世徳墓﹐在蔡成涇﹐葬處士周楡﹐子江西興國縣主簿禋﹐孫誥封工部都水司郎中云鵠祔。太僕卿鳳峯沈公﹑尙書孫文簡公志銘。

贈中憲大夫﹑都察院右僉都禦史﹑前臨江府同知楊樞墓﹐在蔡成涇之任淇浜﹐子大理寺卿豫孫祔﹐少師徐文貞公志墓。萬曆辛巳三月﹐提學禦史蘄水李公時成﹑給銀壹佰兩修墓﹐委松江府推官範公守己﹑府學訓導陳嘉學董其役。

廣西參政楊銓墓﹐在廣富林八曲裏﹐宗伯陸公志墓。

提學副使貞靖周先生墓﹐在蔡成涇﹐太僕卿鳳峯沈公愷﹑前刑部郎中袁公福徵志銘。嘉靖丙寅正月﹐巡按直隸禦史昌邑孫公夢豸表之﹐題其墓曰永丰。

陽鳥澤廟﹐在蔡成涇﹐廟宇甚隘﹐中奉大士像﹐靈異。鄕人每於歲首一日﹐竭誠齋禱拈鬮﹐以卜歲之丰歉﹐無不顯應。

周楊讀書處﹐在楊店萊峯﹐與朋石兄弟競爽﹐葩藻流聞﹐聲震一時。

一山書屋﹐公諱禋﹐字維敬﹐號一山﹐博雅好古﹐以詩文自娛。僻意山水之勝﹐築室於周家艸﹐與同郡顧少宰東江﹑曹憲副定庵﹑孫山人東岑﹐結社觴詠其間。

無瑕和尙彈琴處﹐在佘山禪堂﹐周學憲萊峯聽琴詩云「山寺人迹絕﹐四花春正妍。獨行入深山﹐所求貴眞詮。忽聞弦上聲﹐使我心悠然。此聲不在指﹐彼聲不在弦。聲聲詎無因﹐不在弦指間。思之若有悟﹐惟與靜者傳。」

○朱道人

不知其名﹐唐行人﹐初不識字。嘉靖四十一年四月﹐自言忽於紡紗時﹐性眞發見﹐到九月﹐有童子報以示寂之期﹐在來年七月。四十二年正月﹐至余山禪堂﹐謝去塵緣。四月間﹐始露消息於人﹐傳言漸廣。七月五日﹐周萊峯﹑夏陽衢往見之﹐問以輪回之事﹐道人云「劫外修行﹐方免得不輪回。一性昏迷萬事差﹐寧可有足無眼﹐不可有眼無足。這个血心﹐切不可靠他﹐此是凡心。若是性眞﹐廣大無邊際﹐這是正路。我從前苦拜師﹐俱不是。自去年忽然見性之後﹐方才曉得。」陽衢問圓滿未曾﹐曰「圓滿了。」問曾打破虛空否﹖曰「打破了。」問消息的當否﹖曰「的當﹐明日恐不能去。」曰「決要去﹐萊峯問定心之法。」道人指其心曰「這个怎教他不思想﹖在這里做工夫﹐怎免得輪回﹖」因指其上曰「在這里做。」萊峯問如何做得﹖曰「這个那里照不到﹐正是廣大無邊。」問何不在家脫化﹐卻到此﹖曰「有人言十方所在﹐萬人相送。連日擾攘太甚﹐定不得心。」問去後認得今日眼前人否﹖曰「怎麼認不得。」問火起是痛否﹖曰「就如燒這木頭。」七月六日辰時﹐沐浴畢﹐登山拜謝天地﹐放火自焚﹐安然而化。時大眾萬人﹐皆相顧驚異﹐合掌禮拜而散。

○王孝子節

居任淇浜﹐業農﹐嘉靖辛酉年﹐父疾危甚﹐節不告於家人﹐以刀割其左股﹐作羹進之﹐父疾旋愈。楊公豫孫表其廬曰「白華遺響」。

○災異

正徳己巳庚午歲﹐北鄕大水﹐湮沒田禾。周一山作憫農詩﹕「太息吳民當此劫﹐疊罹凶歲肝腸裂。去年七月禾將成﹐大雨翻盆盡傾沒。水深半壁屋已摧﹐男婦赤腳行於泥。一冬柴米眞珠玉﹐畱田售屋來充饑。今春鬻女翻鋤徧﹐又賣兒來蒔秧半。誰知五月苦淋淫﹐洗湯膏腴無一片。九山乘雲欲化龍﹐樹林積雨昏濛濛。新漲滔滔渺無際﹐周遭稼穡沈無蹤。東家嗷嗷西家泣﹐何求花綫供耕織。寂莫蓬門盡日扃﹐冷竈無煙米無粒。紛紛餓莩塡溝河﹐萬姓活少亡猶多。總然勉彊幾家在﹐屋漏那有茆來鋪。鶴髮臞翁筋力竭﹐皤顏老嫗淚垂血。今秋滿擬慶丰登﹐卻變郊原河泖闊。老稚車戽欲救苗﹐饋餉不足形容憔。桔橰聲斷斜陽裏﹐水沖坍岸徒爲勞。荒村漸覺人煙少﹐落日空聞蛙鼓鬧。風生畎畝浪聲喧﹐鬼燐熒熒相照耀。嗟彼蒼生圖苟延﹐天意如此何由全﹖寄聲憂國憂民相﹐亟爲疲癃解倒懸。」

○隆慶三年﹐僉事鄭公元韶﹐奉敕丈田均糧﹐天遊居士朱大章作《均糧篇》﹐悉中時獘﹐附錄。

均糧便﹐願均糧﹐當塗體國細平章。皇初奴屬崇畿輔﹐區畫宏規奠此邦﹐夏公稱土定科稅﹐開公籌算協髙皇。按籍魚鱗供指掌﹐飛科升斗戌邊疆。民訟存糧近糾舛﹐無糧皇土落何方﹖法久獘滋思變法﹐失調琴瑟待更張。均糧他郡未均松﹐引領顒顒望相公。相公歸來遮道訴﹐乞贊監司奏九重。九重軫念特監玆﹐奏書論薦鄭當時。豸袍分節督糧事﹐超拜綸音降玉墀。均糧得請慰蒼生﹐久旱甘霖荷聖明。從此兒童皆了了﹐掃除隱射稅糧輕﹐去年禾黍半登入﹐督責丈量星火急。限步畝均二百念﹐尺寸成規那不得﹐弓樣新頒索價髙﹐號紙虛名供是實。都人供役到村中﹐爭辦酒肴遠迎接。機織拋空明復來﹐夫婦相看有憂色。奮髯鼓掌意揚揚﹐小民束手如綿羊。民間一艸禁勿犯﹐糧籍誅求竟不妨。犬牙偃月在相抱﹐町畦橫縱難較量。椎朴農家那習算﹐耳聽算子總茫茫。執我孔方移曠狹﹐由他毛穎變滄桑。久佃官田重納價﹐放舟河面亦收糧。幕棨飛籌聊覆較﹐吏曹假手肯參商。報稱公正皆持正﹐檢閱良民果善良。春來犁犢出東郊﹐盡驅此輩入西廒。廒中書算聚蟻垤﹐官府文移森蝟毛。食指萬餘縻廩粟﹐提編三載審丁徭。徭銀斂盡冊未造﹐朝更夕攺轉分撓。敗筆成邱空紙鋪﹐公私困獘日嗷嗷。城西魚肉趁好賣﹐可憐魚肉是民膏。辛勤造冊值炎天﹐怪罵鄕民少送錢。鄕裏乘風那敢後﹐摩肩揮汗道途邊。走向廒門怕呵禁﹐隔溪月落猶遷延。襦袴典傾稱月息﹐桔橰頻歇損苗田。照前田額科增重﹐愁嘆歸來夜不眠。漑水荷鋤晨起早﹐又聞下令點排年。排年貧﹐要更新。公家最息貧充役﹐差點偏教富作貧﹐臧獲千頭田萬頃﹐一丁不役非王人。坐圖數畝戶瓜分﹐傍午追呼動比鄰。貼地霜飛余勁艸﹐淺池水涸斷纖鱗。海叟檢田應下淚﹐石壕吏怒不堪聞。禹圖貢賦松最饒﹐舳艫橫江充轉漕。惠養元元宣徳意﹐豈知鴻雁告劬勞。呻吟病口願扶牀﹐脈病研精始配方。果樹歲深虫蠹■﹝嫠﹐牙代未﹞﹐郭駝嫠蠹樹無傷。君不見﹐靑蓮法界迷洞房﹐細柳軍營亙畫堂。列肆星羅休稅課﹐借棲蝸角應坊廂。庭除不治尢蕪穢﹐溪壑焉能剔垢藏﹖君不見﹐上中下等界三鄕﹐一鄕肥瘠又三鄕。卑伉兩鄕偏澇旱﹐中鄕平衍稍相當。請向願均庭上坐﹐更陳損益與低昂。君不見﹐揚灰砂磧荻蘆黃﹐跋扈沈波菱藕香。土著有人專此地﹐素封千戶若爲彊。君不見﹐田聯海若皆拋蕩﹐圩墾陽侯混積荒。平土植錐皆納稅﹐夜舟遷壑豈尋常﹖君不見﹐團竈丁男不記場﹐屯田卒伍半逃亡。公產役來空舊籍﹐歲輸耗減苦追償。君不見﹐吳淞吞泄貫三江﹐變作陂田半插秧。靑龍雄鎭通海舳﹐河流湮塞罷耕桑。肯爲吳農理凋敝﹐早疏禹績報君王。福星一路照江南﹐問詢父母每停驂。興除利病公私便﹐簡策昭然共可探。明明天子大夫賢﹐致效芻蕘奏短篇。看取田疇歌子產﹐枉耽經術笑臨川。時隆慶己巳季夏望日﹐懷古■﹝田民﹞甿書於抱膝廬中。

天遊居士朱大章﹐字南孺﹐少司成文石弟也。少爲博士弟子﹐博學﹐能文章﹐試輒髙等。及壯﹐以盲目廢舉子業﹐讀書每倩人誦之﹐卽彊記﹐至老不忘。所撰詩文雜著﹐不下千餘篇﹐惜以無子﹐俱湮沒無傳。是篇洞悉利獘﹐亦其一臠也。

淞故述

