復社紀略

●復社總綱

崇禎元年﹝戊辰﹞﹕上年丁卯﹐張釆中式經魁﹐張溥恩貢﹐周鍾選社十三子文。

崇禎二年﹝己巳﹞﹕尹山大會。溫體仁入閣。用內臣。蔣徳璟授編修﹐黎元寬﹑周鑣俱禮部主事﹝周南主﹞﹐張釆授臨川知縣﹐徐汧﹑金聲並庶吉士。

三年﹝庚午﹞﹕鄕試﹐楊廷樞中解元﹐張溥﹑吳偉業並經魁﹐吳昌時﹑陳子龍並中式。金陵大會。

四年﹝辛未﹞﹕會試﹐主考周延儒﹔會元吳偉業﹑會魁張溥﹐楊以任﹑馬世奇﹑成徳﹑管正傳﹑周之夔﹑劉士斗並中式﹔殿試﹐吳偉業榜眼﹑張溥庶吉士﹑周之夔授蘇州府推官﹑劉士斗授太倉州知州。錢龍錫戍定海衛﹐吳偉業疏參蔡弈琛。

五年﹝壬申﹞﹕張溥給假葬親﹐歸。虎邱大會﹐張溥爲盟主﹐合諸社爲一﹐定名復社﹐刊國表社集行世。十二月﹐周鑣疏諫用內臣﹐奉旨削籍。

六年﹝癸酉﹞﹕六月﹐周延儒馳驛歸﹐溫體仁爲首輔。鄕試﹐姜曰廣爲正主考﹔陳名夏﹑胡周鼒﹑歸繼登並中式﹐劉侗在北闈中式。

﹝七年甲戌事未詳﹞

八年﹝乙亥﹞﹕行保舉。七月﹐文震孟拜大學士﹐撤回內臣﹐召起劉宗周﹑惠世揚﹑黃道周。十月﹐文震孟閒住﹐何吾騶致仕。

九年﹝丙子﹞﹕二月﹐三科武舉陳啟新建言﹐授吏科﹔張漢儒疏訐錢謙益﹑瞿式耜﹐奉旨逮問。五月﹐監生陸文聲疏論復社。奪情召起楊嗣昌爲兵部尙書。八月﹐孫以敬﹑周家玉並中式。

十年﹝丁丑﹞﹕會試﹐孫以敬中式。

十一年﹝戊寅﹞﹕吳昌時授行人﹐拜首輔薛國觀門下。薛國觀疏題監生王陛彥爲中書舍人。

十二年﹝己卯﹞﹕三月﹐考選﹐吳昌時授科﹐欽攺禮部主事。鄕試﹐趙自新﹑張若義﹑吳晉錫並中式。

十三年﹝庚辰﹞﹕會試﹐胡周鼒中式。四月﹐黃道周﹑解學龍下獄六月﹐給事中袁愷疏參貪官受賄﹐首輔薜國輔回籍。冢臣傅永淳﹑少司寇蔡弈琛俱下獄﹐葉有聲亦下獄﹐薛國觀卽訊。十二月﹐吳昌時給假歸。

十四年﹝辛巳﹞﹕二月﹐黃道周戍辰州衛。三月﹐楊嗣昌自縊於軍。四月﹐召起閣臣周延儒﹑賀逢聖﹑張至發﹝辭不起﹞﹐延儒﹑逢聖應命。五月﹐張溥卒。六月﹐薛國觀賜死﹑中書王陛彥棄市﹐各籍其家。

十五年﹝壬午﹞﹕二月﹐吳昌時起官禮部主事﹐尋攺文選司郎中。黃道周復職。皇極門黏貼二十四气。欽點吳甡﹑陳演﹑黃景昉入閣。下冢臣李日宣於獄﹐並及司官。

十六年﹝癸未﹞﹕四月﹐周延儒視師。九月﹐會試﹐會元陳名夏﹐吳易﹑張若羲﹑黃淳耀﹑周鍾﹑朱積時中式﹔時賊勢孔迫﹐故攺試期。十二月﹐周延儒賜縊﹐吳昌時棄市。

●復社紀略卷之一

令甲以科目取人﹐而制義始重。士旣重於其事﹐咸思厚自濯磨﹐以求副功令。因共尊師友﹐互相砥礪﹐多者數十人﹑少者數人﹐謂之文社﹔卽此以文會友﹑以友輔仁之遺則也。好修之士﹐以是爲學問之地﹔馳騖之徒﹐亦以是爲功名之門﹕所從來舊矣。粵稽三吳文社最盛者﹐莫如顧文康公之邑社﹔社友十一人﹐如方奉常﹑魏恭簡輩﹐後皆爲名臣﹐可謂彬彬者矣。嗣後歸希甫有光爲南﹑北二社﹐一時文學之士霞布云蒸。若李廉甫﹑方思曾﹑吳秀夫﹐以時文步古文之脈﹐實自廢城始。

章皇帝初元﹐有詔限字。陳晉卿﹑許公旦﹑顧茂善攺爲知社﹔而其後顧實甫﹑王幼文繼之﹐後先增美。後稍中衰﹐王淑士﹑張宗曉遂起其靡。遺淸堂稿出﹐顧九疇爲海內所宗。次之則推豫章﹐郝仲興﹑邱毛伯稱作家﹐陳大士際泰﹑費無學而隱爲一時文雄﹐吳門文文起﹑姚孟長匯邱﹑陳行捲曁艾千子南英﹑羅文止萬藻諸稿爲一帙﹐謂之江右奇文﹔由是﹐天下皆推豫章。同時中洲吳巒稚鍾巒﹑梁溪馬君常世奇﹑武林宋羽皇鳳翔﹐並號文章宗匠。已而撫州章大力世純以善曾南丰﹑湯若士之學顯﹐其時月旦謂之陳﹑艾﹑章﹑羅﹐海內業制舉家爭延致之。以故千子與萊陽宋九靑玫﹐大力與景陵譚服膺元禮同硯席﹐天下羨之如神仙。然熹宗定大力「舉子鄕墨義」出﹐遐邇奉爲法程。迨甲子艾得雋﹐而以策論譏訕時政﹐與主司同受罰﹐天下不惟重其文﹐兼重其人﹐於是司淸議者易其稱﹐又謂之艾﹑羅﹑陳﹑章云。四子之學各有短長﹕大士優於時藝五經﹐文能補箋注所未備﹐而拙於古文詞﹔然其時藝卽古文﹐亦其才然也。章﹑羅皆法晉﹑魏﹐而大力用意勝﹐時時失之俚﹔文止擒詞勝﹐或流於靡﹕兩人相師而不能相通﹐亦限於才耳。千子進取秦漢﹑唐宋諸大家﹐講開闔變化﹑首尾埋伏之法﹐卓絕一世﹐獨於制藝斤斤格套﹐不出前人窠臼﹔但以善於訓詁﹑切於脈理﹐選義出﹐舉世羣然師之。吳越﹑浙南以外﹐俱奉爲準的云。

周介生鍾﹐金沙望族。神廟時﹐鍾祖於徳登進士﹐爲貴宦﹔伯應秋以解元聯捷﹐維持泰時﹐踵發一時。鍾父紹詩困於諸生﹐有子四人﹕長銓字簡臣﹐仲卽鍾叔鎔字我客﹐季鉞字我成﹔讀書尺木居﹐昆弟相師友。簡臣少魯而攻苦力學﹔惟介生敏穎絕倫﹐角丱時五車萬卷無畱牘矣﹐詩文纚纚萬言有倚馬之目﹐諸昆仲皆莫及也。房選華鋒出﹐時尙一新﹐天下競稱之。由是﹐向日推豫章者﹐相率而推金沙矣。艾千子乃作書與介生曰﹕『今日制藝一道﹐賴兄主持﹐眞如日月之中天﹐萬物皆睹。但文之通經學古者﹐必以秦﹑漢之气﹐行六經﹑語﹑孟之理﹔卽降而出入於歐﹑蘇﹑韓﹑曾﹐非出入數子也。曰是數子者﹐固秦﹑漢之的脈也。今也不然﹐爲詞章者不知古人爲何物﹐而襲大力﹑大士輕俊詭異之語爲之﹐甚至造爲一種似子非子﹐似晉﹑魏非晉﹑魏﹐鑿空杜撰之言﹐沾沾然以爲眞大士﹑眞大力已。夫文之古者﹐髙也﹐朴也﹐疏也﹐拙也﹐典也﹐重也﹔文之卑而爲六朝者﹐輕也﹐渺也﹐詭也﹐俊也﹐巧也﹐排也﹕此宜有識者所共知。弟杜門山居﹐兄郵中以選目見示﹐互相參訂﹐必有不刊者』。介生得書﹐以成﹑弘諸選﹐封緘相質﹐至慶﹑歷而後﹐仍任己意﹐間涉時趨。選本出﹐千子大不悅﹐復書致介生﹐力爲責難爭論﹐謂其過於誇汰。嗣是江左聲气稍與江右別﹐而介生所謂隨聲附和而亦不復與千子參訂。介生謂兄簡臣曰﹕『鄙儒不知時變』﹗從此亦不復通問矣。先是﹐貴池吳次尾應箕與吳門徐君和鳴時合七郡十三子之文爲匡社﹐行世已久﹔至是﹐共推金沙主盟。介生乃益擴而廣之﹐上江之徽﹑寧﹑池﹑太及淮陽﹑廬﹑鳳與越之寧﹑紹﹑金﹑衢諸名士﹐咸以文郵致焉。因名其社爲應社﹐與萊陽宋氏﹑侯城方氏﹑楚黃梅氏遙相應和。於是應社之名﹐聞於天下。

張溥字天如﹐號西銘﹐太倉人。父太學生翊之﹔翊之兄輔之﹐以進士由兵垣歷官大司空。翊之子十人﹐溥以婢出﹐不爲宗黨所重。輔之家人遇之尢無禮﹐嘗造事傾陷於翊之。溥灑血書壁曰﹕『不報仇奴﹐非人子也』﹗奴聞而笑曰﹕『塌蒲屨兒﹐何能爲』﹗溥飲泣﹐乃刻苦讀書﹐無分晝夜。嘗雪夜已就寢復興﹐露頂坐而曉﹐困病■﹝鼻血﹞。時三吳文社﹐人人自炫﹔溥一不之省﹐獨與張釆訂交。釆字受先﹐號南郭﹐以善戴氏學﹐有聲黌序。溥延爲館賓﹐讀書七錄齋。時婁文卑靡﹐兩人有志振起之。溥矯枉過正﹐取法樊宗﹐師劉知幾﹔歲試乃躓。聞周介生倡教金沙﹐負笈造謁之。三人一見﹐相得甚歡﹐辧難亙晝夜﹐訂盟乃別。溥歸﹐盡棄所學﹐更尙經史﹔試乃冠軍。溥矜重名﹑釆尙節槪﹐言論丰采﹐目光射人﹐相砥濯自礪。時魏璫敗﹐鹿城顧秉謙致仕家居﹐方秉鐸於婁中﹔溥與釆率諸士驅之﹐檄文膾炙人口﹐郡中五十餘人斂貲爲志鐫石。由是﹐天下咸重天如﹑受先兩人矣。

始﹐周介生之應社﹐社目若茂苑楊維斗廷樞﹑徐九一汧﹑常郡荊石兄艮﹑虞山楊子常彜﹑顧麟士夢麟﹑吳江吳茂申有涯﹑吳來之昌時﹑松郡夏彜仲允彜﹑陳臥子子龍及閩中陳道掌元綸﹑蔣八公徳璫咸在列﹐而獨以凡例爲天如手定﹔蓋兩人相信在語言文字外﹐別有契合也。丁卯﹐受先﹑九一與介生弟鑣皆鄕舉﹐而羅文止﹑蔣八公各舉於其鄕。明年戊辰﹐溥以覃恩選貢入京﹐受先第三﹐九一﹑八公皆告捷﹔江西黎友巖元寬已冠禮闈﹐爲主試所抑﹐置之第二﹕皆社中才傑也。溥廷﹑對髙等諸貢士入太學者俱願交歡溥﹐爭識顏面﹐因集諸多士爲成均大會。是時宇內名卿碩儒﹐前爲崔﹑魏摧折投荒削逐者﹐崇禎新政﹐後先起用﹔聞溥名﹐皆願折節訂交﹐騷壇文酒﹑笈筐車騎﹐日不暇給。由是﹐名滿京都。已而徳璫授編修﹐汧考庶吉士﹐元寬授禮部主政﹐鑣授南禮﹐釆授江西臨川縣知縣。釆初期得館選﹐不意失之﹔及尹臨邑﹐轉懟爲愉曰﹕『人臣致身﹐何官不可效﹗吾今入文學禮義之鄕﹐得挹羅一峯﹑鄒守益之髙風﹐與聞良知宗旨﹐相與切劘道學也』。遂與溥歸﹐偕同志揚扢社事而後赴任。由是﹐海內同人翕然共宗天如矣。

艾千子時客齊魯﹐聞之﹐遽蒞吳門﹐約同周介生往會﹔互證文體﹐衡定是非﹐欲兩挫之而獨伸其說。時陳臥子才髙意廣而與之爭辧﹐扁舟逆之吳門﹐各持所是﹔語多不合﹐日晷移影乃退。臥子復手書詰難﹐稱詞宗旨崇重。鳳洲空同。艾持其瑕而折之曰﹕『向在婁江舟中見足下談古文﹐輒詆毀歐﹑曾諸公而守一李於鱗﹑王元美以爲足﹐卽評隙他文亦未當。蓋足下未嘗讀古人書﹐故欲足下讀書十年﹐學漸充﹑心漸細而後可也。及足下行後﹐友人持足下「悄心賦」至﹐如此乃「昭明文選」中之卑腐﹐歐﹑曾大家力排之者﹐足下斤斤師法之﹔無怪乎侈口罵歐﹑曾﹑宋景濂﹐罵震川﹑荊川也﹗足下謂宋文最近﹐不足法﹐當求之古﹔其究竟則歸重王﹑李二人耳。何足下所志甚大﹐而所師甚卑也﹖足下謂宋之大家未能超津筏而上﹐又謂歐﹑曾﹑蘇﹑王而上﹐有左氏﹑司馬氏﹐不當捨本而求末。夫足下不爲左氏﹑司馬氏則已﹐若眞爲左氏﹑司馬氏﹐則捨歐﹑曾諸大家何由法﹖夫秦﹑漢去今遠矣﹐其名物器數﹑職官地理﹑方言俚俗而自以沾沾爲秦﹑漢﹐則足下之極賞於王﹑李者耳。不佞方由歐﹑曾以師法秦﹑漢﹐足下乃謂不當捨秦﹑漢而求歐﹑曾﹐所見不亦左乎』﹖足下又曰「宋文好新而法亡﹐好易而失迂」。夫文之法最嚴﹐嚴孰有過於歐﹑曾﹑蘇﹑王者﹗荊川有言曰「漢以前之文﹐未嘗無法﹐而未嘗泥法﹔法寓於無法之中﹐故其爲法也密而不可窺。唐與宋之文﹐不能無法﹐而能毫釐不失乎法﹔以有法爲法﹐故其法也嚴而不可犯」。間嘗三復﹐以爲至言。宋之文由乎法不至於有疏而太嚴者﹐歐陽子也﹔故當推爲宋之第一人。不佞方以法太嚴病宋人﹐而足下謂其無法﹔足下讀古人書而潦艸如是﹐不已過乎﹗乃若王﹑李之文﹐徒見夫漢以前之文似乎無法也。竊而效之﹐決裂以爲體﹑餖飣以爲詞。蓋去夫開闔首尾﹑經緯錯綜之法﹐而別爲一種臃腫窘澀浮蕩之文﹔其气離而不屬﹑其意卑﹑其語滯﹐乃眞無法之至者。而足下以爲有法﹐可乎﹖足下又痛詆昭代之推宋人者﹐如荊川﹑震川﹑遵嚴三君子。嗟乎﹗古文至嘉﹑隆間壞亂極矣﹐三君子當其時﹐天下之言不歸李則歸王﹔而三君子寂寞著書﹐受其詆訾﹐不少易志。古文一綫得畱天壤者﹐三君子之力也。其文縱不及韓﹑歐﹐乃遂不如王﹑李耶﹖至於宋景濂佐髙祖定制度﹑修前史﹐當時大文字多出其手。國朝文大家﹐自當首推其文以應制﹐故不甚鬯﹔要皆師摹歐﹑曾﹐不可誣也。足下試取其敍記傳讀之﹐可及乎﹐不可及乎﹖震川集﹐願足下遲遲其論。足下未至震川﹐至震川駁之未晚。貴鄕有婁子柔﹑陳仲醇兩人﹐𨿽未得韓﹑歐之深﹐然皆能言其本末。足下宜贄請於師﹐得其一言﹐晝夜思之﹐思無越畔﹐然後十年讀書﹐與不佞論文﹐未爲晚也』﹗臥子得書恚甚﹐復作報言。彜仲懼其傷疋﹐手疏千子﹐言兩人之書不必外傳﹐以滋物議。

歲戊辰﹐諸家房選出﹐若馬君常﹑宋羽皇﹑吳巒雉﹑項仲昭﹑荊石兄輩各有選本﹔千子皆無譏焉﹐獨取天如所選表經詆毀之。其「房選刪定序」曰﹕『今世舉業家所據以爲名者﹐曰經也﹐史也﹐子也﹔是三者﹐兩漢以後立言之士莫不由之﹐何獨至今而疑之而有不然者﹗史自左邱明﹐觀固止已﹔然其職官氏族﹑戰攻治亂之法與興業之文旣不相入﹐至其風度格韻馳驟跌宕﹑變化離合之微﹐非得其神者又無由而至。故爲盜於舉業者徧天下﹐而卒未有入左氏﹑司馬氏之室者﹐力不能也。獨諸子之言浩渺寬博﹐以無所附麗爲長﹔則文之誨盜者﹐無如是書。然在當時已有黃﹑老﹑農﹑墨﹑刑名﹑縱橫之異﹐其大旨旣悖謬於聖賢﹐學者未能考正古人﹐則𨿽晉﹑魏﹑隋﹑周依托周﹑秦諸子之目以自見﹐而亦爲所欺。基則以劇秦美新之揚雄而羣然屍祝之﹐習其書﹑效其詞﹐比於周﹐孔﹐離未罔兩之言盈天下。甚矣﹐其不學也﹗善夫﹗目不識諸子而剽竊人言者﹐卽以是人爲諸子。及其不足﹐則雕諸僞辭以代之。其冒濫如是﹐固不足責。其有黠者出而晦之﹐於史不能﹑於子不可﹐又逃而曰遵經。夫遵經之名立﹐而天下之奉之者庶有詞矣。𨿽然﹐亦有以古之爲經者告之乎﹖古之爲經者曰「本之書以求其資﹐本之詩以求其恆﹐本之禮以求其宜﹐本之春秋以求其斷﹐本之易以求其動﹐本之樂以動其機﹔若稽古而後爲學﹐乾坤九六而後爲易也」。夫聖人之言各有所爲而發﹐蓋有前後不相襲者矣。今必贅經語以就題﹐復彊吾意以就經。況夫專經而不能通其解﹑業一經而誤用其四﹐而號於人曰尊經﹐吾恐先聖有知﹐必以爲穢而吐之矣﹗嗚呼﹗今日制舉之獘﹐已至於此﹗一人倡之﹐人人和之﹐遂至臭腐而不可讀﹔吾以爲此皆空疏不學之故也﹗富人鏹萬鎰﹑臧獲萬計無所不有﹐而若一無所有。三家之村﹐稍稍溫飽﹐得一金而張皇色動。又有寠人丐夫焉﹐饑寒迫之﹐不得已而爲盜。爲大盜﹐則剽富人之藏﹔不能爲大盜﹐則取大盜之所剽而負販之。遇水旱凶荒﹐則三家村之溫鮑者﹐且將爲寠人丐夫矣﹔寠人之爲盜者﹐執而歸司敗﹐又將入於刑焉。今之爲文﹐何以異此﹗使其讀古人書﹐得夫本末源流無所不有﹐而又若一無所有﹔何至得一金而色喜﹐與夫剽富人之藏﹑又從大盜而爲之負販哉﹗救斯病也﹐莫若以今日之文﹐救今日之爲文者﹔此吾所以不得已而再有房選刪定之役也。嗚呼﹗與吾選者﹐其是非天下旣得與見已﹔不與吾選者﹐其是非天下尙未得見也﹐今日制舉之獘﹐可勝言哉』﹗天如貽書受先曰﹕『閱艾千子房選﹐顯肆攻擊﹐大可駭異﹗吾輩何負於豫章而竟爲反戈之舉﹗言之痛心﹗兄見之﹐須面責問其故。艾爲人貪利無恥﹐出其性本﹔又住武陵最久﹐中間構釁不少。且往來俱銅臭之子﹐固宜與名教悖戾也。弟斷不能嘿無一言﹐特以聞之老兄﹐可與大士﹑大力﹑文止講明。弟與介生心忖兄在臨川﹑豫章之交﹐自固不患一人之跳梁生事也﹐惟早圖之。弟意如此之人﹐斷不容其稍有出頭﹐須作一字與九靑﹐先斷其根可也』。吳江吳來之亦致書受先曰﹕『天如﹑介生負海內重望﹐與兄主盟周旋者非一日﹔而貴治子民有心懷反側﹐倡議翻爲﹐遂至指介生爲罪人﹑目天如爲黠惡者。兩兄當之﹐又付不校﹔吾輩聞之﹐恥辱莫甚於斯﹗且言論狂妄﹐視應社皆目不識丁﹐意如吾也何﹖如同社諸兄弟何﹖人非至愚﹐必能分別邪正﹔而一種未附意气﹐與外相附而中懷觀望者﹐咸竊其說以爲談資﹐如吾鄕之金五貞﹐豈非門墻一大患哉﹗……卓生小叛﹐亦攻之至於盡。使叛逆如千子﹐竟以容之一字置之﹐則是小敵勇﹑大敵怯矣﹗且以吾輩爲大盜﹑爲寠人丐夫﹑爲司敗之刑人﹐不修一矢以加之﹐何以爲令於四方﹗又吾黨素爲名教主﹐乃有毀周﹑孔而不問﹐毀吾明先賢而不問﹐何以爲名教主哉﹗弟不揣愚陋﹐伏祈深結豫章之在聲气者﹐獨擯此叛道負友之小人﹐使鄕黨棄之﹑天下嫉之﹐則鬼魅之術立破矣』。受先得書﹐手疏婉規千子﹐言『江左﹑江右﹐並爲人文淵藪。在豫章﹐向操海內衡文之柄。近日介生﹑天如先後執牛耳﹐然皆聲气相倚﹐未有不奉豫章者也。宜共遵尊經篤古之約﹐力追大雅﹐以挽頹靡﹔幸勿自開異同﹐爲世口實』﹗千子答書曰﹕『吾輩聲價非謗者壞之﹐乃尊奉者壞之也。譬有人焉﹐遇周﹑孔而知敬﹔及遇盜跖亦以爲周﹑孔﹐則周﹑孔何地可以自容﹖此不特大士﹑大力﹑文止諸兄學問淵源﹐嘗爲評其品地﹐不可向鹽醋缸中埋殺﹔卽老父母文章經術﹐亦當有以自明。將來取鹽醋缸中物同類而並稱之﹐老父母甘之乎﹖不肖備極苦心獨救一人﹐正爲諸兄弟並爲老父母地也』﹗其詞堅僻﹐人言不能入。未幾﹐四家摘謬出其批抹豫章﹐卽詆訾金沙﹑吳下。受先知不能合﹐始以天如之書示羅陳章﹐而特函告之萊陽。時宋有答書甚祕﹐人莫得窺。於是﹐三吳社長傳單各邑共絕之。某月日﹐偵千子來吳﹐謬約之面相參證﹐會於婁之弇山園。語不合﹐陳臥子及周介生之幼弟我客共挾之﹐千子卽夜去。由是﹐社集取其名﹐金沙﹑東合詞布告於同志云。

吳江令楚人熊魚山開元﹐以文章經術爲治﹐知人下士。慕天如名﹐迎至邑館﹔巨室吳氏﹑沈氏諸弟子俱從之遊學。於是﹐是爲尹山大會﹔苕﹑霅之間﹐名彥畢至。未幾﹐臭味翕集﹐遠自楚之蘄﹑黃﹐豫之梁﹑宋﹐上江之宣城﹑寧國﹐浙東之山陰﹑四明﹐輪蹄日至。比年而後﹐秦﹑晉﹑閩﹑廣多有以文郵致者。

是時江北匡社﹑中洲端社﹑松江幾社﹑萊陽邑社﹑浙東超社﹑浙西莊社﹑黃州質社與江南應社各分壇坫﹐天如乃合諸社爲一﹐而爲之立規條﹑定課程曰﹕『自世教衰﹐士子不通經術。但剽耳繪目﹐幾幸弋獲於有司﹔登明堂不能致君﹐長郡邑不知澤民﹕人材日下﹑吏治日偸﹐皆由於此。溥不度徳﹑不量力﹐期與四方多士共興復古學﹐將使異日者務爲有用﹐因名曰復社』。又申盟詞曰﹕『毋從匪彜﹐毋非聖書﹐毋違老成人﹔毋矜己長﹐毋形彼短﹔毋巧言亂政﹐毋干進辱身。嗣今以往﹐犯者小用諫﹐大則擯。旣布天下﹐皆遵而守之』。又於各郡邑中推擇一人爲長﹐司糾彈﹑要約﹑往來傳置。天如於是裒十五國之文而詮次之﹐目其集爲國表﹐受先作序冠弁首。集中詳列姓氏﹐以示門墻之峻﹔分注郡邑﹐以見聲气之廣云。社目曰「是社始於七郡﹐故原本先列七郡﹐首姑蘇焉」。

太倉州﹔張溥﹝天如﹞﹑趙自新﹝我完﹞﹑張誼﹑王家穎﹝處卿﹞﹑顧夢麟﹝麟士﹞﹑管士琬﹝君售﹞﹑王瑞國﹝子彥﹞﹑張達孝﹝孚先﹞﹑何南春﹝梅先﹞﹑吳偉業﹝駿公﹞﹑孫以敬﹝浣心﹞﹑胡周鼒﹑蔡伸﹝伯引﹞﹑張浚﹝禹疏﹞﹑張王治﹝無近﹞﹑周羣﹝子達﹞﹑張源﹝來宗﹞﹑王啟榮。

吳縣﹕楊廷樞﹝維斗﹞﹑徐鳴時﹝君和﹞﹑錢僖﹝吉士﹞﹑朱鎰﹝彥兼﹞﹑袁良弼﹝星況﹞﹑章美﹝拙生﹞﹑朱衮﹝九章﹞﹑邱民瞻﹝天民﹞﹑許元弼﹝仲良﹞﹑許元愷﹝徳先﹞﹑周茂蘭﹝子佩﹞﹑朱隗﹝云子﹞。

長洲縣﹕許元溥﹝孟宏﹞﹑顧企宗﹝公遠﹞﹑劉曙﹝公旦﹞﹑華渚﹝方雷﹞﹑沈明倫﹝伯敍﹞﹑王宗﹝東材﹞﹑戴之傑﹝石房﹞﹑陳性﹝身之﹞﹑管正傳﹝元心﹞﹑錢位坤﹝與立﹞﹑葉襄﹝聖野﹞﹑薛宗廉﹝伯淸﹞﹑戴之俊﹝務公﹞﹑盧經林﹑徐籀﹝亦史﹞﹑張邕﹝羽民﹞。

吳江縣﹕吳有涯﹝茂申﹞﹑吳昌時﹝來之﹞﹑沈初馨﹝靑芝﹞﹑呂云孚﹝石香﹞﹑吳甡﹝扶九﹞﹑沈自炳﹝君晦﹞﹑張澤﹝艸臣﹞﹑吳昌迪﹝迪之﹞﹑張峣﹝山堯﹞﹑吳晉錫﹝玆受﹞﹑周燦﹝闇昭﹞﹑孫兆奎﹝君昌﹞﹑吳翺﹑龐承源﹑孫聚奎。

常熟縣﹕楊彜﹝子常﹞﹑詩士驥﹝徳生﹞﹑蔣棻﹝畹仙﹞﹑許重熙﹝子治﹞﹑趙士春﹝景之﹞﹑王曰兪﹑許瑤﹝文玉﹞﹑祝謙吉﹝尊光﹞﹑顧瑯先﹝令徵﹞﹑祝升吉﹑祝泰吉﹑朱鑣﹝右服﹞﹑許棐﹝輔公﹞。

昆山縣﹕王志慶﹝與遊﹞﹑陸世鎏﹝彥修﹞﹑陳言先﹝敷功﹞﹑王志長﹝平仲﹞﹑顧繼紳﹑顧晉瓚﹑雷開遠﹑歸奉世﹝文君﹞﹑陸嘉胤。

嘉定縣﹕朱之尙﹑曹訥﹑侯岐曾﹑徐時勉﹑陶士彥﹑沈宏祖﹑陳舒徵﹑江貞泰。

松江府﹕夏允彜﹝彜仲﹞﹑朱灝﹑徐徳廣﹝思曠﹞﹑周室勛﹑周希文﹑陶履偁﹑徐鳳釆﹑夏鼎﹑張壽孫。

華亭縣﹕周立勛﹝勒鹵﹞﹑徐孚遠﹝闇公﹞﹑彭賓﹝燕又﹞﹑余廷諤﹑顧開雍﹑盛慶遠﹑徐煒﹑徐恆鑑﹑徐致遠﹑徐纘善﹑周季勛﹑吳忻﹑盛仲輝﹑趙核。

上海縣﹕潘桓﹑馬元調﹑朱存標﹑朱在鎬﹑潘釗奇﹑範鍪弧﹑潘堯納﹑王元玄。

靑浦縣﹕陳子龍﹝臥子﹞﹑宋存楠﹝尙木﹞﹑杜麟微﹝仁趾﹞﹑趙侗如﹑李雯。

金山衛﹕盛翊進﹑杜騏徵﹑姜爾殊﹑宋與琦﹑陳秉教。

常州府武進縣﹕韓鐘勛﹑劉憲章﹑鄒嘉榖﹑徐法﹑徐洽﹑顧澹生。

江陰縣﹕黃毓奇﹑徐時進﹑徐遵湯﹑袁珍。

宜興縣﹕徐懋賢。

鎭江府﹕周鍾﹝介生﹞﹑周鎔﹑周鉞﹑周鉞﹑張明弼﹑史弘謨﹑髙遇﹑劉國欽﹑周欽﹑王士寧﹑蔣鳴玉﹑蔣煥﹑周而沛。

丹陽縣﹕荊艮﹑荊廷實﹑荊廷壁﹑賀儒琛﹑盛順﹑賀裳﹑賀燕徵。

淮安府﹕夏曰瑚﹑白受藻。

鹽城縣﹕張樹屏。

安索縣﹕王啟運﹑劉符赤﹑齊日盛﹑蘇國美。

桃源縣﹕王立身。

宿遷縣﹕陸奮飛﹑姚禹命﹑陸奮武。

楊州府江都縣﹕鄭元勛﹑李元介﹑顧問﹑李樞﹑呂尙絅﹑梁於涘﹑湯允中。

髙郵州﹕楊先春。

興化縣﹕許同詵﹑解詵﹑王允士。

寶應縣﹕成明文﹑成明善。

徐州﹕萬壽祺﹝年少﹞。

安慶府﹕蔣卜臣﹑趙相如﹑範世鎾﹑潘映委﹑左毅﹑方啟曾﹑江之水﹑吳遇。

徽州府﹕程允晉﹑江知默﹑朱泰陽﹑江調鼎﹑江靜﹑吳承中。

寧國府宣城縣﹕沈壽民﹑沈壽國﹑徐貞一﹑孫文煌﹑梅朗中。

涇縣﹕萬應隆﹑趙初浣﹑王徽﹑萬祝。

池州府貴池縣﹕劉城﹑詹政﹑吳應箕﹑劉廷鑾。

靑陽縣﹕吳鐘﹑孫象壯﹑吳中美﹑吳介﹑孫象震﹑姜寅﹑張國敉。

太平府﹕邵錦﹑邵璜﹑邵晃﹑邵鎰。

蕪湖縣﹕卓人月﹑陳浚﹑徐■﹝翽﹐山代止﹞﹑卓霜回﹑潘曾綬。

海寧縣﹕徐元燦﹑徐永平。

余杭縣﹕顧有棐﹕

嘉興府﹕孫淳夫﹑陳恂﹑徐彬臣﹑趙汝璧﹑項聲國﹑張次柳﹑孫振﹑蔣芬﹑金維恭﹑程定國﹑枕嗣選﹑錢嘉徵﹑陳恪﹑馬厺錫﹑譚貞良﹑葉燦﹑孫耀祖﹑沈嗣徵﹑徐白﹑張宗一。

秀水縣﹕常彜﹑朱茂暉﹑包鴻達﹑卜升﹑吳翷﹑錢昌﹑謝澗﹑朱茂暢﹑徐天俊﹑周禹錫。

嘉義縣﹕錢■﹝施﹐冉代也﹞﹑支如增﹑陸文機﹑魏子濂﹑錢繼章﹑錢棻﹑戈用忠﹑吳三錫﹑顧潛﹑夏緇﹑魏學洙﹑柳素﹑錢繼振﹑錢繼禧﹑蔣蒔﹑陳舒﹑劉芳﹑錢格﹑趙韓﹑徐鴻祚﹑呂鼐﹑過舒簠﹑陸上瀾﹑屠象美﹑施洪烈。

海鹽縣﹕張奇齡﹑蔡士奎﹑陳梁﹑張瞻韓﹑朱學章﹑馮景裕。

桐鄕縣﹕盛淶﹑朱萬欽﹑盛方涵﹑朱萬欽﹑盛裕。

湖州府﹕嚴啟隆﹑沈中臺﹑閔正中﹑韓昌箕﹑盧兆階﹑潘基依﹑章平﹑嚴彧﹑沈鍾兆。

歸安縣﹕沈緒奎﹑李令哲﹑陸熙運﹑邱志晃﹑陳駰﹑沈緒來﹑韓曾駒﹑章上奏﹑閔自寅﹑沈維顯﹑閔元京﹑鍾鏡如﹑吳振昆﹑尹衛﹑尹任﹑淩爾翰﹑淩森美。

烏程縣﹕溫以介﹑姚延啟﹑黎樹聲﹑錢瀛選﹑沈蒨﹑潘基慶﹑韓千秋﹑韓繹祖﹝求仲子﹞﹑錢鶴﹑顧翰﹑嚴求寧﹑嚴翀﹑費景沅﹑沈光胤﹑陶鑄﹑沈鈁﹑嚴思鏐﹑沈鑅。

徳淸縣﹕章美墐﹑章美埕。

武康縣﹕駱弘珪﹑卓漢鮟。

安吉州﹕潘基祉﹑潘基礽﹑沈建吳。

寧波府﹕董守諭﹑陸符﹑錢厺錫﹑費隱﹑馮眉。

紹興府﹕李宗銘﹑章重行﹑徐騰﹑余增光﹑孟稱堯﹑孟稱舜﹑趙之藺﹑吳應芬﹑金停﹑袁師孔﹑吳維修﹑顧綸揆。

金華府﹕傅巖﹑葉幹﹑倪仁貞。

衢州府﹕翁祚祚﹑徐泰徵。

江西南昌府﹕劉斯陛﹑萬時華﹑余正垣﹑仇鐄﹑黃維藩﹑裘崇禧﹑黃鎬﹑羅髙淑﹑徐元朗﹑楊昌﹑章士鴻﹑劉斯陸﹑楊耆﹑易道泰﹑諭周﹑諭士錦﹑熊文舉﹑吳奇傑﹑吳廷獻。

新建縣﹕陳弘緒﹑鄧履古﹑萬日佳﹑徐世溥﹑甘元晏﹑李奇﹑萬搏﹑舒忠讜﹑姜之祥﹑徐世淸﹑陳弘綸﹑徐應棻。

丰城縣﹕胡學浹。

進賢縣﹕李先倬﹑陳維謙﹑朱徽﹑饒有岐﹑陳維恭﹑熊人霖﹑饒有致﹑陶文疇﹑朱健。

饒州府﹕羅伏龍。

廣信府上饒縣﹕徐自定﹑徐自寧﹑鄭仲夔。

玉山縣﹕董思玉。

弋陽縣﹕李調鼎。

鉛山縣﹕費兆甲﹑費映環。

建昌府南城縣﹕吳兆﹑鄭之玄﹑邱時憲﹑吳觀之﹑兪一經﹑姚光遠。

新城縣﹕張之奇﹑曾汝亨﹑黃之香﹑江世祥﹑江之望。

南丰縣﹕曾升。

廣昌縣﹕何三省﹑揭希朋﹑劉大年﹑劉大鞏﹑劉大常﹑劉大千。

撫州府臨川縣﹕陳際泰﹝大士﹞﹑羅萬藻﹝文止﹞﹑章世純﹝大力﹞﹑曾亨應﹑章世謙﹑傅占衡﹑湯大耆﹑湯開遠﹑王秉幹﹑章宏嶽﹑邱而旭﹑揭重熙﹑謝賓王﹑遊爲光﹑舒佳桂﹑湯開先﹑陳士鳳﹑謝廷簡﹑曾拭﹑邱而昶﹑吳程﹑陳才奇﹝大士長子﹞﹑曾益﹑劉鍾秀﹑陳士驥﹑謝應宸﹑李上﹑封誥﹑郗光緒﹑遊爲龍。

宜黃縣﹕塗柏。

吉安府廬陵縣﹕趙爾沂﹑黃震象。

泰和縣﹕曾文饒﹑劉捷音﹑龍起弘﹑楊嘉珩﹑楊學願﹑黃令甲﹑郭承瑚﹑曾世衝﹑蕭秉鎭﹑梁天爵﹑康榖。

吉水縣﹕劉同升﹑李陳玉﹑劉孟欽。

安福縣﹕傅鼎臣﹑伍以竑。

永新縣﹕賀貽孫。

瑞州府新昌縣﹕李之漑﹑漆嘉祉。

袁州﹕易嗣重。

贛州府寧都縣﹕楊文彬﹑楊文彩。

湖廣武昌府﹕劉惇仁﹑戴塤﹑孟登﹑陳沂﹑遊明哲﹑李楚生﹑劉日襄﹑張仲庶﹑蔡仕。

嘉魚縣﹕任弘震﹑任喬年﹑熊升元。

漢陽府﹕謝淳培﹑謝正培﹑瞿然﹑龍■﹝土貫﹞﹑易道三﹑程性學﹑易道暹﹑易爲鼎﹑易爲瑚﹑易爲璉﹑易爲瑞﹑朱荃宰﹑劉文運﹑胡世忠﹑胡有牧﹑何履順﹑何履吉。

安陸府京山縣﹕王福亶。

景陵縣﹕譚元春﹑譚友夏﹑譚元禮﹑譚元方﹑趙家棟。

襄陽府﹕歐陽化。

徳安府孝感縣﹕辛昴。

黃州府蘄水縣﹕黃正色﹑馮雲路﹑金甌﹑官撫邦﹑官撫極﹑官撫辰。

黃安縣﹕耿如志﹑耿如思。

麻城縣﹕梅之塤﹑王都兪﹑楊魯﹑劉侗﹑李春江﹑周應華﹑劉輝﹑曹之棟﹑耿應衡﹑周邦炳。

蘄州﹕張宿﹑邱之宗。

荊州府江陵縣﹕徐養心﹑王南國。

公安縣﹕袁祈年。

石首縣﹕劉長慶﹑夏云鼎。

嶽州府華容縣﹕張斯摶﹑黎志升。

常惠府桃源縣﹕闕士琦。

福建福州府﹕陳肇曾﹑韓廷錫﹑陳燕翊﹑周之夔﹑陳元綸﹑曾異撰﹑陳世睿﹑董養河﹑鄧壽﹑陳奎輝﹑周恂﹑張利民﹑董謙吉﹑許豸﹑卓震﹑齊莊﹑林昕﹑陳知章﹑林兆淸﹑張綸﹑鄒景文﹑葉有祿﹑曾人翰﹑陳金鉉﹑林逢經﹑穆爾佳﹑陳兆相﹑林正立﹑李時成。

泉州府﹕顏茂猷。

廷平府﹕羅明祖﹑寧永齡。

江州府﹕裴養淸﹑李世熊。

興化府﹕曾世衮﹑徐胤鉉﹑翁顯﹑林尊賓﹑周言﹑黃夢吉。

山東萊陽諸邑﹕宋繼澄﹑宋珵﹑左懋泰﹑趙士驥﹑宋玨﹑孫鳳毛﹑宋璜﹑宋瑀﹑宋瑚﹑左懋第﹑趙爾汲﹑姜瀾﹑宋瀾﹑陳維價﹑左良輔﹑任夢麟﹑陳曇﹑楊泉。

新城縣﹕王與夔﹑王衮。

山西太原府﹕韓霖﹑韓珩﹑尢二卿﹑陶世徵。

河南開封諸邑﹕陳衷一﹑賈心明﹑吳從周﹑蔡琮﹑賈開﹑張光世﹑張正誼﹑鄭觀光。

廣東廣州諸邑﹕黃舜年﹑蔡承瑚﹑吳道坤﹑王學﹑黎遂球﹑梁志勤﹑鍾新﹑陳子賁陳象明﹑麥克勤﹑林佳相﹑莊珩﹑陳衍虞﹑韓如璜。

陜西﹕田而腴。

四川成都諸邑﹕張尙﹑韋鉉﹑莊祖誼。

貴州﹕楊文驄﹝龍友﹞。

按目計之﹐得七百餘人﹐從來社集未有若是之眾者。計文二千五百餘首﹐從來社藝亦未有如是之盛者。嗣後名魁鼎甲多出其中﹐藝文俱斐然可觀﹔經生家莫不尙之。金閶書賈﹐由之致富云。

●復社紀略卷之二

崇禎庚午鄕試﹐諸賓興者咸集﹐天如又爲金陵大會。是科主裁爲江右姜居之曰廣﹔榜發﹐解元爲楊廷樞﹐而張溥﹑吳偉業皆魁選﹐陳子龍﹑吳昌時俱入彀﹐其它省社中列薦者復數十餘人。明年辛未會試﹐偉業中會元﹐溥與夏曰瑚又聯第﹐江西楊以任﹑武進馬世奇﹑盛徳﹑長洲管正傳﹑閩中周之夔﹑粵東劉士斗並中式﹔主試爲周延儒首相也。舊例會試﹐主裁元老以閣務爲重﹐應屬次輔﹔乃周以越例得之﹐大非次輔溫體仁意﹐是以會元幾掛吏議。蓋延儒諸生時遊學四方﹐曾過婁東﹐與偉業之父禹玉相善﹔而偉業本房師乃南星李明睿﹐李昔年亦遊吳館於邑紳大司馬王在晉家﹐曾與禹玉相善。是科延儒欲收羅名宿﹐密囑諸分房於呈捲前﹐取中式封號竊相窺視﹐明睿頭捲卽偉業也﹔延儒喜其爲禹玉之子﹐遂欲中式。明睿亦知爲舊交之子﹐大喜悅﹐取捲懷之﹐塡榜時至末而後出以壓捲。偉業由此得冠多士﹐爲烏程之黨薛國觀泄其事於朝。禦史袁鯨將具疏參論﹐延儒因以會元捲進呈禦覽﹐烈皇帝親閱之﹐首書「正大博雅﹐足式詭靡」八字﹐而後人言始息。此溫﹑周相軋之第一事也。

故事﹕新進士刻稿﹐皆房師作序。是時天如名噪甚﹐會元稿竟以「天如先生鑑定」出名﹔明睿大怒﹐欲削偉業門人籍。同館徐汧率偉業負罪﹐因諉之書肆﹐執送五城懲示以解。當是時﹐明睿所爭者體例﹐非仇溥也﹔而溥大不悅﹐兩人自此遂相隙。及殿試﹐偉業所得榜眼﹐館選天如得庶吉士。初﹐延儒但聞天如名﹐未識其面﹔及榜發後晉謁﹐延儒恨相見晚﹐恩禮倍至﹐天如由此得館選。翰苑規制﹕庶常居造就之列﹐遇館長如嚴師﹐見先達稱晚進﹔公會隅坐﹐有命惟諾惟謹。溥任意臨事﹐輒相可否﹐有代天言作誥命者﹐文稿信口甲乙﹔同館皆忌之。有譖於內閣者﹐延儒猶委婉爲解。溫體仁則曰﹕『是何足患﹗庶吉士有教讀成例﹐成材則畱﹐不成材則去﹔去之亦何難』﹗溥聞之恚甚﹐乃緝其通內結黨﹑援引同鄕諸事﹐繕成疏稿﹐授偉業參之﹔偉業立朝未久﹐於朝局未習練﹐中情多怯﹐不敢應。時溫之主持門戶﹑操握綫索者﹐徳淸蔡奕琛爲最﹔偉業𨿽拒師命﹐乃取參體仁疏增損之﹐攺坐奕琛。體仁大怒﹐將欲重處﹐延儒從中曲解之﹔體仁﹑奕琛由此側目溥。明睿又以刻稿銜之﹐時時督過。溥不自安﹔壬申﹐告請葬親﹐給假歸。

偉業以溥門人聯捷會元﹑鼎甲﹐欽賜歸娶﹐天下榮之。遠近謂士子出天如門者必速售﹐大江南北爭以爲然。以溥尙在京師﹐不及親炙﹔相率過婁﹐造庭陳幣﹐南面設位﹐四叩定師弟禮﹐謂之遙拜﹐浼掌籍者登名社錄而去。比溥告假歸﹐途中鷁首所至﹐挾策者無虛日。及抵裏﹐四遠學徒羣集。癸酉春﹐溥約社長爲虎邱大會。先期﹐傳單四出﹔至日﹐山左﹑江右﹑晉﹑楚﹑閩﹑浙以舟車至者數千餘人。大雄寶殿不能容﹐生公臺﹑千人石鱗次布席皆滿﹐往來絲織。遊於市者爭以復社會命名﹐刻之碑額。觀者甚眾﹐無不詫嘆﹔以爲三百年來﹐從未一有此也﹗武陵﹑苕﹑霅之間爲澤國﹐士大夫家備艙艎﹐懸燈皆顏「復社」﹐一人用之﹐戚裏交相借托﹐幾徧郡邑。久之﹐泖河羣盜多竊效﹐官司多捕獲﹐當事頗以爲詬。天如病之﹐力禁而不能止而謗讟興矣。

復社聲气徧天下﹐俱以兩張爲宗﹐四方稱謂不敢以字﹕天如曰西張﹐居近西也﹔於受先曰南張﹐居近南也。及門弟子﹐則曰南張先生﹑西張先生﹔後則曰兩張夫子。溥亦以闕裏自擬﹐於是好事者指社長趙自新﹑王家穎﹑張誼﹑蔡伸爲四配﹐門人呂云孚﹑周肇﹑吳偉業﹑孫以敬﹑金達盛﹑許煥﹑周羣﹑許國傑﹑穆云桂﹑胡周羣爲十哲﹐溥之昆弟十人張浚﹑張源﹑張王治﹑張撙﹑張漣﹑張泳﹑張哲先﹑張漼﹑張濤﹑張應京爲十常侍。又有托托門下效奔走﹑展財幣者﹐若黃﹑若曹﹑若陳﹑若趙﹑若陶﹐則名五狗。而溥獎進門弟子﹐亦不遺餘力。每歲﹑科兩試﹐有公薦﹑有轉薦﹑有獨薦。公薦者﹐某案領批﹐某科副榜﹐某院某道觀風首名﹐某郡某邑季考前列﹔次則門弟子某公弟﹐至某公孫﹑某公婿﹑某公甥﹔更次則門墻某等﹐天如門下某等﹐受先門下某等。轉薦者﹐江西學臣王應華視薦牘發時案撫州三學﹐諸生噪鼓﹐生員黜革﹐應華奪官﹐後學臣相戒不受竿牘﹔三吳社長更開別徑﹐關通京師權要﹐專札投遞﹐如左都商周祚行文南直學憲﹐牒文直書「仰甘學潤當堂開拆」﹐名爲公文﹐實私牘也。獨薦者﹐公薦𨿽已列名﹐恐其泛常或有得失﹐乃投專札。爾時有張﹑浦﹑許三生捲已經黜落﹐專札投進﹐督學倪元珙發三卷於蘇松道馬元揚達社長﹐另換謄進﹐仍列髙等﹔是大妨賢路。局外者復值歲﹑科試﹐輒私擬等第名數﹔及榜發﹐十不失一。所以爲弟子者爭欲入社﹐爲父兄者亦莫不樂之子弟入社。迨至附麗者久﹐應求者廣﹐才雋有文﹑倜儻非常之士𨿽入网羅﹐而嗜名躁進﹑逐臭慕膻之徒亦多竄於其中矣。

當天如之選「國表」也﹐湖州孫孟朴淳實司郵置﹐往來傳送﹐寒暑無間﹔凡天如﹑介生遊蹤所及﹐淳每爲前導﹐一時有孫鋪司之目。兩粵貴族子弟與素封家兒﹐因淳拜居周﹑張門下者無數。諸人一執贄後﹐名流自負﹐趾髙气揚﹐目無前達。烏程溫育仁﹐相國介弟也﹔心鄙之﹐著「綠牡丹」傳奇誚之。一時爭相搬演﹐諸門生深以爲恥﹐飛書兩張先生﹐求爲洗刷﹔兩張因親蒞浙﹐言之學臣黎元寬——黎與兩張同盟也﹐因禁書肆﹑毀刊本﹑究作傳主名﹐執育仁家人下於獄﹐獄竟而後歸。當是時﹐粵中皈命社局者﹐爭誦兩張夫子不畏彊禦﹔而婁江與烏程顯開大隙已。未幾﹐有蘇理申文一事。

蘇理刑周之夔字章甫﹐福建莆田人﹐素與吳越聲气通。崇禎辛未﹐天如同榜進士﹔官吳邦司理﹐與社局諸人雅相善也。時東粵劉瞻文﹝諱士斗﹞亦同籍﹐知太倉州事﹔下車後﹐每事諮之。受先及天如告假歸裏﹐嘗與瞻文密相左右焉。舊例﹕邑吏分考﹐每有紀錄﹐故有司爭欲得之﹔以郡臨邑縣﹐考房恆遜理官。癸酉南闈﹐之夔已謀定易三房矣﹐兩張爲州官地﹐臨期驟易士斗﹔之夔心恨三人特甚。是歲大風殺稼﹐斗粟千錢﹐太倉漕無輸﹔士斗念切民瘼﹐與兩張謀救荒之策。廣訪博采﹐得府胥宋文傑言﹕『吳郡屬邑八﹐而太倉﹑鎭海兩衛獨隸婁衛軍﹐軍儲四萬九千石﹐多支長﹑吳﹑嘉﹑吳江﹑太倉﹑常熟七邑。考軍儲舊制﹕其初兩衛之軍原在本地支銷﹐後來分支各邑。誠能使支獨歸太倉軍儲﹐越歲而收﹐又無增耗﹐卽可減漕糧十之七﹕此目前救荒之善策也』。釆大喜﹐卽著「軍儲說」﹔甚言散徵各邑之苦﹐獨歸太倉之便。溥爲作跋語於後﹐因共謁士斗而詳言之。會州民王廷條陳荒政﹐亦以請復軍儲舊額爲言。太﹑鎭兩指揮陳邦﹑王時濟申憲移州﹐士斗遂據之申文兩院言﹕『婁民不幸﹐一歲兩災﹔風潮蝥蠹﹐斬我有秋。目擊心傷﹐殆有不忍言者﹗向因申報兩臺﹐會疏上叩﹐無柰倉廩之可賑也。玆就時艱而言﹐必得大賜蠲折﹐可慰重地窮黎﹔然九邊多警﹐度支告匱﹐則議蠲所不可得。至若漕糧﹐各邑災荒﹐例於八月以前方許題折﹔乃今漕單久廢﹐欽限愈嚴﹐則請折亦恐後時。夫以卑職菲材﹐濫膺重任﹔若輸挽愆期﹐甘爲子民受過。獨念蕞爾一州﹐原割昆山﹑常熟﹑嘉定之邊隅﹐坐枕狂流。近海之田﹐滄桑不一﹔腹裏水旱多艱﹐植花者眾﹐栽禾者寡﹐卽大有之年﹐但以木棉變價易米﹔較諸各邑﹐大不相侔。況徧地不毛﹐米誠玉粒﹐從何貿易﹗且目前米價騰湧﹐白米一石貴至一兩三錢﹔將來漕艘鱗集﹐價必愈昂。哀哀窮黎﹐卽售土竭廬以應兌﹐如何竣事﹖卑職夙夜焦思﹐寢食俱廢。多方存卹﹐自謂救援之無謀﹔輾轉躊躇﹐孰是公私之兩便﹖適災民王延等議以各縣額派太﹑鎭軍儲﹐抵本州島之漕兌。卑職反復思維﹐此說似爲可行。何也﹖蓋州縣各有起運﹑各有存畱﹐揆情度勢﹐不可更張。但婁之田地較之各邑低而且瘠﹐婁之風潮困坐海濱倍災。且查徵賦冊載﹕兩衛軍儲原議派州不足﹐方以別縣補之﹔蓋因太﹑鎭兩衛坐居本州島﹐以本州島之糧給本州島之軍﹐彼此兩便﹐軍更樂從。若使婁之存畱量給於各邑﹐亦不爲過。今計太倉﹑鎭海﹑瀏河各衛所本色軍儲共該四萬九千九十一石﹐內廳州額原納四千八百六十餘石﹐其餘向派長洲﹑吳縣﹑吳江﹑昆山﹑常熟﹑嘉定等縣。今以各該縣之儲米歸之州額﹐彼本州島兩衛軍官就近支領﹐仍以本州島漕運扣還本縣﹐以足彼此之額糧﹐設法調劑﹕誠救荒之一策也』。時之夔署府篆﹐應監兌﹔得士斗申文﹐欲借此陷士斗並傾二張。乘溥公謁﹐謬言未知軍儲原委﹐欲得「軍儲說」一觀。溥信之﹐歸以語釆﹐采卽手疏封進之。之夔遂坐溥﹑采悖違祖制﹑紊亂漕規﹐指士斗爲行媚鄕紳。六年十一月冬﹐揭之總漕及巡漕兩學士﹐與兩張皆未之知也。十二月﹐士斗署昆山縣事﹐運丁勒加贈耗﹐軍民相毆﹔泗洲衛指揮張景文誣揭士斗減運米腳價﹐致激軍變。巡漕萬好善疏劾士斗疏中追論之夔前揭﹐言太倉州官不宜灑兌。得旨﹕『劉士斗違法幹譽﹑紊亂漕規﹐該部從重議處。昆山兌糧鼓噪事情﹐卽著萬好善確議具奏。部覆﹐又得旨﹕『劉士斗違紊漕規﹐致有囂變﹔何得復畱地方﹖著降四級調用』。士斗治婁淸廉而有惠政﹐士民惜其去﹐負石疊壘國門以畱﹐傾國數十萬人爲罷市。兩張於公會日面責之夔﹐之夔幾無所容﹔又走書都門同人之仕於朝者——若黃石齋道周﹑蔣八公徳璟等﹐言之夔無端傾陷循吏。石齋諸公皆不直之夔﹐其房師許石門士柔書達之夔﹐囑其更弦攺過﹐否則爲時賢所擯﹐仕途難自振矣。吳門文文起震孟亦言蘇州兩廉吏俱被章甫逐去——蓋同知晏日曙亦因計典見斥也。之夔知諸公訾論﹐深自愧悔﹔具申臺司﹐自咎私士斗之非﹐不忍令賢牧獨去官﹕「某今抱痾累旬﹐應與同罷」等語。蓋欲假引咎之言﹐冀人原之﹐庶幾上臺畱之也。乃兩張逐之夔之局﹐已成無可挽矣。紳士爲劉映蘅祖餞﹐兩張舉杯酹地曰﹕『異日使賢父母獨離地方者﹐有如此酒』﹗因令門人制檄文驅逐之夔﹐黏布通衢﹔檄中言﹕『之夔受州同林朝欽厚賄﹐欲薦署州正篆﹐故揭去劉知州以遂其私』。乃先逐朝欽去職﹐時崇禎七年也。先是﹐生員科試舊例﹕府州縣官錄送宗師﹐而後宗師錄優者送院。之夔署府篆﹐考生童惟憑請托﹐竟不閱卷。案出﹐各邑孤寒𨿽才髙望重﹐俱落孫山。由是各學沸然﹐甚至擡城隍神像坐府署詛之﹔則諸生卽非復社中人﹐亦恨之深也。至是年四月朔﹐乘之夔下學﹐諸生噪而逐之。之夔慚忿﹐申文兩臺﹐惟自劾﹐不敢及諸生﹔以爲首皆權要之子弟故也。因杜門謝職。兩臺欲和解之﹐姑令署吳江篆以遠避焉。之夔至吳江﹐則復社生徒再聚沈初馨家﹐復噪逐如郡城時。之夔審勢不可畱﹐乃始露章顯訐兩張﹐言已遵制﹑遵漕﹐橫被謗逐﹔又致札主盟文文起等﹐白其事﹔復專札達兩張﹐與復社尋隙。受先覆書曰﹕『日者劉父母昆山兵變一事﹐老公祖中懷不安﹐漸多遷怒﹐持劍爭漕題﹐自督責不休﹐始僅及弟﹔今並及西銘兄﹐以兩社門人閒入口語之內。淸夜自思﹐不知其故﹖老公祖震電憑赫﹐弟寂無一言。誠以事關通國﹐無煩置辧﹔亦以子民誼當束身知亡﹐情甘唾面﹐久當睍息也。不意近日申文﹐竟以向來仁孝之思﹑霜露之感﹐盡云弟罪。弟何人斯﹐敢爲造物受過哉﹖夫老公祖之屢請﹑各上臺之代題﹐非田間人所與知﹐弟可嘿嘿﹔獨「爭執漕儲」四字﹐有不得不平心剖析者。敝州軍儲存畱﹐本由祖宗創制﹐關系防海。癸酉之秋﹐敝州風潮甚﹐太﹑鎭兩衛官軍申復本地對支﹐州民卽繼請﹔劉父母遂於祁按臺公祖詢問救荒事宜﹐附進此議。旣而州民公安鄕紳令出公函﹐敝州諸大老爲倡﹐弟與西銘兄不過隨例署名耳。未幾﹐復聚族而謀﹐謂時將臨兌﹔恐言之無益﹐卽移書如意﹐請息其議。嗣是﹐絕口不復談矣。至「軍儲說」者﹐弟叨輯洲志﹐因舊記載向未編成﹐要西銘跋語。適西銘入郡﹐老公祖向之索取﹔遂於公函中附進者﹐所以復臺命也。事之顚究﹐昭昭耳目﹔老公祖亦歷歷在心﹐豈其一旦忘之﹗據稱爭漕﹑護漕﹐弟實不解﹗竊謂言護漕則必有誤漕者﹐敝州獨先完運﹐未有誤也﹔言爭漕則必有相與爭者﹐敝州紳士忘於無言﹐未有爭也。且軍儲之議﹐敝州人請之﹐卽敝州人止之﹔無論老公祖未嘗出片詞爭執﹐且其事亦無所用其爭執也。兩番公啟與老公祖兩番報札﹐姓名詞旨﹐斐然具在﹔乃戈矛橫起﹐夢想不及﹗西銘生平隱惡揚善﹐老公祖亦稱其誠厚﹔因弟遷怒﹐今忽首旨﹐又何心乎﹖弟麋鹿性成﹐長臥林麓﹔成敗得喪久付度外﹐何暇與人角口﹗但念老公祖十年交誼﹐甘出惡聲﹔委巷之子﹐猶不忍爲﹗又恐老公祖果病﹐忘其常事﹐敢書以相質﹔可告朋友﹐卽可告君父。區區之懷﹐聊畢於此。若老公祖必借不合時宜之人爲富貴顯達之地﹐弟惟義命自安而已』。之夔得書﹐以詞直不能難。兩臺批申﹐不尢請病﹔之夔乃於九月十六日攺告終養﹐兩院始爲準題。部覆﹕『周之夔爭執軍儲﹐奉公維法﹐肩勞任怨﹔至謂援引養親之說﹐親兄尙在﹐養例不合』。得旨﹕『照舊供職』。之夔遂於八年二月初三日復任。蒞任匝月﹐郡中紳士無一投刺見者。之夔知人情不悅﹐自春䢐夏﹐彊並謝事﹐屢乞文休﹔兩院具題﹐奉旨準致仕。七月去任﹐八月抵家。一日﹐母隨歿﹐具報丁艱。之夔通計在任俸足三年一閱月﹐各院正薦十二次﹑提薦三次﹑紀錄一次。自此告致休職﹐不及考滿邀事父母﹐心甚恨之。瀕行﹐艸「復社或問」一編﹐傳送以去。

中州名宿吳鍾巒﹝字巒雉﹞﹐宜興周挹齋諸生時授業業師﹐鍾巒爲之延譽於四方。宜興之登巍科﹐其獎借之功爲多。鍾巒狷介有守﹐宜興貴爲首揆﹐未嘗有所干請。癸酉春﹐鍾巒遊吳﹐謁文湛持﹔天如與之邂逅席次﹐言論丰采迥異時流﹐天如心重之。詢及宜興﹐曰﹕『挹齋坐客皆聲色貨利之輩﹐絕無一文士﹐吾不樂近之。謝政後﹐始往一見耳』。天如益重其爲人﹐力爲引掖﹐得貢入北雍﹔復囑湛持言選司﹐授宛平教諭﹐以便入場。是年﹐得膺順天鄕試﹐薦明年甲戌會試。先是﹐湛持將赴職時﹐郡紳飲餞於徐九一之止水﹐天如謂湛持曰﹕『明年會試﹐同考公必壓簾。今海內舉子不愧會元者﹐惟陳大士曁楊維斗二人耳。幸畱意』﹗湛持曰﹕『天下人讀大士文﹐取巍科者不知凡幾﹔而大士久困﹐吾此番當收之夾袋中』。天如轉語項水心煜曰﹕『然則維斗乃公責也』。水心亦首肯。天如又言吳巒雉久爲海內師範﹐此番不可不使之釋褐。兩人唯唯。比入闈﹐湛持壓簾﹐覓得大士捲袖示水心曰﹕『昔爲老社長﹐今作老門生』。水心狡﹐欲會元出已房﹐乃持一卷示湛持曰﹕『已得維斗捲矣。大士﹑維斗與吾黨交情﹐無少軒輊。但冠冕天下﹐與其鄰省﹐毋寧吾鄕』。湛持乃持捲細閱曰﹕『誠維斗焉﹐何得不讓﹖脫非維斗﹐柰何』﹖水心曰﹕『今場屋中誰能作此等文者﹖若非維斗﹐當抉吾眼懸之國門』﹗湛持見其眞懇﹐遂許之。舊例﹕會元必讓壓捲﹐塡捲在末後。時主司注視項捲﹐湛持反爲遜謝﹐出己捲先塡而讓項捲冠軍﹔及拆捲﹐乃李靑也。湛持恚甚﹐然已無如之何矣。煜繆負罪﹐湛持正色曰﹕『此舉不惟負大士﹐並負張天如矣』﹗榜發﹐鍾巒亦中式。同簾薛國觀出告體仁﹐以其「國表」姓氏查對﹐見中式者多出復社。體仁後欲廢科目﹑用保舉﹐以此。

社事以文章气誼爲重﹐尢以獎進後學爲務。其於先達所崇爲宗主者﹐皆宇內名宿﹕南直則文震孟﹑姚希孟﹑顧錫疇﹑錢謙益﹑鄭三俊﹑瞿式耜﹑侯峒曾﹑金舉﹑陳仁錫﹑吳甡等﹐兩浙則劉宗周﹑錢士升﹑徐石麟﹑倪元璐﹑祁彪佳等﹔河南則侯恂﹑侯恪﹑喬充升﹑呂維騏等﹐江西則姜曰廣﹑李邦華﹑熊明遇﹑李日宣等﹐湖廣則梅之煥﹑劉弘化﹑沈維炳﹑李應魁等﹐山東則範最文﹑張鳳翔﹑髙弘圖﹑宋玫等﹐陜西則李遇知﹑惠世揚等﹐福建則黃道周﹑黃景昉﹑蔣徳璟﹑劉長等﹐廣東則陳子壯﹑黃公輔。諸公職任在外﹐則代之謀方面﹔在內﹐則爲之謀爰立﹕皆陰爲之地而不使之知。事後彼人自悟﹐乃心感之。不假結納﹐而四海盟心﹔門墻之所以日廣﹑呼應之所以日靈﹐皆由乎此。是時議起廢﹐欲推舉錢謙益﹔而閣部折之堅﹐乃共推文震孟﹑侯恂﹑倪元璐﹑劉宗周﹑姜曰廣﹑黃道周﹐相繼登用。又復引掖後進﹐內而中行評博﹑外而推知﹐有名望應考選者﹐俱力行薦拔。其六部遷轉及臺省舉劾﹐皆得與聞。天如𨿽以庶常在籍﹐駿駿負公輔之望云。

當黎元寬之究治書賈也﹐兩張以爲快﹔而溫氏子弟以爲辱﹐入京達之體仁﹐使爲區處。體仁久震復社﹐得家報愈大恚﹐並惡元寬﹐欲逐之。黎元寬字左若﹐南昌人﹐少負才名。戊辰﹐擬中會元﹐三日以他故攺第二﹔其第三名﹐卽張釆也。釆與元寬𨿽同社而未得識面﹐釋褐日始聚首。兩人才名久著﹐俱有館選之望﹔然以才鋒大露﹐故皆失之。元寬授禮部主事﹐公務之暇﹐惟作詩文﹐遠近傳錄﹐幾於長安紙貴。考滿﹐升浙江督學副使﹔通敏勤職。然以知交廣﹐頗徇情面﹐聲望稍減。旣從兩張之命﹐開隙烏程﹔體仁遂進密揭言﹕『各處提學官進學冒濫﹐以致士風頹靡﹐文體日壞。乞降明旨﹐令部院查核處治﹔庶可挽回士習﹐以振興學政』。奉旨下部查核﹕『惟浙江學臣黎元寬﹐臣部磨勘解捲﹐大約標新拔異之意多﹐返雅還醇之力少。據取錢塘學一等第一名金翀「以能問於不能」全章題起講云云等語皆屬說夢﹐又「是奚足哉」三句題尢背題旨﹔嘉興府學第一名袁祚亨「志於道」四句﹐其起比後比云云竟似囈語﹐又「彼白而我白之」至「無以異於白人之白也」題起股云云更屬荒唐。而學臣公然前錄﹐何以式眾﹖所當循例查參者也』。元寬遂革職﹐時甲戌十二月也。元寬被處﹐半由社局起見。自此﹐復社諸公參論體仁無虛日矣。

兩張旣與烏程有隙﹐烏程深慮溥𨿽在籍﹐能遙執朝政﹐乃令心腹往官吳地﹐伺其隙而中之。聞江南縉紳優免徭役﹑偏累小民﹐又多縱奴僕欺詐閭裏﹐疑淸河尢甚﹔因選禦史路振飛爲蘇松巡按﹐使圖之。路按禦至松﹐卽具疏曰﹕『臣聞國在賦役﹐賦役關乎民生﹔故均則眾擎易舉﹐偏則獨累難堪。吳民之苦於役﹐有不可勝言者。江南縉紳蔚起﹐優免者眾﹐應役之田什僅五﹑六﹔再加隔邑官戶占籍優免﹐應役者什僅四﹑五。大戶之有力者又通官奴﹐詭寄花分﹐應役者止三﹑四已。凡承重役﹐無不破家﹔應役賣產﹐仍歸官籍。於是大戶不足役及中戶﹐中戶不足役及朋戶﹕穴居野處﹐無不役之人﹔累月窮年﹐無安枕之日。彼官宦族黨奴僕坐享髙腴﹐耳不聞當差一字。不均如此﹐其何以堪﹖

況有輕糧如軍儲﹑南運各項﹐耗費較省﹔或爲請托﹐或爲暗賣。若漕糧重務﹐獨派小民。恐反裘負薪﹐皮毛俱盡﹐孰與共賦役而辦國計哉﹗臣已重申典例﹐凡紳宦各以現任﹑原任品秩免所應免外﹐余田悉照民間一體當差。其隔屬寄籍與官戶已故者﹐槪不準免﹔仍令縣禁其詭寄花酒﹐嚴處賣富差貧之總書。而輕糧一項﹐年丰各縣均派﹐以同其甘苦﹔歲儉荒區獨任﹐以卹其災疲。但查賦役不均﹐前經奉旨嚴飭﹐而不均如故﹔皆由彊梗撓阻﹐吏胥作姦﹐有司奉行不力﹐故一番調劑終成故紙也。伏祈敕下該部嚴行禁止﹐使小民無不均之嗟﹐地方幸甚』﹗奉旨﹕『豪紳占免詭寄﹑姦蠹賄結花分﹐致重役獨累小民﹐深可痛恨﹗路振飛卽通飭有司恪實力行﹐有彊梗阻撓﹑守令畏徇的﹐指名參來重處』。閱數日﹐振飛按部蒞蘇﹐又懼民蠹實多﹔疏曰﹕『江南之民﹐一困於賦﹑再困於役﹐蓋已皮盡而骨存矣﹗不意又有如蠅如蟻﹑吮血嘬骨﹑破其骨而吸其髓者﹐曰衙役。夫衙役有額設者也﹐江南則千百成羣。各有頂首﹐占踞衙門﹐吞噬百姓。一役而父子兄弟傳爲世守。裏下之都圖區甲﹐各有分司。無一人不害民﹑無一事不擾民﹐而總書爲尢甚。諸如皂快之鴟張﹑捕役之蔓害﹐不一而足。𨿽屢經禁革﹐如扇驅散而復聚。有司以忠勤而信任之﹐害益不可言矣﹗又有爲狐爲妖﹑竊威逞﹑使人觸之立碎者﹐曰豪僕——俗謂之鼻頭云者。吳音呼「嘴」爲「主」﹐以其主在而反居主之上也。借主之權勢﹐每以假屍抄捉﹑扛擡釘對﹐修往年之睚眥﹐爭久賣之田產。且門墻連戶﹐百黨聚會﹔小民畏懼﹐甚於鄕紳。門宦者不知也﹐有司忌器而姑容之﹐實有不可言矣。又有如狼如虎﹑咆哮市肆﹑使人談之色變﹑聞之心悸者﹐曰惡棍。歃血會盟﹐恃眾藐法。各處有天罡打降之不一其號﹐而天罡中又有文武大小之不一其人。鬥毆則此投彼訴﹐訐訟則夥告夥證﹔或報私仇﹑或假公憤﹐遇可欺則陵﹐遇可欲則奪。屢置之法﹐湣不畏死。有司以人眾而不治﹐害益不可言矣。而又有分身法﹐父役公堂﹑子投宦族﹐兄弟與惡少爲緣﹐兔窟相匿。又有合身法﹐被告則役通消息﹐求贖則僕作先容﹔意所不愜﹐則惡少爲之瞋目。三者之爲地方害﹐人人痛恨之﹐人人能言之。今使以裏胥之有無需索﹐定有司操守﹔以宦僕之有無縱恣﹐定有司之風力﹔以鄕村市肆之有無弱肉彊食﹐定有司之政教。懇祈明旨嚴飭有司同心救民﹐違者容臣不時參處﹐民庶幾得安乎』﹗體仁見疏﹐卽手擬旨﹕『這奏內衙役﹑豪僕﹑惡棍皆爲民害﹐卽著痛革嚴懲。如有徇玩鄕紳庇縱的﹐路振飛不時參來』。

張溥之父翊之失歡於其兄大司空輔之﹐輔之有僕陳鵬﹑過昆﹐又從而構之。鵬善筆札﹐主人章奏書牘皆出其手﹔岷長於聚斂﹐司空寵之甚。因此內外家政﹐事無大小﹐必由兩人。翊之以主分臨之﹐兩人益恚﹔至刺翊之﹐司空不覺也。溥嚙血書壁曰﹕『不報仇奴﹐非人子也』﹗兩奴聞之答曰﹕『塌蒲虎何能爲』﹗以天如母本婢也。受先聞之﹐憤謂溥曰﹕『我二人日後苟得志﹐使兩奴得生蓋載者﹐非夫也』﹗歲丁卯﹐受先舉於鄕。當樹棹楔﹐末有八字﹐受先欲鋸去之﹔曰﹕『是大類鼻孔﹐吳下鼻頭最壞事﹐其除之』﹗�與親友皆難之﹐云無此例。受先不能彊﹐曰﹕『吾有法於此﹔從前鼻向外﹐故奴多出外生事﹐向內或差。今卽不之去﹐鼻宜朝內﹑不朝外』。故受先植楔木八字﹐孔獨向內﹐其托志如此。及戊辰聯捷﹐作書約同年縉紳將收投靠家人。吳下薄俗﹐爲之一變云。路振飛按婁東﹐溥言陳﹑過二奴於四府理刑黃瑞旃﹑徐曰義﹑徐世蔭﹑雷起劍﹐達之當道﹐檄拘陳﹑過二奴﹐下之崇明縣學﹔知縣顏魁登授意獄吏﹐暗斃之。振飛任滿﹐繼爲巡方者上虞祁彪佳�������之婿也。輪差時﹐亦密有旨授按部。時適兩張治衙蠹﹐有姦胥董寅卿者﹐南贛撫軍陸文獻之僕也﹔爲庫吏時﹐侵盜錢糧﹐加派病民。兩張致意祁公﹐立斃之杖下﹐太倉之害頓除云。

●復社紀略卷之三

正月考選﹐吏部題截俸行取﹐將在京俸足中行評博及行取推知等官逐一考選﹐分別科道部屬等官。是時秉軸者皆浙人﹐以故冢臣門人張纘曾﹑少宰張捷之侄張孫振皆恃奧援﹐意爲必得。而是時吳門望重﹐舊臺省多附之﹐掌垣﹑掌道又爲門墻聲气﹔所欲進者宋學顯﹑葉髙標﹑何楷﹑張盛美﹑胡江﹑鄭爾說﹑徐耀諸人爲最﹐已定之爲科道矣。乃纘曾﹑孫振爲所軋﹐僅得部屬主事。部堂俱不悅﹐覘知體仁之姻商周祚﹑門人薛國觀皆未入選也﹐因慫恿體仁﹐揭請皇上禦覽與諸考各官官守鄕評實績﹐欽自點定﹔謂之攺授。以故汪惟效原擬兵科﹐今授戶科﹔王之晉原擬陜西道﹑劉昌原擬浙江道﹑程源原擬江西道﹑荊永祚原擬福建道﹑王正志原擬廣西道﹑辜朝薦原擬山東道﹐今俱攺給事中﹔鄭爾說﹑胡江攺部主事﹐張纘曾﹑張孫振攺授禦史﹕頗俱依擬。鄭爾說系孫淇澳之甥﹑胡江系馬君常之門人﹐皆已入臺而攺部﹔纘曾﹑孫振皆已注部而攺臺。人咸以轉移疑體仁﹐胡江等因心恨之。又何楷﹑張盛美文章治行﹐社局所推﹔復爲權要所擯﹐公論爲之惋惜。明日﹐吏部又奉上傳部屬何楷﹑張盛美俱攺授科道﹔體仁與詮部亦莫測其得之之由﹐因此益忌之云。是年﹐冢臣爲謝升﹑憲臣爲唐世濟﹑考功郎爲蔡弈琛﹐皆浙脈也﹔掌垣爲盧兆龍﹑掌道爲盧元賓﹐頗與聲气合。南冢臣爲張延登﹑考功郎爲屈動﹐各以門戶修隙﹔而最騰論議者﹐北案用胡浩然南察﹑用羅元賓北察。

自秦寇之再入楚﹑豫也﹐南京樞臣呂維祺以鳳陽單弱爲憂﹐疏請淮撫標兵移鎭汝寧﹐當賊來路﹐毋使得近中都。乃淮撫楊一鵬老眊畏賊﹐使人至閣臣所求爲之地。體仁遂票旨﹕淮撫督漕任重﹐不必移鎭。乙亥正月七日﹐賊自汝寧攻鳳陽﹐中都失陷﹐焚毀皇陵﹐體仁因具慰安聖衷疏。適江南紳士有公揭投入各衙門曰﹕『前日當國者欺罔聖明﹐自哆票擬盡職。夫票擬之失﹐孰有大於私顧門墻﹑徇庇鄕曲﹐祻及陵寢者耶﹗國家二百七十餘年﹐仇恥莫過於是﹐則不必移鎭之旨誤之﹔𨿽祻陵者寇﹐而縱寇祻陵者實票擬者爲之﹐豈得謂非其罪也﹖我輩臣子當穴胸斷脛﹑明目張膽﹐求正厥辜﹐以雪此恥﹐以復此仇』﹗揭布﹐人情爲之震悚。於是﹐給事中劉昌期欲收滅賊之勝算﹐先斥誤國之樞臣。其疏上﹐吏科許譽卿直攻體仁﹔宋學顯繼之﹐禦史張盛美又繼之。上諭﹕『淮撫楊一鵬錦衣衛逮問﹐張鳳翊戴罪視事』。閣臣置不問。刑部主事胡江疏參首輔﹐溫體仁疏比他疏語加厲。上降嚴旨﹕『胡江借端攻訐﹐誣蔑大臣﹐著錦衣衛逮下刑部法司究罪』。

時浙人黨魁張捷用事﹐護持其黨甚力﹔冏卿史■﹝範上土下﹞前任禦史時﹐參劾異己﹐恣意傾排門戶﹐欲處之。■﹝範上土下﹞先巡按淮揚﹐婪賄甚多﹔天如囑揚郡春元鄭元勛廉之﹐備得其贓迹﹐乃以款單達之臺省。傳單時﹐捷力爲之地﹐而莫能得。■﹝範上土下﹞自此被察﹐傳旨逮問﹐下獄追贓。

蔡弈琛父起家一榜﹐未仕家貧﹐與同郡胡浩然交好﹐少結姻婭。及浩然成顯宦﹐門庭盛熾﹐弈琛躬往修候﹐服禦儉素﹐浩然心易之。知交詢問東牀賢否﹖浩然曰﹕『一長可取』﹔謂弈琛徒有偉幹而無他材能也。弈琛聞之﹐心恨。及成進士﹐其戚體仁爲首輔﹐弈琛遷考功郎﹔掌案列胡浩然十事皆贓迹﹐遂入察籍﹐謂人曰﹕『彼往日語吾一長可取﹐今彼有十短宜罪﹐可速歸矣』﹗其睚眥必報如此。

劉宗祥欽差四川巡按時﹐少宰張捷以成都知縣賀襦珍囑其舉薦卓異。後襦珍有穢聲﹐宗祥疏參之。比宗祥回道﹐捷欲羅入察籍﹔文湛持爲護持﹐始免入。宗祥遂疏發捷徇私囑托﹑庇佑墨吏﹐以所投私書達之禦前﹐幾被嚴旨謫斥﹔烏程密爲之地﹐捷始得安。

乙亥京察﹐張溥𨿽庶常﹐得與聞察事﹔以前會元刻稿事﹐恨李明睿。時爲掌院者﹐姜曰廣也﹔系溥座師﹐與明睿同榜﹑同官。廣避嫌﹐乃先致書明睿﹐使知有人欲處之﹐而己不開送以示徳﹔拾遺仍用之﹐而委其責於臺省。是年明睿𨿽幸免﹐而拾遺仍被糾。後明睿知被處之由﹐疏參曰廣﹐亦以私書入奏﹔曰廣疏辧﹐兩相訐奏﹐紛紛幾至不可解云。

浙人主察者﹐南部較之北察﹐尢偏徇在佐察者。南考功屈動爲社局仇﹐前甚嗔羅元賓﹐至處史■﹝範上土下﹞拾遺疏﹐亦羅入考功法。以南部而制北部之命﹐大是變局。

南左都張延登於計典持議稍平﹐而當局者欲處南本兵呂維祺﹐延登以維祺負時望﹐恐招物議﹐稱病注籍。大計疏上﹐始出。後維祺終以阻內官一疏爲體仁所不喜﹐被拾遺去。

甲戌會榜發﹐弈琛以「國表」姓氏查對﹐見新進士多出社局﹐大異之。因思變取士之制﹐以禁其將來﹐且可進其私黨。又念事關重大﹐未易舉行﹔躊躇數月﹐未得其便﹐擬伺間論之。

東林浙黨各有籍開列某處應用諸人﹐持局者傳授弈世﹐不敢少變。庶常鄭鄤乃振先之子﹐少才負名﹐尢爲浙人忌嫉﹔於鄤未起用之前﹐先推轂吳宗達入相﹐蓋欲因之以螫鄤也。比鄤補官編修﹐懼體仁抑之﹐逢人肆詬﹐言吾必糾之﹔特以用虛聲爲恐嚇耳﹐未見果施行也。體仁決計黜除﹐先從宗達處購得鄤昔年杖母揭帖﹐艸奏糾參。一日﹐諸臣在直﹐言及翰林升轉﹐論資不論俸﹔文震孟從容言﹕『鄭鄤陽俸𨿽足﹐年資甚深﹐應進宮坊』。體仁艴然袖出一揭﹐拱手謂文曰﹕『正有一揭上達﹐欲借重大名。今若此﹐則不敢煩矣』﹗推案而起﹐遂投進特糾滅倫詞臣揭﹐時己亥十月也。

河南撫臣���疏報饑民從賊﹐寇勢燎原﹔上附膺嘆息﹐夜不成寢。體任揭言﹕『中原寇盜之多﹐由於民之從賊﹔而民之輕於從賊﹐由於饑寒之迫﹔民之困於饑寒﹐由於貪官污吏之朘削。臣日夜思維﹐弭盜之方﹐莫如愼擇守令。誠使守令得人﹐則民生安﹔民生旣安﹐自不肯從賊而賊勢自衰﹕此追本窮源之道也。臣觀今之守令﹐大半出於進士。蓋進士出身﹐但憑三場文字取中﹐房師主試不能豫知其人之長短﹐未免賢愚互收﹑貪廉雜取。況人才之生﹐迥不如古﹐賢者少而不肖者多﹔則當今取人之法﹐不可不思變通之計也。太祖髙皇帝洪武四年﹐一舉制科後﹐以其徒有文詞而鮮實行﹐六年卽罷科學﹐端用徵辟。有經明行修﹑懷材抱徳﹑賢良方正之人才﹐孝弟諸科﹐郡舉於朝﹐以次除用。蓋薦舉﹐親見其人之才品而後薦之﹔非眞實賢﹐不輕薦也。故其時﹐得人爲盛。但國初風俗淳厚﹑人情謹願﹐所譽無不得當﹔今法紀淩夷﹑人情習玩﹐而賄賂在所宜防。臣請易其名爲保舉﹐其所舉之人果稱任使﹐卽謂所保得當﹔如本人一有過犯﹐卽謂所保不當﹐舉主一體連坐﹕庶人心悚懼﹐莫敢行欺而濫薦也。所舉得人﹐則守令皆賢﹐而百姓安全﹔百姓旣安﹐卽驅之爲盜﹐臣知其不願矣』。上覽揭﹑手報曰﹕『卿所云誠救時碩像畫。人情旣有身家﹐自然不願爲盜賊。安得賢守令以愛養吾民﹐使不從賊乎﹗但科舉從來已久﹐豈能遽廢﹗卿當更熟思之』。體仁復揭言﹕『國家科目用人﹐行之二百五十餘年﹔一旦議更﹐人情必然不欲。但今請求變通之法﹐故不得不出於此耳。臣以爲科目𨿽未能遵廢﹐保舉請暫一舉行。俟其考成﹐以兩者相校﹐若科舉得人多而保舉少﹐則請仍行科舉﹔若保舉得人多而科舉少﹐則請專行保舉』。上從之。保舉命下﹐社局主盟集同志謂曰﹕『若吾等止行科舉﹐吾等三年始得一出身﹔若保舉﹐可歲歲登進矣』。

乃傳示各邑社長﹐推擇經濟博達之士能興道致治者與材力智術能排斥異己者﹐匯造一冊。又馬君常與天如言﹐宜用忠諫﹐後人乃坐名推舉知名﹕新建陳洪緒﹑桐城左光先﹑無錫髙如麟﹑南昌萬六吉﹑莆田黃以升﹑吳門徐鳴時﹑張世煒﹑昆山陸遜之﹑太倉沈綿應﹑黃翊金﹑宣城沈壽民﹑永州袁耀祥﹑桐城阮之鈿﹑慈溪秦俊徳﹑山西辛全徳﹑關中秦所式﹑臨川曾式九﹑李茂實﹑武陵朱常湄﹑陜右張兆﹑朱羆﹑江右由栻﹑懷寧蔣臣賡皆登啟事﹐一時稱得人云。吏部開送保舉人員姓名﹐弈琛以復社黨目查對﹐反居大半﹔以告體仁。體仁大駭曰﹕『爲之柰何』﹗弈琛曰﹕『聞上急於程效﹐將來保舉一途定於期年考成﹐信否』﹖體仁曰﹕『然』。弈琛曰﹕『社局諸人旣得任職﹐自能有力進身﹔是入臺省者﹐較之兩榜反捷。爾時參論吾黨必力﹐患尢剝膚﹔是以保舉適以自戕也』。體仁悵然曰﹕『念不及此。然則並廢行取何如』﹖弈琛曰﹕『恐未易行也』。體仁言﹕『內閣票之﹐何患不行』﹖弈琛乃詣韓城爲述體仁語﹐薛國觀曰﹕『此事大乘物情﹐恐衙門與吾輩合者亦無人敢任﹔若異己者知所由來﹐必萬矢叢集矣。以愚所見﹕莫若令皇上靑衣布袍齋居武英殿﹐以火星逆行﹐下詔求言﹐許民直陳時政缺失﹐納奏應行事宜﹐以弭大災。乃募一有學識秀才或博聞彊識布衣﹐授之意旨或繕疏與之﹐令其出名上奏。士民不識忌諱﹐言縱戾常﹐無關理亂﹔乃假借明旨行之﹐且錄其人﹐破格尊顯之﹐以示必行之意。斯時卽舉朝議論紛紜﹐政地與言路皆不任咎矣』﹗弈琛大喜﹐乃與體仁密授意閱吏王藩﹐使四出求其人﹐如所畫以爲之云。

丙子春二月﹐淮安衛三科武舉臣陳啟新奏﹕『爲獨違時尙﹐宜直布病衷﹐泣陳天下大病根﹐力復祖制﹐以破羣迷﹐急解民阨﹐以平諸亂﹔果世登上理﹐臣死有餘榮事』。恭惟皇上屢旨淸問﹐與聖人之疇咨無異。臣生逢明聖﹐曷勝慰荷﹗而無如世道如阱﹐時切隱憂何也﹗顧今日文明盛矣﹑制度詳矣﹐臣下未見有巨慝權姦者﹐何以曰阱﹖臣正謂端尙文辭而鮮實效﹑因循苟且而制度廢弛﹑臣下工射利徇情而誤國殃民﹐尢甚於姦慝矣。此臣習賈誼之痛哭流涕﹐蓋已有日﹔自傷卑賤﹐不敢遽言﹐尙冀有能言之者。乃面奉聖諭﹐竟無一人告者。何也﹖因諸臣迷於情利之局﹐故不能作局外觀﹑具局外語也。臣旁觀甚淸﹐所以不敢不言。皇上宵旰之勞﹑拊髀之思﹑便殿之居﹑責躬之諭﹐減膳撤樂﹐且欲與行間共甘苦﹐是上有堯﹑舜之君﹔而羣臣悠悠忽忽﹐不能仰取宣布。諺云「有君無臣」﹐誆不信然﹗臣寸心莫遏﹐所以不忍不言。竊謂今天下有三大病根﹐總成迷局﹕一曰以科目取人﹐是病根也。今日文章之士﹐孝弟與堯﹑舜同轍﹐仁義與孔﹑孟爭衡﹔及其見於政事也﹐恣性情﹑任喜怒﹐所云孝弟仁義﹐竟成紙上空言。計其幼學之時﹐莫不謂讀書可致富貴﹐莫不謂讀書可榮身親。迨歷任旣久﹐又莫不謂讀書可卜封蔭。自此三者而外﹐誰復思君而我致﹑有民而我擇者乎﹖臣所以效賈誼之痛哭流涕者此也﹐則亦何賴以科目取人哉﹗一曰以資格用人﹐是病根也。伏考國初曾以典史馮經任僉都﹑以貢士彭有信任布政﹑以秀才曾泰授尙書﹐何嘗以資格限之﹗嘉靖中﹐猶三途並用。今則惟尙進士一途﹐貢生官止於貢﹐舉人官止於舉﹔界限旣分﹐菀枯遂判。貢生明知前途無路﹐取如是﹑不取亦如是﹔毋寧多取以爲身家計乎﹗舉人明知歷任有限﹐貪如是﹑不貪亦如是﹔毋寧多貪以爲子孫計乎﹗若進士﹐則朝廷之爵﹐皆其砧幾上物﹔天下之官﹐皆其朋比之人﹕噓成一气﹑打成一片﹐賢否莫問﹐賄賂通行。誠有如聖諭所云「明言可藐﹐暮金自如」者。臣正就見聞一二言之﹔如禁肩輿﹐未嘗不許其乘馬﹔長安道上數日前猶半肩輿。卽此細事﹐尙不之道﹔況值財利之大者﹐安望其不藐旨而趨之乎﹗如禁交通﹐未嘗不處其違玩﹔而諸臣私第﹐誰無親故徑竇居間﹖輦轂之下﹐尙不之遵﹔遠方外郡﹐又安望其恪守乃職而不入暮金乎﹗設有一二淸廉自愛者﹐且共目爲矯﹑共訾其異﹐其誰肯爲孤注之擲乎﹖臣所以效賈誼之痛哭流涕者此也﹐則亦何取以資格用人哉﹗一曰以推知行取科道﹐是病根也﹐舊制﹕給事禦史﹐以進士﹑舉人﹑教官等項除之﹐後又以行人博士﹑中書及行取推官﹑知縣充之﹔弘治中﹐又以助教﹑教官兼選﹔嘉靖中﹐猶令行取推官﹑知縣﹑進士三分舉貢﹐一分考選﹔今則惟以進士選矣。夫推知選科道﹐若謂其諳練世務﹐熟識民情耳。審是﹐則中行評博﹐當不入選矣。旣中行評博可選﹐是亦無用其諳練熟識﹐則推知可以捨矣。蓋推知行取科道﹐無異民間窩訪作姦之輩﹐謀入上司衙門﹐名爲躲雨者。夫推知何仇於臣﹐而臣必欲塞其向往之路哉﹖蓋爲民怨之而不敢言也﹔民怨不敢言﹐以致其爲盜也。今之爲知縣者旣失愛養﹐復加暴徵﹔暴徵不已﹐復益贖鍰。贖鍰不前﹐挺而立斃者不知凡幾﹔不勝刑撻﹐迫而走險者不知凡幾。挺政兼殺﹐酷以濟貪﹔溝壑中皆瘠民﹑庖廚中盡肥肉﹐民之憔悴於虐政﹐未有甚於此時者。以皇上之行仁﹐有司從而扞格之﹐奉蠲停而追比如故﹑焚火耗而勒索愈加﹔使民積蓄無餘於三冬﹐罔嗟剜肉之苦﹔新絲已賣於五月﹐莫窺敲骨之苦。民旣畏官如狼虎﹑畏政如水火﹐安得不畏世如陷阱乎﹖所以然者﹐良由行取科道也。彼受任時先以科道自居﹐謂異日吾能舉劾人﹑能榮辱人。及至地方﹐上司��科道相待﹐謂彼異日可舉劾我﹑可榮辱我﹐結交可爲膀臂﹑投契可爲奧援﹔敬畏之不暇﹐又何敢忤其意﹑制其行乎﹗故虐民﹑剝民﹑顚倒民﹑淩斃民﹐無不肆其所欲。可憐蚩蚩之民﹐叩閽無路﹑赴愬無門﹐舉疾首蹙額而相計曰「與其罹罪而速死﹐毋寧逃亡而偸生﹔與其立爲杖下鬼﹐毋寧且爲釜中魚」﹗於是﹐咸以從盜爲得計﹔遂倡之和之﹐而半中原皆盜矣。臣所以效賈誼之痛哭流涕者此也。若夫推官掌一郡之刑名﹑寄巡方之耳目﹐權能生殺人﹐勢可威偪人。加之自恃爲科道﹑人恃爲科道﹐而不擅勢橫行﹑要挾有司﹑淩虐僚屬者有幾﹖有不縱容衙役﹑窩訪市訪﹐報眶眥﹑圖厚利﹐害平民者有幾﹖驕恣如是﹐下民又可能安其生乎﹖民旣不能安其生﹐又能已於亂乎﹖則又何取於以推知爲科道哉﹗夫國家受此三大病根﹐依然章句日聞﹑黨與日盛﹑苛暴日加﹑羅网日密﹐惟利是好﹑非情不行﹐竟成一迷局﹐舉世盡醉夢中不醒矣。每見靑衿中朝不謀夕者有之﹐一叨鄕薦﹐便無窮舉人。及登甲科﹐遂鐘鳴鼎食﹑肥馬輕裘﹐膏腴徧野﹑大廈淩空﹔此何爲乎來哉﹖嗟嗟﹗財聚則民散﹐財散則民聚。今之財﹐苟其在下也﹐今日輸稅賦﹑明日輸加徵﹐猶有入之之日﹔卽其在上也﹐今日發內帑﹑明日發京庫﹐猶有出之之時。獨至侵奪於縉紳之家﹐則何日得其出而流通於世乎﹗不獨不出也﹐彼且產無賦﹑身無徭﹑田無糧﹑廈無稅﹐其所入正未有艾也。卽或有時出焉﹐非買科第﹐卽買田宅﹑買升轉﹐而出一無不獲百者﹔況出而世世買科第﹐則世世以一獲百矣。夫天下有數之財﹐豈能當此永聚不出﹐而使永獲入者乎﹖又何怪乎朝廷匱﹑閭閻空乎﹖人謂漢之財耗於匈奴﹐唐之財耗於藩鎭﹐宋之財耗於納虜﹐皇明之財耗於九邊。臣謂非耗於九邊也﹐耗於諸縉紳也。因而胥吏效之﹐舞文作獘求獲也﹐項首遂至數千萬金﹔隸卒效之﹐明姦助惡求獲也﹐項首亦數百數千金。因而將士效之﹐求獲於偸安蠶食﹐兵法壞矣﹐而將士以疲﹔官旗效之﹐求獲於幹折盜賣﹐漕法壞矣﹐而商竈亦困。何也﹖凡有敗露﹐仍諸縉紳治之﹔有罰贖﹐仍諸縉紳收之。以故富者貧﹑貧者怨﹐怨極思亂﹐而盜起由此也。今日諸臣又求獲在全身保家﹐而欺罔猶是也﹔今日兵將求獲在乘機擄掠﹐而削弱猶是也。上好下甚﹐燻蒸習染﹐日趨日極。若病根不痛加攻除﹐迷局必不能破﹐盜賊必不能息。盜賊不息﹐內而元气受傷﹐奴虜必不能滅。奴虜不滅﹐外而神气再虧﹐勢不至舉皇上之天下﹐斷送於章句腐儒之手不止也。臣嘗欲喚醒眾人醉夢﹐急救民生倒懸﹐故狂言無忌。然臣言出口﹐臣身必死矣﹗以拂人所好當死﹐以觸人所忌當死。設自皇上殊恩﹐卽待臣以不死﹐而舉天下何地無推知﹖徧朝野何地非進士﹖聚眾之唾﹐可以沒臣之身﹔萃眾之口﹐可以銷臣之骨。與其死於妒嫉之手﹐不若就皇上刑西市﹐以爲天下後世出位妄言之惑爲愈也。再陳治病之急有四﹕一曰速停科目﹐以黜虛文﹔一曰速舉孝廉﹐以崇實行﹔一曰速罷推知行取﹐以除積年恣橫之陋習﹔一曰速蠲災傷錢糧﹐以蘇累歲無告之顚連。夫停科目﹐非臣創論﹐太祖嘗行之﹐見於「通紀」可考。今復祖制而行之﹐則諸臣不至爭立黨羽﹑固結情面﹐而世臻上理矣。舉孝廉﹑行超擢﹐亦非臣臆說也﹐列祖嘗行之﹐昭昭布在方策。今遵祖制而行之﹐則人盡安分﹐不但進士咸奮爲名儒﹐卽貢舉亦不自畫於不肖﹐而世臻上理矣。至推知一罷行取﹐則推官自居爲推官﹑知縣自居爲知縣﹐道府可制推知﹐推知亦知畏道府﹐從前驕恣之習難以復逞﹔去其害民者﹐則民生足矣。民生旣足﹐盜自寡助﹔盜寡勢孤﹐不招自歸﹕盜息民安﹐而世臻上理矣。目今四郊多壘﹐庚癸頻呼﹔蠲停錢糧﹐恐未易言也。然臣有說焉﹕二祖開基﹐兵農合一﹐令軍什三﹑備操什七﹐屯糧食士﹐糧力守衛﹕萬代善術也。使長守不變﹐何至募兵代衛士而以輸將爲年例哉﹗臣嘗論國家之患﹐半在文士﹑半在募兵﹔兵不耕而食﹐失意則嘩﹐殆可畏焉。臣竊思今日不急復屯政﹐天下終無寧日也。蓋財斂於中﹐上與下交困。免加派﹐兵無以餉﹔行加派﹐民不聊生﹕非屯兵莫救也。猶記萬曆四十五年﹐張抱赤上興屯書纚纚二萬餘言﹐深爲屯政碩畫﹔臣怪當日何寢閣不行也﹗倘皇上加意於此﹐幸緩臣須臾之死﹐容臣繕本另進。𨿽時異勢殊﹐稍加損益而行之﹐實天以久塞之泉源待皇上疏通﹐成中興不世之美政也。迨至餉充矣﹑兵足矣﹐然後訪求大將而任之。耕漁屠釣中﹐寧無伊﹑呂﹑韓﹑嶽其人﹐爲皇上治亂持危﹑滅虜剿寇者﹖緣病根日深﹑迷局日固﹐豪傑卽出而掣肘者多﹐𨿽超乘之財﹐將安所施﹖又何怪乎裹足而不至哉﹗𨿽然﹐將亦難言之矣﹐仰鼻息於文臣﹑聽提綴於下吏﹐自文官視如奴隸﹐故三軍遂玩若匏瓜﹔威望旣不重於平時﹐號令何能施於對壘﹗故虜寇之來﹐風聞先潰而莫制﹔虜寇之去﹐偵望狼狽而不前。惟事掠拾余貲以滿壑﹑執殺難民以杜口﹐此兵之第一能事﹔以致民之畏兵﹐甚於畏賊。生靈塗炭﹐幾髙白骨之山﹔卽郡縣凋殘﹐已見金甌之缺。今玆皇陵震動﹑湯沐受傷﹐皆由任將不專之所致也。臣以爲當徵求名將﹐旣得其人﹐卽當禮聘。凡軍國重務﹐悉以委之﹐予以尙方便宜行事﹔有司害民者﹐亦俾處分﹔罷一切監制。今天下曉然知皇上不憚屈己重將以削平禍亂也如此﹐知皇上以除民賊之任亦付之大將﹑大將破陋習以救民也如此﹐三軍亦知天子之重其事而隆禮於我將也如此﹔軍气自壯﹐兵威自肅。行見壁壘攺觀﹐旌旗變色。此一役也﹐民怨可平﹑寇賊可化﹐以慰皇上上憫下疚之懷不難矣。伏望皇上審時酌理﹐毅然獨斷﹐毋徇羣工而滋惑﹑毋因遊談而廢言﹔臣𨿽死﹐當快愉也。臣家世淮陰﹐八歲喪父﹔劉母苦節三十六年﹐紡績育臣﹐幸邀武科。

是臣有母尙未終養﹐年四十尙未有子﹔有母無後﹐遽以死言﹐是天下之大不孝無過於臣者矣。但臣不言﹐知必無言者﹔臣及今不言﹐後𨿽言有無益者﹐故不惜冒死盡言。臣𨿽死﹐知皇上必憐而憐存臣家臣母﹐卽爲臣養不虧﹗臣𨿽死﹐知後臣必有以臣爲忠﹐卽屬臣後未斬。臣不爲勢阻﹑不爲威惕﹐捐糜瀝血以上告聖明﹐臣曷勝悚惶待命之至』﹗奉旨﹕『開科取士﹐原屬典制。其中豈無才能﹐何可盡罷﹗舉孝廉﹑舉推知行取﹑求將與興屯各款﹐該部確議奏。張抱赤書﹐著卽進覽。陳啟新敢言可嘉﹐著授吏科給事。如遇不法之事﹐許直陳不諱。各衙門一體相待﹔若有排擠輕侮者﹑重處不貸』。啟新旬再疏進張抱赤興屯書﹐得旨畱覽。廣東道禦吏詹爾選題「爲敬循職掌﹐明剖是非﹐以定人心﹑以塞亂源事」。略曰﹕『髙皇帝欽定禦史職掌內一款﹔「凡學術不正之徒上書陳言變勵成憲﹑希求進用或才徳無可稱﹑挺身自拔者﹐隨卽糾劾﹐以戒奔競」。近者陳啟新一疏﹐亦或從憤激中來﹔然何至論及制科與知推貪污不肖﹐一至於此﹗甚而欲大將登壇以尙方劍殺有司﹐創此不經之論也﹗髙皇自設制科以來迄交三百年﹐從無廢弛。間有大過�次年卽爲補行﹐豈不偶行徵辟﹖而畢竟以正科爲主﹑孝廉爲副。以故名卿硯輔皆於科目中得之﹐士亦未嘗盡負國家也。故謂科目皆賢﹐固偏辭也﹔謂盡無賢﹐豈非誣指乎﹖卽謂推知有不肖﹐誠確論也﹔謂皆不肖﹐豈遂爲公論乎﹖臣僚如此其眾矣﹐皇上進一啟新以愧勵羣臣﹐豈足爲異﹗但天下之爲啟新不少﹐恐此途一開﹐四方傳食之徒﹐孰不欲富貴﹖孰不蓄眶眥﹖裏糧而至者不知凡幾﹗囊空望奢﹐作何散遣﹖不審皇上何以處此也﹖爲今之計﹐願皇上立召九卿科道﹐令啟新覿面敷陳﹐罄其底蘊﹐使廷臣識其言論丰采。果有他長﹐使天下知啟新特達之遇﹐本不偶然﹔庶幾懷挾私意﹑希圖躁進者﹐皆有所惕而知畏﹐則人心漸定而亂源可塞矣』。奉旨﹕『陳啟新以敢言特擢﹐奉旨甚明﹔詹爾選何得又行瀆擾﹗姑不究』。詹爾選疏入﹐陳啟新具疏辭職﹐通政司格不上。啟新疏再參納言違背祖制﹑阻折言路﹐自擊直鼓以聞。奉旨﹕『陳啟新著恪遵供職﹐不必因言求退。奏內下馬紅牌不遵﹐殊屬玩肆﹗著嚴行申飭』。詹爾選再疏參啟新﹐嚴旨著緹騎拏送獄。閣臣揭救﹐奉旨﹕『奏內事情﹐前旨甚明﹔詹爾選何得借端逞臆﹗明屬恣肆欺罔﹐本當重究﹔念閣臣申救﹐著錦衣衛放了﹐仍從重議處』。

詹爾選奉嚴旨後﹐社局主盟相聚而謀﹐謂科目中人參論啟新﹐上必以爲忌嫉﹐必不見聽﹐反加重處﹔今後參論啟新﹐必須科目以外人乃可。未幾﹐求得候選府庫大使程品一本「爲乞斥負誕﹐行責實效﹐以全國脈﹑以維世道事」﹕『陳啟新以三科武舉建言而得吏科﹐臣不勝舉手加額﹗以下臣而沐皇上之知﹐立賢無方之特典也。及讀其疏﹐乃知憑逞胸臆﹐議論則多﹐懼成功之或少耳﹗臣反復而誅啟新之心﹐無非迎合聖意以邀髙位。臣試言之﹕啟新之參科目﹐非參科目也﹐是傷國脈也﹔非參科目諸臣﹐參孔﹑孟也。古之取士﹐歷朝有法﹔漢﹑晉﹑唐﹑宋選舉孝廉﹐至我朝則以科目。若科目可罷﹐正所謂「居今之世﹐反古之道﹐災必及其身矣」﹗有如皇上明旨﹕「科目取士﹐原爲典制﹔其中豈無才能﹐豈可盡罷」﹗此卽皇上敬天法祖﹐睿知聰明﹐乃知其爲虛誕﹐但不忍塞其敢言之路。無柰其蘇﹑張之口熒惑聖聽﹐是以皇上不加之斧鉞而反加之以顯秩﹐將欲塞天下之人棄仁義而務口給也。方今四郊多壘﹐有九邊﹑有外夷﹑有四方流寇﹑有各處驕兵﹐豈一登壇所能遙制之乎﹖臣視皇上遣督師﹑邊臣內衛﹐此意啟新不知也﹔皇上若欲專效﹐誰可登壇﹖誰可推轂﹖就令啟新舉何人以副皇上側席之思﹐欲罷推知考選﹐此又不通之論也。推知貪濫者因有﹐而耿介者亦不少。每年有按臣入境﹐復命之舉劾﹔有年終風聞﹐又有大計之黜陟﹕法网不爲不密。賢者自應量選﹐否者自應擯斥﹔皇上自有睿鑑﹐豈容混淆﹗若云與中行評博並選﹐此三百年來不易之定典乃爲至公至正﹐此卽三途並用也。官無大小﹐止憑才守。然以進士才守論之﹐百十之中有一﹑二不才不肖﹔以舉貢才守論之﹐百十之中有三﹑四不才不肖。以監儒言之﹐守有餘卽才不足﹔以吏言之﹐才有餘而守不足﹔此資格所限。倘一槪考選﹐則人人思爲賢良﹔誰肯自暴自棄﹐甘心自處於污下哉﹖又曰﹕章句之士﹐無益於世。臣累舉數人﹕如文天祥﹑王守仁﹑於謙﹑鄒元標﹑孫丕揚﹑郭子章﹑楊璉﹑左光斗諸人﹐皆表表古今﹐炳耀史冊者﹔此往哲之可鑑。至於今之在朝在野諸臣不敢舉者﹐恐嫌附會綫索﹐獻譽邀寵之謂也。又曰﹕登一進士﹐則家計百萬﹐少則十萬。此在淮言淮﹐乃一隅之小見﹐非天下之通論也。以臣廬陵言之﹕如甲辰科蕭象烈登賢書﹐二十年家徒四壁﹔一縣如此﹐他縣可類推。又曰﹕推知貪酷﹐小民日以鞭撲爲事﹐惟利是圖﹑情面是徇。種種描寫﹐何異於戰國諸人乎﹗他不可知﹐如原任吉安府知府毛堪﹑廬陵知府陸康稷﹐此二臣者﹐才比王佐﹑守並夷齊﹐誰不知之﹗啟新﹐淮人也﹐知淮之推知而已﹐或有所以激之也。不然﹐焉能如孔﹑孟之席不暇暖﹐過化存仁而知天下之政乎﹗啟新又恐謗儒之說不行﹐又杜撰有君無臣之謠﹐以欺誑皇上。夫謠者徧京內外﹐誰不聞之﹗而臣獨不聞﹐不足取信﹔乞敕五城禦史查訪有無是謠﹐卽知啟新之無往而不虛誕也。充啟新罪科目之念﹐不至於焚書坑儒不止也﹔充啟新罪推知考選之念﹐不至於舉天下之官不盡屬啟新之黨羽不已也。啟新極口謗儒﹐又恐諸臣之傾陷排擠也﹐而以一死箝天下之口﹐又何異於立監止謗也﹗夫給事何官﹑啟新何人﹐而可以遽受之乎﹖禮曰「爵人於朝﹐與眾共之」。孟子曰「左右皆曰賢﹐未可也﹔諸大夫皆曰賢﹐未可也﹔國人皆曰賢﹐然後用之」。是孔﹑孟不足法也。且天下有道﹐則庶人不議﹔啟新之說可行﹐則凡稍有一知一識者無不效啟新之說﹐奔趨闕下。恐不稽之言﹐汗牛充棟﹔而皇上又豈能一一徧觀之乎﹗又豈能人人而與以啟新之顯秩乎﹗其勢必至置之髙閣﹐此輩又何以解散乎﹗不竄入流寇作頭領﹐必奔走異域泄我情形﹔亂天下者必自啟新始﹗且臣以啟新遽授此官﹐必有奇謀陳之皇上﹐以爲國爲民爲己任﹔不謂嘿嘿無言也﹗卽如通政司以不封啟新之疏開罪﹐啟新首參之﹔是啟新借此爲泄忿報怨之地耳﹐焉得謂之侃直乎﹗及至詳閱啟新屯田一款﹐在趙充國言之詳矣。今啟新興言及此﹐想亦素經籌劃矣。若攺啟新爲屯田之官﹐聽其撥可以屯田之匠若干額﹑給牛種若干﹑費金錢若干﹑得子粒若干﹐計其利國之多寡爲啟新升補之崇卑﹐則朝廷之殊恩矣。臣之參啟新﹐不但得罪於啟新﹐亦且有幹於皇上。臣豈不知巽語取容﹐危言死忠﹗願皇上赫然震怒﹐以臣吏員下品敢逞螳臂﹑敢逆龍麟﹐斬臣頭以謝啟新﹐以遏亂萌。然後攺啟新爲屯田之官﹐以責實效﹔溫諭文武大小臣工﹐以全國脈﹑以維世道。在臣死之日﹐猶生之年也。治平之本﹐在大經大濟﹐而不在小忠小信。流寇則解散而不在徵誅﹐在善守以示其不敢犯而不在窮兵黷武以招其徠。以今日之急務﹐在省刑薄斂﹐憐才用人。此皇上自有宸斷﹑廷臣自有碩畫﹐又非區區小臣所得而言也。伏乞皇上寬而宥之』﹗奉旨﹕『陳啟新擢用﹐有旨甚明﹔程品何得逞臆瀆擾﹖著刑部提問具奏』。

啟新入垣﹐同官交棄之﹐卽公會無與接談者﹔科道中公務﹐亦絕不與聞。心恨甚﹐故經年無所建白。時人以爲誣﹐啟新不得已﹐多言細事以塞責﹔有色衣穿朝﹑禦街走馬﹑護日不敬三疏﹐皆得溫旨。又一日﹐啟新復疏言燒窯傷龍﹐社局諸人羣聚而姍笑之﹔因檢宋書紹興乙卯大旱﹐禱雨禁屠沽﹐諫議大夫趙霈上言「自來斷屠止禁豬羊﹐今並禁鵝鴨」﹔胡致堂曰「可謂鵝鴨諫議矣」。嘉定中﹐察院羅相言「越州多虎﹐乞多方捕捉」﹔同臺正言張次賢云「八盤嶺乃禁中來龍﹐宜禁人行」﹕大學諸生遂有羅擒虎﹑張尋龍之號。今日啟新﹐正同此類。有以其事榜之六科廊者﹐啟新恚甚﹔而不得主名﹐乃無如之何。某月考選﹐都諫姚思孝﹑孫魯皆不與啟新商酌﹐啟新遂具「考選預定疏」參江南行取知縣陸自嶽訪單「公舉翰林」四字﹔遂奉嚴旨﹐自嶽謫外——自嶽乃馬君常薦舉﹑張天如門下也。自是以後﹐同垣愈絕之。比啟新轉刑科﹐左都諫宋玫與之同署﹐則欲與啟新言醫藥卜筮事﹐娓娓不倦﹔啟新乃喜﹐謂掌科親我﹗未幾﹐主垣局者爲都諫徐耀﹐則曰「不可絕之過甚」﹔遂反前人所爲﹐遇事與啟新同議﹐啟新喜甚。詮部缺﹐耀不遽坐名﹐對眾以姓名鬮置瓶中拈之﹐得行人張一如﹔啟新在坐𨿽預﹐足不復疏糾﹐蓋情分稍投﹐不忍立異也。啟新喜與人交接﹐健談﹐對客輒至移晷﹔議或投契﹐多自訴少時逆遭﹐不少隱諱。一日﹐同垣俱以公務他出﹐啟新呼胥吏共語﹐語久款洽﹐謂『若輩卽古之椽吏﹐皆有出身之階﹔我少時亦嘗從事此。此輩能奉公守法﹐我官卽若官也』。始知啟新昔嘗爲書手。社局聞之﹐遣班役往淮安訪問啟新履歷﹔旣得實﹐使人疏糾之焉。

●復社紀略卷之四

丙子八月﹐北兵入犯畿輔。啟新輪守厚載門﹐時有官生楊光先欲繕疏參溫體仁以及啟新﹐見啟新坐門﹐責以不請纓而守門。啟新慚﹐答言「一死無益」。光先曰﹕『當今冠進賢者從寒窗攻苦得來﹐戴兜鍪者由先世汗馬得來﹔公徒以口舌得官﹐旣荷殊恩﹐當有異報﹐乃憚一死耶』﹗拂衣欲出。啟新揖之入﹐光先復言﹕『前不當受職﹔旣受職後﹐國紀民生﹑兵馬錢糧﹐絕不侃侃直言﹔而乃今日一疏色服穿朝﹑明日一疏禦街走馬﹑後日一疏護日不敬。豈未爲官時﹐天下便有許多可痛哭流涕處﹖一爲官後﹐便人人遷善攺過﹐事事無一可言耶』﹖啟新不能答。光先曰﹕『公一味眞方假藥﹐怨人恕己﹐尋人小疵﹐搪塞了事﹔異日被聖明看破﹐做不得明哲保身﹐爾時思餘言晚矣』﹗未幾﹐光先舁厝大明殿前﹐擊直鼓疏參陳啟新以及首輔溫體仁﹔奉旨﹐逮下獄。科臣章正宸疏言﹕『新安千戶楊光先﹐艸莽甲士﹐妄干朝事﹐已屬不經﹔且以不祥之器輕污禁地﹐滔天之罪﹐可勝誅耶﹗蓋條陳參劾亦常事耳﹐何須作此怪誕之爲﹖第據所論陳啟新與輔臣溫體仁﹐則有未可盡非者。啟新以胥役而受特恩﹐自當始終盡言﹐致死無二﹔何以尸位年餘﹐一籌莫展﹖啟新自負耶﹐抑忍於負皇上耶﹖臣意啟新本是未嘗讀書之人﹐豈知致君澤民之道﹗今試舉其所奏屯﹑漕諸大政﹐一一面問而詰以舉行﹐其能之否﹖拾人之唾餘﹐轉眼而失已。在皇上置之諫垣﹐無非欲鼓舞廷臣﹐以激爲勸耳。而沐猴天垣﹐遺羞名器﹐天下莫不惜之』﹗上以陳啟新自破格特用後﹐軍國大事竟無一言陳奏﹐著降二級。閏四月二十七日﹐啟新復具「微臣名節﹐幸蒙睿鑑」疏入奏﹐上深責之。

陸文聲字居實﹐少讀書外父貢士周文潛家。時受先亦從文潛受經﹐兩人同塾成交。後受先中進士﹐文聲亦援例入雍。時錢肅樂來守婁東﹐於縉紳中獨信受先﹐言聽計從﹔立鄕約正副﹐博采人言﹐分別淑慝而勸懲之﹐政聲藉甚。文聲間亦條陳地方利獘﹐肅樂亦采之。時有一陶姓惡人所爲不法﹐受先嫉之﹐列其款惡欲達當道﹐偶置硯下﹔文聲竊視﹐漏泄其事。陶人往張自辧﹐受先知文聲所爲﹐因大怒。文聲央楊姓老儒同至張所解釋﹐受先不顧﹐竟將文聲褫抶﹔老儒厲聲責受先﹐乃止——時丙子三月也。文聲不堪楚辱﹐忿恨之甚。因星變求言﹐乃裒集受先交通上官﹑把持武斷諸事﹐繕疏走入京﹐期登聞上奏。逢璽卿王時敏家人引之﹐進謁烏程。其黨人自韓城﹑徳淸外﹐又有四任子焉﹕一爲朱泰藩﹐文懿公賡之後也﹔一爲許曦﹐穎陽相國之後也﹔一爲袁樞﹐文榮公煒之後也﹔一爲王時敏﹐文肅公錫爵之後也。四人皆以才識通練爲相君所倚重﹔時敏與體仁又以兩世通家誼﹐恩禮較他人尢厚。時太倉望族﹐瑯琊﹑太原﹑淸河稱鼎峙。迨天如倡立復社﹐門墻熾盛﹐邑中若汝南﹑髙陽﹑河南﹑焦國諸子弟皆贄居門下。時敏之子挺﹑揆﹑撰﹑甥吳世睿澤皆美秀能文﹐獨外壇坫﹔兩張以其立異﹐頗少之。延陵世睿有家僮張峣者﹐能文章﹐少受業於越自新﹔兩張收之爲弟子﹐主人不之許﹐使之供隸役﹐職抄謄。峣恥之﹐避之南張所。延陵拘系其父母﹐南張爲請甚力﹐事𨿽解而使供役如故。峣不能堪﹐舉家徙之武陵﹐吳來之處之客席。未幾﹐兩張使之入泮吳江﹔延陵控之當事﹐求正叛之罪﹐卒不勝。久之﹐兩張囑州守周仲璉攜來之手書造延陵﹐進贖金﹐爲峣削隸籍﹔延陵壓於州父母﹐勉從之而內不能平。時敏家法素嚴﹐僮僕千餘﹐深以此爲恥﹐而竟無如之何。由此﹐蓄怨復社久矣。文聲一見時敏﹐告以入京之意。前張峣事﹐兩張主之﹔故時敏銜受先甚於天如﹐乃曰﹕『相君仇復社﹐參之正當其機。但相君嚴重﹐不輕見人﹔而主局者惟徳淸爲政﹐宜就商之』。因導往弈琛。文聲面進疏稿﹐弈琛卽裒入示體仁﹔溫意中不知有受先﹐且素無嫌怨﹐乃曰﹕『誰爲張釆﹖不過三家村兔園學究耳﹗烏足瀆聖聽﹗今朝廷所急者﹐張溥耳﹔能並彈治溥﹐當授官如啟新也』。弈琛出﹐爲文聲述相君語﹐令削艸更進。閱數日﹐弈琛復述相君言﹕『張漢儒訐錢﹑瞿﹐已遣緹騎﹔此案遽列名﹐當並得逮。江南一時興兩獄﹐恐聳上聽﹐反至起疑。不若借端籌餉歷陳姦獘﹐末後指及黨局﹐姑下地方查覆。俟錢﹑瞿獄竟﹐乃具第二疏指名究處耳』。袖出疏稿示文聲。文聲遂疏爲賦繁難議緩﹔臺奉旨﹕『三吳逋餉﹐悉由姦胥攬解﹑分派侵吞及範詭私占侵田引銳﹑優免冒散﹑水利阻撓﹑衙蠹豪奴籍勢詐害﹐俱關地方重大情獘。著該撫逐款詳查﹐明白奏奪。至太倉復社結黨恣行﹑把持武斷﹐提學臣所職何事﹖致士習囂橫如此﹗著倪元珙一面查究懲飭﹐據實回奏』。復社奉旨後﹐天如使人謂文聲子陸茂貞曰﹕『忝在同裏﹐與尊君素昧平生﹔若因他人負罪而無故加兵﹐是城火池殃也﹐如陰隙何』﹗茂貞因疾赴京﹐爲文聲述天如語﹐文聲默然不答。茂貞曰﹕『復社黨羽半天下﹐獨不爲子孫計乎』﹖文聲乃許之。時社中夏允彜﹑陳子龍﹑吳克孝皆候選在京﹐謂陸必爲浙人頤指﹐莫若說之就選﹐出之於外﹐社局始得安。乃醵金爲部費﹐使擇善地員缺。文聲恐有報復——克孝又文聲中表弟也﹐爲之盟誓以堅之﹐始允就選。丁丑某月﹐茂貞北歸﹐天如偕之謁蘇松道馬元揚﹑郡知府陳洪謚﹐言文聲已就選﹐無復慮有後參矣﹔達之學臣倪元珙﹐謂可具疏回奏。元珙言﹕『須得生徒主名數人﹐然後可以塞淸議。否則﹐恐得罪詞臣』。徐汧謂元珙曰﹕『社中有傑才﹐科名恆出其中。但使社局得無恙﹐公祖目前𨿽暫屈﹐後必大伸』。元珙許之﹐乃據府道申文具疏回奏曰﹕『臣受命督江南學政﹐奉有復社一案。夫結社會友﹐乃士子相與考徳問業耳﹔此讀書本分事﹐不應以此爲罪。陸文聲挾私憾抵欺瞞﹐故奏事不以實﹐熒惑上聽。臣昧死據實以聞』。其所指名﹐以事收廢生顧敏思﹑陶鎔﹑江徳淳﹑董士鎔﹑錢度等上奏。有旨﹕『倪元珙隱徇﹐著降二級﹐調外任』。

元琪旣外轉﹐繼任督學者爲山東方瑋時﹐社局諸公疏參溫相無虛日。弈琛促文聲更上第二疏﹐當以陳啟新例授禦史﹔文聲不應﹐佯言他事以謝。時虜兵已出歸﹑巢﹐乃疏劾祖大壽「虜至不能力戰﹐虜退但言尾追」。又薦劉澤淸勇敢善戰﹐徳州賴之保全﹔原官大學士爲詮捐家貲募士固守涿州﹐其功不細﹕均應敍錄。無何﹐臺臣姜思睿疏參體仁﹐兼進舊學臣黎元寬揭﹐內有體仁父子囑托私書﹐幾啟上疑。體仁力辧﹐而懼不能安位﹐再授指文聲參黎元寬進學冒濫﹐宜行追論。體仁因邀溫旨﹐復入。未幾﹐文聲選湖廣定州府道州吏目以去﹔其前參復社一案﹐有旨下方瑋再勘。會瑋丁艱歸﹐濟人張鳳翮代之﹐延臨川羅萬藻閱文﹔學政爲萬藻一手握定﹐復社事再奉嚴旨﹐鳳翮卒置不覆。弈琛計無所出﹐左右有言前泗洲衛弁李應實以逋運負罪居戶部﹐系弈琛使人授之旨﹐供條陳漕政科獘﹐爲之夔辧冤。通政司奏聞。有旨﹕『周之夔果否有病乞養﹐著該撫按確實具奏﹐不許徇飾取咎』。撫臣張國維﹑按臣路振飛下道臣根查﹐道臣馮元飆覆言﹕『李應實假借言事﹐代人遊說﹔妄稱祖制﹐與漕例不合』。乃引紅牌例﹐坐應實說誑欺君﹐罪在不赦。應實懼及禍﹐挾弈琛手書至閩﹐令之夔赴闕辧白﹐原官可復得﹐且有不次升擢。之夔母服未終﹐應命。九年八月﹐之夔具呈應天府按。十月﹐原任蘇州府推官告病丁憂。周之夔具「復社首惡紊亂漕規﹑逐官殺弁﹑朋黨蔑旨」疏曰﹕『崇禎九年六月﹐見邸報戶部爲新運伊邇等事﹐奉旨﹕「周之夔去任情由﹐是否因病乞養﹖著撫按核實回奏﹐不許徇情取咎」。伏讀驚懼﹗以棄廢小臣﹐尙蒙淸問﹐捐糜無地﹗惟是臣職兌護漕﹐受翰林院庶吉士張溥﹑江西臨川告病知縣張釆毒害﹐天下共知﹐撫按不敢言。卽近日聖明嚴究復社﹐天下共曉﹔而溥﹑釆正復社首惡﹐寧代受譴﹐莫肯實對者﹐同黨相護也。竊思蘇屬漕糧九十三萬石﹐州縣各有定額﹐而太倉﹑鎭海二衛軍儲四萬五千餘石﹐分派長﹑吳五縣支給。崇禎癸酉六年十一月﹐溥﹑釆假救荒言﹐用姦書宋文傑謀﹐奪各縣所派﹐盡歸掌握﹐歲扣萬金。而本州島漕兌灑各縣代兌﹐令州申文﹔自刻「軍儲說」﹐勒臣奉行。臣思祖制﹐軍儲與兵糧皆分派協濟﹐不使聚之一處﹑管於一人﹐防姦雄藉手耳。溥﹑釆身居海濱阻險﹐一旦欲聚軍儲﹐意將何爲﹖況州漕卸縣﹐誰甘鄰壑﹗未經題請﹐誰敢亂制﹗利害所關﹐臣安得不爭﹗及劉士斗署昆山縣﹐減運米腳價﹐激泗州軍變﹔漕臣禹好善錄臣前疏揭劾﹐荷聖仁恩﹐但降處州官﹑未誅求豪紳﹐諒溥﹑釆可已矣。乃懟訕朝綱﹐而以雪憤﹔黏布榜帖﹐大肆謗詬。臣見凶焰﹐屢次乞休。臣母在家﹐聞禍驚泣。臣師庶子許士柔﹑南司農鄭三俊﹐皆教臣急去避禍。今知府陳洪謚時在南都﹐亦手書促行。撫按不肯實題﹐勒臣攺告養。臣出門﹐溥﹑釆令黨人顧敏思﹑陶鎔等罵毆﹐又坐吳江自馨家伏姦再逞﹔臣隱忍而去。不意後有運官李應實義激﹐條陳漕政中惜臣之去﹔奉旨查議。及吏部覆﹕臣爭執軍漕﹐奉公維法﹐肩勞任怨﹔親兄尙在﹐養例不合。得旨﹕照舊供職。臣畏溥﹐釆情求撫按﹐不允再題﹐奉旨復任。溥﹑釆又假手下石﹕臣慮禍思親﹐憂煎成病﹐囑醫徐繼芳害臣。臣不得已﹐告病致仕。到家一日﹐僅及訣母﹐終天抱恨。竊思幼學壯行﹐幸逢堯﹑舜﹐豈甘自棄﹗況俸歷四年﹐正薦十三次﹐紀錄卓異。遭此﹐不得榮親﹑竭忠報國。然棄一官而下爭一郡久別利害﹑上護朝廷三百年漕規﹐臣之當爲﹐𨿽困不悔﹔溥﹑釆可以已矣﹗又恨應實公言﹐創稿授腹吏翁思禮﹐令府臣陳洪謚稱臣並無爭漕﹔道臣馮元飆不依律例﹐擅引紅牌坐應實說謊欺君。該弁辧冤﹐通政司咨部﹐復荷聖明洞照臣迹。九年八月﹑本年正月兩次具呈﹐僅路振飛批會據實﹐溥﹑釆仍把持徇飾。夫臣爭漕一案﹐勿論士民公呈﹑各院批語﹑鄕紳書牘﹐卽禦前有屢旨也。溥﹑采敢蔑視而陷殺運弁以伏殺臣乎﹖且極力制縛﹐使箝口無訴﹔臣安得不求救於君父﹗當日撫臣張國維有「爲門下拂衣計﹐必有一通融題目﹐始便措處」之語。按臣祁彪佳有「不佞欲以州官與門下去就﹐分爲兩截﹐不必黏帶一團」。原書具在﹐則臣去任情由﹐今日豈容徇飾﹗至溥﹑釆自誇社集之日﹐維舟六七里﹑祖道六百人﹐生徒妄立四配﹑十哲﹐兄弟盡號常侍﹑天王﹔同己者𨿽盜跖亦曰聲气﹐異己者𨿽曾﹑閔亦曰逆邪。下至娼優隸卒﹑無賴雜流﹐盡收爲羽翊。使士子不入社﹐必不得進身﹔有司不入社﹐必不得安位。每一番歲科﹑一番舉劾﹐照溥﹑釆操權飽壑﹔孤寒飲泣﹐惡已彰聞﹐猶爲壅蔽。臣恐東南半壁﹐從此不可治矣﹗其它婪場獘﹑窩盜賊﹑詐鄕民﹐有證據之贓已累巨萬。一疏難盡﹐容臣列款詳奏。臣母服未滿﹐何敢冒瀆﹗緣受害冤深﹐奉旨嚴查﹐猶經年寢閣﹔萬不得已﹐七千里匍匐伏闕。臣孤立無援﹐攖此雄鋒﹐自分必死。然生無可報國﹐不惜捐軀以明漕儲利害﹑朋黨罪惡。伏望皇上立奮乾綱﹐大破黨局﹐提張溥﹑張釆與臣面鞫得實﹐乞斬溥﹑釆以謝朝廷﹐並斬臣以謝朋黨』。奉旨﹕『該部速嚴查具奏』。

二月﹐督學禦史張鳳翮久不回奏復社事﹐軍例外轉。

丁丑殿試﹐狀元爲劉同升﹑榜眼爲陳之遴﹑探花爲趙士春﹐皆復社中人也。先是﹐淮安府推官孫肇興拔夏曰瑚於童試﹐送之入場﹔而肇興分房﹐曰瑚捲又適在其房﹐取中頭捲。末得趙士春卷﹐肇興之意在推敲﹐主試令下之﹔肇興見趙曰﹕『兩君皆爲名臣後﹐不可軒輊也』。乃捨之。辛未﹐曰瑚以第三人及第﹐士春歷甲戌猶未得遇。時士春制義力摹先輩﹐非復向時才情﹔其不售由此。丁丑﹐曰瑚分房﹐士春始亦以第三人及第﹔時謂衣缽相傳﹐後先不爽。浙人忌之﹐題其榜爲社榜云。丙子﹐南場禮記分房﹐部司李瑞和與華亭諸生潘扆通關節﹐有定約矣。編號者失檢﹐初場捲號誤編太倉增廣生孫以敬﹐二﹑三場則無訛。榜發﹐以敬魁選﹐扆落孫山。及操貢舉﹐以敬之後場則潘扆捲也。扆家富﹐交遊廣﹐捐重幣而不得雋﹐刻揭言以敬割卷獘中。以敬﹐天如門下也﹔言之郡守方嶽﹐制扆使不得呈借端私。迎入衙署﹐許以貢入北雍﹐來科鄕場補薦﹔扆不得已﹐勉從之。及以敬赴北會試﹐扆尾之而行﹐意尙不能忘。吳偉業聞之﹐密爲以敬計。時禮記分房﹐一爲夏曰湖﹑一爲羅大任﹐偉業以以敬囑之。旣入闈﹐曰瑚病痢劇甚。同簾視疾﹐曰瑚口已不能言﹔見枕畔有一卷﹐大任取閱之﹐尙未動筆。眾皆曰﹕『此必膚公心賞也』﹔遂薦之。主裁者知其故﹐因皆批取中。拆號﹐果爲以敬捲﹐曰瑚竟卒於闈。潘扆見以敬聯捷﹐乃無言而歸。

六月﹐司禮監曹化淳使人發張漢儒﹑陳履謙陰事﹐訐之東廠太監王之心與錦衣衛掌印指揮吳孟明﹔拷訊得實﹐立枷長安門﹐錢謙益之獄乃解。

大學士溫體仁再疏引疾﹐得旨允之﹐遣行人吳本泰護行。辭朝日﹐揭薦太常寺少卿薛國觀﹑大理寺少卿蔡弈琛等可大用﹐納之。八月﹐升國觀禮部右侍郎﹐拜東閣大學士﹐入閣辦事﹔弈琛刑部右侍郎﹑範復粹刑部左侍郎。

閏四月﹐朱國壽爲主事﹐疏﹕爲假言騙官﹐欺君辱國﹔懇乞宸斷﹐立加褫逐﹐以雪公慣﹑以光靑史事。竊惟六垣之長﹐表帥諸司﹑風厲天下﹐爲皇上耳目﹔其官責綦重矣。皇上所以愼選其人﹐拔之制科﹔徵其才品﹑試其治行﹐尢必考之鄕評﹑酌之公議。凡此蓋恐一落蒙恂﹐遂辱官方﹐並辱朝廷及天下後世也。今陳啟新何物麼麼﹖假滅祖叛聖﹑坑儒亂世之言﹐遂騙六垣之長﹗今皇上用之﹐誠可以愧制科﹑勵制科矣﹐獨不思啟新久爲漕運刑司書乎﹖免狡蠅營之醜﹑舞文弄智之姦﹐大有所得﹐遂鉆武舉。謂啟新爲武舉也﹐煊小孱夫﹐絕無赳赳壯气﹔謂啟新爲文士也﹐錄抄掾役﹐亦非藹藹吉人。以不文不武之書手而用之﹐才品何在﹑鄕評何在﹑公議又何在﹖竟儼然爲垣長也﹗臣前聞之﹐猶以爲此必異人﹐皇上賞識乃在尋常之外﹔諒漸敷奇樹績﹐以應皇上辟門布席之求﹐以短制科之气。使天下後世傳誦皇上當夷氛寇劇之時﹐有撥亂反治之一異人也。孰知日以及月﹑月以及歲﹐不過煩瑣細碎之事﹐苟且以塞責﹐大負皇上委任之心。幸奉聖旨﹕「陳啟新自破格特用後﹐軍國大事竟無一言陳奏﹐著降二級照舊。欽此」。大哉皇言﹐已看破啟新之假騙矣。用一格外之啟新﹐未暇計時之上理﹔只以長宵小躐等無上之姦﹐開匹夫無級而升之臆。當此劇寇猖狂﹐尙可開此端以引叛亂哉﹖天下之人憒憒久已﹐奉皇上明旨﹐誰敢言哉﹗然天下之人不敢言﹐惟輔臣可以言﹔輔臣休容之度不屑言﹐惟臺省可以言。至臺省而不言﹐臣知其故矣。大約謂我制科也﹐啟新一書手也﹐制科而與書手爭﹐不智矣﹔遂成啟新之蒙面﹐各自屍其位。此省臣章正宸疏恬嘿自安﹐但獲一官﹔有味其言之也。噫﹗輔臣應挽回而不言﹑臺省應剝正而不言﹐乃言者獨一官生之楊光先﹔臣是以有感於制科之不必設﹐而深慕楊光先之有激而言也。臣今日者策求爲侃侃之忠臣﹐不願爲嘿嘿之良臣﹐以負皇上之納言﹔天心回而霖雨布將﹐天開泰運而澤不溥於無疆乎﹖遂出位妄言﹐不避釜鉞之誅﹐不避啟新報復之禍。伏乞鑑臣愚衷﹑寬臣狂瞽﹐昭假騙以伸國法﹔庶傳之天下後世﹐聖明一轉圜間而褫辱之機﹐靑史增光矣』﹗奉旨﹕『陳啟新﹐已有旨了﹔朱國壽何又踵襲瀆陳﹗至滅祖﹑叛聖﹑坑儒等語﹐尢爲誕妄﹗著吏部議處』。

九月﹐左諭徳黃道周疏劾揚嗣昌奪情﹐觸上怒﹐降江西布政司都事。時烏程謝政﹐淄川張至發爲首輔。

十月﹐應天巡撫張國維具疏回奏﹕『爲直陳漕儲無誤之實﹑理官去任之由﹐明公道以祈聖鑑事。吏部咨﹕原任蘇州府推官﹑今致仕周之夔奏「爲復社首惡擅作威福﹐紊亂漕儲﹑逐官殺弁事」﹐奉旨﹕「該部嚴查具奏」。咨查崇禎九年八月﹐戶部爲新運伊邇漕政可虞事﹐蒙部覆奉旨﹕「周之夔去任情由﹐是否因病乞養﹖著撫按確查具奏﹐不許徇飾取咎」。職時身在行間﹐未遑會覆。且以周之夔蓄疑逞臆﹐久當自悔﹔不意其母服未終﹐赴京上疏﹐復奉旨嚴查。夫之夔之去任﹐爲由爭漕也。臣請先言漕儲之無誤以破其借端﹐可乎﹗蘇郡兌漕之外﹐復輸倉糧以養本地之軍﹐名曰軍儲。漕兌苦於橫軍勒索﹐耗贈日增﹔而軍儲則在地方交納﹐絕無耗贈﹐小民利之。崇禎四年﹐太倉州值風潮傷稼﹐知州劉士斗請將他邑輕糧軍儲歸之州額﹐以本邑漕運扣還各邑﹔此在州言州﹐出於救荒之迫念。前撫臣莊祖海有「漕﹑儲二項﹐豈得更交易互兌」之批﹐前按臣祁彪佳有「漕運屆期作速料理﹐毋使州民觀望」之批﹐事遂不行。至士斗署昆山﹐爲運弁張景文逞凶毆辱﹐事在崇禎六年﹔與太倉軍儲之議原系兩時兩事﹐迥不相涉。且其時昆民相率完兌﹐亦與太倉無異﹔漕儲之無誤﹐已較然矣。無所誤而何必有爭﹐無所爭而何以求去﹖則因有私揭一事爲公論所擯﹐乃借題以相陷也。之夔與士鬥同年同時﹐然懷有夙隙﹐暗將士斗卹災詳文指爲獻媚鄕紳﹐具揭於總漕兩臣﹐而撫按不知。迨總漕﹑巡漕兩臣因昆山縣運軍狂逞﹐並糾士斗引軍儲一節﹐指出之夔私揭。於是﹐都中夔議之夔者藉藉。臣時叨有撫吳之命﹐實稔聞之夔見士民吁畱士斗﹐自知無所容於公論﹐而去志從此決矣。其詳文有曰「總漕﹑巡漕采職言入告﹐致劉士斗爲法受過﹔職獨何心﹐安位苟容」﹗似此數語﹐眞心未泯﹐深慚私揭之非﹔可爲去任之鐵案。所云誤漕﹑爭漕﹐皆蛇足也。初次具詳﹐卽以終養爲詞﹐及轉輾求去﹔臣惜其才﹐冀以善全其終﹐就累詳所請歸養代爲具題﹐誰爲彊勒乎﹗迨蒙恩復任﹐臣等交相慰藉﹐人情絕無齟齬﹐之夔可以相安矣。忽而成病﹐一臥數月﹐輿疾竟歸。此國人所共見聞﹐非有他端﹐臣又不得不爲具題矣。夫前之去﹐由私揭發露﹐有漕臣之疏可稽﹔後之決去﹐由眞病纏綿﹐有道府勘詳可據。乃曖昧之情﹐欲掩覆於己﹔陰陽之患﹐反委咎於人。揣其意﹐不過從一官起見﹐然不妨徐爲申理﹔胡爲當陸文聲﹑張漢儒髙張之時﹐奔馳赴闕﹐拾其唾餘﹖但知好莠自口﹐不顧衰服在身﹕士類鄙之﹐臣又焉能曲庇之乎﹖至於疏中摭拾﹐語語張大其詞﹔似乎張溥﹑張釆有紊亂把持之事﹐宜卽詰究。臣等爲朝廷司法﹐豈肯姑容﹗但年年漕兌﹑軍儲如故﹐何須生事﹗之夔與欠糧之姦弁李應實自借端耳﹐張溥﹑張釆實無詞組相干也。臣今會同巡按王志舉查實上奏﹐仰祈聖鑑施行』。得旨﹕『該部參著看來說』。

是時有怨復社者﹐托名徐懷丹作十大罪檄。文曰﹕復社之主爲張溥﹐佐爲張釆﹔下亂羣情﹑上搖國是﹐禍變日深﹐愚衷哀痛。嘗著其論於數年之前﹐而因循莫悟﹔今復舉其十罪﹐開訴四方﹐共祈鳴鼓焉。一曰僭擬天王。春秋之法﹐誅心爲烈﹔素王之政﹐正名爲先。惟天王至尊﹐稱天以臨之﹐莫有匹也。今張溥何人﹐敢僭號天如﹖其心之妄肆可知矣﹗且世有鹿馬之指﹐而溥公然任之。張王治﹑張源﹑張質先﹑張浚等十人﹐時稱十常侍﹐諺呼十大王﹔挾以江南小天子之威﹐聚財納叛﹐隱姓埋名﹝一名李楢﹐一名沈景應﹞﹔意欲何爲﹖此罪之一也。一曰妄稱先聖。夫仲尼﹐萬世莫京。而溥﹑釆何人﹖竊其位號。並以趙﹑張﹑王﹑蔡名四配﹝趙自新﹑王家穎﹑張誼﹑蔡申﹞﹐孚﹑肇﹑敬﹑煥等稱十哲﹝呂云孚﹑吳偉業﹑周肇﹑孫以敬﹑許煥﹑金達盛﹑吳周鼒﹑周羣﹑吳國主﹑穆云桂十人﹞。其誕妄如此﹐罪之二也。一曰煽聚朋黨。夫大道爲公﹐而溥﹑釆惟私聲气。至於千里赴會﹑萬艘停橈﹐僧道優倡俱入社中﹐醫卜星相莫非友人。其品行如此﹐罪之三也。一曰妨賢樹權。夫賞罰爲君柄﹐今溥﹑釆擅之﹐入其社者功名可操﹐在社外者擯逐疊加﹐使人俱震其權﹔罪之四也。一曰招集匪人。夫實行之士﹐杜門自守。今溥﹑釆社中﹐或號神行太保﹝孫孟朴﹞﹐或稱智多學究﹝曾同遠﹞﹐種種姦匪﹐聚匿爲羣﹐有司莫敢過問﹔罪之五也。一曰傷風敗俗。夫聖王首重彜倫。今則托名士子﹐燻心利欲﹐富貴是圖﹐子可以逐其父﹔名勢相軋﹐弟可以傾其兄。其餘長幼朋友以及君臣﹐又何知乎﹗習以成風﹐恬不知怪﹔其罪六也。一曰謗訕橫議。夫有言責者﹐自當建議。今復社中同己者則親之﹐異己者卽謗之。遭其詆毀﹐𨿽公侯可驟失貴﹔邀其盼睞﹐𨿽寒畯可立致身。嘻﹗盟社如此﹐使人有履霜之警矣﹗罪之七也。一曰污壞品行。夫士爲四民之首。今社中遊博馬弔之戲﹐老傳而童習﹔中冓賈豎之言﹐途誦而口占。誇豪舉於一擲﹐錙銖動興詬詈﹔買歡笑於千觴﹐別袂已見睚眥。其劣薄如此﹐罪之八也。一曰竊位失節。夫有才幹者﹐必建功名。今復社自稱名士者幾數萬人﹐未見文追管﹑樂之猷﹐武比頗﹑牧之績﹔以致有志之士﹐不肯與社中人同應制科﹐蓋羞與爲伍也。其爲人所擯如此﹐罪之九也。一曰召寇致災。夫災盜貴乎能弭。今社黨布結﹐橫於朝野﹔主司無非社友﹐道府多是社朋。苞苴所遺﹐不問而收﹔拳勇之徒﹐不呼而集。大則肆其憤毒﹐小則開其釁端。故愆陰伏陽之變﹐有召而來﹔近日風蝗﹐亦由其所感﹕罪之十也。嗚呼﹗牛﹑李興而唐不振﹐蜀﹐洛甬而宋以衰﹔朋黨之禍﹐自古有之。實因族類太別﹐則好惡恆僻﹔志气旣乖﹐則爭鬥必紛。積輕成重﹐羽可覆舟﹔上誤君父﹐下悖物情。況以越州踰郡之眾﹑諸教雜流之技﹑誣罔驕狠之習﹑險詐諂鄙之謀﹐相率推戴﹗此狂妄之溥﹑釆閉賢路﹑絕公道﹑布爪牙﹑恣貪詭﹐靡人不有﹑靡凶不爲。𨿽社稷靈長之福萬代無窮﹐亦豈堪此輩朘削乎﹗是眞當痛哭流涕而急以上聞者也。某等艸昧疏賤﹐忠憤自矢。伏讀制書嚴切﹐仰望鋤姦誅叛﹑激濁揚淸不得更容逆黨﹐永長亂源。如其有此﹐則君子之道終消﹐治理殆不可復。非志士裂冠毀冕之日﹐卽忠臣忘生厲節之秋﹔當不憚君門萬里﹐要斧鑕而鳴其罪矣﹗特此露布﹐以彰公討。至於吞婪武斷﹑耗獘鄕曲﹐又通行之惡﹐非賊國之源﹔無重爰書﹐何堪毫舉哉﹗嘉定徐懷丹布』。

●跋

「復社紀略」四卷﹐太倉陸世儀道威著﹔眉史氏﹐其號也。道威早歲亦署名復社﹐後以故自出﹔故其於社事多有微詞。然前旣爲社中人﹐於社事始末甚悉。是編記載﹐首尾完備﹐實由身親目擊﹐故能言之鑿鑿可徵。𨿽其間言外意有褻譏﹐猶不免門戶私見﹔然讀者知其事可耳﹐其是非﹐千古自有定論。

吾國自秦後﹐已成專制之局﹔故每至其末造﹐而黨禍遂興。士君子生值衰時﹐目睹朝政之昏亂﹑僉人之弄權得志﹐舉世混濁﹐不得不以昭昭之行自潔。其講學著書﹐皆其不得已之志﹐思以淸議維持於下。如東漢之黨錮﹐宋之元佑﹐明之東林﹑復社﹐其士夫憂時若痗之心不可見哉﹖惜乎﹗「人之云亡﹐邦國殄瘁」﹔淸流旣盡﹐而國亦隨之以亡。然其霜雪正气﹐郁爲國光﹔其於一代之人心風俗深有所感﹐常收其效於易代之後。歷代專制之極﹐君昏於上﹐率獸食人﹔而民不至相食於下以入於禽獸者﹐實賴二三正類匡救扶持之力。

復社者爲明末東南之大社﹐上繼東林而下開幾社﹔其社集之盛﹑聲气之廣﹐殊於當時社會大有關系。及至明亡而死國殉難之士﹐見於「姓氏錄」者﹐乃至不可勝數﹔然其埋沒不彰﹐甘心湛冥以自隱者﹐亦復何限﹗昔方望溪先生謂秀水朱竹坨得「復社姓氏錄」﹐以其後事徵之﹐死於布褐而無聞者十之三焉。嗚呼﹗鼎革之際﹐事至難言﹔而諸君子寧以布褐終其身而不被新朝之一絲粟﹐其意微而志苦矣﹗使無是編﹐不特其事不可見﹐卽其姓氏亦在有無之列﹔然則予之校刊是編﹐亦惡可已哉﹗

原本爲舊鈔本﹔丙午秋﹐予友諸君眞長以遺予。字多訛謬脫落﹐請沈君眞廬校之﹝厔盧家藏復社名人手札最夥﹐頗多勘正﹞。予復重校﹐然終以無別本可對﹐有心知其誤而未敢妄攺者﹐姑仍之。後附吳梅村「復社紀事」﹐讀者比校觀之﹐益有得社事之眞面耳云。

順徳鄧實跋。

