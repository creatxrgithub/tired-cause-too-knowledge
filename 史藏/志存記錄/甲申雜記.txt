《甲申雜記》宋王鞏

曾彥和收云﹐神宗嘗有手詔云﹕求於所不產﹐取於所非時﹐不可也。余贊曰「徳音之謂歟﹗」

陳刑部縝云﹐荊公作相時﹐嘗欲作當十錢。神宗曰「刑獄自此滋張矣。」遂已﹐《時政記》載之。

張恕厚之云﹐遇過客﹐言哲宗時得湟﹑鄯矣﹐尋畱湟而棄鄯﹐至元符﹑建中間﹐始並湟棄之。

劉晦叔昱言﹐阿李國本不當立﹐因私其國母而得立﹐其大臣溫稽心常不協﹐密遣腹心詣王文郁﹐乞內附。文郁請於朝。神宗曰「此欲我爲渠援耳﹐但善加慰撫而已。」亦以夷狄攻夷狄之道也。邊臣老將嘆服睿算。於是﹐終元丰置而不論。紹聖初﹐孫路以爲可納﹐章子厚除路漕陜西﹐經營之。晦叔亦漕陜西﹐將西行﹐問安厚卿﹑李邦直。厚卿曰「先帝不納﹐豈無深意耶﹖」邦直曰「路好官職﹐一至如此。」旣至永興﹐但見路與鐘傳對榻而寢者一月。一日﹐傳謂晦叔曰「此事決難爲﹐得之易﹐守之難也。」其後﹐鐘傳被召﹐具言不可。子厚亦意緩。後鐘傳坐冒賞貶﹐遂復構成其議。

祖宗舊制﹐後殿引公事﹐則軍頭引見司﹐皇城司﹑殿前司三司只應殿前統制﹐諸班皇城統制親事官﹐引見統制馬直﹑步直兩指揮﹐人料錢五百文﹐熙寧中並馬直入云騎﹐步直入虎翼﹐引見司兵遂廢矣。

辛諫議子有儀﹐嘗與阮逸善。一日﹐謂逸曰「君未娶﹐我有一相知無子﹐家饒財﹐有女求婿﹐其家房緡二千。當爲營之﹐苟成﹐以一千謝我。」逸唯唯﹐姻旣成﹐逸以前約語其婦翁﹐婦翁難之﹐有儀怨甚。乃以逸有「易立太山石﹐難芳上林柳」之句﹐告謀不軌。逸下吏﹐全家流竄。後有儀爲海州都曹﹐至淮﹐舟沒﹐憑轎子浮水上﹐得脫。旣至岸﹐舟人𨿽小兒悉免﹐有儀家人無一存者﹐惟長子他道。及官滿歸洛﹐長子忽失所在﹐視之﹐得屍井中。世以爲阮逸之報也。

崇寧元年六月﹐西京民家豬生二男﹑一女﹑一豬。

李觀察士衡之孫左侍禁化先者﹐少好神仙事﹐父母彊令娶婦。遣行人議曹氏之女﹐及禮席之日﹐曹氏已入門﹐化先逾垣而走﹐曹氏復歸。後曹氏選納爲後﹐慈聖光獻是也。

仁宗朝﹐春試進士集英殿﹐后妃禦太淸樓觀之﹐慈聖光獻出餅角子以賜進士﹐出七寶茶以賜考試官。

初﹐貢團茶及白羊酒﹐惟見任兩府方賜之。仁宗朝﹐及前宰臣﹐歲賜茶一斤﹐酒二壺﹐後以爲例。

張文定前參知政事﹐後爲宣徽北院使。神宗嘗俾張承旨誠一密問宋龍圖敏求﹕「不知前兩府有賜方團笏頭帶例否﹖」宋公報曰「非前宰相﹐無賜例。」及文定攺南院使﹑知南京﹐辭日﹐始被賜﹐爲異恩也。後王宣徽知西京﹐引例以爲言﹐遂亦被賜。王宣徽﹐實王相禹玉坐主﹐陰有力焉。

見任執政官生日﹐賜以酒餼。張文定以宣徽使在院﹐神宗特命賜之﹐非例也。

潭州彭子民﹐隨董必察訪廣西﹐時蘇子瞻在儋州。董至雷﹐議遣人過儋。彭顧董﹐泣涕下曰「人人家各有子孫。」董遂感悟﹐止遣一小使臣過儋﹐但有逐出官舍之事。

張元素字君飾﹐從事荊南府。其同事楊久中一日忽遇天帝降其室前﹐有鸞鶴鳳凰祥雲先至﹐帝有隨身宮殿﹐光彩煥耀﹐一室之間﹐望之不窮。遂錫久中﹐曰「廉正君」﹐其妻及子皆有名號。論物外事﹐皆非世人所知。語世間事﹐大小無不驗。楊置花枝數盆於室前﹐卽生根株於盆中﹐隨四時開落﹑結實﹐皆不盈尺﹐而根株盤結﹐與常木無異。病者取花盆中水飲之﹐卽愈。荊南守孫頎龍圖病目﹐點之﹐隨手而愈。久中後爲朝奉郎﹐七十餘歲﹐卒於睦州﹐其妻子奉事﹐今如故。

老人多言歷日載﹕幾龍治水﹐惟少爲雨多﹐以共龍數多卽少雨也。又舊言﹕雨暘有常數﹐春多卽夏旱﹐夏旱卽秋霖﹐皆大不然。崇寧四年歲次乙酉﹐凡十一龍治水﹐自春及夏﹐及秋﹐皆大雨水。

陳刑部縝公密雲﹐祖宗刑部大理寺每半年一次斷訖天下案牘﹐至神宗朝﹐以春﹑秋二時﹐差銓試官﹐遂四季各斷訖。上等﹐賜絹十五匹。中等﹐十匹。下等﹐七匹。恩賜止如此。今年乙酉﹐於例十二月五日合斷訖﹐但移先一月﹐至十一月五日斷訖。宰府及刑寺稱賀﹐自侍郎劉賡大理曹調李孝稱而下﹐各遷兩官﹐簿一官﹐乃非常之恩也。

又云﹐嘗與元丰官制局。初﹐畫尙書省圖﹐局官與宋用臣凡三進﹐皆不稱旨﹐其後禦筆親制置一圖出﹐元丰尙書省是也。旣成﹐親幸徧覽﹐悉如初旨。詔有敢易一門﹑一窗﹐以違制論﹐舉省皆遷官。

又云﹐初議官制﹐張誠一要易都知押班名﹐置殿中監。誠一時被眷﹐無敢異者﹐旣而與諸監制度﹐作札子同進呈。神宗顧左右無內侍官在側﹐以禦衣遮手而搖之﹐曰「不可。」遂捲殿中監札子收袖中﹐卽別處分事﹐徐顧蘇頌子容﹑蔡京元長曰「此名不可輒易﹐祖宗有深意。」縝時在列﹐親聞徳音。

庚寅歲﹐湖州孔目官朱氏以米八百石作粥散貧。是歲﹐生服﹐服爲從官。潤州金壇縣陳亢﹐熙寧八年餓莩無數﹐作萬人坑﹐每一屍﹐設飯一甌﹐席一領﹐紙四帖﹐藏屍不可紀。是歲﹐生廓﹐又生度﹐皆爲監司﹐孫登仕者相繼。

西羌於龍呵旣歸朝﹐至闕下﹐引見。謂押伴使曰「平生聞包中丞拯﹐朝廷忠臣﹐某旣歸漢﹐乞賜姓包。」神宗遂如其請﹐名順﹐其後熙河極罄忠力。

武臣王棫或爲邢恕教令上書﹐誣宣仁於哲宗有異心﹐及教蔡渭等上書﹐論元祐及元丰末等事。其書一篋﹐悉存﹐皆恕手筆﹐其間塗竄者非一。或於哲宗朝論之﹐得閣門職名。旣卒﹐其子直方時出其書以示親密﹐自元丰末至宣仁上仙﹐大臣無不被誣者﹐而禹玉尢甚。蔡蕃奉議嘗謂直方曰「使王氏子竭產﹐亦願得此書也。」蔡倅潤過髙郵﹐爲餘言之。王居東京九龍廟側。

湖南提刑唐秷﹐字碩夫。過髙郵﹐謂余曰「治平二年九月﹐自吉州作邑﹐過長沙﹐一老人以扁舟載竹兀子就舟貨。見其竹如白牙﹐因買之。至四年攝事京局﹐因上馬﹐馬蹶﹐其兀壞。竹腳中破﹐內有雕刻字曰﹕『某年月日造﹐某年月日破﹐王押。』與破之日無差。其字以朱塗之﹐旣駭前識之異﹐而竹未破時﹐其心安得而書之竹﹐工必異人也﹖」又云其父諲爲湖北漕﹐一日﹐有一道人持剌造門﹐但全幅書一「登」字﹐延坐問之﹐曰「徐登也。」館之庵中﹐不食﹐日飲酒一斗。或見羣卒飯﹐輒取一掬食之而已﹐間與鄭毅夫內翰宴飲﹐𨿽妓女笑語﹐戲弄無度。或發其陰﹐視之﹐童兒也。間與唐漕飲﹐取千里外物﹐不移刻。一日﹐唐欲河東蒲桃﹐又思峽中新荔子。酒數巡﹐則令人就其臥屏間取之﹐皆美新﹐若方折枝者。唐坐中見劉莘老﹐時劉爲荊南職官﹐徐語唐曰「此人異日爲宰相﹐但不久耳。」久之﹐告別甚遽﹐唐曰「何之﹖」答曰「大抵天地間萬物皆有數﹐不可逃也。我將之復州﹐願求一書遺復守﹐托以後事。」如其言。旣至復﹐謁守曰「乞一棺柩﹐開九穴﹐葬於無人之境。」後三日﹐卒﹐復守如其言葬之。以書報唐﹐唐亟往﹐與守倅僚吏發棺視之﹐衣一襲而已。後旬餘﹐與毅夫語其事﹐間有京遞至﹐發之﹐得嵩山道士與毅夫書﹐云﹕徐先生來﹐聞動靜甚詳。校其至嵩日﹐乃卒於復之日也。唐碩夫親見之。

大遼謂天使爲赦例郎君﹐依赦例日行五百里也。

天下之公論﹐𨿽仇怨不能奪也。李承之奉世知南京﹐嘗謂余曰﹕昨在侍從班時﹐李定資深鞫蘇子瞻獄﹐𨿽同列不敢輒啟問。一日﹐資深於崇政殿門忽謂諸人曰「蘇軾﹐誠奇才也。」眾莫敢對﹐已而曰「𨿽二﹑三十年所作文字﹑詩句﹐引證經傳﹐隨問卽答﹐無一字差舛﹐誠天下之奇才也。」嘆息不已。

周仲元章作漕淮南﹐謂予曰「嘗爲衡陽宰。一日﹐邑吏云甘露降﹐視松竹間﹐光潔如珠﹐因取一枝視劉貢父﹐貢父曰﹕速棄之﹐此陰陽之戾气所成﹐其名爵餳﹐飲之令人致疾。古人蓋有說焉﹐當求博識之君子求甘露﹑爵餳之別。

朝請大夫潘適爲渭州通判﹐時涇原帥呂大忠被召問邊事。旣對﹐哲宗語呂曰「久要見卿﹐曾得大防信否﹖」對曰「近得之。」上曰「安否﹖」又曰「大臣要其過海﹐朕獨處之安州﹐知之否﹖」對曰「舉族荷陛下厚恩。」上曰「有書﹐再三說與且將息忍耐。大防朴﹐爲人所賣﹐候二三年可再相見。」呂再拜謝﹐退而喜甚﹐因章睦州召飯﹐詰其對上語﹐呂盡告之。旣至渭﹐語潘﹐潘曰「失言矣﹐必爲深悔。」後半月﹐言者論其同罪異罰﹐遂有循州之行。旣死﹐上猶問執政曰「大防因何至虔州﹖」後請歸葬﹐獨得旨歸﹐蓋哲宗柬在深矣。嗚呼﹗帝王之度﹐非淺識可窺也。潘過髙郵﹐語餘如此。

紹聖初﹐余謫簽書榮州﹐判官廳公事。過別殿中侍禦史陳次升當時﹐當時曰「且緩行﹐上意未可知。」余深叩之﹐陳曰「早來請對﹐上語我曰﹕『章惇文字不要絕了。』」余問曰「公何以報上﹖」曰「唯唯。」余曰「胡不白上臣爲耳目之官﹐帝王猶心也﹐心所不知﹐耳目所以傳道之也。心旣知之﹐何用耳目。陛下旣知惇﹐何不罷斥﹐更待臣等文字。」陳謝曰「甚是﹐甚是。」待數日﹐再對。又數日﹐陳召余曰「早來對﹐如公之言言之﹐但上曰﹕未有以代者。」然惇爲相終哲宗一朝﹐豈其命歟。

先公自太原罷歸朝﹐旣引對﹐神宗諭來日前殿引對。旣對﹐上曰「昨日以後殿﹐卿仁宗舊臣﹐不欲裹帽子見卿。」嗚呼﹗上之禮遇臣下也如此。

沙門島﹐舊制有定額﹐過額﹐則取一人投之海中。馬默處厚知登州﹐建言﹕朝廷旣貸其生矣﹐卽投諸海中﹐非朝廷之本意。今後溢額﹐乞選年深﹐自至配所不作過人﹐移登州。神宗深然之﹐卽詔可著以爲定制。未幾﹐馬方坐堂上﹐忽昏困﹐如夢寐中﹐見一人乘空來如世間﹐所畫符使也﹐左右挾一男一女﹐至馬前﹐大呼曰「我自東嶽來﹐聖帝有命﹐奉天符﹐馬默本無嗣﹐以移沙門島罪人事﹐上帝特命賜男女各一人。」遂置二童﹐乘黃雲而去。馬驚﹐起﹐與左右卒隸見黃雲東去﹐後生男﹑女二人。馬親語餘如此。

周秩重實大觀元年九月得吉州守﹐過髙郵﹐言紹聖中有洛人告﹐言文及甫﹑劉唐老與李邦直等將生變﹐誅子厚﹑蔡元度諸人﹐下至兩制﹑侍從皆及之。召重實爲京西轉運使﹐推治之﹐以其嘗攻文潞公也。朝旨令先推究體訪﹐候有狀卽治之﹐又以運判周純爲知情不告﹐云將引用嶺南謫降人﹐元人同力爲之。哲宗召重實對﹐曰「欲盡誅族大臣以下﹐則將置朕於何地﹖」又召呂升卿﹐令國門聽旨﹐俟其有實﹐卽遣誅諸人於嶺南。重實旣至西京﹐捕文﹑劉置運司別廳﹐且辟程公孫專管﹐當察訪於外。久之無狀﹐而誅大臣之語則有之。文凡三請自裁﹐未幾﹐罷邦直畱守﹑知成都府﹐且密諭重實﹐令有實卽就攝。久之﹐公孫忽得二張秀才密語云﹕元謀云候上意變﹐必用元祐人﹐乃有誅族之舉。重實卽具奏﹐且言元不及乘輿。不數日﹐有旨﹐令文﹑劉逐便﹐呂還朔部﹐並更不推治。哲宗之明之仁﹐今世無知者﹐以元旨極密﹐公案一宗並元狀悉不在有司﹐𨿽朝廷悉無知者。公案藏其家﹐終當上之﹐乞《實錄》書之。公孫﹐喜剌人事者也。

孫升舍人爲選人時﹐夢與一僧立通衢﹐忽傳呼宰相來。旣至﹐孫曰「此府界提點蔡持正也。」僧曰「此本朝第四人過嶺宰相也。」元祐中﹐果謫新州﹐本朝盧﹑寇﹑丁三人矣﹐蔡實第四人也。又歐陽大椿爲新州職官﹐一日﹐與守過寺中﹐壁間見大字題曰「蔡確善終之室」﹐與守異之﹐方問其所以﹐字滅不見﹐後蔡果謫新﹐終於屋下。方蔡去也﹐主僧掃治其室﹐寺僧夜夢人告之曰「善治之﹐更當有宰相至矣。」數年﹐劉莘老至﹐亦終於此室。方劉拜右僕射之日﹐家人具飯﹐一小僕忽僕於堂下﹐少選﹐大呼曰「相公指揮頭塔往新州去。」已而家人詰之﹐僕悟曰「莫知其言之出也。」

梁況之居住鄂州﹐忽一道人至﹐況之與對飲。道人求綿袴﹐況之與之﹐卽捲投衣袖中﹐將投﹐語曰「入袖卽再入。」凡投數十次﹐竟不能入﹐嗟咨曰「不免爲寇萊公矣。」道人遂引去﹐約當再來﹐後月餘﹐復至門﹐人欲入白﹐卽曰「不須見侍郎﹐但報先去也﹐候到彼相見。」未幾﹐況之貶化州。久之﹐一道人至﹐兩口﹐腹上亦兩口。旣至廳捨﹐索鬥酒﹐一飲而盡﹐見況之﹐但云「記得鄂州相見否﹖」音聲𨿽同﹐而形貌非矣。索錢二十七文而去﹐出門﹐以木擔穿腹中﹐口吹鐵笛﹐取漁舟﹐獨立其上﹐風引舟渡江而去﹐化人云「未嘗有此道人至也。」後二十七日﹐況之謝世。

元祐中﹐冊孟後﹐議備六禮。議成﹐皇太后於文徳殿垂簾﹐發冊。子由招余托密語呂微仲﹐余曰「公爲中執法﹐私通意宰相﹐可乎﹖」子由曰「此國事﹐若露章陳之﹐恐壞事爾。」余遂造相府﹐方語蘇中丞有少意俾白相公﹐微仲色甚厲﹐曰「某忝位宰相﹐豈可與中丞通私意。」余曰「國事也。若露章﹐恐壞國事﹐後意恐不能甘也。」乃曰「何事﹖」蘇以文徳﹐天子正衙殿﹐母后坐而發冊﹐此事不可啟。微仲曰「柰何﹖」余曰「崇政﹐可乎﹖」微仲曰「容密啟。」旣而﹐因奏事﹐微仲畱﹐白﹕「文徳殿﹐正衙殿也。居常﹐太皇太后惟事謙抑﹐若只禦崇政殿﹐益所以示盛徳也。」宣仁曰「亦何必就崇政﹐只就本殿發冊可也。」明日﹐詔下﹐止遣內謁者傳命﹐大臣於內東門承旨﹐持節成禮。二公防微杜漸之意﹐宣仁謙沖之徳﹐時無知者。

紹聖中﹐余見劉莘老蘄州﹐因詰莘老﹕「公自中丞執政﹐平生交遊皆拒絕﹐獨聽一王巖叟語﹐今悔乎﹖」莘老默然久之﹐曰「惟蔡持正事﹐實過當﹐離靑州時﹐固悔矣。」

崇寧中﹐因語上仁厚之徳﹐聰明多藝﹐絕人遠甚。呂吉甫曰「大抵人君來處﹐別不可以世人語也。」余深然之。

範彜叟爲右丞﹐時五嶽觀災﹐或曰「可速修之﹐其像甚靈。昨奉安時﹐數十人舉一像﹐昨夕數道士能舉之。」範曰「果靈﹐何不休焚之﹖」上笑而已﹐時以聽直言﹐斯盛徳也。

吳衝卿孫犯大戮﹐法當族。上止令貶湖﹑浙間﹐又俾諸子隨其父所在。方案上議法﹐上屢涕下﹐仁聖之度﹐眞類祖宗。

宣仁同聽政日﹐禦廚進羊乳房及羔兒肉。宣仁蹙然﹐動容曰「羊方羔而無乳﹐則餒矣。」又曰「方羔而烹之﹐傷夭折也。」卻而不食。有旨﹐不得宰羊羔以爲膳。

趙淸獻每夜靜﹐焚香於庭﹐具言自晨興至夕﹐凡與人言及所奏事﹐與其所爲事﹐諄諄以告諸天。或問之﹐則曰「苟欺其心﹐則靦於語言﹐其敢告諸上帝乎﹖乃所以自警察也。」

滕友作監司廣東﹐患傷寒﹐不省久之。夢泗州大聖灑楊枝水﹐且語之曰﹐宋祚無窮﹐爲臣者惟忠與正﹐無動汝志﹐無易汝守﹐汝亦有無窮之問。聽畢﹐遂愈。

內侍劉永達奉命北嶽祈雨﹐久之﹐不應。召羣巫訊之﹐皆不驗﹐或謂一巫甚驗﹐劉亟召之﹐巫甚倨﹐慢曰「嘉應侯也。」劉曰「嘉應侯爵﹐豈憑女巫自售。」巫叱怒不已﹐劉曰「侯之廟在京師何地﹖」巫妄指他所。劉遂加鞭捶﹐久之﹐巫乃服曰「我北京左藏庫庫子也。」因盜官錢三十貫﹐爲同輩告首﹐乃召告者入庫交錢﹐遂殺之。旣而自刃死﹐初亦莫知死也﹐如大昏醉中﹐莫知身世所在。一日﹐忽省入其家﹐見其妻哭於門﹐問之﹐妻曰「爾死三日矣。」入門﹐屍臥地上﹐將投屍中﹐爲羣鬼所執﹐詣一大府。主者俾赴獄﹐每碓磨刀割之際﹐血肉糜爛如泥。獄卒取泥肉﹐成堆聚之﹐須臾﹐大風至﹐復成人﹐晝夕無時﹐其苦不可言。數遇恩赦﹐忽傳天有赦﹐眾獄頓止。出門﹐列坐聽赦﹐其牛召一人﹐出告之曰「爾家作功徳﹐天赦爾。」其人遂騰空而去。語畢﹐獄具悉至如前。因其人之有赦﹐眾囚停息才頃刻耳。如是三年﹐得出﹐猶日受鐵杖三幹。得出初﹐亦不知杖從何來﹐杖畢﹐得以恣行。一日﹐遇千騎萬乘而來﹐屯於村旁艸莽間﹐問其左右﹐曰「天齊仁聖帝﹐每歲一詣議事。」我輒告其人﹐曰「願緣化於此﹐作一行宮。」其人入白﹐久之﹐出曰「詔可矣。」是日﹐鐵杖遂止﹐因附此巫﹐道人吉凶﹐化錢營廟﹐今垂成矣。劉異之﹐爲作諸功徳﹐薦拔之。後數日﹐巫詣劉謁告曰「陰府來追﹐聽赦。」旣而熟睡不省﹐兩日後﹐復醒﹐曰「初至大府﹐宣赦如常時﹐旣而知赦專爲我也。方忻悅﹐而主者曰﹕殺人爲盜﹐在法不赦。且令歸﹐當上請。後四日﹐復謁告曰「又有赦矣。旣至﹐主者召我詣前﹐曰﹕上帝有命﹐內侍劉永達非親非舊﹐特赦之﹐緣汝罪大﹐令作女子。遂再拜﹐泣涕稱謝。」巫因僕於地﹐翌日﹐巫失所附﹐經縣論告﹐劉與錢帛謝﹐遣之而去。崇寧元年秋﹐劉至陵下﹐語諸陵使﹐余時按事永安縣﹐故得其詳。

