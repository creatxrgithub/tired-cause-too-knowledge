月河所聞集

﹝宋﹞莫君陳撰

每大起居﹐宰執待班於垂拱隔門外東廊廬中﹐三帥庭下聲喏﹐捲簾及半﹐起身答之。祖宗之制也。

江行﹐夜則維舟於浦漵。前後或作嬰兒啼﹐勿怪﹐此乃獺相呼聲。

徐總少卿善行气﹐能瘦其一支﹐自云「合就杏金丹﹐服二兩﹐可延五百歲﹐四兩可至千歲。」李疏云「只服三兩八錢﹐庶得九百終身也。」

蘇子瞻云「無病服藥﹐病從藥生。」

古詩云「萬般施設不如常﹐惟有如常得久長。如常恰似秋風至﹐無意涼人人自涼。」

元厚之《木蘭花》﹕「綠楊陰下﹐短帽輕衫行信馬﹔過盡春風﹐蹋盡靑靑打盡紅。舞鸞歌鳳﹐人面湖光紅影動﹔醉眼歸時﹐人在朱樓曲角西。」

秦王曰「秦悼王」。太祖卽位﹐太宗供奉官。

呂夷簡娶馬尙書女﹐居父喪起復﹐又有國喪。夫人妊身﹐呂公患之﹐令飲藥去之﹐躬煮藥﹐三次觸翻。見夢云「所孕貴人也﹐不可去。」遂止﹐卽今左丞晦叔也。

車駕行幸﹐親王﹑宰臣以至侍從﹑扈從﹐並祕書省上馬﹐出左掖門﹐候駕出宣徳﹐乃行。自官制後﹐尙書﹑侍郎恐廢省事﹐有旨罷隨駕。元佑元年正月二十四日﹐太皇以時雪久愆﹐身詣集禧太一祈求﹐只令侍郎以上隨從焉。

蹇侍郎有小鬟﹐指之曰「此和尙梳篦。」蘇子瞻對曰「豈不是道家鑪竈。」

太皇駕出太一宮祈雪﹐鳴鞭不唱﹐駕頭從行﹐不衣錦。

正月二十八日﹐垂簾傳宣殿著黑紫者﹐若著﹐入卽彈奏。服黑紫﹐韓資政維也。黑紫者若著油紫﹐後攺名多紫。神宗惡其亂色﹐累懲朝臣。是時﹐有司乞坐違制之罪﹐詔𨿽不從其重典﹐而令奏劾﹐大理坐不應公罪。

宇文伯修有一古鼎﹐款識輦酌宮。

崔侍郎因奏對﹐爲死罪貸免太多﹐乞一切用律。神宗曰「祖宗以來用寬貸﹐且如舊。」

孫固和甫先娶李延賁姑﹐再娶步軍王愷女﹐妒媢寡恩﹐云其子撲﹐不敢之官。

宣徽使及建節鉞﹐則稱判某州。余則知。

王聖美云「古人坐以膝﹐邪倒一邊﹐所以設左右幾。」李承之爲三司使﹐馭吏稍嚴﹐或置牌於聽左﹐題曰「歇息」。其背曰「喫食餘﹐胥觀之﹐抱案而退。」神宗聞之﹐形於詰責。

歐公讀王介夫志陳比部墓文﹐寄書朝故﹐曰「人傳王介夫志文﹐讀之令人快活。」

定力院乃梁太祖太廟﹐皇建院乃郭威宅。

麻三剝四﹐謂制一行三字﹐剝麻一行四字。

司馬溫公疾作二十八日﹐執政往問﹐囑之曰「某有數剳子﹐切爲畱意﹐若不蒙施行﹐光死不瞑目。」至死﹐神爽不亂﹐气羸不食累日。因如廁﹐努气少頃而逝。九月一日﹐上以祀天受齋戒﹐不及出臨喪。初七日﹐幸其第。

太慶殿玉磬十六﹐新造也﹐其下趺以鳳。明堂﹐昊天上帝位在中﹐神宗位在東﹐各設玉俎十二﹐玉豆如之﹐籩如之﹐瓦豆一﹐金小鼎三﹐麤席一﹐乃代槁稭也。

定力院主善鐙云「京師解鹽﹐舟人每盜﹐卽沃以水﹐斤秤如初﹐它水不復住﹐物理相制如此。」

施剛中云「芍藥根暇幹可種﹐蒲萄藤截長尺﹐遠寄入上﹐來春卽生根葉。」

胡恢畫馬亞韓幹。

成都有艸名蟬花﹐今有幹者﹐視之﹐乃蟬額﹐裂而抽莖﹐上有花﹐善治目﹐未知如何用也。

邢和叔起居舍人﹐召試中書舍人﹐誥命一更降出﹐三更卻取入抹毀之﹐謫受漢東。謫辭云「早登儒館﹐聚陟臺郎﹐而遊歷貴權﹐全非檢愼。」

錢塘有尼水美﹐因對客曰「沈思細想﹐不若嫁人。」張子野詞用之。

太皇﹑皇帝臨韓康公喪﹐孝子迎門﹐望駕舉哀﹐遵入門。孝婦在中門內哭﹐列於堂西陛。下輦就幄﹐禦藥引入至柩前﹐其柩以幄蔽之﹐設靈幾於西﹐去門車馬﹐面西舉哀。皇帝三聲﹐太皇無數。禦藥酹酒而還﹐畱賜白金二千星。太皇服圜冠黃袍﹐如臣寮家上堂飾﹐皇帝銀褐袍﹐皂帶。

試官依條歇泊三日﹐惟殿誰一日。元佑三年唱名﹐《狀元笏記》云「密對天光﹐恭承聖訓﹐曾是艸茅之賤﹐獲沾雨露之恩。」又曰「顧得助於眾賢﹐更圖寧於多士。」

範堯夫自同知樞密﹐遷右揆。議者云檢會王隨故事。彥周云「北斗一夜一周天﹐其訣曰﹕『指月當爲亥﹐逢時是破軍。』爲斗杓指月建之方﹐卽是亥時﹐移一方爲一時。所指之處﹐百神潛藏﹐順之而行或興作﹐無不遂意﹔逆之必有橫逆。」

陳堯叟言﹕『宰相宣麻﹐天子所命﹐參知政事中言常書所選舍人演誥。參政乃與宰相接文書﹐不可專議論。』

鶴有二種﹐一種不逐葷腥。

趙挺之察院彈魯直除右史不當﹐禦史中丞孫覺之壻﹐戶部尙書李常之甥﹐左司郎中黃廉之侄﹐翰林學士蘇軾歌笑詼諧之友。

晉祠去太原州城四十里﹐廟兒婦人乃周文王之妃﹐叔虞之母。

國卹服除﹐駕出作樂﹐教坊獻曲。仁宗曰「四海波淸引」﹐英宗曰「萬壽無疆引」﹐神宗曰「應聖樂」。

饒州女樂之首﹐年六十餘﹐乃名妓也。範希文矚眄﹐有詩「千里寄顏色」之句﹐或時寄朱粉賜之。緣此﹐郡官容凡口口作妓長。

中口口任﹐兩府者亦居之﹐王舉正是也。

種竹須埋根﹐勿傷枝﹐成段一﹐移埋之。第一二年﹐筍出皆蹋出﹐不可用刀﹐三年卽成大竹。

芍藥﹐每年八月間掘洗陰漧﹐數日再植﹐卽花頭大。

梅福爲吳門卒﹐吳門乃洪州﹐今有吳門鎭。

松子肉用小靑梅同煮﹐焙漧去梅﹐以蜜煎﹐甚酸美。

種松先燒山地一片﹐鋤起用松莆撒子﹐明年出苗﹐如菜。

玉蕋花﹐唐人所愛﹐今之撒水花也。

瓊花有艸香﹐所以異於玉蝴蝶﹑八仙。

《本艸》﹐【上艸下肉】艸﹐乃花木也﹐浙東有之﹐廣南名爲山桂花﹐頭未垂﹐中有紅心﹐淸香可愛﹐其葉圓紅﹐冬不凋。

天運八十一歲差一度﹐名曰歲差。洛下閎﹕「五百年當差一度。」後人臆說也。

西事始於呂惠卿﹑兪充﹑種諤﹐李稷次之。

蓍艸壯如蒿花﹐如野菊﹐處處有之。

【上闕。】靈州城是時已圍﹐而缺其西北﹐故虜得守備﹐須臾水至﹐漢軍幾沒。議者謂劉昌祚幾得靈州﹐忽受髙遵裕節制﹐不得入其城。當時詔旨敢議班師者斬﹐水至﹐人不敢東首。遵裕以身當議詔之罪﹐及歸﹐水已至腰矣﹐全數十萬之命﹐議者韙之。若雲「水至必匹馬不還﹐然致死待﹐我力罷食盡﹐人有去意﹐則無鬭志也。」

北虜之北曰黑水﹐東曰女眞﹐北虜諱眞攺爲女直﹐人長大且眾﹐產善馬。

刻漏水常用一井﹐亦不得及他用﹐則無輕重。已用不再用﹐恐膠滑也。

致黑鯉魚於咸水中﹐又置淡水在側﹐魚聞淡水香卽躍過。

本朝大禮任子之詔﹐自章聖始。

香印刻漏﹐其末用松房﹐荏葉常燥之﹐乃可準。

眞宗晚年倦勤﹐欽若間見﹐曰「小事可委中書﹐事干大政卽取決聖斷。」可其請。而晉公不知﹐遇晉公在假﹐卽專行其小者。晉公不平﹐白之上﹐曰「知之。」屢白屢不聽﹐故晉公不敢執﹐而欽若得其欺。明肅垂箔﹐令有司具進用資序之圖﹐因詰欽若所用乖法度﹐泣曰「欺未亡人也。」欽若無以謝﹐慚作病薨。

「傷弓之鳥固已驚飛﹐漏网之魚難於再餌。」蘇子瞻辭內翰表也。太后宣諭曰「但勤職事﹐不要髙飛。」

郭璞卜杭州詩曰「天目山前兩乳長﹐鸞飛鳳舞入錢塘。海門一點艮山遠﹐五百年生間歲王。」

陶彖﹐明老之子。初於碧瀾堂得紙球﹐視之云「生爲木卯人﹐死作孤獨鬼。泉臺秋夜長﹐衾裯待君至。」自此爲鬼物所媚。其後明老詰其子﹐乃云「何用問也﹖吳王臺上多春色﹐幾度臨風學舞腰。」秦少遊作《柳鬼傳》。

《靈仙詩絕唱》云「潭心有月龍魂冷﹐松頂無風鶴夢髙。」

文正當國﹐寇相出鎭﹐面求節鉞。文正作色曰「將相之任﹐豈求耶﹖」準以同列﹐不得所請﹐大銜之。不數日﹐宣麻拜節相﹐奏曰「非陛下聖明見知﹐何由得此﹖」眞宗曰「比王旦欲除卿此職。」退而慚服。文正遠權利如此。

滕元發左正言擢中丞﹐加諫議大夫。

賈相工部尙書平章事出﹐判北京使相﹐歸朝﹐右僕射。韓維歸樞密副使出﹐召爲三司使。晏相參政出﹐召爲三司使。

周世宗收復三關﹐因疾班師﹐惜其不得長驅。是時﹐太宗在軍。

世宗收壽陽軍﹐宣祖爲裨將﹐太祖﹑太宗從行﹐太祖乘橐駝渡淮。

燕之北奚﹐奚之北契丹﹐奚衰微﹐爲契丹並其地﹐役其人﹐遂滅之。

元佑六年﹐新作渾儀﹐其制築臺其上﹐設渾儀﹐以銅子黃赤道窺管測日﹐度三百六十四度﹑四分度之一。其次渾天﹐其制如大鍋﹐以木爲之﹐面設星象﹐隨天輪運轉。置人於中候之﹐對竅視星。其次刻漏﹐其次以三銅池以水轉輪﹐每刻木人擊釭以爲準。王沇之監領﹐於太師府置局﹐司天監亦遷就焉。其臺四﹐存其舊者﹐比較日久乃取捨。

樞密並武班﹐宗室謂之內朝班。上禦朝訖﹐引百官班入。今上卽位﹐未欲久坐﹐合爲一班﹐惟視朝朔於垂拱訖﹐樞密等駕過文徳。

韓﹑富當軸﹐罷榷茶。韓之意欲行之就緒﹐並解鹺禁。

內相之稱﹐自唐陸宣公始。徳宗以宰輔進見﹐其時惟學士常從容議論。宣公與天下謨謀之事﹐中外自號內相。自後貶忠州﹐八年不卹﹐待遇盛衰如此。

資政﹑觀文二小殿﹐橫列禁中。宰相出﹐帶資政殿大學士﹐執政無大字。

蘇易簡被遇獨厚﹐遷紫宸之日﹐以稱呼不便﹐更用觀文。因此宰執出鎭優遇者﹐則除之。

皇儀殿在集英之東﹐楊太后﹑張貴妃皆嬪焉﹐今號爲嬪殿。今上受番客慰﹐於此受禮。

唐北扉直金鑾殿﹐遇夜召學士﹐見於此殿。

秦王十子﹐其後甚盛﹐太子子韓王﹐又二子。王駙馬師約年四十九﹐髭發白﹐醫官教其服茯苓﹐每日秤二兩﹐以代晚食﹐極康彊﹐已二年﹐善飲酒。楊次公服二十年﹐每日彈丸。茯苓﹐華山爲上﹐其次東山。

閩中有花﹐其狀若海棠﹐四時發榮﹐名曰番花。

糖霜出蜀中﹐壓蔗汁列甕封之﹐一二月發之﹐卽面結霜﹐由人盛衰所結多少。今廣南有﹐不甚佳。

太后受冊禮﹐有旨特支﹐宰相執奏無例。太皇曰「太后只一次用幾文錢。」言者不敢復論。納孟後特支諸軍約十五萬貫﹐用太后受冊例也。

包子外卽色羅綾絹四﹐銀菓八﹐銀羅勝各二花。

鬭殺情理輕﹐始於元佑四年明堂赦。

犀以黑爲本﹐其色黑而黃透曰正透﹐黃而有黑透曰倒透。正者世人貴之﹐其形圓﹐謂之通天犀。

南中有僞犀﹐以竹根用藥煮﹐其紋發見﹐亂眞也。土人以物磨之﹐漸熱乃驗。犀性涼﹐磨之不熱。

傅中丞不避韓門下﹐岑察院不口蘇子由。

三後料錢各一千緡﹐太后所請付券歷於武道士﹐令供道眾。

藩郡帶鈐司﹐醞酒不限數﹐惟會稽則不然﹐必有由也。景靈神禦殿﹐光獻喪中遇上元﹐逐殿設鐙作樂﹐惟英宗則否。外方演樂﹐教坊謂之供過。

王君貺安撫西蜀﹐年二十四五﹐民謠曰「污萊岸上徵租稅﹐餓莩門前動管弦。」

瓊田艸生於分寧山谷間﹐有《瓊田艸經」一卷﹐八月十五宜采之。艸有十名﹐曰不死艸﹑長生艸﹐羞天之類。

今上卽位初月﹐有醫工李小兒﹑張昭父拜﹐頗難起。上諭曰「今後只奏聖躬萬福﹐不要拜。」蓋憐其年髙無力。太皇撫之曰「孩兒仁心發於天性﹐教大行如何住得﹖」

西蕃人喜食漧薑﹐盤中加饌﹐太半用此。多食冷物﹐咀碙砂如冰淩。

唐韋臯西川節度使﹐帶西山八國。知雜省副紫絲﹐執絲鞭﹐人多羞之。入皇城始易﹐出亦如故。知雜省副紫絲﹐頭暖座。

使番只當乘馬﹐病則坐氈車﹐或擔子。元佑初﹐楊侍郎汲副使乘轎子於塗中﹐各罰銅二十斤。宰臣出鎭﹐或轉十官或五官﹑三官者。

成都﹐故事多以樞密直學士知之﹐惟趙悅道以小龍。趙悅道謚淸獻﹐公文獻﹐王祁公文榮。

官制﹐以在內官不當有使﹐名盡之美﹐樞密使只云知樞密院﹑同知樞密院二人。

宰臣及樞密使之妻﹐入內得上殿。

蔡持正罷相知陳州﹐只帶本官﹑觀文殿大學士﹐除張蓋許同使相﹐余無恩數。自上章七日而得請﹐自謂受遺策﹐立有大勛勞﹐不甚樂。已﹐輔臣請其不進宮之由﹐乃曰「人言甚眾﹐所以爾也。」

黃安中曾任內幹中丞﹐例當密直﹐今以大龍知會稽﹐蓋有謂也。

官制﹐知樞密院﹐與門下中書侍郎﹑左右丞﹑同知樞密院同一班﹐不以拜命先後﹐同知院常在後。因景陵酌獻立班﹐神宗見之﹐顧輔臣曰「安燾不當在李淸臣上。」自此爲定制。

馬三齒﹐生榲桲齒﹐其謂骼髙曰樓閣髙﹐下唇緊善嚙曰有口齒﹐皆俗話也。

授知婺州﹐朝辭﹐有都省札子權刑部郎中﹐再下見榜。只日上門﹐見門辭各兩拜﹐雙日垂簾﹐共二十四拜。

新築荊陽二王第曰親賢宅。元佑元年五月十二日遷入﹐十二太皇皇帝臨幸。

看棚南郊﹐官縛二百六十間﹐明堂七十間﹐著在式令。

