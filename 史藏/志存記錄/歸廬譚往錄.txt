歸廬譚往錄﹝明﹞徐宗亮著

文忠公律己甚嚴﹐於宗族戚黨﹐不少假借。在黃州時﹐族人某來謁﹐飲食之者數月。一日辭赴前敵﹐問其故﹐以營官某奉調銀錢所﹐薦與偕行。文忠勃然﹐乃奉呼銀錢所委員調營官面諭曰「吾有族戚﹐力豈不能庇之﹖爾輩藉以結納﹐風气一開﹐伊於胡底﹖姑記過一次以儆。」因飭銀錢所給族人歸資﹐並通飭各臺局營員﹐用人一事﹐胥秉至公﹐不得徇上司同僚情面﹐濫爲汲引﹐若經訪出﹐卽立參處。時頗有議文忠刻者﹐然瑣瑣姻婭﹐則無朊仕。詩人致慨甚深﹐文忠所慮非過也。

文忠公權謀機警﹐當楚皖危急﹐發逆陳玉成糾合撚逆張落行等十餘萬人圍擾太湖諸軍﹐公念前敵無統率﹐號令不齊﹐而自駐英山後路﹐兼籌糧運﹐勢難前行﹐特奏派都統多隆阿公爲總統。曾文正公時駐宿松﹐甚不然之﹐以書力爭者﹐日凡三四﹐文忠卒持之。嚴飾諸軍統領﹐遵多調度﹐違者有功亦罪。時統領鮑鎭超尢驍悍﹐唐道訓方﹑金守國琛﹐才望亦不相上下﹐卒賴多四面經營﹐大破發﹑撚於太湖潛江一帶﹐迫至安慶﹑桐城兩路。分駐重兵﹐皖事大定﹐楚邊始得稍息。文正亦甚服焉。文忠嘗笑謂僚友曰「滌帥之意﹐恐多驕而失眾心。實則事定後﹐行止在吾﹐吾假此濟急耳。」其後多駐桐城﹐仍統所部﹐與諸軍絕不相關﹐然憾文忠刺骨。

安慶之復﹐爲東南一大轉機。曾文正公報捷疏﹐推文忠公之謀﹐多隆阿公之勇﹐洵爲定論。而兩公注意﹐不撤安慶之圍﹐則同老謀。𨿽值澱園之變及漢黃之警﹐仍復堅持如故﹐所謂智深勇沈者﹐此也。古來辦大事者﹐譬如著棋﹐一子落盤﹐全局勝負因之。近時軍事﹐如胡文忠之注重安慶﹐左湘陰之注重衢州﹐李合肥之注重上海﹐皆謀之於豫﹐持之以恆﹐卒皆收其全功。若枝枝節節爲之﹐如向﹑張二帥之在金陵﹐終歸一敗而已。

文忠公關心時事﹐遇四方之使﹐𨿽小吏末弁﹐引坐與談﹐舉所述聞見﹐隨筆記之﹐以備參考。若稍有志意者﹐則必問所見人才﹐所學何方﹐已效安在﹐且令指實事一二証之﹐兼注考語。故幾席所在﹐手折數十。諸如此類﹐或不知其故﹐以爲公何厚我而殷勤若是﹐則愚也。文忠薦舉人才﹐往往非宿昔相知﹐盡由博采愼取﹐默具權衡﹐信乎大臣之用心也。

文忠公在鄂撫時﹐於州縣等官最爲愼重﹐督府官文恭亦未能主之。一日文恭予所親署鶴峯知州﹐文忠以山州僻壤﹐未甚注重。而荊州知府劉章侯者﹐審署州人材﹐不足勝任﹐於過謁時﹐畱遲其期﹐密揭於兩府﹐請易員代。適兩院望日祠祀相見﹐文恭謂曰「昨一大怪事﹐君知之乎﹖督撫委缺﹐本府不許履任﹐有是理乎﹖」文忠答曰「此吾輩過也。知府舉止﹐吾輩當謝之耳。」文恭復曰「𨿽然﹐當畱吾面目。」文忠頷之﹐令署州視事三月引退。及文忠薨後﹐劉竟坐事降荊州同知﹐劉亦安焉。後合肥相國督楚時﹐爲劉年家子﹐欲力爲之地﹐劉辭曰「公意極厚。然職年七十餘矣﹐精力萬不足任事﹐閒曹薄俸﹐稍可自給。他不敢求。」相國太息而止。劉奇人﹐惜失其裏居名字。文忠公晚年﹐專以薦賢爲務﹐知人善任﹐海內交推。顧或疑其力薦葉兆蘭之誤。故葉令潛山﹐創天堂團練五營﹐爲官軍應援﹐厥後潛太告警﹐多隆阿公總統諸軍﹐大破發撚諸逆﹐半由金守國琛全軍萆山而出﹐以收夾擊之效。然非天堂舊有練營﹐習知道裏險易﹑民情向背﹐則不敢出此險著。葉之見重﹐有自來矣。惟疏中比之王陽明之在龍場﹐於淸端之在�城﹐不無稍過耳。葉後在皖南道任﹐值徽寧遺民忍饑待死時﹐左帥賑之於前﹐葉乃斂之於後﹐大拂眾心。左帥將飛章劾之﹐曾文正公以爲劾葉固當﹐且稍畱薦主地﹐令其引疾何如﹖謂文忠也。時文忠薨未一年﹐左帥悵然而止。

文忠公少年有公子﹑才子之目﹐頗豪宕不羈。攺官黔中﹐始勵治政事。軍興而後﹐益以名節勵世﹐頗似信國少保﹐然口體之奉﹐未能如曾﹑左諸公嗇苦也。予從營英山﹐無三日不小宴者﹐末坐叨陪﹐厭飫極精。外間遂有糧臺供應﹐日五十金之謠﹐其實非也。曾公蔬食自甘﹐幕府諸人﹐咸以爲苦。左公則尢甚﹐遇事卒方食﹐卽取七箸同餐﹐盡飽而止。仁和範郎中嘗言赴衢州請兵時﹐大風雪﹐左公布衣羊裘﹐坐夾帳中﹐畱一飯﹐白肉數片﹐雞子湯一盆而已。後經略西邊猶如此。

文忠公理財之法﹐冠出一時﹐其餉銀槪發湘平﹐起自咸豐九年﹐所收庫平﹐每百申出三兩六錢﹐另儲備撥﹐積少成多﹐遂成巨款。然湖北銀少錢多﹐其時收款大宗﹐專在釐金﹐通以十足制錢爲定。江北轉輸﹐無非錢者﹐於是對放﹐如放餉十兩﹐以五兩實銀﹐十千實錢爲率。時市銀易錢﹐每兩千有五百﹐糧臺漲價﹐竟至五百。人多樂之﹐不厭其重也。文忠之意﹐以錢易銀﹐徒爲商賈謀利﹐不如暗益員勇﹐員勇薪資不寬﹐藉以津貼﹐俾無滋生獘端﹐實文忠微權。其後深入皖境﹐轉運浩繁﹐糧臺以折閱過多﹐請一律放銀﹐文忠猶未許焉。當時制錢極多﹐糧臺以出入重累﹐置江船數艘於省河內口﹐釐金船到﹐就水次運收﹐擇老成牧令專司其事。積而久之﹐全船滿載﹐不復通底掃淸﹐隨收隨放﹐相沿成習﹐卽牧令遇有交替﹐亦不過按尺估計﹐出具收結而已。後十餘年﹐遇糧臺舊人詢之﹐水次收放﹐一仍舊章﹐主者頗以爲憂﹐恐上官有時淸查﹐朽蠹虧折﹐不知起自誰手﹐將成巨案耳。夫良法美意﹐展轉數手﹐胥成敝政﹐如船錢積多當新舊交替﹐澈底盤淸﹐縱有虧折﹐亦易區處。積至一二十年﹐則意外叢獘﹐尙可問哉﹖

人生功名徳業﹐皆有定分﹐先幾所觸﹐不覺形之於外﹐旣往追思﹐靡不驗者。文忠公志在天下﹐方出境剿賊﹐輒謂人曰「安慶若復﹐吾事畢矣。」又嘗屬如冠九觀察摹內府輿圖﹐指江西﹑安徽﹑湖北﹑河南﹐以爲保此足以自豪。及辛未八月﹐安慶報捷﹐而文忠遂薨。湘勇有二派﹕一爲羅﹑李所部﹐佐曾﹑胡二公立功﹐安慶克後﹐四散不振。一爲王壯武鑫所部﹐與曾公初不相愜﹐自成一隊﹐左文襄常左右之。壯武沒於樂安﹐王開化﹑張運蘭分統﹐王旋病沒﹐張復歸曾部﹐援剿江西皖南最久﹐所謂老湘營也。張后赴閩﹐軍分爲二﹐易開俊﹑劉松山兩鎭統之﹐易又病歸﹐劉從曾公剿撚後﹐遂入甘陜剿回﹐開至三十餘營。文襄督師﹐恃以爲重。劉戰沒金積堡﹐從子錦棠代任﹐竟收西邊全功﹐至以京師幫辦軍務。按﹐壯武著有《練勇芻言》﹐與南塘戚氏《新書》相表裏。閱其臨陣部置﹐不主故常。每當賊至﹐先一日傳各營將席地坐﹐出輿圖指示﹐某路宜迎﹐某路宜伏﹐某路宜守﹐某路宜抄﹐各聽其意自任之﹐明日無一違者﹐往往獲勝。開化﹐其從子也﹐最得其傳。文襄初在江皖之交﹐與賊鏖戰﹐極賴之﹐惜未久病卒。開化年十七卽從壯武軍﹐審敵之明﹐臨陣之勇﹐當時推爲第一云。

湘軍之興﹐創於羅忠節公﹐至李忠武公始大﹐而勇毅公繼之﹐楚﹑皖賴以光復。胡文忠公視爲奇寶﹐餉項百事。較諸軍爲優。以予所見﹐庚申而後﹐諸帥謀勇﹐究推多忠武公第一﹐鮑軍門次之。陳逆裕成至爲凶狡﹐卒扼於多鮑﹐走死壽州﹐勇毅尙未能制其死命也。勇毅諸部﹐多講邊幅﹐胡文忠公嘗憂其後起難繼﹐可謂卓識。勇毅卒後﹐所部分駐皖北﹐漫無統紀﹐曾文正公奏派金觀察國琛監其軍事﹐亦未能復稱勁旅也。金爲江西浮梁縣之子﹐李在江西時﹐金以千金助餉投營﹐其人豪邁有智﹐善馭人﹐入營年餘﹐遂總理營務。湘軍門戶之見最重﹐金以吳人而入湘軍﹐竟超諸文武而上﹐無不服者。三河敗後﹐文忠與勇毅重整湘軍於黃州﹐仍奏以金總理撫湘兩軍營務﹐兼帶選鋒一營。勇毅歸省日﹐文忠詔湘將舉所願統﹐僉以金對。嗣有天堂大捷﹐卽多武忠公總統時事也。後以統軍徽州所部鬧餉﹐被劾家居﹐復起爲廣東臬司而卒。蓋自勇毅之卒﹐而湘軍精銳竭矣。吉字全軍﹐得曾爵帥統之﹐再起而盛。老湘全軍﹐得劉忠壯統之﹐三起而殿﹐前後凡三十年﹐實與兵事相終始焉。

吉軍之興﹐始於黃觀冕時。曾文正公在江西﹐事亟﹐徵援兵於湘。黃以吉安知府募兵自效﹐而不之官﹐遂以「吉」字名軍。及歸曾部﹐舉曾沅浦爵帥領之。爵帥時以同知候選﹐由此增開多營﹐連克瑞州﹑景徳鎭﹐沿江而下﹐卒收安慶﹑江寧兩省。所部浸至五萬人﹐皆以吉營肇其基也。當江寧合圍時﹐黃以東徵局總辦創議鹽米互市之舉﹐由安慶便赴下游﹐爵帥率全軍將領迎於江濱。黃顧而言曰「吾知福薄﹐不足爲諸軍前導。得九帥爲主﹐可共取富貴。今何如﹖」言已﹐握爵帥手大笑。諸將領俯首聲謝而已。黃初任江南知縣﹐見知陶文毅公﹐後以夷寇事謫戍﹐遇赦歸。其人善以勢動人﹐才气縱橫﹐見者傾心。創辦東徵局以濟江南之餉﹐爲功甚巨﹐而物議紛騰﹐遂有貪橫恣肆之語見於彈章﹐後以迆東道開缺終於家。

湘軍定制﹐按月發餉﹐初無扣折﹐其勇籍不甚雜亂。大抵湘鄕﹑寶慶﹑長沙﹐各爲一類﹐皆有尺籍可尋﹐久徵遠戰之勇﹐月食計食用若干﹐到期按發﹐余則分哨記注﹐存於公所。或因事裁革﹐或有故假歸﹐核其所存之餉﹐酌付川資﹐則由糧臺給一印票﹐至後路給淸﹐如此有三利焉﹕營哨員不能私侵暗蝕﹐一也﹔勇不能任意開銷﹐出營流落﹐二也﹔回籍餘資﹐尙可營生﹐三也。若淮軍則不特勇無宿儲﹐卽統領十數營者﹐賦閒稍久﹐掃地無遺﹐當卸任之時﹐債務累累﹐尙須接替者爲之彌縫﹐可嘆也。

類聚羣分﹐蓋有莫之爲而爲之者﹐在軍尢甚。江忠烈公原募之勇﹐名曰楚軍。曾文正公繼募之勇﹐名曰湘軍。同一省也﹐而不免畛域之分。湘軍人材眾矣﹐楚軍後起﹐如劉公長佑﹑劉公坤一﹑江公忠義﹐亦彪炳一時。然自大帥視之﹐已不免親疏有別矣﹐而莫甚於川之與楚﹐湘之與淮。川﹑楚之隙﹐自廣西軍興﹐已成莫解之勢。其後鮑軍門超﹐以川人統三四十營﹐歸於湘部﹐卒皆湘人爲多。初爲分統時﹐胡文忠公卽以川楚不和﹐不宜用川告戒之。湘﹑淮則本系一家﹐淮由湘出﹐尢有水源木本之誼﹐而自撚逆猖獗時﹐曾文正公督師北剿﹐湘軍已大半遣散﹐全倚淮軍爲用。淮軍旣富而驕﹐夙樂合肥相國寬大﹐視文正公儒將約束頗以爲苦﹐遇有調度﹐陽奉陰違者頗多。文正時與所親書﹐有撤湘軍一事﹐合九州鐵不能鑄一錯之語。部下气類﹐由此愈分矣。厥後湘軍漸遠漸散﹐南北駐防﹐悉皆淮軍。此之聲威彌著﹐彼之嫌隙益深﹐履霜堅冰﹐蓋非一朝一夕之故已。

左文襄初以舉人居駱文忠公幕府﹐事無大小﹐專決不顧。文忠日與諸姬宴飲爲樂﹐文襄嘗面嘲之曰「公猶傀儡﹐無物以牽之。何能動邪﹖」文忠漧笑而已。嘗夜半創一奏艸﹐叩文忠內室大呼。文忠起讀叫絕﹐更命酒對飲而去。監司以下白事﹐輒報請左三先生可否。一日樊提督詣文忠﹐延文襄出共談﹐意大齟齬﹐遽起批樊頰大詬。樊不能堪﹐致爲互揭查辦之舉。文襄回籍﹐樊亦奉旨罷任。樊歸謂子增祥曰「一舉人如此﹐武官尙可爲哉﹗若不得科第﹐非吾子也﹗」增祥卒入翰林﹐甚有才名。

文襄公長女﹐爲陶文毅公子婦。其締姻時﹐文襄年少而貧﹐與胡文忠公夙故。文忠﹐文毅婿也。省文毅江南督署﹐文襄與偕﹐文毅奇賞之。一日傳優人治盛筵堂上﹐文襄爲賓﹐文忠爲介﹐而文毅爲主﹐凡三人﹐眾莫測其故。酒酣﹐文毅命子桄出拜﹐指謂文襄曰「吾一子無可托者﹐觀君志意出吾上﹐願乞賢女配之﹐俾成立。」文襄慨然允諾。文毅薨﹐桄始八歲﹐文襄乃就文毅家主持內外﹐歲備三百金﹐如是十年。文毅多藏書﹐國朝掌故之類尢備。文襄日夕討論﹐遂以成業。文襄後出入將相﹐歲寄家人﹐亦以三百金爲率。戒其子曰「吾昔受人重寄﹐歲入止此。汝輩安坐享之﹐何厚乎﹗」文毅家號巨富﹐文襄佐湖南撫幕時﹐餉事有急﹐輒令陶氏輸重金爲倡﹐不少顧惜。其長女極賢幹﹐有父風﹐能任家政焉。

西疆之役﹐以老湘營爲首功﹐故提督劉忠壯公﹐松山舊部﹐其猶子今新疆巡撫錦棠所統者也。忠壯傷亡後﹐所部出戰﹐輒著靈異。回賊嘗目擊公臨陣指揮﹐以故見湘軍旗幟﹐輒狂走。左文襄公嘗出巡﹐忽一卒攀輿大哭﹐輿不得前。遂言曰「吾日助若戰﹐軍士寒餓不堪﹐須衣糧﹐並西洋槍炮子藥勿遲。」審其音﹐卽忠壯也。文襄頷之。卒昏去﹐有頃乃蘇﹐文襄覓匠制冥器相生焚之﹐亦奇事。新撫亦將才﹐有權略﹐嘗與金將軍順等擇地度歲﹐歌舞酣宴甚樂﹐而密使四出偵賊所至。旣元夕後﹐謂將軍曰「吾輩樂亦足矣。曷一出剿賊﹖」牽師卽日行﹐不數日大捷聞矣。而將軍等方集麾下﹐議論未定也。故攺建行省諸大政﹐文襄粗立其基﹐經營部署﹐率皆新撫成之。然回孽未盡﹐俄眾相逼﹐求其百年無事﹐殆未易言。天欲成文襄之名﹐獨爲其難﹐卒如所願﹐亦偉矣哉﹗聞出關以後﹐無大戰事﹐老湘一軍﹐號稱無敵﹐實在甘涼一帶著績云。

左文襄公在西疆時﹐湘部而外﹐旗營﹑勇營林立其間﹐遇有餉項支絀時﹐無不立予協濟﹐以是人服其公。然意气甚盛﹐𨿽官秩相等﹐而言語酬酢﹐書函往復﹐皆自處於卑下﹐則遇有所求﹐無不如志。英果敏公任烏魯木齊都護﹐一見傾倒﹐派兵派餉﹐以供使用﹐槪辭不受。嗣奏陳邊事艱難情形﹐極推文襄之功﹐遽得月協八萬巨餉﹐情好以是日密。時將軍金順頗不能事﹐將奏薦代領其眾﹐未及而英卒矣。英病亟時﹐以寸紙手書告訣。文襄爲之痛哭﹐告僚友曰「西邊少一替人﹐吾且傷一知己矣。」飛艸表其夙勤﹐爲理身後事甚備。文襄向論旗員習气重﹐解事少﹐遇金將軍猶以部曲等之﹐至果敏則稱爲有用才﹐近世督撫罕有其比云。

淮軍之興﹐由前山東布政使六安李公元華。當咸豐四年﹐發逆踞廬州﹐李以撫部門生帶團勇助剿﹐張制府樹聲﹑潘撫部鼎新﹑劉撫部銘傳﹑周提軍盛傳昆仲皆奔走其間。如是數年﹐𨿽未有成效﹐而戰陣之事﹐練習日精。時合肥相國在籍辦團﹐或居帥幕﹐或領軍事﹐尙無專主﹐殆廬州事亟﹐由間道投曾文正公。江右李亦隨赴吳淸惠公淮安矣。張﹑潘諸公乃保境自守﹐徘徊俟時。及咸豐﹑同治之交﹐楚軍日盛﹐由西路徑克安慶。劉撫部族子東堂與韓提督殿偵知其事﹐諸公乃使謁合肥相國請計﹐於是有創立淮軍之舉。時江蘇官紳乞師者踵至﹐合肥相國慨然請行。先立鼎﹑銘﹑慶﹑樹四營﹐益以湘軍親兵一營﹐林字一營﹐開字二營﹐共爲九營﹐陸續赴援上海。銘營始以東堂主之﹐東堂力推其叔撫部。慶營則吳提軍長慶主之﹐向從軍廬州﹐與潘﹑張諸公又別﹐亦未嘗歸李部下。林營則湘人滕鎭軍嗣林主之﹐親兵營則湘人韓太守正國主之﹐開營則程提軍忠烈主之。通名淮勇﹐實則湘軍三營﹐淮軍六營也。其後林營未嘗著績﹐親兵營年餘敗散﹐惟開營功業先著﹐而忠烈殉後﹐遂以不振﹐於是樹﹑鼎﹑銘﹑盛各成一軍﹐自一營至數十營不等。盛軍者﹐卽周氏兄弟抵上海後所主者也。慶營正﹑副二營﹐歷十數年﹐至海防議起始增六營。而銘﹑盛兩軍﹐疊爲畿輔拱衛之師﹐遂稱兩大﹐較諸軍爲久長云。說者以淮軍創於李﹐成於劉﹑韓﹐大於劉﹑周﹐皆所以佐合肥相國成中興偉烈﹐蓋有天焉。

淮軍之赴上海也﹐由江蘇官紳至安慶乞師﹐備極哀懇﹐倡其議者﹐爲三官三紳﹐吳觀察煦﹑吳太守云﹑應太守寶時﹐及馮中允桂芬﹑顧觀察文彬﹑潘郎中曾瑋﹐而龐侍郎鐘璐主之﹐以書陳於曾文正公。議定後﹐頗難其使。錢中丞鼎銘時避居崇明﹐爲文正年家子﹐因招使往﹐錢頗難之﹐彊而後可。及合肥相國東下﹐錢任采辦軍米﹐督治後路轉運﹐薦保道員﹐皆由乞師基之。其由道員而至豫撫﹐則由曾文正公。文正初不甚知錢﹐及移督直隸﹐過淸江﹐錢在轉運局迎送﹐先後歷十餘日﹐官廚供應而外﹐日備精饌三五器﹐文正頗以爲甘。旣辭復進﹐流涕再三﹐述舉賢平吳之徳﹐文正大感動﹐以爲公誼切如此﹐必有忠誠報國。適奏調兩江官紳﹐爲直隸仕途矜式﹐舉錢首列﹐未及五年﹐而開府矣。所謂三官﹑三紳者﹐應以蘇臬歷署藩司終養﹔二吳則被劾廢歸﹔顧再任寧紹道臺﹐歸治園林自娛﹔潘亦保道員﹐家居不出﹔惟馮鄕望最重﹐吳士言必稱馮先生﹐不道其字﹐有大政事﹐當路就與商而行。其人工心計﹐寓上海﹐購地數百畝於洋涇浜﹐及蘇垣克復﹐斥賣殆盡﹐復購地數十區於閶門市﹐一出入間﹐獲利無算﹐吳人類能道之。蘇杭之陷﹐兩省紳民麇聚上海﹐恃西人爲之護持﹐賊近咫尺而不敢逼。薛尙書煥以巡撫兼通商大臣﹐新任僚吏﹐皆工趨避﹐媚耳目者﹐軍事殆不可問。知府李慶琛爲統將﹐部兵數千﹐皆衣錦繡﹐排刀斧﹐出入自耀﹐有同優孟。淮軍入境﹐則皆芒鞋短衣布帕﹐皆笑指爲丐。然合肥相國﹐意气甚盛﹐不受薛節制。初以敵體相見﹐薛頗不能耐﹐與李慶琛定計﹐乘淮軍未動﹐先復一二城﹐以奪其气。益募至萬餘人﹐剿賊太倉﹐不二日﹐全軍覆敗﹐李走津浦。又追至上海﹐西人論和而退。當警報四至﹐薛乞援於合肥相國﹐報以奉旨保城﹐不關戰事。旣賊大集﹐亦登陣固守﹐賊遂漠然視之。已而薛蒙入召﹐合肥相國兼代其任﹐賊大舉圍營﹐合肥相國與程忠烈計分兩路﹐迎伏以戰﹐大敗賊於虹橋﹐連克嘉定﹑寶山﹐賊狂走昆山而逃﹐軍聲彪起。收隊時﹐西人相顧﹐至以拇指示之。嗣又有七寶之捷﹐四江口之捷。於是各營增軍﹐分道以收浦東﹐而賊自迎降者﹐絡繹不絕矣。識者謂薛部剿賊不足﹐滋亂有餘﹐向非輕進潰散﹐亦殊未易遣撤。且賊非驟勝而驕﹐未必一無顧忌﹐淮軍轉難操必勝之權﹐以此知成敗之機﹐有天有人﹐不可以逆料也。合肥相國於虹橋戰時﹐坐胡牀橋頭督戰﹐賊氛甚惡﹐春營張遇春敗回﹐及橋﹐相國顧左右﹕「取其首﹗」遇春馳馬反趣賊﹐各營並奮勇直前不可當﹐而程忠烈所部繞賊後衝入賊陣﹐截賊爲二﹐遂獲全功。是役也﹐賊數近十萬﹐淮軍畱守坐營外﹐不過數千人出隊耳。自余載事﹐不甚關全局﹐惟常州守賊極悍﹐破城後巷戰尢亟﹐兵將傷亡者頗多。

發逆之亂﹐以予所見諸將帥﹐料敵之密﹐布陣之密﹐無過多忠武公﹐後惟程忠烈公足儷之。當忠烈旣復靑浦﹑南匯諸縣﹐局勢漸拓。太倉賊蔡胡子者﹐忽遣人投合肥相國介弟觀察軍中約降﹐觀察遣隨員入城堅訂而出。至期﹐觀察率小隊百餘人﹐按轡徐進。及城橋﹐伏賊突出﹐觀察回轡而馳﹐賊因分門齊出﹐直撲大營。倉卒間﹐觀察不及調禦﹐各營爲之嘩亂。忽賊陣內潰﹐紛走入城﹐則忠烈督軍入援﹐追至城橋而止。蓋忠烈初聞約降之信﹐知其有詐﹐飛書合肥相國﹐屬觀察愼重。觀察疑之﹐祕不使預謀。忠烈偵聞﹐乃出偏師備援﹐觀察各營﹐竟賴以無恙。蔡後降浙軍﹐保至總兵。

程忠烈公初歸曾部﹐從克廬江三河﹐聲績已著。一日合肥相國﹐將援上海﹐議招忠烈同行﹐屬吾鄕孫太守云錦探之。忠烈慨然曰「某受曾公厚恩﹐義當終始。然下游亦國事﹐且熟習下遊情形﹐無如某者。曾若允行﹐願從之。」隨密謂太守﹕「吾輩皖人﹐入湘軍終難自立。丈夫當別成一隊﹐豈可俯仰因人﹖」太守頷之。合肥相國遂商於曾文正公﹐舉爲前鋒。相國問入吳方略﹐答曰「下游水鄕多橋﹐有一河卽是一營﹐有一橋卽是一將。得營得將﹐何功不成﹖」及功績大著﹐或問其學何兵法﹐答曰「先有事﹐後有法﹐何今何古﹐在相地勢得士心而已。」其軍法極嚴﹐入蘇城時﹐禁當街馳馬﹐犯者立斬﹐卽合肥相國親軍亦不恕之。其謀斬蘇城降將﹐合肥相國踟躇﹐三晝夜不能決﹐忠烈以去要之﹐始定。性頗嗜殺﹐論者少之。然蘇城降將所約三事﹕曰畱半城屯其餘眾﹐曰編定百營照給餉﹐曰受翎而不剃髮。此何可從﹖蓋有取死之道﹐殺之固當。後忠烈臨危﹐若有鬼物乘之﹐忠烈告以「殺降負盟﹐爲國無私﹐此心可質鬼神」等語﹐眞英雄也。忠烈不識字﹐然文義輕重得失﹐一聞便了。在浦東時﹐乞合肥相國以克城余米賑卹難民﹐某友於函牘中用「哀鴻徧野」字﹐忠烈詫曰「李公名豈可犯﹖且太夫人在﹐亦豈可用哀﹖」此小事亦見過人處也。同鄕某初入翰林﹐忠烈餉以重金﹐戒勿赴他營幹乞﹐且約以時資給之。某不聽﹐幾陷亂軍中﹐聞者愧之。

程忠烈公攻圍蘇城時﹐所部三十餘營﹐不足二萬人數﹐而發逆在城﹐蓋及二十餘萬。忠烈於城外諸山聯翩立營﹐樹以旌旗﹐令各營將士分番出入﹐或分日移駐﹐時見竈煙突火。發逆了望﹐不知多寡﹐震懾約降。往來其間者﹐提督鄭國魁也。發逆必欲要忠烈面訂﹐忠烈慨然而往﹔要以三事﹐亦姑允之﹐降計始定。合肥相國期以五日後納忠烈別營龔副將營中。至期﹐忠烈密布方略﹐逮逆首五人至營﹐合肥接以溫語。將入宴矣﹐左右報有廷寄﹐相國起曰「速請程軍門陪客。」相國去﹐忠烈入﹐麾勇士直前擒斬﹔其一縱步出帳﹐追至濠邊﹐始獲之。忠烈旋鳴鼓統師入城﹐守定各門﹐派諸卒分走街衢。諭逆眾曰「逆首詐降已伏誅。脇從無罪﹐各閉門守﹐出卽殺。」令下﹐無一人探首出聲者。旋呼男子投器械分門出﹐各以兵將監之﹐畱營者入伍﹐歸籍者資遣﹐悉從其便。未逾三日﹐滿城無一賊蹤﹐所餘者﹐婦女五六萬人而已。當逆首五人之伏誅也﹐計甚祕﹐鄭國魁亦不知。洋將戈登者統常勝軍在營﹐以忠烈殺降不義﹐將率洋兵攻忠烈﹐賴蘇紳潘郎中輩和解之。戈登故敬忠烈﹐回洋時﹐向合肥相國乞忠烈帥旗﹐賫之去﹐以示其國人云。忠烈旣戰傷嘉興城下﹐而部屬驍將何安泰相繼陣亡﹐開軍遂不振﹐蘇人感忠烈甚至﹐婦孺至今稱程大帥不絕。

開軍之後﹐推銘軍爲勁﹐西撚之役﹐功冠諸軍﹐號淮軍第一大支。其始賴唐忠壯殿魁﹑劉廉訪盛藻二人爲之左右﹐唐之調度﹐劉之訓練﹐合爲兩美。又得劉省三中丞爲帥﹐以故虎步一時。其部下驍將著名者頗多﹐大率蘇滬降將﹐更事老練。忠壯陣亡於鄂﹐銘軍奪气﹐然後亦未有大敵矣。忠壯之亡﹐事由廉訪。時各統一軍﹐分左右兩翼﹐撚氛甚惡﹐忠壯請以守爲戰﹐力主持重。帥意不然﹐廉訪又急求見功﹐帥益怒忠壯爲怯。及戰﹐劉軍先馳﹐遽敗走﹐帥隨之。忠壯急往援﹐深入賊中﹐不見帥﹐復出至河幹﹐有誤報帥亡者。忠壯奮勇冒陣死﹐一軍盡覆。賴鮑軍門超率霆軍繼至﹐帥以下得收軍立營云。

忠壯弟定奎﹐以忠壯故﹐旋統銘字﹑武毅等軍﹐積功至福建提督。予參其軍府﹐聞諸老將言﹐忠壯身長八尺餘﹐威猛可畏﹐終日不言笑﹐坐帳中﹐所部出入﹐無敢直行者。與部將議事﹐是則溫言慰﹐非則怒目斥﹐頃刻間恩威互變。然洞悉艱苦﹐體卹隱微﹐人以是畏而感之。日巡視諸營﹐或馬或步﹐不拘早晏﹐至則將弁勇夫雜坐同餐﹐有如家人。見槍炮刀矛器械﹐必反復省視﹐損者立修補﹐不齊者立責斥﹐或自爲磨治以導之﹐其勤幹如此。將弁有臨陣勇往者﹐立言於帥﹐超拔之﹔暇日與譚家事﹐時其緩急則資之﹐不畱私財。初充營官﹐合肥相國督諸軍圍常州﹐值程忠烈初亡﹐悍賊麇聚﹐分數營奔牛以遏賊援。忠壯任其事﹐而洋將白齊文忽反助賊﹐以輪船入內河﹐攻奔牛營。忠壯固守十數日﹐糧米子藥幾盡﹐募健卒泅水乞救。合肥相國派營將黃桂蘭裹糧攜藥﹐與忠壯會合﹐亦入圍不得出。忠壯懸重賞得死士﹐乘夜懷巨釘潛赴輪船﹐釘炮眼﹐隨大出隊﹐以火箭噴筒環燒之。白齊文不知所爲﹐棄輪舟而遁。賊驚退﹐不數日常州克矣。合肥相國奏褒其功﹐以唐﹑黃百戰之將並稱。然黃非唐比也。忠壯大略﹐與多忠武相似。予友朱明經景照習其人﹐謂忠壯愚不可及﹐見賊若私仇﹐不報不止﹔其戰沒始末﹐誤於同事﹐當時爲帥諱﹐多不及詳。明經在帥府﹐備知之。

軍餉定制﹐向無額數﹐內扣者有之。自淮軍始歲支九關﹐遇閏酌加﹔余則目爲欠餉﹐糧臺分別記注﹐裁撤時酌發三五關不等。或歷年過久﹐通計成數報效﹐爲本籍增文武學額﹐勇卒亦竟安之。閒詢老輩﹐則初赴上海時﹐餉項匱乏﹐食米而外﹐竟酌給鹽菜資。及接仗克城﹐人人有獲﹐每向夕無事﹐各哨聚會﹐金釧銀寶﹐堆案髙數尺許。遇發餉時﹐多寡不較也。合肥相國知之﹐明訂九關﹐杜營哨虛冒﹐遂爲成例﹐入於奏案。其時米價極昂﹐石值銀五兩﹐各軍克城﹐輒封存賊所囤米﹐據爲私有。合肥相國出示收買﹐定價石銀三兩﹐出入一律﹐亦爲成例定案﹐淮軍統將往往以此致富云。釐金之起﹐由雷副都禦史以誠﹐幫辦揚州軍務﹐時江北大營都統琦善爲欽差大臣﹐所支軍餉﹐皆部解省協。雷部分撥甚寡﹐無計請益。錢塘錢孝廉江適在雷營﹐爲謀立釐捐局﹐抽收百貨﹐奏明專供本軍。行之數月﹐較大營支餉爲優。金運使安淸繼之﹐總理江北籌餉局﹐爲法益密﹐各省聞風而起仿之。然上不在軍﹐下不在民﹐利歸中飽﹐軍事益無起色。胡文忠公精思熟慮﹐法劉晏專用士人理財一語﹐加以章程課法詳明周至﹐遂立富彊之效﹐全局賴以振興。東南各省繼起日盛﹐大率皆秉其法﹐民亦相與安之﹐幾若丁田之有賦役矣。文忠嘗言釐金之設﹐專取於商﹐不取於農﹐較加賦爲優。予思商賈貨物﹐必合計本利。今農家所需﹐舉承平時﹐價增十三﹐未嘗非釐金之由﹐特不盡資農﹐自較加賦爲病稍輕耳。今承平已數十年﹐而釐局林立如故﹐論者謂全裁勢有不能﹐舉日用所需布粟油薪之類﹐貧富所同﹐槪予蠲免﹐而重稅富家大戶獨用之物﹐或亦酌盈劑虛之道也。錢創此議﹐雷甚敬信之。而錢故放縱不羈﹐狎侮備至﹐雷積不可耐﹐使部將以計戕之﹐奏稱錢語不遜﹐恐生逆謀﹐世頗冤之﹐觀顧亭林《陳遘論》﹐可慨也。

庚申澱園之變﹐曾文正﹑胡文忠二公皆議入衛﹐而諸軍深入皖境﹐分駐大江南北﹐進退均難。集文武參佐﹐各立一議﹐多以入衛爲主。合肥相國時在文正幕中﹐獨謂夷氛已迫﹐入衛實屬空言﹐三國連衡﹐不過金帛議和﹐斷無他變﹐當按兵請旨﹐且無稍動。楚軍關天下安危﹐舉措得失﹐切宜愼重。二公是之。旣而事定﹐奉毋庸入衛之旨﹐均如合肥相國所議﹐二公益交重之。當時幕中輯有《北援議》一冊﹐參互而觀﹐可見兩府人材之盛。

尙書肅順以夷寇入犯﹐倡爲熱河之行﹐與怡親王載恆﹑鄭親王端華﹐罪坐誤國﹐列名三姦﹐海內所共切齒者也。然薦舉曾文正公﹐有功社稷﹐不可不知。當江浙失守﹐東南數省﹐淪爲鬼域﹐文宗皇帝日接警報﹐亦倦勤矣。兩江總督何桂淸旣以逃死拿問﹐而代任殊未定人﹐肅首以曾某爲請﹐得旨卽行。湖口髙刺史心夔時在肅幕﹐左右其事。肅敗後﹐髙亦頗蒙譏議。然推曾一節﹐所關甚大﹐卽肅且當從末減矣。獨山莫孝廉友芝﹐時亦在都﹐與二三淸流﹐實始倡議﹐知髙爲肅所重﹐邀與密商﹐髙毅然以此自任。殆奉兪旨﹐肅下直趨髙館曰「行矣﹗何以謝保人﹖」握髙手大笑﹐置酒極歡而散。肅矜權嗜利﹐而不曉事﹐或以爲意圖非望﹐則冤也。兩宮皇太后由熱河旋京﹐而聲畱肅部署後務﹐已定謀去之。肅仍擁子女行宮旁﹐縱姿爲樂﹐緹騎至﹐直於寢所縛系同犬馬焉。當肅權勢正熾﹐頗畱意人才﹐京官有文學者﹐多傅翼之﹐不獨髙也。敗後家甚零落﹐故人無過問者。髙官江蘇時﹐分俸周饋之﹐君子用心﹐可以風矣。尙書崇綺爲鄭王婿﹐鄭與肅兄弟也。初婚時﹐惡其爲人﹐不相依密﹐且禁婦不時歸寧﹐羣頗怪之。後亦經紀二家﹐始終不替焉。

應廉訪習練政事﹐第賦性明察﹐爲之上下者﹐不甚易易。其在蘇藩任時﹐飭各州縣儲常平倉谷﹐以備凶荒﹐合計百餘萬石﹐交卸時專案結報﹐不能蒙混絲毫﹐至今著爲令焉。髙刺史心夔需次落拓﹐廉訪知其才﹐拔署吳縣兩次﹐甚著名迹。常熟﹑吳江兩邑﹐漕事號難治﹐選幹吏往﹐曲爲扶持之﹐事遂立辦﹐一時監司中莫其比。其心迹事功﹐與嚴中丞樹森相類。中丞初任州縣﹐頗蒼滑﹐自受胡文忠公知遇﹐力爭上流﹐廉爲廉明。廉訪則受曾文正公及合肥相國知遇﹐歷上海道﹐晉至兩司﹐亦皆卓卓可稱。吳江沈相國桂芬﹐雅不善焉。當鄂藩出缺﹐政府議代﹐恭邸遽言資格才望﹐應臬司自當首指。相國起應曰「應臬司外正中邪﹐害吳人不足﹐又令之害楚人乎﹖」次日有來京候簡之旨﹐廉訪遂告養歸。廉訪夙工結納﹐吳中紳士﹐多相契好﹐未知吳江相國﹐以何事齟齬也。

同時與廉訪齊名﹐有杜觀察文瀾。始以錢谷幕遊入仕﹐曾文正公至金陵﹐頗不然之。適由行臺移使府﹐見內外楹聯﹐於人地事事切合﹐奇嘗之。詢爲觀察手筆﹐延與深譚﹐至鹽務﹑洋務﹐尢指畫詳明﹐並條上利害﹐灼然可行﹐嘆爲奇才。旋奏署江寧藩司﹐由是徧歷三司五道﹐未曾引對入都。沈文肅公蒞任後﹐以嗜好太深﹐特參去職。馬端湣新貽之被刺也﹐鄭尙書惇謹﹑張漕督之萬﹐先後遵旨查辦﹐均以刺者張文祥爲洋盜復仇﹐定律淩遲結案。而中外議論﹐頗多異同﹐其謂事涉曖昧者﹐固不足辧。究考其實﹐復仇一說﹐亦在疑似之間。時王少常家璧督學陜西﹐奏稱丁中丞日昌主使以報私恨。袁侍郎保恆適辦西徵糧臺﹐亦主其說﹐請飭使臣﹐切實根究。廷寄將原摺抄給閱看﹐中有旣有此說﹐亦不可不使鄭惇謹等知之之諭。先是﹐丁中丞之子以挾妓鬥毆﹐致醞人命﹐中丞請旨交端湣查辦﹐坐凶人抵罪﹐亦未及丁﹐實兩無所嫌也。主使之說﹐不知何來。大抵中丞於屬吏﹐頗近操切﹐銜恨者多。世傳《百韻詩》﹐至污辱不忍卒讀﹐傳授增加﹐何所不至。王﹑袁兩公﹐素重端湣﹐悼此慘禍﹐倉卒據以入告﹐初不察其虛實重情﹐有關國是。幸賴朝廷寬大﹐不欲興起大獄﹐卒就使臣議結。王﹑袁之奏﹐亦等諸臺諫風聞耳。端湣在江南﹐恪守曾文正公遺規﹐儉以維俗﹐勤以勵治﹐亦稱其職﹐而輿情則不甚愜焉。

上官入境﹐屬吏供應酒食器具﹐亦人情應酬之宜﹐堅卻不納﹐似近於矯﹐蓋先期傳牌已儲備矣。往吳文節公督雲貴時﹐於到省先二日﹐傳單內載柴炭若干﹑米肉蔬果若干﹐余槪不必備﹐並親筆標識﹐到館親驗。到日﹐公坐四人輿在前﹐凡館內外各室供張﹐一一檢視﹐次至廚﹐按單內載物一一收訖。次晨將行﹐飭所隨員役﹐皆先出﹐復至館內外各室及廚﹐覆視一周﹐無短失﹐乃登輿出。計一宿所費﹐不過三數十金而已。先太常公牧黃平﹐曾親承之﹐嘆爲得中。自經兵亂﹐大府潔以惠下者居多﹐然承平旣久﹐紛華漸起﹐𨿽以彭尙書玉麟剛方自厲﹐而每一巡閱長江﹐水師各營派費供應﹐亦頗不貲。尙書自棹小舟﹐攜食具往來﹐固未嘗飲一勺云。

