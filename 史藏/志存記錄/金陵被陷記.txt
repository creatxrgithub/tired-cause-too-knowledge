金陵被陷記吁嗟乎﹐粵賊楊秀淸之攻陷金陵也﹐荼毒生民﹐慘不堪狀﹐而其實皆由民自取。祁方伯曾出示云﹕江南富者吝財﹐貧者惜力。此二句道破江南風气。若使人民同心﹐富者早捐財﹐貧者早效力﹐預爲團練﹐以助官﹖之不逮﹐安見城不可保﹑家不可完耶﹗乃民無勇義之心﹐自貽禍害。及賊入城﹐或一家搜出銀數十萬﹐或一家搜出銀十數缸﹐試思此時富者能保耶否耶或全家擄爲賊兵﹐或全家擄爲賊使﹐試問此時貧者能免耶否耶予困城中月五日始脫難﹐悉見流離苦況﹐特詳述焉。一則望天下之人﹐踴躍團練﹐以挫賊鋒﹔一則望天下人洞察情形﹐勿爲賊惑。賊當未入境之日﹐先有姦細在城﹐布流言﹐貼僞示﹐皆云不殺百姓﹐其時百姓多信爲然。吁﹐信以爲然﹐受惑也而卽受害。正月二十八日﹐賊逼城下﹐省垣各門皆壅土堵閉﹐出入不得。賊攻城自南而北﹐又徧告於人曰﹕不殺百姓。並令百姓照常貿易。賊購什物﹐倍其價以與之。見有乞丐﹐輒擲錢數百﹐而百姓更信爲然矣。噫﹐賊之惑人在此﹐賊之害人亦在此﹐百姓被其籠絡而不知矣。二月十日﹐賊在儀鳳門外十數武靜海寺內﹐暗掘地道﹐用地雷﹑火炮轟塌城墻一丈餘﹐紛紛上城﹐我兵開數炮而杳然逝矣﹐旗兵戰數合而各奔內城矣。城匪下﹖沿途喊曰﹕是百姓皆閉門。其未及知與街巷行走者皆被殺。可憐一日之間﹐屍塡街巷。十一日內城陷﹐﹖旗男女老幼俱殺盡。又並令人各將眷屬另船帶去。婦女上船後自溺無數。賊王知之﹐復將女船追回﹐歸城內。越日傳言﹐進貢者可免差。於是貢財帛者有之﹐貢豬羊者有之﹐冀免差也。孰知賊卽視貢之重輕以分人貧富而搜擄焉。至十四五日後﹐則不論貧富﹐挨戶扣門﹐劫取財物﹐𨿽貧家升斗之糧﹐亦必擄去﹔或將百姓合家逐出而爲賊館。數日內﹐通城鋪戶一空。由是有合家自縊者﹐有合家自溺者﹐有合家閉門自焚者。賊見每晚四方火起﹐卽鳴鑼於街曰﹕東王有令﹐爾百姓不必驚慌﹐各安各業。並出僞示﹐不許其兄弟﹝賊稱其兵皆曰兄弟﹞搶取財物。百姓之心遂少定。無何﹐令𨿽出而擄人如故﹐且曰不降者三日後令殺﹐降者有衣有食﹐無所苦也。是時百姓志𨿽不降﹐柰無食何﹐因而僞降者過半。賊於是按二十五人爲一牌﹐督以司馬﹐每飯之先﹐有賊造贊美經十數句﹐著人端坐誦之。四更促起﹐任其驅使﹐或擡屍﹐或擡米﹐或擡炮﹐或擡火藥﹐或築土城﹐或造賊穴。力不勝者﹐日受鞭撻而死。迨聞向經略大兵入境﹐賊又驅百姓出城。以不能戰辭之者﹐賊曰﹕不須爾等戰﹐但守營作飯可耳。噫﹐豈知一出城而卽爲前隊也哉﹗至民之老者﹐呼名牌尾﹐驅之上城﹐擊析與劈等事。民之幼者﹐十歲至十四五歲﹐多擄去爲子。婦女則不許母子夫妻同室﹐謂男歸男﹐女歸女﹐亦以二十五人爲一館。夫一館﹐則使人居住焉可矣。乃南則逐之使北﹐北則逐之使南。賊率黨乘隙復搜。吾見沿街……老婦則龍鐘潦倒﹐行屢蹶矣﹐鞭迫焉而敢不前。少婦則保抱嬰孩﹐幾欲死矣﹐徐顧後而復不忍。嗚呼﹐誰無父母﹐誰無兒女﹐目睹此景﹐能不潸然。二十日後賊王有令﹐將民間女子逐歸北城三條街居住﹐沽名惑眾﹐不許賊黨經過此街。忍心害理﹐不準百姓母子夫妻相見﹐合二十餘人爲一女館﹐飭令廣西悍婦大腳者管束﹐搜擄亦無所不至。每名婦女日發糙米四合﹐其不能自行肩取者﹐則使自乞焉。三月望﹐是大雨﹐賊又將南門自爲女館未歸其受束者數千人﹐趕出城﹐投河死者十之七八。尢可恨者﹐城內百姓躪罄矣﹐而人猶不敷賊用﹐復令住館女人擡磚擡米。夫以江南柔弱之風﹐男子尙無臂力﹐乃使女子挑﹐其不死者幾何耶誠可痛也。予月餘矣﹐見城內逃出者﹐非借購菜而遠颺﹐卽假刈艸而他逝﹐日來有數萬之眾散棲附郭村墟﹐藉延喘息。所幸者﹐向經略大兵雲集﹐各村墟未遭其毒﹐皆向經略蔭之也。其少遠經略之鄕﹐田中豆麥菜子以及牛羊豬雞﹐賊猶結黨來取焉﹐則省城以內﹐凡人與物﹐蓋無一而非賊有矣。予以目擊此情﹐身受此苦﹐舉以爲天下告。願天下同心﹐富輸財﹐貧勇出力﹐各城各鄕﹐自相團練﹐上以保國﹐下以保﹐勿蹈吾江南故轍也﹐是卽作者之厚望焉。

野渡子記於屏山之軒澄淸子曰﹕嗚呼﹐野渡子之言﹐可謂徹底道破矣。柰何猶有愚民謂賊不淫擄殺掠﹐甘受其謠惑﹐信其詐僞﹐以爲辦禮進賊﹐便可安然無事說者不惟開門揖盜﹐抑何愚而且悖也﹗賊自粵西竄出以來﹐衣食之資﹐船物之眾﹐使非擄掠﹐何各省荼毒之苦﹐昭人耳目﹐不待煩言。現在盤踞金陵﹐亦可算爲巢穴﹐若果不害百姓﹐何竟慘殺甚﹐而況竄遊之地耶我聖朝二百餘年﹐豢養生成之徳﹐不爲不厚﹐待士之恩不爲不重﹐自祖宗以至一身﹐何非受國家之恩澤當此之時﹐亟應圖報﹐何不將辦禮送賊之銀﹐備置器械﹐預爲戰守﹐村村連絡﹐人人團練﹐行堅壁淸野之法﹐互相守望救助﹐使村野無所掠﹐不出月﹐必自坐斃﹐何難滅此窮寇。若慮賊眾﹐獨不思𨿽多不過數千﹐其餘被脇暫從﹐每多逃散﹐故得地而不能守﹐擄人而不爲用﹐似此烏合﹐何能抵我一縣百萬數十萬人民之眾乎以此思之﹐可奮勇無懼矣。況眾志成城﹐齊心一力﹐萬無不勝。故連絡防練不但爲忠義上報朝廷﹐下衛裏閻﹐而實系自保身家性命之至計。設如各處愚惑﹐送禮被擄而死﹐則終爲亂賊﹑爲丑鬼。愚因野渡子之言﹐毫無一虛﹐兼以身受其害﹐故不禁潸然憤痛﹐詳加贅述。惟願各州各邑共發天良﹐一里一鄕盡行團練﹐切莫信賊誘惑﹐待至被荼毒之時﹐父母妻子兄弟離亡慘掠之後﹐再行連天叫苦﹐𨿽萬悔無及矣。此禱﹐切切毋忽。

