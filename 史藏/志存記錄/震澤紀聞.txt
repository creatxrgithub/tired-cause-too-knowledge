震澤紀聞﹝明﹞王鏊著

王行﹐字止仲﹐少有異質。而苦無書。閶門有徐姓者﹐家多書﹐乃傭於其家﹐主藥肆。每出藥帖﹐習書殆徧。主人見之﹐問﹕「誰書者﹖」曰「藥肆中博士也。」召問之﹐曰「汝欲讀書乎﹖」因取數帙授之。數日問之﹐響對無窮。主人嘆曰「吾家有書無人讀﹐若欲讀無書乎﹗」乃命至樓中﹐恣其觀覽﹐仍厚給之。行三年不下樓。忽一日辭去﹐曰「書讀已徧矣﹐且往仕乎﹖」主人曰「此豈求仕之時哉﹖」行曰「虎穴中可以遊戲﹐遂往南京。主於武臣家﹐爲其教授。後武臣見上﹐怪其識進﹐曰「汝豈遇異人乎﹖」武臣因言「其塾師朝夕討論。」因召見之﹐語不合﹐賜死。

李徵臣﹐楊州人。元時翰林待詔﹐洪武中不屈﹐家屬盡死。終不屈﹐謫戍寧夏。永樂間﹐有丁學士﹐其爲上所重。一日﹐召問曰「少從誰﹖」學士以徵臣對﹐且言其徳學。上卽密遣使取至京﹐入對稱旨。上問丁﹕「欲見汝師乎﹖」丁叩頭謝﹐卽出與相見﹐且欲官之。徵臣對曰「臣於洪武中旣不受官﹐則今日義不得復受。」上曰「然則若欲何如﹖」曰「願還行伍。」曰「朕旣已召卿﹐何可復從戎﹖」乃遣還家。曰「臣已無家﹐惟吳中有一故人﹐曰盛景華﹐願依之。」景華乃館之家﹐遣其子弟從學。久之﹐謂景華曰「吾將與君永訣﹐何以處我﹖」景華曰「先生若不諱﹐當殯之先人冢傍。」徵臣厲聲曰「朋友死於我﹐殯將復歸之也。予無歸者﹐尙何殯爲﹖」景華謝曰「某言過矣。當葬於先人之傍。」徵臣曰「得之矣。」抗手相謝而逝。今其冢猶在盛氏先隴。

詹徽﹐性殘忍。嘗命與懿文太子同錄重囚。太子屢欲有所出﹐徽爭不從﹐間以言於上。上曰「彼所執是也。」太子因言「治天下當以仁厚主。」怒曰「俟汝有天下爲之。」太子惶遽﹐自投金水河中。左右遽入水抱持者﹐免死。解衣而救者﹐皆死。太子從是得疾﹐語皇孫曰「我之死﹐徽爲之也。無忘我仇。」他日復與皇孫錄囚﹐問﹕「死囚當加何刑﹖」曰「斷其手足。」遂叱徽曰「汝罪當死﹐速卽此刑﹗」

姚廣孝﹐吳之相城人也。少祝發爲僧﹐常從髙季迪諸人遊。工詩﹐善書。洪武中以十髙僧分賜諸王﹐廣孝得燕府。以靖難功﹐封太子少師。終不肯畱髮。常賜宮人二人﹐不能辭。逾月﹐猶處女也。上乃召還之。所居蓄一巨雞﹐每雞一號卽起﹐朗然誦經。後治水還吳﹐往見王光庵﹐賓閉門不納。再往﹐復不納。三往﹐乃見之﹐曰「渠曷當爲此事﹖」廣孝慚而退。嘗肩輿過閶門﹐見酒望書甚工﹐問﹕「誰書﹖」乃一少年﹐召與相見﹐曰「若相當貴。能爲吾子乎﹖」家有何﹖」曰「惟老母與妹。」少師見憐﹐願以身事。乃辭其母﹐復來。廣孝迎之曰「惜也﹐年不甚永﹗官止四品。」歸以見於上﹐曰「此行得一子。」上爲賜名曰「繼」﹐使侍東宮﹐讀書於文華殿。後廣孝復以使事歸﹐途中得疾﹐抵城門不入。命其下爲幄曰「上將來視。」已而﹐駕果至。撫勞備至﹐賜金唾盂﹐且問﹕「有何言﹖」廣孝以手加額﹐曰「泐季潭在獄久﹐願赦出之。」卽坐中使人出季潭﹐則發已蓋額。廣孝復以手加額謝。數日﹐駕復至。及薨﹐繼計於上﹐上曰「汝父死有何言﹖」曰「願陛下厚卹臣家。」上卽大怒﹐曰「汝父平生與吾語﹐何嘗及私家﹖」乃逐繼。使使兩相城﹐取其弟侄來京。賜弟﹐金帛充溢。然二人皆農夫﹐愚騃特甚。上嘗憶廣孝言「爲僧者不顧家。」且邏者於其家往往得帖﹐亦云。乃復還二人於家。繼於仁宗初召爲太常少卿。謁告還至張家灣﹐卒﹐年四十二。廣孝之先﹐自汴扈宋來吳﹐家相城﹐世業醫。父曰震卿。廣孝初名天禧。幼白父曰「某不樂爲醫﹐但欲積學以仕王朝﹐顯父母。不則從佛﹐爲方外之樂耳。」年十四﹐遂出家千里之妙智庵﹐名道衍。遊學湖海﹐刻意爲詩文﹐追古作者。洪武四年﹐詔取髙僧﹐以病免。八年﹐詔通儒學僧出仕。禮部考中﹐不願仕。賜僧服還山。十五年﹐孝慈髙後喪﹐列國親王各奏乞名僧歸國修齋。於是左善世宗泐舉道衍等三名。太祖親選首衍﹐住持慶壽寺﹐參太宗於潛邸。二十餘年﹐禮遇甚厚。後有詔取赴京﹐尋還之。太宗靖內難﹐賓於幕下。曁卽位﹐授左善世。已而曰「道衍有功於國﹐宜蓄髮加以官爵。」時年已七十二﹐賜今名﹐並冠帶﹑朝服﹐升資善大夫﹐太子少師。六月﹐往蘇松賑濟﹐賜玉帶一。廣孝𨿽官於朝﹐仍淸淨自居。仁宗朝以配享太廟云。

王權﹐陜西人也﹐攺名朴。洪武中爲禦史﹐數與上爭曲直。上怒﹐命斬之。反接至市﹐尋赦之。反接還﹐見上。上曰「汝其攺乎﹖」朴曰「陛下以臣爲禦史﹐豈可戮辱至此﹖且以臣爲有罪﹐安用生之﹖無罪又安得戮之﹖臣今日願速死。」上復命反接至市。過史館﹐大呼曰「學士劉三吾聽之﹐某月日皇帝殺無罪禦史王朴。」朴臨死作詩云云。行刑者復命﹐上惻然﹐問﹕「朴死云何﹖」以詩聞。上曰「彼有片言﹐亦當以聞﹐況詩耶﹖」行刑者數人俱坐死。蓋上惜其才﹐欲折其气﹐實無意殺之也。

隆平侯張信﹐初爲北平指揮使。時建文疑忌諸王﹐忌燕尢甚。密敕信擒以來。信意未決﹐日以爲憂﹐而不敢言。其母問曰「子何憂之甚也﹖」信曰「兒統軍千萬﹐能無憂乎﹖」其母曰「吾觀子之才﹐統禦有餘﹐非憂此也。汝毋瞞我﹗」信乃屏左右言曰「今有敕取王﹐爲之柰何﹖」母驚曰「是不可也。吾聞燕王當有天下。王者不死﹐亦非汝之所能擒也。汝不憶爾父之言乎﹖」蓋其父常言王气在燕艴也。」信益憂﹐不知所出。未幾﹐復有敕令趣之。信艴然起曰「何太甚乎﹖」乃啟欲見王。不可﹐又啟。不可﹐三啟。終不可﹐乃乘女車徑詣王府求見。王素忌信﹐見其挺身來造﹐乃入之。信拜於牀下﹐王佯風疾﹐不能言。信曰「殿下無然有事當以告臣。」王復曰「我眞有疾﹐何言也﹖」信復曰「殿下不以誠語臣﹐今朝有敕﹐令信執王。王果無意乎﹐信當執以獻。如有意乎﹐當以告臣。」王見其誠﹐不覺下拜﹐曰「子救我一家之命。」呼爲「恩張」﹐乃召姚廣孝共謀靖難。語未幾﹐檐飄瓦墜地碎。王以爲不祥﹐不懌。廣孝曰「祥也。」王罵曰「子又妄言﹗若此何祥爲﹖」廣孝曰「祥也。天欲易黃瓦耳。」是日謀乃定。

王璋﹐河南人﹐永樂中爲右都禦史。時有告周府將爲變。上欲及其未發討之。以問璋﹐璋曰「事未有迹﹐討之無名。」上曰「非也﹐兵貴神速。被出城﹐則不可制矣。」璋曰「以臣之愚﹐可不煩兵。願往任之。」曰「若用眾幾何﹖」曰「得禦史三四人﹐隨行足矣。然須敕臣巡撫其地﹐乃可。」遂命艸敕﹐卽日起行﹐直造王府。王愕然問所以來者﹐曰「人告王謀反﹐臣是以來。」王驚跪。璋曰「朝廷已命立太師將兵十萬﹐將至。臣以王事未有迹﹐故來先諭。王事將若何﹖」舉家環哭不已。璋曰「哭亦何益﹖顧求所以釋上疑者。」曰「愚不知所出。惟公教之。」璋曰「能以三護衛爲獻﹐無事矣。」從之。乃馳驛以聞。上喜﹐璋乃出示曰「護衛軍三日不徙者﹐處斬。」不數日而散。復令其下微行﹐有司有貪酷者譴以重法。人情震詟。歸省其母﹐其母以木知州爲托。璋曰「公法不可私也。」頃有丐者至﹐母以俊與之。明日至府﹐禦史以餕獻璋﹐卽丐者也。璋曰「職當如此。」其母自璋去﹐遂臥不復言﹐亦不食。璋聞之﹐馳往跪問。母終不言﹐不食。璋曰「得非以知州之故乎﹖」當聞於上﹐爲母赦之。其母始言始食。

靖難師至城下﹐建文闔宮自燔。或傳自火逃出。或傳蜀府援兵竊載以去。竟莫得其實。故遣胡濴巡行天下﹐以訪張仙爲名﹐實爲文也。終莫知所之。正統間﹐有禦史出巡。忽一僧當道立﹐從者呵之﹐不避。問之﹐乃獻詩云「吾建文也。」禦史奏之朝。詔廷臣詢﹐亦不察虛實。後卒於獄。詩曰「流落江南四十秋﹐歸來白髮已盈頭。乾坤有限家何在﹖江漢無情水自流。長樂宮中雲气散﹐朝元閣上兩聲愁。新蒲細柳年年綠﹐野老吞聲哭未休。」

王府尹忘其名﹐嘗夢人授之書曰「讀此可衣緋。不讀此止衣綠。」覺而異之。數日﹐於路得一書﹐乃靑鳥家說也。玩讀久之﹐以善地理聞。爲鉤州佐時﹐漢府遣人購之。辭曰「吾非詔旨不往﹐漢以名聞。」時太宗有事壽陵﹐乃召見於房山。上指示其處﹐對曰「此公侯地耳。」扈從至竇家莊﹐蓋竇十郎故址﹐曰「勢如萬馬自天而下﹐眞龍穴也。」乃定﹐卽今長陵。前有小阜﹐欲去之﹐曰「恐妨皇嗣。」上問﹕「無後乎﹖」曰「非也﹐但多庶出耳。」上曰「庶出亦可也。」遂不去。後累世皆驗。其人官至順天尹。

皇甫仲和﹐河南睢州人﹐精天文推步之學。文皇北徵﹐袁忠徹以相﹐仲和以占從。師至漠北﹐不見虜。上意疑﹐欲還師。召仲和占之﹐曰「今日未申間虜至。」問﹕「自何方﹖」曰「自東南。」「勝負如何﹖」曰「王師始卻終勝。」召忠徹問之﹐一如仲和之言。上怒曰「汝二人﹐朋比欺我乎﹖」卽械之曰「今日虜不至﹐二人皆死。」乃命狗太監往哨之。日中﹐不至。復在﹐二人占對如初。頃之﹐太監奔告曰「虜大至矣。」時初得安南神槍﹐一虜直前卽以神槍衝之。二虜繼進復以神槍中之。虜乃按兵不動。頃之﹐虜眾齊發。上登髙望之﹐召總兵譚廣曰「東南隅不少卻乎﹖」廣率精兵舞牌往﹐斫馬足﹐虜稍卻。已而﹐疾風揚沙﹐兩不相見。虜引去。上欲乘夜引還﹐二人曰「不可。明日虜必來輸款。俟其降也﹐整師而去。」明日﹐虜果詣軍門﹐伏曰「不意乘輿在是也。」詔以幣帛賜之﹐乃還。

正統十四年﹐仲和老矣。內閣學士曹鼐與鄰。時有旨親徵﹐鼐急歸﹐召仲和與議﹐曰「胡﹑王兩尙書方率百官諫﹐尙可止乎﹖」仲和曰「不能止也。紫微垣諸星皆動矣。」曰「事將若何﹖」仲和曰「以某計之﹐當先治內。」曰「已有旨某監國。」仲和曰「不如立儲君而後行。」曰「東宮幼﹐且未易立也。」仲和曰「恐終不免於立。」後皆如其言。土木之難﹐虜騎逼城下。城中皆哭﹐仲和登髙望﹐謂家人曰「雲頭南向﹐大將气至。虜將退矣。」明日﹐楊洪自宣府﹐石亨自大同﹐將兵入援﹐虜遂遁。仲和一日出朝﹐有衛士求相﹐仲和不肯。固請之﹐仲和曰「若不能正內﹐何相爲﹖」衛士怒曰「何以知吾不能正內也﹖」曰「汝不有妻妾乎﹖」曰「然。」曰「二人在家正相鬥不解。」衛士不信﹐至家果然。後人問仲和﹕「何以知之﹖」終不言所以﹐固問之﹐乃曰「彼見問時﹐兩鵲正鬥於屋上﹐是以知之。」其術如此。王振專權﹐公卿皆屈於門下。天子亦以「先生」呼之。三殿初成﹐宴百官。故事﹐宦官𨿽寵﹐不預宴。是日﹐上使人視王先生何爲。振方大怒﹐曰「周公輔成王﹐我獨不可一坐乎﹖」使以聞。上命﹕「東華間中門由以出入。」振至問故﹐曰「詔命公由中出入。」振曰「豈可乎﹖」及至門外﹐百官皆候拜﹐振始悅。

宣宗一日於禁中閱書﹐見龍有翼而飛者﹐訝之。詣闕下問三楊等﹐皆不能對。上顧諸屬官曰「有能知者否﹖」時陳繼官檢討﹐獨出對曰「龍有翅﹐曰言龍。」問所出﹐曰「見《爾雅》。」命取《爾雅》視之﹐信然。

景泰中﹐王文用事﹐忤者必死。吏科給事中林聰獨上章劾之。文銜之。適聰鄕人有事吏部應笞﹐聰爲囑文選郎中﹐郎中出其手書。文欲置之死。會官廷議﹐比擬大臣專擅選官。廷臣畏文﹐無敢違者。尙書胡濴謂文曰「給事七品官﹐擬以大臣﹐囑微事而擬以選法。二者於律合乎﹖且人臣以宿憾而欲殺諫官﹐非理也。」遂拂衣而出﹐曰「此議我不預﹐公等自爲之。」於是罷式。公歸遂臥病不朝。數日﹐景帝問﹕「胡尙書何不朝﹖」左右以疾對。使太監興安問疾﹐曰「老臣前曰議事驚悸﹐至今不寧耳。」安問﹕「何爲﹖」曰「諫官有小罪而欲殺之﹐此所以悸也。」安以告於上。旣而﹐法司復以比議﹐上詔曰「比擬殺人可乎﹖」聰得免死。

薛瑄﹐有理學﹐以僉事董學山東﹐人稱薛夫子。王振一日問三楊曰「吾卿亦有可爲京堂者乎﹖」三楊以瑄對。乃召爲大理少卿。瑄初至京﹐宿於朝房。三楊先過之﹐不值。語其僕曰「可語若主﹐明日朝罷﹐卽詣王太監謝。若主之擢﹐太監力也。」明日朝退不往。三楊使人語之﹐亦不往。時振至閣下﹐問﹕「何不見薛少卿﹖」三楊爲謝曰「彼將來見也。」知李賢素與瑄厚﹐召賢至閣下﹐令﹕「輒致吾等意﹐日言振數問之。」賢至朝房﹐道三楊意。瑄曰「原徳亦爲是言乎﹖拜爵公朝﹐謝恩私室。吾不爲也。」久之﹐振知其意﹐亦不復問。一日會議東閣﹐公卿見振皆拜。瑄獨直立。振先揖之﹐曰「多罪﹐多罪。」自是銜之。會指揮某死﹐妾有色﹐振侄王山欲娶之。妻持不可﹐妾因誣告妻毒殺夫。都察院問已誣服。大理駁還之。如是者三。都禦史王文大怒﹐又承振風旨﹐劾瑄得賄﹐故庇死獄。詔逮至午門會問。瑄呼文字曰「若安能問我﹖若爲禦史長﹐自當回避。」文奏﹕「彊囚不服問理。」詔﹕「榜西市殺之。」門人皆奔送。瑄神色自若。會振有老僕﹐素謹厚﹐不預事。是日泣於廚下﹐振問其故﹐曰「聞今日薛夫子將刑﹐故泣。」振問﹕「何以知之﹖」僕曰「鄕人也。備言其賢。」振意解﹐傳詔赦之。系逮錦衣衛獄。終不屈。

王翺﹐髙邁孤峭﹐人不敢幹以私。鎭守遼東還朝﹐饋貽一無所受。有某太監者﹐與同事久﹐持明珠數顆饋之。公固辭。某曰「公於他人之饋固不受﹐我之饋亦不受。吾有死而已。」公不得已﹐受之。乃自綴於衣領間﹐臥起自隨﹐𨿽其妻不知也。居數年﹐太監死﹐其猶子貧甚。公召問之﹐曰「何不買第宅﹖」曰「貧不能也。」公曰「東買之。」其人驚訝。公自衣間解其珠﹐與之。直可千金﹐尙有餘云。詔營第於監山。有司承媚﹐於分外多列屋若干。公悉拆去之﹐曰「非詔旨也。」每朝退正然獨行﹐不與人言。時馬昂爲兵書﹐崔恭爲吏侍﹐公直以名呼之。

國朝自三楊后﹐相業無如李賢。其得君最久﹐亦能展布才猷。然在當時以賄聞﹐亦頗恣橫。嶽正自內閣出貶﹐後召還館中。賢欲以爲南京祭酒。正不欲﹐或讒之曰「正曰。『吾閣老也﹐乃欲逐吾於外﹖』」都給事中張寧有時名﹐因言失賢意﹐吏部擬二人京堂﹐乃皆出之於外。葉盛巡撫廣東﹐或讒之曰「盛自負其文﹐嘗指公某文爲不善。」因以韓雍易之。其敕曰「無若葉盛之殺降也。」羅倫疏賢奪情﹐賢怒甚﹐欲貶於外。王翺勸其依文彥博故事畱之﹐賢謝曰「吾不能。」矯情如此。及卒﹐人有作詩誚之者﹐其末句有云「九泉若見南陽李﹐爲道羅倫已復官。」

萬安﹐蜀之眉山人﹐長身魁顏﹐眉目如畫。外寬然長者﹐而內深刺骨。初戊辰進士在翰林者八人﹐各爲黨友﹐惟安有所交。李泰內臣養子也。安專與相結爲腹心。內閣缺人﹐且欲用泰。泰推安曰「子先爲之﹐我不患不至。」故安得先入。未幾﹐泰暴死。安在內閣﹐初無學術﹐日以囑托貪賄爲事。時昭徳寵冠後宮﹐安認爲同宗﹐又多結宦官爲內援。見所屬無問賢愚﹐惟有內援者則敬之﹑用之。時內閣三人﹐劉珝﹑劉吉。珝狂躁﹐吉陰刻﹐皆爲天下所輕。時昭徳恣橫﹐好奇玩。中外嗜進者﹐結內臣進寶玩﹐則傳旨與官。以是府庫竭﹐爵賞濫。三人不出一語正救。故時有「紙糊三閣老﹐泥塑六尙書」之謠。吏部尙書尹旻﹑都禦史王鉞與珝皆北人﹐爲一黨﹐安與學士彭華爲一黨﹐互相傾詆。久之﹐安以計排珝﹐去之。越與旻亦相繼罷去。北人在朝者﹐去之一空。有倪進賢者﹐少無行﹐而安獨取爲庶吉士﹐擢爲禦史﹐日與講房中之術。由是穢聲益彰。憲宗晏駕﹐內豎於宮中得疏一小篋﹐皆房中術也﹐悉署曰「臣安進。」太監懷恩袖至閣下﹐示安曰「是大臣所爲乎﹖」安慚汗不能出一語。已而﹐科道劾之﹐有「心如九曲黃河﹐面似千重鐵甲」之語。懷恩以其疏之內閣﹐令人讀之。安遑遽跪而起﹐起而復跪。恩令摘其牙牌﹐曰「請出矣。」乃奔出﹐索馬歸第。初﹐安久在內閣不去﹐人或微諷之。安曰「惟以死報國。」及被黜在道﹐猶夜看三臺星﹐冀復用也。其無恥如此。安貪賄至巨萬。安死﹐妾媵子婦悉懷以奔人﹐無孑余矣。

李秉﹐爲都禦史﹐巡撫宣府。張鵬以禦史巡按。有武臣私役士卒﹐公將劾之。故事﹐都禦史不理訟獄。公以屬鵬親詣之。鵬不可﹐曰「鵬非公問刑官也。」彊之再三﹐不可。公乃自爲奏劾之。事下禦史﹐鵬曰「今日乃可理耳。」其後鵬與楊瑄俱以言事得罪﹐謫戍兩廣。詔詞嚴峻﹐曰「亡則殺之。」命錦衣林千戶監行。二人同手梏﹐行坐有妨﹐朝夕莫保。時公以都禦史巡撫南畿﹐瑄咎鵬曰「若於是時少貶﹐李公今日能不少視我乎﹖」言未畢﹐公至。見二人同桎﹐哭不能起。命左右釋之﹐二人不肯﹐曰「吾二人死則已矣。其敢累公﹖此門錦衣親封在﹐有邏者在後﹐事且不測。」公曰「何傷﹖如朝廷有謫﹐吾自當之。」卽前訪林千戶﹐跪請之。林曰「此詔旨也。」公曰「有事吾自當之。」林乃從。二人得釋﹐於是所過州縣以公故皆厚給飲食﹐或饋之贐。公自解其帶以貽二人。二人乃得安然至戍所。

李秉﹑王竑俱號一時名臣。及二人俱致仕居鄕﹐竑髙自標致﹐非其人不與交。秉出入閭巷﹐每與市井人對弈﹐終日無忤。竑曰「李執中朝廷大臣﹐而與閭巷小人遊戲﹐何自輕之甚﹖」秉曰「所謂大臣者﹐豈能常爲之﹖在朝﹑在鄕固自不同﹐何至以官驕鄕人哉﹖」其不同如此。皇卽位﹐楊翥以成府長史來朝﹐主劉鋐家﹐時翥以舊學數入見內殿。其還也﹐手疏言「鋐及呂原可大用。」上以授太監宋某曰「俟有缺言之。久之﹐莫問也。會宋病﹐召醫盛叔大治之。病愈﹐問醫何許人﹐曰「蘇之長洲人也。」曰「長洲有劉先生者﹐識之乎﹖今爲何官﹖」盛以爲劉艸窗也﹐曰「爲吏目。」曰「非也﹐翰林學士耳。」盛曰「劉學士﹐古板人也。」太監曰「上亦知之。且將用之矣。」盛退以告鉉﹐且邀與同見。鉉謝曰「見之何爲﹖」旣而怒曰「上奚從知我哉﹖必翥之言也。主於我而害我如此哉﹖」時易儲之議漸萌﹐而禮部兩亞卿俱缺。議必得有力者爲之。宋乃出手疏於上﹐上令進閣下曰「可用學士爲之。」時大學士陳循等乃擬鉉以進。江淵不悅。公乃退﹐與內侍曰「鉉素不能幹事﹐不可用。」乃用編修薩琦。鉉聞淵言曰「此深知我者。」久之﹐鉉爲國子祭酒。一日﹐報易儲﹐諸司無大小懼勸進。司業言於鉉曰「百司俱勸進﹐國子監獨無。」鉉曰「國子監諫止則可﹐勸進則不可。」遂止。後英廟復辟﹐日閱諸疏﹐見勸進無國子監名。問徐有貞曰「祭酒何人﹖官幾幸矣﹖」有貞以鉉對﹐上曰﹕』吾欲識之。」乃召對於文華殿。

上曰「卿可遂傳東宮。」乃擢少詹事。其後﹐鉉以究名終。卒謚文恭﹐今上以宮傳見錄其孫棨至尙寶少卿。人曰「此不能幹事之效也。」

陳文﹐江西人﹐以編修選侍經筵展書﹐與商輅爲偶。景泰中﹐大學士髙谷薦錢溥可入閣﹐文可爲部侍。王直在吏部皆格不行。奏以文爲雲南布政使。文時爲侍講矣。英宗復辟﹐見商輅曰「曩經筵與卿爲偶﹐長而偉者爲誰﹖今安在﹖」輅曰「文也。今任雲南布政。」卽召還爲詹事。久之﹐內閣學士呂原卒。上問大學士李賢﹕「誰可代者﹖」賢曰「柯潛子。」賢出﹐吏部尙書王翺問﹕「內閣之缺爲誰﹖」曰「已於上前舉潛之。」翺曰「潛固好﹐然陳文年資皆深﹐用潛置文於何地﹖」賢曰「然。」然業已舉之。翺曰「復見上言之﹐何妨」明日﹐賢見如翺言。上曰「汝昨已舉潛。」賢固陳﹐乃許。及文入閣﹐與賢日爭事﹐曰「吾非汝所薦也。」景泰中﹐選內侍之秀異者四五人﹐進學文華殿之側室。倪謙﹑呂原寔教之。上時自臨視﹐命二人講。倪講《國風》﹐呂講《堯典》。講罷問二人﹕「何官﹖」倪時以左中允兼侍讀﹐呂以右中允兼侍講。又問﹕「幾品﹖」皆曰「正六品。」上曰「二官品同﹐安得相兼﹖」命取宮制視之。乃命二人以侍講學士兼中允。上旣臨幸﹐二人因攺坐於旁。他日﹐上至﹐訝之。二人對﹕「君父所坐﹐臣子不敢當。」上曰「如是乎﹖」其後至館中惟立談﹐或東西行﹐不復坐云。

時其上大饑﹐於棕轎上閱疏﹐驚曰「柰何百姓其饑死矣﹗」後得王竑奏﹐輒開倉賑饑。大言曰「好都禦史﹗不然﹐饑死吾百姓也。」

土木之難﹐張益以學士從死焉。後四十餘年﹐其子某印馬北邊﹐道土木﹐設祭悲泣。是夜﹐夢其父衣冠來曰「以紅沙馬與我。」旣覺﹐未甚異之。忽從者來報﹐云「後隊紅沙馬一匹﹐夜來無病暴死。」始異之。及歸﹐詢之父老﹐益初從駕﹐乘紅沙馬云。

約瑤﹐處州人。叔父讓以少監鎭福建。進燈有寵。時修《寰宇通誌》﹐瑤求入書辧內臣舒良﹑王誠因啖內閣大臣﹐得各舉一人。於是王文舉驛丞某﹐陳循舉鄕人周某﹐蕭鎡舉監生溫良﹐髙谷舉其媚王淸﹐商輅舉其姻蔣銘。良誠因舉瑤及文等﹐所舉皆不用。瑤獨擢爲典籍。天順二年﹐乞升錦衣副千戶﹐理鎭撫司刑。成化二年﹐進指揮僉事。巡江﹐擒江賊劉顯文等六十餘人﹐誅之。瑤內倚中貴﹐外任樞要。富侈驕盈﹐荒於聲色﹐一旦暴卒。

林俊之劾繼曉也﹐詔下獄﹐事且不測。懷恩叩頭諍曰「不可。自古未聞有殺諫官者。我太祖﹑太宗之時﹐大開言路﹐故底盛治。今欲殺諫官﹐將失百官之心﹐將失天下之心﹐柰何﹖臣不敢奉詔。」上大怒﹐曰「汝與俊合謀訕我。不然﹐彼安知宮中事﹖」舉所禦硯擲之﹐恩以首承硯﹐不中。復怒﹐付其卓。恩脫帽解帶於禦前﹐號哭不起﹐曰「不能復事陛下。」上命左右扶出。至東華門﹐使謂鎭撫司曰「若等諂梁方合謀傾俊﹐俊死若等不得獨生。」乃徑歸﹐臥於家﹐曰「中風矣」﹐不復起視事。上悟﹐命醫調冶。使者旁午於道﹐俊獄得解。時星變﹐黜傳奉官﹐禦馬監太臨張敏請於上﹔「凡馬房傳奉不復動。」敏袖疏來謁﹐跪於庭。恩徐曰「起﹐起﹐病足不能爲禮。」問﹕「何爲﹖」曰「已得旨。馬坊傳奉不復動。」恩大言曰「星之示變﹐專爲我輩內臣壞朝廷之法也。外官何能爲﹖今甫欲正法﹐汝又來壞之。它日天雷將擊汝首矣。」指其坐曰「吾不能居此﹐汝來居之。」敏素驕貴﹐又老輩也。聞其言不敢吐气﹐歸家中气而死。

章瑾以寶石進鎭撫司﹐命懷恩傳旨﹐恩曰「鎭撫掌天下之獄﹐極武臣之美選也。柰何以貨得之﹗」不肯傳。上曰「汝違我命乎﹖」恩曰「非敢違命﹐恐違法也。」上乃命覃昌傳之。恩曰「倘外廷有諫者﹐吾言尙可行也。」時兪子俊爲兵書﹐恩諷之曰「第執奏﹐吾爲汝從中贊之。」兪謝﹕「不敢。」嘆曰「吾固知外廷之無人也。」時都禦史王恕屢上疏切直﹐恩力扶之﹐卒免於禍。每恕疏至﹐恩則嘆曰「天下忠義﹐斯人而已。」及弘治初﹐言路大開﹐進言者過爲激切﹐或指內臣爲刀鋸之餘。覃昌大怒。恩曰「彼言是也。吾儕本刑余之人。又何怒焉﹖」

初﹐內帑積金凡十窖﹐窖凡若千萬﹐蓋累朝儲之以備邊﹐未嘗輕費。景泰末﹐頗事奢侈。英宗在南內﹐聞之嘆曰「累世之積﹐其盡乎﹖」甫復位﹐卽往視之﹐則金皆在﹐缺其一角耳。旋節他費補完之。成化中﹐梁芳﹑韋興等作奇技淫巧﹐禱祠﹑宮觀﹑寶石之事興﹐於是十窖俱磬。久之﹐上一日指示芳等曰「帑藏之空﹐皆爾二人爲之。」興懼不敢言。芳仰言曰「臣爲陛下造齊天之福﹐何謂藏空﹖」因子三官廟﹑顯靈宮之類﹐曰「此皆陛下後世齊天之福也。」上曰「吾不與汝計﹐後之人必有與汝計者。」蓋指東宮也。芳等退而懼﹐寢食俱廢。時上鐘愛興王﹐或爲芳計曰「不如勸昭徳勸上易之﹐立興王。是昭徳無子而有子﹐興王無國而有國。如此可保富貴於無窮。豈直免禍哉﹗」芳然之。言於昭徳﹐昭徳勸上易儲﹐時懷恩在司禮監﹐曰「此事只在懷恩。」上間召懷恩﹐微露其意﹐恩免冠叩頭曰「奴婢死不敢從。寧陛下殺恩﹐無使天下之人殺恩也。」伏地哭泣不起。上不懌而罷。未幾﹐詔往鳳陽守陵。恩旣去﹐次及覃昌﹐昌曰「以懷太監之力量尙不能支﹐我何能爲﹖」憂不知所出。或曰「不如謀之閣下﹐使分其責。」昌以爲然。於是各賜金一篋﹐乃詣閣下言之。萬安默然不對。次劉亦默然。上又質責昌﹐昌無以容﹐屢欲自經死。會泰山震﹐內臺奏曰「泰山東岱應在東朝﹐得喜乃解。」上曰「彼亦應天象乎﹖」曰「陛下卽上帝﹐東朝上帝之子也。何謂無應﹖」上首肯。始詔爲東朝選妃。不易太子矣。

英宗蒙塵﹐袁彬實侍上同起臥。天順初﹐授錦衣指揮﹐甚有寵。已而門達得幸﹐忌彬﹐譖之﹐攺南京。所部官校皆送之門外﹐共言其冤。有一少年獨奮曰「我能還之。但吾母老無所托耳。」眾許之。明日上疏具言達不法事。上以疏示達﹐達出召少年曰「我平日待汝若何﹖而汝劾我﹗」謝曰「非我之爲﹐乃閣老李賢使某爲之。」蓋知達平日素忌賢故也。達喜﹐卽言於上﹐曰「此非某爲之﹐乃李賢害臣耳。」乃詔會官廷辧之。

戴元禮﹐得丹溪之學﹐避名吳中﹐爲木客﹐時爲人治﹐曰但疏方﹐而不處劑﹐甚有人驗。時王光庵賓等謂曰「元禮名醫﹐盍往訪之﹖」至則一見傾倒﹐飲酒賦詩。久之﹐賓謂元禮曰「若賓年長﹐醫亦可學乎﹖」元禮曰「君家固素醫﹐亦何難乎﹖」「然則當從何始﹖」元禮曰「君能讀《素問》《難經》《傷寒論》等書則可。」已而別去。期月﹐元禮復至﹐因復請問醫。曰「《素》《難》之書已讀否﹖」曰「已讀。」「能記意否﹖」曰「公試舉問。」元禮摘問﹐賓隨口背誦如流﹐𨿽箋注異同﹐亦能口述。元禮嘆曰「壞吾醫名者﹐此人也。」然終不授以方。賓歸處劑﹐漫不知要﹐固叩之。元禮曰「吾固不求貲﹐獨不能以禮事我乎﹖」賓曰「吾春秋已髙﹐官尙不欲爲﹐又肯爲人弟子乎﹖」一日﹐詣元禮﹐值元禮不在﹐竊其書八冊以歸。元禮回﹐嘆﹕「固求不得。」賓自是得其傳。賓不娶﹐無子﹐與其弟不相能。弟嘗戍北邊﹐歸﹐頗詫其富。賓曰「得吾醫耳。」明日﹐其弟撤其藥﹐獨署外科曰「吾自得之異僧。」示非其術也。賓將死﹐以其書授盛啟東﹑韓叔賜云。

盛啟東初從王光庵學古文﹐因傳其醫。啟東一目治一熱癥﹐用附子。光庵驚曰「汝遽及此乎﹖此反治之道也﹐但少耳。」加之而愈。及光庵卒﹐竟授以書﹐爲本縣醫官﹐以事逮至南京。時與吳江梅某者偕行。駕幸北京﹐發雲南爲吏。梅某曰「至雲南死矣。」乃爲盜其家廟髹器首之﹐中途追還。免死﹐天壽山拽木。啟東長髯偉姿容﹐時監工某侯見之曰「有貌如此﹐爲小官乎﹖」乃令左右目隨主書算。初﹐啟東在吳﹐有內使督花鳥來蘇主其家﹐甚習。嘗病脹﹐藥之而差。至是偶值之途。內使驚曰「盛先生無恙乎﹖予太監患鼓脹﹐無能治者。」急往安樂堂見之﹐藥數投愈。太宗狩西苑﹐太監病新起﹐步往觀焉。太宗遙望見之曰「彼人死義矣。安得後生﹖」曰「得吳醫盛啟東而生。」

太宗喜曰「明日與來。」啟東與梅某散步長安門外﹐中使傳曰「宣吳醫盛某。」乃以平巾入見﹐稱旨﹐遂畱之禦藥房。尋授銜醫。啟東爲人慷慨敢直言﹐一日雪霽﹐召見便殿﹐韓叔暘等俱在。語次偶及白溝河之戰﹐上曰「彼時爲長蛇之陣﹐擊其首則尾應﹐擊其尾則首應。予乃從中衝之﹐遂口勝。」啟東曰「是天命耳。」上不懌﹐起視雪。啟東又曰「宜瑞不宜多。」旣退﹐叔暘曰「上前安得如此﹖汝並吾斬首矣。」須臾﹐賜禦膳。一日與叔暘弈於禦藥房﹐上猝至﹐不及屏﹐曰「誰與棋者﹖」對曰「臣與韓叔暘。」遂命弈於禦前﹐連勝者三。因命賦詩﹐啟東曰「不材未解神仙著﹐有幸親承聖主觀。」叔暘詩不成。數日﹐上賜象牙棋盤﹐並詞一闕。棋畱寘院中。永樂中﹐東宮妃張氏十月經不通﹐眾醫以爲胎也。而脹愈甚。一日﹐上謂曰「東妃有病﹐汝往視之。」東宮以上命醫也﹐導之惟謹。旣診出﹐復曰「使長病狀﹐早若何﹐晚若何。」一一如見。妃遙聞之曰「朝廷有此醫﹐不早令視我乎﹗」及疏方﹐皆破血之劑。東宮視之大怒曰「早晚當誕皇孫。此方何也﹖」不用。數日﹐病益急﹐乃復召診之。曰「後三日﹐臣不敢用藥矣。」仍疏前方﹐乃鎖之禁中。家人惶怖﹐或曰「死矣。」或曰「將籍沒家矣。」旣三日﹐紅棍前呼﹐賞賜甚盛。蓋妃服藥下血數斗﹐疾平也。時啟東與袁中徹俱爲東宮所憾﹐至是自度可釋矣。一日﹐上謂曰「若見東宮可少避之﹐乃知憾猶未釋也。」憂之﹐謀於忠徹﹐忠徹密曰「無傷也﹐彼相安能久。」及楡木川之變﹐啟東歸﹐取洞賓瓢未至﹐聞計﹐乃求南京太醫院避之。宣宗卽位﹐問左右曰「盛禦醫安在﹖」曰「在南京。」卽詔南京守備大監陳巫伴省食以來。甚信用之。丘浚﹐瓊州人。其學甚博﹐而尢熟於國朝典故。議論髙奇﹐人所共賢﹐必矯以爲非。人所共非﹐必矯以爲是。能以辧博濟其說。其論秦檜曰「宋家至是亦不得不與和親。南宋再造﹐檜之力也。」論範文正﹐則以爲「生事」。論嶽飛﹐則以爲「亦未必能恢復」。其最得者﹐絕元不與正統﹐許衡不當仕元﹐亦前人所未發也。性好著述﹐𨿽老手不釋書。性剛褊﹐不苟取。亦恬仕進。年七十猶滯國學。孝宗卽位﹐乃進《大學衍義補》﹐得遷尙書。時李廣幸於上﹐因之得入閣。在閣則與僚爭議﹐每事欲有紛更。眾不謂善也。時王恕有重望﹐濟每憎之。會劉文參劾恕﹐或以爲浚所嗾﹐士論少之。

宜興徐溥在翰林﹐不以文學名。及入閣﹐承劉吉恣橫﹐報復之。後溥一於安靖﹐調和中外﹐用人行政﹐不以己私。時稱其有大臣之度。溥常希範仲淹作義田以贍宗族。其子不肖﹐多奪鄕人之田以充之。溥沒未久﹐爭訟紛紜。

湯鼐﹐壽州人﹐爲人抗爽喜直言。弘治初﹐詣內閣﹐會敕萬安﹑劉吉﹑尹直時爲大學士﹐謂鼐等曰「近者﹐詔書裏面不欲開言路﹐我等扶持科道﹐再三陳說﹐方添此一款。」鼐卽上疏﹕「人臣之義﹐善則稱君﹐過則歸己。安等乃歸過裏面﹐而又佞臣等以扶持之說﹐不知安所謂裏面者﹐將何所旨﹖謂內臣耶﹖謂朝廷耶﹖乞追究所指﹐且治其欺君誤國之罪。」鼐俟命﹐司禮監宣入內﹐令跪聽命。鼐曰「令鼐跪者奉旨耶﹖太監命耶﹖」曰「奉旨。」鼐乃跪﹐乃宣。若「疏畱中不出﹐可歸矣。」鼐乃以手拍地﹐不言曰「臣所疏﹐皆經國大事。何爲不見施行﹖」

成化﹑弘治間﹐翰林聲望最重者﹐吳寬﹑謝遷﹐二人皆狀元及第﹐儀幹修整。寬溫粹含弘﹔遷明暢亮直。寬詩文俱有古意﹔遷亦次之。故一時並有公輔之望。及丘文莊卒﹐寬適以憂去﹐遷服將闋﹐遂用遷入閣。十餘年間﹐號稱賢相。寬遂逗𨖻﹐終不獲入閣。人頗爲不平。而寬處之裕如也。時劉健爲首相﹐遷數言寬當入閣。健曰「待我去用之。」他日又言﹐健答如故。遷爭之不得﹐至聲色俱厲﹐曰「吾豈私於寬耶﹖顧寬之科等先於予﹐年齒先於予﹐聞望先於予﹐越次在此﹐吾心慚焉﹐故言之﹐而公終不入﹐何耶﹖」健但笑而已。其後天變﹐師保皆上章求退。遷上疏求去﹐不得。復上疏舉寬及鏊自代﹐健不悅﹐宣言於內﹐以遷爲立黨也。

吳惠東﹐洞庭人。正統六年七月以行人使古城﹐立嗣王。十二月發東筦﹐次日過烏豬洋﹐又次日過七州洋﹐瞭見銅鼓山﹐次日獨豬洋﹐見大周山﹐次至交趾洋。山有�截。海中怪石廉利﹐風橫舟礙之卽傷﹐舟人恐甚。須臾﹐風急﹐過之。次日至古城外羅洋校杯墅口。廿九日﹐王遣頤目迎詔入國。寶舡﹑象駕﹑金鼓﹑笳管﹑旌麾﹑晻靄﹑氈衣﹑椎髻﹐前後馳至行宮。侯宮誤宴﹐番王躬迓國門前﹐戴金花冠﹐纏纓珞﹐環帳列刀越﹑象衛﹑盔牌﹐稽首受命。上元夜﹐其人詩﹐賞煙火夔﹐沈香火樹髙燃﹐嬌娥舞蠻樂奏。五月六日﹐回洋。舟至七州洋﹐九風幾覆。惠爲文以祭祝融與天妃之神。申時尙雨﹐至酉戌開霽。月明當空﹐賀神之靈驗也。五月十五日﹐瞭見廣海諸山﹐遂收南門以道廣東。其國臘月猶暑﹐民多袒裸﹐士著薴衣。南阡稻熟﹐比秧猶宵。其樹多檳榔﹑紅蕉﹑椰子。夜鼓八更爲節。

