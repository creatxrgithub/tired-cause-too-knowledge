正月

元旦﹝2月8日﹞天气晴暖早起有風朝廷變法維新﹐元旦暖而有風﹐春气風行天下之象也。與方藥雨暢談﹐意見相合者多。

初二日﹝2月9日﹞晴午後入城拜年。申刻沙彪內﹑哲美森來﹐因羅沙第有電﹐沙來議也。藥雨明日起身﹐故射龍虎覆竟夕。

初三日﹝2月10日﹞。黎明﹐藥雨起身﹐送至門口﹐兼托以林文徳事。

初四日﹝2月11日﹞晴因昨日陸純伯約本日來﹐故候之。午刻來談。後欲往拜年﹐已嘆「長鋏歸來兮﹐出無車」矣。晚間接擲。醜刻﹐大風甚烈。

初五日﹝2月12日﹞晴冷大風。午後拜年。薄暮至喬茂軒處﹐遇張玉叔﹐縱談無忌。茂軒苦畱晚飯。歸﹐復搖擲。醜刻睡。

初六日﹝2月13日﹞晴遊廠甸﹐購朝珠一串﹐價八十金。歸﹐移書桌於東間。讀《顯誌堂文》數篇﹐《時務報》數篇。戌刻﹐東文開館。晚跋《史農碑》兩則﹐去臘所購也。本日接程少周信﹐知股票已簽字。接徐卞信﹐知五層樓之詳。接王星北信﹐知二千金已收到。

初七日﹝2月14日﹞晴暖午前﹐晤髙洲君﹐知英日聯盟﹐中國之大幸也。午後訪齋藤﹐問六款之事﹐渠亦未得其詳。但知中俄決裂﹐日本助陸師﹐英助水師﹐美助兵餉云云。然則俄苦已乎﹗

初八日﹝2月15日﹞晴愈暖午前訪哲不遇。午後訪劉海南﹐此人殊憒憒﹐非辦事才也。歸﹐校新得《乙瑛碑》一過。𨿽較新拓未嘗多字﹐然紙墨殊舊﹐非近拓也。本日接芝閣信﹑王星卿信﹑惇宜信。又﹐昨日接朱黼莊信。

初九日﹝2月16日﹞晴午前訪哲﹐值其往謁松中丞﹐未遇。午刻趙仲宣來﹐在此喫飯。飯後﹐往訪吳摯甫﹐不遇。西城拜客﹐至丁芾臣處小坐。拜蔡鷺卿﹐出順治門以歸。晚﹐趙子衡來。

初十日﹝2月17日﹞晴連日俗見﹐甚倦。本日決計諸務不作。午後翻閱石鼓文﹐興發﹐臨兩紙。因將去年所注音釋未竟之功卒之﹐亦一樂也。髙子衡來。晚間﹐擬礦路章程竟。

十一日﹝2月18日﹞晴午前晤哲君﹐告知吳楚生將到浙﹐並取回程若水之轉單。午後王筱齋來﹐因與上田晤面。上田去﹐因與王議買賣股票事。本日王壽臣錄礦路章程並寫股票賣據﹐竟一日之功﹐甚勞矣﹗

十二日﹝2月19日﹞晴午後髙子衡未刻往遊廠甸﹐一無所得以歸。晚間搖攤。

十三日﹝2月20日﹞晴臨石鼓三紙。

十四日﹝2月21日﹞晴午後﹐允孫之夫人﹑予谷之夫人先後來。申刻至子谷處攤牌九﹐棄甲戛兵而回。

十五日﹝2月22日﹞晴早起自城內歸。八鐘睡﹐十鐘起。聚家中老幼團聚﹐搖擲至夜三鐘止﹐遵吾家古例也。

十六日﹝2月23日﹞陳綏伯借地作詩鐘主人。起手予拈得主考﹐第二課因得元連任﹐第三課又因得元連任。一日主考一人連任﹐𨿽遊戲事亦甚難也。

十七日﹝2月24日﹞晴早起﹐沙彪內來約﹐午後同至美國府。午後先至李季臯處﹐因渠昨日來云有話說也。次至沙處﹐次同沙至詹美生處。未至髙子谷處﹐遇子詠。

十八日﹝2月25日﹞晴午後至外務部晤瑞寶臣﹐談甚鬯。晚間歸讀洋書。下午李崇山。

十九日﹝2月26日﹞陰午後謁仁和。晚發淩述之信。昨日作大哥﹑芝閣﹑朱黼莊三函。夜間雪。

二十日﹝2月27日﹞晴午前以所聞告知哲公。午後往義善源商議買票事並約筱齋來寓作據。鈞叔轉借二千元送去。

二十一日﹝2月28日﹞晴本日試嘗玉樓春﹐味平平。𨿽不甚佳﹐尙在可喫之列。因子詠約四點鐘在寶珠家喫飯﹐屆時往而子詠未至。少停﹐三髙至矣。七鐘入座。飯後因聞子詠告我皓田之言﹐有如巨霆震耳。歸已十二鐘。撰東三省章程。

二十二日﹝3月1日﹞淸晨﹐送銀條至哲君處﹐看其發電往倫惇。旋至沙彪內處。歸已一鐘矣。適子谷至﹐遂同往寶珠處喫飯。亥刻歸。

二十三日﹝3月2日﹞陰有風本日爲陳子莊主人詩鐘會﹐計四課。予三作宗師﹐雙元一宗師﹐元二考﹐運可謂盛矣。凡三得頭標也。

二十四日﹝3月3日﹞晴有風甚大午後至髙洲﹑威大利兩處﹐爲仲伯介紹也。末至西堂子胡同。先至仲平處略談。未至子衡處。

二十五日﹝3月4日﹞晴有風早起﹐沙彪內來約午後三鐘至詹君處。午後赴約並至祁羅弗買椅子六張以歸。末至王鈞叔處。本日宜古齋送《天發神讖》來﹐舊拓本﹐幾於亂眞矣。

二十六日﹝3月5日﹞晴早起﹐送銀票至哲美森處﹐並作押據致王筱齋。午刻祁景沂來。午後赴鄭延卿之約﹐座中有徐次舟。

二十七日﹝3月6日﹞晴暖異常午前楊朗軒來。午後丁問槎﹑趙子珩來。下午王筱﹝齋﹞送萬金支票及子詠之兩千金來。薄暮﹐赴子若之約﹐因聞盛有電來云﹐攺路須俊蘆漢路成再定準﹐駁直瘋談矣。托其問仁和其意云何﹖

二十八日﹝3月7日﹞晴午前往哲君處﹐略坐。又至詹君處略坐。早間﹐接子谷信﹐知盛君之言仁和大不謂然也。午後﹐子谷來﹐送硝局章程﹐托擬之。申刻﹐赴劉竹溪之約。坐中有丁芾臣叔侄﹐又有李姓號雲從。聞其金石之學甚精﹐蓋久與潘﹑王﹑盛諸君相周旋者。論古所賣禮器屬其鑑別。據云乾隆拓本已甚精矣。

二十九日﹝3月8日﹞晴大風午前﹐拜胡蕓楣﹐見之。歸﹐莊幼已到。今日爲二陳送行﹐兼坐詩鐘也。予第四課得元眼花﹐在一邊又雙眼。前課左右前四名予得其五﹐然尙未得一邊之元眼花﹐同考者十五人﹐得甚不易也。

三十日﹝3月9日﹞晴暖異常早起髙洲來﹐約三鐘來。午刻﹐祁景沂來。三鐘髙洲來。予衡﹑子谷來。因昨日中島來云橡村有病﹐往看之﹐已愈矣。饋以十元﹐因其近日甚窘也。

二月

初一日﹝3月10日﹞晴午刻往謁胡蕓楣﹐未見。早起﹐彭伯勤送結來。未刻﹐至詹美生處鬯談。旋至髙子衡處。晚歸作藥雨函。

初二日﹝3月11日﹞晴暖異常午前至胡處﹐晤張蔚堂。至哲處﹐告以外部駁盛電。歸﹐飯後先至詹處。旋至外部拜瑞鼎臣﹐值其忙﹐未候。至子谷處小坐以歸。中島送骨灰章程來。

初三日﹝3月12日﹞晴暖午後三鐘﹐同靑城往拜內田夫人﹐談至六鐘歸。值李佑三來﹐王伯恭由揚州來﹐髙子谷來﹐丁仲丹來。上田來送骨灰樣子也。中島來。晚撰公愼書局章程。

初四日﹝3月13日﹞晴暖午前至哲處﹐告以昨日之信。午後擬拜馬軍門﹐先至子衡坐片刻﹐同往。馬已往榮相處﹐文案何君亦不在焉。歸﹐順道訪東卿﹐值中島於門﹐知已出矣。歸寓﹐樊麗泉在﹐將部照交其代辦引見﹐約須二千五百金已外。本日接楚生來函。昨日當中島撰骨灰合同稿﹐又撰書局章程﹐神勞不能成寐﹐故今日以靜息爲宗也。

初五日﹝3月14日﹞晴午後﹐擬拜中島眞雄。陸純伯來﹐久坐。旋王伯恭來。薄暮至新泰厚﹐取回顏檢齋借據﹐二十年痞塊今日方除也。

初六日﹝3月15日﹞晴午前﹐李佳白來﹐攜其四歲兒至。午後至張蔚亭處小坐。復至髙子谷處坐片刻。爲訪威大利不遇﹐歸。晚間正文齋送《金石苑》來﹐索價二十不得減﹐畱之。去年買一道帖﹐簽題《常道觀碑》﹐檢金石書不可得。今日隨手翻閱﹐見其題爲「唐元宗賜靑城山張敬忠勅」。前日有云恐是他碑題名﹐今始恍然矣。

初七日﹝3月16日﹞晴早起至沙彪納處﹐爲西山﹑仲瀛二事。歸寓﹐子谷來﹐知瑞君之說。午後訪子詠﹐遇伯弓小坐﹐同往焉。晚讀東文﹐今日甚覺其難﹐蓋有一日興之到否也。

初八日﹝3月17日﹞晴早起至哲美森處﹐告以昨日與子詠所商辦法。歸寓作筱齋信﹐因轉單只有四紙也。子衡來。薄暮﹐廉惠卿來﹐丁仲丹來。跋《常道觀碑》一段。《金石續編》亦載之﹐蓋嘉慶年間始有人拓之也。

初九日﹝3月18日﹞晴李雲從送元拓本《孔羨碑》來﹐又道光拓本《張遷表》。論古送一《史晨後碑》來。亦明初拓本也。《孔羨碑》惜其缺首葉。

初十日﹝3月19日﹞早起雨午後至沙君處﹐爲議西山合同也﹐並聞威君有約﹐卽往訪之﹐談良久﹐威君並托代購其用書籍。晚間作家兄信﹐爲義使商充參贊也。

十一日﹝3月20日﹞陰午後王伯弓來。申刻﹐往拜趙仲宣﹐不遇。過永寶齋﹐取「姞氏惇」以歸。

十二日﹝3月21日﹞早起﹐大雪滿庭﹐致足樂也。臨《石鼓文》一葉﹐《多寶塔》一葉﹐釋《澄堂帖》卷一竟。

十三日﹝3月22日﹞陰午前﹐拜貽靄人﹐談甚久。歸寓﹐鄭幼平﹑龔仙洲來。本日﹐諸人爲二陳君餞行也。略作詩鐘兩課。連日人甚不適意﹐今日尢甚﹐頭微痛。

十四日﹐禮拜﹝3月23日﹞晴哲美森約喫飯。座客則梁鎭東﹑黃秀伯﹑子詠﹑伯漁及予也。

英國政府去年批準在曼知斯達與利窩不兒之間鋪造單軌電气鐵路﹐其法系英人伯爾氏所創﹐此次開行﹐每百二十淸裏僅費二十分鐘。人工之巧﹐愈出愈奇。﹝本日《順天時報》﹞

十五日﹝3月24日﹞半陰午刻丁仲丹來﹐未刻王伯弓來﹐申刻髙子衡來﹐鬯談心性之學。

十六日﹝3月25日﹞晴午前至哲君處﹐問覆河南電。午後﹐往大街瑞蚨祥﹐買玻璃當子﹐又買初花眼鏡。至公愼書局﹑華北譯書局買書數部以歸。

十七日﹝3月26日﹞晨起﹐赴象房街拜張燕謀﹐談二時之久﹐人格明亮。出城至玉樓春。午飯後適丁問槎來﹐同啖。後至工藝局﹐坐談良久。有孫靜�﹑盛子�在坐。過樊麗泉談本日不能辦驗看事。歸寓﹐橡樹夫人在焉。薄暮﹐王筱齋來。上燈﹐馮公度同魏藩寶來﹐痛談至亥刻止。

十八日﹝3月27日﹞晴午前至哲處﹐告之張君所云﹐並請其寫出轉單。當同往英署巴君處簽字。回寓喫飯。丁仲丹同李企農來﹐坐良久。騎馬赴子衡之招﹐試騎也﹐竟未墜。李仲平在聚寶堂亦來招﹐云有要話兼擾云。

十九日﹝3月28日﹞陰午前﹐髙洲同島川來。午後至外部而瑞君未到。至子谷處少坐﹐兼訪威君。值沙君於途知威已赴天津接新使矣。讀《譯書匯編》之《理財學》二本。論理之精﹐譯筆之絜﹐均甚佩服﹐惜未終而止矣。

二十日﹝3月29日﹞晴午前未出門。歸寓﹐買得《白石神君》一軸﹐似甚舊﹐而李雲從亦定其爲乾隆拓本。然與所藏道光拓本校之﹐未嘗多一字也。惟精神似較足云。又《尹宙》一部﹐均系明拓本。以新本較之﹐則碑下左角所缺之數十字均全﹐想爲明拓無疑矣。下午﹐拜顧亞蘧﹐未遇。約趙子衡同赴玉樓春晚飯。歸﹐接江忼父函。渠住二道口圍上坡譯書局內。➁

二十一日﹝3月30日﹞晴聞柯瑞﹝29﹞君來﹐將往拜之。值顧亞蘧來鬯談。午後遂先至沙彪內處。沙云﹐本日爲耶穌復生日﹐哲﹑柯均未必在家﹐可勿往也。遂歸﹐臨《多寶塔》一紙。而閻成叔來﹐談至八鐘半去。本日買得一銅器﹐不識其名。徧查《博古》《考古圖》及《西淸古鑑》﹐皆無其款。

二十二日﹝3月31日﹞午前晤柯君。午後﹐因翰文齋云有大鼎﹐因往興隆店觀之。其人外出﹐不能見。而值別家賣貨一觀焉。見一小銅幾﹐花紋甚古﹐爲東洋人買去。予得千秋萬歲瓦一片﹑唐四靈鏡一具﹑作旅寶小鼎一个﹑古玉兩片以歸。本日買《韓仁銘》「君謂」二字未泐本一﹐《魯峻碑》一﹐皆乾嘉拓本也。

二十三日﹝4月1日﹞晴午後復往興隆店一覽﹐卽往王孝玉觀察晤談大槪﹐復至賈子詠處略坐。歸寓﹐跋《孔宙碑》一段。送來者凡三本﹐以其「�日」之「�」字爲證﹐新拓已全無形迹﹐道光拓有小半字﹐乾隆拓則大半字也。夜﹐大風甚烈。

二十四日﹝4月2日﹞午前﹐子衡送新章來。午後拜瑞君﹐未晤。拜二王﹐皆未起。回寓﹐發柬請客。本日大風猶未甚衰。昨買一六朝帖﹐不知其名。查《金石續編》知爲《鄧將軍碑》。前日原君錫所得三代花紋瓶已歸予矣。價百八十金。

二十五日﹝4月3日﹞晴仍有風午前拜瑞君﹐仍未見。往賀張大臣新居﹐至子衡處小坐。歸寓﹐發上海信。丁仲丹來。朱麓庵來。本日在便宜坊作主人請王孝禹也﹐鬯談至予初歸。

二十六日﹝4月4日﹞晴風息午後至公司與哲﹑柯二君定委員薪水。方鑑軒一百兩﹐又夫馬費九十兩﹔葉鶴卿薪水七十五兩﹐又夫馬費九十兩。方專管鐵路﹐葉專管礦務。今日有人送明拓《乙瑛》《史農》兩碑來﹐暇卽摩挲﹐致足樂也。

二十七日﹝4月5日﹞陰午前王伯弓來﹐鐘笙叔來﹐畱喫午飯。飯後陸純伯來。未刻﹐往拜趙仲宣﹐未遇。聞興隆店大鼎已拆包﹐往觀之。購阮文達齋候壘捲予以歸。值王孝禹君於途﹐同歸。請其鑑別諸帖﹐《禮器》《史晨》《乙瑛》皆明拓也。《魯峻》一本渠亦稱系明拓並稱極爲難得云。酉刻趙仲宣來﹐談良久。晚間雨。

二十八日﹝4月6日﹞陰有風晨起﹐將翁題《瘞鶴銘》舊拓本形式錄錄於裱本上。沈蘭生來﹐因令其將未照銅器補照之。臨《史農碑》二紙。

二十九日﹝4月7日﹞乘二車赴天津。出柵﹐東洋車覆﹐口鼻微傷。然顚僕之後﹐頭旋暈。扶起﹐足不能立﹐若在極顚播之船上﹐約十多分鐘方略定。可見腦筋之不可震動也﹐可畏哉。到報館喫點心後﹐同赴印字館﹐觀其刀焉。買漆盤數具﹐小說數種。值徐麟臣在坐﹐同往喫番菜以歸。是日著棉衣﹐冷幾不支。

三月

初一日﹝4月8日﹞有風寒因衾薄﹐夜眠未安。晨遂臥﹐至午初起。中根﹑山下均來談。飯後同麟臣入城看古罍﹐無足重。而張景韓者有一角﹐疑似飛燕角蓋之底也。不能忘情﹐再三商之﹐渠非八十元不售﹐托麟臣經營之。申刻至領事館。晚間鬯談。

初二日﹝4月9日﹞淸晨﹐赴車棧﹐值浮橋開關﹐坐船過河。無東洋車﹐又恐誤車﹐奔赴之﹐兩足疼矣。歸寓﹐若無所著者然。臨《大觀貼》二紙﹐《史晨碑》二紙。由天津至北京﹐相傳二百四十里﹐其中某棧至某棧若干裏不能知也。此次以時刻計之﹐可以得槪矣﹕

九點十分開天津﹐十點五分至楊村﹔十一分開﹐十一點二分至落筏﹔七分開﹐二刻八分至廊房﹔三刻開﹐十二點一刻十三分到安定﹐二刻開﹐一點五分至黃村﹔十分開三刻至丰臺﹔七分一﹐二點一刻至永定門杈道﹐二刻五分至前門。附表﹕

天津——55楊村——51——落筏——31——廊房——28——安定——35——黃村——35——丰臺——23——永定門——20——前門﹝278﹞

初三日﹝4月10日﹞晴有風午前進城﹐車塞於崇文門者兩時許﹐返駕。飯後﹐祁景沂來﹐王筱齋來。臨《禮器碑》兩紙。石鼓文兩紙原君錫送角蓋來﹐又叔作姒彜﹑虎符一。接趙森甫信﹐云一寄鎭江西門外大街寶塔巷﹐一寄湖北省城武備學堂。李雲從送丁芾臣之六爵杯來。

初四日﹝4月11日﹞晴有風午前迂道前門至公司﹐告知義善源事定﹐並告中根擬辦小火船事﹐柯君甚爲欣然。歸寓﹐急作函與中根君。昨日山下歸。午後李崇山來﹐松甫來﹐髙子衡來。臨《禮器碑》二紙。鐘笙叔癸巳﹐其尊翁丁卯孝廉﹐與髙瑞臣兩重世誼。

初五日﹝4月12日﹞晴風息至沙彪內處﹐爲詹事﹐兼爲髙事也。加信業已寫妥。歸寓﹐邱於蕃來﹐縱覽金石﹑書籍﹑字畫。贊善允之。接達紫忱來信﹐仍寓蘆臺北街旭東棧間壁。於藩縱談至十點半鐘去。

初六日﹝4月13日﹞晴午後﹐拜李崇山﹐借其《嶽麓寺碑》以歸。至工藝局。末至王孝禹處﹐觀其所藏《曹全碑》﹐所謂出土本也﹐字如白玉﹐墨若烏金。又觀其宋刻《書譜》﹐較安刻本字多而純﹐是筋體﹐至可寶也。

初七日﹝4月14日﹞晴午後至髙子衡處﹐將其義善源借款一並取回。作揚州信﹐又作上海贖當信﹐作藥雨信。午前徐麟臣來﹐寶瑞臣來。午後陳少湍來。

初八日﹝4月15日﹞晴甚暖晨起﹐臨《石鼓文》一紙。午刻赴顧亞蘧之約。今買銅器數事﹐聞盛伯義家物也。九品皆精﹐致足樂也。王星卿來談至戌刻去。添伯弓所撰稿子。

初九日﹝4月16日﹞晴連日之暖至七十餘度﹐市人多著單衣。午前﹐沙鏢內來。本約詹美森兩點後會晤﹐伯琦忽然病痃﹐遂趕緊喫飯﹐至詹處談大略。兩點半至公司﹐哲美森亦於今日歸也。略談﹐哲赴外務部。予歸﹐喬茂軒來。酉刻至義善源。回﹐看吳芷舲﹐談至八鐘﹐赴子詠恆徳堂之約。

初十日﹝4月17日﹞晴午前﹐赴公司與哲美森議豫丰公費事﹐擬提百金給楚生爲津帖。午後袁君錫來看銅器﹐贊賞不置。

十一日﹝4月18日﹞晴午前﹐同詹美生謁見張燕謀﹐旋赴公司﹐定洋人華字名。淸晨﹐靑城有震動之勢﹐故午後未出。申刻﹐邱於藩來﹐丁仲丹來。王筱齋談至亥刻散。檢閱拓片一過。昨日原君錫與我之金拓片粘於本子上﹐訖﹐鐘已一下矣。

十三日﹝4月20日﹞晴➂本日禮拜﹐無所事事。茹古送《天發神讖》來﹐畱閱之。午後待樊麗泉未至。陳之莊同龔仙洲來。髙子衡來云﹐鈞叔約六點鐘徳國飯店。到時鈞尙未至﹐卽回﹐懼熬夜也。本日臨《禮器碑》陰四紙。

補十二日﹝4月19日﹞晴午前王筱齋來。本約同赴公司﹐據江伯虞﹐哲已往萬壽山﹐遂輟。晚間﹐用鹽彊水去銅繡﹐竟如靑天云淨﹐亦一樂也。

十四日﹝4月21日﹞晴有風天气退至六十三度。十一﹑十二日熱至八十度。晚間退至六十度。午前﹐同王筱齋至公司談匯費事﹐大致可成。午後﹐沙彪內來﹐王孝玉亦來。遂往琉璃廠看宜古齋所裱帖。便道至寄觀閣買張叔未分書對一付﹐爲汪小米所書﹐致可愛也。又在茹古齋買吳讓之四體字屏一付。

十五日﹝4月22日﹞陰午前至公司﹐值葉﹑胡皆在﹐與談淩述之事﹐大約薪水可加至六十金﹐並爲股票簽字也。午後馮公度來﹐遂同往公愼書局﹐取新書數種以歸。論古齋午前送《磚銘》來﹐缺廿余字﹐然精本也。

十六日﹝4月23日﹞雨至公司﹐爲哲君明日赴津也。斟酌義善源合同。午後接安仁來信﹐云覆信寄省城廣潤門外福裕亨錢莊收下匯寄安仁也。

十七日﹝4月24日﹞晴午前中根﹑上田來﹐當約之明日午飯也。午後拜毛親家太太。順路至楊子嘉處痛談。連日手傷不能寫字﹐然勉爲之。作致韓子實信稿﹐並方鑑軒信。

十八日﹝4月25日﹞晴午前﹐胡少樵來。午刻所請之客俱到。昨日張寶廷自天津來﹐所買馬景韓三角攜至﹐急取角蓋試之﹐吻合﹐一大喜也。今午適沈髯翁至﹐出席上示眾賓﹐並告以巧合之故﹐皆拍掌稱快。

十九日﹝4月26日﹞雨知哲君尙未往天津﹐晤談胡少樵事﹐爲支方鑑軒薪水百金以歸。午刻﹐麗泉來云鮑心如不盡緒﹐須往托吳芷舲。午後至芷舲處﹐旋往伯弓﹑子詠處略坐。歸途遇芷舲自鮑寓歸﹐云有吏部覆片可行。

二十日﹝4月27日﹞陰午前﹐彭﹑樊﹑王三君來。彭云鮑須看吏部核準照﹐樊約交彭也。馬小眉有電匯之款來。午後張君小浦來﹐大學堂之總辦也﹐云李君希聖約一半日來。邱於蕃來。本日王鈞叔約喫晚飯﹐陪甘﹑詹二君也。不能出城﹐至髙氏昆仲處談通夜。天明後六鐘歸﹐寢。

二十一日﹝4月28日﹞陰早起讀《磚塔銘》﹐昨日所買定也。午刻王伯弓來。未刻同赴同丰堂。晚間歸。

二十二日﹝4月29日﹞晴早起﹐往威大利處﹐值其往觀回鑾﹐遂歸。午後防髙促瀛來﹐未出門。翻閱金石書籍﹐致足樂也。吳楚生到。

二十三日﹝4月30日﹞晴此兩日稍暖﹐然早晚尙禦棉衣。午前晤威大利﹐略談。吳楚生來寓﹐痛談至未刻。因論古約看書籍﹐取《十六長樂堂金石》一部﹐又《吳平齋印譜》一部以歸。昨日所購之《智永千文》﹐據云宋拓﹐恐未必然。

二十四日﹝5月1日﹞晴早起﹐茹古益珍來﹐還其帳。晉古送一彜來﹐文曰「禾白作父乙寶尊」。午後謁王相﹐未見。王孝禹有信來﹐因至西堂子胡同與父衡一談。歸寓﹐讀《十五小豪傑傳》﹐寫書簽。

二十五日﹝5月2日﹞晴早起﹐有何君來拜﹐楚生之戚屬也。楚生昨日移居本寓。午後至琉璃廠有正書局並至論古齋﹐擬買《吳都文範》也。昨晚讀《徐節孝集詩》﹐不甚佳﹐而語錄頗多精語。今晚讀《查初白續集詩》﹐不如前集遠矣。

二十六日﹝5月3日﹞晴午前至公司﹐同楚生去也。兼往威﹑沙二處。晚間至王筱齋處﹐爲其相約也﹐因吳芷舲有決計撤回印結之說也。下午讀漢碑﹐取二月間所購《孔彪碑》與新本相較﹐有天壤天別﹐蓋國初拓本矣。

二十七日﹝5月4日﹞晴暖擬同楚生至英署﹐因禮拜而止。午後髙仲瀛老伯來﹐談片時去。本日將寽金彜買來﹐把玩久之。其文字之精當在史農亞也。

二十八日﹝5月5日﹞晴午前同楚生至英署﹐值甘赴馬場未遇。予至公司﹐告知伯虞甚病。歸寓﹐爲措銀翹散與之服。讀《說文古籀補》一過。

二十九日﹝5月6日﹞晴午前﹐同至英館﹐值甘君暢談﹐因薩公使有事﹐未見。午後方藥雨來﹐因伯虞病轉入少陽﹐陽明﹐熱甚﹐爲擬小柴合虎服之。薄暮﹐大汗出﹐昏糊稍解﹐夜得安眠矣。王星卿來﹐談至亥刻去。

三十日﹝5月7日﹞晴此數日天色昏黃﹐風霾不輟﹐想因廣宗戰事也。午前至公司斟酌四川章程。復外部信稿。午後陳少湍來﹐囑診伯虞病﹐並告以所服諸方﹐陳雲極善。伯虞病勢𨿽重﹐然連日鄧嘉生諸君意見相同﹐或不致有他故乎。

四月

初一日﹝5月8日﹞晴天气晴明爲近數日所未有。前日丑刻﹐次媳生一女。今日三朝﹐爲取名平安兒。午前至公公司﹐爲將四川章程攺定也。今早藥雨回津。午後李亦源﹑張筱浦﹑李汝眞來﹐王伯弓﹑髙子衡來。

初二日﹝5月9日﹞早起至公司﹐送外部信也﹐並告知浙事將舉辦﹐兼論秦事。午後則專候陪醫矣。伯虞病已大有起色﹐而次媳病仍懸懸也。

初三日﹝5月10日﹞晴午前﹐姜穎生來。午後至髙子谷處。酉刻至喜鵲胡同﹐候至七鐘未歸﹐乃返。今日次媳病稍減。晚間橡村夫妻來辭行。程紹周寓葑門內嚴衙前督銷總局。本日午刻﹐長媳生一女﹐落蓐不啼蓋死於腹中者﹐亦危矣哉。

初四日﹝5月11日﹞晴午前沙彪來﹐午後詹美生來。申刻﹐往官書局無遇。至湘鄕館﹐值野秋尙書亦至﹐略談。知大學堂地基已定﹐並云舊日之大學堂將攺爲中學堂。臨《禮器碑》陰四紙。

初五日﹝5月12日﹞晴午前﹐詹美森來。午後﹐吳少渠來﹐未刻﹐子衡來。申刻﹐往喜鵲胡同謁王相﹐見之出城。晚間王筱齋來﹐楊友三來。一日間除會客外毫無一事﹐殊可笑也。臨《禮器碑》陰三紙。宜古齋送六朝碑來。

初六日﹝5月13日﹞晴午前邱於藩來﹐爲赴審定字畫之約也。午後同張寶廷往詹美森處﹐約同赴東華門內看銅器也。有卣二事﹐皆極精﹐小卣破於腹如胡桃大﹐對銘約有六﹑七十字﹐大者約十餘字。索價二千金﹐爲之浩嘆而已。歸寓﹐於藩檢過字畫二百九十餘件。

初七日﹝5月14日﹞晴午前同於藩檢字畫約百件。午後陰霾﹐至兩點半鐘﹐紅黃之色自西來﹐至三刻幾於晝晦﹐屋內懸字不能辧。三點初落雨數點﹐霾解﹐有雷隆隆然。三點半天地復淸。趙子衡來﹐張喤聲➃自天津來﹐達紫忱自蘆鄕來。八點鐘﹐字畫檢畢﹐計聯五十餘計﹐屏四十餘付。

初八日﹝5月15日﹞晴午前﹐詹美生來約﹐因無翻譯﹐卻之。午刻沙彪內來。午後於藩歸。申刻又起風﹐予入城訪鈞叔。前日陳享仲來函﹐囑往拜鐘君崙﹐號毓初﹐新分吏部者也。

初九日﹝5月16日﹞晴接家兄來信﹐張香谷所攜也﹐並《韓文百篇編年》四十部。午後至西單牌樓恆徳堂看銅器。有一具大惇﹐確系三代器而字被人鏟去﹐略餘痕迹而已。晚間在玉樓春喫飯後至王孝禹宅中﹐子初回。

初十日﹝5月17日﹞晴卞子新至。本日未出門。大黼所生之女於昨夜休矣。昨日達紫忱來。午後因與籽莘﹑紫忱講學﹐約其明日喫飯。

十一日﹝5月18日﹞晴午後王壽萱來。王筱齋持股票來﹐因作長電致焦樂山。晚請客﹐張聲喤﹑吳楚生﹑卞子莘﹑達紫忱也。飯後談至醜刻始歇。

十二日﹝5月19日﹞晴異常暖午前接羅叔耘來函﹐並贈我唐人寫經兩葉。午後作羅覆函﹐並致家兄函。申刻﹐回拜王壽萱﹐值邱於蕃﹑張香谷皆在座。薄暮﹐往拜王星卿﹐知已赴天津﹐明日尙須赴保定﹐約十六﹑七回也。亥刻大風。見邸抄﹐肅王派督修街道工程管理巡捕﹐今年之一快事也。

十三日﹝5月20日﹞晴早起﹐撰條陳擬上肅邸。午後髙子衡來。至詹美生處﹐告以善後事宜均托子谷矣。

十四日﹝5月21日﹞晴午後均叔來﹐爲議楚生股票事定﹐亦一快事也。

十五日﹝5月22日﹞晴王伯弓來﹐早起往英署簽字﹐兼往日署謝牧田君。午後袁子壯來﹐王筱齋來。

十六日﹝5月23日﹞晴午前﹐至公司取轉單﹐遂至酉堂子胡同午飯。未刻﹐同子谷至詹君處。

遊滬

十七日﹝5月24日﹞辰刻起。論古齋送帖兩本來。一爲《東海廟殘碑》﹐題曰「天下無二本」﹔一爲舊拓《嵩山三闕》﹐各索價千金。惜行色匆匆﹐不能細讀也。急赴火車棧。送行者上田﹑松甫﹑山下﹑楚生﹑仲丹﹑子新﹑寶廷等。遇侗將軍﹐亦送客者。囑交四十元給銳雨生。五點到天津。晚﹐微雨。

十八日﹝5月25日﹞辰刻起。桂生往買船票﹐九鐘尙未歸。沈虞希力言本日「安平」不開。囑僕人束裝俟之。未幾﹐桂生回﹐云船下午準開。遂匆匆赴車棧﹐幸未誤。十一點後到溏沽上船。同船者爲那君﹑毓君﹑憲君﹑祁君。憲字令之﹐祁字�莊。五鐘啟碇。

十九日﹝5月26日﹞晴十鐘到煙臺﹐四君皆去。五鐘開船﹐七鐘三刻大霧﹐八鐘一刻漸淸﹐三刻則甚淸﹐船亦不放气矣。行船章程﹐遇霧﹐行者放气﹐停者打鐘﹐免相碰也。九鐘後﹐星斗爛然。十點二刻船又放气。起視﹐霧气又濃合矣。考驗每放一气﹐隔二分鐘﹐气之長十秒。十二點又不放气﹐約兩小時。二點霧又起。天明﹐風起﹐霧散。

二十日﹝5月27日﹞陰有風船頗顚簸﹐𨿽不至嘔吐﹐然甚不適﹐兩餐皆彊勉食之。日間睡﹐夜不成眠﹐亥初睡著﹐尙未沈也。

二十一日﹝5月28日﹞霧八鐘停輪﹐九鐘霧解。船行少頃﹐見佘山。一鐘三刻進吳淞﹐二鐘三﹝刻﹞至海關﹐十分至馬﹝碼﹞頭。無空泊﹐河中乘小劃上岸。先至大哥處﹐略談。往衡氏處﹐知佛保死﹐往哭焉。晚飯後至羅叔耘處﹐讀其東洋所得唐人寫經及仿宋各種醫書。出金石拓本﹐使伯斧縱觀之。

二十二日﹝5月29日﹞雨昨夜奇暖﹐今驟涼﹐寒暑鍼降至六十餘度。巳刻﹐隨大哥至半園喫湯包﹐遇王厚甫搶作主人﹐略談半刻。蓋筱齋之弟也。午後﹐至義善源﹐不遇焦。又至公司晤哲美生﹐適接道口電﹐有阻撓開工之說。靑城首飾托其攜帶。復至芝閣處暢談。晚﹐夏需臣約敍於王金鳳家。

二十三日﹝5月30日﹞陰雨寒甚偕家兄至制造局﹐已知黃﹑蔣諸君皆在也。至﹐則見四薌﹐知卽住局。石溪丰神如故﹐黃﹑蔣除略有白須外無老像。朱蓮峯﹑楊蔚霞皆在焉。怵怵之雨與淸談相應答。六鐘歸﹐大哥囑在謝三寶家晚飯。需臣復翻至王金鳳家。歸﹐已鐘鳴一下矣。

二十四日﹝5月31日﹞晴邵依克﹑焦樂山﹑徐月樓﹑於繼美均於午前來。約邵午後晤談。遂同焦﹑徐至九華樓午飯﹐月樓會東。兩鐘至邵處﹐諸事議妥。歸寓少憩﹐至林﹑蔡兩處略坐。赴芝閣賀玉容家之宴﹐後看馬戲。

二十五日﹝6月1日﹞晴早起卽至愚園﹐應實君之約也。凡兩席﹐老輩九人﹐中輩十人﹐議作《愚園雅集圖》。飯後至天仙看四班會演。晚﹐宴於周桂香家。

二十六日﹝6月2日﹞陰至邵依克處﹐告以攺寫票式。午後至制造局。晚歸﹐接北京電云靑城病診。𨿽明知其無恙﹐心不能不爲懸懸。幸諸事已略有頭緒矣。

二十七日﹝6月3日﹞晴午前與於繼美商辦捐局事。午後至瑞嘉洋行與邵依克斟酌合合票據事。七鐘至禮查晚飯。宮室之精﹐肴饌之美﹐爲滬上西館冠。飯後看馬戲﹐皆邵依克所請也。是日十一鐘﹐繼美請在一品香晤龔君景周。

二十八日﹝6月4日﹞午前﹐至義善源借款﹐知紹周來。午後至制造局。黃三先生述夢﹐云升至極髙之區。戚先生云﹕至此地位﹐盛衰二气俱脫粘矣。趙明湖衰气未脫粘﹐屈平之流也﹔劉��盛气未脫粘﹐蘇﹑張之流也﹐皆不可升孔孟之堂。聞之警悚。爲夏需臣籌款不成。姚硯耕請在王金鳳家。先會諸善士於聚丰園﹐結淸欠款。

二十九日﹝6月5日﹞見日報﹐「新濟」初一開﹐甚喜。卽往招商局定房間﹐云尙未進口。「新丰」初二開﹐決計附「新丰」矣。午後在大哥處閒談﹐議華公司事也。復至公司簽義善源字。

五月

初一日﹝6月6日﹞晴淸晨﹐赴徐園布置一切。十一鐘﹐黃﹑蔣二公曁諸同人均至。飯後﹐看張園貓兒戲。散後﹐黃三先生約同浴。晚至九華樓﹐毛公同羅達衡在焉。喫揚州面﹐甚佳。赴天仙觀劇。本日攺一出﹐點一出﹐計用洋六元。

初二日﹝6月7日﹞早起﹐赴瑞嘉﹐取要件﹐並托其用徳律風定艙﹐後至義善源結帳﹐並交簽字票據。午後赴制造局辭行。汪穰卿約在稚香館晚飯。

初三日﹝6月8日﹞晴午前在羅叔耘處暢談。午後與家兄暢談。晚看馬戲﹐同芝閣也。

初四日﹝6月9日﹞晴早起﹐顏玉春來。巳刻﹐赴丰齋﹐遇硯耕﹐得飽啖肴蹄。午後復至制造局。晚飯後上﹝船﹞﹐叔耘在焉。

初五日﹝6月10日﹞晴三點半開船。曙色微茫中見樓臺村樹另有一種淸气﹐致足樂也。四鐘成睡。醒來已十鐘矣。舟過佘山。

初六日﹝6月11日﹞一鐘醒﹐不成寐﹐擬看日出。見東方有黑雲幕海﹐未幾大霧。下午﹐三下鐘後霧散。六鐘至成山頭。夜一鐘至燕﹝煙﹞臺。同船者﹐一爲梁允恭﹐福建知府﹔一爲�俠石﹐福建道﹐均廣東人。本日時雨。

初七日﹝6月12日﹞晴六鐘舟人促予起﹐日醫生來矣。七鐘來驗﹐一望而已。一點開船﹐二點後雨。因困﹐略睡。夢至一髙樓﹐月三立於側﹐云﹕再上爲催速轉佛之居﹐黃三先生見過﹐作頌贊之矣。予升梯入﹐見佛紫面﹐大口﹐厚唇﹐與予握手爲禮。予亦作頌贊之曰「天旋地轉﹐有常度兮﹐不可催而速也。日月運行﹐寒暑往來﹐有恆節兮﹐不可催而速也。聖人去矣﹐人心獘矣﹐世運之轉﹐不可緩也。我佛慈悲﹐其催之乎﹐吾之望也。吾人業識﹐痼蔽深矣﹐吾佛慈悲﹐爲我轉之﹐吾所求也。克轉克速﹐我佛慈悲﹐弗敢忘也。」頌成而覺。五點到竹山。

初八日﹝6月13日﹞晴十鐘半至溏沽馬﹝碼﹞頭。六鐘﹐舟人又催予起。醫生至﹐船外驗病也。行李起至車棧﹐劉貴來接。予在和成棧小坐﹐喫飯兩碗。火車十二點三刻十分到﹐一點十分開。輪船時刻較火車快二刻焉。火車行甚速﹐於七點到北京。知昨日大雨。

回京

初九日﹝6月14日﹞晴午前﹐淸理書案。午後至公司晤哲美森君。復至西堂子胡同晤髙子谷﹐因知路礦局情形。

初十日﹝6月15日﹞晴午後晤詹美生﹐並告以布置一切之處。

十一日﹝6月16日﹞晴午前﹐至日本使館牧田處﹐遇其井師云﹕目下已穿五井。使館一﹐日本兵房二﹐東四牌樓十二條胡同一﹐法國兵房一。現在五城學堂請其開辦﹐卽興工云。未刻回寓﹐晤屬伯厚君﹐談甚暢。下午擬出門﹐而陰雲挾黃霾之色自西來﹐遂止。五鐘半﹐晝若晦﹐與四月初七日相仿。至六鐘而大雨﹐至三刻雨止。

十二日﹝6月17日﹞晴晨起﹐赴沙彪內之招﹐爲賠款事也。續至哲君處﹐爲子衡照會事﹐不克如願。遂至西堂子胡同喫晚飯。飯後出城﹐先至工藝局﹐愼老在焉。復尋王星卿﹐已回滬矣。訪伯弓﹐適仙洲在座﹐遂約同往便宜坊過王孝禹﹐不遇。

十三日﹝6月18日﹞晴熱寒暑鍼至九十度午前就席達候診病。午後避熱﹐至四鐘同仙洲往晤詹君。三鐘王筱齋來﹐七鐘去。

十四日﹝6月19日﹞晴因昨日瘡甚痛﹐今日決計不出﹐摩挲古玩而已。午後子衡來﹐晚間與楚生暢談。

十五日﹝6月20日﹞晴午後﹐胡茀卿來。午前小田桐及森井同來。跋《顏魯公表》一段﹐讀《貝淸江詩》。未刻九十一度。傍晚風﹐涼。

十六日﹝6月21日﹞晴暖較昨日稍殺午刻塗伯厚來﹐聞西山事﹐京兆已委吳牧畬查辦。晡時﹐接天津匯來京松八百兩﹐送義善源﹐並匯二百金至天津給達紫忱。

十七日﹝6月22日﹞晴時有云下午雷聲隆隆﹐後丁仲丹來﹐知前門西大雨。髙子谷亦來﹐薄暮去。午後陳少湍來﹐歸義善源之款﹐已請其面結矣。晚接藥雨函﹐知《大公報》出而《新聞報》飛漲﹐亦一奇也。閱《列朝詩選》﹐體例甚佳﹐所選亦精。

十八日﹝6月23日﹞晴午前至公司晤哲君。未刻塗君來問地名﹐云有三處查不出。申刻﹐正擬入城﹐伯弓來。告以已約仲丹在弓處相晤。遂入城至詹處取地圖以出。至南橫街﹐仲丹已先到。候至八點半﹐塗未來。遂偕丁﹑王至便宜坊﹐塗亦至。飯後將行馬逸﹐至十二鐘始抵寓。靑城頭暈﹐嘔吐數次﹐服藿香丸乃至﹝止﹞。達紫忱自天津來﹑相左矣。連日天气不甚熱﹐八十四﹑五度而已。

十九日﹝6月24日﹞晴午刻﹐塗﹑丁二公至﹐入城拜吳公﹐未見也。因作函致二髙。下午子衡來﹐仙洲亦來。今日請房星橋爲伯虞看病﹐因示以瘡﹐房爲敷藥﹐云十餘日可愈。論古又送《嵩山三闕》來看﹐古气盎然﹐殊可愛也。澄云閣送漢印三本來﹐索價三千五百金。

二十日﹝6月25日﹞晴先後至李玉田買筆﹐後至便宜坊﹐塗君已至。稍緩﹐吳君﹑子衡相續至﹐談事尙順。飯後同仲丹至義善源取百二十金付之。晚間﹐髙文卿來﹐談至夜子時方去。連日天皆時陰而气候甚涼﹐早晚恆七十餘度。

二十一日﹝6月26日﹞陰午前﹐山本同森井來。午後拜上田﹐兼往《順天時報》館﹐拜小田﹑森井﹑山本﹑坐談許久。至於芾臣處暢談﹐觀其新買方鼎﹐攜三家彜拓片以歸。

二十二日﹝6月27日﹞晴飯後﹐至公司﹐談英君主病勢甚重。出城﹐王筱齋適來談匯款須請護照一紙﹐允之。子衡來﹐嚴吾�來談金礦事。方藥﹝雨﹞自天津至﹐中根與焉。

二十三日﹝6月28日﹞陰午後﹐至公司爲筱齋托護照﹐哲君允諾﹐云須禮拜一方能辦事也。晚﹐中根來﹐與藥雨談﹐到丑刻方寢。夜大雷。

二十四日﹝6月29日﹞晴午後至寄觀閣﹐爲看房子事也。同至半截胡同看房﹐間口太小。其花園住客卽勞凱臣也。據云﹐其它昔爲何文安公故居﹐後歸徐壽蘅侍郎云。至官書局拜張﹑趙﹑魏﹐俱外出。晤王建齋﹑常伯琦﹐如是而已。

二十五日﹝6月30日﹞晴早起﹐方藥雨已去矣。午刻寶瑞臣來﹐喫飯﹐去。又至公司催護照﹐據云公文今日已去﹐禮拜三當有回文也。

二十六日﹝7月1日﹞晴連日天气漸暖熱。早起聞狗兒吐瀉﹐急令服藿香正气丸。午後瀉止。本日出門﹐廏中之馬病死。楚生約明日拜易實甫。肄雅堂送《全唐文》來。

二十七日﹝7月2日﹞晴哲君來函﹐云柯瑞電稱匯款未收到。函囑筱齋電催後卽同往鵓鴿寺拜易實甫﹐未遇。同至子衡處午飯。未刻至第一樓東妓館。申刻至靑柳館喫飯﹐聽曲。酉刻至詹美生處。回寓後﹐一時許﹐子衡同吳石腴來﹐談至子刻﹐子衡歸而石腴止。本日熱至八十九度。

二十八日﹝7月3日﹞晴四點至義善源。五點至寶珠家候客﹐兼至蘭馥﹑翠云還帳。七點鐘﹐客陸續至。萊甚好﹐張智所撰﹝饌﹞也。回寓﹐鐘鳴一下矣。本日寒暑表至九十二度。

二十九日﹝7月4日﹞晴本日熱甚。前日劉升病疫死﹐服藿香丸三粒並鍼刺均無效﹐爲厚殮之。今日送斌等同其親戚送至江蘇義園�焉。下午因楚生之招﹐六點赴百順胡同﹐時子若已至。座客到者爲陳小山﹑式如﹑陳梅生﹑何棠蓀。何最後至。楚生之妓名金喜。楚撰聯贈之云「恍經桑海摩金狄﹐又對梅軒繪喜神」。予贈一聯云「千金難報周旋密﹐小喜何妨唐突多」。

六月

初一日﹝7月5日﹞晴早起赴公司﹐知又匯銀五萬至豫﹐並知匯丰耒電﹐捨非爾病勢甚重。天甚熱﹐未申之交至九十七度﹐京師從未有也。卽因靑城病﹐又避暑﹐不出門。下午王筱齋來﹐明日赴豫也。讀碑看畫﹐因暑得甚樂焉。

初二日﹝7月6日﹞晴避暑未出門。晚間丁仲丹同龔仙洲來。戌刻王仁楷送程軍門信來。本日極熱﹐至九十七度半。

初三日﹝7月7日﹞晴午前至公司一行。天气極熱﹐幾﹑榻皆溫﹐申刻至一百○四度。坐廣廈中汗出不止﹐苦力謀生者其何以堪﹗讀《升庵詩話》。「門外猧兒吠﹐知是蕭郎至。劃襪下香階﹐冤家今夜醉。扶得入羅幃﹐不肯脫羅衣。醉則從他醉﹐猶勝獨睡時。」此唐人小詞﹐八句而四轉折也。《麗情集》載﹕湖州妓周徳華者﹐劉采春女也。唱劉禹錫柳枝詞云「春江一曲柳千條﹐二十年前舊板橋。曾與美人橋上別﹐恨無消息到今朝。」此詩甚佳而劉集不載。

初四日﹝7月8日﹞晴熱昨日四鐘熱至百○五度﹐至今夜三鐘僅退至九十度﹐遲時退至八十七度﹐眞奇熱也。今日三鐘三刻升至百○七度。有風。四鐘一刻降至百○六度﹐復升至○七度。因微雨數點也。晚有云﹐有微風。夜間比昨日稍淸矣。

初五日﹝7月9日﹞晴淸晨四鐘時﹐過雨兩陣﹐𨿽不甚大﹐天气已轉涼矣。十鐘赴公司。午後山下來﹐髙文卿來。晚間子衡﹑子若﹑仲丹來。本日極熱時至九十六度。

初六日﹝7月10日﹞晴早起子若來﹐同赴英署簽字而巴君赴西山納涼﹐須一禮拜方歸。遂至王翰甫處看瓦頭﹐遇陳哲甫。至子若處喫午飯。歸寓﹐閱《柰何天》一徧。本日極熱﹐九十九度。夜子時八十度。發大哥﹑紹同二信。

初七日﹝7月11日﹞晴午後塗伯厚來﹐咨文大約十一﹑二可到部。申刻子谷來﹐並給以盛京咨文。本日熱至九十九度﹐有風。閱《比目魚》一過。

初八日﹝7月12日﹞晴本日躁暖異常﹐寒暑鍼不過九十餘度而人之不適甚於前日多矣。因楚生云九種曲遠勝十種曲﹐因取《臨川夢》閱一過。王端士來談﹐翰甫磚瓦﹑泥封有人出三百元﹐予擬購之。酉刻﹐赴九條暖壽﹐值雨。晚接大哥書。

初九日﹝7月13日﹞陰辰刻﹐大雷雨一陣﹐甚透﹐天气轉涼。午刻往九條祝嶽母壽。晤鄭延卿﹐兼說王二姑娘媒事。子初歸﹐接藥雨股票二紙﹐船票一紙。夜七十四度﹐晝八十六度。

初十日﹝7月14日﹞晴早起甚晏﹐急喫飯。至王翰甫處看其秦﹑漢印五百餘方﹐又瓦頭七十餘件。大約明日去可以看其古錢矣。次至公司﹐語以豫電錯字。次至威大利處。次至沙彪納處。次至詹美生處。回家少憩。賀胡茀卿於安徽館﹐不遇。遂至徳寶齋看王文敏所押宋拓六種﹕一﹑《九成宮》﹐二﹑《皇甫碑》﹐三﹑《聖教序》﹐四﹑《嶽麓寺》﹐五﹑《智永千文》﹐六﹑《道因碑》。又看王石谷一幅﹐黃大癡一幅﹐皆精。晚胡茀卿來﹐談至子刻去。天气頗涼。

十一日﹝7月15日﹞薄陰早起﹐往翰甫處議漢印﹐竟不能就。索其古錢﹐吝不與看﹐意在印﹑瓦二事售二千金也。未刻﹐至公司。因本日豫撫有電來﹐解說與之聽。後至日本晤鄭參贊約晤子谷之期也。出城﹐伯弓在寓﹐子衡亦來。晚接顏玉春信﹐回音寄邵伯萬全藥店內陳徳修轉交。

十二日﹝7月16日﹞微晴早起子谷來﹐遂同往日本﹑英國二署。至義署﹐適威君外出。子谷﹑予迂道翰甫家﹐議定漢印六百方﹐千二百金。予攜回觀之。至子谷處喫午飯後﹐申刻復往義署﹐晤談後卽歸寓。檢點古印﹐可用者僅三百五十七方﹐價未免太昂矣。

十三日﹝7月17日﹞午前雨﹐午後晴本日請客。易實甫先到﹐次伯弓﹑次子衡﹑次仲丹。三點入座﹐哲甫方到。半闌翰甫到。飯後與翰甫議定漢印﹑瓦頭﹑古錢三項共二千金。當偕翰甫入城取回﹐檢點古錢竟夕。𨿽至難得之泉俱無﹐所有者亦頗富矣。

十四日﹝7月18日﹞薄陰不及九十度而甚燥早起﹐摹挲古泉而原君錫至﹐與之審定銅印。午後至公司﹐略至端士處小坐。出城至大徳﹑通恆兩家﹐爲茀卿事也。晚間茀卿來﹐子初去。

十五日﹝7月19日﹞早晨略雨﹐天气亦燥至英署簽字。後赴公司﹐斟酌子衡之章程也。至西堂子胡同﹐晤子谷兼喫午飯。出城至義善源寄藥雨函﹐誇瓦頭也。回寓﹐茀卿來﹐定期十七走﹐而款尙無著﹐甚焦灼焉。允之﹐因子衡有代借之款也。並題同惇﹑玄鳥壺各一軸贈之。晚檢古泉至四鐘始寢。

十六日﹝7月20日﹞晴午後陰十鐘﹐子衡來﹐因同往公司﹐便道看沙彪內。同至髙宅﹐飯後歸。申刻﹐至徳寶齋校《聖教序》﹐文獻所藏。與予本同時拓﹐而精神過之﹐因未受裱工之傷也。其董文敏跋有云「世以『糾紛何以出』五字全者爲唐拓本﹐其實皆翻刻也。」其說一矢破的﹐令人神往。至茀卿外送行﹐並贈以千金。非贈也﹐借與之而以抵子詠之帳。

十七日﹝7月21日﹞陰竟日不出門﹐與阿堵爲伍。前日檢得有盧氏金涅布﹐爲海內弧本﹐《古泉匯》拓自劉燕﹝庭﹞處﹐不知何日歸王文敏﹐今歸予齋﹐豈非至幸。拓瓦頭八片﹐寄藥雨。

十八日﹝7月22日﹞午前雨午後至公司﹐因哲君明日赴威海也。薄暮﹐龔仙洲﹑丁仲丹來﹐髙子衡亦來。晚讀古印﹐其用筆之妙﹐有在鐘鼎之上者﹐決爲周印無疑﹐世以秦印目之﹐誣矣。

十九日﹝7月23日﹞晴午後遊琉璃廠。在古錢劉家買得中泉三十一枚。在徳寶校《智永千文》﹐與文敏藏本拓稍後耳﹐𨿽非宋拓﹐亦元拓矣。在寄觀閣買垣字錢一枚。晚檢尖頭刀﹐得二品。《金石索》釋爲「箸邱長者」﹐其一合背文者﹐洵異品矣。

二十日﹝7月24日﹞陰乍晴燥熱異常﹐不過九十二﹑三度而人甚不堪。前日﹐西安來電云﹕院臬以「誣訕宮櫛」誣芝洞﹐已拘拿置獄﹐乞設法援手﹖電到時﹐密馬﹝碼﹞尋不著﹐至今日始獲。急入城見仁和﹐始知旨系交地方官管束﹐可謂喜出望外。與鈞叔談良久﹐子谷亦至。今早子衡﹑伯厚﹑沙彪內先後來。連日喜信﹐則加稅免釐奉準爲第一也。

二十一日﹝7月25日﹞乍陰晴早起﹐爲蒼蠅所攪﹐不得寐。午後鄧嘉生來﹐延請爲靑城診脈也。下午趙子衡同王君﹑謝君小石來﹐談至夜分去。

二十二日﹝7月26日﹞陰午後同孟松喬訪沙彪內不遇。申刻﹐陳少湍來。復得芝洞一電﹐因急作電覆之。丁仲丹見雨蒼甚好。

二十三日﹝7月27日﹞雨午後取舊藏瓦當題簽。值龔仙洲來﹐說起義善源應先爲知會。午間﹐楚生聞景佩珂之言亦如此﹐因此施家胡同一行。本日頭微痛﹐不精。

二十四日﹝7月28日﹞午前雨不大午後丁鐘丹持順天府紮飭來﹐擬甘結稿子﹐書成﹐子衡亦至。申刻﹐同寶廷往訪沙彪內﹐並同往詹美生。坐良久﹐歸。仲丹亦歸﹐云結未遞上﹐雨蒼甚煩。想系參案有不妙也。戌刻大雨。檢古布➄﹕

晉陽十六枚﹝有八分﹐字尖﹞邾二十三枚郎二十三枚丌陽一枚平原一枚襄陰四枚北屈十一枚屯畱十二枚彘邑二十五枚逆行一枚彘陽一枚戈邑十一枚王氏二十七枚逆行一枚貝邱二十四枚馬服邑十三枚土毛十二枚王毛四枚王工一枚辛城一枚﹝尖﹞聊邑二枚﹝尖﹞將二枚﹝居半﹐尖﹞將三枚﹝分居﹐尖﹞平周九枚﹝左右﹐尖﹐背有五八四﹞畿氏八分十九枚﹝背有三四﹐尖﹞匕陽二枚﹝尖﹞陽匕倒文二枚﹝尖﹞

尖足大布﹝甘丹六﹐邪山五﹐畿氏三﹐大陰一﹐�一﹞大陰七枚﹝尖﹞武平七枚﹝尖﹞武安十一枚﹝尖﹞北亓二枚﹝方﹞周是九枚﹝方﹞畿城五枚﹝方﹞恭昌五枚﹝方﹞陽邑七枚﹝方﹞北亓邑一枚﹝方﹞涿七枚﹝左右﹐上﹐方﹞涅正七枚﹐反十二枚﹝方﹞丰五枚﹝方﹞同是十六枚﹝方﹞咎如七枚﹝方﹞安陽十六枚﹝方﹐厚﹞露十九枚﹝方﹞閵八枚﹝方﹞雨一枚﹝方﹞平州十九枚﹝左右﹐尖﹞邾十四枚﹝方﹞鄔邑十九枚﹝左右﹐方﹞中都五十二枚﹝左右﹐方﹞乘邑七枚﹝方﹐厚﹞襄垣四十八枚﹝方﹞逆行二枚平陰八枚﹝方﹞平陽六枚﹝方﹐厚﹞共六○○宅陽一十八枚﹝方﹞毛陽十七枚﹝方﹞逆行一枚

凡稱「逆行」者﹐《泉匯》謂之傳形。余因古布左右行者甚多﹐不得盡謂之傳形也。

二十五日﹝7月29日﹞陰昨夜徹夜大雨﹐今日天气甚涼。巳刻六十六度。仲丹來﹐復往順天遞稟也。作長箋寄藥雨﹐並選泉以贈之﹕

右字明刀四十枚。右字數目明刀二十枚。左字明刀二十六枚。�字刀五枚。面無字刀三枚。右奇字明刀十八枚。公字數目明刀十二枚。公字奇字明刀十二枚。左字奇字明刀十七枚。左字數目明刀二十五枚。雜式明刀十枚。共計一百八十八枚。

圓首刀四枚﹐無字。甘丹三枚。自人八枚。井甲一枚。尖首奇字七十六枚。尖圓首刀共計九十二枚。

仲丹瀕行時與之約﹐如稟遞上則不來。至晚不來﹐知遞上矣。按安仁信﹐云回信寄江西省城廣潤門外福禮亨錢莊收下轉交無誤。

二十六日﹝7月30日﹞晴先前﹐張次祥來送漢印﹐每紐紐以紙撚﹐甚精致可愛。午後正擬出門﹐仙洲來﹐知仲丹昨日稟仍未遞上﹐云已覆外部矣。龔﹑丁皆極慮其不知作何貶辭。予以爲不過推出而已﹐斷無貶辭也。子谷來鬯談。訪上田﹐略談而歸。連日考求古泉「乘正」﹑「乘充」等幣。予釋「充」爲「奇」字與「正」對。一曰「乘正尙金當鍰」﹐二曰「乘半尙二金當鍰」﹐三曰「乘奇貨金當鍰金」﹐四曰「乘奇貨金五當鍰十二」。尙﹐上也﹔上之於官以當鍰也。「�」字何爲「貨」﹖以殊布當「十�」﹐背有「十貨」字﹐知「�」爲「貨」也。何以知其回文讀亦以殊布也﹐莽事事師古﹐故以證古也。

二十七日﹝7月31日﹞微晴午後點滴雨早起﹐王端士來﹐云翰甫已至﹐囑來索款。劉少泉送古陶小竈來。釜旁有魚﹐制極古朴可愛。未刻﹐邱於蕃來。申刻﹐丁仲丹來。晚間摩挲古泉﹐覺昨日所釋猶有未安。攺釋﹕一曰「乘正上當愛金」﹐二曰「乘半上二當愛金」﹐覺文義更爲貫串。異品刀﹐予則釋爲「盧伯」。蓋此「伯」字與齊九字九之「伯」字正同也。《隱三年傳》﹕齊鄭盟於石門﹐尋盧之盟也。鄭伯之車僨於濟。杜注﹕盧盟在《春秋》前盧齊地﹐今濟北盧縣故城。髙士奇注﹕在今長淸縣西南二十五里。

二十八日﹝8月1日﹞晴午前至英署簽股票字。午後接仲丹來信。先仙洲有信云﹐尹咨並未到部也。午後中根來﹐云明日往津。申刻至義義﹝善﹞源﹑寶聚成兩處。後至琉璃廠﹐遇於蕃於論古。取漆園印型及《二百蘭亭齋印存》以歸。又於劉華西處取三字刀五百柄。在翰文取戴文節《古泉叢話》一本。車中讀之﹐不覺其簸矣。吳萬腴來。

二十九日﹝8月2日﹞晴午前古錢劉送壯泉四十來。劉少泉來云﹐翰甫約看彜器。午後至翰甫處﹐計叔向惇一﹑�一﹑斝一﹑彜一﹐又銅造像四尊。值楊蔭伯去﹐鬯談。

三十日﹝8月3日﹞晴早起無事﹐思鐵泉二千餘未必無新式﹐姑試查之。自早至夜一一過手閱之﹐計選出一百五十餘枚﹐亦壯觀矣。

七月

初一日﹝8月4日﹞晴劉俊臣送「麼泉一十」﹑「中泉三十」來﹐並買其幼布﹑壯布各一枚﹐皆不精﹐作副品觀可也。原君錫來。申刻﹐邱於蕃來﹐同訪王翰甫不遇。晚間﹐仙洲﹑仲丹來﹐談至子初去。

初二日﹝8月5日﹞晴因約伯厚來寓﹐故未出門﹐詳檢刀﹑布以銷長晝。適肄雅堂送《選靑小箋》來﹐昭文許賓門所撰也。又買何姓《吉金所見錄》﹐初渭園所撰也。晚間﹐塗伯厚來﹐談至子初去。

初三日﹝8月6日﹞早起爲子谷祝壽。順道看王翰甫﹐攜其尊一﹑觚四以歸。下午仙洲來述蓮公之言。晚間接塗函﹐知京兆文章已達外部矣。本日釋京字幣爲商幣﹐甚得意。

初四日﹝8月7日﹞陰讀吳平齋所藏《東海廟殘碑》及《嵩山三闕》﹐此二帖爲翁印若大令攜來。初索價二千金﹐予酬以二百金。京師人懾於索價之大﹐無敢議者﹐置之三月矣。予增價三百﹐大約可就矣﹐豈非幸事。商觚拓出﹐把玩數四﹐蓋多字者最少﹐羣相推重﹐今得其三﹐喜何如之。連日債務叢集而古緣獨厚﹐天其所以考我乎﹖

初五日﹝8月8日﹞陰午後至子谷處﹐因翰甫之債本日﹝到﹞期﹐乃由子谷暫挪千金付之。至翰甫處﹐見其刻賣與李木齋商鼎六﹑鬲四﹐皆精﹐又漢燋斗六﹑七件﹐陶器二十餘件﹐零星漢器七﹑八件﹐瓦頭五片﹐共二千二百金。甚矣﹐富之可貴也。

初六日﹝8月9日﹞晴午後﹐至龔仙洲處議事。午前沙彪內來﹐並上海信。申刻﹐至徳寶看王翰甫售帖。因購明拓《嶽麓》一本以歸。讀《嵩山三闕》兩過﹐古香溢目。人貴知足﹐莫作騎驢之嘆也﹗買商亞弓鼎一。

初七日﹝8月10日﹞陰時有小雨午後至翰甫遇君錫﹐知卣底爲原所得﹐價八十金不爲少矣。買泉範十一枚以歸﹐直二百金﹐無聊之極也。內有大泉五十範一﹐尙精。又半兩範二﹐鵝眼五銖範一﹐皆較新趣﹐惟五銖範居其十三﹐太無聊矣。

初八日﹝8月11日﹞陰時小雨午前至翰甫處﹐聞有所看也。至則買古劍八枚﹐有字者四﹔漢弩機二﹐有字者一﹔秦﹑漢鏡各一﹐漢永光燈一﹐丰字斧﹑字斧各一。午後翰甫突來函召﹐急趣造﹐出視魯士浮簠二﹐商小鼎一﹐取之以歸。爲陳式庵在寓也。申刻邱於蕃來﹐龔仙洲亦來。

初九日﹝8月12日﹞晴因押股票赴天津。車中凡三人﹐一爲韓刑部蕓根﹐定海人﹔一爲孫觀察亦郊﹐安徽人﹐曾任河內縣﹐故縱談頗久。及至報館﹐藥雨他出。遂訪西村﹐兼觀其所藏古泉。大約以漢以後爲主。所重者再﹝在﹞一筆一畫之異﹐𨿽所搜者中國之泉﹐而法則日本之法也。沈虞希邀至復興園晚飯﹐魚甚美而房屋熱甚。急歸報館﹐西村亦至。與藥雨爭選鐵錢﹐汁涔涔下不顧也。杯盤羅席﹐守饑不肯釋。至十鐘選過﹐方肯就食﹐亦可謂好矣。

初十日﹝8月13日﹞午前雷雨午後訪錢紹云不遇。遂訪橡村﹐又不遇﹐見其夫人﹐飲茶半甌。至馬靜函家﹐觀其漢印等事。薄暮歸館﹐紹云亦至。遂同往義和成﹐藥雨作主人也。飯後獵茶一圍。此兩日天奇悶熱。

十一日﹝8月14日﹞午後﹐乘火車回京。將行時﹐雨怵怵﹐然及行已晴。頭等車僅予一人。因知車後有飯車﹐就食牛排﹑雞蛋﹐甚暢適也。七鐘到寓﹐急呼水浴。浴已﹐淸風適至﹐如出蒸籠然。

十二日﹝8月15日﹞晴午前﹐沙彪內來。午後﹐髙子谷來。出﹐赴翰甫議簠鼎價值。後出城﹐至淸輝閣小坐。至義善源﹐張蔚亭外出﹐約明日晤談﹐遂歸。

十三日﹝8月16日﹞晴早起﹐因蚤虱所撓﹐不能成睡﹐六鐘卽起﹐檢點書房。巳刻﹐王端士來﹐贈以鐵犁並丰貨五枚。午後張蔚亭來﹐議有可行之道。五鐘赴聚寶堂﹐賈子詠之約﹐新自太原來也。午刻﹐論古來借《東海廟碑》及《嵩山三闕》﹐爲沈子培代借也。接於繼美信﹐寓貽徳裏第二衖第一家➅。

…………➆信願以股票易貼﹐因得《聖教序》一本﹐出鄂本上遠甚。王孟津比之於貼中之帝﹐信矣。又宋拓六種﹕《九成》《皇甫》《嶽麓》《道因》各一﹐《智永千文》二﹐狂喜不禁。楚生贊日﹕「可謂窮得闊極了﹐闊得窮極了。」二語至當。晚晤趙仲選﹑魏蕃寶於便宜坊。

十七日﹝8月20日﹞晴午後訪子谷不遇。回拜嚴吾馨﹐見之。至翰甫處﹐舉得殘磚碎石一車﹐好古近謬矣。下午子谷﹑仙洲俱來﹐晚臨《聖教》兩紙。作叔耘書。

十八日﹝8月21日﹞大風天气驟涼﹐禦夾衣猶有寒狀。本日爲楚生誕辰﹐招唱蓮花落者壽之。午前邱於蕃來看《聖教》《九成》等帖﹐驚贊久之。三鐘﹐髙洲夫婦來。晚間對《麓山寺碑》﹐較明拓多百六十餘字﹐眞可愛也。

十九日﹝8月22日﹞晴有風午後訪子谷﹑翰甫﹐均不遇。出城﹐遊琉璃廠。至花寶珠家小坐。至恆徳晤子詠。乃同楚生至天和堂飯。

二十日﹝8月23日﹞大風午前﹐同漢輔至英署簽字。歸寓﹐沙彪內值於途﹐子谷候於路。遣人至漢輔處運磚石。臨《聖教序》一葉。此帖珠光玉气﹐快人心目﹐愚以爲隨候﹑卞和﹐不是過也。今年金石﹑碑版所耗近萬金﹐若不深探力取﹐冀有所得﹐何以對吾錢乎。

二十一日﹝8月24日﹞晴午前﹐邱於蕃來﹐云次日赴津也。辰刻﹐鐘君來﹐予尙未起﹐畱致亨仲函﹐意在囑予修飾報律寄之也。午後檢點殘磚﹐取「長安樂」﹑「千秋萬世」﹑「宜子孫壬」三種拓之﹐皆精品也。泉範以鵝眼五銖爲最精﹐小泉直一及大泉五十次之﹐惜皆一鱗半甲耳。有全者又不精矣。

二十二日﹝8月25日﹞此兩日甚爲燥熱﹐今日尢甚。午前往小甜水井拜鐘君﹐兼送信也。到延宅看房子﹐順道看王漢輔﹐遇於晦若。午後龔仙洲來﹐漢輔亦來﹐與之索《長安獲古編》版本﹐允矣。薄暮﹐喬茂軒來﹐談至亥刻去。

二十三日﹝8月26日﹞午前陰知寶廷之祖母於五更仙逝。山下來﹐連夢惺續至。午後盤殘磚﹐偶看《金石錄補》﹐知羽陽四瓦皆周瓦也﹐不尢可貴乎。午刻雨﹐午後晴。接夏﹑髙兩電﹐哲﹑黃﹑揚三信。作韓﹐方﹑髙﹑夏四信。接黃三先生。

二十四日﹝8月27日﹞晴早起﹐附火車往天津﹐四點半到寓。閘口鞭蓉館喫西洋菜飯﹐甚劣。飯後至報館﹐遇楊臨齋﹐約至福住樓喫酒。內能唱者三人﹐曰マサ﹐曰ユキ﹑曰キミ。マサ最佳﹐ユキ次﹐キミ最下。卽最下者亦髙出京師東妓百倍也。

二十五日﹝8月28日﹞晴早起﹐喫東洋飯﹐惟醬菜甚佳﹐餘皆不適口。飯後至報館﹐與松浦議醬園事﹐定以四百元入本﹐二百元浮借。申刻往拜錢紹云。值銀條取到﹐卽送義善源。歸途值子詠。晚間請紹云聚興園晚飯﹐兼往福住樓喫酒﹐謝之也﹐並復臨齋東道。晚歸寓﹐與各人言得志後快樂。沈虞希願有錢報效十六萬得三品京堂。客曰「餘資柰何﹖」曰「爲子捐京堂﹐孫捐京堂。」余應之曰「無衣衣京堂﹐無飯喫京堂﹐無屋住京堂﹐睡覺抱京堂﹐出門騎京堂。」一座大笑。

二十六日﹝8月29日﹞晴付棧資後卽往報館﹐談至十二鐘喫飯。飯後附火車回﹐值連夢惺於途。歸﹐知漢臣擬初六納采。擬電請黃三先生示。

二十七日﹝8月30日﹞晴午前﹐連夢惺來。論古齋還《東海廟碑》及《嵩山三闕》來。午後﹐陳亨仲來。午刻﹐沙彪內來。臨《聖教序》《曹全碑》各一紙。寄信封花樣給虞希。

二十八日﹝1902﹣8月31日﹞陰微雨數陣鎭日無一事﹐亦無一人來。淸閒靜逸﹐於是臨帖數紙﹐讀書數篇。覺此樂境得未曾有。蓋人生世間髙壽不過七﹑八十歲﹐少年後志於功名﹐老來耳目手足俱不適用﹐中間三﹑四十年﹐家室之累﹐衣食之資﹐日奔走風塵﹐以求錙銖之利而不可必得﹐況有餘資搜集古人書籍﹑文字﹑金石之美﹐豈不難哉﹗旣集餘資﹐而此類者非若黃金﹑白玉﹑越錦﹑吳綾之可立致之也。旣集之矣﹐人事之煩攪﹐家室之叢雜﹐自朝至於深夜﹐又無寸昝﹝晷﹞之閒﹐俾得摩挲而玩賞之。然則如今日者﹐求之於一生之中﹐不知其有幾次也。悲哉﹗予有黃左田冊頁一本﹐書﹑畫各四葉﹐自庚予年得﹐至今未重寓目。今日展視﹐若故友重逢﹐不勝離合之感。然則﹐往日之極力搜羅至負重債而不顧者﹐所爲何哉﹖誓自今日爲始﹐苟非動心怵魄之品﹐一槪禁止﹐旣惜費﹐又惜福也。

二十九日﹝9月1日﹞晴午刻﹐連夢惺同二李君來﹐見廳房《續通鑑補》﹐問系嚴衍所著否﹖此書極不可得。聞當日只印百部﹐故傳世甚罕也。午後至詹美生處痛談﹐又至髙洲處暢談。歸寓﹐檢點古錢。

八月

初一日﹝9月2日﹞晴午後馮公度來。陳世庵之世兄來云﹕南丘二簠仍歸式庵﹐又云晉古所得一卣﹑一觶﹑一彜皆精﹐勸往觀之。客去﹐檢點碎磚﹐得漢鏡範兩片﹐皆磚質。歷考古來箸錄家皆不載﹐惟趙撝叔《續訪碑錄》載﹔漢尙方鏡範一﹐藏山西�氏﹐亦可見其罕矣。兩範皆見日之光鏡也。

初二日﹝9月3日﹞晴午後往遊廠肆﹐先至晉古﹐問知三器在尊古。次至翰文﹐云有初印《通覽輯覽》一部﹐取回校之。未至尊古看三器﹐皆商器﹐綠銹堆滿而銅質甚精﹐眞寶物也。歸途遇陳世兄持六泉來示。問其有十布否﹖云有﹐須續檢也。薄暮﹐沙彪內來﹐值將大雨﹐急行﹐恐已遇雨矣。早起張蔚亭來﹐云接上海電也。

初三日﹝9月4日﹞晴早起﹐晉古送碗來﹐尊古送銅器四事來。午後﹐髙子谷來云﹐西山稟稿仁和云已妥善﹐無庸再攺。薄暮﹐仙洲來﹐約明日取稟帖也。沈虞希自天津來﹐攜一磚﹑一五銖範以去。作月三函﹐

初四日﹝9月5日﹞晴。淸晨﹐蔣性甫來。午後翰臣來﹐議親事也。晚仙洲又來鬯談。飯後作黃三先生書。本日檢舊造像拓之﹐一爲北周武帝建徳元年﹐一爲隋開皇十七年也。昨日之彜﹐字爲銹掩﹐一字不可見﹐今日用鹽彊水刷之﹐得十一字。文日「辛未王錫寵貝用作父丁尊。」

初五日﹝9月6日﹞午前晴仙洲來。午刻往外部遞稟。未刻歸﹐云部﹑局兩處遞妥。申刻同靑城回拜髙洲夫婦﹐挈楚寶去。髙洲太夫人見楚寶喜不自勝。喫茶酒後﹐髙洲夫人彈箏歌詩﹐猶可想見古遺風焉。晚間﹐趙子衡來﹐云有友工彈琴極精云。

初六日﹝9月7日﹞晴周允蓀來換借據。午後﹐趙子衡偕王稷臣來。有周君者﹐湖北人﹐號烈卿﹐卽昨日所談精於琴理者。徧視予藏琴﹐據云皆佳好。彈數曲﹐實非凡手所能及﹐鬯談至醜刻始散。

初七日﹝9月8日﹞晴午刻﹐往喜鵲胡同祝稚夔壽﹐四十歲也。喫麵卽回。申刻﹐往拜周烈卿﹐子衡遂約往玉樓春晚飯。歸寓﹐作羅叔耘函﹐鐘二下矣。

初八日﹝9月9日﹞晴甚暖本日代王二姑娘受聘﹐拱候大冰。至三鐘小眉先到﹐仙洲次到。適髙洲之太夫人挈其夫人偕來﹐適逢其盛。晚校《聖教序》﹐朗潤淸華﹐沁人心骨﹐眞至寶也。

初九日﹝9月10日﹞晴甚暖午後謝媒。因拜王壽蕓於髙升店。賀楊希仲﹐拜吳少渠﹑王仁齋。自三鐘出﹐八點鐘歸﹐旣饑且渴﹐人馬俱疲。晚閱《百磚考》﹐因思春間買磚拓一本﹐卽呂堯仙所藏。急取校之﹐果多符合。購時頗不介意﹐卽令對玩﹐意味淵然﹐可知好博之無益也。

初十日﹝9月11日﹞陰瀟瀟秋雨﹐愁悶煞人。晚間陳式庵來云﹐拓本之有蠟者大槪在北宋以前﹐亦創聞也。又云兩本《聖教序》皆可謂之唐拓。接仲素婿來函﹐並《愚園雅集序》。寓蘇州胭脂橋也。

十一日﹝9月12日﹞陰午後出門﹐小雨。往匯丰借錢﹐值吳幼舲外出不遇。遂往義善源告知龔仙洲名號﹐備查詢也。過淸暉閣看陶器﹐因見包安吳大聯一付甚精﹐攜之以歸。又見有《小綠天庵拓片》十本﹐王筱雨所得也﹐極可愛。又有石印《九成宮》兩本﹐一爲甘語薌澤宣所藏﹐一爲宗湘文源瀚爲展如方伯題跋者﹐借歸以校新得王文敏藏本。其二本皆出此下﹐彼皆稱北宋拓本者也。

十二日﹝9月13日﹞陰午後晴夜間雨昨夜作芝閣函長六紙。今早覓幼舲﹐以賠款據押錢竟不能行﹐又只有聽之而已。至子谷處少坐。回寓作仲素函﹐又答漢輔書。晚間﹐檢裱來簠齋所藏刀幣﹑漢洗拓片。

十三日﹝9月14日﹞晴午後﹐仙洲來﹐云礦路己咨外部﹐外部之行查順天府者公文明日發。酉刻楊子琛來。少項﹐趙子珩來﹐談至夜醜刻去。

十四日﹝9月15日﹞晴早起﹐沙彪內來。晚間﹐連夢醒來。昨日與稷﹑譓二君更倡疊和之詩﹐今日略爲攺易。夜檢泥封一過﹐頗有精者。因查印譜讀之﹐各家所藏官印皆不能多也。

中秋節﹝9月16日﹞陰丁仲丹﹑楊子琛來。晚間趙子珩諸人來﹐簫笛並舉﹐絲竹齊聲﹐極一時之盛。豪則豪矣﹐餘味邈焉。

十六日﹝9月17日﹞晝陰夜晴月色甚佳午後往訪王稷臣﹐遇萃古齋﹐買兔符一片。合同半文曰「軍督兔符」﹐脊文曰「左軍」。遂同周烈卿訪陳式庵於淸暉閣﹐不遇。見其二子﹐潤之﹑少式﹐各鼓一操﹐烈卿鼓兩操﹐遂歸。釋呂堯仙磚文十則﹐釋大惇文一則。

十七日﹝9月18日﹞晴午後﹐連夢惺﹑李崧生﹑中島裁之﹑常伯琦﹑鄭漢臣來。晚飯後約孟松喬來﹐至十二鐘去。本日自起至夜無一刻有自主之權。昨夜讀款識書﹐忽悟「齊候罍」之「�」這爲「�」字﹐大喜。又釋曶鼎「王在遷居」之「遷」字爲「�召」二字﹐諸家誤釋。

十八日﹝9月19日﹞晴知哲君到﹐擬飯後往晤之。未刻伯虞歸﹐云哲約明日會。檢六朝碑版﹐知所謂「寇謙之」者卽《中嶽嵩髙靈廟碑》也。又讀張叔未題跋﹐知《元君姬氏墓志》諸君極其推重﹐趙撝叔斷爲率更書﹐未確。夜讀《經訓堂法帖》中《汝南公主墓志》﹐虞永興書也﹐刻極精。徹夜不眠﹐傷哉家苦。

十九日﹝9月20日﹞陰早接子衡來電﹐因晤商哲君﹐以爲須看詳章﹐當電告矣。子谷來﹐知行查者所稟是否屬實也。龔仙洲來﹐云太邱已與晤面矣。前日釋大惇以「賓」之有「贈」字義﹐今日得數證﹕睘卣「仁伯賓睘貝布」﹑史頌惇「穌賓寵馬三匹」﹑使夷惇「使於夷賓馬兩」之類是也。夜雨瀟瀟﹐增人愁思。

二十日﹝9月21日﹞微晴檢六朝碑﹐題簽。晚間﹐周﹑王﹑趙至。縱觀書畫碑版﹐賓主皆樂。烈公爲鼓《梧桐葉舞秋風》一操﹐聲韻淸揚﹐令人神爽如遇成連於海上矣。

二十一日﹝9月22日﹞陰午前往公司。午後王仁齋來﹑祝蔭亭來。入夜﹐大風而雨。

二十二日﹝9月23日﹞晴早起﹐王幼農﹑邱典章持孟符之函來。沙彪內來。午刻至匯丰議押款事﹐執須有保﹐至公司告哲商之﹐允。俟王筱齋來再議。下午接程軍門來函云﹕小河東尙有元字號地三分之二﹐約二里廣袤。急作函請其代購。今日頗涼﹐夜間至四十九度。

二十三日﹝9月24日﹞陰午前﹐往診寶廷之妻病﹐議方以歸。午後沈虞希來﹐告知柴貢生來。予贈藥雨之磚囑其攜去。申刻至王漢甫處﹐攜其齊侯兩罍拓片以歸。文敏藏拓片一大箱﹐可謂富矣。夜又有風﹐至五十四度。作黃三先生及江月三信﹐爲王﹑顏事也。

二十四日﹝9月25日﹞晴因昨日子谷來未晤﹐晨起訪之。午刻歸寓﹐值伯弓先來﹐畱之久坐。下午連夢惺﹑沈虞希同來。伯弓飯後去。夜六十度。

二十五日﹝9月26日﹞晴暖赴王漢輔家﹐取拓片並印譜以歸。大槪同時人所藏﹐但聚之不易耳。一一檢閱﹐手足酸痛。

二十六日﹝9月27日﹞晴早起﹐檢視拓片﹐惜各家所藏未盡歸類﹐又多無印章者﹐將來欲分作某某所藏甚不易矣。午後補《長安獲古編》。始注兩器﹐而仁齋至。少緩﹐仙洲亦至﹐次則壽蕓﹑伯弓至﹐再次周﹑王﹑趙至而客齊矣。列卿諸人仍至醜刻散。縱談命理﹐列公云﹐予以月上傷官爲用神。其說甚符。

二十七日﹝9月28日﹞晴早起﹐檢視陳壽卿家全分拓片﹑瓦當。𨿽有八百紙﹐而精者不及敝藏之多也。丁幹圃所藏有畫磚兩方﹐精絕無上矣。午後﹐藥雨自天津來﹐縱談甚樂。

二十八日﹝9月29日﹞晴午前至子谷處﹐便道至漢輔處﹐觀其賣書。回寓後待客至四鐘﹐孝禹來。五鐘茀臣來﹐式庵來。最晚王筱齋自河南來﹐縱談河南情形。薄暮﹐李佑三來﹐拉以入座。飯後談金石﹐始知王文敏當日買泰靈嘉神亦三十金。潘文勤所藏《王孫遣鐘》﹐孝公求之數年得其半﹐予以其半贈之﹐亦一快也。《簠齋古璽》拓本﹐原價十兩。

二十九日﹝9月30日﹞晴午後同仙洲至詹美生處﹐遇其參贊。歸﹐艸合同。

三十日﹝10月1日﹞晴午前至公司爲子衡事。午後藥雨堅約往廠肆﹐得始建國陶器一﹐大喜﹐不負此行﹐怠有天意乎﹗

九月

初一日﹝10月2日﹞晴早起﹐大觀齋送陶鐘來﹐藥雨己命張茂拓出。其文與鄒縣萊子侯刻石無一字無訛﹐而字邊花紋亦同﹐眞奇器也。藥雨喜極﹐爲鐫「鐵云所藏陶器第一」印一方﹐筆法奇古﹐亦佳制也。昨晚數《捃古錄金文》五字以上者計五百八十四器﹐六字至十字﹑二百七十器﹐十一字至廿字﹑二百三十五器﹐廿一字至三十字﹑八十八器﹐三﹝十一﹞至四十字﹑四十四器﹐四十一至﹝六十﹞﹑九十六器﹐六一至七十﹑十五器﹐七一至八十﹑計七器﹐八一至九十﹑計七器﹐九一至百﹑計十器﹐百字至二百字﹑三十一器﹐二百字至四百九十七字﹑計五器﹐統共一千三百二十五器。晚間數所得王蓮生拓片﹐計一千八百三十餘器﹐外簠齋所藏二百八十餘器﹐加予之舊藏爲王所無者約二千二百器﹐除去復者﹐約可增《捃古錄》三分之一也。

初二日﹝10月3日﹞晴晚間風因拓片旣多﹐則石印之心切矣。竭一日之力﹐釋十六葉﹐凡三十二器。作子衡書。

初三日﹝10月4日﹞晴午刻子詠約喫飯﹐坐中爲沈仲禮﹑羅信甫兩特客。飯後張茂來告衡氏…………➇中過矣。

初八日﹝10月9日﹞晴白日甚倦。晚間趙子珩來。釋款識四葉。

初九日﹝10月10日﹞晴早起﹐上田三徳來函﹐云有峯村奇藏來講求農務。午後至﹐詢問各節﹐半不能對﹐苦予素日未畱心也。談至三鐘去﹐仙洲適來。四鐘至琉璃廠﹐遇喬茂軒親家。至尊古取一盤來﹐價百一十金。訪子珩﹑延淸均不遇。同仙洲至便宜坊﹐約塗伯厚來談﹐甚暢。

初十日﹝10月11日﹞晴早起﹐沙彪內來﹐新自長城回也。午後請客﹐蔣性甫先到﹐次王伯弓﹐次連夢惺﹐次王聘三。龔仙洲午前來云﹐京兆已傳語令去﹐明卽往﹐往音當不遠矣。晚間鄭漢臣來﹐孟松喬適至﹐因將峯村所詢各條參議注之送去﹐又了一案。夜考《長安獲古編》金元印數事。

十一日﹝10月12日﹞陰捨費爾往河南﹐故往車棧送之。值黃秀伯亦本日起身﹐立談數語。午後﹐過雨數陣。晚喫玉樓春。歸寓﹐抄信稿致王稷堂。作於蕃書﹐談金石﹐不自覺其言之誇也。

十二日﹝10月13日﹞晴午後至匯丰﹐復至義署﹐與威談古甚久。五鐘﹐至詹美生處﹐與威林士商酌合同。晚寫周布簽子﹐理裱成瓦當﹐注彜器一紙。

十三日﹝10月14日﹞晴午後﹐至匯丰取借據稿子。沈虞希至天津來﹐與中根同車。中根云﹕牛道鐵路土工已做成十餘里。據利徳云﹐老牛河礦每日可出一千墩﹝噸﹞有奇﹐可謂富矣。晚作上海大哥書﹐請其將淮城稻分散親族也。夜虞希來談﹐跋《瘞鶴銘》《穎上蘭亭》。

十四日﹝10月15日﹞晴早起﹐中根來﹐沙彪內來。午後至公司﹐哲君往天津去矣。至威大利處﹐知黃公事不行。至子谷處﹐與之鬯談﹐知張尙書調外部爲不確也。作致藥雨書﹐詳論自來水不及內河輪船之佳﹐並敍老牛河礦產饒富。覆朱黼莊函。

十五日﹝10月16日﹞晴昨日仙洲云今日來﹐故侯之。早起﹐中根來辭行。山下來借川資百元﹐月底用﹐允之。午後楊友三來云﹐接希仲函﹐新捐監生河南不準鄕試。

十六日﹝10月17日﹞晴暖早起﹐吉石笙來。午刻送銅器單至工藝局﹐便道訪子珩﹐見之。尋仙洲不遇。至伯弓處﹐遇汪述庭。拜李佑三﹐已往天津。歸寓﹐注彜器八紙。本日月色極佳﹐坐玩良久。

十七日﹝10月18日﹞晴午後﹐髙子谷﹑周允孫先後來。晚注款識五紙﹑粘十六紙。月明如畫。

十八日﹝10月19日﹞晴早起﹐稷堂﹑子珩來。午後﹐漢臣來。晚間。注款識五紙﹐而釋懷鼎「��」二字爲「石池」﹐引太師伯鼎「石池」二字爲證﹐頗得意。

十九日﹝10月20日﹞晴午刻﹐沙彪內來。下午伯弓來﹐仙洲來﹐府尹明日傳見也。伯弓覽《瘞鶴銘》﹐贊嘆不置。蘇冊予以趙文敏臨本﹐伯弓力辧文敏不能到。晚注款識六紙。

二十日﹝10月21日﹞晴早起﹐筱齋來。午後連夢惺來。未刻赴公司與哲議股票﹑運河兩事﹐各有端�。歸寓﹐趙子珩在焉。晚間頭痛﹐諸事不作。閱六朝墓志﹐精者甚稀。

二十一日﹝10月22日﹞陰小雨早起﹐劉少泉來﹐言明日赴天津。仙洲午後來。因閱《財星照傳奇》﹐文筆甚劣。作徐月樓﹑黃仲素兩函。釋款識前後已得六十紙矣。今日芝洞來信望援﹐回電致四牌樓外國醫院徳➈。

二十二日﹝10月23日﹞晴早起﹐沙彪﹝內﹞來﹐云羅有復電。午刻往﹐羅電云﹕某人款若干已交馬眉叔﹐此事已將淸楚﹐我到華必將使爾滿意也。至子谷處﹐知濮君二十五日到。紹周欲有所謀﹐擬覓人言之。晚粘鼎文二十葉。

二十三日﹝10月24日﹞晴午前﹐有人送《東方畫贊》來﹐以爲卽平原石也。觀之﹐覺不類。取他本較之﹐竟原石也﹐索價四十金﹐報以廿四金﹐不知其允否﹖又不知外間原石拓本多否﹖以愚見揣之﹐恐未必能多也。午後至公司﹐送合同與看並羅電。哲允先將股票交我。至鈞叔處鬯談。晚歸﹐接伯弓信﹐嘔气一場。

二十四日﹝10月25日﹞晴白五樓自河南來﹐言老牛河煤質之佳﹐下等煤亦永無燻人之說﹐上等塊煤隨意置鑪中卽著﹐頗能耐久。午後仙洲來﹐筱齋來。申刻出門﹐至伯弓處辧論良久﹐伯弓恍然。晚飯後至子珩﹑稷堂處鬯談。

二十五日﹝10月26日﹞晴午後﹐往見方長孺夫人﹐至則不在家﹐其僕云往子詠家去。順道至淸暉閣﹐與陳式庵鬯談。連日神智昏憒﹐一事不能做﹐學道欲不爲外境所移﹐豈易言哉。

二十六日﹝10月27日﹞晴早起﹐山下先生來辭行﹐贈以川資百元﹐並談穿井事。午刻﹐沙彪內來。午後仙洲來﹐仍無消息。有羅君者﹐從山東持翊淩函求見﹐人尙幹練。申刻出門﹐拜楊子嘉﹑鄧嘉生均不遇。至伯弓處小坐﹐又至子珩處小坐。歸寓已昏矣。晚臨《九成宮》兩版﹐益信字之歐陽﹐詩之工部﹐文之昌黎也。然詩文𨿽經歷代翻刻﹐訛字究不甚多﹐精神無攺。字則一經翻刻﹐神气全非。宋拓佳本﹐世人豈易多見﹐得之者愈宜探討也。

二十七日﹝10月28日﹞晴早起﹐山下同二日本人來﹐一姓岡﹐一爲�根土倉氏之友也﹐擬辦紙煙事﹐予允之。申刻連夢惺來﹐予約之來議做文章也。昨日接蘇州電﹐知王姐月初北上﹐心爲之安。臨《九成宮》一版。友三﹑松喬來﹐談至夜。

二十八日﹝10月29日﹞晴午後﹐沈虞希來﹐所印格那士估單亦來。申刻﹐至公司取股票﹐自A字一千五百○一號起八十張﹐每張一百磅。又有一千五百八十一號起﹐至一千六百二十號止四十張﹐每張五十鎊﹐當送給子谷四十五張。自一千五百○一號起至五百三十五號共三千五百磅。又自一千五百八十一號起至五百九十號止﹐共五百磅﹐兩共四千鎊。又送義善源自一千五百三十六號起﹐至五百七十號止計三十五紙﹐每紙一百股。又自一千五百九十一號起﹐六百號止﹐計十紙﹐五百股﹐兩項亦共四千股。余兩千股三十紙存上房。

二十九日﹝10月30日﹞晴午後子谷來﹐談甚久。接子衡電﹐屬﹝囑﹞又使電致上海領事保款﹐值其跑馬無暇。晚擬呈稿。➉

初五日﹝11月4日﹞晴午前﹐還琉璃廠帳目。趙平甫來﹐買汲古閣《八唐人詩集》一部﹐《篆學叢書》一部﹐《金石屑》一部。哲美森明日赴滬﹐往送之。晚間應子谷之約﹐於寶珠家晤子詠﹐知澤浦事大有機矣。寶廷到。

初六日﹝11月5日﹞晴午後﹐塗伯厚來﹐看宋拓帖。申刻﹐偕寶廷往晤詹美生商談一切事。晚間﹐刷龜文﹐釋得數字﹐甚喜。

初七日﹝11月6日﹞晴午後延醫日本人爲大黼診病。申刻﹐拜楊朗軒﹑曾慕陶皆不遇。遇劉幹卿﹐談良久。晚﹐發太平信。昨日漢輔之四百金取去。夜作《說龜》數則。

初八日﹝11月7日﹞晴山本同花田來﹐議賣醬油事。子谷來﹐爲送僕人事。晚請客天福堂。

初九日﹝11月8日﹞晴午後﹐塗伯厚來﹐應前日之約也。以子谷事告之﹐重托而去。申刻至九條胡同診病﹐兼看新房。晚作嗇庵函﹑姜介夫函兩封。

初十日﹝11月9日﹞萬壽。午刻﹐至子衡處﹐約看韓宅之房也。看後回寓﹐籌劃經營修理事。

十一日﹝11月10日﹞晴已刻起﹐赴華東飯館之約。主人爲陸潤夫﹐海寧人也。特客則榮竹農也。飯後上田同川田來。申刻王裕甫姊弟自上海來﹐同時牧捲次郎偕內藤虎君來。內藤系《朝日新聞》主筆﹐人極博雅。言日本藏書﹐足利不能盡精﹐不如東京福井有《劉夢得集》及《外臺祕書》﹐皆北宋版也。云《精﹝經﹞進東坡文集》日本亦只有一部﹐爲福井所藏。去年文蕓閣欲借抄﹐未果。旋赴城內詹君之約。歸寓﹐龔仙洲來。

十二日﹝11月11日﹞晴淸晨﹐仲瀛伯來召﹐�餐畢﹐卽往。談至午刻喫飯﹐飯後往東文學社一觀。自其移居﹐未之造也。觀其醫學﹑電力學等儀器。酉初歸﹐便道訪喬茂軒﹐不遇﹐歸寓﹐仙洲久候矣。

十三日﹝11月12日﹞晴午後﹐連夢惺來。本日買契刀﹑錯刀各一柄﹐價九兩。晚﹐圈《說文古籀》﹐悟龜文二字「�」恐是「功」字。「�」恐是「�」字。《說文》﹕「�﹐告也。」

十四日﹝11月13日﹞大風午後﹐送秦稿請伯弓刪攺。晚作嗇庵﹑藥雨函。

十五日﹝11月14日﹞風猶未息午後﹐曾慕陶來談﹐至五鐘去。卽駕往繩匠胡同﹐應連夢惺之召也。未刻將秦稿送仁和閱﹐因子谷明日赴園之便也。歸寓﹐山根自天津來﹐卽畱宿焉。

十六日﹝11月15日﹞晴風已息午後發嫁。發嫁者﹐送妝奩也。晚間﹐赴中島之約至東文學社﹐觀日野演光學變影裏不見。歸﹐已子初矣。

十七日﹝11月16日﹞晴早起﹐赴子谷處﹐問赴園情形。便道過髙洲﹐述三谷之善﹝﹖﹞款。髙洲允爲代辦。歸寓。喫飯後﹐先往九條賀喜﹐回卽發轎﹐又往送親。晚歸﹐作黃三先生函。

十八日﹝11月17日﹞晴卞子新自吉林歸﹐本日請客。接金陵來電云﹕允﹐悉照辦﹐共需萬六﹐速匯金陵寶善源勿遲。復另允從。此數日自大風之後﹐每夜均二十八﹑九度。

十九日﹝11月18日﹞晴午刻﹐連夢惺來。未刻﹐赴九條胡同會親。晤仙洲﹐知日本已有人至外部解釋﹐惟顧康民不免作梗﹐思有以處之耳。晚看壽臣寫奏折﹐代友人也。

二十日﹝11月19日﹞晴辰刻﹐連夢惺來取抄件。巳刻﹐濰縣趙執齋來﹐攜龜版﹑漢印各一匣。印計七百餘方﹐又太和大造像一區﹐秦權一枚。龜版頗有大者。申刻﹐拜榮﹑陸二君﹐俱未見。歸寓﹐筱齋來﹐與商匯款事。晚﹐點龜骨共千三百件﹐可謂富矣。

二十一日﹝11月20日﹞晴辰刻﹐筱齋述康民梗甚。巳刻﹐擬信稿。午刻﹐曾根俊虎來。未刻子谷來﹐知盛已有電致夔老。稍遲﹐女醫何太太來。虞希自天津來。申刻稷堂來。接松喬來信﹐知折已畱中。作蔚霞﹑實君兩函。

廿二日﹝11月21日﹞陰早起﹐赴義善源議信稿﹐午後歸。連夢惺來喫午飯﹐並倩其檢字畫送慕公。仙洲來。晚﹐接家兄函﹐知病已愈其六﹑七﹐眞大喜也。又知沈季南﹑宣啟鴻兩家欠帳俱已還淸。

廿三日﹝11月22日﹞晴濰縣張某來﹐賣戈頭三枚﹑弩機一架﹑建字鏡一面﹑商觶一具﹐共百金。午後往子衡處祝壽。夜間大醉。

廿四日﹝11月23日﹞晴早起﹐古錢劉送序布四百來﹐十布全矣﹐可喜之至。午後﹐阮添疇來﹐寶遷請之也﹐人甚明達。夢惺來。

廿五日﹝11月24日﹞陰辰起﹐回拜內藤﹐新遊房山歸﹐攜來《心經》石一片﹐示沈子培贈拓片兩種﹐一爲《吐蕃會盟碑》﹐在西藏拉薩伊克招廟前。談及日本寫經甚多﹐皆無年月及書人名姓﹐亦莫辧其爲唐人﹑爲日本人也。出示元刻《廣韻》一本﹐有「淺艸文庫」印。據云三百年前所建﹐其書多入帝國圖書館﹐傳於外者價甚昂。

廿六日﹝11月25日﹞陰午後晤威大利﹐病初愈﹐神未足也。爲子衡事﹐與之再三婉商。渠云﹐非不願幫忙﹐柰欽差之倔彊﹐難以言辭動之﹐三嘆而已。申刻﹐至曾根寓﹐同往拜日野﹐看其新式手槍﹐連發十子﹐其機甚靈﹐每分鐘可八十發﹐及遠一千八百馬﹐六百馬內能穿薄鐵片。若制造﹐本銀不過二金﹐造廠不過三萬金。機器極簡﹐每一鉤則彈發﹐一縱則銅殼自出﹐誠至巧也。晚間孟松喬來。

廿七日﹝11月26日﹞陰本日請牧捲夫婦及內藤氏﹐適陸潤生來﹐捉以陪客焉。內藤言﹐唐人所用之筆有雀頭﹐雞距﹑柳葉三種。近日有筆工勝木氏猶能仿制。又雲南都祕府正倉院藏有聖武帝遺愛筆一枝﹐卽雀頭也。水戶彰考館多藏本國史書。若中國古書﹐以前田松云侯家所藏爲最。前田﹐二百年前名侯也。午後﹐小雨數陣。

廿八日﹝11月27日﹞午刻﹐往晤子谷﹐知曾折現在軍機處﹐而西山事﹐顧所往查各國﹐問有該國洋股否﹐可謂拙矣。劉少泉送一月琴來﹐音極響亮﹐至可寶玩﹐據云系唐琴也。申刻至王孝禹處鬯談﹐並訪龜板原委﹐與趙說相孚。今早王端士來﹐其說亦與趙孚。端士云﹐文敏計買兩次﹐第一次二百金﹐第二次一百餘金。孝禹云﹐文敏處極大者不過二寸徑而已﹐並未有整龜也。徳寶云有整龜十餘片﹐共價十七兩﹐皆無稽之談矣。本日大風。

二十九日﹝11月28日﹞晴午前與趙執齋議還債事。午後易實甫﹑陳哲甫來。申刻﹐龔宅來下文﹐定酉刻赴榮徳堂﹐爲請陸潤生也。接叔韞﹑嗇庵﹑玉春三函。撰《興農工》一則。倦極﹐睡矣。

三十日﹝11月29日﹞晴午後﹐至威林密士處一談﹐所畫未能洽意。回寓後作子谷﹑仙洲函﹐並贈壽蕓百金。薄暮﹐喚亞辛來﹐示以察院批語﹐並付與十一﹑臘兩月月費。晚間﹐王中全回﹐撰《整絲茶》一則。

十一月

初一日﹝11月30日﹞晴午後﹐笙叔送銀票千金來﹐子谷買地用也。夢惺﹑伯弓﹑仙洲先後來。作函致筱齋﹐囑其電匯南京四千。晚撰《頒商律》《設商官》二則。倦極﹐睡。

初二日﹝12月1日﹞晴午後作李孟符﹑周少庭兩函。筱齋來﹐與商借川資事﹐允之。晚約在翠玲家喫飯﹐請吳稼生也。坐有丁孔彰焉。

初三日﹝12月2日﹞晴有李君梅癡來訪﹐爲楚生之舊交也﹐名瑞淸﹐書法甚佳。臨川春湖先生之族孫也﹐鑑別甚精。談數時之久﹐深嘆恨相見晚﹐爲題《顏三表》一則以去。酉刻﹐至義善源成券﹐兼取回楚生股票二千磅還之。

初四日﹝12月3日﹞陰王壽蕓起身矣﹐來信﹐寓南京貢院東街﹐備通信也。下午伯弓﹑仙洲﹑朗軒﹑筱齋先後來。晚盤龜板。

初五日﹝12月4日﹞大雪查龜板﹑牛骨﹐統共一千八百九十片。夜夢作詩鐘﹐子明先生爲宗師﹐予得句云「惟有如來能伏虎﹐可知老子本猶龍。」取第一。共作三聯﹐其二聯不能記憶矣。

初六日﹝12月5日﹞晴冷晝廿六度夜子時十四度午後﹐至詹美生處交待一切﹐因往美使署簽字。酉刻歸﹐伯弓﹑稷堂在焉。檢點行裝。虞希自天津來。

﹝《抱殘守缺齋﹟壬寅日記》下缺﹞

➀﹑本日記根據劉鶚手書《抱殘守缺齋﹟壬寅日記》原稿過錄﹑標點。日記中日期原文爲農曆日期﹐﹝﹞中日期爲西曆﹐系校點者所加。《抱殘守缺齋﹟壬寅日記》兩本﹐均髙25。4釐米﹐寬17。2釐米。上冊封面﹐劉鶚自題「壬寅正月起﹐抱殘守缺齋日記」﹔下冊封面﹐劉鶚自題爲「壬寅七月起﹐抱殘守缺齋日記」。每頁十行﹐綠色框﹐版心中縫下有「五十瓦登齋雜著」字樣。

《抱殘守缺齋﹟壬寅日記》所存爲光緒二十八年年正月初一日﹝1902年2月8日﹞到十一月初六日﹝1902年12月5日﹞日記﹐其中多有缺頁。➁﹑二月二十日日記天頭有字兩行﹕1﹑淩述之住虹口乍浦路同徳裏四百四十四號。2﹑江忼父住處。

➂﹑原本三月十三日日記在前﹐「十三」原爲「十二」﹐在「二」字上添一橫。變爲「十三」。三月十二日日記在後﹐「十二日」前有一「補」字。

➃﹑此爲「張喤聲」﹐十一日日記有「張聲喤」﹐疑爲一人。

➄﹑此處記淸點錢幣事﹐凡原文小字﹐均入﹝﹞。

➅﹑七月十三日日記天頭有「於繼美」三字。

➆﹑日記此處缺頁。七月十四日﹑七月十五日未見。下疑爲七月十七日日記的後半部分。

➇﹑日記此處缺頁。九月初四日﹑九月初五﹑九月初六﹑九月初七日記未見。下「中過矣」三字疑爲九月初七日日記的結尾。

➈﹑九月二十一日日記天頭有「芝洞信」三字。

➉﹑此後缺十月一日﹑十月二日﹑十月三日﹑十月四日日記。

