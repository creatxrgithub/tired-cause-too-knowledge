紹興采石大戰始末

﹝宋﹞員興宗撰

金主亮竭其國兵財南侵其身先出汝州﹝京西道﹞示欲出襄漢上流朝廷果從三司發精兵五萬人合荊鄂之兵凡十二萬先是虞侯作天官屬上殿先論敵異時爲南牧之計必爲五道出蜀口出荊襄止以兵相持淮東之地沮洳非用騎之地他日正兵必出淮西奇兵必出海道﹝庚辰年札子是﹞是年冬奉使又明年十月回具言敵必南侵蓋已授甲造船必爲南渡之計申言前輪對之語上曰記得卿此言極是極是是年五月十九日敵使上殿有奏言欲得兩淮之地欲得將相大臣朝廷駭愕議所以發兵是時金主以兵駐淮陽﹝汝州﹞以避暑爲名作計渡漢江從上流以窺吳會朝廷發成閔領禁衛五萬人來戍襄漢上出金使語令宰相就都堂命侍從臺諌議所以備敵之策時宰相宣上語云今日更不尙和與守直問戰當如何廟論欲遣成閔全領禁衛兵禦襄漢上流虞侯說不須得發兵如此之多敵必不從上流下恐發禁衛則兵益少朝廷內虛異時無兵可爲兩淮之用兵行未幾旬日得報金主回汴京虞再白堂金主已去乞畱五千殿後兵﹝五萬中﹞約止江池之間欲畱此爲用若上流兵盛自江鄂間應援淮西兵盛便出大信口﹝池州采石近﹞可以援淮西是時無人爲虞侯之助其說卒不用至九月間敵以五萬重兵出淮東劉錡拒之於楚州靑江口金主自提重兵號五十萬皆精甲自壽春﹝壽州﹞渡淮王權拒之二將不敢戰望風奔遁敵才與南兵相接王權退自安丰﹝屬廬州﹞至合肥合肥又退至石桿而中軍已退至濡須﹝和州大江口﹞虞侯見事急知二將必退回遂率四五侍從又同白宰相說王權退師已臨江口必敗國事諸公云王權申云此退所以導敵深入身當其衝令邵宏淵出其右李顯忠出其左夾攻之虞侯率四五侍從辧其不然此權必爲走計時朱倬楊椿猶不以爲然明日得報權果渡江朝廷震駭﹝十月十七日白宰相十八日王權申﹞十九日上命葉樞密﹝義問﹞督視江淮軍馬因命虞侯參謀軍事二十一日陛辭上慰勞甚渥云卿本詞臣不當遣以卿諳軍事故也二十二日出臨安是日得報劉錡兵走自楚州走至瓜州盡棄淮東之地敵追騎至皂角林﹝瓜淄之前﹞錡之將員琦小捷錡乃托病過江十一月初四日錡兵大敗於瓜州﹝劉汜之役﹞江淮之間民皆奔逃是時金主以重兵臨采石已數日知建康張燾屢遣官來催督府措置虞侯與葉樞密初六日到建康是夜被旨罷王權以李顯忠代之督府詐以檄召權來府議事夜遣虞侯持檄走池州喚李顯忠分付人馬令會於采石蓋權兵在采石未走初七日發建康初八日早去采石餘路十五里聞鼓聲振野問道傍人云是金主臨江昨日刑白黒馬各一祭天取今日過江虞侯見道傍茶坊酒店官軍閒坐虞侯呼之其說與道路之言合虞侯又問云旣是金主今日過江因甚卻只在這里眾兵皆言王節使在淮西毎日只打鑼不打鼓未嘗得接戰我軰皆是馬軍節使令我棄馬徒步過江如今已無馬我軰不會步廝殺隨行官吏多欲回虞侯云須要江上看兵勢蓋上遣我來當進不當退有進言者云事敗至此舍人與人一擔擔何也虞侯不聽虞侯至采石諸將皆無戰意公方會合諸將士詰之曰我聞王節使在淮西毎日打鑼不打鼓眾曰果如此虞侯慰勞曰權不戰教汝軰不成事令汝軰半死半活眾皆唯唯虞侯曰𨿽然王權已罷兵權管汝軰不得我是朝廷官官家差我擔銀來犒設你懣今有節度觀察至副校尉官誥皆擔來汝軰食官家祿官養汝軰三十年不審能戮力一戰否眾曰我懣也要戰但無人主此事虞侯與說我今日只辦兩眼隨你懣成得功大與你塡大的官誥立得功小塡小的官誥若死於此則當同死於此若你懣走我亦隨你去你懣道我走去甚處我便去見官家說某人通制已下某人肯廝殺某人不肯諸軍大讙曰今日有分付大家去廝殺於是方布陣擺戈船是時江北敵兵甚厚極目望上下流二三十里不絕鼔聲震地虞侯卽躍馬至岸口見北岸一髙臺臺上有大紅繡旗黃旗各二左右立中有大黃蓋有一人服金甲據胡牀坐其上眾云此金主也兵號四十萬馬數倍之虞侯遂與諸將議統制官張振王琪戴臯時俊盛新列馬軍步軍爲陣靜以待之分戈船爲五以其二傍東西岸行東護岸西裹敵船其一駐中流載精兵以待戰其二藏小港中以待不測擺布僅畢或聞敵中發喊金主親執小紅旗麾百舟絕江而來未頃間有數十舟達南岸敵登岸與官軍戰公往來行間公謂時俊俊先登軍皆死鬭斬敵過半岸上之敵皆投拜戰於江中死以萬數天色晦敵猶未退會官軍在淮西有潰散者三百人自光州路轉江而至虞侯撫勞之授以旗鼓設爲疑兵敵果以爲援至鼓聲乃已卻打梆子聲敵引余舟遁去或欲引水軍掩其前斷其歸路虞侯以爲不可所謂歸師勿遏是也倘或官軍一傷我軍少何以繼之敵萬里入冦如此之盛今日必欲戰則官軍少而明日何以爲敵但以彊弩襲其後追射之敵兵多傷至夜師旋計岸上之屍二千七百餘人射萬戶一人生獲千戶五人女眞三百餘人餘皆正軍健者星夜遁去卽夜具奏舊將去新將未至決不敢引去是夜椎牛設酒以勞軍有說舍人宣贊者及見樞密院人吏在虞侯前甚恭問之云乃中書舍人非武官舍人也將軰乃盡禮致恭至夜半仍令布陣再與將士待敵敵兵已稍希至辰時以來凡再鼓公舉旗揮出海船五之二分其半向北岸上流直楊林河口諸將或問公何故遂說與諸將當時只合將船守楊林河口不合放敵船令出命統制盛新引船直楊林河於江心下泊船度敵前所不到處戒之曰若敵船自楊林河出卽齊力射之必爭與死無令一船得出岸如河口未有船出卽以克敵神臂弓射北岸於是盛新受令於江心駐船齊力射敵應弦而倒以萬數敵見船無歸路實時從下流放火自焚官軍亦於河口上流以火船焚其餘舟凡一百八十餘只亮陸遁去至午間遣一小舟令張千持書至書意似與王權有約察其策出於用間亟以已發遣王權之事報之以絕其意又遣探馬渡江至暮歸﹝初九夜﹞說金主焚龍鳯舟﹝宮人所乘﹞斬船作頭二人﹝責船致敗﹞鞭梁大使一百﹝名球引亮來采石者﹞連夜往瓜州與金主書意合虞侯卻與李顯忠商量令移時俊軍於馬家渡輟李捧一全軍一萬六千人又分戈船百艘來會京口於是月二十三日習水戰耀兵亮喚萬戶渡江萬戶說江口闊如采石三倍不可渡亮遂拔劍數萬戶罪萬戶涕泣以告釋之約十二月初一日離楊門初三日建康早飯金主上馬去眾議共謀殺之夜卽其所居帳中連發三箭射中又挾弓欲射已而問曰你是江南人是自家人萬戶答曰自家人金主曰我自去年煞做無道理事今日饒我也得由你軰殺我也得由你軰不若早早快脆萬戶一人直入卽其帳中殺之並及其帳中妃侍五人並殺梁大使郭副畱藥師之子馬欽李參政共四人蓋皆爲金人謀來南者盡焚其屍焉是月初二日虢州簽軍雷政來告虞侯卽日同楊存中成閔渡江至瓜州措置後二日金之大將檄來請和公是日往行在奏事兩淮之民自鎭江至平江見公船過焚香投拜甚眾初六日奏事畢初十日車駕幸建康明年二月十八日還臨安

九華集卷二十五

附錄﹕采石戰勝錄一卷﹝編修程晉芳家藏本﹞宋員興宗撰興宗字顯道仁壽人未第時讀書九華山因以自號用薦除教授召試擢著作郞國史編修實錄院檢討乾道中疏劾貴幸中讒奉祠去僑居潤州以終所著辧言及九華集歲久散佚近始從永樂大典采摭成帙惟此書世有傳本所記乃虞允文督師江上拒破金海陵王之事大致與史文相出入永樂大典亦載之題曰采石大戰始末而冠以九華集字蓋其集中之一篇後人析出別立此名也﹝四庫全書總目•史部•雜史類存目﹞九華集二十五卷附錄一卷﹝永樂大典本﹞宋員興宗撰興宗有采石戰勝錄已著錄其集見於焦竑國史經籍志者本五十卷乃寶慶三年其孫榮祖所編興宗弟夢協井研李心傳俱爲之序明以來久佚不存今檢勘永樂大典所錄摭拾詮次釐爲詩六卷雜文十五卷又論語解老子解略西陲筆略並紹興采石大戰始末各一卷而原集所載同時祭文可以互證興宗始末者則別爲一卷附之於後集中多與張栻陸九淵往復書簡蓋亦講學之家然所上奏議大抵毅然抗論指陳時獘多引繩批根之言李心傳序謂歸附旣畱而垂遣■﹝執上目下﹞禦因逐而旋召均輸久廢而驟復此三事皆朝廷所必行而興宗矢筆盡言斥逐不悔則其經濟气節均有實事非徒侈空談者矣又洪適撰隸釋時嘗咨以漢碑數字興宗爲之考核源委具見精博今答書一通具在集中學問淹雅亦未易及𨿽其文力追韓柳不無錘煉過甚之獘然骨力峭勁要無南渡以後冗長蕪蔓之習亦一作者也﹝四庫全書總目•集部•別集類﹞

