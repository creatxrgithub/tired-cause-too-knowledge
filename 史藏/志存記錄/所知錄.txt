

所知錄

自序卷上卷中卷下

自序

一﹑閩立國僅一年﹐某以乙酉冬十月始到行在。旣補外吏﹐不悉朝事﹔又終日奉檄驅驅﹐無因得閱邸鈔。玆編凡福州年月以前事﹐皆得諸聞者也。至於延平行政﹑贛州用兵﹐亦祗識其所親見。江﹑閩士大夫多畱心者﹐必已有成書也。

一﹑粵事﹐自戊子秋九月過嶺到肇﹐參列班行﹐略有見聞﹐隨卽記錄。玆編凡戊子以前﹐皆本諸劉客生之日記﹔於湖南戰功多不甚悉﹐亦因其所記者而已。辛卯春﹐滯梧州村中﹐略加編輯。夏四月﹐始離粵地﹔去南日遠﹐間有傳聞﹐不敢深信﹑亦不敢紀也。

一﹑宏光朝﹐某以書生蒙鉤黨之禍﹐匿武水周仲馭家復壁中﹐耳目俱絕﹔無所聞知。亂後始過白門﹐於先朝勛戚口中得三疑案﹐遂作傳疑詩三首紀之。至於覆國之姦固系同郡﹐本末素悉﹐今惟紀其裏居大略﹔乞降後﹐死仙霞嶺事﹐皆得諸同時共事者之口。若其立朝誤國諸狀﹐海內自有信史也。

一﹑某平生好吟﹐每有感觸﹐輒紀篇章。閩中舟車之暇﹐亦間爲之。粵則閒曹無事﹐莫可發攄﹔每有紀事﹐必系以詩。或無紀而但有詩﹐或紀不能詳而詩轉詳者﹔故詩不得不存也。刪者甚多﹐亦存其紀事之大者而已。

一﹑出嶺時﹐頻遭兵掠﹔是編爲小兒法祖藏敗絮中﹐得存。歸而深匿之﹐將作井中史矣。兒歿十餘年﹐不忍發笥檢視﹔而僞說橫行﹐顚倒悖謬﹐無處置喙﹐付之長嘆而已。近見野史中亦間有傳信者﹐然皆得之風聞﹔其中成敗是非﹑本末曲折未經親見﹐故不能悉之深也。其書有爲予所知而不甚關系﹐當時偶失紀者﹐補入數條﹔若予所不知者﹐𨿽信亦不敢載也。

桐城錢澄之飲光氏記

卷上

隆武紀事

上諱聿鍵﹐太祖髙皇帝九世孫。其先封於南陽﹐國號唐。祖端王﹐惑於嬖人﹐欲立其子﹔囚世子義於承奉司。上方三歲﹐從之囚﹔年二十八﹐尙未請名。已世子遇毒薨﹔守道陳奇瑜﹑知府王之桂言於王曰﹕『世子薨逝不明﹔若其子不得嗣﹐事必發覺』。王懼﹐始爲上請名﹐立爲世孫。

崇禎五年壬申﹐端王薨﹐上襲位﹔年三十一矣。

七年甲戌﹐流寇猖獗。上蠲金修築南陽城﹐知府陳振豪弗授功﹔上以爲言﹐詔逮振豪下獄。已又援潞王例﹐乞增兵三千人﹐以陳永福爲參將領之﹔不許。

八年乙亥冬﹐流寇再犯南陽。上疏言﹕『所有護衛一千二百人﹐半爲汴梁班軍﹔乞念郡當賊衝﹐以全軍見還』。亦不許。會先帝欲行宗室換授法﹐禮臣陳子壯執不可。上遺書子壯爭之﹐稱說典制﹑援引經傳﹐言言有本﹔廷臣固不及知也。已因督臣盧象升過南陽不朝﹐劾奏之。上好爭宗藩大體﹐又所建請日煩﹐與廷臣多抵牾﹔先帝意亦不之善也。

九年丙子八月﹐京師戒嚴﹐上倡義勤王。巡按禦史楊繩武以聞﹐奉旨切責﹔至裕州與賊遇﹐亡其內豎二人﹐乃返。事定﹐下禮部議﹐給事中馮可賓﹑鍾炌議廢爲庶人﹐安置鳳陽髙墻。監送同知張有度欲以檻車械致之﹐上自裁不殊。至鳳陽﹐陵奄索賄不遂﹐用祖制墩鎖法以困苦之。上不勝其辱﹐病幾殆﹔賴妃曾氏調護惟謹﹐至刲股以進﹐乃愈﹝妃曾氏﹐諸生曾文彥女﹐本籍江西﹔上卽位﹐冊爲皇后﹞。有司廩祿不時﹐資用乏絕。望气者言﹕鳳陽髙墻內有天子气。淮撫路振飛聞之﹐以賑罪宗爲名﹐入見上﹔上告以吏遇無禮狀。振飛疏請加恩罪宗﹐置吏無狀者石應詔於法﹔賑以私錢。

甲申十七年﹐北京陷﹐南渡立國﹔大赦﹐出髙墻。禮部奏請復王爵﹐不許﹔命徙居廣西平樂府。

乙酉四月﹐上行至杭州﹐南都報陷。上勸潞王監國﹐拒北使之招降者﹔王不能聽。時鎭江總兵鄭鴻逵自京口至﹑戶部主事蘇觀生自南都至﹝觀生﹐由保舉爲縣令起家﹞﹐胥會於杭。杭已降﹐遂奉上入閩﹐以閏六月七日監國。鄭鴻逵請早正尊位以系人心﹐鄭芝龍意有所待﹐羣臣亦多言監國名正﹐宜早出關號召天下﹔俟有收復功﹐建號未遲。不報。隨於二十七日祭告天地﹑祖宗﹐卽皇帝位於福州南郊。以布政司爲行在﹐建行在太廟社稷﹐攺福州府爲天興府。立妃曾氏爲皇后。大赦天下﹐以本年七月初一日以後爲隆武元年。遙上宏光尊號爲「聖安皇帝」。進封靖逆伯鄭鴻逵爲靖逆侯﹑南安伯鄭芝龍爲平逆侯﹐封鄭芝豹爲澄濟伯﹑鄭彩爲永勝伯﹔升蘇觀生禮部侍郎﹐尋加東閣大學士﹔敍擁戴功也。以黃道周人望所歸﹐特用爲吏部尙書大學士。召起舊臣何吾騶﹑蔣徳璟﹑黃景昉﹐又起朱繼祚﹑林欲揖﹑路振飛﹑曾櫻﹑熊開元等﹐皆相繼入閣。姜曰廣﹑吳甡﹑髙宏圖﹑鄭三俊﹑陳子壯等﹐俱遣官惇請。其後﹐又以黃鳴俊﹑林增志﹑李先春﹑陳宏謐等爲大學士﹔獨宏謐不至。以張肯堂爲兵部尙書﹑李長倩戶部尙書﹑曹學佺禮部尙書兼蘭臺館學士﹑吳春枝兵部右侍郎﹑周應期刑部尙書﹑鄭瑄工部尙書﹑馬思理通政使。一時耆碩﹐盡列卿貳。其科道各官﹐或起舊﹑或召起特授﹑或因大臣薦舉﹐破格用之﹔惟翰杯﹑吏部專循資格。而兵部職方一司﹐督撫藩鎭題請虛銜爲軍前贊畫﹑監紀﹐至濫觴不可勝紀﹔上亦輕畀之。由是﹐淸流往往恥與其列。上特重風節﹑喜文學﹐收羅名士﹐時欲破格用人。臣未入關﹐卽蒙首輔黃道周疏薦徐鳴時﹑徐孚遠﹑吳徳操及臣四人。嗚呼﹗鳴時﹑孚遠次第授官。臣後至﹐同徳操上疏﹐言臣志在科舉﹐求俟鄕試。奉旨﹕『時方多事﹐朝廷破格用人。旣經輔臣薦舉﹐著吏部卽與試用﹐不必更俟鄕試』。然入關言事者﹐紛紛輒以口舌得官﹐近於濫矣。如鎭江錢邦芑﹐以諸生上書得當上意﹐實時實授禦史﹔吳門楊廷樞﹐遁迹不出﹐不由薦舉﹐手敕特授禦史﹔皆意表行事。或曰﹕上所重者﹐東林復社也。凡東林老宿﹐旣無不徵召。而庶吉士張元琳爲其叔父瑞圖請謚﹐欲謚「文繆」﹔卽上意可知矣。「禦制縉紳序」﹐極言先朝門戶之禍﹔分別東林﹑魏黨﹑南黨甚析﹔但於南黨﹐誤云西林耳。至於翰杯一席﹐資格獨重。四川舉人徐永周以詩文見賞﹐特授簡討﹔有言其不由進士起家﹐上笑曰﹕『予覽其詩文﹐意其爲進士耳』﹔竟攺禮部主事。攸縣舉人劉自�﹐爲督師何騰蛟賫奏至行在。騰蛟力薦其才﹐召對稱旨﹐特授簡討﹔以爲騰蛟徳也。詞林中乙榜﹐惟自�一人而已。故時有「重翰林﹑輕宰相」之議﹐以上所用大學士太多也。

上性儉素﹐傷國家之難﹐敕斷葷酒﹐衣大布衣﹔後宮十餘人﹐皆老嫗﹐於嗜好泊如也。特好讀書﹐博通典故﹐爲文下筆數千言立就。手撰三詔又與魯監國書﹐凡館閣諸臣擬上者皆屏不用﹔親灑宸翰﹐洋洋灑灑﹐諸臣相顧皆不能及。又極獎忠義﹐聞江陰﹑涇縣人﹐以守城拒敵被屠﹐嘆曰﹕『吾家子孫過此兩縣﹐三尺童子亦當哀而敬之』。批閱章湊﹐徹丙夜不休﹐其批旨有多至數百十言者﹔或送中宮代批。後亦讀書通文﹐每召對奏事﹐於屏後側聽﹔上回宮﹐與其決可否。時有二聖之稱。

某有行宮詞﹕宮漏沈沈迥未眠﹐大家炳燭在甘泉。遙瞻禦筆珠簾裏﹐夜半頻聞手詔傳。外廷章奏晚猶通﹐侍史開封五夜同。傳道君王看不及﹐黃羅親裹送中宮。旌旗十萬護乘輿﹐二聖宮中共起居﹐長信宮人騎馬出﹐從龍只有五車書。皆實錄也。

規模闊大好﹝﹖﹞﹐彷佛漢光武。平時思舊﹐皆以南陽故人目之。如路振飛遠隔三吳﹐募能召至者﹐賞銀五百兩﹐給以六品京秩。振飛至﹐卽日拜相﹐官其子太平爲卿。

凡生平無徳不報﹐於從龍諸臣﹐恩澤尢渥。

某有故人行雲﹕漢家天子重故人﹐南陽耆舊衣冠新。羊裘巳隨安車至﹐釣灘寂寞誰垂綸﹖罅沱麥飯蕪蔞粥﹐黃金大印報不足﹔其稱天子篤恩私﹐努力雲臺慰主知。請君試看馮異賜﹐不是罅沱才過時﹖

開儲賢館﹐定十二科取士﹔以蘇觀生領之。蓋由觀生不系科目起家﹐故令領其職﹐以寵之也。然人望不屬﹐所招致者皆妄男子﹔稍知自好者﹐不肯與。上久亦厭而罷之。鄭芝龍有子名森﹐國學生。上愛其材器﹐賜國姓﹐攺名成功﹔命提督禁旅﹐以駙馬都尉體統行事。

八月﹐鄭芝龍集廷臣議戰守事宜﹕自仙霞關外﹐當守者一百餘處﹐應設守兵若干﹐其戰兵以元年冬簡練﹐二年春出關。一出浙東﹑一出江右﹐略計共二十萬。合兩粵八閩餉計之﹐不支一半。請於兩稅內每糧一石﹐預借銀一兩。每府差侍郎科道督徵﹐閭裏騷然﹔民不樂從﹐反愆正供。又令撫按官以下蠲俸助餉﹐鄕紳﹑大戶責令樂輸﹔又令察府縣歷年積榖銀兩未解者﹐悉解赴行在。芝龍又請淸理僧田﹐可得餉八十萬﹔不聽。戶部侍郎李長倩請開事例﹐從之。於是廝養隸卒﹐皆得給札授官﹔𨿽止虛名﹐居然冠蓋謁公府。晉江令金允治聽訟﹐兩造皆稱職宜﹔不跪﹐立而對簿。或相毆於廷﹐官不能制。其爲害如此。然猶苦餉不足﹐守關兵僅數百人﹐皆疲癃不堪用。廷臣日請上出關﹐上屢下詔戒期親徵﹐芝龍輒以餉缺爲辭。

芝龍﹑鴻逵自恃有援立功﹐驕蹇無禮。上嘗賜宴大臣﹐芝龍以侯爵位宰相上﹔首輔道周引祖制『武臣無班文臣右者』固爭之﹐遂前道周﹔芝龍怏怏不悅。諸生有佞芝龍者﹐上書言道周迂腐﹐非宰相才﹔上怒﹐敕督學禦史扶之。芝龍又薦其門下士朱作楫吏科給事中﹑章正發戶部主事﹔皆不允。於是益懷怨望。及行郊天禮於南臺﹐二鄭皆稱疾不出。戶部尙書何楷劾『郊天大典﹐芝龍﹑鴻逵不出陪祭﹐無人臣禮﹔當正其罪』。上賞楷有風裁﹐卽令掌都察院事。已而鴻逵揮扇殿上﹐楷呵止之﹐二鄭益怒。楷知不爲所容﹐亟請告﹔上欲曲全之﹐允其回籍﹐俟再召。楷至中途﹐盜截其一耳。抵家未久﹐死。蓋芝龍令部曲楊耿害之也。

上心知芝龍志不欲出關﹐又所爲多不法﹔然卒無以制之。芝龍亦知不爲眾所予﹐不出關無以弭眾議﹔乃請以鴻逵出浙東﹑彩出江西﹐各有兵數千﹐號爲數萬。旣出關﹐稱候餉﹐駐不行。鴻逵駐仙霞關﹐嚴禁仙霞關不許四方儒生出入﹔慮有上書言事者。月餘﹐上屢檄出關不應﹔切責彩﹐彩踰關行百餘里而還﹐仍疏稱餉絕﹐畱如故。

九月二十四日﹐徽州陷﹔右僉都禦吏金聲被執至南京﹐死之。於是首輔黃道周知鄭氏無出關志﹐自請出關﹐號召義師﹔芝龍若不聞知﹐聽其自去。道周駐廣信﹐無兵無餉﹐徒以忠義激發人心。旬月之間﹐有眾萬餘﹔親書誥身獎語﹐得之者榮於誥敕﹐以是爲功賞焉。然皆未練之兵﹐不能應敵。部伍略定﹐趨衢州。婺源令﹐其門人也﹔馳書誘之﹐許爲內應。至明堂裏﹐猝遇北兵﹐我兵潰。張天祿執道周送南京﹐死焉。事聞﹐上震悼﹐輟朝﹔謚「忠烈」﹝公到南京﹐淸督洪承疇以同鄕誼﹐使人致意。公罵曰﹕『承疇死久矣。松江之敗﹐先帝痛其死﹐賜祭九壇﹐親自哭臨﹐備極卹典﹔焉得尙存﹖此無藉小人冒名耳』。遂被囚系。門生往見者﹐講習吟詠如常。都人士爭索其書﹐終日握管﹐指目爲之腫﹔皆藏弆以爲寶。臨難時過市﹐見市有豎福建門牌者﹐指「福建」二字曰﹕『我君在焉﹑我親在焉﹔死於此可也」。南向再拜﹐不去。監刑者憫公志﹐遂從之﹞。

某哭公詩﹕二月長於天晝昏﹐都人爭舉李膺幡。笑將涕淚辭知己﹐坐索衣冠謝主恩。無路請還先軫首﹐何人招返屈原魂﹗當年北寺畱皮骨﹐此日南朝仗爾存。

是時﹐闖賊李自成敗﹐奔至湖廣之通城有九宮山﹐爲村民鋤梃擊死﹐獻其首於楚督何騰蛟以聞﹝自成敗出潼關﹐追至九宮山下﹐饑困。親率十餘騎上山覘形勢﹔與金住僧﹐命炊飯。僧疑爲逃將﹐有重貲。竊下山語村民﹐競持鋤梃上山亂擊之﹐皆斃。解其衣﹐中有金龍衣者﹐箭鏃集於其目﹐乃知爲自成﹔梟其首報。騰蛟遂據實奏聞﹐略無誇張冒功之語﹔舉朝嘆服之﹞。其眾無所歸﹐推其兄子李錦﹝號一隻虎﹞爲主﹔同自成妻髙氏乞降。騰蛟遣長沙知府周二南迎之﹔未至﹐中流矢死。賊帥欲得騰蛟親至乃降﹐騰蛟卽同道臣堵允錫徑造賊營﹐賊帥驚喜﹐悉聽命﹔一時增兵十餘萬。上大喜﹐告廟。進騰蛟大學士﹐封定興侯﹔升允錫副都禦史﹐巡撫湖南。降將皆授總兵官﹐李錦賜名李赤心﹑髙氏弟賜名髙必正﹐號其營爲「忠貞營」。已因湖南糧不給﹐降者稍稍解去。李﹑髙十三部散入施州衛﹐因糧歇馬﹔其郝搖旗﹝攺名永忠﹞﹑馬進忠﹑王進才﹑張光翠﹑袁應第﹑午萬才﹑張先璧等十餘營﹐悉隸騰蛟麾下﹐受節制﹐聲勢頗壯。

九月﹐兩廣總制丁魁楚以桂林捷聞。先是﹐靖江王亨嘉於八月僭稱監國﹐以楊國威爲大將﹐踞有桂林。閩中頒詔﹐不受。廣西新任巡撫瞿式耜甫至梧州聞變﹐卽移書魁楚爲備﹔檄思恩參將陳邦傅防梧。亨嘉自桂平道井濟﹐促式耜赴桂林任﹐不應﹔親率兵至梧﹐執式耜﹐劫其敕印﹐先用小艇載回桂林。而魁楚調邦傅及趙千駟﹑嚴遵誥﹑馬吉翔等與亨嘉戰﹐敗之﹔追至桂林。靖江旣敗回﹐窘蹙﹐仍以敕印還式耜﹐趣出視事﹐令止東師﹔而師已抵城下矣。式耜在城﹐陰結國威標將焦璉爲己用。兵至﹐璉與邦傅合。守城者皆璉兵﹐邦傅縋而入﹐遂破桂林。俘亨嘉及楊國威﹑顧奕等﹝奕﹐桂林推官﹐爲靖江吏科給事中﹞至閩﹐戮於市﹔廢亨嘉爲庶人﹐幽死。封魁楚平粵伯﹐晉式耜兵部右侍郎。

十月﹐遣兵科給事中劉中藻頒詔浙東。浙東於六月初一日﹐張國維﹑方逢年﹑熊汝霖﹑孫嘉績﹑鄭遵謙﹑朱大典等已迎魯王於臺州﹐監國紹興。中藻頒詔至﹐魯王下令仍返臺州。國維曰﹕『今日之事﹐凡爲髙皇帝子孫﹐皆同心並力﹐共復國仇。有功之後﹐入關者王﹐此時未可定上下也』。卽具疏上言﹔且言『監國當人心奔散之日﹐倡集爲勞。一旦南拜正朔﹐猝然有變﹐鞭長不及﹐唇亡齒寒﹐悔莫可追。臣老臣也﹐豈若朝秦暮楚之客有左右其間哉』﹗汝霖等皆曰﹕『吾知奉主上而已﹔不知其它』。遂不奉詔。中藻廢然返﹐而閩與浙分水火矣。

上痛國事之壞﹐皆由守令以貪﹐失民心﹔欲殺貪吏數人﹔以懲其餘。建陽知縣施■﹝火豦﹞﹐首以貪酷被逮。邵武推官朱健行部近邑﹐訛傳北兵至﹐倉皇返郡﹐卽潛遣其孥出城﹔知府吳炆煒繼之﹐百姓有爭門死者﹐實未有兵也。健無以自解﹐乃揭炆煒倡逃﹐並其平日贓穢狀﹔炆煒亦揭健。上並逮至﹐■﹝火豦﹞與炆煒論斬﹐健亦棄市﹔勛輔以下皆爲申救﹐不聽。

原任兵部侍郎王朝升及彭遇凱至行在陛見﹐上加期升總督﹑遇凱僉都禦史﹔大學士路振飛﹑曾櫻封還內降。上曰﹕『方今多事﹐用人勿拘常調』。振飛言﹕『遇凱新進士﹐降賊而南﹔附馬士英﹐攺禦史巡按浙江﹐因搜括閭閻﹐以至激變。期升在太湖奉宗室盛徵稱通城王﹐居然帝制﹔派餉賣札﹐彊奪民女﹐爲兩山百姓不容﹐乃逃入閩。臣等非有私隙也』。上乃止。是時熊開元以大學士掌都察院事﹐頗重資格﹐惡以口舌得官者。上旣特授錢邦芑禦史﹐邦芑疏辭﹔開元因奏攺兵部司務﹐臺中合疏爭之。上重違開元意﹐令邦芑以司務隨徵﹐許「非時言事﹐補朕闕失」。名爲司務﹐實禦史也。

初﹐汀﹑贛之間有峒賊數萬﹐時出剽掠﹔百姓苦之。號爲閻羅總目﹐分四營﹐故又名四營頭﹔其前左營最彊。張安者﹐首左營之一營也﹔驍勇善戰﹐久有歸正意。永寧王招出湖東﹐與敵遇﹐屢戰皆捷﹔遂復撫州。湖西則臨江鄕紳楊廷麟與吉水鄕紳劉同升以義師恢復臨江。於是楊廷麟等爭請上出江右﹐何騰蛟請出湖南﹐而浙中諸將亦望上幸衢州﹔原任山東臨淸知州金堡陛見﹐勸上『急宜棄閩幸楚﹔騰蛟可恃﹑芝龍不可恃也』。且言『今時天子宜爲將﹐不宜爲帝。湖南有騰蛟新撫諸營﹐皇上親入其軍﹐效光武擊銅馬故事﹐此皆戰兵可用。中興天子﹐須以馬上成功﹔若夫千騎萬乘﹑出警入蹕之威儀﹐皆可去也』。上大喜﹐語廷臣曰﹕『朕得金堡﹐如獲至寶』。卽授堡兵科給事中﹔堡以守制固辭﹐請敕印聯絡江上義師以出。上遂決意出贛州﹐幸長沙。先遣大學士蘇觀生赴南安募兵﹐中途接應﹔上親祖送之﹝金堡字道隱﹐杭州仁和人。庚辰進士﹐初任臨淸知州。京師陷﹐南奔。旋丁內艱﹐與鄕人姚志卓起義山中。志卓屢有克捷﹐與江東諸營遙爲聲援。堡入閩﹐奏其功﹔上大喜﹐封志卓爲仁武伯。擢堡兵科給事中﹐以服辭﹔乃請敕印﹑假虛銜﹐以墨衰從戎﹐聯絡江上義師。旣至江東﹐入方國安營。魯諸臣以堡北來姦細﹐爭攻擊之﹔監國以諭國安﹐國安遂執之。禦史陳潛夫語國安曰﹕『堡與姚志卓起義建功﹐公固知之﹐曾許迎其家渡江﹔今何乃爾』﹖國安悟曰﹕『是也。然此舉非遵監國令﹐乃閩中二鄭有書必欲殺之耳』。蓋二鄭惡堡勸上棄閩幸楚﹐謂芝龍不可恃也。

因出示芝龍書﹐且云﹕『吾縱其去﹐去勿入閩﹔若入閩﹐吾必追殺之。不然﹐無以取信二鄭也』。潛夫以謂堡﹐堡曰﹕『吾必入閩繳敕印。倘中道被殺﹐是死於盜耳﹔命也』。遂行。以次年夏至閩﹐繳上聯絡義師敕印。上欲奪情﹐堡再三辭﹔不允。已引先朝「楊嗣昌奪情﹐爲黃道周諸正人所不容」爲案﹔奉旨﹕『嗣昌小人﹐何得與爾比例』。芝龍見之﹐以爲行將大拜堡也﹐忌害益甚。是時﹐上在延平﹐輔臣曾櫻畱守福州。隱知鄭意﹐密疏勸上﹕『欲保全金堡﹐莫如聽其辭』。堡凡七辭﹐同官朱某等亦代爲請﹐始允。堡以丙戌八月十五日辭朝﹐從延平出汀﹑贛趨衡州。而上已有旨諭騰蛟﹐遣兵迎駕﹔騰蛟命郝永忠率鐵騎五千赴行在﹐至韶州﹐聞汀州之變而返﹞。

十一月﹐上下詔親徵﹐以唐﹑鄧二王監國。舊輔何吾騶自廣東至﹐用爲首輔﹐隨營。以曾櫻協同鄭芝龍畱守天興﹐料理兵餉。以鄭鴻逵爲禦營左先鋒﹐出浙江﹔鄭彩爲禦營右先鋒﹐出江西。築壇西郊﹐擇吉日行推轂禮﹐鴻逵出城﹐馬蹶僕地。及上誓師授鉞﹐大風起﹐天帝及髙皇帝位前燭皆滅﹐三軍失色。以十二月十六日發福州﹐二十六日﹐駐蹕建寧﹝上所部置﹐皆陽順鄭氏意﹐移蹕建寧。其實信堡言﹐將相機出贛州﹑趨長沙也﹞。

二年丙戌正月己酉朔﹐上在建寧﹐不受朝賀﹔以三大罪自責﹐令百官皆戴罪立功。初�日大雨雹﹐雹大如斗﹐或如刀劍。天晝黑﹐對面不相見。

予有閩江水雹歌﹕閩江正月气鬱蒸﹐日午天南赤血凝﹔照見江水蛟龍頳﹐劃然有聲加裂繒。少焉赤散云潑墨﹐北風刮雲天晝黑﹔閩江舟人無顏色﹐須眉對面不相識。秦川公子善天文﹐急占有雹纜江濆﹔斂襟危坐敬天怒﹐須臾雹下何紛紛。初如刀劍相擊爭﹐忽似山摧萬壑鳴﹔小如杯盤大如輪﹐恐是天上金銀宮闕一時傾。沿江舴艋半打破﹐官舫漏徹何由坐﹔呼僮開艙掃雪堆﹐風亦漸止雹亦過。白須罟師老江邊﹐自言此異人未傳。此是陰气盛﹐毋乃兵禍連。北地沍凍固宜有﹐南方炎熱今何然﹖天時地气俱變易﹐世人安得太平年﹗

交址﹑日本諸國皆遣使入貢。廣東布政使湯來賀運粵餉十萬由海道至﹐升來賀戶部右侍郎﹝禦史艾南英言解餉微勞﹐不宜遽膺顯擢。且言來賀姦黨周鍾自賊逃回﹐曾匿來賀揚州刑署中云云。蓋南英與鍾舊有文字隙﹐至是以爲來賀罪案﹐人咸笑之﹞。

二月﹐馬脛嶺兵變﹐命輔臣路振飛至浦城安撫之。江﹑楚迎駕疏相繼而至﹐上意遂決出汀州入贛﹐與湖南爲聲援。芝龍欲挾上以自重﹐固請回天興﹔令軍民數萬人遮道呼號擁駕﹐不得行﹐仍駐蹕延平﹝芝龍初以海賊受撫﹐𨿽晉五等爵﹐與地方有司不相統屬﹔閩士大夫輒呼之爲賊﹐絕不與通。及擁戴上卽位﹐芝龍位益尊﹑權益重﹔全閩兵馬錢糧﹐皆領於芝龍兄弟。是芝龍以虛名奉上﹐而上以全閩與芝龍也。故芝龍不肯聽上出閩﹐思常有閩也﹞。

馬士英叩關請入朝﹐上數其罪﹐不許﹔前後七疏自理。有李蘧者﹐士英私人也﹔與上有舊﹐密疏言士英有治兵才﹐與阮大鋮皆宜在使過之列。上特許士英以靑衣視事﹐戴罪立功。魯王遣其臣柯夏卿﹑曹惟才來聘﹐上加夏卿兵部尙書﹑惟才光祿寺卿。手書與王﹐謂『朕無子﹐王爲皇太侄﹔同心戮力﹐共拜孝陵。朕有天下﹐終致於王』。取浙東所用職官﹐並列朝籍﹐不分彼此。已遣僉都禦史陸淸源﹝浙江平湖人﹞解餉十萬犒浙東師。至江上﹐方國安縱兵攫餉﹐殺淸源。閩﹑浙釁益深﹝或曰﹕士英激使之也﹞。

兵部尙書張肯堂請出募舟師﹐由海道徑至江南﹐江南義師必爲響應﹔大兵由閩出浙﹐首尾策應﹐則敵可乘也。上從之﹐加肯堂少保﹐給敕印。吏部文選司郎中朱永佑﹐加侍郎銜﹔福州府推官徐孚遠﹐加兵科銜。俱從肯堂出﹐止於舟山﹝辛卯八月舟山破﹐肯堂蟒衣南面自縊﹐一門皆死。永佑被執﹐不屈﹔砍其脇死。僕負屍出城﹐血不止﹔僕哭曰﹕『主生前好潔﹐死遂無知耶』﹖血卽止。孚遠泛海由交址入安隆﹔交址要其行禮﹐不聽﹐不得過。反廈門﹐爲淸帥吳六奇所匿﹐完發以死。海外生一子﹐扶柩至松江﹔未葬﹐子亦死﹞。

掌﹝都察﹞院大學士熊開元去位。錢邦芑攺授陜西道禦史﹐開元固執資格﹐不容邦芑入臺。臺中諸禦史合疏糾之﹐開元乞休﹔上乃聽其去。邦芑有才气﹐敢言﹔言之慷慨﹐明爽可聽。特爲上所信任。

廣西有僧﹐自稱宏光﹐云自黃得功營逃出﹔其被獲者﹐僞也。撫按以聞﹐上召九卿科道議迎請。廷臣議﹕『卽系眞宏光﹐失國之君﹐有尊奉﹑無迎請』。有司審知爲妄﹐下獄誅之。

三月﹐吉安陷﹔四月﹐撫州陷。初﹐楊廷麟﹑劉同升起義恢復臨江﹐上加廷麟大學士督師﹔同升以守制不受官﹐尋卒於家。廷麟兵旣敗敵﹐遂乘勝追至樟樹鎭不戒﹐反爲所乘﹐大敗﹔遂棄臨江﹐退守吉安。廷麟在吉安所恃者﹐廣營﹑滇營兵。滇營者﹐先帝時命中書科舍人張同敞用牙牌調發入京﹔兵未集﹐京師陷。宏光時﹐復敕雲南巡按禦史陳蓋押赴南京。及是﹐始抵江西省﹔南京已失﹐仍退回吉安。因畱之守吉安﹐廷麟以客禮待之﹐滇帥趙印選﹑胡一靑亦聽廷麟奮勇建功﹐頗多斬獲。會贛督李永茂以憂去位﹐上用萬元吉爲督﹐召廷麟入直﹔以元吉代廷麟﹐駐吉安。元吉以諸營講體統﹑申約束﹐諸將稍稍不樂。而永寧王所招四營之前左一營旣以立功復撫州﹐其諸營亦皆願受撫。寧都鄕紳曾應選請諸朝﹐遣其子傳燦入山招之﹐皆聽命﹐賜名「龍武營」﹔計日出贛州﹐下吉安。元吉聞之﹐以爲四營兵可恃也﹐遂蔑視滇﹑廣兵﹐專望四營兵至﹔滇﹑廣兵皆解體﹐四營兵亦不卽至。丙戌三月﹐敵添生兵攻吉安﹐守兵不戰而潰。二十四日﹐吉安陷。元吉扁舟誓師皁口﹑曉諭贛州﹐極言滇兵棄城之罪﹐不許容駐。滇兵徑越贛州﹐趨南康以去。四月六日﹐北兵漸近皁口﹐元吉退入贛。十四日﹐北兵至贛﹐隔水而軍。永寧王旣復撫洲﹐北兵急圍之。時鄭彩駐兵廣信﹐永寧請救於彩﹔其監軍給事中張家玉與以三營往援﹐圍遂解。巳而復合﹐彩遂棄廣信入閩﹐撫州復陷﹔永寧王死之﹐張安率所部退回寧都。報至行在﹐大震。削彩爵﹐戴罪立功﹔而徵各路兵爲贛援。蓋上志在幸楚﹐未嘗一日忘贛﹔故援贛爲最急也﹝蔡鼎﹐泉州人﹔好大言。李蘧言其精天文﹑韜略﹐薦爲軍師。彩敗回﹐鼎請出關自試﹐一戰而蹶﹔遂逃。某以丙戌正月﹐從江西巡撫劉廣允出汀﹐將赴吉安。至贛江﹐無地開府﹐暫寓嶺北道署中行事。吉安被圍﹐某亦不能東赴﹐遂久畱虔州﹔悉知虔州事。初﹐四營旣受撫﹐敕書獎賞﹐皆以李春等爲率。李春﹐其中首領也。有劉李騧名應駟者﹐忌春﹑傳燦功﹐乃聞於四營曰﹕『公等一體受撫﹐李春獨得官﹔今敕但稱李春﹐可驗也』。四營怒﹐遂相與殺春。傳燦聞之﹐復馳入營﹐爲講明『敕稱李春等者﹐並各營而言也』調停之﹐久始定。兵出駐黃金﹑髙樓間﹐去贛州四十里﹐殺掠如故。百姓不敢與鬥﹐斗則以壞撫局爲罪﹐相與訴諸縣令金廷韶﹐廷韶曰﹕『吾何能爲﹐爾等其問諸首議撫者』。遂一哄而毀曾應選之室。由是﹐贛州人情洶洶﹐畏其徑吉安當由贛過﹐當事復請旨調往湖東﹐贛人始寧。時楊廷麟內召赴行在﹔聞吉安警﹐畱駐贛州城外。日上疏言援吉防贛事宜﹔心所恃者﹐亦四營也。吉安失守﹐蘇觀生率所募新威營退保南康。萬元吉退守皁口﹐所部惟汪起龍三百人﹔觀生發二百人往援﹐元吉以監紀程亮督之﹐下守棉津灘。楚帥曹志建以二千人至﹐一夕卽噪而去。北師溯流上﹐新威營先潰﹐起龍兵繼之﹔元吉遂入贛城。北兵乘勝水陸並進﹐徑至贛州城下﹐城內倉猝無備。兵垣楊文薦﹐元吉鄕試本房生也﹐奉命往湖南。過贛﹐見事急﹐遂入城自任城守﹐百姓擁以爲主。元吉旣失吉安﹐將士離心不復用命﹔坐城上瞑焉如寐﹐對客不發一語。望隔河敵營徧山﹐輒指爲虛營﹐變馬作牛。兵民有從敵中泅水至城下﹐言敵馬多兵盛﹔卽目爲萬安﹑太和間姦民﹐立斬之。江撫劉廣允所召募閩兵二千餘人﹐中軍張琮領之﹔由寧都趨湖東。廣允見贛急﹐檄琮回救﹐不至﹔自往雩都趨之。贛人曰﹕『江撫遁矣』﹗焚其舟﹑拘其家口。未數日﹐廣允率琮兵至﹐贛人大悔。是時﹐四營調住湖東至寧都間。撫州失﹐張安退﹐仍調回雩都。廷麟親往邀之﹐下贛。敵兵營水西﹐領兵者髙進庫也。二十三日﹐張琮﹑趙涼符發兵過河至默林不見敵﹐爭前趨﹐利無部伍﹔伏發﹐爲所敗。追至河下﹐人爭舟﹐一時不獲渡﹐多赴水死﹐遂大敗。廣允憤甚﹐於五月初一日率兵過河再戰﹔親督家丁爲衝鋒﹐思得一當。兵遇敵先奔﹐其家丁亦奔﹐廣允爲髙進庫所獲。後乃逃回﹐亦異事也。而廷麟所調四營兵至贛﹐再戰再敗﹐遂散。廷麟入城。以上﹐予皆得之目擊﹞。

五月﹐上命復建文年號﹐立忠臣方孝孺等祠。殺假官木堅﹑李之秀於市。二人不知何所從來﹐自稱原任兩司﹔召對稱旨﹐卽以原官補用。後有言其假冒者﹐上怒爲所欺﹐遂誅之。

都督陳謙稱奉監國使﹐命入閩﹔久駐衢州﹐持兩端。云魯已封靖�侯﹐欲以此邀封於上。上敕芝龍取其侯印爲驗﹐謙賫印至﹐上卽召入關。禦史錢邦芑劾其久住三衢﹐徘徊閩﹑浙之界﹔自以舉足左右爲重輕﹐因欲要取侯封。以閩要浙﹑以浙要閩﹐只恃構閫��散行挾制之術。又歷數其在衢奸淫不法諸惡狀。遂下之獄。芝龍疏救﹐不允。謙﹐武進人﹐出身甚微。乙酉春﹐賫宏光詔封芝龍南安伯。芝龍徳之﹐故力爲申救﹔行賄五千金於邦芑﹐請免謙死。邦芑以聞於上﹐遂決意殺之﹔卽命邦芑監刑。芝龍聞之﹐過市﹐命且停刑﹔急入朝見上﹐請以官贖謙死。上密敕促行刑﹐故與芝龍語久﹐慰勞之﹔過期﹐芝龍出﹐而謙已斬矣。芝龍伏屍哭極哀﹐厚殮之。從此﹐益懷異志。密致書於淸總督洪承疇﹐承疇不答書﹐但答以筆一管﹔疑毫端當有密札﹐索之一無所有。蓋示隱語以「必來耳」﹝或曰﹕芝龍與承疇相通已久﹐承疇業以王爵啖之。此舉特以愚朝廷也﹞。

六月鄕試﹐以布政使吳炳爲提調官﹐編修劉以備﹑閔肅主試。取中葉瓚等一百一十七名。凡四方流寓諸生﹐俱得入試﹐特旨廣額七十名。上又親試流寓貢生﹐取萬子荊﹑倪天弼等三十餘人﹔攺爲萃士﹐照庶吉士例﹐送翰林院教習。榜首李日煒﹐徑授禮科給事中。

是時﹐贛州已圍兩月。自江撫劉廣允被執﹐援兵皆不敢前。六月十五日﹐舊贛督李永茂所遣副將吳之蕃﹑遊擊張國祚率粵兵五千人﹐與北兵遇於李家山﹑九牛山之間﹐數戰皆捷。北兵疑援師大至﹐遂撤城下圍﹐屯於水西﹔之蕃﹑國祚亦退守南康。時贛城守已久﹐奉詔獎勞﹐賜名「忠誠府」。加楊文薦右都禦處﹐命太宰郭維經出閩募兵援贛﹐加六省督師銜。維經亦入城﹐同廷麟﹑文薦爲協守計。

浙東報至﹐北兵以初一日渡江﹐陷紹興﹐魯王航海江上﹐諸師俱潰﹔行在大震。鄭鴻逵久駐關外﹐未嘗前進一步﹔有傳北兵至者﹐徒跣疾行三日而抵浦城﹐後至者言兵嘩也。事聞﹐削鴻逵爵。芝龍旣怏怏不得志﹐又爲洪承疇所紿﹐許封閩粵王﹔凡各關隘守兵﹐自二月間俱已撤回。及聞浙東之信﹐遂疏稱海寇狎至﹐臣宜遄回防禦﹐且措兵餉爲守關之計﹔拜表卽行。芝龍旣回安海﹐守關將施福聲言缺餉﹐亦撤回安海。仙霞嶺二百里間﹐空無一兵﹔惟所遣守關主事及內臣數員﹐偵探敵信以上聞耳。

七月﹐上誕元子﹐大赦覃恩﹔從龍諸巨﹐悉皆封爵。禦史錢邦芑疏言﹕『元子誕生之辰﹐正浙東新破之日﹔同盟且應見卹﹐剝膚益復可憂。臣以爲是舉朝同仇共憤之秋﹐非覃恩受封之時也。且覃恩不宜太優﹑爵賞不宜太濫。若鐵券金章﹐徒以賜從龍之舊﹔卽將來恢疆復土﹐何以酬汗馬之勛﹖非所以重名器﹑勸有功也』。不報。

七月二十五日﹐上禦門。羣臣朝罷將退﹐上命內臣捧出一盤﹐覆以黃帕﹐置禦前。上諭羣巨曰﹕『朕本無利天下之心﹐爲勛輔諸臣擁戴在位。朕布袍蔬食﹐曉夜焦勞﹐有何人君之樂﹖祗是上爲祖宗﹑下爲百姓﹐汲汲皇皇﹐惟恐負諸臣擁戴之初心。今觀諸臣﹐大非初意。昨關上主事搜得閩中出關迎降書二百餘封﹐今具在此。朕不欲知其姓名﹐命錦衣衛官檢明封數﹐捧至午門前對眾焚之。班內諸臣﹐宜亦有之﹐朕俱不問﹔有之者﹐當從此攺心易慮』﹗上大身丰頤﹐無須﹐聲音宏如鐘﹐著赭黃袍﹔詞气慷慨﹐言之舉朝感動。

上擇日出贛。楚督何騰蛟遣郝永忠領鐵騎五千迎駕﹐將至韶州﹐而北兵已陷衢州﹑抵閩關﹐遂入無人之境﹔守浦城禦史鄭爲虹﹑科臣黃大鵬死之。報至﹐上卽於八月二十一日啟行。上與中宮皆騎馬﹐猶載書十餘扛以從﹔隨行者﹐輔臣何吾騶﹑朱繼祚等數人而已。二十七日﹐至汀州。停蹕一日﹐忽有十數騎叩城曰﹕『吾扈蹕兵也』。門者納之﹐直入行宮﹔給事中熊緯方趨朝遇之﹐始知是北兵﹐大罵而死。從官一時奔散﹐遂不知上所在。有云敵人入宮﹐見一衣黃衣者射殺之﹔蓋有衛臣貌類上﹐爲代死也﹝或云﹕衛臣張致遠﹞。或云與後俱被執﹐後至九瀧投水死﹐上崩於福州。永曆元年﹐遙上尊號爲文皇帝﹝某以八月初一日辭朝﹐行屬邑查催積榖餉銀。於二十四日回至永安貢川鎭﹐聞延平破﹐知府王士和死之。聞上已幸汀﹐因卽散遣從役﹐微服奔汀。比至歸化﹐則汀州已陷﹐聖駕蒙塵矣。遂畱住歸化村中﹝地名胡枋﹞﹐轉至沙縣。北兵至福州﹐禮部尙書曹學佺﹑通政使馬思理俱自縊死。其餘不降者﹐多從鄭氏入海。芝龍退屯安海﹐樓船尙五﹑六百艘。因前通洪承疇訊未得要領﹐故不敢迎降﹔乃使人言其撤關不守以待淸兵之至有功﹐當得大用。貝勒令郭必昌貽書招之﹔芝龍以擁立藩王爲懼。貝勒卽遣其內院至安海﹐與語曰﹕『吾所以重將軍者﹐正以將軍能擁立也。人臣事君﹐苟有可爲﹐必竭其力﹔力盡而事不可爲﹐天命已去﹐則當幡然乘時以建不世之功。所謂識時務者﹐在俊傑也。若將軍無擁立之舉﹐我何以重於將軍哉﹖且兩粵未平﹐所藉於將軍者不小﹔今鑄閩廣總督印﹐以待將軍。其卽來面商地方人才及兩廣事宜』。芝龍得書大喜﹐劫眾議降﹐諸將多不欲。有周鶴芝者﹐以死諫﹐不聽﹔其子成功亦痛哭諫﹐不聽。以十一月十五日至福州﹐見貝勒乞降。貝勒與握手甚歡﹐折箭爲誓﹔芝龍賂遺﹐不可勝計。忽一夜拔營起﹐遂挾之北去。從者五百人皆拘置別營﹐不得相見。對面作家書數封﹐但稱淸朝恩徳﹐囑其家世世無忘。又曰﹕『北上面君﹐是吾本願。但子弟素非馴良﹐擁兵海上﹐脫有不測﹐我且柰何』﹖貝勒曰﹕『卽有之﹐無與汝事﹔且亦非吾慮所及也』。遂行。芝龍旣降﹐其家以爲可免暴掠﹐遂不設備。北兵至安海﹐大事淫掠。成功母﹐日本長崎王族女也﹔亦被淫﹐自縊死。成功大恨﹐用夷法剖其母腹﹐出腸滌穢重納之以殯。發喪後﹐遂起兵。以十二月朔﹐會文武諸舊僚於烈嶼。設髙皇帝位﹐定盟恢復﹐稱明年丁亥爲隆武三年。移駐南澳﹐軍聲頗振。初﹐北兵入關時。皆陳謙子爲前導﹐領兵報仇﹔眾爲錢邦芑危。邦芑曰﹕『謙子蒸其父妾﹐豈能報父仇乎』﹖已而﹐果傳者妄也。而謙子六卿亦從成功海上﹐後竟被執而死。貝勒在延平殺降官馬士英﹑方國安﹑方逢年﹐懸其首於黯淡灘。先是﹐北兵渡江﹐阮大鋮迎降﹐國安同士英﹑逢年等走臺州。陰計間道歸閩﹐漸可退入滇﹑黔。乃遣人上疏﹐言北兵陷浙﹐勢且入關﹐勸早爲防禦計﹔以此輸忠﹐爲入朝張本也。已而﹐貝勒由嚴﹑衢入閩﹔及陷延平﹐追騎至順昌縣獲禦扛﹐搜得其疏。貝勒出以示三人﹐遂駢斬之﹞。

十月初四日﹐贛州破。先是六月十五日﹐李永茂所遣吳之蕃﹑張國祚有李家山﹑九牛山之捷﹐北兵撤圍屯水西﹐國祚等亦退守南康。二十四日﹐汪起龍率師數千﹐滇帥趙印選﹑胡一靑率兵三千﹐蘇觀生亦遣部下率兵三千﹐楊廷麟收散亡數千﹐太宰郭維經﹑禦史姚奇允召募滇﹑閩兵共得八千﹐粵督丁魁楚遣兵四千﹐先後至贛﹐營於城外﹐不下四萬餘人﹐皆欲當敵。萬元吉必欲待水師之至﹐並力一戰。中書來從諤所募沙兵三千人﹐吏部主事龔棻﹑兵部主事黎遂球所募水師四千人﹐皆頓南安不下﹔王其宏謂元吉日﹕『水西帥羅明受﹐故海盜也﹔桀驁難制﹐龔﹑黎兩君如慈母之奉驕子。且今水涸﹐巨舟難進﹐豈能如約』。不聽。及八月二十三日北兵聞水師將至﹐卽以是夜截諸江﹐焚其巨舟八十餘艘﹐死傷甚眾﹔羅明受遁﹐舟中火藥﹑器械悉歸敵營。贛人聞之﹐無不喪气。廣營﹑滇營皆不戰而潰。自是東南城外遂無一兵。先是﹐九月初三日攻西門﹐將登城﹐內縋死士砍之。九月﹐北兵據南康。滇﹑廣兩營旣潰﹐人無固志﹐各營皆稍稍引去。城中所畱者﹐汪起龍疲卒千餘人﹐汪國泰﹑金昌振﹑徐日彩所部各百餘人﹐郭維經部下三千人﹔城外﹐惟水師後營黃志忠二千餘人而已。參議謝之良擁眾萬餘於雩都﹐不敢下﹔粵西狼兵八千人逾嶺﹐亦不卽至。贛被圍日久﹐守陴者皆憊。十月初三日﹐城內有縋城出者﹐北兵獲之﹐以爲向導。夜由小南門上﹐鄕勇猶與巷戰久之。初四日黎朋﹐北兵大至。城上發炮﹐炮裂遂陷。閣部楊廷麟赴水死﹐太宰郭維經入嵯峨寺焚死﹝有云﹕出城卒於家﹞﹐嶺北道彭期生自縊於公署﹐禦史姚奇允趨文廟縊死﹐職方司主事周湖被執﹐罵而磔死。同知王明汲﹑推官吳國球﹑胡以紞及編修萬發祥﹑吏部主事龔棻﹑兵部主事於斯昌﹑王其宖﹑黎遂球﹑柳昂霄﹑錢謙亨﹑魯嗣宗﹑戶部主事林珽﹑中書舍人來從諤﹑劉孟鍧﹑劉應駟﹑知縣林逢春﹑通判郭寧登等﹐死者不可勝計。鄕紳盧象觀合門赴水死。萬元吉已出城﹐嘆曰﹕『使一城俱盡者﹐我之爲也。吾何以存』﹗正巾幘﹐赴水以死。先是﹐萬禁婦人出城﹐其家竊以其姬縋城出﹔萬知之﹐追還。由是禁益嚴﹐以致合城遇難﹔故云然。惟楊文薦方病﹐困臥榻上不能起﹔執送南京﹐病益劇﹐絕粒而死。

卷中

永曆紀年﹝上﹞

上諱由榔﹐初封永明王﹔神宗皇帝孫﹑端皇帝之第四子也。端皇帝諱常瀛﹐爲神宗第五子﹔以萬曆二十九年壬寅封桂王。天啟七年丁卯﹐就國於湖廣衡州俯。崇禎十六年癸未﹐流賊張獻忠陷衡州﹐王率宅眷走粵。世子﹑次子俱被執﹐王與第三子安仁王先達廣西﹐上稍後至永州界﹐爲賊所獲﹐系道州﹐將送諸賊營。會上疾﹐賊問當以何日愈始行﹖上漫應之曰﹕『二十四』。及二十三日午時﹐忽傳大兵至﹐上以爲賊至也。已見賊眾登陴﹐則廣西徵蠻將軍楊國威遣其旗鼓將焦璉領兵四千救上﹐攀城而登﹔賊大潰。璉入城覓上﹐破械出之。扶掖上馬﹐上不能騎﹔賊眾且至﹐璉負之行三﹑四里﹐渡河得免。湖南巡按禦史劉熙祚遣人護送至粵西﹐從王僑居梧州。崇禎十七年甲申﹐王薨﹝宏光時﹐謚「端王」。允王妃王氏請﹐王柩至衡州﹔巳葬於梧州﹐是爲興陵。上卽位﹐追號端皇帝﹞。

隆武元年乙酉閏六月二十七日卯時﹐唐王卽皇帝位於福州﹐是爲隆武。晉封安仁爲桂王﹐徙居廣東之肇慶府。隆武二年丙戌﹐上聞贛州警﹐復返梧州。未一月﹐安仁薨﹐上當襲位。隆武語羣臣曰﹕『此永明之天下也。永明神宗之孫﹐正統所系。朕無子﹐後當屬之』。先是﹐瞿式耜新任廣西巡撫﹐將赴桂林﹔值靖江王亨嘉謀逆﹐自稱監國﹐式耜遂畱梧州。亨嘉帥兵至梧﹐執式耜﹐並劫取敕印﹐先用小艇載入桂林。兩廣總督丁魁楚聞變﹐急調兵與戰於梧州﹐敗之﹔遂命參將陳邦傅﹑趙千駟﹑嚴遵誥與都司馬吉翔等﹐乘勝追至桂林。亨嘉懼﹐復請式耜蒞任。式耜陰結其大將楊國威﹑中軍焦璉與邦傅等合﹐遂破其軍﹐擒亨嘉。捷聞﹐隆武封魁楚平粵伯﹐晉式耜兵部右侍郎﹐以晏日曙爲廣西巡撫。式耜旣得代﹐遂畱寓肇慶府。會安仁薨﹐式耜謁見﹐上姿表異常﹐且多瑞兆﹐心竊異之。乃與肇慶知府朱怡■﹝忄間﹞謀迎至肇慶﹐還舊居。

及九月﹐聞汀州之變隆武蒙塵﹐式耜倡義﹐以上賢明仁孝﹐爲神宗嫡孫﹐以賢以親﹐宜正大位﹔遂與宗室朱容藩﹑原任簡討方以智﹑戶部郎中周鼎瀚﹑肇慶府知府朱怡■﹝忄間﹞等同心擁戴。而粵督丁魁楚時駐南雄﹐聞閩變﹐急返肇慶﹔以奉有迎駕之旨﹐躊躇不決。會閩中首輔何吾騶自閩奔回﹐貽書魁楚﹐始知無駕可迎。於是大司馬呂大器自柳州至﹐李永茂以守制自韶州至。相與定計﹐合辭進箋。以丙戌年十月十四日監國﹐頒詔楚﹑蜀﹑黔﹑滇﹐人情翕然。加丁魁楚大學士兼戎政尙書﹐呂大器大學士兼兵部尙書﹐瞿式耜大學士兼吏部右侍郎﹔李永茂請終制﹐其餘進秩有差。

十六日﹐贛州陷﹐報至﹐舉朝洶洶。司禮監王坤趣上移蹕梧州﹐瞿式耜等力爭之﹐不得﹔以二十日趨梧州。

蘇觀生隨於十一月初五日擁立唐王弟於廣州。初﹐觀生奉隆武命﹐至廣募兵﹐駐南雄。及汀州陷﹐奔回廣州。過三水﹐聞上監國﹔以己不與議﹐遂不至肇。諸公以觀生棄南雄撤兵擅歸﹐不令與議。會唐﹑鄧諸王自閩航海至廣﹐鎭將林察迎之海上。觀生聞之﹐於十月二十九日擁唐王入廣州城﹔以十一月初二日監國﹑初五日卽位﹐攺元紹武。此中監國之詔未達﹐彼中登極之詔先頒矣。

先是﹐唐王遣主事陳邦彥來肇通好﹐上已登舟﹔舟中召對﹐邦彥曰﹕『天潢之序﹐固應屬王﹔不如早正大位﹐以系人心』。魁楚等然之﹐上授邦彥兵科給事中﹔未及回廣﹐聞唐王已正位號。於是﹐魁楚始定議迎上還肇。以十一月十八日卽帝位﹐以明年丁亥爲永曆元年﹐頒詔中外﹐遣兵科給事中彭耀往諭廣州。耀爲秦令﹐有能聲﹔入廣極陳正統所在﹑監國先後﹐宣示大義。觀生不聽﹐耀語不遜﹐遂殺之﹔卽遣兵向肇。前大學士陳子壯致書式耜﹐力請馘觀生。而是時王化澄代魁楚總制﹐當督兵﹔化澄庸懦﹐且懷觀望﹐兵部右侍郎林佳鼎請代化澄﹐遂命以原官督諸軍下。與廣兵遇於三水﹐廣兵敗﹐乘勝至海口﹔廣兵以東南風作﹐用火器以攻我舟﹐我兵登岸陷淖中﹐全軍俱覆。佳鼎與僉事夏四敷﹐同死於水。

十二月初十日﹐方命將再舉﹐聞北兵以輕騎數千突入廣城﹐執紹武﹐觀生自縊﹐聲勢漸逼三水。司禮監王坤復趣上西幸避之﹐於二十六日登舟。式耜方視師峽口﹐聞之急返肇﹐力挽不得。魁楚扈駕西上﹐升嶺西道﹔朱怡■﹝忄間﹞爲廣東巡撫﹐畱守肇慶。式耜部署畢﹐疾趨梧﹐上已越梧而西又五日矣。魁楚至梧﹐爲標將蘇聘所惑﹐從梧轉入岑溪﹔化澄攜中樞印走潯州。隨駕者﹐戶部尙書吳炳﹑簡討方以智﹑文選司郎中吳貞毓﹑給事中唐誠﹑禦史程源﹑中書吳其靁﹑吳徳操﹑洪士彭﹑掌錦衣衛事馬吉翔十數人耳。

王坤﹐先朝舊璫﹔本名宏祖。自南都陷﹐入閩﹐隆武屏不用。至星宮府艸創﹐無習故事者﹐畱爲司禮秉筆﹔頗弄權﹐而外廷亦遂夤綠以進。如周鼎瀚本戶部郎中﹐內批攺給事中﹔式耜曰﹕『瀚歷部俸深﹐且有推戴功﹐應升卿寺﹐今破例而攺﹐非升也﹔何以示新政』﹖然瀚志在給事﹐卒爲給事。廣東巡按禦史王化澄驟升兩廣總制﹐兵部右侍郎林佳鼎代化澄出兵﹐出則進化澄右侍郎﹑掌中樞印﹔會呂大器以病去﹐墨敕升化澄兵部尙書﹐皆出於坤。大學士李永茂以守制不入直﹐僉請端知經筵﹔永茂疏薦十五人﹐坤輒以己意去取其間。永茂曰﹕『上方以啟沃責茂﹐茂以十五省人才進而去取之﹐是有言不信也。敢知經筵事乎』﹖遂解舟去。巳坤復薦數十人﹔科臣劉鼒等疏論內臣不得薦人﹔坤大怒﹐叱逐鼒等。其橫如此。然上以坤習知宮禁事﹐左右導衛﹔故特親信之。凡倉猝西幸者再﹐羣臣要畱不得﹐皆坤之爲也。初﹐丁魁楚與呂大器﹑瞿式耜等請上監國﹐而王坤適自閩至﹐魁楚深爲結納﹐遂用端首輔。召起前大學士陳子壯﹔聞魁楚秉揆﹐力辭不赴。魁楚復與大器爭管戎政不協﹐大器因上有西幸之意﹐自請畱守東方。未幾﹐由梧而韶﹐再至梧入柳﹐遂召之不出﹐未及與登極大典矣。至十二月二十六日﹐王坤再趣駕西上﹐上意在楚。時班行多楚﹑蜀人﹐亦勸上行﹐上意遂決。以丁亥正月元旦蹕梧州﹐由府江趨桂。魁楚棄上走岑溪﹐舳艫相屬﹔北將李成棟追及之﹐盡獲其輜重﹑婦女。魁楚素與成棟有隙﹐及是薙發迎降﹐成棟不禮﹔籍其家口數百人﹐凡男子無少長﹐悉斬之。魁楚在坐﹐哀求免其一子﹔成棟笑曰﹕『汝豈望活﹐尙求活人耶』﹖並殺之。吾猶見其一孫才數歲﹐爲羅成耀子。

永曆元年丁亥二月﹐上至桂林。以吳炳﹑方以智爲大學士﹐同瞿式耜入閣辦事。式耜請駕蹕桂林﹐聯絡湖湘﹑控制兩粵﹐粵﹑楚用兵﹐易以策應﹔王坤力主幸楚。是時肇慶已陷﹐北兵在梧。初十日﹐北將李成棟自梧襲平樂﹐屠列鰲以精騎直趨桂林﹐兵薄陽朔﹔上遂決意幸楚。十五日﹐駕發桂林﹐司禮監王坤﹑錦衣衛馬吉翔扈從。命式耜爲桂林畱守﹐大學士吳炳隨行。式耜請暫駐全州﹐去桂稍近﹐軍機易以呼應﹔從之。二十五日﹐平樂府陷﹔守將陳邦傅走柳州﹐北兵乘勝直上。上在全州﹐命全州防守副將焦璉率所部兵盡入桂林﹐爲防禦計。初﹐璉以破靖江王有功﹐升參將﹐駐黃沙鎭﹔是時聞命﹐星馳赴援。至甘棠渡﹐水漲浮橋斷﹐搜漁舟次第得渡。三月初一日﹐北兵破陽朔﹔初九日﹐到劉仙巖下。璉以初十日﹐抵桂林城。十一日﹐北兵突至﹐數十騎衝入文昌門﹐直上城樓﹐下瞰畱守公署﹐矢注如雨。式耜方緩帶從容。忽仰見城上鐵騎馳驟﹐訝曰﹕『豈是�耶』﹖急召璉。璉兵悉散遣領糧﹐一時不集。璉方裸﹐不及披甲﹐挾弓矢趨至城下﹐連發數矢﹐斃其二騎﹐璉亦被射中臂﹔拔鏃更射﹐又斃數騎。騎奔﹐徒步追之﹔兵亦漸集﹐乘勝奮殺﹐連砍十餘騎﹐桂林以全。

是時﹐定蠻侯劉承允從武岡入衛﹐頗尊朝廷。惡王坤弄權﹐疏逐之﹔面叱周鼎瀚仰寺官鼻息﹐不爲禮。聞桂林有警﹐卽遣勁兵千人赴援﹔兵未至﹐而�已敗退。承允以擁衛功﹐晉封宏國公。劉承允請封掌錦衣衛事馬吉翔﹑東司房郭承吳﹑西司房嚴雲從伯爵﹐以酬扈駕之功﹔於是吉翔封文安伯﹑承吳遵化伯﹑雲從靖江伯。禦史毛壽登駁參金吾無矢石功﹐何得援邊鎭例晉五等﹖給事中萬六吉﹑禦史吳徳操繼論之。吉翔等疑壽登疏出編修劉湘客﹐指鼎瀚復造蜚語爲董卓﹑■﹝確﹐氵代石﹞﹑汜之說以激怒承允。承允訴諸上﹐逼上立下廷杖。有旨﹕縛壽登﹑湘客﹑六吉﹑徳操於行在午門外﹔承允復力爲申救﹐得免﹐皆奪職。承允與吉翔內外交結﹐益跋扈不可制﹔要上幸武岡。式耜屢疏爭之。某逼杖壽登等者﹐亦以四人主還蹕之議也。及是﹐聞桂林之捷﹐知粵西漸安﹐上將返蹕桂林﹔四月﹐劫駕移蹕武岡﹐攺爲奉天府﹐政事皆決於承允矣。而承允前所遣援兵﹐在桂與焦璉兵主客不和﹔於五月十四日與璉兵嘩斗﹐擊傷璉﹐大掠城中而去。畱守瞿式耜檄誅爲首者二十餘人﹐疏劾承允馭兵無律狀。十五日﹐璉兵亦出城﹐赴黃沙鎭。

北兵偵知桂林兵變﹐復圖來攻﹐大集平樂﹑陽朔之眾﹐號召土賊﹑猺人蜂擁而至。璉聞知﹐復從白石潭回桂。部署略定﹐二十五日北兵薄城下﹐營於文昌門外。時方積雨﹐城壞﹐�百計攻之﹐吏士皆無人色。璉裹創披甲﹐督諸將分門扼守﹐副將白貴﹑白玉堅堵文昌門﹔式耜用大炮擊殺數騎﹐勢少卻。二十六日黎明﹐璉與白貴等未及蓐食﹐遽開城門出戰﹔掩其不備﹐擊殺數千人。自辰抵午﹐璉呼曰﹕『兵腹枵矣﹐柰何』﹖式耜急括署中米蒸飯﹐縋城下分哺再戰。日晡﹐雨未息﹐收兵。明日﹐復出戰﹐士气百倍﹔北兵大敗﹐盡棄甲仗而逃。副將馬之驥隔江復發大炮助其聲勢﹐遂乘勝追擊數十里﹐斬級數千。初﹐北兵分路﹐一從栗木嶺來﹐不知前兵已敗﹔馬之驥聞之﹐疾馳渡江﹐未登岸﹐敵爭迎擊。之驥運槊大呼﹐連斃三人﹐皆奔竄﹔復追殺二十里而還。自是北兵膽喪﹐不敢復窺桂林矣。璉驍勇敢戰得士卒心﹐久於桂受畱守國士遇﹐故桂林賴以再全。捷聞﹐晉封璉新興伯﹑式耜臨桂伯。式耜力辭﹐不允﹔再疏請還蹕全州﹐不報。

上在奉天﹐召戶部侍郎嚴起恆爲大學士﹐同吳炳入閣辦事。起恆﹐浙江紹興人﹔崇禎辛未進士。初任廣州府知府﹐以廉能﹐升衡永道。十六年癸未﹐獻賊躪湖南﹐官兵逃散﹔獨起恆守永不出﹐諭門吏早暮鼓吹如常。永人恃以安﹐去者漸返﹔賊退﹐永獨全。上卽位﹐加戶部右侍郎﹐督餉湖南﹐餉不匱。至是﹐召入行在爲東閣大學士。爲人淸介和惠﹔𨿽非戡亂才﹐然一塵不染﹐頗爲藩鎭所畏服。湖南流賊曹志建等十數營相率來歸﹐封志建保昌侯﹔晉何騰蛟總制駐衡州﹐巡撫堵允錫駐長沙﹐聲勢頗振。焦璉旣屢戰勝﹐遂於八月初六日率兵直趨陽朔﹐下平樂﹔叛將李明忠據潯以瞰柳﹐聞之宵遁。陳邦傅亦由賓州﹑柳州出﹐復潯州﹐次復梧州。

全粵初定﹐畱守瞿式耜復具疏請還桂林﹐奉旨擇日返蹕。而北兵已陷長沙﹐由寶慶直趨行在。二十五日﹐突至奉天城外﹐上奉兩宮踉蹌斬關出﹐從間道達靖州界﹔百官星散﹐大學士吳炳被執死焉﹐劉承允舉城降。護駕參將謝復榮以兵五百人斷後﹐與追騎戰死於王家堡。上遂由靖至柳﹐道出古泥﹐總兵侯性﹑司禮監龐天壽帥舟師五千來迎。會天雨泥淖﹐乘輿服禦沿途散失﹐宮婢﹑內豎皆狼籍雨中﹐饑困不能興。性預敕行宮盛供帳﹐凡禦用器物悉備﹔中外隨駕者僅百餘人﹐所需無有缺乏。上大喜﹐太后言於上﹐面封性商邱伯﹐以天壽代王坤掌司禮監印務。上次柳州﹝初﹐李成棟盡銳而西﹐直抵平樂﹐桂林勢甚危。會粵東余龍起兵龍湖江盜﹐有眾萬餘出沒甘竹灘。廣州陷﹐建義者多歸之﹐其勢益張﹔焚北船於東筦﹐遂突廣州。北撫佟養甲堅壁不出﹐檄成棟還師禦之。兵部左侍郎張家玉﹑舉人韓如璜起兵攻東筦﹐縣令鄭霖開門以應。已聞成棟且至﹐遂棄城以舟師屯杜■﹝氵﹝穴上告下﹞村。遣張元瑩﹑陳瑞圖奉表行在﹐進家玉兵部尙書。兵科給事中陳邦彥亦起兵於髙明﹐使其門人馬應房以舟師圍順徳。成棟旣破余龍﹐遂趨順徳﹐應房迎戰敗死﹔移兵攻杜■﹝氵﹝穴上告下﹞村﹐韓如璜死之。家玉兵引入新安﹐成棟圍新安﹔復棄城走博羅﹐遂據之。七月﹐大學士陳子壯起兵九江村﹐與邦彥共攻廣州。初﹐邦彥約城內諸降將內應﹐期於是月之七日三鼓內外並起。子壯先期以五百舟師薄城﹐謀泄﹐佟養甲捕諸內應者悉斬之﹔發大炮擊舟﹐舟毀兵退。北風大作﹐養甲乘風追之﹔子壯退保九江﹐又棄去﹐入髙明﹐與監軍麥而炫﹑知縣朱實蓮嬰城固守。邦彥亦退﹔會淸遠指揮白曹燦反正迎邦彥﹐邦彥率舟師赴之。成棟用四姓賊鄭昌等爲導至髙明﹐發炮破其城﹐殺實蓮於南門樓﹔子壯﹑而炫被執。成棟遂圍家玉於博羅﹔城破﹐家玉走增城﹐急攻之。成棟赴救﹐內外夾擊。家玉敗﹐火藥盡﹐乃與諸將痛飲﹐夜投濠死﹔將士數千人皆死﹐無降者。子壯臨刑罵不絕口﹐養甲寸磔之﹐分其胔骼散置各郡城樓。徧召廣州諸紳坐堂上﹐觀其受刑以懼之。而炫從死。而家玉首亦至東筦﹐李覺斯與家玉有隙﹐時在坐﹐請審視﹐恐爲所欺﹔養甲曰﹕『視此貌淸正﹐固是義士﹔必家玉也』。未數日﹐成棟破淸遠﹐邦彥率兵巷戰﹐力屈赴水﹔北兵鉤出之﹐與總兵曾天奇同檻送至廣州。旣至﹐亦大罵而死。陳子壯﹑張家玉﹑陳邦彥事𨿽不成﹐然義旗並舉﹐牽制李成棟使不得西上﹐而桂林﹑武岡間猶得從容駐蹕者﹐三人不爲無功也﹞。

九月﹐上在柳州。式耜再疏迎駕﹐極言『粵西山川形勝﹑兵馬人心﹐俱有可恃﹔年幸丰稔﹐飛挽有貲』。上遣閣臣嚴起恆﹑詞臣劉湘客至桂林﹐與式耜酌量移蹕事宜﹐何騰蛟亦至。忽爾安侯郝永忠帥鐵騎萬餘自湖南來﹐百姓震駭﹐復與焦璉兵主客不和。會宜章伯盧鼎亦至﹐自是兵勢稍壯。騰蛟遂帥鼎﹑璉等與永忠分汛防禦﹐桂林以安。而柳州叛將覃鳴珂與守將龍文明構釁攻殺﹐幾至犯駕。上幸象州。

十一月﹐北督佟養和帥兵至全州灌陽﹐騰蛟﹑式耜集永忠﹑璉誓於神﹐刻期出師﹔又命盧鼎與滇帥趙印選﹑胡一靑等分路駐全。北兵至﹐合擊大敗之﹐追殺三十餘里﹔斬首千級﹑奪馬三百餘匹﹐養和僅以身免。諸帥連營而軍﹐亙三百里。北兵退﹐式耜復請駕還桂林。

十二月初五日﹐上自象蹕桂﹐太后及兩宮俱駐南寧府。先是七月﹐司禮監龐天壽奉敕至桂﹐催兵下梧州。王坤旣被劉承允逐﹐夤緣馬吉翔﹐復入。自武岡至柳﹑至象﹐票擬皆出吉翔手也﹔及至桂﹐始歸諸內閣。閣擬復多攺票﹐式耜爭之不能得。是時騰蛟督諸將列營永福﹐而璉與永忠兵益不睦﹔璉走平樂﹐永忠壁興安。

永曆二年戊子正月﹐上在桂林。敍元年全州功﹐晉封騰蛟世襲定興侯﹑柱國太師﹑兵部尙書﹔諸將周金湯﹑熊兆佐﹑馬春麟各與掛印﹐滇帥趙印選新寧伯﹑胡一靑興寧伯﹐焦璉進封侯。

二月二十一日﹐報北兵前驅至靈川。二十七日﹐郝永忠興安被襲﹐急奔回﹐逼上移柳州。式耜請侯督師騰蛟報至﹐不聽﹔嚴起恆請遲至天明。方五鼓﹐乘輿已發矣﹔永忠放兵大掠。適滇營兵亦自靈川徹回﹐城中煙焰蔽天﹐兵刃相加﹐不辧主客﹔公私塗炭﹐朝士皆被戮辱。式耜亦被劫入舟﹐行三日﹐方回。泊漳木港﹐遇刑部侍郎劉遠生﹑給事中丁時魁﹐請式耜下陽朔﹐催焦璉入援﹔先遣一吏入城﹐息煙火﹑收倉儲余粒﹐艸檄分路四發﹐俾遠近知畱守在也。於是焦璉自平樂馳入桂﹔楚鎭周金湯﹑熊兆佐﹑滇帥胡一靑聞變﹐皆至﹔督師騰蛟亦提兵自永福至。北兵偵知桂林兵變﹐乘虛襲桂﹐直抵北門。式耜守城﹔騰蛟督師三面出﹐一靑領兵出拱極門﹐周金湯﹑熊兆佐領楚兵出武勝門﹐焦璉隨督師出北門。璉才遇敵﹐卽奮臂大呼『諸將軍看璉殺敵』﹐單騎橫矛直衝敵營﹔敵圍之數重﹐璉左右奮擊﹐敵散而復合者數次。璉部將劉起蛟見璉被圍﹐大呼殺入與璉合﹐連砍數十人﹐貫其營而出。趙興﹑白貴以銳師四面急攻之﹐皆殊死戰﹔滇﹑楚諸營又從旁夾擊﹑敵不能支﹐遂潰。一靑從東來奮擊﹐復大敗之。一靑騎剪鬃馬﹐敵呼之爲牛﹔遇之﹐輒曰﹕『避騎牛蠻子』。爲人短小便捷﹐馬上騰擲如飛﹔善用鐵標鎗﹐於十數步中取人﹐百發百中。馬斃﹐斬一敵﹐躍上其馬以馳﹐與璉追殺二十里。北帥墮馬幾獲﹐遂北渡甘棠遁去。畱守於北門待督師還﹐並轡入城﹔時三月二十二日事也。當永忠之亂﹐監司﹑府縣俱哄散﹐百姓逃匿山寮間﹐是時諸將列營榕江﹐日需米數百石無所出﹔式耜多方搜括﹐得升升往﹑得斗斗往﹐督師計升斗分給士卒。久之﹐民多樂輸﹐餉大足﹔督師乃得率諸帥出嚴關﹐與畱守交相勞苦﹐復交相慶。

上以三月初十日至南寧﹐扈蹕大學士嚴起恆﹑錦衣衛馬吉翔﹑兵部尙書蕭琦﹑給事中吳其靁﹑洪士聲﹑許兆進﹑尹三聘七﹑八人耳。至是﹐式耜乃上疏訊行在所﹐候上及三宮起居﹔上始知畱守無恙﹑桂林復全﹐爲之泣下。下詔褒賞﹐慰勞有加。

四月乙未朔﹐王子生。

初十日﹐江西金聲桓反正疏至。聲桓﹐本寧南侯左良玉之部曲﹔隨良玉之子夢庚降附﹐用爲江西提督。副將王體仁本驍賊受撫者﹐兵最彊﹐聲桓忌之﹔乃與其部將王得仁深相結﹐並相結帳下諸健兒﹐以計殺體仁﹐用得仁領其軍駐建昌。幕中曹子悅﹐信丰人也﹐每勸得仁反正﹔聲桓幕客吳遵周﹐陰與子悅同謀。黎士彥者﹐善撰僞敕印﹔因南昌鄕紳萬翺﹐以通於二客。兩帥猶豫未決﹐會禦吏某巡按江西貪虐﹐索取得仁家女樂﹔得仁憤甚﹐遂以正月二十七日殺禦史。舉兵反﹔聲桓稱豫國公﹑得仁稱建武侯﹐皆士彥敕印僞封也。遣人賫奏行在﹐至是始達。

同日﹐廣東北帥李成棟自負有取粵大功﹐一旦以佟養甲爲總督﹐受其節制﹐意不平﹐亦懷異志。念家屬在江南﹐遣標將範成恩潛往松江以計迎取﹔候至粵﹐然後舉事。值聲桓已定南﹑瑞﹑撫﹑建諸郡﹐路阻﹔成恩思密致聲桓蠟書。時養甲覘知上在南寧﹐檄成棟兩路進兵﹕一從連州入賀平﹐取桂林﹐一由髙﹑廉襲南寧﹔又撥水師五千駐梧州策應。成棟辭以無餉﹐觀望不進﹔養甲趣藩司卽行措辦﹐署布政司袁彭年以庫存八萬兩付成棟﹐養甲不知也。四月初十日黎明﹐成棟密令兵齊集教場﹐嘩言無糧欲爲變﹔自詣總督﹐請養甲親出撫輯。養甲出城﹐鐵騎布滿城外﹐馬步五萬餘擁之﹐大噪﹔成棟先取其總督印握之﹐三軍歡呼﹐同時割辮﹐養甲亦自割辮。實時出榜安民﹐以反正曉諭軍民﹐用永曆年號。檄各屬郡縣攺復衣冠﹐粵東十郡不半月而底定。廣西巡撫耿獻忠於梧州聞信﹐亦帥所屬割辮投誠﹔先遣官至南寧報知東省情事﹐舉朝未之信也。成棟於是遣官進賀表﹐具疏迎駕。原任廣東巡撫曹燁﹑髙雷巡撫洪天擢﹐俱從成棟軍前來朝﹔成棟命部將羅成耀帶甲士五十迎駕潯州。封成棟廣昌侯﹐諸將俱與掛印﹔袁彭年﹑耿獻忠﹑洪天擢﹑曹燁﹑張調鼎等﹐卽行擢用。

五月﹐上命所司修葺興陵﹝卽端皇帝陵也﹞。

二十七日﹐督師何騰蛟復全州。

六月﹐上至梧州﹐謁興陵﹔上蹕梧州。晉封成棟惠國公﹑總兵杜永和江寧伯﹑副將楊大甫樂安伯﹑羅成耀寶丰伯﹑董方策宣平伯﹑郝尙久新泰伯﹑張月傳興伯﹑閻可義武陟伯﹔佟養甲𨿽系滿人﹐順正不撓﹐亦封襄平伯。成棟迎駕東幸﹔桂林畱守瞿式耜力請幸桂﹐令簡討蔡之俊﹑給事蒙正發先後入迎。時東勛恃反正功髙﹐挾上以不得不東之勢﹔上遂由梧入肇。成棟迎於百里外﹐儲銀萬兩﹐以備賞賚。

八月癸巳朔﹐上至肇慶﹐以肇慶府治爲行宮。成棟解甲冑﹑肅冠裳入見上﹔出語人曰﹕『南面坐者﹐眞天子也﹔某見之﹐不覺頓首至地矣』。詔贈陳子壯大學士﹑吏部尙書﹑番禺侯﹐謚「文忠」﹔張家玉少保﹑武英殿大學士﹑吏部尙書﹑增城侯﹐謚「文烈」﹔陳邦彥兵部尙書﹐謚「忠湣」。時六部九卿臺省員缺﹐輔臣嚴起恆請補用反正諸臣﹔準依隆武原官銓補。敕召舊輔臣黃士俊﹑何吾騶原官入直﹐以袁彭年爲左都禦史﹑洪天擢爲吏部左侍郎﹑耿獻忠爲戶部左侍郎﹑曹燁爲戶部右侍郎﹐張調鼎﹑王芊等俱列卿寺。兵科給事吳其靁疏言﹕『反正乃成棟功﹐於文臣何與﹖躐居卿貳﹐爵賞太濫﹐有傷國體』。不報。李成棟陛見後﹐大治宮闕於廣州城﹐吏部侍郎吳貞毓疏請上幸廣城。刑部侍郎劉遠生入朝﹐會成棟適自嶺還﹐方修行宮迓乘輿﹔上命遠生勞之。遠生與成棟有鄕誼﹐因謂成棟曰﹕『天子﹐天下主也﹔爵賞徵伐﹐出自天子。天子又與天下共之﹔若在此﹐則爵賞徵伐﹐人疑天子必有私隱﹐令寄政不可不嫌也。且江﹑廣同時反正﹐六師當不日下金陵。上不返桂林﹐猶云直從南韶出江右耳。若幸廣城﹐則示天下以苟安之局矣』。成棟曰﹕『善』﹔遽止其役﹐第加繕肇慶府城爲寧蹕之地。

有士人某獻白玉一雙﹐皆方廣盈尺﹔云漁人得之南海。上命制成璽﹐文曰「皇帝受命之寶」。其一﹐藏之內府。

是時﹐南昌已被北兵圍困三月矣。初﹐金聲桓﹑王得仁反正疏至﹐敕書慰勞﹐攺豫國公爲昌國公﹑建武侯爲繁昌侯﹔兩勛不悅。識者以爲昌爲「兩日」﹐私憂兩勛之不能久也。一時海內響應﹐乃不卽乘勢東下直取江南﹐聽江右迂儒謬計﹐以「寧庶人起兵不破贛州﹐卒貽後患」﹔因並力攻贛州。久之不下﹐而北帥譚泰乘虛襲南昌﹐始捨贛州﹐退保南昌。南昌兵頗盛﹐每出戰﹐勝負相當﹔後爲姦僧所紿﹐擇日決戰。於是閉城自守﹐北兵乃益築壘﹑掘深塹﹔圍合﹐求出一戰不可得矣。七月﹐惠國公李成棟提兵三萬出庾嶺攻贛州﹐以救南昌﹔軍容甚盛。贛州守將髙進庫僞約降﹐其實堅城以綴惠國之師﹐使南昌坐困也。惠國信之﹐遂還軍嶺上。

十一月初一日﹐督師何騰蛟率保昌侯曹志建﹑宜章侯盧鼎﹑新興侯焦璉﹑新寧侯趙印選克復永州﹐殺其鎭將余世忠﹑巡撫李懋祖。永州堅守歷三月﹐前後大小四十餘戰﹐殺傷過半﹐所存羸兵不滿千。糧盡﹐咽糠喫艸﹔初食馬﹐繼食人﹐城中婦女老弱皆食盡。城破之日﹐灑掃官署﹐所剔婦人陰棄不食者出之﹐計十五石。初五日﹐監軍禦史余鵬起﹑職方司主事李申春領兵復寶慶兩府。捷音同日並奏﹐軍聲大振。

二十九日﹐督師露布至﹐恢復衡州﹔又據忠貞營李赤心捷報﹐已取益陽﹐直抵湘潭。於是瞿式耜密疏請上西幸﹐有云﹕『天下大勢在楚﹑不在粵﹔粵東三面險阻﹐易入難出。臣不敢爭者﹐以成棟一片血忱﹐方倚爲江右聲援﹔一旦拂其望幸之心﹐何以勸忠﹖今衡﹑永恢復﹐遊魂東竄﹐粵西之背愈厚﹔贛州愈困﹐江圍未解﹐粵東之齒尙寒。在成棟奉皇上去危就安﹐旣無內顧﹐可畢力以圖贛﹔而楚師得萬乘親臨﹐勇增十培﹐便可乘勝以長驅矣』。

時陳邦傅恃恩驕橫﹐夤緣禁近﹐與馬吉翔相爲表裏。初﹐冒封富川伯﹔以迎駕功﹐封思恩侯﹐已晉封慶國公。又冒功﹐封其妻父茅守憲寧端伯﹑中軍胡執恭武康伯。復奉世守廣西之敕﹐行文巡按禦史查核通省錢糧。式耜特疏參之﹐兵科給事中吳其靁疏論世守非制﹐並劾撰敕中書張立光。廣西巡撫魯可藻﹑巡按禦史吳徳操皆有疏參﹐騰蛟亦上疏駁正﹐湖南勛鎭曹志建等皆嘩然不平﹐事遂寢。究其故﹐皆由吉翔與桂林畱守不悅﹔故加邦傅世守﹐以擅全省予奪﹐以撓畱守之事權。立光小臣﹐奉旨承行。及迫於公論﹐吉翔乃稱原頒敕書﹐止「居守」﹑非「世守」也。外議益重邦傅以攺敕之罪﹐然國體大褻矣。吉翔與邦傅皆浙東人﹔崇禎時﹐執恭爲兵部火房舞文﹐吉翔﹑邦傅皆由以得官﹐執弟子禮於執恭。故執恭𨿽爲邦傅中軍﹐而邦傅猶稱之爲老師﹐惟其指揮是聽。三人者﹐一綫關通﹑內外呼應。滇南半壁﹐實壞此三豎子手也。

誅襄平伯佟養甲。養甲有密表北去﹐李成棟搜得之。上不欲顯其罪﹐於初十日命往梧州代祭興陵﹐李元允遣健兒殺之於江中。

國姓朱成功自海上遣官陳士京入朝﹔封成功爲延平王。

十二月﹐李成棟帥師再出南安﹐陛辭﹔面奏﹕『南雄以下事﹐諸臣任之﹔庾關以外事﹐臣獨任之』。又疏言『朝廷功賞不宜濫。文武職﹐各宜分。言官直气﹐宜獎進﹔內臣﹑衛臣﹐不宜干預內閣機務』。蓋有所指也﹔馬吉翔銜之。成棟出﹐以其子元允畱行在﹐掌錦衣衛事﹐與聞朝政。時﹐粵東以反正敍官者滿朝列﹔惟從蘇觀生擁立唐藩者﹐禁錮不用。然其中亦有賢者﹐皆從此廢﹐謂之紹武一案。元允﹐本姓賈﹐河南人﹔成棟養爲己子。因與袁彭年交善﹐彭年益引其同鄕丁時魁﹑蒙正發及陜西劉湘客與同決事。會給事中金堡服闋﹐自湖南赴行在﹐湘客令元允折節與交﹔交日密﹐朝士中不無異同﹐漸有黨人之目。

永曆三年己丑正月元旦﹐雨﹔免朝。上在肇慶。督師何騰蛟疏至﹐奏湖南千里一空。前恢復諸城﹐一旦盡棄﹔引罪自劾。蓋督師初據忠貞營塘報稱﹕『於十月二十一日自常徳發兵﹐二十二日恢取益陽。於十一月初一日分兵三路﹔一取湘潭﹑一取湘陰﹑一取衡山﹐殺衡山縣令。於本月初二日過寧鄕﹐初三日巳時抵湘潭﹐於十一月十一日直抵長沙矣』。隨聞常徳﹑寶慶一帶因忠貞營闌入﹐皆燒營棄城東走﹐湖南爲之魚爛﹔故再有是疏。忠貞營者﹐闖賊後營李赤心十三部也﹔隆武時受撫﹐賜號忠貞營也。散入施州衛擄糧﹐巡撫堵允錫向同督師騰蛟入營撫﹐與有舊。而馬進忠者﹐亦降寇﹐素號混十萬﹔旣降﹐封武昌伯﹐隸督師麾下。元年秋﹐常徳陷﹐進忠退保永定﹔於二年八月與北兵戰於麻河大捷﹐斬首七千餘級﹐恢復常徳﹐封鄂國公。是時﹐堵允錫已加制輔銜﹔與馬進忠有隙。允錫陰入夔﹐檄赤心從夔門徑抵常徳﹐欲令進忠讓城屯其老營。未至常徳百餘里﹐允錫先至﹐與進忠椎牛歃血盟誓﹐同獎王室。進忠心知其謀﹐終盟無一語。盟訖及入城﹐卽命起營﹐盡驅百姓無老弱悉出城﹐因縱火燒城中屋﹐不遺一椽﹐遂空其城而去﹐直走武岡。寶慶守將王進才聞之﹐亦棄寶慶走。各郡鎭帥﹐莫不聞風驚潰。忠貞所至﹐得空城﹔旋亦棄之而去﹐東趨長沙。督師騰蛟駐衡州﹐奏入﹐朝議令讓衡州與忠貞屯駐老營﹔卽促其從衡出茶陵﹐往援江省﹐諸帥皆由寶慶進取長沙。詔未至﹐督師已檄進忠由益陽抄出長沙﹐下截北來援兵﹐期諸將盡入長沙城下﹔身往忠貞營邀之入衡。聞其兵已東﹐隨尾之趨湘潭。湘潭﹐空城也。督師標兵六千人聞往迎﹐恐爲忠貞所襲﹔皆不肯隨﹐僅從隸三十人以往。於是進忠等業奉檄前發﹐聞督師輕身往﹐遣部將宣威伯楊某追護之。未至﹐而忠貞營亦不守湘潭。時北兵乍退﹐長沙孤懸﹐湖外城崩三丈﹔我軍壁長﹑湘聞者烽火相望。北將徐勇計且不守﹐一日以輕騎數百出城偵探﹔徑至湘潭﹐聞知城守無兵﹐僅督師一人在焉。遂入城﹐帥諸將羅拜勸降。勇﹐故督師標將降北者也﹔督師大罵﹐遂擁之而去。旣去﹐楊始至城﹐已爲北兵所守。急入城求督﹐凡師七出七入不得﹔最後出至橋﹐遇伏兵﹐矢中其吭﹐遂自擲於橋下以死。北兵尋亦大至﹐馬進忠等聞之皆退﹐而忠貞營潰走臨武藍山﹐由懷集﹑賀縣入粵西。沿途肆掠﹐衡﹑永﹑柳﹑桂皆爲蹂躪矣。督師遂死於長沙。死之日﹐城外內兵民皆爲之舉哀。蓋正月事也。滇帥胡一靑等亦棄永州而還﹐凡已收復各郡縣﹐從此復陷。報至﹐行在震動。上輟朝哀臨﹐予祭九壇﹐贈騰蛟中湘王。

十三日﹐吏科給事中丁時魁等帥科道十六人入朝﹐免冠﹑繳印內閣而出﹔閣臣朱天麟罷。初﹐金堡赴行在將有建白﹐過桂林以示畱守﹔畱守令至肇慶﹐湘客酌之。疏參八款﹐李成棟﹑陳邦傅﹑龐天壽﹑馬吉翔皆在所參﹐湘客削去其二﹐去李而用陳﹑去龐而用馬。封上﹐一時風采赫然﹔補兵科給事中。當成棟未反正時﹐邦傅潛通降啟﹐心鄙之﹔及是﹐爵位相等﹐甚恥與噲等爲伍。得堡疏﹐大喜﹔故元允交益密﹐實不知成棟初亦在參中也。是時﹐袁彭年掌都察院事﹐劉湘客以詹事兼副都禦史﹐丁時魁掌吏科﹑蒙正發戶科﹑金堡兵科﹔五人者﹐日終聚會﹐國是由其主張。諸不得志者﹐目爲「五虎」﹔以元允爲黨魁云。吉翔陰鷙被參﹐略不爲意﹔邦傅憤甚﹐上疏言﹕『堡謂臣無將無兵﹐濫冒封爵﹔請卽遣堡爲臣監紀﹐以觀臣十萬鐵騎』﹔且言『堡昔爲臨淸知州﹐降賊受官逃回。今自湖南來﹐爲北人間諜』云。時閣臣在直者﹐嚴起恆與朱天麟。天麟得邦傅疏﹐抵幾大笑曰﹕『金道隱善罵人﹐今亦被人罵倒耶』﹝道隱﹐堡字也﹞﹗遂擬旨﹕『金堡辛苦何來﹖朕所未悉﹔所請監紀﹐著會議』。其謂「辛苦何來」﹐暗用杜子美「辛苦賊中來」語耳。於是時魁等入閣大噪﹐曰﹕『堡論邦傅﹐請監紀卽令監紀﹔堡又論郝永忠﹐若永忠請其首﹐亦卽與之耶』﹖遂相率趨殿陛下﹐免冠走出。上聞大驚﹐諭諸臣照舊供職。天鱗亦上疏自陳﹐卽日引退。

二十八日﹐召起舊輔臣黃士俊﹑何吾騶赴行在。吾騶自閩逃回﹐李成棟破廣州﹐卽薙發出降﹐與成棟相與甚歡。令修「粵東志」﹐阿諛新朝﹐爲粵人所嗤。李元允素執禮門下﹐故力薦﹐出資固在士俊前。及至﹐用爲首輔。物議不平。臺省無有言者﹐行人司方祚亨﹑太僕寺丞張尙﹑都察院經歷林有聲相繼伏闕﹐皆奪職去。已吾騶與司禮監夏國祥交通﹐爲金堡所參﹐不安其位﹔未幾﹐亦引疾去。士俊爲首輔﹐同起恆入直。起恆每事持平﹐多不慊五人意。又與龐天壽﹑馬吉翔皆從龍相與久﹐兩人亦與起恆無忤。時魁等輒指爲邦黨﹐起恆亦不以爲意。

三月初七日﹐惠國公李成棟凶問至﹐並聞南昌以正月陷。成棟於正月再出嶺攻贛州﹐駐兵信丰。是時南昌已破。金﹑王俱沒﹐贛州勢益壯﹐吾兵益寡。三月﹐北兵自南昌溯流投贛﹐直趨信丰。諸將爭欲拔營歸﹐成棟不可。會天久雨﹐其夜成棟坐城樓上﹐召諸將議事﹔則去者已大半矣。成棟莫能禦﹐慷慨欷歔﹐命巨觥痛飲﹐誓死城上。左右挽之上馬渡河﹐河大漲﹐馬力弱﹐又已大醉﹐人馬俱沈。三日後﹐人見有擐甲﹑抱鞍植立水中者﹐始知成棟死也。中軍杜永和挈其印先歸﹐余將皆全軍而還。報至﹐舉朝震驚。李元允入見﹐上對之哭極哀。封元允爲南陽伯﹐掛車騎將軍印。元允力辭﹐仍以錦衣衛提督禁旅。追贈惠國爲寧夏王﹐謚「忠武」﹐予祭九壇。同時贈昌國金聲桓爲豫章王﹐謚「忠烈」。

杜永和等旣回廣州﹐上手敕遣戎政侍郎劉遠生慰勞之。以遠生爲諸將同鄕﹐素所親信﹐欲因是用之總督軍務。永和已重賂﹐謂將共推爲畱後﹐居然坐軍府開印行總督事矣。永和𨿽稱總督﹐諸將實不用命﹔惟賄是求﹐不復有出嶺之志。

方忠貞潰入粵西時﹐堵允錫追之不及﹔隨兵千餘人﹐從鎭峽關入粵。駐關防守者﹐保昌侯曹志建也﹔有宗室朱謀列在其營﹐謂志建曰﹕『此必忠貞欲襲關﹐堵乃前導﹐將謀爲內應耳』。志建信之。又語堵曰﹕『曹公甚疑君﹐柰何』。堵不謂然﹐遂解甲安寢。志建發兵圍之﹐盡殲其眾﹔堵父子逸出﹐復遣騎追百餘里。有何貢生某畱宿寨上﹐旣去﹐曹知之﹐破其寨﹐殺掠一空。堵晝伏夜行﹐狼狽達梧州。上遣閣臣嚴起恆﹑詹事劉湘客至梧州安插忠貞﹐而忠貞已越梧而南﹐由潯入橫矣﹔會允錫至﹐遂載還行在。允錫入﹐遂與吉翔合﹐欲激忠貞東來﹐與東諸侯構釁。李元允知之﹐大言曰﹕『吾輩做�子時﹐渠不來復廣東。今反正﹐乃來爭廣東乎﹖且皇上在此﹐他來何爲』﹗允錫計沮﹐忠貞於懷集﹑賀縣﹑富川一帶劫掠甚慘。上又命兵部侍郎程峋前往宣諭﹐中道遇害﹔其家人赴法司訴﹝系封川守塘官張祥指使﹔祥﹐元允部將也。元允恐峋召忠貞入行在﹐故有是使﹞﹐廷論莫能決。

陳邦傅獻女於髙必正結好﹐慫■﹝臾上心下﹞必正提兵入桂。畱守知之﹐疏請以粵西全省糧餉分給諸勛﹐使無侵擾﹔邦傅計不行。允錫移畱守式耜書云﹕『上有密敕﹕「東人握君掌上﹔一朝不戒﹐生劫入舟﹐朕不復有中土之望﹐惟卿與瞿先生圖之﹗」』式耜大驚﹐謂此決非上意。乃曆書四年朝政並諸勛人品邪正始末﹐與允錫別白言之﹕『毋掛東激西﹐以興同室之斗』。上聞﹐特發手敕取允錫原書並所奉密敕﹐務窮究其事。式耜恐別生事端﹐以「業付之火」爲對﹔力解釋之﹐乃罷。堵允錫初恃馬吉翔援擬入朝﹐卽用輔政。及是﹐上頗不悅。丁時魁﹑金堡復論其喪師失地之罪﹐楚人怨之尢深﹔遂不見用。

是月﹐雲南孫可望遣官楊畏知﹑龔彜至行在請封。畏知﹐陜西人﹔崇禎庚午解元﹐原任畢節道。與可望戰﹐被執﹔可望親解其縛﹐遂以爲巡撫﹐重禮之。彜﹐雲南人﹔崇禎甲戌進士﹐原任兵部職方司主事。初﹐張獻忠僭號﹐四川有養子四人﹐皆封王﹕長孫可望爲平東﹑次李定國爲安西﹑次劉文秀爲撫南﹑次艾奇能定北。獻忠敗死﹐可望帥其眾﹐奔貴州入雲南。值臨安蒙自土司沙定洲亂﹐黔國公沐天波走永昌﹔可望討平定洲﹐復省城。迎天波還﹐去其僞號﹐稱將軍﹔遂據有雲南。可望長﹐稍通文墨﹐位固第一。奇能爲貴州鎭帥皮熊炮擊死﹐其將馮雙禮主其營事﹔可望以術籠致之﹐遂兼兩部﹐寢欲自大。而定國﹑文秀素與比肩﹐不聽約束﹐故可望乞封朝廷。謂『封爵出自天朝者爲眞王﹐而向所稱報乃假竊也』﹔思得借此駕馭兩雄﹐使受己節制﹐本意不過仍「平東」舊號而已。給事中金堡引祖制無異姓封王例﹐連上七疏﹔朝廷重違其言。有宗室朱儀■﹝雨上永下﹞參堡把持誤國﹐疏亦數上。畏知曰﹕『朱君謬矣﹐給事言是也。給事引祖制以爭﹐使黔知朝廷有人﹔皇上破例特封之﹐使滇知爲朝廷特恩﹐不更感恩乎』﹖貴陽鎭帥皮熊﹑遵義鎭帥王祥皆疏言﹕『可望名𨿽向正﹐事非革心﹔朝廷無爲所愚』﹗廷議久不決。畏知又曰﹕『彼意不過欲駕出兩雄上耳。今旣不與王爵﹐則晉以上公﹐而爵兩雄以侯﹔使等級有異﹐彼意亦愜矣』。於是定議﹕封可望景國公﹐賜名朝宗﹔定國﹑文秀皆封列侯。差大理卿趙煜爲冊封使﹐同畏知﹑彜賷敕往。自三月入肇﹐至八月始離行在。滇之請封者﹐正使畏知﹑副使彜外﹐有武弁二員潘嗣榮﹑焦某﹔祗令護送兩使﹐不見朝也。堵允錫知朝議不允滇請﹐陰欲結滇﹔約二弁至七里巖﹐設席歃血與盟。次日﹐邀朝士飲﹐金堡面詰之﹔且責曰﹕『滇與忠貞﹐國仇也﹔厥罪滔天。公大臣﹐偏欲與此輩交結﹐何意』。允錫失色﹔徐曰﹕『某辛苦萬狀﹐如君言﹐全無功矣』。堡應曰﹕『勞則有矣﹐功則謂何』﹖二弁亦在間壁﹐盡聞堡語。允錫大恨﹐數日遂引疾去﹐次於梧州。趙煜過梧﹐竊聞二弁語﹐不敢行﹔知允錫給有空頭敕﹐乃就與謀﹐矯詔封爲平遼王﹐換給敕印以往。潯帥陳邦傅中軍胡執恭詗知之﹐與邦傅謀﹔亦以所給空頭敕矯詔先往。忠貞據有忠州﹑橫州﹐勢與潯逼﹔邦傅思結彊援於滇﹐竟與執恭矯詔封可望秦王﹐先期入滇。或云邦傅﹑執恭﹐皆承吉翔之密指也。執恭遂由間道﹐以四年正月先至滇。可望大喜﹐謄黃布告﹐受賀三日。而畏知等以平遼王敕印至﹐可望不受﹔云已受封秦王矣。畏知曰﹕『彼僞封也』。因命執恭與面質﹐執恭曰﹕『彼亦僞封也﹔行在所封景國公敕印具在』。可望大怒﹐遂辭敕使﹐下畏知及執恭於獄﹐別遣官到行在請旨。

卷下

永曆紀年﹝下﹞

三年四月��日﹐上禦經筵。初﹐式耜屢疏請開經筵﹐薦詹事劉湘客爲講官。至是﹐乃加副都兼銜﹐與詹事黃奇遇同直進講。然彭年﹑時魁等每有建議﹐必決於湘客而後行。彭年所恃者﹐正紀綱﹑愼名器﹔其實﹐祗爭體統﹑重資格而已。湘客好言典制﹔然所習者﹐皆先朝陋規也。湘客﹐本諸生﹔由薦舉起家﹐受知於畱守。初以編修兼禦史﹐繼以詹事兼副都禦史﹐亦隨彭年等以資格繩人﹐人益不服。丁時魁頗招權﹐剛狠有气習﹔同輩亦不善其所爲。蒙正發惟依附諸公﹐聽其指使。獨金堡素負淸直﹐遇事敢言﹔然性溪刻﹑不近人情﹐筆鋒甚銳﹐人頗憚之。袁彭年先朝給諫﹐有名譽﹔旣降北﹐物情大減。及總憲﹐核資俸﹑淸冒濫﹐不少寬假﹔怨者尢眾。又每自恃有同謀反正功﹐嘗爭論上前﹐語不遜。上責以君臣之義﹐彭年曰﹕『使去年此日惠國公以五千鐵騎鼓行而西﹐此日君臣之義安在』﹖聞者咋舌。由是﹐上心不善五人。彭年初爲給事﹐吳其靁特疏參﹔上不問。至是﹐有張載述者﹐涇縣人﹐原任江西盧溪知縣﹐以節義自命﹔至行在﹐久不得官﹐謂彭年輩抑之也。於是伏闕﹐疏彭年罪﹔或云司禮監夏國祥使之。國祥爲宏光幸璫﹐入粵新用事﹔與載述同鄕﹐能探知上意者﹐故有是疏。彭年自是气稍沮。久之聞母艱﹐李元允疏請奪情﹐不允﹔遂解任﹐僑居肇慶城外。先是﹐朝士有東﹑西之分。自粵東來者﹐以反正功气淩西人﹔而粵西隨駕至者﹐亦衿其發未薙以嗤東人。而東﹑西又各自爲類﹐久之遂分吳﹑楚兩局。主持吳局者﹐閣臣朱天麟﹑吏部侍郎吳貞毓﹑給事張孝起﹑李用楫﹐外則制輔堵允錫也﹔而江右之王化澄﹑萬翺﹑雷徳復﹑蜀中之程源﹑粵東之郭子奇﹐實爲之魁。主持楚局者﹐丁時魁﹑蒙正發﹑袁彭年。彭年楚人﹐然私粵而不私楚﹔陜西劉湘客﹑杭州金堡旣與時魁等合﹐桂林畱守耜式耜亦每事關白﹐居然一體矣。至於禮部尙書吳暻﹑文選司郎中施召徵﹐皆吳人﹔吏部尙書晏淸﹐楚人。俱浮沈吳﹑楚之間。其不得爲局中人者甚多﹕如工部尙書耿獻忠﹑兵部侍郎曹燁﹑吏部侍郎洪天擢﹑大理寺卿潘曾緯﹑通政使毛毓祥﹑廣東學道李綺﹐𨿽與彭年同爲粵東反正﹐而於楚人气脈不通。凡自湖南﹑廣西隨駕至﹐出於督師畱守門下者﹐大半歸楚。吳人謂楚東恃元允﹑西恃畱守。然吳亦內倚吉翔﹑外倚邦傅﹔特其蹤迹祕密﹐不似時魁等招搖人目耳。

五月﹐惠國公李成棟喪至自嶺北﹐元允回廣州治喪受弔﹔上賜祭九壇。事畢﹐詔赴行在。時惠國舊部董方策﹑楊大甫各據一鎭﹔大甫尢驕悍不法。至是入覲﹐元允招飲於宅﹐卽席稱詔斬之。

自成棟歿﹐庾關不守。聞北兵將有窺粵意﹐粵督杜永和奏請寶丰伯羅成耀出鎭韶州﹐許割南韶屬之﹔要賄萬餘金始行。

六月﹐畱守式耜疏題尙寶司丞張同敞復原官翰林學士兼兵部右侍郎﹐總督各路兵馬﹔又題僉都禦史毛壽惇監督襄國公王進才﹑鄧國公馬進忠兩路軍務。皆奉旨給敕印。壽惇﹐湖廣公安人﹔禦史毛羽健之子。好讀書﹐有謀略﹐能耐勞苦﹔楚奇才也。同敞爲江陵曾孫﹔以世蔭錦衣衛前戶。先帝時﹐攺中書科舍人﹔隆武帝愛其才敏﹐特授翰林院編修﹐累升學士。在武岡忤劉承允﹐仍還任子之職。至是﹐畱守抗疏題復﹐且以知兵﹐兼總督之任﹔諸大帥皆以所舉爲得人云。同敞爲人健瘦而髯﹐有膽气。每出師﹐輒躍馬爲諸將先﹔或敗﹐諸將奔﹐同敞危坐不去。諸將復還﹐再與敵持﹐敵亦旋退﹐故卒以此全。意气慷慨﹐詩文數千言援筆立就。年四十無子﹔妻死﹐蕭然一榻。

時焦﹑滇兩營兵斗。璉旣受知畱守﹐再保桂林﹔遂以桂爲老餐具。滇師久在督師標下﹐每赴疾人往﹝﹖﹞﹐與璉兵有主客之分﹐多不和。已而移璉駐不樂﹑陽朔。元年冬﹐湖南潰﹐滇帥趙印選﹑胡一靑等棄永州﹐率其兵奔入平樂﹐又與璉部將趙興於五月二十九日治兵相攻。興兵敗﹐滇兵追至陽朔﹔遇糧道王奕昌﹐殺之。畱守引罪自劾﹐請卹奕昌﹐檄璉斬興以謝滇﹐而移鎭老營駐桂林。滇兵自此﹐益驕不可用。

七月﹐畱守糾舊撫魯可藻『久駐平樂戀任不解。且旣聞母憂﹐日以墨纕從事﹐但取錢糧﹑不理兵馬。致新撫余心度觀望不前』。奉旨切責。先是﹐粵東反正信至﹐可藻希冒昧躐進﹐列銜自署。兩廣舊例﹕東撫稱制﹐兼粵西﹔西撫稱撫。畱守劾其擅署官銜違制﹔奉旨﹕『革職﹔於畱守軍前戴罪立功』。

八月初一日﹐焦璉部將劉起蛟輕兵出全州﹐深入重地﹐敗績﹔璉按軍法斬之。初﹐畱守聞北兵漸近﹐檄趙印選出全州﹐楊國棟﹑焦璉分兵堵截開州﹑海陽坪間。璉病臥陽朔﹐不卽行﹔其部將張明綱﹑劉起蛟奮勇爭行﹐以全營疾趨興安而敗。畱守疏言﹕『起蛟貪功致敗﹐法所不容﹔但今兵驕將悍時獨肯身先士卒﹐一往不顧﹐其忠義之气﹐有足嘉者。請以其子襲職』﹗從之。

九月初五日﹐太監秦宗蛟自湖南返﹔過桂林﹐言辰常總兵馬蛟麟有歸國心。式耜疏請敕印﹐命宗蛟往﹔至則﹐蛟麟但修書報命而已。

監軍毛壽惇赴楚﹐路經柳慶﹐爲邦傅標下曾海虎劫掠一空。式耜飛檄地方嚴獲賊首﹐追取敕書﹐並鄂國營諸印信誥敕﹔立提海虎置之法﹐遠近稱快。

粵督杜永和入朝。粵人黃奇遇﹑郭之奇以小忿爭直於永和前﹐爲永所笑﹔朝士恥之。

十一月二十一日﹐畱守報王進才﹑劉子良於本月初四日恢復靖州﹔又報曹志建復永興﹑來陽二縣。二十三日﹐報馬進忠於十月二十七日恢復武岡﹔胡一靑進屯東安﹐直取永州﹔牛萬才﹑張光翠兵逼寶慶。軍聲復振。

是月﹐上禦文華殿親政。是時史官乏員﹐誥敕多出中書﹐上欲歸其職於翰林。內閣輔臣黃士俊﹑嚴起恆奏請考選﹐畱守瞿式耜疏薦部屬臣某等堪備宜職﹔上意特重科名﹐於是禮臣黃奇遇等議仿唐﹑宋開科取士。有詔﹕廷臣三品以上各舉所知﹑卿貳等自舉其屬﹐匯送吏部﹔敕冢臣晏淸會同禮﹑詹﹑翰諸臣嚴加考核﹐取及格者若而人﹐其乙榜知名未仕者亦與焉。十二月二十四日﹐上臨軒親試經藝三道﹑論一道﹑詩一首。取中八人﹐授翰林院庶吉士官。先是﹐輔臣請詹﹑翰諸臣同入閱卷。是日﹐外廷密奏﹕閱卷官頗通關節﹔上聞﹐實時敕遣出﹐獨畱兩輔臣宿文華殿宮中﹐賜臥具﹐內小豎司飲饌﹐關防特嚴。拆捲日﹐鴻臚傳齊各官侍班﹐上出禦文華殿。輔臣將閱過捲分上中下進呈拆號﹐上詔科道面舉情獘﹐以示至公。且曰﹕『朕自卽位來﹐才有是舉用此數人﹔毋於用後﹐爾等又多言也』。每拆一名﹐禦筆親爲塡寫。塡過六卷﹐遽命已﹔輔臣再三奏請﹐更允兩卷﹐合得八人﹐俱攺庶吉士。輔臣以諸臣有資俸深者﹐引先朝推知考選例﹐請授編簡﹔上云﹕『此朕特典﹐與考選不同』。次早﹐上親灑宸翰﹐敕內閣吏部﹕『朕親試取士﹐劉■﹝艸洍﹞﹑錢秉鐙﹑楊在﹑李來﹑吳龍楨﹑姚子壯﹑塗宏猷﹑楊致和等八員﹐著卽授翰林院庶吉士官。特諭』。上命輔臣卽擇日送館教習﹐推禮﹑詹﹑翰大臣有品行者爲館師。是時﹐黃奇遇﹑郭之奇俱以詹事兼禮部侍郎﹔之奇曰﹕『黃由推知考選﹐安知庶吉士典故』﹖奇遇曰﹕『郭以庶吉士浮躁出禮部﹐營轉福建學僉。宏光時﹐通賄馬士英﹐轉升詹事。品行如此﹐可爲館師乎』﹖相爭久之。輔臣黃士俊﹐亦粵人也﹔請並推候上親自點定﹐乃巳。

畱守疏報湖南情形﹐言北兵已抵長沙。據胡一靑﹑趙印選書有云﹕『北來之帥﹐所稱定南王孔有徳也﹔實抵衡州。水陸並進﹐一面發寶慶﹐一面大隊來永州』等語。是時永州爲王永祚﹑張明綱圍五月矣。其將李東斗堅守不下﹔有徳命辰常鎭帥馬蛟麟爲前鋒以拔永。十二月十二日﹐一靑方薄城下。北兵銜枚疾趨﹐遠出永州河外﹐一靑不設備﹐遂大敗。是夜復被劫營﹐滇將普明全軍俱沒。報至﹐總督張同敞馳赴全州﹐檄武陵侯楊國棟駐全州策應。全州爲粵西門戶﹐危如累卵﹔北兵旣解永圍不敢深入者﹐曹志建兵屯龍虎關﹝卽鎭峽﹞爲衡﹑永之左路﹐馬進忠屯瓜裏爲武﹑寶之右路﹐兩相犄角也。而除夕前一日﹐北兵自江西來者已踰嶺破南雄﹔粵東門戶已失﹐粵西亦勉彊支持而已。

永曆四年庚寅正月元旦﹐上禦行殿﹐受朝賀。初六日﹐南雄報至﹐南韶守將羅成耀棄韶州走。上將移蹕西幸﹐召對羣臣﹐皆言車駕不宜輕動﹔給事金堡﹑禦史彭佺爭之尢力。上命堡同戎政侍郎劉遠生往廣州敕諭諸將﹔諸將初欲棄城航海爲颶風折回﹐始定死守計。遠生與堡復溯流上淸遠﹐聞南雄𨿽望風奔潰﹐北兵尙未至也。馬吉翔自李成棟疏廠衛不得幹機務﹔大恚。久與李元允共事﹐外合中離﹔急欲上移舟﹐棄東如屣。嗾夏國祥趣上﹐以初八日登舟。百官倉皇就道﹐粵東人皆奔回﹔惟輔巨黃士俊獨坐閣中﹐不去。上念其年且九十不能從行﹐敕令回籍﹐候亂定再召﹔乃去。袁彭年亦請隨駕。南陽伯李元允奏曰﹕『百官皆去﹐將委空城﹐以待敵耶﹖上自西來﹐今日仍歸西﹔元允畱之﹐恐宵人謂吾有異志。一朝不戒﹐生劫入舟﹔至今思之﹐獨負芒刺。但廣東一塊土﹐臣父成棟立功於此﹑殞命於此﹔皇上若猶顧念東土﹐臣願畱督肇慶一帶﹐與江寧伯杜永和互相堵禦﹐以壯聲援。此元允之職也』。上遂發筆﹐命元允畱守﹐督理各營軍務。十三日﹐解維。過徳慶﹐鎭將安定伯馬寶領兵扈駕﹐軍容甚肅。寶﹐陜西人﹔亦拔自流賊中來者。頗恭順知禮﹐好與士大夫交。

二月朔﹐上至梧州﹐駐蹕水殿。始聞北來者稱﹕爲平南王尙可喜﹑靖南王耿仲明二王久頓江西吉安府未發﹐惠潮道李士璉﹝本田仰中軍﹐吉安人﹞與潮州鎭將郝尙久密往投誠﹐自陳迫脇﹔繳敕印﹐受北官。惠﹑潮兩郡謂﹕北有士璉﹐悉以國情輸之﹐督兩郡餉﹐接應北兵﹐導之入關。凡江右宗室依士璉寓惠州者﹐盡殺之﹐沒其家﹔執郡王十三人以獻﹐北兵遂長驅而進。

是時﹐堵允錫已沒。戶部尙書吳貞毓﹑禮部侍郎郭之奇﹑兵部侍郎程源﹑萬翺﹑禮科給事中李用楫﹑戶科給事張孝起﹑李日煒﹑吏科給事朱士鯤﹑禦史朱統銅﹑王命來﹑彭佺﹑陳光允等十二人合疏﹐參袁彭年﹑劉湘客﹐丁時魁﹑金堡﹑蒙正發號五虎者把持朝政﹐罔上行私﹐罪當死。龍舟甫駐﹐卽相率請對﹐極言其罪。奉旨﹕下錦衣衛獄﹐敕掌衛事張鳴鳳嚴加鞫問﹔獨彭年以反正有功﹐免議。閣臣嚴起恆請對﹐不得入﹔跪沙濱申救﹐不允。先是﹐有呂爾嶼者﹐爲吉翔門下士﹐冒入臺班﹔金堡劾逐之。爾嶼亦有疏﹐堡駁參云﹕『臣何人也﹐爾嶼何人也﹐以仁傑之袍﹑賭昌宗之裘﹐志士猶爲怏怏。顧且肆言無忌也﹐語甚不倫』。惡堡者﹐業以是語構於兩宮。是日﹐程源在舟側揚言曰﹕『金堡卽「昌宗之寵方新﹐仁傑之袍何在」兩語﹐便該萬死』。其聲達慈寧舟中。慈寧﹐上嫡母王皇太后也。於是張鳴鳳奉密旨﹐必致堡死﹐故堡受刑獨酷。堡等下獄時﹐潯帥陳邦傅方擁兵入朝﹔上敕邦傅暫駐兵三水﹐防北兵西突。式耜疏辯五人罪﹐且云﹕『就使其罪狀一如其疏中所指﹐處分豈無時日﹐而急急於倉皇移蹕之頃﹖又且不先不後﹐恰當邦傅到梧之時。能無「吾𨿽不殺伯仁」之疑乎』﹖久之﹐上知堡無死法﹐與時魁俱減死﹐謫遠戍﹔湘客﹑正發贖徒追贓。

雲南孫可望所遣使始至﹐疏稱於某日接敕封臣秦王﹑於某日接敕封臣平遼王﹐莫知所從﹔絕不及原敕所封及諸臣矯詔事﹐意在必得「秦」也。於是滇使接踵行在﹐亦時有貢獻。貴州總督兵部尙書範礦﹑匡國公皮熊交章論胡執恭罪狀﹐畱守式耜請斬執恭﹐並正邦傅指使之罪。滇使候命日久﹐馬吉翔請於上封澄江王﹔滇使聞之﹐力陳非「秦」無以報命﹐廷議不能決。輔臣嚴起恆語某曰﹕『滇必欲得「秦」﹐上意決不予「秦」﹐柰何』﹖某曰﹕『何不於「秦」字上加一字﹐或爲「興秦」﹑或爲「定秦」﹐旣不失滇指要﹐猶是艸澤王號耳』。起桓以爲然。方欲奏聞﹐而忠貞營鄖國公髙必正﹑興平侯黨守素入覲至梧州﹐聞滇使在梧﹐召至舟次﹐以大義責之﹔言『本朝無異姓封王例﹔若爾主要求王爵﹐吾豈不足以王耶』﹖因自數其破京城﹑逼死先帝滔天大罪﹐蒙上赦宥﹐加以爵賞。『爾張氏乘聞竊據一隅﹐罪固減等。今爵列上公﹐當與吾同心報國﹐洗去賊名﹐豈非大幸﹗勿欺朝廷孱弱﹗兩家兵馬彼此所知﹐鞭弭橐鞬足以相當也』。隨作書致可望﹐纚纚數千言﹐詞義嚴正。滇使唯唯而退﹐議遂寢。

初﹐吳貞毓等以閣臣嚴起恆數爲丁時魁﹑金堡等所指摘﹐意其銜恨﹐必乘此下石﹔不意其申救甚力﹐得免死。江西王化澄者﹐素貪庸﹔與王坤﹑馬吉翔等比夤緣入閣。二年﹐上在南寧﹔粵東反正﹐迎駕東來﹐命化澄畱南寧扈太后兩宮﹐特賜手敕以便宜行事。化澄因賣官鬻爵﹐惟賄是求。有土司納銀數百兩﹐竟攺宣慰司者﹔初不知宣慰與土司等級之懸殊也﹐諸夷嘩然。上頗聞之。旣至行在入直﹐屢被金堡參駁詆之﹔上亦厭其所爲﹐因請假注籍﹐遂久之不召。至是﹐貞毓等合疏請起用化澄﹐思以排去起恆﹐計必殺五人而後已。陳邦傅遠駐三水﹐外無應援﹐恐上不見聽。聞忠貞營入覲﹐大喜。是時興國公李赤心巳死﹐兵權皆歸於髙必正﹑黨守素兩人﹔時帶兵五千﹐以五月十三日抵梧。朝臣皆郊迎四十里﹐列牛酒犒師﹐必正大悅﹔貞毓等極言『朝事壞於五虎﹐爲之主者嚴起恆也。公今入見﹐請除君側姦﹐不過數語卽決。公功在社稷矣』。髙頷之。起恆聞其語﹐卽日注籍﹐五人皆惴惴待命。到梧之次日﹐請對水殿。必正意忽中變﹐見上﹐言『閣臣嚴起恆虛公﹐宜端委任﹔金堡等處分過當』。化澄﹑貞毓等皆大失望。是時起恆已移舟﹐兩勛請手敕追及於平浪﹐邀還。越二日﹐髙必正復召對於龍舟﹔李元允適自肇慶至﹐同對。慈寧王太后垂簾﹐上東向坐。元允奏事畢﹐忽伏地請死曰﹕『金堡等非臣私人﹔有罪﹐皇上何不處分於端州﹐必俟到此地處分﹖是以臣與堡等爲黨也。向以封疆事急﹐不敢請罪﹔今事稍定﹐請正臣罪』。上慰勉曰﹕『卿竭忠盡孝﹐朕豈疑卿』。元允曰﹕『皇上旣不疑臣﹐何爲以處四臣之故﹐賜臣敕書﹔令臣安心辦事』﹖王太后曰﹕『卿莫認堡等是好人﹔卿如此忠義﹐他卻謗卿謀反』。元允曰﹕『說臣謀反﹐還是有本﹑還是面奏﹑還是傳言』﹖上不答。必正曰﹕『皇上重處堡等也是﹔但處堡等之人看來不如堡等﹐處堡等之後也不見有勝於堡等之事』。復面質王化澄徇私植黨﹔化澄窘急申訴﹐不能成語。上爲解釋之。科臣張孝起﹑李用楫與禦史廖永亨互相糾訐﹔太后語上﹕『傳諭中書科﹐以後科道本章不許封進』。上曰﹕『科道是言官﹐以言爲職。若本章不封進﹐是絕言路也。但今有言軍國大事﹐許非時進﹔其餘是非本章﹐不許擅封可耳』。對罷﹐上忽問廷臣曰﹕『金堡畢竟是君子﹑是小人』﹖再問無有對者﹐遂罷朝出。次日﹐詞臣錢秉鐙上疏言﹕『臣昨侍班次﹐聞皇上再問金堡爲君子﹑爲小人﹖惡堡者皆在班列﹐無有對者﹔則良心難昧﹑天理難欺﹐堡之不爲小人可知』。因言『堡受刑特重﹐左腿已折﹔僅相隨一僕﹐復墮水死。今遠戍金齒﹐以孑然殘廢之身﹑■﹝足敝﹞■﹝足薛﹞於蠻荒絕域之外﹐去必不到﹑到亦必死。𨿽名生之﹐實殺之也。伏乞量攺近邊﹐以全堡命』﹗得旨﹕攺靑浪衛。髙必正以百金爲堡藥資﹐不受。馬寶亦自徳慶來朝﹐親爲堡洗創﹔堡竟不死。嚴起恆仍畱用﹐王化澄亦不求退﹔復召朱天麟入直。

是時﹐李元允守肇慶﹐忠貞裨將淮�侯劉國昌與髙必正﹑李��相失﹐潰入肇界。元允堵禦之﹐受約束﹐乃去﹐肇賴以全。南韶逃將羅成耀奔至肇﹐元允數其棄城罪﹐稱詔斬之。北兵過三水﹐直下廣州﹐廣州守甚堅﹐總兵吳文獻以舟師守東南門﹐北兵不敢進﹔張月﹑李建捷等屢出城戰﹐多有斬獲。非時捷聞﹐奏使往來不絕﹐行在以是少安。

上以張孝起爲吏科都給事中﹝孝起﹐原名起﹐吳江人﹔庚午科舉人。爲人孤峻無欲﹐吳中之錚錚者也﹞﹐以張載述爲禦史﹐攺中書吳霖爲給事中﹝霖﹐歙人﹔在中書司誥敕著勞已久﹐輔臣請以淸華酬之﹐爲五人所抑。至是﹐始受今職﹞﹑兵部右侍郎萬翺掌兵部尙書。時兩粵諸帥方喪師失地﹐朝廷不能問﹐惟寬假之﹔翺請於上﹐一槪晉封。魯可藻旣爲畱守式耜劾罷﹐因附吳貞毓﹑萬翺之黨冒升樞貳﹔晉封之請﹐實倡之可藻﹐欲以結援於諸勛也。於是焦璉宣國公﹑趙印選開國公﹑胡一靑衛國公﹑曹志建保國公。識者謂上公之爵﹐祗以賞敗百戰之將﹐其何以酬功哉﹖

髙必正朝回﹐陳邦傅嗔其不附己﹐潛遣標將襲其老營。六月十九日﹐髙必正請援於桂林。畱守遣滇營總兵劉崇貴等駐柳慶﹐遙爲聲援。上聞之﹐急敕陳邦傅。諭以和好。

九月初八日﹐北帥馬蛟麟襲破恭城﹑灌陽﹐曹志建敗走。先是三月十九日北兵破龍虎關﹐志建戰敗﹐闌入恭城﹑陽朔地方﹐將入桂﹐焦﹑滇二營皆洶洶。畱守式耜發犒金五千兩﹐命兵科吳其靁往營撫諭﹔而北兵亦漸退札衡州﹐志建遂營於恭城﹑灌陽。至是﹐再失利。十八日﹐馬進忠敗於瓜裏﹐走入武岡山中。報至﹐桂林大震。焦璉兵久駐平樂﹐其大榕江一帶皆滇營汛守地﹐北兵再薄全州﹐滇帥自全州退榕江﹐自榕江退甘棠渡﹔必正曰﹕『焦兵來桂林襲老營也』。初﹐東阿任子於元燁督兵桂林﹐有女許聘寧遠伯王永祚子矣。趙印選聞之﹐彊求焉﹔遂更嫁印選子。由是﹐王﹑趙成隙。印選又與胡一靑爭總統﹐大哄。一靑出守榕﹐從事獨勞﹔印選居城內守老營﹐惟酒色是耽﹐心甚不平。三帥各有私憤。璉兵在平樂﹐猝呼不至﹔故北兵破全州﹐長驅入嚴關﹐莫有能堵禦者。十月二十九日﹐胡一靑﹐王永祚俱入桂林府城分餉﹐榕江一帶遂爲空壁。

十一月初五日﹐興安塘報至﹐知本月初四日嚴關諸塘盡掃。畱守檄印選出城赴子營﹐爲城守計﹐戀老營不行﹔再促之﹐則已盡室而去。一靑﹑永祚與武陵侯楊國棟﹑寧武伯馬養麟﹑綏寧伯蒲纓各家老營則俱已奔竄﹐永祚且迎降矣。獨存畱守式耜危坐府中﹐家人盡散。總兵戚良勛操二騎至﹐邀畱守速出﹐再爲後圖。畱守叱曰﹕『爾去則去耳﹐我去﹐不過多活幾日。自古至今﹐誰不死者﹔但願死得明白耳』。良勛去。總督張同敞自靈川回﹐聞知城虛無人﹐止畱守在﹔遂泅水過江﹐直入府。曰﹕『事迫矣﹗柰何』﹖畱守曰﹕『皇上以畱守命吾﹐當與城存亡。自丁亥三月桂林頻破時﹐已構一死﹔今得死所矣﹐夫復何言。子無畱守之責﹐盍去諸』﹖同敞毅然曰﹕『死則俱死耳。古人恥獨爲君子﹐吾師固不許予同死乎』﹖遂呼酒﹐與共坐飲。四顧左右﹐惟一老兵不去﹔命召中軍徐髙至﹐以敕印付之﹐諭令星馳赴行在﹐完歸皇上﹐勿爲敵人所得。張燈相向坐﹐至天明﹐有數騎腰刀挾弓矢執二人。二人曰﹕『吾兩人坐待一夕矣﹐無容執』。遂與偕行。至靖江王府後門﹐見孔有徳。有徳於正月初十日差人持文書啟十餘函詣畱守及滇﹑焦諸營﹐陳說天命﹑指譬人事﹐爲劫降之語﹔畱守焚其書﹑斬其使以聞於上。及是﹐有徳見二人至﹐蹲踞於地舉手曰﹕『誰是閣部瞿先生』﹖式耜曰﹕『某是也。城旣陷﹐惟求一死耳』。有徳霽色慰之曰﹕『吾在湖南﹐已知有畱守在城中。吾至此﹐卽知公不怕死不去。吾斷不殺忠臣﹐何必求死﹖今人事如此﹐天意可知﹔閣部無自苦﹗吾掌兵馬﹑閣部掌錢糧﹐一如在前朝可耳』。式耜曰﹕『吾天朝大臣﹐爲皇上供職﹔豈爲汝供職耶』﹖有徳曰﹕『吾居王位﹐於閣部亦非輕』。式耜曰﹕『安祿山﹑朱泚自以爲王﹐何王之賤也』﹗有徳又曰﹕『吾先聖之裔﹐勢會所迫﹐以至今日﹔閣部何太執耶』﹖同敞厲聲曰﹕『爾無辱先聖﹐不過毛文龍部下走卒耳﹗乃自以爲聖裔耶』﹖罵語甚多﹐不具述。每一語﹐畱守一爲之撫掌。有徳怒叱左右縛之﹐逼令跪﹐不屆﹔折其兩臂﹑傷一目。式耜曰﹕『是宮詹司馬張同敞也。與吾同難﹐應與吾同死焉。焉得辱之』。有徳命解其縛﹐還衣冠﹐令坐。兩人曰﹕『吾中國人不慣坐地﹐呼椅來』﹗且曰﹕『汝何不速殺之﹖殺吾兩人﹐天下事定矣』。有徳顧笑﹐召副將全節護之出﹐幽於民居﹔𨿽異室﹐而聲響相達。有徳又遣官王三元﹑彭爌往勸諭之﹐令薙發﹐不可﹔令自請爲僧﹐亦不可。曰﹕『爲僧﹐薙發之漸也。發短命長﹐吾不爲也』。南冠而囚﹐終日賦詩唱和﹐以明厥志。至十一月十四日﹐式耜語同敞曰﹕『吾兩人待死十日矣﹗尙隱忍偸生﹐其爲蘇武耶﹖李陵耶﹖誰實知之』﹗同敞曰﹕『卽艸檄﹐命老兵間道馳諭焦璉曰「城中滿兵無幾﹐若勁旅直入﹐孔有徳之頭可立致也」』。老兵去八十里﹐爲邏卒所獲﹐獻之。十七日辰刻﹐有數騎至系所﹐請畱守出﹔畱守曰﹕『已知之』。援筆作詩二首。一自題﹐一贈同敞。肅衣冠﹐南向拜訖。所錄臨難時與同敞唱和諸稿共一百一首﹐置幾上﹔從容步出。遇同敞於道﹐同敞曰﹕『快哉﹐行也。厲鬼殺賊﹐誰敢忘之』。行至城隅﹐見一盤石﹐式耜曰﹕『吾生平愛佳山水﹐此石頗佳﹐可以死矣』。刑者從之﹐遂與同敞並遇害。同敞旣刑﹐屍不僕﹔首墜﹐躍而前者三。頃刻大雷電﹐雪花如掌﹐空中震擊者亦三﹔敵人爲之股栗。而廣州亦以是月初三日破﹔蓋範承恩獻西門降也。杜永和及諸將帥其眾入海南﹐保瓊州。

上在梧州﹐尙不知東西齊陷也。遂以初十日發梧州﹐十一日至潯。而陳邦傅叛謀劫駕﹐上知之﹐遂於十二日衝雨而去﹔凡鹵簿及從駕諸臣舟在後者﹐悉被劫掠。文武諸臣墮水死者﹐董英﹑許玉鳳﹑潘駿觀等。十六日﹐上至南寧﹐戶部侍郎王圭迎駕。遂於二十八日駐蹕南寧。

予自陵武二年丙戌九月遇變﹐陷於閩者二年﹔匿影山中﹐幾死於兵﹑死於賊者不數次。戊子正月﹐聞江西反正﹔以四月出閩﹐抵建昌﹐而南昌巳被圍﹐遂退至新城縣。廣東信至﹐乃於九月從間道結伴過嶺。十月到行在﹐覓得兒子法祖﹐相失已三年矣﹔喜過望﹐不復有仕宦之志。是時﹐總憲袁彭年﹑副憲劉湘客皆素與交好﹔見予至﹐亦驚喜。方行考選﹑核資格﹐以予不及格﹐屬吏部除膳部主事。予以閒曹無事﹐吟詠自娛﹔時事皆托諸篇章以自見。

三年庚寅﹝按三年系己巳﹐疑誤﹞冬﹐始蒙臨軒特典﹐攺授庶吉士。予出山陰嚴公﹝諱﹞起恆門﹐方候教習。南雄陷﹐上遂移蹕﹔是時倉猝聞變﹐詔書旁午﹐吾師山陰嚴公趣召予曰﹕『有十數敕在此﹐子可分散同館﹐各撰數道﹔得如奉天詔書﹐使諸藩鎭將士聞之皆感激泣下者爲善』。予出呼諸子﹐如姚子壯﹐吳龍禎皆粵人﹐聞警輒先家去﹔卽不去﹐亦皆書生﹐素所不諳。同門李來獨撰一道﹐又不得體﹐不可用。閣中促者數次﹐亡巳﹐代爲屬筆﹐勉完十數敕以呈公﹔公大喜。此後凡有大詔﹐令悉送予起艸。

旣至梧州﹐金堡等被下獄﹐予謂嚴公曰﹕『此輩素攻公者﹐公極力救之﹐方得大臣體』。公曰﹕『是也』。跪沙濱申救﹐不允。攻五虎者﹐遂指公爲虎黨﹐且側目於予矣。郭之奇謀於王化澄﹐求爲教習館師﹐云以職方司一席見處。山陰公在上前﹐極稱予有制誥才﹔復引推知考選例﹐請攺編修﹐管制誥。上問﹕『昨榜中爲推知者幾人』﹖公對﹕『僅錢某一人﹐曾授推官』。上頷之。未幾﹐化澄請攺中書吳霖管誥敕﹔予上書中堂﹐引典制力爭之﹐乃止。吳霖因攺科員﹔霖與予素善﹐聞予言亦不以爲嫌也。

五月﹐髙必正﹐黨守素入覲﹐吳貞毓﹑郭之奇﹑萬翺等郊迎四十里外﹔欲藉兩勛以除君側之姦。其意在殺五虎﹑逐山陰﹐而專用化澄也。山陰聞之﹐先引病注籍。會髙﹑黨於戎政侍郎劉遠生﹝同庵﹞爲同鄕﹐召對之辰過同庵舟中飯。湘客﹐遠生弟客生也﹔與袁彭年﹝特立﹞聯舟﹐彊出與見﹐髙厲聲責之。而予適至﹐聞兩勛在舟中﹐急去﹔髙望見﹐問知爲詞員﹔卽遣人邀入舟共話。髙固賊﹐爲人明慧﹐善談吐。坐定﹐向同庵言嚴公過﹔袖出掌科雷徳復疏﹐參山陰二十四大罪﹐目爲嚴賊。時同庵讀與聽﹐聽訖變色曰﹕『此疏太過』。予心知其不喜揭中稱賊也﹐因言『舉朝人皆說此公不好﹐想應不是好人』。予問曰﹕『公見過幾人』﹖髙曰﹕『恐已見過一半﹐沒一人說他好者』。予笑曰﹕『爲要說他不好﹐故來見公耳。朝班人甚多﹐若某等不要說他不好﹐便不來見公矣』。且說『嚴相公不好者﹐只爲救五虎也』。因指特立﹑客生笑曰﹕『此兩虎現在坐。去歲此時五虎攻嚴相公無所不至﹐若是別人﹐趁此下手報仇﹐亦不爲過﹔嚴公不害他﹐反去救他。據公看起來﹐是好人乎﹖是歹人乎』﹖髙悟曰﹕『君言是也然如孔子﹐也就沒有人參他了』。予曰﹕『孔子專有人參﹕到齊國被晏子參﹐到楚國被子西參』﹔歷舉其伐檀削迹﹑困陳蔡諸事。髙喜曰﹕『原來孔夫子也有人參』。遂起候對。到班次﹐先與諸公大辯﹐盡反其說。劉使往竊聽之﹐聽不甚淸﹔但聽講孔夫子常被人參。劉笑曰﹕『語投機矣』。及入對﹐悉如予言﹕力言『起恆公忠無私﹐宜專委任﹔金堡者處分過當』。於是郊迎諸公大失望﹔山陰師聞之﹐亦不知局之何以頓翻也。次日﹐師移舟平浪﹔兩勛用小舟追及之﹐予後至﹐笑曰﹕『往時言蕭何追韓信﹐今見韓信追蕭何』。髙大笑﹐乃共邀之還。還不數日﹐再對﹔予亦侍班。對畢﹐上問廷臣﹕『金堡爲君子﹑爲小人』﹖無對者。予遂以次日上疏﹐言﹕『昨承上問﹐無有以堡爲小人對者』云云﹔且極陳其不能遠戍狀。奉旨﹕『攺靑浪衛』。此疏出﹐不惟攻堡者大恨﹐與堡問難者亦憤憤﹔問『何以獨稱堡非小人也』﹖

未幾﹐予大病請假﹔命下﹕與劉■﹝艸洍﹞﹐李來同攺編修。予病益甚。時梧州瘴重﹐死喪無虛日﹔聞桂林稍淸﹐固請山陰師乞堂假三月﹐往桂林一遊。自予至行在凡兩年﹔謬蒙畱守薦揚﹐屢加問訊﹐曾未識面。同邑方閣學曼公﹝以智﹞﹑吳廷尉徳操﹐相距幹裏﹐握手無期﹔兼以閣學屢召不赴﹐求以史局自效﹐師因命予要之同來﹐遂以七月離梧﹐八月中秋至桂﹐而金﹑劉輩亦皆在﹐時得聚首於畱守之幕。

警報沓至﹐畱守公吟笑如常。且曰﹕『今冬﹑明春﹐吾與諸君且衣錦還故鄕耳。此地那得有憂』。蓋公初奉粵撫之命﹐湖州山中有松仙者授以錦囊數封﹐諭臨危始發﹔發則其事與年月日時皆預定也。依其策行之﹐如擒靖江﹑守桂林﹑用焦璉諸事﹐具有成效。是年庚寅﹐祗餘一封﹔外標庚寅元旦發。發之﹐有「扶公榮歸」四字﹔公以榮歸必錦旋也。予忽心動﹐惡其「扶」字將爲「扶襯」乎﹖且僅餘一封﹐亦屬可疑。公天性和雅﹐顧亦信其術深﹔每當危急之際﹐輒處之泰然。諸將帥亦仗公從容鎭靜﹐卒以立功﹐久之﹐軍心旣弛﹐將益驕﹐多不用命﹐而公猶以前事自持﹔局外者憂之。適張別山﹝同敞﹞自全州回﹐一見稱契﹔移予舟﹐纜其所居漓江艸堂下。每酒後悲歌慷慨﹐自誓必死。別山無子﹐於一大捲﹐盡軍中所作詩文﹔示予曰﹕『此卽子也。誰爲吾畱之乎』﹖一日﹐遙向荊棘叢指曰﹕『此境大佳』。命軍鑿開一徑﹐邀予並馬人。其中朗朗大如百間屋﹐其東壁有黨人碑﹐搨墨如新。聞數百年矣﹐今日始見﹐蓋所謂「龍隱洞」也﹔與予日縱酒其中爲樂。臨別﹐以所愛小史屬予善視之﹔抽髻簪見贈曰﹕『聊以志盍簪之誼』。因欷歔泣下曰﹕『從此永別矣﹗時事如此﹐吾必死之』。予曰﹕『往時封疆受之朝廷﹐失則死之﹔今者以我爲政﹐我在則失者可復﹐死則竟失矣』。別山曰﹕『𨿽然﹐無可爲矣。吾往時督兵﹐兵敗吾不去﹑將去復回﹐以取勝者有之。昨者﹐敗兵踣我而去矣。士心如此﹐不死何爲』﹗故予聞桂林陷﹐而知別山之必死也。在桂林晤諸勛﹐武陵侯楊國棟﹐豪俠有气慨﹔興寧伯胡一靑﹐身不滿五尺﹐精悍之色見於眉間﹔趙印選﹐魁然雄桀﹐然驕蹇不法﹐惟擁姬妾以自娛﹐尸居餘气耳。

十月﹐放舟至平樂。曼公先數日發﹐曼公家寓平西山﹐去平樂四十里﹔聞予至﹐亦出同飲新興侯焦璉幕中。璉沈毅有威容﹐頗好禮。是月曼公四十﹐因醵分爲稱觴訖﹐同訪光祿卿嚴煒﹝伯玉﹞於回仙洞。蓋曼公欲移家傍伯玉而身赴史局也。畱一日出﹐復送於昭江。遇畱守公次子元鏑﹝字生甫﹞自吳中泛海省親﹐至是始到。曼公遂與並舟而西﹐而予獨東。適禦史朱由抹巡方復命﹐舟亦至﹔以十月初十日抵平浪﹐去梧州四十里。禦史前船回﹐大呼搖手曰﹕『不可去矣﹗上駕巳南﹐百官倉皇隨行﹐亂兵搶掠﹐無可往』。少頃﹐畱守公孫昌文簡討自行在至﹐云『廣州以初三日陷矣﹔吾輩惟有西奔桂林耳』。日晡﹐則廣西潰兵蔽江而下﹐言平樂已失﹐桂林於初五日陷矣。於是進退無路﹐昌文奔難而西﹔予輩捨舟入山﹐徐作南奔之計。豈意潯州陳邦傅叛﹐上幸脫於難﹐諸從官皆被劫掠﹐墮水死者無算。道路梗塞不可行﹐遂畱滯梧州村中。

自十一月﹑閏十一月﹑十二月至次年正月﹐梧州空四月矣。二月﹐北兵始至。大帥馬蛟麟遣官賫書幣見招﹐避不敢出﹔始知曼公爲僧在梧州城。曼公亦有書至﹐言桂林事。蓋曼公送予自昭江返﹐未及平樂﹐聞平樂已破。其家人被執﹔問公所在﹐則以予同往回仙洞嚴伯玉家對。隨發二十餘騎往回仙﹐而公亦適奔回仙﹔騎縛伯玉﹐拷掠備至。公乃薙發僧裝出﹐以免。伯玉遂至平樂見蛟麟﹐論以降﹐不屈﹐脇之以刃﹑誘之以袍帽﹐皆不答。蛟鱗乃延之上坐﹐禮之甚恭﹔因請出家﹐許之﹐故隨之至梧。而生甫亦竟由昭平南走永寧州﹐爲叛民所執﹐死於獄﹔萬里省親﹐相距數百里不得一見而死﹐悲哉﹗

久之﹐聞桂林破﹐畱守與張司馬同日死。在桂林者﹐吳其靁以單騎奔柳州﹔徳操被執不受官﹐盡其橐中裝以免﹔劉遠生﹑湘客隱迹猺峒中﹔金堡先期已投芽坪庵爲僧﹐釋名性因﹔惟丁時魁乞降﹐卽日補廣西學道﹐不數日死。予初謂道隱必死﹐已而別山死而道隱僧﹐頗訝之﹔已見其上定南王書﹐請收畱守公及張司馬屍﹐詞气慷慨﹐乃信其非懼死而逃於僧者也。畱守旣死﹐家人盡去﹔門下士吳江楊藝冒死尋其屍﹐猶朱殊﹐但血刃在頸耳。具衣冠斂﹐與張司馬同瘞於北門。適堡遣人上書﹐藝遇之曰﹕『吾業已收訖矣﹐勿更生枝葉』。此書遂畱藝處。

予久滯村中﹐再遣使南去﹐訪上所在﹔去者皆不返。已聞上在南寧﹐諸從駕相失者先後漸集。李元允自肇慶失守﹐單騎入見。方擬間道奔赴﹐而孫可望遣兵入衛。相傳有張護軍者甫至﹐卽上山陰相公舟問封滇畢竟是秦﹑非秦﹖公曰﹕『君遠來迎駕﹔迎駕功甚大﹐朝廷自有特恩。若專來問﹐是挾封也』。與張辯﹐聲色甚厲。張不逞﹐公遂赴水死。死一夜﹔虎負公屍出諸岸。行在大亂﹐予遂止。又聞陳邦傅以計殺焦璉於武靖州﹐函其首至梧乞降於馬蛟麟﹐盡獻潯南之地﹔蛟麟縛送邦傅及其子曾帛入桂林。予遂去梧東下﹐中道被掠﹐幾不免﹔復回梧州。晤方曼公﹐始備悉桂林事。

值同鄕彭爌爲蒼梧道﹐資其行﹐乃薙染度嶺以歸。至閩界﹐聞曾二南﹝諱櫻﹞殉節海上﹐哭以詩。自此以後﹐上駕日南﹐音問阻隔﹐傳聞多不實﹔自有從臣日記。予所知者﹐止此矣。

予自戊子十月到肇慶﹐爲永曆二年。二年以前事﹐皆得諸劉湘客日記。己丑﹑庚寅忝廁班行﹐或得諸目擊﹑或得諸章奏﹑或得諸戎士大夫之口﹐較諸野史爲稍確也。

