《南遷錄》﹝金﹞張師顏著

●序

大定甲戌冬﹐六飛南邁﹐新宅大都於宣武﹐師顏握筆東觀﹐道間被命﹐仍兼禮郎﹐馳驅淸蹕間﹐粗知記注顚末。恭惟太祖皇帝﹐布昭聖武﹐興於龍朔﹐太宗皇帝應天順人﹐滅遼俘宋﹐定鼎中京﹐率土賓服。凡王會所圖﹐琛貢相續﹐象胥效職﹐離任疊奏。視昔帝王之盛﹐漢唐之隆﹐惟金繼之。中懷逸豫﹐釁起近親﹐要誘遠兵﹐長蛇封豕﹐尙忍言哉﹗創業𨿽難﹐守成匪易﹐以今驗昔﹐顧不信哉。徳皇嗣統﹐逮今皇上﹐憂勤恭儉﹐敬聽臣鄰﹐思戡多難﹐而天未悔禍﹐孰不疚心﹖燎原滔天﹐挽莫能止﹐於是踵太王居岐之仁﹐嗣成周卜洛之舉﹐肆上帝復我髙祖之徳﹐永地於玆新邑﹐保定大功﹐厥有望哉﹗師顏推極患原﹐始於大定之末﹐用示厥鑑﹐尙祈謹斯﹐敢竊序﹐以爲《南遷錄》云。十二月下浣日﹐通直郎﹑祕書省著作﹑騎都尉﹑賜緋張師顏敬序。

天統四年十一月﹐誅宣武節度使鄭王允蹈及附馬都尉唐適蒲刺﹐同母姝新興公主﹑榮安公主賜死﹐除屬籍﹐同逆者皆夷三族。

初﹐海陵煬王亮之伐江南﹐兵民內外怨叛﹐世宗以賢厚爲上國部眾推立﹐長子允升﹑次子允猷﹐皆有勛勞。大定三年﹐立允升爲皇太子﹐諸子皆封王。允升惟嗜酒﹐喜遊獵﹐膽勇能用兵﹐每勸世宗南伐﹐混一天下﹐世宗不聽。允植封秦王﹐性寬和﹐亦嗜酒色﹐其妃趙氏有殊色﹐宮禁事祕﹐外傳頗丑。允植日有寵﹐升﹑猷漸忌惡之。每入侍﹐兄弟多競言兵事﹐允植獨從容勸上﹐以安民結好爲務。世宗喜曰「爾見正與我合。」

由是﹐諸文士吳與權﹑張幼酢﹑張幼誠等多附之﹐間與帝言﹐秦王必能安社稷﹐趙妃復與張昭儀﹑宋婕妤等論敍姻婭﹐張﹑宋皆南官子孫﹐內外交贊。太子詹事蕭與興﹑太子右衛率完顏固弼等咸謂允升曰「上寵待秦王過於殿下﹐天下皆知有奪嫡之謀﹐殿下若不早爲之計﹐豈不見唐太宗殺建成之事乎﹖」允升由是疑懼。與興謂三衛將及諸統軍曰「秦王以協和南宋﹐合上意﹐爾輩不獨無富貴之望﹐且欲盡罷汝輩兵權﹐盡用南宋遺臣﹐殿下每與上爭﹐大見疏外。」於是諸將皆泣﹐各懷怨心。

大定七年四月二日﹐上與太子﹑諸王在東苑賞牡丹﹐秦王賦詩以進﹐和者十有五人。直學士吳與權讀秦王詩﹐贊美不已﹐太子不能平﹐完顏愇深知其意﹐直前頓首曰「國家起自漠北﹐君臣部落﹐皆以勇力戰爭爲業﹐故能滅遼逼宋﹐混一南北﹐諸蕃畏懼。自近歲多用遼﹑宋亡國遺臣﹐多以富貴文字壞我土俗。

先臣在順昌爲南宋劉錡所敗﹐便嘆用兵不如天會之時﹐皆是國家上下貪向安恬﹐爲人侮弄。今郎主一向不說著兵﹐使說文字人朝夕在側。南宋所傳之主﹐大是有志報復﹐韃國而蒙近歲不受役調﹐夏人屢爭麟府。郎主捨積年戰鬥之臣﹐獨謂其不足與語﹐臣不知三邊有急﹐把作詩解文字人去當得否﹖」上默然﹐左右皆駭目相顧。知內東省事餘萬福向前扶之曰「郎主方歡飲﹐郎君卻作苦惱人語耶﹖」扶起去之。自是﹐文武分黨﹐相爲水火。

十九年六月﹐秦王與宮僚張克己﹑李去僞﹑王延等﹐宴於南涼觀﹐三鼓方散。秦王就寢﹐及晨﹐觀門微啟﹐有血衣擲於池側﹐衛直余阿都亟往視之﹐秦王已殞﹐胸口皆傷﹐侍女四人俱死。事聞﹐收張克己等赴獄﹐詔大興府捕賊甚急﹐逾月皆無影兆。會薊門縣失官錢﹐有張睹遂寧哥等﹐在縣繞遊﹐捐費金帛殆不可勝計。眾疑其盜官錢﹐擒之﹐閱其筐﹐有金五百兩﹐皆太子所賜。鞫問﹐乃知殺秦王者此輩﹐實升﹑猷使之也。縣密以聞﹐大興尹完顏良密奏﹐世宗召二府議之﹐且疑其不然。

升王允恭時在蓬萊院﹐聞之馳騎報東宮﹐詰曉﹐升﹑猷微服﹐佩三衛符出門﹐晨夜奔馳﹐凡三日至和龍。上遣明威將軍完顏宇追之﹐宇年六十餘﹐不能馳逐。升﹑猷至會同﹐宣言南官子孫弒逆﹐我今至此發兵救國﹐人聞皆信﹐自會同以北﹐和龍以西﹐皆受調發﹐會宇至﹐人心始疑。宇至東漠﹐與太子兵遇﹐宇遂宣詔﹐且約日合戰。至晡時﹐太子眾散﹐詰朝﹐宇進兵﹐懸榜購募﹐越七日﹐射龍淵人以升﹑猷首至﹐有司請誅升﹑猷妻孥八十九人﹐並廢升﹑猷爲庶人﹐謚允植爲元悼太子。時世宗之子﹐旣誅廢殺者三人﹐餘子尙九人﹐鄭王允蹈﹐乃南宋天水哀王之甥也。哀王卽宋徽宗﹐天會年間﹐薨於五國城﹐熙宗寧謚爲哀王﹐仍命靖康君以奉祭祀。

允蹈母尢有寵﹐以元悼妃故﹐深自退挹﹐年且髙﹐聞宮人呼爲皇后﹐便涕泣辭讓。每入起居﹐便搖手止之曰「吾子承順以報劬勞足矣﹐汝輩幸勿累我。」興慶二年七月﹐上不豫﹐

左僕射知中書省孛詰烈﹑知樞密竇耆年﹑同知中書省王昌禹等

拜表﹐請立太子。翌日有旨﹐付都堂議﹐直學士吳與權﹑典樞密院張克己﹐首言二庶人以悖逆誅﹐元悼乃聖意所屬﹐不幸殞命﹐當立其子。左給事中韓允中﹑右諫議鄭遂良爭曰「克己輩是何言耶﹖二庶人以逆誅﹐元悼𨿽追謚﹐生前未嘗立也﹐陛下子孫眾多﹐三子旣死﹐不必論﹐今惟當立現存居長者﹐始服人心﹐不然必亂。」克己曰「昔梁武不立太子統之子詧﹐捨孫而立其弟綱﹐卒致侯景之亂﹐詧等言皆不服﹐由此觀之﹐元悼之子𨿽幼﹐當立何疑﹖」竇耆年曰「蕭統是已立爲太子﹐便當繼立其子。元悼不曾立﹐難用此例﹐韓給事之言是也。」

孛詰烈不能決﹐詰朝﹐東明殿奏陳請旨﹐世宗未及有語﹐趙妃自簾內厲聲曰「這孩兒底父旣已被人殺了﹐郎主不若更殺其子﹐將來又免被人魚肉。」世宗起入內。知內省江淵等與趙妃連結﹐且受其厚賂﹐淵探知上方有寵於趙妃﹐必欲立其子﹐故言於上曰「秦王之子年幼﹐郎主萬歲﹐他無所識﹐立之﹐他亦不知是何底用。若立允蹈等﹐彼急於富貴﹐豈顧於父耶﹖郎主不見冒頓事乎﹖」世宗沈吟不應。十一月丁丑﹐中批立太孫﹐付外施行。竇耆年固爭﹐不從﹐乞致仕﹐韓允中乞罷﹐皆許之。

張克己自翰林都承旨遷參政﹐賞其建儲及艸制也。鄭王允蹈﹐性寬厚﹐又以母遠避恩寵﹐中外無黨﹐世宗每稱其局量﹐諸武將謂其有外家風﹐不肯甚附之。太孫卽立﹐世宗每見之有愧色。

允蹈三子﹐長大辯年十六﹐明斷果決﹐二子尙幼。大辯封遂寧郡王﹐至是遷愛王。大辯居閒嘗說其父曰「太孫旣立﹐大人處疑嫌之地﹐宜思避禍﹐不若乞外鎭﹐可以自安。」鄭王不能從﹐東宮僚黨以其性寬大﹐亦不之疑。元悼太妃與允蹈母爲姊妹﹐亦相慈愛。張克己﹑余大璋﹑完顏赤等獨以大辯爲疑。況大辯之初生也﹐其母蕭氏﹐夢一人乘馬持刀自南來﹐稱南紹興主遣來﹐覺而與其姑言之﹐及生﹐趙氏捧之而泣曰「汝自南來耶﹗」尢鐘愛﹐撫育六月﹐世宗以其母早死﹐嘗俾在趙貴人閣住﹐年十三始出閣。會蒙人侵邊﹐議親王總兵權鎭撫﹐大辯請行﹐世宗以其年弱不許。完顏赤曰「愛王𨿽少﹐然志气明決﹐度必可任。」遂白遣之﹐加封兩鎭節度﹐都統五國城十五州兵馬。大辯至鎭﹐深得諸夷之心。

興慶四年正月﹐世宗晏駕﹐太孫登極﹐逾年攺元天統﹐尊禮大臣事不自決﹐親近儒臣敬事諸父﹐中外欣然。及山陵後縱酒聽樂﹐與伶人張喜喜等狎﹐比張克己等數諫不聽﹐尊元悼太妃爲太后﹐江淵爲東內省都知﹐尢用事﹐太后及上皆信之。公受賂遺﹐除拜生殺皆出其口﹐淵或有故不入﹐機務塡壅﹐不卽報下﹐克已等朝夕其門。夏人入寇河東﹑陜西﹐師屢敗﹐淵皆不卽以聞。完顏煒上疏切諫﹐在都堂慷慨謂鄭遂良曰「太祖﹑太宗皇帝與忠獻王﹑忠烈王百戰辛苦﹐以有天下。忠烈王臨歿﹐以夏﹑蒙人爲憂﹐遺奏極切﹐今內外偸安﹐惡聞敗事﹐豈不見耶律趙氏將亡之時乎﹖」淵聞而惡之﹐諷東臺禦史範圭奏煒謗訕﹐且言陛下爲世宗所立﹐中外欣戴﹐煒懷異謀﹐嘗謂人曰「『皇太孫非社稷主。』乞行誅殛煒。」遂除名爲民﹐徙之代州。忠烈王﹐兀術之次子也﹐年已六十﹐性鯁直﹐習兵事。煒旣貶﹐中外惕息。淵嘗及內侍江從一﹑李連從上宴於太后宮﹐太后言鄭昭儀善舞雙勃脫﹐有國色﹐世宗晚年甚嬖之。上見而喜﹐宴罷﹐令淵等納之興慶宮﹐晨夕往焉。上或酣醉日昃﹐不果視朝﹐三省黃案悉令處分。鄭妃或坐膝上﹐批詔內降﹐慧黠便媚﹐善爲恢諧﹐淵多獻珍寶服玩﹐表裏膠固。鄭妃嘗得幸於世宗﹐元悼太后以爲言﹐上令攺姓鄧﹐號宸妃。上幸蓬萊院﹐見所陳玉器及諸珍玩﹐視其篆識﹐多用宋朝宣和時物﹐惻然動色。宸妃曰「作者未必用﹐用者不必作﹐南帝但能作﹐以爲郎主用耳。」宸妃嘗與上同輦出獵﹐過禦龍橋﹐見石白如雪﹐歸而愛之﹐白上於薊山輦置﹐築巖洞於芳華閣前﹐凡用工二萬人﹐輦及牛馬七百乘﹐道路相望。會是冬﹐嘗菊於東明園﹐上登東明閣﹐見屏障畫宣和艮嶽﹐問內侍兪琬曰「此處是何所﹖」琬曰「趙家宣和帝以運東南花石﹐築艮嶽﹐致亡國破家﹐先帝命圖之以爲戒。」宸妃曰「妾聞宣和帝之亡﹐不緣此事﹐乃是用童貫﹑梁師成耳。」蓋譏琬也。顧見江淵﹐又好謂曰「我嫌兪琬來破壞我好事﹐卻又忘了都知﹐勿怪勿罪。」淵合手以謝。

時國政多紕﹐名器混濫﹐吏部尙書於濟明奏言「旬日之間﹐斜封補官凡三百人﹐乞行追汰。」奏入不省。起居郎兼諫院柏良器上疏切諫﹐貶濮州同知。是歲大旱﹐山東及澤潞間寇竊屯結﹐至萬餘人﹐樞密奏遣左統軍完顏髙﹑副統軍完顏志同討之﹐凡七萬人﹐給錢七千﹐軍裝悉令自制。髙見樞密謝世云言「軍怨詈﹐恐不堪用。」翌日奏事﹐上曰「髙等欲以此相恐。」二人皆罷﹐別遣龍虎領軍張天翼往。江淵仍奏遣其弟副知東省事江源監其軍。祕書監兼權給事中田邁奏﹕「宦者監軍﹐唐之獘政。趙氏嘗用之河東﹑太原之戰﹐忠獻王振鼓大呼﹐童貫以走。太祖起自龍翔﹐太宗討定兩河﹐皆用功臣親總軍令﹐乃忽變舊制﹐恐兵心離不聽。」詰旦早朝﹐邁坐待漏院﹐淵揚馬鞭過罵之曰「癡南虜﹐敢言我家兄弟耶﹖」邁遂求出知鄭州﹐淵恐其抵抗﹐攺潞州兼督軍糧﹐欲坐以軍興乏食之罪﹐淵令其弟害之。邁祈哀告左僕射完顏眞﹑言於淵﹐遂寢新命。

十一月丙寅﹐天翼﹑源辭行﹐至會同館前。源聞上國所調人怨語籍籍﹐懼爲己害﹐歸白其兄﹐乞免行。天翼因其懼﹐說令奏上﹐求添衣賜以結軍心﹐有旨從之。然有司視爲文具﹐支給滅裂。至安肅軍﹐天翼懼有變﹐連奏乞厚加資給﹐有旨令河東運使支辦﹐各路州連戰皆敗﹐天翼死戰。賊勢逾張﹐潰兵皆聚於天井關﹐潞守張宗臣急奏求援﹐上與宸妃連日飲宴﹐外間章奏不通﹐京師謠言「東欲行﹐西欲飛﹐中間一道亦垂垂﹐我醉不醉知不知」。完顏髙﹑完顏志﹐聞都人心危疑﹐且聞上嘗憾之﹐密謀立鄭王允蹈。王實不知﹐允蹈妹夫唐適﹑蒲剌﹑兄蒲察爲三衛﹐令軍與志同約三人﹐會於菩提寺。髙泣謂察曰「國勢如此﹐不若立鄭王以安社稷。上立非次﹐天下至今不服﹐況淫昏狂惑﹐豈可語以君道﹖公可語賢弟﹐令達意鄭王。」察許之。察卽往白﹐允蹈許之。由是謀議益廣﹐髙之從兄爲中山守﹐志同之弟志寧爲河南畱守﹐各遣書令舉兵﹐以誅江淵爲名﹐俟京師兵動﹐然後相應。內侍兪三徳素與淵異﹐常非其所爲﹐密結爲內應﹐俟上動靜。

會唐適家二奴以貲易馬與張衛﹐爲適所逐﹐送大興府鞭之。

適婢春英﹐先與奴張阿多通﹐適不知也。一日﹐婢立於窗間﹐見奴張阿多從外過﹐呼之與隔窗語﹐告以駙馬與眾謀立鄭王﹐張阿多與同逐者﹐詣大興府告變。大興尹蕭宗裔﹐送二奴各囚一所責狀﹐言之相同﹐遂密奏。上與鄭宸妃﹑張婕妤皆醉臥未興﹐申漏下六刻﹐以水拭上目﹐徐告其故﹐上駭然。上遣東隊主李日曜﹑西隊主張飛龍﹑龍虎將軍完顏黑鐵分兵擒捕﹐置獄會同館﹐命禦史大夫張幽鞫之﹐皆服。允蹈奴樵夫者﹐知事變﹐急遣人報愛王﹐使爲之備。越三日﹐皆服誅。上遣內侍耶律康孫﹐賫詔及龍茶金合往五國城召大辯﹐以密詔令五國副統軍完顏天應圖之。康孫至﹐愛王不卽見﹐天應得密詔﹐徑入見愛王﹐垂淚曰「四大王已死﹐郎君當如何﹖」愛王曰「公欲見殺﹐我無可柰。」天應曰「天應受大王父子厚恩﹐主上所爲非人理﹐今日不可坐受誅戮﹐合思爲救國雪恥計。」愛王拜曰「惟公命。」翌日﹐備嚴﹐延康孫入﹐徐謂曰「有詔﹐欲見殺耶﹖」康孫知事泄﹐哀泣祈生﹐都典客骨孛興在側曰「無此事﹐大王勸中大使酒。」康孫垂淚飲之﹐急上馬﹐至驛而卒。

明日﹐愛王與父發哀﹐內外諸門悉皆嚴備﹐調發上國兵七萬﹐爲城守計。

五年正月﹐愛王據城叛﹐時諸酋厭苦主上昏虐﹐聞愛王舉事﹐從之翕然﹐旬日之間﹐集兵十萬三千。韓路提點萬俟元﹐馳驛奏聞﹐上遣皇弟東安王瑜將河北兵五萬﹐皇從弟武憲王瑤將燕兵五萬﹐往攻之。至桑幹川﹐遇愛王將骨孛興﹐與戰﹐瑜軍大敗﹐僅以身免。三月﹐大起河東﹐陜西僉兵十五萬﹐上京路僉兵五萬﹐命瑜﹑瑤與完顏進分路進討﹐約會五國城。愛王聞大兵至﹐憂懼不知所出﹐掌記劉士偕﹑何大雅說愛王曰「主上以君討臣﹐今此之來﹐勢力甚重﹐萬一戰而不捷﹐後將誰繼﹖不若求援於北國。」愛王然之﹐遣大雅往聘之﹐且以其子椎爲質﹐約破國兵之後﹐軍儲金寶惟北國所取﹐北主許之。五月進等軍至東堙津﹐骨孛興戰敗﹐保五樓城﹐進追至城下﹐因以圍守。愛王遣親將木寶奴將兵自大泊出北狐口﹐於兩山之間築城堡﹐堅守不動﹐糧車至﹐輒爲所奪殺﹐進軍缺食﹐時天方暑﹐卒皆饑困。

二十七日﹐上遣完顏宗慶﹑蕭三奴﹑李用虎往攻寶奴壘﹐以通運路。內樞密王漸固爭﹐謂宗慶輕銳無謀﹐用之必敗事。

宗慶亦不欲行﹐乃遣蕭三奴﹑李用虎往。三奴將至北狐口﹐天將明﹐大霧四塞﹐遣上國兵三千人潛伏北山下﹐以糧車由東而上﹐鳴鼓張旗﹐運夫大呼寶奴﹐寶奴出兵襲之﹐戰於狐原﹐勝負未決﹐而伏兵起﹐奪其城﹐植旗於上﹐寶奴兵顧見之﹐皆驚潰﹐寶奴自殺﹐運路遂通。愛王知勢急﹐畱其妻兄突律卿與子雄守城﹐愛王自往北國求援﹐行至半大漠﹐而大雅將兵至﹐愛王喜﹐以手指天﹐下馬與北國大臣骨婁通稽首相見。愛王奉獻金寶十車﹐骨婁喜曰「大王無慮﹐待俺與破。」兵至五樓﹐進等與戰﹐北軍奮大楇以入﹐皆一當百﹐國兵大敗﹐乘勝襲逐至和龍東津。上聞敗﹐頗以爲憂﹐太后亦勸上勤國事。江淵等曰﹕國兵𨿽敗﹐死亡無多。」宸妃執酒勸上歌解愁曲﹐且曰「用兵小敗﹐亦是常事﹐外間人喜禍﹐欲郎主成疾。」上喜﹐復縱飲﹐自是凡軍事奏報﹐悉令宸妃裁決。宸妃見急切﹐多屏不奏﹐若有小捷﹐卽便奏聞﹐以媚上意﹐及會寧陷沒﹐平灤破壞﹐上皆不知。一日﹐謝世云﹑完顏世卿奏之﹐上始駭﹐顧問內侍直祕文殿李汝回曰「汝輩更不說。」汝回曰「章疏在宸妃處﹐臣等何由得見﹖」上起入內﹐世卿嘆曰「太宗向日攜趙氏三千口來﹐今日亂國﹐皆是其女孽﹐此天也﹗」世云曰「亂匪降自天﹐生自婦人﹐誠然。」

九月﹐趙太后寢疾﹐上入閣起居﹐宸妃亦至。後曰「我有一心願未遂﹐宸妃能成我意乎﹖我家三四百口﹐爲煬王所殺﹐叢冢在和龍﹐我欲創一寺在彼﹐以追冥福﹐歲時祭享﹐不敢費官錢﹐我殿中有錢七萬可辦﹐汝但時時說與郎主﹐要記著﹐省得我死不瞑目也。」後薨﹐宸妃以其遺畱錢分與中外親及諸趙女之在京者﹐遠近皆悅。以手詔下和龍府起大明寺﹐造九級浮屠﹐遣太后殿內臣侯衍監造﹐務極壯麗﹐且度僧三萬人﹐施與祠牒。時民苦調發﹐聞有度僧之命﹐遠近奔就及五萬人﹐於寺中分爲八寺以處之。右諫議大夫劉蒼璧﹐疏諫不省。時邊兵屢敗﹐愛王據和龍以北﹐凡國家始興之地﹐皆失之﹐上見兵革未息﹐亦憂之。宸妃及諸禦女﹐多勸酒。常乘小馬﹐命宮人攜酒淆鼓樂﹐徧遊池館﹐意之所悅﹐輒畱飲至夜。復信江淵等言﹐拘收諸父及昆弟有若仇讎。嘗一日與魯王琚曰「蹈叔父子如此﹐效者必眾﹐人多勸我莫與汝等說話。」琚泣曰「太祖起自龍翔有天下﹐忠獻王﹑忠烈王及二太子皆兄弟也﹐兄弟不信﹐尙誰信哉﹖周公誅管蔡﹐封康叔﹐豈可以一槪疑之﹖」由是﹐允明以下皆佯爲癡風人。

泰和十二年四月﹐汴京畱守完顏童﹐奏南宋兵陷泗州﹐諸路皆進兵。上曰「南方亦爾﹐可謂我國無人。」樞密余崇義曰「陛下有天下之全﹐豈偏方可比﹖但邇年不務勤儉﹐天災流行﹐國窮民困﹐南兵亦且乘間來此﹐不足慮﹐但恐秋冬間北兵復動﹐西夏窺陜﹐四國皆驚﹐此可憂耳。」上曰「卿勿言﹐使我悶悶﹐然南方事﹐卿等急謀之。」十一月﹐僉河南兵一十七萬﹐內十萬入荊﹑襄﹐七萬入淮。僉河北民兵十萬﹐戍居庸關及寒水﹑大雞川﹐以防北邊。內外騷動﹐民聚爲寇。是歲﹐南宋請和﹐北國兵揚言復動。余崇義﹑聶希古曰「愛王事北國過厚﹐故北兵爲之盡力﹐今若不愛金帛子女﹐彼亦易動﹐得南宋物以爲此用﹐此計之上者。」上曰「卿自圖之。」

十三年正月﹐遣祕書少監虞世奕﹑鴻臚司賓事李固善使北國﹐北人受其金帛﹐獨不肯背愛王﹐其大臣骨婁斯點搖首曰「我北天帝旣與愛王有深約﹐不可負之﹐我不作三二說。」世奕竟不得要約以歸。九月﹐北國兵大舉深入﹐十月至斯波川﹐駐十日以俟河冰合﹐和龍帥臣完顏太康亟集兵禦之於東津﹐北兵長馳﹐愛王之兵在後。太康令人椎冰﹐多伐薪柴燒火以燎於岸﹐刳木爲舟﹐中積熾炭﹐冰不能合﹐愛王兵及北兵﹐乃分自君子津以濟。十二月丁酉﹐陷天都城﹐圍和龍﹐太康兵潰﹐其子耜在城中與同知章去疾極力守城。十七日﹐遂陷大城﹐去疾退守子城。北兵拆城中居民屋﹐縛爲層樓﹐用牛車挽橋梁石裝炮﹐當之者﹐皆糜碎。二十九日﹐和龍陷﹐遂取東灤平三州。

余崇義建言﹐遣樞密官屬閭邱好古載金帛美女﹐自山後出石磴嶺﹐逾大漠﹐涉東韓白龍城使蒙國。蒙人聞使至喜甚﹐好古因說以出兵襲北國﹐可以大獲﹐蒙人從之。

十四年三月﹐蒙人攻北國北部﹐敗其眾於骨邱﹐追襲餘兵﹐徑至揚割城。北國懼﹐遣使報令回師。四月七日﹐北兵自平川回去﹐義崇驛報完顏章﹐令出師襲逐﹐至大容城爲北兵所敗。

大興以北﹐千里蕭條﹐民不聊生。五月五日﹐上大宴西涼觀﹐鄂王澬曰「日已晡﹐恐勞聖躬﹐請駕興。」上曰「方與諸王樂飲﹐何勞耶﹖」澬泣曰「天時人事不順﹐如北國兵屢敗﹐兩河盜起﹐北兵𨿽退﹐差涼復來﹐豈樂飲時﹖」上怒曰「我畏與公等相見﹐偏說惱人心懷事。」澬遂請退﹐不許﹐且曰「王欲飲酖耶﹖」侍郎李西華前曰「澬是憂國﹐然言之非時﹐不足加罪。」上曰「卿輩自爲一黨﹐止非我耶﹖」自是多以暑不視朝﹐與宸妃與諸內侍晝夜燕飲。詔大興府﹑河南府﹑擇民間女年十一以上﹐有姿色慧黠者﹐各三百人進入﹐教酒令及效市肆歌。大興尹完顏天穆奏稱﹕「天旱﹐正屬祈禱﹐索女恐招怨詈﹐非敬天修徳之事。」翌日﹐罷知耀州。時內外嗷嗷﹐機政俱廢﹐上間出視朝﹐不過時許便還﹐內與宸妃﹑李才人﹑穆昭儀並馬遊後苑畱宴﹐俟月上﹐奏鼓吹以歸。會內侍張天貴與牛刀兒爭居地﹐謀廣居第﹐彊市刀兒所居﹐不可﹐擅毀其墻。

刀兒訟之大興尹﹐不能決。訴之禦史臺﹐禦史大夫何貴穆袖狀白上﹐上以問江淵﹐淵遂與天貴謀。俟上與宸妃歡飲﹐直前伏地言曰「刀兒欺臣爲中官﹐多侵臣地﹐告郎主爲臣決之。」

宸妃曰「此易耳。」中批令大興府﹐別踏他邊地與牛刀兒﹐所爭地盡賜天貴。刀兒怒憾﹐與三衛諸將謀有異圖。七夕﹐上禦淸華樓飲酒﹐侍衛皆賜酒炙﹐刀兒與穆三奴﹑費貂﹑周侑﹑蕭興貴等結褲執戈﹐直前弒上﹐殺宮人二十餘輩﹐宸妃以疾不侍宴得免。左內侍江日曜急報﹐江源﹑張天貴等率三百餘人戰於樓下﹐久之侍衛兵至﹐刀兒知力不能脫﹐遂自刎﹐衛兵因在內掠奪﹐嬪妃以下皆不免被侵擾。宸妃聞變﹐急報宰相大臣﹐夜三鼓﹐百官排闥入宮﹐完顏章等環屍大慟﹐密謀所立。左僕射兀映﹑太尉張克己遣入密迎磁王允明以入﹐翌早頒遺詔﹐立爲皇太叔﹐謚上爲章宗﹐七月八日﹐磁王卽皇帝位。

王素有令譽﹐中外相賀﹐余崇義獨有憂色﹐謂聶希古曰「上立又是越次﹐諸王寧肯帖然﹖」召完顏天穆於耀州﹐有司奏牛刀兒之逆﹐宸妃實知謀﹐所以臨宴稱疾。賜宸妃死﹐江淵﹑張天貴皆伏誅。宸妃時年三十六﹐專政近二十年﹐內侍多受其恩﹐皆爲養子。及誅﹐其黨怨恨﹐十五日﹐直芳華閣趙雲徳尢痛之﹐攜金帛往天興宮祈醮﹐以薦冥福。翌日﹐集諸黨於宮內設齋﹐元徳曰「我輩旦夕死﹐不知誰爲我作齋醮。」小黃門鄧世卿曰「直閣莫如此說。」元徳叱曰「你曉甚事﹖」密言於李知宏﹑裴淵等曰「先帝以詩酒之故﹐廢壞國政﹐外庭大臣歸咎我輩﹐主上亦甚切齒﹐不死何待﹖」密謀弒逆。是夜﹐上方在齋宮﹐內侍鄧寶孫奏外有文字﹐啟門﹐燭忽滅﹐趙元徳等直前弒上﹐欲召夔王立之。詰朝﹐百官立班﹐而閣門不啟﹐中使傳旨曰「上以食素久傷脾﹐內醫方師愈胗視無狀﹐遂至甚﹐且放班。」兀映悵然﹐克己﹑希古等詣東省﹐請入問疾﹐不許﹐聞誅醫者﹐兀映等欲突身入﹐中人攔遏不聽其入﹐崇義躡其足密曰「事已變﹐此輩必有備﹐輕身入何益﹖」兀映遂召龍虎將軍完顏章等同入門﹐疾至東承天門﹐見一軿車﹐問是誰﹐押車中人曰「宮人也。」牽車者笑之﹐使人尾去﹐乃夔王也。兀映等大慟曰「大王不可入﹐必有不測之變。」趙元徳知事不濟﹐遂赴芳華池而死﹐兀映等窮治逆黨﹐凡誅宦者五十餘人。晚於都堂議所立﹐張克己﹑李西華曰「立子以長﹐長均以嫡﹐嫡無則以次。濰王允文﹐世宗第六子也﹐明練沈靜﹐宜立。」眾從之﹐兀映遣侍中蕭能﹑聶希古往迎﹐夔王亦往。

濰王見官僚至﹐泣曰「諸公欲禍我乎﹖」希古曰「社稷無主﹐大王次當立。」十八日﹐濰王卽皇帝位於天興殿﹐謚磁王爲昭宗而葬之。命翰林吳宗稷艸詔﹐具述國難及哀痛之語﹐其略曰「飭身以檢﹐則民自康。禦下以誠﹐則人自感。聲色蠱惑自昔所戒﹐宴安酖毒何今亦然。朕痛誓於深衷﹐祈哀於天下。」並遣手詔諭愛王云「泰和猜忌﹐兄弟失歡﹐骨肉至親化爲仇隙﹐誘引外兵﹐傾危本國﹐計王之心亦復何忍﹖往事已矣。

今宜攺圖﹐朕遭家難﹐靖晦以處﹐忽諸父﹑諸臣橫見推逼﹐義不容辭﹐王是朕之侄﹐朕是王之叔﹐叔侄天性﹐寧不坦然﹖今自和龍東北﹐永爲王國﹐保有北翔﹐子孫嗣守﹐勿信閒言﹐馮陵以逞。叔侄二人同形共气﹐設或交兵﹐行兼務並﹐太祖太宗在天之靈﹐亦不錫祐。昔梁詧與湘東爲叔侄之仇讎﹐誘周兵以陷江陵﹐隨亦失國而爲人虜﹐此事宜鑑﹐三復餘言。」愛王得詔亦泣﹐然爲北國所制﹐不能自由﹐每歲入侵﹐玉帛子女悉歸於北國﹐耗撓國計﹐傷殘民物﹐於愛王元無益也。八月﹐愛王遂於其國卽皇帝位﹐立宗廟﹐追謚其父鄭王爲明宗。十一月﹐愛王薨﹐北國主立其子雄﹐號三大王﹐遣國婁斯頡戍其國﹐且約以進兵﹐雄以持父喪爲辭﹐北國主怒﹐遣掌文字官顏飛來讓﹐削其帝號﹐必令出兵﹐雄懼而從。十二月﹐葬其父於冷山﹐謚曰桓王﹐遂入侵。

天定元年庚午正月乙巳﹐完顏天穆將僉兵五萬﹐上國兵五萬﹐戰於北狹口﹐自辰至申﹐國兵已廢﹐北國益生兵﹐國兵不敵﹐天穆率麾下在前殊死﹐戰及暮﹐勝負不決﹐收退時。天寒甚﹐北兵舉兵彌漫山澤﹐詰朝﹐眾壓吾境﹐人如壘山﹐矢石如雨﹐天穆命以刀車衝之﹐隨開復合﹐日昳皆饑渴﹐兵遂潰。天穆傷重﹐左右欲載以馬輿先奔﹐天穆不可﹐曰「吾曾大父爲開國功臣﹐吾爲子孫而不能救國之敗﹐何面目見宗廟乎﹖」奮劍大呼﹐創裂而卒。天穆﹐乃忠獻王粘罕之子也。三大王收其屍﹐葬之而哭。北兵至桑幹川﹐完顏天宇聞其兄死﹐怒甚﹐將兵禦之於舊坪﹐望見北國大將﹐以虎皮蒙馬﹐居中直前﹐以槊刺之﹐北兵四合﹐遂死於陣。蒲伏虎﹑鳥倫大漠收眾﹐保天都山﹐兵不甚敗﹐是以北兵𨿽殺二將﹐然不甚得利。二月乙丑﹐北兵旣退﹐出境之三日﹐忽平川報蒲伏虎引兵至。而北兵旣去﹐三月丙辰﹐又陷遼西未波城﹐敗六統軍﹐殺二戍將。四月己巳﹐自飛狐道回河東﹐嵐﹑代等州皆震。五月﹐祕書監起居舍人韓伯憲上言「北人以能生啖人畜之肉爲糧﹐飲生血以止渴﹐戰陣之間不患饑渴﹐則戰有餘力。我兵與爭﹐饑渴交逼﹐易至疲憊﹐以此較之﹐野戰非我長﹐乞於幽燕以北及北兵經由之地﹐凡控扼險要﹐悉築城壘﹐務令堅壯﹐一處被攻﹐且合堅守﹐諸處之兵更疊邀遮﹐不必與戰﹐則北兵之勢沮。兼牛﹑馬﹑羊﹑騾﹑駱駝並置城內﹐彼無所掠﹐則將乏食﹐絕其所有﹐必致狼狽。」遂遣天使督僉兵築城。時連歲饑歉﹐耕獵皆廢﹐寇盜蜂起﹐遼西上國爲北兵殘滅攻陷﹐老弱婦女素不習勞。大興府及上京路帥守﹐皆榜諭﹐虜兵入境﹐民皆不保﹐與其死於刀戈之慘﹐寧勞苦於築城。民始結爲隊伍以往﹐至八月末﹐才築古北口﹑東陘二城﹐樓櫓未備而北兵遊騎駸駸然來矣。十一月﹐北兵分二道入﹐一自白檀﹐一自靡陂。奏至﹐集羣臣議之﹐皆請遷都以避寇鋒﹐聶希古正色言曰「此策之下者﹐未可議。」

徐王律明﹑兗王天驥曰「北兵遠來﹐而此閒徒聚頭坐議何益﹖諸君不見南宋宣和﹑靖康事乎﹖」請自往禦之。翌日﹐以律明爲東道統軍監軍﹐天驥爲西道。天驥至軍﹐率眾鑿溝﹐引白溝及白檀河以自固。北兵至水旁睥睨二日﹐風動雪飛﹐冰厚五尺﹐北兵悉渡﹐國兵力拒不能遏﹐北國將骨贊俟兵盡渡﹐乃以炬火熔兵﹐撤壘屋竹木茅葦﹐盡焚於堅冰之上﹐眾共騰躍﹐在岸國兵大敗﹐天驥僅以身免。夜入長泰城﹐會朝廷遣竇永固來援﹐天驥遣報﹐令依山入城﹐且報慶州令堅守。北兵野無所掠﹐三大王竭國牛羊不能繼﹐且聞朝廷遣使﹐說西夏以撓其國﹐欲進則天驥永固兵﹐堅守長泰以截其後﹐其慶州兵以當其前﹐乃回師縛筏以濟。

二年辛未正月﹐以北兵退﹐肆赦﹐其略曰「朕以菲徳獲繼丕基﹐豈期骨肉之親﹐遽構蕭墻之禍﹐毒流庶類﹐罪在眇躬。

玆蒙上帝之垂仁﹐遂使外夷之弭化。兵革休息﹐幸寬將帥之勞﹔國祚底寧﹐將見室家之慶雲云。」上自北兵深入﹐蔬食徒跣﹐焚香告天。至是百僚入賀﹐請復膳﹐凡十二表﹐始從之。天驥見上﹐請貶爵﹐不許﹐且曰「不如是﹐無以謝三軍死亡之眾。」遣中使至戰所﹐收斂屍骸﹐仍設冥祭寒食。遣中使六人﹐於北兵所經殘掠地﹐分設魚肉酒炙﹐招魂奠酹。內出祭文﹐其略曰「禁煙祭先﹐土俗所宜﹐凡爾子孫﹐以此爲恭﹐乃令乏祀﹐鬼哭陰風﹐惟予一人﹐致汝若此﹐痛恨塡臆其顙有泚。」摹印頒行﹐讀者涕下。丙申詔求言﹐略曰「朕以菲質偶被推崇﹐思欲革前朝之廢政﹐祈萬國以樂生﹐而樂難滋張﹐天災未已﹐今玆遠退﹐尙慮包藏。凡保民固國之方﹑攘敵裕財之策﹑與朕躬之闕失﹑吏治之乖違﹐可悉究言﹐無有隱避。」右正言單立敬上疏云「先朝致亂之由﹐在今已影響不畱﹐但方今天時人事之不順皆遺殃餘烈之所貽﹐陛下惟當正心修徳﹐以祈上天之悔禍而已。」時言者甚眾﹐皆不出此。四月﹐策進士﹐聖問略曰「泰和荒怠﹐羣才不收﹐兵革紛攘﹐文字亦息﹐遂使四方之士﹐懷才抱藝而不獲申﹐或陸沈於艸野﹐或奔仕於外境﹐挺身寇盜甘與爲謀﹐凡爾子大夫之至於庭﹐皆忠義之良也。」是時﹐進士凡一百單三人﹐皆升擢補官﹐有甘於沿邊臨漢大定府會寧路就差使者﹐皆優與職秩﹐並從右僕射聶希古建請也。是歲不稔﹐自四月至六月不雨﹐內出寶器圖畫文籍付雜賣﹐務及廣諭富民納粟補官﹐時富室迄無應命﹐惟陜西差稔﹐河南髙田種不入土﹐獨齊魯下田有收﹐其西下北國麥稻皆熟。九月﹐北兵聲言入侵﹐上憂之﹐樞密完顏忠言「北兵驟至﹐亦由朝廷不小順其意﹐遂致怙忿逞凶不已﹐昨自先朝遣虞世奕﹑李固善一行﹐續後不復修好﹐今合遣使以往﹐彼不從﹐然後與角﹐天下皆知陛下非喜兵﹐此一策也。」聶希古﹑髙耆年曰「如此﹐可保北人必從否﹖」忠曰「臣亦安能保之﹖但今國力不支﹐天災流行﹐財力俱乏﹐行此﹐下策耳。」十月乙亥﹐遣兵部尙書完顏大聲使於北國﹐見北國將於陰山北﹐大聲曰「三大王父子是國叛臣逆子﹐北國何意與之爲援﹖今以北國有恩於其父子﹐自當讓其立國﹐願不必更與舉兵。」北將地永斯堅曰「我受北天帝命﹐以宗錦﹑海陽﹑安昌之北見歸我王﹐順州以南立三大王﹐汝國保山東﹑河南與南宋爲鄰﹐我便不爭。」大聲無以對。越日﹐拘大聲於其軍﹐遂入侵。十一月﹐陷利州﹑泰州﹐敗三韓﹐完顏天驥將兵七萬禦之於三韓﹐聞利州陷﹐退保宋州﹐急遣報朝廷爲備。二十二日﹐攻宋州﹐天驥上城望﹐黑旗滿野﹐前後不見其際﹐舉軍大嘶﹐地爲之震。二十五日﹐用田單策﹐以火系駱駝尾奔其軍﹐北兵殊不畏之﹐俟其到﹐取以食焉。用三韓材木立衝車云梯攻城﹐拆民屋堆疊於城下﹐引水沃之﹐天大雪﹐水之所沃﹐冰亦隨結﹐城中擊以矢石不能止。

三鼓﹐北兵立於冰水之上﹐城陷。天驥奔海陽﹐收拾潰散二千餘人﹐夜行面皆裂﹐至昌平﹐遇神曜將援兵而來﹐天驥曰「汝輩𨿽來何益﹖當歸衛京闕﹐我非不能死﹐但欲歸死於闕前闕後﹐以謝宗廟。」是日﹐律明亦自神水遁歸﹐凡三萬士卒潰散垂盡。十二月二日﹐北兵至昌平。時南宋遣使臣余嶸來聘賀﹐正聶﹑希古請遣諭使回程。大興尹烏陵用章榜諭居民﹐使自爲計﹐內外大亂﹐老弱奔號。少尹張天和奏請京城一十八門﹐仰隨方隅﹐因其便道自門以出﹐凡永順﹑東義﹑寧化﹑新興等縣﹐皆有城郡許其容受﹐士民饑凍死者相望。三日﹐左諫議大夫兪昌世請上避兵﹐髙耆年曰「事已至此﹐惟有死守﹐一離京城﹐則北兵隨後﹐豈容我有駐足之所﹖」

初﹐忠獻王有志於都燕﹐因遼人宮闕﹐於內城外築四城﹐每城各三里﹐前後各一門﹐樓櫓池塹如邊城﹐每城之內立倉廒甲仗庫﹐各穿復道與內城通。時陳王悟室﹑將軍韓常婁宿皆笑其過計﹐忠獻曰「百年間當以吾言爲信。」及海陵煬王定都﹐旣營宮室﹐欲毀撤其城﹐翟王祺曰「忠獻王是開國社稷元勛﹐措置必有說。」乃止。至是﹐命京城富室遷入於東子城﹐百官家屬入南子城﹐宗室保西城﹐戚裏保北城﹐各分守兵四千人﹐內城二萬人﹐凡市廛小民聽其奔走。七日﹐北兵將騎至大城下﹐完顏天驥遣小將金突通出戰﹐凡殺三十餘人﹐去大興門三里﹐見煙塵漲天﹐金鼓動地﹐急奔回。是晚﹐北兵營於城下﹐大興尹烏陵用章分命京畿諸將﹐毀在城橋梁瓦石﹐悉運入四城﹐往來以船渡﹐運不及﹐沈之於水﹐拆近四城民屋爲薪﹐納之城中﹐凡有儲蓄﹐容其搬運入子城﹐門不許閉。八日﹐大雨﹐已而積雪﹐城皆冰沍﹐北兵乏食﹐一犬凡百餘人分食。天驥欲以兵劫其寨﹐律明不可﹐二人與聶希古建巷戰之計。十一日﹐北兵攻南順門﹐破之﹐天驥設拒馬於南柳街﹐縱其入已半里﹐以槊禦之於拒馬內﹐且縱火燒兩傍民屋﹐街狹屋崩倒﹐北兵死傷甚眾。

屯於南順門不退﹐俟火息乃進﹐天驥戰死﹐律明入守內城﹐駕自巡城勞軍。十四日﹐北兵攻內東城﹐拆民屋爲樓﹐與城上相敵﹐東城使奎徽﹑李思安等以長槍束槁於火上焚之﹐隨毀隨立﹐城中發中炮擊之﹐北兵視炮所墜﹐隨散隨合。十七日﹐攻內南城﹐角道上國兵擊之﹐金吾衛將軍邵邕戰死﹐北兵亦失一將及三百餘人。二十三日﹐率眾攻內城﹐四城兵皆疊自城上擊之﹐北兵失勢。

時大城中遺民不能去者﹐爲其啖食無餘﹐見婦人肥美者﹐必以獻之上將充食焉。上寅夕跣足告天﹐永興王至焚香於頂。

北兵以太廟爲馬廏﹐上望之慟哭。二十八日﹐遣東安王出使請和﹐且以公主爲婚﹐北國將地永斯堅許之﹐且曰「婚待俺白北天帝﹐只是國兵至此﹐豈可無犒勞﹖欲得駱駝三萬匹﹑羊五萬頭﹑馬三萬匹﹑牛三萬頭。」東安王曰「此非祐所專﹐當奏皇上。」及晚入禁城﹐以木舁懸而入﹐北兵欲射之﹐有止之者。旣入﹐議於明陽殿﹐翰林直學士張慶之曰「不可﹐彼方乏食﹐因我請和﹐復得六畜以爲食﹐後畱攻不去﹐獨不見侯景之攻梁武帝石頭城之事乎﹖」因命人於翰林院取《通鑑》以進﹐聶希古曰「不可無以塞其意。」上曰「惟有金繒耳。」翌日﹐懸三百囊及東安王復往﹐北將大怒﹐舉繒帛悉焚之﹐欲烹東安王。已而﹐有骨婁黠斯者勸之﹐至午攻內城轉急﹐發大炮擊碎西承天門樓屋﹐又疊木於下﹐復欲沃水爲冰﹐完顏律明命城上縛大火炬數百﹐薰炙於上﹐且發擂木擊之﹐北兵少卻﹐營屯於城外﹐氈帳連綿﹐密如星布﹐望之無有邊際﹐人心大懼。

三年壬申正月三日﹐河東總管統軍完顏及﹑髙陽帥臣陶木﹑成徳帥臣茹賁興各將兵入援﹐至易州﹐及又遣人使蒙國﹐使襲其國﹐北兵攻城不得志﹐亦欲和﹐乃許和﹐以羊一萬遺之。北兵又請止援兵﹐髙耆年曰「不可﹐此忠獻王﹑斡離不二太子嘗以此術誤南宋矣﹐國家自當監之﹐豈可復墜其計﹖」乃報以援兵之來﹐此不及知﹐徑路不通﹐何由可止。會北兵所虜將軍穆思順乘間走脫﹐至賁興軍﹐言北兵疲阻之狀。賁興與及木皆請速進兵﹐阻易水之上。十一日﹐北兵退﹐取坤山興中路以歸﹐賁興等敗其後軍。十五日﹐內城及四子城門開﹐完顏及等見上大哭。上亦泣曰「燕京自天會初﹐不罹兵革殆將百年﹐僧寺﹑道觀﹑內外園苑﹑百司庶府宇室華盛﹐至是焚毀無遺﹐向非忠獻王有先見成規﹐國不立矣。」北兵歸至臨潢﹐復畱別將攻興化和建永霸州﹐皆陷之﹐赤地千里﹐聞燕京眾回﹐亦還。二月﹐北國遣其臣骨婁斯大魯來請婚﹐且欲割宗錦以北之地﹐聶希古請允婚﹐欲以章宗第三女順國公主嫁之﹐割地之請不從﹐且許歲賂金帛三十萬﹐遣王良嗣報聘至陰山見其主﹐良嗣致命。其國大臣地永斯堅聞之﹐大怒曰「我今秋引兵﹐地與公主皆可有。」良嗣回﹐已四月末矣。五月﹐天時大暑﹐復少雨﹐禮部侍郎太常卿杜昌世請奏﹐上郊天地﹐用《周禮》《春秋》祈禱之制﹐張慶之以爲不可﹐昌世曰「國家閔雨﹐徧從民望﹐今種多不入土﹐國家非兵弱將庸﹐但乏糧儲﹐爲北兵所困﹐若得一歲稔﹐便可少安﹐不告之天﹐將安禱也﹖」眾以爲然﹐且用季秋龍見而雩之說﹐上親祀南郊與地祗合祭。先一日﹐祭太廟﹐於大興殿列祀開國勛臣﹐惟忠獻王用太廟樂﹐完顏天穆﹑天驥皆預祭祀﹐命有司定謚。十七日﹐連雨二十餘日﹐京師市巷蕭條﹐艸莽蓊然﹐大興尹烏陵用章親課大興縣宰及千戶等耕城外廢田。山東都轉運兪良裔﹑河北轉運廖鼎各運米五萬石至京﹐兵民皆呼萬歲。吏部郎中兼祕書少監邵文虎﹐奏乞州縣立力田科﹐秋初遣使行諸路﹐觀田之開墾﹐以爲守令殿最。參政王昌禹曰「此誠是也﹐但朝廷徵行調發使不苦於發兵方可耳。」

是歲小稔﹐然田之荒者動至百餘里﹐艸莽迷望﹐狐兔出沒﹐盜賊伏藏。時莒﹑濰﹑淄之寇則有楊安兒﹐割據同華﹐河中府則有劉伯太﹑林行山賊﹐凡數百眾﹐多者聚數萬人﹐陜西耀州﹑鄜州﹑黑燕飛虎﹐所在屯結。朝廷謀討之﹐張慶之以爲民未安業﹐若用上國以平諸寇﹐恐北兵來不堪用敵﹐若欲僉兵﹐止爲盜餌﹐無益也。

九月﹐上不豫﹐上自卽位﹐無一日歡﹐以外敵爲憂﹐寢食俱廢﹐眉須蒼然﹐漸成脾疾﹐至是寢劇﹐永興王自祈禱於恆山﹐十月初﹐稍瘳。時北兵已動﹐十月五日自蒲興路取三韓﹐騎兵二日已到順州﹐朝臣相顧不知爲計﹐烏陵用章﹑樞密完顏律明曰「復用往時規模。」張慶之問侍禦史蕭立義﹐力爭當以爲避寇﹐主不能決。聶希古﹑余崇義﹑髙耆年曰「避寇當素爲行計﹐今彊敵已逼順州﹐旦夕且至﹐一動足則內外紛潰﹐若底收拾﹐非萬全策﹐當如去年﹐一力捍禦﹐俟敵退﹐然後定遷都之議。今中京形勢爲壯﹐猶可保守﹐自燕以南﹐皆是小壘﹐到大同府及中山府方可以守﹐亦不如此見成規模。」用章曰「臣知北兵復來﹐所以不令居民攜妻挈子﹐且令附在諸縣﹐多募彊勇﹐復玆城守備﹐百方皆令構思﹐但北兵至國大舉﹐志在必克﹐守城尢須盡力﹐兼自七月﹐遣張汝弼諭西夏﹐完顏叔良諭蒙﹐皆厚賫金帛。昨﹐叔良信報﹐蒙極善﹐但叔良痛未回。今當命大同府帥臣遣一官屬﹐優與借官告急蒙國﹐命永興節度師臣﹐告急西夏。事濟﹐許其厚報﹐北國必被其撓。」聶希古曰「用章言是也。」

八月﹐以用章爲樞密使﹐用章兼府尹事﹐許之。右衛大將軍﹑知樞密院完顏律明請且守大城﹐不可遽棄﹐令敵往入﹐守之不得﹐然後守子城內城。用章與聶希古﹑少尹張大和曰「不可。大興都城汗漫九十餘里﹐樓櫓棚架事件皆無﹐如何去守﹖設或不利﹐必當走入子城﹐倉皇急遽如何得入﹖紀律必亂﹐敵若踵至﹐此危道也。不若從容養力﹐以坐俟其至﹐且堅閉大城﹐俾之不可徑入﹐使之勞苦﹐我乃以逸待勞﹐憑髙困之﹐斯乃上策。」眾以爲然。

十月二十八日﹐北兵至城下﹐地永斯堅屯仁王寺﹐骨婁結贊屯太安山﹐山乃劉仁恭所築﹐不甚髙。十一月一日﹐攻順陽門﹑南順門﹑四會門﹐門樓上以沸湯熱糞沃之﹐北兵乍退乍進﹐結贊遣人自西門之北﹐拔木扳城以上﹐一呼而前﹐黑旗馳走﹐諸門守兵皆潰﹐用章令開苑城洞門納之。二日午後﹐攻內城南角道﹐左衛統軍李思安﹐發擂木牛鼻炮擊之﹐敵死甚眾。六日﹐北兵發民間所疊木植竹蘆等﹐皆疊於角道城下﹐務與城平﹐欲前搏戰﹐思安等募人﹐自龍遊池鑿地道﹐以干姊塗硫黃﹐破絮蘸油﹐間塞於所疊竹木之下。八日午﹐北兵登木堆﹐用衝車大鐵錐打城﹐火自下發﹐眾皆驚走﹐斯堅遣將於夾城口用大刀砍其眾﹐不許退﹐焚死者甚眾﹐臭不可聞。聶希古請夜劫其寨﹐用章曰「不可。劫寨須是有可據﹐今敵據前南順門﹐去子城九里﹐萬一失利﹐爲敵所覺﹐羣起追逐﹐開門納眾﹐則敵亦乘間而入﹔不納則是無故遣三四千人納之死地﹐不惟無益﹐且損吾气。」希古喜曰「樞密所說皆是﹐此社稷之福也﹐宜白上﹐當以厚報。」用章曰「人臣盡忠﹐何報之有﹖但彊敵攻擊至於闕下﹐此爲我輩愧耳。」張思顏謂聶相曰「萬一敵退﹐宜思大計﹐此不可頻頻僥幸。」是曉﹐大雪﹐國兵皆安﹐北兵馳躍雪中。十四日﹐雪霽﹐三大王自沈州運幹蒸餅﹑牛馬肉凡五十挽車﹐北兵喜甚。十七日己已﹐攻內城﹐張瓊﹑範泰自子城上用彊弩射之﹐用熱沸油潑其體﹐死者𨿽眾﹐攻者不轍﹐用大鐵鑱﹐鑱闊尺餘﹐尾作長尖柄﹐以大錐錐磚上蹈之以上﹐有登至半者﹐李思安命兵士執大刀﹑大斧﹐待其上將到者﹐斫碎飛屍以下。北兵以府第﹑寺觀漆板壁門扇及窗槅疊爲髙木﹐與城同髙﹐旁搭飛梯以升。用章造六輪車﹐上立兩柱﹐橫貫巨木五丈餘﹐橫戛木城﹐兵多墜死﹐車行旣驟﹐北兵扼不能遂﹐皆俯伏以俟木過而起。用章令夜造搭橋﹐次日﹐用章以戛之木搭橋隨後﹐北兵才伏﹐勇士執大斧跨搭橋至其上﹐斫其背﹐北兵大敗﹐因奪木城﹐拆板壁以墜﹐北兵百計攻城不克。用章令隨方隅置廁﹐兵人不得野混﹐廁溢煮之使沸﹐以沃北兵﹐凡所沾穢﹐體皆生痏。不野混則無臭穢﹐疾病不生﹐獨柴薪漸乏﹐至拆絳霄殿﹑翠霄殿﹑瓊華閣分給四城爲薪。二十五日﹐北兵漸退。

二十六日﹐無一騎在城下。範泰欲出兵追襲﹐永興王使白用章﹐用章曰「不可。北兵知我守此五城﹐共有十萬兵﹐若設伏於平地﹐猝起與戰﹐我兵必敗。多遣﹐則守城之兵不足﹔少遣﹐適爲敵擒。彼無故棄去﹐必是有巧﹐第少忍之。」次日早﹐忽金鼓震響﹐馳馬探之﹐乃前隊引去﹐以精兵伏於仁王寺﹑太安山東翠園﹐星興觀﹐俟我追兵出城﹐夾擊之﹐因復攻城﹐眾乃服用章之言。十二月二日﹐北兵屯順州﹐順守出奔﹐一城老幼盡殺之﹐凡半月餘﹐始自古松越龍漢以北而歸國。

四年癸酉八月﹐北兵至紫金關﹐距燕京二百里。十月辛亥﹐北兵復圍燕京﹐分兵徇河北﹑河東﹑山東諸郡﹐回薄燕京﹐環城下寨。是時﹐北兵勢盛﹐所將降人楊伯遇﹑劉伯林同漢軍四十六都統﹐及大項軍馬分三路攻取河北﹑河東﹑山東諸郡。其時﹐中原諸路之兵﹐皆往山後一帶防遏﹐城中無兵可守。悉僉鄕民爲兵﹐上城守禦﹐北兵盡驅其家屬來攻﹐父子兄弟遙相呼認﹐由是人無固志﹐所至郡邑皆下﹐惟眞定﹑大名﹑靑﹑鄆﹑邳﹑海﹑沃﹑順﹑通州有兵堅守﹐北兵不能破。北兵又約南宋交攻。十一月﹐燕京乏糧﹐上復遣使請和﹐北兵索犒軍金﹑帛﹑牛﹑羊﹑駝﹑馬等物﹐上皆從之﹐北兵歸居庸關﹐盡驅兩河少壯十餘萬而去。北兵旣退﹐上喜甚﹐以手叩天對羣臣曰「不圖今日再得相見。」未幾﹐舊疾復作。十二月四日﹐淄王允徳自磁隰引勤王之兵三萬至城下﹐入見而泣﹐上已不能言﹐至晚始蘇﹐會大同帥臣解士政奏言﹐奉詔之次日﹐卽遣同知全伯野﹐借郎中使蒙國﹐且許犒以金帛二十萬﹐元興言北兵𨿽退﹐秋必復來﹐四民俱廢﹐國何以立﹖宜少順其意﹐或許以婚﹐或賂以財﹐且大臣欲以金帛與蒙﹐未見其益﹐不與北國﹐立見其害。

付都堂議其可否。左諫議大夫兼禦史上大夫穆次仁言曰「禦敵必原其意﹐然後始有屈伸。今北國樹立大辯之餘孽﹐欲有我河北﹑河東﹑幽﹑燕之地﹐自欲得我遼陽﹑上京﹑會同﹑臨潢等路﹐北國之所欲者吾土地也。事以珠玉金帛﹐事以子女﹐皆不得免﹐將見使者日至其國﹐而彼不得其欲﹐此志不厭﹐以此計較﹐徒廢玉帛子女﹐而彼惟欲滅吾國﹐我𨿽賂之無益。蒙國隔在北國﹑西夏之傍﹐彼欲吾地﹐則有北國以爲之隔﹐惟使金帛悅之﹐可以結其心﹐彼旣樂從﹐便當爲我以擾北國﹐少舒國患。」眾以爲然﹐續聞北兵之退歸﹐蒙人攻其西部。是春﹐完顏叔良歸﹐所言之事皆如其所陳。

五年甲戌正月八日﹐諸大臣入問疾﹐上曰「惟願作病裏去﹐荷公等不死於兵﹐知荷知荷。」是夕晏駕﹐翌早﹐樞密完顏宇﹑烏陵用章宣遺詔﹐且令速葬﹐仍以國家多難﹐山陵痛加節約。上在位五年﹐寬仁恭儉﹐力矯前獘﹐𨿽曰善政未及修立﹐天下無不憐之。是日﹐百官議所立﹐用章曰「淄王乃世宗第八子﹐功勛夙立﹐容止可觀﹐請眾立之。」於是﹐奉迎以入﹐王辭讓久之﹐乃從﹐立爲皇太弟。十日昧爽﹐淄王允徳卽皇帝位。二十八日﹐知大名府兪崇義奏曰「生民薄祐﹐大行遺棄萬國﹐遺詔所逮﹐民皆感哭。伏思太宗及忠獻王定鼎中京﹐已及百年﹐變通之理不可蹈常﹐自大興以來災變薦臻﹐七年之間三有大變﹐北兵猖熾﹐三次圍城﹐𨿽人事之未修﹐亦天數之否運。盤庚以河患猶且遷亳﹐況今外敵如此﹐若燕中王公士民戀本重遷﹐畏聞移徙﹐臣恐爲社稷之憂非細故也。一二年來僥幸﹐以今思之﹐迹已盡危﹐豈可爲常﹖大福不再﹐如臣言可行﹐乞行下大名﹐容臣治辦﹐俟山陵後﹐卽乞大駕光臨。」有旨集議於明陽殿﹐嗣慶王琮﹑嗣安王伸﹐謂燕京規模壯大﹐不可輕遷。

完顏宇﹑烏陵用章﹑張慶之﹑葛安民皆曰「昔忠獻王佐輔太

宗﹐旣滅遼平宋﹐欲逮上京﹐以龍朔上國爲根本﹐以遼陽﹑長春﹑會寧等路爲北畿﹐以河北爲東畿﹐故於大興稱中京﹐以會同爲北京﹐以黃龍爲上京﹐以中山府爲南路﹐接引根本﹐東西南北道裏適均。慮南宋有取河南﹑山東之心﹐每視爲之度外去來之物﹐凡河南財物貢賦悉儲於大名﹐山東之貢賦悉運之於鎭州。臨終付屬於忠烈王及諸大臣﹐蓋以南宋爲慮。及廢劉豫﹐又以其地歸之於宋﹐此忠烈王欲誘以殲宋兵﹐爲取江南計也。

謀計不齊﹐乃復取之﹐故當時控壓中外﹐莫過於中京﹐今上國及古長城外之地已皆陷失﹐巍巍帝都﹐鄰爲敵境﹐兵戈朝起﹐夕已到都。彼乃眾大之勢﹐尙復泥古而不知變通﹐余崇義之奏遷都是也。但大名不知如何﹖更議定之。」嗣安王伸曰「昔太祖與宋夾攻耶律﹐約事定之後﹐以燕京歸宋﹐耶律旣滅﹐太祖便令如約。忠獻王愛其山川廣表﹐風俗堅悍﹑力勸自取。太祖微服以往﹐歸謂忠獻王﹐燕眞好眞好﹐但我不欲失言﹐我死後﹐汝輩自取之。今捨之而去﹐是失燕京也。」張慶之曰「與其失社稷﹐孰若失燕京﹖」伸無以應。完顏律明曰「他處不知何如﹐中京斷不可畱。」聶希古曰「今河東有太原﹐河北有成徳﹐中山府有大名﹐山東有東平﹐河南有汴京﹑有洛陽﹐陜西有永興﹐惟此八處﹐皆古帝都。太原地瘠民貧﹐迫近西夏﹐成徳﹑中山亦非久計﹐永興西迫夏﹐南迫蜀﹐汴京近宋﹐皆不如大名得兩河之中。聞余崇義葺理甚有規模﹐亦可保恃。」嗣慶王宗曰「今棄燕京而去﹐祖宗山陵盡在北地﹐若有殘壞﹐公等何面目以輔人子孫﹖」慶之曰「太祖葬長白山﹐今已隔絕﹐盧龍諸陵若使邊鎭得人﹐亦是無患。爲人子孫﹐以不墜宗祀爲本﹐若北兵未盡﹐燕京必危﹐血食尙可憂﹐況陵寢耶﹖」

中書舍人孫大鼎曰「中京便作不可遷﹐亦須暫時遷避﹐以俟敵勢衷怯﹐然後還都。國人多苦熱﹐謂河南暑毒可畏耳。」慶之曰「極北苦寒﹐極南苦熱﹐惟河南北得寒熱之中﹐煬王旣都燕﹐以親王宗室上國人畏暑毒﹐到二月末﹐遣歸始興沈州龍漠過夏﹐至八月回京﹐自大辯與北兵攻陷上國﹐二十年來﹐不往避暑﹐亦不聞有病熱死者。忠烈王旣復取河南﹐欲遷上國人居於梁﹑宋﹑齊﹑魯﹐時皆以爲不便﹐及煬王喪還﹐世宗初立﹐山東﹑河南北人﹐結集起兵﹐請援南宋﹐世宗始令上國人﹐築土室以居河南北﹐以河南北人爲上國﹐今七十年矣﹐亦不聞上國人以河南爲不可居者﹐此小節耳﹐豈可妨大計﹖」議論久不決。五月﹐葬徳宗於福寧陵﹐虞主返﹐上迎泣過悲。侍讀髙宗直曰「陛下宜少寬聖情﹐在禮不過始接三舉﹐已至並爵酹四舉耳。」上曰「不然﹐卿獨不見諸公近日議論乎﹖陵寢宗廟自玆益遠。」宗直亦泣下。知永興軍大行臺禦史大夫邵纂奏曰「聞崇義奏乞遷都﹐俟山陵以後﹐當有定議。今盛暑無幾﹐秋風漸勁﹐遷國大事敢竟一歲而圖之﹐恐北兵旣來﹐噬臍無及。」十八日虞祭。十九日詔曰「國有大事﹐謀貴僉同﹐我太祖效文王之興岐﹐居龍朔以有天下﹐忠獻繼周公之卜洛﹐宅中京以朝諸侯﹐頃歲多虞﹐兵災未已﹐臣鄰思久遠之計﹐國人懷故本之思﹐合各進言﹐以圖長策。」是日﹐集議於祕書省﹐嗣王二人旣承詔﹐皆無語。樞密完顏宗魯對曰「盤庚遷亳不可效襲﹐平王遷洛愈見衰微﹐我國家以雄彊戰鬥奄有南北﹐今一旦示弱﹐遠投梁魏﹐以此禦敵﹐恐其不然。古人有言﹐我能往﹐寇亦能往。蘇峻之亂﹐人皆欲遷會稽﹑豫章﹐而王導不聽﹐迄能立國百年。今徒見北人有畫河之議﹐欲自燕而南遷﹐捨河北以厭北人之欲﹐則河南﹑山東爲國家之久計﹐臣恐不然。不若以宗廟社稷之重﹐君臣上下竭力死守京都﹐以轉輸中原﹐使中外猶知我爲雄彊之國。臣以爲﹐有中京﹐則有河之南北也﹔無中京﹐則河北不可保﹐河南其能獨立乎﹖」云云。

時樞密烏陵用章以再保京城有功﹐人多附之﹐意謂有人則中京不必動。聶希古中不能平曰「諸君各思爲社稷計﹐勿懷己私﹐徒口舌之辧。」用章本無他意﹐直前言曰「中京當遷﹐已無可議﹐今惟議所遷之地可也。」祕書監兼中書舍人兪憲之﹑著作郎雍迪曰「樞密之言是也。太原地瘠﹐浸近北國與西夏﹐中山猶燕京也﹐永興﹑太原皆不可。惟大名﹑洛陽﹑汴京可耳﹐惟上所擇。」參政費欽曰「汴京爲四通八達之衝﹐梁宋地平﹐趙氏居之﹐至宣和而事體可見。然彼所以居者﹐資給東南六路漕運。今我何仰﹖不若洛陽﹐爲天下中﹐猶有險固可守。」聶希古曰「洛陽不如永興﹐汴京不如洛陽﹐洛陽誠可都也。但洛陽宮殿廢壞﹐地多荒圯﹐今若一旦修造﹐則國力不支﹐若因仍﹐則非以爲帝王之都。汴都宮闕﹐自正隆主繕修之後﹐今猶堅完﹐气勢猶壯﹐權居之宜﹐惟汴爲可。」侍郎李迪曰「國初不以河南爲要﹐忠獻王﹑忠烈王常視爲去來之物﹐兼迫近南宋﹐亦不宜居。」直學士院孫大鼎曰「太宗平宋﹐以康王在南﹐知人心有故國之思﹐每切慮之﹐豈是不要耶﹖今日之事﹐固已久矣﹐都知何疑﹖宋之用事似非有大志。彼方以韓侂冑爲戒﹐誰敢議此﹖況吾國兵較北兵誠不如﹐較宋則制之有餘力。」

聶希古曰「眾議紛紜﹐各爲矛盾﹐自晨至晡﹐尙猶未決﹐惟白上以定都於汴。」眾猶以李迪之言爲然。翌日﹐孫大鼎又疏曰「古今殊時﹐事勢亦異﹐論事不如論意﹐知其意則事可知﹐臣竊惟太宗命忠獻王及莊﹑武二太子之伐宋﹐初至汴京而回﹐忠獻再往﹐極其智巧﹐脇之以威﹐誘之以術﹐夕慮朝行﹐謀終謹始。考其設施﹐大略有三﹕汴京旣克﹐不忍肆兵﹐誘之使至﹐始行廢奪﹐凡其子弟羣從布置耳目﹐搜錄無遺﹐懼顚木之由蘗﹐終將爲國之害﹐不思康王在於河北。大軍旣返﹐宋號復興﹐天時方暑﹐未可回轍﹐秋風稍勁﹐忠獻以三千騎由山東以趨淮甸至揚州﹐隨得而復失﹐續遣四太子越江窮追於海隅﹐以乘桴而不及﹐勝敗相當﹐勢始可慮﹐此其一也﹔宋旣有主﹐兵交未已﹐汴﹑洛﹑陜西是其故墟﹐忠獻懼亟取則百姓難諳於政化﹐先立張楚﹐次立劉齊﹐若果爭必取﹐則復樹立靖康君﹐使其兄弟相爲禁持號令﹐而南自弱謀未盡行。忠烈當國﹐銳意爲取江南之計﹐歸三京以誘其將兵於平地﹐彼守河則江必虛﹐彼不守河﹐則是我嘗歸之﹐彼自委棄在遺民當自歸曲於其主﹐此其二也﹔天會八年冬﹐諸大臣會於黑龍江之柳林﹐陳王悟室憂宋氏之再興﹐其臣如張浚﹑趙鼎則志在復仇﹐韓世忠﹑吳玠則習知兵事。

旣不可以威服﹐復構怨之已深﹐勢難先屈﹐欲誘以從﹐陰縱秦檜以歸﹐一如忠獻王之所料。及誅廢其喜事貪功之將相﹐始定南疆北界之區畫﹐然後方成和議﹐確定誓書﹐凡山東﹑淮北之民多流寓於江南﹐及杜充﹑張忠彥之家屬﹐悉令發還。蓋懼在南或思歸南﹐鼓扇搖惑﹐易以生隙﹐務令斷絕﹐始無後患﹐此其三也。此三者﹐監密深遠﹐百年賴之﹐爲先朝視河南爲度外之去來﹐豈不厚誣於先忠獻王耶﹖蓋不都中京﹐則故遼之地難定。不深於防衛河南﹑秦﹑洛﹐則河北﹑陜西之地難保。今中京之規模旣安﹐惟當經畫兩河﹐猶不失於曹魏﹑元魏之時。抑又聞鄰於彊者難爲功﹐鄰於弱者易爲力。」聶希古讀疏上前﹐已漏下七刻。上曰「當如何﹖」烏陵用章曰「朝臣謂北兵𨿽熾﹐若以戰力守中原﹐則河南北皆爲臂指之用﹐是護胸膈以保心腹﹐若捨而去之﹐我往寇亦隨至﹐食疽浸淫﹐所損愈甚﹐此一說也。大臣謂兵凶器﹐戰危事﹐萬一失利﹐社稷可憂﹐若有不虞﹐百身莫贖﹐不如避寇以圖萬全﹐亦一說也。二說各有利害﹐惟聖意決擇。」希古正色曰「今日之議﹐正要臣等與陛下斷決﹐若用章兩可之說﹐殆未知其意向。昔二太子到汴﹐不克而歸。次年忠獻王傾眾之南﹐至中山府﹐夜召郭藥師﹑耶律乾忠議之﹐忠獻以箸條三策﹕謂宋帝若率其至要﹑親屬或走荊襄﹐渡江南﹐此上策也﹔揀汰老弱﹐收集精兵﹐委棄羅郭﹐堅守內城﹐此可待四方之援兵﹐此中策也﹔優遊不決﹐分守大城﹐斯爲下策。必成擒耳﹗復遣一將屯睢陽以遏東南之援﹐郭藥師曰﹕『我在南宋二三年﹐備見其事﹐朝臣皆是書生﹐自分黨羽相爲好勝﹐是者未必服非是者﹐背後竊笑而未必爭﹐彼豈能有意家國﹖少帝復無英斷﹐惟人言所惑﹐未必有人﹐不如姑行。』及克宋﹐皆如所料﹐臣嘗憐之。不謂大朝今日有此﹐今日說遷﹐明日說守﹐北兵已來﹐那時莫遣﹐宰相不先定策畫耳﹗」因下殿再拜﹐求罷。上令內侍扶上﹐用章曰「聖駕一面遷動﹐臣等自當死守故京﹐此何不可﹖但恐駕到所在﹐他亦來爾。」希古曰「臣豈不知之﹐恨兵弱不贍﹐使北兵至此﹐當思萬全之策﹐不可僥幸。」上曰「卿等且退﹐朕今夕思之﹐明日斷著處分。」遂退﹐禦膳罷﹐上詣蓬萊院觀音寺燒香﹐過浮碧池﹐望池南有二狐相攜而行﹐逐之﹐各登樹而走。內侍言﹐近日此物甚多﹐有戲舞於宣華殿階之上下﹐上拊髀曰「變怪如此﹐不去可乎﹖」時宮殿多妖異﹐皆此類。明日以此諭宰執﹐聶希古就出敕命﹐乞降詔﹐令大名余崇義﹑汴京畱守完顏成章﹑轉運向琬﹐各裝備修內合用物色﹐令河北四路計度車夫人馬﹐上蹙額可許之。

六月﹐上京路帥臣盧之邰奏言「北兵昨陷復州﹐執去同知趙子寅。陷順州﹐執督運天使張元應。今二人偶脫得歸﹐已在臣州治﹐乞賜進止。」聶希古﹑烏陵用章合奏﹐令發遣來﹐欲知彼事﹐凡四百二人乘驛至﹐希古奏﹐先與執政聚問於都堂。

二人言﹐北人自知深入﹐𨿽爲上國之害﹐然亦不甚得利﹐意欲明割疆界﹐使之據定保守﹐歲賂幾何﹐庶各得無事。三大王亦不在他意裏﹐但得約定則和﹐旦夕須有專使者。用章曰「二公聞得耶﹖豈他用事人自與說耶﹖」元應曰「某在彼稍間散聽得人如此說。」翌日﹐令二人各於河北諸州﹐權請同知正員俸給﹐聽候遷除。八月二十二日﹐北國遣東部副大人左尙書地永紇烈﹐與掌記侍郎完顏天駟來﹐其國書略曰「北天國相都大人地永贊﹐致書於大金丞相左右﹐立國以信﹐信生於誠﹐我黑黔北天帝﹐受先北天帝遺旨﹐保祐愛王父子﹐連年與之出兵﹐近迹觀之﹐完顏雄所立﹐大無意勢﹐如灰如槁﹐不能有國﹐與之構怨何爲﹖何爲﹖昨者貴朝自完顏大聲歸後﹐絕不再遣﹐欲說誠實阻隔無由﹐今宜無警無虞﹐一切如初﹐犒勞和好﹐貴朝自詳酌議之﹐具數見報﹐別立誓盟﹐靑兕皮千片﹐黃鬃段千端﹐馬十匹﹐火浣布百端﹐爲貴朝獻﹐宜白大金皇帝收畱。」二使至﹐遣中書省門下省都檢詳葛齊年﹑樞密直學士都士雅館伴。

九月一日﹐上坐承安殿﹐召宰執議之﹐用章﹑慶之曰「和可許﹐不可恃。」希古曰「然則﹐今不可卻﹐彼以好意來﹐但允從之何妨﹖」張慶之曰「豈可信﹖和自許﹐都自遷﹐兵備自修。若信其言而和事﹐事皆廢﹐坐以待斃﹐此趙家二帝爲我擒也。」上曰「先朝於趙家亦太甚矣。」用章曰「當興盛時﹐寧卹及此﹖不如此﹐無以建大業。」

初二日﹐遣諭北使﹐頗如所約﹐止許以前所陷失州郡爲界﹐歲賂牛﹑馬﹑羊各二萬﹐銀絹二十萬﹐仍命大臣聶希古等作書以答北國。其書略曰「大金國相大臣聶希古等﹐謹致書於北天帝國相左右﹐親仁善鄰﹐國之寶也﹐聖經所訓敢不敬歟﹖由是貴國因皇天之悔禍﹐念赤子之流離﹐遠示誨函﹐許通和好﹐覽所言之來意﹐敢詳酌以陳誠。但自今以前﹐已陷沒之城池﹐悉歸北界﹐惟見存之州郡皆屬本朝﹐封域如斯﹐永爲定制﹐子孫相繼﹐久遠遵承。仍歲備牛﹑羊﹑馬匹各二萬﹐銀二十萬兩以供貴國之需﹐倘沭允從﹐續當誓約。白玉帶一﹐黃金帶二﹐金花酒器十事﹐銀花器皿百事﹐綾綺百端﹐彩絹千匹﹐用置回篚﹐宜白北天帝受之。」北使旣去﹐有旨趙子宣﹑張元應﹐並召還﹐子宣除直昭文館﹐元應總天駟飛龍十七監。敕已出﹐權給事中兼知制誥孫大鼎﹑封還錄黃奏言「多事之世﹐士無常守﹐外順內逆﹐惟利所在。子宣﹑元應之歸朝廷﹑以其言遣使﹐遂以爲誠﹐臣深疑之。自天統之中至今三十年﹐北兵陷執官吏不知其幾多﹐不知其存亡﹐傳聞戮辱囚苦﹐皆是求死﹐獨此二人忽然逃歸﹐情態張皇﹐气貌不攺﹐恐未必非敵之間﹐古事臣不必言﹐謹按國史﹐天會八年冬﹐諸大臣慮南宋君臣之克苦於復仇﹐思有以止之﹐而勢難於自屈。魯王曰﹕『惟遣彼臣先歸﹐因示空脇﹐而使其臣順遵之﹐我佯不從而勉彊以聽﹐或可以定。

』忠獻王曰﹕『誰可使者。』忠烈曰﹕『惟張孝純可。』忠獻曰﹕『我兵初到太原﹐孝純見霍安國之使﹐便來迎降﹐旣得太原﹐一鼓渡河﹐取洛陽﹐圍大梁﹐皆由先取河東。彼處誰不怒之﹐遣去如何得位得志﹖此事在我心裏三年矣﹐只有一秦檜可用。檜初來﹐說趙氏得人心﹐必將有所推立。說張邦昌不爲人悅服﹐𨿽立何濟﹖不及半年﹐其言皆驗。我喜其人﹐置之軍中﹐試之以事﹐外拒而中委曲順從﹐間語以利害﹐而檜終始言南自南﹐北自北﹐因說許某著手時﹐只依這規模分別﹐今只用兵﹐南亦未必終弱﹐若縱之歸國﹐彼處喜慷慨說事﹐必是得志﹐惟此人可濟吾事﹐更須恩結其心。』眾皆令解其言﹐南臣羈旅﹐秦檜獨穩足﹐一朝資以金寶﹐駕以海舟﹐挾孥而去。韓常懼南有疑﹐而忠獻不聽﹐至彼大得權位﹐而所謀始行。順昌之戰﹐劉錡欲徑進﹐而召劉錡。商虢之戰﹐嶽飛欲徑進﹐而召嶽飛。

終於殺嶽飛﹑廢韓世忠﹑張浚﹐貶趙鼎﹐而南北之勢定。可見逃人歸國。不可不細查其來歷﹐關系國家不小。」上不從。上與羣臣終日議遷都﹐將啟行﹐北兵聞之﹐如風雨驟至﹐統兵追扼歲此行無顧後之憂。昌拜泣慟﹐上亦揮淚﹐三衛迫從皆流涕。

昌復欲前送﹐有旨令速回﹐始辭去﹐且曰「事有便宜﹐許臣自施行﹐續次以聞。」許之。至趙田河﹑涿州進頓食﹐凡二千輿﹐上令分賜。

二十九日﹐至易州﹐一宿遂行﹐至滄京﹐中山府守臣鄭之紹迎駕。十月五日﹐幸中山府捨之紹空諸寺觀﹐區處有條至者如歸﹐民亦安堵。是曉﹐完顏昌奏﹐北兵將騎﹐已出入界上﹐昌一力捍禦﹐行乞早幸大名﹐庶得中山之民協力拒敵﹐詔太原帥臣完顏眞﹐出兵與嵐代兵戍飛狐口﹐防北兵自燕山府間道趨河東也。六日午﹐駕起中山﹐日行五十里﹐至沃州﹐大名帥臣余崇義﹐遣其子士表及同知張居來迎駕。將及相臺百里﹐崇義至﹐拜伏道左﹐具言借位大臣﹐使鸞輿至此﹐死不贖罪﹐遂幸大名府捨。是夕雨寒﹐軍人爭薪艸﹐撤民屋﹐洶洶喧呼。用章親至慰撫﹐余崇義令鞭管事人於銅雀街﹐計人分給﹐內外皆定。

參政張慶之與直學士院完顏叔靖﹑直館昭文館兼直學士院聶宗

明﹐登銅雀臺飲酒賦詩﹐爲禦史李彪所彈﹐各罰金。是夕﹐除兵部侍郎穆日華知大名府。余崇義﹝下闕﹞聞惑思奮起﹐故玆詔示﹐想宜知悉。

八日﹐有旨令張師顏等﹐分別文籍﹑書畫﹑圖史﹑彜鼎﹑古器並如舊制。是日﹐汴京吏民指所乘車曰「恰好去九十年﹐誰知又歸在此耶﹗」其間士民﹐亦有見上儀從不整﹐爲之泣下者。十一日﹐鎖院聶希古遷太傅魏國公﹐余崇義遷太保鄭國公﹐烏陵用章遷太尉衛國公﹐張慶之遷特進濮陽郡公﹐自餘各加恩秩﹐皆準赦文所降。自駕發燕京至汴﹐前後詔誥﹐皆孫大鼎﹑盧之憲二人爲之。是夕﹐艸制罷﹐共宿玉堂。翌早﹐舉似鴻臚寺雄孝孫戲之曰「聞說有潤筆不罰金者。」

初忠獻王粘罕﹐欲贊太宗都燕京﹐司天太監郝枻爲人明敏﹐精於天文﹑地理﹐忠獻王攻伐遼﹑宋每攜以行﹐前後所言皆驗。

嘗謂燕京土燥山遠﹐水泉不潤﹐但可以爲守﹐難以文治﹐若調遣兵戈南徵北伐﹐此地可居﹔如持盈守成﹐修飭禮文﹐禍亂必作。又太和末年﹐有謠言云「易水流﹐汴水流﹐百年易過又休休。兩家都好住﹐前後總皆畱」﹐及朝廷將遷﹐其言悉皆應驗。

艸澤王天復上書言「帝坐不安﹐國家當有變更﹐宜思順動﹐庶可無虞。燕京土气耗竭﹐物極而衰﹐惟變則通﹐願順天地之心﹐以延宗社之福。」以此推之﹐遷都固皆前定耳。

