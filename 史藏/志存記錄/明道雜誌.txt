明道雜誌﹝宋﹞張耒

白樂天作《紫毫筆》詩云「宣城石上有老兔﹝１﹞﹐食竹飲泉生紫毫。」余守宣時問筆工﹕「毫用何處兔﹖」答云「皆陳﹑亳﹑宿數州客所販。」宣自有兔﹐毫不堪用。蓋兔居原田﹐則毫全﹐以出入無傷也。宣兔居山﹐出入爲荊棘樹石所傷﹐毫例短禿﹐則白詩所云非也。白公宣州發解進士﹐宜知之﹐偶不問耳。用事謬誤﹐𨿽文士時有之。韓文公作《孔子廟記》云「社稷之祀﹐不屋而壇﹐豈如孔子巍然當坐﹐用王者禮﹖」若以謂壇祭之禮不如屋﹐則何必社稷﹖天地﹑圓丘﹑方澤初不屋也。孔子之禮𨿽極隆﹐比天地則有間矣﹐豈以壇屋分隆殺乎﹖又巍然端坐﹐後世爲土偶﹐乃有此。古祭用主﹐安能巍然而坐乎﹖退之未之思也。今文人作文﹐稱亂世曰「板蕩」﹐此二詩篇名也。「板」爲不治則可﹐「蕩」則《詩》云「蕩蕩上帝﹐下民之辟」。蕩豈亂意乎﹖大師舉篇首一字名篇耳﹐《小序》言「蕩蕩無綱紀文章」﹐非其本義﹐堯無能名﹐亦蕩蕩也。釆石中元水府祠有韓幹畫馬一軸﹐是一武臣過祠下捨之。蓋摹本也﹐而人皆以爲眞。余曾取視之﹐其典刑乃幹法﹐落筆洗色﹐常工所爲耳。祠前人說﹕「頃年﹐張唐公罷太平守﹐過祠下﹐見之不能捨﹐乃令畫工摹﹐易取去﹐以摹者納廟中。及行﹐他舟皆發﹐獨載畫一舟引之不動﹐其勢將沈﹝２﹞。張公大恐﹐還舊本﹐舟乃安。」余紹聖丙子歲罷守宣城﹐道釆石見此畫。其秋寓居宛丘﹐於外氏李家見所畜摹本甚多﹐一馬與中元祠中正同﹐乃信其爲摹本決也。眞幹畫乃可寶﹐摹本固易得﹐唐公何用愛之如此﹖而神亦甚寶之。由此言之﹐非獨唐公之鑑未精﹐𨿽廟神亦誤信也。余所聞相工之驗者固多﹐其尢異非常法所到者有三事。其一﹐歐陽文忠公應舉時﹐常遊京師浴室院。有一僧熟視公﹐公因問之曰「吾師能相人乎﹖」僧曰「然。足下貴人也﹐然有二事﹕耳白於面﹐當名滿天下﹔唇不掩齒﹐一生常遭人謗罵。」其後公以文章名世﹐而屢爲言者中以陰事﹐然卒踐二府。其二﹐江鄰幾學士在館閣﹐有時名﹐諸公多欲引之﹐而鄰幾流落不偶。與故相吳正憲相善﹐時有一僧能相人﹐且善醫﹐遊江﹑吳二家。無幾﹐江被召修《起居注》﹐吳相甚喜﹐一日謂僧曰「江舍人修注﹐殊可賀也。」僧愀然曰「事未可知。」吳詰其故﹐僧曰「江舍人金形人﹐於法當貴﹐而畱滯至今﹐久不解其故﹐近方能了耳。」吳曰「何也﹖」僧曰「非佳金﹐鉛金耳。修注當日在君側﹐本朝火徳﹐鉛在火側﹐安能久也﹖」吳亦未以爲信。後百餘日﹐江得肺疾不起。其三事﹐蘇舜欽除名居姑蘇﹐唐詢彥猷守湖州。蘇與唐善﹐因拏舟自蘇訪之。時湖有報本長老居簡﹐有異術﹐善知人。唐因謂居簡使相蘇﹐簡曰「試使來院中。」蘇他日往過簡﹐簡乃設餐具榻﹐畱之竟日﹐遂畱宿。中夜﹐簡乃登蘇臥榻﹐若聽其息者。蘇覺﹐乃胗其臂﹐若切脈然。良久﹐曰「來得也曷。」﹝吳人謂曷如速。﹞更無他語。他日﹐唐問簡﹐簡亦以前四言對之﹐唐亦不曉。蘇將行﹐又過簡﹐因問之曰「『來得也曷』是何等語耶﹖」簡從容曰「若得一州縣官肯起否﹖」蘇大不意﹐因不復言。而舜欽以明年蒙恩牽復﹐爲湖州別駕﹐遂不赴官﹐無幾何物故。此三事﹐相術之異者。某初除祕書省正字時﹐與今劉端明﹝奉世。﹞同寓﹝３﹞﹐劉時除左史。余舊見相人術﹐貴天地相臨。﹝謂頤額之勢相應。﹞余見劉有此相﹐又精爽明潤﹐心頗奇之。歸﹐謂同捨晁無咎曰「劉左史不遲作兩府。」晁不以爲然。劉竟再歲簽書西府﹐無咎嘗怪餘言之驗。許將罷成都﹐入北門﹐晁二言「衝元非學士可畱﹐非久當執政。」不知何以知之。已而﹐許果除右轄。晁二謂餘言「君言劉簽書固如神﹐我相許右丞也不疏。」呂與叔長安人﹐話長安有安氏者﹐家藏唐明皇髑髏﹐光作紫金色﹝４﹞。其家事之甚謹﹐因爾家富達﹐有數子得官﹐遂爲盛族。後其家析居﹐爭髑髏﹐遂斧爲數片﹐人分一片而去。余因謂之曰「明皇生死爲姓安人極惱。」合坐大笑。時秦學士觀方爲賈禦史彈不當授館職﹐余戲秦曰「千餘年前賈生《過秦》﹐今復爾也。」聞者以爲佳謔﹐而秦不歡。河豚魚﹐水族之奇味也。而世傳以爲有毒﹐能殺人﹐中毒則覺脹﹐亟取不絜食乃可解﹐不爾必死。余時守丹陽及宣城﹐見土人戶食之。其烹煮亦無法﹐但用簍蒿﹑荻筍﹑菘菜三物﹐云最相宜。用菘以滲其膏耳﹐而未嘗見死者。或云土人習之﹐故不傷﹐是大不然。蘇子瞻是蜀人﹐守揚州﹔晁無咎濟州人﹐作悴。河豚出時﹐每日食之﹐二人了無所覺﹐但愛其珍美而已。南人言魚無頰無鱗與目能開闔及作聲者有毒﹐而河豚備此五者﹐故人畏之。而此魚自有二種﹐色淡黑有文點謂之班子﹐云能毒人﹐而土人亦不甚以捕也。蘇子瞻在資善堂﹐與數人談河豚之美﹐諸人極口譬諭稱贊﹐子贍但云「據其味﹐眞是消得一死。」人服以爲精要。余在眞州會上食假河豚﹐是用江鮰作之﹐味極珍。有一官妓謂余曰「河豚肉味頗類鮰﹐而過之﹐又鮰無脂﹝月聿﹞也。」﹐﹝月聿﹞論咄反﹐河豚腹中白腴也。土人謂之「西施乳」﹐珍美之極。﹞晁無咎謂味似鰻鱺而肉差緊﹐多食不令人逆。此魚出時必成羣﹐一网取數十。初出時﹐𨿽其鄕亦甚貴。在仲春間﹐吳人此時會客﹐無此魚則非盛會。其美尢宜再溫﹐吳人多晨烹之﹐羹成﹐候客至﹐率再溫以進。或云其子不可食﹐其子如一大粟﹐而浸之經宿﹐大如彈丸也。或雲中其毒者﹐亦不必食不潔﹐水調炒槐花末及龍腦水皆可解。余見人有說中此毒﹐急服至寶丹亦解。橄欖最解魚毒﹐其羹中多用之。而吳人悉不論此﹐直云用不潔解河豚﹐是戲語耳﹐惡烏頭附子之屬。丁騭﹐吳人﹐因食河豚而死﹐或云丁自是中風﹐非因食魚。韓少師持國每酒後好謳柳三變一曲。其一句云「多情到了多病。」有老婢每聽之﹐輒云「大官體中每與人別。我天將風雨﹐輒體中不佳﹐而貴人多情致病耶﹖」又有一官人談語好文﹐嘗謁一班行﹐臨退﹐揖而前曰「未敢款談﹐旦夕專候宇下。」班行作色曰「何如趁取今日晴暖說了﹖」而此官人了不解。先人嘗任三司檢法官﹐以親老求知吳江縣。將之官﹐名公多作詩送行﹐而吳正憲﹑王中甫詩工。吳詩云「全吳風景好﹐之子去弦歌。夜犬驚胥少﹐秋鱸餉客多。縣樓疑海蜃﹐衙皷答江鼉。遙想晨鳧下﹐長橋正綠波。」王詩云「乍被軒綏寵﹐新辭計省繁。三江吳故國﹐百里漢郎官。煙水蒪牙紫﹐霜天橘顆丹。優遊民政外﹐風月卽淸歡。」王中父名介﹐衢州人。以制舉登第﹐性聰悟絕人﹐所嘗讀書皆成誦﹐而任气多忤物﹐以故不達﹐終於館職﹑知州。其作詩多用助語足句。有送人應舉詩﹐落句云「上林春色好﹐攜手去來兮。」又贈人落第詩云「命也豈終否﹐時乎不暫畱。勉哉藏素業﹐以待歲之秋。」此格古未有也。平生所嗜惟書﹐不治他事。其談語多用故事﹐淺聞者未易曉。知湖州日﹐判司理請覆檢官狀﹐云「督郵。」所由得此狀﹐徧尋督郵﹐無知者﹐乃復入白之。介曰「督郵卽錄參也。據爾如此﹐全不讀書。」聞者皆笑。杜甫之父名閒﹐而甫詩不諱閒。某在館中時﹐同捨屢論及此。余謂甫天姿篤於忠孝﹐於父名非不獲已﹐宜不忍言。試問王仲至討論之﹐果得其由﹐大抵本誤也。《寒食》詩云「田父邀皆去﹐鄰家閒不違。」仲至家有古寫本杜詩﹐作「問不違」。作「問」﹐實勝「閒」。又《諸將》詩云「見愁汗馬西戎逼﹐曾閃朱旗北斗閒。」寫本作「殷」字﹐亦有理﹐語更雄健。又有「娟娟戲蝶過閒幔﹐片片驚鷗下急湍。」本作「開幔」﹐「開幔」語更工﹐因開幔見蝶過也。惟《韓幹畫馬贊》有「禦者閒敏」﹝５﹞﹐寫本無異。說𨿽容是開敏﹐而禮卒哭乃諱﹐《馬贊》容是父在所爲也。先君嘗從趙周翰授《易》﹐與周翰稍密。先君嘗與客語﹐周翰作詩極有風味﹐據此風流﹐是溫飛卿﹑韓致光之流﹐而世以朴儒處之﹐非也。嘗作《梅》詩﹐有一聯云「霜女遺靈長著素﹐玉妃餘恨結成酸。」又有一詩以《向來》爲題﹐其詩曰「向來精思已陳陳﹐旅思無端不及春。潘子形容傷白髮﹐沈郎文字暗丹唇。」此詩奇麗之極﹐豈野儒所爲乎﹖七言﹑五言﹑四言﹑三言﹐𨿽論詩者謂各有所起﹐然三百篇中皆有之矣。但除四言﹐不全章如此耳。韻𨿽起沈休文﹐而自有三百篇則有之矣。但休文四聲﹐其律度尢精密耳。余嘗讀《沈休文集》﹐中有九言詩。休文𨿽作者﹐至牽於鋪言足數﹐亦不能工﹐僅成語耳。黃九說《雄雉》詩何以見取於夫子﹖應是取趁韻耳。謂「瞻彼日月」以下至篇終﹐韻極不倫也。韓吏部「此日足可惜」詩﹐自「嘗」字入「行」字﹐又入「江」字﹑「崇」字﹐𨿽越逸出常制﹐而讀之不覺﹐信奇作也。子瞻說讀吏部古詩﹐凡七言者﹐則覺上六字爲韻設﹔五言﹐則上四字爲韻設﹐如「君不彊起時難﹐更持一念萬漏」之類是也﹐不若老杜語韻﹐渾然天成﹐無牽彊之迹。則退之於詩﹐誠未臻其極也。韓退之窮文之變﹐每不循軌轍。古今人作七言詩﹐其句脈多上四字而下以三字成之﹐如「老人淸晨梳白頭」﹑「先帝天馬玉花驄」之類。而退之乃變句脈以上三下四﹐如「落以斧斤引纆徽」﹑「𨿽欲悔舌不可捫」之類是也。退之作詩﹐其精工乃不及柳子厚。子厚詩﹐律尢精﹐如「愁深苑猿夜﹝６﹞﹐夢短越雞晨」﹑「亂松知野寺﹐余雪記山田」之類﹐當時人不能到。退之以髙文大筆﹐從來便忽略小巧﹐故律詩多不工﹐如《陳商》小詩﹐敍情賦景﹐直是至到﹐而已脫詩人常格矣。柳子厚乃兼之者﹐良由柳少習時文﹝７﹞﹐自遷謫後始專古學﹐有當世詩人之習耳。南唐平﹐徐鉉入朝﹐見中朝士大夫寒月衣毛衫﹐乃嘆曰「自五胡猾夏﹐乃有此風。」鉉鄙之不肯服﹐在邠州中寒疾死。鉉之爲此言﹐是不甘爲亡國之俘﹐爲醜言以薄中朝士大夫耳﹐不然﹐豈不讀《毛詩》也﹖《豳》詩曰「無衣無褐」﹐鄭玄注﹕「褐﹐毛布也。」毛布非今叚子乎﹝８﹞﹖則其來自三代也。古人衣裘﹐並皮衣之爲裘﹐取毛織之爲褐﹐理何爽乎﹖蘇長公有詩云「身行萬里半天下﹐僧臥一庵初白頭。」黃九云「初日頭」。問其義﹐但云「若此僧負暄於初日耳。」余不然﹐黃甚不平﹐曰「豈有用白對天乎﹖」余異日問蘇公﹐公曰「若是黃九要攺作日頭﹐也不柰他何。」讀書有義未通而輒攺字者﹐最學者大病也。老杜《同谷》詩有「黃精無苗山雪盛」﹐後人所攺也﹐其舊乃「黃獨」也。讀者不知其義﹐因攺爲「精」。其實黃獨自一物也﹐本處謂之土芋﹐其根惟一顆﹐而色黃﹐故名黃獨耳。饑歲﹐土人掘食以充糧﹐故老杜云耳。鄭玄解《經》﹐以「綠」爲「祿」﹐以「犧」爲「莎」﹐亦此類也。古說黃目樽上畫人目﹐而禁中有古樽﹐乃畫龜。或言虫中惟龜目最黃﹐不然﹐人目黃乃病也。杜子美有《問人求小猢猻》詩曰「聞說夔州路﹐山猿樹樹懸。」猢猻與猿﹐兩物也﹐而子美乃聞猿而覓猢猻﹐亦大鹵莽矣。潞公以太尉鎭洛師﹐遇生日﹐僚吏皆獻詩﹐多雲五福全者。潞公不悅﹐曰「遽使我考終命耶﹖」有一客詩云「綽約肌膚如處子」﹐蓋用《莊子》姑射仙人事也。洛人笑之曰「願爾得婦色若此。」潞公色黔也。蘇惠州嘗以作詩下獄﹐自黃州再起﹐遂徧歷侍從。而作詩每爲不知者咀味﹐以爲有譏訕﹐而實不然也。出守錢塘﹐來別潞公﹐公曰「願君至杭少作詩﹐恐爲不相喜者誣謗。」再三言之。臨別上馬﹐笑曰「若還興也﹐便有箋云﹝９﹞。」時有吳處厚者﹐取蔡安州詩作注﹐蔡安州遂遇禍﹐故有「箋云」之戲。「興也」﹐蓋取毛﹑鄭﹑孫詩分六義者。又云「願君不忘鄙言。某𨿽老悖﹐然所謂者希之歲不妨也。」善之言。某謫監黃州市徵﹐有一舉子惠簡求免稅﹐書札稍如法﹐乃言舟中無貨可稅﹐但奉大人指揮﹐令往荊南府取先考靈柩耳。同官皆絕倒。錢穆內相本以文翰風流著稱﹐而尹京爲近時第一。余嘗見其剖決甚閒暇﹐雜以談笑諢語﹐而胥吏每一顧問﹐皆股栗不能對。一日﹐因決一大滯獄﹐內外稱之。會朝處﹐蘇長公譽之曰「所謂霹靂手也。」錢曰「安能霹靂手﹖僅免葫蘆蹄也。」葫音鶻。蘇侍郎言﹐每見州府召客﹐觀其品別人類﹐已足觀政矣。錢穆嘗言﹐三世仕宦﹐方會著衣喫飯。故錢公每饗客﹐致饌皆精要而不繁。舊說宋莒公通小學﹐好證人誤書﹐坐此亦招怨。如李獻臣三子﹐名皆從累字﹐長壽朋﹐次復圭﹐次徒芻也。莒公曰「朋象鳳羽之形﹐非兩月也。」正此類甚多。又有以方回首類二口﹝１０﹞﹐不知回字直屈一畫耳﹐非兩口也。漢陽﹑武昌﹐濵江多魚。土人取江魚﹐皆剖之﹐不加鹽﹐暴江岸上﹐數累千百﹐𨿽盛暑爲蠅蚋所敗﹐不顧也。候其幹﹐乃以物壓作鱐﹐謂之淡魚。載往江西賣之﹐一斤近百錢。饒﹑信間尢重之﹐若飲食祭享無淡魚﹐則非盛禮。𨿽臭腐可惡﹐而更以爲佳。一船淡魚﹐其直數百千﹐稅額亦極重。黃州稅物每有三淡魚船﹐則一日課利不憂。貢父劉公作給事中時﹐鄭穆學士表請致仕﹐狀過門下省。劉公謂同捨曰「宏中請致仕﹐爲年若干也﹖」答者曰「鄭年七十三矣。」劉公遽曰「愼不可遂其請。」問曰「何故也﹖」劉曰「且畱取伴八十四底。」時潞公年八十四﹐再起平章事﹔或云潞公聞之甚不懌。宏中﹐穆字也。熙寧中﹐有班中一大校﹐姓李﹐忘其名﹐嘗監牧馬於陳畱﹑雍丘之間。野中有叢祠﹐俗傳以爲周襄王公主墓。李因取紙錢就墓拜焚之﹐紙錢不化﹐因忽昏僕地﹐不知人。久之蘇﹐謂其徒曰「屬公主召我。」又嘆曰「乃爾富貴。」因不復語﹐𨿽問亦不答。牧事已﹐歸家﹐卽與其妻異寢。後亦寢疾。元丰中﹐忽一日顧左右取衣冠甚急﹐又云「備馬」﹐云「當從駕」﹐其父問﹕「從何駕也﹖」答曰「皇太后駕也。」旣被衣冠﹐良久遂卒。乃慈聖太后崩日也。殿中丞丘浚﹐多言人也。嘗在杭謁珊禪師﹐珊見之殊傲。俄頃﹐有州將子弟來謁﹐珊降階接禮甚恭﹐浚不能平。子弟退﹐乃問珊曰「和尙接浚甚傲﹐而接州將子弟乃爾恭耶﹖」珊曰「接是不接﹐不接是接。」浚勃然起﹐摑珊數下﹐乃徐曰「和尙莫怪﹐打是不打﹐不打是打。」沈存中博學多能﹐天文﹑歷數﹑鍾律﹑壬遁﹐皆極其妙﹐尢善用算﹐然甚好弈棊﹐終不能髙。嘗著書論棊法﹐謂連書萬字五十二﹐而盡棊局之變。而余見世工棊者﹐豈盡能用算知此數﹖至有不分菽麥﹐臨局便用智特妙。而括欲以算數學之﹐可見其迂矣。括又自言推數知死時在稱意中﹐嘗言括死時頗熱鬧。然括之死乃在謫廢中﹐非稱意也。王聖美嘗言經傳中無「嬸」與「妗」字。考其說﹐「嬸」字乃「世母」字二合呼也﹐「妗」字乃「舅母」字二合呼也。﹝二合如眞言中合兩字音爲一。﹞司馬溫公﹐當世大儒﹐博學無所不通。𨿽已貴顯﹐而刻苦記覽﹐甚於韋布。嘗爲某言﹐學者讀書﹐少能自第一卷

讀至卷末﹐往往或從中﹐或從末﹐隨意讀起﹐又多不能終篇。旋光性最專﹐猶嘗患如此。從來惟見何涉學士案上﹐惟致一書讀之﹐自首至尾﹐正錯校字﹐以至讀終﹐未終捲誓不他讀﹐此學者所難也。何涉﹐蜀人。余遊洛陽大字院﹐見歐公﹑謝希深﹑尹師魯﹑聖兪等避暑唱和詩牌﹐後有一和者﹐稱鄕貢進士王復﹐有一聯押權字﹐特妙﹕「早蟬秋有信﹐多雨暑無權。」後不甚顯名﹐洛人云仕亦至典郡正郎。古人作詩賦﹐事不必皆實。如謝宣城詩「澄江淨如練」﹐宣城去江近百里﹐州治左右無江﹐但有兩溪耳。或當時謂溪爲江﹐亦未可知也﹐此猶班固謂「八川分流」。王荊公爲相﹐大講天下水利。時至有願幹太湖﹐云可得良田數萬頃﹐人皆笑之。荊公因與客話及之﹐時劉貢父學士在坐﹐遽對曰「此易爲也。」荊公曰「何也﹖」貢父曰「但旁別開一太湖納水﹐則成矣。」公大笑。貢父滑稽而解紛多此類。掌禹錫學士﹐厚徳老儒﹐而性涉迂滯。嘗言一生讀書﹐但得佳賦題數个﹐每遇差考試輒用之﹐用亦幾盡。嘗試監生試「砥柱勒銘賦」﹐此銘今具在﹐乃唐太宗銘禹功﹐而掌公誤記爲太宗自銘其功。宋渙中第一﹐其賦悉是太宗自銘。韓玉汝時爲禦史﹐因章劾之。有無名子作一闋嘲之云「砥柱勒銘賦﹐本贊禹功勛。試官親處分﹐贊唐文。」「秀才冥﹝上﹞子裏﹐鑾駕幸並汾。恰似鄭州去﹐出曹門。」冥子裏﹐俗謂昏也。世傳朱全忠作四鎭時﹐一日與賓佐出遊﹐全忠忽指一方地曰「此可建一神祠。」試召一視地工驗之﹐而召工久不至。全忠怒甚﹐見於辭色﹐左右皆恐。良久﹐工至﹐全忠指地視之﹐工再拜﹐賀曰「此所謂幹上龍尾地﹐建廟固宜﹐然非大貴人不見此地。」全忠喜﹐薄賜而遣之。工出﹐賓僚或戲之曰「爾若非干上龍尾﹐當坎下驢頭矣。」東北人謂斫伐爲坎。世傳謝仙火字﹐云謝仙是雷部中神名﹐主行火。此乃木栰上各私記其主姓名耳﹐火猶甲也﹐乃謝仙火中木也。今栰商皆刻木記主名﹐不惟謝仙也。意或偶合《道藏》所載乎﹖未可知也。《莊子》論萬物出入於機﹐有程生馬﹐馬生人。而沈存中《筆談》乃謂行關中﹐聞人云「此中有程」﹐遂以爲生馬之程。而不知秦聲謂虫爲程﹐虫卽虎也﹐豈《莊子》之謂歟﹖生馬生人之論﹐古今未見通者﹐未可遽解也。王黃州詩云「刺史好詩兼好酒﹐山民名醉又名吟。」而黃州呼醉爲沮﹐呼吟爲垠﹐﹝逆斤切。﹞不知呼醉吟竟是何名也。黃州廝役多無名﹐止以第行爲稱﹐而便稱爲名。余自罷守宣城﹐至今且二年﹐所過州府數十﹐而有佳酒者不過三四處。髙郵酒最佳﹐幾似內法﹐問之﹐其匠故內庫匠也。其次陳州瓊液酒﹐陳輔郡之雄﹐自宜有佳匠。其次乃黃州酒﹐可亞瓊液而差薄。此謫官中一幸也。平生飲徒﹐大抵止能飲五升以上﹐未有至斗者。惟劉仲平學士﹑楊器之朝奉能大杯滿釂﹐然不過六七升醉矣。晁無咎與余酒量正敵﹐每相遇﹐兩人對飲﹐輒盡一斗﹐才微醺耳。範丞相﹑司馬太師俱以閒官居洛中﹐余時待次洛下。一日春寒中謁之﹐先見溫公﹐時寒甚﹐天欲雪﹐溫公命至一小書室中坐。對談久之﹐鑪不設火。語移時﹐主人設粟湯一杯而退。後至畱司禦史臺見範公﹐才見主人﹐便言天寒遠來不易﹐趣命溫酒﹐大杯滿釂﹐三杯而去。此事可見二公之趣也。士人有雙漸者﹐性滑稽。嘗爲縣令﹐因入村治事﹐夏暑﹐憩一僧寺中。方入門﹐主僧半酣矣。因前曰「長官可同飲三杯否﹖」漸怒其容易﹐叱去。而此僧猶不已﹐曰「偶有少佳酒﹐同飲三杯如何﹖」漸發怒﹐令拽出去。俄以屬吏﹐漸亦就憩。至晚﹐吏呈案﹐漸乃判云「談何容易﹐邀下官同飲三杯﹔禮讓往來﹐請上座獨喫八棒。」竟笞遣之。蘇舜元字才翁﹐舜欽字子美﹐兄弟也。舜欽名藉甚﹐才翁人少稱之。然才翁書字淸勁老健﹐實過子美。至爲詩有嘉句﹐子美亦不逮也。才翁有《宿僧院》詩﹐一聯云「斷香浮缺月﹐古像守昏燈。」可謂嘉絕。髙郵崔伯易龍圖性信鬼神﹐屢典郡﹐所至必繕祠廟﹐其居家亦常祭享﹐甚專精也。嘗爲餘言﹐任兵部員外郎時﹐一日下直出省﹐其直捨有火鑪﹐盡去火﹐以大鐵罩覆之。明早入省﹐去鐵罩﹐則灰上有一名字。捨中不得人﹐崔已怪之﹐遂復罩鑪﹐乃祝之曰「若果有所告﹐來日當別有字。」來早﹐去罩視之﹐有一「表」字﹐崔了不解。其後不數日﹐遷禮部郎中。初視事﹐吏持一印來曰「此名表﹐郎印也。」蓋禮部掌撰賀慰諸表﹐表後署所撰郎官名﹐故有此印。伯易以謂神告。楊大年奉詔修《冊府元龜》﹐每數卷成﹐輒奏之。比再降出﹐眞宗常有簽貼﹐有少差誤必見﹐至有數十簽。大年𨿽服上之精鑑﹐而心頗自愧﹔竊惴上萬幾少暇﹐不應能如此。稍訪問之﹐乃每進本到﹐輒降付陳彭年。彭年博洽﹐不可欺毫髮﹐故謬誤處皆簽貼以進。大年乃盛薦彭年文字﹐請與同修。自是進本降出﹐不復簽矣。黃州蓋楚東北之鄙﹐與蘄﹑鄂﹑江﹑沔﹑光﹑壽一大藪澤也。其地多陂澤丘阜﹐而無髙山。江流其中﹐故其民有魚稻之利﹔而深山溪澗往往可灌漑﹐故農惰而田事不修。其商賈之所聚﹐而田稍平坦﹐輒爲叢落﹐數州皆大聚落也。而黃之陋特甚﹐名爲州而無城郭﹐西以江爲固﹐其三隅略有垣壁﹐間爲藩籬﹐因堆阜攬艸蔓而已。城中民居才十二三﹐餘皆積水荒田﹐民耕漁其中。方盛夏時﹐艸蔓蒙密﹐綿亙衢路。其俗褊迫儉陋而機巧﹐語音輕淸類荊楚﹐而重濁類江左。𨿽瀕江﹐而大風雨﹑大寒暑輒無魚。其虫多虵﹐號「白花」者﹐治風﹐本出蘄州﹐甚貴﹐其出黃州者﹐𨿽死兩目有光﹐治疾有驗﹐土人能捕之﹐歲貢王府。黃人言﹕此虵不釆食﹐蟠艸中﹐遇物自至者而食之。其治疾亦不盡如《本艸》所載。余嘗病疥癬﹐食盡三虵而無驗。黃之東三驛地﹐名岐亭﹐有山名拘羅﹐出蜈螉﹐俗傳其大者袤丈。土人捕得﹐以煙燻幹之﹐商賈歲歲販入北方﹐土人有致富者。余謫官時﹐自宛丘赴黃﹐自陳逾蔡﹐由蔡道光﹐乃至。自蔡之新息東門﹐渡淮後遂入光境。皆大山峻嶺﹐險處更不通馬﹐徒步而登。其著者曰驢笑門限﹑春風鮑家﹐皆嶺名也。自入光境﹐無麵食。市所售餅餌﹐色如土沙﹐磣不可咀。入黃境﹐先道麻城縣境﹐夾道皆松﹐甚茂﹐稍稍摧敗﹐不相屬矣。云麻城令有張君者﹐課民植之﹐後宰不能繼﹐故松稍衰。而余在黃﹐聞令呂者以課民種松獲罪矣。黃州牌稅最重。所謂牌者﹐皆大木版﹐每四片爲一副﹐蓋一棺之用也。其販皆自湖南郴﹑連﹑辰﹑邵等州﹐其山多大木﹐山中人售版﹐直甚賤﹐又多以繒帛﹑魚鮓﹑牛肉等相易。而至眞州貨之﹐獲厚利﹐故𨿽重徵﹐商人不憚也。大者爲障板﹐所謂障者﹐編竹爲之﹐而周以木浮之牌﹐而每至江流急處﹐則先放障﹐更自障綴索牌上﹐攬索而前﹐則牌行差安而無虞。小者爲櫓牌﹐兩隅搖櫓如舟。凡牌皆中立一柱﹐貫出牌下﹐所以候水深淺﹐謂之「將軍柱」云。湖南遠方﹐北人守官者代還﹐多乘牌﹐所至幹官府求輕稅﹔或冒乘客牌﹐卽爲主之﹐亦一獘事。蘄水縣有髙醫龐安時者﹐治疾無不愈。其處方用意幾似古人﹐自言心解﹐初不從人授也。蘄有富家子竊出遊倡﹐鄰人有闘者排動屋壁﹐富人子方驚懼﹐疾走出﹐惶惑突入市。市方陳刑屍﹐富人子走僕屍上﹐因大驚。到家發狂﹐性理遂錯﹐醫巫百方不能已。龐爲劑藥﹐求得絞囚繩﹐燒爲灰以調藥﹐一劑而愈。龐得他人藥嘗之﹐入口卽知其何物及其多少﹐不差也。紹聖戊寅歲﹐余在黃州見上元﹐沽酒人頭已簪麥穗﹐土人言常年不爾。黃州江南流在州西﹐其上流乃謂之上津﹐其下水謂之下津。去治無百步﹐有山入江﹐石崖頗峻峙﹐土人言此赤壁磯也。按﹐周瑜破曹公於赤壁﹐云「陳於江北」﹐而黃州江東西流﹐無江北﹐至漢陽﹐江南北流﹐復有赤壁山。疑漢陽是瑜戰處。南人謂山入水處爲磯﹐而黃人呼赤壁﹐訛爲赤鼻。蘇侍郎由黃門謫知汝州﹐因遊天慶觀。見殿上壁畫甚精﹐問之﹐乃吳道子筆也。而殿稍不完﹐因施己俸新之。工畢﹝１１﹞﹐於殿脊上火珠中見有書字﹐蓋記建殿年月﹐後有書曰「某年月日有姓蘇人重修。」校其時﹐正黃門修時也。然則人之行止﹐豈偶然哉﹗黃州有小虵﹐首尾相類﹐因謂兩頭虵。余視之﹐其尾端蓋類首而非也。土人言此虵老蚯蚓所化﹐無甚大者﹐其大不過如大蚓﹐行不類蛇﹐宛轉甚鈍﹐又謂之山蚓。楊國寶學士﹐滎陽人﹐頗以文行著稱。元佑中任開封府推官﹐一家大小十餘口﹐死幾盡﹐國寶最後亦卒。先是﹐國寶有妹孀﹐依其兄以居。妹有庖婢﹐一日忽如病心狂﹐語終日不休﹐語頗�怪。或取土爲丘墳狀﹐守之而哭。人以爲不祥﹐勸楊逐之﹐楊不聽。時某與楊同館供職﹐時楊方喪一女。一日謂余曰「余夜夢一虵﹐首有冠。」余素聞虵身而冠﹐謂之喪門﹐大不祥。心知楊之禍未已也﹐不欲言之﹐已而果然。田京待制﹐將取襆頭戴之﹐有虵出襆頭下。或言虵戴襆頭﹐喪門也。不數日﹐京死。京師有富家子﹐少孤﹐專財﹐羣無賴百方誘導之。而此子甚好看弄影戲﹐每弄至斬關羽﹐輒爲之泣下﹐囑弄者且緩之。一日﹐弄者曰「雲長古猛將﹐今斬之﹐其鬼或能祟。請旣斬而祭之。」此子聞甚喜。弄者乃求酒肉之費﹐此子出銀器數十。至日斬罷﹐大陳飲食如祭者﹐羣無賴聚享之﹐乃白此子﹕「請遂散此器。」此子不敢逆﹐於是共分焉。舊聞此事不信﹐近見事有類是事﹐聊記之﹐以發異日之笑。黃州雨後﹐泥中有虫如細蚓﹐長尺餘﹐土人謂之蠱。言或人踐之﹐至其所踐處皆坼裂。又有一虫亦謂之蠱﹐頭如劃﹐身長尺許﹐稍縈之卽斷不倫。而北方凡屋角陰處﹐有虫善躍而長﹐眉目有班﹐竈間亦有﹐南人謂之錢駝兒﹐疑《詩》所謂伊威。黃州窗壁間有大蜘蛛﹐足長三寸﹝１２﹞﹐而腹極小﹐行甚駃﹐腹無絲﹐不能爲网。蘄州一日有赦書至﹐乃紹聖五年五月朔受傳國寶赦也。郡官未知赦因﹐請問太守。其守妄人也﹐曰「此赦以近修大慶殿成耳。」乃是赦文中有一句云「告成大慶」。記唐人有得友人書云「攺年多感﹐卽宣」﹐傳云「近攺多感元年」﹐正類此事。王荊公知制誥﹐因讀張公安道舊制詞﹐見其作《曹佾建節制》﹐其一聯云「世載其徳﹐有狐趙之舊勛﹔文定厥祥﹐實姜任之髙姓。」大嘆伏其著題而語妙。此事某見蔡卞說。某舅氏李君武者﹐少才勇﹐以武舉中第。常押兵之夔州﹐行峽路﹐暮投一山驛﹐驛吏曰「從前此驛不宿客﹐相傳堂中夜有怪物。」君武少年气豪健﹐不顧﹐遂宿堂中。至半夜﹐忽有物自天窗中下﹐類大飛鳥﹐左右擊搏。君武捫常所弄鐵鞭揮擊﹐俄中之﹐遂墮地﹐乃取盆覆之。至天明﹐發盆視之﹐乃一大水鳥如雛鶴﹐細視之﹐乃有四目﹐因斃之。自後驛無怪。世傳王魏公當國時﹐玉淸宮初成﹐丁崖相令大具酒食﹐列幕次以飲食遊者。後遊者多詣丁﹐訴玉淸飲食官視不謹﹐多薄惡不可食。丁至中書言於魏公﹐公不答。丁三四言﹐終無所云。丁色變﹐問相公何以不答﹐公曰「此地不是與人理會饅頭夾子處。」前輩談經﹐重變先儒舊說﹐𨿽時有不同﹐不敢容易﹐非如近時學者﹐欲變則變﹐斷自胸臆﹐不復參考。見蘇侍郎說﹐李迪與賈邊過省時同落第﹐以「當仁不讓於師」爲論題﹐而賈解師爲眾﹐與傳注異。時李落韻﹐有司遂奏稟焉。詔落賈而取李﹐重變舊說也。近世傳沈存中《筆談》所載﹐殊有佳處﹐然其言語體勢﹐絕似魏朴﹑王子韶﹐蓋括善二人故也。沈存中爲客話越州鰻井事﹐曰「括親見上井時﹐如常鰻鱺耳﹐俄頃稍大﹐已而緣柱而上﹐大與柱等。」客曰「啟內翰好麄鰻。」世謂無理誑人爲麄謾。余亦數問人說鰻井﹐亦信神異。邵雍﹐字堯夫﹐洛陽人也﹐不應舉﹐布衣窮居。一時賢者皆與之交遊﹐爲人豈弟﹐和易可親﹐而喜以其學教人。其學得諸《易》數﹐謂今五行之外﹐復有先天五行。其說皆有條理﹐而雍用之﹐可以逆知來事﹐其言屢驗。某在史院時﹐曾得其著書號《皇極經世論》者數十卷﹐讀之不甚可曉。其書中所論﹐有配律曆及平上去入四聲處﹐莫可考也。又有《周易》卦圖﹐未曾見之。或言雍此學無所從授﹐而心自得也﹔或言雍父得江鄰幾學士家婢而生雍﹐婢攜江氏家書數編來邵氏﹐雍取而讀之﹐乃得此學﹐未知信否。韓魏公帥太原﹐以多病求鄕郡﹐遂建相州之節。知相州﹐到郡﹐疾亦未安。一夕﹐有大星殞寢堂之後﹐家人大驚﹐以謂不祥。久之﹐魏公方行而僕於地﹐家人尢惡之。而久之疾遂平﹐了無一事。而一日邸報至﹐王貽永卒。貽永亦建相州節﹐星殞於相﹐爲貽永也。貽永庸人﹐方在位時﹐言官百方撼之不能損﹐豈知天上有物主之歟﹖貽永所謂沒興王駙馬者。此事見魏公侄正彥說。衛朴﹐楚州人﹐病瞽﹐居北神鎭一神祠中。與人語﹐𨿽若髙闊﹐而間有深處﹐類有道者﹐莫能測。𨿽病瞽﹐而說書。遣人讀而聽之﹐便達其義﹐無復遺忘。每算歷﹐布算滿案﹐以手略撫之。人有竊取一算﹐再撫之卽覺。其市物﹐擇其良苦﹐𨿽毫釐不可欺。有取其已棄者與之﹐朴卽怒曰「是已嘗棄矣﹗」由是人無能欺﹐亦莫知何以能若此也。頗言人未來休咎﹐亦屢中。曾布令海州沭陽﹐來楚﹐見監司求舉狀﹐不遂﹐因試問朴以休咎。朴曰「公何憂﹖自些三年﹐當爲翰林學士矣。」已而信然。朴年七十餘卒。或言朴能養性導气﹐仙去不死也。朴嘗令人聽其腦中有聲﹐常若滴水雲。仁宗時﹐有大豪焦隱者﹐嘗詣三司投狀﹐乞買撲解州鹽池﹐歲納淨利。時王君貺主計﹐曰「買撲無不可者﹐但當先自舉一地界乃可﹝１３﹞。」焦詞屈﹐乃出﹐嘆曰「措大家也有長處。」張文定以端明殿學士尹成都日﹐值藥市﹐其門醫李生因市藥遇一老人﹐相與問訊﹐老人曰「張公已再鎭蜀矣。」文定實一至﹐老人似言其前身事也。又曰「今有藥二粒﹐君爲我達於公。或公不信﹐未肯餌﹐則以一粒烹水銀﹐俟汞成金﹐可無疑也。」李生以藥獻公﹐公素好道﹐聞之甚喜﹐乃於府第小亭躬取水銀﹐構火投藥一粒烹之。旣烹﹐有聲如粥沸﹐有紅光自鼎中起。俄頃﹐光罩一亭﹐而鼎中聲亦屢變。火滅﹐視鼎中﹐爛然餅金矣。公取餘一粒卽服之。公壽八十五歲﹐康寧終身﹐無疾﹐坐而逝。殯後﹐柩有大聲﹐豈其尸解矣﹖不然﹐神丹在腹﹐豈與常人同腐也﹗某見公子恕說﹐藥金一兩許﹐公令作四指環﹐其一公以奉其父﹐其一與其夫人﹐其一長子﹐其一以自服。父﹑夫人﹑長子皆前沒﹐金亦隨葬﹐獨公者猶在。恕言此時﹐公尙無恙﹐意今亦葬之矣。某嘗問恕以公居常導養之方﹐恕亦不盡知其深妙處。恕但言公自中年後卽淸居﹐獨居一堂﹐每旦起卽徐步﹐周環約五里所。日以是爲常﹐不見別有施爲也。少時服朱砂﹐又服天門冬﹐旣老亦罷之。公年八十餘時﹐某猶見之﹐視其頤頰﹐白膩如少年。然公少年喜飲酒﹐飲量絕人﹐晚年病目﹐亦其毒也。公頗得彭﹑老禦內之術﹐屢以試用﹐公言惟一次實覺精气上遡至腦耳﹐他時不覺也。世言「眉毫不如耳毫﹐耳毫不如老饕。」此言老人饕餮嗜飲食﹐最年老之相也。此語未必然。某見數老人皆飲食至少﹐其說亦有理。內侍張茂則每食不過麄飯一醆許﹐濃膩之物絕不向口﹐老而安寧﹐年八十餘卒。茂則每勸人﹐必曰「且少食﹐無大飽。」王皙龍圖造食物﹐必至精細﹐食不盡一器﹐食包子不過一二枚耳﹐年八十卒﹐臨老尢康彊﹐精神不衰。王爲餘言「食取補气﹐不饑卽已﹐飽生眾疾﹐至用藥物消化﹐尢傷和也。」劉幾祕監食物尢薄﹐僅飽卽止﹐亦年八十而卒。劉監尢喜飲酒﹐每飲酒﹐更不食物﹐啖少菓實而已。循州蘇侍郎每見某﹐卽勸令節食﹐言食少卽藏气流通而少疾。蘇公貶瘴鄕累年﹐近六十﹐而傳聞亦康健無疾﹐蓋得此力也。蘇公飲酒而不飲藥﹐每與客食﹐未飽已捨匕筯。世傳唐張又新在李紳席上作詩贈樂妓云「雲雨分飛二十年﹐當時求夢不曾眠。」此詩固佳﹐然誤矣。夫求夢須眠﹐不眠安得有夢﹖黃州倉有大蛇﹐其尾之圍猶如人股。倉連州宅園﹐虵時時往來﹐人或見之。有奉議郎丁綖者﹐某同年進士也。嘗言其祖好道﹐多延方士。常任荊南監兵﹐有一道人禮之頗厚。丁罷官﹐道人相送﹐臨行﹐出一小木偶人﹐如手指大﹐謂丁曰「或酒盡時﹐以此投缾中。」丁離荊南數程﹐野次逢故舊﹐相與飲酒。俄而壺竭﹐丁試取木偶投缾中﹐以紙蓋缾口。頃之﹐聞木人觸缾紙有聲﹐亟開視之﹐芳酎溢缾矣。不知後如何。余平生所見方士道人﹐惟見陳州有王江者﹐眞有道之士。嗜酒佯狂﹐形短而肥﹐丫髻簪花﹐語言不常﹐有中理處。王侍讀陶守陳﹐頗禮之﹐數問房中之方﹐江無所答。王問﹕「有彊兵戰勝之術﹐如何﹖」江曰「百戰百勝﹐不如不戰。」其言大抵類此。餘外祖李少卿居陳﹐以年徳爲一鄕所服﹐常延禮江﹐而江竟無所教。李一旦謂江曰「與君相知有年矣﹐竟鎖胸臆不我教乎﹖」江曰「君示鑰匙﹐余不憚開也。」江止無常處﹐或神祠佛寺﹐下裏貧捨﹐遇便宿。惟持槁一束﹐時時題所止壁作詩句。又有近性宗處﹐喜與小兒輩戲﹐或終日。小兒以狗蠅﹑巴豆盈掬與之﹐江隨便啖食而了無他。因衝部使者導從﹐使者怒﹐執送州杖之﹐出曰「好打好打。」人窺其杖處﹐初無損也。後有客自北門來﹐云嘗遇夜風雨﹐寄宿道傍一小捨﹐捨中惟一老翁﹐至曉別去﹐老人曰「到陳州﹐爲傳語任江。」客到陳城北艸市﹐王江遇之﹐曰「何不道傳語﹖」乃知必任江﹐王姓非眞也。自爾江稍往來他處﹐或至京師﹐今不復見矣。雞能司晨﹐見於經傳﹐以爲至信﹐而未必然也。某任河南壽安尉﹐因驗屍往旁縣﹐夜宿一村寺中。以明日程尙遠﹐余謂從者曰「雞鳴時上道。」從者曰「今天寒雞懶﹐俟其鳴向明矣﹐不若見星而行也。」余未之信。明日﹐將旦而行﹐雞竟未鳴。在黃州時﹐或夜月出﹐四鄰雞悉鳴。大抵有情之物﹐自不能有常﹐而或變也。先君舊說﹐嘗隨侍祖父官閩。有一官人家子弟﹐秀穎﹐美風表﹐善作詩﹐詩格似李長吉。有一聯云「細艸行藤路﹐垂楊席帽風。」然夭卒。又嘗見張去華說一道人能詩﹐一聯云「窗風枯硯滴﹐山雨慢琴弦。」亦頗幽奇。元佑中祫享﹐詔南京張安道陪祠。安道因蘇子由托某撰辭免﹐及謝得請表﹐余撰去。後見張公表到﹐悉用余文﹐不攺一字﹐獨表內有一句云「邪正昭明」﹐攺之云「民物阜安」﹐意不欲斥人爲邪也。張公髙簡自居﹐而愼如此。嘉佑中﹐韓魏公當國﹐遣使出諸道﹐以寬卹民力爲名。使旣行﹐魏公大悔之。每見外來賓客﹐必問﹕「寬卹使者不擾郡縣否﹖」意恐詔使搔擾﹐民重不安也。無幾﹐皆罷之。王荊公行新法﹐每遣使﹐其大者曰察訪﹐小至於興水利﹑種稻田﹐皆遣使﹐使者項背相望於道。荊公嘗言「讀《大》《小雅》﹐言周文﹑武故事。而《小雅》第二篇

便言『皇皇者華』﹐君遣使臣。故遣使爲先務。」二公所見如是。千鵲噪而行人至﹐蜘蛛集而百事喜。凡人小小通塞﹐亦先有符兆﹐不可誣也。某應舉時﹐已獲薦赴南省﹐僦居省前汴上散屋中。初入屋﹐懸寢帳﹐忽見余帳後有一黃艸新繩子垂下﹐艸甚勁緊﹐自相糾繞成一「及」字﹐余曰「此乃佳兆。」蓋聞人謂登科爲「及」也。省試罷歸﹐省牓將出﹐復至京師﹐寓相國一鄕僧院中。晨起嗽口﹐噴水門上﹐覺水濕處隱然有字﹐因洗視之﹐乃四字云「榮登在卽」也。是歲餘叨忝。凡觀人之術無他﹐但作事神气足者﹐不富貴卽壽考。但人作十事﹐若一一中理無可議者﹐也自難得﹐況終身作事中理邪﹖其次莫若觀其所受﹐此最切要。升不受斗﹐不覆卽毀﹐物理之不可移者。元丰七年正旦元會﹐駕旣坐﹐輅屋忽崩﹐玉輅遂碎﹐守輅士壓死者數人﹐輿屍而出。明年﹐永裕晏駕﹐此近不祥也。器寬易動﹐意形於色﹐得少爲足﹐與好妄語者﹐皆夭折貧賤之相﹐余驗之非一。某元佑中記﹐一日因朝罷﹐復追班宣麻﹐乃是楊王攺封徐王制。時鄭宏中學士在班中﹐謂某曰「穆舊爲楊府官僚﹐將往賀之﹐但以賀者與王名正同音﹐故不欲也。」意甚不足﹐某曰「王名顥﹐不名賀也。」鄭曰「字𨿽不同﹐音正類耳。」蓋閩人顥﹑賀同音耳。此事古人亦時有之﹐韓退之作《方橋》詩云「可居兼可過﹐後乃云方橋。」如此﹐做是讀做「作」﹑「佐」也。國初時﹐天下縣令多是資髙選人﹐年各已老﹐故所臨多貪闒﹐幾與民爲等列。然多曉田裏間事﹐又旣不自尊大﹐則民間情僞利病得以上達﹐故下亦頗安之﹐稱得人者亦十四五。然當時議者靳笑而病之久矣。自範文正公始建請舉縣令佐﹐有出身三考﹐無出身四考﹐有舉主始得作令。自此舊獘盡革﹐爲令多新進士。不然﹐則人家子弟所臨﹐漸漸曉文法﹐皆潔己求進﹐吏民畏仰之矣﹐人皆以爲便。某在洛中時﹐見一二老成﹐所論異於此。其說以謂舊令𨿽無峻整治狀﹐而與民意親﹐上下相安﹐往往蒙利﹔今令徒文具可以爲美觀耳﹐於民無甚益。往時𨿽有求於民﹐而民樂輸﹐不以爲費﹐比之事鞭箠以急稅賦﹐擾田裏以督期會﹐則大異矣。自舉令以來﹐民不敢仰視﹐令矣何有哉﹖此說亦有理。王文恪以風節文詞著稱﹐而性好吏事﹐以察爲明。畱守西京日﹐長水縣申請買木錢數百千﹐王視其狀﹐便亟呼吏作教下縣﹐令追買木一行人吏﹐九十餘人皆械送府。旣至﹐皆以屬吏﹐吏莫知所以致罪。久之不得情﹐乃請其故。王曰「凡公文皆先書押﹐而後用印﹐故印在書上。今此狀乃先印後書﹐字在印上﹐必有姦也。」於是鞠之﹐果重疊冒請盜印爲之者。洛人皆服其精明﹝１４﹞。某平生見人多矣﹐惟見蘇循州不曾忙﹐範丞相不曾疑。蘇公𨿽事變紛紜至前﹐而舉止安徐若素﹐有處置。範公見事﹐便洞達情實﹐各有部分﹐未嘗疑惑。此皆過人者。呂子進說﹐其父正獻公平生淸淡無嗜好﹐學問至老不衰。博習本朝典故﹐而不治其瑣細有司之事﹐嘗曰「賢者當志其大者。」嘉佑中﹐嘗欲除張堯佐節度﹐陳秀公作中丞﹐與全臺上殿爭之。仁宗初盛怒﹐作色待之﹐旣進見﹐迎謂之曰「豈欲論張堯佐不當授節度使耶﹖節度使本麄官﹐何用甚爭﹖」時唐質肅公作禦史裏行﹐最在眾人後﹐越次而前曰「節度使﹐太祖﹑太宗總曾作來﹐恐非麄官。」上竦然﹐而堯佐此命竟罷。範蜀公不信佛說。大蘇公嘗與公論佛法其所以不信之說﹐範公云「鎭平生事﹐非目所見者未嘗信。」蘇公曰「公亦安能然哉﹖設公有疾﹐令醫切脈﹐醫曰寒則服熱藥﹐曰熱則餌寒藥﹐公何嘗見脈﹐而信之如此﹖何獨至於佛而必待見耶﹖」劉幾字伯壽﹐洛陽人﹐自言唐文靜之後﹐登進士髙科﹐後換武官﹐數守邊﹐號知兵。某尉河南壽安時遇幾﹐時年已七十餘﹐精神不衰﹐體幹輕健。猶劇飲﹐無日不飲酒﹐聽其論事﹐有過人者。余素聞其善養生﹐又見其年老不衰﹐因問諮之。幾挈余手曰「我有術﹐欲授子以是房中補導之術。」余應之曰「方困小官﹐家惟一婦﹐何地施此。」遂不復授。然見幾飲酒﹐每一飲酒﹐輒一嗽口﹐𨿽醉不忘也﹐曰「此可以無齒疾。」晡後﹐食少許物便已。一夕與余飲﹐各大醉就寢。五更餘覺﹐覺饑甚﹐呼人作粥﹐幾亦起曰「幸畱粥待我。」粥成﹐幾曰「待我略遣宿酒。」余起觀之﹐見幾以被自覆﹐漸起兩足﹐久之乃興﹐進粥﹐談笑至旦﹐略無少苦。幾最曉音﹐數爲餘言之。余亦未嘗學鍾律﹐不能盡記其說﹐猶記其一說﹐頗有理。幾言有士人陳昭素者﹐頗以知音自許﹐欲自言朝廷﹐願定大樂。幾問其說﹐昭素講之已備。幾謂之曰「此不足恃也。定樂之要﹐在心通而耳曉﹐今樂發黃鍾之鍾﹐用銅若干﹐今具以三若干銅﹐火齊金汁無少異者﹐鑄爲三黃鍾﹐舉而扣之﹐爲三聲耶﹖一聲也。」昭素曰「金火𨿽均﹐聲不能無變。」幾曰「此須子心與耳知黃鍾而後可﹐法不足恃也。」此語有理。後數年﹐幾遇余於陳﹐幾病矣﹐無幾何而卒。幾有子壻陳令者﹐佳士也。頗知其婦翁之術﹐曰暖外腎而已﹐其法以兩手掬而暖之﹐默坐調息至千息﹐兩腎融液如泥瀹入腰間。此術至妙。幾有弟忱﹐所言亦如此。右史張公凡三至黃﹐詩文載諸郡誌多矣﹐及觀《明道雜誌》﹐其間紀黃事尢詳。因刻板道院﹐亦以補郡誌之闕。慶元庚申三月旣望﹐郡守東嘉陳升識。

﹝１﹞宣城石上有老兔﹐「宣城」﹐《白氏長慶集》作「江南」。﹝２﹞其勢將沈﹐「將」原作「自」﹐據《學海》本攺。﹝３﹞與今劉端明同寓﹐「寓」原作「謝」﹐據《學海》本攺。﹝４﹞光作紫金色﹐「光」字原無﹐據《學海》本及《唐宋叢書》本補。﹝５﹞禦者閒敏﹐「者」字原無﹐據《杜工部集》補。﹝６﹞愁深苑猿夜﹐「苑」﹐《學海》本作「楚」。﹝７﹞良由柳少習時文﹐「由」原作「田」﹐據《學海》本攺。﹝８﹞毛布非今叚子乎﹐「叚子」﹐《學海》本作「毛衫」。﹝９﹞便有箋云「便」﹐《學海》本及《唐宋叢書》本作「但」。﹝１０﹞又有以方回首類二口﹐「二口」原作「之曰」﹐據《學海》本攺。﹝１１﹞工畢﹐「畢」原作「又」﹐據《學海》本攺。﹝１２﹞足長三寸﹐「三」﹐《學海》本作「二」。﹝１３﹞但當先自舉一地界乃可﹐「地」原作「後」﹐據《學海》本攺。﹝１４﹞洛人皆服其精明﹐「明」字原爲空格﹐據《學海》本補。

