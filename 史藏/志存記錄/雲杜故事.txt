雲杜故事淸京山易本烺撰儀徵阮文達公揅經室集有所藏秦漢六朝唐廿八名印記其公子常生釋注之第十四印曰王匡起兵綠林攻莽者注引漢書王莽傳事予輯京山金石志首載西漢三王城故碑可謂古矣然城碑久亡僅存目錄而王匡名印歷數千年猶流人間亦異事也惜不能就印數本耳予有歌記之張卬新市人地皇三年與王匡朱鮪等共起兵號新市兵自稱將軍後屬漢兵更始卽位以卬爲衛尉大將軍入長安封淮陽王與王匡等輔政橫暴三輔赤眉西入關卬與王匡守河東爲鄧禹所破還奔長安欲掠城中轉攻所在東歸南陽更始不從卬等謀劫更始謀泄遂勒兵掠東西市戰於宮中更始大敗赤眉至髙陵匡卬迎降之更始降赤眉卬與謝祿謀縊更始殺之﹝文獻通考封建門﹞濟州金鄕縣發一古冢乃漢大司徒朱鮪墓石壁皆刻人物祭器樂架之屬﹝夢溪筆談﹞錢大昕潛研堂金石目錄有漢朱鮪石室畫像劉宋元嘉二十二年新陽獲古鼎有篆書四十二字見宋書符瑞志新市之名六朝人詩文每用之如梁元帝縣名詩長陵新市北鄭衛好容儀鴛鴦賦魂上相思之樹文生新市之機張正見詩調鷹向新市彈雀往雎陽徐陵玉臺新詠序亦有潁川新市河間觀津本號嬌娥曾名巧笑而庾子山集引用尢多如哀江南賦鬼火亂於平林殤魂遊於新市謝趙王賫絲布啟遂令新市數錢忽疑販彩平陵月夜驚聞搗衣爲梁上黃侯世子與婦書人非新市何處尋家倪璠注皆謂漢江夏郡之南新市梁之郢州子山故國也予案開府流寓江陵或亦寄居新市邪雲杜之名引用者不多見惟劉孝綽謝晉安餉米啟气苾新城味芳雲杜元江陰王逢困學錄﹝今刻入鮑氏叢書中﹞載米元章象贊及自序並古詩一首中有云君不見顧長康取媚桓溫圖九錫我不愧孟浩然緩策京山遇摩詰按所載米元章象乃楊儀之筆詩中所謂君蓋楊儀之也全文甚多不讀公詩豈知孟公訪摩詰時曾稅駕京山哉古事湮沒賴諸載籍以傳是宜亟表而出之李肇國史補云酒有郢之富水李徳裕詩冰寒郢水醪唐時京山固產佳酒也宋時京山有酒課有監酒稅官其酒坊有辧頓北塞峪南竹坡小河溫泉三龍河韓家井子石底河趙陂橋蘇石田家寺東橋大門郭家林上平阪漴河七里阪長省山溪五泉北彭家龔家西新市五樂寶香長峪永隆李家穴堤湖斛陂漩潭下平坡東十里西十里歸徳石激河曹武陳冢太陽新市甲子南彭家楊家北竹坡倉峯北陣子家南十里獨木橋毛家潼泉雁鳴刀梯山永康南塞峪十八里小富易家杜家上五泉白土丰谷司馬陡港西潼泉排港十五泉任家市凡六十有八處崇禎中志所載如此自原富水郡誌之文吳志削去錄之以見宋制兼可考證地名鄭工部文寶將漕陜西經畫靈武后謫監郢州京山縣酒稅過信陽軍白雪驛作絕句而湮沒莫有知者先君皇佑間尉是邑重書於碑後亦亡郢刊工部詩集亦無之曰得罪前朝出粉闈五原功業有誰知年餘放逐無人識白雪關頭一望時﹝王得臣麈史﹞輝在上饒三四年日從寓士遊徧歷溪山奇勝廖明略徐師川呂居仁鄭顧道曾宏甫諸公風流未遠邦人類能道之﹝周輝淸波雜誌﹞舊志鄭士穎以滎陽貴族避難業於漢東遂以文章爲京山開艸昧其登第之書凡主司姓諱試題策問及籍世名字幾閱四百年而傳於天下者以文文山謝疊山陸樞密三公忠孝在耳故自有科舉以來文籍皆不可見獨宋錄傳宋三百進士錄不見獨朱晦庵之戊辰科與是科傳迨嘉靖壬午歲汀州太守胥公文相始得其本於澄邁尹吳濟所刻之以爲神物呵護非偶然也萬曆乙未守浙西道胡公世瑞再刻之湖州並以是科同年錄坿行比重於商彜周鼎以爲東南後進得是書而考鏡之追配前人則忠義之心生今其書往往藏於人間觀士穎名字者若有餘香其所坿托然也﹝吳志﹞江同祖過郢州京山縣﹝按此系乾道六年江同祖爲湖廣總領所幹事官自鄂如襄時事﹞晚抵村驛驛人言鹿在前結寨卽出觀之彌望可數里巨鹿無數四環成圍以角外向凡數十里兩麑麈處中勃跳嬉戲民田相近者悉遭蹂踐獵戶雜沓其旁云不可近近輒觸明旦始引去獵人操弓矢戈矛追隨之伺巨者行前稍遠乃敢捕射其穉弱者亦各有所獲而還﹝洪邁夷堅支志丙﹞元統間革去羣王內司並入藝文監時揭曼碩爲藝文監丞寓居大都雙橋北程雪樓承旨故廨到閣中相去十數里之遙﹝楊琚山居新語﹞中丞容齋徐公建臺揚州日確齋荀公雪樓程公倡和無虛日﹝盛如梓老學叢談﹞獻徵錄曰建文時姚善爲吳郡守數造郡賢訪求治道隱士王賓獨居陋巷善徒步造門稱名致禮賓後報謁但望門再拜而返明正統閒勸民輸粟一千一十石奏賜璽書旌異復其家二年者有七寶郝從善易謙富水袁旻髙容白楊黎汝賢黎亨子陵田思賢呂府王鑑至成化二年知縣李淸奉詔勸出粟七百石旌以冠帶仍表其宅者有子陵一里李瑄肯好義樂施之士也﹝吳志﹞嚴解元誠應正統甲子鄕試江濱童謠云白魚入船嚴誠中解元及誠赴試有白魚躍入誠舟舟人以童謠告誠向同舟買此魚投江是年誠果首選昆山葉盛水東日記猶錄此事﹝吳志﹞翁學士方綱詠成化七年二銅爵歌序曰瘦銅﹝按瘦銅姓張名塤﹞買得銅爵二足內款云成化七年四月吉日知府黎永明置予考之是順徳府學祭器也黎永明字光亭湖廣京山人景泰甲戌進士其知順徳有中貴恣橫撻之數十郡治前淸風樓爲永明建也﹝易鏡淸二知齋筆記﹞王僉事希旦成化丁未會試出祖於村民吳必顯家是夕夢與必顯同捷寤而笑曰鬼神侮我邪及春榜放有報者曰君中三百五名希旦往視之三百五乃吳必顯也不待終而去道遇一人曰君何往告之故其人曰君何名曰希旦姓王氏其人曰君名在一百六十五餘卽吳必顯也適亦有報余居君名者是以知之乃相攜返驗良信﹝吳志﹞三女橋有崔公祠弘治中有人自蜀中來過姓崔人寓書一函曰余有宗人住京山三女橋幸爲達之其人旣至取書置懷中就橋濯足忽昏眩假寐夢至一宇甚潔飾老叟數人迎客極恭其人具以書呈少頃其人寤探懷中書無有矣﹝吳志﹞黎侍郎奭爲舉人久不第辛未前一歲與友人劉忠同車北上臥邸中夢至一官寺劉坐庭上而己執弟子禮立階前甚肅覺而怪之時翰林貴僚亦有與劉同姓名者黎私計曰若得此君在校文之列吾必捷旣入京師探入簾人有劉姓者黎大喜果登第﹝章志按正徳辛未會試考官爲劉忠靳貴知此事灼然不謬﹞屈縣丞亨解康節梅花數爲諸生時以此箸名正徳中山東大盜劉六劉七齊彥名輩自北方來已達應山逼近縣境有就亨叩者詞畢倚屋柱而立亨曰無憂以人倚木休字也後賊果敗去他類此十可得七八﹝章志﹞夏舉人寵居裏日於庭前築臺覆以小亭牓曰鬥南書屋題詩壁閒曰小臺孤出一城中八面牕開面面風坐與靑山對終夕看云無事過睛空又於臺面書小詞曰這宮墻人問是誰家好个淸幽避卻諠嘩有蔭陌垂楊吟風翠竹笑日桃花琴響處雙雙白鶴鼎開時一片紅霞總是東君風月襟懷詩酒生涯有監司見而悅之直造亭上與寵劇談終日癸未會試以髙第自期已而失意南歸於舟中得降乩法抵家遂大作之乩每至輒以呂純陽諸仙人自居作詩多好句嘗書曰書屋字不佳屍至之像也可攺書室最後以詩別寵曰孤身直至三千里一鶴飛來九萬重寄與鬥南書室主相思盡在月明中自是不復至識者疑其語不詳明年寵卒﹝章志﹞王方伯池塘嘉靖丁未之春虹飲於塘王光祿是科成進士因號虹塘後爲禦史﹝吳志﹞髙兵部啟嘉靖丙辰赴會試父節於除夕張燭神座閒忽有蟢子百餘行繞是年啟擢第﹝章志﹞黎樵莊峻過髙鹿坡先生墓詩注云先生文集皆兵部﹝其弟啟﹞夫人刊行嘉靖戊午歲中有人夢六雁自蘄州飛入學宮莫曉所謂比秋省榜縣得六人始解其故蓋前此乙卯蘄之捷者六人至是蘄減其一而縣如數是六雁之應也﹝章志﹞明詩紀事曰利瓦伊楨海內謁文者如市洪裁綺制搖筆揮灑謹案淵鑑類函卷一百九十六所輯偶句以輦金如山﹝劉禹錫祭韓吏部文﹞謁文成市作對大泌竟配古人作故實矣閻若璩移寓雜興贈陳子壽先生詩溫玉孤亭更在東秦人畱得楚人風﹝自注亭爲京山李宗伯本寧出宦時所構﹞百年片石苔花滿可語還推大泌翁﹝潛邱札記﹞葉向髙序云夢鄒觀光集云明興京山齊安下雉皆翹然者然猶未足以折海內之心而奪其气至近日而雲杜江夏輩二三君子始長楚矣按所稱京山謂王太僕也齊安謂黃岡王廷陳也下雉謂興國吳國倫也雲杜謂李大泌也江夏謂郭正域也當時之品評如此秀水縣項墨池家白玉觥是漢代物其形如斝三足有蓋足蓋上並刻鬼面旁有環肉好停勻滿身絕細臥蠶紋爲楚人夏崇誑以千金買之而去﹝錢希言獪園﹞閻若璩與劉超宗書初聞郝氏有九經也自爾公始旣聞於皇述其初受知大泌山人事頗妙每欲筆之書未果也其歷官最奇始授給事中卽降外凡三四處縣令終南京中書舍人此參考履歷及五十六家序而後得者﹝潛邱札記﹞正域出爲南京祭酒李成梁孫以都督就婚魏國徐宏基家騎過文廟門學錄利瓦伊極執而抶之李氏蒼頭數十人蹋邸門宏基亦至正域曰今天子尙皮弁拜先聖人臣乃走馬廟門外乎且公侯子弟入學習禮亦國子生耳學錄非抶都督也令交相謝而罷﹝王鴻緒明史稿郭正域傳﹞陳解元良心中萬曆壬午第一未發榜日邑中有問乩者乩書一詩曰今年解元在耳東正案科舉一場空時人莫笑斜目子一點良心照月宮榜放乃陳良心以遺才第四中解元﹝章志﹞萬曆丁酉胡機鄕試其捲主司欲擲之夢其弟云哥哥中我蓋主司之弟以髙才早卒說者謂機其轉世云﹝吳志﹞田有穎字肖儒導養辟穀幾三十年以靜中能悟言事多奇時萬曆戊午有人問今年鄕試何人應捷田答云上科鄕試王康之乃遺才今年自應正案及榜發捷者乃鄭友玄晏善成也﹝吳志﹞鄭友玄過荊門坐蒙惠泉間三日乃去﹝舒成龍荊門州誌雜識﹞孝感夏偉借山筆記云西湖於忠肅公祠在其墓前祠有求夢所頗奇驗癸未春予與京山楊客有文薦同客湖上客有乞夢於祠公爲舉杜句云伯仲之閒見伊呂指揮若定失蕭曹詰旦客有大喜走告予謂蒙贊矣迨後四年而客有起兵章貢力屈死予聞之因理前夢爲誦本詩結句運移漢祚終難復志決身殲軍務勞泫然曰公作鄭五告之矣﹝吳志﹞京山楊文薦西湖竹枝詞殘夢驚心睡起遲春晴春雨惱花枝畫樓無限傷心事都在湖邊十二時﹝李衛西湖志案此詩蓋南都已覆公由浙入閩時所作也公所箸聽湘集久佚其僅存者吳志載詩二首及此耳忠義之士筆愈少愈可寶也﹞曾子固和張伯常峴山亭晚起雲已卜畊桑臨富水暫拋魚鳥去伊川按張伯常隱居郢中有漢上茅屋不在京山其言臨富水者指郡名耳富水在京山不得言臨然見於宋人詩者止此縣攺京山始隋以境內京山得名考山名同者先見於山海經曰京山有元﹛石肅﹜是也近時婁縣馮祝一稯居詩稿中有京山新辟書軒一題則此京山未詳何處又朝鮮人朴齊家貞蕤稿略﹝以上二集俱刻入吳省蘭藝海珠塵﹞有九層洞同京山李文漢鎭一題是彼國州縣亦有名京山者考朝鮮志有江陵府光州忠州黃州海州江寧府襄陽府悉襲內地名目則京山亦或采中華佳名也海寧縣衙門相傳有一女妖艷冶動人其去來出自古井時秦君嘉系爲令女常遊戲左右或夜坐披閱文卷輒爲磨墨亦不以爲意一夕語令曰公將升任不能久侍矣未幾遷職去﹝董含蒓鄕贅筆﹞世傳熊鍾陵四方之政行焉制藝乃王朴園太史之作借刻熊名者予檢太史文稿果然第非全文耳太史稿多典麗風華之篇康熙中邑有老儒郝子俊者赴提學試有一貧生僦寓郝旅之東廂誦聲達旦諸徒厭之生請辭郝慰畱之叩其姓氏則荊門胡公作梅也郝見其器宇非凡索近藝一點畢評其尾曰文有臺閣气象惜後路少弱官至侍郎而止後胡公果官終少宗伯郝先生之鑑亦神矣哉康熙己丑五月邑南五十里白雲庵前王姓家烏犍牧放童聞空際二三里外閃閃有聲仰視一大鳥自南來翅大如箕長丈餘驟集犍背爪之童駭歸擊鉦驅之不去然火銃傷鳥左翅縛歸數日斃余往視之雕也﹝譚之琥鈴雅﹞虎爪山旁有石湫小穴一龍潛處其中一歲暴風雨龍出於山南四十里外拔樹折木畢致諸物寘於山頂虎爪石上黍粟麥豆成塊甕壺升斗杯盞亦能使飛走止集石上又甕腹巨頸細壺腰大項細而甕中有升斗壺底有杯盞不知何以得入也﹝譚之琥鈴雅﹞袁天佑京山人四年前登髙墜地筋骨損傷遂匍匐乞食見一人飄然來目之曰爾有夙孽應遭此厄幸與我遇授藥一刀圭服之陡覺四肢通利步履如常眾迹其人不得詫爲仙乾隆庚子五月事﹝秋燈叢話﹞京山富水村西石泉山窟中相傳龍潛其下常興雲霧有周翁者求雨屢驗人傳翁爲素習正法能致雷聲有雷公之號一日語其徒曰洞有孽龍將降之可持吾令牌候洞口俟予手出卽付勿誤周入洞聞搏擊聲逾時有手伸出大如箕毛茸茸然徒駭極牌墮地俄有聲如千萬軍馬水勢洶洶自洞湧出龍已騰空起翁不知所往矣土人徳而哀之建廟設祭額曰雷公廟龍去後洞口宏開人以老龍洞稱焉﹝秋燈叢話﹞乾隆二十五年庚辰恩科有人卜乩乩判三陽開泰四字悉不解是科先大父獲雋乃悟乩語之妙先大父諱履泰蓋自壬申恩科京山中彭公時泰孫公名泰次年癸酉中楊公廷琇丙子己卯邑無登賢書者至是先祖始中楊公已捷春闈三公名同一字陽又隱楊其妙驗如此秀水鄭虎臣吞松閣集有題京山熊觀察繹祖公餘行樂圖七首曰曲江觀魚曰梅嶺賞雪曰書堂讀易曰韶石彈琴曰南軒習射曰九成臨帖曰愛蓮閣道光戊戌重建文廟殿基中掘出大石一方廣五尺許上琢麒麟如唐昭陵六馬之式不知何代物人咸以爲文明之祥時新造校士館遂移嵌於館堂之東軒影壁名曰麒鱗石舊志載邑中耆壽如鄒傑九十餘王格九十四桂仕榮九十八壽民有程伯休九十六壽婦有方伯慶妻董氏九十九朱聰妻王氏九十七惟富水民易繩佑妻包氏一百一歲此爲僅見國朝耆壽有熊東山觀察年九十二五世同堂及見元孫此爲盛事壽民則有王明燭於乾隆丙申年已百齡後不知享年若何近則有官橋劉元者於道光丙午實年百有一歲鄒公克昌雍正丁未進士聶家灘人其後裔遷居潛江有庠生鄒官者其妻朱氏節婦也載通誌又載有鄒宦者妻朱氏亦節婦是鄒官兄弟俱有節婦公之後光矣明崇禎十年常熟令爲鄒守常貪墨吏也到任四月民卽起而噪之時闔邑士大夫頗不直鄒相率詣郡城以民情達撫軍撫軍曰令𨿽不善但到任百餘日而卽噪之百姓無乃己甚乎時首座爲錢公謙益次卽陳公必謙錢聞撫軍言語塞無以對陳獨慷慨進曰休說百姓已甚京山楊父母在任九載百姓亦何嘗鼓噪來撫軍善其言遂左遷鄒令去京山楊父母者謂前命楊公鼎熙也蓋自崇禎元年到任至九年始去云﹝虞山王東淑應奎柳南隨筆卷三﹞吾邑黃公鉞以給事中家居靖難師起蘇州府知府姚善方起兵勤王不幸爲麾下所縛竟致身死公故與姚相善聞善歿卽具朝服投琴川橋下死邑志及先賢事略所載悉同而明人病逸漫記則云永樂初徵赴京師至半途投水自溺誤也﹝同上以上二條男崇莊謹補﹞

