蜀王本紀﹝明﹞鄭朴輯

蜀王之先名蠶叢﹐後代名曰柏濩﹐後者名魚鳧。此三代各數百歲﹐皆神化不死﹐其民亦頗隨王去。魚鳧田於湔山﹐得仙。今廟祀之於湔。時蜀民稀少。

後有一男子﹐名曰杜宇﹐從天墮﹐止朱提。有一女子﹐名利﹐從江源井中出﹐爲杜宇妻。乃自立爲蜀王﹐號曰望帝。治汶山下邑﹐曰郫化﹐民往往復出。

望帝積百餘歲﹐荊有一人﹐名鱉靈﹐其屍亡去﹐荊人求之不得。鱉靈屍隨江水上至郫﹐遂活﹐與望帝相見。望帝以鱉靈爲相。時玉山出水﹐若堯之洪水。望帝不能治﹐使鱉靈決玉山﹐民得安處。鱉靈治水去後﹐望帝與其妻通。慚愧﹐自以徳薄不如鱉靈﹐乃委國授之而去﹐如堯之禪舜。鱉靈卽位﹐號曰開明帝。帝生盧保﹐亦號開明。

望帝去時子圭鳴﹐故蜀人悲子圭鳴而思望帝。望帝﹐杜宇也﹐從天墮。

開明帝下至五代﹐有開明尙。始去帝號﹐復稱王也。天爲蜀王生五丁力士﹐能徙蜀山。王無五丁﹐輒立大石﹐長三丈﹐重千鈞﹐號曰石牛。千人不能動﹐萬人不能移。

蜀王據有巴蜀之地﹐本治廣都樊鄕﹐徙居成都。秦惠王遣張儀﹑司馬錯定蜀﹐因築成都而縣之。成都在赤裏街﹐張若徙置少城內。始造府縣寺捨﹐令與長安同制。

秦惠王時﹐蜀王不降秦﹐秦亦無道出於蜀。蜀王從萬餘人﹐東獵褒谷﹐卒見秦惠王。秦王以金一笥遺蜀王﹐蜀王報以禮物﹐禮物盡化爲土。秦王大怒﹐臣下皆再拜﹐賀曰「土者﹐地也﹐秦當得蜀矣。」。

《秦惠王本紀》曰﹕秦惠王欲伐蜀﹐乃刻五石牛﹐置金其後。蜀人見之﹐以爲牛能大便金。牛下有養卒﹐以爲此天牛也﹐能便金。蜀王以爲然﹐卽發卒千人﹐使五丁力士拖牛成道﹐致三枚於成都。秦道得通﹐石牛之力也。後遣丞相張儀等隨石牛道伐蜀焉。

武都人有善知﹐蜀王者將其妻女適蜀。居蜀之後﹐不習水土﹐欲歸。蜀王心愛其女﹐畱之﹐乃作《伊鳴之聲》六曲以舞之。

武都丈夫化爲女子﹐顏色美好﹐蓋山之精也。蜀王娶以爲妻。不習水土﹐疾病欲歸﹐蜀王畱之。無幾物故﹐蜀王發卒之武都擔土﹐於成都郭中葬之。蓋地三畝﹐髙七丈﹐號曰武擔以石作鏡一枚表其墓﹐徑一丈﹐髙五尺。

於是﹐秦王知蜀王好色﹐乃獻美女五人於蜀王。蜀王愛之﹐遣五丁迎女。還至梓潼﹐見一大蛇入山穴中。一丁引其尾﹐不出。五丁共引蛇﹐山乃崩﹐壓五丁。五丁踏地大呼﹐秦王五女及迎送者皆上山﹐化爲石﹐蜀王登臺﹐望之不來﹐因名五婦侯臺。蜀王親埋作冢﹐皆致萬石﹐以志其墓。

秦惠王遣張儀﹑司馬錯伐蜀。王開明拒戰﹐不利﹐退走武陽﹐獲之。

張儀伐蜀。蜀王開明戰不勝﹐爲儀所滅。

秦王誅蜀侯惲﹐後迎葬咸陽。天雨﹐三月不通﹐因葬成都。

蜀人求雨﹐祠蜀侯必雨。

蜀王有鸚武舟。

秦爲太白船萬艘﹐欲以攻楚。

秦爲舶舡萬艘﹐欲攻楚。

秦襄王時﹐宕渠郡獻長人﹐長二十五丈六尺。

禹本汶山郡廣柔縣人﹐生於石紐﹐其地名痢兒畔。禹母吞珠孕禹﹐坼副而生於縣。塗山娶妻生子﹐名啟。於今塗山有禹廟﹐亦爲其母立廟。

老子爲關令尹喜著《道徳經》。臨別﹐曰「子行道千日後﹐於成都靑羊肆尋吾。」今爲靑牛觀是也。

江水爲害﹐蜀守李冰作石犀五枚。二枚在府中﹐一枚在市橋下﹐二枚在水中﹐以厭水精﹐因曰石犀裏也。

李冰以秦時爲蜀守﹐謂汶山爲天彭闕﹐號曰天彭門。云亡者悉過其中﹐鬼神精靈數見。

縣前有兩石﹐對如闕﹐號曰彭門。

宣帝地節中﹐始穿鹽井數十所。

