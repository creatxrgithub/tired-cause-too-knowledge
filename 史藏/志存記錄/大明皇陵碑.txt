大明皇陵之碑

孝子皇帝元璋謹述﹕

洪武十一年夏四月﹐命江陰侯吳良督工新建皇堂。予時秉鑑窺形﹐但見蒼顏皓首﹐忽思往日之艱辛。況皇陵碑記﹐皆儒臣粉飾之文﹐恐不足爲後世子孫戒。特述艱難﹐明昌運﹐俾世代見之﹐其辭曰﹕

昔我父皇﹐寓居是方﹐農業艱辛﹐朝夕彷徨。俄爾天災流行﹐眷屬罹殃﹐皇孝終於六十有四﹐皇妣五十有九而亡。孟兄先死﹐合家守喪。

田主徳不我顧﹐呼叱昂昂﹐旣不與地﹐鄰里惆悵。忽伊兄之慷慨﹐惠此黃壤。殯無棺槨。被體惡裳﹐浮掩三尺﹐奠何肴漿。

旣葬之後﹐家道惶惶。仲兄少弱﹐生計不張。孟嫂攜幼﹐東歸故鄕。值天無雨﹐遺蝗騰翔。里人缺食﹐艸木爲糧。予亦何有﹐心驚若狂。乃與兄計﹐如何是常。兄云去此﹐各度凶荒。兄爲我哭﹐我爲兄傷。皇天白日﹐泣斷心腸。兄弟異路﹐哀慟遙蒼。汪氏老母﹐爲我籌量﹐遣子相送﹐備醴馨香。空門禮佛﹐出入僧房。

居未兩月﹐寺主封倉。眾各爲計﹐雲水飄揚。我何作爲﹐百無所長。依親自辱﹐仰天茫茫。旣非可倚﹐侶影相將。突朝煙而急進﹐暮投古寺以趨蹌。仰穹崖崔嵬而倚碧﹐聽猿啼夜月而淒涼。魂悠悠而覓父母無有﹐志落魄而倘佯。西見鶴唳﹐俄淅瀝以飛霜。身如蓬逐風而不止﹐心滚滚乎沸湯。一浮雲乎三載﹐年方二十而彊。時乃長淮盜起﹐民生攘攘﹐於是思親之心昭著﹐日遙眄兮家邦。已而旣歸﹐乃復業於於皇。

住方三載﹐而又雄者跳梁。初起汝﹑穎﹐次及鳳陽之南廂。未幾陷城﹐深髙城隍﹐拒守不去﹐號令彰彰。友人寄書﹐云及趨降﹐旣憂且懼﹐無可籌祥。傍有覺者﹐將欲聲揚。當此之際﹐逼迫而無已﹐試與智者相商。乃告之曰﹕果束手以待非﹖亦奮臂而相戕﹗智者爲我畫計﹐且禱陰以默相。如其言往﹐卜去守之何祥。神乃陰陰乎有警﹐其气鬱鬱乎洋洋﹐卜逃卜守則不吉﹐將就凶而不妨﹐卽起降而附城﹐幾被無知而創。少頃獲釋﹐身體安康。

從愚朝暮﹐日日戎行。元兵討罪﹐將士湯湯。一攫不得﹐再攫再驤。移營易壘﹐旌旗相望。已而解去﹐棄戈與槍。予脫旅隊﹐馭馬控韁﹐出遊南土﹐气舒而光。倡農夫以入伍﹐事業是匡。不逾月而眾集﹐赤幟蔽野而盈岡。率渡淸流﹐戊守滁陽。

思親詢舊﹐終日慨慷。知仲姐已逝﹐獨存駙馬與甥雙。駙馬引兒來我棲﹐外甥見舅如見娘。此時孟嫂亦有知﹐攜兒挈女皆從傍。次兄已歿又數載﹐獨遺寡婦野持筐。因兵南北﹐生計忙忙。一時會聚如再生﹐牽衣訴昔以難當。於是家有眷屬﹐外練兵鋼﹐羣雄並驅﹐飲食不遑。

暫戊和州﹐東渡大江。首撫姑孰﹐禮儀是尙。遂定建業﹐四守關防。礪兵秣馬﹐靜看頡頏。羣雄自爲乎聲教﹐戈予天下鏗鏘。元綱不振乎彼世祖之法﹐豪傑何有乎仁良。予乃張皇六師﹐飛旗角亢。勇者效力﹐智者贊襄。親徵荊﹑楚﹐將平湖﹑湘。三苗盡服﹐廣海入疆。命大將軍東平乎吳越﹐齊魯耀乎旌幢。西有乎伊﹑洛﹐崤函地險河湟。入胡都而市不易肆﹐虎臣露鋒刃而燦若星芒。已而長驅乎井陘﹐河山之內外﹐民庶咸仰。關中旣定﹐市巷笙簧。元菟﹑樂浪以歸版籍﹐南藩十有三國而來王。

依金陵而定鼎﹐托虎踞而儀鳳凰。天塹星髙而月輝滄海﹐鐘山鎭嶽而巒接乎銀潢。欲厚陵以微葬﹐卜者乃曰「不可」﹐而地且臧。於是祀事之禮已定﹐每精潔乎蒸嘗。惟劬勞罔極之恩難報﹐勒石銘於皇堂。世世承運而務徳﹐必仿佛於殷商。淚筆以述難﹐渝嗣以撫昌。稽首再拜﹐願時時而來饗。

洪武十一年﹐歲次戊午﹐七月吉日建。

