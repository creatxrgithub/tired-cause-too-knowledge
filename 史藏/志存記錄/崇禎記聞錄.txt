崇禎記聞錄明佚名

●序

孔北海云﹕歲月不居﹐時節如流﹐五十之年忽焉也至。人生一世﹐眞如駃騠馳隙也然。大抵安樂之時少﹑憂患之時多﹐豈惟忠臣孝子剖心泣血﹐卽保身明哲﹐其於平夷境會遇之能幾﹖余視少年時猶昨耳﹐殷憂多故﹐曾亦屢更。及今老大徒悲﹐黯然神往﹔悠悠忽忽﹐竟不知何以至此﹗十歲以前勿論矣。自十一歲先大夫捐背﹐迄今四十年來﹐其間晦明風雨﹑悲忻得喪﹐所可爲色舞者幾何﹗流涕太息者又幾何﹗歷歷在我目前而追之已杳不可得﹐盡歸於夕陽流水也久矣。故爲子則藐而哭父﹑晚而哭母﹐爲父則哭將嫁之女﹑將婚之子﹐爲夫則哭婦﹐爲諸生則藍縷其衿二十餘載﹐爲臣則灰堤沙岸﹑攻金削築﹑離夫妻子母而若不敢保其生﹐爲農則五柳儲瓶之粟日以匱﹑先人一二不腆之遺半爲富人屬券。上之不能髙議雲臺之上﹐分聖主宵旰憂﹔下之不能翰香墨蠹﹐昭垂來祀﹗僅僅張季鷹蓴菜鱸魚﹐向瓷罍聞消遣愁日。而二三年來日以眼淚洗面﹐西河共北堂交痛﹐掌珠與眉案偕傷。撫今憑昔﹐低徊問影﹐有一善狀可容自慰者耶﹖至於雞鳴如晦﹐羊腸空嘆﹔一劍銜恩﹐孤琴絕鼓﹔黃公酒罏之醉﹐步兵窮途之哭﹔豈無窶貧之怨﹐或多兒女之情﹕簡點生平﹐悔尢實甚﹗蘧伯玉行年五十而知四十九年之非﹐況我儕歟﹗爰昉己丑弧辰﹑迄玆丁丑﹐稍爲詮綴﹐竊附於知非之義焉﹗李羣玉詩﹕往事隔年如過夢﹐舊遊回首漫追思。日久情湮﹑凝眸而恍憶者﹐亦什之二三而已矣。庶幾感慨系之﹐吾聊以記吾過也。

崇禎戊寅夏五之望﹐天寥道人葉紹袁撰。

●崇禎記聞錄卷一

崇禎元年﹐故冤死吏部驗封員外郎周蓼洲﹐已贈太常卿﹐錫謚忠介﹐廕子冑監矣。五月十五日﹐三學諸友﹐復連具呈撫院﹐欲請建專祠﹐以示風勵。李撫臺和顏細商﹐然終以題請爲難﹐諸友談及機戶陸元科建祠冒破﹐狐假橫行諸罪﹐今𨿽在獄﹐尙未受刑責﹐何以懲惡﹖撫公然之。不一二日﹐提陸元科責六十板。其鑿鑿言之者﹐文啟美也。今周宦祠在衛前。

舊歲十一月中﹐新科毛寬﹐因索牌坊銀﹐乘醉打壞庫吏公廨器物﹐復至庫房逼索。吏稟知正堂﹐陳文瑞令人推入庫房內﹐鎖閉竟日﹐將僕重責羈鋪。詰朝酒醒﹐愧悔﹐邀請同袍往縣謝罪。中尊聲色俱厲﹐毛君囚服哀求方釋云。新貴人自取其辱﹐酒之誤人如是。一二載後﹐毛君竟爾夭亡。

學院陳保泰﹐三月終﹐歲試蘇郡已畢﹐至七月十三日﹐倉卒去任﹐竟未及獲案。陳亦魏黨﹐後列名逆案云。

七月十七以後﹐連日大風﹐天气涼若深秋。二十三日晚﹐風雨大作﹐至二十四辰刻方止。

聞杭州錢塘門外﹐及海鹽﹑蕭山﹑寧波諸處﹐海水沸湧﹐逾城而入﹐舟航衝擊糜碎﹐漂溺死者亦無數﹐水之爲禍烈矣哉。

崑邑故相顧秉謙﹐向以附逆不協人望。後家居復貪橫。戊辰夏間﹐士民縱火毀其連云之第爲丘墟﹐搶散其資﹐此老挾重貲竄至郡中﹐典房暫居。三學諸友不容﹐具呈各臺﹐必欲驅逐。顧老不得已倉皇徙避。聞往白下寄迹。未幾﹐病卒。後其子潛移葑門內﹐亦爲裏中不容﹐遺其粗重宵遁焉。

崇禎二年正月初十﹐吳淞崇明兵﹐因缺餉至十个月﹐眾皆懷憤﹐蜂湧來蘇。城中聞報大駭﹐太尊王時和急令閉各城門﹐撫院曹文衡嚴提吏書重責﹐並責府主面前延緩之非﹐速處各項銀錢﹐令理刑王瑞柟親押至彼分給﹐兵乃隨去﹔城門傍晚始開﹐亦大變也。

更聞徽郡兵亂﹐至殺備兵使者﹐尢爲可駭。蘇守王時和以稽餉之故﹐撫按不滿意。二月中﹐托終養之名去任﹐繼之者覃懷史應選﹐於七月初八月履任﹐與撫院同鄕土﹐又同科進士也。

少參範長倩﹐居天平山精舍﹐擁重貲﹐挾眾美﹐山林之樂﹐聲色之娛﹐吳中罕儷矣。三月間﹐長倩他出﹐忽有羣凶乘夜劫之﹐約去金銀珠寶三萬餘金。語云慢藏誨盜﹐冶容誨淫﹐長老亦有以自取哉﹗自是懼而移居郡城矣。

陸靈嚴之孫陸九者﹐妻固儒家女﹐工筆札﹐偶寫一此屋召租票﹐黏於租房﹐不意裏﹑中惡少揭去﹐互相傳視﹐作輕薄語。夫聞﹐咎其妻不已﹐因恨羣小﹐往詈之﹐惡少愈猖獗﹐復登門毀器﹐排闥肆毆﹐其妻憤甚﹐遂自縊死。夫訟於官﹐鄕紳白之上臺﹐嚴究抵罪。一戲謔間﹐竟激成人命重情﹐不可不戒也。

魏黨倪文煥﹐已問遣戍﹐後又提解赴京﹐彼尙冀可生﹐令人載賂至蘇﹐分饋要人之將入朝者。左春坊贊善姚希孟﹐不受其饋﹐執其人送官系獄﹐後𨿽釋去﹐倪文煥至京﹐竟坐大辟﹐秋後處決。

閶門月城內﹐有賣銅器古玩者一人﹐獨宿在店﹐爲羣姦誘至城上﹐殺之﹐席捲店中所有﹐後獲其盜﹐乃水關閔氏之婿錢�及谷周子﹐皆無賴惡少。

己巳四月﹐吳邑令陳文瑞爲工科祖重燁所糾﹐有旨著撫臣查確具奏。陳公多方推挽﹐戀不欲去﹐自被劾後﹐仍日坐後堂理事。延至八月中﹐祖工科以他事削奪﹐按臣覆奏﹐力爲周旋﹐十月中旨下﹐竟得仍舊供職。

四月二十九日。午後﹐地震﹐未若天啟三年季冬之甚也。

朝廷責餉東南甚急﹐蘇郡米價湧貴﹐遲至六七月﹐出兌尙未完。縣令連日下倉嚴比﹐倉總無賴者﹐逃竄頗多﹐累及親戚正身賠補﹐民苦甚。兌軍又加意勒索﹐每糧一石﹐折銀一兩有餘﹐糧艘延捱不發。七月中﹐漕儲道將旗軍重責﹐並將運糧千戶捆縛遊行示眾﹐各船方星馳以去。

都督同知毛文龍﹐浙人也﹐總兵鎭守平島﹐功罪未定有議。經略袁崇煥受閣臣錢龍錫之旨﹐巡歷其地﹐俟彼入謁軍門﹐執而斬之。聞錢公又受教於陳眉公﹐以爲袪除海內一大蠹﹐爲奇功祕計也。厥後部下之眾﹐投虜作崇﹐孔友徳爲禍尢烈﹐不能不歸咎首事云。

京師九月二十五日﹐決倪文煥﹑李夔龍附逆諸臣﹐惟髙道素以營造王府﹐侵匿工價﹐致造作不固﹐正殿梁墜﹐震驚親王﹐問斬﹐亦遂同決。

十月中﹐北兵入�����﹐京城九門晝閉﹐各撫臣起兵入援﹐應天巡撫右副都禦史曹文衡選卒三千﹐以內防同知袁世棻爲監軍﹐統兵赴焉。

十一月初二日﹐戮囚於北寺前﹐淩遲男女各一人﹑斬四人﹑絞一人。

初七日﹐爲冬至節﹐虎邱大殿樓塔﹐晚間一火而盡﹐名勝之地﹐頓成煨燼。守殿一老僧﹐誤遭此火也。僧亦赴火而死﹐重建費廣﹐未知何年得復故觀。

二十一日﹐閶門弔橋西■﹝土免﹞﹐辰刻發火﹐延燒二百餘家﹐繁華鬧市﹐條成瓦礫之場﹐其焰竟日不熄﹐較天啟七年之火尢烈﹐言之可畏。其房俱大家利藪﹐不兩月已皆鼎新告成﹐無隙地矣。

十月十七日﹐撫院委官戮三人於北寺前﹐乃池州解至劫庫盜也。一冬再決重犯﹐亦屬僅見。

皇上以袁崇煥不能平�﹐拿禁在獄﹐深恨兵部尙書王洽遲誤軍機﹐且通�有迹﹐戮其全家﹐卽以兵部侍郎兼都禦史申用懋代之。此十一月事也。不久﹐申亦罷官歸。至十一年冬﹐壽七十九﹐考終於家﹐父子及身司馬﹐盛矣﹗

崇禎三年﹐北兵久屯永平等處﹐朝廷徵糧甚急﹐小民不勝敲撲之苦﹐因糧船未及修﹐各州縣俱封客船運糧河中﹐甚至封及游船﹐大爲擾害。

三月十六日﹐雷擊常熟山一進香者﹐十七日﹐尹山擊死四人。

五月十一日﹐上塘一牛﹐忽斷索奔突﹐觸死一人﹐被傷者數人﹐地方報官﹐官令牽牛易銀﹐備棺以斂死者。

理刑王瑞柟忤撫臺﹐罷去。其所以相忤﹐因撫公在私衙有內戚勸其謝事者﹐曹公言俟貲滿百萬﹐卽當告歸耳。偶一門役在外廂﹐有咳嗽聲﹐撫公聞之大怒﹐恐其泄所語於人也﹐卽發刑廳﹐欲立斃之。理刑叩其得罪之故﹐門子具言所以﹐刑尊憐其無罪﹐乃縱令遁去﹐而僞以死報。然耳目難掩﹐撫臺聞之憾甚﹐故厄其陞遷之路﹐竟抑鬱解官去﹐士林惜之。

十一月十五日﹐按臺饒京閱操﹐一藍旗手爲鉛彈銃所及﹐立斃於演武場。

●崇禎記聞錄卷二

崇禎四年正月元宵節﹐齊門外東匯﹐創搭詩句故事十三種﹐竹籬茅舍﹐人物器皿﹐花木墻扉﹐事事逼眞﹐皆具體而微﹐觀者摩肩疊足﹐亦勝事也。

一日中﹐崇明兵變﹐至縛縣令。

三月中﹐吳江賽會三日﹐聞有生龍活虎諸異物﹐好事者皆呼舟往觀。

崇禎六年﹐按臺祁彪佳﹐卽向長洲令祁承■﹝火業﹞之子﹐山陰人﹐妙齡進士也。少隨父在署中﹐素諳吳郡風气者﹐爲政平易近人﹐而嚴於懲惡﹐吳中有積棍王萬洲﹑酈來遠﹑兪太及殺母一人﹐祁院乃會鄕紳士民於玄妙觀中﹐杖郡凶百餘﹐立斃之﹐肆之於市﹐幸逃免者章錩一人耳﹐眾心悅服﹐士民赴闕請畱再按﹐不允﹐僅滿任而去。

吳江鄕村﹐有算命賣藥之婦﹐竊人幼女﹐藏於舟﹐以火燒其手足指﹐十指幾盡﹐僅餘一二矣。其女痛極﹐則腦髓堅實﹐利斧劈取之﹐以和邪媚之藥﹐可取厚貲耳。會此女一日哀號聲徹﹐爲人所覺﹐執送於官。因羣情共憤﹐捶擊者眾﹐未及正法﹐隨斃於獄。上臺嚴禁﹐此輩不敢遊於蘇。

松江鄕宦範文若﹐送官重治一家奴﹐奴乘間歸﹐手刃範宦﹐母子俱死。

流寇爲患﹐殘破郡邑﹐漸逼南畿﹐焚毀鳳陽皇陵﹐撫院張國維統將卒赴援。

崇禎八年二月十二日﹐我師戰敗於宿松鎭﹐蘇郡指揮包行甫及諸武弁聽用陣亡者踰十人﹐被傷及士卒死亡尢眾﹐撫院憫之。未幾﹐俱蒙恩典。

吳江烈婦陳氏﹐張士柏之妻也。年甫二十二而夫卒﹐止遺一幼女﹐煢煢孤寡﹐夫弟士松﹐貧無賴﹐因嫂少艾﹐潛許嫁與徐公爲妾﹐婦不知也。至期﹐先令鄰嫗投宿歸家﹐更餘鼓樂及門﹐鄰嫗啟扉納之﹐婦不能抗﹐爲眾擁扶入舟。至徐家﹐婦號泣不從﹐徐知有變﹐詭云爲僕娶婦﹐婦愈憤罵。徐之族人婦﹐卽烈婦之侄孫女﹐聞之﹐乃伴婦至其家。天明送歸伊父陳俊處﹐父訟於官﹐徐亦訟。吳江令章日炌﹐誤以孀婦服未終而圖嫁﹐遂置之獄﹐𨿽判離異﹐而婦之貞心不白矣。適本府劉理刑查盤至松陵﹐陳族靑衿往訴﹐乃得保出。時代巡路振飛按臨松陵﹐婦先縫紉周身之衣﹐暗藏利刃﹐入訴柏臺﹐已準行矣﹐卽揮刃自刺而斃﹐代巡目睹心傷﹐發銀十兩殯殮﹐行牌吳江﹐提各犯﹐責八十板﹐抵罪。具疏題請﹐得旨旌表建祠﹐而雲間士夫弔祭誄贈者如市。人固有一死﹐或重於千鈞﹐烈婦之謂哉﹗

章令一日入郡﹐謁撫公﹐甫出登舟﹐聚卒﹐人謂其中暑﹐未知何故也。

淮安三科武舉人陳啟新﹐建言中竅﹐特授吏科給事中﹐不測之恩也。

夏間﹐�忽入內地﹐燒毀天壽山皇陵﹐戕殺擄掠﹐不可勝言。聞向有歸附夷丁隸邊帥麾下者﹐向因糧餉久缺﹐潛通外寇而招之入﹐故防閒不及﹐遂至狼狽。皇上宵旰憂深﹐詔各巡撫領兵入衛﹐至秋間﹐其欲旣飽﹐四方之兵亦大集﹐才出禁北去﹐途間砟樹去皮﹐大書云﹕各官免送。其恣橫至此﹐惜堂堂中國﹐不能大創之者。

二月中旬﹐江北復報寇警﹐撫院委官統兵赴之﹐旣點集而猶未啟行也。吳江庠友莫若鼎﹐治戲酌於家﹐有隸戎籍者叩門欲進觀﹐閽人阻之﹐大肆無狀﹐操刃刺其僕﹐貫頤﹐並傷莫公之面﹐血流盈頰﹐急往訴於軍門﹐立刻提兵﹐各責八十板﹐收獄治罪。其衝鋒受杖而斃﹐豈非自取哉﹗莫家在郡城。

季冬望前後四五日﹐大寒﹐河港冰堅如石﹐舟楫不通﹐亦邇年所未睹。

禎崇九年丙子秋﹐宮詹姚孟長病卒﹐閣學文文起未幾亦卒﹐侍禦顧巖叟冬間亦卒﹐郡人作一對云﹕姚希孟﹑文震孟﹑顧宗孟三孟俱亡﹐莫非命也﹗陳古白﹑董思白﹑範長白一白僅存﹐亦曰殆哉。長白壽至八十五而終。

兌軍毆傷崑山縣令葉培恕﹐撫院薄懲而已﹐近輩愈肆﹐漸何可長﹗

常熟宦錢謙益﹑瞿式耜﹐家居已久﹐棍徒張柏臺﹐因宿憤欲傾之﹐捃摭附會其不法事數十款上奏。有旨提解來京究問。自丙子冬至丁丑春﹐淹畱郡城﹐未發﹐後至京﹐法司審畢覆奏﹐重懲告訴誣妄之罪﹐而兩宦釋歸。

丙辰進士申紹芳﹐文定公孫鄕科經峪大參之子也。已任福建右布政﹐次進表﹐過家久畱﹐令人入京﹐欲謀開府﹐爲競進者所摘發﹐銓部以聞﹐有旨提解下獄﹐力爲周旋﹐得從輕謫戍金山衛。丙子冬﹐抵家﹐亦云幸免矣。

崇禎十年丁丑元旦﹐日食﹐元宵夜月食﹐俱在歲首﹐度非嘉祥也。米價向來騰湧﹐冬粟每石一兩二錢﹐白粟一兩一錢﹐此荒歲之價﹐而吳民習爲常矣。自去秋及春﹐油價增至每斤淨錢七八十文﹐大爲可駭。三月中﹐有兌糧指揮泊舟楓橋﹐偶被賊竊﹐誣及附近饒裕之家。執其人﹐酷加弔拷﹐抄搶其家﹐羣情憤然不平。十五日指揮以事入城﹐眾相約尾其後﹐至西城橋﹐羣起而毆﹐指揮轎傘冠服俱毀﹐徧體受傷﹐身無寸絲﹐裸形至府。太尊令庫吏與之便服一二﹐以蔽其體﹐慰遣之出﹐其隨從軍丁﹐被捶死於途中者七人﹐亦異事也。聞指揮不數日亦卒﹐或云指揮之弟代庖者。

崇禎十一年戊寅﹐自去冬少雨﹐逮經春歷夏﹐俱不雨﹐農夫不能插蒔﹐撫院張公命法官結壇玄妙觀﹐淸晨率尾官躬往步禱﹐稍有微雨﹐未能沾足。小民竭曉夜桔橰之力﹐﹐𨿽山田無救﹐而本疇猶保其半。不虞八月中旬﹐蝗虫自江北來﹐飛蔽天日﹐所過𨿽不全傷﹐而罹其害者不鮮矣。鄕民羣聚告荒﹐撫院發價收蝗虫百斤﹐給錢二百文。予八月二十五日﹐以事涉江﹐登金山﹐目睹大江之上﹐蝗飛如雪﹐撫臣屢疏以旱蝗上聞﹐而得諭旨徵糧反而加焉。至收租之際﹐鄕民結黨混賴﹐田主稍加詞斥﹐每至起釁生亂﹐卽具上﹐官亦槪從姑息﹐眞吳民之不幸也。

田主有鄕居者﹐徵租於佃戶﹐各佃聚眾焚其居﹐搶掠其資﹐眞亂民矣。撫院嚴提首禍兩人﹐斃之﹐梟首傳示﹐姦民少知警焉。

常熟令鄒守常以腐儒登第﹐不善爲政﹐鄕紳士民﹐俱致不滿。八月十五日﹐禮應拜謁文廟﹐眾欲俟其出而辱之﹐令覺﹐乃不敢出﹐諸靑衿復以不謁廟爲罪﹐羣往詬厲之﹐士民數千﹐破門而入﹐呼名辱罵﹐令俯首無措﹐眾至日晚才散。爲民父母者﹐取侮至此﹐大可愧矣。鄒令不久罷去。

十二月初六日﹐閶門弔橋西■﹝土免﹞一帶﹐又失火﹐燒去勾獄巷等處幾十家。先是四月十三夜﹐火勢尢甚﹐弔橋毀墮﹐不通往來﹐居民家被災者尢多﹐張撫臺令搭浮橋以濟﹐隨發官帑鼎建﹐不煩民間一錢﹐而巨橋頓爾更新﹐民甚徳之。不意相距才二百餘日﹐西■﹝土免﹞橋欄石又毀矣﹐何此多厄耶﹗

亢旱經年﹐城中河井俱涸﹐民艱於得水﹐貧人往城外擔水售人﹐視地遠近以索價。近者數文﹐遠者至每擔三十文﹐冬間藏水百斤﹐價二百文。柴價加倍於常。城內外火災疊見﹐盜賊遞起﹐非佳景也。

邊防久疏﹐西�忽於秋間大舉入攻﹐圍京城﹐上下惶懼。後以京城難克﹐解圍南下﹐分兵阻天津餉道。冬間聞兵直頓於臨淸﹐南北道梗﹐𨿽云不甚殺戮﹐然傷殘擄掠﹐中土之被害劇矣。各撫臣俱遣兵勤王﹐上以江南兵不堪用﹐上令折餉輸納﹐而吳中又值儉歲。勉彊支應﹐識者憂之。至來年春深﹐�以天漸向暖﹐方自退去﹐得志若此﹐且去住自由﹐將來更足慮矣。

崇禎十二年己卯﹐兌糧各船軍丁﹐在地方往往爲盜﹐劫掠殺人﹐松郡尢甚。上官慮激變﹐每事姑息﹐無能大創之。

從來憂旱﹐未有如去年之甚者。收獲之後﹐處處桔橰聲不絕。十月中﹐撫院復建壇於承天寺﹐祈雨雪﹐迄季冬亦未有應也。兩縣鄕民﹐時有亂萌﹐因撫臺張國維﹑府主陳洪謐素得民心﹐是以終不敢逞。兩公大有造於吳哉﹗

己卯三月初四日﹐吳縣獄重囚﹐忽於將暮時﹐持巨斧殺出﹔獄卒徒手不能抗﹐被傷者數人﹐奔逸而去。共失二十餘犯﹐懸賞購索﹐僅獲其半﹐而欽犯朱老虎﹐乃誣奏洞庭翁氏不軌反坐者﹐竟不可得。詰朝爲淸明節﹐城門久閉﹐是日城隍神例迎至虎邱設祭﹐亦阻於門禁之嚴﹐至下午啟門﹐方得出城。聞倉庫獄囚﹐令之責也。今忽有此矣﹐吳令牛君麟﹐未知有幹礙否耳。

六月中﹐連日狂風﹐兼之多爾﹐天气若秋。

虎邱大殿﹐毀於崇禎二年之冬﹐至十二年重建﹐重塑佛像﹐創之者撫臺張國維﹔塑像徽郡許相國之孫也。工費浩煩﹐非大檀越不克就。

廣西右江道申經峪﹐文定公之仲子也。以乙榜仕至大參﹐年已七十七矣。以兄大司馬玄諸公客各物故﹐僅長二齡耳。是以告病乞歸﹐因未及候旨。遽爾離任﹐遂至發勘。先是﹐其子維烈﹐亦以方伯邊戍﹐仕途眞畏途哉﹗

長洲令唐九經﹐吏才頗優﹐而以貪成猾﹐吳中有唐騙﹑唐纏﹑唐定勝﹑唐合香之名久矣。己卯秋杪﹐因蕭家巷在庠郭友住房漏稅﹐查出則補納可矣。唐令以其饒裕﹐格外罰銀數百兩﹐郭友抗辧數次﹐令堅意行罰。士林不平﹐羣往詬厲之﹐遂成大哄。令置身無地。詰朝爲十月朔鄕飲之期﹐府縣各官咸集府庠﹐諸友復往泣於文廟﹐有告宣聖文﹐太尊惟慰諭諸友﹐理刑倪長玕語稍侵諸士﹐亦受面慢而止﹐復羣往白撫按﹐相與爲四書成語文﹐逐之使去﹐時適當入覲﹐未幾﹐遂去任。

崑山令葉培恕﹐蒞任已久﹐以貪污不滿於士民﹐亦於是冬去任﹐未離縣門﹐眾汲水擔入﹐傾於公座。謂之洗堂﹔爲民父母者﹐使民至此﹐亦可愧矣。

己卯秋闈﹐吾蘇馮士驊﹐以拔貢入京就選﹐已得節推﹐乘便入試﹐竟得中式。其子吳庠馮寧延﹐年未三旬﹐以遺才應試江南﹐亦一戰而捷。父子登科﹐信有登天拾芥之殊云。士驊字仲先﹐庚辰連捷登第。已皤然老矣。壬午秋﹐卒於臨淸。

長庠管宗曾﹐僉憲管志道之孫也。僉憲乃隆慶庚午﹑辛未聯捷者。宗曾塚子正傳﹐亦於崇禎庚午﹑辛未連飛﹐少年進士﹐爲江西永新令﹐任滿行取矣﹐爲代巡所勒逮系詔獄。宗曾自塚嗣科第之後﹐已不暇畱心八股業矣﹐時適以賢良方正薦﹐因入北闈就試﹐遂得中式。豈非意外得之哉況﹗次子正儀﹑正仁﹐於南畿一中式﹐一中副榜準貢﹐何其盛歟﹗正傳亦得遣戍歸﹐尢厚幸矣。正傳字元心﹐遽卒於辛巳之夏五月﹐年僅三旬耳﹐殊爲足惜﹗

崇禎十三年庚辰正月初六日申時﹐大雨雷電﹐立春在十四日﹐此時臘月節候﹐不亦異乎﹖是月大風﹐多雪久雨﹐閏復多風雨﹐燈興竟阻。

吾蘇太尊陳洪謐﹐廉恕得民﹔松江太尊方嶽貢﹐蒞任已十二載﹐而歷俸未滿。屢經降級﹐皆賢郡守也。時當入覲﹐撫院張國維特疏請畱於郡﹐不意今上以錢糧起解未及額﹐嚴旨責撫臣﹐仍令二守入覲。陳太尊於正月十三日登途﹐士民執香遠送者無算﹐有垂涕者﹐有議赴闕上疏請還者。

皇上不次用人﹐蓋遵國初三途並進之法。吾吳歲貢許自表﹐以縣令行取。特授北京河南道禦史﹐以劾溫首揆降職﹐今陞大理寺寺副矣。庠友以賢良方正薦者﹐卽授州縣正官﹐如蘇郡庠陸光裕﹐現任東平州守﹐吳庠授例馬光﹐任永寧州守。吳庠廩生施之朝﹐任奉節令﹐聞繼起又有人矣。但名實相稱爲難﹐適啟幸進之門。此例恐不可久耳。後未幾﹐卽停此例。

邇來錢漸輕薄﹐價亦日減﹐兩年前淨錢千文﹐重六斤余﹐值白銀九錢有零﹔今僅值五錢零。其次通行之錢﹐止四錢五六分﹐未知何所底止﹖順治三﹑四年﹐每千銀一錢七分。

方﹑陳兩郡守﹐俱於四月中復蒞任﹔時學臺張鳳翮行牌兩府﹐會同各縣﹐於念八日考儒童。松郡方公卽於五月初八日府考﹐凡縣試完篇者﹐皆送府。府考後﹐靑浦縣方發案覆試﹐此未有之奇也。不半月卽發府案﹐方公作事敏捷如此。蘇郡以時方多故﹐至九月中府考。十一月中院試。殘歲先發府庠案及入泮案。來年正月上旬﹐發長﹑吳二縣案。望前後連日風雪﹐優等諸友﹐赴澄江發落﹐竟以各縣賞銀未解﹐不及領而歸﹐亦似非憲體。

舊歲﹐蘇﹑松皆有秋﹐今春二麥亦登﹐夏間禾稼盈疇﹐非荒歲也。祗以鄰郡水旱﹐客米不至﹐米價加至每石一兩六錢。未幾﹐一兩八錢。民心惶惶﹐新撫院黃希憲﹑吳令兼署長洲事牛若麟﹐下令禁民糶與客販﹐朱封各鋪﹐本爲地方計也﹔而米值加增﹐市鋪俱閉﹐無賴窮民﹐遂於城中倡亂﹐一呼千應﹐東城監生姚天倪﹐善價售冬粟於徽商﹐鄰人知之﹐聚眾一搶而罄千石之儲焉。西城鄕科章維九﹐富名甚著﹐有儲粟三廒﹐亦被眾恣搶﹐並先世宦貲金珠﹑器皿﹑衣飾﹑銀錢等數十萬金﹐皆拋毀攫攘至盡﹔紛擾非止一日。初﹐章氏以事出意外﹐不及防﹔次日﹐呼齊門撐排水手百人爲衛﹐而此輩復僞稱亂民﹐仍肆搶掠。維九多市房﹐其胞弟亦乘亂往各租房減額折數﹐以會其租﹐欲攘其產爲己有。兄不能堪﹐因構訟焉。聚久而散﹐以富致怨﹐理固然也。亂首陳習習﹑周老兒﹐撫臺立斃之杖下以威眾。而眾咸洶洶不靖。上官設法救濟﹐令各圖開報大家富戶﹐出米有差﹐減半平糶﹐每一貧戶﹐日執票糶米二升﹐官定價冬米每升二十四文﹐秈米每升二十文﹐於小民亦少有濟。而本圖開報﹐不免徇私覓利之獘耳。七月中﹐冬粟加每石二兩之外﹐眞異事也。

吳江缺縣令﹐府經歷董署其任﹐力不能大創亂民﹐故松陵之燒劫尢甚﹐撫院赫怒﹐發兵以往﹐民遂閉城以拒﹐幾成大亂。陳太尊親往撫慰之﹐力請撤兵歸﹐而民心始安﹐亦從事平糶﹐事乃徐定。大抵六月望後﹐民間槍棍蜂起﹐不約而同。予時在靑浦之金澤鎭﹐目睹鄕民之聚眾﹐迫脇富戶之減價平糶﹐一如吳郡。聞鄕老言﹐萬曆庚辰﹐亦略有今日之風﹐气數使然也。

無錫翰林馬世奇﹐素與邑令通賄﹐不滿眾心。夏間﹐縣令發二百金﹐欲其買米平糶﹐而馬宦不卽舉行﹐眾大不平﹐羣聚城隍廟﹐錄其不法十七事﹐欲與爲難。馬僕知之﹐聞於主翁﹐令人執其首事兩人﹐拘系於家﹐欲送官重懲﹐眾求釋﹐不聽﹐遂縱火焚其居。馬宦不得已出見﹐爲眾執而毆系之﹐破額敗面﹐不勝狼狽﹐迫其親書罪狀。加以印記花押﹐約以不訟則已﹐訟則執此以應﹐或奏禦焉﹐然後解散。馬宦恐致激變﹐竟無如之何﹗

太倉知州錢肅樂﹐少年甲科也。以事公出﹐舟與李子木侍禦內眷舟相值﹐因爭纖﹐李僕橫甚﹐毆及州尊﹔州尊憤極﹐歸白上臺﹐欲辭印去任。時﹐子木在京﹐乃父副憲易服請罪﹐各宦極力周旋﹐本府重懲李僕﹐事乃得解。李𨿽父子甲科﹐原籍實太倉也﹐豪奴倚勢雄行﹐使主翁得罪官長﹐何可不嚴束此輩﹗

孟冬﹐新榖旣登﹐而價自昂。初﹐糙米一兩四錢﹐日漸增加。至秋杪﹐每石二兩矣。民不聊生﹐實有隱憂焉。

崇禎十四年辛巳正月﹐糙粟每石二兩二錢﹐冬粟二兩五錢﹐上官恐貧民生變﹐設廠於玄妙觀﹑北禪寺﹑胥門﹑天后宮等六處﹐施粥賑濟﹐男婦有別﹐領籌者就食﹐遊僧乞丐不得與。法井井有條﹐民亦沾惠。但饑乏者眾﹐而賑施難周﹐正所謂救荒無奇策也。先是﹐萬曆己丑﹐吳中大饑﹐斗米一錢六分﹐鵝價四錢﹐先輩所記﹐以爲異事﹐今則斗米二錢五分﹐油價每斤一百三十文﹐不尢異耶﹖又曷堪此﹗

承天寺多富僧﹐饑民垂涎久矣。正月十六日﹐有眾數十﹐往寺欲得一餐﹐僧不得已應之。明日往者有加﹐僧每人給錢二十五文。又明日﹐往者彌眾。僧遂拒不納﹐然亦有備以禦之矣。眾因大哄﹐寺有酒工﹐恃勇率眾出敵﹐擒獲三人﹐寺僧以解軍門﹐而爲首酒工﹐隨斃於眾毆。軍門立命斬三人於寺以示眾﹐餘十數人皆重責系獄﹐𨿽不無枉濫﹐然意在懲亂﹐亦不能不然。

府庠友徐展也﹐爲予述昔年館於姚市﹐偶同乃徒及親友﹐往太湖之濱弔喪﹐乘暇步於水旁﹐少年嬉戲﹐墮一銀古質簪於水﹐以爲必無復之理矣。三年後﹐復有他事﹐諸人復閒步湖濱﹐時值水涸﹐忽於砂礫中﹐得其故遺釵﹐不亦異哉﹗可見得失定數﹐有出於意外者。細事且然﹐則事事皆然。

玉峯古剎薦嚴寺者﹐俗名東寺﹐而學院則在寺之東﹐址相接也。庚辰十一月中歲試﹐初五日爲第一場﹐四鼓時待試者眾集寺中﹐或坐臥佛前﹐或蹲踞供桌。時﹐大雄殿有觀音像三尊﹐其在東偏者﹐佛龕忽大震動﹐殿屋作颯拉聲﹐眾駭愕奏避。一時哄述其異﹐或亦大士顯應﹐以警頑慢云。

崑城內之馬鞍山﹐石質最巧秀﹐然佳處尢在西偏﹐且孤聳乏水﹐至其東偏﹐惟丘壠荊榛﹐未睹山之妙也。己卯﹑庚辰間﹐宗伯顧瑞屏﹐買以作圃﹐以娛其封翁巽洲公﹐乃徙其塚墓﹐搜剔墾辟﹐泥沙去而石骨露﹐東麓之下﹐繞以短垣﹐中間崎嶇曲折﹐罔非奇峯佳石﹐亭榭齋閣﹐位置得宜﹐遂有澗以儲水﹐淵然澄碧﹐頓成名勝。天巧實藉人工以呈﹐顏之曰「樂彼之園」﹐足爲玆山增色矣。所惜拓辟伊始﹐艸木新栽﹐俟他年過之﹐苔蒼木秀﹐當有幽致耳。

向聞松陵有垂虹橋之勝﹐余未履其地﹐辛巳二月旣望﹐友人拉餘同往﹐謁吳江葉令。乃由太湖而渡﹐渺然巨浸﹐然路不甚遙﹐向午已抵邑之南門﹐泊焉。入南門﹐不里許﹐卽至縣治。由縣治而東﹐行一﹑二里﹐卽爲東門。出東門往北﹐卽垂虹橋﹐俗名長橋﹐以余步武計之﹐恰四百步。兩旁石爛﹐以磚砌面﹐然苦不髙﹐與平地無異﹐但修長耳。橋之中有亭﹐匾曰「垂虹勝槪」﹐惜河面不廣﹐旁多葑田﹐未爲大觀。他處學宮﹐俱在城中﹐吳江學宮獨在長橋之外﹔學宮對望有寺﹐浮屠屹立﹐卽方塔也﹔亦異常制。會暮色催人﹐僅遙望而返。

辛巳之夏﹐吳中二麥旣登﹐無柰自春及夏﹐雨澤鮮少﹐河港俱涸。五月中﹐正宜插蒔﹐然土燥不可墾﹐秧鍼無水可刺﹐有憔悴之色。上官及鄕紳﹐建亭於玄妙觀﹑承天寺﹑西蒼等處﹐祈禱。十四日﹑二十二日﹑二十七﹑八日﹐僅有微雨﹐無濟於事。米價貴至每石一兩八錢﹐人心惶惶﹐途有餓莩。況疫癘盛行﹐有全家伏枕者﹐有數口中死亡過半者。二十七午後﹐蝗飛自西䢐東﹐經時不絕﹐錢價愈減﹐物價倍增。鴨卵至十五文一枚﹐後加至二十三四文﹐眞足駭人聽者。吳民之困苦極矣﹐亢旱異常﹐撫院黃希憲﹐率各官及庠友步禱。至六月十二日辰巳間﹐有大雷雨﹐然惜其不久﹐未能沾足。米價已逾三兩﹐切面每斤賣三十六文。吳中固安享太平久矣﹐不意今遂饑窘至是。逮十四日晚間大雨﹐夜間亦雨﹐人心稍定。然種已失時﹐天時又涼若深秋﹐惰農亦有藉口﹐未知向後竟何如也﹗

崇禎十四年﹐歲在辛巳﹐秋八月望前﹐按臣宗惇一蒞任﹐兼提督四府學政﹐督學考校生童﹐桉臺巡歷各州縣動靜異宜﹐而一官兼任之。此誠創見之事。宗院先於蘇城行按臣事﹐卽往江陰﹐發牌科考去。

是歲田禾﹐夏苦亢旱﹐多不插蒔﹐卽蒔亦皆後時。至秋間復爲蝗虫所食。有幸免蝗禍者﹐又因秋秒旱寒﹐遂多秕死。大約所收不及十之三四。十月中﹐糙米價至二兩八九錢。白粟三兩之外﹐凡中人之家﹐皆艱於食。吳中向推饒麗﹐今則餓殍在途﹐豆擔糠秕皆以爲食﹐貧民皆面無人色﹐父老競傳萬曆十六年爲大荒﹐然米價止一兩六錢﹐又不月餘而減﹐今價倍於昔﹐且習以爲常﹐民力幾何﹐曷以度歲月﹖此眞大厄會也﹗

歲凶異常﹐撫按交章上請﹐不惟不蒙寬卹﹐徵賦反有加焉。糙糧每畝二斗五升有零﹐折銀每畝一錢七分有零﹐又急如星火﹐勒限殘歲完糧。連差督餉科臣至吳中者兩三員﹐賜劍專敕行事﹐撫臣及縣官﹐惴惴懼得罪﹔長洲令葉承光創立新法﹐於首名之外﹐更擇尢富厚者爲大首名﹐以大統細﹐隱然責以賠補。任大責重﹐人皆惶駭不安。大戶役重糧多﹐中人支吾不給﹐貧民困餒死亡﹐井裏蕭條﹐鄕城同景﹐非復向時全盛矣﹗

今秋未差決部﹐是以系囚幸免一歲。然冬至後﹐撫屬有解盜犯決不待時者﹐先後各二人﹐梟首號令本處﹐而四屍委棄北寺前﹐慘不可言。

宗室攺授文階﹐臨民治事﹐亦近事也。朱術珣者﹐任戶部主事﹐榷滸墅關。苛刻異常﹐亂則重罰﹐空船亦責其納鈔﹔女人過關﹐納銀八錢。商賈及民﹐無不痛恨﹔而莫可如何。貪酷之聲日著﹐被劾於柱後惠文﹐有旨革職﹐著撫按察明回奏。自是鎖閉署中以待勘﹐而鈔關暴政頓除﹐人心爲之大快。後撫臣周旋天潢之體﹐潛縱之﹔離任去。

崇禎十五年壬午元旦﹐大雪﹔時立春在初七﹐猶是臘雪﹐民咸以爲瑞。年𨿽荒歉﹐元宵前後﹐閶門大街﹐燈彩頗盛﹐觀者駢肩﹐至踹斃老稚﹐民家懼禍﹐乃止。

食人之事﹐向聞山東﹑河南有之﹐猶在疑信間。今則蘇城內外﹐往往有此。吳民之死於道路者﹐乏人埋殮﹐至暮則饑民之悍而黠者﹐潛割其肉﹐以充口腹。上官嚴加重責﹐然時有犯者。途中乞丐煩多﹐人皆鳩形鵠面。況開歲多寒多雨﹐春已過半﹐猶大嚴寒﹐二月望後﹐積雨旬餘﹐細民無所得食﹐相率就斃。王府基﹐每日埋屍數十﹐此余所目睹者。因米值每升至九十文有零﹐實難得食耳。民房多空廢坍頹﹐良田美產﹐欲求售而不可得﹐向來吳城繁庶﹐侈靡已甚﹐泰極而否﹐理勢固然﹐不意余適當其厄。

新按臺髙久玆﹐二月十五日上任﹐朝端畢竟以宗惇一兼巡按﹑督學二差未便﹐故另差髙院代巡﹐而宗院專司學政﹔三月望前錄科蘇郡云。

是歲餘館於王洗馬巷顧氏﹐二月二十五日﹐始就塾﹐庭間玉蝶梅綠﹐萼梅盛開﹐香滿書室。至三月初旬﹐尙有殘花在樹﹐節气之遲使然也。

宗院三月初四日﹐考長﹑吳二邑童生。十一日﹐已發進學案﹐然在列者多宦家富室﹐孤寒得售者頗少﹐院試請托盛行﹐兼以賄進﹐日甚一日矣。柰何﹗

髙按院蒞任後﹐未行一事﹐日惟飲酒遊山而已。月餘﹐卽丁憂去。

長洲縣葉承光﹐責大小首名賠糧﹐不惟徵比嚴急﹐且得賄放免﹐染指尢多﹐貪酷大著。乃父葉初春﹐亦甲科﹐方在淸耍﹐恐其叢怨速敗﹐遂假手於人﹐劾其不職﹐得旨赴京聽調﹐於是糧事粗畢﹐卽重載解任去。

薪桂米珠﹐自目睹今歲之景﹐始信此語爲不誣矣。逮至五月﹐二麥旣登﹐丰穰異於常歲﹐多者每畝收二石﹐少者亦不下石許。自是價亦漸減﹐春間﹐小麥每升踰六十文﹐至是減半。吳中田畝﹐無麥租之例﹐祗因去冬田多全白﹐賠糧太甚﹐今夏麥又大稔﹐諸大家創爲新例﹐凡舊歲田禾蒔而荒者﹐每畝索麥租斗﹐誠不得已而然。而鄕民亦遂輸麥﹐無不奉令者。舊歲疫气甚行﹐鄕城多死。死亡者棺木一具﹐幾倍常價﹐貧家多不能具棺﹐禿埋及委棄者無算﹐慘不忍言。今夏復多時疫﹐而鄕村尢甚﹐村落中互相纏染﹐言有一家斃兩三人者﹔有全家伏枕﹐或死亡俱盡者。時當插蒔﹐田多閒曠﹐乏人佃種。五月中﹐余往鄕間﹐此景非人力所能爲也。

八月十八夜半﹐突然霹靂一聲﹐予意必擊一巨惡也。迨曉﹐詢知僅擊壞繡綫巷民家一屋柱耳。天意固不可測﹗

長洲新令謝良瑾﹐廣全州人也。以今歲乞巧日蒞任﹐聞有廣筋寒之疾﹐告假居多﹐不甚登堂理事。遷延至十月中﹐竟去任。前葉令調知宜興。

巡撫黃希憲﹐初蒞吳時﹐因張國維聲譽素洽之後﹐所謂繼盛者難爲美﹐故每不滿人意﹐實一循理守法人也。久之﹐士民亦習而安之矣。壬午中元節﹐諸紳衿以兩歲間窮民多餒死﹑疫死者﹐建蘭盆會於準提庵﹑瑞光寺﹑雙塔寺三處﹐延名僧頂目﹐以重其事﹐普度亡魂﹐亦美舉也。撫公以開府之尊﹐於始事﹑終事之日﹐偏往三處﹐拈香參禮﹐與頂目分庭握手﹐亦見其不挾貴﹔半塘寺佛閣朽敝﹐工費浩繁﹐撫公慨任興修﹐得此大檀越爲倡始﹐經畫輪奐﹐可指日就矣。未幾﹐黃公陞﹐不知能竟此局否﹖

壬午﹐南畿秋榜獲售者﹐大都皆宦室及素封之家﹐卽不必擁饒﹐亦多以關節得之﹐而孤寒殊少﹐人言藉藉。予聞二破題頗佳﹐余未能悉記也。破云﹕發而皆中節﹐則盡富貴也。又云﹕以財發身﹐其中非爾力也。

十月二十八日﹐天气暖和初夏﹐黃昏時雷電交作﹐未幾﹐大風驟起﹐忽有冰雹一陣﹐穿窗系牖﹐其聲甚厲﹐拾而觀之﹐或如指頂﹐或如瓦碎片﹐比天啟二年六月二十三日者爲尢大﹐且在冬月﹐更可異也。

●崇禎記聞錄卷三

前任撫院張國維﹐陞河道侍郎去任﹐代之者黃希憲。今秋兵部尙書陳新甲﹐以罪論斬﹐系獄﹔陞張國維爲兵部尙書﹐卽以希憲代河道侍郎之職。皇上欲警本兵僕﹐張國維已蒞任﹐特令監斬陳新甲。設身處地﹐能不凜然﹗

河南全省八府﹐乃天下之中也﹐向被流寇之害﹐殘破者五六府﹔福王爲神宗愛子﹐封國河南府﹐至城破被殺﹐則人民罹害不待言矣。獨汴梁爲省城﹐卽北宋京都周王封國在焉﹐猶幸保全﹐至今年九月﹐流賊攻圍已久﹐火器衝系﹐人力挖掘﹐城中食盡力疲﹐兵民十存一二。流寇復決黃河之水以灌城﹐頓成巨浸﹐周王及撫按貴官﹐俱從城上乘筏而出﹐貴賤老幼死者無算﹐兵荒困厄之後﹐復遭此沈浸之患﹐聞者駭聽。且寇警徧於四方﹐旣不能剿﹐又不能撫﹐蔓延日甚﹐恐非國家之福也。

富貴壽考﹐人鮮克全﹔若今所目睹﹐無如申公用嘉矣。父則首揆文定公﹐兄則大司馬玄諸公﹐身叨嘉靖壬午鄕薦﹐歷仕至參政﹐始歸林下。有子九人﹐長蒙祖﹐蔭授中書舍人﹔次子紹芳﹐以丙辰進士﹐仕至右布政﹔余俱庠生。女十一人﹐俱配宦族。長婿魏文心﹐年近六旬﹐今秋亦登鄕榜。十月二十八日﹐爲公八旬誕辰﹐康健如壯齡﹐以前壬午舉人復值壬午﹐以大耋稱慶。珪組蟬聯﹐門庭赫弈﹐福澤隆盛﹐無以復加。洵數萬中之一人矣。

﹝上有闕文﹞邊無禦之者﹐遂深入內地。越京城而下﹐至破臨淸等﹐所費殊多﹐然皆遲遲其行。諺雲遠水不救近火﹐此類是也。此壬午冬月事﹐未知向後何如﹖

按臺周一敬﹐衢州西安人也。於閏十一月二十四日蒞任﹐進謁時﹐見其禮貌過於謙恭﹐愚意代巡重任﹐須有操持﹑有丰稜者﹐方能爲地方驅蠹造福﹔此公恐非有風力者﹐嫌其太趣時徇眾耳﹐尙俟徐觀。其按畢回籍而卒﹐傳爲自盡云。

撫院陳瑄﹐福建侯官人。先由嘉興知府﹑紹興兵備﹐遂進今職。於十二月初十日上任﹐十五日往畱都謁陵﹐在任鮮克有爲﹐甲申夏﹐陞大理寺卿。

蘇松兵道﹐已率兵勤王﹐常鎭兵備僉事﹐因新撫臺到任來見﹐泊舟北馬頭﹐時黃昏後聞歡呼笑飲聲﹐兵尊謂其不避上臺﹐差役往拿﹐其實北馬頭大半皆妓館也。差人尋聲而入﹐見與妓歡洽者﹐卽本衙門書吏﹐難以下手﹐又難以復兵尊﹐遂入鄰家拿一宿娼者﹐其人已與妓安寢﹐竟於睡夢中拿出﹐兩人不知所以﹐與妓蓬垢而往﹐兵尊各加責二十逐出。閉門髙臥﹐禍自天來﹐斯人之謂歟﹗然不宿妓﹐安有此禍﹖又其自取也。

十二﹝月﹞二十日申刻﹐雷聲大震﹐是年閏十一月﹐立春在十二月十七日。

水蒼先以太學上捨﹐仕至河南汝寧府別駕﹐田連阡陌﹐重裀列鼎﹐亦吳城三傑也。

會有祖遺瀟涇田六百四畝﹐吳氏得業﹐已踰六七十載﹐原價每畝八錢﹐時移事異﹐今則每畝值四五金矣。聞原買之王姓﹐王氏之前則鄭氏﹐亦曾管業﹐然其來已久﹐轉折亦太多矣。今孝廉鄭士敬名敷教者﹐自稱原主﹐欲以原價回贖﹐水老以事出情理之外﹐不聽其贖﹐鄭春元遂以遠祖祭田爲名﹐訟之吳縣﹐門生累百公呈相助﹐牛令斷與回贖半﹐爰書以吳別駕義讓聽贖﹐申詳撫院批允﹐以示不可翻之案。乃吳氏心不允服﹐方圖上控﹐鄭氏則贖價未交﹐田未過戶﹐已下鄕收租矣。周按臺新任﹐水老控準批府﹐柰署印倪四府復左袒鄭氏者﹐士敬徧拉新科諸同袍協力爭勝﹐並欲全贖六百餘畝﹐實爲駭聽﹐眾口亦有不平之論。但上官不能據理執法﹐衿紳又無不趨炎附勢者﹐恐𨿽與之角﹐恐無益耳。十二月二十四日對簿﹐倪四府竟斷鄭氏全贖﹐可怪極矣﹗

考試武舉科﹐例在十月中﹐舊歲以缺按臣停。至來年二月中﹐周按臺以初十爲頭場﹐因初九陰雨不便聚馬故也。三場試畢﹐二十揭曉。

崇禎十六年癸未﹐向因歲凶﹐諸剎講經之席﹐不暇修舉。今已小康﹐瑞光寺延僧開講﹐新正初三日﹐例於開元寺進香禮地藏菩薩。開元﹑瑞光﹐兩剎相望﹐是日又值淸明﹐進香及聽講者﹐摩肩接踵﹐尢盛於常歲。

新正初八九日﹐燈節將近﹐城中綫慢漸盛﹐通衢委巷﹐方興未艾。至十三日﹐忽然盡撒﹐聞有福建孝廉微服遊焉﹐爲人所侮﹐控於府﹐署篆倪司理因笞責地方﹐禁其懸彩生事﹐是以未過上元而遽撤﹐是後亦連雨矣。

辰戌丑未歲﹐會試天下舉人﹐此定制也。今癸未歲﹐孝廉因應北上求試﹐只緣�騎內躪踐﹐破及臨淸等處﹐南北道梗﹐入覲各官及應試舉人﹐俱不能北上﹐或寓揚州﹐以觀時勢。會場不能不攺期﹐恐今歲不暇及矣。�後北出境﹐更期於八月中會試。如鄕試之期焉。

正月二十二日﹐宗院行牌縣考童生﹐四府同日﹐以杜冒籍之獘耳。二月初旬﹐宗師先往江北歲試淮揚矣﹐且聞不專爲試事﹐欲其彈壓江北也。

閩帥鄭芝龍﹐聞以盜招安者﹐其部下之兵甚精。會登萊巡撫曾化龍亦閩人﹐欲赴任﹐因有警﹐鄭帥令其弟帶錦衣衛名之豹者﹐率兵護從﹐以勤王爲名。先聲之來﹐頗屬可慮。及三月朔﹐鄭兵至蘇﹐節制甚嚴﹐纖毫無擾﹐民心始安。

湖廣大帥左良玉﹐督師楊嗣昌舊隸也。楊以身叨殄寇之任﹐積久不效自盡﹔左帥遂蟠踞湖湘﹐有跋扈之志。邇因�警﹐借口勤王﹐發兵由荊襄﹐歷池州﹐至蕪湖﹐無不騷擾。風聞之言日甚﹐人心方屬惶惶。二月二十九日﹐南直巡撫鄭瑄﹐時在南畿﹐忽行牌蘇州府云﹕左兵有窺四郡之意﹐令預爲之防。吳民知之﹐遂人爲自便之計﹐大家多運米下鄕﹐覓居停於陽城湖及洞庭﹑光福等處﹐乃輕舉妄動者﹐每爲盜中途劫掠。三月初三﹑四間﹐正在紛紛﹐以後聲息漸緩﹔左兵卒不至。初十日後﹐撫院頒示本府以安民﹐迄無意外之變﹐此吳民之福也。

天平山去支硎不遠﹐山復峻秀﹐上有萬笏林﹐羣石挺立﹐亦名勝也。範長倩祖塋在山之右麓。長倩宦貲巨富﹐且多巧思﹐自少參謝事歸﹐卽卜築此山﹐搜剔巖藪﹐疏鑿池沼﹐建亭榭堂廡﹐植佳樹美竹﹐大費經營位置﹐遂爲玆山增色。春秋花月﹐遊人之盛如蟻。後範宦移居城中﹐其宮室花木猶無恙﹐自長倩以八旬之外告終﹐而子年幼弱﹐此山幾於無主。況值歲凶﹐其族之貧者﹐羣往攘取窗戶﹐斬伐樹木﹐昔之碧瓦朱欄﹐名花修竹﹐處處堪玩者﹐僅存頹垣空捨。去歲春日過之﹐已不勝盛衰之感。厥後更令人不忍睹矣﹔俯仰今昔﹐能不慨然﹗

蘇郡稱闔閭城﹐相傳爲吳王闔閭所築﹐自後繕修﹐未能悉考。迨我明太祖髙皇帝破張士誠後﹐必大加修築﹐其來已久﹐近所云修城﹐不過就頹壞處補砌或數丈﹑或一二十丈止耳。是年正月﹐因寇警屢傳﹐由是周徧修之﹐然惟芟除艸﹐將白石灰塗嵌磚縫內﹐𨿽未必堅固﹐亦一望可觀。據理刑倪長圩出示云﹕費五千餘金。皆搜括諸處所得﹐未加賦於田也。倪亦敢作敢爲之官﹐能任事而不無已甚耳。

四月朔以後﹐連四五日﹐每晨有早露降於樹﹔人言則然﹐余未目睹。

郡城有馬生龍駒﹐其色黑﹐止一額有角﹐肉尾如扇﹐蹄有爪﹐甚大﹐倍於常駒。圉人聞於官﹐往觀者如示。越明日遂斃﹐因出胎時厥狀駭目﹐飼馬者怪而箠之﹐已受傷故也。後察知爲本府局內官馬所生﹔此四月初旬內事。

四月十四夜初更﹐勾獄巷火起﹐至天明方息﹐延燒過灣頭及渡僧橋左右。罹禍者二百餘家。前天啟七年九月二十二夜﹐此地大火。崇禎二年十一月二十一日辰刻大火。崇禎十一年四月十三黃昏又火﹐燒毀弔橋。是年十二月初六﹐弔橋西■﹝土免﹞又失火﹐燒數十家。至今十六年四月﹐又遭此火災。先後十七年內﹐此地五經烈焰矣﹐誠不可解。

內府中書文震亨鼎元﹐閣學文起弟也。其家諸僕素恣橫﹐自文起歿後﹐亦稍戢矣。近啟美奉差回籍﹐有僕袁二適在外嚇詐人錢﹐聞有幾千千﹐並饜飽酒食而歸。值武弁吳聖階在北教場下操﹐乘醉撞入營內﹐士卒呵之﹐大肆無狀﹐侮及聖階﹐殊不可耐﹐遂執而撻之。申送倪理刑及撫臺﹐各加重責﹔計是日被笞七千餘﹐且受營兵眾毆﹐後枷示府前﹐越一日而斃﹐乃三月二十六日也。小人無知﹐自取一死﹐未必非倚勢作惡之報。

宋仙洲巷有僕沈坤﹐於二月初九夜以石系其妻﹐腦裂立斃﹐主翁卽以聞於縣﹐詰朝捕衙往驗﹐呼其僕詢之﹐云舊冬曾見其妻與他僕接唇﹐大以爲恥而不言﹐新正羣僕共飲﹐爲一僕所誚﹐遂深恨﹐欲殺其妻而不得其便。是夕﹐妻自主母房中出﹐手抱初生幼女﹐才入臥室﹐沈僕卽以巨石在當頂一擊﹐頭破髓流而斃﹐情眞事實﹐而姦爲無據﹐遂收系獄。後重責擬絞﹐爲夫婦已踰二十載﹐妻被殺於俄傾﹐而夫亦因妻罹辟﹐異哉﹗

是歲五月初﹐連日有雨﹐龍舟之興阻矣﹐逮過端午﹐遂不雨。髙田不能蒔者﹐十居其一﹐卽已蒔者﹐初藉桔橰﹐後亦多窘於無措﹐撫按及有司衿紳結壇於玄妙觀﹑範莊﹑西倉等處﹐延法官祈禱﹐卒無一應。米價日騰﹐民間迎神賽會者﹐晝夜不絕。六月初一日﹐五方賢聖之聚於玄妙觀者﹐多至百數十位外﹐關帝﹑猛將﹑李玉及十鄕土地﹐無不迎請﹐招搖往山川﹑社稷等壇行香進表﹐殊爲狂誕。因以請雨爲名﹐上臺不禁﹐而反見賞故也。至六月中﹐方得雨﹐人心始安。大約秋成必�全熟﹐安得遇大有之年﹖

七月二十五日﹐楓橋有好事者﹐斂銀於糧食行中﹐以爲賽會之資﹐風聞從來未有之盛。余亦隨俗往觀﹐將及上津橋﹐人擠不克前進﹐遂坐於肆中。第見衿紳士庶﹐男女老幼﹐傾城罷市﹐肩輿舟楫之價﹐皆倍於常。通國若狂﹐殊爲可怪。直至向晚﹐乃得見之﹐究竟所睹不逮所聞。而居停之家﹐款畱親友往來之眾﹐呼舟備物所費良�﹐何其作無益而害有益耶﹖

蘇州大郡﹐久缺府縣正官﹐署府篆者﹐乃松江孫郡丞也。薛二府初署長洲事﹐後更劉三府﹐本府蕭照磨署吳邑篆﹐蕭系科甲降謫者。陞韓城知縣﹐於六月終去任。吳縣印遂虛懸﹐撫按批著鎭江程通判來署﹐至中秋未至也。

縣考童生在正月下旬﹐府試稽延日久﹐宗院先按臨松江﹐於七月二十二日經吳門﹔本府乃於二十八日就府學考長洲童﹐委劉通判監充署中考吳縣童﹔餘一州五邑﹐俱倪四府往查盤時就彼考訖矣。凡事多出創見﹐兩縣正續案取童生﹐反浮於納捲之數﹐大可笑也。八月終﹐孫二府發府案﹔九月初旬﹐宗師坐崑山院試﹔未幾﹐先發進學案﹐鳳扶侄進庠。十月十一日覆試﹐次日謁謝﹐次第發落歲試諸友。十六﹐起馬回江陰。餘丁內艱﹐不與考。因鳳扶相約崑行﹐實三往返焉。

會狀閣學周延儒﹐壯齡歸裏﹐富貴福澤無加矣。後因天下多故﹐特旨以首輔徵。聖心倚毗何隆﹐乃彼實庸儒﹐徒知依勢納賄而已。比�入戕畿輔﹐嚴旨欲困而剿之﹐母令逸出﹐周貪其重賄﹐授意縱之去。後情狀漸露﹐上怒其誤國﹐令解任回籍﹐未幾差官提赴京﹐中途賜自盡﹐截首傳示九邊﹐臣實負君﹐得禍殊慘﹐國體亦有傷﹐惜哉﹗

十四﹑十五兩歲﹐吳民之斃於餓者﹑疾疫者﹐難以數計矣。不意十六﹑十七年冬春之交﹐疫厲又大行﹐且朝發夕斃﹐大抵城外尢甚。南濠腌魚行櫛比而列﹐免者殆少﹐甚至一家有斃十餘人者。人心惶懼﹐設醮理懺祈保﹐猶爲近理﹐乃市井不肖﹐乘此彊斂民財﹐以唱戲媚神﹐就中侵漁自肥﹐殊可痛惡。一時此風大熾﹐城內外戲臺相望﹐多至生事﹐上官乃出示禁止﹐然每夕家懸一燈於中衢﹐初昏之後﹐燈滿街﹐較之元宵﹐反覺周徧﹐但皆籠燈﹐乏彩球耳。此舉至四月中猶未已。

崇禎十七年﹐余館於白鶴觀前張氏﹐新正十七日就塾。

長洲縣令李碩﹐四月十三日上任﹐四川人也﹐縣缺令一年有半矣。

鄕紳原任海道彭歌祥﹐有寵妾娶自北都﹐不意先與科甲程峋有交﹐情好甚篤﹐今程現任蘇松兵備﹐來拜彭宦﹐彼此俱在可望不可親之際。是妾乃修情柬一通﹐並大紅汗巾﹐封緘命人投送兵備道﹐適督餉在兵道舟中﹐必欲索觀﹐啟緘遂爲所見﹐事遂昭彰。彭宦謂公祖憲臺﹐乃圖淫鄕紳閨中之婦﹐出揭相攻﹐兵道又以自不嚴謹閨門﹐致令娶妾﹐敢以褻詞上瀆憲司﹐亦具揭撫按﹐徧控鄕紳。此誠一大怪事。彼此官箴﹐大都有玷矣。或云此婦與程從無一面者﹐事難究詰﹐竟置不問而已。

庠生及國學生未經革黜﹐上官不得加刑責﹐此國家待士以禮﹐舊制也。管子螺系監生﹐以倉糧事﹐本府同知必欲責治﹐笞之二十板﹐士論哄然。且管氏方在盛時﹐甲科正傳﹐𨿽已物故﹐然其父宗曾﹑其弟正儀﹐俱鄕科。更有已貢及在庠者﹐羣往訴於撫公府縣﹐隨至署中﹐毀二府官帶﹐加以老拳﹐爲地方公祖者﹐受侮至此﹐實由自取﹐皆四月中異聞也。

舊撫臣張國維仕至本兵﹐以縱出邊被逮﹐𨿽受旨於首揆﹐平心論之﹐亦不能無罪。但張公素得人心﹐中外皆深惜之﹐皇上俯順輿情﹐罪止及首揆﹐張公不惟無罪﹐復令總蒞浙直。四月十七日﹐坐北察院﹐到任後卽往浙中﹐皇上以後錢榖告乏﹐新頒加納種種條例﹐令張公便宜行事﹐以斂財於浙直﹐濟軍國之用耳。然在公則沾恩甚渥﹐徼幸實多矣。

吳邑新令吳夢白﹐字可黃﹐崇徳人也。於四月二十五日上任﹐正值凶問驚傳﹐時事莫測之際﹐但見多憂多懼﹐不見居官之榮。未知向後何如﹖

崇禎天子臨禦十七載﹐勤儉勵精﹐乃明主也。柰國運多艱﹐或四方水旱﹐疾疫戎�內侵﹐甚且內地流寇猖獗﹐有加無損。秦﹑晉﹑楚﹑蜀﹑汴城﹑江右﹐無不殘破﹐軍興費重﹐國儲不給﹐不能不嚴徵於江南諸郡。人心大都思亂﹐上𨿽苦心焦思﹐文武大僚﹐無足倚恃者。甲申三月﹐流寇進逼京城。十九日﹐內府有姦人啟門迎之以入﹐曾無扞禦之者。變出意外﹐上倉猝無措﹐奔至煤山自縊。周後亦自盡。皇嗣及諸大臣多遭慘禍﹐翻覆異變﹐至此及矣。流寇在京﹐燒劫炙詐﹐至四月中出京﹔端午前﹐豫王人焉。外寇破京師﹐天子被奇禍﹐從未有若此其易者。此信一月前已傳於郡中﹐以理所必無﹐未敢遽信。後覺凶問爲眞﹐楓橋無賴遂盟聚眾多﹐遠近協應﹐欲爲不軌﹔居民惶懼﹐咸恐身家不保。四月終﹑五月初﹐挈貲帑﹑攜內眷﹐潛避洞庭山﹑陽城湖﹑光福及諸僻者﹐十有四五。此由宦家巨室爲之倡也。夫天下無事﹐諸軒冕貴人怙勢黷貨﹐坐享富貴﹐曾無裨於國計民艱﹐事變之來﹐又不能爲禦災扞患之計﹐只以身家慮重﹐但知營窟潛匿﹐以圖自全﹐不惜先去﹐以爲民望﹐臣實負國。朝果乏人﹐使十七載憂勞勤瘁之主﹐一旦不保厥身﹐禍及宗社妻孥﹐聞之豈不痛心哉﹗自昔敗亡之主﹐或以殘虐﹐或以淫縱﹐或以昏弱﹐或以大權旁落﹐今天子無一焉。而忽罹此大不幸﹐此艸野之臣所嘆惜痛恨而不能自已者也。今國旣無主﹐南北間隔﹐未知向後作何景象﹐時事正未可知。豈意當吾世乃目擊如此異變﹐悲夫﹗悲夫﹗甲申端陽日記。

潞王失國﹐流泛至吳﹐寓於無錫華氏園亭﹐大抵邇來天潢之被難者多矣。

常熟趙士春﹑士錦兄弟同舉進士﹐一鼎甲﹐一任州守﹐勢方炎盛。孝廉祝謙吉﹐與州守都居﹐祝固義孫也。趙欲並得其居宅以營廣廈﹐多方欺侮﹐斥其爲人僕。祝已任學諭﹐憤不能堪﹐遂自縊於家﹐遺書囑其子復仇。時通城士民及祝所蒞本庠諸靑衿﹐俱不平﹐聚眾毀燒趙氏居第﹐訟之各臺﹐祝氏妻及子叩閽上疏﹐欲泄其冤。此癸未﹑甲申間海虞異變也。但朝家忽遭攺革﹐此等事恐置之不暇問矣。

四月初二日﹐吳江賽會﹐目睹者云富麗異常﹐爲郡中從來所未有。是時北都不祥之說已競傳﹐民間猶爲此舉﹐可見人無憂國之心。

主上遭變於三月十九日﹐因嗣位未有主﹐哀詔未頒﹐士民共懷悲憤﹐三學諸友倡爲哭廟之舉﹐遂於五月初九日羣往府庠﹐設哀詞一通﹐各具孝巾便服﹐拜而哭之﹐無不悲慟。諸鄕紳往拜者亦多﹐以三日爲率。初九日﹐侍禦李模﹐以後至不及拜﹐諸友斥責之。李宦無措﹐毀其肩輿﹐狼狽而歸。初十日﹐刑部侍郎王心一﹐因在府庠語及措餉﹐發言未當﹐亦被面詬。十一日﹐按臺周一敬謁孔廟﹐誤穿吉服﹐諸庠友大哄﹐眾口紛然﹐按臺自覺失禮﹐急易素而拜﹐隨參十餘友﹐學臺不行乃已。

京城不守﹐變出非常﹐諸貴憲受國厚恩﹐宜以身殉。乃聞之從逆者殊多﹐如郡中翰林項煜﹑通政宋學顯﹑部屬錢位坤﹑湯有慶﹐皆其人也。士民痛恨﹐乃於五月初十日羣往四家﹐毀其器物﹐散其貲蓄﹐以泄眾心之不平。項三載前遷居於閶門外之上塘﹐乃冏鄕徐正雅故居﹐建自乃祖﹐堅壯宏敞﹐內有園亭山石﹐名甲吳中﹐因塘垣罕固﹐且蓄百餘人在內﹐拋磚持械﹐謬謂可以禦外﹐詎知愈觸眾怒。是晚眾攻之不入﹐遂前後縱火﹐烈焰熾燃﹐華居厚貲﹐頓成毀燼。崇垣所壓﹐致斃多人。四姓獨項氏被禍尢甚﹐次則湯與宋﹐衣飾器物米粟﹐無不散毀一空。湯因卜居未獲華廈﹐暫居胞弟之宅﹐此番擊毀﹐乃弟亦罹池魚林木之殃矣。獨錢氏知風預備﹐其細軟已徙去﹐僅存粗重﹐啟戶相延﹐且置酒以待﹐令鄰人婉詞代懇﹐乞勿縱火以延及旁近。大約以柔制剛﹐𨿽亦經搶毀﹐未爲已甚﹐計亦姦而巧矣。此皆未有之變﹐不謂今日睹之。士民搶毀項﹑宋﹑湯﹑錢﹐𨿽非法紀﹐猶藉討逆名義﹐乃無賴乘機聚十餘人往﹐脇取富室章氏現銀玉珠幾千餘金﹐章之祖系顯宦﹐乃父孝廉﹐積貲最厚﹐巨富而吝﹐曾於崇禎十三年被搶﹐乃傷弓之鳥也。是日聞眾方焚擊項氏﹐寧不寒心﹐諸惡少僞云眾欲搶擊﹐須付現物與首事者﹐事猶可已。章孝廉已故﹐其子畏﹐遂與千餘金以出﹐乃其人俱在附近﹐共知爲某�﹐遂爲捕役所獲。明日送縣﹐夾打成招﹐又明日解院﹐按臺將爲首二人立斃杖下﹐餘五人重責巨枷﹐委官統兵押出遊行大門示眾﹐觀者駢肩疊足﹐此五人恐多無生理矣。後僅斃一人﹐余俱未死。

南直巡撫鄭﹐有告示刊印徧布﹐大意云﹕先帝不幸受害﹐南都大臣魏國公徐﹑兵部大堂史等﹐擁戴神宗次子首藩福王﹐於五月初三日登監國之位﹐君臣協心以圖中興﹐所有恩赦款例﹐不日詔至卽行﹐眾宜安戢靜聽﹐毋生疑懼。此示。餘十三日於承天寺前見之。

福王十五日卽帝位﹐哀詔十八日到府﹐遂於十九日設位府堂﹐哭臨三日。

理刑倪長玗蒞蘇五載﹐亦能任事者﹐但信任門役李某等﹐納賄無算﹐李門子富室巨萬﹐致名掛彈章﹐倪理刑必難自全﹐適遭先帝之變﹐國勢搶攘﹐遂爲張總督屬下監軍。甲申端午後﹐復來吳中﹐不過一幕僚﹐气焰大異昔日矣。未幾按臺訶之乃去。

吳庠許琰﹐字玉重﹐年及五旬矣﹐聞崇禎天子慘變﹐憤不欲生﹐曾沈於河。潞王令人拯之﹐復自投環﹐亦遇救而免﹐逐鬱鬱絕粒而死。節義之聲大著﹐士林多爭誄誦述者。夫庠生未膺一命﹐未沾升斗﹐且新天子已嗣服於南都﹐國統未墜﹐似可以無死﹐乃竟決然一死﹐足愧今之受國厚恩而俯首從賊者。未幾﹐贈博士﹐賜祭一壇﹐予半葬﹐建坊崇祀。

新主卽位﹐恩詔六月十八至蘇郡﹐賫詔官卽郡人侍禦李模也。

甲申五﹑六月﹐郡中少雨﹐結壇玄妙觀祈禱﹐上官鄕紳每日淸晨往彼叩拜﹐𨿽有小雨﹐究未沾足。長晝炎威赫然﹐亢旱乃爾﹐安有秋﹗

新理刑萬適﹐江右人也﹐七月中到任﹐卽署府篆﹐前署松郡同知孫國楠﹐陞肇慶知府。至是﹐始得赴嶺南新任。署蘇頗久﹐又榮陞美缺﹐華矣。

山陰祁虎子﹐數載前巡按蘇松﹐能殲積蠹﹐大有聲望。是歲北都傾覆﹐新主繼祚於南都﹐四方人心惶惶﹐朝議特命祁院安撫江南﹐便宜行事。然仍禦史銜也。復命後卽選巡撫﹐專蒞四郡﹐亦於七月建牙開府於吳中﹐到任後﹐卽往來鎭江﹐聞每夕私行巡行察﹐蓋畱心地方者。亢陽爲厲﹐河港俱涸。九月中﹐復結壇會道觀﹐撫公步禱﹐卒未有應。冬末﹐祁公告病歸。

陸敬所﹐名天祚﹐任萍鄕縣主薄﹐流寇破城﹐大尹畏從順﹐三尹獨矢不屈﹐羣寇義之﹐鼓吹迎至教場戮之﹐此癸未十一月中事。甲申夏間﹐柩還郡中﹐𨿽屬卑秩﹐實爲死義﹐卹典宜不遺也。

九月﹐部科請收選宮女﹐有旨恐其擾民﹐但令用價平�。先是﹐民間已有訛傳﹐後卒無擾。

毛國卿﹐名維張﹐任京衛經歷﹐流寇入京﹐亦遭夾致斃。九月中方得確報﹐乃設幕受弔於家﹔其子監貢善積﹐舊冬回籍﹐幸免流離。

張昌叔﹐名世芳﹐壬午積分貢生﹐在京目睹時變﹐予欲俟其歸而詳叩之。淸朝授澤州知州﹐赴任﹐中途遇寇﹐不知所之﹐恐無來歸之望矣。

洪武癸未﹐文皇渡江﹐順天癸未﹐貢院災﹐皆以是年八月會試﹐明年三月廷試﹐故有前後甲申科之稱。正徳庚辰﹐武宗南巡﹐故其年春會試﹐明年三月廷試﹐於是有辛巳科。三科皆新主登極之年。至崇禎癸未﹐以虜寇交訌﹐四方道梗﹐亦攺期八月會試﹐九月廷試﹐乃來年甲申三月﹐崇禎天子以寇入京城﹐倉猝自縊。五月初﹐弘光踐作於南都﹐此又變之大者。然皆在甲申歲﹐洵乎運數使然。

十月中﹐新按臺周元泰至乃鄕﹐已陞太僕少卿﹐而仍差代巡﹐此向來未有之事。

漕鹽兩臺﹐或系明經﹐或由上捨﹐姑蘇大郡缺郡守﹐至越二載。甲申十二月十三日﹐新郡侯陳師泰始至﹐亦鄕科也。或云鄕場副榜﹐未知孰是﹖

甲申一歲﹐可稱大旱。春夏原無沾足之雨﹐自六月至十一月﹐俱不雨﹐不獨田禾槁斃﹐支河俱絕﹐流井俱枯涸﹐鄕城皆苦不堪。十一月中旬方雨﹐庶幾春熟猶有望﹐民心稍安耳。是歲收租實難﹐朝議攺折﹔每年一石﹐折銀一兩二錢半﹔每田一畝﹐止納倉糧五斗﹔得畱米於地方﹐亦大便於民。後銀米漸增。十一月二十一日﹐閶門後板廠失火﹐自五涇廟之西延燒過街﹐後過河﹐而及於上塘﹐進專諸巷﹐被禍者幾百餘家。此地鬧市﹐多富饒之家﹐自晚燔灼﹐至夜半而止﹔無限脂膏﹐頓成煨燼﹔傷哉﹗

弘光攺元﹐乙酉歲﹝正月初﹞八日立春﹐初九﹑初十大雪盈尺﹐新正大約多雨。

宗師朱國昌﹐亦以太僕少卿兼督學禦史。發牌正月十四日吳庠錄科。二月初四府錄科。吳﹑長二學﹐獨儒童府學試﹐有旨必欲納銀﹐然後給捲﹐人皆觀望。至今未舉。

二月初五日晚間聞雷﹐時尙未啟蟄也。

初十日﹐楓橋忽當晝坍墮﹐被壓墜水死者﹑傷者數十人﹐亦屬異變。

十三日﹐新撫院蒞蘇﹐山東張鳳翔也。以兵都尙書兼都禦史﹐總督浙直﹐年踰七旬矣。

北事變後﹐宗藩多不能自存﹐流寓至吳中者﹐往往而是。十四日晚﹐偶至虎邱﹐值二王步入山門﹐首冠衝天巾﹐身依便服﹐兩人執黃蓋﹐隨從不越數人。旁觀者云﹐一爲周府寧鄕王﹐一位不知何府﹔親王之尊﹐下同旅宦。惜哉﹗

●崇禎記聞錄卷四

三月﹐偶閱邸報﹐見廣昌伯劉�揭﹐爲兩朝彜倫攸系﹐一時眞僞宜詳﹐瀝血再陳﹐上全皇仁事。前童氏自河南至﹐來歷已具前疏﹐不敢復贅。羈畱壽州十餘日﹐爵細爲究詢﹐但言皇上藩邸事﹐未言及周王一字。如系周王的妃﹐卽不能復正王妃﹐猶得生全自保﹐彼何必假言毋自取滅亡到底﹖止言皇上福藩諸事﹐卽癡愚喪心﹐計不出此﹐爵奉旨解送入京﹐意皇上面詢之﹐眞僞自白﹐骨肉之間﹐天性自在﹐爵等焉敢置喙。本月十三日﹐錦衣衛馮可宗﹐喚爵提塘副總兵張伏勝﹐面說童氏是周王的妃﹐緣聽諸周王做了皇帝﹐來認等語。爵不勝驚訝﹐且聞童氏臨審之期﹐而當日福府內監﹐卽識爲應用內官﹐並知其姓名。此不可解於臣民者一也。且聞初審時﹐先喚童氏入內堂根究﹐半晌後﹐發大堂刑究﹐皇上試思內堂根究者何言﹖更屬何意﹖此不可解於臣民者二也。爵終日暗爲察究﹐猶不能認童氏爲假﹐而問官刑威誣逼﹐何得卽指爲假乎﹖百姓萬口哄傳都市﹐明畱此若暗之疑﹝﹖﹞﹐後日若假若眞之案。爵謂此案必求眞確﹐童氏不宜暗驅槁蓆﹐如果假冒﹐則童氏不死之身﹐實爲假冒可據之證。如速令就死其身以滅口﹝﹖﹞﹐故緩死寬刑﹐正所以白眞僞於天下耳。至先帝太子﹐更系兩朝倫敍﹐爵正疑慮﹐忽接邸報。三月初三日﹐上召保國公朱國弼等到武英殿面諭曰﹕正月內有一稚子﹐先到鴻臚少卿髙夢箕家﹐說系先帝太子﹐夢箕畱不肯住。往蘇杭去。夢箕密奏﹐朕心甚喜﹐恐他失所﹐卽遣內臣馮進朝前去趕他。回到紹興﹐方才趕上。朕念先帝之子﹐卽朕之子﹐若固眞東宮﹐朕尙無子﹐卽愛養撫卹他﹐但昨差內官李承芳﹑盧九徳等﹐宿視回奏面貌不對﹐語言閃爍﹐關系宗社﹐不可不愼重。卿等會同府部大小九卿科道﹑舊日東宮講官﹐前去辦驗眞僞﹐卽日申時回奏。欽此。爵仰誦皇仁如天﹐舉朝臣工食朝廷之祿﹐戴先帝之恩﹐凡有血心﹐何忍以一綫之血脈﹐斷送於含糊片語。且皇上以先帝子撫爲己子﹐聖諭溫切﹐爵恐回奏諸臣誤認皇上愼重之旨﹐彊爲逢迎﹐忽接邸報﹐大學士馬士英一疏爲異聞事﹐內稱舊太子面貌﹐有方拱幹﹑李景濂﹑劉正宗﹑忻城伯趙之龍﹑保國公朱國弼﹑皆曾識認。乞敕前去審視﹐據實回奏等因。具題。奉聖旨﹐兩朝的系姦僞﹐候旨行。欽此。爵謂據回奏之言﹐似無異議矣。但天下耳目不可掩﹐千秋公論不可泯﹐伏祈皇上仍將仁愛撫孤﹐並痛念先帝皇衷如天之仁﹐明飭回奏諸臣再爲詳愼﹐恐此子一死﹐遺悔何及。太子系先帝遺血﹔童氏﹐皇上宮闈所系﹔自有天聰天明﹐何俟爵妄爲摩索﹐以上負皇仁﹐更令先帝抱痛於九泉也。彜倫所關﹐非一人一事之比﹐爵謬列藩屏﹐與皇上同休威﹐𨿽愚弁實懷忠耿﹐謹涕泣保畱﹐以存眞僞。惟我皇上監此微衷﹐幹斷施行。奉聖旨﹐朕元配黃氏﹐已經先朝冊封﹐不幸夭逝﹐繼配李氏﹐又以殉難。登極之後﹐卽追封後號﹐詔諭海內﹐卿身爲大臣﹐豈不聞見﹖童氏不知何處妖婦﹐冒認朕結髮﹐朕初爲郡王﹐有何東西兩宮﹖據供系少陵王宮人﹐尙未悉眞僞。塘報官妄傳﹐好生可惡﹗這王之明系駙馬王昺侄孫﹐避難南來﹐與髙夢箕家丁穆虎沿途狎褻﹐唆令冒認東宮﹐妄圖不軌﹐正在嚴究。各省提塘官俱經面問明白﹐何不抄傳二案﹐若果眞﹐朕於夫妻伯侄間﹐豈無天性﹗況宮媵相從患難者頗多﹐朕於先帝﹐原無纖毫嫌怨﹐因宗社無主﹐不得已從羣臣之請﹐勉承重寄﹐豈有利天下之心﹐忍加毒害於其血胤﹖至於舉朝文武﹐誰非先帝舊臣﹐誰不如卿﹐肯昧心加害於胤子﹖朕夫妻之情﹐又豈羣臣所能欺蔽﹖但太祖之天潢﹐先帝之遺體﹐不可異姓﹑頑童亂混﹐朕宮闈又風化所關﹐豈容妖婦闖入﹖國有大綱﹐法有常刑﹐卿不得妄聽妖誣﹐猥生疑揣﹐法司等衙門﹐卽將二案審明﹐速行宣布﹐以息羣疑。

髙傑乃﹝四﹞鎭之一﹐以其有跋扈之意﹐閣部史可法授旨許定國除之。髙傑𨿽除﹐然其部下兵未散。四月十六日﹐忽至泰州﹐劫掠民間﹐勢莫可禦﹐財物被擄﹐猶幸不傷人。未幾﹐聞東向髙郵等處而去﹐其禍恐未艾也。

四月中旬﹐菜麥將登﹐乃於望前大雨連綿﹐浹旬未已﹐大非佳兆。

乙酉五月初十日﹐弘光因北兵追逼南京城﹐遂棄城遁走。淸朝豫王不煩攻戰﹐已定南京﹐差鴻臚寺黃家鼒等安撫吾蘇﹐於六月二十六日入蘇城。二十七日﹐有長洲縣庠顧所受憤激時變﹐決計自盡﹐書絕命詞於汗巾﹐又畱二語於幾上云﹕今日不爲自經溝瀆之諒﹐他日必爲被髮左衽之民。往縊於學宮﹐爲人所阻。出投學前河內死。

國難睹記

崇禎十七年自二月二十五日昌平鼓噪﹐都中錯愕﹐潰兵千餘﹐皆山陜人。爾後凡寓燕西人﹐悉行驅逐﹐幾至內變。當事者旋出示撫慰﹐人心稍定﹔繼卽傳報固原失陷﹐眞保定府道等官﹐俱爲我兵縛�﹐當事者匿不上聞。三月初十﹐邊報緊急﹐先帝時時召對諸輔臣﹑九卿﹑科道﹐默無一言﹐惟相向涕泣而已。首輔陳演曾發遷避南京之議﹐先帝云﹕國君死社稷﹐義也。寧有棄封疆而居南面者﹗詞色並厲。乃十三日外報益急。陳演﹑蔣徳璟上疏請歸田裏﹐聽其回籍。蔣則星夜出京﹔陳獨稽延不發﹐後從賊﹐被刑而死﹐殊可愧恨﹗先帝屢諭內九門最是要緊﹐每門撥科道官二員巡視盤詰﹔亦俱艸率應故事。十五日報居庸關陷﹐皆束手無策﹐止有守城一著。隨令各將官於十六巳時率兵上城。是日午後﹐城門始閉﹐每一城垛﹐派一兵守之。其著意者﹐惟襄城伯李國禎一人﹐余諸將及內官各瞪目相視﹐無他策也。十七日五鼓﹐炮聲始發﹐如雷灌耳。午後﹐賊已薄城﹐城外火光灼天﹐內皆罷市。時陰雲四起﹐日色慘淡﹐百姓如坐鍼氈。十八日﹐街道蕭然﹐往來止有巡街官卒﹐大聲呼喝﹐掩飾耳目。下午﹐兵部有密報﹐外羅城彰義門巳陷﹐殺人甚多﹐城上炮聲不絕響﹐人競�。闖賊因是日干支不利﹐擇十九日辰刻入城。其夜炮聲徹曉。九日寅刻﹐先帝出宮﹐雜內臣中﹐先至正陽門﹐傳令開門﹐守者以未得旨﹐堅不肯開﹐乃城上放炮者架炮反望內發。又奔順城門﹐守門者亦如之。不得已﹐馳往定國公府﹐府中人以主人出外爲辭。先帝見勢不可爲﹐復入宮哭別聖後﹐言其顚末﹐後卽自縊而崩。先帝將袁妃手刃﹐恐城破受辱也。又加刃公主﹐僅斷一臂﹐欲加刃於東宮而中止。辰刻破城﹐帝不知所之矣。賊之入城﹐東進齊化門﹐西進順城門﹐街衢挾老挈幼﹐相向而哭者萬萬人。少頃﹐紅衣賊手持利刃﹐腰刀弓矢﹐口呼獻驢馬。民家有牲口者﹐悉獻出。百姓門首﹐皆貼「永昌元年順民」六字。各排香案﹐手執綫香一枝﹐或貼「順民」二字額上。不拘何色人﹐俱穿極破靑衣﹐戴破氈帽。是時破衣破帽﹐重價求之不得。各官多跪迎者﹐賊兵口罵「奴才﹗奴才」﹗正倉皇間﹐傳已出安民榜﹐爭往觀之﹐皆假慈悲語也。未幾﹐闖賊入﹐飛騎數百﹐或出或入﹐徧覓先帝不得﹐出僞示云﹕如有獻出崇禎者﹐世授伯爵﹐黃金萬兩﹔隱匿不報者﹐全家誅戮。至二十一日﹐闖賊到煤山﹐見先帝已殉社稷﹐從死者惟內官王之俊一人。帝蓬首跣足﹐身穿白衣﹐左衿上書「大明皇帝」四字﹐右衿上有血書數語云﹕祗因失守封疆﹐無顏冠履正寢。朕之驟失天下﹐皆因貪官污吏平時隳壞﹐宜盡行誅戮等語。闖賊卽令內官發出﹐用極薄楊木棺盛之﹐停東華門茶棚內。周後自縊龍榻上﹐周身用綫密縫其衣﹐上被以錦被﹐容顏如生。內臣王之俊亦停棺茶棚側。各官旣授僞職﹐往來過此﹐但以扇掩面﹐無下馬哭拜者。賊招李襄城使降﹐襄城伯李國禎紿云﹕須禮葬先帝畢﹐乃降。賊初不肯﹐李爭之再四﹐侃侃不屈﹔方攺殮梓宮﹐葬以帝禮﹐祭以王禮。四月初一日﹐舁至皇陵安葬。先一日﹐闖賊傳令東宮曁定王子大行皇帝梓宮前行祭奠禮。東宮身穿白箭衣﹑白快靴﹐行禮畢﹐卽偪之入內。出喪之日﹐止一李國禎匍伏哭送。葬畢﹐卽自殺﹐眞勳臣中第一人也。是時聞變殉難者﹐巡視京官禦史王章。章同事光時亨勸其逃避﹐章云﹕寧死不去。欲入宮殉先帝﹐行至朝天宮﹐被賊兵所殺﹐而同時時亨竟蒙面從賊矣。大農倪元璐﹐從容就義﹐朝衣北向﹐儼然如生。甲戌狀元劉理順﹐合家一十八人俱赴井死。總憲都禦史李邦華﹐死時望北辭闕﹐向文山先生像叩首﹐口占一贊﹑一絕句﹐使家人扶縊。僉都施邦曜占二句云﹕漸無半策匡時難﹐惟將一死答君恩。遂自縊死。閣臣範景文﹐自沈於井。宮詹馬世奇﹑周鳳翔﹐俱自縊。各有二妾從死。詞臣汪偉與妾耿氏同死。大理卿淩義渠﹐與妻同死。車駕司主事成徳﹐自盡。駙馬都尉鞏永固﹐全家自縊。新樂侯劉文炳﹐全家自焚﹐其死尢慘。以上諸臣﹐俱於十九日死。其不受僞命而繼死者﹐太常寺吳麟徵﹑詮司許直﹑刑部待郎姚孟祥同其子新科進士孟章明﹑太僕寺卿申佳胤﹑都給事中吳甘來﹑職方金鉉﹑順天學院陳純徳﹑禦史陳良謨﹔而襄城李國禎則�後死。其貞心勁節﹐尢爲鐵中錚錚者。共計抗節死義之臣﹐二十有三人。城破之後﹐紅衣賊塡街塞巷﹐以尋寓爲名﹐擄掠財物﹐索金銀﹐次索首飾﹑器皿﹐再次擄綢帛衣服﹐最後罄劫所有﹐蕩然如洗。婦女無論官民之家﹐恣其奸淫﹐淫後卽踞其居室﹐多則三﹑四十人﹐少則一﹑二十人﹐食以牛羊犬豕﹐小不如意﹐卽白刃相加﹐蹂躪慘毒﹐殆無人理。惟死節之家﹐賊知欽敬﹐標「忠臣」二字於門﹐不犯妻女﹐不掠財物。二十日﹐僞天佑殿大學士牛金星出示﹐凡在京文武﹐俱於二十一日早赴東華門﹐各報先朝職名﹐願爲官者﹐量才擢用﹔不願者﹐聽其回籍﹔隱匿不報者﹐全家誅戮。賊初入城時﹐縉紳恐以衣冠賈禍﹐悉毀其進賢冠﹔及見此示﹐變愁爲喜﹐從梨園裝具中覓冠﹐一冠價踰三四金﹐得者以爲幸。二十一日黎明﹐齊至東華門﹐投遞職名﹐闖賊李自成上坐﹐左右僞丞相牛金星﹑僞都督李宗敏﹑李牟權﹐將軍師�﹑總兵白廣恩﹐官撫民制將軍﹝卽副總兵﹞梁甫﹑郭某﹐果毅將軍董天成﹑馬岱﹑白某﹑姜鑲﹑軍師宋矮子﹑六政府﹝卽六部﹞宋企郊﹑張璘然﹑鞏堉﹑侯恂﹑黎志陞﹑葉初春等四十餘人名爲隨駕﹐兩班分坐。將投報者逐一唱名﹐用者﹐送吏政府﹔不用者發都督府﹐極刑追贓。受在京僞職韓四維﹑楊枝起等二百餘人﹐受北直﹑山東﹑四川府州僞官魏天賞﹑楊璥等四百餘人﹐夾死者朱純臣﹑鄒逢吉等二十餘人﹐被夾而復斬者五百餘人﹐輔臣陳演﹑方嶽貢﹑邱瑜與焉。戚畹受刑尢慘﹐其受刑而未死者無算。此後街上﹐止見賊兵﹐不見一民﹔祗緣苦索金銀﹐凡狀貌魁梧者﹐或認爲宦官﹑或認爲富翁﹐執去極刑拷逼﹐十百千萬﹐不滿其欲。已而襤褸者令其剉艸餵馬﹐故路少行人。二十九日﹐禮政府出示﹐勒文武官員舉貢生儒耆老等勸進﹐擇定四月十七登極。自四月十一起﹐百官到午門外習郊天﹑祭地﹑卽位﹑頒詔等儀。僞丞相又謂闖賊云﹕艸詔須得一名公﹐因薦楊廷監﹑周鐘俱可﹔乃兩人互相爭艸﹐幾至攘臂﹐不知有愧恥矣。是時﹐凡受僞職者﹐門上皆貼欽授某官﹐每日碌碌習儀﹐不遑夾打。至十二日﹐忽報西平伯吳三桂大兵臨城﹔闖賊見報﹐卽發精兵三千出敵。行至通州﹐遇吳兵三百餘騎﹐賊兵輕敵急戰﹐遂至大敗﹐逃回者不過數人。報到﹐闖賊大駭﹐卽與其黨共議﹐謂吳兵彊勁﹐我兵如何小覷﹗眾但唯唯。闖賊憤怒﹐大叫﹕昔日之言何言也﹗卽出令箭一枝﹐往親徵。明日五鼓﹐齊發。眾賊聞令﹐皆大慟﹐怨聲載道。十三日黎明﹐起兵出齊化門﹐闖賊身穿靑布箭衣﹐戴金頂大帽﹐黃靴黃傘。在京官民人等跪送﹐東皆新授僞官﹐西皆百姓﹐觀者如堵。闖賊向被箭傷左目﹐已成一漏﹐日夜流血。是日兵至通州﹐卽遇吳兵﹐且戰且走﹐誘之深入﹐方與鏖戰﹐伏兵四起﹐賊兵大敗﹐殲其精銳十之八九。先是﹐南人在京遇變﹐無不思歸者﹐乘此間隙﹐假扮乞丐﹐乃得逃回。二十五日﹐闖賊收集餘黨﹐復入都城﹐大肆劫掠。二十九日﹐艸艸登極﹐頒僞詔。三十日﹐聞北兵將至﹐知京城難以久居﹐遂放火殺人﹐劫掠婦女﹔宮殿民房﹐盡行燒毀。五鼓出城﹐仍逃入秦中。凡受賊僞命諸臣﹐親見其貼欽授銜於門者﹐開例於後﹔稍屬風影﹐槪不敢列。吏政府﹝卽吏部﹞大堂宋企郊﹐文選司楊枝起﹐考功司郭萬象﹐驗封司熊文舉﹐稽勳司侯佐﹐司務葉澍。戶政府﹝卽戶部﹞大堂楊正休﹐少堂張璘然﹐從事﹝卽主事﹞金震生﹑介松年﹐司務魏學濂。禮政府﹝卽禮部﹞大堂鞏堉﹐少堂梁兆陽﹐儀制司從事王某﹐祠祭司李森先﹐主客司吳之琦﹐精繕司劉大鞏。兵政府﹝卽兵部﹞大堂侯恂﹐少堂楊士聰﹐職方司傅景星﹐車駕司沈元龍﹐武庫司吳剛思。刑政府﹝卽刑部﹞大堂安興民﹐少堂振聲。工政府﹝卽工部﹞大堂黎志陞﹐少堂葉初春﹐從事孫卽﹑施鳳儀﹑繆沅。弘文院﹝卽翰林院﹞修撰韓四維﹑何瑞徵﹑楊廷監﹑陳名夏﹐檢討周鐘﹑朱積﹑張瑞﹐庶吉士劉余謨﹑張家玉﹐國子監司業薛所蘊﹐學錄錢位坤。大理寺卿吳家周。吏諫垣﹝卽吏科﹞申芝芳。戶諫垣戴明說。兵諫垣﹝卽兵科﹞光時亨。太常卿劉昌﹐寺丞項煜。驗馬寺﹝卽太僕寺﹞卿宋學顯。光祿卿李元鼎。直指使﹝卽禦史﹞塗﹐必泓。山東鹽運使王孫蕙﹐淮揚鹽運使魏天賞。淮揚兵備道方運昌。廬州府尹﹝卽知府﹞熊世懿﹐揚州府尹楊璥﹐淮安府尹鎖靑縉。定州州牧﹝卽知州﹞董復。尙有未盡開者。先帝遭逢多難﹐身殉社稷﹐得正而斃﹐可悲﹗可仰﹗當日捐軀盡節諸公﹐固自烈烈英英﹐垂芬竹帛。然讀書一理﹑沾思食祿者﹐殊多蒙面﹐事仇忘君輩﹐義行同狗彘。獨有一賣菜翁﹐不過負販小民﹐目睹先帝盛以楊木薄棺﹐停儲蘆棚下﹐不勝痛憤﹐遂撞死於棺旁。豈非忠義性成﹐超出尋常萬萬者哉﹗惜不知姓名﹐附錄其事﹐以彰殊美。

歲在甲申仲夏之月﹐艸莽陳莽波臣記。

史閣部﹑黃虎山殉國紀略

閣部守淮揚﹐北兵猝至。時﹐靖藩先奉旨弔守板子磯﹐兵將寥寥﹐已成眾寡不敵之勢﹐閣部誓死堅守。北兵展轉趣降﹐閣部乃紿北兵曰﹕若果欲定盟城下﹐須令兵將團聚一處﹐僉同面約。北兵從之﹐悉至揚州北門。閣部了見人多﹐發一大炮﹐打死北兵無算。俄而復聚﹐又發一炮﹐打死益眾。北兵未嘗退怯。此時若更有一二枝兵相助﹐事之成敗未可知﹑其如聲援斷絕﹗此孤軍困守﹐閣部見炮打不退﹐敵气益銳﹐勇往益前。已知事不可爲﹐惟有望闕叩首﹐以圖自盡。而北兵已攻破西城﹐擒擁閣部見豫王﹔閣部長揖正言曰﹕此一揖﹐謝爾率兵剿闖﹐爲先帝報仇。又一揖﹐曰﹕此謝爾不嗜殺人。旣而睜眼不屈。北兵欲降之﹐罵不絕口﹐遂遇害。豫王爲之攺容﹐重其忠烈﹐而嘆南朝之無人也。

靖藩先與阮大鋮合兵共守板子磯﹐以堵左兵。塘報刺謬﹐不知北兵破維揚﹐亦不知大罵從太平進靖營也。無幾何﹐北兵驟至。時﹐營兵多守江幹﹐靖藩知事必僨﹐乃單騎馳北營﹐揮鐵鞭﹐衝擊數十人﹐以示黃將軍志不可屈。歸向弘光曰﹕陛下死守京城﹐各鎭尙可合兵勤王﹐事之成敗未可知。柰何聽姦人之計﹐輕身先出﹗今北兵以如雲之眾﹐攻其無備﹐𨿽系孫﹑吳復生﹐亦當束手。此爵負陞下耶﹗陛下負爵耶﹗淚如雨下。卽拔劍自刎而死﹐面不攺色﹐生气凜然。北兵異之。如虎山者﹐閣部之下一人而已。

播遷日記

乙酉五月初﹐連日警報疊至。初十日﹐趙忻城有演教放大炮之示﹐不果。夜分﹐北風甚急﹐北兵渡江﹐由七里灘進逼京城﹐時已將晡。弘光計無所出﹐召內官韓纘問策。韓云﹕此番勢旣洶湧﹐我兵單力弱﹐今日之事﹐戰守和無一可者。不若禦駕親徵﹐濟則可以保社稷﹐不濟亦可以全身。弘光可其議﹐卽刻趣裝跨鞍。時將二鼓﹐從通濟門出﹐攜帶惟太后及一妃﹐外多內臣從行﹐文武官絕少。或云往武林﹐或云往雲貴﹐紛傳不一。先是旬一日﹐嘖有人言﹐未嘗不斥其妄。至此果來﹐然知其懷念已非一日﹐則馬士英實倡此謀也。或又云天平﹝﹖﹞。

十一日昧爽﹐哄傳弘光已出城﹐京中文武﹐一時多遁去﹔有不去者﹐將門首封示盡行洗去。男女爭先出城﹐扶老攜幼﹐惶遽擁擠間﹐有蛾眉少艾﹐金蓮窄窄﹐跬步難行﹐見之不勝心惻。且旣而復返者﹐十有八九﹔以𨿽多兵卒﹐不便遄往。已而門閉﹐欲返不得者﹐十之二三﹐旁徨躑躅﹐莫竟其終也。辰刻﹐忻城出示安民﹐有「大駕播遷﹐本府死守此土」以至「大淸大帥自有酌裁﹐爾民不必驚慌徙避」等語。副院楊維垣朱示云「天子出巡﹐乃古今暫避常理﹐本院惟有盡忠殉國」等語。已卽自經。各門旣閉﹐百姓數百人往中城獄﹐擁太子上馬﹐從西華門入宮﹐尙未櫛沐。圜中人悉自出﹐姦民悍兵乘機入大內﹐搶掠金帛﹐彊有力者多得之。太子𨿽爲百姓擁入﹐文武大臣無一至者。眾共擒相國王鐸禁中城﹐拔發撏須毒毆之﹔旋入其家﹐搶劫一空。兩月來天气陰慘﹐是日天淸日朗。圖遷𨿽馬士英主之﹐實因弘光追咎其勸卽大位﹐今值多難﹐仍著士英區處﹐故以出奔之說進。且士英之資浮於弘光﹐欲圖苟免之念愈甚。若弘光不去﹐士英不得獨去﹔迨旣出﹐置弘光於靖藩黃得功營﹐士英揚鞭挾資﹐兵從擁衛而去﹐竟作天外飛鴻﹐安問北面所事之人乎﹗先是﹐馬士英弔川兵三千﹐爲出奔扞衛計。去而不盡者若干人﹐作祟於城﹔方勇並力一心﹐晝夜巡警﹐兵懼而不敢肆。秦淮兩岸﹐燈光燭天﹐徹夜如晝。

十二日早﹐開太平門﹐驅川兵出走﹐城外之民遂殺之﹐傷一﹑二十人。炮聲自朝至午而少息﹐川兵無復存畱在城者。城內柵門﹐盤詰甚嚴﹐獲姦細及馬士英中軍共七﹑八人﹐忻城立斬之。阮大鋮家被搶﹐馮可宗﹑陳盟﹑王心一﹑周之璵﹑馮家楨﹑蔣鳴玉﹑張元始﹑姚士衡﹑沈應旦﹑吳希哲﹑陸康積﹑申緒芳﹑葛含馨﹑羅志儒﹑黃裏赤﹑陳濟生﹑申演芳﹑吳適﹑顧繹詒﹑陶廷燁俱去﹐張捷﹑髙倬俱死。午後﹐太子傳告示﹐用朱標坐日空字﹐黃紙書之﹕

泣予先皇帝丕承大器﹐克釗前猷﹐凡諸臣庶同甘共苦﹐播著中外﹐罔不宜知。胡天不佑﹐慘罹奇禍﹐凡有血气﹐烈眥痛心。泣予小子﹐分宜殉國﹐思以君父大仇﹐不共戴天﹐皇祖基業﹐血汗非易﹐忍恥奔避﹐圖雪國冤。幸諸勳戚文武先生﹐預憐傾廢﹐冀振予宗﹐迎立福藩﹐共圖雪恥。予惟先帝是哀﹐投奔南都﹐實欲哭陳大義﹐身先士卒﹔不意巨姦蔽障﹐致櫻桎梏。予𨿽幽城獄﹐每念先帝﹐無日不悲哀痛絕也。如今日者﹐聞兵遠避﹐先爲民望﹐其如髙皇帝之陵寢﹑億萬蒼生之性命何﹗泣予小子﹐將歷請勳舊文武諸先生﹐念髙皇帝三百年之鴻�﹑先皇帝十七載之舊恩﹐助予振旅﹐扶此顚沛﹗何期父老人民圍抱出獄﹐擁入皇宮﹗予見宮殿披靡﹐祖業幾墜﹐不勝悲涕。爾諸父老焉知予身負重冤﹐豈爾尊南面之日乎﹗謹此布告在京內外勳舊文武先生庶人等﹐�此痛懷﹐勿惜會議﹐予當恭聽﹐共析皇猷﹐勿以前日有不識予之嫌﹐惜爾經綸之教也﹐不念舊惡﹐垂諸訓典﹐非敢云赦﹐卽願卽臨﹐匡予不逮。

十三日早﹐開通濟門﹐放勇衛營兵入城﹐乘間而出者甚眾。柵稍寬﹐店肆頗有開張者。文武諸僚﹐集中府會﹐議安民守城﹐各有告示不等﹐然俱不及立新主事。是日﹐太子封中城獄神蕭王﹐用龍匣差官棒敕﹐二人執金棍前道﹐至禁中開讀﹐兵馬司素服迎之﹐以其所居之室攺爲殿宇。傍晚有雲間貢生徐瑜﹑蕭某謁忻城﹐面陳太子宜卽位﹐忻城立叱斬之。

十四日至城﹐忻城縋出見於營﹐議進城事。保國公朱﹑鎭遠侯顧﹑駙馬齊某等﹐俱在。豫王問﹕『爾等勳戚爲出自太祖﹑出自成祖』﹖一一問答。豫王喜忻城守城有功﹐加位興國公﹔手攜立保國之右﹐賜金鐙銀鞍馬貂裘八寶馬帽等物。進午酒﹐席地共飲﹐問太子何在﹖忻城次日送至營。李喬攜進大淸告示﹐徧掛通衢﹐民心稍定。錄其告示二道﹕

大淸國攝政叔父王令旨﹐曉諭南京﹑河南﹑江西﹑浙江﹑湖廣等處文武官員軍民人等知道。爾南方諸臣﹐當明朝崇禎皇帝遭難﹐陵闕焚毀﹐國破家亡﹐不遣一兵﹐不發一矢﹐不見流賊一面﹐如鼠藏穴﹐其罪一也。我兵進剿﹐流賊西奔﹐爾南方尙未知京師確信﹐又無遺詔﹐擅立福王﹐其罪二也。流賊爲爾大仇﹐不思徵討﹐而諸將各自擁眾﹐擾害良民﹐自生反側﹐以啟兵端﹐其罪三也。惟此三罪﹐天下所共憤﹐王法所不赦﹐予是以恭承天命﹐爰整六師﹐問罪徵討。凡各處文武官員﹐率先以城池地方投順者﹐論功大小﹐各陞一級。抗命不服者﹐本身受戮﹐妻子爲俘﹐若福王悔誤前非﹐自投軍前﹐當釋其前罪﹐與明朝諸王一體優待﹐其福王親信之臣﹐早知攺過歸誠﹐亦論功大小。檄到之處﹐民人毋得驚惶奔竄﹐農商照常安業。城市秋毫無犯﹐鄕村安堵如故。但所用糧料艸束﹐俱須豫備﹐運送軍前。兵部作速發牌出示﹐令各處官員軍民人等﹐及早互相傳說﹐毋得延遲﹐致稽軍務。特玆曉諭﹐咸使聞知。

欽命定國大將軍豫王令旨﹐統領大兵﹐勘定禍亂﹐順者招撫﹐逆者剿除﹐大兵到處﹐兵不血刃﹐官員賫奉敕印來降﹐不次優擢者有之﹐照舊供職者有之﹐民間秋毫無犯﹐產業安堵如故。昨大兵至維揚﹐城內官員軍民櫻城拒守﹐予痛卹民命﹐不忍加兵。先將禍福諄諄曉諭。遲延數日﹐官民終於抗命﹐然後攻城屠戮﹐妻子爲俘﹐是豈予之本懷﹐蓋不得已而行之。嗣後大兵到處﹐官民抗拒不降﹐維揚可監。夫人皆天地所生﹐逆命之徒﹐欲死則宜自盡﹐何得貽累生靈﹖本朝承天之眷﹐遇戰必勝﹐攻城必克﹐不敢自矜﹐諒爾等聞之熟矣。𨿽然﹐耀徳不觀兵﹐仁義招撫﹐天時人事﹐洞然可監。今福王僭稱王號﹐沈湎酒色﹐信任僉邪﹐民生日瘁。文臣弄權﹐只知作�納賄﹐武臣要君﹐惟思假威跋扈。上下離心﹐烝民塗炭極矣。予念至此﹐感嘆不已。故奉天伐罪﹐救民水火﹐合行傳諭﹐咸使聞知。

十五日﹐太子出洪武門入營﹐豫王敬禮甚厚﹐畱之營中﹐衣以紫袍﹔云眞假不能辦﹐須帶歸於北以明之。百官是日朝賀豫王始。

十六月﹐百官遞職名﹐到營參謁如蝟。時將午﹐禮部尙書錢謙益引大淸官二員﹑兵從五百餘騎﹐從洪武門入。謙益向帝閽四拜﹐因淚下﹐北兵問故﹖益曰﹕我痛惜太祖髙皇帝三百年之王業﹐一日廢墜。受國深恩﹐寧不傷心﹗北兵嘆息。候開正陽門進﹐索鑰匙不得。因進東長安門﹐盤九庫錢糧﹐官兵俱�於內﹔忻城刖貫搶掠大內兵丁八九人﹐遊行市中﹐傳百姓設香案﹐俱用黃紙書「大淸國皇帝萬歲﹑萬萬歲」並「風調雨順﹐國泰民安」等字。又大書「順民」二字﹐黏於門。午後﹐撥北兵五十名守通濟﹑洪武﹑聚寶三門。劉良佐兵爲祟南門外﹐百姓訴於豫王﹐發北兵三百趕殺﹐立刻降之。

十七日﹐文武官爭趨朝賀﹐職名紅揭堆至五尺者﹐凡十數堆。其生監﹑候選﹑候考等人﹐無一不至。豫王不見。

十八日﹐文武官及鄕坊裏保人等﹐送幣帛﹑牲醴﹑米麵﹑熟食﹑茶葉﹑煙酒﹑糖果等物於營﹐絡繹塞途。忻城約各勳戚喚戲十五班﹐進營開宴﹐逐出點演。正觀飲﹐聞塘報﹕各鎭兵至。忻城手遞報與王﹐閱之漠然﹔又點戲四五出﹐方撤席﹐發兵迎敵﹐卽刻便行。內官進籮魚兩大籮﹐不受。

十九日﹐北兵八人搶小物於樂神觀﹐道士稟王﹐卽命縛來斬之。差禦史劉光斗﹑少卿黃家鼒﹑禦史王某﹑郎中徐某等﹐往淮安﹑寧國﹑蘇松等處討取降順冊。北兵搜不朝賀現任官陳盟等家﹐有收其家屬者。豫王出示﹐令前日大內搶劫金銀緞疋腰刀等物﹐自行交還武英殿或江寧縣﹐免其前罪﹔仍令總甲逐戶搜查﹐有藏匿者梟示。

二十日﹐令文武各官將印信札付盡交納武英殿﹐聽換給文。又令東北二城居民出房與北兵居住﹐限三日內出完。大開城﹐放出城三日。忻城伯剃頭起﹐是後徐魏國﹑柳安遠﹑徐永康﹑湯靈璧﹑李臨淮等﹐以漸俱剃訖。文官止李喬﹑姚孫玨﹑葉應祖等﹐實爲出家﹐適合時尙。

二十一日﹐合城百姓旣苦搬移﹐又恐五鎭兵至﹐難免殺戮﹐惴惴弗寧。三日內之間﹐路不能行﹐露宿道旁﹐與暴棺城市者﹐不可勝記。

二十二日﹐豫王念史閣部忠烈可嘉﹐令建祠立坊﹐旌揚薦馨﹐仍令禮部尙書優卹其家眷﹐以示異數。

二十三日﹐中書龔延祥義不臣服﹐投武定橋河內而死﹐浮屍二日。

二十四日﹐豫王進城﹐身穿紅錦箭衣﹐乘馬入洪武門﹐官員紅素服不等﹐分班立於兩旁迎賀。先一日﹐禮部紅榜徧貼城﹐故無一不至。

二十五日﹐尋到弘光﹐暫停天界寺。豫王往接﹐舁以無幔小轎。弘光首蒙包頭﹐身披藍布衣﹐以油扇掩面﹐百姓唾罵。太后及妃俱隨後﹐從正陽門進。弘光易坐馬﹐衣一把撾。乘馬至靈璧侯家設宴﹐太子上坐﹐弘光昭坐﹐豫王穆坐。坐定﹐從容向弘光曰﹕不爲先帝報仇﹐反將太子監禁﹐此是何意﹖弘光默然。又曰﹕我大兵尙在揚州﹐何棄了陵寢土地﹐先去以爲民望﹖自主之﹐抑左右教之耶﹖弘光答語支吾﹐汗出浹背。餘言尙多﹐不能盡述。喚樂戶二十八人歌唱侑酒﹐席散發還﹐仍限二十日內著教師開戲一本﹐以便供應。黃虎山兵約萬餘人﹐俱自剃頭﹐隨北兵進城﹐走一日方完。向豫王求用不收﹐止收其衣甲兵刃。

二十六日﹐點印官及二十四衙門﹐內官三人到遲﹐要打二十棍﹐沒其家﹐告到乃止。

二十七日﹐發兵三千往蘇﹑杭催討降冊﹐尙未知楊文聰殺黃家鼒等也。

二十八日﹐豫王出南門報恩寺拈香﹐觀者如堵。黃端伯抗節罵詈﹐憤懣摧胸﹐仰天泣血﹔左右欲兵之﹐豫王不忍加刑﹐忻城送之獄。

二十九日﹐東﹑南﹑西三城百姓幸免遷居﹐歸功忻城﹐踵門言謝。忻城勸令醵食犒兵﹐以絕窺伺﹔百姓從之。

以上所紀﹐皆固密齋主人在南都目睹而筆記之者。已於二十九日出京﹐是後別有記載。

播遷日紀題詞

甲申慘變﹐淚枯東海之波﹔乙酉出奔﹐幻若黎邱之鬼。耳食猶然裂眥﹐目擊奚止傷心﹗𨿽兩朝之境界未可同年﹐而一日之天�義皆率土。事關體要﹐不可無書﹔語卽支離﹐烏容混似﹗不佞身處卮城﹐日惟惴惴﹐手操禿穎﹐心轉兢兢。祗恐風影僞傳﹐他日有乖於信史﹔用敢見聞隨筆﹐以俟作者之監觀。言已合乎無文﹐紀暇擇乎倫次。乙酉季夏﹐固密齋主人漫識。

●崇禎記聞錄卷五

去歲甲申之變﹐流寇驟入燕京﹐致先帝身殉宗社﹐國破家亡﹐臣民罹禍﹐慘毒不可勝言﹐乃寇盜終非大器﹐始𨿽僞爲寬厚﹐卒至搜括屠戮﹐無能撫定中原。未幾﹐北朝興師討罪﹐寇莫能寇﹐遁往陜西﹐�主遂入燕都。北直﹑山東﹑河南﹑山陜﹑川蜀等處﹐皆爲所有。建國號大淸﹐攺元順治﹐官位多仍大明之舊。

甲申五月﹐南中諸臣擁戴福王﹐立之於畱都﹐欲如晉﹑宋立國江左﹐亦可綿祖宗血食於不墜。柰嗜酒貪淫﹐殊非憂勤屬情之主﹐又寵任閣臣馬士英黷貨檀權﹐穢濁仕路﹐朝鮮正人﹐僅一史可法身兼內閣兵部之任﹐惜但督師在外﹐乏同心共濟者。將傾之大廈﹐豈一木能支﹗用是心獨苦而志未伸。髙﹑劉﹑鄭﹑左諸鎭擁兵跋扈﹐史閣部﹝疑有脫誤﹞﹐此曲說也。用計除髙傑﹐乃其兵卒尙多﹐所過肆掠。乙酉之春﹐江北瓜﹑揚﹑通﹑泰﹐俱被髙兵擾害﹐長江不通舟楫。未幾﹐北兵大舉﹐南來維揚﹐因史閣部拒守﹐被攻城破﹐合城受屠﹐渡江直指南都。先聲所至﹐人心震攝﹐不待血刃﹐開門延入矣。

乙酉五月十一日﹐始聞北兵入南京確耗﹐弘光遁走被執﹐馬士英逃亡。豫王已撫定南京﹐知大兵將及我蘇﹐吳城士民驚懼﹐紛紛挈家竄徙。是日舊撫臺張鳳翔﹑新撫臺霍達﹑按院周師盛﹐將暮時﹐俱於南馬頭舟中會晤。舊撫臺及按臺俱於是夕遁去﹐新撫臺停駐舟中﹐不登岸。六門徹夜不關﹐任避兵者入出﹐恐一禁閉。則人愈張惶﹐或生於內變之故也。

十二日﹐遷下鄕者愈多﹐每轎一肩﹐索銀一﹑二兩﹐少亦索錢一﹑二千。小舟一隻﹐索銀數兩﹐或索錢十餘千。得者以爲幸﹐不吝重價也。至十四日﹐霍院將搶奪亂民四人斬於泊舟水次。十七日﹐又將鄕間亂民一人梟斬。郡守日夕惶惶﹐漸聞豫王差官取鎭江﹑常州冊籍﹐次第將及蘇郡﹐地方官長漫無主持﹐鄕紳但知潛避﹐無一倡義守禦者﹐小民無以倚恃﹐咸思投順﹐以苟全性命。

二十二日﹐向有吳江舉人潘爾彪﹐遷居郡中﹐薦一才術兼業醫者曰李滴春於官﹐謂能行兵﹐欲以爲將。擬翌日登壇受鉞﹐羣心大駭﹐慮李非有才略足恃﹐輕舉挑釁﹐難免揚州覆轍﹐遂率眾擊毀潘﹑李二家﹐太尊陳師泰卽朱示撤兵﹐以安眾心。二十五日﹐南京差來安撫鴻臚寺卿黃家鼒﹑通判周荃﹑參將吳某﹐先至虎邱﹐移文坐管遊擊府﹑知會迎接﹐索取蘇州府冊籍。陳太尊卽於是夜避去。二十六日﹐奉府各廳衙役及武弁等﹐備儀從執香迎接﹐撫入坐府堂﹐告示張掛府前﹐稱大淸國順治二年﹐奉欽命定國大將軍豫王令旨﹐大意謂順從者秋毫無犯﹐抗逆者維揚爲例﹐錢牧齋另有印記告示﹐詔諭慰安。是晚﹐長洲縣知縣李碩亦棄官去。安撫仍回寓虎邱。二十七日﹐復迎入城﹐坐兵道中﹐冊籍已獻﹐武弁士民﹐接踵進見﹐人以爲大事之定矣。忽二十九日淸晨﹐有常鎭監軍楊文驄與都司朱國臣共謀令營兵進見黃安撫謝賞﹐出其不意﹐執黃家鼒﹑黃嘉模﹑吳參將﹐並隨從二十一人﹐綁去封門外﹐官俱斬首剖腹﹐親隨二人亦斬。周子靜知風先遁﹐得免於難﹐急往南京報知﹐極言民心已歸順﹐此舉出楊監軍詭謀﹐幸其有先入之言耳。三十日﹐楊文驄孥一人立靳之。六月初一日﹐拿周安撫家奴一人亦斬訖。次日﹐亦斬三人﹐總云姦細。自二十九日戮黃安撫等五人後﹐人懷憂懼﹐謂激怒北兵﹐必有玉石不分之禍。買舟避鄕僻﹐��如驚。若使楊君果爲國倡義﹐以圖興復﹐誰曰不宜﹖究竟一萎瑣無能﹐假公濟私之輩﹐意在垂涎庫藏。再初二日﹐爲士民所迫﹐午前進坐北察院﹐隨至府庠謁先聖﹐徧請各紳於明倫堂會晤。共議守城計。長洲李公亦於是日復蒞本縣﹐似乎布置略爲有緒。

初三日﹐聞北兵已至無錫﹐遂發府庫銀分給兵丁﹐自取萬餘金。初四日黎明﹐出葑門登舟率兵遁去﹐人心瓦解。凡各兵屯兵近郊者﹐皆散歸。六門不閉。是日微雨﹐午間北兵驟至﹐由閶門入﹐人各二馬﹐魚貫陸續而行﹐從婁門出﹐轉往葑門﹐欲追楊文驄也。追至水濱﹐楊君不知所以﹐其隨從兵舟﹐被北兵以火器擊壞幾隻﹐�窨亦燒毀一二。北兵大營紮於社壇﹐主帥駐白雲庵﹐欲諸鄕紳出﹐與共議地方事﹐隨處懸示慰諭。初五日﹐新太守王鏌﹐中州人也﹐上午入城蒞任﹐乃剃髮戴臊子帽﹐以箭衣爲公服。

小民共往縉紳家﹐促其出見﹐以紓蘇城之禍﹐大都匿不肯出﹐眾情憤恨﹐打毀徐九一﹑李子木﹑蔣韜仲等各家器物。初六日﹐城內外百姓﹐相約每圖爲一人﹐手執黃旗一面上寫「某圖民投順大淸國」﹐餘人各執綫香﹐爭往大營納款。庠友亦投謁往見﹐鄕紳沈去疑爲先。午後﹐各官入城﹐都督土國寶坐北察院﹐諸友進見﹐溫言相慰。云吳民旣歸順﹐自然雞犬不驚﹐各安生業。吳庠顏子發﹐特懇其禁約兵丁之橫暴於鄕者﹐土公亦許出令禁止。云卽日撤兵﹐無苦也。初七日﹐土公令各圖捱查鄕紳舉貢庠反之在家及不在者﹐崑山庠生朱應鯤﹐因獻本縣冊﹐遂令爲長洲縣令。吳縣令薛某﹐以縣丞陞任之。初八日﹐發兵往杭州﹐行者撞於道﹐皆騎卒也。申靑門未出見﹐撥兵三十名坐守其家﹐大費酒食﹐董君弼家尢被騷擾。初九日﹐水兵三千道經吳門﹐是日午後大雨﹐至初十日午間止﹐兵船冒雨而行﹐時當插蒔﹐乃甘霖也。但戎馬在郊﹐村農多避匿不蒔﹐卽已蒔﹐亦被馬晱﹐或刈爲芻﹔負郭之田﹐戕害甚矣。庠家�兵忽有令箭撒去﹐因總督刑部侍郎李延齡幕下﹐有任兵部職才司者﹐原籍山東﹐乃靑門舊治下耳。李﹑土二公𨿽督撫﹑總鎭之尊﹐略無章服﹐同一剃髮垂辮﹐出則加鈸帽於首﹐頂撒纓一叢﹐身穿箭衣﹐色從其便﹐卽坐堂理事﹐每皆禿首﹐且環坐一堂者﹐恆有六﹑七人﹔開府正衙﹐尊卑並列﹐乍見之殊覺可訝。李公出示﹐延見舉貢庠生﹐各府州縣因多缺官﹐意便宜﹐欲選任。十三日﹐於孝廉中選知府﹐卽推三四人﹔於庠生中選畱吳翀漢﹑馮嘉等八人﹐尋授知推之職。會申靑門微言以解。云諸生年少之未經事﹐恐不勝繁劇﹐乃不果授。孝廉貢生﹐十四日有續到者﹐皆公報立待﹐各唱名過堂﹐點畢而出。庠生凡投謁者﹐或公服﹐或儒巾便服﹐或方巾靑衣﹐槪不行拜揖禮﹐但呼名至前﹐約十餘人﹐李公卽云請回。又欲授諸生以縣丞﹐皆不就而罷﹐圖中稽察鄕紳大戶之家﹐先之以現總﹐繼以衛弁﹐最後上官乘馬親查﹐有不在家者﹐卽加記識﹐故凡內眷之避於鄕者﹐次第接回﹐室家相聚者居半矣。吳地尺寸皆利藪﹐曾無曠土可容郡馬牧放﹐北兵人挾二馬﹐縱之於野﹐自應傷稼﹐每日告於上﹐由是撫﹑鎭兩臺令收兵馬入營﹐遂有納徵靑艸之舉。二十二三日﹐初議長洲田五十畝每日納艸一擔。吳縣田二十畝﹑山蕩田十畝﹐每日納艸一擔。謂營中每日需馬艸一萬五千擔﹐兩縣均派﹐各該七千五百擔。長洲田多﹐故五十畝爲率﹔吳邑田少﹐故二十畝爲率。若此則吳縣﹐有田百畝之家﹐日供五擔﹔百畝五擔﹐不但力不供﹐亦何處有許多靑艸﹔羣情大駭。紳衿士民連日具呈各臺。苦懇﹐舌敝力殫﹐至二十七日﹐方定兩縣各田百畝﹐每日納艸百斤﹐官戶交軍門收﹐民戶送盤門外大營收﹐時已移社壇營﹐攺屯山川壇內﹐路遙天暑﹐兵卒驕橫﹐交納艸猶不勝苦也。

二十九日﹐忽傳北來有詔十八款﹐內一款驅除僧道﹐凡僧尼道士﹐俱令還俗﹐寺觀庵院﹐封閉入官﹐承天雙塔寺﹐寺富﹐僧恐甚。當晚﹐將酒減價發賣。僧有具呈軍門者李公立發告示﹐從古三教並重﹐斷無遣逐僧道之理﹐隨訪拿誤傳詔旨者﹐得玄妙觀李道士﹐發捕廳審究﹐署總捕王同知名志古﹐本貫崑山﹐郡中大參劉王受外孫也。研李道士乃得自抄傳﹐非其毀造﹐責四十板﹐解撫院。李公亦不深罪﹐得免死也。

閏六月初一日﹐斬盜官馬賊一人於尙書巷口﹐其妻給賞兵丁。

初二日﹐士民相訂同具呈本府及總督軍門﹐請減吳郡重賦﹐因庠友到府者僅十餘人﹐不成公舉﹐太尊亦過午不出堂﹐未及進呈﹐來日進訖。

初三日﹐斬三人於大街﹐云系姦細。是日有固山太人自北來蘇﹐駐兵備署中﹐隨從兵多。初四日﹐大雨竟日﹐兵丁避雨﹐共入民家﹐掠取衣食﹐奸淫婦女二﹐有投水不受污者﹐固山亦卽移去。

初七日﹐李公請見諸庠友﹐因人言籍籍﹐疑其起於士林﹐故面相慰諭﹐大抵傳聞欲剃髮之故。李公向已告示張掛﹐謂決不以剃頭一事﹐拂爾之意。初九日﹐周安撫徧示決不剃頭﹐豈知號令不信﹐自初六日起﹐先將閶﹑齊﹑婁﹑葑水門封閉﹐僅開南城水門﹐收納馬艸。至初十日城外兵丁﹐俱收屯城中。十一日﹐水陸各門俱閉﹐淸晨﹐將北兵來黃紙刊印榜文﹐粘貼通衢﹐不綸紳衿氓隸﹐俱欲剃髮﹐違者軍法治之。先是﹐吳江庠生吳監﹐具條陳於縣﹐與縣公語不合﹐推僕公案﹐縣解軍門擊之獄。是日﹐綁出斬之以威眾。此友大罵﹐立而斬首﹐嚴催官民刈發。本府太尊王﹐前六月十五日﹐方束髮冠帶﹐同新任理刑徐樹藩﹐恭謁文廟﹐徐卽郡中著姓﹐先曾應天通判者。今補節推﹐隨署太倉州事。柰法行自近﹐府縣官率先剃頭﹐不半日間﹐城中倏然攺觀矣。鄕紳有翰林陞禮部侍郎徐﹐投水自盡﹐心憤激不忍變也。十二日﹐李公徧請紳衿入見﹐想欲驗其剃髮與否耳。是日﹐轅門外剁殺。不剃頭者一人﹐楓橋聚眾抗拒剃頭﹐差兵一二百騎往拿﹐便成瓦解﹐亦俱就髡。然人多憤憤不平﹐召亂之由﹐未必非此。

十三日昧爽﹐忽聞炮聲﹐六門外火起﹐城門頓開﹐有民兵先從葑門入﹐各門陸續俱進﹐斬木揭竿﹐間有執戈矛被甲冑者﹐皆以白裹頭﹐大都用布﹐額加紅點﹐手執一二大明旗號﹐聲言副總兵吳聖階統蔣﹑陳﹑朱﹑魯諸將入城﹐精兵雲集矣。城中民於街衢俱將巨石及木器堆垛﹐宜意阻礙北兵馬足。凡巷口俱聚街沿石壘塞﹐僅畱小門﹐容一人俯首出入﹐人心惶惶﹐各懷疑懼。民兵先於閶門外擊毀兵舟千隻﹐舟中數千人俱斃﹐聞有名貴要人在焉。因困於中流﹐無所施其技故也。縱火燒斷閶門弔橋﹐延及月城內�俱盡。又放火燒府縣署﹐及都察院﹑北察院監兌署﹐俱成煨燼。予見民兵𨿽多﹐皆市井鄕村烏合﹐旣不習戰陣﹐又漫無統領﹐固決其無能爲﹐喧鬧至晚﹐漸散去矣。才其淸晨入城時﹐卽呼居民令具飯接濟﹐有閉戶者﹐輒加箠擊罵詈﹐閶門內一路民家﹐多設簞食壺漿於道旁﹐供其飲啖﹐良亦不得已而然。徐究其兵端﹐祗緣陳湖聚眾不盡發﹐亦兵往徵﹐被傷數十人﹐亦捉獲六七亂民系獄。是日﹐陳湖人實倡此舉﹐率眾破獄﹐劫系囚以去。此其本謀﹐乃四方聞風應之﹐總一時乘興妄動﹐祗而進亦旅而退﹐非有攻圍戰守之能。

卽李﹑土二公各官﹐赤俱團聚府庠瑞光寺前﹐屯兵自衛﹐未見出奇制勝﹐電擊飈馳之快舉也。是夕﹐街坊敲梆放炮﹐吶喊之聲相聞﹐大約皆無賴所爲﹐守分良民﹐知已觸上怒﹐恐不免誅鋤﹐倉猝挈家遠遁。向東李公有令﹐不許鄕紳士庶攜妻子資貨出城﹐違者論斬。此際六門洞開﹐無復禁令﹐出者踵相接矣。

十四日天曉﹐旣無重兵壓境﹐城中兆姓之不能遷者﹐周子靜授意﹐令羣聚往軍門懇求﹐辧其倡亂非屬城市小民﹐李公始𨿽盛怒﹐後銷霽顏。是日晨刻﹐仍有執大明義師旗者二三千人﹐從吳趨坊南上﹐至領馬橋遇北兵數騎衝下﹐便爾奔散﹐僅傷一失隊北兵於中途。未至日午﹐相率退出閶門去矣。晚間﹐李﹑土二公各出示安民﹐察此舉﹐系楊監軍餘孽勾連海寇爲祟﹐大兵到日追剿﹐城中良民﹐不必驚恐﹐但須協力守城﹐緝拿姦細耳。南北二童子門相繼爇﹐遂令將水城門俱堅閉下閘﹐夜間民夫上城防守。十五日﹐撥兵往葑門出﹐其在途橫暴﹐有所知者一事﹐蘇人王惠伯現爲軍門標下職官﹐兵丁擁入其家﹐執家屬一人﹐斬爲三段﹐擄其婦女數口﹐惠伯亦被縛﹐將加之刃﹐財物細軟掠盡﹐適軍門正差官來喚王君領兵﹐兵聞令乃釋縛﹐並還其婦女﹐然貲賄烏有矣。惠伯急徙居避去。總云城中東南隅﹐其被搶掠取殺之害殊多﹐非如西北之無擾。一城之內﹐便隔天淵﹐眞有幸有不幸。是曉﹐並將各城門壘石塞﹐以便守禦。至暮﹐民家各懸燈於門﹐擊柝支更﹐自此夕始。十六日﹐各門外窺伺出沒之眾未已﹐且怒城中人拒守﹐交口辱罵﹐閶門外有堆漧柴於木筏﹐欲燒水門者﹐城上有山西客商善射者二三十人﹐一面發矢射之﹐一面縋人下城殺去﹐傷彼數人﹐才退。晚間發兵幾百﹐出葑門剿亂﹐行至黃石橋﹐得勝而還。是夜黃昏﹐月蝕至九分﹐更餘復明﹐深夜提兵﹐獲放火二人斬訖﹐傳聞有城中打糧之說﹐眾懼受害﹐議令每圖各具酒二壇﹑豬羊雞鵝幹面等物﹐白米一石﹐皆溫飽之家湊出。

十七日﹐投揭送爲供應﹐亦不得已之計也。城外仍聚眾窺瞰﹐官民俱登城防禦。王太尊駐閶門﹐王二府駐齊門﹐張二府婁。是日﹐婁關水陸城門﹐幾爲亂民所毀。胥門鼓樓﹐半毀於火。齊門鼓樓隊板﹐旋卽修訖。十八日﹐南京兵到於閶門外﹐約有幾千﹐彼窺伺之眾已潛迹﹐無敢抗。敵兵追躡搜索﹐亦多斬獲﹐遂縱火南北兩濠﹐掠取財貨衣飾婦女無算。凡亂民倏聚倏散﹐詭詐不測﹐未必攖鋒刃﹔其所殺者﹐多屬戀家未去之民﹐或各行商賈之顧惜貨物者。身被屠﹐物被掠﹐屋被焚﹐深可憫也。是日淸晨﹐城內止有數十騎出閶門。午間﹐二百餘騎出齊門撲剿。時﹐婁門外有眾突入城搶掠﹐幾及華陽橋﹐正欲縱火﹐見發兵到﹐乃遁去。王太尊有示安民﹐云爲輸�事﹐憐念城中俱像良民﹐大兵𨿽到﹐秋毫無犯﹐爾等不必驚﹐懸牌通衢﹐並隨處粘帖。李公適巡城﹐守城民復跪懇寬宥﹐李公慰之云﹕天熱不必跪﹐起來﹗起來﹗前日你們放火欲燒死我﹐我又燒不死﹐如今卻來幫我﹐這不是幫我﹐欲保全妻兒老小耳。我已分付過不殺城內之百姓了﹐可放心也。北裏二圖執索米於鄕紳爲首者一人﹐綽號張松鼠﹐土公立刻梟示﹐圖棍王紹先﹐兼攬三四圖事﹐名冊未全備﹐又藏不剃頭親黨在家﹐被人舉首﹐又執楊家院子巷曰積蠹梅家兄弟三人﹐遂將王紹先﹑梅四斬首外﹐兩人各執四十板釋去。

前六月終起﹐至閏六月初旬﹐徵收馬料靑艸甚嚴急﹐民爭先上納。若一日不可缺者﹐乃自十一日閉城門﹐十三日民變以後﹐納艸之令遂廢格﹐城外每日煙焰不絕﹐兵轉至婁﹑齊各門外殺人掠財﹐搶占婦女﹐慘不�言。知此枝兵非爲蘇郡而來﹐原系道經吳地者。城中因借以爲聲援﹐彼旣飽所欲﹐遂東去矣。

二十日﹐有童執戈登城守陴者﹐誤闖入營內﹐綁去欲斬﹐苦求得免﹐遂斷去右手指﹐緣將卒屯紮閶門鼓樓﹐彼謂此處爲營內﹐有誤入者﹐所斬不一矣。

二十一日﹐兵丁出閶門打糧﹐守城民之無賴者隨之往﹐多獲銅錫器衣服等物﹐間有歸而復往﹐所取過望者﹐齊門外各棧房儲米殊多。是日淸晨﹐官給小粟﹐令民出城搬取﹐兵丁守門稽察﹐隨所取多寡﹐半畱入官﹐半以與若人。又腳夫運米一石入城門﹐給與腳夫一斗﹐城下擁擠喧鬧﹐兵丁鞭笞交下﹐人莫敢忤視。諺云「莫作亂離人」﹐信斯言也。從十三日始﹐城中家家閉戶﹐途少行人﹐其往來於途者﹐率皆手持槍棍﹐爲守城之伍﹐間有士流及富民﹐亦皆禿首。

二十二日﹐大日暉橋尙有亂民嘯聚﹐城中出兵抄其後﹐斬獲及墮水死者幾百人﹐何彼亡命者之不揣﹐自速其斃耶﹗

二十三日﹐令民夫往上塘棧房取米﹐彊有力者多得之﹐兼取他貨物錢帛﹐虛往實歸者﹐絡繹在途。文弱之人﹐瞪目相視﹐莫敢並驅爭獲也。

二十四日﹐縱衙役出閶門取米及遺物﹐民夫亦得隨往。至山塘棧﹐有以布裹頭之輩﹐潛伏在彼﹐傷城民數人﹐亂民亦被殺四人﹐執二人入城﹐處斬訖。土公原任總鎭都督﹐至是陞爲開府﹐出示稱都察院﹐將代李公之任矣。

是日﹐余偶往齊門﹐望見鼓樓南檐下張帷帳二頂﹐有兩美人﹐一披髮垂肩女子﹐共坐臥其間﹐兵丁時揭帷言笑﹐自取其樂﹐不知被擄婦其中心慘戚何如也。城內小民候令發票出城取米者﹐羣集以待。土公適逗畱婁門﹐逮晚不至齊門﹐王總捕代爲發票﹐本欲挨圖給與﹐但人眾爭先﹐何能一一致詢﹐大約彊者得之耳。吳江因殺縣令﹐不服剃髮﹐發兵往屠。是夜兵入城﹐城中遷者已過半﹐兵丁各以取材爲急﹐人得逃匿﹐被屠僅數十人﹐復往同裏﹐殺發無算。

二十五日﹐復有兵到﹐並取米者俱不放出﹐此兵亦屬過往者。午間﹐亂民放火燒山塘棧﹐土公於閶門城上點民夫百名往救﹐回時各攜所取之物﹐令均配作百堆﹐土公令每人取一推以爲賞。

二十六日﹐吳縣知縣汪爚南到任﹐湖廣麻城人也。薛令十三日戕於亂民之手﹐至是新補焉。城中民具呈土公﹐求護家眷入城﹐許給令旗以往﹐齊門外有父老自縛﹐拜懇土官﹐亦欲招安﹐乃樹旗齊門﹐許其自新。是夕﹐楓橋﹑山塘﹑下塘及婁門外﹐又數處放火﹐狂逞之眾﹐猶不悔禍﹐豈殺運尙未除耶﹗

二十七日﹐齊門已容出城﹐但盤詰謹嚴﹐城中民欲往鄕領家眷者﹐須具一揭及四保結﹐稟明土公﹐又制黃旗一面﹐上寫都察院給付其圖居民﹐土公親加僉押爲照﹐途中便無阻礙。其有竟自鄕間來者﹐有婦女偕行﹐方容入城﹐慮單身行人或是姦細也﹐是日﹐領旗下鄕者如市。

二十八日﹐未曾啟門放﹝疑有脫誤﹞﹐向來兵丁擄獲婦女無限﹐戕害及病死者多矣。至是﹐官令給還完聚﹐許親屬領去﹐約有二百餘口。李公是日將奸淫兵丁一人穿箭遊示﹐上臺旣加禁戢﹐將來或知顧忌耳。

二十九日﹐放領旗下鄕者入城﹐歸來婦女﹐皆面容失色﹐衣履狼狽﹐可憫也。

顧市巷彭毓泉世織彭段﹐家本溫裕﹐子亦在庠﹐因夜半訛傳屠城之說﹐驚駭裏中﹐上臺震怒﹐立並鄰近兪家﹑內親陳文﹐同斬於顧市巷口﹐首懸通衢﹐妄言立取殺身之禍﹐可不監諸。

七月初一日﹐又戮二人於北寺前。總之﹐城中士庶﹐自前月十一﹑二日剃髮以來﹐上官止欲畱頂大配口﹐修之又修﹐如式者多矣﹐乃郊外之民﹐多未刈發﹐內外相持﹐實抱隱憂。其有冒昧入城﹐致罹鋒刃者﹐未可枚舉。丁行甫家一義孫﹐坐是被殺於城頭﹐人以惜毛髮而反喪首領﹐此之謂不知類也。

初一日﹐系處署﹐宜雨﹐微有沾灑。初二日夜半﹐雷雨大作﹐惜其不久也。

是日午間﹐綁一剃髮不如式者﹐遊示城中以驚眾。其人卽皮市街管氏之族﹐遊行畢﹐幸免屠戮。

初三日﹐齊門出入相兼﹐大抵入多於出。初四日大雨﹐過午漸微﹐亦淋漓。初五日亦雨﹐時作時止。初六日不雨﹐地尙泥濘。是日﹐齊門戮一人於城下。初七日午後大雨﹐過申刻止。連日內眷之入城者﹐莫不鳳鞋染垢﹐羅襪沾污﹐坐肩輿者僅十之一二﹐余俱勉行遠道﹐殊爲纖趾者惜耳。

土公念城門久閉﹐小民艱食﹐發米於北寺﹑五涇廟等六處官糶﹐自初六日起﹐至二十五日止﹐每家許糶三升﹐定價一百文﹐亦屬美意。但經出納之手﹐未免插扣﹐升僅九合。又擁擠難堪﹐少壯有力者﹐方能糶﹐而惠終不及老弱。初八日﹐齊門不開﹐止開閶門以取米。午後大雨﹐黃昏而止﹐城中食物湧貴﹐豬羊雞鴨及油價﹐每斤逾四百文﹐豆每升八十文﹐加至一百﹔蠶豆每升四十文﹐加至六十文﹔蔬腐等價日增﹐薪芻告竭﹐皆毀木器以炊。此從來未經之變﹐不謂身際其厄。吳庠錢吉士名禧﹐頗有文譽﹐子亦童年入泮﹐數載前﹐已卜居寶華山鄕間﹐然淩轢鄕曲﹐積怨日久﹐玆乘亂民聚眾﹐往打入其家﹐搶散蓄資﹐擊毀器皿﹐縱火焚之﹐執錢士生﹐擲烈焰中﹐子因不忍﹐出而叩求﹐冀免父死﹐並喪其身。父子俱斃於羣凶之手。其西席徐姓者﹐目睹此慘毒﹐遁往相城﹐因憶母在西城﹐欲往省候﹐行至齊門外﹐因未剃髮被執。解土公﹐欲令斬首﹐苦求得免﹐猶斷去右掌。其人負痛復回鄕間﹐就沈象先治﹐筆耒硯田之士﹐玆成廢人矣。

泰伯廟東巷中靜室一所﹐有僧監心居之﹐未幾蓄髮娶妻﹐出姓唐﹐以醫藥爲生﹐不知置經像於何地﹐卽以靜室作塵居﹐生女頗多﹐子僅一人﹐亦於閏六月中隨眾出城﹐攖取遺物﹐殺於城中﹐爲僧不終﹐究歸無後。

初九日﹐土公出示﹐領家口入城﹐不復用旗﹐但用報單一紙﹐備寫姓名籍貫﹐左右兩鄰﹐本圖現總﹐及所領男女幾口﹐赴縣簽朱用印﹐付本人爲照。入城時﹐據單點進﹐無婦女者﹐不放入城。此法較領旗覺爲稍便。十二﹑十三日開閶門﹐小民多出城取燒殘餘木以供爨。貝勒王到葑門﹐官令民夫往掃除塡築道路﹐士民遠接﹐鄕紳往謁見﹐極其崇奉。貝敕不入城。十四日﹐卽起馬西去。每圖起夫二十五名﹐助其行舟。時竟日大雨滂沱飄蕩﹐至十五辰刻方止。城市景況淒然。

十五日爲中元節﹐舊例迎城隍神至虎邱設祭﹐是日但迎往玄妙觀。執徒者多系�兵﹐貝勒亦因雨阻﹐是日方獲舟去崑山﹐因縣令率民守城﹐抗不相下﹐獲兵屠城中﹐多被殺戮。婦女被掠者以千計﹐載至郡中鬻之﹐價不過二三兩。土公禁民收買﹐有人買者﹐曾媒嫗與買主俱被斬﹐兵丁掠得衣飾﹐亦禁人買﹐然因價賤﹐多欲買者。民間亦惡其貪﹐往往眾令燒之通衢。

十六日﹐抄李宦宅﹐李氏父子三人﹐父李吳滋﹐原任湖廣按察使副司﹔長子李模﹐監察禦史﹐皆甲科﹔次子李楷﹐壬年鄕科。因避亂寓居龍墩﹐地近崑山界﹐鄕民之不順者﹐迫脇崑宦翰林朱天麟及吾吳侍禦李模作盟主﹐如不聽從﹐恐其先戕於亂民之黨﹐故勉殉其意。然在淸朝則爲戎首矣。軍門令本縣率兵往﹐封閉住宅﹐執其家人根究﹐欲得主人﹐乃龍墩之眾亦已解散﹐李宦父子避匿未獲﹐西城橋王氏富民久著家實守分﹐是日﹐王景雍亦受誣被拿﹐審知無辜﹐文行釋放﹐慰安之。發兵一枝﹐往楓橋﹑西山﹑光福等處。又一枝﹐橫涇﹑下堡等處。約同會於太湖﹐因鄕間尙不靜﹐艸野無識﹐輒欲爲螳臂之拒﹐致令興師動眾﹐所過騷擾﹐殊爲痛恨﹗

十六日﹐營兵於城隍廟橋見一婦偕夫行路﹐妄謂此婦自營中逸出﹐欲執之去。婦不肯行﹐鞭撻楚毒。夫畏威避去﹐旁觀莫敢救﹐遂揪發拖去。聞至營仍不順從﹐斬爲三截。又兵丁於綫鋪問朱幢﹐厥語所謂紅纓者﹐一再問﹐遂獲怒﹐抽刃斫傷店主人臂﹐眾共不平﹐執送軍門﹐立斬以示眾。此輩每於城中肆暴﹐難盡舉也。

十七日﹐營兵令擄婦女手執艸標﹐街市發買。

是日白露節﹐微雨。

十八﹐光福兵回﹐捉��等十餘人戮之。

十九﹑二十日﹐閶門時開時閉﹐城上一小門﹐已容人出入﹐非復向日之嚴急矣。

二十二日﹐士民置李公生位���﹐香花鼓吹﹐府縣官役﹐先於泰伯廟齊集整頓﹐迎往大營﹐迎往內各官及士民拜賀訖﹐午後出閶門﹐迎至虎邱新建祠安位。

二十三日﹐有李公所稱妓女少艾而善弦歌者﹐從大營逸出﹐李公大怒﹐謂民間誘之去﹐欲加屠戮。府縣令長懇從寬緩﹐未幾覓得。乃潛避養濟院中﹐卽將指引去員役斬訖。隨出示嚴禁引誘窩藏﹐並立十家連坐﹐先首免死之法。�日葑門外仍有稱兵不靜者千餘人﹐大營僅發兵數十往﹐小有挫衄。

二十四日﹐開葑門出兵剿���﹐每圖挨門各給一票﹐令細開男女丁����僮僕共幾人﹐作何生理﹐住屋幾間﹐左右鄰何�﹐交付現總��查核﹐亦太繁瑣矣。

●崇禎記聞錄卷六

乙酉年是月二十五日﹐北京有詔至﹐各官迎入開讀。二十六日﹐迎新提督吳勝兆﹐閶門大開﹐諸食用物得以運進﹐髙價因就減。如袋面貴至二百文﹐今百��。�物皆然。吳庠東齋司訓陳公﹐池州人也。於�月初旬差至常熟﹐傳剃髮令旨﹐回至蘇�﹐被亂民所殺﹐儒官罹此慘禍﹐傷哉﹗

兵丁掠婦女在營﹐有往求覓者﹐每被殺逐﹐殆無人理。然亦有一事足紀者。一人知妻被陷﹐哀泣拜求不已﹐兵丁喚婦而詢﹐果系厥夫﹐憫其情切﹐許令領歸完聚﹐而婦堅不肯行﹐謂其貧窘﹐不能養贍故。兵丁憤其忍於棄夫﹐卽揮刃臂其手﹐中分至項下﹐與其夫十六金﹐使別妻歸﹐此舉殊快人意。

���登舟﹐尙泊胥門日暉橋﹐未行。

予自前月十四日來﹐不出城已四十餘日﹐至是步出閶門﹐祗見粉花喧鬧之地﹐但存敗瓦頹垣﹐市廛中燒盡﹐�檐僅存﹐自釣橋而去﹐勾獄巷﹑南濠街﹑南城下﹑直過新開河橋﹐皆然。傷心慘目﹐莫甚於�。二十七日﹐步出胥門﹐月城內亦皆燒盡﹐外城驛前﹐光景蕭然。二十八日﹐往齊門﹐猶然驗票出入﹐見李壽籌舟中歌童逃匿﹐仍復發怒﹐欲肆誅夷。捕官連夜緝拿﹐未幾覓得﹐乃已。

八月初一日﹐李公起馬﹐著各圖撥夫助纖﹐並令民夫上城做工﹐修砌雉堞之圮毀者。

�公及王總捕出示﹐令民間每巷�各創立柵門﹐夜閉晨啟﹐鎖匙交與巷中鄕紳生監收掌﹐每夜互��獘﹐此法旣行﹐方免每夜張燈擊拆之苦﹐誠憫�民支更旣費油燭﹐亦且不皇寢息故也。

初二日﹐吳提督坐西察院。初三日﹐進謁﹐見其衙門�肅﹐鼓吹放炮﹐吳公冠帶吉服﹐接見文武官吏。其��參遊守把﹐亦皆冠帶吉服從事。初四日﹐吳公���﹐並往關帝﹑城隍二廟行香﹐儀從甚盛﹐與開府同。

初五日﹐蘇松兵備道王之晉到任﹐乙丑甲科也。以兵科都給事中管兵備事﹐先寓淸嘉坊﹐後移王樞密巷徐宦園中。

是日﹐王太尊出示﹐欲紳衿俱集閶門城上﹐面議協力守城。大意謂每門於鄕紳一位輪管﹐沿城九﹐每城垛﹐派民夫一名﹐每二十名﹐令庠友一位總管。沿城九圖﹐約庠友百餘人﹐每十位一夜輪番上城﹐駐���督民夫。是日﹐鄕紳候久散去﹐將暮時﹐太尊��城上與諸友晤語而別﹐又訂初六�共議﹐諸�復登城﹐自淸晨候過午﹐鄕紳亦有三四位至﹐太尊竟不至﹐所以然者﹐�是歲八月初六日之酉時﹐年月日時俱值酉﹐亦罕遇者。民間謠言是日有大變。太尊故倡守城之說﹐令鄕紳衿氓庶羣聚城頭﹐以防意外。但新任郡侯丁久元﹐將於次日履任﹐王公亦屬謝事之官﹐意興已闌﹐是以竟不踐登城之約。是夜陳湖嘯聚之眾﹐以戴務公﹑沈自炳﹑陸監生等爲首者﹐舟至黃天蕩﹐陳兵放炮。初七日﹐吳﹑土二公出葑門﹐開城門以待﹐卒不敢近。彼舟中放炮﹐自擊坯�巨艘﹐墮水死者頗多﹐余舟遁免。官兵執彼數人以歸﹐吳公不加斬戮﹐欲以仁恩懷來之也。

初八日﹐丁祭聖師﹐最爲重典。玆因干戈未盡﹐僅存餼羊遺意﹐府縣庠各備豬一﹑牛一﹐以祀先聖。四配啟聖祠﹐以豬致祭﹐餘皆不及祭。王太尊以辰刻行禮﹐前後各四拜﹐連獻三爵﹐未備祭服﹐止以吉服從事。中尊祭縣庠﹐亦如之。各祠廟恐舊典或廢﹐先期呈請﹐自泰伯廟以下﹐共二十五所﹔上臺批發常平倉黃糙各四石﹐令主奉自備物以祭﹐艸艸甚矣。然至徳廟乃三吳首祠﹐非他祠可比﹐太尊特委經歷朱向禹代祭。又新仕提督吳勝兆﹐𨿽生薊北﹐原籍南京﹐上云讓王之裔﹐欲瞻拜祖廟﹐先期牌行吳縣﹐備甡醪俎豆﹐掃除陳設以待。初九日午前﹐新兵尊王公先至﹐擬陪督臺行禮﹐詢知系祭祖廟﹐乃先拜謁而去。午後﹐督臺具儀從鼓吹﹐冠帶吉服致祭﹐吳族紳衿隨班行禮﹐祗畱一茶﹐坐談良久而別。松江戕殺通判顧乃猷﹑吳衷坦﹑推官顧陳澦﹑靑浦知縣陸嘉胤﹐因原任總戎吳志葵及蔣﹑魯諸武弁﹐擁兵未順之故。李公八月朔啟行﹐競傳其往南京﹐乃竟猝然統兵往松江﹐出其不意﹐斬蔣若來﹐生擒吳志葵及道前王四﹐獲戰艦八百餘只﹐降卒其數千。初九日﹐復至蘇﹐泊舟城外﹐鄕紳往見﹐李公令共視﹐果吳志葵正身否﹐亦重其事﹐且示能獲渠魁﹐使人膽落耳。初十日﹐卽發丹往南京報捷﹐豫王又因江陰縣兵拒守﹐李公乘便往攻未克﹐尙屯於澄江。後吳志葵等解至南京斬之。土公因北察院被焚﹐暫駐齊門城樓﹐後移寓陳孝廉宅﹐城中徧覓華居﹐乃得於淸嘉坊轉南﹐爲舉人通判許住宅﹐偉麗堅完﹐遂攺爲巡撫衙門。十一日﹐遷往居之。土公自入城來﹐從未服冠帶﹐是日大具威儀。鼓樓舉炮﹐烏沙吉服玉帶﹐八座迎入坐衙﹐官吏師生進謁拜賀﹐備極尊榮。

是日惜值陰雨﹐自初十日晚至十一日晚﹐方止。

十三日﹐土公謁文廟畢﹐隨坐明倫堂﹐諸生進講﹐給賞紙筆如例。此公以都督鎭吳﹐後攺文階都祭院右副都禦史。至是始正巡撫中丞體﹐居然漢官威儀矣。舊太尊王鏌﹑總捕同知王志古﹑安撫通判周荃﹑長洲縣知縣朱應鯤﹐俱令入京攺選﹐各官𨿽屬便宜署職﹐然已效力任勞﹐今新除者旣代其任﹐自應召入分別陞遷﹐乃卒多浮沈也。陳湖水鄕𨿽獲兵往﹐其嘯聚者﹐大都遁匿﹐但多擄獲﹐猶未得其要領。

十五日﹐吳公令將所獲陳湖婦女﹐給還完聚。

十六﹑十七日﹐復差衙官挨門查看﹐有室閉者﹐卽加封記﹐圖中因而生事。凡浮鋪皆指爲空房﹐欲挽回者﹐納賄有差。本縣又令現總開報人戶﹐分上﹐中二戶爲等。上上戶派出人夫六名﹐上中戶五名﹐上下戶四名﹐中上戶三名﹐中中戶二名﹐中下戶一名﹐以助守城﹐人以爲苦﹐後竟不行。附近西察院民房﹐督臺欲與標下隨從官役兵丁寓居﹐悉加驅逐﹐民皆倉卒徙去。甚至並畱器皿。洞庭兩山東﹐已請旗歸順﹐西山尙聚眾觀望﹐然一山孤峙巨浸中﹐亦莫能爲。

吳庠孔尙友﹐實東山人﹐請命於土﹑吳二公﹐各給批文告示。

十七日﹐獲舟往招諭撫安之﹐常熟未順﹐獲兵以往。

李宦吳滋及次子孝廉李楷﹐已剃頭歸順﹐進謁土﹑吳二公﹔獨侍禦李模未回﹐托言抱病﹐未幾亦入城投見。後旨下﹐許其原官起用﹐因恩詔開人自新之路﹐旣已歸投﹐不苛求也。

二十日﹐吳提督五鼓發令﹐統兵往吳江﹑常熟等處。

二十一日﹐雨綿亙至二十六日方止﹐早稻在田﹐不免傷損及也。

二十七日﹐土公出示﹐閶門令寅開酉閉﹐行人如常出入﹐但畱心稽察可疑匪人﹐不必阻滯行旅及負販者。從此人始便行﹐仍復熙攘之舊矣。城外張北來刊報告示二紙﹐一則豫王傳奉聖旨﹐南京應天府攺爲江南江寧府﹔一則戶部奉豫王令旨﹐新鑄順治錢﹐以七文當錢一分﹐七百文當銀一兩用。路旁各處招貼﹐尋妻覓女者﹐知崑山於七月七日被屠﹐太倉於三十日被兵﹐松江於八月初三日被兵﹐兵回時多掠婦女﹐賣於城內外﹐冀破鏡或可復圓﹐故具招尋覓耳。亂離之慘乃爾。江陰負固﹐屢挫兵鋒﹐貝勒發憤戰﹐限三日不破者﹐破城諸將悉按軍法﹐乃八月二十二日下之﹐聞屠徧城中﹐並及城外﹐三﹑四十里俱盡﹐此劫運使然。

二十九日﹐兩縣奉新宗師憲牌重錄科﹐各就本學考試。令諸友自備考卷供給等。干戈甫息﹐地方未盡寧帖﹐遽欲開科取士﹐似覺太驟﹐就試者絕少。吳庠不越二百三十餘人。

九月初一日﹐土公因積雨傷稼﹐令道流於玄妙觀中祈晴。辰刻﹐素服往行香﹐諸庠友豫約具呈﹐請撫院給示﹐下鄕促各佃遵法輸租﹐並禁兵丁踏船﹐以便鄕城往來。土公禮神畢﹐卽以呈進﹐愷許發示。是日﹐適雨止見日﹐初二日五更﹐復雨。撫臺復往玄妙觀祈禱﹐庠友及裏排再進公呈﹐乃爲向有義田二千畝貼助鄕區﹐故在城裏不點役﹐今值攺革後﹐恐或致混點﹐櫃收差解﹐故先期呈稟。是日﹐撫院頒狀式僅六十字﹐行香回院﹐遂放告示。

初四日﹐吳提督兵從盛澤﹑雙林等處回﹐無不滿載。執得俗名野賢聖曾姓﹐土﹑吳二公於城隍廟會審定罪﹐以其在鄕橫行聚害人也﹐

是日﹐太尊先錄府庠﹐初六日長﹑吳兩學俱就府學作試場﹐因郡中無公所可考耳。連日雨不息﹐初九日晚間風發﹐乃霽﹐亦乍寒。

初十日﹐按院趙弘文上任﹐公衙寓過駕橋袁氏宅。是晚﹐大小各出閶門﹐接北來新頒印信﹐其式半是篆文﹐半是�書

十一日﹐撫臺文廟謁聖﹐接士之禮甚恭。

是日﹐姑蘇州府治﹐見其門廡堂宇俱燼﹔東西兩牌坊「傳流宣化」四字﹐相傳爲蘇長公筆﹐已毀不復存。都察院署亦毀。共計郡城公署僅存兩察院及兵備道﹐余俱閏六月十三日燒燼。若欲重建﹐其費無涯﹐亂民之害何如耶﹗

十二日﹐奉新旨﹕官民俱衣滿洲服飾﹐不許用漢制衣服冠�。由是撫﹑按﹑鎭﹑道卽換鈸帽箭衣﹐及跟隨皁快﹐猶皆常服。十三日﹐土公出巡常熟﹑福山等處﹐故宗伯韓敬堂宅近迎春坊﹐亦爲總鎭都督楊承祖踞爲公衙。十五日入居之﹐從來官多則民擾﹐今城中殘破竄徒之餘﹐物力幾何﹐廣廈幾何﹐乃撫﹑按﹑鎭﹑道並居民房﹐且每一上臺﹐必有大廳﹐及標下幾多員役﹐孰非占民居吸民膏者﹐向來民苦繁政多﹐致望攺革﹐豈意一番變易﹐困厄尢甚耶﹗

十六日﹐本縣汪中尊﹐同劉學師﹑稽二衙﹐送前令牛鶴沙牌位入虎邱塘上正修講院。此原系牛公所建。鶴沙有生祠在南馬頭﹐近毀於火﹐新令涵夫復置生位﹐迎往講院﹐士民蓋寥寥焉。

十八日﹐兩縣各於本學考儒童﹐應試者大都三﹑五百人。

十九日﹐土公回院﹐閶關水門已開﹐舟楫可通﹐但兵丁踏船﹐𨿽軍門示禁﹐此風未已﹐鄕民終未敢輕掉舟入城也。

二十日﹐貝勒奉命往鎭杭州﹐復經吳地﹐縣著每圖起夫九名助纖。

二十一日﹐兵丁絡繹在途﹐楓橋一路﹐閉門躲避。

�發兵例不給行糧﹐眾苦乏﹐不免打入民家奪食借棲﹐�擾殊多。城外居民﹐方歸故里﹐復移入城避害者﹐往往有之。洞庭兩山未盡�﹐先之招撫﹐猶屬兩持。吳公統兵往﹐乃懼而迎降。吳公納之﹐約束目兵不得登岸﹐兵大失望﹐民得不罹其害。郡中鄕科馮寧延避迹西洞庭山﹐不肯剃髮﹐吳公令勸諭﹐不從﹐乃執其家屬﹐仍不爲動﹐執向軍前﹐寧延終不屈﹐遂斬之而剖其腹﹐棄屍湖中。此君受禍甚慘。然抗志不向﹐實有足多者。崇明在海中﹐諸不順者屯聚於此。

新選縣令﹑丞﹑學﹑博﹐俱畱郡城﹐未敢蒞任。二十六日破之﹐遂戮無算。

十月初一日﹐迎郡城隍神﹐仍往虎邱設祭﹐太尊遵新詔﹐祀典悉循舊例也。然儀從之盛﹐�逮曩時。府錄生童﹐亦俱於府庠就試﹐初旬卽次第發案。

初九日﹐黃鼎吉兄弟二人﹐於撫院門與人爭論﹐聲徹於內﹐土公差官拿人﹐黃君就辧不屈﹐撫臺重責各二十板﹐責後﹐方知兩人皆庠生﹐乃大聲斥數﹐欲革欲砍﹐二生置身無地﹐求釋甚苦﹐乃叱去。從來上官無責杖庠生之理﹐土公亦失﹐於三學無敢譁者﹐以時方華﹐人各畏事故也。

十六日﹐府縣正官往江陰送案﹐兼賀文宗十八誕日。此際錄科﹐天寒日促﹐途多兵寇之擾﹐舟車費重﹐往試者以爲苦。

艸橋張悌﹐字玉汝﹐亦諸生也。乘閏六月之變﹐執府庠廩生劉庠及其子庠生劉洪膺斬之﹐指爲姦細。又殺東城醫生侯受璧﹐獻功於李公﹐遂署本府海防同知﹐小器易盈﹐肆無顧忌。遇親舊如讎敵﹐每於監門出入之際﹐鞭綁�解﹐多殺人以立威樹功﹐人共懷不平﹐卽土﹑吳二公﹐亦鄙其貪殘不念桑梓。

十月中﹐按院仰府拿究﹐太尊令人持帖云﹕請卽到府面會﹐張玉汝至府﹐不復接見﹐卽發下獄。明日﹐受冤人羣往按院控告﹐家貲被讎家搶散﹐獄中受人淩逼﹐苦難自全﹐遂自刎於獄。以三月非分之榮﹐自殺其軀﹐聞其死者﹐人人稱快。是眞小人枉做小人也。

蘇城因兵丁多馬﹐芻秣爲急﹐冬月艸不萌生﹐惟取稻艸供用﹐故薪價湧貴﹐兵民俱困。悍卒於城外輒拆毀空房﹐取材木以供爨。胥門夏﹑周二公祠已被毀﹐民居可知。

府庠廩生玉琦﹐字孟璘﹐館於廟堂巷陳翰林宅。陳宦原籍宜興郡﹐乃其別室有如夫人及幼子居焉﹐延孟璘課之。陳於泰在蘇﹐或在常﹐往來無定也。有惡奴戴租乘陳宦不在蘇﹐惑其幼主﹐假寫提督吳公朱票﹐同兵丁沈﹑嚴二人﹐下鄕脇詐生員顧某家橫順﹐顧生具告督臺﹐發詹大廳提究﹐戴奴扳孟璘寫稿﹐蔣宇﹑吳寰同謀﹐兩人卽下吳縣獄﹐孟璘急索陳官柬﹐致詹公﹐備言毫無干涉。十月二十六月﹐詹大廳將錄過口詞並犯人解臺﹐再發本府研審﹐丁太尊審過﹐但不敢扳蔣﹑吳二人﹐獨堅執王孟璘知情。二十八日﹐吳公立將戴奴梟斬﹐沈﹑嚴二兵各責一百﹐枷示一个月﹐孟璘以朱票爲憑﹐責二十五板﹐而不擬罪。蔣宇﹑吳寰竟釋之。

二十九日﹐吳縣汪令下鄕勘荒﹐僅及五里之內﹐向晚卽回﹐略應故事耳。

是日﹐都院斬一人於城隍廟前﹐云閏六月十三日﹐殺吳縣鐘主簿者。

予足迹不及葑門者將近半載﹐至是往彼﹐見飲馬橋畔民居悉毀﹐楊山太廟港口傷去數十家﹐月城內不存一椽﹐城外民房十去四五﹐大抵觸目傷心也。

經府治及長洲縣治﹐知太尊於九月二十五日進府﹐以後堂作正衙﹐長洲令亦已在縣﹐獨吳令猶寓麒麟巷耳。

郡有異姓同宗者二族﹐章與王﹑尢與欽是也。吳江章叔果與孟璘兄弟爲行﹐而叔果陰險不端﹐偶以條陳得見取於吳督臺﹐委令招撫吳江鄕鎭未順者﹐叔果乘此索詐報復﹐大逞其私﹐鄕民痛恨﹐聚眾執叔果﹐綁解轅門﹐累及乃兄貴池教諭章樗字元修者﹐俱下之獄。被害至六十餘人。謂禍必不測矣。及加面鞫﹐僅責叔果十板﹐仍系之獄﹐釋放元修﹐而口扳無迹之王孟璘﹐乃重加責治﹐殆不可解也。其亦口辯不同耶。

十一月初六日科案﹐文宗以開國之初﹐欲矯從前雕刻泛濫之習﹐所取前例﹐皆平順簡約者﹐一二等爲正科舉﹐三等前二十名作遺才﹐又取儒士五名﹐俱放科入泮﹐首名正補廩﹐皆創見也。長﹑吳二令�入簾﹐以十一月二十九日爲頭場。

臯橋下塘毛吉甫﹐開銅錫鋪﹐家在巷中﹐店系浮店﹐每夕﹐托其妻之弟往宿店中﹐其對門張雉伯﹐亦鑪鋪也﹐平日往還習熟﹐陰與楊升甫﹑馬君美三人同謀﹐欲取毛店所有﹐遂於十二月初一日晚﹐誘其人飲於戲館﹐勸至酩酊﹐時已昏黑﹐乘醉挾往城頭殺之﹐取身畔鑰匙﹐開入其店﹐罄竊所有﹐以爲祕密無知者。次日店門不開﹐人傳城上有被殺者﹐始知謀財害命﹐卽往報官﹐而未知所坐。未幾﹐事卽發露﹐乃執楊﹑馬到官﹐張雉伯逃匿﹐將妻拶究﹐未獲凶身﹐及被害﹐皆鄰近少年人﹐非因饑乏困迫者﹐忽作此昧心冒發事﹐朝夕相對﹐殺機久已潛伏﹐人心之險至此耶﹗

南闈放榜﹐十七日報至﹐三學中式者九人﹐然羣心不甚歆慕﹐非若往常新孝廉之隆重。

考試武場﹐例應十月﹐楊總鎭已奉部札出示﹐因四方未靜﹐歲終猶未舉行﹐來年二月行之。

十九日﹐迎春﹐府衛縣官俱漢冠吉服束帶﹐戲劇鼓吹﹐皆仍舊式﹐但隸役手執春球﹐被兵丁攘奪至盡﹐太尊歸將及府署﹐優童手花球僅存二三﹐又值彊兵欲奪﹐太尊怒﹐發當街責十五板。

殘歲將終﹐院發入泮案﹐兩縣各六十餘名﹐因場期迫促﹐發科案以應試。至是﹐方發進學案。

兩縣自二十七日江寧回縣。

吳提督統兵在宜興﹐特發朱票﹐委詹大廳代祭至徳廟﹐詹候至三十日行禮。

是歲﹐鄕紳謝世者頗多﹐自徐勿齋沈水而外﹐申經峪以八十三考終﹐又方伯郭履臺﹑憲副朱恬�﹑彭天毓﹑中翰文啟美俱病故。翰林項仲昭被禍於浙江中。衣冠士庶多遭不幸﹐洵非常之大厄會也。

除夕﹐微雨不止淋漓。

丙戌歲元旦﹐天陰﹐人謂歲朝宜然。

十五日﹐吳江寇變﹐入城戕殺縣令孔�祖﹐劫庫劫獄﹐未幾退去。

郡中聞報﹐吳公統兵往剿﹐無對壘者﹐僅責城中居民不救護父母官﹐不無斬戮搜索﹐從徵目兵﹐皆厚獲而歸。

撫院大廳曹虎﹐於望前塔臺關帝﹑城隍二廟﹐喚上等梨園二班﹐各演戲七日以款神﹐士民統觀﹐曹副總日往二處叩拜﹐徼福禳禍之意也。

二月望前﹐洪內院復奉旨頒示﹐仍欲剃頭﹐𨿽非人心之願﹐然有不剃者﹐兵丁輒肆笞辱﹐自月終以及三月初旬﹐出城市者皆復翦發﹐漸及於鄕也。

二月上丁﹐祭文廟社稷山川﹐次日徧應致祭各祠廟﹐是歲丁祭﹐委長洲縣令沈以曦專祭泰伯廟外﹐正祭關帝﹑猛將二廟﹐其他四十餘壇﹐俱不祭。

吳庠陸驥﹐字君�﹐少爲諸生有聲﹐中年轉而業醫﹐及弘光紹統南京﹐以薦授戶部司務﹐專命淸理浙直糧折﹐後弘光失國﹐��裏居﹐列縉紳間矣。適與督臺酬酢﹐談及假官假兵爲民害﹐吳公惡其言近不遜﹐差人押出﹐著令拿假官假兵來見﹐陸已攺名佐霖矣﹐轅門員役﹐共加毆詈﹐且往其家肆掠﹐封閉住宅﹐並下陸宦於獄﹐大受屈辱﹐想爲讒言所中也﹐後以周旋得釋。

二十一日﹐偶過郡廟﹐見童子持幡前引﹐樂人鼓吹﹐卽道士一班﹐敲擊金鈸。又和尙一班﹐淸吹細樂。旋繞旣畢﹐乃入郡廟。詢知爲曹大廳自二月望日爲始﹐設僧﹑道齋醮十四晝夜﹐追薦陣亡諸將佐也。

宗師行牌歲試﹐原限正月二十七日﹐縣童考生因乏人納捲﹐遲至二月二十六日方考﹐每縣僅三百文。

洪內院因吳江戕殺縣令孔�祖﹐疏薦吳提督而參士撫院﹐土公閉門乞休﹐兩縣各發銀共三十兩﹐官給舟航﹐挽庠友往江寧具呈內院﹐保畱土公﹐鄕紳亦自備﹐並邀相知友同往。予二十四日午後登舟﹐暮宿滸墅關。二十五日夜﹐泊常州﹐卽有雨。二十六夜﹐宿丹陽。二十七日﹐宿鎭江。二十八日﹐渡江﹐夜深﹐宿望江樓。二十九日上午﹐至南京﹐泊水西門外。連日阻雨﹐三十日﹐不及登岸。三月初一﹑二日﹐入城﹐會同諸友。初三日﹐謁洪公﹐俱服滿洲衣帽﹐計具合城鄕紳公揭一�﹐舉貢公呈﹑庠生公呈﹑耆民公呈共三紙﹐洪公以事出公衙﹐候其回衙﹐卽於門首投遞。時﹐洪公不待詳言﹐卽於馬上面諭云﹕土撫院原是好官﹐但吳江失事﹐不得不參﹐今旣眾皆保畱﹐我行又去﹐彼自照舊坐堂理事矣。眾等卽回﹐不必在此伺候。語畢而入。呈揭俱不取閱。公事已完﹐午餘卽返棹。是晚﹐過觀音門﹐泊燕子磯宿焉。初四日﹐復涉大江﹐風靜波平﹐晚至鎭江城外止宿。初五日晚﹐至丹陽。初六日午間﹐至常州大東門外泊舟。自前月二十九日來﹐無一日不雨﹐獨是日晴朗﹐下午﹐晷刻頗長﹐舟旣不行﹐予遂登陸徐步﹐毗陵城外有延陵季子專祠﹐堂宇𨿽不甚宏﹐然地頗深邃﹐有羽流守祠。又東嶽廟亦大﹐內有禮斗石壇﹐後有三層之閣﹐上供三淸四皇﹐中奉文昌﹑三元﹑玄帝等神﹐下供三茅君等屬玄門香火。又太平講寺﹐嚴淨整飭﹐大雄殿前兩廊畫壁﹐衛以朱欄﹐殿後有七級浮圖。又近城爲天寧﹑萬壽禪寺﹐規制弘大﹔天王殿廣崇如大雄殿﹐時正延香雪律師開堂傳戒﹐午齋特在殿﹐列坐共食者百餘僧﹐晚間誦佛作課﹐弘宣鐘鼓﹐亦屬大觀。是夕復雨。初七日早﹐發行二十餘里﹐未至橫林﹐而橫風狂不可行﹐仍返棹至常州東門停泊﹐竟日夕。初八日四鼓卽行﹐風利順﹐辰刻過無錫﹐午間過滸關﹐晚間入城抵家。是行往返恰半月矣。

●崇禎記聞錄卷七

是歲丙戌﹐四月初八日﹐陽城湖諸大家被劫﹐人皆謂避亂宜居鄕﹐有鄕紳蔣韜仲﹑客官劉光斗﹑及富翁王養和之子﹐俱寓陽城湖之濱﹐家擁重貲﹐寇盜垂涎﹐先令人傳話﹐若合家肯湊萬金助餉﹐更不相犯﹐各家猶豫莫肯應。至是遂肆掠劫﹐滿載而去﹐所失豈止萬金。但不傷人耳。居鄕可危始此﹐人何競趨於鄕耶﹗

蘇松新兵道行牌﹐云大兵將至﹐士庶不許方巾大袖﹐速更滿洲衣帽。

四月初旬﹐府考儒童﹐未久卽以發案﹐因宗師將臨﹐吾蘇以府庠作試場﹐亦從來未有之事。

長洲縣沈以曦﹐才不優而性貪﹐本非良吏﹐忽陞本府理刑﹐於十三日履任﹔吳令汪公先期移入縣署﹐卽以麒麟巷舊寓爲理刑署。

閶門弔橋巨麗﹐橋面加以石板﹐且據第一�之上﹐與五門不同。乙酉閏六月十三日﹐煨於火﹐土院漸以旗幹木爲柵﹐而上蓋門扉﹐履之搖動可危。丙戌三月﹐重加整修﹐月盡告完﹐軿木爲面﹐旣堅完後﹐仍蓋以石﹐並豎牌於上﹐此則前所未有者。

齊門下塘爲米市﹐糶糴者叢集。是歲往來於玆﹐則闃寂殊甚﹐不覺爲之淒然。其熙攘不減昔日者﹐惟閶門外一帶耳。

督學陳昌言歲試松江完畢﹐四月終﹐將及蘇。予二十四日自永昌回城中。五月初一日﹐宗師入城。初三日﹐謁聖。初六日﹐考試府庠。初十日﹐輪考吳庠﹐因貝勒將到﹐欲往郊迎。九日將暮﹐出示攺期二十二日考。乃貝勒十三日夜﹐方兩縣預奉來文﹐每縣起夫三四千拽送兵船﹐縣公分派糧捕各衙﹐著現總甲長雇撥﹐每名初索錢八九十﹐後加十五廿�。民間大受騷擾﹐兵目猶謂設夫役不齊﹐將衙官及兵房吏鎖押鞭笞﹐中尊避匿以圖免辱。十三四日﹐又值大雨﹐幸貝勒不久停。十五日﹐卽往杭州去。此行兵卒以萬計﹐馬倍之﹐元帥爲貝勒王﹐原任總督李延齡爲副﹐可稱大舉﹐欲並力渡錢塘江耳。

自去歲閏六月變起﹐城閉月餘﹐米價𨿽不甚昂﹐而薪則等於桂矣。乃是歲四月中﹐因麥薄收﹐米日踴貴﹐自一兩七八錢頓增至二兩六七錢﹔且各鋪歇閉﹐小民升斗無從糶買。土公將徽鋪葉仰伯責二十餘板﹐枷示﹐限價一兩八錢﹐法𨿽嚴﹐令不行也。

十六日﹐斬不剃髮一人於城隍廟場。

十七日﹐又斬十六人於閶門﹐云系湖盜﹐大抵舊年夏間至今﹐不時斬戮也。

宗師二十三日考畢童生﹐二十四日﹐款撫臺於虎邱﹐作長夜飲。二十六日﹐卽起馬回江陰。

是日﹐土公懸示臯橋﹐欲士民俱遵滿裝﹐一切巾帽﹐俱不許戴。巾鋪歇閉攺業﹐違者重責枷示。

吳公近接敕印﹐方喜加秩﹐旋爲浙省總督劾某縱兵擾民﹐旨下聽勘。諸鄕紳舊歲有旨令朝見擢用﹐多遷延不往﹐是歲復有旨下﹐凡明朝職官及監生﹐俱革去﹐爲當差舉人﹐會試定奪。

向因兵占民房﹐議令民間門面一間﹐納房稅一錢﹐僻巷每間納銀六分﹐與署理刑徐公宣收儲﹐原任別駕吳水蒼﹐監督建營房千間於南城曠地。六月中工已及半﹐然因地僻而器皿不見﹐多不願住居﹐其鳩奪巢鵲﹐蓋如故也。

宗師六月十五日發三學案﹐吳庠六等八名。

十七日﹐予過閶門﹐見都察有示﹕云錢塘七日不潮﹐貝勒兵已安流而渡﹐今浙旣歸版圖﹐大勢可知矣。

吳日生亦爲嘉善縣官設計請赴酌﹐並其黨要人俱被捉獲﹐解貝勒軍前。此外假有屯聚﹐諒無能爲之。先是六月初﹐吳日生遣入致書幣於狀元閣學文震孟次子文乘﹐欲聘之往。有知其事也﹐首於軍門﹐土公執來人及爲首人監候﹐別令人假作吳使﹐送書幣於文﹐索其報音﹐以覘虛實。文乘答書﹐辭以己不能赴﹐另薦管姓一友。土公得書﹐差官往拿文乘﹐值其他往﹐遂波及其兄文秉﹐兵丁羣往﹐家被掃矣。未幾﹐執得正身﹐土公令曹大廳畱之署﹐不加刑禁。十九會審﹐文應符以回書通謀有據﹐且出語不遜﹐遂梟斬於郡廟場上。文葆光之子﹑管其各責六十板﹐文子斃杖下﹐而管子幸生﹐應符家沒入官。次日殮於寶林寺中﹐以百金倩翰林韓四維﹐從土公索得其首﹐縫紉於頸以就木。年方二十九耳。厥配吏部周蓼洲之女﹐年二十七﹐慟絕於地﹐歸卽自縊﹐以救獲蘇﹐此皆六月下旬事。

宋靖康間﹐斗米至數十千﹐饑民相食人肉﹐等於犬豕﹐目之爲兩腳羊。

是歲﹐斗米至千三四百文﹐較舊年變亂時特價反倍﹐麥價每升七八十文﹐蠶豆每升百文﹐民生日艱﹐良可嘆也。然錢價每千易銀二錢﹐賤巳極矣。獨順治新錢﹐必欲每千紋銀一兩四錢﹐又嫌太貴。官欲通行﹐而民不便﹐未能奉令也。

七月初八日﹐提督吳公移鎭於松江﹐詹大廳及諸員役目兵多隨往﹐胥門等街﹐爲之一淸。新太尊陳服遠﹐到任才三日﹐因兵丁僭居民房者﹐作耗於民家﹐陳公適過於門﹐知其恣橫﹐執而撻之﹐以懲暴安民﹐甚盛心也。悍卒謂有司不當擅撻營兵﹐聚眾伺公復過﹐不惟詬罵﹐並加拳毆﹐不法甚矣。太尊憤極﹐卽往軍門辭印欲去﹐土公慰畱太尊﹐立提橫兵三人各責八十﹐穿箭遊行示眾﹐欲嚴懲該管標員。已俱�罪在逃。其總統大廳曹虎﹐到府跪門請罪﹐橫兵之被責者已斃﹐太尊怒亦解﹐事乃獲已。此七月下旬也。

長洲自沈以曦陞理刑後﹐教官署其篆﹐至是新令田本沛到﹐乃甲科也。

鹽價貴至每斤二百文。七月終減爲百餘文﹐濁酒價增至每百斤一兩六錢﹐麥價每石逾二兩﹐鴨卵至四十文一枚﹐殊可駭異。

八月中﹐聞吳日生﹑馬士英﹐俱旨下論斬訖。

吳江因白布裹頭之輩﹐蔓延未已﹐上臺發令禁閉各河港﹐凡商民船俱不許行泊﹐其登岸﹐乃使十家爲甲﹐兩鄰互相糾舉﹐良民則不問﹐有始從亂而後攺行者﹐釋之。其久�法及現在從惡者﹐卽行處斬。八月二十日﹐楊總鎭往彼審�。二十二日回﹐云共斬四﹑五十人。被禍何酷也﹗

聞錢塘兵�往﹐惟金華曾有挫衄﹐後亦攻破被屠﹐俱不能敵﹐已至閩矣。

浙中髙弘度﹑祁彪佳﹑張國維等諸大臣﹐俱自盡﹐皆以身殉國者。

舊歲乙酉﹑己已鄕試。玆有旨再行鄕試﹐宗師卽歲案作科案﹐三等前列爲遺才。九月十九日頭場﹐十月初六日放榜﹐三學中式八人。童生五月中院試過﹐至是方發案。十二日﹐委府覆試。十九日﹐卽送入泮宮﹐取數俱照常額。吳江﹑崑﹐嘉等邑﹐與試者少﹐進庠爲特易耳。十一月初﹐復嚴衣帽之禁﹐大袖每加撲責﹐巾卽扯毀﹐由是舉監生儒皆戴小帽﹐士庶漫無分別。

陳湖盜魁陳打生名繼﹐向已招撫歸順﹐授官效用矣。近復爲不法﹐請詳洪內院﹐洪公謂法難寬貸﹐遂斬於市﹐土公示諭警眾云。

十二月十二日﹐予自永昌歸城﹐附舟一人﹐乃熟遊燕京者﹔備言南京諸公侯伯等奉旨赴京﹐方賜宴未畢席﹐忽命下俱斬之。朱氏諸王宗室﹐索來諸處﹐誅鋤殆盡﹐易姓固大劫厄也。

蕓窗雜錄

丁亥新正﹐城市俱服大袖﹐月餘﹐因貝勒王自浙回兵﹐復經吾蘇﹐仍點民夫以俟護送﹐撫按有司申飭衣帽有不能備營帽箭衣者﹐許令黑帽綴以紅纓﹐常服攺爲箭袖。由是人盡加紅絨一撮於帽頂。

至二月中﹐兵將至蘇﹐撫院出示﹐令城外民家婦女暫避﹐遂皆或遷入城﹐或移下鄕﹐舟車之價頓湧﹐城內外家家閉戶﹐市中無食物可買﹐兵丁陸續過者逾半月﹐彊買及搶掠﹐猶所不免。若民夫一事﹐長洲每十家爲甲﹐中辦一名或二名﹐猶屬三五錢之費﹐吳縣每家一名﹐便二三兩之費﹐人甚苦。

二月二十六夜﹐玄妙觀雷尊殿﹐一火而盡﹐傾頹久閉﹐不解火從何來﹖

土公被劾﹐閉門月餘﹐至四月初八﹐仍出理事。

長洲縣令田本沛﹐丁內艱去任。四月初旬﹐吳邑汪令兼署長洲縣事。

虞海錢牧齋名謙益﹐中萬曆庚戌探花﹐官至少宗伯﹐歷泰昌﹑天啟﹑崇禎﹑弘光﹐

五朝矣。乙酉歲﹐北兵入南都﹐率先歸附﹐代爲招撫江南﹐自謂淸朝大功臣也。然臣節有虧﹐人自心鄙之﹐𨿽召至燕京任爲內院﹐未幾卽令馳驛歸﹐蓋外之也。四月朔﹐忽緹騎至蘇猝逮云。

丁亥歲春間多雨﹐自二月下旬至四月初﹐淋漓不息。四月初八日晴爽。是以米價日騰﹐冬粟每石三兩﹐貧民不勝之苦﹐錢價降至每千值錢一錢六七分﹐且時有示禁﹐不許行使舊錢。市肆貿易殊不便﹐鄕村多盜﹐溫裕之家﹐每被劫﹐亂世總無一善地﹔其保無虞者﹐天佑之耳。

錢牧齋有妾柳氏﹐寵嬖非常﹐人意其或以顏貌﹐或以技能擅長耳﹐乃丁亥牧老被逮﹐柳氏卽束裝挈重賄北上﹐先入燕京﹐行賂於權要﹐曲爲幹旋﹐然後錢老徐到﹐竟得釋放生還裏門﹐始知此婦人有才智﹐故緩急有賴﹐庶幾女流之俠。又不當以閨閫細謹律之矣。

順治錢欲每文作銀一釐半﹐旣不能行﹐後乃攺爲一釐﹐猶復漸減﹐自每百七八分降至五分﹐舊錢俱不用﹐僅可銷銅矣。

提督總鎭﹝吳﹞勝兆﹐目不知書﹐在蘇郡廟﹐與土公不協﹐後移鎭駐札松江﹐地濱於海﹐向有未曾受紹撫之眾﹐屯聚舟山﹐如陳湖爲首﹐戴務公輩﹐皆其黨也。戴已受招﹐吳公畱於幕下﹐使參籌簽﹐遂爲所誘﹐潛與舟山通謀。四月十六日﹐已約舟山統兵來爲外應﹐吳公自整兵以俟﹐然部下心懷觀望。是日﹐吳公置酒﹐徧邀府縣有司入署中﹐將劫執之。松郡守疾不赴﹐不意外兵愆期不至﹐蓋阻於風也。各官羈畱署中已久﹐不得已明諭以反背淸朝之意﹐華亭令繆詩順從﹐免屠戮。同知楊之易﹑理刑方重朗﹐抗言不從﹐遂執而斬之。其部下覺事不諧﹐恐爲所累﹐副將髙永義﹑詹世勳﹐共執吳公﹐斬戴務公等諸用事者﹐飛報土公﹐械系勝兆往江寧﹐洪內院一面請旨定奪﹐隨令陳操江﹑巴提督領兵赴松江。四月二十二日﹐兵由閶門入﹐皆騎卒也。人挾二馬﹐約有三千餘匹﹐連日多雨﹐人騎皆泥淖滿身﹐予適在臯橋東﹐目睹之﹐若使吳提督此舉果與舟山合﹐吾蘇必且被禍﹐一旦自敗﹐實厚幸矣。土公以松郡首禍已被獲﹐不必多兵之擾﹐乃畱屯於北教場﹐自統舟師﹐同陳﹑巴二公往彼搜索餘黨﹐松郡士民扳累被戮者頗多﹐松宦陳子龍投水死﹐嘉定宦侯峒曾家被抄提﹐吾蘇亦抄提黃服卿家﹐服卿原籍沙頭﹐移居郡中者。家貲一洗而空﹐婦女大受慘辱﹐沿及鄰家﹐皆被搶掠。聞者無不痛心。由是訛傳蘇郡鄕紳﹐孝廉十數家﹐俱系戴務公家奴所扳及﹐但不此數家懷懼﹐凡彼鄰比﹐皆遷避﹐恐如黃服鄕之累及於鄰家男女也。

是時﹐長洲令田本沛﹐丁艱去任﹐太尊陳服遠﹐赴常鎭﹐兵憲吳令汪爚南﹐亦丁母憂謝事﹐郡無一正印官﹐理刑沈以曦署府篆﹑兩縣﹐本縣學教官暫署。

江寧兵屯北教場﹐每肆奸淫攘奪﹐大街一路﹐市廛皆閉﹐人人自危﹐慮有不測之變也。

自申﹑酉變革﹐人咸以居鄕爲便﹐光福﹑玄暮等處﹐卜居寄迹者﹐挾貲而往﹐寇盜多行劫掠﹐鄕村復苦不寧。丁亥四月下旬﹐撫公發兵下鄕﹐名爲剿寇。�遁﹐將卒惟在地方殺人掠財﹐皆滿載而歸。

蘇郡府�南京解元楊廷樞﹐亦避居光福。彼系名流﹐交遊殊廣。湖海之屯聚者﹐以興復明朝爲辭﹐楊君潛通札﹐事亦有之。風聞上臺密令統兵者襲執楊君﹐及其內眷﹐時二陳﹑巴三公紮營在蘆墟﹐解廷樞到臺﹐抗言不屈﹐爲巴提督所手刃﹐妻女受辱不可言﹐責令饋千金取贖﹐遷延半月﹐諸門生湊銀贖出﹐何楊門不幸也。錄楊維斗絕命辭云﹕蘇郡有明朝遺士楊廷樞﹐幼讀聖賢之書﹐長懷忠孝之志。立身行己﹐事不愧乎古人﹔積學髙文﹐名常滿於四海。爲孝廉一十五載﹐生世間五十三年。作士林鄕黨之模﹐庶幾東京郭有道﹔負綱常名教之重﹐類爲宋室文文山。惜時命不猶﹐未登朝而食祿﹔值中原多故﹐遂蒙禍以捐生。其年丁亥歲﹐其日則孟夏之終﹐方遁迹於山阿﹐忽罹殃於羅网。時遭其變﹐命付於天。𨿽云變如其來﹐亦旣知之矣。有妻黃氏﹐吳江人﹐歸予二十餘載。有女觀慧﹐適張氏﹐年亦二十餘春﹐罵賊全貞﹐不愧丈夫气槪﹔捨生就義﹐殊勝男子須眉。一家視死如歸﹐轟轟烈烈﹔舉室成仁無二﹐炳炳烺烺。生平所學﹐至此方爲快然﹔千古常昭﹐到底終爲不沒。但因報國無能﹐懷忠未展﹐終是人臣未竟之事﹐尙辜累朝所受之恩。魂炯炯而升天﹐气英英而墜地。當爲厲鬼。期待來生。舟中書志﹐不能盡言。

畱此血衣﹐以須異日。願求知己﹐面付遺人。如痛父母﹐卽思忠孝。垂沒之言﹐以此永訣矣。四月二十八日舟中書。又云﹕余自幼讀書﹐慕文信公之爲人﹔今日之事﹐乃素志也。四月二十四日被縛﹐經五日未死﹐大罵賊未殺﹐不知尙有幾日﹗徧體受傷﹐十指俱傷損﹐而胸中浩然之气﹐與文國之赴燕亦無異。此心快然不恨﹐因畱殘墨以遺後人。其舟中所作詩云﹕人生自古誰無死﹐畱取丹心照汗靑。正气千秋應不散﹐於今重復有斯人。又云﹕浩气淩空死不難﹐千秋血淚未能幹。夜來星斗中天燦﹐一點忠魂在此間。又云﹕社稷傾頹已二年﹐偸生視息亦何顏。祗今浩气還天地﹐方信生平不荀然。又云﹕罵賊常山有舌鋒﹐日星炯炯貫空中。子規啼血歸來後﹐夜半聲傳遠寺鐘。詩共十二首﹐玆僅錄其四。尙有稱其妻女殉節者不錄﹐以其妻女未能死耳。

民間競傳北來有旨﹐欲選少艾之女以饋西虜﹐人心惶惶。四月下旬及五月初旬﹐爭先嫁娶﹐肩輿樂人掌禮廚司等﹐價髙數倍﹐鼓吹接踵於路﹐按撫及有司出示曉諭﹐至月中方止﹐大屬可笑。

端午﹐龍舟競渡﹐順冶一﹑二年尙有之。丁亥至絕響﹐因湖寇未靖﹐珠桂愈騰﹐人不聊生﹐自不暇也。

新撫臺將至﹐土公已爲舊令尹矣。追維其初入吳城﹐以迄於今﹐其間變故屢經﹐鎭定挽旋力不少﹐生祠之建﹐殆不爲過﹔乃卜地於虎邱李公祠之右﹐而鼎建焉。郡邑有司有助﹐鄕紳亦有助﹐計費約千餘金﹐而助者僅居其半﹐主其事者水蒼八兄﹐任勞又任費也。

操院陳﹑提督巴﹐同土公畱松江﹐至五月二十日﹐復到蘇郡﹐起馬回江寧﹐鄕紳士民之心始安﹐乃知前日扳累之說﹐皆妄傳也。

六月初七日﹐新知府吳崇宗上任﹐亦遼陽人。是日﹐土公祠上梁﹐大具威儀﹐迎牌位入祠﹐安奉訖﹐有司紳衿俱送往﹐土公欲往鎭江候交代﹐十二日﹐已起馬登舟矣﹐聞新撫公履任之任期尙遙﹐又禦前滿洲大人將至﹐地方乏上臺主持﹐府縣合詞以淸﹐土公復回郡城。

六月望前﹐鄕紳劉曙忽被抄提﹐曙字公旦﹐崇禎壬午﹑癸未聯捷﹐晉江縣令﹐因世變未任﹐居鄕亦甚韜斂﹐未知何以被禍﹖或昔年荊本徹盟聚諸人欲有所圖﹐私造印章﹐擬人官秩﹐劉君曾受僞印故被提。未審然否﹖其老母亦提到官﹐曙及二子侃然抗詞﹐大約恐無生理矣。

同被抄提者﹐又有管子靜一家﹐吳太尊將二姓內眷畱於別室﹐不令赴江寧也。

吳庠陸子上﹐因丁憂於其家﹐遷怒大廳曹虎﹐列其惡款﹐云詐取鄕紳及典鋪大戶﹐動輒二三千金﹐共計數萬金﹐皆都司袁瑞卿過付﹐其實皆屬風影。於六月二十二日﹐令其子與婿將無名榜徧粘貼﹐被其下見之。拿解曹君﹐彼武人憤其婿與子﹐俱被夾﹐淸晨﹐令人急請水蒼兄到署﹐訴以受誣﹐欲送刑廳重究﹐水老婉曲勸解﹐但令送吳縣審奪﹐因署篆乃本學師﹐猶易周旋耳。時曹公已陞常州總鎭﹐行將赴新任﹐事得從寬釋。未久﹐曹君卒於常州任上﹐且無子。

六月二十四日﹐新撫臺周伯達上任﹐由閶門入﹐土公於城外交代過﹐卽往江寧﹐其未行之先﹐將劉公旦面審一番﹐止解本宦往江寧﹐乃其內眷竟被兵丁搶散﹐太尊僅得畱其一子﹐兵丁得其眷屬﹐駐舟馬頭﹐索銀取贖﹐公旦之母﹐李子木侍禦嶽母也﹐先湊銀二百五十兩贖出﹐余尙有六口在舟﹐須頗多銀﹐一時不能猝辦﹐未知何日得免此厄。

六月二十八日﹐中街路口兪家老夫婦﹐向俱持齋﹐是日兪老往上方祀神﹐見山地蕈多﹐攜歸烹而食之﹐未幾毒發﹐六歲一孫先卒﹐乳嫗一人又卒﹐老夫婦委頓殊甚﹐多方療之不效﹐相繼亦卒﹐以微物殺四命﹐異哉﹗

七夕前﹐兵丁二人夜往城外妓家欲畱宿﹐因先有客在﹐兵丁彊驅之去﹐其人不服相爭﹐遂爲悍卒所手刃﹐明早地鄰執以報官。

蘇松兵備道趙福星﹐已陞任江寧左布政﹐代之者金一鳳。先是﹐趙兵尊泊舟婁門接待寺河下﹐偶入寺隨喜﹐見其凋敝﹐旣歸息﹐夢二僧持募緣﹐覺而異之﹐乃召寺僧至舟﹐果夢中所見者﹐愷任興修﹐因欲去任﹐遂托吳太尊轉行各縣募錢榖以助營建﹐吳公以錢財出入難憑﹐寺僧持浼水蒼兄主其事﹐但變革之後﹐𨿽上官勸募﹐一時未能響應﹐未知何日得就緒耳。

吳提督戕殺府僚﹐叛亂已有迹。七月﹐被戮於江寧﹐身屍委棄﹐有一人具棺欲斂之﹐守者謂不當收罪人屍﹐執見內院﹐其人稱身是轎夫﹐不忍故主暴露﹐願收■﹝疒﹝癶上土下﹞之﹐甘心死罪。內院義而從之﹐竟不之罪。異哉﹗

宗師蘇銓﹐丁丑科也。九月二十八日﹐按臨吳郡。十月初三日﹐考儒童起﹐以次輪考九學畢。十六日﹐卽往松江﹐此番蓋歲試也。十月初十日﹐發進學案﹐本學止四十名﹐束於功令耳。每縣另取數名入府庠。

按縣盧傳已滿任﹐因新代巡丁艱﹐有旨令復蒞事。於十月朔再入城﹐盧系鄕科出身。

十一月﹐周莊水鄕忽有一虎在水中﹐被人提獲﹐解官淸賞。

織染北局﹐凡織龍段者﹐一動機梭﹐卽現火光。此皆所未有﹐不識何故﹖

十二月初一日午間﹐滸溪倉前家失火﹐延燒數家﹐時西北風狂大﹐遂逾河起火﹐燒及閶門內上下兩岸﹐東至書巷口﹐西將近官廳﹐總計百四五十家﹐至夜方息。撫鎭兩臺俱來彈壓﹐故絕無乘火搶掠者。俱多﹝下闕﹞。

季冬十六日﹐新代巡梁應龍上任﹐邇來各差禦史及榷關戶部﹐三員並列﹐皆新�。向因閩廣擁立宗王﹐志圖恢復﹐錢塘﹑江蘇﹐尙相持不下﹐淸朝欲獲兵往取﹐旨下已幾月﹐中軍大帥卽前取江南李壽名延齡者﹐然兵少﹐著令所往之地﹐每府助兵五百﹐調集稽停﹐故除夜前隊方至吾蘇﹐𨿽過閶門外﹐未曾有害﹐夜宿葑門外﹐地旣僻寂﹐兵丁歇馬﹐卽往民家搜索酒食﹐凡小家度歲之需﹐多被攘去﹐甚有污及婦女者﹐幸不敢久停﹐一宿卽行耳。

舊巡撫土公遷按察使﹐十二月中已履任﹐江寧洪內院亦奉旨回京﹐代之者馬公名國柱﹐洪系明朝甲科﹐馬固一白丁也。

戊子元旦﹐至初九日皆晴明﹐初十日迎春﹐雨竟日﹐自此連值陰雨﹐燈興寂然。過上元夜﹐十六日才霽。十七日﹐大兵中隊到﹐李公不入城﹐駐舟滅渡橋﹐候江寧陳操江至同行﹐停泊兩三日﹐其馬牛駱駝由閶門入﹐經吳趨坊到盤門。予十八日目睹騎卒一二人﹐輒驅馬二三十匹﹐大約馬有三四千﹐牛有千餘﹐往過不停畱﹐民家閉門罷市﹐兵苦無物得買﹐間或見有食物﹐便用彊攘取﹐大抵葑門受害爲多﹐府縣先期令民居撥夫供用﹐閶門一帶﹐每家出銀二三兩﹐不勝其苦也。

周子靜﹐自爲安撫通判﹐向後浮沈幾載﹐近乃陞授河南開封府﹐管三十四州縣﹐最爲大郡﹐非常榮任也。後陞至靑州道﹐何其幸耶﹗

理刑沈以犧﹐殘歲已有解任之報﹐俟完漕兌﹐然後得去耳。後卜居於蘇﹐竟以淩氏園亭爲住宅﹐久之復他徙。

蕩口華七﹐聚眾頗多﹐淸朝官兵莫能制。二月終﹐統舟數十隻往虞山﹐常熟疑其攻城﹐警報入郡﹐不勝駭慮。彼不過登山酬願﹐毫無侵犯﹐乃海虞將卒﹐亦坐視其陳兵往返﹐未敢一矢相加。

進士華久誠﹐向來棄官隱居﹐因未剃髮﹐被緝﹐送往江寧﹐斬之。

申維實名騰芳﹐以明朝恩生﹐現任淸朝戶曹郎﹐管崇文門稅課。其子浩夫在蘇﹐不經少年耳﹐其友張興公薦一方僧﹐云善醫﹐欲浩夫送往僧捨暫寓﹐浩夫至艸庵﹐經一宿﹐此僧卽以盜情捕之﹐到官研鞫﹐輾轉牽連。少司寇王玄珠﹐年踰七旬﹐同申浩夫俱被提獄﹐玄珠老保出﹐猶稽畱於本府經歷司﹐竟暴卒於司署﹐舁歸後竟得釋﹐總屬上下相蒙﹐風影脇詐之局耳。

撫院周伯達﹐號洱如﹐先以厚資同內眷遣歸山東﹐人財具被劫擄去﹐可謂傷心之痛﹐遂得重疾﹐後又將宦資載去﹐復被鈔關滿漢主政邀而取之﹐隱忍不敢言﹐疾乃增劇﹐閏四月二十二日卒於署。

吳江有地名錢家村﹐一不孝子失其姓名﹐家貧不能養母﹐其母久在姊家﹐戊子五月二十六日﹐偶接母歸﹐見母攜有簪珥﹐欲取之﹐中途﹐擠母沈於水﹐自謂得計﹐人莫之知也。二十七日﹐忽大雷電﹐其人在家恐怖﹐苦無地自容者﹐謂妻曰﹕吾懼甚。將避匿何所﹖妻曰﹕汝向不如是﹐何乃作此狀﹖無已﹐則有巨缸在﹐可暫匿也。遂舁缸覆其人於地﹐頃之雷止﹐妻將出之﹐缸乃牢不可移﹐集鄕人共舉之﹐仍不能勝﹐不得已擊破之﹐見其人無首﹐眾大駭異﹐往報其姊﹐姊急歸﹐於舟中見水面浮一女衫﹐似母平日所服﹐心已疑之﹐入門﹐問母昨已歸﹐今安在﹖弟婦云﹕未嘗歸也。姊曰﹕吾昨親送母與弟登舟者﹐適見水面之衣相似﹐盍往察焉﹖隨往揭其衣﹐母屍果在﹐並逆子之頭亦在母脇下﹐而口銜其乳。噫﹗異哉﹗天之立誅不孝﹐而顯以示人如此﹐人其監諸﹝此條重如侄所述﹞﹗

五月二十四﹑五日﹐又有兵過蘇﹐閶門內外﹐俱閉戶以避擾。

六月中﹐有兵船載婦女若干往浙江﹐聞杭據城之半﹐驅居民悉令遷去﹐屋宇器皿﹐俱被兵丁占而有之。

淸朝織造一事﹐爲吾蘇富家之害甚大﹐我明𨿽有織造﹐然上供無幾﹐機戶皆隸籍於局者﹐未嘗槪及平民。近設南﹑北二局﹐北局以滿洲大人主之﹐南局以工部侍郎督之﹐恣拿鄕紳及富室充當機戶﹐上戶派機八隻﹐以次而降﹐下下派一隻﹐大抵給發官價﹐僅及其半。機戶賠補其半﹐刻期定限﹐雇機匠織成異品金彩龍鳳蟒段﹐解往燕京﹐以供宮中諸族屬服用。凡任機一隻﹐每年約價百二十金﹐而進局諸費及節序供饋在外﹐眞無窮之壑也。

戊子夏間﹐又忽有拔富之異﹐無論鄕城富家﹐有衙役稱其饒裕於縣令﹐本縣或發名帖往借幾百金﹐或發朱票密拿其人﹐監某官取千金役索取或及浮屍﹝疑有訛脫﹞。一時受害者眾﹐且有本非殷富﹐而仇口妄稱﹐亦遭拿禁。

七月十三日﹐土公復陞右副都禦史﹐蒞吳﹐暫駐西察院。次日﹐府學祗謁先聖﹐庠友具呈訟長洲令趙瑾貪汗﹐滿堂哄然。又一友因講書講及明倫堂一字﹐謂趙瑾持印打傷父額﹐爲敗倫﹐不可居民之上。撫公不悅﹐並呈首俱關學降斥﹐然知趙令犯眾怒﹐卽封閉縣署﹐奪其印﹐令傅同知掌之﹐具疏上請﹐隨提督衙蠹二十四人周弘訓等﹐發本府鞫問﹐坐贓究擬﹐一時大快人意。

蘇郡守吳崇宗﹐頗得民心﹐已陞馬政道副史﹐將赴任江寧﹐士民公建生祠於虎邱。八月十三日﹐塑像入祠﹔十八日﹐吳公長行﹐多執香送者。

新知府徐應召﹐卽於是日上任﹐亦遼陽人。來時道經山東﹐家眷四十口﹐被劫失散﹐僅存數口至蘇﹐文憑亦失去﹐後於路傍檢得﹐已踐踏殘毀﹐履任後﹐補綴之以繳部。長洲縣令貪橫﹐土公已白簡從事﹐兩月後﹐得旨削奪﹐撫按提問﹐土公乃下之獄﹐發本府徐太尊﹑單四府﹐會勘擬徒﹐猶以爲未蔽厥辜﹐遷延久之﹐後竟寬貸。

松鎭李虎子領兵在閩﹐與金聲桓合﹐其家口尙畱松江﹐土公於十月中往松江﹐出不意執其家眷﹐送江寧羈畱之。

九月末﹐忽封大小船於河下以備用﹐殊爲擾害﹐商旅至於不行﹐各船停住月餘﹐貧者多致餓死﹐後竟不用﹐仍令放去。

土院之後撫吳也﹐暫住西察院﹐因前院周洱如卒於淸嘉坊東之署中﹐謂形勢不利﹐大加修攺。十二月初八日﹐值冬至節﹐是日乃遷入本署。予偶過之﹐見其建坊鑿沼﹐東西置更樓﹐非昔故觀矣。

十二月二十三日立春﹐長洲新令郭經邦﹐於三日前到任。二十一日卽與迎春﹐乃郭令貌旣猥陋﹐又甚憒憒﹐惟羣下是聽。至庚寅秋﹐以不職罷去。

●崇禎記聞錄卷八

己丑歲新正﹐吳中苟安﹐故上元將近﹐通衢委巷﹐多懸彩張燈﹐搭小景故事以娛目﹐有絕巧者﹐上官不禁﹐本府亦每夕出觀﹐但阻於兩﹐雨止仍復增飾﹐至月終方止。

淸朝銀色甚低﹐初用止八成﹐後漸至四五成﹐愈姦巧﹐官屢禁不止。四月還﹐將各傾銀鋪鑪竈俱折毀﹐一槪不許傾銷。民間殊覺不便。順治錢價﹐漸減至每千值銀三二錢。四月中﹐竟不肯用﹐一時官法亦無如之何﹐訛言藉藉﹐然會試報踵至﹐知此皆屬妄傳耳。

端午節﹐龍舟多至二十六隻。五月朔日﹐齊集葑門外黃石橋﹐參觀音大士﹐以後每日撫院工部總鎭疊爲賓主﹐共觀競渡爲樂。

申維實以明朝官﹐任淸朝戶部侍郎﹐蒞任滸墅關。蘇人卽官於蘇﹐亦明朝�未有。時一滿﹑一漢主關政外﹐又有一非官而同居公署者﹐因前任系三員並列﹐其人已納賄銓部﹐適上命汰其一﹐銓部令其同來﹐分榷關之利以償之﹐此皆創見之事。

太尊徐應召﹐病痢日久﹐卒於府署﹐單四府署其篆也。

各銀鋪共斂銀二三千兩﹐賄官及衙役﹐仍復開鋪傾銀﹐聞朱旗鼓賄�多﹐人言哄傳﹐土公撻之二十板﹐聊以塞謗訕之口。

議徵剿舟山﹐造水船於吳淞﹐其船髙大異常﹐須十數圍大木﹐凡木料人夫﹐皆責取於縣令。縣令新下鄕村封木﹐僧寺及民家千樹﹐多被斬伐﹐所取𨿽亦有限﹐然衙役索詐﹐及不肖子孫乘機借口伐去樹者不少。樹亦遭此一厄。又因造船﹐每圖撥夫三名﹐往吳淞做工。半月一交代﹐上官督促甚嚴﹐人皆憚往﹐雇倩之﹐值每名四五兩至六七﹐貧小民皆現總出銀雇夫﹐自夏至冬底未已﹐人深苦之也。

自鼎新以來﹐歲多丰穰﹐米價是年減至兩許﹐然諸食用之物﹐及諸色工價之作﹐無不倍僧﹔�米值不昂耳。

庚寅新正﹐亦無他故。吳中近用銀色﹐大抵復多假僞難辧﹐實爲不便。撫院特出示嚴禁﹐立毀傾銀鋪罏竈﹐止存十二家傾銷﹐倘有假僞﹐責有所歸﹐易究詰也。由是市易稱便﹐錢價亦漸髙﹐每千值銀陸錢矣。

齊門外陽山﹐有名傅臻﹐年方三十二。四月初一日遊西山歸﹐解衣去襪﹐黃昏出門去﹐謂其散步於外﹐竟赴水而死。畱書囑其兄﹑別其妻﹐並七言律詩四首﹐自嘆其決計自溺﹐已籌之數日前矣。其家呼舟覓屍﹐至初六日﹐得於齊門弔橋旁﹐辰刻雨中載去。此君本無他故﹐乃其拋妻棄家﹐甘心一死﹐若有甚不得已者﹐殆不可解﹗其詩云﹕落拓吳門三十秋﹐感懷徒惜敝貂裘。遊魂已逐三湘浪﹐壯志空餘萬疊愁。碧水靑蒲聊嘯詠﹐曉風殘月自滄洲。從今識破塵寰夢﹐何用淒其拭淚眸﹗又云﹕欲弔靈均問汨羅﹐傷心不覺淚痕多。塵懷漫倩淸流洗﹐浪迹何妨放棹歌﹗不羨人間多利藪﹐來尋澤國水雲窠。落花有意如相惜﹐願爾年年逐逝波。又詩云﹕千林煙雨望中收﹐心事惟堪付碧流。破浪欲撈江底月﹐淩風願覓釣磯秋。泉聲嗚咽如催淚﹐嶽色蒼涼似結愁。寄語不須倍惆悵﹐萍蹤今已赴羅浮。又詩雲﹕水國微茫映落暉﹐溯洄枉惜子牽衣。煙籠寒月明沙渚﹐浪蹴飛花滿釣磯。時伴客槎歌夜靜﹐閒隨仙佩泛朝曦。半生泡影今知幻﹐向必招魂賦楚些。後復書云﹕此詩𨿽不工﹐頗自得意﹐弄筆濡牋﹐俱成此等語﹐知亦命固當然﹑數之前定歟﹗

自理刑旣署府印﹐欲得實授知府﹐挽撫按疏請於朝﹐吏部惡其侵銓選之權﹐言於上﹐有旨責行賄徇私﹐著理刑赴京議處。由是土公閉門待罪﹐急令人入京﹐以大力挽回﹐遂得無恙。反加銜兵部右侍郎﹐兼右副都禦史﹐仍出拜客飲酒矣。

四月初三日﹐土公又出示六門云﹔時當初夏﹐民間俱應戴涼笠﹐綴以伍纓﹐小帽滿巾﹐俱不許戴。五日外﹐以違制論﹐後按院至﹐而遂禁也。

宗師李胤巖﹐殘歲上任﹐卽發牌歲試﹐於正月下旬考童生。二月中府考﹐宗師先按臨松江。四月初五日﹐復經吳門。

四月初十日﹐新按臺山西張愼學上任﹐甚有能聲﹐常熟兌軍將漕糧私糶﹐縣令察知之﹐作柬致運兌官﹐欲繩以法﹐眾懷忿﹐誘瞿令出城﹐剝去衣帽﹐縛於船上﹐大受窘辱。適守鎭官過之﹐救援得免。此大不法之事﹐漕院聞變﹐卽往海虞。

婁東王氏﹐與松陵吳氏﹐皆宦裔大族也。吳女才貌妖艷﹐而王氏子以機戶寓郡中﹐兩相慕悅﹐遂私諧魚水﹐因挈此女而逃﹐不肖楊介人以索賄未滿其欲﹐張大其事﹐以首撫鎭兩臺﹐謂王生挾女往投舟山﹐誣以叛逆之罪。未幾﹐捕獲王生﹑吳女到官﹐土公發兵道審究﹐楊介人以挾私誣首﹐反受責破家﹐傳有吳女供狀﹐自炫其才也﹔錄之於左。狀云﹕

供得賤妾幼育名閨﹐長嫻書史﹐重重書院﹐靜鎖春心十數年﹐寂寂芳蹤﹐學賦悲秋千百首﹐敢誇林下之風﹐豈遜閨中之秀。禍因踏靑南陌﹐惹來蝶浪蜂狂﹔隨喜東禪﹐遇著鶯儔燕侶。有太倉王生者﹐才同子建﹐貌似何郎。��旣挑﹐傳得伊心寄流水﹐投梭未足﹐漫效予佩付江臯。托得侍婢以通辭﹐�倩女郎而申約﹔兩聯詩�﹐竟成紅葉之媒﹔一首新言﹐遂作銅鞮之好。系遊絲於蕭寺﹐再易春秋﹔綰錦帶於西廂﹐兩往寒暑。猶恐歡娛不久﹐離別有時﹔是以王生泛範蠡之舟﹐賤妾踵西施之迹﹔將謂五湖浩渺﹐雲雨當行﹔誰知七島飄流﹐風波頓作。楊介介造成�劍腹刀﹐王子彥織就羅鉗吉网。白面書生﹐誑作虯髯據海國﹔紅顏女子﹐謬爲吒利劫章臺。命之不猶﹐夫復何恨﹖願效重瞳之配﹐伏劍君前﹔甘同季倫之姬﹐捐軀樓下。幸遇神爺秉燃犀之照﹐水怪潛形﹔奮焚樹之霆﹐山精破膽。楊賊已伏�幸﹐王生宜成其美。憶昔淡妝卓氏﹐服縞素而就相如。王孫弗較﹔紅拂��。著紫衣而歸李靖﹐楊相不追。古有其事﹐今亦宜然。伏乞﹐神爺將奴斷配王生﹐庶使潘安無恙﹐還誇擲果之車。賈女多情﹐永遂偸香之願。拯癡迷於海苦﹐勝造七級浮屠﹔消曠怨於人間﹐奚藉五氳姻牘。了此一段奇緣﹐完卻三生宿業。罪甘萬死﹐恩戴山天。瀝血披誠﹐所供事實。此未知果出於吳女之手與否﹖

是歲端午﹐龍舟比上年尢多﹐以上官不禁﹐且加賞勞故也。五月朔日﹐普安橋蛋行曹家內眷呼舟往看﹐偶爾舟覆﹐少艾之死於水中者六七人﹐或云四人﹐以瞬息遊娛﹐罹殺身禍。懼哉﹗

下堡金氏巨富﹐居鄕亦甚豪橫。�朝﹐又夤緣一鄕榜﹐聲勢愈張﹐其積怨者不少。有嚴姓者﹐頗狡悍﹐突與爲難﹐搜其過惡﹐羅列冤對﹐訟之憲�。金氏乃捐重貲﹐各衙門以賄進。又令孝廉備酌邀諸被款曲﹐賄囑﹐復脇以財勢。人多懼禍﹐庭鞫時俱不敢執對﹐原告遂坐誣擊獄﹔有姓命之憂矣。值張按院初政嚴﹐妻攔街叫喊﹐再至不獲準﹐且被拶。此女情急﹐乃袖藏利刃﹐俟放告進﹐旋自殺於霜臺。按院君自睹其慘﹐文釋其夫出獄﹐而嚴提金氏子監禁待訊。

五月初四日﹐齊門西淮一人﹐被糧船一水手擊而斃﹐所以然者﹐因水手曾取於魚池﹐居民阻之不聽﹐遂至相角﹐而水手鬥不勝﹐蓄怒在心﹐是日偶值﹐加以老拳﹐不意一舉手其人卽僕地不起﹐適中其要害故也。父老輦云﹐是人亦非善良﹐十年前鄰近有姦情敗露﹐婦愧而縊死﹐眾共執奸夫欲箠楚之﹐是人攘臂爭先﹐一拳便毆死奸夫﹐因有姦婦一死相抵﹐幸免重辟。今相距十載﹐亦死彊暴之手﹐且殞命之地﹐卽昔奸夫就死之地﹐洵冤報之不爽也。

五月初七日﹐學院李公按蘇郡。初十日考起﹐二十日完。先發進學案。二十八日﹐卽回江陰。

撫按並設﹐有明官制﹐其來久矣。按稱代巡﹐其任尢重於各禦史﹐不意近日撤去巡按﹐殊爲變更之未善也。

蘇松巡按張愼學﹐方在振作﹐特拿長洲縣衙蠢周弘訓等下獄責治﹐欲正重辟﹐因有新旨﹐將離任回京﹐遂令理刑王二府一夕斃周於獄。周臨命時﹐囑家人市美棺﹐取華服﹐就獄入殮﹐舁歸﹐欲停正寢受弔。王公知之不許﹐差官仍薄棺舊衣攺殮﹐發棺�停下。此其人平日積惡﹐乃奢放太過之報也。

海上有陳和尙者﹐原系鹽徒﹐十六年前﹐忽出家爲苦行頭陀﹐年且四十八矣。順治七年春﹐有瘡穢遊僧來投止﹐他僧不肯容﹐獨陳和尙畱與共處而不嫌﹐久之僧將別去﹐謂陳曰﹕『汝何不出而救人疾苦』。陳雲﹕『我一愚朴頭陀﹐不諳方派﹐何能救人疾』﹗僧指佛前香鑪曰﹕『此灰便可以救疾」。僧遂不知所以之。未幾﹐有抱疾者求陳和尙救治﹐試撮鑪灰與之﹐令齋戒誦佛﹐以灰調水飲之﹐所苦卽痊。自此遠近哄傳﹐趨赴日眾﹐鑪灰有盡﹐指樹皮亦可﹐卽枝葉與皮俱盡。又云座下土可用﹐爭相掘取﹐頓成土穴﹐積水其中﹐後至者汲水而飲。如此者半載﹐上海令恐海島姦人混入﹐不測之虞﹐報知土公﹐差官撥舟﹐載陳和尙入郡城﹐住北寺地藏殿內。蘇城人仍復擁擠拜求﹐欲其治疾﹐及見此僧乃村朴人﹐剪頭敝衣﹐不過勸人念佛誦經﹐持齋修善而已。初猶每日早﹑晚二次出立於桌上﹐有求之者﹐或以香灰﹐或卽持來綫香折幾枝歸家﹐焚香佛前﹐虔禱祈佑耳。北寺九級浮屠正在興修﹐因此僧爲向慕﹐卽托其勸募﹐兩年之間﹐塔以修成﹐陳和尙亦與有力焉。久之﹐人復趨赴﹐仍歸上海矣。

是歲盛夏多風﹐天气涼若深秋。六月二十八日﹐狂風尢甚﹐閶門弔橋下有捕魚者﹐橋上人多擁看﹐欄桿已朽﹐忽被壓斷﹐墮水者數十人。

七月初三日﹐送新進者入泮宮﹐天甚晴爽。

山塘對岸﹐有船匠居焉﹐其妻亦村中俏也﹐與一無賴少年姦稔﹐鄰里及夫皆知之﹐後漸至無忌憚。船匠不得已願與奸夫領去。其人云﹕若攜去﹐便欲義贍之需﹐贈我二三十金則可﹐其喪心極矣。船匠憤甚﹐伺兩人姦後熟寢﹐以利斧截其頭﹐明早赴縣首告﹐縣薄懲十板﹐賞銀五錢﹐著地方棺木二屍人﹝疑有訛脫﹞。

己卯孝廉管宗曾﹐年亦老矣﹐鐘愛一僕婦﹔其僕大竊主人之貲﹐宗曾心知此僕所竊﹐從枕席間微露其意於僕婦﹔婦報知其夫﹐懼不免於罪﹐遂乘主人小恙飲藥﹐投毒於�﹐管老服之立斃。其長子甲科正傳﹐𨿽已先卒﹐尙有鄕科及貢生﹑庠生﹐諸子將此僕捶之至死﹐地方官官長﹐謂其不告官而擅殺此僕爲非法。然逮其婦拶究﹐婦曾見其夫加一物於成劑中﹐但云不知爲何物﹐以明己本不同謀﹐乃僕之行毒﹐昭然莫掩矣。

比八月中﹐總鎭都督楊丞祖告病﹐許令回籍調理﹐彼北人卜居在當熟﹐於十一月中擁重貲遷去。

南直宗師向一員﹐因歲考不周﹐萬曆中﹐始增爲二﹐江南宗師所轄蘇﹑松﹑當﹑鎭﹑淮﹑揚六府及徐州﹐今又歸並爲一﹐江南竟兼統於江北。宗師乃鄕科出身﹐十二月中發牌錄科﹐到郡城殘冬﹐今以縣考生童矣。

是歲年底﹐長洲縣令李廷季到任﹐府尊王光晉先於仲冬履任。

辛卯新正﹐總鎭王燝至﹐仍稱都督銜﹐烜赫不殊楊﹐而部下兵丁縱肆殆過前。

攝政王﹐舊歲冬﹐殂於塞外﹐朝議以其有大功於國﹐宜崇哀帝禮﹔乃頒以詔於天下。吾蘇於二月十三日詔至﹐遂於十四﹑五﹑六日設幕哭臨﹐仍明朝制服二十七日﹑庶民十三日之例。後又以爲有罪﹐加以褫奪。追轉哀詔﹐近來所頒之詔疊至﹐內翰林多借此以差遨遊。

舊歲多雨﹐𨿽不至荒﹐而田中所收果薄﹐佃戶又難告減﹐大抵勉彊完租。新年至閏二月﹐又復雨多寒﹐米價逐日昂﹐每石二兩四五錢。土公於初六日出示﹐禁外方販去﹐及大戶堆積上囤﹐亦爲本圖地方計﹐然價卒未減也。

是日﹐有旨撤去北局並織造之權﹐南局省一衙門役﹐亦屬善政。

卯年大比之歲﹐往例鄕試皆弔考﹐今宗師嵩陽﹐於二月末旬按臨吾蘇﹐亦屬新例。松郡生童俱來就考﹐先松後蘇﹐便遠人也。於三月初二﹑三日大收諸童﹐以五篇爲限﹐三篇者不閱﹐二篇者欲提父師﹐其出示云然。考過發進庠案訖﹐二十四日起馬﹐卽往江寧�矣。

幼聞吳中張麟孫有殺父異變﹐而不知其詳。近閱戒庵漫筆記﹐爲萬曆乙卯九月事。其父半刺﹐號慕渠﹐去官裏居﹐子僞爲盜以劫父資﹐遂爲所手刃。其設謀下手﹐皆惡髙升也。又楓橋宋氏事亦略同﹐其首禍乃西席袁胡子。

是歲四月﹐米價髙至每石三兩外﹐鄕民多鬻子女。鹽價每斤紋銀六分。初九日夜﹐大雷雨﹐河水暴漲。明日﹐一望渺然﹐貧民饑乏﹐撫公設粥廠於六門﹐究所濟有涯﹐亦不�而止。又令各圖約主﹑約正﹐勸人出米平糶﹐上戶欲其出十石﹐中戶六石﹐下戶三石﹐而人多吝鄙﹐且憚有富名﹔大約正肯認一二石。圖中只得各機房當上戶耳。

六月初六日晚﹐大雨又降﹐綿亙晝夜﹐遂至陸地江河。齊門西淮﹐地形頗低﹐水積庭中逾二尺﹐溢入書齋﹐魚蝦游泳自若。米值每石加至四兩三四錢﹐此從來所未有。六月十二日方晴﹐而水又不涸﹐已蒔﹑已蕓之田﹐多淹沒﹐何吳民之不幸也﹗中旬連日酷熱﹐人多中暑暴亡者。

朝議仍以爲代巡不可無。六月二十四日﹐新按院秦世禎到蘇蒞任﹐新旨責成按臣加重﹐欲嚴其貪酷﹐袪除窩巨積蠹等。秦院一到﹐卽拿常熟令瞿四達﹐釘扭下獄。發本府究擬。又拿蘇州神棍沈子朗﹑常熟奴棍鄒聲施等重究﹐坐贓系獄。又將蘇松胡兵備封閉署中﹐著令太倉州看管道印﹔委蘇守暫署﹔因適有會審總漕一事﹐往淮揚月餘﹐至八月二十五日﹐復回蘇城進衙。

八月十六夜﹐臯橋東張覲溪家被盜劫去重資﹐刀箭傷其家人及鄰家﹐共六七人﹐幸未至斃。有嚴姓之家一僕﹐箭穿其腹而死。禁城大街﹐寇盜敢於殺人行劫﹐大非犯法之罪﹝疑有訛脫﹞。張家告官廣緝﹐未獲其眞盜﹑眞贓。

八月終﹐新榖漸登﹐米價亦漸減。按院將沈﹑�﹑鄒等四重犯﹐責七八十板未死﹐收入牢中斃之﹐又下蘇松兵備道使者於獄。

張覲溪家被盜之夕﹐其對鄰開紙鋪者﹐聞哄﹐啟戶一窺﹐不竟盜以箭射來﹐竟從是人腦後深入﹐鏃貫其睛﹐僅拔去箭幹﹐莫能出其箭﹐皆謂必無生理﹐乃一目𨿽壞﹐竟免得不死。年餘﹐其人卒自出鏃﹐此誠一異事。

是年八月﹐鄕試文場畢。十月中﹐例當鄕試武科。舊按院轄蘇﹑松﹑常﹑鎭四府﹐統於吾蘇﹐試三場畢﹐竟自取中出榜。近攺南京爲江南省﹐分任兩按院巡方﹐如督學禦史之例﹐秦院所屬蘇﹑松六府及徐一州﹐但令各州﹑縣﹑府將武生一錄﹔其府取者﹐兩按院送往江寧就試省下﹐此新式也。然應武科者亦殊少。

土公國寶之再撫吳也﹐實鮮善政﹐但多方掊克﹐��幾無遺孑。用是上下皆致不滿﹐彼以武夫據副都禦史﹐兼少司馬之尊﹐貪戀名位﹐𨿽已買宅揚州﹐積儲重貲﹐而未能急流勇退﹐遂爲秦按院所劾﹐謂其縱蠹虐民﹐婪贓枉法﹐臨陣不前諸罪狀﹔懇震乾綱﹐以正大典。得旨先革了職﹐著督按從重議處。

十二月十四日聞報﹐督鎭兵道等官卽往收其敕印﹐已覺不堪﹐又聞按院究擬﹐已將揚州住宅封閉﹐所儲重貲﹐並非己有﹐計無所出﹐恐督按究擬﹐在地方大傷體面﹐遂於是夕﹐弓弦自盡。十五日哄傳﹐各官入視﹐飛報按臺﹐停兩三日方就殮﹐移於暫駐麒麟巷淩氏園亭﹐內眷隨往﹐華膴尊榮﹐竟同一夢﹐此殘歲一大異事也。

其撫標員役﹐被拿待究者殊多﹐歲晚晴明﹐直至除夕﹐人甚便之。

壬辰元旦﹐微雨。初三日上午﹐大雷﹐過午卽止。明日復晴明﹐歲景頗佳。每年元宵前後﹐多張燈彩﹐而玆歲竟寂然﹐良由按院淸正儉約﹐民間亦不敢爲侈靡無益之事。且新創每家首有橫木欄於街中﹐黃昏下鎖﹐不便夜行故也。其設欄微意﹐蓋欲下手土公﹐恐其或生變耳。

吾吳西郊固多﹐山而山皆淺小﹐無重崗復嶺﹐深巖邃谷﹐故絕無虎狼猛獸。舊冬忽傳山間有虎﹐人多疑憚﹔近又云乃姦狡以虎皮被體﹐潛伏林莽﹐以駭行人﹐懼而去所攜之物以逃﹐彼因攘取之﹐此盜之變局。正月二十七日﹐吳江曾殺一虎﹐舁入郡中﹐呈報各衙門請賞﹐乃知有眞虎﹐故姦人假之因以爲利﹐而爲人所識﹐終不能做也。

滸墅榷關主事﹐舊正一員﹐��初設三員﹐恣其上下科索﹐商民久困﹐近以革去冗員﹐仍歸一矣。但逾額加增之稅未去﹐吏書門皁﹐幾盡俱發理刑監禁嚴究﹐此舉亦大快人意。

新撫臺周國佐﹐三月二十六日上任﹐云遼東人﹐兵部侍郎兼副都禦史﹐蒞吳暫居府學。

按院往江寧﹐奉旨會問舊撫標下有犯員役也﹐柰撫臣得罪﹐總督馬公與有責焉﹐不無護惜﹔又新撫院同體之痛﹐皆中心不悅。按臣之執法者﹐由是罪弁皆以刑罰勉承爲詞﹐贓罪銷爲風影﹐代巡一人之口﹐不能勝羣口之紛曉﹐徒抱憤郁﹐未能伸其直道也﹔並理刑向來承問﹐亦櫻眾怒﹐而不得安其職矣。

舊歲雨多水溢﹐半成荒歉。今春菜麥倍收﹐少蘇民困。然又苦雨少﹐髙鄕不能插蒔﹐五月中斷屠禱祈﹐未得沾之。

二十三日﹐秦院自會問撫標各犯回蘇﹐黃昏登岸﹐民家從閶門直接到西察院前﹐家各懸燈於檐下﹐燦如白日﹐以俟其過。予適目睹之﹐亦自見眾心尊崇愛戴。

二十四日淸晨﹐卽出行香禱雨﹐殆不惜勤勞者。

二十八日晚﹐大雨﹐𨿽未久卽止﹐約有四五寸﹐農事賴以有濟。

六月初一日﹐微雨。此後不久絕不雨矣。

撫臺又忽申巾帽之禁。十五日﹐兵卒復搶扯人帽﹐行人多頂涼笠。

閩中不靜﹐北來有兵赴之。十六日﹐騎卒入閶門﹐轉吳趨坊﹐向南行而去。大抵馬多人少﹐於午前接踵於途。

嗣漢天師張眞人﹐自京襲爵回﹐道經於蘇﹐地方官畱之﹐搭臺元妙觀祈雨﹐亦未有應。十七日淸晨﹐途值天師﹐導從冠著八座﹐年二十餘歲﹐一位少年人耳。

五月望後﹐酷熱﹐交六月來﹐連日大風而遂涼。十八﹑九日﹐風愈狂﹐聲吼如隆冬﹐雨則絕無。農夫抱禾興嗟﹐有田之家﹐皆憂荒歉也。

秦按院起馬他往﹐沿途結彩甚盛﹐民多扳送贍戀﹐大不勝情。

七月中﹐時有沾灑﹐禾稼得蘇其半。然髙田壤者已無救矣。

周撫院忽嚴拿理刑推官魯期昌﹑衙役地棍等百數人﹐故宦淩侍禦之子君亮﹑長洲訟師柳叔濟﹐俱在數內。閉理刑於署中﹐各犯俱責迎風板﹐監禁待審。理刑公論原無罪過﹐只因撫公欲爲土老報復﹐注意中傷之﹐審時授旨於本府﹐將所開名下諸被害﹐嚴刑加之﹐必欲實其贓。如�曾詐取淩君亮銀三千兩﹐君亮平日持富驕縱﹐訪拿亦不爲過。但與理刑所無交契﹐況三千金亦豈肯輕饋人者。柰將君亮夾責不止﹐只得虛認爲有﹐其他可知也。先年祁虎子按吳時﹐逋犯章錩亦續責禁﹐收羅多屬有當﹐但拿禁太煩﹐不無濫及耳。按臺時在泰州﹐行牌提各犯去覆審﹐大抵槪從輕減﹐然殊非撫臺之意﹐余犯猶可寬﹐其屬意蘇理刑及淩君亮﹐俱定爲絞罪﹐余犯責﹐未能末減開釋。

撫公駐紮府庠﹐誠爲未便﹐乃銳意拆卸許宦故居棟宇瓦石﹐攺造於南城開府王衙之舊址。十一月初七日起工﹐諸工作人等皆給工值與之﹐非同撥夫之例﹐故人不以爲苦。

長洲縣令李廷秀﹐本非是科貢出身﹐乃旗下出身﹐以貪酷被拿禁﹐提往江寧審究﹐本府管糧吳三府署其篆。

織造陳工部在任已久﹐奉旨將還京﹐專候新政交代。十二月二十日﹐新工部侍郎周天成方到﹐飲迎風酒方畢﹐卽被旗校拿去﹐未及履任也。此亦歲底一異事﹐陳公仍未得去任。

爆竹誠無益之費﹐然自昔有之﹐殘冬新正﹐借此點綴歲景﹐亦無不可﹐近時嚴行禁止﹐遂致絕響。造炮者不得已載去外縣﹐減價售之。

癸巳元旦晴明﹐至初三日﹐微雨﹐初四日午間﹐卽止。

初六日新春﹐亦晴爽。

初八﹑九日﹐有兵往福建﹐從閶門外經胥門以去﹐人皆閉戶以避擾﹐陸續後至者﹐二十三﹑四日邊猶有之。

元宵﹐月明如晝﹐撫按兩臺俱有示﹐意欲民間大張燈彩﹐而竟爾寂寂﹐稍有零星幾處﹐不爲大觀也。

二十日﹐知府王光晉被拿衙役五六十人﹐府印兼令吳三府暫護﹐候江寧府佐來署。本府理刑鄕科夏天夏﹐殘歲曰上任﹐然患病告假﹐各廳多缺官﹐近來仕宦﹐鮮能善其終而以升擢去者。

二月﹐新按院李成紀蒞任。

初三日﹐於吳庠謁文廟﹐以府庠按院臺居之故也。望後﹐江寧趙同知來署府篆﹐未幾﹐以他事罷去。復調常州府宋同知代之。各差禦史﹐朝議俱撤去﹐李按院蒞任未幾﹐卽撤回京。

二十八日﹐周撫臺新建衙宇成﹐遷入居之﹐屬史鄕紳﹐無不往賀。

三月中﹐夏刑病故﹐吳色令王麟標亦被削奪﹐候完錢榖乃得去。

四月十八日﹐長洲令宋聚奎上任﹐原籍陜西﹐以教職來者。

北人門口﹐初隨吳提督標下來蘇﹐𨿽後去官﹐竟卜居郡地﹐然鄕裏間頗作惡﹐其處家庭尢甚。其僕婦無不奸淫﹐且禦下少恩﹐人皆懷恨。四月中一夕﹐七人協謀﹐先將其妻捆縛﹐而不加害﹐獨將主人碎其屍﹐席捲其資瓜分之。七僕各攜妻遁去。蓋籌之者預矣。此亦城中之變異﹐事聞於官﹐罪人未得之也。

工部侍郎周天成﹐𨿽被逮﹐事畢無恙﹐四月中復來管織造。

閏六月中﹐吳縣令毛侃至﹐亦非甲科出身﹐山東人也。

常熟錢牧齋及郡中申維﹐久有首謀不軌者﹐事固誣妄﹐總�有所費﹐便爾銷釋。獨江寧又起一大獄﹐不知何人遺一榜文﹐云明朝示﹕國勢中興﹐刻期將反正。馬閣部就此查緝﹐幹礙波及殊多。如吾蘇申靑門及任崑山令萬曰吉﹐罷官寓居郡中者﹐皆差官來提究。靑門已於正月初九日病故。本府只將其長子岱卿﹐同萬令解去。撫公適在江寧﹐因先曾弔奠靑門者﹐力陜其誣﹐然岱卿猶大受屈辱﹐被鎖被監﹐所費不貲﹐久之竟得釋歸。

八月﹐知府髙文若到任。理刑楊昌齡先到﹐辧西鄕科也。

秋間﹐海中屯聚之眾﹐侵擾蘇松沿海縣鎭﹐郡中戒嚴﹐發兵守城﹐禁人上城行走﹐因水�船被火焚﹐復取木造船﹐木行苦之。

夜禁甚嚴﹐十月初一日黃昏﹐閶門內綢鋪洪君寬偶犯夜禁﹐約用三金﹐便可解釋﹐因不見幾﹐反與守門武弁抗﹐其明早報院﹐父子枷示﹐大費周旋﹔罰修閶門弔橋﹐得釋。聞用去三千金。

十月二十九日﹐戮囚於北寺前﹐斬決五人﹐又凍死一人。

新宗師發牌錄科﹐吾蘇於十一月縣考生童﹐十二月中府考。

臘月十七日立春﹐殘冬雨雪相繼﹐人苦不便。

海氛不靜﹐王總鎭久畱海上﹐撫臺亦時往來海濱。

