

行在陽秋淸戴笠

●卷上

隆武二年丙戌冬﹐十月十四日丙戌﹐永明王監國肇慶﹐以明年爲永曆元年。禦諱由榔﹐神宗孫也。皇考桂端王生四子﹕長由�﹐次由�﹐俱爲獻賊所害﹔三由�﹐封安仁王﹐以病薨﹔四永明王﹐卽上也﹐天資聰明仁厚。皇考自衡徙梧﹐以病薨。上居苫次。會隆武蒙塵報至兩廣﹐總督丁魁楚﹐廣西巡撫瞿式耜等謂﹕「天下不可一日無君。」乃迎桂嗣王﹐至肇慶﹐立之。以府署爲行在﹐頒詔楚﹑滇﹑黔﹑蜀。

閣輔蘇觀生自南雄撤兵還廣州﹐閣臣何吾騶自閩遁歸靑山。加丁魁楚東閣大學士﹐兵部尙書﹐瞿式耜東閣大學士﹐吏部尙書。魁楚原任兩廣總督﹐兵部尙書﹐右副都禦史﹐兼吏部右侍郎﹐賜券劍﹐平粵侯。今以吏部右侍郎入閣﹐攝尙書事﹐兼戎政。式耜原任廣西巡撫﹐兵部右侍郎﹐今以禮部尙書入閣﹐兼兵部尙書﹐掌銓事。封李明忠武靖伯﹐鎭南詔。以許徳生爲潯州推官﹐監明忠軍。明忠﹐江西人﹐狼兵帥也。初﹐奉隆武詔協剿江西﹐八月率潯州兵六千至肇慶﹐九月至三水﹔聞隆武汀州之變﹐返肇慶﹐預推戴。

原任兵部尙書﹑東閣大學士呂大器自閩赴行在。仍用原官辦事。旋以病致仕。原任兵部尙書守制李永茂赴行在。

上隆武帝尊號﹐曰﹕思文皇帝﹐後曰﹕思文皇后。

擢原任福建布政吳炳爲戶部尙書。

督師兵部尙書﹐右副都禦史何騰蛟等﹐公疏勸進。隆武朝﹐騰蛟進定興侯﹐賜劍﹐駐軍長沙﹐楚撫兵部右侍郎﹐右副都禦史堵胤錫﹐受隆武命﹐督雲貴師。會聞汀變﹐騰蛟﹑胤錫公疏達行在。

補馬吉翔﹑郭承昊﹑嚴雲從﹑吳繼嗣等爲錦衣衛使。吉翔北直人﹐繼嗣涿麗人。崇禎十六年﹐獻賊陷衡州﹐皇考﹑皇兄及上偕宮嬪自永州奔粵西﹐行李蕭然。過道州﹐州人不納﹐反羈縻行駕索賂。及賊入城﹐賴繼嗣夫妻以肩輿衛上及國母於難。上失金冊﹐繼嗣亦失所佩州印。賊踞城四十餘日﹐無兵衛﹐繼嗣密約粵西鎭楊國威引兵復城。國威過道州﹐覓得州印﹐繼嗣亦獲金冊﹐獻之。

進武崗伯劉承胤武定侯﹐鎭寶慶。

以王坤爲司禮監秉筆太監。坤故北閹﹐自閩來奔。

十一月癸卯朔﹐日有食之。

進何騰蛟武英殿大學士﹐加太子太保。

得贛州敗報﹐司禮太監王坤請駕移蹕梧州。大學士瞿式耜諫止之。

唐王自立於廣東﹐攺元紹武﹐以蘇觀生爲大學士。觀生過三水﹐不赴肇慶﹐而行在諸臣以觀生無推戴意﹐拒之。適唐王與淮王航海而至﹐觀生遂奉唐王監國。遣兵科給事中彭耀入廣州﹐諭唐王去帝號﹐不從﹐遇害。故大學士陳子壯廣州人﹐移書瞿式耜請興師東向﹐以靖唐藩﹐式耜以聞。上曰「先遣官諭之﹐俟其拒命﹐討之﹐未晚也。」蘇觀生旣殺﹐日集兵向肇慶﹐而淸兵因得乘間窺潮惠矣。兵科給事中陳邦彥同受命入廣州﹐聞死﹐乃還。

以林佳鼎爲總督﹑兵部侍郎﹐剿唐藩。

十八日庚申﹐上卽皇帝位於肇慶﹐追尊皇考桂端王爲興宗皇帝﹐迫尊母王太妃爲皇太后﹐立妃王氏爲皇后﹐大赦天下。進瞿式耜文淵閣大學士。

以朱容藩掌宗人府事。

遣錦衣衛嚴雲從護送三宮居桂林﹐敕靖江王防守。

授陳子壯中極殿大學士﹑兵部尙書﹐節制兩廣﹑江西﹑福建﹑湖廣軍務﹐賜尙方劍﹐便宜行事。

二十日壬戌﹐淸李成棟入潮州﹐遂入惠州。

進蕭琦兵部尙書﹐晏日曙工部尙書﹐周光夏都禦史﹐李用楫等爲各道禦史。

補原任少詹兼侍讀朱天麟翰林院學士。

廿九日﹐總督林佳鼎捷於三水﹐唐王遣督師陳際泰﹐歐陽�等於三水城西﹐將犯行在。

武靖伯李明忠自韶州入援﹐戰於三水﹐大捷﹐俘斬八百餘級﹐際泰遁去。

十二月初三日﹐總督林佳鼎兵潰於海口。監軍夏四敷赴水死﹐佳鼎不知所在﹐或曰與四敷同赴水死﹐三水之捷﹐佳鼎有驕色﹐督兵晝夜兼行。唐王兵僞降﹐誘其水師至海口。適東南風大作﹐唐王兵以火攻之﹐佳鼎等盡登岸列營。泥淖深三尺餘。人馬盡陷﹐兵大潰。李明忠二三十騎奪路去﹐許徳生被獲至廣州﹐系獄。明忠尋降於淸﹐後復返正。

特授王化澄兵部右侍郎﹐兼都禦史﹐總督粵師。周鼎瀚兵科給事中。化澄原任以禦史巡粵﹐加大理卿﹐鼎瀚原任戶部郎中。上以林佳鼎失事也﹐化澄﹑鼎瀚皆以內批用。瞿式耜奏內批用人﹐非興朝舉動。上不允。

進原任兵部尙書李永茂東閣大學士﹐知經筵。永茂以守制﹐不入直﹐專知經筵。永茂疏薦鄕望十五人﹐禦史劉湘客與焉。太監王坤啟視﹐不悅於十四人﹐悉塗抹其名﹐湘客被黜。永茂怫﹐以去爭之。瞿式耜奏﹕「大臣論薦固其職﹐司禮輒去取其間﹐何以服禦史﹖何以安大臣﹖」坤復疏薦海內名卿數十人。式耜曰「司禮抑人固不可﹐薦人更不可。」後湘客攺官編修﹐充經筵講官。

加王化澄兵部尙書。

旨杖禦史童琳﹐奪科臣劉﹛木鼎﹜等職﹐大學士瞿式耜疏寢之。琳劾都禦史周光夏私亂臺規﹐旨下廷杖。式耜曰「新政未布﹐何可杖言官﹖」上從之。﹛木鼎﹜等以劾司監王坤落職﹐賴式耜疏救﹐得賜環。

中允方以智棄官去﹐王坤疑劉﹛木鼎﹜疏出以智手﹐故以智力求去。

十五日﹐淸陷廣州。淸將佟養甲﹑李成棟遣遊擊龐起龍僞爲援兵﹐求入城﹐城內信之﹐遂蜂擁而入。內兵登城﹐戰一晝夜﹐擒斬淸遊擊王士選。淸兵欲退﹐會有內應﹐遂陷。唐王被獲﹐自盡。周益諸王俱遇害。蘇觀生自縊死﹐許徳生降於北。紹武守臣忠惠伯王之臣﹑大學士何吾騶及顧元鏡﹑洪天擢﹑潘曾瑋﹑李綺﹑曹燁﹑耿獻忠﹑毛毓祥等俱降。其在籍剃髮降者﹐爲李覺斯﹑王應華﹑梁應材﹑伍瑞隆等﹐又葉延祚﹑曾道惟﹑陳世傑﹑關捷先等﹐俱降。

淸徇東莞﹑新會等縣。

二十五日﹐行在得廣州陷報。上乘輿出城﹐駕小舟如西峽﹐傳幸梧州。大學士瞿式耜從駕而西﹐丁魁楚走岑溪﹐王化澄走潯州。淸兵薄廣城且急﹐式耜方典選請﹐視師督戰﹐駐峽口。王坤復趣上西避之。式耜夜乘小舟畱駕﹐曰「我兵水陸鳧至三水﹐可上下扌益也。」爭之不得﹐請身畱肇慶﹐宗人府朱容藩奏曰「左右所恃惟式耜一人﹐式耜畱守﹐則上行益孤。」上舟西﹐式耜部署五日。疾趨梧﹐上西行又五日矣。魁楚惑於姦弁蘇聘﹐從梧入岑溪﹐化澄攜中樞印走潯州。西上護蹕者﹐惟式耜一人。兵部尙書李永茂﹐工部尙書晏日曙﹐太僕卿田芳走博白。

淸以降撫曹燁仍巡撫廣西。燁﹐歙縣人﹐��進士。

攺廉州知州陸世廉於梧州。

授熊兆璧兵主事。兆璧﹐廷弼子也﹐原任容縣知縣﹐旋棄官去。

授孫順則辰州分守道。

淸兵犯湖湘﹐命督師何騰蛟率楚師禦之﹐命大學士瞿式耜轉粵西餉濟師。

駕至梧州。

封王國璽武靖侯﹐王維恭華亭侯﹐以國戚故也。

元年丁亥春正月癸卯朔﹐�駕在梧州。時戶部尙書吳炳﹑翰林學士方以智﹑朱天麟﹑文選司郎中吳貞毓﹑給事中唐誠﹑張起﹑禦史程源﹑中書舍人吳其﹑洪士彭﹑錦衣衛馬吉翔等俱從。

命魯王總理南北直省錢糧軍馬恢復事﹐文武爵賞俱聽便宜行事。

封陳邦傅思恩侯﹐焦璉新興伯。

駕發梧州。上自梧州北幸桂林﹐閣部瞿式耜從行。上欲府﹝﹖﹞江達桂林﹐兵衛寥寥﹐梧州知府陸世廉惟募舟夫以進。式耜扈駕西行﹐夜昭平�板灘。

原任右都禦史兼巡撫廣信張家玉起兵東莞﹔兵部職方司主事陳邦彥起兵復順徳縣。

丁未日食。

山東鄕兵攻莒州。

十六日李成棟陷肇慶。

駕幸桂林。兵部主事陳邦彥招降甘竹灘余龍等水師﹐焚淸艘百餘於東莞﹐直抵廣州境﹔李成棟返救﹐故乘輿得達桂林。

劉湘客曰「上於正月幸桂林﹐式耜肅堂陛﹐敕守禦﹐誕告楚﹑蜀各路徵鎭﹐粵西居山川上游﹐淸不能仰面攻明矣。兵士云屯湖南北﹐立需戰。粵南太通滇﹑柳﹑慶﹐出黔左右兩江﹐四十五洞土狼悍勇﹐國家惠威三百年﹐撫粵悉受銜縻﹐足支內侵。桂城爲明辟都﹐疏請道裏之可達行在者。」加瞿式耜太子太保駐梧江。廿三日虜陷髙﹑雷﹑廉三州。東莞張家玉聚眾入海。湖﹑惠二州林舉賢﹑陳耀起兵﹐眾至萬人。二十九日虜陷梧州。

潯州守將李明忠﹐平禦守將李承忠俱以兵降北。承忠或作承志。

叛將杜永和犯岑溪﹐平粵公丁魁楚督戰﹐墮水死。魁楚有兵千餘屯岑溪﹐李成棟遣副將杜永和招之﹐不至。永和水陸兼進﹐魁楚與戰於藤江﹐中矢﹐走死。

二月壬申朔﹐潮州賴天肖起兵﹐叛將文貴﹑陳虎﹑余成隆來戰﹐擊敗﹐斬之。

韶州陳順﹑簡信起兵﹐惠州蘇來起兵﹐新會鄕紳黃奇策起兵。淸遣沙遠勉撤奇聖來招撫﹐奇策斬之。

進吳炳﹑方以智東閣大學士﹐同入直。以智旋罷去。

以原任吏部侍郎王錫衮﹑禮部尙書文安之爲東閣大學士。

以周堪賡﹑郭都賢﹑劉遠生等爲各部尙書﹐以毛壽登﹑吳徳操等爲禦史﹐丁時魁禮科給事﹐金堡禮科都給事中﹐兼職方員外。

補萬六吉爲給事中﹐蔡之俊翰林簡討。

初八日己卯﹐海師攻福州﹐叛將張應夢出戰﹐海師遁。

鄭彩﹑周崔芝合兵攻漳平﹐不克﹔總兵陳國祚力戰﹐死之。

十一日壬午﹐月掩歲星於東井。

孫守法屯兵長安石鰲谷。

陳彥邦師次髙平。邦彥遣馬應房以舟師攻順徳。

鄭彩克漳浦﹐擒斬虜官計國男。

海師攻興化﹐叛將張應元逆戰而走。

晉劉承胤安國公﹐曹志建永國公﹐焦璉新興侯﹐郝永忠南安侯﹐廬鼎宜章伯。

十五日丙戌﹐駕幸全州﹐敕新興侯守桂林﹐上幸桂林﹐復謀移蹕﹐大學士瞿式耜力爭﹐弗聽﹐竟出全陽。

二十二日癸巳﹐海師攻福淸﹐不克。圍城三日﹐叛將陳心裕出兵北門﹐遂走。

二十四日乙未﹐林舉賢﹑陳耀攻廣州﹐不克﹔陣斬淸將劉朝用﹑周一鳳而去。

丙申﹐淸陷長沙。知縣王宸﹑縣丞楊日新降。

丁酉淸陷湘陰。王進才大掠湘陰而遁﹐淸兵遂入城﹐縣丞扶云鳳迎降。

督師何騰蛟師次衡上。騰蛟檄張光璧﹑黃朝宣等援長沙﹐俱不至。朝宣走衡州。是月安。國公劉承胤朝行在。

詔幸永州。駕至全州﹐楚將劉承胤欲擁入桂林﹐太后不允﹐遂幸永州。

三月壬寅朔﹐犁虜伯孫守法復寧州。

大學士瞿式耜自梧州還桂林。時警報猝至﹐上念式耜元臣﹐諭趣治裝從行﹐式耜謝曰「君以仁﹐臣以義。臣奉命守此土﹐得與此地共存亡﹗」於是從官皆行﹐式耜獨守。

甲辰﹐李成棟再陷順徳﹐敗余龍於黃蓮﹐焚舟數百﹐馬應房戰死。

丁未﹐賴熊攻復建陽。

淸兵逼梧州﹐陳邦傅棄平樂走。

敕大學士瞿式耜畱守桂林﹐賜尙方劍﹐節制諸軍。王坤趣上幸楚﹐式耜泣諫﹐不能挽。無已﹐請身畱桂﹐故有是命。式耜仍疏請上暫蹕全州﹐以扼楚粵之中﹐內外兼顧。

戊申﹐瀏陽伯董英降於淸﹐自瀏陽出降。

壬子﹐淸以耿藩伯爲廣西巡撫。

乙卯﹐淸兵薄桂林﹐攻文昌門﹐守將焦璉禦卻之。初﹐平樂不守﹐淸兵直上﹐至是乘虛﹐數十騎衝入文昌門﹐城中大驚。式耜急呼璉出。璉自全州歸﹐休息未定﹐從數人﹐披弦挺刃﹐與淸兵遇。淸兵上城樓﹐式耜署在樓下﹐亟緘之。璉矢無虛發﹐應弦而斃者半﹐餘者走。璉短兵接﹐追殺數人﹐且盡。淸隊遂不敢近城﹐城中始定。是時﹐淸兵自東上昭澤﹐省會奔逃﹐虛無人迹。上在全州﹐念首輔﹐且馳驛石還﹐而畱守堅誓與淸兵角拒。尢急時﹐淸兵衝陴﹐而式耜出守文昌門﹐調度自如也。是時督師何騰蛟治兵衡湘﹐老將重兵﹐悉屯湖南北﹐聲援弗及。式耜獨毅然誓眾﹐嬰城而守。親帥大將焦璉﹐掩其不給﹐炮矢夾發﹐淸鋒大挫。

安國公劉承胤遣兵援桂林。淸陷陽朔﹐徧野剃髮。式耜與璉危城孤守﹐疏請徵胤兵﹐承胤初從武崗入護﹐猶尊朝廷﹕逐司禮監王坤弄權﹐面叱周鼎瀚爲奉奄寺鼻息﹐故推重式耜﹐發兵數千援桂。

雜錄云﹕北來髙副將入桂林﹐掠瞿畱守資裝﹐爲總兵陳邦傅﹐焦璉所殺﹐邦傅遂出兵破貴縣﹐入潯州。明忠走﹐邦傅破興業﹔劉鴻烈圍郁林﹐焦璉據桂林﹐破陽朔。

戊午﹐張家玉克東莞。

己未﹐周崔芝攻閩安。

兵部尙書詹兆恆攻開化﹐叛將李榮逆戰﹐兆恆兵敗﹐死之。

壬戌﹐張家玉克新安﹐家玉至新安西鄕﹐與邦策屯兵白石。

癸亥﹐督師何騰蛟破淸兵於辰州﹝一作庚申﹞。

甲子﹐林質破徳化。

乙丑﹐林質破建陽。叛將蔡應科以兵逆戰﹐質戰敗﹐被執﹐死之。

監軍陳邦彥復淸遠﹐不守。

夏四月壬申﹐朔﹐淸撫耿藩伯兵入梧州。耿至梧州﹐攻取陽朔﹔而西失藤縣﹐北敗於桂林﹐不敢進前。

江西大旱。

詔進張家玉兵部尙書﹐提督嶺東軍務﹐聯絡漳湖﹐兼副都禦史。

癸酉﹐淸陷衡山﹐總兵陳四明降北。

乙亥﹐淸陷衡山瓊州﹐叛將閻可義陷之。

封錦衣衛郭承昊﹑馬吉翔﹑嚴雲從爲伯﹔革禦史毛壽登等職。劉承胤挾上如武崗。從劉承胤請也。禦史毛壽登駁之曰「金吾無矢石功﹐何得援邊鎭例晉五等爵也﹖」吉翔等疑疏出劉湘客之手。周鼎瀚遂造蜚語﹐爲董卓﹐催汜之議﹐激承胤逼上立下廷杖旨﹐縛壽登﹑湘客及禦史吳徳操﹑給事中萬六吉於行在午門外。會諸臣申救得免﹐壽登等俱落職。承胤自桂陽挾上遷武崗﹐式耜疏請畱蹕全陽﹐曰「聞郊祀禮成﹐卽圖移駕﹐不知將回桂林耶﹐抑幸武崗﹑辰﹑沅耶﹖夫皇上原以恢復兩粵爲心﹐則不徒西粵未恢﹐未可移駕﹐卽東粵未恢﹐亦當駐全爲得策。」故承胤等嗾杖壽登等四臣﹐主還蹕桂林之議也。

乙卯﹐淸兵入興安州﹐犁虜伯孫守法戰死。

李明忠攻潯州。

辛巳﹐叛將孔有徳﹑沈知祥﹑耿仲明﹑尙可喜兵犯湖廣。孔﹑耿﹑尙俱降淸封王﹐是稱三王。

癸未﹐淸兵入衡州﹐殺黃朝宣父子。

甲申﹐白虹貫日。

淸兵陷永州﹐守將盧鼎走道州。

督師何騰蛟駐白牙市﹐兵部侍郎﹑副都禦史章曠駐東安。

甲申﹐王允成﹑馬進忠走辰﹑沅﹐郝永忠走道州﹐曹志建走永明。

癸巳﹐加瞿式耜武英殿大學士﹑少師﹐兼太子太師﹐臨桂伯。以守桂功也。式耜疏辭。

岑本髙等敗沒於浦城。癸巳﹐岑本髙﹑王思春﹑江中英﹑江中元﹑張文耀﹑朱國貞﹑劉國球等同攻浦城﹐有原任監軍吳承昊﹑徐元﹑毛文俊﹑張裔元約爲內應。至是本髙等四人敗死。國貞被執﹐叛降。遂供承昊等謀﹐淸皆殺之。

己亥﹐叛將徐勇破安化﹐遂入新化。

王光泰克襄陽﹐擒斬虜官。

劉承胤兵掠桂林。承胤兵至桂林﹐挾餉不出﹐與焦璉兵主客不和。嘩變擊斗﹐掠市而去。

五月辛丑朔﹐淸陷新安縣。

髙﹑雷﹑廉三州俱降於淸。

庚戌﹐揚州地震。

甲戌﹐攺武崗爲奉天府﹐以周鼎瀚爲東閣大學士﹐同劉承胤入直。

壬午﹐福建﹑江西大水。

壬戌﹐鄭彩破長樂縣。

亥癸﹐淸陷龍陽縣﹐總兵楊國棟戰死﹐全家被殺。

甲子﹐淸陷常徳。

乙丑﹐淸兵攻桂林﹐焦璉擊走之﹔翌日又追﹐敗之。淸偵兵變﹐積雨城壞﹐猝薄城。環攻文昌門﹐式耜與璉分門嬰守﹐用西洋銃擊中胡騎。璉出城戰﹐擊殺數千人﹐自辰抵午不及餐。璉曰「枵號柰何﹗」式耜括署中米蒸飯分哺﹐士益樂用命。向晡﹐雨未息﹐收兵﹐明日復出戰﹐淸眾棄甲仗而奔。式耜先令路將馬之驥伏於隔江﹐淸眾從栗木嶺遁。之驥疾馳渡江﹐運槊提鞭連斃三人﹐復追殺二十里而還。璉久駐桂﹐得桂人心。式耜國士遇璉﹐故得其死力。

戊辰﹐淸陷和平縣﹐知縣李信死之。

晉瞿式耜少師﹐兼太子太師﹐臨桂世伯爵。上賜璽書褒嘉﹐式耜疏辭新命﹐復請苦自劾。

是月﹐副將周金湯率壯士二百人﹐夜復永州城。金湯莆田人﹐武進士﹐原任永州都司。

復均州。

六月。

督師何騰蛟朝行在﹐上慰勞之。命滇將趙印選﹑胡一靑統兵數千人從騰蛟歸守白牙。敕諸鎭﹐扼守寶慶﹑辰永。

晉何騰蛟世侯爵﹐駐衡州﹔堵胤錫世伯爵﹐駐長沙﹔章曠駐常徳。

十七日﹐李成棟攻陷新安西鄕。陳禦策戰死於白石。

是月﹐福建張興龍﹑謝志良擁眾入海。

廣東英六吉﹑劉良機擁眾入海。

海師攻破興國州﹐擒程文衮。

秋七月。

初五日﹐督輔陳子壯率舟師攻廣州﹐不克。

初十日﹐兵部尙書張家玉克復博羅﹑龍州等縣﹐駐博羅。

督輔瞿式耜率宣國公焦璉攻復陽朔﹐平樂。

遣司禮監龐天壽催廣西兵援梧州。

兵部侍郎兼僉都禦史章曠卒於永州。松江人﹐崇禎丁丑進士。

陳邦傅復梧州。興陵在梧州﹐督輔式耜奏﹕梧州旣復﹐宜昭告陵寢﹐請駕還桂林﹐言甚切至。

八月。

給督輔瞿式耜新銜誥命。

以嚴起恆爲東閣大學士﹐起恆﹐浙人﹐面闊身髙﹐有異相﹐原官戶部管錢法試侍郎。

二十日﹐淸陷髙明﹐督輔陳子壯﹑監軍麥而炫被執﹐不屈﹐死之。

二十三日﹐駕發奉天﹐傳幸廣西。督輔瞿式耜請繇古泥﹐道雒容﹐蹕桂林。

二十四日﹐淸陷奉天﹐劉承胤以兵降淸。奉天之陷也﹐守兵先敗﹐遂斫北關﹐棄壺飧而遁駕。三宮無不徒行者。中宮﹑嫡妹與王皇親母﹐肩輿出城。閣臣吳炳不及出﹐幾被獲﹐踉蹌走慶遠。嚴起恆﹑王化澄﹑吳貞毓﹑馬吉翔出重貲雇三小舟﹐奉上宮眷西行。時乘輿間出﹐不知所之﹐榮王在辰州督師﹐大學士堵胤錫﹑巡按禦史熊�麟等共議擁戴。時隆武閣臣熊開元在保靖司﹐因檄保靖奉開元書﹐以中興元輔相期﹐開元答書略曰「今日所急在討賊﹐不在立君。乘輿所向未卜﹐萬一或有參差﹐魯唐近轍﹐何可再尋﹖」

廿六日﹐淸陷博羅。

九月。

李成棟破淸遠﹐陳邦彥被獲﹐殺之。

廿五日﹐淸陷鄖陽﹐王光泰走竹房。

淸陷沅州﹐巡撫傅上瑞降於淸。後淸攜上瑞至江西。會金聲桓起事﹐疑有變﹐殺之。

駕幸沙泥潭。

庚申﹐海師破羅源縣﹐又破連江。

是月﹐海師掠得山鶯龍門髙公島。

冬十月戊辰朔﹐駕幸柳州﹐督師何騰蛟來朝。駕在沙泥潭﹐督師何騰蛟率滇兵來會﹐遂從駕至柳州﹐大學士嚴起恆亦從萬屯來會。

督輔瞿式耜三疏請駕還桂林。時督師何騰蛟﹑嚴起恆及劉湘客咸在桂林。南安侯郝永忠兵驟至﹐疑主客不相安。式耜加禮撫慰﹐永忠信服﹐爲之用。宜章伯盧鼎亦至自楚﹐式耜因疏請蹕。極言「柳州犭犭童雜處﹐地瘠民貧﹐不可久駐。慶遠壤鄰黔粵﹐南寧地逼交夷﹐不可遠幸。」又言「桂林可都」云。騰蛟與永忠﹑鼎﹑璉等俱分防汛會。

武崗之變﹐乘輿南粵紆道入苗蠻﹐朝官星散﹐不復存上下綱紀。式耜西望而泣﹐散布金錢﹐多遣壯士﹐間道迎求乘輿。適報駕抵柳城﹐乃益增發將吏﹐裹飠侯糧﹐備車馬﹐表請上幸桂林﹕「臣躬掃行宮以待。」於是上惇諭相國﹕「西陲﹐朕根本地﹐先生竭力守此﹐待朕駐車﹐使朕不至顚沛。異日國家再造﹐先生功實多。」

庚午﹐王光泰奔蜀。

辛未﹐太白經天。

丁丑﹐兵部尙書張家玉兵敗﹐死。

癸未﹐淸陷永州﹐攻全州。淸帥耿仲明﹑佟代陷永州﹔遂遣將王景﹐董英等攻全州﹐王﹑蔣二鎭﹝失其名﹞禦戰黃沙河﹐失利。淸兵遂渡西河浦﹐督師何騰蛟遣總兵何有奇援之。

淸陷全州﹐嶽陽伯王允成﹑總兵唐文曜﹑全州道馬鳴鸞俱降於淸。

淸攻辰州﹐榮王遇害。

淸遣降鎭田起鳳守兵千人守沅州。

甲午﹐淸兵入興安白土關。

十一月戊戌朔。

駕幸象州。

官軍捷於全州。土司覃裕春子鳴珂與龍文明構兵﹐驚移聖駕﹐次象州。式耜再疏迎請﹔與騰蛟﹑起恆籌畫﹐調和主客﹔集永忠﹑璉誓於神﹐刻期出師。宜章伯盧鼎與滇鎭趙印選各分路駐全﹐式耜輸餉轉運不絕。全州復大捷﹐獲名馬駱駝而還。諸帥連營而軍﹐亙三百里﹐淸眾退出楚。

詔幸南寧。駕自象州欲往南寧﹐忽爲焦璉亂兵阻道﹐文武諸臣皆微服而行。馬吉翔左右禦舟﹐力攙淺水間。上見之﹐揮淚。乃命閣臣王化澄﹑吏部尙書吳貞毓﹐間道護三宮往南寧。馬吉翔﹑嚴起恆翼上仍溯十八灘還桂林。

十二月丁卯朔﹐日有食之。

己巳﹐駕幸桂林。靖江王亨畱守﹐輔臣瞿式耜郊迎。上念式耜功髙賞薄﹐慰勞備至。進見上殿﹐賜坐﹐給贊元經體﹐不治細務﹐以比諸葛武侯﹑裴晉公。先是七月﹐司禮監龐天壽奉敕催兵不﹝語﹞﹝﹖﹞久在桂林﹐舊司禮王坤被承胤逐復入。自武崗至柳州﹐至象﹐票擬皆金吾﹑吉翔手也。式耜勸上攬大權﹐明賞罰﹐威徳並行﹐以服遠近。授原任禮部右侍郎郭之奇東閣大學士。在庚寅年駕幸梧州時。

督帥何騰蛟出師全州。各營兵不和﹐焦璉走平樂﹐郝永忠駐興安。

淸師孔有徳等攻銅仁﹑思恩。有徳﹑沈知祥﹑耿仲明﹑尙可喜合兵而攻。

以劉遠生爲刑部右侍郎﹐丁時魁﹑萬六吉等爲給事中。是歲錦江伯楊展據嘉定。二年戊子春正月丁酋朔﹐駕在桂林。

遣大理寺評事朱宿垣賚詔宣諭粵西﹐左右兩江及南土司﹐令各發兵勤王。宿垣所至﹐諭以大義﹐土司無不感激﹐願效。﹝疑有脫落。臯注﹞復命﹐遷江西道禦史。

封趙榮貴定隨侯﹐駐白水。榮貴以保寧來歸故。

以詹天顏巡撫順慶﹐潼綿。

以總兵皮勛守平溪。屬辰州。

乙丑﹐淸江西提督金聲桓以南昌內附。聲桓與總兵王得仁以南昌等九郡之地來歸﹐詔封聲桓豫國公﹐加太子太傅﹐兼吏兵二部尙書﹐左都禦史﹐得仁建武侯。其餘大小文武進秩有差。聲桓志存匡復﹐每就故閣臣姜曰廣﹐進士萬翺﹐私相深計﹐二人極力贊成﹐各欲以身徇國。聲桓志遂決。會淸撫章於天貪虐﹐上下咨怨﹐且與聲桓有。時以會宴演劇﹐聲桓曰「畢竟衣冠文物好看﹗」於天曰「如此﹐便當代爲疏請。」聲桓自知失言﹐深自引謝。翌日﹐於天遂上疏劾聲桓有反狀。而撫吏與督吏兄弟也﹐潛以其事告之聲桓﹐發飛騎追獲其疏﹐遂與得仁合謀於天﹐傳檄江省州縣﹐共圖返正。

督師堵胤錫駐申家渡﹐袁宗第駐松滋金家場。

二月﹐鳳陽地震。

淸廣東提督李成棟以肇慶內附。成棟遣洪天擢﹑潘曾緯﹑李綺等賚奏請駕幸端州。

淸纛章京﹐錢國安遣降將田起風攻平溪。總兵吳尙慮率副將三人迎戰﹐三人俱敗死。

淸攻永寧縣﹐錢國安遣徐爾先等攻永寧寨。貴溪王常氵彪﹐總兵項登韋被獲﹐苗兵萬人俱死。

初八日﹐崇陽王攻黎平﹐敗於淸鎭陳友龍。崇陽王率苗兵十二營攻黎平﹐爲淸制津鎭陳友龍敗。諸營俱潰降﹐獨興化土司迎奉國將軍暉奎入寨﹐以兵千人守之。友龍復破寨﹐暉奎死。

十五日﹐鎭江地震。

十日﹐金聲桓率兵攻贛州。

十九日﹐淸孔有徳入全州。

二十一日﹐永成伯郝永忠擁兵入桂林。

二十二日﹐駕發桂林。畱守大學士瞿式耜次樟木港﹐檄各鎭援桂林。淸兵薄嚴關﹐駕復南幸。鎭將敗逃過省﹐撞塘呼號﹐屠燒邑屋﹐殺賊不辜。以無禮犯式耜﹐式耜端坐廳事不可動。淸乘間來窺﹐突騎薄城門﹐式耜率典兵宿將﹐歃血定盟﹐申約束。晝則閉門固守﹐夜則銜枚襲殺﹐視丁亥春尢爲奮勇﹐西省賴以復全。

永忠營被襲﹐疾至關﹐欲撤兵。時左右近臣卽勸上移桂林﹐式耜以爲不可﹕「若以走爲上策﹐桂可危﹐柳益可危。彼今日可到桂﹐明日可到南太﹐」反復千言﹐淚下且沾衣。嚴起恆曰「遲至厥明。」式耜備禦用銀三百兩﹐將進﹐而乘輿已發。式耜疾出送駕﹐數千兵遮之不得行。式耜署中冠服﹑束帶﹑箱簏﹑圖書咸被掠。聞其主將以令箭護式耜署者﹐反擄其署。式耜裸坐署中﹐持令箭逼登舟。或曰「無以復主將令﹐乘主將先行而亂之耳。」滇營亦自靈川撤﹔城內煙火髙於﹝靈臯按﹕《南明野史》卷下十四頁云「城中煙火髙於樓櫓﹐」故據以增補﹐俾易誦讀﹞樓櫓﹐城外不可停泊﹐式耜寢一小舟﹐家人啟舟三里樟木港。黎明﹐司寇遠生﹐給事中時魁﹑六吉﹑湘客至﹐先以兵與民哄被殺掠聞。上命湘客安撫亂亡﹐及勸餉糈出。遠生﹑時魁以召將入﹐遇式耜於樟木港。遠生僉謂兵潰倉卒不及﹐瞬息難下手﹐請下平朔間﹐催焦璉入援﹐檄遠近無內恐。式耜然之。舟下三十里﹐至豆豉井。式耜入民捨﹐集遠生等立艸檄﹐分路四發。明日仍返桂城下﹐俾知畱守在也。旋駐陽朔﹐璉兵續上援﹐楚鎭周金湯﹑熊兆佐亦入桂城。式耜命簡討蔡之俊﹐大理寺評事朱盛滁﹐先入桂宣式耜令﹐檄按察司僉事邵之燁部璉兵﹝見《劉湘客紀事》﹞。

孫可望請駕幸南寧﹐許之。

詔封李成棟惠國公。遣吏部侍郎兼副都禦史吳貞毓賚敕入廣東勞成棟﹐封成棟惠國公﹐並封佟養甲襄平伯。

詔督師何騰蛟入守桂林﹐淸破興安。時騰蛟自守巖關﹐遣將守興安。及奉詔守桂林﹐淸遂破興安﹐破巖關﹐傷官軍萬人。興安總兵三人及副將參遊以下四百人俱死。

是月辛卯﹐白虹貫日。

三月丙辰朔﹐督輔瞿式耜入守桂林。時太常卿黃太玄斃於兵﹐式耜棺斂之。

乙巳﹐駕幸南寧﹐大學士嚴起恆﹑王化澄同入閣辦事。起恆攝吏部尙書﹐以龐天壽掌司禮監。兩粵新書云「隨駕止嚴起恆﹑馬吉翔﹑科臣吳其﹑洪士鵬﹑許兆進﹑尹三聘﹑大司馬蕭琦七人。」

贈陳子壯東閣大學士﹐忠烈侯﹐謚文忠﹐予祭葬﹐蔭一子中書舍人﹐錦衣衛﹐世襲。

贈張家玉少保﹐太子太師﹐武英殿大學士﹐吏部尙書﹐增城侯﹐謚文烈﹐予祭葬﹐追封三代﹐蔭其弟家珍錦衣衛僉事。

十三日﹐淸兵攻順慶。

安南入貢。報李成楫之聘也。

十五日﹐大學士嚴起恆請開選邕城﹐受二十四土州貢賦﹐從之。邕城屬南寧。

時﹐陳邦傅守潯柳二州﹐不能供億﹐故有是請。

二十二日﹐淸攻桂林﹐薄北門﹐督師何騰蛟擊走之﹐騰蛟師攻榕江。初﹐騰蛟自永寧至桂﹐滇鎭胡一靑亦統兵至桂。淸人尙疑城虛﹐直抵桂北門。騰蛟督兵三面出﹐追殺三十里。淸人北渡甘崇去。督師列營榕江﹐瞿式耜輸餉百石﹐督師出關與畱守相慰勞。

二十三日甘州﹑蘭州兵起。

晉荊江伯張先璧爲侯。

督輔瞿式耜檄諸鎭攻取全州。

督輔瞿式耜檄廣西巡撫魯可藻下梧州。可藻銜自署。兩廣舊例﹕東撫稱制﹐兼粵西﹔西撫稱撫。式耜曰「方今武人多自署﹐撫軍輒自命﹐貽遠人笑。」因代疏請攺銜。大學士周鼎瀚罷。當武岡之亂﹐言官彈鼎瀚以附承胤入直﹐式耜司票擬﹐獨不可﹐謂﹕「鼎瀚旣系大臣﹐應聽自謝免。」

賜督輔瞿式耜銀幣金圖書。篆曰「精忠貫日。」

淸攻潼州﹑錦州。

以朱天麟爲大學士﹐晏淸爲吏部尙書﹐張起爲戶科給事中﹐張鳳翼以兵科掌翰林院﹐張佐辰掌文選司﹐童云驤爲行人﹐潘駿觀爲職方郎中。守制禦史顧之俊亦隨駕。

陳邦傅自請世守粵西﹐督輔瞿式耜奏止之。

閏月丙戌﹐朔﹐皇子生﹐冊爲太子﹐頒萬喜詔﹐大赦天下。

督輔瞿式耜進八箴。式耜以經筵無講官﹐無由聞得失﹐書八箴於扇﹐進之。

十八日﹐荊江侯張先璧克靖州﹐遂克沅州。津﹐沅州道戴國士以沅州來歸﹐先璧題授都禦史﹐巡撫﹝偏﹞﹝﹖﹞沅。召四川巡撫毛芝瑞爲吏部左侍郎﹔芝瑞旋卒。初﹐芝瑞畱﹝﹖﹞劉承胤謀立武崗﹐芝瑞力折之﹐幾被害﹐走廣東。病逾年﹐漸劇﹐而所善黃嘉卿知養利州﹐以書迎之﹐遂移居萬年城。至是行在以吏部右侍郎召之。旣拜命﹐遽卒。

五月乙丑朔﹐日有食之。

二十日﹐淸陷潼州。

二十二日﹐淸陷綿州。

二十七日﹐督師何騰蛟復全陽。騰蛟奏捷疏﹐歸之畱守﹐曰「爲�皇上以信臣用臣者﹐式耜一人也。」

陳友龍以奉天來歸。

淸援江西。五月七日﹐淸譚泰兵至石頭﹐分其兵﹕一路從饒州﹐一路從九江﹐一路從進賢﹐並入圍進寶﹑順化二門。十七日﹐聲桓等兵自贛州下﹐越二日入城。先是聲桓命大廳宋弘宇以兵三萬守南昌﹐十三日﹐戰敗譚泰兵於鐵綿巷七里街﹝在徳勝門外﹞。泰兵於廿三日接戰﹐聲桓敗﹐守徳勝﹑章江﹑廣順﹔王得仁守進賢﹑順化﹑澹臺。七月﹐淸築長圍﹐二十以後﹐以浮橋柵斷章江。

六月甲子朔﹐有流星入於箕尾。

督輔瞿式耜勞師全陽。

遣刑部侍郎劉遠生入粵東勞師。初﹐成棟表至﹐舉朝歡呼。科臣張起請先遣方正大臣﹐觀其虛實﹐吏部侍郎吳貞毓拜命行。使還﹐力言成棟忠誠迎駕﹐初無虛僞﹔因請幸廣。遠生﹐秦人﹐久節鉞﹐有威名﹐爲成棟所重信﹐式耜請充此選。

督輔堵胤錫兵入常徳﹐辰沅。淸官程時登﹑余必躍逃。

淸副將馬進忠以兵來歸﹐屯守蘆溪。進忠故流賊﹐號「混十萬。」

官軍復均州。淸官李鳴謙走脫﹐淸官之守衡﹑永﹑寶慶﹑柳﹑鄖者多遁。

是月﹐駕發南寧﹐幸潯州。

秋七月。

晉陳邦傅慶國公﹐畱守潯州﹐兼守南寧等郡。駕至潯州﹐適宮眷有疾﹐畱數日。邦傅以扈從新功﹐擅授官。始於慶國自﹐繼而部﹐後則禦﹐亦曰欽﹐欽與吏兵部不相涉。其銀則分散兵需﹐及沿途賞賚﹐取足於此。邦傅﹐浙人﹐原任廣西總兵﹐隆武二年掛徵蠻將軍印﹐永曆攺元﹐封思恩侯。

慶國公陳邦傅請世守粵西﹐如黔國故事﹐閣臣朱天麟票擬﹐不允其請。邦傅恚甚﹐令武康伯胡執恭至天麟舟中傳語云「勛公欲將劍印擲公舟﹐令各營兵聽公發付」等語﹐詞甚厲﹐天麟不爲動。

佟養甲伏誅。成棟遣養甲代祭興陵﹐密令李元胤殺之。元胤﹐成棟養子﹐本姓孫。八月��朔﹐駕幸端州﹝卽肇慶﹞﹐賜惠國公李成棟建元勛府第﹐以元胤爲左都督。式耜面奏﹕「駕勿東。興陵兩載風塵﹐成棟令地方官修葺﹐陵殿巍然。天壽展謁畢﹐龍舟宜卽返漓灘而上。成棟備法駕﹐進禦用﹐嚴護衛﹐甚威。具移山超海之力﹐非有所疑。但事權宜專﹐號令宜一。玆軍功爵賞﹐文武署置﹐決於成棟。若歸之朝廷﹐徒虛拱。且楚黔雄師百萬﹐騰蛟翅首威靈﹐駕旣東﹐軍中將帥謂皇上樂新復之地﹐成棟亦有邀駕之嫌。號令旣遠﹐則人心渙散。請上一幸粵東。俾瞻仰天子音容﹐面爲慰勞指屬。然後責其盡意於東﹐刻期出師﹐一切決於外﹐不中擾也。」式耜先後遣簡討蔡之俊﹑給事中蒙正發迎駕﹐上竟由梧入肇。式耜再疏言「前日粵東未復﹐上宜住桂以視楚﹔今日江廣反正﹐則宜住桂以出楚。事機所在﹐毫釐千里。」吏部侍郎吳貞毓請上幸廣城﹐式耜乃促遠生入朝。遠生見朝後﹐成棟適自嶺還師﹐修行營﹐迓乘輿。

上命遠生詣廣﹐勞成棟﹐遠生謂成棟曰「今乘輿駐北﹐爵賞徵伐﹐人疑有私﹐不可不嫌。」成棟然之。遂罷修行宮﹐止遣官迎駕﹐蓋遠生承式耜意﹐欲駕返桂林也。

召大學士瞿式耜赴行在﹐式耜疏辭。

戊戌﹐督輔何騰蛟復衡州﹑永州﹐師次湘潭。

庚子﹐復寶慶。張先璧﹑唐姚﹑陳友龍等所復。

以袁彭年爲都察院﹐左都禦史﹐洪天擢爲吏部侍郎﹐潘曾緯爲大理寺正卿﹐李綺爲提學副使。從李元胤薦也。

補陳世傑翰林學士﹐吳以連驗封司﹐李貞給事中﹐髙賚明禦史﹐王應華光祿卿﹐楊邦翰太僕卿﹐唐元楫職方司。從元胤薦也。世傑等皆廣人。

升曹燁兵部尙書﹐耿獻忠﹐毛毓祥通政使。從洪天擢薦也。

大學士嚴起恆﹑王化澄﹑朱天麟﹑吏部尙書晏淸﹑吏部侍郎吳貞毓﹑科臣吳其﹑洪士彭﹑雷得復﹑尹三聘﹑許兆進﹑張起等俱赴行在所。

副都禦史劉湘客﹑禮部侍郎吳﹝卽吳文瀛﹞﹑吏科給事中丁時魁﹑戶科都給事中蒙正發﹑兵科都給事中金堡﹑禮科都給事中李用楫﹑文選司郎中施召徵﹑光祿卿陸世廉﹑太僕卿馬光﹑儀制司徐世儀等皆赴行在所。

以上八則見《兩粵新書》﹐事多未核處。劉湘客撰《瞿畱守傳》﹐實未嘗赴行在。

九月癸丑朔﹐有火星自東隕﹐有聲。

淸陷寶慶。陳友龍復降。

冬十月壬午朔﹐惠國公李成棟入朝。成棟五日一朝。時﹐政無巨細﹐上悉委之﹔成棟亦必請旨後行。

督輔何騰蛟檄馬進忠﹑李赤心會師取長沙。

南雄知府淩犀渠遇害潮州。

二十二日﹐淸再陷常徳。

左都督李元胤署吏部尙書。元胤旣殺佟養甲於徳慶道上﹐威權愈赫﹐會其誕日﹐饋送稱觴﹐達於冬杪。通政司疏陳乞官﹐日以千計。閣臣票擬﹐只有「著議具奏」四字。文選𨿽掌銓衡之權﹐空名而已。廣省非從元胤轉奉成棟咨﹐不得擅爲除授﹔桂林﹑平樂則瞿守爲政﹔廣遠﹑柳州則焦新興爲政﹔潯南﹑思泰則陳慶國爲政。慶國先有降表至廣﹐爲成棟所鄙。承成棟旨﹐咸思擊之。

洪雅兵亂。是冬﹐洪雅鎭湯國聘與團練花漢將﹐熊振生治兵相攻。洪雅之境無寧宇。

十一月��朔。

李成棟請出師南雄﹐與金聲桓合攻贛州。

督輔何騰蛟遣兵復安化﹑醴陵﹑益陽﹑湘鄕﹑攸縣。

初二日﹐馬進忠﹑李赤心兵至長沙。

淸大同鎭姜壤以大同內附。

二十六日﹐淸吳三桂兵至保寧。

永國公曹志建駐永州。

十二月��朔。

李成棟師次南雄。

淸援長沙﹐李赤心大掠湘潭而遁。

三年己丑春正月��朔﹐駕在端州。

罷大學士朱天麟﹐召舊輔黃士俊﹐何吾騶入直。科臣金堡等疏劾陳邦傅﹐邦傅疏請「卽﹕用堡爲監軍﹐以觀臣十萬鐵騎﹗」十一日大學士朱天麟票擬有「金堡從來朕亦未悉」之語。十二日早朝﹐科臣丁時魁等率科道十六人進丹墀﹐掛冠而出。上不得已﹐賜諭帖於李元胤﹐收回原旨。天麟卽日放還田裏。金堡﹑丁時魁等仍舊供職。時﹐魁等又劾天麟﹕「結太監王坤求陳邦傅特薦﹐得以入閣。又令其長子爲禦史﹐掌河南道﹐次子爲中書﹐弟爲行人。」得旨﹐一門盡黜。

十九日﹐淸再陷南昌﹐金聲桓敗沒。一作廿九日。南昌有湯副總守進賢門﹐獻城﹐王得仁被執﹐死之。姜曰廣自經。

二十一日﹐淸再陷湘潭。督師定興侯何騰蛟被獲﹐不屈﹐死之。馬進忠走靖州。諸帥望風奔潰﹐卻地數百里﹐省會震撼。老幼竄走﹐內外數十萬﹐不復舉煙火。

淸陷衡州。

廿八日﹐大學士黃士俊﹑何吾騶﹐乞罷﹐許之。

嚴起恆﹑王化澄同入閣辦事。詔敕中書張立光﹐昆山張魯傳之子﹐陳邦傅致金珠﹐祈攺敕中一字。因去秋駕過潯州﹐邦傅畱守潯州﹐如瞿相例。中書寫敕﹐遂以「世」字易「居」字﹐科道疏論﹐立光擬罪。

袁彭年求入相﹐不得﹐上疏云「儻臣向者以三千鐵騎西來﹐今日君臣安在。」上持其章示羣臣﹐舉朝大駭。時﹐肇慶有假山五虎圖﹐爲元胤以賈冒李也。元胤本姓孫﹐又姓賈。五虎者﹐爲總憲袁彭年爲虎頭﹔丁時魁爲虎尾﹔戶科蒙正發爲虎腳﹔兵科金堡﹐浙人﹐隆武初﹐爲延平知府﹐疏激上殺ぁ卿尹文燁﹑施琥二人﹐人畏之﹐號爲虎爪﹔副都劉湘客陜西布衣﹐來自瞿相﹐又爲成棟同鄕﹐號爲虎皮﹝見《兩粵新書》﹞。

二十八日﹐定隨侯趙榮貴戰沒龍安柏峪口。﹝隨一作遠﹞

二月��朔﹐張先壁率水陸兵數萬攻辰州﹐不克。

初五日﹐淸入撫州﹐次日破建昌。

初九日﹐樂安縣殺姚大使。

二十五日﹐破蠡縣。

陷長沙。

破嵊縣。

晦日賴熊等廷陽。

是月﹐淸陷信丰﹐惠國公李成棟沒於陣。正月﹐成棟逾巓攻贛州﹐適金聲桓戰不利﹐全師退去﹐成棟勢單。淸將髙進庫乘機拒戰﹐成棟復不利﹐退至信丰。兵潰不可制﹐成棟親爲斷後﹐乘馬渡河﹐負鐵甲。馬不勝水﹐溺﹐成棟遂卒。時﹐中軍杜永和代領其眾﹐淸兵復追敗之。兵部侍郎張調鼎﹑監軍道姚生文爲亂兵所殺。

三月。

初七日﹐行在得督師何騰蛟﹐惠國公李成棟敗報。方中湘之報陷也﹐羽檄達行在﹐公卿震駭。會政事堂議所以代定興侯者﹐僉曰「惟畱守公望尊徳鉅﹐足以節制諸將。議欲舉大事﹐招討湖南北﹐莫畱守公宜。」奏上﹐上曰「兪惟畱守式耜﹐作朕柱石。朕悉其才﹐是必能爲朕任閫外﹐釋北顧憂者。」於是賜式耜彤弓鐵鉞﹐特遣郎官一員捧詔﹐詔式耜﹐從此沅﹑湘﹑水寶﹑鄂﹑嶽上下三軍之在行間者﹐皆得生殺予奪惟命。式耜辭不獲﹐乃戒期誓眾﹐建元帥旗鼓﹐申號令﹐親出入行間。令且環師全永﹐跳蕩捷擊﹐刻日可獻俘馘。

初八日﹐兵至湘潭。

夏四月初三日淸再陷寶慶。

初五日太白入月。

初八日﹐犁虜伯孫守法敗沒於興安。沒於藥箭寨。

十四日﹐故科臣沈迅自焚於萊陽。

二十六日﹐淸破長山。

孫可望據南﹐自疏求封秦王﹐不允﹐以安東封之﹐可望不受。可望遣龔彜之弟鼎獻南金三千兩﹐名馬四匹﹐求封親王名號。金堡以祖制無有﹐阻之。廣西南寧府與滇之廣南府接壤﹐龔彜來書有「不允卽殺出」等語﹐陳邦傅大懼﹐卽具疏爲可望請封秦王﹐大學士嚴起恆以爲不可﹐止封安東王﹐可望因拒命。未幾﹐可望密遣人擊起恆於鄧州之濱﹐幾殆。

五月��朔﹐以兵部侍郎張同敞總督湖廣軍務。

授瞿昌文中書舍人。昌文﹐式耜孫也﹐自海至。

督師堵胤錫辭朝﹐旋病卒於潯州。胤錫將﹝疑有脫字。臯注﹞滇南過宜章﹐圖入粵東﹐因割據者彊觸相淩﹐乃不果行。遂以偏師會曹志建於永明。孤軍無援﹐遂爲所制。兵將瓦解﹐胤錫單騎夜遁走。間道覲闕﹐至潯陽卒。

劉湘客曰﹕胤錫移瞿公書云「上有密敕云﹕『東人握君於掌﹐一朝不戒﹐生劫入舟﹐朕不復有中土之望。惟卿與瞿先生圖之。』」瞿公得書大驚﹐知斯語非出上意。鹵簿諸臣欲外鎭與東諸俟釁﹐則從中可攬權﹐故詭爲上敕﹐使胤錫聞於諸鎭。上方蹕東﹐鼓厲徵討﹐詎意內外生釁﹐書四年朝事始末致胤錫﹕「我輩不力視封疆﹐聽人臯牢而啟釁﹐非社稷之福也。」忠貞營勛國公髙必正諸勛咸偉其議。

六月��朔﹐左都禦史袁彭年以憂去。

自五月乙亥雨﹐至於六月乙丑﹐大水﹐寒。

秋七月��朔﹐遣內侍持敕獎南雄守將閻可義﹑杜永和。副將楊大甫與李元胤不協﹐先燒營東下﹐南雄單弱。可義斷指自誓﹐軍心始固。

十四日楊展破遂寧﹐旋潰回嘉州。

永州再陷﹐興寧侯何一靑退守榕江﹐督輔瞿式耜檄一靑出兵屯全州。

召廷臣集議於慈寧宮﹐發東餉萬兩。

八月��朔﹐初八日以督輔瞿式耜生日﹐遣官賜金幣。

十八日﹐姜襄敗沒於大同。

袁舀﹑武大定等誘殺楊展遂據嘉眉。明年春﹐葛佐明倚九溪之險﹐糾眾與袁﹑武相拒﹐期年始定。

是秋﹐淸帥尙可喜攻陷潮州。大學士郭之奇﹑禮科都給事中郭朝薦相傳殉節。

冬十月﹐贈何騰蛟中湘王﹐李成棟寧夏王﹐金聲桓南昌伯﹔設壇祭之。

大學士王化澄致仕﹐嚴起恆入直。自黃土俊﹑何吾騶去位﹐有疏未拜﹐而先商票擬。落旨不符﹐則與化澄相仇。故化澄罷去﹐惟起恆耐之﹐故得獨相。

十一月��朔﹐徳化王被獲﹐遇害。鄭芝鵬踞石橊城﹐淸兵至﹐隨遁去。劉中藻在福寧﹐勢窮自縊﹐福建盡失。惟延﹑漳﹑汀﹑三郡界連江西﹐而延平所屬﹐皆處萬山中。淸兵旣去﹐徳化王慈燁踞將軍寨﹐先陷大田﹐繼破龍溪﹐攻順昌﹑將樂。十一月﹐淸兵復陷之﹐王被獲﹐兵部尙書羅茂生等降。

十六日﹐淸入��州﹐巡撫鄭愛陣歿於燕子窩。副將陳勝﹑彭昌﹑髙勝﹑談玉等戰於白虎關﹐俱被獲﹐死。

十一月。

十二日﹐興寧俟何一靑率粵兵數萬攻永州。不克﹐退入山。

曹志建復永州。並復桂陽﹐擒淸官李亨。

潮州守備郝尙文降淸。

孫可望大掠貴州﹐殺富順王平鼎。

是歲封李建捷安肅伯。建捷﹐北直眞定人﹐成棟養子﹐從信丰歸守廣州。

四年﹝庚寅﹞春正月﹐駕在端州。

淸陷南雄﹐屠之。閻可義力戰而死﹐杜永和以餘兵守淸遠峽。

初六日﹐淸陷韶州。寶丰伯羅成耀預遁。

賜李元胤復姓爲孫。上以成棟死難﹐晉元胤車騎將軍﹐封南陽伯﹐元胤力辭。

詔固不許。乃勉受車騎印﹐而章疏多不攺元銜。去冬淸以精騎破南雄﹐韶鎭羅成耀棄城走﹐元胤聲其罪﹐與蒼梧棄督師鎭揚大用咸伏誅﹐人咸服其紀律﹐時督廣州。杜永和退走海外﹐保瓊州。

初七日﹐復以王化澄爲大學士。

初九日﹐駕發端州。十三日﹐命李元胤畱守。上聞韶鎭羅成耀遁去﹐遂戒舟西上。

駕至徳慶。

二月��朔﹐駕至梧州。戎政劉遠生奏自請行﹐守淸遠峽﹐給事中金堡奏畱駕﹐爭之不得。適大學士瞿式耜疏至﹐言「粵東難得易失。且韶去肇數百里﹐彊弩乘城﹐堅營固守﹐亦可待勤王兵至﹐何乃朝聞警而夕登舟﹖」疏再上﹐而蹕移徳慶﹐向梧州矣。

下給事中丁時魁﹑金堡﹑蒙正發﹑詹事侍郎劉湘客詔獄。從禦史程源奏也。大學士瞿式耜七疏救金堡等。時﹐上至梧州﹐百官請修行臺。上欲以舟爲家﹐有旨命陳邦傅統兵護駕﹐馬吉翔護三宮舟先行。五虎失勢﹐報仇者羣起﹐獨袁彭年以憂去得免。時魁等奉旨逮問於梧州﹐照廠衛﹐故事﹕榜掠招賂以數十萬計﹐盡以充餉。拷訊時﹐惟堡大呼二祖列宗﹐余則乞哀殊甚。

十五日﹐淸攻奉天。總督劉祿﹑監軍禦史毛養登戰死﹐馬進忠走靖州。

二十六日﹐淸攻廣州。

淸陷惠州。惠州總兵黃應傑﹑道臣李士璉﹑知府林宗京等﹐以惠州降淸﹐並執趙王由炎以獻。

三月。

廿四日﹐淸破永州鐵柱關﹐次日破龍虎關。總兵向明髙﹑姚得仁陣歿。永國公曹志建奔灌陽。

二十八日﹐朱敕發內閣﹐榜袁彭年﹑金堡﹑丁時魁﹑劉湘客﹑蒙正發等罪於朝堂﹐追贓遣戍﹐以昭法紀。

夏四月��朔﹐再行考選。朱士考選第一﹝常州靖江縣人﹞補吏科給事中﹐以代丁時魁。補童云驤禦史﹐潘駿觀職方主事﹐云驤謝恩時﹐伏地不能起﹐殞於禦舟。

初八日﹐淸兵至黔陽。

二十日﹐王光恩駐巫夔間﹐行屯政。

淸兵至郴州興寧縣。巡撫黃順祖﹐總兵林國瑞戰死﹐其眾二千人被屠。

二十四日﹐興國侯李赤心擒永州淸官李茂祖﹑余世忠﹐送行在﹐誅之。茂祖﹐陜西布政﹐署巡撫事﹐世忠乃鎭將也。

六月��朔。

淸入淸遠峽。淸遠參將酈文龍﹐東總兵張道瀛﹐參將張善﹐南雄副將覃養志等俱降。

秋七月��朔﹐湖南巡撫���﹐總兵白文明﹐自郴桂出降於孔有徳。

八月。

十五日﹐禦舟泊擊龍洲。在梧州之東。

自春至秋﹐王﹑嚴二相﹐隨駕逍遙河上﹐有民謠云「漢宮秋也﹔昭陽愁也。」起恆字秋冶﹐化澄字昭陽﹔上與太后﹑三宮置酒樓船﹐簫鼓於梧州擊龍洲之上下。起恆手書「水殿」二字﹐掛小牌於禦舟前。上飲至中宵﹐不樂而罷﹐以淸遠峽及惠間有敗報也。

九月﹐淸破灌陽。知縣李遇升被獲﹐死。

曹志建奔恭城。

冬十月��朔﹐日有食之。上不怡。嚴起恆疏請修省。

大學士瞿式耜遣其孫昌文入覲於梧州﹐授昌文翰林院簡討。

十一月。

駕幸藤縣﹐陳邦傅自潯江迎駕。

初二日﹐淸陷廣州﹐屠之。李元胤攜重資入廣州﹔城中人亦嬰城自守。男子上城﹐婦女饋餉。淸兵環圍城外﹐自八月至十一月初二日五鼓﹐北門觀音山紮云梯﹐遂入城。城中驚惶相蹂踐﹐炮統相擊﹐城門築塞難開﹐百萬人民﹐盡死於內。杜永和自淸遠敗後﹐退還端州﹐尙有兵萬人。知不能守﹐遂奔恩平﹑髙﹑電以扼髙﹑雷廉。上與太后﹐三宮移駕西上﹐至藤縣﹐遂分爲兩。陳邦傅自潯州來迎駕﹐諸臣與之合者﹐皆往石江﹔不入者﹐則入容縣溝﹐赴北流﹑陸州﹑髙化境。兵多散敗﹐肆行劫掠。戶部尙書吳貞毓失一妾﹐刑部尙書毛毓祥﹐孑身遁﹐聞上往南寧﹐向交趾及二十四土州爲援。相隨有王化澄﹑嚴起恆﹑馬吉翔﹑龐天壽等。陳邦傅尙據潯江爲殿後﹐其兵尙萬餘。

初三日﹐淸孔有徳入全州。

衛國公胡一靑撤守榕江兵。

初四日﹐孔有徳犯興安。四日﹐有徳兵至興安﹐次日辰刻﹐大舉入巖關。開國公趙印選﹑衛國公胡一靑﹑寧遠伯王永祚﹑俱以分餉入桂﹐榕江空壁。武陵侯楊國棟﹑寧武伯馬養麟﹐方馳出小路軍榕江﹐兵未戰而自潰。發使趣印選﹐印選已出城。城中大亂﹐沿道驅掠。式耜令戢之不得﹐城中潰兵各鳥獸散。一靑﹑永祚從城外去。式耜衣冠危坐署中。適總督張同敞自靈州回﹐過東江﹐不入泅水﹔過江﹐入桂林﹐願與式耜同殉國。

初六日﹐孔有徳破桂林。劉湘客作初五日﹐用歷異也。

淸江王及其世子﹑長史李��﹐被獲不屈﹐死。

畱守大學士瞿式耜﹑兵部侍郎張同敞被執。不屈﹐羈於別室。

大學士王化澄﹑戶部尙書董天閱﹑廣西布政朱�俱降於淸。

桂林﹑平樂﹑全州﹑��﹑東安﹑永寧﹑臨桂﹑靈川﹑興安﹑義寧﹑昭平﹑灌陽﹑永福﹑恭城﹑陽朔﹑荔浦﹑修仁﹑富川等十七州縣俱陷。

閏十一月。

十七日﹐畱守大學士瞿式耜﹑兵部尙書張同敞死之。劉廂客曰「瞿公執去﹐見有徳﹐公云﹕『事已至此﹐一死足矣﹐夫復何言﹖』有徳雅重公﹐安於別所﹐防衛嚴而不失禮焉。公賦詩與張公賡和﹐邏卒得公與胡一靑書﹐知公死心社稷﹐而志未灰也﹑十七日辰刻﹐請公出﹐公笑謂張公曰﹕『我二人多活了四十日﹐今日事畢矣﹗』張公亦謂曰﹕『今日得死所矣﹗』遂南面被害。十六日之夕﹑十七日之辰﹐雷霆冬發﹐遠近皆曰﹕『徵在公也。』瞿公絕命詩云﹕『從容待死與城亡﹐千古忠臣自主張。三百年來恩澤久﹐頭絲猶帶滿天香﹗』時給事中金堡已爲僧﹐上書有徳﹐請葬二公﹐遂瘞北門園。」

十二月。

駕幸南寧﹐入土州。朱天麟﹑嚴起恆﹑王化澄﹑馬吉翔﹑龐天壽等俱從行。

擢兵科給事中張起爲副都禦史﹐巡撫南寧。

南陽伯孫元胤被獲於欽州﹐赴廣州。五日之內﹐兩廣連陷﹐駕離梧州﹐爲陳邦傅所劫﹐百官星散。元胤身率散卒護蹕﹐憩南寧。身至南海﹐檄舊旅。至欽州﹐爲土兵王勝常所劫﹐械送廣州。見有徳﹐不屈膝。有徳不遽殺﹐畱之以招杜永和。

是冬﹐髙﹑李二將率眾數千渡滬﹐自黎州出掠嘉眉。

五年辛卯春正月﹐��朔﹐駕在南寧﹐尋幸安隆州。

二月十五日﹐淸陷梧州及蒼梧﹑藤縣。

二十五日﹐淸陷柳州及象平﹑馬平。

三月。

端州﹑羅定州降於淸。

淸陷髙州。髙州提督李明忠兵潰於�﹐淸兵追至電白縣﹐明忠預遁﹐淸遂陷髙州。道臣郭光祖﹑吳人龍﹑知縣文振義﹑副將王邦友等俱降淸。

新泰伯鎭守潮州總兵郝尙文﹑潮州道沈時﹑知府王朝鼎俱降於淸。尙文尋內附。

夏五月﹐秦王孫可望遣將賀九儀﹑總兵常榮將兵至南寧護駕﹐並請移蹕南。上亟召隨從諸臣議之。時﹐閣臣吳貞毓﹑禦史王光廷﹑徐極等勸駕幸欽州﹐依李元胤。閣臣朱天麟力請幸滇﹐言「元胤屢敗之餘﹐眾不滿千﹐棲依海濱﹐其不足恃﹐明矣。南山川險阻﹐雄師百萬。北通川陜﹐南控荊楚。亟宜移蹕﹐以堅可望推戴之心﹐以慰中外臣民之望。」吳貞毓﹐魏光廷等堅執不可﹐遂寢其議。

秋八月﹐慶國公陳邦傅與其子文水伯陳曾禹遣將至梧州﹐降於孔有徳。

潯州總兵李時﹑方有聲﹑副總兵鄧景﹑監軍道楊兆文﹐潯州知府何允中﹐俱降於淸。

陳邦傅殺宣國公焦璉。璉與邦傅有兒女戚﹐邦傅說降﹐不屈﹐遂爲所誘殺。又寧端伯茅守憲爲邦傅所脇﹐繳印降。守憲尋悔恨﹐遂卒。

冬十月﹐撫南王劉文秀率兵五萬攻保寧﹐不克。文秀自滇入蜀﹐與袁韜﹑武大定等相拒數月。

十四日﹐靖南侯於大海率兵於荊州﹐降於淸。大海初據夔州之巫陽﹐爲孫可望所敗﹐故降。

定川侯李占春被執。占春僞降﹐卽爲僧遁去﹐尋復被執。

是歲﹐永州諸生鄧光遠﹐不屈﹐死之。

孫可望殺大學士楊畏知。畏知故滄衡道也﹐永曆攺元﹐擢部院。是年﹐入覲安隆﹐晉大學士﹔還滇﹐可望忌而殺之。

●卷下

六日壬辰正月��朔﹐駕在安隆州。

二月二十五日﹐吳三桂破嘉定州﹐總兵白文選預遁。

淸耿繼茂兵入欽州﹐開國公趙印選預遁。

杜永和守瓊州﹐降淸。

三月初八日﹐湖北晝晦﹐大風揚沙﹐至持燭而行。

官車復沅州﹐又復平遂衛﹑藍田縣。

淸破佛圖關﹐遂陷重慶。

夏四月二十日﹐淸入敍州﹐總兵王俊臣﹑白文選退守永寧。

故四川提學任佩弦降於吳三桂。

十一日﹐徳州雨雹﹐大者如瓜﹐殺三人﹐沈漕舟一。

十三日﹐淸殺南陽伯孫元胤﹑安肅伯李建捷。元胤聞杜永和之降﹐慟哭三日夜﹐淸遂殺之﹐投屍江中。時﹐前鋒將周彩﹑安肅伯李建捷亦成棟養子﹐與元胤義兄弟也。建捷嘗從杜永和先登廣州﹐敗走蒼梧﹐與元胤同護蹕﹐亦隨海內。欽州作難﹐已登舟出海。聞元胤被執﹐遂願與同死。

十八日﹐官軍復靖州﹐擒斬淸總兵楊國勛。

廿一日﹐孫可望自靖州率眾攻湖南﹐淸帥沈永忠遣張國柱禦戰﹐可望擊敗之。

六月荊江侯張先壁朝行在﹐封沅國公。

晉馬進忠鄂國公。

吳三桂破石泉縣﹐巡撫詹天顏﹑及曹淇等俱被獲。天顏﹐福建人。

秋七月庚午朔﹐復寶慶。

初四日﹐安西王李定國﹑平東王孫可望﹑復桂林﹔孔有徳﹑陳邦傅﹑曾盛﹑祖祕希﹑孔承先﹑孫龍﹑孫延世﹑董英﹑袁道先等伏誅。可望自行在出寶沅﹐定國帥偏師輕騎扼有徳於桂林﹐旬日下數十城。有徳自刎。已獲其幼子置軍中﹔至十三年己亥春﹐殺之。

十一日庚辰﹐黃霧四塞。

復永州。擒斬淸紀國相﹑鄧胤昌﹑姚傑等數十人。

八月十六日﹐復夷陵。

十八日﹐建極殿大學士朱天麟卒於廣南府﹐予祭葬﹐蔭一子中書舍人﹐謚文靖。

孫可望敗淸於靖州。可望駐長沙善安縣。

博興侯張月降於淸。

九月﹐淸再陷梧州。

杜永和﹑張月執﹑提督李明忠降於淸。

詔授文日章爲攸縣知縣。

吳三桂兵至龍安邊堡。

冬十月﹐撫南王劉文秀攻保寧﹐不克。文秀自綿州出攻保寧﹐十日﹐吳三桂至﹐文秀撤圍退。

十一月十三日﹐官軍復衡州﹐擒淸辰州總兵徐勇及劉升祚等。

十九日﹐淸兵至湘潭﹐馬進忠退守寶慶。

二十三日﹐淸再陷衡州。總兵馬�敗死。

十二月初五日﹐淸陷藤縣﹐總兵羅超戰歿﹐再陷賀縣。

二十九日﹐淸兵入平樂縣﹐守將彭俊陣歿。

是歲﹐封莫宗文安仁伯。

七年癸已春正月��朔﹐駕在安隆州。

二月﹐李定國﹑馬進忠兵入永州。

二十八日﹐永州陷﹐李定國走龍虎關。

孫可望駐靖州﹐總兵馮壯力駐奉天。

淸帥耿繼茂破廉州﹐道臣河道光被執﹐死。道光﹐江西庚午舉人﹐初任南太和知縣。

三月﹐武陵侯楊國棟﹑安仁伯莫宗文﹐攻常徳﹐不克。

十七日﹐孫可望禦淸兵於周家堡﹐敗回寶慶。

安西王李定國敗於肇慶﹐退駐柳州。

夏四月﹐郝尙文復以潮州內附﹐斬淸知府薛信辰。

五月﹐封楊時淸徵定侯。

六月初四日﹐潮陽再陷。

閏月初九日﹐安西王李定國出師廣州﹐攻肇慶。

二十六日﹐總兵周金湯攻復遂溪﹐降其守將陳琪。

秋七月﹐李定國復化州﹑吳川﹑信宜﹑石城。定國以施尙義守化州。

初九日﹐李定國離肇慶。

十三日﹐李定國遣兵入賀縣﹑樂平。

二十一日﹐李定國率兵二萬攻圍廣西賊﹐不克。定國圍七晝夜﹐淸兵自奉天至﹐定國解圍。

總兵王之邦﹑卜寧﹑張蓋陣沒於陽朔。

叛將趙文貴執四川道孫胤乾至保寧﹐獻於淸。

孫可望駐奉天。

李定國兵擒斬淸廣西巡撫王荃可。

八月初五日﹐石城遂溪陷。

化州陷。

九月十四日﹐潮州再陷﹐新太侯郝尙文父子投井死﹐潮州道李兆京被獲﹐死。以王立功內應也。尙文一作尙久﹐以功歷升總兵﹐守潮州﹐淸至以城降附。戊歲﹐李成棟內附﹐尙文復正朔﹐詔以爲將軍﹐仍駐潮州。李敗﹐復降淸﹐爲潮州總兵﹐尋加銜管水師﹐中疑不肯越省城。癸己﹐復奉正朔﹐自稱復明將軍﹐挾諸鄕紳入城﹐盡反淸所署官屬﹐願從者仍與原銜﹐不願者拘畱之﹐惟教官以下聽。下各邑﹐追印﹐多挾印去﹐空城以待。惟龍溪知縣焦某舉城歸之。至是淸以重兵壓之﹐尙文父子投井死﹝一曰自縊死﹞。

冬十月﹐淸帥尙可喜陷吳川縣。陳彜典﹑陳其策被殺。

十一月二十日﹐淸督祖澤遠援鄖陽。

十二月十三日﹐淸破郴州桂東縣黃蠟潭。巡撫朱俊臣陷陣死﹐總兵羅念等降。

是歲﹐官軍擒斬淸廣西右江道參議金漢葸﹐樂平知府尹明廷。廣西副將溫如珍降淸。

八年甲午春正月��朔﹐駕在安隆府﹐以吳貞毓爲大學士。

孫可望駐靖州。

二月﹐安西王李定國帥兵入髙州﹐張月來歸。

夏四月初十日﹐李定國兵至雷廉﹐遣將攻復羅定﹑新興﹑石城﹑電白﹑陽江﹑陽春等縣。

六月李定國遣將攻梧州﹐不克。

官軍擒斬淸湖廣湖北道右參議劉鼎祚﹑辰州知府王仕。

秋七月﹐遣內臣至廈門島﹐冊封朱成功爲延平王。

二十六日﹐平遠再陷。

冬十月初三日﹐官軍攻圍廣州。

十一月﹐詔攺安隆州爲府﹐攺都康﹑萬承﹑安平﹑龍安諸州爲府。

十二月��朔﹐延平王克復漳州。

初六日﹐李定國攻新會縣。

十四日﹐淸援廣州﹐官軍解圍。

十六日﹐李定國攻肇慶﹐不克﹐還廣西。

南寧巡撫張起致仕。起與孫可望標將賀九儀不和﹐故也。

是歲﹐予大學士吳貞毓自盡﹐殺張釒鼎十餘人。詔曰「朕以藐躬﹐纘玆危緒。上承祖宗﹐下臨臣庶﹐閱今八載﹐險阻備嘗。朝夕焦勞﹐罔有攸濟。自武衡肇梧以至邕新﹐播遷不定﹐玆冬瀨湍﹐倉卒西巡。苗截於前﹐虜迫於後。賴秦王嚴兵迎扈﹐得以出險。定蹕安隆﹐獲有寧宇。數月間捷音疊至﹕西蜀三湘﹐以及八桂﹐氵存歸版圖。憶昔封拜者累累﹐若若﹐類皆身圖自便﹐任事竟無一人。惟秦王力任安攘﹐昆予一人。二年以來﹐漸有成緒﹐朕實賴之。乃有罪臣吳貞毓﹑張釒鼎﹑張福祿﹑全爲國﹑徐極﹑鄭光元﹑蔡宿﹑趙賡禹﹑周允吉﹑易土佳﹑楊鐘﹑任斗樞﹑朱東旦﹑李頎﹑蔣乾昌﹑朱議昶﹑李元開﹑胡士端包藏禍心﹐內外連結。盜寶矯敕﹐擅行封賞﹐貽禍封疆。賴祖宗之靈﹐姦謀發覺﹐隨命朝廷審鞫﹐除賜輔臣吳貞毓死外﹐其張釒鼎﹐張福祿等同謀不法﹐蒙蔽朝廷﹐無分首從﹐宜加伏誅。朕以頻年患難﹐扈從無幾﹐故馭下之法﹐時從寬厚﹐以至姦回自用﹐盜出掖廷﹐朕徳不明﹐深自劾責。此後凡大小臣工﹐各宜洗滌﹐廉法共守﹐以待升平。」

附孫可望奏﹕「爲行在諸姦﹐矯敕盜寶﹐擅行爵賞﹐大爲駭異。隨奉皇上賜書。將諸姦正法﹐仰見乾綱獨攬﹐離熠無私。首惡吳貞毓﹑張釒鼎﹑張福祿也﹔爲從者徐極﹑蔡宿等也。皇上立置重典﹐以彰國法矣。蓋李頎﹐臣弟也﹐剿虜失律﹐法自難寬﹐方責圖功以贖前罪﹐而敢盜寶行封﹐是臣議罰諸姦﹐反以爲應賞矣。且臣所部諸將士﹐比年來艱難百戰﹐應賞應罰﹐惟臣得以專之。故名器宜重﹐早已具疏付楊畏知奏明。卽畏知之服上刑﹐亦以晉中樞旋晉內閣之故。原疏具在﹐可復閱也﹐因憶兩粵並陷時﹐駕蹕南陵﹐國步旣已窮蹙。加之叛爵焚劫於內﹐虜首彎弓於外﹐大勢岌岌﹐卒令兌喙潸迹﹐曼然無恙﹐不謂非賀九儀等遵王朝令﹐星馳入衛之力也。又憶瀨湍移蹕時﹐危同累卵﹐諸姦惡力阻幸黔﹐堅請隨元胤敗死。使果幸防城﹐則誤主之罪﹐寸磔遂足贖乎﹖玆蹕安隆三年矣﹐才獲寧宇﹐又起風波﹐豈有一防城一元胤可以再陷聖躬乎﹖臣累世力農﹐未叨一命之榮﹐升斗之祿﹐亦非原無位號不能自雄者也。沙定洲以南叛﹐臣滅定洲而有之﹐又非無屯兵難於進攻退守者也。總緣孤憤激烈﹐冀畱芳名於萬古耳。卽秦王之寵命﹐初意豈能覬此哉﹖故楊畏知之賫奏疏中有云﹕『今之奏請爲聯合恢剿之意﹐原非有意以求封爵也。』臣關西布衣﹐據彈丸以供駐蹕﹐願皇上臥薪嘗膽﹐毋忘瀨湍之危。如皇上以安隆僻隅﹐錢糧不敷﹐欲移幸外地﹐惟聽睿斷。自當備辦夫馬錢糧﹐護送駕行。斷不敢阻﹐以蒙要挾之名。」

前南寧知府顧祖奎卒。祖奎﹐吳江人﹐祝發爲僧﹐卒於肇慶之白雲寺。

九年乙未春正月��朔﹐駕在安隆府。

二月孫可望駐貴州﹐以部將朱養思守南陵。

安西王李定國自賓州入南寧。

撫南王劉文秀駐川南。三月二十九日昭平陷。屬平樂倪志倫﹑歐光大﹑袁啟祕﹑徐麟俱降淸。

夏四月二十六日﹐李定國兵敗於新會。標將王成﹑張士祿﹑嶺西道陸土瑞﹑�道李升﹑東安知縣羅大經俱降淸。

五月二十三日﹐劉文秀﹑馬進忠與武大定等攻常徳﹐不克。

冬十月﹐蜀鎭胥登榮降於吳三桂。一作胥發榮﹐明年正月降。

十年丙申春正月��朔﹐駕在安隆府。

夏四月﹐安西王李定國﹐迎駕入南。定國兵至�州﹐詭爲淸兵戰敗﹐孫可望部將關有才之兵遂奉詔入安隆州﹐執可望家屬以去。

六月﹐潯南﹑恩恭俱降淸。

秋七月﹐義寧伯龍舀駐柳州。舀與李定國爲應援﹐旋被獲﹐死。

十八日﹐延平王攻福州。

九月十九日﹐淸入辰州。

冬十月﹐夔州巡撫鄧希明﹑總兵張元凱降於吳三桂。希明自獻賊亂後﹐與元凱同屯墾開縣﹐入覲安隆﹐授官。

十一年丁酉春正月��朔﹐駕駐滇都。

進李定國爲晉王。

秋九月﹐秦王孫可望謀叛﹐移師犯滇﹐晉王李定國﹑蜀王劉文秀奉命討之。師次曲靖府﹐十九日戰於交水﹐可望奔潰。

廿一日﹐叛藩孫可望遣賊將張勝間道襲滇﹐中書科中書舍人朱斗垣遇賊不屈﹐死之。先是﹐可望謀逆﹐其部將白文選將所屬來歸。上嘉之﹐封文選爲鞏昌王﹐遣尙寶司楊楨乾﹑中書朱斗垣﹐賫敕往曲靖軍﹐中途遇賊兵﹐遂爲所害。

二十二日﹐晉王李定國班師援滇﹐擊張勝於渾水塘﹐擒之﹐斬於市。

保國公王尙禮卒於滇中。

以馬吉翔爲大學士﹐李國泰爲司禮監。

進撫南王劉文秀爲蜀王。是年文秀遣總兵王俊臣﹑姚之貞等統兵三萬人攻保寧﹐爲吳三桂所敗。俊臣﹑之貞俱死﹐喪卒千餘。

萬翺﹑彭萬夫﹑李春秀望等降於淸。翺原任兵部尙書﹐萬夫爲某官﹐春秀舉人﹐降於淸偏﹐﹝﹖﹞沅巡撫袁廊宇。

冬十一月十五日﹐孫可望降於淸﹐可望爲定國所敗﹐率家卒數千人詣保慶降於淸﹐淸封可望爲義王﹐後隨出獵﹐被射死。初﹐可望部將桑某者降歸定國﹐故可望窮蹙奔降。桑某後爲淸兵獲械至北京﹐入見。桑慷慨自若﹐竟釋之。

十二月﹐淸兵攻雲貴。泗城州土官岑繼祿降淸爲響導﹐引淸兵從間道直抵安隆。時﹐晉王李定國守盤江。聞報﹐自統精兵三萬人倍道趨戰﹐我師敗績。

十二年戊戌春正月��朔﹐駕在滇都。

二月﹐原任總兵鄧凱朝行在。凱﹐江西吉安人﹐初同楊廷麟﹑劉同升﹑萬元吉﹑龔等奉隆武正朔﹐起兵江西﹔其父某死國事。

夏四月﹐官軍克橫州。

秋八月十七日﹐延平王克復臺州。

授鄧凱爲隨扈總兵﹐守大明門。是年冬十月初七日﹐上遣內臣李崇貴召凱入朝。上曰「爾忠義老成﹐可卽隨護東宮。」賜銀一百兩﹐賜銀鼎杯一隻。

冬十二月十五日﹐駕離滇都﹐傳幸永昌。

新津侯譚宏﹑仁壽侯譚毅﹑總兵譚憲﹑譚大圖俱降於淸。文臣方峙等同降。

鞏昌王白文選以兵二萬人守貴州﹑七星關﹐敗於淸。

曲靖知府蓋世祿降於淸。世祿﹐貴州畢節衛選貢生也。

十三年己亥春正月��朔初三日﹐淸兵入滇都。提督總兵劉之扶﹑許大元﹑總兵王宗臣﹑王有徳﹐副將朱文彩﹑朱文盛﹑提學道徐心箴﹑光祿寺少卿管南分巡洱海道黃復生等俱降於淸。復生仍管洱海道﹐心箴署臨沅道。

初四日﹐駕幸永昌。吳兵已入貴州。上在南﹐倉卒聞報﹐羣臣束手無措。太僕寺正卿辜延泰﹝仁壽人﹞請駕卽日幸蜀﹐開荒屯練以圖便利。上意未決﹐晉府中書金公祉﹝南人﹞極言入蜀不利。時文武臣僚滇人居多﹐皆思保妻子﹐弗欲遷﹐勸上寢之。吳兵分道前進﹐一從火洪﹑龍元﹑安龍入﹐一自率諸將從烏蒙入。上聞警﹐卒起行﹐先至永昌。沅江知府那燾起兵戰敗﹐登樓自焚。父子夫婦﹐闔門皆殉義死。泰安伯竇民望力戰不克﹐死之。時﹐晉王兵駐磨盤嘴﹐先遣大定營泰安伯竇民望領步兵三百人前行﹐與吳兵遇﹐民望誓將士爲殊死戰。自持雙刀﹐殺吳騎將數十員﹐騎步兵三十餘人﹐益畏縮欲退。是夜民望復謀乘勝捷擊﹐吳軍將行﹐爲小子所泄﹐吳知之﹐別遁﹐得免。明日民望復殊戰死﹐三百人且盡﹐尙存一小子奔吳營降吳。詢知民望﹐令槍炮齊發。民望受數百槍彈﹐從脇穿透﹐戰如故。持刀潰圍走﹐尋上所在。行三十里﹐血湧﹐僕地死。吳遂整兵前進。

晉王李定國退入交趾。

閏月十八日﹐駕幸騰越州﹐二十日遂行﹐以靳統武爲護駕總兵。其兵卽孫可望之眾也。廿一日﹐統武竄去。

二十八日﹐駕入緬關﹐緬人來迎。

二十九日﹐駕畱蠻莫﹐次日遂行。初﹐上在永昌﹐大學士馬吉翔﹑編修貴州塗敷功﹑吏部左侍郎四川鄧士廉﹑大理寺正卿齊環﹑沐國公天波﹑左衛將軍四川徐鳳翔等二百餘員﹐及家口二十餘人﹐不俟大軍齊發﹐先入緬界。

是月﹐雅州伯髙承恩及諸土司據兵守境。

二月��朔﹐文武諸臣自騰越齊奔緬境。

初四日﹐馬吉翔﹑李國秦棄太后﹑東宮﹐先奔井梗。

初五日﹐鞏昌王白文選遣兵至哇城迎駕﹐不值而去。

禮部侍郎潘琪卒。

十七日﹐淸兵入永昌騰越州。

十八日﹐駕幸井梗。是晚文武諸臣會於禦舟前﹐議遣總兵鄧凱﹐行人司任國璽使緬﹐馬吉翔止之。吉翔恐二臣先行﹐言其過也。

二十八日﹐遣馬雄飛﹑鄔昌琦使緬。緬王請大臣過河相議﹐乃遣二臣﹐惟通事傳說﹐皆神宗時事﹐所去敕書﹐彼出神宗敕相對﹐分寸不符﹐疑以爲僞﹔出沐國公印相對﹐乃信。緬因神宗二十二年因亂來滇請救﹐本朝不允﹐遂絕貢。

三月﹐通政司朱蘊金﹑總兵姜承徳自縊死。總兵潘世榮降於緬。沐國公天波﹑綏寧伯蒲纓﹑晉王總兵王啟隆等集於大樹下。天波曰「緬酋待我日疏﹐可就此處走護勒撤﹝靈臯按﹕「護勒撤」《南明野史》作「戶臘二撤。」蓋譯音參差也﹞﹐孟艮等處爲善。」吉翔與李定國有約﹐力阻之。十七日﹐陸行者到哇對河﹐離城五六里而營﹐緬酋疑我圖其國﹐發兵圍之﹐有被傷者﹐餘各星散。晉王總兵潘世榮卽降於緬﹐政通朱蘊金﹑吉翔中軍姜承徳各縊死。

夏四月﹐馬吉翔舉錦衣衛丁調鼎﹑考功司楊生芳使緬國。

二十六日﹐大理寺卿徐環卒。

安隆所﹝靈臯按﹕此字恐系「廳」字之誤﹞總兵周文龍降於淸。文龍自田州遣弁赴肇慶納降。

光祿寺少卿盧桂生降於吳三桂﹐授大理府知府。時晉王遣應奇說桂生歸正﹐應奇被執﹐送吳三桂﹐殺之。

五月初四日﹐緬王遣官以龍舟迎駕。

初五日﹐駕離井梗。

初八日﹐緬王羈駕於孟坑城外。地名「者梗」﹝靈臯按﹕《南明野史》作「赭」﹐又譯音之誤也﹞﹐緬王接駕﹐見中國男女財帛﹐心利之。欲圖害上﹐遂謀奉駕安置孟坑城外﹐四面皆海﹐人不得通。初七日﹐駕至哇城對河結營﹐初八日進者梗﹐卽前陸行者所札地也。構艸房十大間﹐上居依然以竹爲城﹐每日百餘兵守護。

初九日緬人進貢﹐上優賜之。相傳緬婦每日貿易如市﹐諸大臣皆短衣跣足﹐混入緬婦貿易﹐據地雜坐笑談。緬官乃曰「天朝大臣﹐如此規矩﹐安得不亡﹖」

行人司任國璽請設廠衛。

十六日﹐儀制司��朱衝卒。朱衝系江西宗室。

以使緬功﹐楊生芳文選司郎中﹐加丁調鼎五級﹐又敕緬隘官截止追駕官軍。馬吉翔與緬隘官敕一道﹐內云「朕已航閩﹐都有一切官兵﹐都與截殺。」

六月﹐安徳侯狄三品執馮雙禮獻於淸﹐授抒城侯。三品南建昌總兵﹐雙禮已封郡王。

二十一日﹐安南臣武公姿降於淸。武公姿官宗國公﹐遣人至南獻降表。

二十二日﹐延平王舟師克鎭江﹐圍南京﹐旋退入海﹐總兵甘輝等死之。

髙承恩爲弟承裔所殺。部將爭立﹐自相攻擊。

淸陷馬湖敍州﹐��伯提督總兵陳希賢等降。

鄖中郝永忠等固守。

秋七月﹐淸陷成都﹐總兵趙友鄢等降。禦史龐之泳﹑主事賀奇俱繳印降。

淸遣川南道髙毓苔招降原任四川巡撫萬任。

八月﹐滇國公沐天波使緬甸﹐入其城。緬俗以八月十五日各蠻來貢﹐欲張大聲勢。天波至彼﹐令跣足﹐以緬臣禮見。天波不得已﹐從之。歸而泣告於眾曰「我故屈者爲保全皇上計耳。」禮部楊在﹐行人任國璽﹐各疏劾天波屈節於緬誇。疏畱中。上不豫。以患足故。

九月﹐緬人進稻穀。緬進稻穀給各官窟迫者。吉翔據爲己物﹐私其所愛者。鄧凱不平﹐幹朝內大罵之。時有吳承爵者﹐乃吉翔之旗鼓﹐猝僕凱於地﹐損一足。

光澤王嚴鐵﹑大學士郭之奇﹑總兵楊祥被獲﹐不屈﹐死之﹐時雲南旣陷﹐之奇等避入交趾。交誇懼﹐縛送廣西被害。之奇絕命詩云「十載艱虞爲主恩﹐居誇避世兩堪論。一聲平地氛塵滿﹐幾疊幽山霧雨翻。曉澗哀泉添熱血﹐暮煙衰艸送歸魂。到頭苦節今方盡﹐莫向西風灑淚痕。」「成仁取義憶前賢﹐異代同心著幾鞭。血比萇弘新化碧﹕魂歸望帝久爲鵑。曾無尺寸酬髙厚﹐惟有孤丹照簡編。萬卷詩書隨一炬﹐千秋霜管俟他年。」祥﹐蜀人﹐不識字﹐以忠義自許﹐臨艱神色不變。望西叩首謝恩﹐危坐就刑。觀者無不流涕。

命造歷日。從鄧凱請也。

冬十月﹐郝承裔以嘉定眉等州叛降於吳三桂﹐未幾﹐承裔反正﹐至辛丑年被獲﹐死。

蜀鎭寧侯王友進遣官降於吳三桂。

安南都統使莫敬耀入貢於淸。

是冬﹐嘉靖州陷。

十四年庚子春正月。駕在孟坑城外。

徳陽王至浚降於淸。至浚初奔交趾﹐與太監王應遴同匿髙平境內。自安南莫敬耀入貢於淸後﹐勢益孤危﹐故至浚亦降。

三月初一日﹐穎國公楊武叛降於吳三桂。三桂令楊武招降貴州布政司朱企炅﹝岷藩宗室﹞﹑武靖侯王國璽﹑兵部侍郎尹三聘﹑編修劉ぇ﹑尙寶司楊楨乾﹑知府範春鰲等六人﹐六人遂繳印降﹐赴北。

大學士方端士降於淸。

禮部司務王應偉卒。

秋七月﹐緬人邀滇國公沐天波再入其城﹐不允。緬使曰「此番可冠帶而去。」天波終不允。

八月﹐郝承裔以雅州內附。

九月﹐晉王李定國出孟艮﹐與白文選入緬關﹐次日同具疏請迎駕﹐不果。定國迎駕疏內言「前後三十餘章﹐不知曾到﹐今與緬王相約﹐何地交遞﹖」而諸臣在內﹐只圖安樂﹐全不關節出險。緬官求敕一道去了。外俟久無消息﹐乃拔營而去。

以湖廣道禦史鄔昌琦攺升河道掌六科。從馬吉翔所薦也。

授烏撒知府王祖望禮部主客司。祖望﹐晉王藩前人﹐能醫。中宮有疾﹐用其藥而愈。

太常寺博士鄧居詔疏陳時事。居詔疏爲停止不急之務﹐仰祈修省等事﹐內侵吉翔﹑及各員自謀自衛等語﹐蓋指行人任國璽欲轉江西道而言也。吉翔怒﹐奉旨該衙門知道﹐旨方下﹐而國璽回道及各升轉旨旋下矣。居詔不平﹐卽劾國璽﹐國璽亦劾居詔。一日﹐上召面質不果﹐惟吉翔﹑國泰傳旨云「鄧某當學好﹐免杖﹗」碎國寶以給各員。吉翔奏外有大臣三日不舉火者。上不信。次日吉翔﹑國泰復合奏。上怒﹐擲皇帝之寶﹐命掌庫大監李國用碎之。國用叩頭﹐辭不敢。又次日吉翔﹑國泰碎之﹐以散給各員。上怒曰「你們要收門生﹐特把朕作人情耳﹗」

十五年辛丑春正月﹐駕在盂坑城外。

二月﹐吳三桂破爲乃麻衣。龍吉兆﹑吉佐等俱被獲。

咸陽侯祁三升降於吳三桂。三升與定國不和﹐獨走戶臘﹐三桂遣官招之﹐遂率兵七十餘人涉遠而降。孟津伯魏勇﹑總兵劉芝林﹑王有功﹑邵文魁等俱降。勇旋病歿。

鞏昌王白文選賫奏迎駕。廿八日白文選遣緬民賫奏﹐至云「不敢速進者﹐恐爲所害﹐必令彼送出爲上策。」璽書答之曰「不五六日﹐離本處止有六七十里﹐已搭浮橋來矣。」數日後﹐緬兵斷浮橋而去。吉翔﹑國泰挾駕自重﹐不思出險。或欲暗相糾結擁東宮﹐因殺吉翔﹑國泰﹐奪路而出。卽爲吉翔﹑國泰所覺﹐密奏其結盟投緬﹐旨命錦衣衛搜獲爲首者﹐殺之。

夏四月﹐郝承裔被獲﹐死。

禦前總兵馬寶降於吳三桂。

五月朔﹐大學士馬吉翔﹑司禮監李國泰入宮講書﹐賜之坐。江西道禦史任國璽奏爲時事三不可﹐解謂﹕「上年本請開講﹐期年不行。今勢如累卵﹐不思出險﹐尙然如此﹐講書必須科道侍班﹐議軍務則有沭勛臣﹐王皇親等﹐豈翔﹑泰之獨君也﹗」言詞切直﹐次日旨下﹕「著任國璽獻出險策。」國璽奏﹕「能主入緬者﹐必能主乎出緬。今日事勢至此﹐前卸肩於建言之人乎﹖」時王祖望。鄧居詔各疏劾翔﹑泰﹐有內官曰「爾上千本萬本亦何用﹖」其擅權若此。禮部楊在講書﹐賜之坐。典璽李崇貴以爲非禮。次日亦賜崇貴坐。崇貴辭曰「今𨿽亂世﹐禮不可廢。」每講﹐崇貴出外﹐一日東宮問楊在曰「哀公何名﹖」在不能對。

初五日﹐瑞昌王薨於緬甸州。

二十二日﹐緬酋莽猛白弒其兄。先是禦前總兵馬寶降於吳三桂﹐卽使爲間至緬王﹐備言吳三桂所以遣之故﹐且曰「苟能送帝出﹐則富貴可立至也。」緬酋於是令寶至孟坑﹐居上左右。上以寶爲舊臣﹐弗之疑也。緬酋旣受三桂命﹐搜決計出獻﹐其親兄知之﹐謂曰「不可﹐因人之危﹐而爲之利﹐不義。且彼兵至也﹐天之所立﹐中土之所戴。我不能助﹐而反爲之害﹐是逆天也。逆天不祥﹐不如且全之﹐任彼後圖﹐」緬酋卽縛其兄﹐弒之。

六月十八日﹐緬酋僞請盟﹐馬吉翔﹑李國泰等從之。緬使來云「我王初立﹐怕你們立心不好﹐請去喫咒水。等你眾人走動﹐好去作生意﹐不然日用亦難。」云。

十九日﹐緬酋殺我文武官僚三十餘人。吉翔﹑國泰聽信緬酋之謀﹐不論大小官員俱攜去與緬酋盟。已刻緬酋以兵三幹圍所紮處﹐乃曰「爾等大漢﹐可出喫咒水﹐一个不出來﹐卽亂槍殺死﹗」諸臣良久乃出﹐出俱被執而死。松滋王己下馬吉祥﹑馬雄飛﹑蒲纓﹑鄧士廉﹑鄧居詔﹑楊在﹑鄔昌琦﹑任國璽﹑王祖望﹑裴廷謨﹑楊生芳﹑學錄潘璜﹑郭﹑典簿齊應選﹑總兵王自金﹑安朝位﹑陳謙﹑龔勛﹑吳承爵﹑張宗位﹑錦衣衛大堂任子信﹑張拱極﹑劉相來﹑宗宰劉廣銀﹑宋國柱﹑丁調鼎﹑司禮監李國泰﹑秉筆李茂芳﹑楊宗華﹑李崇貴﹐又周某﹑盧某﹑曹某﹑沈某俱失名。

駕幸黔國公沐天波署﹐緬僧進食。

黔國公沐天波﹑靖來將軍魏豹﹑總兵王啟隆等﹐俱遇害。上與中宮將自縊﹐鄧凱勸之曰「太后年老﹐將誰爲依﹖」上乃止。緬兵入宮﹐搜取財幣﹐貴人宮女﹐及各官妻孥自縊者甚眾。上與太后等二十五人俱聚於一小房﹐經險二時。忽通事引守護緬官至﹐乃喝曰「不可害皇上與沐國公﹗」彼時屍橫徧地﹐緬官請上移出。沐國公房內大小二百四十餘人﹐恰住一樓﹐母子啼哭﹐聲聞裏外。閱三日幸有緬僧私進飯食﹐且悲哀不已﹐乃知早去各臣﹐悉被殺。時有沐天波﹑王升﹑魏豹﹑王啟隆各傷緬兵數人而死。有皇親家小子名來安﹐年甫十三﹐兵擒之﹐乃曰「有銀與你﹗」抵腰﹐假作取銀﹐乃拔小刀刺傷緬兵而死。

吉王自縊薨。吉王同妃入宮自縊。皇親標下總兵兵文相﹑黃華宇﹑熊惟寶﹑馬某﹑秦某﹑錦衣衛趙明鑑﹑王大維﹑王國相﹑吳承胤﹑朱文魁﹑鄭文遠﹑李旣白﹑淩雲﹑尹﹑朱議添﹑千戶吳某﹑百戶嚴某﹑內官陳徳遠﹑劉﹑楊二貴人﹑松滋王妃﹑皇親任國璽﹑姜承徳﹑妻楊氏俱於十九日自縊死。又起陸諸人﹐先後遇害者﹕通政朱蘊金﹑姜承徳﹑潘世榮﹑向鼎忠﹑範存禮﹑溫如珍﹑副總兵髙陛﹑李勝﹑武崗用﹑岷王馬九功﹑王皇親﹑標下劉典隆﹑戴某﹑張某﹑陶某﹑內府劉九臯﹑劉衡﹑汪國泰﹑段能忠﹑謝安祚。

施氏曰﹕緬酋旣弒其兄﹐遂以次弒上左右從官﹐緬酋將天波至城上﹐木板鋸解﹐以示城外。上遣人登城遙諭曰﹕事已不可爲矣﹗從朕文武各官﹐各已見害﹐城上所鋸解者﹐卽沐上公也。朕亦萬無生理。可致謝晉王﹐各自爲計﹐否則城外當有變矣。王及諸將士皆下馬羅拜﹐大呼痛哭﹐聲振天地。上遙聞亦哭。次日晉王憤恨悲號﹐遂大剿孟坑城外﹐雞犬不畱而去。自是人心無主﹐兵多散去。

秋七月﹐緬人貢物。廿一日﹐緬人乃修原所﹐請眾人安住﹐貢米﹑銅器等物。廿五日又進獻鋪蓋銀布等物﹐甚厚。乃曰「我王子實無他意﹐因爾各營在外﹐殺害地方﹐遂恨入骨﹐乃眾民所爲也。」

上不豫。

冬十一月初八日﹐吳三桂兵至木邦。白文選遣副將馮國恩至木邦﹐偵之﹐中伏被獲﹐國恩遂降於三桂﹐爲響道。

十八日﹐上召總兵鄧凱入宮。是日午刻召凱入宮﹐諭曰「太后病矣﹐而賊言又急﹐爲之柰何﹖白文選朕欲封他爲親王﹐馬寶欲封他爲郡王。」

吳三桂兵至錫波﹐白文選奔茶山。二十日﹐三桂發兵追文選於茶山。

二十四日﹐吳三桂入緬甸境。初﹐三桂在騰越﹑宋腮﹐兩遣人通緬酋﹐使送駕出降﹐否則加兵﹐緬酋益決計謀逆。

十二月��朔﹐吳三桂兵駐舊晚坡。舊晚坡在緬城之東。是日﹐緬相錫眞持貝葉緬文降於三桂﹐其文有﹕「願送駕出城﹐但祈來兵退紮錫坡﹐」猶慮三桂之襲其城也。

初三日﹐緬酋內叛﹐挾上及皇太后﹑皇后﹑皇太子﹑公主。如舊晚坡。緬酋殺華亭侯王維恭。是日未刻﹐二三緬官來見曰「此地不便﹐請移別所。你們兵將近我城﹐我處發兵﹐必由此過﹐恐爲驚動。」言未畢﹐數蠻子將上連杌子擡去。太后等悲聲震天﹐行至二百步﹐乃有轎三乘至。太后等上轎﹐大小男女毫未收帶。步行約五里﹐渡河到岸﹐暗黑不識何地。二更到營﹐始知爲吳三桂營矣。初四日﹐歸老營﹐初五日曉鄧凱匐匍上帳前曰「今日事至此﹐皇上當行一烈﹐使老臣得其死所﹗」上曰「固然﹗有太后在。且洪某﹑吳某﹑世受我家恩﹐未必毒及我母子。」初六日﹐拔老營﹐復轉啞哇﹐欲攻緬城﹐未遂。初九日﹐長髮還滇﹐一路大小俱與馬匹﹐進禦膳﹐用金碗﹐不用銀碗。上與東宮俱進鮮服鋪蓋﹐內官宮女各官妻妾﹐均與衣被。

吳三桂以車駕還南。施氏曰﹕吳三桂兵亦出境﹐將入緬﹐路遇鞏昌王白文選。是時文選兵尙彊﹐因山路窮僻﹐斥堠不通﹐猝遇無計﹐不敢戰﹐遂降。自是三桂無所忌憚矣。緬恐﹐遂令馬寶誘上曰「晉王兵去此未遠﹐臣欲間道奉駕奔其軍。」上從之﹐緬使人從上所至﹐則吳軍矣。

十六年壬寅春正月十三日﹐駕還滇都。三桂日進膳服等物俱倍前。

夏四月﹐太皇太后王氏不食﹐崩。三桂令人奉上居滇故都督府﹐嚴兵防守。八旗兵皆集。上屢欲見三桂﹐三桂不肯見。皇太后不食﹐�日遂崩。

原任戶部尙書龔彜死之。彜﹐永州人﹐天啟乙丑進士也。具酒散進謁上所﹐守者不許。彜厲聲曰「此吾君也﹗我爲其臣。君臣之義﹐南北皆然。我只一見耳﹐何拒我爲﹖」守者往啟三桂﹐三桂許之﹐彜遂入堂上﹐設宴﹐請上出。朝禮畢﹐進酒。上稍謝﹐痛哭不能飲。彜伏地痛哭﹐亦不能起。再勸上飲﹐上勉飲三爵。彜再拜不止﹐遂觸地而死。上撫之慟﹐幾僕。

上崩。皇太子遇害。施氏曰﹕從官扶上進﹐八旗諸將士皆望而呼「萬歲﹐」曰「此眞主也﹗我等𨿽有主﹐今知其安在﹐不如奉此以成不世之功﹗」事將成﹐滿漢諸大臣皆割辮而起﹐爲下所泄。三桂知之﹐大驚﹐卽令輦上及皇太子出﹐以弓弦蛟於市。時﹐太子年十二﹐臨難大罵曰「黠賊﹗我朝何負於汝﹐我父子何仇於汝﹐乃至此耶﹗」是日天大昏黑﹐風霾並作﹐人影不見。上旣遇害﹐三桂使人炙屍揚灰﹐傳賜諸將。前所謀奉上八旗諸將﹐共二千餘人﹐皆殺之﹐令沒其妻子。雜錄曰﹕吳三桂標將有商於吳者﹐問以舊晚坡之事。據云﹕十二月初二日﹐三桂至舊晚坡﹐檄緬送駕﹐緬亦遣人相聞。薄暮緬人送人首十七至三桂營﹐營中訛言駕崩。及三鼓歡言駕至矣﹐隨眾出迎﹐見二艘渡江來﹐一爲上及太后中宮﹑東宮﹑公主﹐一爲遇害諸臣家屬。有緬相及蠻兵二百餘人俱至。三桂送上及宮眷於公所。上南面坐達旦﹐三桂標下各官相繼入見﹐或拜或叩首而退﹐少傾三桂進見﹐初甚倨傲﹐見上長揖﹐上問爲誰﹐三桂噤不敢對﹐再問之﹐遂伏地不能起﹐及問之數至﹐始稱名應詔。上切責良久﹐三桂緘口伏地若死人。上卒曰「今亦已矣﹗朕本北京人﹐欲還見十二陵死﹐爾能任之乎﹖」對曰「臣能任之。」上令之去﹐三桂伏不能起﹐左右挾之出﹐則色如死灰﹐汗浹背﹐自後不復敢見。

吳三桂以總兵鄧凱隸滿洲鑲黃旗﹐不受﹐爲僧去。

秋七月吳三桂遣藩下蝦護送皇后公主至北京﹐奉旨命禮部養贍於別室﹐仍撥宮女二人奉侍。

是月二十九日﹐晉王李定國薨於景綫。定國薨後﹐以世子嗣典托靳統武﹐統武奉嗣典爲晉王。有馬斯良者﹐定國之表弟﹐心忌統武﹐遂勸嗣典降於三桂。

﹝附記﹞壬寅隨駕回滇諸人﹕吳師相炳一子一女同妾﹐子名宏猷﹐南京人﹔鄔昌琦一子三歲﹐魏豹一子宗臯﹐南京人﹔姜承徳三子﹐北京人﹔丁調鼎二子﹐趙明鑑一子一僕﹔黎應祥千戶﹐廣東人﹔王祖望小子新兒﹐鄧居詔家丁鄧玉﹐前府都督康晉生一子﹔總兵鄧凱﹝有缺漏﹞東昌李君調云「緬酋送駕舊晚坡﹐在庚子十二月﹐而龍馭賓天﹐皇太子遇害﹐則辛丑三月十八日也。」君調時在三桂營中目擊者。此云壬寅﹐未知何據。

