淸職貢圖選

諭旨原跋卷一卷二

諭旨

乾隆十六年﹝一七五一﹞六月初一日﹐大學士忠勇公臣傅恆奉上諭﹕『我朝統一區宇﹐內外苗夷輸誠向化。其衣冠﹑狀貌﹐各有不同。著沿邊各督﹑撫於所屬苗猺黎獞以及外夷番眾﹐仿其服飾繪圖﹐送軍機處匯齊呈覽﹐以昭王會之盛。各該督﹑撫於接壤處﹐俟公務往來乘便圖寫﹐不必特派專員。可於奏事之便﹐傳諭知之。欽此』。原跋

皇淸膺大寶命﹐拓迹垂統﹔四裔逖聽﹐冠帶偕來。皇上纘武﹐策勛西陲﹐大功載蕆。垓埏所極﹐莫不尊親﹔用弼億萬祀丕﹐丕基訖乎無外。三古之隆﹐方斯蔑矣。

先是﹐乾隆歲戊辰﹝一七四八﹞﹐王師平定金川﹔皇上念列朝服屬外臣式增式擴﹐爰敕所司繪「職貢圖」﹐以詔方來而資治鏡。不數年間﹐舉蒙瀛二萬餘里﹐悉就戎索﹔鴻貺響臻﹐有若爲玆圖集大成者。臣等伏思自有志乘以來﹐爻閭所處﹑王會所登﹐鋪陳景鑠﹐率體專乎史。厥後﹐以圖著。例如梁蕭緯所繪三十餘圖﹐旣地限偏隅﹐無可稱引﹔惟唐閻立本應詔作圖﹐其事爲後賢津逮。顧尙論者猶以一代時勢轉移﹐於突厥﹑回鶻不免委蛇求濟﹐或結爲兄弟﹑或重以和親﹐且不足以語羈縻﹔又何懷徳畏威之有若我國家久道化成﹐中外禔福﹐皇上以怙冒法天而天庥滋至﹑以覲揚法祖而祖烈益光﹗披玆圖也﹐大之可以徵分野﹑規方之略﹐精之可以體服食﹑好尙之情。然非我監臣所手量﹑我將帥所目擊﹑我驛使所口陳者﹐不以登槧﹔削焉。統計以部曲區名者﹐凡三百數﹔以男女別幅者﹐凡六百數﹕猗歟韙哉﹗蓋冊府傳信之巨觀﹐於是乎在﹔而皇上睿題往復﹐惟保泰拊循爲兢兢﹐則信乎運世有本﹗臣等雒誦之下﹐尢願拜手稽首而申重之﹐且自慶其遭逢之盛也。

大學士公臣傅恆﹑大學士臣來保﹑臣劉統勛﹑協辦大學士尙書公臣兆惠﹑尙書公臣阿里衮﹑尙書侯臣富徳﹑尙書臣劉綸﹑都統侍郎臣納延泰﹑侍郎臣於敏中恭跋。卷一

荷蘭國夷人及夷婦

大西洋國黑鬼奴及奴婦

荷蘭國夷人及夷婦

荷蘭又名紅毛番﹐地近佛郎機。明萬曆﹝一五七三～一六二○﹞間﹐常駕大艦泊香山澳求貢市﹔不果。已而入閩﹐據彭湖﹐侵臺灣地。國朝順治十年﹝一六五三﹞﹐始由粵通貢。康熙﹝一六六一～一七二二﹞初﹐助大兵徵臺有功。嗣後貢市不絕﹔其貢道﹐攺由福建。夷人黑氈爲帽﹔遇人﹐則免冠挾之以爲禮。著錦繡絨衣﹐握鞭﹑佩劍。夷婦靑帕蒙頭﹐領圍珠石﹑肩披巾縵﹐敞衣露胸﹔系長裙﹐以朱革爲履。其地有咖喇吧﹐爲南洋之會。又析其名曰﹑曰英吉利。

大西洋國黑鬼奴及奴婦

夷人所役黑鬼奴﹐卽唐時﹝六一八～九○七﹞所謂昆侖奴。「明史」亦載﹕荷蘭所役名「烏鬼」﹐生海外諸島。初至﹐與之火食﹐累日洞泄﹐謂之「換腸」﹔或病死。若不死﹐卽可久畜。通體黝黑如漆﹐惟唇紅﹑齒白。戴紅絨帽﹐衣雜色粗絨短衫﹔常握木棒。婦項系彩色布﹐袒胸露背﹐短裙無褲﹔手足帶釧。男女俱結黑革條爲履﹐以便奔走。夷人雜坐﹐以黑奴進食。食餘﹐傾之一器﹐如馬槽﹔黑奴男女以手摶食。夷屋多層樓﹐處黑奴於下。若主人惡之﹐錮其終身﹐不使匹配﹔示不蕃其類也。

卷二

臺灣縣大傑嶺等社熟番及番婦

鳳山縣放■﹝糸索﹞等社熟番及番婦

諸羅縣諸羅等社熟番及番婦

諸羅縣簫壠等社熟番及番婦

彰化縣大肚等社熟番及番婦

彰化縣西螺等社熟番及番婦

淡水廳徳化等社熟番及番婦

淡水廳竹塹等社熟番及番婦

鳳山縣山豬毛等社歸化生番及番婦

諸羅縣內山阿里等社歸化生番及番婦

彰化縣水沙連等社歸化生番及番婦

彰化縣內山生番及番婦

淡水右武乃等社生番及番婦

臺灣縣大傑嶺等社熟番及番婦

臺灣自古不通中國﹐本朝始入版圖。番民有生﹑熟二種﹐聚居各社如內地之村落。不設土司﹐眾推一人約束。其大傑嶺等社熟番﹐編竹木爲墻﹐屋蓋以茅茨﹔土基甚髙﹐入室必以梯。男剪髮﹐束以紅帛。衣用布二幅聯如半臂﹐垂尺許於肩肘﹔腰圍花布。寒衣曰「縵披」﹐其長覆足。婦衣亦然。俱以銅鐵環束兩腕﹐或疊至數十。各縣社番多有之。嚼米爲酒﹐恆攜黃梨以佐食。男女相悅﹐卽野合。「府誌」稱﹕各社終身依婦以處﹐贅婿卽爲子孫。歲輸丁賦七十餘兩。其新港﹑卓猴二社舊屬諸羅﹐今攺隸臺灣縣治。

鳳山縣放■﹝糸索﹞等社熟番及番婦

放■﹝糸索﹞等社熟番﹐相傳爲紅毛種類﹔康熙三十五年﹝一六九六﹞歸化。其人善耕種﹐地產香米。男以鹿皮蔽體﹐或披氈敞衣﹔女著衣裙。喜懸螺貝於項間﹐腕束銅環而跣足。捕鹿﹐必聽鳥音以占得失。婚娶﹐名曰「牽手」。女及笄﹐構屋獨居﹔番童以口琴挑之﹐喜則相就。遇吉慶﹐輒艷服﹐簪野花﹔連臂踏歌﹐名曰「番戲」。疾病不事醫藥﹐用冷水浴之。茄藤﹑力力等社皆然。歲輸丁賦三百四十九兩零。

諸羅縣諸羅等社熟番及番婦

諸羅山社﹐相傳亦紅毛種類。風俗﹑物產﹐與鳳山放■﹝糸索﹞等社相似。男番首插雉尾﹐以樹皮績爲長衫﹔夏常裸體。女盤髮﹐綴小珠﹐覆以布帕﹔項圍白螺﹑珊瑚爲飾。又男番喜穿耳﹐納竹圈於中﹐漸易大者﹔久之﹐將垂及肩﹐乃實以圓木或嵌螺錢。各縣社番多有之。諸羅社在縣西﹐其打貓社﹑他裏霧社﹑柴里社俱在縣北。

諸羅縣簫壠等社熟番及番婦

諸羅縣南﹐曰簫壠社﹑曰加澑灣社﹑曰麻豆社﹑曰哆咯嘓社。服飾大略與諸羅等社同。男以竹片束腰﹐曰「篐肚」﹐欲其漸細。能截竹爲簫﹐長二﹑三尺﹔以鼻吹之。歲時﹐婦女多以餈餌相饋餉。又按「府誌」﹕哆囉嘓社男女成婚後﹐俱折去上齒各二﹐彼此謹藏﹔蓋亦終身不攺之意云。凡諸羅縣各社﹐歲輸丁賦一百八十餘兩。

彰化縣大肚等社熟番及番婦

彰化縣屬土番﹐濱海倚山﹐種類蕃雜﹐共五十社。其大肚等社番﹐皆以漁獵爲業。善鏢箭﹐竹弓﹑竹矢傅以鐵鏃。亦勤耕作﹐番婦則攜飲食餉之。暇日﹐或至縣貿易。

彰化縣西螺等社熟番及番婦

西螺等社熟番﹐居處﹑服飾與大肚等社相似。其人趫捷﹐束腹奔走﹔接遞文移﹐官給以餼。番婦常挈子女赴縣﹐用谷﹑帛相貿易。凡彰化縣各社﹐歲計輸丁賦四百六十三兩零。

淡水廳徳化等社熟番及番婦

淡水廳﹐以臺防同知駐紮﹐故名。徳化﹑蓬山﹑吞霄﹑中港四社在同知所駐竹塹城之北﹐其地濱洋下濕。結茅成屋﹐或以板爲之。飯以黍米﹐鹵浸魚蝦供饌。男婦皆短衣﹐腰圍幅布﹔並力耕作﹐亦事漁獵。暇則吹竹笛﹑彈竹琴以爲樂。

淡水廳竹塹等社熟番及番婦

竹塹城﹐爲臺防同知駐紮之地。竹塹社﹐在城北五里﹔其南坎社﹑淡水內外社﹐俱在城南﹐甚遠。風俗﹐與徳化等社相似。男剪髮齊額﹐或戴竹節帽。素衣繡緣如半臂﹐下體圍花布。婦盤髻﹐約以朱繩﹔衣亦如男。常攜葫蘆﹐伋水蒸黍。凡淡水各社熟番﹐俱與通事貿易。歲輸丁賦二百六十餘兩﹑皮稅一兩余。

鳳山縣山豬毛等社歸化生番及番婦

生番在山谷中﹐深林密箐﹐不知種類﹔鳳山等縣皆有之。山豬毛等社﹐於康熙五十五年﹝一七一六﹞﹑雍正二年﹝一七二西﹞先後歸化﹔共七十四社﹐自立土目約束。其居﹐擇險隘處疊石片爲屋﹐無異穴處。男女披髮裸身﹐或以鹿皮蔽體﹔富者偶用番錦﹑嗶吱之屬。能績樹爲布﹐亦知耕種黍稷。喜啖薯蕷。見親朋﹐以鼻相就爲敬。婚姻﹐則歌唱相合而成。時挾弓矢﹑鏢槍捕獐鹿﹐以其肉向民人易鹽﹑布﹑釜甑。歲輸皮稅二十餘兩。

諸羅縣內山阿里等社歸化生番及番婦

內山阿里等社﹐自康熙二十二年﹝一六八三﹞歸化﹔擇其語音頗正者爲通事。番人皆依山穴土以居﹔飲食﹑衣服與山豬毛等社相似。不諳耕作﹐惟植薯蕷於石罅。挾弓矢﹐獵獐鹿以佐食。足趾若雞爪﹐履險如平地。歲輸丁賦三十餘兩。

彰化縣水沙連等社歸化生番及番婦

水沙連及巴老遠﹑沙裏興等三十六社﹐俱於康熙﹑雍正﹝一六六二～一七三五﹞年間先後歸化。其地有大湖﹐湖中一山聳峙﹔番人居其上﹐石屋相連。能勤稼穡﹔多麥﹑豆﹐蓋藏饒裕。身披鹿皮﹐績樹皮橫聯之﹔間有著布衫者。番婦掛圓石珠於項﹐自織布爲衣。善織罽﹐染五色狗毛雜樹皮﹐陸離如錦。婚娶﹐以刀斧﹑釜鐺之屬爲聘。𨿽通舟楫﹐不至城市﹔或赴竹腳寮社貿易。歲輸谷十五石三斗﹑皮稅四兩三錢。

彰化縣內山生番及番婦

內山生番居深山窮谷﹐人迹罕到。巢居穴處﹐茹毛飲血﹐裸體﹔不知寒暑。登峯越箐﹐捷若猿猱﹔善鏢箭﹐發無不中。秋深水涸之候﹐常至近界鏢射鹿獐﹔遇內地人﹐輒加戕害。番婦鍼刺兩頤﹐如网巾紋。亦能績樹皮爲罽。

淡水右武乃等社生番及番婦

淡水同知屬內山右武乃等社生番﹐倚山而居。男女俱裸﹐或聯鹿皮﹑緝木葉爲衣﹔食生物。性剛狠﹐以殺爲事。隆冬艸枯水涸﹐追射獐鹿﹔攀援樹木﹐趫捷如飛。其竹塹東南內山生番﹐俗亦相等。

