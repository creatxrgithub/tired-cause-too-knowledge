

旗軍志

﹝淸﹞金徳純撰

●目錄

題辭

旗軍志

●旗軍志題辭

自黃帝創立八陣遂爲萬世兵法之祖三代之盛寓兵於農𨿽井之爲方者九而耕夫惟八實亦八陣之遺意諸葛武侯亦復有八陣圖以是知八之爲數乃兵法之所不能外興朝八旗之制最爲詳備其尊者無事則爲公卿有事則爲將帥其卑者時而耕於野時而搜於郊上之於下不啻如身之使臂臂之使指外而江南駐防亦復八旗具備其躬擐甲冑者𨿽最貴亦不敢除其籍惟博士弟子員始復其終身而其在旗也則如故甚矣法制之善也三韓金君素公作旗軍志敍八旗之所由始與其閥閱之等爵秩之序及春秋講武之政賞罰之法咸備載而詳志之俾覽者一讀而知我朝久安長治之道良以安不忘危與吾夫子有文事者必有武備之論若合符節且知兵之精者悉萃於禁旅於以居重而馭輕故能措天下於盤石之安而無尾大不掉之患其所系豈淺尟哉余故樂得而稱道之爲天下正告焉新安張潮題

●旗軍志

奉天金徳純素公著

我國家自太祖髙皇帝創業以上聖起東垂用兵威兼並傍小國及太宗文皇帝撫有全遼臣服朝鮮百度漸舉爰立八旗曰正黃鑲黃正白鑲白正紅鑲紅正藍鑲藍每旗析三部以從龍部落及傍小國臣順者子孫臣民爲滿洲諸漠北引弓之民景化內徙者別爲蒙古而以遼人故明指揮使子孫他中朝將眾來降及所掠得別隸爲漢軍各簡其部中才賢用爲大將將其眾階正一品曰都統都統之下副將二員曰副都統正二品參領五員正三品隸於都統副都統佐領正四品驍騎校正六品每一佐領置一驍騎校卒五十名無常員惟人數之多少而置焉謂之馬軍營滿洲蒙古又選馬軍精壯便騎射者爲一軍置大將一員正一品位視都統而稍貴其選使統四旗曰護軍都統每旗復置大將一員正二品位視副都統而稍貴曰護軍統領而統五護軍參領正三品護軍校尉正六品亦因人卒之多少而置員如佐領驍騎校統騎二十而總號其軍曰護軍營更選護軍尢技精力勇者爲先鋒每旗先鋒參領五員正三品將騎多少無恆數亦隸於護軍都統統領曰先鋒營平時各統其軍教以作坐進退遇有事則各帥其卒執殳矛爲王先驅居則卒習其將如左右手之於臂將習大將大將一指揮可知諸將之才否故無有庸劣之將疲老之卒有事徵伐事已而歸還其卒於天子大將不得私一人一卒故無有驕悍不可制之大將其制上下維持最爲周密後軍士立功者眾諸官爵不足以充賞爰置世職準古武功爵以待破軍殺將保城拓境者初半階曰拖沙喇哈番次正階曰拜他喇布勒哈番次二次三次四曰一等二等三等阿達哈哈番次五次六次七曰阿思哈呢哈番次八次九次十曰精奇呢哈番分等亦如之上此則伯三等侯三等公三等爲九階共階十九虛王國不與酬功而公侯伯非出人主意亦不得擅請封著爲制凡選卒伍之法一佐領壯丁二百名以五尺之表度人如表能勝騎射充壯丁入籍至六十而免籍有甲卒缺出卽以充選其餘爲餘丁不任徵伐國有大役卽以役之及世祖章皇帝卽位明綱失禦李自成覆京師世祖提一旅自東垂龍驤虎躍踣流寇於山海入宅京師臣一海內其間他小醜據險稱戈次第鏟削芟夷天威所曁無不如意迨四海旣淸鑑往古太平旣久兵驕而弱不識金鼓之音戰陣之法命兵部尙書於春二月角射而賞罰之前期都統副都統率其屬及部卒習射於國郊日一往數日兵部尙書臨視而第其上下一卒步射十矢馬射五矢步射中的七馬射中的三爲上等賞以弓一矢十白金布帛各七步射中五馬射爲中等賞白金布帛各五無弓矢步射中三馬射中一爲中二下等無所賞馬步射或一不中或兩俱不中則笞之一佐領受笞之卒過十人則佐領有不善教練之罰至奪俸一旗滿六百人則都統副都統之罰亦如之護軍先鋒營閱射亦如馬軍之制歲八月教炮於拱極城先期八旗之將率其佐及部卒分二番上番月初往月中下番往代至月終卒事依山立十二營每營一大將一裨將晨出至炮所令每炮發三四出勒兵爲方陣進數十步退爲長陣首尾彌縫結圓陣歸營聚眾申令之歸奏畢事至十月大閱甲冑軍器八旗各列隊伍於各門外大將及諸裨將皆被甲上馬諸軍士嚴裝手矛立旗下候兵部尙書閱其優劣兵部尙書至諸將馳馬迎數百步前導至大將所下馬升座復呈弓矢刀劍以次而閱善則已否者有罰卒事上奏亦如閱炮世祖於軍政講之旣精教之有素故所向無前平時賞賜優飫制產一壯丁予田三十畝以其所入爲馬芻菽之費一兵有三壯丁將不下十壯丁大將則壯丁數十連田數頃故八旗將佐居家皆彈箏擊築衣文繡策肥日從賓客子弟飲𨿽一卒之享皆兼人之奉又設官學選八旗俊秀一佐領一人學於其中三年比其藝而升進之遇郎中員外郎主事缺選於佐領世職習文藝達治體者充之謂之保選故順治間一時得人八旗爲盛煌煌乎皆干國材也今上卽位承世祖之法八年逆藩吳三桂據雲南反後耿精忠叛於福建尙之信叛於廣州與三桂連衡上命將四出次第削平用都統趙璟議以安不忘危每歲秋冬較獵於塞上甲卒將佐分番從駕較獵暗寓營陣之法後復允左僉都禦吏陳汝器請增火器一營每旗選馬軍精健者五人拔二一佐領得二十人置操練尉二員正五品副尉二員正六品一旗置參領一員正四品統領一員正三品四旗置副都統四員都統一員卽命馬軍都統副都統兼任其事平時月四五出練於郊冬至上親閱於天壽山八旗軍爲三列步居前銃中列左右翼以炮騎殿鳴金陣前移二十步擊鼓炮作復鳴金銃作進數十步陣開騎從中出策馬作窮追勢數百步歸陣如前鳴金步卒進如是者三卒事

天子頒諸軍牢醴三十四年上用火器軍踣厄魯得噶爾旦於厄魯倫河三十五年遂並馬軍歸於火器營而諸營仍其舊焉

論曰從古軍政大都善於始隳於末如周之卒乘其始因民爲軍徵行不覺其擾後東遷不振敗於鄭敗於戎晉作五軍非王朝之制至戰國蕩然矣漢南北軍彊榦弱枝武帝窮兵召配天下閭裏宣成以後反借用於四方唐府兵其始與周制暗合及天寶浸衰賈人子皆竄身其中安史亂後漸失河北此三朝者其遠百餘年近或數十年卽浸失制作之意況其始未善而繼之以怠乎較三朝以論春秋戰國之亂極矣生民朝不保暮然有亢命之諸侯無匹夫特起之禍周之制爲優國家自太祖以來至今垂百年軍政日修余從故老聞其始末因著於篇爲旗軍志以備典籍之所未備焉

襄平陳君健夫自京師來訪余且出書目兩幅云此金君素公屬其代訪者余閱之約二百餘種皆宋明以來經學之書東海徐先生經解中槪所未有餘以知金子之博今讀其所著旗軍志敍事詳明筆致古健誠可備一朝典故者也心齋張潮跋

旗軍志

