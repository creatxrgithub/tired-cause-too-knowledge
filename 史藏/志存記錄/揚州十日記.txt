揚州十日記

江都王秀楚記

己酉夏四月十四日﹐督鎭史可法從白洋河失守﹐蹌蹌奔揚州﹐閉城禦敵。至二十四日未破城前﹐禁門之內各有兵守﹔予住宅新城東﹐楊姓將守焉。吏卒碁置﹐予宅寓有二卒﹐左右鄰捨亦然﹐踐踏無所不至﹔供給日費錢千餘﹐將不能繼。不得已﹐共謀爲主者觴。予更謬爲恭敬﹐酬好漸洽。主者喜﹐誡卒稍遠去。主者喜音律﹑善琵琶﹐思得名妓以娛軍暇。是夕﹐邀予飲﹐滿擬縱歡﹔忽督鎭以寸紙至﹐主者覽之色變﹐遽登城﹐餘眾亦散去。

越次早﹐督鎭牌諭至﹐內有「一人當之﹐不累百姓」之語﹔聞者莫不感泣。又傳巡軍小捷﹐人人加額焉。午後﹐有姻氏自瓜洲來﹐避興平伯逃兵﹝興平伯﹐髙傑也﹔督鎭檄之﹐出城遠避﹞﹔予婦緣久別﹐相見唏噓。而大兵入城之語﹐已有一二爲予言者。予急出﹐詢諸人﹐或曰﹕靖南侯黃得功援兵至。旋觀城上守城者﹐尙嚴整。再至市上﹐人言洶洶﹐披髮跣足者繼塵而至。問之﹐心急口喘﹐莫知所對。忽數十騎自北而南﹐奔騰狼狽﹐勢如波湧﹔中擁一人﹐則督鎭也。蓋奔東城﹐外兵逼近﹐不能出﹔欲奔南關﹐故由此。是時﹐始知敵兵入城無疑矣。突有一騎自南而北﹐撤韁緩步﹐仰面哀號﹔馬前二卒﹐依依轡首不捨。至今猶然在目﹐恨未傳其姓字也。騎稍遠﹐守城丁紛紛下竄﹐棄冑拋戈﹐有碎首折脛者﹔回視城櫓已一空矣。先是﹐督鎭以城狹﹐炮不得展﹔城垛設一板﹐前置城徑﹑後接民居﹐使有餘地得便安置。至是﹐工未畢﹔敵兵操弧先登者﹐白刃亂下。守城兵互相擁擠﹐前路逼塞﹐皆奔﹔所置木板﹐匐匐扳援﹐得及民屋。新板不固﹐托足卽傾﹔人如落葉﹐死者十八﹑九。其及屋者﹐足踏瓦裂﹐皆作劍戟相擊聲﹔又如雨雹挾彈﹐鏗然﹑鞫然﹐四響不絕。屋中人惶駭而出﹐不知所爲﹔而堂室內外﹑深至寢闥﹐皆守城兵民緣屋下者﹐惶惶覓隙潛匿﹐主人弗能呵止。外廂比屋閉戶﹐人煙屏息。予廳後面城墻﹐從牕隙外覷﹐見城上兵循南而西﹐步武嚴整﹐淋雨亦不少紊﹐疑爲節制之師﹐心稍定。忽叩門聲急﹐則鄰人相約共迎王師﹐設案焚香﹐示不敢抗。予知事已不濟如此﹐然不能拂眾議﹐姑連應曰﹕唯唯。於是﹐攺換服色﹐引領而待。良久不至﹐予復至後牕窺城上﹐則隊伍稍疏﹐或行或止。俄見有擁婦女雜行其間﹐服飾皆揚俗。予始大駭﹐還語婦曰﹕兵入城﹐倘有不測﹐爾當自裁。婦曰﹕諾。有金若干﹐付汝收藏﹔我輩休想復生人世矣。涕泣交下﹐盡出金付予。值鄕人進﹐急呼曰﹕至矣﹗至矣﹗予趨出﹐望北來數騎皆按轡徐行﹐遇迎王師者卽俯首若有所語。是時﹐人自爲守﹐往來不通﹔𨿽相達咫尺﹐而聲息莫聞。迄稍近﹐始知爲逐戶索金也。然意頗不奢﹐稍有所得﹐卽置不問﹔或有不應﹐𨿽操刀相向﹐尙不及人﹝後乃知有捐金萬兩相獻而卒受斃者﹐揚人導之也﹞。次及予門﹐一騎獨指予﹐呼後騎曰﹕爲我索此藍衣者。後騎方捨轡而予已飛遁矣﹐後騎遂棄余上馬去。予心計曰﹕我粗服類鄕人﹐何獨欲予﹖予弟至﹑予兄亦至﹐因同謀曰﹕此居左右皆富賈﹐彼亦將富賈視我﹐柰何﹗遂急從僻徑﹐托伯兄弟扶婦女﹐冒雨至仲兄宅。仲兄宅在何家墳後﹐肘腋皆窶貧居也。予獨畱後以觀動靜。俄而伯兄至﹐曰﹕中衢血濺矣。畱此待�﹐予伯仲生死一處﹐亦可不恨。予遂奉先人神主﹐偕兄至仲兄宅。當是時﹐兩兄﹑一弟﹑一嫂﹑一侄又一婦﹑一子﹑二外姨﹑一內弟﹐同避仲兄家。天漸暮﹐大兵殺人聲已徹門外﹐因乘屋暫避﹔雨尢甚大﹐數人共擁一氈﹐絲髮皆濕透。門外哀痛之聲﹐悚耳懾魄。延至夜靜﹐乃敢扳檐下屋﹐敲火炊食。城中四周火起﹐近者十餘處﹑遠者不計其數﹐赤光相映如霞電﹐■﹝火辟﹞烞聲轟耳不絕﹔隱隱又聞擊楚聲﹐哀風淒切﹐慘不可狀。飯熟﹐相顧驚憂﹐淚下不能下箸﹐亦不能設一謀。予婦取前金碎之﹐分爲四﹐兄弟各藏其一﹐髻履衣帶內皆有﹔婦又覓一破衲舊履﹐爲分換訖﹐遂張目達旦。是夜也﹐有鳥在空中如笙篁聲﹐又如小兒啼哭聲﹐如在人首不遠﹔詢諸人﹐皆聞之。二十六日﹐頃之﹐火勢稍息﹐天亦漸明﹔復乘髙升屋躲避﹐已有十數人伏天溝內。忽東廂一人緣墻直上﹐一卒持刃隨之﹐追如■﹝耳﹞飛。望見予眾﹐隨捨所追而奔予。予惶迫﹐卽下竄﹔兄繼之﹑弟又繼之﹐走百餘步而後止。自此﹐遂與婦子相失﹐不復知其生死矣。諸黠卒恐避匿者多﹐給眾人以安民符節﹐不誅﹔匿者競出從之。共集至五﹑六十﹐婦女參半。兄謂予曰﹕我落落四人﹐或遇悍卒﹐終不能免。不若投彼大羣﹐勢眾則易避﹔卽不幸亦生死相聚﹐不恨也。當是時﹐方寸已亂﹐更不知何爲救生良策﹔共曰﹕唯唯。相與就之。領此者﹐三滿卒也﹔搜予兄弟金皆盡﹐獨遺予未搜。忽來婦人﹐內有呼予者﹔視之﹐乃餘友朱書兄之二妾也。予急止之。二妾皆散發露肉﹐足深入泥中沒脛。一妾猶抱一女﹐卒鞭而擲之泥中﹐旋卽驅走。一卒提刀前導﹑一卒橫槊後逐﹐一卒居中或左或右﹐以防逃逸。數十人如驅牛羊﹐稍不前﹐卽加捶撻﹐或卽殺之。諸婦女長索系頸﹐累累如貫珠﹔一步一跌﹐徧身泥土。滿地皆嬰兒﹐或襯馬蹄﹑或籍人足﹐肝腦塗地﹐泣聲盈野。行過一溝一池﹐堆屍貯積﹐手足相枕﹔血入水﹐碧赭化爲五色﹐塘爲之平。至一宅﹐乃廷尉永言姚公居也﹔從其後門直入﹐屋宇深邃﹐處處皆有積屍。予意此間﹐是我死所矣。乃委迆達前戶﹐出街復至一宅﹐爲西商喬承望之室﹐卽三卒窠穴也。入門﹐已有一卒拘數少婦揀拾箱籠﹐彩緞如山。見三卒至﹐大笑﹔卽驅予輩數十人至後廳。畱諸婦置旁室中﹐列二方幾﹑三衣匠﹐一中年婦人制衣。婦﹐本郡人﹐濃抹麗妝﹐鮮衣華飾﹔指揮言笑﹐欣然有得色。每遇好物﹐卽向卒乞取﹔曲盡媚態﹐不以爲恥。卒嘗謂人曰﹕我輩徵髙麗﹐擄婦女數萬人﹐無一失節者﹔何堂堂中國﹐無恥至此﹖嗚呼﹗此中國之所以亂也。三卒將婦女盡解濕衣﹐自表至裏﹑自頂至踵﹐並令制衣婦人相修短﹑量寬窄﹐易以鮮新。而諸婦女因威逼不已﹐遂至裸體不能掩蓋﹐羞澀欲死者﹐又不待言也。換衣畢﹐乃擁諸婦女飲酒食肉﹐無所不爲﹐不顧廉恥。一卒忽橫刀躍起疾呼﹐向後曰﹕蠻子來﹗近前﹐數人已被縛﹐吾伯兄與焉。仲兄曰﹕勢已至此﹐夫復何言﹗急持予手前﹐予弟亦隨之。是時﹐被執男子共五十餘人﹔提刀一呼﹐魂魄皆喪﹐無一人敢動者。予隨伯兄出廳﹐見外面殺人﹐眾皆次第待命。予初念亦甘就縛﹔忽心動﹐若有神助﹐潛身一遁﹐復至後廳﹐而五十餘人不知也。廳後宅西房﹐尙存諸老婦﹐不能躲避﹔穿至後面﹐盡牧駝馬﹐不能踰走﹐心愈急。遂俯就駝馬腹下﹐歷數駝馬腹﹐匍匐而出﹔若驚駝馬﹐稍一舉足﹐卽成泥矣。又歷宅數層﹐皆無路出﹔惟旁有衖可通後門﹐而衖門已有長鐵釘錮。予復由後衖至前﹐聞前堂殺人聲﹐愈惶怖無策。回顧左側﹐有廚中四人﹐蓋亦被執治庖者。予求收入﹐使得參司火掌汲之役﹐幸或苟免。四人峻拒曰﹕我四人﹐點而役者也﹔使再點而增入﹐必疑有詐﹐禍必及我。予哀求不已﹔乃更大怒﹐欲執予赴外。予乃出﹐心益急﹐視階前有架﹑架上有甕﹐去屋不遠﹐乃援架而上﹔手方及甕﹐而身已傾僕﹐蓋甕中虛而用力猛故也。無可柰何﹐仍急趨旁衖門﹐兩手捧錐﹐搖撼百度﹐終莫能動﹔擊以石﹐則響達外庭﹐恐覺。不得已﹐又復搖撼﹐指破血流﹔錐忽動﹐盡力一拔﹐錐已在握﹐急掣門■﹝戶外及內﹞—■﹝戶外及內﹞木﹐槿也﹔濡雨而漲﹐其堅塞倍於錐。予迫甚﹐但力取■﹝戶外及內﹞﹐■﹝戶外及內﹞不能出而門樞忽折﹐扉傾垣頹﹐聲如雷震。予急聳身飛越﹐亦不知力之何來也。疾趨後門出﹐卽爲城腳。時兵騎充斥﹐前進不能﹔卽於喬宅左鄰後門挨身而入。凡可避處皆有人﹐必不肯容。由後至前﹐凡五進﹐皆如是。直至大門﹐已臨通衢﹔兵丁往來﹐絡繹不絕﹐人以爲危地而棄之。予乃急入﹐得一榻﹔榻顚有仰頂﹐因緣柱登之﹐屈身而匿。喘息方定﹐忽聞隔墻吾弟哀號聲﹐又聞舉刀砍擊聲﹔凡三擊﹐遂寂然。少間﹐復聞仲兄哀懇曰﹕吾有金在家地窖中﹐放我取獻。一擊﹐復寂然。予時神已離捨﹐心若焚膏﹐眼枯無淚﹑腸結欲斷﹐不復自主也。旋有卒﹐挾一婦人直入﹐欲宿此榻﹔婦不肯﹐彊而後可。婦曰﹕此地近市﹐不可居。予幾不免焉。頃之﹐卒仍挾婦人而去。室有仰屏﹐似席爲之﹐不勝人﹔然緣之可以及梁。予以兩手扳梁﹐行條而上﹐足托駝梁﹐下有席蔽﹐中黑如漆﹔仍有兵至﹐以矛上搠﹐知是空虛﹐料無人在上﹐予始得竟日未遇兵。然在下被刃者﹐又不知幾何人。街前每數騎過﹐必有數十男婦哀號隨其後。是日𨿽不雨﹐亦無日色﹐不知旦暮。久之﹐軍騎稍疏﹐左右惟聞人聲悲泣。思吾弟兄已傷其半﹐伯兄亦未卜存亡﹐予婦﹑予子不知何處﹔欲蹤迹之﹐或得一見。乃附梁徐下﹐躡足至前街。街中人首相枕籍﹐天暝莫辯爲誰﹔俯屍徧呼﹐無應者。遙見南首數火炬蜂擁而來﹐予急避之﹔循郭走﹐城下積屍礙步﹐數跌復起。每有所驚﹐卽僕地如僵屍。久之﹐得達小路﹔路人昏夜互觸﹐相驚駭。大街上舉火﹐照耀如白日。自酉至亥﹐方及兄家宅﹔門閉﹐不敢遽擊。俄聞婦人聲﹐知爲吾嫂﹐始輕擊﹔應門者﹐卽予婦也。大兄已先返﹐吾婦子俱在。予與伯兄哭﹐然猶未敢遽告仲兄﹑季弟之被殺也。嫂詢予﹐予依違答之。予詢婦何以免﹖婦曰﹕方卒之追逐也﹐子先奔﹐眾人繼之﹐獨遺我。我抱彭兒投屋下﹐不得死﹔吾妹踢傷足﹐亦臥焉。卒持我二人至一室﹐屋中男婦幾十人皆魚貫而縛﹔因囑我於諸婦曰﹕看守之﹐無使逸去﹗本持刀出。又一卒入﹐劫吾妹去。久之不見卒至﹐遂給諸婦出。出卽遇洪嫗﹐相攜至故處﹐故幸免——洪嫗者﹐仲兄內親也。婦詢予﹐告以故﹐哭泣良久。洪攜宿飯相勸﹐哽咽不可下。外復四面火起﹐倍於昨夕。潛出戶外﹐田中橫屍交砌﹐喘息猶存。遙見何家墳中樹木陰森﹐哭音成籟﹔或父呼子﹑或夫覓妻﹐呱呱之聲﹐艸畔溪間﹐比比皆是﹐慘不忍聞。回至洪宅﹐婦欲覓死﹔予竟夜與語﹐不得間﹐東方白矣。

二十七日﹐問婦避所﹔引予委曲至一柩後﹐古瓦荒磚﹐久絕人迹。予蹲亂艸中﹐置予於柩上﹐覆以蘆席。婦僂居其前﹐我曲附於後﹔揚首則頂露﹐展足則踵見﹔微出气息﹐拘手足爲一裹。魂少定而殺聲逼至﹐刀環響處﹐愴呼亂起﹔齊聲乞命者或數十人﹐或百餘人。遇一卒至﹐南人不論多寡﹐皆垂首匐伏﹐引頸受刃﹐無一敢逃者。至於紛紛子女﹐百口交啼﹐哀鳴動地﹐更無論矣。至午後﹐積屍如山﹐殺掠更甚。至晚﹐予等逡巡走出。彭兒酣臥柩上﹐自朝至暮不啼不言﹐亦不欲食。渴時欲飲﹐取片瓦掬溝水潤之﹐仍睡去。呼醒﹐抱與俱去。洪嫗亦至﹐知吾嫂又被劫去﹑吾侄在𦇤褓竟失所在。嗚呼﹗痛哉﹗甫二日﹐而兄嫂﹑弟侄已亡其四矣﹐相與覓舊中余米﹐不得﹔遂與伯兄枕股﹐忍饑達旦。是夜﹐予婦覓死幾斃﹐賴洪嫗救免。

二十八日﹐予謂伯兄曰﹕今日不知誰死﹔吾兄幸無恙﹐乞與彭兒保其殘喘﹗兄垂淚慰勉﹐遂別逃他處。洪嫗謂予婦曰﹕我昨匿柩中﹐終日貼然﹔當與子易而避之。婦堅不欲﹐仍到柩後同匿焉。未幾﹐數足入﹐破柩劫嫗去﹐捶擊百端﹐卒不供出一人﹔予甚徳之。少間﹐兵來益多﹐及予避所者前後接踵﹔然或一至屋後﹐望見柩而去。忽有十數卒哃喝而來﹐其勢甚凶。俄見一人至柩前﹐以長竿搠予足﹔予驚而出﹐乃揚人爲彼向導者﹐面則熟而忘其姓。予向之乞憐﹔彼且索金﹐以金始釋予﹔尙曰﹕便宜爾婦﹗出語諸卒曰﹕姑捨是。諸卒乃散去。喘驚未定﹐忽一紅衣少年摻長刃直抵予所﹐舉鋒相向﹔獻以金﹐復索予婦。婦時孕九月矣﹐死伏地不起﹔予給之曰﹕婦孕多月﹐昨乘屋跌下﹐孕因之壞﹐萬不能生﹐安能起來。紅衣者不信﹐因啟腹視之﹐兼驗﹔以先塗之血褲﹐遂不顧。所擄一少婦﹑一幼女﹑一小兒﹐兒呼母索食﹐卒怒一擊﹐腦碎而死﹔挾婦與女去。予謂此地人徑巳熟﹐不能存身﹐當易善地處之﹔而婦堅欲自盡﹐予亦惶迫無主。兩人遂出﹐並縊於梁﹔忽項下兩繩一時俱斷﹐並跌於地。未及起﹐而兵又盈門﹐直趨堂上﹐未暇過兩廓。予與婦急趨門外逃﹐急奔一艸房中﹐悉村間婦女﹔畱婦而卻予。予急奔南首艸房中﹐其艸堆積連屋﹔予登其巓﹐俯首伏匿﹐復以亂艸覆其上﹐自以爲無患矣。須臾卒至﹐一躍而上﹐以長矛搠其下。予從艸間出﹐乞命﹐復獻以金。卒搜艸中﹐又得數人﹐皆有所獻而免。兵旣去﹐數人復入艸間。予窺其中有方桌數張﹐外圍皆艸﹔其中廓然而虛﹐可容二﹑三十人。予彊入﹐自謂得計。不意敗垣﹐從半腰忽崩一穴﹐中外洞然﹐已爲兵窺見﹔乃自穴外以長矛直刺﹐當其前者無不被大創﹐予股亦傷。前者盡爲卒得﹐後者倒扒而出。予復至婦所﹐婦同眾婦女皆伏臥積薪﹐以血塗體﹐糞綴其發﹐煙灰飾面﹐形如鬼蜮﹐鑑別以聲。予乞眾婦﹐得入艸底﹔眾婦女擁臥其上。予閉气不敢動﹐幾悶絕﹔婦以竹筒授予﹐口銜其末﹐出其端於上﹐气方達﹐得不死。戶外有卒﹐一時手殺二人﹔其事甚怪﹐筆不能載。艸上諸婦﹐無不戰栗。忽哀聲大舉﹐兵已入室﹔復大步而去﹐不旋顧。天漸黑﹐諸婦起﹔予始出艸中﹐汗如雨。至夕﹐復同婦歸洪宅﹐洪老﹑洪嫗皆在。伯兄亦來﹐云是日被劫去負擔﹐賞以千錢﹐仍付令旗放還。途中亂屍山疊﹐血流成渠。又聞有王姓將爺居昭陽李宅﹐以錢數萬日給難民﹔其黨殺人﹐往往勸阻﹐多所全活。是夜﹐悲咽之餘﹐昏昏睡去。次日﹐則二十九日矣。

自二十五日起﹐至此已五日﹐私幸或可薄赦﹐又紛紛傳洗城之說。城中殘喘﹐冒死縋城逃去者大半。舊有官溝﹐壅塞不能通流﹔至是如坦途﹐然亦以此反罹其鋒。城外亡命利城中所有﹐給伴夜入官溝盤詰﹐搜其金銀﹐人莫敢誰何。予等念旣不能越險以逃﹐而伯兄又爲予﹐不忍獨去。延至平旦﹐其念遂止。原避處知不可畱﹐而予婦以孕故﹐屢屢獲全﹐遂獨以予匿池畔浮艸中﹐婦與彭兒哀臥其上。有數卒至﹐爲劫出者再﹔皆少獻賂而去。繼一狠卒來﹐鼠頭鷹眼﹐其狀甚惡﹐欲劫予婦。婦偃蹇以前﹐語告之﹐不聽﹐逼使起立。婦旋轉於地下﹐死不肯起。卒舉刀背亂打﹐血濺衣裳﹐表裏潰透。先是﹐婦戒予曰﹕倘遇不幸﹐吾必死﹔勿以夫婦故乞哀﹐並累子﹗故予遠躲艸中﹐爲不知焉。予亦謂婦將死﹐而惡卒仍不捨﹐將婦發周數匝於臂﹐橫拖而去。怒叱毒打﹐由田陌至深巷一箭多地﹐環曲以出大街﹔行數步﹐必擊數下。突遇眾騎中一人與卒滿語數句﹐遂捨予婦去﹐始得匍匐而返﹔大哭一番﹐身無完膚矣。忽又烈火四起﹐何家墳前後多艸房﹐燃則立刻成燼﹔其有寸壤隙地一﹑二漏网者﹐爲火一逼﹐無不奔竄自出。出則遇害﹐百無一免。亦有閉戶焚死者﹐由數口至百口﹔一室之中﹐正不知積骨多少。大約此際﹐無處可避﹐亦不能避﹔避則或一犯之﹐無金死﹐有金亦死。惟出露道旁與屍骸雜處﹐生死反未可知。予與婦子並往臥冢後﹐泥首塗足﹐殆無人形。火勢愈熾﹐墓中喬木燒著﹐光如電灼﹑聲如山崩﹐風勢怒號﹐赤日慘淡爲之無光。目前如見無數夜叉鬼﹐驅殺千百地獄人而馳逐之。驚悸之餘﹐時作昏憒﹔蓋已不知此身之在人世間矣。驟聞足聲震響﹐慘呼震心﹔回看墻畔﹐則伯兄被獲。遙見兄與卒相持﹐兄力大﹐撇而得脫﹔卒遂趕去—此卒卽前日劫吾婦而復捨者也。半晌不至﹐予心搖搖。伯兄忽走來﹐赤身披髮﹐爲卒所逼﹐不得已向予索金救命。予僅存一錠﹐出以獻卒﹔而卒怒甚﹐舉刀擊兄。兄輾轉地上﹐流血滿身。彭兒拉卒﹐涕泣求免﹝時年五歲﹞。卒以兒衣拭刀血再擊﹐而兄將死矣。旋拉予發索金﹐刀背亂擊不止。予訴金盡﹐曰﹕必欲金﹐卽甘死﹔他物可也﹖卒牽予發至洪宅﹔予婦衣物置兩甕中﹐倒覆階下﹐盡發以供其取。凡金珠之類無不要﹐而衣服擇好者取焉。見兒項有銀鎖﹐將刀割去。去時﹐顧予曰﹕吾不殺你﹐自有人殺你也。知洗城之說已確﹐料必死矣。置兒於宅﹐同婦急出﹐看兄前後項皆被傷﹐深入寸許﹐胸前更烈。予二人扶至洪宅﹐問之﹐亦不知痛楚﹐忽聵﹑忽蘇。安置畢﹐予夫婦復至墳處躲避。鄰人俱臥亂艸叢中﹐忽有作人語曰﹕明日洗城﹐必殺一盡﹔當棄汝歸﹐與吾同走。婦亦勸余行。體余念伯兄垂危﹐豈忍捨去。又前所恃者﹐猶有餘金﹔今金已盡﹐料不能生﹗一痛气絕﹐良久而蘇﹐火亦漸滅。遙聞炮聲三﹐往來兵丁漸少。予婦抱兒坐糞窖中﹐洪嫗亦來相依。有數卒擄四﹑五个婦人﹐內二老者悲泣﹑兩少者嘻笑自若。後有二卒追上奪婦﹐自相奮擊﹔內一卒勸解﹐作滿語。忽一卒將少婦負至樹下對合﹐餘二婦亦就被污。老婦哭泣求免。三少婦恬不爲恥﹐十數人互爲奸淫﹔仍交與追來二卒﹐而其中一少婦已不能起走矣。予認知爲集氏之媳﹐其家平日所爲應至此。驚駭之下﹐不勝嘆息。忽見一人紅衣佩劍﹑滿帽皂靴﹐年不及三十﹐姿容俊爽﹔隨從一人衣黃背甲﹐貌亦魁梧﹐後有揚州數人跟隨。紅衣人熟視予曰﹕視爾非若儔輩中﹐實言何等人﹖予念時有以措大獲免者﹑有以措大而立斃者﹐不敢吐實﹐飾詞以告。復指諸婦子﹐問是誰﹖具告以實。紅衣人曰﹕明日王爺下令封刀﹐汝等得生矣。命隨人付衣幾件﹐又金一錠。問汝等幾日不食﹖予答以五日矣。命跟我來。予與婦且信且疑﹐不敢不行。至一宅﹐所蓄甚富﹐魚米充盈。向一婦人曰﹕你好好待此四人。與予別去。時已暮﹐予內弟被卒劫去﹐不知存亡﹐婦傷之特甚。少頃﹐老嫗搬出魚飯食。予宅去洪居不遠﹐予取魚飯食﹐吾兄喉不能咽﹐數箸而止。予爲兄拭發洗血﹐心如刀割。是日﹐聞封刀之語﹐眾心稍定。

明日﹐爲五月朔日。勢𨿽不甚烈﹐然未嘗不殺掠﹔而富家大室﹐方且搜括無餘。子女由十餘歲起﹐搶掠殆無遺類。是日﹐興平伯復入揚城﹐而寸絲﹑粒米盡入虎口矣。蕭條殘破﹐難以奉述。

初二日﹐傳府道州縣已置官吏﹐執安民牌徧諭百姓﹐毋得驚懼。又諭各寺院僧人﹐焚化積屍﹔而寺院中藏匿婦女亦復不少﹐亦有驚餓死者。查焚屍簿載數共八十餘萬﹐其落井投河﹑閉門焚縊者不與焉﹐被擄者不與焉。

初三日﹐出示放賑。偕洪嫗至缺口關領米﹐米卽督鎭所儲軍糧如邱陵﹔數千擔﹐片時蕩然一空。往來負戴者俱焦頭爛額﹐臂脛傷折﹐刀痕滿面﹐如燭淚成行。搶米之際﹐𨿽親友不相顧﹔彊者去而復來﹐老弱被重傷者終日不能得升粒。

初四日﹐天晴。烈日蒸燻﹐屍气燻人。前後左右﹐處處焚燒﹐煙結如霧﹐腥聞數十里。是日﹐予燒棉及人骨成灰﹐以療兄瘡﹔垂淚頷之﹐不能出聲。

初五日﹐幽僻之人﹐便稍出來﹔相逢各淚下﹐不能出一語。予等五人𨿽獲稍蘇﹐終不敢居宅內。晨起早食﹐卽出處野畔﹔其妝飾一如前日。蓋往來打糧者日不下數十輩﹐𨿽不摻戈而各制槌﹐恐嚇詐人財物﹐每有斃於杖下者﹔一遇婦女﹐仍肆擄劫—初不知爲淸兵﹑爲鎭兵﹑爲亂民也。是日﹐伯兄因傷重﹐刀瘡迸裂而死。傷哉﹗痛不可言。憶予初被難時﹐兄弟﹑嫂侄﹑婦子親共八人﹐今僅存三人﹔其內弟﹑外姨﹐又不復論。

自四月二十五日起﹑至五月五日止﹐共十日﹔其間皆身所親歷﹑目所親睹﹐故漫記之如此。遠處風聞者﹐不載也。後之人﹐幸生太平之世﹑享無事之樂﹑不自修省﹑一味暴殄者﹐閱此﹐當警惕焉耳。

時爲督鎭裁﹐惟有一死謝百姓。或曰﹕督鎭大臣也﹔守官當死﹐督鎭不當死也。夫不絕者﹐將幸免爲守江計。死易﹐守江難﹔爲眞難者﹑捨其易者﹐賢矣。獨計守江﹑守河﹑守廣陵﹐一也。不能澄淸河溯﹐則守白洋。白洋不守﹐則守廣陵。廣陵又不守﹐奔以守江南。無論關不能越﹑江不克渡﹐借使潰圍得渡﹐猶之白洋﹑廣陵也﹔亦何益哉﹗

揚城陷﹐每滿卒一隊﹐必有內地一﹑二姦宄爲之引。故初但知殺人取財﹐後乃知某爲顯官﹑某爲富戶矣﹔初但知深入閨闥﹐後乃知破壁啟窖﹐凡隱微之處無不至矣。大約維揚百姓﹐始終死於髙傑。崇禎一變﹐卽肆鴟張﹐假爭鎭之名﹐冒扶立之績﹔虎踞邦溝﹐而關廂之地盡爲瓦礫。及道鄰﹝卽督鎭﹞爲和事老人﹐專務調停。抑萬里長城之靖南﹝指黃得功﹞﹐而倚狼子野心之叛寇﹝指髙傑﹞﹐竟爲安插舊城﹔遂使故巢春燕﹐化爲別宅秋鴻﹐反客爲主。十餘年名重天下者﹐乃舉動狼狽至此﹗迨乎睢陽計就﹑逆藩授首﹐元爵以乳臭廝養﹐謂宜圖之反掌﹐釋其兵力而乃錫封蔭伯﹐豢數萬豺狼於危城之中﹔遂使宿將因之越疆﹐敵國以爲口實。手讀定國先期之檄﹐未嘗不切齒於當事者也。乃北騎渡河﹐不能用而故縱之﹐借以回北旆之指﹔致傑兵一出﹐如窮寇無歸﹐沙洲一帶悉遭狼噬﹐大橋東路殺人如麻。而紛紛愚氓﹐至反以圍中爲樂土﹔攜老負幼﹐望危城如飛蛾之投火。自四月初八至二十四日入城者何止數萬﹐盡驅之鋒鏑之下而殲焉﹔是誰爲之咎者乎﹗乃城陷之後﹐復使其假虎威﹑嚙殘喘﹐眞可謂天道無知矣。予友廷直鄭子之言曰﹕壞西北之天下者﹐孫山谷也﹔壤東南之天下者﹐史道鄰也。知言哉﹗

