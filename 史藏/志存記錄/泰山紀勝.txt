弁言余生平酷愛積書﹐而於泰山書尢著意焉。丁巳夏﹐友人黃君子峻得故書多種﹐邀余往觀﹐見有《說鈴》兩函﹐爲王漁洋所編輯﹐蓋亦業書類也。藩閱一﹐遇於下函﹐得《泰山紀勝》一卷﹐計五十九則﹐曲阜孔璧六先生所著。先生爲泰山八散人之一﹐而所著又關泰山名勝﹐洵泰山文獻也。適暑假﹐塾中有暇﹐謹抄錄一冊載泰山諸書之後﹐並志﹐吾與書遇合之緣於卷首云。丁巳初秋荷花生日建書於竹蔭山房小引孔貞瑄髫年登岱﹐未能領略其勝。歲癸丑﹐就祿泰安﹐旋以計偕﹐往來長安道上﹐席不遑暖。五月旣望﹐蕭子天木﹑安子貞吉檄予登山﹐攜酒餌作二日遊﹐始得與山水作周旋。云深塵遠﹐怡然會心﹐思有以諭之於言。然詩歌拘於聲律﹐題勝乎文﹐𨿽古人避之弗擊也。於是隨其所歷名勝﹐紀以質言﹐以備異日展玩﹐使不忘於心﹐非敢質之士大夫﹐曰﹕可以當臥遊也。闕裏孔貞瑄璧六識於岱下之弗措軒萬仙樓一天門﹐歷萬仙樓。山路紆折﹐澗水瀠帶﹐樹木蔥然﹐望之如重堂邃閣﹐上通瑤府。𨿽萬仞初步﹐知其蘊藉獨深也。經石峪澗東有峪﹐乳山倒垂﹐銳若茁筍。倚巖作石亭﹐左峯肱抱。中石坡斜平如掌﹐方數畝許﹐徧鐫字如斗大﹐相傳以爲曬經石。上有小瀑布﹐橫闊若短籐﹐浸蝕經字﹐半凋落矣。布席陂中央趺坐﹐水左右來﹐濺人衣襦﹐欹身汲寒流漱齒﹐似非人間境界。水簾洞歷髙老橋人祖廟﹐望巖巖亭﹐皆迆邐由巽趨乾﹐及澗忽轉而未﹐如腓動膝折﹐而飛瀑從西北來﹐淨如垂練。洞口藏籐中﹐水弱時隱約可見。玉皇廟歇馬崖及玉皇廟﹐山容始肅。祿存當徑﹐疑無攀躋處﹐登眺者有儼若之思。其左側林壑尢美。上懸崖依嶺而東﹐松檟森郁﹐人迹罕至﹐殊多勝槪焉。回馬嶺山回路轉﹐屐齒甫通突﹐而重山懸澗水﹐劃然阻絕。轉仄向東南﹐梯云禦風而行﹐才達嶺巓。蓋山腹中脈絡盤紆﹐至此又一大折云。快活三蹩躠陟雙廟西﹐眺扇子崖﹐如相拱揖。倒盤而下﹐路皆平闊。野花與艸樹雜發﹐點綴茅舍竹籬間﹐絕似平野村落人家﹐無復巖巖气象。譬如接嚴賓之後﹐忽遇好友﹐坦懷笑語。遙望對松山﹐另開一幅畫圖矣。禦帳崖中路瀑布﹐惟禦帳崖爲勝。勢極斗峻﹐飛流濺沫﹐珠進玉溶﹐下與龍文石相濯映。崖上靑石坪﹐可坐數百人。諸水從雲間奔赴﹐頓覺泠然與人世迥隔。𨿽薄遊亦當作十日盤桓。坪上鑿痕尙多﹐疑是禦幄遺址。五松樹始皇東巡﹐五大夫以捍衛功受封。不知後祖龍幾年而沒﹐或者非甘棠遺愛﹐土人不復擁護之。幸後王寬仁﹐不奪其爵﹐迄今十八公猶襲名號﹐未詳是其苗裔否﹖其別族有獨立大夫﹐亦就衰拉矣。朝陽洞石竅出云﹐通山皆潤﹐入朝陽洞避雨﹐洞中澄泉甘洌﹐硼上滴露如懸珠﹐道士以器承之﹐命曰﹕石乳。官廳後石屏﹐碨礧有奇致。西偏石筍入廳壁﹐米萬鐘用六書古篆題「云根」二字﹐筆法遒然生動。對松山冒雨行對松山﹐奇絕。云塡澗谷皆平﹐眼前斜飛﹐若輕觳積棉﹐推挽可動。仰視兩山﹐連黑雲壓頂上﹐與松樹融結﹐神合無間。忽悟松樹乃云苗所鐘﹐感泉石之气而生也。風動微露﹐鬐髯若怪龍藏雲霧中﹐瞰人欲搏。十八盤過大龍峪﹐分路西北。兩山壁立﹐中通一綫。仰窺天門如鏡﹐險峭不可登。聯鎖爲欄﹐緣雲傍霧﹐躋天門返顧﹐凜然動登髙臨深之悔。𨿽自謂賁育﹐亦復气奪。新盤東行入新盤﹐俯視羣山﹐錯疊如綺。歷雁刀五老諸峯﹐上臻子崖﹐度天橋﹐皆幽折可盤礡。嘗謂舊盤似直臣﹐新盤似韻士。一則磊落光大﹐嚴峻不可屈撓﹐是冠裳入朝气象。一則綿邈蕭疏﹐蘊藉風流﹐隱逸君子之所珍也。旣登﹐少憩禦香亭﹐遙望宮殿嵯峨﹐不知人間天上。蓮花峯殿外白蓮若供養﹐數峯攢立﹐花靨寬平﹐又絕類蓮實。遊人多坐飲其上。異在深入澗中﹐見化工位置獨巧。摩崖碑碑因山體爲之﹐靑石削立﹐橫直不可以尋尺計﹐光澤若刮磨。書用八分﹐或梯空摹行﹐人間唐開元年所制也。碑底側有巨泉﹐陰滲淸洌﹐逼人毛髮﹐千百人取給不窮。眞泰山一石挺立﹐或題「聰明正直」四字﹐命之曰「眞泰山」。世傳五嶽眞形本此甚矣﹐人之好異也﹗玉皇頂玉皇廟﹐岱嶽極頂。北望羣山萬層﹐扈從拱扶﹐或若星羅﹐或若棋布﹐或若連營﹐或若聚幕。鳥獸龜龍﹑劍盾矛戟之形﹐無不備具。堪輿家謂之祖山聚講﹐有以哉﹗紀異山上下陰晴气候不同。盛夏苦寒﹐禦夾單衣﹐不免擁鑪。時微雨新霽﹐紅日麗空﹐殘云滿地。俯視茫茫﹐如陸海堆絮積雪﹐不知其幾千萬頃。客指示顧予曰「其下人家方陰也。」試心石石銳僅可容足﹐下臨絕澗。常有道士鵠立其上索錢﹐過者駭且笑﹐謂是以命貿財者。夫以命貿財﹐寧獨一道士哉﹗無字碑無字碑﹐非碑也﹐度其中必有所藏﹐當是封禪文銘﹐或玉檢金函之屬。相傳一巡方惡其疑天下﹐命撤之﹐甫動其蓋﹐雷風驟作。說𨿽近怪﹐然其中有物焉﹐則斷斷無疑。孔子崖泰山惟孔子崖極空闊﹐無障蔽﹐可以窮目力之所至。後卽山陰﹐路崖前二短碣﹐紀與顏子望吳門事。舊有講堂﹐今成荒煙蔓艸矣。孔子廟廟在極頂之東。先年重構復傾﹐基址尙存﹐碑記「小天下」數字。今諸祠鼎新﹐惟此未遑修舉﹐過者慨之。探海石一峯橫出﹐東指渤海﹐三面無所憑依﹐雨滑風烈則不可登。好事者或飲酒其上﹝是亦以命貿酒者﹞。望海樓樓踞東巓﹐與玉皇頂略等。夜晴明﹐早往候日曙﹐星漸沒﹐微暉散綺。羲輪將升﹐海霧盡赤﹐蕩漾久之。日突出海水﹐晃若閃鏡。轉睫間紅光射目﹐不可逼視矣。捨身崖捨身崖奇險。以石投之﹐移時及地﹐微聞騞然之聲。愚民或攛身其下﹐常有遺骸撐柱﹐不知何取。或曰墨氏之教也。夫墨子兼愛﹐其流獘乃至不仁其身﹐悲夫﹗又

兼愛非中也﹐然摩頂放踵﹐猶曰以其利天下﹐而後爲之也。夫棄物於江河以爲廉﹐人則笑之。至於捨身而無所利﹐曷爲乎爾﹐一先正刻經語其旁曰﹕身體發膚﹐受之父母﹐不敢毀傷。是仁人之意哉﹗然不若泯其名﹐滅其迹之爲愈也。仙人橋橋當絕澗﹐峭壁夾橫石若榷﹐履之﹐如將可陷。往往旣過卻視﹐股傈不能還。八仙洞由丈人峯下山陰道﹐迆邐而東﹐洞在北山之巖﹐危若鶻棲﹐鳥道一綫﹐松阿結茅屋數椽﹐點塵不到﹐若或有隱君子焉。石屋石屋與八仙洞相連﹐然無徑可通。澗石如壘卵﹐攀藤附葛而下﹐行五六里始達。雲路逶折﹐緣山跨澗﹐嵐气與松風相激薄﹐沾染襟袖﹐眉宇爲之浸綠。旣至﹐峭壁圍空﹐率千百仞﹐皆神工削成﹐展若列屏﹐曲若捲蠆。松生巖阿間﹐撐云蔽日﹐上不見天。澗下松棚﹐如積霧蔀屋﹐亦不見地。轉側入黃華﹑蓮花二洞﹐掬泉水飲之﹐覺惠泉﹑中泠猶是人間褻味也。此爲岱陰第一洞天福地﹐徘徊彌日﹐喟然觀止。日觀天地氤氳﹑沆寥瀣沆之气﹐以息相吹﹐野馬耶﹖塵埃耶﹐茫茫無所止極矣。況於微風澹霧﹐密雨濃雲﹐皆足障遠。而欲窮千里之目﹐迎初日﹑觀海水﹐其數往而不獲一觀也。則宜秋深冬初﹐星皎云淨﹐夜色空濛如縠﹐天雞鳴﹐微暈生﹐凝睇久待﹐苦日不至。才一轉睫﹐倏露半體若月弦﹐就望﹐厥色殷紅﹐韜光不曜﹐輪騰而上。少頃﹐日中忽如一燈吐焰﹐次如炬﹐次如瓶﹐次如罍樽﹐次如葫蘆﹐上黃白﹐下紫赤﹐類薄蝕狀。又次如葫蘆﹑罍瓶之倒置。最後如炬燈之燼。蓋其初爲海气所蒙﹐蟬蛻旣盡﹐然後全體昭融﹐暳芒四射。趯踴前卻﹐若危船簸浪﹐震蕩心目﹐神體爲之不寧。日下積霧色正黑﹐俄而重霧之下忽出白練﹐長可競天。與客相顧錯愕﹐驚嘆曰﹕是非海水耶﹗古之人不予欺也﹗觀海石觀海石﹐在仙人橋畔。石筍南茁﹐闊僅尺許﹐三面深塹﹐洞黑無底。蛇行匍伏﹐始克一登。睥睨左右﹐頭目瞢然﹐震眩欲號﹐心神怖悸﹐移日不怡。古人擇地投足﹐非周行不履﹐恐跬步偶誤﹐自貽之感。小蓬萊小蓬萊在東澗。淸湍迅激﹐巖石若傾蓋。亭午見日﹐盛夏拉一二淸放之士﹐脫巾襪﹐布幾中流﹐壘石蹲坐。浮觴避暑﹐相與和歌。歌曰﹕滄浪之水淸兮﹐乃以濯我足。下有寒潭引溪﹐風作颼飅聲﹐頓覺轉炎爲涼﹐驅夏䢐秋﹐不知世間有懊惱事。王母池池受小蓬萊之水﹐深廣可勝小艇。左呂仙洞﹐右羣玉庵。夏秋山水暴漲﹐聲沈沈作江潮吼﹐震搖城市﹐如殷雷未吐﹐郡人有競夕不能寐者。四陽庵岱麓左腋﹐幽靜蕭瑟﹐爲黃冠燒煉之所。遊覽者捨旃弗顧﹐僻故也﹐惟僻故勝。南望䢐徠﹐若兒案可憑式﹐庶幾竹溪六君子之遺風猶有存者。明堂泉以明堂名泉﹐志其地也。左謝過城﹐小山﹐寬平方里許﹐中有馳道﹐疑卽明堂舊基。或曰﹐以齊侯歸田謝過之故。泉一綫﹐涓涓瀠折入汶﹐掬水濯纓﹐穆然動盛古之想。若漢明堂在州東北隅﹐岱左腋落脈虎砂﹐裹龍首水﹐口連輦道﹐形勢亦勝﹐近鄕大夫卜塋焉。普照寺寺隱山坳﹐沓嶺間之﹐鐘磐鍧然﹐而寺不可見。路轉峯回﹐則已至也。林木蔚云﹐松篁飛雨﹐異气靈光﹐輪囷其上﹐髙僧往往卓錫焉。東溪幽勝異恆﹐排澗流而東之。築堂其衝﹐巖阿種菊皆徧﹐命曰﹕菊圃。導流南注﹐爲石塘九曲﹐蒔荷焉﹐輔以芡蒲。淸夜孤往﹐臨池取月﹐坐石邀風﹐不知僧之非我﹐我之非僧也。投書澗﹝三賢書院﹞三賢書院﹐背倚奇巒﹐列峯拱抱﹐孫明復著《春秋發微》於此。石介侍立﹐石猶存﹐上有遺痕。投書澗繞院東偏。胡安定十年不歸﹐得家問﹐見「平安」二字﹐輒投澗中。古人勵志﹐精勤堅苦如此﹐其卓然表見於世非偶﹐故今遊者芳其躅﹐居者榮其名。三陽庵庵與普照寺共一羅城﹐乳峯雙絡﹐投書澗爲之限帶。由書院螺旋而上﹐五里許抵山門。靑松落陰﹐云物泠泠﹐層巒斷壁﹐積翠欲流。殿宇數十楹﹐各有攸祀。其左殿龕下﹐龍口吐泉﹐承以曲池﹐潛行出香積﹐手掬注釜﹐煮粳蔬﹐皆香洌殊常。緣丹梯轉上界﹐多煉坐幽洞道人﹐往往解蟬蛻者。西北崿嶂參差﹐飛瀑如練﹐俯視城郭﹐與蒿裏相錯﹐慨熱丁令化鶴之感。白龍池禱雨輒應﹐歲有常饗﹐匯西北諸壑之水﹐流爲灤河。經大峪口﹑大石峽﹐白石燦爛﹐沙水澄鮮﹐石鱗魚生焉。西北二丈崖西丈崖﹐由會仙庵過仙人影﹐峻若建瓴。而北丈崖如懸修橐﹐噴萬斛眞珠﹐奔躍來會。遙望之似雙龍飲澗。其西北復懸二瀑﹐萃於竹林﹐四水亂落﹐相助奇焉。仙人影天地泡影也。泡影之中﹐涵影萬狀﹐致足樂已。生而不息﹐去而不畱﹐何居仙人之畱影也﹖西上危巖﹐得山之半﹐峯靑而影白﹐宛肖人形﹐眉須﹑衣襦皆具﹐俗呼仙人影﹐昔始皇遣方士求海上三山﹐若將可至﹐風輒引之而去﹐望見之焉。然則蓬萊﹑方丈﹑瀛洲﹐安期﹑羨門之屬﹐皆影而已矣。銘曰﹕天地辟﹐寅會昌。萬八日﹐形影張。神生象﹐化流光。去不息﹐顯若藏。造物功﹐妙難量。若有人﹐山之陽。薜蘿衣﹐雲霞裳。發西極﹐淩東荒。屯岱阿﹐指扶桑。丹藥就﹐形凋傷。賴影在﹐劫不戕。人間世﹐日促忙。嗟終古﹐自徜徉。竹林寺西谷幽邃﹐曲徑緣陲一綫﹐過北丈崖﹐勢忽開朗如月滿﹐古木交天﹐濃陰匝地﹐泉竹淸裊。每雨後﹐異云覆寺﹐日彩薄之﹐寺影輒懸雲中如蜃樓。世傳老僧種參﹐化爲天麻﹐故天麻生竹林者良﹐蓋靈气所鐘歟﹗誦唐詩﹕殷勤竹林寺﹐又得幾回過。悵然增感。扇子崖由竹林逾澗﹐陟西山﹐荊棘蒙茸﹐險澀無徑﹐撥茅尋樵子履蹤﹐取道轉突崖懸棧﹐達玉皇洞。聞犬吠雲中﹐雞鳴天半﹐訇然色喜﹐按行劉盆子營壘﹐寬平宜寺。旋登二嶺﹐始抵崖前峯﹐如扇面障空﹐因以得名。列嶂皆犀利棘矜﹐傲岸不俯﹐似欲抗街岱宗而力不逮者﹐遂號「傲來」。西南峯底﹐洞藏巨蛇﹐常就道人丐食﹐忘機不驚。山陰洞極闊﹐容數百人。中有碾磴幾榻﹐可以避世。盆子曾竊踞其上﹐俗呼「牛王洞」。意必「牛」「劉」聲誤耳。竟以名惡不顯﹐然則名可忽乎哉﹗九女寨孤峯絕澗﹐深藤密箐。山鬼叫嘯﹐巖鶻騫騰。門多鹿豕豺虎蹤迹﹐空庭落葉﹐廢宇封塵。明月淸風﹐自作來往。鼠翻丹竈﹐蠹蝕祕詮。忽聞松柏謖謖﹐矍然空谷足音。社首蒿裏封禪者何﹖上下祭之義也。增土而築曰封﹐除地爲壇曰墠﹐變墠而禪﹐神之也。規仿圓丘方澤之意﹐虛傳七十二君﹐自虞書巡狩外﹐事不著於經﹐文不垂於世﹐蓋戛戛乎難言之。禪祭或於社首﹐或於云亭﹐或於梁父﹐或於岱陰小山﹐卜地得吉則用之。或曰﹐從警蹕之所便爾。社首連接蒿裏﹐西北有洞﹐幽深不可測。明初得玉簡十﹐宋眞宗祀后土所瘞也。流俗類飾以詭怪幻窈之說﹐以詟愚蠢牟利﹐遂爲壠斷。薦紳先生所不道﹐爲其矯誣而不可訓也。岱廟﹝漢柏唐槐﹞岱廟東嶽﹐正祀歷代柴望祭告之所。殿宇弘麗﹐繚以周垣。樓堞百雉﹐中有漢柏唐槐﹐斯篆邕隸﹐其駐蹕環詠諸亭﹐藏古今銘刻甚富。今海內所奔走而禱祀者﹐類先碧霞而後嶽神﹐不詳所自昉。抑或東嶽非小民之所得祀﹐故假借祀碧霞云爾乎。天書觀宋眞宗藏天書處。或曰在鐵塔之下。今無稽焉。靈應宮明萬曆年建。宮廠麗﹐有縿金寶閣﹐烈日中騰光飛焰。陰宇碑登泰山﹐謝天書述二祖功徳碑﹐在城南北向。宋眞宗禦書﹐王欽若文。文典雅有淸廟气象﹐書端凝有明堂气象﹐世稱雙絕。或謂岱巓東巖平削﹐欽若欲摩崖紀功﹐與唐八分並峙﹐已成其額。眞宗謙讓未遑﹐勒碑山下﹐取對越之義﹐其字完美。說者於欽若不取其人取其文﹐於眞宗不取其事取其書。玉亭云云亭亭﹐兩山頡立﹐逶折一徑﹐上有眞宗禦制碑銘。去城二捨﹐背負五嶺襟帶汶流﹐岱陽勝地。粱父今所號梁父﹐有疃無山。按《志》﹐距州百里。竊疑非是。先聖詩曰﹕郁確其髙﹐梁父回連。因知梁父與岱必近﹐或山側之傲來諸峯﹐古今異名也。黑龍潭泰山東六十里﹐曰黑龍潭。祈雨如響。南山壁立萬仞﹐若鬼斧劈裁。下臨巨潭﹐灝澒淉沕﹐神龍窟宅。每陰雨﹐雷自潭出﹐隱隱若嚴鼓奔輪。水陰洌逗人﹐毛髮皆豎。臨望森竦屏息﹐無敢髙聲咳唾者。夾谷按《記》﹐夾谷在祝其山﹐靑石關險隘。北下二十里﹐歷大小石棚﹐皆鼠穴鳥道﹐不通車馬﹐逾險會祝其﹐非便﹐或別取坦道﹐迂回而至歟。抑大聖人作用﹐以禮信爲甲兵。恃險畏險﹐皆非常情所及耶﹖顏神鎭東嶽幀幅﹐山水明秀﹐得海岱之精胚。地產鉛煤﹐粒土如金﹐淄水﹑金嶺之所交會。泉石淸瑩﹐鮮泥滓沙礫。東望靑渤﹐泱泱大風。靑雲山卽嶅山﹝金斗山附﹞金斗肥枯﹐靑雲瘦潤。筆峯雋削﹐翠色可摘﹐倩若芙蓉疊髻﹐與華不注如出一塢。有桃塢松林﹑龍門飛泉之勝。至觀音坪﹐寺僧例勸止焉﹐曰﹕否﹗否﹗爲山九仞﹐功虧一簣。此止境﹐非盡境也。緣石縫仄行﹐入山陰洞。定喘仰視絕頂﹐四圍剷峭。垂鎖延登﹐阪峻塹深﹐俗呼「閻羅鼻」﹐險可知也。異在石城一片﹐無斷續接落之痕﹐堅光縝栗﹐臨風遠眺﹐東蒙云物﹐飛入襟袖。欲下﹐目眩魄奪﹐始信昌黎華山投書之事。按碑記﹐崛起平臯﹐矗立天表。旁絕倚麗﹐寄象傲特。蓋震方之芽茁﹐岱宗之襟帶﹐可謂善於名狀矣。宮山﹝古新甫俗號蓮花﹞漢武東巡﹐其雄心闊目﹐固將傾泄四海﹐踔蹋五嶽﹐乃獨睠睠於此﹐建離宮﹐何居﹖曰﹕彼有取爾也。新甫著於《魯頌》﹐以離宮故﹐更命名﹐九峯如蓮﹐因號焉。世祀大士﹐香火極盛。士大夫遊者﹐輪蹄顧寡。名山湮郁﹐如所弛之士﹐不遇知己﹐便孤標自賞﹐不亦惜乎﹗山東西有兩候城。遝岡復嶺﹐蜿蜿蜒蜒﹐遠山環衛﹐勢如登機。北眺九峯攢翠﹐蓮靨半吐﹐如天水蔚藍﹐精華在隱見之間。及山麓諸勝﹐皆斂不露﹐轉訝亢直﹐不愜所望。陟天門﹐忽開異境﹐始知大美中涵﹐層巒曲澗﹐百折不窮﹐過快活三﹐登蓮花坪﹐觀石梁飛瀑﹐嘆爲奇絕。蓋山腹結穴要地﹐仿佛禦帳崖﹐而探險過之。及漢五大夫松﹐虯枝螭幹﹐龍鬐蛟髯﹐若欲與秦松爭衡者。長生池上下兩塘﹐潛相灌注。下塘金鯽﹐或袱行出上塘﹐頗有禹門登龍之意。其上興雲洞﹐外狹中闊﹐可布幾席。夏秋﹐雲從洞出﹐滴露如雨。開小渠﹐引洞外激流有聲。觀音白衣兩巖﹐萬嶂插天﹐離奇夭矯﹐有天然石屏隔座﹐如同宮異院。其腰絡突峯﹐如乳如鼻﹐如齶如臍﹐如龜如麟﹐如鳳峙﹐如龍蹲﹐皆錦疊繡錯有層次。而雲溪風隧中﹐怪沙帶水﹐枝腳橫生﹐如豶牙﹐如噬嗑﹐如錐如戟﹐如梗如榷﹐如虹飲澗﹐如鼠尋穴﹐如柄投鑿﹐如柱人臼﹐皆棘矜跌巖﹐作鉤距閃撲之形。蓋其山皆抱胎﹐水知戀源﹐立則有懷﹐去乃不驟。所謂直而不倨﹐曲而不僂﹐極窈窕貴矜之勝致矣。西北天河水﹐源藏雲根﹐曲沼承之﹐若淨瓶。白雲洞﹑人祖廟﹑掛斗巖﹐縹緲天半。由懸徑轉上界﹐斷橋深塹﹐隔絕塵緣﹐牽鐵練﹐猿跳而過﹐達新甫絕頂。峯類鸚嘴﹐百里外望之﹐空靑不盡。杜詩「齊魯靑未了」﹐豈獨望嶽雲爾乎﹖山四周有朝陽洞﹑仙人橋﹑仙人洞﹑老虎窩﹑麻塔堌﹑白雲庵﹑春榜溝﹑朱子坊﹑三圈懸流之勝槪。離宮在山之陽﹐秋千石柱猶存﹐雨後或得遺鈿。諦觀新甫﹐宛肖岱宗﹐非比肩之兄弟﹐定繼體之宗子。但泰山古穆﹐新甫秀麗﹐品其骨相﹐蓋具體而微者歟﹗又

靑雲﹐華嶽之小影。蓮花﹐岱宗之後身。斯以奇矣。聞山底春榜溝諸洞天﹐嵌空玲瓏。俯有流泉﹐仰見日月。亂時人多入之﹐近如武陵之迷徑也。按﹐嶧山最爲玲瓏﹐由山腹可達絕巓﹐遊者快談之。蓮花玲瓏﹐鮮有聞者。則衝僻之偶異﹐而山靈固不爲之顯晦也。岱西有長城鉅防婁敬洞。繞岱百餘里﹐兩山夾道﹐一水中流﹐瀠洄百折﹐異鳥奇芳﹐足人耳目。中靈巖谷﹐虛中如瓠。路盤旋若磨﹐山曲道斷澗﹐怪石齒齒﹐似欲嚙絕塵世輪蹄者。有石梁可渡﹐緣陲村落﹐仿佛輞川。峯巒作百獸率舞﹐其最肖者﹐臥象行獅﹐天鐘之奇。象作朝應﹐獅爲主山。厥形左顧﹐首尾鬐髯﹐遒然生動﹐令人怪嘆化工之巧。林麓松柏外﹐多白楡歷歷。寺有積鐵﹐世傳達摩鐵袈裟。東北甘露泉﹐佛堂中鑿地得源﹐砌以文石﹐泓然淵瑩。中懸琉璃燈映之﹐洞見九淵。掬飲﹐肌骨皆冷﹐心塵頓淨。潛行出亭﹐可引爲曲水分注﹐時有松蕊流去人間﹐見者疑是武陵桃花也。獅口銜蘭若﹐下臨石棚﹐鳥雀皆馴。老僧撥飯食之﹐百鳥喧爭﹐飛集肩背﹐不避生客。始知李白居䢐徠山中﹐鳥雀皆能呼而弄之於掌非虛。古名賢筆迹﹐在湖山都會者﹐非缺則毀﹐惟靈巖以僻獲全﹐完好無贗﹐拓之足成大觀﹐文獻無徵﹐其求之野。泰山扈從五峯如指﹐錦屏似畫。華山倚艷﹐鶴嶺淸臒。龍洞有透山之奇﹐鵲山饒啄日之勢。河傳雪浪﹐峪號桃花。鳳岫儷凰﹐駝岡負子。虎窩共雕窩繡錯﹐石猴與石馬蟬聯。七十二峯﹐顯礙長空﹔七十二泉﹐潛通渤海。泉推趵突﹐燦珠激天﹔峯稱獨秀﹐卓筆出地。歷山起千載之孝思﹐﹝山昔﹞湖壯一城之勝覽。坎水連艮﹐震嶽承乾。宗子端巖﹐去天伊邇﹐故能拔此孤標。羣孫羅列﹐違岱漸遙﹐始克受其秀气。六鰲之戴﹐旣已舉其一隅﹔八駿之遊﹐尙期徧夫四嶽。匪效尢於靈運﹐實雅志乎向平。鏤管難工﹐山靈莫誚。封禪巡狩之於封禪﹐其同乎﹖曰﹕異哉﹗曷異乎爾﹖異之以其用心也。其用心之異柰何﹖曰﹕虞舜時巡﹐同律考度﹐協時正日﹐修禮憲器﹐懋徳興庸﹐裒諸侯朝之方嶽﹐明其慶讓而致績乎民﹐其心無非爲民事也。然後燔柴瘞玉﹐告虔於天地﹐望秩山川﹐徧於羣神﹐因巡狩而祭告舉焉。非若後世登符獻瑞﹐粉徳飾功﹐求神仙﹐搜圖讖﹐謝天書﹐祈福利﹐治馳道﹐快遊觀﹐責進獻﹐盛扈從﹐耀甲兵﹐煩供億。小民輟耕罷紡﹐趨壇坫之役。百執事隳命棄職﹐司警蹕之次。宅瘠海內﹐怨讟繁興。方且與一二從諛之臣﹐函虛詭之文﹐薦矯誣之詞﹐將以潤色太平﹐炫赫奕禩。嗟夫﹗曾謂泰山﹐不如林放。蓋巡狩勤民以敬天﹐封禪誣天以病民。虞舜歲周四嶽﹐而民不勞﹐秦雙唐宋曠世一行﹐而天下敝﹐何哉﹖其用心有毫釐千里之異也。而佞夫憸人﹐方將艸封禪議禮儀﹐聚訟盈庭﹐逢君之意﹐而顯啟其機﹐以光武之賢不能勝羣臣之請﹐則中主以下無譏矣。蓋奠麗山河﹐帝王之盛節﹐刻畫丘壑﹐儒生之餘事﹐豈取相如封禪艸﹐安石萬言書﹐洋洋灑灑﹐使人謂斐然大章﹐類能流毒天下哉﹗䢐徠山﹝補遺﹞䢐徠居羣山之中﹐祖太岱﹐昆新甫﹐金斗﹑靑雲﹑石門﹑九仙﹐子孫儼列。尼防﹑括蒼﹑東蒙﹑金牛﹐遙爲賓主。雙汶絡其面背﹐匯於西南﹐如帶結於襭山。峯巒嵯峨﹐星體具備﹐四向開嶂﹐砂水相繆﹐龍脈去來﹐莫可識別。山周百二十里﹐由巽掠震﹐入礤石峪﹐進若捲荷﹐退若剝蕉﹐有廣石瀑布﹐跨斷山腰﹐峪之所由名也。殿宇隱松楸之中﹐溪流藏藤葛之下。風栗霜柿﹐綠苞赤實﹐綴若繁星。巖阿逼仄﹐障於朝山。逾西溪溯流而北﹐山形始暢﹐另辟洞天。林木蔥鬱﹐溪水淙淙﹐隨處導爲魚沼蓮塘。下瀨袱行出山外﹐水冬夏不盈不涸。蓋山得斯峪也始幽﹐峪得斯溪也始秀。已過溪﹐由山腹趨二聖宮﹐澗壑嶙峋﹐不通屐齒﹐或壘石表其往來之向。跨三嶺崮而北﹐下深峪而西﹐出二聖之背﹐如穎脫囊底。宮卽樂貧巖﹐其乳山結體尊嚴﹐開局正大。巖溪多竹﹐罥以藤蘿。外有轉珠﹐山當谷口﹐關欄嚴密﹐閟然風回水渟矣。徧訪六逸遺址﹐故老鮮能言之者。相一山之勝﹐此爲弁冕﹐其爲竹溪無疑也。得元時殘碣文﹐剝落不全﹐大約記夫子老聃講道事﹐土人謂以袁郭二仙名宮者誤矣。距太平頂三十里﹐爲䢐徠絕巓﹐雙峯頡頏﹐一平一峭。平可結廬﹐峭可築壘。峭非平不大﹐平非峭不奇﹐勢固有相濟而不相軋者乎﹗其下﹐紫源池極闊。聞諸羽士﹐產菖蒲蓋九節云。西南十六峪﹐幽僻絕塵﹐逾澗繞懸珠﹐三十餘里始達。從太平頂落脈﹐正對汶水﹐與東北趙州庵遙相照應。據山之坤艮爲兩別谷﹐山陰顏崖邃谷﹐多前賢題勒﹐沒於蒼苔﹐未辧是六逸筆迹否。嗟夫﹗探奇索隱﹐愈深愈曲﹐遺憾愈多。達者觀其大略﹐取適吾心而已矣。孔貞瑄傳略﹝闕裏文獻考﹞貞瑄﹐字璧六﹐先聖六十三代孫﹐六世祖諤第三子。公忱生彥綘﹐彥綘生承亮﹐開封府教授生宏霑﹐宏霑生聞商。貞瑄﹐聞商子也。究心經史﹐精算法﹑韻學﹐中順治十八年會試副榜﹐授泰安學正﹐升大姚知縣。滇省鹽法壅滯﹐前明定以按丁派食之法﹐兵火丁亡﹐額闕﹐民不能償。貞瑄乃請減之﹐民困以息。又境有前明黔國公勛莊被土酋所占﹐上官受土酋賂﹐復主之﹐貞瑄不勝﹐憤爲力爭於上﹐不得﹐遂罷去。歸﹐構聊園以自樂﹐著《聊園文集》《詩略》《操縵新說》《大成樂律全書》《滇記》《黔記》《泰山紀勝》《縮地歌》等書﹐年八十三卒。

