《過江七事》淸陳貞慧

◎計迎立

闖賊之變﹐邸報斷絕。民間頗有流傳﹐中外大震。金陵羣亡賴﹐挾饑軍思逞﹐洶甚。勛紳富室﹐重足立矣。大司馬史可法﹐將有勤王之行。諸言路屬宮詹曰廣止之﹐且內顧根本地。曰廣力折之﹐慫恿趣嚴計守禦﹔卽發。越日集議﹐部分兵各門。仍責城巡城禦史督察﹐而郭維經則中城行柵﹐以維經官金陵久﹐素得民故也。其護陵防江﹐則守備太監韓贊周﹐同魏國公徐弘基﹐誠意伯劉孔昭﹐咸加毖焉。韓復布諸﹐特嚴門禁。搜選卒騎五千﹐屬銳司徒盡擐甲秣馬﹐飭壘居中地而陣﹐厲士奮��﹐防不測也。粵東解餉金適至﹐計部尙書髙弘圖立取以給饑軍﹐軍亦戢﹐於是姦人憚不敢動矣。久之﹐魏國約卿貳言路集其家﹐招入密室﹐邊遽在焉。先帝果鼎成也﹐乃咸大痛。北拜稽顙﹐而號哭盡哀﹐扌文淚出。約冠服姑如常﹐禁訛言者﹐殺亡赦。

先是﹐諸臣耳語亦微及迎立事矣﹐僉推屬主兵者。江南北諸紳﹐則羣起擁潞王﹐曰廣曰「神宗皇帝聖子神孫﹐濟濟具在也。四十八載之深仁﹐何負於天下﹐而輕持其座﹐別與圖功耶﹖恐天下有起而議其後者矣﹗」可法聞而是之﹐曰「此兵端也﹗惟分定可以己之﹗說在獲免矣﹗」﹝疑有訛脫﹞曰廣曰「𨿽然﹐今日之事﹐守猶創也﹐可輔則輔之。�實在復﹐子其圖之﹗」可法曰「以齊桓之伯也﹐聽管仲則治﹐聽易牙開方則亂。今吾輩之所立者﹐豈其不惟是聽﹐而又何患焉﹖」擁潞者聞之大嘩。以詢諸紳﹐又頗於福推惡﹐司法於是引避不言矣。江幹之餞﹐弘圖私謂曰廣曰「渠卽不爲他人言﹔亦可不爲公言耶﹗」曰廣叩之急﹐乃曰「福﹑桂兩題也。前與鳳督商之﹗」鳳督者﹐馬士英也。及晤士英圖計﹐以親以賢﹐惟桂乃可。

議旣定﹐士英欲自以爲功﹐卽約諸臣晤於江浦﹐規布腹心。曰廣不往﹐諸卿貳亦不往﹐語詳曰廣辧鎭將疏中。往受語者﹐科臣李沾﹐臺臣郭維經也。歸而布之﹐鳳督定迎桂矣。越日﹐可法亦以手書曉諸臣﹕「迎桂者何﹐以福惠之有遺議也﹐乃捨而立桂也。其潞藩﹐則仿古兵馬元帥之制﹐暫借統兵馬。」見者咸唯唯﹐曰廣援筆答之曰「親賢兩盡﹐理也﹔事則書生弗敢與知。但桂藩遠在天末﹐諸藩邇集淮陽﹐恐姦人居奇﹐卒有黃袍加身之事。且太阿輕授﹐或至假是弄而眞且成﹐則是重貽先恨也。而吾輩他日死﹐亦何面目見神宗皇帝於天上乎﹖」眾讀之﹐亦唯唯。

時南中咸知主兵者定議﹐己擬儀郎戒乘輿法物往粵矣。及士英歸鳳﹐則聞諸將髙傑﹑黃得功﹑劉良佐畢集﹐大駭。訁之﹐乃知守備大盧九得合盟﹐亦有所擁立﹔而所立者﹐福也。士英度勢之成也﹐敢無支吾﹔遂隱其前說﹐且乞附盟。於是士英稱定策矣。盧者幼常給使恭皇帝﹐宮號「胎裏紅」者也﹕其首宣力以此故。而可法槪未知之也﹐復書與士英﹐訟言福不宜立﹐多指斥語。士英得之﹐乃大喜。由此以挾可法也﹐於是揆席中樞﹐惟其所欲得矣。己卽貽書南中曰「吾已奉福藩﹐主三軍也。」士英自是定策儼然矣。眾集韓宅。是日﹐見其書者﹐初咸錯愕﹔久之﹐亦復唯唯。

韓見諸臣無言﹐乃呼前置兒﹐徐布筆﹐執簿而請曰「諸公旣無遺議﹐請北拜押名。」眾起趣拜﹔曰廣曰「不可﹗夫爲天下立君﹐而若是之艸艸﹐非所以光昭令典也﹔是舉也﹐髙皇帝在天之靈﹐其實式憑之。盍出而大號焉﹗明晨祭告﹐然後行事。」眾曰「諾﹗」而阮大鋮刺得曰廣語﹐遂文致以不畫花押傳邸報矣。士英聞之﹐則又大喜。以爲﹕是役也﹐吾卽自以爲功﹐恨碌碌耳。幸可法以異議書與我﹔今曰廣又不畫押。此兩人者﹐世所指名人也﹐又相善。此眞可坐以異黨﹐而發明吾之勞苦功髙矣﹗乃屬大鋮等浸流惡言﹐冀以聳動福藩。及福王入宮﹐士英馳啟云「聞南中有臣﹐尙持異議。臣謹勒兵五萬﹐駐剖江幹﹐以備非常﹐志危險也。」自是士英定策﹐功漸隆髙矣。

自士英之賣可法也﹐可法失勢﹐憫墨而已。而攻史附馬者﹐亦遂出。祭告之舉﹐諸臣畢集﹐內官監未成行﹔而魏國大有言矣。弘基之言曰「史君﹐可殺也﹗勤王無功﹐何以返爲﹗」曰廣憤然曰「若夫握兵而不勤王者﹐又應生也乎哉﹗夫旣忍死以圖興復﹐而乃爾長城之﹝俾﹞﹝﹖﹞壞乎﹖夫低節首公﹐知兵急病﹐史眞其人﹐若之何甘心之﹗昔史公受知先帝也﹐爾曹頂奉天人不啻焉。權寄稍移﹐下石隨起﹐此賈豎之行也﹗竊爲世臣羞之﹗」語畢﹐大呼「髙祖在天實聞斯語﹗」時曰廣情詞慷慨﹐須髯盡張﹐勛臣俱面相覷無言﹐而給事中李沾之咆哮忽起﹐眾咸驚怪之。沾則攘祛大呼﹕「今日尙不立福王耶﹖吾撞死於此﹗」掖禦史陳良弼佐之﹐劉孔昭亦作索劍狀﹐曰「大家死﹗大家死﹗」曰廣呼語之曰「爾輩何爲者﹖吾爲羣掾史公發憤耳﹗若夫迎立﹐昨已定矣﹐序實應也。兵以臨之﹐勢成分定﹐其孰敢推遷以自幹戮辱﹖此何爲者﹖甚矣其淡也﹗」旁觀者皆相視微嘻。及出﹐乃知是日福邸有人刺候﹐沾等訁ぁ知爲此也。自是李沾亦儼然定策矣。韓出﹐趣祭告文。曰廣撰﹐呂大哭書。吏白﹕「文辦。」咸詣奉先殿﹐祭告如常儀。痛哭久之﹐乃起押名而退。弘圖出﹐掏曰廣手曰「史乎史乎﹗危殺之矣﹗不圖忠肅之事﹐再見今日﹗」大器曰「將爲救死﹐便圖居功。人之無恥如是﹗」

亡何﹐福王舟至矣﹐可法尾焉﹐諸臣次第入見。通名畢﹐訴以國難家難之頻仍也﹐哀痛不自勝﹐諸臣亦泣﹐旋請監國﹐王曰「宗社事重﹐不不佞﹐不足以稱宗社。願請討宜者﹔不不敢當。」羣臣皆伏固請﹐王謙讓者再。曰廣曰「以親以賢無如殿下﹔但願他日無忘今日之難耳﹗」王曰「且曉所言﹗諸先生旣謬推不﹐且不敢辭﹗」退而弘圖﹑曰廣﹑詢於可法﹐「議何而二﹖」可法「咄咄﹐」張目吐舌而已﹐蓋不敢斥言士英之賣己也。越日﹐諸臣奉法駕入宮﹐憩於寺﹐坐方定﹐而可法同李沾﹑陳良弼至矣﹐遽摔曰廣﹐跪而盟曰「所不與同心者﹐神其殛之﹗」曰廣愕然﹐起而問故﹐可法曰「二三言路言公尙懷二也。」曰廣曰「怪哉﹗此輩又定策一功矣﹗」及可法入直﹐曰廣復以前事問之﹐曰「立今上者﹐亦子之初心也﹔因而成之﹐不亦善乎﹗」曰「貴陽不與也﹐詆極口焉﹔且曰﹕『渠守洛陽之所自也﹗』」曰廣曰「渠今定策矣﹗」可法笑。居久之﹐士英至。曰廣亦問之﹐曰「頗憶前事乎﹖江浦之晤﹐言猶在耳﹗史公亦告爾故圖矣﹐其書猶在余所也﹗」士英面赤﹐曰「立桂﹐史意也﹗予曰﹕『亦佳﹐但須速耳﹗』」曰廣乃大笑﹐曰「果然立桂﹐子共主之矣。今日之事﹐如深相批引﹐水落石出﹐首功者不巋然一盧擋乎﹖」士英默然。

一日酒酣﹐曰廣調之曰「向讀子疏﹐詞气壯烈﹐董卓入洛陽時語﹐何以加焉﹖惜哉大才而小用之也﹗殺一措大而用兵五萬也﹗」蓋士英謀所以居功者甚僭﹐以故陰折之。乃曰廣則語人曰「是亦有功焉。微貴陽﹐事盡出諸將﹐不光。」而士英故暗大體﹐至沾沾時自伐﹕「皇帝﹐非我不立也﹗」曰廣曰「此非子所宜言﹗」士英勃然曰「何謂也﹖」曰「天子惟天所授﹐非人力也。如何立也﹐亦可廢也﹐輕朝廷矣。且上序實應爾﹐天也。貪天功爲己力﹐智者不爲也。今有仕於此﹐吾子私之爵祿﹐而日翹明震矜之﹐難乎其受者矣。見施之徳﹐幾於不報﹐況君臣之間乎﹖且子毋以定策�也﹐吾與子言者﹐史公之定議而出﹝別﹞﹝靈臯按﹕此字恐系誤排﹞也。」曰「何以教我﹖」﹝曰廣﹞﹝原作空一格﹐今依文意補﹞曰「是舉也﹐子實首矣﹐子其陰主而迹避之。易稱『羣龍無首』老戒『無爲權者。』日月之際﹐其光焚鑠。以伊周之聖也﹐而有憂患焉﹔絳侯獄﹐博陸族﹔韓富郤﹐賈似道無譏焉。爰及昭代﹐於忠肅有功而辟﹔楊文忠無罪而戍。故曰『暴得大名者不祥﹐威震主者不畜﹐』非虛語也。子其避之﹐而以奉魏國﹔魏國尙可受也。然則今日之事﹐吾子自知之矣﹗」士英曰「微子言﹐吾初不及此﹗吾乃今知之﹔吾將以告皇上。」然其意不懌也。

士英旣以與定策﹐因得內外援﹐遂大鬻爵﹐下至驢兒竈養﹐幾於﹝朱赫赫棗﹞﹝﹖﹞五囊十囊矣。日致多口﹐不勝﹐則思於威權鎭服天下。首斥科臣袁彭年﹐而外議益藉。曰廣風焉﹐士英憤而牛曰「彼口我手﹐吾能殺之而已﹗遑卹其他﹗」曰廣曰「子其殆矣﹗不競於徳而競於威﹐天下其孰能悅之﹖且死生﹐人之命也﹔應死應生﹐國之法也。法不可誣﹐命不能攺。抑吾子精釋而昧因果乎﹖袁自如殺毛文龍矣﹐袁亦不良死﹔梁大胸又不戒而殺袁﹐梁亦不良死。吳來之之殺薛賓廷也﹐陳贊皇之殺周宜興也﹐其後皆不良死。死者有知﹐冥報不爽。人之殺人也﹐殺人也乎哉﹗夫負人兩而卒償之﹐甘以其身爲戮辱﹐而取快於一時﹐則亦不智﹐而不可爲也。子其愼之﹗」士英大不懌。

己而時錄一小詞示曰廣﹐其事曰「若使同官不相妒﹐也應快殺竇連波﹗」曰廣見而笑曰「圖快耶﹖抑愁殺耶﹖」士英曰「何謂也﹖」曰「愁者造夾造打耳﹗」復問﹐曰「凡事之來也﹐必造其端﹐故云簇曰『造雨﹐』曲釀曰『造酒。』長安前事之所造﹐吾子知之矣﹐而﹝造﹞﹝原本作「近﹐」今姑依文意攺之﹞又何樂焉﹗」士英愈不懌。時主計者﹐告國用不足﹐士英大言曰「新建公言朝政宜淸﹐今何不作一淸皇帝乎﹖」恚前語也。

一日﹐忽撫幾大呼語曰廣曰「爾之折辱我也﹐屢矣﹗爾不知我性非人性﹐牛性也﹗昔在總角﹐先君一語呵斥﹐使性兩年矣﹗」曰廣笑曰「佳乎﹐子之性也﹗天之生是使獨也。然則人之性猶牛之性﹐牛之性猶馬之性歟﹗」士英亦失笑。曰廣曰「吾實愛人也﹔抑心所謂危﹐便以告耳。面折人過﹐坐此熱腸。昔在講筵﹐烏程恆語敝門﹕『貴師性過方嚴﹐難以適用矣﹗』吾旨其言而不能攺也。古人云﹕『非敢異物﹐亦性所得耳。』𨿽然﹐『正言藥也﹐」所以爲氐黽則善矣﹐』子其勉之﹗」士英終不懌﹐曰「甚矣新建公之善愧人也﹗實忌我功也﹗」

◎正糾參

國變時﹐諸勛臣日藉藉﹐歸獄文臣誤國﹐宮詹姜曰廣曰「誤國者可誅也﹗予數載林居﹐諸公當日召對﹐胡不言﹖」語稍塞。會立國﹐羣謀援髙皇帝開國時以魏國徐達爲左丞相例﹐尙未發。一日朝罷﹐魏國公徐弘基﹑誠意伯劉孔昭等面奏﹕「文臣朋黨誤國﹐」並言「吏部尙書張愼言專權結黨﹐擅引舊輔吳牲。」科道官李沾﹑郭維經等亦言「諸勛臣不勤王﹐不忠﹔乃乘國變侵官亂政﹐並凱覦入閣事。」相擢久之﹐庭大嘩。閣臣曰廣請上處分﹐因求罷斥。上不允﹐諭以﹕「朝廷用人﹐自是吏部職掌。但有不當﹐許勛臣科道糾參。」於是孔昭立起﹐手招諸勛臣曰「來﹗聖明已許吾輩糾參矣﹗速謝恩﹗」乃盡膝行前叩頭﹐大呼「萬歲。」

閣臣馬士英忽奏﹕「不啻如勛臣言﹐皇上亦身在異同中﹗」閣臣髙弘圖顧士英曰「豈謂迎立那﹖聖明在上﹐愚臣謹據實奏明。方難之殷也。訛言百出﹐或云先帝微行來矣﹐或云皇太子航海來矣﹐亦果有傳立潞王者﹐則又有言桂王者。皆出旁人風影﹐所謂道聽塗說也。臣等姑聽而姑置之。及聞主兵者樂推﹐實有同心﹐其孰敢懷二﹐以自速罪戾﹖」曰廣奏﹕「迎立關利害不淺﹐臣等俱緘口﹐聽主兵者云何。二三翊戴﹐勞之應圖。若借題興獄﹐可寒心﹗興朝所不宜有﹗惟皇上早賜裁察。國家幸甚﹗」上顧監臣韓贊周曰「朕亦何心﹗此位大伴之所知也﹗萬斤重擔﹐付在朕躬。萬一大家撒手﹐回思先帝﹐豈所忍言﹗」是日﹐上微不懌。越日召對﹐上諭﹕「勛臣囂爭﹐卿等何不力折之﹖」曰廣曰「天顏不違咫尺﹐諸臣乃敢憤爭﹐已爲辱國。臣等不能調和而鎭戢之﹐仰煩明諭處分﹐良用自慚﹗亦以徳薄望輕至此﹐故求罷斥﹐謝之。若迹涉佐聞﹐事益沸羹﹐非臣所以待罪綸扉之體也﹗」上是之。

退﹐復同弘圖乞罷﹐旋以宣諭入直。曰廣語弘圖曰「官不易方﹐爲政之善物也。上在位日淺﹐未明習國家故事﹐並許勛臣糾參。此曹紈絝子﹐易動以利﹐天下事使渠輩得操長短﹐敗矣﹗急挽勿失。」弘圖曰「爲之柰何﹖具疏耶﹖」曰廣曰「差須之﹗言路中自有起而駁爭者。」

亡何﹐科臣羅萬象至矣﹐疏意大略如曰廣言﹐兩人讀之甚喜。曰廣卽條旨去﹕「朝政闕失﹐原許諸人直言無隱﹐矧乃勛臣﹖但朕旣而思之﹐朝廷設官﹐各有職掌。票擬歸之閣臣﹔官守歸之各部﹔糾參歸之言官。乃便責成﹐並息囂競。祖宗二百年良法﹐豈容頓更﹖所奏甚是﹗今後糾參還責成科道等官別衙門不得借端旁撓﹐著申飭行。」旨下﹐諸勛臣計沮﹐知出曰廣意﹐銜之深﹐厥後借端集喙矣。

◎禁緝事

弘光登極﹐從龍諸擋勢漸張﹐又時若窘急﹐日思出爲漁獵計。先朝姦王坤﹐首借催餉﹐營差吳越﹐以閣臣髙弘圖等力持寢。

亡何﹐姦人導之緝事﹐羣心動﹐謀設東廠矣。以弘圖﹑曰廣俱在告﹐羣噪王鐸出諭行﹐鐸不可。越日﹐曰廣入直﹐鐸備言狀﹐曰廣曰「今發不遂﹐必再發﹐請摩厲須之﹗」

巳而禦史祁彪佳疏至﹐指陳緝事﹑詔獄﹑廷杖爲三大獘政﹐力請禁革。曰廣讀之而喜﹐曰「佳哉﹗吾輩有題目矣﹗」卽條旨云「所奏三大獘政﹐𨿽系舊制﹐實爲府姦。生事害人﹐屢見事前。失祖宗忠厚立國之意﹐結臣民怨恨解體之端。朕痛心之日久矣﹗覽奏﹐洞悉情隱﹐犁然當心。有裨新政﹐其如議行﹐且著爲令﹗並播告天下﹐示朕更始之意﹐今後敢有奏請者﹐以違制論。科道官立行糾參﹐閣臣擬諭﹐朕將覽焉﹗」條上﹐旋發攺﹐曰廣持不可﹐趣者三矣﹐曰廣應之﹐曰「自有說在﹐」至是復交趣﹐曰廣乃變文云「國家新造﹐人情未附。朕多難孤立﹐時凜淵冰。若寡恩多事﹐府怨臣民﹐朕𨿽涼徳﹐不至於此﹗所奏三獘政﹐洞悉至隱﹐深當朕心。但先朝署建緝事﹐原爲判送營幹﹐關系匪輕。姦惡不剪﹐良善不安﹐如有前情﹐著五城禦史不時糾察以聞。其知情容隱﹐及不畱心體訪者﹐俱以溺職論。」

方條畢﹐而罪孫承繡之旨下。承繡者﹐先朝防河大也﹐以部變潛逃﹐致有言﹐曰廣擬重功降調﹐戴罪立功自贖。會旨下﹐竟復原官。曰廣恚甚﹐乃疏摘之。並上所攺旨﹐大約言「朝廷有法則重﹐守法則法存。法者﹐君與天下共守之﹐不宜有偏私。若夫君有短垣﹐而君自逾之﹐其又何誅焉﹖監臣孫承繡封疆潛逃﹐罪坐重典。臣從薄隱﹐因奉上傳。及見疏下﹐超然法外﹐臣甚駭之﹗夫罪重於丘山﹐而罰不動其毫毛﹔根批於疏遠﹐而网漏於貴近。此非所以信賞罰而昭宮府一體之義也。又先朝緝事之設﹐貽毒最深。汪直﹑劉瑾乘之竊弄﹐旣凶於國﹐亦及其身。先帝初年﹐誤聽嘗試。究使利歸羣小﹐怨結朝廷。末造𨿽除﹐已成噬臍之悔。矧今何日﹐而有此聲﹖將使釜魚風鶴之民﹐轉益驚布﹐不至鳥獸散不止。若然﹐宗社不可知﹐何廠衛也﹖誠宜以此時昭示﹐遏絕其原﹐不意重煩乾斷﹐臣不敢奉詔。不謹﹐亦不取頓負初心。伏乞升下自爲宗社計﹐少凝睿聽﹐斷於持法﹐毋使姦人得窺淺深。幸甚﹗」疏入﹐旨乃報可﹐事由此復寢﹔而所以答疏語者﹐已有旨﹐非閣體也。曰廣以讓韓﹐韓惶恐﹐引罪謝不知﹐云「皆從龍新進不諳大體所爲也。」曰廣因爲言先朝賢懷恩﹐李﹝芳﹞﹝原本作「若」﹐今據明史校攺﹞彊諫故事﹐贊周曰「解如不聽何﹗吾昨有言矣﹔先帝讀學勤政﹐十七年如一日﹐則誠賢君也﹗徒以聽信內官﹐一旦至此﹗一劑毒藥﹐皇上並不調引。便嗑耶﹖」曰廣曰「上聞公言云何﹖」贊周默然久之曰「亦似慚也。終兩可。」曰「緝事之說何如﹖」曰「亦似止。」

亡何而謀復作﹐羣又度非上震怒﹐則閣臣終持不下﹔非頻爭忤旨﹐則上亦不怒﹔事不見端﹐則閣臣亦不爭。於是令羣小﹐故以坐廠分司者書之幛扇矣。出入揚揚﹐意得甚也。弘扉見而怪之﹐果謂曰廣曰「事急矣﹗爲之柰何﹖」曰廣曰「前已盡言之。卽言之﹐亦無加焉﹔事不可絮。夫漁者非爲浴也﹐而浴在其中。毋己﹐其托之請諭懲貪乎﹔諭懲貪﹐並緝事而申明之矣。」於是曰廣擬諭一道﹐諭曰「朕惟周官六計﹐所冠惟廉。官方淸濁﹐國家治亂關焉。先聖云﹕『苟子之不欲﹐𨿽賞之不竊。』盜何由熾﹖先朝末習﹐朕不忍言。豈法网闊疏歟﹖由廉恥道喪﹐無以感發其良心故也。周成刑措不設﹐漢文恥言人過﹐朕甚慕之。頃禁緝事﹐斷自朕衷。夫約束愈寬﹐所以期待者愈重﹐朕意豈有極哉﹖誰實無良﹐爾諸臣其曲體朕意﹐勉自礪也﹐豈惟國家之休﹗夫君臣之道﹐期無相負。或有不率﹐莠盛苗穢﹐何可不鋤﹖科道官其不時糾參以聞﹐朕將力明贈典﹐以﹝治﹞﹝原本作『法』﹐姑妄易之﹐待考﹞負朕者﹗」

諭艸具繕疏並上﹐以發明求出諭之意﹐示呵訓也。旋發票﹔弘圖條旨﹕「緝事允屬獘政。覽卿奏﹐洵救時鍼砭﹐著申飭行。諭卽宣部院。」條上發攺﹐弘圖果力持不可﹐具疏爭﹐而上亦果大怒。是日卽召弘圖對﹐切責以「爾輩黨同把持﹐視聖旨爲故紙﹐朕作一事﹐便禁切不得﹐但使我寄坐可乎。」弘圖齦齦不奉詔﹐仰奏﹕「皇上卽威震雷霆﹐微臣不避斧鉞﹐敢昧死再進一言﹕緝事亂政﹐必不可行。」上愈不能平﹐復責以忮狠藐肆﹐弘圖乃叩頭謝﹕「臣愚不識忌諱﹐逆隆旨﹐亡狀﹐萬死﹗臣起家非文學﹐臣又衰庸﹐自知不稱任使﹐不宜辱政本地。負主恩﹐當罷﹐請得乞骸骨﹗」上意乃解。弘圖退以語曰廣﹕「數月君臣魚水之歡﹐是日已盡失矣﹗」蓋羣日挑激﹐先入甚深故也。然是役也﹐卒以弘圖﹑曰廣力持寢。

◎護總憲

上監國﹐首起故禦史大夫劉宗周復總憲﹐從人望也。宗周疏陳國是﹐多所詆呵﹐而末攻馬士英猶力。士英故黔產﹐毋奇貴易髙也。方寵幸﹐驕溢弗堪。憤甚﹐語亡狀。貽書閣中﹐詈﹕「宗周姦賊﹐必馳斬其頭﹗」並譏切弘圖﹑曰廣﹑鐸﹝皆﹞﹝原本作「背」﹐今依文意攺正﹞公死黨﹐必盡發姦私上聞﹐破壞徒黨如﹝艸﹞﹝原本作「章」﹐姑妄易今字﹐確否待考﹞﹐蓋以宗周疏稱艸莽孤臣﹐而閣臣條宗周旨﹐語多嘉與故也。書視弘圖﹐怒曰﹕﹝疑有訛脫﹞曰廣笑呼其僕曰「語而公﹕第疾馳馘總憲頭歸﹐卽相過飲﹐至無他言﹗」

先是士英亦乞罷。是日午﹐上特遣從龍宣諭﹐異數也。次日﹐士英出﹐有旨﹐並召弘圖等至。士英仰天盛�一揖﹐默然移時。上禦殿﹐士英奏謝。上慰問﹐士英叩頭乞奏﹕「臣以擁立皇上觸東林姦黨﹐必欲殺臣……」語未畢而號﹐內監盧九徳等亦泣。士英復奏﹕「臣知姦黨必不相容。臣孤蹤﹐誠不能以一軀稱快萬眾﹐乞皇上念臣擁戴微勞﹐放臣歸田裏﹐以此全活微軀﹐矢來生再效犬馬﹐臣不能復事皇上矣﹗」語畢﹐頭搶地嗚咽伏地。上曰「卿起﹗」士英啼伏不肯起﹐上於是益大感動﹐溫言曰「卿起﹗卿自愛﹗朕與卿作主﹐誰敢螫卿耶﹖」士英奏﹕「臣之殘生﹐托在皇上﹗臣切憤劉宗周欺藐皇上﹐疏稱『艸莽孤臣﹐』旣已奉恩詔幸列大臣﹐不思竭忠報主恩﹐乃敢陰懷觀望﹐明示不臣﹐無人臣禮。臣矢以死奉皇上﹐天必殺此老姦﹗」

上色動。曰廣憤然曰「士英言太謬﹗宗周屢朝耆舊﹐守道堅固﹐淸確之節﹐黃髮罔渝﹐眞所稱古社稷臣。臣此素著狂直﹐屢觸先帝忌﹐先帝猶卒優容之﹐其誰得而殺之﹗」

士英曰「曰廣與宗周﹐此卽所謂東林姦黨﹐此卽俱不立皇上者也﹗」曰廣曰「爾夢語耶﹖迎立時﹐宗周尙在越﹔臣書生﹐又不握兵﹗」

士英曰「若無聲爾﹐不畫花押﹐明矣﹗」曰廣曰「花押簿今猶在監臣所﹐可覆視也。又夢語耶﹖」

士英曰「人有是言矣﹗」

曰廣曰「信如人言也﹐卽今言汝反者徧國中﹐汝﹝汝﹞﹝本作「汝汝﹐」其一字系衍文﹐故刪去﹞反﹐眞耶﹖」

士英曰「雷演祚之招兵﹐誰爲爲之﹖固汝門人也﹗」

曰廣曰﹗「兵在何所。請下案驗覆奏分明﹗演祚以國難之殷也﹐檄勸勤王﹐懸而布之通國﹐焉可誣也﹖」

士英憤然曰「我如捏誣者﹐吐鮮血矣﹗」

曰廣曰「彌天之虐﹐女則造之﹗旣懷姦面欺﹐又重之以信矢。欺天乎﹖知爾今之不畏皇上也﹐尙亦有閻羅之拔舌在﹔死﹐亦不畏耶﹖若爾持齋﹐何爲也﹗」

士英曰「南中諸臣謗皇上不應立者二十四款﹐議單入臣手。史可法迫而取之﹐臣初不與也﹔可法言﹕『汝殺我耶﹖』臣乃還之。而屬臣絕口﹐然原稿臣尙錄在也﹗」

曰廣曰「議單之說﹐微士英今奏﹐臣等未之知也。如其言也﹐諸臣多矣﹐士英胡獨聞焉﹖密書之貽﹐非其親暱﹐誰則與之﹖兩人同心﹐一朝反舌﹐俱臣之所未解也。皇上天授﹐眾臣樂推﹐士英擁戴﹐實有微勞。小人希功﹐遂懷非異。觖望未盈﹐日構人罪以髙己功。富貴迷人﹐良心盡喪。惟皇上念功﹐大加恩賞﹐平其怏怏﹐免使無端造獄﹐橫殺忠良﹐失海內人心﹐傷國家元气矣﹗」

上見相構不已﹐目韓久之。韓無言﹐上乃言「惟天降﹝罰﹞﹝原本作「割﹐」姑易是﹐當否﹐待考﹞於我家﹔朕以涼徳勉服厥命﹐恐墜祖宗之遺緒﹐用托二卿以匡不逮。亦冀卿同心戮力﹐集乃事﹐宗社無疆之慶﹐朕亦尙有餘休﹗乃交惡﹐予將疇依﹗嗚呼﹗人各自見﹐細故可捐。自玆以往﹐毋介乃衷﹐毋復有言﹗我聞在昔聖朝﹐時則良弼同寅和衷﹐卿其敬聽朕命﹐罔俾昔人專美於前。予嘉乃徳﹐惟汝永念﹗」復目韓﹐韓出而言曰「皇上日月之明﹐無所不照﹔天地之量﹐無所不容。」上復起﹐諭以前事﹕「朕徳弗克﹐實則何心﹐兩卿心事﹐朕所深鑑。其卽入直﹐同歸於好﹗惟公家是急﹐用慰朕懸衷。其無復補牘﹐出亦毋以語人﹐以滋藤葛。其切聽朕言﹗言不再﹗」於是曰廣﹑士英叩頭退﹐至閣。士英則攘臂撫幾指曰廣曰「冤對也﹐必同命﹗」曰廣笑曰「者尙存此七尺﹐皆逆豎權姦刀俎之餘也。君如惠顧同譜﹐其赦之﹐則君之髙誼也﹔必欲擇肉焉﹐亦惟命﹗」

先是宗周疏至﹐士英故心疑曰廣﹐至是見曰廣爲宗周發憤﹐謂﹕「信然﹗」恨益深。久之﹐調得宗周疏語﹐具出故禮部郎中周鑣手﹐士英由此以殺周鑣也。曰廣語方竟﹐而大韓贊周﹑李承芳﹑田成﹑盧九徳至矣。奉上命矣。坐定﹐久之﹐屏人密申前諭﹐如是者三。曰廣等求附奏謝恩別。曰廣語弘圖曰「苦哉﹗不敢遂行矣﹔送行文至矣﹗」

亡何﹐鏖宗四鎭果應募起﹐曰廣行。舉朝爭者﹐少司寇劉士禎﹑大銀臺侯峒曾﹑科臣熊汝霖﹑吳適﹑章正宸﹑羅萬象﹑臺臣詹兆恆﹑郭維經﹑部臣張采後先章滿公車﹐而江右爭猶力。弘圖語人曰「微江右不及此﹗美哉﹗其理學節義之遺乎﹗而新建公之爲人益信﹗」蓋往事閣臣去國﹐其鄕人必離逖示異﹐甚則操戈故也。

◎裁鎭將

弘光禦極﹐羣臣上言「皇上龍飛應運﹐實惟總兵官。至髙傑﹑黃得功﹑劉良佐﹑劉澤淸早決大計﹐擁立聖躬﹐功在社稷﹐宜錫五等爵﹐剖符延世。」詔曰「可。」封黃得功靖南伯﹐髙傑興平﹐良佐廣昌﹐劉澤淸東平﹕四鎭由此起矣。

蓋先是變時﹐傑持闖公爵來挾封﹐時議以我方不利﹐從之便﹐封傑實以此故。其封澤淸﹐亦實以澤淸攘臂言﹕先帝時以議封故。其封得功﹑良佐﹐則實以積戰功故。得功驍勇殊絕﹐蕩決無前﹐人以黃闖呼之。良佐勇亦差等。有花名馬﹐常騎之﹐富者辟易﹐亦稱花馬劉也。江淮間無不畏憚此兩人。然其爲人皆不知書﹐貪財物﹐好婦女﹐爲气使酒﹐無良將風。

傑﹐故闖﹝將﹞﹝原本作「腹」﹐姑妄易之﹐待考﹞翻山鷂也。歸降孫督﹐爲軍鋒﹐復爲闖敗﹐挾眾南奔。朝廷不能問﹐散處河幹﹐爲淮撫路振飛所扼。時馬士英在風﹐入其賄﹐縱之渡。自傑得渡河﹐剽掠無虛日﹐江淮間騷然矣。澤淸亦五營盜魁﹐亦以受撫援遠﹐大衄逃歸﹐朝廷置不問。後夤緣入故相周延儒幕﹐握兵江淮﹐橫甚。以修郤﹐至拉殺科臣韓如愈﹐剮其心﹐朝廷亦不敢問。其在先帝時已如是。

四將旣起豎牧盜賊﹐粗暴獷悍﹐其天性也。及得主定策盟﹐人人有門生天子心﹐�桀驁無等矣。督師史可法在行間發言﹐多所引指﹐傑﹐﹝怫﹞﹝原本作「拂﹐」今依文意攺正﹞然曰「『旨﹐』『旨﹐』何旨也﹗爾曾見皇極殿中有人走馬耶﹖」而得功一日伏受詔語﹐不當意。不待竟﹐卽起﹐攘袂掀案﹐大詈曰「去﹗速去﹗吾不知是何詔也﹗」其跋扈至此。猶嬰視朝士﹐日思所以誰何者﹐有所噬。奏上﹐輒云乞付軍前正法。朝土以此畏惡之﹐而士英獨喜﹐以爲其威可爲擊援也。連附俯仰﹐猶恐失之。曰廣則鰓鰓縣官有天下日淺﹐實恃二三大臣正己肅物﹐使人知朝廷有人﹐務在肅憲典以重主權而已。以故撫接鎭將﹝詞﹞﹝原文作「將﹐」今依文意姑妄易之﹐待考﹞色乏溫潤﹐而事亦多乖反焉。

頒爵後﹐受地﹐有成議矣。傑瓜步州﹐得功眞州步﹐良佐臨淮﹐澤淸淮陽﹔揚州﹐則屬督師﹐居中調度傑垂涎楊煙花地﹐家焉。三鎭起狺爭﹐得功至治兵相紛拿﹐殺傷大當。督師請詔優解之﹐不聽。上憂甚。召閣臣諭以鎭臣爭地﹐勢難左右袒﹐不如探策便。監臣韓贊周曰「不可﹗此衰世苟且法也。皇上中興﹐作事宜法周宣王﹑漢光武。」上復問﹕「鎭臣難馭﹐恩法兩窮﹐爲之柰何﹖」曰廣曰「唐之末造﹐藩鎭猶張﹐斐度有云﹕『豈朝廷威力能制死命哉﹖亦處置得宜﹐有以服其心爾﹗』皇上亦惟是懋昭明徳以臨之﹔以迄於行政用人﹐無私是奉。明徳惟威﹐有道不議﹐何憂乎鎭將﹖」上是之。會傑﹑得功以相持久﹐兵亦解。

先是得功首朝﹐見上虛己斂容﹐禮下之己甚。禮竣﹐上呼「先生起﹗」朝罷﹐曰廣語韓曰「今朝廷未尊﹐上宜肅臣下以禮。得功﹐將官也﹐柰何起而『先生』之﹗昔者夷王下堂而朝見﹐惠帝下車而止拜﹐有識知其不振。彼武人何知焉﹐旣悻悻有驕主色﹐上又﹝損﹞﹝原本作「捐」﹐今依文意攺正﹞威重以長其跋扈﹐眞所謂臣主俱失者也﹗」得功聞而之。

亡何﹐良佐至﹐稱賀竣﹐叩頭請死﹐蓋猶知不入援先帝爲有罪也。隨卽益兵。上曰「兵不貴多﹔且難者餉耳。」良佐覆奏﹕「臨淮士民擊毀其兵﹐憤甚﹐矢必報﹐至齒擊髯張矣﹗」上曰「兵民一體矣﹐卿毋﹠lt﹔角奇﹜視焉。」良佐拂然气螽勃﹐語坌湧不休。上不應﹐而目閣臣者再。曰廣乃呼斥之﹐曰「劉良佐﹗毋多言﹗爾刺刺﹐而囂囂﹐何故﹖當朝廷待爾恩良厚﹐外議則藉藉。分封﹐獘政也﹐閣臣碌碌困人耳。良佐﹗爾輩簪纓五等﹐而令閣中待爾包羞乎﹗爲出語爾儕輩﹔能賈勇殺賊﹐爲先帝報仇也者﹐是卽爲皇上增重﹐爲閣臣洗羞﹐吾且稽首納拜﹐所甘心﹐其他不須多言﹗」良佐唯唯退。

最後則澤淸至﹔而所不至者傑也。澤淸差知書﹐於四鎭爲獨狡矣。猶喜事﹐關預朝政。升見卽盛言「東林姦黨冤誣先皇帝久﹐近且圖立潞王。上曰「往事已矣﹗大寶﹐朕何心焉﹖潞叔其人賢﹐實可立﹗」澤淸又言「祖宗天下﹐爲白面書生壞盡﹔此曹宜束之髙閣。俟臣殺賊後﹐取而拂拭用之﹐以聽其受享﹐可也﹗今請罷制科勿設便。」上曰「此無與卿事﹗今急者防河也﹗」澤淸亦唯唯退。弘圖晚過曰廣所﹐爲言其狂悖如此。

越日﹐澤淸亦過焉。曰廣延之人曰「聞昔得交敝門張天如﹐信有之矣﹖」曰「然﹗吾嘗笑天如﹐門戶﹐須吾將官守也。不意其黨多利吾賕﹐且下石焉﹐吾是以叛﹗」曰「其中亦有淸徳乎﹖」曰「有之﹗」曰「然則賢者何罪﹖夫何門之不可守﹐而必一家爲人情乎﹖吾聞公等頻言擊賊﹐要須手擊耳。曩守濟日﹐胡以牽率河臣﹐齊驅南渡﹐今旦夕發緹騎矣﹖朝廷憲典﹐固不文臣貸也﹗」澤淸面赤﹐發聲曰「時已無主矣﹗又爲誰守耶﹖」曰廣曰「曩金陵而騷動矣﹐今日半壁依然﹐朝署無攺﹐固惟一人之慶﹐亦當日綢繆之不失措也。備盛筵而召嘉客﹐何患乎無人﹖」澤淸語塞﹐然心銜之﹐退卽煩言矣。

澤淸自其先朝殺科臣後﹐人爲之寒心。至是入朝﹐益多側目之。澤淸心知﹐亦每微自解說。而士英則笑讓之曰「有此一殺﹐燥皮之甚﹐胡辭讓爲﹗」聞者駭之。士英旣夙與四鎭比﹐及澤淸得功等來﹐則益盡其私佞﹐謹奉之。乃大治具﹐出女樂侑觴﹐命其子侍酒﹐跪起如子侄禮。曰廣聞謂士英﹕「信有此乎﹖」士英知情得﹐久之﹐曰「然﹗柰何﹗凡吾所爲不憚降意者﹐處此輩爲極難耳﹗此輩之臉﹐不可破也。破而縫﹐拙矣。吾今日實告情於吾子﹕微獨四鎭也﹐卽其閫以內室人﹐亦爲結姊姒行。宮袍玉帶﹐時則饋之。」曰廣曰「昔者王威寧拜老卒於馬前﹐胡梅林賞將官以愛妾﹐恩威不測。鼓之舞之﹐督臣事也。今吾子儼然具瞻矣﹐官各有體﹐亦惟大道之是務也。子其大居正以服之﹐積至誠以動之﹐用亦有憬於厥志﹔誰則無良﹖楊綰登而元勛戢﹐李勉列而朝廷尊﹐其謂此物夫﹗」士英則大笑﹐以爲迂闊而遠於事情也。

亡何﹐四鎭求璽書矣。先是封事起倉卒﹐諸將條上事宜﹐上許焉。一切誅戳署置鹽課商稅﹐以及正供之賦﹐俱得便宜從事﹐儼然藩鎭矣。舊例﹕敕尾閣臣書名﹔曰廣至是見之﹐持不可。會江北大司寇解學龍﹑詞臣姚思孝﹑科臣李淸等﹐亦集言﹕不攺﹐深釀地方憂。曰廣以語士英﹔曰「此所謂許而不與也﹗史送之﹐令吾奪之﹐不能﹗」曰廣曰「此事自關君門戶﹐願締思之﹐無忽也﹗」曰廣具疏言「五大在邊﹐尾大不掉﹐非所以爲久安計。乞下樞部駁正行。」弘圖持示士英。士英悟﹐遂攺如疏﹐而曰廣疏亦寢不上。

一日﹐澤淸疏至﹐爲故相周延儒減贓也。曰廣曰「將官何乃與朝政﹗」﹝及﹞﹝靈臯按﹕此字恐系誤刊﹞之﹐曰廣意非有所靳﹐蓋欲發自言路﹐旣報可而後下之。而言路不知﹐以爲閣中自避郜鼎嫌也﹐以故久商之﹐無一應﹔疏成復毀者數矣。士英索前疏特急﹐及得之﹐喜甚﹔卽以屬曰廣﹐曰廣曰「固吾心也﹗先帝壬午之政﹐比於輸臺﹐實惟宜興初出之功。是舉也﹐以彰帷蓋﹐不亦可乎﹖惜也言者鎭將﹐人謂吾諂而恭﹐畏其威而獎之﹐制朝權也。抑有他疑焉﹐且徐圖之。」士英亦廢然止。

厥後澤淸煩言有敕不發﹐有疏不票﹐新建之辣者﹐此也。鎭將旣恚曰廣不得逞﹐而士英﹑阮大鋮復挑之﹔於是合疏爲惡語相攻﹐至云稱兵﹐朝中大震駭。先是疏攻總憲劉宗周﹐宗周不疏辧﹐第應以揭。至是咸勸曰廣姑隱忍之。曰廣不聽﹐具疏辧訐﹐語頗厲。曰廣心知鎭將有此﹐先時訟言「『歸與歸與﹐』志久決矣。聞鎭將之狺也﹐行行且止。若輩眞反耶﹐寧惟閣臣可逐﹐恐天下健者更自有人。如其不敢不臣也﹐吾又何患焉。夫跋扈無上﹐不可長也﹔旣爲朝廷心膂臣﹐若之何爲將官撼也﹖而長之﹐吾必處此﹗」聞者危之﹐門人以告。曰廣曰「吾義無可畱﹐人豈謂吾眞在此耶﹗先師之遇桓也﹐曰﹕『天生徳於予﹐桓其如予何﹗』未幾﹐而微服過宋矣。乃所謂一龍一蛇也。向言﹐存閣體耳﹔吾亦從此逝矣。」可法聞廣訟言﹐憂甚﹔從師中書與弘圖﹐盛言鎭鋒惡﹐盍謹避之。弘閣爲道曰廣本指﹐可法乃書與曰廣﹐稱先見且得體云。

◎防左鎭

弘光監國亡幾﹐鳳督馬士英入趣卽眞﹐閣臣姜曰廣曰「盍徐之﹐示不忍忘先帝也。且吾甚憂上游左鎭擁重兵勸進﹐而不首之﹐禍必始此矣。」士英曰「何謂也﹖」曰廣曰「立君大功也﹐事出吾輩﹐彼未韋跗注者﹐其何說之詞﹖今者問誰執牛耳﹐則四將屍焉。左鎭視黃得功﹑劉良佐﹑乃與噲等伍﹔其他毛賊耳﹐容堪笮其頭否乎﹖」士英曰「上適在河北﹐四鎭之遇﹐天也。左何爲者﹖」曰廣曰「子亦知人情乎﹖今有豪家於此﹐格伯重事悉聽焉﹔單門鼠猾﹐素仰奉之不遑。一旦陰主大獄﹐而厚利是私﹐大豪必怒。且掀翻之矣。今日之情﹐得毋類是乎﹖」士英默然。

居久之﹐曰廣復爲言﹐士英引他語亂之。己而曰「天下事我尋當自判﹗」一日曰廣復重言曰「此亦子他日之憂也。」士英瞠目良久曰「子豈以予難左﹐左曾足爲大虞乎﹖昔渠居楚食絕﹐又耽視金陵也﹐己焚楚﹐拔營獘江抵皖矣。當事咸虢虢﹐予於時有鳩兵之役。黃闖﹑劉花馬實左右焉﹔左聞喪魂返。又劉超之叛﹐吾殪無噍類﹐左念之﹐豈不猶心悸也﹖渠卽憤而思逞﹐豈能冒訇磕者之﹠lt﹔疒多﹠gt﹔﹐而飛渡此長江哉﹖卽令渡而抵城﹐彼來者巨艦也﹐乘其繼而蹙殺之﹐盡爲流屍矣。是役也﹐吾眞可以封﹗」曰廣曰「如震驚宮闕﹐塗毒生靈何﹗固知吾子能﹐家之多難﹐未堪橫出一枝耳。脫外接﹝兩﹞﹝﹖﹞而內尋戈﹐斯亦盧兔相持﹐自獻於田父者矣﹗」自是士英輒向人言「新建公柰何以左鎭恫喝我也﹗」

亡幾﹐禦史黃澍自楚至矣﹔有旨召對﹐而難端忽發。先是吏都侍郎呂大器疏抨士英姦貪雄詐﹐心事等溫懿操莽。士英疏辧﹐旨慰問。及朝參﹐方思廷辱大器﹐鼻息拂然﹐而禦史黃澍叩賀禮竣﹐卽呼奏﹕「臣今輿櫬來﹐矢以死擊姦賊。」上問爲誰﹐澍曰「馬士英也﹗士英從荷戈擢鳳督﹐受先帝殊恩。及先帝圍困﹐此賊擁兵坐視﹐河幹之不一望焉﹐忍心無人臣禮至此﹐天下之惡﹐一也。旣不忠於先帝﹐誼豈忠於皇上哉﹖且鳳泗祖陵﹐千萬世發祥根本重地也﹔祖制特命督臣建牙﹐正爲今日。今士英聞警而抱頭竄矣﹐將毋送祖宗藏玉﹐惟賊之蹂躪乎﹖曾不若細民之家﹐苟有一壞土﹐付細僕寧之﹐緩急猶相保也。祖宗在天之靈﹐實怨且恫深矣。士英身爲不忠之亂賊﹐並陷皇上爲不孝之子孫﹐萬死有餘戮﹗」

是日﹐聞禦史言﹐羣臣無不灑然易容傾聽。澍則且奏﹐且泣﹐且罵﹐搏顙不休﹐涕下縱橫覆面。上亦面赤﹐熟視良久﹐語閣臣曰「禦史言是﹗前來﹐試爲再奏﹗」澍言「士英不學無術﹐非宰相才。旣雅負知兵﹐王室而多故矣﹐疆場之役﹐胡不戮力焉﹖皇上天之所啟﹐士英妄貪天功﹐竄身政本﹐乃惟賄是聞﹐眞懷姦敗類之尢﹐王法所必誅﹐下士所羞伍者也。新朝具瞻﹐猶關風聽﹐柰何令此小人塵點日月﹖使四方聞之﹐輕朝廷無人矣﹗臣姑摘其鳳督贓私陳之﹕受武弁某某賕若干﹐婪文官及鄕紳某某賕若干……」語未旣﹐而何突出跪奏﹕「黃禦史所列穢狀皆實﹗臣奉差在楚﹐可爲左證﹗」因戟手指天﹐顧士英而唾。監臣韓贊周斥之曰「公論在外庭﹐內官無廷辱閣臣理﹐汝何爲者廠是日﹐士英卒惶急無以應﹐气索聲嘶﹐叩頭乞罷而已。

亡何﹐澍過曰廣所﹐曰廣曰「公昨庭奏侃侃然﹐得毋造次﹖夫貴陽未可動也﹐渠定策而有內援。」澍曰「若然﹐柰何﹖其人非徳類也﹐不可與圖事﹐且左鎭見水火焉。」曰廣曰「宰相待罪﹐古之制也。若夫將官逐閣臣﹐此豈盛徳事﹖而左冒行之﹐脫朝廷之難割恩也﹐君臣從此郤矣。卽令脇而勉從﹐其功庸可居乎﹖鬻拳兵諫﹐自納於刑矣﹔李懷光﹑盧杞之胡不聞焉﹖懷光暴揚之表爲杞宿姦﹐犯天下壘久矣。又奉天之功﹐於唐再造﹐然且萬有餘喪也。今左鎭誠乃心王室﹐然未見殊勛﹔貴陽柄政﹐又席未爰。自古將相調和﹐國之福也。幸爲左鎭言﹐麟閣席地﹐吾實心奉之。國之安危﹐在此一舉﹐毋輕動也。」

越日﹐澍以左書致禦史鄭友玄轉示曰廣﹐書言「貴陽已兼四鎭有之﹐今又據司馬堂﹐將來殺我疆臣﹐此君側姦賊﹐矢必﹝逐﹞﹝原本作「遂」﹐今依丈意攺正﹞之﹗」曰廣寄語黃禦史﹕「左疏來﹐必力寢﹗」次日﹐曰廣訟言於閣﹐髙弘圖曰「置之﹗不憶恫喝之說乎﹖無益也﹗」曰廣曰「性無欺也﹐且懼及焉。」士英至﹐曰廣卒述之﹐士英默笑而巳。其後頗用阮大鋮言﹐多賫金珠美女結左歡。然郤已深﹐左終疑且厭薄之。乙酉春﹐左移檄以淸君側爲名﹐稱兵犯順﹐士英疑出曰廣﹑史可法嗾﹐兩人幾不測。夏五﹐淸兵來﹐亦稱伐馬阮罪﹐兵渡江。士英逃﹐旋以降磔。

舊史氏曰「予記事至此﹐未嘗不仰天號泣﹐爲之三嘆息也﹗易稱﹕『覆飠束負乘』﹐豈不猶彰明哉﹖夫謀國一不愼﹐而蹉跌至此﹗嗟嗟﹗彼一身固不足卹也﹗」

◎持逆案

先皇帝時﹐政令多所更攺﹐獨持逆案甚力。羣小百計掀翻﹐不能得。給事中阮大鋮﹐名廁逆案中﹐海內正人﹐猶切齒辜未蔽﹐以通逆殺左魏故也。僑居金陵無聊﹐置女樂治具﹐日結納諸貴人。亡賴子亦多爲爪牙用者﹐相率婪金錢。而馬士英從撫宣府罷歸﹐亦寓金陵。以同籍﹐旦夕過從爲歡暱。而大鋮故陰賊善﹐因事中人﹐目得馬而益雄也。厥後士英從謫籍督師鳳陽。具出大鋮援﹐感且刺骨﹐大鋮乘國變﹐謀急燃灰。時有爲延說者﹐兵部尙書史可法以語宮詹姜曰廣﹕曰廣盛言不可。可法曰「吾亦驚外間有此聲論。𨿽然﹐公愼語自重﹐渠恨公絕不通此﹐君眞劊子手也﹗」曰廣曰「有命﹗龍鱗虎口﹐予數試焉。邀天今年已六十一矣﹗」

亡何﹐諸臣傳單會議﹐時勛臣劉孔昭已揣知士英將入柄政﹐而所急者大鋮也。遂首爲言冤﹐且實才﹐余囁嚅未敢言。曰廣奮然曰「何謬也﹗將爲先帝報仇﹐而乃用仇先帝者﹖必也正名﹐非所以號召端良﹐激發忠義也。」諸臣相視久之。曰廣復謂左都禦史張愼言曰「公風紀重臣﹐且負天下望。今邪正大關﹐亦噤不聲乎﹖」愼言曰「予初未嘗言阮宜用也﹗」曰廣曰「不然﹐公何不言『不宜用耶﹖』」事遂寢。及弘光登極﹐閣中持亦力﹐恩詔起廢﹐置不列矣。有借端旁及者﹐弘圖條旨折之﹐可法援筆﹐益以「敢引薦者﹐言官其力糾之﹐」曰「守關不得不緊﹗」

及士英入﹐浸用事。每飯﹐意未嘗不在大鋮也。以薦謀之言路﹐無應者。己遂具疏﹐得旨部覆。因私幹署部事少宰呂大器﹐大器拒不見。越日﹐特疏丑詆之﹐語甚峻。亡幾﹐士英復以屬禮部尙書顧錫疇曰「吾善子﹐吾與子有言也﹗阮髯何用負天下﹐而人持之太急如是﹖今吾幸當事﹐必不以迫於黨人﹐而棄所刎頸之交﹐誰能薦之﹖薦之﹐而大用可立得也。」錫疇逵巡笑。遜謝曰「公不知僕之不肖﹐而思寵之﹐幸甚。𨿽然﹐家大人老矣﹐此三公不易之時也。僕以初立國﹐忍情來﹐察其意甚恨。今吾魂魄已不在此﹐旦夕差行。國之大用﹐願推擇可者。」錫疇且以語曰廣曰「推人入混圊中﹐何大用也﹖」曰廣調之曰「子懼耳﹗」曰「夫何懼﹖」曰「益庵一炬灰﹐不未冷耶﹖」昔昆有鄙相顧秉謙者﹐以媚逆被焚﹐故曰廣引調之。

自錫疇之復不應也﹐士英謀愈急。曰廣心欲止之﹐未有間﹐而禦史周元泰糾故督王永吉之疏至﹐先是兵部侍郎解學龍從田間書入條陳北方事宜﹐並才永吉。時方議用永吉援北﹐而元泰有言﹐於是曰廣卽疏自劾﹐蓋以已先有揭請北援﹐末引學龍書故也。疏成﹐示士英﹐士英曰「贅﹗」曰廣曰「臺長言正﹐閣中職首用人。少差﹐何以對天下萬世﹖王﹐吾門人也﹐亦實才﹐然且俟論定。夫喪己以犭旬人﹐智者有不爲耳﹗」是舉也﹐曰廣可以不言而言者﹐將以風止士英﹐毋妄薦引也。每酒酣﹐推此類具言之﹐而士英弗善也﹐謀愈急。旣度外庭終無應者﹐乃與大鋮精心事內。久之﹐諸意得﹐亦思提擢大鋮而恐不及矣。陰謀定﹐士英復疏薦大鋮。旋發票﹐士英佯出﹐令一老僕叩頭曰廣所﹐乞擬「報可。」曰廣曰「誰也﹖」僕曰「主人翁同年阮也﹗」曰廣﹝怫﹞﹝原本作「拂﹐」今依文意攺﹞然曰「爲語而公﹐呆矣﹐何至乃以名節犭旬人﹗而公常言渠臉爲人畫成花臉難﹐吾寧潔白去耳﹗安能不惜面目﹐使人指笑我﹐唾吾背乎﹗」

會小送手票﹐曰廣卽屬之﹕「爲我呼韓公來﹗」韓來﹐曰廣曰「請從此辭矣﹗」贊周愕然問故曰廣曰「不知貴陽薦阮耶﹖不去何爲﹖」贊周曰「公﹐人望也﹐如中興何﹖」曰廣曰「自有人在﹐者何能爲﹖」贊周乃長吁久之﹐曰「國事至此矣﹐外庭終戒心﹐柰何﹗」日廣曰「否﹗意者公其眩聽於朋黨之說也。夫李絳則有言矣﹕『君子必合君子也﹔』豈必與小人合﹐而後謂之不黨耶﹖」

茶至﹐曰廣指而譬之曰「此松茗也﹔或欲益焉﹐則越之天目﹐吳之陽羨﹐閩之武夷﹐齊之蒙山﹐皆臭味也。攙之溲溺﹐誰不噦吐焉。不可苟合﹐道也﹔不能彊同﹐性也。隳道亂性﹐人類失矣。且吾何黨﹐亦惟史公之故﹐羣小實有よ心。吾銳身爲之救﹐亦實惟其人實忠勤﹐可屬大事。專當一面﹐史於吾未有夙昔也。且善植黨者﹐不時貴是黨﹐而黨一違時失勢之人乎﹖其他不過劉念臺﹑髙齋﹑黃石齋﹑吳鹿友﹑鄭玄嶽四五人止矣﹗公亦當知數公本末也。」贊周曰「聞皆大呂也。」曰廣曰「然﹗阮於內庭﹐枝連也。貴陽之薦﹐呼吸通謀﹐生誠不能默默處此﹐亦知言之無益﹐所以不惜以片肉投餒虎﹐一葦障狂瀾者﹐存此﹐明國是﹐畱正气﹐而思爲先帝發憤也。」

贊周曰「公毋著相爲也﹐不票焉足矣﹗」曰廣曰「公不知危不扶﹐顚不持﹐焉用彼相哉﹖吾本無心用世﹐何至忍死彈冠﹖亦以宗社淪亡﹐殯宮冤酷﹐誠不勝熱血人﹐遂眞不自量也。始欲聚四方之力﹐選四鎭之鋒﹐督師仗鉞而臨之﹐朝臣縞素而送之﹐張義聲以北伐也﹔而不能。繼又請簡偏師。給能將﹐拓邏北鄙﹐爭先處彊﹐且以爲義旅援也﹔而又不能。繼又請募潤之水師﹐粵之火器﹐分汛而棋布之江﹐巡宣大閱﹐夫將次第舉之﹔而又不能。並告以規勝之在江北也﹐荊承其所必爭也﹐亦惟是左鎭﹑劉洪起是賴﹐則亦惟是鼓之礪之﹔而又不能。繼又欲使江幹有蔽﹐口宿重師﹐環城於有牢﹐家作內政﹐庶幾立三輔訓巷戰之義也﹔而又不能。吾技窮矣﹐而不能止﹐古之經也﹐若猶是碌碌取充位爲也﹐將舉平生而盡喪之﹐天下後世﹐其謂予何﹗」

贊周曰「公旣有請矣﹐復條旨而不行﹐自存任其咎者﹐已無與公事矣﹗」曰廣曰「公安所得謬語而稱之。閣臣但司票擬﹐則一精靈書饒爲之。古人不應云宰相之賢否﹐視天下之安危也。夫黃閣之條旨﹐亦猶黃冠之書符也﹔書符者﹐一舉筆而天神聽命﹐雷電交轟﹐斯足尙耳。今符懸而精魅且見﹐旁觀者舉竊笑之矣﹐猶不竄﹐而披髮叩齒禹步儼然﹐何爲也﹖嗟乎行矣﹗微智未伸﹐初心頓負﹐豈樂爲此舉哉﹖亦誠有大可惜者﹐以奪其情也。今外論皆以張承業望公。公賢聲素著﹔公卽不愛國家﹐胡不爲平生少自愛﹖吾請以自愛者愛公何如﹖」贊周曰「謹受教﹗」於是明日�﹐稱疾不出﹐蓋逆知召對有說故也。

越日﹐上果召士英﹑大鋮﹐乃越次面進大鋮兵部侍郎。弘圖執爭請下廷議﹐與大鋮相擢。先是﹐曰廣卽具疏以去就爭﹐疏稱﹕「是舉也﹐先帝十七年之定案﹐頓付逝波﹔新朝數日前之明綸﹐竟同覆雨。梓宮未冷﹐增龍馭之淒涼﹔制墨未漧﹐駭四方之觀聽。」言甚懇。疏入﹐上遣官宣諭﹐曰廣附謝﹐並陳先朝小人通內致亂之由﹐語詳曰廣疏中﹐志殷鑑也。上所以答慰藉之者﹐亦甚溫且悉。自是科臣袁彭年﹑羅萬象﹑李沾等﹐臺臣詹兆恆﹑郭維經﹑朱國昌等﹐羣起合糾﹐章集﹐士英亦气沮。事復寢。

士英見時無可柰何。一日﹐乃佯爲好語﹐顧曰廣大笑曰「吾前薦阮髯﹐覺亦大髙興。今念之﹐殊自失。」曰廣曰「無咎者存乎悔﹐卽失途未遠也。」居亡何﹐復謂弘圖﹕「若輩講聲气耶﹖𨿽然﹐孰予若﹖予弟張天如﹐走千里一月﹐爲經紀其後事也﹐人誰問死天如也﹗」弘圖曰「公亦知天如爲新建公髙足耶﹖公此意大佳﹐來﹗吾輩不錯也﹗」曰廣曰「凡吾所爲者是非耳﹐千秋萬世後﹐寧將以阮輩爲君子耶。」士英曰「吾固知之﹐人言爾輩橫見規圖﹐不然﹐吾何以至此﹖」曰廣曰「毋聽讒言﹐黽勉同心﹐且壇玷相奉也。」

監軍僉事越其傑者﹐士英內姻也﹔其人頗通明﹐而老於世故﹐數以此諫士英﹐良苦。士英曰「吾所以薦阮者﹐了情面耳﹗非有他﹐幸爲我過新建所﹐願言英之不敢悖正人也。」曰廣聞之﹐喜以語弘圖。

亡何﹐士英密疏﹐復他有所薦引﹐謀愈深。弘圖笑語曰廣曰「南人復反矣﹗及左都禦史劉宗周兩疏攻擊﹐遂咆哮無忌云。厥後曰廣行﹐而大鋮卽以是日出受事。

