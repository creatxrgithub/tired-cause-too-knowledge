王文正公筆錄宋王曾

範魯公質早輔周室﹐及太祖受禪﹐不攺其任。兩朝翊戴﹐嘉謀偉量﹐時稱明相。自云「執政之地﹐生殺舒慘所系﹐苟不早夜兢畏﹐悉心精慮﹐敗事覆飠束﹐憂患畢至。道有枉直﹐時有夷險﹐居其位者﹐今古爲難。」嘗謂同列曰「人能鼻吸三斗醇醋﹐卽可爲宰相矣。」宣徽使舊亞樞使﹐位在樞密副使同知樞密院事之上。咸平中﹐周瑩拜宣徽使﹐有所畏避﹐因自陳願居其下﹐先帝從之﹐遂爲常制﹐自瑩始也。眞宗皇帝天資仁孝﹐性尢謙愼。淳化中﹐冊爲皇太子﹐聖朝親王班在宰相之下﹐至是升儲帝﹐亦固讓﹐遂仍舊貫。凡東宮故事﹐多所損益﹐至於官僚稱殿下﹑立妃﹐皆乞寢罷﹐太宗並嘉納之。故莊穆皇后訖太宗世﹐止爲皇太子夫人﹐其兢業遜避如此。王繼忠性謹飭﹐純固有守﹐事眞宗儲邸歷年最久﹐羣萃中爲之冠首。眾皆憚其嚴整﹐宮中事有所未便﹐常盡規諫﹐上每爲之斂容聽納﹐特加禮遇。及上嗣位﹐咸平中邊鄙尙聳﹐與今侍中張耆同典禁兵﹐戍守鎭定。會戎馬大至﹐晨薄我軍﹐亟命出兵﹐爲左右翼以禦之。陣之西偏最爲兵衝﹐繼忠固請代耆西往。及我師敗績﹐繼忠遂爲契丹所獲﹐因授以官爵﹐爲其昏娶﹐大加委用。繼忠亦悉心勤職﹐由是漸被親任。乃從容進說曰「竊觀契丹與南朝爲仇敵﹐每歲賦車籍馬﹐國內騷然﹐未見其利﹐孰若馳一介尋舊盟﹐結好息民﹐休兵解甲﹐爲彼此之計﹐無出此者。」國母春秋已髙﹐國主承襲已歲久﹐共忻納之。咸平六年夏四月﹐普方守莫州﹐素與繼忠同在東宮﹐乃命致書於普﹐請遣使至北境﹐時議和好。普具奏其事﹐朝廷弗之信﹐止令普答其書而已。是秋﹐繼忠書復至﹐意甚切﹐令普答書﹐且曰「俟彼先遣使至﹐卽議修好。」冬﹐契丹舉兵深入貝﹑魏﹐邊烽警急﹐上在澶淵﹐乃遣曹利用馳往﹐許以通聘。利用至魏﹐參知政事王公﹝欽若﹞鎭天雄﹐畱而不遣。及通徳﹑淸遠兩軍被圍愈急﹐上令參政王公﹝旦﹞作手書以諭﹝欽若﹞﹐始聽其北去。契丹國母見利用﹐大喜曰「何來之晚耶﹖」卽日議定其事﹐遣使丁振偕來朝廷。又命李繼昌報聘﹐於是兵罷。攺元景徳﹐車駕還京。是舉也﹐𨿽宸謀善斷﹐亦繼忠能揣敵情而啟導之。自是生辰正旦信使往還﹐皆賜繼忠手詔﹐器玩服帶甚厚﹐仍通其家信﹐歲以爲常﹐至其身沒乃止。繼忠爲人有誠信﹐北竟甚重之﹐後封河間王。彼土人士或稱之曰「古人盡忠﹐止能忠於一主﹐今河間王南北歡好﹐若此可謂盡忠於兩主。」然則繼忠身陷異國﹐不能卽死﹐與夫無益而苟活者異矣。舊制﹐文武羣臣由一命而上﹐自外至京﹐必先詣正衙見訖﹐乃得入見﹐辭謝亦如之。太祖皇帝禦極之初﹐親總庶務﹐常驛召一邊臣入對﹐將授以方略。訝其到闕已數日而未見﹐左右或奏以未過正衙。太祖意不平之﹐乃令﹕「自今皆先入見﹐辭謝畢﹐方得詣正衙。」遂爲定制。王劍兒名彥﹐以善擊劍得事太祖潛躍中﹐隸於帳下。顯徳末﹐帝爲六軍推戴﹐還憩府第﹐召宰相至﹐諭以擁逼之狀。範質等未及對﹐彥升率爾於後按劍叱之﹐質等惶懼降階﹐定君臣之禮。帝以彥升粗獷倉卒﹐終抑而弗用。後稍遷﹐使領爲京城北偏巡檢﹐因夜抵舊相王溥私第﹐莫之測。及延見﹐置酒與語﹐殆至酣酗﹐意若恐迫﹐乃遺以白金千兩而去。帝浸知其事﹐遂黜罷之。景徳中﹐初契丹通好﹐首命故給事中孫公﹝僅﹞奉使而往。洎至彼國﹐屬修聘之始﹐迎勞饔餼頒給之禮﹐殊未詳備﹐北人館待優異﹐務在丰腆﹐無所然﹐事或過差﹐﹝僅﹞必抑而罷之﹐自餘皆爲隨事損益﹐俾丰腆中度而後已。迄今信使往復﹐不攺其制﹐故奉使鄰境﹐由﹝僅﹞爲始時得禮制。內侍都知閻承翰質直彊幹﹐景徳初﹐契丹方睦於我﹐聘使往來凡百﹐供饋賜與程式未定﹐俾承翰專掌其事。執政間有欲以漢衣冠賜彼來使者﹐承翰以爲不可﹐曰「南北異宜﹐請各從其土俗而已。」上以承翰所議爲定。太尉王公﹝旦﹞祥符中在中書﹐聖眷特厚。嘗因便坐奏事﹐上語及一省郎姓名﹐旦曰「斯人行履才幹俱有可采﹐今方典郡﹐宜與甄擢。」公及同列亦皆素知其爲人﹐因共稱薦之。自是屢加嘆賞﹐卽令記錄﹐俾俟歸朝日﹐亟命轉運使徐更別議升陟。旣而代還﹐至闕上﹐復先省記之﹐會外計闕官﹐卽與同列擬定名氏﹐約以次日奏補。及晚歸私第﹐斯人投刺來謁﹐公方議委使﹐辭而不見。詰朝入對﹐具道本末﹐請授以轉漕之任﹐上默然不許。公退而嘆駭惕息累日﹐乃知昨暮造請﹐𨿽不之見﹐已密爲伺察者所糾﹐而此人訖眞宗世不能用。公不欲指其名﹐而每戒同列以私謁之嫌﹐當須謹避﹐庶幾免於悔吝。國初方隅未一﹐京師儲廩仰給﹐惟京西京東數路而已。河渠轉漕最爲急務﹐京東自濰密以西州郡﹐租賦悉輸沿河諸倉﹐以備上供。淸河起靑淄﹐合東阿﹐歷齊鄆﹐涉梁山﹐濼濟州﹐入五丈河﹐達汴都。歲漕百餘萬石。所謂淸河卽濟水也。而五丈河常苦於淺﹐每春初農隙﹐調發眾夫﹐大興力役﹐以是開浚﹐始得舟楫通利﹐無所壅遏。太祖皇帝素知其事﹐尢所屬意﹐至歲中興役之際﹐必禦駕親臨督課﹐率以爲常。先是﹐春夫不給口食﹐古之制也。上惻其勞苦﹐特令一夫日給米二升﹐天下諸處役夫亦如之。迄今遂爲永式。彌徳超起自冗列﹐爲諸司使。雍熙中﹐因奏事稱旨﹐驟加委遇。時侍中曹公﹝彬﹞勛望特隆﹐徳超陰以計中傷﹐誣其不軌﹐太宗疑之﹐拜徳超樞密副使。不數月﹐屬趙公﹝普﹞再秉鈞軸﹐因爲辯雪保證﹐事狀明白﹐上乃大悟﹐卽時竄逐徳超﹐而待彬如初。自是數日﹐上頗不懌﹐從容爲普等曰「朕以聽斷不明﹐幾誤大事﹐夙夜循省﹐內愧於心。」普對曰「陛下知徳超才幹而任用之﹐察曹彬無罪而昭雪之﹐有勞者進﹐有罪者誅﹐物無遁情﹐事至立斷﹐此所以彰陛下之聖明也﹐𨿽堯舜何以過是哉﹗」上於是釋然﹐曰「善。」太平興國中﹐朝士祖吉歷典方郡﹐姦贓事覺下獄﹐案劾款占未見。時郊祀將近﹐太宗怒其貪墨﹐遣中使諭旨於執政曰「祖吉特俾郊赦不宥。」明日﹐宰相趙普奏曰「敗官抵罪﹐合正刑辟。然而國家卜郊肆類﹐所以對越天地﹐告於神明﹐而吉本何人﹖亦安足以隳陛下赦令哉﹖」上善其對而止。太祖皇帝削平僭僞諸國﹐收其帑藏金帛之積﹐歸於京師﹐貯之別庫﹐號曰封椿庫。凡歲終國用羨嬴之數皆入焉。嘗密諭近臣曰「石晉苟利於己﹐割幽燕郡縣以賂契丹﹐使一方之民獨限外境﹐朕甚憫之﹐欲俟斯庫所蓄滿三五百萬﹐當議遣使謀於彼國﹐土地民庶倘肯歸之於我﹐則此之金帛悉令賫往﹐以爲贖直。如曰不然﹐朕特散滯財﹐募勇士﹐俾圖攻取﹐以決勝負耳。」會太祖上仙﹐其事亦寢。太宗攺爲右藏庫﹐今爲內藏庫。周朝駙馬都尉張永徳輕財好施﹐喜延接方士。嘗遇一異人﹐言及時事﹐且曰「天下將太平﹐眞主已出。」永徳曰「其誰乎﹖」答曰「天意所造﹐安能識諸﹖然而有一事庶幾可驗﹐公或睹紫黑色屬豬人善戰果於殺伐者﹐善待之。」永徳嘗陰自求訪﹐及太祖皇帝勛位漸隆﹐永徳因潛識帝之英表﹐問其歲﹐在亥﹐永徳嘆駭其事﹐傾身親附﹐相得甚歡。凡己之所玩好資用﹐子女﹑玉帛﹐必先恣帝擇取﹐有餘乃以自奉。至國初﹐以舊恩﹐體貌富貴與佐命勛戚同等﹐終太祖世﹐莫能替焉。太祖皇帝與永徳洎當時宿將數人﹐同從周世宗徵淮南﹐戰於壽春﹐獲一軍校﹐欲全活之﹐而被瘡已重﹐且自言素有癱風病﹐請就戮。及斬之﹐因令部曲視其疾患之狀﹐旣而睹其臟腑及肉色﹐自上至下﹐左則皆靑﹐右則無他異﹐中心如綫直分之﹐不雜發毫焉。舊制﹐宰相早朝上殿﹐命坐﹐有軍國大事則議之﹐常從容賜茶而退。自余號令﹐除拜﹑刑賞﹑廢置﹐事無巨細﹐並熟狀擬定進入﹐上於禁中親覽批﹐紙尾用禦寶可其奏﹐謂之印畫﹐降出奉行而已。由唐室歷五代﹐不攺其制。抑古所謂坐而論道者歟﹖國初﹐範魯公質﹑王宮師溥﹑魏相仁溥在相位﹐上𨿽傾心眷倚﹐而質等自以前朝相﹐且憚太祖英睿﹐具子面取進止﹐朝退各疏其事﹐所得聖旨﹐臣等同署字以志之。如此則盡稟承之﹐方免口誤之失﹐帝從之。自是奏禦浸多﹐或至旰昃﹐啜茶之禮尋廢﹐固弗暇於坐論矣。於今遂爲定式﹐自魯公始也。文武升朝﹐官遇郊廟展禮諸大朝會並朝服﹐常朝起居並公服﹐今百執事由常趨而止﹐每歲誕節端午初冬各賜時服有差。內公服舊制﹐𨿽冬賜亦止單制﹐至太祖皇帝在位﹐訝其方冬而賜單衣﹐詰諸有司﹐對以遵用已久﹐蓋前之闕典。上於是特命攺制﹐今公卿大夫之有夾公服﹐自此始也。舊制﹐國忌﹐疊命宰相參知政事一員﹐率文武常參官赴佛寺行香﹐內職不預焉。景徳中﹐同樞密院事王公﹝欽若﹞﹑陳公﹝堯叟﹞﹐率內職同赴﹐乃聽。自今大忌﹐樞密使﹑內職學士﹑內諸司使﹑軍職下洎列校同爲一班﹐先詣西上閣門﹐進名奉慰﹐宰相﹑參知政事﹑文武百官爲一班﹐次詣閣門進名奉慰訖﹐退﹐齊赴佛寺行香﹐小忌則否。大中祥符九年﹐秋稼將登﹐郡縣頗云蝗虫爲災。一日﹐眞宗皇帝坐便殿閣中禦晚膳﹐左右聲言飛蝗且至﹐上起臨軒仰視﹐則連云翳日﹐莫見其際。帝默然坐﹐意甚不懌﹐命徹匕筋﹐自是遂不豫。太祖皇帝以神武定天下﹐儒學之士初未甚進用﹐及卜郊肆類﹐備法駕﹐乘大輅﹐翰林學士盧多遜攝太僕卿﹐升輅執綏﹐且備顧問﹐上因嘆儀物之盛。詢政理之要﹐多遜占對詳敏﹐動皆稱旨。他日﹐上謂左右曰「作宰相須用儒者。」盧後果大用。蓋兆於此。乾興初﹐先帝遺制﹐皇太后權處軍國重事﹐其聽斷儀式久而未定﹐宰相丁公謂欲每議大政﹐則皇太后坐後殿朝執政﹐朔望則皇帝坐前殿朝羣臣﹐其餘庶務﹐獨令入內押班雷允恭禁中附奏﹐傳命於中書機密院平決之﹐眾皆以爲不可。時上下隔絕﹐中外惴恐﹐俄而擅移山陵皇堂事覺﹐丁遂罷去﹐始采用東漢故事。上在左﹐母后在右﹝出蔡邕《獨斷》﹞﹐同殿垂簾坐﹐中書密院而下以次奏事如儀。自是羣情乃安。迄明道末不攺其制。太祖創業﹐在位歷年﹐石守信﹑王審琦等猶分典禁兵如故。相國趙﹝普﹞屢以爲言﹐上力保庇之。普又密啟請授以他任﹐於是不得已﹐召守信等曲宴道舊相樂﹐因諭之曰「朕與公等昔常比肩﹐義同骨肉﹐豈有他哉﹖而言事者進說不已﹐今莫若自擇善地﹐各守外藩﹐勿議除替﹐賦租之入﹐足以自奉﹐優遊卒歲﹐不亦樂乎﹖朕後宮中有諸女﹐當約婚以示無間﹐庶幾異日無累公等。」守信等咸頓首稱謝。由是髙石王魏之族俱蒙選尙﹐尋各歸鎭﹐幾二十年﹐貴盛赫奕﹐始終如一。前稱光武能保全功臣﹐不是過也。咸平景徳中﹐文靖李公﹝沆﹞在相位﹐王公﹝旦﹞任參知政事。時西北二方猶梗﹐羽書邊奏蓋無虛日﹐每延英畫誥﹐王命急宣﹐或至旰昃﹐弗遑暇食。王公嘆曰「安得企見太平﹐吾輩優遊暇食矣。」李答曰「國家彊敵外患﹐適足爲警懼﹐異日天下寧晏﹐人臣率職﹐亦未必髙拱無事﹐君奚念哉﹖」及北鄙和好﹐西鄰款附﹐於是朝陵展禮登封行慶﹐浸尋鉅典﹐無所不講﹐屬公旣衰且病﹐疲於贊導﹐始服李之深識。文靖李公﹝沆﹞布衣時﹐先正端煥知舒州﹐屬因事涉江﹐公實侍行﹐俄而風濤暴作﹐幾覆沒。有大校王姓善鑑人倫﹐遽白曰「此有眞相﹐孰敢爲害﹖何懼之有﹖」是日﹐果利涉無虞﹐眾皆神其事。及公之貴﹐王校尙存焉。建隆中﹐興師伐蜀﹐王全斌﹑曹彬等爲帥﹐沈倫總隨軍轉漕安撫﹐實同謀議。將行﹐上密戒諭曰「平蜀之日﹐府庫聚積﹐管鑰自主之﹐賞軍用度外﹐諸將求取﹐皆勿與。」及王師克捷﹐全斌輩皆以賞薄爲名﹐詣倫致請﹐倫盡以管鑰與之。及還﹐或告全斌而下﹐率多隱匿寶貨金帛﹐各行降黜﹐獨倫及彬無所染。上深嘉嘆﹐因責倫不遵前戒﹐縱成其過。倫對曰「全蜀已平﹐金帛固無足惜﹐且勿與則志不滿﹐情不安﹐或至生患﹐是以與之。」侍中曹公﹝彬﹞爲樞密使﹐向公﹝敏中﹞爲副使。當是時﹐契丹犯塞﹐繼遷叛命﹐每軍書至﹐上必亟召樞臣計議。彬則曰「狂寇當速發兵誅討﹐斬決而已﹐止用彊弩若干﹐步騎若干足矣。」敏中徐曰「某所儲廩未備﹐或途迂遠﹐或出兵非其時﹐當施方略制之。」纖悉措置﹐多從敏中所議。上或謂將帥難其人﹐彬必懇激而言「臣請自效。」更無他說﹐敏中常私怪之。及彬之子瑋﹐亦有將材﹐累歷邊任﹐威名甚著﹐晚自樞貳出殿西鄙﹐臨事整眾﹐酷類其先君﹐復果於戰鬥﹐而未嘗以安民柔遠爲意。豈將帥之體固當若是耶﹖左右史所以記言動也﹐然而王者之密畫切問﹐弼臣之僉諧獻納﹐外廷分職﹐莫克與聞。則中書有時政記﹐得以詳述焉。近制﹐參知政事二員共掌其任﹐復有羣司上殿奏事﹐或親奉徳音﹐或特出宸斷﹐可以訓俗示後者﹐終錄送中書﹐亦同編纂寫訖﹐奏禦宣付史館。景徳祥符中﹐知樞密院事王公﹝欽若﹞﹑陳公﹝堯叟﹞請自今樞密院所睹嘉言美徳﹐更不錄送中書﹐願別爲時政記﹐從之。駙馬都尉髙懷以節制領睢陽歲久﹐性頗奢靡﹐而洞曉音律﹐故聲伎之妙冠於當時﹐法部中精絕者殆不過之。宋城南抵汴渠五里﹐有東西二橋﹐舟車交會﹐民居繁夥﹐倡優雜戶厥類亦眾﹐然率多鄙俚﹐爲髙之伶人所輕誚﹐每宴飲樂作﹐必效其朴野之態﹐以爲戲玩﹐謂之河市樂。迄今俳優常有此戲。宰相丁公﹝謂﹞在中書﹐暇日﹐語同僚曰「西漢髙祖何如主﹖」或曰「奮布衣取天下﹐觀其創業垂統﹐規模宏遠﹐實英雄主也。」丁曰「何英雄之有﹖張良導之左則左﹐陳平勸之右則右﹐及項羽旣死﹐海內無主﹐天下自歸之﹐蓋隨流委順﹐與物無競﹐一田舍翁耳。」又嘗言「古今所謂忠臣孝子皆不足信﹐乃史筆緣飾﹐欲爲後代美談者也。」此𨿽僅乎戲﹐抑斯言之玷。尙書左丞陳公恕峭直自公﹐性靡阿順﹐總領計司﹐多歷年所。每便坐奏事﹐太宗皇帝或未深察﹐必形誚讓﹐公斂裾﹐退至殿壁﹐負墻而立﹐若無所容﹐俟上意稍解﹐復進﹐愨執前奏﹐終不攺易﹐或至三四。上察其忠亮﹐多從其議﹐當時言稱者﹐公爲之首。汴渠派分洪河﹐自唐迄今﹐皆以爲莫大之利﹐然迹其事實﹐抑有深害﹐何哉﹖凡梁宋之地﹐畎澮之利﹐湊流此渠﹐以成其大。至隋煬將幸江都﹐遂析黃河之流﹐築左右堤三百餘里﹐舊所湊水﹐悉爲橫絕﹐散漫無所。故宋亳之地遂成沮洳卑濕。且昔之安流﹐今乃湍悍﹐覆舟之患﹐十有二三。昔之漕運﹐冬夏無限﹐今則春開秋閉﹐歲中漕運止得半載。昔之溯沿﹐兩無艱阻﹐今則逆流而上﹐乃重載而行﹐其爲難也甚矣。沿流而下﹐卽虛舟而往﹐其爲利也背矣。矧自天子建都﹐而汴水貫都東下﹐每歲霖澍決溢爲慮﹐由斯觀之﹐其利安在﹖然歷世浸遠﹐詎可卒圖﹐異日明哲之士﹐開悟積惑﹐言復曩迹﹐始玆言之不謬。沈倫以明經事太祖潛躍中﹐伐蜀凱旋﹐奏事稱旨﹐遂有意於大用。其後命倫爲相﹐趙普執奏以爲不可。上曰「如倫者﹐忠孝謹飭﹐𨿽守散錢亦可。」普無以對﹐翌日制下。太常博士李戡素有文稱﹐祥符末﹐守壽春驛﹐奏時務﹐深稱上旨﹐宣諭執政曰「若斯人尙未進用﹐不爲不遺賢也。」驛召歸闕。比至﹐上屢嘆以爲見晚﹐執政將以言動之職﹐俾近淸光。及引對之際﹐上虛懷前席﹐以俟其啟沃。而戡語不及他﹐首以牙排爲覬﹐先帝默然。翌日﹐諭之執政曰「以斯材而賦斯識﹐知人固未易也。」太祖嘗遣曹彬下江南﹐許以平定之日授之相印。洎凱旋之日﹐恩禮愈厚﹐絕無前命。彬等曲宴﹐從容陳敍及之﹐上曰「非忘之也﹐顧河東未下耳﹗卿等官位甚重﹐豈可更親此事耶﹖」比彬等宴退﹐其家各賜金十萬貫﹐其重爵勸功如此。太宗嘗晚坐崇政殿﹐召學士竇儼對。上時燕服﹐儼至屏間見之﹐不進。中使促﹐不應。上訝其久不出﹐笑曰「豎儒以我燕服爾。」遽命袍帶﹐儼遂趨出。祥符中﹐予初爲學士。一日﹐眞宗承明再坐召對﹝承明直崇政之南﹐每崇政殿聽朝罷﹐至此謂之倒坐﹐禦膳畢﹐復坐﹐謂之再坐﹞﹐亦方燕服﹐對回至院﹐忽中使傳宣撫諭曰「適忘袍帶﹐卿無怪否﹖」予惶恐降階將謝﹐中使復稱有旨﹐曰「上以是爲愧﹐勿俾稱謝及具奏來﹐他日亦不可面敍。」二聖優禮近侍﹐不亦至乎﹖﹝故事﹐對舍人以下卽燕服﹐學士以下必袍帶而後見。﹞

