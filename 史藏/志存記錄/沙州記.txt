沙州記南朝宋段國撰

﹝淸﹞張澍輯

澆河西南百一十七里有黃沙﹐沙南北一百二十里﹐東西七十里﹐西極大楊川﹐望黃沙﹐猶若人委乾糒於地﹐都不生艸木﹐蕩然黃沙﹐周回數百里。沙州於是取號焉。﹝《太平禦覽》《水經注》﹞

澍按﹐澆河城﹐一名故廓城﹐相傳趙充國所築。晉永寧時﹐拜吐谷渾主阿豺爲安西將軍﹑澆河城公﹐卽理此地也。《水經注》﹕宋少帝景平中﹐拜吐谷渾阿豺爲安西將軍﹑澆河公。又云﹐澆河故城北有二城﹐東西犄角。

嵹城東北三百里有層城﹐城臨洮水。建初三年﹐羌攻南部都尉於臨洮﹐上遣行車騎將軍馬防與長水校尉耿恭救之﹐諸羌退聚洮陽﹐卽此城也。﹝《水經注》﹞

西宏城東有西嵹城﹐因山爲名﹐可容八百餘人。﹝太平寰宇記﹞

從東洮至西洮﹐百二十里。﹝《水經注》﹞

﹝澍按﹐《後漢書﹖馬防傳》注﹕東洮卽索西縣﹐故城在今岷州政和縣東﹐亦名臨洮東城﹐亦謂之赤水城。又按﹐《後漢書》注引「百」上有「—」字。﹞

洮水與墊江水俱出嵹臺山﹐山南卽墊江源﹐山東則洮水源也。﹝《初學記》《大平禦覽》《水經注》﹞

澍按﹐《太平禦覽》「卽」作「爲」﹐「則」作「卽」。又按﹐酈善長說﹐墊江卽《山海經》﹕之白水。《山海經》白水出蜀﹐郭景純注﹕從臨洮之西傾山﹐東南流入漢﹐而至墊江。故段國以爲墊江水也。洮水同出一山﹐故知嵹臺卽西傾之異名。

洮水出疆臺山東﹐嵹臺﹐西傾之異名也。其水東北流逕吐谷渾中﹐又東北逕曾城北﹐又東逕臨洮縣故城北﹐又北逕降狄道﹐故城西左會大夏川水﹐又北入河。﹝《太平禦覽》﹞

枹罕城西﹐有麻壘﹐壘中可容萬眾﹝《水經注》﹞。

吐谷﹐渾於河上作橋﹐謂之河厲。長百五十步﹐兩岸壘石作基陛節節相次﹐大木縱橫﹐更相鎭壓﹐兩邊俱平﹐相去三丈﹐並大材以板橫次之﹐施鉤欄甚嚴飾。﹝《水經注》《初學記》﹞

澍按﹐酈善長曰﹕橋在淸水川東也。

仇池山﹐號百頃﹐上有百頃池﹐壁立百仞﹐一人守道﹐萬夫莫回。﹝《初學記》﹞

澍按﹐回宜作向。

六月二十六日﹐發龍涸﹐晝夜肅肅常寒﹐不復得脫襦袴﹐將從七十二人﹐面盡黎黑﹐口唇靑淤。﹝《太平禦覽》﹞

自龍涸至大浸川﹐一千九百里。夜肅肅﹐常有風寒﹐七月雨便是雪﹐遙望四山﹐皓然皆白。﹝《太平禦覽》﹞

龍涸北四十里﹐有白馬關。關甚險峻﹐使十八人固險﹐𨿽萬夫亦不能前。﹝《藝文類聚》﹞

寒嶺去大陽川三十里﹐有雀鼠同穴。雀亦如家雀﹐色少白﹐鼠亦如家鼠﹐色如黃虺﹐無尾。﹝《太平寰宇記》﹞

鳥鼠同穴﹐山鳥如家雀﹐色小白。鼠小﹐黃而無尾。凡同穴﹐地皆沃肥﹐壤盡軟熟﹐如人耕﹐多生黃花﹑紫艸。﹝《太平禦覽》﹞

澍按﹐沈約《宋書》﹕沙州甘谷嶺北有雀鼠同穴﹐或在山嶺﹐或在平地﹐雀色白﹐鼠色黃。地生黃花﹑紫艸﹐便有雀鼠同穴也。《寰宇記》引「色小白」作「而小白」﹐「盡」作「蓋」。

芊鶻山﹐多巖石﹐少樹木﹐甚似魯國南鄒山﹐傍山北行三十里﹐遠眺顧瞻百里﹐但見峻嶺巉巖﹐無尺木寸艸。﹝《太平禦覽》﹞

澍按﹐寸艸﹐《寰宇記》引作把艸﹐芊鶻山﹐《寰宇記》作芋膊山。

芊鶻嶺東北二百里﹐有大山﹐遙望甚似東嶽岱山﹐極髙大險峻﹐頗有靈驗﹐羌胡父老傳云﹕是西王母樗蒱山。﹝《太平禦覽》﹞。

澍按﹐山有鹽池﹐在惇煌縣西南。

白蘭西南二千五百里﹐隔大嶺﹐又渡三十里海﹐卽此女國也。﹝《太平寰宇記》﹞

澍按﹐國在蔥嶺之南﹐其國代以女爲主﹐王姓蘇毗﹐字末羯﹐女王之夫號曰金聚﹐不知政事。國以丈夫惟以徵伐爲務也。

大白蘭千二百里﹐有可蘭國﹐風俗卑陋。從開辟來﹐口不知肉味﹐目不識五色﹐耳不聞六律五聲﹐是西夷中不臧者。土無所出﹐直大養羣畜而已。戶落萬餘﹐其人頑弱﹐見異人﹐舉國便走。﹝《太平禦覽》﹞

白蘭國人年五十以上﹐齒皆落﹐將因地寒﹑多瘴气也。﹝《太平禦覽》﹞

澍按﹐白蘭國﹐西羌別種﹐後周時興焉。東北接吐谷渾﹐西北至叱利模﹐徙東界郡鄂。風俗物產與巖昌同。武帝保定元年﹐朝獻使至。

自大嶺嶺北乙沸界屈海﹐海西南三百里有鹽﹐從闊半寸﹐形似石﹐味甜美﹐無忝河東也。﹝《北堂書鈔》﹞

乞弗虜之地不種五穀﹐惟食蘇子。﹝《本艸注》﹞

澍按﹐乙弗敵在吐谷渾北﹐國有屈海﹐周回千餘里﹐眾有萬落。風俗與吐谷渾同﹐然不識五穀﹐惟食魚與蘇子。蘇子﹐狀若中國枸杞子﹐或赤﹐或黑。

塞北有數山﹐皆培塿小山。﹝《北堂書鈔》﹞

●附錄

《寰宇記》云﹕吐谷渾﹐卽遼東鮮卑也。西晉時﹐酋帥徒河涉歸有二子﹐長曰吐谷渾﹐少曰若洛廆。涉歸死﹐廆代統部落﹐別爲慕容氏。

渾﹐庶長﹔廆﹐正嫡。父在時﹐分七百戶與渾﹐渾與廆二部俱牧馬﹐馬斗相傷﹐廆怒﹐遣使謂渾曰「先公處分﹐與兄弟異部牧馬﹐何不相遠﹐令馬斗﹖」渾曰「馬是畜生﹐食艸飲水﹐春气發動﹐所以致斗﹐斗起於馬﹐而怒及人邪﹖乖別甚易﹐今當去汝於萬里之外矣。」於是﹐擁馬西行﹐乃西附陰山﹝今朔方之北﹞。屬永嘉之亂﹐始度隴西﹐止於枹罕。

其後子孫據有甘松之南﹐洮水之西﹐南極於白蘭﹐在益州西北﹝其松山在今合州郡境今臨洮和政郡之南及合州郡之地﹞。至其孫葉延﹐以《禮》云「公孫之子得以王父字爲氏。」「吾祖始自昌黎﹐先宅於此﹐今以吐谷渾爲氏﹐尊祖之義。」自吐谷渾至孫葉延﹑曾孫視羆﹐皆有才略﹐知古今﹐司馬﹑博士皆用儒生。至其子阿豺﹐自稱驃騎將軍﹑沙州刺史﹐阿豺兼並羌氐﹐號爲彊國﹐遣使詣宋朝貢。

阿豺死﹐弟慕璝立﹐遣兵擊乞伏茙蔓﹐茙蔓東奔隴右﹐慕璝據有其地。其時赫連定據長安﹐爲後魏主所敗﹐擁戶口十萬餘﹐西次罕幵﹐慕璝大敗之。後弟慕延立﹐太武帝遣兵擊延﹐大破之﹐慕延率部落西奔白蘭﹐攻破於闐國﹐南依罽賓﹐七年乃還舊土。

慕延死﹐阿豺兄樹洛於子拾寅立﹐始邑於伏羅川﹐至元孫誇呂立爲可汗﹐理伏俟城﹐在靑海西十五里﹐有地方數千里。其西北諸雜種謂之阿貲虜。其南界龍涸城﹐去成都千餘里。大城有四﹐一在淸水﹐一在赤水﹐一在澆河﹐一在吐屈眞川﹐皆子弟所理。其主理慕賀川﹐西有黃沙﹐南北百二十里﹐東西七十里。不生艸木﹐𨿽有城郭不居﹐而隨逐水艸。

官有王公﹑僕射﹑尙書及郎中﹑將軍之號。其主椎髻﹐以皂爲衣﹐其妻衣織成裙﹐披錦大袍﹐辮髮於後﹐首戴金花。丈夫衣服略同於華夏﹐多以幕羅爲冠﹐亦以繒爲帽。婦人皆貫珠貝﹐束髮﹐以多爲貴。兵器有弓刀甲槊。國無常賦﹐頒則稅富室商人以充用焉。父兄亡﹐妻後母及嫂等﹐與北狄俗同。死者亦皆埋殯﹐其服制﹐葬訖﹐則除之。性貪婪﹐忍於殺害。

後周明帝武成初﹐誇呂冠涼州﹐詔賀蘭■﹝礻羋﹞率兵討破之﹐又攻拔其洮陽﹑況和二城﹐置洮州﹝今臨洮郡﹞而還。武帝天和初﹐其龍涸王莫昌率眾降﹐以其地爲扶州。﹝今同昌郡﹞二年﹐復遣使來獻。建徳五年﹐其國大亂﹐髙祖詔皇太子徵之。軍渡靑海﹐至伏俟城﹐誇呂遁走﹐虜其餘眾而還。

隋開皇中﹐誇呂侵宏州﹝今在安化郡馬領縣界﹞﹐遣上柱國元諧擊之﹐悉發國中兵﹐自曼頭至樹惇﹐甲騎不絕﹐諧頻擊破之。誇呂率其親兵遠遁﹐其名王十三人各率部落而降。誇呂在位且百年﹐死以後﹐還以慕容爲姓﹐其子伏允立。

煬帝初﹐伏允遣子順來朝﹐帝令鐵勒襲﹐大敗之﹐伏允東走﹐保西平﹝今西平郡﹞。帝復令親王雄出澆河﹐以掩之﹐大破其眾。伏允遁逃﹐部落來降十餘萬口。伏允思南遁於山谷間﹐其故地皆空﹐自西平臨羌城以西﹐且末以東﹐祈連以南﹐雪山以北﹐東西四千里﹐南北二千里皆爲隋有﹐置郡縣鎭戍﹐發天下輕罪徙居之﹝其地在今西平郡之西﹐張掖酒泉郡之北﹐隋氏置西海且末河源郡也﹞。於是畱順不之遣﹐伏允無以自資﹐率其徒數千騎﹐客黨項。隋大業末﹐天下亂﹐伏允及順復其故地。

唐貞觀中﹐李靖﹑侯君集破滅之﹐伏允遠遁﹐爲左右所殺。其子大寧王順歸降﹐於是重建其國﹐封順爲平西郡王﹐仍加趉胡呂烏可汗之號﹐旋又爲其下所殺。十年﹐立順子諾曷缽爲河源郡王﹐主其國﹐自稱衰弱而吐蕃彊盛。髙宗時﹐爲其破滅﹐諾曷缽以餘眾復來降。中間﹐叛去﹐於靈州之境置安樂州﹐以諾曷缽爲刺史﹐其故地並沒於吐蕃﹐後又封渠帥﹐慕容宣超爲靑海王。

武太后朝﹐郭元振上《安置降吐谷渾狀》曰「部落或擬移就秦隴﹐或欲移近丰靈﹝秦﹐今天水郡﹔隴﹐今陽郡﹔丰﹐今九原郡﹔靈﹐今靈武郡﹞﹐宜漸去邊隅﹐使居內地﹐用爲防閒之要﹐冀免背叛之虞。臣以爲﹐並是偏見之一端﹐未爲長久之深策。若近秦隴﹐則與監牧雜﹔如在丰靈﹐復與默啜密邇﹐必以慮其翻復﹐須有遷移。縱至中土﹐安可易其本性﹖至如耽邇乙句貴﹐往年王孝傑奏請﹐自河源軍徙居靈州﹐及其逃叛之日﹐穿監收掠馬郡﹝疑有脫誤﹞﹐所在傷夷﹐大損州縣﹐是則遷居中土無益之明驗矣﹗往者素和貴﹐𨿽背聖化﹐只從當所居地叛走﹐其於中國無所損傷﹐但失小許吐谷渾耳﹐豈以句貴之爲害同日而語哉﹗今吐谷渾之降者﹐非驅略而來﹐皆是渴慕聖化﹐衝鋒突刃去蕃而至者也。臣謂宜當循其情以爲制﹐勿輕擾之﹐使其情地稍安﹐則系戀之心亦厚。當涼州降者﹝今武威郡﹞﹐則宜於涼州左側安置之﹔當甘州﹝今張掖郡﹞肅州降者﹝今酒泉郡﹞﹐則宜於甘肅州左側安置之﹔當瓜﹝今晉昌郡﹞沙降者﹐則宜於瓜沙左側安置之。但吐谷渾所降之處﹐皆是舊居之地﹐斯輩旣投此地﹐實有戀本之情﹐若因其所投而使居之﹐其情易安﹐因數州而磔裂之﹐則其勢自分。順其情﹐分其勢﹐而不擾於人﹐可謂善奪戎狄之權矣﹐何必要攢聚一處如一國﹐使情通意合如一家﹖脫有異志﹐則一時盡去﹐傷害州縣﹐爲害患慮深﹐何如分置諸州﹐使每州皆得吐谷渾所使﹐若欲有他懷﹐必不能遠相連結﹐臣愚輒以爲勝策。如允臣見﹐在所置之處﹐仍請簡取當處彊明官人﹐於當處鎭遏之﹐則小小爲非亦易杜絕。兼每使達蕃情﹑識利害者﹐共宣超兄弟一人﹐歲往巡撫﹐以撫護之﹐無使侵削。其生業日就﹐樂戀自亦深矣。如此﹐臣實以爲羈縻戎狄之良策﹐設使後有去就﹐不過邊州失小許吐谷渾﹐終無以傷中國。今此輩心悠揚而無定主﹐未知所安﹐必在早安定置之計﹐無令驚擾﹐速生邊患。」

至垂拱四年﹐諾曷缽卒﹐其子宣超嗣立。聖歷三年﹐授宣超左豹韜員外大將軍﹐仍襲父烏地也拔勒豆可汗。宣超卒﹐子曦皓立。曦皓卒﹐子兆嗣。及吐蕃陷安樂州﹐其部眾又東徙﹐散在朔方﹑河東之境。今俗多謂之退渾﹐蓋語急而然。貞元十四年十二月﹐以朔方節度副史﹑左金吾衛大將軍慕容復爲長樂州都督﹑靑海國王﹑烏地也拔勒豆可汗。未幾﹐卒﹐其封襲遂絕。吐谷渾﹐自晉永嘉之末﹐始西渡洮水﹐建國於羣羌之故地﹐至龍朔三年﹐爲吐蕃所滅﹐凡三百五十年。

《寰宇記》又云﹕其地四時恆有�雪﹐惟六七月雨雹甚盛。若天晴﹐則气飄沙礫﹐有麥無谷。其靑海周圍千餘里﹐海中有小山﹐每冬�合後﹐以良牝馬置此山﹐至來冬收之﹐馬有孕﹐所生得駒﹐號爲龍種。吐谷渾常得波斯艸馬放入海﹐馬因生驄駒﹐皆日行千里﹐故時盛稱靑海驄馬。

扡泥城﹐一名東故﹐一名樓蘭﹐都在國西二千八百里﹐故鄯善國都也。《魏書﹖西域傳》曰﹕眞君三年﹐鄯善王帛龍率國人之半奔且末﹐後役屬鄯善。按﹐其後爲吐谷渾所並。

扡零城﹐小宛國王治﹐西北至都護治所二千五百五十八里﹐東與婼羌接土。《十三州誌》小宛並於鄯善﹐是。

龍夷城﹐漢西海郡﹐治石國﹐西北三百里﹐故契翕虜所治。

曼頭城﹐在國西南二百里。按﹐後魏眞君六年﹐遣髙涼王郡討吐谷渾﹐軍至曼頭城。卽此邑。在國西南五百里﹐隋河源郡所治也。國南又有新律國﹐又有長源城。已上城﹐見梁載言《十道志》。

沙州記

﹝南朝宋﹞叚國撰

﹝四庫全書﹖子部﹖雜家類﹖雜纂之屬﹖說郛卷六十一下﹞

龍涸

六月二十六日發龍涸晝夜肅肅常寒不復得脫襦袴將從七十二人面盡黧黒口唇靑紫

白馬關

龍涸北四十里有白馬關關甚嶮峻使十八人固險𨿽萬夫亦不能前

河厲

吐谷渾於河上作橋謂之河厲長一百五十步勾欄甚嚴飾

洮水

洮水出彊臺山又曰山東卽洮水源山南卽墊江源也

麻壘

枹罕城西有麻壘壘中可容萬眾

仇池山

仇池山號百頃上有百頃池壁立百仞一人守道萬夫莫回

鳥鼠

鳥鼠同穴山鳥如冡雀色小白鼠小黃而無尾凡同穴地皆肥沃壤盡軟熟如人耕多生黃花紫艸

