靖海志

唐序卷一卷二卷三卷四

唐序

靖海志四卷﹐彭孫貽撰。孫貽字羿仁﹐海鹽人﹐明太常節湣公觀民仲子。入淸後﹐杜門奉母﹐耿介孝行﹐聞於鄕裏﹐時人私謚曰「孝介先生」。

其湖西紀事﹑虔臺逸史﹐近人張菊生印行﹔彭氏舊聞錄曁太僕行略﹐涵芬樓印行。此系海鹽黃氏傳鈔未刻之本﹐所紀臺灣始末甚詳﹔有關史事﹐允宜珍惜﹐以俟刊行。

己未三月下浣﹐關陽唐百川記。

卷一

丁卯﹝明熹宗天啟七年﹞

六月﹐海寇鄭芝龍等犯閩山﹑銅山﹑中左等處。

芝龍﹐泉州南安縣石井巡司人也﹔或曰﹐漳州府之漳鎭人。芝龍父紹祖爲泉州庫吏﹐蔡善繼爲泉州知府。府治後衙與庫隔一街相望。芝龍時十歲﹐戲投石子﹐誤中善繼額。善繼擒治之﹐見其姿容秀麗﹐笑曰﹕『法當貴而封』﹐遂釋之。

不數年﹐芝龍爲父所怒﹐持棍逐之。芝龍大恐﹐與其弟芝虎奔海上船﹐乃懇巨商攜往海外。芝龍姣媚嫵順﹐音律﹑樗蒲﹐靡不精好。同抵日本﹐日就島主宴飲歌舞。時主室有文君﹐悅之﹐乃日本長崎王之族女﹐卽賜姓成功生母也。

再一年﹐前艦復至﹐乃附歸﹐所娶﹑所生﹐姑畱日本。至中途﹐爲海盜劫奪﹐芝龍隻身隨艦﹐貨作千金﹐分與主寨之首領顏振泉。海有十寨﹐寨各爲主﹐芝龍之主﹐又主中主也。

停半年﹐主有疾﹐疾且死﹐九主爲之療祭。芝龍乃泣而求其主曰﹕『明日祭後﹐必會飲﹐意欲求眾力爲我放一洋﹐獲之有無多寡﹐系我之命』。時緩言懇之﹐主如言﹐眾情允樂。劫得四船﹐貨物皆自暹羅來。每艘分其半﹐九主重信義﹐盡畀之﹐富逾十主矣。

海中以富爲尊﹐主亦就殂﹐芝龍升爲十寨中之一。時則通家耗﹐輦金還家﹐置蘇杭﹑兩京細軟寶玩﹐興販琉球外國等物。沿海州縣﹐搶掠一空﹐官兵莫能抗。始議招撫。以蔡善繼嘗有恩於芝龍﹐因量移泉州道﹐以書招之。芝龍感恩﹐爲約降。及受降之日﹐善繼坐戟門﹐令芝龍兄弟囚首自縛請命。芝龍素徳善繼﹐屈意下之﹔而芝虎一軍皆嘩﹐竟叛去。

天啟六年丙寅春﹐遂據海島﹐截商粟。閩中洊饑﹐望海米不至﹐於是求食者多往歸之。七月﹐劫商民船﹐勢侵大。其黨謀攻廣東海丰嵌頭村以爲穴。十二月﹐芝龍乃入閩﹐泊於漳浦之白鎭。巡撫朱一馮遣都司洪先春率舟師擊之﹐而以把總許心素﹑陳文廉爲策應。鏖戰一日﹐勝負未決。會海潮夜生﹐心素﹑文廉船漂泊失道。賊暗渡上山﹐詐爲鄕兵出先春後﹐先春腹背受敵﹐遂大敗﹐身被數刃。然芝龍故有求撫之意﹐欲微達於我兵﹐乃捨先春不追﹔獲盧遊擊﹐不殺﹔又自舊鎭進至中左所﹐總兵兪咨臯戰敗﹐縱之歸﹔中左人開城門求不殺﹐芝龍約束麾下﹐竟不侵擾。

警報至泉州﹐知府王猷知其詳﹐乃曰﹕『芝龍不追﹑不殺﹑不焚﹑不掠﹐似有歸命之意。今剿難猝滅﹐撫或可行﹐不若遣人往諭退舟海外﹐仍許立功贖罪﹐有功之日﹐優以爵秩』。興泉道鄧良知從之﹐遣人諭意。

戊辰﹝懷宗崇禎元年﹞

春正月﹐工科給事中顏繼祖劾福建總兵兪咨臯﹐下獄。

初﹐巡撫朱欽相招撫海寇楊六﹑楊七等。芝龍求返內地﹐楊六紿其金不爲通﹐遂流劫海上。繼祖上言﹕『海盜鄭芝龍生長於泉﹐聚徒數萬﹐劫富施貧﹐民不畏官而畏盜。總兵兪咨臯招撫之議﹐實飽賊囊。舊撫朱欽相聽其收海盜楊六﹑楊七以爲用。夫撫寇之後﹐不散於原籍﹐而咨臯招之海﹐卽置之海。今日受撫﹐明日爲寇。昨歲中左所之變﹐楊六﹑楊七杳然無縱﹐咨臯始縮舌無辭。故閩帥不可不去也』。疏入﹐逮咨臯下於理。

三月﹐禁漳州人販海。芝龍縱掠福建﹑浙江海上。

六月﹐議招海寇鄭芝龍。

九月﹐鄭芝龍降於巡撫熊文燦。工科給事中顏繼祖言﹕『芝龍旣降﹐當責其報效』。從之。

己已﹝崇禎二年﹞

春二月﹐海寇李魁奇伏誅。魁奇本鄭芝龍同黨﹐芝龍忌之﹐擊斬粵中。

夏四月﹐廣東副總兵陳廷對約鄭芝龍剿盜。芝龍戰不利﹐歸閩。不數日﹐寇大至﹐犯中左所近港。芝龍又敗。寇夜薄中左所。

辛未﹝崇禎四年﹞

春正月﹐上召廷臣及各省監司於平臺﹐問福建布政使吳暘﹑陸之祺﹕『海寇備禦若何』﹖暘曰﹕『海寇與陸寇不同﹐故權撫之。但官兵狃撫爲安﹐賊又因撫益恣﹐致數年未息』。上曰﹕『前撫李魁奇﹐又何殺之』﹖暘曰﹕『魁奇非芝龍比﹐卽撫終不爲我用。今鍾斌𨿽撫﹐亦反側不可保也』。上問﹕『計將安出』﹖之祺曰﹕『海上官兵肯出死力﹐有司團練鄕兵﹐多設火器﹐以守爲戰﹐剿之不難』。上問巡撫熊文燦﹐暘曰﹕『文燦才膽俱優﹐但視賊太易﹐故前有吉了之敗』。之祺曰﹕『鍾斌與鄭芝龍勢不兩立。七月間﹐斌擾福州﹐撫臣計誘往泉州。前聞撫臣同芝龍討賊﹐僇其兄﹐賊遁去』。問廣東布政使陸問禮﹐對曰﹕『廣東海寇俱自福建至﹐舟大而多火器﹐兵船難近﹔但守海門﹐勿令登陸﹐則不爲害』。

壬申﹝崇禎五年﹞

冬十一月﹐海盜劉香老犯福建小埕﹐遊擊鄭芝龍擊走之。

癸酉﹝崇禎六年﹞

夏六月﹐海盜劉香老犯長樂。

甲戌﹝崇禎七年﹞

夏四月﹐海盜劉香老犯海丰。

十二月﹐總督兩廣熊文燦奏道將信賊自陷。時文燦令守道洪云蒸﹑巡道康承祖﹑參將夏之本﹑張一傑往潮州海角之道山﹐調集猺獞蠻黎與土漢諸軍入海招降劉香老﹔不三日﹐香老詐降﹐兩道兩將皆被執入海。上以『賊渠受撫﹐自當聽其輸誠﹐豈有登舟往撫之理﹖弛備長寇﹐尙稱未知﹐督臣節制何事』﹖命巡按禦史確核以聞。已令文燦戴罪自效。

乙亥﹝崇禎八年﹞

夏四月﹐福建遊擊鄭芝龍合粵兵擊劉香老於田尾遠洋。

初﹐劉香老蹈芝龍故轍﹐仍爲海邊患。芝龍知其技力窘乏﹐視風色之東西﹐潮頭之上下﹐窮逼追擊﹐幾無泊處。香老恨已甚﹐訪芝龍之在漳鎭﹐選遣心膂﹐直搗芝龍之室﹐或殺或擒﹐期了局以杜後患。芝龍先知之﹐假嘆曰﹕『我自就撫以來﹐爲貪官污吏索縛﹐正欲仍來入夥﹐今眾義來邀﹐喜不可說』。卽遣家眷行李登所來之船﹐並鍋鐵器械﹑海中所需必欲取之市者﹐無不席捲。芝龍曰﹕『室中酒肉甚多﹐何不暢飲﹑啖空而去』﹖速令治具﹐取精腆丰美者恣爲飽啖﹐後則數拳髙歌﹐更爲碗酒塊肉﹐極量忘懷。海中來黨至醉﹐極酩酊矣。醉而酩酊者﹐腰刀快斧﹐咸掛於壁﹐或眠或坐﹐笑謔罔顧。芝龍陰伏兵於屋上﹐忽鳴鑼一聲﹐皆明甲明盔﹐奮勇從屋跳下。海中之黨﹐或醉臥未起﹐或解甲髙歌﹐皆砍殺無遺。芝龍仍命舟中取上家口﹐解脫來人衣甲﹐家丁披掛﹐駕彼來船。芝龍挺立桅下﹐開船下海。劉香老遙望本船與駕船服飾稍別﹐再睨船前獨立果系芝龍﹐大喜﹐呼曰『來矣』﹗芝龍拱手而應曰﹕『來矣』﹗立躍上岸﹐乘其不備﹐舉刀亂砍。香老見勢蹶﹐脇兵備道洪云蒸出船止兵。云蒸大呼曰﹕『我矢死報國﹐亟擊勿失』﹗遂遇害。香老舉火自焚死﹐精銳皆盡。康承祖以老疾﹐卒於海。夏之本﹑張一傑脫歸。

八月﹐香老家屬六十餘人﹐部屬千餘人﹐至黃華降於溫處參軍。

庚辰﹝崇禎十三年﹞

秋八月﹐加福建參將鄭芝龍署總兵。

芝龍旣俘劉香老﹐捲其資蓄﹐復來漳鎭。其八主皆爲芝龍勁旅﹐從此海氛頗息。通販洋貨﹐內容外商﹐皆用鄭氏旗號﹐無儆無虞﹐商賈有廿倍之利。芝龍盡以海利交通朝貴﹐寖以大顯。

癸未﹝崇禎十六年﹞

冬十一月﹐設南贛兵三千﹐以副總兵鄭鴻逵統之。

甲申﹝崇禎十七年三月﹐北京陷﹐崇禎亡。世祖章皇帝順治元年。福王卽位南京﹞。

春正月﹐兵科給事中曾應遴薦副總兵鄭鴻逵緩急可用﹐詔益南贛兵三千﹐命鴻逵鎭守。

五月十五日﹐誠意伯劉孔昭﹑司禮監韓贊周等立福王﹐卽位南京﹐攺元宏光。兵部尙書史可法請督師江北﹐鳳陽總督馬士英入專國政。

封福建總兵官鄭芝龍爲南安伯﹐賜蟒衣。

乙酉﹝大淸順治二年﹐宏光元年。五月﹐南京破﹐宏光亡﹔閏六月﹐唐王卽位福州﹐攺元隆武﹞。

封鄭鴻逵靖虜伯。

左良玉下武昌﹐破九江﹑安慶﹐至池州。時阮大鋮﹑黃蜚屯板子磯﹐鄭彩屯三山峽﹐黃得功屯蕪湖。阮大鋮築壘板子磯小山上﹐造二浮橋達北岸。諸軍俱艤舟磯下。天大霧﹐鄭彩溯江而上﹐劫左營﹐奪其舟數十艘於紫沙洲梅根﹐轉戰而前。黃蜚嫉其功﹐攔江﹐不聽彩艘下。左兵追之﹐炮擊彩舟﹐傷百餘人﹐殺四將領。彩訟之朝﹐蜚亦以彩越汛地邀功致敗﹐互相訐奏。朝命大鋮兩平之。

大淸兵旣破揚州﹐沿江窺渡。鄭鴻逵率水師禦之京口。大淸兵編筏張燈向鎭江﹐而別由老鸛河渡。

五月﹐大淸兵開閘放舟﹐蔽江而南。鄭鴻逵﹑鄭彩見之﹐楊帆東遁。

大淸兵渡江﹐福王走至蕪湖﹐爲降將劉良佐擒解豫王。鄭鴻逵﹑鄭彩守鎭江﹐擁舟師不戰﹐走還閩。至浙﹐於江口逢唐王﹐鴻逵奉之至福州。福建巡撫張肯堂﹑巡按禦史吳春枝﹑禮部尙書黃道周﹑南安伯鄭芝龍等會議監國。鴻逵固請正位﹐以閏六月十五日卽位﹐攺元隆武。起曾櫻﹑何吾騶等入閣辦事。晉封芝龍爲平虜侯﹐尋封平國公﹔鴻逵爲定虜侯﹐尋封定國公﹔芝豹爲澄濟伯﹔鄭彩爲永勝伯﹔賜芝龍長子森國姓﹐名成功﹐封忠孝伯。賜姓以天啟甲子年七月十五日生於日本﹐母顏氏出也﹔芝龍後遣人將母子取回。又封芝龍部將施天福爲武毅伯﹐洪旭爲忠振伯﹐林習山忠定怕﹐張進忠匡伯﹐陳輝忠靖伯﹔鴻逵部將陳豹爲忠勇侯﹐林察爲輔明侯。

八月﹐隆武詔至粵西﹐有靖江王稱監國﹐不奉詔﹔總制丁魁楚﹑巡撫瞿式耜擒送至閩﹐斬之。

十月﹝此二字疑爲衍文﹞﹐芝龍集廷臣議戰守事宜。自僊霞關外﹐守者共一百餘處。其戰兵﹐以元年冬操練﹐二年春出關。一支出浙東﹐一支出江右。略計兵共二十萬﹐合八閩﹑兩粵餉計之﹐不支一年。鄭芝龍遣給事中梁應奇入廣督餉。應奇往督﹐因參遲誤者數十人﹐俱奉旨提問﹔然遲疑未有提至者。潮州知府楊球欲入朝﹐聞旨遂止粵界﹐不敢入。

芝龍又令撫按以下﹐皆捐俸助餉。官助之外﹐有紳助。紳助之外﹐有大戶助。又借徵次年錢糧。又搜括府縣庫積存銀﹐釐毫皆解。不足﹐又大鬻官爵﹕部司價銀三百兩﹐後減至百兩﹔武紮僅數十兩﹐或數兩。娼優廝隸﹐盡列衣冠﹐但無俸﹑無衙門﹐空銜而已﹔然借此倩軒蓋﹑雇僕役﹐拜謁官府﹐鞭撻鄰里﹐甚至府縣蒞訟﹐兩造皆稱職官﹐立語不跪﹐互毆於庭而莫可制。

鄭芝龍所招關門兵﹐不過數百疲癃。廷臣請出關者章滿公交車。隆武每欲躬履行閒﹐而芝龍俱以缺餉爲辭。

十月﹐隆武未有嗣﹐芝龍令子鄭森入侍。隆武意有所向﹐先賜國姓﹐攺名成功﹝此八字疑爲衍文﹞﹐成功輒先得以告芝龍﹐由是廷臣無敢異用者。芝龍﹑鴻逵自恃有援立功﹐驕蹇無禮。唐王嘗賜宴大臣﹐芝龍以侯爵位輔臣上。大學士黃道周引祖制武臣無班文臣右者﹐固爭之﹐遂首道周﹐芝龍怏怏不悅。諸生有佞芝龍者﹐上書言道周迂腐﹐非宰相才﹔唐王怒﹐敕督學禦史杖之。芝龍又薦其門下士朱作楫爲吏科給事中﹑葉正發爲戶部主事﹐皆不允﹔以是益懷怨望。唐王行郊天禮於南臺﹐二鄭皆稱疾不出。戶部尙書何楷劾奏﹕『郊天大典﹐芝龍﹑鴻逵不出陪祭﹐無人臣禮﹐當正其罪』。唐王賞楷有風裁﹐卽日令掌都禦史事。已而鴻逵揮扇殿上﹐楷呵止之。二鄭皆怒。楷知不爲所容﹐亟請告退。唐王欲曲全之﹐允其回籍﹐俟再召。楷至中途﹐盜截其一耳以去﹐抵家未久死﹔蓋芝龍令部曲楊耿害之也。兵科給事中劉中藻亦以忤鄭氏去。有密告芝龍攬權者﹐隆武輒責芝龍﹔芝龍怒﹐佯欲謝事。隆武心知芝龍不可恃﹐無以制之﹐因復固畱曰﹕『此非朕意﹐乃某人言也』。芝龍潛中傷之。於是左右無一同心矣。

廷臣屢請命芝龍出關﹐芝龍亦知不出關無以服眾心﹐因分兵爲二﹐聲言萬人﹐實不滿千﹔以鄭鴻逵爲大元帥出浙東﹐鄭彩爲副元帥出江西。隆武仿淮陰故事﹐築壇郊拜而送之。二帥旣出關﹐疏稱候餉﹐不行﹐逗𨖻月餘﹐隆武下詔切責曰﹕『倘畏縮不前﹐自有國法在』。二帥不得已逾關行四﹑五百里﹐仍疏言餉絕﹐畱住如故。

大學士黃道周憤師不前﹐因請以募兵江西﹐以江西多其門生子弟也。隆武命芝龍與之資﹐芝龍不予一錢。隆武給空札百函爲行資。道周以札聯絡忠義﹐糾合鄕勇﹐得九千人﹐駐廣信﹐與楊廷麟﹑萬元吉相應﹐出兵金衢﹐前後斬級數百。適衢撫與議不合﹐忌其師屯境上﹐密疏其短﹐道周不知也。繼而請兵請餉﹐絕不一應。及知其由﹐遂決意長驅﹐深入婺源﹐出徽。婺源令﹐其門人也。北帥張天祿執令妻子﹐命令設計誘道周至明堂裏執之﹐並從軍主事趙士起﹑中書毛之冰﹑蔡時培﹑賴叔儒俱送南京﹐不屈見殺。

時閣臣蔣得璟﹝明史作「蔣徳璟」﹐卷二百五十一有傳﹞自請行關﹐相機督戰﹐隆武許之。比至﹐則疲兵弱卒﹐朽甲鈍戈﹐無一可爲﹐因嘆息告病去。

鄭遵謙起兵江上﹐與張國維﹑陳函輝﹑熊汝霖等迎魯王於臺州監國﹐駐紹興。遣都督陳謙奉書至閩﹐久住衢州﹐持兩端﹐云魯王已封芝龍靖鹵侯﹐欲以此邀封於唐王。唐王敕芝龍取其侯印爲驗﹐謙賫印﹐唐王卽召入關﹐啟函稱「皇叔父」﹐不稱「陛下」﹐隆武大怒。禦史錢邦芑劾其久住三衢﹐徘徊閩﹑浙之界﹐自以舉足左右﹐足爲重輕﹐因欲要取封侯﹐以閩要浙﹐以浙要閩﹐祇恃構鬭之謀﹐敢行挾制之術。又歷數其在衢奸淫不法狀。遂下之獄。謙﹐武進人﹐乙酉春賫宏光詔封芝龍南安伯﹐比讀券﹐誤書安南﹐謙謂芝龍曰﹕『南安僅一邑﹐安南則兼兩廣﹐請畱券易詔』﹐厚贈而別。及半途﹐而南京變﹐謙遂畱閩。芝龍徳之﹐故力爲申救﹐行賄五千金於邦芑﹐請免謙死。邦芑懼以聞於唐王。遂決意殺之﹐卽命邦芑監刑。芝龍聞之﹐過市﹐命且停刑﹐亟入朝見唐王﹐請以官贖謙死。唐王密斥行刑﹐故與芝龍久語慰勞之﹐過期﹐芝龍出﹐而謙已斬矣。芝龍伏屍哭極哀﹐以千金厚殮之。從此益懷異志。

先是﹐芝龍﹑鴻逵已密遣人通內院洪承疇﹑禦史黃熙允﹝胤﹞﹐及聞錢唐信息﹐因疏稱『海寇猝至﹐今三關餉取之臣﹐臣取之海﹐無海則無家﹐非遄徵不可』。拜表卽行。隆武手敕畱之曰﹕『先生稍遲﹐朕與先生同行』。使奉敕至河﹐而芝龍飛帆已過延平矣。

芝龍旣去﹐守關將施天福聲言缺餉﹐盡撤兵還海。僊霞嶺二百里間﹐空無一兵﹐惟所遣守關主事及內臣文員偵探兵信以聞耳。

丙戌﹝順治三年﹑隆武二年﹞

二月﹐江楚迎駕疏相繼而至﹐唐王遂決意幸贛﹐與湖南爲聲援。芝龍欲挾君以自重﹐固請回天興﹐命軍民數萬人遮道號呼﹐擁駕不得行﹐乃駐驆延平。芝龍初以海寇受撫﹐𨿽晉爵五等﹐與地方有司不相統屬﹐閩士大夫輒呼之爲「賊」﹐絕不與通。及擁戴唐王卽位﹐芝龍位益尊﹐權益重﹐全閩兵馬錢糧皆領於芝龍兄弟。是芝龍以虛名奉君﹐而君以全閩予芝龍也。故芝龍不肯聽唐王出關﹐思長有閩也。

三月﹐大淸貝勒王駐兵錢唐北岸。

五月﹐江上師潰。

六月初一日﹐大淸兵渡江﹐江潮不至。方國安﹑馬士英欲獻監國爲投降計﹐遣人守監國﹔守者忽病﹐乃得脫﹐遂上海船﹐遁入舟山。督師張國維﹑興國公王之仁﹑兵部侍郎陳函輝﹑大學士朱大典俱死之。方逢年﹑方國安及刑部尙書蘇壯俱薙發投誠。馬土英﹑阮大鋮猶擁殘兵數千﹐請入關﹐隆武以其罪大﹐不許。士英前後七疏自理。有李蘧者﹐士英私人也﹐與唐王有舊﹐密疏言﹕『士英有治兵才﹐與阮大鋮皆宜在使過之列』。唐王特允士英以靑衣視事﹐戴罪立功﹐但無錢糧兵馬專任。士英計窮﹐逃至天臺寺爲僧﹐爲大兵搜獲。阮大鋮迎降。貝勒俱令隨內院辦事。大兵過順昌﹐獲龍扛﹐搜之﹐得馬士英﹑阮大鋮﹑方國安父子及方逢年連名請駕出關爲內應疏﹐在已降後。大鋮方遊山﹐聞信﹐知不免﹐自投崖死﹔仍命戮屍。士英等四人俱斬於延平城下﹐家眷百餘口悉給賜兵丁。時杉關守將陳秀﹑陳曦投降﹐而僊霞關無一守兵﹐寂如也。

大兵過延平而東。時隆武定計入贛﹐已至汀洲﹐見兵未至﹐因停一日曬龍鳳衣。忽有數十騎叩城曰﹕『我扈蹕兵也』﹐門者納之。陳謙之子追至﹐直入行宮﹐遂及於難。

九月﹐大兵入泉州﹐徳化知縣陳光晉迎降。旣而汀﹑漳皆陷。惟鄭芝龍退保安平﹐軍容烜赫﹐戰艦齊備﹐炮聲不絕﹐響振天地﹐樓船尙五百艘。因前通洪承疇信未到達﹐故不敢迎降﹐乃使人言其撤兵不守﹐以待大兵之至﹐有功﹐當得大用。貝勒知泉紳郭必昌與芝龍有舊﹐因遣招之。芝龍曰﹕『我非不欲忠於大淸﹐恐以立唐王爲罪耳』。會大淸固山兵逼安平﹐芝龍怒曰﹕『旣招我﹐何相逼也』﹗貝勒聞之﹐乃切責固山﹐令離安平三十里駐軍﹐別遣內員二人持書至安平。書略曰﹕『吾所以重將軍者﹐以將軍能擁立也。人臣事主﹐苟有可爲﹐必竭其力﹐力盡不勝天﹐則投明而事﹐乘時建功﹐此豪傑事也。若將軍不輔立﹐吾何用將軍哉﹖且兩粵未平﹐今鑄閩粵總督印以相待。吾欲見將軍者﹐欲商地方人才及取兩廣事宜也』。芝龍得書大悅﹐劫眾議降。諸將多不欲。有周崔﹝鶴﹞芝者﹐以死諫﹐不聽。其弟鴻逵﹑芝虎皆勸芝龍入海﹐曰﹕『魚不可脫於淵』﹐芝龍不從。其子成功涕泣力諫﹐芝龍不聽。於十一月十五日至福州朝見貝勒﹐握手甚歡﹐折箭爲誓。芝龍益喜﹐命酒痛飲﹐賂遺不可勝計。飲至三日﹐夜半﹐忽拔營起﹐遂挾之北去。至京﹐封同安侯。

閩事略定﹐貝勒將歸﹐邀芝龍送之。貝勒過芝龍舟﹐必進一食﹐必加贊嘆﹐見一人﹐必加褒獎﹐信宿乃去。芝龍過舟投謁﹐貝勒疑之曰﹕『我所用人﹐粗悍鹵莽﹐何足當公意』﹖命悉取芝龍舟中庖廚僕從來供飲食﹐侍左右。芝龍乃大喜﹐不知墮其術中也。畱信宿。已出閩﹐乃謂芝龍曰﹕『公功髙﹐同我入京一見天子如何』﹖芝龍以未宿戒辭。曰﹕『公之左右僕從﹐悉在此矣﹐豈憂無行李費』﹖命取二萬金置舟中。令從行者五百人皆拘置別營﹐不可相見。對面作家書數行﹐但稱本朝恩徳﹐囑其家世世無忘。已又曰﹕『北上面君﹐是我本願﹐但子弟擁兵海上﹐素非馴良﹐脫有不測﹐我且柰何』﹖貝勒曰﹕『卽有之﹐無與公事﹐且亦非吾慮所及也』。

芝龍旣降﹐其家人以爲可免暴掠﹐遂不設備。貝勒至安平﹐亂兵大肆淫掠﹐成功母亦被淫自縊死。成功大憤﹐剖其母腹﹐出腸滌穢﹐重納之以殮﹐發喪後遂起兵。

丁亥﹝順治四年﹐隆武亡。是歲﹐桂王卽位於肇慶﹐攺永曆﹞

初﹐芝龍撤兵﹐密諭成功﹐欲與俱見貝勒﹐成功不從﹐鴻逵陰令逸去。至是﹐率所部入海。芝豹獨奉母居安平鎭。

鄭彩率舟師至舟山﹐迎監國魯王南下。魯王封鄭彩爲建威侯﹐尋晉建國公﹔其弟鄭聯爲定遠伯﹐尋晉侯。鄭彩及閣部熊汝霖進取福寧州﹐諸縣響應﹐遂入興化府。熊閣部鼓舞義兵﹐諸起義者皆來給札﹐兵至數萬﹐然多烏合。鄭彩謀奪其權。𨿽與之結姻﹐忌之﹐乘夜遣兵攻其舟﹐並全家殺之。於是義兵憤怨解體。時義兵所在蜂起﹐汀﹑邵並亂﹐據建寧﹐閩郵爲阻。

是夏﹐朝中命三大人陳錦﹑佟國器﹑李率泰督兵至﹐破建寧﹐屠之﹐所失州縣盡復。

鄭彩至海壇﹐復爲鄕兵所敗﹐遂同魯王至廈門。時鄭聯亦糾合浦南橋義兵楊重等攻入漳浦縣﹐以洪有禎爲縣令。未幾縣破﹐有禎被執﹐不屈﹐遂剮。鄭聯率義兵攻海澄縣﹐然見敵騎卽走﹐爭舟墮水死者甚眾。平和縣曾慶等與詔安等處義兵立徳化王慈燁﹐據將軍寨﹐陷大田﹐攻順義﹑將樂﹐然皆爲大兵所敗。

初﹐隆武之亡也﹐舊相蘇觀生﹑何吾騶俱遁回廣東﹐與布政使顧元鏡於十一月立唐王弟聿■﹝金粵﹞監國﹐攺元紹武。十二月﹐大淸總兵李成棟率兵襲廣城﹐副將杜永和獲紹武﹐並周王﹑益王﹑遼王盡斬之。蘇觀生從死﹐吾騶﹑元鏡皆降。

福建旣陷﹐兩廣總制丁魁楚與廣西巡撫瞿式耜會議監國。式耜首爲言永明王賢﹐且爲神宗嫡孫﹐應立。王諱由榔﹐桂王之子﹐初封衡陽﹐以寇亂徙梧州。會桂王薨﹐王以衰絰於十月十四日監國﹐攺元永曆﹐以肇慶府署爲行宮。丁魁楚﹑呂大器爲大學士﹐式耜以吏部侍郎兼閣學掌銓事。封總兵陳邦傅爲思恩侯﹐尋晉慶國公。後廣西破投誠﹐率兵追永曆﹐爲李定國所擒﹐父子俱死。

時成功往南澳募兵﹐而兵將戰艦﹐百無一備。聞永明王自立粵西﹐遙奉永曆年號﹐稱「招討大將軍罪臣」﹐以眾三百人泊於廈門之鼓浪嶼訓練﹐卽今中左所也。浯州者﹐金門也。委黃愷於安平鎭措餉。芝龍舊將鹹歸心焉。

七月﹐成功以洪政﹑陳輝爲左右先鋒﹐楊才﹑張進爲親丁鎭﹐郭泰﹑余寬爲左右鎭﹐林習山爲樓船鎭﹐入寇海澄﹐札營祖山頭。數日﹐援兵至﹐洪政中流矢﹐與監軍楊期潢俱被殺﹐不克而還。

八月﹐與鄭鴻逵合兵圍泉州﹐列營桃花山。大淸提督趙國佐率數百騎衝之。張進﹑楊才逆戰﹐鴻逵遣林順等夾擊﹐大勝之。別遣水兵破澑石炮城﹐我參將解應龍死之﹐軍聲大振。泉紳郭必昌之子顯欲內應﹐國佐殺之﹐滅其家。

九月﹐我副將王進自漳來援﹐成功解圍走。

戊子﹝順治五年﹑永曆二年﹞

閏三月﹐成功攻同安﹐守將廉郎﹑知縣張效齡遁﹐遂入之。復寇泉州。

七月﹐陳錦﹑佟國器﹑李率泰援之﹐成功乃退。大兵屠同安﹐鄭氏鎭將邱晉﹑林壯猷﹑知縣葉翼云﹑教諭陳鼎咸被殺﹐凡死者五萬餘人﹐「同安血流溝」之讖應焉。﹝先是﹐同之諸生陳姓﹑綽號「泥鰍」﹐自省回﹐至羅漢山中﹐所稱「生閻羅」者授以片紙云﹕『泥鰍死半途。同安血流溝。嘉禾斷人種。安平成平埔』。陳生果至小盈嶺而死。是後凡獲滿兵﹐輒斷掌放回以應之。然後來安海城竟毀拆﹐而廈門竟遷空無人歷一紀云﹞。

是歲大饑﹐成功及建國公鄭彩各發兵民船至髙州糴米。髙州爲思恩侯陳邦傅所轄。成功船免餉﹐餘照丈尺徵餉。船有千餘﹐多是民船。斗米﹐閩中近千錢也。

時成功將士分駐各島。監國魯王別將平夷侯周崔﹝鶴﹞芝﹑閩安侯周瑞﹑定西伯張名振﹑總兵阮美等守舟山之沙埕。鄭彩﹑鄭聯等守廈門﹑金門。鄭鴻逵守安平之白沙﹐使其將陳豹守南澳。成功泊廈門﹔以親丁三百人﹐遣其叔錦衣衛鄭芝鵬護家眷﹐使張進守銅山所﹐太子太師鄭香守海澄港之石尾﹐有眾數千人﹐後爲大兵所敗﹐二子鄭廣﹑鄭海死焉。然糧餉缺乏﹐取之民間﹔而鄭彩營將章雲飛等擾民尢甚。鄭鴻逵遂率舟師至潮州隨地取餉。

己丑﹝順治六年﹑永曆三年﹞

廣東提督李成棟反叛﹐迎永曆。於是永曆有詔使至﹐以爲恢復在卽﹐詔各勛鎭考試諸生赴廣省入場。成功遂考送生員葉後詔﹑洪初辟等十數人﹐令黃志髙賫疏赴廣。舟至潮陽﹐遭風飄壞﹐餘人不得達﹐獨黃志髙至粵﹐詔以志髙爲兵部職方司主事﹐使監成功軍﹐命以舟師直取南都﹔其後成功入寇長江﹐承此詔旨也。詔使並賫秦王孫可望告示一張﹐其文云﹕『秦王告諭天下』﹐中閒敍湖﹑廣﹝奪「殺」字﹞敬謹王﹑四川殺八固山之捷﹐入滇擒逆黔父子云云。又檄文一冊﹐中有云﹕『恢復兩京者準封爲公﹐一省者封爲侯﹐四府以上者封爲伯﹔今有無尺寸之功﹐而擅封五等之爵』云云。又定西王李定國告示一張﹐其文云﹕『西寧王奉秦王令旨』﹐中閒敍破廣西定南王孔有徳焚死之捷云云。

三月﹐成功遣施瑯﹑楊才﹑黃廷﹑柯宸樞等寇漳浦。副將王起俸密赴納款﹐謀泄﹐棄家由龜鎭至銅山投見﹐成功授僞都督同知﹐掛統練軍門印﹐令管北標將。

十月﹐成功舟進雲霄港﹐由白塔登岸﹐分道並進。雲霄守將張國柱迎戰﹐爲左先鋒下僞副將施顯所殺﹐遂攻城。中軍姚國泰拒守。城陷﹐國泰重傷。成功獲之﹐令醫調治﹐送軍前效用。進抵詔安﹐札營龍峯﹑磁竈等處。令中衝鎭柯宸樞﹑左衝鎭﹝應作「援剿左鎭」﹞黃廷﹑右衝鎭林﹝應作「洪」﹞習山等守盤陀嶺﹐以遏漳援。漳鎭王邦俊﹑副將王之剛調集各州縣守兵合攻盤陀嶺。是日大霧﹐海師咫尺不辧﹐柯宸樞及其弟中軍宸梅俱戰死。

十一月﹐成功解詔安圍﹐督兵由分水關入潮州﹐抵黃崗。時潮屬多土豪擁據﹐三河壩有吳六奇﹐黃崗有黃海如﹐南洋有許龍﹐澄海有楊廣﹐海山有朱堯﹐潮陽有張禮﹐碣石有蘇利。時武毅伯施天福來見成功﹐黃海如亦至。海如說成功取潮陽縣﹐資其富饒﹐且近海口﹐有海門所﹑達濠浦可以拋泊海艘﹐通運糧米﹐且須由南洋鱟澳過達濠浦﹐方可至縣﹐恐許龍﹑張禮爲梗爾。成功遂令移兵南洋﹐許龍逆戰﹐敗走漢陽。舊將陳斌來歸﹐僞授後勁鎭。楊廣﹑朱堯﹑唐玉各迎降﹐遂移兵鱟澳﹐張禮拒命﹐立破其達濠﹑霞美二寨﹐進攻靑林寨﹐張禮乞降﹐準其歸命。遣援剿右鎭黃山督諸軍往靖海衛﹐並巡下惠來縣﹐以中軍汪匯之理縣事﹐正兵營盧爵守城。黃山等回攻南山寨﹐破之。成功遂移兵入揭陽﹐會鄭鴻逵﹐並帶張禮往見﹐成功﹝應作「鴻逵」﹞忽夜沈之水﹐成功甚悔之。

庚寅﹝順治七年﹑永曆四年﹞

先是﹐大淸兵破湘潭﹐何騰蛟死之﹔破南昌﹐金聲桓死之。二月﹐破信丰﹐李成棟歿於陣。永曆皆追贈王爵﹐抆淚親祭。及報南雄不守﹐遂移徳慶﹐抵梧州﹔榕江兵潰﹐桂林陷﹐瞿式耜﹑張同敞俱死之。

三月﹐成功入潮陽﹐知縣常翼風率父老郊迎﹐成功令三鎭洪旭駐鎭﹐徵輸轉運。楊才攻破平和寨﹐屠之。陳斌克獅頭寨﹐寨首黃亮采請降﹐許之。右先鋒楊才病故﹐以正總班林勇爲右先鋒﹔後徵蘇利陣亡﹐以甘輝管親丁鎭﹐黃廷管右先鋒鎭﹐施顯管援剿左鎭。以監督王秀奇爲戎旗鎭﹐管親隨兵﹐以林勝爲中協﹐陳瑞爲右協。

四月﹐成功移師揭陽。鴻逵言新墟寨負固不服﹐合兵攻之﹐用龍熕擊其城﹐遂乞降。﹝門辟海中放光﹐鄭鴻逵令人沒水撈起﹐得大銃﹐夾兩龍爲耳﹐用船車出之﹐號龍耳﹐所擊無不摧破。後劉國軒用以攻泉城﹐火引不發﹐鞭之﹐口遂裂﹐城竟不破﹞。守潮州新泰伯郝尙久率步騎數千來援。成功揮諸將迎擊。陳斌躍馬入陣﹐擒我中軍陳祿﹐諸軍繼進﹐斬首數千﹐尙久僅以身免。

五月﹐詔安九甲義將萬禮等來附﹐施瑯所招也。

六月﹐引兵攻蘇利﹐不克。利據碣石衛叛﹐後平南王發兵攻殺之。

成功諭諸將議攻潮州﹐陳斌進曰﹕『潮郡東南環溪﹐通漳大路只一浮橋﹐必須斷橋以絕援兵﹐然後移札西南攻圍之﹐十全必克』。成功從之。初一交戰﹐尙久大敗﹐浮橋並石橋一齊焚毀﹐隨移師攻城﹐三面圍之。尙久閉城不出﹐遣人乞援於漳。郝文興來援﹐許龍渡之入城。尙久削髮歸我朝﹐城守益堅﹐成功久攻不下﹐又天暑士卒多病﹐乃解圍退屯潮陽。黃亮采等復叛﹐攻襲行營﹐甘輝逆擊﹐斬其父子﹐始散去。

鄭彩﹑鄭聯屯廈門﹐與芝鵬有隙。成功用施瑯之策﹐以米千石餉鄭聯﹐欲襲取之。鄭彩曰﹕『是毒藥也﹗宜全軍出避』。聯不從。聯建生祠於萬石巖﹐十五夜﹐宴轄下諸將。二鼓後﹐成功將至﹐盡收其戰艦兵卒﹐其將陳俸﹑藍衍﹑吳豪等皆歸成功。成功撥親隨兵守其衙。後月餘﹐芝鵬說成功置酒萬石巖﹐夜歸﹐伏甲於路殺之。時鄭彩以舟師百餘艘逃於廣東南海之間﹐成功遣人往請回島﹐不遇而還。其部將楊朝棟﹑王勝﹑楊權﹑蔡新等來見﹐成功以朝棟爲義武營﹐王勝等管水師。舊將藍登來見﹐授援剿後鎭。彩飄泊數載﹐士卒星散﹐成功以書招之﹐遂回﹐後病死於島。

山寇攻陷惠來縣﹐知縣汪匯之﹑守將盧爵俱死之。三鎭洪旭報潮陽山寇復起﹐不復追徵。成功以閩安侯周瑞爲水師右軍﹐掛印黃大振爲援剿前鎭。命鄭芝鵬鎭守廈門﹐阮引﹑何徳管水師﹐藍登管陸師。

十一月﹐成功至潮陽﹐提塘黃文自廣至﹐報請成功入援。我平南王尙可喜﹑靖南王耿繼茂率滿漢數萬下廣州﹐粵西望成功南下會兵甚切。

閏十一月﹐成功傳令各鎭﹐齊備船隻﹐南下勤王。時陳斌與施瑯相抗﹐不睦﹐帶兵而遁﹔後據潮州歸命。黃海如在達濠浦欲逃﹐成功令林習山致之死。

十二月﹐守將杜永和奔瓊州。王師下廣﹐成功抵揭陽﹐與鄭鴻逵議往接之。

辛卯﹝順治八年﹑永曆五年﹞

正月﹐成功至南澳﹐施瑯進曰﹕『勤王﹑臣子職分﹐但瑯昨夜一夢﹐似大不祥﹐乞藩主思之』。成功默然﹐遂令將左先鋒印並戰士委別將蘇茂管轄。鄭鴻逵送蕭拱辰﹑沈奇等赴軍前效用﹐成功以拱辰爲中衝鎭﹐沈奇爲護衛右鎭﹐隨師南下。鄭鴻逵同洪旭﹑施瑯帶陳塤﹑鄭文星等回島。

二月﹐成功至白沙河﹐颶風大作﹐各船飄至鹽州港。成功正副坐船風大不得泊﹐坐帆澑下﹐幾覆數次。天明方霽。後升管中軍船蔡進福爲水師內司鎭﹐管副中軍船施舉爲水師後鎭。

三月﹐成功至大星所﹐殺退惠州援兵﹐遂攻城﹐下之。

我閩撫張學聖急調提督馬得功﹐集同安縣十八堡﹑劉王店各處民兵及船攻廈門﹐僞守將鄭芝鵬乘舟遁﹐禁城中居民不許搬移。得功數十騎下船﹐飄至五通﹐始登岸﹐無有禦之者。守髙崎水師鎭阮引不戰而走。城中百姓哭聲振天。成功董夫人倉皇抱木主至海口﹐不得船﹐廈門港居民林禮樂始於舟中負登小舟﹐至芝鵬大船。其夜亂兵焚毀廬舍﹐火光竟天。前文淵閣大學士﹑吏部尙書曾櫻在城中﹐家人請掖之出城﹐櫻曰﹕『此一片淸靜地﹐正我死所﹐去將何之』﹖是夜﹐自縊於所居樓上﹐時爲二月﹝應作三月﹞十三日。越三日﹐公之門人阮旻錫入城尋母﹐遇公鄰居藍姓者在西門外﹐詢之﹐藍曰﹕『公不肯出城﹐是晚某進粥一盂﹐公不食。及曉﹐再候之﹐公已自盡矣。無人可收殮也』。時已昏黑﹐不得入城。旻錫往尋僧文臺﹐又至東嶽廟尋公之門人陳泰共議。天未明﹐文臺以僧龕同陳泰擡公屍至曾厝灣下船﹐付其家人。鄕紳副憲王公忠孝﹑樞部諸葛倬等以壽棺貯之﹐司馬盧若騰﹑副院沈佺期﹑樞部諸葛倬等皆視殮。後兵部主事劉玉龍疏陳輔臣從容就義事﹐永曆下詔曰﹕『曾櫻身死綱常﹐允宜優卹﹐追贈光祿大夫﹑上柱國﹑太師﹐謚文忠﹐賜祭葬﹐蔭一子中書科舍人﹐一子錦衣衛百戶﹐世襲。其門人知縣陳泰﹐冒險負屍﹐積勞殞歿﹐著贈鴻臚寺少卿』。

三月初一日﹐大淸巡撫張學聖同興泉道黃澍渡海﹐見島嶼孤懸﹐波濤環繞﹐驚爲絕地﹐爭先引回﹔令知縣張效齡安撫居民。初四日﹐馬得功行牌於各鄕安民﹐意欲據守﹝此段記事與前文矛盾﹐說見「後記」﹞。初八日﹐會鄭鴻逵舟師至﹐截港圍之。命鎭將楊抒素登圓簹港與戰﹐互有勝負﹐副將吳■﹝孛攵﹞戰死。施瑯率陳塤﹑鄭文星百餘人登廈門港與戰﹐大敗之﹐幾獲得功。於是得功求過海。巡撫張學聖遣人至安平乞和於鄭芝龍之母﹐囑鴻逵以船送馬得功步騎三百及餘兵盡回。

先是鴻逵遣都督鄭徳﹑翼將周全斌等至大星所﹐報稱馬得功攻島﹐請成功回師。成功於四月初一日到浯嶼﹐得功已渡海二日矣。成功怒甚﹐不許親戚與鴻逵相見。鴻逵移屯白沙。初十日﹐成功駐廈門港﹐議失守功罪。先賞施瑯花紅銀二百兩﹐陳塤一百兩﹐斬鄭芝鵬﹑阮引等以徇﹐何徳捆責﹐藍登免罪。軍士皆踴躍歡呼﹐銳气百倍﹐以將士家在島上﹐遭鄭﹑阮等搶掠﹐得泄其忿故耳。成功命忠振伯洪旭管理中左﹐參軍潘庚鍾追各紳士助餉。潘加派各戶﹐搜掠一空。

詔安﹑平和二縣復降於鄭氏。

定西侯張名振﹑平彜侯周崔﹝鶴﹞芝﹑英義伯阮駿等自舟山至﹐成功各授水師鎭。

海澄守將郝文興密約納款。

卷二

壬辰﹝順治九年﹑永曆六年﹞

正月初二日﹐成功督師至海澄港﹐潮水大漲﹐直至中權關下﹐郝文興開城率將士出降﹐授前鋒鎭﹐掛印。以參軍黃維璟知縣事。

初十日﹐成功進兵江東﹐遣各鎭攻長泰縣。至溪西﹐擊敗漳州援兵。廿三日﹐援兵再至﹐復敗之。

二月初二日﹐遊兵營吳世珍奮勇登城﹐被炮燒死。成功令火器營何明築地道﹐用地雷以擊其城。

三月初四日﹐大淸總督陳錦督步騎數萬來援長泰﹐紮營同安。初七日早﹐地雷發﹐不及城而止。陳錦按兵不進。是日﹐遂移兵紮江東。初十日﹐陳錦安營於牛蹄山﹐相去五里。十三日﹐親率諸軍出戰。成功命諸將擊之﹐錦大敗﹐棄營盤而走﹐全軍俱覆﹐喪失衣甲﹑馬匹﹑輜重﹐不可勝計﹐遂奔回﹐紮營同安城外。後爲家丁庫成棟所刺﹐降於成功﹔成功賞之﹐以其弒主﹐陰令殺之。我長泰縣守將楊靑棄城走﹐成功以參軍馮澄世知縣事。以甘輝爲中提督﹐黃廷爲前提督﹐黃山爲後提督。

四月﹐進圍漳州﹐成功紮營南院。

五月﹐大淸浙鎭馬進寶﹝號金衢馬﹞率兵援漳﹐屯東門﹐同王邦俊分道出戰﹐兵敗還城﹐遂嬰城固守﹐不敢出。成功圍之﹐數月不下。以張名振管地方事。升協將萬禮爲前衝鎭﹐副將陳朝爲後衝鎭。成功移師金門後浦﹐紮營操練。

施瑯前在南澳﹐兵付蘇茂代將﹐意回日後必復任﹔成功旣不與﹐遂請爲僧﹐成功諭令再募兵﹐許授前鋒鎭。施瑯偶有親兵曾徳逃亡﹐成功拔爲親隨﹔瑯擒回立斬之﹐成功怒而不發。二十日﹐傳令諸將在船﹐聽令出軍。陰令左先鋒黃廷執施瑯﹐交忠定伯林習山囚於船中﹐令副將吳芳看守。瑯家人著人詐稱成功令箭﹐取回審究。吳芳卽同登岸。至艸灣﹐瑯將吳芳及押人打倒脫走﹐逃匿山穴中兩晝夜﹐投蘇茂。茂密以小舟渡海﹐依澄濟伯鄭芝豹。成功怒甚﹐欲斬林習山﹐未果﹐殺吳芳妻子﹐令芳追尋。二十一日﹐殺施瑯之父及其弟施顯﹐以戎旗中協林勝爲援剿左鎭。

二十二日﹐成功督兵入漳州境。二十七日﹐大破漳鎭王邦俊之兵於磁竈。六月回師。舊將黃興來降﹐授中權鎭﹔黃梧來降﹐授副將。以監督陳六禦爲北鎭﹐管騎兵。

五月﹐福建集舟師數百艘進攻廈門﹐成功令陳輝督水師禦之﹐戰於崇武所﹐閩兵大敗﹐棄船登岸而走。

九月﹐成功督師入漳浦境。漳鎭王邦俊來援﹐復大破之﹐追至龍井﹐降其部下數百人而還。

李長病篤﹐以黃昌爲戎旗﹝鎭﹞親隨營。

大淸固山金勵統浙直滿漢兵萬餘人入閩來援。至泉州﹐駐紮養馬。二十六日﹐成功解圍﹐退紮古縣﹐據險以待。固山由長泰入漳。

十月初三日﹐固山率滿騎衝營。是早西北風盡發﹐火箭﹑火炮被風打回﹐對面咫尺不見﹐滿兵乘煙衝突﹐海師潰散。成功退紮海澄。後提督黃山﹑禮武鎭陳俸﹑右先鋒鎭廖敬﹑親丁鎭郭廷﹑護衛右鎭洪承寵皆戰歿。

十一月﹐大淸提督楊名髙自福州率步騎入漳應援﹐成功逆之於小盈嶺﹐大破之﹐追至馬厝港﹐名髙僅以身免。成功以騎兵營楊祖有功﹐掛印﹐升營爲鎭。

十二月﹐舊將陳堯策先投大淸﹐同我將協守漳浦﹔至是獻城納降﹐成功以爲護衛前鎭﹐照舊鎭守﹐以參軍林其昌知縣事。議築鎭門象鼻山﹐截溪流不得入海﹐欲以灌城﹔而奔流迅急﹐堤不得合﹐費工甚巨﹐罷之。

成功不攻城﹐築長圍困之﹐使其糧盡自降。而城中兵盡括鄕紳富戶及百姓粟食之﹐粟盡民相枕藉餓死﹐殺人爲食﹐有父食子﹑兄食弟﹑妻食夫﹐至於婦人羣聚殺男子分食之者﹐毋論鼠雀及樹根﹑木葉﹑水萍﹑牛羊馬皮之屬盡食之。稀粥一碗值四金。自四月至十月﹐城中死者十七八。後大淸署守道周亮工收髑髏凡七十三萬有奇﹐焚埋於東門外﹐名曰「同歸所」﹐築萬善庵其上﹐勒石記之。城外死者骨骸無數﹐不與焉。

癸已﹝順治十年﹑永曆七年﹞

三月﹐成功駐廈門﹐遣前軍定西侯張名振等率水師寇浙直州縣﹐並遣忠靖伯陳輝等一齊進入長江。

四月﹐金固山調集水陸官兵船隻﹐欲攻海澄。成功卽遣水師左軍林察﹑右軍周瑞﹑後軍周崔﹝鶴﹞芝﹑阮駿﹑黃大振等前往堵截。後遇颶風﹐林察漂入興化港﹐被獲﹔至鄭﹑賈來議撫﹐始放回。

二十八日﹐金固山紮營祖山頭。

五月初一日﹐成功至海澄﹐調兵守禦。以前鋒鎭郝文興﹑戎旗鎭王秀奇﹑護衛前鎭陳堯策守鎭遠寨﹐前衝鎭萬禮守鎭遠寨外﹐以前提督黃廷﹑中提督甘輝守關帝廟前木柵﹐連接鎭遠寨。成功駐紮天妃宮﹐親行督戰。

初四日﹐金固山率馬步數萬紮營天妃宮前﹐巨炮﹑火箭並發﹐晝夜不絕。木柵燒壞﹐海兵多死傷山積。

初五日﹐後勁鎭陳魁﹑後衝鎭葉章各率精勇數百﹐合力擊之﹐遇炮銃齊發﹐葉章被炮打死﹐陳魁打傷右足。成功令收兵固守。以周全斌管後衝鎭﹐楊正管後勁鎭。大淸兵連攻兩晝夜﹐海兵營壘隨築隨壞。成功率諸將登敵臺觀望﹐張蓋而坐。滿兵見之﹐炮矢齊發。甘輝翼成功下臺﹐座位隨擊碎矣。鎭遠寨邊新築籧篨﹐崩壞如平地﹐軍士無可站立﹔成功令神器鎭何明率洪善掘地河溝邊﹐夜埋火藥無數﹐藥心相續﹐候令而發。

初六日黃昏﹐滿兵炮銃並放﹐連夜不絕﹐至五鼓﹐火藥盡﹐放空炮以向城。頭疊綠旗兵﹐二疊滿兵﹐塡濠攀山而上。兵皆重鎧﹐刃不能傷。城上俱持大斧擊之﹐皆墮地。外兵乘其屍而登。三疊滿將蜂擁齊進﹐銳不可當。天色漸明﹐滿兵過河已大半。成功遂暗發地炮﹐煙焰蔽天﹔過河者盡被炮擊死﹐其未過河者甘輝截擊之﹐擒斬無算。金固山夜遁。

十二日﹐成功回廈門﹐大犒將士﹐論功行賞﹕以忠孝伯印付甘輝﹐輝不敢受﹔以擅離海澄城﹐殺知縣黃維璟及不用命軍士二人。

三月﹝此二字爲衍文﹞﹐差監督池士紳以臘丸賫帛疏由陸路詣廣﹐敍方曲破總鎭王邦俊﹑小盈嶺破提督楊名髙﹑江東橋殲總督部院陳錦﹑海澄敗固山金勵之功。永曆遣兵部主事萬年英賫敕晉成功爲漳國公﹐封延平王﹔成功拜表辭讓﹐差監督張自新同萬兵部由水路詣廣回奏﹐以海澄戰功請封各鎭封爵。後永曆以帛詔封甘輝爲崇明伯﹑黃廷爲永安伯﹑萬禮爲建安伯﹑郝文興爲祥符伯﹑王秀奇爲慶都伯﹑參軍馮澄世爲太僕寺卿兼都察院右僉都禦史。

四月﹝﹖﹞﹐築海澄城。所屬地方﹐每家各出民夫一名。城髙二丈餘。舊有五都土城連而爲一﹐皆用灰石砌成﹐並築短墻﹐安大小銃三千餘號。周圍環以港水﹐巨浸茫茫﹐外通舟楫﹐內積軍器糧艸。據漳州之咽喉﹐與廈﹑金二門相爲表裏﹐以爲長守計。命馮澄世督其工。

六月﹐成功以金固山回京﹐遂督舟師南下﹐進攻鷗汀壩。鷗汀在潮州港口﹐其民彊悍﹔有船百餘只﹐加十八漿﹐水上如飛。遇大船﹐以繩絆其柁﹐牽之入港﹔小船卽攻殺之。海舟至潮者﹐被其劫掠﹐殺害甚多。成功至﹐攻其城。楊廣亦以兵來會。城厚而堅﹐自辰至午﹐攻打不下。成功被飛彈微傷足踝﹐遂退兵。次日﹐至華平貴嶼。寨人納榖﹐遂抽兵下船。

時李定國遣人致書。其書曰﹕『西寧王致書國姓大將軍麾下』﹐言當同心戮力﹐約以舟師直取江南也。

同安侯鄭芝龍在京﹐遣家人李徳稱有詔封成功爲海澄公﹐勸其息民﹝兵﹞就撫。

八月﹐成功回廈門。

九月﹐大淸兵攻潮州﹐郝尙久求救﹔成功遣陳六禦率兵援之。尙久疑不敢開城門納兵。未幾﹐城破﹐尙久死﹐六禦引兵還。

甲午﹝順治十一年﹑永曆八年﹞

二月﹐同安侯鄭芝龍復遣李徳同鄭﹑賈二使賫海澄公敕印招撫成功。成功至安平鎭大宴二使﹐辭以兵多將廣﹐無地安插﹐不受敕。二使回京復命。乃就福﹑興﹑泉﹑漳措餉﹐派富戶追納﹔諸差官俱至各府縣城外屯紮﹐但不入城耳﹐計所追凡四百餘萬。

三月﹐定西侯張名振﹑忠靖伯陳輝師入長江﹐奪戰船百餘艘﹐入天津衛﹐焚奪糧船百餘艘﹐名振直至金山﹐致祭烈皇帝而回。金陵聞風震動。

四月﹐執援剿前鎭黃大振﹐絞殺之。大振﹐莆田人﹐爲黃斌卿舊將﹐降於成功。至是在興化措餉﹐召勇至數千人﹐多不法﹐有蜚語﹐成功乃殺之。

五月﹐常壽寧報﹕餉鎭黃愷﹐逆派橫行﹐山海等餉﹐多徵少解﹐計十餘萬﹐查實有據。成功以其眾怒﹐遂殺之﹐藉其家。

九月﹐中朝遣內院學士葉成格﹑理事官阿山﹐同成功弟內侍下渡捨﹑蔭捨賫四府安插兵眾敕至。十九日﹐李徳﹑周繼武先到廈門﹐成功知先削髮後受詔﹐只令周繼武持啟往請。二十四日﹐葉成格﹑阿山二使到泉。

十月﹐成功發渡捨回泉復二使﹐約至安平鎭開讀﹐言先受詔而後削髮。十七日﹐二使到﹐成功設供帳於報恩寺。二使只就布柵安詔敕﹐成功不肯受詔。二十日﹐二使回泉。二十九日﹐二使促渡捨﹑蔭捨並顏夫人回京復命﹐撫事不成。遂置鄭芝龍於髙墻﹐戍鄭芝豹於寧古塔。

成功遣輔明侯林察﹑閩安侯周瑞督水師戎旗鎭王秀奇﹑左先鋒蘇茂統陸師﹐率五鎭營兵﹑戰艦百餘艘南下。差效用官林云■﹝王睿﹞奉表詣廣﹐並持書約西寧王同時大舉。

十一月﹐漳州千總劉國軒同魏標﹑朴世用以總鎭張世耀新任﹐兵將未協﹐遣人約期獻城歸降﹔成功遣洪旭﹑甘輝﹑林勝﹑戴捷等於十二月初一夜直至南門﹐掛云梯。國軒令人牽引而上。張世耀倉卒不知所爲﹐乃降﹔知府房星燁﹑理刑王元衡﹑知縣周瓊等俱降。洪旭入城安輯。

初四日﹐成功抵漳﹐以劉國軒爲護衛后鎭﹑魏標爲火武營﹑朴世用爲水武營﹑張世耀軍前任用﹐委戴捷鎭守。長泰縣守將楊靑來降﹐諸屬縣皆下。

成功遣諸將徇泉州諸屬縣﹐皆下之﹐惟府城爲副將韓尙亮堅守。

乙未﹝順治十二年﹑永曆九年﹞

正月初五日﹐成功寇仙遊﹐下之﹐焚殺甚慘。明兵部尙書唐顯悅之子﹐乃成功姻家﹑世子經之外父也﹐亦死焉。

二月﹐成功設六官﹐以潘庚鍾爲吏官﹑洪旭爲戶官﹑鄭擎柱爲禮官﹑張光啟爲兵官﹑程璠爲刑官﹑馮澄世爲工官。設協理各一員﹐左右都事各二員。以常壽寧爲察言司﹐掌六卿印﹔鄧會﹑張一彬爲正副審理。設儲賢館﹐以前所試諸生洪初辟﹑楊經﹑阮旻錫﹑陳昌言﹑陳鵬羽﹑楊芳﹑葉儒羽﹑呂鼎﹑陳繼明﹑林復明及薦舉薛聯桂﹑鄧愈等充之。設育冑館﹐以死事諸將及侯伯子弟柯平﹑林維榮充之。

成功攺中左所爲思明州﹐以薛聯桂知州事。

四月﹐成功以郝文興爲左提督﹐萬禮爲後提督﹐王秀奇攺爲右提督﹐林滕代爲戎旗鎭﹐黃昌爲援剿左鎭﹐黃梧爲前衝鎭。

築丙洲新城。

五月﹐總督南下林察﹑周瑞﹑王秀奇﹑蘇茂等班師回﹐稱西寧王李定國戰敗退入梧州﹐應援不及。成功怒甚﹐降責有差。

成功委戶官洪旭任水師右軍﹐以吏官潘庚鍾兼管戶官﹐加都督吳愼爲協理佐之。

成功以撫局不就﹐分兵與張名振﹑陳輝等會師入長江﹐搗其腹心。以水師右軍洪旭爲總督﹐以原北鎭陳六禦爲五軍戎政﹐總制六軍﹐率兵北上。

中朝遣庶子王統率滿漢軍三萬入閩﹐先撥前鋒滿騎到福省。成功盡抽福﹑興﹑泉之兵回漳﹔各屬縣城悉夷之爲平地。

成功以儲賢﹑育冑二館諸生監紀諸鎭營﹐每月記其功罪﹐匯冊上報。設領兵中軍一員﹐臨陣督戰﹐以候缺將爲之。又設餉司一員﹐後以監紀兼之。

六月﹐成功墮漳州城及各屬縣。

成功合諸鎭兵於漳之東門外蓮花埔合操﹐親自教演﹐月終乃出兵。

七月﹐成功以中提督甘輝爲正總督﹐右提督王秀奇爲副總督﹐率二十餘鎭北上﹐與忠振伯洪旭﹑總制陳六禦相機而行。以前提督黃廷爲正提督﹐後提督萬禮爲副提督﹐率二十餘鎭南下。

八月﹐前提督黃廷等入揭陽港﹐紮營桃花山。我潮鎭劉伯祿率兵來援﹐黃廷逆戰破走之﹐擒其中軍﹐斬級無算。二十六日﹐劉伯祿復令吳六奇及惠州之兵列營鷹嘴埔。左戎旗﹝鎭﹞林勝揮兵渡濠﹐直砍木柵﹐攻破其營﹐擒其副將。諸鎭兵乘勢追殺﹐遂入揭陽城。忠勇侯陳豹自南澳以兵來會﹐運大銃﹑築土山攻之﹐我守將﹑知縣棄城遁去。並取普寧縣﹐追派各鄕寨納餉。

中提督甘輝等北上阻風﹐就溫臺二府打糧。臺州總鎭馬信欲降﹐洪旭遣人招之。風順﹐遂進發舟山﹐未果。

九月﹐左提督祥符伯郝文興病故﹐成功親臨祭奠﹐厚卹其家。

庶子王至福州﹐調集綠旗馬步兵共進。成功令思明州居民搬移過海﹐將士眷口搬住金門﹑鎭海等處﹐空島以待。庶子王至泉州﹐駐紮東嶽廟。

十月﹐成功調回左戎旗鎭林勝守思明州。

甘輝﹑洪旭等至舟山﹐由岑江口登岸。守兵迎戰﹐敗走﹐遂進兵攻城。總制陳六禦遣監督李化龍入城招降﹐我鎭守副將巴臣功等遂開城投順。張名振等出自長江來會。我定關守將張鴻徳棄家來附﹐後授前鋒鎭。

十一月﹐成功差監督李長至舟山調兵北上。師回﹐以總制陳六禦督定西侯張名振﹑英義伯阮駿等鎭守舟山﹔委林勝鎭守海澄縣﹐王元士知縣事。林其昌失入人罪﹐革職。

十二月﹐甘輝引巴臣功等入見成功﹐卽授驍騎鎭﹐攺名臣興。

洪旭入臺州港﹐馬信棄城帶兵馬妻子來歸﹐成功卽授中權鎭﹐掛「定北將軍」印。

丙申﹝順治十三年﹑永曆十年﹞

正月﹐我平南王尙可喜撥騎兵同潮鎭劉伯祿恢復揭陽﹐離城西二十里紮營。成功左先鋒蘇茂統五鎭守西門﹐隔港據橋﹔橋外卽平埔。時平南兵先以數百騎挑戰﹐鎭兵追之卽走。是日援剿右鎭黃勝﹑殿兵鎭林文燦﹑左鎭黃梧在埔上操兵﹐平南兵大至。蘇茂欲出兵迎戰﹐金武營郭遂第諫﹐以爲橋狹難於退兵﹐不聽。及戰﹐大敗﹔惟遂第兵先過橋﹐無一傷﹐餘皆自相蹂踐﹐擠橋墜港。黃勝﹑林文燦皆死於橋下﹐甲士死者凡五千餘人。大兵過橋﹐拆毀營盤﹐直至城下。前提督黃廷在東門出兵接戰﹐我兵乃退。報至﹐成功命五軍總制張英再督戎旗鎭下潮。大兵截港而營﹐難於攻﹐而各土堡皆堅守不納榖。

二月﹐成功差兵官張光啟入揭陽察戰敗情形﹐調蘇茂﹑杜輝﹑黃梧等回思明州。令黃廷﹑林勝及各鎭下廣﹐探聽永曆信息。

三月﹐前軍定西侯張名振於正月病故﹐令陳六禦兼管前軍事﹐令水師前鎭阮駿專守舟山。阮駿報定關造船五百隻﹐欲攻舟山﹐請撥兵防護﹔成功遣馬信﹑張鴻徳督師北上協防。

四月﹐我庶子王調各澳船隻﹐令泉州城守韓尙亮統眾出泉州港。成功令諸鎭出圍頭外迎擊。援剿左鎭王明以銃擊之﹐忽沈尙亮船一隻。信武營陳澤等乘勢追趕。忽颶門大作﹐諸鎭舟收泊圍頭。尙亮舟被風壓下﹐有飄入圍頭被獲者﹐有飄入靑嶼﹑金門登岸乞降者﹐有飄至外洋廣海者﹐得收回泉港者不滿十隻。由是不敢渡海。

五月﹐黃廷等至碣石衛﹐兵士無糧﹐逃亡皆盡﹐遂回師。

六月﹐成功至思明州﹐議揭陽喪師罪﹕斬左先鋒蘇茂﹔杜輝捆責﹐黃梧記責﹐仍舊管事﹐圖功自贖。以周全斌爲左先鋒鎭﹔金武營郭遂第攺名華棟﹐爲後衝鎭﹔撥黃梧守海澄鎭。

二十二日﹐黃梧同副將蘇明據海澄降於我。黃梧在揭陽﹐亡其鐵甲兵二百餘名﹐窘於賠補﹐而廈門住屋又爲鄭鴻逵所取﹐故得揭眷而走。蘇明乃蘇茂堂弟。世祖封黃梧爲海澄公﹐鎭漳州﹔蘇明授精奇呢哈番﹐召至京爲內大臣。後黃梧請發鄭氏祖墳﹐株求鄭氏宗黨﹐陷沒五大商﹐漳﹑泉之民大遭其毒。成功令甘輝﹑林勝﹑洪旭等率各鎭兵攻復海澄縣。大兵已入城﹐惟五都土城爲副將林明及領兵康熊所守。遂搬運米粟﹑兵器下船﹐計海澄城所貯糧二十五萬餘石﹑軍器炮銃及各將領私積無數。拔林明爲右戎旗鎭﹐拔康熊爲左戎旗鎭領兵中軍﹔逮兵官張光啟﹑兵都事黃璋下獲﹐以其附同黃梧瞞借楊琦衣甲軍器應點之罪﹐又驚狹之致變故也。

以黃元﹑華棟守銅山。時鎭將楊琦﹑鍾宇﹑陳鵬等多不法﹐爲各監紀所揭被責。甘輝上言﹐以爲文武不和﹐乃聽諸監紀畱用。

七月﹐成功遣中提督甘輝﹑林勝﹑周全斌﹑楊祖等十五鎭兵北上。甘輝等遂入閩安鎭﹐至福省南臺橋登岸紮營。成功諜知省城無兵﹐令取福州﹔而差船失柁﹐諭帖不至﹐甘輝遂掠南臺﹑潭尾等處。

八月﹐庶子王抽兵赴福州。成功以前提督黃廷鎭思明州﹐赦張光啟﹑黃璋戴罪管事﹐躬率右戎旗鎭林明等至福州視師。

是月﹐浙江定關水師攻舟山。陳六禦﹑阮駿二船爭先奮擊。大兵誘之深入﹐水急﹐船不得回﹐炮矢如雨﹐俱赴海自焚而死﹐餘船奔散。大兵入舟山﹐遷移居民﹐拆毀城郭。張鴻徳亦戰歿。

九月初三日﹐成功至閩安鎭﹐相度地勢﹐令馮澄世築寨城鎭守﹔羅星塔亦築土城鎭守。成功駕出壺江﹑定海﹑鳳埔等處。

中權鎭馬信自北回﹐陳說失舟山之事。成功令優卹陳六禦﹑阮駿二家。六禦﹐陳謙子也。

成功取連江縣守之。

十月﹐成功駐三都。初六日﹐庶子王發兵攻銅山﹐後衝鎭華棟﹑護衛右鎭黃元合兵擊之﹐庶子王敗走。

成功以右提督王秀奇總督五軍戎務﹐中權鎭馬信管右提督事。

十二月﹐成功督師取羅源﹑寧徳等縣。報入省﹐庶子王遂撥滿洲梅勒章京阿格商﹑巴都﹑柯如良等帶披甲綠旗兵數千赴援。時同安侯鄭芝龍差謝表﹑小八等力說就撫﹐李率泰亦遣人來勸退兵以就撫局。成功令諸鎭兵皆退﹐甘輝斷後﹐至護國嶺﹐甘輝令抽兵過橋﹐至嶺下列陣。馬信已撥兵下船﹐顧謂甘輝曰﹕『吾聞公善戰﹐今日親視公退此一陣也』。滿洲先鋒數百騎追至﹐見陣整不敢逼。甘輝再令抽兵度嶺﹐親督數十人在後。阿格商至﹐甘輝揮兵欲蹙之﹐別將勸止﹐甘輝曰﹕『此易取耳﹐當盡殲之』。格商至嶺下﹐身自下馬﹐諸騎將皆步行上嶺。箭如雨發﹐路狹﹐兵不能成行。甘輝揮刃大呼﹐從髙趨下﹐海兵殊死鬥﹐滿兵四奔﹐阿格商中數刃﹐猶力戰﹐諸兵亂砍之。馬信令斷其首﹐埋於田中﹐餘者殺死甚眾。甘輝卽下令收兵還營。而別鎭追者﹐爲滿騎所殺退。是役也﹐阿格商最驍勇﹐而巴都﹑柯如良等皆善戰﹐及敗後﹐滿兵爲之奪气。於是撫事不成。

丁酉﹝順治十四年﹑永曆十一年﹞

正月﹐成功駐三都。

二月﹐總制張英﹑後提督萬禮等督舟師至溫州﹐議攻金鄕衛。我守將瞿永壽獻城降﹐遂取糧而回。

三月﹐成功令萬禮督正兵鎭韓英﹑左衝鎭洪善﹑右衝鎭楊朝棟等輪守閩安鎭﹑羅星塔等處。成功親率諸縣北上﹐至鎭下澳阻風﹐遂回思明州。

初八月﹐定國公鄭鴻逵卒於金門所。

四月﹐遣水師後鎭施舉同李順往浙江等處﹐招集松門一帶漁民﹐以爲進長江向導。施舉至定關遭風﹐坐船流入港內。大兵攻之﹐陷歿。

五月﹐六察常壽寧密啟戶官鄭泰幹沒洋船銀一萬﹐查皆失實。泰言此人必系姦細﹐往往離閒藩下左右用事之人﹐不可信用。又聞其受賄形狀﹐成功大怒。念其嵩江世冑﹐一家四十餘口起義被殺﹐兼年老﹐免刑﹐幽置而死。

六月﹐臺灣紅夷酋長揆一遣通事何斌送外國寶物來求通商﹐願年輸餉五千兩﹑箭柸十萬枝﹑硫黃一千擔﹔許之。

七月﹐成功興師北上﹔委忠振伯洪旭督水陸四鎭兵防守思明州。初十日﹐傳令在船開駕。督戎旗等鎭進札興化﹑黃巖﹐分遣中提督甘輝進札涵頭﹐取糧三日﹐遂抽兵進狼琦。親往閩安鎭﹐令前提督黃廷鎭守﹔廷言閩安鎭不可守﹐成功令守一月。以護衛前鎭陳斌守羅星塔。

八月十二日﹐成功入海門港﹐乘風直至黃巖縣。我守將王戎戰敗﹐以城降。十八日﹐成功進攻臺州府﹐令馬信遣兵招降。二十六日﹐我總鎭李必出城降﹐知府齊維藩﹑臨海縣知縣黎嶽詹俱降。

九月﹐太平縣﹑天臺縣守將俱降。初八日﹐成功遣萬禮攻海門衛。初九日﹐成功親閱地勢頗險﹐令監督宋繼寧入城招諭我守將張捷出降﹐前所守將劉崇賢亦降。

永春義師林忠襲破永福縣。我總督李率泰發兵進援﹐檄海澄公黃梧兵﹐未至﹐疑之﹐盡撥其轄下兵﹐分入八旗﹐黃梧大悔。

李率泰調集漳﹑泉水哨﹐庶子王撥披甲下船﹐圍羅星塔。調集民夫自鼓山開路達鎭城。十四日﹐滿兵水陸齊攻﹐成功前提督右鎭余程守頂寨﹐戰死﹐遂失閩安鎭。護衛前鎭陳斌﹑神器鎭盧謙守羅星塔﹐被圍無援。時施瑯歸命﹐爲同安城守﹐在總督軍前﹐使人招降陳斌﹔麾下兵皆欲降﹐斌遂降。後說李率泰﹐盡殺之南臺橋﹐凡五百餘人。

成功恐閩安鎭有失﹐撥兵赴援﹐遂棄臺州﹐率師南下﹐已無及矣。遂以五軍陳堯策督數鎭守狼崎地方。二十六日﹐成功回思明州。二十八日﹐成功督師南下。

十一月初一日至南澳。忠勇侯陳豹言﹕『惠﹑潮破敗之餘﹐得其城無用﹔鷗汀壩小寨﹐令數鎭攻之可克』。左戎﹝旗﹞鎭林勝願自領兵攻寨﹐從之。撥各提鎭於潮揭取糧。成功回思明州。

提督黃廷﹑林勝等攻破鷗汀壩。時天旱濠幹﹐兵至城下﹐用人字牌遮身﹐以鍬鐝鑿掘城墻﹐列大熕齊發﹐崩之而入﹐男女無少長皆屠之﹐壯士數百人走免﹐其地遂空。

永曆遣漳平伯周金湯﹑太監劉國柱航海至閩﹐進成功爲延平王﹐晉封潮王。成功欲破金陵﹐然後稱王﹐固辭不受﹐文書告示只稱令旨而已。後金湯復命﹐雲南已破﹐死於廣海。

前監國魯王科臣徐孚遠附海船至交趾﹐欲假道歸永曆﹐交趾王欲其以臣禮朝見﹐孚遠不肯登岸而回。成功遂禁商船﹐不許往廣南貿易。

戊戌﹝順治十五年﹑永曆十二年﹔是歲永曆亡﹐海上猶稱其年﹞

正月﹐成功駐思明州。二月﹐成功調集各提鎭﹐挑選勇健者撥入親軍。

三月﹐成功築演武亭於廈門港練兵﹐以石獅重五百觔者爲最﹐力能挺起者撥入武衛﹑虎衛親軍﹐皆配雲南斬馬刀﹑弓箭﹐戴鐵面﹐穿鐵臂﹑鐵裙﹐用■﹝金巢﹞■﹝金巢﹞定﹐使不得脫﹐時謂之「鐵人」。拔陳魁﹑陳鵬爲左右虎衛鎭。

成功令武衛林勝同左右虎衛之兵南下攻許龍。港水忽漲﹐舟師直入﹐許龍率眾而逃﹐獲其輜重﹑米粟﹑船隻﹐焚其巢穴。

我海澄守將劉進忠等率兵獻城迎降。後衝鎭華棟病故﹐以劉進忠管鎭事。華棟卽郭遂第﹐興化府諸生也。因舉義﹐其母尙系府獄﹐故攺名。後成功以千金贖出之﹐仍卹其子。

五月﹐以前提督黃廷防守思明州﹐與兵官洪旭同商機務﹐戶官鄭泰給發兵餉。余諸提鎭俱從行﹐甲士五萬﹐習流五萬﹐習馬五千﹐戈船八千﹐鐵人八千﹐伏兵凡十餘萬﹐舟數千艘。

六月初七日﹐師至平陽縣。我守將車任暹獻城降。十三日﹐瑞安縣守將艾誠祥降。

成功鐵騎鎭巴臣興病故﹐以黑雲祥管鎭事。

十六日﹐成功至溫州﹐我鎭將堅守不出。成功議取足糧餉﹐收兵下船。

七月初二日﹐成功開駕抵舟山。問引港官李順水程﹔順曰﹕『舟山至羊山﹐西南風一日便到。其山皆羊﹐無人住﹐有大王廟甚靈﹔海中有蒙﹑瞽二龍﹐泊船不可金鼓獻紙﹐恐其驚動﹐翻覆不安』。成功不信﹐初九日午刻﹐到羊山候■﹝舟宗﹞。初十日﹐各提鎭來見﹐放炮鳴鑼。不移時﹐風起浪湧﹐迅雷閃電﹐對面昏黑不相見﹐但聞呼救之聲。管船都﹝督﹞陳徳與太監張忠等跪求成功上棚拜天﹔拜甫畢﹐風雨方息﹐波浪稍恬。覆舟五十餘號﹐溺死數千人。成功大中軍船打破﹐失六妃嬪及幼子三人亦溺焉﹐死者凡二百三十一人。十四日﹐成功以兵船﹑軍器損失﹐回至舟山﹐議回溫臺各港取糧。

九月初十日﹐成功至象山縣。知縣某遣生員父老送牛酒犒師﹐並具稟啟﹔成功遂傳令不攻。時北兵驚怕風浪﹐多逃去。

有報援剿左鎭賀世明等船頭桅俱粉紅﹐又訛傳欲叛去﹐並北將盡失之語。成功遂撤賀世明鎭任﹐並令張五軍諭水武營卜世用﹑火武營魏標﹑中權鎭李必﹑奇兵鎭張魁等解職。惟北鎭姚國泰補援剿右鎭。賀世明憤極气死。以總理監營翁天佑署左提督﹐隸其兵。

十月初二日﹐成功至臺州港。

後衝鎭劉進忠走入海門所﹐成功令﹝攻打﹐隨﹞棄城而走。以木武營黃招管後衝鎭。

二十二日﹐成功至盤石衛﹐守將不降﹐下令攻城。

十一月初七日﹐城破﹐擒斬無數。

十二日﹐成功分各提鎭就汛地養兵。

十二月﹝十五日﹞﹐成功駕駐沙關。

是歲﹐大淸兵破雲南﹐永曆亡。先是﹐秦王孫可望出湖南﹐與經略洪承疇對壘。永曆駐安龍所﹐西寧王李定國奉之以上雲南﹐一路無阻。遂將孫可望家眷送之軍中還之﹐途中﹐輜重又被劫掠﹐可望窮憤。遂投誠﹐至京﹐世祖優待之﹐封義王。其死也﹐親弔之。平西王吳三桂與內院洪承疇遂攻入雲南﹐李定國護永曆至緬甸﹐病死﹐吳三桂追之﹐緬人懼﹐獻永曆。疏聞﹐築臺絞死。是日天地昏暗﹐有白龍升天之異﹐觀者莫不傷感﹐而明祚至是終矣。

卷三

己亥﹝順治十六年﹞

正月﹐成功駐沙關。

二月﹐成功到盤石衛。

三月﹐成功催各提鎭限本月二十五日到盤石﹝衛﹞聽令。

四月二十八日﹐成功率將士齊到定關。二十九日﹐入寧波港。

五月初一日﹐成功抽兵下船。初四日﹐至舟山烈港。十七日﹐成功至羊山﹐諸將請先取崇明﹐以爲老營﹐成功不許。十八日﹐成功至崇明。十九日﹐成功差監紀劉澄密書通江南提督馬進寶。

六月十四日﹐成功合張煌言諸軍至焦山。十六日辰時﹐成功集諸將議曰﹕『瓜鎭爲金陵門戶﹐宜先破之』。成功進兵攻瓜州。我操江都禦史朱衣佐率遊擊左雲龍領滿漢兵數千紮營城外迎敵。成功乃令右提督馬信﹑前鋒鎭余新進奪譚家洲。督左右武衛居中﹑中提督居左﹑左提督居右﹑後提督抄瓜州之後﹐兩陣相對﹐隔一小港﹐銃矢交擊。成功令材官張亮督善泅者蕩舟斬斷滚江龍﹐揮兵大進。滿兵列大銃守岸。左衝鎭周全斌揮兵下水﹐直渡小港﹔水深鐵重﹐兵從水底行﹐沒頂﹐多溺死。突上岸﹐守兵不意海兵至﹐驚駭﹐全斌直衝其陣。左雲龍及右協楊富率兵會戰﹐背而軍﹐戰未合﹐雲龍已陣亡十餘人。全斌率兵直抵城下﹐諸軍直逼而進﹐滿兵退走入城。正兵鎭韓英乘勝奪梯﹐奮力先登﹐左先鋒楊祖繼進﹐城遂破。已時﹐遂克瓜州﹐左雲龍陣沒﹐朱衣佐被擒﹐斬首數千。是日﹐右提督馬信攻奪譚家洲大炮﹐張兵官羅蘊章等攻滿洲木城三座。木城用大杉木板釘平豎柵﹐內容兵五百人﹐火炮四十門﹐火藥﹑火礶不計其數﹔從上流壓下﹐船遇之立碎。至是殲焉。成功以全斌輕渡港﹐失兵多﹐欲斬之﹔諸將跪請﹐乃許戴罪立功。朱衣佐至鎭江﹐乞歸養親﹐成功賜路費遣之。以援剿後鎭劉猷鎭守瓜州﹑監紀柯平督理江防﹐管州事。委張兵官﹑楊戎政督水師入蕪湖﹐牽其戰船﹐直逼金陵﹐以分其勢。

十九日﹐成功督師進泊鎭江南岸七里港。二十日﹐登岸紮營。時我提督管效忠以步兵駐守銀山﹐海師紮於銀山對面山上﹐相距只隔一港。滿洲騎兵驚﹐移大路紮營﹐畱綠旗兵數百守銀山。成功於二十二日二更﹐移營到銀山下。寅時﹐傳令登山開隊﹐以銀山迫府治﹐先爭地﹐夜引兵奪之。遲明﹐大軍分五路﹐三疊壓壘而軍。海師日逼﹐鎭江告急。副將髙謙守鎭江﹐江南總督郎廷佐檄吳淞提督馬逢知以兵赴援。滿帥哈哈木發滿兵一千援鎭江﹐逢知將騎兵三千至丹陽﹐聞成功兵盛﹐返斾松江﹐三檄不至。副將髙謙將兵二千﹐懼不敢戰。援剿林副將將閩兵二百五十人跳蕩敢戰。海師益逼﹐林副將曰﹕『我輩赴援至此﹐閉城不戰﹐何以拒敵﹖請以所部爲諸軍先』。開西門出戰。髙謙以兵繼之。閩將揮兵﹐奮勇陷陣﹐入海師營﹐擊殺數百人。成功親督右武衛周全斌﹑左虎衛陳魁等四面圍之。周全斌直衝其鋒﹐以長繩介陣後曰﹕『兵退至繩者斬』﹗於是奮勇爭先﹐滿兵披靡。諸將繼之。林副將血戰﹐部曲殺傷過半﹐僅餘七十餘人﹐決圍出。髙謙不戰而走。時西門道狹﹐止容一人一騎﹐且溝港甚多﹐自相蹂踐﹐死者不計其數。後軍阻於道狹不能進﹐故敗退入城。明日﹐合滿漢兵復戰﹐漢兵居前﹐鳥槍弓矢待敵。海師火器先發﹐銃鳴﹐我師皆伏地﹐聲畢皆起。海師發火筒﹐煙瞇目不得開﹐煙過﹐海師已短兵接。鳥槍弓矢不得施﹐刀擊藤盔簰皆不入﹐大敗走﹐海人逐之﹐盡奔入城。提督管效忠將披甲八百援京口﹐欲與成功戰﹐將士皆退縮不戰。效忠曰﹕『戰而勝﹐一軍盡爲忠義﹔若不勝﹐我乞援走江寧﹐不復入此城矣』。將士復不應。效忠單騎入海師陣﹐血染甲裳而還。我師見﹐气壯﹐亦開營出戰。有旗將奮勇入陣﹐軍士見紅旗﹐气百倍﹔須臾﹐旗僕﹐海師乘之﹐我師大敗﹐一軍盡覆﹐僅餘數十騎﹐走江寧。海師進逼城﹐總鎭髙謙大集紳士問戰守﹐相顧皆默然。一武生起曰﹕『海師勢大﹐將軍當爲一郡生靈計』。謙曰﹕『提督管公期堅守二日﹐提師必至﹐踰二日不至﹐當如諸生言』。武生羣嘩曰﹕『瓜州且立破﹐焉能二日待』﹖髙謙推案僕﹐紳士失色﹐謙脫帽擲地﹐痛哭曰﹕『我子已登武科﹐駐雲閒﹐事急不復能相顧﹐請從諸君以紓禍乎」﹗髙謙率知府戴可進遂通款。成功大喜﹐送文武各官紅袍冠帶各一襲﹐犒師白金三千兩﹐羅列於案﹐藉以紅罽﹐鼓吹舁入城﹐士民夾道觀。各官遂冠帶。父老耆宿﹐髙巾﹑寬衣﹑大袖滿江市﹐日夜張樂歌舞。衣工緞肆頓增價﹐浙中昂邦陰遣人持數百金買緞匹於京口﹐潛通款成功。周全斌身帶重傷﹐成功令鎭守鎭江﹐以工官馮澄世爲常鎭道﹑兵部事李胤爲知府﹐以監紀林若霖爲司理。時諸州縣多來降。太平府守將劉世賢獻地降。蕪湖一路俱送款。廬鳳以上﹐望風歸附。

成功議取金陵。中提督甘輝進曰﹕『斷瓜州則山東之師不下﹐據北固則兩浙之勢不通﹐但坐鎭此南都﹐可不勞而定也。或請從陸路進兵﹐以爲乘破竹之勢﹐一鼓可下﹔或攻取外面州郡﹐以絕援兵﹐則城孤亦難守。若水路﹐恐風信稽遲﹐則援兵四集﹐江上又難衝鋒矣』。諸將多以天時炎熱久雨﹐溝河難通﹐成功因此不聽﹐遂由水路進發。

七月初四日﹐成功督諸軍下船。初七日﹐成功至觀音門。初八日﹐令右衝鎭黃安總督水師守三■﹝氵義﹞河口。十二日﹐成功令前鋒鎭余新﹑中衝鎭蕭拱辰紮獅子山﹐堵禦鳳儀門﹔左提督翁天佑爲應援﹐中提督甘輝﹑後提督萬禮﹑左先鋒楊祖俱離前鋒鎭之第二大橋頭山上屯紮﹔右提督馬信﹑宣毅後鎭吳豪紮旱西門。成功督左武衛林勝﹑左虎衛陳魁﹑右虎衛陳鵬﹑五軍張英屯紮嶽廟山。甘輝以守禦旣固﹐恐難猝拔爲諫﹐成功不聽。時寧國府﹑池州府﹑和州﹑滁州等州縣俱降﹔杭州及江西九江等處俱有密謀通款者。成功遣監督髙綿祖﹑禮都事蔡政往蘇松通好提督馬進寶﹐約其同時會師。馬信賫書於崇明總鎭梁化鳳﹐化鳳許納﹐約下金陵後卽納版圖。

江南提督管效忠調集各府兵將齊備﹐謀欲衝營。成功舟師營江上﹐將士登陸﹐逼城爲營﹐因山樹柵﹐環金川﹑神策﹑鳳儀三門﹐城中震恐﹐文武將吏﹐皆懷二﹑三。惟滿帥哈哈木﹑總督郎廷佐﹑提督管效忠堅持戰守﹐飛章告急。成功逼城﹐大造望樓衝車。羅將軍自廣班師至﹐明愛達裏自浙至﹐援師漸集江上﹐見成功兵盛不敢戰。廷佐檄調崇明總鎭梁化鳳入援。化鳳將步騎各三千至江寧﹐哈哈木令屯江上。見梁兵戰馬雄壯﹐令兵奪之。梁兵洶洶思叛。管效忠言於哈哈木曰﹕『江廣援師旣敗﹐外援已斷﹐惟化鳳一軍﹐遠赴危城﹐謂必有以慰勞之﹐柰何奪其戰騎乎﹖軍心苟變﹐爲禍彌速矣﹗速犒之﹐歸其馬』。哈哈木卽命效忠勞化鳳軍﹐歸其馬﹐開城納江上兵。成功屯嶽廟山上﹐軍容甚盛。廷佐集滿漢諸將議出戰﹐滿兵懼﹐諉候旨進兵。化鳳曰﹕『必待命而戰﹐賊已逼城﹐人心一變﹐大事去矣』﹗廷佐乃嚴整部伍﹐刻期待戰。

十七日﹐甘輝請成功速攻城﹐恐援兵日至﹐師老無功。成功定於二十二日安炮進攻。

二十一日﹐成功營將關尙賢犯令當斬。夜亡抵金川門﹐縋而入﹐盡以營中虛實告城中曰﹕『營中令雙日盡解甲﹐明日又成功生日﹐諸將上壽﹐必置酒﹐若欲破敵﹐不出此日。營中地雷﹑伏弩﹑大炮﹑長槍﹐隨鹿角以密布﹐無隙可入﹐必從中而起﹐出不意﹐始可破之』。郎廷佐集諸將謀曰﹕『成功營抱三門﹐中央神策門﹐自明初塞之﹐近三百年﹐鑿之出兵﹐直搗中堅﹐彼自潰矣』。昧爽﹐穴神策門﹐去其土石。梁化鳳以所部五千人爲前鋒﹐關尙賢導之﹐升屋踰垣﹐直入先鋒余新營。新兵不及甲而戰﹐舉火焚營﹐火器迸發﹐傷一二百人。化鳳兵大呼奮擊﹐營中大亂﹐生擒余新﹐蕭拱辰泅水而逃﹐全軍覆沒。後提督萬禮紮於橋外﹐救應不及。滿兵見漢兵勝﹐其气亦倍﹐遂蜂擁出城外紮營。

二十二日晚﹐甘輝﹑林勝以金陵守禦旣固﹐恐難猝拔﹐勸成功收兵回至觀音山。成功欲再決一戰。令楊祖﹑姚國泰﹑楊正﹑藍衍等紮營於山上﹐甘輝﹑張英等伏於山中﹐林勝﹑陳魁等列於山下﹔成功督陳鵬﹑萬祿等紮觀音門爲聲援﹐萬禮﹑萬義等堵禦大橋頭大路﹐馬信﹑吳豪﹑韓英由水路躡其後﹐黃安專督水師防江。

二十三日﹐滿漢兵大隊抄出山後﹐直衝左先鋒楊祖之營。楊祖兵盡藤簰﹐就地滚殺。化鳳用棗木大棍﹐槪以棒之﹐執簰者亂倒於地﹐棄甲曳兵而走。時成功傳令﹐無令不許輕戰﹐而山上﹑山下又隔遠不相聯屬。我兵矢發如雨﹐楊祖眾寡不能當而走﹐藍衍戰沒。成功遣陳鵬﹑萬祿往援﹐山髙不得上。滿兵從山後出其背﹐前後夾攻。甘輝﹑張英等在山上被圍﹐力戰不得出﹐張英陣亡﹐甘輝且戰且走﹐至江擒焉。林勝﹑陳魁在山下戰敗﹐全軍俱沒。萬禮等在大橋頭﹐滿漢兵首尾合圍﹐萬禮東西馳突不得出﹐亦被擒焉。萬義泅水而逃。成功見大勢已去﹐扶創收兵下船﹐順流返京口。滿漢水師艤集﹐共追成功。成功揮黃安火炮禦之﹐擊沈數艘﹐渡載諸眷姬及諸殘兵出港。

成功查失將領中提督甘輝﹑後提督萬禮﹑五軍張英﹑親軍林勝﹑陳魁﹑鎭將藍衍﹑魏標﹑朴世用﹑副將洪復並戶官潘庚鍾﹑儀衛吳賜等數十人。後甘輝等解至金陵﹐總督固山會審﹐萬禮﹑余新皆跪﹐甘輝以足蹴之曰﹕『癡漢尙欲求生乎』﹗大罵不屈﹐俱被殺。

海師之入長江也﹐大江南北﹐無不爭先獻冊上印﹐南及徽寧﹐西及九江﹐俱遙通款。禁中聞風思動﹐兩浙人心搖搖﹐將吏坐觀向背﹐滿兵望風退縮﹐不敢爭鋒。江南巡撫棄句容走﹐丹陽築堰自守。報至北京﹐舉朝震駭。諸王固山議出師﹐逡巡莫敢任。當局決計親徵﹐召前海澄降將蘇明問之﹐對曰﹕『海兵不能持久﹐不數日常有捷音』。後三日而江寧捷報至﹐乃罷。

二十四日﹐成功至京口﹐察戰士痍傷者療治之﹐分派各鎭補缺管轄﹐令五軍都督忠明伯周全斌將甲士五千入鎭江﹐列營待戰﹐追者不敢逼。

二十八日﹐諸將領俱下船﹐駕入長江。成功徐發鎭江所寄家口載舟中。髙謙及諸武生主款者盡攜家口從之。將發﹐大掠城中乃行﹐載糧數十萬石﹐出焦山口。

張煌言將舟師屯巢湖﹐身率親信數百人登陸招撫各邑。聞成功敗﹐舟師全軍東下﹐乘風順流過三山﹐無敢攖其鋒者﹐遂出鎭江口。煌言閒道走山中﹐宵行﹐倍道自廣徳趨獨松關﹐渡余杭至臺州下海。

八月初一日﹐成功率師回至狼山上沙。初四日﹐成功泊吳淞港﹐遣蔡政往見馬進寶﹐入京議撫。初八日﹐成功至崇明﹐以作老營。先是﹐梁化鳳以海人連敗﹐出海必攻崇明以抒憤﹐連夜提師返崇明。十一日﹐海師攻圍甚急﹐城崩數丈﹐適梁化鳳兵至﹐內外夾攻﹐海師大敗。正兵鎭韓英﹑監督王起鳳云梯登城﹐俱被炮傷死。成功欲令諸將再攻﹐周全斌曰﹕『城小而堅﹐難以驟拔﹐得之亦無用』。適馬進寶差中軍同蔡政來勸退師﹐以待奏請﹐看撫局成否﹔成功從之﹐乃遣蔡政往京。十八日﹐成功回師至浙江﹐以楊富管正兵鎭﹐分派各提鎭就溫﹑臺﹑舟山各港口屯紮操練﹐仍撥數鎭屯紮蓁嶼﹑三都﹑興化﹑南日沿海地方。

九月初三日﹐成功令開船。初七日﹐至思明州。

十月﹐援剿後鎭劉猷屯溫州﹐深入內地取餉﹐被誘戰沒。

十二月﹐蔡政自京回﹐云撫事不成﹐系同安侯鄭芝龍於獄﹐並逮馬進寶到京問罪﹐遣滿洲將軍達素帶披甲萬餘前來剿海﹐並令三省水師會剿。

庚子﹝順治十七年﹞

正月二十一日﹐報滿洲統兵將軍達素頭站兵至福州。

二月﹐成功調回北汛諸提鎭﹐候撥防守。

三月﹐將軍達素到泉州﹐催促船隻配兵。成功調回南下各兵﹐分派屯紮。

四月初三日﹐成功攺右提督馬信爲提督親軍驍騎鎭﹐傳令各提鎭將士眷口搬往金門所﹐委英兵鎭陳瑞保護﹐同戶官鄭泰一同管轄。初四日﹐遣中衛鎭蕭拱辰等泊崇武﹐堵禦泉港﹔委輔明候林察爲水師總督﹐共商機宜。派援剿右鎭林順﹑禮武鎭林福防守海門﹐派右武衛周全斌﹑驍騎鎭馬信防泊裂嶼尾。派遊兵鎭胡靖﹑殿兵鎭陳璋爲陸師﹐守髙崎等處﹔援剿後鎭張志爲水師﹐拋泊髙崎應援﹔撥林福防守倒流寨。

二十六日﹐泉州官船二百餘號駕到洋芝澳﹔陸師山上紮營放炮﹐水師依山邊而行﹐遂進至圍頭。成功令林察﹑蕭拱辰等泊劉五店﹐遏止圍頭官船不得入同安港會合﹔命行戶官鄭泰﹐將前派守圍頭兵丁船隻一盡防守金門﹐拋泊城保角﹐以防廣海許龍等船。成功撥右虎衛陳鵬守五通﹑髙崎東一帶﹐撥援剿前鎭戴捷守髙崎寨﹐殿兵鎭陳璋﹑前衝鎭劉俊﹑智武鎭顏望忠防守■﹝虫解﹞保寨並赤山坪﹐遊兵鎭胡靖防守東渡寨。仍委戎政王秀奇總督髙崎等處﹐協理戎政楊朝棟總督東渡等處﹐臨期商酌調遣。成功令神武營康邦彥紮崎尾﹐兼管神前一帶﹔撥宣毅後鎭吳豪﹑後衝鎭黃昭﹑援剿後鎭張志並陳廣﹑吳裕水師應援髙崎﹑五通等處﹐堵截邀擊。

五月初一日﹐成功駐演武亭。撥忠靖伯陳輝﹑閩安侯周瑞﹑援剿右鎭下楊元標銃船﹑前提督下方左榮等船泊海澄港﹐以截漳州大隊水師。成功親督前提督黃廷﹑右武衛周全斌﹑援剿左鎭黃昌﹑右鎭林順﹑正兵鎭楊富等屯海門準備迎敵。

初八日﹐漳州港中先選大船一百號配漢兵﹐總督李率泰同海澄公黃梧督之﹐出海澄港﹑同安港收拾小船﹔將軍達素同同安總鎭施瑯以小船配滿兵﹐橫渡髙崎﹔俱下船﹐約初十日進兵。

初十日早﹐成功令五軍陳堯策傳令陳輝等碇海中流﹐不許起柁﹐欲得漳州船出而乘其後。倏忽閒﹐官船乘風蔽江而下﹐以數船攻一船﹐用鐵鏈牽住﹐炮矢齊發﹐梯而登。陳堯策﹑周瑞一船及方左榮一船皆被燒死。陳輝一船﹐官兵蜂擁而上﹔輝走入官艙﹐發火藥從下衝上﹐船撼飛裂﹐官兵在船上俱死。其船未沈﹐爲海兵奪回﹐陳輝得活。時成功坐熕船﹐繼令何義督之﹐而下八槳船往來督戰。時官船乘風直進﹐海船漸漸退縮﹐直壓至廈門港口。將午﹐南風乍發﹐海潮漸長﹐黃廷﹑周全斌等奮力迎擊﹐同正副龍熕兩船破■﹝舟宗﹞而入。龍熕受大彈子一丸﹐重十餘斤﹐小彈子一斗﹔副龍熕照樣新鑄者﹐各以一船專載之。龍熕所及﹐船中人頃刻間不見形影﹔遂奪滿先鋒昂邦章京紅眼二船﹐生擒侍衛一二等蝦十餘員並烏沙一船。黃廷擒梅勒耿勝一船。戶官鄭泰自金門率鳥船五十號乘勢衝入﹐宣毅鎭黃元從鼓浪嶼後衝出夾攻﹐炮聲如雷﹐隱隱不絕﹐煙火迷江﹐咫尺不辧﹐共擒官船十三號﹐又追滿先鋒三船至圭嶼﹐滿先鋒棄船登岸﹐馬信招之降﹐夜溺殺之﹐惟畱紅帶梅勒士心秀並隨身披甲三人。

是日辰時﹐達將軍總督滿漢兵船至牟尼嶼﹐從赤山坪登岸。殿兵鎭陳璋揮兵於水中逆戰﹐兵少﹐漸不支。守髙崎右虎衛陳鵬密通我同安總鎭施瑯﹐謀爲內應。其副將陳蟒﹐璋之侄也﹐見勢急﹐欲出兵救援﹔陳鵬止之﹐不許﹐成功總督王秀奇速令陳蟒赴之。滿兵見金龍甲兵至﹐以爲迎己也﹐及下水砍殺﹐始慌亂﹐而前協萬宏﹑領兵林雄﹑領旗協劉雄繼至合擊﹐前衝鎭劉俊亦從東衝出﹐協力拒敵。俄而水師吳豪趕至。滿船向前迎敵﹐諸水師分路衝下﹐擊沈數隻﹐滿兵先登岸者被殺及溺水不計其數﹐生擒巨馬喇及披甲三百餘人﹐皆斷手掌放回。達素率全師回省。數日﹐屍浮海岸萬餘﹐長髮者十二三﹐短髮者十七八。成功磔陳鵬﹐殺其家屬﹐以陳蟒爲虎衛右鎭﹐何義爲虎衛左鎭。

六月﹐成功駐金門後埔﹐令思明州將士兵丁眷口移住金門﹐百姓搬移過海﹐聽其自便。撥諸提鎭分紮汛地取糧。

七月﹐成功命兵官張光啟往倭國借兵﹐以船載黃蘗寺僧隱元及其徒五十眾﹔時倭人惇請隱元﹐故載與俱往。成功書與倭國王而不及上將軍主國政者﹐故倭人兵不發。

九月﹐諸兵民家眷俱回思明州。

十月﹐中朝調達素回京問罪﹐達素在福州聞之﹐吞金而死。滿兵回京﹐水師船隻俱調入港閣岸。

監國魯王殂於金門所。

辛丑﹝順治十八年正月﹐世祖晏駕﹐聖祖卽位﹐攺明年元爲康熙﹞

正月﹐成功議取臺灣。臺灣者﹐在東南海中﹐東倚山﹐西薄海﹐北界雞籠城﹐與福州相峙﹐南則河沙磯﹑小琉球近焉。周袤三千里﹐與土番雜處。萬山環抱﹐中有膏腴平地數百里。故無君長﹐饒布粟桑麻﹐百物互相貿易。山多金銀﹐無所用﹐人民饒樂﹐不知甲兵戰鬭。山口百里皆危礁﹐兩山夾水如永巷﹐潮長舟輕﹐始可入。天啟年間﹐鄭芝龍與羣盜出沒其地﹐後爲歐羅巴紅夷所占﹐於港口築城﹐與中國﹑日本﹑廣南貿易。海邊貧民流寓者﹐種蔗煮糖爲業﹐殆數千戶。時紅夷亦恐鄭氏動兵﹐及庚子春﹐先遣通事何斌及其酋長同來議貢。何斌密進地圖﹐盛言『臺灣富饒﹐爲四省要害』﹐且言可取狀。成功陳兵自鎭南關至院東﹐依山布陣﹐凡十餘里﹐甲兵數萬。周全斌統轄戎旗兵七千﹐皆衣金龍甲﹐軍威甚盛。夷人震懾。成功欲進兵﹐諸將𨿽不敢違﹐俱有難色。宣毅後鎭吳豪曾到其地﹐力言『港淺﹐大船難進﹐且水土不服﹐多瘴癘』﹔成功不從。惟協理戎政楊朝棟倡言可取﹐成功納之。

二月﹐成功駐兵金門﹐整理船隻。以兵官洪旭﹑前提督黃廷居守思明州﹐戶官鄭泰居守金門所。

三月初一日﹐祭江。成功督文武官親軍武衛周全斌﹑何義﹑陳蟒﹑提督馬信﹑鎭將楊祖﹑蕭拱宸﹑黃昭﹑陳澤﹑吳豪﹑林福﹑張志等作首程先行﹐令守澎湖。遊擊洪暄引港﹐各船俱駕到料羅灣﹐聽令開駕。

二十二日午時﹐成功自料羅放洋。

二十四日﹐各船齊到澎湖﹐分各嶼駐紮。成功紮營內嶼。

二十七日﹐開船到甘吉嶼﹐阻風而回。

三十日晚﹐風雨未息﹐成功以行糧已盡﹐傳令一更後開駕﹔三更後﹐晴霽風順。

四月初一日天明﹐成功至臺灣外沙綫﹐各船絡繹俱至鹿耳門綫外。此港甚淺﹐沙壇重疊﹐海道紆折﹐僅容數武﹐大船從無出入﹐故夷人不甚防備。是日﹐水漲丈餘﹐成功令小船由鹿耳門登岸。午後大小戰船齊進﹐泊水寮港﹐登岸紮營。令陳澤督虎衛將坐銃船紮鹿耳門﹐牽制紅夷甲板船﹐並防北綫尾。守赤嵌城夷長貓雞實叮發炮死擊營壘並焚馬廏粟倉。成功恐焚及赤嵌衛﹐令楊朝棟督張志統兵防禦。

初三日﹐陳澤紮營北綫尾。守臺灣城夷長揆一見海師未齊﹐遣頭目拔鬼仔率鳥銃兵數百直前邀擊。陳澤迎戰﹐一鼓殲之。拔鬼仔戰死﹐余夷退走。

初四日﹐赤嵌城夷長貓雞實叮以孤城救之﹐成功遣楊朝棟招諭之﹐遂率夷人三百餘人出降。成功令赤嵌夷招夷長揆一等來降﹐不從。時夷人尙有甲板船在港﹐令陳澤﹑陳廣等攻之﹐沈其一隻﹐焚其一隻﹐走回一隻。成功督師移紮七鯤身以逼之﹐築土臺架炮攻臺灣城。揆一等於附城﹑銃城齊放大銃﹐頃刻土臺崩壞﹐海兵退回。夷人出城奪炮﹐馬信﹑劉國軒率弓箭手射之﹐乃退。成功遂令赤嵌降夷架銃擊其銃城﹐崩之。派馬信等紮臺灣衛固守不攻﹐俟其自降﹐成功又使人告之曰﹕『此地乃先人故物﹐今我所欲得者地耳﹐余悉以歸爾』﹔紅夷乃降。

成功派各鎭分紮汛地屯墾。

五月初二日﹐二程黃安﹑劉俊﹑顏望忠﹑陳瑞﹑胡靖﹑陳璋等到臺灣。

成功集文武各官﹐審宣毅後鎭吳豪搶奪民財﹐兼匿米粟﹐斬之﹔右虎衛陳蟒同罪﹐革職捆責﹐以黃安管右虎衛。

成功旣得臺灣﹐制律法﹐興學校﹐攺臺灣爲僞安平鎭﹐赤嵌城爲僞承天府﹐委楊朝棟爲府尹﹔一爲天興縣﹐委莊文烈知縣事﹔一爲萬年縣﹐委祝敬知縣事。

六月十六日﹐銅山守將蔡祿﹑郭義搶掠居民﹐脇忠匡伯張進投誠。進詐許﹐置酒請會﹐欲發火藥與之俱焚。蔡﹑郭知之﹐不赴。張進遂縱火自焚。初﹐後提督萬禮密約海澄公黃梧﹐欲據思明州投誠﹐後隨攻南京被獲而死﹐已祀忠臣祠矣﹐事泄﹐成功撤其木主﹔蔡﹑郭是其黨也﹐故懼而叛。大兵入銅山城﹐兵官洪旭會忠勇侯陳豹統水師追之﹐蔡﹑郭同大兵退走。報至﹐成功拔總監營翁天佑鎭守﹐而厚卹張進之家。

七月﹐紅夷會甲板船至。成功調右武衛前協裴徳協守臺灣。

張志﹑黃昭等激變大肚社土番﹐楊祖與戰﹐中標槍死。土番圍張志營﹐黃安﹑陳瑞等擊走之。

八月﹐紅夷率甲板船來攻。成功令陳澤同戎旗左右協水師擊敗之﹐獲甲板二隻﹑小艇三隻。自是甲板退入臺灣港﹐不敢復出。

朝命戶部尙書蘇納海至閩﹐遷海邊居民之內地﹔離海三十里村社田宅﹐悉皆焚棄。先是﹐達素兵至﹐成功令思明州撤空﹐其北人來降者﹐家眷乘隙皆渡海逃去。成功右提督班秀奇亦逃回江南﹐埋名不出﹐而原任漳州知府房星曄者﹐爲索國舅門客﹐遂逃入京﹐使其弟候補通判房星曜上言﹐以爲海兵皆從海邊取餉﹐使空其地而徙其人﹐寸板不許下海﹐則彼無食而兵自散矣﹔遂從其策。升房星曄爲道員﹐病死無嗣。至是﹐上自遼東﹐下至廣東﹐皆遷徙﹐築短墻﹐立界碑﹐揆兵戍守﹐出界者死。百姓失業流離﹐死亡者以億萬計。

蘇納海歸﹐薦同安總鎭施瑯爲水師提督﹐移鎭海澄。

十月﹐同安侯鄭芝龍爲其家人尹大器出首通海﹐時今上新卽位﹐四輔蘇克薩哈與鄭芝龍有隙﹐以初三日磔芝龍於菜市﹐殺其子孫家屬凡十一人﹐囚鄭芝豹於京師﹐錮守之。報至臺灣﹐成功叱爲妄傳﹐然中夜悲號﹐居常郁悒。

十二月﹐守臺灣城夷長揆一等乞以城歸成功﹐而搬其輜重貨物下船﹐率余夷五百餘眾駕甲板遠去。成功遂有臺灣﹐攺名東寧。成功以各社田土分與水陸諸提鎭﹐而各令搬其家眷至東寧居住。兵丁俱令屯墾。初至﹐水土不服﹐瘴癘大作﹐病者十之七八﹐死者甚眾。加以用法嚴峻﹐果於誅殺﹔府尹楊朝棟以其用小斗散糧﹐殺其一家﹔又殺萬年縣令祝敬﹐家屬發配﹔於是人心惶懼﹐諸將解體。

壬寅﹝康熙元年﹑海上稱永曆十六年﹞

正月﹐成功嚴諭搬眷。鄭泰﹑洪旭﹑黃廷等皆不欲行﹐於是不發一船至臺灣﹔而差船來調監紀洪初辟等十人﹐分管番社﹐皆畱住不遣。島上音信隔絕。

三月﹐成功令周全斌調銅山﹑思明州兵攻南澳﹐欲擒陳豹。豹短小精悍﹐號「三尺陳」﹐守南澳近二十年﹐許龍﹑蘇利皆畏之﹔但驕傲專恣﹐數違藩令。兵至﹐倉猝率眾搬眷下船﹐不敢十分迎敵﹐揚帆入廣東投誠﹐朝命封爲慕義伯。未幾﹐病疫而死。

四月﹐成功有寵妾董夫人在思明州﹐長子經亂之﹐生子。子生﹐報臺灣﹐成功大喜﹐髙宴累日﹐問所自出﹐皆云不知。旣而微知之﹐大怒﹐命工官楊都事賫令箭到思明州﹐欲殺董夫人及長子經﹐並左右五人。首洪旭﹐經妻父也。黃廷與洪旭密謀﹔『國姓以盛怒命殺其子﹐國姓無他子﹐倘後而中變﹐喜怒不可知﹐不若姑緩之﹐須後命』。遂殺楊都事﹐不奉令。又訛傳周全斌奉密諭欲殺諸將十餘人﹐於是人人自危。洪旭等候周全斌船回廈門港﹐卽執而拘之。黃廷勸鄭泰殺全斌﹐全斌求救於董夫人﹐洪旭亦依違﹐乃得免。

五月初八日﹐成功病卒於臺灣﹐遺命『子經不肖﹐不堪負荷﹐文武各官俾輔幼弟爲臺灣主」。提督馬信﹑鎭將黃昭等宣遺命﹐以其弟鄭世襲護理大將軍印。未幾﹐馬信﹑黃安皆物故﹐世襲以黃昭﹑蕭拱宸爲腹心﹐拔劉國軒管鎭事﹐謀自立。報至思明州﹐鄭泰﹑洪旭﹑黃廷﹑工官馮澄世﹑參軍蔡鳴雷等皆不從﹐立鄭經爲嗣﹐稱世子﹐發喪卽位。

時靖南王耿繼茂移鎭福建﹐與總督李率泰遣中軍王明﹑賞功李有功至思明州議撫﹐鄭泰等議照朝鮮例冠帶不薙發復耿﹑李﹐使疏請﹐而泰遣中軍官楊來嘉同入京待命﹔後不報﹐釋楊來嘉回。

八月﹐京中差戶部郎中賁岱﹑兵部郎中金世徳入閩安城招撫。凡海中文武官投誠者﹐依例照品級升降補用。

十月﹐洪旭﹑鄭泰等以兵千餘人配船﹐送鄭世子入臺灣。鄭經以周全斌爲五軍﹐馮錫範爲侍衛﹝澄世之子﹞﹐陳永華爲咨議參軍。至澎湖﹐其將李思忠船飄至臺灣﹐知諸將有謀﹐逃回﹔鄭經隨卽防禦﹐因乘風入鹿耳門登岸。全斌令連夜伐木爲寨紮營。次早﹐黃昭﹑蕭拱宸謀奉世襲拒經﹐值大霧﹐晝瞑﹐咫尺不相見﹐諸將多迷誤失期。惟黃昭兵先至﹐攻其前。黃昭攀木而登﹐爲流矢所中﹐墮下。全斌令斬其首﹐大呼示眾﹐軍士皆迎降。大霧忽晴﹐日已晌午。鍾宇等至﹐皆反戈而迎。鄭經入安平鎭﹐請世襲至﹐待之如初。世襲委罪於其僕蔡云﹐云自縊﹔鄭經收蕭拱宸﹑李應淸﹑曹從龍等斬之﹐餘皆不問。諸將營兵﹐撥守汛地如故。

十一月﹐鄭經率周全斌等同其叔世襲回思明州。後世襲入京歸命﹐授精奇尼哈番﹔顏夫人﹑鄭芝豹自戍所發回﹐準在京同住。

癸卯﹝康熙二年﹞

正月﹐鄭經駐思明州。時洪旭守思明州﹐鄭泰守金門﹐黃廷守銅山。鄭經得鄭泰與黃昭往來書﹐欲襲取之﹐鄭泰不自安﹐稱病不出。

張煌言黨僞靖波將軍阮英率文武各官﹐詣溫州投誠﹔浙督趙廷臣以聞。

三月﹐鄭經命周全斌船入海澄港取糧﹐欲襲金門﹐見有備﹐乃止。

四月﹐參將陳永華謀以鄭經將回東寧而請鄭泰爲居守戶官﹐統轄諸鎭﹐資其餉給兵﹐鑄「居守戶官」印﹐遭協理吳愼賫至金門。泰遣其弟鳴駿入謝﹐鄭經慰諭之。見陳永華﹐與鳴駿情好甚密。鳴駿回﹐永華力勸其行﹐泰遂於六月初六日帶兵船並餉銀十萬至思明州。是晚﹐入城赴席﹐鄭經以其前通書黃昭﹐面質之﹐遂交與洪旭監畱。周全斌率兵並其船﹐獨蔡璋一船得脫。天未明﹐至金門﹐鳴駿倉猝與泰之子纘緒率諸將及兵丁眷口下船﹐入泉州港﹐向總督李率泰投誠﹔船凡二百餘號﹐兵八千餘。全斌等追之不及。後京中封鳴駿爲導義侯﹐纘緒爲慕恩伯﹐文武官吏班賞敍用有差。

初十日﹐鄭泰見其子弟家眷兵眾皆入泉州港﹐遂自縊而死。

七月﹐鄭經以黃而輝爲思明州知州﹐黃廷之子也。

蘇利反叛。二十七日﹐朝命兵部侍郎碩圖﹑郎中沙海﹑正黃旗副都統木克必兔﹑刑部郎中希福往廣東徵蘇利。廣東總督盧崇俊奏報﹕『八月十二日﹐兵至南塘﹐蘇利親領萬眾迎敵。平南王尙可喜合兵擊之﹐賊始潰散。將軍提督督陣﹐賊屍滿野﹐官兵馳圍碣石﹐賊夜開門潛遁﹐我兵搶門而入﹐提督兵丁李起鴻陣斬蘇利﹐驗明屍首﹐投誠員役認項有疙疸是實﹐臣捐銀三百兩﹑馬一匹﹑袍帽緞疋賞之﹐以示鼓勵。蘇利家口﹐先期出城下海遁去』。

黃廷自銅山入見﹐鄭經慰諭之。

海中自鄭鳴駿入泉州﹐人心解體﹐鎭將多叛。右武衛楊富﹑左武衛何義﹑精忠伯陳輝等﹐文官參軍蔡鳴雷﹑禮官都軍陳彭等﹐皆先後投誠。

九月﹐荷蘭國王糾集甲板船十六隻﹐番兵數千﹐會靖南王耿繼茂﹑總督李率泰﹐約共攻兩島﹐候事定之日﹐欲求浯嶼築城貿易﹐如廣東香山澳例﹝後準納貢互市﹞。李率泰遂議平島。

十月﹐調齊水陸官兵。陸路提督馬得功督鄭鳴駿以船數百號出泉州港﹐水師提督施瑯同海澄公黃梧出海澄港﹐靖南王耿繼茂同荷蘭國王紮營於同安港之劉五店。至期下船渡海。守髙崎正兵鎭陳升先約降。

尙可喜奏﹕『十月二十二日﹐蛋賊李榮﹑周玉稱奉永曆勒印﹐號「恢粵將軍」﹐直犯廣東省城。臣隨同撫﹑提二臣﹐調令現在船隻﹐前往擊賊。周﹑李二賊﹐揚帆遁走﹐炮船追襲八十里﹐至魚珠纜尾海面﹐賊援已至﹐與兵船對敵。地多沙淺﹐賊乘上風順水﹐燒哨船三﹑炮船十及水師舟一。暮夜收兵。二十三﹑四日﹐賊船東西搶掠。二十五日。賊攻順徳縣南門﹐捆知縣王允下船。賊懸張僞示﹐沿海鄕村﹐爲其造船。二十八日﹐臣據鎭臣張國勛報﹐會同密遣擺牙喇參領劉國保統馬步兵一千﹐協鎭將軍標下甲兵五十﹐提督甲兵五十八﹐擒燒村寨船隻。臣密諭鎭臣張國勛﹑班際盛統領戰船﹐水陸並進。T十日﹐周﹑李二賊率船一百二十三迎敵﹐鎭臣張國勛﹑參領劉文煥兩鎭﹐各營遊擊薛成虎等﹐提標遊擊苗英等﹐統領頭敵船﹐直前衝殺。左翼鎭臣班際盛﹑協鎭將軍王運昌﹑水師遊擊張友才﹑參將劉光宗﹑提督守備文自炳等﹐統二敵戰船抄出夾攻。自午至申﹐飛跳賊船﹐擒斬賊眾﹐拋擲火罐﹐焚燒賊船﹐各賊踉蹌落水。馬兵往燒村寨﹐從大石海旁邀擊﹐奔岸之賊盡殲焉。劉文煥生擒僞「恢粵將軍」周玉﹐奪回杻■﹝金巢﹞知縣王允。本標官兵生擒僞軍師林輔並周玉母粱氏。各標共擒賊二百七十人﹐獲賊大船二十四﹐快船二十八﹐鐵盔甲﹑綿甲七百四十一﹐大炮﹑班鳩﹑子母﹑三眼﹑百子鳥槍四百六十九﹐虎叉﹑大刀﹑槍﹑藤簰一千九百一十六﹐火藥五十壇﹔燒賊船六十四﹐斬首二千六百三十七﹐遁去三十餘舟。劉國保統步騎至市橋﹐陸路賊放炮對敵﹐炮傷甲兵馬匹。我兵奮力追剿﹐賊逃至河邊﹐潮田泥淖﹐步騎難前﹐斬首二百三十四級﹐焚燒已未成大小船隻一百三十一。隨收兵大石海旁﹐見水師方與對敵﹐夾攻逃岸之賊﹐盡行剿殺。粵東環圍皆水﹐兵船不過七千﹐陸兵盈萬﹐勢難飛渡。逆首李榮夜遁﹐必將糾合復來。逆船尙多﹐未可輕視。伏乞亟造戰船﹐以收緩急之用』。

靖南王耿繼茂統陸兵趨潯尾﹐總督李率泰統陸兵次嵩嶼﹐提督馬得功統泉州各標水師自圍頭進﹐提督施瑯統漳澄各標水師自海門進。十月初二日﹐繼茂先發﹔旗下都統王大用﹑纛章京夏有功等將步騎自泉州發﹔別遣駐防漳州左翼總兵徐成功﹑右副都統江元勛等自漳州發。初五日﹐兩軍俱次潯尾﹐對廈門髙崎。

鄭經率黃廷﹑周全斌等立營對海。荷蘭國船髙而大﹐一船有大小炮銃千餘號﹐橫集中流﹐爲耿王﹑李總督藩蔽。賊望見我師駕遊奕數十艘﹐炮擊我營﹐營中亦發大炮擊賊舟。初六日午時﹐鄭經﹑周全斌統大■﹝舟宗﹞往來轉戰﹐炮攻我營。我兵發兵相持。初六日晚﹐賊精銳千餘﹐乘夜潛渡登陸﹐直逼遊擊史定國營﹐火器弓矢並發﹐向營盤垛口槍刀砍刺。定國帶甲兵殺出營門﹐都統王大用督兵策應﹐刀箭砍射﹐炮傷落水賊無數﹐奪盔甲十一副﹐火筒噴筒二十餘﹐賊敗奔舟走﹐經■﹝舟宗﹞引去﹐余舟仍紮髙崎島上立營。

靖南王耿繼茂督發泉州﹑閩安水師﹐及藩旗都司陳一明將甲兵六百﹐又投誠同安伯鄭鳴駿﹑忠靖伯陳輝標下總兵楊富水師數十艘出海﹐聽馬得功調度。十二日﹐俱次潯尾。李率泰屯漳州﹐遣漳澄水師兼陸路官兵﹐亦於十二日同海澄公黃梧﹑中路總兵王之鼎俱馳至嵩嶼海口。海舟俱撤回廈門﹐止以數十舟遊徼海面。靖南王耿繼茂大集兵丁快船及同安水師大小戰船﹐總督李率泰別遣一軍奪鼓浪嶼﹐屯紮架炮﹐整兵渡海﹐刻期二十一日水陸四路官兵齊攻廈門。飛檄圍頭水師﹐二十一日子時開洋至廈門白石頭會師。

十八日﹐夾板船八隻﹐先泊金門外港。十九日﹐馬得功親統各路水師大小四百艘﹐夾板船七隻﹐徑至金門烏沙頭。僞提督黃廷等揮巨百■﹝舟宗﹞余迎敵。我兵首尾相應﹐協力攻打﹐海兵大敗。鄭鳴駿﹑陳輝﹑陳一明等犁沈賊舟三﹐奪獲大舟二﹐斬百三百﹐生擒四十餘﹐炮傷溺死無算。楊富炮擊僞總兵謝福船﹐折其桅﹐過船殺賊二百人﹐生擒十八人。閩安水師遊擊鄭洪﹑中軍守備孔應賢獲鳥船一﹐趕船矰二﹐水底熕二﹐殺賊八十餘﹐餘皆跳水死。

二十日晨﹐鄭經率周全斌﹑黃廷等親督巨艦﹐蜂湧挑戰。馬得功揮夾板船揚帆出禦﹐大炮疊發﹐打碎賊舟數艘。是日﹐炮聲如擂鼓﹐從辰至酉﹐相續不絕﹐不啻如雷聲霹靂。鄭經見夷船多炮﹐眾寡不敵﹐乘潮漸漸退出浯嶼﹐屯廈門港。周全斌等十三號船在後﹐迫於潮長不得出﹐遂直遶我船之後﹐衝大■﹝舟宗﹞而入。荷蘭國兵炮矢齊發﹐無一中者。馬得功坐鳴駿中軍船﹐全斌誤以爲鳴駿也﹐直前攻入。黃廷中軍將吳朝宰﹐鄭經親軍將蕭乘龍前後夾攻﹐揮兵過船﹐得功親隨鐵甲精兵三百人皆被殺下水﹐得功頓足自投水而死。再攻楊富一船﹐焚之﹔楊富投水﹐遇小艇救之﹐得免。所遇之船﹐多被攻沒。我兵小戰船齊起碇揚帆﹐竭力應援死戰﹐打傷賊船數艘。全斌不知馬得功之死也﹐乃引去。

耿繼茂屯潯尾﹐慮賊尾我之後﹐突犯潯尾﹐令遊擊範維傑以千人扼髙崎海口﹐副將李之珍以千人扼潯尾海口﹐兩岸俱設大炮﹐大營仍紮潯尾嵩嶼。繼茂令王大用﹑徐成功﹑夏有功﹑江元勛等﹐同擺牙喇參領徐文耀﹑王蟒﹑漢參領馬九玉﹑阿達哈哈番張元徳﹑田養民﹑拜塔喇布勒哈番王梅﹑噶卜什﹑章京朱懷徳﹑吳效忠﹑副將馬化麒﹑遊擊郭文可﹑史定國﹑牛虎等﹐統擺牙喇蒙右步騎官兵四千﹐及同安總兵黃翼與楊富副將辛球等﹐銜枚夜渡。李率泰亦發標下游擊謝四﹑海澄公標下副將吳淑﹑遊擊戴亮﹑總兵蔡祿﹑郭義等﹐合營夜渡。兩路官兵同登﹐鄭經不能拒﹐二十一日寅時﹐直搗廈門中安山﹐長驅度嶺向城下。荷蘭出海王統夾板船抵大擔扼海面。率泰令提督施瑯統督標參將徐登第﹑公標總兵魏茂﹐會合蔡祿﹑郭義﹑柯義﹑林祖等並進。繼茂發同安水師總兵杜永和俱出鼓浪嶼。率泰選輕捷炮船五十爲前鋒﹐發炮擊賊。賊屯教場分布抵敵﹐忽見步騎大兵蔽嶺下﹐驚潰﹐奔舟不及者竄伏山峒。我師環布海岸﹐策應舟師擊賊。鄭經披靡﹐退屯浯嶼。我師以炮火擊之﹐經船退泊浯嶼之外﹐尙有大船七﹑八百﹐小者無算。耿繼茂發藩標﹑督標﹑並延﹑建﹑邵三府兵焚剿山峒餘寇。復令提督施瑯領漳﹑泉兩路水師﹐同鄭鳴駿﹑陳輝﹑楊富等會合夾板船﹐二十四日直抵浯嶼﹐賊棄船宵遁。黃廷議欲再守數日﹐周全斌以爲船多被夷炮打壞﹐不如退屯銅山南嶼﹐遂棄廈門﹑金門兩島而去。

先是﹐李總督出示﹐準島中百姓入界。思明州知州黃而輝啟鄭經﹐準島民渡海。下令三日﹐而陳永華復啟鄭經禁之。至是大兵入島﹐盡收廈門﹑金門城垣房屋焚毀﹐遺民尙數十萬﹐多遭兵刃﹐男婦系累﹐童稚成羣﹐若驅犬羊﹐連日不絕。而投誠兵所至搜掠財物﹐發掘家墓﹐至剖建國公鄭彩之棺而殘其屍。墮城焚屋﹐斬刈樹木﹐遂定其地﹔而「嘉禾斷人種」之讖應焉。

十二月﹐兵部差郎中紀振疆﹑筆帖式布蘭頌賞福建將士。

靖南王耿繼茂奏﹕『鄭成功在臺灣﹐因其子鄭經擁兵抗拒﹐驟發顚狂﹐於五月初八日齩指身死』。

鄭經在銅山﹐人心離散﹐營鎭多叛﹐而廈門﹑金門之舊將﹑殘兵﹑官員﹑紳士無船可泛者﹐或投誠﹐或逃遁﹐流離失所﹐死亡殆盡矣。

甲辰﹝康熙三年﹞

正月十三日﹐兵部奉上諭﹕『鄭芝豹母在福建投誠﹐爾部卽傳諭芝豹﹐念豹母投誠﹐寬其罪﹐卽行釋放安插﹐歸旗居住』。

鄭經駐銅山﹐諸軍乏糧。周全斌欲襲洪旭而並其船﹐洪旭亦防之。值海風大作﹐船各飄開﹐全斌遂率其眾入漳投誠﹐後封承恩伯。而洪旭以杜輝守南澳﹐輝亦掠其輜重投誠。

二月﹐授海島投誠將士阮美﹑鄭繩安左都督﹐鄭嘉玉﹑阮驊右都督﹐焦華嶽都督同知﹐林鸞﹑陳大興﹑杜卿﹑王鼎勛﹑髙捷﹑李隆﹑陳忠義﹑阮復曾﹑林朝褒﹑張太都督僉事。

福寧總兵吳萬福報﹕『僞逆阮春雷據長腰﹑東蚶外島﹐阻海爲巢﹔浙寇張煌言近復與之合■﹝舟宗﹞。福寧向無水師﹐艱於航海。臣萬福招撫僞鎭林國梁等兵丁船艘﹐我兵借以利濟一時﹐水陸並進﹐分頭夾剿﹐擒斬賊將﹐焚其巢穴。積年負固之賊﹐殄滅無遺。煌言﹑春雷僅以身免。陣擒僞將阮定﹑江春﹑王尊等﹐解赴軍前正法』。

靖南王耿繼茂疏報大捷﹐奉旨﹕『阮春雷﹑張煌言竊據長腰﹑東蚶等島﹐合■﹝舟宗﹞狂逆﹐官兵奮勇擒斬賊將﹐奪獲船隻﹐焚毀賊巢。僞鎭林國梁斬煌言弟張嘉言﹐殺兵奪船﹐帶領家口投誠﹐身𨿽負傷﹐奮勇自救﹐以所帶兵船同官兵搗賊巢穴﹐克奏虜功﹐深可嘉尙﹐與尋常投誠不同﹐著從優議敍』。

三月﹐鄭經同馮錫範﹑陳永華等率餘眾回東寧。工官馮澄世一船爲其家丁所迫﹐自投海中死。洪旭以二十舟候黃廷同行。時黃廷部下兵將多不欲行﹐議欲使其子而輝﹑婿吳朝宰率眾投誠﹐而自已帶家眷與洪旭往東寧。適黃梧遣陳克竣來招降﹐黃廷遂入漳投降﹐後封慕義伯。洪旭獨往東寧。

七月﹐寧波水師左路協鎭常�塘報﹕『本月投誠效用將孫惟法等﹐於普陀山先遣兵丁扮作僧人﹐擒獲僞兵部張煌言﹐銀印一顆﹐銅印九顆﹐並伴當人等』。二十六日﹐差官二十員獲送到省。二十七日﹐部院趙廷臣於公衙門見煌言﹐問﹕『屢屢相請歸順﹐因何不從』﹖煌言答﹕『我已立意出家爲僧﹐不願再用。今被擒﹐惹萬民笑罵﹐惟求速死』。部院言﹕『旣系謀臣﹐我朝必有重用。旣立意爲僧﹐何不先繳敕印』﹖煌言不答。九月﹐煌言不食﹐病不死﹐在杭日賦詩見志﹐並賦滿江紅等詞﹐人多傳誦之。初七日﹐奉旨腰斬煌言於市。煌言角巾﹑朱履﹑葛袍﹐從容就戮。投誠將士請收葬煌言﹐趙廷臣不許。子張奇觀﹐鎭海大將軍劉之源收爲養子﹐年十餘歲﹐亦奉旨見殺。

七月十九日﹐內大臣會議﹐以福建水師提督施瑯爲靖海大將軍﹐以承恩伯周全斌爲副﹐同慕仁伯陳輝等合營往剿臺灣。差內院他赤哈哈番柰松尼﹑兵部筆帖式敖愷賫敕諭一道﹑銀印一顆﹐往福建商議軍機。

靖南王耿繼茂奏﹕『荷蘭出海王於八月十六日帶番船十隻﹐番兵一千抵閩安鎭外﹐臣等會同延請至公衙門﹐優禮款待﹐約定九月二十邊開駕至圍頭取齊﹐於十月初旬往澎湖攻打賊巢﹐候風便進取臺灣。理合奏聞』。

己已﹝康熙四年﹞

四月﹐靖海將軍施瑯等出洋﹐未至澎湖溝﹐颶風大作﹐各船飄散﹐不能相顧﹐皆引還。未幾﹐召施瑯入京﹐加伯銜﹐爲內大臣歸旗。其餘降將﹐亦多以協鎭副參遊守補用。

丙午﹝康熙五年﹞

丁未﹝康熙六年﹞

部議分撥海上投誠兵移駐外省。先撥慕義伯黃廷駐河南鄧州﹐隨召承恩伯周全斌入京。遵義侯鄭鳴駿病故﹐其子纘成襲侯。慕恩伯鄭纘緒病故﹐其子修典襲伯。皆召入京歸旗。其標下兵及別鎭兵各給行糧﹐分駐於浙江﹑江南﹑江西﹑湖廣﹑河南﹑山東﹑山西﹑四川諸省﹐屯墾荒田﹐給其牛種﹐免其六年租稅。將領或督墾﹐或撥在督撫提鎭等衙門效勞。文官赴部候補。

戊申﹝康熙七年﹞

已酉﹝康熙八年﹞

鄭經在東寧﹐以陳永華理國政﹐馮錫範管侍衛﹐劉國軒管鎭兵。忠振伯洪旭病故﹐其子洪磊及永華之侄陳繩武等皆任用。

鄭經攺天興﹑萬年二縣爲州﹐置鳳山﹑諸羅二縣。課耕種﹐通魚鹽﹐安撫土番﹐貿易外國﹔向之憚行者﹐今喜爲樂土焉。

浙江投誠將都督僉事孔元璋請往臺灣招撫。朝議遣兵部尙書明珠﹑侍郎蔡毓榮至泉州議款。明珠遣加卿銜興化府知府慕天顏與孔元璋同渡海至臺灣往議。鄭經宴犒甚盛﹐請通市封貢如髙麗。冠帶不薙發﹐遣柯平﹑葉亨到泉州同議。明珠畱其使不遣﹐再遣天顏入臺灣申前命﹐必薙發如內郡。經怒﹐折辱使臣﹐困苦之﹐以畱使爲辭﹐將發兵擾閩地。明珠命歸其使﹐款議遂絕﹐而數年之間﹐海上亦相安無事。

卷四

庚戊﹝康熙九年﹞

辛亥﹝康熙十年﹞

壬子﹝康熙十一年﹞

癸丑﹝康熙十二年﹞

十一月﹐平西王吳三桂據雲南﹑四川﹑貴州以叛﹐遂陷湖南嶽州諸郡縣﹐稱大周元年。初﹐平南王尙可喜疏稱歸老遼東﹐而畱其子安達公之信襲鎭廣東﹐朝議許之﹐並令舉家歸旗。平西﹑靖南相繼疏請﹐俱報可。至是平西反。乃命平南﹑靖南仍畱駐鎭。時耿繼茂已死﹐耿精忠襲王。三王交通逆命﹐𨿽復停畱﹐而反謀益決。

甲寅﹝康熙十三年﹞

三月十五日﹐耿精忠據福建傳各官入府議事﹐伏甲執總督範承謨﹑巡撫劉秉政以叛。知府王之儀﹑建寧同知諭三畏走出被殺。範承謨被拘。以劉秉政爲僞統制使﹐鄕宦蕭震爲僞布政使﹐自稱「總統兵馬上將軍」﹐移檄各府州縣﹐俱望風而降。

十九日﹐耿精忠檄至泉州﹐提督王進功是夜縱諸將焚燒南街﹑西街譙樓﹐殺掠到晚﹐紳庶無遺﹐傳檄各屬縣皆降。興化鎭馬惟興劫興化﹐守備郭維藩劫惠安﹐獨同安城守張學堯﹑晉江水師營李尙文所部無犯。

耿精忠再遣通事黃鏞至臺灣。初﹐耿精忠將拒命﹐遣鏞通鄭經請師爲聲援。至是﹐又遣鏞見鄭經﹐請以舟師由海上出江南﹐而己統陸師出浙江。鏞回言﹐海上船不滿百﹐兵不滿萬﹐精忠始輕之。

耿精忠以黃梧爲僞平和公。梧病疽﹐受印不數日﹐疽壞而死﹔其子黃芳度襲封﹐管其兵。

駐防漳海道陳啟泰黨於範承謨﹐與精忠有隙﹐聞變﹐先殺家屬十餘人﹐乃自縊。陳爲官則甚貧﹐於死則甚烈。

漳浦鎭劉炎﹑海澄鎭趙得勝俱降耿。福寧鎭吳萬福貪刻失將士心﹐謀拒耿﹐眾不從。耿精忠遣僞都尉曾養性督兵至﹐萬福出降﹐養性誘殺之﹐並其兵﹐遂乘勝長驅至平陽﹐總鎭蔡朝佐降﹐溫﹑處二府望風皆下。

四月﹐潮州總鎭劉進忠降耿﹐密請師﹐耿令劉炎率兵會之﹐夜攻同城﹐續順公沈瑞並其兵。精忠召王進功﹐至福州﹐畱之﹐徵其兵。

鄭經遣協理禮官柯平至福州報命。時耿聲勢已振﹐謾應曰﹕『鄭世藩來﹐甚喜﹐但兵多餉少﹐各分地自戰可也』。由是兵端遂起。

鄭經親軍侍衛馮錫範﹑鎭將劉國軒率舟師數十﹐兵數千﹐先至廈門。

耿精忠檄諸路兵出關。黃芳度遣黃翼領兵千人應命。趙得勝不從﹐與馮錫範陰約﹐以海澄歸命於鄭經﹐隨將兵進攻同安。

王進功之入福州也﹐耿精忠調張學堯鎭泉州﹐以化尙蘭代守同安。鄭經兵至﹐尙蘭迎降。獲學堯家眷。學堯聞變趨回﹐施福引之﹐俱降鄭經。

五月﹐鄭經至思明州。以趙得勝爲左提督﹐封興明伯﹔張學堯爲左先鋒鎭﹐化尙蘭爲仁武鎭。遣人至精忠處﹐議撥地方安插船隻兵丁﹐精忠不答﹐又禁買竹木麻繩修船等物﹐遂成仇隙。至是﹐耿精忠聞同安之失﹐乃遣王進率步卒千餘人入鎭泉州﹝王進號王老虎﹐原任漳州副將﹞。時提督五營兵將不肯應調。王進至﹐與城守賴玉相詰納﹐用提標守備戴國用爲爪牙﹐勒王進功家眷入省。耿精忠復遣兵接應﹐兵將至﹐進功之子藩錫與其屬楊靑等議先發以制之。

六月初一日﹐王藩錫以提督夫人之命召諸將議事﹐誘賴玉﹑戴國用﹑李尙文等執之﹐率兵攻王進。進走登塗門樓﹐意气自若﹐提標兵散而無統帥﹐相持至晚不決。進恐海船至﹐更深整隊出城西去。

初三日﹐藩錫等殺賴玉﹐分其屍。初四日﹐絞殺戴國用﹐釋李尙文﹐迎鄭經入城。鄭經以藩錫爲指揮使﹐暫理提督軍務。

黃芳度襲殺漳州城守劉豹。豹﹐耿氏所署也。鄭經遣人諭之﹐芳度遂降﹐封徳化公﹐授前提督﹐漳屬錢糧聽其徵給。芳度終不自安﹐遣人間道賫密疏入京。

七月﹐平南王尙可喜遣兵圍劉進忠於潮州。耿精忠不能救﹐進忠納款於海上。鄭經遣援剿後鎭金漢臣率舟師援之。以進忠爲右提督﹐封定虜伯。

九月﹐耿精忠以步騎二萬﹐遣漳浦新降總兵劉炎同王進攻泉州。鼓行至惠安﹐肆行焚掠。鄭經命劉國軒督諸鎭﹐並統五營兵禦之﹐對壘逾旬﹐進退屯楓亭﹐列營二十餘里。

十月﹐國軒兵至塗嶺﹐嚴陣會戰。王進見前陣皆新募之兵﹐直前奮擊之﹐兵皆懼怯死戰。國軒令許耀分兵襲其後﹐焚其營壘﹐進兵大敗。國軒追至興化城外﹐三日夜而還。

十一月﹐僞周吳三桂遣禮曹錢點聘於海﹐值鄭﹑耿交惡﹐回報。復遣禮曹員外周文驥至海和解。

劉炎在漳浦﹐不降鄭經﹐密請援於耿逆。耿遣兵會之。至平和﹐鄭經檄黃芳度擊走之。耿逆復遣其親軍都尉徐鴻弼從間道入漳浦。鄭經以馮錫範﹑趙得勝督諸軍攻之。徐鴻弼﹑劉炎會雲霄鎭劉成龍合兵迎戰於羅山嶺。右虎衛何佑揮軍擊之﹐鴻弼等大敗﹐走回城。馮錫範以紅夷大炮擊入城中﹐劉炎等大懼﹐同鴻弼﹑成龍俱出降。

十二月﹐趙得勝督諸軍援潮州﹐與平南王兵戰於黃岡﹐大破走之﹐潮圍始解。初﹐進忠被圍﹐金漢臣一軍殲焉。進忠極力守禦﹐將及半載。至是﹐廣兵燒營而遁。

鄭經分設六官﹐名曰協理﹕洪磊爲吏官﹐楊英爲戶官﹐鄭斌爲禮官﹐柯平爲刑官﹐楊賢爲工官﹐兵官缺。置六科都事﹑都吏﹑察言司﹑承宣司﹑賓客等司。陳永華爲總制畱守﹐兼管勇衛﹐馮錫範爲侍衛﹝二衛皆親軍﹞﹔薛進思爲左武衛﹐劉國軒爲右武衛﹐何佑爲左虎衛﹐以施福爲五軍﹔其左右先鋒及諸鎭營皆聽五提督調遣。凡文武事宜﹐皆贊畫參軍陳繩武﹑侍衛馮錫範主之。

初﹐鄭經之來思明州也﹐兵饟取給於東寧。洪磊承其父洪旭遺命﹐助餉銀十萬兩﹐至是兵眾餉多﹐轉運不給﹐乃以六官督比紳士富民以充之。以鄭省英爲宣慰使﹐總理各府州縣錢糧。百姓年十六以上﹑六十以下﹐每人月納銀五分﹐名曰「毛丁」﹔船計丈尺納稅﹐名曰「梁頭」﹔特設各府鹽司﹐分管鹽場﹐以給兵食。

乙卯﹝康熙十四年﹞

正月﹐耿賊遣張文韜至鄭賀正議和﹐送船五隻。鄭經遣禮官鄭斌報之﹐約以楓亭爲界。自是鄭﹑耿交好。

二月﹐永春馬跳峯寨民呂華不服鄭氏徵派﹐薛進思圍之。三閱月不下。知縣鄭時英諭之出降﹐釘殺之﹐家族發淡水充軍。

續順公沈瑞駐饒平﹐劉進忠攻之不克。廣兵來援﹐何佑遇之於百子橋﹐破走之﹐瑞出降﹐攺封懷安侯。

流洪經略承疇胞侄士昌﹑天恩﹑天倫及眷口於東寧之狼嶠﹐從公論也。流前進士楊明瑯及眷口於狼嶠﹐以其過崇禎帝梓宮不下馬﹐又修南安縣誌以海上爲海寇也。後皆死於流所。知南安南縣事劉佑云﹕『洪經略未必盡是﹐鄭國姓未必盡非』。鄭經悅其言﹐召之﹐已逃回籍矣。

五月﹐劉進忠請海師南下﹐鄭經許之。初六日﹐鄭經入海澄﹐遣鄭斌入漳﹐慰諭黃芳度﹐或束兵入見﹐或統兵隨徵。芳度終不受命﹐密調回黃翼出關之兵。耿逆移檄召之﹐亦以疾辭。鄭經遂定攻城之計。

劉國軒率諸鎭兵至潮﹐與進忠規取屬縣之未附者。安達公尙之信悉力守禦﹐相持日久﹐糧乏兵病。之信調兵十餘萬盡銳來攻。國軒自新墟寨一日一夜退至鱟母山﹐以餘糧露載車上﹐宣慰使洪磊懸金以賞有功﹐軍心稍定。進忠與國軒議曰﹕『之信大兵必從小路而來﹐出我不意﹐須得勁將當之﹔惟何佑可任﹐然不可言其故﹐恐其心怯。子可嚴陣以待﹐而余將騎兵背城以爲應援』。國軒從之。是夜見敵營從大路火光照耀﹐進忠發大炮擊之﹐見火光不動。進忠曰﹕『是空營也﹐我兵可安寢以待』。次日﹐之信率兵從小路而來﹐何佑見大隊突至﹐欲退不可﹐冒死直前﹐奮勇擊之﹐無不以一當百。之信大敗走。國軒等窮日夜追之﹐殺死不計其數。是役也﹐佑以饑率數千破敵兵數萬﹐由是何佑之名﹐大振粵東。佑﹐別號「何錐子」。

六月﹐鄭經自海澄移檄萬松關﹔黃芳度令其下俱薙發﹐率兵拒守﹐不降。遣其兄芳泰突圍入粵請援。鄭經進攻不利﹐援剿後鎭萬宏云梯登城﹐中炮死。鄭經乃築長圍以困之。調何佑從潮州先攻平和縣﹐守將賴升降﹐諸屬縣皆下。

十月﹐海澄公標將吳淑以漳州降於鄭經。初﹐淑投誠屬公標﹐黃梧待之厚﹔將死﹐呼淑托曰﹕『吾兒年少﹐君可保全之』。及城被圍日久﹐淑謂其弟潛曰﹕『我本鄭氏降將﹐公𨿽待我厚﹐我負罪於先藩實深。今世藩待我眷族﹐恩尢加重﹐豈可反圖逆命』﹖遂以初六日開城出降。鄭經兵入﹐芳度倉皇投開元寺井而死。獲其將黃翼﹑蔡龍﹑朱武﹑張濟﹑戴麟﹑陳驥﹑黃管等﹐皆斬之。沒其家。剖黃梧棺戮屍斬首﹐並芳度首揭竿以徇眾。有議發梧祖塋者﹐鄭經曰﹕『罪止其身﹐與先死者何預』﹖不許。後朝命贈芳度爲忠勇王。時芳泰往粵求援﹐會其兄芳世由汀州至永定﹐亦以是日破永定縣﹐聞漳州陷﹐乃大掠而遁。鄭經以吳淑爲後提督﹐吳潛爲戎旗二鎭。

十一月﹐鄭經令龔淳往日本取回鄭泰所寄之銀。淳乃泰委寄之人﹐並執有收票可據。先是﹐兩家紛爭﹐日本王皆不肯與﹔至是﹐番人皆混開支銷銀凡四十五萬﹐僅得二十六萬而回。

丙辰﹝康熙十五年﹞

正月﹐鄭經以右虎衛許耀﹑前衝鎭洪羽等率師會在潮諸將攻取廣東州郡。

二月﹐平南王昏病日甚﹐會僞周師克肇慶﹑韶州等處﹐廣州人人自危。駐韶諸軍聞報﹐燒營而遁。劉國軒﹑劉進忠﹑何佑等分南北兩路而進。碣石鎭苗之秀軍程鄕﹐其妻在汛﹐遣人迎降﹐仍勸之秀納款﹐鄭經許其回鎭碣石。國軒等水陸並進﹐圍惠州﹐攻博羅不下﹐旋下長樂﹑新安﹑龍門等縣。之信窮蹙﹐遂乞降三桂。三桂封之信爲輔徳公﹐檄讓惠州於經。之信檄提督嚴明撤守兵回廣﹐遣使饋弓馬﹑幣帛通好於鄭氏。鄭經乃以國軒鎭惠州。東莞守將張國勛亦降鄭經﹐經以爲後勁鎭。自是鄭與吳分界而守。

五月﹐耿逆調汀州鎭劉應麟兵出關﹐應麟不從﹐密通款於鄭經。經乃遣吳淑統兵﹐馳書於精忠﹐言欲假道汀州以出江右。耿賊遣兵防城﹐應麟懼其圖已﹐率所部出掠瑞金﹑石城。吳淑兵至﹐應麟與之合兵共攻汀州﹐遂下之。鄭經以應麟爲前提督。

七月﹐鄭經調劉進忠出師﹐進忠稱疾不行。進忠自潮州定後來見﹐鄭經待之禮意疏略﹐見左右用事者皆錄錄﹐知不足與有爲。及取汀州﹐嘆爲失計。至興寧﹐與諸將不協﹐流言日起﹐遂稱病回潮﹐陰爲自守之計。

九月﹐耿賊師出浙江者爲總督李之芳所扼﹐多被摧敗﹐朝命遣康親王提兵乘機入閩。耿賊兵出江西者爲總督蔡毓榮及滿洲兵移駐防兵合力拒之﹐耿兵大敗﹐廣信遂失。旣而棄建昌不守﹐大勢已潰。又聞汀州已破﹐耿賊益憂內顧﹐諸將遂密謀﹐詐作耿賊投誠獻關。耿賊聞變﹐大懼﹐收王進﹑範承謨﹑蕭震絞殺之﹐欲乘船奔海﹐爲都尉徐文耀所脇﹐不得出城。遣王進功回泉州取救兵﹐密囑曰﹕『我忍死以待也』﹗然延建已失﹐不得已於十九日薙發迎康親王入福州。後耿賊入京﹐與徐文耀及諸將領皆伏誅。

興化守將馬成龍以城降於鄭氏﹐鄭經令許耀率兵赴之。

十月﹐鄭經令許耀督諸軍進取福州﹐駐師烏龍江﹔許耀驕縱﹐諸將不服﹐飲酒嬉戲﹐不知軍事。大兵渡江﹐有議於半渡擊之﹐不聽﹔旣登岸﹐倉皇出戰﹐先鋒死鬭﹐不能分兵救援﹐及少卻﹐又不殿後﹐引兵先走﹐委棄輜重器械不可勝計。鄭經乃遣趙得勝﹑何佑屯興化以代之。

耿賊檄曾養性等自溫州航海回閩﹐朱天貴以舟師降於鄭氏﹐其餘逃入福州。鄭經遣奇兵鎭黃應邀擊之﹐獲巨船數十艘。

十一月﹐精忠邵武守將楊徳獻款於吳淑﹐淑入據之﹐始請盟。

十二月﹐大兵至邵武﹐吳淑禦之。時大雪嚴寒﹐諸軍冒雪涉溪拒戰﹐皆大凍﹐不能支。遂棄邵武﹐退札汀州。大兵進至建寧縣﹐薛進思守汀﹐聞之驚懼失措。劉應麟願傾貲餉兵固守﹐進思猜疑不從﹐棄城而走。應麟奔潮州依劉進忠﹐發憤病死。

平南王尙可喜於九月病故﹐之信遣使報訃﹐並請其妹奔喪。妹﹐沈瑞叔母也。鄭經許之﹐並遣使弔喪。僞周封之信爲輔徳親王。

丁己﹝康熙十六年﹞

正月﹐大兵至興化。時鄭軍銳气已喪﹐何佑又與趙得勝不睦﹐疑其納款於我﹐戰敗不救﹐得勝死之﹐何佑奔回泉州。

二月初九日﹐大兵至泉州。鄭氏守將林定無備﹐城陷﹐標將林孟﹑參宿營謝貴死之。林定素與民相安﹐逃於民間﹐削髮走免。諸軍潰散。

十九日﹐大兵至漳州。鄭經倉皇登舟﹐至海澄﹐棄而不守﹔至廈門﹐欲回東寧﹐百姓號哭攀畱。角宿營吳桂整兵防守﹐泉賴以安。繼而餘眾稍集﹐乃遣水師防衛分汛而守。

鄭經祭趙得勝﹐親臨哭之。斬薛進思﹝原姓名斐徳﹞﹐許耀捆責。耀病痢﹐不數日死。何佑﹑吳淑戴罪自效。

鄭經遣諸將家眷搬回東寧。王進功﹑沈瑞﹑張學堯等陸續起程。劉炎以母老病﹐至外洋勒兵劫船﹐乘風下碣石衛﹐依苗之秀﹔後投誠至京﹐流徙寧古塔。

三月﹐鄭氏諸將退集思明州。時兵餉不給﹐乃分汛南北地方﹐措餉召募。以前虎衛林升﹑水師樓船中鎭蕭琛等駐晉南及定海﹑福寧一帶地方﹔以後提督吳淑﹑揚威前鎭陳昌﹑戎旗一鎭林應﹑奇兵鎭黃應等駐同安至揭陽﹑潮陽一帶地方。

漳浦巫者朱寅挾左道﹐詭稱朱三太子﹐聚集海上殘兵二百餘人﹐於十九夜襲泉州﹐攀堞而上﹐鳴鼓揚旗﹐從開元寺前至西街。守兵以爲海師復至﹐乃於雙門前發一大炮。寅乃抽回出城而去。人以爲神﹐附者日眾﹐屢戰皆勝﹐蔓延於漳﹑泉屬縣﹐凡深山窮谷巖寨﹐無所不到﹐派糧以食。頭裹白布﹐時人謂之「白頭賊」。

六月﹐劉進忠擁兵觀望。鄭經遣戶官至潮徵餉﹐不應﹔買運﹐又閉糴﹐獻款於僞周。尋歸王朝﹐磔死燕市。

劉國軒在惠州﹐尙之信旣歸命﹐孤城難守﹐鄭經遣水師迎之﹐乃率所部航海而歸。

朝命以黃芳世襲封海澄公﹐授汀漳總鎭。公標守備黃蘭授海澄總鎭。芳世請兼水師提督﹐許之。芳世至閩﹐驕傲﹐專用北兵﹐人心不附。

三桂將韓大任據守吉安﹐大兵圍之經年﹐無援﹐乃造小舟於城內﹐乘夜以繩引舟﹐截江渡兵﹐潰圍走入閩界﹐欲下海﹐有信通於鄭氏。

十月﹐鄭經遣何佑等至南靖小溪收兵﹐吳淑等至長泰﹐紮天成寨以遙應之。大任意以糧盡﹐就閩省投誠。後歸旗﹐旋從大兵徵噶爾旦﹐衝陣而死。

十二月﹐大兵圍吳淑於天成寨﹐朱寅率眾來援﹐吳淑乃突圍而出。

康親王遣漳﹑泉二知府同泉紳黃志美等照朝鮮例與鄭氏議和﹐鄭經不從﹐亦無報使。

戊午﹝康熙十七年﹞

正月﹐泉州提標兵巡界﹐駐日湖鄭氏水師四營陳升擊之﹐大爲所敗﹐標兵乘勝侵掠東石等處。

二月﹐鄭經以劉國軒爲中提督﹐總督諸軍﹐後提督吳淑爲副。初十日﹐國軒督軍至海澄攻玉州﹐我守將劉宗降﹔徇三■﹝氵義﹞河﹑福滸皆下。十八日﹐進取江東橋。我守將王重祿﹑呂韜等奔潰﹐遂燒斷橋梁以絕漳﹑泉大路。漳州援兵至﹐國軒分兵擊敗之。三戰三捷﹐軍聲大振。二十三夜﹐取石碼﹐獲我守將劉符﹑楊朝宗﹐遂軍於祖山頭﹐以逼海澄。我副都統孟安等自潮來援﹐國軒退屯石碼﹐築垣拒守﹐仍分兵屯漳州郭外。我提督段應舉自泉州來﹐寧海將軍喇哈達自福州至。平南將軍賴哈自潮州來﹐先後應援。國軒倏水倏陸﹐我滿漢諸軍疲於奔命。

三月初一日﹐國軒列陣郡東赤嶺﹐我兵背城迎戰。鄭氏前虎衛林升一軍當其鋒﹐殺傷相當。朱寅統兵紮天寶山以牽漳兵之勢﹐黃芳世擊敗之﹔寅遁入長泰。國軒樹柵雙橋一帶﹐離漳數里。滿漢諸軍會議﹐以一股同黃芳世紮水頭山灣腰樹﹐一股紮鎭門安炮以斷其往來水路。國軒偵知﹐十一日黎明焚營撤兵。漳兵意其遁也﹐少頃﹐舉帆直抵水頭登岸﹐涉嶺進戰。芳世素不知兵﹐又與滿將不協﹔吳淑攻之﹐戰敗墜馬﹐遇救得免﹐走入漳城﹐病月餘死。

自水頭之敗﹐海澄餉道阻絕﹐段應舉會綠旗兵及滿洲將軍滿兵數萬﹐列營祖山頭。十八日午刻﹐國軒兵至﹐應舉揮兵迎敵﹐何佑少卻。江勝﹑吳淑等繞出祖山頭之背﹐國軒督勁卒登山﹐直衝滿漢兵。滿漢兵敗走﹐眾大潰。國軒又以疑兵截漳州大路﹐滿漢兵棄輜重﹐自相蹂踐﹐奔入海澄。國軒連夜令軍士鑿塹﹐一人一尺﹐引江水環城圍之﹐外又鑿溝數里﹐沿堤兩岸﹐安炮守之。由是內外阻絕。

是月﹐吳三桂以初三日稱帝於衡州﹐國號僞周﹐僭元昭武。

四月﹐朝命召總督郎廷佐入京﹐以布政司姚啟聖代之。勒巡撫楊熙致仕﹐以按察司吳興祚代之﹐調江南提督楊捷代段應舉。援兵四集﹐屯筆架山以救海澄。

五月﹐劉國軒以筆架山南小寨懸崖﹐狀如掛燈﹐俗呼「燈火寨」﹐下臨大溪﹐順流可通海澄﹐問誰可扼守﹖吳淑請行。乘夜率兵進寨﹐天明﹐寨柵完備。初十日﹐滿兵發炮攻擊﹐連夜不絕。淑令軍士穴地藏身﹐無死傷者。馳報國軒﹐以爲乘夜發炮﹐意不在寨﹐當別防之。信至﹐滿漢兵齊至振﹝振字衍﹞祖山嶽嶺﹐破林彪﹑張鳳二營﹐鳳戰死。又進攻林升營。國軒援兵至﹐姚啟聖之子姚儀統韓大任降兵﹐以牛載土囊塡溝﹐至第三重﹐國軒發大炮齊擊之﹐死者無數﹐滿漢騎兵多塡於塹﹐遂進去。時京中上諭有能救海澄者及城中兵將有能拔圍而出者﹐皆重賞。柰國軒鑿塹通潮﹐圍至數重﹐不可復救矣。

六月初十日﹐國軒攻海澄﹐陷之﹐段應舉﹑穆伯希佛自縊死﹐黃藍不知所終﹐獲孟安﹑馬虎等滿漢官三十餘員﹐皆釋之﹐授銜給俸。滿兵千餘﹐遷之東寧。時城中滿甲二千﹐馬八千餘匹﹐綠旗城守兵二萬餘﹐圍八十三日﹐糧盡殺馬而食﹐馬盡﹐屑馬骨食之﹐死亡及泅水而出者過半。閩省震恐﹐諸援兵退守漳郡。

朱寅下海﹐封爲蕩虜將軍﹐攺名蔡明義﹐歲餘病死。

國軒議乘虛攻泉州﹐吳淑分兵下長泰縣。國軒兵至同安﹐都統雅大裏走回泉州﹐擒鄕兵總黃朝光斬之﹐與何佑﹑江欽﹑楊徳數十騎離隊伍先行﹐至泉城﹐循淸源山至東嶽廟相視營地。城中兵不敢出。久之﹐隊伍始至﹐紮營於平地﹔城中兵終不敢出。

七月﹐國軒水陸並進。江欽攻南安﹐殺守將。諸縣守兵相繼棄城走﹐遂取南門橋銃城。載龍熕及大銃數十號攻南門城﹐城崩壞四十餘丈﹐盡爲平地。城內再築短墻以守。我城守馬勝等以釘釘船板鋪於地上﹐兵入城無踔足處﹐損傷甚多。會天大雨﹐城竟不拔。鄭兵圍泉州兩月﹐援師四集。將軍喇哈達從漳平問道出安溪﹐巡撫吳興祚同浙江提督石某由白鴿嶺出永春﹐江南提督楊捷由廣橋進河市﹐三路會師﹐至南安﹐皆未敢向前。將軍又調水師林賢﹑黃鎬等出閩安鎭﹐遙爲聲援。

八月﹐鄭氏水師鎭總督蕭琛守定海。林賢等舟師至﹐琛戰船不先期整頓﹐議以舟寡且小﹐欲據上流牽制之。水師五鎭章元鎭欲先發制人﹐率所部十舟進戰。林賢等擊之﹐元鎭眾寡不敵﹐阻風逐流﹐一軍盡沒﹐被擒入福省殺之。蕭琛不防備﹐遇敵大潰﹐退泊海山﹐遂妄報福州水師大至。鄭經遂令劉國軒退兵﹐以守思明。國軒於二十四日退兵下船﹐隔三日﹐城中兵始敢出。鄭經召回蕭琛斬之﹐以援剿左鎭陳諒﹑後鎭陳起明督朱天貴等水師防禦北船。

僞周主吳三桂病死衡州﹐孫世璠僭立。其侄應奇守嶽州﹐驕而貪﹔大兵攻之﹐棄嶽州遁回﹐於是湖南﹑雲貴皆不守﹐遂亡。

九月﹐劉國軒入江東橋﹐至長泰﹔滿漢兵遇之﹐皆披靡。乘勝長驅至耿精忠營﹐衝之﹐馬中炮﹐掀國軒墜地﹔有滿洲披甲前蒙國軒釋放﹐遇之﹐以己騎授國軒﹐始走免。滿洲主將詢知﹐怒而殺之。國軒出江東﹐守三■﹝氵義﹞河﹐列營觀音山﹐與滿漢諸軍營壘相望。

十月﹐時鄭氏漳泉縣屬盡棄﹐惟據守海澄。姚啟聖等難於復命﹐乃遣人至海議息兵安民﹐意欲得海澄也。鄭經竟不從。

十二月﹐再議遷界。甲寅之變﹐閩當遷民﹐悉復故土。丙辰﹐八閩已復﹐康親王疏請遷界累民﹐罷之。至是﹐督撫請再遷﹐從之。

己未﹝康熙十八年﹞

正月﹐時𨿽設界﹐而海汛往來內地﹐派糧如故﹐朝議上自福寧﹐下及詔安﹐三十里﹝內﹞﹐量地險要﹐築小寨﹐屯守兵﹐限以界墻。由是瀕海數千里﹐無復人煙。先是﹐鄭氏諭思明州每月每戶輸米一斗﹐自二月起每戶再加一斗。劉國軒請停文武官俸﹐自出糧餉兵三月﹔從之。

三月﹐姚啟聖以果堂寨迫近江東橋﹐欲發兵守之。國軒偵知﹐同吳淑發兵入據其寨。漳兵至﹐擊走之。

鄭經自定海失守﹐以朱天貴守海壇﹐陳諒爲水師提督。於廿九日早﹐各船乘南風迅發﹐進泊定海。福州集船百餘號﹐由五虎門而出。陳起明﹑朱天貴率熕船衝■﹝舟宗﹞而入﹐擊破十餘船﹐獲大烏船一隻。值大風暴起﹐福船收入五虎門﹐海船收泊海壇。

四月﹐陳永華啟請元子克■﹝臧上土下﹞爲監國﹐時年十六﹐號曰「監國世孫」。

六月﹐鄭經命鄭時英駐東石督餉。時禁界鹽貴﹐居人多私來東石販鹽。時英獻策﹐欲掘沿海鹽埕﹐則利盡歸於海。鄭經乃檄林升令楊忠率兵在潯尾掘南北場鹽埕。忠至深滬﹐捨舟登岸﹐發掘兩日夜﹐兵不就船。竿頭守將密請泉城大隊兵至﹐四面合攻﹐忠力戰不支﹐中炮沒於海﹐餘眾死傷逃亡過半。界禁旣嚴﹐私販亦絕。

七月﹐國軒築潯尾寨﹐一夜而成。同安守將兵至﹐擊走之。復築丙洲城。由是同港八漿船不敢出。

朝命以萬正色爲福建水師提督。正色﹐晉江人﹐歸誠授參軍﹐以四川朝天關之功升嶽州水師總鎭。湖南平﹐遂擢是任。

八月初﹐耿逆之變﹐漳浦人江機與楊一豹同時聚眾於江右依耿逆﹐及大兵克復江西﹐招降不從﹐攻之不能克﹐據皇禁山攻掠村社。至是﹐通款於海。鄭經授爲徵夷將軍﹐率眾入閩。建寧守將劉起龍禦之﹐陣傷敗回而死。機足跛﹐號「拐子」﹔一豹﹐靑年勇壯﹔後投誠﹐俱流古寧塔。

九月﹐右武衛林升汛守東石﹐取給軍餉。及楊忠敗死﹐林升調兵隨徵﹐僅以散卒二百餘人委施廷﹑陳申守寨。時有叛卒入泉城報知﹐城中發馬步數千﹐於廿五日四面環攻。施廷被創﹐陳申戰死﹐寨破﹐兵民赴海死者無數。我朝仍築三寨犄角以守。

十月﹐國軒離漳城五里而軍。時援漳滿漢兵共十餘萬﹐國軒兵只有萬餘﹐營壘咫尺相望﹐指揮自如﹐諸軍畏之如虎。國軒以果堂扼要重地。初八夜﹐率兵就果堂後版尾地方再築一寨。初九日﹐工未就﹐滿漢將軍提督集兵數萬齊至﹐銳不可當。國軒與吳淑﹑何佑﹑林升﹑江欽﹝攺江勝﹞﹐兵不滿二千﹐奮勇死鬭。自午至申﹐衝擊數疊。國軒戒依寨﹐且戰且守。每次發炮﹐無不披靡。陣斬章京巴石兒等﹐其餘帶傷而遁者以數千計。自是奪气﹐兵不敢出。國軒時縱卒數百人﹐皆持鹿銃﹐間以鳥槍﹐渡河衝擊﹐自登土阜﹐據胡牀張蓋而觀之。滿漢兵遇之﹐無不摧破﹐皆堅壁自守不暇。又善用間諜﹐敵人情形﹐纖悉必知。時謂之「劉怪子」。

姚啟聖遣人至海上議息兵。又說國軒使罷兵就撫﹐國軒巽詞以謝。啟聖又設修來館﹐懸重賞。臺灣文武兵將來者﹐次第俱賞銀有差。降者日數百人。時諸軍缺糧﹐國軒一切不禁﹐頭領與兵丁﹐長髮與短髮﹐往來循環﹐而國軒兵額亦不缺。

十一月﹐吳淑守版尾寨。大兵築壘環攻﹐炮聲日夜不絕﹐淑處之宴如。身被傷﹐復染病﹐不以爲意。時值陰雨﹐新築壘垣多壞﹐揮左右避之﹐自踞牀而臥。初八夜二更﹐墻崩壓死﹐舁至思明﹐鄭經親臨哭之。以其次子吳天駟爲建威右鎭﹐統其兵。

十二月﹐姚啟聖﹑吳興祚大集舟師攻廈門﹐題請浙粵水師克期協攻。鄭經調各洋船私船配兵北上﹐以右武衛林升爲總督﹐右虎衛江勝﹑樓船右鎭朱天貴爲左右副總督﹐率諸軍禦之。

庚申﹝廉熙十九年﹞

正月﹐水師提督萬正色及總兵林賢﹑陳賢﹑黃鎬﹑楊嘉瑞督舟師出閩安鎭﹐巡撫吳興祚率兵沿海援之。林升分船三十號守海壇﹐自統船六十號退泊泉州臭塗灣。

二月﹐萬提督至海壇﹐海船俱退至泉州迎敵。萬提督至圍頭﹐朱天貴以七舟衝其■﹝舟宗﹞﹐所向無前。偶海風大作﹐萬提督乘風收各船入泉州港﹐而沿海岸上安炮﹐陸師防守。鄭氏各師無所取水﹐乃退至金門。

鄭經所親幸施福﹐密通姚總督﹐欲爲內應。使授降兵數百人﹐挈眷來歸﹐乘機欲舉事。國軒諜知﹐啟鄭經收殺﹐並及施齊﹝福卽施亥。齊﹐施將軍瑯長子﹞。

鄭經議欲撥國軒兵三千﹐配小船直入泉州港﹐攻萬提督﹐使人持令箭抽兵。時兵已乏糧﹐盡皆潰散﹐國軒禁不能止。守海澄陳昌以城投誠。國軒至廈門﹐知勢不可爲﹐收拾餘眾下船﹐百姓遮道跪畱。

二十六日﹐兵變﹐據掠百姓。鄭經焚演武亭行營﹐盡率將士登舟。協理五軍吳桂收散卒據廈門﹐以待大兵。

二十八日﹐萬提督兵入思明州。

二十九日﹐鄭經至澎湖。朱天貴舟泊銅山﹐姚總督招之﹐遂投誠。二月十二日﹐鄧經回至東寧。

五月﹐東寧地有聲如驢鳴。半路店雨雹﹐大如雞子。

六月﹐鄭氏總制陳永華畫坐﹐見有衣冠甚偉者﹐自稱行災使者﹐欲借其衙署﹐約住三月然後去。永華設席張樂燕之﹐與之譚甚久﹐餘人不見也。卽對衙署借之。

僞承天府豬生子﹐四耳三目﹐前二足向上。

鄭氏令曰﹕『十甲出丁壯一名』。

七月﹐陳永華病故。

十月﹐劉國軒營中豬生子﹐獸身人面。

十一月﹐白气長數丈﹐見於西方。

辛酉﹝康熙二十年﹞

正月二十八日丑時﹐鄭經卒於臺灣僞承天府行臺。三十日﹐馮錫範﹑劉國軒調兵駐臺灣僞承天府﹐會六官議立嗣。經母董太妃與諸公子收監國印﹐克■﹝臧上土下﹞不肯與﹐擁兵自衛。羣議以克■﹝臧上土下﹞乃乳母抱養之子﹐非鄭氏出﹐遂縊殺之﹔妻陳氏永華之女﹐亦自盡。

二月初一日﹐董太妃率世子克塽登位﹐時年十二歲﹐錫範之婿﹐百官朝賀畢﹐太妃起﹐出位﹐諭所以誅監國故﹐以世子付托馮﹑劉等﹐俾竭力匡扶﹐涕淚沾襟﹐眾心大慰。

董太妃以馮錫範爲忠誠伯﹐劉國軒晉爲武平侯﹝初以海澄功封武平伯﹐至是封侯﹞。大赦國中。以經第二子聰爲輔政公﹐領護衛。

三月﹐以經第五子智爲右武驤將軍﹐募兵。

四月﹐以經第三子明爲左武驤將軍﹐募兵。

臺灣僞承天府火災。

五月﹐總督姚﹑巡撫吳﹑陸提諸﹑水提萬題爲報明事﹕『本年四月二十二日﹐據舉人黃金從呈繳僞官傅爲霖密稟﹐內開僞藩於正月廿八日病故﹐三十日縊死其監國長子欽捨﹐二月初一日立泰捨﹐叔侄相猜﹐文武解體﹐主幼國疑﹐時不可失等情到臣等。又據龍溪縣送到僞官廖康芳稟稱相同。俱與臣等密探相符。此乃天亡之時﹐但臺灣孤懸海外﹐統師遠剿﹐時地難測﹐非臣等所敢擅定。會同具題﹐請旨密示﹐臣等遵奉施行』。

六月十六日﹐董太妃卒。時協理刑官柯平已病故﹐陳繩武閒住﹐國事錫範主之﹐兵事國軒主之。

八月二十八日﹐中軍營火。

九月初三日﹐塗輕庭火。

十月﹐賓客司傅爲霖通款事發﹐逃亡﹔廿八日﹐獲之。

十一月初一日﹐誅傅爲霖及同謀宣毅左鎭髙壽﹑都吏陳典威﹐盡殺其子弟﹔續順公沈瑞令自縊﹐家屬入官發配﹝禮官斌之女﹞。

總督姚上疏請攻臺灣﹐力薦內大臣伯施瑯可任水師提督。萬提督言臺灣難攻﹐且不必攻。朝命召見施瑯﹐仍以靖海將軍充水師提督﹐攺萬正色爲陸師提督代諸邁。

壬戌﹝康熙二十一年﹞

正月﹐施將軍出京至閩﹐於廈門各處調兵整船。劉國軒以銃船十九號﹑戰船六十餘號﹑兵六千人﹐撥諸將守澎湖﹔親身往來督視。

五月﹐姚總督率官兵至銅山候風。劉國軒至澎湖﹐臺灣列兵守各港澳。

六月﹐姚總督官兵回汛。

七月﹐劉國軒歸自澎湖。安平鎭火。施將軍題請專徵﹐奉旨相機進取。

十月﹐歲饑。

十一月﹐國軒赴澎湖。

十二月﹐臺灣僞承天府火災﹐沿燒一千六百餘家﹐米價騰貴﹐民不堪命。國軒歸自澎湖。

癸亥﹝康熙二十二年﹑臺灣稱永曆三十七年﹞

正月﹐馮錫範備兵鹿耳門。

二月﹐米價大貴﹐人民饑死甚多。

五月﹐劉國軒率師至澎湖。

六月十四日﹐施將軍自銅山開船﹐大小五百餘號﹐姚總督撥陸兵三千隨徵。十五日﹐到八罩。十六日﹐進攻澎湖。國軒列炮架巨艦各數十以待。諸將士皆望風逡巡﹐惟提標遊擊藍理﹑曾成﹑張勝﹑正黃旗侍衛吳啟爵﹑同安遊擊趙邦試﹑海壇遊擊許英﹑銅山遊擊阮欽以七船冒險深入鏖戰。國軒分兩翼﹐海艘齊出﹐四面合圍我師。施將軍瑯恐數船有失﹐自將坐駕衝入﹐內外夾攻﹐敵稍卻。施將軍遂同七船隨流而出。時天色將晚﹐遂於西嶼頭洋中拋泊。

十八日早﹐次於八罩﹐以收諸軍。國軒聞而喜曰﹕『誰謂施瑯能軍﹗天時地利﹐莫之能識﹐諸君但飲酒以坐觀其敗爾』﹗遂不設備。蓋澎湖自六月數起臺颶﹐無三日晴﹐而近澎諸島下有老古石﹐嵯枒若鐵樹﹐剛利無比﹐凡泊舟下札﹐遇風起立刻而覆﹐乘船者莫不危之。然停泊數日﹐浪靜風恬﹐亦天幸也。

十八日﹐移至虎井。施將軍泊小舟於內外塹峙間﹐密覘形勢。於是再申軍令﹐嚴明賞罰﹐令總兵陳蟒等領船五十號﹐從東畔峙內直入四角山﹔又令總兵董義等領船五十號﹐從西畔內塹直入中心灣﹐以爲疑兵﹐示以若欲登岸者。將軍身率諸鎭將﹐部署大鳥船五十六號居中﹐分爲八股排入﹐餘船以次而進﹐以爲後援。指畫旣定﹐俟風而舉。

二十二日已刻﹐南風大發﹐南流湧起﹐遂下令揚帆聯進。風利舟快﹐瞬息飛駛﹐居上流上風之勢﹐壓攻擠擊﹐無不一當百。又有火器﹑火船乘風縱發﹐煙焰彌天﹐大小海舟二百餘艘燒毀殆盡。國軒見勢蹙難支﹐遂乘小舟從北門孔道逸去﹐而全軍覆沒矣。是役也﹐惟前鋒林賢﹑朱天貴二船初入灣澳﹐天貴倏中炮而死﹐林賢被傷兩箭﹐餘軍皆無恙。

國軒敗回﹐羣情洶洶﹐魂魄俱奪﹐惟有束手待斃而已。於是施將軍駐師澎湖﹐休勞士卒﹐收拾船隻﹐爲進取臺灣之計。下令戮一降卒抵死。諸島投戈者數千人﹐皆厚卹之。有欲歸見父母﹑妻子者﹐令小船送之。降親相謂曰﹕『軍門恩澤﹐及我骨肉矣﹐死難報也』。歸共傳述之﹐臺灣兵民莫不解體歸心﹐惟恐王師之不早來也。

世子克塽與錫範﹑國軒泣相謂曰﹕『民心旣散﹐誰與死守﹖浮海而逃﹐又無生路。計惟有求撫之著耳』。於是遣鄭平英﹑林惟榮﹑曹蜚﹑朱紹熙賫乞撫書表﹐於閏六月初八日至軍前﹐且求聽居臺灣。將軍曰﹕『削髮登岸﹐煌煌明旨也﹐何敢不遵﹗且若輩不親到軍門﹐而遣人代賫書表﹐詐也﹐爲緩兵計耳』。復令曾蜚﹑朱紹熙回諭之。

七月十五日﹐世子復遣馮錫珪﹑陳夢煒﹑劉國昌﹑馮錫範﹑韓同﹑曾蜚﹑朱紹熙再至軍前﹐一遵嚴令焉。

故明寧靖王術桂﹐衮冕拜告祖宗﹐從容投環死。

施將軍令侍衛吳啟爵及筆帖式常在同馮錫範等前往臺灣宣布徳意﹐且密察臺灣虛實情形。吳啟爵於七月十九夜再至安平鎭﹐翌日見世子克塽﹐謂之曰﹕『足下遠居島嶼﹐原與三王不同﹝三王謂吳與耿﹑尙也﹞。三王﹐國家叛臣也﹐罪在不貰。足下三世仗義於海澨﹐亦人之所難也﹔今若向化歸徳﹐使海宇廓淸﹐朝廷必有格外殊恩﹐當不失爵祿也』。克塽曰﹕『使君惠及宗佑﹐敢不惟命是聽』。啟爵見國軒曰﹕『澎湖之役﹐天也﹐非人也。君𨿽挫衂以歸﹐而雄邁之風不衰。島上英傑﹐惟君一人耳﹗然所謂英傑者﹐在識時務﹐今大師臨門﹐或戰或降﹐決之一心足矣﹔何必遷延觀望﹐致誤大計乎』﹖國軒曰﹕『天威遠震﹐波臣革面﹐誰敢復有貳心﹖使君但安坐以待﹐必得契約以報軍門也』。蓋臺灣世子年幼﹐內政馮錫範主之﹐外政劉國軒主之。錫範庸懦豎子﹐進退無據﹐故相持未決焉。侍衛復謂國軒曰﹕『築捨之謀﹐終無成日。君但令兵民遵制薙發﹐則大事可定矣』。國軒曰﹕『謹奉教』。遂下令兵民薙發。錫範亦遂與世子遵繳冊印﹐而舉國歸降焉。侍衛回報將軍﹐將軍喜曰﹕『不待勞師而傾國效順﹐朝廷之福也』。卽令侍衛馳驛入奏﹐並繳歸誠冊印。

九月初一日﹐侍衛至京。朝廷召見﹐特加慰勞。因問澎湖克捷事情﹐侍衛披圖指畫﹐備言渡海艱難﹐藍理等冒險進攻﹐凡兩舉而後得之。又言諸將士竭力用命﹐摧鋒血戰之苦﹔朝廷爲之揮淚。因諭部臣曰﹕『閩師遠出海疆﹐冒險剿寇﹐非滇黔陸地可比﹐論功再加一等』。朝廷又問臺灣事﹐對曰﹕『臣至其地﹐視僞幼子未諳事﹐國事盡委於馮錫範﹑劉國軒。錫範懦而無斷﹐低徊猶豫﹐其實無能爲也。劉國軒傾心歸命﹐挾以必從之勢﹐故臣得畢事而歸』。又問臺灣形勢﹐侍衛條對甚悉。問『提督重兵入險﹐得無有慮否』﹖對曰﹕『臺灣兵旣敗之後﹐莫與共命者﹐但恐提督後至﹐﹝議論不一﹐或至中變耳。若總督與提督能一心共濟﹐事可萬全。今提臣系督臣保舉﹐必無異心﹐指日可定﹔如謂奔敗之餘﹐再奮螳臂﹐敢拒巨轍﹐必無之理』。上悅﹐自解所禦龍袍並賦詩以賜提督﹐加授靖海將軍﹐封靖海侯﹐以示酬庸焉。

八月十五日﹐施將軍統率大師至臺灣﹐百姓壺漿相繼於路﹔海兵皆預制淸朝旗號﹐以迎王師。十月十七日﹐侍衛自京回至軍前﹐銜命申告﹐軍民莫不以手加額。

部議以臺灣番民雜處﹑山海要津﹐設總兵一員﹑副將二員統水陸官兵一萬鎭守之。設道官一員﹑一府﹑三縣﹐以統治百姓及番眾。府曰臺灣府﹐附郭爲臺灣縣﹐﹞﹝館藏抄本原缺數行﹐用海上見聞錄之文補之﹐並加﹝﹞以示區別﹞。南路爲鳳山縣﹐北路爲諸羅縣。建置旣定﹐經畫事竣。

十月初六日﹐世子克塽﹑馮錫範﹑劉國軒﹑何佑等並眷口登舟。

十一月初六日﹐至泉州。初七日﹐往福省進京。

十二月﹐總督姚啟聖病死。

克塽至京﹐封爲漢軍公﹔弟克■﹝與上土下﹞準開牛錄﹔叔鄭聰等俱以三品﹑五品官食俸﹐隨旗。馮錫範﹑劉國軒俱封伯。國軒隨補天津衛總兵﹐其子準開牛錄。

鄭氏自丁亥年起﹐至癸亥年亡﹐共三世﹐三十七年。

附錄一鄭芝龍受撫﹝谷應泰「明史紀事本末」卷七十六﹞

熹宗天啟七年六月﹐海寇鄭芝龍等犯閩山﹑銅山﹑中左等處。

芝龍﹐泉州南安縣石井巡司人也。芝龍父紹祖爲泉州庫吏﹐蔡善繼爲泉州太守。府治後衙與庫隔一街相望。芝龍時十歲﹐戲投石子﹐誤中善繼額﹐善繼擒治之﹐見其姿容秀麗﹐笑曰﹕『法當貴而封』﹐遂釋之。

不數年﹐芝龍與其弟芝虎流入海島顏振泉黨中爲盜。後振泉死﹐眾盜無所統﹐欲推擇一人爲長﹐不能定﹐因共禱於天﹐貯米一斛﹐以劍插米中﹐使各當劍拜﹐拜而劍躍動者天所授也。次至芝龍﹐再拜﹐劍躍於地﹐眾咸異之﹐推爲魁。縱橫海上﹐官兵莫能抗﹐始議招撫。以蔡善繼有恩於芝龍﹐因量移泉州道﹐以書招之。芝龍感恩﹐爲約降。

及善繼受降之日﹐坐戟門﹐令芝龍兄弟囚首自縛請命。芝龍素徳善繼﹐屈意下之。而芝虎一軍皆嘩﹐竟叛去。六年春﹐遂據海島﹐截商粟。閩中薦饑﹐望海米不至﹐於是求食者多往投之。七月﹐劫商民船﹐勢浸大﹐其黨攻廣東海丰嵌頭村以爲穴。芝龍乃入閩﹐泊於漳浦之白鎭﹐時六年十二月也。

巡撫朱一馮遣都司洪先春率舟師擊之﹐而以把總許心素﹑陳文廉爲策應。鏖戰一日﹐勝負未決。會海潮夜生﹐心素﹑文廉船漂泊失道。賊暗度上山﹐詐爲鄕兵出先春後。先春腹背受敵﹐遂大敗﹐身被數刀。然芝龍故有求撫之意﹐欲微達於我兵﹐乃捨先春不追﹐獲盧遊擊不殺。又自舊鎭進至中左所﹐督師兪咨臯戰敗﹐縱之走。中左人開城門求不殺﹐芝龍約束麾下﹐竟不侵擾。

警報至泉州﹐知府王猷知其詳﹐乃曰﹕『芝龍之勢如此﹐而不追﹑不殺﹑不焚掠﹐似有歸罪之萌。今剿難猝滅﹐撫或可行。不若遣人往諭退舟海外﹐仍許立功贖罪﹐有功之日優以爵秩』。興泉道鄧良知從之﹐遣人諭意。

懷宗崇禎元年春正月﹐工科給事顏繼祖劾福建總兵兪咨臯下獄。初﹐巡撫朱欽相招撫海寇楊六﹑楊七等。鄭芝龍求返內地﹐楊六紿其金不爲通﹐遂流劫海上。繼祖上言﹕『海盜鄭芝龍生長於泉﹐聚徒數萬﹐劫富施貧﹐民不畏官而畏盜。總兵兪咨臯招撫之議﹐實飽賊囊。舊撫朱欽相聽其收海盜楊六﹑楊七以爲用。夫撫寇之後必散於原籍﹐而咨臯招之海﹐卽置之海。今日受撫﹐明日爲寇﹐昨歲中左所之變﹐楊六﹑楊七杳然無蹤﹐咨臯始縮舌無辭。故閩帥不可不去也』。疏入﹐逮咨臯下於理。

三月﹐禁漳泉人販海。芝龍縱掠福建﹑浙江海上。

六月﹐兵都議招海盜鄭芝龍。

九月﹐鄭芝龍降於巡撫熊文燦。工科給事顏繼祖言﹕『芝龍旣降﹐當責其報效』。從之。

二年春二月﹐海盜李魁奇伏誅。魁奇本鄭芝龍同黨﹐芝龍忌之﹐擊斬粵中。

夏四月﹐廣東副總兵陳廷對約鄭芝龍剿盜。芝龍戰不利﹐歸閩。不數日﹐寇大至﹐犯中左所近港﹐芝龍又敗。寇夜薄中左所。

四年春正月﹐上召廷臣及各省監司於平臺﹐問福建布政使吳暘﹑陸之祺﹕『海寇備禦若何』﹖暘曰﹕『海寇與陸寇不同﹐故權撫之。但官兵狃撫爲安﹐賊又因撫益恣﹐致數年未息』。上曰﹕『前撫李魁奇﹐何又殺之』﹖暘曰﹕『魁奇非芝龍比﹐卽撫終不爲我用。今鐘斌𨿽撫﹐亦反側不可保也』。上問﹕『實計安在』﹖祺曰﹕『海上官兵肯出死力﹐有司團練鄕兵﹐多設火器﹐以守爲戰﹐剿之不難』。上問巡撫熊文燦﹐暘曰﹕『文燦才膽俱優﹐但視賊太易﹐故前有吉了之敗』。祺曰﹕『鍾斌與鄭芝龍勢不兩立﹐七月閒斌擾福州﹐撫臣計誘往泉州。前聞撫臣同芝龍討賊﹐僇其兄﹐賊遁去』。問廣東布政使陸問禮﹐對曰﹕『廣東海寇俱自福建至﹐舟大而多火器﹐兵船難近﹐但守海門勿令登陸﹐則不爲害』。

五年冬十一月﹐海盜劉香老犯福建小埕﹐遊擊鄭芝龍擊走之。

六年夏六月﹐海盜劉香老犯長樂。

七年夏四月﹐海盜劉香老犯海丰。

十二月﹐總督兩廣熊文燦奏道將信賊目陷。時文燦令守道洪云蒸﹑巡道康承祖﹑參將夏之本﹑張一傑往謝道山招劉香老﹐被執。上以『賊渠受撫﹐自當聽其輸誠﹐豈有登舟往撫之理﹖弛備長寇﹐尙稱未知﹐督臣節制何事』﹖命巡按禦史確核以聞﹐已令文燦戴罪自效。

八年夏四月﹐福建遊擊鄭芝龍合粵兵擊劉香老於田尾遠洋。香老脇兵備道洪云蒸出船止兵。云蒸大呼曰﹕『我矢死報國﹐亟擊勿失』﹗遂遇害。香老勢蹙﹐自焚溺死。康承祖﹑夏之本﹑張一傑脫歸。

八月﹐香老家屬六十餘人﹑部屬千餘人至黃華﹐降於溫處參軍。

十三年秋八月﹐加福建參將鄭芝龍署總兵。芝龍旣俘劉香老﹐海氛頗息﹔又以海利交通朝貴﹐寢以大顯。

十六年冬十一月﹐設南贛兵三千﹐以副總兵鄭鴻逵統之。

十七年春正月﹐前兵科都給事中曾應遴薦副總兵鄭鴻逵緩急可用﹐詔益南贛兵二千﹐命鴻逵鎭守。踰年﹐鴻逵以舟師守鎭江﹐我大淸兵南下﹐潰歸。鄭芝龍降。

谷應泰曰﹕海上亡賴姦民多相聚爲盜﹐自擅不討之日久矣。蓋以魚鹽蜃蛤商舶往來剽掠其間者累千金﹐利則乘潮上下﹐不利則嘯聚島中﹐儼然以夜郎﹑扶余自大﹐東南邊徼益騷然苦之矣。

泉州人鄭芝龍﹐筦庫之子也。年未弱冠﹐爲海寇顏振泉所掠。振泉愛芝龍狀貌﹐因有寵。泉死﹐眾推爲魁。然而龍特饒智數﹐桀黠喜持兩端﹐其它無絕殊者。

方其侵暴外洋也﹐輸金於楊六﹐緩追於洪先春﹔黃巾未破於曹公﹐赤眉約降於光武﹐其持兩端者一也。及其受撫內地也﹐私鬭則勇於魁奇﹐公戰則怯於廷對﹔殺陳余於泜水﹐縱匡術於石頭﹐其持兩端者二也。又若擁兵閩越﹐援立外藩﹐定策功髙﹐闔門橫玉﹐而乃陰懷首鼠﹐百計沮軍﹔滹沱旣未合兵﹐東吳豈能遽下﹐居異人爲奇貨﹐以澶淵爲孤注﹐其持兩端者三也。又若關門旣下﹐釋甲入臣﹐居第京師﹐招搖海上﹐曾無麟閣之功﹐但比遼東之豕﹔隗囂侍子而身反於外﹐延之在臺而子更舉兵﹐其持兩端者四也。

夫奉先之失在於去就輕脫﹐故依建陽別背建陽﹐依董卓則背董卓﹔牢之之敗在於天性反復﹐故附道子則反道子﹐附元顯則反元顯。今芝龍以盜賊之雄﹐挾遨遊之智﹐而鷹眼不化﹐狼心已成﹐身在樊籠之中﹐志存江湖之上﹐一旦緩急﹐可得信乎﹖

然予又怪崇禎之初﹐芝龍旣撫﹐銳意行金﹐織皮丹珀來目賈胡﹐明珠文犀至皆兼兩﹐是以薦剡頻上﹐爵秩屢敗﹐坐論海王﹐奄有數郡。人但知元龜象齒都自淮來﹐而不知寶玉大弓原從魯竊。若能卻盜泉之水﹐則不至奪君子之器矣﹔說在孔子之對康子也。

附錄二記荷蘭人據臺灣事﹝兪正變「癸巳類槁」一則﹞

萬曆中﹐臺灣爲日本倭所據。末年﹐荷蘭紅毛人自西洋來﹐欲據香山﹐不可﹐則據澎湖﹐又不可﹐乃南據美洛居及葛畱巴。以鴉片煙誘葛畱巴﹐葛畱巴人俱臃腑不能動﹐役於荷蘭。

旣而荷蘭聚集精銳﹐攻香山﹐戰敗﹐揚帆東走至澎湖。使人行重賄於福建巡撫﹐援意大裏亞人居香山故事﹐以求澎湖必得。巡撫使人善諭之﹐則投日本於臺灣﹐歲納鹿皮三萬﹐求臺灣互市也。適日本倭居臺灣者新奉天主教﹐遂許之﹐築赤嵌城以居﹐今安平鎭是也。

荷蘭旣得地﹐卽數數與日本倭構爭。倭旣染其教﹐爭不勝﹐盡屬東去﹐憤甚﹐盡誅其人之習天主教者﹐並約束琉球。而荷蘭據有臺灣﹐置揆一王亦不漢東。

鄭芝龍者﹐閩人也﹐爲日本婿﹐家於臺灣。日本之東歸也﹐芝龍以舟楫人眾橫於海。大淸順治二年﹐芝龍自安平奉表降﹐其子成功逃入海。晚年﹐率舟師數百艘攻臺灣﹐荷蘭寡不敵﹐遂去而伺於葛畱巴。臺灣人猶有習其教者﹐曰「教冊」﹐成功則盡除之。

康熙初﹐鄭克塽降﹐廷議棄臺灣。施瑯力爭曰﹕『是資荷蘭也』﹗卒置郡縣﹐功施至今。

附錄三日本乞師記﹝黃宗羲「行朝錄」一則﹞

明季海盜有周崔﹝鶴﹞芝者﹐福淸人也。少讀書不成﹐去而爲盜於海。其人饒機智﹐嘗往來日本﹐以善射名﹐與日本之薩摩島主結爲父子。日本三十六島﹐每島各有王統之。其所謂東京者﹐乃國主也﹔國主曰京主﹐擁虛位而已。一國之權﹐則大將軍掌之﹔其三十六國王﹐則如諸侯之職。薩摩王於諸島爲最彊﹐王與大將軍爲首尾。崔﹝鶴﹞芝旣熟日本﹐故在海中無不如意。久之招撫﹐以黃華關把總稽察商舶。

乙酉秋﹐唐王隆武加水軍都督﹐副黃斌卿駐舟山。其冬﹐崔﹝鶴﹞芝遣人至薩摩島﹐訴中國喪亂﹐願假一旅﹐以齊之存衛﹑秦之存楚故事望之。將軍慨然約明年四月發兵三萬﹐一切戰艦﹑軍資﹑器械﹐自取其國之餘資﹐供大兵中華數年之用。自長琦島至東京三千餘里﹐馳道﹑橋梁﹑驛遞﹑公館﹐重爲修輯﹐以待中國使臣之至。崔﹝鶴﹞芝大喜﹐益備珠璣玩好之物以悅之。參謀林鑰舞﹝一作學舞﹞爲使﹐期以四月十一東行。鑰舞將解維﹐而斌卿止之曰﹕『大司馬余煌書來曰「此吳三桂乞師之續也」』﹗崔﹝鶴﹞芝怒而入閩。

福州旣破﹐鄭芝龍降。丁亥三月﹐崔﹝鶴﹞芝克海口﹑鎭東二城﹐遣其義子林臯隨安昌王至日本乞師﹐不得要領而還。

戊子﹐禦史馮京第謀於黃斌卿﹐偕其弟黃孝卿往日本。至長琦島﹐其王不聽登陸。始有西洋人爲天主教者﹐入日本作亂於其國。日本勒兵盡誅教人﹐焚其船於島口﹐絕西洋人往來。於中衢置銅板﹐刻天主教像於其上以踐踏之。囊橐有西洋一物﹐搜得必殺無赦。西洋人復以大舶載炮﹐來與日本爲難﹐日本拒之﹐甫退一日﹐而京第至﹐故戒嚴同於外國。京第效包胥故事﹐於舟中朝服拜哭不已。會東京遣官行部﹐如中國巡方禦史﹐禿頂坐籃輿﹐京第因致其血書。薩摩王聞長琦王之拒中國也﹐曰﹕『中國喪亂﹐我不遑卹﹐而使其使臣哭於我國﹐我國之恥也』﹗與大將軍言之﹐議發各島罪人出師。京第還﹐日本致洪武錢數十萬。蓋其國不自鼓鑄﹐但用中國古錢﹔舟山之用洪武錢由此也。而黃孝卿假商舶畱長琦島。長琦島多官妓﹐皆居大宅﹐無壁落﹐以綾縵分爲私室。當月夜﹐每室懸各色琉璃燈﹐諸妓各賽琵琶﹐中國之所未有。孝卿樂之﹐忘其爲乞師而來者﹐見輕於其國﹐其國發師之意益荒矣。

己亥冬﹐有僧湛微自日本來﹐爲蕩胡伯阮進述請兵不允之故﹐且言『金帛不足以動之。日本最敬佛經﹐誠得普陀山藏經爲贄﹐則兵必發矣』。進與定西侯張名振上疏監國﹐以澄波將軍阮美爲使。王親賜宴。十一月朔﹐出普陀。十日至五島山﹐與長琦相去一程。是夜大風﹐黑浪兼天﹐兩紅魚乘空上下﹐船不知所往。十二日見山﹐舵工驚曰﹕『此髙麗界也』。轉帆而南﹐又明日乃進長琦。

凡商舶至國﹐例撥小船稽出入﹐名曰班船。阮美諭以梵篋乞師。其王聞之大喜。已知船中有湛微者﹐則大駭。初﹐湛微之在日本也﹐長琦島有三大寺﹕一曰南京寺﹐中國北僧居之﹔一曰福州寺﹐閩浙廣僧居之﹔一曰日本寺﹐本國人居之。南京寺住持名如定﹐頗通文墨﹐國人重之﹐湛微拜爲師。湛微所能不若師﹐而狡獪多變。乃之一島名■﹝月斐﹞泉者﹐其島無中國人往來﹐不辧詩字之好醜﹐湛微得妄自髙大。惡札村謠﹐自署金獅子尊者﹐流傳至東京﹐大將軍見之曰﹕『此必爲西洋人之爲天主教者潛入吾國』﹐急捕之。旣知其爲江西僧﹐逐之過海。日本不殺大唐僧﹐有犯法者止於逐﹐再往則戮及同舟。湛微欲以此舉自結於日本。於是阮美始知爲其所賣也﹐遂載經而返。

然日本自寬永享國三十餘年﹐母后承之﹐其子復辟﹐攺元義明﹐承平久矣。其人多好詩書﹑法帖﹑名畫﹑古奇器。十三經﹑十七史﹐異日值千金者﹐捆載旣多﹐不過一﹑二百金。故老不見兵革之事。本國且忘﹐豈能渡海爲人復仇乎﹖卽無西洋之事﹐亦未必能行也。

