

檐曝雜記

淸趙翼

●卷一●卷二

●卷三

●卷四

●卷五

●卷一

○軍機處軍機處﹐本內閣之分局。國初承前明舊制﹐機務出納悉關內閣﹐其軍事付議政王大臣議奏。康熙中﹐諭旨或有令南書房翰林撰擬﹐是時南書房最爲親切地﹐如唐翰林學士掌內制也。雍正年間﹐用兵西北兩路﹐以內閣在太和門外﹐亻直者多﹐慮漏泄事機﹐始設軍需房於隆宗門內﹐選內閣中書之謹密者入直繕寫。後名「軍機處」。地近宮庭﹐便於宣召。爲軍機大臣者﹐皆親臣重臣。於是承旨出政﹐皆在於此矣。直廬初僅板屋數間﹐今上特命攺建瓦屋。然擬旨猶軍機大臣之事。先是世宗憲皇帝時﹐皆桐城張文和公廷玉爲之。今上初年﹐文和以汪文端公由惇長於文學﹐特薦入以代其勞。乾隆十二三年間金川用兵﹐皆文端筆也。國書則有舒文襄赫徳及大司馬班公第﹐蒙古文則有理藩院納公延泰﹐皆任屬艸之役。迨傅文忠公恆領揆席﹐滿司員欲藉爲見才營進地﹐文忠始稍假之﹐其始不過短幅片紙﹐後則無一非司員所擬矣。文端見滿司員如此﹐而漢文猶必自己出﹐嫌於攬持﹐乃亦聽司員代擬。相沿日久﹐遂爲軍機司員之專職﹐𨿽上亦知司員所爲。其司員亦不必皆由內閣入﹐凡部院之能事者皆得進焉﹐而員數且數倍於昔。此軍機前後不同之故事也。

按出納詔命﹐魏以來皆屬中書﹐故六朝時中書令極貴﹐必以重臣爲之。而中書令官尊﹐不常親奏事﹐多令中書舍人入奏﹐於是中書舍人亦最爲權要地。唐初猶然﹐髙宗時始分其職於北門學士﹐玄宗時又移於翰林學士﹐於是中書門下之權稍輕。迨唐中葉以後﹐宦者操國柄﹐設爲樞密使之職﹐生殺予奪皆由此出﹐而學士及中書俱承其下流﹐是以樞密一官極爲權要。昭宗時大誅宦官﹐宮中無復奄寺﹐始命蔣玄暉爲之﹐此樞密移於朝臣之始。地居要津﹐人所競羨﹐故宣徽使孔循欲得其處﹐輒譖玄暉於朱全忠而殺之。朱梁攺爲崇政院﹐以敬翔爲使。後唐復名樞密﹐以郭崇韜爲使。明宗時安重誨爲使。晉髙祖以樞密使劉處尙不稱職﹐乃廢此職﹐歸其印於中書﹐而樞密院學士亦廢。出帝時桑維翰復之﹐再爲樞密使。周世宗時王朴爲之。是五代時之樞密院﹐卽六朝之中書﹐其於唐則國初之中書﹑中葉之學士﹑末季之樞密合而爲一者也。至宋﹑金則樞密使專掌兵事﹐與宰相分職﹐當時謂之兩府﹐而他機務不與焉。元時軍國事皆歸中書省。明太祖誅胡惟庸後﹐廢中書省不設﹐令六部各奏事﹐由是事權盡歸宸斷。然一日萬機﹐登記撰錄﹐不能不設官掌其事﹐故永樂中遂有內閣之設﹐批答本章﹐撰擬諭旨﹐漸復中書省之舊。其後天子與閣臣不常見﹐有所諭﹐則命內監先寫事目﹐付閣撰文。於是宮內有所謂秉筆太監者﹐其權遂在內閣之上﹐與唐之樞密院無異矣。本朝則宦寺不得與政。世祖章皇帝親政之初﹐卽日至票本房﹐使大學士在禦前票擬。康熙中𨿽有南書房擬旨之例﹐而機事仍屬內閣。雍正以來﹐本章歸內閣﹐機務及用兵皆軍機大臣承旨。天子無日不與大臣相見﹐無論宦寺不得參﹐卽承旨諸大臣﹐亦只供傳述繕撰﹐而不能稍有贊畫於其間也﹝按五代﹑宋﹑金樞密院﹐皆有學士供艸制。今軍機司員﹐亦猶是時之樞密院學士﹞。

○廷寄軍機處有廷寄諭旨。凡機事慮漏泄不便發抄者﹐則軍機大臣面承後撰擬進呈﹐發出卽封入紙函﹐用辦理軍機處銀印鈐之﹐交兵部加封﹐發驛馳遞。其遲速﹐皆由軍機司員判明於函外。曰馬上飛遞者﹐不過日行三百里。有緊急則另判日行里數﹐或四五百里﹐或六百里﹐並有六百里加快者。卽此一事﹐已爲前代所未有。機事必頒發而後由部行文﹐則已傳播人口﹐且驛遞遲緩﹐探事者可雇捷足先驛遞而到﹐自有廷寄之例﹐始密且速矣。此例自雍正年間始﹐其格式乃張文和所奏定也。軍機印存大內﹐需用則請出﹐用畢卽繳進。自用兵以來﹐軍報旁午﹐日或數起﹐難於屢請屢繳。故每請印出﹐則鈐就封函數百﹐以便隨時取用。而封函無專員收掌﹐不免狼籍遺失﹐宜專派一員登記月日﹑數目﹐庶更爲愼重。

○軍機太臣同進見軍機大臣同進見﹐自傅文忠公始。上初年﹐惟訥公親一人承旨。訥公能彊記﹐而不甚通文義﹐每傳一旨﹐令汪文端撰擬。訥公惟恐不得當﹐輒令再撰﹐有屢易而仍用初稿者。一稿甫定﹐又傳一旨﹐攺易亦如之。文端頗苦之﹐然不敢較也﹐時傅文忠在旁竊不平。迨平金川歸﹐首揆席﹐則自陳不能多識﹐恐有遺忘﹐乞令軍機諸大臣同進見。於是遂爲例。諸臣旣感和衷之雅﹐而文忠實亦稍釋獨記之勞。然上眷倚有加﹐每日晚膳後閱內閣本章畢﹐有所商確﹐又獨召文忠進見﹐時謂之晚面云。

○軍機不與外臣交接往時﹐軍機大臣罕有與督撫外吏相接者。前輩嘗言張文和公在雍正年間最承寵眷﹐然門無竿牘﹐饋禮有價值百金者輒卻之。訥公親當今上初年﹐亦最蒙眷遇。然其人𨿽苛刻﹐而門庭峻絕﹐無有能幹以私者。余入軍機﹐已不及見二公。時傅文忠爲首揆﹐頗和易近情矣﹐然外吏莫能登其門﹐督撫皆平交﹐不恃爲奧援也。余在汪文端第﹐凡書牘多爲作答﹐見湖撫陳文恭伴函不過僮錦二端。閩撫潘敏惠﹐公同年也﹐饋節亦不過葛紗而已。至軍機司員﹐更莫有過而問者。閩督楊某被劾入京﹐人各送幣毳數事﹐值三十餘金。顧北墅云入直﹐詫爲異事﹐謂﹕「生平未嘗見此重饋也。」王氵敕田日杏所識外吏稍多﹐扈從南巡﹐途次間有贈遺﹐歸裝剩百金﹐過端午節充然有餘﹐輒沾沾誇於同列。是時風气如此。

軍機非特不與外吏接也﹐卽在京部院官亦少往還。余初入時﹐見前輩馬少京兆嘗正襟危坐﹐有部院官立階前﹐輒拒之曰「此機密地﹐非公等所宜至也。」同直中有與部院官交語者﹐更面斥不少假﹐被斥者不敢置一詞云。

○軍機撰擬之速軍機撰述諭旨﹐向例撰定後於次日進呈。自西陲用兵﹐軍報至輒遞入﹐所述旨亦隨撰隨進。或巡幸在途﹐馬上降旨﹐傅文忠面奉後﹐使軍機司員歇馬撰繕﹐馳至頓宿之行營進奏﹐原不爲遲也。然此營至彼營七﹑八十里﹐必牛日方到﹐而兩營之間尙有一尖營﹐以備聖駕中途小憩者﹐國語謂之烏墩。司員欲誇捷﹐遂倉猝繕就﹐急飛馳至烏墩進奏﹐名曰趕烏墩。斯固敏速集事﹐然限於晷刻﹐究不能曲盡事理﹐每煩禦筆攺定云。

○軍機直捨余直軍機時﹐直捨卽在軍機大臣直廬之西﹐僅屋一間半﹐又逼近隆宗門之墻﹐故窄且暗。後遷於對面北向之屋五間﹐與滿洲司員同直﹐則余已攺官不復入直矣。扈從木蘭時﹐戎帳中無几案﹐率伏地起艸﹐或以奏事黃匣作書案﹐而懸腕書之。夜無燈檠﹐惟以鐵絲燈籠作座﹐置燈盤其上﹐映以作字﹐偶縈拂﹐輒蠟淚污滿身。非特戎帳中爲然﹐木蘭外有行宮處﹐直房亦如此﹐惟多一木榻耳。余歸田後﹐歲庚子上南巡。余恭迎於宿遷﹐見行宮之軍機房明窗淨幾﹑華衤困繡毯﹐當筆者倚隱囊欹而坐﹐頗顧盼自雄﹐余不覺爽然失也。

○聖躬勤政上每晨起必以卯刻﹐長夏時天已向明﹐至冬月才五更盡也。時同直軍機者十餘人﹐每夕畱一人宿直捨。又恐詰朝猝有事﹐非一人所了﹐則每日輪一人早入相助﹐謂之早班﹐率以五鼓入。平時不知聖躬起居﹐自十二月二十四日以後﹐上自寢宮出﹐每過一門必鳴爆竹一聲。余輩在直捨﹐遙聞爆竹聲自遠漸近﹐則知聖駕已至乾淸宮﹐計是時﹐尙須燃燭寸許始天明也。余輩十餘人﹐閱五六日輪一早班﹐已覺勞苦﹐孰知上日日如此﹐然此猶尋常無事時耳。當西陲用兵﹐有軍報至﹐𨿽夜半亦必親覽﹐趣召軍機大臣指示機宜﹐動千百言。余時撰擬﹐自起艸至作楷進呈或需一二時﹐上猶披衣待也。

○聖學一上聖學髙深﹐才思敏贍﹐爲古今所未有。禦制詩文如神龍行空﹐瞬息萬里。平伊犁所撰告成太學碑文﹐屬艸不過五刻﹐成數千言。讀者想見神動天隨光景﹐眞天下之奇作也。尋常碑記之類﹐亦有命汪文端具艸者﹐文端以屬余。余悉意結構﹐旣成﹐文端又斟酌盡善。及盡呈﹐禦筆刪攺﹐往往有十數語只用一二語易之﹐轉覺爽勁者﹐非親見斧削之迹﹐不知聖學之眞不可及也。

○聖學二上每晨起﹐卽進膳。膳後﹐閱部院所奏事及各督撫摺子﹐畢﹐以次召見諸大臣﹐或一人獨見﹐或數人同見﹐日必四五起。最後見軍機大臣﹐指示機務﹐訖﹐有銓選之文武官﹐則吏﹑兵二部各以其員引見。見畢﹐日加巳﹐皆燕閒時矣。或作書﹐或作畫﹐而詩尢爲常課﹐日必數首﹐皆用朱筆作艸﹐令內監持出﹐付軍機大臣之有文學者﹐用摺紙楷書之﹐謂之詩片。遇有引用故事﹐而禦筆令注之者﹐則諸大臣歸徧糸番書籍﹐或數日始得﹔有終不得者﹐上亦弗怪也。余扈從木蘭時﹐讀禦制《雨獵詩》﹐有「著制」二字﹐一時不知所出。後始悟﹐《左傳》齊陳成子帥師救鄭篇「衣制杖戈」注云「制﹐雨衣也」。又用兵時﹐諭旨有朱筆增出「埋根首進」四字﹐亦不解所謂。後偶閱《後漢書。馬融傳》中始得之﹐謂決計進兵也。聖學淵博如此﹐豈文學諸臣所能仰副萬一哉﹖余直軍機時﹐見詩片乃汪文端﹑劉文正所書﹐其後劉文定繼之。由詩片鈔入詩本﹐則內監之職。迨於文襄供奉﹐並詩本亦手自繕寫矣﹝禦制詩每歲成一本﹐髙寸許﹞。

○聖射上最善射﹐每夏日引見武官畢﹐卽在宮門外較射﹐秋出塞亦如之。射以三番爲率﹐番必三矢﹐每發輒中圓的﹐九矢率中六七﹐此余所常見者。已巳歲十月﹐偶在大西門前射﹐九矢九中。錢東麓汝誠嘆爲異事﹐作《聖射記》進呈。不知聖藝優嫻﹐每射皆如此﹐不足爲異也。

○皇子讀書本朝家法之嚴﹐卽皇子讀書一事﹐已迥絕千古。余內直時﹐屆早班之期﹐率以五鼓入﹐時部院百官未有至者﹐惟內府蘇喇數人﹝謂閒散白身人在內府供役者﹞。往來。黑暗中殘睡未醒﹐時復倚柱假寐﹐然已隱隱望見有白紗燈一點入隆宗門﹐則皇子進書房也。吾輩窮措大專恃讀書爲衣食者﹐尙不能早起﹐而天家金玉之體乃日日如是。旣入書房﹐作詩文﹐每日皆有程課﹐未刻畢﹐則又有滿洲師傅教國書﹑習國語及騎射等事﹐薄暮始休。然則文學安得不深﹖武事安得不嫻熟﹖宜乎皇子孫不惟詩文書畫無一不擅其妙﹐而上下千古成敗理亂已了然於胸中。以之臨政﹐復何事不辦﹖因憶昔人所謂生於深宮之中﹐長於阿保之手﹐如前朝宮庭間逸惰尢甚﹐皇子十餘歲始請出閣﹐不過官僚訓講片刻﹐其餘皆婦寺與居﹐復安望其明道理﹑燭事機哉﹖然則我朝諭教之法﹐豈惟歷代所無﹐卽三代以上﹐亦所不及矣。

○皇子善射一日至張三營行宮﹐上坐較射﹐皇子﹑皇孫以次射。皇次孫綿恩方八歲﹐亦以小弓箭一發中的﹐再發再中。上大喜﹐諭令再中一矢賞黃馬褂。果又中一矢﹐輒收弓矢跪於前。上若爲弗解其意者﹐問﹕「何欲﹖」仍跪而不言。上大笑﹐趣以黃馬褂衣之。倉卒間不得小褂﹐則以大者裹之抱而去。童年嫻射﹐已是異事﹔而此種機警﹐在至尊前自然流露﹐非有人教之﹐信天畀也。

○慶典皇太后壽辰在十一月二十五日﹐乾隆十六年屆六十慈壽﹐中外臣僚紛集京師﹐舉行大慶。自西華門至西直門外之髙梁橋﹐十餘里中﹐各有分地﹐張設燈彩﹐結撰樓閣。天街本廣闊﹐兩旁遂不見市廛。錦繡山河﹐金銀宮闕﹐剪彩爲花﹐鋪錦爲屋﹐九華之燈﹐七寶之座﹐丹碧相映﹐不可名狀。每數十步間一戲臺﹐南腔北調﹐備四方之樂﹐亻辰童妙伎﹐歌扇舞衫﹐後部未歇﹐前部已迎﹐左顧方驚﹐右盼復眩﹐遊者如人蓬萊仙島﹐在瓊樓玉宇中﹐聽《霓裳曲》﹐觀《羽衣舞》也。其景物之工﹐亦有巧於點綴而不甚費者。或以色絹爲山嶽形﹐錫箔爲波濤紋﹐甚至一蟠桃大數間屋﹐此皆粗略不足道。至如廣東所構翡翠亭﹐廣二三丈﹐全以孔雀尾作屋瓦﹐一亭不啻萬眼。楚省之黃鶴樓﹐重檐三層﹐墻壁皆用玻璃髙七八尺者。浙省出湖鏡﹐則爲廣榭﹐中以大圓鏡嵌藻井之上﹐四旁則小鏡數萬﹐鱗砌成墻﹐人一入其中﹐卽一身化千百億身﹐如左慈之無處不在﹐眞天下之奇觀也。時街衢惟聽婦女乘輿﹐士民則騎而過﹐否則步行。繡轂雕鞍﹐塡溢終日。余凡兩遊焉。此等勝會﹐千百年不可一遇﹐而余得親身見之﹐豈非厚幸哉﹗京師長至月已多風雪﹐寒侵肌骨﹐而是年自初十日至二十五日﹐無一陣風﹐無一絲雨﹐晴和暄暖﹐如春三月光景﹐謂非天心協應﹐助此慶會乎﹖二十四日﹐皇太后鑾輿自郊園進城﹐上親騎而導﹐金根所過﹐纖塵不興。文武千官以至大臣命婦﹑京師士女﹐簪纓冠帔﹐跪伏滿途。皇太后見景色鉅麗﹐殊嫌繁費﹐甫入宮卽命撤去。以是﹐辛巳歲皇太后七十萬壽儀物稍減。後皇太后八十萬壽﹑皇上八十萬壽﹐聞京師鉅典繁盛﹐均不減辛未﹐而余已出京不及見矣。

○大戲內府戲班﹐子弟最多﹐袍笏甲冑及諸裝具﹐皆世所未有﹐余嘗於熱河行宮見之。上秋彌至熱河﹐蒙古諸王皆覲。中秋前二日爲萬壽聖節﹐是以月之六日卽演大戲﹐至十五日止。所演戲﹐率用《西遊記》《封神傳》等小說中神仙鬼怪之類﹐取其荒幻不經﹐無所觸忌﹐且可憑空點綴﹐排引多人﹐離奇變詭作大觀也。戲臺闊九筵﹐凡三層。所扮妖魅﹐有自上而下者﹐自下突出者﹐甚至兩廂樓亦作化人居﹐而跨駝舞馬﹐則庭中亦滿焉。有時神鬼畢集﹐面具千百﹐無一相肖者。神仙將出﹐先有道童十二三歲者作隊出場﹐繼有十五六歲﹐十七八歲者。每隊各數十人﹐長短一律﹐無分寸參差。舉此則其他可知也。又按六十甲子扮壽星六十人﹐後增至一百二十人。又有八仙來慶賀﹐攜帶道童不計其數。至唐玄奘僧雷音寺取經之日﹐如來上殿﹐迦葉﹑羅漢﹑辟支﹑聲聞﹐髙下分九層﹐列坐幾千人﹐而臺仍綽有餘地。

○煙火上元夕﹐西廠舞燈﹑放煙火最盛。淸晨先於圓明園宮門列煙火數十架﹐藥綫徐引燃﹐成界畫欄桿五色。每架將完﹐中復燒出寶塔樓閣之類﹐並有籠鴿及喜鵲數十在盒中乘火飛出者。未﹑申之交﹐駕至西廠。先有八旗騙馬諸戲﹕或一足立鞍凳而馳者﹔或兩足立馬背而馳者﹔或扳馬鞍步行而並馬馳者﹔或兩人對面馳來﹐各在馬上騰身互換者﹔或甲騰出﹐乙在馬上戴甲於首而馳者﹐曲盡馬上之奇。日旣夕﹐則樓前舞燈者三千人列隊焉﹐口唱《太平歌》﹐各執彩燈﹐循環進止﹐各依其綴兆﹐一轉旋則三千人排成一「太」字﹐再轉成「平」字﹐以次作「萬」﹑「歲」字﹐又以次合成「太平萬歲」字﹐所謂「太平萬歲字當中」也。舞罷﹐則煙火大發﹐其聲如雷霆﹐火光燭半空﹐但見千萬紅魚奮迅跳躍於雲海內﹐極天下之奇觀矣。

○木蘭殺虎上較獵木蘭﹐如聞有虎﹐以必得爲期。初出塞﹐過靑石梁﹐至地名兩間房者﹐其地最多虎。虎槍人例須進一二虎﹐其職役也。乾隆二十二年秋﹐余扈從木蘭。一日停圍﹐上賜宴蒙古諸王。方演劇﹐而蒙古兩王相耳語。上瞥見﹐趣問之﹐兩王奏云「適有奴子來報﹐奴等營中白晝有虎來搏馬﹐是以相語。」﹝蒙古王隨駕﹐另駐營在大營數里外。﹞上立命止樂﹐騎而出﹐侍衛倉猝隨﹐虎槍人聞之﹐疾馳始及﹐探得虎窩僅兩小虎在。上命一侍衛取以來﹐方舉手﹐小虎忽作勢﹐侍衛稍陜輸﹐上立褫其翎頂。適有小蒙古突出﹐攫一虎挾入左腋﹐又攫一虎挾入右腋。上大喜﹐卽以所褫侍衛翎頂予之。其時虎父已遠﹐惟虎母戀其子﹐猶在前山回顧。虎槍人盡力追之﹐歷重﹐騰絕澗。上勒馬待﹐至日將酉始得虎歸。虎槍人被傷者三人﹐一最重﹐賞孔雀翎一枝﹑銀二百兩﹐其二人各銀百兩。虎已死﹐用橐駝負而歸﹐列於幔城﹐自頭至尻長八九尺﹐毛已淺紅色﹐蹄粗至三四圍﹐蓋虎中之最大者。

○跳駝撩腳雜戲未至木蘭之前﹐途次每到行宮﹐上輒坐宮門外較射。射畢﹐有跳駝﹑布庫諸戲﹐皆以習武事也。跳駝者﹐牽駝髙八尺以上者立於庭﹐捷足者在駝旁﹐忽躍起越駝背而過﹐到地仍直立不僕﹐亦絕技也。布庫﹐亦謂之撩腳﹐本徒手相搏﹐而專賭腳力﹐勝敗以僕地爲定。其人皆白布短衫﹐窄袖﹐而領及襟率用布七八層密縫之﹐使堅韌不可碎。初則兩兩作勢﹐各欲俟隙取勝﹔繼則互相扭結﹐以足相掠﹐稍一失卽拉然僕矣。旣僕﹐則斂手退﹐勝者跪飲一卮而去。

○蒙古詐馬戲上每歲行﹐非特使旗兵肄武習勞﹐實以駕馭諸蒙古﹐使之畏威懷徳﹐弭首帖伏而不敢生心也。上至熱河﹐近邊諸蒙古王公例來迎謁。秋八月萬壽節﹐行宮演大戲十日﹐蒙古王公皆入宴﹐兼賜蟒緞諸物。行圍兵一千三百名﹐皆蒙古也。每行圍﹐質明趨事。其王公侍上左右﹐聽指揮惟謹。十餘圍後﹐必諏日進宴﹐上親臨之。是日﹐設大蒙古包作正殿﹐旁列四蒙古包以款隨駕之王公大臣。奏樂多弦索﹐極可聽。又陳布庫﹑詐馬諸戲。布庫不如禦前人﹐而詐馬乃其長技也。其法﹕驅生駒之未羈勺者千百羣﹐令善騎者持長竿﹐竿頭有繩作圈絡﹐突入駒隊中﹐駒方驚﹐而持竿者已繩系駒首﹐捨己馬跨駒背以絡絡之﹐駒弗肯受﹐輒跳躍作人立﹐而驏騎者夾以兩足終不下﹐須臾已絡首而駒卽帖伏矣。此皆蒙古戲﹐以供睿賞者也。歲歲如此﹐不特上下情相浹﹐且馴而習之於驅策之中﹐意至深遠也。又喀爾喀四大部﹐地最遠﹐每歲則以一部來入覲。上𨿽歲歲出塞﹐而其部須四年一覲。若間歲一出﹐則其入覲須八年矣。此又馭喀爾喀之長計也。

○犬斃虎虎食犬﹐常也﹐獨圍場中犬能斃虎。其犬銳喙髙足﹐身細而長﹐望之如蛇之四足者。侍衛逐虎不能及﹐則嗾犬突而前。嗾必三犬﹐虎方奔不暇回噬。一犬前嚙其後足﹐虎掙而脫﹔一犬又噬其一足﹐虎又一掙﹔兩掙之間﹐一犬從後直嚙其頷﹐而虎倒矣。然犬恃人爲威﹐非有人嗾之不敢也。

○鷹兔鷹窠中往往有兔﹐卽鷹所生也﹐其走能與鷹之飛同捷。凡鷹見兔﹐必逐而搏之﹐此兔度不能避﹐則仰而簇四足於腹﹐俟鷹至劈而開之﹐則鷹爲所裂矣。

○木蘭物產木蘭在熱河東北三百餘里﹐本蒙古地﹐康熙中近邊諸蒙古獻出﹐以供聖祖秋。今每歲行圍﹐大約至巴顏溝卽轉而南﹐不復北矣。巴顏﹐蒙古語謂富也﹐其地最多鹿﹐故云。山多童﹐惟興安嶺稍有樹。全惕莊爲熱河總管﹐嘗奉旨采木於木蘭﹐謂余云「巴顏溝之北多大木﹐伐之從羊腸河流出。熱河宮殿材皆取給於此。」有落葉松﹐蓋气益寒﹐則松葉亦落矣。木蘭出麻菇最佳。每秋彌駐營後﹐土益肥﹐故所產尢美。俗呼銀盤麻菇﹐取其形似﹐非也﹐蓋營盤之訛爲銀盤耳。地有鼠﹐土疏而墳﹐一鼠在土中穿突﹐土輒髙起如冢。余初入木蘭﹐見徧地皆冢﹐疑此中無人居﹐何得有此﹖後在戎帳中﹐日將暮﹐坐褥前尺許地漸墳起﹐詫爲異事。袁愚谷謂﹕「勿怪﹐此有鼠在其下也。」明早再入視﹐則髙尺許如冢矣﹐然後知向所見皆鼠宅也。野雞味最鮮。初在艸中﹐爲人馬所驚﹐輒飛起﹐然飛只在兩山間﹐不能越山而過。力竭則撲而下﹐入艸中尙能衝十餘丈﹐過此則以首伏叢薄﹐不見人﹐卽自以爲人不見矣。俯而拾之﹐尙活。數十錢卽買得﹐故可煮湯以待雞之至也。凡水陸之味﹐無有過此者。土人云「木蘭中多榛松子﹐野雞食之﹐故肉尢美」云。

○蒙古食酪蒙古之俗﹐膻肉酪漿﹐然不能皆食肉也。余在木蘭﹐中有蒙古兵能漢語者﹐詢之﹐謂﹕「食肉惟王公臺吉能之﹐我等窮夷﹐但逢節殺一羊而已。殺羊亦必數戶疊爲主﹐而分之﹐以是爲一年食肉之候。尋常度日﹐但恃牛馬乳。每淸晨﹐男﹑婦皆取乳﹐先熬茶熟﹐去其滓﹐傾乳而沸之﹐人各啜二碗﹐暮亦如之。」此蒙古人飠粥也。

○蒙古尊奉喇嘛蒙古俗最重喇嘛﹝卽僧也﹞﹐非特近邊諸部落也﹐凡喀爾喀﹑準噶爾及土魯番﹑靑海﹑西番﹑西藏等處﹐無不虔奉恐後。喇嘛之首號胡土克圖﹐猶內地所稱大和尙也。尢以西藏之達賴喇嘛爲大宗﹐謂之活佛﹐相傳卽如來後身世世輪回者。將死﹐則自言托生處﹐其弟子如期往﹐奉以歸﹐謂之瑚畢勒罕。至十六歲始放參﹐則又爲達賴喇嘛。其實僞也。喇嘛死﹐弟子號諦巴者﹐訪某家生子﹐輒托言喇嘛後身而迎以歸﹐幼卽教以經典。至放參後﹐有來謁者﹐諦巴先爲述其家世﹐令喇嘛見之﹐一二語道著﹐輒共驚爲前喇嘛轉世也﹐故崇信尢甚。然西藏路遠﹐西北各部不能往參﹐則各有胡土克圖掌佛教於國中。大者﹐其王亦執禮惟謹﹔小亦各嚴重於一方。每胡土克圖出行﹐無不膜拜道旁﹐以金寶戴於首獻之﹐但得其一摩頂﹐便以爲有福﹐歡喜無量。並不必胡土克圖也﹐卽凡爲喇嘛者﹐諸番亦無不尊奉之。所至讓穹廬與居﹐宰羊馬﹐奉酮酪﹐夜則妻妾子女惟所欲﹐謂之供養﹐惟恐不得當。其俗然也。𨿽愚而可憫﹐然千百年來習尙如是﹐故國家於西北諸部﹐亦因其俗而加禮於胡土克圖﹐有時竟得其用。如乾隆十五年﹐西藏王朱爾墨特那木紮爾有異志﹐駐藏大臣傅淸及拉布惇誘而手刃之﹐其番眾咸挺而爲亂﹐達賴喇嘛出諭遂止。三十一年﹐喀爾喀部靑滚雜卜斷驛道而叛﹐鄰部將應之﹐其地有哲卜尊丹巴胡土克圖﹐怵於定邊將軍之言﹐獨不從亂﹐遂皆戢。其明驗也。是以上亦有國師﹐號章嘉胡土克圖﹐住京師之ヤ檀寺。每元旦入朝﹐黃憲車所過﹐爭以手帕鋪於道﹐伺其輪壓而過﹐則以爲有福。其車直入東華門﹐蓋尊寵章嘉﹐正所以帖服外夷﹐乃長駕遠馭之深意。余嘗見章嘉﹐顏狀殊醜劣﹐行步需人扶﹐然蒙古經及中土大藏佛經皆能背誦如瓶瀉水。汪文端嘗叩一佛事﹐輒答以某經某卷﹐檢之果不爽﹐則其人亦未可淺量矣。

○黃教紅教喇嘛有黃教﹑紅教之別。黃教者﹐專以善道化人﹐使勉忠孝﹐息爭競﹐達賴喇嘛及大胡土克圖皆以此重於諸部也。紅教則有術能召風雨﹐並咒人至死。平西陲後﹐嘗取準夷之習此術者入內地﹐令之祈晴雨﹐亦有小驗。

○達瓦齊達瓦齊旣至﹐行獻俘禮﹐系白組跪闕下。上以其未抗拒也﹐特赦之﹐封以親王﹐賜第﹐擇宗室女配之。然不耐中國風俗﹐日惟向大池驅鵝鴨鬧其中以爲樂而已。體極肥﹐面大於盤﹐腰腹十圍﹐羴气不可近。其從人亦皆厄魯特﹐故膻益甚﹐十步外卽令人掩鼻。然性淳厚忠謹。嘗扈從行圍﹐上下馬﹐坐茵未至﹐方小立﹐達瓦齊輒手捧落葉堆於地﹐請上坐。上大笑﹐賞銀幣以寵之。

○黑水營之圍黑水營之圍﹐孤軍陷萬里外﹐凡三月得全師以出誠千古未有之奇事也。將軍兆惠旣深入葉爾羌﹐賊眾我寡﹐且馬力疲不能衝殺﹐乃占一村寨﹐掘濠築壘自守﹐卽所謂黑水營也。所掘濠旣淺﹐壘亦甚低﹐賊可步さ入﹐遂日夜來攻﹐而我兵處危地﹐皆死中求生﹐故殺賊甚力。賊懼我兵致死﹐欲以不戰收全功﹐別築一壘於濠外﹐爲長圍守之﹐如梁唐所謂夾城者﹐意我兵食盡﹐當自斃也。而營中掘得窖粟數百石﹐稍賴以濟。賊又決水灌營﹐我兵泄之於下流﹐其水轉資我汲飲。已而﹐隨處掘井皆得水。又所占地林木甚多﹐薪以供爨常不乏。賊以鳥槍擊我﹐其鉛子著枝葉間﹐每砍一樹輒得數升﹐反用以擊賊。惟拒守旣久﹐糧日乏﹐僅瘦駝羸馬亦將盡。各兵每乘間出掠回人充食。或有夫婦同掠至者。殺其夫﹐卽令妻煮之﹐夜則薦枕席。明日夫肉盡﹐又殺此婦以食。被殺者皆默然無聲﹐聽烹割而已。某公性最嗇﹐會除夕﹐明公瑞﹑常公鈞等皆至其帳聚語﹐屈指軍糧﹐過十日皆鬼篆矣。某公慨然謂﹕「吾出肅州時有送酒肴者﹐所餘飠丁﹐今尙貯皮袋中。」呼奴取出﹐供一啖。時絕糧久﹐皆大喜過望。旣飽而去﹐則私相渭曰「某公亦不畱此﹐事可知矣。」不覺泣下﹐蓋自十月初旬被圍﹐至此已將百日﹐無復生還望也。而上已預調兵在途﹐富將軍﹑舒參贊率以進援﹐果毅阿公又以駝馬至﹐遂轉戰而入。兆將軍亦破壘而出﹐兩軍相遇﹐乃振旅歸。是役也﹐地在萬里之遙﹐圍及百日之久﹐不傷一人﹐全師而返﹐國家如天之福﹐於此可見。然向非預調索倫兵在途﹐將緩不及事﹐於此益見睿算之遠到云。其年遂盡平回地。

○俄羅斯西北諸國﹐惟俄羅斯最大。我朝平準夷後﹐西北萬里悉入版圖。準夷西北爲哈薩克﹐而哈薩克外皆俄羅斯地也。中國之正北出居庸關五千里﹐始至喀爾喀之烏裏雅蘇臺﹐爲邊境盡處﹐亦與接壤。其地有一種人號烏良海﹐有我朝之烏良海﹐亦有俄羅斯之烏良海。此正北之連界處也。乾隆二十二三年間﹐曾遣使米借遼東之黑龍江運糧﹐則其國境又與我東北之黑龍江相接也。回部之外爲拔達克山﹐而拔達克山之外又系俄羅斯地﹐則其西境又包眾回部矣。不寧惟是﹐康熙年間我朝徵大西洋國之能占星者﹐西洋遣南懷仁﹑髙愼思等由陸路來﹐亦假道俄羅斯﹐三年始至﹐則其國西境又直至西海矣。兆將軍西徵時﹐聞西北有龔國者﹐其城周五百里﹐皆銅鑄成﹐豈卽俄羅斯耶﹖抑別一國耶﹖俄羅斯至今爲我朝與國﹐不奉正朔﹐兩國書問不直達宮廷。我朝有理藩院﹐彼亦有薩納特﹐有事則兩衙門行文相往來。其字又與蒙古異﹐內閣嘗另設中書二人﹐專習其書文﹐以便文移。其印則圓如三寸盤﹐而油朱堆紙上厚數分﹐不與內地印色同也。紙亦潔白可愛。其國歷代皆女主﹐號察罕汗。康熙中﹐聖祖嘗遣侍衛托碩至彼定邊界事。托碩美須眉﹐爲女主所寵﹐凡三年始得歸。所定十八條﹐皆從枕席上訂盟﹐至今猶遵守不變。聞近日亦易男主矣。

○茶葉大黃中國隨地產茶﹐無足異也。而西北遊牧諸部﹐則恃以爲命。其所食膻酪甚肥膩﹐非此無以淸榮衛也。自前明已設茶馬禦史﹐以茶易馬﹐外番多款塞。我朝尢以是爲撫馭之資﹐喀爾喀及蒙古﹑回部無不仰給焉。太西洋距中國十萬里﹐其番舶來﹐所需中國之物﹐亦惟茶是急﹐滿船載歸﹐則其用且極於西海以外矣。俄羅斯則又以中國之大黃爲上藥﹐病者非此不治。舊嘗通貢使﹐許其市易﹐其入口處曰恰克圖。後有數事渝約﹐上命絕其互市﹐禁大黃﹐勿出口﹐俄羅斯遂懼而不敢生事。今又許其貿易焉。天若生此二物爲我朝控馭外夷之具也。

○回人繩伎回人有能繩伎者﹐與內地不同。內地走索之法﹐豕兩竿於地﹐以索平系於竿﹐而人往來其上耳。回人則立一木髙數丈者﹐其顚斜系長綆屬於地。回人手橫一木﹐取其兩頭輕重相等﹐不致欹側﹐則步綆而上﹐直至木之顚﹐並蹺一足﹐而僅以一足踏於綆﹐口唱歌﹐良久始下。其絕技也。上每出行﹐武備院嘗以其人奏伎。後偶有一人墜而下者﹐上憫之﹐自此不得設。

●卷二○杭應龍先生餘十餘歲﹐頗能作時文﹐如明隆﹑萬間短篇﹐一日可得四五首。先府君子容公觀其文義﹐謂他日不患不文﹐而經書尙未盡讀﹐遂不令復作﹐專以讀經爲業。十四歲始發筆爲之﹐輒有發揮處。十五歲﹐先府君見背。余童駿﹐專弄筆墨學作詩﹑古文﹑詞﹑賦﹑四六之類﹐沾沾自喜﹐而舉業遂廢。有杭應龍先生﹐與先府君交最厚﹐憫余孤露﹐謂不治舉業﹐何以救貧﹐乃延余至家塾﹐課其幼子念屺﹐而使長君杏川﹑次君白峯拉餘同課﹐二君久以舉業擅名者也。余時年十八﹐猶厭薄不肯爲。至冬﹐有莊位乾明經移帳於杭﹐課先生從子廷宣﹐書捨與餘同一廳事﹐日相慫﹛臾心﹜﹐始勉爲之。然馳騁於詩﹑古文者已數年﹐一旦束縛爲八股﹐轉不如十四﹑五歲時之中繩墨矣。明年補諸生﹐遂不得不致力。後藉以取科第得官﹐皆應龍先生玉成之力也。及余得中書舍人以歸﹐而先生已不及見。余有詩哭之云「我歸但有徐君墓﹐公在曾憐趙氏孤」。至今猶抱痛焉。

○汪文端公汪文端公詩﹑古文之學最深﹐當時館閣後進羣奉爲韓﹑歐﹐上亦深識其老於文學。歿後﹐上以詩哭公﹐有云「贊治嘗資理﹐論文每契神。」公之所以結主知者可想已。余自乾隆十五年冬客公第﹐至二十三年公歿﹐凡八九年。此八九年中﹐詩文多餘屬艸﹐每經公筆削﹐皆愜心饜理﹐不能更易一字。嘗一月中代作古文三十篇﹐篇各彷一家。公輒爲指其派系所自﹐無一二爽﹐此非徧歷諸家不能也。金鰲玉ぐ橋新修成﹐橋柱須鐫聯句﹐余擬云「玉宇瓊樓天尺五﹐方壺員嶠水中央。」自以爲寫此處光景甚切合。公攺「尺五」作「上下」二字﹐乃益覺生動。卽此可見一斑矣。公又好獎借後進。余嘗代擬東嶽廟聯﹐云「雲行雨施﹐不崇朝而徧天下。理大物博﹐祖陽气之發東方。」已進禦﹐奉朱筆圈出。公方繕書﹐適金檜門總憲至﹐謂必出自公手。公曰「非也﹐乃門人趙雲崧所集句耳。」又嘗代和《禦制司馬君實玉印詩》﹐中一聯云「不名符宿望﹐此徳稱髙賢」﹐亦非甚佳句。上命內監持示南書房諸臣﹐謂畢竟汪由惇所作不同﹐諸臣皆宜師事。蓋諸臣皆說成名印﹐此獨云「不名」﹐於「君實」二字較切耳。諸臣皆諛公﹐公又以余答。其說項如此。及公歿﹐諸公皆以公故物色余﹐謂公所捉刀者﹐必好手也。及屬艸持去﹐其所擊賞者未必佳﹐而著意結構處轉或遭竄攺﹐於是益嘆此中甘苦﹐固非淺人所能識。余初序公集有云「公死而天下無眞知古學之人﹐天下無眞知古學之人﹐而翼遂無復知己之望。」由今思之﹐安得不潸焉出涕也。

○傅文忠公愛才傅文忠文學𨿽不深﹐然於奏牘案卷﹐目數行下。遇有窒礙處輒指出﹐並示以宜作何攺定﹐果愜事理﹐反覆思之﹐無以易也。余嘗以此服公﹐公謂無他﹐但辦事熟耳。尹文端以南巡事﹐隔歲先入覲。公嘗命司屬代作詩相嘲﹐中有句云「名勝前番已絕倫﹐聞公搜訪更爭新」﹐文忠輒易「公」字爲「今」字﹐便覺醞藉﹐可見其才分之髙也。文忠不談詩文﹐而極愛才。余在直時最貧﹐一貂帽已三載﹐毛皆縮如蝟。一日黎明﹐公在隆宗門外小直房﹐獨呼余至﹐探懷中五十金授余﹐囑易新帽過年。時已殘臘卒歲﹐資正缺﹐五十金遂以應用。明日入直﹐依然舊帽也。公一笑不復言。嗚呼﹗此意尢可感已。

○觀總憲愛才總憲觀公保最愛才﹐余初不相識也。扈從木蘭﹐有宮詹溫君屬余代和禦制詩數首﹐溫卽公婿也。公與溫皆扈從﹐公見溫詩﹐詢知爲余作﹐卽令溫致殷勤。明年再扈從﹐公先過余邸﹐以捉刀諉訁垂﹐自是公應制之作皆以相屬。後余入翰林﹐公爲掌院﹐派撰文﹐定京察一等﹐皆公力也。前輩畱意人材﹐不遺葑菲如此。

○大臣身後邀恩之例汪文端師兩子﹕今少司農承霈﹑前龍川令承澍﹐皆余授業弟子也。師一日忽語余﹕「桐城張文和公先以得罪歸﹐今旣歿﹐上仍遵世宗遺詔﹐還其配享鉅典﹐恩莫大焉。其子學士君自宜泥首闕廷奏謝。乃寄聲問余﹐應入京否﹐抑或循故事呈本籍巡撫代奏﹐毋乃不知事體。」余始知大臣身後有卹典﹐其子例當謝恩﹐而生前官禁近受眷最深者﹐尢當詣闕謝也。及師歿﹐長君郎中承沆本蔭官﹐旣扶柩歸﹐奉恩綸葬祭如禮。歲庚辰服闋﹐赴京補官﹐而病歿於揚州﹐吾師身後遂無復登仕籍者。承霈以書來告﹐余忽憶師前語﹐因令其以禦賜祭葬來謝﹐萬一蒙恩旨﹐或可得一官。遂作書趣霈來﹐而澍亦至。余爲白於傅文忠﹐文忠訝其以何事來﹐余告之以故﹐或因此得蒙恩授一內閣中書﹐文端一脈不墜矣。文忠喜曰「此可謂善於覓題。」明日卽代爲奏。方是時﹐京師諸公卿皆以爲文端旣歿﹐其子復何所望而貿貿來也。𨿽舊在門下乞餘光者﹐亦目笑之。次日﹐上至瀛臺。奏甫入﹐上卽命內監髙姓者出問﹕「汪由惇二子在此﹐朕欲一見。」已而又一內監秦姓者出﹐傳旨帶領引見。及駕出﹐二子迎輿前﹐免冠叩頭謝。上駐輿垂問﹐奏對畢﹐上意似不甚嘉許。因問二人履歷﹐奏云「皆監生﹐試而未中。」上曰「汝明年可再試﹐試而不中可再來。」諭畢﹐輿已行。文忠奏云「明年乃會試﹐此二子皆監生﹐不能入禮闈。」上命各賞一舉人﹐理藩院尙書富公徳來傳旨﹐率二子叩謝。而文忠以余先有內閣中書之語未得遂也﹐又奏云「小者無所能﹐大者書法似其父。」上又命以前賞其長子之蔭官賜霈﹐而賜澇舉人。於是文忠來傳旨﹐又率二子迎輿謝。一刻間凡三叩頭﹐而霈得戶部主事﹐轉過於內閣中書矣。是日滿朝大小臣工﹐無不感聖天子垂念舊臣恩施逾格﹐有泣下者﹐兼頌文忠之垂憫故人子弟﹐而並以余爲有畫策之能﹐抑知此事實因師前論張文和語而觸發之。然則吾師前語其有意乎﹖無意乎﹖由今思之﹐竟如樗裏子之智﹐能計及身後者。吾師眞哲人也。自余爲二子創此例﹐後裘文達﹑錢文敏﹑王文莊諸公歿﹐其子皆彷此得授內閣中書云。

○辛巳殿試辛巳殿試﹐閱卷大臣劉文正公﹑劉文定公﹐皆軍機大臣也。是科會試前﹐有軍機行走之禦史眭朝棟上一封事﹐請復回避捲﹐卽唐人所謂別頭試也。上意其子弟有會試者﹐慮己入分校應回避﹐故預爲此奏﹐乃特點朝棟爲同考官﹐而命於入闈時﹐各自書應避之親族﹐列單進呈。則眭別無子弟﹐而總裁劉文正﹑於文襄應回避者甚多。是歲上方南巡﹐啟蹕時曾密語劉﹑於二公畱京主會試﹐疑語泄而眭爲二公地也﹐遂下刑部治罪。部引結交近侍例﹐坐以大辟。於是軍機大臣及司員爲一時所指摘。且隔歲庚辰科狀元畢秋帆﹑榜眼諸桐嶼﹐皆軍機中書﹐故蜚語上聞﹐有歷科鼎甲皆爲軍機所占之說。及會試榜發﹐而余又以軍機中書得雋﹐傅文忠爲余危之﹐語余不必更望大魁。而余以生平所志在此﹐私心終不能已。適兩劉公又作閱卷大臣﹐慮其以避嫌擯也﹐乃變易書法﹐作歐陽率更體。兩劉公初不知已列之髙等。及將定進呈十卷﹐文定公慮余捲入一甲﹐又或啟形迹之疑﹐且得禍﹐乃徧檢諸捲﹐意必得余置十名外﹐彼此俱無累矣。及檢﹐一卷獨九圈﹐當以第一進呈。九圈者﹐捲面另粘紙條﹐閱卷大臣各以圈點別優劣於其上﹐是歲閱卷者九人﹐九人皆圈者惟此一卷。文定公細驗疑是余﹐以語文正。文正覆閱﹐大笑曰「趙雲崧字迹𨿽燒灰亦可認﹐此必非也。」蓋余初入京時﹐曾客公第﹐愛其公子石庵書法﹐每仿之。及直軍機﹐余以起艸多不楷書﹐偶楷書卽用石庵體﹐而不知余另有率更體一種也。文定則謂徧檢二百七卷﹐無趙雲崧書﹐則必變體矣。文正又覆閱﹐謂趙雲崧文素斤也不羈﹐亦不能如此謹嚴﹐而文定終以爲疑﹐恐又成軍機結交之局。兆將軍惠時方奏凱歸﹐亦派入閱卷﹐自陳不習漢文﹐上諭以諸臣各有圈點爲記﹐但圈多者卽佳。至是兆公果用數圈法﹐而惟此卷獨九圈﹐余或八﹑或五﹐遂以第一進呈。先是歷科進呈捲皆彌封﹐俟上親定甲乙﹐然後拆。是科因禦史奏攺﹐遂先拆封﹐傳集引見。上是日閱十卷﹐幾二十刻﹐見拙捲系江南人﹐第二胡豫堂髙望浙江人﹐且皆內閣中書﹔而第三卷

王惺園傑則陜西籍。因召讀卷大臣﹐先問﹕「本朝陜西曾有狀元否﹖」皆對云「前朝有康海﹐本朝則未有。」上因以王捲與翼互易焉。惺園由此邀宸眷﹐翔步直上﹐而余僅至監司﹐此固命也﹐然賤名亦卽由此蒙主知。臚傳之日﹐一甲三人例出班跪。余獨掛數珠﹐上升座遙見之。後以問傅文忠﹐文忠以軍機中書例帶數珠對﹐且言昔汪由惇應奉文字皆其所擬﹐上心識之。明日諭諸大臣﹐謂﹕「趙翼文自佳﹐然江﹑浙多狀元﹐無足異。陜西則本朝尙未有。今當西師大凱之後﹐王傑捲已至第三﹐卽與一狀元亦不爲過。」次日又屢言之。於是鄕﹑會試﹐翼皆蒙欽點房考﹐每京察必記名﹐及授鎭安府﹑赴滇從軍﹑調廣州﹑升貴西道﹐無一非奉特旨﹐上之恩注深矣。向使不歸田﹐受恩當更無限。尋以太恭人年髙﹐乞歸侍養﹐凡五年。丁艱又三年。在家之日已久﹐服闋赴補﹐途次又以病歸﹐遂絕意仕進。此固福薄量小﹐無遠到之器﹐亦以在任數年﹐經歷事端﹐自知吏才不如人﹐恐致隕越﹐則負恩轉甚。是以戢影林下﹐不敢希榮進也。

偶閱《閩書》載﹕紹興八年廷試﹐初以黃公度爲狀元﹐陳俊卿次之。髙宗召問二人﹕「鄕土何奇﹐輒生二卿﹖」黃對曰「子魚紫菜﹐荔枝蠣房。」俊卿對曰「地瘦栽松柏﹐家貧子讀書。」髙宗曰「公度不如卿。」遂賜俊卿第一。《瀛奎律髓》記宋髙宗自丁未至壬午﹐所取首甲科者十一人﹕一丞相﹑一樞使﹑三尙書﹑五從官﹐惟公度以忤秦檜﹐卽被論歸﹐至檜死召爲考功郎中而卒。是其命本不應顯達﹐故登第之始卽遭挫折﹐此預兆於幾先者也。

○殿試送捲頭殿試前﹐有才之士例須奔競﹐以所擬對策首三十餘行先繕寫送諸公之門。捲內有當切題處﹐固不能預擬﹐而頌聖數語則不拘何題皆可通用也﹐謂之送捲頭。延攬者卽以是默識之﹐然亦須視閱卷大臣之爲人。當兩劉公主裁數科﹐則營進者轉或被擯。辛巳科﹐余固慮及此而不使知矣。癸未新進士褚筠心及余門人董東亭潮﹐本一榜中巨擘﹐詩文楷法掄魁有餘。東亭惟恐不得前列。余告以兩劉公不可幹以私﹐且其衡鑑自精﹐有才者亦不必幹﹐余往事可驗也﹐東亭竊以爲不然。而吾鄕少司空劉圃三先生好汲引﹐與文定又從兄弟也﹐特爲東亭送捲頭。文定旣入閱﹐則先覓東亭捲﹐謂同列曰「此吾鄕董潮也。」文正亦覓筠心捲出示曰「此吾向日延請在家修書之褚廷璋也。」兩人遂不入十卷﹐褚卷第十一﹐董卷第十二。而十卷進呈者或轉遜焉﹐此又因營求而失之者也。然兩劉公歿﹐而不受干謁之風又令人思矣。

○武闈武闈但以弓馬技藝爲主﹐內場文策不論工拙也。余嘗主順天乙酉科武鄕試。其策有極可笑者﹐如「一旦」二字多作「亙」字﹐「丕」字又作「不一」字。蓋緣夾帶小本字畫甚密﹐不能分晰﹐故抄謄訛錯耳。又如「國家」字應擡髙一字﹐則凡泛論古今處﹐如「國家四郊多壘」﹑「社稷危亡」之類﹐亦無不擡寫。武生自稱「生」﹐則應於行內稍偏﹐乃又將「生人」﹑「生物」﹑「生機殺機」之「生」字﹐一槪偏在側邊。如此者不一而足。然外場已挑入雙好字號﹐則不得不取中。幸武闈無磨勘之例﹐可不深求耳。

○汪﹑劉二公文學汪文端師應奉詩文﹐門生有才者或爲代作﹐可用卽用之﹐不必悉自己出也。劉文定公亦令諸門生撰稿﹐卻不肯襲用一語。而其中新料﹑新意﹐又必另入鑪錘﹐攺制而用之﹐蓋爲刻稿地也。於此見文端之大﹐亦見文定之精。

○劉文正公塞陽橋決口劉文正公臨事𨿽頗剛急﹐然實有釐剔姦獘﹐人受其福而不知者。辛巳歲﹐河決陽橋﹐公奉命往塞決口。時奪流者數百丈﹐埽工薪木皆數百里內村民車載而來。縣丞某掌收料物﹐欲藉以營利﹐畱難百端﹐有五六日不得交納者﹐人馬守候﹐芻糧皆告竭。公一日易眼微行﹐見薪車千百輛環列河幹﹐私問之﹐得其故﹐乃大怒。至公館﹐亟請巡撫奉王命旗牌至﹐使伍伯縛縣丞來﹐欲先斬然後入奏。巡撫及司道以下爲之長跪﹐良久始釋。而數千輛料物一日盡收﹐民皆驅車返矣。此𨿽細事﹐亦可見公察獘利民之一端也。

○尹文端公肅淸江南漕政尹文端節制兩江凡四度﹐徳政固多﹐而最得民心在嚴禁漕獘一事。先是有司收漕糧﹐以腳費爲名﹐率一斗準作六七升。公初巡撫江南﹐奏明每石令業戶別納兌費錢五十二文﹐而斗斛聽民自槪。有遺粒在斛之鐵邊者﹐亦謂之「花邊」﹐令民自拂去。其時有司簽書吏入倉收漕﹐莫肯應也。其後桂林陳文恭撫吳﹐胡文伯爲藩司﹐皆守成規﹐弗絲毫假借。有某縣令戈姓﹐每石加收一升五合﹐輒被劾坐絞。漕務肅淸者凡四十餘年﹐皆文端遺惠也﹐宜吳人思公至今猶不置云。

○程文恭公遭遇仕宦進退﹐莫不有命。餘外舅程文恭公爲禮部侍郎時﹐在班行中無所短長﹐方疑侍郎一席亦不能久。會圓明園失火﹐舉朝大臣咸趨救。公踉蹌入﹐正值上坐小輿出﹐文恭跪道左請聖安﹐而先入及後入者﹐皆未得見也。上遂心識之。明日賞救火諸臣幣物﹐特命給一分。自是邀聖眷﹐氵存歷吏部尙書﹑拜大學士﹐爲一時賢相。其端皆自救火之日起。

○兩中鼎魁王新城記﹕康熙中﹐有中進士被革後再中進士者。乾隆年間有馬全者﹐山西人﹐已中武探花﹐由侍衛出爲參將﹐與同官相爭詈﹐被劾革職。入京﹐在九門提督衛門充兵。又應鄕﹑會試中式﹐庚辰殿試竟得狀元。凡兩得鼎魁﹐亦奇聞也。後官至提督﹐徵金川戰歿。

○相宅董仙翁董華星達存﹐吾邑人﹐壬申進士﹐精六壬奇門術﹐相宅尢奇驗。壬申將會試﹐須僦宅貢院前﹐余與之約同寓矣。時余客座師汪文端公第﹐公爲余賃一宅﹐余不敢卻﹐乃囑內弟劉敬輿偕董寓﹐董所親擇也。又有吾鄕符天藻亦附焉。二場後﹐余詣董﹐私問其寓內當中幾人﹐答曰「三人俱可雋。恐符君或失之﹐蓋夜臥須各按本命定方位﹐而符懷疑﹐不我從也。」出榜﹐果董﹑劉俱成進士﹐余與符落第。又江蘇巡撫莊公有恭延之相衙署﹐董爲攺葺數處。旣落成﹐公將出堂視事﹐董止之﹐爲擇一吉日時而出。屆期坐甫定﹐轅門外忽傳鼓報喜﹐則加官保之信適以是刻至矣。今藩伯康基田令昭文﹐以家中有子弟應秋試﹐預叩董。董詢其先塋何向﹐教以塋之某方立一燈竿﹐子弟中某年生者當發解﹐已而果然。他奇驗多類此﹐人皆稱「董仙翁」。

○揣骨史瞎子術家又有揣骨聽聲之法﹐多瞽者爲之。《北史》﹕髙歡未遇時﹐與司馬子如等逐赤兔。遇盲嫗﹐自言善暗相﹐因徧捫諸人﹐言皆貴而俱由歡。齊文宣帝試皇甫玉相術﹐以帛巾襪其目﹐使歷摸諸貴人﹐無不驗。齊文襄時﹐有吳士雙盲﹐妙於聽聲。文襄令劉桃枝﹑趙道徳等列試之﹐言皆中。《五代史》﹕李守貞爲河中節度使﹐有術者善聽人聲﹐以知吉凶。守貞出其家人使聽之。術者聞其子婦符氏聲﹐驚曰「此天下母也。」守貞益自負﹐曰「吾婦猶爲天下母﹐吾取天下復何疑哉。」遂反。後守貞敗﹐符氏爲周世宗繼室﹐果爲皇后。此揣骨聽聲之見於史傳者也。近時亦尙有精其術者。雍正年間﹐浙東有史瞎子者﹐遇男子則揣骨﹐女子則聽聲﹐言休咎奇中。徐文定公元夢撫浙時﹐其孫舒文襄赫徳相國方角﹐而休寧汪文端公由惇以諸生爲之師。文定令史相師弟二人。史曰「皆大位也。」時舒以世家貴公子﹐其顯達固意中事﹐文端則寒諸生﹐念不到此﹐謂史特因弟以及師﹐聊作周旋語耳。是夕﹐史獨倀倀到書塾﹐謂文端曰「君勉之﹗將來官職聲名在主人之上。」文端益惶恐不敢當。史曰「非讕語也。君寒士﹐諛君何所利﹖正以我之命某年當有厄﹐某年當得脫。計君是時已登顯仕﹐我之厄或由君而解﹐故鄭重相托﹐君是時幸勿忘今日言﹐當力爲拯之。」已而﹐或進史於世宗憲皇帝﹐奏對後忽奉旨發遼左爲民。至今上禦極之十年﹐詔軍流以下皆減等發落。時文端公果爲刑部尙書。乃檢史舊案﹐則系特旨發往﹐不載犯罪之由。同列多難之﹐文端以其罪不過軍流﹐正與恩詔相符﹐乃奏釋焉。旣入京﹐仍客於文端第﹐則益韜晦﹐不肯言禍福矣。歲庚午﹐文端長子承沆方應舉﹐文端夫人望之甚切﹐請史決之。史曰「卽當得六品官。」六品者﹐惟翰林修撰及部主事。時文端方直禁近﹐子弟若登科第﹐必不至分部﹐其爲狀元官修撰無疑也。母夫人方竊喜。無何﹐文端爲是科主考官﹐承沆回避不得試﹐共以史言爲妄矣。其冬特旨賜文端蔭一子﹐承沆果得主事官﹐正六品。其奇中如此。余以是歲客文端第﹐故知之甚悉。其他奇驗尙多﹐不勝縷述也。

○兼管部務一部有滿﹑漢兩尙書﹑四侍郎﹐凡核議之事﹐宜允當矣。然往往勢力較重者一人主之﹐則其餘皆相隨畫諾﹐不復可否。若更有重臣兼部務﹐則一切皆惟所命﹐而重臣者實未嘗檢閱也﹐但聽司員立談數語﹐卽畫押而已。故司員中爲尙書所倚者﹐其權反在侍郎上。爲兼管部務之重臣所熟者﹐其權更在尙書上。甚至有尙書﹑侍郎方商榷未定﹐而司員已持向重臣處畫押來﹐皆相顧不敢發一語。昔人曾奏請親王不可兼部務﹐蓋有所見也。

○軍需各數上用兵凡四﹑五次。乾隆十二﹑三年用兵金川﹐至十四年三月止﹐共軍需銀七百七十五萬﹝實銷六百五十八萬﹐移駁一百十七萬﹞。十九年用兵西陲﹐至二十五年﹐共軍需銀二千三百一十萬﹝實銷二千二百四十七萬﹐行查未結六十三萬﹞。三十一年用兵緬甸﹐至三十四年﹐共軍需銀九百十一萬。三十六年用兵金川起﹐至四十二年止﹐共軍需銀六千三百七十萬。以上系章湖莊在戶部軍需局結算之數。五十二年臺灣用兵﹐本省先用九十三萬﹐鄰省撥五百四十萬﹐又續撥二百萬﹐又撥各省米一百十萬﹐並本省米三十萬石﹐加以運腳﹐約共銀﹑米一千萬。

○京官趨勢弔喪傅文忠公扈從熱河﹐而其兄總憲廣公成歿於京﹐文忠乞假歸治喪。廣公家受弔之期凡三日﹐已徧訃矣﹐其最後一日﹐則文忠到京日也﹐前兩日遂無一人至者。文忠到﹐則各部院大小百官無不畢至﹐𨿽與廣公絕不相識者﹐亦以文忠故致賻而泥首焉。輿馬溢門巷﹐數里不得驅而進﹐皆步行入。

○鐘錶自鳴鐘﹑時辰表﹐皆來自西洋。鐘能按時自鳴﹐表則有鍼隨晷刻指十二時﹐皆絕技也。今欽天監中占星及定憲書﹐多用西洋人﹐蓋其推算比中國舊法較密雲。洪荒以來﹐在璣﹐齊七政﹐幾經神聖﹐始泄天地之祕。西洋遠在十萬里外﹐乃其法更勝﹐可知天地之大﹐到處有開創之聖人﹐固不僅羲﹑軒﹑巢﹑燧已也。鐘錶亦須常修理﹐否則其中金綫或有緩急﹐輒少差。故朝臣之有鐘錶者﹐轉誤期會﹐而不誤者皆無鐘錶者也。傅文忠公家所在有鐘錶﹐甚至亻兼從無不各懸一表於身﹐可互相印證﹐宜其不爽矣。一日禦門之期﹐公表尙未及時刻﹐方從容入直﹐而上已久坐﹐乃惶悚無地﹐叩首階陛﹐驚懼不安者累日。

○西洋千里鏡及樂器天主堂在宣武門內﹐欽天監正西洋人劉松齡﹑髙愼思等所居也。堂之爲屋圓而穹﹐如城門洞﹐而明爽異常。所供天主如美少年﹐名邪酥﹐彼中聖人也。像繪於壁而突出﹐似離立不著壁者。堂之旁有觀星臺﹐列架以貯千里鏡。鏡以木爲筒﹐長七八尺。中空之而嵌以玻璃﹐有一層者﹑兩層者﹑三層者。余嘗登其臺以鏡視天﹐赤日中亦見星斗。視城外﹐則玉泉山寶塔近在咫尺間﹐磚縫亦歷歷可數。而玻璃之單層者﹐所照山河人物皆正﹐兩層者悉倒﹐三層者則又正矣。有樓爲作樂之所。一虯髯者坐而鼓琴﹐則笙﹑簫﹑磬﹑笛﹑鐘﹑鼓﹑鐃﹑鐲之聲無一不備。其法設木架於樓﹐架之上懸鉛管數十﹐下垂不及樓板寸許。樓板兩層﹐板有縫﹐與各管孔相對。一人在東南隅﹐鼓嘴以作气。气在夾板中盡趨於鉛管下之縫﹐由縫直達於管。管各有一銅絲系於琴弦。虯髯者撥弦﹐則各絲自抽頓其管中之關捩而發響矣。鉛管大小不同﹐中各有竅﹐以象諸樂之聲﹐故一人鼓琴而眾管齊鳴﹐百樂無不備﹐眞奇巧也。又有樂鐘﹐並不煩人挑撥﹐而按時自鳴﹐亦備諸樂之聲﹐尢爲巧絕。

○梨園色藝京師梨園中有色藝者﹐士大夫往往與相狎。庚午﹑辛未間﹐慶成班有方俊官﹐頗韶靚﹐爲吾鄕莊本淳舍人所暱。本淳旋得大魁。後寶和班有李桂官者﹐亦波峭可喜。畢秋帆舍人狎之﹐亦得修撰。故方﹑李皆有狀元夫人之目﹐餘皆識之。二人故不俗﹐亦不徒以色藝稱也。本淳歿後﹐方爲之服期年之喪。而秋帆未第時頗窘﹐李且時周其乏。以是二人皆有聲縉紳間。後李來謁余廣州﹐已半老矣。余嘗作《李郎曲》贈之。近年聞有蜀人魏三兒者﹐尢擅名﹐所至無不爲之靡﹐王公﹑大人俱物色恐後。余已出京﹐不及見。歲戊申﹐余至揚州﹐魏三者忽在江鶴亭家。酒間呼之登場﹐年已將四十﹐不甚都麗。惟演戲能隨事自出新意﹐不專用舊本﹐蓋其靈慧較勝云。

○京師偸拐之技都門繁會之地﹐偸兒﹑拐子有非意計所及者。吾鄕董某偶入戲館﹐占席以待客﹐橫二千錢於案。忽衣冠者三人自外來﹐中一人若與董素相識者﹐遽向揖。董答揖﹐揖甫下﹐而錢爲其人之同伴者撮去掛於肩。揖畢﹐問姓氏﹐其人故驚愕作誤認狀﹐深抱不安。董回坐﹐而案上之錢已失。撮錢者尙立於旁﹐反咎之曰「戲館中有錢豈可橫於案﹖如我之掛於肩斯可耳。」實則掛肩之錢卽其錢也。董熟視﹐竟不敢言。又一少年以銀易錢於市﹐方講價﹐忽一老者從後擊而僕之﹐且罵曰「父窮至此﹐兒有銀乃私易錢。不孝孰甚﹗」遂奪銀去。旁觀者謂是父責子也。少年悶絕﹐良久始蘇﹐云「吾安得有父也﹖」而銀已去不可追矣。又有藏利刃雜稠人中﹐剪取腰間雜佩﹐或至割衣襟一幅去﹐混號謂之「小李」。被剪者覺而獲之﹐𨿽加毆辱弗怨。或旁人指破﹐則必報矣。有女郎坐香車﹐一書生行其旁﹐兩美相顧﹐頗有情。小李者伺書生後﹐將下手﹐書生不知也。方回顧﹐女郎不便語﹐但以口頰隱示若有人伺於後者﹐書生覺而斥之﹐小李遂去。未幾﹐車轉曲巷﹐女郎口忽爲小刀劃破。

○狐祟京師多狐祟﹐每占髙樓空屋﹐然不爲害﹐故皆稱爲狐仙。余嘗客尹文端第。其廳事後卽大樓﹐樓下眷屬所居﹐樓之上久爲狐宅﹐人不處也。嘗與公子慶玉同立院中﹐日尙未暮﹐忽有泥丸如彈者拋屋而下﹐凡十數丸。余拾其一仰投之﹐建瓴之屋宜卽拋下矣﹐乃若有接於空中者﹐不復下﹐亦一奇也。余僦屋醋張衙同﹐其屋已數月無人居。初入之夕﹐睡旣熟﹐忽夢魘﹐若有物壓於胸腹者﹐力掙良久始得脫。時月明如晝﹐見有物如黑犬者從窗格中出。明日視窗紙﹐絕無穿破處。先母命余夕以二雞卵﹑一杯酒設於案﹐默祝焉。詰朝﹐卵﹑酒俱如故﹐而其物不復至。

○洪經略行狀先輩嘗言﹕洪文襄公承疇當明崇禎十五年松山被陷時﹐京師傳聞公已殉難。崇禎帝輟朝﹐特賜祭九壇﹐其子弟在京成服受弔﹐撰行狀送諸公卿矣。方祭第九壇﹐而公生降之信至﹐遂罷祭﹐而行狀已徧傳人間。順治元年從入關﹐爲內院大學士。次年﹐出經略江南諸省﹐逋寇以次削平﹐後再出經略楚﹑粵﹑滇﹑黔諸省﹐西南底定﹐皆其功也。歸皇朝一年乃卒。其家再成服受弔﹐撰行狀不復敍前朝事﹐但自佐命入關起。有好事者﹐嘗得其前後兩行狀﹐訂爲一本云。

○李太虛戲本李太虛﹐南昌人﹐吳梅村座師也。明崇禎中爲列卿。國變不死﹐降李自成。本朝定鼎後﹐乃脫歸。有舉人徐巨源者﹐其年家子也﹐嘗非笑之。一日視太虛疾﹐太虛自言病將不起。巨源曰「公壽正長﹐必不死。」詰之﹐則曰「甲申﹑乙酉不死﹐則更無死期。以是知公之壽未艾也。」太虛怒﹐然無如何。巨源又撰一劇﹐演太虛及龔芝麓降賊﹐後聞本朝兵入﹐急逃而南﹐至杭州﹐爲追兵所躡﹐匿於嶽墳鐵鑄秦檜夫人跨下。值夫人方月事﹐迨兵過而出﹐兩人頭皆血污。此劇已演於民間﹐稍稍聞於太虛。適芝麓以上林苑監謫宦廣東﹐過南昌﹐亦聞此事。乃與太虛密召歌伶﹐夜半演而觀之。至兩人出跨下時﹐血淋漓滿頭面﹐不覺相顧大哭﹐謂﹕「名節掃地至此﹐夫復何言﹗然爲孺子辱至此﹐必殺以泄忿。」乃使人俟巨源於逆旅﹐刺殺之。此事得之於蔣心余編修。

○徐健庵先輩嘗言﹕徐健庵乾學在康熙中以文學受知。方其盛時﹐權勢奔走天下﹐務以獎拔寒峻﹑籠絡人才﹐爲邀名計﹐故時譽翕然歸之。其所居繩匠胡同﹐後生之欲求進者﹐必僦屋於旁。俟其五更入朝﹐輒朗誦詩文使聞之。如是數日﹐徐必從而物色。有所長﹐輒爲延譽。當時繩匠胡同宅子僦價輒倍他處。所甄拔初不以賄﹐惟視其才之髙下定等差。相傳鄕﹑會試之年﹐諸名士先於郊外自擬名次。及榜出﹐果不爽﹐非必親自主試也。徐方主持風气﹐登髙而呼﹐衡文者類無不從而附之。以是遊其門者﹐無不得科第。有翰林楊某者﹐其中表也。八月初﹐遇徐於朝。徐問﹕「欲主順天鄕試否﹖」楊謂﹕「幸甚。」徐曰「有名士數人不可失也。」及夕﹐則小紅封送一名單至﹐計榜額已滿。詰朝﹐主試命下矣。楊不得已﹐與諸同考官如其數取之。榜發而京師大嘩﹐捏名帖徧街市。聖祖聞之﹐降旨親審。楊窘甚﹐求救於徐。徐謂﹕「毋恐﹐姑晚飯去。」翼日﹐有稱賀於上前者﹐謂﹕「國初以美官授漢兒﹐漢兒且不肯受。今漢兒營求科目﹐足覘人心歸附。可爲有道之慶。」聖祖默然﹐遂置不問。蓋卽徐令人傳達此語也。嘗有人日具名紙謁其門﹐必饋司閽者十金﹐而不求見﹐但囑以名達徐而已。閽人怪之﹐密以白徐﹐徐令畱見之﹐其人故作狀﹐謂﹕「吾誠意尙未到﹐不敢求見也。」彊之而後入。徐問曰「足下有深讎未報乎﹖」曰「無有也。」「然則何爲逡巡不敢言﹖」固問之﹐始以情告﹐欲得來科狀元耳。徐曰「已有人﹐可思其次。」其人謂﹕「他非所望﹐寧再遲一科。」徐許之。然徐不久罷歸﹐其人竟不第。

○髙士奇髙江村士奇﹐康熙中直南書房﹐最蒙聖祖知眷。時尙未有軍機處﹐凡撰述諭旨﹐多屬南書房諸臣﹐非特供奉書畫﹑賡和詩句而已﹐地旣親切﹐權勢日益崇。相傳江村初入都﹐自肩僕被進彰義門。後爲明相國家司閽者課子。一日相國急欲作書數函﹐倉卒無人。司閽以江村對﹐卽呼入﹐援筆立就。相國大喜﹐遂屬掌書記。後入翰林﹐直南書房﹐皆明公力也。江村才本絕人。旣居勢要﹐家日富﹐則結近侍探上起居﹐報一事﹐酬以金豆一顆。每入直﹐金豆滿荷囊﹐日暮率傾囊而出﹐以是宮廷事皆得聞。或覘知上方閱某書﹐卽抽某書翻閱。偶天語垂問﹐輒能對大意。以是聖祖益愛賞之。初因明公進﹐至是明公轉須向江村訪消息。每歸第﹐則九卿肩輿伺其巷皆滿﹐明公亦在焉。江村直入門﹐若爲弗知也者。客皆使亻兼從偵探﹕盥面矣﹐晚飯矣。少頃﹐則傳呼延明相國入﹐必語良久始出。其餘大臣或延一二入晤﹐不能徧﹐則令家奴出告曰「日暮不能見﹐請俟異日也。」諸肩輿始散。明日伺於巷者復然。以是聲勢赫奕﹐忌者亦益多。江村率以五鼓入朝﹐至薄暮始出﹐蓋一刻不敢離左右矣。或有譖之者﹐謂﹕「士奇肩僕被入都﹐今但問其家貲若干﹐卽可得其招權納賄狀。」聖祖一日問之﹐江村以實對﹐謂﹕「督撫諸臣以臣蒙主眷﹐故有饋遺﹐絲毫皆恩遇中來也。」聖祖笑頷之。後以忌者眾﹐令致仕歸﹐以全始終。猶令攜書編纂﹐以榮其行﹐可謂極文人之遭際矣。

按《宋史》﹐盧多遜爲相時﹐太祖每取書史館﹐多遜預戒吏先白己﹐輒通夕閱之。遇上問書中事﹐應答無滯。《魏書》﹐溫子升先爲廣陽王淵家馬坊中教奴子書﹐嘗作《侯山祠堂碑文》﹐常景見而善之﹐因訪焉﹐由是名譽稍起。按此二事﹐髙江村絕相似。

○王云錦雍正中﹐王云錦殿撰元日早朝後歸邸捨﹐與數友作葉子戲。已數局矣﹐忽失一葉﹐局不成﹐遂罷而飲。偶一日入朝﹐上問以元日何事﹐具以實對。上嘉其無隱﹐出袖中一葉與之曰「俾爾終局。」則卽前所失也。當時邏察如此。云錦孫日杏語余云。

●卷三○粵西灘峽粵西灘與峽皆極險。府江之昭平峽﹐橫州之大灘﹐右江之努灘﹑雞翼灘﹐左江之歸徳峽﹑果化峽﹐餘皆身經其地﹐而昭平峽最險。余初至桂林﹐由水路赴鎭安任。先是大雨十七晝夜﹐是日適晴。巳刻白桂林發舟﹐日午已至平樂。舟子忽棟弋焉。余以久雨得晴﹐方日中何遽泊﹐趣放舟﹐而不知其下有峽之險也。舟子不得已﹐乃發舟。山上塘兵亟呼不可開﹐而舟已入峽不能止﹐遂聽其順流下。但見滿江如沸﹐有數於百旋渦。詢知下有一石﹐則上有一渦﹐余始憮然懼﹐然已無如何。幸而出峽﹐舟子來賀﹐謂﹕「半生操舟﹐未嘗冒險至此也。」余自是不敢用壯矣。後余凋廣州﹐自桂林起程﹐百僚餞送﹐有縣令緱山鵬亦在座。余至廣—卜餘日﹐忽聞緱令溺死峽中矣。橫州大灘長三十里﹐舟行石縫中﹐稍不戒輒齊粉﹐亦奇險也。自黔江下至常徳府﹐有淸浪灘﹐略與橫州灘相等。兩處俱有馬伏波廟。而黔中之頭灘﹑二灘﹑三灘﹐共三灘﹐路𨿽短而險更甚。

○鎭安民俗鎭安府在粵西之極西﹐與南土富州接壤﹐其南則處處皆安南界也。崇山密箐﹐頗有瘴。然民最淳﹐訟獄稀簡。縣各有頭目﹐其次有甲目﹐如內地保長之類﹐小民視之已如官府。有事先訴甲目﹐皆跪而質訊。申目不能決﹐始控頭目。頭目再不能決﹐始控於官﹐則已爲健訟者矣。余初作守﹐方欲以聽斷自見﹐及至則無所事。前後在任幾兩年﹐僅兩坐訟堂﹐郡人已嘆爲無畱獄﹐則簡僻可知也。此中民風﹐比江﹑浙諸省﹐直有三﹑四千年之別。余甚樂之﹐願終身不遷﹐然安得有此福也﹖

○鎭安水土鎭安故多瘴癘。鈕玉樵《粵述》謂署中有肉球﹑肉腳﹐時出現﹐而瘴毒尢甚﹐入其境者﹐遂無復生還之望。及余至郡﹐未見有所謂肉球﹑肉腳者﹐瘴亦不甚覺。問之父老﹐謂「昔時城外滿山皆樹﹐故濃煙陰霧﹐凝聚不散。今人煙日多﹐伐薪已至三十里外﹐是以瘴气盡散」云。惟水最淸削﹐極垢衣蕩漾一二次﹐則膩盡去﹐不煩手扌閏也。是以不論貧富皆食脂以潤腸胃。余嘗探其水源﹐在城西三十里﹐地名鑑隘塘。水從山腹中出﹐有長石橫攔之﹐長三十餘丈。水從石上跌而下作瀑布﹐極雄壯。城中望之﹐不啻數百匹白練也。匯而成川﹐繞城南而過。川皆石底﹐無土性﹐故魚之肉甚堅而無味。又東流﹐亦從山腹中出左江。蓋滇﹑黔﹑粵西諸水大半在山腹中通流﹐其見於溪澗者不過十之一二而已。後余在貴州﹐探牟珠洞﹐秉炬入三里許﹐忽聞江濤洶湧聲﹐以炬照﹐不知其涯淡﹐益可見水之行山腹中者﹐如長江﹑大河﹐非臆說也。牟珠洞之水終歲在黑暗中﹐無天日光﹐水中生魚遂無目﹐尢見造化之奇。

○鎭安多虎鎭安多虎患。其近城者﹐常有三虎﹐中一虎已黑色﹐兼有肉翅。月明之夕﹐居人常於欄房上見之﹐蓋千年神物也。余募能殺虎者﹐一虎許償五十千。居人設阱扌及地弩之類﹐無不備﹐終莫能得。檻羊豕以誘之﹐弗顧也。人之爲所食者﹐夜方甘寢﹐忽腹痛欲出便﹐其俗屋後皆菜園﹐甫出門至園﹐而虎已銜去矣。相傳腹痛卽虎倀所爲云。人家禾倉多在門外﹐以多虎故無竊者。余嘗有句云「俗有鬼神蠶放蠱﹐夜無盜賊虎巡街」﹐蓋實事也。余在鎭兩年﹐惟購得一虎﹑五豹。豹皆土人擒來﹐虎乃向武州人鉤獲者。其法以木作架﹐懸鐵鉤﹐鉤肉以餌之。虎來搏肉﹐必觸機﹐機動而虎已被鉤懸於空中矣。

聞山西岢嵐州在萬山中﹐最多虎﹐故居民能以一人殺一虎。其法用槍一枝﹐髙與眉齊﹐謂之齊眉槍。遇虎則嬲之﹐使發怒﹐輒騰起來撲。撲將及﹐則以槍柄拄於地﹐而人鞠躬一蹲﹐虎撲來正中槍尖斃矣。或徒手猝遇虎﹐則當其撲來﹐輒以首撞其喉﹐使不得噬﹐而兩手抱虎腰﹐同滚於地﹐虎力盡亦斃。余在鎭安﹐曾以百千募湖南虎匠﹐至半年迄無一獲﹐安得岢嵐人來絕此惡孽也。

○獨秀山黑猿鎭安府署東北有獨秀山﹐髙百丈。山之半一洞﹐深不可測。其中有黑猿﹐不輕出﹐出則不利於太守。余在郡時﹐以詳請前守韋馱保回京事將被劾﹐上官檄余赴省﹐而猿忽出﹐滿城人皆謂太守當以此事罷官矣。有老者熟視久之﹐謂﹕「舊時猿出﹐多俯而下視﹐故官覆。今猿向上﹐當無慮﹐且得遷。」未幾﹐余得旨赴滇從軍﹐遂免劾。然馳驅兩年﹐勞苦特甚﹐猿蓋先示兆云。又天保縣令送一黑猿來﹐系於楹。有門子嬲之﹐相距尙七八尺﹐忽其右臂引而長﹐遂捉門子之衣﹐幾爲所裂﹐而猿之左肩則已無臂﹐乃知左臂已並入右臂矣﹐卽所謂通臂猿也。此猿竟不爲人所狎﹐終日默坐。與之食不顧﹐數日遂餓死。

○樹海鎭安沿邊﹐與安南接壤處﹐皆崇山密箐﹐斧斤所不到﹐老藤古樹﹐有洪荒所生﹐至今尙蔥鬱者。其地冬不落葉﹐每風來萬葉皆﹐如山之鱗甲﹐全身皆動﹐眞奇觀也﹐余嘗名之曰「樹海」﹐作歌記之。其下蔭翳﹐殆終古不見天日﹐故虺蛇之類最毒。余行歸順州﹐途中有紫楠木七十餘株﹐皆大五六抱﹐莫有過而顧之者﹐但供路人炊飯而已。孤行者無炊具﹐以刀斫竹一節﹐實水米其中﹐倚樹根而炊﹐炊熟則樹根之皮亦燃﹐久之﹐火盤旋自外而入﹐月餘則樹倒矣。倒後﹐火仍不滅﹐旅炊者益便焉。使此木在江南﹐不知若何貴重﹐而遭此厄﹐可惜也。余嘗欲構一屋材﹐擬遣匠克尺寸斷之﹐雇夫運出﹐終以距水次甚遠﹐一木須費數十千﹐遂不果。

○肉桂肉桂以安南出者爲上﹐安南又以淸化鎭出者爲上。粵西潯州之桂﹐皆民間所種﹐非山中自生者﹐故不及也。然淸化桂今已不可得。聞其國有禁﹐欲入山采桂者﹐必先納銀五百兩﹐然後給票聽入。旣入﹐惟恐不得償所費﹐遇桂𨿽如指大者﹐亦砍伐不遺﹐故無復遺種矣。安南入貢之年﹐內地人多向買。安南人先向潯州買歸﹐炙而曲之﹐使作交桂狀﹐不知者輒爲所愚。其實潯桂亦自可用﹐但須年久而大合抱者﹐視其附皮之肉松若有沙便佳。然必新砍者乃潤而有油﹐枯則無用也。

○面木酒樹《洛陽伽藍記》有所謂「酒樹」﹑「面木」﹐初不解所謂﹐余至廣西﹐乃知「面木」卽桄榔樹也。大者五六圍﹐長數丈﹐直上無枝﹐至顚則生葉數十﹐似並櫚。其樹中空﹐滿腹皆粉﹐可得十數斛。沸湯淬之﹐味似藕粉。粵人嘗以此饋遺。又廣東椰子樹﹐每一椰子內必有酒半杯﹐小者一勺許﹐甘香淸洌﹐味勝於米釀數倍﹐此卽「酒樹」也。

○三七雞血藤南方陽气上浮﹐而陰气凝於下﹐故所產多有益於血陰者。有艸名「三七」﹐三椏﹑七葉﹐其根如蘿卜﹐爲治血之上藥。刀斧傷﹐血方噴流﹐以其屑糝之立止。孕婦產前﹑產後皆可服﹐蓋其性能去淤而生新﹐故產前服之可生血﹐產後服之又可去淤也。然皆生大箐中不見天日之處。近有人采其子﹐種於天保縣之隴峒﹑暮峒﹐亦伐木蔽之﹐不使見天日﹐以之治血亦有效﹐非隴﹑暮二峒不能種也。南有雞血藤膠﹐治婦人血枯證最靈。余在滇買數斤﹐然不知其藤何似。憶在鎭安﹐見大箐中有藤粗如碗﹐長數百丈﹐延緣林木間﹐不知其起止﹐意卽雞血藤也。遂兼買其藤﹐攜回鎭安﹐取箐中藤相比﹐藤斷處有汁赤色﹐與滇藤無異﹐乃知卽此物也。煎膠治血亦效﹐惜不久攺官去﹐遂不得多煎。

○山羊石羊山羊之血﹐治刀斧傷最靈。是物生山箐中﹐嘗食三七故也。粵人饋遺﹐多有贗者。余在鎭安﹐土官有饋生者﹐似羊而大如驢﹐生取其血﹐較可信。又一種石羊﹐身較小﹐其膽在蹄中。凡山巖陡絕處﹐能直奔而上﹐力乏﹐則曲蹄於口飠舌之﹐力輒完﹐復奔而上﹐故其膽可止喘。

○蛤蚧蛤蚧﹐蛇身而四足﹐形如虎﹐身有瘢﹐五色俱備﹐其疥處又似蝦蟆﹐最醜惡。余初入鎭安﹐路旁見之﹐疑爲四足蛇﹐甚惡之。問土人﹐乃知爲蛤蚧也。郡衙倚山﹐處處有之。夜輒聞其鳴﹐一聲曰蛤﹐一聲曰蚧﹐能叫至十三聲方止者乃佳。其物每一年一聲﹐十三聲則年久而有力也﹐能潤肺補气壯陽。口咬物則至死不釋﹐故捕者輒以小竹片嬲之使咬﹐卽攜以來。𨿽已入石縫中﹐亦可乘其咬而掣出也。遇其雌雄相接時取之﹐則有用於房中術﹐然不易遇也。藥肆中所售兩兩成對者﹐乃取兩身聯屬之耳。其力在尾﹐而頭足有毒﹐故用之者必尾全而去其頭足。

○陰桫密箐中有一種陰桫﹐其木橫生土中﹐不見天日﹐有枝無葉﹐在泥沙下﹐自生自長﹐世莫之知也。將出爲人用﹐則一枝或透出土﹔否則人過其上﹐足步有空聲﹐知其下有此木矣。其色微黑﹐質理似松薄而有絲﹐劈其端﹐可自根拽至顚不斷也。驗其眞僞﹐以此木作小匣﹐暑日入煮肉其中﹐隔宿不敗。是以作棺埋入地﹐屍千年不腐。又有一種﹐則深山中大樹年久自死﹐倒入泥沙中﹐爲土气所滋﹐土木之性已相浹﹐故作棺亦歷久不壞。余在鎭安嘗得一具﹐但未知生於土中之物﹐抑或倒入泥沙之物。本以備太恭人送終﹐太恭人以二十年前已作櫬﹐歲加漆﹐光致可愛﹐而此具僅厚三寸許﹐遂不肯易。余擬畱以自用云。

○邊郡風俗粵西土民及滇﹑黔苗﹑倮風俗﹐大槪皆淳朴﹐惟男女之事不甚有別。每春月趁墟唱歌﹐男女各坐一邊﹐其歌皆男女相悅之詞。其不合者﹐亦有歌拒之﹐如「你愛我﹐我不愛你」之類。若兩相悅﹐則歌畢輒攜手就酒棚﹐並坐而飲﹐彼此各贈物以定情﹐訂期相會﹐甚有酒後卽潛入山洞中相暱者。其視野田艸露之事﹐不過如內地人看戲賭錢之類﹐非異事也。當墟場唱歌時﹐諸婦女雜坐。凡遊客素不相識者﹐皆可與之嘲弄﹐甚而相偎抱亦所不禁。並有夫妻同在墟場﹐夫見其妻爲人所調笑﹐不嗔而反喜者﹐渭妻美能使人悅也﹐否則或歸而相詬焉。凡男女私相結﹐謂之「拜同年」﹐又謂之「做後生」﹐多在未嫁娶以前。謂嫁娶生子﹐則須作苦成家﹐不復可爲此蝣戲。是以其俗成婚𨿽早﹐然初婚時夫妻例不同宿。婚夕﹐其女卽拜一鄰嫗爲干娘﹐與之同寢。三日內﹐爲翁姑挑水數擔﹐卽歸母家。其後𨿽亦時至夫家﹐仍不同寢﹐恐生子則不能做後生也。大抵念四五歲以前﹐皆系做後生之時。女旣出拜男同年﹐男亦出拜女同年。至念四五以後﹐則嬉遊之性已退﹐願成家室﹐於是夫妻始同處。以故恩意多不篤﹐偶因反目﹐輒至離異﹐皆由於年少不卽成婚之故也。余在鎭安欲革此俗﹐下令凡婚者不許異寢。鎭民聞之皆笑﹐以爲此事非太守所當與聞也。近城之民頗有遵者﹐遠鄕仍復如故云。

○西南土音相通廣東言語𨿽不可了了﹐但音異耳。至粵西邊地﹐與安南相接之鎭安﹑太平等府﹐如「喫飯」曰「緊考」﹑「喫酒」曰「緊老」﹑「喫茶」曰「緊伽」﹐不特音異﹐其言語本異也。然自粵西至滇之西南徼外﹐大略相通。余在滇南各土司地﹐令隨行之鎭安人以鄕語與人問答﹐相通者竟十之六七。

○緬甸之役徵緬之役﹐其詳具余所撰《緬事述略》中。余以鎭安守﹐於乾隆三十三年奉命至軍﹐時果毅公阿里衮方爲將軍﹐命余參軍事。未幾﹐今大學士誠謀英勇公雲巖阿公桂亦以總督兼將軍至。兩將軍合營﹐翼仍在幕府。明年四月﹐傅文忠公恆來滇經略﹐余以故吏又橐筆以從。時方議冒暑興師不必避瘴﹐大兵從騰越州西渡戛鳩江﹐經猛拱﹑猛養直抵緬酋所居之阿瓦。余在滇一年餘﹐知暑瘴不可不避﹐必俟霜降後瘴始退﹐軍行無疾病﹐始可展力。且大兵旣渡戛鳩﹐全在江外﹐萬一不能如志﹐則歸路可虞。嘗力言之﹐而公意已定﹐不見納。惟偏師應援一節﹐公初議大兵渡戛鳩﹐別令提督五福統偏師五千﹐從普洱進﹐以分賊勢。時方閱地圖﹐餘指謂公曰「圖中戛鳩﹑普洱相距不過三寸許﹐其實有四千餘里。兩軍旣進﹐東西遠隔﹐聲息不相聞﹐進退皆難遙斷。前歲明將軍之不返﹐由不得猛密路消息也。」公始瞿然﹐問計安出。余謂﹕「大兵旣渡戛鳩之西﹐則偏師宜由江東之蠻暮﹑老官屯進取猛密﹐則夾江而下﹐造船以通往來﹐庶兩軍可互應。」公是之。乃罷普洱兵﹐攺偏師循東岸以進。其後大兵西渡﹐遭瘴气多疾病﹔而雲巖將軍所統江東一軍獨完﹐遂具舟迎公於猛養﹐渡而歸。又以此兵敗賊於蠻暮﹐攻賊於老官屯﹐得以蕆事。余自愧在軍無所贊畫﹐惟此一節﹐稍可附於芻蕘之一得。憶昔直軍機時﹐公於漢員中最厚余﹐滿員中最厚雲巖。公今徵緬之役﹐因余說而攺偏師﹐因雲巖公統偏師而得善歸﹐此中似有機緣也。

○南天气之暖南天气炎蒸。余在盞達軍營度歲﹐布帳不敢南向﹐則面北以避日炙。然其地多西南風﹐則又於帳南合縫處用橫木支一罅使透風。又令僕役伐夷村中大竹數十﹐環植帳外﹐稍可禦暑。然其地距騰越不及三百里﹐遙望騰越﹐山巓積雪乃經春不化﹐殊不可解。又大理府之下關﹐六月中常有雪團賣於市﹐喝行者以當飲冰焉。詢其由來﹐則取諸點蒼山最髙處也。相傳五臺山有千年不化之冰﹑六月長霏之雪﹐塞外苦寒﹐固宜爾﹐滇南極炎地﹐乃亦有此。余嘗疑地气有寒暖不同﹐而天气皆涼﹐是以滇地𨿽暑﹐而山巓雪仍不化也。未審是否。

○人變虎龔觀察士模爲餘言﹐普爾邊外人有能變虎者﹐新授孟艮土目叭先捧卽其人也。余以將軍命檄之來永昌﹐令其變虎﹐竟不能。

○象璞函隨經略至猛拱﹐每晨起﹐途中多有糞堆如小冢﹐土人云野象糞也。其象不受人驅策﹐故謂之野象﹐必誘而馴之﹐始供役。誘之之法﹕掘地坑﹐布席而土覆之若平地﹐數百人鑼鼓銃炮驅象過而陷之。象體重而坑深陡﹐不能出也。則餓之數日﹐然後問之﹕「肯給役否﹖」象點頭﹐則屬刂其坑前地﹐迆﹤辶裏﹥斜上﹐使步而出。一點頭﹐則終身受人役不復變﹐蓋象性最信也。負重有力﹐一象能馱千斤炮一位﹐故緬人出兵﹐隨路有炮也。象不點頭﹐則不使出﹐餓數日再問之。亦有餓死而終不點頭者。

○碎蛇緬鈴聞孟艮邊外有碎蛇﹐每日必上樹﹐跌而下﹐至地則散如粉﹐俄又合成一蛇﹐蜿蜒而去。蓋其生气郁勃﹐必一散以泄之也﹐爲接骨治傷之勝藥。然余在滇未得見。又緬地有淫鳥﹐其精可助房中術。有得其淋於石者﹐以銅裹之如鈴﹐謂之「緬鈴」。余歸田後﹐有人以一鈴來售﹐大如龍眼﹐四周無縫﹐不知其眞僞。而握入手﹐稍得暖气則鈴自動﹐切切如有聲﹐置於几案則止﹐亦一奇也。余無所用﹐乃還之。

○安寧州溫泉滇南處處有溫泉﹐其熱者可以Ь雞鴨﹐惜無人爲之池架屋﹐徒流注於野溝荒港而已。一夕駐師象達﹐見山麓亂艸中煙气騰上﹐探之則溫泉也。然气息殊惡﹐蓋山下有石炭或硫磺﹐則泉𨿽溫而不離其母气。惟下有朱砂者气最正﹐兼可愈風濕之疾。滇城西六十里爲安寧州﹐前明楊文襄一淸故里也﹐有溫泉極佳﹐有司已築室其上。余自滇回粵﹐紆道赴之。門外小石山數座﹐皆穿穴透漏﹐土人謂之「七竅通天」。款扉入﹐有內外兩池﹐皆正方﹐惜池底仍沙土﹐但四周磚﹐可坐而已。聞驪山之泉下有石版鋪底﹐此不及也。然官斯土者已爲此泉所累。每大吏出省﹐安寧其首驛也﹐必往浴焉﹐供張畢具。又相傳有某督者﹐日須此泉浴﹐姬妾亦效之﹐日費三十斛。知州者另制木桶﹐使气不泄﹐常雇六十人﹐更番作水﹐遞至督署﹐尙暖可浴也。在大吏不過一盆水﹐而有司爲之憊矣。

○永昌府珍珠泉永昌府城外九龍山﹐亦名太保山。下有易羅池﹐方二丈許。池底常噴出如碎珠者萬顆斜而上﹐將至波面﹐輒散爲水不可見。池中有魚﹐其首皆俯趨。蓋泉初出時味最甘﹐故魚慣趨而下也。池水流出﹐又有一大池﹐可五六十畝﹐頗有煙波浩渺之致。傅文忠經略來滇﹐明中丞特構一亭於湖中﹐比杭之湖心亭﹐而架曲木橋以通之﹐頗可憩。惜堤上無樹﹐若植桃﹑柳數百株﹐當稱「小西湖」也。黔之威寧城外有葡萄泉﹐亦從池底湧出﹐其顆大如葡萄﹐色嫩綠﹐亦如之﹐惜無廊檻映其旁﹐但一破亭而已。余方欲經始﹐適去官﹐遂不果。

○響水塘瀑布天下瀑布皆洶湧下注而已。滇中廣南府有地名響水塘者﹐其瀑乃自下而上﹐躍出半空。初在三里外﹐卽聞轟雷聲。漸近里許﹐則對面語不相聞。望見白雨濺空﹐皆噴而上﹐髙十餘丈﹐碎點飛灑﹐成一片煙霧﹐闊可十畝。眞天下奇觀也。噴而復落﹐流爲澗。驛路在澗之右﹐少焉循路而上﹐則與瀑頂相並﹐乃知其上又有大山﹐大山諸水匯於此﹐跌而下﹐正值大石如盤陀者﹐觸而激射﹐是以濺入空際﹐非眞有逆流之瀑也。

○寶石碧霞洗猛密土司有三寶井﹐分三處﹐如鐺腳﹐其城卽隨而圍之﹐故號「三角城」。地屬緬﹐緬酋封禁甚嚴﹐必土司先以文申請﹐酋遣人蒞視﹐始得開。人縋而下﹐遇石卽取以出﹐石中有有寶者﹐有無寶者。歲只開一井﹐故一井常三歲一開﹐欲休其地力﹐使生寶也。寶石之次爲碧霞洗﹐則猛密山中有之﹐不必井出。寶石有紅﹑藍諸色。舊時質大而光厚﹐並有映紅﹑映藍二種﹐貯水缸則滿缸如其色﹐近已不可得。碧霞洗亦有諸色。今亦多石滓﹐光淡不能融透﹐蓋搜采者多﹐不待其精神足也。閩中漳洲諸山有水晶﹐則其上先有气﹐土人因得掘取之。掘盡﹐則他處又生。有紫者﹑綠者頗珍重﹐白者不貴也。聞和闐之玉亦歲歲長成。每秋八九月﹐玉山大霧數日﹐則其水中石卽變玉﹐故有純淨者﹐有不脫石質者。乃知此等寶物﹐生生不窮﹐非上古所有﹐至今始得之也。

○乩仙扶乩請仙﹐到處皆有﹐不得謂無其事也。大約人死後﹐必有數十年靈爽﹐爲符咒所召﹐則降乩而來﹐非必純陽輩也。其中亦靈蠢不同﹐皆余所親驗者。余鄕孝廉王殿邦善請仙﹐在京師時﹐余邀來決事﹐隔宿先艸一疏﹐至期焚於香案。殿邦不知何語也﹐而所判語輒鍼鋒相對﹐其降壇詩尢切合。余廳事後門聯有「富貴平安」字﹐外人所不見。而是日香案供水果﹐與門聯又不相值也。降壇詩輒云「香煙篆出平安字﹐水果嬌成富貴花」。則豈非仙從廳後門過而來耶﹖先至者爲回道人﹐卽純陽也﹐則呼余爲「趙子」﹔後至者爲盧道人﹐則呼余「探花公」﹐似亦各視其身分以爲相接之髙下。而其所判詩﹐起句後﹐循其文義﹐下文亦可意揣而得﹐應作某字﹐余方思及﹐而乩已書矣。大約每字總比余早半字工夫。後余在永昌﹐果毅阿公之子丰升額﹝後亦襲公爵﹞。亦能請仙。阿公夜約余及同在幕府諸公﹐候仙至﹐則幾不能成文理﹐判一字後﹐停筆半晌不續。時夜已深﹐余急欲退﹐知其非通品也﹐則反暗爲傳遞。余初不扶乩﹐但餘意中想到一字﹐默出諸喉﹐則乩已書矣。余故緩之﹐輒又停筆。於是爲足成絕句而畢事。乃知所符召者﹐不分仙鬼也。如王殿邦所請﹐則不必畫符﹐但念咒﹐一揖卽至﹐蓋其家設壇虔奉已久﹐相熟習云。

○鎭安倉谷﹑田照二事余在鎭安﹐別無惠民處﹐惟去其病民者一二事而已。常平倉谷﹐每歲例當春借秋還。其谷連穗﹐故不鬥量而權以稱出。借時盛以竹筐﹐每稱連筐五十斤﹐筐重五斤﹐則民得谷僅四十五斤耳。及還倉﹐則五十斤之外加筐五斤﹐息谷五斤﹐又折耗五斤﹐共六十五斤爲一稱﹐民已加十五斤。然相沿日久﹐亦視爲固然﹐不敢怨。余赴滇從軍之歲﹐粵西購馬萬匹濟滇軍﹐有司不無所累﹐遂於收谷時﹐別制大筐可盛百二十斤者收之﹐民無可訴也。及明年﹐余自滇歸﹐已無購馬費﹐則仍循舊例六十五斤可矣﹐而墨吏意殊不足﹐然未敢開倉也。余府倉亦有社谷當收﹐卽令於稱之六十斤處鑿一孔﹐貫錘繩於其中﹐不可動移﹐聽民自權﹝筐五斤﹐系前官放谷時所扣﹔息谷五斤﹐價交司庫﹐故六十斤爲一稱﹞。於是民之以兩筐來者﹐剩一筐去﹐城內外酒肆幾不能容。余適以事赴南寧﹐而歸順州牧欲以購馬歲所收爲額﹐州民陳恂等赴寧來控。余立遣役縛其監倉奴及書吏﹐荷校於倉外﹐而各屬之收谷﹐皆不敢逾檢矣。又天保縣令某﹐先與署府某商謀﹐謂民間田土無所憑﹐故易訟﹐宜按田給照以息爭端﹐實則欲以給照斂錢也。而時未秋﹐民無所得錢﹐先使甲目造冊﹐將於秋收後舉行﹐而不虞余之自滇歸也。夏六月﹐余忽回郡﹐廉知之﹐以此令向日尙非甚墨﹐因語以此事固所以息爭﹐而胥役等反藉以需索﹐則民怨且集於官﹐不如自以己意出示罷之﹐尙全其顏面也。然計其所失﹐已不下萬餘金。某方銜次骨﹐而民間皆知以余故得免此橫錢﹐是以感最深。每余出行﹐各村民輒來舁輿至其村﹐巡歷而過﹐又送一村﹐其村亦如之﹐父老婦稚夾道膜拜﹐日不過行三十里。至宿處﹐土銼瓦盆﹑雞豚酒醴﹐各有所獻﹐不煩縣令供頓也。及余調廣州﹐時方赴桂林﹐途次得旨﹐卽赴新任﹐不復回郡。時署中惟一妾﹐巾車出城﹐滿街人戶無不設香案跪送。又畱一族孫鶴衝在郡﹐交代畢來廣時﹐街民送亦如之。是歲九月﹐陳恂等七十餘人又送萬民衣傘至廣﹐計程四千餘里﹐距余出鎭安已六七月矣。亦可見此邦民情之厚也。

○榕巢查儉堂禮爲粵西太平守﹐署園有大榕樹一株﹐其幹旁出者四。儉堂謂可架屋其上也﹐乃斫木爲書室﹐名曰「榕巢」﹐並以自號焉。明窗淨幾﹐掩映綠陰中﹐退食後輒梯而上﹐品書畫﹐閱文史﹐頗爲退閒勝地。丁艱去﹐接任者來﹐熟視﹐笑曰「此中大便甚佳。」遂穴其板作廁捨。

●卷四○廣東珠價廣東珠價初未嘗貴﹐自某巡撫收買﹐於是價日增。而珠之來自外洋者﹐亦無所不有。有豪﹑蚌二種﹕豪珠有底稍平﹐狀如饅頭﹐而色微赤﹔蚌珠則有極圓者﹐光潔白可愛﹐然圓者亦不易得也。品珠先論形體﹐稍有欹側及皺紋﹐弗貴也。珠又多疵。體或圓矣﹐而有一二點黃暈﹐又珠之累也。圓而無疵矣﹐又須有精光﹐乃爲上品。或因有微疵﹐而稍加磨治﹐則光閃爍不定矣。余嘗見一顆重三錢﹐大如龍眼果﹐惜有黃暈如豆許﹐然已索價萬金﹐若無疵﹐𨿽二萬金不得也。數珠亦用此莊嚴。數珠一百八粒﹐或用碧霞洗﹐或用珊瑚及靑金石﹑伽亻南香之類﹐價不過三四千金。其旁有記念三掛﹐掛各十顆﹐以珠爲之﹐每顆重四﹑五分﹐欲取其形體光彩一樣相同者﹐須於數百顆中選配始成。大約重四分者﹐以四五千金爲率﹔重五分者﹐以六七千金爲率。此記念也。記念之末﹐又有小垂角﹐須體長而上銳下圓者。每顆重六七分﹐則價七八百金﹔重八分以上﹐則千金矣。三垂角又以三千金爲率﹑而數珠之後﹐又有一絲絳懸於背者﹐中爲背云﹐下爲大垂角。背云徑二寸﹐非一珠可滿也﹐則中嵌一大珠﹐重六七分者﹐價率二千金﹔旁嵌四珠﹐重五六分者﹐價亦如之。大垂角亦珠也﹐其形亦上銳下圓﹐而重須二錢以外始相稱﹐則索價不貲﹐率五六千金矣。又有佛頭四顆﹐間於百八珠之間﹐則以碧霞洗及珊瑚之類爲之﹐大者亦須二千金。總計數珠一掛﹐必三萬餘金始完善。而珠之形﹐又有天然奇巧者﹕或爲葫蘆形﹐或如膽瓶狀。此又偶然一遇﹐欲求成對﹐𨿽數年不得。余在廣一年﹐所見珠頗多﹐然置之暗中絕無光。不知古所謂夜明珠者﹐又何物也。

○廣東船廣州珠江船不下七八千﹐皆以脂粉爲生計﹐猝難禁也。戶本海邊捕魚爲業﹐能入海挺槍殺巨魚﹐其人例不陸處。脂粉爲生者﹐亦以船爲家﹐故冒其名﹐實非眞也。珠江甚闊﹐船所聚長七八里﹐列十數層﹐皆植木以架船﹐𨿽大風浪不動。中空水街﹐小船數百往來其間。客之上船者﹐皆由小船渡。女率老妓買爲己女﹐年十三四卽令侍客﹐實罕有佳者。晨起面多黃色﹐傅粉後飲卯酒作微紅。七八千船﹐每日皆有客。小船之繞行水街者﹐賣果食香品﹐竟夜不絕也。余守廣州時﹐制府嘗命余禁之﹐余謂﹕「此風由來已久。每船十餘人恃以衣食﹐一旦絕其生計﹐令此七八萬人何處得食﹖且纏頭皆出富人﹐亦裒多益寡之一道也。」事遂已。聞潮州之綠篷船較有佳者。女郎未笄﹐多扮作僮奴侍側﹐官吏亦無不爲所染也。有「狀元夫人」者尢絕出。其修撰視學粵東﹐試潮畢﹐以夏日回廣州﹐所坐船不知其爲綠篷也。夜就寢﹐忽篷頂有雨滲及枕邊﹐急呼羣奴﹐奴已各就妓船去﹐莫有應者。忽艙後一麗人裸而執燭至﹐紅綃抹胸﹐膚潔如玉﹐褰帷來視漏處﹐修撰不覺心動﹐遂暱焉。船日行二三十里﹐十餘日至惠州﹐又隨至廣州。將別矣﹐而麗人誓欲相從﹐謂﹕「久墮風塵中﹐今得侍貴人﹐正如蛻骨得仙。若復淪下賤﹐有死而已。淸隨入署﹐爲夫人作婢以歿世。」淚如雨不止。百計遣之不去﹐贈以五百金始歸。而不知正其巧於索貲也。及歸﹐而聲價益髙﹐非厚幣不得見﹐人皆稱「狀元夫人」云。

○茭塘海盜番禺縣茭塘十數村﹐世以海盜爲業。其船曰「多槳船」﹐蓋海船皆趁風使帆﹐此獨用槳﹐故不論風之順逆皆可行﹐其槳有至三十六枝者。行劫皆以白晝﹐遙望他船如黑豆許﹐則不能追及﹔或大如鴨﹐則無有不追及者矣。至則兩頭用鐵鉤拽其船﹐而羣盜持刀仗往劫﹐亦有盜船仍被盜劫者﹐此船一二十人方劫得貲貨﹐又遇盜船三四十人者﹐輒復爲所劫。此類甚多﹐幾莫能致詰也。其出海口﹐有水汛兵譏察﹐則例有私稅。以出海一度爲一水﹐率不過月餘。乾隆三十五年﹐盜魁陳詳勝者率其徒出海﹐久不歸。汛兵計其期已過﹐會出哨遇之﹐遂索補稅焉。盜乞緩期﹐俟厚獲當倍償。兵不許﹐則相爭。兵以鳥槍斃四盜﹐盜亦以壓船石擲傷兵。於是兵以拒捕告﹐而制府入奏﹐責有司速緝。購得同爲盜之黃姓者﹐許發覺後免其罪﹐始得陳詳勝等﹐而無左證﹐入其家﹐搜得分贓單一張﹐不書姓名而有暗記﹐由是訊出二十餘人。又從二十餘人訊出他案八九十人﹐共一百八人。《律》載江洋大盜不分首從皆斬﹐則俱鬼中數也。余念法不可逭﹐而諸盜未有殺人案﹐則情稍輕。因略爲條別﹕有懼而未敢從者﹔有患病伏於艙者﹔有被誘作火夫炊飯者﹔甚至年二十以下則指爲盜首之嬖童﹐初不肯服﹐尋知爲生路也﹐亦忍恥認之。案旣定﹐立決者三十八人﹐駢戮於教場﹐地爲之赭。其餘皆遣戍絕徼﹐自是海盜稍淸。然不數年盜又熾﹐巡撫李公湖乃殺至三百餘人云。

閩省海盜率借商船行劫。蓋盜不能制大船﹐則數十人駕一小船﹐出海遇商船﹐奪而據之﹐逼商人入艙﹐蓋以板而鐵釘釘之﹐使不得出。及行劫旣飽﹐則駕至僻岸﹐各攜所得而去。商人在艙下屬耳﹐無人聲始敢撞板而出﹐盜已不知何往矣。

○粵東沙田粵東沿海地﹐往往有漲沙。居民見水中隱隱有沙距水數寸﹐則先報升科。俟其沙出水面﹐先種艸數年﹐然後築堤分畎﹐試種禾秫﹐又數年始成良田。然報墾者率以多報少﹐如報一百畝﹐其所規度必數百畝。而粵東又有例﹐所墾田浮於報額﹐而爲人首告﹐卽以所浮田賞之。於是先報墾者方種艸築堤﹐黠者已睨其旁﹐知其有所浮﹐輒首而得之。而報墾家𨿽有欺匿﹐實已費數年貲力﹐一旦爲旁觀奪去﹐其何能甘﹖於是每至收獲輒相鬥﹐動至斃命。余謂宜攺例﹐量以十之一賞告者﹐而所浮之田仍令原墾者升科﹐庶免爭奪。方欲請於大吏﹐會遷官去﹐遂不及竟其事。

○西洋船西洋船之長深廣﹐見余所詠《番舶詩》﹐而其帆尢異。桅竿髙數十丈﹐大十餘抱﹐一桅之費數千金。船三桅﹐中桅其最大者也。中國之帆上下同闊﹐西洋帆則上闊下窄﹐如折扇展開之狀﹐遠而望之幾如垂天之云﹐蓋闊處幾及百丈云。中國之帆曳而上只一大ㄌ著力﹐其旁每幅一小ㄌ不過攬之使受風而已。西洋帆則每ㄌ皆著力﹐一帆無慮千百ㄌ﹐紛如亂麻﹐番人一一有緒﹐略不紊。又能以逆風作順風﹐以前兩帆開門﹐使風自前入觸於後帆﹐則風折而前﹐轉爲順風矣﹐其奇巧非町意測也。紅毛番舶﹐每一船有數十帆﹐更能使橫風﹑逆風皆作順風雲。

○諸番廣東爲海外諸番所聚。有白番﹑黑番﹐粵人呼爲「白鬼子」﹑「黑鬼子」。白者面微紅而眉髮皆白﹐𨿽少年亦皓如霜雪。黑者眉髮旣黑﹐面亦黔﹐但比眉髮稍淺﹐如淡墨色耳。白爲主﹐黑爲奴﹐生而貴賤自判。黑奴性最愨﹐且有力﹐能入水取物﹐其主使之下海﹐𨿽蛟蛇弗避也。古所謂「摩訶」及「黑昆侖」﹐蓋卽此種。某家買一黑奴﹐配以粵婢﹐生子矣﹐或戲之曰「爾黑鬼﹐生兒當黑。今兒白﹐非爾生也。」黑奴果疑﹐以刀斫兒脛死﹐而脛骨乃純黑﹐於是大慟。始知骨屬父﹐而肌肉則母體也。又有紅夷一種﹐面白而眉髮皆赤﹐故謂之「紅毛夷」﹐其國乃荷蘭云。香山縣之澳門﹐久爲番夷所僦居﹐我朝設一同知鎭之。諸番家於澳﹐而以船販海爲業。女工最精﹐然不肯出嫁人﹐惟許作贅婿。香山人類能番語﹐有貪其利者﹐往往入贅焉。

○騾馬與人性相通騾馬不能言﹐然性靈者能與人心相通。余在滇從軍﹐得一騾﹐色純黑﹐髙五尺﹐甚瘦﹐𨿽加芻豆飼之不肥也。然力甚堅勁﹐日行百餘里﹐𨿽竟月不疲。性極靈﹐上下岡阪﹐宜左宜右﹐不待攬以轡﹐眞如四體之不言而諭也。上峻嶺時﹐每數里輒勒住聽其稍喘﹐余或下而藉艸坐﹐則騾侍立於旁﹐以頸相就﹐若相勞苦者。時有騾馬三十餘﹐歸粵時盡以贈同人﹐獨此騾不忍棄﹐隨至鎭安﹐靑芻香秣﹐稍酬其勞。調守廣州﹐亦隨往。後余赴黔﹐上水四千里﹐不能載往﹐遂送番禺張令﹐甫一夕死矣。豈此騾宿世有所負於余﹐而使之償宿逋耶﹖抑其性貞烈﹐不肯易主而自斃耶﹖昔汪幼泉自京丁艱歸﹐以所乘靑騾豢於姊婿吳仲賢處﹐閱二年餘忽死。未幾﹐幼泉訃至﹐計其日﹐卽騾死之日也。又李欽齋制府嘗有一公子極聰慧﹐五﹑六歲卽能騎馬﹐愛廏中一馬﹐乞於公﹐公卽與之。後公子殤﹐馬亦同日死。則冥冥中人馬似有相關者﹐不可解也。

○三界廟粵西之梧﹑潯﹑南寧三府﹐有三界廟最靈。鄺露《赤雅》云﹕神姓許﹐平南人﹐采樵得一衣﹐輕如葉﹐帶內有字﹐能召風雨﹐知未來事。明弘治中﹐制府捕至﹐覆以洪鐘﹐積薪燒之﹐至夕發之﹐不見﹐後人遂爲立廟曰「三界」﹐亦曰「靑蛇廟」。人或饗神﹐則蛇出飲食﹐﹑倘有許願不償者﹐𨿽數百里蛇必來索﹐人呼曰「靑蛇使者」云。今廟之在梧州者﹐气焰尢著。商賈之演戲設祭以申祈報者﹐殆無虛日。祭之時﹐果有靑蛇自龕中﹑或梁上﹑或神之袖中出而飲酒食雞卵﹐見人不避﹐食畢蜿蜒而去。余友馮尉一ピ之官南寧﹐其隨行之妻弟髙某偶溺於廟側﹐是日卽病﹐不數日遂死。余初赴鎭安時﹐長兒廷英以病畱南寧月餘﹐幾不救矣。內子設祭於廟。時久旱甚暑﹐適是日大雨稍涼﹐兒病遂霍然。後余自廣東赴貴西任﹐途次三兒廷俊甫周ㄧ﹐忽患異證﹐連日昏懵﹐不乳不哭﹐醫莫能愈也。過潯州﹐以羊豕祭三界廟﹐是日五更卽能哭出聲﹐數日大愈。此余所親驗者﹐不得謂鬼神之事渺茫也。

○黔粵人民黔﹑粵土司地苗﹑倮﹑瑤﹑僮之類﹐前朝叛亂無寧歲﹐非必法令不善﹐實其勢盛也。黔東爲羅施鬼國﹐率苗人所居。黔西爲羅甸鬼國﹐率倮人所居。客民僑其間﹐不及十之一二﹐故無以鈐制﹐而易於跳梁。然客民多黠﹐在其地貿易﹐稍以子母錢質其產蠶食之﹐久之﹐膏腴地皆爲所占。苗﹑倮漸移入深山﹐而凡附城郭﹑通驛路之處﹐變爲客民世業﹐今皆成土著﹐故民勢盛而苗﹑倮勢弱﹐不復敢蠹動云。惟粵西土民故瑤﹑僮種﹐今皆訓習畏法﹐蓋粵西土俗本柔懦也。

○黔中倮俗凡土官之於土民﹐其主僕之分最嚴﹐蓋自祖宗千百年以來﹐官常爲主﹐民常爲僕﹐故其視土官﹐休戚相關﹐直如發乎天性而無可解免者。粵西田州土官岑宜棟﹐卽岑猛之後﹐其虐使土民非常法所有。土民𨿽讀書﹐不許應試﹐恐其出仕而脫籍也。田州與鎭安之奉議州一江相對﹐每奉議州試日﹐田民聞炮聲但遙望太息而已。生女有姿色﹐本官輒喚入﹐不聽嫁﹐不敢字人也。有事控於本官﹐本官或判不公﹐負冤者惟私向老土官墓上痛哭﹐𨿽有流官轄土司﹐不敢上訴也。貴州之水西倮人更甚﹐本朝初年已攺流矣﹐而其四十八支子孫爲頭目如故。凡有徵徭﹐必使頭目簽派﹐輒頃刻集事。流官號令﹐不如頭目之傳呼也。倮人見頭目﹐答語必跪﹐進食必跪﹐甚至捧盥水亦跪。頭目或有事﹐但殺一雞﹐瀝血於酒﹐使各飲之﹐則生死惟命。余在貴西﹐嘗訊安氏頭目爭田事。左證皆其所屬倮人﹐羣奉頭目所約﹐𨿽加以三木﹐無攺語。至刑訊頭目已吐實﹐諸倮猶目相視不敢言﹐轉令頭目諭之﹐乃定讞。

○土例土民事事有土例。如出夫應役﹐某村民自某塘送至某塘﹐欲其過一步不肯也。凡交官糧及雜款﹐舊例所沿﹐𨿽非令甲亦輸納惟謹﹐彼固不知有所謂朝制﹐但祖父相傳﹐卽以爲固然也。有流官不肖者﹐旣徵數年﹐將滿任﹐輒與土民約﹕某例繳錢若干﹐吾爲汝去之。謂之「賣例」。土民欣然斂財饋官﹐官爲之勒碑示後。後官至﹐復欲徵之﹐土民不服﹐故往往滋事。

○滇黔民俗滇﹑黔民情最淳。徵緬時﹐派滿洲﹑索倫兵各五千﹐每站過兵﹐須馬七百﹑夫二千﹐皆出之民間。上軫念民艱﹐按例加倍給雇價﹐然多爲有司移用﹐民之應差者未必得也。其夫﹑馬皆民間按田均派。余自滇歸﹐一日小憩道旁靈官廟。有生監及村老十餘人咸集﹐見余至﹐皆跪迎。余問其何事﹐皆不敢言﹐固詰之﹐則結算兵差費耳。問以費若干﹐則糧銀一兩科至六兩余。余謂﹕「朝廷給價已加倍﹐何至煩爾等出財﹖」皆云「藩庫例不先發﹐令有司墊辦﹐有司亦令民墊辦﹐俟差事畢始給。今差𨿽畢﹐而給與否未可知。且有司亦多他用﹐民等幸不誤差﹐不敢望給直矣。」其謹厚如此。至黔中苗人應徭役﹐一家出夫﹐則數家助之﹐故夫役尢多。第不肯與漢民同辦﹐必分日應差﹐恐漢民不公﹐或被虐使云。

○苗倮陋俗苗﹑倮俗﹐惟男女之事少所禁忌。兄死則妻其嫂﹐弟死則妻其婦﹐比比而然。水西安氏𨿽已攺流﹐而其四十八支子孫仍爲頭目。頭目死﹐妻欲攺嫁﹐而貲產不得將去﹐則於諸叔中擇而贅焉﹐叔亦利其產而樂爲婚也。故往往有妻年四十餘﹐而夫僅二十者。至家中婢女﹐率皆無夫﹐聽其與人苟合﹐生子則又爲奴僕﹐是以苗﹑倮家奴僕皆無父也。余嘗在畢節籍一馬戶﹐家有老婢名大娃者﹐問其夫﹐則曰「未嫁。」及點奴子﹐有二童﹐皆其子也﹐可爲一笑。然其俗大槪如此﹐不爲異也。仲家苗已有讀書發科第者﹐而婦女猶不著褲。某君已作吏矣﹐致書其妻﹐謂到任作夫人須褲而入﹐其妻以素所未服﹐寧不赴任。滇之永昌城中﹐𨿽紳家亦聽婢女出外野合﹐每日納錢數十文於其主而已﹐俗名「靑菜湯」﹐謂不能肉食﹐僅可買菜作湯也。嘉禾沈百門又言湖南苗俗亦相同﹐惟爲女時無所禁﹐旣嫁﹐則其夫防察甚嚴﹐不許有所私云。

○仕途丰嗇頓異余出守鎭安﹐萬山中一官獨尊。鼓吹日數通﹐出門炮聲如雷。冬月巡邊﹐輿前騎而引者凡十餘﹐隊後擁纛騶騎又十餘﹐可謂極秀才之榮矣。然心竊自恐不能消受。一日方盥面﹐適內子對鏡曉妝﹐余瞥自見面目於鏡中﹐謂內子曰「君睹此面﹐可稱此無仕否﹖」未數日﹐而以詳請前守回籍事幾被劾。會有旨從軍﹐乃得免。然滇中兩年﹐跋涉萬餘里﹐坐徵鞍﹐寢戎幕﹐依然舊時出塞況味也。旣回鎭安﹐忽調廣州﹐乃大豪富。署中食米日費二石﹐廚屋七間﹐有三大鐵鑊﹐煮水數百斛供浴﹐猶不給也。另設水夫六名﹐專赴龍泉山擔烹茶之水﹐常以足趼告。演戲召客﹐月必數開筵﹐蠟淚成堆﹐履舄交錯﹐古所謂鐘鳴鼎食殆無以過。然僅一年﹐遷貴西﹐署在威寧萬山巓。冬月極寒﹐下淩經月不止﹐彌望皆冰雪。自書吏﹑差役﹑門子﹑轎傘夫﹐皆仰食於官﹐否則無人執役矣。書吏行文書﹐每日紙幾番﹑封幾函﹐俱列單向官請給﹐天下無此貧署也。兩年之間﹐寒暄頓異若此。統計生平無仕﹐惟廣州一年。然在廣時﹐刻無寧晷﹐未嘗一日享華腴也。召梨園宴客﹐亦多命僚友代作主﹐而自向訟堂訊囚。每食仍不過鮭菜三碟﹑羹一碗而已。則固性所習﹐亦命所限也。

○湖南祝由科湖南有祝由科﹐能以符咒治病。余與陳玉亭同直軍機時皆少年﹐暇輒手搏相戲。玉亭有力﹐握余手輒痛不可忍﹐余受侮屢矣。一日在郊園直捨﹐余憤甚欲報之﹐取破凳一桄﹐語玉亭﹕「吾閉目相擊﹐觸余桄而傷﹐非餘罪也。」余意閉目﹐則玉亭必不敢冒險來犯﹐而玉亭又意冒險來﹐余必不敢以桄擊也。忽聞桄端扌骨一聲﹐驚﹐視﹐則玉亭已血滿面﹐將斃矣﹐蓋桄著唇間也。急以湯灌之﹐始蘇﹐呼車送入城。是日下直﹐余急騎馬往視玉亭﹐而馬忽跳躍﹐亦跌余死﹐半刻方醒。及明日見玉亭﹐玉亭故無恙。後其家人語余奴子﹐始知余之跌﹐卽玉亭所爲。祝由科能以傷移於人也。方術妖符﹐固有不可以常理論者。然湖南葛益山以此治病﹐最擅名﹐人稱「葛仙翁」。余在滇時﹐將軍果毅公患左肩一小癅﹐本舊時騎馬跌傷臂﹐其節揪結而成者﹐至是爲庸醫所誤﹐皮破不能合。滇撫明公徳特爲招致葛仙來治之。用符水噴患處﹐刀割去腐肉﹐愈割而癅愈大﹐竟不效而去。

○肩輿牽纜揚帆﹑牽纜﹐皆行舟事。然云﹑貴作吏者﹐肩輿上山﹐必用纖夫。其纖以色布爲之﹐承應上司或有用全帛者。蓋山路髙﹐舁輿而上﹐須藉此得力也。余在貴州﹐山行亦用之。因憶昔在山東途次見挽小車者﹐順風則張小帆於車﹐可援作一對﹐因得句云「笑看南俗轎牽纜﹐好對北方車掛帆。」章湖莊云「甘肅寧夏府有沙山﹐亦用纜挽轎。」

○緬甸安南出銀銀本出內地﹐如五代時五臺山僧繼以采銀佐北漢之類﹐宋以前不取於邊地也。今內地諸山有銀礦處俱取盡﹐故采至滇徼。然滇中惟樂馬廠歲出銀數萬而已﹐他皆恃外番來。粵﹑閩二省用銀錢﹐悉海南諸番載來貿易者。滇邊外則有緬屬之大山廠﹐粵西邊外則有安南之宋星廠﹐銀礦皆極旺。而彼地人不習烹煉法﹐故聽中國人往采﹐彼特設官收稅而已。大山廠多江西﹑湖廣人﹐宋星廠多廣東人。大山自與緬甸交兵後﹐廠丁已散﹐無復往采者。明將軍曾過其地。老廠﹑新廠兩處民居遺址﹐各長數里﹐皆舊時江﹑楚人所居。采銀者﹐歲常有四萬人。人歲獲利三四十金﹐則歲常有一百餘萬賫回內地。當緬酋攻廠時﹐各廠丁曾馳稟滇督﹐謂只須遣官兵三千﹐來助聲勢﹐則廠丁四萬自能禦敵。時滇督恐啟封疆釁﹐遂不果。宋星廠距余所守鎭安郡﹐僅六日程。鎭安土民最懦鈍無用矣﹐然一肩挑鍼綫鞋布諸物往﹐輒倍獲而歸。其所得銀﹐皆制鐲貫於手﹐以便攜帶﹐故鎭郡多鐲銀﹐而其大夥多由太平府之龍州出口。時有相殺事﹐恃人眾則擇最旺之山踞之﹐別有糾夥更眾者則又來奪占﹐以是攻剽無寧歲。安南第主收稅﹐不問相殺事也。有一黃姓者﹐廣東嘉應州人﹐在廠滋事﹐由安南國王牒解廣督。余訊以所得幾何﹐而在外國滋事如此。渠對云「利實不貲。礦旺處﹐畫山僅六尺﹐只許直進﹐不許旁及。先索僦直六百金﹐始聽采﹐卽有人立以六百金僦之。則其利可知也。」

○南鐵索橋鐵索橋﹐多奔流急湍﹐不可累石爲柱﹐則以鐵索大如臂者﹐貫於兩岸之崖石。或十餘條﹑或二十條﹐用木絞使直﹐而建屋其上﹐鋪板作地平﹐翼以欄椐。橋長者或數十丈﹐望之如飛樓虛閣﹐往來者不知行於空中也。滇中以瀾滄江橋爲最。昔李定國燒斷以拒我師﹐吳三桂用竹筏過兵﹐至永昌。旣逐定國﹐始動帑三千金修之。道旁今尙有碑記。而黔中盤江一橋﹐視瀾滄更勝。鄂文端節制三省時﹐攺驛路於此所創建也。

○榕樹黃果樹閩﹑粵間榕樹最多﹐其材一無所用﹐而蔭極大﹐行者皆憩息焉。余嘗作濤詠之﹐所謂以無用而爲有用也。其根尢奇。昔在鎭安﹐府署後獨秀山有榕一株﹐根千百條﹐沿緣山腹﹐透入石罅﹐如鼠鉆穴﹑蛇入洞﹐固已奇矣。及至廣州﹐廳事後又有一株﹐根大五十抱﹐相傳有神。每太守到任﹐必瀝酒祭之。然皆無須也。又有一種有須者﹐其旁出之幹忽生須﹐如流蘇下垂﹐及著土則又成根。久之﹐千百根合成一根﹐故根益大﹐槎牙嵌空﹐不可名狀。土人謂無須者爲雄﹐有須者爲雌。余謂當反其名稱﹐如人之有須者必男也。滇南有黃果樹﹐亦然。人敬之爲神樹﹐其須垂地不敢稍損﹐故根益多。余嘗過遮放土司﹐有一株蔭大三四畝﹐其須之著土成根者﹐亦大盈畝。千百根或離或合﹐中多﹛穴敫﹜﹐如千門萬戶。大處可布一席﹐小處僅側身過﹐亦有不可過者。余嘗屈曲行其中﹐竟日猶未徧﹐幾不能出﹐信天下之奇觀也。

○甘肅少水甘肅地少水﹐水甚珍。余嘗遣一僕至臯蘭﹐每宿旅店﹐有一盂水送客盥面﹐盥畢不可潑去﹐店家澄而淸之﹐又供用矣。凡內地諸水不通流者﹐謂之「死水」﹐久則色變﹐且臭穢不可食。甘省獨不然﹐土井﹑土窖絕不通河流﹐但得水卽藏入﹐𨿽臭穢弗顧也。久之﹐水得土气﹐則淸徹可飲矣。余友章湖莊銓爲寧夏守﹐爲餘言﹕甘省處處以得雨爲利﹐惟寧夏不惟不望雨﹐且懼雨。緣地多碱气﹐雨過而日曬﹐則碱气上升﹐彌望如雪白﹐植物皆萎。故終歲不雨﹐絕不爲意。然寧夏稻田米最多﹐則專恃黃河水灌注。水濁而甚肥﹐所至禾苗蔬果無不滋發﹐不必糞田也。田水稍淸則放之﹐又引濁水。田髙水下﹐水能逆流而入於田﹐亦事理之不可解者。

○蝦蟆銜雹湖莊又云﹕甘省多雨雹﹐大者或擊斃牛馬。每雹時﹐輒有蝦蟆千百飛入空中喧叫﹐口皆有雹噴下﹐蓋龍气所攝而上也。用鳥槍轟之﹐始散去。

○甘省陋俗甘省多男少女﹐故男女之事頗闊略。兄死妻嫂﹐弟死妻其婦﹐比比皆是。同姓惟同祖以下不婚﹐過此則不論也。有兄弟數人合娶一妻者﹐或輪夕而宿﹔或白晝有事﹐輒懸一裙於房門﹐卽知回避。生子則長者與兄﹐以次及諸弟云。其有不能娶而望子者﹐則僦他人妻﹐立券書期限﹕或二年﹐或三年﹐或以得子爲限。過期則原夫促回﹐不能一日畱也。客遊其地者﹐亦僦以消旅況。立券書限﹐卽宿其夫之家。限內客至﹐其夫輒避去。限外﹐無論夫不許﹐卽其妻素與客最篤者﹐亦堅拒不納。欲續好﹐則更出僦價乃可。亦湖莊云。

○逆回之亂湖莊又云﹕逆回蘇四十三之亂﹐攻蘭州城甚急。西門外卽黃河灘﹐多石子﹐布政使王廷贊預令運城上﹐賊至擲之﹐故不得近。賊又於西門外關帝廟神座下掘地道﹐已至城內矣﹐實火藥其中﹐方燃藥綫﹐忽大雨如注﹐綫濕不能發﹐遂止。於是恨神不佑﹐盡拔其須而去。事平後﹐蘭州感神之功﹐益崇像設﹐廟宇壯麗﹐更倍於昔。

○洛陽橋少時見優人演蔡忠惠修洛陽橋﹐有醉隸入海投文之事﹐以爲荒幻。及閱《明史》﹐則鄞人蔡錫守泉州時事也。余至泉州﹐過此橋﹐果壯麗。橋之南有忠惠祠﹐手書碑記猶在。旁有夏將軍廟﹐卽傳奇所謂醉隸夏得海也。橋名萬安而曰洛陽者﹐其地有洛陽社﹐此水亦名洛陽江也。按《閩書》以此事屬蔡錫﹐並記橋圮時有《石讖》云「石頭若開﹐蔡公再來」﹐以爲錫之證。而《堅瓠集》《名山記》皆亦以爲忠惠事。又云﹕其母先渡此江﹐遇風﹐舟將覆﹐聞空中有聲呼「蔡學士在」﹐風遂止。同舟數十人問姓名。公母方有娠﹐心竊喜﹐發誓願﹐如果符神言﹐當造橋以濟行者。後公守泉而母夫人尙在﹐遂奉母命成之。而附會者又謂呂洞賓遭劫時﹐避於公鑪內得免﹐乃謝以筆墨。公造橋時﹐以之書符檄﹐故能達海神云。其說不經。而《府誌》兩存之。究未知其爲襄與錫也。今按忠惠手書碑記一百五十二字﹐但志其長三百六十餘丈﹑廣丈五尺﹐洞四十有七﹐用錢一千四百萬有奇﹐而其他不及焉。使其奉母命﹐且有海神相之﹐則安得不志親惠而著神庥﹖然則醉吏一事﹐非忠惠可知也。至橋之長三四百丈固雄壯﹐然閩橋如此者甚多。福州之南臺﹐長不及而廣過之﹐石視萬安更新整。卽泉州一府﹐如通濟橋長八十餘丈﹐順濟橋長一百五十餘丈﹐大通長二百餘丈﹐鎭安長三百餘丈﹐盤光四百餘丈﹐東洋四百三十餘丈﹑釃水二百四十二道﹐安平八百十有一丈﹑釃水三百六十二道﹐其他以數十丈計者﹐更指不勝屈也。蓋閩多海汊而又有石山﹐汊闊而取石易﹐故規制如此。余所見天下橋梁﹐滇﹑黔之用鐵索﹐閩之用石﹐皆奇觀也。

○閩俗好勇閩中漳﹑泉風俗多好名尙气。凡科第官閥及旌表節孝之類﹐必建石坊於通衢。泉州城外﹐至有數百坊﹐髙下大小駢列半里許。市街綽楔﹐更無論也。葬墳亦必有穹碑﹐或距孔道數里﹐則不立墓而立道旁﹐欲使人見也。民多聚族而居。兩姓或以事相爭﹐往往糾眾械鬥﹐必斃數命。當其鬥時﹐𨿽翁婿﹑甥舅不相顧也。事畢﹐則親串仍往來如故﹐謂斗者公事﹐往來者私情﹐兩不相悖云。未斗之前﹐各族先議定數人抵命﹐抵者之妻子給公產以贍之。故往往非凶手而甘自認﹐𨿽刑訊無異同。凡械鬥案﹐頂凶率十居八九也﹐其气習如此。使良有司能鼓之以忠義﹐緩急用之﹐可收有勇知方之效。惜乎官其地者率以斂賄爲事﹐爲民所積輕且深怨。於是有身家者尙不敢妄爲﹐而悍之徒相率而爲盜矣。

○井水灌田灌田或用桔橰﹐或用戽斗﹐有急流處則用水車﹐未聞恃井汲也。山左人間用轆轤汲水﹐不過灌畦蔬而已。泉州則禾田亦以井灌。田各有井﹐井之上立一石柱﹐而橫貫一小木爲關捩。橫木之上﹐系一長木﹐根縛石而杪懸竿。竿未有桶﹐拄其竿下﹐汲滿﹐則引而上之﹐木根之石方壓而下﹐則桶趁勢出矣。其用略如罾魚之架﹐而俯仰更捷。或井深而桶大﹐石之力不能壓使出﹐則又一人綆於木之根以曳之。余嘗有句云「一田一井澆禾徧﹐此是泉南占井田」﹐亦異聞也。蓋泉州在海邊﹐地之下皆水所滲﹐故汲之不竭云。然久旱則井亦涸。

○斷水禦海寇海水不可飲。故凡海舟必有水艙﹐取淡水入其中。余在廣﹐因祭南海神廟﹐適有西洋船泊獅子洋﹐遂登焉。其髙七八丈﹐入艙深亦如之。凡取淡水處皆有程﹐至某地取水﹐可至某地﹐涓滴不敢多用也。聞國初海澄公黃梧初附時﹐有朝臣問以禦海寇之法﹐曰「海寇不能不取水於內河。凡入內河取水處﹐皆設炮臺﹐使不得入﹐卽困矣。」今沿海各港汊皆有炮臺﹐梧所創議也。余往廈門﹐涉海汊﹐見水極淸Г可愛﹐因以一指蘸而嘗之﹐乃碱澀不可耐﹐良久舌猶不能屈伸云。

○河底古木灰歲丙午﹐江南大旱。余鄕河港皆赤裂百餘日﹐居民多赴煙城濠中掘黑泥﹐和麩作餅。相傳此城本沈法興聚糧處﹐年久化爲泥也。鄕人以各河底皆有黑泥﹐亦掘之。至五六尺許﹐輒得泥如石炭者﹐然不可食﹐以作薪火﹐乃終日不熄。其質非土非石﹐有大至數圍﹐須用斧劈者﹔有碎疊成塊﹐縫層層可揭者。細驗之﹐則大者本巨木﹐層疊者則木葉所積﹐年久爛成塊也。江南人惟沿村有樹﹐河港之在野者罕所植﹐間有之﹐亦必取作器﹐小則伐爲薪﹐其孰肯砍而棄諸河﹖意必洪荒以來﹐兩岸本多樹﹐隨山刊木時﹐始伐而投之﹐歷千萬年成此耳。是歲﹐數百里內河港俱掘得。氵鬲湖大數十里﹐湖底亦有之。余弟汝霖買數百斤﹐猶存。

●卷五《詩》有四始﹑五際。按《詩緯泛歷樞》曰﹕《大明》在亥﹐水始也。《四牡》在寅﹐木始也。《嘉魚》在巳﹐火始也。《鴻雁》在申﹐金始也。卯﹐《天保》也。酉﹐《祈父》也。午﹐《采芑》也。亥﹐《大明》也。午﹑亥之際爲革命。卯﹑酉之際爲攺正。辰者﹐天門﹐出入退聽﹝《居易錄》﹞。

三皇之書﹕伏羲有《易》﹐神農有《本艸》﹐黃帝有《素問》。《易》以卜筮存﹐《本艸》《素問》以方技存。

《大戴記。夏小正》《管子。弟子職》《孔叢子。小爾雅》﹐古書之存者﹐皆三子之力也。

陸務觀曰﹕唐及國初學者不敢議孔安國﹑鄭康成﹐況聖人乎﹖自慶曆後﹐諸儒發明經旨﹐非前人所及。然排《系辭》﹐毀周﹑孔﹐疑孟子﹐譏《書》之《胤徵》《顧命》﹐黜《詩》之《序》﹐不難於議經﹐況傳﹑注乎﹖﹝李詡《戒庵漫筆》﹞

「包犧因燧皇之圖而制八卦﹐神農演之爲六十四。」此淳於俊對髙貴鄕公之言也。漢﹑魏間守經甚嚴﹐此語必有所本。﹝同上﹞

孔廟易「文宣王」號爲「先師」﹐易塑像爲木主﹐相傳嘉靖中張璁所建白。然明太祖初年已易木主矣。《水東日記》云﹕國初孔廟﹑城隍皆木主﹐今𨿽太學亦以塑像爲常﹐不知何時始也。聞廣州城隍舊設木主﹐景泰中都禦史易塑像云。一說太祖攺塑像爲木主﹐而舊時塑像﹐各學生員俱不忍毀壞﹐遂遷於夾室。後功令稍弛﹐仍奉以塑像。迨至嘉靖中始易木主云。

詩看用事﹐字看用筆﹐畫看用墨。

《杜少陵年譜》系黃長睿所著。隨年編纂﹐以古律相參﹐先後乃有次第﹐然後少陵之出處老少粲然可觀。

三言詩起於散騎常侍夏侯湛。李東陽有云「揚風帆﹐出江樹。家遙遙﹐在何處﹖」徐東癡云「轆轤鳴﹐井深淺。樓髙髙﹐去何遠﹖」

六朝以來絕少題畫詩﹐自杜少陵創爲畫松﹑畫馬﹑畫鷹等大篇﹐搜奇抉奧﹐筆補造化。嗣是﹐蘇﹑黃諸公極妍盡態﹐物無遁形﹐以後益務鬥勝矣。

古來構園林者﹐多壘石爲嵌空險峭之勢。自崇禎時有張南垣﹐創意爲假山﹐以營邱﹑北苑﹑大癡﹑黃鶴畫法爲之﹐峯壑湍瀨﹐曲折平遠﹐巧奪化工。南垣死﹐其子然號陶庵者繼之﹐今京師瀛臺﹑玉泉﹑暢春苑皆其所布置也。楊惠之變畫而爲塑﹐此更變爲平遠山水﹐尢奇矣。

寶志公壙本在鐘山﹐而今雞鳴山有志公肉身遺像者﹐明太祖將以鐘山爲陵﹐並欲取靈谷寺以擴兆域﹐禱於志公﹐得簽詩曰「世間萬物各有主﹐一釐一毫莫亂取。英雄豪傑本天生﹐也須步步尋規矩。」後終以鐘山爲陵﹐啟志公瘞﹐用兩大缸合成﹐志公端坐其中﹐指甲已長繞腰三匝。遂遷之於靈谷寺﹐而八功徳水竟帶去﹐至今尙在靈谷寺也。後太祖常召太常不至﹐內詩曰「遣往靈谷祭志公去矣。」乃命卽雞鳴山塑像祭之﹝楊儀《明良記》﹞。

唐末黃巢﹑明末李自成﹐皆以流賊起事﹐至陷宮闕﹐僭僞號﹐無一不相似。後巢敗奔於太山狼虎谷﹐爲其甥林言斬首﹔自成敗奔於九宮山﹐爲村民鋤死﹐亦無一不同。二賊死後﹐又皆有傳其未死者。謂巢依張全義於洛陽﹐曾寫己像﹐題詩云「記得當年艸上飛﹐鐵衣著盡著僧衣。天津橋上無人識﹐獨倚欄桿看落暉。」﹝按﹐此本元微之《贈智度僧詩》。﹞自成死後﹐亦有傳其爲僧於武當者﹐又無一不相似。乃其敗死﹐又皆以破毀祖墓所致。王氏《見聞錄》﹕巢犯闕﹐有一道人詣安康守崔某﹐請斫其金統水源祖墓。果得一窟﹐窟中有黃腰人﹐舉身自撲死。道人曰「吾爲天下破賊訖。」巢果敗死。自成祖墓在米脂。相傳中有漆燈﹐漆燈不滅﹐李氏必興。邊大綬爲米脂令﹐亦發其冢。果有一蛇﹐徧體生毛﹐向日光飛出﹐咋咋而墮。是日自成卽爲陳永福射中左目。後𨿽陷京城﹐旋亦敗死。是二賊又無一不相似也。然皆因發冢而滅。靑烏家風水之說﹐豈眞有徵驗耶﹖

又黃巢所至殺掠﹐獨厚於同姓﹐並黃岡﹑黃梅等縣亦得免禍。張獻忠亂蜀時﹐亦於張惡子﹑張桓侯廟大有增飾。牛金星以下第舉人作賊﹐凡進士官必殺﹐舉人出身者不殺。後其黨殺一縣令﹐詢知舉人出身﹐乃棄而奔逃。此亦流賊之相似者。

張誼《宦遊記聞》載有《白粥》一首﹕「水旱年來稻不收﹐至今煮粥未曾稠。人言箸插東西倒﹐我道匙挑兩岸流。捧出堂前風起浪﹐將來庭下月沈鉤。早間不用靑銅照﹐眉目分明在裏頭。」

煮飯何如煮粥彊﹐好同兒女熟商量。一升可作二升用﹐兩日堪爲六日糧。有客只須添水火﹐無錢不必問羹湯。莫言淡泊少滋味﹐淡泊之中滋味長。﹝《白粥詩》﹞

《豆腐詩》﹕「傳得淮南術最佳﹐皮膚脫盡見精華。一輪磨上流瓊液﹐百沸湯中滚雪花。瓦缶浸來蟾有影﹐金刀割處玉無瑕。个中滋味誰知得﹐只合僧家與道家。」

《池北偶談》載﹕海鹽徐咸著《西園雜記》﹐謂「大禮之議﹐張﹑桂之論﹐確不可易。諸元老大臣徒以朝廷大議出一書生﹐不勝其憤﹐遂不論事之是非﹐相率力排之。其實非至公至當之論」云。又引黃毅庵《野記蒙搜》云「有不可解者﹐大禮之議主張﹑桂而詆楊廷和也。」是阮亭之意亦以張﹑桂爲非﹐蓋習於前明緒論﹐而不敢創爲異說爾。《明史》謂「張﹑桂之論千古不易﹐諸臣徒見漢﹑宋諸儒之成說﹐而不究事勢之不同﹐爭之愈力﹐失之愈深」。此眞作史者之卓見也。

《池北偶談》謂元時以契丹﹑髙麗﹑女直﹑竹因歹﹑竹亦歹﹑木裏闊歹﹑竹溫﹑渤海八種人爲漢人﹐以中國人爲南人。按﹐元時亦有不盡然者﹐初取遼﹑金﹐以遼﹑金人爲漢人﹔繼取南宋﹐則以南宋人爲南人。

邱文莊《世史正綱》云「王安石行新法﹐欲去異議者。彼皆先朝舊人﹐素有聞望﹐去之無名﹐乃爲祠祿處之。此安石增置之法﹐非祖宗故事也」云云。然王旦致仕後﹐已嘗爲玉淸昭應宮使﹐則不自安石始矣﹐蓋祖宗時本已有之﹐不過一二老臣以示尊禮崇奉之意。至安石則增置益濫耳。陸放翁以寶謨閣學士致仕﹐亦有十樣錦之祠祿﹐則庶僚亦得邀此恩例。此又安石後所濫加者也。

汴梁王金章弔其師劉文奇詩云「門無司馬求書使﹐室有黔婁正被妻。」

韓詩「新衣晚入靑楊巷﹐細馬春過皂莢橋」﹐此不過屬對字面好看耳。靑楊巷在荊州﹐梁何妥居白楊巷﹐蕭居靑楊巷。皂莢橋在揚州﹐晁無咎《揚州詩》云「皂莢村南三四里﹐春江不隔一程遙。」相去數千里﹐湊合有何味耶﹖

雲間某相國之孫乞米於人﹐歸途無力自負﹐覓一市傭負之。嗔其行遲﹐曰「吾相門之子﹐不能肩負﹐固也。汝﹐傭也﹐胡亦不能行﹖」對曰「吾亦某尙書孫也。」此語聞之董蒼水。

尙寶卿王延哲﹐王文恪之子也﹐性豪侈。有持宋槧《史記》來售者﹐索價三百金。延哲紿其人曰「姑畱此﹐一月後可來取價。」乃選善工就宋版本刻就。其人如期至索價﹐又紿之曰「以原書還汝。」其人不辧眞贗持去﹐旣而復來曰「此亦宋槧﹐而紙不如吾書﹐豈誤耶﹖」延哲大笑﹐告以故。取新刷數十部﹐並板亦贈之﹐其人大喜過望。今所傳震澤王氏《史記》是也。以文恪之淸正﹐而其子豪富如此。今蘇州布政司署﹐相傳亦文恪舊第四分之一﹐則其富可想矣。

京師前門關帝廟簽﹐夙稱奇驗。予順治己亥謁選﹐往祈﹐初得簽云「君今庚甲未亨通﹐且向江頭作釣翁。玉兔重生應發迹﹐萬人頭上逞英雄。」是年十月得揚州推官﹐以明年庚子春之任。揚郡瀕江﹐故曰「江頭」也。然終未悟「玉兔重生」所指。予以崇禎甲戌生﹐實在閏八月。過閏中秋遂擢拜國子祭酒﹐於是乃悟。﹝《居易錄》﹞

劉雲山﹐常州醫也。康熙丙午﹐杭州有巨室子病亟。忽有人到門曰「我劉雲山也。」投一匕而霍然。贈之金不受﹐曰「他日尋我於毗陵之司徒廟巷可也。」後某至廟側﹐有老人曰「雲山死三十七年矣。其生時常信鬼神﹐曾爲斯廟廣其祠宇﹐而自爲像於神旁﹐尙可識其形容也。」巨室子入拜﹐其像宛然。﹝陳椒峯記其事﹞

儀眞縣地名仙人掌﹐有柳耆卿墓。按《避暑錄》﹐柳死旅殯潤州﹐王平甫爲守﹐出錢葬之。眞﹑潤地相接﹐或卽平甫所葬也。阮亭《眞州詩》云「殘月曉風仙掌路﹐何人爲弔柳屯田。」正指此。然按《獨醒雜誌》﹐耆卿死葬棗陽縣之花山。每歲淸明﹐詞人集其下爲弔柳會。然則柳墓不在眞州也。

福建總兵楊富有嬖童生二子﹐楊子之﹐名曰天捨﹑地捨。後楊歷官江西提督。又樂陵男子範文仁亦生子﹐余內兄張賓公親見之。﹝《池北偶談》﹞

陳丈人年百餘歲。知縣周惠隆延之﹐詢其所得﹐曰「無他﹐知事遲﹐回頭早耳。」

江陰君山以春申君得名。其山臨江﹐爲一邑勝境。有聯云「此水自當兵十萬﹐昔人曾有客三千。」

盧仝之死﹐今據《戒庵漫筆》﹐謂甘露之變﹐座上見收﹐年老寡發﹐收者以丁釘其顱而去。

《水南翰記》﹕「人家擇風水﹐子孫百世計。誰知後來者﹐反賣祖宗地。其地若果佳﹐其家長富貴。其人賣至此﹐其地必不利。」

宋壺山《贈地理師》云「世人盡知穴在山﹐豈知穴在方寸間。好山好水世不欠﹐苟非其人世不見。我見富貴人家墳﹐往往葬時本貧賤。迨其富貴力可求﹐人事極時天理變。」又錢仁夫詩云「尋山本不爲親謀﹐大半多因富貴求。肯信人間好風水﹐山頭不在在心頭。」

行過前山又後山﹐尋龍不見又空還。想應相去無多路﹐只在靈臺方寸間﹝亦堪輿家言﹞。

成化己丑會試題﹐「老者安之……」三句。有舉子破題云「人各有其等﹐聖人等其等。」李西涯爲主考﹐批曰「若還如此等﹐著他等一等。」﹝湯沐《公餘日錄》﹞

江陰周岐鳳狂放﹐得罪逃避。錢曄贈以詩云「一身作客如張儉﹐四海何人似孔融。」﹝同上﹞

湯沐《公餘日錄》﹕部曹馬汝礪以失火事罷官﹐陸龍臯慰以詩云「非災敢謂池魚及﹐是福終當塞馬歸。」

蕭何封ガ。贊ガ有二音﹐音贊者在南陽﹐音嵯者在沛。王《野客叢書》引《唐書。劉晏傳》釋文﹐並引楊巨源﹑賈島﹑姚合諸人詩以証之﹐當作贊音﹐其音嵯者﹐乃誤也云云。﹝同上﹞

一傳未終﹐恍已迷其姓字。片文屢過﹐猶未識其偏旁。

《居易錄》述吳梅村師謂予在廣陵﹐日了公事﹐夜接詞人﹐比之劉穆之。則知阮亭曾拜梅村爲師也。

張誼《宦遊紀聞》﹕元世祖欲吞巴﹑蜀﹐艤船萬艦﹐阻絕江流﹐使魚不得下。時有張﹑王二守﹐並屯要害﹐百計拒敵﹐不肯屈服。每懸魚竿上﹐以示有餘。世祖遂潛師而退﹐釣魚名山者以此。按攻合州是元世祖之兄窩闊臺﹐非世祖也。

西瓜已見《五代史。胡嶠傳》﹐而江以南猶未有種也。自洪忠宣使金移種歸﹐始有之。﹝亦見李詡《漫筆》﹞

古辣水用錫罐貯之﹐上刻「永樂二年熬造」。罐重二斤﹐水八兩﹐香气酷烈。﹝同上﹞

左蘿石有《古辣水詩》﹐又有古姓者﹐自號「古辣泉」云。古辣本賓﹑橫間墟名﹐以墟中之泉釀酒﹐埋之地中﹐取出名「古辣泉」。

人參背陽向陰﹐一名「土精」。生上黨者佳﹐人形皆具﹐能作兒啼。今則產遼東之北者最貴重。有私販入山海關者﹐至大辟。至上黨參﹐則無有過而問者矣。古今地气不同﹐抑物性有變易耶﹖

今人稱子弟之不成材者曰「不郎不秀」。湯沐《公餘日錄》﹕「明初﹐民間稱呼有二等﹐一曰」秀「﹐謂故家右族穎出之輩﹔一曰」郎「﹐則微裔末流羣小之輩。稱」秀「則曰」某幾秀「﹐稱」郎「則曰」某幾郎「。人自分定﹐不相跨越。

李西涯有子兆先﹐明敏絕人﹐而好遊蕩。公一日題其書室云「今日花街﹐明日柳街﹐有限光陰﹐秀才秀才。」其子歸﹐亦題公書室曰「今日黃風﹐明日黑風﹐燮理陰陽﹐相公相公。」﹝楊儀《明良記》﹞

張忠定廷登屢典鄕﹑會試﹐得人最盛﹐其廳聯云「門多將相文中子﹐身系安危郭令公」。

小說載﹕李空同督學江西﹐一生偶同姓名。李出對句云「藺相如﹑司馬相如﹐名相如﹐實不相如。」應聲對曰「費無忌﹑長孫無忌﹐公無忌﹐我亦無忌。」

兵部尙書夏原吉治水江南﹐與給事中某同寓僧寺。某如廁甚急﹐夏戲之曰「披衣ヒ履而行﹐急事﹐急事。」卽對曰「棄甲曳兵而走﹐尙書﹐尙書。」﹝常輸也。見《齊東野語》﹞

張誼《宦遊紀聞》﹕安南使入朝﹐出一對云「琴﹑瑟﹑琵﹑琶﹐八大王﹐一般頭腦。」程篁墩對曰「魑﹑魅﹑魍﹑魎﹐四小鬼﹐各自肚腸。」

金山一小沙彌善對。太守某出對云「史君子花﹐朝白午紅暮紫。」應聲曰「虞美人艸﹐春靑夏綠秋紅。」

一个十字四个口字﹝圖字﹞﹐一个口字四个十字﹝畢字﹞。

今人謂干謁求財者曰「打秋風」。靖江一縣令得客所送扇﹐題還之曰「馬馱沙上縣新開﹐城郭民稀半艸萊。寄語江南諸子弟﹐秋風切莫過江來。」﹝同上﹞

楊一淸童時﹐有某國公與某尙書同席。各賜以杯酒﹐一淸以兩手接之。尙書出對曰「手執兩杯文武酒﹐飲文乎﹐飲武乎﹖」楊應聲曰「胸藏萬卷聖賢書﹐希聖也﹐希賢也。」﹝同上﹞

《宮人詩》曰「金鍼刺破南窗紙﹐偸引寒梅一綫香。螻蟻也知春富貴﹐倒拖花片上宮墻。」

磨謎﹕路迢迢而非遠﹐石疊疊而無山﹐雷遙遙而不雨﹐雪飄飄而不寒。

采石李太白墓﹐過客畱題甚多。有一詩云「采石灣頭一堆土﹐李白文章冠今古。來的去的一首詩﹐魯般門前弄刀斧。」

荷葉魚兒傘﹐蛛絲燕子簾。

陳詢出爲同知﹐同僚餞之。令各用三字分合﹐以韻相協﹐以成句終之。陳循云「轟字三个車﹐余斗字成斜。車﹑車﹑車﹐遠上寒山石徑斜。」髙轂云「品字三个口﹐水酉字成酒。口﹑口﹑口﹐勸君更盡一杯酒。」詢自云「矗字三个直﹐黑出字成黜。直﹑直﹑直﹐焉往而不三黜。」

一字或去上﹑或去下﹐仍各成一字。如「章」字上去「立」﹐則下成「早」字﹐下去「十」則上成「音」字。﹛八允﹜克

患晝

糞黨

羆﹛蕊木﹜薰簞

笞

巢奔

蒼。

上下無異﹕中﹑申﹑車。

四圍無異﹕田﹑十﹑回﹑井。

中去一字爲別字﹕窮—穹庥—牀閶—間閭—問屁—尼癡—疾窳—お羈—罵靄—。

顚倒各成一字﹕由—甲幹—士。

移中置上別成一字﹕田—古困—杏—沓—否回—呂。

移中一畫在上別成一字﹕目—百曲—西尹—戶。

一字易置爲二字者﹕可—叮召—叨。

兩字各異音同者﹕瞎—核鏷—帕銘—忄冥。

《水南翰記》﹕國子祭酒和詩﹐有以「周弓」作「弓周」者。監生嘲之曰「周弓難以作弓周﹐似此詩才欠致標。若是此人爲酒祭﹐算來端的負廷朝。」

天然對偶﹐用《經》書句者﹕「天維顯思」﹐「民亦勞止」。「維汝一徳」﹐「於今三年」。「有能奪庸」﹐「爰立作相」。「行此四徳」﹐「弼予一人」。「文王之徳之純」﹐「周公之才之美」。「閒暇而明政刑」﹐「會通以行典禮」。「禮樂自天子出」﹐「籩豆則有司存」。「欣欣然有喜色」﹐「蕩蕩乎無能名」。「率百官若帝之初」﹐「於萬年受天之」。「發號施令罔不臧」﹐「陳善閉邪謂之敬」。「聞俎豆未學軍旅之事」﹐「聽鼓鼙則思將帥之臣」。「聰明而有作﹐不作聰明」﹐「由仁義以安行﹐非行仁義」。「五百里采﹑五百里衛﹐外包有截之區」﹐「八千歲春﹑八千歲秋﹐上祝無疆之壽」。「是爲馮婦也」﹐「無若宋人然」。「相公公相子」﹐「人主主人翁」。「斷送一生惟有」﹐「破賒萬事無過」。「迅雷風烈風雷雨」﹐「絕地天通天地人」。「無可柰何花落去」﹝晏元獻﹞﹐「似曾相識燕歸來」﹝王琪﹞。「水底月如天上月」﹐「眼中人是面前人」﹝楊大年﹞。「天若有情天亦老」﹝老長吉﹞。「月如無恨丹長圓」﹝石曼卿﹞。「江州司馬靑衫濕」﹝王安石﹞。「梨園子弟白髮新」﹝蔡天啟﹞。「人言盧杞是姦邪」﹐「我覺魏徵但嫵媚」﹝東坡﹞。「哀王孫而進食﹐豈望報乎」﹝湯思退﹞。「爲長者而折枝﹐非不能也」﹝洪容齋﹞。「宰予晝寢﹐於予與何誅」﹐「子貢方人﹐夫我則不暇」﹝汪聖錫﹞。「孟孫問孝於我﹐我……」﹐「賜也何敢望回﹐回……」。

目字加兩點﹐不作員字看﹝賀字﹞。貝字欠兩點﹐不作目字看﹝資字﹞。

木了又一口﹐不作杏字猜﹐若作困字猜﹐又是呆秀才﹝亟字﹞。

莫道南風常向北﹐北風也有向南時。﹝同上﹞

城外俱是土饅頭﹐城中盡是饅頭餡。﹝《暖姝由筆》﹞

五風十雨梅黃節﹐二水三山李白詩。﹝李西涯﹑程篁墩在采石聯句﹞

祝枝山學佛語作《叉袋謎》﹕無佛﹝物﹞不開口﹐開口便成﹝盛﹞佛﹐盤多羅詰﹝結﹞多﹐羅破多剎﹝撒﹞多﹐佛﹝物﹞多難陀﹝馱﹞。

客少主人多﹐天髙皇帝遠。

張文潛《宛丘集。仲夏詩》﹕「雲間趙盾益可畏﹐淵底武侯方熟眠。」﹝武侯謂臥龍。﹞此謔當更云湯Ь諸葛耳。相傳有送鵝及梅子札云「湯Ь右軍二隻﹐醋浸曹公一瓶。」

福州仁王寺有僧喜唱《望江南》。或爲言於當事﹐延主一剎。又不得意﹐作詩云「當初只欲轉頭銜﹐轉了頭銜轉不堪。何似仁王髙閣上﹐倚蘭閒唱《望江南》。」此與「匆匆不暇唱渭城」相似。

《爆孛婁詩》﹕「東入吳門十萬家﹐家家爆谷卜年華。就鍋排下黃金粟﹐轉手翻成白玉花。紅粉美人占喜事﹐白頭老叟問生涯。曉來妝飾諸兒女﹐數片梅花插鬢斜。」

俗語作對﹕燒炭用柴﹐必橫柴而豎炭﹔煎漿下飯﹐須熱飯而冷漿。﹝同上﹞

紙畫梅花有詩云「羌笛有聲吹不落﹐膽瓶無水亦常開。」﹝同上﹞

俗語﹕「精」曰「鯽令」。「團」曰「突欒」。「孔」曰「窟籠」。「蓬」曰「勃籠」。「忍」曰「熬」。「足」曰「彀」。「視」曰「看」﹐曰「望」。「按」曰「﹛欽手﹜」。「浮」曰「吞」。﹝去聲。﹞「移」曰「捅」。「流」曰「倘」。「虹」曰「吼」。「竅」曰「洞」。「箸」曰「快」。「臥」曰「黨」。「槪」曰「蕩」。「跑」曰「波」。「立」曰「站」。「趨」曰「跑」。「躲」曰「閃」﹐曰「伴」。「藏物」曰「圓」。「熱酒」曰「頓」﹐曰「蕩」。「瀉酒」曰「篩」。「門關」曰「閃」。「非常事」曰「吒異」。「喜事」曰「利市」。「憂事」鈍「。」階磴「曰」僵察「。」自誇「曰」賣弄「。」首飾「曰」頭面「。」鞋襪「曰」腳手「。」器「曰」家夥「。」取物「曰」擔「﹐曰」拿「。」瘧疾「曰」打擺子「。」相助「曰」幫輔「。」小食「曰」點心「。

明太祖嘗至國子監﹐有廚人進茶﹐上悅﹐賞以冠帶。一貢生夜吟云「十載寒窗下﹐何如一盞茶。」帝適聞之﹐應聲曰「他才不如你﹐你命不如他。」﹝同上﹞

劉欽謨至一僧寺﹐僧不答。劉問﹕「何禮﹖」僧曰「我釋教﹐不答是敬汝。」劉偶見一戒方﹐取擊僧首。僧問﹕「何故﹖」劉曰「我聖教﹐打是敬汝。」﹝同上﹞

伍文定與知府出行﹐見墻頭露出一少艾。知府出對曰「墻內桃花﹐露出一枝難入手。」伍對曰「園中梅子﹐不消幾个便酸牙。」﹝同上﹞

正徳三年會試﹐王鏊﹑梁儲爲主考官。教坊演戲﹐一人問曰「今年會試文何如﹖」一人答曰「王良天下之賤工也﹐如何得好文章﹖」

金星士有《勸世詩》﹕「有生有死自家知﹐人不回頭也是癡。傀儡一場𨿽好看﹐可憐終有散場時。」

一字易置爲二字者﹕可﹑叮﹐召﹑叨﹐古﹑右。字異音同者﹕緦﹑相﹑鈐。

僭刪朱子中庸首節章句朱子注「天命之謂性」三句﹐不知費幾番參究﹐然後落筆﹐固已無復可議﹐而愚竊尙有未安者。「天以陰陽五行化生萬物﹐气以成形﹐而理亦賦焉﹐猶命令也。於是人物之生﹐各得其所賦之理﹐以爲健順五常之徳﹐所謂性也。」第思孟子云「犬之性」﹑「牛之性」﹐卽同是物類﹐已不能同性﹐況能與人各得所賦之理﹐以爲健順五常之徳乎﹖蓋物之中﹐淸濁本不同。有與人性相通者﹐如蜂蟻君臣﹐虎狼父子﹐烏反哺﹐羔跪乳﹐雞司晨﹐犬守夜﹐牛負重﹐馬健行﹐是也。聖人因得而品節之﹐如牛穿鼻﹐馬絡頭﹐皆馴而服之﹐非必棲鳥於泉﹐蓄魚於木﹐而後謂之品節也。有與人性不相通者﹐如豺虎之暴﹐蜂蠆之毒﹐行﹑喙息﹑蠕動﹐甚至虺﹑蛇﹑梟﹑獍﹐亦何莫非率其所賦之自然﹐而所謂理者果安在乎﹖況又有五常之徳乎﹖聖人於此﹐亦惟有如周公之驅虎豹犀象而遠之﹐固無所施其品節之方﹐物亦不受聖人之品節也﹐益可見人性﹑物性不可混而同之也。子思專就人身上指示性理﹐故言無獘。朱子從陰陽五行根源說下﹐故不得不兼人物而言﹐旣兼人物而言﹐又於人所得天賦之理處不另爲劃淸﹐故語多窒礙也。今僭刪數字云「天以陰陽五行化生萬物﹐气以成形﹐而理亦﹝亦應攺卽﹞。賦焉﹐猶命令也。於是人之生﹝刪一物字﹐專主人說﹞。因各得其所賦之理﹐以爲﹝健順二字亦可刪。五常之內自有健順也﹞五常之徳﹐所謂性也。」如此注解﹐似覺意圓而義密。至於末節有「萬物育焉」之句﹐則又是人道之極功﹐而非謂人物初生時同得天理之全也。愚陋之見﹐未知然否。

○題席帽山人王逢梧溪集是集久無刻本﹐余從江陰葉保堂明經處借得抄本﹐頗完善。一再讀之﹐知其生長於元末明初﹐與楊維禎﹑倪瓚﹑袁凱輩相友善﹐而始終不仕﹐蓋自托於元之遺老﹐欲以隱節自完。故其爲詩﹐大槪以扶植名教﹑激揚風義爲主。如余闕﹑李黼石﹑抹宜孫﹑陳友定﹑達識帖木兒等捐軀殉難﹐及他節婦﹑孝子﹑義士﹐無不各有小序以表彰之。嘗勸張士誠降元﹐授官太尉﹐詩中卽以「張太尉」稱之﹐其後士誠僭僞號﹐則不復齒及﹐蓋隱援陶淵明甲子紀年之義﹐亦可見其用意所在矣。古體詩音節髙古﹐時有漢﹑魏遺韻。近體亦老成朴實﹐不落纖佻﹐固不屑與ひ家爭工鬥靡也。保堂以鄕先輩遺墨﹐不忍聽其湮沒﹐將付梓以傳﹐可謂能扶大雅之輪矣。

○河套河套﹐古朔方地﹐唐張仁願築三受降城處﹐地在黃河南﹐自寧夏至偏頭關﹐延袤二千餘里﹐饒水艸。明初設東勝二衛﹐永樂後以地遠難守﹐遂廢爲甌脫。正統十四年有額森﹝舊名也先﹞。寇寧夏﹐畱千餘騎於其中﹐然尙未爲所占據也。天順間有阿勒楚爾﹝舊名阿羅出﹞。潛來居之。又有伽嘉色楞竊入套﹐將爲久居計。王越等往剿﹐𨿽屢捷而寇據套自如。伽嘉色楞又糾元裔們都將居套內﹐稱汗。成化四年﹐項忠討滿四﹐恐其乘冰凍與套寇合﹐乃急攻﹐獲滿四。可見是時寇久已居套矣。成化九年﹐王越襲寇於紅鹽池﹐大捷﹐寇始徙北去﹐西陲得息肩者數年。成化十一年﹐餘子俊以延慶地平易﹐寇屢入套﹐我反居外﹐寇反居內﹐故築邊墻千七百里﹐以限內外。弘治元年﹐小王子漸入套中﹐出沒爲寇。弘治八年﹐韃靼北部伊果刺伊木王等入套駐牧。於是小王子等相倚爲邊患。小王子居東方﹐號土默特﹐其分諸部在西北者曰濟農﹑曰諳達。二部據有河套﹐時入寇。濟農先入﹐諸達自丰州來會之﹐相倚爲邊患。總督劉天和擊敗之﹐然終未逐出。後濟農死﹐諳達獨盛。嘉靖二十六年﹐諳達求封貢﹐詔不許。時曾銑上言「寇居河套將百年﹐出套則寇寧夏﹑三關﹐入套則寇甘﹑固﹐應請水陸並進﹐三舉則寇不能支﹐當遠徙矣。」帝方向之。而帝意忽中變﹐故嚴嵩得以陷銑及夏言於大辟。究而論之﹐套地水艸肥美﹐自永樂棄廢之後﹐又無漢人居之﹐故寇得竊據。其始猶未敢據爲巢穴﹐中國每歲發兵搜套。其時寇常爲客﹐而我猶爲主。迨後駐牧旣久﹐寇且視爲故土﹐彼反爲主﹐我反爲客矣。今套地實卽鄂爾多斯﹐守藩服惟謹﹐與四十八家蒙古及喀爾喀諸部落﹐長爲不侵不叛之臣﹐自無庸驅之他徙。然則駕馭外藩﹐固在朝廷之盛徳﹐使之不敢生心也哉。嘉慶十四年十一月初二日﹐因演劇有《議河套》一出﹐因略考套中原委於此。

○假印大案嘉慶十四年冬﹐有蠹吏蔡泳受﹑王書常﹑吳玉等私雕假印﹐憑空捏造事由﹐向三庫及內務府廣儲司庫共十四次﹐並詐傳諭旨﹐稱欽派辦工大臣姓名﹐用僞印文書咨行部院衙門﹐以致各堂司官被其欺蒙﹐給發銀兩。有商人王國棟亦以工程在廣儲司庫領銀﹐看出假印﹐事遂敗露。皇上念此案於涉大小官員甚多﹐惟恐稍有枉濫﹐默禱於天。正當節屆近年﹐天气開朗﹐瑞雪應期﹐因卽照軍機大臣所擬﹐蔡泳受﹑王書常﹑吳玉均卽處斬﹐仍先刑夾一次﹐再行正法。並傳集各部院書吏環視﹐俾知警懼。其爲從之謝典邦﹑商曾祺﹐秋後處決﹐余犯陶士煜等七人發黑龍江爲奴。其失察之堂司官﹐分別黜降有差。

○海盜來降閩﹑粵外洋﹐自盜首蔡牽ㄈ擾滋事﹐海氛不靖﹐已十餘年。牽後爲官兵所擊溺死﹐繼有朱爲首﹐猖獗又數年。死﹐其弟朱渥獨不願爲匪﹐嘉慶十四年冬率黨夥三千三百餘人自首出投﹐海氛已稍熄矣。而外洋尙有郭婆帶﹝本名郭學顯﹞﹑張保仔二股﹐船數最多﹐剽掠亦日久。郭婆帶亦願爲良民﹐張保仔邀其相助﹐不赴﹐並與保仔奮勇鏖戰﹐殺其夥黨百十人﹐擒獲三百餘名。自率其眾五千餘人﹐亦於十四年冬收入平海內港﹐赴官呈獻﹐並繳大小船七十餘只﹑炮四百餘位。閩浙總督百齡具奏其事。上喜其悔悟自新﹐賞給郭婆帶官把總﹐令其隨同捕盜。又同時有盜首東海霸陳勝等四百餘人﹐亦帶領船隻炮械來投首﹐地方文武官乘機剿捕﹐又殲賊六七百人。余初不知外洋有如許盜賊﹐今據邸報﹐投首及擒獻﹑殲斃者不下萬人。眞天子如天之福﹐自此﹐東南數省當長享淸晏之福矣。

卷六○髙名衡王阮亭《居易錄》記明崇禎中﹐髙明衡工詩畫﹐嘗在京畫白練衣﹐內有花二十五種﹐寄其夫人張氏﹐並題五七言絕句﹝錄中載其四首﹞﹐以爲風雅中人。按﹐名衡字平仲﹐以禦史巡按豫省﹐劾熊文燦表薦孔貞會﹐爲其所愚﹐專以撫流賊﹐遂致誤國。崇禎十四年正月﹐李自成來攻汴梁。名衡偕推官黃澍﹑祥符縣王燮﹑總兵陳永福等拒守七晝夜﹐賊退去。名衡由豫按代李仙風爲豫撫。是年十二月﹐自成又攻汴。名衡偕陳永福及巡按任浚等﹐不解甲者四十晝夜。十五年二月十三日﹐賊放火藥攻城﹐爲浮土所殲而退。三月賊再來攻﹐以必拔爲期﹐築長圍困之。直至九月十五日﹐朱家寨﹑馬家口黃河兩路大決﹐汴城全淹﹐始護周王以出﹐仍回城拒守。帝念其勞﹐得以乞病歸。錢謙益記其守城詩﹐所謂「心同石炮俱糜碎﹐身與金錢總棄捐」者也。則名衡實爲封疆勞臣﹐何以《居易錄》絕無一字及之﹐但云守汴有功而已。

○駱養性王阮亭《池北偶談》﹕故明錦衣衛指揮使駱養性。崇禎時﹐熊開元﹑姜采以言事下錦衣獄。一夕﹐帝禦筆諭養性﹐取二犯絕命。養性附奏繳禦筆﹐謂﹕「言官有罪﹐當明正典刑。今以昏夜殺二諫官﹐臣不敢奉命。」適帝意亦解﹐遂得不死。按《東華錄》﹐養性入本朝﹐順治二年爲天津總督﹐奏請田賦悉照明代原額﹐其遼餉五百萬﹑新餉九百萬﹑練餉七百三十萬一槪刪除﹐得旨允行。是時天津尙沿明季設有總督﹐故養性得之﹐而竟能奏免天下二千餘萬之加賦﹐可謂天下陰受其福﹐而不知我國家萬年有道之長﹐實基於此。是養性之功﹐不特救熊﹑姜一事也。阮亭乃反遺之﹐未免捨其大而志其細。阮亭又謂宋荔裳猶及見之﹐而不言其現任官位﹐蓋已致仕退閒矣。

駱養性掌錦衣衛﹐乃周延儒所薦也。後背延儒與中官結﹐反刺延儒陰事﹐皆上聞。帝乃大怒﹐延儒由是賜死。

○王承恩崇禎帝縊煤山時從死者﹐諸書所記不同。馮夢龍《甲申紀聞》謂太監王之心。程源《孤臣紀哭》謂太監王之心﹑王之俊。《燕都日記》謂司禮監王之俊。《紳誌略》謂王之心從死﹐王之俊﹑王徳化俱自盡。陳濟生《再生紀略》謂王之心從死﹐其司禮監王之俊則被賊追贓時自盡。王世徳《崇禎遺錄》謂京城陷﹐帝以太子﹑二王托太監王之心﹑栗宗周﹑王之俊三人。帝縊﹐王之心從死。宗周﹑之俊獻太子﹑二王於闖賊。是皆無王承恩姓名﹐惟徐夢得《日星不晦錄》謂太監王承恩於十九日縊死﹐然不言從帝同縊。《國事補遺》及《國變錄》則謂帝與王承恩對面同縊。今《明史》載同縊者系王承恩﹐蓋據我朝順治十一年上諭﹐褒卹明季殉難諸臣十六人內﹐獨有太監王承恩。其時鼎革之際﹐明末內監多有在宮禁執役者﹐我世祖章皇帝詢得其詳﹐故獨褒卹之。康熙四十二年﹐聖祖仁皇帝以熊賜履等所進《明史稿》載王之心系屬錯誤﹐特命攺王承恩。可見稗官小說多有不可盡信者﹐而本朝修《明史》時考訂必求確核﹐眞可傳信千古。

按吳梅村所輯《綏寇紀略補遺》﹐獨載帝與王承恩對縊於壽皇亭﹐內監皆未知﹐因禦馬至山後艸﹐一識之﹐始尋得云。梅村成書在順治壬辰﹐比世祖褒卹王承恩尙在前。梅村所輯已得其實﹐可見其臨文不苟矣。

○張家玉《明史。張家玉傳》﹕闖賊陷京城﹐家玉抵書罵賊﹐被縛去﹐長揖不跪。賊以殺其父母恐之﹐乃跪。其實父母尙在粵也。然諸野史所記﹐皆無此事。《燕都日記》謂家玉上書闖賊﹐請表彰死節諸臣。賊始而欲腰斬﹐繼而免罪﹐仍署弘文院。《日星不晦錄》家玉名下注﹕罵賊﹐綁出要剮﹐旋放。《劫灰錄》謂﹕家玉年少貌美﹐聲巨詞辧。賊曰「吾殺此曹多矣﹐未有如此不畏死者。」乃釋之。家玉恐不得脫﹐乃轉爲文譽賊﹐乘間南走。惟《紳誌略》謂﹕「家玉上書闖賊﹐請賓而不臣﹐賊怒欲剮之﹐顏色不變﹐乃釋﹐而愈欲降之﹐不可﹐遣人往拘其父母﹐乃跪云。是爲親屈膝﹐事非無因。然諸書皆爲之諱﹐則以家玉歸廣東後﹐起義興復﹐百折不回﹐死猶不肯以頸血污敵手。其大節固已卓著﹐此等權宜營脫之處固可略而不論也。至修《明史》﹐則不妨瑕瑜互見耳。

華蘭芬《燕邸日抄》亦謂﹕家玉已極口罵賊矣﹐綁出要剮﹐遽爾回心。爲烈不卒﹐君子惜之。《通鑑輯覽》﹕以家玉曾謁闖賊﹐廷議不予謚。

○湯若望南懷仁余年二十許時﹐閱時憲書﹐卽有欽天監正湯若望﹑監副南懷仁姓名﹐皆西洋人﹐精於天文﹐能推算節候。然不知其年壽也。後閱蔣良騏《東華錄》﹐則湯若望當我朝定鼎之初﹐卽進所制渾天星球一牀﹐地平日晷﹑窺遠鏡各一具。其官曰「修政立法」。順治九年﹐湯若望又進渾天星球﹑地平日晷儀器﹝初曰「修政立法」﹐或前明所授官﹐或其自署。至欽天監正則本朝所授官也。是年又賜太常寺卿﹐管欽天監事。湯若望號通玄教師﹐又從欽天監正升大常卿銜﹞。康熙七年治歷﹐南懷仁議奏﹕監副吳維ピ所造八年時憲書﹐十二月應是九年正月﹐又一年兩春分﹑兩秋分種種錯誤。遂革維ピ職﹐授南懷仁爲監副。按國初至餘二十許時﹐已一百二十餘年。而二人在朝中已能制造儀器﹐必非少年所能﹐當亦在三四十歲。則余識其姓名時﹐蓋已一百五六十歲矣。後閱《明史。徐光啟傳》﹐以崇禎時歷法舛訛﹐請令西洋人羅雅谷﹑湯若望以其國新法相參較。書成﹐卽以崇禎元年戊辰爲歷元。是崇禎初已有湯若望﹐則又不止一百五六十歲。嗣後又不知以何歲卒也。

《明史。外國傳》﹕西洋人東來者﹐大都聰明特達之士﹐意專行教﹐不求祿利。其所著書﹐多華人所未道﹐故一時好異者咸尙之﹐如徐光啟輩是也。

○牛金星盧氏縣舉人牛金星﹐以磨勘被斥﹐投降李自成。自成奇其才辧﹐與謀議帳中。後私歸取其妻子﹐爲族中送官﹐坐斬﹐得減死論。自成又得之﹐大喜﹐僞署弘文館學士。說自成以私恩小惠收人心﹐創爲「迎闖王﹐不納糧」之謠﹐傳之民間﹐並爲之分等威﹐申職守﹐創官爵名號﹐大加置署。自成旣僭號﹐拜金星爲天佑殿大學士。及自成自京師敗歸陜﹐金星子爲其襄陽府尹。金星隨自成自陜南奔﹐其同黨宋獻策等皆道亡﹐金星乃依其子於襄陽。此《綏寇紀略》所記也。以後不知下落﹐料已失勢死矣。及閱王阮亭《池北偶談》﹐則金星又嘗爲我朝京卿。蓋姦宄之雄﹐見自成勢盛﹐妄思爲佐命功臣﹔及本朝定鼎﹐又知天命有歸﹐則背僞主而仕興朝﹐尙爲得策也。

○洛陽伽藍記佛教之入中國﹐已見《陔余叢考》。今按楊之《洛陽伽藍記》﹐晉永嘉中﹐洛陽僅有寺四十二所﹐今城內外共一千餘寺。其最雄麗者爲永寧寺﹐後魏靈太后胡氏所造浮圖﹐九層﹐髙九十丈﹐剎又髙十丈﹐西域沙門達摩徧歷諸國﹐謂閻浮提所無也。按白馬寺﹐漢明帝遣人向西域求得《四十二章經》﹐以白馬馱來﹐因以爲名。此一寺最古。後魏顯祖好浮屠之學﹐國俗化之。故梵剎之盛﹐實自後魏始。報徳寺﹐孝文帝所立﹐爲馮太后薦福。景明寺﹑永明寺﹑瑤光寺﹐皆宣武帝所立。秦太上君寺﹐胡太后爲其父母追福。胡統尼寺﹐太后姑所立。景樂寺﹑融覺寺﹑衝覺寺﹐皆淸河王懌所立。明懸尼寺﹐彭城王勰所立。平等寺﹐武穆王捨宅所立。龍華寺﹐廣陵王所立。宣忠寺﹐城陽王徽所立。髙陽寺﹐髙陽王雍之宅﹐雍爲爾朱榮所害﹐故爲寺。追光寺﹐東平王略之宅。建中寺﹐樂平王爾朱世隆所立。長秋寺﹐劉騰所立。景寧寺﹐司徒楊椿所立。又河陰之役﹐諸元殲盡﹐王侯第宅﹐多題爲寺﹐故列剎相望。龍華寺﹐眾羽林所立。菩提寺﹐西域人所立。法云寺﹐西域烏傷國沙門摩羅所立。又胡太后曾遣比丘惠生及惇煌人宋云向西域取經﹐惠生有《行記》﹐亦載《伽藍記》內。按佛教旣無益於身心性命﹐又無益於國計民生﹐不知何以風行若此﹖今且更千百倍焉。此固愚民易爲所惑﹐然其始亦必有奇異動人之處﹐是以所至皈依。如《晉書。載記》內所志誦經解難﹐臨刑枷鎖自脫之類﹐大槪或竟有其事。卽如《伽藍記》所謂﹕盤陀國王捨位與子﹐向烏傷國學婆羅門咒。四年盡得其術﹐還﹐復登王位。就池咒龍﹐龍變爲人﹐向王悔過﹐實足駭人觀聽。是以人皆信向﹐到處崇奉。烏傷國有如來曬衣處。龍王寺有如來履石之迹。婆樓城有如來投身餵虎處。王城南摩休國有如來剝皮爲紙﹑拆骨爲筆處。再西行五日﹐有如來舍頭施人處。辛頭河有如來作摩竭大魚以肉餵人處﹐有如來挑眼施人處。雀離國有如來爲屍毗王救鴿處。那竭城有如來浣衣處。𨿽皆出於附會﹐然能使天下人人附會﹐必非無因。蓋佛教多在咒語﹑偈語﹐如張道陵在鶴鳴山造符咒﹐傳之至今﹐猶有驗者。並裏俗之祝由科﹑圓夢等技﹐𨿽不識字人習之﹐亦能驅使鬼神。不可盡以爲誕妄也。世間萬事無不有﹐豈可以方隅之見槪之哉。

○庚申外史權以衡所著《庚申外史》﹐元順帝爲宋徳帝之子一事。最爲斟酌得宜﹐謂之眞﹐則無確據﹔謂之假﹐則當時朝野咸有傳聞。故開卷卽書「文宗崩﹐遺命以明宗子妥歡帖木兒爲嗣」﹐此順帝得嗣位之由來也。下又敍宋徳帝入元封瀛國公。瀛國公﹐幼君也。旣長﹐願爲僧於白塔寺中﹐號合尊大師。後奉詔居甘州山寺。有趙王者出遊﹐過其地﹐憐其老且孤﹐畱一回回女與之。延七年﹐女有娠。四月十六日夜﹐生一男子。明宗自北方來﹐早行﹐見其寺上有龍文五采﹐物色得之﹐乃問瀛國公曰「子之所居﹐得毋有重寶乎﹖」曰「無有﹐惟今早生一男。」明宗大喜﹐因求爲子﹐並載其母歸。是𨿽未明言此子卽妥歡帖木兒﹐而明宗先有子懿只班﹐立未逾月而殤﹐此外別無他子﹐則卽妥歡無疑也。順帝入卽位後﹐又載尙書髙保哥奏言「昔文宗在時﹐嘗述明宗謂陛下素非其子。」帝聞之大怒﹐問當時艸詔者何人。虞集﹑馬祖常以文宗禦筆呈上﹐乃捨而不問。是又明順帝非明宗親子﹐則其爲瀛國公遺體不待言矣。故余應﹑袁忠徹﹑程克勤諸人各有記述並詩歌。而權以衡此史於眞贗疑信之間﹐可謂措詞盡善矣。至其敍至正元年京師大饑﹐戶部遣郎官求糧於擴廓。有普賢奴謂使者曰「他將帥出師﹐皆朝廷供給芻糧。今察罕父子出兵大河南北﹐不曾費朝廷一錢﹐乃來求糧耶﹗」參政張至道嘆曰「三十二年天子﹐豈可使無一頓飽飯喫。」乃運五十車送京。按至正十一年天下亂﹐始有潁上紅軍起。十三年﹐潁州沈丘人察罕帖木兒起義兵﹐克復汴梁。其養子擴廓直至至正二十一年察罕被田丰刺死﹐始統其父軍﹐安得以徵糧事系於至正元年﹖且張至道謂「三十二年天子」﹐則應是至正二十七八年之事﹐何得倒置耶﹖

○綏寇紀略吳梅村著《綏寇紀略》一書﹐記明末流賊之禍。仿蘇鶚《杜陽雜編》﹑何光遠《鑑戒錄》之例﹐每捲以三字命題﹐𨿽不免小說家纖仄之體﹐而記載詳贍﹐以事系日﹐以日系月﹐以月系年。其大者朝章國典﹑兵制軍餉﹑勛戚之封建﹑藩邸之支派﹐以及國變後諸臣死事之忠節﹐無一不廣搜博采。甚至流賊之混號﹐亦詳其氏名﹐並賊屬之僞官﹐亦注其姓字。不知當日何以有如許檔案作爲底本﹖蓋直聚崇禎十七年邸報奏疏部議﹐一一考核﹔又參之以傳聞﹐揣之以情事﹐而後成書。其自敍謂﹕北都之殉難者﹐以弘光中禮臣表忠之疏爲鵠﹐而緒聞佐之。豫省以禦史蘇京優卹之疏爲鵠﹐而緒聞佐之。然不特此也﹐保定則有陳禧之《甲申上谷紀事》﹐其他各省﹐訪輯詳載﹐𨿽滇﹑黔邊裔﹐亦搜剔不遺。其心力可謂勤矣。每捲後又各有論斷﹐文筆雅潔﹐各成一則古文﹐又可見其深於古學也。

《補遺》內﹐爲項水心煜﹑周介生鐘力辧其從賊之冤。謂「甲申三月十九日京師陷﹐煜於四月十八日已到南都﹐弘光卽位已在拜舞之列﹐不知更有何時何地可以從賊。鐘本篤厚友悌人﹐不死實大負生平。乃元末紅巾有『媲堯﹑舜而多武功﹐邁湯﹑武而無慚徳』之語﹐現載陶九成《輟耕錄》。忽移以誣陷鐘﹐入之爰書﹐遂至正法。此何說乎」云云。余初疑梅村文人气類﹐未免意存回護。及觀第九卷

﹐李自成僞官如宋企郊﹑鞏育﹑陸之祁﹑張然﹑諭上猷﹑揚王休﹑黎志升﹑史可鏡等﹐內黎﹑史二人皆當時名士﹐而皆直書其從賊不諱。並謂可鏡在省垣有聲﹐降張獻忠爲長﹑常﹑辰巡撫﹐官軍械至南都伏法。則因其從賊者之必書﹐可以知不從賊而誣爲從賊者之辧之﹐非徇情也。惟李國禎列於正祀武臣七人之內﹐書云﹕襄城伯﹐贈太子太師﹐進侯﹐李貞武公國禎。自注云﹕襄城之死稍後矣。然不屈而死﹐祀之可也﹐進侯則過矣云云。然《明史。李浚傳》謂﹕國禎被執卽降﹐旋以拷贓自縊死。則謂其不屈而死者誤也。想梅村先據禮臣表忠之疏書於正祀武臣內﹔後知其拷贓縊死﹐故又於《贈劉雪舫詩》內有「寧爲英國死﹐不作襄城生」之句。可見其一字不假易矣。

《補遺》內有云﹕蔣徳憬﹕李建泰﹑範景文視從前之充位者﹐相去遠矣。下又云﹕建泰風骨峭拔﹐性慷慨﹐負重名。又云﹕建泰以督師出京﹐疾甚不能軍。保定官紳方誓守城﹐建泰求入城﹐見勢急﹐欲用知府邵宗元印﹐以活一城生靈﹐宗元不可。及城陷﹐建泰遂降於賊。是亦可見其直筆。

卷十內﹐張獻忠有愛將﹐皆養子﹐共十人。撫南將軍曰劉文秀﹐安西曰李定國﹐定北某軼其名﹐而平東亦不著其姓名﹐此外又有艾能奇﹑第化龍﹑張能﹑馬元利等﹐共八人。獻忠將盡屠蜀人﹐平東力諫曰「王轉戰二十年﹐所過屠城無寸土。今出萬死得斯土﹐庶幾可立霸業。今又屠之﹐某等何用生爲﹖願先百姓死。」獻忠乃止。獻忠謀自蜀入秦﹐平東又爲之破馬廣於漢中。是平東者﹐旣能爲獻忠止殺﹐又能爲獻忠禦侮﹐實盜賊中之賢者。梅村何以不著其姓名﹖按獻忠愛將十人內尙有孫可望﹑白文選。今恭讀《禦批通鑑輯覽》﹐乃知平東卽孫可望﹐定北卽能奇﹐而僞都督則白文選也。梅村不直書﹐蓋可望後爲李定國所敗﹐降於我朝﹐封義王﹐其子猶襲封慕義公。想梅村著此書時﹐可望正官於朝﹐不便明其出自盜賊﹐故諱之耳﹝白文選後隨李定國死於緬甸﹞。

《明史》孫傳庭﹑楊嗣昌﹑左良玉及流賊李自成﹑張獻忠等《傳》﹐大槪多取之於吳梅村《綏寇紀略》。蓋梅村於順治九年卽輯成此書﹐而本朝修《明史》則在康熙十七年以後﹐時天下野史稗乘碑志之類皆送史館﹐故《明史》於此數《傳》皆以《紀略》爲底本。其間稍有不同者。卷七內楊嗣昌伏毒死﹐下又云嗣昌自縊死﹐卷八內亦稱嗣昌縊死﹐此未免歧誤。《禦批通鑑輯覽》則云楊嗣昌自殺。又自崇禎十四年以後﹐李自成攻汴梁凡三次。據《紀略》謂是年正月之攻﹐髙名衡以巡按偕陳永福等拒守七晝夜﹐賊退去。名衡以守城功擢河南巡撫。其後兩次拒守﹐皆巡撫任內之事。而《明史》謂三次皆巡撫髙名衡拒守﹝蓋三次皆名衡拒守﹐故不復分別巡按﹑巡撫﹐以省文耳﹞。《通鑑輯覽》則初次守城系名衡巡按任內之事﹐後二次守城乃巡撫任內之事﹐與《綏寇紀略》同。

《綏寇紀略》卷九﹐李自成入西安﹐長安知縣吳從義死之。乃卽此卷內隔五頁﹐又云﹕自成封吳從義爲太平伯。自成敗回陜﹐從西安逃出時﹐吳從義尙從之至武昌。豈兩人耶﹖

甲申三月十八日﹐《明史》謂太監曹化淳開彰義門延賊入﹐《紀略》謂太監張永裕開齊化門延賊入。是時賊兵多﹐各門皆有攻擊﹐不止一處也。

京師陷﹐《明史》謂宮女魏氏投河死﹐從者二百餘人﹐而不及費氏。《紀略》謂宮女費氏爲賊將所得﹐將成婚﹐費氏以刀刺殺之﹐亦不及魏氏﹝蓋本兩事﹐各記所紀。《通鑑輯覽》魏氏﹑費氏俱載﹞。

李自成之死﹐《紀略》謂﹕通城九宮山有元帝廟﹐山民賽會﹐謀捍衛閭井。自成以二十騎上山﹐又止其二十騎﹐自成以單騎入﹐拜不能起。山民疑爲劫盜﹐取鋤碎其首。旣而見其腰有金印﹐且有非常衣﹐始知卽賊首自成也。《明史》則謂﹕自成率二十騎掠食﹐爲村民所圍﹐不能脫﹐自縊死。或又云﹕村民方築堡﹐見賊少﹐爭前擊之﹐自成腦中鋤死。此數事亦微有不同﹐其餘皆符合。而《紀略》凡十二卷﹐《明史》只以三四十頁括之﹐可見修史者剪裁之苦心也。惟洪承疇馳驅剿賊﹐自崇禎二年至十一年無一處不身在行間﹐而《明史》所列勞績尙不如《紀略》之詳﹐則正史與野史體例固各有不同耳。他如以親兵曰「都虞候」﹑以勇士爲「曳落河」﹑以番部爲「典屬國」﹑以汛地千把總爲「候尉吏」﹑以撫降者爲「安集掾」﹑以閹人爲「豎頭須」﹐此則過求典雅而反近於博也。

聞之故老云﹕明崇禎十五年松山爲我朝兵所敗﹐傳聞督師洪承疇已殉難。崇禎帝卹典極隆﹐賜祭十六壇。其子弟在京﹐已刻行狀﹐散弔客。方祭第十四﹐崇禎帝將親祭﹝《通鑑輯覽》謂賜祭十六壇﹞。而承疇生降之信至。後金聲起兵徽州﹐與門人江天一俱敗。總督洪承疇諭降﹐天一誦崇禎祭承疇文以愧之。承疇入本朝﹐爲江南等省經略﹐又爲川﹑湖﹑云﹑貴經略﹐歸歿於京師﹐其子弟又刻行狀﹐不復敍前朝事﹐卽從本朝入關起。有輕薄子得其兩行狀﹐訂爲一本﹐以作笑端云。按承疇歷官﹐惟在前朝剿流賊最勞﹔也﹐本朝國史未必敍其在前朝之事﹐賴《紀略》一書纖屑備載。蓋其在前朝實有鞠躬盡瘁之忠﹐不可泯沒者﹐不必復責其半途失節也。

○冒賑大案嘉慶十三年﹐淮﹑揚大水﹐皇上不惜數十萬帑金﹐賑濟災民。有山陽縣王伸漢冒開饑戶﹐領賑銀入己﹐上司委試用知縣卽墨李毓昌查賑。毓昌新進士﹐以淸白自矢﹐徧往各鄕村﹐查出浮開饑戶無數。伸漢懼﹐許分肥﹐不受。旣竣事﹐置酒餞別。是夕毓昌暴卒於公館。淮安府知府王轂來驗﹐口尙流血﹐竟不問﹐以頸有繩系﹐遂以自縊報。家人李祥﹑顧祥﹑馬連升皆雇募長隨﹐並伸漢撥來聽差人包祥﹐亦長隨也。棺斂畢﹐皆散去。未幾﹐毓昌有叔李泰淸來省視﹐見遺衣有血痕﹐頗疑之﹐密訪亦有所聞﹐遂赴京以身死不明控﹐都察院具奏。上命山東巡撫吉念﹐提屍柩來濟寧檢驗﹐口內尙有血痕﹐通體骨靑黑﹐的系中毒。捕獲五長隨鞫訊﹐乃知伸漢賄囑諸長隨﹐乘其主酒渴﹐飲以鴆﹔又繩系頸﹐若自縊者。上大戒怒﹐以爲從來未有之奇。諸長隨皆淩遲處死。內手灌鴆之李祥﹐解至毓昌墳上﹐先刑夾一次﹐刳心以祭其主。顧祥﹑馬連升先責四十板。包祥創謀﹐亦先刑夾一次。王伸漢斬決梟示。先驗尸之王轂﹐以得贓亦斬決。其餘查賑徇隱之同知﹑教官﹐皆連坐﹐分別定罪。加贈李毓昌官知府﹐其繼子李希佐欽賜舉人﹐一體會試。赴京控告之李泰淸﹐亦賞給武舉人。又禦制五言排律三十韻以旌異之﹐頒詔天下。各地方官諒無不警惕矣。或者慮將來地方官因此遂不敢報災辦賑﹐不知聖天子視民如傷﹐惟恐一夫不得其所﹐豈肯因噎廢食。惟向來辦賑之法﹐本尙疏略。蓋徒察獘於事後﹐而未能杜獘於事前也。放賑時﹐𨿽有委員監放﹐旣賑後亦有委員覆查﹐然官吏不肖者多﹐或徇隱﹐或分肥﹐終屬有名無實。救荒之策﹐究莫如減價平糶。多設廠座﹐俾遠地不致向隅。限以升斗﹐俾姦民不能囤販。倉谷不足﹐則買運以續之。此最爲實惠及民之善政。其有災重必應發賑者﹐飭各地保開報饑戶﹐官爲核實﹐卽繕寫姓名。凡一州縣之內﹐各鄕必有村鎭聚集之所﹐計不過數十處。發賑之前﹐先將饑戶姓名﹐並人口之多寡﹑賑期之久暫﹐分貼此數十處聚集之所﹐使人人皆得見之。事後抽查﹐亦易見虛實。則地方官自無從浮開饑口﹐卽無從虛領賑貲﹐不防獘而獘自絕。聖主可無慮官吏之中飽﹐而有司亦不必避嫌而匿災不報﹐或轉致滋事也。

明末職方郎李繼禎疏言「國家發金錢活數十萬生靈﹐而農桑復業﹐賦稅常供﹐所得不止數十萬金錢也。今已從賊者𨿽多﹐猶有限﹐未從賊而將來必至從賊者無限。今日平賊之費與他日平賊之費孰多﹖今日借出之錢與他日借出之錢孰多﹖不待詞之畢而可決矣。」又宮允李明睿疏言「先時發出一錢﹐可當兩錢之用。急時與十錢﹐不敵一錢之用。」

○銀杏樹嘉慶十四年三月初九日﹐常州府學大銀杏樹一株﹐腹中忽發火。從隙處進出靑綠色﹐有四﹑五蛇冒火出。初十日辰刻方熄。樹仍無傷﹐蔥鬱如故。按李戒庵《漫筆》﹐明嘉靖元年正月二十一日﹐常州府學銀杏樹西南一枝﹐忽火發﹐竅中焰焰﹐水不能灌﹐至二十二日方止﹐樹亦無害。未知今被火之樹﹐卽嘉靖中被火之樹耶﹖或謂此乃文明之兆。嘉靖元年﹐府學有華鑰中解元﹐今歲非會試之年﹐俟日後驗之。

唐末董昌反﹐以卯年卯月卯日卯時僭號﹝見《吳越備史》﹞。

元末周子旺反﹐以寅年寅月寅日寅時僭號﹝見《庚申外紀》﹞。

○頭有肉角梁武帝時﹐鐘離人顧思遠年一百十二歲﹐蕭俁見其頭有肉角﹐長寸許﹝見《俁傳》﹞。余亦曾見二人﹐一江蘭臯﹐陽湖人﹔一徐姓﹐嘉興人﹐頭上皆有肉角髙寸許﹐年亦皆九十餘﹐蓋壽相也。然二人皆貧苦﹐皆無子﹐則亦非吉徵。

○八仙俗以鐘離權﹑呂洞賓等爲八仙。後蜀孟昶生日﹐道士張素卿進八仙圖﹐乃李耳﹑容成﹑董仲舒﹑張道陵﹑嚴君平﹑李八百﹑範長壽﹑葛永貴也。詳見黃休復《茅亭客話》。又《圖畫見聞志》作李阿﹑長壽仙﹝《居易錄》﹞。

《居易錄》載﹕昌平洲柳林村夜有物似馬﹐食人田禾。羣伺之不可得﹐乃相約弓矢射之﹐馬被創逸去﹐眾隨血迹尋之。至周皇親墳﹐一石馬身有血痕﹐始知食禾者﹐卽此馬也。余遠祖廉使公﹝諱﹐明景泰甲戌進士﹐仕至山西按察使﹞。諭塋亦有此異。相傳每稻熟時﹐輒秕而不實﹐但夜有礱米唱山歌聲。居民迹之﹐乃墳上石人也﹐遂僕之。至今尙臥田中。余欲重起之﹐居民懼再爲田禾祟﹐哀懇勿立﹐乃聽之。

《長水日抄》云﹕東坡翰墨在崇寧﹑大觀間盡令焚毀。及宣和間﹐上自搜訪﹐一紙直萬錢。梁師成以三百千取英州石橋銘。譚稹以五萬錢綴「月林堂」榜書三字。幽人釋子寸紙尺幅皆重購歸之。是坡書翰不待南渡始貴重矣。

慶遠人李文鳳《月山叢談》載﹕廣西鎭安府五指山與交趾相鄰﹐產水精﹐彌望如雪。其巨者或取作假山﹐長至丈餘云。余曾作鎭安守﹐其地無所謂五指山﹐亦絕無水精﹐況長丈餘者耶。

懶婦﹐狀如豪豬﹐入海化爲魚﹐名「奔孚」。取其油作燭﹐飲酒則明﹐讀書則暗。

○晏公廟晏公廟﹐昔人以爲江中棕繩﹐許旌陽以法印擊之﹐遂稱正神云。按《國憲家猷》﹐載豬婆龍事﹐有老漁問其姓﹐曰「晏也。」明太祖曰「昔救我於覆舟山﹐云是晏公。」乃封爲神霄玉府晏公﹑都督大元帥﹐命有司祀之﹐而不云棕怪。

○大和尙石勒稱大王﹐奉佛圖澄號曰「大和尙」。今沙門出世領眾者﹐例稱大和尙﹐自澄始云。

○招安梁山濼榜文《居易錄》載宋張忠文公叔夜招安梁山濼榜文﹕有拿獲宋江者﹐賞錢萬萬貫﹐拿獲盧進義者賞百萬貫﹐拿獲關勝﹑呼延綽﹑柴進﹑武松﹑張淸等者賞十萬貫﹐拿獲董平﹑李進者賞五萬貫有差。今葉子戲有萬萬貫﹑千萬貫﹑百萬貫遞降﹐皆用張叔夜榜文也。又傳中方臘賊黨呂師囊﹐臺州仙居人﹐亦非杜撰。又《七修類稿》言《錄鬼簿》鐘繼先作﹐於此傳之事尢多。

文徵明方竹杖跋語云「予今年八十七矣﹐而背未駘﹐發未黃。燈下猶能爲蠅頭細書﹐作畫猶能爲徑丈勢﹐不自覺其爲老也。」

康熙辛巳﹐禦史張瑗疏﹕請毀明逆閹魏忠賢西山墓及華表碑碣﹐得旨速行。

李福達匿常州楊七郎家﹐酒間能呼屏風上美人下地歌舞。郡倉後深潭有蛟爲祟﹐太守請捕之。作符令童子入水﹐卽持蛟出﹐乃殺之﹐付廚作甚美。又在華亭朱尙書家﹐一日告別﹐云往京師﹐並求兩僕同行﹐旣抵京﹐卽令二僕歸。後尙書方飲酒﹐李忽從空而下﹐又畱住經年乃去。

盤山拙庵禪師誦《白衣觀音咒》云「南無佛﹐南無法﹐南無僧﹐怛﹝塔﹞只哆﹝多﹞﹐伽﹝茄﹞﹝挫﹞伐哆﹐伽伐哆﹐伽訶﹝呵﹞伐哆﹐伽伐哆﹐伽伐哆﹐娑訶。」﹝《居易錄》﹞

阿魏散治骨﹑傳屍勞﹑寒熱﹑羸弱﹑喘嗽方﹐亦載《續夷堅志》。阿魏三錢﹔斫靑蒿一握﹐細切﹔向東桃枝一握﹐細銼﹔甘艸如病人中指許大﹐男左女右﹔童便二升半。先以童便隔夜浸藥﹐明早煎一大升﹐空心溫服﹐服時分爲三次。次服調檳榔末三錢。如人行十里許時﹐再一服。丈夫病用婦人煎﹐婦人病丈夫煎。合藥時忌孝子﹑孕婦﹑病人及腥穢之物﹐勿令雞犬見。服藥後忌油膩濕面諸冷硬食物。服一二劑卽吐出虫﹐或泄瀉﹐更不須服余藥。若未吐利﹐卽當盡服之。或吐或利﹐出虫皆如人發馬尾之狀﹐病卽瘥。又云此方得自神授﹐隨手取效。陵川進士劉兪字彬叔傳﹐吐利後虛羸﹑魂魄不安﹐以茯苓湯補之。白茯苓﹑茯神各一錢﹐人參三錢﹐遠志去心三錢﹐龍骨二錢﹐防風二錢﹐甘艸三錢﹐麥門冬去心四錢﹐犀角五錢銼爲末﹐生漧地黃四錢﹐大棗七枚﹐水二大升﹐煎作八分﹐分三服溫下。如人行五里許時﹐更一服﹐謹避風寒。若未安﹐隔日再作一劑。已上二方﹐須連服之。

又云治發背﹑腦疽﹑一切惡瘡。初起時﹐采獨科蒼耳一根﹐連葉帶子細銼﹐不見鐵器﹐用砂鍋熬﹐水二大碗﹐熬及一碗。如瘡在上﹐飯後徐徐服﹐吐出﹐吐定再服﹐以盡爲度。如瘡在下﹐空心服﹐瘡自破出膿﹐以膏藥傅之。京兆張伯玉榜示傳人﹐後昆仲皆登第。

又治一切惡瘡服瓜蔞方。懸蔞一枚﹐去皮用瓤及子﹐生薑四兩﹐甘艸二兩﹝橫紋者佳﹞﹐細切﹐用白灰酒——碗﹐煎及半濃服之。煎時不見銅鐵。患在上食後服﹐在下空心服。亦見《續夷堅志》。又云﹕張戶部林卿說有加大黃﹐或木香﹐或乳香沒藥者。病瘡先疏利﹐次用瓜蔞方﹐日以乳香﹑べ豆粉溫下三五錢﹐防毒气入腹﹐外以膏塗傅之﹐自無不愈。

用生何首烏五錢﹐靑皮三錢﹐陳皮三錢﹐酒一碗﹐河水一碗﹐煎至一碗﹐溫服﹐治瘧不論久近卽愈。

魏象樞初無子﹐或教以空心日服建蓮子﹐遂生子。李奉倩有子十一人﹐云勸﹔服此方有驗。

食河豚中毒者﹐陶九成錄方﹕或龍腦浸水﹐或至寶丹﹐或橄欖﹐皆可解。又槐花炒微黃﹐與幹胭脂各等分搗粉﹐水調灌卽效。

於總憲傳三祕方﹐云皆有奇驗。治噎食倒食癥一方﹕用眞柿霜拌稻米蒸飯食之﹐八日不飲滴水﹐效。又一方﹕用虎肚燒末存性﹐好酒調服﹐效。治傷寒癥﹐用糯米粽無棗者﹐和滑石末﹐砸成錠﹐爆幹﹐燒炭浸酒。去炭熱飲之﹐七日內者卽汗﹐七日外者次日汗。

碧玉露漿方﹕中秋前後﹐用無五子靑布數段﹐每段長四五尺。五更時於百艸頭上﹐將細竹一根掠去蛛网﹐乃用靑布系長竹上﹐取艸露水﹐絞在桶中。絞至布色淡﹐則另換靑布。陽光一現﹐卽停絞。所取露水用瓷罐貯之。用人乳一杯﹐蜜一杯﹐參湯一杯﹐露水一飯碗﹐和勻﹐綿紙封口。次日五更﹐燒開水三大碗﹐將此和勻之露水隔湯熟﹐緩緩服之。治虛勞癥極效。

撲打損傷方﹕以十一月采野菊花﹐連枝葉陰漧。用時每野菊花一兩﹐加童便﹑無灰酒各一碗同煎服﹐立效。

又一方﹕取未退胎毛雞﹐和骨生搗如泥﹐作餅﹐入五加皮﹐傅傷處﹐接骨如神。

治失血癥方﹕取未熟靑黃色大柿一枚﹐好酒煎至九沸﹐去酒取柿食之﹐奇效。

麥粉﹐用陳醋熬膏﹐貼無名腫毒﹐神效。

宋劉昌詩治喘方﹕麻黃三兩﹐不去根節﹐湯浴過﹔訶子三兩﹐去核用肉。二味爲粗末﹐每服三大匙﹐水二盞﹐煎減一半﹔入臘茶一錢﹐再煎作八分﹐熱服﹐無不驗。

治男婦气血虧損﹑喘嗽﹑寒熱重癥﹕用人參一分﹐眞三七二分﹐共爲末﹐無灰酒調服三煎。三煎皆如前。日服三次﹐有奇效。

治腫毒初起﹐取雞子﹐用銀簪插一孔﹐用透明雄黃三錢﹐研極末﹐入之﹐仍以簪攪極勻﹐封孔。入飯內蒸熟﹐日食三枚﹐神效。

《居易錄》謂﹕蛤蚧出蜀中﹐雌雄相抱。婦人臨蓐握掌中﹐兒卽易下。余守鎭安﹐其地最多﹐雄聲蛤﹐雌聲蚧﹐能有十二聲者爲上。狀如蛙而有靑綠色﹐多在石縫中。以竹片嬲之﹐輒來嚙﹐嚙則至死不放。其力全在尾﹐然不能雌雄並獲。藥肆所售必以對者﹐乃以兩枚托爲成對耳。非眞對也。志云能潤肺補气壯陽。余爲守時﹐有僕人路升病癆瘵癥﹐每日和肉食之﹐半月全愈矣。

有人病溺不下﹐求於乩仙﹐判云「牛膝﹑車前子﹐三錢共五錢﹐同М爲粗末﹐將來白水煎。」空心服之﹐果愈。

固齒及血衄方﹕生地黃﹑細辛﹑白芷﹑皂角各一兩﹐去黑皮﹐並子入瓶﹐黃泥封固。用炭火五六片煆﹐令炭盡。入白僵蠶一分﹐甘艸二錢﹐並爲細末﹐早晚用。

○爛眼邊單方先洗眼﹐用桑葉數張﹐燈心三十寸﹐紅棗七枚﹐明礬一撮﹐泡湯洗淨。用豬苦膽一个﹐白蜜四文。豬苦膽略割破﹐白蜜灌下﹐用棉綫結口。貯在茶杯﹐隔湯煮之片刻。用羊毛筆搽爛眼皮邊﹐卽愈除根。

○神效洗眼方昔揚州有一趙知府﹐年九十有餘﹐患眼疾﹐雙目不明二十年矣。後遇陳八相普長方﹕用桑白皮不拘多少﹐煆過存性﹐將水一碗煎至九分﹐澄淸洗眼。不至一年內﹐如童兒一般。長方不可隱藏在家﹐若不傳出﹐家貧壽夭。

洗眼日期開明於左正月初八二月初十三月初五四月初八五月初五六月初七七月初八八月初五九月初三十月初十十一月初十十二月初八若閏月﹐望日洗亦可。

若有善信君子﹐抄寫此方傳出世者﹐功徳無星。浙東句章童廣淩刊送。

○桑葉洗眼方立冬日采桑葉一百二十片﹐懸風處令自幹。每用十片﹐水一碗﹐於沙罐內煎至八分﹐去渣﹐溫洗。洗日齋戒﹐忌葷酒。正月初五日﹐二月初一日﹐三月初五日﹐四月初八日﹐五月初五日﹐六月初七日﹐七月初七日﹐八月初八日﹐九月三十日﹝月小則廿九日﹞﹐十月初十日﹐十一月初十日﹐十二月初一日。

人被火燒﹐皮肉焦爛﹐出虫如蛆者﹐用杏仁爲末敷之﹐卽愈。

有老人九十餘﹐某公嘗問何以得壽。答曰「好喫的不多喫﹐不好喫的全不喫。」

求子之法﹕婦人服四子湯﹐男子服四物湯。候月經淨後入房﹐左手足用力。精過後﹐令女人亦側左身而睡。蓋男血女气常各不足﹐故各補其所虧也。

治喘方﹕麻黃三兩﹐不去根節﹐湯浴過﹔訶子二兩﹐去核用肉。共二味爲粗末﹐每服三大匙﹐水二盞﹐煎減半﹐入臘茶一錢﹐再煎作八分﹐熱服﹐無不驗。﹝《居易錄》﹞

治腫毒初起方﹕取雞子﹐用銀簪插一孔﹐用透明雄黃三錢﹐研極細末﹐入之﹐仍以簪攪勻﹐封孔。入飯內蒸熟﹐食之﹐日三枚﹐奇效。﹝同上﹞

髙郵一學官自言少患血癥﹐用靑布非五子染者﹐於荷稻或艸木上﹐接秋露最潔者﹐以瓷瓶盛之。分作十八碗﹐作三次服﹐每次六碗﹐入人參湯五分﹐冬蜜﹑人乳各一種煎﹐服久而益健。﹝《居易錄》﹞

治疫气﹑傷寒等癥﹕麥門冬三錢﹐烏梅三枚﹐棗三枚﹐芫荽梗三十寸﹐燈心三十寸﹐竹葉三十片﹐煎服。﹝同上﹞

梧州鯖魚膽治眼疾立效。山羊血治血凝亦神效。﹝同上﹞

治跌打損傷方﹕以十一月采野菊花﹐連枝葉陰漧。用時每野菊一兩﹐加童便﹑無灰好酒各一碗同煎﹐熱服。﹝同上﹞

又一方﹕未退胎毛小雞一隻﹐和骨生搗如泥﹐作餅﹐入五加皮﹐傅傷處﹐接骨如神。﹝同上﹞

治失血癥﹕未熟靑黃色大柿一枚﹐好酒煎九沸﹐去酒取柿食之﹐神效。﹝同上﹞

麥粉不拘多少﹐用陳醋熬膏﹐貼無名腫毒﹐神效。﹝同上﹞

魏象樞無子﹐或教以每晨空心服建連子﹐遂生子。李奉倩亦服此有效。

空中木通連白蔥須三寸﹐半酒半水煎服﹐治疝有效。

用生何首烏五錢﹐靑皮三錢﹐陳皮二錢﹐酒一碗﹐河水一碗﹐煎至一碗。不論久暫卽愈。

黑豆丹方﹕用黑豆五升﹐洗幹後﹐蒸三徧﹐去皮。又大好麻子三升﹐浸一宿取出﹐亦蒸三徧﹐令開口﹐去殼。用豆五升﹐麻子仁三升﹐先搗豆黃爲細末﹐再搗麻子仁極細﹐添下豆黃勻作丸﹐如拳大。入甑內蒸過。從晨至夜參子時住火﹐天曉出甑﹐至午曬漧﹐搗爲細末服之。但以不饑爲度﹐不得食他物。第一頓七日不饑﹐二頓四十九日不饑﹐三頓百日不饑﹐四頓千日不饑﹐如更服永不饑矣。渴則飲新汲水﹐或大麻子漿。若要重喫他物﹐用葵菜子研細末﹐煎湯﹐冷服下﹐亦可。﹝《戒庵漫筆》﹞

治一切發背﹑毒癤﹕用蝦蟆肝一个﹐銀朱五分﹐再用好墨研磨搽﹐甚效。﹝《暖姝由筆》﹞

韭菜地曲鱔泥﹐水調﹐治狗咬瘡。﹝同上﹞

治翻胃病﹕用梨一个﹐以箸鉆一眼﹐入胡椒一粒﹐紙裹灰中煨熟。去椒食梨三五个﹐試之極效。

治積塊﹕用白頭老鴉﹐以靑靛一二碗煮﹐食其肉。將骨磨末﹐麵糊丸﹐酒下。

治喉閉方﹕用梧桐子一二十粒﹐研細﹐加少醋服下﹐痰自愈。

治心疼﹕靑靛半盞﹐長流水半盞﹐調服。

治男婦气血兩虧﹕用人參一分﹐眞三七稱二分﹐共爲末﹐無灰酒調服。二煎﹑三煎皆如前。服三次﹐有奇效。

土虺蛇傷人最毒﹐用水牛耳中垢膩塗咬處﹐甚效。或急摘桑葉﹐取白汁滴傷處﹐亦效。

治鶴膝風﹕用碗略鋒破蝦蟆腹﹐畱縫﹐不可穿﹐縛置患處。待動脇移時﹐蝦蟆受毒輒死﹐再易一枚。不過兩三枚卽愈。

治發背﹕用蒼術﹐去黑皮﹐加地龍﹝卽蚯蚓﹞﹑鹽梅﹝卽霜梅﹞等分﹐搗成泥﹐豬膽調﹐圍四周﹐空頭漸愈。﹝傳是《孫眞人方》﹞

指甲刮極細末﹐點目中﹐去翳甚妙。

治溺死者﹐急以鴨血灌之﹐可活。

治瘋狗毒蛇咬傷者﹐以人糞塗傷處﹐極效。須新糞乃佳。﹝《戒庵漫筆》﹞

治廣瘡﹐用榦荷葉濃煎﹐當茶喫﹐六﹑七日卽愈。﹝同上﹞

治虎傷﹐服香油可解其毒。﹝《戒庵漫筆》﹞

治眼病﹐用石蟹﹐水磨之有鮏气﹐塗兩眥﹐能已痛。﹝《居易錄》﹞

○續○欽賞三品職銜準重赴鹿鳴宴謝折原任貴州貴西道臣趙翼﹑原任刑部郎中臣姚鼐爲恭懇代爲奏謝聖恩事。奉上諭﹕「本年庚午科鄕試﹐據廣厚奏『江蘇省原任貴州貴西道趙翼﹐現年八十四歲﹔安徽省原任刑部郎中姚鼐﹐現年八十歲﹐均系乾隆庚午科舉人﹐循例懇請重赴鹿鳴宴』等語。趙翼﹑姚鼐早年登第﹐耄齒康彊﹐賓興際周甲之期﹐壽考葉吉庚之歲﹐允宜加錫恩施﹐以光盛典。趙翼著賞給三品頂戴﹐姚鼐著賞給四品頂戴﹐俱準重赴鹿鳴筵宴﹐以示朕加惠耆儒至意。欽此。」臣翼﹑臣鼐竊自思樗櫟菲才﹐艸茅陋質。昔年入仕﹐曾無補於涓埃﹔中歲歸田﹐但專營於著述﹔猥以林居晚景﹐適逢鄕舉初程﹐蒙皇上寵加舊秩以賞銜﹐準隨新班而赴宴。禮筵有座﹐聽廣樂於笙簧﹔章服增榮﹐耀衤闌衫於黼繡。與作人之化﹐彌知聖壽之無疆﹔遊化日之舒﹐又及引年之優賜。恩施非望﹐感切難名。惟有詠歌太平﹐虔祝純嘏﹐教兒孫經書奮迹﹐世篤忠貞﹔率鄕裏孝弟力田﹐各勤耕鑿﹐以期仰報髙厚洪慈於萬一。所有感激下忱﹐伏乞代爲陳奏恭謝天恩。

按歷科以來﹐惟庚午鄕試多有重赴鹿鳴者。姜孺山《松江詩抄》云﹕康熙庚午﹐上海人陸秉紹中副榜﹐有《和黃宮詹會先後同年詩》云「車騎聯鑣赴綺筵﹐鹿鳴歌後謁髙年。卻誇蕊榜題名外﹐添得三朝一地仙。周甲科名曾有幾﹐鄕邦舊事卻重新。東山久系蒼生望﹐六十年前榜上人。」余中式乾隆庚午科順天鄕試﹐亦有吏部侍郎黃叔琳來會先後同年﹝蓋卽黃宮詹﹞。今嘉慶庚午﹐余又與姚鼐及漢軍施奕學﹑浙闈周春﹑閩闈林田培共六人﹐皆重赴鹿鳴。是庚午科必有重赴之事。其他如黃宮詹詩所稱王文恭重赴癸卯。此外則近年梁同書﹑翁方綱皆重赴丁卯﹐余不多見也。

又按少司寇阮吾山《茶余客話》記﹕東莞尹之逵﹐順治丁酉舉人。至康熙丁酉科﹐以巡撫會先後同年﹐重赴鹿鳴筵宴。主司嚴思位贈詩云「六十年前攀桂客﹐天畱碩果到今時。已從石室傳丹訣﹐復與瓊筵泛玉卮。金粟山頭淸白吏﹐珊瑚淵畔去來辭。非潛非見窮經術﹐百歲常爲後輩師。」康熙乙卯鄕試﹐松江進士唐昌期以萬曆乙卯亦會先後同年﹐有客贈詩「鷹揚杖履追前哲﹐鶚薦科名接後賢」。乾隆己未﹐趙執信亦與新舉人會先後同年﹐沈歸愚贈詩有「後先己未亦同年」之句。余中庚午科﹐亦有侍郎黃叔琳昆圃來會先後同年。次年辛未﹐昆圃並會會試同年。其家本住京師﹐乃邀新進士至家﹐大合樂﹐輦下稱盛事。庚辰會試﹐史文靖貽直相國亦循故事。壬午﹐閩中黃莘田亦會先後同年。又浙江丙子科有吳大煒﹐順天甲午科有孟誘﹐南己酉科有賽﹐俱重赴鹿鳴。賽年正百歲﹐特賜進士。壬子科﹐湖北萬年茂﹑福建陳材﹑邱理徳﹐湖南覃昌明亦俱會先後同年。庚戌科會試﹐嵇相國璜重赴瓊林。

○跋吳氏三老圖鄕先輩胡忠安公年老致政。家有兄弟三人﹐俱康彊無恙﹐乃築壽愷堂﹐觴詠其中。《明史》載之﹐傳爲盛事。今吾鄕又有吳氏昆弟三人﹐長瑞丰年八十四﹐次載功八十二﹐次太和八十。白首相對﹐雍睦一堂﹐至老不析產。兒孫兩三代﹐或儒或賈﹐皆能守其家。𨿽校之忠安公名位聲望有大小之不同﹐而家門聚順﹑和气致祥﹐實足稱升平人瑞也。

○老境昔文徵明八十七歲時﹐嘗自謂燈下猶能作蠅頭細書﹐作畫猶能爲徑丈大幅﹐足見其老而彊壯﹐神明不衰。余今年亦八十六矣﹐旣不能書﹐又不能畫。以詩遣日﹐亦安得許多詩思。惟範蜀公景仁言「端居靜坐﹐不起念慮﹐𨿽兒童喧嘩﹐近在咫尺﹐亦不見聞。」黃山谷謂景仁深於學佛﹐故得此養閒之法。而余則浮躁性生﹐此心不能一刻不用﹐又安能竊景仁之緒餘也﹖

○妖民吸精髓徽州歙縣顏子街有妖民張良璧﹐能吸童女精髓﹐年已七十餘﹐須眉皓白﹐而顏貌只如三四十歲人。其術誘拐四五歲女童﹐用藥吹入鼻孔﹐卽昏迷無所知﹐用銀管探其陰﹐恣吸精髓。女童猶未死﹐抱送還其家﹐或數日﹐或十數日始殞命。人皆不知其中傷也。忽一日門扃有罅縫﹐同被誘之女童瞥見之﹐歸語其父母﹐事遂敗露。此聲旣揚﹐縣尉某先拘其妾某氏訊供。諸被害家亦爭控於官﹐然無贓證。良璧到案﹐挺身長跪﹐抗論不撓﹐謂﹕「從古無此事﹐何得以莫須有之事誣陷人﹖」嚴訊三日﹐並呼其妻質對。始吐實。二十年來﹐被拐者共十七人﹐其四人尙無恙﹐餘十三人皆被戕。適有同鄕禦史吳椿官於朝﹐合邑士民公札寄知﹐椿據以入奏。皇上飭地方有司﹐訊得實情。良璧照《采生炙割律》淩遲處死﹐妾及子皆遣戍﹐失察之官吏黜革有差。此嘉慶十六年八九月間事。

○書史印曾死孝事毀不滅性﹐親喪而以身殉﹐過矣。然在死孝者﹐非必以身殉爲期﹐而傷慘之至﹐有不期而殞其生者﹐君子未嘗不哀其志而惜其命也。溧陽史印曾﹐字綬紫﹐父汝傑官潞安府同知。印曾幼隨任事父及母謝氏﹐卽能得其歡心。父解官歸﹐母病﹐印曾奉湯藥。衣不解帶者累月﹐骨柴立如枯臘。吁禱不效﹐母歿﹐呼搶不欲生﹐長號擗踴﹐嘔血數升而死。是眞死孝者矣﹗

○書劉慕陔綿州救難民事綿州爲蜀省最衝要地﹐杜甫所謂「綿州州府何磊落﹐顯慶年中越王作」者也。歷代沿革載在《州誌》。嘉慶五年﹐忽有白蓮教匪徒ㄈ擾﹐偸渡嘉陵江﹐漸逼潼﹑綿﹐肆搶掠。適毗陵劉慕陔以名進士來牧是州﹐嘆曰「是不可以徒手障也。」乃先捐米五百石﹑錢千緡爲士民倡。士民見公爲民保護如此﹐無不踴躍樂捐。不數月﹐得白金六萬兩。鳩工庀材﹐不匝月工成﹐屹然崇墉。士民扶老攜幼入城﹐俱得倚毗﹐無一被戕者。將軍魁公亦領兵萬餘駐綿之金山驛﹐相距僅三十里。恐有匪徒混入難民內﹐城下有船數十艘﹐不許撥往濟渡。慕陔目擊阽危﹐不忍以非己部民遂恝視。請於將軍﹐不得﹐繼以涕泣跪求﹐願供具軍令狀﹐如有不測﹐惟州牧是問。於是萬餘人咸得生路。其自舊綿赴新任也﹐迎者﹑送者﹐父老旌幢﹐兒童旗傘﹐幾於錦天繡地。在籍李翰林調元曾有句云「百堞能容千戶住﹐一航先救萬人生。」今競稱劉使君城。蓋自古官民之相愛未有盛於此時者。僉曰「生我者父母﹐活我者劉使君也。」予嘗讀《明史》宋禮﹑周忱等《傳》﹐謂皆能殫公心以集事﹐而其才又足以濟之。然事之有迹者易以傳﹐而事之因人者難爲繼。如慕孩之築城﹑濟渡二事﹐實兼昔人之長。行當與漢之欒公社﹑唐之狄梁公生祠並垂不朽矣。

○西山煤﹝煤本屋塵。其產於山而可供爨者﹐曰石炭﹐今槪以煤稱之﹞

京師自遼建都以來﹐千有餘年﹐最爲久遠。凡城池宮殿﹑朝廟苑圃及水陸運道﹐經累代締構﹐已無一不完善通順。其居恆日用所資﹐亦自然輻輳﹐有若天成。卽如柴薪一項﹐有西山產煤﹐足供炊爨。故老相傳「燒不盡的西山煤」﹐此尢天所以利物濟人之具也。惟是都會之地﹐日益繁盛﹐則煙爨亦日益增多。𨿽畿甸尙有禾梗足資火食﹐而京師常有數十萬馬騾藉以芻秣﹐不能作炊爨之用。是以煤價日貴。余在京時﹐煤之捶碎而印成方墼者﹐每塊價錢三文﹐重二斤十二兩。今價尙如舊﹐而每塊不過斤許矣。此不可不預爲籌及也。聞直隸眞定府之獲鹿縣有煤廠﹐產煤甚旺﹐距京不過六百里﹐似可以獲鹿之有餘﹐補西山之不足。其間或有水道不通之處﹐量爲開浚﹐如淮右之五丈河﹐俾船運常通﹐則永無薪桂之患。

宜興山中人有善捕虎者﹐用黏膠散布於亂艸上。虎來必就艸打滚﹐則艸盡粘在身﹐愈滚愈粘。虎性急不耐煩﹐滚愈急﹐輒哮吼而死。此亦前人未有之奇也。

