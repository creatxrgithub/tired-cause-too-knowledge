

孤忠後錄淸祝純嘏

順治二年乙酉﹐貢生黃毓祺﹐謀復故明。

毓祺﹐字介之﹐號大愚﹐天啟元年恩貢﹐家住江陰東城內。守城之役﹐與友人參將張宿﹐上捨程壁等﹐歃血同盟﹐協力拒守。至八月城破﹐毓祺潛渡海﹐謀請兵於鎭南伯。有僧浪仙﹐泄其事於武弁王瓏。瓏以邑人殺其家口﹐銜恨刺骨﹐嗾官兵火搜。毓祺賴先出﹐得免。因傳檄四方﹐陰合同志﹔文云「卽如江上孤城﹐首倡人間大義。斬馘萬計﹐固守八旬。��棘荊﹐俯視敵人如艸芥﹔彈丸��﹐至今馬骨如山邱。亦可見我非脆骨柔腸﹐必不可扶之弱植﹔彼非四目兩口﹐必不可勝之雄師。特擊乎順逆之人心﹐與盛衰之士气。」時舊臣遺老﹐所在不靖。

檄至﹐往往響應。三年丙戌十月﹐廣西永明王﹐攺元永曆。十一月廣東唐王攺元紹武。生員徐趨﹐襲江陰城﹐兵備道徐服遠卻走之。

毓祺晉歸營葬﹐約眾於八月十五夜﹐殺入兵備者衙門﹐然後再守江陰。薛純知之﹐私以謀反首。中表徐趨拂衣起曰「發不發﹐等死耳﹗寧制人﹐毋爲人制﹗」

偵知城中無備﹐遂不告毓祺﹐獨以千餘人襲之。時屆黃昏﹐放炮太早。兵使徐服遠賞月未臥﹐糾兵殺出﹐乃敗﹔辟城遠遁。明早毓祺聞變﹐心知趨所爲﹐挺劍蹈海而去。其黨又株殺二百餘人﹐全家抄掠。四年丁亥﹐楚世子監國於夔州。黃毓祺起兵海上﹐謀復常州。

正月﹐毓祺糾合師徒﹐自舟山進發。常熟錢謙益﹐命其妻艷妓柳如是至海上犒師﹐適颶風大作﹐海艘多飄沒。毓棋溺於海﹐賴勇士石負之﹐始得登岸。賦詩云「可憐上帝���﹐自嘆愚民與石頑。縱使逆天成底事﹐倒行日暮不知還。」

約常郡五縣﹐同日起兵恢復﹐聚眾數萬﹐屯武進白土地方﹐五鼓薄郡北城﹐放火燒門。知府夏一鶚﹑同知黃謀馳至。門將破矣﹐鶚領家丁數十騎﹐開門殺出﹐衝過弔橋﹐眾皆散走。黃系投誠參將﹐攺文階﹐開門時﹐黃攬輿止之。鶚曰「彼眾盛﹐天明則勢成矣﹗此時辧我多寡﹐不可也。鶚遼人﹐生長邊方﹐故用兵如此。

此時城門洞開。徐趨固文士﹐不知兵。綸巾羽扇﹐驅兵至府署。署中出騎兵數人﹐挺刀逐之﹐眾驚逸。自相蹂踐﹐趨乃被執。趨被執﹐祺遁江北。吏執其子大湛﹑大淳﹑大洪﹐兄弟爭死勿怯。

初﹐趨以小冊注祺門下數千人。湛被執﹐對簿。吏根株羽黨﹐遣役械湛歸﹐搜名籍。湛檢得﹐亟嚼而咽之﹐一無波及。

毓祺事旣不就﹐而志不少衰﹐逃名潛竄﹐冀得將���。或名「張睢﹐」或名「趙漁﹐」或名「王夢白﹐」或號「太白行者﹔」甚至衣穿履決﹐乞食於市。

至淮﹐索居僧捨。一日﹐僧應薛從周家禮懺﹐周聞知祺﹐延而館之。周好道術﹐有神降於家﹐言禍福﹐頗應驗。祺問之﹐神判云「郁儀結燐﹐麗天在玆。重光重輪﹐賴君扶持。」周有子﹐頗好事﹐心喜其說。祺有部曲張純一﹑張士俊二人﹐向所親信。二人從武弁戰﹝靈臯按﹕此字恐系誤刊﹞名儒﹝靈臯按﹕本句疑仍有誤刊﹐詞意終不可通。姑識之﹐待考﹞轉輸實無所措。謀於名儒﹐將以祺爲奇貨。

名儒故與薛有隙﹐得此爲一网打盡計。於是首者首﹐捕者捕﹐禍起倉卒矣。

順治五年戊子﹐下黃毓祺於海陵獄。

是年春﹐執毓祺見廉使夏一鶚﹐四月﹐下海陵獄。一鶚爲常州府時﹐治徐趨之獄﹐嘗垂涎於祺而欲未遂﹐後心艷武進楊廷鑑之富﹐欲借此爲株連﹐祺不應。

索筆供云「身猶舊國孤臣﹐彼實新朝佐命。各爲一事﹐馬牛其風。」一鶚大怒﹐酷肆拷掠﹐詰以「若欲何爲﹖」曰「求一死耳﹗」七日﹐遂囚於廣陵獄。

六年己丑﹐黃毓祺死於金陵獄。

祺豪於文﹐在獄中﹐慷慨如平時﹔題詠不少輟。落筆灑然﹐痛所志不遂﹐郁伊騷屑之情﹐溢於辭色。三月﹐移金陵獄﹐將刑﹐門人告之期﹐祺作絕命詩﹐被衤丙衣﹐趺坐而逝。

野史氏曰「按殉節錄﹐則云戮屍﹔而相傳則有人代死﹐毓祺後壽終。」

方獄之亟也﹐當事者欲以聞﹐江民恐再罹難﹐諸生湯林﹑徐時化﹑韓﹑方﹑沈五姓﹐泣跪縣庭。竟日﹐令不能決。紳士曹璣委曲白諸上臺﹐得邀寬宥﹐不復窮治﹔獨大湛入旗爲奴。野史氏曰「此事學使蘇公銓之力居多﹐故邑人感激﹐建梅花書院以屍祝之。」

七年庚寅﹐烈婦黃周氏死難。

先是毓祺蹈海﹐長子大湛挈其妻周氏﹐避難於浙西嚴禹航家。湛間歸﹐爲捕卒所得﹐自問必死﹐乃書一詩與氏。該氏得書﹐驚慟﹔引帶自縊。爲婢妾所覺﹐不得死﹐遂束裝謀歸﹐曰「夫子性命不可知﹐我婦人﹐柰何泊數百里外求活哉﹖」

嚴氏涕泣挽畱﹐不能止。時浙東新破﹐閩粵拒命﹐淸兵往來﹐縱橫絡繹。路無行人﹐督僕覓一魚艇﹐晝伏夜行﹐水漿不入者數日﹐始達江上。家破無所歸﹐依其祖母姨沈氏﹐日挑野菜﹐雜糠比以充饑。而竭十指之力﹐以供夫之獄食者﹐未嘗不精腆。蓋十閱月而解去。

戊子四月。毓祺事敗﹐氏知破巢毀卵之禍﹐將不旋踵。依棲親黨﹐必致累人。

乃蹴居村捨﹐佃田數畝﹐與夫俱歸﹔端居絕粒以待盡。餓七日﹐不死﹐遂復食。

竭力操家政﹐一切編籬堇戶鋤瓜刈黍之事﹐靡不身先﹐不特親操井臼而已。

己丑三月﹐毓祺死於獄﹐律當謫家屬旗下。

庚辰四月﹐湛與其弟赴金陵﹐氏與夫生訣。自誓必死﹐復不食。第恐死於家﹐爲裏黨累。不得已乃投老姑董氏家﹔人定後﹐徑投宅後池中。漏二下﹐始覺而覓之﹐屍已浮水面。董氏多方救之﹐嘔水數斗而活。天未明﹐捕卒驅迫﹐氏遽求死不得﹐聞人言﹐服金屑能殺人﹐喜曰「早知有此﹐何不悟哉﹗費我一夜熟籌﹗」

乃扣質庫﹐收董氏金釧歸﹐屑三錢﹐服之﹐盤旋腸胃﹐痛不可忍﹐竟不死。抵暮﹐投湛故人楊廷玉家。廷玉聞之﹐甚悲。詢氏求死不得狀曰「金不赤﹐不得殺人﹐」

乃脫內人指約雙環﹐屑之以進﹐亦不驗。然氏已陰置利刃於懷﹐以備萬一之變矣。

明早﹐太守坐堂皇﹐按冊呼名﹐氏直立不應﹐舉右袂障面﹐左手引刃自刎﹐刃入喉者二寸﹐流血衝湧而死。太守怛然失色﹐滿堂大驚﹐是日也﹐日正午﹐如夜﹐眾星燦然﹐陰風起於堂中﹐眾以爲精誠所感﹐好事者爭醵金治木﹐將爲發喪。明日﹐有持香燭來拜烈婦者﹔乃夜半﹐喉中气轉﹐復生矣。太守篤欽義烈﹐許召領放歸﹐具文申救。而廉使夏一鶚銜舊恨﹐移反嚴切﹐刻日趨上道。湛曰「吾固知吾妻必死﹐不意其能從容乃爾﹗」湛乃就獄。

野史氏曰「父子蓋忠孝人﹐予讀所爲先府行略﹐未嘗不哀其志。顧語多觸諱﹐文亦不能大傳﹐而遺志行﹝此字恐系誤刊﹞盡﹐漸無有能舉其姓氏者。

悲夫﹗予傳黃烈婦﹐乃牽連書之﹐欲令後世知有毓祺﹑湛名。「

氏之歸江上也﹐負創﹐合戶不求醫藥。或進鴨血﹐可解金屑毒。氏曰「禍深孽重﹐何以生爲﹗」卒卻之。無何﹐頸創復合﹐金屑竟不爲害。越日﹐捕卒扣門﹐聲息甚惡。氏聞之﹐徐步堂中。捕卒見之﹐不覺屈膝曰「今日之事﹐不惟關我輩﹝軀﹞﹝原本作」驅﹐「今依文意攺正﹞命﹐郡縣官抑且得罪﹗」氏直答曰「無恐﹐我決不累人。因覓輿返村捨﹐周曆阡陌﹐謂老僕曰﹕」比年地已墾熟﹐可少力矣﹗「檢一衣授老僕曰﹕」主人辭家﹔乏單衣更換。有北行者﹐卽寄去。「遂召裏胥捕卒。謂之曰﹕」若輩少待﹗我死﹐可取結狀以行﹗「言訖﹐從容合戶﹐投環而死。沈次山曰﹕」毓祺一老儒﹐周氏一弱女子耳﹗卒慷慨從容﹐愈折愈厲﹐𨿽忠烈之性﹐天直使然﹐亦其所以養之者素也。考申酉之變﹐抱石者出於窮丐﹐進毒者見於賤娼﹐豈特老儒女子哉﹗「

野史氏曰「乙酉拒命﹐已屬螳臂﹐然有說焉﹕嚴命驅迫﹐鋌而走險﹐且聯絡蘇州﹑常熟蜂起之師﹐蔽遮紹興﹐福州新造之國﹐使中興可望﹐安知不睢陽再見也﹖至丙戌之事﹐何爲者哉﹖拒守之艱辛﹐屠戮之慘酷﹐皆所親歷。賊�已亡﹐頑民猶起。官商士庶﹐誰爲同仇﹖器械城池﹐一無藉手﹐欲聚四方烏合之餘燼﹐以成一時白手之奇功﹐事更難於前矣。」然有不敢妄議者﹕觀題閻公死守孤城狀後云「自古奇男子﹐抱剛腸可生可沒﹔此心不二。事到盡頭難措手﹔猶是竭忠盡志。豈不知天時人事﹕四顧茫茫﹐無可共矢孤忠﹖吾盡吾心耳。成與敗總非計﹗」

此亦可知其心矣﹗

說者謂毓祺才略蓋世﹐忠義性成﹐家當半江城﹐知交徧海內。當時閻公﹑陳公徒以死守﹐無所展布﹐其意必不謂然也。所以城破不卽死者﹐一點雄心﹐半腔熱血﹐未嘗發﹐不甘瞑目。迨至舟山戰艦﹐適遇石尢﹔白土雄師﹐又成畫餅。

哀鳴鋌鹿﹐勢孤力竭﹐至此乃拚一死耳。此眞知毓祺者矣。其詞又云「聊憑一腔義憤﹐壯乾坤气﹔況是有生必有死﹖君恩原未報﹐問臣心﹐如是差無愧﹗」其言如是﹐不可謂之忠乎﹖

