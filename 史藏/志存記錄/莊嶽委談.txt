莊嶽委談

﹝明﹞胡應麟撰

●莊嶽委談上

﹝四庫全書子部雜家類雜編之屬少室山房筆叢正集卷二十五﹞

大荒西經云西海之南流沙之濱赤水之後黑水之前有大山名曰昆侖有人戴勝虎齒豹尾穴處名曰西王母西山經云西玉山是王母所居其狀如人豹尾虎齒善嘯蓬髮戴勝是司天之屬主癘及五殘右山海經所述西王母與竹書紀年穆天子傳殊不類蓋因二書有王母之文而詭撰其狀以實之餘別辧於二書詳矣集仙傳則曰虎齒豹尾乃王母之使非眞形也是又因山海經而訛者經云三危之山靑鳥居焉廣圓百里靑鳥主爲王母取食又云拒巫之山一曰龜其南有三靑鳥爲王母取食又言三足鳥主王母給使蓋豹尾虎齒自爲王母本形而三靑鳥自爲王母使者集仙旣以王母爲女仙而不得於豹尾虎齒之說故以三靑鳥事當之皆夢中說夢也

集仙傳言王母生於神州姓侯氏而酉陽雜爼以王母姓楊名回字婉妗夫王母西華之气所化而侯楊皆後世姓氏本無足辯聊識此當一噱云

觀音大士絕不聞有婦人稱近王長公取楞嚴普門三章合刻爲大士本紀而著論以辟元僧之妄要爲不學者言耳初不足辯也余母宋宜人素善病中歳虔精奉大士每困迫輒夢大士化身輒愈又余邑葉氏婦病不知人數日亦夢大士救之而愈此皆余所目擊其它顯化靈異往往聞之四方余嘗欲因長公本紀而彚集諸經中大士言行散見者及六朝以還諸雜記小說中大士應迹較著者合爲一編蓋余母志云﹝今大士像作善財其旁亦無謂華嚴載善財歷參諸善知識俱非觀音變相𨿽觀音在其中然度善財者文殊也﹞

今塑畫觀音像無不作婦人者蓋菩薩相端妍靚麗文殊普賢悉爾不特觀世音也至冠飾以婦人之服則前此未聞考宣和畫譜唐宋名手寫觀音像極多俱不云婦人服李廌董逌畫跋所載諸觀音像亦然則婦人之像當自近代始蓋因大士有化身之說而閨閣多崇奉者展轉流傳遂致稱謂皆訛若塑像勢不能久前代無從證訂然太平廣記載一仕宦妻爲神攝因作觀音像其妻尋夢一僧救之得蘇則唐以前塑像固不作婦人也

楊用修詞品記壽涯禪師詠魚籃觀音云深願宏慈無縫罅乘時走入眾生界窈窕丰姿都沒賽提魚賣堪笑馬郎來納敗淸泠露濕金襕壞茜裙不把珠瓔蓋特地掀來呈揑怪牽人愛還盡許多菩薩債據此則宋元間觀音像亦有作婦人者然是變相未必如近時稱謂可笑也今世女子多崇事魚籃觀音蓋前代已有此像矣

又宋人小說載南渡甄龍友題觀世音像云巧笑倩兮美目盼兮彼美人兮西方之人兮則宋時所塑大士像或已訛爲婦人而觀世音之稱婦人亦當起於宋世元僧謭陋無識遂以爲妙莊王女可一笑也

今觀世音像率作婦人故人間顯迹夢兆無復男子相者俗遂眞以觀世音爲婦人不知夢生於心兆徵於目心目注瞻皆非男相則恍惚示現自當女身余考法苑珠林宣驗冥祥等記觀世音顯迹六朝至眾其相或菩薩或沙門或道流絕無一作婦人者使當時崇事類今婦人像則顯迹繁夥若斯詎容無一示現耶唐世亦然蓋誤起於宋無疑﹝因類識數條以袪世俗之惑﹞

晉義熙十一年太原郭宣蜀郡文處茂先與梁州刺史楊收敬爲友收敬有罪下獄宣與處茂同被桎梏念觀世音十日後夜夢一菩薩慰諭之告以大命無憂俄而鎖械自脫又宋張興妻繋獄晝夜祈念觀音經十日許夜夢一沙門以足躡之曰咄咄可起妻卽驚起鉗鎖桎梏俱解然閉戶警防無由得出乃卻自械又夢向沙門曰鎖已開矣妻遂馳出又王球在獄至心念觀音夜夢升髙座見一沙門以一卷經與之題名光明又見一車輪沙門曰此五道門也旣覺鎖皆斷脫又苻秦畢覽東平人少奉法隨慕容垂北徵沒敵單馬逃竄敵騎追將及覽至心誦念觀世音旣得免脫入山迷惑失道又專心持念中夜見一道人法服持錫示以途徑安然至家又晉興寧中沙門法義得病惟歸誠觀世音如此數日晝眠夢見一道人來候其病因爲治之刳出腸胃洗濯畢還納之夢覺眾患豁然經云或現沙門梵志之象意者義公夢其是乎又東魏孫敬徳亦夢沙門令念觀音經臨刑刀折爲三此類甚眾竟無一夢見婦人者當時像可推矣

馮夷之爲河伯其說逺矣好奇之士譸張眩惑紀載實繁卽特立自信君子亦但斥言其妄而未嘗不以河伯爲水神也乃餘獨於竹書紀年而得其說焉紀年載帝芬十六年洛伯用與河伯馮夷鬭夫洛與河國名也伯爵也用與馮夷人名也謂河伯河神則洛伯洛神耶夫洛伯能與河伯斗矣胡用之爲神寥寥後世而馮夷獨盛稱耶觀泄十六年殷侯以河伯之師伐易則河伯爲諸侯而馮夷非神鬼昭昭矣穆天子傳河宗柏夭爲穆王乘副車導之極於西土而後返則當時柏夭亦造父奔戎之屬護從穆王者藉如後世所謂魚身人首何以周旋天子之側哉夫九歌屈氏之寓言而魚水莊生之幻說本未嘗謂實有且絕不道馮夷之名而茂先博物成式酉陽從而爲說以實之吾不可以不辧亦幸而得之竹書也﹝段氏所引河伯姓名頗眾並識於後以廣異聞﹞

酉陽雜俎云河伯人面乘兩龍一曰冰夷一曰馮夷又曰人面魚身又金匱言名馮循﹝一作修﹞河圖言姓呂名夷穆天子傳言無夷淮南子言馮遲聖賢記言服八石得水仙抱朴子曰八月上庚日溺河﹝按首所引山海經河圖蓋緯書也﹞

今世繪八仙爲圖不知起自何代蓋由杜陵有飲中八仙歌世俗不解何物語遂以道家者流當之要之起自元世王重陽敎盛行以鍾離爲正陽洞賓爲純陽何仙姑爲純陽弟子夤緣附會以成此目嘗觀前代書史若七賢過關四皓奕棋等圖淺誕不根者甚眾獨無聞此可知也考其出處亦各有所本張果在諸人最先進明皇時顯迹甚著葉法善以爲混沌初分白蝙蝠精鍾離權呂嵓俱唐中晚人鍾有二絕呂有一律見唐諸選中藍采和亦唐人有踏踏歌見沈汾續神仙傳以常衣藍袍故名韓湘文公侄孫昌黎實贈以詩賈島亦有詩寄湘皆不言其道術獨酉陽雜俎記文公吏侍日偶江淮一族子訪之自云善幻文公令試其技頃刻開異花有雲橫秦嶺一聯乃錄文公舊作非預兆且非湘也何仙姑見純陽文宋人雜說以爲不飲食無漏而徐神翁宣和間海陵人見三仙傳頗詳其餘姓氏間有相同然不可深考總之不足深辯近閱元人慶壽詞有鍾呂二韓等八人信知起自元世人也

元詞有曹國舅考諸仙傳曹姓無外戚而諸史曹姓外戚無得仙者據俗傳爲宋人檢宋史惟曹佾爲後弟見重於時年七十卒初不云得仙詞又有跛者李孔目蓋卽圖中跛足拄杖者尢荒唐然必合此乃得八人之數考諸傳記惟神仙通鑑有劉跛子而非李姓與詞語殊不相蒙未審元人何據大都委巷之談耳﹝劉跛子事出冷齋夜話𨿽詭異然不曰仙仙鑑何以引之韓湘說尢不一並鍾離亦無定論詳下條﹞

按通誌有八仙圖又有八仙傳一卷注唐江積撰則此目唐時已似有之然徐神翁宋世甚明則唐時或他有其人如所謂五眞之屬且太平廣記收神仙類事迹殆盡而鍾呂顯著若斯絕不見采並唐諸小說亦罕談及則唐人所謂八仙傳者決非鍾呂之儔明矣

鍾呂傳道記稱唐施肩吾撰按肩吾晚唐詩人素不聞其有道術而宋初編太平禦覽搜唐以前小說殆徧獨無所謂鍾呂傳道記者蓋必宋世方士訛撰托名唐人耳且呂一律見於鼓吹鍾二絕見於延之昌父所收而唐人所自選集皆無之恐俱不足憑也

宣和書譜云神仙鍾離先生名權不知何時人而間出接物自謂生於漢呂洞賓於先生執弟子禮有問答語及詩成集狀其貎者作偉岸丈夫或峩冠紺衣或虯髯蓬鬢不冠巾而頂雙髻文身跣足頎然而立睥睨物表自稱天下都散漢又稱散人嘗艸其爲詩云得道髙僧不易逢幾時歸去得相從字畫飄然有淩雲之气非凡筆也元佑七年七月錄詩四章贈王定國多論精勤志學長生金丹之事亹亹可讀終自論其書謂學龍蛇之狀識者信其不誣今禦府所藏艸書一觀此則鍾離之像虯髯蓬鬢雙髻跣足者與今所傳正同蓋宋時羽士假托鍾離權以誑王定國輩其詩實唐鍾離權所作而假托者不詳其世以爲卽漢鍾離昧故自稱生於漢後世因以漢鍾離目之蓋其來非一日矣定國爲其所欺可耳而蔡元長輩於唐詩亦漫不考何耶宋人淳化帖博古圗二書每供識者談噱然宣和書畫譜誤處亦不在二書下楊用修嘗敍宣和譜而論鍾離乃以杜詩有近聞韋氏妹遠在漢鍾離之句世人遂贗作此名大可笑也

仙傳拾遺云吏部侍郎韓愈甥忘其名姓弱冠往洛下省骨肉乃慕雲水不歸杳絕音信元和中忽還長安吏部與語甚奇之問其伎能云染花紅者可使碧或一朶具五色遂於吏部後堂前染白牡丹一叢云來春必作含稜碧色又四面合有一朶五色者無何濳去不知所之是歳上迎佛骨於鳳翔禦樓觀之吏部上表直諫忤旨出爲潮州刺史至商山泥滑雪深忽見是甥迎馬首扶鐙接轡意甚殷懃至翌日雪霽抵鄧州乃白吏部曰某師在此不得遠去將入玄扈倚帝峯矣吏部驚異其言問其師卽洪崖先生也吏部爲五十六字詩以別之曰一封朝奏九重天云云與詩訖揮淚而別行入林谷其速如飛明年春牡丹花開數朶花色一如其說但每一葉花中有楷書十四字曰雲橫秦嶺家何在雪擁藍關馬不前書勢精能人工所不及非神仙得道卓見先知何以至斯據此傳則開頃刻花者又韓之甥然文公詩題甚明蓋江淮族子之說當得其實記者或因此詩而訛爲韓湘又或因江淮而訛爲外甥耳﹝文公貶潮州歷歳始歸何得次歳仍覩長安牡丹故雜爼之說近之﹞

永州何仙姑不飲食無漏世傳其神異嶽州天慶觀柱以震折有倒書謝仙火字仙姑云雷部夫婦二人長闊各三尺銀色莫不傾信有熟於江湖間事者曰南方賈人各以火自名一火猶一部也此賈名仙刻木記已物耳是亦不可知也嘗有道人自言隋唐間人譚黃巢事甚悉因曰黃大晚節至此張安道尙書雲巢六兄弟而巢最小當第六由是推之則道人之言信然乎右見劉貢父詩話據呂純陽語則何仙姑當爲唐末人據此說則當是宋初人也安道以彊記絕一代其博識僅見此然舊唐書巢兄弟八人揆爲巢弟則巢非最小明矣道人固不足憑安道亦未爲得貢父該洽冠宋又從筆之甚矣綜核之難言也

夢蕉詩話云廣之增城有何仙姑者相傳爲邑民何泰之女生唐開耀間常欲絕俗去遊羅浮父母怪之將婚夕忽不知其所之惟研屏間遺題云麻姑怪我戀塵囂一隔仙凡道路遙去去滄洲弄明月倒騎黃鶴聽鸞簫據此則何又當爲唐人然他無可據恐好事者爲之﹝齊東埜語亦載何及謝仙事當在慶曆間豈何顯於宋世自稱唐人耶﹞

世所盛傳張仙像張弓挾彈若貴逰公子以爲卽梓潼之神文昌之宿然梓潼自有像氅衣紗帽與張仙殊不類且道家言梓潼出處謂文昌尙近之祈嗣絕無干也偶閱陸文裕金臺紀聞云張仙像是蜀王孟■﹝日上永下﹞挾彈圖初花蘂夫人入宋宮念其故主偶攜此圖遂縣於壁謹祀之一日太祖幸而見之詰焉花蘂跪答曰此蜀中張仙神也祀之能令人有子非實有所謂張仙也余按紀聞以此說得之蜀中一士夫或類近實蓋以張弓爲張仙挾彈爲誕子而梓潼之神本蜀人且張姓因謬相傳今又以梓潼化身傳文昌耳

王長公勘書圖跋云宋初諸降王中獨孟■﹝日上永下﹞有天人相見於花蘂夫人所供其童子爲元喆武士爲趙廷隱當時進禦者以勝國故不敢具其實故目爲文皇耳然則孟■﹝日上永下﹞之像一訛而爲梓潼又再訛而爲太宗皆可笑也﹝孟■﹝日上永下﹞嘗刻石經於蜀又有與花蘂納涼詞世但知李重光■﹝日上永下﹞文雅殊不減也唐末名畫皆入蜀故應屢見於圖﹞

世又謂張星之神爲張仙按酉陽雜爼天翁姓張名堅又日姓張名表則天與日與星皆張姓宜海內張姓獨多也聞者莫不絕倒﹝竈神亦姓張名單字子郭見雜爼梓潼神姓張名亞子見太平廣記﹞

俗傳灌口二郎漢唐前殊不經見偶閱朱氏語類云蜀中灌口二郎廟當時是李冰因開離堆有功立廟今來現許多靈怪乃是他第二兒子出來初間封爲王後來徽宗好道謂他是甚麼眞君遂攺封爲眞君向張魏公用兵禱於其廟夜夢神語云我向來封爲王有血食之奉故威福用得行令號爲眞君𨿽尊凡祭我以素食無血食之養故無威福之靈今須復我封爲王當有威靈魏公遂乞復其封不知魏公是有此夢還是一時用兵托爲此說今逐年人戶賽祭殺數萬來頭羊廟前積骨如山州府亦得此一項稅錢利路又有梓潼君極靈今二个神似乎割據了兩川矣﹝見語類首鬼神類梓潼神事見太平廣記蓋唐以前有之今二祠香火徧海內不止蜀中矣﹞

世所祀天地水三官祠宇幾徧海內然其顯迹前代傳記殊未聞考通誌惟三元醮儀一卷而不題撰者疑當起於宋世然宣和畫譜大歷中名畫周晦有三官像圖唐末範瓊孫位張素卿皆有之五代左禮朱繇曹仲元遂不可勝數推原實始漢末唐宋而盛至於今極矣﹝張道陵敎法凡祈禱服罪之人以三符授之一著山上一地下一水中詳載漢書﹞

今之戲具與古同而盛行於世者圍碁象戲握槊而已彈碁摴蒱打馬打彄采選葉子等俱不傳今圍碁十九行三百六十一路子亦如之宋世同此然漢制十七道唐局或十八道不可不知也按程氏演繁露云今碁方十九道合枰爲碁子三百六十一案李善注韋昭博奕論枯碁三百引邯鄲淳藝經曰碁局縱橫各十七道合二百八十九道白黑碁子各一百五十枚則漢碁制可知唐栁子厚記石碁局自然成紋十有八道可奕然唐詩詠碁有十九條平路之句則唐制固應十九道其十八道者或碁局稍異間爲之耳又胡宿詩又有三百枯碁之句則自引用漢人語不足據也

今奕多以三六二四等起手然前此或不盡爾集異記王積薪避亂夜投一茅屋有姑婦暗中以口奕始云以東五南九置子次東五南十二至三十六而止其說𨿽極詭誕然可以知唐世起手不盡類今也今鄧艾開西蜀圖奕家不復傳而通誌有王積薪金穀園九局圖又鳳池一卷尙載諸譜中

神仙𨿽長生天地迥絕凡民至於伎倆藝能未必盡超人世余歷考傳記所載神仙家詩文及書畫要自有一種超然方外意然擬之當行作者終自不同止如奕棋自王質爛柯之後薛用弱又撰王積薪事以實之世遂以仙家奕棊人世無敵然傳記所載亦不盡然因憶唐人紀聞一事云段■﹝契﹐石代大﹞幼慕淸虛年十六辭父入名山遇一叟引之至一處有諸先生坐大盤石上對碁■﹝契﹐石代大﹞爲侍者覩先生碁皆不工因敎其形勢諸先生曰汝亦曉碁可坐因與叟對奕亦不敵於是有老先生開戶出召■﹝契﹐石代大﹞對之其碁少劣於■﹝契﹐石代大﹞因笑謂曰欲習何藝乎■﹝契﹐石代大﹞言願受周易老先生召孟叟授之後■﹝契﹐石代大﹞布卦言事若神據此則仙家之碁反受敎於人世正與王積薪事相反二書皆唐人撰總之俱不足信然仙家者流蕩意平心遊於大化不以淺機小數疲神則此說或反近之聞餘言者當失笑云﹝老先生者云卽晉郗鑑也﹞

又廣記載唐待詔滑能棊品最髙偶遇一人求與奕遂爲敵手其人垂別謂滑曰吾天人帝命取公棊耳滑尋卒然則天人之奕固亦不加國手矣並識博笑

今戲具圍碁最古當是周時遺制或以爲戰國者徒據奕秋不知仲尼已先道矣象戲稍爲後出北周武帝有象經二十卷楊用修疑非今象戲謂其卷數太多然今金鵬等譜往往有數十卷者何足異也第其序見禦覽者絕不與今同而唐以後殊無可考惟元怪錄岑順一事可據戲錄之寶應元年汝南岑順夢一人被甲報曰金象將軍傳語與天那賊會戰順明燭以觀之夜半後東壁鼠穴化爲城門有兩軍列陣相對部伍旣定軍師進曰天馬斜飛度三止上將橫行擊四方輜車直入無廽翔六甲次第不乖行於是鼓之兩軍俱有一馬斜去三尺止又鼓之各有一步卒橫行一尺又鼓之車進須臾炮石亂下云云後家人覺其顏色慘悴因發掘東壁乃古冢有象戲局車馬具焉按此或文士寓談然唐人像戲之制賴此可考馬斜行三路卒橫行一路正與今同獨車直進不回則類於今之卒恐其它不盡合也又不云有象按司馬溫公七國碁圖亦無象云象不可用於中國故名有實無也﹝續考通誌周武象經止一卷王褒何妥各有注則云二十卷者又丹鉛錄之誤也﹞

象戲亦有十九路者宋晁無咎廣象棋圖局十九路子九十八今溫公七國譜傳晁譜鮮知因錄其序云象戲戲兵也黃帝之戰驅猛獸以爲陣象獸之雄也故戲兵而以象戲名之餘爲兒時無他弄見設局布棋爲此戲者縱橫出奇愕然莫測以爲小道可喜也稍長觀諸家陣法𨿽畫地而守規矩有截而變化舒捲出入無倪其說亦可喜暇時因求所謂象戲者欲按之以消永日蓋局縱橫路十一棊三十二爲兩軍耳意苦而狹也嘗試以局縱橫路十九棊九十八廣之意少放焉然按圖置物計步而使終亦膠柱而已矣而智者用之則十九者之間盡彊弱之形九十八者之間盡死生之勢而十九九十八之外死生彊弱可循環無窮飽食終日得五說而爲之則涿鹿之縱橫猶目前矣右序載馬端臨文獻通考譜錄琴棋類據晁則宋時象棋縱橫皆十一路而今縱十路橫九路與宋時頗不合又宋人事物紀原亦載岑順事以爲與今正同則唐宋固無異而國朝或未盡同也

今之雙陸卽古握槊也事始以爲陳思王制而無明證晉世稍稍有爲此者六朝唐宋相沿洪遵譜尙行世其制正與今同而唐制不可考惟宣室志一事足徵洪氏譜雙不載因戲錄之𨿽其說詭誕不必論也東都陶化裏空宅張秀才者居之夜深欹枕乃見道士與僧徒各十五人從堂中出形容長短皆相似排作六行秀才以爲靈仙所集不敢愓息因佯寢以窺之良久別有二物展轉於地每一物各有二十一眼內四眼剡如火色相馳逐而目光眩轉砉剨有聲逡巡間僧道三十人或馳或走或東或西或南或北道士一人獨立一處則被一僧擊而去之其二物周流於僧道之中未嘗暫息如此爭相擊搏或分或聚一人忽叫云卓絕矣言竟僧道皆黙然而息秀才乃知必妖也明日捜尋之於壁角中得長行子三十骰子一雙按此制正與今同但今雙陸始列必八行而唐六行稍異然洪譜有三梁雙陸每半三梁正得六梁唐制或同此也或謂六行者以六梁言恐未然凡握槊終乃六梁無先列六梁者﹝國朝某侯家多姬妾嘗賓客對局命姬妾三十衣緋綠代長行蓋眞有之﹞

今投子六面二十一點正與唐同或笑投子旣方安得無六面者是不知外國投子有四面而無麼六者見洪氏譜又有二面者古五木皆投子類也但今投子麼四皆緋宣室志張某所見物二十一眼中止四眼閃爍如火則第四爲緋耳麼不爾也

又今投子制甚小大者不過三數分無至寸者而唐人投子凡四點當加緋者或嵌相思子其中溫庭筠詩云玲瓏投子安紅豆入骨相思知也無相思子卽今紅豆並四枚嵌一面則唐投子將近方寸矣

投子六面者不知起於何時余意正當與握槊先後以其數皆限於六耳或謂列言投瓊孔稱博奕當起此時不知穆天子傳王兩與隱士井公博又在孔列之先然是五木之類非六面者﹝投當如上字從瓊者以玉從骰者以骨皆後之變也﹞

五木之戲盛行六朝幼嘗讀劉毅等傳邈不知爲何物嘗閱他書稍稍得其要領後讀程泰之演繁露證據精詳可謂毫髮無憾矣其文多不載獨謂骰子卽五木而六面者起於唐時恐未然蓋握槊晉世已行五木非握槊所用故當起於六代也

國史補云今之博戲有長行最盛其具有局有子子黑黃各十五擲采之骰有二其法生於握槊變於雙陸天后嘗夢雙陸不勝狄梁公言宮中無子是也後人新意長行出焉又有小雙陸圍透大點小點遊談鳯翼之名然無如長行也監險易者諭時事焉適變通者方易象焉王公大人頗或耽翫至於廢慶弔忘寢食及博徒用之於是彊各爭勝謂之撩零假借分畫謂之囊家囊家什一而取謂之乞頭有通宵而戰者有破產而輸者其工者近有譚鎬崔師本首出圍碁次於長行其工者近有韋延佑楊芃首出如彈棊之戲甚古法𨿽設鮮有爲之其工者近有吉達髙越首出焉按右李肇所言則唐之長行正與今雙陸合而李以爲生於握槊變於雙陸則唐之雙陸或反與今不同而洪氏譜雙合而爲一尙似未妥總之三者亦小在同異之間非必相懸絕也至史補所言博徒囊家乞頭通宵破產等俗絕與今類蓋古昔共然矣乃唐人長行之戲至盛於圍碁則理之不可諭者彈碁第聞漢晉間據此知唐人亦能之﹝栁子厚彈碁說今載圍碁譜中非也﹞

巵言謂前導爲伍伯所引賈充及崔豹語當矣然晉唐間官中行鞭杖者亦謂伍伯南北史多載尙未明審唐書蘇世長爲刺史因民不率敎責躬引咎自撻於都街伍伯疾其詭鞭之見血世長不勝痛大呼走觀者無不笑之又太平廣記某人欲知未來或曰公部中伍伯判冥者也立召問之答曰某非能知未來但某在冥中亦爲伍伯能以杖之多寡驗人吉凶耳蓋冥中考掠生人杖至十數已上者其人多死或預言之人遂謂之判冥而實非也據二事則伍伯固有兩義按世長唐名臣而此事絕可供笑因志之

酉陽雜爼載伍伯三四處如語資類載某公欲題名巖石偶無筆以伍伯杖畫之則伍伯或前導而兼行杖者正猶今之皁人行則呵辟罰則用刑耳又按宋程氏演繁露載後漢虞詡傳注續漢志伍伯公八人中二千石六人千石六百石皆四人自百石以下皆二人黃綬武官伍伯六官辟車鈴下侍閣門闌部署衙走卒皆有程品多少隨所典領率皆赤幘絳褠卽今行鞭杖者然則伍伯之名漢世已有矣

續考後漢曹節傳節弟見越騎營五百妻有色從求之五百不敢違注引韋昭云五百字本伍伯伍當也伯道也使之導引當道也按今俗呼行杖人爲五百右皆注中語據此說最爲明了余所謂二義兼者信矣

又禰衡傳黃祖怒衡不遜令五百將出杖之亦見後漢書則知二字漢世通用也今俗稱皁隸亦有所本皁人蓋古司牧者隸則輿隸本不並言考張湛列子注已見則疑起於晉然義未必同

今俗以新娶男稱新郎女稱新婦又婦之事公姑者例呼新婦按新婦之稱蓋六代已然而唐最爲通行見諸小說稗官家不可勝舉然自主翁姑言非主新嫁也新郎君唐人自稱新獲第者不聞主新娶者言惟宋世詞有賀新郎或當起於此時大抵國朝世俗稱謂率循習宋元世近故也﹝娘子已見六朝祖珽傳又唐初有娘子軍﹞

婦人纒足謂唐以前無之餘歷考未得其說古人風俗流傳如墮馬愁眉等史傳尙未絕書此獨不著太白至以素足詠女子信或起於唐末至宋元而盛矣

又古言婦人弓腰而不言弓鞋言纖指而不言纖足則陶宗儀之說未爲無見晉木蘭歌述婦人攺服但稱雲鬢花黃略不言足誠似可疑第六朝前婦人之履不知與男子竟有別否此𨿽閨閣靡關渉然是古今變革之大者尙俟詳考定之﹝郎瑛謂纒足起李后主宮人窅娘見類稿﹞

少室山房筆叢卷二十四

●莊嶽委談下

﹝四庫全書子部雜家類雜編之屬少室山房筆叢正集卷二十六﹞

世所盛行宋元調曲咸以昉於唐末然實陳隋始之蓋齊梁月露之體矜華角麗固已兆端至陳隋二主並富才情俱湎聲色所爲長短歌行率宋人詞中語也煬之春江玉樹等篇尢近至望江南諸闋唐宋元人沿襲至今詞曲濫觴實始斯際自文皇以鴻裁碩藻撥六朝余習而力反之子昂太白相望並興逮少陵氏作出經入史剗絕淫靡有唐三百年之詩遂屹然羽翼商周驅駕漢魏藉令非數君子砥柱其間則花間艸堂將踵接於武徳開元之世詎宋元而後顯哉蓋六朝五代一也障其瀾而上則詩盛而爲唐襲其流而下則詞盛而爲宋余因是知陳李少陵厥功於藝苑甚偉而歐陽王蘇黃秦諸君子弗能弗爲三嘆而致惜也﹝宋諸君自秦外不稱當行然扶裒反正之責在焉而亦屬意斯道故他無譏也﹞

六朝五季始若不侔而末極相類陳隋二主固魯衛之政乃南唐孟蜀二後主於詞曲皆致工蜀則韋莊在■﹝日上永下﹞前唐則馮韓諸人唱酬煜世並宋元濫觴也

今詩餘名望江南外菩薩蠻憶秦娥稱最古以艸堂二詞出太白也近世文人學士或以爲實然余謂太白在當時直以風雅自任卽近體盛行七言律鄙不肯爲寧屑事此且二詞𨿽工麗而气衰颯於太白超然之致不啻穹壤藉令眞出靑蓮必不作如是語詳其意調絕類溫方城輩蓋晚唐人詞嫁名太白若懷素艸書李赤姑熟耳原二詞嫁名太白有故艸堂詞宋末人編靑蓮詩亦稱艸堂集後世以二詞出唐人而無名氏故僞題太白以冠斯編也﹝楊用修詞品又有淸平樂詞二闋尢淺俚俱贗作也﹞

唐妓女歌曲酒樓恍惚與今俗類薛用弱所記王昌齡之渙髙適豪飲事詞人或間用之考其故實極可笑適五十始作詩藉令酣燕狹斜必當年少何緣得以詩句與二王決賭一也又令適學詩後則是時龍標業爲閭丘曉害無緣復與髙狎二也樂天鄭臚墓志第言昌齡之渙更唱疊和絕不及髙髙集亦無與之渙詩三也舉此一端卽他悉誣妄可見往嘗讀薛記郁輪袍竊謂右丞不至是天幸得此逗漏爲幹載詞場雪寃不覺浮三大白自快恨不呼右丞慶之

菩薩蠻之名當起於晚唐世按杜陽雜編云大中初女蠻國貢雙龍犀明霞錦其國人危鬢金冠瓔珞被體故謂之菩薩蠻當時倡優遂制菩薩蠻曲文士亦往往效其詞南部新書亦載此事則太白之世唐尙未有斯題何得預制其曲耶

又北夢瑣言云宣宗愛唱菩薩蠻詞令狐相國假溫飛卿新撰密進之戒以勿泄而遽言於人由是疎之按大中卽宣宗年號此詞新播故人君喜歌之餘屢疑近飛卿至是釋然自信具隻眼也﹝卽艸堂稱太白詞﹞

傳奇之名不知起自何代陶宗儀謂唐爲傳奇宋爲戲諢元爲雜劇非也唐所謂傳奇自是小說書名裴鉶所撰中如藍橋等記詩詞家至今用之然什九誕妄寓言也裴晚唐人髙駢幕客以駢好神仙故撰此以惑之其書頗事藻繪而體气俳弱蓋晚唐文類爾然中絕無歌曲樂府若今所謂戲劇者何得以傳奇爲唐名或以中事迹相類後人取爲戲劇張本因展轉爲此稱不可知範文正記嶽陽樓宋人譏曰傳奇體則固以爲文也

今世俗搬演戲文蓋元人雜劇之變而元人雜劇之類戲文者又金人詞說之變也雜劇自唐宋金元迄明皆有之獨戲文西廂作祖西廂出金董解元然實弦唱小說之類至元王闗所撰乃可登場搬演髙氏一變而爲南曲承平日久作者疊興古昔所謂雜劇院本幾於盡廢僅教坊中存什二三耳諸野史稗官紀載率不能詳薦紳先生置而弗論暇嘗綜核諸家頗得其槪漫識於後好事雅流或亡譏焉

優伶戲文自優孟抵掌孫叔實始濫觴漢宦者傅脂粉侍中亦後世裝旦之漸也魏陳思傅粉墨堆髻胡舞誦俳優小說𨿽假以逞其豪俊爽邁之气然當時優家者流糚束因可槪見而後世所爲副淨等色有自來矣唐制如霓裳等舞度數至多而名號糚束不可深考樂府雜錄開元中黃幡綽張野狐善弄參軍參軍卽後世副淨也﹝見輟耕錄﹞範傳康上官唐卿呂敬遷三人弄假婦人假婦人卽後世裝旦也至後唐莊宗自傅粉墨稱李天下大率與近世同特所搬演多是雜劇短套非必如近日戲文也﹝觀安節樂府雜錄稱假婦人則知唐時無旦名也﹞

古教坊有雜劇而無戲文者每公家開宴則百樂具陳兩京六代不可備知唐宋小說如樂府雜錄教坊記東京夢華武林舊事等編錄頗詳唐制自歌人之外特重舞隊歌舞之外又有精樂器者若琵琶羯鼓之屬此外俳優雜劇不過以供一笑其用蓋與傀儡不甚相逺非雅士所畱意也宋世亦然南渡稍見淨旦之目其用無以大異前朝浸淫勝國崔蔡二傳奇疊出才情旣富節奏彌工演習棃園幾半天下上距都邑下迄閭閻每奏一劇窮夕徹旦𨿽有眾樂亡暇雜陳此亦古今一大變革人不深考耳

凡傳奇以戲文爲稱也亡往而非戲也故其事欲謬悠而亡根也其名欲顚倒而亡實也反是而求其當焉非戲也故曲欲熟而命以生也婦宜夜而命以旦也開場始事而命以末也塗污不潔而命以淨也凡此咸以顚倒其名也中郎之耳順而壻牛也相國之絕交而娶崔也荊釵之詭而夫也香囊之幻而弟也凡此咸以謬悠其事也繇勝國而迄國初一轍近爲傳奇者若良史焉古意微矣﹝古無外與醜蓋醜卽副淨外卽副末也﹞

今優伶輩呼子弟大率八人爲朋生旦淨丑副亦如之﹝外卽副末醜卽副淨﹞元院本止五人故有五花之目一曰副淨卽古之參軍也一曰副末又名蒼鶻蒼鶻可擊羣鳥猶副末可打副淨一曰末泥一曰孤裝見陶氏輟耕錄而無所謂生旦者蓋院本與雜劇不同也元雜劇旦有數色所謂裝旦卽今正旦也小旦卽今副旦也以墨點破其面謂之花旦今惟淨醜爲之而元時名妓咸以此取稱﹝如荊堅堅孔千金顧山山天然秀珠簾秀李嬌兒類﹞又妓李嬌兒爲溫柔旦張奔兒爲風流旦蓋勝國雜劇裝旦多婦人爲之也﹝元花旦必與今淨醜迥別故妓人多爲之末泥孤裝未知類今何色當續考之﹞

宋世雜劇名號惟武林舊事足徵每一甲有八人者有五人者八人者有戲頭有引戲有次淨有副末有裝旦五人者苐有前四色而無裝旦蓋旦之色目自宋已有之而未盛至元雜劇多用妓樂而變態紛紛矣以今億之所謂戲頭卽生也引戲卽末也副末卽外也副淨裝旦卽與今淨旦同蓋雜戲卽傳奇具體但短局未舒耳元院本無生旦者院本僅供調笑如唐弄參軍之類與歌曲無大相闗也

樂府雜錄云蘇中郎後周士人蘇葩嗜酒落魄自號中郎每有歌場輒入獨舞今爲戲者著緋戴帽面正赤蓋狀其醉也又有踏搖娘羊頭渾脫九頭獅子弄白馬益錢以至循橦跳丸吐火吞刀旋盤筋斗悉屬此部又教坊記云踏搖娘者北齊有人姓蘇■﹝鼻包﹞鼻實不仕而自號爲中郎嗜飲酗酒每醉輒毆其妻妻銜悲訴於鄰里時人弄之丈夫著婦人衣徐步入場行歌每一疊旁人齊聲和之云踏搖和來踏搖娘苦和來以其且步且歌故謂之踏搖以其稱寃故言苦及其夫至則作毆鬭之狀以爲笑樂今則婦人爲之按此二事絕類豈本一事耶然雜錄又有踏搖娘等不可深曉觀此唐世所謂優伶雜劇糚服節套大略可見宋之雜劇蓋亦若斯元院本但有詞無曲故詞第屬之歌人此類以供戲弄而已至元人曲調大興凡諸雜劇皆名曲寓焉而教坊名妓亦多習之淸歌妙舞悉隸是中唐宋諸詞殆於盡廢又一變而贍縟遂爲南之戲文而唐宋所謂雜劇至元而流爲院本今教坊尙遺習僅足一笑云﹝梨園字面見樂府雜錄﹞

楊用修云漢郊祀志優人爲假飾妓女蓋後世裝旦之始也然未必如後世雜劇戲文之爲緣其時郊祀皆奏樂章未有歌曲耳

元雜劇中末卽今戲文中生也考鄭徳輝倩女闗漢卿竇娥皆以末爲生此外又有中末蓋卽今之外耳然則靑樓集所稱末泥卽生無疑今西廂記以張珙爲生當是國初所攺或元末琵琶等南戲出而易此名觀闗氏所撰諸雜劇緋衣夢等悉不立生名他可例矣靑樓集又有駕頭恐卽引戲之稱俟考

世謂秀才爲措大元人以秀才爲細酸倩女離魂首折末扮細酸爲王文舉是也細酸字面僅見此今俗尙有此稱

武林舊事所記社會甚夥以雜劇爲緋綠社唱贈爲遏云社耍詞爲同文社淸樂爲淸音社小說爲雄辯社影戲爲繪革社撮弄爲云機社吟叫爲律華社右八種皆駢集一處者然當時唱贈之外又有吟叫耍詞之外又有小說不知何以別之撮弄蓋元人院本所從出也今自戲文外惟小說影戲社會尙有之

勝國詞人王實甫髙則誠聲價本出闗鄭白馬下而今世盛行元曲僅西廂琵琶而已西廂本元微之前人辯論甚核獨蔡爲牛壻絕無謂而莫知所本一日偶閱太平廣記四百九十八卷雜錄末引玉泉子云鄧敞初比隨計以孤寒不中第牛蔚兄弟僧孺子有气力且富於財謂敞曰吾有女弟子能婚當相爲展力寧一第耶時敞已壻李氏矣其父嘗爲福建從事有女二人皆善書敞行捲多其筆迹顧已寒賤未必能致騰踔私利其言許之旣登第就牛氏親不日敞挈牛氏歸將及家紿之曰吾久不至家請先往俟卿洎到家不敢泄其事明日牛氏奴驅輜槖直入卽出牛氏居常翫好幙帳雜物列庭廡間李氏驚曰此何爲者奴曰夫人將到令某陳之李氏曰吾敞妻也又何夫人焉卽撫膺大哭牛氏至知其賣己也請見曰吾父爲宰相兄弟皆在郎省縱嫌不能富貴豈無一嫁處耶其不幸豈惟夫人今願一與共之李感其言卒同處終身乃知則誠所謂牛相卽僧孺而鄧生登第再昏事皆符合姓氏稍異耳﹝敞後官至祕書職位恍惚類邕﹞

余嘗笑中郎有三不幸漢史垂成陷身縲紲一也生止一女復沒虜庭二也頭白齒落制命凶渠千年後橫遭風流案誣蔑日爲裏婦唾譏三也聞者輒大噱不能已﹝或謂中郎流離逃竄愁苦一生設有此誣致足樂耳﹞

藝苑巵言云髙則誠琵琶記其意欲以譏當時一士大夫而托名蔡伯喈不知其說偶閱說郛所載唐人小說牛相國僧孺之子繁與同人蔡生邂逅文字交尋同舉進士才蔡生欲以女弟適之蔡已有妻趙矣力辭不得後牛氏與趙處能卑順自將蔡氏至節度副使其姓事相同一至於此則誠何不直舉其人而顧誣蔑賢者耶按巵言所引二姓悉合髙氏或據此第僧孺之女則未審竟適何人耳僧孺二子曰蔚曰叢俱節度至尙書蔚子徽叢子嶠亦顯而絕無所謂繁者恐說郛所載未必如廣記之實也西廂事唐人自有鶯鶯傳而會眞記侯鯖錄尢詳其爲微之無疑然則西廂琵琶二記一本微之中表一假思黯女夫二人在唐先後入相當時事業寥寥不知千載後得元人力鬧熱百倍生前也

西廂記𨿽出唐人鶯鶯傳實本金董解元董曲今尙行世精工巧麗備極才情而字字本色言言古意當是古今傳奇鼻祖金人一代文獻盡此矣然其曲乃優人弦索彈唱者非搬演雜劇也

董氏傳奇稱崔氏孀婦寓僧寺河中兵亂杜確弭之張生紅娘等於鶯傳悉合獨鄭恆不可曉蓋崔后與張絕再醮無所謂中表爭姻之說乃微之自寓耳然疑董所撰或他有所本一日偶閱唐雜說栁參軍傳栁春日遊曲江邂逅崔氏女目成焉崔母王姓舅爲執金吾他日金吾訪崔母欲令子娶崔女女不樂潛遣靑衣輕紅往薦福寺僧院達意於生生喜卽納聘私挈歸金吾不知以爲子盜之笞之數十旣崔母亡栁夫婦來赴金吾子見之因訟於官崔女卒歸王氏按此不知與微之孰先女皆崔姓婢皆紅皆期僧寺中可笑乃有如此特王栁二姓差異至鄭恆之爭則斷因此事附會無疑崔女後事甚怪不備錄

倩女離魂事亦出唐人小說𨿽怪甚然六朝此類甚多鄭徳耀雜劇尙傳神俊不若王髙古弗如董也

董解元見輟耕錄明謂金章宗時人去元世較逺決不能與馬鄭輩相及而涵虛子記元詞手乃有董解元等豈別一人或卽金人以其北調之祖故引之耶惜其名字州裏皆不可得且陶著書元末已謂董曲𨿽傳能習者少則金元腔調亦自迥不侔矣

王實甫闗漢卿大槪同時第不詳元何帝代要皆世祖時人陶氏輟耕錄云大名王和卿滑稽挑達播四方中統初燕市有一蝴蝶其大異常王賦醉中天云掙破莊周夢兩翅駕東風三百處名園一采一个空難道風流種諕殺尋芳蜜蠭輕輕的飛動賣花人搧遇橋東由是名益著同時闗漢卿亦髙才風流人王嘗以譏謔加之闗極意酬答終不能勝王忽坐逝鼻垂雙涕尺餘人皆嘆駭闗來唁詢其由眾對此玉筯也闗曰是嗓耳何玉筯爲眾大笑曰若被王和卿輕薄半世死後方還得一籌耳凡六畜勞傷鼻中流膿則謂之嗓也觀此闗之爲人可見王所賦詞亦佳又以滑稽挑達與闗善得非卽所謂實甫者以先闗卒故西廂記未成而闗續之耶此事理極易推惜無他據

今王實甫西廂記爲傳奇冠北人以並司馬子長固可笑不妨作詞曲中思王太白也闗漢卿自有城南栁緋衣夢竇娥寃諸雜劇聲調絕與鄭恆問答語類郵亭夢後或當是其所補𨿽字字本色藻麗神俊大不及王然元世習尙頗殊所推闗下卽鄭何元朗亟稱第一今倩女離魂四折大槪與闗出入豈元人以此當行耶要之公論百年後定若顧陸之畫耳

元曲傳於今者崔蔡二家外散套間得三數佳篇如王長公所稱暗想當年羅帕上把新詩寫沈深逸宕而字字本色眞妙絕古今矣百歲光陰意勝覺筋骨稍露長空萬里辭勝覺肌肉太丰俱讓一籌也

漢文唐詩宋詞元曲𨿽愈趨愈下要爲各極其工然勝國詩文絕不足言而虞楊範揭輩皆烜赫史書至樂府絕出古今如王闗諸子無論生平履歷卽字裏若存若亡故知詞曲遊藝之末途非不朽之前著也

涵虛子記元詞手百八十餘中能旁及詩文者貫云石髙則誠二三子耳自余馬致逺輩樂府外他伎倆不展一籌信天授有定也﹝滕玉霄元好問薩天錫趙子昂馮海粟盧疎齋姚牧庵輩工詩文旁及詞耳﹞

髙則誠在勝國詞人中似能以詩文見者徒以傳奇故並沒之同時盧摰處道亦東甌人樂府聲價政與髙埒而制作弗傳世遂以盧爲文士而髙爲詞人信有幸有不幸也元文人詞名者趙子昂貫云石楊廉夫皆浙東西人元詞手與中原抗衡惟越而已

髙詩律尙散見元人選中如題嶽墳采蓮曲等篇𨿽格不甚超要非傳奇中語文則烏寶一傳見輟耕錄小詞若琵琶諸引亦多近宋蓋勝國才士涉學者

近時左袒琵琶者或至品王闗上余以琵琶𨿽極天工人巧終是傳奇一家語當今家諭戶習故易於動人異時俗尙懸殊戲劇一變後世徒據紙上以文義摸索之不幾於齊東下裏乎西廂𨿽饒本色然才情逸髮處自是盧駱艷歌溫韋麗句恐將來永傳竟在彼不在此金董解元世幾不聞而花間艸堂人口膾炙是其驗也﹝或謂戲曲無可廢理夫唐宋優伶所習今絕不省何狀元北戲自西廂外亦殊少傳者矣﹞

西廂主韻度風神太白之詩也琵琶主名理倫教少陵之作也西廂本金元世習而琵琶特創規矱無古無今似尢難至才情𨿽琵琶大備故當讓彼一籌也

俳優戲文始於王魁永嘉人作之識者曰若見永嘉人作相宋當亡及宋將亡乃永嘉陳宜中作相其後元朝南戲尙盛行及當亂北院本特盛南戲遂絕右見葉氏艸木子葉元末人據此則傳奇始自永嘉人作之今王魁本不傳而傳琵琶琵琶亦永嘉人作遂爲今南曲首二事極相類大可笑也然葉當國初著書而雲南戲遂絕當是時琵琶尙未行世耶王魁事當在宋初今唐人小說載王魁事說者以爲宋人剿入之云

琵琶記昆山有良璧詩王允何其愚說者以漢末有二王允一誅董卓一乃棄妻再娶者非也按後漢書黨錮傳黃允字子艾濟陰人也以雋才知名郭林宗見而謂曰卿有絕人之才足成偉器然恐守道不篤將失之矣後司徒袁隗欲爲從女求婚見允嘆曰得壻當如此允聞而黜遣其妻蓋黃姓非王允也今本多誤刻故錄之汪司馬頗取此詩謂西廂詩無一成語者琵琶此首差可觀然瑜字與姿古韻絕不通又宋弘二語大似村學究聲口僅勝王闗可耳

王實父晚風寒峭詞末句不想跳龍門到來學騙馬今俗說但以騙爲竊盜之義而實非也程泰之演繁露所載甚明實父蓋用其意今錄於後云嘗見藥肆鬻腳藥者榜曰騙馬丹歸檢字書其音爲匹轉且曰躍而上馬已又見唐人武懿宗將兵遇敵而遁人爲之語曰長弓度短箭蜀馬臨階騙言蜀馬旣已短小而又臨階爲髙乃能躍上始悟騙之爲義通典曰武舉制土木馬於裏閭間教人習騙﹝以上俱繁露說﹞據此則騙本非盜竊之義與今俗說全不同實父用之於詞者緣張踰墻樓崔故以騙馬對龍門皆主跳躍之意益見措意之工程所引唐人譏武懿宗語乃張元一所作見孟棨本事詩又東京夢華錄載百戲中有騙馬等戲字義悉與前同乃知宋元間騙字音義如此今率以爲盜竊舉世一辭殊可笑也﹝今琵琶戲中有用此字者俗流妄增﹞

琵琶記正是此曲才堪聴又被風吹別調間用髙駢詩話昨夜箏聲響碧空宮商信任往來風依稀似曲才堪聴又被吹將別調中發語曰正是者明謂引用古人也

今傳奇有所謂董永者詞極鄙陋而其事實本捜神記非杜撰也記稱永父亡亡以葬乃自賣爲奴主知其賢與錢千萬遣之永行三年喪畢欲還詣主供奴職道逢一婦人曰願爲君妻遂與俱至主家曰永𨿽小人蒙君恩徳誓當服勤以報主曰婦人何能曰能織主曰必爾者但令君婦爲我織縑百疋於是永妻織十日而百匹具焉據此則永夫婦當在六代前或晉或魏不可知也李徳武妻裴氏亦載隋史中

古今傳聞訛謬率不足欺有識惟闗壯繆明燭一端則大可笑乃讀書之士亦什九信之何也蓋繇勝國末村學究編魏吳蜀演義因傳有羽守邳見執曹氏之文撰爲斯說而俚儒潘氏又不考而贊其大節遂致談者紛紛按三國誌羽傳及裴松之注及通鑑綱目並無此文演義何所據哉

元詞人闗漢卿撰單刀會雜劇𨿽幻妄然魯肅傳實有單刀俱會之文猶實於明燭也斬貂蟬事不經見自是委巷之談然羽傳注稱羽欲娶布妻啟曹公公疑布妻有殊色因自畱之則非全無所自也

吳志魯肅傳先主使闗羽爭三郡肅住益陽與羽相拒肅邀羽相見各駐兵馬百步上但諸將軍單刀俱會肅因責數羽曰國家區區本以土地借卿家者卿家軍敗逺來無以爲資故也今已得益州旣無奉還之意但求三郡又不從命語未究竟坐有一人曰夫土地者惟徳所在耳何常之有肅厲聲呵之辭色甚切羽操刀起謂曰皆國家事是人何知目使之去按今元人所撰單刀會雜劇本此蓋肅傳本實錄而司馬氏通鑑據吳書修輯以肅欲與羽會語諸將疑有變肅不從而往而所記羽語殊俚陋不類雲長蓋吳書乃自尊其國非實錄也本肅邀羽相見故羽操刀起豈得云肅欲往疑羽有變乎裴松之辯駁最明獨此注引吳書而略無是正亦大憒憒司馬據之尢爲疎也

赤壁破曹玄徳功最大考昭烈傳與曹公戰於赤壁大破之操傳公至赤壁與劉戰不利而不言周瑜及魯肅傳俱言與劉並力陳壽書諸葛傳後亦言權遣兵三萬助劉劉得用與曹公交戰大破其軍則當日戰功可見今率歸重周瑜與陳壽志不甚合余別詳之

楊用修云世傳馮商還妾余觀氏族言行錄馮京之父名式京生而雋邁不羣式一日取其所誦書題其後曰將作監丞通判荊南軍府事馮京式旣退官十一年京舉進士第一爲將作監丞通判荊南如式之言時人謂式爲知子氏族錄宋人所編當得其實世傳馮商還妾事以爲京父考之此文京父未嘗爲商又不名商也右見談苑醍醐余考宋史京傳不載父名亦無還妾事惟稱京常過外兄見其侍妾詢知同年某人女亟請嫁之蓋因此附會也﹝楊本氏族錄謂爲正史亦非﹞

用修又云呂蒙正父龜圖多內寵與其母劉氏不協並蒙正出之頗淪躓窘乏劉誓不嫁及蒙正登仕乃迎二親同堂異室奉養之近世傳奇饐瓜亭亦緣此附會也陳晦伯駁云邵氏聞見錄載呂蒙正微時於洛陽龍門利涉院土室中與溫仲舒讀書一日行伊水上見賣瓜者意欲得之無錢可買其人偶遺一枚於地公悵然取食之後作相買園洛城東南下臨伊水起亭以饐瓜名焉麟考宋史呂實起寒素土室饐瓜當有之惟楊所引頗闗涉而史不載恐未確也

連環亦本元曲或稱李長吉詩榼銀龜騎白馬傅粉美人大旗下以爲卽呂布美人殊不知傅粉自說呂貌非姬妾也陶谷秦弱蘭事見宋士人供狀當不誣

繡襦記事出唐人李娃傳皆據舊文第傳止稱其父滎陽公而鄭子無名字後人增益之耳娃晚收李子僅足贖其棄背之罪傳者亟稱其賢大可哂也

王仙客亦唐人小說事大奇而不情蓋潤飾之過或烏有無是類不可知霍小玉事據李益傳或有所本

紅拂紅綃紅綫三女子皆唐人皆見小說又皆將家皆姬媵皆兼气俠然實無一信者衛公𨿽韓柱國甥絕不聞處道相值緣李百藥嘗盜素侍女素執將斬之覩百藥倮體俊秀因畀侍兒歸豪異祕纂遂嫁此事衛公而虯髯客之誕又不必辯者也紅綫事冷朝陽有詩其本末不可考甘澤謠未足憑據紅綃尢謬悠蓋以汾陽多妓樂詭爲此談又本紅拂而昆侖則又附會虯髯耳第所狀一品殊不類汾陽余嘗疑他有其人大都不必深辯今諸傳奇盛行駸駸欲追勝國矣章臺栁事或有之唐人詩可證也

輟耕錄記元人雜劇有唐三藏一段今其曲尙傳第不知卽陶所記本否世俗以爲陳姓且演爲戲文極可笑然亦不甚虛也三藏卽唐僧玄奘余辯見前續考獨異志雲沙門玄奘俗姓陳偃師縣人也幼聰慧有操行唐武徳初往西域取經行至罽賓國道險虎豹不可過奘不知爲計乃鏁房門而坐至夕開門見一老僧頭面瘡痍身體膿血牀上獨坐莫知來由奘乃禮拜勤求僧口授多心經一卷令奘誦之遂得山川平易道路開辟虎豹藏形魔鬼潛迹至佛國取經六百餘部而歸其多心經至今誦之據此皆與今頗合又元人散套亦有西域取經等事蓋附會起於勝國不始於今而三藏之名則又始於宋時不始勝國東坡艾子小說云艾子好飲少醒日忽一日大飲而噦門人密抽彘腸致噦中持以示曰凡人具五臟方能活今公因飲而出一臟止四髒矣何以生耶艾子熟視而笑曰唐三髒猶可活況有四耶此𨿽戲語然宋世所稱可見蓋因唐僧不空號無畏三藏訛爲玄奘耳﹝艾子疑非東坡然其目已見通考要亦出宋人聖教序𨿽有三藏要文等語匪玄奘號也﹞

自花間艸堂之流也而極於西廂琵琶自玄怪樹萱之流也而極於剪燈秉燭然西廂琵琶𨿽詞場最下伎倆在厥體中要爲絕到若今所傳新餘二話則鄙陋之甚者也二書驟讀之類村學究小知聲律者不足當大雅一噱夷考其人實皆國朝名士手筆新話則瞿廣文宗吉餘話則李方伯昌祺也瞿國初錢塘人所著詩集詩話今傳格律卑弱亡論而才情縹緲工語絕多詞尢婉縟今詩詞附見新話者乃無復字句可觀李詩律殊精詣宣成間亶稱作手今皇明風雅所選十數篇气骨錚錚儕流罕及而詩見餘話者亦絕不足言昔唐人嘗以南柯得名黃粱擅譽二書律之慚沮甚矣﹝嶺南詩人孫蕡有朝雲集句亦此類﹞

新餘二話本皆幻設然亦有一二實者秋香亭記乃宗吉自寓見田叔禾西湖志余至正妓人行則昌祺目擊事以擬樂天商婦者也緣他多虛妄並二事實歷廢之李名徳顯著坐是不得入賢祠效二書而益下者有秉燭淸談等言之則點牙頰而撰人周禮嘗著綱目發明楊用修喜道之

始余讀李方伯近體而善之以仝時曽子啟不能過旣復閱瞿詩詞每疑新餘話非二君筆及讀孤樹裒談得李不入鄕賢事又西湖志余云宗吉嘗著剪燈新話一編粉飾閨情假托冥報𨿽屬情妖麗遊戲翰墨之間而勸百諷一間有可采秋香亭記乃其自寓桂孟平有題新話歌始知信二君作蓋一時遊戲筆端不復經意耳田叔禾所摘瞿語西湖詞及妓鞋等曲皆多任務語又和楊廉夫睂顰黛色云恨從張敞毫端起春向梁鴻案上生殊不減勝國也

七修類槁云剪燈新話乃楊廉夫所著惟後秋香亭記則瞿宗吉撰也其詞气不類可知香奩集鄙褻者非廉夫乃韓致光詩三者非欲借重於人則一時刋誤惜至今未有知者按瞿是編與所著詩話語絕類特加以俳謔又詩詞不工爲生平蛇足耳楊廉夫以文名元末今其遺集皆崛彊怪奇筆端寧當有此都緣此老耽嗜聲色故好事遂舉歸之郎曲儒不辧詩文面目無怪其然第或致悞後世若龍城錄至今以爲栁也﹝香奩是和魯公嫁名韓渥楊自有續奩等作逺出其後郎說尢誤﹞

江湖紀聞載一士人狎倡供狀四六札通篇用故事成語頗極餖飣之工惜不知其名姓並事之始末大槪是南渡時人耳惟荊釵布裙自說鄭玉之非倡女屢求其出處俱疑似間偶閱說郛錄撫靑雜說一事乃知邢氏女先與單氏子議婚後邢父母遭亂皆遇害遂失身樂籍爲楊玉而單氏子以蔭爲其州司戶因間狎之詢其所生父母知爲幼所議妻遂告其父母娶之蓋誤邢字爲鄭耳布裙短衾卽邢女告單子之言詳陶氏所錄中

唐人初登第絕句云楚潤相看別有情注但以楚潤爲妓之尢者而不詳所出按孫棨北裏志楚兒者素爲三曲之尢晚以色衰嫁捕盜官郭鍛以挑鄭光業爲郭曳箠數十因貽鄭詩云蛾睂常被巨靈掌雞肋難勝子路拳良可笑也潤娘字子美﹝本名小潤﹞王團兒女少時聲譽藉藉崔垂休狎之題記於潤髀上爲同年某人見之因戲贈一絕慈恩塔上新泥壁滑膩光華玉不如何事博陵崔十四金陵腿上逞歐書俱可資笑云

今世傳街談巷語有所謂演義者蓋尢在傳奇雜劇下然元人武林施某所編水滸傳特爲盛行世率以其鑿空無據要不盡爾也余偶閱一小說序稱施某嘗入市肆紬閱故書於敝楮中得宋張叔夜禽賊招語一通備悉其一百八人所由起因潤飾成此編其門人羅某亦效之爲三國誌絕淺陋可嗤也

楊用修詞品云甕天脞語載宋江潛至李師師家題一詞於壁雲天南地北問乾坤何處可容狂客借得山東煙水寨來買鳯城春色翠袖圍香鮫綃籠玉一笑千金值神仙體態薄幸如何銷得想蘆葉灘頭蓼花汀畔皓月空凝碧六六雁行連八九隻待金雞消息義膽包天忠肝蓋地四海無人識閒愁萬種醉鄕一夜頭白小辭盛於宋而劇賊亦工如此按此卽水滸詞楊謂甕天或有別據第以江嘗入洛則太憒憒也

水滸余嘗戲以擬琵琶謂皆不事文飾而曲盡人情耳然琵琶自本色外長空萬里等篇卽詞人中不妨翹舉而水滸所撰語稍涉聲偶者輒嘔噦不足觀信其伎倆易盡第述情敍事鍼工宻致亦滑稽之雄也

今世人耽嗜水滸傳至搢紳文士亦間有好之者第此書中間用意非倉卒可窺世但知其形容曲盡而已至其排比一百八人分量重輕纖毫不爽而中間抑揚映帶回護詠嘆之工眞有超出語言之外者余每惜斯人以如是心用於至下之技然自是其偏長政使讀書執筆未必成章也

此書所載四六語甚厭觀蓋主爲俗人說不得不爾餘二十年前所見水滸傳本尙極足尋味十數載來爲閩中坊賈刋落止錄事實中間遊詞餘韻神情寄寓處一槪刪之遂幾不堪覆瓿復數十年無原本印證此書將永廢余因嘆是編初出之日不知當更何如也

宋鄭叔厚以孫武子配論語易傳明韓苑洛以闗漢卿配司馬子長皆大是詞埸猛諢因論水滸得二事絕可作對嘉隆間一巨公案頭無他書僅左置南華經右置水滸傳各一部又近一名士聴人說水滸作歌謂奄有丘明太史之長二語本滑稽與前意稍不同然詞若符節信宇宙間未當無對也

世所傳宣和遺事極鄙俚然亦是勝國時閭閻俗說中有南儒及省元等字面又所記宋江三十六人盧俊義作李俊義楊雄作王雄闗勝作闗必勝自余俱小不同並花石綱等事皆似是水滸事本倘出水滸後必不更創新名又郎瑛類稿記點鬼簿中亦具有諸人事迹是元人鍾繼先所編然則施氏此書所謂三十六人者大槪各本前人獨此外則附會耳郎謂此書及三國並羅貫中撰大謬二書淺深工拙若霄壤之懸詎有出一手理世傳施號耐庵名字竟不可考友人王承父嘗戲謂是編南華太史合成余以非猾胥之魁則劇盜之靡耳﹝施某事見田叔禾西湖志余﹞

少室山房筆叢卷二十五

