●嘉定縣乙酉紀事

朱子素九初

崇禎十七年甲申春三月丁未﹐思宗烈皇帝旣殉社稷﹐其年夏五月戊子朔﹐南京文武諸大臣奉福王監國。壬寅﹐卽皇帝位﹐以明年爲弘光元年。

弘光元年乙酉春三月﹐北兵由河南分道南下。夏四月丁丑﹐破揚州。五月庚辰﹐渡江。壬辰﹐聖安帝西幸。忻城伯趙之龍﹐率文武開門迎降。北帥豫王遂入南京。方議分兵徇諸郡﹐未發﹐從降臣請﹐傳諭安撫﹐乃以前禦史王懩﹑大理丞劉光斗﹑鴻臚少卿黃家鼒等﹑分行﹝家鼒﹐崇明人﹐太學生﹐弘光時﹐以序班擢少卿﹞。是時﹐三吳百城﹐望風奔潰﹐長吏多解印綬去。其士大夫或聚鄕兵保鄕土﹐或從江湖起義﹐往往而是。家鼒至蘇州﹐巡撫霍達走太湖﹐會前監軍道楊文驄率兵五百入郡﹐家鼒方勞軍西察院﹐文驄直入﹐執家鼒及從者數人﹐盡誅之﹐發取庫積而去。家鼒副使周荃﹐本郡人﹐獨匿民間﹐得免。倉皇歸豫王﹐且請兵。王聞家鼒見殺﹐大怒﹐遂發兵八萬﹐分下蘇﹑杭﹔而吳郡之被兵自此始也。

五月十五日丙申﹐嘉定始籍鄕兵。是日﹐豫王入京城。數日﹐嘉定士民亂。十三日﹐始聞揚州陷。知縣錢默欲宵遁﹐百姓遮道止之﹐乃聽士民議﹐按籍抽丁﹐以備他變。推太學生須明徵爲團練。明徵募壯士﹐飭甲仗﹐士大夫城居者﹐亦各部署四門﹐每夜巡邏﹐會者數千人。時默意不在官﹐人無紀法﹐鄕兵首領逼索衣甲銀不貲﹐其諸生之索廩糧者﹑索鄕試盤纏者﹐胥役之索工食者﹐工卒之索兵糧者﹐姦民之索納過稅糧者﹑索條編馬價銀者﹐聚噪堂皇﹐日萬餘人。默開帑恣所取之﹐帑空猶不退﹐默懼不免﹐乃告急吳淞總鎭吳志葵﹐求以兵自脫﹝二十八日己酉﹐前監軍楊文驄殺黃家鼒於蘇州﹐霍撫復歸郡﹞。

三十日辛亥﹐知縣錢默去官﹐吳淞總鎭吳志葵﹐遣數十騎執諸生十一人去。默以二十八日請兵﹐志葵欲盡誅爲亂者﹐會兵出進獲番船﹐失期﹐至是日黎明﹐默乘間走﹐亂民亦散。兵至﹐所執諸生皆誤。志葵知不可問﹐俱釋之。於是邑中屏息﹐鄕兵皆解﹝志葵松江人﹐與同郡夏吏部允彜相善﹐多結納名流﹐其鎭吳淞也﹐吳人頗倚以爲重。會北徵納款急﹐志葵不能自主﹐潛歸間於允彜。允彜方謀舉義﹐因固勉之﹐使保城堡﹐以爲復圖﹐乃復還鎭。志葵之意仍欲姑順北﹐冀不失兵柄﹐而又恥居降名。北疑之﹐竟無委授意。於是巽懦觀望。入海入洲﹐迄於無成。始以不敢當敵而輕棄吳淞﹐終以勢孤力分而失援嘉定﹐故論者謂嘉定之禍﹐志葵有以遺之也﹞。

六月初四日乙卯﹐北兵入郡﹝兵部侍郎李延齡一軍﹐入蘇州﹐貝勒一軍﹐入杭州﹐吳淞太倉之兵﹐皆延齡所分也﹞。

十四日乙丑﹐北安撫周荃至縣﹐取邑篆冊籍而去。

二十四日乙亥﹐北令張維熙至縣﹐吳鎭遣兵欲襲之﹐維熙遁去﹝維熙亦本郡人﹐從豫王撥授﹞。是日維熙甫到﹐志葵以步兵百人﹐屯東郊時光祿墓旁﹐聲言欲取北令﹐須明徵時已通北﹐仍署嘉定營事﹐乃集兵登陴拒之。至暮﹐吳兵各刈蒲葦一束﹐燃其端持之以行﹐其光燭天﹐須兵乘城大噪。吳兵亦羣噪應之﹐然卒不入。維熙恐﹐倉皇夜遁。百姓狼狽出奔﹐遺嬰兒﹑失婦女者無算。天明﹐閭巷一空。

二十七日戊寅﹐吳志葵率兵入城﹐旋去入海。百姓聞志葵至﹐執香以迎﹐志葵慰諭曰﹕昨不殺北官﹐恐爲民累也。今上流官軍﹐旦夕舉事﹐爾民各宜聚鄕勇守地方以待﹐食畢遂去。偕志葵來者﹐爲前都督蔣若來﹐視庫存銅銃數十﹐使人舁之行﹐遂由徐家行入海﹝若來字龍江﹐茜莖人﹐俗號蔣千斤。始從張巡撫國維討賊﹐以軍功得官﹐繼佐杭州司理陳子龍﹐定許都之亂。弘光朝﹐驟至後軍右都督﹐北兵入南都﹐若來歸﹐自殺其妻子﹐入海依義陽﹐復與志葵入郡殺敵﹐已而入越﹑入閩廣﹐未詳所終﹞。

時官軍在海中者﹐爲淮撫田仰﹑監軍荊本徹﹑總兵張鵬翼﹑張士儀﹐與太監李某等合兵﹐同奉義陽王﹐駐札崇明。志葵亦率所部往從之﹐遂棄吳淞。吳淞旣空﹐北兵尋從入矣。

閏六月初一日辛巳朔﹐江陰義兵起。

初六日丙戌﹐北令維熙復入縣。次日﹐徧謁縉紳﹐惇請一見﹐無有應者。

初七日丁亥﹐北授徐州總兵李成棟江南總督﹐就鎭吳淞。成棟是日先發兵數百過縣﹐至新涇鎭﹐大掠﹐淫死婦女七人。

初九日己丑﹐成棟率兵過縣﹐有戰艦百餘﹐載步騎二千。成棟匿其精銳﹐僅以羸馬三百取道城中﹐張維熙﹑須明徵﹐供輸恐後﹐成棟與其副將梁得勝等﹐暮宿東關外﹐維熙爲置酒﹐徵歌伎。

初十日庚寅﹐成棟入吳淞。時大旱水涸﹐巨艦悉������﹐以三百人守之﹐名爲修船﹐亦相犄角也。成棟令稍嚴﹐兵丁不復如���城��民間有與通貿易者。

十二日壬辰﹐北下薙發令。至縣﹐遠近大嘩﹐始謀舉事矣。

十三日癸巳﹐剃髮今益急﹐人心愈憤。市上大呼曰﹕安得官軍來﹐爲我保此發膚。苟有倡義者﹐卽揭竿相向矣。於是諸鄕義兵﹐不約而起﹝錢令時之鄕兵在城﹐好事者爲之也﹐此後之鄕兵在鄕﹐六里內一呼響應﹐動以數萬計﹐無不地自爲守﹐人自爲戰者。是日﹐昆山義兵起﹐殺北令閻茂才﹐守其城。北兵分駐太倉﹐太倉人薙發效順士大夫率先以爲民望。城中無不辮髮者。四境之民怨之。治兵相攻﹐鉦鼓日至城下﹐州人恐﹐閉關不出﹐故成棟受困於東﹐不能策應﹞。

十四日甲午﹐境內義兵會剿東關﹐夜焚北船四十餘艘﹐斬首八十三人﹐得勝以身遁。

是時邑中首義﹐爲舉人王某﹐及弟諸生某﹐起於六都﹐得七百人﹐號王家莊兵﹐閣部監紀知縣支益﹐起於石岡﹐得千人﹐號石岡兵。南翔大姓﹐招募二千人﹐號南翔兵。其餘婁塘羅店外岡﹐先後悉起。王某等初謀約以十五日﹐潛師入城﹐誅北官﹐守城隍﹐俟四境雲集﹐然後內外夾擊﹐殲東關之敵﹐應合四方官義﹐規圖掃蕩。會十四日早﹐忽傳吳總鎭合諸路兵復吳郡﹐殺敵過半﹐巴勒兵而東﹐兪飛熊以飛檄至﹝飛熊﹐邑人﹐善馳馬﹐從吳鎭爲兵官。時時飛騎往來﹐傳布官軍聲勢云﹞。令嘉定鄕兵環集城下。午後協力會剿。於是遠近歡呼﹐持兵爭赴。王某等卽率其眾﹐同石岡南翔兵﹐齊至南門﹐欲入城﹐城門已閉。城上謝曰﹕殺敵者從東門去。蓋須明徵拒之也﹝城中士民久空﹐其愚弱者﹐俱爲明徵懾服﹐故得與維熙盤踞其中﹞﹐而志葵亦未嘗至。諸兵不得已徑趨東門﹐與北兵隔水而陣。薄暮﹐昆山陳參將宏勛﹐提兵來赴﹐入自西門。明徵止之於城隍廟﹐名爲犒師﹐實則尼之。宏勛善槍﹐明徵與之揖﹐令家丁竊去其槍。宏勛回顧失槍﹐覺其意﹐卽不食去﹝宏勛子建侯﹐居馮仲村﹐嘗遊兵往來﹐爲郡邑聲援﹐旋入昆山守城﹐死焉﹞。時我軍與北兵﹐矢炮相當﹐互有殺傷﹐得勝見勢危急﹐據髙岡﹐使其兵三五作隊。自上射鄕兵﹐皆應弦而倒。南翔兵最先登﹐矢傷一人﹐卽返旆。石岡踵之﹐亦卻走。獨王莊首令都司許龍﹐率先赴敵﹐戰頗力。頃之﹐中流矢死﹝龍字云美﹐勇健有膽略。嘗從史閣部於揚州﹐感其知遇﹐恨不從死﹐誓得一當以報之﹞。我軍幾潰﹐而外岡婁塘兵﹐接戰甚力。二十三都素稱盜藪﹐其人皆輕捷敢戰﹐斬殺甚多。時漏下三鼓﹐諸兵蜂擁而前﹐競舉火燒得勝船。成棟自下維揚﹑金陵﹑昆陵﹑京口諸處﹐所獲精金﹑美珠﹑名劍﹑寶刀無數﹐悉付一炬。其未及毀者﹐盡爲鄕兵取去。舟中多載婦女﹐悉被焚﹐其中一女最姝麗。呼曰﹕我翰林公女﹐家在揚州﹐被掠至此﹐幸救我。鄕兵皆曰﹕可躍入水。女哭曰﹕我足被鎖﹐不得脫。語未竟﹐烈火燒其身矣。煙焰蔽天﹐通紅數十里。天明始息﹐得勝乘夜東奔﹐狼狽得達。成棟聞變震驚﹐繞牀而走﹐終夜不寐。

十六日﹐成棟以精騎四十﹐奪路往太倉告急﹐不得達。成棟得土人朱甲父予爲鄕導﹐使騎兵隨之﹐至羅店﹐被圍﹐奮死突出﹐馳而西﹐過三官堂﹐殺一僧﹐有四騎失隊﹐鄕兵從馬后擊其佩刀﹐刀落﹐卽拾其刀連砍之﹐人馬俱斃。其二騎攢槊刺死。惟一騎苦戰脫﹐追及前騎。至時家墳﹐遇鄕兵﹐復馳而東。鄕兵急追﹐漸近羅店﹐鄕兵復大出﹐兩路夾攻﹐殺獲頗眾。諸騎窘﹐緊隨朱香自問道過蔡家橋﹐繞出鎭後﹐扶創而歸。將近月浦﹐復爲鄕兵截殺﹐落荒而走﹐望見吳淞城﹐猶大呼救我救我﹐及過丁家橋﹐人馬气息僅屬﹐一時僕地不起。成棟聞諸騎潰回﹐窘追無計﹐惟縱兵大掠。西至月浦﹑羅店﹐南至江灣鎭﹑楊家行﹐北至錢家樓﹑施家港﹐居人流徙略盡。是夕月食旣﹐時天無纖雲﹐色黑如漆﹔占曰﹕食盡無光﹐百姓死﹐城邑空。

十七日﹐羅店嚴詰姦細。斬吳淞人之爲成棟徵兵者﹐諸生嚴恪獻馘海師﹐授官遊擊將軍犒銀三十兩。薄暮﹐里人朱某﹑馬某﹑胡某等﹐歃血誓師。犬皆驚走升屋﹐人以爲凶兆云。南京通政使司左通政侯峒曾﹐遣其二子諸生元演﹑元潔入城﹐聚士民﹐圖爲城守計。都察院進士黃淳耀﹐亦偕弟諸生淵耀入城。

十八日﹐成棟攻破羅店﹐諸生唐景曜﹑唐培﹑朱霞死之。成棟悉銳攻羅店﹐屯兵馬橋﹐與鄕兵隔水語曰﹕棟等不過奉命守吳淞﹐與羅店初無仇釁。今假道歸婁東﹐幸諸君寬其一面。鄕兵支某﹑陸某等戟手罵曰﹕汝曹檻羊牢豕耳。莫作此想。成棟怒﹐率兵混戰﹐陰遣銳卒東渡練祁﹐西渡荻涇﹐繞出陣後。鄕兵潰﹐退屯來龍橋﹐接戰良久﹐大敗入鎭。時﹐日未出﹐居人方爲市﹐聞變﹐亟升屋﹐步兵亦升﹐東西馳逐﹐屋瓦亂飛。騎兵四面殺人﹐大呼唐秀才何在。百姓縛出者不殺。唐秀才﹐謂景曜也。初與朱甲爲鄰﹐甲助成棟﹐景曜面數其罪。復大書白牌﹐立馬橋南﹐諭成棟速返正。至是爲成棟所得﹐磔於市。廩生唐培﹐猶率兵巷戰。李兵銃箭並發﹐鄕兵大奔。培被獲﹐大罵臊羯狗安敢無狀。刃已在頸。尙呼豈有此理。語未絕﹐身首分矣。諸生朱霞﹑張小蓋﹐登屋鳴金﹐冀集眾復戰。李兵四集﹐身被數大創﹐墮河﹐呼號竟日﹐乃死。知朱某爲鄕兵首﹐恨之。於是朱家橋一帶﹐焚掠殆盡﹐男婦死者一千六百餘人﹐城中有須明徵者﹐爲眾所殺﹐並其家丁悉誅之。明徵素無行﹐爲鄕裏所擯﹐忽冠帶乘軒謁成棟﹐稱署嘉定營事守備﹐仍通誌葵﹐稱監紀推官﹐鬼迹狐蹤﹐莫可窮詰。俄以危言劫維熙﹐誑取官銀﹐招家丁六十餘人﹐悉衣錦綺。懸佩刀﹐威儀甚肅。時率之至安亭諸鎭﹐訪其凶豪﹐與造膝密語﹐他人莫得與聞。因揚言已遣人請各鄕鎭兵﹐分守諸要害。時城守頗嚴﹐所遣人至夜闌始返﹐時啟關納之﹐問鄕兵安在﹖漫應曰﹕縣主性慳。不肯發糧﹐已散去矣。眾共詰問﹐語極支離﹐始大疑之。十八日薄暮﹐城中競傳明徵家窩藏姦細﹐復私造都督府牌印﹐並冠帶盔甲數十副﹐謀盡殺滿士民﹐以媚成棟﹐俾代爲保奏﹐闔城驚擾。有頃﹐西關外擒獲姦細﹐嚴刑鞫之﹐供爲須黨﹐一時大嘩﹐莫辧其僞。明徵逃﹐眾共追逐至南關﹐就縛﹐步遲﹐卽用大梃擊脛﹐跳躑而前﹐至察院左﹐斬首刳腸斷四肢﹐分置各城門﹐捕其家丁﹐悉誅之﹐遠近震駭。

十九日﹐通政使司左侯峒曾入城﹐與士民分部巡守。淳耀等令元演作書﹐急趨其父峒曾入城﹐鄕兵亦列幟往迎。旣至﹐集眾公議﹐畫地而守。東門﹐峒曾爲主﹐其子元演﹑元潔及邑諸生朱元亮﹑龔孫玹﹑金吉士佐之。西門﹐淳耀爲主﹐其弟諸生淵耀佐之。南門﹐秀水教諭龔用圖﹑舉人張錫眉爲主﹐邑諸生夏云蛟﹑唐昌全等佐之。北門﹐亦峒曾爲主﹐太學生朱長祚﹑原任僉事唐咨禹佐之。處分已定﹐各帥眾上城巡邏﹐人士爭縛褲執刀以從﹐疁人情頗覺鼓舞。東﹑北二門﹐俱用大石壘斷街路﹐惟西﹑南二門﹐稍按時啟閉﹐仍用屋木亂石橫塞道塗﹐以遏兵鋒。二十二日﹐立挨門出丁法﹐分上中下三等﹐上戶出丁若干﹐衣糧自備﹐仍出銀若干﹐備客兵糧餉﹐並守城頭目燈燭之費。中戶出丁若干﹐衣糧自備。下戶止出一丁﹐分堞而守﹐每丁給錢日六十文﹐衣糧燈燭悉自備。城上分四隅﹐自某地起某地止﹐分屬各圖﹐每圖擇一人爲長﹐日入後﹐當事者親自巡歷﹐以稽勤惰。其大事專屬峒曾﹑淳耀處分。是日﹐一都鄕兵縛一投牒者至﹐稱爲間諜。鞫之﹐實志葵送書人﹐發函有吳門之虜﹐斬馘殆盡。杭州之虜貝勒云亡等語。

二十日﹐逐北令張維熙﹐推前任儒學訓導萬逵攝縣事﹐巡司兪尙徳充捕官。維熙爲人狡詐﹐兵起懼誅﹐詭結於眾﹐願棄逆效順﹐百姓信之﹐反與共事﹐及峒曾至﹐議首誅以徇﹐百姓固爲請命﹐乃僅逐之。百姓猶惜其去﹐力護之出境。

二十一日﹐獲太倉賊四人﹐梟於市。是日誌葵牌至云﹐卽日遣遊擊蔡喬督兵協剿。午後復有健兒四人﹐持志葵牌至。來文與前互異。嚴鞫之﹐供爲太倉賊浦嶂﹑浦嶠僞造。欲乘我不備﹐襲取我城。旣得實﹐立斬之。爾時聲气岌岌﹐人不自保。然恃侯黃望重﹐避難士民﹐扶老攜幼而歸﹐不絕於路。城上揚白旗﹐大書嘉定恢剿義師﹐柰兵餉兩絀﹐所伏惟城外鄕兵﹐諸鄕兵至是各保村落﹐不可復聚矣。仍遣人多賫名刺﹐凡在嘉定轄中﹐悉訪其拳勇少年﹐勢力能鼓眾者﹐惇請來前﹐備賓主禮﹐假以詞色﹐令各歸集眾。

因誡曰﹕勉之﹐人誰父母妻子﹐諸君能辦此﹐兼可自爲﹐匪獨爲人也。此輩驟蒙下交﹐皆驚喜﹐頗爲效力﹐皆斬木揭竿﹐擊金鼓集眾﹐鄕兵益盛。而是日石岡有鍾氏之禍﹐人言鍾益嘗在史閣部標下﹐領胖襖銀五千兩﹐揚州破﹐悉飽私橐﹐盍取爲義兵餉﹐競往攻之。勢如轟雷。父子兄弟死者五人﹐悉斷其頭﹐與明徵頭並懸城上。頃之﹐南翔鎭獲明徵妻子﹐斬割屠裂﹐一如明徵﹐而南翔復有李氏之禍。李氏自世廟以來﹐蟬聯不絕﹐其裔孫貢士李陟﹐年少有雋才﹐知名當世﹐就鎭中糾合義旅﹐號匡定軍﹐未就﹐裏兒忌之﹐聲言李氏潛通淸兵﹐因羣擁至門﹐陟與其族抗之等﹐自恃無他腸﹐對眾嫚罵自若﹐市人素畏李氏﹐恐事定後﹐陟等必正其罪﹐佯言搜得姦細﹐李氏無少長﹐皆殺之﹐投屍義冢﹐縱犬食其肉﹐慘酷備至。莫敢問。各路聞風競相盤詰﹐路人單行﹐稍涉疑似﹐卽縳去﹐亂槍戳死﹐棄屍河中。甚至一言忤意﹐白刃驟加﹐其人方欲置辯﹐身首已離。城內外殺人無算﹐窮鄕僻壤﹐自相仇殺﹐莫能禁止。時正亢旱﹐炎威逼人﹐道傍乞丐﹐爭挾毒投井中﹐以阨鄕兵﹐無遠不屆。事露﹐引頸受刃﹐卒無一言﹐民間鼎沸﹐凡橋道扼要處﹐皆設廠。晨夜共守﹐爾時𨿽五家之市﹐亦稱鄕兵﹐以無餉故﹐大率一至城下﹐卽絕迹不來。當事者懼﹐張榜四門﹐此後鄕兵來者﹐集護國﹑流光﹑皇慶﹑寺中﹐爲首一人﹐入城領餉﹐於是來者漸眾。

二十三日﹐擊敗北兵於北關﹐殺成棟弟﹐諸騎潰走。成棟使其弟統精騎數十﹐奪路往太倉﹐涕泣與決曰﹕我軍生死﹐在此一舉。汝不勝﹐勿復見我矣。諸騎一路搏戰﹐至北關﹐鄕兵大集﹐以漸逼入倉橋衖﹐兩路夾擊﹐將舉火焚之﹐諸騎窘﹐冒死突出﹐鄕兵合圍﹐殺獲五騎﹐余騎將過倉橋﹐城上急發大炮﹐連橋擊斷﹐殺三人﹑一馬。其一黃纛紅傘佩刀﹐被槍死路傍﹐蓋成棟弟也。從騎急下馬﹐割取首級﹐掛鞍後﹐馳而東﹐復返吳淞﹐哭於路曰﹕我等皆髙鎭勁兵﹐自隨邢太太降北﹐所過風靡﹐嘉定縣何物蠻子﹐未出十日﹐已損我副將六員矣。悲哉﹗有眾如此﹐使擇一二健者統之﹐是役也﹐與韓蘄王江中之戰﹐奚以異哉﹗旣無統攝﹐戰畢卽鳥獸散﹐郊外無一人往來﹐孤城蕩蕩﹐僅存一白旗﹐迎風招颭而已。因連走赫蹄﹐懇請志葵必星馳赴援。時﹐志葵自海入泖﹐與都督黃蜚﹐並建牙湖上。至是迫於勤請﹐止遣遊擊蔡喬率兵三百人來。尙未至﹐當事者驟聞兵到﹐甚喜﹐用白牌大署遊擊將軍蔡﹐率領精兵三十萬﹑鄕兵三十萬﹐刻日會剿云云。冀以聲動吳淞老營﹐使爲內應﹐發銀二十兩僅募一急足賫至吳淞﹐置境上﹐不知諜者早伏城中﹐虛實已先歸報﹐迨邏騎得牌入告﹐成棟等相顧而笑﹐得從容定計。

二十五日﹐峒曾以書幣迎蔡軍。旣至﹐其兵皆癃弱不振。又彊半皆市人子﹐不習戰陣﹐惟喬頗勇健﹐使鐵簡﹐重二十五斤﹐差似可用。其所攜火藥糧儲在舟中﹐求姑置城中﹐身自率兵營於城外。議者皆曰﹕宜許之﹐彼戰而勝﹐軍資在城﹐其心益固。不勝﹐畱以爲質﹐勢不敢棄我去。當事者猶豫不聽﹐遣人饋問﹐令泊舟南關外。

二十六日﹐北騎突至東關﹐蔡喬與戰不利﹐引兵去。是日五更時候﹐方市羊豕以備祭旗。辰刻將於東關外安營﹐次第引舟前。成棟遣諸將銜枚疾走﹐已嚴陣以待﹐蔡兵猝遇﹐不知所措﹐多赴水奔逃。喬在舟中聞變﹐驚起﹐持鐵簡﹐躍登岸﹐步行衝陣﹐頗有殺傷﹐奪一馬乘之﹐孤身獨戰﹐城中惟守陴而視﹐莫敢救者。喬血戰良久﹐力盡幾陷﹐東關徐福躍馬深入﹐奪之以去﹐喬復與福奮力衝殺﹐以救餘軍之陷敵者。鄕兵聞喬敗﹐始垂首气喪﹐不能復振矣。頃之﹐北兵十餘騎薄城﹐城上連發大炮﹐傷二人﹐遂引去﹐過新涇鎭﹐縱火焚屋﹐雞犬悉盡。至吳淞﹐分遣步兵於月浦﹑楊家行等處﹐捉人剃頭髮﹐剃畢﹐輒雲從我破嘉定﹐財物任汝取之。吳淞老營﹐業已歸順﹐復沿村擄彊壯益之﹐兵勢大振。

二十九日﹐成棟悉兵過嘉定﹐入婁塘。當事者懸十金﹐募人渡濠焚倉橋一帶民居。成棟至婁塘﹐紮營磚橋﹐鄕兵豫於鎭之東偏﹐駕木爲髙臺﹐用作偵探﹐出弓箭手二十餘人﹐立宣家墳﹐鄕兵環聚左右。成棟使騎兵分左右翼﹐自將中軍﹐衝殺而前﹐鄕兵力戰﹐以步騎不敵﹐死者過半。會日暮﹐成棟吹螺收兵﹐入村落大殺﹐取其雞豚﹐夜縱酒不輟。各村鎭猶傳淸兵自吳淞來﹐一路爲鄕兵截殺﹐所存不過數十騎。今力竭勢窮﹐願獻精金百鎰﹐買路婁東矣。未幾﹐又傳二十三都鄕兵﹐夜負豆葉一大捆於背﹐侗北兵睡熟﹐入其營﹐誘致羣馬﹐驅之以南﹐騎兵恐獲罪﹐逃逸者過半矣。諸鄕兵爭裹漧糧﹐礪兵刃而來。當事者下令﹐諸鄕勇能鼓眾赴敵者﹐每人先給白布二疋﹐仍每日各頒折餉一錢﹐有能得北兵首級者﹐每顆給銀十兩。

七月初一日庚戌﹐追擊李成棟於婁塘﹐鄕兵會者十餘萬人。成棟分騎力戰﹐鄕兵皆潰﹐遂屠婁塘﹐與太倉合。時﹐會兵磚橋東﹐不下十餘萬人﹐柰諸鄕兵本村農烏合﹐推排擠塞﹐紛呶如聚蚊﹐多適爲累。北兵每戰必分左右翼﹐鄕兵不識陣勢﹐名爲蟹螯陣﹐惟望前奔﹐初不分兵救應。是日成棟重鎧押陣﹐北兵爭爲盡力﹐每發騎挑戰﹐不過十許人﹐皆散散落落﹐不集一處。諸鄕兵遙見兵出﹐擁擠益甚﹐手臂相磨﹐軋軋作聲﹐杭家村安亭鎭﹐一小聚落也﹐亦集眾赴戰﹐獨揭一紅旗﹐諸鄕兵因言紅旗者﹐宜作先鋒﹐執旗者杭文若也。其人少年蜂气﹐猝然突出﹐鄰人毛玉佩翼之﹐揮斬馬刀﹐直前亂砍﹐殺騎兵二人。戰良久﹐復殺一人﹐將奪其馬﹐北兵攢槊刺之。玉佩﹑文若﹐並死於陣。北兵大聲喊殺﹐與鄕兵相紛拏﹐勝敗未決﹐後隊見北兵馳騎﹐出陣後﹐先奔西門﹐諸生徐文蔚﹐率鄕兵馮滿﹑許臣等﹐猶奮死血戰﹐大呼並力﹐卒無應者。文蔚獨立不退﹐遂遇害。其餘乃曳兵反走。北兵乘勢崩之﹐飄忽震蕩﹐如風雨驟至。走者不知所爲﹐相蹈襲而死。抉眼流腸﹐不計其數。前阻大河﹐欲退無路﹐殘兵競投戈赴水。時正溽暑﹐數暴雨﹐河水驟漲﹐浮胔亂下﹐一望無際。成棟大陳兵仗﹐踞鄕兵所駕髙臺﹐麾兵入鎭﹐肆行屠戮積屍如山。擄獲婦女無算﹐選姝麗數十人﹐置宣氏宅﹐分部括取金帛﹐滿載往太倉。城中猶訛傳我兵大捷﹐戶派煮酒飯若干﹐以犒勝兵。頃之﹐聞敗震驚﹐乃悉括城中老幼﹐驅使上城﹐連日夜莫敢交睫。於西南北荒落處﹐各設層臺一座﹐集眾守之。因所獲姦細﹐藏詩謎於衣領﹐有「女墻無樹不棲鸞」之句﹐疑於此處有內應也。是日東關外﹐傳入成棟榜文。有「開門降﹐誓不殺人」之語。峒曾﹑淳耀等﹐素重名節﹐以死自誓﹐得榜大怒﹐卻之不視。急遣人焚沿城一帶民房﹐煙焰漲天﹐累日夜不熄。當事者於赤日中﹐督促民夫﹐搬運磚石置城上﹐饑疲觸暑﹐僕者相望﹐莫敢暫休。視城外一望曠蕩﹐鄕民無一人至者。每近黃昏﹐風色慘淡﹐鬼聲啾啾﹐峒曾等皆掩泣相視﹐自知必死矣。淸兵至太倉﹐解甲韜戈﹐寂然不動。

初三日壬子﹐成棟大舉攻城﹐城中悉力禦之。會同太倉兵﹐擁大眾至﹐盡銳攻城﹐炮聲轟轟不絕。守城百姓﹐股栗色變﹐當事者懼﹐分投慰勉曰﹕吾與汝曹室家父子盡在是﹐少有蹉跌﹐疁中十萬戶同盡矣。百姓哭應曰﹕諾。復懸重賞﹐募人冒死渡濠﹐並焚西關外河南北一帶民房﹐無敢應者。先是錢令去時﹐開庫盡給羣胥﹐軍器火藥﹐惟人所取。四門城樓髙鐍甚堅﹐尙有存者﹐鄕兵至﹐乃悉發用。至是徒手應敵而已。嘉定本土城。嘉隆間倭奴屢攻﹐不能克。自邑令楊旦築磚城﹐最稱完固。北兵發大炮衝之﹐頹落不過數升﹐人多舁板扉﹐置東北城下﹐以禦矢石。數十人伏其下﹐穿大穴﹐腰間各系長繩﹐有死者﹐卽牽去。復用壯丁補之。穴垂透﹐城中急用金汁灰瓶﹐盡力防禦﹐陷處下巨木塞之。北兵乃佯攻東關﹐潛師至北門﹐欲從水竇入﹐城中復連下大石﹐不能克。是夕有赤气起北方﹐俄變成黑﹐其長亙天﹐守陴者喧傳有神人﹐被髮伏劍立馬雲霧中﹐皆曰玄武神也。望空羅拜。曰﹕神助我﹐我屬無患矣。然下瞰城下兵益眾﹐攻益力﹐舉炮益繁﹐終夜震撼。地裂天崩﹐炮硝鉛屑﹐落城中屋上﹐簌簌如雨。嬰兒婦女﹐狼奔鼠竄﹐𨿽至苦窮﹐必以一簪一珥系肘間﹐曰此買命錢也。

初四日癸丑﹐城陷﹐左通政侯峒曾﹑進士黃淳耀﹑教諭龔用圖﹑舉人張錫眉等皆死之。成棟進兵﹐屠其城。五更大雨﹐守城百姓﹐露立三晝夜﹐兩眼浥爛﹐已瞢騰欲僕﹐復遇暴雨﹐舉體沾濕﹐兼之飲食盡絕﹐不能自支。於是漸有去者﹐峒曾父子﹐與諸孝廉靑衿﹐悉仗劍立雨中﹐見守城者將散﹐大驚﹐分投勸止﹐然不能禁矣。北兵攻愈急﹐多舉云梯衝城﹐一將以大桌覆其首﹐躡梯而上﹐勢如飛鳥。城上磚石如雨﹐悉中桌上﹐一躍而登﹐遂斧斷東關﹐縱兵大入。峒曾猶坐城樓﹐指麾自若。二子侍﹐遽呼曰﹕事急矣﹐何以爲計﹖答曰﹕有死而已﹐復何言﹔語未絕﹐見守陴者奔過﹐大呼城破。峒曾急麾二子去﹐不從。大聲訶之﹐走數步﹐復還。峒曾怒叱曰﹕我死﹐分也。祖母在﹐若輩應代我奉事﹐戀我何爲﹖二子慟哭而去﹐至孩兒橋﹐皆被殺。峒曾倉卒投淵﹐爲馬兵引出﹐斬之。競奪其首獻成棟。梟示西門一日﹐復懸峒曾門左旗竿上﹐大署倡亂逆賊侯峒曾首級示眾越三日﹐北兵棄城去。偶懸絕﹐墮地﹐眼鼻已潰﹐須髮猶赫然可辧。大學生朱之熙遇之﹐亟捧歸﹐篋送廠頭裏﹐覓屍身不得。其僕哭於路曰﹕老爺殉難時﹐下體著黃紗褲﹐用綠絲帶結襪﹐有童子知之﹐指其處﹐驗之良是。得就木。若有神助云。方城破時﹐西門尙未有兵﹐城中男婦悉西走﹐街道俱爲亂石阻塞﹐困頓顚躓﹐僅乃得達。號哭求啟關﹐淳耀堅握鎖鑰不聽。俄聞城破﹐方聽啟關。城門爲巨石堵塞﹐容一人往來﹐然鼠竄而出者﹐尙數千百人。及淸兵至﹐悉從屋上奔馳﹐通行無礙﹐難民在下者﹐反阻絕不得路﹐悉投河死﹐水爲不流。淳耀兄弟﹐知事不可爲﹐方下城時﹐大雨濘泥不能行。淵耀自控一馬至﹐趣淳耀急乘騎﹐親爲執鞚﹐至中途力竭﹐有王姓者翼之行﹐得抵南庵。平日與其友陳俶讀書處也主僧無等尙在﹐獻茶﹐啜茶畢﹐索紙筆﹐謂主僧曰﹕大師急避﹐予兄弟卽此別矣。遂鍵戶﹐禮佛﹐取筆大書云﹕大明進士黃淳耀﹐以弘光元年七月四日﹐自裁於西城僧捨。嗚呼﹗進不能宣力皇朝﹐退不能潔身自隱﹐讀書寡益﹐學道無成﹐耿耿不沒﹐此心而已。異日夷氛復靖﹐中華士庶﹐再見天日﹐論其世者﹐尙知予心。書罷﹐復再拜﹐顧視淵耀﹐已赫然梁間矣。淳耀仰屋而嘆﹐遂縊其左。初﹐淳耀精心理學﹐於書無所不窺﹐著述甚富﹐旣連掇巍科﹐布衣徒步﹐不異秀才。時嚴敕家人﹐勿與外事﹐居常鬱鬱﹐恨所志不遂。自聞國變﹐益復無聊﹐淵耀每譬解之。一日。淵耀自外入﹐見幼弟戲於庭﹐撫其首泣曰﹕六郎﹐汝豎子﹐何無知﹖時事至此﹐汝大兄必死﹐卽我不忍獨生﹐汝將來不知流落何所﹐尙爾嬉笑耶﹗時淸兵未至﹐家人皆詫爲不祥。

至是其言果驗云。張孝廉錫眉﹐聞城破﹐謂其友曰﹕宜速死﹗答曰﹕城破之由﹐不關吾輩﹐空死何爲﹗君若獨斷於心﹐無所不可。錫眉歸﹐先驅其妾入水﹐作絕命詞。大書於褲曰﹕我生不辰﹐僑居玆裏﹐路遠宗親﹐邈隔同气﹐與城俱亡﹐死亦爲義。舉家殉之﹐惜非其地。後之君子﹐不我遐棄。遂自溺。龔教諭用圓抱其兄諸生用廣大慟﹐相謂曰﹕我祖父淸節自矢﹐已歷三世﹐今日之事﹐若苟且圖存何以見祖宗於地下耶﹖因共溺。兩屍浮出水面﹐猶握手不解。共弟諸生用厚﹐攜妻子出避﹐尋自溺。蓋一門俱盡云。時﹐守城諸公皆死義﹐惟唐咨禹未卽引決﹐爲北兵所獲﹐脇取金帛無算﹐方釋。至初六日﹐復遇他兵﹐所求不遂﹐亂槍戳死。蓋城之初破﹐在東門城樓第一鋪﹐成棟尙在城外小武當廟中﹐辰刻乃開門入﹐下令屠城約聞一炮﹐卽封刀。時日晷正長﹐日入後﹐始發炮﹐兵丁遂得肆其殺掠﹐家至戶到﹐𨿽小街僻巷﹐無不窮搜﹐甚至亂葦叢棘中﹐必用槍亂攪﹐知無人﹐然後已。每遇一人﹐輒呼蠻子獻寶﹐其人悉取腰纏奉之﹐滿意﹐方釋去。遇他兵﹐脇取如前﹐所獻不多﹐輒斫一二刀。至物盡﹐則殺。故僵屍滿路﹐皆傷痕徧體。此屢斫使然﹐非一人所致也。初斫一刀﹐大呼都督爺饒命。至第二刀﹐其聲漸微﹐已後𨿽亂砍﹐寂然不動﹐刀聲砉砉然﹐達於遠邇。迄命之聲﹐嘈雜如市。所殺不可數計。其懸梁者﹐投井者﹐斷肢者﹐血面者﹐被砍未死﹑手足猶動者﹐狼藉路旁﹐彌望皆是。投河死者﹐亦不下數千百人。三日後﹐自西時至葛隆鎭﹐浮胔滿河﹐舟行無下篙處。白膏浮於水面﹐岔起數分﹐婦女寢陋者﹐一見輒殺。大家閨秀﹐及民間婦有美色者。擄入民居﹐白晝當眾奸淫﹐恬不知愧。俗雅重婦節﹐其慘死者無數。然亂軍中姓氏不傳矣。

初六日乙卯﹐成棟還兵太倉。成棟拘集民船﹐裝載金帛子女﹐及牛馬羊豕等物﹐三百餘艘而去。器物木棉﹐悉委棄不取﹝是日北兵破昆山﹐副總兵王佐才﹑參將陳宏勛及貢士朱集璜﹑文學陶瑛等死之。北兵屠其城﹞。初十日後﹐士民幸脫者﹐始絡繹入城。但見室家零落﹐閭井蕭條﹐無不放聲大哭。

十四日﹐城內外喧傳左良玉已復南都﹐成棟等俱遁歸揚州。或云北兵悉輦金寶﹐置髙郵州﹐俟秋髙﹐復謀大舉。今昆山𨿽被屠﹐北兵業已散解﹐爾時人心搖搖﹐日聚街頭﹐聽不根語﹐莫敢寧居。

二十三日﹐江東人遊擊朱瑛﹐率兵五十人入縣﹐督百姓守城。諸生張有光﹐自郡歸﹐從眾薙發﹐過察院﹐見門啟﹐因入閒觀。瑛立使人縛之。叱使北面跪。訴其罪﹐戮之於市。民間競傳大明兵卽日至﹐葛隆﹑馬陸等鎭﹐鄕兵復聚﹐遇薙發者﹐輒殺﹐互相煽動﹐賊殺不辜﹐不可勝計。遠近聞風﹐護發益固。有徐貞甫者﹐吳淞諸生徐鳴鹿之子也﹐夤緣爲成棟中軍。署陸營把總事﹐嘉定破﹐每兵一名﹐勒令紬衣五領﹐銅錫器五件。積貲巨萬﹐以剃頭爲名﹐日去行劫。割人手﹐食人心肝﹐以百計﹐𨿽遇親戚朋友﹐無所擇。里人見之﹐如羅剎夜叉。其父鳴鹿﹐素長厚﹐每聞貞甫殺人﹐輒仰天大號﹐我與孽畜﹐世爲嘉定﹑吳淞人﹐安忍慘殺土著﹐皇天皇天﹐何以全不開眼。貞甫怒﹐毒害彌甚﹐與朱香﹑曹壽﹑趙五﹑哈伯章等﹐分部殺掠﹐數十里內﹐艸土朱殷﹝後一年﹐徐貞甫欲邀功﹐以舟師過定海﹐爲所擒﹞。是時﹐城中無主﹐血肉狼藉﹐惟三四僧人﹐於被焚處﹐搬敗屋木﹐聚屍焚之﹐炊煙斷絕。忽太倉浦嶠率兵至﹐有郭玄者﹐街市細民也﹐不勝憤﹐登城面數之曰﹕浦六﹐我嘉定﹐與太倉一水之隔﹐嘉定被屠﹐未出數日﹐汝縱人面獸心﹐不念桑梓﹐亦須念汝祖宗﹔先朝臣子﹐曾受國恩﹐汝乃公然來作賊﹐戕殺本鄕﹐剝取煨燼﹐狗鼠不食汝余汝。速去﹐不去將戮汝。嶠神气沮喪﹐無以答﹐因掩面反走。歸告成棟曰﹕疁民恃其囂頑﹐將復叛矣。成棟怒。

二十四日﹐遣範國昌等率兵至葛隆鎭﹐屯織女廟前。本鎭鄕兵首劉敖﹑王憲等﹐集眾得千餘人﹐椎牛共盟﹐誓不反顧。因會同外崗鎭鄕兵﹐紮營薛市門橋﹐吹角鳴鑼﹐連發大炮﹐挺刃奮呼﹐乘銳疾戰。北兵少卻。鄕兵奮死急追﹐且戰且行﹐有淸將一人﹐失其姓名﹐身長八尺餘﹐面色如鐵﹐乘馬押陣﹐偶失隊﹐鄕兵朱六﹐於道傍登混邊﹐北將單騎過其前﹐不意中突出抱之﹐同墮河中。北將倉卒拔刀﹐未及出槊﹐朱六用兩手緊束之﹐疾呼求救﹐鄕兵聞呼聲甚迫﹐亟返視﹐見朱六正與北將相搏﹐濺水如濤山浪屋﹐大笑。爭下水擒之﹐立刻梟斬﹐首級奇大﹐幾如五升碗。復鼓眾急追﹐及於南馬頭﹐殺北兵合七十二人﹐鄕兵歡聲動地﹐以爲此後不敢正眼窺葛隆鎭矣﹐遂稍稍解散。

二十六日五更﹐北兵大至﹐鄕兵未集﹐惟孫少溪父子四人﹐守南橋小溪﹐被殺。北兵入鎭﹐居人尙未起﹐肆行屠戮﹐流血沒踝﹐乘勝屠外崗鎭﹝是日松江嘉興俱不守。嘉興前吏部尙書徐石麟�之﹞。

二十七日﹐太倉賊浦嶂以土兵入縣﹐再屠其城。城內外死者無算。葛隆一鎭已破﹐道路無梗﹐且疁民初被屠﹐𨿽有存者﹐勢不敢抗。若不剿絕﹐無以警後。嶂因力勸成棟再屠嘉定。是日逢嶂者﹐髫齔不畱。嶂旣據縣治作令﹐自念本婁東人﹐與疁相距﹐不踰四十里。於疁人士素通聲气﹐非刑殺無以振威。於是廩生宣衷恂﹐以畱髮故﹐梟首東門。廩生婁復聞﹐嶂友也﹐於南門外被縛﹐尙呼嶂字曰﹕浦君屏﹐我好友。倘釋我﹐當厚相報。語未脫口﹐並其妻子及姊及外甥悉斬首﹐棄屍石岡墳側義冢中。婁氏之族俱絕﹐遺民重足而立﹐嶂乃安意肆志﹐每日發兵入村落打糧﹐淫殺無度。鄕曲男女﹐悉用亂艸蒙頭﹐伏於水中﹐以避其害。蓋數十里內無寧居者。嶂晝夜與兵丁共分財物﹐並括取民間美色。及幾榻屏障等物﹐滿載歸婁東。於是疁中貧富悉盡﹐非數十年休養生息﹐未易頓蘇。後有君子﹐欲培養疁民﹐嶂之罪可勝誅哉﹗

八月十六日﹐吳淞百戶吳之蕃﹐以靑浦義兵討吳淞從逆者﹐不克﹐死之。初﹐成棟至吳淞﹐百戶哈伯章﹐首獻軍器火藥﹐三科武舉馮嘉猷﹐獻沿海地形及攻圍守禦之法。叩頭求用。成棟皆署爲兵官﹐舍人旗鼓中軍官徐貞甫等慕之﹐爭爲成棟出死力。百戶吳之蕃者﹐吳斗南之長子﹔斗南於先朝﹐奉命討賊死事﹐之蕃襲爵﹐其人義士﹐以父歿於王事。自謂忠孝之門﹐聞千百戶悉降﹐忿發﹐怒曰﹕奴輩皆世爵﹐忍作此事﹐若大明得汝﹐定當抉汝眼﹐潰汝腹﹐抽汝筋﹐鑿汝骨﹐汝今日且莫喜也。嘉猷等聞之﹐銜恨切骨﹐之蕃奔崇明﹐歸義陽王﹐見兵力弱﹐事必無成。走江東﹐糾集義旅﹐合兵得四千人﹐船百餘號﹐悉兵至吳淞﹐於胡巷橋登岸。是時嘉猷署吳淞總鎭事﹐聞報﹐急聚老營兵﹐涕泣謂曰﹕汝曹聞之蕃前日語耶﹖猝有不利﹐我與汝皆碎骨矣。老營兵業已髮剃﹐聞嘉猷言﹐皆踴躍用命﹐潛遣人蕃舟。之蕃兵皆烏合﹐見火起﹐懼無歸路﹐一時潰散。之蕃連殺數人﹐不能定。呼天哭曰﹕我父子並死王事﹐分也。所恨心力殫盡﹐得起義師﹐未戰而潰﹐我目勿瞑矣。於是挺槍欲赴鬥死。土人汪三素與相識﹐以好言誘之蕃﹐陰謀竄取。之蕃素伉直﹐坦然不疑。與同行﹐至水傍﹐汪三忽擠之﹐之蕃墮水﹐遂爲三所擒。嘉猷兵呼之蕃﹐及其父祖名﹐大罵﹐以所得首級懸其項﹐困辱萬端。嘉猷罵曰﹕汝一介小人﹐何足指數﹗輒敢作此事。之蕃瞋目罵曰﹕我朝廷世臣﹐父子忠節﹐汝曹﹐狗彘所不食﹐何敢以面目向人﹖徐貞甫等從旁以穢物塞其口﹐至死罵聲不絕。北兵在吳淞者﹐反爲垂涕曰﹕好漢﹗好漢云﹗自之蕃死後﹐遠近始薙發﹐稱大淸順民矣。是役也﹐城內外死者﹐約凡二萬餘人。縉紳死者﹐四人。候峒曾以自溺死﹐黃淳耀以自縊死﹐龔用圓以自溺死﹔惟唐咨禹以遇兵死。孝廉死者二人﹐張錫眉以自溺死﹐傅凝之以從軍泖湖死。貢元死者一人﹐王雲程以罵賊死。太學死者二人﹐朱長祚以遇兵死﹐金徳遇兵手執家訓死。諸生死者七十八人。唐培﹑唐景曜﹑朱霞﹑徐文蔚﹐俱以戰死。侯元演﹑侯元潔﹐以從父死。夏云蛟以堅臥不屈死。吳躍以夫婦罵賊死。潘大倫以舉火焚家﹐縱飲自溺死。龔用廣﹑龔用厚﹑陳師文﹐以自溺死。李杭之﹑李昂﹐以家禍死。朱元亮﹑龔孫玹﹑唐昌全﹑王蘭先﹑朱衮﹑趙維賢﹑陶恕﹑孫和京﹑金堪士﹑婁復聞﹑龔元彬﹑宣衷恂等﹐俱以遇兵死。金吉士以痛哭死。其餘俱以遇兵死﹐或自溺死。其時孝子慈孫﹐貞夫烈婦﹐才子佳人﹐橫罹鋒鏑﹐尙不可勝紀。謂非設縣以來﹐絕無僅有之異變也哉﹗

予目擊冤酷﹐不忍無紀事。非灼見親知﹐不敢增飾一語。間涉風聞﹐亦必博訪耆舊﹐眾口相符﹐然後敢筆之於簡。後有弔古之士﹐哭冤魂於酸風苦月之下者﹐庶幾得以考信也夫﹗

是書爲朱子素所著﹐按其實﹐一見明季稗史嘉定屠城紀略﹐一見荊駝逸史東塘日札﹐大致相同。顧朱子素系明季人﹐目擊兵燹屠掠情形﹐慨乎言之﹐如稗史﹑逸史所刊﹐或稱淸帥﹐或稱大淸﹐名義似系尊王﹐殊非著者口吻。且時日略有參差﹐或經後人刪攺及傳抄之誤。是本系出舊抄﹐起於弘光紀元﹐中間逐日記載較詳。於當時人名氏裏居復加雙行小注﹐並直書北兵淫掠屠戮之慘狀﹐無所忌諱﹐確系野史體裁。今旣得此祕本﹐敢不付梓以廣流傳﹐俾前人著述不致湮沒也。

