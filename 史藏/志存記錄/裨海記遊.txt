裨海紀遊

裨海紀遊卷上裨海紀遊卷中裨海紀遊卷下鄭氏逸事番境補遺海上紀略

裨海紀遊卷上

余自辛未春入閩﹐由建寧﹑延津以迄榕城﹔初秋﹐又自榕城歷興﹑泉至漳郡之石馬﹔未幾﹐又之漳浦﹑海澄﹑龍巖﹑寧洋諸屬邑曁各沿海村落﹐還至石馬﹔又以扁舟渡廈門﹐五日而返。壬申。再返榕城﹐畱居司馬王君仲千署中。蓋八閩之轍迹已歷六矣。逮癸酉秋﹐有泰寧之役﹐維舟邵武城下﹐信宿而返。其明年又之汀之武平﹐由延津溯流而上﹐登鐵巖之髙﹐涉九■﹝石龍﹞之險﹔半歲之間﹐往返四過﹐凡山川幽窅之區﹐罔不足歷而目覽焉。於是八閩遊徧矣。

我朝聲施遠被﹐僞鄭歸誠﹔臺灣遠在東海外﹐自洪荒迄今﹐未聞與中國通一譯之貢者﹐乃遂郡縣其地﹐設官分職﹐輸賦貢金﹐■﹝舟宗﹞帆往來﹐絡繹海上﹐增八閩而九﹐甚盛事也。余性耽遠遊﹐不避阻險﹐常謂臺灣已入版圖﹐乃不得一覽其槪﹐以爲未慊。會丙子冬﹐榕城藥庫災﹐毀硝磺火藥五十餘萬無纖介遺。有旨責償典守者﹐而臺灣之雞籠﹑淡水﹐實產石硫磺﹐將往采之。余欣然笑曰﹕『吾事濟矣』。丁丑春王﹐遂戒裝行﹐同人言子聖平右陶﹑裘子紹衣﹑胡子愼履﹑何子襄臣﹑陳子子蔚﹑表弟趙履尊﹑表侄周在魯﹐皆握手鄭重。有僕役徐文﹑餘興﹑龍徳喜請從﹔郊送者曹子呂陽﹔同行者王君云森也。

二十四日﹐午刻﹐出南門﹔至大橋﹐會雨﹐畱宿呂陽邸捨。

二十五日﹐天稍霽﹐行三十里﹐渡烏龍江﹐宿霧初收﹐江光如練﹔望海口羅星塔影﹐如一鍼倒懸水中﹐因賦絕句﹕『浩蕩江波日夜流﹐遙看五虎瞰山頭﹔海門一望三千里﹐只有羅星一塔浮』。晚至坊口﹐晤石君某﹑董君贊侯﹔董君爲諸羅令長子﹐石爲董君渭陽﹐遂訂偕行。

二十六日﹐度相思嶺﹔憶余自入閩﹐已六過此嶺﹐年來齒髮益衰﹐憮然興感﹐賦詩曰﹕『閩中七載作勞人﹐六染相思嶺上塵﹔獨有蒼蒼雙鬢色﹐經過一度一回新』。晚宿漁溪。

二十七日﹐曉行﹐肩輿在晨光薄靄中﹐村民攜犁牽犢﹐往來隴上。余買山無日﹐不勝慨然﹗賦詩曰﹕『山色曉逾潔﹐溪聲靜自流﹔人言隔隴阪﹐犬吠出村陬﹔細雨沾衣濕﹐輕寒動客愁﹔白雲眞可羨﹐舒捲在峯頭』。午刻至浦尾﹐輿夫以肩輿置小舟中﹐余𨿽乘舟﹐實坐輿上。舟人持竹篙挽舟在岸上行﹐舟去甚疾。岸上撐船﹐舟中乘轎﹐一時兩奇事﹐僅見於此。岸旁多老榕﹐根株盤結﹐離奇萬態﹐有十餘樹排聯半里而仍屬一株者。余嘗維舟其下﹐至今念之﹐愛其榮茂如昔﹐爲賦詩曰﹕『榕陰垂一畝﹐斤斧慨無施﹔臃腫多駢幹﹐■﹝虫連﹞蜷盡附枝﹔風霜經飽歷﹐歲月自榮滋。相見長如此﹐曾無凋落時』﹖再過涵頭﹐煙火萬家﹐亦一大村落。憶余辛未過此﹐噉荔甚佳﹐流連信宿而去﹔今又六年矣﹗晚宿興化郡。

二十八日﹐行莆陽道中﹔早麥已秀﹐風過成麥浪﹐蓋四月時令也。嶺南春早﹐於此可見。賦詩曰﹕『曉起籃輿逐隊行﹐今朝差喜得春晴﹔翻畦早麥初成穗﹐遶徑寒流自有聲﹔隴阪云移靑嶂合﹐郊原風蹴綠波平。年來已識躬耕樂﹐何事勞勞又遠徵』﹖

二十九日﹐渡洛陽橋﹐至泉郡。值陸師提督吳公英以詰朝蒞任﹐五營兵將兜鍪櫜鞬﹐臨郊列伍以迎﹔而子衿亦傾城爭出﹐趨蹌恐後。因賦所見﹕『百里金戈競路斜﹐紛紛鐵騎亂如麻﹔無端呫嗶咿唔者﹐也曳藍袍候使車』。晚宿郡城。

二月朔日﹐宿沙溪。

初二日﹐行四十里﹐至劉五店﹐卽五通渡也。渡實支海﹐廣十餘里。登舟﹐羣風驟至﹐巨浪如山﹐帆掠水三尺﹐傾斜欲覆﹐浪入舟中﹐衣冠盡濕。抵岸卽廈門地﹐顧視日影﹐已墮崦嵫﹔復行三十里﹐抵水仙宮﹐漏下已二十刻。旅捨隘甚﹐無容足地﹐姑就和鳳宮神廟﹐坐以待曉。明日﹝初三日﹞﹐假水師裨將公署館焉。晤蕭山來子衛﹐爲余覓舟﹐爲渡海計。值大風不輟﹐聞萬石﹑虎溪二巖爲廈門山水之勝﹐拉石君﹑董君﹑王君往遊。至萬石巖﹐巨石林立﹐欹斜合沓﹐若連楹復室﹐而回環曲折﹐一徑可通﹐偪仄處﹐傴僂匍匐﹐俯首側體然後度﹔有時瀑流淙淙﹐橫拂肩袖間﹐其實在澗底石下行也。洞中宏敞﹐在石幾可憑﹐淸泉可濯。奴子陳肴核﹐歡飲竟日。抵暮﹐循舊路返。每值陡隘處﹐令一人當關﹐眾以猜枚鬥勝﹔勝者得斬關度﹐童子進酒飲不勝者﹐至前隘處易勝者守關﹐而令不勝者奪之。凡奪十七關始出洞﹐而新月一彎﹐已掛林杪矣。相共踏月歸﹐賦詩曰﹕『何年月黑風狂夜﹖吹落唅岈覆一溪﹔詩裏未經摩詰畫﹐袖中難倩米顚攜﹔云流石罅疑天近﹐瀑濺衣裙識洞低﹔盤礡不知春日永﹐欲尋歸路幾番迷』。

初四日﹐復偕訪虎溪巖。登其巓﹐巨石大可一二畝﹐髙十餘丈﹐圍圓似鼓﹔曲磴緣石旁可登﹐有巨石斜覆鼓上﹐壁立插漢﹐位置殊怪﹐不知造物何以設想﹐與萬石巖各擅其奇。賦詩曰﹕『絕頂多奇石﹐巑岏聚一叢﹔懸崖臨巨壑﹐疊嶂吼長風﹔屐折危欄轉﹐笻支曲磴通﹔扶桑遙在望﹐落日晚潮紅』。巖畔頹垣小徑﹐云是僞鄭公子錦捨﹑聰捨讀書處﹐惟有砌虫喞喞艸間。銅駝廢井﹐何地蔑有﹖祇爲遊人增慨。然萬石﹑虎溪二巖﹐巨石𨿽多﹐絕無峯巒峭態﹐小如拳﹑大如屋﹐率皆圓鈍椎魯物﹔卽有層疊而上者﹐望之亦累卵耳。廈門孤懸海中﹐周廣二三百里﹐步步皆山﹐巖石無小大﹐悉作卵形﹐亦山川情性然也。余以登陟致勞﹐腰疾復作﹐掖而後行者累日。

十六日﹐小瘥﹐風亦暫止﹐舟人促行﹐遂登舟。俄而急雨驟至﹐雨過﹐風復橫。海舶在巨浪中﹐搖曳震蕩﹐凡三晝夜無寧息。登舷望港口﹐左爲廈門支山﹐右爲海澄縣古浪嶼山﹐兩山對峙﹐蜿蜓入海﹔盡處有小山矗起中流﹐舟子言是大旦門﹐海舶出洋必由此。余曰﹕『詩不云乎「鳧鷖在亹」﹐疏曰「水流峽中﹐兩岸如門﹐謂之亹」。是大旦門與金門﹑廈門﹐悉應從亹﹐不當從門也』。若以形勢言﹐大旦門爲廈門門戶﹐金廈門又漳泉門戶矣。

十九日﹐風息波平。石君﹑董君皆至。方共敍三日闊﹐董君忽委頓﹐伏艎底大嘔。舟人伐鼓鳴鉦﹐揚帆起椗。約行二十里﹐抵向所見大旦門。有十二舶﹐皆依山泊宿。

二十日﹐無風﹐不能行。

二十一日﹐黎明﹐聞鉦鼓聲﹐披衣起視﹐已乘微風出大旦門。一望蒼茫﹐渺無涯涘﹐同泊十二舶參差並進。望舟左數十里外﹐有黃土坡﹐隱隱可見。凡自廈門往臺灣水道﹐當自乾趨巽﹐舟師忽轉舵指坎。比午﹐至黃土坡下椗。使從者問之﹐對曰﹕『舟無風不行﹐依此暫泊耳』。復問﹕『此何處』﹖曰﹕『遼羅﹐是金門支山』。蓋已去大旦門七八十里矣。視同行﹐僅得三舶﹐餘皆不復可見。頃之﹐有微風﹐復起椗行。比暮﹐視黃土坡猶未遠﹐以風力弱不勝帆也。始悟海洋泛舟﹐固畏風﹐又甚畏無風。大海無櫓搖棹撥理﹐千里萬里﹐祇藉一帆風耳。憶往歲榕城晤梁溪季君蓉洲﹐言自臺令旋省﹐至大洋中﹐風絕十有七日﹐舟不移尺寸﹐水平如鏡﹐視澈波底﹐有礁石可識﹔斯言誠然。旣暮﹐就寢。初更風漸作﹐寤聽舷間浪激聲甚厲﹐而艎中董君呻吟聲﹐若相和不輟。夜半﹐渡紅水溝。

二十二日﹐平旦﹐渡黑水溝。臺灣海道﹐惟黑水溝最險。自北流南﹐不知源出何所。海水正碧﹐溝水獨黑如墨﹐勢又稍窳﹐故謂之溝。廣約百里﹐湍流迅駛﹐時覺腥穢襲人。又有紅黑間道蛇及兩頭蛇繞船游泳﹐舟師以楮鏹投之﹐屏息惴惴﹐懼或順流而南﹐不知所之耳。紅水溝不甚險﹐人頗泄視之。然二溝俱在大洋中﹐風濤鼓蕩﹐而與綠水終古不淆﹐理亦難明。渡溝良久﹐聞鉦鼓作於舷間﹐舟師來告﹕『望見澎湖矣』。余登鷁尾髙處憑眺﹐祇覺天際微云﹐一抹如綫﹐徘徊四顧﹐天水欲連﹔一舟蕩漾﹐若纖埃在明鏡中。賦詩曰﹕『浩蕩孤帆入杳冥﹐碧空無際漾浮萍﹔風翻駭浪千山白﹐水接遙天一綫靑﹔回首中原飛野馬﹐揚舲萬里指晨星﹔扶搖乍徙非難事﹐莫訝莊生語不經』。頃之﹐視一抹如綫者﹐漸廣漸近矣。午刻﹐至澎湖之馬祖澳﹔相去僅十許丈﹐以風不順﹐帆數輾轉不得入澳。比入﹐已暮。

二十三日﹐乘三板登岸﹝三板卽腳船也。海舶大﹐不能近岸﹐凡欲往來﹐則乘三板﹔至欲開行﹐又拽上大船載之﹞。岸髙不越丈﹐浮沙沒骭﹐艸木不生﹔有水師裨將統兵二千人曁一巡檢司守之。澎湖凡六十四島澳﹐曰﹕南天嶼﹑艸嶼﹑西嶼坪﹑貓嶼﹑布袋澳﹑八罩山﹑東嶼坪﹑水垵尾﹑西吉﹑花嶼﹑鋤頭插﹑馬鞍嶼﹑東吉﹑將軍澳﹑布袋嶼﹑虎井嶼﹑船帆嶼﹑岑雞嶼﹑豬母落水﹑桶盤嶼﹑月眉後鼻﹑西嶼頭﹑風櫃尾﹑雞籠嶼﹑鐵綫灣﹑紅毛城﹑四角嶼﹑雙頭掛﹑暗澳﹑案山仔﹑林投仔﹑牛心嶼﹑■﹝虫戚﹞仔灣﹑天妃澳﹝有副將衙門﹞﹑鎖管港﹝有城﹞﹑銃城﹝有城﹞﹑巡檢司﹑小果葉﹑潭邊﹑■﹝虫間﹞仔灣﹑小池角﹑龍門港﹑大果葉﹑大池角﹑龜壁港﹑沙港底﹑中墩嶼﹑竹篙灣﹑鼎灣嶼﹑吼門﹑陽嶼﹑雁靖嶼﹑赤嵌仔﹑小門嶼﹑陰嶼﹑土地公嶼﹑椗鉤嶼﹑姑婆嶼﹑雞善嶼﹑籃飯嶼﹑島嶼﹑員貝嶼﹑吉貝嶼﹑墨嶼﹐悉斷續不相聯屬﹐彼此相望﹐在煙波縹緲間。遠者或不可見﹐近者亦非舟莫卽。澳有大小﹐居民有眾寡﹐然皆以海爲田﹐以魚爲糧﹔若需米榖﹐𨿽升斗必仰給臺郡﹐以沙磧不堪種植也。居人臨水爲室﹐潮至﹐輒入人室中﹐卽官署不免。頃之歸舟﹐有罟師鬻魚者﹐持巨蟹二枚﹐赤質白文﹐厥狀甚異﹐又鯊魚一尾﹐重可四五斤﹐猶活甚﹐余以付庖人﹐用佐午炊。庖人將剖魚﹐一小鯊從腹中躍出﹐剖之﹐乃更得六頭﹐以投水中﹐皆遊去﹐始信鯊魚胎生。申刻出港﹐泊澳外。舟人駕三板登岸﹐伋水畢﹐各謀晚餐。余獨坐舷際﹐時近初更﹐皎月未上﹐水波不動﹐星光滿天﹐與波底明星相映﹕上下二天﹐合成圓器。身處其中﹐遂覺宇宙皆空。露坐甚久﹐不忍就寢﹐偶成一律﹕『東望扶桑好問津﹐珠宮璇室俯爲鄰﹔波濤靜息魚龍夜﹐參斗橫陳海宇春﹔似向遙天飄一葉﹐還從明鏡渡纖塵。閒吟抱膝檣烏下﹐薄露泠然已濕茵』。少間﹐黑雲四布﹐星光盡掩。憶余友言君右陶言﹕『海上夜黑不見一物﹐則擊水以視』。一擊而水光飛濺﹐如明珠十斛﹐傾撒水面﹐晶光熒熒﹐良久始滅﹐亦奇觀矣﹗夜半微風徐動﹐舟師理舵欲發﹐余始就枕。

二十四日﹐晨起﹐視海水自深碧轉爲淡黑﹐回望澎湖諸島猶隱隱可見﹐頃之﹐漸沒入煙雲之外﹐前望臺灣諸山已在隱現間﹔更進﹐水變爲淡藍﹐轉而爲白﹐而臺郡山巒畢陳目前矣。迎岸皆淺沙﹐沙間多漁捨﹐時有小艇往來不絕。望鹿耳門﹐是兩岸沙角環合處﹔門廣里許﹐視之無甚奇險﹐門內轉大。有鎭道海防盤詰出入﹐舟人下椗候驗。久之﹐風大作﹐鼓浪如潮﹐蓋自渡洋以來所未見。念大洋中不知更作何狀﹐頗爲同行未至諸舶危之。旣驗﹐又迂回二三十里﹐至安平城下﹐復橫渡至赤嵌城﹐日已晡矣。蓋鹿耳門內浩瀚之勢﹐不異大海﹔其下實皆淺沙﹐若深水可行舟處﹐不過一綫﹐而又左右盤曲﹐非素熟水道者﹐不敢輕入﹐所以稱險。不然﹐旣入鹿耳﹐斜指東北﹐不過十里已達赤嵌﹐何必迂回乃爾﹖會風惡﹐仍畱宿舟中。

二十五日﹐買小舟登岸﹐近岸水益淺﹐小舟復不進﹐易牛車﹐從淺水中牽挽達岸﹐詣臺邑二尹蔣君所下榻。計自二十一日大旦門出洋以迄臺郡﹐凡越四晝夜。海洋無道裏可稽﹐惟計以更﹐分晝夜爲十更﹐向謂廈門至臺灣﹐水程十一更半﹕自大旦門七更至澎湖﹐自澎湖四更半至鹿耳門。風順則然﹔否則﹐十日行一更﹐未易期也。嘗聞海舶已抵鹿耳門﹐爲東風所逆﹐不得入﹐而門外鐵板沙又不可泊﹐勢必仍返澎湖﹔若遇月黑﹐莫辧澎湖島澳﹐又不得不重回廈門﹐以待天明者﹐往往有之矣。海上不得順風﹐寸尺爲艱。余念同行十二舶未至﹐蔣君職司出入﹐有籍可稽﹐日索閱之﹐同至者僅得半﹐余或遲三五日至七八日﹐最後一舟逾十日始至﹐友人僕在焉。訊其故﹐曰﹕『風也』。余曰﹕『同日同行﹐又同水道﹐何汝一舟獨異』﹖曰﹕『海風無定﹐亦不一例﹔常有兩舟並行﹐一變而此順彼逆﹐禍福攸分﹐此中似有鬼神司之﹐遑計遲速乎』﹖余以舟中累日震蕩頭涔涔然﹐𨿽憑幾倚榻﹐猶覺在波濤中。越二日﹐始謁客。晤太守靳公﹑司馬齊公﹑參軍尹君﹑諸羅令董君﹑鳳山令朱君。又因齊司馬晤友呂子鴻圖﹐握手甚慰。渠旣不意余之忽爲海外遊﹐以爲天降﹔余於異域得見故人﹐尢快。相過無虛日﹐較同客榕城日加密﹐揮毫﹑較射﹑雅歌﹑投壺﹐無所不有﹔暇則論議古今﹐賞奇析疑﹔復取臺灣郡誌﹐究其形勢﹐共相參考。蓋在八閩東南﹐隔海水千餘里﹐前代未嘗與中國通﹐中國人曾不知有此地﹐卽輿圖﹑一統志諸書﹐附載外夷甚悉﹐亦無臺灣之名﹔惟明會典「太監王三保赴西洋水程」有「赤嵌汲水」一語﹐又不詳赤嵌何地。獨澎湖於明時屬泉郡同安縣﹐漳泉人多聚漁於此﹐歲徵漁課若干。嘉隆間﹐琉球踞之。明人小視其地﹐棄而不問。若臺灣之曾屬琉球與否﹐俱無可考。臺之民﹐土著者是爲土番﹐言語不與中國通﹔況無文字﹐無由記說前代事。迨萬曆間﹐復爲荷蘭人所有﹝荷蘭卽今紅毛也﹞﹔建臺灣﹑赤嵌二城﹝臺灣城今呼安平城﹐赤嵌城今呼紅毛樓﹞﹐考其歲爲天啟元年。二城仿佛西洋人所畫屋室圖﹐周廣不過十畝﹐意在駕火炮﹐防守水口而已﹔非有埤堄闉闍﹐如中國城郭﹐以居人民者也。我朝定鼎﹐四方賓服﹐獨鄭成功阻守金廈門﹐屢煩徵討。鄭氏不安﹐又值京口敗歸﹐欲擇地爲休養計﹐始謀攻取臺灣﹐聯檣並進﹔紅毛嚴守大港﹝大港在鹿耳門之南﹐今已久淤﹐不通舟楫﹞﹐以鹿耳門沙淺港曲﹐故弛其守﹐欲誘致之。成功戰艦不得入大港﹐視鹿耳門不守﹐遂命進師﹔紅毛方幸其必敗﹐適海水驟漲三丈餘﹐鄭氏無復膠沙之患﹐急攻二城。紅毛大恐﹐與戰又不勝﹐請悉收其類去﹐時順治十六年八月也。成功之有臺灣﹐似有天助﹐於是更臺灣名承天府﹐設天興﹑萬年二州﹔又以廈門爲思明州﹐而自就臺灣城居焉。鄭氏所謂臺灣城﹐卽今安平城也﹐與今郡治隔一海港﹐東西相望約十里許﹐𨿽與鯤身連﹐實則臺灣外沙﹐前此紅毛與鄭氏皆身居之者﹔誠以海口爲重﹐而緩急於舟爲便耳。成功歿於康熙元年﹐子經繼立﹝經卽錦捨﹞。經紈絝子﹐無遠略﹐其下諸將多來歸者﹐朝廷悉以一宜畀之﹐由是歸誠者日益眾。康熙二十年﹐鄭經亡﹐子克塽繼﹔年甫十四﹐幼不諳國事﹐而總督姚公﹝啟聖﹞銳意圖剿﹐多設反間﹑間其用事諸人﹐人心離叛﹐無固志﹐遂與提督施公﹝烺﹞先後進討。康熙二十二年六月十六日﹐戰於澎湖﹔二十二日再戰﹐王師克捷﹐已入天妃澳。臺灣門戶旣失﹐鄭眾危懼﹐欲遷避呂宋﹐不果﹔蓋其下皆謂克塽孺子﹐不足謀國事﹐而歸誠反正﹐猶冀得天朝爵賞﹐遂定計降。有旨原其罪。十月﹐克塽率其族屬朝京師﹐封漢軍公。寧靖王朱﹝術桂﹞先依鄭成功﹐歷三世﹐近四十年﹔聞克塽降﹐爲詩曰﹕『流離來海外﹐止剩幾莖發﹔如今事畢矣﹐祖宗應容納』﹗與其二嬪同自經以殉。魯王世子輩安插河南。臺灣遂平。嗟乎﹗鄭成功年甫弱冠﹐招集新附﹐艸創廈門﹐復奪臺灣﹐繼以童孺守位﹐三世相承﹐卒能保有其地﹐以歸順朝廷﹐成功之才略信有過人者。況乎夜郎自大﹐生殺獨操﹐而仍奉永曆之紀元﹐恪守將軍之位號﹐奉明寧靖王﹑魯王世子禮不衰﹐皆其美行﹔以視吳﹑耿背恩僭號者﹐相去不有間耶﹖臺灣旣入版圖﹐攺僞承天府爲臺灣府﹐僞天興州爲諸羅縣﹐分僞萬年州爲臺灣﹑鳳山二縣﹔縣各一令一尉﹐臺灣縣附郭首邑﹐增置一丞﹐更設臺廈道轄焉。海外初辟﹐規模艸創﹐城郭未築﹐官署悉無垣墻﹐惟編竹爲籬﹐蔽內外而已。臺灣縣節府治﹐東西廣五十里﹐南北袤四十里﹐鎭﹑道﹑府﹑廳曁諸﹑鳳兩縣衙署﹑學宮﹐市廛及內地寄籍民居多隸焉。而澎湖諸島澳﹐亦在所轄。鳳山縣居其南﹐自臺灣縣分界而南﹐至沙馬磯大海﹐袤四百九十五里﹔自海岸而東﹐至山下打狗仔港﹐廣五十里。攝土番十一社﹐曰﹕上淡水﹑下淡水﹑力力﹑茄藤﹑放索﹑大澤磯﹑啞猴﹑答樓﹐以上平地八社﹐輸賦應徭﹔曰﹕茄洛堂﹑浪嶠﹑卑馬南﹐三社在山中﹐惟輸賦﹐不應徭﹔另有傀儡番並山中野番﹐皆無社名。諸羅縣居其北﹐攝番社新港﹑加澑灣﹝音葛剌灣﹞﹑毆王﹝音蕭郎﹞﹑麻豆等二百八社外﹐另有蛤仔難﹝音葛雅蘭﹞等三十六社﹐𨿽非野番﹐不輸貢賦﹐難以悉載。自臺灣縣分界而北﹐至西北隅﹐轉至東北隅大雞籠社大海﹐袤二千三百十五里。三縣所隸﹐不過山外沿海平地﹐其深山野番﹐不與外通﹐外人不能入﹐無由知其槪。總論臺郡平地形勢﹐東阻髙山﹐西臨大海﹐自海至山﹐廣四五十里﹔自鳳山縣南沙馬磯至諸羅縣北雞籠山﹐袤二千八百四十五里﹐此其大略也。𨿽沿海沙岸﹐實平壤沃土﹐但土性輕浮﹐風起揚塵蔽天﹐雨過流爲深坑。然宜種植﹐凡樹萟芃芃郁茂﹐稻米有粒大如豆者﹔露重如雨﹐旱歲過夜轉潤﹐又近海無潦患﹐秋成納稼倍內地﹔更產糖蔗雜糧﹐有種必獲。故內地窮黎﹐𦇤至輻輳﹐樂出於其市。惜蕪地尙多﹐求辟土千一耳。五穀俱備﹐尢多植芝麻。果實有番檨﹝土音讀作蒜﹐查無此字﹐或云當從■﹝木賤﹞﹑黃梨﹑香果﹑波羅蜜﹐皆內地所無﹐過海卽敗苦﹐不得入內地。荔枝酸澀﹐龍眼似佳﹐然皆絕少﹐市中不可多見﹔楊梅如豆﹐桃李澀口﹐不足珍。獨番石橊不種自生﹐臭不可耐﹐而味又甚惡﹔蕉子冷沁心脾﹐膩齒不快﹐又產於冬月﹐尢見違時。惟香果差勝。檳榔形似羊棗﹐力薄﹐殊遜滇粵﹔椰子結實如球﹐破之可爲器﹐有椰酒盈椀﹐肉附殼而生﹐用與檳榔共嚼。余愛二樹﹐獨榦無枝﹐亭亭自立﹐葉如鳳羽﹐偃蓋婆娑﹔窗前植之﹐差亦不惡。瓜蔬悉同內地﹐無有增損。西瓜盛於冬月﹐臺人元旦多啖之﹔皮薄瓤紅﹐可與常州並驅﹐但遜泉之傅霖耳。郡治無樹﹐惟綠竹最多﹐一望猗猗﹐不減渭濱淇澳之盛。惜其僅止一種﹐輒數十竿爲一叢﹐生筍不出叢外﹐每於叢中排比而出。枝大於竿﹐又節節生刺﹐人入竹下﹐往往牽發毀肌﹐莫不委頓﹔世有嵇﹑阮﹐難共入林。花之木本者曰番花﹐葉似枇杷﹐枝必三叉﹐臃腫而脆﹔開花五瓣﹐色白﹐近心漸黃﹐香如梔子﹐宜於風過暫得之﹐近則惡矣﹔自四月至十月開不絕﹐冬寒並葉俱盡。艸花有番茉莉﹐一花十瓣﹐望之似菊﹔旣放可得三日觀﹐不似內地茉莉暮開晨落﹐然香亦少遜焉。街市以一折三﹐中通車行﹐傍列市肆﹐佛仿京師大街﹐低隘陋耳。婦人弓足絕少﹐間有纏三尺布者﹐便稱麗都﹔故凡陌上相逢﹐於裙下不足流盼也。市中用財﹐獨尙番錢。番錢者﹐紅毛人所鑄銀幣也。圓長不一式﹐上印番花﹐實則九三色。臺人非此不用﹐有以庫帑予之﹐每蹙額不顧﹐以非所習見耳。地不產馬﹐內地馬又艱於渡海﹐𨿽設兵萬人﹐營馬不滿千匹﹔文武各官乘肩輿﹐自正印以下﹐出入皆騎黃犢。市中挽運百物﹐民間男婦遠適者﹐皆用犢車。故比戶多畜牛﹔又多蔗梢﹐牛嗜食之﹐不費芻菽。曩鄭氏之治臺﹐立法尙嚴﹐犯姦與盜賊﹐不赦﹔有盜伐民間一竹者﹐立斬之。民承峻法後﹐猶有道不拾遺之風﹕市肆百貨露積﹐委之門外﹐無敢竊者。天气四時皆夏﹐恆苦鬱蒸﹐遇雨成秋﹐比歲漸寒﹐冬月有裘衣者﹐至霜霰則無有也。海上颶風時作﹐然歲有常期﹔或逾期﹑或不及期﹐所爽不過三日﹐別有風期可考。颶之尢甚者曰臺﹐臺無定期﹐必與大雨同至﹐必拔木壞垣﹐飄瓦裂石﹐久而愈勁﹔舟𨿽泊澳﹐常至齏粉﹐海上人甚畏之﹐惟得雷聲卽止。占臺風者﹐每視風向反常爲戒﹕如夏月應南而反北﹐秋冬與春應北而反南﹝三月二十三日馬祖暴後便應南風﹐白露後至三月皆應北風﹔惟七月北風多主臺﹞﹐旋必成臺﹐幸其至也漸﹐人得早避之。又曰﹕風四面皆至曰臺。不知臺𨿽暴﹐無四方齊至理﹔譬如北風臺﹐必轉而東﹐東而南﹐南又轉西﹐或一二日﹑或三五七日﹐不四面傳徧不止﹔是四面遞至﹐非四面並至也。颶驟而禍輕﹐臺緩而禍久且烈。又春風畏始﹐冬風慮終﹔又六月聞雷則風止﹐七月聞雷則風至﹔又非常之風﹐常在七月。而海中鱗介諸物遊翔水面﹐亦風兆也。此臺郡之大略也。爲賦竹枝詞﹐以紀其槪。

鐵板沙連到七鯤﹐鯤身激浪海天昏﹔任教巨舶難輕犯﹐天險生成鹿耳門。

安平城旁﹐自一鯤身至七鯤身﹐皆沙崗也。鐵板沙性重﹐得水則堅如石﹐舟泊沙上﹐風浪掀擲﹐舟底立碎矣。牛車千百﹐日行水中﹐曾無軌迹﹐其堅可知。

雪浪排空小艇橫﹐紅毛城勢獨崢嶸﹔渡頭更上牛車坐﹐日暮還過赤嵌城。

渡船皆小艇也。紅毛城卽今安平城﹐渡船往來絡繹﹐皆在安平﹑赤嵌二城之間。沙堅水淺﹐𨿽小艇不能達岸﹐必藉牛車挽之。赤嵌城在郡治海岸﹐與安平城對峙。

編竹爲垣取次增﹐衙齋淸暇冷如冰﹔風聲撼醒三更夢﹐帳底斜穿遠浦燈。

官署皆無垣墻﹐惟插竹爲籬﹐比歲增易。無墻垣爲蔽﹐遠浦燈光﹐直入寢室。

耳畔時聞軋軋聲﹐牛車乘月夜中行﹔夢回幾度疑吹角﹐更有牀頭蝘蜓鳴。

牛車挽運百物﹐月夜車聲不絕。蝘蜓音偃忝﹐卽守宮也﹔臺灣守宮善鳴﹐聲似黃雀。

蔗田萬頃碧萋萋﹐一望龍蔥路欲迷﹔絪載都來糖廍裏﹐只畱蔗葉餉羣犀。

取蔗漿煎糖處曰糖廍。蔗梢飼牛﹐牛嗜食之﹐

靑蔥大葉似枇杷﹐臃腫枝頭著白花﹔看到花心黃欲滴﹐家家一樹倚籬笆。

番花葉似枇杷﹐花開五瓣﹐白色﹐木本﹐臃腫﹐枝必三義﹔花心漸作深黃色﹐攀折累三日不殘。香如梔子﹐病其過烈﹔風度花香﹐頗覺濃鬱。

芭蕉幾樹植墻陰﹐蕉子累累冷沁心﹔不爲臨池堪代紙﹐因貪結子種成林。

蕉實形似肥皂﹐排偶而生﹐一枝滿百﹐可重十觔﹔性極寒。凡蒔蕉園林﹐綠陰深沈﹐蔭蔽數畝。

獨干淩霄不作枝﹐垂垂靑子任紛披﹔摘來還共蔞根嚼﹐贏得唇間盡染脂。

檳榔無旁枝﹐亭亭直上﹐徧體龍鱗﹐葉同鳳尾。子形似羊棗﹐土人稱爲棗子檳榔。食檳榔者必與簍根﹑蠣灰同嚼﹐否則澀口且辣。食後口唇盡紅。

惡竹參差透碧霄﹐叢生如棘任風搖﹔那堪節節都生刺﹐把臂林間血已漂。

竹根迄筱以至於葉﹐節節皆生倒刺﹐往往牽發毀肌。察之皆根之萌也﹐故此竹植地卽生。不是哀梨不是楂﹐酸香滋味似甜瓜﹔枇杷不見黃金果﹐番檨何勞向客誇﹖

番檨生大樹上﹐形如茄子﹔夏至始熟﹐臺人甚珍之。

肩披鬢髮耳垂璫﹐粉面紅唇似女郎﹔馬祖宮前鑼鼓鬧﹐侏離唱出下南腔。

梨園子弟﹐垂髻穴耳﹐傅粉施朱﹐儼然女子。土人稱天妃神曰馬祖﹐稱廟曰宮﹔天妃廟近赤嵌城﹐海舶多於此演戲酬願。閩以漳泉二郡爲下南﹐下南腔亦閩中聲律之一種也。

臺灣西向俯汪洋﹐東望層巒千里長﹔一片平沙皆沃土﹐誰爲長慮教耕桑﹖

臺郡之西﹐俯臨大海﹐實與中國閩廣之間相對。東則層巒疊嶂﹐爲野番巢居穴處之窟﹐鳥道蠶叢﹐人不能入﹔其中景物﹐不可得而知也。山外平壤皆肥饒沃土﹐惜居人少﹐土番又不務稼穡﹐當春計食而耕﹐都無蓄積﹐地力未盡﹐求辟土千一耳。

裨海紀遊卷中

余以采硫來居臺郡兩閱月﹐爲購布﹐購油﹐購糖﹐鑄大鑊﹐冶刀斧﹑鋤﹑杓﹐規大小木桶﹐制秤﹑尺﹑斗﹑斛﹐種種畢備。布以給番人易硫土﹔油與大鑊﹐所以煉硫﹔糖給工匠頻飲並浴體﹐以辟硫毒﹔鋤平土築基﹔刀斧伐薪薙艸﹔杓出硫於鑊﹔小桶凝硫﹐大桶貯水﹔秤﹑尺﹑斗﹑斛﹐以衡量諸物。又購脫粟﹑鹽豉﹑筐﹑釜﹑﹫﹑箸等﹐率爲百人具。計費九百八十金﹐買一巨舶載之。入資什七﹐覺舟重不任載﹐心竊疑焉。遂止弗入﹐更買一舶﹐爲載所餘﹐費半前舶。或曰﹕『舟有大小﹐受載有量﹐今頗未盡量﹐何徒費爲』﹖余曰﹕『吾忽心動﹐方欲使兩舶中分之﹐匪直載所餘也』。言者匿笑去。王君意圖便安﹐不欲更張﹐中分之志遂寢。餘事旣畢﹐擬旦日登舶﹐郡守靳公﹝名治揚﹐號斗南﹞﹑司馬齊公﹝名體物﹐號誠庵﹞咸謂余曰﹕『君不聞雞籠﹑淡水水土之惡乎﹖人至卽病﹐病輒死。凡隸役聞雞籠﹑淡水之遣﹐皆欷歔悲嘆﹐如使絕域﹔水師例春秋更戍﹐以得生還爲幸。彼健兒役隸且然﹐君奚堪此﹖曷令僕役往﹐君畱郡城遙制之何如』﹖余曰﹕『玆行計役工匠﹑番人數百人﹐又逼近野番﹐不有以靜鎭之﹐恐多事﹐貽地方憂﹔況旣受人托﹐又何惜一往』﹖明日﹐參軍尹君﹝名復﹞﹑鳳山尉戚君﹝嘉燦﹞皆吾鄕人﹐來止余行﹐曰﹕『客秋朱友龍謀不軌﹐總戎王公命某弁率百人戍下淡水﹐才兩月﹐無一人還者﹔下淡水且然﹐況雞籠﹑淡水遠惡尢甚者乎』﹖又曰﹕『縣役某與其侶四人往﹐僅以身返。此皆近事﹐君胡不自愛耶』﹖余笑曰﹕『吾生有命﹐蒼蒼者主之﹐水土其如余何﹗余計之審矣﹐不可以不往』。尹君與守戎沈君﹝長祿﹞爲余作丸散藥及解毒辟癘諸方爲贈﹐珍重再三。又吾鄕黃巖顧君﹝敷公﹞隨父南金先生任江南糧儲道﹐住京口﹔順治己亥被掠畱臺﹐居臺久﹐習知山海夷險。與餘一見如故交﹐亦來謂余曰﹕『水土害人﹐鬼物爲厲﹐有識者所不計﹔若夫去險就夷﹐居安避危﹐胡可不審﹖君亦知海道乎﹖凡海舶不畏大洋﹐而畏近山﹔不患深水﹐而患淺水。舟本浮物﹐有桅禦風﹐有舵辟水﹐𨿽大風浪未易沈覆﹔若觸礁則沈﹐膠沙必碎﹐其敗立見。今自郡治至雞籠﹐舟依沙瀨間行﹐遭風無港可泊﹐險倍大洋﹐何如陸行爲得乎﹖君將偕我往﹔若必從舟﹐則我請辭』。余曰﹕『謹受教』。王君圖便安﹐卒登舟﹐挽之不可。余與顧君率平頭數輩﹐乘笨車就道﹔隨行給役者凡五十五人﹐時四月初七日也。經過番社卽易車﹐車以黃犢駕﹐而令土番爲禦。是日過大洲溪﹐歷新港社﹑嘉澑﹝音葛辣﹞灣社﹑麻豆社﹐𨿽皆番居﹐然嘉木陰森﹐屋宇完潔﹐不減內地村落。余曰﹕『孰謂番人陋﹖人言寧足信乎』﹖顧君曰﹕『新港﹑嘉澑灣﹑毆王﹑麻豆﹐於僞鄭時爲四大社﹐令其子弟能就鄕塾讀書者﹐蠲其徭役﹐以漸化之。四社番亦知勤稼穡﹐務蓄積﹐比戶殷富﹔又近郡治﹐習見城市居處禮讓﹐故其俗於諸社爲優。毆王近海﹐不當孔道﹐尢富庶﹐惜不得見﹐過此恐日遠日陋矣』。然觀四社男婦﹐被髮不褌﹐猶沿舊習﹐殊可鄙。自麻豆易車﹐應至倒咯﹝音洛﹞國﹔番人不解從者語﹐見營官中途爲余治餐﹐意余必適彼﹐爲禦至佳裏興﹐至則二鼓矣。問孰爲宿處﹐則營中也。無已﹐乃之守戎趙君所。趙君名振﹐天雄人﹐孝廉﹐與余友侯君敬止善﹐談次及天雄﹑平幹﹑鄴下﹑汧臺諸故人﹐皆能了了﹐蓋皆三十年事矣。聞漏下三十刻﹐乃就寢。

初八日﹐仍馭原車﹐返麻豆社﹐易車渡茅港尾溪﹑鐵綫橋溪。至倒咯國社﹐日已近暮。憶王君此時﹐乘南風﹐駕巨艦﹐瞬息千里﹐余至則後矣﹔乃乘夜渡急水﹑八掌等溪。遲明﹐抵諸羅山﹐倦極坐憩﹔天旣曙﹐復渡牛跳溪﹐過打貓社﹑山疊溪﹑他裏務社﹐至柴里社宿。計車行兩晝夜矣。車中倦眸欲瞑﹐每至深崖陡塹﹐輒復驚覺。所見禦車番兒﹐皆徧體雕靑﹕背爲鳥翼盤旋﹔自肩至臍﹐斜銳爲网罟纓絡﹔兩臂各爲人首形﹐斷脰猙獰可怖。自腕至肘﹐累鐵鐲數十道﹔又有爲大耳者。

初十日﹐渡虎尾溪﹑西螺溪﹐溪廣二三里﹐平沙可行﹐車過無軌迹﹐亦似鐵板沙﹐但沙水皆黑色﹐以臺灣山色皆黑土故也。又三十里﹐至東螺溪﹐與西螺溪廣正等﹐而水深湍急過之。轅中牛懼溺﹐臥而浮﹐番兒十餘﹐扶輪以濟﹐不溺者幾矣。旣濟﹐值雨﹐馳三十里﹐至大武郡社﹐宿。是日所見番人﹐文身者愈多﹐耳輪漸大如﹫﹐獨於發加束﹐或爲三叉﹐或爲雙角﹔又以雞尾三羽爲一翿﹐插髻上﹐迎風招颭﹐以爲觀美。又有三少婦共舂﹐中一婦頗有姿﹔然裸體對客﹐而意色泰然。

十一日﹐行三十里﹐至半綫社﹐居停主人揖客頗恭﹐具饌尢腆。云﹕『過此多石路﹐車行不易﹐曷少憩節勞』﹗遂畱宿焉。自諸羅山至此﹐所見番婦多白晰妍好者。

十二日﹐過啞束社﹐至大肚社﹐一路大小積石﹐車行其上﹐終日蹭蹬殊困﹔加以林莽荒穢﹐宿艸沒肩﹐與半綫以下如各天。至溪澗之多﹐尢不勝記。番人狀貌轉陋。

十三日﹐渡大溪﹐過沙轆社﹐至牛罵社﹐社屋隘甚﹐值雨過﹐殊濕。假番室牖外設榻﹐緣梯而登﹐𨿽無門闌﹐喜其髙潔。

十四日﹐陰霾﹐大雨﹐不得行﹔午後雨止﹐聞海吼聲﹐如錢塘怒潮﹐至夜不息。社人云﹕『海吼是雨徵也』。

十五日﹑十六日皆雨﹐前溪新水方怒﹐不敢進。

十七日﹐小霽。余榻面山﹐霾霧障之凡五日﹐苦不得一睹其麓﹔忽見開朗﹐殊快。念野番跳梁﹐玆山實爲藩籬﹐不知山後深山﹐當作何狀﹐將登麓望之。社人謂﹕『野番常伏林中射鹿﹐見人則矢鏃立至﹐愼毋往』﹗余頷之﹔乃策杖披荊拂艸而登。旣陟巓﹐荊莽樛結﹐不可置足。林木如蝟毛﹐聯枝累葉﹐陰翳晝暝﹐仰視太虛﹐如井底窺天﹐時見一規而已。𨿽前山近在目前﹐而密樹障之﹐都不得見。惟有野猿跳躑上下﹐向人作聲﹐若老人欬﹔又有老猿﹐如五尺童子﹐箕踞怒視。風度林杪﹐作簌簌聲﹐肌骨欲寒。瀑流潺潺﹐尋之不得﹔而修蛇乃出踝下﹐覺心怖﹐遂返。

十八日﹐又大雨﹐嵐气盛甚﹐衣潤如洗﹔階前泥濘﹐足不得展﹔徘徊悵結。賦詩曰﹕『番捨如蟻垤﹐茅檐壓路低﹔嵐風侵短牗﹐海霧襲重綈﹔避雨從畱屐﹐支牀更著梯﹔前溪新漲阻﹐徙倚欲雞棲』。頃之﹐有番婦至﹐蕡首瘠體﹐貌不類人﹐舉手指畫﹐若有所欲﹐余探得食物與之﹔社人望見﹐亟麾之去﹐曰『此婦有術﹐善祟人﹐毋令得近也』﹗

十九日﹐晨起﹐忽霽﹐差爽人意﹐計二三日水落可涉﹐則前路匪遙矣。比午﹐方飯﹐南風颼颼起萍末﹐衣潤頓幹﹐覺快甚。飯罷﹐風漸橫﹐艸木披靡﹐念兩海舶當已至﹔不然殆矣﹐王君柰何﹗意甚憂之。薄暮﹐有人自海濱來﹐云﹕『見二巨舟﹐乘風而北』。益駭﹐披襟坐大風中﹐至三鼓﹐勉就枕﹐然竟夜無寐。

二十日﹐辰刻風定﹔無從得二舶耗。顧君慰余曰﹕『君無憂二舶也﹗彼非南風不行﹐旣久無南風﹐昨風又橫﹐無行理﹐何憂爲』﹖土官使麻答爲余問水﹝麻答是番兒之矯健者﹔問水﹐探水之深淺也﹞﹐曰﹕『水急且髙﹐未可涉也』。

二十三日﹐余念二舶﹐遂叱馭行。行二十里﹐至溪所﹐眾番爲戴行李﹐沒水而過﹔復扶余車浮渡﹐𨿽僅免沒溺﹐實濡水而出也。渡凡三溪﹐率相越不半里﹔已渡過大甲社﹝卽崩山﹞﹑雙寮社﹐至宛里社宿。自渡溪後﹐禦車番人貌益陋﹐變胸背雕靑爲豹文。無男女﹐悉翦發覆額﹐作頭陀狀﹐規樹皮爲冠﹔番婦穴耳爲五孔﹐以海螺文貝嵌入爲飾﹐捷走先男子。經過番社皆空室﹐求一勺水不可得﹔得見一人﹐輒喜。自此以北﹐大槪略同。

二十四日﹐過吞霄社﹑新港仔社﹐至後阪社。甫下車﹐王君敝衣跣足在焉。泣告曰﹕『舟碎身溺﹐幸復相見』。余驚問所以不死狀﹐曰﹕自初三日登舟﹐泊鹿耳門﹐候南風不得。十八日﹐有微風﹐遂行。行一日﹐舵與帆不洽﹐斜入黑水者再﹔船首自俯﹐欲入水底﹐而巨浪又夾之﹔舟人大恐﹐向馬祖求庇﹐苦無港可泊﹐終夜彷徨。十九日﹐猶如昨。午後南風大至﹐行甚駛﹐喜謂天助﹔頃之﹐風厲甚﹐因舵劣﹐不任使﹐彊持之﹐舵牙折者三。風中蝴蝶千百﹐繞船飛舞﹐舟人以爲不祥。申刻﹐風稍緩﹐有黑色小鳥數百集船上﹐驅之不去﹐舟人咸謂大凶﹔焚楮鏹祝之﹐又不去﹐至以手撫之﹐終不去﹐反呷呷向人﹐若相告語者。少間﹐風益甚﹐舟欲沈﹐向馬祖卜筄﹐求船安﹐不許﹔求免死﹐得吉﹔自棄舟中物三之一。至二更﹐遙見小港﹐眾喜幸生﹐以沙淺不能入﹐姑就港口下椗。舟人困頓﹐各就寢。五鼓失椗﹐船無系﹐復出大洋﹐浪擊舵折﹐鷁首又裂﹐知不可爲﹐舟師告曰﹕『惟有劃水仙﹐求登岸免死耳』﹗劃水仙者﹐眾口齊作鉦鼓聲﹐人各挾一匕箸﹐虛作棹船勢﹐如午日競渡狀﹔凡洋中危急﹐不得近岸﹐則爲之。船果近岸﹐浪拍卽碎﹔王君與舟人皆入水﹐幸善泅﹐得不溺﹔乘浪勢推擁登岸﹐顧視原舟﹐惟斷板折木﹐相擊白浪中耳。余亟問﹕『後舶安在』﹖王君曰﹕『彼舟利步﹐自十八日已先余舟數百里矣﹐尙何能知之』﹖余聞王君言﹐意欲回車﹔復自計曰﹕『驅馳千餘里﹐何惜三數日程﹐不往探後舶確耗乎』﹖

二十五日﹐與王君共一車﹐兼程進。越髙嶺三﹐至中港社﹐午餐。見門外一牛甚腯﹐囚木籠中﹐俯首局足﹐體不得展﹔社人謂﹕『是野牛初就靮﹐以此馴之』。又云﹕『前路竹塹﹑南嵌﹐山中野牛甚多﹐每出千百爲羣﹐土番能生致之﹐候其馴﹐用之。今郡中挽車牛﹐彊半是也』。飯竟﹐復登車﹐道由海壖橫涉小港﹐迂回沙岸間三十餘里﹔王君指折舵碎舟脫死登岸處甚悉﹐視沙間斷木廢板﹐尙有存者﹐惟相對浩嘆而已。又浮一深溪﹐至竹塹社﹐宿。溪水湍急﹐役夫有溺而復起者。奴子車後浴水而出﹐比至﹐無復人色。有人自雞籠﹑淡水來者﹐言二十日風後﹐有一舶至﹔余聞之甚喜﹐謂王君曰﹕『沈舟諸物﹐固無有理﹐然大鑊與冶器﹐必沈沙中﹐似可覓也﹔且一舟猶在﹐無中輟理﹐君毋惜海濱一行』﹗遂畱王君竹塹社﹐余復馳至南嵌社宿。自竹塹迄南嵌八九十里﹐不見一人一屋﹐求一樹就蔭不得﹔掘土窟﹐置瓦釜爲炊﹐就烈日下﹐以澗水沃之﹐各飽一餐。途中遇麋﹑鹿﹑麏﹑麚逐隊行﹐甚夥﹐驅獫猲獟獲三鹿。旣至南嵌﹐入深箐中﹐披荊度莽﹐冠履俱敗﹕直狐■﹝犭各﹞之窟﹐非人類所宜至也。

二十七日﹐自南嵌越小嶺﹐在海岸間行﹐巨浪捲雪拍轅下﹐衣袂爲濕。至八里分社﹐有江水爲阻﹐卽淡水也。深山溪澗﹐皆由此出。水廣五六里﹐港口中流有雞心嶕﹐海舶畏之﹔潮汐去來﹐淺深莫定。余停車欲渡﹐有飛虫億萬﹐如急雨驟至﹐衣不能蔽﹐徧體悉損。視沙間一舟﹐獨木鏤成﹐可容兩人對坐﹐各操一楫以渡﹔名曰莽葛﹐蓋番舟也。旣渡﹐有淡水社長張大﹐罄折沙際迎﹐遂畱止其家。視後舶果已至﹔當風橫時﹐棄擲數物﹐餘皆獲全﹔然不過前舶之餘﹐計所亡已什八矣。爰命張大爲余治屋﹐余畱居五日以待。

五月朔﹐張大來告屋成。

初二日﹐余與顧君曁僕役平頭共乘海舶﹐由淡水港入。前望兩山夾峙處﹐曰甘答門﹐水道甚隘﹐入門﹐水忽廣﹐漶爲大湖﹐渺無涯涘。行十許裏﹐有茅廬凡二十間﹐皆依山面湖﹐在茂艸中﹐張大爲余築也。余爲區畫﹐以設大鑊者二﹐貯硫土者六﹐處夫役者七﹐爲庖者二﹐余與王君﹑顧君曁臧獲共處者三﹔爲就地勢﹐故錯綜散置﹐向背不一。張大云﹕『此地髙山四繞﹐周廣百餘里﹐中爲平原﹐惟一溪流水﹐麻少翁等三社﹐緣溪而居。甲戌四月﹐地動不休﹐番人怖恐﹐相率徙去﹐俄陷爲巨浸﹐距今不三年耳』。指淺處猶有竹樹梢出水面﹐三社舊址可識。滄桑之變﹐信有之乎﹖旣坐定﹐聞飛湍倒峽聲﹐有崩崖轉石之勢﹔意必有千尋瀑流﹐近在左右﹐晝夜轟耳不輟﹔覓之累日﹐不可得見。

初五日﹐王君從海岸馳至﹐果得冶器七十二事及大鑊一具﹐余其問之水濱矣。

又數日﹐各社土官悉至﹔曰八里分﹑麻少翁﹑內北頭﹑外北頭﹑雞洲山﹑大洞山﹑小雞籠﹑大雞籠﹑金包裏﹑南港﹑瓦烈﹑擺折﹑裏末﹑武澑灣﹑雷裏﹑荖釐﹑繡朗﹑巴瑯泵﹝音畔﹞﹑奇武卒﹑答答攸﹑裏族﹑房仔嶼﹑麻裏折口等二十三社﹐皆淡水總社統之﹐其土官有正副頭目之分。飲以薄酒﹐食以糖丸﹐又各給布丈餘﹐皆忻然去。復給布眾番易土﹐凡布七尺﹐易土一筐﹐衡之可得二百七八十觔。明日﹐眾番男婦相繼以莽葛載土至﹐土黃黑不一﹐色質沈重﹐有光芒﹐以指撚之﹐颯颯有聲者佳﹐反是則劣。煉法﹕槌碎如粉﹐日曝極幹﹐鑊中先入油十餘觔﹐徐入漧土﹐以大竹爲十字架﹐兩人各持一端攬之﹔土中硫得油自出﹐油土相融﹐又頻頻加土加油﹐至於滿鑊﹔約入土八九百觔﹐油則視土之優劣爲多寡。工人時時以鐵鍬取汁﹐瀝突旁察之﹐過則添土﹐不及則增油。油過不及﹐皆能損硫﹔土旣優﹐用油適當﹐一鑊可得淨硫四五百觔﹐否或一二百觔乃至數十觔。關鍵處𨿽在油﹐而工人視火候﹐似亦有微權也。余問番人硫土所產﹐指茅廬後山麓間。明日拉顧君偕往﹐坐莽葛中﹐命二番兒操楫。緣溪入﹐溪盡爲內北社﹐呼社人爲導。轉東行半里﹐入茅棘中﹐勁茅髙丈餘﹐兩手排之﹐側體而入﹐炎日薄茅上﹐暑气蒸欝﹐覺悶甚。艸下一徑﹐逶迆僅容蛇伏。顧君濟勝有具﹐與導人行﹐輒前﹔余與從者後﹐五步之內﹐已各不相見﹐慮或相失﹐各聽呼應聲爲近遠。約行二三里﹐渡兩小溪﹐皆而涉。復入深林中﹐林木蓊翳﹐大小不可辧名﹔老藤纏結其上﹐若虯龍環繞﹐風過葉落﹐有大如掌者。又有巨木裂土而出﹐兩葉始蘗﹐已大十圍﹐導人謂楠也。楠之始生﹐已具全體﹐歲久則堅﹐終不加大﹐蓋與竹筍同理。樹上禽聲萬態﹐耳所創聞﹐目不得視其狀。涼風襲肌﹐幾忘炎暑。復越峻坡五六﹐值大溪﹐溪廣四五丈﹐水潺潺巉石間﹐與石皆作藍靛色﹐導人謂此水源出硫穴下﹐是沸泉也﹔余以一指試之﹐猶熱甚﹐扶杖躡巉石渡。更進二三里﹐林木忽斷﹐始見前山。又陟一小巓﹐覺履底漸熱﹐視艸色萎黃無生意﹔望前山半麓﹐白气縷縷﹐如山云乍吐﹐搖曳靑嶂間﹐導人指曰﹕『是硫穴也』。風至﹐硫气甚惡。更進半里﹐艸木不生﹐地熱如炙﹔左右兩山多巨石﹐爲硫气所觸﹐剝蝕如粉。白气五十餘道﹐皆從地底騰激而出﹐沸珠噴濺﹐出地尺許。余攬衣卽穴旁視之﹐聞怒雷震蕩地底﹐而驚濤與沸鼎聲間之﹔地復岌岌欲動﹐令人心悸。蓋周廣百畝間﹐實一大沸鑊﹐余身乃行鑊蓋上﹐所賴以不陷者﹐熱气鼓之耳。右旁巨石間﹐一穴獨大﹐思巨石無陷理﹐乃卽石上俯瞰之﹐穴中毒焰撲人﹐目不能視﹐觸腦欲裂﹐急退百步乃止。左旁一溪﹐聲如倒峽﹐卽沸泉所出源也。還就深林小憩﹐循舊路返。衣染硫气﹐累日不散。始悟向之倒峽崩崖﹐轟耳不輟者﹐是硫穴沸聲也。爲賦二律﹕『造化鍾奇構﹐崇岡湧沸泉﹔怒雷翻地軸﹐毒霧撼崖巓﹔碧澗松長槁﹐丹山艸欲燃﹔蓬瀛遙在望﹐煮石迓神仙』。『五月行人少﹐西陲有火山﹔孰知泉沸處﹖遂使履行難﹔落粉銷危石﹐流黃漬篆斑﹔轟聲傳十里﹐不是響潺湲』。人言此地水土害人﹐染疾多殆﹐臺郡諸公言之審矣。余初未之信﹔居無何﹐奴子病矣﹐諸給役者十且病九矣﹗乃至庖人亦病﹐執爨無人。而王君水底餘生﹐復染危痢﹐水漿不入﹔晝夜七八十行﹐漸至流溢枕席間。餘一榻之側﹐病者環繞﹐但聞呻吟與寒噤聲﹐若唱和不輟﹐恨無越人術﹐安得徧藥之﹖乃以一舶悉歸之。而顧君又以他事赴省﹐獨余不可去﹐與一病僕俱。時時督番兒﹐課匠役﹐往來烈日下與深艸茂林中﹐日不少休。而一二社棍﹐又百計暗撓之。余旣不識侏離語﹐與人言﹐人又不解余旨﹐口耳並廢﹐直同聾啞。是餘一身﹐且有兼病﹐尙得以不病傲人乎﹖以余觀之﹕山川不殊中土﹐鬼物未見有徵﹐然而人輒病者﹐特以深山大澤尙在洪荒﹐艸木晦蔽﹐人迹無幾﹐瘴癘所積﹐入人肺腸﹐故人至卽病﹐千人一癥﹐理固然也。余體素弱﹐十年善病﹐恆以參朮代饔飧﹐猶苦不支。自臺郡至此﹐計觸暑行二十日﹐兼馳凡四晝夜﹐涉大小溪九十有六﹔若深溝巨壑﹐峻坡陡崖﹐馳下如覆﹑仰上如削者﹐蓋不可勝數。平原一望﹐罔非茂艸﹐勁者覆頂﹐弱者蔽肩﹐車馳其中﹐如在地底﹐艸梢割面破項﹐蚊蚋蒼蠅吮咂肌體﹐如饑鷹餓虎﹐撲逐不去。炎日又曝之﹐項背欲裂﹐已極人世勞瘁。旣至﹐艸廬中﹐四壁陶瓦﹐悉茅爲之﹐四面風入如射﹐臥恆見天。靑艸上榻﹐旋拔旋生。雨至﹐室中如洪流﹐一雨過﹐屐而升榻者凡十日。蟬琴蚓笛﹐時沸榻下﹐階前潮汐時至。出戶﹐艸沒肩﹐古木樛結﹐不可名狀﹔惡竹叢生其間﹐咫尺不能見物。蝮蛇癭項者﹐夜閣閣鳴枕畔﹐有時鼾聲如牛﹐力可吞鹿﹔小蛇逐人﹐疾如飛矢﹐戶閾之外﹐暮不敢出。海風怒號﹐萬籟響答﹐林谷震撼﹐屋榻欲傾。夜半猿啼﹐如鬼哭聲﹐一燈熒熒﹐與鬼病垂危者聯榻共處。以視子卿絕塞﹑信國沮洳爲何如﹖柳子厚云﹕『播州非人所居』﹔令子厚知有此境﹐視播州天上矣。余至之夜﹐有漁人結寮港南者﹐與余居遙隔一水﹐累布藉枕而臥﹔夜半﹐矢從外入﹐穿枕上布二十八札﹐幸不傷腦﹐猶在夢鄕﹐而一矢又入﹐遂貫其臂﹐同侶逐賊不獲﹐視其矢﹐則土番射鹿物也。又有社人被殺於途﹐皆數日間事。余艸廬在無人之境﹐時見茂艸中有番人出入﹐莫察所從來﹔深夜勁矢﹐寧無戒心﹖若此地者﹐蓋在在危機﹐刻刻死亡矣﹗余身非金石﹐力不勝鼷鼠﹔況以斑白之年﹐髙堂有母﹐寧遂忘臨履之戒﹐以久處危亡之地乎﹖良以剛毅之性﹐有進無退﹐謀人謀己﹐務期克濟﹔況生平歷險遭艱﹐奚止一事﹖今老矣﹗肯以一念之恧﹐事半中輟﹐嗒然遂失其故我耶﹖且病者去矣﹐而不病者又以畏病畏危去﹐將誰與竣所事﹖與其今日早去﹐何如前日不來﹖疇其能余迫﹖今旣來矣﹐遑惜其它﹖心志素定﹐神气自正﹐匪直山鬼降心﹐二豎且遠避百捨。且余固以嗜遊來﹐余嘗謂﹕『探奇攬勝者﹐毋畏惡趣﹔遊不險不奇﹐趣不惡不快』。太白登華山﹐恨不攜謝朓驚人句﹐搔首問天﹔昌黎登華嶽絕頂﹐痛哭投書與家人別﹐華陰令百計取之﹐乃得下﹐皆以嗜遊癖者也。余𨿽不敢仰希前哲﹐然玆行所歷﹐當令昌黎﹑太白增羨。況蓬萊在望﹐弱水可掬﹐藉令祖龍﹑漢武聞之﹐不將寨裳恐後乎﹖﹝以下有「𨿽然驕語誇人﹐豈情也哉」﹖十字﹐疑爲後人評詞﹐誤入正文﹞裨海紀遊卷下

余旣來海外﹐又窮幽極遠﹐身歷無人之域﹔其於全臺山川夷險﹑形勢扼塞﹑番俗民情﹐不啻戶至而足履焉。可不爲一言﹐俾畱意斯世斯民者知之﹖間嘗於淸旦策杖﹐薄暮操舟﹐周覽探討而得其槪焉。蓋淡水者﹐臺灣西北隅盡處也。髙山嵯峨﹐俯瞰大海﹐與閩之福州府閩安鎭東西相望﹐隔海遙峙﹐計水程七八更耳。山下臨江陴■﹝阝兒﹞爲淡水城﹐亦前紅毛爲守港口設者。鄭氏旣有臺灣﹐以淡水近內地﹐仍設重兵戍守。本朝內外一家﹐不虞他寇﹐防守漸弛﹔惟安平水師﹐撥兵十人﹐率半歲一更﹐而水師弁卒﹐又視爲畏途﹐扁舟至社﹐信宿卽返。十五六年城中無戍兵之迹矣﹗歲久荒蕪﹐入者輒死﹐爲鬼爲毒﹐人無由知。汛守之設﹐特虛名耳﹗緣海東行百六七十里﹐至雞籠山﹐是臺之東北隅。有小山圓銳﹐去水面十里﹐孤懸海中﹔以雞籠名者﹐肖其形也。踰此而南﹐則爲臺灣之東面。東西之間﹐髙山阻絕﹐又爲野番盤踞﹐勢不可通。而雞籠山下﹐實近弱水﹐秋毫不載﹐舟至卽沈﹔或云﹕名爲「萬水朝東」﹐水勢傾瀉﹐捲入地底﹐滔滔東逝﹐流而不返。二說未詳孰是﹖從無操舟往試﹐歸告於人者。海舟相戒不敢出其下﹐故於水道亦不能通﹐西不知東﹐猶東之不知西也。止就西言﹕自淡水港而南﹐迄於郡治﹐尙有南嵌﹑竹塹﹑後龍﹑鹿仔﹝音雅﹞﹑二林﹑臺仔穵﹑莽港等七港﹔自郡治而南至鳳山縣沙馬磯﹐亦有蠔港﹑打狗仔﹑下淡水等三港。山中澗水所出﹐𨿽沙堅水淺﹐難容巨舶﹐每當潮汐﹐亦可進舟。設有寇盜伺隙﹐或紅毛思復故物﹐以數舶虛攻鹿耳牽制水陸﹐而出偏師掩襲各港﹐踞土列營﹐首尾夾擊﹐則我兵守禦勢分﹐三面受敵矣﹗今獨重鹿耳﹑安平之守﹐而於各港一切泄視﹐非計之得也。又郡治各邑﹐悉無城郭﹐戰守無憑﹐當事者亦屢圖之﹐以去山遠﹐無水道﹐不可得石﹐往往中輟。近有建議植竹爲城者﹐以竹種獨異內地﹐叢生合沓﹐間不容髮﹐而旁枝橫勁﹐筱節皆刺﹐若夾植二三重﹐𨿽狐鼠不敢穴﹐矢炮不能穿﹐其勢反堅於石﹐而又無舂築之勞。但令比戶各植數竿﹐不煩民力﹐而民易從﹐期月之間﹐可使平地有金湯之壯。其說可采﹐所當亟爲舉行﹐不待再計者矣。至若諸羅﹑鳳山二邑﹐各有疆域﹐捨己邑不居﹐而寄居郡治臺邑之地﹐若僑寓然﹔似宜各度地勢﹐植竹建城﹐不獨撫字爲便﹐而犄角互援之勢亦成矣。近者海內恆苦貧﹐斗米百錢﹐民多饑色﹔賈人責負聲﹐日沸闤闠。臺郡獨似富庶﹐市中百物價倍﹐購者無吝色﹐貿易之肆﹐期約不愆﹔傭人計日百錢﹐趑趄不應召﹔屠兒牧豎﹐腰纏常數十金﹐每遇摴蒱﹐浪棄一擲間﹐意不甚惜﹔余頗怪之。因畱臺久﹐始得其故。玆地自鄭氏割踞至今﹐民間積貯有年矣。王師克臺﹐倒戈歸誠﹐不煩攻圍﹐不經焚掠。蕩平之後﹐設鎭兵三千人﹐協兵南北二路二千人﹐安平水師三千人﹐澎湖水師二千人﹔三邑丁賦﹐就地放給外﹐藩庫又歲發十四萬有奇﹐以給兵餉。兵丁一人﹐歲得十二兩﹐以之充膳﹑制衣履﹐猶慮不敷﹐寧有餘蓄﹖蓋皆散在民間矣。又植蔗爲糖﹐歲產五六十萬﹐商舶購之﹐以貿日本﹑呂宋諸國。又米﹑榖﹑麻﹑豆﹑鹿皮﹑鹿脯﹐運之四方者十餘萬。是臺灣一區﹐歲入賦七八十萬﹐自康熙癸亥削平以來﹐十五六年間﹐總計一千二三百萬。入多而出少﹐較之內地州縣錢糧﹐悉輸大部﹐有出無入者﹐安得不彼日瘠而此日腴乎﹖又臺土宜稼﹐收獲倍蓰﹐治田千畝﹐給數萬人﹐日食有餘。爲賈販通外洋諸國﹐則財用不匱。民富土沃﹐又當四達之海﹔卽今內地民人﹐𦇤至而輻輳﹐皆願出於其市。萑苻陸梁﹐孰不欲掩而有之﹐有如曩昔鄭氏者﹐乘間覬覦﹐實足爲患﹐而內地沿海﹐且無寧宇矣﹗議者謂﹕『海外丸泥﹐不足爲中國加廣﹔裸體文身之番﹐不足與共守﹔日費天府金錢於無益﹐不若徙其人而空其地』。不知我棄之﹐人必取之﹔我能徙之﹐彼不難移民以實之。噫﹗計亦疏矣﹗我朝自鄭氏竊踞以來﹐海■﹝舟宗﹞飄忽﹐在在入寇﹐江﹑浙﹑閩﹑粵沿海郡縣﹐蹂躪幾徧﹐兵戈垂四十年不息﹐至沿海萬里遷界爲淸野計﹐屢煩大兵迄不能滅者﹐以有臺灣爲之基也。今旣有其地﹐而謂當棄之﹐則琉球﹑日本﹑紅毛﹑安南﹑東京諸國必踞之矣﹗琉球最稱小弱﹐素不爲中國患﹐卽有之﹐亦不能長守爲中國藩籬﹔安南﹑東京﹐構兵不解﹐無暇遠圖﹔日本最大﹐獨稱彊國﹔紅毛狡黠﹐尢精戰艘火器﹐又爲大西洋附庸﹔西洋人務爲遠圖﹐用心堅深﹐不可測識﹐幸去中國遠﹐窺伺不易﹔使有臺灣置足﹐則朝去暮來﹐擾害可勝言哉﹖鄭鹽不遠﹐何異自壞藩籬﹐以資寇巢﹖是智者所不爲也﹗犄角三城﹐搤隘各港﹐堅守鹿耳﹐外此無良圖矣﹗然守臺灣﹐尢宜以澎湖爲重。澎湖者﹐臺灣之門戶也﹔三十六島﹐絕無暗礁﹐在在可以泊船。故欲犯臺灣﹐必先攻澎湖﹔澎湖旣得﹐進戰退守無不宜。欲守臺灣﹐亦先守澎湖﹔澎湖堅壁﹐敵舟漂蕩無泊﹐卽坐而自困矣。疇昔鄭氏﹐尙與王師鏖戰﹐澎湖旣失﹐遂至窮蹙﹐蓋可鹽也﹗乃臺民居恆思亂﹐每聚不軌之徒﹐稱號鑄印﹑散紮設者﹐歲不乏人﹔敗露死杖下﹐仍多繼起者。非有豪傑之士﹐欲踵武鄭氏也﹐緣臺民皆漳泉寄籍人﹐五十年來﹐習見兵戈不足畏﹔又目睹鄭氏將弁投誠﹐皆得官封公侯﹐以是爲靑雲快捷方式﹐成則王﹑敗不失爲進身階﹐故接踵走死地如鶩。非性不善﹐習見誤之耳。往歲獲亂人﹐問﹕『何爲叛』﹖對曰﹕『我非叛﹐諸公何過譸張』﹖復問﹕『印札有據﹐非叛而何』﹖對曰﹕『冀投誠圖出身耳』。聞者絕倒。不知鄭氏方猖﹐有來歸者﹐廟謨不惜一官畀之﹔不若是﹐不足解其黨。禦亂有術﹐因時制宜。今鄭氏反正﹐薄海乂安﹐盜弄潢池﹐有戮無宥﹐寧與前此同日語乎﹖亦愚甚矣﹗故臺灣縣易藏姦宄﹐事較兩邑爲繁。諸羅﹑鳳山無民﹐所隸皆土著番人。番有土番﹑野番之別﹕野番在深山中﹐疊嶂如屏﹐連峯插漢﹐深林密箐﹐仰不見天﹐棘刺藤蘿﹐舉足觸礙﹐蓋自洪荒以來﹐斧斤所未入﹐野番生其中﹐巢居穴處﹐血飲毛茹者﹐種類實繁﹐其升髙陟巓越箐度莽之捷﹐可以追驚猿﹐逐駭獸﹐平地諸番恆畏之﹐無敢入其境者。而野番恃其獷悍﹐時出剽掠﹐焚廬殺人﹔已復歸其巢﹐莫能向邇。其殺人輒取首去﹐歸而熟之﹐剔取髑髏﹐加以丹堊﹐置之當戶﹐同類視其室髑髏多者推爲雄﹐如夢如醉﹐不知向化﹐眞禽獸耳﹗譬如虎豹﹐遭之則噬﹔蛇虺﹐攖之則嚙﹔苟不近其穴﹐彼無肆毒之心﹐亦聽其自生自槁於雨露中耳。客冬有趨利賴科者﹐欲通山東土番﹐與七人爲侶﹐晝伏夜行﹐從野番中﹐越度萬山﹐竟達東面﹔東番知其唐人﹐爭款之﹐又導之遊各番社﹐禾黍芃芃﹐比戶殷富﹐謂苦野番間阻﹐不得與山西通﹐欲約西番夾擊之。又曰﹕『寄語長官﹐若能以兵相助﹐則山東萬人﹐鑿山通道﹐東西一家﹐共輸貢賦﹐爲天朝民矣』。又以小舟從極南沙馬磯海道送之歸。七人所得饋遺甚厚﹐謂番俗與山西大略相似﹐獨平地至海﹐較西爲廣﹔使當事者能持其議﹐與東番約斯夾擊﹐剿撫並施﹐烈澤焚山﹐夷其險阻﹐則數年之後﹐未必不變荊棘爲坦途﹐而化盤瓠■﹝棘上火下﹞筰爲良民也。若夫平地近番﹐冬夏一布﹐粗糲一飽﹐不識不知﹐無求無欲﹐自遊於葛天﹑無懷之世﹐有擊壤﹑鼓腹之遺風﹔亦恆往來市中﹐狀貌無甚異﹐惟兩目拗深瞪視﹐似稍別﹔其語多作都盧嘓轆聲﹐呼酒曰「打剌酥」﹐呼煙曰「篤木固」﹐略與相似。相傳臺灣空山無人﹐自南宋時元人滅金﹐金人有浮海避元者﹐爲﹫風飄至﹐各擇所居﹐耕鑿自贍﹐遠者或不相往來﹔數世之後﹐忘其所自﹐而語則未嘗攺。男女夏則裸體﹐惟私處圍三尺布﹔冬寒以番毯爲單衣﹐毯緝樹皮雜犬毛爲之。亦有用麻者﹐厚可一錢﹐兩幅連綴﹐不開領脰﹐衣時以頭貫之﹐仍露其臂﹔又有袒掛一臂﹐及兩幅左右互袒者。婦人衣以一幅雙疊﹐縫其兩腋﹐僅蔽胸背﹔別以一副縫其兩端以受臂﹐而橫擔肩上。上衣覆乳露腹﹔中衣橫裹﹐僅掩私﹐不及膝﹔足不知履﹐以烏布圍股﹔一身凡三截﹐各不相屬。老人頭白﹐則不掛一縷﹐箕踞往來﹐鄰婦不避也。發如亂蓬﹐以靑蒿爲香艸﹐日取束髮﹐蟣虱遶走其上。間有少婦施膏沐者﹐分兩綹盤之﹐亦有致﹔妍者亦露倩盼之態﹐但以鹿脂爲膏﹐戱不可近。男子競尙大耳﹐於成童時﹐向耳垂間各穿一孔﹐用筱竹貫之﹐日以加大﹐有大如盤﹐至於垂肩撞胸者。項間螺貝累累﹐盤繞數匝﹐五色陸離﹐都成光怪。胸背文以雕靑﹐爲鳥翼﹑网罟﹑虎豹文﹐不可名狀。人無老少﹐不畱一髭﹐並五毛盡去之。有病不知醫藥﹐惟飲溪水則愈。婦人無冬夏﹐日浴於溪﹐浴畢汲上流之水而歸。有病者浴益頻。孕婦始娩﹐卽攜兒赴浴。兒患痘﹐盡出其漿﹐復浴之﹐曰﹕『不若是﹐不愈也』。婚姻無媒妁﹐女已長﹐父母使居別室中﹐少年求偶者皆來﹐吹鼻簫﹐彈口琴﹐得女子和之﹐卽入與亂﹐亂畢自去﹔久之﹐女擇所愛者乃與挽手。挽手者﹐以明私許之意也。明日﹐女告其父母﹐召挽手少年至﹐鑿上齶門牙旁二齒授女﹐女亦鑿二齒付男﹐期某日就婦室婚﹐終身依婦以處。蓋皆以門楣紹瓜瓞﹐父母不得有其子﹐故一再世而孫且不識其祖矣﹔番人皆無姓氏﹐有以也。番室仿龜殼爲制﹐築土基三五尺﹐立棟其上﹐覆以茅﹐茅檐深遠﹐垂地過土基方丈﹐雨暘不得侵。其下可舂可炊﹐可坐可臥﹐以貯笨車﹑网罟﹑農具﹑雞棲﹑豚柵﹐無不宜。室前後各爲牖﹐在脊棟下﹐緣梯而登。室中空無所有﹐視有幾犬。爲置幾榻﹐人惟藉鹿皮擇便臥﹔夏並鹿皮去之﹐藉地而已。壁間懸葫蘆﹐大如斗﹐旨蓄毯衣納其中﹔竹筒數規﹐則新醅也。其釀法﹐聚男女老幼共嚼米﹐納筒中﹐數日成酒﹐飲時入淸泉和之。客至﹐發婦傾筒中酒先嘗﹐然後進客﹐客飲盡則喜﹐否則慍﹔慍客或憎之也﹐又呼其鄰婦﹐各衣毯衣﹐爲聯袂之歌以侑觴﹐客或狎之﹐亦不怒。其夫見婦爲客狎﹐喜甚﹐謂己妻實都﹐故唐人悅之﹝海外皆稱中國爲大唐﹐稱中國人爲唐人﹞。若其同類爲姦﹐則挾弓矢偵姦人射殺之﹐而不懟其婦。地產五穀﹐番人惟食稻﹑黍與稷﹐都不食麥。其饔飧不宿舂﹐曉起待炊而舂﹔旣熟﹐聚家人手摶食之。山中多麋鹿﹐射得輒飲其血﹔肉之生熟不甚較﹐果腹而已。出不慮風雨﹐行不計止宿﹔食云則食﹐坐云則坐﹔喜一笑﹐痛一顰。終歲不知春夏﹐老死不知年歲。寒然後求衣﹐饑然後求食﹐不預計也。村落廬舍﹐各爲向背。無市肆貿易﹐有金錢﹐無所用﹐故不知蓄積。𨿽有餘力﹐惟知計日而耕﹐秋成納稼﹔計終歲所食﹐有餘﹐則盡付曲蘗﹔來年新禾旣植﹐又盡以所餘釀酒。番人無男女皆嗜酒﹐酒熟﹐各攜所釀﹐聚男女酣飲﹐歌呼如沸﹐累三日夜不輟﹔余粟旣罄﹐𨿽饑不悔。屋必自構﹐衣需自織﹐耕田而後食﹐汲澗而後飲﹐績麻爲网﹐屈竹爲弓﹐以獵以漁﹐蓋畢世所需﹐罔非自爲而後用之。腰間一刃﹐行臥與俱﹐凡所成造﹐皆出於此。惟陶冶不能自爲﹐得鐵則取澗中兩石夾槌之﹐久亦成器﹐未嘗不利於用。剖瓠截竹﹐用代陶瓦﹐可以挹酒漿﹐可以胹餴饎。我有之﹐我飲食之﹐鄕黨親戚﹐緩急有無不相通﹔鄰人米爛粟紅﹐饑者不之貸也。社有小大﹐戶口有眾寡﹐皆推一二人爲土官。其居室﹑飲食﹑力作﹐皆與眾等﹐無一毫加於眾番﹔不似滇廣土官﹐徵賦稅﹐操殺奪﹐擁兵自衛者比。其先不知有君長﹐自紅毛始踞時﹐平地土番悉受約束﹐力役輸賦不敢違﹐犯法殺人者﹐剿滅無孑遺。鄭氏繼至﹐立法尢嚴﹐誅夷不遺赤子﹐並田疇廬舍廢之。其實土番殺人﹐非謀不軌也﹐曲蘗誤之也。羣飲之際﹐誇力爭彊﹐互不相下﹐杯斝未釋手﹐白刃已陷其脰間﹔有平時睚眥﹐醉後修怨﹐旦日酒醒﹐曾不自知﹐而討罪之師已躡其門矣。故至今大肚﹑牛罵﹑大甲﹑竹塹諸社﹐林莽荒穢﹐不見一人﹐諸番視此爲戒﹐相率謂曰﹕『紅毛彊﹐犯之無噍類﹔鄭氏來﹐紅毛畏之逃去﹔今鄭氏又爲皇帝剿滅﹐盡爲臣虜﹐皇帝眞天威矣』﹗故其人旣愚﹐又甚畏法。曩鄭氏於諸番徭賦頗重﹐我朝因之。秋成輸榖似易﹐而艱於輸賦﹐彼終世不知白鏹爲何物﹐又安所得此以貢其上﹖於是仍沿包社之法﹐郡縣有財力者﹐認辦社課﹐名曰社商﹔社商又委通事夥長輩﹐使居社中﹐凡番人一粒一毫﹐皆有籍稽之。射得麋鹿﹐盡取其肉爲脯﹐並收其皮。日本人甚需鹿皮﹐有賈舶收買﹔脯以鬻漳郡人﹐二者輸賦有餘。然此輩欺番人愚﹐朘削無厭﹐視所有不異己物﹔平時事無巨細﹐悉呼番人男婦孩稚﹐供役其室無虛日。且皆納番婦爲妻妾﹐有求必與﹐有過必撻﹐而番人不甚怨之。苟能化以禮義﹐風以詩書﹐教以蓄有備無之道﹐制以衣服﹑飲食﹑冠婚﹑喪祭之禮﹐使咸知愛親﹑敬長﹑尊君﹑親上﹐啟發樂生之心﹐潛消頑憝之性﹐遠則百年﹑近則三十年﹐將見風俗攺觀﹐率循禮教﹐寧與中國之民有以異乎﹖古稱荊蠻斷髮文身之俗﹐乃在吳越近地﹐今且蔚爲人文淵藪。至若閩地﹐叛服不常﹐漢世再棄而復收之﹔自道南先生出﹐而有宋理學大儒競起南中。人固不可以常俗限﹐是在上之人鼓舞而化導之耳﹗今臺郡百執事﹐朝廷以其海外勞吏﹐每三歲遷擢﹐政令初施﹐人心未洽﹐而轉盼易之﹐安必蕭規曹隨﹐後至者一守前人繩尺﹐不事更張爲﹖況席不暇暖﹐視一官如傳捨﹐孰肯爲遠效難稽之治乎﹖余謂欲化番人﹐必如周之分封同姓及世卿采地﹐子孫世守﹔或如唐韋臯﹑宋張詠之治蜀﹐久任數十年﹐不責旦暮之效然後可。噫﹗蓋亦難言矣﹗然又有暗阻潛撓於中者﹐則社棍是也。此輩皆內地犯法姦民﹐逃死匿身於辟遠無人之地﹐謀充夥長通事﹐爲日旣久﹐熟識番情﹐復解番語﹐父死子繼﹐流毒無已。彼社商者﹐不過髙臥郡邑﹐催餉納課而已﹔社事任其播弄﹐故社商有虧折耗費﹐此輩坐享其利。社商率一二歲更易﹐而此輩𨿽死不移也。此輩正利番人之愚﹐又甚欲番人之貧﹕愚則不識不知﹐攫奪惟意﹔貧則易於槌挾﹐力不敢抗。匪特不教之﹐且時時誘陷之。卽有以冤訴者﹐而番語侏離﹐不能達情﹐聽訟者仍問之通事﹐通事顚倒是非以對﹐番人反受呵譴﹔通事又告之曰﹕『縣官以爾違通事夥長言﹐故怒責爾』。於是番人益畏社棍﹐事之不啻帝天。其情至於無告﹐而上之人無由知。是舉世所當哀矜者﹐莫番人若矣。乃以其異類且歧視之﹔見其無衣﹐曰﹕『是不知寒』﹔見其雨行露宿﹐曰﹕『彼不致疾』﹔見其負重馳遠﹐曰﹕『若本耐勞』。噫﹗若亦人也﹗其肢體皮骨﹐何莫非人﹖而云若是乎﹖馬不宿馳﹐牛無偏駕﹐否且致疾﹔牛馬且然﹐而況人乎﹖抑知彼苟多帛﹐亦重綈矣﹐寒胡爲哉﹖彼苟無事﹐亦安居矣﹐暴露胡爲哉﹖彼苟免力役﹐亦暇且逸矣﹐奔走負戴於社棍之室胡爲哉﹖夫樂飽暖而苦饑寒﹐厭勞役而安逸豫﹐人之性也﹔異其人﹐何必異其性﹖仁人君子﹐知不吐餘言。

七月望﹐炎暑漸退﹐新涼襲人。有役夫自省中初至者十二人﹐方共具飯醪﹐爲中元祀鬼事﹐向空山羅拜﹐余笑而賚之酒﹔其明日﹐有三人忽稱病。

十七日﹐病者又五人﹐北風大作。

十八日﹐風愈橫﹐而十二人悉不起﹐爨煙遽絕。自十九日至二十一日﹐大風拔木﹐三晝夜不輟﹐艸屋二十餘間﹐圮者過半。夜臥聞艸樹聲與海濤聲﹐澎湃震耳﹐屋漏如傾﹐終夜數起﹐不能交睫。

二十二日﹐風雨益橫﹐屋前艸亭飛去﹐如空中舞蝶。余屋三楹﹐風至兩柱並折﹐慮屋圮無容身地﹐冒雨攜斧斨自伐六樹支棟﹐力憊甚。而萬山崩流並下﹐泛濫四溢﹐顧病者皆仰臥莫起﹐急呼三板來渡。余猶往來岸上﹐尙欲爲室中所有計﹐不虞水勢驟湧﹐急趨屋後深艸中避之﹔水隨踵至﹐自沒脛沒膝﹐至於及胸。凡在大風雨中涉水行三四里﹔風至時時欲僕﹐以杖掖之﹐得山巖番室暫棲。暮﹐無從得食﹐以身衣向番兒易只雞充餒。中夜風力猶勁。

二十三日﹐平明﹐風雨俱息﹔比午﹐有霽色﹐呼番兒棹莽葛至山下渡余登海舶﹐過艸廬舊址﹐惟平地而已。余旣幸生存﹐亦不復更念室中物。敝衣猶足蔽體﹐解付舟人﹐就日曝漧﹐復衣之﹔遂居舟中。

二十五日﹐水旣落﹐乘海舶出港﹐至張大所。有病者一人殞舟中﹐爲槁葬山下﹐以屍骨無渡海理也。

二十八日﹐視舟中病者轉劇﹐因遣海舶急歸。余獨畱張大家﹐命張大爲余再治屋。

二十九日﹐復大風雨四晝夜﹐洪水又至﹐走二靈山避之﹐驚怖又甚於前。幸早避﹐得免涉水。然在空山中﹐竟一日夜不得食。

初四日﹐雨止風息﹐再返張大所。

初八日﹐有一舶入港﹐言初五日三舶同自省中來﹐半渡遭風﹐一舶已碎﹐其一不知所往﹔友人顧君敷公在焉﹐念之甚切。自此旦旦出海上望之。

十五日﹐中秋節﹐番兒報舊址茅屋成﹐尙有臺郡病夫二人不能歸者﹐從余走海岸沙際遙望。午後﹐張大攜肴核至﹐與余就沙際飲。抵暮而返﹐不見一帆。

十六日﹐乘莽葛返茅屋中﹐與病夫二人俱。視新結茅三區﹐區各三楹﹐余與二病夫各占一區。夜惟孤影﹐四面猿啼鬼嘯聲不輟。有臺令李子鵠梅花書屋詩一卷﹐雋永可玩﹐坐常至夜分。一日﹐甫就枕﹐殘燈旣熄﹐帳前有火光如盌﹐碧色﹐去地三尺許﹐知其燐也﹔審視久之而滅。

二十五日﹐忽聞有海舶至﹐驚喜出戶﹐則顧君敷公至矣。問遭風飄泊何所﹖云﹕『是日﹐西岸頗無風﹐半渡風至﹐舟人彊持之﹐已見雞籠﹑二靈諸山﹔值潮落﹐不得入港。陳某一舶已觸岸爲齏粉﹐惕然轉舵﹐歸西岸﹐泊定海鎭山下﹐舟中器具悉敗﹐需補制﹐而大風又半月不輟﹐故遲來﹐幸無恙』。而余前遣歸一舶﹐亦以是日至﹔問病者歸去何若﹖則死已過半矣﹗計兩舶中復來夫役近六十人。明日再修釜突﹐煎煉硫土﹐一如曩昔。夜則與顧君共論前代海防及僞鄭故事﹐議其得喪。私謂吾兩人已絕蠻貊﹐蹈非人之境﹐人將不堪憂﹐如吾兩人﹐豈非不攺其樂者歟﹖復一夕﹐就寢未寐﹐余視屋外火光如箕﹐赤色耀目。余以見慣不怪﹐顧君駭曰﹕『君榻下何故燃燭』﹖余笑曰﹕『火從君枕畔來﹐照吾榻下﹐君試反顧﹐必有所見』。顧君遽躍起﹐方結衣褌﹐欲出戶﹐火光漸滅。又一夕﹐有鳴鏑過枕畔﹐恐野番乘夜加遺﹐出戶視之﹐不見一物。

十月朔﹐硫事旣竣﹐將理歸棹﹐命眾役夫向山間刈薪﹔午後又使人艤三板水涯以待﹐見四人並坐樹下﹐疑刈薪有先歸者﹐趨問之﹐已不見。種種幻妄﹐皆鬼物也﹐人之居此﹐寧不病且殆乎﹖

初四日﹐復出﹐至張大家與別﹐遂登舟。

初七日﹐未刻﹐值風便﹐與顧君舶同出大海。北風方勁﹐巨浪如山﹔行不數里﹐余舟檣折有聲﹐回視顧君一舶﹐亦大呼檣折。二舶在巨浪中﹐旣無復入港理﹐隨風蕩漾﹐意必飄南方千里外﹐憂不能寐。

初八日﹐侵曉﹐風稍息﹐余攬衣出視﹐晨光初動﹐宿霧未收﹔而一輪紅日﹐從鷁尾水底湧出﹐三躍而後升﹐大如車輪﹐海波盡赤﹐不瞬息已髙丈餘矣。向聞登州日觀擅奇﹐殆未必如余所睹也。將午﹐遙見遠山在有無間﹐猶疑爲海上雲气﹔午後﹐審視漸眞﹐舟師謂是省城官塘山。夜半﹐抵官塘﹔猶屬海外孤島﹐不連內地。

初九日﹐自官塘趨定海鎭。已刻﹐將近山﹐顧君一舶業已先至﹐相見如夢﹔意二舶檣折﹐無並全理﹐竟達會城﹐嘆爲神助。望山上兩城遙峙﹐前人築爲犄角互守計者也。命舟師棹三板登岸﹐周覽一匝﹐略得形勢之槪。沿海市肆碁布﹐漁艇有大於海舶者。覽畢登舟﹐乘順風南行﹐去岸甚遠﹐仍行大海中五六十里。至五虎門﹐兩山夾峙﹐勢甚雄險﹔又有巨石綿亙入海﹐如五虎蹲踞中流﹐實閩省門戶也。門外風力鼓蕩﹐舟勢顚越﹔旣入門﹐靜淥淵渟﹐與門外迥別矣。左望山巒斷處﹐爲梅花嶼﹐沙淤水淺﹐非潮長不能出入。更進爲亭頭﹝土音讀作城頭﹞﹐是近海大村落。至則暮矣﹐命從者攜臥具﹐與顧君偕登怡山僧院假宿焉。老僧粗解文義﹐可與語。壁間有詩﹐倚韻爲五言律﹕『弱水歸帆遠﹐驚濤日夜紛﹔靑衫余蜃气﹐寶劍有龍文﹔暫息滄州﹝豪按別本作並州﹞駕﹐還瞻故國云﹔鐘聲與禪誦﹐淸響得重聞』。

初十日﹐復登舟﹐苦水涸﹐必候潮至始行﹔十里至閩安鎭﹐有副帥﹐屯兵千人守口﹔再行十里﹐膠淺不前。

十一日﹐行不數里。

十二日﹐趁微風﹐以棹佐之﹐望見南臺大橋。周子宣玉率數僕乘小艇來迓﹐旣見﹐歡甚﹔余與宣玉共乘小艇﹐同至大橋﹐登陸。入城﹐求晤曩時餞送諸交好﹐惟裘子紹衣﹑何子襄臣﹑表侄周在魯三人在﹐余或歸家﹐或他適﹐不可得見﹔獨呂子鴻圖先我渡海歸﹐差可喜。再睹城市景物﹐憶半載處非人之境﹐不啻隔世﹐不知較化鶴歸來者何如﹖余向慕海外遊﹐謂弱水可掬﹑三山可卽﹐今旣目極蒼茫﹐足窮幽險﹐而所謂神仙者﹐不過裸體文身之類而已﹗縱有閬苑蓬瀛﹐不若吾鄕瀲灩空蒙處簫鼓畫船﹑雨奇晴好﹐足系吾思也。觀止矣﹗寄語秦﹑漢之君﹐毋事褰裳濡足也﹗追憶遊歷所睹﹐再爲土番竹枝以詠之。

生來曾不識衣衫﹐裸體年年耐歲寒﹔犢鼻也知難免俗﹐烏靑三尺是圍闌。

烏靑是黑布名。

文身舊俗是雕靑﹐背上盤旋鳥翼形﹔一變又爲文豹鞹﹐蛇神牛鬼共猙擰。

半綫以北﹐胸背皆作豹文﹐如半臂之在體。

胸背斕斑直到腰﹐爭誇錯錦勝鮫綃﹔冰肌玉腕都文徧﹐只有雙蛾不解描。

番婦臂股﹐文繡都徧﹐獨頭面蓬垢﹐不知修飾﹔以無鏡可照﹐終身不能一睹其貌也番兒大耳是奇觀﹐少小都將兩耳鉆﹔截竹塞輪輪漸大﹐如錢如碗復如盤。番兒大耳如盤﹐立則垂肩﹐行則撞胸。同類競以耳大爲豪﹐故不辭痛楚爲之。丫髻三叉似幼童﹐髮根偏愛系紅絨﹔出門又插文禽尾﹐陌上颻搖各鬥風。覆額薺眉繞亂莎﹐不分男女似頭陀﹔晚來女伴臨溪浴﹐一隊鸕鶿蕩綠波。半綫以北﹐男女皆翦發覆額﹐狀若頭陀。番婦無老幼﹐每近日暮﹐必浴溪中。鑢貝雕螺各盡功﹐陸離斑駁碧兼紅﹔番兒項下重重遶﹐客至疑過繡領宮。銅篐鐵鐲儼刑人﹐斗怪爭奇事事新﹔多少丹靑摹變相﹐畫圖那得似生成﹖老翁似女女如男﹐男女無分總一般﹔口角有髭皆拔盡﹐須眉卻作婦人顏。腰下人人插短刀﹐朝朝磨礪可吹毛﹔殺人屠狗般般用﹐才罷樵薪又索綯。人各一刀﹐頃刻不離﹐斫伐割剝﹐事事用之。■﹝田井﹞田鑿井自艱辛﹐緩急何曾叩比鄰﹖構屋斵輪還結网﹐百工俱備一人身。

番人不知交易﹑借貸﹑有無相通理﹐鄰人有粟﹐饑者不之貸也。畢世所需﹐皆自爲而後用之。

輕身矯捷似猿猱﹐編竹爲篐束細腰﹔等得吹簫尋鳳侶﹐從今割斷伴妖嬈。

番兒以射鹿逐獸爲生﹐腹大則走不疾﹐自孩孺卽篐其腰﹐至長不弛﹐常有足追奔馬者。結縭之夕始斷之。男兒待字早離娘﹐有子成童任遠揚﹔不重生男重生女﹐家園原不與兒郎。番俗以婿紹瓜瓞﹐有子不得承父業﹐故不知有姓氏。女兒才到破瓜時﹐阿母忙爲構室居﹔吹得鼻簫能合調﹐任教自擇可人兒。番女與鄰兒私通﹐得以自擇所愛。只須嬌女得歡心﹐那見堂開孔雀屏﹖旣得歡心才挽手﹐更加鑿齒締姻盟。亂髮鬖鬖不作緺﹐常將兩手自搔爬﹔飛蓬畢世無膏沐﹐一樣綢繆是室家。番婦亂髮如蓬﹐蟣虱遶走其上﹐時以五指代梳。誰道番姬巧解釀﹖自將生米嚼成漿﹔竹筒爲甕牀頭掛﹐客至開筒勸客嘗。夫攜弓矢婦鋤耰﹐無褐無衣不解愁﹔番罽一圍聊蔽體﹐雨來還有鹿皮兜。鹿皮藉地爲臥具﹐遇雨卽以覆體。竹弓楛矢赴鹿場﹐射得鹿來交社商﹔家家婦子門前盼﹐飽惟餘瀝是頭腸。番人射得麋鹿以付社商收掌充賦﹐惟頭腸無用﹐得與妻孥共飽。莽葛元來是小舠﹐刳將獨木似浮瓢﹔月明海澨歌如沸﹐知是番兒夜弄潮。番人夫婦﹐乘莽葛射魚﹐歌聲竟夜不輟。

種秫秋來甫入場﹐舉家爲計一年糧﹔餘皆釀酒呼羣輩﹐共罄平原十日觴。秫米登場﹐卽以爲酒﹐男女藉艸劇飲歌舞﹐晝夜不輟﹐不盡不止。梨園敝服盡蒙茸﹐男女無分只尙紅﹔或曳朱襦或半臂﹐土官气象已從容。土官購戲衣爲公服﹐但求紅紫﹐不問男女。土番舌上掉都盧﹐對酒歡呼打剌酥﹔聞道金亡避元難﹐颶風吹到始謀居。番語皆滚舌作都盧轂轆聲。深山負險聚遊魂﹐一種名爲傀儡番﹔博得頭顱當戶列﹐髑髏多處是豪門。深山野番﹐種類實繁﹐舉傀儡番以槪其餘。

鄭氏逸事﹝原題「僞鄭逸事」﹞

鄭芝龍﹐閩泉郡南安人。明季與劉香老同嘯聚海上﹐往來閩粵間。旣而投誠﹐授遊擊將軍﹔討劉香老﹐殄之。崇禎甲申﹐京師陷﹔其明年﹐世祖章皇帝定鼎﹐分兵南下﹐芝龍以兵降。鄭成功者﹝小字森捨﹞﹐芝龍庶長子也﹐時年十七﹐已入泮爲諸生。方衣單絺﹐閒步階前﹐聞父降﹐咨嗟太息﹔頃之﹐其弟襲捨自外來﹐成功告之故﹐且曰﹕『汝宜助我』﹗卽與徒手出門﹐從者十八人﹐棹小舟至廈門隔港之古浪嶼山﹐招集數百人﹔方苦無資﹐人不爲用。適有賈舶自日本來者﹐使詢之﹐則二僕在焉﹐問有資幾何﹖曰﹕『近十萬』。成功命取佐軍﹐一僕曰﹕『未得主母命﹐森捨安得擅用』﹝閩俗父爲官﹐其子皆得稱捨﹞﹖成功怒曰﹕『汝視我爲主母何人﹖敢抗耶』﹖立斬之﹐遂以其資﹐招兵制械。從者日眾﹐竟踞金廈門。

鄭成功以弱冠﹐招集新附﹐踞守金廈門﹐𨿽在海外﹐密邇內地﹐閩省沿海港澳可以出兵進剿者﹐在在皆是﹐倉猝攻之﹐守禦匪易。成功於內地港澳﹐悉設舟師﹐登陸爲寨﹐搤守水口﹔又偏布腹心於內地﹐凡督撫提鎭衙門﹐事無巨細﹐莫不報聞﹐皆得早爲之備。故以咫尺地﹐與大兵拒守三十餘年﹐終不敗事﹐其用心固已深矣。又成功於一切謀畫﹐皆出己見﹔其所任用﹐不過荷戈執戟摧鋒陷陣之徒﹐絕無謀士爲建一奇﹑畫一策者。非成功不好士﹐亦非士不爲用﹐良以謀畫無出成功右者。可見古人得士爲難﹐臥龍﹑鳳雛得一可王﹐而畱侯﹑曲逆爲世不常有也。又聞成功夜不就寢﹐徧走達旦﹐妻妾皆臥﹐惟設酒果俟之﹐成功至﹐必取啖少許﹐復走如故﹔卽寢亦無定所﹐固防姦人刺客﹐亦屬有所思也。欲保彈丸地﹐其難如此﹐彼於天下事一見易視者﹐鮮不敗矣。

成功以海外彈丸地﹐養兵十餘萬﹐甲冑戈矢﹐罔不堅利﹐戰艦以數千計﹔又交通內地﹐徧買人心﹐而財用不匱者﹐以有通洋之利也。我朝嚴禁通洋﹐片板不得入海﹐而商賈壠斷﹐厚賂守口官兵﹐潛通鄭氏以達廈門﹐然後通販各國。凡中國各貨﹐海外人皆仰資鄭氏﹔於是通洋之利﹐惟鄭氏獨操之﹐財用益饒。曁乎遷界之令下﹐江浙閩粵沿海居民悉內徙四十里﹐築邊墻爲界﹐自爲堅壁淸野計﹐量彼地小隘﹐賦稅無多﹐使無所掠﹐則坐而自困﹐所謂不戰而屈人之兵﹐固非無見。不知海禁愈嚴﹐彼利益普﹐𨿽智者不及知也。卽疇昔沿海所掠﹐不過厚兵將私橐﹐於鄭氏公帑﹐原無損益。海外諸國﹐惟日本最富彊﹐而需中國百貨尢多﹐聞鄭氏兵精﹐頗憚之﹔又成功爲日本婦所出﹐因以渭陽誼相親﹐有求必與﹐故鄭氏府藏日盈。自耿逆叛亂﹐與鄭氏失好﹐耿兵方圖內向﹐鄭兵卽躡其後﹐已據閩之興﹑漳﹑泉﹑汀﹑邵﹐粵之潮﹑惠七郡﹐養兵之用﹐悉資臺灣。自此府藏虛耗﹐敗歸之後﹐不可爲矣。

成功久踞金廈門﹐蓄志內侵﹐造戰艦三千餘艘。順治十三年﹐將大發兵窺江南﹐過浙之東甌﹐泊舟三日﹐連檣八十里﹐見者增栗。至江南羊山﹐山有神﹐獨嗜畜羊﹐海舶過者﹐必置一生羊而去﹔日久﹐蕃息至徧山﹐不可數計。鄭氏戰艦泊山下﹐將士競取羊爲食﹐幹神怒﹐大風驟至﹐巨艦自相撞擊立碎﹐損人船十七八﹐大失利返。至十六年﹐復大舉入寇﹐破京口﹐犯江寧﹐東南震驚。

成功特重操練﹐舳艫陳列﹐進退有法﹐將士在驚濤駭浪中無異平地﹐跳躑上下﹐矯捷如飛。將帥謁見﹐甲冑僅蔽身首﹐下體多赤腳不褌﹔有以靴履見者﹐必遭罵斥﹐並抑其賞。凡海岸多淤泥陷沙﹐惟赤腳得免粘滯﹐往來便捷﹐故與王師鏖戰屢勝﹔其於勝勢﹐固已占卻一籌矣﹔官兵以靴履行泥淖中﹐不陷卽滑﹐奚免敗績﹖閩總督陳景﹐駐師漳郡城內﹐方圖進剿﹔鄭民分兵沿海港口﹐與官兵拒守。有門子李文忠﹐素機警﹐善承伺意旨﹐爲總督親信﹐凡應對傳語﹐悉委任之﹐實陰通鄭氏者。一日﹐夜入總督臥內﹐刺之﹐取其首﹐並竊令箭﹐馳馬出南門﹐稱有軍機﹐傳令出城﹐無敢致詰﹐以首獻鄭成功。成功以僕弒主﹐甚惡之﹐薄與一官﹐不滿所望﹔歲餘﹐以他事斬之。

龍碽者﹐大銅炮也。成功泊舟粵海中﹐見水底有光上騰﹐數日不滅﹐意必異寶﹐使善泅者入海試探﹐見兩銅炮浮游往來﹐以報﹐命多人持巨絙牽出之﹐一化龍去﹐一就縛。旣出﹐斑駁陸離﹐若古彜鼎﹐光艷炫日﹐不似沈埋泥沙中物﹐較紅衣炮不加大而受藥彈獨多。先投小鐵丸斗許﹐乃入大彈﹔及發﹐大彈先出﹐鐵丸隨之﹐所至一方糜爛。成功出兵﹐必載與俱﹐名曰龍碽。然龍碽有前知﹐所往利﹐卽數人牽之不知重﹔否則百人挽之不動﹐以卜戰勝﹐莫不驗。康熙十八年﹐劉國軒將攻泉郡﹐龍碽不肯行﹐彊舁之往﹐及發﹐又不燃﹔國軒怒﹐杖之八十﹐一發而炸裂如粉﹐傷者甚眾。

成功婦董氏﹐勤儉恭謹﹐日率姬妾婢婦爲紡績及制甲冑諸物﹐佐勞軍。成功於賞賚將士﹐揮千萬金不吝﹔獨於女紅不令少怠﹐使絕其淫佚之萌﹐可謂得治內之道者矣。

成功立法尙嚴﹐𨿽在親族有罪﹐不少貸﹔有功必賞金帛珍寶﹐頒賚無吝容﹔傷亡將士﹐撫卹尢至﹐故人皆畏而懷之﹐咸樂爲用。其立法﹕有犯姦者﹐婦人沈之海﹐奸夫死杖下﹔爲盜不論贓多寡﹐必斬﹔有盜伐人一竹者﹐立斬之。至今臺灣市肆百貨露積﹐無敢盜者﹐以承峻法後也。長子錦捨﹝卽鄭經﹞與弟裕捨乳母某氏通﹐成功知之﹐命以某氏沈海﹐錦捨又私匿之﹐已逾三載﹐無敢爲成功言者。某氏怙寵﹐頗淩錦捨婦﹐婦不能堪﹐以告其祖父唐某號枚臣者﹐爲致書成功﹔時錦捨守廈門﹐成功居臺灣﹐以令箭授禮都司黃元亮﹐命渡海立取錦捨頭來﹐並令錦捨母董氏自盡。母子遷延未卽死﹐會成功病亡得免﹐時年三十有九。

隆武時﹐凡以兵從者﹐悉加顯秩。鄭成功兵力獨彊﹐賜姓朱氏﹐故人又稱成功國姓。至永曆﹐又晉封延平王﹐給金印﹔成功受而藏之﹐終身不一用﹐仍稱招討大將軍舊銜。其居臺灣﹐傳三世﹐悉遵永曆紀元﹔長至萬壽節﹐必設龍亭﹐率其官屬﹐朝賀如禮。

陳參軍傳﹝附﹞

陳參軍永華﹐字復甫﹐泉郡同安人。父某科孝廉﹐以廣文殉國難﹔公時年舞象﹐試冠軍﹐已補龍溪博士弟子員。

因父喪﹐遂隨鄭成功居廈門。成功爲儲賢館﹐延四方之士﹐公與焉﹐未嘗受成功職也。其爲人淵衝靜穆﹐語訥訥如不能出諸口﹔遇事果斷有識力﹐定計決疑﹐了如指掌﹐不爲羣議所動。與人交﹐務盡忠款。平居燕處無惰容﹐布衣蔬食﹐泊如也。成功常語子錦捨﹝卽鄭經﹞指公曰﹕『吾遺以佐汝﹐汝其師事之』﹗

成功旣沒﹐鄭經繼襲﹐以公爲參軍﹐職兼將相。公慨然以身任事﹐知無不言﹐謀無不盡﹐經倚爲重。知公貧﹐常以海舶遺公﹐謂商賈僦此﹐歲可得數千金﹐聊資公用。公卻不受﹐彊與之﹐輒遭風敗﹐更與之﹐亦然﹐公笑曰﹕『吾固知吾命窮﹐徒損他人資﹐無益』。臺郡多蕪地﹐公募人辟之﹐歲入榖數千石。比獲﹐悉以遺親舊﹔量其所需﹐或數十百石各有差﹔計己所存﹐足供終歲食而已。

逮耿逆以閩叛﹐鄭經乘機率舟師攻襲閩粵八郡﹐移駐泉州﹔使公居守臺灣﹐國事無大小﹐惟公主之。公轉粟饋餉﹐五六年軍無乏絕。初﹐鄭氏爲法尙嚴﹐多誅殺細過﹔公一以寬持之﹐間有斬戮﹐悉出平允﹐民皆悅服﹐相率感化﹐路不拾遺者數歲。

一日﹐命家人灑掃廳事﹐內設供具﹐扃閉甚嚴﹐日齋沐具表入室拜禱﹐願以身代民命﹔或曰﹕『君秉國鈞﹐民之望也﹐今爲此﹐實駭觀聽﹐其若民心何』﹖公曰﹕『此吾所以爲民也』﹐復嘆曰﹕『鄭氏之祚不永矣』﹗居無何﹐告其家人曰﹕『上帝命吾宰玆郡﹐將以明日往』。詰朝端坐而逝。

婦洪氏﹐小字端捨﹐與公同邑人﹐賦質幽嫻。自於歸﹐有齊眉舉案風。晨興﹐盥沐畢﹐夫婦衣冠襝衽﹐揖而後語。尢長於詞翰﹐精刀札﹐閨門之內﹐切磋不異良友﹐公冗不暇給﹐凡文移﹑尺牘﹑屬稿及丹筆批答﹐多洪爲捉刀﹐而措語字畫﹐與公無異﹐人不能別﹔白首相莊無間語。子三人﹐夢緯﹑夢球﹑夢�﹔今夢球成進士﹐在史館。

陳烈婦傳﹝附﹞

烈婦姓陳氏﹐參軍陳永華季女﹐鄭經長子欽捨婦也。欽捨甫弱冠﹐姓剛毅果斷﹐遇事敢爲﹐經愛任之。先是﹐鄭經幼好漁色﹐多近中年婦人﹔民婦爲經諸弟乳母者﹐經皆通焉。有昭娘者﹐遂納爲妾﹐有寵。經妻唐氏無出﹐昭娘首生欽捨﹐當時流言昭娘假娠乞養﹐實屠者李某子﹔獨鄭經謂生時目睹﹐不之信﹐族人竊誹之。未幾﹐昭娘以眾嫉死矣。

逮耿逆變叛﹐鄭經統舟師渡海﹐駐泉郡﹐志圖內向﹔以欽捨守臺灣﹐號爲監國。監國居守裁決國事﹐賞罰功罪﹐一出至公﹐卽諸父昆弟有過﹐不少假﹐用是宗族多怨之。及鄭經自廈門敗歸﹐視監國處分國事悉當﹐益信其賢﹔自是軍國事悉付裁決﹐與精兵三千人爲護軍﹐宗族益憚監國而含怨愈深矣。會經疾遽亡﹐未立後﹐家人方治含殮﹐經母董氏出坐幃中﹐傳集各官﹐聽讀遺命﹐立新主﹐逡巡未舉﹐經諸弟白董氏先收監國印﹔董氏命太監往取印﹐欽捨不與。時因訛傳監國率兵且至﹐眾倉惶不知所出﹔羣妾有和娘者﹐卽克塽母也﹐曰﹕『監國必無是﹐請往取之』。欽捨曰﹕『此印先君所授﹐軍國系焉。向使一太監傳命﹐眞僞莫據﹐何可輕付﹖和娘來﹐固當持去』。遂隨和娘至喪次﹐再拜董氏前納印﹔董氏曰﹕『汝非鄭氏骨血﹐寧不知乎』﹖欽捨未及對﹐經諸弟羣起撻之﹔欽捨笑曰﹕『撻我何足武﹖我平日不避嫌怨﹐守法不阿﹐亦爲鄭氏疆土耳。今日死生惟命﹐何撻爲』﹖董氏命置傍室中﹐不令出﹐經諸弟又遣烏鬼往縊之﹔烏鬼畏不敢前﹐欽捨知不能生﹐遂自縊死。

明日﹐立克塽爲嗣﹝克塽小字秦捨﹞﹐而移欽捨柩於門外別室。董氏謂烈婦曰﹕『汝參軍女也﹐參軍於國有大功﹐汝居宮中﹐當善視汝』。烈婦曰﹕『昔爲鄭氏婦﹐今屠兒婦矣﹐尙安居此』﹖柩旣舉﹐烈婦扶柩出﹐人莫能阻﹔至喪所﹐晝夜哀啼不輟﹐路人聞之﹐莫不隕涕。其兄慰之曰﹕『汝娠未娩﹐蓋存孤以延夫後﹐不猶愈於死乎』﹖烈婦曰﹕『他人處常﹐妹所處者變也﹔縱生孤﹐孰能容之﹖有死而已』。絕粒七日不死﹐復雉經﹐與欽捨合葬郡治洲子尾海岸間。烈婦幼習文史﹐工書﹐知大體﹐實秉母教﹔亡年二十。

旣葬﹐臺人士常見監國乘馬﹐呵殿往來﹐或時與烈婦並出﹐容服如生﹐導從甚盛﹐人以爲神云。

番境補遺

深山廣遠﹐平地遼闊﹐土番種類繁多﹐不能盡悉﹐惟記所知者。

玉山在萬山中﹐其山獨髙﹐無遠不見﹔巉巖峭削﹐白色如銀﹐遠望如太白積雪。四面攢峯環繞﹐可望不可卽﹐皆言此山渾然美玉。番人旣不知寶﹐外人又畏野番﹐莫敢向邇。每遇晴霽﹐在郡城望之﹐不啻天上白雲也。

銀山有礦﹐產銀﹔又有積鏹﹐皆大錠﹐不知何代所藏。曾有兩人常入取之﹐資用不竭。前臺廈道王公﹝名效崇﹞命家人挽牛車﹐隨兩人行﹐旣至﹐見積鏹如山﹐恣取滿車﹐迷不能出﹐盡棄之﹐乃得歸。明日﹐更率多人﹐薙艸開徑而入﹐步步標識﹐方謂歸途無復迷理﹐乃竟失故道﹐尋之累日﹐不達而返。自此兩人者亦不能復入矣。

哆囉滿產金﹐淘沙出之﹐與雲南瓜子金相似﹔番人鎔成條﹐藏巨甓中﹐客至﹐每開甓自炫﹐然不知所用。近歲始有攜至雞籠﹑淡水易布者。

水沙廉𨿽在山中﹐實輸貢賦。其地四面髙山﹐中爲大湖﹔湖中復起一山﹐番人聚居山上﹐非舟莫卽。番社形勝無出其右。自柴里社轉小徑﹐過斗六一門﹐崎嶇而入﹐阻大溪三重﹐水深險﹐無橋梁﹐老藤橫跨溪上﹐往來從藤上行﹔外人至﹐輒股栗不敢前﹐番人見慣﹐不怖也。其番善織罽毯﹐染五色﹐狗毛雜樹皮爲之﹐陸離如錯錦﹐質亦細密﹔四方人多欲購之﹐常不可得。番婦亦白晰妍好﹐能勤稼穡﹐人皆饒裕。

斗尾龍岸番皆偉岸多力﹐旣盡文身﹐復盡文面﹐窮奇極怪﹐狀同魔鬼。常出外焚掠殺人﹐土番聞其出﹐皆號哭遠避。鄭經親統三千眾往剿﹐旣深入﹐不見一人﹔時亭午酷暑﹐將士皆渴﹐競取所植甘蔗啖之。劉國軒守半綫﹐率數百人後至﹔見鄭經馬上啖蔗﹐大呼曰﹕『誰使主君至此﹖令後軍速退』。旣而曰﹕『事急矣﹐退亦莫及﹐令三軍速刈艸爲營﹐亂動者斬』。言未畢﹐四面火發﹐文面五六百人奮勇跳戰﹐互有殺傷﹔餘皆竄匿深山﹐竟不能滅﹐僅毀其巢而歸。至今崩山﹑大甲﹑半綫諸社﹐慮其出擾﹐猶甚患之。

阿蘭番近斗尾龍岸﹐狀貌亦相似。

��亦野番﹐惟稍馴﹐𨿽居深山﹐常與外通。其出入之路﹐有山中阻﹐樹木深蔚﹐不見天日﹔山中積敗葉﹐厚數尺﹐陰濕浥爛。徧生水蛭﹝卽螞蝗﹞﹐緣樹而上﹐處於葉間﹔人過﹐輒墜下如雨﹐落人頭項﹐盡入衣領﹔地上諸蛭﹐又緣脛附股而上﹐競吮人血﹐徧體皆滿﹐撲捉不暇﹔聞者膽栗肌粟﹐甚於談虎色變。曾有操火焚之之說者﹐柰南方冬暖﹐木葉不落﹐陰濕如故﹐火不能然﹔不知禹﹑益值此﹐更操何術﹐卒底平成﹖

葛雅藍近雞籠。

會稽社人不能欺。

金包裏是淡水小社﹐亦產硫。人性巧智。

臺灣多荒土未辟﹐艸深五六尺﹐一望千里。艸中多藏巨蛇﹐人不能見。鄭經率兵剿斗尾龍岸﹐三軍方疾馳﹐忽見艸中巨蛇﹐口銜生鹿﹐以鹿角礙吻﹐不得入咽﹐大揚其首﹐吞吐再三﹔荷戈三千人行其旁﹐人不敢近﹐蛇亦不畏。余乘車行茂艸中二十餘日﹐恆有戒心﹐幸不相值。旣至淡水﹐臥榻之後﹐終夜聞閣閣聲甚厲﹐識者謂是蛇鳴﹔而庖人嚴采夜出廬外﹐遇大蛇如甕﹔社商張大謂艸中甚多﹐不足怪也。

鹿以角紀年﹐凡角一歧爲一年﹐猶馬之紀歲以齒也。番人世世射鹿爲生﹐未見七歧以上者。向謂鹿仙獸多壽﹐又謂五百歲而白﹐千歲而玄﹐特妄言耳。竹塹番射得小鹿﹐通體純白﹐角才兩歧﹐要不過偶然毛色之異耳﹐書固未足盡信也﹝鹿生三歲始角﹐角生一歲解﹐猶人之毀齒也﹔解後再角﹐卽終身不復解﹐每歲止增一歧耳﹞。

牡鹿有角﹐善鳴。角以五月解﹐至八九月肥腯。鳴聲甚壯﹐爲求牝也。出則成羣﹐以數十百計。角者居前﹐牝隨之。相傳鹿爲淫獸﹐所謂聚麀﹐未可得見。至十月則鳴聲漸殺﹐獵者不顧﹐以其淫極而瘠也。牝鹿以四月乳﹐未乳極肥﹔腹中胎鹿﹐皮毛鮮澤﹐文彩可愛。又牝鹿旣乳﹐視小鹿長﹐則避之他山﹐慮小鹿之淫之也。獸之不亂倫者惟馬﹐壯馬誤烝則自死﹔牝鹿自遠以避烝﹐皆獸之具有人倫者。

熊之類不一﹐有豬熊﹑狗熊﹑馬熊﹑人熊之異﹐各肖其形。惟馬熊最大﹔而勇鷙獨推人熊﹐人立而走﹐捷於奔馬﹐其逐人無得脫者。余所見熊甚多﹐獨未見人熊。豬熊毛勁如鬣﹐又厚密﹐矢鏃不能入﹔蹄有利爪﹐能緣木升髙﹐蹲於樹巓﹐或穴地而處。人以計取之﹐無生致者。腹中多脂﹐可啖。掌爲八珍之一﹐膾炙人口﹐然不易熟﹐庖人取其汁﹐烹他物爲羹﹐助其鮮美。一掌可供數十烹﹐若爲屠門之嚼﹐則貽笑知味者。

凡獸之膝皆後曲﹐惟熊與猴前曲﹐故能升木﹔象亦前曲。

山豬﹐蓋野彘也﹐兩耳與尾略小﹐毛鬣蒼色﹐稍別。大者如牛﹐巨牙出唇外﹐擊木可斷﹐力能拒虎﹔怒則以牙傷人﹐輒折脇穿腹。行疾如風﹐獵者不敢射。又有豪豬﹐別是一種﹔箭如蝟毛﹐行則有聲﹐𨿽能射人﹐不出尋丈外。

蕭朗﹐硬木名也。大者數圍﹐性極堅重﹐入土千年不朽。然在深山中﹐野番盤踞﹐人不能取。頃爲洪水漂出﹐鄭氏取以爲棺﹐實美材也。

烏木﹑紫檀﹑花梨﹑鐵栗諸木﹐皆產海南諸國。近於淡水山中﹐見有黑色樹﹐察其質﹐與烏木無異﹐人多不知。

海上紀略

海吼

天妃神

木龍

水仙王

糠洋﹑蕈洋

大昆侖

琉球

日本

紅夷

西洋國

海吼

海吼俗稱海叫。小吼如擊花鞚鼓﹐點點作撒豆聲﹐乍遠乍近﹐若斷若連﹔臨流聽之﹐有成連鼓琴之致。大吼如萬馬奔騰﹐鉦鼓響震﹐三峽崩流﹐萬鼎共沸﹔惟錢塘八月怒潮﹐差可彷佛﹐觸耳駭愕。余嘗濡足海岸﹐俯瞰溟渤﹐而靜淥淵渟﹐曾無波灂﹐不知聲之何從出﹔然遠海雲气已漸興﹐而風雨不旋踵至矣。海上人習聞不怪﹐曰﹕『是雨徵也』。若冬月吼﹐常不雨﹐多主風。

天妃神

海神惟馬祖最靈﹐卽古天妃神也。凡海舶危難﹐有禱必應﹔多有目睹神兵維持﹐或神親至救援者。靈異之迹﹐不可枚舉。洋中風雨晦暝﹐夜黑如墨﹐每於檣端現神燈示佑。又有船中忽出爝火﹐如燈光﹐升檣而滅者﹔舟師謂是馬祖火﹐去必遭覆敗﹐無不奇驗。船中例設馬祖棍﹐凡值大魚水怪欲近船﹐則以爲祖棍連擊船舷﹐卽遁去。相傳神爲莆邑湄州東螺村林氏女﹐自童時已具神異﹐常於夢中飛越海上﹐拯人於溺。至長不嫁。沒後﹐屢昭靈顯﹐人爲立廟祀之﹐自前代已加封號。康熙二十三年六月﹐王師攻克澎湖﹐靖海侯施公烺屯兵天妃澳﹐入廟拜謁﹐見神衣半身沾濕﹔自對敵時恍見神兵導引﹐始悟戰勝實邀神助。又澳中水泉﹐僅供居民數百人飲﹔是日﹐駐師數萬﹐方以無水爲憂﹐而甘泉沸湧﹐汲之不竭。表上其異﹐奉詔加封天后。至今湄州林氏宗族婦人將赴田者﹐輒以其兒置廟中﹐曰﹕『姑好看兒』﹗遂去﹔去常終日﹐兒不啼不饑﹐亦不出閾。至暮婦歸﹐各認己子攜去﹐神猶親其宗人之子云。

木龍

凡海舶中必有一蛇﹐名曰木龍﹐自船成日卽有之。平時曾不可見﹐亦不知所處﹔若見木龍﹐去則舟必敗。

水仙王

水仙王者﹐洋中之神﹐莫詳姓氏。或曰﹕『帝禹﹑伍相﹑三閭大夫﹐又逸其二』。帝禹平成水土﹐功在萬世﹔伍相浮鴟夷﹐屈子懷石自沈﹕宜爲水神﹐靈爽不泯。劃水仙者﹐洋中危急不得近岸之所爲也。海舶在大洋中﹐不啻太虛一塵﹐渺無涯際﹐惟藉檣舵堅實﹐繩椗完固﹐庶幾乘波禦風﹐乃有依賴。每遇颶風忽至﹐駭浪如山﹐舵折檣傾﹐繩斷底裂﹐技力不得施﹐智巧無所用﹔斯時惟有叩天求神﹐崩角稽首﹐以祈默宥而已﹐爰有水仙拯救之異。余於臺郡遣二舶赴雞籠淡水﹐大風折舵﹐舶復中裂﹐王君云森居舟中﹐自分必死﹔舟師告曰﹕『惟有劃水仙可免』﹔遂披髮與舟人共蹲舷間﹐以空手作撥棹勢﹐而眾口假爲鉦鼓聲﹐如五日競渡狀﹐頃刻抵岸﹐眾喜幸生﹐水仙之力也。余初不之信﹐曰﹕『偶然耳﹗豈有徒手虛棹而能抗海浪﹑逆颶風者乎』﹖顧君敷公曰﹕『有是哉﹗曩居臺灣﹐仕僞鄭﹐從澎湖歸﹐中流舟裂﹐業已半沈﹐眾謀共劃水仙﹐舟復浮出﹔直入鹿耳門﹐有紅毛覆舟在焉﹐竟庋舟底。久之﹐有小舟來救﹐眾已獲拯﹐此舟乃沈。抑若有人暗中持之者﹐寧非鬼神之力乎』﹖迨八月初六日﹐有陳君一舶自省中來﹐半渡遭風﹐有舟底已裂﹐水入艎中﹐鷁首欲俯﹐而舵又中折﹐輾轉巨浪中﹐死亡之勢﹐不可頃刻待。有言劃水仙者﹐徒手一撥﹐沈者忽浮﹐破浪穿風﹐疾飛如矢﹔頃刻抵南嵌之白沙墩﹐眾皆登岸﹐得飯一盂﹐稽顙沙岸﹐神未嘗不歆也。陳君謂當時𨿽十帆並張﹐不足諭其疾﹐鬼神之靈﹐亦奇已哉﹗

糠洋﹑蕈洋

糠洋水面積糠粃半尺﹔蕈洋水面有物形如蕈﹐亦積半尺許﹐皆水沫所成﹐風濤鼓蕩﹐不淆不徙。自浙中往日本者必過之。

大昆侖

林道幹﹐明季海寇﹐哨聚在鄭芝龍﹑劉香老前﹔圖據閩粵不遂﹐又徧歷琉球﹑呂宋﹑暹羅﹑東京﹑交趾諸國﹐無隙可乘﹔因過大昆侖﹝山名﹐在東京正南三十里﹐與暹羅海港相近﹞﹐見其風景特異﹐欲畱居之。其山最髙且廣﹐四面平壤沃土﹐五穀俱備﹐不種自生﹐中國果木無不有﹐百卉爛熳﹐四時皆春﹐但苦空山無人。道幹率舟師登山結茅﹐自謂海外扶余﹐足以據土立國。柰龍出無時﹐風雨倏至﹐屋宇人民﹐多爲攝去﹔海舟又傾蕩不可泊﹐意其下必蛟龍窟宅﹐不可居﹐始棄去。復之大年﹝國名﹐在暹羅西南﹞﹐攻得之。今大年王是其裔也。臺灣有老人﹐經隨道幹至大昆侖者﹐尙得詳言之。前鄭成功以臺灣小隘﹐有卜居大侖昆之志﹐咨訪水程風景甚悉﹔會病亡﹐不果行。

琉球

琉球國在閩省正東﹐去中國最近。然最小弱﹐又最貧﹐商舶從無貿易琉球者﹐以其貧且陋也。某王於諸國悉朝貢﹐爲通貨貿易計。諸國鄙其貧弱﹐不萌侵奪之念﹐彼反得以貧弱自安。其於中國﹐率三歲一貢﹐所貢硫黃﹑皮紙而已。其所攜財貨﹐惟螺與蚌殼。螺可爲篥■﹝觱﹞吹﹐卽城頭曉角是﹔蚌殼斫之可以鑲帶。外此則有紙扇﹑煙筒﹐其制陋劣﹐傭兒所不顧。憶吾鄕俗語謂厭憎之物﹐輒曰「琉球貨」。陋劣不自今日始﹐古語已云然矣。

日本

日本卽古倭夷﹐於海外爲莫彊之國﹔恃彊不通朝貢﹐且目中華爲小邦﹐彼則坐受諸國朝貢。夜郎自大﹐由來久矣。其國事一聽將軍主之﹐國君如贅疣﹐垂拱而已。故其國中構兵﹐惟將軍是爭﹐曾無有放弒其主者﹔以國柄非所操﹐篡弒無益﹐虛被惡名﹐用是得長守其國。余謂琉球貧弱﹐日本不聞國政﹐其開刱之主﹐殆深得黃﹑老之學者乎﹖又治尙酷刑﹐小過輒死。死有四等﹕其一灌水﹐冰滿腹則徧撻其身﹐水散入肢體﹐又灌之﹔如此者三﹐如龐然大瓠﹐膨脹而死。其二懸腸﹐割人肛﹐系巨竹梢﹐一縱而竹梢上騰﹐肢體倒懸﹐大腸盡出。甚者爲活燒﹐以罪人鎖系杙上﹐圍繞漧柴﹐四面舉火﹐其人輾轉良久而死。又進於此爲倒懸殊﹐不卽死﹐三數日後﹐頭脹如斗﹐五臟從口中出而死。皆非刑﹐較地獄羅鬼之慘尢甚。故其民皆畏法﹐有道不拾遺風。其先﹐大西洋人覬覦其國﹐以天主教之言惑之﹔事露﹐悉被夷戮。今商舶至彼﹐必問有無天主教之人。又鑄天主像﹐令人足踐而登。若誤攜一人往﹐則以其船牽置岸上﹐盡納舟人於艎底焚之。自此西洋人無敢復至日本者。其與諸國通貿易處﹐曰長崎島。男女肉色最白﹐中國人至彼﹐暴露風日中﹐猶能轉黑爲白。𨿽使桓宣武黑王相公往﹐亦當攺觀。婦人妍美白晰如玉人﹐中國人多有流連不歸者。今長崎有大唐街﹐皆中國人所居也。

紅夷

紅毛卽荷蘭國﹐又曰紅夷﹐一名波斯胡﹐亦在西海外﹐實大西洋附庸也。性貪狡﹐能識寶器﹐善貨殖﹐重利輕生﹐貿易無遠不至。其船最大﹐用板兩層﹐斬而不削﹐制極堅厚﹔中國人目爲夾板船﹐其實圓木爲之﹐非板也。又多巧思﹐爲帆如蛛网盤旋﹐八面受風﹐無往不順﹔較之中國帆檣﹐不遇順風﹐則左右戧折﹝戧讀鏘﹐去聲﹔因逆風從對面來﹐故作斜行﹐左右拗折﹐以趁風力之謂也﹞﹐欹側傾險﹐迂回不前之艱﹐不啻天壤。其在大洋中﹐恃舶大帆巧﹐常行劫盜﹔使數人坐檣巓﹐架千里鏡﹐四面審視﹐商舶𨿽在百里外﹐望見卽轉舵逐之﹐無得脫者。常至日本貿易﹐日本倭知其爲盜﹐必使中國商舶先歸﹔計程已遠﹐然後遣之。余友顧君敷公能悉其理﹐謂彼帆𨿽巧﹐然巧於逆風﹐反拙於乘順﹔凡物之巧者﹐不能兼擅﹐理固然也。若與中國舟航並馳順風中﹐彼反後矣。故遇紅毛追襲﹐卽當轉舵﹐隨風順行﹐可以脫禍﹔若仍行戧風﹐鮮不敗者。況彼船大如山﹐小舟旣畏其壓﹐與戰又仰攻不便﹐安能與抗﹖彼旣恃所長﹐於諸國舟航﹐一切易視。常屢侵交趾﹔交趾人創爲小舟﹐名曰軋﹝音穵﹞﹐船長僅三丈﹐舷出水面一尺﹐兩頭尖銳﹐彷佛端陽競渡龍舟﹔以十四人操楫﹐飛行水面﹐欲退則返其棹﹐變尾爲首﹐進退惟意﹐儼然遊龍。船中首尾各架紅衣巨炮﹐附水施放﹐攻其船底﹐底破卽沈。𨿽有技巧﹐無所施設﹐於是大敗。至今紅毛船過廣南﹐見軋船出﹐卽膽落而去。中國東南半壁皆大海﹐不無侵擾之虞﹔軋船之制﹐亦所宜講。往時鄭成功取臺灣﹐與紅毛陸戰﹐彼所長惟火器﹐機發卽燃﹐不勞點焠﹐尺寸小物﹐力牟巨炮﹔外此﹐則攻戰之理皆謬。又足躡髙底﹐不便疾行﹐多被殺傷﹐臥不能起﹔將卒前取其首﹐輒爲鳥炮所中﹐皆不敢近﹔復視其屍﹐蓋兩脛間皆縛小炮﹐以膝對人﹐其炮自發﹔猶以傷殘之軀﹐搏捖人命﹐可謂至死不僵者矣。又凡所居處下﹐必藏火藥﹔事急﹐輒發其機﹐屋與人皆爲飛灰﹐志不受戮辱。舟底亦然﹐急則自毀﹐帆檣之巧﹐終不示人。故諸國罕能效其制者。

前有紅毛船﹐遭風誤過半綫洋﹐遇淺船膠﹐彼知無復去理﹐乃以布帆圍蔽其舟﹐卽於舟中另造小船﹐三日而成﹔鄭氏視爲釜魚﹐方集戰艦攻之﹐彼悉登小船﹐揚帆而去。良久﹐機發﹐大船自毀﹔人服其警。又舟中百物俱備﹐造作小船需用物料﹐不假外求﹔數不可及。

西洋國

西洋國在西海外﹐去中國極遠。其人坳目隆準﹐狀類紅毛。然最多心計﹐又具堅忍之志。析理務極精微﹐推測象緯歷數﹐下逮器用小物﹐莫不盡其奇奧﹔用心之深﹐將奪造化之祕﹐欲後天地而不朽。苟有所爲﹐則靜坐默想﹐父死不遂﹐子孫繼之﹔一世不成﹐十世爲之。旣窮其妙﹐必使國人共習而守之﹐務爲人所難爲。其先世多有慧人﹐入中國竊得六書之學。又有利馬豆者﹐能過目成誦﹐終身不忘。明季來中國﹐三年徧交海內文士﹔於中國書無所不讀﹐多市典籍﹐歸教其國人﹐悉通文義。創爲七克等書﹐所言𨿽孝悌慈讓﹐其實似是而非﹔又雜載彼國事實﹐以濟其天主教之邪說﹐誘人入其教中。中國人士被惑﹐多皈其教者。今各省郡﹑縣﹑衛﹑所皆有天主堂﹐扃閉甚密﹐外人曾不得窺見所有﹔不耕不織﹐所用自饒。皆以誘人入教爲務﹐謂之化人。彼國多產白金。自明時已竊處粵之香山澳﹐𨿽納貢賦﹐而醜類實據我邊陲矣。又歲運白金巨萬至香山澳﹐轉送各省郡邑天主堂﹐資其所用。京師天主堂屋宇宏麗﹐穡垣周復。又制爲風琴﹑自鳴鐘﹑刻漏﹑渾天儀諸器﹐皆神鏤鬼斧﹐巧奪天工﹐爲費不可量﹔窮年積歲﹐制造不輟﹐不藉中國一錢。余謂紅毛密邇西洋﹐自是同類﹐英圭黎﹑咬■﹝口畱﹞叭皆西洋小國﹐宜爲兼並﹐不足深怪﹔獨怪呂宋在東海外﹐遠過中國萬里﹐亦爲所踞﹐此其心寧有厭足乎﹖閩人多有逐利呂宋者﹐謂紅毛政令﹐一如西洋之法﹐分呂宋地爲二十四郡﹐有西洋化人共操其柄。禁民不得晝作﹐必使晝寢夜興﹔又寢室不容閉戶﹐夫婦共寢榻上﹐邏者時時繞榻前偵視。有女及笄﹐父母不得主婚配﹐必候巴黎按選﹝稱僧曰巴黎﹞。其稍有姿者﹐率爲巴黎所畱﹔色衰放歸﹐始令擇配。父母死﹐人子不得殮埋﹔巴黎假度亡之說﹐舁諸萬人坑中。積久﹐坑溢﹐揚灰棄之。民人有資﹐歲與中分﹔四歲之後﹐十不存一矣。其禁晝作者﹐防民之叛也﹔歲中分其資者﹐務貧其民﹐使不得爲所欲爲也﹔死者不令■﹝疒﹝癶上土下﹞埋﹐恐山川毓靈﹐復生英傑與爭國也﹕用意設想﹐皆在人情之外。夫秦王焚書坑儒﹐禁偶語﹐徙豪傑﹐以弱天下之民﹐欲令子孫自一世﹑二世以至萬世﹐長有天下﹐𨿽同此心﹐未至若是酷。假令此輩得志﹐其禍尙忍言哉﹖人情莫不戀故鄕而安本俗﹐若棄父母﹐捐家室﹐而反爲利者﹐已非人情矣。計中國郡﹑邑﹑衛﹑所﹐天主堂何止千餘百區﹐而居堂中醜類﹐不下數萬人﹐皆捐其父母妻子遠來﹐必有所爲矣。爲名乎﹖爲利乎﹖爲遊中華之名山大川﹐觀中華之禮樂政教乎﹖其國君歲驅其民於中國﹐又歲捐金錢巨萬資給之﹐曾無厭倦﹐果爲朝會納貢來乎﹖抑歲歲饑饉﹐移民以就食於中國乎﹖旣無一於此﹐殆復何求﹖其有欲存焉﹐不待智者然後知也。而堂堂中國﹐曾無人能破其姦﹐已爲醜類齒冷。脫有不信餘言者﹐試問日本何以禁絕丑類﹐不令蹈其境乎﹖今而後尙有從其教而褒揚之者﹐請以巴黎選女之事告之。

日本﹝復見﹞在中國正東。自南言之﹐去中國甚遠﹐由寧波渡海﹐水程三十五更。北接朝鮮﹔朝鮮去遼陽密邇﹐旣渡鴨綠﹐便可馳驛而往﹐與中國在斷續間﹐謂之連屬亦可。

臺灣﹝復見﹞南北三千里﹐東西三百里﹐去廈門水程十一更。中有澎湖爲泊宿地﹐處東南四達之海﹐東西南北﹐惟意之適﹐實海疆要地也。

