革除遺事

﹝明﹞黃佐撰

●革除遺事一

方孝孺

黃子澄

齊泰

謝貴

張昺

葛誠

盧振

宋忠

馬宣

朱鑑

彭聚

鐵鉉

鄭華

陳彥回

葉惠仲

姚善

鄭恕

宋徵

戴徳彛

盧原質

林嘉猷

程通

○方孝孺

方孝孺﹐字希直﹐一字希古﹐臺州寧海人。世家侯城﹐裏族甚蕃。父克勤﹐洪武初爲濟寧守﹐學行政事﹐名聞一時。至正丁酉﹐孝孺始生之夕﹐有大星墮其所。自幼精敏絕倫﹐﹝「自幼精敏絕倫」﹐「精」原作「淸」﹐據明朱當■﹝氵眄﹞國朝典故本攺。﹞雙眸炳炯如電﹐日讀書積寸﹐

﹝「日讀書積寸」﹐「寸」原作「學」﹐據明朱當■﹝氵眄﹞國朝典故本攺。﹞

人以爲善屬文﹐呼其爲「小韓子」。十五六時﹐侍父宦遊齊魯﹐歷覽周公﹑孔子之廟宅﹐問陋巷舞雩所在﹐慨然有願學之志。洪武八年﹐父被誣逮獄﹐上書政府﹐願以身代﹐不報。明年﹐以文謁宋濂﹐濂深驚器之﹐名流先進如胡翰﹑蘇伯衡﹑葉見泰輩皆讓不敢及。會父坐「空印」事﹐艸疏將詣闕申理﹐而父沒﹐扶喪歸葬。又明年﹐濂致仕還浦陽﹐復往卒業﹐四載辭歸。濂尋徙蜀﹐孝孺欲往省﹐不可﹐爲文吁天﹐願輸壽以延之。濂嘗欲甥之而不果﹐亟稱其文﹐至曰「歐陽少師﹑蘇長公姑置勿論﹐其餘諸子與之角逐文場﹐不知孰爲後先也﹖」然孝孺末視文藝﹐恆以明王道﹑辟異端爲己任﹐進修所謂月異而歲不同﹐世咸以爲程﹑朱復出。嘗臥病絕糧﹐家人以告﹐笑曰「古人有三旬九食﹑甑無儲粟者﹐窮乏豈獨我哉﹖」其不爲貧寠所動如此。

洪武十五年﹐上用吳沈﹑揭樞等薦﹐聘至﹐陳說多稱旨。上謂樞曰「孝孺孰與汝﹖」對曰「十倍於臣。」錫之宴﹐幾稍欹﹐必正之而後坐。上使人覘之﹐喜其舉動端肅﹐謂皇太孫曰「此莊士也﹐當老其才﹐以輔汝。」試靈芝甘露論﹐稱旨﹐諭遣還家。二十五年﹐復辟至﹐上方重賞罰﹐以其志存教化﹐謂左右曰「今非用孝孺時。」乃擢將仕郎﹑漢中府學教授。明年閏四月抵任﹐漢中水土暴惡﹐病癭瘻者十人而五﹐孝孺安之﹐甘蔬糲﹐與諸生談道不倦﹐視其色若飽萬鍾者。二十七年春﹐蜀獻王延之﹐處以賓師﹐恆曰「方先生古之賢者也。」孝孺每見﹐必以仁義道徳之言陳於前﹐王喜甚﹐使之講經論文無虛晷﹐爲名其讀書之廬曰「正學」﹐蓋以聖賢待之也。久於蜀﹐因得訪宋濂墓﹐卹其孤遺。癸酉﹑丙子﹐校文天府。

三十一年﹐太孫卽位﹐用交薦召爲翰林侍讀﹐日侍左右﹐備顧問﹐徳望眷隆﹐一時倚重﹐凡將相所行﹐惟孝孺之咨。尋定官制﹐攺侍讀學士爲文學博士﹐以孝孺爲之。靖難師起﹐日召之謀議﹐詔檄皆出孝孺手。及將敗。畫策守﹐誓死社稷。

嗣君旣亡﹐文廟納姚廣孝言﹐召用之。孝孺不屈﹐系獄。遣人諭旨﹐終不從。尋詔天下﹐廣孝舉代艸者﹐曰「必須方孝孺。」召出﹐自獄斬縗而見﹐命艸詔﹐曰「有死而已。」遂就戮。臨絕﹐爲絕命詞曰「天降亂離兮孰知其由﹐姦臣得計兮謀國用猷。忠臣發憤兮血淚交流﹐以此殉君兮抑又何求。嗚呼哀哉兮庶不我尢。」時年四十六。宗族坐死者八百四十七人。孝孺學術蓋源流於伊洛﹐文章大類蘇氏而正論過之﹐四方夷裔得一字寶於金璧﹐實一代之宗工也。嘗與郭浚﹑鄭居貞﹑林右﹑劉剛﹑王紳﹑王琦﹑鄭楷﹑趙象﹑王叔英相友善﹐皆海內名儒﹐每以書往來﹐切劘道誼﹐聞風者莫不興起﹐禮文爲之復振。自號遜志﹐有遜志齋集四十卷。﹝「自號遜志有遜志齋集四十卷」﹐原作「自號遜志齋有集四十卷」﹐據明金聲玉振集本﹑淸借月山房匯鈔本攺。﹞所著又有周禮考次﹑大易技辭﹑武王戒書注﹑帝王基命錄﹑文統﹑宋史要言諸書﹐皆逸不傳。洪熙初﹐仁廟嘗謂羣臣曰「若孝孺輩﹐皆忠臣也。」詔姦臣黨與從寬典﹐方氏遺族因立祠堂以祠孝孺﹐後知縣郭紳從而新之。成化初﹐郡人謝鐸搜輯其遺文﹐梓行於世。

謹按﹕孝孺在洪武﹑建文間﹐卓爲一世儒宗。洪武末﹐太祖大漸﹐遺命必先召孝孺。孝孺固曠世異才﹐而我太祖所以待之者亦異矣。語曰「知臣莫若君。」若我太祖深知孝孺哉﹗

○黃子澄

黃子澄﹐名湜﹐以字行﹐袁州分宜人。少從邑人歐陽貞受易﹐周與學受尙書﹐淸江梁寅受春秋﹐博學負俊聲﹐遊鄕校﹐同捨避席﹐推爲髙等。嘗賦寒江把釣圖及枯梅詩﹐人爭傳誦之。洪武癸亥﹐膺貢入太學。明年﹐定科舉之制﹐中京闈鄕試第二。乙丑﹐會試第一﹐進士及第第三人﹐授翰林修撰。尋兼春坊官﹐侍東宮講讀。累遷太常寺卿。

皇太孫立﹐諸王以叔父之尊多不遜服。一日皇太孫坐東角門﹐召子澄告曰「諸王尊屬各擁重兵﹐何以制之﹖」澄以漢平七國事爲對。太孫喜曰「得先生謀﹐吾無慮矣。」及卽位時﹐周﹑齊﹑湘﹑代﹑岷五府相繼煽動。﹝「時周齊湘代岷五府相繼煽動」﹐原脫「相」字﹐據明朱當■﹝氵眄﹞國朝典故本補。﹞上朝罷﹐召子澄謂曰「先生憶昔者東角門之言乎﹖」子澄曰「不敢忘也。然須密。」退與齊泰謀之﹐泰欲先燕。子澄曰「周﹐燕母弟﹐取周卽剪燕之手足﹐而燕固可圖也。」入白之。上遂遣曹國公李景隆圍河南﹐迫周王橚至京師﹐遷之雲南﹔徙代王桂於邊﹔湘王柏聞討狼狽﹐闔宮焚死﹔執齊王榑囚之京師﹔岷王楩降爲庶人﹔𨿽聖徳如燕王﹐亦捃摭其事加譙讓。﹝「亦捃摭其事加譙讓」﹐「捃」原作「招」﹐「譙」原作「謙」﹐據明鈔佚名國朝典故本攺。﹞朝廷以子澄爲功﹐褒賞之。燕王於是上書救周﹐罪子澄﹐指爲連坐﹐決意討之。

元年三月﹐命都督宋忠等北徵。七月﹐靖難師起﹐移檄大意言「上崇信姦回﹐離間骨肉﹐遵太祖髙皇帝遺訓﹐奉天徵討﹐罪人旣得﹐則法周公以輔成王。」首以誅齊泰及子澄爲名﹐遂破懷來﹑雄縣。遣長興侯耿炳文禦之﹐互有勝負。子澄慮師老﹐遂言於上班師﹐詔以李景隆爲徵虜大將軍﹐率諸將兵凡百萬以往。景隆自負有文武才﹐子澄亦薦﹐上寵信特深﹐甫行﹐餞之江滸﹐賜犀玉帶諸將各一﹐賫賫無算。子澄授以指畫﹐景隆亦唯唯而已。子澄甚憂之。未幾﹐景隆攻北平城﹐累戰俱大敗﹐奔還京師﹐上赦不誅。子澄泣諫曰「景隆出師﹐無紀律﹐意在觀望﹐不誅之以謝宗社﹐何以懲將士﹖」不聽。已而﹐徐凱﹑盛庸繼踵敗衄﹐顧成等皆降。子澄拊膺大慟曰「大事去矣﹐萬死不足贖誤國之罪矣。」乃賦一詩以志痛憤﹐詩曰「仗鉞曾登大將壇﹐貂裘遂賜朔方寒。出師無律眞兒戲﹐負國全身獨汝安。論將每時悲趙括﹐攘夷何日見齊桓。尙方有劍憑誰借﹐哭向蒼天幾墮冠。」聞者哀之。尋用侍臣議﹐詔謫子澄及齊泰於遠方﹐以快敵意﹐其實使之募兵也。時諸將猶守淮南﹐而文廟忽已渡江矣。景隆開門迎謁﹐尋有詔執子澄等﹐責問不服﹐子澄等死之。上命赤其族﹐一子逃難﹐易姓爲田經﹐﹝「易姓爲田經」﹐「田」原作「囚」﹐據明金聲玉振集本及明史卷一四一黃子澄傳攺。﹞宥赦﹐乃復姓﹐家湖廣之咸寧﹐至今不絕。近有登進士科者﹐袁州人﹐祀子澄於鄕賢祠。倡其事者﹐推官陳輅也。

○齊泰

齊泰﹐應天府溧水人。洪武甲子﹐鄕貢。明年﹐舉進土。﹝「洪武甲子鄕貢明年舉進士」﹐原脫「明年」﹐「甲子」作「丁卯」﹐據明史卷一四一齊泰傳及明進士題名碑錄補﹑攺。﹞始名徳﹐﹝「始名得」﹐「得」原作「徳」﹐據明史卷一四一齊泰傳及明進士題名碑錄攺。﹞後受知於髙廟﹐攺賜今名。筮仕禮部主事。一日雷震謹身殿﹐上躬禱於天﹐得九年無過官員陪祀﹐泰與焉。乙亥﹐爲兵部左侍郎。戊寅﹐進本部尙書。嘗被召問邊將姓名﹐泰歷數無遺。又欲考諸圖籍﹐泰出袖中手冊以進﹐甚悉。自是益承眷遇。及上棄羣臣﹐泰預受顧命輔嗣君。親藩將入臨淮安﹐泰言於上﹐令人賫敕符勒使歸國。

及靖難師起﹐泰主徵討之策﹐命將出師﹐多其籌劃。嗣君惟召學士輩討論周官法度﹐處便殿弄柔翰而已。詔閫外事﹐一以付泰。泰遂移檄指斥親藩。或難之﹐泰怒曰「名正言順﹐敵乃可服﹐是何言耶﹖」語聞﹐太宗遂首以誅泰爲名。泰以谷王漏師遁還﹐慮遼﹑寧二府爲變﹐召還京師。惟遼王至﹐遂畱之﹐於是天下勤王兵稍集。始戰猶有勝負﹐及勢不可支﹐朝廷乃謫其官﹐以求兵解﹐尋召還。嗣君出走﹐泰追之不及﹐至廣徳州﹐語在王叔英傳。旣而被執﹐泰抗辭不屈﹐遂族誅。

○謝貴

謝貴﹐���人。洪武末﹐黃子澄﹑齊泰建削奪諸王之策。﹝「黃子澄齊泰建削奪諸王之策」﹐「削」﹑「諸」原作「成」﹑「懷」﹐據明鈔佚名國朝典故本攺。﹞時燕藩稱病﹐泰謀以備虜爲名﹐乃以貴爲北平都指揮使﹐張昺爲布政使﹐俾計誘王府官屬﹐覘察王府動靜。

元年三月﹐朝廷師至燕﹐約貴先發。六月﹐貴等以在城七衛並屯田軍士布於城內﹐塡溢街巷﹐迫圍王城外墻﹐久以木柵斷端禮等四門。燕王聞之曰「我病不出﹐𨿽塞可也。」已而﹐軍士登城﹐擐甲執兵﹐飛矢入王城﹐四面鼓噪﹐震動城內。七月﹐王不得已命指揮張玉﹑朱能等帥護衛勇士八百餘人應之。能請先擒謝貴﹑張昺﹐王曰「彼防守旣嚴﹐猝爾難擒﹐須以計致之可也。今姦臣遣中貴人來逮護衛官屬﹐宜悉依所坐名收之﹐就令中貴人召貴﹑昺付所逮者﹐則貴﹑昺必來矣。來則縛之﹐一夫之力爾。」乃匿壯士端禮門內﹐遣人召貴﹑昺。久之乃至﹐衛從甚眾。至王門﹐門者呵止其衛從﹐惟貴﹑昺得入。至端禮門﹐壯士出擒之。其從者猶未知﹐移時貴﹑昺不出﹐稍稍散去。將士聞二人被擒﹐皆散走。玉等率勇士捕之。是夜﹐玉等攻九門﹐黎明已克其八﹐惟西直門未下。王命指揮唐云單騎往諭﹐﹝「王命指揮唐云單騎往諭」﹐「單」原作「軍」﹐據明鈔佚名國朝典故本攺。﹞守者皆散﹐乃盡克九門。上親問貴﹑昺﹐乃知其謀出於齊﹑黃﹐遂上書請誅之。於是靖難師出矣。貴等遂被誅死。

○張昺

張昺﹐山西澤州人。革除年間﹐諸藩不靖﹐廷臣建議「凡藩國所在﹐悉更置守臣﹐必素負重望者使居其地。」乃擢昺爲北平布政司左布政使。昺至﹐日求王府細事﹐將爲不利。其司吏李友直密聞於太宗﹐遂命燕山右護衛副千戶潭淵於端禮門執昺及都指揮謝貴等﹐隨攻奪九門﹐己卯七月六日也。昺不屈而死﹐其親族皆坐焚如之刑。

○葛誠

葛誠﹐字��﹐人不知其所以進仕。爲燕府長史。靖難師未起﹐王常病瘧﹐暑中四圍皆著火鑪﹐猶自言寒。三司官入視疾﹐皆懼危篤﹐獨誠知之以不得於上之故﹐因令人告變。會王遣人至京奏事﹐齊泰等言於上﹐執之鍜煉成獄。卽發符逮王府官屬﹐且約謝貴先舉兵﹐誠許爲內應﹐王府人無大小﹐誠皆籍以聞。後謀不密﹐見戮其家。

○盧振

盧振﹐字��﹐��人。嘗與魏國公徐輝祖同謀抗禦靖難之師﹐事見輝祖傳。

○宋忠

宋忠﹐始爲鳳陽衛指揮使﹐以智勇聞。洪武三十一年﹐都督齊讓討西南夷無功﹐以忠代爲參將﹐以虜功奏﹐革除君尢任之。

元年三月﹐詔忠調緣邊各衛馬步官軍三萬屯開平﹐燕府護衛精壯官軍悉選隸忠麾下﹐護衛胡騎指揮門童等悉召入京。調北平永淸左衛官軍於彰徳﹐永淸右衛官軍於順徳﹐以都督徐凱練兵臨淸﹐都督耿瓛練兵山海﹐諸將防於外﹐張昺﹑謝貴防於內﹐約期俱發。時世子及二郡王髙煦﹑三郡王髙燧皆在京。齊泰曰「三人在此﹐宜先收之。」黃子澄曰「不可﹐事覺則彼先發有名﹐且得爲備。莫若遣歸﹐使坦懷無疑也。」遂遣歸﹐尋悔﹐遣人追之不及。已而﹐齊泰傳檄使約謝貴先發﹐長史葛誠爲內應﹐盡拘親藩官屬。七月甲戌﹐貴與張昺敗露﹐見執。靖難兵起。忠守懷來﹐大將兪頊守居庸關﹐相爲聲援。己卯﹐靖難將指揮徐安等敗頊﹐拔其城。頊走依忠﹐而居庸爲燕將所守。太宗嘗語諸將曰「宋忠擁兵懷來﹐則居庸有必爭之理。伺其未至﹐可先擊之。」諸將皆曰「敵眾我寡﹐難與爭鋒﹐擊之未便﹐宜固守以待其至。」太宗曰「此非爾等所知﹐當以智勝﹐難以力論﹐論力則不足﹐以智則有餘。彼眾新集﹐其心不一。宋忠輕躁寡謀﹐狠愎自用。乘其未定﹐擊之必破矣。」癸未﹐太宗率馬云﹑徐祥等馬步精銳八千卷甲倍道而進。甲午﹐至懷來。先是﹐獲敵諜者言「宋忠誑其將士云﹐爾等家在北平城中﹐皆爲親藩所殺﹐委屍積滿道路﹐宜爲報讎。將士聞之或信或否。」太宗聞之﹐乃命其家人張其舊用旗幟爲先鋒﹐眾遙識其幟﹐又識其父兄子弟無恙﹐﹝「爲先鋒眾遙識其幟又識其父兄無恙」﹐原脫「爲先鋒眾遙識其幟又識」十字﹐據明鈔佚名國朝典故本補。﹞相呼輒應﹐喜曰「我家固安﹐幾爲宋都督所誤。」皆倒戈來歸。及戰﹐忠餘眾倉惶﹐列陣未成﹐而太宗麾師渡河﹐鼓噪直衝其陣﹐忠大敗﹐奔入城。我師乘之而入﹐忠急匿於廁﹐搜獲之。諸將以得忠頗有喜色﹐太宗笑曰「忠庸才爾﹐得之不足爲喜﹐喜則驕﹐驕則不戒﹐不戒則禍敗之機萌矣。爾曹戒之。」遂誅。

忠子謙﹐鎭南衛指揮使﹐始猶編伍﹐繼而賜死﹐年十六。

○馬宣

馬宣者﹐革除中都指揮也。守薊州。戊寅七月﹐﹝「戊寅七月」﹐不確。按戊寅卽洪武三十一年﹐與下文「靖難兵起」不合。明金聲玉振集作「己卯」﹐卽建文元年。﹞靖難兵起﹐宣謀起兵禦之。已而﹐張玉﹑朱能來戰﹐宣與鎭撫曾浚等閉城堅守﹐反復諭之不下。玉擁眾急攻﹐宣率兵出拒﹐玉遣精銳衝入其陣﹐執而殺之﹐並殺浚。事聞﹐革除君褒卹之。

○朱鑑

朱鑑﹐都指揮也。提兵守大寧。戊寅十月﹐﹝「戊寅十月」﹐不確。同前。﹞靖難師至﹐與戰﹐死之。事聞﹐革除君重加卹典。傳馬宣與朱鑑之死﹐嘗嫚罵不絕口云。

○彭聚

彭聚以都指揮與同官孫太副﹑宋忠等守懷來﹐忠之敗也﹐與都督指揮兪頊皆見執﹐聚與太宗力戰﹐死之。

先爲靖難師所俘獲者不可勝計﹐獨都指揮莊得遁走得脫。﹝「獨都指揮莊得遁走得脫」﹐「莊得」下原衍「一」﹐據明史卷一四二莊得傳刪。﹞其後反間得行﹐卜萬﹑吳髙皆見疑﹐而耿炳文﹑李景隆相繼敗績﹐𨿽大將陳暉﹑平安﹐歷城侯盛庸﹐皆不能用兵﹐而亡勢成矣。

初卜萬將陳亨謀欲降燕﹐而爲萬所制。太宗渡江﹐設奇以敗之。乃作書貽卜萬﹐盛稱獎萬﹐而極毀詆亨﹐緘識牢密﹐召一卒飲之酒﹐且厚賫之﹐而置書其衣中﹐俾歸與萬。其同獲之卒竊窺之﹐問守者曰「彼何爲者﹖」守者曰「遣歸通意﹐故得厚賫。」卒跪告守者曰「能爲我請得偕行﹐惟命是從﹐不敢望賫。」守者如所言爲請﹐遂俱遣而不與賫。不得賫者終不喜﹐至卽發其事。劉眞﹑陳亨搜卒衣得與卜萬書﹐遂疑萬﹐執下獄﹐籍其家。其間吳髙亦用此策﹐髙遂見疑﹐有詔削江陰侯爵﹐安置廣西。乃專命楊文守遼東﹐文用兵無紀律﹐太宗素知之者云云。

○鐵鉉

鐵鉉﹐河南鄧州和丰鄕人。﹝「河南鄧州和丰鄕人」﹐「南」原作「內」﹐據淸借月山房匯鈔本攺。﹞洪武間﹐由國子監生授禮科給事中。一云初爲都督府斷事﹐奏對詳明﹐髙廟喜之﹐字之曰「鼎石」。凡遇法司有疑獄未能決者﹐必以屬鉉。文廟潛邸時﹐有訴違法狀者﹐召至所屬法司問之﹐數日獄未具﹐髙皇帝怒﹐命鉉鞫之﹐片時而成﹐以此益愛重之。未幾﹐擢山東布政司參政。

庚辰﹐靖難兵起﹐曹國公李景隆駐師徳州﹐鉉督漕運﹐飛芻挽粟﹐水陸並進﹐未嘗乏缺。旣而軍敗南奔﹐與參贊髙巍相遇於臨邑﹐遂協謀募兵固守濟南﹐被圍月餘不下﹐城有被攻破者輒完之。以計詐開門降﹐用板候其入下之﹐幾中其計。靖難師知不能克﹐越三月乃棄去。事聞﹐遣使賜以白金彩幣﹐封及三代﹐鉉入謝。上賜宴﹐升右布政使﹐尋升兵部尙書﹐佐大將軍﹑歷城侯盛庸統天下兵。太宗踐祚﹐用計擒至﹐正言不屈。令其一顧﹐終不可得﹐去其耳鼻﹐亦不顧﹐乃碎分其體﹐至死罵方已。壬午十月十七日也。時年三十七。

父仲名﹐母薛氏﹐皆壽八袠余﹐並海南安置。子福安﹐年十二﹐發配編伍﹐康七歲﹐鞍轡局充匠﹐尋皆死。

按﹕建文諸將﹐北向拒戰﹐如耿﹑盛及平安﹑何福﹑景隆輩﹐初𨿽以歸附﹐一時獲宥﹐而後來俱不得其�。噫﹐諸人之死﹐視鐵鉉之死僅遲歲月間耳﹐而易若鉉輩之爲能自靖而無愧者。

○鄭華

鄭華﹐臺州之臨海人。洪武丙子﹐由貢士任行人﹐坐詿誤謫東平州判官。將赴任﹐聞靖難師至。時鄕人趙坎進丞無錫﹐華以妻托之。馳至東平﹐力疾戰死﹐壬午正月也。

○陳彥回

陳彥回﹐字士淵﹐號訥齋﹐興化莆田人。父立誠﹐洪武間歷仕州縣﹐後以非辜罹重刑﹐彥回與弟彥國俱被遣﹐﹝「彥回與弟彥國俱被遣」﹐「彥國」﹐淸借月山房匯鈔本及明史卷一四二陳彥回傳皆作「彥囦」。﹞一戍滇南﹐一戍遼東。比入滇﹐家屬數人多道亡﹐至蜀﹐惟彥回與祖母郭氏存焉。旣而遇赦﹐不及彥回﹐監送者哀而釋之。無所資以還﹐乃依鄕人定遠縣尹黃積良以居﹐遂從其姓﹐更名禮。未幾﹐積良去位﹐乃依南充縣丞於仲和。其後﹐閬中教諭嚴徳政以明經薦﹐爲保寧府學訓導。九載考績至京﹐侍殿陛承顧問者四十日。髙廟悅之﹐擢平江知縣。蒞任事甫十三日﹐髙廟晏駕﹐彥回捧香入臨﹐給事中楊惟康等以文學廉幹薦﹐遂升知徽州府。彥回下車甫數月﹐政教一新﹐士民感悅。明年爲革除己卯﹐以考核稱職﹐蒙賞賫甚厚。其年冬﹐郭氏卒﹐當承重持服﹐徽民詣闕﹐奏乞奪情終任﹐不報。彥回衰絰赴京﹐疏其攺姓歷官情罪﹐乞正明籍。疏入﹐報可。仍從徽民前請﹐畱治郡事﹐釋彥國遼東之役。彥回復上疏終制﹐不許﹐詔喪事畢卽蒞郡供職。乃奉郭氏柩葬郡北十里北山之陽﹐構堂數楹爲羞饋所。事竣﹐始蒞郡視事﹐每旦必哀奠如禮﹐士民因名其山曰「太守山」。彥回自歷官﹐以避難亡命更易姓爲非禮﹐每悒悒不自安﹐﹝「每悒悒不自安」﹐「每」原作「相」﹐據明朱當■﹝氵眄﹞國朝典故本攺。﹞屢欲陳首﹐輒自籌曰「祖母年旣髙﹐萬一蹉跌﹐將托之何所﹖」隱忍二十餘年﹐至是始得行其志﹐識者韙之。

後靖難師起﹐彥回奉命召募義勇至京﹐適彥國至﹐自遼東邂逅旅邸﹐悲喜交集。郡中土人曰曹從善者﹐偶聞而往駕焉﹐彥回顧謂曹曰「予荷朝廷再造之恩﹐此生再生不足以報萬一﹐予固有以處之矣。到郡遣弟歸以治家事﹐予身許國﹐死不卹也。子其爲我述一詞﹐以道吾家顚未﹐仍爲索名﹐筆書「務本」二字以遣之﹐俾知孝弟爲修身克家之道。」曹唯唯﹐固已知彥回之必殉身矣。未幾復蒞郡﹐會靖難師將渡江﹐彥回率義勇赴援﹐而勢已不支。太宗入繼統﹐械至京師﹐不屈而死﹐壬午十月十五日﹐時年四十七。

○葉惠仲

葉惠仲﹐臺州臨海人。兄刑部主事夷仲﹐嘗雅爲方孝孺所知﹐有文名。惠仲亦不愧其兄﹐時稱「二葉」。惠仲嘗以知縣充修史官﹐考革除二年會試﹐後升知府。永樂元年二月二十二日﹐被戮。時六十四﹐妻蕭氏爲奴。

○姚善

姚善﹐字克一﹐湖廣安陸州人。初姓李﹐後復今姓。家居魚寨﹐爲人志行淳實﹐學識髙遠。爲諸生時﹐扁讀書所曰「待旦軒」﹐會稽唐之淳爲之銘。善工詩﹐與唐相倡和。

洪武中﹐由鄕舉歷祁門丞﹐同知廬州﹑重慶﹐所至有能聲。三十年﹐擢知蘇州府。初上以吳民燻染夷俗﹐習爲僣靡﹐明法以齊之﹐囂者或更籍持短長﹐譎詐蜂起﹐﹝「譎詐蜂起」﹐「譎詐蜂」處原空白﹐據明鈔佚名國朝典故本補。﹞號難理。善洞達政體﹐周悉人情﹐張弛寬密﹐各協事宜﹐每數造請郡賢。考求治道﹐商略民生﹐休戚俗尙﹐淳漓以施﹐消息因革﹐由是吏民顧尙禮義﹐轉稱大治﹐爲列郡最。隱士王賓﹐獨居陋巷﹐善往候見﹐捨車躬詣門﹐賓問爲誰﹐應曰「姚善」﹐乃開門延語。及賓報謁見面府門﹐再拜而返﹐善自邀還﹐辭曰「非公事不敢入也。」又將候韓奕﹐奕遜入太湖﹐善嘆曰「韓先生﹐所謂名可得聞面不可得見也。」錢芹自守甚髙﹐善願見不可得﹐將往候﹐乃使人先道意。芹對使者曰「芹誠幸見公﹐然芹民也﹐禮不可往見於庭。苟明公弘下士之風﹐請伺月朔晉會於學宮。」善如對至﹐迎芹置上坐﹐請質經義。芹曰「公今有官守﹐請姑捨是事﹐有急於此者。」善問何事﹐芹出一簡以授善﹐竟不一言而去。視之﹐則守禦制勝之策也。善心嘉之。後爲行軍司馬。

革除己卯﹐靖難師起﹐善畫策勤王﹐與有勞焉。壬午﹐京師平。時黃子澄朝廷索之甚急﹐避匿善所﹐約與航海。善曰「在公則可﹐在善則不可。善守土之臣﹐當與城存亡。」子澄去﹐善竟仗節而死。其見危授命﹐節義可稱云。長子節發戍賀千戶所﹐﹝「長子節發戍賀千戶所」﹐疑「賀」下脫「縣」字。﹞幼子繼兒蘇洲隨母給配﹐保兒﹑項兒送工部習匠。善以壬午六月二十一日送問﹐七月十日受戮﹐時年四十三。

又考之太宗實錄云「燕師日迫﹐建文與方孝孺用漢破七國之策﹐貶齊﹑黃於外。善言於朝曰﹕『有文武才略可以扶顚濟危者反置之散地而不用﹐今事勢狼狽。』急召之﹐詢其姓名﹐不對﹐再三詢之﹐則曰﹕『於今人才豈有過於黃太卿哉﹖』遂復召二人﹐皆不至。」則是善嘗在朝也﹐然其詳不可聞矣。正徳丙子﹐巡撫都禦史秦金祀之鄕賢祠。

○鄭恕

鄭恕﹐臺州仙居人。由訓導升任直隸徐州蕭縣知縣。靖難師至﹐力拒焉。被擒﹐死時年五十六。二女當配﹐亦死之。子源﹑湜﹐侄韞汲﹐皆從坐恕之戮也﹐在壬午八月十七日云。今仙居建祠﹐祀恕及其二女﹐春秋祭之。

○宋徵

宋徵﹐����人。宗人府經歷。嘗建議削親藩屬籍﹐故靖難之師討焉﹐事平就戮。其詳不可考。

○戴徳彛

戴徳彛﹐寧波奉化人。洪武甲戌進士第三﹐入翰林爲編修﹐甫三載升侍講。上諭之曰「官翰林者﹐𨿽以論思爲職﹐然旣列近侍﹐且多在朕左右﹐凡國家政治得失﹐生民利病﹐當知無不言者。唐陸贄﹑崔羣﹑李絳之徒在翰林﹐皆能正言讜論﹐補益當時﹐顯聞後世﹐爾盍以古人自期待哉﹗」徳彜與侍讀張信皆頓首謝。由是感舊恩﹐所以稱上意﹐拾遺補闕﹐以直聲震於朝。後攺監察禦史﹐益善於其職。

革除年間﹐攺左拾遺。靖難之師旣迫﹐與太常卿黃子澄﹑兵部尙書齊泰﹑禮部侍郎黃觀﹑戶部侍郎郭任﹑刑部尙書侯泰﹑禦史大夫練子寧﹑大理少卿胡閏﹑宗人府經歷宋徵﹑戶科給事中韓永等﹐日夕籌劃防禦﹐後死難。

○盧原質

盧原質﹐字希魯﹐臺州寧海人。世家桑洲﹐爲巨族。父中﹐鄕稱善人﹐母方氏﹐孝孺之姑也。原質於孝孺爲外兄﹐而問學得於方門爲多。洪武戊辰﹐由縣學諸生登進士第三人﹐授承事郎﹑翰林院編修。二年庚午﹐聞父喪﹐詔賜驛舟楮幣遣歸。又四年﹐乙亥四月﹐升中順大夫﹑太常寺少卿。革除間﹐多所建明。文廟登極﹐詔族其家。原質與其弟原朴等皆死於難。

○林嘉猷

林升﹐字嘉猷﹐臺州寧海人。始師事同邑王琦。琦坐累﹐家徙雲南﹐姻族無一人顧卹者﹐嘉猷徒步千里追送﹐泣涕與之訣別﹐人髙其誼。後復行數千里至漢中﹐求方孝孺而師焉。方氏之門嗜學之士至者無虛席﹐而孝孺獨以得嘉猷及鄭叔貞爲善﹐曰「助之使進乎﹖聖賢之道。」且曰「匡我者﹐二子也。」洪武丙子﹐以儒士校文四川。蜀獻王訝其名字不相承﹐乃賜之名﹐曰「良。」顧後以字行。由薦辟入史館爲文官﹐累遷至陜西按察司僉事。嘗被燕邸召入﹐居處最久﹐得其隱情﹐以告孝孺。建文君以靖難師迫﹐遣錦衣千戶張安賫書詣燕﹐許世子襲王位﹐本嘉猷之言也。內難平﹐坐孝孺之黨﹐逮至京師﹐壬午九月丁亥被戮。

○程通

程通﹐字彥亨﹐徽州績溪人。少有至性﹐動必遵禮﹐嗜學不倦﹐鄕先生奇之。年十四﹐補縣學生員。﹝「年十四補縣學生員」﹐原脫「十四」二字﹐據明鈔佚名國朝典故本補。﹞洪武己丑﹐以貢入太學﹐時年二十二。丙寅﹐遭父喪歸廬墓下﹐三年哀慟毀形﹐妻子至不相識。戊辰﹐復上太學。時祖平謫戍延安﹐年已耄耋﹐通乃上書言「臣壯而無父﹐祖猶父也。臣祖老而無子﹐孫猶子也。更相爲命﹐今邊徼戍卒如林﹐顧豈少臣祖者。」辭極懇切。書奏上﹐髙皇帝憐之﹐持其章不下﹐私命兵部驛召平。旣至﹐乃並召通東西立玉陛下﹐顧通曰「汝識此人否﹖」祖孫相哽噎﹐不能仰視。髙皇帝嘆曰「孝哉﹐若人﹗」命兵部除其籍﹐驛送平還鄕。庚午秋﹐通以尙書舉應天府鄕試。時遣諸王將兵行邊﹐以封建策諸貢士於廷﹐獨所對稱旨﹐親擢第一。授遼王府紀善。辛未﹐隨王閱武臨淸。壬申﹐從之國遼西。時王府未建﹐以祖喪免﹐歸復廬墓﹐三年服闋。復任未幾﹐髙皇帝上賓。庚辰﹐從王渡海南還。辛巳﹐進左長史。明年﹐始從之國荊州﹐悉心輔導﹐王敬禮之﹐凡一國之事咨焉。

府中有衛士紀綱者﹐用詗事得幸﹐通每召笞戒之。會文皇帝舉兵靖難﹐遣人至荊州。通艸上封事數千言。文皇帝旣正大統﹐紀綱者以入賀畱侍﹐歷官錦衣指揮使﹐被顧問﹐因乘間及封事﹐遂有詔械通京師。簿錄其家﹐得確田數十畝﹐遺書千百卷﹐牯皮數張。時黃希範者﹐洪武末先出知徽州府﹐雅與通善﹐至是亦爲衛卒所捕﹐並籍其家﹐同赴京師。而績溪程姓最多﹐幸望使者仁恕﹐罪止一房﹐余獲免焉。文稿百餘卷悉毀於官。

●革除遺事二

黃觀

王叔英

周是修

顏伯瑋

廖升

王良

曾鳳韶

魏公冕

鄒公瑾

髙巍

程本立

黃鉞

王省

劉政

○黃觀

黃觀﹐字瀾伯﹐一字尙賓﹐池州貴池人。父贅於同邑許氏﹐生觀﹐遂從母家姓。明尙書﹐補邑諸生﹐嘗築翠微書捨﹐讀書其間。受業於元翰林待制黃冔﹐天兵入大都﹐冔死之﹐觀益砥礪﹐以忠義自許。洪武庚午﹐貢入監。是歲領鄕薦﹐明年鄕試第一。入對禦戎策﹐大要以「天道福善禍滛之機﹐人事練兵講武之法」爲言。髙廟嘉之﹐擢狀元及第。由翰林歷尙寶寺卿﹑禮部右侍郎。革除年間﹐攺官制﹐增侍中﹐員次尙書﹐以觀爲之﹐仍掌尙寶司事。奏復其姓。與方孝孺等日見親用。

靖難師起﹐觀奉命艸詔﹐極論大義。師旣渡淮﹐又奉命徵兵上游諸郡入援﹐觀奮不顧家﹐且行且募兵。至安慶﹐聞京城已定﹐痛哭謂人曰「吾妻素有志節﹐必不肯受辱。」遂招魂葬之江上。明日﹐家僮自京逃來﹐言「當國者索傳國寶﹐不得﹐或言許尙寶已赴上游起兵矣。因命執其妻翁氏並二女配象奴。奴叱取釵釧出市酒肴﹐翁遂攜二女率家屬十人赴淮淸橋下溺焉。」觀舟次李陽河。間報者曰「上已出奔過池州之建徳﹐而郡臣奉新皇帝卽位今三日矣。」自分大事已去﹐力不能支﹐乃東向再拜﹐於羅剎磯湍急處﹐紿舟人奮棹﹐﹝「紿舟人奮棹」﹐「紿」﹑「棹」原作「給」﹑「掉」﹐據明鈔佚名國朝典故本攺。﹞乃投水而死。舟人急鉤之﹐僅得珠絲棕帽﹐後追捕者得之以獻。命購其屍﹐不獲﹐疑有匿之者﹐﹝「疑有匿之者」﹐原脫「疑」字﹐據淸借月山房匯鈔本補。﹞遂族觀家﹐且逮其姻黨百餘人﹐坐系詔獄。仁廟初﹐悉釋不問。

其謫戍邊徼又數十人。景泰中﹐進士邑人孫仁使遼﹐有老卒朱黻者給事使館﹐亦以觀累戍遼。黻故爲諸生﹐嘗從觀遊﹐仁問舊事﹐且泣且言﹐云「翁氏﹐池口人。﹝「池口人」﹐原作「池中人」﹐據明鈔佚名國朝典故本攺。﹞歿時﹐有司收其屍﹐並二女具棺殮以待朝命。不報。」天順中﹐池人至南柳林﹐破棺猶有存者。詢之父老﹐咸曰「此黃狀元妻女云。」近知縣龔守愚於所居故址學宮之西立祠祀之。﹝「近知縣龔守愚於所居故址學宮之西立祠祀之」﹐原脫「於」字﹐據明鈔佚名國朝典故本補。﹞或傳故尙書泰州儲巏家藏有觀所著文稿尙存。

○王叔英

王叔英﹐字符采﹐臺州黃嚴人。始從母姓爲陳﹐後復本姓。洪武丁卯﹐辟爲仙居訓導。丁丑﹐攺徳安府學。後拜漢陽知縣。髙廟晏駕之明年﹐召爲翰林修撰。上資治八策﹐曰務學問﹐曰謹好惡﹐曰辯邪正﹐曰訥諫諍﹐曰審才否﹐曰愼刑賞﹐曰明利害﹐曰定法制。皆援古證今﹐鑿鑿可行。且曰「太祖髙皇帝除姦剔穢﹐抑彊鋤梗﹐不啻如醫之去病﹐農夫之去艸。急於去疾則或傷其體膚﹐嚴於去艸或損於禾稼﹐固自然之勢。然體膚疾去之餘則宜調爕其血脈﹐禾稼艸去之後則宜培養其根苗﹐亦宜然之理也。」識者知爲經濟遠器。

靖難師起﹐叔英奉命募兵廣徳。未幾﹐文皇帝渡江﹐郡人皆散走。兵部尙書齊泰來奔﹐叔英以泰爲二﹐令州人執之。親至﹐泰告之故﹐乃釋泰圖再舉。然知事不可爲﹐乃沐浴具衣冠﹐書絕命詞﹐曰「人生穹壤間﹐忠孝貴克全。嗟予侍君父﹐自省多過愆。有志未及竟﹐奇疾忽見纏。肥甘空在案﹐對之不能咽。意者造化神﹐有命歸九泉。嘗聞夷與齊﹐餓死首陽巓﹐周粟豈不佳﹐所見良獨偏。髙蹤遠難繼﹐偶爾無足傳。千秋史臣筆﹐愼勿稱希賢。」又書於案曰「生旣久矣﹐愧無補於當時﹔死亦徒然﹐庶無慚於後世。」遂自縊而死﹐時年未四十。將死時﹐以書抵祠山道士盛希年﹐﹝「以書抵祠山道士盛希年」﹐「抵」原作「祗」﹐據明朱當■﹝氵眄﹞國朝典故本攺。﹞曰「可葬我祠山之麓。」希年卒收葬之。蓋希年亦臺州人﹐故托以後事。尋有詔治姦黨﹐其妻系獄死﹐二女俱赴井死。或人上其所賦詩﹐上曰「彼食其祿﹐自盡其心爾。」乃置不問。

叔英自號靜學﹐有靜學齋集﹐與同郡林右﹑方孝孺友善﹐二人嘗序之以傳。叔英沒後﹐竟無完稿。後廣徳知州周英重修叔英墓﹐立石爲之記。少師楊士奇﹐實叔英所薦﹐﹝「實叔英所薦」﹐原脫「英」字﹐據明朱當■﹝氵眄﹞國朝典故本補。﹞嘗爲文以祭之﹐曰「先生之學﹐聖賢是師。先生之行﹐綱常是持。先生之心﹐金石其貞。先生之行﹐霜雪其明。」又追稱之曰「先生學醇行正﹐子道臣道﹐終其身無一毫之苟。」蓋眞足以當之﹐不愧其言云。

○周是修

周是修﹐名徳﹐以字行﹐吉安泰和人。洪武間﹐舉爲霍丘訓導。入見﹐髙皇帝問曰「汝年幾何﹖」對曰「年四十四。」「家居何事﹖」曰「導人爲善而已。」遂擢周府奉祠正。革除初年﹐有訴王府不法者﹐官屬皆下吏。是修以嘗諫得免﹐攺衡府紀善﹐預修纂於翰林。靖難兵起﹐是修數論國家大計及指斥用事者誤國。用事者怒﹐甚挫折之﹐屹不爲動。文廟旣渡江﹐駐金川門﹐宮中悉自焚。明日﹐畱書其家﹐別友人江仲隆﹑解大紳﹑胡光大﹑蕭用道﹑楊士奇﹐且付以後事。暮入應天府學﹐自經死﹐時壬午六月十五日也。越數月﹐禦史言是修不順天命﹐請加追戮。文廟曰「彼各爲其主爾﹐置不問。」

是修平生嘗曰「忠臣不以得失爲憂﹐故其言無不直﹔貞女不以生死爲慮﹐故其行無不果。」取先代及近世貞烈死節之事﹐聞見所及﹐史傳所遺者﹐著一小傳﹐名曰觀感錄。又著類編論語二卷﹑廣衍太極圖一卷﹑詩經小序及詩譜集義三卷﹑﹝「詩經小序及詩譜集義三卷」﹐「序」原作「捲」﹐據明金聲玉振集本攺。﹞綱常懿範十二卷﹑通言四卷﹑家訓十二篇﹑詩文十餘卷。初亦嘗與縉﹑士奇輩約同死﹐後惟是修能如其言。士奇傳是修事﹐且謂其子曰「當時我亦同死﹐誰爲爾父作傳﹖」識者笑之。

○顏伯瑋

顏環﹐﹝「顏環」﹐明史卷一四二作「顏瓌」。﹞字伯瑋﹐以字行﹐吉安廬陵人。唐魯公之後。以賢良徵﹐授徐州沛縣知縣。

文廟舉兵靖難﹐所過郡縣皆歸附﹐環獨以死守。會曹國公李景隆奉命出師﹐駐於徳州﹐環率淮北民給軍餉﹐措畫有方﹐未嘗缺乏。辛巳六月﹐靖難師直搗濟寧﹐過沛﹐沛民竄匿﹐環招來之。九月﹐設沛丰軍民指揮司﹐集民壯五千人﹐築堡備禦﹐尋調三千益前軍。壬午正月﹐靖難師駐沙河﹐二十二日攻沛﹐環遣縣丞胡先詣徐州告急。旣而度不能支﹐預送其子有爲使歸﹐且告之曰「汝還家白大人﹐子職弗克盡矣。」題察院壁曰「太守諸公監此情﹐只因國難未能平。丹心不攺人臣節﹐靑史誰書縣尹名﹖一木豈能支大廈﹐三軍空擬築長城。吾徒𨿽死終無憾﹐望采民艱達聖明。」夜三鼓﹐師入東門﹐指揮王顯迎降。環冠帶升堂﹐南拜大哭﹐曰「臣無以報國矣。」乃自縊死﹐時年五十。

其子不忍去父﹐復還﹐則環已死矣﹐遂自刎以從。俄擒主簿唐子淸﹑典史黃謙至﹐亦死之。縣丞胡先收環父子屍﹐葬沛南關﹐題曰「顏公墓」。正統初﹐監察禦史彭最巡邑﹐詢諸戶部主事致仕孟式﹐得其葬處﹐令有司修墓﹐立祠祀之。

龍按﹕死難之臣﹐如盧陵顏環父子﹐爲臣死忠﹐爲子死孝﹐精忠大節﹐凜凜與日月爭光﹐詎不偉歟﹗乃主簿﹑典史一時同死﹐其觀感亦烈矣。竊以靖難之師﹐功髙萬世﹐而所以處死難之臣﹐不無過甚﹐令忠臣義士於今哽咽。至禦史請追戮周是修﹐文皇曰「彼各爲其主耳﹐置不問。」嗟夫﹐尙於諸臣一一皆爾﹐豈不稱盛徳全懿乎哉﹖

○廖升

廖升﹐學行徳業最知名於時﹐與王紳﹑方孝孺輩相友善。革除間﹐官至太常寺少卿。修太祖髙皇帝實錄﹐學士董倫爲總裁﹐升及侍讀學士髙巽志副之。會太宗平定內難﹐升慟哭與家人訣別﹐自縊而死。壬午﹐都禦史陳瑛奏﹕「升與黃觀﹑王叔英﹑周是修﹑王艮﹑顏伯瑋皆不順命﹐而致死於建文計﹐其存心與叛逆同﹐宜追戮之。」上憫其忠﹐不問。

○王良

王良﹐字天性﹐河南開封人。居常以忠孝自許。建文時﹐任刑部左侍郎。辛巳五月﹐坐問燕人罪輕﹐左遷浙江按察使。﹝「左遷浙江按察使」﹐「左」原作「本」﹐據明鈔佚名國朝典故本攺。﹞謁嶽飛墓﹐誓曰「苟愧武穆﹐非人也。」

內難平﹐良聞變慟哭。會命使來召﹐良卽集本司與各道印於私第﹐嗟嘆躊躇者久之。妻問其故﹐但曰「分應死﹐思所以處汝未決爾。」妻笑曰「我則不難處﹐君爲男子﹐乃爲婦人謀乎﹖」遂命妾饋良食﹐卽抱其子欷歔如廁﹐自投於池而死。良久往覓之﹐子匍匐池旁﹐其鞋猶在﹐頃之浮出。良殯殮畢﹐卽列薪於戶外﹐寫立遺囑付家人﹐令妾抱幼子往某僉事家﹐以圖存宗祀爲托﹐遂舉火闔室自焚死﹐壬午九月中也。事聞於朝﹐上曰「死自其分﹐印乃吾父皇所制﹐﹝「印乃吾父皇所制」﹐「印」原作「耶」﹐據明朱當■﹝氵眄﹞國朝典故本攺。﹞不宜毀。若毀﹐特可罪爾。」詔徙其家於邊。

其後﹐臺人陳燧私志其事﹐每談及必流涕沾襟云。正徳戊寅九月﹐按察使梁材﹑提學副使劉瑞﹐於公署之東購水監亭者爲祠﹐以祀之。

○曾鳳韶

曾鳳韶﹐吉安盧陵人。洪武末年進士。﹝「洪武末年進士」﹐原脫「年」字﹐據明鈔佚名國朝典故本補。﹞髙皇帝升遐後﹐爲監察禦史。時藩王入覲﹐有馳皇道入且不拜者﹐鳳韶時侍班﹐有「殿上宜展君臣之禮﹐宮中乃敍叔侄之倫」之言﹐聞者駭愕。

靖難師起﹐議遣使致書﹐﹝「議遣使致書」﹐原脫「使」字﹐據淸借月山房匯鈔本補。﹞請罷兵歸國﹐無敢行者﹐鳳韶獨請行。至軍前﹐不納﹐取竹通節入書﹐鼓風達之﹐亦不報。旣而歸第。

文廟卽位﹐嘉其直﹐復以禦史召﹐不赴。尋加侍郎召﹐又不赴。乃刺血書憤詞於襟﹐其略曰「予生居盧陵﹐素負骨鯁﹐慨一死之得﹐宜可以含笑於地下﹐而不愧吾文天祥矣。﹝「而不愧吾文天祥矣」﹐原脫「文」字﹐據明史卷一四三曾鳳韶傳補。﹞囑其妻李氏﹑子公望﹕「勿易衣。」遂自殺﹐時年二十有九。李氏亦死於節云。

○魏公冕﹝「魏公冕」﹐明史卷一四三作「魏冕」。﹞

魏公冕﹐吉安永丰人。爲監察禦史。靖難師駐金川門﹐有約開門迎納者﹐公冕與大理寺丞鄒公瑾率同僚十八人卽殿前毆之幾死。其日輟朝﹐二人大呼曰「請速加誅﹐臣等義不與同生。」不聽。次日﹐宮中自焚死。或曰「宜急迎附。」曰「使吾二人攺其臣節﹐明君必所不用。」文皇帝繼統﹐二人皆自刎﹐詔夷其族。

○鄒公瑾﹝「鄒公瑾」﹐明史卷一四三作「鄒瑾」。﹞

鄒公瑾﹐與魏公冕同邑﹐嘗居蜀之重慶。甲戌﹐與王紳遇於古渝﹐紳稱其志篤才敏﹐議論磊落﹐可喜忠誼人也。後果如其言﹐與公冕同死靖難之時。

○髙巍

髙巍﹐山西遼州人。事母蕭氏至孝﹐蕭老而痼疾﹐巍奉湯藥不懈。母亡﹐廬墓蔬食三年。洪武十五年﹐應貢入太學。十七年﹐以孝行被旌表。尋授前軍都督府試左斷事。十八年﹐上疏欲墾河南﹑山東﹑北平兵後荒田及抑末役﹑愼選舉﹑惜名器數事。髙皇帝深嘉納之。後因斷事不稱旨﹐當罪﹐以議賢謫戍貴州關索嶺﹐仍許以侄代役。

革除君卽位﹐上疏陳情乞歸田裏﹐許之。旣而遼守王欽辟送赴銓曹。會靖難師起﹐巍上書借漢爲諭﹐略曰﹕

昔漢髙祖提三尺劍滅無道秦﹐大封同姓﹐分王天下之半﹐𨿽曰遠慮﹐然卒遺文﹑景以不治之痼疾﹐賈誼所謂股大於腰﹐指幾於股者也。賴文皇帝寬厚﹐含忍容之﹐尙不免鬥粟尺布之謠。景皇帝寬厚旣已弗類﹐又輔以晁錯之深刻﹐徑削諸侯﹐遂挑六國之禍﹐非命將得人﹐民心輔漢﹐則社稷危矣。

我太祖髙皇之起與漢髙同﹐而神武過之。法三代之公﹐封建諸王﹐必先形勢。關陜百二山河﹐昔人謂「一夫當關﹐萬夫莫開」﹐其民悍勇﹐西鄰吐蕃﹐故以藩王之長秦府王之。山西表裏山河﹐地產良馬﹐屈產之乘在焉﹐其民剛壯﹐所謂山西出將者也。北近胡虜﹐故以晉府王之。燕國𨿽無名山大川之限﹐其南冀州﹑眞定﹑保定﹑順徳﹑廣平﹑大名諸境﹐所謂桑土之野﹐坦平肥沃﹐財賦之饒不言可知﹔其北𨿽曰沙漠﹐寒涼不毛﹐然其地廣畜馬牛﹐其人衣皮食肉﹐馳射是務﹐遼﹑金﹑殘元籍之而興﹐故以燕府王之。四川僻在西南一隅﹐山河阻深﹐劉備據之﹐虎視吳﹑魏﹐故以蜀府王之。其餘楚﹑湘﹑齊﹑兗﹑寧﹑遼﹑谷﹑代﹑慶﹑肅之屬﹐以次星列。比諸古制﹐𨿽分封過當﹐然揣聖意﹐凡以護中國而屏四夷也。今各府不削則隳紀綱﹐削之則傷親親之恩﹐有難處者。賈誼曰「欲天下之治安﹐莫要於眾建諸侯而少其力。力少則易使﹐國小則無邪心。令海內之勢如身之使臂﹐臂之使指﹐莫不率從。」眞裁制諸侯良策也。﹝「眞裁制諸侯良策也」﹐「眞」原作「甚」﹐據淸借月山房匯鈔本及本書立齊閒錄卷一攺。﹞其在於今盍亦師其意﹐﹝「其在於今盍亦師其意﹐「盍」原作「蓋」﹐據淸借月山房匯鈔本攺。﹞勿行晁錯削奪之策﹐而效主父偃推恩之令。命秦﹑晉﹑燕﹑蜀四府子弟分王於齊﹑兗﹑吳﹑楚﹑潭﹑湘﹐齊﹑兗﹑吳﹑潭﹑湘分王於秦﹑晉﹑燕﹑蜀﹐其餘比類皆然﹐藩王之權不削而自弱矣。

臣又願皇上益隆親親之禮﹐歲時伏臘使人饋問。其賢如漢之河間﹑東平者﹐下明詔褒賞之。或驕逸不法如漢之淮南﹑濟北者﹐始犯則容﹐再則赦﹐三犯而不攺則討之。豈有不順服者哉﹖夫天下亦猶夫人之一身也﹐昔賈誼見漢諸侯彊盛﹐故以脛腰指股爲諭﹐今臣則以一身百體爲譬。皇上乃天君一心也﹐諸藩封則五臟﹑耳﹑目﹑鼻﹑口曁手足也。五臟酸甘嗜欲不同﹔首足安逸亦異﹐至如目好色﹐耳好音﹐紛綸不齊。苟天君從百體之好﹐則何以具眾理而宰萬物﹐亦在乎制其撓吾心者而已。醫書云「智者能調五臟﹑和五臟。」旣和不惟無腹心之疾﹐𨿽疥癬亦無自生矣。」噫﹐五臟和而一身安﹐一家和而天下安。孟子曰「言舉斯心加諸彼而已。」惟皇上加鑑察焉。

書奏﹐天子奇其才﹐遂命之從曹國公李景隆出師﹐參贊軍務。巍請以口舌排難解紛﹐自比魯仲連﹐累上書文皇帝﹐請罷兵歸國﹐累數千言。不報。

俄而戰敗﹐隨景隆南奔﹐遇督餉參政鐵鉉於臨邑﹐遂與協謀守濟南﹐頗著勞績。會敵退﹐與鉉燕水心亭。巍爲賦以志喜﹐相與賡和。且曰「公旣相幾決勝﹐加之徐將軍﹑盛總兵﹐﹝「加之徐將軍盛統兵」﹐原脫「軍」字﹐據明鈔佚名國朝典故本補。﹞皆勇如貔虎﹐髙僉憲之糾慢﹐宋參軍之謀略﹐張都統善於掠陣﹐王太守善於儲給﹐王府校﹑王肯播善於論議﹐何憂國難不旦夕平乎﹖」又從徵晉陽﹑雁門等處。聞京師已平﹐乃縊死驛舍。﹝「乃縊死驛舍」﹐原脫「死」字﹐據明鈔佚名國朝典故本補。﹞

○程本立

程本立﹐字原道﹐嘉興崇徳人。少讀書﹐不務章句。聞金華朱彥修兄弟得考亭正傳於白雲許謙﹐乃往就學焉。寓金華最久﹐造詣日深。洪武丙辰﹐以明經秀才舉﹐擢秦府典儀所引禮舍人﹐同秦﹑晉﹑燕三府官僚召見奉天門下﹐賜馬匹楮幣有差。在任五閱月﹐以母艱去。庚申﹐服除﹐補周府禮官。

丁卯﹐從王朝京師。被累謫雲南馬龍他郎甸長官司吏目﹐畱家大梁﹐自以一僕之任。時所部百夷煽誘爲逆﹐本立單騎深入﹐爲書開諭逆順利害﹐由是諸夷感悅歸順﹐邊事以息。西南當王師初靖﹐餘孽尙驕﹐時西平侯沐英﹑布政使張紞以本立統領守禦﹐﹝「布政使張紞以本立統領守禦」﹐「紞」原作「純」﹐據明朱當■﹝氵眄﹞國朝典故本攺。﹞因自誓曰「吾當以死救此一方。」遂不避艱險﹐山行野宿﹐自楚雄﹑姚安以逮大理﹑鶴慶﹑麗江﹑永昌﹐﹝「永昌」﹐原作「永安」﹐據明史卷一四三程本立傳攺。﹞咸賴其撫綏安輯。自是民得安業﹐軍得著伍﹐本立之力也。

戊寅﹐奏計京師。應天府尹尙瑤﹑學士董倫交章以文學優長守身廉潔薦。乃徵入翰林﹐纂修髙廟實錄﹐﹝「纂修髙廟實錄」﹐原文「修」字下衍「身」﹐據明朱當■﹝氵眄﹞國朝典故本刪。﹞升都察院左僉都禦史﹐階中順大夫﹐支正七品俸。辛巳﹐以夫悞陪祀調除﹐仍畱翰林纂修。明年實錄完﹐調江西按察司副使。未及行﹐適靖難兵渡江逮入京﹐本立遂自盡﹐壬午六月十三日也。官因追其恩典﹐家無遺資﹐時目爲淸禦史。所著有巽隱集十卷﹐僉事吳昂刊行於閩﹐而林庭■﹝木昂﹞又稱爲今之夷﹑齊云。

時同纂修者學士董倫﹐禮部郎中夏正善﹐史官錢塘髙讓﹑盧陵吳勤﹑趙友士﹑端孝思﹑同郡張秉彛﹑唐畊﹐侍講王景﹐修撰李貫﹐編修吳溥﹑楊溥﹑楊子榮﹑劉現﹐侍書劉彥銘﹐皆免於難﹐或見用於新朝焉。

○黃鉞

黃鉞﹐字叔揚﹐蘇州常熟人。洪武初﹐以太學生授典史﹐後登革除庚辰進士﹐遷戶科給事中﹐以憂家居。﹝「以憂家居」﹐原脫「家」字﹐據淸借月山房匯鈔本補。﹞壬午歲﹐自投琴川橋下死。

○王省

王省﹐字子職﹐吉水人。洪武壬子領鄕薦。明年﹐詔免會試﹐命吏部次第擢用之。省以親老乞歸養。復以文學應徵。髙廟親試﹐稱旨﹐例當殊擢。省自陳才薄親老﹐乞便養﹐﹝「乞便養」﹐原脫「養」字﹐據明史卷一四二王省傳補。﹞遂授浮梁教諭。尋﹐丁外艱。起﹐攺睢陽。八年﹐攺濟陽。

靖難師至濟陽﹐省爲遊軍所獲。從容引譬﹐辭義慷慨。眾善之。省乃升明倫堂。召諸生謂曰「若等知此堂如何名明倫﹖今日且都不說﹐只說君臣之義一節如何﹖」遂大哭﹐諸生亦哭。遂以頭觸堂柱而死。後有司立詞學宮﹐祀之。其子禎﹐爲夔州通判﹐亦死於賊。

○劉政

劉政﹐字仲理﹐蘇州人。父以禮﹐學識該博。洪武初薦﹐授沛縣教諭。政性聰睿﹐肆力問學。革除己卯﹐以春秋中應天府鄕試第一。時國家多難﹐試題出可以托六尺之孤一章。考官侍講方孝孺﹐爲時儒宗﹐素號知人﹐得其文驚曰「此子他日臨大節而不可奪者也。」批之有「羣鳥中之孤鳳」及「吾當虛左以處之」語。﹝「批之有羣鳥之鳳及吾當虛左以處之語」﹐「批」原作「托」﹐據明鈔佚名國朝典故本攺。﹞政平生以忠義自許﹐壬午歲﹐聞國事感慨﹐﹝「聞國事感慨」﹐原脫「聞」字﹐據淸借月山房匯鈔本補。﹞不食死。

●革除遺事三

陳迪

練安

侯泰

郭任

盧迥

暴昭

毛泰

胡子昭

卓敬

茅大芳

胡閏

廖鏞

陳繼之

韓永

髙翔

董庸

王度

巨敬

謝升

周璇

黃魁

黃彥淸

髙不危

牛景先

甘霖

○陳迪

陳迪﹐字景通﹐寧國宣城人。世居麻姑山西村。曾祖巨卿﹐元江州路總管。祖有賢﹐父仲康﹐撫州守禦千戶所百戶。迪自幼倜儻有志操。洪武中﹐爲郡學訓導。己未﹐以通經召除翰林院編修。乙丑二月﹐陛侍讀﹐預修大典。辛未八月﹐升山東布政司左參政﹐捕蝗彌盜﹐﹝「捕蝗彌盜」﹐「盜」原作「邊」﹐據淸借月山房匯鈔本攺。﹞民甚徳之。甲戌十月﹐丁內艱﹐奪情起復﹐辭﹐不允。乙亥二月﹐升雲南布政使。時普定﹑曲靖﹑烏撒﹑烏蒙等處苗賊猖獗﹐廸率土兵擊破之﹐獻俘於朝﹐有白金彩幣之賜。戊寅八月﹐徵詣行在﹐升禮部尙書﹐授特進榮祿大夫。庚辰﹐水旱﹐有旨集議。廸言「刑獄未淸﹐宜敕法司﹐擇公廉仁厚者分詣郡縣﹐審核獄囚﹐無令久淹﹐致傷和气。」又言「逃民家業旣喪﹐且畏公私逋負之追﹐失今不卹﹐必嘯聚爲惡﹐宜使有司招徠之。其不願歸者﹐聽附籍種田﹐暫免其差役﹐則民安而盜息矣。」上皆從之。辛巳三月﹐加太子少保﹐辭所兼俸不受。靖難師逼﹐與黃子澄等上疏﹐陳論大計。廸受命攢運糧儲於外﹐過家未嘗入﹐聞變卽赴京師。

文廟入繼統﹐召廸責問﹐始嫚罵不屈﹐與子鳳山﹑丹山等六人同日就戮。將刑﹐鳳山呼曰「父親累我。」廸叱使勿言。因罵不絕口﹐命割鳳山等鼻舌熬熟﹐俾廸食之。廸吐唾之﹐益肆指斥﹐遂俱淩遲而死。有老蒼頭拾其遺骸歸葬縣之計家橋。洪熙初﹐詔釋廸宗姻在戍者還鄕﹐給復產業。成化壬寅﹐郡人祀於鄕賢祠。甲辰﹐郡守復於廸故里立祠祀之。

○練安

練安﹐字子寧﹐以字行﹐臨江新淦人。﹝「臨江新淦人」﹐原脫「淦」字﹐據明鈔佚名國朝典故本補。﹞父伯尙﹐洪武間爲起居注﹐以直言忤旨﹐謫廣徳州同知﹐後遷臨江﹑鎭安二府通判﹐卒於官。

安性資英邁﹐志操不凡。幼從鄕長者竹莊先生遊﹐竹莊命賦水竹村居﹐有「千山暮雨石泉通﹐一夜春雷化籜龍」之句﹐竹莊甚奇之。後遊邑庠﹐與金幼孜相友善﹐嘗謂之曰「子異日必爲良臣﹐我必爲忠臣。」洪武甲子﹐﹝「洪武甲子」﹐原作「洪武中」。按「洪武中」﹐與下文「明年。。。。。。」句不合﹐淸借月山房匯鈔本作「洪武甲子」﹐據攺。﹞安領鄕薦。明年﹐入對大庭﹐極言「今日朝廷用人﹐狥其名而不求其實﹐以小善而遽進之﹐以小過而遽戮之。」因歷陳古人所以教養任用之道﹐言甚剴切﹐不顧忌諱。髙廟嘉之﹐擢第二名進士及第﹐授翰林院修撰。安益以名節自砥礪﹐於是聲望藹然﹐中外咸以文學行義稱之。未幾﹐以母喪去位﹐杜門屏迹﹐力行古喪禮。服闋﹐升吏部左侍郎。時革除君初嗣位﹐安進賢退不肖﹐多所建白﹐與方孝孺等特見信用。尋遷左副都禦史。會禦史府成﹐﹝「會禦史府成」﹐原作「府承」﹐據淸借月山房匯鈔本補﹑攺。﹞攺禦史大夫。

靖難師起﹐安極論曹國公李景隆姦邪不忠。一日於朝班內執景隆數其罪﹐奏請誅之﹐不聽﹐安憤激稽首﹐請先伏誅﹐遂罷朝。師旣渡淮﹐靖江府長史蕭用道﹑衡府紀善周是修上書論大計﹐指斥用事者罪過。書下羣臣及兩人議﹐用事者怨之﹐盛气以詬兩人。安言「國事至此﹐尙不容言者乎﹖顧所論吾過﹐有則攺之﹐無則加勉。」詬者愧而止。

壬午六月﹐有詔治姦黨﹐安不屈﹐遂族誅之﹐姻戚被逮論死者百五十一人﹐戍遠方者又數百人﹐惟吉水錢氏得免。及錢習禮仕於朝﹐爲鄕人所持﹐恆懷不安﹐以告少保楊榮﹐乘間以聞。文廟欣然曰「使練子寧今日在此﹐朕固當用之爾。況習禮乎﹖」後同知王佐輯安遺文一帙﹐序之曰金川玉屑集﹐提學副使李夢陽始命有司梓之。又立金川書院﹐祀安父子﹐名其堂曰「浩然」云。

○侯泰

侯泰﹐字順懷﹐南和人。﹝「字順懷南和人」﹐原文「人」字上空白﹐據明史卷一四二侯泰傳補。﹞累官至刑部尙書。靖難師起﹐泰主抗禦之策。壬午二月﹐運糧至濟寧諸郡。五月﹐復運糧至淮安﹐京師已告急。六月赴京﹐行至髙郵﹐被執。七月十日就戮。弟敬祖﹐子玘﹐尋亦坐死。

○郭任

郭任﹐鎭江丹徒在城人﹐一云定遠人。戶部侍郎。戮死。其子經亦處斬﹐次子金山保戍廣西﹐三女咸給配。

○盧迥

盧迥﹐臺州仙居人。戶部侍郎。迥爲人疏俊。每飲酣﹐善長謳﹐人以爲狂。及歷任顯達﹐恭愼自將。比犯難﹐將就刑﹐長謳而絕﹐聞者悲之。

○暴昭

暴昭﹐潞安潞城人。﹝「潞安潞城人」﹐原文「人」字上空白﹐據淸借月山房匯鈔本補。﹞刑部侍郎。

○毛泰

毛泰﹐���﹐��人。吏部侍郎。

○胡子昭

胡子昭﹐字仲常﹐一字伯尙﹐嘉定州榮縣人。﹝「嘉定州榮縣人」﹐「縣」原作「陽」﹐據淸借月山房匯鈔本及明史卷一四一胡子昭傳攺。﹞舊名志髙﹐後以避嫌攺今名。世居縣之東平鄕。﹝「世居縣之東平鄕」﹐「平」原作「州」﹐據淸借月山房匯鈔本攺。﹞子昭富經術﹐性忠介。方孝孺爲漢中教授﹐講明理學﹐往從之遊。蜀獻王賦詩贈之。其後由儒士被薦至京師﹐甚重之。革除年間爲史官﹐歷升山東按察司僉事﹑刑部侍郎。壬午九月十一日受戮﹐年四十一。闔族被擒﹐父復初﹐母郭氏﹐皆年八十餘﹐編伍。子紹﹑縝﹑繼﹐發習匠﹐後亦編伍。獨弟志遠爲蜀府典寶﹐匿丹稜以免。近禦史熊相於州治之西立祠祀之。

○卓敬

卓敬﹐字惟恭﹐溫州瑞安人。家卓澳﹐後徙滄洲。生而穎悟絕人﹐讀書十行俱下﹐一目棄不復讀﹐亦不忘。七歲時﹐有異人見之﹐曰「奇兒也﹐惜血不華色耳。」年十五六﹐讀書寶香山﹐性至孝﹐晨昏之禮𨿽遠不廢。常夜歸﹐值風雨﹐路迷﹐得一牛乘之歸﹐及門下縱之﹐則虎也。洪武戊辰中進士。﹝「洪武戊辰中進士」﹐明進士題名碑錄作「洪武乙丑科」。﹞拜給事中﹐好直言﹐嘗勸上曰「諸王服飾尙有擬天子者﹐此舛之道也。何以令天下耶﹖」上笑而納之。他日與同官見﹐適八十一人﹐上命攺爲元士。尋以六科爲政事本源﹐又更爲源士﹐後復稱給事中。上疏多過直﹐或戒以太剛則折。敬謝曰「敬知盡諫諍之職爾﹐禍福非所計也。」爲之益力。歷宗人府經歷﹐升戶部侍郎。

革除初年﹐嘗密奏裁抑宗藩﹐大略謂﹕「萌而未動者﹐幾也﹔量時而爲者﹐勢也。勢非至剛莫能斷﹐幾非至明莫能察。」奏入﹐事竟寢。

文廟繼統﹐首執敬數之曰「此得非前日奏裁諸王者耶﹖」乃系之獄﹐遣人諷之使受官。姚廣孝曰「昔吳王不殺範蠡﹐而範蠡卒滅彊吳﹔王衍不殺石勒﹐而勒終殺衍。使敬言誠見用﹐升下豈有今日哉﹖」敬遂不屈而死。臨刑﹐神色自如﹐經日其面如生。卓之死﹐出於廣孝所忮﹐上實不忍。嘗嘆曰「國家養士三十餘年﹐若卓敬者可謂不負君矣。」

敬博學多能﹐談論英發﹐𨿽天文﹑律曆﹑地理﹑兵刑靡不造其奧。所著有遺書十卷﹐詩文五十卷。宣徳間﹐敬門人黃朝光子養正﹐賫敬小像並其書至京師﹐求侍講劉球作傳﹐稱其與夷﹑齊當並不朽﹐且私謚之曰「忠貞」。

○茅大芳

茅大芳﹐揚州泰興人。博學能詩文﹐爲宗黨所重。洪武間﹐以儒士應辟﹐典教淮南。考績入朝﹐髙廟召對悅之﹐擢爲秦府長史﹐且勉以董子輔相之業﹐賜賫期待者甚。大芳以爲特受隆遇﹐懼無以稱聖天子眷知之恩﹐益自感激﹐諫諍彌綸﹐得大臣體。未踰年﹐秦國稱治﹐因大書揭其正堂曰「希董之堂」﹐以彰聖訓﹐且著其志。方孝孺爲之記﹐稱其志意偉然﹐廓大和雅﹐不亢不詭﹐深有得於正誼明道之旨。革除間﹐累官至副都禦史。

及靖難師起﹐嘗以詩寄淮南守將﹐忠義激烈﹐聞者壯之。其詩曰「幽燕消息近如何﹐聞道將軍志不磨。縱使火龍燔地軸﹐莫教鐵騎過天河。關中事業蕭丞相﹐塞上功名馬伏波。老我不才無補報﹐西風一度一悲歌。」蓋北兵初起﹐爲鐵鉉所拒﹐尙未至淮時也。壬午八月十七日﹐坐姦黨﹐與其子順童﹑道壽皆戮死。永樂四年十二月﹐幼子文亦坐誅焉。﹝「幼子文亦坐誅焉」﹐「幼」原作「初」﹐據明鈔佚名國朝典故本攺。﹞

○胡閏

胡閏﹐字松友﹐饒州鄱陽人。太祖伐陳友諒時﹐見廟中詩﹐陰記其姓名。洪武中﹐閏以有薦辟至闕下﹐上識之﹐曰「此題詩鄱陽廟者也。」拜官都督府經歷﹐﹝「拜官都督府經歷」﹐「都」原作「督」﹐據明朱當■﹝氵眄﹞國朝典故本攺。﹞遷右補闕。革除年間爲大理寺左少卿。

靖難之兵定京師﹐實時坐誅戮。子傳道亦誅死。次子傳慶等俱戍邊衛。妻汪氏二人俱給配象奴。郡誌稱其忠貞鯁直﹐節行聞天下云。又聞諸其鄕人云﹕閏一女﹐後得歸﹐貧無所依﹐閭裏競以錢米給之﹐曰「此忠臣女也。」旬曰饒足。

○廖鏞

廖鏞﹐無爲州巢縣人。祖永忠﹐嘗從髙皇帝平中原﹑滅西蜀﹐有功。父權﹐襲封徳慶侯。鏞以元勛後任散騎舍人﹐見用革除間。癸未四月十日﹐鎭撫司奏送刑部就戮。弟銘﹑鉞及從父淮安衛指揮僉事升俱謫戍。母湯氏﹐東甌王和長女也﹐並銘女送浣衣局。

相傳文皇帝淸宮三日﹐卽往召孝孺作詔﹐孝孺曰「吾腕可斷﹐此筆不可枉也。」上以廖都督兩子受學於孝孺﹐復令召之。孝孺怒曰「汝讀幾年書﹐還不識个是字﹗」兩子復命﹐遂以軍馬收之。孝孺杖而衰絰至闕下哭﹐上問之再三﹐不答﹐但哀慟不置。命以刀抉其口兩旁至耳﹐刑之聚寶門外﹐凡七日﹐尙作絕命詞﹐罵聲不絕。廖氏兩子拾其遺骸葬之聚寶城門外山上。葬甫畢﹐而廖氏亦見收矣。兩子遂逃﹐同時刑十八人﹐孝孺其首也。兩子後亦就逮﹐鎧之﹑鋪之兄弟歟﹗出樗散雜錄。

○陳繼之

陳繼之﹐興化莆田人。登革除二年進士﹐授戶科給事中。﹝「授戶科給事中」﹐「科」原作「部」﹐據明朱當■﹝氵眄﹞國朝典故本攺。﹞嘗以江南僧道多占腴田﹐蠶食百姓﹐乃奏請僧道人給五畝﹐余以賦民。從之。文廟舉兵﹐淸君側之惡﹐繼之間有建白﹐因肆指斥。洪武三十五年六月﹐京師平﹐與黃子澄﹑齊泰﹑巨敬﹑韓永輩不服﹐遂夷其族。

○韓永

韓永﹐陜西西安人﹐一雲山西人。兵科給事中﹐一云戶科。癸未六月﹐與陳廸﹑巨敬﹑戴徳彛等被責問﹐不屈而死。廷臣同約死義者二十五人﹐惟鄭賜﹑黃福﹑尹昌隆歸附。

○髙翔

髙翔﹐西安朝邑人。有文學節行。洪武中﹐以明經徵﹐爲監察禦史。髙皇帝甚眷注翔﹐翔所論奏﹐無不關國家機事當上心者。革除間﹐文皇帝素聞翔名﹐召翔將大用之。會翔服喪服入見﹐語又忤旨﹐乃殺翔﹐族其家﹐沒入其產。諸給髙氏產者皆倍其稅﹐曰「以世世怒罵禦史也。」禦史親戚皆配爲軍。

同縣有程濟者﹐有法術﹐亦以明經爲四川嶽池縣學教諭。嶽池去朝邑數千里﹐濟寢食俱在朝邑﹐而日嶽池學事不廢。革除間﹐上書言某月某日西北方兵起。朝廷以爲非所宜言﹐系至京。召入﹐將殺之。濟叩頭曰「陛下幸囚臣﹐期而無兵﹐臣死未晚也。」遂系濟詔獄。已而兵果起﹐乃赦出濟﹐更以爲軍師﹐護諸將北行﹐與靖難軍先鋒戰於徐州﹐大捷。會曹國公師退﹐文皇帝至江上﹐濟逃去不知所終。始徐州捷時﹐諸將乃樹碑﹐載戰伐次第及統軍者姓名。濟一日夜往祭碑﹐人莫測其故。文皇帝過徐州﹐望見碑﹐顧左右曰「碑者何也﹖」或以狀對﹐﹝「或以狀對」﹐原脫「對」字﹐據明鈔佚名國朝典故本補。﹞上大怒﹐趣左右推碑﹐一再擊﹐遽曰「止﹑止﹐爲我錄碑來。」乃按碑族誅﹐諸將無得脫者。濟姓名正用擊處﹐得免。濟曩者之祭﹐蓋禳之也。

○董庸

董庸﹐���﹐��人。監察禦史。

○王度

王度﹐字子中﹐惠州歸善人。由明經儒士爲山東道監察禦史。彈劾不避權要﹐嘗監革除二年會試。壬午七月﹐以姦黨發賀縣千戶所編伍﹐出不遜語﹐後坐誅族﹐死時年四十七歲。

○巨敬

巨敬﹐陜西平涼人。工部主事。﹝「工部主事」﹐淸借月山房匯鈔本及明史卷一四一巨敬傳作「戶部主事」。﹞

○謝升

謝升﹐靑州諸城人。﹝「靑州諸城人」﹐原文「人」字上空白﹐據淸借月山房匯鈔本補。﹞����。曾犯靖難之師。壬午�月﹐����誅死。父旺﹐年七十四﹐子咬兒﹐年二十﹐俱本年十月初二日發金齒衛編伍。

○周璇

周璇﹐靑州諸城人。����。曾與抗禦燕師。壬午內難平﹐璇戮死。妻王氏﹐子蠻兒﹐是年十二月給配。

○黃魁

黃魁﹐����人。禮部侍郎。

○黃彥淸

黃彥淸﹐徽州歙人。﹝「徽州歙人」﹐原文「人」字上空白﹐據淸借月山房匯鈔本補。﹞相傳有黃淸者巡撫某地方。太宗卽位﹐頒詔至﹐力拒之﹐其下皆用命﹐欲興兵﹐力寡而死。蓋卽彥淸也。

○髙不危﹝「髙不危」。按另本革除遺事﹝如淸借月山房匯鈔等本﹞有髙巍傳二﹐其一詳﹐其一略。略者云「髙巍﹐字不危。」籍貫均作「山西遼州人」。本書髙巍傳前見﹐此處髙不危傳不涉髙巍事﹐似非一人。﹞

髙不危﹐���人。��������。壬午七月﹐逮其家屬至京﹐﹝「逮其家屬至京」﹐原脫「京」字﹐據明鈔佚名國朝典故本補。﹞弟宣戍海南衛﹐審發習匠。

○牛景先

牛景先﹐����人。革除間﹐嘗率兵抗禦靖難師。後京師平﹐景先逃難出走而死。永樂攺元﹐窮治姦黨齊﹑黃等。﹝「窮治姦黨齊黃等」﹐「齊黃」原作「徐廣」﹐據淸借月山房匯鈔本及明史卷一四三牛景先傳攺。﹞二年冬﹐逮景先妻妾及卓敬女至﹐詔發教坊司。

○甘霖

甘霖﹐安慶懷寧人。﹝「安慶懷寧人」﹐「懷」原作「淮」﹐據明鈔佚名國朝典故本攺。﹞洪武丁卯﹐領鄕薦﹐任爲監察禦史﹐持正不靡。聞文皇帝靖內難﹐執不從﹐被執﹐遂求死。乃遂被殺。其子與孫亦不敢仕﹐今且單弱。正徳末﹐知府胡纘宗嘗哀而卹之﹐且祀霖於鄕賢祠。

●革除遺事四

董倫

張紞

徐輝祖

景淸

龔泰

陳性善

平安

樓璉

劉有年

鄭居貞

魏澤

○董倫

董倫﹐字安常﹐本東昌恩縣人。世居燕之宛平。自爲儒生﹐處山林間﹐布褐藜藿﹐已懷憂世之志﹐學者多從之遊﹐以所居貝川﹐因稱爲貝川先生。元末﹐徵辟不出。國初﹐擢用單縣儒士張寧。洪武十五年﹐寧以倫薦﹐遣使徵之﹐以爲春坊贊善大夫﹐賜冠帶﹐事懿文皇太子﹐其所說多忠厚之言﹐太祖皇帝聞而善之。十八年正月﹐由右春坊右贊善升左春坊大學士﹐賜文綺六疋﹑鈔五十錠。﹝「賜文綺六疋鈔五十錠」﹐原脫「賜」字﹐據明朱當■﹝氵眄﹞國朝典故本補。﹞會東宮宴駕﹐二十五年出爲河南左參議。在任盡心民事﹐名其退食思政之堂曰「後樂」。﹝「名其退食思政之堂曰後樂」﹐「政」原作「攺」﹐據明朱當■﹝氵眄﹞國朝典故本攺。﹞方孝孺爲之記。嘗艸封事數千言﹐無一不愜上心者。二十六年﹐上書薦肇州吏目諸葛伯衡﹐上命擢爲陜西右參議。三十年﹐以詿誤坐免﹐典教滇南。東宮憐其老﹐賜以白金若干鎰。倫行至成都﹐蜀獻王深寵之﹐畱連彌月﹐恩禮有加﹐賦詩八章以道行。至滇﹐凡作養成就﹐用夏變夷﹐漸摩育煦﹐皆出於仁義道徳﹐故𨿽蠻童夷豎皆知向方。

洪武三十一年後五月﹐建文君卽位﹐眷念東宮舊臣﹐屢詢及之。左右多言倫可用﹐卽召至京師﹐慰勞備至﹐拜嘉議大夫﹑禮部侍郎兼翰林院學士﹐與方孝孺皆入內禁侍經筵。是年七月十三日﹐賜禦書「怡老堂」三大字及髹幾玉鳩杖各一。倫上表稱謝。初﹐監察禦史解縉嘗代夏長文作劾袁泰書﹐泰禦之﹐被泰誣斥。太祖令縉十年著述﹐始許擢用。未及期﹐會太祖賓天﹐縉遽赴臨﹐權臣謂赴臨非詔旨﹐遂謫河州。縉與倫書祈哀﹐歲餘權臣黜﹐倫言之上﹐召縉還﹐以爲翰林待詔。其拳拳汲引﹐皆此類也。倫爲人質直惇厚﹐富有文學﹐爲時所重。革除間﹐屢懇言當務親睦﹐不聽。太宗卽位﹐時倫年八十餘﹐上命致仕﹐出京數日卒。﹝「革除間。。。。。。出京數日卒」﹐淸借月山房匯鈔本無此段﹐另作「濟時匡君之念老而益篤。其卒也﹐不可考﹐蓋在革除年間云」。﹞

○張紞

張紞﹐字昭季﹐號鷃庵﹐西安富平人。父月川﹐文行知名。紞由明經舉﹐爲東宮侍書﹐才識通敏﹐懿文皇太子器之。洪武十二年冬﹐升通政司左參議﹐尋出爲雲南布政司右參政﹐進布政使。凡土地﹑貢賦﹑法令﹑條格﹑祀神﹑壇祠﹑公署﹑廨宇與夫上下典儀﹑公用程度﹐悉裁定之﹐夷民心孚﹐遠邇奠安。二十年三月﹐秩滿入覲﹐上嘉其能。稱爲天下第一﹐賜璽書勞之曰「曩者討平西南夷﹐命官撫守﹐爾紞實先挺任﹐今五年矣。言出則諸蠻聽服﹐令布則四野歡欣﹐皆由誠信相孚﹐克供乃職。今年來朝﹐不待考而朕知其功出乎天下十二牧之首。故嘉汝績﹐復命仍治滇南。﹝「故嘉汝績復命仍治滇南」﹐「績」原作「續」﹐「滇」原作「黔」﹐據明鈔佚名國朝典故本攺。﹞汝往﹐欽哉。」遂還治。

三十一年﹐召爲吏部尙書。會修太祖皇帝實錄。被旨試翰林之任編纂者﹐考第髙下而奏之。時楊士奇以教官徵入翰林﹐亦在試列。紞讀其策﹐獨喜曰「明達時務﹐有用之才﹐不但文辭之工也。」以爲第一﹐奏授王府審理。士奇由是著名﹐後果大用﹐其知人之鑑如此。

壬午六月﹐靖難之師入京城﹐討姦黨﹐紞與焉。及上卽位﹐召紞與王鈍諭曰「卿二人久事皇考﹐習知典故。今皆老矣﹐其解職務﹐月給尙書半俸﹐居京師﹐視時政有戾舊制﹐並向朕直言之無隱﹐庶稱厚望老成之意。」紞遂自經於部之後室。

○徐輝祖

徐輝祖﹐鳳陽人﹐中山武寧王之嫡長子。王爲開國功臣第一。洪武二十一年十月﹐輝祖襲封魏國公。始名允恭﹐髙廟賜今名。爲革除君所信任。

文廟興靖難師﹐輝祖元舅也﹐召之不爲動。遂與黃子澄﹑齊泰﹑盧振﹑張昺﹑葛誠等通謀。內難平﹐子澄等死﹐上以中山王有大功於國家﹐赦輝祖不誅﹐惟革其爵祿﹐令閒住﹐被系而卒。永樂五年八月﹐詔還其祿米﹐輝祖時已死﹐其子欽仍襲魏國公。

○景淸

景淸﹐陜西眞寧人。本姓耿﹐以報籍而訛。倜儻尙大節﹐領鄕薦﹐遊國學。時同捨生有祕書。淸求焉﹐弗與﹐﹝「弗與」﹐原作「弗以」﹐據明鈔佚名國朝期故本攺。﹞固請﹐約旦見卽還﹐曰「吾縱敏﹐能一夕盡熟之邪﹖」生不得已與之﹐日往索其書﹐曰「吾不知何書﹖初未嘗假汝也。」生忿訟於祭酒﹐淸卽將所假書往見﹐曰「此淸燈窻所業書耳。」卽背誦徹捲﹐及問生﹐生無以對也。祭酒叱生退﹐淸卽以書還生﹐曰「吾以子珍祕太甚﹐特此相戲耳。」初淸赴舉時﹐逆旅家有女﹐爲妖憑﹐淸宿其家。是夜妖不至﹐去卽復來﹐女詰之﹐曰「避景秀才耳。」旦日﹐女以聞其父﹐父追及淸﹐語之故﹐﹝「語之故」﹐「語」原作「女」﹐據明鈔佚名國朝典故本攺。﹞淸書「景淸在此」四字﹐令父歸粘於戶﹐而妖自是遂絕。後淸試甲戌禮部﹐中第三﹐錄詩﹑書二經﹐對大廷﹐賜第二人及第﹐入翰林﹐三載攺監察禦史。丁丑春召見﹐嘉其材能﹐命署都察院右僉都禦史。革除間﹐陟左都禦史。會攺都察院爲禦史府﹐攺禦史大夫。

文廟繼統﹐方孝孺﹑練子寧等同日死之﹐而淸獨委蛇侍朝﹐人疑焉。一日早朝﹐淸著緋衣入。先是﹐占星者奏文曲犯帝座﹐甚急。上備之﹐固疑淸。及朝﹐淸獨著緋也。遂收之﹐而搜得所帶劍。﹝「而搜得所帶劍」﹐原脫「搜」字﹐據淸借月山房匯鈔本補。﹞因加詰責﹐淸不屈而死。死之夕﹐精英疊見。嗚呼﹐豫讓爲主報讎﹐淸豈其倫歟﹖

○龔泰

龔泰﹐字叔安﹐金華義烏人。九歲而孤﹐母傅氏躬教之﹐遣就外傅﹐日記數千百言。長從宋濂之門人宗恩睿遊。洪武丙子﹐領鄕薦。明年入太學。奉旨閱齊王府衛﹐綜畫周密﹐眾始危之而後服之。吏部策試第一﹐除戶科試給事中。辛巳﹐遷都給事中。

壬午六月﹐太宗師渡江﹐泰與其妻傅訣曰「顧事至此﹐我且分死矣。爾弟齋敕攜幼稚以歸﹐否則俱溺於井﹐辱可免也。」言未旣﹐火起內廷﹐泰馳赴之﹐道爲兵校所執。見上於金川門﹐命非姦籍者釋之﹐泰亦釋﹐乃遂投城以死﹐是月十三日也。

泰遇事剛果有爲﹐以孝友聞。始居邑庠﹐出息學宮之陰﹐俄有狂者至﹐擠泰於池﹐幾溺弗救﹐或請訟官﹐泰曰「彼誠病狂﹐於吾何較。」卒不納。鄕人趙文慶者﹐爲盜所竊﹐迹之弗得。有謂巫言其應如響﹐叩之當得其實﹐願泰俱往。及往﹐巫見泰瞠不能出一語﹐眾由是服泰之正。死時年三十六﹐卿士夫莫不悲之。子永吉﹐累官兵部右侍郎﹐攺南京大理寺卿﹐致仕。議者謂﹕「泰得釋與罪不及族﹐必有其由。」或謂﹕「泰繩軍士最嚴﹐其死蓋讎之者所爲也。」

○陳性善

陳性善﹐名復初﹐以字行﹐山陰人。洪武中﹐以春秋魁鄕試。丁丑會試﹐列名上第。臚唱時﹐上見其凝重﹐屬目久之。謂侍臣曰「向唱名陳性善者﹐君子人也。」賜進士出身﹐授行人司副。已而入翰林﹐爲檢討。初誠意伯劉基薨﹐上命禦史李鐸往取其遺書﹐基子璉卽出觀象玩占於石室中﹐從鐸赴闕上之。上簡精楷書者數人入便殿翻錄﹐性善預焉。上天威嚴重﹐進見者皆惶汗﹐甚或掣肘不成一字﹐惟性善動止安雅﹐旣竣﹐書法端妍。上嘉悅﹐命賜以酒。是時威譴叵測﹐性善淹畱竟日﹐家人以爲必死。旣出﹐莫不大驚。久之﹐超拜禮部左侍郎。薦進薛正言輩。前雲南布政使韓宜可方隸謫籍﹐亦以性善言起爲副都禦史。

皇太孫在東宮時﹐已熟性善名。及卽位﹐一日退朝﹐獨畱性善﹐賜之坐﹐問以治天下之要﹐且使書於紙。以是性善感知遇﹐盡所欲言﹐朝廷悉從之﹐然施行未竟﹐輒爲權姦所更攺。性善朝見曰「陛下不以臣愚﹐猥承顧問。臣旣僣塵上聽﹐許臣必行﹐今而詔書云然﹐所謂爲法自戾﹐陛下無以信天下矣。」未幾﹐文皇帝入靖內難﹐上命性善監李景隆軍﹐大戰白溝河﹐敗績﹐與大理寺丞彭與明﹑欽天監副劉伯完﹑指揮王賚等皆被執以歸﹐文皇帝悉縱遣之。性善朝服躍馬入於河以死。詔加追戮﹐徙其家屬於邊。後悉赦還。邑人吳騵爲傳其事。

○平安

平安﹐一名保倪﹐眞定槁城人。驍勇有名﹐決戰善取勝。庚辰四月﹐以都指揮從李景隆戰白溝河。辛巳閏三月﹐戰槁城﹐統卒十餘萬﹐大敗北兵於小河。壬午春﹐充副總兵﹐督遼東軍十萬圍通州﹐大戰單家橋。四月﹐退至靈璧﹐大戰﹐爲北將朱能所擒。安嘗操長鎗馳馬追文廟幾及之。會馬蹶﹐乃弗克前。至是﹐上問曰「向若非馬蹶﹐汝將何爲﹖」安大言曰「刺殿下如摧朽耳。」上壯其言﹐嘆曰「髙皇帝養下好漢子。」慰勞備至。命掌北平都指揮使司事。

京城旣平﹐久之﹐上嘗謂﹕「平保兒尙在耶﹖」安遂自經死。少保李賢稱鐵鉉之死之烈﹐曰平氏有愧焉。

按﹕是戰也﹐安操長鎗馳馬追燕王幾及之﹐會馬蹶乃弗克前。安嘆曰「眞命天子也﹗」先是﹐王夜夢與安戰敗﹐有一男子﹐丰貌美髯﹐乘白馬持大刀自西北來﹐聲言救駕﹐卽顧﹐安馬應聲而倒﹐王得脫難。問其姓名﹐對曰「臣莘縣城隍神也。」旣覺﹐王喜。及與安戰﹐始末一如夢焉。我成祖天命在躬﹐百神呵護。此理宜有���。

又有北平都指揮孫狗皮者﹐徐州人﹐革除年間有戰功﹐以忠義聞。後永樂初降百戶。

○樓璉

樓璉﹐字士連﹐金華人。嘗從宋濂學。洪武中﹐以儒士召主宣寧﹑仁壽二縣簿。革除君嗣位﹐屢下詔求賢。璉以文學舉﹐﹝「璉以文學舉」﹐「璉」原作「濂」﹐據明鈔佚名國朝典故本攺。﹞入翰林﹐侍講經筵﹐官至侍讀。

靖難師定京城﹐文廟命方孝孺艸詔﹐孝孺哭且罵﹐授之筆﹐擲諸地﹐曰「身可死﹐詔不可艸。」攺命璉爲之。方入見時﹐孝孺受淩遲之刑未畢﹐璉惶懼受命﹐歸而憤嘆。妻子問之﹐﹝「妻子問之」﹐「妻」原作「妾」﹐據明鈔佚名國朝典故本攺。﹞曰「得無傷方先生邪﹖」璉愧曰「我受刑尙可﹐正恐累及爾輩耳。」逡巡間﹐一家皆自經死。

○劉有年

劉有年﹐字大有。其先本廬陵人﹐元季徙家沅州。洪武中﹐以明經起家﹐擢監察禦史。學行焯焯有稱。尋以辭官養母忤旨﹐謫通州擺站間﹐於州故家得儀禮逸經十八簾﹐上之﹐詔藏祕閣。建文卽位﹐復起太平府知府。

文廟入正大統﹐以不肯迎駕謫雲南。丙子之春﹐與王紳遇﹐以道義相勗。黔國公知其賢﹐遣諸子從學﹐且薦於朝。及交址平﹐起爲交址按察司僉事。其卒也﹐尙書黃福誄之曰「江湖胸次﹐洙泗規模﹐文宗韓柳﹐學本程朱。」其爲名流所推如此﹐惜欠革除君一死耳。

○鄭居貞

鄭居貞﹐徽州人。父潛﹐有文名﹐國初歷仕路州同知。居貞丰頰美姿髯﹐從父官閩中﹐因從尙書貢師泰甫遊。﹝「因從尙書貢師泰甫遊」﹐「師」原作「所」﹐據明朱當■﹝氵眄﹞國朝典故本攺。﹞洪武中﹐以明經舉﹐授鞏昌府通判﹐升禮部郎中﹐甚見重髙帝時。終河南布政司左參政。坐累卒於南京。有文曰閩南集﹑關隴行稿﹑歸來稿﹑隨稿﹑檜庭稿。子孫因畱福州瓜山。方孝孺之爲漢中教授也﹐居貞以詩送之﹐曰「翩翩紫鳳雛﹐羽融備五彩﹐徘徊千刃岡﹐餘音散江海。於焉覽徳輝﹐濟濟鏘環佩﹐天門何嵯峨﹐羣仙久相待。晨沐晞朝陽﹐夜息飲沆瀣﹐如何復西飛﹐去去秦關外。岐山諒匪遙﹐啄食良自愛﹐終當巢阿閣﹐庶以鳴昭代。」又次韻寄孝孺﹕「闕下知名久﹐相逢值暮春。才華曾動主﹐論議每過人。漢水元通蜀﹐臺州亦近閩。何時江海上﹐樽酒話西秦。﹝「樽酒話西秦」﹐原脫「樽」字﹐據明鈔佚名國朝典故本補。﹞爲問天臺客﹐何時別艸堂。千巖空劍气﹐萬卷有虹光。爲政慚吾拙。擒辭羨子良。方思歌伐木﹐深負詠甘棠。」孝孺亦嘗贈之文﹐謂其爲參政三年而去﹐吏民以不能畱爲憾。事在洪武二十三年。然其坐累歲月不可考書﹐或因孝孺之故云。

○魏澤

魏澤﹐字彥恩﹐應天府溧水人。有學行。累遷至刑部尙書。先是燕師南下﹐姚廣孝請曰「殿下至京﹐幸全方孝孺﹐殺此人則天下讀書種子絕矣。」﹝「殺此人則天下讀書種子絕矣」﹐原脫「下」﹑「書」二字﹐據明朱當■﹝氵眄﹞國朝典故本補。﹞上納之。旣至﹐建文帝亡﹐遂召孝孺﹐問曰「我以周公匡成王而來﹐成王不在﹐當議所立。」對曰「殿下旣以匡王室而來﹐成王不在﹐當立成王之子。」忤旨﹐因有滅十族等語。上大怒﹐囚於獄。以廣孝言未卽殺﹐以次收捕其族黨﹐每捕者至﹐輒欲服之﹐不屈﹐乃令盡誅之。澤是時謫爲寧海典史﹐當捕方氏時﹐悉力保護﹐使免於辱﹐且資以行費。後過孝孺故居﹐有詩云「筍輿衝雨過侯城﹐撫景令人感慨生﹐黃鳥向人空百囀﹐淸猿墮淚只三聲。山中自可全髙節﹐天下難居是盛名﹐卻憶令威千載後﹐重歸華表不勝情。」聞者壯澤之義。

●革除遺事五

沐春

王紳

王稌

髙遜志

唐愚士

錢芹

王艮

宋懌

○沐春

沐春﹐字景春﹐鳳陽定遠人。黔寧王沐英長子也。生未期﹐母歿﹐鞠於外氏﹐長歸就學。年十七卽侍英徵西番﹐明年﹐從徵亦集乃﹐俱擒其渠魁。又明年﹐從徵雲南﹐歷功先士卒。癸亥﹐還京師﹐遂掌禁旅。冬﹐江西寇僣號順天王﹐扇諸郡作亂。春與徵﹐奮勇先登﹐殲之。乙丑秋﹐授驃騎將軍﹐僉後軍都督府事。廷臣請試職﹐上曰「是兒﹐我家人﹐非他比也﹐畀實授。」春剖決如流﹐嘗錄囚於烈山﹐審逆黨於蔚州﹐奏釋各數百人。壬申﹐英薨於雲南﹐春往奔喪。起復﹐襲爵西平侯﹐鎭雲南﹐一遵父道。謂屯田爲政要務﹐﹝「謂屯田爲政要務」﹐「謂」原作「爲」﹐據明佚名國朝典故本攺。﹞歲較多寡﹐嚴賞罰﹐穡功乃倍﹐饋餉以足。已而﹐緬酋曁東川夷相繼作難﹐春命將授成算﹐遂皆殄平。甲戌﹐春復平越嶲番寇。越州蠻阿資者﹐﹝「越州蠻阿資者」﹐「州」原作「用」﹐據淸借月山房匯鈔本攺。﹞先年倡亂﹐朝廷費數萬之師﹐往往無功﹐春又平之。麓川宣慰思倫發爲其下所圖﹐戊寅四月﹐破刀千孟諸巖﹐﹝「破刀千孟諸巖」﹐「刀千孟」﹐淸借月山房匯鈔本及明史卷一二六沐春傳作「刀幹孟」。﹞誅其罪首而釋其餘眾。自是百蠻震懾﹐不復攜貳。功聞﹐授徵虜前將軍﹐使盡平其地。九月十二日﹐春薨﹐年三十六。革除君震悼﹐加厚賻焉﹐謚之曰「惠襄」。

春﹐沈毅果敢﹐明識絕倫﹐在鎭七年﹐辟田至三十萬餘畝﹐復民戶至五千餘。又嘗鑿鐵池河﹐灌涸田數萬畝﹐民受其利云。弟晟﹐襲西平侯。相傳建文君之奔也﹐晟使人護之。或至西平侯第﹐然人亡有知者。

○王紳

王紳﹐字仲縉﹐金華義烏人。父禕﹐以文行重海內﹐與宋濂齊名。國初擢儒臺校理﹐歷起居﹐出判南康﹑臨漳二郡﹐會修元史﹐召爲總裁官﹐尋推翰林待制﹐﹝「國初擢儒臺校理歷起居出判南康臨漳二郡會修元史召爲總裁官尋推翰林待制」﹐原作「國初翰林待制」﹐脫二十七字﹐據淸借月山房匯鈔本補。﹞使雲南﹐仗節死。時紳甫十三﹐聰敏過人﹐落筆爲文﹐沛然不可禦。鞠於伯氏綬﹐事母何盡孝﹐及卒﹐﹝「及卒」﹐原作「父卒」﹐據淸借月山房匯鈔本攺。﹞衰毀踰禮。未幾綬亦歿﹐紳獨綜理生業﹐煢煢憂患中而傑然負奇志。暇日益取經史百氏言﹐窮其旨歸﹐縱橫磅礡﹐出入上下﹐宋濂一見卽器之曰「王華川其有後乎﹗」一時俊傑多自服不逮。洪武二十五年﹐蜀獻王聞其賢﹐馳書幣聘致﹐待以客禮﹐﹝「待以客禮」﹐原脫「待」字﹐據明佚名國朝典故本補。﹞俾教授蜀郡。紳痛父遺骼未返丘壠﹐白其情事﹐王憫之﹐給道裏費以行。至雲南﹐訪求不獲﹐遂卽死所奠祭﹐仰天號慟幾絕﹐過者爲之泣下沾襟。述滇南慟哭記以著志。雲南布政張紞尢重之﹐作弔王翰林文紓其情。旣還﹐王慰勞備至﹐蜀人無貴賤咸知敬愛。

建文君卽位﹐召爲國子博士﹐遂入詞垣﹐編摩太祖實錄。與侯城方孝孺交遊﹐嘗尊孝孺爲百代儒宗﹐勸之著書﹐以淑來世。孝孺不以爲然。紳自是益響道徳而略文藝。嘗以其父死節事聞於朝﹐得旨﹕贈翰林院學士﹐謚文節。開國以來﹐文臣有謚者實自禕始。庚辰十二月丙午﹐紳卒﹐年四十有一。有繼志齋集三十卷行於世。

○王稌

王稌﹐字叔丰。紳子﹐從學方孝孺﹐甚爲所器﹐許妻以女。逮其難之及也﹐嘗周旋其間。又嘗與孝孺表侄鄭珣至聚寶門外﹐求其遺骼以歸葬而不可得﹐卒坐逮系。文皇帝念祖禕死國之功﹐特從宥免﹐且方向用之。而稌力以疾辭﹐還金華﹐讀書結屋淸巖之下﹐將終身焉。復集孝孺遺文私藏之。

稌性至孝。初﹐紳痛念父沒﹐每食必斥兼味﹐稌一遵其志﹐子孫相承﹐閱數十年不變﹐事母亦如事其父﹐送終盡禮﹐三年酒食未嘗入於口。學問該博﹐士之從遊者日眾﹐郡邑交重之。但禮爲鄕飲﹐賓至以分獻於先聖廟。稌疏髯偉貌﹐出必儼然古冠服﹐人爭觀之﹐曰「此王先生也。」所著有靑巖稿﹑聖朝文纂﹑金華賢達傳﹑續文章正宗。卒年五十九﹐門人私謚曰孝莊先生。

○髙遜志

髙遜志﹐字士敏﹐徐州蕭縣人。元末僑寓嘉興。自幼好學﹐嗜文辭。嘗侍父宦遊吳中﹐一時文章大家如宣城貢師泰﹑番易周伯琦﹑遂昌鄭元佑皆在﹐﹝「遂昌鄭元佑皆在」﹐原脫「在」字﹐「元」作「之」﹐據明鈔佚名國朝典故本﹑淸借月山房匯鈔本補﹑攺。﹞遜志獲受其業﹐故其爲文深純典雅﹐成一家言。年二十五﹐爲鄭山書院山長。洪武二年﹐徵修元史﹐入翰林爲編修﹐累遷侍講學士。建文朝﹐兼太常寺右少卿。庚辰會試﹐與董倫爲考試官﹐精於去取﹐而名士胡廣﹑吳溥﹑楊子榮﹑楊溥﹑胡濙輩皆入彀中﹐號得人焉。內難旣平﹐遜志存沒莫考。嘗考是科同預較藝者右拾遺朱逢吉﹐編修史官吳勤﹑葉惠仲﹑趙友士﹑徐旭﹑張秉彛﹐監試者禦史王度﹑兪士吉﹐蓋一時之選﹐惟葉惠仲﹑王度死難﹐﹝「監察禦史王度兪士吉蓋一時之選惟葉惠仲王度死難」﹐原脫「兪士吉蓋一時之選惟葉惠仲王度」十四字﹐據淸借月山房匯鈔本補。﹞餘皆居位如故。而徐旭者﹐永樂初爲吏部郎中﹐與逢吉皆預重修髙廟實錄。旭升國子祭酒﹐兪士吉永樂初拜僉都禦史。

○唐愚士

唐之淳﹐字愚士﹐以字行﹐紹興山陰人。父肅﹐國初應舉翰林﹐文字有名。愚士少有奇志﹐攻學不倦﹐年二十餘﹐已有聲浙水。父謫死臨濠﹐辛勤扶喪歸葬。追求其平生所作﹐不憚荒遠﹐纂錄收拾﹐如獲金璧。時時伏讀淒切﹐人爲之掩泣。然愚士亦工爲文者﹐且喜筆札﹐酷似其父。洪武中﹐屢有薦之者﹐謝不就。曹國公李景隆好士﹐爲勛戚第一﹐聞其名﹐走使者請至家﹐俾其子師焉。徵行四方﹐皆與俱。歷燕﹑薊﹑秦﹑周﹐覽前代遺迹﹐授筆而賦﹐躝躒一時。

歲辛巳﹐嗣君詔翰林詞臣集數千載經史中事爲書﹐考治亂爲鑑戒﹐命舉優通文學士。方孝孺輩以愚士薦﹐上亦雅知其名﹐且謂曹國公之客必賢﹐趨召至殿庭﹐卽拜翰林侍讀﹐賜以冠帶﹐俾與孝孺俱領修書事﹐且同以前漢書進讀。未幾病﹐以閏三月二十三日卒。時景隆久將兵於外﹐及歸﹐則愚士病甚不可爲矣﹐賙卹之甚厚。所著有萍居稿﹑文斷諸書。

○錢芹

錢芹﹐字繼忠﹐蘇州吳縣人。少負气節﹐欲以奇功自奮。元季﹐以策幹諸將﹐無所遇。洪武初﹐辟大都督府掾﹐從大將軍徐達出北平﹐絕大漠。凱旋﹐俄以例解職。家居二十年﹐甘貧守道﹐爲郡守姚善所知﹐語在善傳。

革除初年﹐詔求遺逸﹐善以芹應詔﹐召對稱旨﹐畱中議事﹐授戶部司務。北陲有警﹐署行軍斷事﹐從徵虜將軍咨謀。會軍府遣芹入奏﹐道病將卒﹐﹝「道將病卒」﹐原脫「將」字﹐據明朱當■﹝氵眄﹞國朝典故本補。﹞猶條邊事緩急上執政。年七十二。賜棺殮﹐歸葬黃山。

○王艮

王艮﹐字敬止﹐﹝「字敬止」﹐「敬」原作「欽」﹐據淸借月山房匯鈔本﹑本書卷一九建文遺迹王艮傳攺。﹞吉水人。建文己卯﹐江西鄕試第一。明年對大廷﹐復當第一﹐以貌不及胡廣﹐且廣對策有「親藩陸梁﹐人心不搖」等語﹐上以爲敢言﹐遂擢廣狀元﹐而以艮次之。遵洪武乙醜事例﹐首甲皆授修撰﹐艮與第三人李貫皆預焉。艮聞靖難師起﹐居常憂懼輒不食﹐日就羸憊﹐以辛巳九月卒。上憫之﹐遣禮部侍郎黃觀諭祭。艮之家譜所述如此。而吉安志乃曰「文廟繼統﹐先一日羣臣多往迎附﹐艮闔門與妻子訣﹐是夜吞腦子死。」非其實也。

後廣與貫皆事太宗。一日上於宮中持建文時羣臣所上封事千餘過覽﹐一二有干犯者命翰林院侍讀解縉等編閱﹐關系軍馬錢糧數目則畱﹐余干犯者悉焚之。旣而從容問縉等曰「爾等宜皆有之。」眾稽首未對。修撰李貫進曰「臣實無之。」上曰「爾以獨無爲美耶﹖食其祿思任其事﹐當國家危急之際﹐在近侍獨無一言﹐可乎﹖朕非惡夫盡心於建文者﹐但惡導誘建文壞祖法亂政經耳。爾等前日事彼則忠於彼﹐今日事朕當忠於朕﹐不必曲自遮蔽也。」

○宋懌

宋懌﹐字子夷﹐金華人﹐宋濂之孫也。懌父璲﹐中書舍人。﹝「中書舍人」﹐原脫「書」字﹐據明史卷一二八宋濂傳補。﹞懌思紹父學﹐奉母居蜀。蜀獻王憫之﹐時賜粟帛賙其家﹐由是益得專於學﹐其書益工。

建文君卽位﹐念濂爲皇考興宗皇帝舊學之臣﹐召懌復官之於翰林﹐爲侍書﹐與劉彥銘﹑朱思平皆見知於建文時﹐而濂門人有聲稱者﹐同郡樓璉﹑浦陽鄭楷﹐皆見擢用。

●革除遺事六

耿炳文

李景隆

王純

鄭賜

黃福

尹昌隆

茹瑺

羅義

薛嵓

陳瑛

張顯宗

李友直

胡廣

○耿炳文

耿炳文﹐濠州人。父君用﹐元末從髙廟取滁﹑和﹐積功爲明威將軍﹐管軍總管。其後﹐克采石﹐取金陵﹐日有功﹐炳文皆從焉。丙申歲﹐與張士誠戰宜興﹐君用賈勇先登而死。炳文代領其軍。明年取廣徳﹑長興﹐﹝「長興」﹐「興」原作「沙」﹐據明朱當■﹝氵眄﹞國朝典故本攺。﹞擒士誠守將而降其兵。會立元帥府於長興﹐以炳文爲總兵都元帥守之。辛丑﹐敗士誠將李伯升﹐追斬五千餘級﹐拜指揮使﹐撫綏有方﹐湖人安堵。吳元年﹐破蘇州﹐士誠就擒。論功﹐召見戟門﹐降諭曰「今日之功﹐𨿽古名將不能過也。」升大都督府僉事。

洪武之初﹐升授鎭國大將軍﹐兼右率府副使。二年﹐同徐達徵陜西﹐克之﹐畱炳文鎭守。三年正月﹐授秦王府左相兼陜西行省右丞。十一月﹐封長興侯。十四年﹐輔徐達大破虜兵於北黃河。復還陜西。二十四年﹐賜寶鏹伍萬錠﹑鈔貳千錠﹐俾造第鳳陽﹐葺其先塋﹐而追爵君用爲侯。二十五年﹐陜西兩當縣妖人作亂﹐承制總兵聲討﹐至二十七年始克之。三十年﹐蜀中盜起﹐命爲徵西將軍往剿﹐平之。三十一年﹐鎭守遼東。

革除攺元﹐靖難兵起﹐其年九月﹐命炳文佩大將軍印﹐自遼東率眾二十萬援眞定﹐都督徐凱領兵十萬駐河間﹐都督潘忠﹑楊松營鄭州﹐先鋒至雄縣。太宗帥師禦之。會屆中秋﹐炳文不虞﹐破其城﹐忠﹑松引眾來援﹐伏兵起﹐忠等皆被擒﹐因得炳文虛實﹐遂長驅至眞定。壬戌﹐靖難將張玉﹑朱能﹑譚淵來戰﹐炳文大敗﹐幾爲所擒。奔還滹沱河東﹐炳文眾尙數萬。十月﹐復與能戰﹐眾皆潰降。副將駙馬都尉李堅﹐都督寧忠﹑顧成﹐都指揮劉遂俱被擒。炳文固守。燕兵攻城二日﹐不能下而去。炳文老將﹐長於戰﹐至是敗覆﹐建文君始有憂色。遂召之還﹐以李景隆代之﹐竟至於亡。

及太宗卽位﹐舊將惟炳文與郭英皆見用。炳文後以譴死﹐年六十五。長子璇﹐前軍都督僉事﹐尙懿文長女江都郡主。革除中﹐爲駙馬都尉。次瓛﹐龍虎將軍﹐後軍都督僉事﹐亦預親藩之徵。瑄﹐散騎舍人﹐擢尙寶卿。皆獲罪﹐無後。

○李景隆

李景隆﹐泗州盱眙縣人。父文忠﹐曹國公﹐長公主之子﹐爲開國元勛﹐追謚岐陽武靖王。景隆以洪武十九年四月襲封曹國公。上嘗書「體爾祖禰﹐忠孝不息」八字以賜之。使之讀書﹐友儒生﹐一日韋布﹐有名者若天臺林右輩﹐皆與交遊。革除君卽位﹐與魏國公徐輝祖等俱以元勛子見任用。

太宗靖難師起﹐命爲徵虜大將軍﹐帥師往伐﹐賜通天犀帶﹐餞之江滸。遂乘傳至徳州﹐收集耿炳文敗亡將卒﹐悉調各處軍馬五十萬﹐進營河間。太宗語諸將曰「李九江﹐豢養之子﹐寡謀而驕矜﹐色厲而中餒﹐忌刻而自用﹐況未嘗習兵見戰陣﹐而輒以五十萬付之﹐是自坑之矣。漢髙祖大度﹐知人善任﹐使英雄爲用不過能將十萬﹐九江何等才而能將五十萬﹐趙括之敗可待矣。」復召報者問景隆軍中事﹐上笑曰「兵法有五敗﹐景隆皆蹈之。爲將政令不修﹐紀律不整﹐上下異心﹐死生離志﹐一也﹔今北地早寒﹐南卒裘褐不足﹐披冒霜雪﹐手足皸瘃﹐甚者墮指﹐又士無嬴糧﹐馬無宿槁﹐二也﹔不量險易﹐深入趨利﹐三也﹔貪而不治﹐智信不足﹐气盈而愎﹐仁勇俱無﹐威令不行﹐三軍易撓﹐四也﹔部曲喧嘩﹐金鼓無節﹐好諛喜佞﹐專任小人﹐五也。九江五敗悉備﹐必無能爲。然吾在此﹐必不敢至。今須往援永平﹐彼知我出﹐必來攻城﹐回師擊之﹐堅城在前﹐大軍在後﹐必成擒矣。」諸將曰「永平兵少。」太宗曰「城中之眾﹐以戰則不足﹐以守則有餘。且世子能推誠任人﹐足辦禦敵。若前軍在城﹐祇自示弱﹐彼得專攻﹐非策之善。兵出在外﹐奇變隨用﹐內外犄角﹐破敵必矣。吾出非專爲永平﹐直欲誘九江使來就擒耳。吳髙怯不能戰﹐聞我來必走﹐是我一舉解永平圍而破九江也。」九江﹐景隆小字云。十一月﹐景隆引兵數十萬圍北平城﹐再戰鄭村壩﹐大敗﹐匿不以聞。明年二月癸亥﹐景隆致書太宗﹐詞不遜。諸將皆怒。四月丙申。引兵號百萬﹐軍徳州﹐郭英﹑吳傑等軍眞定﹐漸移近北。先是﹐朝廷命中書賚璽書﹐賜景隆斧鉞﹐俾專徵伐﹐渡江沈於水﹐識者以爲不祥。至是復賜之。已而﹐遇靖難師﹐戰於白溝﹐三進三郤﹐兵將漫散南奔﹐而徳州等處俱失守﹐惟山東參政鐵鉉固守濟南﹐北兵圍之不下﹐緣江舟兵皆望風降。揚州衛指揮王禮﹑髙郵等衛指揮王傑等﹐相率約欵。景隆不以爲意。未幾﹐鎭江亦北附矣。建文君憂惶不知所出﹐景隆遂奔還。

太宗旣渡江﹐駐蹕金川門﹐上猶使之城守。景隆遂與谷王橞開門迎納。上闔宮自焚﹐六月十三日也。九月初四日﹐論功行賞﹐封景隆奉天輔運推誠宣力武臣﹑特進光祿大夫﹑柱國﹑太子太師﹑曹國公﹐增祿一千石﹐通前四千石﹐子孫世世承襲﹐賞銀四百兩﹐彩段四十表裏﹐鈔四千貫。尋命充修太祖皇帝實錄都總裁官。景隆與解縉輩秉筆﹐多所更易。其後谷王以謀逆廢爲庶人﹐景隆亦獲罪革爵﹐闔門被監禁﹐尋下獄而死。

盛庸者﹐歷城侯也。旣降﹐至永樂元年十月﹐都禦史陳瑛論之﹐亦削爵﹐論死。二人者﹐縱老死牗下﹐與死國難等死耳。寵光猶在﹐僇辱隨之﹐天之報施﹐果如何哉﹗

○王純﹝一作鈍﹞

王純﹐字仕魯﹐河南太康人。洪武間﹐由吏部郎中爲福建布政司參議﹐升參政。寬愼廉介﹐﹝「寬愼廉介」﹐「廉」原作「廣」﹐據明朱當■﹝氵眄﹞國朝典故本攺。﹞民懷其惠。革除年間﹐遷戶部尙書。

靖難師至﹐純走出城外。已而歸附。文廟登極﹐召見之﹐曰「爾向輔建文﹐間朕骨肉。今何顏邪﹖」純頓首慚謝﹐命降布政使﹐仍令致仕。純怏怏成疾﹐卒。子噩﹐﹝「子噩」﹐一作「子瀹」﹐見淸借月山房匯鈔本﹑明王世貞弇山堂別集卷五五南京左右侍郎條及明史卷一五一王鈍傳。﹞官至戶部侍郎。

○鄭賜

鄭賜﹐字彥嘉﹐建寧甌寧人。乙丑進士。除監察禦史。升湖廣布政司右參議。丁難。起復﹐攺北平布政司。坐事謫安東屯。革除間﹐召爲工部尙書。太宗登極﹐轉刑部﹑禮部﹐後爲侍郎趙翀讒間﹐以憂卒。仁廟初﹐贈太子少師﹐謚文安。

○黃福

黃福﹐字如錫﹐平度州昌邑人。由監生授項城主簿﹐遷金吾前衛知事﹐升龍江衛經歷。上書論大計。洪武中﹐超升工部右侍郎。用事革除時。

永樂初﹐遷左侍郎﹐尋升尙書。北京初建﹐攺北京刑部尙書。交址旣平﹐置三司﹐命掌布﹑按二司印﹐在交址二十年。仁宗初﹐詔還。會交人叛﹐鎭守尙書陳洽奏請還福於交。命福同將臣帥師以往﹐及戰失利﹐交人擒福﹐不忍加害﹐送之出境。召爲戶部尙書﹐數日轉南京戶部。正統初﹐加少保﹐仍兼尙書﹐守備南京。﹝「守備南京」﹐不確。明史卷一五四黃福傳作「參贊南京守備襄城伯李隆機務。」﹞五年正月﹐字。成化初﹐贈太保﹐謚忠宣。﹝「謚忠宣」﹐「忠」原作「惠」﹐據淸借月山房匯鈔本及明王世貞弇山堂別集卷七一謚法二攺。﹞太宗禦極時﹐治齊﹑黃離間之罪。李景隆於上前並指福爲姦﹐福厲聲言「臣罪應死﹐但目爲姦則非。」上知其正直﹐置不問。

○尹昌隆

尹昌隆﹐字彥謙﹐吉安泰和人。在鄕校已擅文名﹐應貢﹐中應天鄕試第一。洪武丁丑﹐禮闈第二﹐賜進士及第﹐授翰林編修。攺監察禦史。革除中﹐大臣相訐奏者﹐命各道鞠之。同官皆畏縮﹐昌隆獨不避﹐一繩以法。巡按閩中﹐﹝「巡按閩中」﹐原脫「閩中」﹐據明鈔佚名國朝典故本補。﹞去貪苛﹐理寃獄﹐所至風裁凜然。還朝﹐上疏言「節民力﹐謹嗜欲﹐勤政治﹐務正學。」不報。旣而京師地震﹐復上疏言「陰盛陽微﹐姦臣專政所致。」執政者憾焉﹐黜福寧縣知縣﹐﹝「黜福寧知縣」﹐原脫「福」字﹐據明朱當■﹝氵眄﹞國朝典故本補。﹞以淸白公勤稱。坐中使誣咒咀﹐下獄。旣得白﹐還京師﹐預密議。

太宗入正大統﹐有排昌隆者﹐不聽。攺北平按察司知事。時皇儲未立﹐武臣丘福言「皇第二子髙煦有扈從功。」上猶豫﹐驛召昌隆﹐叩首曰「長嫡承統﹐萬世常經。」上悟﹐遂冊仁宗爲皇太子﹐髙煦爲漢王。進昌隆左春坊中允﹐在東宮屢進讜言﹐皆嘉納。漢王忿切齒﹐譖於上。又明年﹐黜爲禮部主事。時呂震爲尙書﹐屬官諂附者率得近﹐惡倡隆剛果﹐誣其預谷庶人謀逆事。昌隆死焉﹐家亦籍沒。

○茹瑺

茹瑺﹐衡州衡山人。洪武中﹐由監生官至左通政﹐甚稱上意﹐稱爲內外一人。舊令中外文武服勤在官者復其家﹐上以瑺卓異﹐並其田塘﹑園林一切租稅悉蠲之。其叔與弟詣闕謝﹐及陛辭﹐上賜鈔十錠﹐仍敕光祿賜酒殽﹐偕瑺詣其門餞之。累遷兵部尙書﹑太子少保。革除間﹐以尙書掌河南布政司事。

靖難師起﹐瑺主兵餉。及迫近京師﹐詔以諸王分守諸城門﹐遣李景隆﹑都督王佐及瑺往龍潭見太宗﹐瑺望風吐欵。未幾﹐遂入宮。羣臣未有言﹐瑺獨先於上前稽首勸進。及卽位﹐以瑺有奉天徵討功﹐封奉天翊運守正文臣﹑特進榮祿大夫﹑柱國﹑太子少保兼兵尙書﹑忠誠伯﹐食祿一千石﹐子孫不世襲。詔以秦王第二女長安郡主下嫁其子鑑﹐禮遇優渥﹐賜賚不可勝算。後乞骸骨﹐得致仕於家。尋以事逮至京﹐死於獄。

○羅義

羅義﹐山西都司淸遠衛戍卒也。建文中﹐舉兵加親藩。義詣闕上書﹐乞息兵講和。其文多不載﹐並附上燕王書。其書略曰「昔者﹐武王崩﹐成王幼﹐周公乃叔父也而輔相焉。管叔流言間王室﹐周公誅之。殿下聰明英武﹐博通經史﹐今之周公也﹐宜以周公之心爲心﹐謹守燕王﹐則天下皆知以爲周公之聖復生於今日矣。」又謂﹕「古之夷﹑齊﹐以國相讓﹐去隱首陽山﹐矧聖賢欲成天下之事﹐必先明逆順之理﹐成敗之勢﹐禍福之機﹐又得天道之宜﹐人心之安﹐然後可。今殿下以藩國敵朝廷﹐如遂其願﹐愚實羞之。乞早息兵。」書上﹐忤旨下獄。

太宗卽位﹐以義爲戶科給事中。尋升湖廣左參議。又升前湖廣左參議楊砥爲鴻臚寺卿﹐以其在建文時嘗上書﹐請「惇親恩﹑罷兵息民」故也。

○薛嵓

薛嵓﹐陜西閿鄕人。慷慨負志操﹐有治才﹐口辧。洪武間﹐累官大理寺少卿。革除年間﹐大見信任。辛巳閏三月﹐兵屢敗﹐方孝孺獻議艸詔﹐令嵓賫至燕軍。又作宣諭數千言﹐刊印千餘紙﹐付嵓令密散諸將士﹐使歸心。嵓見上言「殿下且釋兵謁孝陵﹐卽暮下令旋師。」太宗叱其紿己﹐左右欲殺之。太宗曰「此天子命使也。」釋之﹐而其謀不行。及內難平﹐免嵓死﹐謫廣西。

永樂初﹐安南國王爲黎季犛所殺﹐﹝「安南國王爲黎季犛所殺」﹐原脫「季」﹐據明史卷三二一安南傳及本傳另文補。﹞其孫陳天平自老撾來歸﹐季犛子蒼請還君之。上命廣西總兵官都督黃中以兵五千送歸其國﹐中舉嵓爲輔。行至芹站﹐伏發﹐劫天平去。嵓被虜死之。

○陳瑛

陳瑛﹐字��﹐����人。歷仕洪武至革除年﹐爲北平按察使﹐坐交通藩邸﹐謫廣西。太宗卽位﹐首召爲都察院右副都禦史﹐怨建文諸臣最深。上爲帝允炆輟朝五日﹐瑛請減之﹐上不從。尋抗奏黃觀﹑廖升﹑王叔英﹑周是修﹑王良﹑顏伯瑋皆悖逆﹐宜追戮之。上曰「朕初舉義﹐諸姦臣不過齊﹑黃數輩耳。後來二十九人中如張紞﹑王純﹑鄭賜﹑黃福﹑尹昌隆﹐皆宥而用之。今汝所言數人﹐況有不與二十九人之數者。彼食其祿﹐自盡其心耳﹐悉勿問。」

蓋上初入京城﹐升及是修自縊死﹔觀時守安慶﹐投江死﹔叔英守廣徳﹐自縊死﹔良在官﹐合家自焚。先是﹐上兵至沛縣﹐伯瑋不肯下﹐與其子俱死。後瑛閱方孝孺等獄詞﹐遂簿錄觀﹑叔英家妻女﹐皆將給配。觀妻出通濟門﹐先擠其二女於河﹐遂自沈死。叔英二女皆就錦衣獄﹐俱赴井死。其違命忍心如此。後竟以羅織苛刻得罪誅。至洪熙時﹐諸臣宗族皆釋還田裏。天順中﹐英宗又釋建庶人之囚。孝宗朝﹐有建言欲繼絕褒忠者﹐於是瑛之罪益不可掩矣。

○張顯宗

張顯宗﹐汀州寧化人。少喪父﹐某母黃氏守志教之。洪武辛未﹐進士第二人﹐授編修﹐升太常寺丞。建文中﹐自國子監祭酒升工部右侍郎﹐往江西招集丁壯﹐募民出粟。

太宗卽位﹐顯宗及江西布政使楊連﹑按察使房安﹑僉事呂升等並爲軍卒執。告其罪﹐上釋不誅﹐謫戍興州。顯宗有文學﹐多所著述﹐惜其功名不終。一時皈附之臣﹐有政事者如大理寺卿虞謙﹑侍郎徐守實﹔文學者如侍讀王景﹑司業張智﹑修撰李貫輩。𨿽免於罪咎﹐然文皇帝未嘗重之。

○李友直

李友直﹐字居正﹐保定淸苑人。始爲北平布政司吏﹐以朝廷密事告於親藩﹐語在張昺傳。

太宗義師旣舉﹐遂擢用友直出理饟運。入嚴城守﹐率以命之﹐凡事皆集﹐稱上旨。初授北平布政司右參議。旣建北京﹐攺布政司爲行部。升左侍郎。初作宮室﹐友直受命經度提督﹐勤勞弗懈。攺行在工部侍郎。仁宗臨禦﹐嘉念舊勞﹐升刑部尙書﹐奉命代祀周文﹑武﹑成﹑康陵及秦湣王墓。旣還﹐言關中民瘼﹐深見嘉納。賜誥命﹐追贈二代。宣徳初﹐攺行在工部尙書。凡有興作重役﹐悉委之。死年七十。與黃福﹑楊士奇輩相莫逆﹐其死也﹐士奇爲之撰神道碑銘﹐稱其坦夷闓敏﹐有長者風焉。

○胡廣

胡廣﹐字光大﹐吉水人。生八歲而孤。自幼好學﹐日記數千言。革除庚辰﹐擢進士第一﹐賜名靖﹐除翰林修撰﹐擢侍讀。

歸附太宗﹐復名廣﹐拜翰林學士﹐兼左春坊大學士。爲上所知﹐一時制誥戒諭之文多出其手。詔修五經四書性理大全﹐命廣總裁。嘗從上巡北虜﹐出居庸關﹐入沙漠﹐王師所至﹐功烈炳耀﹐皆廣記述之。十一年春﹐上幸北京﹐再扈從出塞﹐滅虜還。旣丁艱﹐服闋﹐進文淵閣大學士﹐兼春坊。嘗上卻封禪頌﹐歷數前代帝王不務國事﹐矯誣上天﹐卒貽天下後世笑。時稱其有識。自稱澹庵之後﹐喜談忠義事﹐嘗集文山事迹爲傳記﹐序之以傳。卒年四十九。累贈少師﹐謚文穆。

與廣同時有解縉﹑楊士奇﹑夏原吉﹑楊溥﹑楊榮﹑黃淮﹑金幼孜﹑蹇義輩﹐皆攀龍附鳳﹐爲時大臣云。後大學士李東陽讀所述文山傳記﹐以時跋之﹐曰「狀元忠義古今傳﹐野史何如舊史全﹐刪述總煩胡學士﹐姓名猶記丙申年。」其意最微婉。卒後公論乃定﹐大都如此。

