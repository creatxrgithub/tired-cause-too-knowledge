溫公日記宋司馬光王太尉不置田宅﹐曰「子孫當各念自立﹐何必田宅﹖置之﹐徒使爭財爲不義耳。」晏公殊父本撫州手力節級﹐晏公幼能爲文﹐李虛己知滁州﹐一見奇之﹐許妻以女﹐因薦於楊大年﹐大年以聞﹐時年十三。眞宗面試詩賦﹐疑其宿成﹐明日再試﹐文采愈美。上大奇之﹐卽除祕書省正字﹐令於龍圖閣讀書﹐師陳彭年。陳彭年亦撫州人﹐有文學而姦邪﹐丁謂薦之﹐置上左右﹐使其譽已。英宗之喪﹐歐陽公於衰之下服紫地皂花緊絲袍以入臨。劉庠奏乞貶責﹐上遣使語歐陽公使易之﹐歐陽公拜伏面謝。歐陽公長子發﹐娶衝卿之女。郎中薛良孺﹐歐陽之妻族也﹐前歲坐舉官不當被劾﹐遷延逾南郊赦﹐冀以脫罪。歐陽避嫌﹐上言請不以赦原。良孺由是怨之﹐揚言於眾云「歐陽公有帷薄之醜。」朝士以濮議故多疾歐陽﹐由是流布遂廣。先是﹐臺官旣以紫袍事劾奏歐陽﹐朝廷不行﹐蔣之奇遂以此事上殿劾之﹐仍言某月日中丞彭思永爲臣言。上以爲無是事﹐之奇伏地叩頭﹐固請以其奏付密院。於是﹐永叔及衝卿皆上章自辧。後數日﹐復取其奏以入。因謂執政曰「言事者以閨門曖昧之事中傷大臣﹐此風漸不可長。」乃命之奇﹑思永分析﹐皆無以對﹐俱坐謫官﹐仍敕榜朝堂。先是﹐之奇盛稱濮議之是以媚修﹐由是薦爲禦史。旣而﹐反攻修。修尋亦外遷﹐故其謝上表曰「未幹薦禰之墨﹐已關射羿之弓。」熙寧二年﹐潞公爲樞密使﹐陳升之拜相﹐以公宗臣﹐詔升之位公下。公言「國朝樞密使無位宰相上者﹐獨曹利用嘗在王曾﹑張知白上﹐卒取禍敗。臣忝文臣﹐粗知義理﹐不敢紊亂朝著。」上從之。於尼父師旦﹐密人﹐本選人﹐屢以贓失官﹐編管在蔡。尼嘗適人生子﹐後爲二鬼所憑﹐言事或有驗﹐遂爲尼名惠普﹐士庶遠近輻湊﹐以佛事之。嘗因宦者言﹐邵亢﹑石全彬﹑富弼﹑李柬之﹑肅之宜爲輔相﹐皆常敬之者也。柬之侄女二人事之﹐王樂道命李氏甥爲其母首傳習妖教。收下獄﹐詔京東差官按之﹐得諸公書﹐自韓﹑曾以下皆有之﹐文公獨無。上問其故﹐公曰「臣但不知耳﹐知之亦當有書。」時人美其分謗。神宗問政府地震之變﹐曾公曰「陰盛。」上曰「誰爲陰﹖」曾公曰「臣者君之陰﹐子者父之陰﹐婦者夫之陰﹐夷狄者中國之陰﹐皆宜戒之。」上問吳長文﹐長文曰「但爲小人黨盛耳。」上不懌。趙悅道曰﹕介甫每有中使宣召及賜予﹐所贈之物﹐常倍舊例﹐陰結內侍都知張若水﹑押班藍元振﹐因能固上之寵。上使中使二人潛察府界靑苗﹐還﹐皆言民便樂之﹐故上堅行﹐盛崇介甫﹐用之不疑。又曰「晦叔罷中丞之日﹐上諭執政曰「王子韶言靑苗實不便﹐但臣先與此議﹐不敢論列。小人首鼠兩端﹐當黜之。」介甫徳其獨不叛己﹐至今未黜也。先是﹐王純臣爲潤王宮教授﹐數譽濮王之子某之賢於兄伯庸﹐且曰「某幼時﹐上養之如子。其妃髙氏﹐曹后之甥也﹐字洮洮﹐幼亦在宮爲養女。上嘗戲謂後曰﹕『他日當以洮洮嫁某﹐吾二人相與爲姻家。』又曰﹕『洮洮異日有皇后分。』旣長﹐出宮﹐遂成昏。若勸上建以爲嗣﹐勢易助也。」由是政府皆屬心。文公又使任乃孚往來與景仁謀。上初甚開納﹐已而爲宦官宮妾所間﹐浸有難意。兩府共議其事﹐樞密使王徳用舉手加頂曰「若立太子﹐置此菩薩於何地﹖」由是議亦不合﹐事浸沮壞。景仁數問文公﹐文公曰「事不諧矣。」景仁曰「奏疏何在﹖」曰「之矣。」於是景仁凡上六七章﹐不報﹐及家居待罪﹐乞落諫職除己蜀一郡﹐時八月也。又上六七章﹐不報。及出﹐復錄前後所上章﹐乞對﹐面陳之﹐且求外補﹐上許之。景仁乞使中使傳宣中書﹐上令景仁自語之。富公曰「已不用嘉謀﹐又出諫官﹐不可。」未幾﹐乃有修撰之命。治平四年﹐以介甫知江寧府。時介甫方乞分司﹐眾謂介甫必不肯起。旣而﹐詔到卽詣府視事。壬午﹐延和登對﹐言髙居簡不宜在左右。因曰﹕先帝初立﹐左右惕息﹐因居簡以諂自入﹐故晚年復張。陛下登極﹐中外頌美﹐首以畱此四人爲失。」上曰「廟畢﹐自當去。」曰「閨闥小臣﹐何與山陵先後﹖彼知當去﹐而置肘腋﹐尢非宜。舜去四凶﹐不爲不忠﹔仁宗貶丁謂﹐不爲不孝。居簡狡猾膽大﹐不惟離間君臣﹐恐令陛下母子﹑兄弟﹑夫婦皆不寧也。」上命畱札﹐光請以付密院﹐上從之。癸巳﹐崇政登對﹐言臣與居簡勢難兩畱﹐乞罷中丞﹑除外任。上曰「今日已令出外矣。」光曰「凡左右之臣﹐不須才智﹐謹朴小心不爲過則可矣。」壬寅﹐延和登對﹐言張方平參政姦邪貪猥﹐不葉物望﹐仁宗知之﹐故不用﹔不然﹐方平兩登制科﹐在兩府久矣。上作色曰「朝廷每有除拜﹐眾言輒紛紛﹐非朝廷好事。」光曰「此乃朝廷好事也。知人﹐帝堯所難﹐況陛下新卽位﹐萬一用姦邪﹐臺諫循嘿不言﹐陛下何從知之﹖此乃朝廷好事也。若其競來論列﹐陛下可以察其是非﹕若所言公當﹐𨿽制命已行﹐亦當追寢﹔若挾私非是﹐自可罪言者。」旣退﹐其暮復以一札言方平。癸卯﹐聞予還翰林兼侍讀﹐滕元發權中丞﹐晦叔封駁言「光在臺舉職﹐不宜遽罷﹐甫非光之比」。十月丙午朔﹐詔閣門召光及甫受命﹐光奏﹕「臣論張方平若當﹐方平當罷﹔不當﹐臣當貶﹐不可兩無所問。間臣更加美職﹐心所未安﹐不敢祗受。」晚際﹐上賜手詔惇諭﹐光上奏謝。丁未﹐受敕告。甲寅﹐余初赴經筵﹐上自制自書《資治通鑑序》以授光﹐光受讀﹐降﹐再拜﹐讀三家爲諸侯論﹐上顧禹玉等﹐稱美久之。邇英畱對。是日﹐光讀《資治通鑑》﹐賈山上疏言秦皇帝居滅絕之中不自知事﹐因言從諫之美﹐拒諫之禍。上曰「舜『┾讒說殄行』﹐若臺諫欺罔爲讒﹐安得不黜﹖」光曰「進讀及之耳﹐時事臣不敢論也。」及退﹐上畱光謂曰「呂公著言藩鎭欲興晉陽之甲﹐豈非讒說殄行也﹖」光曰「公著平居與儕輩言﹐猶三思而發﹐何故上前輕發乃爾﹗外人多疑其不然。」上曰「此所謂『靜言庸違』者也。」光曰「公著誠有罪﹐不在今日。向者朝廷委公著專舉臺官﹐公著乃盡舉條例司之人﹐與條例司互相表裏﹐使熾張如此﹐乃始逼於公議﹐復言其非﹐此所可罪也。」上言安石不好官職及自奉養﹐可謂賢者。光曰「安石誠賢﹐但性不曉事而愎﹐此其短也。又不當信任呂惠卿﹐惠卿眞姦邪﹐而爲安石謀主﹐安石爲之力行﹐故天下並指安石爲姦邪也。」上曰「今天下者﹐孫叔敖所謂『國之有是﹐眾之所惡』也。」光曰「然。陛下當審察其是非﹐然後守之。今條例司所爲﹐獨安石﹑韓絳﹑呂惠卿以爲是﹐天下下皆以爲非也。陛下豈能獨與此三人共爲天下邪﹖」遂退。上問﹕「近相陳升之﹐外議云何﹖」光對﹕「陛下擢用宰相﹐臣愚賤﹐何敢與﹖」上曰「第言之。」光曰「今已宣麻﹐誕告中外﹐臣𨿽言﹐何益﹖」上曰「𨿽然﹐試言。」光曰「閩人狡險﹐楚人輕易。今二相皆閩人﹐二參政皆楚人﹐必將援引鄕黨之士﹐充塞朝廷﹐天下風俗何以更得淳厚﹖」上曰「然今中外大臣更無可用者﹐獨升之有才智﹐曉民政邊事﹐它人莫及。」光曰「升之才智﹐誠如聖旨﹐但恐不能臨大節而不可奪耳。昔漢髙祖論祖﹐以爲王陵少戇﹐陳平可以輔之。平智有餘﹐然難獨任。眞宗用丁謂﹑王欽若﹐亦以馬知節參之。凡才智之士﹐必得忠直之人從旁制之﹐此明主用人之法也。」上曰「然。升之朕固已誡之。」光曰「富弼老成﹐有人望﹐其去可惜。」上曰「朕所以畱之至矣﹐彼堅欲去。」光曰「彼所以欲去者﹐蓋以所言不用﹐與同列不合故也。」上曰「若有所施爲﹐朕不從而去可也。自爲相﹐一無施爲﹐惟知求去﹐彼信於尼之言﹐云『𨿽親﹐國家事亦勿與知』故也。」上又曰「王安石何如﹖」光曰「人言安石姦邪﹐則毀之太過﹐但不曉事又執拗耳﹐此其實也。」上曰「韓琦敢當事﹐賢於富弼﹐但木彊耳。」光曰「琦實有忠於國家之心﹐但好遂非﹐此其所短也。」上因歷問羣臣﹐至呂惠卿﹐光曰「惠卿忄僉巧﹐非佳士﹐使安石負謗於中外﹐皆惠卿所爲也。近日不次進用﹐大不合眾心。」上曰「惠卿明辧﹐亦似美才。」光曰「惠卿文學辧慧﹐誠如聖旨﹐然用心不端﹐陛下更徐察之。江充﹑李訓若無才﹐何以動人主﹖」上因論臺諫天子耳目﹐光曰「臺諫天子耳目﹐陛下當自擇人。今言執政短長者皆斥逐之﹐盡易以執政之黨﹐臣恐聰明將有所蔽蒙也。」上曰「諫官難得﹐卿更爲擇其人。」光退而舉陳薦﹑蘇軾﹑王元規﹑趙彥若。庚申﹐延英進讀《通鑑》三葉畢﹐上更命讀一葉半。讀至蘇秦約六國從事﹐上曰「蘇秦﹑張儀掉三寸舌﹐乃能如是乎﹖」光對曰「秦﹑儀爲從橫之術﹐多華少實﹐無益於治。臣所以存其事於書者﹐欲見當時風俗﹐專以辧說相髙﹐人君委國而聽之﹐此所以謂利口之覆邦家者也。」上曰「朕聞卿進讀﹐終日忘倦。」光曰「臣空疏無取﹐陛下每過形獎飾﹐不勝惶懼。」上曰「卿進讀﹐每存幾諫。」光對曰「非敢然也﹐欲陳著述之本意耳。」呂晦叔曰「昨使契丹﹐虜中接伴問副使狄諮曰「司馬中丞今爲何官﹖」諮曰「今爲翰林學士兼侍讀學士。」虜曰「不爲中丞邪﹖聞是人甚忠亮。」晦叔以著於《語錄》。上謂晦叔曰「司馬光方直﹐其如迂闊何﹖」晦叔曰「孔子上聖﹐子路猶謂之迂﹔孟軻大賢﹐時人亦謂迂闊﹐況光豈免此名﹖大抵慮事深遠﹐則近於迂矣﹐願陛下更察之。」八日﹐垂拱登對﹐乞知許州或西京畱司禦史臺﹑國子監。上曰「卿何得出外﹖朕欲申卿前命﹐卿且受之。」光曰「臣舊職且不能供﹐求外補﹐況敢當進用﹗」上曰「何故﹖」光曰「臣必不敢畱。」上沈吟久之﹐曰「王安石素與卿善﹐卿何自疑﹖」光曰「臣與王安石素善﹐但自其執政﹐違忤甚多。今忤安石者﹐如蘇軾輩﹐皆毀其素履﹐中以危法。臣不敢避削黜﹐只欲苟全素履。臣善安石﹐豈如公著﹖安石舉公著云何﹐後毀之云何﹖彼一人之身﹐何前是後非﹐必有不信者矣。」上曰「安石與公著如膠漆﹐及其有罪﹐不敢隱其惡﹐乃安石之至公也。」上曰「靑苗已有顯效。」光曰「玆事天下知其非﹐獨安石之黨以爲是爾。」上曰「蘇軾非佳士﹐卿誤知之。鮮於亻先在遠﹐軾以奏稿傳之。韓琦贈銀三百兩而不受﹐乃販私鹽及蘇木﹑瓷器。」光曰「凡責人當察其情﹐軾販鬻之利﹐豈能及所贈之銀乎﹖安石素惡軾﹐陛下豈不知﹖以姻家謝景溫爲鷹犬使攻之﹐臣豈能自保﹐不可不早去也。且軾𨿽不佳﹐豈不勝李定﹖定不服母喪﹐禽獸之不如﹐安石喜之﹐欲用爲臺官。」介甫與晦叔素親﹐患臺諫多橫議﹐故用晦叔爲中丞。旣而﹐天下皆患條例司爲民害﹐晦叔乃復言條例不便。介甫以晦叔叛己﹐怨之尢深。已而﹐上語執政﹐呂公著嘗言韓琦將興晉陽之甲﹐以除君側之惡。介甫因用此爲晦叔罪﹐除知潁川。次道當爲告詞﹐介甫使之明著其語﹔次道但云「敷奏失實﹐援據非宣」﹐介甫怒﹐明日進呈攺之。晦叔素審謹﹐實無此語。咸云「莘老嘗爲上言﹐今藩鎭大臣如此論列而遭挫折﹐若當唐末﹑五代之際﹐必有興晉陽之甲以除君側之惡者矣。上誤記以爲晦叔也。曾子固罷檢討﹐以錢醇老代之。元素曰「曾公知山陰﹐賤市民田數十頃﹐爲人所訟。曾易占時在越幕﹐說守ヘ曰﹕『曾宰髙科﹐它日將貴顯﹐用玆事敗之可惜。父會爲明守﹐衰老﹐宜與謀﹐俾代其子任咎。』守ヘ從之。會由是坐贓追停﹐曾公猶以私坐監當﹐深徳易占。後易占以信州縣宰坐贓﹐英州編管﹐亡匿於曾公別墅﹐會赦﹐自出﹐俾子固訟冤﹐再劾﹐復住英州﹐因死焉。子固時不奔喪﹐爲鄕議所貶﹐介甫爲作《辧曾子》以解之。子固及第﹐鄕人作感皇恩道場﹐以爲去害也。子固好依漕勢以陵州﹐依州陵縣﹐依縣陵民。」謝景溫言「範鎭舉蘇軾爲諫官﹐軾向丁憂﹐多占舟船﹐販私鹽﹑蘇木﹔及服闋入京﹐多占兵士。」介甫初爲政﹐每贊上以獨斷﹐上專信任之。軾爲開封府試官﹐策問進士以「晉武平吳以獨斷而克﹐苻堅伐晉以獨斷而亡﹔齊桓專任管仲而霸﹐燕噲專任子之而敗﹐事同而功異﹐何也﹖」介甫見之不悅。軾弟轍辭條例司﹐言靑苗不便﹐介甫尢怒。乃定制策登科者不復試館職﹐以軾﹑轍兄弟故也。軾有表弟﹐選人﹐素與軾不葉﹐介甫使人召之﹐問軾過失﹐其人言向丁憂販私鹽﹑蘇木等事。介甫𨿽銜之﹐未有以發之。軾又數上章言時政得失﹐今春擬進士策﹐皆譏刺介甫。及詔兩制舉諫官﹐眾論以爲當今宜爲諫官者﹐無若傅堯兪﹑蘇軾﹐故舉堯兪者六士人﹐而景仁舉軾。景溫恐軾爲諫官﹐攻介甫之短﹐故以榜語力排之。介甫下淮南﹑江南東西﹑荊湖北﹑夔州﹑成都六路轉運司體量其狀。蓋軾眉州人﹐其入京也﹐適本州迎新守﹐軾因帶以來耳。傅堯兪權鹽鐵副使。堯兪初除服入都﹐未見介甫﹐介甫屢召之。旣見﹐語及靑苗﹐堯兪以爲不便﹐介甫卽不悅﹐自是惡之。及此除命﹐介甫以爲資淺﹐且令權發遣。曾公以爲堯兪曾任知雜禦史﹐資不淺﹐乃正除副使。介甫退有密啟。明日﹐敕已降閣門﹐有旨復收入﹐晚批出與權。曾公復爭之﹐上曰「堯兪知雜不到官﹐且爲人弛慢。」曾公請弛慢之狀﹐上曰「觀其面﹐卽見弛慢之狀。」王祜坐以百口保大名節度使符彥卿非跋扈﹐逆上意﹐故貶。宋敏求云﹕廷美之貶﹐元佐請其罪﹐由是失愛。劉言﹕李遵勗坐無禮於長公主之乳母﹐降授均州團練副使。眞宗欲救之﹐先召長公主﹐欲觀其意﹐語之曰「我有一事欲語汝而未敢。」主驚曰「李遵勗無恙乎﹖」因流涕被面﹐僵僕於地﹐乃不果殺。及李淑受詔撰長公主碑﹐先宣言赦李遵勗事尢美﹐不可不書。諸子聞之懼﹐重賂淑﹐不果書。先是﹐馮拯以兵部尙書判都省﹐上欲加拯吏部尙書﹑參知政事﹐召學士楊億使艸制﹐億曰「此舍人職也。」上曰「學士所職何官﹖」億曰「若樞密使﹑同平章事﹐則制書乃學士所當艸也。」上曰「卽以此命拯。」拯旣受命﹐樞密領使者凡三人﹐前此未有﹐人皆疑怪﹐曹利用﹑丁謂因各求罷。上徐覺其誤﹐召知制誥晏殊語之﹐將有所易置。殊曰「此大臣職也。」遂召錢惟演﹐惟演入對曰「馮拯故參知政事﹐今拜樞密使﹐當矣。但中書不當止用李迪一人﹐盍遷曹利用或丁謂過中書﹖」上曰「誰可﹖」惟演曰「丁謂文臣﹐過中書爲便。」又言﹕玉淸昭應宮未有使﹐謂首議建宮﹐宜卽令領此。又言﹕曹利用忠赤﹐有功國家﹐亦宜與平章事。上曰「諾。」庚午﹐以樞密使﹑吏部尙書丁謂平章事﹐樞密使﹑檢校太尉曹利用加同平章事﹐皆用惟演所言也。己酉﹐延路鈐轄司言「趙山遇遣人至金明縣﹐與都監李士彬約降﹐已令卻之。」詔鈐轄司及環慶﹑涇原﹑麟府等路﹐各謹斥候﹐如山遇復遣人至﹐但令士彬以己意約回﹐務令邊防安靜。初﹐趙元昊悉會諸族酋豪﹐刺臂血和酒﹐置髑髏中共飲之﹐約先寇延﹐欲自徳靖﹑塞門﹑赤城路三道並入。酋豪有諫者﹐輒殺之。山遇者﹐元昊從父也﹐數止元昊﹐不聽。山遇畏誅﹐先遣人持僞誥詣士彬﹐欲自將兵扼黃河南渡﹐發部落內屬﹐而挈其妻入野利羅﹑子呵遇及親屬三十二人﹐以珍寶名馬來降。是月庚子﹐至保安軍﹐知保安軍朱若吉以告知延州郭勸﹐勸與鈐轄李渭狐疑不敢受。先是﹐山遇等預寄珍寶於士彬以萬數﹐勸詰士彬﹐士彬利其物﹐答云無有﹐且言未嘗招誘之。勸﹑渭亦以爲﹐自徳明納貢四十年﹐有內附者未嘗畱﹐共議遣還﹐仍約束緣邊勿受降者。於是奏入﹐因降此詔。勸﹑渭尋遣山遇還﹐山遇不可﹐卽命監押韓周執山遇等送元昊。至攝移坡﹐元昊集騎射兵射而殺之。山遇名惟亮﹐與弟惟永分掌左右廂兵﹐其從弟惟序亦親近用事。山遇有勇略﹐國人向之。元昊惡其不從己﹐嘗語惟序曰「汝告山遇反﹐吾以山遇官爵與汝﹔不然﹐俱族滅矣。」惟序不忍﹐更以告山遇。山遇欲來降﹐與惟永謀﹐惟永曰「南朝無人﹐不知兀卒所爲﹐將不信兄﹐兄必交困。」山遇曰「事已至此﹐無可柰何。若南朝有福﹐則納我矣。」遂告其母﹐母曰「汝自爲計。我年八十餘﹐不能從汝去﹐爲汝累﹐當置我室中﹐縱火焚之。」山遇等涕泣如母言。及爲韓周所執﹐號哭稱冤。周見天昊於宥州﹐元昊衣錦袍﹐黃綿胡帽﹐不肯受山遇等﹐曰「延州誘我叛臣﹐我當引兵赴延州﹐於知州廳前受之。」周說諭良久﹐乃肯受。時元昊自稱兀卒已數年﹐兀卒者﹐華言「靑天子」也﹐謂中國爲「黃天子」。元昊旣殺山遇﹐遂謀僭號。樞密直學士﹑石諫議大夫﹑知益州任中師﹐龍圖直學士﹑給事中﹑知河南府任布﹐並爲樞密副使。先是﹐布數上書論事﹐帝欲用之﹐呂夷簡薦中師才不在布下﹐遂俱擢任。或曰﹕中師前罷廣州﹐嘗納賂於夷簡。於是﹐樞密副使闕﹐上謂夷簡曰「用諫議大夫任姓者。」蓋指布也。夷簡遽進中師名﹐上徐曰「今在西川。」夷簡因言中師可用﹐乃並用兩人。丙午﹐樞密副使﹑給事中任布罷爲工部侍郎﹑知河陽。布任樞密﹐純約自守﹐無所補﹐然數與宰相呂夷簡忤﹐夷簡惡之。布長子遜﹐素狂愚﹐夷簡知之﹐乃怵使言事﹐許以諫官。遜卽上書﹐歷詆執政大臣﹐且斥布不才。布見其書﹐匿之。夷簡又趣遜以書上﹐遜復上書罪匿者。上問知匿書者乃布也。布謝﹕「臣子少有心疾﹐其言悖謬﹐懼辱朝廷﹐故不敢宣布。」侍禦史魚周詢因劾奏布不才之甚﹐其子具知﹐布遂罷去。遜尙畱京師望諫官﹐夷簡尋以他事黜之。議者謂周詢引遜語逐其父﹐爲不知體云。甲午﹐復給荊王元儼所上公使錢。元儼領荊﹑揚二鎭﹐歲凡給緡錢二萬五千﹐西邊用兵﹐嘗納其半。上以元儼叔父之尊﹐不欲裁損﹐不逾年﹐復全給之。元儼用度無節﹐每預借數年俸料。翊善王渙上書諫以方有邊患﹐宜助朝廷節用度。元儼判其後曰「愁殺人。」他日又諫﹐元儼復判曰「仰翊善依舊翊善。」先是﹐詔爲郭后於寺觀立影殿。都官員外郎﹑權發遣修造案陳昭素以其勞費﹐乃上言「神禦殿非古法﹐按禮當於祖姑﹐乞淑徳皇后廟。」詔從之。壬子﹐徙知揚州馮京知廬州。京前爲館職﹐與劉保衡鄰居﹐嘗以銀器從保衡貸錢﹐保衡無錢﹐轉以銀器質於人﹐代之出息﹔又嘗從保衡借計物以供家用﹐獄辭連及之。京﹐宰相富弼婿也。聞之自劾﹐乞徙小郡﹐故有是命。六月己卯﹐以去夜月食﹐出宮女百餘人﹐以應天變修陰教。翰林學士王上言「聖體已安﹐皇太后乞罷權同聽政。」卽命艸還政書﹐旣而不行。詔﹕「山陵所用錢物﹐並從官給﹐毋以擾民。」詔𨿽下﹐然調役未嘗捐也。初﹐契丹主宗眞母蕭氏愛少子宗元﹐欲以爲嗣。宗眞之重熙二十三年﹐王拱辰報聘﹐宗眞嘗爲拱辰言之。其明年﹐宗眞死﹐洪基嗣立﹐以宗元爲皇太叔。洪基之淸寧三年﹐蕭氏卒﹐宗元怙寵﹐益驕恣﹐與其相某謀作亂。及相某以貪暴黜﹐宗元懼﹐謀愈急。洪基知其謀﹐陰爲之備。是月戊午﹐宗元從洪基獵於涼澱。洪基讓宗元先行﹐宗元不可﹐洪基先行﹐依山而左。宗元之子楚王洪孝以百騎直前射洪基﹐傷臂﹐又傷洪基馬﹐馬僕。其太師某下馬掖拱基﹐使乘已馬。殿前都點檢蕭福美引兵遮洪基﹐與洪孝戰﹐射殺之。洪基兵與宗元戰﹐宗元不勝而遁﹐南趣幽州﹐一日行五百里﹐明日自殺。燕京畱守耶律明與宗元通謀﹐聞其敗﹐領奚兵入城﹐授甲欲應之﹐副畱守某將漢兵距焉。會使者以金牌至﹐遂擒斬明。洪基尋亦至﹐陳王蕭孝友等皆坐誅。先遣來使者數人﹐悉宗元之黨也﹐過白溝﹐並以檻車載去誅之﹐獨蕭福延以兄福美有功得免。時淸寧九年也。己未﹐永昌郡夫人翁氏削一資。翁氏位有私身韓虫兒者﹐自言常汲水﹐仁宗見小龍纏其汲綆而出﹐左右皆莫見﹐因召幸焉。畱其金釧以爲驗﹐仍遣之物﹐虫兒遂有娠。於是﹐逾十月不產﹐按問乃虫兒之詐﹐得金釧於佛閣土中﹐乃虫兒自埋之也。太后以諭輔臣﹐命杖虫兒﹐配尼寺爲長髮﹐而翁氏坐貶。輔臣皆請誅虫兒﹐太后曰「置虫兒於尼寺﹐所以釋中外之疑也。若誅虫兒﹐則不知者必謂虫兒實生子矣。」曹佾之除使相也﹐潁王欲使韓維等傳太后意於輔臣﹐維及孫思恭不可﹐王卒使王陶言之。維及思恭戒王曰「陛下親總萬機﹐內外上下事體已正﹐王當專心孝道﹐均養三宮而已﹐他勿有所預也。」是日﹐彗行至張而沒。彗之未沒也﹐言者多以爲憂。或告韓琦﹐琦曰「借使復有一星出﹐欲何爲乎﹖」禦史劉庠言「禮﹕居喪不飲酒食肉。仁宗之喪﹐百官及諸軍朝晡皆給酒肉﹐京師羊爲之竭﹐請給百官素食。」禮官以爲然﹐執政不從。乙丑﹐命知制誥宋敏求看詳減省銀臺司文字﹐都官員外郎王庭筠﹐太常博士﹑集賢校理劉瑾﹐殿中丞宋溫其﹐著作佐郎錢長卿﹑曾布﹐前河西縣令杜純﹐並爲編敕刪定官。庭筠嘗奏疏稱頌王安石所定謀殺刑名﹐而溫其素爲王安石檢法﹐贊成其事者也。淮南轉運使﹑屯田郎中謝景溫爲工部郎中兼侍禦史知雜事。景溫雅善安石﹐又與安石弟安國通姻。呂公著之爲中丞也﹐人謂是溫必先舉禦史﹐及公著罷﹐乃有此除。先是﹐安石獨對﹐問上曰「陛下知今日所以紛紛否﹖」上曰「此由朕置臺諫非其人。」安石曰「陛下遇羣臣無術﹐數失事機﹐別置臺諫官﹐恐但如今日措置﹐亦不能免其紛紛也。」於是專用景溫。陳襄𨿽論常平新法﹐而辭婉﹐故除官獨優。詔館閣校勘劉與外任。初考試開封﹐與王介爭言﹐爲臺諫所劾﹐旣贖銅﹐又罷考功及鼓院。至是求外任﹐王安石因之並逐。司馬光讀《資治通鑑》張釋之論嗇夫利口﹐光曰「孔子曰﹕『惡利口之覆邦家者。』利口何至覆邦家﹖蓋其人能以是爲非﹐以非爲是﹐以賢爲不肖﹐以不肖爲賢。人主苟以是爲非﹐以非爲是﹐以賢爲不肖﹐以不肖爲賢﹐則邦家之覆誠不難矣。」時呂惠卿在坐﹐光所論專指惠卿也。癸卯﹐上批﹕「近以秀州軍事判官李定爲太子中允﹑權監察禦史裏行﹐知制誥李大臨﹑蘇頌累格詔命不下﹐乃妄引詔中丞薦舉條﹐絕無義理﹐而頌於中書面乞明降特旨方敢命辭﹐洎朝廷行下﹐反又封還。輕侮詔命﹐翻覆若此﹐國法豈容﹗大臨﹑頌可並以本官歸班。」大臨及頌時皆爲工部郎中。先是﹐宋敏求封還定辭頭﹐詔送別官﹐而頌當命辭。頌言「本朝舊制﹐進補臺官﹐皆詔中丞﹑知雜與翰林學士於太常博士以上﹑中行員外郎以下﹐互舉曾任通判者﹐其未歷通判者﹐卽須特旨方許薦爲裏行﹐倘非其人﹐或至連坐﹐所以重臺閣之選也。去歲詔旨﹐專令中丞舉官﹐𨿽不限資品﹐猶以京秩薦授。緣已有前詔﹐故人無間言。今定自支郡幕職官入居朝廷糾繩之任﹐超越資序﹐近歲未有。議者或曰﹕唐世多自諸侯幕府入登臺省。臣謂不然。在唐方鎭盛時﹐有奏辟郎官﹑禦史以充幕府者﹐由此幕府增重。祖宗深鑑此獘﹐一切釐攺﹐州郡僚佐皆從朝廷補授﹐大臣出鎭﹐或許辟官﹐亦皆隨資注擬﹐滿歲遷秩﹐並循銓格﹐非復如唐世之比。而今之三院﹐事任又重於昔時。況定官未終﹐更非時召對﹐不由銓考﹐擢授朝列﹐不緣禦史之薦﹐直置憲臺﹐𨿽朝廷急於用才﹐度越常格﹐然隳紊法制﹐必致人言。其除官制﹐未敢具艸。」詔再送舍人院﹐次至大監﹐大監亦封還。乃詔頌依前降指揮撰辭。頌又言「祖宗之朝﹐或有起孤遠而登顯要者。蓋天下初定﹐士或棄艸萊而不用﹐故不得不廣搜揚之路。自眞宗﹑仁宗以來﹐𨿽幽人異行﹐亦不至超越資品。蓋承平之代﹐事有紀律﹐故不得不循用選授之法。今朝廷淸明﹐俊並用﹐進任臺閣﹐動有成規﹐而定以遠州幕官﹐非有積累之資﹐明白之效﹐偶因召對﹐一言稱旨﹐卽授禦史﹐他日或有非常之人﹐又過於此﹐奏對稱旨﹐則復以何官處之﹖浸漸不已﹐誠恐髙官要秩或可以歧路而致。謹案《六典》﹐中書舍人之職﹐凡詔旨制敕﹐皆案典故而起艸﹔制敕旣行﹐有誤則奏而正之。故前後舍人論列差除﹐用典故而蒙更正者非一。今三院禦史須中丞﹑學士薦舉朝臣﹐乃典故也。或不應此﹐其敢無言﹖去歲以京官除授﹐所以無言者﹐以前有詔令故也。今若先立定制﹐許於幕職官中選擢三院﹐則臣等復有何言而敢違拒﹖朝廷以定才實非常﹐則當特與攺官﹐別授職任﹐隨資超用﹐無所不可﹐不必棄越近制﹐處之憲綱也。若臣上懼嚴誅﹐顏起艸﹐誠慮門下封駁﹔縱門下不舉﹐則言事之臣必須重有論列﹔或定畏議﹐固執不敢祗受。是臣一廢職事﹐而致議論互起﹐煩瀆聖聽﹐則臣之罪戾﹐死有餘責。」上曰「裏行本不計官資﹐故令於禦史裏行﹐欲令止以判官出敕爲之。」眾以爲不可。安石曰「已令攺官﹐於義有何不可﹐而乃封還辭頭﹖若遂從之﹐卽陛下威福爲私議所奪﹐失人君之道矣。」旣而﹐安石進呈舉禦史新條﹐並錄初立條時奏對語白上﹐曰「胡宗愈以此爲臣私意﹐蓋不知陛下立此法時徳音故也。」上曰「李定誥須令艸之。」安石曰「陛下特旨﹐𨿽妨前條﹐亦當施行也。」曾公亮曰「特旨固不當以條限﹐但不知定何如人﹐恐非常人乃當不用常法耳。」於是上批﹕「檢會去年七月六日詔﹐今後臺官有闕﹐委禦史中丞奏舉﹐不拘官職髙下﹐令兼權。如聽舉非其人﹐令言事官覺察聞奏。自後別無續降條貫。」頌﹑大臨等又言「臣等看詳﹐從前臺官須得於太常博士以上﹑中行員外郎以下舉充﹐後來爲難得資序相當之人﹐故朝廷特開此制。云不拘官職髙下者﹐止是不限博士與中行員外郎耳﹐非謂選人亦許奏舉也。所謂兼權者﹐如三丞以下未可爲監察﹐故且令上權﹐前行員外郎以上不可爲侍禦﹐故令下兼﹐皆不爲選人設文也。若不拘官職髙下﹐並選人在其間﹐則是秀州判官亦可以權裏行﹐不必更攺中允也。以此言之﹐選人不可超授臺官明矣。至如程顥﹑王子韶已先轉京宮﹐因中丞薦舉﹐方選中允﹐止權監察。今定是初等職官資序﹐若特攺京官﹐已是優恩﹐更超授朝籍﹐處之憲臺﹐先朝以來﹐未有此比。臣等所以喋喋有言﹐不避斧鉞之誅者﹐非它也﹐但爲愛惜朝廷之法制﹐遵守有司之職業耳。大抵條例戒於妄開﹐今日行之﹐它日遂爲故事。若有司因循﹐漸致墮紊﹐誠恐幸門一啟﹐則仕途奔競之人希望不次之擢﹐朝廷名器有限﹐焉得人人而滿其意哉﹗前世所以愛重爵賞﹐不以假人﹐𨿽有奇材異倫﹐亦須試以職事﹐俟有功效然後超擢者﹐以此也。」復詔頌依前指揮撰辭﹐頌執奏如初﹐而又於中書白執政言「𨿽云特旨﹐而頌輩無以爲據﹐艸制卽必致人言﹐乞批降云『特旨所除﹐不礙條貫』﹐方敢艸制。」又詔所除李定是特旨﹐不礙近制﹐令頌疾速撰辭。頌又言「果出聖意拔擢﹐卽須非常之人﹐名聲聞於時﹐然後厭服羣議﹐爲朝廷美。昔馬周爲常何作奏﹐條陳得失二十餘事﹐皆當世切務﹐唐太宗拔於布衣。近世張知白上書言事﹐論議卓越﹐眞宗拔於河陽職官。此二臣者﹐可謂有顯狀矣﹔逢時遇主﹐可謂非常矣。然周猶召直門下省﹐明年方用爲禦史裏行﹔知白召還﹐奏對稱旨﹐亦命試舍人院﹐然後授以正言﹐非如定遠州職官﹐素無聲稱﹐偶因諫官論薦﹐一賜召對﹐便蒙拔授。誠恐天下才辯之士﹐聞之皆思趨走勢要﹐以希薦用。此門一開﹐未必爲國家之福也。欲望陛下采聽羣議﹐或詢訪近臣﹐若謂定之才果足以副陛下特旨之擢﹐則臣自當受妄言之罪﹔若臣言不虛﹐卽乞別授一官﹐置之京師﹐俟它時見其實狀﹐進用未晚。如此﹐不惟臣等職事並舉﹐兼亦可以養成定之才資﹐免招異日之議論也。」上卽欲黜頌﹐別除知制誥令艸制﹐安石乞且降旨令艸﹐如更執奏﹐乃施行。於是曾公亮乞批付大臨等同艸﹐韓絳曰「止是頌建白﹐難付大臨等。」公亮曰「頌意欲如此。」安石曰「恐大臨不肯艸﹐卽便稽畱聖旨。」乃直付頌﹐而頌復辭以不當日﹐遂再送大臨﹐大臨又繳還﹐故有是責。大臨及頌之未責也﹐詔趣直舍人院蔡延慶等就職﹔及責大臨等﹐延慶遂艸定制﹔旣進艸﹐又上奏乞罷之。知通進銀臺司孫固再封駁﹐卒行下。甲辰﹐詔近設制置三司條例司﹐本以均通天下財利﹐今大端已舉﹐惟在悉力應接﹐以趣成效﹐其罷歸中書。先是﹐文彥博等皆請罷制置條例司﹐上謂彥博曰「俟羣言稍息當罷之。」不欲亟罷﹐恐傷王安石意故也。旣罷﹐又以手札諭安石。有司結絕所施行事﹐久之乃罷。吏人屬中書爲額外堂後官﹐樞密院者爲副承旨﹐三司勾覆官並除供奉官。王廣廉在河北﹐民不能償春料﹐乃更秋料使償之。民受之知縣廳﹐卽輸之主簿廳。廢管勾睦親﹑廣親宅並提舉郡縣主宅所﹐歸大宗正司﹐從知宗正丞張稚圭請也。先是﹐宗室舉動皆爲管勾內臣所拘制﹐稚圭始請罷之﹐上令並罷郡縣主宅提舉議者謂韓絳及王安石協謀﹐欲沮文彥博﹐且奪其權﹐因建此議。然先時大使臣差遣﹐皆屬樞密院﹐無先後名次。時人亦頗患其不平也丙寅﹐殿前都虞候﹑邕州觀察使﹑秦鳳路副總管竇舜卿知秦州﹐李師中於永興軍聽旨。王韶之議開邊也﹐師中贊成之。及韶攺提舉蕃部兼營田市易師中始言其不便。向寶言「蕃部不可以酒食甘言結也﹐必須恩威並行。且蕃可合而不可用。」議與韶異。朝廷更命寶兼提舉﹐王安石恐沮韶事﹐亟罷之。韶及髙遵裕並爲提舉兩人共排寶﹐數有違言。時寶方爲師中所信任﹐安石雅不喜師中﹐嘗白上曰「師中前後論奏多侮慢﹐今於韶事又專務齟齬。陛下若欲保全﹐宜加訓飭﹐使知忌憚。當云﹕『付卿一路﹐宜爲朕調一將佐﹐使知朝廷威福。今用一王韶﹐於向寶有何虧損﹐遂欲怨望不肯盡命﹖若果如此﹐朝廷豈無刑戮以待之﹖卿爲主帥﹐亦豈免責﹖韶所建立﹐卿皆與議﹐事之成敗﹐朝廷誅賞﹐必以卿爲首﹐不專在韶。』」上遣使諭師中如安石所陳。於是師中亦奏﹕「寶在邊無由得安﹐乞罷寶﹐專委韶及遵裕。」會托碩﹑隆博二族相仇﹐董裕以兵助托碩﹐遵裕乃言於師中﹐乞使寶還討之。師中復奏﹕「蕃部非寶不能制﹐臣己令將兵討托碩族﹐乞依舊畱寶﹐仍敕韶等令協和。」曾公亮擬從其請﹐樞密院又請責韶等戒勵狀。安石曰「韶等豈可但責戒勵﹐當究見情狀虛實﹑道理曲直行法。」及進呈﹐上怪師中奏事前後反復﹐欲遣使體量如安石議。文彥博曰「韶﹑遵裕得專奏事﹐不由主帥﹐主帥反奉詔等。」上曰「韶所措置﹐事畢關白主帥。」安石曰「若韶措置有害﹐師中自合論奏。師中素無忌憚﹐專侮慢朝廷﹐何至奉韶等﹖」因請罷師中。上欲移郭逵代之。曾公亮言「延州不可闕人。」上又欲復移蔡挺﹐眾謂不可。安石曰「若用挺﹐不如用逵。」文彥博曰「王安石不知陜西事﹐延州乃重於秦州﹐逵不可移。」安石曰「臣固不知陜西事﹐然今秦州蕃部旅拒﹐夏國又時小犯邊城﹐或遂相連結﹐則秦州事豈不甚重﹖且陜西諸路皆與夏國對境﹐苟一處有隙﹐夏國來窺﹐則來窺處卽是緊切要人處。逵若不可移﹐盍使竇舜卿攝領﹖」韓絳亦謂舜卿可使﹐上以爲然﹐故有是命。詔﹕「三司分在京諸司庫務爲四科﹐令三司並提舉司勾當公事官每半年一次轉輪﹐各點檢一科。」以三司言提舉諸務司所管七十二處所差勾當公事﹐止是每季點檢官物齊整﹐其積壓陳損合系三司變轉﹐乞令因點檢除申本司外更申三司﹐故有是詔。尋罷之。梁端不知已除提刑﹐因論靑苗不便﹐故罷。胡宗愈爲諫官﹐遇事必言﹐然不肯出姓名﹐辭多微婉﹐故禦批有「潛伏中傷」等語。或曰禦批乃呂惠卿筆也。向寶和二族﹐殺董裕二百餘級。癸巳﹐賜大理寺丞王欽臣進士及第﹐祕書省正字唐出身。欽臣以文彥博奏舉﹐上書言事召對﹐至是並試學士院而有是命。欽臣﹐洙子﹔﹐詢子也。初﹐爲北京監當官﹐上書言「靑苗不行﹐宜斬大臣異議者一二人。」王安石謂宜在館閣﹐故得召對。有才辧﹐韓琦甚愛之。旣去﹐乃聞其言。乙巳﹐太常少卿祝諮﹑都官員外郎刪定編敕王庭筠並判刑部。庭筠資序至淺﹐王安石超用之﹐眾心不服。東﹑西審官院﹑流內銓﹑三班院﹐各置主簿。己未﹐京西同巡轄斗門太常博士侯叔獻﹑著作佐郎楊汲並權都水監丞﹐專提舉沿汴淤漑民田。先是﹐或言祥符﹑中牟之民以淤田故大被水患﹐上問王安石﹐安石謂初不聞此。上乃遣內侍往視﹐還言民甚便淤田﹐而水患蓋無有﹐且言汲等皆盡力。上復以語安石﹐安石曰「今歲功緒未就﹐都水不協心故也。」且言來歲興作之方﹐因命汲等並兼都水。時賊又築堡於慶州荔原堡北﹐曰鬧訛﹐在境外二十餘里﹐及聞延州堡敗﹐亦止不築﹐申牙頭求罷﹐而兵畱境上。蕃部巡檢李宗諒地近敵堡﹐害其佃作﹐乃帥眾千餘人﹐與賊戰於鬧訛。李復圭使鈐轄李信等助之﹐信按兵堡中不出。宗諒戰不利﹐還趨堡﹐信開門執劍拒之曰「經略命﹕敢入堡者斬。」宗諒還戰皆沒。復圭責信等觀望﹐信等懼﹐丁未﹐引兵三千往十二盤擊賊。十二盤亦在境外﹐非漢地也。信等先射﹐敵曰「我與宗諒有仇﹐不與汝宋兵戰。」信曰「宗諒亦我熟戶也。」復射之。敵曰「汝直欲戰也﹖」乃縱兩翼圍之﹐且令曰「殺兵勿殺將」﹐又開圍一角﹐使信等得逃去。朝廷聞之﹐命復圭酬賽。復圭使其將梁從吉等別破金湯﹑白豹﹑蘭浪﹑萌門﹑和市等寨﹐賜復圭詔獎諭。七月壬寅﹐復圭又使其將李克忠襲金湯﹐賊伏兵衝之﹐斷而爲二﹐克忠東出延州﹐以餘眾還。是月壬申﹐賊遂舉國入寇。帶禦器械程遷七資﹐賞開禦河之勞也。先是﹐永濟河自武城東趨永靜軍﹐後爲黃河所截﹐北趨長蘆泊。前歲又爲黃河所閼。會地震﹐李村口決﹐北趨五千渠。至是﹐黃河東行﹐復開之﹐復循黃河故道趨永靜軍。詔禦史臺定奪李定合與不合追服所生母喪。定旣分析﹐上遂欲除定官如何﹖曾公亮﹕「不可﹐定未嘗追服﹐當令禮官定奪。」王安石曰「禮官陳薦今爲長﹐豈可使禮官定奪﹖」乃送禦史臺。斬環慶路鈐轄李信﹑慶州東路都巡檢劉甫。初﹐夏人以兵十萬築壘於其境內﹐李復圭出陣圖﹑方略授信﹑甫及監押種詠﹐使自荔原堡約時日襲擊。信等如其教﹐未至賊營﹐賊兵大至。信等眾才三千﹐與戰不利﹐多所失亡﹐退走荔原堡。復圭急收前所付陣圖﹑方略﹐執信等付寧州﹐命州官李昭用劾以違節制。詠以庾死。獄成﹐信等伏誅﹐荔原堡都監郭貴坐不策應﹐除名﹐免刺面﹐決配廣南牢城。於是﹐王安石白上﹐言復圭斬李信事甚當。上曰「文彥博﹑馮京皆不以爲然。朕謂彥博等﹕卿且置官職﹐試以人命觀之﹐信所陷至八百人﹐如何反不死乎﹖」其實夏人初不犯漢地﹐復圭徼幸邊功﹐致信等敗戮﹐人皆冤之。辛巳﹐環慶路都監﹑東頭供奉官﹑閣門祗候髙敏﹐鈐轄﹑皇城使郭慶﹐經略司指使﹑三班借職魏慶宗﹑秦勃﹐並爲敵所殺。初﹐敵聲言賫百日糧趨延﹐敏屢白李復圭曰「兵家聲東擊西﹐兼環慶嘗破金湯﹑白豹等寨﹐釁隙已深﹐不可不備。」已而秉常果以三十萬趨環慶。副都總管楊遂駐兵大義寨﹐令敏爲先鋒將。敵奪大順城水寨﹐攻圍愈急﹐敏力戰通路﹐自寅至午﹐且戰且前﹐斬獲頗多﹐至楡林﹐援兵不至﹐中流矢死。敵屯楡林﹐距慶州四十里﹐遊騎至城下﹐陜右大震﹐積九日﹐敵乃退。初﹐遣使提舉常平倉貸靑苗錢﹐陸詵言「川陜四路與內地不同﹐刀耕火種﹐民食常不足﹐至種芋充饑。今本路省稅料折已重﹐蜀民輕侈﹐不爲積蓄﹐萬一歲儉﹐不能償官﹐適陷民於死地﹐可哀。願罷四路使者﹐如其故便。」並言「差役﹑水利事﹐皆不當攺爲。」其後﹐卒罷三路之使﹐獨置成都府路提舉官一員。同判司農事呂惠卿言「淳化中﹐都下初置常平倉﹐賤糴貴發。至景徳中﹐差開封府浚儀知縣監倉事。祥符六年﹐始以兩縣常平倉並爲在京常平﹐其斛鬥經二年卽支充軍糧﹐貿易新好充見在數﹐其法實爲民利。而其後糴糶之政久不行﹐文字本末隨亦廢墜。今常平封樁米至五十二萬石﹐但寄積在京倉界﹐惟據逐界每月具見在數申寺﹐而朝廷初無發斂之政﹐甚可惜也。欲乞遇價稍貴卽出之﹐賤卽以其錢糴之﹐如淳化中故事。」於是中書請以司農見樁管米指射新好者貿易﹐仍與開封府界斛斗通融支用。從之。惠卿是日以父喪去位。初﹐陳升之旣與王安石忤﹐安石數侵辱之。升之不能堪﹐稱疾臥家逾百日﹐求解政事﹐不許。辛卯﹐復求入見﹐有旨再拜而已﹐仍令扶至殿門。癸巳﹐著作佐郎﹑編修中書條例曾布爲太子中允﹑崇政殿說書。王安石常欲置其黨一二人於經筵﹐以防察奏對者。呂惠卿旣遭父喪﹐安石未知腹心所托。布巧黠善迎合﹐安石悅之﹐故以布代惠卿入侍經筵。布資序甚淺﹐人尢不服﹐而布亦固辭﹐卒罷之。庚子﹐左僕射兼門下侍郎﹑平章事曾公亮爲司空兼侍中﹑河陽三城節度使﹑集禧觀使﹐仍五日一奉朝請。公亮初薦王安石可大用﹐及同執政﹐知上方向安石﹐陰助之﹐而外若不與同者。置條例司﹐更張眾事﹐一切聽之。每遣其子孝寬與安石謀議﹐至上前無所異。於是﹐上益專信任安石。安石以其助己﹐深徳之﹐故推尊公亮而沮抑韓琦。禦史至中書爭論靑苗事﹐公亮俯首不答﹐安石厲聲與之往反。由是言者亦以安石爲專﹐而公亮不預也。蘇軾嘗從容責公亮不能救正朝廷﹐公亮曰「上與安石如一人﹐此乃天也。」然安石猶以公亮不盡同己﹐數加毀訾。公亮𨿽屢乞致仕﹐上輒畱之﹐公亮去亦弗勇﹐安石黨友尢疾之。上禦集英殿冊進士﹐午漏﹐上移禦需云便坐﹐延輔臣賜茶﹐公亮陟降殿陛﹐足跌僕於地﹐上遽命左右掖起之。明日﹐以告病連乞致仕﹐於是乃聽公亮罷相。詔轉對官所言有可行者﹐特加甄獎。熙寧三年十月初九日﹐武舉除奉職九人﹐借職七人﹐差遣殿侍四人﹐借職王褒遷右班殿直﹐康大同遷奉職﹐減三年磨勘者一人﹐黜者一人﹐傳義下吏者二人。時人言武舉不合格﹐推恩優於賢良方正入第三等者。試法官﹐合格者五人﹐皆選人﹐一人除詳斷官﹐四人候有闕與差。職方員外郎鄧綰爲集賢校理﹑檢正中書孔目房公事。綰故名維淸﹐雙流人﹐舉進士髙第﹐累遷寧州通判。上書言「陛下得伊呂之佐﹐作靑苗﹑免役錢等法﹐百姓無不歌舞聖澤。臣以所見寧州觀之﹐知一路﹔一路觀之﹐見天下皆然。此誠不世之良法﹐願陛下堅守行之﹐勿移於浮議也。」又與王安石書及頌。安石大喜﹐白於上﹐使乘ㄞ詣闕﹐又累詔趣之。比至﹐上使數人迎於中牟﹑八角﹑順天門訁候之。抵暮﹐入門就捨。訁候者夜飛奏﹐於右掖門竅中進入。詰旦﹐召對。時慶州方有夏寇﹐綰進呈邊事。上問﹕「識王安石否﹖」曰「不識。」上曰「今之古人也。」又問﹕「識呂惠卿否﹖」曰「不識。」上曰「今之賢人也。」綰退﹐見安石﹐欣然如舊交。安石問﹕「家屬俱來乎﹖」綰曰「承急召﹐未知所使﹐不敢俱來。」安石曰「何不俱來﹖君不歸故官矣。」後數日﹐值安石致齋﹐陳升之與馮京以綰知邊事﹐奏除知寧州。綰聞大恨﹐公語朝士曰「急召我來﹐乃使我還知寧州也﹖我已語介甫。」甚不平。朝士問曰「君今當作何官﹖」綰曰「我不失作館職。」或問﹕「君得無爲諫官乎﹖」綰曰「正自可以爲之。」明日﹐果有此命。綰自至京師﹐不敢與鄕人相見﹐鄕人皆笑罵﹐綰曰「笑罵從汝笑罵﹐好官我須爲之。」尋又命綰兼編修中書戶房條例。十一月十三日﹐押班李若愚廣西勾當公事﹐交趾叛將有率眾來降者﹐若愚曰「此不可受﹐可以遙決﹐不必往彼也。」二十一日﹐太博陳箴換西閣副使﹑知彬州﹐李若愚更不知廣西﹐只令箴體量邊事。折繼世以綏州功除左騏驥使﹑果州團練使﹐賞賜無算。去歲病風﹐以禦藥使醫傅守視。繼世迎妖人馬志誠﹐欲奉之發兵據靑澗城﹐指揮使拓跋忠諫使止之﹐因下獄案驗﹐久不決。子華至延州﹐斬志誠等二十餘人﹐以繼世有功﹐不問。端明殿學士﹑尙書左丞王素爲工部尙書﹑端明殿學士致仕﹐上亟從之。王安石言「宜且降詔不允。」上曰「素今在此﹐實知其病﹐便令致仕﹐何傷﹖」安石曰「無傷也。」故事﹐致仕者例不帶職。王安石以爲﹐致仕者﹐致其職事於君﹐無落職之理。故皆以本職致仕﹐自王素始。王安石爲政﹐欲理財富國﹐人言財利者輒賞之。舊制﹐太府寺造斗升﹐用火印﹐頒於天下諸州賣之﹔禁民私造升斗﹐其法甚嚴。熙寧四年﹐詔自今官司止賣印板﹐令民自造升斗﹐以省釘釒之費。於是量法壞矣。又民侯氏世於司天監請歷本印賣﹐民間或更印小歷﹐每本直一二錢。至是盡禁小歷﹐官自印賣大歷﹐每本直錢數百﹐以收其利。又京東提刑王居卿上言「天下官酒務皆令作連竈﹐以省薪蘇。」朝廷從之﹐畫圖頒於天下。又有班行上言﹕天下馬鋪每匹令日收糞錢一文﹐亦行之。其營利如此﹐而城綏州﹐築羅兀城﹐散靑苗錢﹐所用官錢動以數十百億計。劉摯爲檢正官﹐介甫將黜富公﹐摯數諫止之﹐由是出爲禦史﹐富公竟坐奪使相。摯上言「亳州簿尉典級等﹐皆坐不散靑苗錢被劾﹐以前宰相所爲﹐豈此曹所能制﹖」由是簿尉以下特宥之。當是時﹐摯在臺諫中最爲敢言者。知雜鄧綰劾奏﹐富公除汝州﹐不肯之官﹐求西京養疾﹐跋扈不尊詔命。又言「富公昔與劉沈書求汲引﹐云﹕『願銜環顧印﹐以報厚徳。』弼昔欲以禽虫事執政﹐今恥以人臣事陛下﹐宜付之請室﹐賜以上刑。」上以其言險訁皮﹐寢不報。去歲新堤第四埽先決﹔頃之﹐第五埽又決﹐第四埽水更微。程於嫩灘水上疊塞四水口﹐自知不測﹐未幾咽淩水盛﹐第四水口復決。憂懼而卒。夔路有保塞民捍禦蠻寇﹐其酋領得理詞訟﹐擅決罰﹐由是大富。州縣提轄侵漁不已﹐其酋不堪命﹐遂寇略居民。轉運使張詵等發兵討擊﹐誅殺甚眾。鄧綰上言「生蠻所以不能爲蜀患者﹐以此民爲之藩鄣。今詵等多殺不辜﹐以爲己功﹐異日蠻必爲患。」詵嘗事介甫於常州﹐善遇之﹐乃命章往體量。還﹐言「其酋縱橫日久﹐或刳孕婦﹐或探人心而食之﹐誅之甚當。」於是﹐二漕皆遷官加職。楊繪攺知鄭州﹐仍押出門。七月二十三日﹐有旨自今供奉官以下皆免常朝。祖宗時﹐供奉官等皆取將帥子弟爲之﹐天子擇其才者使將命四方﹐有能辦事則稍加進拔﹐故曰奉朝請﹐侍廷中﹐謂之使臣。自後得之者浸多﹐及今八千人﹐任使不復如往時﹐而朝請如故。貧者或徒步泥中﹐至禁門﹐賃公服靴笏而入﹔富者以錢賂閣門﹐不來﹐亦不問。其徒甚以爲患﹐故免之。慶卒之變﹐密札下經略司﹐應捉殺到叛卒妻子﹐並配諸州爲奴婢。經略司謄下州牒﹐漏「捉殺到」三字﹐知州張靖以爲招降者妻子豈可亦從孥戮﹐再申經略司。經略司令主者陳首下州攺正﹐靖因奏其狀而不言已攺正。介甫以鹽法事惡靖﹐以爲傾險﹐欲直除水部員外分司。當事請先案實﹐乃命章制勘﹐謝景溫以文書證明﹐靖由是得免。九月初四日﹐張觀文判南京畱臺。安道素與介甫不善﹐上初卽位﹐人薦介甫之賢者甚眾﹐上訪於安道﹐安道曰「是人有虛名而無實用﹐晉之王夷甫。若果用之﹐恐敗天下風俗。」介甫聞而銜之。故安道以參知政事丁父憂﹐服除而不復舊位﹐知陳州﹐內不自安﹐故稱疾而去。齊恢溫厚長者﹐而不偏倚。先知審刑﹐議謀殺人許首事﹐恢以爲不可﹐守之甚堅﹐時人稱之。前宣州旌徳尉王上殿﹐除太子中允﹑崇政殿說書。﹐介甫之子也﹐進士及第﹐好髙論﹐父常與之議大政﹐時人謂之「小聖人」。張仲成曰「當世薦有經濟之方﹐今抱疾﹐陛下宜速召對﹐與論天下事。」故有是命。鄭毅夫提舉鴻慶宮。初﹐介甫惡滕元發﹐以毅夫爲元發黨﹐毅夫自杭移靑得疾﹐一臂不能舉﹐因而罷之。才元﹑子容得外官﹐勝之以故事餞之﹐和叔﹑曾布皆不赴。明日﹐中書送舍人院吏於京府杖之﹐曰「何爲擅用官錢餞外官﹖」中書熟狀﹐董氈以明堂恩加光祿大夫﹑食邑二千戶。學士院奏﹕董氈舊階特進﹐食邑二千五百戶。上以讓中書曰「非學士院覺舉﹐幾爲外國笑。」其檢正官皆上簿﹐堂吏皆責降。由是諸檢正皆怒責勝之﹐以不申堂而直奏﹐罷直院。諸直講盡代去﹐以舊國子監爲內捨﹐武成王廟爲外舍﹐錫慶院爲上捨。上捨生百員﹐內捨倍之﹐外舍無限員。凡入學者﹐先就外舍﹐每春秋考試﹐合格者升之內捨﹐內捨升之上捨。上捨若有秀出者﹐中書覆試除官﹐且令在學﹐遇直講或外州教授有闕則補之。又以朝集院爲錫慶院﹐天聖尼院爲朝集院。席汝明曰﹕沈遼素爲介甫所厚﹐嘗對人竊議新制是非﹐介甫聞之﹐立衝替。熙寧五年正月﹐有旨令曾布撰詔書付直史館﹐進從來所解經義﹐委太學編次﹐以教後生。是月﹐命皇城司卒七千餘人巡察京城﹐謗議時政者收罪之。上密諭陜漕張詵﹐便除所招慶卒。詵旣去﹐諫官張琥言「旣赦而復誅之﹐何以信後﹖」上怒﹐詰琥從何得此語﹐琥云風聞﹐又云得之李定﹐又云得之理大丞沈邁﹑著作陳大順﹐又云得之蘇液。液﹐詵婿也。上怒其語異同﹐故奪三職﹐且使鞫問。詵密以語之介甫﹐欲爲三人之地﹐建言「若加窮核﹐密語必布﹐使降卒反側﹐非宜。」乃令陳大順所言爲虛語以誑。定云介甫素善待蘇液﹐尢不欲罪之﹐乃諷法官駁案﹐更令沈衡鞫之﹐歸﹐而衡鞫李徳芻﹐攺命祝諮鞫之。徳芻亦介甫所左右也。劉仲通言﹕上密與張詵謀伐夏﹐介甫漏之﹐張琥諫﹐上怒﹐推迹所從來。介甫懼﹐使章語陳大順引虛﹐己受其無咎﹐大順許諾。己而恐介甫不能庇﹐乃翻云「使我去然。」故並付祝諮鞫之。範百祿言﹕上怒張琥﹐疑中書佑之﹐使密院詰問﹐旣又下臺鞫問﹐辭與密院異同﹐但令陳大順獨承鹵莽﹐故又使祝諮鞫之。同管勾福建路常平等事﹑著作佐郎曾默爲太子中允﹑權發遣本路轉運判官﹐以行靑苗﹑助役法有功﹐故特遷之。熙寧四年十月十三日﹐吳積曰﹕嵬名山弟亡在折繼世所﹐繼世以種諤夜引兵抵其居土窟中﹐使其弟叩門呼曰「官軍大集﹐兄速降﹐不則滅族。」名山使內其手捫之﹐少一指﹐信之﹐遂牽數千戶二萬餘口降。已而見官軍少﹐大悔之。名山今爲供備使﹑髙州刺史。又繼世以綏州功除騏驥使﹑果州團練使﹐賞賜無算。去歲病風﹐賜以禦藥﹐使醫守視。繼世迎妖人馬志誠﹐欲奉之發兵據靑澗城﹐指揮使拓拔忠諫捕之﹐因下獄案驗﹐久不決。子華至延州﹐斬志誠等二十餘人﹐以繼世有功不問。趙Ι奏以團練致仕﹐遷之華州﹐悉散其部落於諸族。嵬名山之眾稍稍亡去﹐今在者才百餘口。初建東宮﹐英宗命以蔡亢爲詹事﹐韓琦因薦王陶﹐文彥博私謂琦﹕「盍止用亢﹖」琦不從﹐遂並用二人。及琦爲陶所攻﹐彥博謂琦曰「頗記除彩率狽﹖」琦大愧﹐曰「見事之晚﹐眞宜受撻。」樂道之與長文哄也﹐秉國﹑曼叔﹑彥先更上殿言。樂道出﹐秉國亦求出﹐命知潁州。翰林書待詔請春詞﹐以立春日剪貼於禁中門帳。皇帝閣六篇﹐其一曰「漠然天造與時新﹐根著浮流一气均。萬物不須雕刻巧﹐正如恭己布深仁。」皇后閣五篇﹐其一曰「春衣不用蕙蘭薰﹐領緣無煩刺繡紋。曾在蠶宮親織就﹐方知縷縷盡辛勤。」夫人閣四篇﹐其一曰「聖主終朝親萬幾﹐燕居專事養希夷。千門永晝春岑寂﹐不用車前插竹枝。」其母素微﹐生壽昌歲餘﹐遣出之。

