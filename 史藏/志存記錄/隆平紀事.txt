

隆平紀事淸史冊

元至正十三年癸巳春正月﹐張士誠起自泰州。士誠﹐泰州白駒場亭人﹐字確卿﹐小字九四。少有膂力﹐負气任俠﹐輕財好施﹐得羣輩心。與弟士義﹑士徳﹑士信並駕運鹽綱兼船﹐私販諸富家。或負其值不酬﹐多加淩侮﹐弓手邱義尢窘辱之﹐士誠忿甚。時海內大亂﹐豪傑蜂起﹐士誠乃帥諸弟結壯士李伯升等十八人﹐殺義﹐滅諸富家﹐縱火焚之。跳入旁場﹐招諸少年起兵。鹽丁久苦重役﹐共應士誠﹐推爲主。先是﹐州人工克柔家富﹐多結遊俠﹐謀不軌﹐髙郵知府李齊收捕於獄。有李華甫者素感克柔恩﹐謀聚眾劫獄﹐不果。李齊招安華甫以爲泰州判。士誠陽與華甫合﹐因集諸壯士共殺華甫並其眾。起兵至丁溪﹐爲大姓劉子仁所扼﹐多被殺傷。士誠急攻之﹐子仁眾潰入海﹐遂有其資﹐兵勢日盛﹐從者萬餘人。

按﹕舊史稱士誠起兵在五月﹐蓋自其據髙郵爲始。考《續宏簡錄》稱﹕不數月攻陷泰州﹐俄陷興化﹐入寶應﹐據髙郵。則以前起兵多日矣。三月陷泰州。元參知政事趙璉死之。士誠初攻泰州﹐元遣知府李齊招撫之﹐士誠僞降﹐請授民職﹐且乞從徵自效。元立義兵元帥府以官其黨﹐且立淮南行中書省以扼其勢﹐以璉爲參知政事﹐移鎭泰州。璉趣士誠治戈船﹐趨濠泗。士誠疑憚﹐不肯發。覘知璉無備﹐乃復叛﹐夜四鼓﹐糾黨縱火登城。璉捫佩刀上馬格鬥﹐士誠圍之﹐璉罵曰「汝罪在不赦﹐旣宥且爵﹐朝廷何負於汝﹖乃敢復反﹗」卽前奮擊﹐士誠以槊撞璉﹐墜地。璉瞑目大罵而死。其僕楊兒以身蔽璉﹐亦死。士誠劫官軍﹐乘勝陷興化。

按﹕元明之際﹐紀載多錯。陶南村《輟耕錄》稱趙璉死事在後年士誠攻揚州時。南村生值其時﹐所述當核。然考璉以行省參政﹐自揚州移鎭泰州﹐泰州陷﹐死之﹐非死於揚州也。今據《續通鑑綱目》《續宏簡錄》《明史》諸書訂正。

夏五月據髙郵。士誠陷興化﹐結寨徳勝湖。元行省以左丞契哲篤鎭髙郵﹐出李齊守甓社湖。突有數騎呼噪入城﹐省憲官皆遁。齊急還﹐城門已閉。士誠據髙郵﹐下令出獄囚﹐蠲民逋﹐凡知名之士﹐取用之。

元遣使至髙郵招諭﹐淮南行省照磨盛昭﹑髙郵知府李齊﹐並不屈死。元知士誠不可制降﹐詔赦其罪﹐遣使招安。使至﹐不得入城﹐遽還﹐詭稱士誠已迎拜﹐但乞名爵。行省不虞使欺﹐再遣盛昭往﹐以水軍萬戶告身授士誠﹐士誠拒不受﹐拘昭舟中。旣而官軍逼髙郵﹐士誠授昭以兵﹐使出拒。昭叱曰「汝拘畱詔使﹐罪不容誅。又欲我從汝反邪﹖」士誠怒﹐磔之。行省仍遣使諭士誠﹐使至﹐又不得入。士誠紿曰「必李知府來﹐方受詔。」初﹐李齊撫士誠於泰州﹐被畱。亡何﹐士誠黨自相戕﹐始縱歸。至是復要之往。行省彊齊往﹐至則囚之﹐乃聲言士誠本無降意﹐特遷延爲繕飭計耳。官軍諜知之﹐進﹐攻城。士誠呼齊出﹐叱令跪﹐齊叱曰「我膝如鐵﹐豈爲賊屈﹖」立而詬﹐乃碎其膝﹐剮之。

元淮東宣慰司掾納速剌丁會兵擊士誠﹐不克﹐死之。士誠屯兵髙郵東門。納速剌丁以舟師會眞﹑滁諸軍討之﹐距三垛鎭。士誠軍鼓噪﹐迎擊官軍﹐發火鏃射之﹐死者蔽流而下。士誠兵繚船於背﹐盡銳來攻﹐官軍皆遁。納速剌丁與其三子寶童﹑海魯丁﹑西山驢力戰死。

六月﹐元命淮南行省平章政事福壽擊士誠﹐不克。

冬十月﹐士誠分兵徇旁縣﹐皆下之。

至正十四年甲午﹐士誠自稱誠王﹐僭號「大周」﹐建元天祐﹐大赦境內﹐設官分截要衝﹐南北道梗。

按﹕諸史書士誠僭號攺元十三年﹐此據其起兵陷髙郵﹐連書之耳。考《輟耕錄》紀士誠至平江﹐攺至正十六年爲天祐三年﹐則十四年始稱天祐元年。又史稱士誠自稱王至亡凡十四年﹐吳亡在二十七年﹐是稱王正在十四年也。

春三月﹐周令所屬務農桑。令日﹕「元氏之亂多在民窮﹐夫獨其君之不仁哉﹗良以有司﹐不宣徳意﹐妄立科條﹐志在肥家﹐不卹民隱。百姓求生無路﹐引義不能﹐遂至崩解。余起兵之意﹐誠欲出生民於塗炭。予所在﹐以安全食爲民之天﹐農桑爲民事之本﹐有土有財只在利導﹐旣富且教尢要提撕。令下之日﹐務曲體余衷﹐相機度宜﹐俾處處有生養之具﹐毋徒以文具相塗飾也。用命愼擇長吏﹐嗣後以民生登耗爲殿最。」

夏四月﹐令州縣興學校。令日﹕「風化之本系人倫﹐賢才之興關學校。今者豪傑並起﹐相與背叛﹐良由父子﹑夫婦﹑兄弟之道失序﹐故君臣之義不明﹐廉恥道喪﹐王綱解紐﹐實在於斯。凡屬州縣﹐聿稽前典﹐務選明博好禮之士﹐朝夕諷誦以修明倫序﹐以興起賢能。」因命春秋鄕飲﹐博舉明經。

六月﹐士誠攻揚州。元平章達識帖睦爾總領漢軍﹑蒙古兵禦之﹐敗績﹐諸軍皆潰﹐遂破揚州。會士義被獲見殺﹐士誠退還髙郵﹐尋進陷盱眙及泗州。

按﹕舊史稱士義於初起兵時爲丁溪大姓劉子仁所扼﹐中矢死。據《輟耕錄》則士義於揚州之役被獲。考楊廉夫《毗陵行》詩云「當時上將陷江都﹐至今莫贖千金軀。」蓋指士義被獲事也。秋九月﹐士誠復攻揚州。元湖廣行省右丞阿魯恢引苗軍宋﹐士誠退。

元命右丞相脫脫督諸軍擊張士誠﹐總制諸王各省軍馬。諸省各翼軍馬號百萬﹐旌旗累千里不絕。

冬十一月丁卯﹐脫脫統大軍至髙郵﹐與士誠連戰﹐大破之﹐遂圍髙郵。先是﹐樞密院都事石普從守淮南﹐詣脫脫﹐面陳破敵之策曰「髙郵負重湖之險﹐地沮洳﹐騎兵莫能前。願假步兵三萬﹐保取之」。脫脫壯其言﹐與兵萬人爲先驅﹐行次範水寨﹐日未夕。普令軍中具食﹐入夜﹐銜枚趨寶應﹐卽登城樹幟。守者大驚﹐潰。普乘勝連拔十餘寨﹐直抵髙郵﹐縱火燒關門。總兵者遣蒙古軍千騎突出普軍前﹐欲收先入功。敵兵以死捍﹐蒙古軍卽恇怯﹐馳回。普止之不可﹐軍亂﹐爲敵兵所蹂踐﹐率墮水中。普獨直入敵陣搏戰﹐被創墮馬﹐復奮起步戰﹐數合力盡﹐與從者三十人俱死。旣而脫脫大軍至﹐連戰旬有五日﹐士誠不能支﹐元兵遂圍髙郵。士誠欲突圍出走﹐卜之﹐謂當固守﹐敵且退。乃堅持不動。是時脫脫部將董摶霄分下鹽城﹑興化﹐盡拔大縱﹑徳勝兩湖間十二水寨﹐又分兵西平六合﹐士誠勢大蹙。

按﹕《續宏簡錄》稱士誠敗不能支﹐與呂珍﹑潘原明等突圍出走﹐與此異。《紀事本末》《從信錄》直稱脫脫克髙郵者﹐誤。

十二月﹐元削脫脫官爵﹐安置淮安﹐以泰不花等代領其軍﹐元兵潰去。脫脫攻髙郵急﹐隳其外城﹐城且下。士誠謂亡在旦夕﹐忽聞殷雷聲﹐賀曰「可以戰矣﹗」登樓仰視曰「龍文虎气集我營上﹐急擊勿失﹗」俄有詔解脫脫兵柄﹐削官爵﹐安置淮安﹐元諸將憤恨﹐鐵甲軍多散去。城中乘間開門奮擊﹐元兵大潰走﹐士誠勢復振。

按﹕舊史稱脫脫被讒領兵不戰﹐至十五年十月削官爵者﹐誤。考順帝信哈麻之譖﹐謂脫脫出兵三月略無寸功﹐下詔削官爵﹐則脫脫出師髙郵甫三月耳。今據諸史攺正。

至正十五年乙未春二月﹐劉福通以韓林兒稱宋帝﹐攺元龍鳳﹐號小明王。

夏六月﹐明太祖朱元璋起兵﹐始渡江﹐取太平路。軍中用龍鳳年號。淮東饑。

冬﹐士誠遣兵渡江﹐窺平江路。江陰羣盜並起﹐有朱英者﹐就撫復叛﹐奔髙郵﹐質妻子﹐乞兵自救。士誠初疑之﹐英盛陳江南土地之廣﹐鐵糧之富﹐子女玉帛之盛以艷其心。士誠亦以淮東饑﹐謀他掠﹐乃遣弟士徳率眾﹐由通州渡江﹐攻常熟。

元遣翰林待制烏馬兒﹑集賢待制孫撝至髙郵招諭。

朝廷猶冀士誠有降意﹐乃遣二人賫宣明印牌至。旣入城﹐反覆開諭﹐士誠佯竦聽﹐已而拘之別室。一日饋食﹐欲脇之降。撝大詬斥﹐乃令其下捶撝﹐撝不爲動。至正十六年丙申春正月朔﹐張士徳陷常熟﹐遂進攻平江。

二月王子朔﹐入平江﹐據之。承平日久﹐城中無備。士徳兵猝至﹐參政脫寅﹝一作脫因﹞統官軍義民捍禦境上﹐達魯花赤哈散沙領兵出戰﹐總管貢師泰巡守城池。士徳攻城急﹐分守婁門楊椿督民伍﹐挺身力戰﹐死之。城陷﹐廉訪司饒介分守齊門兵亦驚潰﹐哈散沙自溺死。脫寅匿叢筱中﹐爲遊兵所殺。貢師泰懷印遁。士徳兵僅三千人長驅而入﹐據平江﹐昆山﹑吳江﹑崇明﹑嘉定諸州縣相繼降。攺平江路爲隆平郡﹐築月城。時江南全盛﹐甲仗錢谷如山﹐簡括倉庫﹐足資十年。

三月﹐周王張士誠自髙郵徙都隆平。服禦器用皆擬乘輿﹐以承天寺爲王府﹐遷佛像踞坐大殿中﹐親射三矢於棟以定都隆平。告四方﹐攺至正十六年爲天祐三年﹐歷曰「明時」。立省院六部百司﹐以陰陽術人李行素爲丞相﹐弟士徳爲平章﹐提調各郡兵馬。蔣輝爲右丞﹐居內省﹐理庶務。潘原明爲左丞﹐史文炳知樞密院﹐徐義﹑徐志堅典親軍﹐李伯升節制軍事﹐幕官韓謙﹑錢輔﹑蘇昌齡﹑蔡彥文爲參謀﹐署饒介爲淮南行省參政﹐周仁爲隆平太守。凡郡﹑州﹑縣正官﹐郡稱太守﹐州稱通守﹐縣仍曰尹﹐郡同知稱府丞﹐知事曰從事。擇寺觀豪門爲省院部司及諸將士所居﹐分奪互易幾月﹐乃定命籍。戶部田賦皆仍元舊﹐悉免夙逋﹐賜今年田租十之四﹐並賜髙年粟帛及貧民粥糜。

設學士員﹐開宏文館。將吏子弟﹑民間俊秀遊其中者﹐皆給廩餼﹐歲比其業。設禮賢館﹐詔四方明博之士居之﹐命築常熟﹑吳江城﹐又遣將呂珍築嘉定城﹐並易土以磚石。

令設郡勸農使﹐縣勸農尉講修水利。

是月﹐明太祖下集慶路。

夏四月﹐遣兵徇松江﹐下之。初﹐元元帥王與敬由平江戰敗﹐趨嘉興﹐與苗軍帥楊完者不協﹔投松江﹐復與鎭守不協﹐乘釁焚掠。楊完者遣將率苗軍攻與敬﹐與敬投士誠。苗軍括金銀財帛以巨萬計聚於東門﹐士誠遣史文炳部兵馬自泖湖古浦塘進苗軍﹐一矢不交潰散﹐松江遂下﹐以史文炳鎭之。分兵下湖州﹐攺爲吳興郡﹐以左丞潘原明鎭之。遣兵攻常州﹐有黃貴甫者間道歸士誠﹐請爲內應﹐兵至不戰而破﹐攺常州爲毗陵郡。

元集賢待制孫撝謀復髙郵﹐死之。初撝奉使髙郵﹐被拘不屈﹐至是士誠據平江﹐轉掠湖松諸郡﹐撝與士誠部將張茂先謀持撝所授站馬札子﹐遣壯士赴鎭南王府﹐約日進兵復髙郵﹐謀泄遇害。後士誠軍中見失節者﹐輒自相嗤曰「此豈孫待制邪﹗」

六月﹐遣將吏文炳攻嘉興﹐大敗還。元苗軍帥楊完者爲江浙行省參政﹐領苗獠﹑猺﹐名曰「答剌罕屯」。嘉興守禦甚堅﹐先是﹐屢攻不克﹐至是文炳大舉兵臨其東門﹐盡爲所殲﹐文炳僅以身免。

秋七月﹐張士徳率兵陷杭州﹐潰走。土徳與王與敬合兵﹐間道攻杭州。元平章政事左答納失裏力戰死﹐江浙左丞相達識帖睦爾遁入富陽。士徳入城﹐檢括擄掠。會有萬戶普賢收者年尙幼﹐率兵出戰﹐參政楊完者領苗兵繼進夾擊﹐州民執挺巷戰﹐士徳大潰走。初江南亂﹐達識帖睦爾等屢敗﹐議者謂苗軍可用﹐乃自寶慶招土官楊完者至淮南殺賊﹐以功累官參政。至是杭州破﹐完者自嘉興引苗兵赴援﹐擊走士徳﹐復杭州﹐達識帖睦爾乃還。士徳收殘兵攻海鹽﹐爲乍浦鐘氏所撓﹐不克。

遣使徵元江浙行省﹐員外郎楊乘不屈﹐死之。

築土城於平望。楊完者引苗軍電嘉興之合路﹐故築城捍之。

明叛將陳保二來降。初常州人陳保二聚眾﹐以黃帕裹首﹐號黃包軍。明師下鎭江﹐徇奔牛呂城﹐保二降。至是復舉眾叛﹐降士誠﹐誘執明詹﹑李二將而去。

是月﹐明太祖初稱吳國公。己亥遣儒士楊憲奉書至隆平通好。略曰「近聞足下兵由通州﹐遂有吳郡。背隗囂據天水以稱雄﹐今足下據姑蘇以自王﹐事勢相等五﹐深爲足下喜五。與足下東西境也﹐睦鄰保境﹐古人所貴﹐吾甚慕也。自今通使往來﹐毋惑於交構之言﹐以生邊釁。」士誠得書﹐以比之隗囂﹐甚恚﹐畱憲不報。

周遣舟師攻鎭江﹐明統軍元帥徐達禦之於龍潭﹐焚其舟﹐殺溺甚眾。又攻宜興﹐明管軍總管耿君用率兵援宜興﹐爭柵力戰﹐中槊死之﹐宜興陷。

明遣徐達﹑湯和率師攻常州。吳國公諭達等曰「張士誠起鹽徒﹐譎詐多端﹐宜速出軍攻毗陵﹐先機進取﹐以沮其謀。」於是達督兵進薄常州。會降將鄧淸劫糧奔周軍﹐又長興新附卒七千人從其帥叛入周﹐反攻達營﹐達退營牛塘谷﹐周軍圍之。食且盡﹐常遇春引兵自池州宋援﹐擊周軍﹐大敗之﹐擒梟將張將軍。達復進攻﹐未下。

八月﹐明益兵圍常州。徐達軍城西北﹐湯和軍城北﹐張彪軍城東南。士誠遣弟士徳以數萬眾來援﹐達曰「張九六﹝士徳小字﹞狡而善斗﹐當以計取之。」乃去城十八里﹐設三覆以待﹐別遣總管王均用以鐵騎爲奇兵。達與士徳交鋒﹐均用鐵騎橫衝其陣﹐陣亂﹐士徳退走﹐遇伏大敗。擒其將張虎﹑湯雄﹐殺獲以萬計﹐士徳遁。

按﹕常州之戰﹐或稱士徳遇伏﹐陣亂退走﹐以馬蹶爲先鋒刁國寶﹑王子虎所獲﹐擒其將張﹑湯二人。考《輟耕錄》《通鑑綱目》《州史料》《紀事奉末》諸書﹐並同此傳聞之誤。《明史》止稱獲張﹑湯二將。士徳被擒﹐乃十七年七月明兵下常熟時事﹐爲前鋒趙徳勝所擒。《張士誠本傳》及徐達﹑趙徳勝諸傳皆合。考士徳至金陵後貽書勸士誠﹐卽於是年八月降元﹐其時正合。又明太祖復士誠書﹐稱常州之師﹐生擒二將﹐不及士徳。今據《明史》攺正。又陳基《舟中看虞山有感》詩可證﹝詩見下﹞。

冬十月﹐遣兵陷淮安。元淮東廉訪使褚不華死之。

先是﹐不華與判官劉申共守淮安﹐相犄角。旣而總兵者怨不華﹐及檄甲別將兵擊賊﹐冀以困不華。至是士誠將吏椿攻淮安﹐掘塹相銜﹐揵水寨圍之﹐復據赤鯉湖以斷沭陽一路餉道。城中食且盡﹐元帥運米萬斛入河﹐爲椿所抄。遣使十餘輩告急﹐總兵者按甲不出。攻益急﹐城中羅雀掘鼠﹐及靴皮﹑鞍詹﹑革箱﹑敗弓之筋﹐皆食盡﹐而後人相食。城陷﹐不華猶據西門力斗﹐中傷見執﹐爲寇所臠﹐子伴哥亦死。士誠使史椿爲淮安太守鎭之。初﹐元同僉都淮南行樞密院事﹐董摶霄建守禦淮安之策﹐謂速宜布連珠營﹐使屯種而食﹐練兵積谷﹐且耕且種﹐不能用。

明將華雲龍﹑王弼敗士誠弟士信兵於舊館﹐擒驍將湯元帥。

周遣使至金陵請和。常州圍久﹐士誠遣人奉書請和曰「向者竊伏淮東﹐緣元政日弛﹐民心思亂﹐乘時起義。自泰州取髙郵﹐東連海壩﹐遂有平江諸郡。若無位號﹐何以令眾南面稱孤﹐勢使然也。伏惟上賢以神武之資﹐起兵濠右﹐跨有江左﹐遙爲左右賀﹐建大業。向獲詹﹑李二將﹐禮遇未遣﹐繼蒙遣使通好。愚昧不明﹐久稽行李。今遣兵逼我毗陵﹐咎實自啟。然省已知過﹐欲講和以解困阨﹐願歲輸糧二十萬石﹑黃金五百兩﹑白金三百斤以爲犒軍之資﹐各守封疆﹐永爲盟信。」吳國公遣孫君壽復書云「睦鄰通好﹐有邦之常。開釁召兵﹐實由於爾向者用師京口﹐靖安疆易﹐師至奔牛呂城﹐陳保二望風降附﹐爾乃誘其叛逆﹐紿執我詹﹑李二將。繼遣楊憲通好﹐又復拘畱﹐構兵開釁﹐誰職其咎﹖我是以有常州之師生擒張﹑湯二將﹐尙以禮待﹐未忍加誅。足下誠知悔過﹐不墮前好﹐歸我使臣﹑將校﹐仍餉軍需五十萬石﹐卽當班師。大丈夫舉事當赤心相示﹐浮言誇詞﹐我甚厭之。」士誠得書﹐不報。

明復益兵圍常州。常州守將復誘明新附義兵來攻。徐達請益兵﹐乃以精兵二萬助之。達營城南﹐常遇春營東南三十里外。周兵攻達壘急﹐達勒兵出戰﹐遇春與胡大海﹑廖永安來援﹐內外夾擊﹐大破之。擒其將張徳﹐餘兵奔入城。

十一月﹐周將呂珍潛入常州﹐督兵拒守﹐達進逼之。

至正十七年丁酉春正月﹐築昆山太倉城﹐禦方國珍。

初﹐國珍起臺州﹐劫掠海上﹐焚蘇之太倉。後降元﹐元欲藉其力以攻士誠。乃數以海軍犯昆山﹐七戰七捷。昆山州治自宋時遷太倉﹐至是復遷馬鞍山下﹐築土城以禦寇。太倉去木城﹐攺築磚石﹐爲海濱積貯之所。旣而士誠遣人說方國珍﹐結爲婚姻﹐昆山太倉始得寧息。

二月丙午﹐明遣耿炳文等攻長興﹐守將趙打虎以兵三千逆戰﹐大敗﹐走湖州。戊申﹐長興陷﹐炳文追獲戰艦三百餘艘﹐及其將李福﹑安答失蠻等。義兵萬戶蔣毅率所部二百人降﹐炳文以總兵都元帥守長興。

三月戊午﹐明徐達克常州。初﹐常州兵𨿽少﹐食足﹐堅拒不下。及被圍久﹐敵眾糧少﹐不能支。呂珍宵遁﹐達督諸將急攻之﹐克常州﹐湯和以同僉總管守之。

周殺淮安太守史椿。椿見士誠屢敗﹐諸將驕侈﹐右丞徐義更加譖毀﹐乃遣人詣金陵﹐歸附﹐事覺被殺。

五月﹐明院判兪通海等以舟師略太湖﹐入馬迹山沖水寨﹐周將王貴﹑鈕律降。通海艤舟胥口﹐呂珍以兵猝至﹐明兵欲退﹐通海不可﹐曰「彼眾我寡﹐退則情見」。遂決戰﹐矢下如雨﹐通海中右目﹐不爲動﹐徐令帳下士披己甲﹐立船上曰「我兪將軍也。」珍不敢逼﹐引還。通海亦退。

乙亥﹐周遣左丞潘原明﹐元帥嚴再興侵長興﹐守將耿炳文擊破之﹐原明等遁。

明副使張鑑等攻泰興﹐士誠遣兵赴援﹐敗走﹐周將楊文徳等被擒。己卯﹐泰興陷。

六月戊午﹐明院判趙繼祖﹑元帥郭天祿﹐鎭撫吳良等圍江陰。士誠兵據秦望山以扼之﹐繼祖引兵來攻﹐會大風雨﹐周兵奔潰﹐奪據其山。己未進攻城西門﹐克之﹐以吳良爲指揮使守江陰﹐復命其弟禎增兵協鎭。士誠據全吳﹐跨有淮東﹑浙西﹐江陰﹑長興二邑乃南北水陸門戶。自長興失﹐則步騎不敢出廣徳窺宣歙﹔江陰失﹐則舟師不敢氵斥大江上金陵。由是侵軼路絕﹐築城於虎邱﹐命潘原明築吳興城﹐卽舊城而小之﹐務在堅厚而固。諭之曰「羣雄角力﹐侵軼殊多﹐吳興城大而枕湖﹐灌木易圮。衛爾室家﹐不得不役爾民。然徵調屢煩﹐余實廑念。其來役者﹐免今年田租。」

秋七月﹐明徐達徇宜興﹐未下。別遣前鋒趙得勝攻常熟﹐下之﹐擒張士徳。士徳梟鷙善戰﹐能得士心﹐浙西地皆所略定。旣被擒﹐士誠气大沮﹐士徳至金陵﹐吳國公欲畱之以招士誠﹐士徳不從﹐乃間道貽士誠書﹐俾降元自助﹐士誠遂決降元之計。

八月﹐明徐達﹑常遇春﹑康茂才襲江陰馬馱沙﹐克之﹐獲其樓船。

明將費子賢下武康。

周王士誠降於元﹐元以爲太尉。初士誠兵累敗﹐思降元。及士徳貽書勸降﹐卽遣使詣省相請降﹐詞多不遜。達識帖睦爾以其反覆﹐不許。復遣周仁往請﹐楊完者亦固勸。乃令承制參政周伯琦至平江撫諭之﹐士誠始要王爵﹐不許。請爲三公﹐不許。完者又力勸﹐乃許之﹐表授士誠太尉﹐開府平江﹐弟士徳淮南平章﹐士信同知樞密院事﹐立江淮分省﹑江浙分樞密院於平江﹐以處其官屬。將吏皆授官有差。元以達識帖睦爾有招安功﹐加太尉。士誠𨿽去僞號﹐奉正朔﹐而土地﹑甲兵﹑錢糧自據如故﹐以蘇州子城爲太尉府。

太尉士誠署周伯琦爲同知太常禮儀院事﹐尋拜江浙行省右丞。

至正十八年戊戌春二月﹐明兪通海﹑廖永安﹑桑世傑等攻江陰石牌。世傑陷陣﹐死。永安等奮擊﹐擒守將欒瑞﹑朱錠﹐盡獲其海舟﹐遂拔之。

三月﹐士誠襲建徳路﹐敗還。明師初克建徳﹐以部指揮李文忠守之。士誠遣將與元苗帥楊完者率苗獠數萬﹐水陸奄至城下﹐文忠出奇兵破其陸軍﹐取俘馘浮巨筏上﹐乘流而下﹐水軍見之亦遁。

夏六月﹐士誠攻常州﹐守將湯和擊卻之﹐擒獲三百人。常與吳接境﹐自陷沒後﹐士誠間諜百出﹐和防禦嚴密﹐敵莫能窺﹐至是力戰卻之。

甲午﹐士誠兵攻常熟﹐明將廖永安與戰於福山港﹐大破之。

秋七月庚子﹐廖永安迫士誠兵於通州狼山﹐再破之﹐獲其戰艦而還。

九月﹐太尉士誠襲苗帥江浙行省左丞楊完者﹐殺之﹐據杭州。初完者帥元兵屢敗士誠。士誠旣降﹐欲圖之。達識帖睦爾亦厭完者驕橫﹐召士誠兵共圖之。士誠遣史文炳﹑呂珍等引兵襲完者﹐圍其居﹐完者戰敗﹐及其弟伯顏皆自殺。部將蔣英﹑劉震等﹐率眾三萬餘人降李文忠。士誠據杭州﹐完者部將宋興在嘉興﹐閉城自守﹐尋亦攻破﹐降之。朝廷詔士信爲江浙行省平章政事。自是方面大權﹐悉歸張氏﹐達識帖睦爾徒擁空名而已。

冬十月﹐明徐達克宜興。達攻宜興﹐久不下。乃奉太祖諭﹐遣丁徳興分兵絕太湖口﹐斷其餉道。城中軍士乏食﹐達並力急攻﹐拔之﹐以元帥楊國興守宜興。廖永安率舟師乘勝深入擊士誠兵於太湖﹐遇呂珍與戰﹐後軍不繼﹐舟膠淺見執。士誠欲降之﹐不屈﹐囚之。明太祖欲以所獲將士三千人易永安﹐士誠不從。士誠欲以永安易士徳﹐太祖亦不許。後士徳不食死﹐永安亦卒於吳。

築湖城。城據太湖之南濱﹐東西亙百餘里﹐號「一字城。」沿城築塹﹐以防明師侵軼﹐又築邵昂土城。

士誠遣兵據紹興。元禦史大夫拜住哥誘殺行樞密判官邁裏古思﹐紹興亂﹐士誠遣兵守之。

至正十九年己亥春正月庚申﹐胡大海﹑李文忠取諸曁﹐守將華元帥遁。萬戶沈勝旣降﹐復叛。大海移兵攻紹興﹐不能下。已而士誠遣將呂珍圍諸全﹐堰水灌城。大海救之﹐奪堰反灌珍營。珍於馬上折矢誓﹐請各解兵﹐大海許之﹐縱珍還。

二月﹐士誠大舉兵攻江陰。艨艟蔽江﹐部將蘇同僉者駐君山﹐指畫爲進攻狀。明守將吳良戒軍士勿輕動。未幾﹐士誠陣於江濡﹐良命弟禎出北門與戰﹐當其西北面。潛遣元帥王子明率壯士馳出南門。旣而士誠分兵欲攻東門﹐子明馳擊之﹐生擒五百餘人﹐殺溺甚眾﹐士誠宵遁。先是﹐士誠圖復江陰﹐數以金帛啖將士窺釁。良謹備之﹐士誠不得逞﹐至是大敗。

明平章邵榮攻湖州﹐退屯臨安。李伯升攻之﹐榮設伏以待﹐伯升遇伏﹐敗走。

三月﹐士誠侵建徳。明守將李文忠禦之於東門﹐使別將潛出小北門﹐間道繞出陣後夾擊﹐大破之。尋復攻嚴州﹐文忠遣將何世明迎戰於大浪灘﹐敗之。士誠兵據分水嶺﹐世明乘勝逆擊﹐又敗之﹐馘五百餘級。

夏四月﹐士誠將李伯升攻婺源﹐明守將張茂先敗之。明太祖自將攻紹興﹐拔其城﹐以馮國用守之。旣而國用卒於軍﹐士誠復遣兵陷紹興。

秋七月﹐士誠大發浙西諸郡築杭州城﹐壞白塔艦城。

九月﹐元徵海運糧於士誠。自中原亂﹐士誠與方國珍分據浙西﹑東﹐江南海漕久不至﹐京師苦饑。至是﹐因河南始平﹐士誠與國珍並降﹐南北道通﹐朝廷乃遣尙書伯顏帖木兒﹑曹履亨以禦酒﹑龍衣賜士誠﹐徵海運糧。伯顏帖木兒等至杭州傳詔﹐命士誠輸粟﹐方國珍具舟﹐達識帖睦爾總督之。旣而士誠慮國珍載粟不送京師﹐國珍又恐士誠掣其舟﹐互相猜疑。使者往來﹐開諭再三﹐始受命﹐歲輸粟以爲常。

士誠遣兵侵常州﹐吳復督兵出忠節門﹐擊敗之。吳良間道殲其援兵於無錫之三山﹐士誠兵狼狽還。

冬十二月﹐士誠復侵建徳﹐遣將據分水﹑新水之三溪。李文忠部將何世明擊之﹔斬其將陸元帥﹑花將軍等一千餘人﹐焚其營。明攺建徳爲嚴州府。

明常遇春率師攻杭州﹐圍其城。

至正二十年庚子春三月﹐常遇春解圍去。

開常熟白茅港。白茅受海潮逆上﹐泥淖壅積﹐海口湮塞﹐水不得泄﹐農田患之。因發卒數萬開浚﹐又議置爬沙夫﹐以加疏浚﹐歲以爲常。自是數郡無水患。

夏五月﹐士誠海運糧十一萬石至京師。

遣將李濟據濠州。初﹐吳國公起自濠﹐及是爲士誠所據。吳國公問攻取計於劉基。基曰「士誠自守虜﹐不足慮。陳友亮據上游﹐名號不正﹐且兵力彊﹐宜先圖之。友亮平﹐取張氏如探囊物耳。」吳公善其言﹐姑置之。

閏五月﹐陳友諒稱帝於江州﹐國號「漢」﹐遣使約士誠﹐合兵攻應天。士誠許之﹐應天大震。旣而士誠觀望﹐兵不果出。吳國公患友亮與士誠合﹐曰「二寇合﹐我首尾受敵﹐不如先破友亮﹐則東寇膽落矣。」急令人誘友亮速至﹐破之。士誠兵不出。

按﹕陳友亮約士誠合兵事在二十年。友亮初僭帝號時﹐舊史稱二十三年三月者﹐誤。附載友亮書稱士誠爲大吳王殿下﹐尢謬。士誠稱吳王時﹐友亮已死﹔友亮奉書時﹐士誠官太尉﹐安得有大吳王之稱﹖又士誠𨿽許友亮﹐並未出兵。舊史稱士誠議應漢﹐令呂珍﹑張虯以兵十萬從牛渚渡江﹐攻滁州﹐亦非實錄。

秋九月﹐士誠兵侵諸全﹐明守將袁實戰死。又遣呂珍﹑徐義侵長興﹐自太湖分三路入明﹐守將耿炳文擊破之﹐總管湯全﹑張珙被殺。

開常熟鹽鐵等塘。

至正二十一年辛丑﹐開賓賢館﹐立鄕學。開館以禮賓客羈寓之士﹐所贈遺及飲食﹑宮室﹑輿馬﹑供帳甚盛﹐凡四方名土避地東南者﹐咸歸焉。又立鄕學﹐凡民間遣子弟入學者﹐予以衣冠﹐月給廩米五斗。

時外患少息﹐士誠不復設備﹐識者危之。昆山人郭翼獻策﹐不納。翼見士誠日驕縱﹐上書曰「明公仗馬箠﹐下婁及越數十城﹐望風請服者﹐非能極慮安危﹐力足勝也。人苦元政久﹐守令貪殘﹐不卹其下﹐故相率離散﹐莫爲之守。明公誠反其道休勞之﹐然後乘時進取﹐則霸業可成。若遽慕宴安﹐耽逸樂﹐不惟精銳坐銷﹐且四方豪傑爭起﹐𨿽欲閉境自守﹐其終能乎﹖」士誠怒﹐欲殺之﹐妻劉氏止之曰「翼策誠善。」乃得免。

春三月﹐士誠海運糧十萬石至京師。

秋七月﹐以弟同知樞密院事士信鎭淮安﹐左右司員外郎陳基參軍事。

八月﹐明胡大海攻紹興不克。部將張英至城下﹐遇伏死之。大海引兵還。

冬十月﹐遣司徒李伯升大舉兵攻長興。眾十餘萬﹐水陸並進﹐直薄城下﹐明守將耿炳文禦之。城中兵止五千﹐諸將陳徳華﹑髙費聚等三路進援﹐伯升夜劫營﹐諸將皆潰﹐炳文嬰城拒守。遣左副元帥劉成出西門迎擊﹐成兵卻﹐伯升追至東門﹐力斗﹐成戰死。伯升悉兵圍之﹐結九寨爲樓車﹐下瞰城中﹐運土石塡濠隍﹐放火船燒水關﹐攻甚急。城中晝夜應敵﹐凡月餘。

十一月戊午﹐明將常遇春援長興﹐李伯升解圍﹐遁。吳國公在江州聞長興圍﹐急命常遇春兼程赴救。伯升聞遇春至﹐拔營走﹐遇春追擊之﹐俘斬五千餘人。

至正二十二年壬寅春二月﹐明叛將蔣英殺金華守將﹐胡大海奔降士誠。

三月士誠遣兵攻諸全﹐敗還。士誠乘浙東亂﹐遣弟土信與呂珍率兵十萬攻諸全﹐明守將謝再興告急於李文忠。文忠以嚴州兵少﹐檄胡徳濟自信州往援﹐且揚言徐右丞達﹑邵平章榮將大軍刻日至﹐以恐敵軍。士信果懼﹐謀夜遁。呂珍欲退軍五里﹐下營以待決戰。徳濟乘間潛入城﹐與分門而守﹐夜半開門﹐帥死士突出﹐砍士信營﹐營中驚亂﹐人馬自相蹂踐﹐大潰走。

夏四月﹐太尉士誠承制﹐以淮南行省參政饒介爲咨議參軍﹐辟楊基爲丞相府記室﹝未幾並辭去﹐基轉客介所﹞。

五月﹐士誠海運糧十三萬石至京師。

至正二十三年癸卯春二月﹐士誠遣將呂珍率眾十萬圍宋劉福通於安丰﹐殺福通﹐據其城﹝時福通奉宋主韓林兒﹐都安丰﹞。

三月辛丑﹐吳國公自將救安串﹐呂珍敗走。初﹐明師起﹐用宋年號。及安丰被圍﹐劉福通使人告急於吳國公。公曰「安丰破則張士誠益彊。」乃親率徐達﹑常遇春等救之。比至﹐安丰已破﹐呂珍據城﹐列柵盛兵拒守。明將汪元帥拔其中壘﹐左右軍敗﹐阻於塹﹐不得出。遇春以精騎橫突其脇﹐三戰三勝﹐珍大敗。廬州左君弼出兵助珍﹐又敗﹐珍與君弼皆走。吳國公以林兒歸﹐居之滁州﹐命達等移兵圍廬州。元將竹昌忻都乘間入安丰。

按﹕劉辰《國初事迹》稱太祖援安丰﹐士誠遁去。劉福通奉林兒退據於滁﹐士誠復入安丰者﹐誤。福通爲呂珍所殺﹐安得復奉林兒走滁﹖呂珍遁後﹐安丰爲元將所據﹐士誠未嘗復入﹐王世貞《二史考》嘗辧之。

夏四月乙丑﹐明諸全守將謝再興叛﹐降士誠。初﹐再興遣人私往杭州販易﹐吳國公怒責之﹐再興懼﹐殺知州欒鳳﹑參軍李夢庚﹐以諸全軍馬赴紹興降。左丞李文忠聞亂﹐遣胡徳濟屯兵五指山﹐以備之。

五月﹐士誠海運糧十三萬石至京師。

秋九月﹐降將謝再興以士誠兵侵東陽。明李文忠自嚴州率銳卒馳救﹐胡深自處州來援﹐合兵逆戰於義烏﹐橫突再興陣﹐大敗之。去諸全六十里﹐並五指山築新城﹐以胡徳濟守之。未幾﹐士誠遣李伯升以十六萬攻圍新城﹐城堅不可拔﹐引去。

太尉士誠自立爲吳王。士誠拓土日廣﹐南抵紹興﹐北逾徐州達於濟寧之金溝﹐西距汝潁﹑濠泗﹐東薄海﹐地方二千餘里﹐帶甲數十萬﹐戶口殷盛﹐國用饒富。吳國公方與漢主陳友亮相持﹐未暇東顧。乃益驕﹐令其下頌功徳﹐脇達識帖睦爾邀封王爵。達識畏之﹐爲請於朝至再三。元不許﹐士誠乃自立爲王﹐攺國號曰「吳」﹐尊母曹氏爲王太妃。太妃賢﹐有知識。每勸士誠曰「元政貪殘﹐故羣思擇主。汝惟愛養百姓﹐保全東南﹐毋使塗炭﹐足矣。稱王僭號﹐非吾所樂聞也。」明祖起兵﹐嘗勸其請和﹐又屢乘問言吳越王故事﹐士誠難之。

立宗廟﹐吳王士誠親告廟。還﹐祀社稷羣神。

置王府官屬﹐定約束。

治乏宮於郡城中。卽舊郡治基拓之﹐廣五百畝﹐中爲殿﹐取宜興﹑嘉興﹑長興土實之。初﹐士誠據承天寺爲宮﹐至是令復爲寺。

冬十二月﹐元遣戶部侍郎博羅帖木兒來徵漕﹐不與。初﹐士誠之降元也﹐參軍兪思齊勸其漕貢﹐及是不肯與。思齊進曰「向爲賊﹐不貢。今爲臣﹐不貢可乎﹖」士誠怒﹐抵幾僕地。思齊棄官隱東南﹐海運始絕。

是年﹐鑿九曲河塞至和塘之尾﹐以障海潮。

至正二十四年甲辰春正月﹐吳國公朱元璋進位爲吳王。

吳王士誠議開取士科﹐用經藝。令曰「有徳者有言。士之尊聖賢﹑抱大用者心必和平﹐詞抒渾雅。自今所取﹐務合經術﹐毋采詭奇。」乃以隆平北爲淮南省﹐南爲江浙省﹐分命人典試事。

按﹕向紀稱陳徵主淮楊﹐維楨主浙考。維楨避地錢塘﹐張吳累使招致不赴﹐且具書諭士誠以順逆成敗。後一至賓賢館﹐旋卽放歸﹐無爲士誠典試事。

夏四月﹐明兪通海﹑張興祖率兵掠劉家港﹐進逼通州。吳兵禦之﹐敗。院判朱瓊元帥陳勝等百餘人皆被執。

秋八月﹐吳王士誠逐元丞相達識帖睦爾﹐幽之。以其弟士信代爲江浙左丞相。右丞答蘭帖木兒﹑郎中眞保諂事吳王﹐媒孽丞相短。士信因數達識帖睦爾罪﹐勒令自陳老病避位。又脇將佐﹐上言丞相非士信不可﹐卽逼取符印﹐幽之嘉興﹐士信代爲丞相。

冬十月﹐吳王士誠殺元南臺禦史大夫普化帖木兒及丞相達識帖睦爾。士誠旣幽達識帖睦爾﹐遣人諷行臺使﹐請於元爲眞王﹐普化帖木兒不從﹐卽使人至紹興索其臺印。普化帖木兒怒﹐封印貯庫中﹐曰「頭可斷﹐印不可與。」又迫之登舟﹐曰「身不可死﹐義不可辱。」賦詩二章﹐從容仰藥酒﹐擲杯地上曰「我死矣﹐逆賊當踵我亡也﹗」達識帖睦爾聞之﹐曰「大夫已死﹐吾生何爲﹖」亦仰藥而死。

冬十月﹐遣丞相士信大發兵攻長興﹐明守將耿炳文﹑費聚等擊敗之﹐獲其將宋興祖。士信憤﹐益兵圍城。炳文﹑聚悉力拒守﹐湯和自常州赴援﹐合擊﹐大敗吳軍﹐士信走還。吳以芝塘爲行府﹐駐節於山涇口﹐命呂珍督民夫十萬﹐塹其地爲港﹐長九十里。

丞相士信大治第於東城﹐號丞相府。司徒李伯升治第於西城。

至正二十五年乙巳春正月﹐吳復攻長興。明守將耿炳文連破之於城下﹐鎭撫歐大智戰死。長興爲士誠必爭之地﹐炳文拒守凡十年﹐大小數十戰﹐無不勝﹐士誠迄不得逞。

二月﹐吳司徒李伯升大舉兵攻諸全﹐大敗還。伯升挾謝再興﹐以馬步舟師二十萬圍諸全之新城﹐築廬舍﹐建倉庫爲持久必拔計。明守將胡徳濟遣使至嚴州﹐求救於李文忠。文忠帥朱亮祖等馳救﹐去新城二十里﹐據險爲營。徳濟曰「寇勢盛﹐姑少駐以俟大軍。」文忠曰「兵在謀不在眾。彼眾而驕﹐吾少而銳。以銳遇驕﹐必克之。」詰旦會戰﹐天大霧﹐晦冥。文忠集諸將﹐仰天自誓﹐張左右翼待之﹐自將中軍當敵衝。會胡深以處州兵來援﹐軍气益奮。文忠橫槊引數十騎乘髙馳下﹐衝其中堅﹐伯升揮精騎圍文忠數重﹐文忠縱騎馳突﹐所向皆靡﹐大軍乘之﹐徳濟師城中兵鼓噪出﹐吳軍大潰。遂北數十里﹐斬首數萬級﹐溪水盡赤。獲將校韓謙等六百人﹐甲士三千﹐輜重鎧仗如山﹐舉之旬日不盡。伯升及五太子僅以身免。

按﹕李文忠前後與張﹑吳十餘戰﹐皆著奇功﹐忠勇爲諸將冠。《國初事迹》稱文忠嘗以事得罪太祖﹐密通好於張九四。平章旣得報﹐謀約降。旣而悔之﹐乃餞張使﹐醉而縛﹐投於水。其說殊誕。

冬十月戊戌﹐明下令伐張士誠﹐規取淮東。明已西平僞漢﹐乃議東伐。左相國徐達﹑平章常遇春等先取通泰諸郡﹐翦其肘翼﹐然後專事浙西。乙巳﹐達兵趨泰州﹐遇春分兵海安壩以遏吳軍。丁未﹐達圍泰州新城﹐擊敗士誠﹐湖北援兵獲元帥王成。己酉﹐擊敗淮安李院判援兵﹐擒萬戶吳聚等。

閏十月﹐徐達等克泰州。士誠以舟師四百艘出大江﹐次範蔡港﹐別以小舟出沒江中﹐爲疑兵。江陰守將康茂才馳奏﹐太祖諭徐達等曰「寇非敢攻江陰﹐溯上流﹐不過欲我陸兵備水。我兵旣分﹐彼將棄我水軍﹐疾趨陸寨搗我之虛﹐此一計也。又聞遇春出海安﹐彼將誘之深入﹐潛師以趨海安或泰州﹐令我首尾衡決不相救援﹐又一計也。今遣廖永忠還兵水寨﹐大軍勿輕動。彼徘徊江上﹐自老其師﹐乘其懈而擊之﹐必破矣。」庚辰克泰州﹐擒守將嚴再興﹑夏思忠等九十四人﹐卒五千人﹐馬百六十餘匹﹐船四十艘。分兵徇興化﹐守將李淸固守﹐不下。

十一月辛卯﹐徐達進攻髙郵﹐未下。太祖恐達深入重地﹐不能策應諸將﹐乃命馮國勝率所部節制髙郵軍。達還﹐軍泰州。

吳分兵陷宜興。徐達自泰州赴救﹐以別將守泰州。自率中軍精兵渡江﹐擊吳軍於宜興城下﹐敗之﹐獲三千餘人﹐復宜興。

十二月﹐吳兵攻安吉﹐明守將費子賢擊卻之。先是﹐吳連歲出兵侵安吉﹐屢爲子賢所敗。至是復遣張左丞率兵八萬進攻﹐子賢堅壁拒守﹐城上設戰車弩以禦之﹐射殺吳梟將二人﹐吳軍驚潰。

吳遣右丞徐義率兵援髙郵。馮國勝圍髙郵﹐守將兪同僉堅守不下﹐使人至乎江求救﹐乃遣義以精兵三萬救之。義觀望﹐屯昆山之太倉﹐三月不進。

至正二十六年丙午春正月﹐吳遣兵趨江陰﹐敗還。吳以水師五百艘駐君山﹐又自馬馱沙溯流窺江陰。明守將吳良戒嚴以待。太祖聞﹐親督大軍﹐水陸並進救之。比至鎭江﹐吳兵已焚瓜州﹐掠西津去。乃命康茂才等出大江追之﹐至浮子門﹐吳軍遮海口﹐乘潮追茂才。茂才督諸軍力戰﹐吳良出兵夾擊﹐大敗吳兵﹐降其將秦徳等﹐獲卒二千餘人。

吳遣驍將軍壯從徐義趨淮安﹐援髙郵﹐又遣彭元帥由瓠子角趨海安。

按﹕舊史此下有「王保保將兵南來﹐由天長援髙郵」之文。考王保保嘗受命南平江淮﹐然以南軍方彊﹐未嘗南下﹐僅駐軍河南。復以一軍屯濟南﹐防遏南軍而已。至二十六年春方與李思齊﹑張良弼等交攻﹐相持經年﹐轉戰西北之不暇﹐而暇將兵南下邪﹖

三月﹐徐達等克髙郵。馮國勝圍髙郵久﹐守將兪同僉詐遣人約降﹐以推女墻爲應。國勝夜遣康泰率兵千人入城﹐城上急下板閉之﹐皆被殺。會徐達自宜興還軍泰州﹐攻髙郵﹐遣使請以孫興祖代守海安﹐遇春督水軍爲髙郵聲援﹐從之。且使諭達曰「髙郵爲士誠巢穴﹐今攻之﹐彼必來救。聞徐義已入海﹐或由射陽湖﹐或出瓠子角﹐或由寶應趨髙郵﹐不可不備。」達得書﹐會兵合戰﹐一鼓克之﹐斬兪同僉﹐俘將士千餘人﹐悉遣戍沔﹑辰二州。海安孫興祖亦擊敗吳將彭元帥﹐擒之及士卒三百餘人。

夏四月﹐徐達﹑常遇春移兵攻淮安。吳右丞徐義駐兵馬騾港﹐援淮安。達乘夜襲破之﹐義泛海遁去﹐獲院判錢富等及卒三千﹐戰艦百餘艘﹐進薄城下。淮安守將右丞梅思祖﹑副樞唐英﹑蕭成等藉軍馬﹑封府庫出降﹐並獻所部四州。達命指揮蔡遷﹑華雲龍守之。

徐達還兵﹐克興化。先是﹐達徇興化不下﹐太祖令人圖淮東地形要害﹐見瓠子角爲興化要地﹐命達以兵絕其隘﹐至是克興化。

明遣平章韓政收復濠州。初﹐李濟守濠﹐名爲張氏守﹐實懷觀望。太祖命相國李善長以書招之﹐濟不報。太祖嘆曰「濠﹐吾家鄕而失之﹐是我有國而無家也。」乃命韓政督顧時等攻之。城中拒守甚堅﹐政用云梯炮石四面並攻﹐城中不能支。庚申﹐濟及知州馬麟以城降。太祖命時守濠﹐徐﹑宿﹑泗﹑潁諸州相繼下﹐淮東悉平。

秋八月﹐明太祖議大舉伐吳。李善長曰「張兵力未衰﹐又多積儲﹐恐難猝拔。宜伺隙而動。」徐達曰「張氏驕橫﹐其將如李伯升﹑呂珍輩徒擁眾爲富貴之娛﹐參軍王﹑蔡﹑葉三人皆迂闊書生﹐不知大計。臣奉主上威徳﹐率精銳﹐聲罪致討三吳﹐計日可定。」太祖大喜﹐卽簡閱士卒﹐擇日興師。庚戌﹐以伐張士誠祭告大江之神。辛亥﹐命徐達爲大將軍﹐常遇春爲副將軍﹐率師二十萬伐吳。太祖親禦戟門﹐集將佐諭曰「卿等戒飭士卒﹐城下之日毋肆擄掠﹐毋妄殺戮﹐毋發丘壠﹐毋毀廬舍。聞士誠母墳墓在城外﹐毋侵毀。」復禦西苑。達等議師行先後﹐遇春欲直搗平江。太祖曰「張天麟在杭﹐潘原明在湖﹐彼皆士誠指臂。今若遽攻平江﹐兩人必並力赴援﹐難以取勝。不若先攻湖州﹐使疲於奔命﹐指臂旣翦﹐平江勢孤﹐立破矣。」太祖復密諭徐達曰「此謀戒勿泄。吾欲遣熊天瑞從行﹐俾爲我間﹐天瑞降非本意﹐其心欲叛。今但聲言直搗幹江﹐彼必叛往張氏以輸此言﹐則墮我計矣。」癸丑發師。

明移檄平江﹐數士誠八罪﹐略曰「余本濠梁之民﹐起兵救亂﹐賴天地祖宗之靈及將帥之力﹐一鼓而有江左﹐再戰而有浙東。陳氏稱號﹐據我上游﹐彭蠡交兵﹐元惡授首﹐其父子兄弟相率歸順。旣待以不死﹐復封以侯爵﹐將相皆置於朝班﹐庶民各安於田裏﹐荊襄湖廣盡入版圖。惟玆姑蘇張氏恃彊負固﹐詐降於元﹐坑參政﹑囚待制﹑害丞相﹐僭號攺元﹐錢糧不貢﹐且誘我叛將﹐掠我西邊﹐肆其侵擾﹐此興師之故也。凡爾人民﹐若能歸順卽我良民﹐舊有田廬﹐仍爲產業﹐永保家室。張氏臣僚或全城歸附﹐或棄刃投降﹐名爵賞賜﹐余所不吝。」

按﹕祝允明《枝山野記》載明祖伐張吳﹐榜文稱「龍鳳十二年皇帝聖旨」﹑「吳王令旨」﹐時尙用宋主年號。

吳王士誠大閱水軍舟艦於胥山。令所在將士﹐皆嚴兵固守。赦境內今歲秋糧﹐從左丞潘元紹「欲出兵先結人心」之請也。

明徐達率諸軍發龍江﹐聲言直搗平江。別遣李文忠趨杭州﹐華雲龍趨嘉興﹐以分吳軍。辛酉﹐師入太湖。己巳﹐吳將尹義﹑陳旺出師湖州港口﹐遇春與戰﹐擒之。次洞庭山﹐指揮熊天瑞果叛入吳。

癸酉﹐明師至湖州之昆山﹐吳將石淸﹑汪海守昆山﹐遇春與戰﹐擒之。張士信駐兵湖上﹐不敢戰而退。

甲戌﹐明師至湖州之三里橋。吳分兵三路拒守﹐參政黃寶當南路﹐院判陶子實當中路﹐右丞張天麟當北路﹐以同僉唐傑爲後繼。明亦分三路兵進攻﹐常遇春攻南路﹐王弼攻北路﹐徐達自以大兵攻中路﹐別遣驍將王國寶率長槍軍扼其歸路。黃寶與遇春戰﹐敗走﹐欲入城﹐橋斷復還﹐被擒。天麟﹑子實不戰退。吳遣司徒李伯升來援﹐由荻港潛入湖州﹐與天麟閉城固守。達令王國寶攻南門﹐自以大軍繼之﹐吳將兪得全﹑院判張義及陶子實出戰不利﹐達圍其城。

吳遣將呂珍﹑朱暹﹑五太子及王晟﹑戴茂﹑李成等率六萬人援湖州﹐屯城東之舊館﹐出大軍後﹐築五寨自固。達令遇春等以奇兵由大全港﹐營東阡南之姑嫂橋﹐更出其後﹐連築十壘以遮絕舊館之援﹐戴茂﹑李成懼﹐遁去。

吳遣潘元紹屯兵烏鎭﹐爲舊館軍聲援。徐達乘夜擊之﹐遁去。達復塡塞河港﹐絕其糧道。

吳王士誠親督精兵赴援﹐與徐達等戰於皂林﹐大敗逃歸。

九月﹐吳遣同僉徐志堅以輕舟出東阡﹐遇春與戰於姑嫂橋﹐會風雨晝晦﹐令壯士乘劃船數百突擊吳軍﹐擒志堅﹐降其卒二千餘人。吳復遣右丞徐義至舊館覘形勢﹐遇春扼其歸路。義陰遣人約士信引兵來援﹐乃遣赤龍船親兵援義﹐義得脫。與潘元紹率赤龍船屯平望﹐別乘小船至烏鎭﹐欲援舊館。遇春由別港追襲之至平望﹐縱火燔其赤龍船﹐軍資器械俱盡﹐舊館援絕。

乙未﹐明李文忠攻杭州。是時別將廖永忠﹑薛顯將遊軍攻徳淸﹐克之。遣別將攻紹興。

冬十月壬子﹐常遇春攻烏鎭﹐徐義﹑潘元紹敗走。遇春逐北﹐至升山。吳平章王晟同僉戴茂軍升山﹐遇春攻其陸寨﹐破之。晟﹑茂並降﹐餘軍奔入舊館東壁。復攻其水寨﹐部將顧時引數舟繞出吳軍﹐吳船上人皆俯視而笑。時覺其懈﹐突率壯士數人躍入敵舟﹐大呼奮臂﹐諸舟爭進﹐薄之。五太子盛兵來援﹐遇春兵小卻。薛顯以舟師直前奮擊五太子﹐燒其船﹐吳軍大潰走﹐盡拔升山水陸寨。五太子﹑呂珍﹑朱暹等以舊館降﹐籍其兵﹐得六萬人。徐達以呂珍等徇於城下﹐城中大震。

是月﹐李文忠遣指揮朱亮祖﹑耿天壁分兵攻桐廬﹐守將戴元帥降。遣指揮袁洪﹑孫虎圍富陽﹐克之﹐擒守將同僉李天祿﹐遂合兵攻余杭。

十一月甲申﹐徐達下湖州﹐守將張天麒﹑李伯升降。伯升協守湖州﹐達百計攻之不能下。至是達遣馮國勝以降將徇城下﹐遙語伯升出降﹐伯升在城上言「張太尉遇我厚﹐不忍背之。」抽刀欲自殺﹐左右抱持﹐勸曰「援絕勢孤﹐可柰何﹖不如降。」左丞張天麒﹑總管陳旺大哭曰「臣負國矣﹗」遂降。伯升不得已﹐亦降。

按﹕《明史》李伯升以湖州降﹐舊史稱湖州下時伯升遁歸﹐至明年平江將下始降者﹐誤。

辛卯﹐李文忠下余杭﹐守將謝五降。五﹐再興弟也。文忠諭之降﹐許以不死﹐五與再興子五人俱出降。文忠進兵杭州。

壬辰﹐李文忠入杭州﹐守將潘原明降。時文忠將至﹐原明遣員外郎方彜詣軍門納款﹐文忠曰「勝負未分﹐降無乃太早乎﹖」對曰「杭𨿽孤城﹐生靈百萬。天兵所至﹐無不摧破﹐特先爲民請命。」文忠許之﹐令彜還。文忠至﹐原明及同僉李勝藉府庫軍馬﹑土地人民﹑錢谷職貢﹐數諸司符印﹐並執叛將蔣英﹑劉震出降﹐以女樂迎文忠﹐麾去之﹐得兵二萬人﹐糧二十一萬石﹐馬六百匹。文忠執元平章醜的長壽等與蔣英﹑劉震俱檻送應天。太祖以原明歸順﹐仍援平章﹐守杭州﹐聽文忠節制。

李文忠進兵攻紹興﹐守將同僉李恩忠﹑總管衛良佐降。華雲龍攻嘉興﹐守將宋興降。浙西諸郡縣皆下。

徐達旣下湖州﹐會諸將進趨平江。至南潯﹐守將王勝戰敗﹐死之。

辛丑﹐攻吳江州﹐駐師城西石裏村﹐遣人諭知州楊彜﹐彜降。參政李福死之。

癸卯﹐徐達圍平江。達軍從太湖至城南鮎魚口﹐擊吳將竇義﹐義敗走。吳遣銳卒迎斗﹐尹山橋﹑康茂才持大戟督戰﹐走之﹐焚其官瀆戰艦千餘及積聚甚多。大軍圍城﹐達軍葑門﹐常遇春軍虎邱﹐郭子興軍婁門﹐華雲龍軍胥門﹐湯和軍閶門﹐王弼軍盤門﹐張溫軍西門﹐康茂才軍北門﹐耿炳文軍城東北﹐仇成軍城西南﹐何文輝軍城西北。四面築長圍困之﹐架木塔﹐與城中浮屠等﹐別築臺三層﹐下瞰城中﹐置弓弩火筒及巨炮其上﹐所擊輒糜碎。城中大震﹐然堅守不能下。明指揮茅成急攻婁門﹐突至外郛中﹐義死。指揮楊國興攻閶門﹐亦戰死。

吳無錫守將莫天祐遣部將楊茂至平江﹐被執。茂善泅水﹐天祐潛命入姑蘇與士誠相聞。邏卒獲之於閶門﹐水柵送達軍﹐達釋而用之。時城堅不可破﹐天祐擁兵爲平江聲援﹐達因縱茂出入﹐因得其彼此所遣蠟丸書。達悉知城中虛實﹐攻圍之計益備。

明平章兪通海分兵略太倉﹐州守將陳仁以大舶百餘艘降。崇明知州何永孚﹑昆山知州費復初並率眾降。

十二月﹐宋主韓林兒卒﹝明太祖令以明年爲吳元年﹞。

至正二十七年丁未﹐吳元年春正月﹐太湖澄碧三日。

庚子﹐吳松江路守將王立中以城降。

二月﹐徐達檄兪通海會兵攻姑蘇﹐通海師至﹐與吳軍戰於滅渡橋﹐搗桃花塢﹐中流矢死。

三月﹐吳軍出﹐挑戰於城西南﹐仇成軍小卻。

夏四月﹐徐達分兵徇嘉興﹐旁縣皆下之。

五月丙子﹐明太祖以書諭降﹐書曰「蓋聞湯放桀﹐武王伐紂﹐漢祖滅秦﹐古帝之興﹐兵勢相加﹐乃爲常事。當王莽之亡﹐隋之失國﹐豪傑乘時蜂起﹐圖王業﹐據土地﹐及其定也﹐必歸於一。天命所在﹐豈容紛然﹐𨿽有英雄事業弗成﹐亦當革心﹐以畏天順民爲賢﹐以全身保族爲智﹐若漢竇融﹑錢ㄈ是也﹐自古皆然﹐匪今獨異。爾能順附﹐其福有餘﹐毋爲困守孤城﹐危其兵民﹐自取夷滅﹐爲天下笑。」士誠得書﹐不報。

六月己酉﹐吳王士誠親督兵出戰﹐敗還。士誠以被圍久﹐欲突圍決戰。覘城左方軍陣嚴整﹐不可犯﹐乃遣徐義﹑潘元紹潛師出西門﹐掩襲﹐轉至閶門﹐將趨遇春營。遇春覺之﹐急分兵北濠﹐絕其歸路。戰良久未決﹐士誠復遣參政黃哈刺把率兵千餘助之﹐又自帥精兵出山塘爲援。山塘路狹﹐塞不可進﹐麾令稍卻。遇春撫王弼背曰「軍中皆稱爾爲猛將﹐能爲我取此乎﹖」弼應聲馳鐵騎﹐揮雙刀奮擊﹐吳軍卻。遇春因率眾乘之﹐吳大敗﹐人馬溺死沙盆潭甚眾。吳有勇勝軍﹐號「十條龍」者﹐皆驍猛善斗﹐每披銀鐙錦衣﹐執大杖出入陣中﹐至是亦悉擠溺萬里橋下而死。士誠馬驚墮水﹐幾被獲﹐肩輿入城。

吳舊將李伯升說降。吳王士誠旣敗歸﹐計忽忽無所出。舊將李伯升遣所善客逾城詣士誠﹐求見。士誠召之入曰「客欲何言﹖」客曰「爲公言興亡禍福之大計﹐願公安意聽之。」士誠曰「何如﹖」客曰「公知天數乎﹖昔項羽喑嗚叱吒﹐百戰百勝﹐卒敗垓下﹐天下歸漢祖﹐此天數也。公初以十八人起髙郵﹐元兵百萬圍之﹐此時猛虎落阱中﹐死在旦夕。一旦元兵潰亂﹐公乘勝攻擊﹐東據三吳﹐有地二千里﹐帶甲數十萬﹐南面稱孤﹐此項羽之勢也。若能於此時不忘髙郵之危﹐苦心勞志﹐收召豪傑﹐度其才能﹐任以職事﹔撫人民﹐練兵旅﹔禦將帥﹐有功者賞﹐敗軍者戮﹔使號令嚴明﹐百姓樂用﹐何特三吳﹐可保天下不足定也。」士誠曰「足下爾時不言﹐今復何及﹖」客曰「爾時𨿽有言﹐亦不得聞也。何則﹖公子弟﹑親戚﹑將帥羅列中外﹐美衣玉食﹑歌兒舞女日夕酣宴﹐極天下之娛樂﹐猶未厭足。提兵者自以爲韓白﹐謀畫者自以爲蕭曹﹐傲然視天下﹐不復有人。當此之時﹐公深居於內﹐敗一軍不知﹐失一地不聞﹐縱知亦不問﹐故至今日。」士誠嘆曰「吾亦甚恨無及﹐然則今當何如﹖」客曰「吾有一策﹐恐公不能從。」士誠曰「不過死耳。」客曰「使死有益於國家﹐有利於子孫﹐死固當。不然﹐徒自苦耳。且公不聞陳友亮乎﹗跨有荊楚﹐兵甲百萬﹐與江左之兵戰於姑孰﹐鏖於鄱陽。友亮舉火欲燒江左之船﹐天乃反風而焚之﹐卒以兵敗身喪。天命所在﹐人力無如之何﹖今攻我益急﹐公恃湖州援﹐湖州失﹔嘉興援﹐嘉興失﹔杭州援﹐杭州失。今獨守尺寸之城﹐誓以死拒﹐竊慮勢極患生﹐猝有變從中起者。此時欲死不得死﹐欲歸無所歸。故竊以爲莫如順天之命﹐自求多福﹐遣一介之使疾馳金陵﹐稱公所以歸義救民之意﹐公開城門﹐幅巾待命﹐亦不失爲萬戶侯﹐況嘗許以竇融﹑錢ㄈ故事乎﹖且公之地﹐譬之博者﹐得人之物而復失之﹐何損﹖」士誠仰首沈慮良久曰「足下且休﹐吾將思之。」然卒謝客﹐竟不降。時城中饑甚﹐士誠乃集民告之曰「事勢如此﹐余復何策﹖將自縛詣軍門﹐降以救汝曹。若死守﹐恐城破之日﹐汝曹無噍類﹐柰何﹖」民聞﹐皆伏地號哭﹐願效死守。吳徵援兵於無錫﹐守將莫天祐遣兵陣於望亭。

士誠弟士信中飛炮死。壬子﹐吳遣兵突出胥門索戰﹐鋒甚銳﹐遇春接戰稍卻。士信方在城樓督戰﹐忽大呼曰「軍士疲矣﹐且止且止﹗」遂鳴金收兵﹐遇春乘勢追至城下﹐復築壘逼其城。士信張幕城上﹐踞銀椅﹐與參政謝節等會食。左右方進桃﹐未及嘗﹐忽飛炮碎其首而死。城中洶懼﹐士誠自是不敢出。平江圍久﹐城中食盡﹐時海濱尙有儲粟﹐參政王原恭﹑董綬謀欲出決戰﹐引粟入城﹐不果。降將熊天瑞教城中作飛炮以擊外﹐所傷頗多﹐城中木石俱盡﹐拆祠廟民居爲炮具。明兵爲之退卻﹐徐達令軍中架木若屋狀﹐承以竹笆﹐軍伏其下﹐載以攻城﹐矢石不得傷﹐攻愈急。

九月辛巳﹐徐達克平江﹐執吳王士誠以歸。達督將士破葑門﹐遇春破閶門新寨﹐帥眾渡橋﹐進薄城下。樞密唐傑登城拒戰﹐士誠駐軍門內﹐令參政謝節﹑周仁立柵以補外城。傑敗不支﹐投兵降。周仁﹑徐義﹑潘元紹及錢參政等﹐皆納款請降。晡時﹐吳軍大潰﹐諸將蟻附登城﹐城陷﹐民皆慟哭﹐執梃巷戰。士誠使副樞密劉毅收餘兵﹐尙二三萬﹐親率之戰於萬壽寺東街﹐復敗﹐毅被執。士誠倉皇歸﹐從者數騎耳。初﹐士誠戰屢敗﹐謂其妻劉氏曰「我且死﹐柰何﹖」劉曰「君勿憂﹐妾必不獨生。」乃積薪齊雲樓下以待。及城破﹐驅其羣妾﹑侍女登樓﹐促其自盡。令養子辰保縱火焚之﹐自縊死。士誠歸﹐焰未熄﹐妻妾皆燼﹐左右散走﹐獨坐室中。徐達遣李伯升諭意﹐時已薄暮﹐士誠方拒戶自經。伯升抉戶入﹐令故部將趙世雄抱解之﹐復蘇﹐勸曰「九四英雄﹐患無身耳﹖」達又令潘元紹勸諭之﹐反覆數四。士誠瞑目不答﹐乃以舊盾舁出葑門﹐途中易以戶扉。至舟中﹐閉目不食﹐遂傳送應天。徐達籍所獲官屬﹐平章李行素﹑馬玉麟﹐參政陳恭﹑謝節﹑董綬﹑王原恭﹐右丞徐義﹐左丞潘元紹﹐同僉髙禮﹐內史陳基﹑饒介等所部將校﹐及杭﹑湖﹑嘉興﹑松江等郡官吏﹑家屬﹐及外郡流寓之人凡二十餘萬人﹐並元宗室﹑神保大王黑漢等九人﹐皆送應天。先是﹐城久不下﹐常遇春忿曰「城下之日﹐三歲小兒亦當斬。」及城陷﹐達與遇春約曰「師入﹐我營其左﹐公營其右。」且令將士曰「掠民財者死。殺降者死。毀民居者死。」旣入﹐吳人安堵如故。

丁亥﹐徐達還師﹐取無錫﹐守將莫天祐降。天祐守無錫﹐達屢遣人諭降﹐俱被殺。至是﹐令平章胡廷瑞急攻之﹐天祐猶堅守不下。州人張翼知事急﹐率父老見天祐曰「吾民爲張氏守十二年矣﹐張氏已就縛﹐固守將爲誰﹖」天祐擲其帽於地﹐曰「誰不知降也﹖」乃降。

按﹕《明史》﹕莫天祐以無錫降。舊史稱天祐出兵髙橋﹐戰敗被執﹐自刎者誤。

徐達分兵徇南通州。太祖命泰州指揮孫興往取通州﹐比至﹐達兵已至。其守將張右丞卽士誠從子﹔所謂「大眼張」者﹐聞士誠被執﹐亦舉城降﹐吳地悉平。

己丑﹐吳王士誠至應天﹐自殺。士誠至龍江關﹐堅臥不肯起。舁至中書省﹐與語﹐問所欲﹐不答。舁入朝﹐不跪亦不言﹐太祖以其英傑﹐能得民心﹐欲全之﹐反覆與語﹐乃張目答曰「天日照公不照我﹐自好爲之﹐毋多言。」終不食﹐自縊死﹐年四十七。太祖命葬之。冬十月﹐明攺平江路爲蘇州府。

明年春﹐吳王朱元璋卽皇帝位﹐國號明﹐建元「洪武」。秋﹐滅元。

至正壬辰春﹐城平江。古城基內掘得一碑﹐其文云「三十六﹐十八子。寅卯年﹐至辰巳。合收張翼同爲利。不在常﹐不在揚﹐切須款款細思量。且卜水﹐莫問米﹐浮圖倒地誰扶起。修古岸﹐重開河﹐軍民拍手笑呵呵。日出屋東頭﹐鯉魚山上游﹐星從月裏過﹐會在午年頭。」或謂三十六﹐四九也﹔張翼﹐巳午之交也﹔後一年﹐癸巳。張士誠起兵第行九四﹐首亂者十八人。

士誠起事﹐義社十八人﹕李伯升﹑潘原明﹑潘元紹﹑莫天祐﹑莫天錫﹑徐義﹑徐志堅﹑韓謙﹑錢輔﹑宋興祖﹑張天麟﹝一云兪中﹞﹑李寧﹑花同僉﹑呂珍﹑五太子﹑及其弟士義﹑士徳﹑士信也。吳亡﹐土義三人皆前死﹐余無一人死難者。

士誠爲人持重寡言﹐似有器量﹐然無遠圖。自專制江浙﹐漸驕逸﹐委政於弟士信﹑女夫潘元紹及三參軍等。士信﹑元紹尢好聚斂金玉珍寶﹐嗜聲伎﹐日夜歌舞以自娛。諸將帥亦偃蹇不用命﹐每稱疾不起﹐要官爵田宅﹐然後彊出戰。軍中多載姬妾樂器﹐或大會遊談之士﹐蒱蹴踘爲戲樂。喪師失地﹐士誠皆置不問﹐仍用爲將﹐上恬下熙﹐以迄於亡。

張士徳﹐小字九六﹐勇鷙善斗﹐且得士卒心。士誠略定江南﹑浙西地﹐皆士徳功。明師下常熟﹐被執不屈﹐寓書力勸士誠降元以拒明。旣歿於金陵﹐元追封士徳爲楚國公﹐立廟昆山祀之﹐徵楊維楨爲楚國公碑文。

陳學士基有《舟中望虞山有感》詩云「一望虞山一愴然﹐楚公曾此將樓船。間關百戰捐軀地﹐慷慨孤忠罵賊年。塡海欲銜精衛石﹐驅狼願假祖龍鞭。至今父老猶垂淚﹐花落春城泣杜鵑。」此亦感士徳被擒事而作。

按﹕據陳詩﹐知諸史稱士徳被擒於常州者﹐誤。

士信﹐小字九七﹐性荒淫﹐務酒色﹐逼殺達識帖睦爾﹐代爲丞相﹐吳人側目。嘗出鎭淮安﹐陳學士基參軍事﹐有詩云「桓桓霍將軍﹐出入光百辟。位重言益卑﹐功髙志彌抑。」蓋諷之也。平江之圍﹐爲龍井炮擊死。

李伯升﹑潘原明與士誠同起事。伯升位司徒﹐最用事。後以湖州降﹐明太祖命仍故官﹐進平章﹐同知詹事府事﹐又爲徵南右副將軍。原明以平章守杭州﹐降﹐太祖亦命仍故宮﹐後署雲南布政司事。與伯升並歲﹐食祿七百五十石﹐不治事。張吳諸臣降明者﹐二人最見優禮云。

按﹕《翦勝野聞》稱司徒李伯升先以國情輸我師﹐太祖以爲佞臣﹐使斬以示士誠。《枝山野記》亦同﹐皆誤也。舊史稱伯升至金陵﹐自謂必得重賞﹐太祖曰「丁公之僇謂何﹖」乃殺於士誠之前。蓋亦沿野聞野記之誤。考《明史》﹐伯升子猶世襲指揮﹐何云見殺。

呂珍﹐字國寶﹐泰州人﹐驍勇敢戰﹐與朱暹同爲士誠親信宿將。以同僉出守紹興﹐屢敗方國珍兵﹐要其餉糈。後援湖州﹐屯舊館。嘗廓革囊兵﹐宵濟以襲明師。每戰輒爲歌﹐令其帳下兒及城中人歌以噪﹐敵兵稱以爲虎將。常遇春亦畏其鋒﹐爲之徙營。卒敗﹐與朱暹俱降。

按﹕史呂珍以舊館降。向紀稱珍入衛姑蘇﹐見時勢日蹙﹐憂憤成疾而終者﹐誤。

五太子姓梁﹔名寄﹐髙郵人﹐士誠養子﹐故號五太子。短小精悍﹐能平地躍起丈餘﹐善沒水﹐轉斗無前。與呂珍﹑朱暹率兵援湖州﹐屯舊館。常遇春攻升山水寨﹐五太子盛兵來援﹐遇春爲卻。薛顯燒其船﹐以舊館降。

按﹕五太子與呂珍﹑朱暹同降。向紀稱其援升山水寨﹐一夕暴卒﹐恐非實錄。

潘元紹﹐字仲昭﹐其先本趙氏﹐宋亡﹐避禍易姓。潘元紹﹐士誠女夫也﹐爲江浙行省左丞﹐性奢侈﹐耽聲色﹐有姬七人﹐皆慧麗。姑蘇圍急﹐元紹戰敗﹐歸召七姬﹐謂曰「我受國重寄﹐義不顧家。脫有不誡﹐若等宜自引決﹐毋爲人恥。」最少一姬段氏跪而請曰「毋令公疑。」遂自縊。六姬亦相繼縊﹐至正丁未七月也。元紹斂其屍﹐同瘞。後圃張羽作《七姬權厝志》﹐髙啟作《七姬冢》詩﹐陳基作《羣珠碎》詞。元紹又嘗納美娼數十﹐有蘇氏絕艷﹐最寵。一日醉後﹐忽殺之﹐以金盤薦其首宴客。後平江破﹐擒元紹﹐至臺城殺之﹐投其首於混。

莫天祐﹐興化人﹐有膂力﹐善格鬥﹐攻陷盱眙﹑濠泅﹐其力居多。士誠降元後﹐表天祐同僉樞密院事﹐守無錫州。平江之圍﹐天祐令部將楊茂奉蠟書﹐沒水入城通問。書中有「一成興夏﹐五千復越」之語﹐爲徐達軍所獲。達屢遣使諭天祐降﹐皆被殺。及平江破﹐諸城皆下﹐惟天祐猶堅守。明師急攻之﹐乃降。太祖以其多傷兵士﹐殺之。

按﹕莫天祐與張﹑吳同起事。《明史》稱﹕天祐元末保無錫州﹐士誠招之不從﹐攻之不克。及士誠受元官﹐天祐乃降。士誠表爲同僉摳密院事。未知孰是。

徐義典親軍﹐官至右丞﹐爲張吳所倚重。然用兵善衄﹐數奔。嘗援髙郵﹐頓兵不進。援淮安﹐遠隨入海。援湖州﹐一厄於舊館﹐再敗於烏鎭。至平江破﹐被執。

寶義﹐字徳剛﹐泰州人。初從張士徳泛海﹐取通州﹐陷太倉﹐諸將多取金帛﹑子女﹐義獨誡其下無秋毫犯。遷吳時﹐義力言淮海上游四鄰多敵﹐不宜置戶外﹐士誠不能用。署參軍﹐進參政﹐守平望。明師燒赤龍船﹐義部獨全。更率舟師屯鮎魚口﹐兵敗遁去﹐不知所終。

史椿﹐字長年﹐嘉興人。初﹐士誠設禮賢館﹐椿與弟榮以文學被寵遇。旣而署椿部將爲謀主﹐椿說士誠收召豪傑﹐不宜專任。所親右丞徐義譖之﹐出守淮安。明太祖定金陵﹐椿勸士誠效錢﹑竇故事﹐不聽。乃潛遣人納款金陵﹐事泄﹐殺之於舊館城下。

王晟官左丞﹐爲吳部將﹐嘗薦席帽山人王逢﹐且贈之馬﹐逢以詩辭。又與楊維楨善﹐嘗微行松江﹐步謁艸元閣﹐移酒船宴閣所﹐楊贈詩有﹕「微行誰識王丞相﹐艸履過門如野人」之句。後與同僉戴茂援湖州﹐屯升山﹐爲常遇春所敗﹐與茂俱降。

周仁﹐山陽鍛工也。資性刻深﹐稍習吏事。淮張入吳﹐署爲隆平太守﹐與士徳同心僇力﹐躬親細故﹐以聚斂功至上卿。吳亡﹐俘至金陵﹐仁曰「錢谷鹽鐵籍皆在我﹐汝國欲富﹐當勿殺我。」主者怒曰「亡國賊﹐尙敢言是邪﹖速殺之。」吳人聞之﹐手額謝天曰「今日天開眼也﹗」

朱英﹐江陰盜也。至正乙未﹐江陰羣寇互相吞啖﹐英與江宗三分黨戕殺。宗三將入城殺英﹐英時就招安爲判官之僚佐﹐無如之何。遂申白江浙行省云「朱英謀反。」省遣元帥觀孫壓境﹐觀孫逗畱不進﹐英乘間挈家逸去﹐過江至髙郵﹐求救於張士誠﹐借兵復仇。士誠由此定渡江之策﹐後仕吳﹐官平章。

三參軍者﹐王敬夫﹑蔡彥文﹑葉徳新﹐皆書生﹐不知大計﹐又諂佞﹐事蒙蔽。時吳中有十七字謠云「丞相做事業﹐專用王蔡葉。一朝西風起﹐漧癟。」後平江破﹐俘至臺城﹐明太祖命刳三參軍﹐槁於旗竿之首﹐果如謠云。

淮張兵起﹐元臣死難者甚多。趙璉﹐字國器﹐潁川人﹐以參知政事鎭泰州﹐死之。李齊﹐字公平﹐廣平人﹐以進士第一人歷官知髙郵府﹐死之。時論謂齊與泰不華﹑李黼爲大科三魁﹐皆不負所學。淮東廉訪使褚不華﹐字君實﹐石樓人﹐死淮安。淮南行省照磨盛昭﹐字克明﹐歸徳人﹔淮東宣慰司掾納速剌丁﹐字士瞻﹐大名人﹔樞密院都事石普﹐字元周﹐徐州人﹔集賢待制孫撝﹐字自謙﹐曹州人﹐並先後死髙郵。江浙行省丞相達識帖睦爾死嘉興﹐行臺禦史大夫普化帖木兒死紹興﹝以上九人死事詳上﹞﹐其餘忠節之士尙多﹐略誌於左。

楊椿﹐字子壽﹐吳人。以《尙書》試藝於有司﹐屢屈。至正丙申﹐張士徳攻平江﹐參政脫寅守吳﹐辟椿爲參謀﹐保守婁門﹐入幕之。明日淮兵卽附城﹐椿戎衣率其卒晝夜守。比明﹐守臣皆遁去﹐寇奪門入﹐椿匹馬彎弓﹐督民伍接戰﹐大罵寇。以戟裂其口﹐罵不絕而死。椿門人陳普居郡城﹐兵至其門﹐使拜﹐不屈﹔且罵曰「若所爲寇耳﹗」亦死之。

楊乘﹐字文載﹐濱州人﹐仕元爲江浙行省員外郎﹐以事免官﹐居松江靑龍鎭。至正丙申﹐淮張陷乎江及松江﹐乘日與故人酣飲﹐每噓唏曰「吾知所以自處矣﹗」七月﹐土誠遣所署吳縣丞張經﹑松江府判官馬信之具禮幣致之﹐乘曰「吾廢處田裏久﹐不足以辱使者。請置幣禮門外﹐某氏家當擇日具禮受命。」經等如其言。乘命子卣卓具牲醴告祖禰﹐旣竣事﹐復命酒飲。逮暮起﹐行後圃﹐顧西日晴好﹐慨然曰「晚節如是﹐足矣﹗」命卣等治畦﹐處置家事如平時﹐撫其孫虎林﹐恰恰如也。歸坐至夜分﹐二子立侍﹐命曰「吾將就寢。」詰旦﹐卣等怪寢門未啟﹐發視﹐已自經。得手書﹐言死生晝夜之理﹐且以得全晚節爲快。

按﹕此據金綱《楊員外郎傳》及《輟耕錄》。《續宏簡錄》則云「淮張下平江﹐有郭良弼﹑董綬者先仕元﹑後從張吳遊﹐因盛稱楊乘才﹐土誠遣張經往徵乘﹐乘曰﹕」良弼等皆名臣﹐今已失節﹐顧欲引我邪﹖『且讓經平日所讀何書﹐今日所事何主。經曰「禮賢下士﹐振窮卹苦﹐莫若張王﹐是以委身。』乘曰﹕」昔周武王慢士虐民﹐而夷齊仇之邪﹖『經俯首不能對。乘退﹐整衣冠自經死。「

李棠卿﹐樂平人﹐爲無錫州倉使。淮張來攻﹐抱印避艸澤間﹐土誠以倉印故購之急。度不得脫﹐遣人懷印間道納之行省。尋被執﹐誘以仕﹐不屈﹐囚系死獄中。

劉良﹐常州萬戶府知事也。淮張圍常州﹐援兵不至﹐良遣其子毅賫蠟書間道抵江浙求救﹐未及還而城陷。良不屈﹐合門赴水死。時武進縣尹萬溶率民兵戰於葛橋南﹐死之。

尢鼎臣爲嘉定吏。至正中海寇數入婁江﹐參政寶哥頓兵無戰意﹐鼎臣從州倅在兵間屢著謀效。及淮張入吳﹐倅奉印降﹐鼎臣力阻不得﹐爲其將所執﹐啖以美官﹐不屈﹐杖之百餘﹐終身錮之江陰。

張介福﹐字子祺﹐覃懷人﹐徙吳。少慕鄕先生許衡﹐以禮自持。淮張兵入吳﹐掠其家﹐端坐不動。兵脇令導諸富家﹐不從﹐以刀砍其面﹐流血僕地。醒復起﹐戴冠危坐﹐顏色自若。後因親墓在城西﹐恐盜發之﹐長廬墓側。士誠欲彊致之﹐不可﹐使其弟往問﹐答曰「無樂亂﹐無貪天禍﹐無忘國家。」饋之粟﹐力辭。及將卒﹐謂其友曰「吾志希古人﹐未能也。惟無污於時﹐庶幾哉﹗」

月魯不花﹐字彥明﹐蒙古遜都思氏﹐官浙江廉訪使。張士誠據浙西﹐僭王號﹐月魯不花具舟載妻子﹐自匿木櫃中﹐蔽以槁稭﹐走慶元。時有管軍百戶鄒世聞﹐登州人﹐戍海寧。會張氏陷浙西﹐世聞屏居峽石﹐不食死。

張吳開宏文﹑賓賢諸館﹐又築景賢樓以爲招賢之所。贈遺輿馬居室﹑服食什器甚具﹐吳中才雋及四方文學知名士避兵僑寓者多歸之。或居賓位﹐或就僚屬﹐或主謀議﹐或典文章﹐彬彬焉盛於東南﹐用著於左。

周伯琦﹐字伯溫﹐號玉雪坡眞逸﹐鄱陽人。仕元﹐以文學居館閣﹐後出爲江夏廉訪使﹐遇長槍軍﹐遁入杭。至正丁酉﹐行省假伯琦參知政事往平江招諭﹐士誠見之大喜﹐畱之﹐署同知太常禮儀院事﹐尋拜江浙行省左丞﹐後除行禦史臺侍禦史。伯琦儀觀溫雅﹐粹然如玉。博學﹐工文章﹐篆隸眞艸尢擅名﹐著《六書正訛》《說文字原》二書。儒學張賢以賓禮待之﹐爲建第宅於幹將坊乘魚橋北﹐號「老相公」衙。厚其廩餼﹐以矜式國中。畱吳十年﹐日與諸文士觴詠。吳平﹐歸鄱陽﹐尋卒。史論謂伯琦遭時多艱﹐善於自保﹐而致身之義闕焉。

按﹕《翦勝野聞》稱太祖平吳﹐見周伯琦﹐先賜大醉三日﹐後殺之。考伯琦歸裏而卒﹐席帽山人《挽周侍禦》詩有﹕「含淒歌黍離﹐委順正邱首」之句可證。

鄭元祐﹐字明徳﹐遂昌人﹐徙錢塘。年十五能詩賦爲文﹐力追古作﹐咸淳諸老皆折節下之。再徙平江﹐臺省交章薦﹐不就。至正十七年﹐授平江路學教授﹐旋移疾免。又擢江浙儒學提舉﹐數日卒。元祐居吳依張氏﹐爲賓賢館中第一人﹐詩曰《僑吳集》。

陳基﹐字敬初﹐臺州臨海人。從其師黃縉遊京師﹐授經筵檢討﹐以事引避歸裏﹐已而奉母入吳﹐以江浙左右司員外郎參張士信軍事﹐於淮安攺參太尉府軍事。太尉稱王。基獨力諫﹐不聽。尋授內史﹐遷學士院學士﹐一時書檄﹑碑銘﹑傳記多出基手。基在吳得小圃於天心裏﹐以臺州有丹邱﹐因號「小丹邱」。吳平﹐明太祖召基修《元史》﹐賜金而還。初﹐張吳與明相持﹐基在幕府爲書檄﹐多所指斥。及吳亡﹐吳臣多見誅﹐基獨免。世所傳《夷白集》﹐其指斥之文猶備列云。

饒介﹐字介之﹐臨川人﹐自翰林應奉出檢江浙廉訪司事。張氏攻平江﹐介分守齊門﹐兵潰城陷﹐介閉門髙臥。士誠慕其名﹐累使彊起之﹐更自往造請﹐表爲淮南行省參政﹐署咨議參軍﹐與陳基同典文章。家采蓮涇上。介豪於詩﹐在吳多羅致四方名士爲幕客﹐日以觴詠爲事。吳亡後入金陵﹐見殺。

張憲﹐字思廉﹐山陰人﹐號玉笥生﹐學詩於楊維楨﹐負才不羈﹐嘗恣言天下事﹐眾駭其狂張﹐吳辟爲樞密院都事。吳亡﹐遁去。變姓名﹐寄食杭州報國寺﹐人莫識也。旦暮手一編不釋﹐夜卽枕之臥。及歿﹐人視之﹐其所作詩《五笥集》也﹐乃知爲憲。云凡土誠賓客不倍者﹐止憲一人。初玉笥生應吳聘﹐楊廉夫送以詩云「近報淮吳張柱國﹐樓船遣使聘嘉賓。漢家自有無雙士﹐趙客何勞十九人。天上瓊花回后土﹐江南杜宇到天津。若逢呂相煩相問﹐應有奇書痛絕秦。」呂相指同僉呂國寶珍也。

戴良﹐字叔能﹐浦江人。仕元爲江浙行省儒學提舉﹐避地吳中﹐依張士誠。久之﹐見士誠將敗﹐卽挈家泛海﹐後南還。變姓名﹐隱於四明山。元亡﹐良不忘故主﹐每形於歌詩。明祖物色得之﹐欲授以官﹐固辭﹐忤旨自殺。

王逢﹐字元吉﹐江陰人﹐避亂吳中﹐號最閒園丁。淮藩徵爲帥幕﹐辭。嘗爲張士徳畫策﹐使北降於元以拒明﹐士徳用之。左丞王晟薦逢擢淮省都事﹐又辭。吳亡﹐明祖欲辟用之﹐堅臥不起﹐隱上海之烏涇﹐自稱席帽山人。有《聞吳門消息》詩云「唇亡遂使諸藩戚﹐板蕩將貽上國憂。」張吳賓客中﹐惟戴良與逢始終心不忘元云。

孫作﹐字大雅﹐江陰人﹐避兵於吳﹐載書兩簏。士誠廩祿之﹐旋以母病謝去。眾爲買田﹐築室居之。著書十二篇﹐號「東家子」﹐宋濂作《東家子傳》。後仕明至國子司業。

楊基﹐字孟載﹐蜀人﹐居吳。遭亂赤山﹐著書十餘萬言﹐名曰《論鑑》。張吳辟爲丞相府記室﹐未幾辭去﹐客饒介所。明師下平江﹐基以饒氏客徙臨濠。後起﹐累官至按察使。

徐賁﹐字幼文﹐蜀人﹐徙居平江北郭﹐與髙啟諸人爲「北郭十友」。工詩﹐善畫山水﹐張吳辟爲屬﹐俄謝去。居湖州蜀山。吳亡﹐謫徙臨濠﹐後以薦起﹐仕至河南布政使。

唐肅﹐字處敬﹐山陰人﹐入吳﹐居北郭。博學﹐無所不通﹐張吳時爲杭州黃岡書院山長﹐遷嘉興路儒學正。吳亡﹐例赴京。

魯淵﹐字道原﹐淳安人﹐官浙西副提舉。張氏稱王﹐擢爲博士。

余堯臣﹐字唐卿﹐永嘉人。客會稽﹐呂珍羅致幕下﹐與有保越之功。後入吳﹐居北郭﹐爲士誠客。城破﹐徙臨濠。

蘇大年﹐字昌齡﹐以字行﹐眞定人﹐元末官翰林院編修。亂後居吳﹐張士誠開藩﹐特用爲參謀﹐稱蘇學士。工詩文﹐善畫。晚年自號「西坡」﹐又稱「林屋洞主」﹐先吳亡卒。

姜漸﹐字羽儀﹐諸曁人。至正間﹐以兵變僑居吳﹐爲諸生。張氏辟爲淮南行中書左右司都事﹐未幾以疾辭﹐杜門以著述爲事。

陳秀民﹐字庶子﹐溫州人﹐博學善書。至正中知常熟州﹐張氏禮致爲參軍﹐歷江浙行中書省參知政事﹑翰林學士。入明後不知所終。

陳汝言﹐字惟允﹐本家廬山五老峯下。父徵﹐字明善﹐始居吳興。兄汝秩﹐並有雋才﹐汝言尢倜儻知兵。張氏時客潘原明所辟藩府參謀﹐親信用事﹐聲勢甚盛﹐嘗騎馬過吳市﹐遇王行方徒步﹐汝言不爲下﹐以手招之曰「王止仲可來吾家看畫。」王尾之往﹐勿敢後。其矜伉如此。後仕明官濟南經歷﹐坐法死。汝言善畫﹐嘗爲王叔明攺《岱宗密雪圖》﹐叔明叫絕﹐以爲神奇。及臨難﹐從容染翰墨畢﹐然後就刑。

張經﹐字徳常﹐金壇人。父監﹐字天民﹐時稱「張有道」。至正丙申﹐張士徳渡江﹐選令﹑丞﹑簿﹑尉﹐中十有一人。經與焉﹐起爲吳縣丞﹐歷縣尹﹐同知嘉定州﹐調松江府判﹐所至有惠政﹐人歌思之。經歷任遷轉﹐皆出淮藩。時人有詩云「楚公賓客誰最賢﹖」又曰「肝膽豈能酬楚國。」蓋士徳號知人﹐能得士如此。

錢用壬﹐字成夫﹐桐川人。仕元爲翰林國史院編修﹐歷官江浙行省左右司員外郎﹐移守淮安﹐擢太尉府參軍﹐又參平章張士信軍事。於淮安升參政﹐鎭淮﹑徐﹑邳三州。後仕明﹐爲禮部尙書。

郭翼﹐字羲仲﹐昆山人。爲文追古作者﹐楊維楨稱其文「可方軌西京」。翼素有大志﹐嘗上書士誠﹐以爲不宜慕宴安耽逸樂﹐士誠欲殺之。劉夫人力諫﹐止。翼亡去﹐耕婁上﹐號「東郭生」﹐又稱「野翁」﹐著有《林外野言》。

按﹕向紀稱郭翼爲同僉院判。考盧熊《遷善先生郭君墓志銘》但稱異以訓導﹐老於學官﹐無爲院判事。

盧熊﹐字公武﹐昆山人。少從楊維楨學﹐博學﹐工文詞﹐尢精篆籀。張吳時爲吳學教諭﹐奉母居平江。平江破﹐熊被創甚﹐例遣赴金陵﹐後起官至兗州知州。

尢義﹐字行之﹐長洲人。父紀﹐位大司徒開國魏郡公。義長身美髯﹐聲如洪鐘﹐膂力絕人﹐沈鷙多韜略。江淮兵起﹐義保障鄕裏有功﹐授官不拜。及張氏據吳﹐薦於朝﹐授浙江宣慰﹐管平江戶府事。義懼不敢辭﹐旋以憂卒。子國祥﹐博學通經﹐兼善騎射﹐朝廷詔權父職﹐張氏彊驅用之﹐平營之戰死焉。

按﹕義以武略著﹐迫脇於張氏﹐非周伯琦諸人比。然嘗爲張氏用﹐故附列於後。

吳開賓賢館﹐貧無藉者亦爭趨之。美官爵﹐丰廩祿﹐得志一時。或作《北樂府》嘲之曰「皂羅辮兒緊紮捎﹐頭戴方檐帽。穿領闊袖衫﹐坐个四人轎。又是張吳王﹐米虫來到了。」至若見幾髙蹈之士﹐有張吳所不能招致者﹐今亦著列於左。

楊維楨﹐字廉夫﹐山陰人。少讀書鐵崖﹐因以爲號﹐又稱「東維子」。初以進士歷官江西儒學提舉﹐會兵亂﹐避地富春山﹐徙錢塘。張氏據浙西﹐累使招之不赴﹐遣弟士信咨訪之。因撰《五論》﹐反覆告以順逆成敗之說﹐且具書復士誠曰「閣下乘亂起兵獎王室﹐淮吳之人﹐萬口一辭﹐以閣下所爲有不可及者四﹕兵不嗜殺﹐一也﹔聞善言則拜﹐二也﹔檢於自奉﹐三也﹔厚給吏祿﹐姦貪必誅﹐四也。此東南豪傑望閣下之足與有爲也。𨿽然﹐爲閣下將帥者﹐有生之心﹐無死之志﹔爲閣下守令者﹐有奉上之道﹐無卹下之政﹔爲閣下宗族姻黨者﹐無制祿之法﹐有姦位之權﹐假佞以爲忠﹐托詐以爲直﹐飾貪虐以爲廉﹔最可畏者﹐動民力以搖邦本﹐用吏術以括田租﹐銓放私人﹐不承制出﹔納國廩﹐不上輸﹔受降人不疑﹐任忠臣而復貳。六者有一﹐足以喪邦﹐閣下不可不省也。夫當可爲之時有可乘之勢﹐迄無成效﹐其故何哉﹖爲閣下計者少﹐而自謀者多也。維楨老且病﹐爵祿不以干﹐閣下幸采其言。小可以爲錢謬大可以爲晉重耳﹑齊小白﹐否則身犯六畏﹐不有內變﹐必有外禍。始憶維楨言﹐嗚呼晚矣﹗」士誠不能用。又忤達識丞相﹐徙居松江。嘗有《上張太尉》詩云「珍重晉公經濟手﹐中興天子復神州。」蓋猶以擁戴王室期之也。一日偶來吳門﹐士誠彊使邀之﹐不得已一詣賓賢館。時朝廷方以龍衣﹑禦酒賜士誠﹐士誠以廉夫至﹐喜甚﹐卽命飲以禦酒。酒酣﹐以指畫塵幾上﹐作一絕云「江南日日烽煙起﹐海上年年禦酒來。如此烽煙如此酒﹐老夫懷抱幾時開。」張見之﹐知終不就﹐遂放歸。後明祖以前朝老文學﹐再遣使奉書幣徵之﹐維楨賦《老客婦謠》以進。安車一詣闕﹐卽還山。

顧徳輝﹐字仲瑛﹐一名阿英﹐昆山人。少豪俠自喜﹐後乃折節讀書﹐築玉山艸堂於茜涇西﹐日與四方名士張翥﹑楊維楨﹑倪瓚諸人爲雅集。淮張據吳﹐欲彊以官﹐乃奉母去﹐隱吳興之商溪﹐尋以母喪歸綽溪。士誠再辟之﹐辭不獲﹐乃髡發廬墓﹐且營壽藏﹐自爲志銘﹐稱「金粟道人」﹐題其像曰「儒衣僧帽道人鞋﹐天下靑山骨可埋。若說向時豪俠處﹐五陵鞍馬洛陽街。」吳亡﹐與其子元臣並徙濠梁。

倪瓚﹐字元鎭﹐號雲林子﹐無錫人。值元季亂﹐盡散家資﹐獨往來江湖間。初﹐張士信聞瓚善畫﹐使人持絹侑以重幣求畫﹐怒曰「瓚不能爲王門畫師。」卽裂其絹。士信深銜之﹐一日與諸文士泛太湖﹐聞小舟中有異香﹐士信曰「此必一勝流。」急傍舟近之﹐乃瓚也。士信怒﹐欲手刃之﹐諸人力救﹐乃鞭之。倪被鞭﹐不吐一語。人問何乃不發一語﹐答曰「一說便俗。」瓚常過蘇臺﹐賦《懷古詩》以寓意﹐云「望中煙艸古長洲﹐不見當時麋鹿遊。滿目起來溪上水﹐流將春夢過杭州。」

髙啟﹐字季迪﹐長洲人。工詩文﹐初居城東北陬。張氏據吳﹐啟去﹐依外家﹐居吳淞江之靑邱。時饒介爲張氏上佐﹐羅致知名士爲幕客﹐啟爲首冠﹐卒不爲張氏屈。

陶宗儀﹐字九成﹐黃巖人。好古﹐工文章﹐避兵三吳間。張氏署爲軍諮﹐不就。藝圃一區﹐以筆墨自隨﹐輟耕樹陰﹐抱膝而嘆。每紀一事﹐摘葉書之﹐貯一破盎﹐埋於樹根。後累盎至數十﹐盡發所埋﹐錄之﹐題曰《南村輟耕錄》。

貝瓊﹐字廷臣﹐一字廷琚﹐崇徳人。士誠據吳﹐隱於殳山﹐累徵不就。

邵光祖﹐字宏道。父宦吳﹐因家焉。博學好古﹐尢精研六書﹐著《韻書》四卷。辟爲湖州學正﹐不赴﹐以布衣終。

王嘏﹐字伯純﹐河東人﹐寓華亭。張太尉辟爲常熟州教授﹐力辭。

宋克﹐字仲溫﹐長洲人﹐博學工書﹐尢以章艸名。任俠學兵法﹐周流無所﹐益以气自豪。張吳欲羅致之﹐不就。

王鑑﹐字明卿﹐眞定人。少學於虞集。父瑁爲吳縣尹。鑑省親﹐因居吳﹐日從縉紳諸老講究經義。家貧﹐無擔石儲﹐未嘗以私幹人。士誠入吳﹐造廬訪鑑﹐每導以仁義得民。士誠嘉納﹐嘗語人曰「明卿髙世士﹐吾益友也。」後鑑疾﹐士誠遣善醫候視﹐及卒﹐命有司卹其家﹐葬之橫山。

焦白﹐字任道﹐淮人。流寓吳中﹐以詩畫自適。張氏辟爲湖州教授﹐不就。變姓名﹐寄食嘉定。一夕心動﹐省母吳城﹐爲門校察知。有司惇迫至﹐力乞歸養。或諷曰「君頎而長髯﹐黃金加黻﹐爵列侯等﹐不愈於帶索邪﹖」白不答。

張翼﹐字光弼﹐廬陵人。參左丞楊完者軍府事﹐遷杭省右司員外郎。完者死﹐翼棄官不出。張太尉禮致之﹐不屈。居西湖﹐放情詩酒﹐憤張氏擅權﹐策其必敗。題詩云「一陣東風一陣寒﹐芭蕉長過石欄桿。只消幾度瞢騰醉﹐看得春風到牡丹。」翼嘗奉丞相委﹐入姑蘇索各官俸米﹐因賦詩呈太尉﹐有「相君求米如求雨﹐員外得船如得仙」之句。又有辭答太尉見招詩云「中年晚覺壯心去﹐涉世頗知前事非。若使範增能少用﹐肯教劉表失相依。風雲天上渾無定﹐麟鳳人間不受幾。殘夢已隨舟楫遠﹐五湖春水一鷗飛。」

錢惟善﹐字思復﹐錢塘人。號曲江居士。善毛詩﹐工書法。仕元﹐官副提舉。張氏據吳﹐惟善不屈﹐隱吳江之同川﹐與楊廉夫唱酬﹐有句云「笠澤水寒魚尾赤﹐洞庭霜落樹頭紅。」又曰「漢史丁公那及齒﹐陶詩甲子不書年。」

董遠﹐字仁仲﹐天臺人。入吳止天平山﹐復寓松陵之梅花莊。張王奉書幣迎之﹐遠受書返幣。使再及門﹐乃避地錦峯﹐依浮圖以居。洪武中﹐以薦爲莆田令。

王思忠﹐吳江人。雅尙文學。張氏據吳﹐屢徵不至﹐率義勇保障鄕間。後徐達兵下吳江﹐頓師石裏村﹐知州楊彜驚懣不知所出﹐思忠勸彜率眾歸附﹐達嘉之﹐賜思忠旗號﹐使鎭守焉。

秦裕伯﹐字景容﹐大名人。仕元﹐累官福建行省郎中。棄官﹐客揚州﹐復避地上海﹐居母喪盡禮。張王遣使招之﹐拒不納。後明祖累使徵之﹐彊起﹐官至治書侍禦史。

右皆張吳所不能致者。

按﹕向紀稱士誠聘陶安及劉基﹐俱辭不至﹐恐未有據。又《翦勝野聞》稱劉基過蘇﹐見士誠曰「貴不及封侯﹐何可久也﹖」登虎邱曰「天子气尙在﹐吳頭楚尾」云云。考張吳時﹐基未嘗至蘇。

繆孝子倫﹐字叔彜﹐東平人。侍父官遊寓錢塘。至正丙申﹐淮張兵入杭﹐執其父﹐將殺之。倫哀號乞免﹐勿聽﹐傾家資以贖﹐勿聽﹐乃自縛請代﹐於是殺倫﹐而釋其父。

髙郵張氏女﹐有艷姿。淮張兵破城﹐叩女家﹐索之不得﹐將害其父母。女不得已出拜﹐賊挾之行﹐女欣然從。過橋﹐投水死。又同郡髙氏婦方攜女從夫出避兵﹐度不免﹐入道旁空捨﹐脫金纏臂與女﹐且語夫令疾行﹐自縊。夫抵儀眞﹐夜夢婦曰「吾縊彼捨矣。」

朱氏﹐杭州黃仲起妻﹐與女臨安奴俱有姿色。至正丙申﹐淮張兵破杭州﹐臨安奴倉皇言曰「賊至吳﹐我別母﹐求一死也。」俄而兵擄諸婦﹐至其家﹐指朱氏母子曰「爲我守此﹐日暮我當來。」朱懼辱﹐與女俱縊﹐其妾馮氏亦縊。繼而仲起弟妻蔡抱幼子﹐與乳母湯皆自縊。士誠表其閭曰「一門五烈」。

劉節婦﹐泰州阪掄人。至正丙申﹐隨父居吳門。適張士誠部將曹某龍潭之戰﹐夫陣亡。劉冒凶赴死所﹐求屍歸葬﹐欲以身殉﹐父不許。旣而權貴人聞劉美且賢﹐爭欲彊委禽焉。劉以死誓﹐刮面削髮﹐士誠旌之。

王氏﹐吳人楊椿妻。淮兵入平江﹐椿力戰死。王氏披髮徒跣﹐尋屍三日不得﹐兵欲刃之﹐擗踴抱城門柱﹐大呼動地﹐訴其魁曰「人誰無夫婦﹐汝等專務殺人而來邪﹖抑欲爲安民計邪﹖」其魁義之﹐禁兵勿沮其往來。王循河而慟﹐夫屍忽自張香橋下水中躍出﹐殮葬之。益哀毀不食﹐夫之神憑王大言曰「我死﹐汝無他志。期五日當取汝與子女同歸。」及期﹐王一慟而絕﹐子穎方十五歲﹐女滿奴九歲﹐皆同日死。

周烈婦﹐太倉張百夫女﹐贅夫周某。淮兵下姑蘇﹐百夫謀刺元帥某﹐事泄被殺﹐並誅其家。婦年十七﹐有殊色﹐械武陵橋上。將斬之﹐帥誘之曰「能從我﹐活汝命。」婦怒曰「豈有夫死﹐父母死而我獨生者乎﹖」又曰「苟從我﹐當葬汝夫及父母。」婦怒罵﹐帥子拔刀磨其頸曰「不從﹐斷汝首﹐啖汝肉。」婦益憤﹐顧謂所親曰「我有金若干在某所﹐幸爲我買棺葬父母﹐我則拊夫側。」遂就殺。

梅氏﹐吳縣人浦玉田妻。淮兵破城﹐浦逸去。兵獲梅﹐將污之。梅探懷中金與之﹐乘問赴水﹐水淺不溺。兵至水側﹐以刀擬斫之。梅不爲動﹐兵舍去。後至者復欲鉤出之﹐力挽不肯升。兵怒以戈揕其腋死。髙啟作傳。

邱端一﹐吳人﹐孀居守節。淮兵入吳﹐其父遇害﹐欲污端一﹐大罵﹐不辱而死。

某氏﹐平江路史後載妻。淮兵破城﹐載方行役京口﹐妻亟屬子女於姻曰「我夫在遠﹐我不早死﹐不幸被彊辱﹐𨿽欲死不得矣。」語未絕﹐兵入﹐急趨赴水死。

擔夫婦﹐不知姓名﹐夫在官倉擔米。至正丁未六月﹐平江圍急﹐擔夫應募﹐充戰士﹐死城西。婦號泣城下﹐覓屍得之﹐旣殮﹐焚其骨﹐裹以綿﹐抱骨投水死。

張氏據吳時﹐吳中妖異事﹐見紀載者甚夥﹐今集錄之。

至正乙未正月廿三日日入時﹐平江城中忽聞空中兵甲聲自東南來。漸近﹐但見黑雲一簇中仿佛有人馬甲騎﹐前後火光若燈燭者無算﹐迆邐由西北方沒。民居屋瓦揭去﹐牀榻多倒僕﹐或藏米醬諸物皆飛去。其年二月﹐張氏入平江。

乙未七月三日﹐嘉興東馬橋上白龍見﹐盲風怪雨﹐黑雲洶湧﹐暗若深夜﹐萬屋齊飛﹐溪水直立。有大木從半空墜下﹐折爲二。經一二時﹐龍由馬橋歷城北﹐望太湖去。是月六日﹐松江見一大星如杯碗﹐尾長四五丈﹐光焰燭天﹐戛然有聲﹐東北飛入月中而止。月如仰瓦﹐星恰盛其中。不一年﹐松江﹑嘉興遭兵亂。

丙申春﹐嘉興楓涇鎭﹐有柳樹若牛鳴者三。海鹽州有一柏樹﹐作老鶴聲戛戛不絕﹐頃之眾樹同聲和之﹐一二時方止。是年兩地皆被苗軍抄毀。

丁酉年三月﹐上海人家雞伏七雛﹐一雛作大雞狀﹐鼓翼長鳴。明年戊戌春﹐錢塘雞伏九雛﹐一有三足。又諸曁雞伏五雛﹐一有四足﹐皆雞妖也。

庚子二月六日﹐浙西諸郡震霆掣電﹐雪大如掌﹐頃刻積深尺餘。是時杭州方被圍﹐未幾兵退。

甲辰四月﹐華亭西淸庵廊屋一十九間﹐每間屋柱皆有聲﹐若以桶覆水面而擊其底者。人以手按之﹐則振掉而起﹐經時乃止。是歲六月﹐平江﹑嘉興﹑松江三郡水忽湧起﹐髙數尺﹐若潮漲者﹐𨿽不通潮處亦然。

丙午八月辛酉﹐上海兪店橋南﹐牧羊兒三四人聞頭上恰恰有聲﹐仰視之﹐流光中隕一魚。時方日昳﹐縣市人哄然指一流星﹐自南投北。明年丁未﹐吳亡。

元初有傅立者﹐善卜筮。世祖以杭州故都之地﹐恐有再興者﹐命立占之。對曰「其地六七十年後會見城市生荊棘。」後張氏據浙西﹐杭數毀於兵﹐遂爲墟。

杭州自丙申春淮張陷平江後﹐鹽米不通。至七月﹐有運餉至者﹐省臣喜﹐爲之掛紅。越三日﹐而淮兵入杭﹐苗軍赴援﹐繼至城中﹐兩遭劫掠。己亥十二月﹐明兵突斬關入﹐杭州被圍。城門閉三月餘﹐糧道不通﹐城中斗米直二十五緡。米旣盡﹐糟糠與米價等。糠亦盡﹐乃以油餅搗屑啖之。然惟有資力者得食﹐貧者不得﹐乃相率行乞。𨿽婦女姿色艷麗﹐衣裳齊楚者不暇自愧。行乞不得﹐有合家結袂把臂共沈者。至庚子二月圍解﹐餓死者十六七矣。吳淞米船始通﹐民藉以活﹐又大半病疫死。杭城劫難如此﹐蓋乎昔奢靡暴殄之報也。

元發宋諸陵﹐裒遺骼﹐建白塔於杭故宮﹐名曰「鎭南」﹐以厭勝之。後白塔爲雷所震。至己亥士誠遣弟士信守杭﹐壞白塔城﹐塔遂倒。

淮張陷平江﹐嘉興告急。達識丞相招苗軍帥楊完者﹐自寶慶來守之。完者字彥英﹐武岡綏寧之赤水人﹐性貪殘嗜殺﹐所統苗獠答剌罕等﹐無尺籍伍符﹐無統屬﹐相謂曰「阿哥」﹐曰「麻綫」﹐其稱主將亦然。喜著斑斕衣﹑艸裙艸褲﹐以獸皮護項﹐以帛束腰﹐兩端懸尻後若尾。晴雨皆被氈毯﹐狀絕類犬。軍中無金鼓﹐鳴小鑼﹐若賣貨郎擔人所敲者。夜遣士卒伏路曰「坐艸」﹐軍中抄掠曰「檢括」﹐投黨者曰「入夥」﹐擄得男女壯者曰「土乖」﹐少者曰「賴子」﹐皆驅爲奴。婦人艷者畜爲婦﹐曰「夫娘」﹐人多至十數﹐婦一語不合卽以刃。男女老弱及色陋者皆殺之。完者復以貪殘之性將之﹐不可控制。丙申二月入松江焚掠﹐火一月不絕﹐城邑無噍類。平江兵至﹐乃遁去。夏﹐敗平江兵於嘉興東門。乘勢劫掠﹐城以外無寸艸尺木。秋援杭州﹐擊退平江兵﹐亦大肆淫掠﹐凡松﹑嘉﹑杭三郡並遭殘毀。完者陽尊事丞相﹐實劫制之﹐奪其權。時張氏已降元﹐欲圖去完者﹐丞相陰召張氏兵共圍之。會士誠遣李伯升﹑史文炳﹑呂珍等帥兵復建徳﹐完者營於杭州北﹐不爲備。丞相以其眾﹐襲圍之﹐苗軍潰。完者遣使致牲酒於文炳﹐爲可憐之意曰「願少須臾無死﹐以底裏上路。」報不可。完者乘騎力戰﹐敗﹐盡殺所有婦女﹐自經死。文炳解衣裹屍瘞之。祭哭盡哀。完者部將宋興閉城自守﹐亦攻降之。

丙申﹐松江之變由王與敬。與敬淮西安丰人﹐以松江府判升元帥。平江破﹐與敬兵敗﹐趨嘉興﹐與苗帥楊完者不協﹐投松江﹐名曰「守禦」﹐實戀娼婦董賽兒也。又與鎭守元帥帖古列思不協﹐與敬﹑下萬戶戴列孫等乘釁引兵焚劫﹐鼓噪而叛﹐官僚潰散﹐寺觀民房悉毀﹐檢金銀財帛﹐滿載出西門。完者遣下帥蕭充﹑員成等率苗軍突至﹐與敬北出通波塘投平江﹐降。子女玉帛悉爲苗軍有。苗復大肆焚掠﹐檢括淫污﹐居民靡有孑遺。月餘﹐平江兵入松江﹐苗潰去。先是淮張兵陷常熟﹐松江府印造官號給吏兵佩帶﹐以防姦僞。其制畫爲圓圈﹐繞以火焰﹐圈內一「府」字﹐以府印印其上﹐圈外四角﹐府官花押。民間謠云「滿城都是火﹐府官四散躲。城裏無一人﹐紅軍府上坐。」未幾城破﹐悉如謠言。

平江承天寺初嘗遭毀﹐僧悅楚南來住持﹐大興土木﹐金碧殊勝。或勸題梁﹐悅曰「當有俗人來暫居。」凡造諸寺觀﹐必作儷語書梁間﹐記住持檀越主名﹐謂之「題梁」﹐惟承天寺獨否。後淮張入吳﹐據寺爲宮﹐毀銅佛以鑄錢。降元後別造太尉府於子城﹐乃復爲寺。寺中有千佛閣﹐木上皆鑿「萬歲閣」三字。先是浙省災﹐責有司籍所在木值官﹐酬以價。寺中蓄大木﹐將以建閣。一黠僧於木上鑿「萬歲閣」三字﹐有司不敢取。及閣成﹐其字故在。張氏踞居﹐以僧元鑿字名其閣﹐皆有先兆。

蘇州盤門外太妃墳﹐士誠母曹氏葬處也﹐今稱娘娘墳。陸師道《弔太妃詩》云「盤門門南荒艸原﹐云是張王之母太妃墳。王師翦僞詔勿毀﹐發邱曾禁徐將軍。南山不足錮石槨﹐寶气近化陶家氛。當時割據誠艸艸﹐送死豈惜生民勤。珠襦玉匣極僭侈﹐至今銀海元宮分。我聞賓賢士如雲﹐不知誰作哀冊文。傾碑斷表已灰滅﹐惟有樵童牧豎躑躅欹斜曛。嗚呼﹐墳邊不起萬家邑﹐一盂麥飯何足云。二百年來苟完骨﹐饑魂猶勝齊云焚。」

按﹕舊史稱太妃墳鄰吳門橋﹐髙大特異。當明兵至﹐張王與達書乞退軍三十里﹐俟葬畢會戰﹐一夕橋成。考明祖遣徐達等伐吳﹐已戒勿侵毀。士誠母墳豈俟兵至平江方葬邪﹖

平江破﹐士誠妻劉氏率姬妾登齊雲樓自焚死。吳將士賓僚無一人死難者。天臺王澤有詩云「天星夜落水犀軍﹐又見吳臺走鹿羣。睥睨金湯空自固﹐倉皇珠玉竟俱焚。將軍只合田橫死﹐國士寧無豫讓存。風雨年年寒食節﹐麥盂誰上太妃墳。」

金姬李氏﹐名金兒﹐章邱人。李素女﹐精於卜。士誠起兵﹐素舉家被俘。金兒未及笄﹐侍太妃曹氏帳中。髙郵被圍﹐旦暮將下﹐金兒卜之﹐謂「當固守﹐敵且退」﹐旣而圍果解﹐號「仙姑」。士誠將遣兵渡江﹐姬卜之﹐吉﹐果定平江。及議移都平江﹐姬獨言江南不可居﹐居且不測﹐隱語托詩以諷﹐士誠不聽。臨行召姬同行﹐問以歷數﹐對曰「入吳之後﹐當更爲國家深思耳。」姬見士誠日驕奢﹐每爲髙論以動之﹐又不敢犯。士誠稱吳王﹐冊爲金姬﹐曰「事成﹐當進爲妃。」姬知不免﹐乃辭太妃﹐出拜天﹐須臾气絕。士誠葬之福山港口﹐悉以珠玉殉。一日士誠妻劉氏夢姬泣曰「國家舉事大錯﹐難爲計矣。」他日又夢撫士誠二子曰「有不測﹐當陰祐之。」及明兵攻平江﹐士誠屢敗﹐思姬言﹐加封仙姬﹐祠而卜之。今常熟西北有金姬墩﹐俗訛爲「金雞」。

平江圍急﹐士誠密以小兒置街上﹐有顧姓收抱之﹐身畔有金二錠﹐其衣則龍鳳文也﹐人知爲士誠子。此子每飯必須椅桌方食﹐若席地﹐與之不食﹐蓋習宮中故事也。及長﹐冒顧姓﹐宣徳間尙在﹐有子都﹐太僕穆尙識之﹐在吳中爲塾師。又平江將破﹐士誠妻劉夫人以二子付金姬之母及二乳母﹐匿民捨。兵事稍定﹐母潛行出城﹐至姬葬所﹐冢先爲亂兵所發﹐屍已蛻去﹐惟衣衿存焉。掘其旁﹐則珠玉尙在﹐乃盡收之。攜二子還章邱﹐貿珠玉以市產。二子長﹐冒李姓﹐洪武末﹐其季領鄕薦赴都下﹐母囑之曰「都中某所有盲母﹐殆八十餘﹐可密訪之。倘在﹐寄語吾尙無恙。」季如其言﹐訪得之﹐盲母聞聲捫其面﹐披二掌曰「何物小子﹐聲聲似吾弟也。國亡﹐幸畱此孽﹐敢不畏死來此邪﹖」卽推出﹐拒其戶。盲母﹐士誠姊﹐得赦不死﹐當時與聞托孤者也。明日﹐李稱疾亟歸﹐子孫世編章邱籍。

按﹕舊史稱士誠有二幼子匿民間﹐不知所終。今考都太僕日記﹐稱士誠子在吳中﹐冒顧姓。舊史又稱有二子在章邱﹐冒李姓﹐然則士誠有三子也。

元時無邊警﹐軍需甚富。張吳因之﹐錢糧科取﹐皆仍元舊。小有水旱﹐卽議蠲賑。又時講修水利﹐縣設專官。故三吳﹑浙西獨稱殷富。洪武三年﹐太祖禦左順門﹐問戶部天下民生孰厚產孰優﹐對曰「江浙富戶最多。」

張吳出兵﹐有降附者﹐卽命將仍其職﹐兵仍其戶﹐缺者召募補之。民間自結義社﹐隨給以廩待調﹐名曰「民義」。張吳旣稱號攺元﹐思忠厚立國﹐而失之縱。罪人初犯記過﹐大辟或有自赦者。卽大將喪師失地﹐亦置不問﹐驕恣成習﹐以至於亡。

淮張寇江南日﹐於臨陣之際﹐齊聲大喊「阿癐癐」﹐以助軍威。

元宗室神保大王在吳。戊戌冬﹐淮藩有朱將軍者宴之於私第。時夜雪﹐眾賓執盞﹐起爲壽。神保大王命左右彈《白翎雀》﹐此元世祖命伶官石徳閭所制曲也﹐末有孤嫠悲怨之音。神保因述制曲之始﹐令坐客詠之﹐王逢爲之作長歌。吳亡﹐神保大王入金陵﹐明祖送之還元。

呂左丞珍守紹興日﹐參軍陳庶子﹑饒介在平江。一日陳賦詩﹑饒染翰﹐題一紈扇以寄呂﹐云「後來江左英賢傳﹐又是淮西保相家。聞說錦袍酣戰罷﹐不驚越女采荷花。」詞翰雙絕。呂得詩﹐令人讀之﹐忽大怒曰「吾爲主人守邊疆﹐萬死鋒鏑﹐豈務愛一女子而不驚之邪﹖見則必殺之﹗」又有李元帥者﹐杭州庚子之圍﹐李力禦得解。一士人謁見﹐投以詩﹐有「黃金合鑄李將軍」之句。李大怒曰「吾勞苦數年﹐止是將軍﹐今年才得元帥﹐乃復令我爲將軍邪﹖」命帳下扶出之。二事陶九成並紀之﹐題曰《武官可笑》。

上海有兪俊者﹐性輕薄﹐恃才傲物。張吳據平江﹐兪以賄通松江尹鄭煥﹐署宰華亭。用酷刑朘剝﹐邑人恨之。郡士袁海叟作詩曰「四海淸寧未有期﹐諸公衮衮正當時。忽然一日天兵到﹐打碎王婆醋缽兒。」或不曉醋缽之義﹐袁曰「昔有不軌伏誅﹐暴屍於竿。王婆買醋過其下﹐適索朽屍墜﹐醋缽爲所壓碎。王婆年老無知﹐顧語屍曰﹕」汝只是未曾喫惡官司﹗「來聞者皆絕倒。

至正丙申﹐淮藩將史文炳累攻嘉興不克﹐或撰戲語云「史帥一日下令行兵﹐參謀掌史進言﹕」自古行兵必先祭旗。『史曰「王元帥破松江時曾祭否﹖』答曰﹕」不祭。『史曰「王元帥不祭﹐我也不祭。』蓋祭﹑濟字同音﹐傳以爲笑。又云﹕」紅軍與苗軍戰﹐不勝﹐稟主帥曰「彼中軍前有十丈大旗﹐旗上篆字」大元統兵官「五字。『帥曰﹕」我亦效之。』旗成﹐軍吏稟所寫五字﹐帥曰「八分書寫趙王令『。旣而寫趙字未成﹐才寫得走字﹐傳報苗軍到﹐走﹐走﹐走﹗」二說皆可捧腹。

姑蘇楞伽山下﹐有李司徒行素墓﹐卽司徒伯升之父。從張吳至平江﹐以陰陽術人爲丞相。吳亡﹐入金陵﹐後歸葬於此。薦福山修竹塢有吳平章朱英墓。

