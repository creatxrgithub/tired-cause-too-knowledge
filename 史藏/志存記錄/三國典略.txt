《三國典略》唐丘悅

●卷一﹝輯自《太平禦覽》﹞

一﹑梁元帝在江陵卽位﹐欲還都建康。領軍將軍胡僧祐﹑太府卿黃羅漢﹑吏部尙書宗懍﹑禦史中丞劉諫等曰「建業王气已盡﹐與虜止隔一江﹐若有不虞﹐悔無及也。且渚宮洲數滿百﹐當出天子。陛下龍飛﹐是其應乎﹖」梁主令朝臣議之。黃門侍郎周弘正﹑尙書左僕射王褒曰「帝王所都﹐本無定處﹐其如黔首萬姓﹐未見輿駕入建業﹐謂是列國諸王。宜順百姓之心﹐從四海之望。」時江陵人士咸云「弘正等皆是東人﹐志願東下﹐恐非良計。」弘正面折之曰「若東人勸東﹐謂爲非計﹐君等西人欲西﹐豈成良策﹖」梁主笑之。又於後堂大會文武五百人﹐問之曰「吾欲還業﹐諸卿以爲何如﹖」眾皆愕然﹐莫敢先對。梁主曰「勸吾去者左袒。」於是左袒者過半。武昌太守朱買臣入勸梁主﹐云「建業舊都﹐瑩陵猶在﹐荊鎭邊疆﹐非王者宅。願陛下弗疑﹐致後悔也。臣家在荊州﹐豈不願陛下住﹐但恐是臣富貴﹐非陛下富貴耳。」乃召卜者杜景豪﹐決其去畱。遇兆不吉﹐答云「未去。」景豪退而言曰「此兆爲鬼賊所畱也。」﹝卷一五六﹞

二﹑東魏薛淑嘗夢山上掛絲﹐以告所善張亮。曰「山上絲﹐幽字也。君必爲幽州。」後果如之。﹝卷一六二﹞

三﹑齊許惇﹐護之子也。性識敏速﹐達於從政。嘗爲司徒主簿﹐以能判﹐時人號爲「入鐵主簿」。﹝卷二○九﹞

四﹑齊以並省尙書令髙阿那肱爲錄尙書事。那肱才伎庸劣﹐不涉文史。尙書郎中源師常﹝嘗﹞白那肱云「龍見當雩。」那肱問曰「何處龍見﹖作何顏色﹖」師答曰「此是龍星﹐須雩祭也﹐非是眞有龍見。」那肱曰「漢兒多事﹐彊知星宿。」﹝卷二一○﹞

五﹑東魏以孫騰兼尙書左僕射。府庫關鑰﹐一以委之。﹝卷二一一﹞

六﹑北齊王晉明﹐豪侈有气俠﹐畱心經史﹐招引賓客。嘗爲尙書右僕射﹐百餘日﹐便謝病而退。告人云「廢人飲酒﹐安能作刀筆吏﹐披故紙乎﹖」﹝卷二一一﹞

七﹑北齊張耀嘗爲尙書左丞。文宣近出﹐令耀居守。文宣夜還﹐耀不開門﹐勒兵嚴備﹐火至看面﹐然後開迎。文宣笑曰「卿欲學郅君章也。」賜以錦袍。以其忠勤﹐深見親待。﹝卷二一三﹞

八﹑東魏以楊愔典選﹐嘗六十人爲一甲。愔令其自敍迄﹐不省文簿﹐便次第呼之。呼誤以慕容爲長孫一人﹐有識人魯漫漢自言微賤﹐不蒙記。愔曰「卿前在元子思坊乘驢﹐遙見我﹐不下﹐以方曲障面﹐我何不識卿耶﹖」漫漢驚服。愔又謂之曰「名以定體﹐果自不虛。」令史唱名﹐誤以盧士深爲士琛。深自言其名﹐愔曰「盧郎朗潤﹐所以加玉。」﹝卷二一四﹞

九﹑齊王命百司各列勤惰。尙書郎皇甫亮三日不上﹐齊主親詰其故﹐亮對曰「一日雨﹐一日病酒。」齊主以其言實﹐遂優容之﹐令杖脛三十。﹝卷二一五﹞

一○﹑裴讓之十七舉秀才﹐爲屯田郎中﹐與祖班珽俱聘宋邢劭。省中語曰「多奇多能﹐祖孝徵﹐能賦能詩﹐裴讓之。」讓之弟獻之﹑謀之﹑訥之﹑謁之﹐並淸立。楊情曰「河東士族﹐京官不少﹐裴讓兄弟﹐都無鄕音。裴文季爲不亡也。」﹝卷二一八﹞

一一﹑齊遣散騎常侍崔瞻聘於陳。瞻辭韻溫雅﹐南人欽服﹐力謂之曰「常侍前朝何竟不來﹐今日誰相對者﹖」﹝卷二二四﹞

一二﹑賀琛爲梁散騎常侍。梁主與語﹐常移冕刻。故省中語曰「上殿不下有賀雅。」琛容止都雅﹐故人呼之。﹝卷二二四﹞

一三﹑梁張綰字孝卿﹐雍州刺史績之弟也。梁主策其百事﹐綰對闕其六﹐乃號爲百六公。常爲禦史中丞﹐兄績爲僕射﹐元日朝會﹐及百司就列﹐兄弟並道趨兩途。前世未有﹐時人榮之。﹝卷二二六﹞

一四﹑齊宋世良字元友。魏孝莊時爲殿中侍禦史﹐詣河北括戶﹐大獲遊惰。至汲郡旁﹐見有骸骨﹐移書瘞之。其夜有雨滂沱﹐孝莊勞之曰「卿所括得丁﹐倍於本帳。若官人皆如此﹐便是更生出一天下也。」﹝卷二百二十七﹞

一五﹑齊太常少卿袁聿修﹐巡省河南諸州。兗州刺史刑部與聿修故舊﹐嘗於省中盛呼聿修爲淸郎。至是﹐遣送白紬爲信。聿修不受﹐與邵書郎曰「瓜田李下﹐古人所愼。多言可畏﹐譬之防川。願表此心﹐不貽厚責。」邵亦忻然報書曰「一日之贈﹐率爾不思﹐老夫忽忽﹐意不及此。敬丞來旨﹐吾無間然。弟昔爲淸郎﹐今作淸卿矣﹗」﹝卷二二九﹞。

一六﹑齊主以其著作郎祖珽數上密啟﹐命中書﹑門下二省斷珽奏事。初﹐珽爲祕書郎﹐用《芳林徧略》質摴蒲錢。又﹐陳元康被傷將死﹐憑珽作書﹐屬家累﹐並云「祖喜邊有少許物﹐宜早索取」﹐珽不通此書﹐喚喜私問﹐得金二十五鋌﹐惟與喜二鋌﹐余並自入。祖喜告元康二弟叔諶﹑季琚等﹐叔諶以語楊愔﹐愔嚬眉答曰「恐不益亡者。」因此得停。其後齊文宣以珽爲祕書丞﹐盜徧略事發﹐付平陽王淹﹐令錄珽付禁。淹遣使收珽﹐珽便私逃。黃門侍郎髙徳正謀云「但宣向祕書﹐稱奉並州進止﹐須經史各部。仰丞親自檢校催遣﹐如此﹐則珽意自安﹐夜當還宅﹐然後掩捉之。」果如徳正所圖。遂縛送廷尉。據犯當死。文宣以其伏事先代﹐除名爲民。愛其才伎﹐令直中書﹐普選勞舊﹑遷爲著作。﹝卷二三四﹞

一七﹑齊左僕射祖珽附陸令萱﹐求爲領軍﹐齊主許之。侍中斛律孝卿謂上洛王元海侯呂芬等云「珽是漢兒﹐兩眼盲﹐豈合作領軍也。」元海遂入啟之。珽言於齊主云「元海與臣素有隙﹐必是元海譖臣。」齊主曰「然。」珽列元海共太府少卿李叔元﹑平準令張叔略等結朋樹黨﹐陸令萱又唱和之。遂除元海爲鄭州刺史﹑叔元爲襄城郡守﹑叔略爲南營州錄事參軍。珽遂獨處機衡﹐總知兵事。齊王亦令中要人扶侍出入﹐每同禦榻﹐論決朝政。﹝卷二四○﹞

一八﹑陳殷不害字長卿﹐尙書右丞不佞兄也。長於政事﹐飾以儒術。梁武帝時﹐與庾肩吾俱爲東宮通事舍人﹐直日奏事。梁武謂肩吾曰「卿是文學﹐吏事非所長﹐可使不害來耶。」﹝卷二四六﹞

一九﹑顏晃字克明﹐瑯邪臨沂人也。少孤貧﹐有詞彩。解褐梁邵陵王綸兼記室參軍。時東宮學士庾信常使於府﹐王使晃接對﹐信輕其尙少﹐曰「此府兼記室幾人﹖」晃答曰「猶少於宮中學士。」﹝卷二四九﹞

二○﹑杜龕爲吳興太守﹐專好勇力。梁元患之。及使晃管其書翰﹐仍謂龕曰「顏晃﹐文學之士﹐使相毗左﹐造次之間﹐必宜諮稟。」﹝卷二四九﹞

二一﹑梁太祖制﹐以南汾州刺史韋孝寬爲雍州刺史。先是﹐路側一里置一土堠﹐經雨頹毀﹐每須修補。孝寬臨州﹐乃勒部內﹐當土堆之處﹐植樹以代之﹐旣免修復之勞﹐旋又得庇蔭。太祖後見之﹐怪而問焉﹐人以狀對﹐太祖嘉之﹕「豈得一州獨爾﹐當令天下同之。」於是令諸州夾道一里種一樹﹐十里種二樹﹐百里五樹焉。﹝卷二五四﹞

二二﹑梁蕭恪字敬則﹐南平元襄王偉之子也。初﹐恪爲雍州刺史﹐賓客有江仲舉﹑蔡薳﹑王臺卿﹑庾仲容四人﹐俱被接遇﹐並有蓄積。故樊鄧謌之云「江千萬﹐蔡五百﹐正新車﹐庾大宅。」梁武聞而接之﹐曰「主人憒憒﹐不如客。」及恪還﹐梁武問之﹐恪甚慚恧。﹝卷二五四﹞

二三﹑周陸逞﹐字季明。嘗爲宜州刺史。故事﹐刺史奉辭﹐例備鹵簿。逞以時屬農要﹐奏請停之。制曰「逞𨿽未臨人﹐已存優卹﹐宜遂所請﹐彰其雅操。」﹝卷二五四﹞

二四﹑周帝制﹕於玉壁置勛州﹐以孝寬爲刺史﹐爲其立勛於此﹐因以名之。﹝卷二五四﹞

二五﹑賀拔嶽引軍西次平涼。嶽以夏州鄰接寇賊﹐欲求良牧以鎭之。眾咸曰「宇文左丞卽其人也。」嶽曰「宇文左丞﹐吾之左右手﹐不可廢也。」沈吟累日﹐乃從眾議﹐表太祖爲夏州刺史。﹝卷二五四﹞

二六﹑賀樣爲荊州刺史。祥有惠政﹐遠近款附。梁嶽陽王詧欽其淸素﹐乃贈以竹屏風。祥難違其意﹐取付所司。太祖聞之﹐並以賜祥。﹝卷二五七﹞

二七﹑王慶籍爲京兆太守。太祖以其精勤﹐賚以紫袍及綾裳一襲﹐謂百官曰「王慶籍﹐一世淸人也。」﹝卷二百五十九﹞

二八﹑陰鏗爲招遠將軍﹑晉陵太守。鏗嘗與賓友宴飲﹐見行觴者﹐因回酒矣以授之﹐眾坐皆笑。鏗曰「吾儕終日酣酒﹐而執爵者不知其味﹐非人情也。」及侯景之亂﹐鏗嘗爲賊所擒﹐或救之﹐獲免。鏗問其故﹐乃前所行觴者。﹝卷二五九﹞

二九﹑齊廣陵太守敬長瑜﹐多受財賄。刺史陸駿將啟劾之。長瑜以貨求於散騎常侍和士開﹐以畫屏風詐爲長瑜之獻﹐齊王大悅。駿啟尋至﹐遂不問焉。﹝卷二六二﹞

三○﹑齊以太子率更令崔龍子爲司州司馬。初﹐龍子爲司徒功曹﹐嫁女與穆提婆﹐以求此職。提婆許之﹐以其品懸絕﹐先轉爲率更令。至是﹐成婚旣畢﹐卽便用之。尋有謠言榜於路側﹐曰「司州司馬崔老鴟﹐取錢能疾判事遲。」禦史馮士幹見而劾之﹐遂免其官。﹝卷二六三﹞

三一﹑張■﹝車幾﹞入關﹐拔嶽以爲倉曹參軍。或有請貸官粟者﹐■﹝車幾﹞曰「以私害公﹐非吾宿志。濟人之難﹐詎得相違。」乃賣所服之衣﹐雜粟以賑其乏。﹝卷二六四﹞

三二﹑梁李膺字公胤﹐廣漢人也。西昌侯藻爲益州﹐以爲主簿﹐使至建康。梁武悅之﹐謂曰「卿何如昔日李膺﹖」對曰「勝。」問其故﹐對曰「昔事桓靈之主﹐今逢堯舜之君。」梁武嘉其對﹐以如意擊席者久之。﹝卷二六五﹞

三三﹑陳以孔奐爲禦史中丞﹐領揚州大中正。晉令宋﹑齊以來爲大都。奐淸白自守﹐妻子並不之官﹐所得秩俸﹐隨卽分贍孤寡。郡中大悅﹐號曰神君。﹝卷二六五﹞

三四﹑陳褚玠爲中書侍郎。陳主以山陰縣多豪滑﹐謂舍人蔡景歷曰「稽陰大邑﹐久無良宰﹐卿文士之內﹐試思其人。」景歷進曰「褚玠淸廉有幹用。」陳主曰「善。」乃以爲令。縣人張次的﹑王休達等與諸滑吏賄賂通奸﹐全丁大戶多有隱沒。玠乃鎖次的﹐具狀啟臺。陳主手敕慰勞﹐並遣使助玠搜括﹐所出軍人八百餘戶。時曹義達爲陳主所寵。縣人陳信﹐家富於財﹐諂事義達。信父顯文恃勢橫暴。玠乃遣使執顯文﹐鞭之一百。於是吏人股栗﹐莫敢犯者。義達於是譖之。玠在任守祿俸而己﹐去官之後﹐不堪自致﹐因畱縣境﹐種蔬菜以自給。或嗤玠以非百里之才﹐玠答曰「吾委輸課最﹐不後列城﹐除殘去暴﹐姦吏跼蹐。若謂不能自潤脂膏﹐則如來命。以爲不達從政﹐吾未服也。」﹝卷二六六﹞

三五﹑周髙琳每徵伐勇冠諸軍。太祖謂之曰「公卽我之韓﹑白也。」﹝卷二七六﹞

三六﹑胡僧祐爲梁名將﹐常於鼓吹置於齋中﹐恆坐對之﹐以自娛玩。或諫之曰「公名望隆重﹐朝野具瞻。此是羽儀﹐可自居外。」僧祐曰「我性愛之﹐恆須見耳。」﹝卷二七六﹞

三七﹑北齊斛律金字阿六惇﹐朔州敕部人。光祿大夫那瑰環之子。世惇直﹐善騎射﹐行兵用匈奴法﹐望塵識馬步多少﹐嗅地知軍度遠近。神武戒文襄曰「有讒此人者﹐勿信之。」文宣嘗與金宴射﹐親持槊走馬﹐以擬金胸者三﹐金堅不動﹐賜帛千疋。因過其宅﹐置酒作樂。﹝卷二七六﹞

三八﹑北齊斛律光𨿽居大將﹐未嘗戮人。軍士未安﹐終不入幕﹔寒不服裘﹐夏不操扇﹔所得果糒﹐徧分麾下﹔號令不過數句﹐言皆切要﹔每戰居險﹐爲士卒先﹔有士卒中蠱﹐親嘗其唾。三軍感之﹐樂爲致命。﹝卷二八一﹞

三九﹑侯景叛。段韶夾渦而軍﹐潛於上風縱火。景眾騎入水﹐出而卻走。艸濕﹐火不復燃。﹝卷二百八十七﹞

四○﹑周賀若惇﹑陳侯瑣相拒於湘州。惇恐瑱知其糧少﹐乃於營內聚土﹐覆之米。以召其側近村人﹐揚有所防﹐令其遙見。瑱聞以爲實﹐乃據守要險﹐以老惇師。惇又增修壁壘﹐示以持久。土人乘輕騎﹐載米粟﹑籠雞鴨以向■﹝飠尙﹞瑱軍。惇患之﹐乃仍僞爲土人﹐裝舡內甲士其中。瑱兵見舡至送米﹐爭取。惇甲士出而擒之。﹝卷二八八﹞

四一﹑梁蕭藻有操行﹐以父非命而卒﹐布衣菲食﹐非公坐不聽音樂。初爲益州刺史﹐時有焦僧護作亂﹐掩據鄲﹑繁﹐眾有數萬。藻年未弱冠﹐將自擊之﹐乃乘平肩輿﹐巡行賊城。流矢雨下﹐從者舉楯以蔽﹐藻命去之。因是物情大安﹐賊夜遁。梁武常稱其小字﹐嘆曰「子弟並如迦葉﹐吾復何憂﹖」﹝卷二九五﹞

四二﹑蕭明與王僧辯書曰「凡諸部曲﹐並使招攜。投赴戎行﹐前後雲集。霜戈電戟﹐無非武庫之兵﹔龍甲犀渠﹐皆是雲臺之仗。」﹝卷二九九﹞

四三﹑陳韋翔字子羽。有志操﹐以孝著稱。先尋以爲驍騎將軍﹐領朱衣直閣。驍騎之職﹐舊領營兵﹐梁世已來﹐其任逾重。翽素有名望﹐每大事恆令俠侍左右﹐時人榮之﹐號曰「俠禦將軍。」﹝卷三○○﹞

四四﹑周伐梁﹐於謹大軍次於樊﹑鄧。嶽陽王率軍會之﹐傳檄於梁曰「告梁文武眾官﹕夫作國者罔﹐弗以禮信爲本﹐惟爾今主﹐往遭侯景逆亂之始﹐實結我國家以鄰援。今忽背徳﹐黨賊髙洋﹐引厥使人﹐置之堂宇﹐傲我王命﹐擾我邊人。我皇帝襲天之意﹐弗敢以寧﹐分命眾軍﹐奉楊廟略﹐凡眾十萬﹐直指江陵。」丁卯﹐梁主停講﹐內外誡嚴。是朝昏霧﹐巳時方歇。梁主親戎﹐百官並甲冑從於禊飲堂間﹐公私馬仗。是日大風拔木﹐王琛旣至石梵﹐未見我軍﹐乃馳書報黃羅漢曰「吾至梵﹐境上然﹐前日所言﹐皆見戲耳。」羅漢入啟梁主﹐疑之。庚午續講﹐百官以戎服聽。﹝卷三○四﹞

四五﹑北齊平。廣陵王孝珩曰「柰何嗣君無獨見之明﹐宰相非柱石之寄﹐內參羣豎﹐離間骨肉。恨不得握兵符﹐受廟算﹐出萬死﹐身先士卒﹐展我力耳。」﹝卷三○六﹞

四六﹑齊主曰「今日飲酒樂哉﹗」武衛將軍斛光進曰「關西未平﹐人爲仇敵﹐陛下亦何樂哉﹖會當馬步十萬﹐三道渡﹐由平道陷玉壁﹐拔長安﹐自仉涼色來納在掌握﹐使百官襲冠冕﹐軍士釋介冑﹐然後稱樂。」齊主謂羣臣曰「明月常有此意﹐憂國如家。卿輩無及之者。」平原王段韶出﹐謂光曰「卿勝先帝耶﹖先帝以四十萬攻玉璧﹐不利而還。將兵如盤擎水﹐誤卽傾覆﹐何容易而輕言之﹖」光笑曰「非卿所知。」﹝卷三○六﹞

四七﹑侯景西逼﹐梁湘東王遣晉州刺史蕭惠正率兵﹐援於巴陵﹐惠正辭以不堪﹐舉天門郡守胡僧祐以自代。王以爲武猛將軍﹐令其進發。僧祐謂其子玘曰「汝可開兩髙門﹐一朱一白﹐吾當以死決之﹐不捷不歸也﹗」王聞而壯之﹐厚撫其家﹐謂僧祐曰「景便於陸道﹐不閒水斗。賊若水戰﹐但以大艦臨之﹐自當必克﹐若其步戰﹐自可鼓棹﹐直就巴丘﹐不須交鋒。」﹝卷三○六﹞

四八﹑周遣常山郡公子謹﹐率中山公宇文護﹑大將軍楊忠等步騎五萬南伐。太祖餞於靑泥谷。時庾信來聘﹐未返﹐太祖問之曰「我遣此兵馬﹐縛取湘東﹑關西作博士﹐卿以爲得不﹖」信曰「必得之﹐後王勿以爲不忠。」太祖笑而頷之。﹝卷三○六﹞

四九﹑周武帝率六軍趣鄴。齊主令羣臣議之。廣寧王孝珩議曰「今大寇旣深﹐事藉機變﹐請使任城王便領幽州道兵﹐自土門入﹐聲取並州﹔獨孤永業便領洛州兵﹐自潼關入﹐聲取長安﹔臣請領京畿兵﹐出溢只鼓行逆敵。賊懸軍遠來﹐日增疲老﹐聞南北有兵﹐自然應退。」﹝卷三○七﹞

五○﹑茹茹寇肆。齊王﹝主﹞自晉陽討之﹐虜騎散走﹐大軍遂還。齊主率二千餘騎爲殿﹐夜宿黃爪堆。茹茹別部數萬騎﹐扣鞍而進﹐四面圍逼麾下﹐齊主安臥﹐平明方起﹐神色自若﹐指劃軍形﹐潰圍而出。虜騎追擊之﹐伏屍二十里﹐獲奄羅辰妻子﹐生口三萬餘。令都督髙阿那肱率騎數千﹐塞其走道。那肱以兵少﹐請益。齊主更減其半﹐那肱騎奮擊﹐亦大克捷。﹝卷三一○﹞

五一﹑陳薛安都引兵破畱異﹐成州刺史韓子臯單馬入陣﹐傷頂之左﹐一髻半落。安都爲流矢所中﹐血流至踝。乘輿車﹐容止不變﹐﹝卷三一○﹞

五二﹑後周軍圍晉陽。齊人望之﹐如黑雲四合。髙延宗勝兵四萬人嬰城布陣﹐躬與齊王憲交兵。自申至酉﹐死者甚眾。帝遂北入城﹐當天門頓營﹐焚佛寺﹐光燭天地。延宗率眾﹐排車向前﹐我軍遂卻﹐人相蹂死者頗眾。齊人欲閉門﹐以閫下積屍﹐扉不得闔。帝從數騎﹐崎嶇危險﹐僅得出門。侍臣殲焉﹐惟左仕上士庫狄嵌侍從。時四更也﹐延宗以帝長須﹐使於積尸之下求之﹐不得。士卒旣勝﹐乃入坊飲。延宗不復能整頓之。帝出城﹐饑甚﹐將謀遁免﹐開府宇文忻進曰「陛下乘勝至此﹐今者破竹其勢已成﹐柰何棄之而去﹖」會延宗使開府假暢以千人擊帝﹐暢以眾降盛。言城內空虛﹐更無繼援。帝乃駐馬召兵﹐旗鼓復振。攻三門﹐克之。延宗率眾背戰﹐屍骸塞路﹐辰時力屈﹐輕騎走出城北﹐於人家擒之。延宗見帝﹐自投於地﹐帝欲執其手﹐固辭﹐曰「死人手也。恐逼至尊。」帝彊執之曰「兩國天子有何怨惡﹐直爲百姓而來耳﹐勿怖。」終不殺。﹝卷三一三﹞

五三﹑齊師伐梁﹐大至於鐘山龍尾。周文育請戰﹐陳霸先曰「兵不逆風。」文育曰「事急矣﹗當決之﹐何用古法﹗」抽槊上馬﹐殺傷數百人。齊軍乃移營於莫府山。﹝卷三一三﹞

五四﹑侯景次於渦陽﹐有車數千兩﹐馬數千疋﹐甲士四萬人。慕容紹宗戎卒十萬﹐旗甲耀日﹐方軌長驅﹐鳴鼓並進。景使謂之曰「公等爲欲送客﹐爲欲定雄雌。」紹宗對曰「當欲公決勝負﹐」遂順風以陣。景閉其壘﹐風止乃出。紹宗曰「侯景多詭詐﹐好掩人背﹐咸宜備之。」景果令入陣者背短兵﹐但斫人脛及馬足。東魏軍大敗﹐紹宗墜馬。﹝卷三一三﹞

五五﹑陳霸先眾軍自覆舟東移頓郊壇。北齊人相對。侯安都謂蕭摩訶曰「卿驍勇有名﹐千聞不如一見。」摩訶對曰「今日令公見矣。」命眾軍秣馬蓐食﹐遲明攻之。侯安都墜馬被圍﹐蕭摩訶獨騎大呼﹐直衝齊軍﹐齊軍披靡﹐安都乃免。霸先自率帳內麾下出莫府山南。吳明徹﹑沈泰等眾軍首尾擊之﹐齊人大潰﹐自相蹂藉﹐雍川塞谷。﹝卷三一三﹞

五六﹑侯景收其餘眾﹐步騎八百﹐南過小城。城人登埤詬之曰「跛腳奴。」景怒﹐攻城﹐拔之﹐殺詬者而去。﹝卷三一八﹞

五七﹑周王思政固守穎川﹐髙嶽久圍不解。陳元康言於齊王澄曰「公自匡輔朝政﹐未有殊功。𨿽敗侯景﹐本非外賊。穎城將陷﹐願公因而乘之﹐足以取威定業。」王從之。於是親至穎川﹐益發其眾﹐號曰「決命夫。」更起土山。王坐於堰上﹐趙道徳言於王曰「箭頭有鐵﹐不避大王。」引王帶而下﹐箭集於王坐之所。﹝卷三一八﹞

五八﹑周獨孤永業恐洛州刺史段思文不能自固﹐馳入金墉助守。尉遲迥爲土山地道﹐曉夕攻戰。永業選其三百人爲爪牙﹐每先鋒死戰﹐迥不能克。﹝卷三二○﹞

五九﹑臺城朱﹝失﹞陷。侯景又燒大司馬門。後閣舍人髙善寶以私金千兩賞其戰士。直閣將軍宗思領將士數人﹐逾城出外灑水。久之﹐火滅。景又遣持長柯斧﹐入門下﹐斫門將開。羊侃鑿扇爲孔﹐以槊刺倒二人。斫者乃退。﹝卷三二○﹞

六○﹑陳人侵齊。北徐州刺史祖珽令不閉城門﹐守陴者皆下﹐街巷禁斷人行﹐雞犬不許鳴吠。陳人莫測所以﹐疑人走城空﹐不設警備。中夜﹐珽忽令彭噪﹐陳人驚散。曉復結陣向城﹐珽自臨戰。陳人先聞其盲﹐謂不能抗拒﹐忽見親在戎行彎弧縱鏑﹐怪之遂退。時穆提婆憾之不已﹐欲令城陷﹐不遣救援。珽軍守百日﹐城竟保全。﹝卷三二○﹞

六一﹑東魏慕容紹宗﹑髙嶽等堰洧水以灌穎川。時有怪獸﹐每衝壞其堰。嶽等悉眾苦攻﹐分休疊逆。王思政身當矢石﹐與士卒同其勞苦﹐屬以大雪﹐嶽眾多死﹐嶽等乃作鐵龍雜獸﹐用厭水神。﹝卷三二一﹞

六二﹑齊師旣敗﹐軍士奔至江者﹐縛荻爲筏﹐多被沒溺﹐浮屍翳江﹐至於京。先是﹐童謠曰「虜馬萬疋入南湖﹐城南酒家使虜奴。」至是﹐梁軍士以齊兵質酒﹐一人才得一醉。﹝卷三二三﹞

六三﹑周武伐齊﹐齊主亦於塹北列陣﹐謂髙阿那肱曰「戰是耶﹖不戰是耶﹖」那肱曰「不如勿戰﹐卻守髙梁橋。」安吐根曰「一把子賊﹐馬上刺取﹐擲著汾陽中。」諸內參曰「彼亦天子﹐我亦天子﹐彼能懸軍遠來﹐我何爲守塹示弱﹖」齊主曰「此言是也﹗」使讓那肱﹐曰「爾富貴足﹐惜性命耶﹖」乃塡塹南引。帝大喜。齊主親戰﹐東偏頗有退者﹐淑妃怖曰「軍敗矣﹗」穆提婆進曰「大家去﹗大家去﹗」齊主以淑妃奔髙梁關。奚長樂諫曰「半進半退﹐戰家常體﹐今兵眾全整﹐未有傷敗﹐陛下捨此安之﹖禦馬一動﹐人情驚擾﹐願速還安撫。」齊主將從之﹐穆提婆引其肘月曰「言何可信﹖」齊眾大潰﹐軍資甲杖﹐數百里間﹐委棄山積﹐在陣死者八千餘人。齊主夜走﹐至洪洞戍。」﹝卷三二三﹞

六四﹑周遣大將軍王軌破陳於呂梁﹐擒其司空南平郡公吳明徹﹑北徐州刺史董安公﹑程文季等﹐俘斬三萬餘人。初﹐軌潛於淸水入淮口﹐多堅大木﹐以鐵鎖貫車輪﹐橫截水流﹐遏斷舡。蕭摩訶謂明徹曰「聞王軌正鎖下流﹐其兩邊築城﹐今尙未立﹐若見遣擊之﹐彼必不敢相距。彼城若立﹐則吾屬且爲虜矣﹗」明徹乃奮發曰「搴旗陷陣﹐將軍事也﹔長算遠略﹐老夫事也。」摩訶失色而退。一旬之間﹐我兵益至﹐摩訶又請明徹曰「今求不得﹐進退無路﹐若潛軍突圍﹐未足爲恥﹐願公率步乘車輿徐行﹐摩訶領鐵騎數千騎前後﹐必當使公安達京邑。」明徹曰「弟之此計﹐乃良圖也。然老夫受專徵﹐不能戰勝攻取﹐今被圍逼﹐慚寡無地。且步軍旣多﹐吾爲總督﹐必須身居其後﹐相率兼行。」遂欲破堰。大軍以舫載馬﹐北譙州刺史裴子烈議曰「若決堰下舡﹐舡必順倒﹐不如前遣馬出﹐於事爲允。」會明徹疾篤﹐知事不濟﹐遂從之。乃遣摩訶率馬數千前還。明徹決堰乘水而退至淸口﹐水勢漸微﹐舡礙車輪﹐並不得渡﹐軌圍而蹙之。明徹力窮就執﹐陳之銳卒﹐於是殲焉。﹝卷三二三﹞

六五﹑梁蕭乾字思惕﹐梁祕書監子範之子。容止雅正﹐志性恬簡﹐善隸書﹐得叔父子云之法。閩中豪帥反叛﹐陳武謂乾曰「陸賈南徵﹐趙佗歸順﹔隨何奉使﹐黥布來臣﹐追想淸風﹐仿佛在目。」乃令乾往使﹐諭以逆順﹐渠帥並卽款附。﹝卷三二四﹞

六六﹑侯景黨儀同司馬世云﹐率其所領降於慕容紹宗﹐仍以鐵騎五千﹐夾而擊景。景謂其眾曰「汝輩家口﹐髙澄悉已殺之。弩力何慮無妻子。待向江東﹐當還入鄴﹐用汝輩悉作本州刺史。」眾信之。紹宗遙呼曰「爾居家悉在﹐但能歸來﹐官勛如舊。」乃被髮向北斗以誓之。於是景眾大潰﹐爭赴﹐渦水爲之不流。﹝卷三二四﹞

六七﹑侯景晝息夜行﹐追軍漸逼。使謂慕容紹宗曰「景若被擒﹐公復何所用。」紹宗乃緩之。﹝卷三二六﹞

六八﹑北齊平﹐任城王湝據冀州﹐與廣陵王孝珩召募得四萬餘人﹐以拒我軍。齊王憲率眾討之﹐仍令太上主手書與湝曰「朝廷遇緯甚厚﹐諸王無恙。叔若釋甲﹐則無所憂。」湝不納。及大開賞募﹐多出金帛。沙門求爲戰者﹐亦數千人。候騎執湝間諜二人﹐以白於憲﹐乃集齊之舊將﹐徧示之曰「吾所爭者大﹐不在汝等﹐今放還﹐可卽充我使。」乃與湝書曰「一木不維大廈﹐三諫可以逃身。微子去商﹐侯服周代﹔項伯背楚﹐賜姓漢朝。兵交命使﹐古今通典﹐不俟終日﹐所望知機。」湝得書﹐沈之於井。憲至信都﹐湝陣於城南。憲登張耳冢以望之﹐俄而湝領軍尉相願﹐遂以眾降。湝大怒﹐殺其妻子。明日復戰﹐憲遂破之﹐俘斬三萬人。湝被擒﹐見憲不拜﹐呼之爲弟。﹝卷三二六﹞

六九﹑齊主以契丹犯塞﹐親徵﹐至於平州﹐取其西道﹐直指長漸。司徒潘相樂率精騎五千﹐自東道趣靑山﹐向白狼城。安徳王韓軌率精騎四千﹐斷其走路﹐追奔至於遼水。齊主露發袒身﹐晝夜不息﹐行千餘里。惟食肉飲水﹐壯气彌厲。親逾山嶺﹐爲士卒先。指揮奮擊﹐大破之。虜獲十萬餘口。﹝卷三二六﹞

七○﹑齊公憲夜收軍﹐欲待明更戰。達奚武謂之曰「洛陽軍散﹐人情駭動﹐若不因夜速還﹐明日欲歸不得。武在軍旅久矣﹐備見形狀。豈可將數營大眾一朝而棄之﹗」憲從其諫。遂全軍而返。﹝卷三二七﹞

七一﹑十一月癸未﹐梁主閱戎﹐於津陽門外立二城﹐南爲吳地﹐北爲虜城。西北風甚急﹐溥天昏暗﹐幡旗南靡。乃移虜軍度南城﹐吳軍度北城﹐以順風也。俄而驟雨暴降﹐梁王輕輦還宮﹐至城而霽。觀者怪之。﹝卷三二八﹞

七二﹑太原郡王髙洋督兵攻王思政﹐陷於潁川﹐遂入東魏。先是長社夜有聲如車騎﹐從西北向城。居二日﹐黑風起於乾地﹐吹水入城﹐城壞﹐風羊角而上。﹝卷三二八﹞

七三﹑侯瑱敗王琳於梁山﹐琳及蕭莊並奔於齊。初﹐東關水舟艦得通。琳引合肥之眾﹐相次而下﹐瑱與琳合戰﹐琳軍少卻﹐退保西岸。及夕﹐東北風大起﹐吹其舟艦﹐沒於沙中。夜有流星﹐墜於琳營。及旦﹐風靜﹐琳入浦修舡﹐以鹿角繞岸﹐不敢復出。﹝卷三二八﹞

七四﹑東魏以平鑑爲懷州刺史。鑑乃於軹開道築城﹐以防於我。尋而太祖遣驃騎將軍楊檦﹐儀同長孫慶明率兵東伐。是時﹐新築之城少糧乏水﹐眾情大懼。南門內有一土井﹐隨汲卽竭﹐鑑乃具衣冠﹐俯井而祝。俄而泉湧﹐城內皆足。楊水示檦﹐檦無功而還。﹝卷三二九﹞

七五﹑周帝問齊王延宗曰「鄴城若爲可取。」延宗辭曰「亡國之大夫﹐不可與圖存。」彊問之﹐乃曰「若任城據鄴﹐臣不能知。若今主自守﹐陛下兵不血刃。」時好事者以爲延宗年號徳昌﹐得二日也。及卽位至敗﹐果二日。﹝卷三二九﹞

七六﹑齊髙緯發晉陽﹐開府薛榮宗嘗云能使鬼兵﹐言於齊王曰「臣已發遣斛律明月將大兵在。」齊王信之。經介休﹐見一古冢﹐榮宗謂舍人元行恭曰「是誰冢也﹖」行恭戲之曰「郭林宗」。「是誰﹖」曰「郭元貞父。」榮宗卽啟云「臣向見郭林宗從冢出﹐著大帽﹐吉莫鞾﹐搖馬鞭﹐問臣『我阿貞來否﹖』」﹝卷三二九﹞

七七﹑侯景西逼﹐陸法和率白服弟子頓於安南﹐乞徵任氏﹐湘東許之。乃召諸蠻子弟八百人在江津。二日便登艦。大笑曰「無量兵馬。」江陵舊多神祠﹐俗恆祈禱﹐自法和軍出﹐無復一驗﹐人以諸神皆行從故也。﹝卷三二九﹞

七八﹑梁臨汝侯蕭猷嘗爲吳郡太守﹐與楚廟神交﹐飲至一石﹐而神亦有酒色﹐所禱必從。後遷益州刺史﹐江陽人齊苟兒反﹐率眾攻城。猷乃遙禱請救。將戰之日﹐有田老逢一騎絡鐵從東來﹐問去城幾里﹐曰「四十。」時已晡﹐騎舉槊﹐曰「後人來﹐可令之疾馬﹐欲及日破賊。」俄有數百騎如風﹐一騎請飲﹐田老問爲誰﹐曰「吳興楚王來救臨汝侯。」此時廟中祈禱﹐無復有驗。十餘日後﹐乃見侍衛土偶﹐泥濕如汗﹑於是苟兒乃平。﹝卷三二九﹞

七九﹑梁武陸王蕭紀在蜀一十七年﹐開拓土宇﹐器甲殷積﹐有馬八千疋﹐旣便騎射﹐尢工舞槊。﹝卷三三○﹞

八○﹑陳霸先遣錢明領水軍出江寧浦﹐要擊齊人糧運﹐盡獲其舡。於是齊軍大餒﹐殺馬驢而食之。﹝卷三三二﹞

八一﹑以糧運不繼﹐調市人饋軍。建康令孔奐以麥屑爲飯﹐用荷葉裹之﹐壹宿之間得數萬裹﹐以給兵士。會陳蒨遣送米三千石﹑鴨千頭﹐霸先卽炊黍煮鴨﹐誓申一戰。計糧分肉﹐人獲數臠。﹝卷三三二﹞

八二﹑周王思政固守潁川。思政運米數百車﹐欲向孔城﹐齊大都督破六韓常與洛州刺史可朱渾寶願前後要襲﹐獲之。乃啟於齊王澄曰「常自鎭河陽已來﹐頻出關口﹑大谷二道﹐所有要害﹐莫不知悉。請於形勝之處營築城戍﹐安置士馬﹐截其往來。彼之咽喉旣斷﹐潁城吞滅可期。且孔城以西﹐年谷不稔﹐東道斷絕﹐亦不能存。」王納其計。﹝卷三三二﹞

八三﹑梁陸法和多聚兵艦﹐欲襲襄陽﹑寇武關﹐梁王使止之。法和謂使者曰「法和是求道之人﹐常不希釋梵天王坐處﹐豈規人主之位﹖但於空王佛所與主上香火因緣﹐見主上應有報至﹐故救援耳。今旣被疑﹐是業不可攺也。」﹝卷三三四﹞

八四﹑梁陸納叛湘州時﹐造二艦﹐衣以牛皮﹐髙十五丈。一曰靑龍﹐一曰白虎。選其驍勇者乘之以戰。﹝卷三三四﹞

八五﹑齊司徒斛律光築吞周﹑平隴﹑定誇三城於境上。﹝卷三三四﹞

八六﹑蕭紀兵次西陵﹐艫舳旌戈﹐翳川曜日。護軍陸法和於硤兩岸築二壘﹐運石塡江﹐鐵鎖斷之。梁主令法和壘北斷白雁城道﹐別立小柵。﹝卷三三五﹞

八七﹑侯景作尖項﹝頂﹞木驢攻城﹐石不能破也。羊侃作雉尾矩﹐灌以膏臘﹐取擲焚之﹐乃退。﹝卷三三六﹞

八八﹑初﹐魏世﹐山崩﹐得三石角﹐藏於武庫。至是齊主入庫﹐賜從臣兵器﹐持此角賜平秦王歸彥﹐曰「爾事常山不得反﹐事長廣得反。反時﹐將此角嚇漢也。」﹝卷三三八﹞

八九﹑梁邵陵王綸篤好書史﹐妙工艸隸。爲丹陽尹﹐擅造甲仗﹐梁武知之。綸並沈於江中﹐及後出徵﹐器械並缺﹐乃獨嘆曰「吾昔聚仗﹐本備非常﹐朝廷見疑﹐逼使分散。今日討逆﹐卒無所資。」﹝卷三三九﹞

九○﹑侯景篡位﹐遷豫章王撩別宮。白虹貫日三重﹐其夜﹐月入太微﹐掩帝坐。景所帶劍水精標無故墜落﹐景身自俯拾﹐心極惡之。﹝卷三四二﹞

九一﹑齊綦連猛有勇力。梁使來聘﹐有武藝人﹐求欲相角。猛帶兩鞬﹐左右馳射﹐並取四弓﹐疊而挽之﹐梁人嗟服。﹝卷三四七﹞

九二﹑梁以護軍將軍陸法和爲郢州刺史﹐封江乘縣公。法和嘗軍次白帝﹐謂人曰「諸葛孔明可謂名將﹐吾目見之﹐此城旁有埋弩箭鏃一斛許。」因令掘之﹐果如其言。﹝卷三四九﹞

九三﹑文育小字猛奴。到都見太子詹事周捨﹐捨命兄子弘讓教之書計。文育課弘讓曰「誰能學取此富貴﹐但有大槊耳。」弘讓壯之﹐教之騎射﹐文育大悅。﹝卷三五四﹞

九四﹑羊侃字祖忻。嘗從梁王宴樂遊苑。時少府啟兩刃槊成﹐長二丈四尺三寸。梁王因賜侃河南國紫驑馬﹐令試之。侃執槊上馬﹐左右擊刺﹐特盡其妙。觀者登樹。梁主曰「此樹必爲侍中折矣。」俄而果折。因號此矛肖爲折樹槊。﹝卷三五四﹞

九五﹑北齊安州刺史盧冑﹐入海島﹐得一人脛﹐可長二丈﹐以爲槊﹐獻於神武。諸將咸莫能用﹐惟彭樂舉之。冑未幾遇疾﹐痛聲聞外。巫言海神爲崇﹐因此而卒。﹝卷三五四﹞

九六﹑周太祖宇文泰之母曰王氏。初﹐孕五月﹐夜夢抱子升天﹐才不至而止。寤﹐以告徳皇帝。皇帝喜曰「𨿽不至天﹐貴亦極矣。」﹝卷三六二﹞

九七﹑周蔡祐字承先﹐陳畱圉人。齊安郡守襲之子也﹐有膂力﹐便騎射。太祖以其戰功賜姓大利稽氏。﹝卷三六二﹞

九八﹑周陸逞字季明﹐綏掘郡公通之弟也。初名彥﹐字世雄。魏文帝嘗從容謂之曰「爾旣溫裕﹐何乃字世雄﹖且爲世之雄﹐非所宜也。於爾兄弟又復不類。」遂攺焉。﹝卷三六二﹞

九九﹑髙長恭以淮南之亂﹐恐爲將帥﹐嘆曰「我去年面腫﹐今歲何爲不發﹖」至是﹐齊主使徐之範飲以毒藥。長恭謂妃鄭氏曰「我盡忠事上﹐何辜於天而遭賜鴆之禍﹖」﹝卷三六五﹞

一○○﹑梁簡文方頰丰下﹐眉目秀發。﹝卷三六五﹞

一○一﹑齊韓鳳﹑穆提婆﹑髙阿那肱共處衡軸﹐號曰「三貴」。瞋張拳﹐有啖人勢。﹝卷三六六﹞

一○二﹑和士開常言曰「瑯琊王目光弈弈﹐數步射人﹐向者暫對﹐不覺汗出。」﹝卷三六六﹞

一○三﹑周武帝還自東伐﹐初遇疾﹐口不能言﹐臉垂覆目。﹝卷三六六﹞

一○四﹑梁謝答仁聞侯景奔﹐乃自東陽率眾候之。至錢塘﹐間趙伯超曰「公得何消息﹐而閉門見拒﹖」伯超曰「汝頰邊頞有耳否﹖侯王已死﹐遠近悉平。君將此兵欲向何處﹖」答仁曰「審如公言﹐死無所恨。」﹝卷三六七﹞

一○五﹑齊太上主生■﹝齒眞﹞牙﹐問於尙藥典禦鄧宣﹐以對。太上主怒而撻之。中書監徐之才拜賀曰「此智牙﹐生者聰明長壽。」太上悅而賞之。﹝卷三六八﹞

一○六﹑徐之才年十三﹐劉孝綽見之﹐言曰「徐郎燕頷﹐班超之相也。」﹝卷三六八﹞

一○七﹑陸法和進於巴陵﹐見王僧辯﹐謂之曰「貧道已卻侯景一臂﹐更何能爲﹖檀越宜卽遂取侯景。」﹝卷三六九﹞

一○八﹑髙歡營主尉景欲執爾朱兆﹐歡嚙臂止之。﹝卷三六九﹞

一○九﹑梁劉之遴字思貞﹐文範先生虯之子也。博綜文史。尙書令沈休之深敬器之。右手偏直﹐不得屈伸﹐每畫則以紙就筆。﹝卷三七○﹞

一一○﹑齊王誅諸元姻黨﹐死者凡七百二十一人﹐悉投屍於漳水。剖魚者得人爪甲﹐鄴都爲之不食魚也。﹝卷三七○﹞

一一一﹑後周盧昌期﹑祖英伯反﹐宇文神舉討平之。神舉以英伯壯節﹐欲令寬赦。軍人已割其髀肉如鵝卵矣。英伯顏色不變﹐遂遣誅之。﹝卷三七二﹞

一一二﹑王僧辯平侯景。或謂僧辧曰「朝士來者﹐孰當先至﹖」僧辯曰「其周孔正乎﹖」俄而孔正與弟孔讓自拔迎軍。僧辯甚喜﹐謂之曰「公可坐膝上。」弘正對曰「可謂加諸膝也。老夫何足當之。」﹝卷三七二﹞

一一三﹑侯景左足上有肉癅﹐其狀如龜﹐戰應克捷﹐癅則隱起﹔如其不勝﹐癅則低下﹔及奔敗﹐癅陷肉中。﹝卷三七二﹞

一一四﹑齊許惇長須垂至帶﹐省中號爲長髯公。文宣嘗因酒酣﹐握惇須稱美﹐遂以刀截之﹐惟畱一握。惇不敢復長﹐人號爲齊髯公。﹝卷三七四﹞

一一五﹑侯景使宋子仙等執梁湘東王世子方諸及中撫軍長史鮑泉﹑司馬虞預於郢州。是日子仙等至﹐百姓奔告﹐方諸以五色雜彩編鮑泉白須﹐對之雙六﹐弗之信也。告者旣眾﹐方命闔門。縣門未下﹐子仙已入。方諸等膜拜﹐而鮑泉循於牀下。子仙窺見泉素髯間彩﹐疑愕憚之。及其被執﹐莫不驚笑。﹝卷三七四﹞

一一六﹑李庶﹐黎陽人。魏大司農諧之子也﹐以淸卞每接梁客。徐陵謂其徒曰「江北惟有李庶可語耳。」庶無須髯﹐人謂天閹。崔諶嘗玩庶曰「教弟種須﹐取錐刺而爲竅﹐以馬尾插之。」世傳諸崔多惡疾﹐以呼沱爲墓田。故庶答之曰「先以方回施貴族﹐藝眉有效﹐然後樹須。」邢邵笑謂諶曰「卿不諳李庶﹐何故犯之﹖」﹝卷三七四﹞

一一七﹑周太子贇有失徳。柱國王軌因內宴上壽﹐捋武帝須曰「可愛好老公﹐恨後嗣弱耳。」﹝卷三七四﹞

一一八﹑周武帝不豫﹐止於云陽宮。內史柳升私問姚僧坦曰「至尊貶膳日久﹐脈候何如﹖」對曰「天子上應天心﹐非愚所及﹐凡庶如此﹐萬無一全。」﹝卷三七五﹞

一一九﹑齊南陽王綽與齊主俱五月五日生。武成以綽母李夫人非嫡﹐故貶之爲弟。俗云﹐其日生者﹐腦不壞爛﹐死後逾一年﹐方許收殮。毛髮不落﹐如生人焉。﹝卷三七五﹞

一二○﹑齊主於涼風堂召孝昭第二子百年﹐遣左右亂捶擊之。又令曳以繞堂﹐所行之處﹐血皆徧地。﹝卷三七五﹞

一二一﹑齊主將殺開府髙徳正﹐召而謂之曰「聞爾病﹐我爲爾鍼。」以刀子刺之﹐血流沾地。﹝卷三七五﹞

一二二﹑周師圍江陵﹐謝答仁請守子城﹐梁主卽授城內大都督。旣而召王裒謀之﹐裒以爲不可。答仁請入不得﹐嘔血而去。﹝卷三七五﹞

一二三﹑寇雋歸老﹐不復朝覲。天王思與相見﹐乃令入朝。雋身長八尺﹐須髮皓然﹐容止端詳﹐音韻淸朗。天王與之同席而坐﹐因訪洛陽故事﹐不覺屢爲前膝。﹝卷三七七﹞

一二四﹑齊孟業有盛名﹐初﹐司州牧淸河王嶽聞業名﹐召爲法曹。見其容貌短小﹐笑而不言。及尋斷決之處﹐乃謂業曰「卿決斷之明﹐可謂有過軀之用。」﹝卷三七八﹞

一二五﹑李繪儀貌端偉﹐神情朗儁。舅河間邢晏每與之言﹐嘆其髙遠﹐稱之曰「若披煙霧﹐如對珠玉。宅相之奇﹐良在此甥。」文襄嗣業﹐晉代山東諸郡﹐其特降書徵者﹐惟繪﹑淸河太守辛術二人而已。﹝卷三八○﹞

一二六﹑梁楊白花字長茂﹐武都仇池人﹐大眼之子也。少有勇力﹐容貌環偉。﹝卷三八○﹞

一二七﹑山幺目嵇叔夜之爲人也﹐巖巖若孤松之獨立。﹝卷三八○﹞

一二八﹑嵇叔夜之爲人﹐其醉也隗峨如玉山之將頹。﹝卷三八○﹞

一二九﹑衛玠從豫章下﹐人久聞其姿﹐觀者如堵﹐玠先有羸疾﹐發遂死。時人謂「看殺衛玠。」﹝卷三八○﹞

一三○﹑人嘆王恭形茂者﹐濯濯如春月柳。﹝卷三八○﹞

一三一﹑王右軍見杜洪理﹐嘆曰「膚如凝脂﹐眼如點漆﹐此神仙中人也。﹝卷三八○﹞

一三二﹑裴叔則有儁彩﹐容儀﹐脫冠﹑灑服﹑亂頭皆好有人見之曰「裴叔則如玉山行﹐光映照人也。」﹝卷三八○﹞

一三三﹑時人目李宣國如玉山之將摧。﹝卷三八○﹞

一三四﹑衛伯玉爲尙書令﹐見樂廣與朝中名士談義﹐奇之曰「自昔諸子弟造之曰『此人水鑑也﹐瑩然若披雲霧而睹靑天。」﹝卷三八○﹞

一三五﹑撫軍問孫興幺﹕「劉眞長何如﹖」曰「淸簡令淑。」「王仲祖何如﹖」曰「溫潤恬和。」﹝卷三八○﹞

一三六﹑範豫章謂王荊州曰「卿風流儁望﹐眞後來之秀。」王曰「不有此舅﹐焉有此甥。」﹝卷三八○﹞

一三七﹑庾子嵩目和嶠﹔「森森如千丈之松﹐𨿽磊砢有節目﹐施之大廈﹐有棟梁之用也。」﹝卷三八○﹞

一三八﹑崔孝芬取貧家子賈氏以爲養女﹐有姿色﹐騰納之﹐請以邑號。﹝卷三八一﹞

一三九﹑齊武成曾有疾﹐自云初見空中有五色物﹐稍近﹐變成一美婦人﹐去地數丈﹐亭亭而立。徐之才云「此至靈所致。」卽進湯﹐服一劑﹐便覺稍遠。又服﹐還變成五色物。數劑﹐疾平。﹝卷三八一﹞

一四○﹑趙隱字彥深﹐年五歲﹐母傅便孀居。傅謂之曰「家貧兒小﹐何以能濟﹖」隱泣而言曰「若天矜見﹐大當仰報。」年十歲﹐司徒崔光奇之﹐謂賓客曰「古人云﹕觀眸子﹐足以知之﹐此兒必當遠至。」﹝卷三八四﹞

一四一﹑周賀若惇嘗從太祖校獵於甘泉宮。圍人不齊﹐獸多越逸﹐太祖大怒。圍內惟有一鹿﹐俄亦突圍而走﹐惇躍馬馳之。鹿上東山﹐惇棄馬步逐山半﹐掣之而下。太祖大悅。﹝卷三八六﹞

一四二﹑髙歡嘗夢履眾星而行﹐覺而內喜﹐遂傾產以結客。﹝卷三九八﹞

一四三﹑宇文永貴﹐昌黎大棘人也。母初孕貴﹐夢有老人抱一兒授之﹐曰「賜爾是子﹐俾壽且貴。」及生﹐形類所夢﹐故以永貴字之。﹝卷三九八﹞

一四四﹑齊陽休之﹐幼年將仕﹐夢鄴城東南有大冢﹐上有銅柱﹐跗爲蓮花。休之從西北而登﹐以手捉柱﹐柱右轉。夢中咒曰「三匝而止。」柱如其言。榮貴之後﹐所居之宅﹐竟在其地。﹝卷三九八﹞

一四五﹑祖珽知齊太上有大志﹐深自結納。嘗啟曰「昨夢大王乘龍上天﹐願深自愛。」太上大喜。卽位之後﹐擢拜中書侍郎。﹝卷三九八﹞

一四六﹑梁孝元字世誠﹐梁武第七子也﹐小字七符。初﹐梁武夢眇目僧執香鑪﹐稱托生王宮。旣而采女石氏侍﹐始褰戶幔﹐有風回裙。梁武帝意感幸之﹐采女夢月墮懷中﹐遂孕。孝元載誕之夕﹐舉室光明﹐室中有非常香气及紫胞之異。﹝卷三九八﹞

一四七﹑江陵平梁﹐禦史中丞沈炯遷長安。太祖授儀同三司﹐甚禮待之。炯恐太祖愛其文才﹐桓閉門卻掃﹐無所交遊。時有文章﹐隨卽毀棄﹐不令流布。嘗獨行﹐經漢武通天臺﹐爲表奏之﹐陳己思歸之意。奏訖﹐其夜炯夢見有宮禁之所﹐兵衛甚嚴﹐炯便以情事陳訴。聞有人言「甚不惜放卿﹐幾日可至﹐若一月內見關出﹐此恐不復由我。」寤而異之。當時以爲恍忽﹐十餘日﹐便有命放還﹐遂與王克等並得東歸。﹝卷三九九﹞

一四八﹑陰子春嘗爲東莞太守。時靑州刺史三神念毀壞臨海神廟﹐當座■﹝扌柬﹞上有一大蛇﹐役夫下擒﹐入於海水。爾夜子春夢見一人詣其府﹐云「有人見苦﹐被壞宅舍。旣無所托﹐欲憩此境。」子春心密記之。經二日﹐方知神念毀廟﹐因辦牲醑﹐立宇祠之。數日﹐夢一朱衣人謝曰「得君厚惠﹐當以州相報。」經月餘﹐魏軍欲襲朐山﹐子春預知﹐設伏摧破﹐梁武以爲南靑州刺史。﹝卷三九九﹞

一四九﹑齊李鉉字寶鼎﹐渤海南皮人也。春夏務農﹐秋冬入學﹐經疏之多發自於鉉。嬰疾在牀﹐夜夢孔子﹐憤其廣爲疏例﹐系而捶之。旣寤之後﹐其疏例焚﹐尋而病愈。﹝卷四○○﹞

一五○﹑周獲梁俘王褒﹑王克﹑劉瑴﹑宗懍﹑殷不害等至長安。太祖喜曰「晉氏平吳之利﹐二陸而已。今定楚之功﹐羣賢畢至。可謂過之矣。」乃謂褒及克曰「吾卽王氏甥也﹐卿等並吾之舅氏﹐當以親戚爲情﹐勿以去鄕分意。」皆厚待引爲賓客。﹝卷四○五﹞

一五一﹑柳遐母嘗乳間發疽﹐醫云須人吮膿﹐遐應聲卽吮。旬日遂瘳﹐咸以爲孝感所致。﹝卷四一一﹞

一五二﹑齊平﹐東雍州刺史傅伏堅守不降。帝遣韋孝寬將伏子仁寬招伏曰「並州已平﹐故遣公兒來報。今授上大將軍武鄕郡公﹐又金馬腦二酒鐘爲信。公宜急下。」伏不受﹐謂孝寬曰「事君有死無貳。此兒爲臣不忠﹐爲子不孝﹐願卽斬以示天下。」帝又遣髙阿那肱等百餘人臨汾召伏。伏出軍﹐隔水相見﹐問﹕「至尊何在﹖」阿那肱曰「已被捉獲﹐別路入關。」伏仰天大哭﹐率眾入城﹐於廳事前北面哀號﹐良久乃降。帝見之曰「何不早下﹖」伏流涕而對曰「臣三代被任﹐艸命不能自死﹐羞見天地。」帝執其手曰「爲臣當若此。朕平齊國﹐惟見公一人。」乃自食一羊肋﹐以骨賜伏曰「骨親肉疏﹐所以相付。」授上儀同也。﹝卷四一八﹞

一五三﹑初﹐周萬年縣令樂運抑挫豪右﹐時稱彊直。帝甚嘉之﹐特許通籍﹐事有不變﹐咸令奏聞。至是召運赴行在所﹐旣至﹐問之曰「卿來日見太子否﹖」運曰﹕臣來日奉辭。」帝曰「卿言太子何如人也﹐」運曰「中人。」時齊王憲等並在帝側﹐帝顧之﹐謂曰「百官佞我﹐皆云太子聰明。惟運獨雲中人﹐方驗之忠直。」因問中人之狀。運曰「班固比齊桓爲中人﹐管仲相之則霸﹐豎貂輔之則亂。可與爲善﹐可爲與惡。」帝曰「我知之矣。」超拜運爲京兆郡丞。﹝卷四二八﹞

一五四﹑徐擒字士秀﹐東海郯人也。員外散騎常侍起超之子。文好新率﹐不拘舊禮。梁武謂周捨曰「爲我求一人﹐文學俱長﹐兼有徳行者﹐欲令與晉安遊處。」捨曰「臣外弟徐攡﹐形質陋小﹐若不勝衣﹐而堪此選。」梁武曰「必有仲宣之才﹐亦不簡其貌也。」乃以攡爲侍讀。王爲太子﹐轉家令。文體旣別。春坊盡學之﹐謂之宮體。宮體之號﹐自斯而起。﹝卷五八五﹞

一五五﹑齊主嘗問於魏收曰「卿才何如徐陵﹖」收時曰「臣大國之才﹐典以雅﹔徐陵亡國之才﹐麗以艷。」﹝卷五八五﹞

一五六﹑周文州氐酉反﹐制鄜州刺史髙琳討平之。軍還﹐帝宴羣公卿士﹐命賦詩言志。琳詩云「寄言竇車騎﹐爲謝霍將軍﹐何以報天子﹐沙漠靜妖氛。」帝大悅﹐曰「獯獫陸梁﹐未時款塞﹐卿言有驗﹐國之福也。」﹝卷五八十六﹞

一五七﹑齊蕭愨字仁祖﹐爲太子洗馬。嘗於秋夜賦詩。其兩句云「芙蓉露下落﹐楊柳月中疏。」曰「蕭仁祖之斯文﹐可謂雕章間出。昔潘陸齊軌﹐不襲建安之風﹔顏謝同聲﹐遂革太乙之气。自漢逮晉﹐情賞猶自不諧﹐河北江南﹐意制本應相詭。」顏黃門云「吾愛其蕭散﹐宛然在目。而盧思道之徒﹐雅所不愜。箕畢殊好﹐理宜固然。」﹝卷五八六﹞

一五八﹑王晞爲常山王司馬。晞恬澹寡欲﹐不以世務爲累。時謂之方叔司馬。常遊晉祠﹐賦詩曰「日落應歸去﹐魚鳥見畱連。」時常山王遣使召晞﹐晞不時至。明曰﹐承相西閣祭酒盧思道問晞﹕「昨已朱顏﹐得無魚鳥致怪乎﹖」晞笑曰「昨陶然﹐以酒被責﹐卿輩亦是畱連之一物﹐豈直魚鳥而已哉﹗」﹝卷五八六﹞

一五九﹑辛徳源嘗於邢邵座賦詩﹐其十字曰「寒威漸離風﹐春色方依樹。」眾咸稱善。後王昕逢之﹐謂曰「今日可謂寒威離風﹐春色依樹。」﹝卷五八六﹞

一六○﹑齊魏收以溫子升﹑邢邵不作賦﹐乃云「會須作賦﹐始成大才。惟以章表自許﹐此同兒戲。」﹝卷五八七﹞

一六一﹑梁宗廩少聰敏﹐好讀書﹐語輒引古事。鄕裏呼爲小學士。梁主使制龍川廟碑﹐一夜便就。詰朝呈上﹐梁主美之。﹝卷五八九﹞

一六二﹑陸云﹐吳郡吳人。曾制太伯廟碑。吳興太守張纘罷郡﹐經途讀其文﹐嘆美之﹐曰「今之蔡伯喈也﹗」至都﹐言於髙祖。髙祖召兼尙書儀郎﹐頃之卽眞。﹝卷五八九﹞

一六三﹑梁簡文爲侯景所幽﹐作連珠曰「吾聞言可覆也﹐人能育物﹐是以欲輕其禮。有徳必昌﹐兵賤於義﹐無思不服。」﹝卷五九○﹞

一六四﹑「吾聞道行則五福俱湊﹐運閉則六極所鐘﹐是以麟出而悲﹐豈惟孔子﹐途窮則慟﹐寧止嗣宗。」﹝卷五九○﹞

一六五﹑周明帝幼而好學﹐詞彩溫麗。捃摭眾書。自羲﹑農已來訖於魏末﹐敍爲《世譜》凡百卷。所著文章十卷﹐行於世。﹝卷五九一﹞

一六六﹑周太祖大饗羣臣。史官柳虯執簡書告於廟曰「廢帝﹐文皇帝之嗣子﹐年七歲﹐文皇帝托於安定公曰﹕『是子也﹐才由公﹐不孝不才亦由公。勉之﹗』公旣受玆重寄﹐居元輔之任﹐又納女爲皇后﹐遂不能訓誨有成﹐致令廢黜﹐負文皇帝付囑之意。此咎非安定公而誰。」太祖乃令太常盧辧作誥諭公卿曰「嗚呼﹗我羣後曁眾士﹐維文皇帝以𦇤褓之嗣托於予﹐訓之誨之﹐庶厥有成﹐而予罔能﹐弗變厥心﹐庸曁乎廢﹐墜我文皇帝之志。嗚呼﹗玆咎予﹐其焉避。予實知之。矧爾眾人心哉。惟予之顏﹐豈惟今厚﹖將恐後世以予爲口實。」﹝卷五九三﹞

一六七﹑周武帝下令上書者並爲表﹐於皇太子已下稱啟。﹝卷五九四﹞

一六八﹑王粲才旣髙辯﹐鐘繇﹑王朗等𨿽各爲魏卿相﹐於朝廷奏議﹐皆閣筆﹐不敢措手。﹝卷五九五﹞

一六九﹑齊主命立三恪﹐朝士議之。太子少傅魏收爲議﹐眾皆同之。吏部侍郎崔瞻以父與收有隙﹐乃別立議。收讀瞻議畢﹐笑而不答。瞻曰「瞻議若是﹐須贊所長﹔瞻議若非﹐須詰所短。何容讀國士議文﹐直如此冷笑。」收但慚而竟無言。﹝卷五九五﹞

一七○﹑齊魏收嘗在議曹﹐與諸博士引據《漢書》﹐論宗廟事。博士笑之﹐收便忿﹐取《韋玄成傳》抵之而起。博士夜共披尋﹐遲明乃來謝曰「不謂玄成如此學也。」﹝卷五九五﹞

一七一﹑齊文宣崩﹐楊愔選其挽歌﹐令樂署歌之。其魏收四首﹐陽休之﹑祖珽﹑劉逖各二首﹐盧思道八首入用。於是晉陽人謂思道爲八采盧郎。北營刺史李愔戲謂逖曰「盧八問誶劉二。」逖每銜之。至是﹐愔上《感恩賦》﹐自陳文宣之世遇讒譖。逖爲帝奏其文誹謗先帝。齊主怒﹐令鞭之。逖喜曰「髙捶三十﹐熟鞭之百﹐何如喚劉二時。」﹝卷五九六﹞

一七二﹑衛襄字叔遼﹐河東人。修行至孝﹐州郡嘉之。時有白波賊眾數萬人﹐官兵誅伐不能平。賊曰「使叔遼要我﹐願散。」於是襄爲移書﹐卽平定。﹝卷五九七﹞

一七三﹑梁任果降周。果字靜鸞﹐南安人也。世爲方隅豪族﹐仕於江左﹐志在立功。太祖嘉其遠來﹐待以優禮。後除始州刺史﹐封樂安公﹐賜以鐵券﹐聽世傳襲。﹝卷五九八﹞

一七四﹑侯景圍臺城。陳昕說範桃棒﹐令率所領二千人襲殺王偉﹑宋子仙﹐帶甲歸降。桃棒許之﹐使昕夜入官城﹐密啟梁主。梁主大悅﹐命使納之﹐並鐫銀券賜桃棒﹐曰「事定曰﹐當封汝爲河南王﹐卽有景眾﹐並給金帛女樂﹐以報元功。」而太子恐其詭詐﹐猶預不決。﹝卷五九八﹞

一七五﹑劉逖字子長。少好弋獵騎射。後發憤讀書﹐頗工詩詠。行臺尙書席毗嘗嘲之曰「君輩詞藻﹐譬若春榮﹐須臾之玩﹐非宏材也。豈比吾徒﹐千丈松樹﹐常有風霜﹐不可雕悴。」逖報之曰「旣有寒木﹐又發春榮﹐何如也﹖」毗笑曰「可矣﹗」﹝卷五九九﹞

一七六﹑齊王在東山飲酒﹐投杯怒赫。召魏收於前﹐立爲書曰「朕歷數在射﹐志淸四海。蕞爾秦﹑隴﹐久阻風化﹐混一之事﹐期在今日。必當訓旅誓眾﹐天動云臨。朕已下木汾流﹐成舡晉地。便當躬先將士﹐入王璧﹐徑掩長安﹐梟彼凶首。朕與梁國舊惇好睦﹐聞其姦計﹐乃欲規謀。宜令上黨王渙總勒熊熊﹐星流風捲。王者之言﹐明如日月。宜宣內外﹐咸使聞知。」書成﹐齊主覽之﹐於凶首下足九言曰「𨿽藏山沒水﹐終不縱赦。」於是遣渙南侵。﹝卷五九九﹞

一七七﹑齊有大儒劉畫﹐眼不學屬文﹐力復緝綴。作賦一首﹐名爲六合﹐自謂紀倫。魏收謂人曰「賦名六合﹐其愚已甚﹐及其見賦﹐又愚於名。」﹝卷五九九﹞

一七八﹑邢邵嘗云「江南任昉﹐文體本疏﹐魏收非直模擬﹐亦大偸竊。」收聞之﹐乃言曰「邵常於沈休文集裏作賦﹐何意道我偸任語﹖」任﹑沈俱有重名﹐邢﹑魏各有所好。顏之推嘗以二公之意問於祖珽﹐珽曰「見邢﹑魏之臧否﹐卽任﹑沈之優劣。」﹝卷五九九﹞

一七九﹑魏收言及《沈休文集》﹐毀短之。徐之才怒曰「卿讀《沈文集》﹐半不能解﹐何事論其得失﹖」謂收曰「未有與卿談。」收去﹐避之。﹝卷五九九﹞

一八○﹑髙澄嗣勃海王﹐聞謝挺﹑徐陵來聘﹐遣中書侍郎陸昂於滑臺迎勞。於席賦詩﹐昂必先成﹐𨿽未能盡工﹐亦以敏速見美。﹝卷六○○﹞

一八一﹑梁庾肩吾少勤學﹐能鼓琴﹐善屬文。宋子仙破會稽﹐購得肩吾﹐謂之曰「吾昔聞汝能作詩﹐今可作。若能﹐當貰汝命。」肩吾便操筆立成﹐詩曰「發與年俱暮﹐愁將罪共深。聊持轉風燭﹐暫映廣陵琴。」子仙乃釋之。﹝卷六○○﹞

一八二﹑陰鏗字子堅﹐梁右衛將軍子春之子也。徐陵言之於陳主﹐陳主召使賦新成安樂宮。鑑援筆便就﹐陳主甚嘆賞之。﹝卷六○○﹞

一八三﹑齊主如晉陽﹐尙書右什射珽等上言「昔魏文帝命韋誕諸人撰著《皇覽》﹐包括羣言﹐區分義別。陛下聽覽余曰﹐眷言緗素﹐究蘭臺之籍﹐窮策府之文﹐以爲觀書貴博﹐博而貴要﹐省日兼功﹐期於易簡。前者修文殿令臣等討尋舊典﹐撰錄斯書﹐謹罄庸短﹐登卽編次﹐放天地之數五十部﹐象乾坤之策成三百六十卷。昔漢世諸儒集論經傳﹐奏之白虎閣﹐因名《白虎通》。竊錄斯義﹐仍曰《修文殿禦覽》。今繕寫已畢﹐並目上呈﹐伏願天鑑﹐賜垂裁覽。」齊主命付史閣。初齊武成令宋士素錄古來帝王言行要事三卷﹐名爲《禦覽》﹐置於齊主巾箱。陽休之創意﹐取《芳林徧略》加《十六國春秋》《六經拾遺錄》《魏史》第﹝等﹞書﹐以士素所撰之名稱爲《玄洲苑禦覽》﹐後攺爲《聖壽堂禦覽》。至是﹐珽等又攺爲《修文殿》上之。徐之才謂人曰「此可謂牀上之牀﹐屋下之屋也。」﹝卷六○一﹞

一八四﹑齊魏收以子侄少年﹐須戒厲﹐遂著《枕中篇》以訓之。﹝卷六○一﹞

一八五﹑蕭大心字仁恕﹐小名英童。與大臨同年。十歲並能屬文﹐嘗雪朝入見﹐梁武帝泳雪﹐令二童各和﹐並援筆立成。﹝卷六○二﹞

一八六﹑齊主以魏收之卒也﹐命中書監陽休之裁正其所撰《魏書》。休之以收敍其家事稍美且寡才學﹐淹延歲時﹐竟不措手﹐惟削去嫡庶一百餘字。﹝卷六○三﹞

一八七﹑周蕭大圜爲滕王逌友﹐逌問於大圜曰「吾聞湘東王作梁史﹐有之乎﹖余傳乃可抑揚﹐帝紀奚若﹖隱則非實﹐記則攘羊。」對曰「言之者妄也。如使有﹐亦不足怪。昔漢明爲《世祖紀》﹐章帝爲《顯宗紀》﹐殷鑑不遠﹐足爲成例。且君子之過﹐如日月之蝕﹐彰於四海﹐安得隱之﹖如有﹐亦安得而不隱﹖蓋子爲父隱﹐直在其中﹐諱國之惡﹐抑又禮也。」逌乃大笑。﹝卷六○三﹞

一八八﹑齊主命魏收撰魏史﹐至是未成。常令羣臣各言其志。收曰「臣願得直筆東觀﹐早出《魏書》。」齊主乃令收專在史閣﹐不知郡事。謂收曰「當直筆﹐我終不學魏太武誅史官。」於是廣徵百官傳﹐總斟酌之﹐旣成﹐上之。凡十二帙﹑一百三十卷。尙書陸操謂楊愔曰「魏收可謂博物宏才﹐有大功於魏室。」愔曰「此不刊之書﹐傳之萬古。但恨論及諸家枝葉﹐過爲繁碎﹔」時論收爲爾朱榮作傳﹐以榮比韓﹑彭﹑伊﹑霍者﹐蓋由得其子文賂黃金故也。邢邵父兄書事皆優﹐邵惟笑曰「《列女傳》悉是史官祖母。」尙書左丞盧斐﹑臨漳令李庶﹑度支郎中王松年﹑中書舍人盧潛等言曰「魏收誣罔一代﹐其罪合誅。」盧思道曰「東觀筆殊不直。」斐﹑庶等與收面相毀辱﹐無所不至。齊主大怒﹐乃親自詰問。斐曰「臣父位至儀同﹐收附於族祖中書郎玄傳之下﹐收之外親博陵崔綽﹐位止功曹﹐乃爲傳首。」齊主問收曰「崔綽有何事迹﹐卿爲之立傳﹖」收曰「𨿽無爵位而道義可嘉。魏司空髙允曾爲其贊﹐稱有道徳﹐臣所以知之。」齊主曰「司空才士﹐爲人作贊﹐理合稱揚﹐亦如卿爲人作文章﹐道其好者﹐豈能皆實﹖」收不能對。以其才名﹐不欲加罪。髙徳正其家傳甚美﹐乃言於齊主曰「國史一定﹐當流天下﹐人情何由悉稱﹖謗者當加重罪﹐不然不止。」齊主於是禁止﹐諸人各杖二百﹐斐﹑庶死於臨漳獄中。﹝卷六○三﹞

一八九﹑張曜好讀春秋﹐每月一徧﹐時人比之賈梁道。趙隱嘗謂曜曰「君研尋《左氏》﹐豈求服虔﹑杜預之紕繆耶﹖」曜曰「何爲其然乎﹖左氏之書備敍言事﹐惡者可以自戒﹐善者可以庶幾﹐故厲己溫習﹐非欲詆訶古人之得失也。」﹝卷六一○﹞

一九○﹑徐陵子份。陵嘗遇疾。甚篤﹐份燒香泣涕﹐跪誦孝經﹐晝夜不息。如此者三﹐陵疾豁然而愈。﹝卷六一○﹞

一九一﹑齊右什射富平子魏收﹐字伯起﹐鉅鹿曲陽人。幼習騎射﹐欲以武藝自達。太常博士鄭伯猷調之曰「魏郎弄戟多少﹖」收慚悟﹐乃折節讀書﹐坐版牀﹐積年﹐版亦爲之銳。收嘗爲《庭竹賦》﹐以自發名。伯猷謂之曰「卿不值老夫﹐猶當逐免。」﹝卷六一一﹞

一九二﹑陳遣通直散騎常侍姚察聘於周。沛國劉臻竊於公館訪《漢書》疑事十餘條﹐並爲剖析﹐皆有經據。臻謂所親曰「名下定無虛士。」﹝卷六一二﹞

一九三﹑齊徐之才見有人以五色斑闌骨爲刀把者﹐之才曰「此人癅也。」問所得處﹐云「於冢見髑髏骨﹐長數寸﹐試削視﹐有文理﹐故用之。」﹝卷六一二﹞

一九四﹑周平蜀還﹐得樂器者﹐皆莫之識。太常少卿斛斯瀓見之曰「此錞於也。」人弗之信。瀓遂依於寶瀓《周禮注》﹐以芒筒捋之﹐其聲極振﹐眾乃嘆服﹐瀓取以合樂焉。﹝卷六一二﹞

一九五﹑齊王範字師羅﹐太安狄郡人。北豫州刺史基之子也。年十三﹐揚州刺史郭元貞撫其背曰「汝讀何書﹖」曰「誦《孝經》。」元貞曰「《孝經》云何﹖」曰「在上不驕﹐爲下不亂。」元貞曰「吾作刺史﹐豈其驕乎﹖」紘曰「𨿽不驕﹐君子防未萌﹐亦願畱意。」﹝卷六一四﹞

一九六﹑梁孝元字世誠。初﹐年五歲﹐梁武問曰「讀何書﹖」對曰「能讀《曲禮》。」梁武曰「汝試言之。」孝元卽誦上篇﹐左右莫不驚嘆。及長﹐精神爽儁。﹝卷六一四﹞

一九七﹑齊許惇無學術與邢劭﹑魏收等同列﹐諸人談說經史﹐惇隱幾而睡﹐深爲勝流所輕。﹝卷六一四﹞

一九八﹑東魏崔暹子達挐﹐年十三﹐暹令儒者教其說《周易》兩字。乃集朝貴名流﹐達挈升髙坐開講﹐趙郡睦仲讓陽屈服之﹐暹大悅﹐擢仲讓爲司徒中郎。鄴下爲之語曰「解義兩行得中郎。」﹝卷六一五﹞

一九九﹑陳袁憲﹐樞之弟也。幼聰敏好學。梁武帝修建庠序﹐別開五館。其一館在憲宅西﹐常招引諸生與之談論﹐每有新義出人意表。國子博士引弘正謂憲父君正曰「賢子今玆欲策試不﹖」君正曰「經義猶淺﹐未敢令試。」居數曰﹐君正遣門下客岑文豪與憲候引﹝疑爲「弘」﹞正將登講座﹐弟子畢集﹐及授憲麈尾。時謝歧﹑何妥在坐﹐弘正謂曰「二賢𨿽窮奧賾﹐得無憚此後生耶﹖」何﹑謝遞起義端﹐憲酬對閒敏﹐神色自若。弘正因謂文豪曰「卿還諮袁吳郡﹐此郎已堪見代爲博士矣﹗」﹝卷六一七﹞

二○○﹑郎基字世業﹐中山新市人。魯郡太守智之孫也。泛涉墳籍﹐淸愼無所營求。嘗語人云「任官之所﹐木枕亦不須作﹐況重於此乎﹖」惟頗令人寫書﹐樊子蓋曾遺之書曰「在官寫書。亦是風流罪過。」基答曰「觀過知仁﹐斯亦可矣﹗」﹝卷六一九﹞

二○一﹑初﹐侯景來﹐旣送東宮﹐妓女尙有數百人﹐景乃分給軍士。夜於宮中置酒奏樂﹐忽聞火起﹐眾遂驚散。東宮圖籍數百廚﹐焚之皆盡。初﹐太子夢作秦始皇者云「此人復欲焚書。」旣而見爇﹐夢則驗焉。﹝卷六一九﹞

二○二﹑周師陷江陵﹐梁王知事不濟﹐入東閣竹殿﹐命舍人髙善寶焚古今圖書十四萬卷﹐欲自投火﹐與之俱滅。宮人引衣﹐遂及火滅盡﹐並以寶劍斫柱令折﹐嘆曰「文武之道﹐今夜窮矣。」﹝卷六一九﹞

二○三﹑齊封述﹐渤海修人。廷尉卿軌之子也。久爲法官﹐明解律令﹐議斷平允﹐時人稱之。﹝卷六三八﹞

二○四﹑太原公洋之赴晉陽也﹐陽休之勸崔季舒�曰「一日不朝﹐其間容刀。」季舒�性好聲色﹐心在閒放﹐遂不請行﹐欲恣其淫樂。司馬子如等緣宿憾﹐乃奏暹乃季舒過狀﹐各鞭二百﹐徙於馬城﹐晝則供役﹐夜置地牢。﹝卷六四二﹞

二○五﹑周諜入於齊﹐爲揚州刺史平鑑所獲﹐系之獄。妻生男﹐鑑因喜醉﹐擅放免之。旣醒知非﹐上啟自劾。齊主特原其罪。﹝卷六四三﹞

二○六﹑東魏中尉宋遊道限外受故選狀詞。渤海王怒而禁之。獄掾欲爲之脫枷﹐遊道不肯﹐曰「此王命所著﹐不可輒脫。」王聞而宥之。﹝卷六四四﹞

二○七﹑梁湘東王以鮑泉圍湘州﹐久不陷。使平南將軍王僧辧代爲都督﹐數泉十罪。舍人羅重懽帥��三百與僧辧俱發。先令通泉曰「羅舍人被令送王竟陵來。」泉愕然﹐顧左右曰「得王竟陵助我﹐賊不足平。」俄而重懽先入﹐僧辧繼之。泉方拂席而坐。僧辧曰「鮑郎﹐卿有罪﹐令旨令我鎖卿﹐勿以故意相待。」羅重懽宣令﹐卽鎖之於牀側。泉舉止自若﹐謂重懽曰「稽緩王師﹐甘受其罪﹐但恐後人更思鮑泉之憤耳。」僧辧意甚不平。泉乃爲啟自申﹐並謝淹遲之罪。湘東怒解﹐遂釋之。﹝卷六四四﹞

二○八﹑齊衮州刺史武城縣公崔陵恃預舊恩﹐頗自矜縱。寵妾馮氏假其威刑﹐恣情取納﹐風政不立。爲禦史所劾﹐召收系廷尉考竟﹐遂死獄中。﹝卷六四十六﹞

二○九﹑齊崔謙遷鉅鹿太守﹐恩信大行﹐攺鞭﹐用熟皮爲之﹐不忍見血﹐示恥而己。有貧弱未理者﹐皆曰「我自造白鬢公﹐不慮不決。」在郡七載﹐獄無停囚。﹝卷六四九﹞

二一○﹑齊義寧太守荀仲舉字士髙﹐潁川汝陰人也。在郡淸簡﹐亦工詩詠。嘗與長樂王尉粲劇飲﹐嚙粲指至骨。齊文宣知之﹐賜杖一百。或問其故﹐云「我那許當時﹐正疑是鹿尾耳。」﹝卷六五○﹞

二一一﹑齊馮翊王潤﹐字子澤﹐神武第十四子也。廉愼方雅﹐習於吏職。神武嘗稱之曰「此是吾家千里駒也。」初爲定州刺史﹐開府王迥洛﹑潤督獨孤拔侵竊官田﹐受納贈賂﹐潤案舉其事。二人上言「潤出送臺使﹐登魏文舊壇﹐南望嘆息﹐不測其意。」武成宣命於州曰「馮翊王少小謹愼﹐內外所知﹐不爲非法。朕信之矣﹗登髙遠望﹐人之常情﹐何足可道﹖鼠輩輕相間構﹐理應從斬﹐猶以舊人﹐未忍致法。回洛決鞭二百﹐拔宜決杖一百。」﹝卷六五○﹞

二一二﹑齊主初爲胡昭儀起大慈寺﹐未成﹐攺爲穆皇后大寶林寺﹐運石塡泉﹐牛死無數。﹝卷六五八﹞

二一三﹑胡太后使沙門靈昭造七寶鏡臺﹐合有三十六戶﹐每室別有一婦人﹐手各執鎖﹐才下一關﹐三十六戶一時自閉。若抽此關﹐諸門皆啟﹐婦人各出戶前。﹝卷七一七﹞

二一四﹑梁武昌太守朱買臣聞元帝議遷都﹐入勸梁主云「建業舊都﹐瑩陵攸在﹔荊鎭邊疆﹐非王者宅﹐願陛下勿疑﹐致後悔也。臣家在荊州﹐豈不願陛下﹖但恐是臣富貴﹐非陛下富貴耳。」乃召卜者杜景豪決去畱﹐遇兆不吉﹐答云「未去。」景豪退而言曰「此兆爲鬼賊所畱也。」﹝卷七二六﹞

二一五﹑周文育隨盧安興徵俚獠有功﹐除南海令。監卅王勵深委任之。勵被代﹐文育與俱下。至大庾嶺﹐詣卜者。卜者曰「君北下不過作令長。南入則爲公侯。」文育曰「足錢便可﹐誰望公侯之事。」卜人曰「君須庾當暴得銀至二千兩﹐若不見信﹐以此爲驗。」其夕﹐宿逆旅﹐有賈人求與文育博﹐文育勝之﹐得銀二千兩。旦辭勵﹐勵問其故﹐文育以告﹐勵乃遣之。﹝卷七二六﹞

二一六﹑東魏相齊王澄以舟師還﹐次於小平津。北岸古冢崩﹐骨見﹐銘曰「今卜髙原﹐千秋之後﹐化爲下泉﹐當逢霸主﹐必爲攺遷。」王曰「古人之卜﹐其何至也。」令更葬之。﹝卷七二六﹞

二一七﹑齊害其廢主濟南王也。長廣王湛懼。髙元海爲畫三策﹐湛不能斷﹐令鄭道謙﹑吳導世等卜以決之。道謙等曰「不利舉事﹐靜則吉。」﹝卷七二六﹞

二一八﹑初鄴有賣卜者﹐相趙隱當大貴。及隱自黃門侍郎遷祕書監﹐崔肇師呼卜者而問之焉﹐卜者對曰「公令望𨿽髙﹐爵位難進。」肇師不悅﹐終如其言。﹝卷七二六﹞

二一九﹑西魏孝武帝字孝則﹐孝文皇帝之孫也。性沈厚少言﹐體有鱗文。初封汝陽公﹐夢人謂己曰「汝當大貴﹐得二十五年。」將卽位﹐使吳遵世筮之﹐遇明夷之賁﹐曰「初登於天﹐後入於地。」帝曰「何謂也。」遵曰「初登於天﹐當作天子也﹐後入於地﹐不得久也。」﹝卷七二八﹞

二二○﹑淸河王嶽﹐神武從父弟也。初﹐家於洛邑。神武奉使入洛﹐常止嶽捨。母山氏嘗夜起﹐見神武室中有光﹐窺而無火﹐移於東屋﹐其光復存﹐以爲怪也。詣卜者筮之﹐遇乾之大有。占曰「吉。《易》稱『飛龍在天﹐大人造也。』飛龍九五﹐大人之卦﹐當大貴。主人蒙其福。」神武起兵於信都﹐山氏聞之大喜﹐謂嶽曰「赤光之瑞﹐今當驗矣﹐可聞從之﹐共圖大計。」嶽至信都﹐神武以爲散騎常侍﹐封山氏爲郡君﹐授女侍中﹐入侍皇后。﹝卷七十八﹞

二二一﹑齊趙輔和明《易》善筮﹐後宮誕男女時曰﹐筮無不中。有人父疾﹐輔和筮之﹐遇乾之晉﹐告之以吉﹐退而謂人曰「乾爲天﹐天變爲魂而升於天﹐能無死乎﹖」果如其言。﹝卷七二八﹞

二二二﹑齊許遵﹐髙陽新城人也﹐明《易》善筮﹐兼曉天文。齊神武引爲館客。自言祿命不富貴﹐終必橫死﹐是以任情疏誕﹐多所犯忤。時齊主無道旣甚﹐遵語人曰「多折算來﹐吾筮此狂夫何時當死。」於是布算滿牀﹐大言曰「不出首冬﹐我乃不見。」﹝卷七二八﹞

二二三﹑髙澄嗣渤海王﹐朝於鄴﹐時有吳士目盲而妙於聲相﹐王使試之﹐聞劉桃桃板之聲﹐曰「有所系屬﹐當大富貴。王侯將相﹐多死於其手。譬如鷹犬﹐爲人所使。」聞趙道徳之聲﹐曰「亦系屬人。」聞太原公之聲﹐曰「當爲人主。」聞王之聲﹐崔暹私稱之﹐謬曰「亦有國主也。」曰「我家羣奴﹐猶當極貴﹐況吾身也。」﹝卷七三○﹞

二二四﹑齊文宣字子進﹐神武第二子也。婁太后初孕文宣﹐每夜有赤光照室。旣生數月﹐後乃與親姻相對﹐共憂寒飠委。文宣忽應曰「得活。」故名俟尼幹。鮮卑言有相子也。及長﹐黑色﹐大顙兌下﹐鱗身重踝﹐瞻視審定﹐不好戲弄﹐深沈有大度。晉陽有沙門﹐乍愚乍智﹐時人不測﹐呼爲阿禿師。婁後見其諸子﹐歷問祿位。至文宣﹐再三舉手指天而已﹐口無所言﹐見者異之。﹝卷七三○﹞

二二五﹑梁宣丰侯修參軍陳晃善相人。修因法會﹐將晃自隨﹐令相簡文有天下否。晃言「簡文九州骨成﹐必踐帝位﹐而地部過弱﹐非但王畿蹙侵﹐兼恐不得善終。」﹝卷七三○﹞

二二六﹑東魏禦史賈子儒善相。太常卿崔暹私引子儒潛觀齊王。儒曰「人有七尺之形﹐不如一尺之面﹐一尺之面﹐不如一寸之眼。大將軍臉薄顧速﹐非帝王相也。」皇甫玉又竊觀王於道曰「此不作物﹐會是垂涕者。」垂涕者謂太原公洋。﹝卷七三○﹞

二二七﹑齊髙歸彥嘗令皇甫玉相己。玉曰「公位極人臣﹐必可反。」歸彥曰「我爲何須反﹖」玉曰「公有反骨。」﹝卷七三○﹞

二二八﹑周王軌以隋公楊堅相表殊遇﹐因入侍宴﹐陽醉﹐撥去堅帽﹐言曰「是何物頭額﹖」帝謂之𨿽大而卻無所至也。皇甫後見堅﹐又舉手自拍其額﹐帝謂堅曰「皇后道公額也。」帝乃密使來和相堅﹐和詭付曰「堅相貌是守節忠臣﹐宜作總管﹑大將﹐作總管則能靜肅一方﹐作大將則能全軍破敵。」﹝卷七三○﹞

二二九﹑初﹐齊神武之克鄴城﹐於北臺上建立神祠﹐蓋布衣時所事也。每祠之曰﹐惟與巫潘嫗及數人行事﹐親自神宰割﹐外無見者。至是﹐齊主焚除此廟﹐並擲巫於火﹐令燒殺之。﹝卷七三四﹞

二三○﹑齊髙緯夜夢黑衣貴人送相驅逐﹐乃向之拜﹐巫者烏大以厭之。又於芳林園自著破衣裳爲窮兒﹐入市躬自交易焉。築西鄙諸城﹐爲羌兵鼓澡淩之﹐多作黑衣人﹐共相執縛﹐親率內參臨拒﹐或實彎弓射人。自晉陽東巡﹐單馬馳騖﹐前不得有人﹐解發散而歸。﹝卷七三四﹞

二三一﹑崔季舒未遇害﹐家池蓮莖化爲人面﹐著鮮卑帽。妻晝魘魘﹐悟云「見人長一丈﹐徧體黑毛﹐欲來逼己。」巫曰「此是五道將軍﹐入宅者不祥。」﹝卷七三四﹞

二三二﹑侯景之首至於江陵﹐梟之於市﹐然後煮而漆之﹐以付武庫。先是謠曰「苦竹町﹐市南有好井。荊州軍﹐殺侯景」及首至湖東﹐付咨議參軍宗季長﹐季長宅東有苦竹町﹐以景首置其中﹐用市南井水煮之。先是巫言有鬼萬計﹐斷頭折頸﹐入宅去來云。季長大懼﹐設齋迎佛﹐又有數萬鳥自江津飛噪﹐集其家焉。﹝卷七三四﹞

二三三﹑周白石縣男趙文深以題牘之功除魏興郡守。文深字徳本﹐南陽宛人也。少學楷﹑隸﹐有鐘﹑王之則。當時書惟文深及冀雋而已。王褒尢善書﹐文深慚恨﹐形於言色。後知好尙難及﹐攺習褒書﹐竟無所成﹐轉被譏誚﹐謂之學步邯鄲焉。至於碑榜﹐人莫之逮﹐褒亦推之。宮殿樓閣﹐皆其迹也。世宗令至江陵書景福寺碑。蕭察觀而美之。﹝卷七四九﹞

二三四﹑蕭子云﹐齊豫章文獻王之子﹐有文學﹐工艸書﹐與兄子顯﹑子昭齊名。少子特又善書﹐梁武帝稱之曰「子敬之迹不及逸少﹐蕭特之書遂逼其父。」﹝卷七四九﹞

二三五﹑後梁有何山者﹐其射之妙﹐人莫能及。有鳥噪於庭樹﹐蕭詧惡之﹐謂山曰「射中者賜一車谷。」其鳥巢並於枝上﹐山曰「脫一箭中兩﹐請賜兩車﹐臣無車牛﹐願官爲送。」詧許之。於是山射中其二項﹐詧甚欣悅﹐卽令載谷送之。﹝卷八三七﹞

二三六﹑李嶽字祖仁﹐官至中散大夫﹐嘗爲門客所說﹐舉錢營生。廣收大麥﹐載赴晉陽﹐候其寒食﹐以求髙價﹐淸明之日﹐其車方達﹐又從晉陽載化生向鄴城﹐路逢大雨﹐並化爲泥。息利旣少﹐乃至貧迫﹐當世之人﹐莫不笑之。﹝卷八三八﹞

二三七﹑徐陵﹐東海郯人﹐梁石右衛率攡之子。園嘗夢五色云化而爲鳳﹐集左肩上﹐已而誕陵。年數歲﹐家人攜之﹐以候寶志﹐寶志摩其頂曰「天上石麒麟也。」﹝捲作作九﹞

二三八﹑周軍逼江陵﹐梁人率步騎開枇杷門出戰。初﹐嶺南獻二象於梁。至是梁王被之以甲﹐負之以樓﹐束刃於鼻﹐令昆侖馭之以戰﹐楊忠射之﹐二象反走。﹝卷九○﹞

二三九﹑西魏孝武將爲齊太祖所殺﹐孝武索所乘波斯驑馬﹐命太宰南陽王躍之。將舉其鞍﹐馬蹶而死﹐帝惡之。日晏還宮﹐至後門﹐馬驚不前﹐捶之鞭折。入謂潘彌曰「今日幸無他不﹖」彌曰「過夜半則大吉。」須臾﹐帝飲酒遇鴆而崩﹐時年二十五﹐謚曰「孝武」﹐殯於艸堂佛寺十餘年乃葬。﹝卷八九五﹞

二四○﹑髙歡歸爾朱榮。劉貴事榮﹐盛言歡美﹐榮未之奇也。歡更衣服﹐重求見焉。因隨榮之廏。廏有害馬﹐榮命翦之。歡不絆翦﹐竟不蹄嚙﹐已而起曰「凡禦惡人﹐亦如此矣﹗」榮遂坐歡於牀下﹐屏左右而訪時事。歡曰「聞公有馬﹐十二谷﹐色別爲羣﹐將此竟何用也﹖」榮曰「且言爾意。」歡曰「方今天子愚弱﹐太后淫亂﹐四方云擾﹐朝政不行﹐以明公雄武﹐乘時奮發﹐但將討鄭儼﹑徐紇爲辭﹐舉鞭足以定天下﹐此是賀六渾意。」榮大悅﹐曰「爾意卽我意也。」自是每參軍謀。﹝卷八九五﹞

二四一﹑齊盧潛與特進慕容儼善。儼之將死﹐謂其子曰「盧尙書教我爲人。我死之後﹐將吾騂馬與之。」其子遂以他馬與潛。儼喪出得停﹐不肯進。巫祝爲儼聲曰「何意不與盧尙書騂馬﹖」其子遵命﹐儼喪乃行。﹝卷八九五﹞

二四二﹑齊馮子琮被執於省內﹐以弓弦絞殺之﹐使內參以庫車載其屍歸﹐人無知者。子琮所乘之馬。曳韁走﹐以頭扣車﹐狀如號哭﹐見者異之。車至其門﹐諸子方握槊﹐聞庫車來﹐以爲賜也﹐大喜﹐開視乃哭。﹝卷八九五﹞

二四三﹑齊王北伐﹐太保領太僕安定王賀拔仁進馬﹐並非駿足﹐齊王讓之﹐仁對曰「禦馬超逸﹐羣下不逮。」齊王大怒﹐免爲庶人﹐命之負炭輸於晉陽。﹝卷八九五﹞

二四四﹑周裴果﹐字戎昭﹐魏齊州刺史遵之子也。從軍徵討﹐乘黃■﹝馬總﹞馬﹐衣靑袍﹐每先登陷陳﹝陣﹞﹐時人號爲「黃■﹝馬總﹞年少。」﹝卷八九五﹞

二四五﹑周賀若惇與陳侯瑱相距。惇軍數有叛人乘馬投瑱者﹐輒納之。乃別取一馬﹐牽以赴船中﹐人逆以鞭之。如是者再三﹐馬便畏船不上。後伏兵於岸﹐乃遣人乘以招瑱﹐瑱兵迎接﹐竟來牽馬。惇發伏兵掩之﹐盡殪﹐後有亡命者﹐猶謂爲詐﹐不復納也。﹝卷八九五﹞

二四六﹑梁普通中﹐童謠言或云「靑絲白馬」者。侯景乃常乘白馬﹐以靑絲爲勒﹐用應謠言。﹝卷八九五﹞

二四七﹑神馬者﹐河之精也。代馬﹐陰之精也。﹝卷八九七﹞

二四八﹑陳桃根於所部得靑牛獻之。又上織成羅文錦被表二。陳主命於雲龍門外焚之﹐其牛遣還於人。﹝卷八九八﹞

二四九﹑梁出師拒侯景。邵陵王綸次鐘離。初﹐綸將發﹐營於樂遊苑﹐臨賀王正徳詣於綸所﹐始入牙門﹐有飄風觸旗竿而折。至是﹐將殺牛勞士﹐一牛走入馬廏﹐抵殺綸所乘駿馬﹐又以兩角貫一馬腹﹐載之而行﹐衝突營幕﹐軍中驚亂。﹝卷八九八﹞

二五○﹑東魏靜帝遷都鄴﹐尙書郎已下盡令乘驢。﹝卷九○一﹞

二五一﹑齊蕭愨爲太子洗馬。愨字仁祖﹐常患腰痛﹐眩﹐不堪馳馬﹐齊主令乘驢以從﹐見者笑之。﹝卷九○一﹞

二五二﹑齊陽休之嘗乘騾遊於公卿門﹐略無慚色。﹝卷九○一﹞

二五三﹑侯莫陳悅旣敗﹐與其子弟及麾下數十騎﹐遁走﹐至牽屯山﹐不知所趣﹐乃棄馬山谷﹐乘騾而去。﹝卷九○一﹞

二五四﹑齊髙緯以波斯狗爲赤虎儀同﹐逍遙郡君﹐常於馬上設蹬褥以抱之。鬥鷄﹐亦號爲開府。馬皆籍以毯罽﹐被以金玉﹐號爲蛟龍儀馬。其將合牝牡﹐則設靑盧黼帳﹐牢具過於諸王婚禮。齊主常親視焉。﹝卷九○四﹞

二五五﹑齊廣寧王孝珩嘗畜一犬守﹐外人不得趣近。孝珩每射﹐令其取箭。亦解呼。召左右﹐牽衣而進。﹝卷九○四﹞

二五六﹑徐之才嘗與朝士出遊﹐望郡﹝羣﹞犬並走﹐諸人令目之。之才應聲曰「爲是宋鵲﹐爲是韓盧﹐爲逐李斯東走﹐爲負帝女南䢐。」﹝卷九○四﹞

二五七﹑周命尉遲迥伐蜀﹐帥甲士一萬二千﹐騎萬疋﹐自散關由固道而入。太祖送於城西﹐見一走兔﹐命弟中領軍綱射之。綱誓曰「若獲此兔﹐必當破蜀。」俄而獲兔﹐太祖喜曰「事平之日﹐賞汝佳口。」及克蜀﹐乃賜侍婢二人。﹝卷九○七﹞

二五八﹑齊將誅斛律光﹐有三鼠遊於光寢﹐光每投食與之﹐一朝俱死牀下。﹝卷九一一﹞

二五九﹑徐思王﹝玉﹞﹐壽陽人﹐家本寒微﹐以捕雁爲業。﹝卷九一七﹞

二六○﹑齊髙緯如晉陽﹐穆後將從辭胡太后於北宮﹐有雉集於禦牀﹐有司獲之﹐不敢以聞。﹝卷九一七﹞

二六一﹑梁臨賀王正徳﹐其妹長樂公主﹐太子家令謝禧之妻也。姿容國色。悅而報之﹐生子二人﹐乃燒主第﹐投婢於火﹐唱言主死。黃門郎張準有一雉媒。正徳見而奪之﹐準於重云殿法會所罵之曰「張準雉媒非長樂公主﹐何可略奪﹖」太子綱恐梁主聞﹐遣武陵王紀急相解諭﹐準罵乃止。正徳旣出﹐以雉還之。﹝卷九一七﹞

二六二﹑渤海王髙歡攻鄴﹐時瑞物無歲不有。令史焚連裏木﹐煮白雉而食之。﹝卷九一九﹞

二六三﹑齊長廣王湛卽皇帝位於南宮﹐大赦攺元。其曰將赦﹐庫令於殿門外建金雞﹐宋孝王不識其義﹐問於光祿大夫司馬膺之﹕「赦建金雞﹐其義何也﹖」膺之曰「案《海中星占》曰﹕『天雞星動﹐當有赦。』由是帝王以雞爲候。」﹝卷九一九﹞

二六四﹑庾信自建康遁歸江陵﹐湘東王因賜妾徐氏。妾與信弟揬私通﹐揬欲求之﹐無致言者。信庭前有一蒼鵝﹐乃系書於鵝頸。信視之﹐乃揬啟﹐遂題紙筆曰「畜生乞汝。」﹝卷九一九﹞

二六五﹑髙徳眾正相齊。未誅之前﹐家有赤鴨﹐羣行於庭﹐犬來逐﹐遂成碎血。﹝卷九一九﹞

二六六﹑北齊髙緯時有萬春鳥﹐見齊仙都宛上。爲造萬春堂﹐以應嘉瑞。﹝卷九二四﹞

二六七﹑元坦爲冀州刺史﹐不卹人事﹐專爲聚斂﹐性好畋漁﹐五日不出。秋冬獵禽獸﹐春夏捕水族﹐鷹犬常數百頭﹐器綱十餘車﹐自去﹐寧三日不食﹐不能一日不獵。」﹝卷九二六﹞

二六八﹑齊太山主﹐武成之長也。母曰胡太后﹐夢於海上坐玉盆﹐日入裙下﹐遂有娠。生於並州﹐其日有鳴於產帳之上。﹝卷九二七﹞

二六九﹑侯景矯豫章嗣王■﹝扌柬﹞命﹐禪位於己。將拜受﹐冊命﹐忽有丹嘴鵲集於冊書﹐又夜有鵂鶹﹐鳴於太極殿上﹐景深以爲惡﹐自控弦伺之。﹝卷九二七﹞

二七○﹑齊後園有九頭鳥見﹐色赤似鴨﹐而九頭皆鳴。﹝卷九二七﹞

二七一﹑陸法和拒任約至安南﹐入赤亭湖﹐法和乘輕舟﹐不介冑﹐沿流而下﹐去約軍一里乃還﹐謂將士曰「彼龍睡不動﹐吾軍之龍﹐其能踴躍。若待明日攻之﹐當不損客而自破賊。」﹝卷九二九﹞

二七二﹑梁陸法和至襄陽城北大樹下﹐畫地方二尺。令弟子掘﹐得一龜﹐長一尺五寸﹐杖叩之曰「汝欲出此﹐已數百歲﹐若不遇我﹐豈見天子日。」爲授三歸﹐龜乃入艸去。﹝卷九三一﹞

二七三﹑周天和元年夏﹐齊冀州人於蚌蛤中得瑤環一雙。﹝卷九四二﹞

二七四﹑徐之才初遷豫章王綜國常侍﹐隨綜入北。有一人患足跟痛﹐諸醫咸莫能識。之才視之曰「蛤精疾也。得之當由乘船入海﹐垂腳入水中﹐疾者曰「實曾如此。」之才爲剖之﹐得蛤子二﹐大如楡莢。﹝卷九四二﹞

二七五﹑周永定元年夏四月﹐齊主禁取蟹蛤之類﹐惟許私家捕魚。﹝卷九四二﹞

二七六﹑周天和二年﹐齊武安妖人與其徒僞云盲蹙﹐因飲泉水下得金佛﹐其疾並愈。於是遠近信之﹐男女霧集。水中有老黃蝦蟆﹐全如金色﹐乍出乍沒。齊武及百官已下﹐莫不飲之。﹝卷九四九﹞

二七七﹑梁劉殼殳常有飛書謗毀﹐梁主怒曰「劉殼殳似衣之虱﹐必須掐之。」﹝卷九五一﹞

二七八﹑宋子仙召吳令沈景﹐令掌書記。景固辭以疾﹐子仙怒﹐命斬之﹐景解衣就戮。礙於路間桑樹﹐乃更牽往他處﹐或救之﹐獲免。﹝卷九五五﹞

二七九﹑齊長廣郡廳梁木忽作人像﹐太守惡而刷去之﹐明日復出。鄕人伐枯桑樹﹐於中得死龍﹐長尺餘﹐識者以爲長廣齊太上主太封也﹐齊氏木得龍爲吉象。木枯龍死﹐非吉徵焉。﹝卷九五五﹞

二八○﹑梁元初﹐甘露降荊州皂莢樹。﹝卷九六○﹞

二八一﹑齊斛律光之入寇也﹐周將韋孝寬忌之。孝寬參軍曲攝頗知卜筮﹐謂孝寬曰「來年東朝必大相殺。」孝寬因令巖作謠言曰「百升飛上天﹐明月耀長安。」又曰「髙山不推自崩﹐槲樹不扶自豎。」乃間諜遺其文於鄴中﹐齊人用是而殺斛律光。明月﹐光字也。﹝卷九六一﹞

二八二﹑初﹐陳文帝以湘州出杉楠﹐使營造大艦金翅等二百許艘﹐並諸水戰之具。﹝卷九六一﹞

二八三﹑梁侯景未平﹐王僧辧獻嘉桔一帶二十五子湘東王。王答之曰「昔文康獻桔﹐十有二子﹐用今方古﹐彼有慚色。今景之凶惡旣稔﹐凱歌之聲已及。嘉瑞遠臻﹐但增鯁慰。」﹝卷九六六﹞

二八四﹑齊武成寵任東平王儼﹐而儼器服玩飾﹐同於齊主。嘗於南宮見典禦進新冰鉤盾獻早李﹐還而怒曰「尊兄已有﹐我何意無﹖」﹝卷九六八﹞

二八五﹑楊愔一門四世同居﹐家甚隆盛﹐昆弟就學三十餘人。庭有柰樹﹐實落於地﹐羣兒咸爭﹐愔獨坐不顧﹐季父暐見之﹐謂賓客曰「此兒恬裕﹐有我風。」﹝卷九七○﹞

二八六﹑齊命通直散騎常侍辛徳源聘於陳﹐陳遣主客蔡佞宴酬﹐因談謔﹐手弄檳榔﹐乃曰「頃��聞北間有人爲啖檳榔獲罪﹐人間遂禁此物﹐定爾不��徳」﹖源答曰「此是天保初王尙書罪狀辭耳﹐猶如李固被責﹐云胡粉飾貌﹐搔頭弄姿。不聞漢世頓禁胡粉。」﹝卷九七一﹞

二八七﹑齊孝昭北伐庫莫奚﹐至天池﹐以木瓜灰毒魚﹐魚皆死而浮出。庫莫奚竊相謂曰「池有靈魚﹐犯之不祥。」乃出長城北道。齊主分兵追擊﹐獲牛羊七萬﹐振旅而還。﹝卷九七三﹞

二八八﹑陸納反湘州﹐分其眾二千人。夜襲巴陵。晨至城下。宜丰侯修出壘門﹐座胡牀以望之。納眾乘水來攻﹐矢下如雨。修方食甘庶﹐曾無懼色。部分軍旅鼓而進之﹐遂獲其一艦﹐生擒六千人。納遂歸保長沙。﹝卷九七四﹞

二八九﹑侯景至朱雀街南﹐建康令庾信守朱雀門。俄而景至﹐信眾撤桁﹐始除一舶﹐見景軍皆著鐵面﹐退隱於門﹐自言口燥﹐屢求甘庶。俄而飛箭中其門柱﹐信手中甘庶應弦而落。﹝卷九七四﹞

二九○﹑齊主還鄴﹐髙麗﹑新羅並遣使朝貢。先是徐州蓮一莖兩蒂﹐占云「異木蓮枝﹐遠人入款」。斯其應也。﹝卷九七五﹞

二九一﹑周平齊﹐齊幼主﹑胡太后等並歸於長安。初武成殂後﹐有謠云「千錢買果園﹐中有芙蓉樹﹐破券不分明﹐蓮子隨他去。」調甚悲苦﹐至是應焉。﹝卷九七五﹞

二九二﹑梁蕭棟字吉﹐豫章安王權之子也。侯景以法駕迎棟時﹐棟與其妃執鋤種菜﹐忽然見逼﹐駭愕久之。﹝卷九七六﹞

二九三﹑北齊主以鄴淸風園賜穆提婆﹐於是宮無蔬菜﹐賒買於人﹐負錢三百萬。其人訴焉﹐斛律光曰「此園賜提婆一家足﹐不賜提婆百官足。」﹝卷九七六﹞

二九四﹑庫狄士文爲貝州刺史﹐性淸苦﹐不受公料﹐家無餘財。其子嘗啖官廚餅﹐士文枷之﹐系獄累日﹐杖之一百﹐步送還京。僮隸無敢出門﹐所買菜必於外境。凡有出入﹐皆封署其門。親故絕迹﹐慶弔不通。﹝卷九七六﹞

二九五﹑北齊太上後宮無限﹐衣皆珠玉﹐一女歲費萬金﹐寒月盡食韭牙。﹝卷九七六﹞

二九六﹑齊武成帝皇后胡氏﹐安定人。魏中書令兗州刺史延之女也。母盧氏懷孕廷之初﹐有胡僧詣門曰「此宅瓠盧中有月。」﹝卷九七九﹞

二九七﹑周師陷江陵。初﹐梁主以白檀木爲梁武之像﹐每朔望親祭之﹐軍人以其香也﹐剖而分之。﹝卷九八二﹞

二九八﹑齊師伐梁﹐梁以糧運不繼﹐調市人饋軍。建康令孔奐以麥屑爲飯﹐用荷葉裹之。一宿之間﹐得數萬裹。﹝卷九九九﹞

二九九﹑梁江從簡﹐光祿大夫革之子也。頗有才學﹐年十七﹐爲采荷調以刺何敬容。其文曰「欲持荷作柱﹐荷弱不勝梁﹔欲持荷作鏡﹐荷暗本無光。」敬容弗覺﹐唯唯嗟其工。﹝卷九九九﹞

三○○﹑侯景圍臺城旣急﹐時諸軍於徳陽堂前殺馬鬻販﹐雜以人肉漧。甘露廚中所有乾苔﹐悉分給軍士。﹝卷一○○○﹞

●卷二﹝輯自《太平廣記》﹞

○張子信

齊瑯琊王儼殺和士開也﹐武衛奚永洛與河內人張子信對坐﹐忽有鵲鳴﹐鬥於庭而墮焉。子信曰「鵲聲不善。向夕若有風從西南來﹐歷樹間﹐拂堂角﹐必有口舌事。今夜若有相召﹐愼不得往。」子信旣去﹐果有風至。儼使召永洛﹐且云敕喚。永洛欲赴﹐其妻勸令勿出﹐因稱馬墜折腰﹐遂免於難。﹝卷七六﹞

○北齊神武

北齊神武﹐少曾與劉貴﹑賈智爲奔走之友。貴曾得一白鷹﹐獵於沃野﹐見一赤兔﹐每搏輒逸。遂至迥澤﹐有一茅屋﹐兔將奔入﹐犬噬之﹐鷹兔俱死。神武怒﹐以鳴鏑射犬﹐犬斃。屋中有二大人出﹐持神武衣甚急。其母目盲﹐曳杖呵二子﹕「何故觸大家。」因出甕中酒﹐烹羊以飯客。自云有知﹐徧捫諸人﹐言皆富貴。至神武﹐曰「皆由此人。」飲竟而出。還更訪問之﹐則本無人居﹐乃知向者非人境也。由是諸人益加敬異。﹝卷一三五﹞

○吳中察聲者

後魏末﹐有吳士至北間﹐目盲而妙察聲。丞相嗣渤海王澄使試之。聞劉桃枝之聲曰「當代貴王侯將相死於其手﹐然譬如鷹犬﹐爲人所使耳。」聞趙道徳之聲曰「亦貴人也。」聞太原公洋之聲曰「當爲人主。」聞澄之聲﹐不動。崔暹私掐之﹐乃謬言「亦國主也。」王曰「我家羣奴﹐猶當極貴﹐況吾身乎﹖」後齊諸王大臣賜死﹐爲爲桃枝之所拉殺焉。而澄竟有蘭京之禍。洋受禪﹐是爲文宣王。﹝卷二一六﹞

○水芝欹器

西魏文帝造二欹器。其一爲二仙人﹐共持一缽﹐同處一盤﹐蓋有山﹐山有香气。別有一仙人﹐持一金瓶﹐以臨器上﹐以水灌山﹐則出於瓶而注於器﹐煙气通發山中﹐謂之仙人欹器也。其一爲二荷﹐同處一盤﹐相去盈尺﹐中有芙蓉﹐下垂器上﹐以水注芙蓉而盈於器。又爲鳧雁蟾蜍以飾之﹐謂之水芝欹器。二盤各有一牀一缽。缽圓而牀方﹐中有人焉﹐言三才之象也。器如觥形﹐滿則平﹐溢則傾﹐置之前殿﹐以驚滿盈焉。﹝卷二二五﹞

○七寶鏡臺

﹝此條重﹐不錄﹞

○蕭彪

��明帝與文士庾信﹑王褒等遊處﹐有蕭彪者﹐寶寅之子﹐素好臧否﹐多所月旦。嘗侍坐於帝。帝歷問眾賓何如﹐皆��君子也。次問君何如人。答曰「那得是非君子。」之問�������﹐答曰「那得是君子。」時獲在同州。他日帝��右詐�����������吾欲����疾病可乎﹖」使者曰「����������。」追答曰「緣君子事。」彪乃惶懼﹐頓首乞畱。帝曰「������得��。」彪乃遺書寄家﹐號慟而去。帝度其行����之云「吾�別報冢宰彪還。」信等咸在。彪甚悲喜。�����微笑�視彪巧覺。謂帝曰「北那得是君子。」於�����笑。﹝卷二四七﹞

○崔子武

齊崔子武幼時﹐宿於外祖揚州刺史趙郡李憲家。夜夢一女子﹐姿色甚麗﹐自謂雲龍王女﹐願與崔郎私好。子武悅之﹐牽其衣裾﹐微有裂綻。未曉告辭﹐結帶而別。至明﹐往山祠中觀之﹐傍有畫女﹐容狀卽夢中見者﹐裂裾結帶猶在。子武自是通夢﹐恍惚成疾。後逢醫禁之﹐乃絕。﹝卷三二七﹞

○任冑

東魏丞相司馬任冑﹐謀殺髙歡﹐事泄伏誅。其家未之知。家內忽見其頭在飯甑上﹐相召看之﹐少頃﹐失所在。俄知被戮。﹝卷三二七﹞

