西山政訓宋眞徳秀

某猥以庸虛謬當閫寄﹐朝夕怵惕﹐思所以仰答朝廷之恩﹐俯慰士民之望﹐惟賴官僚協心同力﹐庶克有濟﹐區區輒有所懷﹐敢以布於左右。蓋聞爲政之本﹐風化是先。潭之爲俗﹐素以淳古稱﹐比者經其田裏﹐見其民朴且願﹐猶有近古气象﹐則知昔人所稱﹐良不爲過。今欲因其本俗﹐迪之於善﹐已爲文諭告。俾興孝悌之行﹐而厚宗族鄰里之恩。不幸有過﹐許之自新﹐而毋狃於故習。若夫推此意而達之民﹐則令佐之責也。繼今邑民以事至官者﹐願不憚其煩而諄曉之﹐感之以至誠﹐持之以悠久﹐必有油然而興起者。若民間有孝行純至﹐友愛著聞﹐與夫葉和親族﹑濟鄕間爲眾所推者﹐請采訪以實﹐以上於州﹐當與優加褒勸。至於聽訟之際﹐尢當以正名分厚風俗爲主。昔密學陳公襄爲仙居宰﹐教民以父義母慈﹐兄友弟恭﹐而人化服焉。古今之民﹐同一天性﹐豈有可行於昔而不可行於今﹖惟毋以薄待其民﹐民亦將不忍以薄自待矣。此某之所望於同僚者也。然而正己之道未至﹐愛人之意不孚﹐則𨿽有教告而民未必從﹐故某願與同僚各以四事自勉﹐而爲民去其十害。何謂四事﹖曰﹕律己以廉。凡名士大夫者﹐萬分廉潔止是小善一點﹐貪污便爲大惡不廉之吏。如蒙不潔﹐𨿽有它美﹐莫能自贖。故此以爲四事之首。撫民以仁。爲政者當體天地生萬物之心﹐與父母保赤子之心﹐有一毫之慘刻﹐非仁也﹐有一毫之忿疾﹐亦非仁也。存心以公。傳曰公生明﹐私意一萌則是非易混﹐欲事之當﹐理不可得也。蒞事以勤是也。當官者一日不勤﹐下必有受其獘者。古之聖賢猶且日昃不食﹐坐以待旦﹐況其餘乎﹖今之世有勤於吏事者﹐反以鄙俗目之﹐而詩酒遊宴﹐則謂之風流嫻雅﹐此政之所以多疵﹐民之所以受害也。不可不戒。何謂十害﹖曰﹕斷獄不公。獄者民之大命﹐豈可少有私曲﹖聽訟不審。訟有實有虛﹐聽之不審﹐則實者反虛﹐虛者反實矣。其可苟哉﹖淹延囚系。一夫在囚﹐舉室廢業﹐囹圄之苦﹐度日如歲。其可淹久乎﹖慘酷用刑。刑者不獲已而用﹐人之體膚卽己之體膚也﹐何忍以慘酷加之乎﹖今爲吏者好以喜怒用刑﹐甚者或以關節用刑﹐殊不思刑者國之典﹐所以代天糾罪﹐豈官吏逞忿行私者乎﹖不可不戒。泛濫追呼。一夫被迫﹐舉室皇擾。有持引之需﹐有出官之費﹐貧者不免舉債﹐甚者至於破家。其可泛濫乎﹖招引告訐。告訐乃敗俗亂化之原﹐有犯者自當痛治﹐何可勾引﹖今官司有受人實封狀與出榜召人告首﹐陰私罪犯﹐皆系非法﹐不可爲也。重疊催稅。稅出於田﹐一歲一收﹐可使一歲至再稅乎﹖有稅而不輸﹐此民戶之罪也﹔輸已而復責以輸﹐是誰之罪乎﹖今之州縣﹐蓋有已納而鈔不給﹐或鈔𨿽給而籍不消﹐再追至官﹐呈鈔乃免﹐不勝其擾矣。甚者有鈔不理﹐必重納而後已。破家蕩產﹐鬻妻賣子﹐往往由之。有人心者﹐豈忍爲此﹖科罰取財。民間自二稅合輸之外﹐一毫不當妄取。今縣道有科罰之政﹐與夫非法科斂者﹐皆民之深害也﹐不可不革。縱吏下鄕。鄕村小民﹐畏吏如虎﹐縱吏下鄕﹐猶縱虎出柙也。弓手土兵﹐尢當禁戢﹐自非捕盜﹐皆不可差出。低價買物是也。物同則價同﹐豈有公私之異﹖今州縣有所謂市令司者﹐又有所謂行戶者﹐每官司敷買﹐視市直率減十之二三﹐或不卽還﹐甚至白著﹐民戶何以堪此﹖某之區區﹐其於四事﹐敢不加勉﹖同僚之賢﹐固有不俟丁寧而素知自勉者矣。然亦豈無當勉而未能者乎﹖《傳》曰「過而不攺﹐是謂過矣。」又曰「誰謂徳難厲其庶﹖而賢不肖之分﹐在乎勉與不勉而已。」異時舉刺之行﹐當以是爲準。至若十害﹐有無所未詳知﹐萬一有之﹐當如拯溺救焚﹐不俟終日﹐毋狃於因循之習﹐毋牽於利害之私。或事關州郡﹐當見告而商榷焉﹐必期於去民之瘼而後已。此又某之所望於同僚者。抑又有欲言者矣。夫州之與縣﹐本同一家﹐長吏僚屬﹐亦均一體﹐若長吏偃然自尊﹐不以情通於下﹐僚屬退然自默﹐不以情達於上﹐則上下痞塞﹐是非莫聞﹐政疵民隱﹐何從而理乎﹖昔諸葛武侯開府作牧首﹐以集眾思廣忠益爲先﹐某之視侯﹐無能爲役﹐然虛心無我﹐樂於聞善﹐蓋平日之素志。自今一道之利病某之所當知者﹐願以告焉﹔某之所爲﹐有不合於理﹑不便於俗者﹐亦願以告焉。告而適當﹐敢不敬從﹖如其未然﹐不厭反覆。則湖湘九郡之民﹐庶乎其蒙賜﹐而某也庶乎其寡過矣。敢以誠告﹐尙其亮之﹐幸甚。某咨目上府判職曹以下諸同官。以上帥長沙日諭官僚。某昨者叨帥長沙﹐嘗以四事勸勉同僚﹐曰﹕律己以廉﹑撫民以仁﹑存心以公﹑蒞事以勤﹐而某區區實身率之﹐以是二年之間﹐爲潭人興利除害者﹐粗有可紀。今者蒙恩起廢﹐再撫是邦﹐竊伏惟念所以答上恩而慰民望者﹐亦無出前之四事而已﹐故願與同僚勉之。蓋泉之爲州﹐蠻貊聚焉﹐犀珠寶貨﹐見者興羨﹐而豪民巨室有所訟訴﹐志在求勝﹐不吝揮金﹐苟非好修自愛之士﹐未有不爲所污染者。不思廉者士之美節﹐污者士之醜行﹐士之不廉﹐猶女之不潔。不潔之女﹐𨿽功容絕人﹐不足自贖﹔不廉之士﹐縱有他美﹐何足道哉﹖昔人有懷四知之畏﹐而卻暮夜之金者﹐蓋隱微之際﹐最爲顯著﹐聖賢之教﹐謹獨是先。故願同僚力修冰蘗之規﹐各厲玉雪之操﹐使士民畏敬﹐稱爲廉吏﹐可珍可貴﹐孰有逾此﹖其所當勉者一也。先儒有云﹕一命之士﹐苟存心於愛物﹐於人必有所濟。且以簿尉求之﹕簿勤於勾稽﹐使人無重疊追催之害﹔尉勤於警捕﹐使人無穿窬攻劫之擾﹐則其所濟﹐亦豈小哉﹖等而上之﹐其位愈髙﹐系民之休戚者愈大﹐發一殘忍心﹐斯民立遭荼毒之害﹐發一掊克心﹐斯民立被誅剝之殃。盍亦反而思之﹕鍼芒刺手﹐茨棘傷足﹐舉體凜然﹐謂之痛楚﹔刑威之慘﹐百倍於此﹐其可以喜怒施之乎﹖虎豹在前﹐坑阱在後﹐號呼求救﹐惟恐不免﹐獄犴之苦﹐何異於此﹐其可使無辜者坐之乎﹖己欲安居則不當擾民之居﹐己欲丰財則不當民之財﹐故曰﹕己所不欲﹐勿施於人。其在聖門﹐名之曰恕﹐彊勉而行﹐可以致仁。矧當斯民憔悴之時﹐撫摩愛育﹐尢不可緩。故願同僚﹐各以哀矜側怛爲心﹐而以殘忍掊克爲戒﹐則此邦之人﹐其有瘳乎﹖此所當勉者二也。公事在官﹐是非有理﹐輕重有法﹐不可以己私而拂公理﹐亦不可公法以徇人情。諸葛公有言﹕吾心如秤﹐不能爲人作輕重。此有位之士﹐所當視以爲法也。然人之情﹐每以私勝公者﹐蓋徇貨賄則不能公﹐任喜怒則不能公﹐黨親戚﹑畏豪彊﹑顧禍福﹑計利害﹐則皆不能公。殊不思是非之不可易者﹐天理也﹐輕重之不可逾者﹐國法也。以是爲非以非爲是﹐則逆乎天理矣﹔以輕爲重以重爲輕﹐則違乎國法矣。居官臨民而逆天理違國法﹐於心安乎﹖雷霆鬼神之誅﹐金科玉條之禁﹐其可忽乎﹖故願同僚以公心持公道﹐而不汩於私情﹐不撓於私請﹐庶幾枉直適宜﹐而無冤抑不平之嘆。此所當勉者三也。民生在勤﹐勤則不匱﹐則爲民者不可以不勤。業精於勤荒於嬉﹐則爲士者不可以不勤﹐況爲命吏﹐所受者朝廷之爵位﹐所享者下民之脂膏。一或不勤則職業隳弛﹐豈不上孤朝寄﹐而下負民望乎﹖今之居官者﹐或以酣詠遨遊爲髙﹐以勤彊敏恪爲俗﹐此前世哀獘之風也﹐盛明之時﹐豈宜有此﹖陶威公有言「大禹聖者﹐猶惜寸陰﹐至於眾人﹐當惜分陰。」故賓佐有以υ博廢事者﹐則取而投之於江。今願同僚共體此意﹐職思其憂﹐非休浣毋聚飲﹐非節序毋������出遊﹐朝夕孜孜惟民事是力﹐庶幾政平訟理﹐田裏得安其生。此所當勉者四也。某𨿽不敏﹐請以身先﹐毫髮少渝﹐望加規警。前此官僚之間﹐或以四者未能無愧﹐顧自今始﹐洗心自新。在昔聖賢﹐許人攺過﹐故曰攺而止。倘猶玩視而不攺焉﹐誠恐物議沸騰﹐在某亦不容以苟止也。蒞事之初﹐敢以誠告﹐幸垂察焉。當職入境以來﹐延訪父老﹐交印之後﹐引受民詞﹐田裏利病﹐縣政否臧﹐頗聞一二﹐今檢舉前在任日約束﹐及今來合行事件﹐開具於後。○崇風教一﹑嘉定十年到任﹐以五事諭民。其一謂﹕人道所先﹐莫如孝悌。編民中有能孝於父母﹐悌於兄長﹐性行尢異者﹐所屬詳加采訪﹐以其實上於州﹐優加賞勸。或身居子職﹐有闕侍養﹔或父母在堂﹐別蓄私財﹔或犯分陵﹐忽不顧長幼之倫﹔或因利忿爭﹐遽興骨肉之訟﹕凡若此者﹐皆有常刑。後據廂官申到黃章取肝救母﹑吳祥取肝救父各行支賞外﹐又有承信郎周宗彊割股以療親疾﹐延請諸州設宴﹐用旗幟鼓樂送歸其家。晉江縣申到劉璣有母百歲﹐璣年七十﹐孝養彌謹﹐旣加優禮﹐又立壽母坊以表之。進士呂洙女良子股救父隨卽痊愈﹐亦立懿孝坊自爲之記。又據百姓吳十同妻訴子吳良聰不孝﹐審問得實﹐杖脊於市﹐髡發居役。其他勸懲﹐大率類此。今請各縣知佐勤行訪問﹐如民間有孝友篤至之人﹐保明申州待加褒表﹔其有悖逆父母﹐淩犯尊長﹐爲父兄所訴者﹐宜以至恩大義﹐諄諄勸曉﹐苟能悔過﹐姑許自新﹐教之不從﹐卽加懲治﹐甚者解州施行﹐庶幾可儆愚俗。一﹑當職昨在任日﹐遇親戚骨肉之訟﹐多是面加開諭﹐往往幡然而攺﹐各從和會而去。如卑幼訴分產不平﹐固當以法裁斷﹐亦須先諭尊長﹐自行從公均分﹐或堅執不從﹐然後當官監析﹐其有分產已平而妄生詞說者﹐卻當以犯分誣罔坐之。今請知佐每聽訟﹐常以正名分厚風俗爲先﹐庶幾可革偸薄。一﹑學校風化之首。訪聞諸縣間﹐有不以教養爲意者﹐贍學之田﹐或爲豪民占據﹐或爲公吏侵漁﹐甚至移作它用﹐未嘗養士其間。𨿽名養士﹐又或容其居家﹐曰請錢米﹐未嘗在學習讀﹐或𨿽住學而未嘗供課﹐或𨿽供課而所習不過舉業﹐未嘗誦習經史。凡此皆有失國家育材待用之本意。今請知佐究心措置﹐學田所入﹐嚴加鉤考﹐毋令滲漏﹐計其所入﹐專以養士﹔仍請主學官立定課程﹐每旬一再講書﹐許士子問難﹐再講之日﹐各令覆說前所講者﹔舉業之外﹐更各課以經史﹐使之糸由繹義理﹐講明世務。庶幾異時﹐皆爲有用之材﹐所補非淺。一﹑溫陵﹐人材之淵藪﹐名徳聞望﹐相繼不絕。近入郡境﹐士友投書頗多﹐其間蓋有議論至深切事情﹐益知此邦士風之盛﹐誠非它處可及。今恐諸縣管下﹐有懷材抱藝而沈淪不偶﹐守道安貧而不肯苟求者﹐宜以禮延請致之學校﹐使後有所師法﹐仍以其姓名申郡﹐並當加之賓禮。○淸獄犴一﹑獄者生民大命﹐苟非當坐刑名者﹐自不應收系﹐爲知縣者﹐每每必須躬親﹐庶免枉濫。訪聞諸縣﹐聞有輕置人於囹圄﹐而付推鞫於吏手者﹐往往寫成艸子﹐令其依樣供寫﹐及勒令立批﹐出外索錢﹐稍不聽從﹐輒加捶楚﹐哀號慘毒﹐呼天莫聞。或囚糧減削﹐衣被單少﹐饑凍至於交迫﹔或枷具過重﹐不與湯刷﹐頸項爲之潰爛﹔或屋瓦疏漏不修﹐有風雨之侵﹔或牢牀打並﹐不時有蟣虱之苦﹔或坑廁在近﹐無所蔽障﹐有臭穢之薰﹔或因病不早醫治﹐致其瘐死﹔或以輕罪與大辟同牢﹕若此者不可勝數。今請知縣以民命爲念﹐凡不當訟獄公事﹐勿輕收禁﹔推問供責﹐一一親臨﹔飯食居處﹐時時檢察﹔嚴戢胥吏﹐毋令擅自拷掠﹐變亂情節﹔至於大辟﹐死生所關﹐豈容纖毫﹐或至枉濫。明有國憲﹐幽有鬼神﹐切宜究心﹐勿或稍忽。一﹑昨因臣僚申請勘獄﹐先經縣丞﹐蓋慮知縣事繁﹐不暇專意獄事﹐亦州郡先付獄官之意也。竊慮屬縣有悉付其事於丞不復加意者﹐有縣丞憚於到獄﹐徑取上囚徒就廳鞫問者﹐凡此皆有失申明本指。今仰知縣以獄事爲重﹐專任其責﹐𨿽與縣丞同勘﹐卽不許輒取罪囚出外﹐以致漏泄情款﹐引惹教唆﹐或丞老而病﹐且乏廉聲﹐亦不宜使之干預。○平賦稅一﹑前在任日曾約束﹕輸納二稅﹐自有省限﹐官司先期催納﹐在法非輕﹐至於預借稅租﹐法尢不許﹐若公吏私借者準盜論。今聞屬縣有未及省限而預先起催者﹐有四年而預借五年之稅﹐五年而預借六七年之稅者﹐民間何以堪此﹖仰自今爲始﹐須及省限方行起催﹐仍只催當年﹐及遞年未納稅賦﹐不許更行預借﹐所有公吏私借之獘﹐並委知縣嚴行覺察﹐務令盡絕。一﹑前在任日﹐應官民寺觀輸納稅米﹐並令自量自槪﹐止收槪下三升爲耗﹐諸縣亦一體施行。今聞諸縣受納﹐更不照前約束﹐甚至取及二三斗者。自今仰並照州倉交納體例﹐令納戶自行量槪﹐毋致少有過取﹐其案吏倉斗﹐非理乞覓﹐一切除罷。受納官宜以身率下﹐庶幾可革蠹獘。一﹑昨來節次約束﹕遞年逃閣之數﹐當與除豁﹐不許勒令保長代輸。其就州納者﹐州鈔下縣﹐縣吏不得藏匿﹐立請主簿銷注。其就縣納者﹐卽與印鈔給還﹐仍對銷官簿﹐不許重疊追催﹐及以呈鈔爲名﹐輒行追擾。今來訪聞諸縣於前數獘﹐邑邑有之﹐人戶不勝其苦﹐爲保長者﹐尢所不堪﹐甚至保正副本非催科之人﹐亦勒令代納﹐違法害民﹐莫此爲甚。仰諸縣截至日下﹐並行革去。一﹑昨宋大卿在任﹐創令第五等戶產錢一文﹐納見錢七文足﹐應干﹐縻費已並在中。今來訪聞諸縣公吏於七文之外﹐又取縻費﹐或反多於正錢﹐殊失前政寬卹之意。今須悉從革去﹐正錢之外﹐不得增添分文﹐反爲下戶之困。○禁苛擾一﹑前在任日﹐曾坐條行下諸縣﹕應文引﹐只付保司﹐不許差人下鄕﹐如諸色公吏﹐輒帶家人下鄕騷擾者﹐並從條收坐﹐自後犯者﹐懲治非一。又鄕書等人﹐每遇鄕民收割﹐輒至鄕村乞麥乞谷﹐因人戶有訴﹐卽將犯者編配。及尉司弓手﹐不因捕盜而多帶家丁﹐擾害鄕村人戶﹐亦屢曾懲治。是時田裏間無一吏迹。今聞數年以來﹐此獘復作﹐官司未有一事﹐便輒差人下鄕﹐縱橫旁午﹐爲害最甚。仰諸縣截自日下﹐更不許仍循前獘。兼本州旣不專人下縣﹐則縣邑亦豈應專人下鄕﹖若公吏非承縣引而私往鄕村乞覓﹐委知佐嚴加覺察﹐務令盡絕。一﹑昨曾行下在州官及諸縣知佐﹐不許出引令公吏保司買物。及因南安丞廳出引付保司募役人買布﹐因而妄行科配﹐致人陳訴﹐已將犯人斷罪刺環﹐及將縣丞取問。今來訪聞諸縣仍有此獘。仰知佐廳日下一切杜絕﹐不許責令公吏保司買物﹐以致科擾人戶。一﹑前在任日曾有約束﹕聖節錫宴在近﹐竊慮諸縣循習成例﹐或於行鋪科買物件﹐不依時價支錢給還﹐妄行科派錢物﹐並貸借器皿幕簾之屬﹐因而幹沒﹔或妄追鄕村農民﹐充藥社祗應﹐或勒令良民婦女﹐拘入妓籍。如違﹐許人陳訴。後因惠安人戶陳訴縣吏令妝束喬鼓祗應筵會﹐已將犯人重斷勒罷。又因永春人戶陳訴縣吏因上元放燈﹐科買燈油不還價錢﹐亦將犯人重斷﹐錮身監還﹐並牒諸縣﹐今後上元放燈﹐不許白科鋪戶油燭等物。今來並照前來約束﹐如有犯者﹐並從重坐。一﹑昨因晉江縣爲造軍期船﹐敷買人戶桐油赤藤等物﹐不還價錢﹐遂將承吏斷配﹐仍約束自今不許並緣軍期﹐輒有科配。今來訪聞諸縣因本州拋下赤藤麻皮等物﹐輒科保正副收買﹐更不依時直還錢﹐甚者分文不支﹐致令保正陪錢﹐買納入納之時﹐公吏又有需乞﹐爲保正者﹐其何以堪﹖仰諸縣今後遇有軍期行下官﹐從長區處﹐務令不勞而辦﹐毋容縣吏並緣廣行科配﹐及令保司陪備。一﹑昨因晉江重修縣衙﹐出引監諸寺院納修造錢﹐其承引人輒將三植院佃戶打縛取乞﹐已將犯人斷刺。仍帖縣鎭﹕自今非甚不獲已﹐毋輒興土木之工﹐其不急興修﹐並仰住罷﹐所有合修去處﹐須管以見錢置場﹐依時價召人申買﹐不許出引敷率。今恐屬縣或因修造輒有敷配﹐仰日下除罷。一﹑昨曾約束﹕民間爭訟﹐官司所當明辧是非﹐如果冒犯刑名﹐自合依條收坐。今聞屬縣乃有專事科罰者﹐遂使富民有罪﹐得以幸免﹐貧者被罰﹐其苦甚於遭刑﹐日下各仰除罷。今恐屬縣有因公事而科罰民財者﹐截自日下﹐並令除罷。一﹑昨來約束﹕人戶分析﹐當從其便。訪聞諸縣乃有專置司局﹐勒令開戶者﹐但知利其醋錢﹐不顧有傷風教。自今惟法應分析﹐經官陳情者﹐卽與給印分書﹐不許輒有抑勒。今聞諸縣仍復有此﹐甚者差吏下鄕﹐勒令開析﹐豈有此理﹖仰截自日下﹐並行住罷。一﹑昨嘗約束﹕保正長以編民執役﹐官司所宜存卹。訪聞諸縣知佐﹐科率多端﹐公吏取乞尢甚﹐致令破蕩財產。自今除本役外﹐不許妄有苛擾﹐其初參得替繳引展限之需﹐官員到任滿替供應陪補之費﹐並與除免。今聞諸縣循習前獘﹐又復甚焉﹐非當管幹之事﹐勒令管幹﹐不當令出錢者﹐勒令出錢﹐其害不可勝計。由此畏避不肯充承﹐寧賂吏輩求免﹐是致都分有無保正去處。仰知佐諸廳自今於保正長等人﹐務加寬卹﹐除煙火盜賊及合受文引外﹐不許稍有苛擾﹔如官司已存卹保正長﹐而保正長卻募破落過犯人代役﹐在鄕騷擾﹐卽當究治施行。一﹑昨來約束﹕寺院乃良民之堡障﹐所當寬養其力。訪聞諸縣科率頗繁﹐致令重困﹐浸成不濟。自今除依法供輸外﹐自余非泛需索﹐並與除免。今聞諸縣視前加甚﹐若使管下寺院不濟者多﹐則均敷之害必及人戶。仰自今照上項約束﹐毋致違戾。右開具在前。照得廉仁公勤四者﹐乃爲政之本領﹔而崇風教﹑淸獄犴﹑平賦稅﹑禁苛擾﹐乃其條目。當職於此﹐不敢不勉﹐亦願諸縣知佐﹐以前四事及今四條揭之坐右﹐務在力行﹐勿爲文具。其逐縣公吏﹐有犯上項約束﹐致招民詞﹐當擇其尢者懲治一二外﹐余並許之自新﹐人戶亦不必論訴。自今約束﹐下日爲始﹐少有分毫違背﹐斷不相容﹐黥流斷刺﹐必無輕恕。帖諸縣知佐右並監鎭知委﹐並榜本州及七縣市曹曉示。以上知泉州日諭州縣官僚。

