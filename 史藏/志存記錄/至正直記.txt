至正直記元孔克齊

卷一

雜記直筆

上都避暑

文宗潛邸

周王妃

古雁

酸齋樂府

僉廳失妻

文山審音

中原雅音

羅太無髙節

惜兒惜食

富州奇聞

徐州奇聞

戲婚

防微杜漸

脫歡報應

脫歡惡妻

袁氏報應

古陽關

館賓議論

僧道之患

塋墓建庵

雲巖至言

婦女出遊

米元章《畫史》

兄弟異居

子孫昌盛

陰徳之報

忠卿陰徳

松雪遺事

徑寸明珠

子母相關

石枕蘭亭

張貞居書法

趙巖樂府

脫脫還桃

王黃華翰墨

矮松詩

神童詩

王氏奇童

止筯

薩都刺

松江花布

宋緙

集慶官紗銅錢牌

楮幣之患

國朝文典

義雁

歐陽寵遇

歐陽夢馬

議立東宮

地理之應

漁人致富

謝莊地理

溧陽新河

善權寺地勢

芳村祖墓

子弟三不幸

人家三不幸

子弟居室

生子自乳

婚姻正論

寡婦居處

年老蓄婢妾

婢妾之戒

要好看三字

棺槨之制

卷二

別業蓄書

《詩》重篇名

鐵板尙書

筆品

墨名

白鹿紙

龍尾石

鄕中風俗

石假山

寓鄞東湖

卜居近水

江浙可居

淮南可居

客位稍遠

祭祖庖廚

浙西諺

麥蘗

鄭氏義門

商紂之惡

贅壻俗諺

皮褥權坐

婢妾命名

愷木

楷木

五子最惡

天道好還

美徳尙儉

人生從儉

買妾可謹

壯年置妾

娶妻苟慕

又

脫歡無嗣

婢妾察情

屠劊報應

又

希元報應

金陵二屠

鄞縣侏儒

不葬父母

妻死不葬

畫蘭法

學書法

鮮於困學書法

松雪家傳書法

魚魫作簡

冀國公論書法畫法

裁翦石刻

收貯古刻

江西學館

文章設問

又

學文讀孟

梁棟題峯

鸚鵡詩

鸚鵡曲

廣徳鄕司

不惜衣食

結交勝己

成人在勤

家法興廢

秤斗不平

浙西風俗

婦人不嫁爲節

尋常侍奉

楮帛僞物

外戚之患

古之賢母

蔣氏嫡賢

十六字銘

和睦宗族

遺山奇虎

烹雞法

見物賦形

生菓菜

祖宗之法

宋末豪民

宋末叛臣

浙東辟地

饒州禦土

喫素看經

卷三

景明好事

學宮香鼎

張昱論解

老儒遺文

恕可蘭亭

不食糟辣

喜啖山獐

不嫁異俗

婢不配僕

僕廝端謹

友畏江西

深惡遊惰

衣服尙儉

《月蝕》《大雨》詞

平江讖語

窗扇開向

議肉味

朱氏所短

朱氏所長

首飾用翠

虞邵庵論

新人舊馬

勢不可倚

豪僧誘眾

富戶避籍

世祖一統

好食雞

戒閹雞

不畜母雞

不置牝牡

食必先家長

出家人心

家出硬漢

萬頃良田

日進千文

僕主之分

書畱邊欄

丘字聖諱

乞丐不置婢僕

蜈蚣毒肉

姦僧見殺

黃華小莊

山陽之薪

宣城木瓜

蘆把劚石

瑪瑙纏絲

經史承襲

美玉金同

靈璧石

曼碩題雁

古錢

沙魚胎生

鄣南山石

銅棺山艸

半兩錢

學士帽

艾蒸餅

先賢之後

西川道者

鄕中大家

溧陽父老

髙昌偰哲

紫蘇薄荷

出納財貨

鮮於伯機

卷四

四民世業

江古心

山中茅葉

篛葉鋪襯

兔無雄

翰林讖語

董棲碧雲

黟縣老民

董生遇闋

莫置玩器

月中影

陽起石

村館先生

元章畫梅

古今無匹

無錫讖石

雞卵熟栗

江西羅生

義興邵億

蘭艾不同根

江湖術者

戴率初破題

宋鍍金器

宋迎酒杯

故宋剔紅

馩香吸髓

巴豆黃連

山中私議

種竹之法

制藥當謹

艸藥療病

季弟患疾

墮胎當謹

服藥關防

五苓散

滚痰丸

平陽王叔瑽

上虞陳仁壽

先君教論

先師徳輝

建康儒學

衢州學霸

太平路學

克誠竊食

種蘭之法

邵永年

平江築城

大興士木

錢唐張炎

茅山水澗

蒼蠅變黑

海濱蚶田

浙西水旱

磨鏡透閨

自稱和靖後

詩聯對句

園丁棕絲

鄞人虛詐

敬仁祭酒

乙酉取士

四明厚齋

伯長九字

石蓮

金陵李恆

推人五行

無土不成人

字讖

天賜歸晹

蕭�講學

維揚憲吏

江南富戶

溧陽富民

文益棄母

窯器不足珍

咸物害人

漳州香花

溧陽昏鴉

減鐵爲佩

靜物致壽

鐘山王气

吳鐸中丞

水向西流

卷一

雜記直筆

雜記者﹐記其事也。凡所見聞﹐可以感發人心者﹔或里巷方言﹐可爲後世之戒者﹔一事一物﹐可爲傳聞多識之助者﹐隨所記而筆之﹐以備觀省﹐未暇定爲次第也。至正庚子春三月壬寅記﹐時寓鄞之東湖上水居袁氏祠之旁。

上都避暑

國朝每歲四月﹐駕幸上都避暑爲故事﹐至重九﹐還大都。蓋劉太保當時建此說﹐以上都馬冀多﹐一也﹔以威鎭朔漠﹐二也﹔以車駕知勤勞﹐三也。還大都之日﹐必冠世祖皇帝當時所戴舊氈笠﹐比今樣頗大。蓋取祖宗故物﹐一以示不忘﹐一以示人民知感也。上都本艸野之地﹐地極髙﹐甚寒﹐去大都一千里。相傳劉太保遷都時﹐因地有龍池﹐不能漧涸﹐乃奏世祖﹐當借地於龍。帝從之。是夜三更雷震﹐龍已飛上矣。明日﹐以土築成基﹐至今存焉。亂後﹐車駕免幸﹐聞宮殿已爲寇所焚毀。上都千里皆紅寇﹐稱僞龍鳳年號﹐亦豈非數耶﹗

文宗潛邸

文宗皇帝嘗潛邸金陵﹐後入登大位﹐不四五年而崩。專尙文學﹐如虞伯生諸翰林﹐時蒙寵眷。一時文物之盛﹐君臣相得﹐當代無比。因有以今上皇帝非其子艸詔﹐伯生幾至禍﹐以意出內殿﹐且目眚免罪。後奉詔出文宗神主﹐詔未出﹐而太廟隕石已擊碎碧玉神主矣﹐豈謂聖語不應天而何﹖又聞今上潛邸遠方時﹐經過某郡﹐見一山甚秀﹐但一峯不雅﹐聖意偶欲去之。後思其山﹐令畫工圖以進﹐復見此一峯﹐用筆抹去。未幾﹐雷已擊削此眞峯矣﹐非天人而何﹖文宗尙文博雅﹐一時文物之盛﹐過於今日。但縱姦權燕帖末淫亂宮中﹝１﹞﹐且挾徵先帝後爲妻﹐人倫大喪。造龍翔寺﹐以無用異端而費有限之膏血﹐不思潛邸之苦﹐而縱奢侈之非。視今上儉素﹐誅權臣﹐則相去大遠矣。

周王妃

文宗後嘗椎殺周王妃於燒羊火坑中﹐正今上太后也。文後性淫﹐帝崩後﹐亦數墮胎﹐惡醜貽恥天下。後貶死於西土﹐宜矣。﹝周王卽火失刺太子。﹞

古雁

國朝翰林盛時﹐趙松雪諸公在焉﹐一時詩僧亦與坐末。客有以《古雁圖》求跋者﹐諸公咸命此僧先賦。詩僧卽援筆題云「年去年來年又年﹐帛書曾動漢諸賢。雨暗荻花愁晚渚﹐露香菇米樂秋田。影離冀北月橫塞﹐聲斷衡陽霜滿天。人生千里復萬里﹐塵世网羅空自懸。」諸公稱賞﹐卽以詩授客去。

酸齋樂府

北庭貫云石酸齋﹐善今樂府﹐淸新俊逸﹐爲時所稱。嘗赴所親某官燕﹐時正立春﹐座客以《淸江引》請賦﹐且限金﹐木﹑水﹑火﹑土五字冠於每句之首﹐句各用春字。酸齋卽題云「金釵影搖春燕斜﹐木杪生春葉﹐水塘春始波﹐火候春初熱﹐土牛兒載將春到也。」滿座皆絕倒。蓋是一時之捷才﹐亦气運所至﹐人物孕靈如此。生平所賦甚多﹐特舉其一而記之云。

僉廳失妻

宋末﹐金陵一小僉廳官之妻﹐有艷色﹑好出遊。一日﹐郡守作燕﹐會其僚屬之妻﹐此婦預焉。邀者至﹐欣然登轎﹐但覺肩者甚急﹐家僕失後。及下轎﹐乃倡家也。其僕至郡守家﹐不見所在﹐奔告其子﹐白於守﹐追捕已無及矣。蓋倡人數見此婦之艷﹐設計也久﹐乘此機而陷之。連夜登舟往他郡﹐教歌舞﹐使之娛客以取錢。婦鬱鬱不樂﹐每爲娼人所鞭撻。後恐事覺﹐乃鬻於大官人爲妾﹐至杭州守﹔而小官適爲杭通判。因會飲﹐見供具有爊鱉﹐食未旣而泣下。守問其故﹐曰「此味絕似先妻所治者﹐感而泣焉。」守問其婦何在﹐曰「昔因赴燕﹐中途失之﹐已二載矣。」守入問其妾﹐卽通判之妻也。出曰「汝妻在此﹐幸無孕﹐當復還。」遂相見而泣﹐言及前事﹐夫婦如初。噫﹗婦人教令不出閨門﹐豈有赴燕出遊者乎﹖且好遊艷色﹐謂之不祥。僉廳無禮而不能正其家﹐故有失妻之禍﹔其婦恃色而不能安其室﹐故有失身之辱。世之好色縱遊者﹐當以是而觀之。

文山審音

國初﹐宋丞相文文山被執至燕京﹐聞軍中之歌《阿刺來》者﹐驚而問曰「此何聲也﹖」眾曰「起於朔方﹐乃我朝之歌也。」文山曰「此正黃鍾之音也﹐南人不復興矣。」蓋音雄偉壯麗﹐渾然若出於甕。至正以後﹐此音淒然﹐出於唇舌之末﹐宛如悲泣之音。又尙南曲《齋郎》《大元彊》之類﹐皆宋衰之音也。

中原雅音

北方聲音端正﹐謂之「中原雅音」﹐今汴﹑洛﹑中山等處是也。南方風气不同﹐聲音亦異。至於讀書字樣皆訛﹐輕重開合亦不辧﹐所謂不及中原遠矣。此南方之不得其正也。

羅太無髙節

羅太無﹐錢唐人﹐故宋宦官也。侍三宮入京﹐後以疾得賜外居﹐閉門絕人事。處一室甚潔﹐夏則設廣帷﹐起臥飲食皆在焉。旁有小烓竈一﹐幾一﹐設酒注大小三﹐盞斝六。遇故人至﹐則啟關納之﹐必問膳否﹐否則畱過午﹐度路程遠近﹐使從卒輩引去。至酒畢﹐復候爲期。以客之多寡﹐用注之大小。酒不過三行﹐果脯惟見在易辦者。客𨿽多﹐不過五六人也。好讀書史﹐善識天文﹑地理﹑術藝。武夷杜本伯原嘗私問之﹐多所指教﹐因得其祕。略云﹕時乃侄官至司徒﹐亦宦者也﹐權勢正炎炎﹐凡貴近公卿﹐莫不候謁諛附。適遇歲朝﹐司徒者自內請謁太無﹐太無掩門不納。司徒稱名大呼﹐以首觸扃。從官偕至者﹐動以百騎﹐驚惶失色。俄太無於戶內呼司徒名﹐欵應之曰「你阿叔病﹐要靜坐。你何故只要來惱我﹐使受得你幾拜﹐卻要何用﹗人道你是泰山﹐我道你是冰山。我常對你說﹐莫要如此﹐只不依我阿叔﹐莫顧我你。你若敬我時﹐對太后宮裏明白奏﹐我老且病頹﹐乞骸骨歸鄕﹐若放我歸杭州﹐便是救我。」司徒於是特奏﹐可其請。太無以所積金帛玩好﹐皆散與鄰坊故人無遺﹐惟存書籍數千部﹐束於車後褥上﹐囑其侄司徒曰「我不可靠你﹐你亦不可靠勢。」至於再三﹐乃登車出齊化門﹐仰視而笑曰「齊化門從此別矣﹐我再不復相見你矣。」遂到杭﹐逾年病卒。司徒者﹐不遵乃叔父之訓﹐弄權不已﹐後以贓受湖州人舊土坐罪﹐流遠方卒﹐而太無乃得終於鄕裏云﹐泰定間事也。偶因親友林叔大提舉言及此﹐可謂有先識者﹐遂記其略如此﹐至正丁酉冬十一月也。杭州七寶山﹐乃羅司徒所見者。

惜兒惜食

前輩云「惜兒惜食﹐痛子痛教。」此言𨿽淺﹐可謂至當。至「教子嬰孩﹐教婦初來」﹐亦同。

富州奇聞

先人嘗言﹐爲富州幕官時﹐聞一事甚異。市民某﹐家道頗從容﹐以販貨爲業﹐惟一妻一女。民暮出朝還﹐女年及笄﹐未嫁﹐忽覺有娠。父疑之﹐詢其母及女﹐皆曰「無他事﹐不知何以得此﹖」問其鄰﹐亦曰「此女無外事。」疑不能解。聞之官﹐驗其得孕之由﹐乃知彼日父母交合時﹐女在榻後﹐間聞其淫欲聲狀﹐不覺情動。少頃﹐其母溺於盆﹐女亦隨起溺之﹐同一器也﹐遺气隨感逆上成胎﹐其異遂釋。所以內外不共湢浴﹐不同圊混﹐古人立法﹐蓋亦有深意焉。

徐州奇聞

溧陽同知州事唐兀那懷﹐至正甲申歲﹐嘗與予言一事﹐亦可怪。徐州村民一妻一妹﹐家貧﹐與人代當軍役。一日﹐見其妹有孕﹐詢究其事﹐不能明﹐欲殺其妻與妹。鄰媼咸至﹐曰「我等近居﹐惟一壁耳﹐終歲未嘗見其它也。」考其得胎之由﹐乃兄嘗早行時﹐與妻交合而出﹐妹適來伴其嫂。嫂偶言及淫狎之事﹐覆於姑之身﹐作男子狀﹐因相感遺气成孕也。噫﹗防微杜漸之道﹐可不謹乎﹖又聞老人言﹐凡室女與男子同溺器者﹐則乳色變起。此又不可不知也。

戲婚

嘗聞某處富家兄妹同居﹐兄生一女﹐妹生一子﹐偶同庚﹐自幼父母戲之曰「當爲夫婦。」旣長﹐各異居﹐以生事不齊﹐遂渝盟。乳母每戲女曰「小官人意欲望爾﹐不敢來也。」女始則怒之﹐久而情動﹐不復怒也。一日﹐別有人來議婚﹐女聞之不樂。乳母卽語之曰「小官人今夜欲來﹐如何﹖」女許之﹐滅燭以待。自是相通﹐每以金帛相遺。凡五月﹐覺有娠。父母責之﹐女曰「一時所爲﹐悔之何及﹗乃姑之子小官人也。」因訴之官﹐追其子勘之。不服﹐鞭楚不勝苦﹐遂枉受刑。旣歸﹐日夜號泣。父母怒曰「爾自犯刑﹐何泣之有﹖」其子曰「某已受刑矣﹐因念未嘗爲此事﹐枉受其屈﹐所以痛恨辱終身也。」父母察之﹐始得其情狀﹐乃乳母之子假托其姑之子也。復訴於廉訪司﹐杖殺其乳母於市。夫年幼議婚﹐古人所戒﹐況戲言乎﹖所以辱家敗俗﹐皆世之不學無術﹑庸碌之輩所致爾。

防微杜漸

或人家以愛女之故﹐不能防微杜漸﹐縱令乳媼之子女往來﹐必爲亂家之患。有識之男子﹐必自絕之於始﹐愼勿使婦人姑息﹐傷大義也。

脫歡報應

我國家脫歡大夫之父﹐初至建康﹐宋都統某官備禮迎降﹐欵饋甚厚﹐蓋欲免患也。及延至私第﹐鋪設俱具極整﹐且子女玉帛﹐靡不耀目。脫歡父遂起貪心﹐復入其罪而有之。都統首死﹐其家人奴僕尙眾﹐不服﹐夜半相殺﹐咸以兵法治之。六十餘年﹐脫歡大夫惟一子一女﹐其妻悍暴不能制﹐脫歡畏之。一日﹐招壻名曰虎捨者﹐又貪鄙不仁﹐嘗侮其親子。子蓋妾所生也。脫歡卒﹐其妻逐其子並婦﹐以壻立爲嗣﹐凡家產田宅﹐盡爲壻有。家奴林總管者﹐每懷不平﹐乃扶其子名慶捨者﹐訴之官。官諭之﹐不伏﹐遂各執兵器相衛﹐久不能解﹐以致內外交兵。虎捨盡攜家財妻孥遁﹐慶捨始主其業﹐則已蕩廢矣。故老皆言﹐卻與殺都統時相似﹐此報應之不偶然也。

脫歡惡妻

脫歡母王氏﹐廣徳長樂村人﹐爲兵官所掠﹐見有姿色﹐端重不敢犯﹐遂獻與總兵官﹐卽脫歡父也。於是擇日行婚禮﹐後生脫歡。脫歡生庶子慶捨。脫歡之妻旣逐其子並婦﹐復以婦配驅奴之無妻者。婦曰「我大夫之子婦也﹐義不受辱。」奴曰「我奴也﹐娘子是主人也﹐我不敢受。」各相拒。久之﹐脫歡之妻痛撻其婦及奴﹐且令之曰「弗從吾言﹐有死而已。」於是迫婦與奴﹐囚於一室﹐令其成配﹐卻於窗隙中窺之﹐驗其奸污之狀﹐然後釋其罪。噫﹗脫歡愚人也﹐生不制其妻﹐死後受污辱﹐爲百世之恨﹐可謂愚矣。向使知其妻之悍﹐旣不禮其夫﹐又欲殺其子﹐惡丑彰露﹐情獘顯然﹐則當決意去之﹐以絕後患﹐何其愚之甚也﹗直至狼藉如此﹐死有痛恨﹐哀哉﹗

袁氏報應

四明袁知府﹐嘗因官籍陸氏家財﹐悉爲己有。後無嗣﹐養陸氏子。旣長﹐當受所分之物﹐見銀盤背有陸氏祖名氏﹐報應如此。吾聞之卓悅習之云。

古陽關

常見《和林志》所載﹐晉王大斡耳朶至亦納裏一千里﹐西北至鐵門一萬里。其門石壁淩雲﹐上有鐫字曰「古陽關」。有題《靑門引》﹐其詞云「憑雁書遲﹐化蝶夢速﹐家遙夜永﹐番然已到。稚子歡呼﹐細君迎迓﹐拭去故袍塵帽。問我假使萬里封侯﹐何如歸早﹖時運且宜斟酌﹐富貴功名﹐造求非道。靖節田園﹐子眞巖谷﹐好記古人眞樂。此言良可取﹐被驢嘶恍然驚覺。起來時﹐欲話無人﹐賦與黃沙衰艸。」不知何人作也。

館賓議論

脫歡大夫在建康時﹐有一館賓早起﹐聞堂上有人聲﹐意謂大夫與僚佐也。久而視之﹐但見二人中坐﹐一人云「付之火。」或云「不可﹐恐延及他人。」一云「付之災。」或云「其家亦有未當死者。」一云「付之脫歡。」言訖不見。館賓懼﹐疑其主將有禍也﹐遂不告而去。是日﹐脫歡出門﹐忽有訟者訴某處巨室﹐豪橫害民﹐因受狀追問。後沒入﹐其家皆杖配遠方﹐乃知豪民惡貫滿盈﹐神人共怒者也。逾年﹐館賓復至﹐大夫問其故﹐始言及其所見云。

僧道之患

宋淳熙中﹐南丰黃光大行甫所編《積善錄》云「僧道不可入宅院﹐猶鼠雀之不可入倉廩。鼠雀入倉廩﹐未有不食穀粟者﹔僧道入宅院﹐未有不爲亂行者。」此足爲確論。予嘗見溧陽至正間新昌村房姓者﹐素豪於裏﹐塋墓建庵﹐命僧主之。後其婦女皆通於僧﹐惡醜萬狀﹐貽恥鄕黨。蓋世俗信浮屠教﹐度僧爲義子﹐往往皆稱義父義母﹐師兄弟姊妹之屬﹐所以情熟易狎﹐漸起口心﹐未有不爲污亂者。或婦女輩始無邪僻之念﹐則僧爲異姓﹐久而本然之惡呈露﹐亦終爲之誘矣。浙東西大家﹐至今墳墓皆有庵捨﹐或僧或道主之。歲時往復﹐至於升堂入室﹐不美之事﹐容或多矣。戒之﹐戒之﹗

塋墓建庵

予嘗謂塋墓建庵﹐此最不好﹐旣有祠堂在正寢之東﹐不必重造也。但造捨與佃客所居﹐作看守計足矣。至如梵墓以石﹐墓前建拜亭之類﹐皆不宜。此於風水休咎有關系﹐愼勿爲之可也。

雲巖至言

宋末於潛吳度身之所編《益載》有云﹕雲巖洪燾爲浙西常平使者﹐節齋趙公判平江府。一日﹐招洪家眷燕集﹐洪力辭之。余問其故﹐洪答曰「富貴之家﹐姬妾之盛﹐珠翠綺繡之繁﹐聲樂肴饌之侈﹐何可當也﹗吾家先君嘗貴顯於朝﹐而始終一儒素。今家人輩皆山中人﹐一則必貽譏笑而懷慚忸﹔一則必生欣慕而思效學﹐無益也。明言累輩皆山中人﹐素無身裝首飾﹐不曾出眾﹐不敢前。節齋亦不敢彊。」此至哉之言也。

婦女出遊

人家往往習染不美者﹐皆由出遊於外﹐與婦客燕集﹐習以成風﹐始則見不美者誚之﹐終則效之。嘗記至正甲申春﹐繼嫂自杭歸﹐其姻黨那懷者爲溧陽同知州事﹐因好會家眷燕聚﹐適親友宣城貢淸之有源爲教授﹐假居南軒﹐妻妹亦與席﹐惟先妣及家人輩不得已﹐略相見卽托疾不出。明日﹐各家再會﹐作回席之意。先妣及家人輩亦堅辭不赴﹐且曰「前日之會﹐在我家尙不樂終席﹐今日豈可出遊赴宴耶﹖」自是燕集者數﹐以致外議紛紛﹐漸起變夷之誚﹐則家人輩幸而免也。向使我不以家法自拘﹐先妣不以先人所言是戒﹐鮮不爲此曹所陷也。蓋同知之妻﹐嫂氏之同母姊﹐畏吾氏也。

米元章《畫史》

米元章《畫史》云「翎毛之倫﹐非雅玩﹐故不錄。」又云「東丹王胡瓌《蕃馬》﹐見七八本﹐𨿽好﹐非齋室淸玩。」又云「古人圖畫﹐無非勸戒。今人撰《明皇幸蜀》﹝２﹞﹐無非奢麗。《吳王避暑》﹐重屏列閣﹐徒動人侈心﹝３﹞。」又云「蘇木爲軸﹐石灰湯轉色﹐愈久愈佳﹝４﹞﹐又性輕。角軸引虫﹐又臭气﹝５﹞。」又云「花艸﹐至於士女﹑翎毛﹐貴遊戲閱﹐不入淸玩。」

兄弟異居

人家兄弟異居者﹐此不得已也。婦女相見﹐亦不可數﹐或歲首一會﹐春秋祭祀家廟各一會﹐一歲之中不過三次可也。蓋慶賀弔問﹐非婦人之事。嘗見浙西富家兄弟﹐有異居數十里﹐婦女輩不時往復﹐以爲遊戲之常﹐至於夜筵﹐過三更歸﹐或致暗昧姦盜不可測。此當與宋末僉廳失妻事並觀之。

子孫昌盛

世之欲子孫昌盛者﹐莫若積陰徳最要緊。然積陰徳者﹐必以孝爲第一義。前代之事﹐載諸傳記者甚詳。嘗觀《諭俗編》所載﹕「積善之家﹐必有餘慶。積不善之家﹐必有餘殃。」《易》六十四卦﹐凡事不言必﹐獨《坤》之論斷﹐以兩必字言之﹐以其效之必應也。而獨於《坤》卦者﹐以坤屬陰﹐一元之善在坤﹐爲陰徳也。所謂餘者﹐言其殃慶及子孫也。此應知縣俊之言也。

陰徳之報

宋四明史氏﹐祖甚微﹐爲郡杖直之卒﹐每有陰徳及人﹐好善三世。生浩﹐南渡後拜相﹐贈越王。越王生彌遠﹐又拜相﹐贈衛王。從子嵩之﹐又拜相。子孫數千人﹐至今富盛不絕﹐皆陰徳之報也。國朝眞定史氏﹐在女眞氏有陰徳及於鄕﹐後生孫拜相封王。國朝宣城南湖貢氏祖嘗依吳履齋之門﹐屢有陰徳﹐略且孝義。略以一微事言之。有婢與僕私通﹐竊財而遁﹐中途爲僕所後﹐蓋其意在得財也。婢追不及﹐後返至南湖﹐恐事覺﹐倉皇欲赴水死。貢適見而止之﹐曰「汝宜急歸﹐吾弗言也。」婢得免死。其餘陰徳﹐尙多如此者。後生士浚﹐自號南漪﹐又有陰徳﹐以子貴﹐贈祕監之官。翰林學士奎﹐字仲章﹐是其子也。孫師泰﹐字泰甫﹐亦登顯官﹐自平江太守﹐今爲戶部尙書。諸孫仕者尙多。

忠卿陰徳

族祖元敬﹐字忠卿﹐有陰徳及於福建之民。若子若孫﹐皆仕福建之地。今汭世川自福建肅政廉訪司經歷拜南行臺監察禦史﹐是其孫也﹐世居金陵。又先祖約齋府君﹐晚年自來安縣渡龍灣江至金陵﹐正值北兵南侵﹐人民離散之際﹐凡有可以爲眾人救者﹐寧自給不足﹐而分與之。蓋出於祖妣太安人朱氏之助。未幾﹐北兵取金陵﹐哨騎四出﹐俘掠太繁。府君上書謁軍門﹐請示不殺﹐以取信於民。時左丞相伯顏大服﹐卽掛在儒籍者悉安之﹐由是活者甚眾。吾家五世無常居﹐至先人始富盛﹐寓溧陽。修徳如先祖﹐後至子孫享用﹐皆祖考之功也。子孫當知之﹐爲終身之訓。

松雪遺事

錢唐老儒葉森景修﹐嘗登趙松雪之門﹐松雪深愛之。蓋謂其效奔走之時使令﹐且聰明﹐頗讀書故也。家住西湖﹐婦女頗不潔﹐蓋杭人常習也。所藏王右軍《籠鵝帖》石刻﹐後有唐人復臨一帖副之﹐誠爲妙品。張外史每戲之﹐一日賦詩以貽之﹐有云「家藏逸少《籠鵝》字﹐門系龜蒙放鴨船。」世以鴨比諭五奴也。至正丁酉秋八月﹐予往錢唐訪妻母於西山普福寺﹐時景修數相過﹐每舉松雪遺事助笑談。有雲松雪一日以幅紙界畫十三行﹐行數十字﹐字各不等﹐問景修曰「爾謂何物﹖」景修曰「非律度式﹖」松雪曰「也虧你尋思﹐惜太過耳。」乃臨《洛神賦》界式也。一日﹐又侍行西湖上﹐得一太湖石﹐兩端各有小竅﹐體甚平。松雪命景修急取布綫一縷至﹐扣於兩竅﹐而以石令人滌淨扶立矣。久之﹐淸風�至﹐其聲如琴﹐卽命名曰「風篁」。他日歸霅川﹐當易以細絲縷上之﹐爲小齋前松下之翫。景修曰「此是前人爲之﹐而相公見之乎﹖」松雪曰「否﹗我自以意取之也。」其敏慧格物理﹑參造化之巧如此者﹐豈凡俗之所能擬其萬一哉﹗但亦愛錢﹐寫字必得錢﹐然後樂爲之書。一日﹐有二白蓮道者造門求字。門子報曰「兩居士在門前求見相公。」松雪怒曰「什麼居士﹖香山居士﹑東坡居士邪﹖个樣喫素食的風頭巾﹐甚麼也稱居士﹗」管夫人聞之﹐自內而出﹐曰「相公不要恁地焦躁﹐有錢買得物事喫。」松雪猶愀然不樂。少頃﹐二道者入謁罷﹐袖攜出鈔十錠﹐曰「送相公作潤筆之資。有庵記﹐是年教授所作﹐求相公書。」松雪大呼曰「將茶來與居士喫﹗」卽歡笑逾時而去。蓋松雪公入國朝後﹐田產頗廢﹐家事甚貧﹐所以往往有人饋送錢米肴核﹐必作字答之。人以是多得書﹐然亦未嘗以他事求錢耳。

徑寸明珠

近聞前代常有以徑寸明珠進禦者﹐一宦官見之﹐卽求賄賂﹐其人不從。宦官遂取絲絡懸珠於梁﹐焚乳香燻之。須臾﹐珠卽化爲水﹐其人失色。宦官曰「爾獨不能識寶耳。此非明珠也﹐乃猿對月凝視久﹐墮淚含月華結成者也。」其人慚悟而去。

子母相關

嘗見先妣在城南時﹐齊在芳村﹐月或三省或再省焉。每至時﹐先妣倚門見之﹐必喜曰「我一思﹐汝卽來我前。」若是不知其幾番也。今日思之﹐痛哉﹐痛哉﹗觀《棠陰比事》﹐有子母牛以血潠骨相漸者﹐其天理蓋可見。又聞昔人采薪歸倦﹐假寐破窯中﹐忽夢如雷震﹐遂驚覺﹐歸而母疾﹐思兒不能至﹐遂嚙指出血﹐其相關如此之重也。世之不孝於母者﹐是誠禽獸之不若也。

石枕蘭亭

三衢葉文可君章居錢唐﹐善鐫刻﹐嘗遊於諸老友周本心﹑陳恕﹑杜淸碧之門﹐頗知典故禮法。乃兄肅可學國語﹐爲蒙古長史﹐娶蒙古氏﹐與予交有年。嘗云「宋季小字《蘭亭》﹐南渡前未之有也。蓋因賈秋壑得一碔砆石枕﹐光瑩可愛。賈秋壑欲刻《蘭亭》﹐人皆難之。忽一鐫者曰﹕『吾能蹙其字法﹐縮成小本﹐體制規模﹐當令具在。』賈甚喜。旣成﹐此刻果然宛如定武本而小耳﹐缺損處皆全﹐亦神乎技也。今所傳於世者﹐又此刻之諸孫也﹐世亦稱《玉枕蘭亭》云。」至正壬午春三月﹐爲予論及如此﹐乃知小本之源也。此說蓋得之宋明仲教授﹐其乃翁嘗登賈之門行醫﹐親見其刻此枕﹐得預此慶宴云。

張貞居書法

錢唐張貞居善書法﹐初學趙松雪及唐皇玄宗《王先生碑》。松雪每稱之曰「某之後﹐書碑文者﹐計範徳機﹑吳子善﹑張伯雨此三人耳。」後得《黃庭》古本﹐臨寫不肯釋手﹐深得其筆法。晚年字體加瘦勁﹐識者謂其脫去帶肉﹐止剩瘦筋﹐已至妙處了。嘗爲予論書法﹐且云「用筆不可多滯水墨﹐當以毫端染墨作字﹐幹則再染墨﹐切不可用力按開毫端﹐便不好也。凡退筆𨿽禿乏亳﹐皆潔淨如未嘗濡墨者。蓋老趙寫字﹐必連染三五管筆﹐信宿然後書之。」

趙巖樂府

長沙趙巖﹐字魯瞻﹐居溧陽﹐冀公南仲丞相之裔也。遭遇魯王﹐嘗在大長公主宮中﹐應旨立賦八首七言律詩宮詞﹐公主賞賜甚盛。出門﹐凡金銀器皿﹐皆碎而分惠宮中從者及寒士。後遭謗﹐遂退居江南。嘗又於北門李氏園亭小飲﹐時有粉蝶十二枚﹐戲舞亭前﹐座客請賦今樂府﹐卽席成《普天樂》前聯《喜春來》四句云「琉璃殿暖香浮細﹐翡翠簾深捲燕遲﹐夕陽芳艸小亭西。問細履見十二个粉蝶兒飛。﹝猶曲引子也。﹞一个戀花心﹐一个攙春意﹐一个翩翻粉翅﹐一个亂點羅衣﹐一个掠艸飛﹐一个穿簾戲﹐一个趕過楊花西園裏睡﹐一个與遊人步步相隨﹐一个拍散晚煙﹐一个貪歡嫩蕊﹐那一个與祝英臺夢裏爲期。」《普天樂》止十一句﹐今卻賦十一个﹐末句結得甚工﹐便如作文字轉換處﹐不過如此也。魯瞻醉後﹐可頃刻賦詩百篇﹐有丁仲容之才思﹐時人皆推慕之。因不得志﹐日飲酒﹐醉而病死﹐遺骨歸長沙。

脫脫還桃

太師馬札兒爲小官時﹐嘗賃屋以居。居有桃樹未實﹐至熟時﹐脫脫尙幼﹐一日盡采以貯小奩。太師歸﹐思問曰「此桃何在﹖」脫脫曰「當時賃屋時﹐未嘗言及此也﹐當還其主。」太師深喜之﹐所以他日亦拜相爲太師云。

王黃華翰墨

王黃華翰墨名於女眞﹐時人擬之蘇東坡﹐得之者頗珍重其價。至元戊寅夏﹐在溧上時﹐予見一伶人來自中原﹐得一詞云「釣魚船上謝三娘﹐雙鬢已蒼蒼。蓑衣未必淸貴﹐不肯換金章。汀艸外﹐浦花旁﹐靜鳴榔。自來好个﹐漁父家風﹐一片瀟湘。」字體瘦勁﹐不�北方遺��初無書法。至正己亥秋﹐又見浙東帥府令史李某者﹐北方人。家有黃華紙上所書大字﹐字體頗類《小采》之飄逸﹐與向之所觀山谷箋所寫不同﹐未知孰是。

矮松詩

國初有張某者﹐眞定人。幼能詩﹐曾賦《小松》云「艸中人不見﹐空外鶴先知。」後能篆法﹐自號秦山﹐官至禦史﹐老於揚州。字體頗善﹐今北方牌扁多其所題。

神童詩

脫脫丞相當朝時﹐有神童來謁﹐能詩﹐年才數歲﹐令賦擔詩﹐卽成絕句云「分得兩頭輕與重﹐世間何事不擔當。」蓋諷丞相也。

王氏奇童

溧陽葛渚王氏崛起﹐富民也。至正庚寅間﹐其孫年六歲﹐能寫文字。時知州把古者令見之﹐果能書徑尺者﹐亦曰「異哉﹗」但不能詩耳。又解記誦詩文﹐如數歲者。

止筯

宋季大族設席﹐几案間必用筯瓶查斗﹐或銀或漆木爲之﹐以筯置瓶中。遇入座﹐則僕者移授客﹐人人有止筯﹐狀類筆架而小﹐髙廣寸許﹐上刻二半月彎以置筯﹐恐墜於幾而有污也﹐以銅爲之。

薩都刺

京口薩都刺﹐宇天錫﹐本朱氏子﹐冒爲西域回回人。善詠物賦詩﹐如《鏡中燈》云「夜半金星犯太陰」﹐《混堂》云「一笑相過裸形國」《鶴骨笛》云「西風吹下九臯音」之類﹐頗多任務巧。金陵謝宗可效之﹐然拘於形似﹐欠作家風韻﹐且調低﹐識者不取也。

松江花布

近時松江能染靑花布﹐宛如一軸院畫﹐或蘆雁花艸尢妙。此出於海外倭國﹐而吳人巧而效之﹐以木棉布染﹐蓋印也。靑久浣亦不脫﹐嘗爲靠裀之類。

宋緙

宋代緙絲作﹐猶今日紵絲也。花樣顏色﹐一段之間﹐深淺各不同﹐此工人之巧妙者。近代有織禦容者﹐亦如之﹐但著色之妙未及耳。凡緙絲亦有數種﹐有成幅金枝花發者爲上﹐有折枝雜花者次之﹐有數品顏色者﹐有止二色者﹐宛然如畫。紵絲上有暗花﹐花亦無奇妙處﹐但繁華細密過之﹐終不及緙絲作也﹐得之者已足寶玩。

集慶官紗

集慶官紗﹐諸處所無﹐𨿽杭人多慧﹐猶不能效之。但闊處三尺大數以上﹐雜色皆作。近又作一色素淨者﹐尢妙。暑月之雅服也。

銅錢牌

宋季銅錢牌﹐或長三寸有奇﹐闊一寸﹐大小各不同﹐皆鑄「臨安府」三字﹐面鑄錢貫﹐文曰「壹伯之等」之類﹐額有小竅﹐貫以致遠﹐最便於民。近有人收以爲鑰匙牌者﹐亦罕得矣。

楮幣之患

楮幣之患﹐起於宋季。置會子﹑交子之類以對貨物﹐如今人開店鋪私立紙票也﹐豈能久乎﹖至正壬辰﹐天下大亂﹐鈔法頗艱。癸巳﹐又艱澀。至於乙未年﹐將絕於用﹐遂有「觀音鈔﹑畫鈔﹑折腰鈔﹑波鈔﹑熝不爛」之說。觀音鈔﹐描不成﹐畫不就﹐如觀音美貌也。畫者﹐如畫也。折腰者﹐折半用也。波者﹐俗言急走﹐謂不樂受﹐卽走去也。熝不爛者﹐如碎絮筋查也。丙申﹐絕不用﹐交易惟用銅錢耳。錢之獘亦甚。官使百文﹐民用八十文﹐或六十文﹐或四十文﹐吳﹑越各不同。至於湖州﹑嘉興﹐每貫仍舊百文﹐平江五十四文﹐杭州二十文﹐今四明漕至六十文。所以法不歸一﹐民不能便也。且錢之小者﹑薄者﹐易失壞﹐愈久愈減耳。予嘗私議用三等﹐金銀皆作小錠﹐分爲二等﹐須以精好者鑄成﹐而鑿幾兩重字﹐旁鑿監造官吏工人姓名﹐背鑿每郡縣名﹐上至五十兩﹐下至一兩重。第三等鑄銅錢﹐止如崇寧當二文﹑大元通寶當十文二樣。余細錢﹐除五銖﹑半兩﹑貨泉等不可毀﹐存古外﹐唐﹑宋諸細錢並用毀之。所鑄錢文曰「大元通寶」﹐背文書某甲子字﹐如大定背上卯酉字是也。凡物價髙者﹐用金﹐次用銀﹐下用錢。錢不過二錠﹐蓋一百貫也。銀不過五十兩﹐金不過十兩。每金一兩重﹐準銀十兩。銀一兩﹐準錢幾百文。必公議銅價工本輕重﹐定爲則例可也。如此則天下通行無阻滯﹐亦無僞造者。縱使作僞﹐須金銀之精好﹐錢之得式﹐又何患焉﹖近趙子威太守亦言之頗詳﹐其法與此小異耳。

國朝文典

大元國朝文典﹐有《和林志》《至元新格》《國朝典章》《大元通制》《至正條格》《皇朝經世大典》《大一統志》《平宋錄》《大元一統紀略》《元眞使交錄》《國朝文類》《皇元風雅》《國初國信使交通書》《后妃名臣錄》《名臣事略》《錢唐遺事》《十八史略》《後至元事》《風憲宏綱》《成憲綱要》﹔趙松雪﹑元復初﹑鄧素履﹑楊通微﹑姚牧庵﹑盧疎齋﹑徐容齋﹑王肯堂﹑王汲郡等三王﹑袁伯長﹑虞伯生﹑揭曼碩﹑歐陽圭齋﹑馬伯庸﹑黃晉卿諸公文集﹔《江浙延佑首科程文》《至正辛巳復科經文》及諸野史小錄﹔至於今隱士髙人漫錄日記﹐皆爲異日史館之用﹐不可闕也。中間惟《和林》《交信》二書﹐世不多見。吾藏《和林》﹐朱氏有《交信》三四書﹐未知近日存否﹖今壬辰亂後﹐日記略吾所見聞。所書也﹐凡近事之有禍福利害可爲戒者﹐日舉以訓子弟﹐說一過使其易曉易見也﹐猶勝於說古人事。如姦盜之源﹐及人家招禍之始﹐與夫貪之患﹐利之害﹐某人勤儉而致富﹐某人怠惰而致貧﹐擇其事之顯者﹐逐一訓導之﹐縱不能全﹐是亦可知警而減半爲非也。先人每舉歷仕時所見人家之致興廢陰徳報應﹐及經新過盜賊姦詐之由﹐逐一訓誨子弟﹐使之知警﹐有是病者省察之﹐無是患者加謹之﹐其拳拳乎子孫訓戒如此。嗚呼﹗痛哉。

義雁

溧陽同知州事保壽﹐字慶長﹐偉元人﹐寓常州。嘗陪所親某人從車駕往上都﹐回途中遇二雁﹐射其一。至暮﹐行二十餘里﹐宿於賬房﹐其生雁飛逐悲鳴於空中﹐保壽及所親皆傷感思家之念﹐不忍食之。明日早起﹐以死雁擲去。生雁隨而飛落﹐轉覺悲呼﹐若相問慰之狀﹐久不能去。其人遂瘞之。時庚寅秋九月。與予談及此﹐已十年前事也。因思元遺山先生有《雁冢詞》﹐正與此同﹐乃知雁之有義﹐人所不及。故諺云「雁孤一世﹐鶴孤三年﹐鵲孤一周。」時所以親迎奠雁者﹐豈無意乎﹖

歐陽寵遇

溧陽教授天臺林夢正﹐嘗爲僧數十年而復還俗﹐頗能詩文﹐遊京師二十年﹐始得是職。一日﹐出示《許魯齋神道碑》版本﹐乃歐陽玄奉勅撰者。夢正時在京﹐聞奉旨翰林有徳行者爲文﹐近臣以虞﹑揭諸公奏﹐再奉旨特以歐陽玄文不妄作﹐有徳行﹐且明經學﹐當筆。於是﹐傳旨命玄撰。可見歐陽公爲人﹐得遇聖恩所眷﹐亦平昔公議如此。𨿽延佑諸賢及天歷名士﹐未能爲之﹐直待歐陽公了此﹐可擬前宋文忠公也。

歐陽夢馬

歐陽玄﹐字符功﹐號圭齋﹐瀏陽人。幼夢天馬墨色﹐大逾凡馬數倍﹐橫天而過﹐寤而賦之。延佑甲寅首科﹐公以《天馬賦》中第﹐蓋昔時所作也。爲人謙和好禮﹐𨿽三尺童子請問﹐亦誠然答之。作文必詢其實事而書﹐未嘗代世俗誇誕。時人嘗有論云「文法固虞﹑揭﹑黃諸公優於歐﹐實事不妄﹐則歐過於諸公多矣。」

議立東宮

朝廷議立東宮﹐奉特旨命近臣召歐陽玄﹐以老疾不至。天子特以禦羅親書墨勅召之﹐略云「卽日朝廷有大事商議﹐卿可勉爲一行。」後不書名﹐但呼元功而已。聖眷之重﹐亙古莫有。玄卽赴京﹐就以禦札裝潢成軸以榮之。旣至﹐特旨乘輿赴殿墀下﹐其寵其榮﹐國朝百年以來一人而已﹐後以司徒封之。

地理之應

地理之應﹐亦有可驗者。若金陵之鍾阜龍蟠﹐石城虎踞﹐眞帝王之居也。此漢末諸葛武侯之言﹐必有得於地理之形勢者。自吳而至六朝﹐皆常都之。然舊都距秦淮十八里﹐迫倚覆舟山紫薇之形也。南唐新城在秦淮河上﹐卽今之集慶府城也﹐地勢不及六朝遠矣。句容之三茆山﹐原自丫頭山。地理家嘗謂丫頭峯不尖﹐所以只主黃冠之流﹔若尖則爲雙文筆峯﹐必主出文章狀元。丫頭俗呼爲丫角貪狼﹐蓋陰陽者流以九星配山水者﹐固不足據。然其有是形者主是應﹐或可信矣。溧陽山前地脈一支過溪﹐直抵黨城﹐又過溪至紫雲山。凡在此脈上居止﹐而得水汪洋回抱者﹐大則富﹐小則溫飽。天歷己巳旱﹐山東頑民欲引洮湖水灌槪﹐恨此脈截斷溪間﹐縱石工鑿斷三五尺﹔而巡檢申徳興禁之不能止﹐因大訶曰「此州裏之地脈﹐關系禍福﹗」遂躍馬鞭擊之。𨿽移文州司﹐責頑民之罪﹐已被其所損矣。山前一境﹐自前代舊稱無貧乏者﹐皆地脈之應也﹐幸賴申君﹐不爲深害。然山間樹木與夫脈上人家﹐由是而日見消廢矣。地理之驗﹐豈偶然哉﹗此予之目擊耳聞﹐而鄕人亦以此爲痛恨。

漁人致富

一漁人黃姓者﹐初貧﹐而母死於欠﹐化於山西南角上。蓋捕魚寓於此地者﹐就瘞灰骨於石穴之下﹐弗顧也。後術者相云「此山山龍之稍止處小結穴﹐惜乎不深﹐只主小富耳。」自此捕魚獲利倍常時﹐歲餘家計溫飽﹐三載之後日益﹐遂佃吾家衙前墟田數十畝﹐爲造屋授業之計。遂買巨舟二隻﹐每歲終﹐充賃大家運糧輸官倉之後﹐得錢十貫而致富云。雁穵墟﹑東都柂柄墟﹝墟形如舟柁。﹞路遠湖墅村﹐相夾一溝﹐南北水舊通流﹐後人築土實其南﹐俾路直連兩墟。凡在墟之近築處數十家﹐三載必有一人患膈气而翻胃死者。至正壬辰秋中﹐湖墅頑民石姓者作亂﹐雁穵村民懼其不測﹐因開土流通。復爲流通﹐自是絕無翻胃者。

謝莊地理

義興謝莊謝仲明者﹐豪於裏而子女多患瘂疾。至元戊寅間﹐溧陽財賦提舉司官王某者過之﹐謂其家富者﹐水法好也。蓋自五里外迂回曲折而入﹐直至於門。然水口太塞﹐令鑿上墩﹐並去雜水﹐別築橋於水流之外乃佳﹐自後果無瘂疾。﹝王州號王鐵判。蓋以善相﹐遇知文宗﹐得是官也。江西人。﹞

溧陽新河

溧陽南門外﹐宋末開河曰新河﹐建橋曰新橋﹐巷曰新巷。其地多產矮而駞者﹐不知何故。至國朝至順間﹐始絕此患。新河出教場河﹐轉橋南而東流也。北門硯池巷入東巷口戴姓者﹐居捨所造不合式﹐多曲折斜側之態﹐常出駞瘂如新河上者。術士爲其攺造﹐撤去斜側﹐因遂絕其患。風水之說﹐見於葬書者﹐止言陰宅﹐葬後所主吉凶﹐未嘗及此。此蓋予目睹耳聞而不誣者﹐故直書之﹐以訓子孫也。予有《陽宅六段錦》甚妙﹐可以無此患矣。予家福賢寓宅﹐蓋沈氏之故地﹐先君加築而成者也。初有籬圍於前﹐與沈氏園相接﹐宛如逆水兜勢﹐觀者咸以逆須魚籠目之﹐言可入不可出也。後漸撤此籬﹐沈氏亦以小吝不復圍障其園﹐眼界太空明﹐無關鎖意思﹐家計不進﹐日見消歇﹐沈氏亦然。蓋由山地脈之鑿傷﹐龍翔莊捨之虎吼而致此耳。風水之驗﹐豈不信乎﹖

善權寺地勢

荊溪善權寺地勢甚妙﹐向山似覆缽盂﹐所以止出僧流﹐形局之內﹐左泉射脇後山﹐有凹處風吹﹐常被盜訟。至正庚寅春﹐主僧繼祖西印﹐江西人﹐善地理﹐因築土墻於左臂之內﹐又築石墻以塞其凹風。且言門景太空敞﹐亦築墻圍以關鎖﹐寺遂無事。寺有前賢讀書臺。寺之地勢﹐結穴爲三﹐天地人也。寺得其地﹐尙存天人耳。西印與予舊﹐嘗言「金陵蔣山寺之巓﹐可望西江遠來之水﹐豈云小哉﹖」又言「前輩士人多就名山妙處讀書﹐蓋借取其王气﹐而爲靈變也。」是以往往名山多名公讀書處。又聞鐘山有紫气﹐如煙縹緲﹐可望而不可見﹐眞佳兆也。

芳村祖墓

地理之說﹐不可謂無。芳村外家祖墓﹑宋季咸淳吳將仕公諱旻者葬焉﹐頗蔭福其子孫。後別房貧者﹐以右臂前地﹐佃於鄰人取私租﹐不顧禍福也。予每言於內兄吳子道﹐當以己帑取之﹐亦吝微利而不聽。不三年﹐西寇陷溧陽﹐犯蓮河溪﹐芳村危急。吳之子弟起兵禦之﹐兵敗遇害者六人﹐僕廝數十人。考其地理之禍﹐非偶然也。每居族中﹐各殺一人﹐其可畏如此。由是家業大廢﹐死亡被掠者相繼不已。若三載之前﹐墳前未動土時﹐紅寇嘗過芳村至再三﹐亦無被害者﹐亂後反得財物﹐其勢尢張﹐此地理之不可無也。

子弟三不幸

人家子弟有三不幸﹕處富貴而不習詩禮﹐一不幸也﹔內無嚴父兄﹐外無賢師友﹐二不幸也﹔早年喪父而無賢母以訓之﹐三不幸也。

人家三不幸

人家有三不幸﹕讀書種子斷絕﹐一不幸也﹔使婦坐中堂﹐二不幸也﹔年老多蓄婢妾﹐三不幸也。

子弟居室

人家子弟﹐未有居室﹐父母姑息之﹐嘗遺之以錢﹐此最不可。非惟啟博戲之習﹐且致遊蕩之資﹐不率教訓﹐皆由是也。或生朝歲時﹐則以果核遺之﹐入學之後﹐則以紙筆遺之可也。

生子自乳

凡生子以自乳最好﹐所以母子有相愛之情。吾家往往有此患﹐今當重戒之。或無乳而用乳母﹐必不得已而後可也﹐所以子弟不生嬌惰﹐生女尢當戒之。

婚姻正論

婚姻之禮﹐司馬文正論之甚詳﹐固可爲萬世法者。士大夫家或往往失此禮﹐不惟苟慕富貴﹐事於異類非族﹐所以壞亂家法﹐生子不肖﹐皆由是也。甚致於淫奔失身者﹐亦有之﹐可爲痛恨。

寡婦居處

予嘗謂不幸人家有寡婦﹐當別靜室處之。或遇妯娌有賢者﹐正言大節﹐時相訓講﹐以堅其志﹐或庶幾焉。凡寡婦之居﹐與尋常妯娌相近﹐此最不好。蓋起居言笑與夫婦之事﹐未必不動夫婦之心。此心一動﹐必不自安﹐久而不堪者﹐必求攺適﹐不至於失節非禮者﹐鮮矣。至於室女之居﹐尢宜深靜﹐凡父母兄嫂房室之間﹐亦不可使其親近﹐恐窺見尋常狎近之貌﹐大非所宜。此亦古人防微杜漸之遺意也。

年老蓄婢妾

年老多蓄婢妾﹐最爲人之不幸﹐辱身喪家﹐陷害子弟﹐靡不有之。吾家先人﹐晚年亦坐此患﹐鄕裏蹈此轍者多矣。又見荊溪王徳翁﹐晚年買二伶女爲妾﹐生子不肖。甚至翁死未逾月﹐而私通於中外﹐莫能禁止。此《袁氏世範》言之甚詳﹐玆不再述﹐有家者嘗深玩之。

婢妾之戒

尋常婢妾之多﹐猶費防閒﹐久而稍息﹐未有不爲不美之事。其大患有三﹕壞亂家法﹐一也﹔誘陷子弟﹐二也﹔玩人喪徳﹐三也。士大夫無見識者﹐往往蹈此。人之買妾者﹐欲其侍奉之樂也。妾之多者﹐其居處縱使能制禦﹐亦未免荒於淫佚矣﹐何樂之有﹗或正室之妒忌﹐必致爭喧﹐則家不治。苟正室之不妒﹐則妾自相傾危﹐適足爲身家之重累﹐未見其可樂也。宜深戒之﹗

要好看三字

先人嘗曰「人只爲『要好看』三字﹐壞了一生。便如飲食﹐有魚菜了﹐卻云簡薄﹐更置肉。衣服有闕損﹐攙修補足矣﹐卻云不好看﹐更置新鮮。房舍僅可居處待賓﹐卻云不好看﹐更欲裝飾。所以虛費生物﹐都因此壞了。」先人一履﹐皆踰數年﹐隨損隨補﹔一白紬襖﹐著三十年﹔終身未嘗兼味。所居數間﹐僅蔽風雨﹐客位窗壁損漏﹐四十餘年未嘗一易﹐鄕裏皆譏誚之﹐不顧也。子孫識之﹐當以爲法。

棺槨之制

先人與楊親翁楊待制嘗論棺槨之制。文公《家禮》所謂棺僅使容身﹐槨僅可容棺。其言信矣。後世皆不曉此義﹐惟務髙大﹐殊爲不根。嘗見鄕中荒歲盜古冢者﹐得棺木攺造水車冀桶之類﹐不知幾百年也。蓋郴州之巨木﹐狀如老杉﹐富貴之家﹐半先競價以買之﹐髙者萬貫﹐下者千貫﹐以爲美飾﹔否則譏誚之﹐可謂愚惑之甚。今不若止用老杉木﹐或楠木爲之﹐髙不過四尺﹐厚亦不過三寸﹐庶免殉埋他物之患﹐且不廣開土穴﹐以泄地气。槨惟用磚或柏木足矣。此論甚善。至正乙未以後﹐盜賊經過之所﹐凡遠近墓冢﹐無不被其發者﹐喪不如速朽之爲愈也﹐因記爲戒。自天歷己巳年旱歉後﹐諸處發冢之盜﹐公行不禁﹐不預凶事﹐禮也。然近世皆預備棺木﹐謂之壽函﹐亦必年近六十然後可作﹐此亦無妨也。

卷二

別業蓄書

古人積金以遺子孫﹐子孫未必能盡守﹔積書以遺子孫﹐子孫未必能盡讀﹔不如積陰徳於冥冥之中﹐以爲子孫無窮之計。此言甚好。吾家自先人寓溧陽﹐分沈氏居之半以爲別業﹐多蓄書卷﹐平昔愛護尢謹﹐𨿽子孫未嘗輕易檢閱﹐必有用然後告於先人﹐得所請乃可置於外館。晚年子弟分職﹐任於他所﹐惟婢輩幾人在待。予一日自外家歸省﹐見一婢執《選詩演》半捲﹐又國初名公柬牘數幅﹐皆翦裁之餘者。急扣其故﹐但云「某婢已將幾卷褙鞋幫﹐某婢已將幾卷覆醬瓿。」予奔告先人。先人曰「吾老矣﹐不暇及此﹐是以有此患。爾等居外﹐幼者又不曉事﹐婢妮無知﹐宜有此哉﹗」不覺嘆恨﹐亦無如之何矣。予至上虞﹐聞李莊簡公光無書不讀﹐多蓄書冊與宋名刻數萬卷﹐子孫不肖﹐且麄率鄙俗﹐不能保守﹐書散於鄕裏之豪民家矣。《家訓》徒存﹐無能知者。往往過客知莊簡者﹐或訪求遺迹﹐讀其《家訓》者﹐不覺爲之痛心也。又見四明袁伯長學士﹐承祖父之業﹐廣蓄書卷﹐國朝以來甲於浙東。伯長沒後﹐子孫不肖﹐盡爲僕幹竊去﹐轉賣他人﹐或爲婢妾所毀者過半。且名畫舊刻﹐皆賤賣屬異姓矣。悲夫﹗古人之言﹐信可徵也。

《詩》重篇名

《詩》之重篇名者﹐《柏舟》二﹐﹝《邶》《墉》。﹞《揚之水》三﹐﹝《王》《鄭》《唐》。﹞《谷風》二﹐﹝《邶》《小雅》。﹞《無衣》二﹐﹝《唐》《秦》。﹞《杕杜》二。﹝《唐》《小雅》。﹞

鐵板尙書

諺云「鐵板《尙書》﹐亂說《春秋》。」蓋謂《書》乃帝王之心法典禮﹐學《春秋》者﹐但立得意髙﹐便可斷說也。

筆品

予幼時見筆之品﹐有所謂三副二毫者﹐以兔毫爲心﹐用紙裹﹐來年羊毫副之﹐凡二層。有所謂蘭蕋者﹐染羊毫如蘭芽包﹐此三副差小﹐皆用筍籜葉束定﹐入竹管。有所謂棗心者﹐全用兔毫﹐外以黃絲綫纏束其半﹐取其狀如棗心也。至順間﹐有所謂大小樂墨者﹐全用兔毫﹐散卓以綫束其心﹐根用松膠﹐緞入竹管﹐管長尺五以上﹐筆頭亦長二寸許﹐小者半之。後以松膠不堅﹐未散而筆頭搖動脫落﹐始用生漆﹐至今盛行於世﹐但差小耳﹐其它樣皆不復見也。筆生之擅名江﹑浙者﹐吳興馮慶科之後﹐有錢唐淩子善﹑錢端﹑張江祖出﹐近又吳興陸穎﹑溫國寶﹑陸文桂﹑黃子文﹑沈君寶﹐頗稱於時。丙申以後﹐無復佳筆矣。

墨名

江南之墨﹐稱於時者三﹕龍遊﹑齊峯﹑荊溪也。予嘗試之﹐二者或煤粗損硯﹐惟荊溪於仲所造﹐則無此病﹐但傷於膠重耳。至順後﹐或用魚膠者﹐甚好。於氏已絕嗣﹐外甥李文遠得其傳﹐不若老於親造之爲佳。後至元間﹐姑蘇一伶人吳善字國良者﹐以吹簫遊於貴卿士大夫之門﹐偶得造墨法﹐來荊溪﹐亞於李﹐亦可用也。近天臺黃修之所造﹐可備急用。其長沙﹑臨江﹐皆不足取﹐兵後亦亡矣。

白鹿紙

世傳白鹿紙﹐乃龍虎山寫籙之紙也﹐有碧﹑黃﹑白三品。其白者﹐瑩澤光淨可愛﹐且堅韌勝西江之紙。始因趙魏公松雪用以寫字作畫﹐盛行於時。闊幅而長者﹐稱曰白籙﹐後以籙不雅﹐更名白鹿。臨江亦造紙﹐似舊宋之單抄淸江紙﹐兵後亦鮮矣。

龍尾石

歙縣龍尾石﹐自元統以後﹐絕難得佳者。至正壬辰兵後﹐下品石亦難得矣。

鄕中風俗

鄕中風俗﹐中戶之家皆用藩籬圍屋﹐上戶用土築墻﹐覆以上艸。至元紀年之後﹐有力之家患盜所侵﹐皆易以碎石﹐遠近多效之﹐由是喪訟交攻﹐不數年凋落甚矣。嘗有業地理者與餘言﹐此致不祥﹐其信然矣。至於塋墓用之﹐尢不吉。荊溪豪民楊希茂﹑溧陽王雲龍﹐皆用石墻圍祖墓﹐以絕樵采。至正壬辰之亂﹐楊﹑王全家遇害﹐其可畏也如此。

石假山

先人嘗言﹐作石假山甚不祥。蓋石者﹐土之骨也﹐不可使其露形於外。考之宋徽宗作花石綱﹐由是女眞禍起。趙冀公南仲作石假山於溧陽南園﹐未幾毀於兵火。豪民陳竹軒富甲於溧陽﹐號曰半州﹐所居卽南仲之宅﹐堂後有巨石﹐髙踰三丈﹐名曰雙秀﹐見之者咸謂不祥。不數年﹐竹軒死於京城﹐子孫凋落。又江景明﹐宣城人﹐寓居溧陽﹐風流文采﹐時人慕之﹐作假山石於南園﹐未逾年卒﹐由此遂廢。妻兄吳子道假山石於所居之西﹐先人嘗諭之曰「立石以爲標格之美觀﹐固是好。但髙則不祥﹐若不過五六尺﹐不踰檐﹐則無傷也。」且歷舉其覆轍者言之。有吳興姦民蔣徳藻﹐曰「此公朴實﹐前輩特不欲此。」等至明年﹐外海致訟﹐家資廢半﹐更兼子女禍於內﹐漸至气象不佳矣。至正丙申﹐毀於兵火。

寓鄞東湖

予以至正春二月寓鄞之東湖上水﹐暇遊史祖墓﹐途中見廢宅基﹐史之外孫宋末所卜居。未幾﹐入我國朝﹐宅廢﹐爰易三姓﹐今爲耕地。旁有曲水流觴﹐立石山之遺制﹐尙存數十太湖石﹐不暇觀也。今年﹐一豪民貢諛於時貴﹐率土民舁運往城中﹐而豪謝者爲之狥。此亦以假山之不祥﹐作而不能翫於數年之久﹐且以力得於吳中﹐豈易置者﹐必害民勞物耳。今又爲他人所奪﹐意何時而已耶﹖己巳閏十月二十五日記。

卜居近水

卜居近水最雅致﹐且免火盜之患。然非地脈厚者不可居﹐只可爲行樂之所。擇鄕村爲上﹐負郭次之﹐城市又次之。山少而秀﹐水瀦而澄者﹐可作居﹔山多而頑僻者﹐不可居﹐葬嵐气能損人眞气也。凡宅必倚地勢﹐有來龍生脈者﹐能出人材﹔面對秀峯淸水﹐則出聰明。若作圃﹐須要水四分﹐竹二分﹐花藥二分﹐亭館二分﹐然後能悅人心目﹐可遊可息。

江浙可居

江浙之可居者﹐金陵爲上﹐﹝溧陽﹑句容﹐可田可居。鐘山﹑茅阜﹐可遊可息。﹞京口﹑毘陵次之﹐﹝金壇風俗小淳﹐荊溪山水頗秀。﹞吳興又次之。﹝山水之秀﹐風俗之浮。﹞錢唐之華﹐姑蘇之澆﹐可遊不可居﹐故曰蘇不如杭。越之薄﹐斳之鄙﹐溫之淫﹐臺之狡﹐或可遊﹐亦不可息﹐故曰臺不如溫﹐溫不如鄞﹐斳不如越。諺云「明慳越薄。」凡邊江臨海之民﹐多狡獷悍暴難制。又曰「溫賊臺鬼﹐衢毒婺痞﹐鄞不知恥﹐越薄如紙。」

淮南可居

淮南之可居者﹐滁陽爲上﹐儀眞次之﹐舒城又次之。﹝蓋取其風土之接中原者﹐厚也﹔接江南者﹐淸也。﹞中原自古稱風土之厚﹐惟鄒魯之邦爲上﹐聖賢之遺風存焉。洛陽﹑汴梁次之﹐余未得其全美者矣。蓋彊悍之俗﹐戰爭之所由生也。故曰「東南生气﹐西北戰場。」

客位稍遠

人家客位﹐必須令與居室稍遠。苟地窄不得也﹐亦使近外﹐毋與中門相望可也。

祭祖庖廚

凡祭祀﹐庖廚鍋釜之類﹐皆別置近家廟祀堂之側最好﹐庶可精潔感神。貧不能置者﹐亦先三日滌器釜潔淨﹐此人家當謹之事。

浙西諺

浙西諺云「年年防火起﹐夜夜防賊來。」蓋地勢低下﹐濱湖多盜﹐常有此患。此語亦好令人儆戒無虞也。至於爲學檢身者﹐亦然。

麥蘗

麥蘗經炒﹐則不能化谷。慶元醫者陳以明與予言﹐每炒用﹐忽遇造餳糖者曰「麥蘗不可見火﹐但以酒缸炊飯試之。」陳如其言﹐以炒者置一缸內﹐以不炒者別置一缸內﹐三日視之﹐則炒者飯如故﹐不炒者已化爲醅矣。

鄭氏義門

余嘗觀浦江鄭氏義門《家規》﹐極好﹐則於內一條云「親朋往來﹐掌賓客者稟於家長﹐當以誠意延欵﹐務合其宜﹐𨿽至親亦宜止宿於外館。」此規尢善﹐蓋杜漸防微之遺意。嘗見浙西富家﹐多以母妻之黨﹐中表子弟﹐使之入室混淆﹐漸致不美之事。此無他﹐蓋主者不學無術﹐又無剛腸﹐縱令婦人輩溺於私親﹐失於防閒之道﹐往往蹈此轍耳。又一條云「僕人無故不入中門﹐亦不可與媵妾親授。旣立一轉輪盤供送器物﹐又立一竈於其側﹐外則注水而爨﹐內則汲湯而靧。子孫守之﹐勿輕攺易。」此規深革其獘。嘗見人家不辧內外﹐婢僕姦盜者多矣。先人家居謹內外﹐𨿽異居子弟﹐未嘗輒入齋閣﹔諸子至暮﹐亦不敢入中門﹐況僕者乎﹖晚年不理家事﹐此法廢矣。予每以爲恨﹐欲效此法﹐以俟異日。

商紂之惡

商紂之惡﹐天人共怒﹐固不容於誅矣。然亦有人焉﹐猶足以紹六百年之宗祀﹐若微子是也。武王舉兵﹐弔民伐罪﹐其義固正。然伐紂而自取之﹐是不急於弔民﹐而急於得國也。觀武王之徳﹐固足以滅商﹐然微子﹑箕子﹝闕文。﹞

贅壻俗諺

人家贅壻﹐俗諺有云「三不了事件。」使子不奉父母﹐婦不事舅姑﹐一也﹔以疎爲親﹐以親爲疎﹐二也﹔子彊壻弱﹐必求歸宗﹐或子弱壻彊﹐必貽後患﹐三也。吾家嘗坐此患﹐幾至大變。若非先人剛腸﹐立法於前﹔吾兄弟義气﹐保全於後﹐未免失恩貽笑鄕裏。吾亦嘗爲贅壻﹐妻母以愛女之僻﹐內外疑誚﹔苟非吾之處心以道﹐薄於貨財﹐未免墮於不義。

皮褥權坐

凡皮褥之類﹐只宜權坐﹐不可久睡。蓋此物能奪人生气﹐理或然也。

婢妾命名

婢妾以花命名﹐此最不雅﹐君子當以爲戒。先人未嘗命婢妾以花艸及春云﹑童哥等字﹐吾家後當爲法。以妓爲妾﹐人家之大不祥也。蓋此輩閱人多矣﹐妖冶萬狀﹐皆親歷之。使其入宅院﹐必不久安﹐且引誘子女及諸妾﹐不美之事﹐容或有之。吾見多矣﹐未有以妓爲妾而不敗者﹐故諺云「席上不可無﹐家中不可有。」

愷木

愷木惟蜀中有之﹐俗傳與歌同音。﹝邱宜切。鄭音五來切﹐非。﹞

楷木

楷木惟吾祖陵有之﹐音與皆同。相傳爲南海外之木﹐弟子移植於魯者也。二千餘年﹐樹身皆合抱﹐文理堅靱﹐可作拄杖﹑手板之用。至正丁酉兵亂之後﹐所存無幾矣。

五子最惡

諺云「五子最惡。」謂瞎子﹑啞子﹑駞子﹑癡子﹑矮子。此五者﹐性狠愎﹐不近人情。蓋殘形之人﹐皆不仁不義﹐凶險莫測﹐屢試屢驗。

天道好還

天道好還﹐理之必然。溧陽新昌村房副使者﹐豪民也。生二女一子﹐患吏胥無厭﹐乃以二女招市中女保家子爲壻﹐意謂得通於官府﹐可濟豪黠。長壻謝其﹐次壻史敬甫﹐嘗竊房氏物﹐私置田產。惟謝最多﹐懼其婦翁所察﹐凡券契皆僞托史氏名﹐蓋史爲房所溺愛也。謝卒﹐惟一子﹐名元吉﹔史止生一女﹐遂爲婚姻。一日﹐史與謝生曰「我有田契若干畝﹐質錢汝家﹐今已久矣﹐可檢尋見還。」謝生諾之。逾數年﹐生亦無子﹐復養房氏子爲後﹐因主其田產云。始知財物有分﹐非苟得者。房素豪於鄕﹐未免刻剝小民之患﹐所以不能保﹐幾爲謝﹑史所奪。謝﹑史二人所取不義之物﹐各不能保﹐又歸之房之子孫﹐已傳四姓矣。天理昭然﹐其可昧乎﹗又東培村民史氏﹐素富實﹐國初亂離之際﹐以金銀掩置谷中﹐寄托其親家某氏者。事定取之﹐惟得谷耳。史曰「谷內有金若干﹐何不見還﹖」某曰「昔所寄者谷耳﹐未嘗見金也。」史不得已﹐忿怒而歸﹐遂絕往來。又數年﹐史﹑某兩家長老皆卒﹐子弟復相通好﹐某氏乃以女嫁史氏子﹐奩具頗厚﹐且有臥榻幃帳之類。一日﹐圍屏損裂﹐撤而視之﹐皆田券也﹐乃谷中所寄之一物耳。驗其所償﹐略無遺矣。

美徳尙儉

儉者﹐美徳也。人能尙儉﹐則於修徳之事有所補。不暴殄天物﹐不重裘﹐不兼味﹐不妄毀傷﹐不厚於自奉﹐皆修徳之漸﹐爲人所當謹。先人幼遭世變﹐衣食不給﹐至壯始有居。仕而得祿﹐家用日饒﹐蓋亦勤於治生所致。自壯至老﹐三十餘年﹐未嘗妄用一物。資產𨿽中年頗丰富﹐亦未嘗過用﹐猶如昔年也。或有譏者﹐先人嘗論之曰「吾今舉家錦衣玉食﹐亦無不可者﹐但念幼時不給﹐不敢忘本。且略起侈心﹐卽損儉徳﹐必害諸物﹐獲罪於造物矣。」於是﹐嘗若不足。享年八十七歲﹐皆儉之報也。夫儉之徳﹐於人厚矣。司馬公有《訓儉》文﹐已備言之。人生好儉﹐則處鄕裏無貪利之害﹐居官無賄賂之污﹐捨此﹐吾未見其能守身也。

人生從儉

先人嘗云「人生𨿽至富貴﹐但住下等屋﹐穿中等衣﹐喫上等飯。」所謂下等者﹐非茅茨土階也﹐惟不堊壁不雕梁也。中等者﹐綾絹是也。上等者﹐非寶膾珍羞也﹐惟白米魚肉也。予亦嘗自謂住尋常屋﹐著尋常衣﹐喫尋常飯﹐使無異於眾﹐尢妙。此予終身之受用也。

買妾可謹

買妾亦不可不謹﹐苟不察其性行及母之所爲﹐必有淫污之患﹐以貽後悔﹐或致妄亂嗣續﹐此人之大不幸。嘗見奉安湯氏幸婢﹐私通於僕王關者而有妊﹐妄稱主翁之子﹐主則不能察也。旣長﹐資性愚賤﹐習下流﹐每爲宗族鄕黨所誚。近土有如此者亦多矣。且以吾家言之﹐先祖晚年托外孫黃澣納妾﹐有姿色﹐先與之通﹐有娠已三月。旣入門﹐𨿽察知其情狀﹐爲其色所眩惑﹐一時置之不問。後七月生子﹐復歸之黃﹐命名遂初。自是復與黃通﹐或私僕隸﹐生子不肖﹐爲吾家之患五十餘年﹐其恥辱之事不一﹐可謂至恨。先人晚年嘗置半細婢三四人﹐𨿽以家法素守之嚴﹐且先妣制禦之謹﹐猶爲欺蔽﹔或爲中外子弟私通﹐亦不能覺察﹐甚爲淸明之累。《袁氏世範》言甚詳﹐不可不深思遠慮。覆轍之禍﹐後當痛戒。

壯年置妾

壯年無子﹐但當置妾﹐未可便立嗣。或過四旬之後﹐自覺精力稍衰﹐則選兄弟之子。無則從兄弟之子﹐以至近族或遠族﹐必欲取同宗之源﹐又當擇其賢謹者可也。不然﹐當視吾家之患。或有不肖﹐亦當別議。凡異姓之子﹐皆不得爲後。北溪陳先生云「陽若有繼﹐陰已絕矣。」近世士族﹐或以庶生之弟爲嗣﹐此大亂倫序﹐知禮者當謹爲戒。

娶妻苟慕

娶妻苟慕富貴者﹐必有降志辱身之憂。嘗見馮氏姦生子晉﹐旣長﹐娶當塗東管陶氏爲婦。陶之家富有奩具﹐旣娶而淫悍﹐且在家時已與鄰家子通﹐未嘗覺也。後生子頑很凶暴﹐通乎其同母妹﹐不齒於人。而陶後通其鄰錢四官者。晉死﹐又通於僕小葛者﹐惡醜太甚﹐不可言也。

又

又五叔遜道﹐寓杭州﹐喪妻厲氏。後議再娶﹐墮於媒灼之言﹐而與湖州市牛家寡婦濮氏成姻﹐意其田產資裝之盛﹐弗恥其失節也。旣入其家門﹐其田則質於僧寺﹐問其奩具﹐則假於他人者﹐惟空屋數間﹐大失所望。且濮與陳富一通﹐凡數墮胎﹐皆鄰媼臧氏濟其姦事。五叔𨿽知之﹐不能去者﹐亦因濮能諛媚曲從﹐侍奉百至所惑耳。凡其己帑﹐皆爲濮所有﹐反受其制﹐莫敢誰何。自是濮暴悍奸淫﹐與陳通無間。及赴�溪縣尹任﹐濮﹑陳受賂﹐幾爲所傾﹐致仕而歸。

浙西風俗之薄者﹐莫甚於以女質於人﹐年滿歸﹐又質而之他﹐或至再三﹐然後嫁。其俗之獘﹐以爲不若是﹐則眾誚之曰「無人要者。」蓋多質則得物多也。蘇﹑杭尢盛。予嘗與遂從子希定論及此﹐爲之嘆息。竊謂買妾亦當先察其姓行﹐否則卜之而後納之﹐使得以終其身﹐死則陪葬﹐勿使受污﹐勿更適人﹐此亦仁人之用心也。或有惡行﹐則當逐之﹐是自取之﹐非在我者也。惟婢亦然﹐幸之而能謹願無過﹐忠事其主者﹐待之與妾同。或有忠勤奉侍﹐而爲正室妒忌者﹐當詳察之﹐愼勿令無過而受枉。

脫歡無嗣

脫歡大夫無嗣時﹐納一民家女爲妾﹐頗謹願。旣生子﹐脫歡加意待之﹐甚爲其妻所妒﹐驅迫陷誘﹐其妾不受污。一日﹐以冷熱酒相和﹐命之飲﹐旣醉﹐使二婢扶其就寢於脫歡之榻﹐蓋重裀列褥錦繡之鄕。睡未熟﹐復呼之。其妾勉彊起行﹐已被酒惡所病﹐遂嘔吐穢物滿牀席。脫歡歸﹐妻趨而前曰「官人愛此妾﹐不知其不才也。伺爾出間﹐卽痛飲醉﹐且與僕廝嬉笑﹐今壞爾衾褥﹐當何如﹖」脫歡素好潔淨﹐視之﹐不覺大怒。此妾欲明主母之計﹐不敢言也。於是出之。脫歡昏愚之流﹐其妻淫妒之甚﹐莫能制禦﹐幾被殺子絕嗣﹐幸而免耳。

婢妾察情

婢妾有無故而事主弗謹者﹐必有嫁心。察其情實﹐頗資以遣之﹐聽其適人﹐不可畱﹔畱則生事﹐恐貽後患。

屠劊報應

鎭江一民﹐以屠劊致溫飽﹐嘗淫人之妻者﹐不可悉數。其妻有美色而淫﹐每坐肆中賣豬肉。鄰人潘二者﹐以木梳爲業﹐善歌﹐每歌淫詞以挑之﹐遂與私通。一夕﹐其夫出外買豬﹐行未十里許﹐忽忘取他物﹐急還家﹐呼妻不應﹐啟關視之﹐則與奸夫潘二者正酣睡。其夫遂斬潘二首而去﹐其妻不知也﹐旣覺而驚異﹐亦不聲言﹐乃以奸夫肢體碎之以食豬﹐拭去血痕﹐略不彰露。逾月﹐其夫復歸﹐因醉而問曰「向日你與奸夫同睡﹐被吾殺之﹐汝知之乎﹖」妻曰「我不知也﹐豈有此事﹐勿亂言也。」夜半﹐亦殺其夫以飼豬﹐以燈籠置於門側﹐呼其婢曰「你主人出外﹐何不開門﹖」婢曰「不知。」出門視之﹐遺燈尙在﹐意謂主人出也。明日﹐此婦坐鋪自若。更一月﹐鄰人咸疑夫之不歸﹐且潘二之無蹤迹。眾來詢其婦﹐婦以他辭答之﹐倉皇失措﹐遂聞之官﹐其婦伏誅。此亦報應之一端也。

又

溧陽奉安湯子剛﹐淫佃客之妻﹐凡租米及逋負﹐皆置之不問。過數年﹐佃婦色衰﹐且諸子長大﹐子剛索其積年舊逋﹐佃客無從而出。諸子怒﹐思與母雪恥。一日﹐伺子剛出門﹐持長柄斧追而殺之。後𨿽聞之官﹐以正其首謀者之罪﹐亦何補於事矣。此豈非報應也﹗夫以婦人之淫亂﹐固自關於其家前人之作惡﹐所以報之耳。或以勢利威脇﹐無故引誘而淫污人之婦﹐則其夫家百世祖宗﹐皆受恥辱﹐冥冥之中﹐安得無報應乎﹖或以勢彊人之女爲妾﹐𨿽若比淫人之婦稍輕﹐然非情願﹐終亦不免得罪於造物矣。

希元報應

天臺林希元﹐嘗館於其鄕張大本家﹐私通其女。遊宦於京師﹐又通館人之婦﹐就娶爲妻。後爲上虞縣尹﹐妻妾淫奔﹐希元防閒太甚﹐獨官三年﹐卒於縣。其妻通於希元姊之子徐生﹐復以女妻之。張大本者﹐乃攜女出更適人﹐一時狼籍﹐人人皆恥之。此報應之速也。𨿽居官能廉﹐交友能信﹐且能文章﹐甚爲士大夫之所惜耳。

金陵二屠

金陵二屠者﹐嘗以同出買豬﹐情好甚密﹐遂爲結義弟兄﹐往來無忌憚。一日﹐弟與兄妻曰「吾無妻﹐凡寒暑衣服﹐皆得藉嫂氏﹐破爲補綴﹐垢爲洗濯。他日得娶﹐當報吾兄。但今冷守空房而不能耳﹐若得嫂全吾一宿之願﹐吾妻異日亦當侍兄。」婦乃以是言備陳其夫。夫令其妻與之通﹐意必弟娶不負信也。後弟娶﹐兄亦求姦﹐不從﹐遂持尖刀往刺殺之﹔復自刎﹐不死﹐乃爲地方所獲。聞之官﹐審供其情﹐各證其罪﹐悔無及矣。

鄞縣侏儒

鄞縣大松場濱海民某者﹐侏儒之甚﹐且戇騃。娶妻有姿色﹐不樂與夫婦同處﹐遂私通於某。旣不稱其淫欲﹐又通於某。一日﹐此婦語之曰「某者來﹐不能拒絕之﹐不若殺之可也。」後姦者卽伺前姦者閒行﹐撲殺於海。未幾﹐此婦復語之曰「尙有親夫在﹐或能知之﹐柰何﹖當復殺之。」後姦者於是殺其親夫於海﹐然後請於裏之大姓潘氏﹐遂爲夫婦。聞者莫不以爲大恨。予寓東湖﹐有葉氏子備言其詳﹐因記於此﹐以俟賢宰縣者至﹐當白之﹐以正其罪﹐戒後之爲惡者云。

不葬父母

不葬父母者﹐大獲陰罪﹐前代已有明鑑﹐姑以所見者言之。荊溪芳村吳義安﹐以父母燼骨﹐置祖祠梁上﹐終身不葬。後生子不肖﹐亦如之。吳子文不葬母者七年﹐吾嘗力諭之﹐更助以錢﹐始克葬﹐後以不善終。弟應東﹑長子本中皆爲盜所殺。

妻死不葬

溧陽張允天﹐妻死不葬﹐至正丙申﹐死於非命。斳縣袁日華﹐不葬其妻﹐及身死四年﹐庶母老而子幼﹐弟父不義﹐至今亦不克葬。五叔遜道同知喪妻厲氏﹐旣從異端﹐燼骨寄僧捨中﹐又無故終身不葬﹐後爲晚婦淫悍所辱﹐甚至見逐於外﹐困餓而死。庶子克一﹐亦從異端﹐焚化復寄僧捨中﹐與其母骨相並。至正己亥冬﹐西寇犯杭城﹐僧捨皆毀﹐遺骨亦爲之狼籍。近世有如此者﹐亦多矣。報應顯然﹐玆不盡錄。

畫蘭法

予記至正辛巳秋過洮湖上﹐忽鄰人郎玄隱來訪。玄隨幼爲黃冠於三茅山﹐善畫蘭﹐得明雪牕筆法﹐因授於予曰「畫蘭畫花易﹐畫葉難。必得錢唐黃於文小雞距樣筆﹐方可作蘭。用食指擒定筆﹐以中指無名托起﹐乃以小拇指劃紙﹐襯托筆法揮之。起筆稍重﹐中用輕﹐末用重﹐結筆稍輕﹐則葉反側斜正如生。有三過筆﹐有四過筆﹐葉有大乘釣竿﹑小乘釣竿﹐皆葉勢也。花或上或下﹐葉自下而上﹐花幹自上而下﹐蓋取筆勢之便也。毫須破水墨﹐則葉中色淺而兩旁稍濃也。忌似雞籠﹐忌似井字﹐忌向背不分。花有大小驢耳﹑判官頭﹑平沙落鴈﹑﹝平沙落鴈勢﹐畫薄花也。﹞大翹楚﹑小翹楚諸形。茅有其穎﹑發箭諸體。」蓋蘭譜也。壬辰毀於寇﹐今略記此彷佛於上云。

學書法

凡學書字﹐必用好墨﹑好硯﹑好紙﹑好筆。筆墨尢爲要緊。筆不好則壞手法﹐久而習定﹐則書法手勢俱廢﹐不如前日矣。墨不好則滯筆毫﹐不能運動﹐亦壞手法。此吾親受此患。向者在家﹐有荊溪墨﹑錢唐筆﹐作字臨帖﹐間有可取處。及避地斳縣﹐吳﹑越阻隔﹐凡有以錢唐信物至﹐則邏者必奪之﹐更鍛煉以獄﹐或有至死者﹐所以就本處買羊毫檾麻絲所造雜用筆﹐井市賣具膠墨﹐所以作字法皆廢。僅存得舊墨少許﹐以自備用﹐不敢縱研磨也。吳中則不然﹐凡越﹑明﹑溫﹑臺之物至者﹐置之不問﹐其相去也遠矣。嗚呼﹗悲哉。

鮮於困學書法

鮮於困學公善書懸筆﹐以馬�三片置於座之左右及座頂﹐醉則提筆隨意書之﹐以熟手勢﹐此良法也。懸筆最好可提筆﹐則到底亦不礙手﹐惟鮮公能之﹐趙松雪稍不及也。

松雪家傳書法

趙松雪教子弟寫字﹐自有家傳口訣﹐或如作斜字艸書﹐以斗直下筆﹐用筆側鋒轉向左而下﹐且作屋漏紋﹐今仲先傳之。又試仲穆幼時把筆﹐潛立於後﹐掣其管﹐若隨手而起﹐不放筆管﹐則笑而止。或掣其手墨污三指﹐則撻而訓之。蓋欲執管之堅﹐用力如百鈞石也。嘗聞先人如此說﹐顧利賓﹑董仲誠亦談及之。

魚魫作簡

前輩以魚魫作簡牌﹐方廣八寸﹐狀如舊家紅漆木簡板﹐蓋惜字省紙﹐又便於臨摹古法帖。又見舊府第有象牙簡板尢好﹐但不可隱寫法書耳﹐且富貴气也。

冀國公論書法畫法

宋冀國公趙南仲葵在溧陽時﹐嘗與館客論畫﹐有云「畫無今古﹐眼有髙低。」予謂書法亦然。當今趙松雪公畫與書﹐皆能造古人之閾﹐又何必苦求古人耶﹗

裁翦石刻

石刻不可裁翦。宋趙徳父收金石刻二千卷﹐皆裱成長軸﹐甚妙﹐蓋存古制﹐想見遺風也。予嘗論亦不必裝潢太整齊﹐但以韌紙托褙定﹐上下略用厚紙﹐以紙繩綴之。可以懸掛而展玩﹔否﹐折疊收之﹐庶幾不繁重而易捲藏也。或有不得已裁翦作冊子褙者﹐凡有闕處﹐聽其自闕﹐磨滅處白紙切不可裁去了﹐須是一一褙在冊子內﹐略存遺制。今考洪氏《隸釋》﹐有云闕幾字者﹐正謂此也。若打磨唐古刻﹐須用紙幅寬過於碑石﹐則無闕遺字制也﹐好古者宜畱心焉。

收貯古刻

予甚愛古刻﹐嘗欲廣收貯而不能如意。壬辰以前﹐先君因宦遊江﹑浙間﹐多拓得碑刻墨本。及予續收﹐本踰數百﹐紅巾盜起﹐皆散失不存矣。觀趙徳父之妻李易安居士所論最善﹐今不敢多置﹐抑且無買書之資耳。惟存古刻數本﹐皆世之罕有者。若古鐘鼎欵識﹐古《黃庭》《蘭亭》《楚相》舊碑及《石經》遺字﹑《急就章》之類是也。若唐名刻﹐則歐陽率更《化度寺銘》﹐近得一本﹐𨿽舊而未盡善。虞永興《廟堂記》﹑褚河南《孟法師》﹑薛河東《鄭縣令》三刻﹐久失而求之未得者﹐當俟他日。其餘𨿽滿千數﹐亦徒堆几案耳﹐又何以多爲貴耶﹗然物之廢興﹐自古及今有不可免者﹐至於人亦然。存亡之數﹐尢系前定﹐亦不足論也。物之微固可寓意﹐豈可畱意而反爲吾累哉﹖此予之鄙論也。

江西學館

江西學館讀書﹐皆有成式。《四書集注》作一冊釘﹐《經傳》作一冊釘﹐少微《通鑑詳節》橫馳作一冊釘﹐《詩苑叢珠》作一冊釘﹐《禮部韻略》增注本作一冊釘。廬陵婁奎所性遊學溧上﹐其子弟皆如此﹐云易於懷挾﹐免致脫落也。此法甚便﹐吾甚效之。至如僻地﹐尢宜此法。

文章設問

近聞或者有云「古之文章﹐卽今之文章﹔便今之虛妄﹐古亦由是。」卽數問於宣城貢相之有成。有成對曰「何以設此問耶﹖」或者曰「吾見今之鄕里人驟富者﹐非好禮之家﹐家或不正。且富從不義而得﹐爵從非禮而受﹐往往托名公爲文﹐稱好善樂義﹐有功立勛﹐及節婦貞烈之門者。吾嘗疑之﹐使文章爲虛誕之具邪﹖爲後世之美事邪﹖」有成曰「必有其實事半而飾以文耳。」或者曰「若經略使贈某氏節婦及某叟髙年耆徳者﹐吾世知之﹐某人淫亂﹐某人不義﹐而富豈能掩蔽耶﹖」有成無以答﹐但唯唯而已。或者曰「吾今亦不能盡信古之文章也。」予聞其言﹐深切嘆之。賢如韓子﹐猶不免諛墓金之請。蔡伯喈尙云「惟《郭有道碑》無愧近世。」如京城淫風太甚﹐𨿽達官猶不免。蓋風俗習慣﹐皆婦人出來行禮﹐目必醉而後歸﹐或通於隸廝﹐或通於惡少年﹐或通於江南人求仕者﹐比比皆然。其節婦不可勝數﹐此近禮部而易得也﹔若南洲遐域﹐果有貞烈而貧者﹐至死亦無聞焉。此文人才士虛誕言辭之不可信也。必若近地有貞烈之可考﹐而里人爲之記者﹐或可信。其翰林諸公所爲﹐皆不足取﹐徒以其名之增價﹐爲鄕裏譏誚耳。今虞﹑黃﹑張﹑貢皆妄誕不實﹐當代有誠篤君子﹐必以吾言爲然也。

又

知宋季事實皆不足信。若袁韶之父﹐前史云爲郡小隸﹐蓋杖直也﹐果有陰徳﹐或系罪者﹐多用豬肉貫於杖中﹐往往多受其輕刑免死之徳﹐是以有後。近因其養子之孫伯長公爲史官時﹐攺作小隸爲吏字﹐已過於實矣。其諸生輩猶恥之﹐又欲隱然誇誕訛言小吏爲小官﹐愈失其實矣。若是者豈勝數哉﹗豈勝嘆哉﹗﹝袁升﹐字徳遠﹐爲郡小吏﹐而有陰徳﹐後生子貴﹐追贈衛國公﹐妻楊氏齊國夫人。﹞

學文讀孟

愚謂學作文不必求奇﹐但熟讀《孟子》足矣。以韓﹑柳﹑歐﹑曾間架活套爲例程﹐以《孟子》之言辭句意行之於體式之中﹐無不妙也。蓋《孟子》之言有理有法﹐𨿽太史公亦不能及﹐徒誇艷於美觀耳﹐吾不取也。此吾近日讀《孟子》忽有所悟。

梁棟題峯

宋末士人梁棟隆吉先生有詩名﹐以其弟中砥爲黃冠﹐受業三茅山﹐嘗往還﹐或終歲焉。一日﹐登大茅峯﹐題壁賦長句﹐有云「大君上天寶劍化﹐小龍入海明珠沈。安得長松撐日月﹐華陽世界收層陰。」隆吉先生每恃己才﹐藐忽眾人﹐眾人多憾之﹐且好多言。一黃冠者與隆吉有隙﹐訴此詩於句容縣﹐以爲謗訕朝廷﹐有思宋之心。縣上於郡﹐郡達於行省﹐行省聞之都省﹝６﹞﹐直毀屋壁﹐函致京師﹐捄梁公系於獄。不伏﹐但云「吾自賦詩耳﹐非謗訕也。」久而不釋。及禮部官擬云「詩人吟詠情性﹐不可誣以謗訕。倘使是謗訕﹐亦非堂堂天朝所不能容者。」於是免罪放還江南。嘗觀其子才所編詩集一帙散失之復存者﹐賦《雪中見山茶一株》云「千株守紅死﹐一點反魂歸。」賦《暴雨》雲﹕「癡兒嬌勿啼﹐不久須晴霽。」賦《蔬》云「家貧忽暴富﹐菜種二十七。癡兒不解事﹐問我何從得﹖於義苟有違﹐吾寧饑不食。」其詩中之意﹐亦足悲矣。惜乎見義不能勇爲﹐以致托乎言辭﹐而招辱身之過﹐志有餘而才不足﹐非吾疊山公所出﹛左扌右棄﹜得﹑做得之人也。然大事已去矣﹐力旣不能挽回﹐所以鬱鬱於不得志﹐猶托之空言﹐亦厭見衣冠制度之攺﹐有不容自己者耳。嗚呼﹗若梁公者﹐其殷之頑民歟﹖於玆可見宋之維持人材也至矣。我朝八十餘年﹐深仁厚徳﹐非不及於士民也。今天下擾攘十載﹐求之若梁公者﹐亦豈易得也哉﹗亦豈易得也哉﹗初本已失﹐其孫實子眞爲江西憲使時﹐重刻板於家。後金陵陷﹐子眞辟地錢唐﹐此集又不知存亡也。後世之托於空言者﹐視此爲戒。

鸚鵡詩

前輩嘗論詩云「莫謂宋人不能詩者﹐且以蔡確一絕句云﹕『鸚鵡言猶在﹐枇杷事已非。傷心瘴江水﹐同渡不同歸。』亦自好詩法。」確遭貶﹐籠養一鸚鵡﹐每以妾枇杷調之作人語。後放還﹐復渡江﹐而妾死矣﹐故作是詩也。

鸚鵡曲

馮海粟《題鸚鵡曲序》云「白無咎有《鸚鵡曲》云﹕『儂家鸚鵡洲邊住﹐是个不識字漁父。浪花中一葉扁舟﹐睡熟江南煙雨﹝７﹞﹐覺來滿眼靑山﹝８﹞﹐抖擻綠蓑歸去。算從前錯怨天公﹐甚也有安排我處。』余壬寅畱上京﹝９﹞﹐有北京伶婦禦園秀之屬﹐相從風雪中﹐恨此曲無續之者。且謂前後多親炙士大夫﹐拘於韻度﹐如第一『父』字﹐便難下語。又『甚也有安排我處』﹐『甚』字必須去聲字﹐『我』字必須上聲字﹐音律始諧。不然不可歌﹐此一節又難下語也。諸公舉酒﹐索余和之﹐以『汴﹑吳﹑上都﹑天京風景』試續之云云﹝１０﹞。」

廣徳鄕司

廣徳小民錢鄕司者﹐專與鄕裏大家理田畝丈尺稅賦等﹐則出入謂之鄕司﹐至賤之職也﹔能存心於正直﹐無私曲﹐生子用士登進士第﹐爲國史編修官。他鄕司者﹐或以多作寡﹐以實作虛﹐子孫死絕者﹐比比然也。

不惜衣食

人云「不惜衣裳﹐得凍死報﹔不惜飲食﹐獲餓死報﹔尋常過分﹐獲貧窮報。」諺云「惜衣得衣﹐惜食得食。」此言𨿽鄙﹐最是實論。以古今之好奢侈暴殄天物者驗之﹐多不善終。或過於衣服﹐必貧而無衣﹔或過於飲食﹐必貧而無食。至於遺剩飯食飯粒於地以飼雞犬者﹐往往皆餓死﹔尋常虛費翦布帛者﹐多凍死。吾見亦多矣。

結交勝己

諺云「結交須勝己﹐似我不如無。」朱子云「親近師友﹐莫與不勝己者往來﹐燻染習熟壞了人也。」此言深有補於世道。吾嘗謂取友相觀以善﹐有以全徳而交之者﹐有以一行而交之者﹐又有一善則思齊﹐有一不善則當自反﹐非謂好其善而不知其惡也。今有人焉﹐能以忠孝存心﹐輕財仗義﹐行人之所難行﹐處人之所難處﹐𨿽無學問無才藝﹐吾取其本而棄其末﹐故交之﹐乃心交也。或多學問而鮮仁義﹐或有才藝而無徳行﹐吾取其長而棄其短﹐泛交之﹐非眞交也。人之於己者亦然﹐使己有善﹐人當效之﹔有一不善﹐人當責之。如此﹐然後可見責善爲朋友之道焉。古人云「日久與之俱化。」此之謂也。

成人在勤

諺云「成人不自在﹐自在不成人。」子朱子云「此言𨿽淺﹐然實切至之論﹐千萬勉之。」先人每以此二句苦口教人﹐𨿽拳拳服膺﹐尙未行到此地步之極處﹐因書以自警。

家法興廢

嘗謂有家法則興﹐無家法則廢﹐此系人家興廢之樞機也。至於國亦然。吾自十八九歲時﹐先人年已老﹐不理家事﹐悉以朱氏姊主之﹐遺法漸廢。及在外家﹐又皆處置不以禮。因觀《袁氏世範》﹐有感於心﹐且念先人之遺法﹐作《家範》以自警。若姊若兄弟終不諭者﹐至於今未嘗不嘆息痛恨也。至正戊戌春﹐獲睹浦江義門《鄭氏家規》於上虞王生處﹐於是重有感焉。嘗記溧陽孔汝楫字濟川者﹐本細民﹐以友愛於兄而致富﹐頗有忠於家法。其妻陳氏﹐𨿽小吏之女﹐相助其夫。無後嗣﹐養蔣氏子惟和爲後。一日﹐爲娶蔡氏女。蔡亦細民而富者﹐至其家﹐見弟侄或坐於叔兄之上﹐恬不爲怪。汝楫歸語其妻曰「蔡家無禮﹐今𨿽勝吾家﹐後不若也。」不數年﹐蔡果蕩廢﹐子孫狼籍之甚。汝楫死﹐庶子惟懋漸習華靡﹐養子亦如之。母陳不能制﹐漸致凋謝。後遇寇﹐家業一空。朱氏姊旣廢先人之法﹐且習奢﹐亦爲寇所廢﹐至今貧窘不可言。吾𨿽避地﹐賴先人之靈﹐亦以不敢違背家法見佑﹐庶幾小安於客旅云。

秤斗不平

秤斗不平﹐大獲天譴﹐往往見雷撃天火之報﹐皆此等人家。或鄰火而觸免﹐或裏疫而獨安﹐皆孝義之家﹐能以不欺心獲此報耳。如此者甚多﹐不欲舉其名字也。吾家秤斗只如一﹐至吾用事﹐又較平之。長兄又或斛以收田租﹐比前差小五合﹐佃戶欣然。避地小安﹐此亦報之一也。

浙西風俗

浙西風俗太薄者﹐有婦女自理生計﹐直欲與夫相抗﹐謂之私。乃各設掌事之人﹐不相統屬﹐以致升堂入室﹐漸爲不美之事。或其夫與親戚鄕鄰往復饋之﹐而妻亦如之﹐謂之梯己問信﹐以致出遊赴宴﹐漸爲淫蕩之風﹐至如母子亦然。浙東間或若是者﹐蓋有之矣。夫婦人﹐伏於人者也﹐無專制之義﹐有三從之道。今浙間婦女𨿽有夫在﹐亦如無夫﹐有子亦如無子﹐非理處事﹐習以成風﹐往往陷於不義﹐使子弟視之﹐長其凶惡﹐皆由此耳。或因夫之酖酗縱博﹐子之不肖者﹐固是婦人之不幸﹐亦當苦諫其夫﹐嚴教其子﹐使攺過爲善可也﹔亦不當自擬爲男子之事﹐此乃人家之大不祥也。

婦人不嫁爲節

表兄沈教授圭常言「婦人以不嫁爲節﹐不若嫁之以全其節﹔兄弟以不分爲義﹐不若分之以全其義。」此論若淺近﹐然實痛切﹐蓋因不得已而立是言也。世有仗大義立大節者﹐則不然。吾嘗問此二句出何典故﹐表兄云「聞諸傳記者﹐亦未暇考其詳﹐但是好言語耳。」今大家巨族﹐往往有此患﹐守志之不能終﹐陰爲不美﹔同居之不能久﹐心懷不平﹐未若此言之爲愈也。

尋常侍奉

尋常侍奉父母﹐固是子婦之職﹐然至切近之處﹐非婢妾則不可﹐年老之人尢要緊。凡早晚寒溫之事﹐惟婢妾爲能相安。諺云「男子侍奉﹐不如女子相便。」然有婢妾﹐無法以制之﹐不免外患﹐《袁氏世範》《應氏訓俗編》言之詳矣﹐當謹戒之。戒之之要﹐在乎謹內外﹐時防閒。防閒之法﹐在乎主母及長子家婦。世之蓄婢妾者﹐不可不鑑。

楮帛僞物

宋孫朝奉偉云「近世焚楮帛及下裏僞物﹐唐以前無之﹐蓋出於玄宗時王嶼輩牽合寓馬之義。數百年間﹐俚俗相師﹐習以爲常。至於祀上帝亦有用之者﹐皆浮屠老子之徒﹐欺惑愚眾。天固不可欺﹐乃自欺耳。士大夫從而欺其先﹐是以祖考爲無知也。顏魯公嘗不用矣﹐惜乎不以文字導愚民焉。偉今一切斥去之﹐有違此訓﹐非孫氏子孫也。」斯言蓋欲使後人知其無用而諄諄告戒乎﹖吾家自先人不祭非族﹐然猶未免隨俗﹐以楮帛祀先﹐且用俗禮。及吾祭祀時﹐一遵家禮﹐凡冥錢寓馬皆斥去﹐嘗作《楮錢說》以明之。若神主匱祭器﹐皆從吾始。今在患難之中﹐不能備禮﹐故從苟簡﹐然亦不敢闕也。

外戚之患

外戚之患﹐深入骨髓﹐爲國亦然﹐此又人家之不可不知也。外舅吳丹徒歿後二年﹐爲至元己卯歲﹐外姑潘氏主家﹐三子徳遠﹑子道﹑徳芳﹐各治其己事而不輔其母。癸未歲﹐有幸婢鄒淫奔﹐一日﹐私與傭工掌事潘大關者通﹐潘氏侄也。事覺﹐將出之。大關乞憐於徳方﹐欲彊娶﹐潘氏不許。大關以徳芳沈酗無酒徳﹐卽飲之﹐使醉歸﹐以刀脇其母﹐母扃戶不納。徳芳以刀刺戶﹐幾傷母臂。明日﹐欲訟於官﹐族黨引徳芳請罪﹐乃免。卽遣此婢嫁鄕佃華亞寄﹐逐大關出外。逾年﹐大關復至﹐潘氏溺於私戚﹐亦不問也﹐數私盜家財及離間其母子。吳氏之族咸惡之﹐敢怒不敢言。至正甲申秋七月後﹐徳芳卒﹐無嗣﹐惟妻尹氏寡居。逾四年後﹐不能守﹐意欲更適。大關者乞憐於潘氏﹐將許之。其孫吳溥者﹐力諫於父子道曰「昔者便吾叔有犯母之惡﹐皆大關所陷。且犯祖之幸婢﹐此吾家之大恨﹐今柰何又欲辱吾門乎﹖」族黨咸攻之﹐遂寢其議。尹亦不敢有他志﹐而大關復執隸役。夫世之愚者﹐莫甚於婦人﹐所以易於受侮。𨿽有聰明如武后﹐猶不免殺親子﹑立外族﹐自欲絕於宗祀﹐況其它者乎﹖若潘氏之溺於外戚者﹐始由丹徒公之無剛腸遠慮﹐終亦諸子之不學無術也。吾自贅居時﹐嘗見外戚之黨爛其盈門﹐又從而招致他族﹐其元惡則大關也。眇一目而生逆毛﹐吾深惡之﹐已知其爲他日之患。旣而小醜微露﹐吾力言之﹐潘氏唯唯﹐然不能除患。亦無一人能以利害�之者﹐直至攘竊幸婢﹐凶暴日張﹐幾不能免乎殞身非命﹐禍及家門﹐猶且隱忍姑息﹐以至禍亂大作﹐乃欲污其寡婦﹐利其家財。潘氏頓忘夫子之大恥﹐略不爲恨﹐哀哉﹗向非溥之力諫﹐則丹徒父子之大恥﹐何日而雪﹖潘氏亦何面目見吳家之祖先乎﹖事旣往矣﹐言之痛心。有志於家法者﹐尙鑑於玆。

古之賢母

古之賢母﹐載之方冊﹐不爲少矣。且以目所見者一二言之。

金陵王勛﹐字成之﹐世爲儒學門族僕﹐其母甚賢。先祖約授時﹐勛尙幼﹐母令其侍奉讀﹐每訓之曰「汝親近官人﹐學做好人﹐我當紡績供汝衣食耳。買書與汝讀﹐他日識得幾个字﹐免做賤隸﹐我含笑入地下矣。」先祖聞之﹐遂令勛受讀﹐日侍先人於學捨。旣長﹐試吏﹐後至府架閣﹐爲母求墓銘﹐翰林趙子昂書字。勛生壁﹐字長文﹐今爲州案牘官。

溧陽徐生﹐本刀鑷者﹐其妻爲故家之妾﹐旣娶而攺業。及有娠﹐乃屬其夫遷居鄕先生李仲舉之鄰﹐且曰「令子在腹中﹐日聞讀書聲﹐必能若是也。」後生子朝顯﹐字公達﹐自五六歲時卽能記誦千餘言﹐長而習舉子業﹐此母之所訓也。

又嚴儒珍﹐隸卒子也。幼孤﹐母訓其讀書﹐從湯景賢學。至正辛卯中進士第﹐授分宜縣丞。今辟江浙行省掾史。

上虞謝生﹐世爲隸卒之役。鄕有故家葉氏女﹐貧而孤﹐下嫁於謝之祖。旣娶而家道日興﹐生子變其習﹐後諸孫皆知讀書學儒者事﹐此亦母之遺訓也。

又宣江漢﹐景明父也﹐幼失母﹐從父寓居溧陽﹐依繼母養。及九歲﹐父卒。母訓之曰「汝母早亡﹐吾養之無異心。今汝父又死﹐汝勿以吾繼母有外心。吾固甘心守節而待之。」漢拜而受訓。其母后擇賢師而教﹐躬紡績助其薪水。子亦不違母意﹐日則勤誦讀之功﹐夜則盡溫淸之禮﹐遂成儒業。鄕人無不贊嘆。母再無他志﹐爲終身焉。

蔣氏嫡賢

溧陽辛丰墟蔣氏﹐相傳善興負村之裔﹐家𨿽貧窘﹐讀書尙禮﹐不怠其志。後生子文秀富﹐且母賢訓﹐習舉子業﹐累科不第﹐至正間納粟補官。𨿽爲鄕人之誚﹐因才後擢憲職。厥族有居湖墅者﹐漸成消廢﹐惟荊溪州中樓下一族﹐頗師事書業。

又宣城王徳輝﹐其父無�﹐納姚爲妾﹐正室薛爭妬不已。越三年﹐夫喪﹐薛議出其妾。妾曰「且勿嫁﹐有娠。」後果生徳輝。薛加撫育﹐過於養母。旣大﹐擇師欵業﹐至正戊子登第﹐此則嫡母之賢訓也。

十六字銘

先公嘗言以十六字作座右銘﹐凡鑄鏡背及幾杖銘匣上﹐皆書之。云「寧人負我﹐毋我負人。寧存書種﹐無苟富貴。」

和睦宗族

和睦宗族﹐置義莊廣宅﹐最是第一件好事﹐亦是最難之事。使其皆得如今浦江鄭氏有家規以制之﹐則無愚不肖之患。賢者旣守詩禮﹐愚者又能修教﹐志气相若﹐家法歸一﹐長幼之中﹐循規守矩﹐焉有不同居﹑不和睦者乎﹖或有愚者愈愚﹐不肖者愈不肖﹐日習下流﹐自暴自棄﹐一家之中﹐賢愚相別﹐則難睦矣。且如兄弟之气稟﹐猶自不同。有尙志气者﹐所爲皆上等之事﹐日篤行父師之訓﹐惟恐不及。有狥貪鄙者﹐則反是。至於交友婚姻﹐亦下等之人﹐非無嚴父師之教也。又有一等﹐气質𨿽美而不學無術﹐聞父師之教爲不足行﹐論才行之士爲不足法﹐甘心庸碌而不知﹐燻染污俗而不恥。使其交友姻戚﹐一旦與之往復﹐非惟污降志气﹐抑且壞亂家規﹐爲子弟害﹔若遽然絕之﹐又失親情之道。若此等事﹐最是難處。人家不幸而遇此﹐則當竭力以救其源﹐俾知禮法相尙﹐過失相規可也。或不能救﹐則當以家法自處﹐切不可與之往來﹐燻染習俗﹐壞了人也。諺云「要做好人者﹐自做好人。不要做好人者﹐自不做好人。」此言𨿽鄙﹐然實不得已而自警也。近世士大夫家﹐猶多此患﹐至於吾家亦然。吾亦處得自好。他日子孫長成﹐必效浦江義門家法也。然亦無難之﹐行事在吾一人﹐有志者行之﹐恐甚易也。至正庚子冬十月癸巳﹐燈下有感﹐書此以志之。時寓鄞之東湖上水居。

遺山奇虎

遺山元先生金末遭亂﹐避兵行至一窮僻之所﹐有古廟焉﹐因假宿﹐意謂明日將他之也。忽更餘﹐若有人聲自梁屋間出﹐熟聽之﹐聲愈親切﹐問元先生曰「先生博學彊記﹐吾嘗聞之矣。試與學士一一問答之﹐何如﹖」先生曰「某也學淺才疏﹐然世之經史﹐亦嘗涉獵﹐願子問之。」於是﹐先問《易》﹐次及《詩》《春秋》《書》《四書》及漢﹑唐史之異同﹐皆前輩所未著者。先生以己意所見詳辧之。其聲稱善曰「先生眞大才也﹐惜乎不遇時也﹗」如此問答稱間﹐復曰「先生得毋饑乎﹖」先生曰「𨿽饑亦無柰何。」其聲曰「學生當與先生備之﹐並裀褥進﹐先生愼無疑而勿受也。」先生曰「某𨿽不與子相識﹐若神若鬼﹐旣蒙問答﹐亦何疑焉﹖」其聲曰「願先生少出戶外﹐當自備至。」於是﹐先生出復進﹐則皮毯飯羹畢具。先生始甚愧之﹐因自思曰「受此亦豈有所害耶﹖」食旣而寢。明日將行﹐其聲又曰「先生未可行﹐學生自先往覘之。」須臾﹐至曰「兵事方熾﹐不若就此爲善也。」居數日﹐先生欲去﹐其聲又曰「先生可行矣﹐然向某方則善。」先生曰「某與子旣若是情好﹐猶故人也。今日告別﹐或可使某知子之爲何人﹖姓氏爲誰﹖他日必思以報。」其聲曰「學生非人也﹐因見先生遭難﹐故來相護耳。旣欲相見﹐而必待送數程﹐擇一半壁窗處﹐月明後夜相見就別。」自此行數日﹐無日不見報前途虛實者﹐先生深以爲幸。一日﹐告前途可無慮矣﹐學生當與先生別。夜半月明﹐其聲漸近﹐先生倚窗立﹐但見一虎特大﹐斑文可觀﹐拜舞而去。先生嘗載此事於文集。後至正庚子夏﹐宗叔可道思言因備道其詳云。

烹雞法

雞之爲畜﹐身有風﹐人食之能動風气。鎭江顧利賓姊丈與餘言「凡治此具﹐俟燖毛后﹐必以少鹽擦其徧體﹐如澡浴狀﹐加以香油少許﹐復以湯洗淨﹐然後烹而食之可也。」

見物賦形

前輩嘗言見物賦形﹐理之或可驗者。妊娠者食兔﹐必產兒缺唇。聞某處海濱一婦﹐嘗食螺甲之屬﹐所觀皆此類﹐忽產一物﹐似螺而大﹐且無骨。若此者﹐往往有之。故經傳云「不食邪味﹐不聽淫聲﹐不視惡色。」蓋亦有深意焉。是以故家俟有妊娠﹐則懸嬰孩像於壁﹐加以彩色作繪﹐亦使之觀感﹐且寓宜男之義云。

生菓菜

凡生菓菜﹐必淨洗而後食。先師趙徳輝老先生﹐在至順辛未年館於宅前莊﹐嘗言上埠一婦人﹐就山林中采筍歸﹐覺粘如飴涎﹐旣剝筍﹐則筍殼以齒嚙開﹐一時不暇洗盥﹐由是成孕﹐後產蛇妖而死。

祖宗之法

吾嘗論祖宗之法不可失﹐祖宗之財或可失﹐使其遇盜遭亂離﹐則田宅財貨皆不保矣﹐惟家法不可一日紊也。𨿽處患難﹐家法猶存﹐惡可廢乎﹖

宋末豪民

溧陽宋末豪民潘賢二者﹐害眾成家﹐造樓於東橋東側﹐於庚申年某月某日卯時立柱﹐未幾而敗﹐凡田產房舍﹐皆籍入官。北兵至﹐有襄陽王經歷者﹐爲本州島幕官﹐國初此地爲府也﹐見此樓偉然﹐又出於市橋之間﹐官價所得﹐爲主三十有餘年﹐轉貨於市民周信臣。至正壬辰﹐寇火毀之。王經歷正是年造樓之日卯時始生﹐造物之有數也﹐豈偶然哉﹗

宋末叛臣

宋末叛臣範殿帥文虎﹐行兵擅殺﹐不可言。國初及宋末﹐所得湖州南潯及慶元慈溪等處田土﹐皆以勢豪奪之者。至正壬辰﹐紅巾寇杭城﹐其孫範靜善爲錢唐縣尹者﹐從逆劫官庫﹐克復後伏誅﹐田地房舍皆沒入官。妻子以慶元袁日嚴所謀﹐幸免其禍。範之妻﹐日嚴異母姊也。日嚴以同父之故﹐痛其犯刑﹐乃以重賂贖之﹐其義亦可尙矣。世之叛主不忠﹐擅殺不仁﹐豪奪不義者﹐盍以是觀之﹗諺云「善惡有報﹐只爭遲早。」斯言吾信之也。

浙東辟地

鄕人有浙東辟地慶元﹐後爲憲司畜吏﹐適他所。將行﹐因忿此邦人情太薄﹐嘗時未嘗受相識之惠﹐乃戲言於其故人曰「此去甚好﹐免使他日欲報人恩耳。」蓋反言以騷世也。予曰不然﹐眞是確論。使其或受人之惠﹐則長己之貪﹐必至於無厭之賤﹐他日能施報﹐或庶幾焉。使其不能報﹐則有負於心﹐何面目立於天地間耶﹖不若無所求於人﹐亦無所報於人﹐彼此各淡薄﹐實爲幸事。使吾輩處鄕裏﹐從容之時﹐卻不可以效此。偶遇鄰族之貧弱﹐賢士之困窮﹐過往之無聊者﹐則當量力以周給之﹐盡其在我﹐亦不妄思求報於彼也﹐向在家憾亦未嘗受吾惠也。先祖嘗言曰「寧人負我﹐無我負人。」此之謂歟﹗

饒州禦土

饒州禦土﹐其色白如粉堊﹐每歲差官監造器皿以貢﹐謂之禦土窯﹐燒罷卽封土﹐不敢私也。或有貢余土﹐作盤盂﹑碗碟﹑壺注﹑杯盞之類﹐白而瑩﹐色可愛。底色未著油藥處﹑猶如白粉。甚雅薄﹐難愛護﹐世亦難得佳者。今貨者皆別土也﹐𨿽白而堊�耳。

喫素看經

諺云「窮喫素﹐老看經。」言人彊爲也。吾以爲不然。若窮時﹐安分不妄想﹐亦是好事﹐免致幹人取厭。老而行善﹐絕已往非僻之心﹐亦可爲好人。蓋做得一時好事﹐卽做一時好人。臨死之日﹐𨿽惡人悔過﹐言辭頗善﹐可爲世法者﹐亦當取之。喫素看經﹐𨿽是世俗鄙見﹐推此以往於下等人之中﹐亦可免爲惡﹑好殺﹑好貪之患﹐何所不可耶﹖吾故以是說解之。

卷三

景明好事

溧陽承平時﹐好事者多。如江景明家﹐專設賓館﹐欵畱名士。建平縣尹王勉起宗﹐號東巖﹐以事罷來館於江﹐賦詩作畫﹐飲饌無虛日﹐或終歲焉。卞仲祥欵延前禦史周馳景遠亦如之。石莊史道原欵接鄭禾子實於家﹐賦詩作畫﹐以習文釆。白湛淵一日嘗賦六言四季詩意﹐道原愛之﹐求子實爲作圖﹐以雙幅好細絹﹐用大著色﹐逾年而成﹐湛淵復題詩於上。蓋湛淵﹐翁也﹔子實﹐壻也。一時好事者爭相訪玩﹐車馬盈門﹐筵宴無虛日﹐且品饌制度器用淸玩皆不俗﹐是習於浙西故家之遺風﹐又溧陽宋季趙﹑兪二府所傳也。其詩有云「紅杏綠楊永晝﹐野服柴門散仙。莫道無人知處﹐東風都在吟箋。」又云「蓮葉吹香澹澹﹐扁舟撐影斜斜。驚散一行白鷺﹐東風捲起梨花。」後二首忘之﹐備見白氏集中。此畫後質之於餘外家﹐又歸之於余﹐壬辰毀於寇。東巖所畫《景明南山圖》﹐大輻屬之予表兄沈子髙﹐壬辰亦毀之﹐短捲今在予行囊中。此畫蓋王氏生平妙筆﹐其嘗自謂﹕「如此去當追配古人﹐不可忽吾所作也。」景明廢之也。

學宮香鼎

學宮香鼎將燼﹐而忽焰如燭光者﹐謂之香笑﹐主吉慶﹐其地必產英賢或出進士。勤學掌儀臧某爲予言如此﹝１１﹞。

張昱論解

江西張昱光弼嘗於予言﹐其鄕先生論解管氏反坫之說﹐便如今日親王貴卿飲酒﹐必令執事者唱一聲﹐謂之喝盞﹐飲畢﹐則別盞斟酌﹐以飲眾賓者。浙江行省駙馬丞相相遇賀正旦及常宴﹐必用此禮﹐蓋出於至尊以及乎王爵也。

老儒遺文

先人於延佑戊午時﹐在嘉興幕府聞宋末一老儒﹐以某郡知府而致仕歸﹐無子﹐養子承其業。年幾七十﹐妾始生子。老儒病﹐以所居之田宅析爲二﹐俾各受其半。未幾﹐復召其妾語之曰「吾歿後﹐養子必利其財以害親子。」乃作一絕句付其妾﹐俾以蠟紙裹封細小瓶中﹐愼勿令人知。紿曰「祭糧罌當隨槨埋於墓左﹐他日有患﹐以此驗於官。」居數年﹐養子果以親子非父所出﹐並母逐之。後妾引其子告於官。有知府者﹐昔與老人同學﹐詰其妾曰「老先生爲人有學識﹐性縝密﹐此事關系甚大﹐何獨無遺文耶﹖」妾曰「屏去左右﹐當請具之。」遂遣吏卒同此妾啟視之﹐果得一罌﹐有詩云「七十餘年一點眞﹐此眞之外更無親。𨿽然不得供溫凊﹐也是墳前拜掃人。」知府驗之﹐果老儒之親筆也。養子遂伏誣。

恕可蘭亭

陳如心恕可先生閒居會稽時﹐教子弟寫字﹐以右軍《蘭亭帖》刻於木﹐陽文用朱色印﹐令作字式﹐久而能書。程敬叔先生亦以智永《千文眞字本》刻板﹐用蘇木濃煎紅水印紙﹐令諸生習書尢好。若歸鄕日﹐必用此法也。

不食糟辣

先人平日不食糟姜﹑胡椒及炙之味﹐以其動痔血也。不食蒜﹐以其葷心損目且穢气也。不食鹽物﹐以其傷肺動咳嗽也。日惟豬肉﹑腎﹑肚髒﹑蹄膊等﹐肉必爛熟而進﹐或鯽﹑鯿﹑白鱖以爲常饌﹐羊﹑牛﹑雞﹑鵝則間進之﹐然止於一味而已。冬月則麃﹑野鳬和蘿卜及蒸鴨子和鱘鮓常進。天寒飲雞子和蔥絲酒三杯。野味惟鹿﹑獐﹑玉面貍﹑山雞之雄者﹑鵪鶉﹑斑鳩之類﹐余不多食﹐及未成物者亦不食。年及五十﹐齒及炷脫﹐肉食必細剉﹐常時喜食糖蜜及時果﹐剩貯小奩﹐置之左右﹐日不可闕。暮夜必以炒芝麻和幹餅擂作糊茗以進﹐蓋欲潤腸肺也。

喜啖山獐

先妣喜啖山獐及鯽魚﹑斑鳩﹑燒豬肋骨﹐余不多食。平生惟忌牛肉﹐遺命子孫勿食。先人深憎惡家鳧﹐非但不食﹐若聞其聲亦怒﹐蓋賤其情狀之可厭也。至於鄰近亦不敢畜之﹐止進其子耳。

不嫁異俗

先人居家﹐誓不以女嫁異俗之類。嘗曰「娶他之女尙不可﹐豈可以己女往事﹐以辱百世之祖宗乎﹖」蓋異類非人性所能度之﹐彼貴盛則薄此﹐必別娶本類﹐以淩辱吾輩之女﹔貧賤則來相依﹐有乞覓無厭之患。金陵王起巖最無遠識﹐以女事錄事司達魯花赤之子某者﹐政受此患﹐猶有不忍言者。世上若此類者頗多﹐不能盡載﹐則我趙子威先生如此顯仕﹐有力量遠識﹐一時爲所悞﹐尙使其女懷終身之恨。世俗所謂「非我同類﹐其心必異」﹐果信然也﹐可不謹哉﹗

婢不配僕

先人誓不以婢配僕廝。或有僕役忠勤可任者﹐則別娶婦女以配之﹐婢則別配佃客鄰人之謹願者。嘗謂婢僕一書配了﹐後來者必私相自議﹐意必謂後日當配也﹐漸致姦盜之患。或配矣﹐又添內外私盜﹐甚費關防。

僕廝端謹

先人取僕廝﹐未嘗要有市井浮浪之態及時衣澆服者﹐惟求其端謹頗愚癡者畱之。至於婢妾亦然﹐寧於裏鄰擇田舍女子頗能女工者﹐不求其顏色也。衣服裝飾並與里巷相同﹐無使異也。

友畏江西

先人交友惟畏江西與臺人﹐蓋謂其無情。或有妻子矣﹐又遊他方﹐見富貴可依者便云未娶﹐若設計爲壻﹔旣娶矣﹐外家貧﹐又往而之他方﹐亦云未娶﹐則前日之妻皆不顧﹐亦無所記念矣。臺人亦然。至於父母亦棄而不養﹐況朋友之交情乎﹖所以懼之也。平生之友江西及臺者僅一二人而已﹐蓋於有鄕徳異於其鄕俗者也。

深惡遊惰

先人嘗見遊惰之民及懶惰不習生理者﹐深患惡之﹐終身未嘗輕與之一交也。子弟或有語言不務實﹑衣服異於眾者﹐必嚴訶禁之。比與人約必信﹐或有故亦必報其所以然者﹐至於僕細皆如此。凡與人期﹑必曰某日﹔若曰三五日﹐則叱之曰「三日則云三日﹐五日則云五日。三五卻是十五日也。」嚴毅至於一言一笑之間﹐亦未嘗輕易也。居家未嘗閒坐﹐或看書﹐或監治雜務﹐或理歲計﹐甚至婢僕之役冗者﹐亦間提調之。井石﹑碎瓦﹑木屑﹑斷釘之類﹐時使人收貯一庫﹐用則取之。所以先妣效習頗熟﹐終身勤苦﹐皆相如此。至於今日﹐子孫𨿽在患難之中不致饑凍者﹐皆父母不暴殄天物之報也。嗚呼痛哉﹗

衣服尙儉

先人衣服﹐惟尙紬絹﹑木棉﹐若毳衣﹑紵絲﹑綾羅不過各一二件而已。白紬襖一著三十年﹐舊而不污。平生惜物如此。至於片紙亦謹藏之﹐一文亦未嘗施於無用處。布衣﹑素履﹑磁器﹑木筯與常人同。或譏之太簡﹐先人曰「吾昔者甚貧﹐今日頗富﹐始終皆是吾也。豈可以此爲憂樂而有異哉﹗」蓋隨遇而安﹐無預於己﹐故無適而不自得也﹐知者鮮矣。

《月蝕》《大雨》詞

江西一士人某至京師久﹐見月蝕﹑大雨﹐作二小詞﹐偶忘某調﹐云「前年蝕了﹐去年蝕了﹐今年又盞﹝作平聲。﹞來了。姮娥傳語這妖蟇﹐逞﹝胡四切。﹞臉則管不了。鑼篩破了﹐鼓擂破了﹐謝天地早是明了。若還到底不明時﹐黑洞洞幾時是了﹖」「城中黑潦﹐村中黃潦﹐人都道天瓢翻了。出吾濺吾一身泥﹐這污穢如何可掃﹖東家壁倒﹐西家壁倒﹐窺見室家之好。問天工還有幾時晴﹖天也道陰晴難保。」此二詞𨿽近俚俗﹐然非深於今樂府者不能作也。詠其詞旨﹐蓋亦有深意焉。豈非《三百篇》之後﹐其諷刺之遺風耶﹖」此聞諸亡友楊大同云。

平江讖語

「平江」二字﹐讖者云「淫」字也。是以平江人多淫﹐男女淫奔﹐恬不爲愧。張九四陷平江﹐僭攺隆平府。讖者云「隆平」二字﹐遠觀似「降卒」﹐不久當歸正。果然。吳善鄕守紹興﹐集民兵號曰「果毅」﹐以篆書二字懸於兵卒之背﹐讖者云是「果殺」二字﹐不久當敗。果然。「姑蘇」二字﹐讖云「一女養十口」。是以風俗與溫州同﹐「溫」字遠觀似「淫」字。

窗扇開向

人家窗扇開向內甚便﹐若向外恐爲盜者所啟﹔亦須堅實者佳﹐不可務於巧妙以美觀也。蓋向內者開在內﹐啟閉皆由內也﹐直欞爲上﹐格眼者次之。

議肉味

予嘗議肉味﹐惟羊﹑豬﹑鵝﹑鴨可食﹐餘皆不可食。蓋四者非人不能畜﹐苟放之﹐則必害禾稼﹐重爲民患﹐故食之無傷也。牛﹑馬之爲畜﹐最有大功於世﹐非奉祭祀先聖及有故﹝謂天子聖節之宴。﹞則不食。雞亦有小功﹐非奉薦待賓客亦不常食。犬之功與牛馬同﹐且知向主人之意﹐尢不忍無故烹之﹐非疾病則不食。至於野味﹐非害稼菽者不可食﹐若以時臘者﹐或買食之。螺蝦細物得已則止﹐尢不可恣以口腹﹐而損眾物命也。牛肉予以先妣命不食﹐戊子年悞食之﹐﹝因一武官相招。﹞致患腫毒於左股內﹐乃夢先妣責之。丁酉年在上虞﹐以病﹐因豬肉價髙﹐牛肉價平﹐予因禱而食之﹐使我疾平體气復則不食此味。己亥年在鄞東湖﹐復夢如初﹐因悟食之﹐乃患腫毒於老足﹐今始決定不食此味。又思之﹐若買善殺者則違國典﹐若食自死者則致惡疾﹔違國典非臣也﹐致惡疾非孝也﹐不奉遺命非子也。以三者時省之﹐何乃以口腹之微末﹐尙不能力行乎﹖則他日之大節猶未可保﹐書以爲戒。

朱氏所短

予家因先人晚年不主事﹐先妣主城南新居。長兄一房亦在城南。予又贅居外家﹐惟二幼弟隨生母侍奉。然平生所蓄資財及一切什物﹐皆在舊居也。朱氏姊主之﹐漸變先人之法﹐且有結姻黨潛布左右﹐而向者舊僕與婢等惟知有朱夫人﹐待吾輩甚落落也。獨門下士英君佐感先人之恩﹐始終如一﹐亦嘗爲吾輩不平也。朱氏姊惟生一女﹐時尙未適人﹐忽有女僧至﹐自稱俗姓朱﹐安吉人﹐幼嘗受業杭州某寺﹐遂稱朱氏姊爲嫂﹐曰「我是汝夫朱元禮三從姊也。」朱氏姊以私親之故﹐延入內室﹐受其欺誘﹐與之同飲食起居﹐莫敢言其非者。此僧深姦大猾﹐居一月﹐卽以錢買石修路﹑施茶湯﹐及徧遊諸寺﹐咸施錢。又一月而去﹐竟不知所之。朱氏姊隱然饋贐甚厚﹐人皆不知也﹐惟有侍婢沈添妝知之耳。明年又至﹐遺果核及土物饋送﹐各房皆有之﹐謂之會親。乃駕一畫舫﹐侍從皆異類之人﹐人咸疑之。長兄與表兄沈子髙爲之憂﹐潛使人扣其梢人﹐據云「我是松江萬戶府家人﹐以了師姑連年來說有一親侄女寄居溧陽﹐富有金帛田產﹐別無兄弟管顧﹐舅家又各自分析了﹐由是萬戶多以錢勞此師姑﹐托其主婚。今有舍人在後﹐船不久當至。」長兄怒甚﹐卽選門下能言者以大義折之﹐此僧忽發不遜曰「我朱家女旣受孔家財產﹐孔氏不可管也。」旣而欲訴之官以欺騙事﹐眾皆知其誣妄﹐此僧乃爲萬戶家人所逐﹐余稍稍引去﹐遂杜其患。朱氏姊反以吾輩明言其非﹐至於喞怨。吁﹐此婦人之所以至患﹐而家不可使幹蠱者﹐信不誣矣﹗向非長兄顧大節義拒絕此輩﹐必致於陷身異類﹐受辱受害不淺也。朱氏姊不以爲功﹐而反以爲怨﹐惜哉﹗言之至此﹐可爲深嘆。先人五十餘年辛勤所致者﹐晚年關防不及於前時﹐抑且人情咸變於機巧輕薄﹐是以旣失之於外﹐又失之於內﹐吾輩歸省猶如客也。先人𨿽覺此意﹐豈能遽反其正耶﹖臨終至於一案一器皆無存者﹐獨遺白金之類﹐已失過半矣。此無他﹐先人姑息於初年﹐蓋爲沈氏止生一女﹐不忍遠嫁﹐所以奩具及田產是沈氏者咸與之﹐諸子皆不授也。旣各有所授矣﹐明立家券﹐以爲異日執照﹐而財物一切大小事件尙托之朱氏姊。後至庶子長大﹐親女當聘﹐漸有富貴气﹐未免侵竊公堂之資。先人不能察者﹐爲朱氏姊侍奉極至﹐不露圭角﹐以父愛女之心旣至﹐但知其能孝﹐不知其爲財也。先人歿後﹐此情漸發露﹐乃有不平不了之語﹐反以爲父不念女之恨﹐惜哉惜哉﹗不了者﹐似嫁非嫁﹐似贅非贅﹔不平者﹐田之少也。朱氏所得孔氏金物鈔貫﹐兼於諸子之數﹐房金什物﹑髹磁几凳盡數有之。惟田止於沈氏者﹐較之他女及鄕中所嫁已過百倍﹐猶以爲不足﹐見人情之日薄也。有女者勿蹈往轍﹐當視吾家之患﹐有不可言者矣。思之痛哉﹗思之痛哉﹗及七年戊戌﹐避地在安吉之大山﹐遇寇﹐資物皆失﹐而沈添妝被榜掠幾死。又盛添壽者﹐亦遭此苦﹐其壻吳唐輔墜石折足﹐庶子婦等奔竄﹐極其顚沛﹐向之所得﹐今日盡矣﹐一時報應分明﹐猶未甚也。當年歸荊溪之芳村﹐依吳而居﹐寇再至﹐不勝艱苦顚沛﹐衣服首飾蕩然一空﹐唐輔死於亂兵。先自庶子自大山已與母長別而去﹐長子𨿽有侍奉之心﹐頗欲盡孝﹐而母則待之落落﹐惟親女及壻之是戀﹐溺於偏私以至如此。爲壻者亦恐物之遺於子﹐往往間其母子。殊不知一身尙不能保﹐遑及其它乎﹖自壻入門﹐竟有相疑之漸﹐非惟孔氏如客﹐其朱氏子亦猶客也。其盛添壽者﹐先人之侍婢﹐嘗與朱氏姊竊吾家物之人也。先人歿﹐此婢從朱氏姊﹐甘心侍奉其婦女及壻﹐見者莫不嘆之。所以亦受禍者﹐天理之昭然也。此𨿽一事﹐作戒數端。﹝女僧名了堅。﹞

朱氏所長

朱氏姊平日處事﹐可法者亦多。初年待夫之前妻吳氏之長子隆祖猶如己子﹐二庶子祖道﹑崇祖亦如之﹐今世之罕比者。及長子受蔭爲溫州監支納官﹐去家千里﹐嘗以無音訊爲憂﹐至於忘寢食。受夫之遺命養庶子祖道居溧陽﹐凡飲食﹑衣服﹑教訓甚於己生者﹐及長爲娶婦亦厚。過數年﹐親女當聘﹐而庶子崇祖疑朱氏姊未免以奩具之物頗丰於庶子﹐亦人之常情﹐無足愧者。庶子陰懷不平。及壻入門﹐朱氏姊以家事付之﹐壻及庶子稍有彼此防閒之意﹐則庶子不得縱費所資矣。先是庶子以正母之私帑﹑歲收租米﹑一切什物﹐莫不爲主而恣其所欲﹐尢有甚焉者﹐至是始有怨言。而正母知之﹐亦以忘恩不知分限是怒。據其始末﹐則庶子之罪多矣。亂後﹐正母自與壻居﹐不得已也﹐庶子之心不能挽回矣。隆祖之祖心齋縣尹歿時﹐隆祖在溫州﹐惟其仲父元之在侍。朱氏姊不遠數百里﹐涉太湖﹐跋山路﹐往承大事﹐可謂孝矣。一切不及者﹐悉以父家之資辦之。及其子欲信浮屠教﹐焚其父屍﹐朱氏姊曰「凡作佛事者﹐吾願從之。至於焚化﹐則不敢許也。其長子死時﹐具棺葬﹐未嘗如此﹐今反以其父不若其子哉﹗且儒家無焚尸之說﹐斷不可從也。」由是心齋公免於焚尸之禍。族長樗友興﹑鄕人耆老咸嘆曰「人家不必要好兒孫﹐但願得好新婦足矣﹗」遠近稱之。蓋元之吝於出己財以葬父也﹐可謂鄙矣。先是﹐隆祖之父卒時﹐有年少之妾包氏及其母在安吉﹐朱氏姊往見之﹐待之頗安。或譖之曰「隆祖之父因許作黃冠事﹐未幾而包產﹐不能畢備﹐以致觸忤﹐是以死耳。」內外咸憾之﹐隆祖亦以眾怒將逐此婦。朱氏姊大怒曰「人之生死自有命﹐包氏之產亦有是天地間之常事﹐爾輩何歸罪於包耶﹖且爾父死未卒哭﹐便逐其妻﹐人謂我何如者﹖」畱之三月﹐葬其夫。將歸溧陽﹐召包而語曰「我欲攜汝往溧陽﹐則父母之家不可也﹔畱汝置此﹐則寡婦且年少無主﹐又不可也。」包乃泣謝。遂厚資嫁之﹐鄕邦人又稱善不已。時年四十有七歲﹐以其長子及季子侍奉乃祖﹐主安吉家事﹐攜仲子歸﹐遵夫之命也。常時在家﹐每安吉有人至﹐必歡欣問候鄕族安否﹐厚待其僕。至於鄰人作小商至此﹐亦善待之﹐其懷來之宛曲如此。待婢未嘗加以呵叱﹐有小過則不與之語﹐婢知所懼﹐則使令如常﹔有大過則逐之。蓋蓄僕皆鄕裏之淳謹者。鄕裏之貧且極者﹐病則時以粥米果核惠之﹐鄕人仰之若母。凡姻戚急難次竭力救助﹐未嘗憚勞苦。姻戚或忘其恩者亦多矣﹐此無他﹐施之有不當者﹐則人不以爲惠也。至於奉父母及繼母﹐能曲盡其情。待妹與弟誠可謂友愛﹐而吾兄弟亦奉朱氏姊情若母也﹐終始無一言之間。惜乎晚年漸廢先人之遺法及有不多得田之語﹐且終身不得主朱氏之祭祀﹐及晚年不惜朱氏之遺孤﹐是以不能無議者矣。𨿽然朱氏姊之過亦勢之使然﹐使當時旣重割奩資﹐則出嫁以禮﹐必能守朱氏之業﹐而無晚年之怨﹐兩得其道﹐不失父女之情﹑子母之義﹐可謂盡矣。何其狥於世俗而制之於似嫁非嫁﹑似分不分﹐所以易恩爲怨﹐彼各有辭﹐深可嘆也。有女者蓋以是而觀之哉。嗚呼﹗若朱氏姊者﹐亦不失爲大家之婦式也。

首飾用翠

首飾用翠﹐最爲無補之物。買時以價十倍﹐及無用時不值一文。珍珠𨿽貴﹐亦是無用。蓋予避地﹐將所在囊中者徧求易米﹐不可卽得﹐且價不及於前者已十倍之上。惟金銀爲急﹐絹帛次之。民有謠曰「活銀病金死珠子。」猶不言翠也。蓋言銀爲諸家所尙﹐金遇主漸少﹐珠子則無有問及者﹐猶死物也。世之承平時﹐人人皆自以百世無慮﹐以致窮奢極侈﹐以金銀珠玉之外﹐又置翠毛﹔殊不知人生不可保﹐一旦異於昔﹐則無用之物皆成委棄。倘遇再承平時﹐切不可用無補之物。

虞邵庵論

虞翰林邵庵嘗論一代之興﹐必有一代之絕藝足稱於後世者。漢之文章﹐唐之律詩﹐宋之道學﹐國朝之今樂府﹐亦開於气數音律之盛。其所謂雜劇者﹐𨿽曰本於梨園之戲﹐中間多以古史編成﹐包含諷諫﹐無中生有﹐有深意焉。是亦不失爲美刺之一端也。

新人舊馬

諺云「使新人騎舊馬。」此言良有以焉。蓋謂人生於世間﹐一動一止﹐喜怒勤怠﹐或有不常﹐不皆可測。僕奴之久相處者﹐必察主之情性好惡﹐乘其隙而侮弄之﹐則至慢忽﹐不能盡心奉事者多。凡新至之僕﹐不知主之情性﹐縱能姦詐﹐亦未敢施﹐期月漸而彰露耳。馬之爲畜﹐有善有惡﹐有能負遠者﹐有不能負遠者﹐有驚疑而暗疾者﹐有能備乘坐而無失者。新至者豈能察其美惡耶﹖必逾年然後知其可否﹐或逾月亦不能盡知久遠之美惡也。𨿽然﹐僕﹑馬皆有相法可觀可察﹐則其深姦大詐﹐必須久而能知之耳。

勢不可倚

夫勢之不可倚也﹐自古及今﹐歷歷可鑑。遠者故未暇悉論﹐且以近者大者言之﹕伯顏弄權﹐姦臣也﹐附其勢者多取富貴﹐死之日皆受禍。至於脫脫﹐𨿽不弄權﹐而權自盛﹐門客亦眾﹐勢去之後﹐禍亦如之。至於哈麻﹑雪雪﹐兩姦臣也﹐旣貶之後亦不免。苗僚楊完者之凶暴﹐又非伯顏﹑哈麻之所比也。承國家多事﹑皇綱解紐之時﹐恣遐邦化外之常性﹐怒則死﹐喜則生﹐視生民人類如艸芥﹐𨿽天子之命亦若罔聞者。附其勢者﹐一旦至於極貴﹐盜受天子名爵﹐皆能生殺人。及其惡貫滿盈﹐�手而死﹐黨與皆伏誅﹐漏网者固多﹐豈能避於他日邪﹖又以其小者言之﹕國初溧陽之民﹐有以田土妄獻於朱﹑張二豪者﹐遂爲戶計﹐一切科役無所預焉。是時朱﹑張首以海運爲貢道﹐至於極品。天子又以特旨諭其戶計﹐彼無敢撓之者﹐權豪奢侈可謂窮於天下。或兩爭之田﹐或吏胥之虐者﹐皆往充戶計﹐則爭者可息﹐虐者可免﹐由是民皆樂而從之也。不數年﹐朱﹑張皆構禍﹐籍其戶口財產以數百萬計﹔後立朱﹑張提舉司以掌之﹐向者附勢之人皆受禍﹐而投戶計者隸爲佃籍﹐增租重賦﹐倍於常民﹐受害不淺﹐𨿽悔無及矣。

豪僧誘眾

又湖州豪僧沈宗攝﹐承裼總統之遺風﹐設教誘眾﹐自稱白雲宗﹐受其教者可免徭役。諸寺僧以續置田每畝妄獻三升﹐號爲「瞻眾糧」。其愚民亦有習其教者﹐皆冠鳥角桶子巾﹐號曰「道人」。朔望羣會﹐動以百五。及沈敗﹐糧籍皆沒入官﹐後撥入壽安山寺﹐官復爲經理。所獻之籍﹐則有額無田﹐追徵不已﹐至於鬻妻賣子者有之﹐自殺其身者有之。僧田以常賦外﹐又增所獻之數﹐遺患至今﹐延及裏中同役者。

富戶避籍

又荊溪﹑句容﹑金壇等處富戶﹐有避良民之籍而妄投河南王卜鄰吉耳養老戶計者﹝１２﹞。及其有勢之時﹐可附可倚﹐頗稱所欲。未幾勢去﹐復隸常調徭役﹐而養老錢仍舊不免。或有貧者﹐則位下之人追求不已﹐苦楚尢甚﹐一歲之間雜使無有窮已。最所恥者﹐受辱於位下之人﹐如驅奴隸。然此三者之患𨿽同﹐而其輕重則有別者﹕朱﹑張﹑白雲宗以田者也﹐河南戶計以身者也。以田者患可絕﹐以身者隸其位下之籍﹐𨿽子子孫孫不能免也﹐其患過於二者遠矣。原其所自﹐皆由苛政不能聊生﹐又非有才智者﹐苟徒逞一時之欲﹐是以陷於終身也。夫陷溺其民者﹐罪莫大於土吏﹐土吏之罪不容於誅。凡教猱升木﹐吹毛求疵﹐爲害百端﹐敗壞風俗﹐吏之所爲也。今天下擾攘﹐城池殘破﹐舞文弄法﹐助虐濟姦﹐吏之所爲也。吏之爲害深矣哉﹗

世祖一統

世祖能大一統天下者﹐用眞儒也。用眞儒以得天下﹐而不用眞儒以治天下。八十餘年﹐一旦禍起﹐皆由小吏用事。自京師至於遐方﹐大而省﹑院﹑臺﹑部﹐小而路﹑府﹑州﹑縣以及百司﹐莫不皆然。縱使一儒者爲政﹐焉能格其獘乎﹖況無眞儒之爲治者乎﹖故吾謂壞天下國家者﹐吏人之罪也。

好食雞

安吉親友朱元之嘗言﹐其族人有好食雞者﹐凡親族鄰里﹐待之必以雞﹐別不設他物。其人一日過佃客家﹐將午﹐佃餉之以雞﹐知其所好也。其人忽覺體困﹐就隱幾假寐﹐戒其佃曰「吾欲睡﹐愼勿驚覺。雞熟時﹐置於幾上﹐待我醒後食也。」其人乃熟睡﹐未醒﹐雞已至。佃客侍候於傍﹐逾時見一物自其人鼻孔中出﹐延於幾﹐漸至雞上﹐若娛蚣而短﹐多足而黑。佃以虫置於碗而覆之。須臾﹐其人醒﹐見雞於前﹐揮之令去。且曰「�雞气臭穢不可食。」佃乃告其故。其人見虫﹐曰「遠棄於地。」令別烹雞。雞至﹐復曰「臭穢不可食。」自是不好食雞矣﹐不知何故﹖意其當初必悞食虫物﹐以致此患﹐患旣絕﹐是以不好也。

戒閹雞

吾嘗戒子弟不可閹雞﹐蓋畜物之可閹者﹐惟雞最受苦﹐剖腹以指刳其背而去其內腎﹐肺臟皆惕﹐有仁心者豈忍見之哉﹗獨豬犬淫狀可愧﹐不識其母﹐或閹之亦無損﹐雞則切不可也。口腹之患﹐致惡如此。吾𨿽食雞﹐獨不喜食閹雞。人皆謂閹者味美﹐殊不知以爾口腹之奉而害物耶﹗且閹雞死者亦多﹐生者固難得﹐又何泥於人欲哉﹗

不畜母雞

吾家以先人在日﹐未嘗畜母雞﹐𨿽有誕子者﹐則付之鄰佃之家﹐後視雛之多寡平分之﹐所以厭其求雄之態﹐雌伏雄之狀﹐未有不動人私欲之情者。近世民家婦人以母雞繩系其足﹐抱攜至於他處求其雄﹐甚可憎惡。以致漸習無恥﹑流於淫奔者﹐亦此等之微也。避地之所﹐家人婢媼咸畜雞母﹐往往有此風﹐每欲禁絕之未可。蓋各得雛以市易布帛﹐所以未深絕之也。歸鄕之後﹐必以先人之遺訓是戒。

不置牝牡

犬羊之畜﹐尢不可置牝牡者﹐惟宮者無害。若畜牝者﹐必求其牡﹐牡者必求其牝。此蓋生物之性﹐至其時有不可得而已者﹐惟不畜此是幸。蓋畜此等﹐淫狀可憎﹐尢甚於雞﹐未必不壞人之正性﹐婢僕最宜戒﹐不可以觀此。至於犬之牡者﹐或庶幾焉﹐其牡求牝﹐必出他處﹐則求牡者或鮮矣。又畜牝物生子﹐子大不識其母﹐遂亦求牝﹐甚不美觀﹐亦傷風敗俗之漸也。先人見他人家畜牝獸﹐尙怒而叱之﹐可爲切戒﹗

食必先家長

人家飲食﹐必先家長。至於一房亦然。則使幼者漸知禮義﹐家道日興矣。吾家向日飲食﹐惟先人以無齒別炊爛飯﹐余必先奉先妣﹐然後分與子弟及諸妾與婢﹐其僕廝則在外廚與農夫同膳也。至如先生之饌﹐則先妣之外﹐卽分置一器及羹一器﹐備與先生﹐欲使眾人知所敬在主翁之次也。

出家人心

出家人心孤忍﹐不可交。蓋其性習孤潔﹐自幼離絕親愛之道﹐惟寡情堅忍是務﹐所以交友皆無情也。或疾痛﹐或急難﹐豈可責其相扶持乎﹖

家出硬漢

諺云「家有萬貫﹐不如出个硬漢。」硬者非彊梁之謂﹐蓋言操心慮患﹐所行堅固﹐識是非好惡之正者。若有此等子弟﹐則貧可富﹐賤可貴矣。或富貴而子弟不肖﹐惟習驕惰﹐至於下流﹐豈富貴之可保﹐𨿽公卿亦不免於敗亡也。

萬頃良田

諺云「萬頃良田﹐不如四兩薄福。」四兩﹐言其太輕也。福者非世俗能受用﹐衣食之外﹐蓋言祖宗積徳以及於後人﹐𨿽或太薄至輕﹐猶勝於暴富不仁﹐而以力至者也。假力而至者﹐𨿽可暴富及貴﹐不久當敗。惟陰徳爲福﹐𨿽未至大富極貴﹐亦可保全小康﹐不至流落爲下賤矣。

日進千文

諺云「日進千文﹐不如一藝防身。」蓋言習藝之人可終身得托也。藝之大者﹐莫如讀書而成才廣識﹐達則致君澤民﹐流芳百世﹔窮則隱學受徒﹐亦能流芳百世。其次農桑最好﹐無榮無辱﹐惟尙勤力耳。其次工﹐次商﹐皆可托以養身﹐爲子孫計。捨此之外﹐惟務假勢力以取富﹐𨿽日進千文之錢﹐亦不免於衰敗零落者﹐此理之必然也。故曰「讀書萬倍利」﹐此之謂也。又有一等﹐小有才﹐無行止﹐專尙遊說以求食﹐絕無廉恥﹐𨿽曰能取飽於一時﹐不能免餓死溝壑。

僕主之分

人家或有家生僕子﹐𨿽幼﹐便當閒之以禮﹐使之知有主僕之分。吾見近日人家有僕子及己子相戲﹐慢罵喜怒必相敵﹐父母見之亦不呵禁﹐則曰「小兒無知耳﹗」殊不知習气不好﹐以致長大漸有無主之心﹐皆由習慣﹐病根不去也。至如女子幼小時﹐不可與僕子羣聚﹐或至於澆薄市井之態者亦有之。至於長則情狎相習﹐烏能免於意外之慮耶﹖又見人家之女幼而命僕廝抱而出遊﹐久而情熟﹐亦有非禮而戲弄之者。至於長而嫁人﹐其僕於外必談及女之疾病﹑好惡﹑嬉戲之類﹐蓋其幼而見之也。若此而致引誘﹐不美者多矣﹐浙中富家多或有此患焉。

書畱邊欄

抄書當多畱邊欄﹐則免鼠囓之患。書冊必穿釘﹐不可用腦折也。若《通鑑》大本數多至百者﹐則腦之以下皆穿釘可也。腦者久而糊紙無力﹐必致損脫而零落矣。書帙必厚至一二寸或三寸亦無妨﹐但釘近邊緣多空餘處﹐不可迫近邊欄間﹐且易觀﹐又免零落也。抄書外邊欄畱一寸以上﹐如內穿釘處緣邊欄﹐亦畱一寸以上方可。

丘字聖諱

丘字﹐聖人諱也。子孫讀經史﹐凡云孔某者﹐則讀作某者﹐以丘字朱筆遠圈之。凡有丘字﹐皆讀作區。至如詩以丘爲韻者﹐皆讀作休﹐同義則如字。

乞丐不置婢僕

乞丐婦女子弟﹐皆不可置之爲婢爲僕﹐蓋以气象不佳﹐漸有凋落之態。吾家以後至元乙亥間﹐尹氏姊在官莊時﹐族人凋落﹐鄰媼蔣家婦﹐施氏女也﹐常執役尹氏﹐喪夫又無近族﹐孤且貧。尹氏姊引致來﹐以攜挈幼弟之役。其狀矮小﹐貧寒可賤。表兄沈子成見之曰「此媼不可畱。」予問其故﹐曰「吾連日見其出入於君家之門﹐气象不好﹐如門中出一丐婦也。吾厭之。」不三載﹐黃遂男有得爭訟起﹐自此不興矣。

又乙酉年後﹐北方饑﹐子女渡江﹐轉賣與人爲奴爲婢﹐鄕中置者頗多﹐而吾家亦有一二。子成又言於余曰「此等之類﹐皆劫數中物﹐得不死而來南者﹐苟免耳。然好者已被娼優有力者先得之﹐此輩皆餓損且醜陋不類長成者﹐宜勿畱。萬一劫數未盡﹐必致災病﹐病必傳染﹐患及好人矣。不然則此等入門﹐門景又何美觀﹗」自是果至於亂離﹐無好气象矣。然此自系气數﹐亦一漸也。

又外家吳子道﹐以至正甲午年﹐鄕中多置淮婦作婢﹐貪其價廉也﹐子道亦置一二。吾以子成之言諭之﹐一笑而已。乙未兵亂﹐流離至於今日﹐亦是气象之一變也。

又子道以大門副廳礱穀米﹑置農具﹐楊大同時相依以居﹐見之曰「此等气象不好。公家無限閒屋﹐偏置於此﹐豈有官廳前之門景﹗向之客官所聚﹐今置農具﹐太覺不好。」未幾﹐喪亂無寧日﹐此居皆成瓦礫矣。

蜈蚣毒肉

雞肉與蜈蚣有寃﹐春﹑夏﹑秋三時﹐切不可過宿﹐殺人。燒炙之味﹐夏月不宜置露宿﹐當謹蓋藏。嘗有某處孝婦﹐養老姑甚謹﹐姑好食燒肉﹐孝婦每得肉置火上熟﹐必以竹簽插壁﹐陰候火气過﹐然後奉姑。一夕食肉暴卒。姑之女有訴於官﹐曰嫂氏有私通﹐懼姑覺﹐故進毒殺其姑。孝婦不勝拷掠﹐誣伏其罪。未幾﹐審囚官至﹐識其情疑之﹐再令買肉置故處﹐夜半視之﹐惟見蜈蚣毒虫羣食其肉。官以啖死罪囚﹐囚食亦死。孝婦由是得免﹐姑之女反伏誣。其置肉時﹐適夏月也。

姦僧見殺

姦邪之人不可交接。苟不得已﹐則當敬而遠之﹐不然輕則招謗﹐重則貽禍不小。嘗聞一某官﹐平日自任以辟異端爲事﹐凡僧道流皆數恥辱之。所居近有一寺﹐寺僧多富貴者﹐一僧尢甚姦俠﹐某官嘗薄之。一日﹐某官出外﹐其僧盛服過其門﹐惟見某官之妻倚門買魚菜之類﹐蓋嘗習慣也。適雨霽﹐僧乃詐跌僕污衣﹐且佯笑而起。某官之妻偶亦付之一笑﹐僧遂向前求水洗濯。明日﹐饋以殽核數品﹐相饋某官之妻。初不肯受﹐以謂未嘗相識﹐且無故也。僧但曰感謝濯衣之恩﹐彊擲而去。某官歸﹐余殽未盡﹐問其故﹐惟怒其妻之不謹﹐亦未以爲疑也。一日﹐潛使人以僧鞋置於某官廳次側房﹐適見之﹐怒其妻有外事﹐遂逐去。且僧數有姦計﹐某官益愈疑之矣。此僧聞之﹐卽捲資囊﹐一夕避去﹐莫知所之。其婦歸母家﹐依兄而居年餘﹐不能受淸苦。此僧已長髮爲俗商矣﹐夤緣成姻﹐其婦初不知也。逾三年﹐已生二子。一夜月明﹐夫婦對酌淺斟﹐其夫問其妻曰「爾可認得我否﹖」妻曰「成親三載﹐何不認得耶﹖」夫曰「我與你今日團圞﹐豈是易事﹐費多少心機耳﹗」其妻問故﹐夫曰「我便是向日污衣之僧也。」備述前計。其妻卽佯言曰「因緣卻是如此﹐乃前世之分定也。」遂再飲。大醉後﹐其妻操刃刺殺其夫並二子﹐明日自赴有司陳罪。官不能決﹐系獄者一年。忽朝廷遣官分道決獄﹐見之﹐乃壯其事而釋之。後與前夫某官復相見﹐其婦曰「我所以與你報姦人之仇而明此心者也。今旣失節﹐卽不可同處。」乃築室某山﹐夫婦各異居云。二十餘年前事也。

黃華小莊

至正癸巳﹐鄕裏寇平﹐吾復到黃華小莊。忽故幹者史仲珍﹑王道者來謁﹐談及世事人情﹐因發一嘆曰「向時人中揀賊﹐今日賊中揀人。」蓋傷好人之絕少也。此言𨿽淺﹐乃實論耳。所謂人者﹐猶半是賊心也。

山陽之薪

山陽之薪有焰光﹐能發火力﹔山陰之木無焰光﹐然烹之際﹐不若山陽者佳。吾避地鄞之上水﹐乃始驗之。又臘月采薪﹐𨿽生濕之木亦可然。

宣城木瓜

宣城產木瓜最佳﹐其父老相傳﹕唐末不生實﹐至宋初生﹔靖康中忽不生﹐至紹興後又生﹔宋末咸淳末不生﹐國初始生。今自甲午年又不生﹐至今無木瓜﹐合藥甚難得。何其一木擅天地之正气﹐猶若是之靈耶﹖

蘆把劚石

蘆把束劚石則石裂﹐茶汁澆石器久則石如蛀爛。物性所畏﹐有不可曉者。

瑪瑙纏絲

瑪瑙惟纏絲者爲貴﹐又求其紅絲間五色者爲髙品。諺云「瑪瑙無紅一世窮。」言其不直錢也。又言「瑪瑙紅多不直錢。」言全紅者反賤﹐惟取紅絲與黃白靑絲紋相間﹐直透過底面一色者佳。浙西好事者往往競置﹐以爲美玩。或酒杯﹐或系腰﹐或刀靶﹐不下數十定﹐價過於玉。蓋以玉爲禁器不敢置﹐所以瑪瑙之作也。金陵呂子厚知州﹐有祖父所遺瑪瑙椀一枚﹐可容一升﹐其色淡如漿水﹐惟三點紅如蒲桃狀極紅﹐又一二點黃色如蠟﹐可謂佳品也。予因與好事者辧之曰「五金之器莫貴如金﹐珠之爲物固小足貴也。金愈遠愈堅﹐珠則有晦壞之時也。諸石之器莫貴於玉﹐玉與金並稱。取其溫潤質色﹐玉爲上﹔堅而不壞﹐金爲上。若水晶之浮薄﹐瑪瑙之雜絞﹐皆不足貴。」此固世俗所尙﹐一時之競﹐非古今之公論也。今燕京士夫往往不尙瑪瑙﹐惟倡優之徒所飾佩﹐又以爲賤品﹐與江南不同也。諺云「良金美玉﹐自有定價。」其亦信然矣。其次則有古犀﹐斑文可愛﹐誠是士夫美玩﹐固無議者矣。

經史承襲

經史中往往承襲﹐故宋俗忌避諱者﹐字畫皆減省不成字﹕如匡字﹑貞字﹑敬字﹑恆字﹑勗字﹑黃字﹑殷字﹑構字﹑朗字﹐皆不成文。以讓爲遜﹑玄爲元﹑愼爲順﹑桓爲威﹑匡爲康﹑宏爲洪﹑貞爲正﹑敬爲恭。又追攺前代人名﹐甚是紕繆。胡公作《春秋傳》﹐辧論詳明﹐豈有古今經典以私諱攺其字哉﹗是無識之人取媚一時﹐以爲萬世誚。國朝翰林院及諸處提舉司儒學教授官﹐嘗建言前代之失﹐合行下書坊訂正所刻本﹐重新校勘﹐毋致循習舊獘可也。至如《詩》《書》《易》正文﹐亦當行下書坊﹐刪去小序及王弼序卦之類﹐毋得仍舊訛誤後人。

美玉金同

美玉與金同﹐亦有成色可比對。其十成者極品﹐白潤無纖毫瑕玷也。九成難辧﹐非髙眼不能別。八成則次之。以至七成﹑六成又次之。古玉惟取古意﹐或水銀漬血漬之類﹐不必問成色也﹐絕難得佳品。

靈璧石

靈璧石最爲美玩﹐或小而奇峯列壑﹐可置幾玩者尢好。其大則盈數尺﹐置之花園庭幾之前﹐又是一段淸致。諺云「看靈璧石之法有三﹕曰瘦﹑曰縐﹑曰透。」瘦者峯之銳且透也﹐縐者體有紋也﹐透者竅達內外也。凡取其色之黑而聲淸者﹐靈璧也。惟取其聲之淸遠者﹐太湖石也。亦有臥紗紋彈丸兩點紅﹐獨無峯耳。英石之質赤黑﹐亞於靈璧﹐特聲韻不及太湖而質過耳。盧疎齋翰林有《太湖石記》。

曼碩題雁

豫章揭翰林曼碩《題雁圖》云「寒向江南暖﹐饑向江南飽。物物是江南﹐不道江南好。」蓋譏色目北人來江南者﹐貧可富﹐無可有﹐而猶毀辱罵南方不絕﹐自以爲右族身貴﹐視南方如奴隸。然南人亦視北人加輕一等﹐所以往往有此誚。

古錢

古錢置之圖書印傍﹐久而色赤﹐亦古气類使然也。

沙魚胎生

沙魚胎生。予至鄞食沙魚﹐腹中有小魚四尾或五六尾者﹐初意其所食﹐但見形狀與大者相肖﹐且有包裹﹐乃知其爲胎生也。此軟皮沙也。

鄣南山石

湖州安古鄣南山中出一石﹐色白﹐巉山石狀類將樂石﹐可設置幾筵爲玩器﹐不可浸水種菖蒲。惟昆山石宜水浸潤﹐今亦罕得舊者。

銅棺山艸

義興銅棺山頂有一種似艸非艸﹐又類木本﹐葉似側柏而捲﹐淩冬不凋﹐可移菖蒲石上﹐枯而復靑﹐歲久亦茂可觀。

半兩錢

半兩錢﹐古者煆而酒服﹐可續折骨﹐五銖次之。浙東斗尺皆仍故宋遺制。斗謂之百合足﹐比之今官數八升也。﹝謂官數有二十合。﹞尺謂之百分﹐比今之官數八寸。吾鄕絕無此樣﹐皆用官樣。至宜興﹐則間有之。杭城人有七升斗﹑七寸尺者﹐謂之小百合﹑小百分也。考其此制﹐尙存古法﹐則是今之制差增大耳。鄞俗則有二樣﹕二斗五升者曰料﹔五斗曰冓。﹝料﹐音勞﹐去聲。﹞

學士帽

今之學士帽遺制類僧家師徳帽﹐不知唐人之制如此否﹖愚意自立一樣﹐比今之國帽差增大﹐頂用稍平﹐檐用直而漸垂一二分。裏用竹絲﹐外用皂羅或紗﹐不必如舊制。頂用小方笠樣﹐用紫羅帶作項攀﹐不必用笠珠頂﹐卻須用玉石之類。夏月林下則以染黑艸爲之﹐或松江細竹絲亦好。歸鄕晚年當如此也。更置野服亦稱之﹐﹝略見《鶴林玉露》。﹞便如今日鶴氅樣﹐布爲之。

艾蒸餅

試艾以蒸餅﹐將艾丸炷於餅上然之﹐若是好艾﹐則滿餅香透底﹔不好者﹐止於餅內一半﹐香不透。﹝四明王韶卿云。﹞

先賢之後

先賢之後﹐理不當絕﹐然所聞者無幾﹐且眞僞莫辧。周濂溪之裔絕無聞者。程子之裔數人者寓居江東﹐不知爲伯爲叔也。近長鎗兵中程某者﹐謝國璽女兄之夫也﹐咸禮之﹐以其爲程伊川之後也﹐寓居磁州。朱子之裔﹐眞者三四人而已﹐近亦無聞者。若金陵之朱仲明﹐自是冒姓﹐其養子垕﹐字伯厚者﹐是陳姓之子﹐云心道士之侄﹐福淸人也。仲明家世淫亂﹐垕後淫其妹﹐不聽適人﹐人倫已喪。錢唐之朱姓者﹐自稱朱通判之後﹐亦是冒姓﹐本朱氏之甥也。張橫渠之裔絕無聞者。南軒之裔有二人焉﹐今亦不知存亡也。至如顏氏之裔﹐亂亡之後僅存一人﹐今在四川﹐顏眞卿孫也﹐幼孤﹐與祖母孔氏相處。孔氏﹐潛夫之姊﹐世居林外。孟子之裔﹐今皆無聞﹐或在北兵中﹐未可知也。

西川道者

西川一道者學長生之法﹐修煉三十年而內外丹皆成。一日城中兵變﹐而道者已仙去﹐遺下黃芽大丹一鑪﹐爲兵官所得﹐後半歸之賈平章似道﹐半流落民間。賈事敗﹐丹大半零落一美妾處﹐妾後歸錢唐朱氏﹐丹遂爲宋所有。今又半歸於余﹐乃一半中之再半也。此丹性和而不烈﹐人皆可服﹐服之者可以助元陽﹐延生命。臨服時﹐默誦咒七徧﹐面東南﹐以棗湯或白湯吞下﹐先以雪餻裹丹﹐預於前一夕服靑丸子。咒曰「歸我常﹐返我鄕﹐服之千歲朝玉皇。」表姊宋氏常患久痢﹐元气衰弱﹐因服此丹三五服﹐始得復生﹐每服十粒。

鄕中大家

鄕中大家皆用刀鑷者入內院﹐𨿽婦人女子﹐咸令其梳剃﹐甚是不雅。惟吾則不然。時外家卻不用此﹐頗合禮法﹐他事則不及也。凡居家者謹之。

溧陽父老

嘗聞溧陽父老云「國初兵革之後﹐居民荒業。至元間﹐有一姦民﹐曾爲北兵掠去。復後歸﹐徑來山前丰登莊寄居﹐每掠買良人子女﹐投北轉賣爲奴婢。居三二年﹐忽遇一虎至村落三日﹐居民驚惶﹐幸不爲害﹐惟啖此姦而去。」豈非造物者報焉﹗

髙昌偰哲

髙昌偰哲篤世南以儒業起家﹐在江西時﹐兄弟五人同登進士第﹐時人榮之。且教子有法﹐爲色目本族之首。世南以僉廣東廉訪司事被劾﹐寓居溧陽﹐買田宅﹐延師教子﹐後居下橋。世南有子九人﹐皆俊秀明敏。時長子燾﹐﹝本名傲伯遼孫﹝１３﹞。﹞年將弱冠﹐次子十五六﹐餘者尙幼。每旦﹐諸子皆立於寢門之外省謁父母﹐非通報得命則不敢入﹐至暮亦如之。一日﹐予造其書館﹐館賓荊溪儲惟賢希聖主之﹐見其子弟皆濟濟有序﹐且姿質潔美﹐若與他人殊者。蓋體旣俊秀﹐又加以學問所習﹐气化使之然也。予深羨慕之。旣而欲遣一生通謁於世南﹐求跋二小畫卷。希聖曰「姑少待﹐有宦者出中門可問之﹐則主者出矣。不則別托門子轉相通報亦可。」諸生則不敢妄入也。予初疑之﹐希聖曰「世南處家甚有條理﹐僮僕無故不入中門﹐子弟亦然。自吾至館中﹐因知諸生居宿於外者﹐昏定晨省﹐皆候於寢門之外﹐非奉父母命則不敢入。」蓋謂私室中父母處之﹐或有未謹者﹐則肢體袒惰﹐使子弟窺見非所宜﹐故亦防閒之也。予始服其法有理﹐深慕之﹐嘗爲家人輩言之。因外家處事太無理﹐𨿽幹僕亦得入於寢室告報家事﹐予深惡之﹐每以偰事之法諭之也。予家以先人遺法亦頗若是﹐惟防閒外居子弟﹐未嘗及於諸子也。偰氏之法忍不可忽﹐他日歸鄕﹐當謹謹效之云。

紫蘇薄荷

凡泡紫蘇﹑薄荷之類﹐先貯滚湯﹐後投以藥而覆之﹐則香气濃而色淺﹔先投以藥劑﹐後沃以湯﹐則色濃而香气淺﹐其味則皆同也。凡欲升上之藥﹐則泡之如此法﹐用其气也﹔降下則熟煮之﹐用其味也。近日因訪同避地一友沈思誠﹐畱坐久﹐忽云「我以上焦燥熱﹐喉痛眼赤﹐乃用黃蓮解毒湯四味﹐藥剉碎﹐先以沸湯﹐後投以藥而覆之﹐半時許服之﹐其香烈而味淸。蓋欲升上也。」質之王韶卿﹐乃云「獨不知大黃必候他藥將熟而旋投之﹐卽傾服﹐亦取其气能瀉也。」吾始得其義如此﹐因記之。

出納財貨

人家出納財貨者﹐謂之掌事﹐蓋傭工受雇之役也。古云「謹出納﹐嚴蓋藏。」此掌事者大字銘也。然計算私籍﹐其式有四﹕一曰舊管﹔二曰新收﹔三曰開除﹔四曰見在。蓋每歲﹑每月﹑每日各有具報﹐事目必依此式然後分曉﹐然後可校有無多寡之數﹐凡爲子弟亦然。乾父之蠱﹐𨿽微物錢數﹐亦必日月具報明白﹐免致久而迷亂﹐無可考也。先人嘗云「人家掌事必記帳目﹐蓋懼其有更變﹐人有死亡﹐則筆記分明﹐𨿽百年猶可考也。」此𨿽俗事﹐亦不可不知。此式私記謂之曰黃簿﹐又曰帳目。

鮮於伯機

予嘗見鮮於伯機公親書一幅云「登公卿之門不見公卿之面﹐一辱也﹔見公卿之面不知公卿之心﹐二辱也﹔知公卿之心而公卿不知我之心﹐三辱也。大丈夫寧當萬死﹐不可一辱。」不知何人所言﹐而困學喜而書此﹐凡見數幅。觀其言𨿽不深奧﹐然亦可爲確論。金陵楊大同嘗與予言「士大夫不得已﹐寧受小人辱﹐莫受君子辱。」此亦良言。居鄕裏時﹐亂後﹐一酷吏權州事﹐又一姦民掌案牘佐之﹐嘗會於鄕人家﹐予頗以禮貌待之。其人亦不問何如人﹐但略答片言﹐卽自與濟其姦酷者笑談﹔旣而又忌予在座﹐不樂。予卽起而出。越明日﹐鄕人對予言「昨日所會二人﹐始不知子爲何如人﹐旣而略聞之﹐且懼子之直言﹐恐壞其姦計﹐是以不樂與語﹐子出甚好。」大同亦在座﹐曰「正所謂寧受小人辱者是也。今之江海中遇寇﹐窮途中遇惡少年﹐皆不可與之事者﹐順其無禮﹐何有加於我哉﹗」子曰「善。」因記於此云。

卷四

四民世業

黃山谷曰「四民當世其業﹐讀書種子尢不可斷絕﹐有才气者出﹐便可名世矣。」此石刻在荊溪嶽氏﹐後爲顯親寺僧有大方厓所得﹐石背刻一詩云「漁家無鄕縣﹐滿船載穉乳。鞭捶公私急﹐醉眠聽秋雨。」皆山谷詩也。至正丙申以後﹐寺毀兵火﹐此石不知存亡。

江古心

宋末江古心丞相之養子某﹐至元乙酉歲﹐爲建康路同知總管府事﹐常時祭祀有闕。一日監修南城﹐惟其妻在家﹐忽聞中堂喧閧﹐出視﹐但見朱衣吏數輩曰「丞相在此﹐當肅拜。」其妻驚僕於地﹐仰視一紫衣官人中坐曰「同知何在﹖」言未及應答﹐聞厲聲曰「豈有爲人後而祭祀有闕者乎﹖」言訖而出。少頃﹐同知自外歸﹐呼其妻曰「忽若背脊間疼﹐若爲人所撃﹐神思昏憒﹐故今日早回家。」其妻告其故﹐同知驚懼﹐卽治具享祭。柰明日疽發﹐諸醫不能療﹐半月而卒。其子某與先叔生同庚﹐乙亥又同學。建康邵齋備言其事。夫人之貴有子者﹐欲爲祭祀之主也﹐不幸無嗣而養子如子﹐惡可不事其父﹖爲父養子旣如是﹐況親子乎﹖不孝者以是爲儆。﹝按《宋史》﹕古心諱萬里﹐字子遠﹐都昌人﹐以蜀人王橚子鎬爲後﹐父子相繼投沼中。據先叔所言甚詳﹐意鎬投沼後或不死﹐亦未可知。或撫養別子﹐亦未可知也。姑記此以俟知者。﹞

山中茅葉

山中茅葉可蓋園亭﹐旣堅且雅﹐晴則捲﹐雨則舒﹐不漏水也﹐勝如稻艸﹐卽開花可止血者。

篛葉鋪襯

篛葉鋪襯土橋﹐能隔濕气﹐百年亦不朽壞﹐卽箭葉也。稻艸俗呼礱糠﹐可築塞溝渠﹐繼之以土﹐𨿽百年再翻起﹐黃色如新﹐如篛葉著土護板久不壞。二物非堅﹐其性然也。

兔無雄

世傳兔無雄者﹐每歲翫中秋月﹐卽夜成胎﹐其夜晴明則育。嘗記二十年前﹐偶剝一兔﹐有二外腎﹐殊不曉其所以然﹐獨未徧考其眾﹐果復有腎否也﹖

翰林讖語

虞伯生翰林云「方言讖語皆有應時﹐固無此理﹐然有此事。如『天翻地轉』﹐『人化獸﹐獸爲人』。戲言之事﹐容或有之。凡人世之有是言﹐必有是事。又如劫灰冥數之類者﹐未可一一論也。」﹝便如今日世傳《五公經》《推背圖》書亦然。﹞

董棲碧雲

董棲碧雲﹕釋氏有言三世佛﹕「過去佛﹑見在佛﹑未來佛。」其說甚好﹐但以佛名稱之﹐語涉異端﹐儒者所不道﹐吾今以三世界言之可也。

黟縣老民

潘多吉嘗爲黟縣教諭﹐云縣有深山﹐可入數百里﹐中有老民﹐或過百二三十歲者﹐或自言前宋年號者﹐皆未嘗知有本朝也。其山忽崩陷發洪﹐流出大木片﹐長數丈﹐廣二三丈﹐狀類海舟﹐底宛如木釘相連不用鐵者。多吉不曉其意﹐一老民云「此恐是前世物﹐遇天翻地覆遺下耳。」山民多不食鹽醬﹐亦未嘗誡﹐故能棲碧﹐謂此過去世界也。混沌之物﹐豈起自盤古﹐豈世人止如是耶﹖獨不知盤古以先又幾千萬萬年也。今之世乃見在世界﹐久而混沌如上世了﹐又復開辟如盤古時﹐此乃未來世界也。吾又嘗聞金陵城中人﹐有於延佑間掘井﹐深及數丈﹐遇巨木阻泉﹐復廣掘木之兩頭處﹐不得見﹐遂鑿斷出之﹐長二三丈﹐髙廣數尺﹐磨洗認之﹐乃香楠也。此地豈非萬餘載耶﹖乃有是木﹐意當時必江水也。俗所謂海變桑田﹐容有是乎﹖世傳此等事亦多矣﹐未暇記耳。

董生遇闋

董生名毅﹐字仲誠﹐一名純伯﹐父天臺人﹐寓湖州。潘公名嚞﹐諸曁人﹐遊於杭﹐博學能詩文。先曾除黟縣教諭﹐丁內艱﹐服闋再往﹐又得是縣。蓋浙江省注選﹐恐吏作獘﹐例以兵卒用竹箸拈瓶中紙球﹐紙球中書合注人名姓﹐謂之拈鬮。一吏檢文卷對闋讀之﹐惟空人名﹐讀至是闋﹐云某處某闋﹐兵卒探取人名對此闋﹐吏然後書之也。嚞兩遇是闋﹐豈非分已定乎﹖﹝嚞﹐音哲。﹞

莫置玩器

先人嘗勸人莫置玩好之物﹐莫造華麗之居﹐每以訓戒子弟。予聞之耳熟﹐猶未能深省也。義興王仲徳老先生﹐平日誠實喜靜﹐惟好蓄古定官窯剔紅舊靑古銅之器﹐皆不下數千緡﹐及唐﹑宋名畫亦如之﹐獨無書冊法帖耳。至正壬辰﹐紅巾陷城﹐定窯靑器皆爲寇擊毀。寇亦不識﹐無取者也。此一失也。後乙未復陷﹐所存者又無幾﹐惟附篋隨身之物乃畫之髙品﹐銅之古器﹐剔紅之舊制﹐寄藏友人。渡江浙時﹐苗僚據杭州﹐因寄托之。主喪﹐乃取歸西山﹐不一宿﹐盡爲苗僚所掠。畫卷轉賣於市﹐凡剔紅小柈﹐咸以刀砍毀﹐無完器也。此再失也。時仲徳翁已死一載﹐明年又不能保其餘矣。所見多蓄者皆不能保﹐非獨亂世﹐尋常傳子孫者誠空耳。居室亦然﹐亂離之後﹐浪蕩無遺。使人人知有此患﹐惟檢身之不及﹐何暇玩於物哉﹗李易安居士序其人之好蓄書卷﹐戒之甚詳。先人之訓﹐蓋目見耳聞者多矣。嘗云諺曰「與人不足﹐攛掇人起屋。與人無義﹐攛掇人置玩器。」攛掇者﹐方言猶從臾也。蓋華屋﹑玩器皆能致禍。向有一人爲玩器﹐因得罪於時官﹐遂破家喪身。又有一人因華屋招訟不已﹐直至蕩產。此皆予所目見者耳﹐聞者又不知其幾矣﹐可爲明戒。

月中影

月中影﹐世傳玉兔與桂樹。先師徐實庵云「釋氏說是山河影。」未詳。今年中秋月倍明﹐因細觀之﹐果若山影﹐空缺處乃水也。釋氏不爲無所見。

陽起石

世傳陽起石無眞者﹐欲辧之﹐觀其紋﹐有若雲頭﹑雨腳﹑鷺鶿毫者是也。

村館先生

村館先生﹐惟鄕中有徳行者爲上﹐文章次之﹐不得已則容子弟遊學從師﹐求眞實才學者﹐亦在徳行爲先也。浙西富豪之家延館賓﹐皆不以徳行﹐館賓亦不以儒者自任﹐所以往往刁訐﹐有玷儒風﹐至於破館主之家者有之。今日亂世﹐猶有甚者。往年無錫華氏曾有此患。今年太倉徐氏寓慶元﹐爲方氏職役﹐家豪於貲﹐忽館賓訐其通好張兵﹐因此受害﹐家資一空。蓋當時爲主賓者皆不以禮﹐主者特欲攺換士風﹐賓者乃是圖口腹貨利耳。初非若古之主待賓以誠敬﹐賓報主以學業者比也﹐惡可謂之賓主哉﹗然此可爲後來之戒。

元章畫梅

會稽王元章嘗謂﹕「暑月著衣畏汗濕﹐則用細生薴布﹐以薄金漆水刷過﹐幹而後著﹐則便且涼也。」元章名冕﹐善畫梅。

古今無匹

古今無匹者﹐美玉也。蓋天地秀气所結﹐質色﹑大小各不同﹐是以無匹﹐眞可貴惜也。古犀次之。畫卷則今之精者或能近古﹐亦古之善畫者多﹐非止一筆也﹐是以多得而有匹也。至於定器官窯又其多矣﹐皆未足珍貴也。前輩論者或有及於此﹐因記之。

無錫讖石

相傳無錫有石刻﹐讖云「無錫平﹐天下寧。」在惠山寺泉之傍。或云﹕天下井﹐舊咸置錫以滋泉味﹐蓋茗與錫相便﹐惟是邑無之。或有云﹕有錫則民爭兵﹐故名無錫。皆未詳孰是。

雞卵熟栗

雞卵與熟栗在午前食則佳﹐過午後則能閉气。

江西羅生

江西羅生賣碑刻者言「天地初如卵形者﹐指雞卵也﹐鵝鴨則不可擬矣。」此說近是。

義興邵億

義興邵億永年﹐一字惟賢﹐暑月冠墨漆巾﹐蓋取離汗也。以葛爲之﹐用淡金漆水和以墨水﹐置葛其中染之﹐幹而後制甚好。

蘭艾不同根

古云蘭艾不同根﹐蓋比故家嶥起也。艾葉茂而根淺﹐蘭葉少而根多耳。

江湖術者

江湖術者﹑說客﹐不可延至家庭﹐蓋起詞訟之端﹐誘破家之事﹐容或有之。先人每言之﹐嘗親見此曹患也。

戴率初破題

先人嘗言﹕幼在金陵郡庠﹐從戴率初先生遊﹐先生每因暇卽以方言俗諺作題﹐令諸生破如經義法。一日命破「樓」字﹐先君曰「蓋嘗因其地之不足﹐而取其天之有餘。」先生大喜﹐又命以諺云「寧可死﹐莫與秀才擔擔子。肚裏饑﹐打火又無米。」破曰「小人無知﹐不肯竭力以事君子。君子有義﹐不能求食以養小人。」

宋鍍金器

故宋鍍金器皿﹐用金熔化﹐以銀器潰之﹐凡數十次﹐猶如今之擺錫鐵器相類。

宋迎酒杯

故宋過府官及朝貴﹐例蒙賜酒﹐卻於官庫支給﹐以鼓吹迎歸﹐謂之迎酒杯。杯是夾盞﹐蓋內金外銀﹐或內銀外金者。予在四明問史善可﹐說乃母項氏聞諸其長上先輩言。因袁伯長學士與乃子敬存﹐家書中有謂迎酒杯者﹐故及此。

故宋剔紅

故宋堅好剔紅堆紅等小柈香金箸瓶﹐或有以金柈底而後加漆者﹐今世尙存﹐重者是也。﹝或銀﹑或銅﹑或錫。﹞

馩香吸髓

諺云「馩﹝俗音聞﹐齅也。﹞香﹑吸髓﹑倚闌干。」言三險也。花心有小虫﹐齅之或作鼻痔﹐惟臘梅最不可馩。諸獸骨髓中擊破有碎屑﹐吸之恐傷肺。闌干臨水﹐恐有墜折之患。猶三件險處也。此言𨿽近﹐亦可爲戒。

巴豆黃連

諺云「巴豆未開花﹐黃連先結子。」蓋黃連能制伏巴豆毒也。猶「螳螂捕蟬﹐黃雀在後」同意。嘗觀《宋史》﹐宣﹑政之間﹐女直叛契丹而謀宋﹐南侵之日﹐韃靼亦叛女眞而舉兵矣﹐正此謂也。

山中私議

山中私議﹐人才列爲九品﹐以比世爵﹐蓋賤虛而貴實也。一曰孝﹐事親竭力﹐移忠於君﹔二曰義﹐盡忠效節﹐輕財赴難﹔三曰廉﹐不苟取受﹐知恥尙儉﹔四曰直﹐眞實不欺﹐內外如一﹔五曰謹﹐持守禮法﹐行之有常﹔六曰才﹐謀辧雄略﹐濟時於時﹔七曰教﹐博學於己﹐推以及人﹔八曰隱﹐不事王侯﹐髙尙其志﹔九曰藝﹐文詞書畫﹐以材成材。

種竹之法

種竹之法﹐古語云「深種﹑淺種﹑多種﹑少種﹐最是良法。」予治西園﹐嘗一日成林﹐彼時人事從容﹐工力畢具﹐甚易爲也。且取竹於鄰里佃客之家﹐皆吾田土上所出者﹐故不勞而辦也。深種者﹐深壅客土也。淺種者﹐淺開畦穴也。多種者﹐連鞭三五竿或二三竿﹐寧少種幾垛也。若獨竿則根少﹐根少則難活﹐縱活亦不能茂耳。﹝江西小竹及公孫竹﹑雲頭頂竹﹐凡置盆栽者亦用此法。﹞

制藥當謹

制藥不可不謹。四明韶卿言﹐其鄕今歲有合瘧丹者﹐用砒霜爲末﹐搜和蒸餅﹐盤曬於日﹐而二小兒不知食之﹐一死一生﹐生者食少﹐急服解劑也。死者明日焚化﹐腸已腐矣。又往年鎭明嶺一醫士﹐嘗合墨錫丹﹐母及妻皆慣服之﹐一日以他藥丸歸﹐未曾題名﹐色類墨錫丹﹐母及妻亦取服之﹐一夕而斃。可不謹乎﹖書此爲制藥之戒。

艸藥療病

村民多采艸藥療病﹐或致殞命者多矣。蓋艸藥多有相似者﹐似是而非﹐性味不同﹐愚民不能別﹐一槪與人服之﹐不至於誤者寡矣。嘗觀《本艸》云「山陽有艸﹐其名曰黃精﹐餌之可長生。山北有艸﹐其名鉤吻﹐入口卽死﹝１４﹞。」蓋此艸絕相類﹐而性善惡不同如此。又安吉朱氏親友有爲子腹疼﹐人教以取棟樹東南根煎湯者。子初不肯服﹐其父撻之。旣入口﹐少頃而絕。蓋出土之根能殺人﹐朱氏不考古之過也。此表兄沈子成在安吉目擊其事﹐嘗以戒人。醫家用桑白皮﹐《本艸》云﹐出土者﹐亦能殺人﹐可不戒哉﹗

季弟患疾

己亥秋﹐季弟在上虞患痢疾﹐亦服村民艸藥﹐後爲所誤﹐𨿽更醫已無及矣。蓋此弟不肯讀書﹐不交好人﹐不習好行﹐惟市井輩是狎﹐所以致此者﹐亦稟气受胎之賤﹐且有不忍言者故耳。

墮胎當謹

墮胎不可不謹。妻母潘﹐嘗在三月之期服墮胎之劑﹐至四閱月而旋旋下血塊或腐肉塊﹐蓋受毒爛胎之故也。或懼孕育之繁者﹐夫婦之道亦自有術﹐蓋以日計之也。不然﹐則在三月之間﹑前兩月之間服爲猶可﹐若過此則成形難動﹐動必有傷母之患。今人或以村婦法﹐用牛膝等艸帶於產戶者﹐深非細事﹐不致於殞絕者鮮矣。嘗見溧上親友李漢傑﹐其妻黃氏冒姓孔女者﹐凡數十孕多男子﹐憚夫產育之勞苦﹐服桂姜行血之劑﹐過於三月後﹐胎𨿽不墮﹐漏血不止﹐醫者所親殷國材憂之﹐但飲以補血之劑﹐因懼不能止﹐所以生之也﹐此亦是一法。及十月而產﹐乃無胞之兒。蓋因形成而被毒藥所腐胞衣﹐以致常時漏血也。可不戒哉﹗吾近以家人多產﹐又在客中不便﹐常服墮胎之藥﹐旣過三月不動﹐則易以安胎順气之劑﹐以防護之耳。

服藥關防

人家服藥須是關防﹐或被媼妮所傾﹐別添水煮﹐則味不能功矣。或誤墮地﹐及與藥相反﹐則傷人命。或雜亂誤投於人﹐物之冷熱不同﹐誤增病癥﹐若是多矣﹐不可不戒。嘗見趙希賢云「趙冀國公府﹐凡治家事各有局次﹐如煮藥必在外院﹐幹者輪日掌之﹐名籍日計簿﹐以憑稽考。遇某夫人﹑某官人﹑某直閣﹑某乳媼及賤妾輩有疾﹐外院書名懸牌於盞托之上﹐覆定然後送入內院飲﹐別間藥次第嘗之。」人家𨿽不能如此﹐或仿此防閒亦好。

五苓散

五苓散來年者﹐澤瀉必變油﹐服之者殺人。惟見一方云﹕治項骨倒用來年者﹐餘皆不可不謹也。

滚痰丸

吾鄕王中錫制滚痰丸﹐療疾甚妙﹐然亦有害人者。徙常熟﹐常聞一官甚壯實﹐每患痰熱卽服之﹐後因患脾瀉脈絕﹐以致不救﹐蓋過於此劑也。然此劑正可推利痰熱﹐疾平則已﹐不已則傷元气﹐豈可以素壯實而自欺邪﹗人非純陽眞人﹐焉能保其無七情之害﹐害則有損﹐非損純陽矣。

平陽王叔瑽

平陽王叔瑽爲嘉興郡照磨﹐丙申年避地﹐與予同寓上虞。時乃嗣本元才三十五歲﹐未娶﹐因納妾於外﹐未免過度於酒色﹐自南臺宣使﹐間亦來上虞。忽患瘧疾半載﹐且膿疥徧身﹐因久病脾虛﹐腹脹足腫﹐問藥於予。予曰「當實脾元﹑補腎﹑去濕則可矣﹐宜用厚朴幹山藥﹑白朮﹑木香之劑。」未過五日已不喜服﹐遂信房主者徐生﹐引至柑醬使與其鍼腿膝間放水﹐少頃卽死﹐悔無及矣。庚子月甲申日也。又吾親友楊文舉﹐乃嗣元碩於乙未年夏秋之間亦患瘧﹐生疥如王本元﹐但無虛損下元之證﹐因服葶藶而愈﹐蓋利水道也。嘗書此以記之。

上虞陳仁壽

上虞陳仁壽﹐字景禮﹐嘗應寫金字經生員﹐爲人有交情。嘗言一日過江西﹐舟中遇漏雨﹐醉臥濕蒸之所﹐遂患骨節疼軟﹐逾年尢甚。因往杭求醫﹐醫用鍼法治之﹐一鍼竟不能步﹐疾倍於前時﹐怒而舁歸﹐自此不得痊矣。其疾甚怪異﹐手足指縫間始患腫毒﹐久而潰膿﹐膿盡微露白塊如骨﹐以手撚之卽出﹐稍軟﹐見風堅﹐白如粉色﹐若此者不知其幾也。凡肘膝有骨節處皆患徧﹐筋骨拘攣不能舉動﹐終身廢疾。每恨無名醫﹐不治猶可﹐因治而成廢人。蓋其幼時曾酒色過度﹐風濕侵之久矣﹐亦是寃業所致如此。至正戊戌秋﹐會於會稽後山月餘﹐因談及之。

先君教論

先君初欲仕時﹐頗厭冷官﹐旣授上元縣學教諭﹐不就。江淮行省尙書有又授常州路學正﹐亦不就。豪气英邁﹐必欲卽能濟時行道者﹐遂薦爲歲首儒人書吏往宣城。時安吉淩時中石巖爲憲幕賓﹐一見甚喜。乃嗣懋翁師徳正讀書侍師作《蘭花》詩﹐石巖暮歸﹐卽命同賦﹐有「風流得似謝家郎」之句﹐石巖稱賞已﹐懷建康�牒而去。越三日﹐忽告先君曰「公又且撥置在此未遲也﹐子宜歸﹐豈有謁人求仕者乎﹖」先君聞之不樂﹐遂飄然以不就此職而去。且對其館賓曰「吾以淩公長者﹐故相投耳﹐非千里謀謁也。公旣不我識﹐我亦不就此謀矣。人生豈止於是耶﹖」館賓卽白於主者﹐遣僕追之﹐先君怒而登舟矣。石巖更大喜曰「吾所以試之﹐乃灼見其英气如此﹐公文已就﹐特未與之言﹐待其未至溧上﹐隨令隸卒發牒取補書吏也。」及先君未到家﹐而江東廉訪已至建康﹐轉下溧陽惇請矣。先輩作成人如此﹐未嘗輕許﹐旣就亦未嘗有矜色。先君極感之﹐時至元甲午春也。是年﹐以入仕獲免沈家雜泛差役﹐鋪夫賤隸﹐本州島悉除放之﹐因先君之功也。時與貢仲章交﹐乃翁南漪一見﹐深喜之至﹐欲納爲壻﹐每折行輩﹐分賓主。如是交遊寓秀野堂者二年﹐後數相見﹐敬愛如初﹐先君每嘆先輩仕人之不可及也。又憲使盧公疎齋雅相推重﹐一遊一燕﹐未嘗不與先君同處。或賦詩詞﹐必先書以見示﹐其前輩气象如此。一日﹐廉使容齋徐公云「書中有女顏如玉。」戲謂先君曰「試爲我屬一對﹐以俗語尢好。」先君卽應之曰「路上行人口似碑。」容齋大喜。又一日﹐有歌妓千金奴者請贈樂府﹐容齋屬之先君﹐卽席賦《折桂令》一闋。容齋大喜﹐舉杯度曲﹐盡興而醉﹐由是得名﹐亦由是幾至被劾。而以容齋人品髙﹐且尙文物之時﹐獨免此患。若是今日﹐亦無此等人物﹐亦不敢如此倡和風流也。其曲今書坊中已刊行﹐見於《陽春白雪》﹐內題但作徐容齋贈云。又嘗以律詩呈容齋公﹐公喜而書於後曰「吾退之天資穎異﹐筆力過人﹐擅江淮之英﹐本鄒魯之气﹐觀此佳作﹐未能走和﹐甚覺吾老邁矣。吾退之當勉力爲政﹐以繼前修﹐則吾深有望也。汶叟徐炎題。」

先師徳輝

先師趙徳輝先生嘗言﹕溧陽儒學祭���﹐諸儒執事者皆來﹐忽一儒驚見黑旗白字大書云「本州島城隍監祭」﹐須臾被擊而死。蓋此儒患痢疾﹐未滌衣服﹐媟穢廟殿﹐故遭譴也。常人欺心﹐舉事不思報本﹐且壞亂學官者﹐其可免耶﹖

建康儒學

建康路儒學﹐至元以後﹐有以儒人竊學糧﹐且壞教範﹐日橫於學宮。一夕得病﹐且狂呼其妻曰「吾被子路所擊﹐痛不堪忍也。」言訖而死。先君目睹其事。

衢州學霸

衢州學霸王杞者﹐久占出納之計﹐半爲己資﹐橫行積久。會先叔祖平齋府君來教授時﹐稍防閒之﹐杞積忿﹐遂欲誣於憲司。是夜﹐忽見子路叱之曰「孔君聖人子孫﹐仁人也。汝敢加害耶﹖」鞭擊其背﹐卽患疽發﹐七月而死。金陵李懋子才嘗作傳記其事。

太平路學

太平路學一儒人甚貧﹐或告之曰「可拜先聖七七四十九夜卽得金。」儒甚癡愚﹐果如其言往拜之。或者又僞造錫錠﹐潛置殿側﹐儒見甚喜。或者窺伺其所得﹐卽求分惠﹐儒者辭以同貨。或者竟彊持去﹐乃笑曰「我特戲爾耳。」儒訴於學官云「或者奪我白金。」且告所得本末如此。官詰之曰「或者不可以假金誑儒﹐欲免罪﹐當償眞金。」儒者得金﹐遂奉父母﹑育妻子。人咸謂儒者貧而誠﹐所以得金。聖人不能以金與人﹐故假手於或者﹐是亦可異可笑之事也。從父諸曁君嘗言及此﹐蓋目擊其事云。

克誠竊食

義興蹇克誠久竊食於學宮﹐未免點黨行蠹。一日﹐因事逮及﹐拘於常州﹐久不能脫﹐忿而自刳穵出外腎﹐血流滿牀席﹐自是召保放歸。此亦作惡之報﹐或有作惡未之聞者也。蹇之祖﹐宋末蜀人。溧陽楊浚久占學官出納之計﹐凡飲食居止皆是學中資也。子能聰明讀書﹐一夕而死。餘子𨿽在﹐作惡無行﹐可見報應也如此。深甫晚年貧困﹐鬱鬱而卒。嘗聞前輩言﹐學糧不可妄食﹐必有報應。若果賢而貧無所依﹐則食於學﹐此分內事耳。苟無行﹐彊受學糧﹐必貽神人之怒。且無故而食農夫汗血之勞﹐豈無報應﹗吾見如此者亦多矣。至如無功而食官之祿亦然﹐不及其身﹐則在子孫﹐事之必然也。

種蘭之法

種蘭之法﹐古語云「喜晴而惡日﹐喜幽而惡僻﹐喜叢而惡密﹐喜明而惡濕。」蓋欲幹不欲曬烈日﹐欲隱不欲處穢處﹐欲長苗至繁則敗﹐欲潤不欲多灌水。當以碎瓦屑火煆過伏濕處﹐出气後卻細和土置於蘭之著根﹐可離水而常暖也。又以燖煮雞鵝毛湯積芽而灌之﹐灌必徐徐使潤﹐不宜太濕﹐太濕則根腐矣。抽芽謂之發箭﹐至發箭時﹐當以隔宿冷茶水灌之﹐能發其芳也。懼其瘠﹐則稍加以糞土。糞土之法﹐用山中黃土槌細糞沃之﹐曬漧待其無穢气後﹐漸加於盆面﹐遇灌水則肥自上而入﹐不至傷也。又云「有竹方培蘭。」卽喜晴惡日﹑喜幽惡僻之意。常置疎竹林中﹐縱遇晴亦無烈日﹐遇雨不致太浸﹐蓋以此也。蘭本出廣地者爲上﹐葉短而柔﹐廣而澤﹐根如大香附狀最香﹐閩次之。慶元之昌國州﹐近見一種亦好﹐土人名曰鐵幹蓀﹐出小沙寺山上﹐可與閩本伯仲者也。春開曰蕙﹐夏開曰芷﹐秋蘭冬開曰蓀﹐皆一干而數花。凡今之諸山所產﹐葉狹而勁﹐一花或眾花者﹐幽艸也﹐非眞蘭也。廣﹑閩﹑昌國者﹐或有一干一花﹐多在春開亦好﹐但香淺耳。象山縣山中及鄞縣育王山中亦出一種。象山與昌國同。

邵永年

義興縣邵億永年﹐一字惟賢﹐宋熙寧三魁之後也﹐世稱紅樓邵家。乃祖於嘉定間抄寫《雜記》一帙﹐中載一詩如讖語﹐云「壬辰癸巳這一番﹐人人災死盡無棺。狗拖屍者心猶顫﹐鴉啄烏睛血未幹。半畝田埋千百冢﹐一家人哭兩三般。說與江南卿與相﹐任他石佛也心酸。」當時見此皆不爲意﹐及至正壬辰﹑癸巳之間﹐兵事大亂﹐絕與此詩相驗﹐猶觸景而作者。溧陽潘毅士宏﹐幼年在廣徳山中亦見此詩﹐正不知何人所作﹐是宋之何年時也﹐卻與今日壬辰﹑癸巳符合﹐豈偶然哉﹗

平江築城

平江始築城時﹐某處城數丈﹐築而陷者三。於是深掘其地﹐偶得一石﹐方廣三尺﹐刻云「三十六﹐十八子﹐寅卯年﹐至辰巳﹐合修張掖同音例。國不祥﹐不在常﹐不在洋﹐必須欵欵細思量。耳卜水﹐莫愁米﹐浮屠倒地莫扶起。修古岸﹐重開河﹐軍民拍手笑呵阿。日出屋東頭﹐鯉魚山上游。星從月裏過﹐會在午年頭。」末行雲「唐癸丑三月三日立」。時至正辛卯秋冬之間﹐民相傳誦﹐竟不曉其讖。至丙申春城陷﹐張九四據之﹐明年秋納欵﹐始有人云「張起謀時止十八人﹐若火﹑周﹑李﹑嚴等也。」又測「鯉魚山上游」者﹐髙郵也。「星從月裏過」者﹐橫舟也。「三十六」者﹐四九三十六也。皆未盡詳明其意﹐亦未知應在何事也。「開河」之說﹐卻是賈魯平章爲之﹐天下遂亂。「浮屠倒地」者﹐自亂後寺觀皆廢﹐僧徒遁去﹐以置軍寨。此二事頗相應。常記杜淸碧先生在杭城﹐時至正癸未歲﹐忽言天下不久當築城﹐築城後自此多事﹐南人多得大官﹐但恐得官時五更雞叫天將明﹐無多時光也﹐自後皆驗。杜公﹐臨江人﹐寓武夷﹐善陰陽術數之學﹐長於天文地理﹐但心術未正﹐弄黃白左道﹐識者鄙之﹔尢好博古﹐能篆隸﹐予嘗從其問地理法。又杭城國初嘗有術者言「此地當變荊棘﹐在八十年後。」今果如其術者云。

大興士木

大興土木之工﹐必主不祥。蓋土神好靜﹐或動作則必不安﹐輕則工者僕役見咎﹐重則禍災及主人。吾嘗見長官好興土木修廟宇者﹐皆不得美任﹐𨿽未究其事理﹐亦勞民動眾﹐俾土神不安之所致也。人家承祖父舊居最好﹐不得已則修營無妨﹐然亦看《授時歷》﹐前所定諸神煞方外處﹐合宜避之﹐此不可不信也。𨿽云東家之西卽西家之東﹐然亦不可執而忽之﹐當詳審耳。

錢唐張炎

錢唐張炎﹐字叔夏﹐自號玉田﹐長於詞曲﹐嘗賦《孤鴈》詞﹐有云「寫不成行﹐書難成字﹐只寄得相思一點﹝１５﹞。」人皆稱之曰張孤鴈。有《山中白雲集》﹐首論作詞之法﹐備述其要旨。

茅山水澗

茅山冷水澗﹐雨過﹐泉流大急﹐則流出一等白石﹐土人收而斲成器用﹐或杯﹑或帶﹑或笠珠﹑或刀靶﹐瑩然如玉﹐惟欠溫潤耳。間亦有潤而如玉者﹐必碔砆之異種也﹐頗難得。蓋堅而難琢﹐不多出故也。

蒼蠅變黑

諺云「蒼蠅變黑白。」蓋蠅糞污物﹐遇白則黑﹐遇黑則白。世以諭夫君子小人相反也。

海濱蚶田

海濱有蚶田﹐乃人爲之。以海底取蚶種置於田﹐候潮長。育蚶之患﹐有班螺﹐能以尾磨蚶成竅而食其肉。潮退﹐種蚶者往視﹐擇而剔之。

浙西水旱

四月十六日﹐浙西卜水旱﹐云「月出早則旱﹐遲則潦。」嘗記父老云「己巳年﹐日方沒未久﹐而月已髙﹐其年大旱。」又卜﹐是日宜陰﹐不宜大晴﹐亦不宜大雨。浙東占四月八日晴及眾風﹐或南與北風亦好﹐宜二麥﹔若雨及西風﹐則損二麥。每歲六月一日﹑三日﹑六日﹐晴則旱﹐若雨則潦﹐陰則平。每歲朔﹐喜東風﹐惟十月朔﹐宜西風﹐則夏米平。

磨鏡透閨

磨鏡者以鐵片六七葉﹐參差銜撃之﹐行市則搖動﹐使其聲聞於內院﹐如雲響板之音﹐謂之透閨。

自稱和靖後

國初有人自稱林和靖七世孫﹐杭人戲贈詩曰「和靖從來不娶妻﹐如何七代有孫兒﹖若非童種與鶴種﹐定是瓜皮搭李皮。」至今傳誦﹐以爲笑具。蓋譏人妄托遙遙華冑也。

詩聯對句

又一生作詩喜聯對句﹐有云「捨弟江南死﹐家兄塞北亡。」詢其所以﹐惟一身﹐實未嘗有兄弟也。時人續之曰「只求詩對好﹐不怕兩重喪。」至今以爲妄作詩求切對者之誚。

園丁棕絲

園丁以棕絲攀結花枝最爲損物。往年嘗往杭城買蟠桃千葉紅白者數盆﹐花謝移植於地﹐枝榦長茂﹐髙卽五尺。忽大風﹐枝皆折。視之﹐有棕在骨﹐被拘束不能長﹐但長皮耳。徧觀拘縛處﹐莫不皆然。予卽以小刀直割斷其棕絲﹐庶幾可以長大骨肉矣。至次年﹐則無吹折之病。此花木之受害﹐豈淺淺哉﹗蓋棕不腐斷﹐且桃枝膠多易長故也﹐他木亦然。於是初買卽斷其棕﹐任其直幹橫斜﹐栽移於後﹐皆成大樹。予性不喜矯揉者﹐忽見園丁如此﹐卽以理論之。

鄞人虛詐

鄞人多虛詐不實﹐皆江水長落不常﹐俗性亦由是習成。予自至鄞凡四載﹐若親戚鄰識﹐未嘗見一言之可信﹐一人之可托者﹐最是無恥無義﹐得利於己則與人往還﹐不得則遽變絕交。明日得之又復往還﹐或假借不合意﹐又有絕交之情。此只是土人待他處客也﹐使客乞假於土人﹐終歲未之聞也。吾侄壻袁氏子﹐無情尢甚﹐若非世人類者﹐其妄誕譎詐﹐浙西未嘗見之﹐亦未嘗遇此等親戚也。細民多不務實﹐好飲啖酒肉﹐無一日不買魚鮏酒食。吾鄕則不然﹐小民終歲或未嘗知魚肉味者﹐簡儉勤苦﹐又非鄞人所聞見也。鄞人寧飲啖而至於貧無衣食者有之﹐其不務實非類人俗則可知矣。所以湯伯溫薄其風俗﹐嘗云「有男未娶寧近於半百﹐有女未嫁寧可爲尼姑﹐必待承平歸浙西﹑江東然後爲之﹐未爲晚也。」伯溫平日多妄誕﹐此言最有所見﹐吾頗然之。

敬仁祭酒

許敬仁祭酒﹐魯齋子也﹐學行皆不逮於父﹐以門第自髙。嘗忽傲人﹐每說及乃父奉旨之榮﹐口稱先人者不一。四明袁伯長亦以譏謔爲習﹐常嘲敬仁﹐敬仁大薄之。伯長嘲之曰「祭酒許敬仁﹐入門韃靼喚﹐出門傳聖旨﹐口口稱先人。」蓋敬仁頗尙朔气﹐習國語﹐乘怒必先以阿刺﹑花刺等句叱人﹐人咸以爲誚也。鄧文肅亦薄伯長﹐以謂有海濱滑稽之風耳。

乙酉取士

乙酉科取士不公﹐士人揭文以謗之云「設科取士﹐深感聖朝之恩。倚公行私﹐無柰吏胥之獘。豈期江浙之大省﹐尀耐禹疇之小劉」云云。其間亦言開元王彌叟囑托之過者不一﹐𨿽是不得第者之言﹐亦因取士不公之誚也。後云一樣五千本印行。

四明厚齋

四明王厚齋尙書好博學﹐每以小冊納袖中入祕府﹐凡見書籍異聞則筆錄之﹐復藏袖中而出。晚年成《困學紀聞》﹐可謂遺訓後學者矣。國初袁伯長﹑孔明遠﹑史果齋﹐嘗登門請教者惟三人焉。明遠諱昭孫﹐時爲慶元儒學教授﹔時伯長方十二年﹐不過隨眾習句讀已耳。

伯長九字

袁伯長家字號以九字爲則﹐取相生之義﹕「水木土日人心示言金石絲竹。」蓋以「日」字至「竹」字也。

石蓮

石蓮數百年不腐﹐嘗見築黃花小莊基時﹐掘地數尺﹐得石蓮數枚﹐其堅如鐵﹐置淺水中則復生。考其地乃宋嘉泰辛酉所築﹐其初是蓮花水蕩也。所以道家服蓮肉﹐亦有所因者云。

金陵李恆

金陵李恆﹐字晉重﹐楊通微女兄之子﹑文舉之表弟也。進士出身﹐頗稱廉簡。然以家貧﹐常以五分取逋息﹐作文鬻錢﹐是以賤隸﹑庸人﹑富室等皆得易而求之。嘗爲小吏淩立義之父作墓志﹐時人亦以是薄之。尢善小篆﹐性執僻而彊﹐鄰里鮮與交者。祖居溧陽﹐所以自稱中山李某也。

推人五行

前輩多言推人五行定休咎﹐今以受胎日時爲準﹐但以所生時甲子合﹐得十月數某甲子是也。如甲子則推己丑﹐﹝甲與己合﹐子與丑合。﹞乙丑則庚子之類﹝乙與庚合﹐子與丑合。﹞也。又云唐宮中如此。未詳。

無土不成人

諺云「無土不成人。」蓋謂有田可耕﹐誠務本也。所以術者推人五行﹐亦以無土爲忌。先人嘗戲言「田」字云「昔爲富字尾﹐今爲累字頭。」此確論也。人生居鄕裏﹐處田園之樂﹐可謂足矣。旣欲多買田﹐買田多賦役﹐由是而日繁掛籍於戶役﹐則小人皂隸之輩﹐皆得易而侮之﹐可謂累矣。有志者但守舊田廬﹐足供衣食。使富於田﹐亦必擇其中下等者鬻於他姓﹐嘗食勤力取儉﹐可謂福矣。

字讖

字讖容或可驗﹐𨿽曰偶然﹐亦自可笑。先人嘗言「桑哥拜相﹐術者測其止有四十八月之位。更作相哥﹐術者又曰﹐也只是四十八月。」旣而果然。又溧陽南門開解庫﹐始議名「胤定」二字﹝１６﹞﹐計十七畫﹐疑其驗數止十七年。更作「曲阜」﹐亦是十七畫﹝１７﹞。豈偶然耶﹖自壬子歲開張﹐頗覺稱意﹐至戊辰以後﹐漸漸不資長﹐𨿽不虧廢﹐隨得隨消﹐終不及前矣。又允定大圩是趙丞相信庵以水泊之所築堤﹐遂爲良產三十餘年。而國朝兵至﹐趙不能有﹐轉鬻於呂平章。呂至三十餘年﹐子弟不肖﹐廢其業﹐始爲吾家所有﹐主四十餘年﹐今爲盜所陷。一佃幹蔣士龍者偶言及此﹐未必無定數存乎其間。以此推之﹐何必枉圖也哉﹗吾嘗論此家猶國也﹐周之八百年﹐仁厚以延之也﹔秦止於二世﹐暴虐以促之也。治家者戒之。﹝相哥事載郭宵鳳云翼《江湖記聞》前集第六卷

《藝術門》。﹞

天賜歸晹

河南歸晹常爲翰林學士﹐性廉介﹐多有陰徳。在鄕裏﹐因治圃亭鋤地﹐見白金錠滿窖﹐錠皆鑄成字﹐云「天賜歸晹」。晹笑而掩之曰「焉有是理﹖吾何徳而可受此哉﹗」竟不復顧﹐當時廝役咸知之。後遇範並諸叛﹐舉家逃避他所﹐事定始歸﹐及見圃亭側若經發掘者﹐視之惟失十二錠﹐復笑而掩之。後因宦遊過荊陽湖﹐舟中聞梢人喧哄﹐晹問故﹐梢人云「一竹箱隨舟尾而行﹐欲撈之﹐重不能起。」晹曰「不可。湖海中多盜劫人物﹐以首級塡其空箱往往有之﹐切勿撈也。」梢人因以篙推之使走。越三日﹐至某處城下﹐其箱溯流亦至﹐浮於舟之前﹐梢人得之﹐乃白金錠也。與其廝役同見﹐亦分二錠﹐上皆有「天賜歸晹」四字。梢人或曰「舟中官人姓歸﹐恐當受此物乎﹖」廝役遂走報晹曰「箱中之物皆白金錠也﹐錠上皆有爺爺名字。某當分得其二﹐總計十有二錠。」晹聞之﹐皆叱其還於梢人﹐勿有其分。晹因感嘆久之。爲驛吏所知﹐言於某處官司﹐遂捕梢人者歸之晹﹐晹力辭不受。後聞於朝﹐奉旨別以公帑之金隨其數而賜之云。﹝晹字彥溫。﹞

蕭�講學

蕭�先生名�﹐字維斗﹐講學一本於朱子。嘗閒居﹐夜夢一大鳥飛集於屋上﹐晨起戒僕廝﹕「凡有客至﹐當報我。」及將暮﹐無人。先生步出門外﹐遙望一人頎然而臒﹐昂藏如瘦鶴﹐荷一髙肩擔﹐至門則弛擔﹐通謁刺姓名曰孛述魯翀。先生一見卽喜﹐意謂夢中所驗也。遂進而語﹐甚聰敏。問﹕「嘗讀小學書不﹖」曰「未也。」時已年二十餘矣。先生曰「我以朱子教人之法而授諸生﹐必先由小學始﹐子𨿽讀他書多﹐願相從者必當如是。」翀曰「百里相從﹐惟先生言是聽。」自講學三年﹐皆經學務本之道。有司聞其學行﹐又出於蕭公之門﹐遂薦爲南陽縣儒學教諭﹐廉介剛毅﹐爲時所稱﹐禦史臺卽就教諭選用﹐拜監察禦史。時與同官劾某官不法﹐直達於文宗禦覽﹐因問﹕「兩禦史何一人無散官﹖」近臣曰「無前資也。」文宗曰「旣無前資﹐何爲禦史﹖」近臣曰「有禦史之才﹐剛正不畏彊禦﹐選用人才﹐難拘此也。」帝乃以禦筆塡寫將仕佐郎於其銜上﹐時人以爲榮且稱也。旣又劾元復初先生﹐先生文章固爲一代之宗﹐而貪污泛交﹐爲淸徳之累。翀嘗師問之﹐卽劾而又見復初先生。先生曰「何劾我而又來見我乎﹖」翀曰「劾者﹐禦史之職也﹔見者﹐師生之禮也。且先生以不美之名非止於此﹐某恐先生日墮於掃地﹐故以輕者言之﹐使先生退而修晚節也。」復初時爲參知政事矣。翀後爲祭酒﹐國子監書冊無不徧閱。凡某句在某冊第幾行﹐無不博記﹐諸生皆嘆服之。官禮部時﹐卻胡僧帝師之禮﹐時人以爲難。一日﹐侍文宗言事﹐俄而虞伯生學士至﹐帝引伯生入便殿﹐翀不得入﹐久立階上﹐聞伯生稱道帝曰「陛下堯﹑舜之君﹐神明之主。」翀在外厲聲曰「這个江西蠻子阿附聖君﹐未嘗聞以二帝三王之道規諫也﹐論法當以罪之。」文宗笑曰「子翚醉也﹐可退﹐明日來奏事。」帝𨿽愛其忠直﹐又恐中傷於伯生也。文宗愛伯生如手足﹐然是時伯生竦懼﹐月餘不敢見子翚也。其嚴恪剛正如此。

維揚憲吏

維揚舊憲吏嘗言「淮東憲司官某某﹐曾作書寄一某官﹐向使者拜以授書﹐使者拜而受之。使往彼見某官﹐亦拜而捧書。蓋拜而授之者﹐如見某人﹐必面其所居之方以望之也。使拜而奉者﹐代司官拜也。此必於其稍尊者及平交者也。」嘗見北方官長稱﹐朋友親戚壽日﹐或遠不能親往﹐則先寄使者或托親友轉寄﹐必拜而授手帕一方﹐或紵絲一端﹐使及親友﹐亦拜而受之。到其所﹐則代某人拜獻壽者﹐此禮亦好﹐南方反不及也。本朝凡遇生辰及歲旦冬至朝﹐咸以手帕奉賀﹐更相交易云﹐一絲當一歲。祝其長年也。蒙古之地則以皮條相賀﹐然大者遇小者則不回易。回易之禮﹐出於平交也。

江南富戶

至正乙酉間﹐江南富戶多納粟補官﹐倍於往歲﹐由是楊希茂父子﹑周信臣﹑蔣文秀﹑呂養誥等﹐一時炫耀於鄕裏。未幾﹐信臣以他贓罪黜﹐文秀以倨傲被訐﹐希茂父子自劾免罪﹐養誥以他事見拘。時荊溪士人張載之﹐作詩嘲之曰「納粟求官作貴翁﹐誰知世事轉頭空。一朝金瀨周巡檢﹐三日維揚蔣相公。希茂知幾先首罪﹐長源陪課不言功。何如林下山間者﹐紅葉黃花酒一鐘。」長源者﹐荊溪王徳翁子﹐富而無才識﹐本故家子弟﹐足可求入仕之門而不思﹐反欲速貴﹐先於希茂等十年前納粟爲本州島稅使﹐陪課錢十年﹐欲退不可﹐故詩中及之。先是﹐三寶奴作相日﹐富戶雜流皆可入官﹐有至貴受宣命秩髙品者﹐時人嘲詩有「茶鹽酒醋都提舉﹐僧道醫工總相公」之句。至乙未﹑丙申間﹐國家無才識之人當朝﹐而行納粟之詔﹐許以二萬石者正五品﹐於附近州縣常選內委付﹐則詩人亦不暇嘲諷﹐而天下事可知矣。三十年前承平之日﹐或有富輸十萬斛﹐焉得縣佐之職哉﹖縱使有才徳之士﹐鄕薦於州縣﹐州縣上於郡﹐郡上於行省﹐已有疑難吏詰之淹滯﹐或達於部猶不肯商量。何前日之太艱﹐今日之太濫也﹖噫﹐可痛也哉﹗直至流於濫授宣勅於工隸倡賤之人﹐猶不知其所以貴者﹐是亦深可痛恨也哉﹗

溧陽富民

溧陽富民羅貴一婢之子羅中者﹐幼嘗從學﹐頗習儒雅﹔然妄誕不實﹐爲鄕中之誚。先是﹐館客廬陵婁奎謂其兄汝楫云「何苦效欺誑﹐以累辱前人乎﹖」遂痛哭流涕於汝楫父子之墓﹐云邦人痛責羅中有罪。

文益棄母

溧陽王文益﹐字仲謙﹐醫人子也﹐習爲儒名而無儒行。以妻貌陋﹐遂棄母女而之他﹐通奸於提舉官王吉父之淫女﹐飄泊赴都。嘗有達官薦文益於江浙行省注蘭溪州學正﹐文益鄙之不受﹐入國子監九年無成。母思文益而病卒﹐文益不卽奔喪。寓公偰世南在都﹐責文益曰「汝母死逾年﹐吾家人附信已至四閱月矣﹐何不奔喪﹐以甘事於不孝乎﹖」文益不得已乃歸。僅一載﹐凡遊戲褻飲﹐無不從也。其兄適仲南戒之﹐文益怒不受戒﹐亦不與故妻及二女相見﹐賴仲南供養十年。至正甲申八月﹐文益不終制而去﹐亦不葬其母。其兄欲助其費﹐文益曰「待吾得官歸﹐方可營葬﹐否則十年亦不可葬也。所助葬資﹐未若助吾行色。」其兄曰「助子葬事當以二十錠﹐今助行色可半之。」文益遂行。又三年無成﹐仲南遂葬其母﹐事爲繼母也。又五年﹐仲南爲嫁其二女﹐其妻以憂死﹐亦葬於姑之側後。甲午年﹐文益始充淮南宣使升掾史﹐從總兵官至江西﹐病死﹐終身無成﹐虛名而已。自甲申秋離鄕去至死﹐並不作訊字寄乃兄及親戚朋友。其不孝不義惡行﹐不可容於誅﹐徒以小職明善逢迎卿相耳﹐何足取哉﹗可爲鄕裏之戒。繼文益之惡者有一人﹕嚴瑄。

窯器不足珍

嘗議舊定器官窯等物皆不足爲珍玩﹐蓋予眞有所見也。在家時﹐表兄沈子成自余幹州歸﹐攜至舊禦土窯器徑尺肉碟二个﹐云是三十年前所造者﹐其質與色絕類定器之中等者﹐博古者往往不能辧。乙未冬在杭州時﹐市哥哥洞窯器者一香鼎﹐質細𨿽新﹐其色瑩潤如舊造﹐識者猶疑之。會荊溪王徳翁亦云「近日哥哥窯絕類古官窯﹐不可不細辧也。」今在慶元見一尋常靑器菜盆﹐質𨿽粗﹐其色亦如舊窯﹐不過街市所貨下等低物﹐使其質更加以細膩﹐兼以歲久﹐則亂眞矣。予然後知定器官窯之不足爲珍玩也。所可珍者﹐眞是美玉爲然。記此爲後人玩物之戒。至正癸卯冬記。

咸物害人

咸物能害人。予避地四明久﹐知地卑濕﹐民多食鹹﹐其病患者多疝气腎�﹐或墜下如斗者﹐或大如瓜者﹐蓋食鹽腥所致。嘗會張謙受都事云「某長於浙西﹐素無疝疾﹐自至正戊戌夏來四明﹐因日食少鹽味﹐竟患疝﹐遂戒之﹐今不甚苦。」又會西域馬元徳云「近苦外腎�如瓜﹐服藥不效。蓋日食鹹故也。」又會昆山豪獲施五者云「其家從役者數人﹐皆長自大都﹐今至四明五年間鹹患腎�﹐亦日食鹹腥故也。」予舊有脈痔疾﹐無疝气﹐自至四明﹐痔血倍於前時﹐忽患外腎偏墜﹐蓋咸能走血墜腎故也。侄兒輩皆患疝﹐自至此地﹐隨俗日食鮝﹐且鮝價廉﹐可爲度歲計﹐由是而致疾也。苦欲戒之爲不能﹐時助滋味耳。

漳州香花

潭州有香花如爛瓜﹐臘瓣如蘭﹐其葉如栗﹐可愛玩﹐土人名之曰鷹瓜花﹐取其似也。

溧陽昏鴉

幼時嘗見溧陽東門昏鴉累萬﹐夜飛集張巷馬店之村﹐不幾年﹐日漸稀少﹐而此處人家衰之。後集法華庵﹐又轉集楊巷﹐未幾又去而之他所﹐則法華消廢﹐而楊亦衰矣。故儲徳修有言「寒鴉棲暖地。」向時臧村儲月心富時亦然﹐後去而月廢也。予自至元丁丑歲初至芳村﹐見其宅東西竹木郁然﹐昏鴉亂集﹐啼聲徹夜。後三二年﹐鴉去木凋﹐直至衰落而後已也。諺云「山朝不如水朝﹐水朝不如人朝﹐人朝不如鳥朝。」或亦有可信者哉。

減鐵爲佩

近世尙減鐵爲佩帶刀靶之飾﹐而余幹及錢唐﹑松江競市之﹐非美玩也。此乃女眞遺制﹐惟刀靶及鞍轡或施之可也﹔若置之佩帶﹐旣重且易生繡衣﹐非美玩之所刻﹐書此以爲戒。重則勞吾體﹐繡則損吾服﹐何飾用之有哉﹗

靜物致壽

世間靜物致壽者固多﹐且以文房四寶論之﹐硯主靜﹐故能壽﹔筆主動﹐故不壽。惟人以是觀之﹐可知宜壽之道。

鐘山王气

鐘山王气﹐昔時在二十餘里之內﹐自丁亥以後﹐气如紫煙﹐遠接淮西﹐亦異事也。揚州興廢不常﹐山水之勝又有時而興也。唐人有詩云「天下三分明月夜﹐二分無賴是揚州。」洪容齋《筆記》云。女眞之寇亂揚州﹐百里之間﹐虛無人煙。至隆興以後復盛﹐徳佑末兵亂又廢。父老嘗云﹕自揚州至中原七百餘里無人煙﹐至元貞以後復盛。至正甲午以後﹐今如荒野﹐不知何時復興也﹖

吳鐸中丞

吳元人﹐名鐸﹐中丞﹐中山人﹐寓吳興﹐後卒於福建官舍﹐肯當平章長子也。平昔頗事飲食﹐云「凡飲酒食肉遇晚膳﹐必用白湯泡飲﹐以蕩滌腸胃油膩﹐不致作疾也。」又云「丈夫居家﹐必有妻妾之嗜﹐晨膳必以羊﹑豬﹑鵝﹑雞等味﹐或一或兼可也。凡魚鮏不可食﹐食恐傷腎气﹐气非所宜。午後食魚則無傷矣。」

水向西流

凡城郭水向西流者﹐主居人多無義寡恩。又水不通江湖者﹐主不產淸奇之物。金陵人多薄情﹐秦淮河西流也。京口人多不富且濁﹐水不通流也。湖州多竊盜﹐水散漫也。蓋山深處則民厚而實﹐水泛處則民薄而頑。風水之說﹐信不誣矣。

