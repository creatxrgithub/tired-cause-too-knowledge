漢武帝別國洞冥記﹝後漢﹞郭憲

漢武帝別國洞冥記序

憲家世述道書﹐推求先聖往賢之所撰集﹐不可窮盡﹐千室不能藏﹐萬乘不能載﹐猶有漏逸。或言浮誕﹐非政教所同﹐經文史官記事﹐故略而不取﹐蓋偏國殊方﹐並不在錄。愚謂古曩餘事﹐不可得而棄。況漢武帝﹐明俊特異之主﹐東方朔因滑稽浮誕﹐以匡諫洞心於道教﹐使冥迹之奧﹐昭然顯著。今籍舊史之所不載者﹐聊以聞見﹐撰《洞冥記》四卷﹐成一家之書﹐庶明博君子該而異焉。武帝以欲窮神仙之事﹐故絕域遐方﹐貢其珍異奇物﹐及道術之人﹐故於漢世盛於羣主也。故編次之云爾。

郭憲

漢武帝別國洞冥記卷第一

漢武帝未誕之時﹐景帝夢一赤彘從雲中直下﹐入崇蘭閣。帝覺而坐於閣上﹐果見赤气如煙霧來蔽戶牖。望上﹐有丹霞蓊郁而起﹐乃攺崇蘭閣爲猗蘭殿。後王夫人誕武帝於此殿。有靑雀羣飛於霸城門﹐乃攺爲靑雀門。乃更修飾﹐刻木爲綺橑。雀去﹐因名靑綺門。

東方朔﹐字曼倩。父張夷﹐字少平﹐妻田氏女。夷年二百歲﹐顏如童子。朔生三日﹐而田氏死﹐時景帝三年也。鄰母拾而養之。年三歲﹐天下祕讖﹐一覽暗誦於口﹐常指撝天下﹐空中獨語。鄰母忽失朔﹐累月方歸﹐母笞之。後復去﹐經年乃歸。母忽見﹐大驚曰「汝行經年一歸﹐何以慰我耶﹖」朔曰「兒至紫泥海﹐有紫水污衣﹐仍過虞淵湔浣﹐朝發中返﹐何云經年乎﹖」母問之﹕「汝悉是何處行﹖」朔曰「兒湔衣竟﹐暫息都崇堂。王公飴之以丹霞漿﹐兒食之太飽﹐悶幾死﹐乃飲玄天黃露半合﹐卽醒。旣而還。路遇一蒼虎﹐息於路傍。兒騎虎還﹐打捶過痛﹐虎嚙兒腳傷。」母悲嗟﹐乃裂靑布裳裹之。朔復去家萬里﹐見一枯樹﹐脫布掛於樹。布化爲龍﹐因名其地爲布龍澤。朔以元封中遊蒙鴻之澤﹐忽見王母采桑於白海之濱。俄有黃眉翁指阿母以告朔曰「昔爲吾妻﹐托形爲太白之精﹐今汝此星精也。吾卻食吞气﹐已九千餘歲﹐目中瞳子﹐色皆靑光﹐能見幽隱之物﹐三千歲一反骨洗髓﹐二千歲一刻肉伐毛。自吾生﹐已三洗髓五伐毛矣。」

建元二年﹐帝起騰光臺﹐以望四遠。於臺上撞碧玉之鐘﹐掛懸黎之磬﹐吹霜條之篪﹐唱來云依日之曲。方朔再拜於帝前﹐曰「臣東遊萬林之野﹐獲九色鳳雛﹐涔源丹獺之水赤色。西過洞壑﹐得滄淵虯子靜海遊珠。洞壑在虞淵西﹐虯泉池在五柞宮北﹐中有追云舟﹑起風舟﹑侍仙舟﹑含煙舟。或以杪棠爲杝楫﹐或以木蘭文柘爲櫓棹﹐又起五層臺於月下。」

釣影山去昭河三萬里﹐有雲气﹐望之如山影。丹藿生於影中﹐葉浮水上。有紫河萬里﹐深十丈﹐中有寒荷﹐霜下方香盛。有降靈壇﹑養靈池﹑分光殿五間﹑奔雷室七間﹑望蟾閣十二丈﹐上有金鏡﹐廣四尺。元封中﹐有祇國獻此鏡﹐照見魑魅﹐不獲隱形。

都夷香如棗核﹐食一片﹐則歷月不饑。以粒如粟米許﹐投水中﹐俄而滿大盂也。

甘泉宮南昆明池中﹐有靈波殿七間。皆以桂爲柱﹐風來自香。帝旣耽於靈怪﹐常得丹豹之髓﹑白鳳之骨﹐磨靑錫爲屑﹐以蘇油和之﹐照於神壇﹐夜暴雨光不滅。有霜蛾﹐如蜂赴火﹐侍者舉麟須拂拂之。

元光中﹐帝起壽靈壇。壇上列植垂龍之木﹐似靑梧﹐髙十丈﹐有朱露﹐色如丹汁﹐灑其葉﹐落地皆成珠。其枝似龍之倒垂﹐亦曰珍枝樹。此壇髙八丈﹐帝使董謁乘雲霞之輦以升壇。至夜三更﹐聞野雞鳴﹐忽如曙﹐西王母駕玄鸞﹐歌春歸樂﹐謁乃聞王母歌聲而不見其形。歌聲繞梁三匝乃止﹐壇傍艸樹枝葉或翻或動﹐歌之感也。四面列種軟棗﹐條如靑桂。風至﹐自拂階上游塵。

董謁﹐字仲玄﹐武都郁邑人也。少好學﹐嘗遊山澤﹐負挾圖書﹐患其繁重。家貧﹐拾樹葉以代書簡﹐言其易捲懷也。編荊爲牀﹐聚鳥獸毛以寢其上。

波祗國﹐亦名波弋國。獻神精香艸﹐亦名荃蘼﹐亦名春蕪。一根百條﹐其間如竹節﹐柔軟﹐其皮如弦﹐可爲布﹐所謂春蕪布﹐亦名香荃布﹐堅密如紈冰也。握一片﹐滿室皆香﹐婦人帶之﹐彌有芬馥。

翕韓國獻飛骸獸﹐狀如鹿﹐靑色。以寒靑之絲爲繩系之。及死﹐帝惜之而不瘞﹐掛於苑閂。皮毛皆爛朽﹐惟骨色猶靑。時人咸知其神異﹐更以繩系其足。往視之﹐惟見所系處存﹐而頭尾及骨皆飛去。

旦露池西有靈池﹐方四百步。有連錢荇﹑浮根菱﹑倒枝藻。連錢荇﹐荇如錢文﹔浮根菱﹐根出水上﹐葉沈波下﹐實細薄﹐皮甘香﹐葉半靑半白﹐霜降彌美﹐因名靑冰菱也﹔倒枝藻者﹐枝橫倒水中﹐長九尺餘﹐如結网﹐有野鴨﹑秋鳧及鷗鷖來翔水上﹐入此艸中﹐皆不得出﹐如繒网也。亦名水网藻。中有轉羽舫﹑逐龍舫﹑淩波舫﹐帝嘗遊宴於此。

漢武帝別國洞冥記卷第二

元鼎元年﹐起招仙閣於甘泉宮西。編翠羽麟毫爲簾﹐靑琉璃爲扇﹐懸黎火齊爲牀﹐其上懸浮金輕玉之磬。浮金者﹐色如金﹐自浮於水上﹔輕玉者﹐其質貞明而輕。有霞光繡﹐有藻龍繡﹐有連煙繡﹐有走龍錦﹐有云鳳錦﹐翻鴻錦。閣上燒荃靡香屑﹐燒粟許﹐其气三月不絕。進﹝山房﹞嵻細棗﹐出﹝山房﹞嵻山﹐山臨碧海上﹐萬年一實﹐如今之軟棗。咋之有膏﹐膏可燃燈﹐西王母握以獻帝。燃芳苡燈﹐光色紫﹐有白鳳﹑黑龍﹑馵足來﹐戲於閣邊。有靑鳥﹐赤頭﹐道路而下﹐以迎神女。神女畱玉釵以贈帝﹐帝以賜趙婕妤。至昭帝元鳳中﹐宮人猶見此釵。黃諃欲之﹐明日示之﹐旣發匣﹐有白燕飛升天。後宮人學作此釵﹐因名玉燕釵﹐言吉祥也。

元鼎五年﹐郅支國貢馬肝石百斤。常以水銀養之﹐內玉櫃中﹐金泥封其上。國人長四尺﹐惟餌此石而已。半靑半白﹐如今之馬肝。舂碎以和九轉之丹﹐服之﹐彌年不饑渴也。以之拂發﹐白者皆黑。帝坐羣臣於甘泉殿﹐有發白者﹐以石拂之﹐應手皆黑。是時公卿語曰「不用作方伯﹐惟須馬肝石。」此石酷烈﹐不和丹砂﹐不可近發。帝寢靈莊殿﹐召東方朔於靑綺﹐窗不隔綈紈﹐重幕﹐問朔曰「漢承庚運﹐火徳﹐以何精瑞爲祥應﹖」朔跪而對曰「臣常至吳明之墟﹐是長安東過扶桑七萬里﹐有及雲山。山頂有井﹐雲起井中﹐若土徳王黃雲出﹐火徳王赤云出﹐水徳王黑雲出﹐金徳王白雲出﹐木徳王靑雲出。此皆應瑞徳也。」帝曰「善」。

元封中﹐起方山像﹐招諸靈異﹐召東方朔言其祕奧。乃燒天下異香﹐有沈光香﹑精祗香﹑明庭香﹑金磾香﹑塗魂香﹐外國所貢靑楂之燈。靑楂木有膏﹐如淳漆﹐削置器中﹐以蠟和之塗布﹐燃照數里。

起神明臺﹐上有九天道金牀﹑象席﹐虎珀鎭雜玉爲簟。帝坐良久﹐設甜水之冰﹐以備洪濯酌。瑤琨碧酒﹐炮靑豹之脯。果則有塗陰紫梨﹑琳國碧李﹐仙眾與食之。

吠勒國貢文犀四頭﹐狀如水兕。角表有光﹐因名明犀。置暗中﹐有光影﹐亦曰影犀。織以爲簟﹐如錦綺之文。此國去長安九千里﹐在日南。人長七尺﹐被髮至踵﹐乘犀象之車。乘象入海底取寶﹐宿於蛟人之舍﹐得淚珠。則蛟所泣之珠也﹐亦曰泣珠。

甜水去虞淵八十里﹐有甜溪﹐水味如蜜。東方朔遊此水﹐得數斛以獻帝。投水於井﹐井水常甜而寒﹐洗沭則肌理柔滑。

瑤琨﹐去玉門九萬里﹐有碧艸如麥﹐割之以釀酒﹐則味如醇酎﹐飲一合﹐三旬不醒。但飲甜水﹐隨飲而醒。

塗山之背﹐梨大如升﹐或云斗。紫色﹐千年一花﹐亦曰紫輕梨。

琳國去長安九千里﹐生玉葉李﹐色如碧玉﹐數十年一熟﹐味酸。昔韓終常餌此李﹐因名韓終李。

元封三年﹐大秦國貢花蹄牛。其色駁﹐髙六尺﹐尾環繞其身﹐角端有肉﹐蹄如蓮花﹐善走﹐多力。帝使輦銅石﹐以起望仙宮﹐迹在石上﹐皆如花形﹐故陽關之外花牛津﹐時得異石。長十丈﹐髙三丈﹐立於望仙宮﹐因名龍鐘石。武帝末﹐此石自陷入地﹐惟尾出土上﹐今人謂龍尾墩也。

帝好微行﹐於長安城西﹐夜見一螭遊於路。董竭曰「昔傑媚末喜於膝上﹐以金簪貫玉褵腹爲戲。今螭腹餘金簪穿痕﹐安非此耶﹖」曰「白龍魚麟﹐网者食之。」帝曰「試我也。」

元封四年﹐修彌國獻駁騾﹐髙十尺﹐毛色赤斑﹐皆有日月之象。帝以金﹝王延﹞爲鎖絆﹐以寶器盛以飼之。

元封五年﹐勒畢國貢細鳥﹐以方尺之玉籠盛數百頭﹐形如大蠅﹐狀似鸚鵡﹐聲聞數里之間﹐如黃鵠之音也。國人常以此鳥候時﹐亦名曰候日虫。帝置之於宮內﹐旬日而飛盡﹐帝惜﹐求之不復得。明年﹐見細鳥集帷幕﹐或入衣袖﹐因名蟬。宮內嬪妃皆悅之﹐有鳥集其衣者﹐輒蒙愛幸。至武帝末﹐稍稍自死﹐人猶愛其皮。服其皮者﹐多爲丈夫所媚。

勒畢國﹐人長三寸﹐有翼﹐善言語戲笑﹐因名善語國。常羣飛往日下自曝﹐身熱乃歸。飲丹露爲漿。丹露者﹐日初出有露汁如珠也。

太初二年﹐東方朔從西那汗國歸﹐得聲風木十枝獻帝。長九尺﹐大如指。此木臨因桓之水﹐則《禹貢》所謂因桓是也。其源出甜波。樹上有紫燕黃鵠集其間﹐實如油麻風﹐吹枝如玉聲﹐因以爲名。帝以枝徧賜尊臣﹐臣有凶者﹐枝則汗﹐臣有死者﹐枝則折。昔老聃在於周世﹐年七百歲﹐枝竟未汗。偓佺生於堯時﹐年三千歲﹐枝竟未一折。帝乃以枝問朔﹐朔曰「臣已見此枝三過枯死而復生﹐豈汗折而已哉﹗裏語曰﹕年未半﹐枝不汗。此木五千年一濕﹐萬歲不枯。」

太初三年﹐起甘泉望風臺。臺上得白珠如花一枝﹐帝以錦蓋覆之﹐如照月矣。因名照月珠﹐以賜董偃﹐盛以琉璃之筐。

太初四年﹐東方朔從支提國來。國人長三丈二尺﹐三手三足﹐各三指﹐多力﹐善走﹐國內小山能移之﹐有澗泉﹐飲能盡。結海苔爲衣﹐其戲笑﹐取犀象相投擲爲樂。

東方朔遊吉云之地﹐得神馬一匹﹐髙九尺。帝問朔﹕「是何獸也﹖」朔曰「昔西王母乘靈光輦以適東王公之舍﹐稅此馬遊於芝田﹐乃食芝田之艸。東王公怒﹐棄馬於淸津天岸。臣至王公之壇﹐因騎馬返﹐繞日三匝﹐然入漢關﹐關猶未掩。臣於馬上睡﹐不覺而玉至。」帝曰「其名云何﹖」對曰「因疾﹐爲名步景。」朔當乘之時﹐如駑蹇之驢耳。東方朔曰「臣有吉云艸十頃﹐種於九景山東。二千歲一花﹐明年應生﹐臣走請刈之。得以秣馬﹐馬終不饑也。」朔曰「臣至東極﹐過吉云之澤﹐多生此艸﹐移於九景之山﹐全不如吉云之地。」帝曰「何謂吉云﹖」朔曰「其國俗以雲气占吉凶﹐若樂事﹐則滿室雲起﹐五色照人﹐著於艸樹﹐皆成五色露珠﹐甚甘。」帝曰「吉云露可得乎﹖」朔乃東走﹐至夕而返﹐得玄露﹑靑露﹐盛靑琉璃﹐各受五合﹐跪以獻帝。徧賜羣臣﹐羣臣得嘗者﹐老者皆少﹐疾者皆愈。凡五官嘗露﹕董謁﹑李充﹑孟岐﹑郭瓊﹑黃安也。

李充﹐馮翊人也。自言三百歲﹐荷艸畚﹐負《五嶽眞圖》而至。帝禮待之﹐亦號負圖先生也。

孟岐﹐河淸之逸人也。年可七百歲。語及周初事﹐了然如目前。岐侍周公升壇上﹐岐以手摩成王足。周公以玉笏與之﹐岐嘗寶執﹐每以衣袂拂拭﹐笏厚七分﹐今銳斷﹐恆切桂葉食之。聞帝好仙﹐披艸蓋而來謁帝焉。

郭瓊﹐東郡人也。形貌醜劣﹐而意度過人。曾宿人家﹐輒乞薪自照讀書。晝眠﹐眼不閉﹐行地無迹。帝聞其異﹐徵焉。

黃安﹐代郡人也。爲代郡卒。自云卑猥不獲處人間﹐執鞭懷荊而讀書。畫地以記數者﹐夕地成池矣。時人謂黃安年可八十餘﹐視如童子。常服朱砂﹐舉體皆赤﹐冬不著裘。坐一神龜﹐廣二尺﹐人問﹕「子坐此龜幾年矣﹖」對曰「昔伏羲始造网罟﹐獲此龜以授吾。吾坐龜背已平矣。此虫畏日月之光﹐二千歲卽一出頭﹐吾坐此龜﹐已見五出頭矣。」行卽負龜以趨﹐世人謂黃安萬歲矣。

漢武帝別國洞冥記卷第三

天漢二年﹐帝升蒼龍閣﹐思仙術﹐召諸方士言遠國遐方之事。惟東方朔下席﹐操筆跪而進﹐帝曰「大夫爲朕言乎﹖」朔曰「臣遊北極﹐至鐘火之山﹐日月所不照﹐有靑龍銜燭火以照。山之四極﹐亦有園圃池苑﹐皆植異木異艸。有明莖艸﹐夜如金燈﹐折枝爲炬﹐照見鬼物之形。仙人寧封常服此艸﹐於夜暝時﹐輒見腹光通外﹐亦名洞冥艸。」帝令剉此艸爲泥﹐以塗云明之館。夜坐此館﹐不加燈燭。亦名照魅艸。采以藉足﹐履水不沈。

有夢艸﹐似蒲﹐色紅。晝縮入地﹐夜則出﹐亦名懷莫。懷其葉﹐則知夢之吉凶﹐立驗也。帝思李夫人之容﹐不可得﹐朔乃獻一枝﹐帝懷之﹐夜果夢夫人。因攺曰懷夢艸。

有鳳葵艸﹐色丹﹐葉長四寸﹐味甘﹐久食令人身輕肌滑。赤松子餌之三歲﹐乘黃蛇入水﹐得黃珠一枚﹐色如眞金﹐或言是黃蛇之卵﹐故名蛇珠﹐亦曰銷疾珠。語曰﹕寧失千里駒﹐不失黃蛇珠。

有五味艸﹐初生味甘﹐花時味酸﹐食之使人不眠﹐名曰卻睡艸。末多國獻此艸。此國人長四寸﹐織麟毛爲布﹐以文石爲牀﹐人形𨿽小﹐而屋宇崇曠﹐織鳳毛錦﹐以錦爲帷幕也。

鳥哀國﹐有龍爪薤﹐長九尺﹐色如玉。煎之有膏﹐以和紫桂爲丸﹐服一粒﹐千歲不饑﹐故語曰﹕薤和膏﹐身生毛。

有掌中芥﹐葉如松子。取其子置掌中﹐吹之而生﹐一吹長一尺﹐至三尺而止﹐然後可移於地上。若不經掌中吹者﹐則不生也。食之能空中孤立﹐足不躡地。亦名躡空艸。

帝常見彗星﹐東方朔折指星之木以授帝。帝以木指彗星﹐星尋則沒也。星出之夜﹐野獸皆鳴。別說謂之獸鳴星。

有紫柰﹐大如斗﹐甜如蜜。核紫﹐花靑﹐研之有汁如漆﹐可染衣。其汁著衣﹐不可湔浣。亦名暗衣柰。

有龍肝瓜﹐長一尺﹐花紅葉素﹐生於冰谷。所謂冰谷素葉之瓜。仙人瑕丘仲采藥﹐得此瓜﹐食之﹐千歲不渴。瓜上恆如霜雪﹐刮嘗﹐如蜜滓。及帝封泰山﹐從者皆賜冰谷素葉之瓜。

帝解鳴鴻之刀﹐以賜朔。刀長三尺﹐朔曰「此刀黃帝采首山之金鑄之﹐雄已飛去﹐雌者猶存。」帝臨崩﹐舉刀以示朔﹐恐人得此刀﹐欲銷之。刀於手中化爲鵲﹐赤色﹐飛去雲中。

有鵲銜火於淸溪之上﹐鵲化成龍。

西域獻虎龍﹐髙七尺﹐映日看之﹐光如聚炬火。有童子遙見有黃鵠﹐白首﹐鼓翅於帝前﹐卽方朔。著黃綾單衣﹐頭已斑白。漢朝皆異其神化而不測其年矣。善苑國嘗貢一蟹﹐長九尺﹐有百足四螯﹐因名百足蟹。煮其殼﹐勝於黃膠﹐亦謂之螯膠﹐勝於鳳喙之膠也。

帝常夕望﹐東邊有靑雲起﹐俄而﹐見雙白鵠集臺之上﹐倏忽變爲二神女﹐舞於臺﹐握鳳管之簫﹐撫落霞之琴﹐歌靑吳春波之曲。帝舒暗海玄落之席﹐散明天發日之香﹐香出胥池寒國。地有發日樹﹐言日從云出﹐云來掩日﹐風吹樹枝﹐拂雲開日光也。亦名開日樹。樹有汁﹐滴如松脂也。

有玄都翠水﹐水中有菱﹐碧色﹐狀如雞飛﹐亦名翔雞菱。仙人鳧伯子常遊翠水之涯﹐采菱而食之﹐令骨輕﹐兼身生毛羽也。

有遠飛雞﹐夕則還依人﹐曉則絕飛四海﹐朝往夕還﹐常銜桂枝之實﹐歸於南山﹐或落地而生。髙七八尺﹐眾仙奇愛之。剉以釀酒﹐名曰桂醪。嘗一滴﹐舉體如金色。陸通嘗餌黃桂之酒。祝雞公善養雞﹐得遠飛雞之卵﹐伏之名曰翻明雞如鵠大﹐色紫﹐有翼﹐翼下有目﹐亦曰目羽雞。

帝於望鵠臺西起俯月臺﹐臺下穿池﹐廣千尺﹐登臺以眺月﹐影入池中﹐使仙人乘舟弄月影﹐因名影娥池﹐亦曰眺蟾臺。酌云菹酒﹐菹以玄艸。黑蕨﹑金蒲﹑甜蓼﹐果以靑櫻﹑龍瓜﹑白芋。紫莖﹑寒蕨﹑地花﹑气葛﹐此葛於地下生花﹐入地十丈﹐乃得此葛。其根倒出﹐亦名金虎須﹐艸因名紫須葛也。

影娥池中有遊月船﹑觸月船﹑鴻毛船﹑遠見船﹐載數百人。或以靑桂之枝爲棹﹐或以木蘭之心爲楫﹐練實之竹爲篙﹐紉石脈之爲繩纜也。石脈出晡東國﹐細如絲﹐可縋萬斤。生石裏﹐破石而後得。此脈縈緒如麻紵也﹐名曰石麻﹐亦可爲布也。

影娥池中有鼊龜﹐望其羣出岸上﹐如連璧弄於沙岸也。故語曰﹕夜未央﹐待龜黃。

影娥池北作鳴禽之苑﹐有生金樹﹐破之﹐皮間有屑如金﹐而色靑﹐亦名靑金樹。

有司夜雞﹐隨鼓節而鳴不息﹐從夜至曉﹐一更爲一聲﹐五更爲五聲﹐亦曰五時雞。

有喜日鵝﹐至日出時銜翅而舞﹐又名曰舞日鵝。

有升蕖鴨﹐赤色﹐每止於芙蕖上﹐不食五穀﹐惟咂葉上垂露﹐因名垂露鴨﹐亦曰丹毛鳧。

有女香樹﹐細枝葉﹐婦人帶之﹐香終年不減。

漢武帝別國洞冥記卷第四

武帝暮年﹐彌好仙術﹐與東方朔狎暱﹐帝曰「朕所好甚者不老﹐其可得乎﹖」朔曰「臣能使少者不老。」帝曰「服何藥耶﹖」朔曰「東北有地日之艸﹐西南有春生之魚。」帝曰「何以知之﹖」朔曰「三足鳥數下地食此艸﹐羲和欲馭﹐以手掩烏目﹐不聽下也﹐長其食此艸。蓋鳥獸食此艸﹐美悶不能動矣。」帝曰「子何以知乎﹖」朔曰「臣小時掘井﹐陷落地下數十年﹐無所托寄。有人引臣欲往此艸﹐中隔紅泉﹐不得渡﹐其人以一隻屐與臣﹐臣泛紅泉﹐得至此艸之處﹐臣采而食之。其國人皆織珠玉爲業﹐邀臣入云煓之幕﹐設玄鈱雕枕﹐刻黑玉﹐銅鏤爲日月云雷之狀﹐亦曰鏤云枕。又薦蛟毫之白縟﹐以蛟毫織爲縟也。此毫柔而冷﹐常以夏日舒之﹐因名柔毫縟。又有水藻之屏﹐臣舉手拭之﹐恐水流濕其席﹐乃其光也。」

帝所幸宮人﹐名麗娟﹐年十四﹐玉膚柔軟﹐吹气勝蘭。不欲衣纓拂之﹐恐體痕也。每歌﹐李延年和之﹐於芝生殿唱回風之曲﹐庭中花皆翻落。置麗娟於明離之帳﹐恐塵垢污其體也。帝常以衣帶系麗娟之袂﹐閉於重幕之中﹐恐隨風而去也。麗娟以琥珀爲佩﹐置衣裾裏﹐不使人知﹐乃言骨節自鳴﹐相與爲神怪也。

有丹蝦﹐長十丈﹐須長八尺﹐有兩翅﹐其鼻如鋸。載紫桂之林﹐以須纏身急流﹐以爲棲息之處。馬丹嘗折蝦須爲杖﹐後棄杖而飛﹐須化爲丹﹐亦在海傍。

帝升望月臺﹐時暝﹐望南端有三靑鴨羣飛﹐俄而止於臺上﹐帝悅之。至夕﹐鴨宿於臺端﹐日色已暗﹐帝求海肺之膏以爲燈焉﹐取靈輂布爲纏﹐火光甚微﹐而光色無幽不入。靑鴨化爲三小童﹐皆著靑綺文繻﹐各握鯨文大錢五枚﹐置帝幾前。身止影動﹐因名輕影錢。

元封三年﹐婁﹝過﹞國獻能言龜一頭﹐長一尺二寸﹐盛以靑玉匣﹐廣一尺九寸﹐匣上豁一孔以通气。東方朔曰「惟承桂露以飲之﹐置於通風之臺上。」欲往卜﹐命朔而問焉﹐言無不中。

惟有一女人愛悅於帝﹐名曰巨靈。帝傍有靑鈱唾壺﹐巨靈乍出入其中﹐或戲笑帝前。東方朔望見巨靈﹐乃目之﹐巨靈因而飛去。望見化成靑雀﹐因其飛去﹐帝乃起靑雀臺﹐時見靑雀來﹐則不見巨靈也。

