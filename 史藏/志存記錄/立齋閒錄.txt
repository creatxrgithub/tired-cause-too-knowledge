《立齋閒錄》明宋端儀

●立齋閒錄一

太祖於吳元年置翰林院﹐以陶安爲學士。於是設承旨﹐學士﹐侍講﹑侍讀學士﹐直學士及待制﹑應奉等官。洪武元年定品級﹐承旨與六部尙書俱正二品﹐學士從三品﹐侍講學士從四品。十八年正月﹐革承旨﹑直學士﹑待制﹑應奉之名﹐設學士二員﹐秩五品﹐講﹑讀學士各一員﹐從五品。其屬則有侍講﹑侍讀﹑五經博士﹑典籍﹑侍書﹑待詔。外此又有修撰﹑編修﹑檢討﹐以爲史官。

太祖未登基之前﹐乙巳歲立國子學﹐擢許存仁爲博士﹐以專學事。四年﹐升學爲四品﹐始設祭酒﹐卽拜存仁爲之。﹝存仁﹐金華人﹐元許謙之孫。愚按﹕存仁乃謙之子﹐非謙之孫也。﹞

洪武二年﹐詔天下立府州縣學。八年﹐詔立社學。

吳元年﹐攺濠州爲臨濠府。洪武三年﹐攺爲中立府﹐定中都﹐築新城﹝在臨濠舊城西三十里﹞﹐營皇城﹝在新城內﹞。皇城內有萬歲山﹐有四門﹐曰午門﹑玄武﹑東華﹑西華。建宮殿﹐立宗廟﹑大社﹐並置中書省﹑大都督府﹑禦史臺於午門東西。新城門十有二﹕洪武﹑朝陽﹑玄武﹑塗山﹑父道﹑子順﹑長春﹑長秋﹑南左甲第﹑北左甲第﹑前右甲第﹑後右甲第。圜丘在洪武門外﹐方丘在左甲第門外﹝《中都志》﹞。洪武七年十月﹐攺中立府爲鳳陽府﹐署治於新城﹐卽舊會同館而爲之。賜名「鳳陽府」者﹐以在鳳凰山之陽也。二十七年﹐以中都國子監爲鳳陽府學﹝同上﹞。洪武中﹐撤中都宮室名材﹐建大龍興寺於鳳陽府治之北。正統五年﹐火﹐天順二年﹐奏準撤皇城內中書省等衙門房五百餘間﹐依式重建。﹝同上﹞

洪武元年八月﹐詔以大梁爲北京﹐金陵爲南京。南京旣立宗社﹐建宮室﹐定朝市。北京令有司次第舉行。

按﹕金陵卽今南京。戰國楚威王時﹐以其地有王气﹐埋金以鎭之﹐故名。漢攺曰秣陵。吳曰建業。晉曰建康。六朝皆建都於此。隋爲蔣州。唐爲升州。宋爲江陵府。元爲集慶路﹐置江南諸道行禦史臺於此﹐故又爲之南臺。

楊王墳在盱眙縣西南八十里太平鄕津裏鎭牧羊山西北。洪武元年設祠祭署﹐以王親陳氏爲奉祀。設墳戶一百一十戶﹐供祭祀灑掃。王姓陳氏﹐先世維揚人﹐徙盱眙﹐年九十九卒。皇帝旣追崇祖宗四代帝號﹐建立太廟。復念皇太后之所自出﹐追封外王父爲楊王﹐外王母爲楊王夫人。建祠於太廟之東﹐歲遣重臣致祭。近有言王墓在盱眙者﹐詔內官及圜丘署令往祭而修治之﹐設灑掃戶以護視塋域﹐命詞臣宋濂撰文樹諸神道。

徐王墳在宿州城北七十里閔子鄕﹐龜山之左﹐丰山之右。王姓馬氏﹐閔子鄕新丰里人﹐孝慈髙後之父。國初﹐追封徐王配鄭氏﹐封徐王夫人。洪武四年﹐詔立廟塋域之南﹐設祠祭所。二十五年﹐攺祠祭署﹐除徐王親武氏爲奉祀﹔祀丞二員。宿州奉春秋祭祀﹐余節序之祭﹐徐州供備。設墳戶九十三戶﹐供灑掃。洪武四年夏六月丙申﹐皇帝禦宮門﹐召禮部尙書陶凱諭之曰「皇后父徐王馬氏﹐世爲宿州人﹐家閔子鄕新丰裏。王本農家﹐素質朴。以兄弟齒序﹐人稱之曰「馬三」。少壯時膂力過人﹐沈毅寡言笑﹐重然諾而性剛彊。疾惡﹐見有爲不義者視之若讎讎。然或少忤其意﹐輒肆毆擊﹐𨿽至死無所畏憚﹐鄕人無敢犯。當元政失馭﹐天下將亂﹐以忿爭殺人﹐恐逮於法﹐移家定遠。及天下大亂﹐乃挈皇后母避兵它所﹐而以皇后托定遠郭氏﹐俾育爲己女。後郭氏首雄﹐自立爲元帥﹐收鄕民兵﹐朕亦爲部下士。遂以皇后正位中宮﹐封皇后父爲徐王﹐母鄭氏爲徐王夫人。以他無繼嗣﹐因立廟於太廟之東﹐歲時奉祭。然稽諸典禮﹐古無其義﹐於是卽王所居鄕裏﹐闕地於塋封之南﹐作新廟奉安神主。每歲以春秋仲月﹐俾有司祗奉祀事。爾其述其梗槪﹐刻諸堅瑉﹐用垂不朽。」

至正壬辰﹐汝﹑穎兵起﹐定遠郭子興拔濠梁據之。時皇上潛民間﹐爲訛言所逼﹐懼禍將及﹐遂挺身入濠梁。抵其城﹐爲門者所執﹐將欲加害。人以告子興﹐子興親馳活之。撫之麾下﹐間召與語﹐異之﹐取爲親兵。居數月﹐子興謂曰「汝單居﹐當爲汝婚。」子興暮歸﹐與夫人飲食﹐語及斯事。次夫人忽惋惜謂曰「方今兵亂﹐正當收召豪傑﹐是子舉止異常﹐若不撫於家而使爲他人之親﹐是失智矣。」子興悟﹐遂以女妻之﹐孝慈皇后是也。後子興南至和陽﹐薨﹐歸葬滁州。洪武初﹐追封滁陽王﹐立廟於滁﹐祀之。其女爲妃﹐生蜀王﹑豫王﹑如意王。洪武十六年十一月七日﹐上親槁子興事實﹐召太常丞張來儀﹐諭使爲文﹐刻於廟石。﹝文載《中都志》﹞

洪武初﹐建帝王廟於南京雞鳴山之陽﹐以祀三皇﹑五帝﹑三王﹑漢髙祖﹑光武﹑唐太宗﹑宋太祖﹑元世祖。又詔以歷代名臣從祀﹐風後﹑力牧﹑臯陶﹑夔﹑龍﹑伯夷﹑伯益﹑伊尹﹑傅說﹑周公旦﹑召公奭﹑太公望﹑方叔﹑召虎﹑張良﹑蕭何﹑曹參﹑陳平﹑周勃﹑鄧禹﹑馮異﹑諸葛亮﹑房玄齡﹑杜如晦﹑李靖﹑郭子儀﹑李晟﹑曹彬﹑潘美﹑韓世忠﹑嶽飛﹑張浚﹑木華黎﹑博爾忽﹑博爾術﹑赤老溫﹑伯顏﹐凡三十有七人。

洪武初﹐欲作鐵券而不得其制作依制。有言吳越王錢氏子孫居浙東者﹐家傳唐昭宗賜鏐之券猶存。乃遣使覓得﹐按其制作焉。

太祖於開國之初﹐開禮﹑樂二局﹐徵天下耆儒宿學﹐分局以講究禮典﹑樂律。當時集成有大明集禮﹐而樂未有全書。

洪武元年﹐命中書省曁翰林院﹑太常寺定擬三禮。明年﹐再命集議。又明年﹐徧徵艸澤﹑道徳﹑文章之士﹐相與考訂之﹐以爲一代之制。今書之存者有大明集禮﹐洪武禮制﹐禮儀定式﹐稽古定制﹐諸司職掌。

洪武初﹐西北邊防重鎭曰宣府﹐曰大同﹐曰甘肅﹐曰遼東﹐曰大寧。永樂初﹐革去大寧﹐惟有四鎭。﹝寧夏守鎭亦永樂初始立﹐正統中始有楡林。﹞

太祖未登基之前﹐鑄「大中通寶」﹐旣登寶位﹐乃鑄「洪武通寶」。

洪武元年﹐制大明令。六年﹐命刑部尙書劉惟謙等造《大明律》。明年﹐書成。

洪武三年八月﹐應天府鄕試﹐禮部以聞。皇帝禦謹身殿﹐召前禦史中丞臣基﹑今治書侍禦史臣裕伯﹐俾司去畱之任﹐而以翰林侍讀學士臣同﹑弘文館學士臣稼﹑起居注臣韶鳳﹑尙寶寺丞臣潛﹑國史臣濂佐其事。基姓劉﹐裕伯姓秦﹐同姓詹﹐稼姓睢﹐韶鳳姓樂﹐濂姓宋。﹝出《宋濂小錄序》﹞

洪武辛亥八月﹐應天鄕試﹐禮部以聞。上親選兵部尙書吳琳﹑國子司業宋濂司考文主任。﹝濂小錄序﹞

太祖定鼎金陵﹐遣使樊觀徵濂爲江南等處儒學提舉。入朝﹐授皇太子經筵﹑起居注﹐總修《元史》。升翰林學士。

洪武三年﹐命儒士魏俊民等六人編類天下郡縣﹑地理﹑形勢﹑降附始末爲《大明志》。

洪武己酉冬﹐宰相奉上旨纂修一代禮樂書。選取天下儒士十八人﹐訥備員在列。﹝宋訥《西隱文集》﹞

洪武三年﹐禦史胡延平嘗上書﹐言今國家宜徙都關中。據古今說事情累數千言。﹝見楊士奇所撰《胡延平傳》。延平﹐江西吉水人﹐學士廣之父﹞

洪武三年庚戌﹐詔天下郡縣更修城隍廟﹐祀立木主﹐退泥像。郡廟儷郡治之制﹐縣則又與縣治同焉。攺舊圖新﹐遠近一制﹐以次第告成。﹝宋訥﹞

洪武壬子﹐簡會試土張睢等十八人﹐授編修等職。入文華堂﹐命宋濂爲之師。俾肄業﹐上間至堂中﹐取其文親評優劣。命光祿給酒饌。每食﹐皇太子﹑親王疊爲主之。給冬夏衣﹐時賜白金﹑鞍馬。

潘廷堅﹐字叔剛﹐當塗人。元季爲富陽教諭。乙未年﹐車駕駐蹕太平﹐授府教授。明年克金陵﹐攺中書博士。庚子﹐除金華同知。壬寅﹐召入﹐除翰林學士﹑嘉議大夫。以老致仕。子黼﹐初爲太平教授﹑金壇縣主簿﹐擢起居注。丙午﹐除中書左司都事。丁未﹐除嘉議大夫﹑江西湖東道按察使。會修大明令﹐爲議律官。洪武元年卒﹐年四十。

陶安﹐字主敬﹐當塗人。元末爲山長。乙未﹐天兵至太平﹐安率父老開城門降﹐卽參幕府。歷江南行省都事﹑員外郎﹐知黃州府﹑饒州府。吳元年﹐拜翰林學士﹑嘉議大夫﹐知制誥兼修國史。洪武元年﹐除中奉大夫﹑江西省參知政事。卒於任﹐年五十七。子晟﹐浙江按察使﹔昱﹐知州﹐謫戍寧遠。洪武三十年八月﹐安妻陳氏赴京陳訴﹐太祖親命釋之。

錢宰﹐會稽人﹐鏐之裔﹐元末老儒。洪武中徵﹐同諸儒修纂尙書會選﹑孟子節文。已而﹐以國子博士致仕。

皇帝禦天下之九年﹐以諸行中書省之設本於權宜之制﹐中外並稱失尊朝廷意。乃詔丞相﹑禦史大夫及翰林侍從之臣議更其名職﹐革行省﹐置承宣布政使司。﹝方希直代宋景濂學士送葉布政序﹞

洪武九年﹐天下考校錢谷策書。空印事起﹐凡主印吏及署字有名者皆系獄中。天子方怒空印事﹐以爲欺罔。行省大臣二十餘輩﹐守﹑令署印者皆欲置之死﹐佐貳以下榜一百﹐免死﹐爲軍遠方。丞相﹑禦史大夫皆知其無他罪可恕﹐莫敢諫。寧海鄭士利爲書數千言﹐言數事而於空印事最詳。士利遂輸作終身﹐而竟殺生印者。﹝希直文集﹞

洪武丙辰﹐俾任內外職九年爲滿秩。每三年具錄行事之實﹐朝京以考績焉。﹝宋訥文集。﹞

今上皇帝遣使以束帛召﹐公乃幡然而起﹐與靑田劉基﹑麗水葉琛﹑金華宋濂同召至建業。入見﹐上問勞曰「我爲天下屈四先生耳。」﹝宋濂所著章中丞溢神道碑文。﹞其後葉君出守南昌﹐沒於王事。後五年﹐章君爲資善大夫﹑禦史中丞兼太子贊善大夫﹐以卒。又後十年﹐劉君亦去禦史中丞﹐授封伯爵﹐投老於家。五年﹐濂亦乞骸骨還山。

宋濂事太祖幾二十年。洪武九年六月﹐首置翰林承旨﹐以濂爲之。是年冬十一月致仕﹐歸金華﹐猶歲一朝京師。十三年冬﹐其孫愼以罪被刑﹐舉家當置重辟。上念之﹐特降赦安置茂州。明年五月二十日﹐卒於夔府﹐年七十二。葬府西蓮花山下。

國初﹐各行中書省﹑府﹑州﹑縣社稷﹑山川等壇﹐原定行禮﹐獻官以守禦武臣爲初獻﹐文臣爲亞獻﹑終獻。

洪武十四年﹐命以文職長司通行三獻禮﹐武官不與祭。

洪武十三年﹐召壺關縣儒士杜敩到京。十月初一日﹐制命爲四輔官兼太子賓客。

上之十有五年﹐詔立諸殿閣官﹐以寵侍從儒臣之賢者。於是金華吳公沈﹝沈﹐字浚仲。﹞由太史屬拜東閣大學士﹐臣親制誥文以授之。﹝方希直文集﹞

宋訥﹐洪武十三年冬除國子助教。橫經發難﹐擊蔀廓塞﹐學者如客得歸。嘗同諸儒應制撰文﹐畀僧道錄司領教事者十有六道﹐操筆立成﹐雅稱上意。超授翰林學士﹑奉議大夫。十五年冬﹐升文淵閣大學士。會建太學成﹐中外歲貢生徒日夥﹐而職大司成者往往迂愞﹐師生相姦﹐教化不行。宸衷簡注﹐擢爲祭酒﹐升朝列大夫﹐以釐正前獘﹐十八年九月也。其後﹐師道旣立﹐大被賞遇。二十三年春﹐壽八十﹐卒於太學。

洪武十八年三月十四日﹐聖旨﹕「恁禮部選年紀小秀才﹐將尙書陳氏﹑蔡氏二傳並古注疏﹐參考是非﹐定奪去取﹐編成新書。將來看中了時刻板印﹐去各處教習﹐下次科舉使用他。欽此。」欽遵。行取博學通經教官﹐將陳﹑蔡二傳並古注疏參考編類﹐成書進呈。洪武二十八年﹐新校正尙書會選﹑孟子節文刻板完備﹐給散天下學校。

洪武二十年冬﹐命禮部尙書李原名等著爲禮儀定式﹐凡三十七條﹔出使禮儀﹐凡三條。二十七年﹐又命禮官參用二書爲出使禮儀﹐總二十條。

髙廟亦難受諫。翰林編修張姓者能直言﹐不能容﹐出爲山西蒲州學正。例應進賀。撰表﹐髙廟閱之﹐識其名。見其表詞有曰「天下有道」﹐又曰「萬壽無疆」﹐發怒曰「此老還謗我﹐以「疆道」二字擬之。」卽差人逮來。引見﹐曰「送法司問﹐汝更何說﹖」張曰「臣有一言﹐說畢就死。陛下有旨﹐表文不許杜撰﹐務出經典。臣謂『天下有道』﹐乃先聖孔子之格言﹔臣謂『萬壽無疆』﹐乃《詩經》臣子祝君之至情。今謂臣誹謗﹐不過如此。」聞其說﹐良久曰「此老還嘴彊。」令去﹐竟不問。左右相謂曰「數年以來﹐才見容此一人而已。」﹗﹗

陳寧大夫﹑劉三吾學士俱茶陵人。寧告歸﹐赴京﹐將朝見﹐而自引決。三吾亦再召入京﹐道卒。﹝此得之髙郵訓導攸縣人陳嵩﹞

洪武二十七年三月初九日戊申﹐升行人司正爲正七品﹐左﹑右司副爲從七品﹐行人爲正八品。凡設官四十員﹐咸以進士爲之。先是﹐所任行人多孝廉人材﹐上以其將命四方﹐往往不稱使旨﹐至是始命以進士爲之。凡賫捧詔赦﹑奉使外夷﹑諭勞賞賜﹑祭祀﹑徵聘賢才﹑賑濟﹑軍務﹑整典軍司等事則命之。餘外﹐不奉旨諸司不得擅差﹐而行人之權重矣。

洪武十九年﹐詔﹕「民年八十﹑九十爲鄕閭所推者﹐賜爵有差。貧不能養者﹐日給酒肉﹐歲畀絮帛。著爲令。」

陳遇﹐字中行﹐居金陵。元時江東明道書院山長﹐教授溫州。元季兵興﹐歸金陵。太祖渡江至金陵﹐禦史秦元之薦遇孝行才識﹐上致書禮徵。與語﹐大悅﹐俾典戎務籌畫。上幸其第﹐咨以機密﹐授供奉司丞﹐辭不就。洪武元年﹐首陳爲治要道三事﹐授翰林學士﹐皆辭。賜肩輿﹐校尉十人畀其出入﹐除中書左丞﹐又固辭。上禦華蓋殿﹐詔令坐﹐艸平西詔。極喜﹐賜宴﹐重賞金銀﹑段疋﹑衣服等物﹐除禮部侍郎兼弘文館大學士﹐復辭。除太常卿﹐又辭。遘疾﹐上親賜藥﹐命太醫院官醫治﹐賜錦褥被﹑粥米。及瘥﹐除禮部尙書﹐又固辭。上禦奉天門﹐召入﹐命坐﹐詢問典故。時炎暑﹐賜紗衣﹐命引入內澡沐﹐賜宴﹐令其子充宿衛﹐亦辭。屢蒙厚賚﹐當時公侯卿大夫無此寵遇也。病復作﹐上命太醫院官醫治﹐弗痊﹐卒﹐年七十二。上再三哀悼﹐賜棺木﹑麻布﹑米鈔葬祭。次子恭﹐天順間官至兵部尙書﹐管柴炭。﹝遇後因子貴﹐贈大理卿﹐有楊士奇撰墓表。﹞

太祖皇帝大兵克金陵﹐元江南行臺禦史大夫福壽死之。天下旣定﹐立廟京都城南土門。因廛市喧鬧﹐弗稱神宅。洪武二十一年秋﹐命工曹攺作於欽天山陽。明年夏告成功。尙書臣秦逵傳制﹐俾臣宋訥撰碑記。

洪武九年﹐星變﹐求言。平遙縣學官葉伯巨謂人曰「今天下有三事最切﹐其二事易見而爲患小﹐其一事難知而爲患大。此三者積於吾心久矣﹐縱不求言﹐吾猶將言之﹐況有明詔乎。」卽爲書﹐言三事。曰「分封太侈也﹐圖治太急也﹐用刑太煩也。今四方已平矣﹐民庶思治矣﹐而不務以寬厚禦之﹐視誅殺人如滅螻蟻﹐使民不獲安息﹐欲以圖治﹐難矣﹗夫圖治於亂世之餘﹐猶理絲於棼亂之後﹐緩之則端緒可得﹐欲速則膠結而不可理。今病民之不安﹐姦邪不正﹐朝夕異令﹐賞罰不準﹐君勞於上﹐臣困於下﹐治烏可致乎﹖此二者人皆知不可﹐然非敗之根也。所謂分封太侈者﹐天子畿內﹐地止千里﹐而燕﹑秦﹑晉﹑楚﹐千里之國﹐以封少年未達事之王﹐無事則易驕佚﹐有事則易僭亂﹐此人所未知而臣所謂爲患難見者也。」其語皆切直。上大怒﹐曰「小子何乃敢疏吾家骨肉﹗我見之且心憤﹐況使吾兒見之耶﹖速收以來﹐吾將手射之而啖其肉﹗」伯巨至﹐丞相乘上喜乃敢奏﹐詔系刑曹問狀。瘐死獄中。﹝方希直作傳﹞

按﹕漢封七國踰制﹐賈生痛哭極言﹐謂有尾大不掉之憂。其言不用而卒見排於絳﹑灌。後晁錯建削地之議﹐而七國以誅錯爲名連兵向闕。後帝誅錯以謝七國﹐漢始獲安﹐然亦危矣。解縉言「漢庶人不宜過寵﹐恐生異謀。」後果反。興兵誅煦﹐而縉終罹庶人讒謗﹐下獄以死﹐豈不悲哉﹗葉伯巨言甚切直﹐其爲國謀亦忠﹐而竟不免死於獄﹐亦足悲也﹗總之﹐處人主骨肉之間﹐蓋難言哉﹗自昔記之矣。

浦江張孟兼﹐洪武中爲太常丞。兼自負爲文﹐奴視同輩。劉基嘗爲上言「今文章士﹐第一爲宋濂﹐臣基次之﹐又其次則孟兼。」由是愈自髙。旣而濂﹑基薦之﹐未幾﹐除山西按察司僉事。以善糾擿著聲譽﹐升山東按察司副使。時山東布政使吳印﹐乃鐘山主僧。上親選拜官﹐妻用金帛﹐寵之甚厚﹐印以見知人主﹐自尊重﹐禮節少簡。孟兼自任無敵﹐且印又僧也﹐易之。印候孟兼﹐由中門入。孟兼以吳印𨿽位大﹐然風憲司不當由我中門人﹐召守卒笞之。月朔望入學﹐令諸生講經﹐孟兼故以語侵譏印。印不平。孟兼尋復以它事﹐騎馬入布政司﹐讁箠僚吏問罪﹐且言將上封事言於朝。僚吏懼﹐勸印上封事﹐言孟兼見淩侮﹐然孟兼封事終不上也。上覽印言﹐以爲孟兼淩我任用臣下﹐逮治笞之。孟兼旣辱﹐愈憤﹐卽捕爲書封事者﹐欲論以罪。印復上書﹐言「伏請去位避其橫﹐否則且爲所擠。」上大怒﹐曰「彼乃敢與我抗﹐我今乃與爾抗﹗」遂械至闕下﹐廷詰之﹐命衛士摔發摘拏﹐垂死﹐特論棄市。詔印曰「我除爾害矣﹐善爲之。」﹝方希直作傳。﹞

藍玉從李文忠徵西番﹐封永昌侯。洪武十五年﹐命副穎川侯傅友徳徵雲南。二十年﹐徵北虜﹐至哈剌哈之地﹐後封涼國公。玉於靖寧侯爲姻家﹐靖寧旣坐胡黨誅滅﹐玉內懷憂懼。二十五年﹐徵建昌回﹐見上﹐覺上有疑之之心。每謂其所親曰「上位取我回來﹐著我做太師﹐如今又著別人做了。先前胡黨事發﹐壞了多少官人﹐我想不如先下手好。」遂與景川侯曹震﹐東川侯胡海﹐會寧侯張溫﹐鶴慶侯張翼﹐舳艫侯朱壽﹐都督陳麟﹑許亮﹑江信﹑張政﹑聶緯﹑王銘﹑茆鼎﹑祝哲﹑馬俊﹑謝熊﹑黃輅﹑徐質﹐及舳艫侯男江陰衛指揮朱能﹐東川侯男胡二捨﹐府軍衛指揮陶文﹐吏部尙書詹徽﹐神宮監太監呂升﹐沈陽侯察罕﹐達官乃兒十花﹐西僧汝寧王光﹐府軍衛指揮榮碧英﹐約以二十六年二月十五日伺上出勸農時舉事﹐事覺﹐坐誅。﹝出《逆臣錄》﹞

按﹕二十六年九月初十日﹐詔有胡萬盤黨﹐被誅五千。﹝「詔有胡萬盤黨被誅五千」﹐舊鈔立齋錄作「詔胡藍二黨被誅有萬五千人」。﹞

王褘﹐字子充﹐義烏人。吳元年授江南儒學提舉司校理﹐升禮部郎兼引進使﹐轉起居注﹐出同知南康府事。洪武元年﹐詔議踐祚禮﹐攺漳州通判。會詔修元史﹐徵還﹐與宋景濂俱爲總裁。史成﹐拜翰林待制。壬子﹐出使西夷。﹝方希直所作像贊序。﹞雲南元孽梁王據險弗庭﹐洪武壬子﹐詔待制王褘往撫諭之。不聽﹐館褘別室。褘屢諭以禍福。久之﹐見執﹐瘞於地藏寺。比時﹐癸丑冬蠟也。﹝雲南志所載王景常所撰文節墓志。﹞建文立﹐其子紳官太學﹐言於朝。贈學士﹐謚文節。﹝希直祭公文。﹞

洪武二十五年九月十三日﹐冊允炆爲皇太孫。詔曰「曩古列聖相繼馭宇者首立儲君。朕自甲辰卽王位﹐戊申卽帝位﹐於今二十九年矣。前者操將練兵﹐平天下亂﹐偃天下兵﹐奠生民於田裏﹐用心多矣。及統一以來﹐除姦暴﹐去豪彊﹐亦用心多矣。邇來蒼顏皓首﹐儲嗣爲重。嫡孫允炆﹐以九月十三日冊爲皇太孫。奉上下神祇﹐以安民庶﹐誥示臣民﹐想宜知悉。」

洪武三十一年閏五月十六日﹐皇太孫卽皇帝位。攺明年爲建文元年。追尊懿文皇太子爲孝康皇帝﹐懿敬皇太子妃爲皇后﹐﹝姓常氏﹐開平忠武王遇春之女。﹞太子妃呂氏爲皇太后。﹝壽州人﹐中都志載﹕「太常卿呂本之女。」﹞洪武三十一年八月﹐詔書云﹐又將呂后之父呂本靈位與太祖髙皇帝同祀於西宮。

皇上嗣位之初﹐卽下明詔﹐行寬政﹐赦有罪﹐蠲逋租鉅萬計﹐去事之妨民者。明年﹐以紀元賜髙年米肉絮帛﹐民鬻子者官爲之贖﹐免田之租稅幾年。分遣使者問海內患苦﹐賞廉平吏﹐罪至死者多全活之。於是刑部﹑都察院論囚﹐視往歲減三之二﹐人皆重於犯法。二年春二月甲子﹐有詔﹕「若曰頃以訴狀繁﹐易禦史臺號「都察院」﹐與刑部分治庶獄。今賴宗廟神靈﹐斷獄頗簡﹐其更都察院仍漢制爲禦史府。專以糾貪殘﹐舉循良﹐匡政事﹐宣教化爲職。省禦史員定爲二十八人﹐務爲忠厚﹐以底治平。」二月戊辰﹐賜禦史衣﹐明日己巳﹐以都察院舊署在太平之北﹐於朝謁爲難﹐命卽詹事府爲禦史府。賜宴於新治﹐復命文武大臣皆預﹐以寵綏之。﹝方孝儒奉敕爲記。﹞

皇上嗣登天位﹐念習俗之陋﹐貪詐者之多﹐以爲昔者治之以法﹐而犯者滋眾﹐豈非教化有未至歟﹖乃蠲逋租﹐赦死刑﹐選擢良吏以治海內﹐除民之所患苦而與之以所歡。而未及期年﹐萬姓協和﹐四方不變。士君子以行道輔時爲榮而不貪祿位﹔百執事庶人以謹行保身爲常而恥言貨財。上而朝廷﹐下而窮邦小邑﹐皆思洗濯瑕眚以自歸於善﹐可謂盛矣。上猶以爲未也﹐親擇廷臣二十有四人爲采訪使﹐以觀風謠﹐燭幽隱﹐利民之事得以便宜行之。由是天下欣然﹐謂太平可立致。使者之出﹐莫不自奮勵﹐各思建明圖畫以求稱任使之意。及旣事還朝﹐卓卓以政事聞者蓋居其半。給事中華亭徐君思勉有聞之最者也﹐天子以爲可用。會大同有警﹐俾持詔往﹐諭慰兵民。思勉精敏勁正﹐所奏舉皆切時事﹐其能愈彰。適山東按察司以缺官告﹐卽授按察司僉事。﹝方孝孺送徐思勉序文。﹞

○庚戌科會試錄序

天地之气有盛衰﹐而生才隨之。气之盛也﹐惇大忠厚之人多而天下治﹔气之衰也﹐險薄佻儇之徒眾而危亂作。聖人中兩間而立﹐所以輔相天地﹐豈有他哉﹗凡以保合培養是气﹐使之充盈﹐而不至於消靡以病乎生才也。自唐虞以來﹐賢才眾多之世﹐未有不由人主作興以成之者。人主豈其張能人以爲才也哉﹖能無傷是而已爾。大明啟運﹐我太祖髙皇帝以雄才神武勘定萬方﹐孝康皇帝以至徳仁恩培植邦本﹐所以輔相極其盛矣。今皇帝卽大位﹐篤紹前烈﹐一以仁義爲治。朝廷之上﹐和厚博文之士相繼而出。天地之气混淪會合﹐賢才之眾其不在玆時乎﹖建文二年春﹐天下之士貢於鄕者咸就試於禮部﹐蓋幾及千人。上愼重選掄之任﹐俾倫等司其去取。恭率諸儒﹐不敢懈怠。以二月九日至二十有五日畢﹐得士若干人﹐可謂盛哉﹗然才之生也﹐資乎天地﹔而其成也﹐復佐佑人主。以贊天地之功﹐使天地之气和﹐非特賢才輩出而五穀登﹐羣生遂而嘉禾畢集﹐海宇晏寧﹐靡有一物失其所者。上方日新聖徳﹐以圖至治。多士乘時而出﹐輔庶政而永鴻業。俾斯民重見二帝三王之盛﹐豈非天下之所深重望於將來者乎﹖嘉議大夫﹑禮部侍郎兼翰林院學士貝州董倫序。

皇上嗣寶歷之二年﹐大比天下士。英翹俊乂之材﹐受鄕薦之會試春闈者幾千人。禮部尙書陳公迪﹐右侍郎黃公觀同知貢舉。前期以考試官爲請﹐特命禮部侍郎兼翰林院學士董公倫﹐太常寺右少卿髙遜志典文衡﹐以綜其事。同預校藝者﹐右拾遺朱逢吉曁修史官吳勵﹑葉惠仲﹑趙友士﹑徐旭﹑張秉彜﹐監察禦史王度﹑兪士吉。以二月八日入院﹐越十七日畢。晨興夜寐﹐殫力竭慮而校閱之。文理粹而華實兼者咸選擇而不遺﹔詞義乖而旨趣異者亦黜落而不貸。參互考繹﹐僉議克諧﹐而始揭名焉。嗚呼﹗昔古盛時﹐獻鄕書而登天府之名﹐偕計吏而署奉常之籍﹐故濟濟多士﹐而幸遇其會﹐卒成其業﹐克遂其志者幾何人哉﹖矧今聖明馭宇﹐文軌會同﹐而貢舉於甲令三十有餘年矣﹐魁公鉅卿胥此出焉。而奇勛偉績﹐垂光簡冊以彰一代之盛者﹐固無以加矣。士君子風承響接﹐趾美於前﹐不啻倍蓰焉﹗將見以其所學施諸有政﹐而有司之事﹐卿大夫之職﹐輔相之業﹐皆其夙習而素講者﹐豈特見諸空言而已。自先朝以來﹐掇巍科取上第者﹐其名氏之所紀載具存而弗泯﹐況當皇上龍飛之初﹐建文之始﹐而泰運方開者乎﹖昔賢有云「士非科目不能以自達。」夫旣達矣﹐所以致君堯舜而康濟斯民者﹐可不勉諸﹖建文二年﹐歲在庚辰﹐春二月望後十日﹐中順大夫﹑太常寺右少卿髙遜志謹序。

聖天子稽古圖治﹐嘉九族。念親王勸講輔徳之官未備﹐無以成藩屏之才也。乃二年春三月﹐詔增立賓輔一人﹐佐講讀及書各一人。進封皆稱名而不臣﹐坐論道徳﹐用賓師之儀。甫定﹐適慶王奏薦名士三人﹐請補輔僚之缺。於是天子以王所舉爲必可任也﹐俱授以官﹐而槜李朱君仲湯爲伴讀。將行﹐季弟孝寧時爲中書舍人﹐請士大夫賦詩以餞之。惟昔太祖髙皇帝以雄才神略勘定萬方﹐懲前代宗室寡弱之獘﹐眾建支庶﹐羅列海內﹐宮室服用下天子一等。朝之大臣𨿽三公﹑大將軍皆趣拜殿廷。以至親處權寵之隆﹐古莫與倫﹐何其盛哉﹗然而諸藩徳業可擬古之賢王者𨿽間有之﹐而未之屢見﹐豈非處尊崇之極而驕泰易滋﹐左右之臣位下勢卑不能矯其失故耶﹖天子慨然﹐爲深長之思﹐增立輔臣。重其職任﹐俾咸知尊賢取友﹐以成令徳。其爲宗室謀可謂遠矣。朱君首膺是選﹐其可不知所自重乎﹖﹝方希直送朱仲湯序﹞

○遼州處士髙巍贈司馬相公忠孝兩全序

士之處世有二道焉。出與處﹐窮則獨善其身﹐達則兼善天下﹐若伊尹﹑傅說之於殷﹐太公﹑召公之於周。此固聖人之遇﹐後世罕及。下至漢﹑唐﹑晉﹑宋﹐亦未嘗無其人也。若漢之蕭﹑曹﹑諸葛﹐唐之房﹑杜﹑姚﹑宋﹐晉之羊祐﹑王﹑謝﹐宋之呂蒙正﹑寇萊公﹑司馬公﹑韓魏公﹐殊勛異政﹐名載竹帛﹐班班可考。傳曰「何代不生賢﹖何賢不濟用﹖」至我聖朝肇興之初﹐設庠序﹐立國監﹐以育英才。經今三十餘年﹐濟濟多士﹐固過越於前代矣。其文章政事﹐可與前賢齊驅並駕而爭衡矣。予不知其他﹐所知者惟吾友鐵公一人而已。何以知之﹖其幼處鄕校也﹐聰敏邁倫﹐長同冑監也﹐英華拔萃。先事太祖皇帝也﹐試以盤根錯節而驗其能。今事皇上也﹐任以山東參政以宣其化。不意於建文二年秋﹐某某爲不軌﹐上命徵虜大將軍曹國公統兵百萬而往伐焉。三路供給糧餉﹐山東﹑中州﹑山西。徳州爲山東屬郡﹐水陸四通五達之道﹐而大軍聚集焉﹐以待其進取。孫子曰「興軍十萬﹐日費千金。」況百萬乎﹗鐵相之任漕運也﹐水陸並進﹐飛芻挽粟﹐露積山丘﹐未嘗乏用﹐元戎國公亦嘗賞勞焉。不意大軍進取失利﹐漫散南行﹐而徳州並無守禦官軍﹐人民逃命散走﹐四野一空。鐵相與巍並巒怏怏南行。路經臨邑﹐時序端陽﹐誓酒同盟﹐起集民丁﹐協同都司﹐固守濟南。至於其不意﹐某某於五月十六日率眾寇城﹐詭計百端﹐誘說軍民開門出見﹐鐵相遂使軍民穢罵賊寇。彼知忠堅不下﹐長圍四守﹐內外不通﹐百計攻打﹐晝夜不息。攻之愈急﹐守之愈固。若非濟南戰守而剉其鋒﹐某某乘劈竹之勢﹐目中已無江淮矣。今原濟南之功﹐比之廣昌﹑東昌如摧枯振落者﹐眞若急流中之砥柱也。攻圍三月﹐彼旣智窮力盡﹐師老將疲﹐援兵方至﹐遁走圍解。皇上明見之遠﹐捷音方至﹐遂命翰林院檢討陳某賫銀段以酬其功績﹔吏部主事魯某送誥命以光其世﹐封三代﹐其榮極矣。昔範文正公得厚祿﹐欲以養親﹐親不在﹐以爲恨。今我司馬公父母俱存而同享爵祿﹐曾祖亦追封其官﹐其孝可謂無間於幽明矣。夫子曰「事親孝﹐故忠可移於君。」又曰「通於神明﹐光於四海。」今於鐵相可驗其實矣。原其出處之分明﹐孝忠之兩全﹐古今名士亦少及矣。巍忝爲孝之名﹐今得升斗祿﹐雙親已沒﹐興言及此﹐不覺心手酸軟﹐閣筆廢書﹐不能不戚戚於懷也。及司馬公赴京謝恩也﹐皇上賜禦宴﹐送下程﹐諫行言聽﹐膏澤下軍民不少矣。朝廷公論﹐原其堅守之功﹐旣升本司布政位﹐不滿其才徳。復授以大司馬之職﹐佐徵虜大將軍﹑歷城侯以總天下之兵馬進取焉。其相機決勝﹐𨿽在於主將與參副﹐而運籌策﹑申軍政﹑量虛實﹐籍司馬之一人。須待平燕之畢﹐自有史官大手筆﹐圖麟閣而垂竹帛﹐流芳千載耿耿不磨者﹐由其忠孝存於心﹐窮通不易志﹐故得聲聞滿天下﹐香名傳後世也。其殊勛異政﹐委身致力﹐不避艱險﹐以社稷爲憂者﹐豈巍拙筆所能發揮哉﹗但巍始與司馬同一監中﹐與司馬相北徵﹐知其始終出處之云爾。誠恐後日史官聞其名而遺其實﹐故特贈此﹐姑備戰守進取之實錄耳。

○退敵乘喜宴樂水心亭賦

皇上嗣寶位﹐屢下詔以求賢。或舉邊陲之軍伍﹐或舉下僚之卑員。逸民側陋﹐艸澤魚監。思武職於鉅鹿之下﹐夢文官於版築之間。側席求諫﹐傾耳聽言。於是本州之太守充舉子於林泉。禮請送於京師﹐赴天官之銓選。值某之不軌﹐命將帥之徵焉。憑坐井之管見﹐特獻策於君筵。蒙聖恩之寵厚﹐參贊軍務於元戎之前。心期子房﹐志慕仲連﹐修書只尺﹐欲屈彊燕。志抑鬱而不伸﹐攬歸轡而南遷。至濟南之日而被圍﹐思張巡守城之中堅。幸遇知己之相﹐逢英輩濟濟而云聯。若徐將軍之赳赳﹐盛總兵之桓桓﹐僉憲髙公之紏慢﹐參軍宋公之周旋﹐掠陣張都統之能勇﹐儲給王太守之從權﹐吾道王府校之論議﹐斯文王肯播之勉旃。眾資羣策﹐屈力保全。焚燒賊眾之樓櫓﹐擒獲巨寇之尢姦。是日也﹐天地晝晦﹐劍戟聲寒﹐湖水爲赤﹐原野而丹。彼旣智窮而力盡﹐我固守不動如丘山。乘夜遁去﹐棄甲奔還。聞風聲而鶴唳﹐已破膽而推姦。備勝事報四方唇齒之國﹐具捷音奏九重仁聖之前。

○髙巍賡和鐵參政贈詩

羣書歷覽見隨何﹐錯節盤根利器磨。久隱遼山思傅說﹐等閒尙志慕鄒軻。爲臣盡己全名節﹐處友知音取瑟歌。只尺淩煙題姓字﹐歸田舊計且蹉跎。

勉賡前韻

供輸糧餉若蕭何﹐竹帛公忠事不磨。講藝投戈明卓茂﹐輕謀淺慮笑荊軻。傾心順水推舟楫﹐側耳臨風聽凱歌。方想從來福祿大﹐共成保障莫蹉跎。

又贈

山林隱逸一書生﹐上策平諧自失驚。董賈同心陳治道﹐蘇張異路笑縱橫。歸期艸舍名髙隱﹐豈望朝廷作六卿﹖管蔡監殷同日叛﹐周公狼跋亦東徵。

又賡前後韻

糧儲轉餉若蕭何﹐耿耿香名永不磨。竭力勞心常會計﹐從流順陸並舟軻。琵琶不解靑衫濕﹐玳瑁安思白雪歌﹖異日功勞垂竹帛﹐三傑同載世無多。

又

韜光晦迹號狂生﹐脫穎囊中眾笑驚。自薦平原班後立﹐要盟楚主劍頭橫。常羞秦帝辛桓衍﹐且喜和番蘇子卿。承稟元戎如不許﹐披堅執銳亦能徵。

又

憂民爲國老儒生﹐進退存亡久慣驚。十載芳名林下隱﹐五陵和气劍頭橫。昔年有表平胡虜﹐今日陳情動國卿。三寸筆如安國劍﹐燕人來格又何徵﹖

○從軍吟

百萬貔貅過太行﹐軍容整肅陣堂堂。亡羣走兔無藏藪﹐失木飛禽近上蒼。白刃林磨山振響﹐紅旗風動日無光。將軍駐馬鞭麾指﹐信宿擒燕會晉陽。

○班師回過倒馬關

鐵騎千羣過雁門﹐旌旗簇簇彩雲屯。晉民遙見皆驚喜﹐燕寇聞之喪膽魂。燦爛銀盔明雪月﹐靑紅繡襖邑煙塵。將軍不速追窮寇﹐勝算降燕在暮春。

皇帝始卽祚﹐布徳施仁﹐大宥萬方﹐恩聲義聞﹐震於四表﹐函夏之間﹐羣黎胥慶。於是天啟厥祥﹐地效其珍。乃元年﹐使者還自西方﹐爰得靑玉於雪山﹐廣袤踰二尺。揆其初得﹐徵兆異常﹐質理栗溫﹐世所罕見﹐來獻天府。先是﹐上在儲宮﹐常夢神人致上帝命授以重寶﹐及是宜獲玉。宸衷密感﹐未及宣露。二年正月十一日﹐上將郊祀。乘輿出﹐宿齋宮。其夕﹐復若有睹﹐與前夢協。驚悟﹐欣喜﹐遂命玉人肇工琢爲大璽。方尺六寸九分﹐親定其文曰「天命明徳﹐表正萬方。精一執中﹐宇宙永昌。」其歲十二月﹐工以成奏﹐名曰「凝命神寶。」三年正月元旦﹐告於天地祖宗﹐爲文以示遐邇。﹝方希直凝命神寶頌序﹞

○處士髙巍上時事

一﹑墾荒田。臣讀豳風七月之詩﹐見周公拳拳以農桑爲念者﹐蓋農桑者衣食之本﹐生民之命﹐教化之源也﹐有國家者誠不可以緩。夫不耕則無粟﹐不蠶則無衣﹐豈非衣食之本乎﹖無食則饑﹐無衣則寒﹐豈非生民之命乎﹖禮義出於富足﹐盜賊出於貧窮﹐豈非教化之源乎﹖臣觀河南﹑山東﹑北平數千里沃壤之土﹐自兵燹以來盡化爲榛莽之墟。土著之民流離﹐軍伍百不存一。地廣民稀﹐開辟之無方﹐展轉於臣心久矣。今欲變曠野爲沃土﹐蓋有三策焉。一則當下明詔﹐頒告鄰境布政司﹐末役遊食之民﹐示以開墾之田﹐各取地方﹐順便兩處。有司各立文簿﹐去者﹐審其所往﹔來者﹐根其所從。官給子種牛只﹐蠲免三年之稅﹐使之盡力開墾﹐此一法也。二則凡官吏軍民人等﹐全家遷發化外者﹐不必照依荒田去處﹐限以畝數﹐使之自備牛只子種﹐料時科徵﹐此又一法也。三則我國家承平日久﹐干戈無黷武之勞﹐走馬有糞革之用。當廣設屯所﹐使之三時務農﹐一時講武。又當內立司農之官﹐外設田畯之屬﹐使之巡行郊野﹐督責勸勉。殆見四野無曠土之譏﹐千疇有多稼之美矣。

二﹑抑末役。今天下之人民﹐務本者少﹐逐末者多。爲何﹐蓋因務農之家﹐地有租﹐丁有役﹐三時力農﹐一時輸納﹐終歲憂勤﹐舉家勞苦﹐或遇薄斂之歲﹐俯仰有不足者矣。今爲商賈者﹐坐列街市﹐日登壠斷﹐窺時去取﹐賤買貴賣﹐獲十分之利﹐納分毫之稅﹐何益於國家用度哉﹖彼則乘堅策肥﹐冬溫夏淸﹐妻孥無勞身之苦﹐飲食有兼羞之膳﹐四時有適體之服﹐終歲優遊而無糧艸督責之患﹐是以逐末者多也。昔周時﹐宅不毛者有裏布﹔漢時﹐不種桑麻者不能衣綿絹﹐是以或罰之﹐或辱之﹐使長務本也。今欲使逐末之務本﹐荒田之盡辟﹐當輕稅糧以卹農民﹐重稅課以抑商賈。如此﹐不遲三五年間﹐逐末遊食之民不待督責勸勉﹐自轉遷於南畝矣。

三﹑愼選舉﹐惜名爵。愼選舉者﹐得人才之本源﹔惜名爵者﹐待有功之盛典。故古之明王﹐愛一嚬一笑﹐況爵乎﹖古者舉逸民﹐揚側陋﹐實聖王之盛典。故所謂逸民﹑側陋者﹐如太公之釣渭﹐伊尹之耕莘﹐百里奚之販牛﹐孫叔敖之魚鹽﹐一旦舉而用之﹐不惜髙爵重祿而勸賞之。爲何﹖才足以頓綱振紀﹐徳足以變化風俗﹐故不問其昔之鄙賤也。今我朝所取人才﹐科目最多。曰孝弟力田﹐曰聰明正直﹐曰歲貢人才及孝廉等項。命各處有司﹐每歲務舉一人﹐往往輒赴吏部以聽選官除之。𨿽知人如劉穆之﹐識人如裴行儉﹐未能一時別辧其賢否也。舉當無賞﹐不當無罰﹐是以有因循苟且而不得其人。以臣愚見﹐若保得其人﹐儒吏兼濟﹐及器量重厚﹐聰慧敏達﹐加以吏部復考查而任用之。其後﹐稱職而當者有賞﹐不當者有罰。如此﹐名不得虛﹐爵無妄費也。故漢宣帝有曰「郎官上應列宿﹐出宰百里﹐苟非其人﹐民受其殃﹐可不愼其選歟﹖」故漢時有官者子孫後爲姓氏﹐曰倉氏﹑庫氏﹐此倉庫官之後也﹐可不愛惜歟﹖

四﹑開鐵冶。臣聞地不愛寶。夫寶者何﹖魚鹽﹑金銀﹑銅錫﹑鐵是也。今我國家魚鹽之利旣興﹐不可復有議也。惟金銀﹑銅錫﹑黑鐵﹐所謂山澤之利﹐未盡出也。曰金銀𨿽寶﹐不過富貴之家爲婦女之首飾﹐銅錫爲器皿妝點耳。惟黑鐵一物﹐軍民利器不可一日而無者也。天下山澤之利﹐臣不知其餘﹐且以臣鄰境所有言之。今在河南之北﹐北平之南﹐山西之東﹐山東之西﹐舊有八冶﹕曰臨水﹐曰彭城﹐曰固鎭﹐曰崔鑪﹐曰祁陽﹐曰山唃兒﹐曰沙窩﹐曰渡口。詢之故老﹐言說在胡元時設立總司提督﹐煽取日萬貫﹐例禁民間﹐不敢私販﹐此胡元之舊獘。今三布政司地面﹐農民多缺利器﹐欲自煽取﹐許納課程﹐猶且不敢。以臣愚見﹐以產鐵去處行移文榜﹐如有丁力之家﹐或二戶﹐或三戶﹐或五戶﹐相合起鑪一座﹐礦炭隨便所取。國家月課收鈔貫﹐止徵鐵數﹐易換粟帛﹐許民興販。如此﹐上濟國用﹐下便農器﹐庶不棄山澤自然之利也。臣昔經過礦炭之場﹐見料炭之例﹐而興販之﹐實軍國所用之大利也。

皇帝旣卽位﹐詔紀今年元爲建文。春三月﹐上丁﹐車駕幸太學﹐親祀先師孔子。拜跽盥獻﹐咸用享廟社禮。縉紳聚觀﹐皆思自奮以進庸於世。秋八月﹐天下當大比﹐太學及畿內士集於京府者千五百人。有詔命翰林儒臣及時之名士校其文﹐禦史蒞之﹐而董其庶事則屬之府僚佐焉。八月甲辰入院﹐越九月己巳而畢。屏蕪黜陋﹐選擢俊良﹐蓋去者幾十之八﹐而登名於籍者二百十四人。非難之也﹐蓋以上初取士﹐天下後世將以是觀盛美焉﹐而不敢弗愼也。昔太祖髙皇帝創業﹐紹正統之三年卽興科舉。至十七年甲子而益盛。歷四舉而至於玆。今在朝廷之人﹐率多先朝之所簡拔者也。﹝方希直所作應天府己卯科鄕試小錄序文。﹞

貴州都司軍士臣髙巍﹐系山西遼州五指裏民﹐誠忻誠忭﹐稽首頓首謹言﹕伏聞鳳凰至而諸禽舞﹐麒麟出而百獸鳴。物類之微﹐尙知有主而飛鳴以賀﹐何況人靈萬物者。今我皇上﹐龍飛九五﹐鳳歷初春﹐謳歌歸向﹐四海會同。臣歡忻踴躍﹐如流水朝宗而不能自已也。於洪武三十一年六月十二日﹐遠聞聖詔頒告臣民﹐於本年閏五月十六日恭依太祖皇帝遺詔嗣登寶位﹐以理萬機之勞。天下士庶臣民萬口一言﹐齊聲共賀。嘉賀太祖皇帝傳位以嫡﹐長大居正也。使聖子神孫﹐本宗百世爲天子﹐支庶百世爲諸侯﹐上法三代之公﹐下洗漢唐之陋。祖訓一定﹐後世永法﹐繼繼繩繩於千萬年也。微臣才識疏短﹐文詞鄙野﹐何足以頌祝聖代宏軌之遠﹖故又復詠歌大雅下武二章以賀。詩云「昭玆來許﹐繩其祖武。於萬斯年﹐受天之祜。受天之祜﹐四方來賀。於萬斯年﹐不遐有佐。」軍士微臣髙巍﹐久蒙教育﹐頗通經史﹐知聖君卽位﹐體春秋五始之要﹐敢不奉表稱賀以聞﹖

○王仲縉送司業張先生祀宣聖詩﹝張名智﹐字去略。﹞

聖皇嗣丕祚﹐舉禮秩無文。幽明旣肹蚃﹐小大齊駿奔。況玆曲阜宅﹐巍巍闕裏尊。神靈於斯萃﹐於焉致明禋。肅將豈無人﹖顧屬耆徳臣。精誠冀有托﹐達此皇意惇。軺車戒遠道﹐宴餞及良辰。雲山渺東魯﹐歸途春正殷。

嘉議大夫﹑禮部侍郎兼翰林院學士臣董倫﹐伏以七月十三日自手詔賜臣禦書「怡老堂」三大字及髹幾﹑玉鳩杖各一者﹐臣誠惶誠恐﹐稽首頓首伏言﹕

聖慈軫念﹐特降殊恩﹐閭裏傳觀。欣逢盛典﹐誠千齡之奇遇﹐豈一己之私榮。臣素無閥閱功勞﹐兼乏智能才藝﹐徒知篤信於古道﹐自分無用於當時。幸蒙髙皇帝之知﹐忝拜左春坊之命﹐任臣以兩宮尊親之職﹐稱臣爲三葉帝王之師。自愧學匪經綸﹐功虧啟沃。切睹聖道之淵懿﹐皆由睿性之髙明﹐豈有涓塵可裨海嶽﹖恭遇皇帝陛下傳大舜精一執中之語﹐以武王崇徳報功爲心﹐能自得師﹐與人爲善。念臣久陪於硯席﹐憐臣遠寓於蠻夷﹐踐祚之初﹐馳書以召。蒼顏白髮﹐越萬里而來歸﹔金馬玉堂﹐想十年之如昨。入承顧問﹐喜動聖顏﹔出視班行﹐驚非昔侶。陛下存求舊之意﹐推養老之心。旣俾正席於詞林﹐復令伴食於宗伯。錫以田土﹐欲使之富﹔頒之第宅﹐又遺以安。旨酒時出於大官﹐華衣每裁於天府。寵榮兼至﹐慚懼已深。豈意宸眷益加﹐禮文彌盛。髹幾玉杖﹐法古制之多儀﹔奎畫云章﹐賜佳名以「怡老」。朝著誇其榮美﹐縉紳嘆此遭逢。惟漢顯宗﹐稱其養老﹐迨宋仁廟﹐亦克尊賢。然桓榮受幾杖於太常﹐而不聞有宸翰之賜﹔晏殊題舊學於神道﹐而不見有幾杖之頒。在於昔賢﹐猶難兼乎其美﹐愧玆老朽﹐乃得荷乎鴻私。此於聖徳之增光﹐豈獨臣門之多幸﹖自今將杖以戒噎﹐則當思四海或有饑餒之民﹔憑幾以安身﹐則當念一物或有失所之嘆。至於瞻心畫之優禮﹐永誓教子孫以繼忠。嘉謀嘉猷﹐敢不以時而入告﹖聖名聖壽﹐願祝與天而長存。臣無任瞻天仰聖﹐荷徳感恩之至﹐謹奉表陳謝以聞。

河南右參議董公安常﹐﹝名倫﹐﹞世居燕之宛平。自爲儒生處山林間﹐服葛褐而茹藜粟﹐已懷憂民之心。及元亡而國朝有天下﹐公以薦入朝﹐爲贊善大夫﹐事懿文皇太子。其所陳說﹐多忠厚之言﹐皇上聞而善之﹐超遷左春坊大學士。會東宮晏駕﹐俄出治河南。盡心於民事﹐民有所未安﹐若疾在肢體﹔政有所未宜﹐若災在旦夕。艸封事數千言上於闕下﹐而題其退食思政之堂曰「後樂」。﹝方希直有記。﹞倫旣出爲參議﹐已而謫居遠徼﹐至是召還。歲庚辰﹐會試﹐倫充總考官。﹝注腳云「東昌府恩縣人。」又楊士奇撰李侍郎嘉墓志云「前大學士董倫﹐時爲宛平學諭﹐公從受業。」﹞

王紳﹐字仲縉﹐待制褘之子。蜀王聘教諭蜀郡將十年。新天子卽位﹐召爲國子博士﹐遂入詞垣﹐編摩太祖實錄。常以其父死事聞於朝﹐得贈謚。庚辰十二月卒﹐年四十一。其送劉子祿詩曰「回來上疏入九重」﹐由此蒙恩﹐謚文節。﹝並紳遺文。﹞

王景彰﹐爲山西布政司參政。坐事﹐謫雲南。建文初召還﹐爲翰林侍講﹐預修太祖實錄。﹝中都志。﹞

東裏楊公﹐舉明經﹐任教職﹐未赴。會朝廷以博學徵﹐入翰林﹐任編纂。未幾﹐有旨﹐諸編纂悉赴吏部試文章﹐考第髙下而官之。尙書張紞讀其策﹐獨喜曰「明達時務﹐有用之才﹐不但文詞之工也。」以爲第一。奏授王府審理副。受命之明日﹐復召入翰林﹐任編纂。明年﹐太宗卽位﹐攺翰林院編修。﹝士奇小傳。﹞

按﹕張紞﹐以洪武三十一年自雲南布政召爲吏部尙書﹐則此所云「編纂」者﹐正太祖實錄也。

皇帝肇禋上下神祇﹐奉太祖髙皇配。先是﹐十二月癸卯朔﹐乘輿臨視﹐殿壇戒飭。百吏滌牲省器﹐各嚴厥職﹐無敢或違。是月戊寅﹐上禦奉天殿﹐公卿羣士咸受誓戒。其夕﹐宿於齋宮。明日己卯﹐出捨皇邸﹐尙食進素膳﹐及期行事。自元旦至於祭﹐天地開朗﹐日月華曜﹐祲氛屏除﹐風气穆淸。方當出郊﹐龍旗徐行﹐萬騎不驚。山川艸木﹐皆有喜色﹐六軍百姓﹐欣躍聚觀。洎將展禮﹐玉輅望門﹐降趾而趨。脫舄登殿﹐秉璧奠瓚﹐興俯拜跪﹐寅畏愼恭﹐如對天顏﹐與神明居。星妃嶽君﹐海王瀆長﹐翕忽晻靄﹐若歆若格。夜半禮成﹐仰瞻霄漢﹐煥朗澄瑩﹐上爲動容。昧爽﹐還坐正殿。在廷臣僚及百執事相率賀畢﹐同進言曰「王者嗣位而郊見上帝﹐蓋上以占天心﹐下以定民志。若天地享答﹐神靈悅豫﹐黎民永受福祉。苟不順洽﹐人用弗寧。今皇上肇祀而神祇協贊﹐六合之內﹐光照顯赫﹐陽明發舒﹐陰慝消伏。浹於旬日﹐纖翳靡形﹐白叟鮐翁﹐嘆未嘗遇玆﹐豈智力所及哉﹗上之至誠﹐貫徹二儀﹐皇天降鑑﹐錫以萬年休命﹐祥徵灼灼﹐可信不誣。翰林侍講臣某曰﹕﹝「翰林侍講臣某曰」﹐「某」﹐舊鈔立齋錄作「孝孺」。﹞「誠之動天固然矣。然臣伏睹陛下自卽位以來﹐鴻恩惠澤漸漬萬方。赦重罪﹐免逋租﹐卹困窮﹐賑乏絕﹐受直言﹐褒賞良吏﹐登任才俊。寧屈國法﹐而不忍以法病民﹐寧闕儲積﹐而不忍以斂妨農。仁聲義聞﹐聲格穹昊﹐上帝眷懷﹐保佑顧綏。若父慈子﹐夙夜不忘﹐禋而居歆﹐蓋盛徳之明驗也。天所享不常﹐視徳臧否以爲喜怒。有徳而生民安其治﹐則天心悅﹔無徳而怨讟下興﹐則天用不佑。徳之動天﹐厥惟昭哉﹗臣不佞﹐幸執筆綴從官後﹐躬睹盛禮﹐謹作頌辭。以明聖徳之格天﹐以播善政之無極。」其詞曰﹕

「上帝至仁﹐視民如傷﹐眷求同徳﹐俾典萬邦。自唐之衰﹐夷擅中國﹐迨於有元﹐人胥於狄。赫赫太祖﹐受命孔時﹐黃鉞朱旗﹐載淸九圍。復天之常﹐修人之紀﹐蕩削穢腥﹐上帝攸喜。休養黎元﹐若疾在身﹐大功未終﹐授之聖孫。惟聖天子﹐皇祖是嗣﹐奉承天心﹐克受帝祉。沛澤是施﹐大賚是庸﹐桁楊不陳﹐囹圄虛空。孰租之逋﹖奚貸之負﹖厥數千億﹐棄而勿取。孰爲螟蟊﹖撲之除之﹐降以風雨﹐俾■﹝氵亟﹞濡之。登賢用能﹐幽滯奮發﹐容受嘉言﹐眾志必達。四海所環﹐有萬其區﹐至仁溥暢﹐庶類昭蘇。乃諏令辰﹐正月壬午﹐誓戒臣工﹐大祀攸舉。陽徳顯融﹐斂戢羣陰﹐天開日舒﹐百神鑑臨。玉輅出郊﹐樂備不作﹐齋於祠宮﹐盛服儼恪。肅肅於動﹐栗栗於言﹐上帝在玆﹐敢有弗虔﹖昭哉廣殿﹐取類明堂﹐金鋪瑤礎﹐勢切穹蒼。鼎俎旣丰﹐幣玉旣飭﹐灺燭煒煌﹐騂牲芬苾。乘輿徐來﹐及門而趨﹐執圭屏息﹐仰覿天居。乃盥乃薦﹐乃綏乃燎﹐儼若居歆﹐觀其色笑。分命臣僚﹐獻於羣神﹐合敬同誠﹐百禮具陳。云君嶽只﹐海王瀆伯﹐厥靈洋洋﹐來舉飲食。帝謂天子﹐至孝事天﹐爰錫純嘏﹐子孫萬年。太祖嘆言﹐天子至仁﹐恩加黎庶﹐四夷咸賓。天子稽首﹐受天之胙﹐拜跪周旋﹐如奉寶璐。樂止禮成﹐夜气正中﹐星斗交羅﹐其光烿烿。聖情欣豫﹐上帝予輔﹐萬口同聲﹐昔未嘗睹。還坐法宮﹐端拱受朝﹐至和盈庭﹐如聞九韶。天子曰嘻。來爾臣鄰﹐惟天惟祖﹐匪徳疇親。政或未修﹐惠或未溥﹐各殫乃心﹐助予咨度。勿厚其斂﹐重困細氓﹐勿苛爾刑﹐必臻於平。乃稽詩書﹐乃施教化﹐乃建皇極﹐崇王斥霸。準則堯禹﹐紹述商周﹐純用道徳﹐配古作逑。邪慝陰類﹐弗暱弗使﹐君子陽剛﹐是崇是任﹐民所願欲﹐宵旰惟行﹐其所畏惡﹐絕於未萌。人心欣悅﹐天命自久﹐聖子神孫﹐百世之保。流以源長﹐國以仁興﹐敬天靡渝﹐萬方永貞。」

皇帝嗣大寶位﹐淸心恭己﹐喜怒不形。輕徭減賦﹐賞罰以類﹐舉措得宜。行之期年﹐萬姓悅服﹐羣生欣豫﹐薄海內外﹐薰爲太和。上猶謙讓﹐弗自以爲徳。旦暮親政﹐勤勵靡遑。復於乾淸﹑坤寧南北二宮間爲退朝燕處之殿﹐置古書聖訓於其中﹐沈玩靜思﹐名之曰「省躬」。諭以尙父所存丹書之旨﹐夏書所歌聲色宮室之戒﹐曰「汝其以是爲銘。」﹝方希直文集有銘。﹞

髙巍上書內一件﹕「欲弱藩王之權﹐使下無背叛之心﹐上無誅伐之意﹐經制一定而萬世無疑。臣當借漢爲諭。昔漢髙祖提三尺劍﹐起布衣﹐摧彊秦﹐滅暴楚﹐以定禍亂。憫秦孤弱而亡﹐遂大封同姓。荊王賈﹐楚王交﹐代王喜﹐齊王肥﹐淮南﹑濟北﹐分王天下之半。其漢髙祖遠慮之策﹐莫不欲藩四夷而禦中國也﹐豈想遺文景不治之屙疾哉﹗故賈誼治安策曰「今天下方病股大於腰﹐一指之大幾於股。平居不可屈伸﹐後𨿽有扁鵲不能爲矣。」故發痛哭流涕之嘆。其欲削移六國之意不言可知矣。賴文帝寬厚長者﹐含忍容之。是以吳王不朝﹐賜以幾杖﹐以折其彊悍不臣之心。其弟厲王長謀反﹐廢處蜀郡﹐罰所當也。不免有斗粟尺布之謠﹐以累文帝寬厚長者之徳﹐此往事可鑑也。其後景帝寬厚不如乃考﹐又遇晁錯﹐恃才刻削諸侯﹐遂挑六國之禍。非文帝遺命托將得人﹐民心輔漢﹐又遇趙涉遮說肴澠指示之方﹐幾亡劉氏之社稷﹐則晁錯不能辭其責矣。

昔我太祖髙皇帝之起﹐與漢髙同而神武過之。漢髙馬上居帝位數年﹐故不免中伏弩﹑冒流矢﹐危然後定。我太祖皇帝遭胡運之大更﹐羣雄並起﹐龍飛淮甸﹐芟刈羣雄﹐東徵西討﹐混一區宇。中國旣定﹐惟有四夷﹐命將徵討﹐髙居九重﹐神謀聖算﹐所向克捷。海內之國﹐三皇五帝不能臣服者皆來臣服﹐莫不納貢而效職焉。比之漢髙﹐誠以爲過。正所謂「我武維揚﹐於湯有光」者也。𨿽因天與人歸﹐實賴我太祖皇帝有文王純一之徳﹐大行皇后有後妃不妒之行﹐則百斯男﹐無不穆穆皇皇宜君宜王者矣。故使之本宗百世爲天子﹐支庶百世爲諸侯。上法三代之公﹐下洗秦世之陋﹐體三代之封建﹐分茅胙土。先封形勢之地。陜西百二山河﹐昔有人言「一夫當關﹐萬人莫敵。」其人悍勇﹐西鄰吐番﹐故以藩王之長秦府王之。山西表裏山河﹐地產良馬﹐屈產之乘在焉。其人剛壯﹐所謂山西將者也。北近胡虜﹐故以晉府王之。燕國𨿽無名山大川之限﹐其南冀州﹑眞定﹑保定﹑順徳﹑廣平﹑大名等府﹐所謂桑土之野。地裏坦平肥沃﹐其供賦之饒不待言而可知。其北𨿽曰沙漠寒涼不毛之地﹐廣畜羊馬。其土地之人﹐不耕不蠶﹐皮衣肉食﹐鞍馬是務。遼﹑金﹑殘元藉之而各興一代之業﹐故以燕府王之。其四川𨿽曰西南一隅﹐山河阻深﹐劉備﹑諸葛處之而虎視吳﹑魏者也。故以蜀府王之。其餘楚﹑湘﹑齊﹑兗﹑寧﹑遼﹑谷﹑代﹑慶﹑肅﹐星羅棋布。比之古制﹐𨿽皆分封過當﹐然太祖皇帝之聖意﹐莫不欲護中國而屏四夷也。今各處親王故多驕逸不法違犯朝制者﹐不削則朝廷紀綱不立﹐削之則傷親親之恩﹐此我皇上之所難處也。賈誼曰「欲天下之治安﹐莫若於眾建諸侯而少其力。力少則易使以義﹐國小則無邪心。令海內之勢﹐如身之使臂﹐臂之使指﹐莫不率從。」眞裁制諸侯之良策也。當今之勢﹐以臣愚見﹐莫聽晁錯削奪之策﹐當行主父偃下推恩之令。秦﹑晉﹑燕﹑蜀四府子弟分王於齊﹑兗﹑吳﹑楚﹑潭﹑湘﹐齊﹑兗﹑吳﹑楚﹑潭﹑湘分王於秦﹑晉﹑燕﹑蜀﹐其餘寧﹑遼﹑谷﹑代﹑慶﹑肅等府﹐比類而分王之。少其地而小其城﹐如此則藩王之權不削而自弱矣。臣又願皇上待遇親王﹐薄其貢而厚其恩﹐常盡親親之禮。如歲時伏臘﹐外國所貢稀罕之物並京制嘉肴美味﹐命使臣頒送之﹐就問起居安否何如。其賢如漢之河間獻王與東平王蒼者﹐下明詔褒賞之。其驕逸不法如淮南﹑濟北者﹐初犯則容之﹐再犯則赦之﹐三犯而不攺者﹐當會親王而告太廟﹐削其地以廢處之。豈有不順服者哉﹖臣嘗以爲人君之有天下﹐亦如人之有一身也。天下之患有內外﹐一身之疾有腹膚。四夷之患﹐人之疥癬也﹐骨肉之患﹐人之腹心之疾也。疥癬之疾﹐有時而搔癢吾體﹐命良醫而修藥﹐一掃之而平復矣。腹心之疾﹐非智識膏肓者不能也。昔賈誼見漢諸侯彊盛﹐故以腰脛指股爲諭﹐今臣以一身百體爲譬。今我皇上乃天君一心也﹐所謂具眾理而宰萬物﹐百體之從命也。各處親王﹐五臟﹑耳目﹑口鼻﹑手足也。五臟酸甜嗜欲不同﹐手足安危亦異﹐如目好色而耳好音﹐鼻好臭而口好甘。其心天君﹐隨其百體之好﹐則失主宰之道﹔不隨﹐則攪亂吾心而已。故醫書云「智者能調五臟和。」旣和﹐不惟無腹心之疾﹐而疥癬之疾亦不生矣。噫﹗五臟和而一身安﹐一家和而百事遂。裏諺曰「家不和﹐鄰里欺。」臣亦謂﹕「國不和而四夷窺。」此一理也。蓋自古帝王之治天下﹐莫不以爲身家當先。是以堯之文思安安﹐允恭克讓者﹐亦必先親九族﹐九族旣睦﹐平章百姓。文王之小心翼翼﹐亦必先刑於寡妻﹐至於兄弟﹐以禦於家邦﹐卽孔子所謂「身修而家齊﹐家齊而國治﹐國治而天下平。」孟子曰「言舉斯心加諸彼。」親親而仁民﹐仁民而愛物﹐此古今聖王治天下之軌範也﹐伏望皇上鑑察焉。」

貴州都司軍士臣髙巍﹐系山西遼州人。原系洪武十五年願入太學生員。蒙本州知州王欽奉詔書內一款﹐以「山林巖穴懷材抱徳之士」保舉到京﹐於建文元年九月十二日蒙吏部引奏。爲臣不曾在役﹐欽依發還本所﹐今臣有侄髙二應役不缺。臣𨿽不爲國用﹐聞知某軍作亂﹐人人得而誅之。臣委身敵愾之心不能自已﹐謹奏爲願使協燕事。臣聞成周時﹐管﹑蔡監殷以叛﹐周成王命周公往討之。以周公聖人之全才﹐率武王伐紂之大眾﹐取三叔所監之小國如反掌也。而周公緩攻徐戰者﹐非兵不利而戰不勝。聖人之心﹐以兵﹐凶器也﹐戰﹐危事也﹐孤人之子﹐寡人之妻﹐獨人父母﹐傷天地之和﹐召水旱之災﹐不至於不得已不用也。故必待三年之後而滅絕之。其初豈不欲三叔﹑武庚自悔過而投戈耶﹖觀於東山﹑破斧之詩可見。今某國謀爲不軌﹐皇上命大將率大眾而往討之﹐其蕞爾一隅之小國﹐固易破也。今我皇上﹐苦恐傷生靈﹐損折軍將﹐況彼之軍民﹐卽皇上之軍民﹐以皇上天地好生之仁﹐豈忍赤子肝腦塗地乎﹖臣願奉明詔或只尺之書﹐臣當披露忠膽﹐大陳義理之詞﹐對彼明以天命﹐曉以禍福﹐明親親有和解之義﹐無仇殺之理﹐使各罷兵而復守分土。從﹐則著我皇上英武之威徳﹔不從﹐當盡臣子之節義。蓋自古用兵﹐交使在其間。昔酈食其掉三寸之舌﹐下齊七十餘城﹐魯仲連修只尺之書﹐燕之軍將見者無不涕泣。臣𨿽無二子通變之口才﹐頗有二子破燕下齊之素志﹐惟在我皇上用與不用﹐聽與不聽爾。

髙巍爲假周公說﹐援引詩書﹐反復幾千言。說云「昔周公聞流言之謗﹐避位居東。若使大王始知謀逆者﹐擒其逆賊﹐或械送京師﹐或戮而奏聞。若聞疑謗之言﹐或解其護衛甲兵﹐或質其所愛子孫﹐釋骨肉猜忌之疑﹐塞讒姦離間之口。如此﹐大王安得不與周公比隆哉﹖大王慮不及此﹐遂移檄遠近﹐大興甲兵﹐侵襲疆宇。所以任事者得藉其口﹐以爲殿下假誅左班文臣﹐欲效漢之吳王倡七國以誅晁錯爲名也。臣獨以爲不然﹐殿下欲伸伊尹﹑周公之道也。𨿽然﹐不聞孟子有云「家必自毀﹐然後人毀之﹔國必自伐﹐然後人伐之。」臣愚過慮﹐恐一姦雄豪傑鳩集無賴﹐因昧乘釁﹐率眾數萬﹐突起而橫擊之。萬一有失﹐大王獲罪於先帝﹐不能辭其責矣。今大王據北平﹐取密雲﹐攻永平﹐襲雄縣﹐掩眞定﹐擒將虜士﹐易若建瓴。𨿽古之用兵若孫武者豈能過哉﹖但自興兵以來﹐已經數月﹐尙不能出區區蕞爾一隅之地﹐較之以天下﹐十五而未有一焉﹐其用兵之計﹐又可知矣。且百戰百勝﹐兵家不以爲勝。其老子又云「佳兵者不祥。」今計大王之將士﹐東戰西伐﹐馬無停足﹐殆亦疲矣。況朝廷驅天下無限之師﹐大王以一國有限之眾應之﹐大王得心之士﹐大約不過三十萬眾。大王與我聖天子﹐義則君臣﹐親則骨肉﹐尙生離間之疑﹐況三十萬眾異姓之士﹐寧可保終身困迫而死於殿下乎﹖蓋將軍屢戰則疲﹐疲則離﹐離則取大王如拾芥。正所謂徒能料事而不能料人。臣寄迹巖穴﹐不忍坐視兵連禍結﹐所以挺身效一策。蓋爲一二之欲而顚覆百萬億之生靈﹐露宿風眠﹐披堅執銳﹐嗟咨滿野﹐肝腦塗地﹐孤人之子﹐寡人之妻﹐獨人之父母﹐傷天地之和﹐召水旱之災﹐是豈智者之所爲哉﹖臣以爲動干戈孰若和解﹐使帝者復帝﹐王者復王﹐君臣之義大明﹐骨肉之親愈厚﹐乃天下萬世之幸也。臣所以得奉聖天子明詔﹐置死度外﹐來見大王﹐欲盡一言求頸血污地者﹐緣臣宿許太祖髙皇帝﹐生當殞首﹐死當結艸之願﹐豈有要求於其間哉。且老子云「天下神器也﹐不可智力求﹐不能以三代守。」若我太祖皇帝﹐乘胡元亂極思治之機﹐提一旅於鳳陽﹐揮三尺於馬上﹐兵不血刃﹐席捲驅逐﹐羣雄屏迹﹐奄有華夏﹐是豈智力之所能﹖實應乎天也。是以旣卽寶位﹐立綱陳紀﹐奠安華夷﹐分茅胙土﹐封建子孫﹐欲其藩屏王室而外禦戎夷﹐其神謀聖算﹐爲天下子孫萬萬年之慮也。以大王之賢智﹐躬承先帝遺訓﹐不爲不熟矣。夫何以一朝之忿﹐遂以骨肉之親翻成仇敵﹖其爲先帝之累爲何如哉﹖大王其熟思之。以臣之計﹐臣躬奉聖天子之旨﹐念及大王以爲帝室最近之親﹐何至如此﹖未嘗不灑泣流涕。今大王若信臣言﹐以臣爲質﹐備述情由﹐上表謝罪﹐按甲休兵以待。事報朝廷﹐必寬宥大王擅興甲兵﹑軍民將士脇從之罪。如用修親好﹐則天意順﹐人情和﹐太祖皇帝在天之靈亦妥安矣。如其不驗﹐臣願烹鼎鑊﹐甘無畏色。不然﹐大王執迷不回﹐捨千乘之尊﹐損一國之富﹐輕謀淺慮﹐爰及干戈﹐走風塵﹐冒霜露﹐恃區區之小勝﹐忘親親之大義﹐以寡敵眾﹐以弱敵彊﹐而爲此僥幸不可成之悖事﹐臣又不知孰優而孰劣也。況太祖皇帝大喪未終﹐毒興師旅﹐恐與伯夷﹑叔齊﹑泰伯﹑仲雍求仁讓國之義有徑庭矣。𨿽殿下有淸夷朝廷之心﹐天下臣民謂以殿下不無有篡奪之議。幸而兵勝得成﹐固中大王之計﹐後世公論之士以大王爲何如哉﹖倘有蹉跌﹐取譏萬世﹐於是時也﹐追復愚臣之言可得乎﹖伏願大王再思而審處焉。」

國朝處士髙巍言「嘗聞世之所謂丈夫者﹐蓋以其能爲國家排難解紛﹐上足以安宗社﹐下可以服黎庶﹐而無一毫徼利幹譽之私。臣樗櫟朽材﹐年甫桑楡﹐遨遊山野﹐經史自娛。內有飽暖之樂﹐外無攘竊之虞﹐感荷皇朝之賜厚且深矣。臣𨿽無丈夫之才﹐頗有丈夫之志﹐素慕仲連﹑子產之爲人﹐善與人排難解紛﹐名世而不朽也。臣因天下不幸﹐我太祖髙皇帝升遐﹐遺詔內外臣民同心輔政。蓋欲使聖子神孫本支百世爲天子﹐支庶百世爲諸侯﹐上法三代之公﹐下洗漢唐之陋。祖訓一定﹐萬世永賴﹐我聖天子欽遵遺詔嗣登寶位。龍飛之初﹐誕布惟新之政﹐下養老之詔﹐天下感戴﹐奚啻考妣﹖莫不願立於朝而忠於其事。朝野皆曰﹕內有聖明君主﹐外有骨肉藩翰﹐二帝三王之治只尺可待﹐此萬世磐石之固也。吁﹗不意忽聞大王與朝廷有隙﹐張皇三軍﹐抗禦六師﹐竟不知其意何出﹖今在朝諸臣﹐文者導之以智﹐武者奮之以勇﹐皆謂執言仗義﹐以順討逆﹐焉有不勝取者乎﹖如反掌爾。今殿下論親親最賢最長﹐卽我朝之周公也。當存周公大公至正之心﹐毋惑他人流言之謗。亦如周公安重自修﹐使無一毫驕吝之態。有則攺之﹐無則加勉﹐內輔朝廷﹐外屏四夷﹐則周公制作之功不得專美矣。惟其我朝基業同周室﹐太祖皇帝純徳同文王﹐大行皇后慈惠同周后妃。﹝「大行皇后慈惠同周后妃」﹐「周」原無﹐據明鈔本補。﹞今殿下才美同周公﹐輔我皇上守成邁成康﹐故以周家始終之說言之。巍白髮書生﹐蜉蝣微命﹐生死不懼者。但久蒙太祖皇帝教養﹐無所補報﹐況朝廷勉勵風俗﹐於洪武十七年以行旌表愚臣孝行之門﹐臣竊自負。旣爲家之孝子﹐不可不爲國之忠臣。死忠死孝﹐臣素願也。故敢披露忠肝﹐陳大義辭。惟願皇上與殿下各棄流謗之言和好﹐親親如故﹐罷兵息民。臣之忠義旣盡﹐如果賜死﹐於九泉之下得見太祖皇帝在天之靈﹐問臣所以﹐臣亦有以借口矣。」

麾下從軍秀才髙巍謹上北徵長篇五十韻﹐伏冀電覽。詩曰﹕

「皇帝建文初一年﹐管﹑霍﹑蔡叔共流言。不思太祖艱難日﹐遂入鴟鴞惡鳥篇。皇帝虛己問羣賢﹐遭家多難豈自天﹖羣臣叩首禦階前﹐選將練兵去平燕。三軍宿將無可舉﹐取人無過親賢裏。一一重瞳親鑑別﹐文武全才居上列。通天玉帶就賜腰﹐將之拜受辭金闕。卽日推輪送江滸﹐奉命北徵三叩首。奇謀勝算蘊胸中﹐奏捷飛書待日數。旌旐央央映日明﹐軍容肅整向前行。不徐不疾盡一捨﹐蕞爾燕城早晚傾。躬承制諭效曹彬﹐城陷不務戮一人。緩攻徐戰非示弱﹐生靈糜滅痛傷神。斂兵長圍且退守﹐能與士卒同甘苦。在昔吳起吮癰疽﹐卒母聞知悲死所。卽旦水流艸復靑﹐軍人超距馬騰鳴。凡蒙犒賞願奮戰﹐一鼓天誅四海淸。春日載陽鳥嚶嚶﹐江山明麗木忻榮。撫卹良民不易肆﹐執訊獲醜歸神京。緩轡鞭敲金鐙向﹐眾軍齊和凱歌聲。奏凱還京告太廟﹐自古班師當宴樂。金罍玉盞布天廷﹐光祿進饌且奏樂。工歌杕杜與車攻﹐鹿鳴四牡皇華詠。彤弓湛露更相奏﹐弦歌悠悠樂有餘。醉酒飽徳時靡爭﹐嵩呼萬歲賀太平。放牛牧馬桃林野﹐載戢干戈不用兵。退食公門拜老母﹐喜動慈顏上壽酒。座中嘉客有誰人﹖惟有亥唐張仲友。論功行賞禮當封﹐官上加官祿萬鐘。禦筆丹書鐵券至﹐同與山河誓始終。憶昔唐朝郭子儀﹐同心輔佐李光弼。聖朝名將隨時出﹐身系安危更有誰﹖巍本遼山一野民﹐當年有志入成均。幸受微職斷事府﹐斷事不明宥從軍。投筆班超事已遂﹐據鞍馬援志將伸。今逢大帥斯文說﹐何必乘槎去問津﹖」

●立齋閒錄二

洪武三十五年六月十三日﹐燕王令旨﹐諭在京軍民人等知道﹕

「予昔者守固藩國﹐以左班姦臣竊弄威福﹐骨肉被其殘害﹐起兵誅之﹐蓋以扶持宗社保安親藩也。於六月十三日撫定京城。姦臣之有罪者予不敢赦﹐無罪者予不敢殺﹐惟順乎天而已。或有無知小人﹐乘時有事﹐圖報私仇﹐擅自綁縛﹐劫掠財物﹐禍及無辜﹐非予本意。今後凡有首惡﹐有名﹐聽人擒拿﹔余無者﹐不許擅自綁縛。惟恐有傷治道﹐諭爾眾庶﹐咸使聞知。」

○計開姦臣

太常寺卿黃子澄

兵部尙書齊泰

禮部尙書陳迪

左副都禦史練安

翰林院侍講方孝孺

禮部右侍郎黃觀﹝卽許觀﹞

大理寺寺丞鄒公瑾

大理寺少卿胡閏

戶部侍郎郭任

盧迥

刑部尙書侯泰

刑部侍郎暴昭

戶科給事中陳繼之

吏部尙書張紞

吏部侍郎毛泰

監察禦史董庸

監察禦史曾鳳韶

王度

髙翔

魏公冕

宗人府經歷宋徵

禮部主事巨敬

禮部侍郎黃魁

戶科給事中韓永

謝升

黃彥淸

戶科都給事中龔泰

徽州知府陳彥回

中山王子徐��

葉惠仲

牛景先

卓敬

山東布政鐵鉉

都指揮使平安

都禦史茅大芳

山東僉事胡子昭

指揮宋忠

蘇州知府姚善

徳慶侯廖鏞

周璇

髙不危

大理寺少卿盧元質

左都禦史景淸

左擡遺戴徳彜

北平布政使張昺

葛誠

盧振

魏國公徐輝祖

翰林院修撰王叔英

衡府紀善周是修

沛縣令顏瑰

左斷事髙巍

蕭縣令鄭恕

黃子澄﹐江西袁州府分宜縣人。洪武十八年會試第一﹐少年有文采﹐伴讀東宮。建文時﹐爲太常寺卿。建議削諸王之權﹐大見信用。已而﹐坐赤族。妻入浣衣局﹐生子﹐名舜家兒﹐鄭氏養爲子﹐冒姓鄭﹐今尙存。生女四﹐見在南京西院。子澄嘗題寒江把釣圖﹐詩曰「風攪蘆花雪作團﹐扁舟一葉任盤桓。榮身不用千鐘粟﹐度日常消一釣竿。欵乃數聲天地窄﹐遨遊萬頃水雲寬。絲竿直下三千丈﹐欲得鰲頭與世看。」

永樂十一年正月十一日﹐教坊司等官於右順門口奏﹕「有姦惡齊泰的姐並兩个外甥媳婦﹐又有黃子澄妹﹐四个婦人每一日一夜二十條漢子看守著。年小的都懷身孕﹐除生子令做小龜子﹐又有三歲小的女兒。」奉欽依﹕「由他﹐不的長到大便是个淫賤材兒。」又奏﹕「當初黃子澄妻生一个小廝﹐如今十歲也。又有史家﹐有鐵信家小妮子。」奉欽依﹕「都由他﹐欽此。」

齊泰應天府溧水人。兵部尙書。北兵起﹐泰主徵討之策﹐命將出師﹐多其籌畫。兵至金川門﹐潭王及李景隆開門迎降。泰出走﹐過廣徳州﹐遇王原采。後被執淩遲﹐而赤其族。泰宗族兄弟宗敬﹐叔楊彥﹑時永等俱充軍﹐從弟敬宗與刑。

陳迪﹐字景道﹐寧國府宣城人。世居麻姑山西村。曾祖巨卿﹐元江州路總管﹐祖宥賢﹑父仲康﹐撫州守禦千戶所百戶。迪幼倜儻有志操﹐洪武初辟本府學訓導。己未﹐以通經召試﹐除翰林編修。乙丑二月﹐升侍讀﹐預修大典。解縉書成﹐辛未八月﹐升山東布政司左參政。捕蝗弭盜﹐綽有政聲。甲戌十月﹐丁內艱。起復﹐辭﹐弗許。乙亥二月﹐升雲南左布政。時普定﹑曲靖﹑烏撒﹑烏蒙等處苗賊猖獗﹐迪率土兵擊破之﹐獻俘於朝﹐有白金彩幣之賜。戊寅八月徵﹐詣行在﹐升禮部尙書﹐授特進榮祿大夫。庚辰﹐水旱﹐有旨集議。迪以刑獄未淸﹐乞敕法司﹐精擇公廉仁厚官分詣司﹑府﹑州﹑縣﹐將罪囚審實具奏區處﹐勿令久禁﹐致傷和气。又建言「逃民家業盡喪﹐又畏公私逋負之迫﹐夫今不卹﹐必致團結山林爲非。俾所司願歸者善加存卹﹐否則﹐令所在附籍﹐給與閒田耕種﹐免其三年差徭﹐庶得民安盜息。」上皆從之。辛巳三月﹐加太子少保﹐辭兼俸不受。聞北平兵迫近﹐與太常卿黃子澄﹑吏部尙書張紞﹑兵部尙書齊泰﹑戶部侍郎郭任﹑刑部尙書侯泰﹑禮部侍郎黃觀﹑翰林院侍講方孝孺﹑左副都禦史練子寧﹑大理寺卿胡閏﹑左拾遺戴徳彜﹑宗人經歷宋徵﹑戶科給事中韓永等奏﹕「請急設法防禦﹐不然禍且不測。」

太宗皇帝旣卽位﹐召迪與子澄﹑齊泰﹑任﹑孝孺﹑安﹑徳彜﹑永等﹐不服﹐皆被族誅。迪旣與二子鳳山﹑丹山同日死。家人拾遺骨﹐歸葬於宣城計家橋圩埂上。後宗姻有憤其累己謫戍者﹐掘其骨投河中。洪熙元年﹐詔釋宗姻在戍者還鄕﹐給復產業。成化壬辰﹐郡人設迪神主於鄕賢祠。甲辰﹐郡守復於迪故居址立祠並立石墓門。寧國舊傳﹕是日﹐旣縛父子六人於柱﹐將刑﹐鳳山等叫曰「父親你累我們。」迪曰「我兒﹐不要說這話。」迪罵不絕口。遂割鳳山等舌﹑鼻﹑耳﹐大小炒熟﹐納迪口中使食之﹐遂俱淩遲碎骨。有老奴拾遺骸﹐負歸宣城﹐葬外家計家橋。

練安﹐字子寧﹐江西臨江府新淦人。洪武十八年進士及第﹐歷翰林修撰﹐遷吏部侍郎﹑左副都禦史。嘗上書論曹國公。已而﹐靖難之師渡淮﹐靖江王府長史蕭用道與衡府紀善周是修上書論大計﹐斥用事者誤國。書下廷臣及兩人議。用事者怒﹐盛气以詰兩人。安言「國事至此﹐尙不容言者乎﹖顧所論吾過﹐有卽攺之﹐無則加勉。」詰者愧而止。三十五年六月內﹐坐族誅。始以直言讜論﹐對策於大廷﹐繼以柔和忠厚﹐揚翹於法從﹐時中外之士﹐以文學行義稱之。逮皇上嗣位﹐升之銓曹﹐而屬之進賢退不肖之任。

正月二十四日﹐校尉劉通等賫帖一將科﹐引犯人張鳥子等男婦六名爲姦惡事﹐又引犯人楊文壽等男婦五百一十一名爲姦惡事。欽依﹕「是﹐連這幾日解到的﹐都是練家的親。前日那一時起﹐還有不平气的﹐在城外不肯進來。嗔怪催他﹐又打那長解錦衣衛。把這廝每都拿去同刑科審﹐近親的揀出來便淩遲了﹐遠親的只發去四散充軍。若拿遠親不宜﹐把近親的說出來﹐也都淩遲了。」二月﹐又解到鄒公瑾等男婦四百四十八名口。

方孝儒﹐字希直﹐臺州寧海人。父克勤﹐字去矜﹐從董彜學易﹐元未仕。洪武二年﹐郡辟爲邑庠師﹐人稱「愚庵先生」。已而﹐以母老罷歸。明年﹐部使者薦﹐詣京師﹐授濟寧府知府。四年﹐以誣被系。孝孺上書政府﹐願以身爲軍贖父罪。不報﹐竟謫江浦。終歲﹐將釋歸﹐會印章事起﹐吏又誣。及九年十二月﹐卒於京。聞兄弟孝友。﹝見希直所輯父行狀及宋濂所撰墓版文。﹞方正學負精純之資﹐修端潔之行。考其學術﹐皆非流俗所可及。言其功業﹐則以伊﹑周爲準﹔語道徳﹐則以孔﹑孟爲宗﹐會其道而不泥於一志乎。大而不局於小﹐實有志於聖賢者也。﹝王仲縉遜志齋集序。﹞正學先生早有盛名﹐自童時﹐鄕人卽呼爲「小韓子」。迄今﹐年旣壯﹐而徳愈凝。故其爲言益宏粹﹐嘗著學箴九首。﹝王仲縉跋語。﹞方希直﹐篤孝友﹐爲文章雄邁醇深﹐登宋公門者﹐皆莫能與之齒。公特鐘愛之﹐𨿽親子侄弗及也。﹝葉見泰送希直序。﹞正學方孝孺﹐稟气粹和﹐秉志直諒。爰自幼沖﹐遹修厥學。厥學旣昌﹐爲徳益著。由是大肆厥辭﹐若披云漢昭回﹐罔有不矚。克丕皇猷﹐式輔玄化﹐聿洗委靡舊習﹐以昭我皇家文明之治﹐厥有旨哉。﹝王仲縉述蜀王辭。﹞希直從宋學士爲文章﹐其年甚少﹐其文甚工﹐不惟同門之士未有及之者﹐自朝中縉紳以至四方老成﹐凡與宋公友者無不推許之。﹝蘇伯衡染說。﹞洪武丙辰﹐予官禁林﹐寧海方生希直以文爲贄﹐一覽輒奇之。館置﹐左右與其譚經﹐歷三時乃去。明年丁巳﹐予蒙恩謝事。還﹐浦陽生復執經來侍﹐喜動於中。凡理學淵源之統﹐人物絕續之紀﹐云云﹐其進修之功日有異而月不同。僅越四春秋﹐而已英發光著如斯﹐使後歷春秋﹐則其所至又不知爲何如。以近代言之﹐歐陽少卿﹑蘇長公輩姑置勿論﹐其餘諸子與之角逐文場﹐不識孰爲後先也。今爲此語﹐人必疑予之過情﹐後二十餘年﹐當信其爲知言而許生者非過也。﹝宋學士送公序。﹞希直年甫弱冠﹐聲譽已播於縉紳間。國初大老如太史潛溪宋公﹑教授長山胡公﹐卽以斯文之任爲屬。迄今徳性凝定﹐年益壯而業益成。云云。甲戌之春﹐以蜀府召命之成都﹐賢王虛己待之。﹝王仲縉送先生還漢中王府序。﹞天子卽位﹐首召入翰林院侍講﹐而名益著聞。﹝仲縉文集。﹞側聞被召時必獲當大任﹐敢有說以進於左右。凡人有措天下之材固難﹐自用其才者尢難。如子房於髙祖能用其才﹐賈誼於文帝未能自用其才者也。何則﹖子房於髙祖察其可行而後言﹐言之未嘗不中﹐髙祖得以用之而常受利。故親如樊﹑呂不可得以間﹐信如陵﹑勃不可得而非﹐任如蕭何不可得而奪﹐此子房所以能用其才者也。賈誼於文帝不察其未能而易言之﹐且又言之太過﹐故大臣灌﹑絳之屬得以短之﹐於是文帝不能獲用其言﹐此賈誼所以不能自用其才也。今聖天子求賢用才之意﹐上追堯﹑舜﹐固非髙祖﹑文帝可比﹐而執事之術遠過臯﹑夔﹐亦非子房﹑賈誼可倫﹐眞所謂明良相遇千載一時者也。時見吾君﹐不問則已﹐問則執事必能盡言﹔執事不言則已﹐言則吾君必能盡用。致斯世於唐﹑虞﹐雍熙之盛者在是矣﹐豈非天下之幸歟﹖𨿽然﹐天下之事固有行於古而亦可行於今者﹐如夏時﹑周冕之類﹐此行於古而亦可行於今者也﹔如井田﹑封建之類﹐可行於古而難行於今者也。可行者行之﹐則人從之也易﹔難行而行之﹐則人從之也難。從之易﹐則人樂其利﹐從之難﹐則民受其患﹐此君子之用世所貴乎得時措之宜也。執事於此固不待愚言之贅。然人情﹐愛其人之深而慮其患之至者﹐必救其失於未患之先﹐苟待其旣失而後救之﹐是乃愛之淺而慮之疏也﹐其得爲忠乎﹖天下之知執事之深﹑愛執事之至如僕者固多矣﹐竊謂忠於執事未有過於僕者﹐伏惟少垂察焉。﹝王叔英與正學書。﹞

文廟初卽位﹐欲詔天下﹐問姚廣孝可代艸者。曰「必須方孝孺。」召之數次﹐不來。以勢迫之﹐不得已﹐孝孺持斬衰而行。見文廟﹐命艸詔﹐乃舉聲大哭曰「將何爲﹖」辭敕。左右禁其哭﹐授以筆﹐卽投於地﹐曰「有死而已﹐詔不可艸。」文廟大怒﹐以淩遲之刑刑之﹐夷其族。孝孺學於宋濂﹐其文章傍沛﹐議論波瀾﹐類東坡之才﹐而忠義之气凜然不可犯﹐濂不及也。﹝天順日錄。﹞先生旣應召﹐擢蜀府教授﹐引道匡主﹐獨秀於玉葉中。尋用交薦﹐侍講內閣﹐一時倚重﹐凡將相間所爲﹐惟先生之咨。四方夷裔﹐得一字寶於玉璧。晚路埼危﹐皎皎大節﹐出人所難﹐先生易之﹐今猶薰灼耳目也。噫﹗先生之淑履如此﹐天宜有以培祐之﹐而澌蕩慘於無遺﹐如此豈理也耶﹗自古有然又何云異﹖﹝天順間同郡趙洪正學文集序。﹞希直爲絕命詞云「天降亂離兮孰知其由﹖三綱易位兮四維不修。骨肉相殘兮至親爲仇﹐姦臣得計兮謀國用猷。忠臣發憤兮血淚交流﹐以此殉君兮抑又何求﹖嗚呼哀哉庶不我尢。」令尹郭紳又嘗卽先生故居所謂祠堂者而新之﹐蓋洪熙初先生之遺族得從寬法而爲之者也。﹝成化己亥翰林謝鐸遜志齋集序。﹞遜志﹐先生自號﹔正學﹐蜀獻王所命。洪武二十九年六月間任將仕佐郎﹑漢中府教授。三十年九月尙在漢中。今校南京錦衣衛鎭撫司監簿﹐除前編缺壞外﹐所存簿籍載正學宗族抄紮人口有八百四十七人﹐族叔文度﹑文恭﹑海﹑敏﹐族侄諒﹑經﹑良﹐族弟希定﹑希崇﹑希用﹑希善﹐族侄孫起宗﹑起成﹑起莊﹑小荀﹑居安﹑淵勝﹐族孫崇儉等。

許觀﹐字尙賓﹐池州貴池人。復姓黃。洪武二十四年殿試第一。建文初﹐歷詞垣﹑禮部右侍郎屬。官制攺﹐進位爲侍中。嘗艸責燕王書。北兵將近﹐觀募民兵於池。文廟旣卽位﹐乃召觀赴京師。渡江﹐中流﹐紿使者曰「今至京﹐須盛服行見禮﹐若不先習﹐至臨時不能無失。」乃朝服南向拜﹐畢﹐卽自沈於水﹐觀建文未遷侍郎﹐金華王仲縉有題黃侍中翠微書捨詩﹐曰「決策當大廷﹐題名獨先奪。」又云「詞垣曁南宮﹐終歲知幾遷﹖」

鄒公瑾﹐字��﹐吉之永丰人。嘗官蜀之重慶﹐後遷大理寺丞﹑少卿。﹝「大理寺丞少卿」﹐「少」﹐舊鈔立齋錄作「歐」﹐並於「歐」前有數十字空格。﹞鄒公瑾氏以簪纓故家﹐且少聞庭訓。其志篤﹐其才敏﹐自弱冠卽知所當學﹐然而不安於小成。歲甲戌﹐予胥會於古渝﹐與之議論﹐落落可喜。自是凡三會﹐會必握手劇談﹐而知其所學益以進。﹝王仲縉贈文。﹞

胡閏﹐鄱陽人。大理寺少卿。卽時坐誅戮。本月二十五日﹐其男傅道亦典刑。次男傅慶﹑復俱戍邊衛﹐妻汪氏及二女俱配象奴。

郭任﹐字��﹐鎭江丹徒在城人。戶部侍郎。戮死。其子經﹐年三十﹐本年六月二十五日亦處決金山﹔保﹐廣西充軍。三女俱配象奴。

盧迥﹐臺州仙居人。戶部侍郎。迥爲人疏俊﹐每飲酣﹐擅長謳﹐人以爲狂。及歷任顯達﹐恭順自將。比犯難﹐將就刑﹐長謳而絕﹐聞者悲之。

侯泰﹐字��﹐����人﹐刑部尙書。三十五年正月內到濟南等處運糧﹐五月內前去淮安等處運糧﹐本年六月二十一日赴京。行至髙郵﹐與皂隸上髙人茅印仔一同被拿。本月二十六日送錦衣衛鎭撫司﹐七月初十日典刑。弟敬祖﹐男■﹝王巳﹞﹐俱七月十五月典刑。其他子弟多充軍身故。妻曾氏﹐年四十九﹐永樂元年三月配象奴剌三爲妻。後剌三病故。永樂三年六月﹐以老病發與男錦衣衛習匠人侯京兒隨住。六月﹐送浣衣局。至九年三月﹐京兒尙在監聽決。

暴昭﹐������人﹐刑部侍郎。

陳繼之﹐字��﹐福建莆田縣仁壽裏十五圖人。庚辰科進士﹐戶科給事中。嘗以江南僧道多占腴田﹐乃奏﹕「僧道人給五畝﹐余以賦民。」從之。北兵起﹐繼之又有建白﹐因肆指斥。京師平﹐與黃子澄﹑齊泰﹑巨敬﹑韓永輩不服﹐被族誅。父四季﹐年六十九﹐發甘肅充軍。本年十月二十四日行至開封府病故。母黃一姐﹐年六十五﹐發甘肅隨住。本年十二月二十九日行至鄭州故。男徵仔﹐四歲﹐隨母饒氏給配﹐後以永樂六年抄送鎭撫司﹐十月十六日在屯田所病故。妻饒氏卽姚氏﹐年四十二﹐配象奴阿�爲妻。女進奴﹐年十三歲﹐配指揮袁江爲奴﹔京奴﹐一歲﹐永樂初故。弟余翔等俱充軍。

張紞﹐字昭季﹐號鷃庵﹐又號月川﹐西安府富平人。文行知名。紞由明經舉﹐歷雲南布政司右參政﹐進左布政使﹐凡雲南土地﹑貢賦﹑法令﹑條格﹑祀神﹑壇祠﹑公署﹐廨宇﹐與夫上下典儀﹑公用程度﹐悉紞裁定。民夷心孚﹐遠邇奠安。洪武三十年入覲﹐考其功能爲天下第一﹐深蒙獎諭而還。三十一年﹐召爲吏部尙書。癸未夏六月﹐王師旣入京城﹐紞縊死於部之後堂。

毛泰﹐�������人﹐吏部侍郎。

董鏞﹐�������人﹐監察禦史。

曾鳳韶﹐吉安府廬陵人。洪武末年進士。髙皇帝升遐後爲監察禦史。時藩王入覲﹐有馳皇道入且不糾者。鳳韶時侍班﹐有「殿上宜展君臣之禮﹐宮中乃敍叔侄之倫」之言﹐聞者駭愕。靖難師起﹐議遣使致書﹐請罷兵歸國。無敢行者﹐鳳韶獨請。行至軍前﹐不納。取竹通節入書﹐鼓風達之﹐亦不報。旣而歸第。文廟卽位﹐嘉其直﹐復以禦史召﹐不赴。尋加侍郎召﹐又不赴。乃刺血書憤詞於襟﹐其略曰「予生居廬陵﹐素負骨鯁﹐一死之得宜﹐可以含笑於地下而不愧吾天祥矣。」囑其妻李氏﹑子公望勿易衣﹐遂自殺。時年二十有九。李氏亦死於節云。

王度﹐字子中﹐年四十七﹐惠州歸善縣人。由明經儒士任山東道禦史。其年七月內﹐發賀縣千戶所充軍。永樂七年十月﹐發北京﹐去訖。

髙翔﹐西安朝邑人。有文學節行。洪武中以明經徵﹐爲監察禦史﹐髙皇帝甚眷注。翔所論奏﹐無不關國家機事當上心者。革除間﹐文皇帝素聞翔名﹐召將大用之。會翔服喪服入見﹐語又忤旨﹐乃殺翔於其家﹐沒入其產。諸給髙氏產者﹐皆倍其稅﹐曰「以世世怒罵禦史也。」親戚皆配爲軍。﹝朝邑志。﹞

魏公冕﹐吉安永丰人。爲監察禦史。靖難師駐金川門﹐有約開門迎納者﹐公冕與大理寺丞鄒公瑾率同僚十八人卽殿前毆之幾死。其日輟朝﹐二人大呼曰「請速加誅﹐臣等義不與同生。」不聽。次日﹐宮中自焚﹐走。或曰「宜急迎附。」曰「使吾二人攺其臣節﹐明君必所不用。」文皇帝繼統﹐二人皆自刎。詔夷其族。

宋徵﹐����人﹐宗人府經歷。嘗建議削親藩屬籍﹐故靖難之師討焉。事平就戮﹐其詳不可深考。

巨敬﹐陜西平涼人。戶部主事。

黃魁﹐����人禮部侍郎。

韓永﹐陜西西安人。戶科給事中。癸未六月與陳迪﹑巨敬﹑戴徳彜等被責問﹐不屈而死。同約守義者二十五人﹐惟鄭賜﹑黃福﹑尹昌隆歸附。

謝升。父旺﹐年七十四。男咬兒﹐年二十﹐俱本年十月初二日發金齒衛充軍。四女俱送浣衣局。妻韓氏﹐年三十九﹐本年九月二十日送淇國公丘福處﹐轉營姦宿。

黃彥淸。相傳有黃淸者﹐巡撫某地方。太宗卽位﹐頒詔至﹐力拒之。其下皆用命。欲興兵﹐力寡而死。蓋卽彥淸也。

龔泰﹐字叔安﹐義烏人。洪武丙子舉人﹐爲戶科都給事中。癸未六月王師入京城﹐駐金川門。泰自城上投下死﹐年三十六。﹝金華府誌。﹞

陳彥回﹐年四十七﹐莆田縣惟新里人。任徽州知府。是年十月十一日典刑。妻屠氏﹐年五十二﹐元年四月內就浣衣局﹐取配蔚州千戶卜友生爲奴。

徐壽。

葉惠仲﹐年六十四﹐臺州臨海人。曾以知縣充修史官﹐爲庚辰會試考官。元年二月二十二日淩遲。妻蕭氏配永平衛千戶秦貴爲奴。

牛景先。永樂二年十一月十九日﹐教坊司官於右順門口奏﹕「蒙錦衣衛鎭撫司發下在逃官牛景先的次妻﹐合無照例刺了。」奉欽依﹕「還照舊例科遲。欽此。」

卓敬。永樂二年十二月二十二日﹐教坊司於奉天門題奏﹕「有姦惡婦卓敬女楊奴﹑牛景先次妻劉氏﹐合無照依前例。」奉欽依﹕「是﹐欽此。」

鐵鉉﹐鄧州和丰鄕人。由監生除禮科給事中。革除年間升山東參政。洪武三十五年八月初二日送司﹐十月十七日典刑。時年三十七。十月初五日﹐山東布政司經歷司送其家屬到京。男福安﹐十二歲﹐永樂二年發河池千戶所充軍﹔康七﹐七歲﹐永樂元年在鞍轡局病故。妻楊氏﹐年三十五﹐十月初五日取送教坊司﹐元年閏十一月初病故。女玉兒﹐四歲﹐送教坊司。父仲名﹐年八十三﹐母薛氏﹐並海南安置。六年﹐故。﹝以上並南京錦衣衛鎭撫司監簿。﹞山東參政鐵鉉﹐初爲五軍斷事﹐奏聞詳明﹐髙廟喜之﹐字曰「鼎石」。凡法司有疑獄未決者﹐必屬鉉而成。文廟潛邸時﹐有訴違法狀者。召至﹐屬法司﹐問之數日﹐獄未成。髙廟命屬鉉鞫之﹐片時而成。以此益愛之。未幾﹐擢山東參政。文廟兵至﹐城不下﹐圍之用余亦不得。時城有攻破者隨完之。以計詐開門降﹐用板候其入下之﹐幾中其計。旣而出戰。文廟被其窘甚﹐知不能克﹐乃棄去。及過江登位﹐用計擒至﹐正言不屈。令其一顧﹐終不可得﹐去其耳鼻亦不顧。碎分其體﹐至死罵聲方已。後思忠烈不可撓者﹐惟鉉一人而已﹐平氏有愧焉。﹝天順日錄。﹞

平氏﹐名安﹐一名保兒。驍勇有名﹐戰時得勝。庚辰四月﹐以都指揮從曹國公戰白溝河。辛巳閏三月﹐進城總兵十餘萬﹐大敗北於小河。﹝「大敗北於小河」﹐疑「北」後軼「兵」字。﹞壬午春﹐督遼兵十餘萬圍通州﹐又戰單家橋。四月﹐退至靈璧﹐大戰﹐爲北兵所擒。上慰勞備至﹐命掌北平都指揮使司事。京城旣平﹐久之﹐上嘗謂﹕「平保兒尙在耶﹖」遂自縊死。

茅大芳﹐年五十四﹐楊州府泰興縣人。由儒士入官。嘗寄詩淮甸守將云「幽燕消息近如何﹖聞道將軍志不磨。縱使火龍蟠地軸﹐莫教鐵騎過天河。關中事業蕭丞相﹐塞上功勛馬伏波。老耄不才無補報﹐西風一度一悲歌。」蓋北兵初起﹐爲山東鐵布政所拒﹐久尙未到淮。三十五年八月十七日﹐與其男順童﹑道壽俱典刑。幼男文生﹐永樂四年十二月亦處決。順童男添孫充軍﹐道壽男歸生等俱在監﹐續故。妻張氏﹐年五十六﹐發教坊司﹐本年十二月病故。教坊司右韶舞安政等官﹐今於奉天門奏﹕「有茅大芳妻張氏﹐年五十六﹐病故。」奉聖旨「著錦衣衛分付上元縣﹐臺去門外著狗喫了。欽此。」

胡子昭﹐年四十一歲﹐嘉定州榮縣榮州鄕人。由儒士任山東按察司僉事。﹝先是﹐庚辰年與同禦史官。﹞本年八月十九日送鎭撫司﹐九月十一日處決。妻王氏﹐年四十﹐帶幼女住兒配千戶喜孫爲奴。父復初﹐年八十三﹐充軍。母郭氏﹐年八十一﹐隨住。男縝﹐年七歲﹐習匠﹐六年五月故﹔繼﹐年十四﹐習匠﹐永樂三年充軍﹐九年三月﹐問合收監聽決﹐見在。

宋忠﹐始爲鳳陽衛指揮使﹐以智勇聞。洪武二十一年﹐都督齊讓討西南夷無功﹐以忠代爲參將﹐以虜功奏。革除君尢任之。元年二月﹐詔忠調緣邊各衛馬步軍三萬屯開平﹐燕府護衛精壯官軍悉選隸忠麾下。靖難兵起﹐忠守懷來﹐大將兪頊守居庸關﹐相爲聲援。己卯﹐靖難將指揮徐安等敗頊﹐拔其城﹐頊走依忠﹐而居庸爲將所守。﹝「而居庸爲將所守」﹐疑「將」前軼「燕」字。﹞太宗嘗語諸將曰「宋忠擁兵懷來﹐則居庸有必爭之理﹐伺其未至可先擊之。」於是鼓噪直衝其陣。忠大敗﹐匿於廁﹐搜獲之﹐遂誅之。男謙﹐年十六﹐任鎭南衛指揮使。三十五年九月充軍。繼而賜死。

姚善﹐字克一﹐年四十三﹐湖南安陸州人。任蘇州知府。是年六月二十日送問﹐七月初十日淩遲。妻宋氏﹐年四十二﹐配燕山中護衛指揮紀綱爲奴。本年八月﹐攺配旗手衛指揮張■﹝日上永下﹞爲奴。長子節﹐賀縣千戶所充軍﹔幼子繼兒﹐蘇州隨母給配﹐保兒﹑項兒﹐永樂九年尙監候聽決。三女俱給都督陳虛家爲奴。

廖鏞﹐無爲州巢縣人﹐已故徳慶侯廖權男﹐任散騎。元年四月初十日﹐鎭撫司奏送刑部。伊弟銘﹑鉞俱充軍。父升﹐甘州充軍。母湯氏﹐年四十五﹐並銘女俱送浣衣局。堂兄﹐烏撒衛指揮基﹐本年十二月到京自首。

周璇﹐靑州府諸城人﹐曾抗禦燕師。壬午﹐內難平﹐戮死。妻王氏﹐年四十三。男蠻兒﹐七歲﹐是年十二月隨母給配隨住﹐永樂九年三月內收監聽決。

髙不危﹐��人。壬午七月十七日﹐送到不危任所家屬男婦十三名。弟宣﹐年二十七﹐海南衛充軍﹔實﹐十三歲﹐發習匠﹐永樂九年三月﹐案令監候聽決。

盧原質﹐字希魯﹐臺州寧海人﹐世爲巨族。父中﹐鄕稱善人﹔母方氏﹐孝孺之姑也。洪武二十一年登進士第二人﹐除編修﹐升太常寺少卿。革除間﹐多所建明。文廟登極﹐詔族其家。原質與弟原朴等皆死於難。

景淸﹐陜西寧州眞寧縣人。洪武二十七年進士第二人﹐歷升右都禦史。太宗卽位﹐羣臣朝服稱賀﹐淸著衰麻哭於庭。太宗罵曰「此是亂臣。」淸回曰「你是賊子。」當命力士以金瓜碎齒﹐至死罵不絕口。以艸裝屍。守者奏曰「屍自行動。」太宗大驚。是夜﹐又夢淸以血唾罵。寤﹐視所夢之衣﹐血星燦燦。遂以姦惡抄及九族。後子孫逃出﹐攺姓李﹐不拘尊卑﹐皆云李景云。

戴徳彜﹐浙江寧波府奉化縣人。洪武二十七年進士第三。入翰林﹐歷編修﹑侍講﹑監察禦史。革除間攺左拾遺。靖難師起﹐死於難。

張昺﹐山西澤州人。爲北平左布政使。己卯七月六日﹐靖難兵起﹐昺不屈而死。永樂�年�月二十三日﹐禮科引犯人程亨等男婦五名爲姦惡事﹐合送該衙門。奉欽依﹕「是﹐這張昺的親是鐵﹐錦衣衛拿去著火燒。」

葛誠﹐不知其所以仕。爲燕府長史。靖難師未起時﹐王嘗病瘧。暑中﹐四圍皆著火鑪﹐猶自言寒。三司官入視疾﹐皆懼危篤﹐獨誠知之以不侍於上之故﹐因令人告變。會王遣人至京奏事﹐齊泰等言於上﹐執之﹐鍛煉成獄。卽發符逮王府官屬﹐且約謝貴舉兵﹐誠許爲內應。後謀不密﹐見戮﹐族其家。

盧振﹐�����人。嘗與魏國公徐輝祖同謀抗禦靖難之師。事見輝祖傳。

徐輝祖﹐中山王徐達之嫡長子。洪武��年襲魏國公﹐歷仕建文君。永樂五年八月朔日﹐奉聖旨﹕「比先徐輝祖與黃子澄﹑齊泰﹑盧振﹑張昺﹑葛誠等通同謀危社稷﹐以後事發﹐黃子澄等伏誅。徐輝祖是中山王男﹐因念中山王比先平定天下﹐有大功於國家﹐由此不曾罪他﹐只著在閒。今病故了﹐中山王的功不可忘。如今著他嫡長男襲中山王﹐原封魏國公的爵。中山王歿後的祿米﹐戶部查了都還他。欽此。」﹝出吏部驗封司槁簿內。﹞

周徳﹐字是修﹐以字行﹐泰和人。是修初舉霍丘縣訓導﹐入見太祖髙皇帝﹐擢周府奉祀正。建文初﹐有告言王府過失事﹐﹝「有告言王府過失事」﹐「過」原無﹐據舊鈔立齋錄補。﹞王府官屬皆下吏﹐是修以嘗諫得免。攺衡府紀善﹐預纂修於翰林﹐數論國家大計及指斥用事者。眾怒﹐共挫抑之﹐是修屹不爲動。太宗皇帝旣渡江﹐駐金川門﹐宮中悉自焚。明日﹐畱書其家﹐別友人江中隆﹑解大紳﹑胡光大﹑蕭用道﹑楊士奇﹐且付後事。暮﹐入應天府學自經﹐六月十五日也。又明日﹐太宗皇帝卽大位。數月﹐禦史言「是修不順天命﹐請加誅戮。」上曰「彼食其祿﹐自盡其心。」一無所問。﹝楊士奇是修傳。﹞

王叔英﹐字原采﹐號靜學﹐黃巖人。少年豪气不屈﹐爲文嚴重通和。洪武丁卯﹐辟仙居訓導。丁丑﹐攺徳安府學。及入修撰於翰林﹐嘗薦士奇爲學士於朝﹐士奇由是獲用。壬午夏﹐客死廣徳州。其妻死於獄﹐二女亦死於井。叔英之將死也﹐沐浴具衣冠﹐作絕命詞序及漸詞。初﹐叔英與同郡林佑﹑方希直友善﹐叔英有文若干篇﹐佑序之。未幾﹐佑先沒﹐旣而叔英死﹐希直亦繼死。士奇欲纂集叔英文﹐求無完槁。﹝成化間好事者收拾﹐十無一二。﹞重修王修撰墓記﹕去廣徳城西五里許﹐王修撰墓在焉。修撰﹐故臺州人﹐姓王氏﹐名叔英﹐字原采。有气節﹐仕建文朝爲文字官。未幾﹐文皇帝南巡﹐原采募丁壯廣徳﹐道自經而死。死時嘗自爲序文曰「生旣久矣﹐未有補於當時﹔死固徒然﹐庶無慚於來世。」又自爲詞曰「人生穹壤間﹐忠孝徒然全。嗟予事君父﹐自省多過愆。有志未及竟﹐奇疾忽見纏。肥甘空在案﹐對之不能咽。意者造化神﹐有命歸九泉。嘗念夷與齊﹐餓死首陽巓。周粟豈不佳﹖所見良獨偏。髙髙蹤遠繼﹐偶爾無足傳。千載史臣筆﹐愼勿稱希賢。」尋有詔治姦黨﹐二女赴井死﹐其妻系獄死。人爲上其所賦詩﹐上曰「彼食其祿﹐自盡其心。」乃實不問。初﹐原采將死﹐以書抵祠山道士盛希年﹐曰「可葬我祠山之麓。」希年卒收葬之。蓋原采﹑希年同臺州人﹐故托以後事。正統中﹐少師楊公士奇題其墓曰「嗚呼﹗故翰林修撰王公原采之墓。」且爲文以祭之﹐曰「先生之學﹐聖賢是師﹔先生之行﹐綱常是持﹔先生之心﹐金石其貞﹔先生之志﹐霜雪其明。浩然歸全﹐乘雲翩翩。我懷先生﹐崇山大川。祠山之藏﹐旣固且深。遙致觴奠﹐神其來歆。」蓋原采嘗薦楊公建文朝﹐以後事定﹐故及此。原采死﹐無後﹐墳墓陵夷﹐鞠爲丘莽﹐所可識別者﹐僅有楊公之碑而已。周瑛初爲進士時嘗聞其事﹐於其鄕諸縉紳及官廣徳者﹐以特羊祭於其墓。繼而訪諸故老﹐得其遺事而詳云﹕原采入廣徳﹐未幾﹐車駕渡江﹐郡人皆出走。原采募丁壯番上﹐遇兵部尙書齊泰來奔﹐皆潰歸。原采以齊爲二﹐令州人執之。旣至﹐告以故。其夕﹐原采引決。死時年未四十。蓋其見理之明﹐殺身之勇﹐處死不亂﹐良由有所養﹐非若一時忙迫失據﹐計出無聊而自經於溝瀆者之比也。因念其行義之篤﹐且悲其無後而爲修治其墓﹐並述其事﹐以告後人。或議之曰「原采﹐建文臣﹐子不爲諱而表章之﹐非罪耶﹖」瑛曰「不然也。自古忠臣義士各爲其主﹐原采仕建文朝故忠於建文﹐若仕於太宗朝其忠於太宗也必矣。況兩朝天下﹐皆太祖髙皇帝所經營之天下﹐兩朝臣子﹐皆太祖髙皇帝所培植之人物也。譬如天地分爲四時﹐凡禽感時而鳴者﹐𨿽有春秋之異﹐要皆造化中物﹐未可捨此而取彼也。」議者謝曰「子之言是也﹐麗牲有石其鑱諸。」廣徳州知州莆田周瑛記。

楊士奇簡問廣徳州官﹐訪王靜學葬所﹕「翰林院修撰王叔英先生﹐洪武三十五年六月二十七晚卒於廣徳州﹐就葬於彼。未知在寺中在觀中住﹐但聞臨卒時囑所下處姓潘師兄爲葬之﹐近祠山上下。今煩詢問其墓。」

顏瑰﹐字伯瑋﹐廬陵人。楊士奇亦廬陵人﹐過沛縣﹐悼伯瑋云「伯瑋﹐其先出唐魯公之後﹐伯瑋爲沛令。太宗皇帝舉師靖難﹐所過郡縣皆歸附﹐伯瑋度不支﹐遂不出。時惟一子在側﹐預送之出走。遂入﹐衣冠南望拜﹐自經。其子不忍去﹐父已死﹐亦死之。事具國史。僕於伯瑋有故﹐過沛﹐悼之詩云「平生金石見臨危﹐就義從容子亦隨。千載山河遺縣在﹐一門忠孝史官知。故鄕住近文丞相﹐先徳傳從魯太師。欲酹丘墳何處是﹖離離芳艸淚空垂。」」和楊少卿韻﹕「父子捐生總蹈危﹐精魂常與日光隨。縣南荒隴遺民識﹐地下丹心故老知。雙節名家先世徳﹐四忠同郡後賢師。古今載筆皆公道﹐共使淸名百代垂。」

髙巍﹐山西遼州人。洪武十五年入學﹐十七年旌表孝子﹐尋除督府試左斷事。十八年八月初一日﹐上表陳策﹐欲墾河南﹑山東﹑北平兵後荒田及抑末技﹐愼選舉﹐皆名器數事﹐上嘉納之。後因斷事不稱旨﹐當罪﹐以「議賢」發貴州關索嶺千戶所充軍﹐仍許以侄代伍。建庶人初立﹐上書陳情﹐乞歸田裏。旣而有詔求賢﹐遼守王欽辟舉﹐禮送赴銓曹。北兵起﹐獻策﹐欲以弱藩王之權。差參贊徵虜大將軍﹑曹國公李景隆軍務。修書詣北軍講解﹐不聽。乃歸景隆軍﹐駐札徳州。俄﹐戰敗﹐與督餉參政鐵鉉在臨邑盟誓﹐招兵協同守濟南。又從徵晉陽﹑雁門等處﹐後聞京師已平﹐經死於驛。

鄭恕﹐年五十六﹐臺州府仙居縣二十六都人。由訓導舉蕭縣知縣。是年八月十七日典刑淩遲。妻彭氏﹐年四十七﹐並妾夏氏﹐女百家奴﹐年五歲﹐俱送浣衣局。男濂﹐濂男楷﹐侄韞﹐韞男申湛﹐俱發北京種田。男湜﹐永樂七年三月內﹐侄汲﹐八年二月內﹐各病在監﹐故。

太宗皇帝旣卽位﹐革建文元年﹑二年﹑三年﹑四年年號﹐仍稱洪武三十二年﹑三十三年﹑三十四年﹑三十五年。其故皇太子及妃﹐稱皇兄懿文皇太子﹑皇嫂懿敬皇太子妃﹐建文君廢爲建庶人。詔曰「昔我父皇太祖髙皇帝﹐龍飛淮甸﹐汛掃區宇﹐東抵虞淵﹐西踰昆侖﹐南跨南交﹐北際瀚海。仁風義聲﹐震蕩六合﹐曶爽暗昧﹐咸際光明。三十年間﹐九有寧謐﹐晏駕之日﹐萬方嗟悼。煌煌功業﹐恢於湯武﹐徳澤廣布﹐至仁彌流。侄允炆以幼沖之資﹐嗣守大業﹐秉心不孝﹐更攺憲章﹐戕害諸王﹐放黜師保﹐崇信姦回﹐大興土木。天變於上而不畏﹐地震於下而不懼﹐災延承天而文其過﹐飛蝗蔽天而不修徳。益乃委政宦官﹐淫泆無度﹐禍機四發﹐將及於朕。朕爲髙皇帝嫡子﹐祖有明訓﹕「朝無正臣﹐內有姦惡﹐王得興師討之。」朕遵奉條章﹐舉兵以淸君側之惡﹐蓋出於不得已也。使朕兵不舉﹐天下亦將有聲罪而攻之者。允炆曾不反躬自責﹐肆行旅拒。朕荷天地祖宗之靈﹐戰勝攻克。搗之於壩上﹐殲之於白溝﹐破之於滄州﹐潰之於槁城﹐鏖之於夾河﹐轥之於靈璧﹐六戰而已不國矣。朕於是駐師畿甸﹐索其姦回﹐庶布周公輔成王之義。而乃不究朕懷﹐闔宮自焚﹐以自絕於宗社﹐天地所不庇﹐鬼神所不容。事不可以中止﹐朕乃整師入京﹐秋毫無犯。諸王大臣謂朕太祖之嫡﹐應天順人﹐天位不可以久虛﹐神器不可以無主﹐上章勸進。朕拒之再三﹐爰乃俯徇輿情﹐已於六月十七日卽皇帝位。大禮旣成﹐所有合行庶政並宜兼舉。

一﹑今年仍以洪武三十五年爲紀﹐﹝「今年仍以洪武三十五年爲紀」﹐「洪武」原無﹐據舊鈔立齋錄補。﹞其攺明年爲永樂元年。

一﹑建文以來祖宗成法有更攺者﹐仍復舊制。刑名一依大明律科斷。

一﹑奉天徵討將士﹐數年以來從朕徵討﹐披堅執銳﹐櫛風沐雨﹐忠義奮發﹐屢戰屢勝﹐翊輔成功﹐勤勞甚矣。簡在朕心﹐宜速論功升賞﹐用酬前勞。

一﹑自洪武三十五年七月初一日昧爽以前﹐官吏軍民人等﹐有犯除謀反大逆﹐謀殺祖父母﹑父母﹐妻妾殺夫﹐奴婢殺主﹐謀殺﹑故殺人﹐蠱毒魘魅﹐毒藥殺人及見提姦惡不赦外﹐其餘已發覺未發覺﹐已結正未結正﹐罪無大小咸赦除之。敢有以赦前事相告言者﹐以其罪罪之。

一﹑洪武三十一年閏五月以後﹐周﹑齊﹑湘﹑代﹑岷五府被誣陷。時文武官員軍民人等連累致罪者官復原職﹐已故者﹐文官優免其家差役﹐武官子孫承襲﹐民充軍者復還原籍爲民﹐軍發邊遠者仍還原衛﹐爲奴者卽放寧家﹐入官田產照數給還。

一﹑遞年爲事煎鹽﹑買馬﹑當站﹐及充遞運﹑﹝「遞運」﹐原作「遞運所」﹐據舊鈔立齋錄去「所」字。﹞水夫﹑皂隸﹑膳夫人數﹐一體赦免﹐各放寧家。

一﹑建文年間﹐上書陳言有干犯之詞者﹐悉皆勿論所出﹐一應榜文條例﹐盡行除毀。

一﹑山林隱逸懷材抱徳之士﹐有司詢訪以禮﹐惇請赴京﹐量才擢用。其有志尙閒逸不願出仕者﹐具實來聞。

一﹑鰥寡孤獨﹐有司依例存卹﹐毋令失所。民年七十以上及篤廢殘疾者﹐許令一丁侍養﹐若饑寒不能自存者﹐官爲賑濟。

一﹑山東﹑河南﹑北平府州縣人民﹐有被兵不能種田者﹐並兔三年差稅。不曾被兵者﹐與直隸﹑鳳陽﹑淮安﹑徐州﹑滁州﹑楊州﹐今年秋﹑夏稅糧盡行蠲免。其餘直隸府州﹑山西﹑陜西﹑浙江﹑福建﹑江西﹑湖廣﹑兩廣﹑四川﹑雲南﹐蠲免一半。其有洪武三十五年七月初一日以前拖欠﹐一應錢糧﹑鹽課﹑段疋﹑木植﹑蘆柴等項﹐及軍民所養馬疋牛羊等項﹐倒死並欠孳牲者並免追賠﹐其弓兵砍辦蘆柴者﹐仍優免二年。

一﹑河南﹑山東﹑北平﹑淮南﹑北流移人戶﹐各還原籍復業﹐合用子種牛具﹐官爲給付。

一﹑北方學校﹐仍依舊制開設﹐毋致廢弛。

一﹑建文除授並升調文武官員﹐仍依見職不動。軍官有升職事者﹐止終本身﹐子孫仍襲原職。

一﹑各處新收勇士﹑壯士﹐盡數放回爲民﹐各安生業。所設衛分並軍民指揮司﹐盡皆除去指揮﹐千百戶。衛所鎭撫有系民間並舍人選用者﹐亦各罷官放還。

一﹑諸色人匠﹐除輪當正班外﹐其餘一應雜工人匠俱各放還﹐依次輪班。

一﹑各處見造軍器﹑軍裝﹑船隻﹐一切不急之務﹐盡皆停止﹐今後有司非奉上司明文﹐勿得一毫擅自科擾於民。

一﹑自洪武三十五年七月初一日以前﹐軍官爲事充軍及罷閒者﹐赦免軍役﹐復其原職。亡故者﹐子孫承襲總﹑小旗﹐革役充軍者﹐各還原役。

一﹑北平衛分管旗軍人等﹐有因公差或被拘執不得已赴京者﹐皆免其罪。

一﹑各處守城官軍﹐有系別衛調到並徵進漫散軍士﹐見在他處﹐各還原衛所﹐本處官司不許畱難阻當。其奉差守城文武官員及內官人等﹐詔書到日﹐俱各回京。

一﹑凡軍民人等﹐男女人口﹐有被官軍拘擄者﹐官爲贖還。

一﹑遞年逃軍並徵進漫散軍士藏躲山林者﹐詔書到日爲始﹐限一个月之內赴官﹐首告免罪﹐所在官司發回原衛所著役。

一﹑拋荒田土﹐除有人耕種納糧外﹐其無人佃種荒田﹐所司取勘明白﹐開除稅糧﹐免致拋荒損民。

一﹑所在城市鄕村﹐凡有骸骨﹐有司卽爲收斂埋瘞﹐毋致暴露。

一﹑天下各都司衛所官軍﹐皆太祖皇帝恩養者﹐姦臣迫脇調遣拒戰﹐衝冒矢石﹐情有可憫。見存者俱還原衛所﹐其有陣亡傷故﹑失陷病故者﹐官則襲其子孫。旗軍每名賞鈔五錠﹐戶無壯丁補役遺下寡婦母女者﹐所司善爲存卹﹐願從親還鄕者聽從其便。有幼男者﹐給糧紀錄﹐出幼補役。

一﹑沿海軍民人等﹐近年以來往往私自下番交通外國﹐今後不許。所司一遵洪武事例禁治。

於戲﹗文帝入漢﹐尙資恭儉之風﹔武王紹周﹐願廣至仁之化。布告天下﹐其體朕懷。

洪武三十五年七月初一日。」

皇帝敕諭天下文武羣臣軍民人等知道﹕「昔者元末昏君壞其祖宗成法﹐荒淫無度﹐姦臣擅權﹐塗炭生民﹐羣雄並起﹐曠世無君﹐糜爛鼎沸。天命我父皇髙皇帝龍飛淮甸﹐掃除禍亂﹐救民水火之中﹐措之袵席之上。立綱陳紀﹐政令惟新﹐官守其職﹐民樂其生﹐天下太平三十餘年。不幸太祖賓天﹐建文嗣位﹐荒迷酒色﹐不近忠良。作奇技淫巧以悅婦人﹐爲禽獸之行﹐信任姦臣黃子澄﹑王叔英﹑齊泰等﹐攺更祖宗法度。太祖不豫﹐不報各王﹐一日而殮﹐七日卽葬。初崩之時﹐將鬼見愁﹑硫黃﹑雄黃調水徧灑滿殿﹐使穢气觸忤梓宮。及至發引﹐仗劍在後﹐謂人曰「我仗此劍﹐不畏彊鬼。」矯稱不許諸王會葬。如此詭祕﹐事皆可疑。居喪未及一月﹐便差內官往福建﹑兩浙選取女子﹐將後宮拆毀﹐掘地二丈﹐大興土木之工﹐軍民不得聊生。溺於佛教﹐印經飭像﹐禮懺飯僧﹐糜費鉅萬。甚至攺去公主名號﹐捨與道姑爲徒﹐尼媼出入官闈﹐穢徳醜露﹐瀆亂人倫﹐滅絕天理。又將父皇母后禦容盡行燒毀。上天怒其無道﹐災於承天門﹐災於乙字庫﹐災於錦衣衛﹐飛蝗蔽天﹐餓殍盈路。猶不攺過﹐愈加爲惡﹐起夫運糧﹐點民爲兵﹐造作科徵﹐天下被害。將欲成造炮架﹐雷火燒其木植﹔將欲練習水戰﹐雷震其大將之船﹔將欲守城﹐雷雨震陷其城﹐屢修屢陷﹐數十餘次。欽天監奏天象大變﹐占云國失山河。以其奏本擲於地﹐用腳蹉踏﹐怒罵上天﹐言「我如此念佛好善﹐天不護我到去護他﹖」如此逆天。又將呂太后之父呂本靈位與太祖皇帝同祀於西宮﹐判解褻瀆﹐如此悖祖。殘害一家骨肉﹐首謫周王於煙瘴﹐穴墻通食﹐體無完衣﹐妻子凍餓。及生一子﹐不與乳母﹐至以寶鈔買一乳羊乳之﹐困苦何可勝言﹖不旋踵﹐又罪代王﹐出其宮人﹐悉配於軍。湘王無罪﹐逼令闔官焚死。齊王﹑岷王﹐皆其無辜降爲庶人。絕親親之義﹐紊綱常之理﹐我被他謀害到至極處﹐無故調兵圍我宮城﹐殺我父子。到此之時﹐哀號痛哭﹐叩天呼地﹐無所控訴。圖全性命﹐遂不得已﹐欽承祖訓﹐興兵誅討在朝姦惡﹐爲父報仇﹐保全骨肉﹐扶持宗杜。四年之間﹐往來中原﹐進回再四﹐不肯長驅。觀兵濟南﹐振旅河北﹐朕之本心﹐惟欲使之悔悟。於是焚香告天﹐盡誠具奏﹐屢遣使者﹐懇求息兵。反以詔書辱罵﹐斷絕不許。密敕其總兵者﹐獲我父子必盡誅戮﹐勿令赴京。必欲逞兵﹐不顧軍士暴露寒暑﹐百姓轉輸勞困﹐無辜之人死者無算。朕深痛切於心﹐嚴約三軍﹐不許妄殺一人。賴天地祖宗鑑佑﹐屢戰屢勝﹐踰淮渡江﹐若履平地。入京之時﹐秋毫無犯。建文爲閹豎逼脇﹐闔宮自焚。其姦臣黃子澄﹑齊泰等已淩遲處死﹐軍民人等皆無侵擾。我今主宰天下﹐謹遵父皇太祖髙皇帝成法﹐纖毫不敢攺違。今天下文武官員軍民人等﹐共守太祖髙皇帝成法﹐爲官者保守祿位﹐軍民士庶﹐百工技藝﹐安分樂生。若不守太祖髙皇帝成法﹐是爾等自取其禍﹐但有違犯﹐必難輕饒。省諭之後﹐依我言語﹐永爲遵守﹐共享太平之福。故敕。洪武三十五年八月��日。」

詔曰「仁義之推﹐施由親始﹐帝王之治﹐睦族爲先。歷觀往古﹐克致太平﹐未有不由玆道也。朕皇考太祖髙皇帝﹐受天明命﹐奄有萬方。隆厚親親﹐及於異姓﹐寰宇同風﹐咸惇孝友。仍遵古制﹐封建諸王﹐藩屏帝室﹐與國咸休。允炆無道﹐不孝不君﹐不恥不仁﹐不畏不義﹐滅絕天理﹐敗壞人倫﹐恣其狂狠﹐悖祖滅親﹐卽位三年﹐骨肉幾盡。周王奉藩﹐守法循理﹐匡輔朝廷﹐初無罪愆。忠不見信﹐以賢見疑﹐偏聽讒言﹐忽興師旅。藉其資財﹐空其宮室﹐害其官屬﹐周王莫知其由。自來京師﹐欲伸枉屈﹐略不加察﹐卽竄之蠻夷萬里瘴癘之鄕。流離道路﹐父子殊方﹐幽囚困苦﹐穴墻通食﹐體無完衣﹐窮窘挫辱﹐淪於死亡。誣構湘王﹐令其闔宮自焚﹐加以惡謚。執齊王於京邸﹐囚代王於大同﹐囚岷王於雲南。日夜所思﹐惟戕賊骨肉之計﹐不盡不饜。乃以懿文太子薨逝之時﹐皇考欲立朕爲嗣﹐尢所猜忌。無釁可圖﹐聽信姦臣﹐縱兵害朕。朕不得已﹐舉兵自救。荷天地神明﹐祖宗孚祐﹐皇考之靈﹐兵至畿甸﹐索其姦回。允炆自知慚負天地﹐無顏相見﹐自焚而死。諸王臣民﹐尊朕爲皇帝。重念骨肉之親良深﹐存沒之感是用﹐復封周王於河南﹐齊王於靑州。湘王賜謚曰「獻」﹐治其墳廟。代王﹑岷王皆脫拘監﹐還其封爵。秦湣王之子尙烐封爲興平王﹐尙灴爲永壽王﹐尙炌爲安定王。晉恭王之子濟熿爲平陽王﹐濟熇爲廣昌王。周王長子有燉復爲周世子﹐次子有慟封汝南王﹐有烜爲順陽王﹐有爝爲祥符王﹐有熺爲新安王﹐有■﹝火光﹞爲永寧王﹐有煽爲汝陽王﹐有爌爲鎭平王﹐有炥爲宜陽王。齊王次子賢烶爲樂安王﹐賢焌爲長山王﹐賢■﹝完上炅下﹞爲平原王。於戲﹗天有顯道﹐厥類惟彰﹐善惡之應﹐捷於影響。皇考重分封之意﹐允炆絕骨肉之恩﹐不孝違天﹐天命殛之。今朕奉天﹐復遵舊制﹐藩屏宗親﹐期百世本支之盛﹐山河帶礪﹐資萬年磐石之安。布告天下﹐咸使聞知。永樂元年正月十三日。」

敕諭天下文武官員軍民人等﹕「朕以髙皇帝嫡子奉藩於燕﹐髙皇帝以燕地與胡虜連境﹐屢屬以邊事。後懿文太子薨﹐髙皇帝以朕堪屬大事﹐欲正位東宮﹐永固基本。不幸髙皇帝賓天﹐允炆矯遺詔嗣位﹐戕害諸王骨肉﹐懷釁之意已具﹐疑朕之心實深。卽位未幾﹐首遣姦臣圍逼﹐如金魚罝兔﹐決無生理。朕實不得已﹐起兵相救﹐初豈有心於天下哉﹖竟以一隅之眾﹐敵天下之兵﹐三四年間﹐大戰數十﹐小戰無算﹐制勝克捷﹐卒平禍難﹐此豈人力所能爲也﹖賴天地宗社之靈﹐父皇母后之佑﹐天意所集﹐人心所歸﹐是以至此。永樂元年四月��日。」

詔曰「朕聞帝王之道﹐立愛惟親﹐爲子不祗﹐不及於父。朕皇考聖神文武欽明啟運俊徳成功統天大孝髙皇帝﹐皇妣孝慈昭憲至仁文徳承天順聖髙皇后﹐咸有一徳﹐克享天心﹐創業垂統﹐傳之萬世。朕長兄懿文皇太子降生弗永﹐胤子允炆幼沖嗣立﹐昏愚自暴﹐顚覆舊章﹐崇信姦邪﹐戕害骨肉。舉兵攻朕﹐必欲咸劉﹐俾無噍類﹐天下蕩然﹐社稷幾墜。朕惟祖宗積徳之功﹐父皇母后創業艱難﹐不得已而應兵。賴天地之佑﹐內難廓淸﹐允炆罪惡貫盈﹐闔宮赴火。諸臣民同辭勸進﹐朕以宗社爲重﹐勉循輿情﹐君臨大寶。長兄諸子允熥﹑允熞﹐仍錫王封。不意允熥﹑允熞弗知省躬﹐自生疑懟。朕以長兄至情﹐不忍譴責﹐免爲庶人﹐以保全之。朕痛切於心﹐常存念慮長兄未有承嗣。其第四子允熙生十有四年矣﹐器資端重﹐攺封甌寧王﹐世守懿文皇太子之祀。於戲﹗協和之道﹐睦族爲先﹐惇敍之仁﹐繼祖爲重﹐大展同气之情﹐庶續親親之義。布告天下﹐咸使聞知。永樂二年三月二十七日。﹝「永樂二年三月二十七日」﹐「二年」原作「三年」﹐據舊鈔立齋錄﹑太宗實錄卷二九攺。﹞

●立齋閒錄三

永樂二十二年十一月﹐禦札付禮部尙書呂震﹐曰「建文中姦臣﹐其正犯已悉受顯戮﹐家屬初發教坊司﹑錦衣衛﹑浣衣局並習匠及功臣家爲奴﹐今有存者﹐旣經大赦﹐可宥爲民﹐給還田土。」

太宗靖難兵起﹐南師曹國公李景隆爲徵虜大將軍﹐帥師百萬往伐。前鋒將楊松等旣敗於雄縣﹐耿炳文等又敗於眞定。十一月﹐景隆引兵數十萬圍北平城﹐再戰鄭村壩﹐大敗。明年四月﹐引兵號百萬﹐遇戰白溝河。三進三卻﹐兵將漫散南走﹐而徳州等處俱失守。時山東參政鐵鉉募兵固守濟南﹐閱三月﹐北兵解圍﹐退襲滄州。上旣渡江﹐駐蹕金川門﹐潭王及景隆開門迎納。是年九月初四日﹐論功行賞﹐封奉天輔運推誠宣力武臣﹑特進光祿大夫﹑柱國﹑太子太師﹑曹國公﹐增祿一千石﹐通前四千石﹐子孫世世承襲。賞銀四百兩﹐彩段四十表裏﹐鈔四千貫。尋命充太祖皇帝實錄都總裁官﹐其後闔門被監禁。﹝景隆﹐泗州盱眙人﹐曹國公主之孫﹐曹國公李文忠之子。洪武十九年四月襲爵。﹞

鄭賜﹐字彥嘉﹐建寧府甌寧人。乙丑進士﹐除監察禦史﹐升湖廣布政司右參議。丁艱﹐起復﹐攺北平布政司。坐事﹐謫安東屯。召爲工部尙書。太宗登極﹐轉刑部尙書﹐後爲侍郎。趙羾讒間﹐憂鬱成疾﹐卒。仁宗初﹐贈太子少師﹐謚文安。

黃福﹐字如錫﹐平度州昌邑人。由監生授項城主簿﹐遷金吾前衛知事﹐升龍江衛經歷。上書論國家大計﹐洪武中超升工部右侍郎。永樂初遷左侍郎﹐尋升尙書。北京初建﹐攺北京刑部尙書。交阯旣平﹐置三司﹐命掌布﹑按二司印。在交二十年﹐仁宗初召還。會交人叛﹐鎭守尙書陳洽奏乞還福於交。朝命福同將臣帥師以往。及戰﹐失利﹐交人不忍加害﹐禮送北歸。拜戶部尙書﹐居數日﹐轉南京戶部。正統初﹐加少保﹐仍兼尙書﹐守備南京。五年正月卒。成化三年五月內﹐贈太保﹐謚忠宣。太宗皇帝初臨禦﹐治齊﹑黃離間之罪。李景隆於上前並指公爲姦臣。公厲聲言「臣罪應死﹐但目爲姦則非。」上知其正直﹐不問。﹝楊士奇撰神道碑。﹞

尹昌隆﹐字彥謙﹐泰和人。洪武三十年進士﹐﹝「洪武三十年進士」﹐「三十年」原作「二十年」﹐據明鈔本﹑舊鈔立齋錄攺。﹞禮闈第二人﹐除監察禦史。壬午﹐出爲福州府福寧縣知縣。淸白公勤﹐士民敬服。永樂中遷禮部主事。時呂震爲尙書﹐屬官諂附者率得遷。昌隆以罪去之﹐卒擠之死。﹝「主事」以下﹐出楊士奇所撰山東參政陳士啟墓志。﹞

茹瑺﹐衡州衡山人。洪武中由監生超遷通政﹐甚稱上意﹐累遷兵部尙書﹑太子少保。建文中﹐以尙書掌河南布政司事。太宗登極﹐以奉天徵討功封奉天翊運守正文臣﹑特進榮祿大夫﹑柱國﹑太子少保兼兵部尙書﹑忠誠伯﹐食祿一千石。

王鈍﹐字士魯﹐河南太康人。洪武間由吏部郎中爲福建布政司參議﹐升參政。寬愼廉介﹐民懷其惠。建文時遷戶部尙書。靖難兵至﹐鈍走出城﹐已而歸附。史本云「走出城外﹐不死﹐降﹐布政著致仕。」子噩﹐戶部侍郎。孫二。

○過江南詩﹝有闕文﹞

臨江號各郡﹐麗澤傳自昔。豈不產異人﹖爲玆壯顏色。云胡百年間﹐不見有遺迹。館人聞我言﹐掩袂長嘆息。扣之至再三﹐欲語還踧踖。爲說有姦臣﹐名字不記憶。道是練狀頭﹐�����。內臺司風紀﹐適遭陽九厄。�����﹐�����。飛簡論槐曹﹐戮力事��。�����﹐討賊泊沾臆。膠固不知幾﹐祗顧順與逆。�����﹐奇禍嬰六戚。玆事有始末﹐賤子請掛�。神考早謝世﹐太孫推正適。母妃開平家﹐元勛載帝室。姻婭盡雄豪﹐健斗萬人敵。隱然九鼎重﹐�����。嫌隙一以聞﹐讒言肆罔極。�����﹐���見斥。居然尾不掉﹐大都勢偶國。時有黃太常﹐輕佻故無匹。伴讀�東宮﹐�����。蹤迹類叔文﹐論事時造膝。一旦削侯王﹐匆惶何太急﹖細大暗大體﹐國釁此焉隙。漁陽鼙鼓來﹐六軍盡股栗。齊公爲司馬﹐折衝乃其職。堂堂正正旗﹐誓師嚴紀律。內相方夫子﹐蚤學富經術。倚馬艸檄文﹐樞機資密勿。又有黃門陳﹐自少稱英特。五畝給緇黃﹐異端恨至骨。餘者亦黨人﹐我今半遺失。當其橫行時﹐俱立萬仞壁。之死矢靡他﹐鼎鑊甘如蜜。仰視三光髙﹐萬古常昭晰。俯視五嶽尊﹐坤維賴以立。父母俱不顧﹐天常不可易。妻子豈不愛﹖吾分當自適。寄語謝諸親﹐業緣皆宿積。愼勿我怨尢﹐怨尢竟何益﹖所貴賢士模﹐萬段何足卹﹖後來姦佞儒﹐巧言自粉飾。叩頭乞餘生﹐無乃非直筆。簿書日埋頭﹐面面嘆昏塞。乍聞毛髮豎﹐空拳幾欲擊。孤我守夜長﹐四壁虫聲喞。耿耿不成寐﹐此意誰能識﹖聖人順天命﹐四海瞻堯日。爾胡守贛愚﹐甘心取族滅﹖不見解與胡﹐乘時附鳳翼。恩寵日日加﹐聲名垂簡冊。

太宗興靖難之師﹐仁宗以燕世子居守。曹國公李景隆引兵數十萬圍北平城。時城中兵不及萬人﹐晝夜拒敵﹐數夜使人開門斫敵營﹐驚亂自殺﹐或至明乃定。遂退營數十里。﹝今編入歷代君鑑錄。﹞

太宗皇帝初奉藩北京。建文中﹐廷臣有因齊藩不法﹐遂建議凡藩國所在更置守臣。於是擢張昺爲北平布政使。昺至﹐日求王府細事﹐將爲不利。其吏李友直密聞於太宗。義旅旣舉﹐遂擢用友直。﹝楊士奇撰李尙書友直墓志。﹞洪武三十二年七月初六日﹐北平布政司吏李友直﹐﹝淸苑縣人﹐﹞首告布政使張昺謀反。奉太宗聖旨﹕「昨日送張昺反詞的吏﹐除他本司官。欽此。」授右參議﹐前去楊柳靑等處拘收糧米﹐及提調宛平﹑大興兩縣人夫﹐挑齊化等門城壕。十月﹐南軍圍城﹐同參政郭資守各門。旣而聞白溝河聲息﹐又同內使賽因帖木等守平則﹑西直等門。又差長蘆截南軍運來米。及平都司來攻﹐又守禦各門。往來通州﹑永平﹑保定等處守禦及探聽聲息。後遼東軍攻通州﹐又同承奉李謙守門。﹝見吏部驗封司槁簿內﹐又楊士奇有友直墓志。﹞

是年七月初六日﹐燕山右護衛副千戶譚淵於端禮門擒拿都指揮謝貴﹑布政使張昺等官。及攻奪九門﹐隨徵眞定及鄭村壩等處﹐殺敗曹國公等軍馬﹐攻破九門營寨。三十四年﹐至夾河轉戰﹐所乘馬蹶被殺。

七月初五日﹐爲姦臣齊泰等變亂祖宗成法﹐調兵殺害親王﹐車駕奉天徵討﹐克懷來。八月﹐克雄縣﹑鄭州﹐攻圍眞定。九月﹐接應永平。十月﹐攻克大同。十一月﹐鄭村壩大戰﹐大捷。十二月﹐取廣昌。三十三年正月﹐取蔚州攻圍大同。四月﹐白溝河大捷。五月﹐圍濟南。十月﹐克滄州。十二月﹐東昌大戰。三十四年三月﹐夾河大捷。閏月﹐槁城大捷。十月﹐克保定﹑西水寨。三十五年正月﹐克東阿﹑東平﹑汶上﹑沛縣。四月﹐小河﹑齊眉山﹑靈璧縣大捷﹐攻破營寨。五月﹐至泗州﹐降之﹐過淮河。六月﹐渡江﹐十三日﹐平定京師。

朱能﹐洪武甲戌襲父職爲燕山中護衛副千戶。靖難之師初興﹐帷幄密議﹐惟河間忠武王張玉與王與焉。時北平三司之交構造禍者﹐王與忠武建議率麾下首擒之。遂奪城九門﹐撫綏城內外。三日﹐人心大定。引兵攻薊州﹐擒其將都指揮馬宣等﹐遂取遵化﹑永平﹑密雲﹐從上攻灤河。旣還﹐從克雄縣﹐首破其東門﹐敵眾敗走。追擊於月漾橋﹐執其總帥都督楊松﹑潘忠等。復追其餘眾於鄚州﹐斬獲不可數計。乘勝長驅﹐入眞定﹐大敗長興侯耿炳文兵。時王獨與敢死士三十餘騎追奔至滹沱河﹐炳文眾尙數萬﹐復列陣向王。王奮勇大呼﹐衝入敵陣。眾披靡自相蹂躪﹐死者無算﹐棄甲來降者三千餘人。上大悅﹐贈書褒諭。永平馳報﹕江陰侯吳髙以遼東兵攻城急。王從上赴援﹐江陰侯遁走。王追及之﹐多所殺獲﹐遂從定大寧﹐戮其拒命者﹐撫輯其眾而還。時曹國公李景隆率兵攻北平城﹐王從上至鄭村壩﹐與景隆狼兵遇﹐大戰﹐敗之。城中亦出兵夾擊﹐景隆狼狽走。王從攻廣昌﹑蔚州﹑大同﹐次第悉下。景隆復收潰散之卒﹐號百萬來攻。上親禦之﹐王爲前鋒。至白溝河﹐敗其都指揮平安軍﹐及申﹐又與敵兵戰﹐大敗之。明日﹐王領左哨當前鋒﹐又大敗敵兵﹐盡克其砦柵。敵走﹐保濟南﹐王率眾追之至鏵山。敵嚴兵列陣以待﹐王連破之﹐敵眾釋兵降者萬餘人。王以聞﹐上悉撫而縱之。蓋自是敵兵戴徳﹐皆願來歸﹐無復鬥志。然上得之﹐卽遣之不畱。王從攻滄州﹐先破其東門入城﹐斬首六萬餘級﹐敵震懼﹐遂獲其總帥徐凱。進攻東昌﹐敵列陣決戰。上以數千騎出陣後﹐敵圍上數匝﹐王奮力翼上以出。進戰夾河。王爲奇兵﹐前鋒大敗敵將盛庸兵﹐又敗平安兵於槁城。追奔至眞定﹐戰其東門﹐斬首萬餘級。遂略彰徳﹑定州﹐克東阿﹑東平﹐破汶上諸寨﹐設伏淝河﹐敗平安兵十餘萬。進戰小河﹐爲敵所乘﹐稍卻。諸將遽請旋師﹐獨王力勸上行﹐曰「用兵未必常勝﹐豈可因小挫輒自沮。項羽百戰百勝竟亡﹐漢髙屢敗而終興。自殿下舉兵來﹐克捷多矣﹐此小挫何足致意﹖但當以宗社爲重﹐整兵前進耳。」上撫掌笑曰「爾言深合吾心。」遂行。至靈璧﹐敵盛兵迎戰。王先登陷陣﹐大敗之﹐生擒其副總兵陳暉﹑平安﹐參將馬溥﹑徐眞﹐及都指揮三十餘人﹐獲馬二萬。敵眾死者屍蔽原野﹐降者數十萬人﹐悉縱遣之。進克泗州。渡淮﹐敗盛庸兵﹐遂克盱眙。下揚州﹐從上渡江入京師。﹝楊士奇撰能神道碑。能封成國公﹐追封東平武烈王。﹞

張玉﹐洪武末調燕山左護衛指揮僉事。癸酉﹐追虜至黑松林。甲戌﹐徵野人等處。升北平都指揮同知。戊寅﹐朝廷用讒﹐加兵親藩。事急﹐太宗皇帝不得已舉靖難之師。帷幄謀畫﹐悉以任王。王推誠至慮﹐夙夜匪懈。事可否進止﹐眾論紛紜未定者﹐王正色數語決之﹐咸中機宜。故凡舉措必咨於王。首用王策奪北平九門﹐撫順討逆。三日﹐城內外悉定。師將南出﹐王曰「不先定薊州﹐將爲後患。薊平余不足平。」時薊州守臣馬宣謀起兵迎拒﹐上命王討之。王至﹐諭之不下﹐環城攻之。宣率眾出戰﹐遂執宣﹐殺之。並執指揮毛某。王知其可用﹐釋不殺﹐送詣北平﹐遂撫軍民。是夜﹐急趨遵化﹐預戒將士止殺﹐曰「師行﹐以得人心爲本。」遂簡敢勇士﹐四鼓﹐登陴開其城門。將士皆入﹐城中始覺。守將率眾拒戰﹐執其將斬之﹐余不傷一人﹐將吏悉隨王上謁。遂移師永平﹑密雲﹐皆望風輸款。從至灤河﹐王進曰「都督潘忠﹑楊松在鄚州﹐扼吾南路﹐宜先擒之。」上悅﹐遂發兵﹐命王爲先鋒。用其計取涿州﹑雄縣﹐生擒潘﹑楊。時長興侯耿炳文率兵二十萬屯眞定﹐王自請往覘之。還﹐言「軍無紀律﹐且其上有敗气﹐無能爲也。」上至無極﹐以敵眾我寡﹐欲試諸將勇怯。召問﹕「今舉無所向﹐且度可必勝否﹖」眾未有適說。王曰「今當徑趨眞定﹐彼𨿽眾﹐然新集未齊﹐我軍乘勝﹐一鼓可破之。」上曰「汝言合吾意﹐倚汝一人足辦。」明日﹐抵眞定。接戰﹐炳文大敗﹐幾被擒。獲其左副將軍﹑駙馬都尉李堅﹐右副將軍﹑都督寧忠及都督顧成等﹐斬首三萬餘級﹐獲馬三萬。復敗安陸侯吳傑軍。上召王諭曰「汝之功也﹐非汝與吾意合不及此。」永平馳報﹕江陰侯吳髙等以遼東兵攻圍城急。又諜報﹕曹國公李景隆引兵數十萬將攻北平城。上與王謀﹐先援永平。旣至﹐髙等望風棄輜重遁。王從上追之﹐斬獲甚眾。王言「大寧去此不遠﹐請移軍襲之﹐可免後顧。」從之﹐遂從攻大寧。自辰至午﹐城破﹐斬其都指揮朱鑑﹐執都指揮房寬。下令安撫﹐城中頃刻而定。北平報﹕李景隆兵圍城。遂旋師。王請先攻其營﹐然後歸援﹐從之。徑搗景隆營﹐大戰三日﹐城中亦鼓噪出﹐表裏夾攻。景隆軍不支﹐遁去。後攻廣昌﹑蔚州﹐進攻大同﹐悉下。諜報﹕景隆收潰卒﹐號百萬﹐且後復至。王言「兵貴神速﹐先事者勝。請往駐白溝河﹐以逸待勞﹐可必勝也。」上命王率眾馳往﹐駐三日﹐景隆兵至。王以精騎馳擊之﹐斬獲無算﹐景隆復大敗﹐收餘卒退保濟南。王乘勝追擊﹐圍其城。旣而解圍﹐還攻滄州﹐獲其大將徐凱。進攻東昌﹐敵列陣決戰。上以數千騎繞出陣後﹐敵圍數匝﹐上已衝擊而出﹐王不知上所在﹐突入敵陣大戰﹐連殺百數十人﹐王亦被創而歿﹐十二月二十五日云。﹝楊士奇撰玉神道碑。玉以都司同知再追封而爲河間忠武王。﹞

太宗起義靖難﹐公以驍勇著稱。壩上﹑白溝﹑槁城﹑滄州﹑夾河﹑東昌之戰﹐輒賈勇當先。及大軍至淮﹐先遣公銜命渡江﹐遂爲敵所害。時洪武三十五年五月十六日也。﹝王英所撰燕河千戶贈北平都指揮僉事武勝墓志。﹞

靖難帥師與吳傑﹑平安兵戰於槁城﹐燕師多被殺傷。忽大風起﹐發屋折樹﹐燕師乘之﹐傑等軍大潰。追奔直抵眞定城下﹐俘斬六萬餘人﹐生擒都指揮鄧戩﹑陳鵬等﹐吳傑﹑平安僅得入城。南兵降於燕王悉釋之南還﹐自是南兵愈解體矣。

按﹕前此白溝河與今此槁城三大戰﹐靖難兵皆有風助之異﹐先敗而後勝。天意所在﹐不見而章。自此而南北成敗之形成矣。嗚呼﹗漢髙以大風而脫睢水之圍﹐我成祖以大風而成屢勝之功。自古帝王之得天下﹐何往而非得天以爲之本﹖

顧成﹐洪武二十九年升右軍都督府都督僉事﹐充徵南總兵官。旣歸﹐靖難之師起北方﹐公受命往禦。至眞定﹐靖難之師縶公以獻。文皇識公先朝舊人﹐解其縶﹐與之語曰「豈非皇考之靈以汝授我乎﹖」因語以不得已興師之故。言已泣下﹐公亦泣。遂遣元獲人送北京﹐令輔仁宗皇帝居守。時姚廣孝奉命輔居守﹐有腹心之寄。姚素不習兵事﹐與公議多不合。會南兵圍城﹐仁皇於軍旅調度恆從公言﹐城中文武之臣競進曰「顧成﹐南將﹐其中叵測﹐不可專任。」然公所言計﹐皆合機用﹐皆有效。數命公出將兵﹐固辭曰「使臣侍左右﹐日陪論議﹐得效尺寸足矣。」賜以甲冑﹑刀劍﹑弓矢﹐皆不受。南兵數圍城卒以敗去者﹐多用公謀也。﹝楊士奇撰鎭遠侯墓碑。﹞

李彬﹐爲濟南衛指揮僉事。洪武辛未﹐從潁國公徵北虜﹐累有擒獲。太宗皇帝居潛邸﹐聞其驍雄﹐召見與語﹐奇之﹐遂隆眷注。後領兵駐札廣昌。靖難兵起﹐公爲前鋒﹐首率兵攻克薊州﹐遂進指揮同知。攻克雄縣﹑鄚州﹐進都指揮僉事。已而﹐戰眞定﹐援永平﹐下大寧﹐剗壩上﹐取廣昌﹔明年﹐鏖白溝﹐攻濟南﹐進都指揮同知。其冬﹐破滄州﹔明年﹐所敵單橋﹐擊眾槁城﹐追奪順徳﹐略地定州﹐進都督僉事。冬﹐戰楊村﹐中傷﹐俾還北平﹐輔世子居守。上旣正位宸極﹐命彬護中宮至京。﹝倪謙所著丰城侯贈茂國剛毅公李彬傳。﹞

孫公巖﹐旣引年致政﹐而以子亨代。己卯﹐太宗舉義靖難﹐以公宿將知兵﹐特起守通州。是歲﹐南兵大至﹐城圍數周。起土山臨城﹐攻四門﹐毀樓堞﹐公率眾極力捍禦﹐城賴以完。未幾﹐兩軍合戰﹐公操戈身先士卒﹐大呼陷陣﹐士气爭奮﹐追奔逐北﹐斬馘不可勝紀。得饋送舡三百餘艘﹐貲糧無算﹐以功升指揮僉事﹐保鎭通州。辛巳﹐兵復至﹐攻城益急。公勵將士﹐登城力戰﹐矢石交下﹐敵乃退走﹐升都指揮僉事。壬午春﹐南帥平安督遼東兵十餘萬逼城。公語將佐曰「彼眾我寡﹐若城守不出﹐自亡道也。不若及其始至而擊之﹐彼必敗亡。」乃率敢死士數百犯其鋒﹐而城上亦合勢大呼﹐安眾大潰。自是﹐無復來攻者。﹝楊少師榮所撰應城伯孫公神道碑。﹞

陳圭﹐爲燕山中護衛副千戶。洪武三十二年七月內﹐攻奪九門﹐從徵雄縣﹐取鄚州﹐擊眞定﹐援永平﹐升本衛指揮。已而﹐克大寧﹐戰壩上﹐升都指揮僉事。三十三年﹐攻海洋﹐克兔耳山﹔三十四年﹐破楊村﹐大戰通州﹐升中府督僉。三十五年﹐拔薊州﹐敗東軍於別山﹐遂畱守北平。

洪武三十二年﹐大興縣生員劉中孚被選守安定門中心敵臺﹐當年入王府辦事。庚辰三月﹐差往保定招撫人民﹐趲運糧儲。辛巳﹐差同官石童守通州。八月﹐東軍臨城﹐中孚與陳圭等出東門外截殺﹐全勝而還。

己卯﹐靖難師興﹐徐忠以濟陽衛指揮僉事鎭開平﹐首從義旗。克密雲﹐克雄縣﹑眞定﹑永平﹐克大寧。還﹐戰鄭村壩﹐取廣昌﹑薊州﹐戰白溝河﹐進攻濟南﹐克滄州﹐大戰東昌及夾河﹐攻彰徳﹐破西水寨﹐克東阿﹑東平﹑汶上﹐大戰靈璧﹐遂從渡淮及江﹐至京師﹐以功封侯。

薛祿﹐以戎伍從攻九門﹐克薊州﹑遵化﹐拔密雲﹐攻雄縣﹐追敵鄚州。戰眞定﹐生擒敵將左副將軍﹑駙馬都尉李堅﹐升燕山右護衛指揮僉事。從援永平﹐下大寧﹑富峪﹑會州﹑寬河。時南兵已圍北平城﹐祿還﹐先遇其哨騎﹐薄戰﹐敗之。車駕繼至﹐從戰鄭村壩﹐敵大敗﹐升指揮同知。從克廣昌﹑蔚州﹐攻大同﹐率居前哨﹐獲敵人馬。遂從南徵﹐大戰白溝河﹐追奔至濟南﹐升指揮使。從克滄州﹐大戰東昌﹐祿以五十騎前哨遇敵兵數百﹐與戰﹐敗之﹐獲馬三十餘匹。敵悉眾來追﹐祿復奮戰﹐大敗之。敵於威縣及深州伏兵以要旋師﹐皆擊走之。從戰夾河﹐大捷。戰滹沱河﹐右軍力屈﹐祿率眾馳赴之﹐出入敵陣﹐數十合戰﹐敵敗走﹐追至夾河﹐斬馘無算。明日﹐戰單家橋﹐祿馬蹶﹐爲敵兵所得。拔劍斬敵兵﹐復上馬督戰﹐遂敗敵將平安軍﹐以次攻下順徳﹑大名﹑彰徳。及攻西水寨﹐生擒敵都指揮一人﹐斬獲尢多。從攻東阿﹑東平﹑汶上﹐皆下之。繼戰淝河﹑大店﹑小河﹑汴堤﹑靈璧﹐遂渡淮渡江﹐入京師。﹝見楊士奇所撰陽武侯薛祿墓碑。﹞

靖難初﹐陳賢以護衛指揮僉事攻奪九門﹐從克雄縣﹑鄚州。其年冬﹐升北平都司僉事。已而援永平﹐敗敵於海灘﹐退敵於塔河﹐解通州之圍。三十四年十月﹐升右府督僉。三十五年﹐仍居守北平。

太宗皇帝初自北藩靖內難﹐至江上﹐都督陳公瑄具舟迎濟。上正大統﹐進封平江伯。﹝瑄﹐字彥純﹐合肥人。見楊士奇所撰瑄神道碑。﹞

吳中﹐爲大寧都司經歷。太宗師至大寧﹐公以眾出迎上﹐一見拔於羣眾中。賜衣﹐命守會州。南兵攻城﹐率眾卻之。移守薊州﹐遂命署北平布政司理問﹐升經歷﹐給餉運﹐督城守。﹝楊士奇撰少保吳公墓碑。﹞

金忠﹐僑居北京二十年。上初舉義靖內難﹐公布衣入見﹐署紀善﹐遂從徵伐。明年﹐署長史。﹝楊士奇撰金尙書墓志。﹞

中山武寧王四子。長輝祖﹐襲爵魏國公。次增壽﹐當太宗皇帝靖難﹐有翼戴功﹐而竟死非命。初追封武陽侯﹐進封定國公﹐謚忠湣。﹝楊士奇撰其子定國公景昌碑。﹞

奉天徵討官員﹐洪武三十五年九月初四日﹐奉制封﹕都督僉事丘福﹐爲中府左都督﹑淇國公。都督僉事朱能﹐爲左府左都督﹑成國公。

以上﹐俱奉天靖難推誠宣力武臣﹑特進榮祿大夫﹑右柱國﹐食祿二千五百石﹐子孫世襲。

都督僉事張武﹐爲中府都督同知﹑成陽侯﹐食祿一千五百石。

鄭亨﹐爲中府左都督﹑武安侯﹐食祿一千五百石。

都督僉事陳圭﹐爲後府都督同知﹑泰寧侯﹐食祿一千二百石。

孟善﹐爲右府都督同知﹑保定侯﹐食祿一千二百石。

火眞﹐爲中府都督僉事﹑同安侯﹐食祿一千五百石。

王忠﹐爲右府都督同知﹑靖安侯﹐食祿一千石。

都指揮王聰﹐爲中府都督僉事﹑武城侯﹐食祿一千五百石。

都督僉事徐忠﹐爲前府左都督﹑永康侯﹐食祿一千五百石。

張信﹐爲隆平侯﹐食祿一千石﹐子孫世襲隆平伯。

李遠﹐爲中府都督同知﹑安平侯﹐食祿一千二百石﹐子孫世襲安平伯。

郭亮﹐爲左府都督同知﹑成安侯﹐食祿一千二百石﹐子孫世襲成安伯。

以上﹐俱奉天靖難推誠宣力武臣﹑特進榮祿大夫﹑柱國﹐子孫世世承襲。

都督僉事房寬﹐爲思恩侯﹐食祿八百石﹐子孫世襲指揮使﹐無階勛。

右都督顧成﹐爲奉天翊運推誠宣力武臣﹑特進榮祿大夫﹑柱國﹑後府右都督﹑鎭遠侯﹐食祿一千五百石﹐子孫世襲。

都指揮使徐祥﹐爲興安伯﹐食祿一千石﹐子孫世襲。

都督僉事徐理﹐爲武康伯﹐食祿一千石﹐子孫世襲。

都指揮僉事李浚﹐爲襄城伯﹐食祿一千石﹐子孫世襲。

都指揮同知張輔﹐爲信安伯﹐食祿一千石﹐子孫世襲。

都督僉事唐云﹐爲新昌伯﹐食祿一千石﹐子孫世襲指揮使。

都指揮使孫巖﹐爲應城伯﹐食祿一千石﹐子孫世襲。

都指揮使房勝﹐爲富昌伯﹐食祿一千石﹐子孫世襲指揮使。

都指揮使趙彜﹐爲忻城伯﹐食祿一千石﹐子孫世襲。

都督僉事陳旭﹐爲云陽伯﹐食祿一千石﹐子孫世襲。

都督僉事劉才﹐爲廣恩伯﹐食祿九百石﹐子孫世襲指揮同知。

以上﹐俱奉天翊衛宣力武臣﹑特進榮祿大夫﹑柱國。

都指揮同知張玉﹐追封奉天靖難推誠宣力武臣﹑特進榮祿大夫﹑柱國﹑榮國公﹐﹝「榮國公」﹐「榮」﹐原本及各校本俱缺﹐據明史卷一四五張玉傳補。﹞謚忠顯。

都指揮同知譚淵﹐追封奉天靖難推誠宣力武臣﹑特進榮祿大夫﹑柱國﹑崇安侯﹐謚壯節。

曹國公李景隆﹐爲奉天輔運推誠宣力武王﹑特進光祿大夫﹑左柱國﹑太子太師﹑曹國公﹐增祿一千石﹐通前四千石﹐子孫世襲。

兵部尙書茹瑺﹐爲奉天翊運守正文臣﹑特進榮祿大夫。柱國﹑太子少保兼兵部尙書﹑忠誠伯﹐食祿一千石﹐以給本身。

都督同知王佐﹐爲中府都督同知﹑順昌伯﹐食祿一千石﹐子孫世襲指揮使。

都督僉事陳瑄﹐爲右府都督僉事﹑平江伯﹐食祿一千石﹐子孫世襲指揮使。

右王佐﹑陳瑄﹐俱奉天翊運宣力武臣﹑特進榮祿大夫﹑柱國。

谷王護衛指揮僉事張興﹐爲驃騎將軍﹑都督僉事。

儀衛正張成﹐爲驃騎將軍﹑都指揮使。

駙馬都尉王寧﹐爲奉天輔運推誠效義武臣﹑特進光祿大夫﹑柱國﹑駙馬都尉﹑永春侯﹐食祿一千石﹐子孫世襲。

都指揮譚淵男譚忠﹐特進榮祿大夫﹑柱國﹑新寧伯﹐食祿一千石﹐子孫世襲。

太祖初﹐封建諸子﹐以燕舊京且近北虜﹐擇可以鎭服者﹐遂以封上。太祖嘗曰「異日安國家必燕王也。」建文君崩﹐上以諸王及文武羣臣之請卽皇帝位﹐時洪武三十五年六月十七日也。詔攺明年爲永樂元年﹐以七月朔大祀天地﹐預告太祖髙皇帝配神。

有言建文所用之人宜屏斥者。上曰「今之人才﹐皆皇考數十年所作養者﹐豈建文一二年間便能成就﹖」又曰「𨿽仍其官﹐不宜置之要地。」上曰「致治必資賢才。天生才以爲世用﹐隨器任用﹐共理天工﹐何必致疑﹖」﹝以上俱歷代君鑑。﹞

永樂元年六月﹐再修太祖實錄。以太子太師﹑曹國公李景隆充都總裁﹐翰林院侍讀學士解縉充副總裁﹐右通政李至剛等爲纂修官。十六年﹐重修太祖實錄。以尙書夏原吉監修﹐大學士胡廣等四員爲總裁﹐侍讀學士曾棨等七員爲纂修官。是年五月﹐書成。

永樂二年﹐饒州府士人朱季友獻所著書﹐專斥濂﹑洛﹑關﹑閩之說﹐肆其醜詆。楊士奇白上﹐命官押回本貫﹐會官及鄕之士人﹐明諭其罪﹐﹝「明諭其罪」﹐原作「明論不罪」﹐據明鈔本﹑舊鈔立齋錄攺。﹞笞以示罰。而搜檢其家﹐所著書焚之。﹝三朝聖諭錄。﹞

永樂三年正月﹐翰林學士解縉等選新進士俾就文淵閣進學。得修撰曾棨﹐編修周述﹑曾孟簡﹐庶吉士楊相等二十八人。時庶吉士周忱自陳年少願進學﹐命增忱爲二十九人。

四年四月﹐從解縉之請﹐召禮部尙書鄭賜﹐令擇通知典籍者四出購求遺書。

太宗簡翰林之臣七人處之內閣﹐付以密務﹐而兩制悉歸焉。七人者﹐盧陵胡廣﹑解縉﹑楊士奇﹐永嘉黃淮﹐南昌胡儼﹐建安楊榮。﹝七人缺金幼孜﹐原文如此。﹞

永樂乙酉﹐廣召文儒﹐纂修大典。命太子少師姚廣孝﹑禮部尙書鄭賜監修﹐而擇六卿之二有文學者一人爲之副﹐遂以命刑部左侍郎劉季篪。﹝楊士奇所撰季篪墓志。﹞

時修永樂大典﹐召至四方儒學﹑老成充纂修及繕寫之士﹐幾三千人。人眾事殷﹐特命太子少師姚廣孝﹑禮部尙書鄭賜總之。已而﹐賜卒﹐命禮部翰林院修撰兼右春坊右贊善梁潛。六年戊子三月﹐大典成。廣孝﹐潛邸舊僧也。

永樂十四年十一月﹐周王橚﹑楚王楨相繼來朝。例次日謁孝陵。周王先至﹐適遇節﹐上命東宮﹑皇太孫及小皇孫陪謁。已出東華門﹐上遽召翰林臣。及至﹐問曰「二王﹑東宮﹑太孫及小皇孫謁陵﹐展敬之位如何﹖朕意𨿽略定﹐爾三人試言之。」楊﹑金未及對﹐上顧問臣。對曰「周﹑楚二王屬尊﹐當列稍前﹐兩傍﹔東宮列稍後﹐居中﹔皇太孫列東宮之後﹔諸王孫與皇太孫同班而分列兩傍。」上曰「爾所言有據乎﹖」曰「朱熹家禮大略如此。」上出片楮﹐宸翰所畫位次正與士奇所言合。遂命鴻臚丞周升馳賫赴陵﹐俾率行之。﹝聖諭錄。﹞

翰林檢討閩中王偁與修永樂大典。五年﹐有旨﹐戴頭巾修書。旣而以目疾不能到館。侍郎劉季篪奏請得旨﹐帶鐐仍修書。初﹐偁當大典﹐諸儒羣集。一日﹐有及凡例未當者﹐偁曰「譬之欲構層樓華屋﹐乃計工於箍桶﹐都料不有誤耶﹖」諭者謂其禍以此。

永樂丙戌三月﹐上臨軒策士。傳臚之明日﹐進會試聽選副榜士於廷親試之。上禦右順門﹐命侍講楊士奇﹑金幼孜諭旨﹐令就試者從容盡所蘊﹐勿苟且取具。命光祿給食﹐中官夕給燭。遂親拔三人入禁林﹐余第爲二等﹐付吏部授學官。﹝楊士奇送髙伯琴序。﹞

永樂十一年﹐置貴州布政司。洪武年間﹐止設貴州﹑思南﹑思州宣慰司﹐管屬土民﹐仍設都指揮使司衙門鎭守其地﹐有鎭遠侯顧成在彼鎭守。至是﹐湖廣參政蔣廷瓚具奏開設布﹑按二司﹐將思南等三宣慰司地方攺設六府。

安南陳日焜爲黎季犛所試。季犛上陳﹐竄氏名爲胡一元﹐子蒼易名■﹝大上互下﹞﹐詐稱陳氏絕嗣﹐■﹝大上互下﹞爲甥﹐求權署國事。朝廷從其請。逾年﹐陳氏孫添平遁至京師﹐愬其事。季犛因表請迎添平﹐還以國。朝廷乃遣使臣護送。歸至其境﹐季犛伏兵殺之﹐並殺使者。事聞﹐遂命徵夷將軍成國公朱能﹑副將軍張輔等往討之。能道卒﹐輔至其地﹐生擒季犛及■﹝大上互下﹞等﹐獻俘於朝。詔求陳氏後立之﹐國人咸稱爲季犛殺盡﹐無可繼承。僉請復古郡縣﹐遂立交阯都﹑布﹑按三司及各府﹑州﹑縣﹑衛所諸司﹐時永樂五年春也。

太宗嘗與論羣臣﹐禦筆書蹇義等十人名﹐命各疏於下。十人者皆上所信任政事之臣﹐亦多與縉善﹐而具以實對。於義曰「其資厚重而中無定見。」於夏原吉曰「有徳有量而不遠小人。」於劉俊曰「𨿽有才幹﹐不知顧義。」於鄭賜曰「可爲君子﹐頗短於才。」於李至剛曰「誕而附勢﹐𨿽才不端。」於黃福曰「秉心易直﹐確有執守。」於陳瑛曰「刻於用法﹐好惡頗端。」於宋禮曰「戇直而苛﹐人怨不卹。」於陳洽曰「疏通警敏﹐亦不失正。」於方賓曰「簿書之才﹐駔會之心。」旣奏﹐上以授仁宗﹐曰「李至剛朕洞燭之矣﹐余徐驗之。」仁宗因問公建文所用諸人﹐對曰「此皆洪武中人材﹐往事不足論已。」遂問尹昌隆﹑王汝玉。對曰「昌隆﹐君子而量不弘。汝玉﹐文翰不易得﹐所惜者市心耳。」後十餘年﹐仁宗出其所奏十人者示士奇﹐且諭之曰「人率謂縉狂士﹐縉非狂士﹐向所論皆定見也。」﹝楊士奇所撰解縉墓志。﹞

太宗時﹐禮部郎中周納建請封禪﹐羣臣亦多言此太平盛事﹐上皆不聽。時獨胡廣言與上意合﹐旣退﹐作卻封禪頌奏之。

永樂七年三月﹐文淵閣大學士兼左春坊大學士胡廣卒。贈禮部尙書﹐謚文穆。國朝文臣有謚﹐自太子少師姚廣孝與廣始也。

永樂七年八月﹐北虜寇邊﹐命淇國公丘福統兵三十萬計之。福至貓兒莊﹐敗績﹐隻輪不返。

永樂八年﹐上諭兵部臣曰「守備固不可卑弱﹐若兵食不足﹐亦難與守。宜視其地之險夷﹐制多寡之數。陽和畱什之四﹐天城﹑朔州畱什之三﹐解州畱什之二﹐余悉令屯種﹐且耕且守﹐以爲定制。」

按﹕祖宗朝屯田之制甚重甚嚴﹐且耕且守。後來乃一切怠弛﹐專仰饋糴﹐沿邊數十萬眾嗷嗷待哺﹐如之何其可也﹖欲安邊足食﹐其急復祖宗之舊乎。愚考於治安要議﹐惓惓於重勸賞﹑興屯田之說﹐俟經世者考焉。

永樂八年﹐本雅失裏拒逆朝命﹐拘殺詔使﹐侵犯邊境。時駕巡北京﹐詔皇太子監國。至是﹐復詔皇太子﹐告天地宗社﹐及詔告天下興兵。庚寅二月﹐發北京。上出塞﹐踰五云關﹐道壓虜川﹐五月己卯至玄溟間。本雅失裏率眾迎拒。上以數百騎獨先大破之﹐諸將率麾下繼進﹐虜棄族屬牛羊輜重﹐以七騎遁去。諸將咸請追戮之﹐不從。時生縶虜眾來獻者萬計﹐詔悉去其縶。虜眾有釋兵以其兵來附者又有萬計﹐上皆諭遣之﹐虜平。獨支寇阿魯臺聞天兵且壓境﹐率眾先遁﹐上命還師撲之。六月甲辰﹐至靜虜鎭﹐寇迫急請降。上曰「詐也﹗」麾將士上馬﹐控弦以俟。言未旣﹐虜悉眾簿我右翼﹐諸將赴之﹐未決。上麾虎賁﹑三千奮進斬擄﹐虜人震布﹐悉解兵伏降﹐阿魯臺以數騎遁。遂誅其同惡﹐盡釋其餘﹐從而撫定之。由是﹐瀚海以北﹐沙漠萬里悉平。封山敕石﹐紀述功徳。七月壬午﹐還至北京。

皇帝稽古定制﹐肇建北京。首立郊廟社稷之位﹐以祗事天地﹑祖宗﹑百神。先是﹐詔太常以羣執事之半詣北京﹐而神樂觀提點徐善淵恭承詔命﹐率樂生三百人就道。

永樂十二年二月巡狩北京﹐詔皇太子監國。

太宗皇帝肇建北京﹐敕翰林院﹕「凡南京文淵閣所貯古今一切書籍﹐自一部至有百部以上各取一部送京﹐余悉封識收貯如故。」

永樂十二年﹐上親率師五十萬往徵瓦剌胡寇答裏巴﹑馬哈木﹑太平﹑把禿孛羅等。以三月十七日啟行﹐六月初至忽蘭忽失溫。答裏巴等掃境來拒﹐可三萬餘人。須臾間再戰﹐皆退卻﹐寇大敗﹐人馬死傷無算﹐遁至瓦剌河。後每遇寇輒擊走之。至十七日﹐阿魯臺使人來﹐賜以衣服等物﹐遣還之。旋卽班師。八月朔日﹐駕至京師。

永樂十一年正月辛巳朔﹐日食。詔罷朝賀宴會之禮。

永樂十四年四月﹐禮部祠祭郎中周訥請封禪泰山﹐尙書呂震亦言宜如訥請﹐不從。十二月﹐黃淮﹑楊士奇等所采輯歷代名臣奏議書成﹐進禦。

十五年三月﹐頒五經﹑四書﹑性理大全書於六部並兩京國子監及天下郡縣學。

上初與武臣丘福等二三人議建儲﹐文臣惟金忠預﹐皆靖難時股肱也。武臣咸請立皇第二子髙煦﹐謂其有扈從功﹐上不聽。福等叩首請不已﹐終不聽。遂召公預議。事定﹐然祕未發。明年﹐冊仁宗皇帝爲皇太子﹐封髙煦爲漢王﹐進公翰林學士兼右春坊大學士。又明年﹐福等所議頗泄於外。髙煦素不樂公﹐言於上曰「藩府之舊無泄者﹐其縉泄之。」遂出公爲廣西布政司參議。又以李至剛言公怨望﹐攺交阯。八年﹐入奏事。時車駕已出徵北虜。至京師﹐見仁宗而歸。車駕還﹐髙煦言縉瞰上遠出﹐覲儲君徑歸﹐無人臣禮。遂徵下獄。後三年﹐十三年三月﹐死獄中。﹝楊士奇所撰解縉墓志銘。﹞

按﹕解縉所評十餘人具以實對﹐各疏其短長。及云漢王髙煦不宜過寵﹐致有異志。十餘年後﹐上出前所評人以示士奇﹐人人不爽﹐而漢庶人果後有異圖﹐可謂知人之明。而好盡言以昭人過﹐禍亦胎於此矣。厥後縉出參議﹐以李至剛言縉怨望攺交阯﹐會髙煦亦謗縉於上﹐遂下縉於獄﹐卒死獄中﹐此盡言之禍也。

太宗皇帝將巡北京﹐召吏部尙書兼詹事蹇義﹑兵部尙書兼詹事金忠﹑右春坊大學士兼翰林侍讀黃淮﹑左春坊左諭徳兼翰林侍講楊士奇﹐諭之曰「居守事重﹐今文臣中簡畱汝四人輔導監國。昔唐太宗簡輔監國必付房玄齡﹐汝等宜識朕此意﹐敬共無怠。」四臣皆拜稽受命。其後﹐凡下璽書﹐論機務﹐必四臣與聞。時仁宗皇帝在東宮﹐所以禮遇四臣甚厚。而支庶有畱京邸潛志奪嫡者﹐日夜窺伺間隙﹐從而張虛駕妄以爲監國之過。又結嬖近助於內。賴上聖明﹐終不爲惑。然爲宮臣者﹐胥懍懍卼臲﹐數見拘系﹐𨿽四臣不免。或浹旬﹐或累月﹐惟淮一滯十年。﹝楊士奇所書黃淮省愆集後。﹞

永樂十五年﹐車駕巡狩北京。仁宗皇帝在春宮﹐監國南京。凡南京庶務﹐惟文武除拜﹑四夷朝獻﹑邊警調發上請行在﹐若祭祀﹑賞罰﹐一切之務有司具成式啟聞﹐施行事竟﹐令所司具本末奏達而已。

上旣有疾﹐兩京距隔數千里﹐支庶萌異志者﹐內結嬖幸﹐飭詐僞聞﹐一二讒人助於外。近禁之臣侍監國者﹐惴惴苟活朝暮間。賴上明聖﹐終保全無事。小人之計不能行﹐然其意不已也。會南京有陳千戶者﹐擅取民財。事覺﹐令旨謫交阯。數日﹐念其軍功貸之﹐召還。有言於上曰「上所謫罪人﹐皇太子曲宥之矣。」遂殺陳千戶﹐事連贊善梁潛﹑司諫周冕。旣逮至﹐上親問之﹐潛等具實對。上顧翰林學士楊榮等曰「事固無預潛。」他日﹐又諭禮部尙書呂震曰「事亦豈得由潛﹖」然猶未悉陳千戶非出上命謫之也﹐兩人者皆未釋。有毀冕者﹐數言其佻簿放恣不可用。遂並潛皆死非命﹐十六年九月十七日也。﹝楊士奇撰梁用之墓碣銘。﹞

永樂癸卯五月﹐太宗皇帝微不懌﹐數日未出見羣臣。仁宗皇帝在東宮﹐軍國重務悉啟聞施行。邪僻傾險之徒不得騁其私﹐咸所不便。趙簡王時畱北京﹐敬修孝弟。其護衛指揮孟賢等十數輩﹐潛結歷官王射成等及內侍養子﹐共構邪謀﹐欲俟宮車晏駕﹐矯詔從中出﹐立簡王而己得志焉。實祕不令簡王知﹐蓋慮不從卽事敗齏粉﹐而任其謀者護衛軍王瑜姻家髙以正。布置已定﹐髙密以語瑜。駭曰「柰何耳﹖爲覆宗滅嗣計。」髙不聽﹐又涕泣戒之。髙怒而慮其泄也﹐謀害之。遂格關入疏。上初疑其詐諼﹐曰「豈應有是﹖」反覆詰難﹐眾爲瑜危。旣捕賢等至﹐上親問狀﹐得其邪謀本末及所造僞詔。立誅以正﹑射成及內侍養子﹐升瑜遼海衛千戶。後賢等皆伏誅。瑜詔還﹐又升錦衣衛指揮同知。歷事仁宗﹑宣宗﹑英宗﹐官至左府都督僉事。﹝楊士奇撰王瑜神道碑。﹞

禮部胡尙書濙嘗云「太宗命予使外。濱行﹐諭曰「人言東宮所行多失當﹐南京可多畱數日﹐試觀如何﹐密奏來。奏所書字須大﹐晚至﹐我卽欲觀也。」予至於南京﹐旦晚隨朝。敕免朝﹐辭以不敢。蓋凡所見殿下所行之善﹐退則記之。如一日趨朝﹐勛臣某者語嘩﹐侍從捶之﹐仍口奏。有旨﹐不問。旣退朝﹐急宣侍衛者﹐賞鈔若干錠。於是羣臣皆言不顯責大臣而旌禁衛﹐所以寬罪而愧其心﹐見殿下之明斷。住稍久﹐鄰居楊學士士奇曰「公﹐命使也﹐宜亟行。」權辭謝之曰「錦衣數種未完耳。」及至安慶﹐書回奏﹐令所從校尉給驛驢賫進也。」﹝水東日記。﹞

太宗巡狩北京﹐公預扈從﹐命兼行在禮部﹑都察院事。歲餘﹐車駕親徵北虜﹐今上以皇嫡長孫畱守北京﹐命公輔導。﹝楊士奇所著黃淮墓碑。﹞

永樂十五年初﹐建北京宮殿﹐命都督薛祿董營繕。

四夷館有八﹕曰西天﹐曰韃靼﹐曰回回﹐曰女直﹐曰髙昌﹐曰西蕃﹐曰緬甸﹐曰百夷﹐永樂中所設。

永樂十九年冬﹐儲君自南京入朝﹐楊士奇等侍。北虜犯邊﹐太宗皇帝將親徵。公言「今邊儲不足﹐請遣將﹐無煩六師。」忤旨﹐罷官。仁宗嗣位﹐卽日復公戶部尙書。﹝楊士奇所撰黃淮碑。﹞

太宗初臨禦﹐擢文學之臣七人侍從左右﹐任遇甚厚﹐公及士奇皆與焉。仁宗嗣位﹐七人者五人在。無幾﹐太子賓客豫章胡公引疾去﹐其四人任遇益厚。皇上嗣位﹐一循祖宗之舊以任遇四人﹐公今又引疾去。﹝楊士奇送黃少保序。﹞

太監木敬﹐建文中人﹐容貌魁偉﹐敢慷慨直言。永樂中﹐從徵漠北。逾月不與虜遇﹐人馬困頓﹐上意猶未已﹐諫者被重譴。敬陳再四﹐上詈之曰「反蠻﹗」敬曰「蠻固不知﹐豈敢反耶﹖」上怒﹐命曳出斬之。敬辭色不爲動。上徐曰「我家養人皆若此人﹐豈不誠有益﹖」釋之。﹝錢溥南使交之同行奉禦張榮爲道其事。葉盛收以編入日記。﹞

永樂二十二年八月﹐學士楊榮自行在還報大行晏駕。東宮殿下卽遣皇太孫出居庸赴開平迎梓官。時京師諸衛軍皆隨徵聚行在﹐惟趙府三護衛軍畱京師。一時浮議籍籍﹐慮護衛軍爲變﹐遂祕不發喪。

永樂二十一年﹐也先土幹﹑把臺等率領部屬來歸。封也先土幹爲忠勇王﹐以把臺爲都督。二十二年北徵﹐忠勇王及把臺隨駕黑松林。後正統十四年二月﹐把臺由都督進封忠勇伯。十四年﹐忠勇伯把臺隨駕徵迆北。

太宗皇帝興靖難之耐﹐仁宗皇帝以燕世子奉命居守。李景隆引兵數十萬圍北平﹐城中兵不及萬人﹐晝夜拒敵。數夜使人開門斫敵營﹐敵驚亂自殺﹐或至明乃定﹐遂退營數十里。太宗旣正大位﹐升北平爲北京﹐仍命居守。

永樂十八年十一月﹐仁宗爲皇太子﹐過鳳陽。謁陵畢﹐周顧陵塋。見仁祖淳皇帝所遺石農器﹐顧侍郎張本﹑學士楊士奇曰「國家帝業所自也。」徘徊久而後退陵下﹐賜耆老酒饌。有知太祖龍興時事者畱﹐從容與語至日夕。知當時事者蓋鮮矣。﹝歷代君鑑。﹞

十九年正月﹐禮部尙書呂震言於皇太子曰「殿下前在南京﹐數遣中使進保進奏牘。每至﹐輒以殿下過失上聞﹐而皆其妄言。今宜疏此人。」答曰「過失吾豈能無﹖今至尊旣不信之﹐我又可與人計較耶﹖」卒置之。﹝君鑑。﹞

二十二年十月﹐賜衍聖公孔彥縉宅於京師。先是﹐彥縉數來朝﹐皆館於民間。上聞之﹐顧近臣曰「四夷朝貢之使皆有公館﹐先聖子孫乃寓宿於民家﹐何以稱崇儒之意﹖」遂命工部賜宅。

十二月﹐禦札付禮部尙書呂震﹕「建文中姦臣﹐其正犯已悉受顯戮。家屬初發教坊司﹑錦衣衛﹑浣衣局並習匠及功臣家爲奴﹐今有存者﹐旣經大赦﹐可放爲民﹐給還田土。凡前爲言事失當調充軍者﹐亦宥爲民。」

祖宗時﹐於文臣少有贈謚。至仁宗登基﹐思念舊臣﹐贈禮部尙書鄭賜太子少師﹐謚文安﹔贈戶部侍郎王鐘太子太保﹐謚僖敏﹔禮部侍郎儀智太子少傅﹐謚湣節﹔春坊贊善兼翰林編修王汝玉太子賓客﹐謚文靖﹔春坊贊善鄒濟﹑徐善述俱太子少保﹐濟謚文敏﹐善述謚文肅﹔北京吏部尙書朱浚謚榮願﹔翰林學士﹑贈禮部尙書文穆公胡廣加贈少師﹔北京禮部右侍郎楊泰賜戶部尙書﹔太醫院判蔣用文﹑袁寶俱贈院使﹐用文謚恭靖。洪熙元年四月﹐有旨﹕「鄒濟﹑徐善述﹑王汝玉皆贈官賜謚﹐官建祠於墓﹐四時賜祭。」楊士奇謂﹕「朝廷惟宗廟以四時享﹐社稷﹑孔子皆春秋二祭。濟等安可與宗廟等﹖」遂詔禮部攺春秋祭云。

洪熙時﹐初建弘文閣於思善門之右﹐以儲經史﹐備訪問﹐命楊溥等日直其中。凡五人﹕翰林學士楊溥﹐侍讀王進﹐﹝字汝嘉﹐蘇州人﹐﹞翰林院五經博士陳繼﹐﹝蘇州人﹐﹞吏科給事中王榮。﹝五人缺一人﹐原文如此。﹞﹝錢塘人。﹞

洪熙元年四月某日﹐尙書蹇義﹑夏原吉﹑楊榮及楊士奇奏事奉天門。畢﹐上問夜來星變曾見否﹐皆對以未見。上曰「蹇義等三人𨿽見不能知﹐士奇當知之。」對曰「士奇愚﹐亦不能知。」上曰「天命定矣。」嘆息而起。又明日﹐早朝罷﹐召義﹑士奇至奉天門﹐諭曰「朕監國二十年﹐爲讒慝所構﹐心之艱危﹐吾三人共之。賴皇考仁明﹐終遂保全。」言已泫然。義﹑士奇亦流涕。臣士奇對曰「今已脫險卽夷﹐皆先帝之賜﹐陛下至誠之效﹐更不煩聖明多慮。」上曰「吾卽去世﹐後誰復知吾同心一誠﹖」遂出二敕三印賜兩人﹐皆拜而退。踰月﹐宮車宴駕矣。

宣宗皇帝甫四歲﹐在北京。適太宗嗣天位﹐隨仁孝皇后以至南京。初﹐出就學。太宗命設講席於華蓋殿之東﹐令太子少師姚廣孝及翰林內閣之臣侍講讀。永樂七年﹐駕幸北京﹐宣宗爲太孫隨行。道途所經﹐太宗親以上過田家﹐徧覽農具及其衣服﹐且諭以農民勤苦之事。

按﹕太祖教諭太子﹐必命徧歷農家﹐觀其居處﹑服食﹑器用﹐使知農民勤苦之勞。成祖之教太孫﹐深得太祖心法。昔商髙宗爲太子時﹐其父小乙﹐常使之久居民間﹐與小民出入同事﹐卽此意也。至於洪武末﹐命選秀才隨春坊官分班入直﹐近前說民間利害﹑田裏稼穡等事﹐其次乎聖神繼作。教諭太子﹐宜法二祖。

太宗親徵北虜﹐命上畱守北京﹐以尙書夏原吉贊輔。自是﹐太宗巡狩北京及徵胡虜﹐皆從行。

洪熙元年四月﹐禦制大明神功聖徳之碑﹐云「洪武三年﹐太祖封建諸子﹐曰「元之舊都﹐地廣民眾﹐且密邇北胡﹐非有大器量不足以當之。」封皇考爲燕王﹐三十年就國。云云。兩奉命徵胡虜﹐踰北漠萬里外﹐朝其名王以下不得數計﹐所得部眾﹑駝馬悉歸朝廷。自是功名日盛而謙下逾至。會懿文太子薨﹐術者言燕地有天子气。髙皇上賓﹐建文君嗣位﹐左右以王气之言﹐屢進削奪之計。時諸王多以罪削﹐於是姦臣造誣飭詐﹐言皇考之過。璽書數下﹐王府羣臣惴栗。皇考諭之曰「省己不愆﹐奚卹外言哉﹖」凡四上章﹐姦臣皆匿不奏﹐而布置其黨於北平三司。繼調八府兵圍王城﹐護衛羣臣言「事急矣﹗寧當俯伏作杌上肉乎﹖」皇考曰「此非上意﹐姦臣所爲耳。」眾曰「朝有姦臣﹐親王請誅之。此祖訓也。柰何不率而坐受生執﹖」旣而圍城兵增三匝﹐眾念起出斗﹐皇考不能止也。遄聞赴斗者咸奮死力﹐一以當百﹐圍城兵稍卻。皇考泣曰「汝輩成吾罪矣。」猶上章自白﹐冀朝廷開悟也。又爲姦臣所格不達﹐而京營數十萬兵奄薄城下。於是﹐皇考誓天曰「臣不敢負朝廷﹐然姦臣之志不但在臣也。臣不往請誅之﹐將壞及朝廷。遂以護衛將士赴京師﹐冀陛下謝罪﹐且面陳姦臣之罪﹐請誅之旣歸本藩。」時朝廷召四方兵皆至﹐道途所遇﹐倒戈迎降。皇考撫而散遣之﹐而多願畱侍衛不去。旣臨大江﹐護江之帥具舟迎濟﹐守城親王開門豫待。皇考慮驚乘輿﹐駐金川門﹐遣人奉章且陳所以不得已來朝之故。姦臣蒼黃﹐知罪不宥﹐閉皇城門不納﹐而脇建文君自焚。皇考聞之大驚﹐發眾馳救﹐至已不及。皇考仰天慟哭曰「臣之來也﹐固將淸君側之惡﹐用寧邦家。何意蔽於姦回不悟﹖」遂備天子禮殮葬。釋親王。因執姦臣﹐數其罪﹐斬於市。告謝祖宗﹐將北歸。京師諸王及文武羣臣合辭上請﹕「今國家無主﹐願畱以主宗社臣民。」皇考固讓親賢。眾曰「今嫡長與徳咸屬殿下﹐願早正位。」懇辭弗獲﹐乃告天地﹑宗廟﹑社稷﹐卽皇帝位。凡建文姦臣所削諸王封爵﹑所變亂洪武制度﹑所廢黜洪武臣僚﹐非其罪﹐咸復之。中外文武之臣無攺。」

洪熙元年春﹐南京屢奏地震。羣臣或請命親王及重臣往守者。﹝「羣臣或請命親王及重臣往守者」﹐「或」原無﹐據舊鈔立齋錄攺。﹞仁宗曰「非皇太子不可至南京謁孝陵。」仁宗不豫﹐召還。夏六月辛丑至北京﹐是月庚戌卽位。

太宗初營天壽山﹐命皇太子偕趙王﹑漢王曁皇太孫往視之。過沙河﹐河凍﹐王請卻步輦就行。仁宗素苦足疾﹐中官翼之﹐猶或時失足。漢顧趙曰「前人失腳﹐後人把滑。」宣廟卽應聲曰「更有後人把滑哩﹗」漢王回顧﹐怒目者久之。此𨿽出一時﹐而後來武定州事已兆於此矣。﹝水東日記。﹞

永樂十四年﹐上在北京頗聞髙煦有異志﹐驛召隆平侯張信詢之。上未信﹐車駕遂還南京以問皇太子。對曰「人言未可輒信﹐且父皇在上﹐當未敢有此心。」一日﹐翰林諸臣奏事退﹐召士奇還。問曰「汝與蹇義在此﹐漢府事皆當悉知。昨日詢義﹐固辭不知﹐不肯言﹐汝當爲朕言之。」又曰「如朕未有知﹐汝輩慮有離間之罪﹐朕旣知矣﹐汝何慮﹖」對曰「臣與義同事東宮﹐外人固無敢與臣等言。𨿽間有言者﹐亦百之一二﹐又多出臆度﹐非見實迹﹐此固不敢對陛下言。然漢王始授冊﹐封國雲南﹐不肯行。復攺過靑州﹐又堅不行。今知朝廷將徙都北京﹐惟欲畱守南京﹐此天下之人疑其心﹐亦豈待事有實哉﹖惟陛下早善處置﹐使有定所﹐用全父子之恩﹐以貽永世之利。」上默然起﹐還後宮。數日﹐上得髙煦私造兵器及皮舡﹐教習水戰﹐及僭乘輿服飾﹑挾私擊死官民﹑縱護衛官軍京城內外劫掠﹐悉有實迹。大怒﹐褫其冠帶﹐縶之西華門外。東宮叩頭﹐懇爲救解﹐乃免。𨿽命翰林院條示其罪﹐且曰「若此所爲﹐將來必不靜。朕今削兩護衛﹐處之山東樂安州。」

宣徳元年八月﹐漢王髙煦反。初﹐髙煦永樂中削兩護衛﹐徙置樂安州。至是﹐招聚無賴﹐授以兵器﹐驅掠善良﹐縱容軍士搶奪軍民馬疋﹐擅放有司囚系﹐縱其爲惡﹐給與賞賜。暗結都司軍衛﹑有司官吏人等﹐賞與金銀等物﹐除指揮王斌﹑知州朱恆等太師﹑都督﹑尙書等官﹐其餘各授以職。散刀與眞定等衛軍官爲號﹐潛結北京官員軍民﹐俾爲內應。於是﹐北京官員軍民﹐山東三司﹑府﹑衛﹑州﹑縣等衙門官員人等﹐及其護衛親信軍校並被害軍民約五百餘人奏發其事。上親率六師問罪。兵至臨境﹐髙煦仍擁眾抗拒﹐翌日﹐罪人斯得。

宣徳元年﹐髙煦反﹐車駕親徵。罪人旣得﹐師還﹐六部遣尙書陳山迎駕。見上言「宜乘勝移師彰徳﹐襲執趙王﹐則朝廷永安。」上召楊榮﹐以山言諭之。對曰「此國之大計。」遂召蹇義﹑夏原吉諭之﹐兩人不敢異議。榮言「請先遣敕趙王﹐詰其與髙煦連謀之罪﹐而六師奄至﹐可擒也。」從之。榮遂傳上旨﹐令士奇艸敕。士奇曰「事須有實﹐天地鬼神豈可欺哉﹗且敕旨以何辭﹖」榮厲色曰「汝可沮國之大事乎﹖」令錦衣衛責所系漢府人狀﹐云「與趙連謀﹐卽事之因﹐何患無辭﹖」士奇曰「錦衣衛責狀何以服人心﹖」榮曰「汝不然吾言﹐可往與蹇﹑夏言之。」往見二人。蹇曰「上意已定﹐眾意亦定﹐可中沮耶﹖」夏曰「萬一上從公言﹐今不行趙﹐後或有變﹐如永樂中孟指揮之舉﹐誰任其咎﹖」士奇曰「今事勢與永樂中異。永樂中趙擁三護衛﹐今已去其二﹐且昔孟指揮所爲﹐王實不預聞﹐不然﹐趙王豈至今日乎﹖」蹇曰「卽如公言﹐今若何處﹖」士奇曰「爲今之計﹐朝廷重尊屬﹐厚待之﹐有疑﹐則嚴防之﹐亦必無虞﹐而於國體亦正矣。」二人曰「公言固當﹐然上信榮言﹐不系吾二人可否也。」士奇退﹐與榮曰「太宗皇帝惟三子﹐今上親叔二人。一人有罪者不可恕﹐其無罪者當加厚之﹐庶幾仰慰皇祖在天之靈。」榮曰「汝旣不艸敕﹐則我當以聞。」時惟楊溥與士奇意合。溥曰「吾二人請入見﹐上明其大義﹐兵必不可移。」榮聞溥言﹐卽趨入見。溥﹑士奇卽踵其後﹐而門者止吾二人﹐不得入。已而﹐有旨召蹇﹑夏入。蹇﹑夏以士奇言白﹐上意不懌﹐然亦不復言移兵﹐遂還京。自是﹐道中有顧問﹐惟召榮及蹇﹑夏﹐不復召士奇及溥。至良鄕﹐臣二人始得見。上意猶若未平﹐忽厲聲曰「好機會不得乘﹐到家皇太后必尼矣。」上至京﹐大悔﹐不復及彰徳事。然言者猶喋喋﹐請盡削趙護衛﹐且請召趙王﹐拘之京師。上皆不聽。一日﹐特召士奇﹐諭曰「言者論趙王日益多﹐如何對﹖」曰「今日宗室惟趙王與陛下最親﹐當思保全之﹐毋惑羣言。」上曰「吾亦思之﹐皇考於王最友愛﹐且吾今惟一叔﹐柰何不愛﹖然當思所以保之之道。吾今將封羣言﹐俾都禦史劉觀及公侯中選一人賫以示之﹐使自處。」對曰「必不得已﹐則於皇親中擇一人與趙心相孚者偕觀行﹐庶幾有所開導。」上曰「然則誰可﹖」對曰「廣平侯袁容﹐至親﹐且善開諭﹐更得璽書親諭之尢好。」上從之﹐遂遣容﹑觀行。趙王得璽書及言者所上章﹐大喜曰「吾生矣﹗」卽獻護衛﹐且上表謝恩﹐而言者頓息。上待趙王日益親厚﹐而薄陳山﹐竟疏斥之﹐蓋上爲山所惑﹐而後灼知其非。踰數月﹐召士奇至南齋官﹐諭之曰「吾待趙叔不失親親之禮﹐爾有力焉。自今毋以見忤爲嫌。」遂賜白金﹑寶楮﹑文綺。﹝聖諭錄。﹞

按﹕趙王連謀之事尙無的據﹐而移兵襲擊﹐謂親親何﹖非楊士奇反覆力阻之﹐趙無噍類矣。尋上亦悔悟﹐遣所善袁容賫璽書開諭﹐並封羣言以覽。又上之豁達處﹐而王卽獻上護衛﹐上表謝恩保全﹐親親之道得矣。士奇此一事﹐非人所易及也。

宣徳元年五月﹐纂修太宗﹑仁宗兩朝實錄﹐以英國公張輔﹑少師兼吏部尙書蹇義﹑戶部尙書夏原吉監修﹐以楊士奇﹑楊榮﹑金幼孜﹑陳山﹑張瑛﹑楊溥充總裁﹐曾棨﹑王英﹑王直﹑周述﹑李時勉﹑錢習禮﹑余學夔﹑陳循﹑藺從善﹑蔣驥﹑苗衷﹑曾鶴齡﹑張洪﹑劉永淸﹑周敍﹑孫曰恭﹑楊敬﹑周瀚﹑王雅﹑楊翥﹑陳繼﹑陳中﹑陳叔剛﹑潘文奎﹑萬節﹑丘錫﹑梁萼爲纂修官。書成﹐太宗一百三十卷﹐仁宗十卷﹐共一百五十四冊。

宣徳二年春﹐交阯之復叛也﹐守帥奏請益兵。朝廷命安遠侯柳升等將七萬人往益之。命兵部尙書李慶參贊軍務﹐且敕慶﹕凡六卿之屬﹐才且賢者舉以自助。所舉十數人﹐其最才且賢者﹐禮部儀制郎中史安﹐祠祭主事陳鏞。師行﹐慶與同臥起。九月﹐入交阯。賊於官軍所經之處悉列柵以守。升旣連破之﹐直抵鎭夷關﹐升有矜色。升𨿽勇然不好謀﹐安﹑鏞言於慶曰「總戎之意驕矣﹐公宜力言之。且夷賊譎詐﹐不可以其屢敗忽之﹐安知其不示弱以誘我﹖況璽書數數戒飭﹐謂賊專設伏取勝﹐不宜輕率待之﹐公宜速入言之。」時慶已病﹐彊起與升力言。升唯唯而已﹐中實無戒愼意。明日前進﹐以數百騎獨先﹐其副及慶等皆在後。升前度橋﹐旣度﹐橋遽壞﹐後軍阻不得前。賊伏兵四起﹐升被創死。明日﹐慶病不起。又明日﹐副將崔聚整兵以進。聚固宿將﹐然倉卒﹐賊驅象赴斗﹐眾亂﹐聚被執。寇大呼﹕「官軍降卽不殺﹗」安﹑鏞皆曰「吾輩見危授命耳。」皆死之﹐十月十八日也。先是﹐賊陷昌江等城﹐城中如都指揮李任﹑指揮顧福﹑知府劉子輔﹑知州何忠等皆死節。交阯守帥知任等死事﹐以聞﹐皆得褒贈。從升等以死者﹐守帥隔遠不明知﹐不及聞。時與安﹑鏞同行親見其事後得脫歸者﹐𨿽言之詳而又以無官府上狀﹐不可質。故安等之節不得暴白於朝﹐世之所共惜而痛悼者也。一時同死者﹐如吏部主事李宗昉等蓋多﹐而安與鏞之事有聞者﹐在慶左右也。兩人皆進士發身﹐最相得。安字志靜﹐元宰相史天澤之後﹐今爲丰城人﹐年四十二﹔鏞字叔振﹐錢塘人﹐年三十四。﹝楊士奇撰史郎中墓表。﹞

禦史羅公肅﹐字汝敬﹐吉水人。方宣廟嗣位﹐交阯黎利弗靖﹐成山侯王通等用兵無功。升公工部右侍郎﹐與李琦等賫璽書諭利。未至﹐而通與利和﹐自率眾出境矣。眾止公勿往﹐公曰「通師敗辱國﹐我受命諭賊﹐可退縮不進乎﹖賊𨿽凶暴﹐亦不敢拒詔。」與琦亟馳至其國﹐宣上恩義。利惶愧﹐率其屬拜﹐自首其過﹐遣使獻金人﹐奉表詣闕稱謝﹐且請立陳氏孫暠。復命公往立之。旣至﹐利以暠已死﹐乃張筵列女樂設宴。公叱曰「暠死﹐爾國人安可淫樂﹖」盡擊破其尊罍樂器。時天晴﹐忽陰雲起﹐大雨﹐雷震焚利居室。利懼﹐貢方物表謝﹐公還朝。﹝王英撰墓碑載其事﹐亦未知果然否。﹞

延平陳山﹑平原戴綸﹑莆田林長懋諸人﹐皆文廟簡命以授皇太孫經者。相傳綸﹑長懋素彊諫﹐不少詭隨﹐凡宣廟有愆違﹐多有聞於文廟。以故二人最爲宣廟所不樂。山好順旨﹐被寵信。後宣廟登極﹐山由左庶子遷戶部尙書兼謹身殿大學士。綸遷兵部侍郎﹐鎭交阯。長懋由中允除守郁林州。長懋頗不平﹐上言「宮臣升擢同異﹐祈得京秩。坐怨望﹐下錦衣衛獄﹐並出其弟刑部主事遵節爲慶遠府通判。又勒令扳指綸﹐誣以罪﹐械綸至京師﹐置獄以死。綸諸父河南守希賢﹑太僕卿希文﹐其親族被逮大小男婦百名口﹐家產籍沒。長懋坐禁系十年。英皇初立﹐赦出之﹐仍守郁林州。而希文幼子還州內﹐見賜名懷恩﹐成化間爲司禮監太監云。

宣徳三年五月二十四日﹐本部官於奉天門欽奉聖旨﹕「這帖子寫的官員姓名﹐都是固守交阯城池盡忠死節的。你同吏部計議﹐褒贈祭祀。欽此。」欽遵。爲照知府劉子輔﹑知州何忠系文職官員﹐別無事例﹐緣系盡忠死節﹐比照武職品級給賜。所據各官褒贈﹐未敢擅便定奪﹐本部等部官於奉天門題奏﹐節奉聖旨﹕「知府贈參政﹐知州贈府同知。欽此。」

劉子輔﹐廬陵人。由監生爲禦史﹐九載升廣東憲使。丁艱﹐服闋﹐坐微累﹐左遷交阯諒江府知府。叛寇黎利攻城﹐勢猖獗﹐他郡邑城多已陷﹐子輔與守將倡兵民效死守數月。寇增眾攻城﹐城中食且盡而人心益固。又踰月﹐寇攻益力﹐遂破城。城中兵民盡斗以死﹐無一人降者。子輔知事不支﹐曰「吾奉命守郡﹐郡亡與亡﹐義不可污賊手﹗」卽自經死。一子一妾﹐皆先子輔死。事聞﹐贈子輔布政司參政﹐遣官賜祭﹐復其家。當時總帥王通輩擁勁兵十數萬不能禦賊﹐竟棄城以去﹐而蔡福之徒甘心從賊﹐返兵來攻﹐圖苟活旦暮﹐卒之不逃誅於國典。與子輔同死節者﹐都指揮李任等﹐諒山知府易先﹑政平知州何忠輩﹐亦非一人。忠罵賊不絕口﹐從容賦詩﹐乃與其子皆死。

宣徳元年畱守事宜﹕

一﹑在京應有事務及各衙門具啟事件﹐鄭王殿下﹑襄王殿下同管。凡一應事務﹐與太監鄭和﹑楊瑛﹑趙忠﹑姚云﹑袁誠﹐廣平侯袁容﹑武安侯鄭亨﹐都督張升﹑山云﹐尙書黃福﹑黃淮﹑金幼孜﹐都禦史王彰計議停當施行。若系機密重事﹐差人星馳奏報。

一﹑祭祀。應合遣官者﹐該衙門具啟照例遣官﹔應禦祭者﹐該衙門預期具奏﹐待報行禮。

一﹑刑名。笞﹑杖﹑徒﹑流﹐照例發落﹔死罪﹐監候奏請。

一﹑在京每日啟事﹐只用啟本。其各處奏報事務﹐除機密軍情重事啟知﹐具本差人賫繳奏請﹐若系彊盜反獄等事不可緩者﹐卽時啟知施行。及遇有修理器械之類急用物件﹐公同會計明白先行﹐具啟關用﹐另行具奏。其餘事務﹐合當行者卽具啟施行﹐可遲緩者﹐將奏本送該科寄收﹐候車駕回日奏請。緣五府﹑六部等衙門印信扈從官俱帶去﹐遇有施行事務﹐合用白啟﹐行移北京行都督府行部﹐轉行南京該府並各部等衙門﹐回報該屬施行。但啟奉令旨﹐止於原來奏本內批寫並抄呈立案﹐其出事公文內不必云寫。

一﹑畱守官員﹐管北京行後府及行部等衙門事。

武職﹕廣平侯袁容﹐武安侯鄭亨﹐都督張升﹑山云。

文職﹕尙書黃福﹑李友直﹑黃淮﹑金幼孜﹐都禦史劉觀﹑王彰﹐侍郎張瑛﹑王讓﹑陳山﹑甄儀﹑許廊﹐副都禦史陳勉﹐﹝「副都禦史陳勉」﹐「副」原無﹐參明史卷一五八顧佐傳所附陳勉事迹補。﹞通政使李嘉﹐大理寺右少卿王文貴﹐光祿寺寺丞李郁﹐翰林院學士曾棨﹑王直﹑王英﹐鴻臚寺卿王勉。

存畱在京聽用﹕定國公徐景昌﹐武定侯郭玹﹐武安侯郭晟﹐彭城伯張杲﹐建平伯髙遠﹐廣寧伯劉湍﹐忻城伯趙榮﹐安鄕伯張安﹐光祿寺卿胡容﹐都督郭鏞﹑徐景珩。

宣徳四年十月��日﹐上閱武郊外﹐先期命諸將整搠軍馬扈從。六部等衙門各令堂上官一員﹐帶屬官一員﹐隨侍前去。特命丰城侯李賢﹑都督蔣黑兒﹑掌戶部事太子少師郭資﹑兵部尙書張本﹑都察院右都禦史顧佐居守北京。

行在禮部爲公務事﹐宣徳五年七月初七日﹐於內府抄出欽定畱守事宜到部﹕

一﹑在京在外各衙門﹐凡有緊急重事﹐差人賫本赴行在所奏請。其餘常事奏本﹐該科編收﹐候車駕回日通類奏請發落。

一﹑各王府進賀表箋﹐禮部具手本送司禮監交收﹐差來人發回。

一﹑祭祀。該衙門預期奏聞﹐待報行禮。

一﹑外國﹑四夷人員進貢到京﹐馬匹先送禦馬監收養﹐方物送北京會同館頓放﹐候車駕回日﹐通類具奏進收。使臣等行在光祿寺支送下程。﹝「使臣等行在光祿寺支送下程」﹐「使」原無﹐「支」原作「文」﹐據明鈔本﹑舊鈔立齋錄補﹑攺。﹞

一﹑刑名。笞﹑杖﹑徒﹑流﹐照例發落﹔死罪﹐監候奏請。

一﹑扈從文武官員﹐每人於行在兵部取到孳生馬內給與一匹作腳力。

永樂中﹐官署在金陵﹐而北京設行部。車駕巡幸﹐又稱「行在」﹐官以從罷則否無常員。至十九年辛丑﹐北京告成﹐乃置曹司﹐一依金陵舊制﹐後加以「行在」。正統辛酉﹐始去「行在」﹐正六部之名﹐而金陵謂之南京﹐官聯如故。

宣徳十年九月﹐纂修宣廟實錄。以太師英國公張輔監修﹔少傅﹑兵部尙書﹑大學士楊士奇﹐少傅﹑工部尙書﹑大學士楊榮﹐禮部尙書兼翰林學士楊溥﹐少詹事兼侍讀學士王直﹐少詹事兼侍讀學士陳循﹐右庶子兼侍讀周述﹐左諭徳黎恬﹐洗馬藺從善﹐侍讀苗衷﹐侍講劉永淸﹑髙谷﹑胡種﹑祁寬﹐修撰周敍﹑陳詢﹑尹鳳岐﹑孫曰恭﹑習嘉言﹑陳叔剛﹑馬愉﹑曹鼐﹑王一寧﹑儀銘﹐編修楊翥﹑楊壽夫﹑林文﹑彭琉﹑鐘復﹑杜寧﹐給事中儲懋﹐監察禦史邵宏譽﹐吏部主事劉鉉﹐工部主事洪玙﹐禮部主事劉球﹐大理寺評事張益爲纂修官。

●立齋閒錄四

景泰丙子秋﹐順天府鄕試。以春坊大學士劉儼﹑侍講學士呂原爲主考官﹐禦史林鶚等監試。是時﹐少保﹑戶部尙書兼文淵閣大學士陳循﹐少保﹑吏部尙書兼大學士王文俱在內閣。循子瑛﹑文子倫入試﹐俱不與選。循等論奏儼﹑原等不公。有旨﹐令翰林並科道官復考。瑛﹑倫又無。當時遂以瑛﹑倫文章合格﹐特賜舉人。禮科給事中張寧劾奏循等罪狀﹐乞加黜罷。不報。儼等問罪還職。未幾﹐景帝晏駕﹐循等得罪英皇﹐循發鐵嶺衛充軍﹐文伏誅。憲廟登基﹐二家遇恩宥﹐子姓放還。倫有子宗彜﹐第丙戌進士﹐今爲侍郎。

太監阮安﹐一名阿畱﹐交阯人。爲人淸苦尙介潔﹐善謀畫﹐尢長於工作之事。其修營北京城池﹐九門﹑兩宮﹑三殿﹐五府﹑六部諸司公宇﹐及治塞楊村驛諸河﹐皆大著勞績。工曹諸屬﹐一受成說而已。詳見東裏文集。晚歲﹐張秋河決﹐久不治﹐復承命﹐行道卒。平生賜予﹐悉出私帑上之官﹐不遺一毫﹐蓋中官中之甚不易得者。嘗刻營建紀成詩﹐一時名人顯官﹐無不有作。將傳布間﹐以王振一言而止。振於他役皆有碑﹐獨靳此者﹐要不可以不矜一善歸之﹐亦媢嫉云爾。﹝水東日記。﹞

陳蕪﹐交阯人﹐永樂丁亥入內府侍皇太孫。宣廟旣禦極﹐卽升禦用監太監﹐賜姓名曰王瑾﹐字潤徳。又賜「肅愼」圖書。武定州還﹐賜玉帶﹑金鞍﹑廏馬及金帛﹑寶楮。陳廬陵循志云「東夷﹑北虜﹑西戎﹑南蠻竊發﹐蕪皆與徵行﹐皆被重賜。又嘗被賜詩章及範金爲圖書四﹐曰「忠肝義膽」﹐曰「金貂貴客」﹐曰「忠誠自勵」﹐曰「心迹雙淸」以賜之。且與兩夫人及養子陳林一官﹐令亦從其姓曰王春也。其景泰中疾﹐命太醫院官八人絡繹賫禦藥往視﹐中官遺金帛飲饌問安否不絕於道。旣卒﹐官其家與其從者十二人﹐賜祭﹐賜帛﹐賜鈔五十萬緡﹐謂內臣恩寵鮮有出其右者。」蓋蕪又有抱保皇子之功﹐志祕不言也。中官之寵任﹐肇於永樂中﹐如孟繼諸人可知﹐自後益盛矣。嘗記童稚時蕪過太倉﹐封西洋寶舡﹐勢張甚﹐此志所不具聞。蕪性慈仁﹐而其下人則不可犯﹐蓋中官通病云。﹝水東日記。﹞

景泰初﹐始開經筵。知經筵事﹕太保﹑寧陽侯陳懋。同知經筵事﹕戶部尙書兼翰林學士陳循﹐工部尙書兼翰林學士髙谷。兼經筵官﹕戶部右侍郎兼學士江淵﹐侍講學士劉鉉﹐吏部右侍郎兪山﹐禮部左侍郎儀銘﹐兵部右侍郎兪綱﹐祭酒蕭鎡﹐左春坊左諭徳趙琬。

相傳云﹕是時﹐每講畢﹐命中官布金錢於地﹐令講官拾之以爲恩典。時髙谷年六十餘﹐不便俯仰﹐無所得﹐有一講官嘗拾以遺。今按﹕宣徳中﹐李時勉爲侍讀學士。景陵懷金錢至史館﹐撒之於地﹐令諸臣拾取。時勉獨正立。乃呼至前﹐賜以袖中餘錢。金錢之事﹐其來已久﹐不知當時諸公曾講到君使臣以禮一章否。

黃■﹝王宏﹞﹐廣西思明府人﹐上世皆土官。弟■﹝王岡﹞以世嫡爲思明府知府﹐■﹝王宏﹞亦以捍禦功累遷廣西都指揮使﹐守潯州者八年﹐軍民畏服﹐賊不敢犯境。景泰二年八月一夕﹐■﹝王岡﹞所部民兵四五千包圍其府。黎明﹐執■﹝王岡﹞並二子﹑家人。頭目數其貪虐之罪﹐幽囚府監。越二日﹐並其父子俱殺之。實■﹝王宏﹞欲奪嫡﹐陰主其謀。乃使其子灝陽以其事聞於官﹐若欲爲伸理者。已而﹐巡撫刑部侍郎李棠﹐﹝「李棠」﹐原作「李裳」﹐據舊鈔立齋錄攺。﹞總兵﹑都督僉事武毅等發其情罪﹐付獄究治之﹐坐當死。■﹝王宏﹞遣人赴京﹐先賄有事者﹐乃具奏請立見濟爲東宮。下禮部會多官議﹐復本如所請﹐■﹝王宏﹞遂蒙景泰三年五月初二日大赦﹐原免復職。已而﹐升都督﹑參將﹐因此致仕。英皇復登寶位﹐時■﹝王宏﹞已死﹐發棺鞭屍﹐以示鑑戒。

景泰五年五月﹐貴州道監察禦史鐘同奏﹐爲直言安國事。事下禮部會多官議。同使告禮部﹐務期各官公平﹐復正東宮。時儀制郎中章綸亦建言前事。當將章綸﹑鐘同拿送錦衣衛。明年八月十七日﹐爲因南京大理寺少卿廖莊朝見被拿﹐本月十八日早﹐該錦衣衛指揮同知畢旺等傳奉﹐將綸﹑同各打一百藤棍。本月二十三日﹐同卒於獄。天順元年正月十七日﹐英宗復位﹐釋綸﹐升禮部右侍郎。時監生葉華﹑辦事官阮子平奏請追封鐘同官。本年六月內追封爲大理寺左寺丞﹐補其長子國子監生。﹝祠部文卷內。﹞

是年七月﹐南京大理寺少卿廖莊上疏﹐勸上朝太上皇帝於南宮﹐仍乞令羣臣於時節亦得朝見﹐以慰上皇之心。及皇侄猶子﹐宜令親近儒臣誦經讀書以系人心﹐以回天意。畱中不出。明年六月﹐莊以母喪赴京﹐關給勘合。八月十七日早於西角門朝見。有旨﹕「這廝在南京十分無禮﹐錦衣衛拿去著實打八十。」訖﹐命擡送吏部去﹐降除陜西定羌驛驛丞。天順元年三月十三日﹐命吏部取回復職。因丁父憂﹐奏乞依制祭葬父母﹐並錄前項所言奏疏以進。俄遷南京禮部侍郎﹐攺刑部侍郎。

○書劉忠湣公遺翰後

劉忠湣公與予爲辛丑進士。正統四年﹐予僉憲山東﹐至京師﹐公時爲講官。畱飲﹐其論邊事將有後來之患。又二年﹐爲正統六年﹐召爲大理少卿。又二年﹐爲正統八年﹐公上疏言十事﹐其一卽前四年所論邊事。疏有詆忤權臣語﹐遂爲仇所擠以死。又六年﹐爲正統十四年﹐公所言邊事大驗。今聖天子乃別白邪正﹐誅滅權姦﹐追贈公翰林學士﹐加今謚。遣官祭以少牢﹐所以褒卹禮儀﹐光榮隆厚﹐而公之名一日震耀天下。嗚呼﹗自古以來﹐士鮮全節﹐如公者﹐天地間蓋不多見。其明有以燭事幾於未然﹐其忠欲以救事勢於將然﹐其直气正言至於忤權姦死而不悔﹐是蓋天與之以全節﹐足以爲人臣之大防﹐立萬世之人紀矣。顧若予輩之庸碌不足爲重輕者﹐何足道哉﹗何足道哉﹗又三年﹐爲景泰三年。冬﹐得公與張禦史手書。觀之﹐追想平生﹐三復慨嘆﹐書此以識於其後云。

景泰六年﹐降各處修誌書﹕事要﹑條件俱準祝穆方輿勝覽﹐采取詳密毋略﹐果無實迹可采者則已。

順天府準杭州府﹐應天府同﹔直隸南﹑北同。

保定府準杭州府﹐各府同。隆慶州準杭州府﹐各州同。

浙江布政司﹐﹝疑「布政司」後有缺文。﹞各布政司同。

杭州府所屬州縣分書﹐各府同。

建置沿革

郡名至到風俗形勝

土產山川宮殿宗廟壇壝館閣

苑囿公廨監學書院井泉堂亭

臺榭樓閣寺觀古迹祠廟陵墓

祠墓橋梁館驛池館名宦名賢

人物科甲題詠

前件﹐自永樂十六年至景泰五年終照此采取﹐其十六年以前照十六年。差去官員所采進呈﹐見成者各通謄寫來。

總裁官﹕光祿大夫﹑少保兼太子太傅﹑戶部尙書﹑文淵閣大學士陳循﹐光祿大夫﹑少保兼工部尙書﹑東閣大學土髙谷﹐光祿大夫﹑少保兼吏部尙書﹑東閣大學士王文﹐資政大夫﹑太子少師兼戶部右侍郎﹑翰林院學士蕭鎡﹐通議大夫﹑兵部右侍郎﹑翰林院學士兼左春坊大學士商輅。

纂修官﹕奉政大夫﹑左春坊大學士兼翰林院侍讀彭時﹐奉政大夫﹑左春坊大學士兼翰林院侍讀劉儼﹐翰林院侍讀學士﹑奉直大夫兼左春坊左中允倪謙﹐翰林院侍讀學士﹑奉直大夫兼右春坊右中允呂原﹐奉直大夫﹑左春坊右諭徳兼翰林院修撰林文﹐奉直大夫﹑司經局洗馬兼翰林院侍講劉定之﹐奉直大夫﹑司經局洗馬兼翰林院參撰李紹﹐承徳郎﹑右春坊右中允兼翰林院修撰柯潛﹐承務郎﹑左春坊左贊善兼翰林院編修周洪謨﹐承務郎﹑右春坊右贊善兼翰林院檢討錢溥﹐承務郎﹑左春坊司直兼翰林院編修萬安﹑李泰﹐翰林院編修黃諫﹑陳鑑﹑劉吉﹑劉珝﹑曹恩﹑王獻﹑劉宣﹑童緣﹐翰林院檢討﹑從仕郎李本﹑馬升﹐徵仕郎﹑翰林院檢討江朝宗﹐徵仕郎﹑中書舍人兼司經局正字趙昂﹐翰林院庶吉士丘浚﹑耿裕﹑彭華﹑劉釪﹑何琮﹑牛綸﹑孟勛﹑吳禎﹑嚴淦﹑尹直﹑陳政﹑寧珍﹑馮定﹑金紳﹑黃甄﹑夏時﹑王寬。

景泰八年春正月﹐上染疾﹐免百官朝數日﹐內外羣臣患之。左都禦史蕭維禎﹑左副都禦史徐有貞率十三道同百官問安於左順門外。太監興安自內出﹐問曰「若皆何官﹖」維禎答曰「乃都禦史﹐六科十三道給事中﹑禦史﹐五府六部堂上官。聖體不寧﹐謹來問安。」興安以指作十字﹐謂病之篤不過是日耳。安曰「若皆朝廷大臣耳目﹐不能爲社稷計﹐日日徒問安耳。」眾乃惶惶而退。卽日﹐維禎同有貞集十三道禦史議曰「今日興安之言﹐若皆達其意否﹖」眾曰「皇儲一立﹐無他患矣﹐請早立之。」二公喜曰「斯議得矣。」眾還道中﹐作封事。艸具﹐略曰「聖躬不寧﹐五日未朝﹐內外憂懼﹐京民震恐﹐蓋爲皇儲未立﹐以致如此。伏望皇上早建元良﹐正位東宮﹐以正人心。」艸呈堂﹐二人是之﹐錄於會稿。次日早﹐具稿於朝。集文武羣臣石亨﹑張軏﹑張輔﹑於謙﹑王文﹑胡濙﹑楊善等於左掖門﹐議允僉題。維禎舉筆曰「我更一字。」乃更「建」字爲「擇」字。更畢﹐文笑曰「吾亦欲更也。」是日﹐登正本進奏。十有三日﹐本出。奉聖旨﹕「朕這幾日偶患寒疾﹐是以不曾視朝﹐待正月十七日早朝。請擇元良一節﹐難準。」報院達道﹐皆勃勃憂慮。瑄與同官監察禦史錢琎﹑樊英曰「斯當復請。」未幾﹐禮部尙書胡濙令一辦事官赴道曰「請立東宮事﹐今本部會閣下及文武大小羣臣﹐於十七日待上視朝合辭懇請﹐令來報知僉名。」瑄與琎﹑英不勝忻忭﹐約曰「若上再不可﹐若眾等免冠叩頭﹐辭職乞還田裏。滿朝若是﹐上亦心動﹐事無不可。」皆會議於禮部﹐學士商輅主筆艸奏。艸具﹐略曰「天下者﹐太祖﹑太宗之天下﹐傳之於宣宗。陛下﹐宣宗之子﹔見深﹐宣宗之孫﹐以祖父之天下傳之於孫﹐此萬古不易之常法。」稿成﹐十有五日﹐登正本會僉。因姓氏眾﹐字畫多訛﹐至十六日晡時方完。是日﹐先進題知本﹐本具﹐門閉矣。眾曰「不先題知﹐明日對仗陳進﹐亦無害也。」徐有貞時常往返石亨家﹐人莫知其故。是日未午﹐有貞自造亨家﹐燃燭時方出。十七日四鼓時﹐眾集於朝﹐人人謹待上出﹐以期事濟。頃之﹐南城呼噪震地﹐羣臣失色。須臾﹐鳴鐘鼓﹐上皇禦極矣。於是朝野歡騰﹐以爲復見太平﹐本遂不進。旨下﹐擒於謙﹑王文等﹐以其迎立外藩故也。有貞﹑亨等皆進爵有差。究迎立之迹﹐無實可驗﹐乃曰謀而未成﹐於謙﹑王文論死棄市﹐商輅免還爲民﹐余從編戎伍。有貞以己乃謀首﹐功冠文武﹐論於上前。乃賜以奉天翊運推誠宣力守正文臣﹑特進光祿大夫﹑武功伯兼東閣大學士。亨一日自引千戶盧旺﹑彥敬二人侍於文華殿前﹐上問曰「二人何人也﹖」亨對曰「臣之心腹人也。」曰「何謂心腹﹖」對曰「臣每有機事與二人謀﹐他人不知也。如迎請上時﹐亦與斯二人謀。」乃特拜二人爲指揮使。自是﹐求請無虛日﹐冒報功次升六千餘人﹐上甚厭之。事定日久﹐上察迎立事愈無狀﹐心頗見疑﹐每詰亨及張軏﹑曹吉祥等迎立外藩之故。對曰「臣亦不知﹐乃有貞向臣等言耳。」石﹑曹二家恃權恣肆﹐無復畏忌﹐死生予奪﹐皆在其手。士皆重足而立﹐莫敢仰視﹐君子患焉。有貞亦欲遏其勢﹐每沮其謀﹐互相排抑﹐於是文武二途矣。成化攺元﹐修國史。瑄詢史館﹐未載是事。瑄乃身爲目見﹐故謹錄於斯﹐以彰國史之公﹐以備修史者采焉。浙江按察司副史﹑丰城楊瑄識。

初﹐景帝不豫﹐圖富貴者因起異謀。大學士王文與太監王誠謀﹐欲取襄王之子立爲東宮。其事漸泄。旣而景泰病亟﹐太監興安諷羣臣請復立東宮。僉謂﹕「上皇子固宜復之。」惟王文之意不在此﹐閣下陳循輩亦知之。賢因會議﹐問學士蕭鎡。乃曰「旣退﹐不可再。」賢始覺其有異謀也。文又對眾曰﹕﹝「文又對眾曰」﹐「文」原無﹐據明鈔本﹐舊鈔立齋錄補。﹞「今只請立東宮﹐安知朝廷之意在誰﹖」賢益知其必然。明日早﹐觀奏詞曰「早選元良。」人皆曰「此非復立之意。」遂駕其說於石亨輩﹐曰「王文﹑於謙已遣人賫金牌敕符取襄王世子矣。」卽於十七日早帶兵入朝﹐詣南城﹐請上皇復位。是時﹐景泰不朝已四日矣。先一二日﹐又駕其說於石亨輩﹐云「景泰命太監張永等行拿亨數人掌兵者﹐以其謀立上皇。」中官吉祥﹑蔣冕輩白於太后﹐寫敕旨與亨輩成此事﹐遂以王文輩爲大逆姦惡。然王文初謀﹐於謙輩未必知。亨輩不過因於謙平日總督軍務﹐一切兵政專而行之﹐亨不得遂所私﹐乃乘此機而除之。其餘皆因平日不足者而中傷之﹐未必皆知王文之初謀也。況王文之謀其實未發﹐所以誅戮者多非其罪。乃曰「臣等捨命舉此大事﹐以爲有社稷之功。」上亦信之﹐極其報典之隆。而亨等遂招權納賄﹐擅作威福﹐冒濫官爵﹐恣情妄爲﹐勢焰赫然﹐天下寒心。初﹐徐有貞亦與迎駕之謀﹐特命入閣。有貞以陳循輩在前﹐不得自專﹐乃助亨除去循輩。未幾﹐有貞亦爲亨所嫉而出之。人以爲天道好還﹐不意亨復遭烈禍﹐益見天道之好還也。﹝天順日錄。﹞

景泰皇帝有疾﹐都督張軏﹑武淸侯石亨﹑太監曹吉祥以南城之謀扣太常卿許彬。彬曰「此社稷功也﹐𨿽然﹐彬老矣﹐無能爲矣﹐盍圖之徐元玉﹖」軏﹑亨等說其言。是月十四日夜﹐會有貞。有貞曰「太上皇帝昔者出狩﹐非以遊畋﹐爲赤子故耳。今天下無離心﹐謀必在此時﹐不知南城知此意否﹖」軏等曰「兩日前有陰達者。」有貞曰「必伺獲審報﹐乃可啟議。」軏等去兩日。夜﹐復會有貞﹐言「報得矣﹐計將安施﹖」有貞乃升屋覽步乾象﹐亟下﹐拊軏等曰「時在今夕﹐不可失。」遂相與密語﹐人不得聞。已而﹐軏云「今虜騎薄都城﹐柰何﹖」有貞言「正宜乘此﹐以備非常爲名﹐陰納兵入內﹐誰不可者﹖」軏等首肯之。復密語﹐旣倉皇以出。有貞自焚香祝天﹐與家人訣曰「事成﹐社稷之福﹔不成﹐家族之禍矣。歸﹐卽人﹔不歸﹐卽鬼。」遂往會軏﹑亨﹑吉祥﹑王驥﹑楊善﹑陳汝言等﹐收諸門鑰。夜四鼓﹐開長安門﹐納兵近千人﹐宿衛官軍驚愕不知所爲。有出入者﹐兵輒叱止之。有貞命仍鎖諸門﹐曰「萬一內外夾攻﹐事去矣。」鎖訖﹐有貞取鑰投水竇中﹐軏等不知所爲。時天色晦冥﹐軏等惶惑﹐有貞趣行。軏顧謂曰「事當濟否﹖」有貞大言「時至矣﹐勿退。」薄南宮。城門鐵錮牢密﹐扣不應。俄聞城中隱隱然有開門聲。有貞等命取巨木架懸之﹐數十人舉撞城門。又令勇士踰垣入﹐與外兵合毀垣。垣壞門啟﹐城黯無燈火。軏等入﹐見太上皇燭下獨出﹐謂軏曰「爾等何爲﹖」俯伏合聲曰「請陛下登位。」乃呼衛士舉輿來﹐兵士驚懼不能舉。有貞等助挽以前﹐掖上皇登輿﹐有貞等又自挽以行。忽天色昭朗﹐星月光輝。上皇顧問有貞等﹕「卿爲誰﹖」各對某官某。有貞等前導﹐密邇屬車。旣升奉天殿﹐諸臣猶在輿前者。武士以椎擊有貞﹐上叱止之。時黼座尙在殿隅﹐諸臣往推之至中﹐上升座﹐鼓鐘鳴﹐羣臣百官入賀。景皇帝聞鐘鼓聲﹐問左右云「於謙耶﹖」左右對曰「太上皇帝。」景皇帝曰「哥哥做好。」上旣復辟﹐卽日命有貞依舊左副都禦史兼翰林院學士。明日﹐升兵部尙書﹐命掌內閣事。三月﹐封武功伯﹐仍命兼華蓋殿大學士﹐掌文淵閣事。﹝蘇林小說。﹞

景泰八年正月十二日﹐禮部會內閣及文武羣臣講立東宮事﹐其本不允。十四日﹐內閣大臣陳循等招石亨至東閣會本﹐請復立茂陵爲皇太子。亨對曰「上面有病﹐休要激惱他。」又言「少停﹐慢慢說話。」因見人多﹐不曾說得。初﹐景皇帝有病﹐羣臣不知其危劇。本月十一日夜﹐石亨獨蒙宣到郊壇齋宮榻前面受命﹐代行禮。親見﹐知必難起﹐於是始有南城之謀。十七日早四更時﹐有郎中龍文至循家﹐蓋文素善張軏﹐得之軏謂﹕「前日﹐石總兵要與循計較﹐說道西邊病重難起﹐若復請立東宮﹐不如就請太上皇復位﹐可以得功賞。要與循說﹐輳循不著﹐卻與徐有貞計較。言「先要與陳學士說﹐不曾說得。」本官回言「陳學士往日在人前說你無功封侯﹐此事如何與他說﹖他見爲首請立東宮﹐若他得知西邊難起﹐是的又會集百官﹐懇請太上皇復位。大眾所爲﹐必無功賞﹐切不可令之知。」令亨只約內外典兵柄者三五人密爲之﹐庶幾功勛有歸﹐權寵在己。又與亨計﹕「必須捏个異故﹐方顯得吾輩功髙。」此事在今日早發。」﹝見陳循辧冤錄。﹞

天順元年正月十七日﹐聖上復位。當日﹐拿於謙﹑王文。第二拿項文曜。聞喪﹐未起身。送錦衣衛皆打一百。第二日﹐拿陳循﹑蕭鎡﹑商輅﹑兪士悅﹑江淵﹑王偉﹑古鏞﹑丁澄﹑沈敬等多官﹐問皆打二十﹐問擬謀逆重罪。題奉聖旨﹕「且監著。」內臣王誠﹑舒良等十四五人﹐皆擬重罪。升副都禦史徐有貞爲兵部尙書﹐太常卿許彬爲大理卿﹐薛瑄加禮部右侍郎。敕﹕「朕居南內﹐今旣七年﹐心已忘於天下。不幸姦臣謀逆﹐武靖侯石亨等能機謀變﹐當忠義﹐奉邀朕復正大位﹐功在宗社﹐可特進封爲忠國公﹐食祿一千五百石。右都督張軏爲太平侯﹐食祿一千三百石。張輗爲文安侯﹐都禦史楊善爲興濟伯﹐食祿一千二百石。俱子孫世襲。」如敕奉行。

正月二十二日﹐聖旨﹕「於謙﹑王文﹑舒良﹑王誠﹑張永﹑王勤﹐論法度本當淩遲﹐從輕決了罷。家下人口免死充軍﹐家小爲奴﹐著隨營住﹐家財入官。陳循﹑江淵﹑兪士悅﹑項文曜免死﹐發口外永遠充軍﹐家小隨住。蕭鎡﹑商輅﹑王偉﹑古鏞﹑丁澄原籍爲民。欽此。」

天順元年正月二十六日﹐都察院左都禦史蕭維禎等於奉天門欽奉聖旨﹕「於謙﹑王文結同內賊王誠﹑舒良﹑張永﹑王勤等構成邪謀﹐逢迎景泰﹐纂位易儲﹐依阿從諛﹐廢黜正後﹐內外朋姦﹐紊亂朝廷﹐擅奪兵權﹐將軍國大事都弄壞了。近因祁鈺有疾﹐不能臨朝視政﹐這廝每自知罪惡深重﹐恐朕不容﹐因共謀爲不軌﹐糾合心腹都督範廣等﹐要將總兵官等擒殺﹐迎立外藩﹐以樹私恩﹐動搖宗社。其一般姦臣黨陳循﹑蕭鎡﹑項文曜﹑江淵﹑兪士悅﹑王偉﹑古鏞﹑丁澄﹑商輅﹐亦略密知前謀﹐不行舉發。及朕復位﹐這廝每姦謀節次敗露。已將於謙﹑王文﹑王誠﹑舒良﹑張永﹑王勤處以極刑﹐籍沒家產﹐成丁男子俱發充軍。仍將其餘姦黨陳循等發口外永遠充軍及原籍爲民了。論這廝每圖危宗社的情理﹐窮凶極惡﹐本當滅族。如今上天好生之徳﹐都從輕處治了。今後內外的官﹐務要竭力盡忠﹐奉公守法﹐以保�家﹐不許似這廝每朋姦亂政。違了﹐必誅不饒。恁都察院出榜﹐曉諭多人每知道。欽此。」

天順元年二月初六日﹐奉聖旨﹕「軒輗升刑部尙書﹐劉廣衡刑部右侍郎﹐李賓調大理寺卿﹐李秉調南直隸管糧儲﹐張鳳調南京戶部﹐薛希璉調南京刑部﹐蕭維禎調南京都察院﹐姚夔調南京禮部﹐宋琰調兵部﹐鄭太﹑李敏﹑孟鑑﹑張睿﹑沈翼﹑張惠﹑孫元眞﹑張純﹑楊寧﹑張敏﹑王騋﹑年富﹑馬謹﹑馬昂﹑韓福﹑欒憚﹑程南云﹑蔡翼﹑嚴僧﹑姜勝都著他致仕。劉本道替張睿管京倉糧儲並通州糧儲﹐翰林院便寫敕書﹐著人鋪馬裏去。欽此。」

上復寶位﹐二三日間﹐諸文武首功之人列侍文華殿。上喜見眉宇﹐呼諸臣曰「弟弟好矣﹐喫粥矣。事固無預弟弟﹐小人壞之耳。」諸臣默然。時都督劉深亦帶刀在侍﹐亦以復位功進左都督。後充總兵官﹐掛徵蠻將軍印來廣西﹐爲盛偶及﹐此其語﹐尢詳。﹝水東日記。﹞

壬申﹐易儲之詔旣下﹐何文淵嘗告人曰「詔語「天佑下民作之君﹐父有天下傳之子。」此文淵語﹐陳閣老思不及也。」旣歸田裏﹐又屢以告郡邑親識﹐人皆知之。天順攺元﹐鄕人因慮文淵必及禍﹐誅在旦夕。一日﹐遞報陳都禦史將至﹐邑人並驚懼﹐文淵因自經死。未幾﹐至者蓋廣東陳副使泰﹐取便道過家耳。陳以都憲攺職﹐因誤傳云。﹝同上。﹞

天順初﹐石亨專權納賄﹐文武大臣多出其門﹐奔競成風。士大夫不知廉恥節義爲何物﹐賢深憂之﹐思欲息此風。適廷試舉子﹐以求賢﹑安民二事問之﹐欲得眞才﹐止奔競﹐以正士習。時都禦史員缺﹐有行賄於權貴之門者薦其名。上知其不可﹐問賢可以勝此任者﹐且曰「若耿九疇何如﹖」賢曰「陛下得其人矣。此人廉名素著﹐士林重之。」未幾﹐耿九疇自陜西來﹐遂升都禦史。上召見﹐戒諭諄切﹐深協輿論。

初﹐朝廷旨意多出內閣﹐臣調進旨﹐槁畱閣中﹐號「絲綸簿」。其後宦寺專恣﹐特奏收簿祕內。徐有貞旣得權寵﹐乃告上﹐如故事﹐還簿閣中。

按﹕國家閹宦實與公孤之權相盛衰。天子剛明﹐則天下之權在公孤﹔一或蒙蔽﹐則天下之權在閹宦。蓋公孤虛坐內閣﹐累日積月﹐則章疏乃入司禮監文書房﹐而主之可否特出內批﹐李賢憂之。英宗明哲能覺之﹐遂還絲綸之簿於閣中﹐於是章奏之發﹐進退之權﹐掌於公孤﹐而權貴近侍不與焉﹐𨿽欲行賄賂﹐無可投之門矣。

英宗初復位﹐石亨等請罷各邊文臣巡撫。明年四月﹐上覺其詐﹐乃命李賢與王翺﹑馬昂議推進呈。遂定浙江布政白圭在遼東﹐山東布政王宇在宣府﹐僉都禦史李秉在太同﹐監察禦史徐瑄在延綏﹐山西布政陳翌在寧夏﹐陜西布政芮釗在甘肅﹐俱以京官巡撫其地。尋復以圭總理貴州軍務。

法司奏﹕石亨等報升官員俱合查究。上召賢問曰「此事可否﹖恐驚人心。」賢對曰「若查究則不可﹐但此等冒升職者自不能安﹐欲自首﹐猶豫不決。若朝廷許令自首免罪﹐事方妥貼。」上曰「然。」遂行之。於是冒升者四千人盡首攺正﹐人心皆快。或有擬欲追其支過俸米者﹐賢曰「不可。」下戶部﹐奏請得旨乃免﹐人心皆安。亨旣置於法﹐平日出入門下者無不驚懼。一日﹐賢言於上曰「元惡旣除﹐宜戒諭羣臣﹐且安人心﹐不究其餘。」遂行之。中外釋然﹐無不感戴朝廷之恩者。

按﹕石亨之黨﹐冒功升職者數千人。欲查究之﹐則人心搖動﹔縱其冒升﹐則非國法。惟示以首告之路﹐開其自新之門﹐並勿追奪其俸﹐則人心安而國法正。李賢處石亨數事最爲得體﹐善應變矣﹗

石亨下獄死﹐法司請瘞其屍。上召賢曰「如何﹖」賢對曰「如此行之﹐未爲盡善。法司宜執法論罪﹐欲梟首示眾﹐朝廷不從。特全其首領﹐尢見恩義尙存。」上曰「然。」卽從之。

石亨嘗往來大同。顧紫荊關﹐謂左右曰「若塞守斯關﹐京城何由能至﹖」識者知其心不順。每憚於謙﹐兼懼正人之多﹐﹝「兼懼正人之多」﹐「兼」原無﹐據舊鈔立齋錄補。﹞不敢決爲。天順初﹐南城迎復之功封忠國公﹐益恃寵招權納賄﹐天下都司及邊將多出門下。是年二月初三日﹐朝退﹐歸私第。所親盧旺﹑彥敬﹑杜淸等二十餘人各叩頭﹐起侍﹐亨曰「我這職事皆爾之所欲爲者。」眾不知所謂﹐咸曰「我等賴老爺擡舉﹐各位都指揮及指揮之職﹐至是足矣。若三公之位﹐何敢望也。」亨曰「當時趙太祖陳橋之變﹐史不稱其謀反。爾等若助我至此﹐我職非爾爲之而何﹖」眾皆股戰。南城有功瞽目指揮童先乃手出妖書曰「惟有石人不動﹐蓋天意有在﹐爾等勉力爲之。」乃謀曰「大同人馬甲天下﹐我撫之素厚﹐令石彪在彼充遊擊將軍。異日以彪代李文掛鎭朔將軍印﹐北塞紫荊關﹐東出山東﹐拒臨淸。決髙郵之堤以絕餉道﹐則京城可不戰而疲。」遂議以盧旺守裏河一道﹐各議分其地而還。三月﹐虜寇延綏﹐命亨出徵。童先力勸亨成前謀。亨曰「爲此事不難﹐但天下各處都司除代未周﹐待周爲之未晚也。」童先曰「時者難得而易失﹐恐時一失不可復得。」亨不聽。童先私罵曰「這廝不足幹此事。」亨師還無功﹐見上於文華殿﹐上命環衛露刃以待。

按﹕自古姦臣謀叛﹐未有不恃其功者。石亨以奪門爲功﹐果有異謀。觀其與所親私語一段﹐令人寒心。然謀未成而先敗﹐則天意也。我太祖於宦寺曰「此輩不可令其有功。」爲慮遠矣。

天順五年七月初二日﹐太監吉祥侄昭武伯曹欽作亂。放火燒東﹑西長安門﹐殺害左都禦史寇深﹑恭順侯吳瑾﹑錦衣衛指揮同知逯杲等。前夕﹐指揮皮兒馬哈麻在欽家飲﹐謀叛﹐旣而悔之﹐乃以聞。內官吉祥居禁廷最久﹐爲人惟喜私恩小惠﹐招權納賄﹐擅作威福。嘗往雲南﹑福建殺賊﹐帶去達官軍﹐能騎射取功﹐因而收於部下﹐加以恩澤﹐爲腹心。天順初﹐呼召此輩迎駕﹐俱升大職﹐此輩亦感吉祥之恩。後石亨事發﹐冒官者俱革去﹐此輩又爲吉祥所庇不動。吉祥初以迎駕爲功﹐貪圖富貴﹐一家弟侄俱得大官﹐又賣官鬻獄﹐黷貨無厭。上初不得已而從其所欲﹐後不能堪﹐稍疏抑之。吉祥輒懷異志﹐令其侄昭武伯曹欽糾集所恩之人謀爲不軌。會兵部尙書馬昂﹑懷寧伯孫鏜統官軍往陜西殺賊﹐於五年七月初二日早辭。欽等乘機欲殺馬昂﹑孫鏜等﹐就擁兵入內爲變。幸而孫鏜等先覺﹐二鼓時卽報於內﹐禁門不開。欽兄弟與同惡者詣錦衣衛指揮逯杲宅前﹐遇杲方出﹐斬其首﹐碎其屍。蓋杲亦吉祥所恩之人﹐後朝廷委任行事﹐且發欽非理之事﹐所最恨者﹐先害之。然後分布於各禁門﹐待其開擁入。三鼓至門﹐欽兄弟四五人俱在東長安門。予四鼓到朝房﹐聞槍馬驚亂﹐以爲出徵之軍。及入房﹐聞呼「錦衣衛指揮焦壽﹑郭英等拿住」。予亦不知何如。俄又聞呼予官名﹐曰「尋李學士」。予方恐﹐卽出房至門前﹐見披甲執刀者數人。一人砍予一刀﹐又打一背。欽適至﹐見予﹐不忍殺﹐連呼尊長﹐執予手曰「毋恐。」叱退持刀者﹐且告曰「我父子兄弟盡忠迎駕復位﹐今被逯杲譖毀﹐反欲相害。」提杲頭示予曰「誠爲此人激變﹐不得已也。」予曰「此人生事害人﹐誰不怨恨。旣除此害﹐卽可請命。」欽曰「就與我寫本進入。」而令人防予﹐至吏部朝房尙書王翺處借紙筆寫成。予拉翺同行﹐於門縫投進。欽見門不開﹐乃舉火焚燒﹐復欲害予。令持刀者同予尋尙書馬昂﹐得翺等解之。及天明﹐上馬呼眾馳往東長安門﹐又令披甲持刀者一人馳馬尋予﹐翺等復解之。忽有孫鏜領官軍襲而圍之﹐予乃得脫。時恭順侯吳瑾﹑左都禦史寇深俱被殺死﹐予被傷﹐在吏部。至晚﹐大雨不止﹐聞官軍圍欽等於其宅﹐盡誅之。予慮其脇從者不寧﹐卽投本進入﹐請急宣聖旨﹐脇從者罔治﹐以安反側之心。然後詔示天下﹐布寬卹之恩﹐一切不急之務悉皆停罷﹐與民休息。吉祥已正典刑﹐蓋此亂臣賊子﹐肆行反逆﹐天地鬼神所不容。當時若不早覺﹐各門旣開﹐此賊擁入﹐縱橫一時﹐不能禦之﹐其禍不可勝言。畢竟就戮﹐被其傷害多矣。幸而早撲滅之﹐實宗社之福也。

皇帝敕諭文武羣臣﹕「朕恭膺天命﹐復承祖宗大統﹐夙夜憂勤﹐欲使天下羣臣咸得其所﹐而況宗室至親者哉。爰念建庶人等白幼爲前人累﹐拘幽至今已五十餘年。憫此遺孤﹐特從寬貸﹐用是厚加賞賚﹐遣人送至鳳陽居住。月給廩餼﹐以安其生﹐仍聽婚姻﹐以繼其後﹐庶副眷念親親之意。故諭。天順元年十月二十六日。」

上復位之初﹐因思建庶人輩淹禁將五六十年﹐意欲寬之。一日﹐謂賢曰「親親之義﹐實所不忍。」賢對曰「陛下此一念﹐天地鬼神實臨之﹐太祖在天之靈實臨之﹐堯舜存心不過如此。」上遂決。卽日白太后﹐許之。左右或以爲不可﹐上曰「有天命者任自爲之。」左右聞之﹐皆愧服不能止。乃遣中官於鳳陽造房屋。畢日﹐上召賢曰「今可送去。」敕軍衛有司供給柴米﹐凡一應器用悉令完具。聽其婚娶﹐自在出入。給與閽者二十人﹐婢妾十數人。遣太監牛玉入禁諭其意。建庶人聞之﹐且悲且喜﹐不意聖恩如此。時庶人年五十六﹑七﹐吳庶人已沒﹐尙有庶母姐■﹝女孕﹞老婦五六人﹐有年八十之上者。庶人入禁時方二歲﹐出見牛馬亦不識。上謂賢﹕「可發旨意﹖」賢謂﹕「此非細事﹐宜諭文武百官。」上曰「然。」次日宣畢﹐人人感嘆﹐以爲眞帝王美事。旣而爲淺見者以利害阻之。﹝天順日錄。﹞

劉江﹐宿遷人。永樂中爲中軍都督府左都督﹑總兵﹐鎭遼東。歲己亥﹐倭賊二千餘以數十海■﹝舟酋﹞直逼望海堝下﹐登岸魚貫行。一賊貌甚醜惡﹐揮兵率眾如入無人之境。了者飛報。江令犒師秣馬﹐略不介意。以都指揮徐剛伏兵於山下﹐百戶江隆率壯士潛燒賊舡﹐截其歸路。乃與之約曰「旗舉﹐伏兵炮鳴奮擊﹐不用命者以軍法從事。」旣而賊至堝下﹐江披髮舉旗鳴炮﹐伏兵盡起﹐繼以兩翼而進。賊眾大敗﹐死者橫屍艸莽﹐餘眾奔櫻桃園空堡內。我師追逼環擊﹐皆奮勇請入堡剿殺。江不許﹐特開西壁以縱之。仍分兩翼夾擊﹐生擒數百﹐斬首千餘。間有潛脫而走■﹝舟酋﹞者﹐又爲隆所縛﹐無一人得脫。凱還之際﹐諸將士請曰「明公見敵﹐意思安閒﹐惟飽士馬﹔及臨陣﹐作眞武披髮狀﹔追賊入堡﹐不殺而縱之﹐何也﹖」江曰「窮寇遠來﹐必饑且勞。我以逸待勞﹐以飽待饑﹐固治力之道。賊始魚貫而來﹐爲蛇陣﹐故作此以鎭服之﹐𨿽愚士卒之耳目﹐亦可以壯士卒之气。賊旣入堡﹐有死而已﹐我師臨之﹐彼必致死﹐未必無傷於我﹐故縱其生路以逃之﹐卽「圍師必闕」之意。此固兵法﹐顧諸君未察耳。」事聞﹐進封廣寧伯。明年﹐卒。進封廣寧侯﹐謚忠武。先是﹐倭寇出沒海上﹐焚民居﹐掠財貨﹐殺虜生口﹐北自遼東﹑山東﹐南抵閩廣濱海﹐無歲不被其害。官軍卒不能制﹐往往有坐失機罪死者。至是﹐寇害屏息﹐傍海千餘里兵民獲安﹐以至於今。﹝出五倫書﹑遼陽志及集中楊榮所撰碑。﹞

楊文貞公﹐於本朝大臣爲巨擘﹐廁於宋之公卿﹐終有愧焉。試一二較之。王文正以張師徳兩造其門﹐惡其奔競﹐終身不用﹔文貞必造門者舉之﹐甚至人舉所知﹐自以爲不知而棄之﹐宜恬退自守者不出其門也。文彥博以唐介攻己被謫﹐再三申救﹐後卒舉用﹔文貞以攻己者爲輕薄生事﹐必欲黜之禁錮終身也。與二公所行何相遠哉﹗﹝天順日錄。﹞

士奇晚年溺愛其子﹐莫知其惡﹐最爲敗徳事。若藩臬郡邑或出巡者﹐見其暴橫﹐以實來告﹐士奇反疑之﹐必與子書曰﹕某人說汝如此﹐果然卽攺之。子稷得書﹐反毀其人﹐曰某人在此如此行事﹐男以鄕裏故撓其所行﹐以此誣之。士奇自後不信言子之惡者。有阿附譽子之善者﹐卽以爲實然而喜之﹐由是子之惡不復聞矣。及被害者連奏其不善之狀﹐朝廷猶不忍加罪。付其狀於士奇﹐乃曰「左右之人非良﹐助之爲不善也。」已而﹐有奏其人命數十﹐惡不可言。朝廷不得已付之法司。時士奇老病不能起﹐朝廷尢慰安之﹐恐致憂。後歲餘﹐士奇終﹐始論其子於法﹐斬之。鄕人預爲祭文數其惡﹐天下傳誦。﹝天順日錄。﹞

按﹕楊文貞在本朝固爲巨擘﹐愚獨恨其晚年昧知止之義﹐知進而不知退也。夫人臣事君﹐道合則從﹐不可則止﹐立乎人之本朝而道不行﹐恥也。正統之初﹐王振之權已彰﹐時事一變。文貞年已七十﹐可以去矣。然猶曰主少國疑﹐邊事孔棘﹐未可求安太祖﹐猶能信任﹐未可言去也。洎太皇仙逝﹐﹝「洎太皇仙逝」﹐疑「太皇」後軼「太后」二字。﹞天下大權盡屬巨閹掌握﹐文貞復何所恃復何所諉而不去哉﹖且子稷之惡旣播﹐家且不能正矣﹐如正國何﹖猶靦顏具瞻之列﹐不獨王振厭之﹐天下之人亦指而議之矣。桑楡景迫﹐尙貪榮固寵﹐戀戀而不能捨﹐鐘鳴漏盡﹐死而後已﹐知止有恥者固如是乎﹖惜夫﹗以文貞之賢﹐而於此不能無憾。

王直﹐字行檢﹐泰和人。永樂甲申進士﹐入翰林爲庶吉士﹐除修撰﹐侍皇子監國於南京。仁宗卽位﹐升侍講﹐遂爲春坊庶子兼侍讀學士。宣宗卽位﹐與修兩朝實錄。成﹐升少詹事﹐仍兼侍讀學士。英宗卽位﹐命充宣廟實錄總裁官﹐升禮部侍郎﹐仍兼侍讀學士。久之﹐升吏部尙書﹐尋加太子少保﹐再加少傅兼太子太師﹐掌吏部事。天順元年春致仕﹐敕給驛還裏。卒﹐年八十三﹐謚文端。

年富﹐字大有﹐懷遠人﹐本嚴姓。永樂丁酉鄕舉。明年﹐乙榜﹐授旌徳司訓。九載﹐升吏科給事中。攺刑科﹐掌科事。升陜西右參政。正統甲子﹐遷河南右布政使﹐轉左布政使。升左副都禦史﹐總督大同機務﹐兼理邊儲。景泰乙亥﹐丁母憂﹐有詔起復。至天順初元﹐石亨修舊怨讟﹐富被逮至京﹐令致仕。未幾﹐起爲兵部侍郎﹐攺戶部。復爲左副都禦史﹐巡撫山東。庚辰﹐詔爲戶郎尙書。甲申﹐年七十﹐卒於官。謚恭定。

耿九疇﹐永樂二十二年進士﹐爲禮科給事中﹐兩淮鹽運使。正統中﹐升刑部右侍郎。十四年﹐轉右副都禦史﹐巡撫鳳陽等處﹐移鎭陜西。天順初召還﹐爲右都禦史。將劾奏石亨﹐事泄﹐爲所擯擠下獄﹐出爲江西右布政使。升四川左布政使。石亨事漸敗露﹐朝廷念九疇老成廉愼﹐適禮部缺尙書﹐召九疇還。上憫其老﹐命爲南京刑部尙書。及石亨被誅﹐而九疇已卒。成化五年﹐伊男裕任修撰﹐歷敍九疇出入中外三十餘年﹐忠誠鯁特﹐懇乞賜謚。特謚曰淸惠。

洪恩﹐字��﹐福州人。鄕試﹑會試皆第一。由文選郎中爲山東左布政﹐遷右都禦史。未曾至﹐京中官不識其人。洎往浙江考察﹐官員被黜者妄訴之﹐且加謗毀。朝廷不及察而罷之﹐令致仕。二三大臣𨿽知其故﹐莫能扶持﹐朝士皆後進﹐不知其爲人。旣去﹐方惜之。眞儒雅君子。動履似迂而處世若泛然者﹐以此見笑於譎智云。﹝天順日錄。﹞

曹鼐﹐爲人疏通俊爽。初授教官﹐不樂﹐願將繁劇一識﹐攺泰和典史。益進學不倦﹐復修舉子業﹐遂登進士第一。楊文貞公嘉其志﹐薦入經筵。復入內閣與政﹐士林榮之。自楊文敏公沒後﹐議大事多決於鼐﹐明敏之才頗相類焉。𨿽王振恣橫﹐亦曲加禮敬。沒於土木之難。﹝天順日錄。﹞

處士吳夢﹐字與弼﹐撫州人。司業溥之子。讀書窮理﹐累辟不就。不教人舉業﹐弟子從遊者講道而已。父在京師﹐命還鄕畢姻而來。及至親迎後﹐不行合巹之禮﹐另舟赴京﹐拜父母畢始入室。祭酒胡儼﹐父執也﹐自京回家﹐夢往謁之。至大門﹐四拜而退。明日﹐又造其宅﹐方請見。曰「昨日已行拜禮﹐今惟長揖。」問其故﹐曰「先生﹐父執也﹐若面拜﹐恐勞尊。」凡行類此。有來從學者﹐不納贄見之禮。或極其誠敬﹐姑收之不動﹐後或有過﹐卽以所收者還之﹐辭而不教。非其力不食﹐一介不以取諸人。或親農事﹐弟子亦隨而助其力﹐多不能堪。躬行實踐﹐鄕人化之。往時閩中盜起﹐四方搖動。聞撫之貧者亦欲乘機劫富家﹐夢早覺之﹐急曉其富家曰「宜散積糧。」於是皆從之﹐一方遂安。能自重﹐不妄交人﹐師道尊嚴。好書﹐字奇古﹐自成一家。不立文字﹐暇則詠物適興。胸襟髙邁﹐凡經史子集﹑天文兵法﹑陰陽醫卜﹐無不曉悉。楊溥先生深重之﹐兩薦不起。嘗曰「宦官﹑釋氏不除而欲天下治﹐難矣﹗必除之﹐吾可出。」人皆笑其迂。曾有詠桃一詩云「靈臺淸曉玉無瑕﹐獨立東風玩物華﹐春气夜來深幾許﹖小桃又放兩三花。」有吾與點也﹐气象方嶽。名公皆重其爲人﹐分巡至﹐多造其宅。先是﹐忠國公石亨來閣內議事﹐因說山林隱士﹐聞江西撫州有吳與弼者﹐乃司業溥之子﹐累薦不起。實淹貫經書﹐動遵古禮。亨慨然曰「吾薦之﹐煩子代艸章奏。」卽日上之﹐數日不報﹐蓋爲左右所沮也。一日﹐上召賢問曰「吳與弼果如何﹖」賢曰「與弼﹐儒者之髙蹈。自古聖帝明王莫不好賢下士﹐徵聘隱逸﹐陛下行此一事﹐亦本朝盛舉。」上遂決﹐乃命行人賫敕書束帛造其廬。與弼接見之際﹐卽謂﹕「朝廷厚意如此﹐當赴闕謝恩。但本意不受官職﹐就辭幣帛。」數月未至。

按﹕吳與弼乃儒者之髙蹈。英廟好賢下士﹐遣官徵聘﹐是行薦舉之典﹐稱盛舉也。霍氏韜曰「國初用人﹐薦舉爲重﹐貢舉次之﹐科舉爲輕。今日科舉爲重﹐貢舉次之﹐薦舉不行矣。」故有行同盜跖﹑心劣商賈者﹐能染翰爲文﹐俱隸仕籍﹐此士風所以益偸也。

上問數次。一日﹐行人來報﹕至通州矣。賢卽入言之。上曰「當授以何職﹖」賢曰「今東宮講學﹐正宜老成儒者輔導之﹐宜授官僚。」上曰「何職﹖」賢曰「庶子﹑諭徳皆可。」上曰「莫若諭徳之名。」賢曰「諭徳有左右。」上曰「與之左。」賢曰「若見畢﹐可召至文華殿顧問以重之。」上曰「然仍以文幣賜之。」賢曰「再於館次張具尢當。」上許之。次日見﹐上發玉音﹐召吏部除爲左春坊左諭徳。朝士皆悚然驚異﹐以爲布衣召至﹐一日受此。上召賢曰「明日可引至文華殿。」次日﹐旣見﹐引至上前。問曰「久聞髙義﹐特聘爾來﹐如何不受官職﹖」初不對﹐賢促其對﹐良久方對云「微臣艸茅賤士﹐年二十嬰疾﹐日加虛怯﹐以此不能出仕。山林之下﹐不敢接見一人﹐𨿽聞犬吠亦驚﹐謂治病軀不暇﹐非有髙世之心。不意聲聞過情﹐爲當道論薦﹐蒙聖上厚恩﹐以天書幣帛來聘。天使到門﹐不勝感愧﹐因而動作。老疾復發﹐延至數月方能起程。至通州﹐忽失聲一日﹐又痰作二日。洎見皇上之時﹐幸不疾作。況年六十有八﹐老疾衰朽之人﹐實不堪供職。」上曰「官僚亦從容優閒﹐不必辭。」與弼對曰「朝廷之職﹐臺諫之次﹐官僚爲重。」上曰「官僚亦眾﹐不專勞先生。」不允所辭﹐終不敢應。於是賞文幣四表裏﹑羊酒﹑柴米﹐遣太監牛玉送至館。上顧謂賢曰「此老非迂闊者﹐務令就職。」與弼終不就﹐三辭後稱病。叩其所以不就之故﹐以敕書太重﹐以伊﹑傅之禮聘至﹐卻以此職授之。賢謂﹕「如此﹐亦固執矣。且朝廷致敬盡禮﹐待先生非輕﹐初無不承權輿之意﹐今必欲如傅說爰立作相亦難。旣稱衰病﹐務當大任﹐倘勢不能行﹐人皆失望。不若且就宮僚﹐若果有建明﹐則大任以漸而至。不然﹐三辭不允﹐亦宜就職﹐以答朝廷至意。」間日﹐上謂賢曰「與弼旣來﹐如何不受職﹐亦不相拘﹐聽其自在。候秋涼欲歸﹐亦不固畱﹐以俸祿養其終身﹐不亦可乎﹖」復命賢諭以此意﹐亦不受。賢初見與弼﹐待以賓師之禮﹐於是公卿大夫士無不加敬﹐以爲待布衣之重如此﹐近世罕見﹐所以人咸驚訝﹐中官尢不然之。賢每爲之解云「待此所以勵風俗﹐使奔競干求乞哀之徒﹑孜孜於利祿宦達者觀此自覺羞愧。孟子所謂「貪夫廉﹐懦夫有立志」﹐此舉庶幾能之。」

與弼不肯受職﹐三辭﹐後以疾不能動履﹐畱京兩月。不敢具本再辭﹐來賢捨訴衷曲乞回。賢謂﹕「若肯就職﹐或有可行之道。且東宮早晚天涼講學﹐凡有輔導進學之法﹐賢必能贊說依行。或因其畱﹐可以開聖學﹐賢當乘間進言云「與弼於經書義理窮究最精。皇上勵精圖治﹐日勤政務﹐凡天下奏章一一親覽自斷。臣先於經書𨿽嘗講讀﹐彼時春秋尙早﹐至今歲久﹐豈無或忘﹖況此聖心開明﹐又非前日之比。若於萬機之暇﹐令與弼從新講說發明﹐則陛下於義理愈加精熟﹐由是剖政事益得其當﹐有助於聖治不淺矣。」又況賢輩早晚亦得請教﹐以治身心﹐以贊治道。」與弼堅辭﹐謂﹕「衰疾不能供職﹐決意乞回﹐又恐上意見譴﹐乞成全。」賢次日早見上言「與弼本意亦欲供職﹐第以老疾不愈﹐進退狼狽。望陛下寬容﹐若不見譴﹐許其具本再辭。」上曰「果然﹐亦難畱也。」賢曰「此朝廷盛事﹐若始終成美﹐尙得賜與爲善。」上首肯之﹐且曰「旣以行人聘來﹐還以行人送歸。再與敕書﹐令有司供月糧食米﹐以贍終身。」賢卽拜賀云「此舉實帝王盛徳之事﹐曠世稀有。」於是與弼感激﹐無以報稱﹐條陳十事上之。復上表謝恩而去。﹝天順日錄。﹞

按﹕徵賢聘逸﹐固明主之盛典﹐秉彜好徳﹐亦人心之同。然吳公應聘而出﹐人或少之﹐豈以其爲石亨所薦及訟田一事耳。不知薛文淸公瑄﹐王振鄕人也﹐振嘗薦之於上﹐官之而秉道嫉邪不攺初節﹐士大夫不以其故貶賢﹐何獨於公過之深耶﹖且受命未幾﹐旋獻納十事歸山﹐其於儒者髙蹈之節﹐卒未有失也。禮士無故不鬻祭田﹐族人鬻之﹐非禮也。公爲子孫而守先人宗祀﹐情固應耳﹐理亦宜然。白沙陳獻章師事先生有年﹐旣俎豆於賢人之列矣﹐而公未與焉﹐士大夫咸以爲缺典也。

曹欽反時﹐文官皆畏縮逃避﹐況兵非己任﹐誰肯出前。惟工部尙書趙榮自奮﹐披甲躍馬呼於市曰「好漢皆來從我﹐曹家是亂臣賊子﹐當共剿殺﹔我輩是忠臣義士﹐不可退避。」於是從者數十百人﹐能於陣前鼓舞獎勵士卒﹐滅賊成功。如此存心行事﹐人莫能及。上曰「是亦忠臣。」﹝天順日錄。﹞

富順黃仕俊﹐景泰中爲太僕少卿。武臣石亨善之﹐而王忠肅公亦愛其才。天順初﹐大臣多得罪罷﹐仕俊由是遷刑部侍郎。後亨敗﹐仕俊與吏部侍郎張用瀚﹑禮部侍郎蕭璁等皆貶秩﹐出佐方嶽。

景泰元年﹐英宗皇帝歸自北狩﹐尊爲太上皇﹐別居南宮﹐今上在儲位。又明年﹐乃易兩宮。疏隔嫌隙滋萌﹐災異薦臻﹐人心危懼﹐廷臣無敢以言。時公爲儀制郎中﹐特陳修徳弭災十四事﹕一畏天戒﹐二任爕理﹐三養聖躬﹐四節幸禦﹐五務儉約﹐六勤論政﹐七惇孝義﹐八愼賞賚﹐九重名爵﹐十革巡撫﹐十一擇重臣﹐十二辯異端﹐十三卻貢獻﹐十四汰冗官。其「畏天戒」﹐大意謂﹕「內臣不可幹外政﹐佞臣不可假威福﹐後宮不宜盛聲色。凡爲陰盛之類﹐請悉革罷。」其「惇孝義」﹐則謂﹕「上聖皇太后爲天下母﹐受天下養﹐可謂尊養之至矣。然必躬修問安視膳之禮﹐乃盡尊養之誠。太上皇帝君臨天下十有四年﹐陛下向嘗親受冊封爲臣子﹐是天下之父也。至以天位授陛下﹐尊爲太上皇﹐是天下之至尊也。每月朔望及歲時節旦﹐宜率羣臣朝見於延安門﹐以極尊崇之道。而又復舊皇后於中宮﹐以正天下之母儀﹔復舊皇儲於東宮﹐以定天下之大本。如此﹐則倫誼篤而和气充﹐天意自回﹐災異自弭矣。」疏上﹐忤旨﹐下公錦衣衛獄。刑逼誣引大臣並南宮通謀﹐榜掠慘酷﹐體無完膚﹐濱死者數﹐卒無一言他及。惟禦史鐘同先嘗有言﹐故並逮之﹐俱欲重坐。會天大風雨﹐黃气四塞﹐刑乃少緩。明年秋﹐南京大理卿廖莊入朝﹐亦以嘗請復儲杖於闕廷。因命杖公與同至百﹐同死﹐公幾絕﹐復生﹐禁錮愈嚴。公了無懟悔意。越二載。英廟復登寶位﹐今上還正儲宮。首錄公忠﹐出之獄﹐嘉嘆良深﹐遂升禮部右侍郎。﹝出泰和尹直所撰恭毅章公神道碑。﹞

按﹕英廟復辟之初﹐人心危疑﹐國本搖動﹐廷臣無敢進言。而士鐫乃上修徳彌災十四事﹐﹝原本誤將章綸事作士鐫事。﹞末歸重於尊禮上皇﹐復舊儲位﹐可謂批龍鱗蹈虎尾﹐議論侃侃﹐有古大臣之風矣。

成化末﹐小人用事。南昌李孜省挾左道干進﹐旣而以尙書掌通政司事。托言神降﹐有「江西人赤心報國」之語﹐以太宰歷城尹公不喜江西人物﹐乃協謀極力擠罷﹐而用禮城李咨徳代之﹐及薦泰和尹直入內閣﹐起永新劉敷長臺憲﹐擢髙安黃景貳禮部﹐四人皆當世極稱沒廉恥者。而新建謝一夔﹑安成劉宣俱不保修節﹐竟亦附麗。一夔進工部尙書﹐宣召亞吏部。物議喧然不平﹐獨羨盱江何公喬新節行之介特。未幾﹐一夔先卒﹐孜省旋亦誅死﹐直等相嗣免﹐公論始明。而直志一夔墓云云﹐是全然不知道理之是非者。今錄其文於左﹕

皇上臨禦二十有三年﹐旣久於總攬﹐洞鑑羣情乃赫然。漁比繩違﹐更置一二大臣。首詔直於南都參典密務﹐且起致仕都憲劉公叔融正中臺﹐繼擢李公咨徳位冢宰﹐謝公位司空﹐劉公詔和爲少宰﹐黃公文昭二宗伯。吾江右士夫素知剛介寡偶﹐一旦聯陟﹐輿論翕然稱快。初﹐直爲翰林侍讀學士﹐一日﹐禮部侍郎缺員﹐歷城尹公素不滿直﹐他有舉薦﹐上皆不允﹐內以直爲之。翼日﹐廷遇歷城﹐舉笏謝之。歷城曰「公簡在帝心者。」自此結怨尢深。已而﹐直服闋到京﹐適今少傅大司馬馬公爲兵部侍郎﹐被宦官汪直誣奏謫戍。直以兵部非所宜爲﹐請補南京禮部。未幾﹐寵浸衰﹐直經營再入﹐歷城又不許。直凡詩文語言形色率寓嗟嘆不平之意。後旣與孜省﹑景輩擠罷歷城﹐及作丁未會試錄序﹐末云「登名是錄者異日有服大僚﹐亦惟斷斷焉﹐休休焉。好惡用捨﹐一循乎理﹐視天下爲一家﹐中國猶一人﹐俾無一賢不效於用。云云。斯爲有光於科目。設或此町彼畦﹐媢賢忌能﹐且朋比媟黠﹐自底僨僇﹐爲斯文玷﹐亦無賴焉。」說者謂至此猶未忘情於歷城也。旣而冰山見晛﹐直與景等亦爲臺諫論罷職﹐名至指爲小人之尢﹐一网盡去﹐𨿽若以譏刺歷城﹐而亦若自嘲云爾。

成化二十三年三月﹐上召總督兩廣右都禦史朱英還掌都察院事﹐尋加太子太保。英在兩廣﹐繼韓雍之後﹐值兵荒之餘﹐民多橫死鋒鏑及走散巖谷者﹐至連城數百里無煙火。蓋因用兵以來﹐戎帥喜邀功﹐每有小寇輒張大賊勢﹐覬用兵得成其私。英深知其獘﹐盡反前政﹐竭力勞來。下令撫輯徭僚﹐各安生業﹐約敕將士﹐寇來在吾﹐不許輒進兵。諸峒氓有倡亂者﹐誅其首惡而釋其脇從﹐仍遣復業。凡一切徵需供饋﹐蠲省節縮﹐十去其五﹐數年增戶口四十萬﹐凡巨盜巢穴莫不感徳畏威﹐乞供職貢。上賜敕褒獎﹐稱其協謀撫治﹐使對壘之眾化爲編氓。視彼勞師殫費﹐僅成攘卻之功者﹐損益大不侔云。

按﹕有國者之於夷狄固不可無撫綏之仁﹐亦不可無膺懲之義﹐二者皆不可廢﹐惟其時而不悖其施焉耳。先時﹐蠻賊流劫﹐兩廣無完郡﹐故韓公雍不得不奮武揚威﹐剿蕩懲創之﹐非黷武也﹐宜也﹗否則縱寇毒吾民矣﹐可乎﹖天威卽震百蠻﹐旣懾霜雪之後必有陽春﹐故朱公英不得不反前政﹐鎭靜撫綏之﹐非姑息也﹐亦宜也﹗安輯徭僚﹐卽所以安吾民也。二公所行皆適其時﹐各有攸當﹐後之爲政者察焉﹐思過半矣。

