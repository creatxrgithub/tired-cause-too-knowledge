防海紀略淸芍唐居士撰

西南洋有五印度者﹐部落亞細亞洲﹐西漢之所謂身毒﹐東漢之所謂天竺也。﹝古音天鐵因切﹐與身本同韻﹐此爲譯音之對音。﹞一名印度海﹐總名西南﹝洋﹞。其南印度有孟邁者﹐爲入東南洋之咽吭﹐而東中兩印度在其北﹐中印度古名溫都斯坦﹐以興都哥土山爲界﹐﹝興都卽印度之對音也。﹞逾山則西北兩印度地﹐今回部之國在焉。國朝乾隆二十年﹐英吉利滅東印度之孟加拉﹐遂以次侵並東中南三印度之地。

東南兩印度皆產鴉片煙土﹐名曰波畢﹐英之歲餉每年約一千數百萬﹐其初入關口﹐一箱納稅銀三兩﹐沿海居民﹐爭傳其法﹐輾轉效尢﹐不數十年﹐遂流行於各省。粵督始聞於朝。

嘉慶初﹐奉詔申立嚴禁﹐裁其稅額﹐自此入口之鴉片﹐悉暗中偸售﹐而其價益增。後查出葉恆澍夾帶鴉片之案﹐奉旨重申前禁﹐凡洋艘至粵﹐先由行商出具﹐「所進黃埔貨船﹐並無鴉片」甘結﹐方準開艙驗貨﹐其行商容隱查出者﹐加等治罪。鴉片躉船﹐遂攺泊急水門﹑金星門等處。勾結內地姦民﹐往來傳送包買﹐則有窯口。說合則有行商﹐私受土規則有關汛﹐爲之奧援。包攬運載則有蟹艇﹐資其護送。洋商易貨無多﹐輒載銀出洋回國。內地銀荒日甚﹐朝廷憂之﹐而一時九卿臺諫之列﹐謂其有傷政體﹐於是內閣學士朱嶟奏請申禁鴉片例禁﹐﹝其奏未見﹞給事中許球奏謂﹕「弛鴉片之禁﹐旣不禁其售賣﹐又豈能禁人吸食﹖若只禁官與兵﹐而官與兵皆從士民中出﹐又何以預爲之地﹖況明知爲毒人之物﹐而聽其流行﹐復徵其稅課﹐堂堂天朝﹐無此政體。臣愚以爲與其紛更法制﹐盡撤藩籬﹐曷若謹守舊章﹐嚴行整頓﹖自古制夷之法﹐詳內略外﹐先治己而後治人﹐必先嚴定治罪條例﹐將販賣之姦民﹐說合之行商﹐包買之窯口﹐護送之蟹艇﹐賄縱之兵役﹐嚴密查拿﹐盡法懲治﹐而後內地庶可肅淸。若坐地夷人﹐先擇其分住各洋行﹐著名姦猾者﹐查拿拘守﹐告以定例﹐勒令具限﹐使寄泊躉船盡行回國﹐並令寄信該國王﹐鴉片流毒內地﹐戕害民生﹐天朝已將內地販賣姦民從重究治﹐所有坐地夷人﹐念系外洋﹐不忍加誅﹐如鴉片躉船不至再入﹐中國卽行寬釋﹐仍準照常互市﹐倘仍前轍﹐定將坐地夷人正法。一面停止互市﹐似此理直气壯﹐該夷不敢輕視﹐亦無所施其伎倆。」

鴻臚寺卿黃爵滋奏謂﹕「近年各省鹽務漕務之疲累﹐官吏之虧空﹐商民之交困﹐皆由銀價昂﹐錢價賤﹐向時紋銀每兩兌錢千零﹐今則每兩兌至千有六百﹐而銀少價昂之由﹐由於粵東洋船鴉片煙盛行﹐致紋銀偸漏出洋﹐日甚一日。此煙制自英吉利夷﹐嚴禁其國人勿食﹐有犯者以炮擊沈海中﹐而專以誘他國之人﹐使其軟弱。旣以此取葛畱巴﹐又欲以此誘安南﹐被安南嚴令誅絕﹐始不能入境。今則蔓延中國﹐橫被海內﹐槁人形骸﹐蠱人心志﹐喪人身家﹐實生民以來未有之大患﹐其禍烈於洪水猛獸﹐積重難反﹐非雷厲風行﹐不足以振聲發聵﹐請仿周官用重典﹐治以死罪。」

沼各省將軍﹑督撫會議速奏。時湖廣總督林則徐奏最剴切﹐言煙不禁絕﹐國日貧﹐民日弱﹐十餘年後﹐豈惟無可籌之餉﹐抑且無可用之兵。

上謂深慮遠識之言。詔林則徐來京﹐面受方略﹐以兵部尙書﹐頒給欽差大臣關防﹐馳赴粵東查辦海口﹐節制水師。

初﹐鴉片煙在康熙十年以前﹐以藥材上稅。乾隆三十年前﹐每年不過二百箱。嘉慶元年﹐因嗜好日眾﹐始禁其入口。嘉慶末﹐每年私鬻者至三四千箱﹐始則囤積澳門﹐繼則移於黃埔。道光初﹐嚴旨查禁﹐復移於零丁洋之躉船。零丁洋者﹐在老萬山內﹐水路四達﹐凡中外商船之出入外洋者﹐皆必由焉。夷船至﹐皆以鴉片寄躉船﹐而後以貨入口。又浙﹑閩﹑江蘇商船﹐卽從外洋販運﹐其粵商則皆在口內議價﹐而從口外運入﹐始躉船尙不過五艘﹐其煙至多不過四五千箱﹐可籌火攻。而總督阮元﹐密奏請暫事羈縻﹐徐圖驅逐﹐於是因循日甚。其突增至二十五艘﹐煙二萬箱者﹐則在道光六年兩廣總督李鴻賓設巡船之後。巡船每月受規銀三萬六千兩﹐放私入口﹐於是藩籬潰決。及道光十二年﹐總督盧坤﹐始裁巡船﹐柰水師積習不可挽。道光十七年﹐總督鄧廷楨復設巡船﹐而水師副將韓肇慶﹐專以護私漁利﹐與夷船約﹐每萬箱許送數百箱與水師報功﹐甚或以水師船代運進口﹐於是韓肇慶以獲煙功擢總兵﹐賞戴孔雀翎﹐水師兵丁﹐人人充橐﹐而鴉片遂歲至四五萬箱矣。大理寺卿許乃濟﹐曾任廣東雷瓊兵備道﹐受大吏指﹐奏請將鴉片煙照藥材收稅﹐不報。

十九年正月二十五日﹐林則徐馳驛抵粵﹐傳洋商伍怡和﹐索歷年販運煙土夷商查頓及顚地二人﹐查頓聞風先竄﹐惟顚地隨英吉利公司領事義律由澳門至省城夷館。林則徐派兵役監守之﹐並於省河之獵得炮臺﹐筏斷來往﹐諭令將零丁洋所泊二十五艘之煙土﹐勒限呈繳﹐免其治罪﹐否卽斷薪水而停貿易。又采粵人輿論﹐奏革水師總兵韓肇慶之職。公司領事者﹐英國派夷官管貿易者也。他國皆夷商各自貿易﹐惟英吉利通國富商﹐合資出洋﹐計本而分利﹐故派領事官一員總管﹐凡與中國官吏抗衡桀驁﹐皆領事所爲。初議三十年爲一局﹐繼議六十年爲一局。道光十三年﹐公司局散﹐粵中已無領事﹐而總督盧坤聽洋商言﹐反行文英吉利國﹐令仍派領事來粵﹐司貿易。初至者曰勞律﹐以不法驅逐。再至者卽義律﹐在粵三載﹐夷商聽其號令﹐至是遂被圍在省館﹐不能回澳。始於二月十二日﹐具印稟遵繳﹐並寄信各夷船﹐令將駛往東洋之煙﹐盡駛回粵﹐共繳鴉片煙土二萬二百八十三箱﹐計每船大者千箱﹐次者數百箱。於是林則徐會同兩廣總督鄧廷楨﹐親駐虎門舟次驗收。至四月初六日收畢。每箱酌賞茶葉五斤。其煙土請解京師﹐旋奉上渝﹐卽在海口銷毀﹐毋庸解京﹐俾沿海民夷共見共聞﹐咸知震驚。林則徐會同督撫於虎門監視銷毀﹐就海灘髙處﹐周圍樹柵﹐開池漫鹵﹐投以石灰﹐頃刻湯沸﹐不爨自燃﹐夕啟涵洞﹐隨潮出海。其鴉片煙共四種﹐最上曰公班土﹐白土次之﹐金花土又次之。每箱四十枚﹐又有小公班土﹐每箱一百數十枚﹐更貴於公班。每箱百有二十斤﹐共計鴉片二百三十七萬六千二百五十四斤﹐皆產於東印度之孟阿臘﹐南印度之孟邁及曼達拉薩。且檢出印度夷埠發票﹐有每月發至萬有二千餘箱者。𨿽間售南洋各國﹐而中國居其大半﹐計載來中土者﹐每歲不下五六萬箱。其煙在印度本地每箱價銀二百五十元﹐至廣東則價五六百元﹐爲利一倍。共燒毀本銀五六百萬元﹐並利銀千餘萬元。時有各國夷商聞風來觀﹐作文記事﹐頌中國之政。

林則徐下令盡逐外洋之躉船﹐與澳門之姦夷﹐不許逗𨖻內地﹐其續到商船﹐有鴉片者﹐倘自揣不敢報驗﹐卽日回國﹐亦免窮追﹐若仍沿舊﹐以煙卸寄躉船﹐則入口時丈量船旁水迹尺寸﹐情僞立見﹐必照夾帶鴉片之新例﹐人卽正法﹐船貨入官﹐所有進口之船﹐均應照此具結。並行文與英吉利國王﹐詞嚴義正。時西洋彌利堅諸國﹐皆遵具結。於是義律由省下澳﹐遞票言違禁犯煙之獘﹐亟須設法早除﹐如準委員來澳﹐會議章程﹐可冀常遠除絕。林則徐批示獎勵﹐而義律復稟﹐請本國貨船泊近澳門。林則徐以澳門向例﹐惟準設西洋額船二十有五艘﹐若英夷援此例不入黃埔﹐則海關虛設﹐而私煙夾帶﹐更無從稽察﹐嚴駁不許。義律倡言不準泊澳﹐便無章程可議﹐因不受所賞茶葉﹐不肯具結﹐言必俟奉國王命定章程﹐方許貨船入口。時義律已寄信﹐附貨船回國﹐往返不過半年﹐原可少需無迫也。

而五月內復有尖沙嘴夷船水手毆斃村民林維喜之事﹐諭義律交出夷犯抵罪﹐義律𨿽未交出﹐而懸賞格銀千圓﹐購告毆犯之人﹐亦非故意抗違也。七月﹐林則徐與鄧廷楨遵例禁絕薪蔬食物入澳﹐並以澳門寓夷﹐原爲經理貿易﹐今旣不進口貿易﹐卽不應逗𨖻澳門﹐義律率其眷屬及澳內英夷五十七家﹐同遷出澳﹐寄居尖沙嘴貨船﹐於是義律始怨。暗招夷埠兵船二艘來粵﹐又擇髙大貨船三艘﹐配以炮械﹐赴九龍山假索食爲名﹐突開炮攻我水師船﹐我參將賴恩爵揮兵發炮﹐擊翻雙桅夷船一﹐杉板船二﹐而姦夷所雇呂宋躉船﹐逗𨖻潭仔售煙者﹐亦於八月初爲我水師攻毀﹐人船並獲。義律遂托澳門西夷代爲轉圜﹐願盡遣躉船回國﹐其貨船亦願具結﹐如有夾私者﹐船貨充公。此粵事第一轉機﹐而林則徐必令夷書人卽正法之語﹐且責繳凶犯﹐旋有其國兩船遵式具結﹐驗無夾帶鴉片﹐於九月晦入口﹐而義律遣二兵船阻之﹐且投稟請毋攻毀尖沙嘴之船﹐以俟國王之信。水師提督關天培﹐以凶犯未繳﹐擲還其稟。時我師船五艘在洋彈壓﹐夷見前稟不收﹐見我師船紅旗﹐卽發炮來攻。關天培令開炮應之﹐擊斷夷船頭鼻﹐夷兵多落海死﹐又擊溺柁樓夷兵﹐夷船旗落帆斜﹐遁回。尖沙嘴迆北﹐有官湧山﹐爲我軍營壘﹐頗得地勢﹐轟斃夷兵無數。時十月初旬﹐我軍連勝﹐夷船恐我順潮火攻﹐又水泉皆下毒﹐無可汲飲﹐遂滅燈宵遁外洋。前此九龍山之戰﹐奏奉批諭﹐有「不患卿等孟浪﹐但患過於畏葸」之語。十一月初八日﹐詔曰「英國夷人﹐自議禁煙之後﹐反復無常﹐若仍準通商﹐殊屬不成事體。至區區關稅﹐何足計論。我朝撫綏外夷﹐恩澤極厚﹐英夷不知感戴﹐反肆鴟張﹐是彼曲我直﹐中外咸知﹐自外生成﹐尙何足惜﹖其卽將英吉利國貿易停止。」並於原奏中「夷船遵法者保護之﹐桀驁者懲拒之」之語﹐批諭云「同是一國之人﹐辦理兩歧﹐未免自相矛盾。」此因禁煙而並斷英夷貿易之本末也。上又以大理寺卿曾望顏之奏﹐欲封關禁海﹐林則徐力陳不可。自封港以後﹐英夷貨船先後至者二三十艘﹐皆不得入口﹐人人懟怨。於是義律於十一月﹐復遣人乞恩﹐﹝言﹞在粵辦事多年﹐實欲承平。今諸事擾亂﹐心多憂慮﹐自後請遵大淸律辦理﹐而仍無違於國王之法﹐乞仍許英夷回居澳門﹐俟王諭至﹐彼時再開貿易。此粵事再轉機﹐林則徐以新奉諭旨﹐不便驟更﹐復嚴斥﹐堅與之絕﹐其國貨船先後起碇揚帆﹐駛出老萬山者﹐約十餘艘﹐並續至之艘﹐多觀望畱連﹐寄泊外洋不肯去﹐而粵洋漁船﹑蛋艇亡命之徒﹐貪薪蔬之厚值﹐與鴉片之交易﹐趨者如騖。

時林則徐已奉命兩廣總督﹐與水師提督關天培密籌﹐師船未可遽出大洋﹐不如以毒攻毒﹐遂招募漁艇﹑蛋戶﹐授以火船﹐領以弁兵﹐於二十年正月杪﹐先赴各洋島嶼潛伏﹐約候月晦之夜﹐乘退潮往﹐乘漲潮還﹐遊擊馬辰等﹐四路分進﹐出其不意﹐突攻之於長沙灣﹐燒毀運煙濟夷匪船共二十有三﹐岸上篷寮六﹐生擒姦民十餘名﹐其焚溺死者無數。夷船帶火倉皇開避﹐我兵勇乘潮急還﹐無一傷者。是時吸煙罪絞﹐販煙罪斬之律已頒行﹐一年六月之限已半﹐各省查辦日嚴﹐紛紛戒食者﹐已十之五六﹐而英吉利國中﹐聞廣東罷市之信﹐各埠茶葉﹐皆囤積不肯出售﹐市價踴貴﹐我閩﹑粵販茶之商船赴南洋者﹐皆倍利而返﹐其倫惇國都銀肆﹐無銀轉輸﹐至借鄰埠之銀巨萬﹐以供支發。

義律回國請兵﹐女王令國人會議﹐其文武官多主戰﹐其貿易商船皆不欲戰﹐連日議不決﹐最後拈鬮於羅占士神廟﹐三得戰鬮﹐始決計。國王命其外戚伯麥爲統帥﹐率兵船十餘號﹐加以印度駐防兵艦二三十艘﹐甫出兵而印度之兵目馬哈他死﹐攺以布爾利代之。二十年四月﹐林則徐奏聞﹐尙奉有「以逸待勞﹐以主待客﹐彼何能爲」之諭。五月初九夜﹐林則徐又遣火船於磨刀外洋﹐以火船燒毀杉板夷船二﹐斃白夷四﹐又有一夷船桅帆著火﹐棄碇駕逃﹐先後延燒匪艇十有一﹐擒獲漢姦十有三。五月﹐英夷大小兵船十二﹐並火輪船三﹐先後至粵﹐泊金星門﹐其餘盡泊老萬山外﹐林則徐又以火船十艘﹐每二艘絙以鐵索﹐乘風潮攻之﹐洋面寥闊﹐夷船皆駛避﹐僅焚其杉板小船二﹐而英夷自是不敢駛近海口。林則徐自去歲至粵﹐日日使人伺探夷事﹐翻譯夷書﹐又購其新聞紙﹐具知夷人極藐水師﹐而畏沿海梟徒﹐及漁船疍戶。於是募丁壯五千﹐每人給月費銀六圓﹐贍家銀六圓﹐其費則洋商鹽商及潮州客商分捐﹐又於虎門之橫檔嶼設鐵鏈木筏﹐橫亙中流﹐購西洋各國夷炮二百餘位﹐增排兩岸﹐並購舊洋艘爲式﹐令水師演習﹐攻首尾躍中艙之法﹐又雇同安米艇﹑紅單船﹑拖風船﹐共備戰艦六十﹐又備火船二十﹐小舟百餘﹐令必俟晦潮乘上風爲萬全必勝計。林則徐親赴獅子洋校閱水師﹐號令嚴明。至是又下令每殺一白夷者﹐賞銀百圓﹐黑夷半之﹐斬首逆義律者銀二萬圓﹐其下領兵夷目﹐以次遞降﹐獲兵艘者除炮械繳官外﹐余盡充賞﹐於是夷船之漢姦﹐皆爲英夷所疑忌不敢畱﹐盡行遣去。其近珠江之內河﹐在澳門西虎門東者﹐盡以重兵嚴守﹐其餘海口多礁淺﹐非洋船所能入。

夷船至粵旬月﹐無隙可乘﹐遂乘風竄赴各省。是月夷船三十一艘赴浙江﹐先以其半攻福建廈門。時水師提督陳階平﹐先期告病﹐總督鄧廷楨督金沙兵備道劉耀春連開百餘炮﹐一炮擊中其大兵船火藥艙沈之﹐又募水勇數百﹐僞裝商船﹐出洋攻諸南澳港﹐是夜無風﹐夷船不能駛避﹐且柁尾無炮﹐我舟低﹐又外蔽皮幕﹐銃彈不能中﹐遂壞柁尾﹐擲火罐噴筒﹐殲其夷兵數十。會風起﹐夷船竄避。六月全赴浙江﹐攻定海陷之﹐總兵張朝發中炮死﹐知縣姚懷祥﹑典史全福投河死﹐其分出之船﹐遊弋閩﹑粵﹐時時窺伺。七月﹐夷船攻澳門後之關閘﹐我守兵炮沈其數小舟﹐傷其夷目夷兵數十。八月﹐林則徐偵夷帥士密之兵船五艘在磨刀洋﹐遂遣副將陳連升﹑遊擊馬辰等﹐率五大艘出洋剿之﹐每艘兵六百。時四艘阻風在後﹐馬辰一艘先遇夷帥之船﹐卽乘上風攻之﹐炮破其頭鼻﹐船遂欹側﹐夷兵多溺﹐圍攻良久﹐夷船鉛彈已盡﹐僅放空炮﹐他處夷船以小舟十餘來圍馬辰船﹐小舟炮低﹐止中我船外之木排﹐內有鹽糖包無損﹐我船齊開子炮﹐斷賊繩纜﹐不能駛進﹐夷帥乘我兵與他舟相持﹐卽乘間竄遁﹐撈獲夷屍十餘﹐軍器數十件﹐旗一。初七日奏﹐遂奉殺人滅口之嚴旨。蓋定海失守後﹐浙江巡撫烏爾恭額﹑提督祝廷彪﹐束手無策。朝廷以定海孤懸海中﹐非海道舟師﹐不能恢復﹐而水戰又夷艘所長﹐且承平日久﹐沿海恐其衝突﹐已有蜚語上聞﹐言上年廣東繳煙﹐先許價買﹐而後負約﹐以致激變者。又有言鄧廷楨廈門軍報不實者。

七月﹐命兩江總督伊裏布爲﹝欽差﹞大臣﹐赴浙江寧波視師﹐且敕沿海督撫﹐遇夷投書﹐卽收受馳奏。又命侍郎黃爵滋﹑祁俊藻赴福建查勘。適七月夷酋伯麥及義律以五艘赴天津投書﹐書乃其國巴釐滿衙門寄大淸國宰相之詞﹐詞極桀驁﹐多所邀索。計六條﹕一﹑索煙價。初次夷書中未敢顯言﹐尙以貨價爲名﹐及見內地復書﹐不及禁煙之事﹐遂明索煙價。二﹑索廣州﹑廈門﹑福州﹑定海﹑上海等口爲市埠。三﹑欲敵禮平行。四﹑索犒軍費。五﹑不得以外洋販煙之船﹐貽累岸商。六﹑欲盡裁洋商浮費。直隸總督琦善收書奏聞﹐且於復書﹐卽言上年廣東繳煙﹐其中必有多少曲折﹐將來欽派大臣前往查實﹐不難重治林則徐之罪﹐蓋授意夷酋﹐欲其誣林以許價騙煙之詞且以卸天津武備廢弛之責﹐而夷酋義律﹐終以印文申繳在前﹐不能鑿空攺誣也。

八月﹐夷船自天津起碇﹐其兵船半踞定海﹐半赴廣東﹐詔授琦善欽差大臣赴粵查辦﹐革林則徐﹑鄧廷楨之職﹐赴粵聽勘﹐並飭沿海各省﹐不得開炮。九月義律回至定海﹐入見伊裏布於鎭海城﹐索俘夷安突徳。及七月間余姚所獲黑白夷數十人﹐不果而去。伊裏布於是遣其奴張喜赴夷船﹐饋牛酒﹐首賀以林﹑鄧革職之事。酋伯麥搖首曰「林﹑公﹑自﹑是﹑中﹑國﹑好總督﹐有血性﹐有才气﹐但不悉外國情形耳。斷鴉片煙可﹐斷貿易不可﹐貿易斷則我國無以爲生﹐不得不全力以爭﹐通商豈爲仇總督而來耶﹖」是時直隸﹑山東爭以夷情恭順入告﹐山東巡撫托渾布遣人饋夷船歸﹐至有「各夷向岸羅拜」之奏﹐而廣東裁撤水師之船﹐已半途爲夷船劫虜矣。署總督怡良奏聞。

而十月琦善至廣東﹐查上年義律先後繳煙印文﹐欲吹求林則徐罪不可得﹐則首詰劫船之役﹐何人先開炮﹐欲斬副將以謝夷﹐而兵心解體矣。撤散壯丁數千﹐於是水勇失業﹐變爲漢姦﹐英夷撫而用之﹐翻爲戎首矣。撤橫檔水中暗樁﹐屢會義律於虎門左右﹐夷船得以探水志﹐察徑路﹐而情形虛實盡泄矣。聽鹽運使王篤之言﹐盡屏廣東文武﹐專用漢姦鮑鵬﹐往來傳信﹐其人故姦夷顚地之僕役﹐義律所奴視﹐益輕視中國無人矣。義律與琦善信云「若多增兵勇來敵﹐卽不準和。」於是已撤之兵﹐不敢再調﹐凡有報緝漢姦緝鴉片者﹐輒被呵斥﹐有探報夷情者﹐則拒曰「我不似林總督以天朝大吏﹐終日刺探外夷情者。」所事一切力反前任之所爲﹐謂可得夷歡心﹐而逆夷則日夜增造杉板小船﹐招集販煙之蜈蚣船﹑蟹船數百﹐此外火箭﹑噴筒﹑竹梯攻具﹐增造不可數計。

水師提督關天培﹑總兵李廷鈺察其情﹐均請增兵﹐琦善恐妨和議﹐固拒不許。許償夷煙價銀七萬圓﹐而夷必欲索埠地。琦善前以廈門及香港二地商之鄧廷楨﹐廷楨言廈門全閩門戶不可許﹐香港與尖沙嘴及裙帶路二嶼鼎峙﹐爲粵海適中之地﹐形勢環抱﹐藏風少浪﹐若令英夷築臺設炮﹐久必窺伺廣東。琦善旣據以奏聞﹐至是不能自背前奏。義律遂乘其無備﹐於十二月十五日突攻沙角﹑大角炮臺﹐乃虎門外第一重門戶也。副將陳連升守之﹐連升久歷川楚戎行之老將﹐兵止六百﹐夷船炮攻其前﹐而漢姦二千餘﹐梯山背﹐攻其後﹐陳連升於後山埋地雷﹐機發轟死百餘賊﹐而不能再發﹐賊後隊復擁而上﹐眾伍倍於我﹐我兵前後殲賊三百餘﹐而火藥已竭﹐賊火輪杉板船又繞赴三門口﹐焚我戰船十艘﹐水師或潰或死﹐其橫檔﹑靖遠﹑威遠各炮臺﹐僅能自保﹐且俱隔於夷船﹐不能相救。陳連升父子戰死﹐賊遂據沙角﹑大角兩炮臺。時提督關天培﹑總兵李廷鈺﹑遊擊馬辰﹐尙分守鎭威﹑靖各炮臺﹐兵各僅數百﹐相向而哭。李廷鈺回至省城﹐哭求增兵﹐闔省文武亦皆力求﹐琦善初僅允二百﹐繼增至五百﹐黑夜以小舟偸度﹐分布各處﹐琦善憤憤﹐且奏言賊殲我兵無數﹐而我兵傷賊僅數十﹐以張敵而脇款。惟連夜作書﹐令鮑鵬持送義律﹐再申和議﹐於煙價外復以香港許之﹐並歸浙江俘夷﹐以易定海城。琦善與立契約﹐遂於正月出虎門會議﹐義律宴於獅子洋﹐旣而正月杪﹐批折回不允﹐事復中變。當琦善之升辭也﹐奉面諭﹐以英夷但求通商則已﹐如邀挾無厭﹐可一面羈縻﹐一面奏請調兵﹐原未令其撤防專款也。及逆夷攻陷炮臺﹐大肆猖獗﹐上震怒﹐於是有煙價一毫不許﹐土地一寸不給之旨。並調四川﹑貴州﹑湖南﹑江西兵赴剿﹐命林則徐﹑鄧廷楨隨同辦理夷務。然琦善不與林則徐商議一事﹐且英夷和議已絕﹐尙不許關天培增兵爲備﹐而逆夷則號召日多﹐器械火藥日備﹐凶焰百倍於前矣。

二十一年正月初七日﹐下詔暴逆夷罪惡﹐特命宗室奕山爲靖逆將軍﹑湖南提督楊芳﹑尙書降文爲參贊大臣﹐聲罪致討。命刑部尙書祁赴江西﹐總理兵餉。楊芳於去冬入覲﹐出都行至安徽﹐奉命先往﹐以二月十三日馳至廣東﹐而英夷已於二月五日乘風潮﹐先以兵船截攻橫檔炮臺﹐再破虎門炮臺﹐提督關天培死之。虎門各隘所列大炮三百餘門﹐至是皆爲夷有。湖南兵千餘新到﹐琦善倉卒卽遣禦於烏湧﹐甫交綏﹐粵兵先走﹐湖南兵且戰且退﹐後阻四河﹐溺死者半﹐提督祥福又死之。廣東省河廣闊﹐惟東路二十里之獵得﹑二沙尾﹐西南十五里之大黃滘﹐河面稍狹﹐可以扼守。楊芳相度形勢﹐使總兵段永福率千兵扼東南十餘里之東勝寺爲陸路﹐三面咽喉﹐然其地距河五六里﹐不能扼賊水路也。又使總兵長春以千兵扼大黃滘後五里之鳳凰岡﹐惟築濠壘﹐橫木筏﹐沈石船﹐下木樁﹐夷船可闖而過也。其獵得及二沙尾﹐𨿽沈船塞石﹐而無兵炮守禦﹐夷船至可拔而除之也。賊初詟楊芳宿將威名﹐又未悉內河虛實﹐使白夷持書至鳳凰岡議款﹐從以漢姦﹐沿途探水﹐總兵長春收書送城中待報﹐卽掩帳而臥﹐任漢姦導白夷﹐徧歷營壘﹐盡得虛實﹐歸報無備﹐於是分路探入﹐破鳳凰岡營﹐進攻東西炮臺﹑海珠炮臺﹐盡扼獵得﹑大黃滘兩咽喉。是時琦善已革去大學士﹐拔去孔雀翎﹐而怡良復以英夷香港僞示奏呈﹐語絕狂悖﹐於是上益震怒﹐籍琦善家產﹐鎖逮來京。

逆夷見朝廷赫怒﹐局勢大變﹐諒林則徐勢必起用﹐恐我軍一振﹐和議永絕﹐且夷船兵費浩大﹐急欲通商以濟餉﹐各國商船﹐罷市久矣﹐亦皆咎之。乃於二十六日﹐托彌利堅國夷目﹐與洋商伍怡和調停﹐遞書言「如欲承平﹐不討別情﹐但求照舊通商。」蓋並琦善所許之煙價香港﹐皆不敢求矣。楊芳諭令退出虎門﹐義律言俟奉通商之旨﹐兵船卽退。是月楊芳﹑怡良奏聞﹐門戶已失﹐賊入堂奧﹐兵潰民散﹐炮俱乏用。除暫款外﹐無退敵緩兵之策﹐而煙價埠地不索﹐亦足申朝廷折衝樽俎之威。是粵事第二轉機。

而楊芳正月初行至江西時﹐聞粵中和議將定﹐先爲給澳堆貨之奏﹐以遙附琦善﹐固已不取信於上﹐及是再奏﹐又不陳明琦善開門揖盜﹐自潰藩籬﹐非權宜不能退賊收險之故。與將來守備已固﹐如再鴟張﹐立可剿辦之策。上以其毫無方略﹐未戰先撫﹐非命將出師本意﹐不許。是時定海之夷船亦至廣東﹐共五十大艘﹐半泊外洋海﹐半入虎門﹐軸轤相接﹐徧樹「出賣鴉片」之幟﹐將軍奕山﹐行至江西﹐以各省兵炮攻具未集﹐暫駐韶州以俟。三月二十三日﹐奕山﹑隆文及新任總督祁﹐並抵廣州。奕山問計於楊芳﹑林則徐﹐二人皆言寇勢已深﹐而新城卑薄﹐無險可守﹐宜遣人計誘夷船退出獵得﹑大黃滘之外﹐連夜下樁沈船﹐岸上迅壘沙城﹐守以重兵大炮﹐爲省城外障﹐俾逆夷不能制我之命﹐而後調集船炮兵勇﹐以守爲戰﹐俟風潮皆順﹐葦筏齊備﹐再議乘勢火攻﹐庶出萬全。

是月林則徐復奉馳赴浙江軍營之命﹐蓋去冬浙閩總督顏伯燾與浙撫劉韻珂﹑署江督裕謙﹐皆先後密疏﹐陳林則徐﹑琦善守粵功罪﹐至是裕謙奉命赴浙代伊裏布爲欽差大臣﹐故上命林則徐以四品京堂馳往會辦﹐以防粵賊敗竄赴浙﹐而是時粵賊方據省河咽喉﹐我兵實無可操勝算﹐且攻具未備﹐其所募福建水勇千人未至﹐近募香山﹑東莞水勇三千亦未集﹐楊芳不欲浪戰。

奕山初至亦然之﹐旣而惑於翼長李湘芬﹑西拉本﹑段永福﹑張靑雲等之言﹐不戰則軍餉無由開銷﹐功賞無由保奏﹐急欲僥幸一試﹐遂不謀於楊芳﹐並不探風色順逆﹐以四月朔夜半﹐三路突攻夷船。一屯西炮臺外﹐出中路。一由泥城出右路。一屯東炮臺出左路。日暮兵已出城﹐奕山始詣楊芳卜休咎﹐楊芳大怒﹐拔劍忿詬﹐而兵已不可挽回。

時水勇木筏未集﹐先用四川餘丁充水勇者四百﹐廣州水勇三百﹐乘小舟﹐攜火箭﹑火彈﹑噴筒﹐分路夜伏﹐聞炮齊起﹐以長鉤鉤其船底。是夜又值逆風﹐炮破其二桅大船一﹐火輪船一﹐溺夷數百。義律自夷館登舟竄免﹐夷館貨物﹐爲四川兵擄掠一空﹐並誤傷彌利堅夷數人。甫黎明而夷兵大集﹐反乘順風攻我﹐我兵退走廣州城﹐粵城三面臨河﹐街市鱗櫛﹐繁麗甲南海﹐至是火光燭天﹐以及泥城港內﹐所備攻夷之木筏材料數百﹐油薪船三十餘艘﹐皆爲夷火輪舟及漢姦所燼﹐其筏材皆運自廣西﹐費數十萬計。第三日義律投書﹐約詰朝大戰﹐至期夷船環攻城東西南三面﹐佛山運至新鑄八千斤大炮﹐本夷所畏懼﹐而安置不得地勢﹐依山者髙出水面﹐依水者前後受敵﹐炮架不能運轉取準﹐兵丁點放不熟﹐又用文吏西拉本﹑李湘芬爲翼長﹐將各省之兵﹐互相分配﹐各離營伍﹐兵將皆不相習﹐潰走則互相推諉﹐所發鹽茶口糧﹐厚薄不均﹐祁又吝費﹐令十五兵共一帳房﹐擁擠無紀律﹐各擇利便﹐擄取貨物。奕山又盡派重兵於東南二路﹐而西北泥城後路無守備﹐於是天字炮臺及泥城四方炮臺﹐一日皆失守。守天字炮臺者段永福﹐守泥城者副將岱昌與參將劉大忠﹐守四方炮臺者總兵長春﹐天字炮臺上八千斤大炮﹐未及一放﹐卽爲夷兵錮以鐵釘﹐四方炮臺者﹐在城北後山之頂﹐俯視全城﹐國初王師攻圍廣州﹐半載不能破﹐及奪後山﹐置炮俯擊﹐始陷之﹐乃攻城之利﹐守城之害也。距水次十里﹐層崖峭徑﹐一夫守險﹐可拒千賊。及夷自破泥城後繞東而北﹐沿途官兵無一阻截﹐至山下僅百餘夷﹐而守臺之兵﹐望風爭竄﹐隕崖墜死無數﹐夷兵唾手而得險要﹐連夜於臺下築土城運炮藥﹐於是闔城軍民如坐阱中而聽阱上之下石矣。將軍﹑參贊不斬一逃兵逃將﹐反開城納之﹐連日城外之火箭炮彈﹐與四方臺上之炮聲﹐如雷如霆﹐晝夜不息﹐幸大雨盆注﹐其箭彈非墮池塘﹐卽墜空地﹐無一延燎。內城儲火藥二萬萬斤﹐漢姦以火箭火彈射之﹐亦爲雨所滅﹐楊芳坐城樓督戰﹐每遇炮火最密處﹐輒往以身當之﹐炮不能中﹐惟內城尙厚﹐而外城低薄﹐女墻卑於甍脊﹐人無固志。第七日夷兵遂並力專攻城東南隅﹐若知將軍參贊皆居東南者﹐箭彈入貢院﹐欞甍皆破﹐諸帥避入巡撫署﹐面無人色。議使廣州知府余保純出城講和款﹐義律立索軍餉銀六百萬圓﹐煙價在外﹐香港再議﹐限五日內交銀﹐且約將軍及外省兵先出省城﹐夷船始退出虎門。將軍等一切允之。城上攺立白旗﹐先令洋商出二百萬圓﹐余於藩庫﹑運庫﹑海關庫發給﹐會奏請罪﹐惟續至之參贊大臣齊愼﹐隔在佛山鎭﹐未列銜﹐而煙價及香港亦皆未入奏云。

十三日﹐四方炮臺夷兵盡回船﹐義律卽促將軍﹑參贊離城。十六日﹐奕山﹑隆文退兵屯金山﹐離省河數十里﹐先撤回湖南兵。惟楊芳仍畱廣州彈壓。隆文於講和時﹐卽憤恚成疾﹐及抵金山不數日卽卒﹐臨危時猶呼無面目對朝廷不絕口。

前日將軍﹑參贊之至粵也﹐屢奏粵民多漢姦﹐粵兵多賊黨﹐故遠募水勇於福建﹐而不用粵勇﹐日令官兵擒捕漢姦﹐不問是非而殺之﹐有湖南兵誤姦瘋婦﹐妄聞小兒血可愈﹐殺而飲之者﹐粵民久不平﹐而逆夷初不殺粵民﹐所獲鄕勇皆釋還﹐或間攻土匪﹐禁劫掠﹐以要結民心﹐故𨿽有擒斬逆夷之賞格﹐無一應命。當夷兵攻城﹐居民多從壁上觀。會南海義勇爲湖南官兵誣殺﹐義勇大嘩﹐數百人擁入貢院﹐搜兵報復﹐兵皆鼠竄﹐將軍﹑參贊摘段永福頂翎﹐慰解之姑散﹐而夷兵亦日肆淫掠﹐與粵民結怨。

及講和次日﹐夷兵千餘﹐自四方炮臺回至泥城﹐於是二元裏民憤起﹐倡義報復﹐號召各處壯勇﹐雲集槍械﹐四面設伏﹐截其歸路﹐夷兵終日突圍不出﹐死者二百﹐殆其渠帥曰伯麥﹑曰霞畢﹐首大如斗﹐奪獲其調兵令符﹐黃金寶星﹐及雙羽手炮﹐而三山村亦擊殺夷兵百餘﹐奪得二炮﹐及洋槍洋刀九百餘件。義律馳赴三元裏救應﹐復被重圍﹐鄕民愈聚愈眾﹐至數萬﹐義律告急十知府余保純﹐是時講和之銀﹐尙只送去四分之一。又福建水勇是日亦至﹐倘令乘機應援夾攻﹐圍殲夷兵﹐生獲夷酋﹐挾以爲質﹐令其退出虎門﹐而後徐與講款﹐可一切惟我所欲﹐而諸帥不計及此也。反遣余保純馳往解勸竟日﹐始翼義律出圍回船。

十七日﹐夷船漸次退出﹐其大船有擱滯淺沙者﹐各鄕民復思截而火之﹐奪回講款之銀﹐義律懼﹐復移文總督﹐於是祁出示曉諭﹐眾始解散。而新安縣武舉人庾體羣﹐亦於初四日夜半﹐以火舟三隊﹐自穿鼻洋乘潮至虎門﹐攻賊後路﹐夷船驚覺﹐甫開一炮﹐我火舟已逼其後艙﹐火藥轟發﹐雙桅飛起空中﹐全船俱毀﹐餘船皆棄碇竄遁。又佛山義勇亦從陸路截攻夷於龜岡炮臺﹐先從上風縱毒煙以瞇夷目﹐殲賊數十﹐又擊破應援之杉板夷船﹐當事先後奏聞。詔責諸將調集各省官兵﹐何反不如區區義勇﹐其一切交部議處。義律亦慙且憤﹐彊出僞示﹐言百姓此次刁抗﹐蒙大英官憲寬容﹐後毋再犯。粵民憤甚﹐復回檄討之曰「爾自謂船炮無敵﹐何不於林制府任內﹐攻犯廣東﹖爾前日被圍時﹐何不能力戰自拔﹐而求救於首府﹖此次姦相﹐受爾籠絡﹐主款撤防﹐故爾得乘虛深入﹐倘再入內河﹐我百姓若不雲集十萬眾﹐各出艸筏沈沙石﹐整槍炮﹐截爾首尾﹐火爾艘艦﹐殲爾醜類者﹐我等卽非大淸國之子民。」是時南海﹑番禺二縣﹐團集義勇三萬六千﹐晝夜演練。義律得檄﹐偵知內河已有備﹐竟不敢報復。然自是知粵市之不可復開﹐翻然思變計矣。不逾月遂復有廈門之事。

論曰﹕春秋之義﹐治內詳﹐治外略。夷煙流毒﹐歷載養癰。林公處橫流潰決之餘﹐奮然欲除中國之積患﹐而卒激沿海之大患。其耳食者﹐爭咎於勒夷繳煙﹐其深悉夷情者﹐則知其不由繳煙﹐而由於閉市。其閉市之故﹐一由不肯具結﹐二由不繳夷犯。然船貨入官之結﹐懸賞購犯之示﹐請待國王諭至之稟﹐亦足以明其無悖心﹐而猶必以化內之法﹐一切繩之﹐其求外夷也過詳矣。水師總兵奏褫審訊﹐而仍免罪﹐曷不以外夷沒產正法之律懲之乎﹖海關浮費數倍正稅﹐皆積年洋商所肥蠹﹐起家不貲﹐今旣傾繳夷商千萬之煙貲﹐不當派捐洋商數百萬之軍餉乎﹖

誠能暫寬市舶之操切﹐以整水師之武備﹐盡除海關之侵索﹐以羈遠人之威懷﹐奏仿欽天監用西洋歷官之例﹐行取彌利堅﹑佛蘭西﹑葡萄亞三國各遣夷目一二人﹐赴粵司造船司火器局﹐而擇內地巧匠精兵﹐以傳習之﹐如習天文之例﹐其有夷船﹑夷炮﹑火箭﹑火藥願售者聽﹐不惟以貨易貨﹐而且以貨易船﹐易火器﹐準以艘械﹑火藥抵茶葉﹑湖絲之稅﹐不過取諸商捐數百萬﹐而不旋踵間西洋之長技盡成中國之長技﹐兼以其暇﹐增修粵省之外城內河炮臺﹐裁並水師之員缺﹐而汰除其冗濫﹐分配各艦﹐練習駕駛攻戰﹐再奏請徧閱沿海各省之水師﹐由粵海而廈門﹐而寧波﹐而上海﹐城池炮臺﹐不得地勢者﹐移建之﹐水師冗缺﹐裁並而選之﹐一如粵省之例﹐而後合新修之火輪戰艦﹐與新練水犀之士﹐集於天津﹐奏請大閱﹐以創中國千年水師未有之盛﹐𨿽有狡夷﹐其敢逞﹖𨿽有鴉片﹐其敢至﹖𨿽有讒匿之口﹐其敢乘﹖夫是之謂以治內爲治外﹐奚必亟亟操切外夷從事哉﹖

或曰「夷變以來﹐惟林公之守粵﹐鄧公之守閩﹐不調外省一兵一餉﹐而長城屹然。使江﹑浙﹑天津武備﹐亦如閩﹑粵﹐則廟堂無南顧之憂﹐島寇有坐困之勢﹐子何不責江﹑浙﹑天津之無備﹐與閩﹑粵後任之不武﹐而求全責備於始事之人﹖且林公於定海陷後﹐固嘗陳以夷攻夷之策矣﹐陳固守藩籬之策矣﹐又嘗請以粵餉三百萬造船置炮矣﹐苟從其策﹐何患能發之不能收之也﹖」曰「春秋之義﹐不獨治內詳於治外﹐亦責賢備於責庸。良以外夷不足詳﹐庸眾不足責也。」吾曰「勿驟停貿易﹐世俗亦言不當停貿易。世俗之不停貿易也﹐以養癰。曰英夷所志﹐不過通商﹐必不生釁。至於鴉片竭中國之脂膏﹐何以禁其不來﹐則不計也。設有平秀吉﹑鄭成功之梟雄出其間﹐藐我沿海弛備﹐所志不在通商﹐又將何以待之﹖則亦不計也。與吾之不停貿易﹐以自修自彊者﹐天壤胡越。望之也深﹐則求之也備﹐豈暇與囊瓦﹑靳尙之徒較量髙下哉﹖」

夫戡天下之大難者﹐每身蹈天下之至危也。犯天下之至危者﹐必預籌天下之至安。古君子非常舉事﹐內審諸己﹐又必外審諸時﹐同時人材﹐盡堪艱巨則爲之﹐國家武力有餘則爲之﹐事權皆自我操則爲之。承平安嬉﹐不知修攘爲何事。破一島﹐一省震﹐騷一省﹐各省震﹐抱頭鼠竄者﹐膽裂之不暇﹐馮河暴虎者﹐虛而無實﹐如此而欲其靜鎭固守﹐嚴斷接濟﹐內俟船械之集﹐外聯屬國之師﹐必沿海守臣﹐皆林公而後可﹐必秉鈞當軸﹐皆林公而後可﹐始旣以中國之法令望諸外夷﹐繼又以豪傑之猷爲望諸庸眾﹐其於救敝﹐不亦遼乎﹖馳峻阪則羣儆善禦之銜綏﹐犯駭濤斯倍戒舵師之鍼向﹐是以甫田愼彼勞忉﹐唐棣先其翩反也。

道光二十一年四月﹐英夷之受款於廣東也﹐在我師則以救一時之危﹐在夷則亦急欲得銀﹐以濟兵餉﹐故通商章程﹐彼此皆未暇議及。夷酋大困於三元裏﹐自知已結粵民之怨﹐又畏粵民之悍﹐不敢復至內河貿易﹐欲洋商赴香港﹐而香港風浪不可泊舟﹐洋商無肯往者﹐夷遂欲以香港易尖沙嘴及九龍山﹐將軍﹑總督以香港尙未奏允﹐何況二地﹖約其仍來黃埔﹐夷遂不許我水師修復虎門炮臺﹐盡拆橫檔各炮臺之石﹐移往香港﹐築臺砌路﹐建修洋樓﹐且欲我拔去內河沙石樁筏﹐彼此相持。𨿽有通商之名﹐無通商之實。又余保純與義律議﹐先送軍餉六百萬圓﹐其煙價在外﹐將軍止以軍餉攺稱商欠奏聞﹐其餘未奏及也。及夷船退出後﹐內河塡塞要害﹐增修炮臺﹐守備日固﹐不能如向時之闖突﹐羣夷皆咎義律議款時不別索他埠﹐遂揚言英吉利國王譴義律無能﹐攺命璞鼎查爲兵帥﹐欲復往沿海各省﹐必如上年在天津所索各款。會六月香港有颶風之事﹐大吏張皇入奏﹐謂撞碎夷船無數﹐漂沒夷兵漢姦無數﹐所有帳房篷寮新修石路﹐掃蕩無存﹐浮屍蔽海。朝廷方發藏香﹐謝海神﹐布告中外﹐允廣東保舉守城文武至數百員﹐而夷船數十艘已全赴福建攻陷廈門矣。

初﹐上年夷艘之攻廈門也﹐水師提督陳階平平日講火藥﹐刊兵書﹐賊至輒告病﹐賊退復視事﹐鄧廷楨督同兵備道劉耀春止守舊炮臺﹐壘沙垣﹐據形勢﹐故賊攻不破。及顏伯燾嗣任﹐首劾陳階平之規避﹐與琦善﹑楊芳之主款﹐意气甚銳。然故紈袴﹐虛自大。且輕鄧廷楨之僅僅自守﹐奏言用守而不用攻﹐則賊逸我勞﹐賊省我費﹐大炮止可施諸岸上﹐不能載之水中﹐小舟止可焚諸內港﹐不能施之大洋。遂請餉銀二百萬﹐造戰艦五十餘艘﹐募新兵數千﹐水勇八千﹐欲與出洋馳逐。又於口外之峿嶼﹑靑嶼大小檔增建各炮臺﹐備多力分﹐新鑄千炮﹐又多未就﹐空船空臺﹐徒同廢物。適聞廣東款議成﹐奉撤兵省費之旨﹐盡散水勇八千﹐水師提督竇振彪﹐亦出巡外洋﹐內備單弱。七月初九日﹐夷船數十艘突至﹐投書令讓出廈門爲夷埠﹐俟上年天津所索各事皆遂﹐再行繳還。次早駛進﹐先以數火輪往返﹐忽東忽西﹐悄探形勢﹐並試我炮路﹐官炮皆陷於石墻孔內﹐惟能直轟一綫﹐不能左右轉運取準﹐故夷先以舟試之﹐知其所值﹐則避之也。旣而諸舟蜂擁齊進﹐我守靑嶼﹑仔尾嶼﹑鼓浪嶼之兵﹐三面環擊﹐沈其火輪舟二﹐大兵船一﹐又傷其一桅。夷又以二三艘並力攻一炮臺﹐一臺破﹐再攻一臺﹐然新炮臺本無重兵多炮﹐其上年所守之舊炮臺﹐土城尙屹然﹐將士亦皆死戰。會夷船桅上飛炮墮空﹐顏伯燾﹑劉耀藻﹝椿﹞卽退回提署﹐總督一退﹐軍心皆亂。岸上水勇及遣散水勇﹐變爲漢姦﹐從中呼噪應之﹐賊遂登岸﹐反旋轉我臺一數千斤大炮﹐回轟廈門﹐官署街市皆毀。顏伯燾﹑劉耀藻退保同安﹐廈門遂爲賊據。然夷得廈門﹐亦不守﹐不數日全隊駛赴浙江﹐惟畱數艘泊據鼓浪嶼。八月初四日﹐顏伯燾卽以收復廈門奏聞﹐然同知潛處四鄕﹐未敢回署視事﹐詔降顏伯燾三品頂戴畱任﹐遣侍郎端華馳赴福建勘實以聞。時鼓浪嶼夷目﹐招工匠﹐增造小船﹐爲駛窺內河計。是月以大船五﹐小船三十餘﹐駛入廈門之木樁港口﹐炮沈我兵船五﹐副將林大椿﹑遊擊王定國中炮死。提督普陀保﹑總兵那丹珠督兵禦之﹐炮沈其大夷船一﹐始退出外洋。其福州省河之五虎門﹐潮至通舟﹐潮退擱淺﹐故夷船未敢駛入。

裕謙自正月赴浙江代伊裏布爲欽差大臣﹐時夷船已去﹐定海總兵王錫朋﹑鄭國鴻﹑葛雲飛以兵五千駐定海﹐輯流移﹐修城壘﹑炮臺爲善後計。裕謙任事剛銳﹐而不嫻武備﹐與顏伯燾同。前此傾心於林則徐﹐而林則徐又旋有遣戍新疆攺赴河工之命。蓋廣東鹽運使王篤入京﹐篤故琦善黨﹐於召見時﹐力救琦而排林﹐林則徐去浙﹐浙事並無所倚﹐定海孤懸海中﹐本不必守之地﹐徒分兵力。提督余步云﹐其人平庸﹐素爲裕謙所鄙﹐一時無人可代﹐姑令駐招寶山﹐不令渡海調度三鎭。三鎭又皆武夫﹐無遠略。

及是築定海外城﹐葛雲飛欲包瀕海市埠於城內﹐左右抵山﹐其三面則以山爲城。裕謙未渡海親勘﹐但據圖指揮。有諍者曰「天下無一面之城﹐此乃海塘耳﹐非外城也。賊左右翻山入﹐卽在城內矣。備多則力分﹐山峻則師勞﹐請但環內城爲新郭﹐勿包外埠﹐勿倚外山﹐庶城足衛兵﹐兵足守城。」裕謙不介意。至若捐舟山﹐專守海岸之策﹐更無暇籌及也。是夏廣東請款﹐奉旨各省撤兵省費﹐時精兵五千﹐皆在定海﹐其鎭海﹑寧波﹐僅兵四千﹐分布各口。

八月初﹐夷船先犯石浦﹐以礁險不利而退﹐東西遊弋。十二日﹐進攻定海﹐甫入竹山門﹐我炮迎擊﹐破其火輪舟一﹐卽竄遁。十四日﹐連墻進攻曉峯嶺﹐開炮數百﹐我兵皆隱崖側未傷﹐其小舟登岸者﹐爲鄭國鴻督兵扛炮擊退﹐相持兩日﹐登海中五奎山立營﹐又繞吉祥門入攻東港浦﹐又攻竹山門﹐皆爲我炮所卻。十七日賊遂分由五奎山﹑東港浦﹑曉峯嶺三路進攻﹐以牽我師﹐且以我舟渡賊登岸﹐後卽撤去其舟﹐以絕反顧﹐前賊死傷﹐後賊繼進﹐我守曉峯嶺兵﹐逆風下擊﹐銃不得力﹐日午銃皆熱透﹐賊遂冒死登曉峯嶺入城﹐三總兵相繼戰死﹐定海復陷。其鎭海防兵僅四千﹐余步云率其半守城外招寶山﹐總兵謝朝恩率其半守隔江之金雞嶺。

裕謙先日見招寶山建白旗﹐知余有貳志﹐乃先期盟示眾﹐余步云托足疾不跪﹐裕謙奏言「夷船黑兵及漢姦不下萬人﹐賊可並幫來犯﹐我必扼要分守﹐賊可數日不攻﹐我必晝夜防備﹐彼眾我寡﹐彼聚我散﹐彼逸我勞﹐又海艘乘風潮而至﹐前艘稍退﹐則後艘必自相撞碎﹐故有進無退﹐我兵未歷戰陣﹐各存一炮火難禦之見﹐是賊五船一心﹐且眾船一心﹐而我兵則一人一心﹐是以自粵至閩﹐莫之敢攖﹐臣何敢輕視﹖惟有殫血誠﹐厲士卒﹐不敢以兵單退守爲詞﹐離鎭海半步﹐不敢以保全民命爲詞﹐受逆片紙。」余步云心恨之。

二十六日﹐夷船攻鎭海﹐分犯金雞山及招寶山﹐每路數千﹐裕謙登城督戰﹐自辰至午﹐惟金雞山力戰﹐擊死夷兵數百﹐而余步云則不許士卒開炮﹐且兩次上城﹐請退守寧波﹐裕謙不許。賊甫由招寶山麓攀援登岸﹐余步云卽率兵棄炮臺西走﹐裕謙令城上兵以銃截之﹐潰散兵已下而復卻﹐遂繞山後潰竄﹐賊踞招寶山﹐俯攻鎭海﹐於是守金雞山之兵﹐見之亦亂。總兵謝朝恩率親兵三百力戰死﹐裕謙知事不可爲﹐令副將丰伸護欽差關防﹐賫送浙江巡撫﹐自沈泮池死之。二十九日﹐夷兵船四﹐火輪舟二﹐小舟數十﹐進至寧波。余步云復棄城走上虞﹐寧紹臺道鹿澤長﹑知府鄧廷彩從之。時寧波以西﹐江漸淺狹﹐夷艘𨿽不能復西﹐而三板小船﹐則可駛至慈溪﹑余姚﹐於是二城亦逃散一空﹐土匪四起﹐僞言傳播﹐浙西大震。余步雲走後兩奏﹐尙以裕謙先走爲詞。及殉難事聞﹐朝廷賜謚賜祠襲﹐無可再誣﹐則又流言此次夷兵至浙﹐皆爲報復裕謙梟斬白夷嗢哩之仇﹐江浙官吏無識者﹐亦多惑於其說﹐而無如夷之在廣東﹐先已敗盟﹐索尖沙嘴﹐索九龍山﹐不許修虎門炮臺也。且詭稱國王褫義律﹐攺命他帥﹐先破廈門也。又無如在浙先後投夷書﹐懸夷示﹐皆以欲索埠地爲詞﹐無一言及裕謙也。明年伊裏布在乍浦﹐遺書夷酋﹐詰其何故再犯﹐亦一字不及裕謙。及余步云逮至刑部﹐尙以賊炮未向招寶山﹐我兵亦何必開炮向賊爲詞﹐其意尙欲追咎裕謙﹐適乃自供罪狀﹐伏刑誅﹐可謂天奪其魄。

九月命宗室大學士奕經爲揚威將軍﹐侍郎文蔚﹑副都統特依順爲參贊﹐以河南巡撫牛鑑爲兩江總督﹐怡良授欽差大臣﹐馳赴福建﹐會辦軍務。

九月十六日夷火輪船二﹐釣船二﹐小船十餘﹐駛入余姚﹐我兵望風皆潰。十八日﹐遂犯慈溪﹐城中空無一人﹐焚掠而去。賊得余姚﹑慈溪﹐亦不敢守﹐仍回寧波。十月奕經至江蘇﹐以官兵未集﹐逗𨖻蘇州。十一月﹐浙江大雪四晝夜﹐平地五六尺﹐夷酋璞鼎查畏寒﹐駛船南赴福建。其寧波城中夷兵僅千餘﹐漢姦三千餘﹐乘雪夜搗之﹐可以盡殄﹐而奕經逗𨖻嘉興不進﹐又詔舉沿海智勇之士﹐廣咨方略﹐奕經船頭設匭﹐凡上書言事者﹐投其中﹐翼日招見﹐其間固無奇才奇策﹐然凡言及練兵選將﹐申紀律﹐購水勇﹐備火攻者﹐皆爲迂談。亦有宿將如前福建水師提督王得祿者赴軍﹐皆不用﹐惟以購漢姦反間爲祕計﹐而所用漢姦﹐又非能質其家屬﹐得其死力﹐凡賊情虛實﹐皆不敢聞﹐而我軍一舉一動﹐賊則無不預知﹐其幕下隨員容照阿彥達﹑楊熙等﹐皆紈褲少年﹐所至索供應﹐徵歌舞﹐作威福。其所用外官﹐寧波﹑鎭海一路則泗州張應云主之﹐嘉興乍浦一路則海州知州王用賓主之﹐張應云小有才而不知兵﹐王用賓則博徒也﹐至是皆爲左右翼長﹐識者不待師出而憂其輿屍矣。

十二月﹐奕經至杭州。文蔚﹑特依順皆會﹐特依順至福建﹐奕經不與商議﹐令駐守杭州﹐惟與文蔚渡江督師﹐定期正月二十八日﹐三路進攻。時寧波之賊﹐聞大兵至﹐聚悍夷四千﹐分三隊﹐日夜訓練戒嚴﹐而諸將方信漢姦言﹐不需火器﹐但俟官兵一至﹐城中漢姦卽時響應﹐擒獲夷酋夷兵以獻﹐三城唾手可復。其所預備復城後火攻夷船之具﹐皆艸率不堪﹐有同兒戲。

及期奕經營紹興之東關﹐使文蔚以兵勇四千半屯慈溪之長溪嶺﹐半屯西門外之大寶山﹐以圖鎭海﹐提督段永福﹐以兵勇四千﹐半伏寧波城外﹐半屯大隱山﹐以圖寧波。其逾寧波西門入者﹐盡爲夷兵所殺﹐南門則洞開﹐縱我兵入﹐直趨府署﹐將取夷酋郭士利﹐夷兵皆踞街樓屋甍之上﹐火箭兩面齊下﹐而我兵有刀矛﹐無火器﹐不能仰攻﹐潰而退﹐夷伏兵又自北門橫截而至﹐巷狹墻髙﹐前後受敵﹐賴入城皆金雞山屯練兵﹐驍悍死鬥﹐故陣亡者僅二百餘﹐段永福後至﹐尙未及城﹐聞風反走﹐並不退保大隱山﹐卽直奔東關﹐奕經亦不劾奏﹐此寧波之師也。

其慈溪大寶山之兵﹐則副將朱桂﹝貴﹞﹑參將劉天保分領之﹐劉天保率河南鄕勇六百先發﹐鎭海城亦開門以待﹐夷兵火器齊發﹐而我兵亦無火器﹐城外招寶山夷兵亦應之﹐劉天保遂捲甲而遁﹐此鎭海之師也。

至是始知墮漢姦空城計﹐所死皆金川精兵﹐然不過二三百人﹐於大局尙無害。時朱桂率陜甘兵六百﹐回屯大寶山﹐劉天保﹑謝天貴分領四川﹑河南兵勇各六百﹐爲左右翼。二月四日﹐夷兵二千﹐自慈溪登岸三里﹐進攻大寶山﹐朱桂軍以扛炮數十擊退者再﹐夷兵死傷四百﹐若左右軍夾攻其後﹐可獲全勝﹐而劉謝二軍﹐火藥先竭﹐僅從壁上觀﹐及夷兵分路繞出朱桂陣後﹐左右軍卽驚潰﹐反衝亂朱桂之陣﹐朱桂父子皆戰死﹐其地距參贊文蔚長溪嶺營僅十餘里。當鏖戰時﹐朱桂遣弁回請援兵五百﹐截賊後路﹐文蔚不應﹐跪爭久之﹐始允發兵二百﹐薄暮未遣。及聞朱桂之敗﹐侍衛容照﹑司員聯芳皆爭請退避﹐文蔚遂棄軍宵遁﹐還東關﹐沿途賞輿夫﹑賞舟子﹐惟恐夷兵追及﹐參贊旣遁﹐全軍遂潰﹐妄以後營夜被漢姦焚毀奏聞﹐其實次日薄暮﹐兵尙未至也。嶺營旣潰﹐軍气大沮喪﹐卽有獻策請抽去潰兵﹐劾斬逃將﹐別選新到之兵﹐將再與夷三路四戰﹐一以牽其北擾江蘇之路﹐一以沮其驕索無厭之气﹐而後再與議款者﹐奕經心已亂﹐言不入耳。

初七日﹐卽與文蔚棄紹興﹐走西興。巡撫劉韻珂飛檄﹐毋許一卒過江﹐違者軍法從事。於是文蔚仍回紹興﹐惟奕經渡江回杭州﹐而事遂不可爲矣。其嘉興一路﹐本議由乍浦雇漁舟潛渡岱山﹐以圖復定海﹐已渡兵勇四千餘小舟五六百﹐亦爲夷所覺﹐毀焚大半。惟鹽大使鄭鼎臣﹐忽報二月初四日﹐三路火攻﹐焚沈大兵船二艘﹐三板船數十﹐焚溺夷兵五六百人﹐我兵勇無一傷者。

鼎臣故定海殉難總兵鄭國鴻之子也﹐奕經奏聞﹐奉旨優獎﹐賞奕經雙眼孔雀花翎﹐文蔚頭品頂戴﹐其後巡撫劉韻珂遣副將周某密訪不實﹐奏聞﹐而奕經久以鄭鼎臣所獲夷首夷衣及焚毀船板進呈具奏。二月二十五日﹐鎭海知縣葉坤﹐及生員王師眞稟報﹐火攻鎭海夷船﹐焚毀甚多﹐其事皆無左驗﹐而報銷軍需﹐已數十萬。

上復命提督齊愼﹐赴浙參贊﹐命宗室耆英爲欽差大臣﹐署杭州將軍﹐與巡撫參贊會辦軍務。是月河南開封府黃河決口堵合﹐詔林則徐由工次赴戍新疆﹐大學士王鼎自河南工次入京復命﹐越五日﹐發憤具遣疏暴甍。

三月奕經復渡江至紹興﹐文蔚駐防曹娥江﹐逆夷見將軍等曠日持久﹐不戰不和﹐遂思棄浙﹐北窺松江﹐窺長江﹐日索江浙地圖﹐登範氏天一閣﹐取去一統志﹐又購長江圖﹐及黃河圖﹐兼造小蛋船數十﹐爲入淺河之用﹐勒索寧波紳士﹐犒軍銀二十萬元﹐許退出城池﹐遂於三月二十七日﹐棄城登舟﹐奕經等以大軍逼退逆夷﹐收復寧波入告。蓋賊自去秋破寧波後﹐卽遣火輪舟歸報國王﹐其舟自中國至西洋﹐往返六月可達﹐至是三月初﹐國王諭至﹐令復往天津求埠地通商﹐故是月退出寧波﹐於官兵無預也。四月朔﹐鎭海夷船亦棄城而北﹐惟畱四舟及夷兵千餘守定海﹐其大隊火輪兵船悉由定海駛出大洋﹐浙撫初遣人偵之﹐不知其所往也。未幾夷船遊奕於江蘇之金山洋面﹐吳淞戒嚴﹐而英人謀進窺蘇中﹐以牽制江浙兩省﹐遂轉入嘉興之乍浦。

乍浦濱於大洋﹐爲兩省之咽吭﹐額設副都統一駐焉。時杭嘉湖兵備道宋國經亦督兵增守。四月初七日﹐有洋艘數號駛至乍浦洋面遊奕﹐水師觀望不敢迎擊。初九日﹐復將大小船隻﹐排列陣勢﹐連墻而進﹐與官兵相持﹐又另以杉板小船十餘號﹐每船十人二十人不等﹐分泊西山嘴﹑唐家灣等處﹐官兵分禦﹐眾寡不敵。陜甘調防之兵﹐死者三百餘人﹐其駐防之兵﹐分守天尊廟﹑觀山灣一帶﹐英兵開炮轟入口門﹐我軍水師不利﹐乃調旗兵專守駐防之內城。初十日﹐英人分路捨舟﹐由燈光山等處登岸火箭齊發﹐突有潛通夷船之漢姦﹐在內接應﹐亦放火箭﹐賊遂逾南城﹐盡焚滿營﹐駐防兵亂﹐凡力戰陣亡及被火死者﹐二百餘人﹐副都統長喜﹐先在葫蘆灣禦敵受傷﹐回至鎭城﹐城潰投水﹐前鋒搶救﹐送至嘉興﹐越三十日卒。其駐防左右營佐領防禦官陣亡者七人。乍浦水師右把總韓大榮﹐力戰死﹐知縣署乍浦同知韋逢甲﹐率勇沿塘防堵中炮傷左腿﹐越日死。及其他駐防本鎭士民婦女﹐或被戕﹐或赴水﹐死者百餘人﹐蓋變起倉卒﹐遷避不及﹐浙省被兵以來﹐民人塗炭﹐未有若是役之酷。

於是杭﹑嘉俱戒嚴﹐原任大學士伊裏布至乍浦夷船議款﹐蓋巡撫劉韻珂奏請也。伊裏布前以在浙半載﹐老師養寇﹐革職成軍臺﹐至是奉命復赴浙﹐夷邀挾甚侈﹐不能成議。詔將軍參贊分一人﹐前赴嘉興防堵﹐於是奕經自紹興渡江而北﹐欽差大臣耆英﹐方馳至嘉興﹐忽奉命前赴廣東﹐其杭州將軍關防命特依順署理。蓋據禦史蘇廷魁之言﹐風聞孟阿臘國已攻殲英夷駐防印度之兵﹐夷船將回兵救援﹐因有退出寧波之事﹐故命耆英前赴廣東體察虛實﹐乘機攻香港﹐及江左告急﹐復命中道回浙防堵。

時香港夷船十四﹐杉板小船數十﹐夷兵千餘﹐漢姦海盜﹐藪聚其間﹐奕山等旣招回漢姦三千餘﹐其香港漢姦頭目內向者十之五六﹐各願請立功贖罪﹐請包修虎門炮臺﹐並請冬令晦朔﹐出其不意﹐與香港漢姦表裏應和﹐火攻夷船﹐一舉殲之﹐而奕山方聽祁言﹐惟恐觸夷怒不敢。六月詔責奕山視師廣東半載﹐毫無方略﹐屢命收復虎門﹐攻香港﹐以牽制閩﹑浙賊勢﹐皆以造船未就爲詞﹐惟以塡塞河道爲事﹐革去禦前大臣都察院左都禦史﹐而顏伯燾亦以久未剿除廈門停泊之夷船革職﹐以怡良代之。

十八日﹐夷船復棄乍浦而北。五月初三日﹐夷船至吳淞口。初五日總督牛鑑接奕經檄令﹐權宜設法羈縻。牛鑑遲至初七日﹐始遣弁賫札赴夷船﹐則已無及。寶山城在吳淞口外﹐洋面寥闊﹐不如口內東溝﹑江灣二隘之易於設伏。然是時寶山東西炮臺﹐有炮三百﹐勁旅七千﹐提督陳化成亦勇敢﹐海塘髙厚數丈﹐塘上土堆形如雉堞﹐我炮可以中夷﹐夷炮不能透塘﹐卽懸炮桅上飛擊﹐亦冒空而過﹐不能命中。其小船登陸之賊﹐涉沙灘﹐爬峭岸﹐我兵據髙臨下﹐一可卻百﹐但能膽定心齊﹐縱不能制賊死命﹐亦可自守無虞﹐故夷船初至﹐觀望數日﹐未敢進攻﹐止遣火輪船四﹐由外洋一路探水而入。牛鑑方自滬來﹐見其連檣內進﹐槍炮相接﹐其檣帆髙出塘上丈餘﹐輪煙蔽天﹐牛鑑驚疑束手。提督陳化成亟慰借曰「無恐。外洋所恃不過槍炮﹐旣有河南徐州江寧兵三千﹐藤牌八百﹐且某經歷海洋五十年﹐此身在炮彈中﹐入死出生者數數矣。今日火攻頗有把握﹐願以身當之﹐苟得挫其鋒﹐援兵一鼓而進﹐賊不足平也。」牛鑑聞之﹐意稍定。

初八日黎明﹐英舟排陣而入﹐提督陳化成麾令開炮迎擊﹐首擊沈其火藥巨艦一﹐又中其頭鼻頭桅之兵船三﹐共斃夷兵三百餘人﹐英兵勢卻﹐繞出小沙背後﹐適牛鑑統兵出南門﹐來教場觀戰﹐提營將士皆歡呼踴躍﹐戰益奮。須臾英舟自檣頭了見制府乘輿在教場後﹐乃以飛炮注攻﹐逐其左右隊而擊之﹐徐州兵先潰﹐河南參將陳平川遂以藤牌八百擁牛鑑回城。牛鑑亟棄冠靴﹐雜軍校而走﹐一卒坐乘輿易之﹐英夷遂由東炮臺登岸繞而西﹐時守備韋印福等﹐守西炮臺﹐力戰不克﹐死之。提督陳化成見軍無後援﹐撫膺頓足﹐潸然而嘆曰「英夷頻年猖獗﹐今日得少挫其威﹐內江全局﹐關系匪輕﹐不料垂成之功﹐敗於一旦﹐制使殺我矣。」腹背受敵﹐遂中鉛子傷﹐噴血死﹐而塘上之兵亦潰。夷兵乘勝入寶山﹐牛鑑自西門逸出﹐走嘉定﹐有頃火起﹐西炮臺存儲火藥悉被焚燒﹐其東炮臺之兵﹐江灣之兵﹐皆同時潰﹐寶山遂陷。英夷入城﹐查點各船轟斃之兵憤甚﹐乃驅本地壯丁爲之搬運軍仗財物﹐下船之後﹐悉虜之以充斃夷之數。

上海距寶山僅八十里﹐聞變大震﹐參將繼倫率先棄城走﹐兵備道巫宜禊﹑知縣劉光斗﹐先後走松江﹐惟典史楊慶恩投水死﹐所募福建水勇變爲土匪﹐縱火焚掠。十一日﹐夷船七艘﹐駛入上海﹐城中已空無人。

十三日﹐夷乘火輪船二﹐杉板船四五﹐駛入松江﹐壽春鎭總兵尢渤﹐率兵二千﹐整陣以待﹐夷開炮數十﹐尢渤令我兵皆伏避之﹐炮過而起﹐我炮齊發﹐相持半日始退﹐次日復至亦如之﹐故松江得無恙。賊又將窺蘇州﹐使火輪船測水﹐至泖湖﹐輪膠於水艸﹐乃返。於是二十日﹐夷艘退出吳淞口﹐圖入長江矣。

賊未測江水深淺﹐沙綫曲折﹐又未審內地守備虛實﹐逡巡未敢入﹐乃劫沙船導火輪船﹐兩次駛探﹐初報諸險要皆無備﹐次報諸汊港荻洲皆無伏﹐始連檣深入。六月八日薄瓜洲﹐城已空﹐遂窺鎭江。

鎭江依北固山爲城﹐以運河爲濠﹐形勢險固﹐非寶山比。駐防副都統海齡﹐到任未久﹐牛鑑旣失吳淞口﹐本應馳守鎭江﹐會參贊齊愼﹐提督劉允孝之兵﹐且節制副都統﹐嬰城固守﹐夷船或不能越鎭江而徑犯江寧﹐上之可以徐籌火攻﹐次之卽與夷講款﹐亦不致無求不遂。乃牛鑑從丹陽﹑句容直走江寧。鎭江繁富十萬戶﹐海齡禁民間遷徒﹐先以城險兵單﹐上章求助﹐又請圌山以下﹐攔紮木排﹐惜皆未遂其志﹐迨番舶至﹐海齡親冒矢石﹐率兵堵禦﹐城中僅駐防兵千餘﹐與綠營兵六百﹐寥落如晨星﹐始則城外軍擊其西北岸之賊﹐相持二三日﹐賊遂佯攻北門﹐而潛師由西南梯城入﹐城上兵僅斫其數賊﹐賊已蟻附上﹐先焚滿營﹐海齡死戰良久﹐力竭回署﹐躍入烈火而死。鎭江陷﹐擄掠焚殺慘甚。寧波﹑招寶山夷酋璞鼎查﹐卽欲出江﹐前赴天津﹐而馬禮遜尼之﹐遂不果。是時夷舶八十餘艘﹐炮聲震江岸﹐自瓜洲至儀徵之鹽艘估舶﹐焚燒一空﹐火光百餘里。揚州鹽商﹐許銀五十萬免禍。六月二十八日﹐遂逼江寧﹐東南大震。

朝廷廑念漕運咽喉﹐與沿海流離之民﹐敕耆英便宜從事。時英酋已奉國王諭至﹐但得他省通商﹐不必更索兵餉﹐其鴉片煙亦不再至﹐故夷帥三月卽退寧波﹐其在乍浦僞示﹐亦有「前往天津求和﹐遵國王所論辦理」之言。至是伊裏布遣張喜等至夷船﹐夷酋言一﹑索洋銀二千一百萬元。分三年交付。一﹑索香港爲市埠﹐並往廣州﹑福州﹑廈門﹑寧波﹑上海貿易。一﹑夷官欲與中國官員敵禮。其餘與上年同。張喜言煙價兵餉﹐廣東已給過六百萬﹐今索更奢﹐埠太多若之何﹖馬禮遜言夷官之通漢語者「此我國所索之價﹐豈卽中國所還之價耶﹖此次通商爲主﹐並不志在銀錢﹐但得一二港口貿易﹐其兵餉煙價﹐中國酌裁可也。」而諸大吏不速復﹐仍遣張喜往返傳語。越二日﹐張喜還﹐則夷酋聞有增調壽春兵之信﹐謂我借款緩敵﹐如今日不議定者﹐詰朝交兵﹐其意蓋欲款局速成﹐非望所求盡允﹐而諸帥已膽裂﹐卽夜復書﹐一切惟命﹐其禁約鴉片章程﹐一語不及﹐夷喜出望外。諸帥會奏﹐言夷設炮鐘山之頂﹐全城命在呼吸﹐蓋仿襲粵省失四方炮臺之說﹐其實絕無其事。惟神策門外有三段泥炮﹐距鐘山十餘里﹐並不臨城﹐夷兵退後﹐假炮始爲雨毀。且鐘山距夷船數十里﹐又頂極峻峭﹐大炮無路可上﹐卽有炮亦冒空而過﹐若安於鐘山之麓﹐則滿漢兵數萬﹐銃炮林立﹐豈有坐視敵兵扛大炮往據咽喉﹐不一轟截之理﹖夷兵豈有捨離巢穴自投絕地之理﹖且奏稱昔純皇帝徵緬無功﹐棄關外五千里﹐尢以鑿空無稽之談﹐誣祖徳﹐駭聽聞。雲南銅壁關有額曰「天朝中原地盡於此。」試披康熙銅板地圖﹐曾有銅壁關外五千里地失於乾隆者乎﹖夷又言講款文書﹐中國需用禦寶﹐彼國亦遣火輪歸﹐淸國王用印﹐夷船惟退出海口﹐其舟山及鼓浪嶼﹑香港之夷兵﹐必俟三年﹐銀數交竣﹐方可撤歸。

七月初九日﹐議款成。耆英﹑伊裏布﹑牛鑑及江寧布政使黃恩彤﹐親赴夷酋璞鼎查之舟﹐越二日﹐璞鼎查﹑馬禮遜等亦入城﹐會於正覺寺﹐連日分提上下江藩庫﹑揚州運庫銀數百萬﹐如數饋之。八月杪﹐夷艘將出江﹐諸帥復餞於正覺寺。九月初﹐夷艘盡回定海。

詔以不守江口逮總督牛鑑治罪﹐以耆英代之﹐而伊裏布以欽差大臣由浙至粵議﹐互市章程﹐褫逮領兵之奕山﹑奕經﹑文蔚﹑余步云﹐交刑部治罪。惟餘步云於冬伏法﹐其沿海失守城池之道府州縣﹐及領兵將官失事者﹐以次懲處﹐分別豁免沿海被寇州縣錢糧。

而是冬又有索臺灣俘夷之事﹐又有廓爾喀﹑佛蘭西﹑彌利堅各國違言之事﹐又有廣東義兵焚夷館之事。

臺灣俘夷者﹐二十一年八月﹐及次年二月﹐夷船兩窺臺灣﹐一在淡水港﹐遭風觸石﹐一在大安港﹐爲漁舟誘引擱淺﹐皆爲沿海兵勇圍攻﹐獲三桅火舟二﹐杉板舟二﹐沈溺擊斬無算﹐並生擒白夷二十四﹐黑夷百有六十五﹐炮二十門﹐刀銃器械﹐並寧波﹑鎭海營中官物。蓋攻浙之賊﹐回窺閩洋者﹐總兵達洪阿﹑兵備道姚瑩先後奏聞。二十二年二月﹐夷以十九艘﹐自粵至臺圖報復﹐結海盜數十艇﹐導入港﹐犯樹苓湖﹐兵勇破其舟﹐夷不敢入﹐遙轟大炮而去。又數購姦人﹐入臺煽亂﹐皆被擒斬﹐一方屹然﹐夷船不敢再犯﹐屢詔優獎。是秋江寧議款約﹐所獲兵民﹐彼此交還﹐而臺灣黑夷百六十五人﹐已於五月奉旨斬決﹐惟以白夷還之﹐夷酋璞鼎查遂訐臺灣鎭道妄殺其遭風難夷。時江蘇主款官吏﹐方忌臺灣功﹐而福建廈門失守﹐亦相形見絀﹐流言四起﹐耆英遂據閩人故總督蘇廷鈺﹑提督李廷鈺二人家信﹐劾臺灣鎭道冒功﹐敕福建總督怡良查奏。怡良至臺灣﹐查原奏則皆據廳營及士民稟報之詞﹐無功可冒﹐而怡良必欲鎭道引誣﹐以謝夷酋﹐遂劾奏褫逮至京。臺灣兵洶洶鼓噪﹐達洪阿﹑姚瑩諭解之﹐士民環訴吁畱﹐怡良皆斥不許。時黃恩彤已移廣東布政使﹐尙作書數十封﹐徧致朝士﹐極言臺灣邊釁﹐且力囑刑部司員周內﹑姚瑩﹑達洪阿之罪﹐以自文其附款媚夷之恥。然朝士皆不直之﹐上亦鑑二人枉﹐不深罪﹐達洪阿﹑姚瑩卽起用云。

廓爾喀在西藏西南﹐與英夷所屬之東印度孟阿臘接壤世仇﹐二十年秋﹐聞英夷入寇﹐卽稟駐藏大臣﹐言小國與底裏所屬之地相連﹐每受其侮﹐今聞底裏與京屬構兵﹐京屬屢勝﹐小國願率所部﹐往攻底裏所屬﹐以助天討﹐此粵事第四轉機。時廷臣未知其所謂底裏者﹐卽英吉利﹐所謂屬地者﹐卽孟阿臘﹐所謂京屬者﹐卽中國之廣東。顧答以蠻觸相爭﹐天朝從不過問﹐於是廓夷罷攻印度﹐而英夷入寇之兵無內顧憂。及是秋款議成﹐英夷歸印度者﹐以此大驕廓爾喀﹐廓爾喀則反唇於駐藏大臣﹐詞甚悖謾﹐駐藏大臣惟羈縻之而已。

佛蘭西﹑彌利堅者﹐皆西洋彊國﹐與英夷同市廣東﹐且世仇英夷﹐而恭順中國。上年英夷入犯﹐並阻遏諸國﹐不許交易﹐諸國皆憾之。言英夷若不早回國﹐亦必各調兵船來粵﹐與之講理﹐林則徐兩次奏聞﹐俄林則徐罷﹐琦善一意主和﹐前議遂中止。及去年﹐琦善褫逮甫數日﹐彌利堅夷目卽出調停﹐故有但請通商﹐不索一切之請。乃廣東諸帥﹐夜攻夷館﹐乃誤殺彌利堅數夷﹐於是彌利堅不復肯出力﹐而佛蘭西夷官於英夷再次敗盟之後﹐屢在粵願助造兵船。是冬來兵船二﹐兵帥一﹐言有機事﹐願面見將軍﹐從有能漢語之二僧﹐請勿用通事﹐將軍奕山及總督祁與再會於城外﹐屏左右密言﹐英夷阻隔諸國貿易﹐故國王遣兵船前來保護﹐並命從中解散﹐請赴江浙代款﹐必能折服英夷﹐不致無厭之求﹐倘英夷不從﹐亦可借口與之交兵﹐此粵事第五轉機。乃奕山始則拒不肯奏﹐及良久奏聞﹐又言夷情叵測﹐難保其非陰助英夷﹐代探我虛實﹐佛蘭西自正月至五月俟命半載﹐及六月始駛赴吳淞口﹐則英夷已深入長江﹐佛蘭西請我舟導之入口﹐我上海官吏反難之﹐往返申請稽時﹐及佛蘭西易舟入江﹐則款議已成數日﹐盡飽溪壑﹐佛蘭西聞之﹐頓足而返。是冬回至廣東﹐議互市﹐英夷欲各國夷商就彼掛號﹐始輸稅﹐佛蘭西﹑彌利堅皆憤﹐言我非英夷屬國﹐且從未猾夏馮陵﹐何反厚彼而疏我﹖二十三年春﹐伊裏布卒於粵﹐詔耆英往接辦﹐於是許各國皆如英夷之例﹐不用洋商﹐任往各海口﹐與官吏平行﹐英夷反以此徳色於諸夷矣。

廣東義民者﹐卽困夷於三元裏者也。講款後﹐奉旨許廣州貿易﹐而粵民拒之。是冬聚眾數萬﹐殺白夷數千於市﹐焚其夷館﹐掠其貨﹐又殺夷官夷兵於澳門海中﹐督撫再三諭散之。時璞酋兵船到廣東﹐竟不敢報復﹐而番禺紳士潘仕成﹐獨奮然捐資﹐延佛蘭西夷官雷壬士於家﹐造洋艘洋炮﹐又造水雷﹐能於水中轟破船底﹐先後奏聞﹐進呈演試如法﹐詔廣東戰艦﹐一切交其承辦﹐毋令官吏經手﹐以杜侵蝕。

故夷寇之役﹐中國非無外援也﹐非無內助也﹐無人調度之﹐則驅屬夷以資敵國﹐且化良民爲姦民﹐甚且誣義民爲頑民。邇者沿海通商﹐鴉片益甚於前﹐其據定海及鼓浪嶼之夷﹐且脇官吏﹐藪逋逃﹐封豕橫門戶﹐綢繆無桑土﹐未知所底止。

論曰「夷寇之役﹐首尾三載﹐糜帑七千萬﹐中外朋議﹐非戰卽款﹐非款卽戰﹐從未有專議守者﹐何哉﹖且其戰也﹐不戰於可戰之日﹐而偏戰於必不可戰之日。其款也﹐不款於可款之時﹐而專款於必不可款之時。其守也又不守於可守之地﹐而守於必不可守之地。琦善不議守而專款﹐是浪款也。奕山不議守而卽戰﹐是浪戰也。顏伯燾﹑裕謙﹑牛鑑不擇地而守﹐是失守也。誠能擇地利﹐守內河﹐堅垣壘﹐練精卒﹐備火攻﹐設奇伏﹐先爲不可勝以待敵之可勝﹐則能以守爲戰﹐以守爲款﹐以守爲戰。則不特我兵可用﹐卽佛蘭西﹑彌利堅皆可用﹐卽廓爾喀亦爲我用﹐以外夷攻外夷也。豈特義民可用﹐卽莠民亦可用﹐以漢姦攻逆夷也。以守爲款﹐則我無詟於彼﹐彼有求於我﹐力持鴉片之禁﹐關其口﹐奪其气﹐聽各國不得貿易之夷﹐居間調停﹐皆將曲彼而直我﹐怒彼而暱我﹐匪特煙價可不給﹐而鴉片煙亦可永禁其不來﹐更可省出犒夷之數千百萬金﹐爲購洋炮洋艘練水炮火攻之用﹐盡轉外夷之長技﹐爲中國之長技﹐富國彊兵﹐不在一舉乎。時乎時乎﹐失之可惜﹗

