燕丹子

敍《燕丹子》三篇﹐世無傳本﹐惟見《永樂大典》。紀相國昀旣錄入《四庫書》子部小說類存目中﹐乃以抄本見付。閱十數年﹐檢授家郎中馮翼﹐刊入《問經堂叢書》。及官安徳﹐乃采唐宋傳注所引此收之文﹐因故章孝廉舊稿﹐與洪明經頤煊校訂訛舛﹐以篇爲捲﹐復唐﹑宋志三卷之舊﹐重加刊刻云。《燕丹子》之著錄﹐始自《隋經籍志》﹐蓋本阮氏《七錄》。然裴駰注《史記》﹐引劉向《別錄》云「督亢﹐膏腴之地。」司馬貞《索隱》引劉向云「丹﹐燕王憙之太子。」則劉向《七略》有此書﹐不可以《藝文志》不載而疑其後出。《藝文志》法家有《燕十事》十篇﹐雜家有《荊軻論》五篇﹐據注言司馬相如等論荊軻事﹐則俱非《燕丹子》也。古之愛士者﹐率有此書。由身沒之後﹐賓客紀錄遺事﹐報其知遇﹐如《管》《晏》《呂氏春秋》﹐皆不必其人自著。則此書題燕太子丹撰者﹐《舊唐書》之誣﹐亦不得以此疑其訛也。其書長於敍事﹐嫻於詞令﹐審是先秦古書﹐亦略與《左氏》《國策》相似﹐學在從橫﹑小說兩家之間。且多古字古義﹐云「太子劍袂」﹐以「劍」爲「斂」也。「畢事於前」﹐《國策》作「畢使」﹐「﹖﹖」﹐古文「使」﹐亦「事」字﹐見《說文》《汗簡》也。「右手椹其胸」﹐蓋借「椹」爲「戡」﹐《說文》戡﹐刺也。《史記》索隱引徐廣云「一作抗。」「抗」﹐又「抌」字之誤﹐《說文》深擊也。《史記》及《玉篇》「椹」從手﹐誤矣。「拔匕首擿之」﹐《說文》以擿爲投﹐《玉篇》擲同擿﹐又作捿﹐古假借字也。《國策》《史記》取此爲文﹐削其烏頭白﹑馬生角及乞聽琴之事﹐而增徐夫人匕首﹑夏無且藥囊﹐足證此書作在史遷﹑劉向之前。或以爲後人割裂諸書﹐雜綴成之﹐未必然也。章孝廉所揖﹐未及馬總《意林》﹐又爲補證數條。此書宋時多有其本﹐考《楓窗小錄》云「余家所藏《燕丹子》一序甚奇。」按其序亦空無故實﹐不知誰作﹐不復錄入此卷。自明中葉後﹐遂以亡逸。故吳管﹑程榮﹑胡文煥諸人刊叢書﹐俱未及此。嘉慶十一年正月望後四日﹐陽湖孫星衍撰於安徳使署之平津館。燕丹子卷上燕太子丹質於秦﹐秦王遇之無禮﹐不得意﹐欲求歸。秦王不聽﹐謬言曰令烏白頭﹑馬生角﹐乃可許耳。丹仰天嘆﹐烏卽白頭﹐馬生角。秦王不得已而遣之﹐爲機發之橋﹐欲陷丹。丹過之﹐橋爲不發。夜到關﹐關門未開。丹爲雞鳴﹐眾雞皆鳴﹐遂得逃歸。深怨於秦﹐求欲復之。奉養勇士﹐無所不至。丹與其傅曲武書﹐曰「丹不肖﹐生於僻陋之國﹐長於不毛之地﹐未嘗得睹君子雅訓﹑達人之道也。然鄙意欲有所陳﹐幸傅垂覽之。丹聞丈夫所恥﹐恥受辱以生於世也﹔貞女所羞﹐羞見劫以虧其節也。故有刎喉不顧﹑據鼎不避者﹐斯豈樂死而忘生哉﹖其心有所守也。今秦王反戾天常﹐虎狼其行﹐遇丹無禮﹐爲諸侯最。丹每念之﹐痛入骨髓。計燕國之眾不能敵之﹐曠年相守﹐力固不足。欲收天下之勇士﹐集海內之英雄﹐破國空藏﹐以奉養之﹐重幣甘辭以市於秦。秦貪我賂﹐而信我辭﹐則一劍之任﹐可當百萬之師﹔須臾之間﹐可解丹萬世之恥。若其不然﹐令丹生無面目於天下﹐死懷恨於九泉。必令諸侯無以爲嘆﹐易水之北﹐未知誰有。此蓋亦子大夫之恥也。謹遣書﹐願熟思之。」曲武報書曰「臣聞快於意者虧於行﹐甘於心者傷於性。今太子欲滅悁悁之恥﹐除久久之恨﹐此實臣所當麋軀碎首而不避也。私以爲﹕智者不冀僥幸以要功﹐明者不苟從志以順心。事必成然後舉﹐身必安而後行。故發無失舉之尢﹐動無蹉跌之愧也。太子貴匹夫之勇﹐信一劍之任﹐而欲望功﹐臣以爲疏。臣願合從於楚﹐並勢於趙﹐連衡於韓﹑魏﹐然後圖秦﹐秦可破也。且韓﹑魏與秦﹐外親內疏。若有倡兵﹐楚乃來應﹐韓﹑魏必從﹐其勢可見。今臣計從﹐太子之恥除﹐愚鄙之累解矣。太子慮之。」太子得書﹐不說﹐召曲武而問之。武曰「臣以爲太子行臣言﹐則易水之北永無秦憂﹐四鄰諸侯必有求我者矣。」太子曰「此引日縵縵﹐心不能須也﹗」曲武曰「臣爲太子計熟矣。夫有秦﹐疾不如徐﹐走不如坐。今合楚﹑趙﹐並韓﹑魏﹐𨿽引歲月﹐其事必成。臣以爲良。」太子睡臥不聽。曲武曰「臣不能爲太子計。臣所知田光﹐其人深中有謀。願令見太子。」太子曰「敬諾﹗」燕丹子卷中田光見太子﹐太子側階而迎﹐迎而再拜。坐定﹐太子丹曰「傅不以蠻域而丹不肖﹐乃使先生來降獘邑。今燕國僻在北陲﹐比於蠻域﹐而先生不羞之。丹得侍左右﹐睹見玉顏﹐斯乃上世神靈保佑燕國﹐令先生設降辱焉。」田光曰「結髮立身﹐以至於今﹐徒慕太子之髙行﹐美太子之令名耳。太子將何以教之﹖」太子膝行而前﹐涕淚橫流曰「丹嘗質於秦﹐秦遇丹無禮﹐日夜焦心﹐思欲復之。論眾則秦多﹐計彊則燕弱。欲曰合從﹐心復不能。常食不識位﹐寢不安席。縱令燕秦同日而亡﹐則爲死灰復燃﹐白骨更生。願先生圖之。」田光曰「此國事也﹐請得思之。」於是舍光上館。太子三時進食﹐存問不絕﹐如是三月。太子怪其無說﹐就光辟左右﹐問曰「先生旣垂哀卹﹐許惠嘉謀。側身傾聽﹐三月於斯﹐先生豈有意歟﹖」田光曰「微太子言﹐固將竭之。臣聞騏驥之少﹐力輕千里﹐及其罷朽﹐不能取道。太子聞臣時已老矣。欲爲太子良謀﹐則太子不能﹔欲奮筋力﹐則臣不能。然竊觀太子客﹐無可用者。夏扶﹐血勇之人﹐怒而面赤﹔宋意﹐脈勇之人﹐怒而面靑﹔武陽﹐骨勇之人﹐怒而面白。光所知荊軻﹐神勇之人﹐怒而色不變。爲人博聞彊記﹐體烈骨壯﹐不拘小節﹐欲立大功。嘗家於衛﹐脫賢大夫之急十有餘人﹐其餘庸庸不可稱。太子欲圖事﹐非此人莫可。」太子下席再拜曰「若因先生之靈﹐得交於荊君﹐則燕國社稷長爲不滅。惟先生成之。」田光遂行。太子自送﹐執光手曰「此國事﹐願勿泄之﹗」光笑曰「諾。」遂見荊軻﹐曰「光不自度不肖﹐達足下於太子。夫燕太子﹐眞天下之士也﹐傾心於足下﹐願足下勿疑焉。」荊軻曰「有鄙志﹐常謂心向意﹐投身不顧﹐情有異﹐一毛不拔。今先生令交於太子﹐敬諾不違。」田光謂荊軻曰「蓋聞士不爲人所疑。太子送光之時﹐言此國事﹐願勿泄﹐此疑光也。是疑而生於世﹐光所羞也。」向軻吞舌而死。軻遂之燕。燕丹子卷下荊軻之燕﹐太子自禦﹐虛左﹐軻援綏不讓。至﹐坐定﹐賓客滿坐﹐軻言曰「田光褒揚太子仁愛之風﹐說太子不世之器﹐髙行厲天﹐美聲盈耳。軻出衛都﹐望燕路﹐歷險不以爲勤﹐望遠不以爲遐。今太子禮之以舊故之恩﹐接之以新人之敬﹐所以不復讓者﹐士信於知己也。」太子曰「田先生今無恙乎﹖」軻曰「光臨送軻之時﹐言太子戒以國事﹐恥以丈夫而不見信﹐向軻吞舌而死矣。」太子驚愕失色﹐歔欷飲淚曰「丹所以戒先生﹐豈疑先生哉﹗今先生自殺﹐亦令丹自棄於世矣﹗」茫然良久﹐不怡民氏日。太子置酒請軻﹐酒酣﹐太子起爲壽。夏扶前曰「聞士無鄕曲之譽﹐則未可與論行﹔馬無服輿之伎﹐則未可與決良。今荊君遠至﹐將何以教太子﹖」欲微感之。軻曰「士有超世之行者﹐不必合於鄕曲﹔馬有千里之相者﹐何必出於服輿。昔呂望當屠釣之時﹐天下之賤丈夫也﹐其遇文王﹐則爲周師﹔騏驥之在鹽車﹐駑之下也﹐及遇伯樂﹐則有千里之功﹔如此在鄕曲而後發善﹐服輿而後別良哉﹗」夏扶問荊軻﹕「何以教太子﹖」軻曰「將令燕繼召公之迹﹐追甘棠之化﹐髙欲令四三王﹐下欲令六五霸。於君何如也﹖」坐皆稱善。竟酒﹐無能屈。太子甚喜﹐自以得軻﹐永無秦憂。後日﹐與軻之東宮﹐臨池而觀。軻拾瓦投龜﹐太子令人奉盤金。軻用抵﹐抵盡復進。軻曰「非爲太子愛金也﹐但臂痛耳。」後復共乘千里馬。軻曰「聞千里馬肝美。」太子卽殺馬進肝。曁樊將軍得罪於秦﹐秦求之急﹐乃來歸太子。太子爲置酒華陽之臺。酒中﹐太子出美人能琴者。軻曰「好手琴者﹗」太子卽進之。軻曰「但愛其手耳。」太子卽斷其手﹐盛以玉盤奉之。太子常與軻同案而食﹐同牀而寢。後日﹐軻從容曰「軻侍太子﹐三年於斯矣﹐而太子遇軻甚厚﹐黃金投龜﹐千里馬肝﹐姬人好手﹐盛以玉盤。凡庸人當之﹐猶尙樂出尺寸之長﹐當犬馬之用。今軻常侍君子之側﹐聞烈士之節﹐死有重於太山﹐有輕於鴻毛者﹐但問用之所在耳。太子幸教之。」太子斂袂﹐正色而言曰「丹嘗遊秦﹐秦遇丹不道﹐丹恥與之俱生。今荊君不以丹不肖﹐降辱小國。今丹以社稷幹長者﹐不知所謂。」軻曰「今天下彊國﹐莫彊於秦。今太子力不能威諸侯﹐諸侯未肯爲太子用也。太子率燕國之眾而當之﹐猶使羊將狼﹐使狼追虎耳。」太子曰「丹之憂計久﹐不知安出﹖」軻曰「樊於期得罪於秦﹐秦求之急。又督亢之地﹐秦所貪也。今得樊於期首﹑督亢地圖﹐則事可成也。」太子曰「若事可成﹐舉燕國而獻之﹐丹甘心焉。樊將軍以窮歸我﹐而丹賣之﹐心不忍也。」軻默然不應。居五月﹐太子恐軻悔﹐見軻曰「今秦已破趙國﹐兵臨燕﹐事已迫急。𨿽欲足下計﹐安施之﹖今欲先遣武陽﹐何如﹖」軻怒曰「何太子所遣﹐往而不返者﹐豎子也﹗軻所以未行者﹐待吾客耳。」於是軻潛見樊於期曰「聞將軍得罪於秦﹐父母妻子皆見焚燒﹐求將軍邑萬戶﹑金千斤。軻爲將軍痛之。今有一言﹐除將軍之辱﹐解燕國之恥﹐將軍豈有意乎﹖」於期曰「常念之﹐日夜飲淚﹐不知所出。荊君幸教﹐願聞命矣﹗」軻曰「今願得將軍之首﹐與燕督亢地圖進之﹐秦王必喜。喜必見軻﹐軻因左手把其袖﹐右手揕其胸﹐數以負燕之罪﹐責以將軍之讎。而燕國見陵雪﹐將軍積忿之怒除矣。」於期起﹐扼腕執刀曰「是於期日夜所欲﹐而今聞命矣﹗」於是自剄﹐頭墜背後﹐兩目不瞑。太子聞之﹐自駕馳往﹐伏於期屍而哭﹐悲不自勝。良久﹐無柰何﹐遂函盛於期首與燕督亢地圖以獻秦﹐武陽爲副。荊軻入秦﹐不擇日而發﹐太子與知謀者﹐皆素衣冠送之。於易水之上﹐荊軻起爲壽﹐歌曰「風蕭蕭兮易水寒﹐壯士一去兮不復還。」髙漸離擊築﹐宋意和之。爲壯聲則發怒衝冠﹐爲哀聲則士皆流涕。二人皆升車﹐終已不顧也。二子行過﹐夏扶當車前刎頸以送。二子行過陽翟﹐軻買肉爭輕重﹐屠者辱之﹐武陽欲擊﹐軻止之。西入秦﹐至咸陽﹐因中庶子蒙白曰「燕太子丹畏大王之威﹐今奉樊於期首與督亢地圖﹐願爲北蕃臣妾。」秦王喜。百官陪位﹐陛戟數百﹐見燕使者。軻奉於期首﹐武陽奉地圖。鐘鼓並發﹐羣臣皆呼萬歲。武陽大恐﹐兩足不能相過﹐面如死灰色。秦王怪之。軻顧武陽前﹐謝曰「北蕃蠻夷之鄙人﹐未見天子。願陛下少假借之﹐使得畢事於前。」秦王曰「軻起﹐督亢圖進之。」秦王發圖﹐圖窮而匕首出。軻左手把秦王袖﹐右手揕其胸﹐數之曰「足下負燕日久﹐貪暴海內﹐不知厭足。於期無罪而夷其族。軻將海內報讎。今燕王母病﹐與軻促期﹐從吾計則生﹐不從則死。」秦王曰「今日之事﹐從子計耳﹗乞聽琴聲而死。」召姬人鼓琴﹐琴聲曰「羅縠單衣﹐可掣而絕。八尺屏風﹐可超而越。鹿盧之劍﹐可負而拔。」軻不解音。秦王從琴聲負劍拔之﹐於是奮袖超屏風而走﹐軻拔匕首擿之﹐決秦王﹐刃入銅柱﹐火出。秦王還斷軻兩手。軻因倚柱而笑﹐箕踞而罵﹐曰「吾坐輕易﹐爲豎子所欺。燕國之不報﹐我事之不立哉﹗」

