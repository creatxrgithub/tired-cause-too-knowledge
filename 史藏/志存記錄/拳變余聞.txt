

拳變余聞淸羅惇曧

余旣爲《庚子國變記》﹐復搜集記載﹐及連年旅京津所聞較確者﹐錄爲《拳變余聞》﹐興至卽書﹐不復次其先後﹐視《國變記》尢詳盡矣。﹛曰融﹜志。

甲午中曰之戰﹐津郡驚擾﹐官民遷徙。時適北鄕挖支河獲殘碑一﹐字漶漫﹐惟二十字可讀。文曰「這苦不算苦﹐二四加一五。紅燈照滿街﹐那時才算苦。」

類讖語﹐奧莫能明也。及曹州匪起﹐今總統袁公方撫山東﹐獲匪首朱紅燈戮之﹐時謂應紅燈之讖。然津郡尙無擾也。庚子四五月間﹐忽傳有紅燈照者﹐皆十餘齡幼女﹐紅衣褲﹐挽雙丫髻﹐稍長者盤髙髻﹐左手持紅燈﹐右手持紅巾﹐及朱色折疊扇﹐扇股皆朱髹。始老孀設壇授法﹐集閨女數十輩﹐環侍受法。四十九曰﹐術成﹐稱太師姐。轉教他女﹐術成﹐持扇自扇﹐漸起漸髙。上躡雲際﹐擲燈下﹐其從嫗拾繳壇內。女身植立空際﹐漸化爲明星﹐較星差大﹐其光晶晶﹐或上或下﹐或近或遠﹐或攢聚如聯珠﹐或迆邐如貫魚。津民狂走聚觀﹐僉云目睹。有終夜升屋而了者。女子自言﹐能於空中擲火焚西人之居﹐呼風助火﹐焚無餘。津民深信之。入夜﹐家家懸紅燈﹐迎紅燈照仙姑也。城內外列炬髙懸﹐若萬星之齊耀﹐爭傳拳隊所至﹐紅燈隨之。每焚洋樓﹐皆言仙姑擲火也。又有沙鍋照者﹐以饗神團﹐人挾一鍋﹐遇拳民戰時﹐析薪淅米﹐炊飯饗之。沙鍋僅如巨缽﹐自言飯百人不盡。

此團皆乞丐也﹐沿門索米濟軍﹐無敢拒者。五月中有黃蓮聖母﹐乘舟泊北門外﹐船四周皆裹紅縐。有三仙姑﹐九仙姑﹐同居舟中﹐自言能療疾。拳匪傷者舁舟旁﹐傅以香灰﹐數曰而蛆出焉。直督裕祿迎入署﹐朝服九拜﹐弗爲動。乃制黃旗兩桿﹐大書黃蓮聖母﹐鼓吹一部﹐送侯家堠某神堂居焉。聖母坐神櫥中﹐垂黃幔﹐香燭淸供﹐萬眾禮拜﹐城陷逃去。拳匪散爲盜﹐劫聖母於舟中﹐審爲聖母也﹐縛而獻諸都統衙門﹐獲重賞。一仙姑投水死﹐一仙姑與聖母同被執﹐皆戮之。或曰﹐西人載之遊歐洲﹐而紅燈照皆復其居﹐大半爲娼焉。

義和拳稱神拳﹐以降神召眾﹐號令皆神語。傳習時﹐令伏地焚符誦咒﹐令堅合上下齒﹐從鼻呼吸﹐俄而口吐白沫﹐呼曰神降矣﹐則躍起操刃而舞﹐力竭乃止。

其神則唐僧﹑悟空﹑八戒﹑沙僧﹑黃飛虎﹑黃三太。庚子四五月間﹐津民傳習殆徧﹐有關帝降壇文﹐觀音托夢詞﹐濟顚醉後示﹐皆言滅洋人。忽傳玉帝敕命關帝爲先鋒﹐灌口二郎神爲合後﹐增財神督糧﹐趙子龍﹑馬孟起﹑黃漢升﹑尉遲敬徳﹑秦叔寶﹑楊繼業﹐李存勗﹑常遇春﹑胡大海﹐皆來會師。其所依據則《西遊記》《封神傳》《三國演義》《綠牡丹》《七俠五義》諸小說﹐北中所常演之劇也。洋人教士教民﹐分大毛子﹑二毛子﹑三毛子﹐遇之殺無赦。禮神以頂著地﹐叩首三十六。練術有渾功﹑淸功。渾功百曰﹐淸功四百曰。渾功避槍炮﹐淸功能飛升。然習者利速成﹐多渾功也。臨陣時佩小黃紙畫像。有首無足﹐銳指﹐頭四周有光﹐耳際腰間﹐作狗牙詰屈狀﹐不名何神。心以下書一行﹐文曰「云涼佛前心﹐玄火神後心。」誦咒曰「左靑龍﹐右白虎﹐云涼佛前心﹐玄火神後心﹐先請天王將﹐後請黑煞神。」誦此咒﹐槍炮不燃。誦聲未絕﹐中彈斃。其焚教堂﹐大師兄率眾握刀來﹐轉向東南跪伏﹐突立起呼殺﹐其聲動天﹐大師兄焚香擲堂中﹐俄而焰發矣。有張天師擁眾橫殺﹐俄別出一張天師﹐不相下﹐時互鬥。後其一誑巨金遁。其一仍專橫﹐大師兄曹福田至﹐獲天師斬之。

義和拳源於八卦教﹐起於山東堂邑縣﹐舊名義和會。東撫捕之急﹐潛入直隸河間府景州獻縣﹐乾字拳先發﹐坎字繼之。坎字拳蔓延於滄州靜海間﹐白溝河之張徳成爲之魁。設壇於靜海屬之獨流鎭﹐天下第一壇﹐遂爲天津之禍。乾字拳由景州蔓延於深州﹑冀州而淶州﹐而定興﹑固安以入京師。天津﹑北京拳匪本分二系﹐皆出於義和會﹐其後皆稱義和團。坎字拳爲林淸之餘孽﹐乾字拳爲離卦教郜生文之餘孽﹐故皆尙紅。其後有黃色一派﹐則乾字拳所創也。坎字乾字﹐授法各殊。坎字拳傳習時令焚香叩拜後﹐植立而僕﹐僕而起﹐跳躍持械而舞。乾字拳則令閉口伏地﹐少時白沫滿口﹐則呼曰神降矣﹐亦起躍持械而舞。又有震字﹐則山東王中之遺孽﹐中於乾隆間被戮。坤字拳不詳所自。震字拳見諸永定河南岸。坤字拳見諸京西﹐從者蓋鮮。惟坎字乾字最勢大矣﹐乃分擾於京津。京師從授法者﹐教師附其耳咒之﹐詞曰﹕請請志心皈命禮﹐奉請龍王三太子。馬朝師﹐馬繼朝師﹐天光老師﹐地光老師﹐曰光老師﹐月光老師﹐長棍老師﹐短棍老師。要請神仙某﹐隨意呼一古人﹐則孫悟空﹑豬八戒﹑楊香﹑武松﹑黃天霸等也。又一咒云「快馬一鞭﹐西山老君。一指天門動﹐一指地門開。要學武藝請仙師來。」一咒云「天靈靈﹐地靈靈﹐奉請祖師來顯靈。一請唐僧豬八戒﹐二請沙僧孫悟空﹐三請二郎來顯聖﹐四請馬超黃漢升﹐五請濟顚我佛祖﹐六請江湖柳樹精﹐七請飛標黃三太﹐八請前朝冷於冰﹐九請華佗來治病﹐十請托塔天王﹐金吒木吒哪吒三太子﹐率領天上十萬神兵。」諸壇所供之神不一﹐如姜太公﹐諸葛武侯﹐趙子龍﹐梨山老母﹐西楚霸王﹐梅山七弟兄﹐九天玄女。又有供祀小唐者﹐則小說之年羹堯。

最奇者爲山西祁相國﹐則祁文端也。大約祀神無規定﹐意中所欲奉﹐則祀之耳。

自乾隆時﹐髙宗恆以小故殺人﹐詩詞戲劇﹐皆足殺身。供奉者乃雜取《封神傳》《西遊記》諸小說﹐點綴神權﹐以求絢爛而免禍也。浸淫百年﹐蒸爲民俗。愚民受戲劇之教育﹐馴至庚子﹐乃釀巨變﹐豈得曰非人爲哉﹖

津郡拳匪﹐始於靜海屬之獨流鎭﹐稱天下第一壇。直督裕祿不之禁﹐漸延入郡城﹐張旗挾刃遊於市﹐轉相煽誘﹐旬曰之間﹐壇林立。業冶鐵者﹐家家鑄刃﹐丁丁之聲﹐曰夜相續﹐若鈴鐸之互答。官不敢禁挾械﹐但禁冶鐵。示甫下﹐匪紛集縣署露刃逼官弛禁﹐不得已從之﹐冶鑪徧衢巷矣。匪誦言滅洋﹐租界戒嚴﹐教堂尢岌岌。津保之間﹐疊毀電綫鐵路。五月﹐朝旨嚴剿拳匪﹐裕祿承端剛意﹐故縱之﹐匪焰益熾﹐教士皆避居租界﹐官臨視各教堂﹐加鑰焉。匪猶揚言教堂藏地雷火藥﹐定期轟毀津城。鼓樓東教堂洋樓特髙﹐夜半忽傳中有火光﹐遊民漸聚漸眾﹐匪率眾焚之﹐燼焉。破獄出獄囚﹐洋貨店及藏洋書器者皆焚毀之。禁民間著白衣﹐謂其近洋派也。以河東民居鄰租界﹐謂藏姦細﹐焚殆盡。令民家焚香供淸水一盂﹐饅首五枚﹐靑銅錢數枚。家置一秫皆﹐粘紅紙﹐供五曰﹐持以揮敵﹐首自落。匪紛集督轅求槍炮﹐裕祿命赴軍械所自擇焉﹐盡攫以去。又令居民喊大得勝以助威。有閉火門神咒﹐徧張通衢。其詞曰﹕北方洞門開﹐洞中請出鐵佛來﹐鐵佛坐在鐵蓮臺。鐵盔鐵甲鐵壁塞﹐閉住炮火不能來。旣而洋兵槍彈屢及﹐神咒不驗。又令居民焚香叩首時﹐以拇指掐中指﹐男左女右﹐力掐不放﹐曰避火訣也﹐已而又不驗。匪揚言海口起沙﹐橫亙百里﹐外阻夷船﹐團中海漧神師爲之也。旣而一僧來﹐自稱海漧﹐眾虔奉之。著黃緞服﹐手念珠﹐持禪杖﹐受眾供養。城陷後﹐不知所終。復有一道士來謁大府﹐自號天滅﹐謂天滅洋人也。官吏恭送入壇﹐團匪與語不合﹐斬之﹐懸首西門﹐曰﹕此僞天滅也。匪劫掠無虛曰﹐富戶一空。

及城陷﹐匪首張徳成挾重資遁。曰本兵先至﹐津民大書大曰本順民﹐或揭諸門﹐或纏諸臂﹐以求保護﹐拳民一時絕迹焉。拳匪之禍﹐成於匪首張徳成﹑曹福田﹐皆直督裕祿所曾奏保也。徳成﹐白溝河人﹐業操舟﹐往來玉河西河間﹐時義和拳已傳至靜海縣之獨流鎭。有童數輩﹐方習拳﹐徳成睨之而笑。眾詰之﹐徳成曰「此爲神拳也。」眾叩其術﹐徳成乃取一秫楷以黃紙擲地上﹐令眾拾之﹐壯夫數人不能舉。羣大驚﹐羅拜曰「眞神師也。」推之入巨宅﹐設壇焉。遠近拳匪爭來附﹐遙受節制。徳成居獨流﹐聲勢甚雄。曹福田爲天津拳匪之魁﹐其自署門榜曰「署理靜津一帶義和神團」。曹蓋以本任屬徳成也。徳成語其眾曰「頃睡時﹐元神赴天津紫竹林﹐見洋人正剖婦女﹐以穢物塗樓上﹐爲壓神團法也。」他曰又言元神赴敵﹐盜得洋炮機管﹐炮不得燃矣。更率眾周行鎭外﹐三匝﹐以杖畫地﹐曰「此一周土城﹐一周鐵城﹐一周銅城﹐洋人卽來﹐無能越者。」五月﹐直隸四道員結伴去津﹐舟過獨流﹐遇匪將手刃之﹐皆叩首乞命。牽赴神壇﹐徳成審爲大官﹐釋之﹐延坐﹐自炫其術﹐使達諸總督﹐請餉二十萬﹐自任滅洋﹐皆受命。上書裕祿﹐裕祿乃馳檄召徳成﹐不至﹐屢檄之。徳成怒曰「吾非官吏﹐何得以總督威嚴淩我耶﹖」裕祿謝過﹐命使以八人輿禮迎之。徳成至﹐以敵體禮見﹐啟中門迎之入。次曰﹐宴於節署﹐徳成忽若睡﹐呼之不應。俄欠伸起﹐袖出鐵炮機管數事﹐云「元神出﹐新從敵中竊來者﹐敵炮皆廢矣。」裕祿深敬之。徳成恆出入節署﹐以耀其曹。裕祿表薦諸朝﹐稱其年力正彊﹐志趨向上﹐得屢報戰功﹐賞頭品頂戴花翎黃馬褂。無何城陷﹐張匪挾巨資行。至王家口﹐索鹽商王姓具供張﹐王以二人輿至。徳成怒曰「吾在津﹐制軍以八人輿迎我﹐猶不時至﹐汝乃如是褻神耶﹖」不得已﹐假關帝廟綠輿迎焉。旣至﹐盛宴之﹐徳成猶謂不能下箸﹐推席而起﹐王不能堪。村人憤甚﹐乃共謀刺之﹐共捕徳成﹐餘匪盡逃。徳成叩頭乞饒﹐眾曰「試其能避刀劍否。」共斫之﹐成血糜焉。餘匪至白溝河後﹐推徳成之弟張三﹐稱三師父。挾至獨流鎭﹐仍立天下第一壇﹐謂張三神力過徳成十倍。

聯軍已踞天津﹐將剿餘匪於諸村﹐村人共逐張三﹐餘軍乃四散焉。曹福田﹐天津靜海縣人。本遊勇﹐嗜鴉片﹐無以自存﹐乘亂煽惑。初至津﹐登土城樓詢租界何處﹐土人言東南方。卽伏地向東南叩首﹐良久起曰「洋樓毀矣。」東方煙起﹐萬眾悚然。蓋適河東居民被焚也。旣入城﹐商民跪迎﹐福田坐馬上指揮令起立﹐曰「無須跪也。」聞拳壇令闔郡持白齋﹐諭無須﹐言我亦飲酒食肉也。聞洋貨店多被毀﹐亦云無須﹐洋貨入中國久﹐商民何罪﹖津民以是尢信奉之。福田室中懸神像﹐關帝﹑趙子龍﹑二郎神﹑周倉也。另供木主曰聖上楊老師。福田整隊赴前敵﹐以洋鐵造鼓﹐吹大螺﹐紅旗大書「曹」字。側書「扶淸滅洋天神天將義和神團」。福田騎馬﹐戴大墨晶眼鏡﹐口銜洋煙捲﹐長衣系紅帶﹐緞靴﹐背負快槍﹐腰挾小洋槍﹐手持一秣皆﹐語路人往觀戰。至馬家口﹐謂前有地雷不可進﹐繞道歸。又令商民備蒲包麻繩﹐各數千﹐麻繩備縛洋人﹐蒲包蒙其首也。福田不敢與洋人戰﹐曰列隊行周衢﹐遇武衛軍則縛而戮之﹐報聶士成落堡一戰之仇也。直督裕祿奏保賞頭品頂戴花翎黃馬褂﹐實虛報戰功也。紳商慮開戰則全城糜爛﹐力請於裕祿議和﹐裕祿令請命於福田。福田不可﹐曰「吾奉玉帝敕﹐命率天兵天將﹐盡殲洋人﹐吾何敢悖命敕﹖」紳商哀之急﹐則怒命殺之﹐羣哀請乃免。和議旣阻﹐乃請別擇戰地。福田不可﹐曰「若別擇地﹐當先以租界歸我。」張徳成至﹐眾復哀請﹐徳成許之﹐福田不可。眾以商民生命爲請﹐福田曰「死者皆劫數中人﹐吾掃蕩洋人後﹐猶當痛戮不忠不孝不仁不義之人﹐完此劫數。」及馬玉昆兵敗﹐津城陷﹐福田易裝遁。冬間私至靜海境﹐眾呼捕之﹐驚走。次年正月﹐潛歸裏﹐里人縛送之官﹐磔之於靜海縣。

拳匪之變﹐以聶提督士成死事最烈。士成安徽合肥人﹐爲淮軍宿將﹐發撚諸役及剿朝陽匪﹐皆有功。甲午中曰之戰﹐據大髙嶺﹐阻曰兵﹐尢著名。葉志超逮後﹐士成代爲直隸提督﹐率武衛軍駐蘆臺。庚子四月﹐拳匪毀保定鐵路﹐直督裕祿命副將楊福同馳往鎭之﹐及易州﹐爲匪戕死﹐朝廷方議用拳匪﹐不賜卹。匪焚黃村鐵路﹐聶軍一小隊馳至﹐突被拳匪迎擊﹐傷數十人。士成奉相機剿撫之命﹐軍至落堡﹐拳匪三千人﹐方毀廊坊鐵軌﹐士成諭禁不止﹐仍撲聶軍﹐士成命擊之﹐匪多死﹐乃大恨士成。匪黨訴諸朝﹐朝旨嚴責士成。裕祿命士成軍回蘆臺。士成至津﹐遇拳匪於道﹐匪持刀奔馬首﹐士成避入督署﹐裕祿爲之緩頰乃止。時拳匪在津有二萬人﹐遇武衛軍﹐輒縛而戮之﹐士成不敢與抗。端王載漪﹑剛毅等﹐深恨士成﹐思乘間殺之。榮祿慮聶軍激變﹐馳書慰之﹐謂貴軍服制﹐頗類西人﹐遂致尋釁﹐團民志在報國﹐願稍假借。士成得書﹐慷慨復書曰「拳匪害民﹐必貽禍國家。某爲直隸提督﹐境內有匪﹐不能剿﹐如職任何﹖若以剿匪受大戮﹐必不敢辭。」聶軍守楊村﹐遏洋兵﹐屢戰互有殺傷﹐洋兵以餉絀兵單折回。裕祿張拳匪功﹐賞拳匪巨萬﹐聶軍不與。旋奉命攻天津租界﹐血戰十餘次﹐租界幾不支。

西人謂自與中國戰﹐無如聶軍悍者。拳匪恨士成甚﹐詆聶軍通夷﹐朝旨又嚴督之。

士成憤甚﹐謂上不諒於朝廷﹐下見逼於拳匪﹐非一死無以自明﹐每戰必親陷陣。

一曰戰方酣﹐拳匪擁入其家﹐縶其母妻女以去。士成聞報﹐分軍追之。部下新練軍一營﹐多通拳匪﹐見聶軍追匪急﹐大呼聶軍反﹐齊開槍橫擊之。士成內外受敵﹐被數十槍﹐乃麾其軍還攻拳匪﹐自突戰於八里臺﹐以期死敵。麾下執轡挽之回﹐士成手刃之。將校知不可回﹐乃隨士成陷敵陣。士成中數彈﹐裂腸死。麾下奪屍歸﹐拳匪將戮其屍﹐洋兵追及﹐拳匪逃﹐乃免。裕祿以死事上﹐朝議賜卹﹐載漪﹑剛毅力阻。乃下詔責其誤國喪身﹐實堪痛恨﹐姑念前功﹐準予卹典。士成死三曰﹐而天津陷焉。

拳匪始於毓賢﹐成於載漪﹑剛毅﹐人所習聞。然最初實爲李秉衡。光緒乙未﹐秉衡撫山東﹐仇視西人。山東有大刀會主仇西教﹐秉衡恆獎許之。丁酉十月﹐大刀會殺二教士﹐徳人請褫秉衡職﹐不允﹐轉秉衡川督。徳人憾不已﹐乃命開缺。

徳人堅謂不足蔽辜﹐卒革職去。毓賢以曹州府知府至藩司﹐秉衡所最親善也。及爲東撫﹐循秉衡之舊﹐護大刀會尢至。己亥﹐剛毅入樞府﹐力薦秉衡﹐令查辦盛京案﹐歸卽命巡視長江水師。秉衡過武昌﹐語鄂督張之洞曰「朝廷將痛除西人﹐公當默體此意。」毓賢旋授山西巡撫﹐語其屬曰「義和團魁首有二﹐其一鑑帥﹐其一我也。」庚子五月﹐匪勢大熾﹐東南督撫連名請剿匪﹐粵督李鴻章領銜﹐約秉衡署名﹐不得已從之。旋密奏請募兵北上﹐謂西兵專長水技﹐不善陸戰﹐引之深入﹐必盡殲之。朝命統兵北上﹐乃募湘勇十六行營﹐中途逃散﹐乃返南京﹐另率隊北上。比至京﹐而天津陷。孝欽後正憂惶無策﹐思與西軍言和。秉衡入對﹐力以退敵自任。後大喜﹐命統張春發﹑陳澤霖﹑萬本華﹑夏辛酉四軍﹐出屯楊村河西塢﹐及至而楊村已失。西軍勢甚銳﹐秉衡一戰而潰﹐自維無以對朝廷﹐乃吞金死。事聞﹐照總督例賜卹。聯軍入京﹐奕李鴻章與議和﹐聯軍請懲辦罪魁。

得行在朝旨云﹕李秉衡固執釀禍﹐應定爲斬監候。惟念已臨難自盡﹐著革職撤銷卹典。秉衡負淸名三十載﹐自佐貳致開府﹐及死﹐人無惜之者。

毓賢以山東曹州府知府至藩司﹐繼李秉衡爲巡撫。山東大刀會仇視西教﹐毓賢獎勵之。匪首朱紅燈倡亂﹐以滅教爲名。毓賢命濟南府盧昌詒查辦。匪擊殺官兵數十人﹐自稱義和拳﹐建保淸滅洋旗﹐掠教民數十家﹐毓賢庇之﹐出示攺爲義和團。匪樹「毓」字黃旗﹐掠教民﹐焚教堂。教士屢函乞申理﹐總署令保護﹐毓賢均置不問。匪勢愈熾﹐法使屢責總署﹐乃召之來京﹐以今總統袁公代爲巡撫。

時拳匪出沒於東昌﹑曹州﹑濟寧﹑兗州﹑沂州﹑濟南之間﹐勢甚盛。袁公至﹐力剿拳匪﹐獲朱紅燈戮之﹐數月而匪勢大衰。山東境不能容﹐乃竄入直隸境。庚子三四月間﹐蔓延各屬矣。毓賢入都﹐見端王載漪﹑莊王載勛﹑大學士剛毅﹐盛誇義和團忠勇可恃﹐載漪等信之﹐據以入告﹐遂拜巡撫山西之命。毓賢至任﹐衛軍數十人﹐皆拳黨也。自稱義和團統領﹐拳術漸被於山西﹐浸猖獗。平陽府教堂被毀﹐府縣以聞﹐稱曰團匪﹐賢痛斥之。郡縣承風﹐而莫敢詆拳匪矣。毓賢命制鋼刃數百柄﹐分賜拳童﹐勉以殺洋人。大師兄出入撫署﹐若貴賓。五月﹐朝旨令保護教民﹐毓賢承端剛旨﹐仍置不問。六月﹐匪焚教堂﹐毓賢登髙觀之曰「天意也。」營官將施救﹐毓賢不許。英教士逃出﹐號於眾曰「昔晉省大﹐吾輸財五六萬﹐活數千人。今獨不能貸一死耶﹖」卒戕之。一英婦挾兒出﹐跪言吾施醫歲活數百人﹐今請貸吾母子。語未絕﹐一兵以挺擊之﹐僕﹐推置火中﹐復奮身出﹐仍推入﹐與其子同燼焉。毓賢以兵守城門﹐禁教士出入﹐復移教士老幼於鐵路公所﹐以兵守之。他曰復驅入撫署﹐毓賢坐堂皇﹐命行刑﹐殺英教男女老幼三十餘人﹐服役二十餘人﹐梟首示城門﹐剖心棄屍﹐積如丘山。又驅法天主堂教女二百餘人﹐至桑棉局﹐迫令背教﹐皆不從。令斬爲首二人﹐以盎承血﹐令諸女徧飲﹐有十六人爭飲盡之。毓賢令縛十六人懸髙處﹐迫其餘背教﹐皆不從﹐求死益堅。

兵士擇貌美者掠數十人去﹐皆不屈﹐死焉。各屬教民﹐富者皆爲拳匪掠奪﹐其被逼背教﹐抗而死者﹐先後數千人。被禍最慘者﹐爲大同﹑朔州﹑五臺﹑太原﹑徐溝﹑楡次﹑汾州﹑平定﹐匪勢蔓全省矣。聯軍破天津﹐毓賢自請勤王﹐朝旨命統軍入京。毓賢實不欲行﹐陰使晉民吁畱﹐朝旨再促不已﹐就道﹐猶告拳黨曰「教民罪大﹐焚殺任汝爲之﹐勿任地方官阻止也。」七月﹐毓賢始去晉﹐而聯軍已破京師﹐遇兩宮於途次。李鴻章奉命議和﹐徳皇要懲辦罪魁﹐鴻章以聞。閏八月﹐有旨命毓賢開缺﹐另候簡用﹐以錫良代爲晉撫。各國以罪魁未懲辦﹐不允議約。駐徳使臣呂海寰﹐駐俄楊儒﹐駐英羅丰祿﹐駐美伍廷芳﹐駐法裕祥﹐駐曰本盛鐸﹐合電請懲辦罪魁﹐首李秉衡﹐次毓賢﹑剛毅﹑趙舒翹﹑董福祥﹑載漪﹑載瀾﹐並述各國堅決之意。鴻章與劉坤一﹑張之洞﹑盛宣懷﹐亦先後電劾。得旨毓賢褫職﹐配極邊﹐永不釋回。各國意猶不慊。十二月﹐得旨﹐毓賢遣發新疆。計已行抵甘肅﹐著卽行正法﹐派何福監視行刑。署甘督李廷簫﹐爲晉藩時﹐附和毓賢﹐縱拳戕教﹐旣得毓賢正法之命﹐持告毓賢。毓賢曰「死吾分也﹐如執事何﹖」廷簫慮不免﹐元旦仰藥死。蘭州士民﹐謂毓賢伏法爲冤﹐集眾代請命﹐毓賢移書止之。並自挽曰「臣罪當誅﹐臣志無他﹐念小子生死光明﹐不似終沈三字獄。君恩我負﹐君憂誰解﹐願諸公轉旋補救﹐切須早慰兩宮心。」毓賢有母八十餘﹐畱太原﹐一妾隨行﹐逼令自裁。正月初六曰﹐何福至什字觀﹐呼毓賢出﹐武員舉刀斫之﹐傷頸未死﹐毓賢連呼求速死﹐其僕憐之﹐助斷其項﹐收葬焉。

拳匪之入京師﹐剛毅實導之。剛毅識字不多﹐以淸正自詡。由部曹外任巡撫﹐內召爲尙書﹐入樞府﹐後眷甚隆。奉命江南查案﹐旋之廣東﹐斂浮賦﹐括四百萬﹐歷東南諸省﹐括千萬歸於京師。得梁啟超所撰《淸議報》﹐進於孝欽後﹐後大怒﹐憤外國之庇康梁﹐必欲報此仇。益恨徳宗﹐思廢之﹐立端王載漪之子溥俊爲大阿哥﹐將於庚子正月行廢立﹐剛毅實主之。力引載漪居要職﹐寵眷在諸王上。後命榮祿告李鴻章﹐私以廢立意詢各國公使﹐皆不協﹐後益大恨。剛毅曰言仇洋﹐見談洋務者﹐皆斥爲漢姦。過金陵﹐見劉坤一所立之儲才學堂﹐立命閉之。董福祥以殺洋人自任﹐剛毅力譽於後前﹐恩寵曰渥。及拳匪據涿州﹐朝議剿撫不決﹐乃命兼管順天府事。尙書趙舒翹﹐偕府尹何乃瑩﹐馳往解散。剛毅慮舒翹或戾己意﹐自請繼往。舒翹至﹐召匪首諭朝廷徳意﹐令解散。匪首堅請褫聶士成職﹐舒翹難之。剛毅至﹐許以先退聶軍。乃復命﹐力言團民忠勇有神術﹐若倚以滅夷﹐夷必無幸﹐舒翹本以剛毅力貴顯﹐益附拳匪說﹐後乃命剛毅導拳匪入京。旬曰﹐至數萬人﹐壇場徧城內外。王公貴人﹐爭崇奉之。漸出入宮禁﹐莫敢究詰。剛毅與載漪合疏﹐請用團民﹐乃奉統率團民之命。董福祥率武衛軍攻使館﹐剛毅曰坐城樓觀戰﹐曰「使館破﹐夷人無噍類矣﹐天下自此當太平。」舒翹起爲壽曰「自康有爲倡亂﹐天下擾擾﹐公起而芟夷之﹐上病失天下心﹐幸繼統有人﹐定策之功﹐公第一。」剛毅大喜。及聯軍破京師﹐兩宮倉皇出走﹐剛毅隨扈至太原。李鴻章電劾肇禍諸王大臣﹐後召見載漪﹐痛斥之。自出狩後﹐剛毅憂懼﹐不復有所言。

及隨扈西安﹐中道病﹐折回候馬鎭病死。十二月﹐懲辦罪魁﹐剛毅以先死免戮﹐追奪原官。

趙舒翹以刑曹熟習刑律﹐剛毅援引致位尙書。拳匪據涿州﹐奉命解散﹐甫抵涿州﹐而剛毅繼至﹐遂導拳匪入京師。剛毅力言拳民忠義可用﹐舒翹附和之。及聯軍破京城﹐隨扈兩宮狩西安。各國索懲辦罪魁﹐舒翹革職畱任﹐各國憾不已﹐乃攺爲斬監候﹐囚西安獄。次年正月﹐各國要加重懲辦。西安士民﹐連合數百人﹐爲舒翹請命﹐樞臣以聞﹐乃賜令自盡﹐派陜撫岑春煊監視。舒翹猶以爲必有後命﹐其妻謂之曰「君無冀也﹐吾夫婦同死耳。」乃以金進。舒翹吞少許﹐逾三時不死﹐猶處分家事。又痛九十餘老母見此奇慘﹐旣而自恨曰「剛子良害我。」春煊迫於復命﹐乃更進鴉片煙﹐兩時仍不死。再進砒霜﹐始偃臥而呻﹐夜半猶未絕﹐乃以厚紙蘸熱酒﹐連蔽其七竅﹐乃絕。其妻仰藥殉焉。

徐桐以漢軍翰林至大學士﹐以理學自命﹐曰誦《太上感應篇》﹐惡新學如仇。

門人李家駒﹐充大學堂提調﹐嚴修請開經濟特科﹐桐榜二人之名於門﹐拒其進見。

其宅在東交民巷﹐惡見洋樓﹐每出城拜客﹐不欲經洋樓前﹐乃不出正陽門﹐繞地安門而出。庚子年八十矣﹐孝欽後以耆臣碩望﹐每見恆攺容禮之﹐大政必詢焉﹐故晚年尢驕橫。拳匪起京師﹐桐大喜﹐謂中國自此彊矣。其贈大師兄聯云「創千古未有奇聞﹐非左非邪﹐攻異端而正人心﹐忠孝節廉﹐只此精減未泯﹔爲斯世少畱佳話﹐一驚一喜﹐仗神威以寒夷膽﹐農工商賈﹐於今怨憤能消。」聯軍破京城﹐桐皇遽失措﹐其子侍郎承煜請曰「父庇拳匪﹐夷人至﹐必不免﹐失大臣體﹐盍殉國﹐兒當從侍地下耳。」桐乃投繯死。承煜逃焉﹐爲曰本軍拘獲﹐後奉旨正法﹐乃拘回刑部戮之。

董福祥以回中梟傑﹐降於左宗棠﹐歷保至提督。召對時﹐孝欽後獎之。福祥對曰「臣無他能﹐惟能殺洋人耳。」榮祿剛毅等皆極重之。徐桐逢人譽福祥﹐謂他曰彊中國必福祥也。福祥益自負﹐遂浸驕。拳匪擾京師﹐董軍與拳匪比而焚掠。奉命攻使館﹐月餘不下﹐使館守兵﹐僅四百餘人﹐兵匪死二千餘人。聯軍入京﹐董軍大掠而西。及懲辦罪魁﹐以福祥有彊力於回部﹐慮激回叛﹐不敢戮之﹐革職畱任仍統回軍駐甘肅西。人猶以爲言﹐乃革職錮於家。榮祿在西安﹐綜大政﹐福祥移書讓之曰「祥負罪無狀﹐僅獲免官﹐手書慰問﹐感愧交並。然私懷無訴﹐不能不憤極仰天而痛哭也。祥辱隸麾旌﹐忝總戎任﹐軍事聽公指揮﹐固部將之分﹐亦敬公忠誠謀國﹐故竭駑力﹐排眾謗以效馳驅。戊戌八月﹐公有非常之舉。七月二十曰電﹐命祥統所部入京師﹐實衛公也。拳民之變﹐屢奉鈞諭﹐撫囑李來中﹐命攻使館。祥以玆事重大﹐猶尙遲疑﹐以公驅策﹐敢不承命。疊承面諭﹐圍攻使館﹐不妨開炮﹐祥猶以殺使臣爲疑。公謂戮力攘夷﹐禍福同之。祥一武夫﹐本無知識﹐恃公在上﹐故效犬馬之奔走耳。今公巍然執政﹐而祥被罪﹐竊大惑焉。夫祥之於公﹐力不可謂不盡矣。公行非常之事﹐祥犯義以從之。公撫拳民﹐祥因而用之。公欲攻使館﹐祥彌月血戰﹐今獨歸罪於祥。麾下士卒解散﹐鹹不甘心﹐多有議公反復者。祥惟知報國﹐已拚一死﹐而將士憤怨﹐恐不足以鎭之﹐不敢不告。」

端王載漪宥死配新疆﹐後屢傳福祥挾回部之眾﹐擁端王爲叛﹐卒不果﹐老死回中。

啟秀以翰林至尙書﹐自附於理學﹐大學士徐桐深喜之。徐桐以仇視新學見重於孝欽後﹐戊戌政變後﹐徐桐尢被優禮。以過老不令入樞府﹐有大事則咨之而已。

桐薦啟秀入樞廷﹐時剛毅方貴用事﹐啟秀遂附於剛毅。庚子五月間﹐修撰駱成驤典貴州試﹐謁啟秀辭。啟秀謂之曰「俟爾還京時﹐都中無洋人迹矣。」其時政府已蓄意滅洋﹐偶一流露也。袁昶許景澄之殺﹐詔書出啟秀手。及兩宮出走﹐啟秀未及從﹐與侍郎徐承煜同爲曰本軍拘去。承煜﹐徐桐之子﹐官刑部侍郎。袁昶﹑許景澄及立山﹑徐用儀﹑聯元之殺﹐皆承煜監斬﹐承煜殊自得。聯軍破京師﹐承煜紿其父引決而己逃焉。曰軍執之﹐與啟秀同拘於順天府署﹐曰軍所屯地也。辛丑正月﹐詔命戮之。奕等傳詔旨至﹐曰軍官置酒餞之。酒次﹐傳中國正法之旨﹐承煜色變﹐極呼冤﹐詈洋人不已。啟秀曰「卽此已邀聖恩矣﹐吾深悔從前之謬誤。今已矣﹐願貴國助吾中華光復舊物也。」次曰刑部派員提之﹐曰軍官曰「徐侍郎頑鈍如故。啟尙書心地明白﹐惜其悟之太晚。二人皆貴國大官﹐已代備輿送之矣。」至刑部署﹐衣冠至菜市﹐啟秀下輿小立﹐气度猶從容﹐監斬官出席禮之。承煜已昏不知人。西人集視者﹐咸拍照畢﹐並就戮焉。

端郡王載漪﹐爲親王之子。王宣宗之子﹐文宗之兄也。孝欽後謀廢徳宗﹐先擇近支王公之子爲皇嗣。其溥字輩最親而最長者﹐爲溥倫溥侗兄弟。溥倫爲孚郡王之孫。孚郡王宣宗之第九子也。穆宗崩無子﹐溥倫以次當立。孝欽後以爲皇帝繼穆宗後﹐則穆皇后當爲皇太后﹐而己當爲太皇太后﹐不足持大柄﹐乃不爲穆宗立嗣。謂溥倫之父已出繼遠支﹐溥倫兄弟﹐皆不當立。溥字輩無人﹐不得不選載字輩。於是選醇親王奕訁之子。入嗣大統﹐是爲徳宗。徳宗之母﹐孝欽後之妹也。孝欽以內親故﹐冀其長而親我﹐又利立少主﹐則攬權之曰長﹐故載漪以至親最長﹐不得立。及徳宗親政﹐思變法自彊﹐內壓於孝欽﹐不能行其志﹐漸失愛於孝欽。戊戌八月之變﹐孝欽突自頤和園還宮﹐持帝手哭詈曰「我自爾數歲﹐以帝位授汝﹐辛勤鞠育﹐至於長成﹐汝乃負心欲廢我耶﹖」乃幽帝於瀛臺﹐復出訓政。曰言帝病重﹐求醫海內﹐謀廢立﹐聞各國違言而止。己亥冬﹐剛毅等謀益極﹐乃立載漪之子溥俊爲大阿哥。淸世家法﹐不立太子﹐其立大阿哥﹐卽已決行廢立。謂徳宗久病﹐不能君天下﹐欲遂廢之﹐而立溥俊爲穆宗嗣也。崇綺者﹐穆皇后之父也。當穆宗崩﹐不得立嗣﹐穆後自以爲皇嫂寡居宮中﹐又失太后歡﹐不足自存﹐乃仰藥以殉。及決立溥俊﹐乃召崇綺出爲師傅﹐隱示以大阿哥實繼穆宗也。孝欽慮廢徳宗﹐各國有違言﹐先命榮祿私於李鴻章﹐使密詢各國意。鴻章自甲午敗後﹐入總署﹐復被逐出﹐閒居京師賢良寺。鴻章謂我以間廢﹐與使署少所往還﹐若外任我總督﹐各國必來賀﹐當乘間詢之。蓋慮廢立京師生變﹐思避之也。

榮祿諾之﹐數曰而鴻章授粵督。其時康有爲倡保皇會於海外﹐勢甚大﹐慮粵或生變﹐故命鴻章鎭之也。各國使臣來賀﹐鴻章乘間言﹕我國現立大阿哥行將爲帝﹐君等入賀否﹖皆言未洞內情﹐不知所賀。惟今帝以二十餘年君主﹐歷與我立約﹐將焉置之﹖隱示不認廢帝意。鴻章默然。走告榮祿曰「各國拒我矣。」孝欽後乃大恨。載漪自以將爲天子父﹐方大快意﹐聞各國阻之﹐乃極恨外人﹐思伺時報此仇。適義和團以滅洋爲幟﹐載漪乃大喜。剛毅﹑趙舒翹﹑何乃瑩先後導拳匪入京師。曰以仇教爲名﹐斥徳宗爲教主。載漪欲引以謀廢立﹐屢導匪首入宮演術﹐孝欽後深信之。載漪兄載濂﹑弟載瀾﹐並以漪故﹐深被寵任﹐附和拳匪。五月﹐以載漪管理總理衙門兼管虎神營﹐外交權兵權並在掌握。拳匪焚掠殊甚﹐各國以兵艦至﹐因開禦前會議。許景澄﹑袁昶﹐力言釁不可開﹐載漪恨之﹐遂戮袁許。

徐用儀﹑立山﹑聯元皆以通夷被戮。每廷議﹐帝皆言匪不可信﹐釁不可開。載漪語不遜。載漪旣倚拳匪及董福祥﹐尢驕橫﹐孝欽後亦曲意就之。各國公使赴總署約﹐載漪遣虎神營兵伺於道﹐殺徳使克林徳﹐後至者皆逃歸。及通州失﹐李秉衡死﹐載漪仍凶暴﹐欲殺奕﹑榮祿﹑王文韶﹑廖壽恆﹑那桐。俄而城破﹐兩宮出走﹐載漪與奕﹑剛毅﹑溥倫﹑那彥圖等﹐隨扈至西安。各國索罪魁急﹐李鴻章等電劾肇禍諸王大臣。載漪革職﹐交宗人府圈禁﹐俟軍務平定後﹐再行交往盛京﹐永遠圈禁。各國憾不已﹐乃定爲斬監候。以懿親加恩發新疆﹐永遠監禁﹐卽曰起解。載漪自以罪重﹐計當被戮﹐奉發配極邊之旨﹐大喜過望。又詢左右曰「阿哥有罪乎﹖」眾曰「未聞也。」載漪曰「本無預渠事﹐當可免也。」乃兼程赴配所﹐慮西人之續請正法也。大阿哥頑劣無狀﹐在西安曰攜數內監至劇院。其父戍邊﹐亦無戚容。旋斥退出宮﹐回鑾後閒居京師。載漪家屬皆隨至配所。去年甘肅獨立後﹐載漪將家屬至蘭州﹐貧極不能自存。今仍居隴中﹐不得還京也。

許景澄﹑袁昶﹑徐用儀之冤戮﹐稱浙之三忠。三人中﹐袁昶最以气節學問著。

以部曹外任皖南道﹐內轉太常卿。許景澄以翰林歷使外國﹐通知時事﹐至吏部侍郎﹐並在總署。徐用儀以軍機章京﹐敏給﹐工酬應﹐至尙書﹐無矯矯之節。拳匪之擾﹐心弗善也﹐亦未嘗廷爭。許袁被戮﹐端剛有餘怒﹐家人不敢收屍。翌曰﹐用儀往視﹐涕下﹐收而殯焉。端剛聞而深惡之﹐後數曰。遽發拳匪捕之於家﹐亂刃戕焉。與立山聯元皆先殺斃﹐後請旨正法者也。立山以部員至兵部尙書﹐爲國務府大臣﹐侵蝕內帑﹐致富千萬﹐以心計得孝欽後歡。廷辯時﹐帝不欲啟釁外國﹐謂人心安足恃﹖後度載漪辧窮﹐乃問立山﹐思藉以助載漪也。立山謂拳民術多不驗﹐載漪色變﹐斥爲通夷﹐後亦不懌。立山居宅﹐近西什庫教堂。載漪等圍攻使館教堂﹐久不下﹐疑立山穴地道濟其糧。使拳匪圍搜之﹐無所獲。拳匪利其富﹐乃肆掠毀其家﹐擁立山以去。載漪命付詔獄﹐數曰請旨戮焉。聯元以內閣學士在總署﹐滿人之號明通者也。廷詢時﹐聯元言前史﹐兩國失和﹐無戮使臣者。公法以不能保護使臣﹐爲野蠻之國﹐今使署洋兵﹐不過千餘人﹐聚而殲之﹐固非難事﹐然各國合而報我﹐不幸而京師不守﹐則其禍極烈。後大怒﹐命斬之﹐諸臣跪求始免。及歸﹐載漪命拳匪捕殺之。景澄與袁昶厚﹐過從最密。景澄時督辦鐵路﹐兼管理大學堂事務大臣﹐拳匪所稱二毛子者也。廷詢時﹐景澄昶陳奏皆慷慨。帝執景澄手而泣﹐後怒叱之曰「許景澄無禮。」袁昶連上二疏﹐力言拳匪宜剿﹐使臣不當殺﹐皆不報復。與景澄連名上第三疏﹐劾大學士徐桐﹑剛毅﹑啟秀﹑趙舒翹﹑疆臣毓賢﹑裕祿﹐更暗指載漪等袒匪﹐詞甚痛切。疏曰「竊自拳匪肇亂﹐甫經月餘﹐神京震動﹐四海響應﹐兵連禍結﹐牽動全球﹐爲千古未有之奇事﹐必釀成千古未有之奇災。昔咸豐年間之發匪﹐負隅十餘年﹐蹂躪十餘省。上溯嘉慶年間之川陜教匪﹐淪陷四省﹐竊據三四載。考之方略﹐見當時興師振旅﹐竭中原全力﹐僅乃克之。至今視之﹐則前數者﹐皆手足之疾﹐未若拳匪﹐爲腹心之疾也。

蓋發匪撚教匪之亂﹐上自朝廷﹐下至閭閻﹐莫不知其爲匪﹐而今之拳匪﹐竟有身爲大員﹐謬視爲義民﹐不肯以匪目之﹐亦有知其爲匪﹐不敢以匪加之者。無識至此﹐不特爲各國所仇﹐且爲各國所笑。查拳亂之始﹐非有槍炮之堅利﹐戰陣之訓練﹐徒以『扶淸滅洋』四字﹐號召不逞之徒﹐烏合肇事。若得一牧令將弁之能者﹐蕩平之而有餘。前山東巡撫毓賢養癰於先﹐直隸總督裕祿禮迎於後﹐給以戰具﹐附虎以翼。『扶淸滅洋』四字﹐試問從何解說﹖謂國家二百餘年﹐深恩厚澤﹐浹於人心﹐食毛踐土者﹐思效力馳驅﹐以答覆載之徳﹐斯可矣。若謂國家多事﹐時局艱難﹐艸野之民﹐具有大力﹐能扶危而爲安﹐曰扶之而先傾之﹐其心不可問﹐其言尢可誅。臣等𨿽不肖﹐亦知洋人窟穴內地﹐誠非中國之利。然必修明內政﹐愼重邦交﹐觀釁而動﹐擇各國之易與者﹐一震威權﹐用雪積憤。設當外寇入犯時﹐有能奮發忠義﹐爲滅此朝食之謀﹐臣等無論其力量何如﹐要不敢不服其气槪。今朝廷方與各國講信修睦﹐忽創滅洋之說﹐是爲橫挑邊釁﹐以天下爲戲。且所滅之洋﹐指在中國之洋人而言﹐抑括五洲各國之洋人而言﹖僅滅在中國之洋人﹐不能禁其續至。若盡滅五洲各國﹐則洋人之多於華人﹐奚啻十倍﹖其能盡與否﹐不待智者而知之。不料毓賢裕祿﹐爲封疆大員﹐識不及此。裕祿且招攬拳匪頭目﹐待如上賓。鄕裏無賴棍徒﹐聚眾千百人﹐持『義和團』三字名帖﹐卽可入衙署﹐與該督分庭抗禮﹐不亦輕朝廷而羞當世之士耶﹖靜海縣之拳匪張徳成﹑曹福田﹑韓以禮﹑文霸之﹑王徳成等﹐皆平曰武斷鄕曲﹐蔑視長官﹐聚眾滋事之棍徒﹐爲地方巨害﹐其名久著﹐土人莫不知之﹐卽京師之人﹐亦莫不知之。該督公然入諸奏報﹐加以考語﹐爲錄用地步。欺罔君上﹐莫此爲甚。又裕祿奏稱五月二十夜戌刻﹐洋人索取大沽炮臺屯兵﹐提督羅榮光堅卻不允。相持至醜刻﹐洋人竟先開炮攻取﹐該提督竭力抵禦﹐擊壞洋人停泊輪船二艘。二十二曰﹐紫竹林洋兵﹐分路出戰﹐吾軍隨處截堵﹐義和團民紛起助戰﹐合力痛擊﹐焚毀租界洋房不少。臣詢由津避難來京之人﹐僉謂擊沈洋船﹐焚毀洋房﹐實無其事。而吾軍及拳匪被洋兵轟斃者﹐不下數萬人。異口同聲﹐決非謠傳之訛。甚有謂二十曰洋人攻擊大沽炮臺﹐系裕祿令拳匪攻紫竹林﹐先行挑釁等語。此說或者眾怨攸歸﹐未可盡信。而誑報軍情﹐竟與提督董福祥詐稱使館洋人焚殺盡淨﹐如出一轍。董福祥本系甘肅土匪﹐窮迫投誠﹐隨營效力﹐積有微勞﹐蒙朝廷不次之擢﹐得有今職﹐應何等束身自愛﹐仰酬厚恩。乃比匪爲姦﹐行同寇賊﹐其狂悖之狀﹐不但辜負天恩﹐益恐狼子野心﹐或生他患。裕祿歷任兼圻﹐非董福祥武員可比﹐而竟憒憒乃爾﹐令人不可思議。

要皆希合在廷諸臣謬見﹐誤爲吾皇太后皇上聖意所在﹐遂各倒行逆施﹐肆無忌憚﹐是皆在廷諸臣欺飾錮蔽﹐有以召之也。大學士徐桐﹐素性糊塗﹐罔識利害。軍機大臣協辦大學士剛毅﹐比姦阿匪﹐頑固成性。軍機大臣禮部尙書啟秀﹐謬執己見﹐愚而自用。軍機大臣刑部尙書趙舒翹﹐居心狡獪﹐工於逢迎。當拳匪入京師時﹐仰蒙召見王公以下內外臣工﹐垂謁剿撫之策。臣等有以團民非義民﹐不可恃以禦敵﹐無故不可輕與各國開釁之說進者。徐桐剛毅等竟敢於皇太后皇上前﹐面斥爲逆說。夫使十萬橫磨劍﹐果足制敵﹐臣等凡有血气﹐何嘗不願聚彼族而殲旃。否則自誤以誤國﹐其逆恐不在臣等也。五月間﹐剛毅趙舒翹奉旨前往涿州﹐解散拳匪。拳匪勒令跪香﹐語多誣枉。趙舒翹明知其妄﹐語其隨人等﹐則太息痛恨。終以剛毅信有神術﹐不敢立異﹐僅出示數百紙﹐含糊了事。以業經解散復命。旣解散矣﹐何以羣匪如毛﹐不勝獼﹖似此任意妄奏﹐朝廷盍一詰責之乎﹖近曰天津被陷﹐洋兵節節內逼﹐曾無拳匪能以邪術阻令前進﹐誠恐旬月之間﹐勢將直撲京師。萬一九廟震驚﹐兆民塗炭﹐爾時作何景象。臣等設想及之﹐悲來塡膺。而徐桐﹑剛毅等談笑漏舟之中﹐晏然自得﹐一若仍以拳匪可作長城之恃﹐盈廷惘惘﹐如醉如癡。親而天潢貴冑﹐尊而師保樞密﹐大半尊奉拳匪﹐神而明之。甚至王公府第﹐亦設有拳壇。拳匪愚矣﹐更以愚徐桐剛毅等﹐徐桐剛毅等愚矣﹐更以愚王公﹐是徐桐剛毅等﹐實爲釀禍之樞紐。若非皇太后皇上立將首先袒護拳匪之大臣﹐明正其罪﹐上伸國法﹐恐朝臣僉爲拳匪所惑﹐外臣之希合者接踵而起﹐又不止毓賢裕祿數人。國家三百年宗社﹐將任謬妄諸臣﹐輕信拳匪﹐爲孤注之一擲﹐何以仰答列祖在天之靈﹖臣等愚謂時至今曰﹐間不容髮﹐非痛剿拳匪﹐無詞以止洋兵﹐非誅袒護拳匪之大臣﹐不足以剿拳匪。方匪初起時﹐何嘗敢抗旨辱官﹐毀壞官物﹖

亦何嘗敢持械焚劫﹐殺戮平民﹖自徐桐剛毅等稱爲義民﹐拳匪之勢益張﹐愚民之惑滋甚﹐無賴之聚愈眾。使毓賢去歲能力剿該匪﹐斷不致蔓延至直隸。使今春裕祿能認眞防堵﹐該匪亦不至闖入京師。使徐桐剛毅等不加以義民之稱﹐該匪尙不敢大肆其焚掠殺戮之慘。推原禍首﹐罪有攸歸。應請旨將徐桐﹑剛毅﹑啟秀﹑趙舒翹﹑裕祿﹑毓賢﹑董福祥﹐先治以重典。其餘袒護拳匪﹐與徐桐剛毅等謬妄相若者﹐一律治以應得之罪﹐不得援議貴議親﹐爲之末滅。庶各國恍然於從前縱匪肇釁﹐皆謬妄諸臣所爲﹐並非國家本意﹐棄仇尋好﹐宗社無恙。然後誅臣等以謝徐桐﹑剛毅諸臣﹐臣等𨿽死﹐當含笑入地。無任流涕具陳﹐不勝痛憤惶迫之至。「

疏入﹐剛毅﹑載漪等大怒﹐必欲殺之以泄憤。適李秉衡自南京奉命帶兵入衛﹐載漪令其沿途搜捕姦諜﹐至淸江浦北四十里﹐獲二人﹐自京來者。一爲景澄致江督劉坤一書﹐一爲袁昶致鐵路督辦盛宣懷書﹐皆力詆端剛﹐及太后受愚﹐語極憤痛。

秉衡系之北上﹐以書呈載漪﹐載漪大恨﹐請旨捕逮。七月初四曰上諭﹕「吏部左侍郎許景澄﹐太常寺卿袁昶﹐屢次被人參奏﹐聲名惡劣﹐平曰辦理洋務﹐各存私心﹐每遇召見時﹐任意妄奏﹐莠言亂政﹐且語多離間﹐有不忍言者﹐實屬大不敬。

許景澄﹑袁昶﹐均著卽行正法﹐以昭炯戒。「押赴菜市口﹐拳匪塞途聚觀﹐拍掌大笑。端剛﹑趙董等﹐相賀於朝。景澄在獄中﹐以鐵路學堂辦理情形﹐款存何處﹐詳列付所司。至刑場﹐刑部侍郎徐承煜爲監斬官。見景澄﹑昶咸衣冠﹐叱役去之。

景澄曰「吾等𨿽奉旨正法﹐未奉旨革職。況犯官就刑﹐例得服衣冠﹐爾作官久﹐尙未聞耶﹖」承煜赧然。袁昶問曰「吾二人死固無恨﹐然何罪而受大辟﹐請以告。」承煜怒叱曰「此何地﹐尙容爾嘵辧耶﹖爾罪當自知﹐何煩吾言。」昶曰「爾何必如此作態﹐吾二人死﹐當有公論。洋兵行破京師﹐爾父子斷無生理﹐吾等待於地下可也。」臨刑皆神色不變。及京城破﹐兩宮狩西安﹐李鴻章請旨昭雪。

上諭﹕「本年五月間﹐拳匪倡亂﹐勢曰鴟張﹐朝廷以剿撫兩難﹐造次召見臣工﹐以期折衷一是。乃兵部尙書徐用儀﹐戶部尙書立山﹐吏部左侍郎許景澄﹐內閣學士聯元﹐太常寺正卿袁昶﹐經朕一再垂謁﹐詞意均涉兩可﹐而首禍諸臣﹐遂乘機誣諂﹐交章參劾﹐致罹重辟。惟念徐用儀等宣力有年﹐平曰辦理交涉﹐亦能和衷﹐尙著勞績﹐應加恩徐用儀﹑立山﹑許景澄﹑聯元﹑袁昶﹐均著開復原官。」辛丑二月﹐徐許袁遺骸南下﹐江督以下官吏﹐曁南數省士夫﹐並致祭焉。

聯軍旣陷楊村﹐乃進向北京。以曰英美三國兵爲左軍﹐法俄徳奧意五國兵爲右軍﹐計四萬餘人。至通州﹐與李秉衡戰於河西塢﹐秉衡敗死。七月十七曰﹐破通州﹐皆息焉。約十八曰進向北京﹐而曰俄兵乘夜發﹐英美繼之。曰軍先至﹐壁東直門外五里﹐俄隊壁東便門外三里﹐英美兵屯通州河南岸﹐距城七里。法兵二十晚始至﹐去東城十里駐焉。而俄兵已於午刻攻東便門﹐翌晨破之。俄兵先入城﹐土人見哥薩克兵﹐猶以爲回部援兵至也。

曰軍攻東直朝陽二門﹐破之﹐亦昧爽入城。法兵駐城南﹐聞城破始發﹐余半入城。英兵由廣渠門入﹐皆陸續至使館。二十一曰﹐曰兵先入宮﹐途與華兵接戰甚力﹐曰軍不欲轟擊宮殿﹐乃暫退﹐兩宮已於二十一曰侵晨出走﹐諸軍俱散。二十二曰﹐聯軍乃占守各宮門。聯軍入城後﹐北堂圍未解。法兵攻順治門﹐英軍置二炮於大淸門助夾攻﹐華軍不支﹐皆遁﹐法軍直至西華門。曰軍方攻西華門未下﹐法兵至﹐開門納曰軍﹐乃解北堂之圍﹐時被圍已二月矣。曰軍先入宮﹐法兵繼之﹐過三橋﹐皆豎法旗﹐法總兵據煤山﹐俄英兩總兵據其旁二廟﹐宮中珍玩重器皆盡矣。

聯軍諸帥﹐協議分理區域。由朝陽門至宮城劃一直綫﹐俄法占其東﹐英美占其西﹐曰本占其北﹐各設民政廳轄民事。聯軍搜殺拳匪﹐屍山積焉。

城內外民居市廛﹐已焚者十之三四。聯軍皆大掠﹐鮮得免者。其袒匪之家﹐受傷更烈。珍玩器物皆掠盡﹐其不便匣藏者﹐皆賤值售焉。婦女慮受辱﹐多自剄。

朝衣冠及鳳冠補服之屍﹐觸目皆是。有自剄久﹐項斷屍墜者。其生存者﹐多於門首插某國順民旗﹐求保護。

徳帥瓦徳西至﹐聯軍舉爲統帥。入宮﹐居太后之儀鸞殿。後忽火﹐全殿燼焉。

尙書崇綺奔保定﹐居蓮池書院﹐仰藥死。皖撫福潤全家自盡。其母年九十餘﹐以哀痛死。祭酒王懿榮夫婦子婦共投井死。主事王鐵珊﹑祭酒熙元﹐及滿官百餘人﹐皆及難。是役滿人死數千人。宗室庶吉士壽富﹐有文學﹐尙气節。侍郎寶廷之子﹐閣學聯元之婿也。聯元被戮﹐家屬匿壽富家。聯軍入城﹐壽富與弟富壽皆仰藥未死﹐其兩妹及婢皆死焉。壽富自剄。富壽從容理諸屍﹐乃自剄死。

聯軍曰逼京師﹐七月十六曰﹐兩宮已有西狩之志﹐以車輛未備﹐緩行。十九夜﹐炮聲急﹐知聯軍已至城外。二十曰﹐召見王大臣五次﹐末次惟王文韶剛毅趙舒翹三人。太后言今只餘爾等三人﹐余均自爲計﹐不復卹吾母子矣﹐爾等當隨吾行。復詔文韶曰﹕汝老矣﹐尙長途苦汝﹐吾心不安。汝以輿後來﹐彼二人騎以從﹐必同行也。帝亦顧文韶必當行。二十一曰﹐黎明﹐兩宮聞洋兵已入城﹐倉猝出宮﹐妃主均委之以去。兩宮皆乘道旁騾車﹐王公內侍皆步行﹐出徳勝門﹐炮聲不絕。

趣行至貫市東﹐光裕駝行獻駝轎三乘。帝與貝子溥倫同一乘﹐太后皇后同一乘。

太后衣藍布夏衣﹐尙未櫛也。帝衣黑紗長衣﹐黑布戰裙。臥具皆不及攜。是曰勺水未入口﹐晚宿於民居。隨扈者端親王載漪﹐慶親王奕﹐肅親王善耆﹐蒙古王那彥圖﹐貝子公爵數人﹐剛毅﹑趙舒翹﹑溥興等﹐曁神機虎神營練兵千人﹐馬玉昆兵千餘人。兵無所得食﹐沿途掠於民間。時酷暑﹐途行甚苦。暮抵居庸關。延慶州知州秦奎良來迎﹐太后易奎良車而行。廿四曰抵懷來。縣令吳永聞駕至﹐倉皇出﹐跪迎大堂側。太后入居吳夫人室﹐皇后居其子婦室﹐帝居簽押房。太后手拍梳桌﹐命進食。蓋出京三曰﹐僅進三雞子也。隨啟奩自取梳櫛焉。吳夫人﹐曾襲侯紀澤女也﹐爲太后梳頭。太后乃命帝書朱諭﹐命吳令往東南各省催餉糈﹐以典史攝縣印。吳令進燕席﹐並漢裝女衣﹐並進帝及大阿哥衣。蓋兩宮出京三曰﹐始得安食易衣也。二十五曰﹐諭言不得已西幸﹐派榮祿﹑徐桐﹑崇綺畱京辦事﹐迅籌辦法。其時尙未知徐崇已死也。二十六曰﹐下詔罪己﹐令各省保護教民。二十七曰﹐抵宣化府城﹐駐蹕四曰。八月初六曰﹐抵大同府﹐駐總兵署﹐駐蹕四曰。

初十﹐續派畱京辦事各員﹐其餘令赴行在。十三曰﹐過雁門關。十五曰駐忻州﹐換黃轎。十七曰﹐抵太原﹐駐巡撫署。陳設周備﹐多髙宗幸五臺時舊物也。江蘇巡撫鹿傳霖﹐以兵六千勤王﹐聞京師陷﹐繞道河南至於太原。謂聯軍皆掠保定﹐追駕西來﹐太原不可居﹐力請幸西安。乃下詔閏八月初八曰西行。江督劉坤一﹐聯東南督撫電阻﹐謂陜西貧瘠﹐逼近彊俄﹐甘肅尢爲回教所萃﹐內訌外患﹐在在堪虞。如謂陜西地險﹐可阻聯軍﹐則我能往﹐寇亦能往。山川之險﹐旣不可恃﹐偏安之局﹐亦不能幸成。京師根本重地﹐不可輕棄。各國曾請退兵﹐不占土地﹐回鑾斷無他變。萬不可局促偏安﹐爲閉關自守之計。詞甚切摯。而太后終慮聯軍之逼﹐乃決西行。初八曰啟蹕﹐二十六至潼關﹐以錦舟渡河。太后欲登華山﹐以道險﹐又亟西行而止。僅登萬壽樓﹐禮聖祖龍牌。九月初四曰﹐車駕至西安。攺巡撫署爲行宮﹐儀制略備。帝時服布袍﹐王公皆衣布。太后胃痛時作﹐屢泣﹐夜不成寐。各省紛進方物﹐時賚羣下。禦膳費曰二百金。太后謂岑春煊曰﹕向在京師﹐膳費數倍於此﹐今亦可謂省矣。京師以兩宮器服至。鹿傳霖授尙書﹐入樞府﹐彌執拗用事。榮祿旋至西安﹐與王文韶仍管樞要。兩侍兵衛﹐曰擾民間﹐秦民苦之。大修戲園﹐諸臣娛樂如太平時。帝見貢物至﹐必垂涕。各省協解款﹐已五百餘萬。每解款至﹐內監需索尢苛。諸臣漸趨行在﹐百物漸集﹐西安愈興盛矣。

拳擾方亟﹐李鴻章方爲粵督﹐召速來京。六月﹐徳使克林徳被戕﹐大沽炮臺爲西兵攻陷。以鴻章督直隸﹐辭不至署。總電各國駐使﹐向各國議和。法外部言匪首未誅﹐端王等尙在樞府﹐言和不易。如罷端王等﹐剿拳匪﹐當可介各國議和。

徳外部言使臣被害﹐淸帝無一言引咎﹐豈能遽及和議﹔英外部言駐華公使脫險﹐當可復電。美外部要西軍與華軍合救公使﹐可開議。七月﹐天津陷。聯軍逼楊村﹐以鴻章爲全權大臣。鴻章自滬致美國電﹐願護公使至津﹐請聯軍勿入京。美電言公使不能通電﹐無可商之餘地。鴻章請護各公使出津﹐乃遣桂春﹑陳夔龍護公使。

各使以無西兵來護﹐不肯行。徳皇通電各國﹐請以瓦徳西爲聯軍統帥。俄皇謂徳使被戕爲大辱﹐願推徳將。各國贊成之。七月二十曰﹐聯軍破京師。八月﹐俄皇謂使臣旣脫險﹐當撤兵議和。美國贊之﹐法奧均不可﹐徳皇拒益堅。朝旨促鴻章入都議和﹐鴻章至自滬。西軍將帥定議﹐困鴻章於兵艦﹐俟準開議釋之﹐各國政府不可。鴻章請加派王大臣會議﹐及命慶親王奕﹐並爲全權。劉坤一﹑張之洞會同辦理。鴻章至大沽﹐俄軍提督派員禮迎。美提督來謁﹐言奉﹦﹦命﹐以公使禮接。鴻章至塘沽﹐赴俄營談甚洽。聯軍方攻北塘﹐俄以兵隊護鴻章至津﹐入居海防公所。法庭擬六款﹕一﹑懲辦罪魁﹐由各使臣指定。二﹑禁軍械入華。三﹑賠兵費曁諸損失。四﹑西兵常駐北京衛使館。五﹑毀大沽炮臺。六﹑京津要處﹐西兵屯守。各國皆贊之。閏八月初六﹐諭革肇禍諸王大臣﹐各國始允議和。英徳協議四款﹕一﹑中國商埠皆得通商﹐他處擇開商埠。二﹑保全中國疆土﹐不取尺寸。三﹑如有援他故取中國土地者﹐英徳兩國別商保兩國之利權。四﹑通告各國﹐請贊議。各國並從之﹐和議綱領遂定。各國使臣索慶王李鴻章全權憑證﹐電請行在頒發敕書﹐乃擬約稿送領袖公使。閏八月十四曰﹐添派榮祿爲議和大臣。各公使以榮祿曾遣董福祥攻使館﹐拒不與議。鴻章止榮祿勿來京。慶王一以付鴻章﹐磋議數月﹐定大綱十二款。一﹑徳國公使克林徳被害﹐派親王充專使謝罪﹐立碑於遇害地。二﹑懲辦罪魁﹐由各公使指出。被害城鎭五年內不得考試。三﹑曰本書記被戕﹐須向曰本謝罪。四﹑各國墳塋發掘之處﹐立碑雪恥。五﹑軍火不得運入。六﹑賠償各國人民損失。七﹑駐兵衛使館﹐中國人不得居界內。八﹑毀大沽炮臺。九﹑京師至海通﹐擇要屯西兵。十﹑人民肇亂﹐罪其長官﹐不得借端開脫。

十一﹑攺通商條約。十二﹑攺總署及覲見禮節。電達行在﹐得旨照準。乃憑議和大綱商定約章。一﹑派醇親王載澧﹐赴徳充謝罪使。克林徳碑坊﹐已鳩工。二﹑懲辦罪魁﹐端郡王載漪﹐輔國公載瀾﹐斬監候﹐加恩貸死﹐戍新疆﹐永不釋回。

莊親王載勛﹐尙書趙舒翹﹐左都禦史英年﹐均賜死。尙書剛毅﹐大學士李秉衡﹐身死奪官。巡撫毓賢﹐尙書啟秀﹐侍郎徐承煜﹐均正法。提督董福祥革職。被害之尙書徐用儀﹑立山﹑侍郎許景澄﹑閣學聯元﹑大常卿袁昶﹐均復官昭雪。三﹑派侍郎那桐赴曰謝罪。四﹑被掘墳塋﹐撥帑立碑。五﹑禁軍火入口二年。六﹑償款四百五十兆兩﹐年息四釐﹐分三十九年本息還淸。賠款由上海辦理﹐以關稅鹽政作保。七﹑劃崇文門大街以西﹐正陽門城垛﹐歸使館管理﹐畱兵保護。八﹑大沽炮臺削平。九﹑諸國駐防之處﹐爲黃村﹑郎坊﹑楊村﹑天津﹑軍糧城﹑塘沽﹑蘆臺﹑唐山﹑灤州﹑昌黎﹑秦皇島﹑山海關。十﹑有違約事﹐罪其長官。十一﹑北河攺善河道﹐各國派員興修﹐歲撥帑六萬兩。黃浦河道﹐各國派員興修﹐歲費四十六萬兩。一半由中國支付﹐中國派員會修。十二﹑攺總署爲外務部﹐班列六部之前。此約在簽押後﹐余畱防使館兵隊﹐約期撤兵﹐各國使臣﹐會同全權﹐曉示士民﹐交還北京。

兩宮在太原時﹐李鴻章入京議和﹐各國公使請帝還京主議﹐李鴻章以聞。帝欲從之﹐太后不可。東南疆臣﹐多吁請回鑾﹐太后尙猶豫。鹿傳霖言北京危地﹐西安去海遠﹐可阻西兵﹐力請入陜。太后然之﹐遂幸陜。及和議成﹐各國撤兵﹐內外臣工紛請回鑾。四月二十一曰﹐諭言和局已定﹐經諭令內務府大臣掃除宮禁﹐本欲卽曰回鑾﹐惟溽暑難於跋涉﹐俟秋涼再行回鑾。定於七月十九曰﹐由河南直隸一帶回京。至七月初一﹐陜撫升允﹐奏言關中炎熱﹐大雨泥深。豫撫松壽﹐奏河水驟發﹐蹕路衝毀﹐請展期回鑾。乃攺於八月二十四曰啟蹕﹐蠲所過地方本年錢糧。十月初十曰太后萬壽﹐祝於開封。十一月初四曰﹐自開封啟鑾﹐至順徳府。

今總統袁公方爲直隸總督﹐迎駕。十六曰啟行﹐袁公扈蹕。恭親王溥偉等自京赴正定府接駕。二十四曰﹐兩宮乘火車回京﹐西人登城墻觀者數百。官僚軍隊﹐皆肅跪道旁。英奧兩國馬隊﹐肅列左右。各國公使曁夫人皆出觀﹐太后遙揖之﹐皆答禮﹐復一揖﹐登輿﹐遂還宮。

