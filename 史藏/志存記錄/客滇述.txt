客滇述明顧山貞

客滇述目錄

客滇述

蜀記

●客滇述

雲間顧山貞撰

戊辰毅宗崇禎元年﹐陜西延安府保定縣杜木川有耕夫聞空中聲﹐仰視之﹐見火一簇從天而下﹐急避入巖中﹐火卽墜前數十步﹐光焰蓬勃﹐塵土湧起十餘丈。耕夫趨歸﹐呼眾往視﹐土皆焦灼﹐尙熾熱不可近。明日﹐鋤得一物﹐如舂石而黑色﹐錯雜銀屑﹐上有文若蝌蚪書。眾共破石﹐分藏之。是年凶﹐民貧﹐揭竿爲亂﹐亂首曰掌盤子﹐潘某爲之﹐眾最多﹐因號潘十萬。潘眾𨿽多﹐然無器械﹐僅奪糧救困而已。延安副將薛某討破之﹐殺數萬人﹐潘某亦死﹔其餘眾未散﹐各以黨爲小掌盤子。又有勛衛馬某者﹐身長大﹐喜斗﹐人謂之馬將軍。與博徒遊﹐輸金錢多﹐久而不匱。搏徒異之﹐察探其所自來﹐蓋爲盜也。以弓矢劫商賈於路﹐北方所謂響馬賊是矣。博徒遂多從之。一日﹐某監司被劫﹐捕盜甚急﹐有司知盜在博徒中﹐發兵捕之。博徒窘﹐遂與官兵斗﹐殺傷官兵。有司以叛聞﹐而眾益不敢歸。於是掠人爲盜﹐盜日益眾﹐其名有神一魁﹑王嘉胤﹑苗美﹑黃龍﹑紫金梁﹑不沾泥﹑點燈子﹑衝天一字王﹑大天王﹑獨行狼﹑一根柴﹑秋圪臺﹑可天飛﹑蠍子塊﹑豺塌天﹑老回回﹑掃地王﹑八大王﹑八隊﹑七隊﹑闖將﹑過天星﹑混天星﹑滿天星﹑上天猴。其小者尙以百數﹐如一座城﹑一頂盔﹑老元寶之輩﹐不可勝記。

己巳二年﹐陜西兵備劉應選擊賊﹐殺五百餘人。其渠魁死者﹐亦甚眾﹐餘皆走四川。

庚午三年三月﹐賊自龍安府至劍州江口﹐又走毛裕渡。官兵襲之﹐頗有殺傷。是年﹐設駐鎭府於廣元﹐以保寧府同知守之。

辛未四年﹐賊陷開縣。

壬申五年﹐賊陷新寧。

癸酉六年﹐賊陷大寧。時朝廷遣將徵討﹐數年以來互有勝負﹐諸賊中頗多饑民博徒思還鄕井者﹐陜西總督某招降數千人。一月縱之采樵﹐去其弓刀﹐潛遣兵數千﹐伏山谷中﹐欲盡殺之﹔降者覺之﹐各舉石擊官兵﹐或拔木爲仗﹐奮擊官兵﹐官兵敗走﹐賊自此遂絕無歸附之心矣。

諸賊爲亂累年﹐或戰死﹑或降﹑或自死﹐其眾悉並於李自成﹑張獻忠﹔卽賊首有存者﹐亦屬二賊部下。自成卽闖將﹐獻忠卽八大王也。自成米脂縣人﹐爲縣驛馬夫﹐勇猛有膽略﹐嘗醉臥於縉紳艾氏石坊下。艾氏惡之﹐囑縣令逐之﹐自成遂投反者馬將軍﹐爲其門下役。尋領八隊﹐號闖王。其後陷京師﹐僭帝號。未幾﹐敗死。獻忠膚施縣人﹐爲延安捕快。性凶暴﹐嘗以事受笞系獄。久之得出﹐窮無所歸﹐乃從苗美﹑王嘉胤爲亂。戰輒先登﹐獨領一隊﹐號八大王﹐其後遂爲川患云。

獻忠等發難於陜西延安府﹐而蔓衍於各省﹐望屋而食﹐奔走不停﹐未嘗據城邑爲巢穴﹐故曰流賊。獻忠嘗降於川湖總督陳奇瑜﹐請屯房縣﹔已而復叛﹐流入陜西。

甲戌七年二月﹐獻忠爲官兵所敗﹐自陜西平利縣復犯四川。旣見川中山水阻險﹐不可馳逐﹐恐官兵圍而殲之﹐乃自達州儀隴縣出白水江﹐仍奔陜西﹔而漢中之民爲賊所掠者﹐遂畱川川東﹑北山谷間爲賊。其名掌盤子者﹐爲黃龍﹑搖天動﹐故世謂之搖黃賊。賊每系人﹐逼令從己﹔年餘心服﹐乃解其縛。又面頰上剌「大王」﹑「天王」等字﹐使不得歸﹐歸卽爲有司所獲。久之﹐黨遂眾。掌盤子者十三人﹐曰尊天王袁韜﹑曰整齊王﹑曰震天王白蛟龍﹑曰黑虎混天星﹑曰必反王劉維明﹑曰二哨楊三﹑曰托天王﹑曰馬超﹑曰邢十萬﹑曰順虎過天星﹑曰黃鷂子﹑曰九條龍﹑曰搖天動﹐以通江﹑達州﹑巴州爲巢穴﹐而蔓衍於嶽池﹑廣元﹑定遠﹑合州﹑巴縣。凡川東之北岸﹐任其出沒。擄掠人口﹐則責人取贖。當播種時﹐則斂兵暫退﹐及收成後則復來﹔以爲人不耕種﹐則無從而掠也。初不攻城劫寨﹐亦不恣殺。因土人彊悍﹐鄕兵四起﹐相約殺賊﹐而賊遂逢人卽殺。川中多石洞﹐可容數百人﹐百姓藏匿其中﹔賊圍之﹐積火於外﹐煙入其中﹐人中煙气卽死﹐賊於是入洞殺掠無遺。久之﹐馬漸多﹐器械漸精﹐且有火器﹐川人附之日眾﹐遂攻城劫寨﹐而嶽池﹑鄰水等縣無堅城矣。

初﹐流賊至滇中畱數月﹐掠人甚眾﹐有逃歸者。關南道劉某斬數人﹐欲滅其來。於是被掠不敢歸。其歸者畏捕﹐仍走山谷間﹐此搖黃賊所自始也。撫川者初不以爲意﹐旣而賊勢浩大﹐頗有懼色﹐使總統趙榮貴禦之﹔互有勝負﹐竟不能滅。

巡撫劉漢儒以賊入川﹐謫戍。

丁丑十年十月﹐張獻忠復入四川﹐分兵兩路﹕一由劍閣犯潼﹑綿﹐一由龍安犯遂寧。劍閣無備﹐劍州生員聶明杲督鄕勇守之﹔賊捕民爲向導﹐從關後小路繞出。明杲戰死﹐賊長驅而入﹔所過州縣﹐多望風奔竄。獨吏部文選司主事呂大器募兵守遂寧﹐賊亦不攻﹐竟犯成都。攻圍二十餘日﹐城上多方禦之﹐不能陷﹐乃遁去。賊攻城時﹐援兵皆在數百里外﹐無一騎至城下。獨副將張令自變量千人據漢州﹐當賊衝﹐拒賊數萬﹐多有斬獲。四川總兵侯良柱以援兵抵成都﹐賊已退至金堂淮口﹐良柱追之﹐戰於潼﹑綿間﹐兵敗而死﹔副總兵劉乾象到貴﹐亦死於陣﹐一軍皆沒。時巡撫王爲章﹝一名維﹞駐保寧。先是﹐梁山有朱廷益者﹐善幻術﹐爲章任之以爲軍前參謀﹐使別將一軍﹐賊至不能擊。禦史柳寅東劾爲章失機﹐爲章逮系﹔廷益論死﹐斃成都獄中。

總督洪承疇追賊入川﹐使曹變蛟駐劍州﹐左光先駐保寧。

戊寅十一年正月﹐賊遁入漢中。

以傅宗龍巡撫四川。宗龍雲南人﹐初至成都﹐民間訛言巡撫於六月二十四日欲爲火把會。火把會者﹐雲南之俗﹐至六月二十四日燎火庭中聚飲﹐令人相撲跌爲樂﹐蓋古角抵戲也。至秋﹐民心乃安。

新繁縣西郊外﹐佛寺石像自動。

八月﹐四川總兵劉鎭藩遣王朝陽至儀隴縣擊搖黃賊。餉少﹐兵遂叛去。九月﹐鎭藩麾下楊展﹐撫叛兵於廣元之百丈關﹐卽以展爲參將統之。

己卯十二年﹐設立夔州府十三隘以禦賊﹐一隘一將﹔十三隘﹐一大將統之。

以傅宗龍爲總督﹐加兵部尙書﹔命邵捷春巡撫四川。

庚辰十三年正月﹐成都郭外北城街泥像自動。邵捷春祝之﹐若城保全﹐迎神入城。後賊果退﹐迎入城中夏蓮池﹐祀焉。

張獻忠流入湖廣﹐盤踞竹山﹑房縣山中﹐督師楊嗣昌合兵圍之。令大將左良玉駐襄陽﹐以伺賊走鄖陽﹔令邵捷春守夔關﹐以伺賊走四川。若賊走夷陵﹐則嗣昌當之﹕謂之圓盤。捷春至夔州﹐以屬縣大昌﹑大寧與竹山﹑房縣接壤﹐爲隘二十二處。若兩縣之隘不守﹐當以失封疆得罪﹐遂不守夔關﹐而守諸隘。隘將覃思岱﹑楊茂選不協﹐思岱譖茂選﹐捷春信之﹐斬茂選﹐令思岱並將其兵。兵怒﹐散去。五月﹐賊卽從此入﹐諸隘皆潰。賊乘夜犯夔關﹐直抵夔州城下。副將張令拒戰於羊耳山﹐敗沒於陣。嗣昌使贊畫主事萬元吉援之﹐會石砫女帥秦良玉亦引兵至﹐元吉與之合﹔賊遂由新寧﹑開縣奔達州﹐復入漢中。

楊嗣昌奏邵捷春失機﹐有詔逮問。

十月﹐獻忠與羅汝才自漢中復犯四川﹐陷梓潼。副將郭某自他道至劍州﹐得賊諜﹔諜紿言賊已進綿州﹐而賊乃伏梓潼七曲山後。官兵至上亭鋪﹐賊邀擊﹐官兵敗﹔郭某奔劍州會口﹐賊復入梓潼。總兵方國安自廣元追賊至梓潼﹐賊出城﹐官兵追過南門﹔賊佯敗﹐官兵入城﹔未及半﹐賊劫輜重而去。官兵梓潼﹐賀人龍﹑趙光遠﹑鐵某大軍繼至﹐賊遂走綿州﹐城守。賊渡河走瀘州﹐官兵追至瀘州﹐賊僞燃火順流而下﹐官兵追之。賊復乘問走綿州﹐至浮橋﹐有牛遮道﹐賊擊斬牛。綿州城內閉﹐賊走梓潼﹐官兵追及之﹐殺賊五﹑六百人﹐擒老弱數百人﹐殺羅汝才弟。獻忠復犯官兵﹐至靈陽廟﹐奪老弱﹐走劍閣﹐自廣元入漢中。賊所過州縣﹐官民多竄伏。金堂知縣程大典署漢州﹐獨城守﹔新都知縣黃翊聖﹐亦城守﹐民賴以安。

邵捷春有惠政﹐都人甚徳之。及被逮﹐其校尉居貢院中﹐百姓萬餘人往擊之﹐校尉踰墻走。捷春先遣校尉行﹐而後自間道詣闕﹐竟論死獄中。方亂民圍校尉時﹐司道官諭之﹐不聽。華陽知縣某跪請解散﹐民詬詈不止。自是﹐下頻輕其上矣。

以廖大亨巡撫四川。

彭縣多逋賦﹐縣令某以償衙役工食令衙役自索之。除夕﹐索甚急﹐民皆怨苦。

辛巳十四年正月﹐彭縣豪民王綱仁紀倡議除衙蠹﹐鳴鑼集眾﹐盡毀衙役家。各州縣聞風而起﹐曰除五蠹。一曰衛蠹﹐謂州縣吏胥皁快也﹔二曰府蠹﹐謂投獻王府武斷鄕曲者也﹔三曰豪蠹﹐謂民間彊悍者也﹔四曰宦蠹﹐謂縉紳家豪奴惡僕也﹔五曰學蠹﹐謂生員包攬詞訟生事害人者也。或捶擊死者﹑或糜爛於鼎釜者﹑或活埋於土窖者﹐不可勝記。惟新都令黃翊聖﹑金堂令程大典有善政﹐故民未變。若新繁﹑彭山等縣﹐多蔓延不解。至發兵徵討﹐乃罷。成都亦揭竿擁眾﹐呼噪城下。院司多方撫慰﹐不從﹔令都司引鎭遠營兵開門擊之﹐眾潰﹐乃就撫。

廖大亨以民變謫戍﹐以提學副使陳士奇巡撫四川。

癸未十六年十一月﹐李自成陷陜西。漢中總兵趙光遠劫瑞王入四川﹐關南道陳纁從﹔至保寧﹐陳士奇與巡按劉之渤﹑上巡道葛奇祚等迎之﹐遣光遠還漢中﹐而奉王駐重慶。奇祚居心寬厚﹐蒞事精勤。每巡州縣﹐爲民興利除害﹐愷惻動人。吏民有一善﹐必稱揚之﹔有過則諭之使攺﹐不遽責也。時百姓不肯迎瑞王﹐抑鬱成病﹔及王入重慶﹐乃曰﹕『吾事畢矣』﹗竟死。囊無餘物﹐士民斂錢殮之。

十二月﹐張獻忠由荊州復犯四川﹐陳士奇駐重慶以禦之。先是﹐士奇以兵餉不足﹐屢撤夔州十三隘守兵。至是﹐賊眾數十萬水陸並進﹐鮮有抗之者。劉之渤疏劾陳士奇﹐詔以川北道龍文光代士奇之職。

甲申十七年﹝淸順治元年﹞二月﹐賊陷夔門。參將曾英守巫山縣皮市隘﹐戰敗﹐退守涪州﹐斷賊水路。三月﹐賊陷萬縣。

四月十六日﹐武舉人朱彜之自京師奔還成都﹐始知李自成已陷京師﹐而訛傳上幸通州。二十四日﹐眾議奉蜀王監國﹐以楊鏘﹑齊瓊芳﹑楊臺﹑劉道貞爲相。劉之渤不可﹐遂不果。

五月﹐張獻忠進犯重慶﹝重慶鐵壁金城﹐素稱天險。左有合江﹑右有瀘江﹐匯流而瀉夔關﹔自瞿塘三峽以達荊州﹐所謂川江者是也﹞。所經之地﹐兵不畱行。至酆都﹐恐土司秦寡婦扼險﹐先使人偵之。秦氏守境﹐不敢出﹐乃竟向忠州。副將趙榮貴拒戰﹐不克﹐退守梁山﹐斷賊陸路。獻忠使孫可望﹝原名旺﹐訛作望﹐獻忠養以爲子﹐故又名張可旺﹞擊之﹐戰於白兔亭﹐榮貴復敗。六月初七日﹐賊至涪州﹐曾英拒戰﹐獻忠又擊破之。於是自涪州以上﹐如入無人之境﹐竟無與抗者矣。

初﹐李自成使馬珂入川﹐攻陷順慶﹐執知府杜某﹐欲殺之﹔賂以萬金﹐不允。杜某有孀媳﹐爲塗副使女﹐有殊色﹔珂妻弟某知之﹐求納爲婦。塗氏聞之﹐卽自縊。杜某妻急解之﹐且跪請曰﹕『勉自活以全我一家命』﹗卽夕成婚﹐珂以杜某知廣安州。原任詞臣江鼎鎭率先降賊﹐靑衣行酒﹐進美人以悅之﹐得不死。其它鄕紳官吏俱被刑﹐尋死者甚多。珂奉自成年號﹐搖黃不能與抗﹐亦不附從﹐仍奉大明年號﹐設險自守。至是﹐馬珂聞獻忠將至﹐卽棄城遁去。

新撫龍文光入順慶時﹐獻忠已將達重慶。重慶告急﹐文光檄援兵至順慶聽點﹐然後發行﹐則重慶已被圍矣。十八日﹐賊據佛圖關﹐陳士奇尙在重慶﹐援兵亦有至者。諸將請背城一戰﹐士奇不許﹔曰﹕『若輩欲走耳』﹗悉令入城﹐使副將卞顯爵駐轉角樓﹐統兵固守。賊四面攻城﹐多穿地道﹐發城外冢﹐取棺板頂頭上以禦矢石。一人傷﹐卽補一人以進﹐稍退轉卽斬。地道旣通﹐灌以火藥。火藥發﹐城立潰。二十三日﹐賊焚轉角樓﹐顯爵戰死﹐城遂陷。賊旣入城﹐士民袖手就戮。間有遁出城者﹐遇賊卽死﹐或擠入水中。獻忠坐操場﹐拘集文武各官﹐時各官多魚服求生。賊懸重賞購百姓認之﹐各官遂無得脫者。賊遣人至瑞王府索王﹐王妃劉氏投井死。王被執﹐求水不可得。又系重慶知府王行儉﹐至庫取錢糧。尋召士奇等﹐謂曰﹕『朝廷皆由汝等敗壞﹗十三隘如有守兵﹐我遲進數日﹐汝等亦可預備。今如此﹐不剮何待』﹗並行儉等俱發淩遲。巴縣知縣王錫六言曰﹕『我輩應死﹐毋枉殺百姓』﹗遂皆死。賊眾引瑞王入﹐獻忠下座﹐嘆息曰﹕『我兵彊於李自成。汝旣畏自成而離漢中﹐亦宜知我兵至而去重慶。今安坐不動﹐受我顯戮﹐豈非命乎』﹗亦發淩遲﹐令剌王喉速死﹐盛以棺。百姓俱斫右手﹐無一免者﹔黠者欲以左手相欺﹐並左手亦不免。各州縣畏其暴﹐惟恐加兵﹐皆望風送款。賊卽擇其魁傑者﹐授以知縣之職﹐發兵送之﹐仍行殺掠﹔官民之降者﹐仍不能免。知廣安州杜某﹐亦殺死。

定遠縣有米三千石﹐例解昭化。時昭化已爲賊藪﹐定遠令髙作霖度不能達﹐請於龍文光﹐以未解順慶可通融銷算﹔如以昭化遠而順慶近﹐則腳價當如數扣還。文光援舊例不許﹐其米竟賫盜糧。

獻忠遣人招江津鄕官刁化龍﹐不至。

七月初四日﹐獻忠使劉廷舉守重慶﹐自引兵犯成都﹐盡焚其舟於瀘州﹐分三路進。龍文光自順慶援成都﹐調總兵劉鎭藩並威茂道兵﹑董﹑卜﹑韓﹑胡土兵﹐守城。

順慶叛降獻忠﹐獻忠使張都督殷承祚守之。

成都援兵四集﹐獻忠使其眾僞爲援兵﹐混入城中﹐龍文光不能辧。八月初七日﹐賊四面攻城﹐較重慶更力。文光﹑之渤等悉發庫藏﹐募死士縋城下殺賊。賊攻圍不輟﹐凡三日。賊兵內應﹐鐘鼓樓火發﹐守兵驚走﹐賊登城﹐文光﹑鎭藩皆戰死﹐蜀王及妃嬪皆赴井死。蜀世子平某﹑內江王奉鑘﹑巡按劉之渤﹑推官劉士斗﹑華陽知縣沈云祚﹐皆被執。賊封平某爲太平公﹐旣而殺之。之渤等皆不屈﹐賊再三慰諭。以之渤爲巡撫﹐之渤不可﹐但爲百姓請命﹐遂皆死。十一日﹐獻忠盡驅成都軍民於中園﹐將屠之。其黨汪兆齡進曰﹕『成都是本根基業﹐不宜縱殺』﹗乃止。十五日﹐獻忠自稱秦王﹐國號大西﹐攺元大順。卽以蜀王府爲宮殿﹐設立五府﹑六部等衙門﹐以汪兆齡爲東閣大學士﹑原任通州知州嚴錫命爲文華殿大學士﹑養子張可望爲平南監軍﹑張文秀爲平南先鋒﹑張定國爲前軍都督﹑張能奇爲平南將軍﹐分兵四出掠地﹐全川騷動。

九月﹐馬珂尙在綿州﹐張能奇擊之﹐不克。獻忠自將擊之﹐珂敗走漢中﹐獻忠還成都。

十月﹐張定國陷保寧。

張可望陷龍安﹐使王運行守之﹔自引兵犯茂州﹐陷之。松潘副總兵朱化龍﹑管糧通判萬文相擊走之﹐遂復茂州。化龍又與龍安署印同知詹天顏共復龍安﹐斬王運行。

張能奇陷雅州。先是﹐雅州知州王國臣與上南兵巡道胡恆有隙。會上南守道建昌道官皆缺﹐恆帶兩道印﹐從邛州過雅州﹐將入建昌城﹐邊兵送之。聞獻忠已陷成都﹐兵噪﹐奪餉散去。國臣乃拘恆﹐劫其三印﹐遣使降獻忠﹔又下衛指揮使阮士奇﹑生員洪其惠於獄。雅州生員傅元修走天全六番﹐說正招討髙躋泰﹐令出兵擊國臣﹔躋泰許之﹐使髙君錫﹑姜奇峯攻雅州﹐國臣遁入成都。君錫等迎恆及士奇﹑其惠入始陽。始陽躋泰地也。獻忠以國臣爲茶馬禦史﹐與張能奇犯雅州﹐陷之。進攻躋泰﹐至飛仙關﹔躋泰懼﹐卽以胡恆﹑士奇及朱奉■﹝金伊﹞﹝奉■﹝金伊﹞﹑胡恆時已爲僧﹞與賊﹐賊引去。三人至成都﹐皆被害。時建昌行營將周雙橋李俸﹑海棠堡守備丁如龍﹑越雋衛指揮使王自明得胡恆檄﹐各以兵出迎﹔而恆已爲賊所獲﹐遂駐大渡河所﹐與掌印千戶沈雲龍﹑黎川安撫使馬京及蠻莊七姓謀擊賊﹐無應之者。會四川總鎭坐營參將曹勛自成都敗歸﹐眾推爲帥﹐共守榮經縣。居數日﹐富順鎭國將軍平奉■﹝木鼎﹞﹝蜀王母弟﹑富順王之次子﹞間道至榮經﹐勛與諸將及原任南京戶部員外範文光﹑舉人劉道貞﹑程翔鳳﹑生員傅元修﹑傅元覽﹑張士麟﹑唐默﹑鐘之綬﹑胡大生﹑洪其仁﹑洪其信等共立平■﹝木鼎﹞爲蜀王﹐號召義兵﹔勛爲副總兵﹐統領諸將。

赧帝旣立﹐詔故相王應熊經略川湖雲貴四省軍務﹐專辦蜀寇﹔應熊卽以文光爲監軍道﹑道貞爲兵部職方司主事﹑翔鳳爲監紀推官。勛率諸將向雅州﹐大破賊於龍鸛山。賊退入雅州﹐諸將乘勝至城下﹐賊出戰﹐勛敗歸榮經﹔賊復攻之﹐勛再敗﹐退守大渡河所之大關山。賊攻之﹐不克。勛選驍騎擊賊﹐斬首數百級﹐賊潰去。勛入榮經﹔賊復攻之﹐勛敗﹐榮經陷。自是﹐惟守小關山。此二關﹐乃相公嶺之險隘處也﹐範文光嘗名爲忠孝路焉。

獻忠遣使四出﹐趣地方官員及鄕紳朝見﹔百姓藏匿官員者淩遲﹐鄕紳不來朝見者亦如是。其求朱姓更急。蜀府宗支多在灌縣﹐乃發兵圍之﹐不論宗室細民皆殺之。其餘降官﹐各授以職。降賊江鼎鎭復降獻忠﹐獻忠以爲禮部尙書﹑考試總裁﹐自以爲榮。會迎春﹐賊問出何門﹖賊國號西﹐欲其言西門﹐鼎鎭則言出東門。賊怫然﹐問出何典﹖曰﹕『出「大明會典」』﹗賊大怒曰﹕『汝尙知有大明乎』﹗責一百棍。有門生何某者請代﹐責五十。明日﹐飛騎提何某一家五十人與鼎鎭一門﹐對面就刑死。嚴錫命受知於賊﹐條陳甚多。嘗言﹕『陛下繼嗣不廣﹐皆由兵間所掠女子﹐不足以配聖徳。今有故相陳演女﹐才徳色俱全﹐宜正坤位』。賊卽以陳氏爲後﹐演子爲翰林學士。一日下令云﹕『陳娘娘欲齋僧﹐大僧銀十兩﹑小僧銀六兩』。以黃封封銀櫃﹐舁入寺中﹐諸僧皆喜。更有小兒求僧曰﹕『我願割發作沙彌﹐得六金﹐當以半謝』﹗僧唯唯。及期﹐大小僧幾萬人入寺領銀﹐賊閉寺門﹐每十僧貫以一繩﹐盡殺之。一日﹐迎狀元﹐儀衛甚盛﹐各進士迎歸﹐鼓樂喧闐﹐忽取一進士斬之。有一教諭﹐老年矣﹐加升侍郎﹐方揚揚得意﹐自謂開國元功。不數日﹐仍見殺。某縣令朱某亦歸順﹐願就教職﹐冀以免禍。及就職未期月﹐而全家被戮。鄕紳朝見者﹐並拘其家屬﹐使同行。至則盡殺之﹐不畱種。又命各教官率生員來試﹐並命教官之婦率生員之婦同來點驗﹔至亦盡殺之。其大家婦女皆發娼院﹐復盡殺之﹔並殺優人。賊將有先知此令者﹐盡召優娼﹐恣行歡樂﹔方淫媾流連﹐而身首已異處矣。獻忠嘗臨操場閱兵﹐呼官兵爲毛賊。有擒至者﹐卽加捆縛﹐丟一人於沸水大鑊中﹐仿古鼎烹法也﹔餘皆淩遲。所獲官吏﹐皆指爲貪官﹐叱令剝皮﹔頃刻而全皮俱下﹐與肉不相黏﹐稍有黏者﹐謂不如法﹐卽以剝皮之人令善剝者剝之。有鄕紳爲惡奴所訟﹐自言今日必死﹐當容一言。賊曰﹕『不必多言﹐自有死法』﹗乃按之於地﹐用釘釘其手足﹐以石滚軸滚之﹐頃刻遂成肉醫。其暴戾如此﹗

獻忠自言親見天神與語曰﹕『天以萬物與人﹐人以一物與天』﹐遂刊行各州縣﹔再續二語云﹕『鬼神明明﹐自思自量』。卽以爲聖諭碑。

獻忠之陷重慶也﹐未嘗畱重兵守達州﹔守備馬幹攻拔之﹐賊將劉廷舉走。

成都之陷﹐援兵多死。惟劉鎭藩之兵得脫者有二千餘人﹐營於新津縣寶山漁鼓橋﹐無所統屬﹐欲得劉鎭藩之裨將而奉焉。裨將之最有名者﹐惟曹勛﹑楊展﹔時二人俱爲賊所擒﹐至中園而幸免﹐勛由崇慶州走大渡河所﹐展由新津走嘉定。眾得展﹐遂奉爲將。展令眾從他道至敍州﹐自至嘉定取妻子來會。展歸而嘉定已降賊﹐惟羅徽堡千總廖佐與峨眉人楊世泰率堡兵及鄕勇千人守峨眉縣﹐展與其子璟新部署兵將進營於敍州南岸。十二月﹐賊犯敍州﹐至東關﹐展欲渡江與戰﹐眾懼而走﹐展不能禁。賊遂陷敍州﹐追展至蘆衛﹔展謂諸將曰﹕『不戰則賊追我日深矣』﹗乃伏兵九箐以待之。賊亦見長山大谷﹐恐誘之﹐竟引去。展營於永寧衛而往謁王應熊於遵義﹐應熊仍以爲參將。展於是居永寧﹐休養兵士。

獻忠旣據成都﹐曾英自涪州趨江津﹐又與建昌道劉麟長至綦江﹐並將刁化神之兵號召諸少年﹐劫掠富紳大賈以充兵餉。窮兵投之以就食﹐富民亦多投之以避難﹐軍聲普振。賊將殷承祚守順慶﹐素有歸順意﹐英使人招之﹔爲獻忠所得﹐叱令剝皮。使者呼曰﹕『兩國交兵﹐不斬來使』﹗賊赦之﹐斷一手﹐去一耳﹑一目﹐割半鼻﹑半唇﹐給一令箭﹐遣還。其後順慶竟歸順﹐英使熊應瑞﹑馮有慶守之。

乙酉赧帝弘光元年﹝附魯監國﹑淸順治二年﹔六月以後﹐唐王隆武元年﹞正月﹐英引兵至重慶﹐一時蜂起之眾皆歸之﹐眾至數萬﹐船千艘﹔難民相依﹐又數萬人﹐泊於塗山一岸﹐重慶屹然成重鎭。英取遂寧之鹽以贍軍﹐故糧足而兵盛。劉廷舉之遁也﹐往見獻忠﹐獻忠遣兵三萬犯重慶。二月﹐至合州﹐據多功城爲壘。十八日﹐賊遣精甲出佛圖關陸路﹑大軍由合州水路﹐夾攻重慶。先是﹐英聞賊至﹐令老弱與難民下涪州﹐進小江口﹐畱銳卒於重慶待賊。及見賊兩路至﹐急遣余大海當水路﹑張天相當陸路﹐戒勿輕戰。自以輕騎五百﹐間道擊多功城﹐破之。卽取賊旗幟﹐繞出賊後﹐大破之於重慶亭溪﹐賊潰去﹐英威名大著﹔王應熊以爲副總兵﹐非其望也。英營伍日盛﹐凡諸營不與同心者﹐卽並之﹔亦不復稟應熊號令。日與所親議應熊長短﹐且多結鄕紳﹐藉之以財通朝廷用事者﹐詆應熊而稱己長。及唐王卽位﹐遂驟封平寇侯﹐气益驕。

三月初六日﹐楊展自永寧攻敍州﹐距城五十里營於幹溪﹐令守備馬應試引偏師夜渡雪灘頭。平明﹐展軍至南岸﹐賊拒應試於頭壩﹐應試擊破之﹐展渡河﹐斷賊浮橋﹐賊驚走。應試追之﹐多溺死﹐生擒二千餘人﹐遂復敍州﹐仍營於南岸。賊將馮雙禮復陷敍州﹐其別將屯於東江外白塔山。二十八日﹐展渡江﹐擊白塔山﹐而令川貴參將侯天錫引蘇寶猓兵擊雙禮。展旣渡﹐謂將士曰﹕『今日須以死戰破賊』﹗乃盡焚其舟﹐使張滕﹑余朝宗攻山左賊﹐曹章﹑郭崇烈攻山右賊﹐姚之楨﹑李朝貴攻山後賊﹐展自當其前。曹章先登﹐之楨敗而復勝﹔賊不能支﹐遂大潰。時猓兵爲雙禮所敗﹐展乘勝又破雙禮﹐追三十里﹐又復敍州。

四月﹐李自成部將一隻虎陷太平﹑東鄕﹑達州﹑夔州﹑新寧等處﹐尋遁入湖廣。十三日﹐張可望復犯敍州。時原任總兵甘良臣領毛裕鎭兵數百﹐副總兵余奎亦引兵千餘人﹑船千餘艘自津江來﹐與楊展會。展遂引二千人至蔡壩﹐擊可望﹐敗績。後五日﹐可望攻展﹐展復敗﹐賊追至幹溪。展兵多從余奎船下江津﹐展與牙將數百人奔永寧。可望追至永寧﹐陷樂英寨﹔寨﹐屠寅故穴也。展等退守仁懷縣之土城﹐賊追至土城﹔展等退守小關﹐賊又陷小關。展等入山峽中﹐眾饑﹐殺馬而食。甘良臣與參將王祥謀從箐中走遵義﹐章與向成功﹑黃國美曰﹕『我捨大隊而入遵義﹐若大隊爲人所有﹐則我進退無據﹐不如間道往江津』。於是﹐良臣﹑王祥入遵義﹐展與章竊出賊壘﹐渡合江﹐始得食。五月﹐至江津兔溪﹐遇賊軍﹐不得進。王應熊命展入遵義﹐又命取永寧﹔會皮熊﹑侯天錫已取永寧﹐展遂駐魚腹關。

七月﹐唐王以馬幹巡撫四川西北﹑樊一衡巡撫四川東南。一衡衰老無能爲﹐見諸將驕橫﹑不奉法﹐惟仰屋長嘆而已﹔幹果於任事﹐多招勇壯禦賊﹐然西北屢經殘破﹐軍食必取給於東南﹐竟莫有應者。

獻忠在成都日求人殺之。先殺衛所指揮千戶百戶後﹐殺僧道工匠醫生﹐皆令州縣解至成都﹐殺而投其屍於南門外大橋下。各州縣怨之﹐多起兵自固﹐不奉獻忠號令。時曾英屯重慶﹑朱化龍屯茂州﹑楊展屯永寧﹑曹勛屯大渡河所﹔時趙榮貴已降淸﹐屯於龍安。其小者亦擁眾﹐誅賊官吏﹐而淸兵又將擊之。賊益忿怒﹐於是盡屠州縣百姓。十月﹐賊令保寧守將劉進孝屠保寧﹐引兵還潼川﹔後數日﹐張能奇復屠保寧﹐無一噍類。

楊展大破賊將梁一訓於納溪縣﹐溺死者無算。十一日﹐賊上南道郝孟旋來歸。孟旋茂州舉人﹐爲賊所執﹐尋授以官。孟旋有才略﹐嘗思立功﹐佯爲賊用﹐而多募兵以自衛。曹勛﹑範文光守小關﹐孟旋欲通之﹐未有便﹔程翔鳳與孟旋有舊﹐以書招之﹐孟旋大喜。雅州諸生已爲獻忠召人成都﹐未至﹐孟旋急使人招之﹐及諸生於邛州。諸生旣還﹐孟旋遂殺賊之在雅州者﹐稱明正朔﹐安慰軍民﹔請翔鳳與之盟﹐號其兵曰匡正營﹐而以雅州付文光與勛焉。行營兵久困於雅州﹐入城大掠﹐城中一空。孟旋以其眾擊邛州﹐不克﹔尋取花溪﹐爲人所殺。

十二月十五日﹐獻忠殺進士﹑舉人﹑貢監﹑生員一萬七千餘人於成都東門外。先是﹐賊以特科﹐使州縣送人應試﹔自進士至生員﹐俱不得隱匿。旣至﹐聚於玉局觀﹐以兵衛之。有疑其變者﹐僞以他事逸去﹐亦得全一﹑二人。旣而﹐移入城中大慈寺。至是﹐照牌點名﹐出則盡殺之﹐投屍江中﹐人謂之泣魂牌。時賊兵皆聚成都﹐其在外者﹐或召入潼州﹐日遣心腹將領勁兵屠各州縣。兵到則揚言萬歲爺卽至﹐官民皆集操場奉迎﹔而別遣一隊入城﹐殺婦女嬰兒。城內城外﹐一時俱發﹐男婦老幼無得脫者。其殺鄕居人﹐則謂塘撥﹐亦不使一人得脫。所遣諸將﹐以所殺之多寡爲功。首級重﹐不可攜﹐男子割勢﹐婦人則刓其陰肉及乳頭。有不及取者﹐則但以人手爲驗。驗功之所﹐手積如山。

丙戌唐王隆武二年﹝魯監國元年﹑淸順治三年﹞﹐淸使肅王擊獻忠。獻忠聞之﹐自引兵至平陽關﹐遇淸兵與戰﹐大敗而還。時川西﹑川北州縣皆爲賊所屠﹐成都百姓亦不自安﹔會獻忠敗還﹐益懷異志。獻忠覺之﹐恐人圖己﹐一晝夜﹐易其處十二﹑三﹐或潛伏寺院佛像後﹑或扮兵卒徧遊酒肆妓院﹐聽人私語。於是盡屠其民。一日﹐獻忠獨坐食饅頭﹐忽空中下數萬手來奪饅頭。一日﹐獨坐院中﹐忽聞琴瑟簫管之聲。獻忠怒﹐拔刀斬之﹔見無頭女子數十人﹐各弄樂器。獻忠大駭﹐昏撲於地。又成都城中﹐至黃昏後﹐輒聞人偶語。往視之﹐則皆空屋也。賊兵夜出﹐則鬼擊之。獻忠惡其不祥﹐遂出城﹐居東門外中園。中園者﹐蜀王之外囿也﹐中有梨花數千本﹕成都俗﹐嘗以三月三日於此走馬爲樂。獻忠旣陷成都﹐盡伐梨樹﹐作宮室馳道﹐練兵於此﹐號爲禦營﹔至是居焉。賊兵之樵采者﹐盡入城中﹐拆毀房屋以爲薪。又發兵四出﹐搜各州縣山野﹐不論老幼男女﹐逢人便殺﹔如是半載。八月﹐獻忠毀成都城﹐焚蜀王宮殿﹐並焚未盡之民房。凡石柱亭欄﹐皆毀之﹔大不能毀者﹐更聚薪燒裂之。成都有大城小城﹐本張儀所築﹐漢昭烈帝修之。甃以巨石﹐貫以鐵絙﹐壯麗甲天下。宮殿之盛﹐亦不減京師。至是﹐盡爲瓦礫矣。獻忠又令其眾徧收川兵殺之﹐及其妻子男女﹐惟十歲以下者僅畱一﹑二。四川之禍﹐屠城﹑屠堡﹑屠山﹑屠野﹑屠全省﹐甚至千里無人﹐空如沙漠﹔自亙古以來﹐未嘗有也﹗

獻忠有子尙幼﹐乘醉撲殺之。謂養子可望曰﹕『我亦一英雄﹐終不令幼子爲人擒﹔爾終爲世子矣﹗明朝三百年正統﹐天意必不絕之﹔我死﹐爾急歸明﹐毋爲不義』﹗可望頓首受命。獻忠遂以可望爲平東將軍﹑張文秀﹝本姓劉﹞爲撫南將軍﹑張定國﹝本姓李﹞爲安西將軍﹑張能奇﹝本姓艾﹞爲定北將軍﹝俱獻忠養子﹞﹐各統兵十餘萬﹐棄成都北走﹝一云﹐獻忠末年﹐有道人諛之曰﹕『陛下本天人﹐今當遺棄一切﹐仍歸天上』。獻忠大悅﹐卽盡殺其妻子﹐旣又殺其大臣﹐可望四人大懼﹐各率兵二十三萬自川南至雲南降於永明王﹞。時四川總兵賈登聯屯中江縣﹐賊攻破之﹐全軍皆沒﹐登聯僅以身免。

九月﹐獻忠犯順慶﹐順慶守將熊應瑞﹑馮有慶頗驍勇﹐每相謂曰﹕『賊將來﹐不足慮也』﹗及獻忠親至﹐二人有懼色﹐固守三日而城陷。知府史覲宸死之﹔官民五﹑六十萬人皆爲賊所屠。賊懸示城中﹐呼川人爲蜀獠﹐謂『朕待蜀獠最好﹐而蜀獠每每要反﹐負朕之極﹐故盡殺之』。獻忠旣屠順慶﹐屯於西充縣全鎭鋪﹐大治舟楫﹐將走湖廣。十一月。淸兵至保寧﹐賊將劉進忠降之。十二月十一日﹐進忠爲向導﹐引淸將雅布蘭覘賊。時獻忠尙有兵六十萬﹐旌旗塞野﹐而不知淸兵巳至。諜者言之﹐輒怒曰﹕『搖黃賊耳』﹗卽斬之。淸兵近營﹐諜者又言﹐獻忠又斬之。淸兵巳在前﹐諜者又言﹐獻忠乃衣飛龍蟒半臂﹐不披甲﹐腰插三矢﹐率牙將出營覘敵﹐而淸兵已及營門﹐僅隔一溪。進忠望見獻忠﹐指曰﹕『此卽八大王也』﹗獻忠方引弓﹐雅布蘭射之﹐中獻忠脇下﹐遂墜馬死。淸人大呼曰﹕『獻賊死矣』﹗發兵追殺。眾抱賊屍﹐以錦褥埋地中。孫可望等四人代領其眾﹐遁去。淸兵旣殺獻忠﹐復發其屍於成都北門﹐梟其首。獻忠埋屍處所生艸﹐人足觸之﹐輒生大疽。又有黑虎噬人﹐人不敢過其地﹐每從他道避行焉。其凶戾之气﹐死後尙如此。初獻忠旣棄成都﹐楊展﹑曹勛卽引兵據其地﹐勛畱守。展北追賊至保寧﹐已爲淸兵所據。展還成都﹐淸使譚太追之。趙榮貴攻成都﹐展以成都毀壞﹐不可守﹐乃退守嘉定州﹔勛守雅州。

孫可望等奔重慶﹐臨江欲渡。平寇侯曾英屯南岸﹐渡江擊之﹐反爲所扼﹔營中火發﹐左右營皆潰﹐英僅以身免。賊遂奪船渡江﹐英舟戰再敗﹐急引船南下﹐而賊反率舟師圍之。英連發數矢﹐殺賊數人﹐矢盡﹐溺於河﹔部將李占春﹑於大海﹝占春號鷂子﹑大海號老虎﹐爲曾英左右翼騎將。占春驍勇尢甚﹐英以爲子﹞率餘眾奔涪州。可望等旣渡大江﹐休兵三日﹐墮重慶城﹔由遵義奔貴州﹐巡撫範爌降之。先是﹐唐王有詔﹕『獻忠所害者兄弟﹐非君父也﹔若降﹐免罪立功』。而張定國﹑張能奇自以爲賊不能成大事﹐尢欲歸順﹔及至遵義﹐能奇問汪兆齡曰﹕『今老萬歲已死﹐我等計將安出』﹖兆齡不知其欲降也﹐應曰﹕『將軍輩只照舊行事可矣』﹗能奇怒曰﹕『昔老萬歲在成都﹐汝爲宰相﹐不能輔之治國﹐惟勸之殺人﹐以至人心危懼﹐不肯歸從﹐天下俱名我輩爲賊。今日皇皇無之﹐汝尙欲我輩復作賊耶』﹗卽拔刀斬之﹐而四分獻忠牙兵﹐同入貴州。

初﹐搖黃十三家各設險自固。及獻忠屠戮之後。無所掠食﹔有仍歸陜西者﹐有奔入湖廣者﹐有爲淸兵所殺者。尊天王袁韜降淸﹐尋復投王應熊﹐應熊以爲都督﹐使屯涪州。其在川南富順等處地方者﹐亦皆來降於應熊云。

丁亥永明王永曆元年﹝淸順治四年﹞正月﹐封王應熊長壽伯。

以錢邦芑巡撫四川。

四川大饑﹐民相食﹐有夫妻父子互食者。蓋甲申以來﹐大亂三年﹐民皆逃竄﹐無人耕種﹐而宿糧棄廢又盡﹐故饑荒至此。時米皆出土司雅州﹔尙有大渡河所越嶲衛接濟﹐而斗米猶十數金。嘉定州則斗米三十金﹐成都﹑重慶俱五十金。保寧則淸兵運陜之米接濟﹐然猶每斗六十金。成都人多逃入雅州﹐采野果而食﹔亦多流入土司者。死亡滿路﹔屍才倒地﹐卽爲人割去﹐𨿽斬之不可止。良家婦女﹐望門而投﹐亦無應者。成都食人尢甚﹐彊者聚眾數百掠人而食﹐若屠羊豕然。綿州大學士劉宇亮少子﹐亦爲彊盜所食。

淸將趙榮貴圍朱化龍於茂州﹐化龍固守三日﹐食盡而陷。榮貴復叛淸﹐與化龍盟而去﹐屯於龍安。方茂州圍時﹐男子肉每斤七錢﹑女子肉每斤八錢﹐冢中枯骨皆掘出爲屑以食焉。

淸兵將犯重慶﹐王應熊檄馬幹趨內江﹔左右曰﹕『淸兵正在內江﹐何可當其鋒』﹗幹曰﹕『遇敵而死﹐吾分也』﹗遂趨內江。與淸兵遇﹐力戰而死﹐重慶遂陷。舊按臣瞿昶﹑守將賈登﹑侯天錫﹑鄧九韶﹑王廷獻等﹐皆降。天錫復遣使招應熊﹐應熊斬其使﹐遁入仁懷縣土城﹐抑鬱而死。

時王祥屯遵義綏陽縣﹐余大海﹑李占春屯涪州﹐譚文屯萬縣﹐譚宏屯夔州﹐譚詣屯巫山縣﹐副將胡云鳳屯忠州。云鳳以舟載妻子泊於夔州﹐譚詣部將鄧希明劫之﹐云鳳妾投水死。云鳳怒﹐欲報仇。而搖黃之降王應熊者﹐屯夔州北岸﹐少糧三月矣﹔云鳳與約﹐於萬縣小溪口過渡﹐搖黃從之﹐遂過南岸。譚文奔云陽。

三月﹐淸兵至遵義﹐王祥固守綏陽。淸兵圍之﹐不能克。

詔閣臣呂大器督師四川。大器與丁魁楚不合﹐故出之。

初﹐賀珍據漢中﹐淸兵至﹐卽引兵數百騎南奔至夔州求渡﹐知府程大典不可。時有蜀府徳陽王宗室在夔州﹐同知李習達欲輔之﹐遂潛通珍﹐以小舟渡之﹐屯於夔州之南岸。五月﹐一隻虎從巫山縣渡江﹐譚詣水師潰。賀珍復過北岸﹐居下關城﹔未幾﹐一隻虎南陷建始縣。

六月﹐淸兵至涪州﹐破袁韜於江口。韜棄輜重﹐走入牛皮箐﹔李占春﹑余大海亦戰敗﹐奔夔州。七月﹐湖南巡撫朱容藩﹝一作容藩﹐楚宗也﹞爲淸兵所迫﹐自施州衛至建始﹔一隻虎降之﹐容藩卽使屯建始。自至夔州﹐部署李占春﹑余大海兵馬。時川東夔州一帶與朝廷消息不通﹐又王應熊新喪﹐諸將無主﹐故多歸容藩。淸兵深入至遵義﹐王祥守綏陽﹐攻之﹐不克﹔使人招貴州總兵皮熊﹐又不至。降將侯天錫復歸正﹐於是殺賈聯登十餘人﹐將還重慶。八月初九日﹐王祥整兵出戰﹐淸兵大敗。淸兵悉奔重慶﹐祥復遵義﹐軍聲大振。祥妻號上祖﹐警敏多權略﹔祥出攻遵義也﹐上祖率婦人數千皆男扮﹐別爲一隊﹐間道會祥。中道獲敵人數十﹐內有平民被劫者﹐分別而遣之﹔旣而曰﹕『姑系之﹐俟我與元帥會而後釋焉。不然﹐彼或以虛實告敵﹐敵來追我矣』。及入遵義﹐乃盡縱之。祥嘗營宮室﹐使上祖觀之﹔上祖曰﹕『甚善﹗但少鐵索數根﹐賊來﹐則當曳以行耳』﹗祥大慚。

九月﹐淸兵水陸俱下﹐攻於中州無風渡。朱容藩使占春﹑大海以舟師禦之﹐往來如飛。淸兵不習水戰﹐又風雨大作﹑山岸泥滑﹐馬不能逞﹐占春﹑大海以步兵蹙之﹐淸兵大潰﹐焚舟千餘﹐獲輜重器械無算﹐遂自達州小路退入保寧。

侯天錫﹑李正開擊淸兵於瀘州﹐破之﹐復馬湖。

十月﹐朱容藩督占春﹑大海﹑三譚及搖黃呼景陳三家之兵將復重慶﹐會原任偏沅巡撫李幹徳亦與袁韜自涪州來﹐王祥又追淸將柏永馥﹐俱至重慶。十五日﹐共擊淸兵﹐大破之﹐淸兵悉奔保寧﹐遂復重慶。適冬至節拜龍亭﹐容藩自以室宗而功髙﹐位在幹徳上﹔幹徳又自以國家舊臣而容藩後起﹐不爲下。容藩賴占春之大破淸兵﹐而威名始著﹐愛之。幹徳久居袁韜軍中﹐與之呢。韜與占春復不協﹐勒兵相攻﹐占春不勝﹐怒回涪州﹐兵威大挫﹔而韜亦無糧﹐惟掠民間食以自給。

初﹐楊展以乏糧大興屯田。淸兵犯嘉定﹐展堅守五日﹐淸兵解去。時淸兵饑疲﹐而展軍亦無糧﹐不能追。至是﹐屯田成熟﹐上南軍民足食﹐展卽遣楊榮芳﹑李一進﹑陳應宗﹑黃國美恢復成都。會全勝﹑萬燝亦破淸兵於資陽﹑簡州﹔十一月﹐遂復成都。淸將梁一訓驅殘民數千﹐北走至綿州﹐又盡殺之﹐成都人殆盡﹔一訓本賊將降淸﹐淸以爲安綿道者也。

王命臣﹑馮啟擊淸兵於大西橋﹐破之﹐復順慶。

十二月﹐趙榮貴自龍安引兵會武大定於慶元﹐大破淸兵﹐復保寧﹔淸帥某遁去﹐全川皆復。

以楊喬然爲四川總制。

武大定奉秦王四子入川﹐趙榮貴與之不合﹐秦王子以大定爲靖虜將軍。

時兵﹑旱累年﹐百姓存者百不及一﹐或城內外多爲虎狼所居。榮昌知縣張懋賞主僕八人赴任﹐方入城﹐蒿艸滿地﹐不見一人。日未暮﹐羣虎攔至﹐攫食五人。

戊子二年﹝淸順治五年﹞二月﹐朱容藩還夔州﹐李占春屯涪江﹐余大海屯云陽﹐譚詣屯巫山﹐譚宏﹑譚文屯萬縣天紫城﹐袁韜屯重慶寨山坪﹐楊展屯嘉定﹐曹勛屯雅州﹑榮經﹐趙榮貴屯龍安﹐朱化龍屯茂州﹐侯天錫屯永寧﹐馬應試屯蘆衛﹐王祥屯遵義﹐各守其地﹐殘民少安。

六月﹐容藩聚兵十萬﹐欲據蜀稱王﹐先自立爲楚王世子﹐加天下兵馬副元帥。攺忠州爲大定府﹐號其城內爲承運門。鑄侯伯將軍督撫印﹐徧送川中文武。關南道張京先降賊﹐賊敗﹐逃匿大寧﹔與容藩有舊﹐首進稱帝之說﹐容藩大悅。呂大器至涪江﹐與李占春力阻之﹐容藩不聽﹔卽於夔州設行營﹐先卽楚王位﹐旋攺吳王。有進士塗原者﹐拜且泣。或曰﹕『此吉事﹐何泣爲』﹗原曰﹕『中原無主﹐今遇眞主﹐早正位一日﹐則早慰天一日之望﹔吾心懇切﹐不覺泣耳』﹗人皆哂之。容藩以張京爲吏部尙書﹐程正典﹝夔州知府﹐富於財﹔人利之﹐故以爲戶部﹞爲戶部尙書﹐太子賓客劉道開爲軍諮祭酒。有一宗室婦﹐極淫蕩﹐流寓夔門﹐容藩畱之於內﹐欲以爲妃﹔張京力勸之﹐眾不可﹐乃止。容藩性忌刻﹐宗室流寓夔州者﹐皆殺。時諸將自三譚外﹐無相從者。余大海在夔門﹐亦從眾謁見。張京以爲天子登極﹐諸侯不可無貢獻﹐密諭大海率先進貢﹐卽爲開國元勛﹔大海進見﹐髙唱曰﹕『靖海侯﹝容藩僞封﹞進寶』﹗鴻臚官問﹕『何寶』﹖大海﹕『奇貨駱駝』﹗容藩面瘦背駝﹐素有駱駝之號﹐故以謔之。未幾﹐楊喬然﹑錢邦芑等移檄諸將﹐共誅滅之。

楊展屯嘉定﹐略有川西南州縣﹐自什邡縣以西﹑敍州府以南皆奉展號令。展所至得銀﹐或於地窟﹑或於江中河口﹐不啻數百萬。他人求之則無有﹐展甫至﹐則又得之。時值饑荒﹐展用以賑濟﹐全活甚多。詔封華陽侯。袁韜饑﹐與李幹徳歸展﹔武大定旣與趙榮貴不合﹐亦歸展。九月﹐展使大定屯眉州﹑韜屯犍爲縣﹐皆給以糧。初﹐王祥之勝於遵義也﹐兵至樂英寨﹐寨爲展次子所據﹐祥掠以歸﹔旣而釋之。展由是怨祥﹐未發也。會祥攻貴州﹐不克而還﹔貴州人約展共襲之。展亦與樊一衡謀立富順王某﹐遂令長子璟新將諸將擊祥﹔諸將皆悍﹐不受節制。璟新又年少不知兵﹐至蘆衛﹐獲馬應試﹐殺之。至永寧﹐侯天錫堅守不下﹐攻之不克﹔王祥遣兵援之。一日﹐大霧﹐祥兵乘霧出戰﹐璟新大敗而還﹐展威名大損。展性驕矜﹐不假人以權。袁韜﹑大定﹑幹徳皆不悅﹐共欲圖展。展覺之﹐然不以爲意﹔三人竟殺展﹐分據其地﹝展被執﹐請入山爲僧﹐袁韜欲釋之﹔幹徳曰﹕『縛虎易﹐縱虎難』﹗遂殺之。其後幹徳戰敗﹐語人曰﹕『吾今日親見楊展入舟中﹐冤孽相尋﹐夫復奚恨』﹗遂赴水死﹞。呂大器至遵義﹐王祥方以兵威迫脇土司﹐設三十六營﹐頗驕蹇不奉法﹔大器不能堪﹐仍還廣西﹐鬱鬱歿於途。王祥以禮葬之﹐厚撫其孤。祥性驕奢﹐然亦矜名節﹔王應熊之喪﹐亦嘗以禮葬之。卽縱兵剽掠﹐每在敵境﹔其本方百姓﹐未嘗以兵擾之。時永曆帝遠居廣西﹐徒擁虛號﹔而祥獨勤貢獻﹐不敢失禮﹐其妻上祖亦進貢於後宮﹔搢紳欲赴行在者﹐必傾囊以贈之﹕朝廷封爲忠國公。

初﹐孫可望之奔貴州也﹐巡撫範爌旣降﹐羣縣多望風送款﹐遂以定番爲巢穴。休兵半年﹐進犯雲南﹐二年間盡陷雲南郡縣。

己丑三年﹝淸順治六年﹞﹐孫可望自立爲秦王﹐復引兵自貴州犯四川。時闖賊降將髙必正等皆爲朝廷效力﹐可望皆擊殺之。

初﹐容藩旣敗﹐張京投河督堵胤錫﹐胤錫盡削其官﹔乃投賀珍﹐僞爲敕書印綬﹐煽惑文武。珍覺而逐之﹐遂投可望﹐稱臣拜舞﹐首進王蜀之說﹔可望大喜﹐復其官。京又進豳風圖曰﹕『豳風王業根本﹐願殿下爲天子﹐如周家有道之長』﹗可望左右﹐皆明室舊臣﹐皆深惡之。可望有親信某﹐京時皁隸也﹐認爲師生﹐藉其力以免禍。

庚寅四年﹝淸順治七年﹞﹐孫可望將犯遵義﹐先遣溫總鎭與王祥議和。溫舊爲川帥﹐祥曾在其麾下﹔今在可望營﹐最用事﹐而祥見之﹐倨甚﹐且呼可望爲賊。溫還﹐促可望進兵﹐祥敗走﹐可望追之。祥曰﹕『吾終不可辱於賊』﹗遂自剄。其妻上祖被擒﹐亦不屈﹐可望賜之死。上祖沐浴盛裝﹐望闕叩拜﹐又拜其夫死之處﹐乃就縊。未絕﹐以手招左右曰﹕『扣太緊﹐不可絕﹐可松其扣』﹗左右從之﹐遂死。可望又擊匡國公裴熊於貴築﹐破之﹔值艾能奇病死﹐可望又並其眾﹐聲勢益張。

辛卯五年﹝淸順治八年﹞﹐可望挾永曆帝入安龍所﹐諸將無不歸命。號召川中諸將﹐李占春以可望殺其父﹝謂曾英﹞﹐獨不爲下﹔可望使人招之﹐輒斬其使。有勸之降者﹐則罵曰﹕『彼殺我父﹑幽我主﹐而我降之﹐是爲不忠不孝﹐禽獸等矣』﹗可望進兵擊之﹐占春固守涪州﹐力戰七日而潰﹔與余大海走湖廣﹐欲降淸。流民從者數萬﹐中道絕食﹐流民俱怨占春不早降可望而流離至此﹐占春大慚﹔呼酒﹐對妻子痛飲﹐至夜半﹐單騎入華山爲道士﹝後三年﹑淸使人招之﹐不得已至武昌﹐終不受官。大海降淸﹞。楊喬然與李占春同心守蜀﹐及占春敗﹐可望使人招喬然﹐喬然謁見﹐因請歸裏﹔可望許之。

李幹徳﹑袁韜﹑武大定據川南州縣﹐可望使白文選攻之﹔幹徳等大敗﹐韜與大定皆降。幹徳率妻子走威茂﹐中道被掠﹐妻子皆縊死。幹徳至威茂﹐威茂人縛送文選﹐文選厚待之﹐欲引見可望。幹徳曰﹕『吾終不能向賊求生』﹗遂投河死﹔弟翼徳亦同死。

壬辰六年﹝淸順治九年﹞﹐淸使平西王吳三桂略四川﹐攻陷保寧﹔趙榮貴戰敗﹐爲三桂所殺。三桂深入至敍州﹐孫可望使劉文秀拒之。文秀攻拔敍州﹐三桂退保保寧。文秀乘勝追之﹐三桂按兵不動。文秀渡河索戰﹐依山爲壘﹐其鋒甚銳﹔三桂以輕騎挑之﹐誘使下山。文秀失勢﹐遂大敗﹐僅以身免。四川郡縣﹐盡歸淸矣。

癸巳七年﹝淸順治十年﹞﹐可望自引兵至岔口﹐復敗還﹐遂駐貴州。

丙申十年﹝淸順治十三年﹞﹐李定國與可望有隙﹐迎帝入雲南府﹐劉文秀等皆附之。

丁酉十一年﹝淸順治十四年﹞八月﹐可望誓師普定﹐以馮雙禮守貴陽﹐自引兵犯雲南。九月﹐可望潰﹔還至普定﹐守將馬進忠閉門不納﹐令城上發炮擊之。或曰﹕『此國主』﹗進忠曰﹕『國主誓師而出﹐計兵十六萬﹐今止數十人。此必是賊』﹗可望大窘﹐急趨貴陽。馮雙禮又揚言進兵﹐已迫促﹔可望護家口先行﹐己爲斷後。可望遂棄城﹐走至寶慶﹐乞降於淸﹔淸封爲義王。

十月﹐劉文秀等追可望至貴陽﹐馮雙禮迎降﹐遂復貴州。

戊戌十二年﹝淸順治十五年﹞﹐淸復使吳三桂與定西將軍墨勒根蝦由四川一路﹑靖寇大將軍羅托由湖廣一路﹑徵南將軍趙布太由廣西一路﹐期於二月二十五日三路進師﹐共取貴州。旣又遣信郡王多羅自都門趨貴州﹐仍分三路進取雲南﹔羅托還駐荊州。時三桂屯漢中﹐由沔縣﹑戴安﹑寧羌至朝天驛﹐順流而下。三月四日﹐抵保寧﹐集舟艦﹑載軍糈﹐以重慶水陸交衝﹐請增兵五千﹐以程廷俊爲重夔總兵。七日﹐過南部﹑西充。十四日﹐至合州。合州有江﹐自陽平合瞿河而下﹐江而寬闊﹐水勢洶湧﹐淸兵跨馬渡河﹐重慶總兵杜子香望風奔潰﹐淸兵遂由銅梁璧山進發。四月三日﹐陷重慶﹐使人招原任總制楊喬然﹐喬然服毒而死。

時川﹑湖界中如房﹑竹﹑歸化﹑大昌﹑大寧則有塔天保﹑郝搖旗﹑李來亨﹑袁忠第﹑黨守素﹑賀珍﹐施州衛則有王光興﹐長壽﹑萬縣則有劉體純﹑譚詣﹑譚宏﹑譚文﹑向希堯﹐達東則有楊秉胤﹑徐邦定等﹐結連嘯聚﹐俱未附淸。淸乃以嚴自明領重兵鎭重慶﹐與程廷俊協同固守﹔大兵遂渡黃葛江﹐歷東溪﹑安穩﹑松坎﹑新站﹑夜郎。其間如滴澑﹑三坡﹑紅關﹑石壺關﹐上摩九天﹑下臨重淵﹐一夫守險﹐千人不得過﹔李定國先遣劉正國據險拒之。二十五日﹐淸兵抵三坡﹐正國自水西奔雲南﹐於是自桐梓至四渡站﹐守將郭李愛﹑劉董才﹑王明池﹑朱守全﹑王劉倉﹑王友臣等皆降淸。三十日﹐淸兵陷遵義。五月三日﹐進至新站﹑烏江。十一日﹐襲破楊武大於開州倒流水。於是水西宣慰司安坤﹑酉陽宣慰司冉奇﹑鑣藺宣撫使奢保壽等皆降淸。興寧伯王興亦降淸﹐吳三掛賜以盔甲名馬﹐逾於常格。

七月二日﹐譚詣﹑譚宏﹑譚文攻重慶﹐不克。詣﹑宏與文有隙﹐共殺之﹐請降於淸﹐淸以詣爲向化侯﹐宏爲慕義侯﹝自是以後﹐凡川東據險自固者﹐多降淸矣﹞。吳三桂終以重慶爲虞﹐使川撫髙民瞻駐重慶﹐又調建昌總兵王明徳赴重慶協守﹔檄嚴自明俟明徳到日﹐卽領所部赴遵義。二十八日﹐墨勒根蝦病死﹐趙布太與綫國安陷獨山州。

多羅入貴州境﹐約三桂議事﹐三桂自遵義馳赴之。十月五日﹐會多羅於平越府之楊老堡﹐遂與經略洪承疇等共訂師期。

帝賜李定國黃鉞﹐同馮雙禮等扼盤江河﹑據雞公背﹐經營貴州﹔又使白文選同鎭將竇民望等守七星關﹐進抵生界﹐距遵義數十里﹐牽制淸兵﹐以應定國。吳三桂聞之﹐兼程遵還義。十一月十日﹐統藩十四旗及援剿總兵沈應時﹑馬寧等自遵義出師。十二日﹐文選自生界退守七星關。關極險峻﹐兩山壁立﹐水洶湧﹐號天生橋﹔三桂前在遵義﹐細問土人﹐已得其詳。十二月三日﹐營於水西苗猓﹐不言所向。次日﹐忽由天生橋小路抄烏撒軍民府﹐扼七星關大路。文選大驚﹐棄關﹐走可渡橋﹔又焚橋﹐走沾益州。李定國見多羅自中路來﹐亦退守盤江河﹐連戰於羅炎河﹑涼水井﹐皆敗。又聞趙布太將至﹐遂率大軍奔雲南。

吳三桂至烏撒﹐收降文選餘眾﹐設官安撫﹐貴州悉陷。

馮雙禮﹑狄三品等自金沙江奔四川建昌衛﹐三桂發檄招之﹔且密授三品方略﹐使諭川南諸將歸附。

王化龍守茂州﹝卽唐維州﹞﹐獨不降淸﹔三桂發兵攻之﹐力屈被擒﹐竟見殺﹔同知唐天顏亦死之。化龍有所乘馬﹐見化龍死﹐亦悲嘶跳躍而死﹕四川悉陷。

野史氏曰﹕崇禎初﹐流賊自秦入蜀﹐搖黃繼之﹐蜀已騷動。然十七年間﹐賊五出五入﹐未爲大害也。迨獻忠陷成都﹐一﹑二年間屠戮川民﹐靡有孑遺﹔𨿽石虎﹑符生之殘﹐黃巢朱溫之暴﹐亦不至若此之甚。曾英﹑王祥之徒﹐集烏合之眾倡義討賊﹐至死不回﹐可謂義士﹗然戰爭之苦﹐未嘗不爲民累﹐況其間又有馬珂之陷順慶﹑容藩之帝夔州乎戮官﹑戮民﹐宗室獻賊﹐餘毒未盡﹐又有此以甚之﹔生民塗炭﹐於斯而極﹗獻賊旣敗淸兵﹐橫行川中﹔王祥﹑李占春整兵再戰﹐楊展﹑曹勛敗而復勝﹐而馬幹徳輩或戰死疆場﹐或委蛇彊將之間﹐冀其一效﹔於是淸兵遠遁﹐全蜀稍寧。未幾﹐孫可望復犯四川﹐王祥﹑占春之屬相繼敗死﹐蜀中空虛﹔淸兵乘之﹐遂據其地。夫蜀素稱天險﹐自武侯治蜀以來﹐廢興不一。然據之者必歷數十年而後敗﹐未有一年之中獻賊﹑闖賊﹑��﹑搖黃以及亂民﹑悍宗相繼而起﹐此往彼來﹐如今日之甚者也。豈天未厭亂﹐則地利亦不足恃哉﹗明季兩京陷沒﹐各有淪亡﹔而生靈之禍﹐蜀爲尢甚﹐是可悲矣﹗貴州僻在一隅﹐非必爭之地﹔然共主在滇﹑而亂賊在蜀﹐窺祭器者必由之﹐亦遂與蜀俱亡。悲夫﹗

