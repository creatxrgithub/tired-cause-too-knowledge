守鄖紀略

﹝明﹞髙斗樞撰

●序

讀史而嘗嘆古人勛業﹐其彪焯不朽者﹐非獨人之有異才﹐特遇以其時耳。世咸推韓﹑範以文臣而諳武略﹐胸羅甲兵﹐手捧天日﹐爲能屹奠巖疆﹐銘功彜鼎。然在韓﹑範之時﹐亦易易也。若乃國步多艱﹐勢成板蕩﹐豈乏毅幹不二心之臣﹐枕戈飲血﹐力圖定傾﹐而絀於事權﹐肘左右掣而不得舒﹐徒以身瘁。此其人之不幸﹐而實宗社之不幸也。亦孰非天爲之哉﹖

中丞玄若髙公﹐經緯學貫﹐傑然憲邦之才﹐而嚴气正性﹐尢世所莫及。筮仕由刑曹出卹楚獄﹐多平反﹔尋剖虎符﹐守荊州。褰帷風淸﹐興利除害﹐庶政釐舉。戢宗藩之暴橫﹐厚民拊翼﹐人咸愛戴之。時流寇從晉﹑豫渡河﹐屢逼荊城﹐公聚柝簡稽﹐整修防禦﹐使賊不敢近﹐已諗公壯猶克詰矣。嗣以副憲蒞湖南﹐備兵長沙。楚郡在江北者﹐盡罹寇殘躪﹐而臨藍衡湘間﹐羣盜蜂起﹐公拮據戎務﹐於十二屬邑之城堡﹐預加繕治。慮額兵單弱﹐捐俸召募﹐練習鄕勇。沿江一帶﹐上自都石﹐下至磊石﹐增造水艦﹐演熟哨法。賊果由衡山突攻湘潭﹐以有備﹐水陸齊發﹐俘斬無算﹐大創而去﹐遂得提兵同沅臺合剿臨藍。大小十餘戰﹐蹋伏搗虛﹐皆以全勝居上功﹐此守長成效也。

晉臬長移治下荊南﹐駐鄖陽﹐則闖獻二賊逆焰益熾矣。鄖屬六邑﹐俱沒蓬蒿﹐靑燐徧野﹐獨鄖城彈丸六里﹐隍壘僅存。甫蒞任﹐獻賊忽自東來﹐公堅壁固守。賊知戒嚴﹐因引而西﹐鄖幸無恙。未逾年﹐李賊據有荊襄承徳諸郡﹐從陷均州後﹐悉力來攻﹐先後薄鄖城者五。公身冒矢石﹐鼓率將士﹐倚轅而令。常以少擊眾﹐出奇制勝﹐賊始畏鄖兵﹐相戒無犯。嘗列營楊溪﹐賊有聞漢江水石相擊聲﹐夜大呼爲鄖兵至﹐相殺奔竄者﹐而鄖乃獲存。公因乘勝移師恢均州﹐是守麇功績﹐較守長有加倍者。

夫流氛之肆毒全楚也﹐以洞庭﹑湘江之險﹐曾不聞扼要而禦﹗版圖遼闊﹐鞭長不及。凡議進剿﹐鎭必會商於撫﹐撫必請命於督﹐爲可卸罪地。而兵東則賊西﹐兵西則賊東﹐以致軍機坐失﹐動遭敗衄。若畫地分界而守﹐得盡如公﹐以一道臣而殫心戮力﹐先事綢繆﹐兵不逾數千﹐敵賊百萬﹐在長則長全﹐在鄖則鄖全﹐江漢咸倚公爲固﹐賊𨿽狡勁﹐亦何難撲滅﹖且當日總閣部﹐建大牙者﹐每皆書生白面﹐不諳兵略之人。一有僨轅輒加逮系﹐屢易以新人無恃志。如公蒞楚凡十五年﹐其於湖南北七道﹐山川要害﹐形勝所區﹐無不洞曉﹔而且挾纊投醪﹐威信素著﹐將士懾服。使之開府江夏﹐相機掃蕩﹐合全楚之力﹐以扼賊吭背﹐賊必不能西襲全秦﹐長驅入北﹐天下事盡可爲也。

憶辛巳﹐賊以八騎假督師符﹐誘破襄陽﹐親藩遇害﹐舉朝震動。余侍從經筵﹐先帝於進講畢﹐言及楚事﹐憫念赤子塗炭﹐泫然揮涕。因拊髀而嘆﹐諭大臣亟簡在事歷練知兵者﹐刻期迅剿﹐乃有頗牧如公﹐而不能用﹐良可悼也﹗公志扶社稷﹐於狂氛徧斥中﹐獨保危城﹐嚼紙煮鎧﹐絕乏救援﹐上疏痛陳時變﹐並乞師。隔歲而始得達﹐在揆路尙有阻撓之者﹗數千里外﹐孤臣淚灑﹐有衷莫訴﹐言之令人嗚唈﹗

比甲申二月﹐遷公中丞﹐撫秦漢興軍﹐而秦地久陷﹐已無及矣。哭讀嚙血遺詔﹐公誓不與賊俱生。𨿽已謝鄖麾﹐而值賊攻鄖﹐挺身登陴﹐志不少懈。欲爲南都一圖恢造﹐而勢竟莫挽。不得已﹐退耕沄洲﹐自甘埋遁。比年歸裏﹐同余棲遲林壑間﹐每談及楚昔情狀﹐輒撫膺太息﹐以有願未展爲憾。公功足媲韓﹑範﹐而勿殫厥成﹐惟天實爲之﹗讀公《守鄖紀略》﹐憑弔往事﹐亦大堪悲已﹗

光溪逸史確庵葛世振拜題

●守鄖紀略

崇禎丙子﹐予以湖廣副臬﹐備兵長沙。庚辰﹐晉右參政。辛巳六月﹐聞報﹐晉臬長﹐移守下荊南﹐駐鄖陽﹐故流賊出沒﹐已十年矣。先是庚辰﹐閣部楊公旣敗張獻忠﹐獲其妻妾﹐及軍師潘獨鰲。不卽殺﹐而置之襄陽獄中。獻賊入蜀﹐李自成﹑羅汝才及老回回﹑革裏眼諸賊繼之﹐蜀撫邵公捷春力不能拒﹐致被逮。閣部統諸部兵追至蜀中﹐戰守逾年﹐賊勢愈熾。至辛巳正月﹐賊復奔楚﹐閣部迎戰於楚蜀之交﹐兵大潰。獻賊遂從巴歸﹐間道馳至襄﹐襄有防守兵數百﹐賊啖以利﹐反爲賊用。二月初三日半夜﹐城中四面火起。官民俱不知所繇﹐已而道臣張君克儉及郡邑各官俱被殺﹐襄王亦遇害﹐皆防守官兵所爲也。至次早天明﹐獻賊至﹐各兵迎之以入﹐遂取其妻妾及潘獨鰲以去。報聞﹐天子大怒﹐爲逮撫臣袁公繼咸。然袁公先奉閣部檄駐竹山﹐去襄千里﹐實非其咎。鄖道萬君言策亦被黜。於是右參政王公永祚晉鄖撫﹐予遷鄖道﹐而襄道則調參議冒君起宗云。

予以七月初﹐於長沙解纜至荊﹐而臥疾數日﹐月盡達襄陽。城中一片焦土﹐向來廛市﹐止存頹垣敗壁。居民十無二三﹐皆葺艸以居﹐官署僅有新葺者。徘徊入鄖﹐則八月初六。鄖城四圍僅六里﹐又半爲甌脫﹐居民不滿四千﹐外六屬俱爲賊破﹐每年蹂躪四五次﹐惟郡城獨全。然城外關廂俱毀﹐無一居民﹐田疇俱爲蓬蒿者﹐數百里如一。惟近城之田﹐則城中人耕種以糊口。是年蝗飛蔽天﹐野無寸艸。七月間﹐獻賊復繇鄖入秦﹐督師丁公與左鎭尾之而至。左兵二三萬﹐一湧入城﹐城中無一家無兵者。淫污之狀不可言﹗數日啟行﹐復罄洗其家以去。去十許日﹐而予至﹐米菜俱無可覓。士民相見﹐無不痛哭流涕﹐不恨賊而恨兵﹐眞慘極矣﹗

大約自荊至襄﹐所經荊門﹐宜城﹐城邑無恙﹐而村落已空﹐然猶有十一二僅存者。自襄至鄖﹐則城邑已不堪言﹐而出城竟不見一人。村落止存廢址﹐欲覓一椽一瓦﹐俱不可得矣﹗若鄖之六屬﹐房縣﹑竹山﹑竹谿﹑上津﹑鄖西﹑保康﹐並城郭俱已平夷﹐城址俱一片蓬蒿﹐居民僅存者﹐俱覓山之髙而上有平崗者﹐結砦以居。大縣可三十砦﹐小縣不過十餘砦。砦之大者可二百人﹐小者不滿百人﹐各墾砦下之田以自給。縣令至者﹐亦居砦上。徵輸久停﹐民貧無訟﹐胥役盡逃﹐令與民大率並耕而食﹐不復能至郡參謁矣。

預以初八日履任﹐至十三日﹐忽接猛將軍如虎檄﹐報獻賊復東來﹐立可至鄖。是時鄖兵俱發往各路﹐蓋因賊旣西入秦﹐倘秦兵嚴守﹐必折而從北也﹐不意仍從西來。須臾猛將軍至﹐兵僅百許。次早獻賊至﹐預率垛夫登陴固守﹐賊亦不知城內無兵﹐而又慮督師在後﹐竟引而東。而城中士民復大恐﹐謂左兵當復經此也。預卽遣役往迎督師﹐且懇其兵無入城。督師答書﹐已許不入城﹐而托予於城外覓數間小房﹐欲暫住以發疏。予先以督師書傳示士民﹐人心始定。明日督師至﹐駐一關帝廟﹐湫隘殊甚﹐又十日始東。左鎭意殊不懌﹐以沮其入城也。猛將軍系外國降將﹐驍勇善斗﹐是冬戰死於南陽城上。

鄖城舊爲治院所駐﹐是時澄川王公移鎭襄陽﹐而鄖中共事者﹐守徐君起元﹐倅陳君萬家﹑李則朱君翊辯也。營將則房竹營遊擊李茂春﹐兵一千五百﹔均陽營遊擊胡廷聘﹐兵五百守均﹐其畱鄖者一千﹔而治標左營百總楊明起﹑余啟凡各兵三百許人﹔又遊擊王光恩兵可三百許﹐則降丁也。

余因周視鄖地﹐東與北俱山麓﹐而西與南俱漢江。賊善騎而不習舟楫﹐余謂戰地必在東與北。離城僅丈許﹐行半里﹐遇一小山名西壇﹐遂折而西﹐繞西壇之外﹐復折而南﹐沿至東南城下﹐離城亦止丈許。予乃於西北及東南兩隘﹐各繕一樓。一面倚城﹐一面倚漢水﹐各甃以磚。樓上多設銃炮﹐樓下開一門﹐以通出入。李茂春之兵卽營於東南樓之內﹐沿南城外而居。西壇髙出於城丈許﹐不可無兵﹐而山頂頗平﹐量可容兵數百名﹐則令楊明起居焉。西壇之下﹐地平如掌﹐當城之西南﹐則王光恩居焉。城東亦有二培塿。一曰四鋪嘴﹐一曰靑龍寺﹐離城甚逼。予令余啟凡居四鋪嘴﹐分均陽營兵二百名﹐居靑龍寺。其均陽餘兵﹐則居城中﹐備城上及他調發之用。均陽兵皆鄖城人﹐與鄖民俱親族﹐在各營中獨守法﹐故畱之城中。其城北素無濠﹐城東𨿽有濠而淺﹐地勢陡峻﹐不能畜水﹐余令東北離城丈許﹐各築土墻﹐髙八尺﹔每堵畱一銃眼。凡閱三月﹐而四城防守之事俱備。其一切築墻造樓﹐及葺蓋兵房﹐皆用各營兵﹐而不煩一民云。

辛巳之冬﹑壬午之春﹐鄖城幸無賊警。夏間忽接陜西興安道檄﹐稱川北有賊名搖天動﹐先時同羣賊入蜀﹐厥後各賊東來﹐而此賊獨畱川北。今將從興安趨竹山﹐以及鄖襄﹐約有萬餘。予令房竹營千總漆尙友﹐均陽營千總髙萬錦﹐並楊明起﹐合兵禦之。賊聞竹山有備﹐遷延不敢入境﹐仍歸川北。至九月間﹐王光恩來云﹐有弟光興在搖天動內﹐有眾數百﹐情甘投順﹐余未之許﹐而光恩請愈懇。余令光恩招之至﹐汰其老弱﹐得精壯百五十人﹐卽隸光恩營﹔光興攺名光泰。後李賊犯鄖﹐光泰戰甚力。

先是張﹑李各賊﹐每陷一城﹐輒大掠以去。至壬午夏秋李自成﹑羅汝才每得一城輒分賊防守﹐且嚴禁搶掠﹐以籠絡民心。時已得中州數郡﹐將取襄鄖﹐而左大將軍自開封潰後﹐久住樊城﹐全無赴賊之志。治臺王公澄川﹐亦畱左於樊以衛襄﹐謂大兵在﹐賊必不至也。及自成﹑汝才﹑繇汝寧趨襄﹐左聞風先遁﹐至荊州﹔又念荊以江爲界﹐無路可逸﹐又攺往武昌﹐而賊遂長驅抵樊。徘徊數日﹐以大炮擊襄之北城﹐襄人大恐。一時文武﹐先取其家屬登舟矣。賊復西去七十里﹐至白馬灘渡江。王公澄川竟護福淸王東下﹐賊遂入襄﹐時十二月初三日也。

初八﹐賊分股攻均州﹐時降丁惠登相在焉。登相隸左大將軍﹐而分居於均﹐素狂悍難馴﹐不屬鄖鎭節制。至是斂兵登武當﹐依險自完﹐賊遂入均。守將髙萬錦自溺漢江以死。十二日﹐賊抵鄖城﹐予率各營戰於城外。時王光恩﹑光泰﹑楊明起﹑余啟凡﹐戰甚力﹐賊攻四鋪嘴﹑靑龍寺﹐晝夜不休﹐啟凡等以火罐擲之﹐焚死者相踵﹐而攻不止﹐然終不能登。賊又分股直抵北城﹐予於土墻內﹐先伏鳥槍手擊之﹐百發百中﹐賊不能近。至十五日﹐賊始退。是月荊州承天﹐相繼俱陷。

方賊繇白馬灘渡江﹐鄖襄路斷﹐故鄖中久不知襄已陷也。至攻鄖而退﹐兵追之﹐獲賊三十餘人﹐始言襄陽情形。李茂春素恇怯﹐始有懼色﹔且謂治院已東去﹐鄖兵月餉將安出﹗而惠登相在武當﹐貽書勸其遠避﹐否則賊再來﹐必不能支。茂春遂於十七日夜﹐拔營西去﹐予親往畱之﹐竟不能得。次日﹐茂春將往金漆潦﹐會參將徐勇﹐先奉治臺檄守灘﹐茂春不能過﹔而營內船少﹐各兵多步行﹐兵婦無不嗟怨。又四鄕無一居民﹐兵無所得食﹐於是茂春大窘﹐復統其兵來歸。予下令各營﹐謂﹕「茂春罪在不赦﹐而裨將及各兵﹐則不妨招之入營﹐茂春必須擒獲議罪。」於是王光恩﹑楊明起﹑余啟凡﹐各招房竹營兵﹐兵盡降﹐而茂春就擒。余縛送徐參將勇﹐令其羈於營內﹐以候請旨。後勇亦去金漆潦至興安﹐茂春隨之以去﹐又數月﹐茂春病死﹐光恩等三人﹐旣分招房竹營兵﹐又各有召募﹐三營之兵各盈千﹔而髙萬錦死後﹐其兵亦歸鄖﹐仍入均陽營﹐於是鄖兵有四千餘云。

癸未春﹐李自成與羅汝才﹝卽曹操﹞同駐襄陽﹐時已據襄﹑荊﹑承徳並汝寧﹑南陽﹐河南及開封諸郡矣。自成志圖僭立﹐欲先吞並各賊。時獻賊在安廬﹑黃州一帶﹐自成每與書檄﹐皆用上司臨屬吏體﹐獻賊大怒。然畏自成之彊﹐不敢與較﹐亦不敢復與自成合營矣。老回回﹑革裏眼各股﹐自成以計除其魁帥﹐並將其眾。惟汝才勢力相敵﹐自成潛欲除之。忽於三月初六夜自統精賊百餘﹐直至其營﹐排闥而入﹐斬汝才於臥榻之上。汝才部下﹐初多不服﹐自成百計籠絡﹐半月始定。於是中原爲難﹐一憑自成所爲矣。

惠登相在武當﹐自成屢招之﹐登相見其誅鋤同輩﹐懼而不往。自成大怒﹐令賊劉某統兵三萬往擒登相﹐隨攻鄖城。登相聞之﹐逃往興安。賊追之不及﹐遂於白河一帶﹐劫往來之船﹐欲從漢江順流犯鄖。予念鄖城外西南﹐爲各營所居﹐獨倚漢江爲險﹐若賊得順流而來﹐各營何以自固﹖又計自興安至鄖﹐船數不多﹐因急令水哨馬之服﹐領兵船十餘﹐溯流而上﹐驅捍民船。將至白河﹐賊已得船五隻。然船戶已先逃﹐賊在船中﹐不能自駕。之服擒船一﹐賊十二人﹔其四船皆走﹐覆水者二﹐登岸而逃者二。之服並獲其四空船以歸。賊仍從陸路於均州渡漢而北﹐竟薄鄖城。

時﹐鄖兵止四千有餘﹐又益以衛軍三百﹐及民間丁壯二千﹐以靑衿能事者領之﹐盡出城搏戰。城上僅畱老弱守垛﹐及均陽營兵二百主炮而已。賊勢甚勇﹐先用均州靜樂宮內門扇約百餘片﹐列於東北城﹐以繩捆縛﹐如木城。我兵直抵其營﹐連用火罐擊之﹐火起﹐賊走﹐各兵盡撤其木城以入。次日﹐賊用木梯六十餘條﹐復抵城下﹐各營齊出奮擊﹐殺賊數百﹐盡奪其梯﹐賊始退而營於楊溪鋪﹐離城十里。予因與各將約曰「賊眾五倍於我﹐且有馬賊二千餘﹐我兵出戰﹐不可遠追。倘賊用馬繞我兵後﹐則城與兵不能相顧矣。今後兵出城﹐以一里爲止﹔又兵與賊相持﹐倘賊不能遽退﹐則城上擊大鑼三聲爲號﹐兵卽兩邊疾驅﹐以開銃路。城上大小銃三百﹐一齊俱發﹐則賊未有不傷者。如又不退﹐而近土墻﹐則墻內鳥槍齊發﹐又佐以城上之炮﹐必無能爲也。」

自三月杪至四月初﹐賊傷死甚眾。忽一夜﹐城上哨者見二十餘丈外﹐賊暗中往來﹐徹夜不休﹐不審其所爲。至曉視之﹐則已築臺十許座矣。其臺用土一層﹐卽用麥一層平鋪之﹐層累而上﹐髙與城等。每臺長二丈﹐闊丈餘﹐仍用磚石砌垛其上﹐架銃擊城。凡三夜﹐成臺三十六座﹐亙於城之東北二面矣。又十餘日﹐予料臺上之賊﹐久而必倦﹐約各營及民兵盡出攻臺﹐民之老弱者﹐盡攜鋤鈀以髓﹐攻破一臺﹐輒鋤平之﹐並攜其麥以歸。自晨至午﹐已鋤廿二臺。預料各兵饑倦﹐卽令歸營。次日休息又次日復出兵﹐盡鋤其臺。賊大窘﹐復退至楊溪鋪﹐然尙無去志也。

先是治臺標下游擊劉調元﹐當襄陽陷時﹐統眾入山﹐素欲歸鄖﹐而苦鄖無糧﹐至是予遣人邀調元﹐統其所部六百人來鄖。賊聞之﹐輒分賊渡漢﹐邀擊調元﹐予亦發兵千許往援﹐賊大敗﹐調元始得至鄖﹐時五月初一也。予以調元遠來﹐應休息一日﹐初三黎明當盡發城內外官民各兵﹐往楊溪撲賊。至初二午﹐遙見賊營火起﹐如欲遁狀﹐而大雨適至﹐復不果去。初三日﹐予起發兵﹐則賊已遁矣。賊之攻鄖﹐先後凡四次﹐而最勇者惟此﹐官民各兵無不捐軀自效者。

當四月初﹐予遣一健兵往陜西﹐請援於督師孫公﹐且言旬日以來﹐殺賊三千。孫公笑曰「爾鄖殺賊已盈萬﹐而止報三千﹐何也﹖」去兵不能應。孫公復曰「昨有賊來降﹐自言攻鄖不破﹐已死一萬兵。」應曰「方兵興賊戰時﹐見一賊倒地﹐卽紀一功﹐故云三千。至賊傷於陣上﹐回營而死者﹐鄖中亦不能知﹐故賊云『滿萬』也。」孫公首肯之。隨發中軍髙傑﹐統兵援鄖﹐傑未至而賊已退。鄖之將士﹐自此知賊可禦﹐城可守﹐人人自奮﹐無離心矣。而治標降丁苗時化亦在南漳﹐因統眾來歸。時化驍勇善斗﹐鄖兵勢稍振矣。

五月杪﹐自成聞督師治兵西安﹐將出關而南﹐遂至鄧州﹐忿鄖之堅守﹐復發兵來攻。予戒嚴以待﹐數日﹐賊抵龍門﹐離鄖八十里﹐頓而不進﹐眾不解其故。予曰「此必畏而不來﹐又迫於自成之命﹐不敢歸也。今當每日黎明﹐發兵五百﹐營於楊溪山上﹐日入而歸﹐次日復然。」又戒之曰「倘賊悉眾而來﹐爾卽歸鄖﹐不可輕戰。」如是三日﹐而遁賊。後問彼地居民﹐曰「賊甚畏鄖﹐不敢前﹐見楊溪山上有兵﹐卽欲遠去﹐會五更時﹐漢江水發﹐有水石相擊聲﹐賊於夢中大呼曰﹕『鄖兵至矣﹗』遂大亂相殺﹐或奔或伏。至天明﹐賊將曰﹕『未見鄖兵﹐已作此狀﹐柰何欲攻鄖乎﹖』遂引去。」

均州去鄖僅一百二十里﹐爲賊所據。鄖兵哨探﹐不能逾均而東。六月間﹐予令王光恩﹑苗時化﹑劉調元往攻之。賊聞兵至﹐輒遁﹐遂復均州。

督師孫公駐西安﹐將出關討賊﹐自成駐鄧州以待之。予請於孫公﹐謂﹕「大兵出關﹐自成必悉眾迎戰﹐請以鄖兵直趨光化﹑谷城﹐以搗襄陽﹐乞密示兵期。」孫公約以八月上旬﹐至七月杪﹐惠登相﹑徐勇繇興安直趨均州﹐奉孫公檄﹐會鄖兵同攻光﹑谷﹐予謂﹕「督師兵未出關﹐而自成在鄧﹐離鄖止三百里﹐鄖兵不宜遠出﹐且姑待之。」登相不聽﹐與徐勇徑趨谷城。予不得已﹐先令劉調元﹑苗時化往﹐俟自成離鄧﹐再發兵。八月初﹐惠﹑徐﹑劉﹑苗竟抵谷城之下﹐賊不料官兵猝至﹐倉皇無措。然登相不攜攻城之具﹐賊欲走而兵已傅城﹐賊不敢出。城上寂無一人﹐而兵亦束手不能登。至次日﹐登相等始得木梯鋤鈀等具﹐而城上垛夫﹐及銃炮矢石﹐排列亦定矣。又數日﹐襄陽發賊來援﹐登相與時化迎擊之﹐斬首數百﹐生擒一百四十餘人﹐餘賊奔回﹐然谷城竟堅守不下﹐調元爲登相所侵侮﹐遂渡漢水而北﹐獨抵光化﹐書諭守賊傅某﹐遂以城降。至九月初十﹐聞督師已出關﹐自成亦離鄧﹐予乃發王光泰﹑楊明起﹐又分均陽營兵﹐親統往谷。谷堅守如故﹐予謂必得內應乃可。又旬日﹐而僞知縣陳知密請降﹐約以次早﹐兵從西南角登城﹐城遂破。各賊或斬或奔﹐城內居民﹐先爲獻賊所屠﹐不滿二百人。登相復肆擄掠﹐餘力禁乃止。又次日而督師敗報至。

督師出關﹐自成率賊於襄城﹑郟縣之間待之﹐由陜至郟﹐凡郡邑城俱不置守具。督師至一城﹐輒入。迨至襄﹑郟間﹐去關已遠﹐糧運頗艱。而自成堅守不戰﹐分賊萬餘﹐繞出督師之後﹐餉道遂絕﹐督師大驚。總兵白廣恩先降於賊﹐餘兵遂潰云。

督師敗報至﹐谷城諸將皆色沮﹐而登相﹑徐勇更甚。預亦未審自成行止﹐未便攻襄﹐而谷離鄖遠﹐遂旋師入均﹐以探自成消息。又一月﹐知自成入關﹐且至西安﹐又遣賊來襄﹐盡護其妻妾以北。予始統各營攻襄﹐登相與勇竟不行。襄賊爲李之綱﹑路應標﹑楊捷等﹐聞兵至﹐開門出戰﹐苗時化﹑王光恩奮擊﹐大破之﹐斬賊二百餘﹐賊奔入城。城旣髙﹐而北面臨漢江﹐東西南三面皆濠﹐深廣難渡﹐賊又恐鄖兵順流而下﹐乃於漢江當城之西北處﹐以大船塡巨石﹐沈於江底﹐自南至北﹐橫截江流。預令各營﹐於三更時﹐多負小舟﹐至東南一帶﹐渡濠薄城。而城外亦有短墻﹐墻時連時斷。賊初藏於墻內﹐見有小舟間渡﹐齊出墻外﹐銃箭齊發﹐舟不能近。預誘賊出戰﹐而賊終不出。預欲坐困之﹐而鄖守徐﹐鄖理朱﹐各以牘來﹐稱﹕「自成已破西安﹐徇地至漢中﹐並商﹑雒一帶﹐俱爲賊有。賊已近鄖﹐而兵乃遠出﹐乞加詳審。」予然其言。遂於臘月望日﹐收兵歸鄖﹐而勇與登相﹐遂各率所部取道襄陽之北界﹐疾馳而東﹐奔至武昌投左鎭矣。左駐武昌﹐擁重兵﹐糜重餉﹐而逍遙竟歲﹐使孫公出關討賊時﹐左亦從郢入襄﹐使自成腹背受敵﹐則必不能猖獗若此也。

甲申春﹐自成已據全秦﹐將北犯京師﹐而恨鄖之攻襄也﹐復發賊三萬﹐令路應標﹐馮養珠等﹐統之以攻鄖。鄖時有胡廷聘﹑劉調元﹑王光恩﹑苗時化﹑楊明起﹑余啟凡六營﹐兵力未減於前。但自崇禎六年﹐流寇渡黃河而南﹐無歲不擾鄖襄﹐遂奉旨停徵﹐餉無可措﹐帑藏如洗。癸未四五月﹐賊圍城﹐城外二麥俱無收﹐稻亦不及栽秧。入冬至春﹐鄖城大艦﹐營中兵將﹐各從漢江溯舟至房竹﹐貿雜糧以自給。其貧者采食艸樹根葉﹐遇賊傅城﹐兵民齊奮﹐大槪如癸未四五月。然賊結營楊溪鋪﹐每三四日﹐一至城下﹐不至如前次之勢猛矣。予探賊糧運頗艱﹐各處徵集雜糧﹐運至均州﹐復自均餉攻鄖之賊﹐亦有不繼之時。予與各營議曰「賊倚均爲窟穴﹐均城之賊﹐謂鄖自守不給﹐必不備我兵之往襲。吾間道襲均﹐殺其魁帥﹐燒其積聚﹐亦退賊之一策也。」遂發兵千餘﹐楊明起領之。日入時﹐渡漢江﹐從南岸往均﹐黎明而至﹐均賊果不爲備。各兵奮勇入城﹐逢人便斫﹐復燒其聚糧之所而還﹐賊不知兵何從至﹐報至鄖城下﹐城下之賊﹐遂退三十里﹐欲與均稍近也。復數日﹐以糧不繼而去。自正月二十至三月盡云。

自壬午冬﹐襄陽陷後﹐朝廷用李公乾徳爲鄖撫﹐復用郭公景昌﹐俱以路絕﹐不能入鄖。有訛傳鄖城久陷者﹐遂置鄖撫不推矣。至癸未六月﹐予具疏請兵﹐於是京師知鄖尙在﹐復議鄖撫﹐廷議皆謬及於予﹐會揆路有憎予者持之。此時鄖城萬死一生﹐尙視爲美轉也﹗於是以鄖守徐君爲鄖撫﹐而加予太僕少卿﹐司李朱君加僉事﹐路阻不通。至甲申四月﹐有鄖城舊弁帥幹城﹐自京師伏行歸鄖﹐具言其狀。於是徐君蒞鄖撫任﹐予以疾遷居別署﹐朱僉事攝道事云。

是年三月間﹐予差役往武昌乞援﹐朱司理亦差役往襄郢﹐皆賊所據﹐去役俱破衣行乞以前。至七月﹐司理所遣役先歸﹐得楚撫何公手書﹐知三月京師已陷﹐前先帝賓天﹐並聞南都之事。於是城中文武諸臣﹐俱爲前先帝發喪﹐哭臨如禮﹐無不盡哀。又數日﹐予所遣役歸﹐始知二月間﹐予已遷秦撫。蓋自成破西安﹐廷議欲守漢中興安﹐以固蜀之門戶﹐而不知漢興俱久陷矣。次日﹐襄城路應標復來攻鄖。

賊以七月望後至鄖﹐攻守之狀﹐大率如前。予𨿽謝鄖麾﹐每日登陴﹐與諸君協力﹐賊分馬賊千餘﹐每日巡哨於漢江之南﹐蓋恐鄖兵復襲均也。鄖兵固疲極﹐而賊亦艱於糧運﹐俱欲散去﹐惟應標不許。至十二月初七﹐眾賊殺應標而星散矣。

乙酉三月﹐淸兵抵襄﹐鄖撫徐令王光恩詣襄投順。

乙酉丙戌二歲﹐予往沄州﹐耕種自給﹐故鄕路絕。丁亥春﹐先大夫遣僕來鄖﹐始知淸兵已定浙東﹐且具聞家難﹐遂買舟東歸。

右《守鄖紀略》一卷﹐先君子守鄖時所手紀也。先君子一生宦迹﹐俱在於楚﹐最後移節鄖陽﹐時荊襄已陷﹐全楚淪亡﹐鄖陽以斗大孤城當賊衝﹐力戰苦守﹐而李自成入秦﹐恐鄖陽之梗其後﹐發賊數萬﹐圍困經年。時外無蚍蜉螘子之援﹐而內有析骸絕粒之苦﹐及請救之疏得達﹐旋膺撫秦之命﹐俱阻隔不聞﹐自成敗而圍始解。時啟尙在𦇤褓中﹐至丁亥歸裏﹐越二十五年而見背。居恆述此命啟﹐未嘗不感嘆嗚咽也﹗今聖朝搜錄遺隱﹐先代微臣之軼事﹐或得幸被采擇﹐庶不至泯沒。因付剞劂﹐以圖不朽云。男宇啟敬識。

○附錄﹟施太儒人八袠壽序

吾裏中丞玄若髙公﹐當有明之季﹐力守危疆﹐以抑狂寇﹐而卒保孤城於運去物移之後﹐其弘勛苦節﹐世固已皆知之矣。至其庭闈家人之際﹐則更有可稱道者。

予友上捨髙君允大﹐公之仲子也。今年十一月朔﹐爲其母施太孺人八十壽辰﹐允大張樂設宴﹐而親朋咸屬予言以侑觴。

予惟坤順之道﹐以柔爲尙﹐而精明彊固﹐乃壽之理﹐二者似不可以相並也﹐而抑知太孺人之淑徳懿行﹐則有兼之者矣﹗當太孺人之從公出守荊也﹐荊郡號稱煩劇﹐公晝夜治事不得休﹐而徐夫人素奉乾竺﹐一切家政﹐悉以畀太孺人。太孺人約束僮傔﹐躬親勞勩﹐凡所以佐公者無不周摯﹐而內外肅然。造公秉憲湖南﹐值山寇猝起﹐攻圍郡城﹐公擐甲登陴﹐誓不內顧。時太孺人獨處署中﹐家人咸欲出避﹐太孺人曰「吾豈離此跬步﹗」令積薪於門﹐脫有不測﹐縱火自焚耳﹔而城卒以全。此其卓識定力﹐固有丈夫之所不能及者。

至鄖陽當賊衝﹐獻﹑闖二賊每歲攻圍﹐公在鎭數年﹐備極戰守之勞。太孺人脫簪珥佐軍需﹐至盡出衣裳以犒士﹐有僅得半幅者﹐持之感泣﹐用命益力。房竹營參將李茂春以糧竭叛去﹐公追擒之﹐分隸其卒於各營﹐而收其符契。及公督兵攻襄陽﹐畱守者賄左右以求之﹐太孺人不與﹐輒執兵以詾。蓋欲得之以收召散卒﹐事有不可知者矣。太孺人曰「此朝廷符契﹐豈吾婦人所可輕畀﹖」令集將士及有司來﹐以符契封付府庫﹐其計遂沮。此於倉卒應變之中﹐持大體以折姦謀﹐其意計度越爲何如哉﹗

公徵襄陽時﹐聞督師兵敗﹐李賊徇地近鄖﹐因撤兵而歸﹐是夕太孺人夢壯繆神告之曰「爾主帥歸﹐吾往援之﹗」比曉﹐太孺人卽命發兵往迎﹐眾皆不信﹐至中途而公至﹐其誠敬足以格神而邀天之相又如此。若夫佐公躬耕力穡以自全﹐澹泊儉約以偕隱﹐則又其緒餘耳。

今年躋八袠﹐气充體和﹐康寧壽考。允大方筮仕伊始﹔諸孫季植﹐復蜚聲黌序﹔曾孫振振繩繩。白首髙堂﹐優遊燕喜﹐豈非貞固之徳﹐協以柔順﹐識力意計﹐有不止於無非無儀者﹗宜其享無疆之休﹐而茂膺多祉也。賓朋雜沓﹐洗爵奠斝﹐不必爲岡陵純嘏之辭﹐試第與太孺人追道曩昔﹐俯仰往事﹐有不怡然盡觴者乎﹖

余史官﹐今方有事於編纂﹐中丞之弘勛苦節﹐固已昭垂千古﹐而太孺人之淑徳懿行﹐毗輔中丞﹐班班若此﹐幹以彰彤管而煒篇章﹐𨿽古之賢淑﹐又何加焉﹖爲之執筆﹐所不辭也﹗敢先述之以爲壽。康熙戊辰歲仲冬朔年家眷侍生仇兆鰲頓首拜撰。

守鄖紀略

