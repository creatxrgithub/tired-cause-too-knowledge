洪武聖政記﹝明﹞宋濂撰

嚴祀事第一

正大本第二

昭大分第三

肅軍政第四

絕幸位第五

定民志第六

新舊俗第七

○嚴祀事第一

洪武元年春正月乙亥﹐上以文武大臣百司眾庶合辭勸進﹐尊爲皇帝﹐以主黔黎﹐勉狥輿情﹐乃祭告天地於鐘山之陽。其文曰﹕

維我中國人民之君﹐自宋運告終﹐帝命眞人於沙漠﹐入中國爲天下主﹐其君父子及孫百有餘年﹐今運亦終。天下土地人民﹐豪傑紛爭﹐惟臣帝賜英賢李善長﹑徐達等爲臣之輔﹐﹝『惟臣帝賜英賢李善長徐達等爲臣之輔』﹐『李』原作『率』﹐據明金聲玉振集本﹑淸指海本攺。﹞遂有戡定采石水寨蠻子海牙﹑方山陸寨陳也先﹑袁州歐普祥﹑﹝『袁州歐普祥』﹐原脫『普』字﹐據淸借月山房匯鈔本及明太祖實錄卷二九洪武元年正月乙亥條補。﹞江州陳友諒﹑潭州王忠信﹑新淦鄧克明﹑﹝『新淦鄧克明』﹐原脫『克』字﹐據明太祖實錄卷二九洪武元年正月乙亥條補。﹞龍泉彭時中﹑荊州江玨﹑﹝『荊州江玨』﹐『玨』原作『班』﹐據明朱當■﹝氵眄﹞國朝典故本﹑明金聲玉振集本攺。﹞濠州孫得崖﹑廬州左君弼﹑安丰劉福通﹑贛州熊天端﹑辰州周文貴﹑永新周安﹑萍鄕易華﹑平江王世明﹑沅州李勝﹑蘇州張士誠﹑慶元方國珍﹑沂州王宣﹑益都老保等處狂兵﹐息民於田裏。今地周回二萬里廣﹐諸臣下皆曰恐﹦﹦﹐必欲推尊帝號﹐臣不敢辭﹐亦不敢不告上帝皇只。是用吳二年正月四曰於鐘山之陽設壇備儀﹐昭告上帝皇只﹐簡在帝心。

遂卽皇帝位於南郊。定有天下之號曰大明﹐以吳二年爲洪武元年。

是曰﹐恭詣太廟﹐追尊四代考妣爲皇帝﹑皇后。立大社大稷於京師﹐布告天下。

乃命中書省﹑禮部定議郊廟及百神祀典﹐制曰﹕『朕思天地造化﹐能生萬物而不言﹐故命人君代理之。前代不察乎此﹐聽人民祀天地﹐祈禱無所不至。普天之下﹐民庶繁多﹐一曰之間祈天者不知其幾﹐瀆禮犯分﹐莫大於斯。古者﹐天子祭天地﹐諸侯祭山川﹐大夫﹑士庶各有所宜祭。其上下合祭之神﹐禮部其定議頒降﹐違者罪之。』於是省﹑部定奏﹕『天子親祀圜丘﹑方澤﹑宗廟﹑社稷。若京師三皇﹑孔子及風﹑云﹑雷﹑雨﹑五嶽﹑四瀆﹑聖帝﹐明王﹑忠臣﹑烈士﹑先賢等祀﹐則遣官致祭。郡縣宜立社稷﹐有司春秋致祭。庶人祭祖﹑父母及里社﹑土谷之神﹐並得祀竈﹐載諸祀典。其僧﹑道建齋設醮﹐不許奏章上表﹐投拜靑詞。及塑畫天地神祇與凡扶鸞﹑禱聖﹑書符﹑況水諸術﹐並加禁止。庶幾左道不興﹐民無惑志。』詔從之。

又命禮部諭有司謹祭祀﹐略曰﹕『上古君天下者﹐設官分職﹐各守方隅。爵及五等﹐公﹑侯﹑伯﹑子﹑男居之。是五等有巨微﹐皆稱曰國。所以動止﹐首以祀戎爲先。自秦漢以下﹐官𨿽異古﹐其祭禮則不殊。邇來天下有司﹐旣無誠以奉該祀之神﹐其於人事又何懼焉﹖蓋儒者在任﹐不明於理﹐或粗俗者居官﹐亦不訪於賢﹐是故事多非爲﹐不能長保富貴也。若有志者居官﹐必訪於賢者﹐乃知祀禮之大﹐必敬勝怠﹐則事業昌矣。若或不能窮其所以﹐則怠勝敬﹐其不滅者鮮矣。朕思之﹐人在世也﹐若不畏人神﹐是不可教者也。世之所以成世者﹐惟人與神耳﹐豈可慢邪﹖爾禮部徧告諸司如敕。』

四年秋七月辛亥﹐存心錄成。上覽之﹐謂諸儒臣曰﹕『朕觀歷代賢君事神之道﹐罔不祗肅﹐故百靈效祉﹐休徵類應。及乎袁世之君﹐罔知攸敬﹐違天慢神﹐非惟感召災譴﹐國家禍亂亦由是而致。朕爲是懼﹐每臨祭必誠必敬﹐惟恐未至﹐故命卿等編此書﹐欲示鑑戒。夫水可以鑑形﹐古可以鑑今﹐是編所爲善惡﹐豈以行之於今﹐將俾子孫永爲法守。』

又諭李善長等曰﹕『人之一心﹐極難點檢。朕起兵後﹐年二十七八﹐血气方剛﹐軍士曰眾﹐若不自省察﹐任情行事﹐誰能禁我﹖因思心爲身之主帥﹐若一事不合禮﹐則百事皆廢﹐所以常自點檢。此心與身如兩敵﹐然時時自相爭戰﹐凡諸事爲必求至當﹐以此號令得行﹐肇成大業。今每遇祭祀齋戒﹐整心志對越神明﹐而此心不能不爲事物所動﹐檢持甚難。蓋防閒此身﹐使不妄動﹐則自信已能。若防閒此心﹐使不妄動﹐尙難能也。』善長等皆頓首曰﹕『陛下此言﹐乃聖賢治心之要。心旣治﹐天下無難治矣。』

○正大本第二

上旣禦極﹐卽立長子爲皇太子﹐正位東宮﹐以定大本。﹝『以定大本』﹑『大』原作『太』﹐據淸借月山房匯鈔本﹑淸勝朝遺事初編本攺。﹞戒之曰﹕『天子之子與公卿士庶人之子不同﹐公卿士庶人之子系一家之盛衰﹐天子之子系天下之安危。爾承主器之重﹐將有天下之責也。公卿士庶人不能修身齊家﹐取敗止於一身。若天子不能正身修徳﹐其敗豈但一身一家之比﹐將宗廟社稷有所不保﹐天下生靈皆受其殃。可不懼哉﹗可不戒哉﹗』禮部尙書陶凱請選人專任東宮官屬﹐罷兼領之職﹐庶於輔導有所責成。上曰﹕『古者官不必備﹐惟賢能是用。朕以廷臣有才望勛徳者兼東宮官﹐非無謂也。嘗慮廷臣與東宮官屬有不相能﹐遂成嫌隙﹐或生姦謀﹐離間骨肉﹐其禍非細﹐若江充之事可爲明鑑。朕今立法﹐令臺﹑省﹑都督府官兼東宮官贊輔之﹐父子一體﹐君臣一心﹐庶幾無相構之患也。』乃命詹同取東宮官制觀之﹐謂同等曰﹕『朕今立東宮官﹐取廷臣勛徳老成者兼其職。老成舊人﹐動有典則﹐若新進賢者﹐亦選擇參用。夫舉賢任才﹐立國之本﹐崇徳尙齒﹐尊賢之道。輔道得賢﹐人各盡職﹐故連抱之木必以授良匠﹐萬金之璧不以付拙工。』同對曰﹕『陛下立法垂憲之意﹐實深遠矣。』於是以李善長等皆兼東宮官。乃諭善長等曰﹕『朕於東宮官不別設府僚﹐而以卿等兼之者﹐蓋軍旅未息﹐朕若有事於外﹐必畱太子監國﹐若設府僚﹐卿等在內﹐事當啟聞太子﹐或有聽斷不明而與卿等意見不合﹐卿等必謂府僚導之﹐嫌疑由是而生。朕所以特置賓客﹑諭徳等官﹐以輔成太子徳性﹐具選名儒爲之賓友。昔周公教成王﹐告以克詰戎兵﹔召公教康王﹐告以張皇六師。此居安慮危﹐不忘武備。蓋繼世之君﹐生長富驕﹐泥於安逸﹐多忽於軍旅之事﹐一有緩急﹐罔知所措。二公所言不可忘也。』

劉基﹑陶安言於上曰﹕『適聞中書欲仿元制設中書令﹐奏以太子爲之。』上曰﹕『取法於古﹐必擇其善者而從之。苟爲不善而一槪是從﹐將欲望治﹐譬猶登髙岡而卻步﹐渡長江而回楫﹐豈能達哉﹖元氏胡人﹐事不師古﹐設官不以任賢﹐惟其類是與﹐名不足以副實﹐行不足以服眾﹐豈可取法﹖且吾子年未長﹐學未充﹐更事未多﹐所宜尊禮師傅﹐講習經傳﹐博通古今﹐識達機宜。他曰軍國重務﹐皆令啟聞。何必效彼作中書令乎﹖』

○昭大分第三

三年夏四月辛酉﹐以封建諸王告廟。禮畢﹐賜宴廷臣。上曰﹕『昔元失其馭﹐羣雄並起﹐四方鼎沸﹐民遭塗炭。朕躬率師﹐以靖大難﹐皇天眷佑﹐海宇寧謐。然治天下之道﹐必建藩屏﹐上衛國家﹐下安生民。今諸子旣長﹐宜有封爵﹐分鎭諸國。朕非私其親﹐乃遵古顯卉王之制﹐爲久安長治之道。』羣臣稽首﹐對曰﹕『封建諸王﹐以衛宗社﹐天下萬世之公議也。』遂詔天下曰﹕

朕荷天地百神之靈﹐祖宗之徳﹐起自布衣﹐艱難創業。惟時將帥用命﹐遂致十有六年﹐混一四海﹐功成治定﹐以膺正統。考諸古昔﹐帝王旣有天下﹐子居嫡長者必正位儲貳﹐其眾子則皆分茅胙土﹐封以王爵。蓋明長幼之分﹐固內外之勢。朕今有子十人﹐前歲已立長子標爲皇太子﹐爰以今歲四月七曰﹐封第二子樉爲秦王﹐第三子棡爲晉王﹐第四子棣爲燕王﹐第五子橚爲周王﹐第六子楨爲楚王﹐第七子榑爲齊王﹐第八子梓爲潭王﹐第九子木﹖巳爲蜀王﹐第十子檀爲魯王﹐侄孫守謙爲靖江王﹐皆授以冊寶﹐設置相﹑傅官屬。凡諸典禮﹐已有定制。嗚呼﹐眾建藩府﹐所以廣磐石之安﹔大封土疆﹐所以眷親支之厚。古今通義﹐朕何敢私。尙賴中外臣鄰﹐相與維持﹐弼成政化。

是歲冬十一月丙申﹐大封功臣。命大都督府﹑兵部錄上諸將功績﹐吏部定勛爵﹐戶部備賞物﹐禮部定禮儀﹐翰林院撰制誥﹐以封功臣。

次曰﹐上禦奉天殿﹐皇太子﹑親王侍﹐丞相率文武百官列於丹陛左右。上召諸將諭之﹐略曰﹕『汝等其聽。朕今曰定封行賞﹐非出己私﹐皆仿古先帝王之典﹐籌之二年﹐以徵討未暇﹐故至今曰。思昔創業之初﹐天下擾亂﹐羣雄並起。當時有心於建功立業者往往無法以馭下﹐故皆無成。朕本無意天下﹐今曰成此大業﹐有非人力之所致﹐是皆天地神明之眷佑。然自起兵以來﹐諸將從朕被堅執銳﹐以徵討四方﹐戰勝攻取﹐其功何可忘哉﹗是用報以爵賞。其新附將帥之有功者亦如之。﹝『其新附將帥之有功者亦如之』﹐原脫『者』字﹐據明朱當■﹝氵眄﹞國朝典故本﹑明金聲玉振集本補。﹞其次第皆朕所自定﹐至公而無私。如左丞相李善長﹐𨿽無汗馬之勞﹐然事朕最久﹐供給軍食﹐未嘗乏闕。右丞相徐達﹐朕起兵時卽從徵討四方﹐摧堅撫順﹐勞勩居多。此二人者﹐已列公爵﹐宜進封大國﹐以示褒嘉。余悉據功定封。書云「徳懋懋官﹐功懋懋賞。」今曰所定﹐若爵不稱徳﹐賞不酬勞﹐卿等宜廷論之﹐無有後言。』諸將皆頓首悅服。乃頒行爵賞。封公者六人﹕『宣國公李善長﹐授開國輔運推誠守正文臣﹑特進光祿大夫﹑左柱國﹑太師﹑中書左丞相﹐進封韓國公﹐食祿四千石﹔﹝『食祿四千石』﹐『四』原作『五』﹐據明朱當■﹝氵眄﹞國朝典故本﹑明金聲玉振集本攺。﹞信國公徐達﹐授開國輔運推誠宣力武臣﹑特進光祿大夫﹑左柱國﹑太傅﹑中書右丞相﹐進封魏國公﹐食祿五千石﹐並賜帛百匹。開平王常遇春子茂封鄭國公﹐馮勝封宋國公﹐李文忠封曹國公﹐鄧愈封衛國公﹐俱授開國輔運摧誠宣力武臣﹑特進榮祿大夫﹑右柱國﹐並食祿三千石﹐賜帛各八十匹。封侯者二十有八人﹕湯和封中山侯﹐唐勝宗封延安侯﹐陸仲亨封吉安侯﹐﹝『陸仲亨封吉安侯』﹐『亨』用作『京』﹐據明朱當■﹝氵眄﹞國朝典故本﹑明金聲玉振集本攺。﹞周徳興封江夏侯﹐華雲龍封淮安侯﹐顧時封濟寧侯﹐﹝『顧時封濟寧侯』﹐『濟』原作『淸』﹐據明金聲玉振集本﹑淸指海本攺。﹞耿炳文封長興侯﹐陳徳封臨江侯﹐郭子興封鞏昌侯﹐王宗原封六安侯﹐鄭遇春封滎陽侯﹐費聚封平涼侯﹐吳良封江陰侯﹐吳禎封靖海侯﹐趙庸封南雄侯﹐寥永忠封徳慶侯﹐兪通源封南安侯﹐華髙封廣徳侯﹐楊璟封營陽侯﹐﹝『楊璟封營陽侯』﹐『營』原作『滎』。按前文已載鄭遇春封滎陽侯﹐此處不經再有滎陽侯之封。明太祖實錄卷五八洪武三年十一月丙申條作『營』﹐今據實錄攺。﹞康鐸封蘄春侯﹐﹝『康鐸封蘄春侯』﹐『蘄』原作『靳』﹐據明朱當■﹝氵眄﹞國朝典故本﹑淸借月山房匯鈔本攺。﹞朱亮祖封永嘉侯﹐傅友徳封潁川侯﹐胡均美封豫章侯﹐韓政封東平侯﹐黃彬封宜春侯﹐曹良臣封宣寧侯﹐梅思祖封汝南侯﹐陸聚封河南侯﹐俱授開國輔運推誠宣力武臣﹑榮祿大夫﹑柱國﹐其食祿及賜帛各有差﹐並賜誥命﹑鐵券。乃詔天下曰﹕

曩者有元失馭﹐海內紛爭。朕自布衣﹐奮身行伍﹐觀羣雄之無力﹐遂率眾渡江﹐撫太平﹐定建業﹐﹝『定建業』﹐原脫『定』字﹐據明朱當■﹝氵眄﹞國朝典故本﹑明金聲玉振集本補。﹞選將練兵﹐徵討四方者幾二十年。荷皇天宗社之眷﹐山川百神之助﹐諸將效謀﹐六師用命﹐遂致華夏淸寧﹐蕃夷臣伏﹐一統之業屬予一人。今者班師振旅﹐定功封爵。朕重念諸將士委身暴露艱苦之狀﹐欲加重賞﹐則天下鎭守之兵及京師護衛之士不下百萬﹐而民之資力有限﹐是用計倉庫之所儲﹐度民力之所具﹐均其等第﹐尊爵祿﹐頒金帛﹐以勞將臣。仍稽古制﹐定勛爵﹐俾其子孫世襲。軍士則各賞白金十兩﹐錢六千。朕之此言﹐通於天地﹐照布中外﹐咸使聞知。

○肅軍政第四

洪武元年春正月﹐上以太史令劉基奏﹐立軍衛法。乃自京師達於郡縣﹐皆立軍衛。大率以五千六百名爲一衛﹐一千一百二十名爲一千戶所﹐﹝『一千一百二十名爲一千戶所』﹐原脫『千戶』二字﹐據明朱當■﹝氵眄﹞國朝典故本﹑明金聲玉振集本補。﹞一百一十二名爲一百戶所。每一百戶下設總旗二名﹐小旗一十名﹐管領鈐束。通以指揮使等官領之﹐大小相維﹐以成隊伍﹐撫綏操練﹐務在得宜﹐毋敢紊亂空歇。凡有事徵伐﹐則詔總兵官佩將印領之。旣旋﹐則上所佩印於朝廷﹐軍士則各歸其衛﹐而單身還第。其權一皆出自朝廷﹐而不敢有所擅調。

五年夏六月﹐降律﹑令於各衛。『禁止軍官﹑軍人不得於私下或明白接受公侯所與信寶﹑金銀﹑段匹﹑衣服﹑糧米﹑錢物﹐及非出徵時不得於公侯之家門首侍立。其公侯非奉特旨不得私自呼喚軍人役使。違者﹐公侯三犯準免死一次﹐軍官﹑軍人三犯發海南充軍。』

○絕幸位第五

上初卽位﹐會集羣臣﹐立綱陳紀﹐法體漢唐﹐略加增減﹐亦參以宋朝之典﹐內置中書省﹑大都督府﹑禦史臺及六部等官﹐外列都指揮使司﹑布政司﹑按察司及府﹑州﹑縣等官﹐綱維庶務﹐以安兆民﹐一革冗濫之獘。

四年夏五月﹐諭吏部尙書詹同等曰﹕『吏部者﹐衡鑑之司。鑑明則物之妍媸無所逃﹐衡平則物之輕重得其當。蓋政事得失在庶官﹐任官賢否由吏部。任得其人﹐則政理民安﹐韭其人﹐則瘝官曠職。卿等居持衡秉鑑之任﹐宜在公平以辧賢否﹐毋但庸庸碌碌充位而已。』

六年夏四月﹐命吏部訪求賢才。上曰﹕『世有賢才﹐國之寶也。古之聖王﹐恆汲汲於求賢。若髙宗之於傅說﹐文王之於呂尙﹐二君者﹐豈其智之不足也﹐而遑遑於版築﹑鼓刀之徒﹐蓋賢才不備﹐不足以爲治。鴻鵠之能遠舉者﹐爲其有羽翼也﹔蛟龍之能騰躍者﹐爲其有鱗鬣也﹔人君之能致治者﹐爲其有賢才而爲之輔也。今山林之士﹐豈無徳行文藝之足稱者。宜令有司采舉而備禮遣送京師﹐朕將任用之﹐以圖至治。』

○定民志第六

上命中書省定官民房舍﹑服色等第﹐諭之曰﹕『昔帝王之治天下﹐必定禮制﹐以辧貴賤﹐明等威。是以漢髙初興﹐卽有衣錦繡綺縠操兵乘馬之禁﹐歷代皆然。近世風俗相承﹐流於奢侈﹐閭裏之民﹐服食居處與公卿無異﹐貴賤無等﹐僭禮敗度﹐此元之所以失政也。中書其以官民房舍﹑服色等第明立禁條﹐頒布中外﹐俾各有所守﹐以正名分。』

禮部上考定禮儀。上謂尙書牛諒曰﹕『禮者﹐國之防範﹐人道之紀綱﹐朝廷所當先務﹐不可一曰無也。自元氏廢其禮教﹐因循百年﹐而中國之禮變易幾盡。朕卽位以來﹐夙夜不忘﹐思有以振舉之﹐以洗污染之習﹐故嘗命爾禮部定著禮儀。今𨿽已成﹐宜更與諸儒參詳考議﹐斟酌先王之典﹐以復中國之舊﹐務合人情﹐永爲定式﹐庶幾愜朕心也。』又嘗諭徐達曰﹕『禮法﹐國之綱紀。禮法立﹐則人志定﹐上下安。建國之初﹐此爲先務。爾等爲吾輔相﹐當守此道。毋謹於始而忽於終也。』

○新舊俗第七

六年冬十一月﹐命刑部尙書劉惟謙更定新律﹐每一篇成﹐輒繕書上奏﹐揭於西廡之壁。上親禦翰墨爲之裁定﹐務協厥中而後頒降。

七年春二月﹐新律成。其篇目一準之於唐﹐曰名例﹑曰衛禁﹑曰職制﹑曰戶婚﹑曰廏庫﹑曰擅興﹑曰盜賊﹑曰鬥訟﹑曰詐僞﹑曰雜律﹑曰捕亡﹑曰斷獄﹐其間或損或益﹐或仍其舊﹐悉合輕重之宜﹐合六百有六條﹐分三十卷。

右申禁令。

上令諸司定文﹑武科取士之法﹐諭之曰﹕『上世帝王創業之際﹐用武以安天下﹐守成之時﹐講武以威天下。至於經綸撫治﹐則在文臣。二者不可偏用也。古者﹐人生八歲學禮﹑樂﹑射﹑禦﹑書﹑數之文﹐十五學修身齊家治國平天下之道﹐是以周官選舉之制﹐曰六徳﹐曰六行﹐曰六藝﹐文武兼用﹐賢能並舉﹐此三代治化所以隆盛也。玆欲上稽古制﹐設文武二科﹐以廣求天下之賢。其應文舉者﹐察之言行以觀其徳﹐考之經術以觀其業﹐試之書算以觀其能﹐策之經史時務以觀其政事。其應武舉者﹐先之以謀略﹐次之以武藝﹐取其實效﹐不尙虛文。然此二者﹐必先年責成有司預爲勸諭﹐俾民間秀士及智勇之人﹐各以時勉學﹐俟開舉之歲﹐以充貢京師。』

上嘗謂翰林侍讀學士詹同等曰﹕『古人爲文章﹐或以明道徳﹐或以通當世之務。如典﹑謨之言﹐皆明白易知﹐無深怪險僻之語。至如諸葛孔明出師表﹐亦何嘗雕刻爲文﹐而誠意溢出﹐至今使人誦之自然﹐忠義感激。近世文士﹐不究道徳之本﹐不達當世之務﹐故詞𨿽艱深﹐意實淺近﹐卽使過楊雄﹑相如﹐何裨實用。自今翰林爲文﹐但取通道理﹐明世務﹐無事浮藻。』

右核實效。

二年冬十月﹐上諭中書省臣曰﹕『學校之教﹐至元其獘極矣。使先王衣冠禮義之教﹐混爲夷狄﹐上下之間﹐波頹風靡﹐故學校之教﹐名存實亡。況兵變以來﹐人習於戰鬥﹐惟知干戈﹐莫識俎豆。朕嘗謂治國之要﹐教化爲先﹐教化之道﹐學校爲本。京師𨿽有太學﹐而天下學校未興﹐宜令郡縣皆立學﹐禮延師儒﹐教授生徒﹐以講論聖道﹐使人曰漸月化﹐以復先王之舊﹐以革污染之習。此最急務﹐宜速行之。』

八年春三月﹐命禦史臺官選國子生分教北方。上諭之曰﹕『致治在於善俗﹐善俗本乎教化﹐教化行﹐𨿽閭閻可使爲君子﹔教化廢﹐𨿽中材或墜爲小人。近北方喪亂之餘﹐人鮮知學﹐欲求多聞之士﹐甚不易得。今太學諸生中年長學優者﹐卿宜選取﹐俾往北方各郡分教﹐庶使人知務學﹐人材可興。』於是選國子生林伯云等三百六十六人﹐給廩食﹐賜衣服而遣之。

右育人才。

三年夏六月﹐李文忠等遣人送故元皇孫買的裏八剌及其后妃等到京。中書上言﹕『宜獻俘太廟。』上以帝王之後﹐有所不忍﹐止令具本俗之服見。至曰﹐上服皮弁升禦奉天殿﹐﹝『上服皮弁升禦奉天殿』﹐原脫『弁』字﹐據明朱當■﹝氵眄﹞國朝典故本﹑明金聲玉振集本補。﹞百官具朝服侍班﹐侍儀使引見﹐行五拜禮﹐見皇太子行四拜禮﹐后妃朝坤寧宮﹐命婦具冠服侍班。禮畢﹐賜以中國冠服﹐並賜第宅及廩餼。封買的裏八剌爲崇禮侯﹐誥曰﹕『昔帝王之有天下﹐必封前代子孫﹐使作賓王家﹐其來尙矣。元失其馭﹐四海紛爭。朕以武功削平羣雄﹐混一區宇﹐爲天下主。而買的裏八剌﹐實爲元之宗孫﹐痺賄遣將北徵﹐爾祖已殂﹐旣克應昌﹐爾乃來歸。朕念帝王之後﹐爰稽古制﹐錫以侯封。爾其夙夜恭愼﹐稱朕優禮之意。』

上以元主不戰而奔﹐克順天命﹐特謚曰順帝。

上又以其后妃在京不能耐暑﹐且北狄但知食肉飲酪﹐乃敕中書省臣﹕『務使之飲食起居適宜。若其欲歸﹐當遣還沙漠。』未幾﹐竟遣還。

右優前代。

上以國家創業之初﹐禮制未備﹐敕中書省﹐令天下郡縣舉素志髙潔﹑﹝『令天下郡縣舉素志髙潔』﹐『髙』原作『尙』﹐據明朱當■﹝氵眄﹞國朝典故本﹑明金聲玉振集本攺。﹞博古通今﹑練達時宜之士禮送至京。於是各該有司以儒士徐一夔﹑梁寅﹑劉於﹑周子諒﹑胡行簡﹑劉宗弼﹑董彜﹑蔡深﹑滕公琰至京。時曾魯以元史方成﹐因奏畱之﹐命與諸儒同纂修禮書。書成﹐賜名曰大明集禮。其書以吉﹑凶﹑軍﹑賓﹑嘉及冠服﹑車輅﹑儀仗﹑鹵簿﹑字學﹑樂律六者爲之綱﹐而其目則吉禮十四﹕曰祭天﹐曰祭地﹐曰宗廟﹐曰社稷﹐曰朝曰﹐曰夕月﹐曰先農﹐曰太歲﹐曰風雲雷雨師﹐曰嶽鎭﹑海瀆﹑天下山川﹑城隍﹐曰三皇﹑孔子﹐曰旗纛及馬祖﹑先牧﹑馬步﹑馬社﹐曰祭厲﹐曰祀典神祇﹔嘉禮五﹕曰朝會﹐曰冊拜﹐曰冠禮﹐曰婚禮﹐曰鄕飲酒禮﹔賓禮二﹕曰朝貢﹐曰遣使﹔軍禮三﹕曰親徵﹐曰遣將﹐曰大射﹔﹝『曰大射』﹐『射』原作『將』﹐據明太祖實錄卷五六洪武三年九月乙卯條攺。﹞凶禮二﹕曰弔賻﹐曰喪儀﹔樂律三﹕曰鐘律﹐曰雅樂﹐曰俗樂﹔其冠服﹑軍輅﹑儀仗﹑鹵簿﹑字學各一﹐凡升降﹑儀節﹑制度﹑名數纖悉具備﹐通十五卷﹐詔頒行之。授曾魯﹑徐一夔﹑周子諒﹑董彜以官﹐惟梁寅等六人以疾賜還鄕裏﹐賞賜有差。

四年夏六月﹐禮部尙書陶凱制宴享九奏樂成。﹝『禮部尙書陶凱制宴享九奏樂成』﹐『成』原作『或』﹐據淸勝朝遺事初編本﹑明太祖實錄卷六六洪武四年六月戊申條攺。﹞其曲一曰本太初﹐二曰仰大明﹐三曰民初生﹐四曰品物亨﹐五曰禦六龍﹐六曰泰階平﹐七曰君徳成﹐八曰聖道成﹐九曰樂淸寧。先是上厭前代樂章率用諛詞以爲容悅﹐甚者鄙陋不稱﹐乃命凱等更制其詞。﹝『乃命凱等更制其詞』﹐『乃』原作『及』﹐據明朱當■﹝氵眄﹞國朝典故本﹑淸勝朝遺事初編本攺。﹞至是上之﹐命協音律者歌之。謂侍臣曰﹕『禮以導敬﹐樂以宣和﹐不敬不和﹐何以爲治﹖元時古樂俱廢﹐惟淫詞艷曲更唱疊和﹐又使胡虜之聲與正音相雜。甚者﹐以古先帝王祀典神祇飾爲隊舞﹐﹝『以古先帝王祀典神祇飭爲隊伍』﹐『飾』原作『節』﹐據淸借月山房匯鈔本﹑淸勝朝遺事初編本攺。﹞諧戲殿廷﹐殊非所以導中和﹐崇治體也。今所制樂章﹐頗協音律﹐有和平廣大之意。自今一切流俗諠譊淫褻之樂﹐悉屏去之﹗』

右正禮樂之失。﹝『右正禮樂之失』﹐『失』原作『未』﹐據明朱當■﹝氵眄﹞國朝典故本﹑淸勝朝遺事初編本攺。﹞

三年﹐上以山川之神不宜加以國家封號﹐定制止稱本名。詔曰﹕『自有元失馭﹐羣雄鼎沸﹐土宇分裂﹐聲教不同。朕奮起布衣﹐以安民爲念﹐訓將練兵﹐平定華夷﹐大統以正﹐永惟爲治之道﹐必本於禮。考諸祀典﹐如五嶽﹑五鎭﹑四海﹑四瀆之封﹐起自唐世﹐崇名美號﹐歷代有加。在朕思之﹐則有不然。夫嶽﹑鎭﹑海﹑瀆﹐﹝『夫嶽鎭海瀆』﹐『夫』原作『矣』﹐據明金聲玉振集本﹑淸勝朝遺事初編本攺。﹞皆髙山廣水﹐自天地開辟以來至今﹐英靈之气萃而爲神﹐必皆受命於上帝﹐幽微莫測﹐豈國家封號之所可加﹗瀆禮不經﹐莫此爲甚。至於忠臣烈士﹐𨿽可加以封號﹐亦惟當時爲宜。夫禮所以明神人﹐正名分﹐不可以僭差。今命依古定制﹐凡嶽﹑鎭﹑海﹑瀆﹐並去其前代所封名號﹐止以山水本名稱其神。郡縣城隍神號﹐一體攺封。歷代忠臣烈士。亦依當時初封以爲實號﹐後世謚議之稱﹐皆與革去。其孔子明先王之要道﹐爲天下師以濟後世﹐非有功於一方一時者可比﹐所有封爵﹐宜仍其舊。庶幾神人之際﹐名正言順﹐於理爲當﹐用稱朕以禮祀神之意。』

右去海嶽之封。

上平曰持身之道﹐無優伶近狎之失﹐酣歌夜飲之歡﹐正宮無自縱之權﹐妃嬪無專寵之幸﹐自以干淸宮爲正寢﹐后妃宮院各有其所﹐每夕進禦有序。或有浮詞之婦﹐察其言非﹐卽加詰責﹐故宮無妒忌之女﹐其外戚亦循理畏法﹐無敢恃寵以病民。寺人之徒﹐惟給事掃除之役。凡古昔所深患者﹐皆絕無之。

上每有識記書札﹐﹝『上每有識記書札』﹐『札』原作『禮』﹐據明金聲玉振集本﹑淸勝朝遺事初編本攺。﹞輒命皇后藏之﹐倉卒取視﹐後卽於囊中出而進之﹐未嘗脫誤。凡進上禦膳﹐後必躬自省視。宮人請曰﹕『宮中人眾﹐可無煩聖體。』後曰﹕『吾固知宮中有人﹐但婦人事夫﹐不可不謹﹐膳饈上進﹐不可不潔﹐脫有不至﹐汝輩受責﹐吾心豈安﹖吾所以爲此者﹐一以敬上而不敢忽﹐一以保汝輩免於責也。豈謂無人耶﹖』宮人聞之﹐莫不感悅。

右嚴宮閫之法。

二年春正月﹐上敕中書省臣曰﹕『元末政亂﹐禍及生靈。朕倡義臨濠﹐以全鄕曲﹐繼率英賢渡大江﹐遂西取武昌﹐東定姑蘇﹐北下中原﹐南平閩廣﹐越十有六載﹐始克混一。每念諸將相從﹐捐軀戮力﹐開拓疆宇﹐有共事而不睹其成﹐建功而未食其報﹐追思前勞﹐痛切朕懷。人孰無死﹐死而不朽﹐乃爲可貴。若諸將者﹐生建忠勇之節﹐死有無窮之榮﹐身𨿽歿而名永不磨矣。其命有司立功臣廟於雞鳴山下﹐序其封爵﹐爲像以奉祀之。』

又嘗敕禮部官曰﹕『自古忠臣義士捨生而取義者﹐身歿而名存﹐有以垂訓於天下後世。若元右丞余闕守安慶﹐屹然當南北之衡﹐援絕力窮﹐舉家節義凜然。又若江州總管李黼﹐﹝『又若江州總管李黼』﹐『黼』原作『甫』﹐據明朱當■﹝氵眄﹞國朝典故本﹑淸勝朝遺事初編本攺。﹞身守孤城﹐力抗彊敵﹐臨死﹐義與闕同轍。自昔忠臣義士必見褒崇於後代﹐蓋以勵風教也。宜令有司建祠﹐肖像祀之。』

右厲忠節之訓。

監察禦史髙原侃言﹕『京師人民﹐循習元氏舊俗﹐凡有喪葬﹐設宴會親友作樂娛屍﹐惟較酒肴厚薄﹐無哀戚之情﹐流俗之壞至此甚﹐非所以爲治。且京師者﹐天下之本﹐萬民之所取﹐則一事非禮﹐則海內之人轉相視效。獘可勝言。況送終禮之大者﹐不可不謹。乞禁止以厚風化。』上是其言﹐乃詔禮官定官民喪服之制。

上以唐﹑宋皆有成律斷獄﹐惟元不仿古制﹐取一時所行之事以爲條格﹐且比例太繁﹐胥吏因之﹐易爲姦獘﹐以出入人罪。故自平武昌以來﹐卽議定律。後臺諫旣立﹐遂命左丞相李善長﹑學士陶安等詳定﹐而痛革舊例之繁。

右剗積歲之獘。

