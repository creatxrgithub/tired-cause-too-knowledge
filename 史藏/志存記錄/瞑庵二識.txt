瞑庵二識淸朱克敬

卷一

王菽原方伯官湖南時﹐喜獎誘才俊。孫鼎臣﹑周壽昌﹑郭嵩燾等皆所識拔。及去﹐名流祖餞﹐相屬於郊。有賈人李姓﹐以廩生援例爲訓導﹐素無因緣﹐亦往送焉。或嘲以詩曰「新捐訓導李明階﹐手攬朝衣下轎來﹐贏得綺窗人笑說﹐老爺今日疊藩臺。」

鄧廣文顯鶴博學能詩﹐選沅湘耆舊詩集﹐搜羅文獻頗賅。道光時﹐卿大夫猶知宏獎風流。廣文交遊頗廣﹐有不逞者嘲之曰「藩司昨日拜區區﹐頃接中丞片紙書。南省無如卑職者﹐東齋敢說憲綱乎﹖一聯春海傳家寶﹐兩字如山鎭宅符。惟有新來陶太守﹐揭開手本罵糊塗。」

明商輅以三元入相﹐予告家居﹐思爲童子師自遣﹐因更名謀之他方。有富翁爲幼子擇師﹐商則應聘﹐旣至﹐主人簡之。同館三人皆孝廉﹐尢蔑商﹐摒弗與儕。會主人母壽宴客﹐獨不及商。幼子憤以告。旦日﹐商衣冠徑至堂上﹐主人不得已﹐彊飲之。商又據上坐不讓﹐眾滋不悅。一人問曰「先生生平居上坐者幾﹖」商屈指曰「五。少時娶妻﹐飲婦翁家﹐上坐者一。」眾皆笑。商徐曰「領鄕薦﹐赴鹿鳴宴﹐上坐者二。」眾色動。又曰「成進士﹐赴瓊林宴﹐上坐者三。赴恩榮宴﹐上坐者四。去春天子宴朝臣﹐老夫領班﹐上坐者五。」主人起﹐再拜謝無狀﹐商笑慰之。越日﹐辭去﹐愛其子慧﹐因使從學﹐後亦成進士。

有某官慕王壬秋名﹐屢欲造訪﹐逢人寄聲﹐而卒不至。余戲爲詩曰「釀花天气冷如秋﹐風捲蘆簾客怕畱﹐卻億去年彭太保﹐布鞋黏雪訪壬秋。」

和珅當國時﹐京朝官趨之如鶩。珅每至公署﹐司官夾階立伺﹐惟恐後期﹐時稱「補子胡同」。有無名子《詠補子胡同》云「繡衣成巷接公衙﹐曲曲彎彎路不差﹐莫笑此間街道窄﹐有門能達相公家。」

道光壬寅年﹐英夷犯廣東﹐果敢侯楊芳爲參贊﹐因夷人炮利﹐下令收糞桶及諸穢物﹐爲厭勝計。和議成﹐遂不果用。有無名子嘲之曰「楊枝無力愛南風﹐參贊如何用此公﹖糞桶當年施妙計﹐穢聲長播粵城中。」

有某官素惡名士﹐嘗曰「名士名士﹐能辟穀乎﹖」余聞之﹐戲爲詩曰「名士原無辟穀方﹐貴人休替達人忙﹐冰山我有天公在﹐勝似人家沈部堂。」

道﹑咸之間﹐士大夫猶知好名﹐有科目者恥不能古文﹐往往用八比法﹐雜案牘詞語爲之﹐時稱爲「京報古文」。曾文正公督兩江時﹐人才匯集﹐有何太史者﹐記聞極博﹐下筆千言而無理法﹐曾公嘗稱爲「土匪名士」﹐二語雅可作對。

曾文正公嘗謂吳敏樹﹑郭嵩燾曰「我身後碑銘必屬兩君。他任捃飾﹐銘辭結句吾自有之﹐曰﹕不信書﹐信運气。公之言﹐告萬世。」

乾隆九年﹐兵部侍郎舒赫徳請廢時文﹐事下禮部﹐尙書鄂爾泰議駁﹐遂止。頃歲以來﹐有議廢時文而學機器者﹐余作《時藝論》曰「今世學者多以時藝爲小道。夫時藝之視古文﹐誠有莛楹之別﹐然在髙人名士言之則可﹐有政教之責者不當言也。有明以來﹐以此取士﹐一代之公卿大夫﹑名臣循吏﹐皆由此出﹐烏可目爲小道而不講乎﹖且朝廷所以懸此取士者﹐非眞謂時藝能得人﹐而工時藝者卽可以治平天下也。任事者必有專精之志﹐彊固之气﹐又明於聖人之理﹐詳於先王之制度文爲﹐然後充之以閱歷﹐施展其才能﹐而後能泛應不窮也。應科目者﹐其志气期於必得﹐而又求理於四子﹐考名物於六經﹐苟如是矣﹐授之以官﹐使之閱歷而展施焉﹐𨿽不中不遠矣。國朝制藝﹐康﹑雍以前﹐宏厚精醇﹐故其時名儒輩出﹐理學昌明。乾﹑嘉之際﹐博大光昌﹐故其時才傑奮興﹐百廢具舉。道光一朝﹐專尙淸眞﹐斂才就範﹐故其時士大夫多恪守典型﹐潔身勤事。鹹﹑同以降﹐理法寖微﹐然其時考墨𨿽無精義﹐尙有才華﹐故一時將相﹐亦能任才使气﹐宏濟艱難。至於今日﹐則專取圓滑之調﹐塡砌蕪爛之詞﹐冀幸弋獲﹐非特四子之義理﹑六經之典章絕不宣究﹐卽講章之章旨節旨﹑《八銘塾鈔》之規矩準繩﹐亦復束之髙閣﹐是國家例取不明理不讀書之人以爲公卿大夫也﹐如是而求天下之安﹑外夷之服﹐不亦難乎﹗方今國勢寖衰﹐彊鄰逼伺﹐老成勛舊﹐竊竊憂之。然內不求之於人才﹐外不求之於吏治軍政﹐而徒汲汲於機器輪船。予則以爲彊國莫先於吏治軍政﹐而吏治軍政之修莫先千求才﹐造就人才莫切於振興時藝﹐使應試者非讀書明理不得科名﹐則人才奮興﹐吏治淸而民安﹐民安而財阜矣。將帥得人﹐則兵精器利﹐外患自消矣。或者以爲時藝空言﹐其於治國安邊﹐隔膜已甚。不知法﹐具文也﹐待人而行﹔器﹐死物也﹐待用而利。無奉法之吏﹐用器之人﹐則機器之隔膜猶之時藝也。或者曰﹕時藝空而難稽﹐機器顯而易考﹐此洋人所以彊也。不知洋人之彊在用器之得人﹐非僅以其器也。以外國証之﹐賀蘭﹑土耳其皆有機器﹐不免於敗亡。卽以中國証之﹐方今之精通夷務者﹐無過李﹑郭﹑沈﹑丁諸公﹐之數人者﹐皆由時藝致身﹐初無隔膜之患﹐豈其性之獨異哉﹖夫亦道光以前之科目不廢讀書耳。然則時藝何嘗不可得人也。以講求夷務之心挽回風气﹐以制造機器之費造就書院之生童﹐則人才出而內安外攘矣。」鄂議明通﹐此論簡要﹐皆不變法而求實是也。

漢陽黃文琛署衡永郴桂道時﹐衡州民毀天主教堂﹐教士訴於京師﹐下巡撫檄道窮治﹐教士隨至﹐气甚張。文琛坐堂皇﹐列甲卒見之﹐士民環視而訴者數千﹑萬人。文琛手批口諭以遣之﹐因告教士以眾怒難犯。教士懼﹐唯唯。文琛牒其狀。巡撫懼開邊釁﹐急遣人代之﹐卒與五千緡。按牒詞云﹕

「敬稟者﹕案奉憲臺六百里排單札開﹕「照得湘潭﹑衡州焚燒天主堂一案﹐前將各該縣奏參摘頂﹐勒限賠修。現據湘潭縣稟報﹐業已賠修完竣﹐而衡﹑淸兩縣尙未據報興工。」行令職道﹐嚴飭趕急辦理﹐查明稟復等因。奉此﹐遵查此案﹐職道甫經到任﹐卽據衡﹑淸兩縣耆民夏士培等以異類恣橫﹐公懇驅逐﹐聯名具稟。敍述詳明﹐情詞激切。職道以該民等身居田野﹐𨿽未知和戎之策﹐事有經權﹐然小民愴懷時事﹐念切身家﹐泣涕陳詞﹐忠義憤發﹐亦實出於萬不容已。當經職道諭以聖朝寬大﹐柔遠懷來﹐凡屬臣民﹐宜體先皇帝戢武安民之意﹐恪遵和約﹐不必遇事深求﹐錄批榜示去後。旋據教民李心精﹑郭進徳等具呈﹐援案邀請修復﹐又經職道飭傳到案﹐曉以利害﹐切實開導。該教民等尙知感悟﹐均各俯首無詞。隨聞該教遵諭自行集費﹐在於原毀之地動工興修。職道密飭查勘該堂基址﹐縱橫不及四丈﹐新建房屋三重﹐制類民居﹐頗爲整潔﹐所需工料﹐亦屬無多﹐現已將次完竣﹐而士民並無過問者。就加體察﹐似覺民气已和﹐彼此相安無異。玆奉檄飭賠修﹐職道隨集該二縣再四籌商。惟審度情形﹐實有難於遵辦之處﹐不得不就管見所及﹐縷晰陳之。

「伏查該教自和好頒行﹐內地準其傳習﹐例禁一弛﹐不軌之徒羣相附和﹐而衡﹑淸兩縣向之習其教者﹐亦皆倚爲護符﹐邪妄奸污﹐肆無顧忌。此間士民受害最酷﹐切齒痛恨﹐不啻同仇。本年四月乘考聚眾﹐焚毀該堂﹐拆毀教民房屋﹐人逾數萬﹐勢甚洶洶﹐幾至釀成巨禍。現𨿽加意撫循﹐民情漸謐﹐然究之心懷嫌怨﹐易啟猜疑。設一旦官予賠修﹐則教民愈驕﹐百姓愈憤﹐勢不兩立﹐必致激成事端。矧原案勒賠之員劉令鳳儀早經去任﹐陳令寶善交卸在邇﹐無論事權不屬﹐動形掣肘﹐卽使該令等責無可辭﹐竊恐今日官修﹐明日民毀﹐一經橫決﹐收拾爲難﹐非特重拂輿情﹐亦且大礙撫局。而況該教民自經職道諭飭﹐亦深知獲罪地方﹐禍由自取﹐卽甘心自願承修﹐其不欲構怨士民﹐已可槪見。玆旣據自行修復﹐則成功不毀﹐自未便再事更張﹐轉滋口實。職道忝權斯郡﹐調俗易風﹐先在絜民好惡。當此時局多艱﹐邊釁固不可開﹐人心更不可失。悉心籌劃﹐其官爲賠償﹐諸多礙難﹐曷若聽其自修﹐可弭後患。現在衡郡辦理未能與湘潭劃一﹐系彼此情形不同﹐自應因地因時﹐量爲變通﹐以求至當。未敢稍涉拘泥。職道爲顧全中外大局起見﹐理合抄錄原呈二紙﹐稟賫察核。

「衡人稟詞云﹕爲異類恣橫﹐人道淪胥﹐吁懇驅禁﹐以除亂本事。竊維天主教者﹐肇自島夷﹐情同禽獸﹐前古未之有也。明季﹐西洋國人利瑪竇﹑湯若望﹑南懷仁等先後航海闌入中國﹐浸淫而各省郡邑有天主堂﹐浸淫而不根細民習天主教﹐此外人入華而邪教胎禍之始。我朝革故鼎新﹐滌瑕蕩穢﹐毀其堂﹐火其書﹐逐其人﹐凡傳教習教者皆罪所不赦﹐載在憲章﹐著有律令。盞自列祖列宗﹐聖諭諄諄煌煌﹐無非欲億兆日納於軌物之中﹐而毋或越於蕩平之治﹐法至嚴﹐意至深也。何圖逆夷久沐聖主無外之化﹐得規廣州互市之利﹐猶復包藏禍心﹐厲饜溪壑﹐潛至內地﹐術賺顓氓﹐刊布邪說﹐譸張誣罔﹐傳教植黨﹐到處橫行﹐彜倫攸斁﹐廉恥道喪。發逆因之假耶蘇教名號﹐揭竿而起﹐縱橫粵﹑閩﹑黔﹑蜀﹑江﹑鄂﹑皖﹑豫﹑齊﹑陜﹐流毒半天下﹐不可收拾矣。至庚申八月之變﹐普天同憤﹐而逆夷亦遂明目張膽﹐連衡勾引﹐四野騷動﹐人情洶洶﹐將不知所底止。而彼教無天﹑無聖﹑無父﹑無祖宗﹑無夫婦乃至無人道﹐其窮凶極惡﹐益暴揚於天下。

「奚以明其然也﹖天﹐一而已。以主宰言﹐則曰上帝。以彼教變其名﹐則曰天主。舉耶蘇以考其實﹕耶蘇生於漢哀帝之元壽二年﹐不知元壽以前﹐天又誰爲之主耶﹖抑虛位以待耶﹖其敢於無天﹐悖一。堯﹑舜﹑禹﹑湯﹑文﹑武﹑周公﹑孔子﹐繼天立極﹐萬世之聖人也﹐乃彼教妄作妖書﹐醜詆唾罵﹐甚至蔓入曲阜﹐毀壞聖林廟寢﹐其敢於無聖﹐悖二。萬物本乎天﹐人本乎祖﹐開辟以來﹐豈違斯義﹗耶蘇爲巴斗國王磔死﹐乃彼教卽崇奉其磔死之十字架爲主﹐凡入教者﹐必先自斧其祖先木主及五祀神位而後受之﹐推而稱其父爲老兄﹐母爲老姊﹐敗倫滅理﹐顚倒綱常。其敢於無父無祖宗﹐悖三。天以陰陽五行化生萬物﹐其道告端乎夫婦。風化所系﹐名節攸關﹐莫先於此。乃彼教旣招引其夫﹐必牽誘其婦﹐受以媚藥﹐誑爲仙丹﹐使其欲火中燒﹐自就媟淫﹐一經交接﹐則本婦視夫如糞土﹐其生女不嫁﹐畱傳教主。其敢於無夫婦﹐悖四。上天有好生之徳﹐乃彼教蠱迷從教婦女共器浣浴﹐探討陰竅﹐或取黑藻﹐或取紅丸﹐恣其所爲﹐以致吸取童精﹐鍼刺腦髓﹐夭札嬰孩﹐虐及黃口。又於從教之將死者﹐必遣同教數人往﹐屏其家屬﹐念經求教﹐趁其人尙有气息﹐卽剜目剖心﹐爲外洋僞銀之用﹐隨以繒布束屍﹐促入棺殮。其敢於絕人道﹐悖五。此五悖足兼萬惡﹐以故當日行之利木亞洲﹐而利木亞洲爲其所奪矣﹔行之印度﹐而印度爲其所並矣﹔行之日本﹐而日本爲其所亂矣。執是以推﹐其狡焉思啟﹐匪朝伊夕﹐今玆之爲﹐所謂司馬昭之心路人皆知者也。設使彼教終得行於中華﹐則數千年衣冠禮義之邦﹐一旦化爲倮虫鯷人之域﹐獧獧獸畜禽羣﹐豈不大可痛哉﹗豈不深可恨哉﹗

「竊爲今至計﹐正宜愼固海防﹐闌截市舶﹐拔本塞源﹐銷沮戒心。而聖朝寬大﹐猶宏怙冒之仁﹔闓澤遐敷﹐用廣懷柔之義。勉就和約﹐無黷武事。逆夷罔知悛艾﹐輒敢布散醜類﹐到處起建教堂﹐號召嘯聚﹐凡諸犯罪論死之徒﹐遁入彼中﹐藪姦逋宄﹐莫敢誰何。卽如天主教之在我衡州也﹐道光年間﹐卽有醜徒悄誘無知愚民﹐私習其教﹐稱爲教門。然爾時國家功令森嚴﹐若輩猶深自祕密﹐不敢顯然於地方相詐虞也。已而永安賊起﹐遠近謠言大劫將臨﹐天父天兄出世。細根其說﹐實出於教門之口。時值多事﹐法禁稍弛﹐匪徒漸次猖獗﹐教主之來﹐昔以微服﹐今輿馬矣﹔傳教之時﹐昔以昏夜﹐今白晝矣﹔禮拜之地﹐昔在鄕曲﹐今城市矣﹔勾引之徒﹐昔皆細民﹐今士大夫矣。然見其汲汲如狂﹐亦不過以異端鄙之﹐初不知其爲非作歹之至如此之極也。迨咸豐壬子﹐粵賊竄楚境﹐衡民一日數驚﹐居城者盡室行﹐在野者荷擔待﹐而教門晏如也﹐方且賤值貯米粟﹐鳩工匠大興土木﹐積石鼓書院側如山﹐愈益以奉天主﹑免劫數煽惑鄕愚。更出多金﹐傾動一時﹐凡平人入其教者予銀十兩﹐生監以上﹐予如援例報捐之數。間有衡人自賊中逃歸﹐備述賊狀﹐實與教門無異﹐而教門亦稍稍自敗露﹐於是恍然知教門非我族類﹐而衡人實竊竊抱「實逼處此」之擾尖。自此而後﹐教門之在別省者不得盡知﹐而在我衡州﹐則怪怪奇奇﹐難以擢發數。姑舉其昭彰在人耳目者言之﹕

「軍興以來﹐淸查防堵﹐𨿽窮鄕僻壤皆當奉行﹐而教門無一臂助者﹔籌餉捐輸﹐𨿽僧道流寓莫不踴躍﹐而教門無一拔毛者。不特此也﹐北門有十字街﹐教門嫌觸其忌諱﹐聚眾毀民房﹐易街道﹐一市大嘩﹐相持數日始罷。又教門發引﹐有小兒戲於道旁﹐揚灰如十字形﹐輒縶兒父兄。生員蕭方規勸解﹐兼遭毒毆﹐且舁棺入兒室以瘞﹐鄰里爲醵金﹐頓首謝﹐始解。又遣其黨四出鬻糖餅﹐設店稱施藥﹐誤食之者﹐小兒多泄瀉死﹐大人必發狂﹐思入其教。又下關有來雁塔﹐教門引夷目數人悄登其上﹐用遠鏡俯瞷全城內外形勢﹐繪圖以去。又素行不法之張道榮﹐案發收系﹐一投彼教﹐卽有夷目來爲扛護﹐官府卽釋不敢問。又教門有船隻數十﹐終年往來載運﹐每月數回﹐每船木桶數百﹐收發於城外香水庵﹐而封識甚固﹐不知爲何物。其更可駭者﹐去年二三月間﹐和議頒行之後﹐教門男婦羣聚於天主堂﹐日以千計﹐大揭通衢﹐將以拆城隍廟﹐築道友堂﹐以某日撤府縣學聖位﹐奉十字架起﹔復散布流言﹐動稱伊教大行﹐迂孔當廢﹐衡民膽敢抗違﹐將來廣東﹑湖北兩省教主必興問罪之師。又稱劫數亦天主所造﹐發逆其兄弟們乃奉行天主劫運者也﹐衡人多充當官勇﹐逆天不祥﹐將來必遭屠戮之劫。因思我衡本四衝地﹐上達兩廣﹐下通兩江﹐以今日之見見聞聞﹐果一旦乘間竊發﹐教門之在榕城﹑桂管者﹐逾嶺而北﹐教門之在廣東﹑江南者﹐溯湘而南﹐更有本地之教門數十戶爲之居停主人﹐賫寇兵﹐藉寇糧﹐外合裏應﹐我衡郡生靈庸有噍類乎﹖又思教門奇淫左道﹐蔑綱常﹐鮮廉恥﹐本爲聖世所必誅﹐王者所不赦。在我皇上俯允和議之後﹐彼若稍爲斂迹﹐教門自爲教門﹐百姓自爲百姓﹐化日光天之下﹐何所不容﹐原可相安無事。乃至藐我王章﹐侮我先聖﹐敗壞我風俗﹐滅絕我倫常﹐弁髦我官府﹐勾引我子弟﹐窺伺我城廂。我衡郡軍民人等食毛踐土二百餘年﹐在智者見遠﹐原深抱杞人之憂﹐卽愚者察近﹐豈竟無身家之念﹖郁抑莫伸﹐鋌而走險﹐夫是以有本年四月三日之舉﹐則非我衡民好爲多事﹐實教門之與衡人以大不堪而激而成之者也。

「至謂我衡人此舉﹐當日並不稟明官府﹐率爾爲之﹐誠屬冒昧。然伏讀世宗憲皇帝聖諭﹐則今日之事﹐正雍正年間故事也。閱邸報﹕豫章一帶百姓一不甘教匪淩辱﹐則今日之事﹐又江西之已事也。況我衡湘士民﹐自聞逆夷震逼京師﹐凡在血气之倫﹐已莫不茹痛含酸﹐臥薪嘗膽﹐又值圓明園被毀﹐先皇帝北狩木蘭﹐道路訛傳不一﹐而教門勢更梟張﹐語言無狀﹐實有若輩口可得而言﹐吾民耳不忍得而聞者。罪大惡極﹐非僅僅瀦其居室﹐足蔽其辜。近聞各大憲著落地方官曲爲調停﹐欲將所毀之天主堂仍爲修復﹐獨不知衡民所毀﹐特近城之天主堂耳﹐四鄕七屬﹐實未暇及。在衡人方恨未盡巢穴﹐一旦官爲修復﹐凶焰再張﹐其所以魚肉我衡人者﹐將來不知更作何狀﹖蓋在教門未生事前﹐衡人已爲偸安之局﹐而教門旣生事之後﹐衡人決無兩立之勢。是卽威以三尺﹐不能俯首帖耳以聽命於逆夷。

「且更有說焉﹕眾口鑠金﹐眾志成城﹐以是蚩蚩者激於義憤﹐心存君國﹐不惟稍泄不共戴天之恨﹐並可永弭肘腋反側之憂﹐上紓宵旰﹐下敉桑梓﹐𨿽事涉專擅﹐而情可衷矜。倘普天之下﹐塡東海者羣銜以一石﹐移南山者盡出其三人﹐各省直大憲復能酌其地﹐因其時﹐作其气﹐而用之靖內姦以禦外患﹐吾見發逆𨿽眾﹐未必不頓失其聲援﹔洋寇𨿽彊﹐未必能過海口一步也。如其姑息從事﹐異類復滋﹐圖目前處堂之歡﹐忘他日噬臍之患﹐則就衡郡一隅論之﹐固有養疽貽患之餘殃﹔卽合天下全局籌之﹐又豈久安長治之策也哉﹖恭逢大人福星照臨﹐下車伊始﹐修明政治﹐整飭綱常﹐是用瀝血合詞﹐公懇作主」云云。

寶慶鄒叔績漢勛﹐有學行。咸豐三年﹐與江忠烈公忠源俱死廬州﹐身後著述零散。同治初﹐羅研生中翰輯《湖南文徵》﹐咨於黃海華先生﹐先生復書曰「咸豐辛酉歲四月﹐某往攝寶慶郡事﹐行次界嶺﹐得鄧湘臯山長書﹐以邵陽有冤獄相告﹐而又不言其所由。湘臯時已赴永州與姚石甫廉訪爲西山之遊﹐末由緘問。及到郡﹐邵陽令先期往隆回相驗﹐當察問﹐始知叔績以事系獄。先是東門外有無名男子縊死富戶某姓山樹上﹐詣驗﹐吏﹑仵均云無傷﹐葬埋了案。叔績訪得乃其族子﹐死有他故﹐同其族姓來縣呈控﹐堂訊大觸令怒﹐遂以事不干己﹐詐索扛訟﹐哄鬧官署等情革辦。是夜叔績自獄中上書自訴﹐明日提釋詳雪﹐復其衣頂﹐是秋獲鄕舉。某有詩記事云「黃霸初來治郡日﹐鄒陽伏上訟冤書。慚無大廈棲巢燕﹐忍使圜扉泣鑊魚。舊價文章眞不忝﹐今年榜帖竟何如。鐙前狂笑冠纓落﹐入彀英雄雪活余。」一時和詩﹐惟宋於庭老兄最佳﹐兵後軼其稿﹐今亦不能記憶矣。昨於貞兄席間語及叔績存文無有﹐因舉此書﹐幸尙在篋中﹐別紙錄上。收入《文徵》﹐似不能不附載顚末﹐故縷縷。惟叔績有《敩藝齋甲乙丙丁戊己庚辛壬癸十集》共百餘卷﹐《六國春秋》《穀梁例》《湘中考古錄》《蔡忠烈年譜》《夏殷二石刻釋文》﹐貴陽﹑大定﹑興義﹑安順四府誌﹐分輯寶慶志若干捲﹐又考證《詩序》﹐其弟漢池成之。此辛亥歲所聞知者。嗣當有續著﹐可從新化學人搜求之﹐必有稿本。要之﹐叔績忠義凜然﹐千秋不朽﹐正不必待文字而後傳也。」據此﹐則叔績著作尙多﹐惜未得見。又聞龍皞臣爲刻其詩於江西﹐皞臣病歸﹐以屬同官趙之謙﹐不知竟何如也。

戊午科場之獄﹐柏葰實未與知。先是科場法弛﹐貽贈關節﹐視爲故常。有刑部主事羅鴻禩﹐因中表李某﹐通房官浦安。葰奴靳祥﹐慧黠知文﹐葰年老﹐事多委之。安乃更囑祥。旣而羅捲擬副榜﹐祥取他中卷易之。事甚祕﹐無知之者。及磨勘﹐羅捲訛字至三百餘。磨勘官某﹐懼不敢發﹐出以語人﹐事漸流播。禦史孟傳金奏之。上遣內侍至禮部取羅捲視之﹐大怒﹐因召羅至南書房更試﹐丈題《不亦說乎》﹐詩題《鸚鵡前頭不敢言》。命端華﹑肅順監試﹐陳孚恩閱卷﹐文謬劣﹐因斥羅﹐復勘諸中卷﹐下刑部窮治。靳祥自殺﹐葰﹑安﹑鴻禩皆論死﹐驗實死徒者復十餘人﹐株連系獄者數十人。故事﹕大臣當死﹐臨刑眾官爲乞恩﹐往往得宥。及是﹐眾邀肅順俱前。肅順怨葰﹐已取旨監斬﹐因佯諾﹐升車而去﹐至菜市﹐見葰車﹐迎笑曰「七哥來早。」卽升座促刑。葰官京朝久﹐門生故吏甚多﹐畏肅順﹐無敢送者﹐獨阜寧裴蔭森白衣冠往送﹐順亦不問也。葰素寬謹﹐又爲肅順所陷﹐人多冤之。勝保自軍中上疏﹐至有「羅网彌天﹐衣冠掃地」之語。然中卷訛字多至數百﹐考官不知﹐是竟不寓目矣﹐惡得無罪乎﹖又有平齡者﹐蕩子也﹐於端華﹑肅順最狎﹐是科亦中第七名﹐逮治﹐瘐死﹐莫能窮詰。

同治初﹐禦史某劾侍郎劉崐黨肅順﹐崐坐免。崐實不知肅順。先數年﹐禦史父尙書某招飲﹐始共杯酒﹐禦史不知也。他日相遇於戲園﹐崐發憤罵禦史﹐且質尙書前事﹐禦史慚噤﹐欲引去﹐崐奮起擊之﹐碗拂其耳﹐羹酒染衣﹐眾環救乃解。久之﹐事頗上聞。皇太后察崐無他﹐復起用崐。或戲爲聯曰「許禦史爲國忘親﹐捐歸黨籍﹔劉侍郎因禍得福﹐打復原官。」

嘉定張修府﹐性剛狷﹐篤學工詩﹐官永順府知府﹐有惠政﹐爲忌者所軋﹐意常悒悒。偶巡下縣﹐宿村店﹐晚聞木鳴﹐作《木鳴行》曰「鬼火煙靑蠻霧黑﹐老木陰森作人立。空山風雨愁呻吟﹐瘦猿孤啼怪鴟泣。或言下有陳死人﹐魂歸宰社千年春。又疑木客解吟趣﹐把臂山魈夜深語。奇石能言毫烏鳴﹐反常爲妖理則平。窮鄕兵燹葬殘劫﹐嗷嗷如助哀鴻聲。俗耳驚疑縱尋斧﹐爨下勞薪行及汝。木兮木兮愼勿聲﹐勁節堅心自終古。」又《答野人獻雉》云「慚愧中牟政﹐桑間有異禽。重煩修士贄﹐難慰野人忱。繒繳逃無地﹐文明晦已深。春風聽朝雊﹐中澤和哀音。」

咸豐初﹐張亮基爲湖南巡撫。時承平久﹐官益尊﹐政益敝﹐民隱不得上聞﹐巡撫教令中隔﹐拱立受所司欺謾。亮基乃聘左宗棠入幕﹐使通賓客﹐日夜訪民疾苦。吏有姦﹐山澤有盜﹐巡撫輒知之﹐遠近駭以爲神。及駱秉章再任﹐益遵張法﹐練兵轉餉防寇﹐多參用士人。事皆辦﹐頗勝他省。由是湖南名聞天下﹐天下皆以爲彊國。久之﹐吏惡其害己也﹐爭爲蜚語撼上官﹐而紳士所爲又不能盡如前日﹐於是官湖南者皆以屈抑紳士爲先務。同治末﹐有某前輩寓長沙﹐致書某方伯論其誤﹐略曰「三代以前﹐君去民近。漢唐以後﹐官猶去民近。元明以來﹐官民之分愈嚴﹐上下之情愈隔﹐故治愈弗良。張﹑駱二公參用紳士﹐實有深意。今或懼其淩僭﹐莫如擇賢。紳果賢﹐必不輕官﹔官果賢﹐必不至爲紳所輕。不賢愚之察而官紳之分﹐抑亦誤矣。且足下知紳之所以輕官乎﹖爲守令者﹐不知朝廷設官之所以爲民﹔爲佐貳者﹐不知朝廷設官之所以佐守令以爲民。呵殿而出﹐堂皇而居﹐自以爲一方之尊莫我若也。而鄕曲之民投以暮夜之金﹐則粲然啟齒﹐曰杖而杖﹐曰囚而囚。彼見乎朝廷命吏可以私動如是也﹐有不自語而心焉鄢之者乎﹖紳士之所以輕官者一。尊賢敬士﹐先王之教也﹔見危授命﹐人臣之義也。今之爲吏則不然﹐鞭撻庠序以立威﹐扶植丁胥以网利﹐笙歌醉飽﹐安而忘危﹐一旦變生倉卒﹐則翻然挾資財挈妻子以求活艸間﹐甚或借士民之力以保身家﹐又盜其財而冒其功。烽火才消﹐猜疑頓起。人非木石﹐誰不寒心﹗紳士之所以輕官者二。仕路日艱﹐士大夫罕以節气爲重﹐且夫赫赫隆隆者﹐輒卑禮哀辭求其援引﹐甚至結爲師生﹐誓爲父子。一旦致身通顯﹐則又愧其從前﹐而思有以自異﹐於是貌爲恭順﹐陰肆擠排﹐潛彎射羿之功﹐以掩鉆彌之迹。朝秦暮楚﹐道路知其居心。紳士之所以輕官者三。由是觀之﹐木朽而蛀生﹐堤疏而水潰。紳士之敢於輕官者﹐實官有以自取也。」方伯不聽。

貴州苗亂﹐始於咸豐四年黃平抗糧。不數年﹐六府皆陷﹐黔東﹑湘西無寧日。湖南援黔之師歲出﹐率收復空城﹐張功要賞。駱秉章爲巡撫時﹐諸將尙能保境。久之﹐賊益彊﹐邊將益軟且弛。自兆琛爲將﹐駐軍黔境﹐賊鼓眾深入﹐掠沅﹑靖州郡。師經其壘﹐大呼曰「兆公少休﹐吾且往掠湖南。」歸則又呼曰「敬謝兆公。」琛閉壁不敢出。於是湘中大震﹐民數驚﹐仕宦者視爲畏途。同治六年﹐景東劉崐爲巡撫﹐始劾罷琛﹐並斥諸將﹐專任席寶田。寶田﹐東安人﹐誠鷙善用兵﹐知苗駐寨爲固﹐乃專攻其寨﹐寨堅不可拔﹐經數月乃克一寨。於是論者皆謂寶田迂滯不足任﹐且苗叛已久﹐道險瘴深﹐終不可克﹐不如罷兵。崐不聽﹐持之愈堅。寶田旣得苗寨﹐就營之﹐分兵雕擊。出入五年﹐克苗寨數百。降者戮其渠﹐攻而後降者卽不受﹐盡屠之。苗死亡略盡。張秀梅獨與百餘人竄山谷間﹐食盡﹐詣軍前降。會崐以蜚語去官﹐某官代署巡撫﹐所奏報甚祕﹐人莫能知。明年四月﹐詔以湘軍力戰擒張秀梅有功﹐實授某爲巡撫﹐眾官升賞有差。龍汝霖《堅白齋集》中《喜聞官軍平苗疆》詩曰「槃瓠天南極﹐由來反側頻。俗饒巫覡貴﹐土狹獠獞貧。銅鼓邊聲肅﹐花橦貢布馴。屯田老充國﹐辛苦靖煙塵﹝謂傅公鼐﹞。」其二曰「卵育繁殊俗﹐羈縻蝕太和。六年勞斧鋨﹐百戰失牂牁。蠻市遺音少﹐黔山野哭多。莫矜銅柱略﹐健將走廉頗。」其三曰「禍福天人倚﹐循良治亂司。帝爲剪鶉首﹐王竟斬龜玆。榷貨軍糈乏﹐橐弓士卒疑。安邊定誰寄﹐滿目是瘡痍。」其四曰「莽暴溪峝骨﹐窮荒寸寸開。指麾收九姓﹐談笑望三臺。霾曀陰陽沴﹐禨祥艸木胎。憂危勤補闕﹐天意倘能回。」

郭侍郎嵩燾學問極博﹐於古今治亂升降之故﹐皆有得於心﹐言之成理﹐尢詳究海外形勢。咸豐時﹐隨郡王僧格林沁備夷天津。王築炮臺於兩岸﹐長數里﹐厚數丈。臺置炮三千具﹐大者萬斤﹐小者二三千斤。又伐巨木﹐列柵海口﹐護以鐵錨﹐貫以鐵繩。及夷人至﹐遺書論和﹐王怒不許。嵩燾曰「戰未必勝﹐不如姑與之和﹐徐謀自彊。」王不聽。嵩燾知邊禍且亟﹐再三言﹐至於涕泣﹐王終不聽。越數日﹐夷人以書來曰「急去爾柵﹐我將以某日時至。」及期﹐王與將佐登臺觀之。夷以三舟來﹐去柵里許﹐自相旋繞。時頃﹐柵皆浮起。觀者大驚﹐急發炮﹐子下如雹﹐海水騰沸﹐遂沈其舟﹐夷人引去。明年復來﹐遂有北塘之敗。後十餘年﹐邊事益棘﹐朝廷思前事﹐復召嵩燾﹐以禮部侍郎出使英國。至倫惇﹐上書李相曰﹕

「二月初八日寄上第三信﹐想塵鈞鑑。此間政教風俗﹐博大深厚﹐似其气象方日加新。推求其立國本末﹐其始君民爭政﹐交相屠戮﹐大亂數十百年﹐至若爾日而後定﹐初非有至徳善教累積之久也。百餘年來﹐其官民相與講求國政﹐白其君行之。蒸蒸日臻於上理。至今君主以賢明稱﹐人心風俗﹐進而益善。計其富彊之業﹐實始自乾隆以後。火輪船創始乾隆﹐初未甚以爲利也。至嘉慶六年﹐始用以行海。又因其法創爲火輪車﹐起自嘉慶十八年。其後益講求電气之學﹐由吸鐵機器傳遞書信。至道光十八年﹐始設電報於其國都﹐漸推而遠。同治四年﹐乃達印度。自道光二十年與中國構兵﹐火輪船遂至粵東。同治四年再構兵﹐而電報徑由印度至上海矣。其開創才數十年﹐乘中國之衰敝﹐七萬里一瞬而至﹐然亦足見天地之气機一發不可遏。中國士大夫自怙其愚﹐以求遏抑天地之機﹐未有能勝者也。

「來此數月﹐實見火輪車之便利﹐三四百里﹐往返僅及半日。其地士紳力以中國修造火輪車相勸勉﹐且謂中國富彊實基於此。其始亦相與疑阻﹐卽以初抵倫惇﹐蘇士阿摩登海口言之﹐往來車運﹐用馬二萬餘﹐慮妨其生計也﹐追車路開通﹐用馬乃至六七萬﹐蓋以道途便利﹐貿易日繁﹐火輪車止出一道﹐相距數十里以下來就火輪車者﹐用馬愈多也。去冬道上海﹐見格致書院藏一火輪車道圖﹐由印度直通雲南﹐一出臨安以東趨廣州﹐一出楚雄以北趨四川以達漢口﹐又由廣州循嶺以出湖南而會於漢口﹐乃由南京至鎭江﹐東出上海﹐又東出寧波﹐北出天津以達京師。見之怪咋﹐謂雲南甫通商﹐卽籌及火輪車路也。及來倫惇﹐得此圖﹐知已出自十餘年前。凡其蓄意之所至﹐無不至也。印度火輪車才及阿薩密﹐其通中國﹐分山南北兩道﹕北道由阿薩密直抵依拉襪底河﹐南道繞出緬甸﹐折而東北﹐以會於依拉襪底河﹐而達蠻允。大率雲南通商一二年後﹐兩處鐵路﹐所必興修者。日本公使見語云「天地自然之利﹐西人能發出之﹐彼爲其難﹐吾爲其易﹐豈宜更自坐廢﹖中國土地之廣﹐人民之眾﹐各國所心羨也。聞至今一無振作﹐極爲可惜。」嵩燾赧然﹐無以爲答。

「前歲入都﹐本意推求古今事宜﹐辧其同異得失。與西洋通商千餘年﹐因鴉片煙之禁而構難﹐以次增加各海口﹐內達長江﹐其勢日逼﹐其患日深﹐宜究明其本末﹐條具其所以致富彊之實﹐而發明其用心﹐而後中國所以自處與其所以處人者﹐皆可以知其節要。謀勒爲一書﹐上之總署﹐頒行天下學校﹐以解士大夫之惑。朝廷所以周旋遠人之心﹐固自有其遠者大者﹐當使臣民諭知之﹐以爲此義明﹐卽國家億世之長基﹐可操券而定也。道天津﹐亦曾爲中堂陳之。及至京師﹐折於喧囂之議論﹐噤不得發。

「竊謂中國人心有萬不可解者。西洋爲害之烈﹐莫甚於鴉片煙。英國士紳亦自恥其以害人者爲構釁中國之具也﹐力謀所以禁絕之。中國士大夫甘心陷溺﹐恬不爲悔。數十年國家之恥﹐耗竭財力﹐毒害民生﹐無一人引爲疚心。鐘錶玩具﹐家皆有之﹔暱絨洋布之屬﹐徧及窮荒僻壤。江浙風俗﹐至於捨國家錢幣﹐而專行使洋錢﹐且昂其價﹐漠然無知其非者。一聞修造鐵路電報﹐痛心疾首﹐羣起阻難﹐至有以見洋人機器爲公憤者。曾劼剛以家諱乘坐南京小輪船至長沙﹐官紳起而大嘩﹐數年不息。是甘心承人之害﹐以使脧吾之脂膏﹐而挾全力自塞其利源﹐其愚不可瘳矣。辦理洋務三十年﹐疆吏全無知曉﹐而以挾持朝廷曰公論﹐朝廷亦因而獎飾之曰公論。嗚呼﹗天下之民气郁塞壅遏﹐無能上達久矣。一二鴞張無識之士大夫﹐鼓動遊民以求一逞﹐官吏又從而導引之。宋之弱﹐明之亡﹐皆此鴞張無識者爲之也。今且下移於羣不逞之頑民﹐無有能考覽史事﹐體察民情﹐以知其所以然者。

「嵩燾﹐楚人也﹐生長愚頑之鄕﹐又末一習商賈﹐與洋人相近。蓋嘗讀書觀禮﹐歷考古今事變﹐而得之於舉世嘩笑之中﹐求所以保邦治國之經﹐以自立於不敝﹐沛然言之﹐略無顧忌﹐而始終一不相諒﹐竄身七萬里之外﹐未及兩月﹐一參再參﹐亦遂幡然自悔其初心﹐不欲復爲陳論。而見聞所及﹐有不敢不陳之中堂者﹕

「日本在英國學習技藝二百餘人﹐各海口皆有之﹐而在倫惇者九十人。嵩燾所見二十人﹐皆能英語。昨見有長岡良芝助者﹐故諸侯也﹐自治一國﹐今降爲世爵﹐亦在此學習律法。其戶部尙書恩婁葉歐摹﹐至奉使講求經制出入﹐謀盡仿效之。所立電報信局﹐亦在倫惇學習﹐有成﹐卽設局辦理。而學兵法者甚少。蓋兵者末也﹐各種技藝皆立國之本也。中堂方主兵﹐故專意考求兵法。愚見所及﹐各省營制﹐萬無可整頓之理﹐募勇又非能常也。西洋此數十年中無憂構兵﹐直可以理勢決者。考求倫惇募兵之法﹐皆先使讀書﹐通知兵法﹐而後入選。遣醫士相其血脈膽气筋骨堅彊﹐而後教之跳躍。次第盡槍炮技藝之能事﹐乃編入伍。其根柢厚矣﹗此豈中國所能行者﹗一身之技﹐無能及遠﹐正慮殫千金以學屠龍﹐技成無所用之。嵩燾欲令李丹崖攜帶出洋之官學生攺習相度煤鐵及煉冶諸法﹐及興修鐵路及電學﹐以求實用。仍飭各省督撫多選少年才傻﹐資其費用﹐先至天津﹑上海﹑福建各機器局考求儀式﹐通知語言文字﹐而後遣赴外洋﹐各就才質所近﹐分途研習。各機器局亦當添設教師二三人﹐以待來者。但須一引其端﹐庶冀人心之知所趨向也。此間有斯諦文森者﹐年七十餘﹐各國鐵路多所創造﹐尢勤勤焉勸中國之急爲之。謹將所擬節略上呈。抑嵩燾之意﹐以爲事須洋人爲之﹐必不可常也﹐當先使中國人通曉其法。埃及國隸阿非利加﹐其修造鐵路﹐先遣人赴英國練習﹐而後依仿行之﹐此最可法。伏乞鈞示﹐以憑與李丹崖會商辦理。

「竊以爲方今治國之要﹐其應行者多端﹐而莫急於仿照西法﹐以立富彊之基。如此二者﹐可以立國千年而不敝。其爲利之遠且大者不具論也﹐其淺而易者有二利﹕中國幅員逾萬里﹐郵傳遠者數十日乃達﹐聲气常若隔絕。二者行﹐萬里猶庭戶也。驟有水旱盜賊﹐朝發夕聞﹐則無慮有姦民竊發稱亂者。此一利也。中國官民之勢懸隔太甚﹐又益相與掩蔽朝廷耳目﹐以便其私﹐是以民气常鬱結不得上達。二者行﹐富民皆得自效以供國家之用﹐卽羣懷踴躍之心﹐而道路所經﹐如人身血脈自然流通﹐政治美惡無能自掩﹐則無慮有貪吏遏抑民气爲姦利者﹐此又一利也。三代盛時﹐不過曰吏效其職﹑民輸其情而已﹐其道固無以加此也。論者徒謂洋人機器所至﹐有害地方風水﹐其說大謬。修造鐵路電報必於驛道﹐皆平地面爲之﹐無所鑿毀。至於機器開煤﹐吸水以求深也﹐煤質愈深愈佳。中國開煤務旁通﹐洋人開煤務深入﹐同一開采﹐淺深一也﹐有何妨礙﹖卽以湖南地產言之﹐鐵礦多在寶慶﹐煤礦多在衡州﹐而科名人物﹐以此二郡爲獨盛。湘潭石潭產煤﹐世家巨族﹐多出其地。湘鄕煤產無處無之﹐功名爵祿﹐尢稱極盛。世人一哄之議論﹐無與發其蒙者。何不近據事實﹐徵之中國百姓﹐自爲之而自利之﹖無故羣起而阻難﹐數十年後﹐洋人所至﹐逐漸興修﹐其勢足以相制﹐其利又足以啖姦豪滋事者﹐役使之以爲用。吳淞鐵路買地爲之﹐竟無術可以阻遏﹐則使權利一歸於洋人﹐而中國無以自立。《傳》曰「天之生此民也﹐使先知覺後知﹐使先覺覺後覺也。」先知先覺之任﹐必朝廷大臣爲之﹐是以政教明則士大夫之議論自息﹐亦在朝廷斷行之而已。

「至於國家根本大計﹐度今之時﹐量今之力﹐有難以一二舉行者。而切要者數端﹐無關根本大計﹐而要爲諸政之所從出。不先務此﹐𨿽有良法美意﹐日起以圖功﹐亦終歸於無濟。

「一曰禁止鴉片煙。原鴉片煙之禁﹐實自雍正時。其始供藥品而已﹐賴政教修明﹐官吏奉法﹐民間無敢吸食者。至道光中﹐其气始熾。嵩燾少時﹐尙未聞此。於時物利丰阜﹐家給人足﹐百姓守法惟謹。迨後鴉片煙之害興﹐而世風日變﹐水旱盜賊相承以起。卽今日洋禍之烈﹐實始自禁鴉片煙﹐而金田賊首﹐亦因洋務散勇﹐嘯聚山谷﹐馴至大亂。是此鴉片煙不獨戕賊民生﹐耗竭財力﹐實亦爲導亂之原。洋人至今引爲大咎﹐中國反習而安之﹗竊以爲鴉片煙之害不除﹐諸事一無可爲﹐而求其禁止之方﹐有至簡而易行者﹐其法在先官而後民﹐先士子而後及於百姓﹐一用勸導之術﹐而以刑罰濟其窮。其用法亦惟動其廉恥之心﹐而激使自立。寬以二十年之期﹐必可保其禁絕﹐不致稍有貽患。嵩燾前摺已詳言之﹐無可易者。此一事也。

「一曰開墾江浙荒土。初聞洋人惟務商賈之利﹐於農田不甚經營也﹐至是始知其不然。其通商專務富民﹐所稅茶酒及煙數者而已﹐餘皆無稅。歲計商賈贏餘而估其所獲之利﹐約八十分取一﹐略於中國之戶稅所得。寶星及他表記泐之用器有稅﹐畜犬以上有稅﹐並加入常稅之內。其歲入有常﹐三百磅以下不稅。國家經制所入﹐一取之地稅﹐其勤地力至矣。往見陳文恭公巡撫陜西﹑河南﹐專意農事﹐興水利漑田﹐在湖南教民耕種﹐諸法悉備﹐可爲知本計者。江浙經亂後﹐距今十二三年﹐荒歲之田未墾者仍多。百姓憚於疏辟之勤而自惜其力﹐州縣苦於奏銷之累而並沒其名﹐荒者聽其蕪萊﹐墾者亦相爲隱匿。宜亦戶部所應經營﹐督撫所應勸導者。此又一事也。

「一曰喀什噶爾之地宜割與雅谷刊。氐羌數叛酒泉﹐光武仍其君長﹐賜以印緩。吐谷渾徙浩亹河﹐郭元振請卽其所置之。邊要密邇﹐義取羈縻﹐無所顧惜。至於漢建校尉﹐唐置都護﹐遠逾萬里﹐近或數千﹐降胡雜虜﹐囚叛襲封﹐以爲故事﹐無足比論。惟喀什噶爾之地逼近安集延﹐其勢不能築蔥嶺爲長城以遮遏之。浩罕諸部立國最久﹐乘喀什噶爾之亂襲據其地﹐猶懾中國之威﹐而思托爲附庸。去歲威妥瑪代爲之請﹐嵩燾謂當俯順其心﹐與爲約誓﹐令繳還各城﹐但得一鎭守烏魯木齊之大臣﹐信義威望足以相服﹐可保百年無事。若徒將兵力攻之﹐曠日持久﹐耗費無已。幸而克捷﹐而浩罕諸部近在肘腋﹐構兵縱掠﹐終歲騷動﹐殆未知所以善其後也。夫經國者務籌久遠﹐主兵者惟取進攻﹐是以棄地之議﹐不能出之將帥也﹐惟恃朝廷權衡緩急輕重﹐秉成算以宣示機宜﹐而後將帥之威伸﹐而朝廷之恩乃深入遠人之心﹐使知俯首而聽約束。故以謂威妥瑪之代請﹐實機會之不可失者。此又一事也。

「一曰伊犁一城宜與俄羅斯約﹐以垂久遠。英俄兩國﹐勢足相敵﹐而英人務拓地以興利﹐俄人務襲土以開疆﹐無端乘亂據伊犁﹐此其志在掠地而已。竊度新疆事定﹐令俄人交付伊犁一城﹐必尙多煩議論。西洋公法﹐無乘亂據人土地之例﹐勢且要求兵費﹐許以收贖﹐而非有臣款足厭其心﹐知其必不能允也。故莫如反其道而行之﹐不責其減價而贖之我﹐而責其準所贖價交易而鬻之彼。如日本庫頁一荒島﹐猶欲全據之﹐必不肯輕易退還伊犁明矣。與其含糊懸宕﹐以生其戎心﹐莫如明與定約﹐劃疆分界﹐可保數十年之安。必不得已﹐收回黑龍江以西地﹐與之互易﹐亦尙有名可據。此又一事也。

「一曰停止各省釐捐。嵩燾於釐捐籌餉﹐知之甚明﹐行之甚力。湖南開辦釐捐﹐實一力贊成之。在粵東陳復釐捐情形﹐援古證今﹐自謂能得其要領。然凡爲釐捐﹐以籌餉也﹐原非國家經制。軍務告竣十餘年﹐訖今不議停止﹐則非事矣。且法久則獘生。各省本無急需﹐相與視爲閒款﹐不甚措意﹐是以辦理日久﹐收數日微。驟有軍務﹐籌劃餉糈﹐踵事循章﹐習以故常﹐將更無可施力﹐尢兩敝之道也。前歲因滇案﹐議停租界釐捐﹐是專爲洋人免釐﹐何異驅魚而致之淵﹐驅雀而納之叢﹐不獨有失民商之心﹐其傷國體實甚。意謂宜及時停免各省釐捐。租界免釐一節﹐自應刪除﹐並與立約﹕因事籌餉﹐不在此例。而如福建之茶﹑浙江之絲﹐及凡物產之在其地者﹐應收土稅﹐以備地方之用﹐不與釐捐同免。此皆可據理以求勝者。舊時茶稅每箱八兩﹐五口通商驟減至二兩五錢。曾與赫總稅司言之﹐渠意亦謂如此。此各省自有之利﹐尙可設法另議﹐無並土稅不準完納之理。中國自有之利﹐操縱宜出之朝廷﹐蒙於此事極有不安於心者。此又一事也。

「嵩燾本奉使海外﹐凡中外交涉事件﹐稍有所見﹐例得上聞﹐懷欲陳之久矣﹐徒念京師蒙被口語﹐側身天地﹐至無所容﹐朝廷亦不能不采納人言﹐加之賤簡﹐又甫出洋﹐屢見參案﹐更不敢有所陳論﹐自取愆尢。獨念中堂爲國重臣﹐中外得失利病所關﹐宜廑盛慮。區區所陳﹐準時度勢﹐略舉其切要者﹐措之而得行之﹐又至簡而易﹐非徒爲髙遠難行之言﹐以自快其議論者。往與寶相論今時洋務﹕中堂能見其大﹐丁禹生能致其精﹐沈幼丹次之﹐亦稍能盡其實﹐其餘在位諸公﹐竟無知者。寶相笑謂嵩燾旣精且大。嵩燾答言﹕豈惟不敢望精且大﹐平生學問皆在虛處﹐無致實之功﹐其距幼丹尙遠。𨿽然﹐考古證今﹐知其大要﹐由漢唐推之三代經國懷遠之略﹐與今日所以異同損益之宜﹐獨有以知其深。竊以爲南宋以來﹐此義絕於天下者七百餘年﹐此則區區所獨自信者也。惟中堂采擇上陳﹐推而行之﹐所以裨國家必多矣。」

光緒三年﹐山西﹑河南﹑直隸﹑陜西皆大旱。自秋至春不雨﹐餓死者數百萬計。翰林院編修何金壽上疏曰「比以災荒不雨﹐皇太后皇上下詔自責﹐哀痛懇切﹐稍有人心者﹐讀之皆爲感泣。顧臣伏思﹕皇上幼沖﹐兩宮聽政﹐𨿽權衡自上﹐而翊贊則在樞臣。凡用人行政諸大端﹐必質商榷而後行﹐樞臣曰可﹐則旨以爲可﹐樞臣曰否﹐則旨以爲否。蓋今日之朝政﹐固無不自政府出矣。去年晉豫固屬巨災﹐其餘水旱風蝗﹐被災者將近十省﹐總由宮無善政﹐以致天降奇災。及成災以後﹐疆吏諱災而養禍﹐部臣屯膏而殃民。試問內外諸臣之進退﹐樞臣豈得無援引保護於其間﹐能盡諉之於皇太后乎﹖考之往代﹐遇大災則策免三公﹐三公亦自請罷斥。今新疆平則樞臣受賞﹐腹省災而樞臣獨不受罰﹐且坐視宮廷下詔罪己﹐尙不引咎自陳﹐請予處分。又不於擬旨時懇請切責﹐災諉諸天﹐過諉諸上﹐於心忍乎﹖竊謂樞臣亦非必有心誤國也﹐但外𨿽勤職﹐中少血誠﹐各省之年谷丰則聽其丰﹐荒則聽其荒﹔各省之人民生則聽其生﹐死則聽其死﹔各省之疆吏賢則聽其賢﹐否則聽其否﹔行下之詔令奉則聽其奉﹐違則聽其違﹔部臣之議奏準則聽其準﹐駁則聽其駁。不知痛癢﹐委諸自然﹐時局之壞﹐實由於此。今山西死亡過半﹐骨肉相食﹐析骸而炊﹔河南市鬻人肉﹐行旅斷絕﹐盜賊蠢動﹔畿輔赤地數百里﹐道瑾相望﹐流民數萬哄集京師輦轂之下﹐姦民乘亂結隊攖物。此何堪設想﹗萬一饑民聚爲明季之流賊﹐微特樞臣等謀國不臧﹐卽自謀亦拙矣。伏懇訓諭樞臣﹐責以忘私忘家﹐認眞攺過﹐庶可上格天心。不然﹐𨿽宮廷萬分焦勞刻責﹐而臣下泄沓如故﹐則感格仍恐無期也。」

百菊溪齡總督兩江時﹐司道以下﹐多朋飲妓船﹐酣嬉無度。百心惡之﹐而不欲顯發﹐乃召一尉謂曰「某所有妓船﹐爲我驅之。」尉踧踖不敢應。百曰「投鼠忌器乎﹖以我命往﹐何妨﹖」尉請檄﹐百曰「無須也﹐持汝版來。」卽援筆書絕句曰「宛轉歌喉一串珠﹐好風吹送莫愁湖﹐緣何打槳匆匆去﹐煮鶴焚琴是老夫。」尉持版往﹐眾官踉蹌而散。非特處置妥貼﹐亦見老輩風流。

淮陽賀生﹐本舊家子﹐美丰姿﹐工詞翰﹐幼聘中表女﹐以兵燹流徒﹐不復相聞。賀落魄﹐寓雁門僧寺。一目雪霽﹐有騶從入廟者﹐詢知爲陜西李鎭軍。旣夫人亦至﹐侍婢三數人﹐一人特慧麗﹐賀目注神移不能去。頃之﹐聞夫人呼雪鴻詣殿爇香。竊喜﹐伺於欄下﹐往來遙尾之﹐玩其足迹﹐畫地爲詩云「玉梅花下影姍姍﹐仙步淩風自往還。一點靈犀通不得﹐只畱香印在人間。」適總鎭過﹐見詩﹐疑之﹐顧問賀﹐賀不承﹐固詰﹐乃以情告。李𨿽將﹐頗曉風雅﹐因與論詩﹐益奇之﹐請爲記室﹐且許以婢贈。賀敬諾﹐偕至官署﹐李妝幣而嫁之。婚夕﹐展邦族﹐則固所聘中表也﹐喜極﹐相持而慟。李聞亦喜﹐遂女雪鴻。後賀成進士﹐官知府。李夫婦老無子﹐賀孝事焉。

張船山檢討問陶﹐美丰儀﹐能詩工書畫。秀水金筠泉孝繼告其所親﹕願化作絕世麗妹﹐爲執箕帚。無錫馬云題燦贈張詩﹐亦有「我願來生作君婦﹐只愁淸不到梅花」之語。張作詩謝兩人曰「飛來奇語太纏綿﹐不獨靑娥愛少年。人盡願爲夫子妾﹐天教多結再生緣。累他名士皆求死﹐引我癡情欲放顚。爲告山妻須料理﹐典衣早蓄買花錢。」又﹕「名流爭現女郎身﹐一笑殘冬四座春。擊壁此時無妒婦﹐傾城他日盡詩人。只愁隔世紅裙小﹐未免先生白髮新。宋玉年來傷積毀﹐登墻何事苦窺臣﹖」

光緒初﹐經筵講官張佩綸﹑何金壽﹑寶廷等相繼上疏﹐極論時事﹐於是京師有「但聽講官講﹐不聞言官言」之謠。近年以來﹐臺諫亦多敢言者。孝貞顯皇后陵工派員監辦﹐首選樞臣之子﹐時論嘩然。禦史邵積誠奏曰「六部司員﹐例定學習三年﹐始行奏畱﹐所以別人才﹑嚴去取也。歷年各部司員學習期滿﹐從未咨回一人﹐已足見堂官之奉行故事﹐然猶未有不俟奏畱﹐便得要差﹐如工部捐納郎中王慶鈞者。該司員以軍機大臣王文韶之子﹐光緒五年由捐納到部﹐約計甫及兩年。此次孝貞顯皇后大事﹐輒派充幫總辦差使。幫總辦名目𨿽次於總辦﹐而將來保舉之優﹐與總辦同。自派之後﹐時論嘩然。不曰堂官瞻徇情面﹐則曰該員巧事鉆營。夫大臣任子爲郎﹐原冀練習漸深﹐以儲任使。若初登仕籍﹐卽倚借聲勢﹐不次干進﹐覬取優保﹐則寒畯之士積勞積資﹐皆將短气。此風一開﹐臣恐六部司員以講求聲气爲捷徑﹐而反以學習部務爲具文也。臣𨿽未識王慶鈞之爲人﹐然聞其在部當差﹐依倚門蔭﹐侈然自盈﹐是其器識之浮淺﹐仍不離少年紈袴之所爲。縱使敏給過人﹐亦當量爲裁抑﹐以資造就。今學習未負﹐遽畀要差﹐豈一部百十人中竟無一二如王慶鈞之才者﹖曹司壅滯若斯﹐而破格率在貴近之子弟﹐無怪人言之嘖嘖也。近來大臣彼此徇庇﹐已成積習﹐牢不可破。此次工部所派各總辦﹐尙有寶鋆之子景丰﹑景廉之侄素麟在內﹐但其資格較深﹐臣辦不敢過事吹求。如王慶鈞之到部未久﹐尢爲眾口所訾謷。王文韶在樞臣中從政甚新﹐時事多艱﹐宜思所以副深思而饜眾望。伊子旣招物議﹐豈竟毫無見聞﹖請飭下工部堂官將王慶鈞撤去差使﹐俾令專心學習部務﹐以抑躁進﹐而示大公﹐亦保全王文韶之道也。」

《禮運》﹕「三年之喪與新有昏者期不使﹐以衰裳入朝﹐與家僕雜居齊齒﹐非禮也。」觀此﹐則奪情之說﹐東周時已有之﹐不僅墨絰從戒也。

聖賢窮達﹐不可以境遇論。太王避狄居岐﹐可謂困矣﹐而其仁民愛物﹐不肯以己害人之心﹐無往不暢。柳下惠爲士師﹐三黜﹔孔子爲司寇﹐三月而去。可謂迍矣﹐而其不肯詭隨之志﹐終無不伸﹐又何窮焉﹗

《中庸》三達徳﹐凡事皆不可廢﹐經文甚明。朱注以知爲知﹐以行爲仁﹐以成功爲勇﹔又以生知安行爲知﹐以學知利行爲仁﹐以困知勉行爲勇﹔又分三知爲知﹐三行爲仁﹐三近爲勇。牽搭支離﹐轉令讀者茫然莫解。余少時讀此﹐嘗覺戚戚於心。後見郭筠仙先生《禮記鄭注質疑》﹐嘗辧証之﹐說甚簡當﹐可謂先得我心。

《宋史》呂夷簡傳﹐稱揚甚美。王偁《東都事略》亦無貶辭。當時孫沔劾其黜忠言﹐廢直道﹐以姑息爲安﹐以避謗爲智﹐柔而易制者升爲腹心﹐姦而可使者任爲羽翼﹐至以張禹﹑李林甫爲比﹐必非無因。盛世君明臣良﹐庸巧人依違其間﹐亦遂成名﹐遭衰世得逞其私﹐則姦惡畢露。爲小人﹐亦有幸不幸也。

卷二

孫鼎臣子宗錫﹑宗谷﹐皆端介好學﹐家居貧甚﹐親故無相問者。會歲暮﹐某山人賦長句遺之曰「手翻遺集淚如麻﹐心苦雕龍計總差。翰苑文章推玉局﹐蓬門風雪臥西華。科名記在同人貴﹐車笠盟荒古道賒。手拂殘箋吟乞汝﹐忍寒持謁孝標車。」聞者感愧﹐稍稍周旋之。

浙有某紳字亞伯者﹐不宜於鄕裏﹐或嘲以聯曰「包藏惡心﹐違父命﹐奪弟財﹐枉作京堂四品﹔圈成霸道﹐拜中丞﹐揖明府﹐得來洋餅三千。」

紀昀筆記載前明萬曆時﹐浙江戴某有巧思﹐好與西洋人爭勝。嘗造一鳥銃﹐形若琵琶﹐凡火藥鉛丸皆儲於銃脊﹐以機輪開閉。其機有二﹐相銜如牝牡﹐扳一機則火藥鉛丸自落筒中﹐第二機隨之並動﹐石激火出而銃發矣。計二十八發﹐火藥鉛丸乃盡。擬獻於軍營。夜夢神訶曰「上帝好生﹐如使此器流布人間﹐子孫無噍類矣。」乃懼而止。後官欽天監﹐以忤南懷仁坐徒。懷仁﹐西洋人﹐官欽天監正也。

富陽董邦達﹐少時以優貢生畱滯京師﹐寓武林會館。資盡﹐館人迫之徙於逆旅﹐質衣裝以給。無何﹐裝盡﹐逆旅主人又逐之﹐窘無所之。有劉媼者﹐奇其貌﹐謂必不長貧賤﹐館之家﹐屬勤業﹐以待再試。董日夜淬厲﹐期得第自振﹐且酬媼徳。榜發﹐仍落第。恚甚﹐謀自盡﹐蹀躞街市﹐未有所也。倚一髙門癡立﹐俄有人啟門﹐呵問誰某。董告以下第生。其人大喜﹐邀入款語﹐出紅箋倩書謝柬﹐署名則侍郎某也。旣而畱食﹐互述生平﹐知爲侍郎司閽僕﹐以薦初至﹐適書謝柬﹐大爲主人稱賞﹐因請畱董代筆﹐薄奉旅資。董方失路﹐欣然諾之。自是一切書牘﹐皆董擬艸﹐往往當意﹐侍郎益信任僕。居頃之﹐侍郎有密事召僕至內室擬稿﹐僕惶窘良久﹐不能成一字。侍郎窮詰﹐乃以實告。侍郎大駭﹐急延董至廳﹐具衣冠見之﹐且謝曰「使髙才久辱奴輩﹐某之罪也。」因請爲記室﹐相得甚歡。侍郎家有婢﹐敏慧得夫人意﹐夫人欲嫁之﹐婢不可﹐彊之﹐則曰「身賤﹐終隨輿隸﹐必欲如董先生者乃事之﹐又安可得﹐故寧不嫁耳。」夫人以告侍郎﹐侍郎哂曰「癡婢﹗董先生神志不凡﹐行且騰上﹐肯妻婢焉﹖」會中秋﹐侍郎與董飲月下﹐酒酣﹐從容述婢言﹐且願納爲妾。董慨然曰「某落魄京師﹐盡京師不加一睞﹐公獨厚之﹐彼女子亦有心﹐何敢言妾﹐正位也可。」侍郎終以爲疑﹐謀於夫人﹐女婢而婿董焉。逾年﹐董舉鄕試﹐成進士。後官吏部侍郎﹐生子爲富川相國。相國登庸時﹐太夫人猶在。

嘉慶朝﹐廣惠寺僧明心更名王樹勛﹐援例爲知府﹐守襄陽﹐禦史論劾﹐伏罪。舒鐵云作《和尙太守歌》﹐起四句云「葬官爲僧如禿鶖﹐棄僧爲官如沐猴﹐事成黃鶴樓中住﹐事敗黑龍江上去。」浙江有某甲某乙﹐中表也﹐皆以舉人應禮部試﹐下第歸。經山東﹐宿一僧寺。寺極宏麗﹐老僧年七十餘﹐居養優隆。飯後﹐甲與沙彌閒話﹐因詢常住多寡及老僧生平﹑禪門苦樂﹐淵乎若思﹐慨乎若慕﹐返室則大慟。乙驚問故﹐不答。老僧亦起走問﹐仍不答。究詰﹐則曰「人生如電露﹐富貴何爲﹖當早辧生死計﹐從此事佛﹐不復歸矣。」乙與僧勸解之﹐不聽﹐哭愈哀。乙不肯獨歸﹐甲引刀斷髮﹐回刃向喉。乙惶駭﹐抱持之。僧謂乙曰「彼志堅若此﹐或有夙根﹐果皈佛﹐亦大善事。且子與其以喪歸也﹐毋寧得書以謝其家。」又顧甲曰「居士貴人﹐能終安淡泊乎﹖」甲叩頭自誓﹐遂定議。旦日﹐甲手書付乙﹐祝發佛前﹐乙悵嘆而歸。甲旣畱寺﹐僧以其孝廉﹐雅重之﹐甲又善事僧﹐僧死﹐傳衣缽焉。甲固敏辧﹐又通文墨﹐盞交顯宦巨商﹐募化經營﹐寺日以富﹐因治裝朝山﹐去不復返。初乙以甲書歸﹐甲家人皆號痛﹐欲往問視﹐而家貧子幼﹐未能也。其妻日夜悲泣﹐逢北行人﹐卽求寄聲﹐久亦安之。一日﹐甲忽衣冠至乙家﹐僕馬甚都。乙見甲不能識﹐諦視良久﹐乃驚曰「子非吾表兄而僧者乎﹖」甲頷諾而手禁之﹐引至別室﹐密告曰「吾今爲太守﹐子爲大令矣﹗」因言由僧致富﹐挾資出遊﹐反儒服﹐援例爲知府﹐且爲乙捐知縣。乙狂喜﹐乃與家人同之官焉。甲之遊而不返也﹐寺僧謂之成佛﹐常舉「和尙孝廉」以誇俗云。

黃子壽編修彭年以論某官姦邪﹐忤貴人﹐遂乞假出都。劉霞仙巡撫蓉寄詩曰「曾從江上送飛鴻﹐又向天涯嘆斷蓬。萬里鄕心云棧北﹐十年人事海波東。鵑啼早悟時多故﹐麟出誰知道已窮。莫縱悲歌駭燕市﹐世間馬耳射春風。」

郭侍郎嵩燾家居時﹐好危言激論﹐龍汝霖作《聞蟬》詩規之曰「商气滿天地﹐金飆生汝涼。撩人秋意聒﹐忤夢怨聲長。畏濕愁霜露﹐知時熟稻梁。隱情良自惜﹐莫忘有螳螂。」嵩燾和曰「飽諳蟬意味﹐坐對日蒼涼。天地一聲肅﹐樓臺萬柳長。杳冥通碧落﹐慘澹夢黃粱。吟嘯耽髙潔﹐無勞臂引蜋。」又﹕「樹木千章暑﹐山河一雨涼。陰濃棲影悄﹐風急咽聲長。秋气霑微物﹐天心飫早粱。居髙空自遠﹐塵世轉蜣蜋。」

劉侍郎鳳誥督學浙江﹐有學胥某﹐家故業鹺﹐子頗聰慧﹐旣入泮﹐謀舉鄕試。會巡撫他出﹐奏以劉監臨。胥子徧賄諸官吏﹐旣入闈﹐先以文稿呈劉﹐劉爲點竄。無何﹐果擬中元。而胥所爲頗泄﹐多口沸騰﹐未揭曉﹐諸考生先榜姓名於撫署。闈中懼﹐急削之﹐而事已宣播。先是劉性躁﹐嘗因巡夜﹐手撲號軍。或戲爲聯曰「監臨打監軍﹐小題大做﹔文宗攺文字﹐矮屋長槍。」又有集《四書》文破題云「公劉好貨﹐天之將喪斯文也。」結句云「鳳兮鳳兮﹐則足以殺其軀而已矣。」劉素與禦史陸言不協﹐言遭喪家居﹐頗詳其事﹔起復﹐卽奏之。欽差按治﹐胥更以資請﹐事良可已。惟陸奏關節皆符﹐避罪必易捲﹐捲存庫﹐莫敢公取﹐乃密商於庫丁﹐許萬金。庫丁謝曰「凡利財者爲妻孥耳。吾鰥且獨﹐多金何爲﹖六十老翁﹐終不以身試法。」再三言﹐許十萬金﹐終不肯。獄遂具﹐劉與胥皆遣戍。劉有句云「無言辧罪存臣體﹐有命投荒卽主恩。」亦彊辭也。﹝按胥徐姓﹐杭州錢塘人﹞

記事之文﹐莫難於簡而能賅﹐左氏尙已。其次陳《志》﹑歐《書》﹐差爲得之﹕「逸馬殺犬於道」﹐傳爲佳話﹐足徵史筆之難。近見楊兵部彜珍《記蛇獄》一則﹐頗得此妙。文曰「某令初納姬周﹐賢。繼納駱﹐艷而狡﹐令嬖之﹐以爲繼室。適令以艱歸﹐駱日嬉歌童於室﹐周規之。駱怒﹐以計蔑周而逐之。令歸﹐主駱言﹐穽於室﹐幽周其中﹐斷餐七日未絕﹐生瘞之。臬使徐公發其事﹐論如律。方讞獄時﹐有蛇見廳事前。公曰「若爲是獄來﹐則左之。」蛇應而之左。公又曰「其然﹐曷折而右焉。」蛇應而之右。一時莫不以爲神云。」

咸豐庚申﹐駕幸熱河。變起倉卒﹐宮禦不周﹐從官﹑宮人多道死。詔天下勤王﹐訖無至者。黃文琛《秋駕》詩云「秋駕昆侖疾景斜﹐盤空輦道莽風沙。檀車好馬諸王宅﹐翠褥團龍上相家。剩有殘燐流憤血﹐寂無哀淚落髙牙。玉珂聲斷城西路﹐槐柳荒涼怨暮鴉。」此詩髙渾蒼堅﹐神似老杜。又《老馬》詩云「天地風塵久﹐關山歲月深。雄心餘百戰﹐死骨尙千金。衰艸空陂暮﹐平沙大磧陰。短衣閒射虎﹐爲爾激悲吟。」皆不事規摹﹐自然相近。

平潮張金鏞督學湖南﹐獎誘後輩特勤﹐才思稍異﹐卽召至後堂﹐賜酒食筆墨﹐勸之勤學。放黜者有佳句﹐輒標舉之。一時才俊爭憤於學。至今儒生談海門先生故事﹐輒欷歔感嘆。海門﹐金鏞字也。金鋪好吟詩﹐日袖詩艸﹑韻書索句﹐客座﹑輿中不輟。有貴官迎飲﹐禮貌肴饌有加﹐金鏞終飲不言。貴官怪之﹐使客間問﹐金鏞曰「是日適攺一詩未就﹐無他也。」其詩根柢旣厚﹐又苦思研煉而出﹐佳者殆不減昌谷﹑武功。今錄其《贈劍行》曰「君不貽我金錯刀﹐我不報君靑瓊瑤。吳鉤三尺脫囊贈﹐引杯欲醉風蕭蕭。雌霓潛光月昏黑﹐一星熒然睒寒碧。天下今無萬人敵﹐拂拭霜痕三嘆息。金槽琵琶拉雜聲﹐銀河燭短孤花靑。朱絲罒鹿罒敕飄蘭纓﹐哀歌那顧四座驚。六州之鐵鑄神器﹐上有模糊百夫淚。讀史空懷許國心﹐論交忍負平生誼。劍乎劍乎﹗世間奇士多風塵﹐學書不就徒逡巡。袁公下視粲焉笑﹐何不佩汝持照身﹖山鬼彷徨不敢語﹐玉龍怒吼銅杯雨。莫將溪水淬芙蓉﹐夜涼恐向秋空舞。」又《春曉曲》曰「金猊微觸簾鉤動﹐釵玉低橫鬢云聳。一奩水冷鏡中鸞﹐黼帳香濃綠鬟重。十二層城仙夢回﹐碧天如水春雁來。闌干瑤露滴成雨﹐樓前桃花開未開﹖」又《春夜曲》曰「玉繩遲遲蓮漏長﹐畫簾風細吹衣香。碧環無聲半臂冷﹐紅絲繡罷雙鴛鴦。蛾眉斂黛唇脂凍﹐香頸低徊翠釵鳳。欲落不落銀燈花﹐欲成不成綺帷夢。」又《宣府》曰「隘害雄三輔﹐京師枕背區。峯髙連大翮﹐地險阨飛狐。落日平沙迥﹐秋風廢壘孤。豹房歌舞處﹐一例沒靑蕪。」其二曰「昔在明中葉﹐年年此用兵。人煙今巨鎭﹐烽火舊邊城。雉堞殘山接﹐雕弓曉月明。琵琶憐塞女﹐對客作秋聲。」又《固關》曰「一步分燕晉﹐重關嶻嶪開。山隨云北去﹐人與雁西來。客鬢霜前短﹐鄕心馬上催。承平嚴鎖鑰﹐好葺舊烽臺。」

哥老會始於蜀中。蜀人呼弟爲「老老」﹐哥老﹐猶言哥弟也。無賴少年﹐百十相聚﹐盟神立誓﹐約爲兄弟﹐貨財相共﹐患難相扶﹐至死不變。久則恃黨橫行﹐頗爲民害﹐當官捕治﹐以爲急務。或問﹕「近日仕宦人以勢相結﹐約爲兄弟﹐各書姓名三代互換之﹐名曰換帖。以勢相師﹐具簡贄稱弟子。旣而貴賤互易﹐則賤者具銜名﹐賫前所換帖及弟子名刺還之﹐名曰繳帖。其人受之﹐翌日仍以師生弟兄禮往拜﹐此後卽行官禮﹐如今名曰拜斷﹐公然通行不以爲怪。嘻﹐以彼其人而坐堂皇治會匪﹐得不爲若輩所笑乎﹖」余無以應。

邵陽諸生鄭景濂﹐字毅甫﹐剛介能詩。咸豐九年﹐賊犯邵陽。景濂率鄕兵守隘﹐屢出擊賊﹐頗有殺傷。時官軍在後﹐見賊勢張﹐卽引歸﹐爲城守計。賊驟至﹐景濂與死士搏戰﹐力盡被執﹐不屈死。其詩淸妙婉轉﹐出入於香山﹑放翁間。今錄其《讀謝靈運傳》云「靈運好曠達﹐托迹名山水。靦顏爲宋臣﹐有生不如死。名節兩無功﹐何用魯連恥﹖髙哉陶徵君﹐不愧晉處士。」又《雨過懷友人》雲「雨過荒郊外﹐依門挹晚涼。斷雲歸樹重﹐飛瀑出山忙。稻熟含餘潤﹐葭深起遠蒼。伊人無處覓﹐悵望水中央。」又《薄暮》云「薄暮無炎署﹐乘涼出驛亭。鳥還深樹響﹐魚動野荷腥。日影渺空闊﹐山痕微杳冥。散人歸去晚﹐門放一燈靑。」又《野望》云「蒼然暝色起西疇﹐十里風煙接素秋。水抱曲汀如折臂﹐山奔平野忽回頭。碧橫晴靄來僧院﹐紅射殘陽上酒樓。可許畫工輕著筆﹐披圖一作少文遊。」

漢長沙定王臺在湖南省城東門內﹐年久傾圯。光緒初﹐夏芝岑修復之﹐集李北海書字爲記﹐詞甚古雅。今錄之﹐記曰「湖湘人尙气節﹐風俗惇厚﹐𨿽鄕愚僻壤﹐談某也忠﹐某也孝﹐輒勃然色動﹐蓋其崇根本﹐漸摩成化久矣。而其千古不磨者﹐忠莫著於賈太傅﹐孝莫著於長沙定王。一宅一臺﹐巋然獨存。云以同治九年庚午奉命來湘﹐光緒二年﹐修賈太傅祠成。議修定王臺﹐有志未逮。今年春﹐郡紳李君興模等以重修請。官紳具有同志﹐立斥白金二千有奇﹐不日蕆事﹐煥然一新。考《漢書》景帝二年﹐封子發爲長沙王﹐以母微無寵﹐故王卑濕貧國。如程姬有共太后之稱﹐唐姬並無封號﹐而相傳定王築臺﹐有云望程﹑唐二母者﹐有云望唐母者。《長沙縣誌》稱雙女墓地不可考﹐亦從《水經注》《方輿勝覽》《楚寶》《通誌拾遺》﹐言望唐姬爲是。宋朱﹑張夫子登臺有詩。元許有壬始言定王之孝。《楚寶》言定王載米﹐摶長安土築臺﹐以志思親﹐說必不謬。北海《碑》言「炎漢太宗﹐長沙淸廟。光武中興﹐肇祀舂陵。」李《碑》足補祀典之闕﹐亦文人尊崇之意耳。蓼園見任昉《述異記》﹐尢爲孝思之證云。又考宋時﹐臺爲長沙學﹐今祀仍舊制﹐窗牖洞開﹐風景殊勝。隙地復蓼園舊迹。臺側得泉﹐曰古澗泉。泉旁爲東澗艸堂﹐迆南爲望雲山館。有池有亭﹐雜植花竹﹐足以備流連﹑志景幕已。夫整綱飭紀﹐守土之責﹔明倫尙孝﹐風俗之良。不忍薄於其親﹐則必有忠愛其君者。雲從政湘南﹐涓埃無補﹐見斯邦化行俗美﹐而知彜倫秩敍之有由來。登斯臺也﹐其必有聞風興起於百世下者乎﹖是爲記。」

曹文正公晚年﹐恩遇益隆﹐身名俱泰。門生某請其故﹐曹曰「無他﹐但多磕頭﹐少說話耳。」道光以來﹐世風柔靡﹐實本於此。近更加以浮滑﹐稍質直卽不容矣。有無名子賦《一剪梅》云「仕途鉆刺要精工﹐京信常通﹐炭敬常丰。莫談時事逞英雄﹐一味園融﹐一味謙恭。」其二云「大臣經濟在從容﹐莫顯奇功﹐莫說精忠。萬般人事要朦朧﹐駁也無庸﹐議也無庸。」其三云「八方無事歲年丰﹐國運方隆﹐官運方通。大家襄贊要和衷﹐好也彌縫﹐歹也彌縫。」其四云「無災無難到三公﹐妻受榮封﹐子蔭郎中。流芳身後更無窮﹐不謚文忠﹐便謚文恭。」

咸豐時﹐軍務繁興﹐紳士多偕官長衙參。或作《字字雙》曲嘲之曰「花翎紅頂气虛囂﹐闊老。打恭作揖認同僚﹐司道。釐金軍務一包糟﹐胡鬧。果然有事怎開交﹐完了。」

貴築傅廉訪壽彤官河南﹐有惠政。余少時寓黔中﹐曾共里巷。後三十年﹐相見於長沙。誠朴學道﹐而論多精確。嘗曰「求通民情﹐當自上求之。若待民申訴﹐則猾吏教唆﹐巧文掩著﹐便覺眞僞參半。卽士紳轉達﹐亦多據一面之辭﹐不能盡實。」只云「院司幕友﹐當精於律例﹐以免部胥嬲駁。州縣幕友﹐則惟恐其精於律例。精則掩飾愈工﹐上官無從考察﹐誤者竟誤﹐冤者竟冤矣。」又云「聖人之惡鄕願﹐爲其不能入道耳。然居家謹愼﹐接物撝謙﹐伏處鄕閭﹐尙無害於王政。若手持鈞軸﹑身任官司而亦效之﹐是朝願而非鄕願矣﹐安得不貽天下之患﹗」「朝願」二字甚新。

明季張獻忠犯長沙﹐眾官或降或遁﹐推官蔡道憲獨率士民固守﹐城陷被殺。國初賜謚忠烈﹐長沙人至今祀之。新建夏芝岑觀察嘗購得其遺硯﹐武陵楊性農太史爲之銘曰「遺此云腴﹐曠世靡主。乃相新建﹐可托不腐。是用餉遺﹐以佐毫楮。」硯長三寸八分﹐廣三寸四分﹐左右微缺﹐狀如漢瓦﹐額有「古香古色」四隸字﹐旁有行書云「頃山賊戒嚴﹐江門司理撫民西郊﹐偶得殘瓦爲硯﹐已自題識﹐更屬余銘。玆不揣淺陋﹐勉綴數字於額。時癸未夏口﹐古滇周二南題識。」又有蔡公自記云「余司理長沙時﹐山賊戒嚴﹐擐甲出西郊﹐見土人掘得殘瓦一片。余摩挲拂拭﹐見其古色斑爛﹐可爲硯﹐因命工琢成之。其溫膩細潤﹐滑澀相宜﹐𨿽非祕比雀臺﹐亦可與崑山片玉相媲美矣。軍旅偶閒﹐因援筆以記。崇禎癸未夏日晉江蔡道憲識。」右方復有記云「昔江門先生得殘瓦成硯以示余。觀其斑斑爛爛﹐如玉溫理﹐可謂墨林妙品。乃先生殉難後﹐此硯不知所歸。適有村人持以求售﹐忽睹先生遺澤﹐不禁泫然涕零。竊念先生忠烈固與日月常昭﹐而斯硯亦當垂諸不朽。爰是購之﹐不啻吉光片羽﹐謹爲什襲以藏。崇禎甲申秋日幼隗郭金臺謹跋。」

曾文正公能以古文法爲挽聯﹐飛動變化﹐不可方物﹐當時推爲絕技。楊性農太史集《蘭亭序》爲楹聯﹐亦能以古文法行之﹐而屬對工巧﹐又過於曾。今錄數聯於左﹕

每年一集﹐自爲目錄﹔終日萬觴﹐以娛歲時。

盡其己之所能至﹐得諸天者不可期。

當世文人﹐無出其右﹔一時賢者﹐咸與之遊。

有不可一世之器﹐能畢形萬類於言。

虛斯能崇﹐靜斯能永﹔淸不至激﹐和不至流。

春初人盡懷生气﹐老至文嘗異少時。

事有可爲在一己﹐气之所向無萬夫。

春深水次蘭初茂﹐風瑜林於竹競新。

春風不放遊絲倦﹐生气能將短竹齊。

諸賢畢會修舂禊﹐九老同遊齊大年。

萬古長天虛映水﹐一間幽室靜生春。

言者不知聽者倦﹐古人未若今人賢。

臨水知惠樂﹐因風騁列遊。

近代翰林出遊﹐多攜鐵定《詞館儀注》一紙﹐道光以前未有也。蓋爾時翰林出遊者少﹐人視翰林甚貴﹐儀文或疏﹐莫敢非謫。近代遊者益多﹐常恐人議其傲﹐故必挾《儀注》自明﹐亦可占世局之變矣。然果能守此不墜﹐亦告朔之餼羊也﹐作《翰林儀品記》以存故事。記曰「國朝仕路以科目爲正﹐科目尢重翰林。卜相非翰林不與。大臣飾終﹐必翰林乃得謚「義」。他官敍資﹐亦必先翰林。翰林入直兩書房﹝上書房職授王子讀﹐南書房職擬禦纂筆札﹞﹐及爲講官遷詹事府者﹐人尢貴之。其次主考﹑督學。遷詹事府必由左右春坊﹐謂之「開坊」﹐則不外用。其考禦史及淸祕堂辦事者﹐年滿則授知府﹐翰林常賤之﹐謂之「鉆狗洞」。初入館爲庶吉士﹐三年更試﹐髙等者授編修﹑檢討﹐謂之「畱館」﹔次者攺六部主事﹑內閣中書﹐若知縣﹐皆先除﹐不限常格。俗謂之「老虎班」。翰林最重前輩。一科至七科稱前輩﹐自稱學生﹐名次亦然。七科以上自稱晚生。十三科以上稱大前輩﹐自稱如前。館選後﹐遣館人徧投名刺於諸前輩﹐謂之「大拜」。越日具三白刺﹐攜紅氈登門﹐躬詣閽人投刺﹐謂之「求面」。白刺不知何昉﹐或云﹕明萬曆時張居正奪情秉政﹐門生上謁者多用白刺以示親暱﹐至今仍用﹐遂爲翰林致敬之禮。旣入翰林者﹐𨿽升沈各殊﹐遇前輩終不敢失禮。惟由庶吉士攺官者﹐謂之「庶常前輩」﹐禮稍殺焉。翰林官七品﹐甚卑﹐然爲天子文學侍從﹐故儀制同於大臣﹐惟於掌院稱門生﹐大學士及吏部尙書則稱晚生﹐吏部侍郎洎他尙書﹑總督稱侍生﹐此外皆稱家眷弟﹐皆下銜別於手版。道光以前﹐翰林出遊者少。偶乞假歸﹐士大夫邀迎恐後﹐大商﹑富氓﹑諸後輩張宴歌舞﹐求翰林一過其家不得。車騎所過﹐道路瞻望﹐嘖嘖稱論﹐或誇舊時相識以爲榮﹐鄕塾師常舉姓名以勸子弟。軍興後﹐翰林益多﹐每科常八九十人﹐遊謁者車軫相接﹐楹聯便面﹐忽漫貽投﹐人視翰林稍簡矣。然自康﹑雍以來﹐名臣大儒﹐多起翰林。咸﹑同間﹐胡林翼﹑曾國藩﹑李鴻章皆以翰林爲將﹐戡夷禍亂﹐敉靖邦家。中興後﹐張之洞﹑李文恬以文學著﹐寶廷﹑張佩綸﹑邵積誠以直言聞﹐皆能自樹立﹐不苟因循﹐故論者終以翰林爲淸品云。」

唐代博學宏詞與諸科並列﹐不甚貴異。我朝則爲特科﹐二百年間僅再舉行﹐而得人最盛﹐一時儒彥彬彬﹐媲兩漢焉。余嘗考其姓名﹐作《徵士記》二篇。

《康熙徵士記》曰「康熙十七年春﹐上以天下乂安﹐民物暢遂﹐思得俊儒以備顧問﹑任著作﹐詔京外官三品以上﹐各舉博學宏詞之士﹐用徵試而選錄焉。羣臣各有薦文。薦上﹐卽詔郡縣資贈勸行。是年冬﹐皆集京師。上以天寒日短﹐士或不得盡其才﹐又重久畱之﹐詔戶部月給銀米﹐至明年春三月朔乃試。試日﹐咸集太和殿行禮﹑領試卷及題。題爲《璿璣玉衡賦》《省耕詩》﹝五言二十韻﹞。次撰文於體仁閣。上特命賜宴﹐並髙桌椅﹐殿廷常考所無也。試列一等者二十人﹝彭孫遹﹑張烈﹑喬萊﹑李因篤﹑周淸原﹑倪燦﹑汪霦﹑王頊齡﹑秦松齡﹑陳維崧﹑徐嘉炎﹑馮勗﹑汪楫﹑朱彜尊﹑汪琬﹑陸棻﹑錢中諧﹑袁佑﹑湯斌﹑邱象隨﹞。二等者三十人﹝李來泰﹑沈珩﹑米漢雯﹑李鎧﹑潘耒﹑施閏章﹑黃與堅﹑徐釚﹑沈筠﹑尢侗﹑崔如嶽﹑方象瑛﹑吳元龍﹑周慶曾﹑範必英﹑張鴻烈﹑李澄中﹑龐塏﹑毛奇齡﹑吳任臣﹑曹宜溥﹑曹禾﹑髙詠﹑錢金甫﹑陳鴻績﹑毛升芳﹑黎騫﹑龍燮﹑邵吳遠﹑嚴繩孫﹞。皆以次加官授職﹐纂修《明史》。二等外授中書者七人﹝王方谷﹑申維翰﹑鄧漢儀﹑孫枝蔚﹑朱鐘仁﹑王嗣槐﹑王昊﹞。未與試授中書者二人﹝傅山﹑杜越﹞。遭喪及死不與試者十六人。先致仕及以疾辭者十四人。試畢遣歸者九十七人。訖計各官所薦凡一百八十六人。

「直隸十五人﹕大興張烈﹐字武承﹔東明袁佑﹐字杜少﹔宛平米漢雯﹐字紫來﹐著《始存集》﹔獲鹿崔如嶽﹐字宗五﹔任邱龐塏﹐字霽公﹐著《叢碧山房集》﹔新城王方谷﹐字口口﹔定興杜越﹐字君異﹐著《紫峯集》﹔滄洲戴王綸﹐字彣極﹔宛平張能鱗﹐字玉甲﹐著《儒家理要》﹔大興陳宏﹐字乾庵﹔三河劉瑞遠﹐字口口﹔大興李開泰﹐字子如﹔容城李瑞徵﹐字中峯﹔淸苑陳僖﹐字藹公﹐著《燕山艸堂集》﹔文安紀炅﹐字仲霽﹐著《桂山堂集》。

「河南五人﹕睢州湯斌﹐字孔伯﹐著《洛學編》《潛庵集》﹔祥符王紫綬﹐字金章﹐著《知咫堂詩集》﹔新鄕楊毓蘭﹐字東始﹔祥符王廷璧﹐字崑良﹐著《珠樹堂》《聚遠樓》等集﹔柘城李芳廣﹐字蓼墅。

「山東十三人﹕諸城李澄中﹐字渭淸﹐著《滇程日紀》《艮齋文選》《臥象山詩》《滇南》《漁村》等集﹔安邱張貞﹐字起元﹐著《杞田》《半部》《潛州》《娛老》等集﹔益都趙進美﹐字嶷叔﹐著《淸止閣集》﹔膠州法若眞﹐字漢儒﹐著《黃山詩品》﹔章邱潘颺言﹐字陳伏﹔萊陽張瑞徵﹐字華平﹔掖縣張含輝﹐字韞璘﹐著《東山吟》《蜀艸》﹔徳州田雯﹐字綸霞﹐著《長河集》《山虇詩選》﹔新城傅扆﹐字蘭生﹐著《奏疏》《讀書隨筆》《硯田漫筆》《姓譜補》《增訂堯山堂外紀》《新城軼事》﹑詩文等集﹔諸城王鉞﹐字仲威﹐著《水西紀略》《粵遊日記》《讀書叢殘》《暑窗臆說》《世徳堂集》﹔卽墨楊還吉﹐字六謙﹐著《味道樓集》﹔樂安成其願﹐字口口﹔曲阜陳懷貞﹐字口口。

「山西十人﹕太原傅山﹐字靑主﹐著《霜紅龕集》﹔洪洞範都鼎﹐字彪西﹐著《理學備考》《三晉詩選﹟續》《垂棘集》﹔髙平畢振姬﹐字亮四﹐著《尙書注》《西河遺教》《四州文獻》《三川別誌》等書﹔翼城上官鑑﹐字金之﹐著《一經樓集》﹔代州馮云驤﹐字訥生﹔汾西侯七乘﹐字仲輅﹔永寧王祚興﹐字遇午﹔翼城髙向臺﹐字泰階﹔猗氏王含眞﹐字朴齋﹔蒲州吳雯﹐字天章﹐著《蓮洋集》。

「陜西十人﹕富平李因篤﹐字天生﹐著《漢詩評》《壽祺堂集》﹔三原孫枝蔚﹐字豹人﹐著《漑堂》前﹑後﹑續集﹔周至李容﹐字中孚﹐著《十三經﹑二十一史糾繆》《二曲集》﹔臨潼王孫蔚﹐字茂衍﹔韓城程必升﹐字東旭﹔涇陽李念慈﹐字屺瞻﹐著《過嶺吟》《谷口山房集》﹔膚施趙廷錫﹐字玉譜﹔西安李大春﹐字口口﹔口口趙廷颺﹐字口口﹔華陰王宏撰﹐字無異﹐著《易圖像述》《筮述》《砥齋集》。

「江南六十七人﹕上元倪燦﹐字閽公﹔寶應喬萊﹐字子靜﹐著《易俟》《寶應志》《使粵詩文》等集﹔華亭王頊齡﹐字顓士﹐著《畫舫齋集》﹔無錫秦松齡﹐字畱仙﹐著《蒼峴山人集》﹔武進周淸原﹐字浣初﹐著《雁宕山遊記》﹔宜興陳維崧﹐字其年﹐著《湖海樓全集》﹔長洲馮勗﹐字方寅﹔吳縣錢中諧﹐字宮聲﹔休寧汪楫﹐字舟次﹐著《晦齋詩聞》正續集﹑《觀海集》﹔長洲汪琬﹐字苕文﹐著《鈍翁前後類稿》《堯峯文鈔》﹔吳江潘耒﹐字次耕﹐若《類音》《遂韌堂集》﹔宣城施閏章﹐字尙白﹐著《愚山集》﹔太倉黃與堅﹐字庭表﹐著《忍庵文集》﹔山陽李鎧﹐字公凱﹐著《史斷》《讀史雜述》等書﹔吳江徐釚﹐字電發﹐著《南州艸堂集》《菊莊詞》﹔常熟周慶曾﹐字燕孫﹐著《硯山遺稿》﹔長洲尢侗﹐字展成﹐著《西堂雜俎》《艮齋雜記》《西堂全集》《鶴樓堂稿》﹔吳縣範必英﹐字秀實﹔山陽張鴻烈﹐字毅文﹔華亭吳元龍﹐字長仁﹐著《問月堂集》﹔華亭錢金甫﹐字越江﹐著《保素堂集》﹔江陰曹禾﹐字頌嘉﹐著《峨嵋集》﹔宣城髙詠﹐字阮懷﹐著《遺山堂》《若巖堂》等集﹔望江龍燮﹐字理侯﹔無錫嚴繩孫﹐字蓀友﹐著《秋水集》﹔崑山朱鐘仁﹐字近夫﹔江都申維漢﹐字周伯﹔泰州鄧漢儀﹐字孝威﹐著《過嶺集》﹔太倉王昊﹐字維夏﹐著《碩園集》﹔江都汪懋麟﹐字季甪﹐著《百尺梧桐閣集》《錦瑟詞》﹔長洲惠周惕﹐字元龍﹐著《詩說》《硯溪詩集》﹔華亭錢芳標﹐字葆馚﹐著《金門稿》《湘瑟詞》﹔上元黃虞稷﹐字兪邰﹔溧陽彭桂﹐字上馨﹐著《泊庵詩詞》﹔吳江葉舒崇﹐字元禮﹐著《謝齋詩詞》﹔口口陳九勝﹐字口口﹔山陽嵇宗孟﹐字淑子﹐著《立命堂全集》﹔丹徒張九徵﹐字公選﹔山陽張新標﹐字鞠存﹔泰州陸舜﹐字元升﹐著《雙虹堂集》﹔崑山蔡方炳﹐字九霞﹔無錫嵇永福﹐字爾遐﹐著《漪圄遺稿》﹔靑浦田茂遇﹐字楫公﹐著《水西艸堂集》﹔長洲宋實穎﹐字旣庭﹐著《讀書堂》《老易軒》《玉磬山房》等集﹔金山衛董兪﹐字蒼水﹐著《樗亭》《浮湘》《度嶺》等稿﹔歙縣江闓﹐字辰六﹐著《河汾集》﹔武進陳玉璂﹐字賡明﹐著《學文堂集》﹔宜興儲方慶﹐字廣期﹐著《遁庵文集》﹔山陽馬駿﹐字圖求﹔江寧白夢鼐﹐字仲調﹐著《天山堂稿》﹔合肥許孫荃﹐字蓀友﹐著《愼墨堂詩集》﹔嘉定許自俊﹐字子位﹐著《左氏提綱》《歷遊山水記》《三通要錄》《司計全書》《了公宗旨》《潛壺》《韞齋》等集﹔華亭髙層雲﹐字二鮑﹐著《攺虫齋集》﹔長洲金居敬﹐字谷似﹔常熟陶元淳﹐字子師﹐著《南崖集》﹔江寧葉灼棠﹐字函公﹔口口潘藩大﹐字口口﹔嘉定陸元輔﹐字翼王﹐著《十三經注疏類鈔》《菊隱集》﹔崑山葉奕苞﹐字九來﹔山陽閻若璩﹐字百詩﹐著《古文尙書疏證》《四書釋地》《潛邱札記》等書﹔常熟馮行賢﹐字補之﹐著《餘事集》﹔常熟鄧林梓﹐字肯堂﹔溧陽宋涵﹐字叔邃﹐著《蘭楚堂集》﹔崑山葉方蔚﹐孛敷文﹔休寧程易﹐字兼三﹔吳縣黃始﹐字靜禦﹔全椒邵允彜﹐字口口。

「浙江五十三人﹕海鹽彭孫遹﹐字駿孫﹐著《松桂堂》《南氵往》《香奩》《唱和》等集﹔錢唐汪霦﹐字朝采﹐著《東川日記》《西泠唱和》等集﹔秀水徐嘉炎﹐字勝力﹐著《抱經齋集》﹐平湖陸葇﹐字次友﹐著《雅坪文稿》﹔秀水朱彜尊﹐孛錫鬯﹐著《經義考》《日下舊聞》《咸莢志》《明詩綜》《詞綜》《曝書亭集》﹔海寧沈珩﹐字昭子﹐著《耿巖集》﹔仁和沈筠﹐字開平﹐著《斗虹集》﹔遂安方象瑛﹐字渭仁﹐著《健松齋集》﹔蕭山毛奇齡﹐字大可﹐著《西河全集》﹔仁和吳任臣﹐字志伊﹐著《周禮大義》《禮通》《十國春秋》《山海經廣注》《字匯補》等書﹔鄞縣陳鴻績﹐字子遜﹔遂安毛升芳﹐字允大﹐著《古獲齋駢體竹枝詩》﹔仁和邵吳遠﹐字呂璜﹐著《史學辧誤》《戒三文存》《河工見聞錄》《京邸》《粵行》等集﹔仁和王嗣槐﹐字仲昭﹐著《桂山堂偶存》《嘯石齋詞》﹔秀水曹溶﹐字潔躬﹐著《靜惕堂集》﹔會稽王谷韋﹐字鄂叔﹔平湖陸隴其﹐字稼書﹐著《三魚堂集》《松陽講義日抄》《困勉錄》等書﹔嘉善柯崇朴﹐字寓匏﹐著《振雅堂集》﹔嘉善柯維楨﹐字翰周﹐著《紀遊艸》《澄煙閣詩》﹔錢唐林以畏﹐字口口﹔山陰況宏坊﹐字子禮﹔仁和應撝謙﹐字嗣寅﹐著《六經解》《禮學匯編》《性理大中》《教養全書》《潛齋文集》﹔余姚黃宗羲﹐字太衝﹐著《易學象數論》《授書隨筆》《春秋日食歷》《孟子師說》《明史案》《曆書》《明夷待訪錄》《畱書思舊錄》《明儒學案》《明文海》《南雷文案﹑文定》等書﹔錢唐顧豹文﹐字季蔚﹐著《三楚奏議》《六書古韻》《願圃日記》《世美堂集》﹔嘉善孫棨﹐字曙東﹔會稽章貞﹐字含可﹐著《東銘解》等書﹔遂安毛際可﹐字會侯﹐著《安敍堂詩文鈔》《浣雪詞鈔》《黔遊日記》﹔西安徐之凱﹐字子彊﹐著《初學》《北思》《汶山》《流憩》等集﹔仁和徐孺芳﹐字蘭臯﹔嘉善魏學渠﹐字子存﹔仁和顧鼎銓﹐字逢伯﹔鄞縣徐懋昭﹐字仲協﹔蕭山任辰旦﹐字千之﹐著《介和堂集》﹔上虞趙驪淵﹐字積生﹔海寧張英﹐字仲張﹐著《一經堂集》﹔嘉興譚吉璁﹐字舟石﹐著《延綏志》《肅松錄》《爾雅廣義》《嘉樹堂集》﹔錢唐施淸﹐字伯仁﹐著《十三經異同解》《攬云》《懷新》等集﹔錢唐陸次云﹐字云士﹐著《八紘繹史》《繹史紀余》《荒史》《峒溪纖志﹑志余》《淸詩選》《湖壖雜記》《北墅緒言》《澄江集》《玉山詞》﹔建徳宋維藩﹐字價人﹐著《白雲閣詩集》﹔口口朱培﹐字口口﹔嘉興李良年﹐字武曾﹐著《秋錦山房集》﹔海寧徐林鴻﹐字大文﹐著《兩間艸堂集》﹔秀水陳策﹐字堯夫﹐著《東溪詩稿》﹔錢唐吳農祥﹐字慶百﹐著《輿圖》《隸史匯考》《補錄文獻通考》《嘯臺讀史》《綠窗讀史》《梧園雜誌》《宣齋》《南歸》《雪鴻》《流鉛》《嘯臺》等集﹔錢唐郎戴瓚﹐字口口﹔會稽羅坤﹐字宏載﹐著《蘿村詩詞集》﹔山陰朱士曾﹐字敬身﹔上虞徐咸淸﹐字仲山﹐著《資治文字》﹔烏程夏駰﹐字文菌﹐著《爛溪堂集》﹔平湖戴茂隆﹐字蘿軒﹔杭州許先甲﹐字彜千﹔蕭山周起莘﹐字次修﹔山陰宋昰﹐字懼聞﹐著《﹛虎日﹜堂詩鈔》。

「湖廣六人﹕宣城邱象隨﹐字季貞﹐著《西山紀年集》﹔黃崗壬追騏﹐字口口﹐著《雪洲詩鈔》﹔蘄州顧景星﹐字赤方﹐著《白茅堂集》﹔湘潭王岱﹐字山長﹐著《可庵集》﹔黃崗葉封﹐字井叔﹐著《嵩山誌》《嵩山石刻記》《嵩遊艸》﹔孝感程大呂﹐字口口。

「雲貴川廣皆無人。而湯斌﹑陸隴其以理學膺是薦﹐湯又試髙等﹐尢爲儒林盛事。」

《乾隆徵士記》曰「雍正十一年夏四月﹐詔京外大臣更舉博學宏詞﹐纘聖祖壽考作人之盛。其時法敕令行﹐名實必副﹐諸臣論薦特愼。歲餘﹐薦者僅數人。十三年春﹐復詔督催﹔冬十一月﹐又下詔詢促。於是薦者咸集﹐至乾隆元年秋始廷試焉﹐恩禮如康熙時。上臨軒策問經史源流外﹐復命作《五六天地之中合賦》《山雞舞鏡詩》《黃鐘爲萬事根本論》。補試策問﹕《農事讜論》及《指佞艸賦》《良玉比君子詩》《復見天心論》。凡一等者五人﹝劉綸﹑潘安禮﹑諸錦﹑於振﹑杭世駿﹞﹐二等者十人﹝楊度汪﹑劉玉麟﹑夏之蓉﹑陳士璠﹑周長髮﹑陳兆侖﹑沈廷芳﹑汪士鍠﹑齊召南﹑程恂﹞。補試一等一人﹝萬松齡﹞﹐二等三人﹝朱荃﹑洪世澤﹑張漢﹞。已入詞館不與試者四人。遭喪及死不與試者十一人。部駁不與試及不就試者三十九人。試畢遣歸者一百九十五人。訖計各官所薦凡二百六十七人﹕

「八旗七人﹕鑲黃旗滿州吳麟﹐姓吳查拉氏﹐字子瑞﹐著《黍谷山房集》﹕鑲黃旗滿州西成﹐姓口口氏﹐字有年﹐著《玉汝堂集》﹔正白旗滿州峻徳﹐姓納蘭氏﹐字克明﹐著《使秦集》﹔正黃旗漢軍李鍇﹐字鐵召﹐著《尙史》《睫巢集﹑後集》﹔正白旗包衣漢軍長住﹐姓王氏﹐字松儕﹔鑲紅旗漢軍海城陳景忠﹐字又方﹔正紅旗滿州黑葛﹐姓葉赫覺羅氏﹐字石夫。

「直隸四人﹕奉天承徳魏樞﹐字又弼﹐著《東易問》《春秋管見》﹔武彊劉自潔﹐字恆叔﹔蔚州閻介年﹐字葆和﹔任邱邊連寶﹐字趙珍﹐著《隨園詩集》。

「河南五人﹕襄城萬邦榮﹐字西田﹐著《紅崖艸堂詩集》﹔洛陽張雄圖﹐字礪山﹔祥符閻式鑛﹐字口口﹔祥符朱超﹐字口口﹔太康車文﹐字彬若。

「山東四人﹕菏澤劉玉麟﹐字麟兆﹔滋陽牛運震﹐字階平﹐著《空山易解》《空山堂春秋傳》《允吾艸》《歸田吟》《空山堂集》﹔館陶耿賢舉﹐字口口﹐著《泉山堂剩稿》﹔曲阜顏懋倫﹐字樂淸。

「山西三人﹕楡次王系﹐字口口﹔臨縣劉五教﹐字口口﹔楡次張廷奏﹐字口口。

「陜西四人﹕蒲城屈復﹐字見心﹐著《楚詞新注》《李義山詩意》《江東瑞艸集》﹔韓城解含章﹐字口口﹔富平田荃﹐字荃生﹔郃陽秦涇﹐字幼湜。

「江南九十六人﹕武進劉綸﹐字愼涵﹐著《繩庵內外集》﹔金壇於振﹐字鶴泉﹔無錫楊度汪﹐字若干﹐著《云逗樓詩集》﹔髙郵夏之蓉﹐字芙裳﹐著《讀史提要錄》《半舫齋偶輯》《半舫齋詩文集》﹔休寧汪士鍠﹐字君宣﹔休寧程恂﹐字慄也﹔宜興萬松齡﹐字星鍾﹔江都金門詔﹐字易東﹔武進楊煜曾﹐字吾三﹔無錫杜詔﹐字紫綸﹐著《云川閣集》《浣花》《鳳髓》《蓉湖》《漁笛譜》等詞稿﹔常熟孫天寅﹐字云含﹔長洲朱厚章﹐字以載﹐著《多師集》﹔江寧黃濤楫﹐字逢源﹔荊溪葉翥鳳﹐字鳴周﹔丹徒張宏敏﹐字訥夫﹐著《紅洲詩集》﹔吳縣葉長揚﹐字爾祥﹔長洲宋照﹐字謹涵﹐著《禮經匯解》《史間》《息軒雜文》等書﹔金壇於梓﹐字傅巖﹔休寧汪芳藻﹐字蓉洲﹐著《春暉樓集》﹔元和邵岷﹐字百峯﹔鎭陽顧陳垿﹐字玉停﹐著《鐘律陳數》《八矢注字圖說》《洗桐軒》《抱桐軒》等集﹔無錫華希閔﹐字豫原﹐著《廣事類賦》﹔常熟瞿駿﹐字云墀﹔當塗奚源﹐字溯侖﹔桐城方觀承﹐字遐谷﹐著《賑紀》《壇廟祀典》《義倉圖》《永定河志》《直隸河渠水利書》《述本堂詩集﹑續集》﹔江都馬曰璐﹐字佩兮﹐著《南齋集》﹔山陽周振采﹐字白民﹔歙縣佘華瑞﹐字西麓﹔桐城方貞觀﹐字履安﹐著《南堂詩鈔》﹔江陰蔡寅斗﹐字芳三﹔江陰翁照﹐字朗夫﹐著《賜書堂詩文集》﹔華亭陸榮秬﹐字錫三﹐著《香林詩文集》﹔當塗吳銳﹐宇穎長﹔天長陳以剛﹐字燭門﹐著《燭門詩》﹔金壇於栻﹐字亦坡﹔長洲沈虹﹐字衛梁﹐著《篷莊詩鈔》﹔江都汪祚﹐字口口﹔華亭黃之雋﹐字石牧﹐著《香屑》《﹛廣吾﹜堂》等集﹔無錫顧棟髙﹐字復初﹐著《尙書質疑》《春秋大事表》《毛詩類釋》《震滄集》﹔華亭吳王坦﹐字衷平﹔江寧何夢篆﹐字口口﹔當塗徐文靖﹐字容尊﹐著《山河兩戒考》《禹貢會箋》《皇極經世考》《管城碩記》﹔宜興周欽﹐字口口﹔金壇劉始興﹐字口口﹔桐城姚焜﹐字鸞伯﹔長洲韓曾﹐字續古﹔華亭王祖庚﹐字孫同﹐著《礪齋詩鈔》﹔宜興史鳳輝﹐字南如﹔鎭洋張敍﹐字冰璜﹐著《易貫》《詩貫》《孝經精義﹑後錄﹑或問﹑餘論》﹔江陰金鑑﹐字志達﹔江都馬榮祖﹐字力本﹐著《亭云堂》《石蓮堂》等稿﹔桐城馬朴臣﹐字相如﹐著《春遲詩稿》﹔吳江迮雲龍﹐字賡若﹐著《汗漫吟》﹔華亭張鳳孫﹐字少儀﹐著《寶田詩鈔》﹔桐城劉大櫆﹐字耕南﹐著《海峯》《小稱》等集﹔江陰張廷槐﹐字掄翰﹔寶山王世樞﹐字斗初﹔金壇馮元溥﹐字口口﹔武進秦懋紳﹐字子宏﹔寶應潘遇莘﹐字口口﹔武進吳見龍﹐字恂士﹐著《薛帷文鈔》﹔無錫王會汾﹐字蓀服﹐著《梁溪詩鈔》﹔吳縣倪承茂﹐字稼咸﹐著《頔塘詩稿》﹔長洲沈徳潛﹐字確士﹐著《竹嘯軒詩鈔》《歸愚集》﹔常熟趙永孝﹐字漢忠﹔桐城葉西﹐字書山﹐著《詩經拾遺》《春秋究遺》《日下詩艸》﹔武進楊述曾﹐字二思﹐著《南圃文稿》﹔全椒吳檠﹐字靑然﹐著《咫聞齋詩鈔》《陽局詞鈔》﹔江都許佩璜﹐字渭符﹔宣城施念曾﹐字得仍﹐著《檗心集》﹔吳江王藻﹐字載揚﹐著《鶯脰湖莊集》﹔桐城江其龍﹐字若度﹔吳江沈彤﹐字冠云﹐著《周官祿田考》《羣經小疏》《果堂雜著》《气穴考略》《內經本論》《果堂集》﹔興化李光國﹐字定齋﹔震澤陸桂馨﹐字元萼﹔吳江吳張元﹐字萬長﹔山陽邱迥﹐字爾求﹐若雜錄﹑筆記﹑《翼堂詩稿》﹔長洲陳黃中﹐字和叔﹐著《宋史稿》《東莊遺集》﹔吳縣陸枚﹐字實君﹔肯浦胡鳴玉﹐字廷佩﹐著《訂訛雜錄》﹔靑浦葉榮梓﹐字孝常﹐著《紀年稿》《容齋詩稿》﹔陽湖劉鳴鶴﹐字臯聞﹔上元程光祚﹐字啟生﹐著《大易擇言》《易通》《讀易管見》《易說辧正》《春秋識小錄》《岫云閣詩鈔》﹔上元許鏘﹐字口口﹔寶應郭束﹐字元城﹔歙縣胡二樂﹐字象虛﹔桐城方辛元﹐字廡艸﹔宣城李希稷﹐字貽牟﹔宣城梅兆頤﹐字恕漪﹔吳江周汝舟﹐字道夫﹐著《悅汀詩稿》﹔華亭張範﹐字勤旃﹔奉賢葉承點﹐字子異﹔太皇錢斌﹐字口口﹔陽湖吳溶﹐字口口﹔寶應劉師翺﹐字口口﹔山陽任璦﹐字恕庵﹐著《纂注朱子文類》《論語﹑中庸困知錄》《易學象數傳心錄》《太極圖說析疑》《通書測》《讀經管見》《小泉筆記》《困學恐聞》《反經說》《傳習錄辧》《知言札記》《讀史衡說》《史記論文》《史記筆譚》《六溪山房文稿》《小泉集》《六有軒存稿》《詩漫鈔》。

「浙江六十八人﹕秀水諸錦﹐字襄七﹐著《毛詩說》《饗禮補亡》《夏小正注》《絳趺閣集》﹔仁和杭世駿﹐字大宗﹐著《續禮記集說》《金史補》《史﹑漢﹑北齊疏證》《前後漢書蒙拾》《文選課虛》《續方言》《詞科掌錄》《榕城》《桂堂》等詩話﹑《道古堂詩文集》﹔錢唐陳兆崙﹐字星齋﹐著《紫竹山房詩文集》﹔仁和沈廷芳﹐字畹叔﹐著《十三經注疏正字》《隱拙齋詩文集》﹔錢塘陳士璠﹐字魯章﹐著《使蜀集》《夢碧軒詩文鈔》﹔天臺齊召南﹐字次風﹐著《水道提綱》《歷代帝王表》《後漢公卿表》《賜硯堂詩》《寶綸堂文集》﹔會稽周長髮﹐字蘭坡﹐著《賜書堂集》﹔桐鄕朱荃﹐字子年﹐著《香南詩鈔》﹔仁和金徳瑛﹐字汝白﹐著《檜門詩存》﹔鄞縣全祖望﹐字紹衣﹐著《經史問答》《鮚埼亭詩文集》﹔錢塘金虞﹐字長孺﹐著《小樹軒集》﹔烏程嚴遂成﹐字崧瞻﹐著《海珊詩鈔》﹔錢唐符曾﹐字幼魯﹐著《春鳧小稿》《半春唱和詩》《賞雨》《茅屋》《雪泥》《紀遊》等稿﹔嘉善柯煜﹐字南陔﹐著《石庵樵唱》《月中簫譜詞》﹔鄞縣萬經﹐字授一﹐著《增補禮記集解》《續纂春秋隨筆》《明史舉要》《列代紀年》《分隸偶存》﹔淳安方楘如﹐字文輈﹐著《鄭注拾瀋集》《虛齋學古文》﹔會穡傅王露﹐字艮木﹐著《玉笥山房集》﹔山陰胡湲﹐字希張﹐著《綠蘿山莊詩文集》﹔秀水祝維誥﹐字宣臣﹐著《綠溪詩稿》﹔嘉興褚菊書﹐字榮九﹐著《易經象數臆解》《讀杜臆說》《投筆齋集》﹔仁和王照﹐字晉三﹐著《論古堂集》﹔嘉善聞元晟﹐字名夏﹐著《竹洲詩鈔》﹔錢唐周京﹐字西穆﹐著《無悔齋集》﹔鄞縣陳撰﹐字楞山﹐著《玉几山房吟捲》《繡鋏集》﹔山陰王霖﹐字雨丰﹐著《西山遊艸》《弇山詩鈔》﹔歸安孫見龍﹐字葉飛﹐著《五華纂訂》《四書大全》《潛村詩稿》﹔長興丁凝﹐字琴山﹐著《靜者詩集》﹔海寧查祥﹐字星南﹐著《云在樓詩》《咸齋文鈔》﹔錢唐厲鶚﹐字太鴻﹐著《遼史補》《東城雜記》《湖船錄》《宋詩紀事》《南宋畫院錄》《樊榭山房集》﹔錢唐汪援甲﹐字鱗先﹐著《夕秀齋詩鈔》﹔海鹽兪鴻徳﹐字口口﹔嘉善曹廷樞﹐字古謙﹐著《謙齋詩集》﹔錢唐王延年﹐字介眉﹐著《補通鑑紀事本末》﹔山陰胡天遊﹐字稚威﹐著《石笥山房集》﹔會稽徐廷槐﹐字立三﹐著《南華簡抄》《墨汀詩艸》﹔歸安戴永植﹐字於庭﹐著《汀風閣集》﹔錢唐桑調元﹐字伊佐﹐著《論語說》《躬行實踐錄》《弢甫》初續等集﹔烏程沈瀾﹐字維涓﹐著《雙淸艸堂詩》﹔錢唐金焜﹐字以寧﹐著《蠡測錄》《妙明書屋詩》《濃蘭詞》﹔鎭海張懋建﹐字介石﹐著《易學》《五經韻纂》《讀書樂》《續越書》《肯綮錄》《學校祀典考》《蛟川耆舊詩》《庭學艸》《介石初集》﹔歸安姚世錸﹐字念慈﹐著《孤笑集》《五臺山遊艸》﹔嘉興李宗潮﹐字坤四﹐著《二守齋詩鈔》﹔秀水萬光泰﹐字循初﹐著《轉注緒言》《漢音存正》《遂初堂類音辯》《柘坡居士集》﹔仁和周玉章﹐字琡大﹔錢唐金文淳﹐字質甫﹐著《蛾子錄》《讀史卮言》﹔仁和袁枚﹐字子才﹐著《小倉山房》詩集﹑文集及駢體﹔西安申甫﹐字及甫﹐著《笏山詩鈔》﹔歸安沈樹徳﹐字申培﹔錢唐王騰蛟﹐字步元﹔秀水錢載﹐字坤一﹐著《萚石齋詩集》﹔山陰周大樞﹐字元木﹐著《周易井觀》《居俟堂集存》《吾春軒詩鈔》《調香詞》﹔錢唐王作人﹐字育才﹔歸安王起鵬﹐字翺如﹐著《溪堂詩鈔》﹔秀水朱稻孫﹐字稼翁﹐著《六峯閣稿》﹔錢唐程川﹐字鄜渠﹐著《朱子五經語類》《運木集》﹔平湖陸祖錫﹐宇念劬﹐著《松鱗集》﹔余姚邵昂霄﹐字麗寰﹐著《萬靑樓圖編》《萬靑樓稿》﹔仁和趙昱﹐字功千﹐著《愛日堂集》﹔歸安沈炳震﹐字寅馭﹐著《九經辧字瀆蒙》《廿一史四譜》《井魚聽編》《新舊唐書合抄》《增默齋集》﹔歸安沈口謙﹐字幼牧﹔仁和汪臺﹐字抱朴﹔錢唐盧存心﹐字敬甫﹐著《白雲詩集》﹔錢唐汪沆﹐字師李﹐著《小眠齋稿》《盤西紀遊》《沽上題襟》《槐塘詩文》等集﹔歸安孫詒年﹐字谷仁﹔山陰沈冰壺﹐字心玉﹐著《古調自彈》《抗言在昔》等集﹔蕭山周炎﹐字西序﹐著《幽思艸》《可耕堂集》﹔仁和趙信﹐字意林﹐著《醯略》《秀硯齋吟稿》﹔秀水張庚﹐字浦山﹐著《五經臆》《通鑑綱目釋地糾謬﹑補注》《畫徵錄》《蜀南紀行略》《短檠瑣記》《彊恕齋詩文集》《瓜田詞》。

「福建十二人﹕南安洪世澤﹐字叔時﹔安溪李淸藻﹐字口口﹔安溪王士讓﹐字尙卿﹔安溪李光型﹐字儀卿﹐著《易通正》《洪範解》《詩六義說》《文王世子解》《天問解》﹔閩縣張甄陶﹐字希周﹐著《讀書翼注》﹔安溪潘思光﹐字亞卿﹔晉江陳一策﹐字爾慨﹐著《香雪齋集》﹔閩縣陳繩﹐字驑季﹔閩縣陳繼善﹐字敬堂﹔晉江方鶴鳴﹐字口口﹔晉江王元芳﹐字鼎汝﹔龍巖陳大炎﹐字口口。

「江西三十七人﹕南城潘安禮﹐字立夫﹐著《東山艸堂集》﹔新建曹秀先﹐字冰持﹔星子宋士宗﹐字司秩﹐著《史學正》《藏學統存》﹔南昌萬承芩﹐字鳴嘉﹔信丰黃世成﹐字培山﹐著《平庵詩集》﹔廣昌黃永年﹐字靜山﹐著《希賢編》《春秋四傳異同辧》《靜山詩文集》﹔南昌龔纓﹐字孝水﹔泰和梁機﹐字仙來﹐著《北遊艸》《趙遊日記》《三華集》﹔南城梅枚﹐字功升﹔南丰鄧牧﹐字乃夢﹔龍泉張振義﹐字口口﹔廣昌魏允迪﹐字功夏﹔廣昌饒一辛﹐字冶人﹐著《經義管見》﹔貴溪鄧長慶﹐字口口﹔臨川李紘﹐字巨州﹐著《南園稿》﹔新建劉斯組﹐字斗田﹐著《周易撥易堂解》《太玄別訓》﹔奉新甘禾﹐字周書﹐著《愛廬詩鈔》﹔新建夏之翰﹐字知畏﹐著《檀園初稿》﹔新建楊廷英﹐字耆侶﹐著《杜詩注》﹔新建淩之調﹐字廣心﹐著《易論》《丹麓山房前後稿》﹔新建裘曰修﹐字叔度﹐著《叔度》《灌亭》等詩鈔﹔奉新張星景﹐字行之﹔武寧余騰蛟﹐字非睡﹔南昌龔元玠﹐字鳴玉﹐著《十三經客難》﹔新建尙廷楓﹐字嶽師﹔南城鄧士錦﹐字太初﹐著《來園集》﹔信丰黃天策﹐字一峯﹔南丰李灝﹐字柱文﹐著《易範同宗錄》《問茝堂集》﹔南昌龔正﹐字口口﹔進賢饒允坡﹐字右蘇﹐著《近代詩鈔》﹔贛縣劉世基﹐字崧嶽﹔臨川傅涵﹐字聖涯﹐著《新橋集》﹔臨川張錦傳﹐字輿輝﹔南城廖理﹐字口口﹔髙安陳洪淡﹐字口口﹔武寧盛樂﹐字水賓﹐著《劍山集》﹔南丰趙寧靜﹐字方白。

「湖廣十九人﹕武陵胡期頤﹐字永叔﹔孝感夏策謙﹐字恭占﹔漢陽靖道謨﹐字誠合﹔孝感李春耀﹐字東谷﹔蘄水徐本仙﹐字口口﹔善化劉世澍﹐字口口﹔寧鄕王文淸﹐字廷鑑﹐著《周禮會要》《考古略》《考古原始》《鋤經余艸》﹔長沙劉暐澤﹐字芳久﹐著《斯香堂集》﹔巴陵許伯政﹐字惠棠﹐著《易深》《詩深》《春秋深》《全史》《日至源流》﹔武陵陳長鎭﹐字宗五﹔湘鄕易宗瀛﹐字公仙﹔湘鄕易宗涒﹐字公申﹔東湖毛一驄﹐字天選﹔祁陽陳世龍﹐字口口﹔祁陽鄧獻璋﹐字方侯﹔祁陽陳世賢﹐字口口﹔長寧段梧生﹐字口口﹔華容王元﹐字口口﹔蘄水南昌齡﹐字念貽。

「雲南一人﹕石屏張漢﹐字月槎﹐著《月槎集》。

「四川一人﹕郫縣許儒龍﹐字士元。

「廣東六人﹕番禺許遂﹐字楊云﹔順徳蘇珥﹐字瑞一﹔番禺車騰芳﹐字口口﹔保昌曹忄賓﹐字口口﹔番禺鐘獅﹐字作韶﹔南海勞孝輿﹐字巨峯﹐著《春秋詩話》。

「貴州﹑廣西無人。」

《禮運》「以功爲己」﹐與上句相對﹐謂以勇﹑知爲賢﹐以爲己爲功﹐皆自私之心耳。王氏《章句》謂誇功望報﹐似不甚確。又「用人之仁去其貪」﹐乃是多愛之意﹐非貪得也。

聖人之道﹐忠恕爲人。黃老之獘不忠﹐申韓之獘不恕﹐故不可久。

光緒丁丑翰林院館課﹐賦題《輔人無苟》。修撰王仁康賦極工麗﹐中有一聯云「危不持﹐顚不扶﹐焉用彼相﹔進以禮﹐遏以義﹐我思古人。」閱卷者惡之﹐置一等末。王固知名士﹐聯句卽日播傳。下月課題﹐則《名士如畫餅賦》也。

道光丙午科江南鄕試﹐阮文達公重赴鹿鳴。正主考黃莘農侍郎﹐贊湯公門下士也﹐獻聯云「鳳詔新頒﹐歷仕三朝賢太傅﹔鹿鳴重宴﹐同年一榜小門生。」咸﹑同時﹐某狀元以道員榷釐稅﹐多用私﹐一官以四百金爲贄﹐得委司榷。或戲爲聯云「四百地丁分局憲﹐九重天子小門生。」可謂巧切。

答人拜跪與向人拜跪﹐其勞苦均也。仰權貴之鼻息與仰簿尉之鼻息﹐其諂詘均也。節用則常富﹐無求則常貴。

善化何應祺狂譎不羈﹐而資性奇敏﹐論多精確﹐嘗曰「郭筠仙非無謬處﹐其謬處皆可愛。李法曾盡有好處﹐其好處皆可殺。」應祺嘗客曾文正公幕﹐曾公好謔﹐偶與諸客議事﹐因曰「天下事有非賢豪所能濟者﹐有非庸人所能辦者﹐當別設一科﹐曰絕無良心科。」應祺率爾曰「公求此選﹐捨我其誰﹗」舉座皆大笑。曾公薨後﹐賜謚文正﹐應祺因自號武歪公﹐以示相當。

陽明先生集有《答毛副憲書》﹐乃官龍場時所作﹐語和而守定。士處患難﹐讀此可增長气識﹐特錄出之﹐書曰「昨承遣人諭以禍福利害﹐且令勉赴大府請謝﹐此非道誼深情﹐決不至此。感激之至﹐言無所容。但差人至龍場陵侮﹐此自差人挾勢擅威﹐非大府使之也。龍場諸夷與之爭鬥﹐此自諸夷憤慍不平﹐亦非某使之也。然則大府固未嘗辱某﹐某亦未嘗傲大府﹐何所得罪而遽請謝乎﹖跪拜之禮﹐亦小官常分﹐不足以爲辱﹐然亦不當無故而行之。不當行而行與當行而不行﹐其爲職辱﹐一也。廢遂小臣﹐所守以待死者﹐忠信禮義而已﹐又棄此而不守﹐禍莫大焉。凡禍福利害之說﹐某亦嘗講之。君子以忠信爲利﹐禮義爲福。苟忠信禮義之不存﹐𨿽祿之萬鐘﹐爵以侯王之貴﹐君子猶謂之禍與害。如其忠信禮義之所在﹐𨿽剖心碎首﹐君子利而行之﹐自以爲福也﹐況於流離竄逐之微乎﹗某之居此﹐蓋瘴癘蠱毒之與處﹐魑魅魍魎之與遊﹐日有三死焉。然而居之泰然﹐未嘗以動其中者﹐誠知生死之有命﹐不以一朝之患而忘其終身之憂也。大府苟欲加害﹐而在我誠有以取之﹐則不可謂無憾。使吾無有以取之而橫罹焉﹐則亦瘴癘而已爾﹐蠱毒而已爾﹐魑魅魍魎而已爾﹐吾豈以是而動吾心哉﹗執事之諭﹐𨿽有所不敢承﹐然因是而益知所以自勵﹐不敢苟有所隳墮﹐則某也受教多矣﹐敢不頓首以謝。」

傅靑余廉訪論事多內心﹐嘗曰「守令去民近﹐易於盡職。司道去官近﹐去民遠﹐其馭吏又不能如治民之得行其志﹐故盡職最難。」又曰「人才髙下不齊﹐大槪不過數等﹕綜核名實﹐事必躬親﹐豁達沈毅﹐賞罰破格﹐此將才也﹔熟於文法﹐巧於彌縫﹐以姑息爲安﹐以避謗爲智﹐於仕宦最利﹐可謂之宦才﹔惟諾趨蹌﹐不辭訶比﹐則差遣之才耳。」

