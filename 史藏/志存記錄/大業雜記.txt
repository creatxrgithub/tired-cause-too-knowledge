

大業雜記

﹝唐﹞杜寶撰

大業元年﹐敕有司於洛陽故王城東營建東京﹐以越國公楊素爲營東京大監﹐安徳公宇文愷爲副﹐廢三崤舊道﹐令開�柵道。時有術人章仇太翼表奏云「陛下是木命人。雍州是破木之衝﹐不可久住﹐開皇之初有童謠云﹔修治洛陽還晉家。陛下曾封晉王﹐此其驗也」。帝覽表﹐愴然有遷都之意。卽日車駕往洛陽﹐攺洛州爲豫州。自豫州至京師八百餘里﹐置一十四頓。頓別有宮﹐宮有正殿。發河南道諸州郡兵夫五十餘萬﹐開通津渠﹐自河起滎澤入淮千里餘﹔又發淮南諸州郡兵夫十餘萬開邗溝﹐自山陽瀆至於揚子。入江三百餘里﹐水面闊四十步﹐通龍舟﹐兩岸爲大道﹐種楡柳﹐自東都至江都二千餘里﹐樹蔭相交。每兩驛置一宮﹐爲停頓之所﹐自京師至江都離宮四十餘所。

東都大城﹐周回七十三里一百五十步﹐西拒王城﹐東越瀍澗﹐南跨洛川﹐北逾谷水。宮城東西五里二百步﹐南北七里。城南東西各兩重﹐北三重﹐南臨洛水﹐開大道﹐對端門﹐名端門街﹐一名天津街。闊一百步﹐道傍植櫻桃石橊兩行。自端門至建國門﹐南北九里﹐四望成行﹐人由其下。中爲禦道﹐通泉流渠﹐映帶其間。端門卽宮南正門。重樓上重名太微觀﹐臨大街﹐直南二十里﹐正當龍門。出端門百步﹐有黃道渠﹐渠闊二十步﹐上有黃道橋三道。過渠二百步至洛水﹐有天津浮橋﹐跨水長一百三十步﹐橋南北有重樓四所﹐各髙百餘尺。過洛二百步﹐又疏洛水爲重津﹐渠闊四十步﹐上有浮橋。津有時開闔﹐以通樓船入苑。重津南百餘步有大堤﹐堤南有民坊。坊各周四里﹐開四門﹐臨大街﹐門普爲重樓﹐飾以丹粉。洛南有九十六坊﹐洛北有三十坊﹐大街小陌﹐縱橫相對。自重津南行﹐盡六坊有建國門﹐卽羅城南正門也。門南二里有甘泉渠﹐疏洛入伊渠﹐上有通仙橋五道。時人亦謂之五橋。橋南北有華表﹐長四丈﹐各髙百餘尺。建國門西二里有白虎門﹐門西二里至苑城。傍城南行三里有天經宮﹐宮南二里有仙都宮﹐並置先帝廟堂。建國門東五里有長夏門﹐門南二里至甘水渠。渠南五里至伊水﹐水東北流十餘里入洛。端門西一里有右掖門﹐門南過黃道渠橋。橋南道西有右候衛府﹐出右掖門﹐門旁渠西二里有龍天道場。南臨石瀉口﹐卽煬帝門師濟闍梨所居。石瀉東西三百餘步﹐闊五十餘步﹐深八尺﹐並用靑大石﹐長七八尺﹐厚一尺﹔自上至下積三重﹐並用大銕爲細腰互相鉤牽﹐亦非常之牢固。正當瀉口三十步﹐初造瀉之時﹐鑿地得大窖﹐容千斛許﹐於是塡塞。瀉成﹐不過一年﹐卽破碎。上令濟闍梨咒之﹐後更修補﹐得立二年。闍梨亡﹐還復毀破。前後計用四十萬工。以瀉王城池水﹐下黃道渠入洛。端門東有左掖門﹐門南道左有左候衛府。左掖門東二里有承福門﹐卽東城南門。門南洛水有翊津橋﹐通翻經道場。新翻經本從外國來﹐用貝多樹葉﹐葉形似枇杷葉而厚大﹐橫作行書﹐約經多少﹐綴其一邊﹐牒牒然﹐今呼爲「梵夾」。道場北有道術坊﹐並是陰陽梵咒有道術人居之﹐向有百餘家。東城東有宣仁門﹐臨大街﹐街大小與天津街相似。東行盡六坊有上春門﹐門外夾道南北有東西道。諸都邸百餘所﹐每年朝集使停止之處﹐並新戶坊。東至雙槐樹三里﹐宮城正門曰則天門﹐南去端門五百步。則天門東行二百步﹐有興教門。興教門一里有重光門﹐卽東宮正門。門東二百步有泰和門﹐並重觀﹐門內卽左右藏。左藏有庫屋六重﹐重二十五間﹐間一十七架﹐總一百五十間。右藏屋兩重﹐總四十間﹐屋大小如左藏﹝左絲綿﹑布絹﹐右麩麥﹑金銅鼓雜香牙角﹞。出則天門南橫街﹐直東七百步﹐有東太陽門。門東卽東城門東街﹐北行三里有含嘉門。門北卽含嘉城﹐城北徳猷門。出含嘉城西﹐有圓壁門。門西有圓壁城。城正南有曜儀門﹐門南卽曜儀城。城南玄武門﹐門內卽宮。出則天門南橫街﹐直西七百步﹐有西太陽門。出門道西南行﹐第一院齊王宅﹐第二院燕王宅﹐第三院陳王宅﹐第四院代王宅﹐第五院越王宅。宅西拒周王古城﹐城西卽入苑。則天門南八十步過橫街﹐道東有東朝堂﹐道西有西朝堂。西連內史省﹐省西連謁者臺﹐臺連右翊衛府﹐府西抵右掖門街。街西有輦庫﹐庫西卽西馬坊。坊西抵西城朝堂第二街﹐北壁第一右驍衛府。府西連右禦衛府﹐府西抵右掖門街。街西有子羅倉﹐倉有鹽二十萬石。子羅倉西有粳米六十餘窖﹐窖別受八千石。窖西至西城西朝堂南第三街﹐第一禦史臺﹐臺西連祕書省﹐省西連尙食庫﹐庫西連右監門府﹐府西連長秋監﹐監西抵右掖門街﹐街西卽掌醯署﹐署西連良醞署﹐署西至粳米窖坊東朝堂。東來連門下省﹐省東殿內省﹐省東連左掖衛府﹐府東卽抵左掖門街﹐街東卽西錢坊﹐坊連東錢坊。東朝堂南第二街﹐第一左驍衛府﹐府東連左備身府﹐府東左武衛府﹐府東連左屯衛府﹐府東連左禦衛府﹐府東抵左掖門街。街東卽少府監﹐監東卽城東朝堂南第三街。第一司隸臺﹐臺東連光祿寺﹐寺東連仿左監門府﹐府東連太府寺﹐寺東抵左掖門街。街東卽少府監﹐連南監﹐監東至城。出東太陽門﹐街北道東第一街﹐有鴻臚寺﹐寺東有司農寺﹐寺東連太常寺﹐寺東拒城第二街﹐卽宣仁門大道﹐大道北卽尙書省。第三街將作監﹐監東連太僕寺﹐寺東至城第四街﹐有衛尉寺﹐寺東連都水監﹐監東宗正寺﹐寺東連大理寺﹐寺東拒城則天門兩重觀。觀上曰「紫微觀」﹐左右連闕﹐闕髙百二十尺﹐門內四十步有永奉門﹐門東二百步至會昌門﹐永泰西二百步至景運門﹐並步廊連幣坐宿衛兵。永泰門內四十步有乾陽門﹐並重樓。乾陽門東西亦軒廊周幣。門內一百二十步有乾陽殿﹐殿基髙九尺﹐從地至鴟尾髙二百七十尺﹐十三間二十九架﹐三陛﹝一作階﹞軒文■﹝鎞﹐礻代金﹞鏤檻欒櫨﹐百重楶拱﹐千構云楣﹐銹柱華欀壁擋﹐窮軒甍之壯麗﹔其柱大二十四圍﹐倚井重蓮﹐仰之者眩曜南軒﹐垂以失絲网絡﹐下不至地七尺。以防飛鳥﹔四面周以軒廊﹐坐宿衛兵。殿廷左右各有大井﹐井面闊二十尺。庭東南西南各有重樓一﹐懸鐘一﹐懸鼓刻漏心則在樓下﹐隨刻漏則鳴鐘鼓。大殿北三十步有大業門﹐門內四十步有大業殿﹐規模小於乾陽殿﹐而雕綺過之。乾陽殿東有東上閤﹐閤東二十步又南行六十步有東華門。門東四十步道北有文成門﹐門內有文成殿﹐周以軒廊。東華門南四十步有左延福門﹐出門東行一百步至章善門街。乾陽殿西有西上閤﹐入內宮閤西二十步﹐又行六十步有西華門。出門西三十步道有武安門﹐門內有武安殿﹐周以軒廊。西華門南四十步有右延福門﹐出門西行一百步至明福門街。大業﹑文成﹑武安三殿﹐禦坐見朝臣﹐則宿衛隨入﹔不坐﹐則有宮人。殿庭並種枇杷﹑海棠﹑石橊﹑靑梧桐﹐又諸名藥奇卉。東有大井二面﹐闊十餘尺﹐深百餘尺。其三殿之內﹐內宮諸殿甚多﹐不能盡知。則天門東二百步有興教門﹐門北三十步有會昌門﹐門北二百步有章善門。入內﹐尙食進食﹐尙藥進藥﹐內尙進物﹐皆由此門。會昌門內道左﹐有內殿內省﹑少府內監﹑內尙﹑光祿內廚﹔道右﹐門下內省﹑左六衛內府﹑左監門內府。入章善門﹐橫街東百二十步有重潤門﹐東有東宮。則天門西二百步﹐有光政門﹐門北三十步﹐有景運門﹐門北二百步有明福門﹐入內宮﹑命婦入朝﹑學士進書﹐皆由此門。入景運門內﹐道左有內史內省﹑祕書內省﹑學士館﹑右監門內府﹑右六衛內府﹑鷹坊內甲庫﹔道右﹐命婦朝堂﹑惠日法云二道場﹑通眞玉淸二玄壇﹑接西馬坊。入明福門﹐北行三十步有玄靖門﹐門內有玄靖殿﹐周以軒廊﹐卽宮內別供養經像之處。出玄靖門橫街﹐東行四十步有修文殿﹐西行百步有閶闔重門﹐門南北並有仰觀臺﹐髙百尺。門西卽入寶城﹐城內有儀鸞殿﹐殿南有烏桲林﹑栗林﹐有蒲桃架四行﹐行長百餘步﹐架南有射堂﹐對閶闔門﹐直西二百二十步有寶城門。出北傍城三里有方諸門﹐門卽員壁城。出寶城門西行七里至靑城宮﹐宮卽西苑之內也。

元年夏五月﹐築西苑﹐周二百里。其內造十六院﹐屈曲繞龍鱗渠﹐其第一延光院﹐第二明彩院﹐第三合香院﹐第四承華院﹐第五凝暉院﹐第六麗景院﹐第七飛英院﹐第八流芳院﹐第九耀儀院﹐第十結綺院﹐第十一百福院﹐第十二萬善院﹐第十三長春院﹐第十四永樂院﹐第十五淸署院﹐第十六明徳院。置四品夫人十六人﹐各主一院。庭植名花﹐秋冬卽剪雜彩爲之﹐色渝則攺著新者。其池沼之內﹐冬月亦剪采爲芰荷。每院開東西南三門﹐門並臨龍鱗渠。渠面闊二十步﹐上跨飛橋。過橋百步﹐卽種楊柳﹑修竹﹐四面郁茂﹐名花美艸﹐隱映軒陛。其中有逍遙亭﹐八面合成﹐鮮華之麗﹐冠絕今古。其十六院﹐例相仿教。每院各置一屯﹐屯卽用院名名之。屯別置正一人﹑副二人﹐並用宮人爲之。其屯內備養芻豢﹐穿池養魚爲園﹐種蔬植瓜果﹐四時飠肴膳﹐水陸之產靡所不有。其外遊觀之處﹐復有數十。或泛輕舟畫舸﹐習采菱之歌﹔或升飛橋閣道﹐奏春遊之曲。苑內造山爲海﹐周十餘里﹐水深數丈﹐其中有方丈﹑蓬萊﹑瀛州諸山﹐相去各三百步。山髙出水百餘尺﹐上有道眞觀﹑集靈臺﹑總仙宮﹐分在諸山。風亭月觀﹐皆以機成。或起或滅﹐若有神變。海北有龍鱗渠﹐屈曲周繞十六院入海。海東有曲水池﹐其間有曲水殿﹐上已禊飲之所。每秋八月﹐月明之夜﹐帝引宮人三五十騎﹐人定之後﹐開閶闔門入西苑﹐歌管。諸府寺因乃置淸夜遊之曲數十首。初﹐衛尉卿劉權﹐祕書丞韋萬頃﹐總監築宮城﹐一時布兵夫周幣四面有七十萬人﹐城周幣兩重﹐延袤三十餘里﹐髙四十七尺﹐六十日成。其內諸殿基及諸墻院又役十餘萬人﹐直東都土工監﹐常役八十餘萬人﹔其木工﹑瓦工﹑金工﹑石工﹐又役十餘萬人﹐河南郡在宣範裏西北﹐去宮城七里。河南縣在政化裏﹐去宮城八里﹐在天津街西。洛陽縣在徳茂裏﹐宣仁門道北﹐西去宮城六里。大同市周四里﹐在河南縣西一里﹐出上春門﹐傍羅城南行四百步至漕渠。傍渠西行三里至通遠橋﹐橋跨漕渠﹐橋南卽入通遠市﹐二十門分路入市。市東合漕渠﹐市周六里﹐其丙郡國舟船舳艫萬計。市南臨洛水﹐跨水有臨寰橋﹐橋南二里有丰都市。周八里﹐通門十二﹐其內一百二十行﹐三千餘肆﹐甍宇齊平﹐四望一如﹔楡柳交陰﹐通衢相注。市四壁有四百餘店﹐重樓延閣﹐互相臨映﹐招致商旅﹐珍奇山積。出上春門東十二里﹐有亭子宮。宮南臨漕渠﹐東臨積潤池﹐池東二十里有華林園﹐備池塘臨玩之處。建國門西南十二里﹐有景華宮。宮內有含景殿及射堂﹑樓觀﹑池隍。十餘里有甘泉宮﹐一名名潤宮。周十餘里﹐宮北通西苑﹐其內多山阜﹑崇峯﹑曲澗﹐秀麗標奇。其中有閬風亭﹑麗日亭﹑棲霞觀﹑行雨臺﹑淸暑殿﹐南有通仙飛橋﹑百尺磵﹑靑蓮峯﹐峯上有翠微亭。遊賞之美﹐於斯爲最。大業元年春﹐遷都未成﹐敕內史舍人封徳彜於此置宮。又敕揚州總管府長史王弘大修江都宮﹐又於揚子造臨江宮﹐內有凝暉殿及諸堂隍十餘所。又敕王弘於揚州造舟及樓船﹐水殿﹝一作米﹞水杭﹑板■﹝榻﹐舟代木﹞﹑板舫﹑黃篾舫﹑平乘艨艟﹑輕舸等五千餘艘﹐八月方得成就。九月﹐車駕幸江都宮。發藻澗宮﹐宿平樂園﹐頓自漕渠口下﹐乘小朱航行﹐次洛口﹐禦龍舟﹐皇后禦翔螭舟。其龍舟﹐髙四十五尺﹐闊五十尺﹐長二百尺﹐四重。上﹐一重﹐有正殿﹑內殿﹑東西朝堂﹐周以軒廊﹔中﹐二重﹐有一百六十房﹐皆飾以丹粉﹐裝以金碧珠翠﹐雕鏤奇麗﹐加以流蘇羽葆朱絲网絡﹔下﹐一重﹐長秋內侍及乘舟水手以靑絲大條繩六條﹐兩岸引進﹐其引船人普名「殿腳」﹐一千八十人並著雜錦采裝襖子﹐行纏鞋靺等。每繩一條八十人﹐分爲三番。每一番引舟有三百六十人﹐其人並取江淮以市少壯者爲之。皇后禦次水殿﹐名翔螭舟﹐其殿腳有九百人﹔又有小水殿九﹐名浮景舟﹔並三重﹐朱絲网絡。已下殿腳爲兩番﹐一艘一番﹐一百人。諸嬪妃所乘﹐又有大朱航三十六﹐名漾彩舟﹐並兩重﹐加网絡。貴人美人及十六夫人所乘﹐每一艘一番﹐殿腳百人。又有朱鳥航二十四艘﹐蒼螭航二十四艘﹐白虎航二十四艘﹐玄武航二十四艘﹐並兩重。其架船人名爲「船腳」﹐爲兩番﹐一艘一番﹐六十人。又有飛羽舫六十艘﹐一重﹐一艘一番﹐四十人。又有靑鳧舸十艘﹐淩波舸十艘﹐宮人習水者乘之。往來供腳﹝一作奉﹞已上殿腳及船腳四萬餘人。有五樓船五十二艘﹐諸王公主及三品以下坐﹐給黃衣大﹐艘別四十人。三樓船一百二十艘﹐四品官人及四道場玄壇僧尼道士坐﹐給黃衣夫﹐船別三十人。又能二樓船。二百五十艘﹐五品已上及諸國番官乘﹐黃衣夫船別二十五人。板榻二百艘﹐載羽儀服飾﹑百官供奉之物﹐黃衣夫船別二十人。黃蔑舫二千艘﹐六品已下九品以上從官坐﹐並及五品已上家口坐﹐並船別給黃衣夫十五人﹐已上黃衣夫四萬餘人。又有平乘五百艘﹐靑龍五百艘﹐艨艟五百艘﹐艚■﹝舟爰﹞五百艘﹐八舴舸二百艘﹐舴艋舸二百艘﹐並十二衛兵所乘﹐並載兵器帳幕。兵士自乘﹐不給夫。發洛口部五十日乃盡﹐舳艫相繼二百餘里﹐騎兵翊兩岸二十餘萬。每行次諸部界﹐五百里之內﹐競造食﹐獻多者一州百舁。於時天下丰樂﹐𨿽此差科﹐未足爲苦。文武百司並從﹐別有步騎十餘萬﹐夾兩岸翊舟而行。冬十月﹐車駕至江都。十二月至城臯﹐關於武牢城西邊黃河汜水之上。

二年正月﹐帝禦成像殿元會。設庭燎於江都門﹐朝諸侯成錄殿﹐卽江都正殿。殿南有成像門﹐門南卽江都門。二月﹐大駕出揚子卓臨江宮﹐大會﹐賜百僚赤錢於疑暉殿﹐蒲戲爲樂。四月﹐敕上工監丞任洪則開東都漕渠。自宮城南丞福門分洛水﹐東至偃師入洛。五月﹐敕江南諸州﹐科上戶分房入東都住﹐名爲「部京戶」﹐六千餘家。七月﹐自江都還洛陽。敕於汾州西北四十里臨汾水起汾陽宮﹐卽管涔山河源所出之處。當盛者月﹐臨河盥漱﹐卽涼風凜然如八九月。

三年﹐帝禦崇徳殿﹐不怡﹐曰「先朝不時禦此殿﹐宜於此館之西別爲一殿曰乃造承乾殿﹐後攺爲毓徳殿﹝在京師﹞。行次金城郡﹐黨項﹑羌首朝見﹐帝問曰「古有先零燒當等種落﹐爾是何者之後﹖」對曰「相傳獼猶之後。」帝笑之﹐至浩■﹝氵疊﹞川否定橋成﹐乃行。先是﹐造觀風行﹐殿三間﹐兩廈丹柱素壁﹐雕梁綺棟﹐一日之內﹐嶷然峙立。夷人見此﹐莫不驚駭﹐以爲神異。六月﹐敕開末濟渠引汾﹝一作心﹞水入河﹐又自汾﹝一作心﹞水東北開渠﹐合渠水至於涿郡﹐二千餘里通龍舟。

四年二月﹐自京師還東都﹐造天經﹑仙都二宮。九月﹐自漠北還至東都﹐攺吳牀爲交牀﹑胡瓜爲白路黃瓜﹐攺茄子爲昆侖紫瓜。梁都有淸冷泉水﹐周闊二里許﹐卽衛平所得火龜之處。淸冷水南有橫瀆﹐東南至碭山縣﹐西北入通濟渠。忽有大魚﹐似鯉有角﹐從淸冷水入通濟渠﹐亦唐興之兆。

五年﹐吳郡送扶芳二百樹﹐其樹蔓生纏繞它樹﹐葉圓而厚﹐淩冬不凋。夏月取其葉﹐微火炙使香﹐煮以飲﹐碧深色﹐香甚美﹐令人不渴。先有籌禪師﹐仁壽間常在內供養﹐造五色飲﹐以扶芳葉爲靑飲﹐拔禊根爲赤飲﹐酪槳爲白飲﹐烏梅漿爲女飲﹐江茥﹝一作桂﹞爲黃飲。人作五香飲﹐第一沈香飲﹐次檀香飲﹐次澤蘭香飲﹐次甘松香飲﹐皆有別法﹐以香爲主。尙食直長謝諷造淮南王《食經》﹐有四時飲。

六年四月﹐帝幸瀧川宮避暑。十二月﹐敕開江南河。自京口直余杭郡八百餘里﹐水面闊十餘丈。又擬通龍舟﹐驛宮﹑艸頓﹐並足欲東巡會稽。十年總兵東進﹐幸北平楡林宮。

弘農郡太守蔡王﹐以國忌之日於弘敬寺設齋。忽黑雲從東北來﹐官人猶未行香﹐並在殿前聚立仰看﹐見兩童子衣赤﹐兩童子衣靑﹐俱從雲中下﹐赤衣先至殿西南角柱下﹐抽出一白蛇丈餘﹐仰擲雲中﹐少選蛇從云直下﹐還入所出柱下﹐於是靑衣一人捧柱﹐一人從空下﹐又拔出一白蛇﹐長二丈許﹐擲入雲中而去﹐一家謂此柱腹空﹐鑿柱至心﹐果空﹐爲龍之所藏隱。

制成新書凡三十一部﹐總一萬七千餘卷﹐八觀文殿寶廚﹐初欲遷都洛陽﹐移京師嘉則殿﹐書三十七萬卷。

四月﹐車駕幸汾陽宮避暑。宮地卽汾河之源﹐上有名山管涔﹐髙可千仞﹐帝於江山造亭子十二所。其最上名翠微亭﹐次間風﹑彩霞﹑臨月﹑飛芳﹑積翠﹑合壁﹑捨暉﹑凝碧﹑紫巖﹑澄景﹐最下名尙陽亭。亭子內皆縱廣二丈﹐四邊安劍關。每亭鑑六尺﹐榻子一合。山下又有臨汾殿﹐敕從官縱觀。十二年春正月﹐又敕昆陵郡通守路道徳集十郡兵近數萬人﹐於郡東南置宮苑﹐周十二里。其中有離宮十六所﹐其流觴曲水﹐別有涼殿四所﹐環以淸流﹐共四殿。一曰「圓基」﹐二曰「結綺」﹐三曰「飛宇」﹝一作與雨﹞﹐四曰漏景。其十六宮﹐亦以殿名名宮芳夏池之左﹐一曰驪光宮﹐二曰流英宮﹐三曰紫芝宮﹐四曰凝華宮﹐五曰瑤景宮﹐六曰浮彩宮﹐七曰舒芳宮﹐八曰懿樂宮﹔左第一曰采壁宮﹐二曰椒房宮﹝一曰風宮﹞﹐三曰朝霞宮﹝一作淸暑﹞﹐四曰珠明宮﹐五曰翼仙宮﹐六曰翠微宮﹐七曰層成宮﹐八曰千金宮。及江左叛﹐燔燒遂盡。又欲於禹穴造宮﹐未就而天下大亂。十二月修丹陽宮﹐欲東巡會稽等郡﹐羣臣皆不欲。

