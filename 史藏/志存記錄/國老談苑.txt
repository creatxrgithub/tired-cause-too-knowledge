國老談苑宋王君玉●卷一太祖嘗語趙普曰「唐室禍源在諸侯難制﹐何術以革之﹖」普曰「列郡以京官權知﹐三年一替﹐則無虞。」因從之。開寶中﹐禦廏新調禦馬成進﹐太祖禦宣政殿親閱﹐時太宗尹天府﹐亟召之。旣至﹐俾自殿陛乘之。太宗固辭﹐以人臣之禮不可。上勉之﹐不從其懇。已而﹐目送之﹐且語左右曰「令公眞他日太平天子也。」太祖以範質寢疾﹐數幸其家。其後﹐慮煩在朝大臣﹐止令內夫人問訊。質家迎奉器皿不具﹐內夫人奏知﹐太祖卽令翰林司送果子牀﹑酒器凡十副以賜之。復幸其第﹐因謂質曰「卿爲宰相﹐何自苦如此﹖」質奏曰「臣向在中書﹐門無私謁﹐所與飲酌﹐皆貧賤時親戚﹐安用器皿﹖因循不置﹐非力不及也。猥蒙厚賜﹐有涉近名﹐望陛下察之。」尋薨。開寶中﹐因相位乏人﹐太祖累言「如範質﹐眞宰相也。」嗟悼久之。太祖嘗曲宴翰林學士王著﹐禦宴旣罷﹐著乘醉喧嘩。太祖以前朝學士﹐優容之﹐令扶以出。著不肯退﹐卽趨近屏風﹐掩袂慟哭﹐左右拽之而去。明日﹐或奏曰「王著逼宮門大慟﹐思念世宗。」太祖曰「此酒徒也﹐在世宗幕府﹐吾所素諳﹐況一書生﹐𨿽哭世宗﹐能何爲也﹖」太祖曰﹕周世宗徵淮南﹐太祖總軍政﹐然分部之制稟於世宗。時宣祖不豫﹐是役當淮將皇甫暉之敵也﹐宣祖憚之﹐密請移軍﹐上告以世宗之命﹐遂止。上翌日銜戚奪志﹐以圖報效﹐挺身死戰﹐血濡袖。旣而擒暉﹐淮南平﹐上功居第一。王業肇於是矣。向若苟私循軍移﹐世宗有命﹐則得禍無類﹐又安能建不拔之基﹐以延祀於萬世者乎﹖太祖提周師甚寡﹐當李景十五萬眾﹐陣於淸流山下﹐士卒恐懼。太祖令曰「明日午當破敵﹗」人心遂安。翌日正午﹐太祖果臨陣親斬僞驍將皇甫暉﹐以覆其眾。是時﹐環滁僧寺皆鳴鐘而應之。旣平﹐鳴鐘因爲定制。﹝趙時進《滁州午鐘記》﹞太祖嘗暑月納涼於後苑﹐召翰林學士竇儀﹐艸詔處分邊事。儀至苑門﹐見太祖岸幘跣足而坐﹐儀卽退立。閣門使督趣﹐儀曰「官家方取便﹐未敢進。」閣門使怒而奏之。太祖自視微笑﹐遽索禦衣而後召入﹐未及宣詔意﹐儀奏曰「陛下新卽大位﹐四方瞻望﹐宜以禮示天下﹐臣卽不才﹐不足動聖顧﹐臣恐賢傑之徒聞而解體。」太祖斂容謝之。自後﹐對近臣未嘗不冠帶也。太祖將親徵潞賊李筠﹐詔畱後呂餘慶﹑趙普於京師。普因私謁太宗於朱邸﹐且曰「普托迹諸侯十五年﹐今偶雲龍﹐變家爲國﹐賊勢方盛﹐萬乘蒙塵﹐是臣子效命之日﹐幸望啟奏﹐此誠願軍前自效。」太宗卽以聞上﹐太祖笑曰「趙普豈勝甲冑乎﹖」因謂太宗曰「是行也﹐朕勝則不言﹐萬一不利﹐則使趙普分兵守河陽﹐別作一家計度。」及凱旋第賞﹐宰臣撥官﹐太祖曰「普有從朕伐叛之勛﹐宜當加等。」於是授侍郎樞密使。太祖一日袒裼幸翰林院﹐時學士盧多遜獨直﹐上行與語﹐引入寢殿﹐因指所禦﹐有縑帳﹑紫綾褥﹐謂多遜曰「爾在外意朕丰侈耶﹖朕用此猶常愧之。」太宗嘗冬月命徹獸炭﹐左右或啟曰「今日苦寒。」上曰「天下民困是寒者眾矣﹐朕何獨溫愉哉﹖」太宗嘗幸龍圖閣閱書﹐指西北架一漆函﹐上親自署鑰者﹐謂學士陳堯咨曰「此田錫章疏也。」已而愴然久之。太宗一日寫書筆滯﹐思欲滌硯中宿墨﹐顧左右咸不在﹐因自俯銅池滌之。旣畢﹐左右方至﹐上徐顧曰「爾輩何處來﹖」太宗志遵儉謹﹐每居內﹐服浣濯之衣﹐或有穿者﹐則命紉補以進。太宗退朝﹐常以經籍自娛﹐所閱之策以帕裹﹐小黃門持之﹐巡行殿﹐畢以爲從。藥糊之氵頁率皆副焉。又以柏爲界尺﹐長數寸﹐謂之隔筆簡。每禦制﹐或飛宸翰﹐則用以鎭所臨之紙。眞宗初卽位﹐暇日﹐召翰林學士王禹﹐與之論文。禹奏曰「夫進賢黜不肖﹐辟諫諍之路﹐彰爲誥命﹐施之四方﹐延利萬世﹐此王者之文也。至於雕纖之言﹐豈足軫慮思﹑較輕重於瑣瑣之儒哉﹖願棄末務大﹐以成宗社之計。」上顧曰「卿愛朕之深矣。」眞宗在朱邸時﹐諸王競營假山。兗王山成﹐合宴以賞﹐眞宗預焉。酒方洽﹐王指謂侍讀姚坦曰「是山崇麗乎﹖」坦曰「聚血爾﹐何山之謂也﹖昔年夏侯嶠爲宛丘令﹐田賦充而遷﹐督刑之血﹐日沃於庭﹐此山之工﹐實倍彼賦﹐非聚血而何﹖」上不懌﹐而輟宴還第﹐乃去山爲壁﹐寫儒行篇。他日﹐對而命宴﹐坦叩頭謝曰「非英賢何能及此﹖」太宗聞之﹐意有屬焉。眞宗在東宮﹐一日﹐太宗勗令學艸書﹐乃再拜曰「臣聞王者事業﹐功侔日月﹐一照使隱微盡曉。艸書之迹﹐誠爲祕妙﹐然達者蓋寡﹐倘臨事或誤﹐則罪有歸焉﹐豈一照之心哉﹖謹願罷之。」太宗大喜﹐顧謂之曰「他日之英主也。」仁宗在儲宮﹐眞宗愼擇官僚﹐皆難其人。魯宗道時作正言﹐慷慨敢諫。忽一日﹐便坐召對﹐眞宗曰「太子天下之本﹐當得正人輔之﹐今以付卿﹐其志心以導吾子。」宗道退讓﹐惇獎遣之。翌日﹐除右諭徳。仁宗旣卽位﹐每朝退﹐多弄翰墨。一日學書﹐適遇江陵王欽若奏章上達﹐因飛帛大書「王欽若」三字。旣罷﹐左右取之呈於太后。是時欽若有再命相之議﹐太后遂令中使合其字﹐緘爲湯藥﹐馳驛以賜欽若﹐卽口宣召之。欽若至闕下﹐故寂無知者。周世宗在漢爲諸衛將軍﹐嘗遊畿甸﹐謁縣令﹝忘其姓名﹞。令方聚邑客蒲博﹐弗得見﹐世宗頗銜之。及卽位﹐令同部夫犯贓數百匹﹐宰相範質以具獄上奏。世宗曰「親民之官﹐贓狀狼籍﹐法當處死。」質奏曰「受所監臨財物﹐有罪止贓﹐𨿽多﹐法不至死。」世宗怒﹐厲聲曰「法者﹐自古帝王之所制﹐本以防姦﹐朕立法殺二贓吏﹐非酷刑也。」質曰「陛下殺之卽可﹐若付有司﹐臣不敢署敕。」遂貸其命。因令﹕「今後犯者﹐並以枉法論。」質乃奉詔令。《刑統》中「彊率斂入己﹐並同枉法者」是也。質之守正不回﹐大率如是。範質在中書﹐急於銓品人物﹐凡淸資華級﹐未嘗虛授於人。延士大夫講貫世務﹐以觀器識。顯徳中﹐殿中侍禦史柴自牧﹑右補闕裴英同謁質於中書﹐質語及民間利病﹐因謂自牧曰「嘗歷州縣乎﹖」自牧對以數任職事。次問英﹐英﹐唐相贄之後﹐以門地自負﹐乃曰「徒勞之役﹐惟英偶免。」質怒﹐責英曰「質𨿽不才﹐備位宰相﹐坐政事堂﹐與諫官禦史論生民疾苦﹐非戲言也。浮薄之徒安可居諫署﹖」英慚懼而退﹐明日﹐質具奏其事﹐英遂授散秩。趙普在中書﹐每奏牘﹐事有違戾太祖意者﹐固請之於上﹐或拂之於地﹐普緩拾之﹐振塵以獻﹐有及再三者﹐理遂而已。曹彬初克成都﹐有獲婦女者﹐彬悉閉於一第﹐竅度食﹐且戒左右﹕「是將進禦﹐當密衛之。」洎事寧﹐咸訪其親以還之﹐無親者備禮以嫁之。彬平蜀回﹐輜重甚多﹐或言悉奇貨也。太祖令伺之﹐皆古圖書﹐無銖金寸錦之附。範質性儉約﹐不受四方遺賂﹐自五代以來﹐宰相取給於方鎭﹐由質絕之。爲相輔﹐居第止十一間﹐門屋庳隘。周太祖嘗令世宗詣質﹐時爲親王﹐軒馬髙大﹐門不能容﹐世宗卽下馬步入。及嗣位﹐從容語質曰「卿所居舊宅耶﹖門樓一何小哉﹖」因爲治第。周世宗嘗欲以竇儀﹑陶轂並命爲宰相﹐以問範質﹐質曰「轂有才無行﹐儀執而不通。」遂寢其事。太祖又欲令參知政事﹐趙普憚其剛嚴﹐奏以薛居正代之﹐終不入中書﹐亦其命也。雷徳讓判大理寺﹐一日有疑讞﹐非次請對。時太祖放鷙禽於後苑﹐見。徳讓奏曰「陛下以放禽爲急﹐刑獄爲常﹐臣切未諭。」上怒﹐舉持玉鍼撞之﹐二齒墜地﹐徳讓拾而結於帶中。上謂曰「汝待訴我耶﹖」徳讓曰「臣安敢訴陛下﹖自有史官書之。」上從而悔﹐厚賜以遣之。竇儀自周朝以來﹐負文章識度有望於時﹐紳許以廊廟之器﹐儀因以公臺自許﹐急於大用﹐乃設方略﹐以經營之。爲端明殿學士判河南府時﹐括責民田﹐增其賦調﹐欲期恩寵﹐以致相位﹐當時洛人苦之。又嘗奉詔按筠州獄﹐希世宗旨﹐鍛煉成罪﹐枉陷數人﹐士君子以此少之。權某爲翰林待詔﹐有良馬﹐日馳數百里。陶欲取之﹐累言於權。權曰「學士要﹐誠合拜獻。某年老有足疾﹐非此馬馴良﹐不能出入﹐更俟一二年﹐解職﹐必以爲贄。」心銜之。後因艸密詔﹐召權於閣中書之。曰「吾嘗愛權卿破體王書﹐寫了進本來。」權卽與書之。突入閣中﹐取其本﹐乃謂權曰﹕帝王密詔﹐內有國家機事﹐未經進禦﹐輒寫一本﹐欲將何用﹖泄漏密旨﹐罪當不赦。」卽呼吏作奏牘﹐發其事﹐權不能自明﹐但皇恐哀訴而已。曰「亟將馬來釋爾。」遂並馬券取之。又嘗奉使兩浙﹐獻詩二十韻於錢ㄈ﹐其末云「此生頭已白﹐無路掃王門。」時官是丞郎﹐職爲學士﹐奉命小邦﹐獻詩已是失體﹐復有掃門之句﹐何辱命之甚也﹖又浙帥開宴﹐置金鐘以爲罰爵。後因臥病﹐浙帥使人問其所欲﹐以金鐘爲請﹐浙帥以十副贈之。乃以詩謝﹐云「乞與金鐘病眼明」。其苟得無恥之如此。及復命﹐將出其境﹐卽賦詩於郵亭﹐云「井蛙休恃重溟險﹐澤馬曾嘶九曲濱。」請令人傳誦﹐冀掩前詩之失。之狡譎﹐多此類也。劉溫叟方正守道﹐以名教爲己任。幼孤﹐事母以孝聞。其母甚賢。初爲翰林學士﹐私庭拜母﹐卽命二婢箱擎公服﹑金帶﹐置於階下﹐謂溫叟曰「此汝父長興中入翰林時所賜也﹐自先君子薨背以來﹐常懼家門替墜﹐今汝能自致靑雲﹐繼父之職﹐可服之無愧矣。」因欷掩泣。溫叟伏地號慟﹐退就別寢﹐素衣蔬食﹐追慕數日﹐然後服之。士大夫以爲得禮。溫叟累居顯要﹐淸貧尢甚﹐未嘗受人饋。知貢舉時﹐有經學門生居畿內者﹐獻粟艸一車﹐溫叟卻之﹐其人曰「此物出於躬耕﹐願以致勤。」溫叟不得已而受之﹐卽命家人置衣一襲以爲答﹐計其直﹐卽倍於粟艸矣。自是無敢獻遺者。爲禦史中丞時﹐嘗道由乾元門﹐左右奔告聖駕方禦樓﹐溫叟如常而行樓側﹐下馬入奏﹐曰「此門按故事﹐非賜大不禦﹐今陛下無故而登﹐軍庶幾或聞﹐則有恩給之望。臣所以不卻導從者﹐不欲警彼耳目也。非禮勿動﹐臣職當風憲﹐敢不言之﹖」上遽還﹐給內帑三千緡付縣官﹐以自罰。趙普自樞密副使授集賢殿大學士﹐是時範質等皆罷相﹐中書絕曹﹐普授官敕無人署字。太祖在資福殿﹐普因入奏其事。太祖曰「卿但進來﹐朕爲卿署字可乎﹖」普曰「此有所行﹐非帝王所親之。」太祖俄曰「卿問陶﹑竇儀﹐必有所說。」普乃召問之﹐儀曰「唐文宗時﹐甘露事後﹐中書無宰相﹐然當時冊命﹐輔相卽不知何人。今皇帝京尹官是中書令﹐此正宰相任也﹐署敕宜矣。」普入奏﹐遂命太宗署敕焉。田錫爲諫議大夫﹐疾亟﹐進遺表。眞宗宣禦醫賫上藥馳往﹐已無及矣。俄召宰相對﹐袖其表而示之﹐且曰「朕自臨大寶﹐閱是表多矣﹐非祈澤宗族﹐則希恩子孫﹐未有如錫生死以國家爲慮﹐而儆戒於朕。」興嘆久之﹐命優其贈典。寇準再入中書﹐魏野貽詩曰「好去上天辭富貴﹐卻來平地作神仙。」未幾南遷﹐常誦此詩句。崔遵度爲太子諭﹐徳性方正淸素﹐尢精於琴﹐嘗著《琴箋》﹐以天地自然有十二聲徽﹐非因數也。範仲淹嘗問琴理於遵度﹐對曰「淸麗而靜﹐和潤而遠﹐琴書是也。」李遵勗﹑楊億﹑劉筠常聚髙僧論宗性﹐遵勗命畫工各繪其像成圖﹐目曰「禪會」。陳省華以大卿居家﹐其子堯叟參樞密﹐堯咨掌制誥。每朝退﹐端服夾侍。偶賓至﹐則導茗酪焉。張詠爲兵部尙書﹐臨終﹐上疏言「丁謂姦邪﹐用之亂國﹐願斬之以謝天下。」●卷二王旦在中書﹐祥符末﹐內帑災﹐縑帛幾罄。三司使林特請和市於河外﹐艸三上﹐旦悉抑之。頃而﹐特率屬僚訴於宰府﹐旦徐曰「瑣微之帛﹐固應自至﹐柰何彰國弱於四方﹖」居數日﹐外貢並集﹐受帛四百萬。蓋旦先以密符督之也。王嗣宗爲禦史中丞﹐眞宗一日幸相國寺﹐回自北門。嗣宗上言曰「天子行黃道﹐豈可由後門﹖臣任當風憲﹐詎敢廢職﹖」上悅其直﹐給內帑三千緡以自罰。北門由是不常開焉。曹璨﹐彬之子也。爲節度使﹐其母一日閱宅庫﹐見積錢數千緡﹐召璨﹐指而示曰「先侍中履歷中外﹐未嘗有此積聚﹐可知汝不及父遠矣。」寇準出入宰相三十年﹐不營私第﹐處士魏野贈詩曰「有官居鼎鼐﹐無地起樓臺。」洎準南遷﹐時北使至﹐內宴﹐宰執預焉。使者歷視諸相﹐語譯導者曰「孰是無地起樓臺相公﹖」畢坐無答者。王旦在中書二十年﹐常日罷﹐歸﹐徑趨書閣﹐闔扉以自息﹐𨿽家人之親密者﹐不復接焉。嘗以蝗旱憂愧辭位﹐俄而疾發﹐不食﹐眞宗命內饔調肉糜﹐宸翰緘器以賜﹐日常三四。旦疾亟﹐聚家人謂曰「吾無狀﹐久坐臺司﹐今且死矣﹐當祝發緇衣以塞吾平昔之志。」未幾而絕﹐家人輩皆欲從其言﹐惟婿蘇耆力排而止之。張知白爲參知政事﹐嘗言參政之名﹐實貳彼相﹐禮當隆之﹐每乘馬直入政事堂下。寇準鎭大名府﹐北使路由之﹐謂準曰「相公望重﹐何以不在中書﹖」準曰「主上以朝廷無事﹐北門鎖鑰非準不可。」李允則守雄州﹐匈奴不敢南牧﹐朝廷無北顧之憂。一日﹐出官庫錢千緡﹐復斂民間錢﹐起浮圖。卽時飛謗至京師﹐至於監司﹐亦屢有奏削。眞宗悉封付允則﹐然攻者尙喧沸。眞宗遣中人密諭之﹐允則謂使者曰「某非畱心釋氏﹐實爲邊地起望樓耳﹗」蓋是時北鄙方議寢兵﹐罷斥堠﹐允則不欲顯爲其備然。後謗毀不入﹐畢其所爲。陶以翰林學士奉使吳越﹐忠懿王宴之﹐因食蝤蛑﹐詢其名類﹐忠懿命自蝤蛑至蟛蜞﹐凡羅列十餘種以進﹐視之﹐笑謂忠懿曰「此謂一代不如一代也。」田錫知制誥﹐太宗命三班奉職出﹐使回上殿﹐因訪民間利病。錫上言曰「陛下苟令三班奉職上殿言事﹐未審設呂蒙正已下何用﹖」乃罷之。趙世長以宗正饗北使。時九月﹐旣宴﹐薦瓜主﹐客舉謂世長曰「此方气候誠早﹐彼想未也。」世長對曰「本朝來歲季夏﹐此味方盛﹐故知其節物晚也。」滕涉以戶部副使聘北朝﹐旣至﹐宴主客﹐謂涉曰「南朝食肉﹐何故不去皮﹖」涉曰「本朝出產絲蠶﹐故肉不去皮。」楊億在翰林﹐丁謂初參政事﹐億列賀焉。語同列曰「骰子選爾何多尙哉﹖」未幾﹐辭親逃歸陽翟別墅。陳彭年在翰林﹐所兼十餘職﹐皆文翰淸祕之目﹐時人謂其署銜爲一條冰。馮拯姬媵頗眾﹐在中書﹐密令堂吏市珠絡﹐自持爲遺。或未允所售﹐出入懷之﹐有及三四夕。魯宗道爲正言﹐言事違忤﹐眞宗稍忌之。宗道一日自訟於上前﹐曰「臣在諫列﹐言事乃臣之職﹐陛下以數而忌之﹐豈非有納諫之虛名﹐俾臣負素餐之辱矣。臣切愧之﹐謹願罷去。」上喜其忠愨﹐勉而遣之。他日﹐追念其言﹐禦筆題殿壁曰﹕魯直。蘇易簡在翰林﹐太宗一日召對﹐賜酒甚歡。上謂易簡曰「君臣千載遇。」易簡應聲答曰「忠孝一生心。」上悅﹐以所禦金器盡席悉賜之。種放隱終南山﹐至老不娶。養母﹐非力耕之粒﹐不饋。四方從學者幾百人﹐由此被召。寇準有飲量﹐每飲賓席﹐常闔扉輟驂以畱之。未嘗點油﹐𨿽混軒馬廏﹐必用蠟炬。陳恕長於心計﹐爲鹽鐵使﹐釐宿獘﹐大興利益﹐太宗深器之。嘗禦筆題殿柱曰﹕眞鹽鐵陳恕。李宗諤爲翰林學士﹐家𨿽百口﹐雍睦有制。眞宗嘗語侍臣曰「臣僚家法﹐當如宗諤。」李遵勗爲駙馬都尉﹐折節待士﹐宗楊億爲文﹐於第中築室塑像﹐晨夕伸函丈之禮﹐刻石爲記﹐未幾﹐億卒。寇準年三十餘﹐太宗欲大用﹐尙難其少。準知之﹐遽服地黃﹐兼餌蘆菔以反之﹐未幾﹐髭發皓白。查道以謹儉率己爲龍圖閣待制﹐每食﹐必盡一器度﹐不勝則不復下箸﹐𨿽蔬茹亦然。嘗謂諸親曰「福當如是惜之。」祥符中議營昭應宮﹐計其工﹐十五年而成。丁謂總領其事﹐以夜繼晝﹐每繪一料﹐給燭二條﹐逾七年而就。杜鎬廣博﹐爲龍圖閣學士﹐眞宗一日問﹕「櫝食原於何代﹖」鎬對曰「漢景帝爲太子﹐文帝鐘愛﹐旣居東朝﹐文帝念之﹐曰﹕『太子之食﹐必料差殊。』乃命太官每具兩檐櫝﹐以一賜之﹐此其始也。」魯宗道爲參政﹐以忠鯁自任﹐嘗與宰執議事﹐時有不合者﹐宗道堅執不回。或議少有異﹐則遷諍不已。然多從宗道所論。時人謂曰「魚頭公」﹐蓋以骨鯁目之也。天聖初﹐朝廷淸明賞罰必信。時王欽若﹑王曾﹑張知白﹑魯宗道皆以忠義許國﹐故風采聳動。𨿽姚宋佐唐﹐蕭曹出漢﹐無以方此數君子者。戚綸待制龍圖閣﹐天書初降﹐羣臣表賀﹐詞皆溢美﹐綸獨言曰「曠古未有此事﹐不可恃之爲祥﹐當戒愼修省﹐以答天意。」眞宗覽而嘉之。張詠鎭杭州﹐有訴者曰「某家素多藏﹐某二歲而父母死﹐有甲氏贅於某家﹐父將死﹐手券以與之﹐曰﹕『吾家之財﹐七分當主於甲﹐三分吾子得之。』某旣成立﹐甲氏執遺券以析之。數理於官﹐咸是其遺言而見抑。」詠嗟賞之﹐謂曰「爾父大能﹐微彼券﹐則爲爾患在乳臭中矣。」遽命反其券而歸其資。魯宗道以孤直遇主﹐公家之事﹐知無不爲。每中書罷﹐歸私宅﹐別居一小齋﹐繪山水﹐題曰「退思巖」。獨遊其間﹐𨿽家人罕接焉。查道罷館陶尉﹐與程宿寓於逆旅﹐中夕有盜取其衣。旣覺﹐呼宿曰「衣有副乎﹖翌日當奉假」。盜聞之﹐棄獲而去。寇準謫營道﹐惟衣裘系爲相時所得金笏頭帶﹐當權希時者諷其逾禮﹐準拒之曰「君父所賜﹐服之不忘﹐未見禮之失也。」諷者慚恧而退。丁謂在朱崖﹐家於洛陽﹐爲書敍致眞宗恩遇﹐厚自刻責﹐且勵家人不可興怨。遂寄洛守﹐托達於家。洛守不敢私開﹐遽奏之。上覽而感動﹐遂有雷州之命。王旦在中書﹐東封西祀﹐悉嘗總領。祥符中﹐處士魏野令山童持詩以獻﹐曰「聖朝宰相頻頻出﹐君在中書十四秋﹐西祀東封俱禮畢﹐好來相伴赤松遊。」旦袖其詩﹐累於上前求退﹐不遂。查道初應舉﹐自荊州湖遊﹐索獲資十餘萬。至襄陽﹐逆旅見女子端麗秀出﹐非塵中之偶﹐因詰其所來﹐乃故人之女也﹐遂以行橐求良謹者嫁之。是歲由此罷舉。又嘗於旅邸牀下獲金釵一束﹐且百隻﹐意所遺者必復來求之。向晚﹐果二人至﹐見道﹐但嗟惋而已。道詰之﹐具言其所遺﹐如道所獲﹐遂盡以付之。其人驚喜﹐請畱三之一﹐以爲謝。道固拒之而去。丁謂旣竄朱崖﹐路由湘潭佛寺﹐飯僧爲文以自敍﹐其略曰「補仲山之衮﹐𨿽盡巧心﹔和傅說之羹﹐難調眾口。」旣至貶所﹐教民陶瓦﹐先爲公宇﹐次營所居之第。爲小樓﹐日遊其上﹐閱書焚香﹐怡然以自得。後將有衡陽之命﹐諫官劉隨上言曰「彼擅移於陵域﹐將不利於嗣君﹐合取頭顱﹐置之郊廟。」遂中止。王旦在中書﹐祥符末大旱。一日﹐自中書還第﹐路由潘氏旗亭﹐有狂生號王行者在其上﹐指旦大呼曰「百姓困旱﹐焦勞極矣﹐相公端受重祿﹐心得安邪﹖」遂以所持經擲旦﹐正中於首。左右擒之﹐將送京尹﹐旦遽曰「言中吾過﹐彼何罪哉﹖」乃命釋之。寇準初爲密學﹐方年少得意﹐偶撰《江南曲》云「江南春盡離腸斷﹐滿汀洲人未歸。」又云「日暮江南一望時﹐愁情不斷如春水。」意皆淒慘。末年果南遷。種放以諫議大夫還山﹐眞宗命宴餞於龍圖閣﹐羣臣賦詩以贈行。杜鎬學士獨跪上前﹐誦北山移文﹐音句鏘越﹐一坐盡傾﹐上尢善之。徐鉉爲散騎常侍﹐太宗謂曰「官家之稱﹐其義安在﹖」鉉曰「三皇宮天下﹐五帝家天下﹐蓋皇帝之謂也。」淳化中﹐上苑象斃﹐取膽不獲。太宗命使宣問鉉﹐鉉對曰「請於前左足求之。」果得以進。詔復詢之﹐鉉曰「象膽隨四時在足﹐今方二月﹐臣故知耳。」初﹐自南唐入京﹐市宅已歲餘﹐見宅主貧困之甚﹐因召而謂曰「得非售宅虧直而致是耶﹖予近撰碑﹐獲潤筆二百千﹐可賞爾矣。」宅主固辭不獲﹐亟命左右輦以付之。後黜州﹐年七十﹐手不釋卷﹐嘗親寫許愼《說文》一部﹐謹細無誤。一日櫛罷﹐命紙大書曰「道者﹐天地母。」投筆而絕。賀蘭歸眞有奇誌異術﹐隱居嵩山。景徳中﹐眞宗朝陵﹐因訪異人﹐左右以歸眞聞﹐乃召對。問曰「知卿有點化之術﹐可以言之。」歸眞奏曰「臣請言帝王點化之術﹐願以堯舜之道﹐點化天下﹐可致太平﹐惟陛下用之。」盧多遜旣卒﹐許歸葬﹐其子察護喪﹐權厝襄陽佛寺﹐將易以巨櫬﹐乃啟。其屍不壞﹐儼然如生﹐遂逐時易衣﹐至祥符中猶然。王欽若﹑母賓古同ヘ三司。一日﹐賓古曰「天下宿逃之財﹐自五代迄今﹐理督未已﹐亡族破家﹐疵民大矣﹐俟啟而蠲之。」欽若卽命吏理其數。翌日上奏﹐眞宗大驚曰「先帝豈不知耶﹖」欽若曰「先帝非不審其獘﹐蓋與陛下收天下心。」眞宗沾泣久之﹐遽詔有司﹐俾盡釋焉。欽若自此宸眷之厚。張詠鎭永興﹐有父老訴牛舌爲人所割。詠詰之﹕「爾於鄰仵誰氏最隙﹖」訴者曰「有甲氏嘗貸粟於某家﹐不遂﹐構怨之深。」詠遽遣去﹐戒云「至家徑解其牛貸之。」父老如教。翌日﹐有百姓訴殺牛者﹐詠謂之曰「爾割某氏牛舌﹐以償貸粟之怨﹐而反致訟耶﹖」其人遂伏罪﹐而謂神明焉。寇準掾雷康﹐丁謂謫朱崖﹐將假路於雷康﹐準聞之﹐以蒸羊逆諸境上﹐曰「某之竄遂﹐誠冤於謂。今謂窮來﹐而吾僕有剛者﹐必將致仇﹐當爲防之。」於是聚令博易﹐亦閱之。詰旦﹐聞夜三更謂往矣﹐乃令散。李宗諤以京秩帶館職﹐不預賞花釣魚故事﹐賦詩「戴了宮花賦了詩﹐不容重見赭黃衣。無そ獨出金門去﹐恰似當年不第歸」。太宗覽之﹐大喜。特詔預宴﹐卽日攺官。祥符中﹐天書降﹐羣臣稱賀﹐魯宗道上疏﹐略曰「天道福善禍淫不言﹐示化人君﹐政得其理﹐則作佑以垂報﹔治乖於上﹐則出異以警戒。又何書哉﹖臣恐姦臣肆其誕妄﹐妖惑上聽。」眞宗𨿽不開納﹐然甚奇之。查道性淳古﹐早寓常州瑯山寺﹐躬事薪水以給眾。常衣巨衲﹐不復洗濯﹐以育蚤虱。晚年待制龍圖閣﹐朝列伏其重徳﹐咸謂之查長老。丁謂爲侍中﹐嘗賦詩云「千金家累非良寶﹐一品髙官是彊名。」未幾而籍沒資產﹐削免官爵﹐果符言志也。其在中書時﹐總領山陵事﹐李維在翰林﹐將授其親職爲挽郎﹐懇請於謂﹐曰「更在陶鑄。」謂應聲曰「陶鑄復陶鑄﹐齋郎又挽郎。」維對曰「自然堪淚下﹐何必更殘陽。」未幾而謂敗﹐至朱崖﹐撰詩賦文論數十篇﹐號《知命集》。其詩有「艸解忘憂憂底事﹐花能含笑笑何人」之句。

