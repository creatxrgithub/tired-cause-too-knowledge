西淸筆記淸沈初

阮序嘉慶九年平湖沈文恪公令嗣蓮生以公蘭韻堂詩印本見贈並持公西淸筆記索序元於公爲翰林後輩且乾隆五十六年元年二十八大考翰詹第一人奉特旨入南書房行走與公同直時奉勑編纂石渠寶笈校勘石經兼在懋勤殿侍直每當風日淸和早朝人散開窗散帙卷軸數千堆滿幾榻唐宋名迹目不給賞無論元明內璫叉畫伸紙以待相與啜茗嘗賜食評眞贗考跋尾其絹紙黕黦印記不可辧者諸前輩必就元指問以元年幼目力足且識古篆文也編考旣畢至未時聞幹淸宮大鐘鳴一二聲乃散直出東華門猶憶元始入直每隨公及彭文勤公召對公與文勤公謂元曰吾等薦直懋勤殿數年後始在南書房行走得召對今詹事由上親擢超遷直入南書房屢召對君恩之重當自知也又元嘗問公曰夏暑冬寒儤直皆不易耐暑勝寒耶寒勝暑耶公曰寒易耐耳已而果然又嘗與公出南西門遊萬泉寺公作五律四首見集中元作七律四首有野性消磨天趣少吟懷荒落夕陽知之句公嗟賞久之元奉使督學五年於外嘉慶三年冬回京仍直南書房時公兼在軍機處行走四年春首純皇帝龍馭上賓近臣摧痛公哀病不支以卒上特命元職掌禦制詩文稿本編寫禦制純皇帝聖徳神功碑文等事噫公自序所言後浪催前浪毋乃是乎公耽吟詠多識掌故玆所記南書房翰林事𨿽未極詳備然內廷故事足見一斑且聖人優待詞臣之恩可以銘志勿磨在詞林典故中地位尢爲淸切也爰書數百字歸之俾弆而勿失焉館後學揚州阮元序於浙江節署自序甲寅冬自九江還省城度歲入春雨雪匝旬燕居多暇賓客談次或有詢內廷故事者輒疏數條以對自念侍直三十載前輩零落殆盡玆存者偕余入直或又在後昔錢文敏尙書嘗慨然誦長江後浪催前浪之語信然顧余亦將老矣感沐聖慈得親禁近儒臣榮遇古無以加就所疏記編次成捲爲西淸筆記他日茅檐曝背以示子孫歐陽子所謂顧瞻玉堂如在天上者不啻過之如謂載筆以備掌故則吾豈敢乾隆乙卯仲秋月下澣沈初

西淸筆記卷第一淸沈初著紀恩遇乾隆丁亥十一月上命內廷諸臣舉翰林數人以進劉文正公於文襄公裘文達公王文莊公聯名奏今大司空彭云湄宮保曹竹虛兩前輩大司農董蔗林同年與餘四人翌日命入直懋勤殿十二月與彭大司空同日得日講起居注官﹝一則﹞是冬命恭和禦制喜雪詩戊子新正與三淸茶聯句自後應制題詠及和韻詩率以爲常﹝二則﹞戊子四月大考翰詹奉上諭曹文埴彭元瑞沈初董誥學問俱優因內廷有交辦事件不令考試未得與諸臣一體升轉著加恩各加一級時奉詔在懋勤殿寫華嚴經用泥金書羊腦箋涉暑每日上輟進禦西瓜十枚以賜﹝三則﹞十二月十六日與彭大司空皆以編修遷侍講是日禦門余以講官侍俟宣旨畢卽叩頭謝﹝四則﹞己丑八月董大司農丁文恪公憂余聞本生母訃南歸命添今相國韓城王公少宰金聽濤前輩入直余於庚寅四月入都仍詔入直並蒙恩給俸﹝五則﹞庚寅十月九日恭和禦制雪詩結聯云帝勤民事嘉天貺優渥從知澤普臨翌日內侍傳上語詩中嘉字未見敬事之誠著攺致字小臣得承聖教忭幸何已﹝六則﹞辛卯六月奉上諭裘日修王傑彭元瑞沈初俱著在南書房行走時裘文達公因庚寅直隸捕蝗事出書房故復入直曹宮保金少宰已出試差董大司農未入都也未幾余奉命視學河南至灤河請訓回祖母病革承重南旋﹝七則﹞甲午春服闋入都入直恩旨給俸余謝折有仰渥澤之再叨詔糈逾格顧微長之莫效食粟多慚十二月補官右春坊右庶子以候補侍講遽得遷擢洵異數也旋復充講官於中和殿侍班上視祝版出將升輿呼余名因出班前跪輿已行卽隨旁趨上顧曰未爲滋味出何書余對干支之義漢人始爲解上曰後漢志中徧查無此文余對或出晉書上曰可卽檢查余隨入幹淸門至懋勤殿檢晉書夾簽呈進後閱史記則知始自律書也﹝八則﹞丙申夏餘以詹事代閣學批本時奉旨補授禮部右侍郎批本卽余所書也至灤河謝恩上曰爾乃南巡所得士在內廷又素知爾未幾命爲四庫全書處總裁﹝九則﹞丙申兩金川平定羣臣恭上詩冊一日召見問曰爾用何體對曰五言古詩散行序上曰爾善四六亦學古文乎對曰臣勉彊習學上曰爾家鄕今有人工詩文如錢陳羣者乎對曰無之上曰仕籍中固盡知之矣或艸茅中有人對曰亦無之上曰人才故不易得也上之畱意人物如此﹝十則﹞庚子上南巡余時在籍迎駕旣駐蹕杭州上制賜隨營諸臣及浙省大小吏食得句入杭州卽事成什葛嶺瑪瑙寺四詩命內廷扈從臣工恭和詔余與焉梁文定相國遣人要至行在南齋公所怱怱成四什偕進﹝十一則﹞辛亥上命續編石渠寶笈祕殿珠林二書以干隆十年後所得書畫不欲多於前編之數因於欽定入書之外分賚皇子皇孫內廷臣工先是上已取石渠寶笈所藏書軸五百分賚矣至是復有加計余前後所得共三十餘作是冬復以禦筆書畫賜軍機處南書房諸臣余得禦臨淸和帖一軸﹝十二則﹞壬子夏五扈從灤河六月上命回京諭曰汝在此不過得汝和詩而已今金士松已差主試浙江吏部辦事人少汝可卽回暇時仍往懋勤殿編纂石渠寶笈旣回京八月命視學江西復至灤河謝恩上曰汝是好學政故仍令汝出去但汝系嘉興人一程卽到蘇州學政離家近非所宜也江西稍遠然亦大省前代人文盛著故令汝往余叩頭謝先是余任江蘇撫臣奏折述余視學稱職朱批公諭二字余回京召見屢稱好學政﹝十三則﹞內廷臣工奉使在外每有賞賚亦及焉例專折謝甲寅夏於謝賜禦制筆誤識過墨刻折批曰文佳而實小臣榮幸何極時適編集經進文稿卽恭識於序中﹝十四則﹞甲寅冬江西撫臣循例奏余視學稱職朱批此人有何說時奏謝賜禦制廓爾喀貢象馬詩墨刻批曰太工文矣﹝十五則﹞紀典故上每日臨幸之地或詣神廟拈香祭祀筵宴諸典禮及巡守駐蹕之所逐日恭紀於冊獻歲匯輯成書爲內起居注﹝一則﹞每歲立春日前進春帖子詞上先成五言絕句二首七言絕句一首內廷諸臣各五言絕句一首七言絕句二首黃折紅裏排次接書立春在新年則於小除日進在舊年則於立春前三日進折面書春帖子詞四字頒賞筆墨朱錠五色絹箋福字箋等件上書房亦與頒賞而不進帖子﹝二則﹞除夕前一兩日禦書福字賞王公大臣南書房諸臣多得與上禦幹淸宮西暖閣展長幾列筆硯諸臣以次進上南向拂箋執筆一人進跪幾旁俟上書畢起隨侍臣捧箋出一人復進跪筆工擘稯作大筆今無能者上所用筆猶是康熙間孫枝發家所造也﹝三則﹞歲首重華宮茶宴聯句先時上命題禦制句先成諸臣排次連續成章進呈至期茶宴上卽席復得詩臣工卽於席次恭和呈覽頒賞如意畫軸端硯荷包等件是日所賞名人畫軸必有禦制詩句題幀間﹝四則﹞端午節進書扇頒賞葛紗羽扇葵扇香珠香囊曹扇香藥等至節日加賞小香囊內廷每歲例賞三月芽茶四月帽緯冬則哈密瓜葡萄幹柿餅石花魚木瓜石橊廣柑福橘佛手蜜羅除夕荷包貂皮手帕加賞大小荷包玻璃燈新正燕窩元宵粉團其特賞者不在此例﹝五則﹞凡初入南書房者入冬賜貂褂內廷臣工於冬至前始常服貂褂惟元旦則易補褂至元宵後則稀穿貂褂矣﹝六則﹞懋勤殿列架書自武英殿版諸書而外可備檢查者略備架首列函弆蔣衡書十三經辛亥歲上命勒石於辟雍凡臣工所呈進之書皆存貯殿內歷代法帖亦弆藏焉﹝七則﹞康熙間懋勤殿爲聖祖仁皇帝讀書之處臣工無得入者今惟每歲遇勾到之日皇上臨禦殿上緣殿爲幹淸宮西廂東向義有取也南書房諸臣向俟傳旨直戀勤殿乃入今則總以懋勤殿爲辦事之所矣﹝八則﹞上於幹淸宮束昭仁殿藏宋金元板書明板之佳者亦列焉禦筆題曰天祿琳瑯甲午歲命重輯天祿琳瑯書目略仿郡齋讀書志而詳記收藏家姓名圖識於上宋金極用錦函元板靑絹函明板褐色絹函宋板書佳者甚多金板惟貞觀政耍一書紙墨工好視宋板之佳者﹝九則﹞內府所藏書畫有石渠寶笈一書涉二氏者另爲一書曰祕殿珠林冊卷軸分門記載首恭紀三朝宸翰皇上禦筆次歷代名家及臣工恭進者乾隆十年以前內廷諸臣之所編輯自後四十餘年收貯之件辛亥歲上命選擇進呈欽定爲二書續編書成禦制序猶以玩物爲戒特申勤民之旨以垂訓焉﹝十則﹞內廷有奉詔編纂宮史一書不授剞劂其宮苑一門或有添造及增設禦書扁聯時爲修輯中備載宮中現行則例首一門爲聖訓記有聖祖仁皇帝諭旨聞一老內侍言崇禎末兵革擾亂帝於宮中習學騎馬左右扶掖以上不數步卽墜內臣謂馬不任騎命杖之又移一假山石至午門不能入內臣奏石不肯進門亦命杖而棄之明代宦侍蔽惑人主如此聖諭諄切言之以申鑑焉﹝十一則﹞皇上禦書之匯刊者有敬勝齋法帖欽定歷代名人書有三希堂法帖墨妙軒法帖蘭亭八柱帖重刊淳化閣帖皆命內廷諸臣校刊臣工所書有張文敏天瓶齋帖汪文端時晴齋帖乃上擇所進禦者命工勒石﹝十二則﹞內府所貯硯自未央宮瓦硯以後歷代名人所藏石硯澄泥硯有欵識者及產之佳者命諸臣摹寫硯式並載題識分類成冊爲西淸硯譜上自爲制序﹝十三則﹞上欽定墨法集要一書繪爲長卷命余逐節分書禦題詩於卷首入石渠寶笈令工制墨取舊所藏墨屑而入之﹝十四則﹞內庫藏明代香箋甚多今制尙沿其舊亦宋人蠟箋遺意而堅致過之上命造梅花玉版箋仿澄心堂箋雲龍箋諸種尢勝﹝十五則﹞內府所藏銅器備載西淸古鑑一書寧壽宮落成上命以成書後所得之件選貯於內命纂寧壽古鑑體例視西淸古鑑而所貯不及十之二三﹝十六則﹞圓明園南書房直廬在宮門左灤河直廬在宮門右爲朝退辦事之所﹝十七則﹞南書房額設太監四名以給入直諸臣使令﹝十八則﹞紀文獻劉文正相國不刻意爲詩而舉止自佳戊子進春帖子文正首列第一章

雲長奉無疆壽頻歌大有年南云恢禹域北極拱堯天眞有冠冕佩玉之風﹝一則﹞欽定淳化閣帖乃當時賜畢士安本重爲摹刻於王著標名敍次之誤者悉爲攺正其旁釋文及每捲考證皆於文襄相國所書快雪堂帖卽涿州馮氏本鬻於閩中守臣得之以進中有木板三上命易以石加禦題焉﹝二則﹞於相國晚年嘗言身後若得謚文襄方償一生志願同直皆熟聞之後梁文定相國擬謚時卽以文襄首擬上允焉劉文定相國嘗言裘公若死當謚文達後擬謚時文定已病猶力疾詣內閣定其謚以上﹝三則﹞欽定禮器圖一書成於王文莊公之手先是內廷三品以上皆穿紅衣仿禦前從臣之例公時爲侍郎以二三品官穿紅雨衣非定制不入於禮器圖說中卽自易靑雨衣以爲式焉﹝四則﹞錢文端太傅年臻耄耋所進詩冊自繕行書極有風致庚寅入京祝嘏繪入九老圖賜遊香山作詩有鹿馴巖畔當童扶之句上深賞之禦筆仿梁楷潑墨仙人繪圖以賜並賜人參一斤曰令其多做些好詩也太傅在京仍日入直少司寇東麓前輩隨以入尙不須扶持少司寇詩律工整實爲濟美其先典試江南回省太傅旣啟程旋京有和太傅詩雲樓頭煙雨人回夢江上芙蓉士怨秋人爭誦之﹝五則﹞裘文達尙書書法自成一家其瀟灑拔俗之致似不食人間煙火者上嘗評其似張樗寮嘗得張書華嚴經缺數冊令足成之﹝六則﹞劉文定相國四六文淸壯奇博前無師承實自辟一庭戶作書方嚴瘦硬亦不猶人下直卽閉門卻軌兀坐書室無爲往來裘文達尙書下直卽居聽事西軒環設客座戒閽人客至卽引入坐與偕飲食疊起迎送竟日無倦容﹝七則﹞董文恪尙書畫理精到平視宋人較趙松雪黃鶴山樵不啻過之錢文敏尙書𨿽師之而好爲黃子久一派其气象雄邁固自另出一頭地文恪於暮年眼昏眊不能作中年所作皆供內府故外間眞迹絕少今蔗林大司農於圓明園灤河南齋直所見壁間所張橫幅乃文恪遺墨皆易以己作取歸寶藏之﹝八則﹞每歲除賞福字王文莊公直南書房最早而生平一出視學外未嘗離直所故所得福字較多丙申新正集福字二十四列懸於堂中名其堂爲二十四福堂共訝公將來未可量何限以數是年春盡卽去世猶未及六十初度之辰若預知之也賞自言前生爲杭州一老僧猶能記其處﹝九則﹞襲文達尙書賞言張南華前輩眞天才或試之命題限韻應聲成章不俟七步一時數十章可立就今所流傅詩畫气韻絕髙自有仙骨﹝十則﹞前輩書學擅名而又勤進不懈者無如汪文端尙書今內府所藏小楷成冊者數十而時齋少司農家藏者尙多張文敏尙書嗜飲有醉中作書極得意者內府所藏臨爭坐帖自題謂酒气拂拂從十指間出上甚賞之﹝十一則﹞錢文敏尙書詩宗少陵書規蘇文忠書法黃子久眞能好古勤學辛卯歲餘過常州泊蟻舟亭公每夕來過劇談中夜時病已亟猶意气飛動如常時先是在京師以右手無名指有贅肉時憎之蓋作畫執管爲所抵觸日久爲贅耳一日有湖廣明經王孫會能祝由科以禁法削平之夜半痛甚淸晨有號李仙人者叩門傅以藥李素善公謂其輕信庸醫致大病自後消渴作逾年竟不起李仙人者四川人不言名字善養生有道術浙江延江西張眞人禱雨不應李登壇坐少時雨卽下浙人異之呼爲仙尙書時視學於浙因識之旣來京師適張眞人奉勅禱雨又不得尙書因見上言李事上命蹤迹得之遂令祈雨果驗上欲賞之李言世外人無所須乃賜朱沙一盒尙書歿公子中惡引佩刀自剸其腹幾殆李將歸治數月竟愈李自言九十餘歲壯健若四十許人後數年亦卒﹝十二則﹞梁文定相國於唐人楷法眞有得力在直廬稍暇卽展臨法帖一日臨顏魯公書郭氏家廟碑後書余欵余卽索而藏之﹝十三則﹞陳楓崖光祿初以孝廉入懋勤殿編校西淸古鑑其博古多識世咸推之工篆籀八分書後歷官至光祿卿上諭同南書房翰林行走﹝十四則﹞稽文恭相國直南書房歷官至大宗伯以終養歸後服闋任河督復以大宗伯召至京日適傅文忠相國奉旨督師緬甸相國見上言未合指諭左遷副都禦史出南書房自後屢遷至大學士終不復入﹝十五則﹞彭芝庭尙書於京察予致仕南書房臣工向未有也庚寅來京祝嘏語余曰回家不起早能健飯皆出恩賜是年詔繪入九老圖癸卯見於蘇州神明未衰猶誦余少時所贈一門史舉傳金匱千古詩情滿石湖之句﹝十六則﹞竇東臯禦史大夫始由翰林入直南書房庚寅爲京兆尹以屬邑捕蝗不力未劾罷官出書房旋起至列卿不復入然上知其能文任浙江學政時上有新制寄令閱看亦異數也﹝十七則﹞余官侍講時錢文敏尙書於余扇頭以泥金畫竹於文襄相國題詩於右云愛此淩風筱含毫異墨壺捎云枝燦爛篩月影模糊蘭臭言相契鸞和韻不殊笑他蘇玉局新樣費研朱相國詩不多作而作必工致此其一時得意所書余至今寶之﹝十八則﹞西淸筆記卷第二紀職志上曰所著詩文朱字稿發下謄淸送覽經更定後將謄淸片發謄於冊於文襄相國受其事後則梁文定相國今則韓城相國承之﹝一則﹞上於朔望及佛誕日必書心經每冊發下以泥金字題簽及函簽書禦筆心經四字注年月於下今已千餘函矣心經咒語經章嘉胡土克圖攺譯爲答達鴉﹝二字合音﹞塔阿噶得噶得巴阿喇﹝二字合音﹞噶得巴阿喇﹝二字合音﹞桑噶得玻堤娑訶﹝二則﹞每歲臘月制椒屏歲祝椒屏攢彩結椒施於素絹爲人物器具花艸一屏擬吉語四字爲題又作四言八句頌署名題其上歲祝擬五言對句交如意館畫五色絹每一聯或山水或界畫花鳥相對與句語相合畫成書五言對句於上不署名﹝三則﹞凡遇大典恭進詩冊各衙門分函匯進上命內廷諸臣擇其佳者呈覽弆藏齋宮東廂上於齋宿時備乙覽惟內廷諸臣另爲一函呈進﹝四則﹞禦用銅玉凍石印章皆貯懋勤殿有寶藪一冊每遇禦筆書畫發下用寶諸臣擇印章字句合用者位置左右以令工人﹝五則﹞禦制題畫詩必書於幀間有命臣工題詠者各錄於左右及下方標綾弆藏古器檀匣則上鐫禦制詩臣工題詠鐫於四方玉器則鐫禦制詩於玉﹝六則﹞上命審定名人書畫及考訂故事奏片不署名筆誤黏紙於上攺之其書畫命爲題識者南書房諸臣聯名署於後印章用寫字之人姓名凡序跋皆如之年時金書華嚴經諸臣聯名序其文則彭大司空所撰大司空筆翰爲上所賞自此序始﹝七則﹞上命審定書畫分一二等呈覽一等弆藏二等以備陳設銅器亦如之銅器有下者不入選﹝八則﹞發書冊頁手卷等件俱臨法帖後欵臣某敬臨扇子或諭令臨帖亦如之或恭錄禦制詩亦可﹝九則﹞命書對聯必恭集禦制詩句惟年前書紅紙春聯則撰吉語橫披條幅多臨帖﹝十則﹞上書神廟扁聯及賞賚臣工向系於文襄公擬上一扁一聯必擬二以俟睿裁今則董大司農承之﹝十一則﹞南書房擬考試翻譯題約三百餘字題如策問而略爲敷衍不多引故實每人擬三四題黃簽束之各署名其上以進閱時用將竟復擬呈﹝十二則﹞浙省供禦之筆有名小紫穎者上所常用中疎易散第用其鋒書少時輒易之乃可有名經天緯地者一管中藏四筆尙可用微嫌其鋒短少滯其餘𨿽飾觀而未適於用﹝十三則﹞寫泥金字不可用毫筆於前門筆鋪中市其最下者董香光所謂三文錢雞毛筆今則須五六文矣泥金寫於羊腦箋上更非此不可緣受金多能徐下令金色平滿軟滑順手年時寫華嚴經始用毫筆繼易水筆最後得此筆凡三易而後始得焉﹝十四則﹞羊腦箋以宣徳磁靑紙爲之以羊腦和頂煙墨窨藏久之取以塗紙砑光成箋墨如漆明如鏡始自明宣徳間制以寫金歷久不壞虫不能蝕今內城惟一家猶傳其法他工匠不能作也﹝十五則﹞涇縣所進仿宣紙以供內廷諸臣所用匠人略加礬若礬多則澀滯難用又每紙三層折而礬之其正面滑潤中一層不中書﹝十六則﹞書畫記其卷幅縱橫之數必用尺銅器量其圍徑則用軟尺以絹爲之識以尺寸竟丈皆可展之以便施於圍圓凹凸之處﹝十七則﹞聞古銅器一件可分造爲數器各有眞靑綠在上𨿽識者不能指爲贗也餘一日見外所進宋磁碗偶持之覺著手處微軟匠人言此處系修補不可持恐致脫細視磁色靑潤無少異亦了無痕迹工匠之巧如此若銅器自更易爲矣﹝十八則﹞幹淸宮院內禦駕經過東則上書房西則紅本處奏事處諸臣皆出站班惟南書房向不與站班﹝十九則﹞南書房奏事請安之折但書臣某不列官銜卽出視學亦不列學政銜上在灤河南書房與上書房兩處聯名遞請安折凡巡幸皆如之俱不書銜﹝二十則﹞新正重華宮聯句先期南書房進綠頭簽上列諸臣銜名軍機大臣爲一束上書房爲一束南書房爲一束外廷大學士尙書左都禦史侍郎爲一束上命纂四庫全書時在館總纂總校諸臣亦爲一束候上擇定近常派二十八人或有奉特派在名簽外者督撫入覲時與恩宴宴日上禦重華宮其左廂爲羣臣入宴觀劇之所小三間不多容人大約派入宴者二十人餘八人與聯句而不入宴不入宴諸臣恭和禦制卽席成什之詩交南書房匯進凡遇經筵賜茶諸臣恭和禦制及一切應制之作背匯交南書房以進﹝二十一則﹞佛經有名雙譯者乃印度所著唐古忒所譯而此土重譯之本有名單譯者則譯唐古忒所著之本惟楞嚴經爲此土所著從未入西域上命以滿洲字蒙古字漢字唐古忒字四體書於羊腦箋以付西土流傳時余奉勅寫漢字﹝二十二則﹞諸臣趨直各佩表於帶以驗晷刻於文襄相國於上晚膳前應交奏片必置表硯側視以起艸慮遲誤也交泰殿大鐘宮中咸以爲準殿三間東間設刻漏一座幾滿須日運水貯斛今久不用西間鐘一座髙大如之躡梯而上啟鑰上弦一月後再啟之積數十年無少差聲遠直達幹淸門外文襄每聞午正鐘必呼同直曰表可上弦矣﹝二十三則﹞紀名迹右軍快雪時晴帖眞迹紙黃微黝堅致潤澤墨色深透自是千百年以上物上每遇冬雪時必取展玩題識數語蠅頭密行已滿一冊前繪禦容爲寶笈中弁冕﹝一則﹞二十八宿眞形圖前人以爲張僧繇所作又謂閻立本者近之餘嘗於江南見閻畫歷代帝王圖捲其气韻深厚正與此同冊中列宿缺者前人已載之上命丁觀鵬補繪一望知爲近時能手蓋其沈著處不能摹仿也﹝二則﹞顏魯公自書告身有兩本今並刊於三希堂帖中究未知孰爲眞鼎明代爭坐帖猶在人間今惟有雙鉤硬黃本﹝三則﹞唐人書蘭亭修禊詩前人定爲柳諫議所書猶靈飛經董文敏定爲鍾紹京書也然靈飛經結媾精嚴其深入處雄鍵轉折處靈快墨色濃淡中筆勢具在非唐中葉以後人所可及今刊本俱失其眞矣經在海寧陳氏家析產時分爲三餘所見者乃第一段延津之合未知何時也﹝四則﹞董源龍宿郊民圖軸端有董文敏題識山水大幅而人物極小中有兩舟連接數十人排立其中聯袂若舉者首一人持小紅旗向傳龍宿郊民之義於畫多有未協禦制詩定爲繪郊民禱雨之事龍見而雩故曰龍宿卓論千古不易矣張擇端淸明易簡圖沈歸愚宗伯以爲卽嚴分宜所購之本然此本書畫譜中具載是淸明上河圖非淸明易簡圖也易簡二字亦費解卷中人物舟車廬舍似較上河圖他本爲稍簡耳﹝五則﹞李龍眠諸卷中以三馬圖爲最上淸髙深穩眞爲傳神三昧其用筆竟如一筆書非畫工所能到也蘇文忠三馬圖贊卽書其後亦蘇帖中最佳者﹝六則﹞林和靖二札卽文待詔刻之停雲帖中者上命以蘇文忠題林詩帖合弆之禦制用蘇韻先後各題數章又命臣工賡和書於冊後﹝七則﹞米南宮蜀素帖捲素絹烏絲欄甚精雅墨色鮮潤如新南宮眞迹中自當以此爲第一﹝八則﹞馬和之畫毛詩圖邶鄭齊陳豳風小雅鹿鳴南有嘉魚鴻雁節南山諸什周頌淸廟閔予小子兩什魯頌商頌凡十三卷上鑑定後各爲題識建學詩堂弆藏而記之其畫筆意精細古肅中復見流動飄逸明人仿者遠不逮也宋髙孝兩朝書亦工整嘗見經義考中所載尙有未入內府者而此十三卷又多朱竹垞檢討所未見則知世所流傳者當不少耳﹝九則﹞北宋院本畫用筆工致傅色明釅規模神气逼似唐人今所傳周昉人物趙昌花鳥其佳者大率皆院本﹝十則﹞張樗寮詩帖卽三希堂帖所刊者綠色蠟箋字愈加潤其詩有人到心間飲水甜之句余甚愛之屬石執如殿撰鐫一小印﹝十一則﹞古人自書名有似花押而實省筆爲之宋人尺牘中竟有不能辧其字者﹝十二則﹞趙文敏小楷二十四章經已極妙更有法華經全部冊髙不及寸縱二寸餘橫一寸餘字大如粟紙薄而堅前後一筆不苟工力如此洵神技也﹝十三則﹞日下舊聞所載廉希憲飲趙文敏於萬柳堂名妓解語花者趙贈以詞卽歌以侑酒文敏圖其景絕妙樹木森秀气象閒遠堂中主賓坐對妓奉觴侍人僅寸許而盡態極妍具見名士風流之致﹝十四則﹞上最賞黃子久富春山居圖每展閱卽題數語細字綴於卷中空處幾滿余嘗於初冬過富春靑山白雲碧江紅樹深秀之景間遠之致延綿無盡嘆天生畫本以供名流揮灑也﹝十五則﹞沈啟南文徵仲合卷煙江疊嶂圖乃兩人前後所作自記甚詳各出手眼經營而成較尋常筆墨更勝國朝憚南田王石谷多合作山水亦最佳世所傳南田山水絕少卽有亦僞作者石谷眞迹甚多然須觀其得意之作則視趙文敏黃鶴山憮輩竟可比肩外間亦不多得﹝十六則﹞明人沿文家畫法者徧於東南數兒不鮮人皆易之董文敏一變其習气韻固佳細實處少學之者尢淺率無足觀崔子忠𨿽嘗遊文敏之門然結撰工細秀逸之致出自天成非規橅文敏者﹝十七則﹞丁南羽畫佛象元明以來無出其右者余裏居時聞城西一小庵藏十八應眞像四軸爲南羽眞迹購得之以進觀其筆力果可謂瘦硬通神又南羽畫中之上乘也﹝十八則﹞內府所藏明人畫扇重裝面骨其一面新者命臣工書臣工亦以舊畫扇進余進扇中有一柄並未重裝乃椶竹細骨極密而扇甚長金箋面完好如未開折者文待詔畫設色蘭花一枝用筆極細鮮明秀潤如甫脫手欵字小楷工致非苟作者﹝十九則﹞宋刻絲畫有絕佳者全不失筆意余嘗得萱花一軸以進花光石色黯而愈鮮位置之雅定出名手後見有明季人畫而刻絲者其原書亦在取以相較樹石層次筆意相同而傅色鮮妍刻絲反勝近來吳中工匠亦有能者﹝二十則﹞天祿琳瑯所藏宋版漢書卽歷趙文敏王弇州所藏本也前有文敏小像一葉首戴黑圓帽四周有邊如今伶人所呼大帽﹝二十一則﹞紀庶品龍井新茶向以谷雨前爲貴今則於淸明節前采者入貢爲頭綱頒賜時人得少許細僅如芒瀹之微有香而不能辧其味也﹝一則﹞上制三淸茶以梅花佛手松子瀹茶有詩紀之茶宴日卽賜此茶茶碗亦摹禦制詩於上宴畢諸臣懷之以歸﹝二則﹞宮醞以供筵宴者味甘以奉祭祀者味冽冽者云以粟造餕余拜賜外間罕知其味﹝三則﹞桃產於香山者味如肅寧所產而實差小甘膏沁齒經宿卽壞拜賜時必飽貪也﹝四則﹞綠葡萄卽回部所稱奇石蜜食無核必分根移植大兵平定回部後取以植於香山結實甘脆過馬乳移至城卽不實回部三果嘗荷頒賜梨視永平所產之玻梨尢小木瓜大如拇指甚香雲可食也﹝五則﹞閩中荔枝入貢植本於桶至京始熟然一本僅存二三枚上賜侍臣得一爲幸其味遜在閩中遠甚余昔在閩見荔枝素心蘭花督撫分年輪辦如今年督臣進荔枝則撫臣進蘭花明歲互易之署中羅列數百桶至時擇其本大實繁者數十以進載閩中水隨之日以漑福州省城外二百里水路爲水口荔枝過水口必在結子後如未結時過則不結未花時過則並無花矣過水口卽無荔枝樹在閩徧嘗荔枝昔所謂陳家紫者晚而大無甚佳漳州有綠荷包味爲最勝苞綠微紫異於他種舊譜所未載過於仙遊之狀元紅﹝六則﹞哈蜜瓜第一次所進頒賜者最佳然貢瓜皆不取其熟者道遠熟則易敗食瓜幹始知此瓜之甘美矣﹝七則﹞江南太湖縣歲饉於山中得黑米不知何年代窨藏地中者綿延數山趾不可勝計全活窮民無算大吏入告並以米進上作詩紀其事函少許藏之米中邊純黑而不朽腐猶有味婺源戴秀才冕家嘗於圃中治地亦得黑米數石云以治隔癥無不效者﹝八則﹞葫蘆器康熙間始爲之瓶盤杯椀之屬無所不有陽文花鳥山水題字俱極淸朗不假人力其法於葫蘆生後造器模包其外漸長漸滿遂成器形然數千百中僅成一二完好者最難得嘗見一方硯匣工致平整承蓋處四面脗合良工所制獨遜其能﹝九則﹞余嘗進一舊竹筆筒圍僅四寸許扁而旁削如梭非經造作上刻小景亦工雅上題詩鐫於上方﹝十則﹞菊有自伊犁來者開時最早一日至懋勤殿見之因爲賦詩時八月初旬也﹝十一則﹞內府一自嗚鐘下一格有銅人長四五寸許屈一足跪前承以沙盤鐘鳴時銅人手執管於盤中劃沙作天下太平字鐘響寂則書竟矣昔在閩見一鐘上一格兩屝常闔至交初正時內有銅人兩手啟屝轉身於架上取槌擊鐘如數畢置槌於架兩手闔屝又有銅人髙數尺如十三四丫頭面紛衣繒前置洋琴啟銅人鑰則兩手起執箠擊琴左右髙下其聲抑揚頓挫合節頭容目光皆能運轉助其姿致鼓畢則置捶於琴兩手下垂矣又制飛雀呼噪逼眞西洋工匠之巧如此﹝十二則﹞和闐玉自平定西域以來輦致不可勝計其最大者上命制玉甕鏤以雲龍較金時玉甕大又倍之旣成新正聯句卽以爲題並鐫詩於甕﹝十三則﹞痕都斯坦玉盤椀其薄如紙而制甚佳規矩凹凸通體毫髮不差雕鏤之處俱極工整非中國匠人所能玉色靑者多因質薄亦增其瑩潔耳﹝十四則﹞近來江南所制雕漆器竟與明宣徳間所傳無少異有椀內鎔金爲胎嘗荷頒賜尢前所未見﹝十五則﹞懋勤殿向設一大鏡屏歲值銅價湧貴上命撤以付錢局鼓鑄時始禁止琺瑯作坊內府琺瑯器亦有付錢局者﹝十六則﹞襲文達尙書嘗以西淸古鑑銅器百餘件肖其形式並靑綠欵識一切摹仿付景徳鎭造磁器旣成擇十餘件以進又摹禦筆制磁炕屏亦甚佳云造炕屏最難入窯百十才得一二成者蓋火所炎爇長則難平又有𨿽平而微有損者亦無用也﹝十七則﹞新正江南進掛屏多橫幅陳設諸器嵌銅磁玉石片肖其半面器中染象牙爲枝玉石爲花葉或以玉石爲果實染象牙爲小花炮雜玩器之類插細珠串爲旛勝於瓶劇有巧思上命刻禦制春帖子於上方﹝十八則﹞嘗見象牙浮屠髙數寸圍寸餘雕鏤工細窗欄檐鐸層層周密內設佛像面面端整細處幾不可辧以顯微鏡燭之稱爲鬼工所作﹝十九則﹞寶笈所藏手卷嘗啟匣見有小簾捲之者細滑微黃雲是蝦須簾能辟蛀﹝二十則﹞嘗見外所進白貂鼠皮潔白潤澤可愛云九白貢之一也每識而藏之﹝二十一則﹞安息雀卵一胡土克圖所進徑約八九寸有細點微黝藏於幹淸宮余爲題匣簽記余家向亦有之竅其一端以當花插特未知其所自出耳﹝二十二則﹞朝鮮貢筆飾管甚工而穎粗不適用墨堅試之甚黑紙以染色者折爲手啟並函封式甚狹而長上嘗以頒賜其進煙筒曰煙杯﹝二十三則﹞安南所進絹布皆極細扇亦輕小便於攜握竹骨瑩淨面之下方紙有少花紋甚雅嘗以頒賜﹝二十四則﹞

