博物志﹝晉﹞張華

目錄卷一地理略自魏氏目已前夏禹治四方而制之地

山水

山水總論五方人民物產

卷二外國異人異俗異產

卷三異獸異鳥異虫異魚異艸木

卷四物性物理物類藥物藥論食忌藥術戲術

卷五方士服食辧方士

卷六人名考文籍考地理考典禮考樂考服飾考器名考物名考

卷七異聞

卷八史補

卷九雜說上

卷十雜說下

余視《山海經》及《禹貢》《爾雅》《說文》﹑地誌﹐𨿽曰悉備﹐各有所不載者﹐作略說。出所不見﹐粗言遠方﹐陳山川位象﹐吉凶有徵。諸國境界﹐犬牙相入。春秋之後﹐並相侵伐。其土地不可具詳﹐其山川地澤﹐略而言之﹐正國十二。博物之士﹐覽而鑑焉。

博物志卷之一

地理略自魏氏目已前夏禹治四方而制之

《河圖括地象》曰﹕地南北三億三萬五千五百里。地部之位起形髙大者有昆侖山﹐廣萬里﹐髙萬一千里﹐神物之所生﹐聖人仙人之所集也。出五色雲气﹐五色流水﹐其泉南流入中國﹐名曰河也。其山中應於天﹐最居中﹐八十城布繞之﹐中國東南隅﹐居其一分﹐是好城也。

中國之城﹐左濱海﹐右通流沙﹐方而言之﹐萬五千里。東至蓬萊﹐西至隴右﹐右跨京北﹐前及衡嶽﹐堯舜土萬里﹐時七千里。亦無常﹐隨徳劣優也。堯別九州﹐舜爲十二。秦﹐前月藍田之鎭﹐後有胡苑之塞﹐左崤函﹐右隴蜀﹐西通流沙﹐險阻之國也。

蜀漢之土與秦同域﹐南跨邛笮﹐北阻褒斜﹐西卽隈礙﹐隔以劍閣﹐窮險極峻﹐獨守之國也。

周在中樞﹐西阻崤谷﹐東望荊山﹐南面少室﹐北有太嶽﹐三河之分﹐雷風所起﹐四險之國也。魏﹐前枕黃河﹐背漳水﹐瞻王屋﹐望梁山﹐有藍田之寶﹐浮池之淵。趙﹐東臨九州﹐西瞻恆嶽﹐有沃瀑之流。飛壺﹑井陘之險﹐至於潁陽﹑涿鹿之野。燕﹐卻背沙漠﹐進臨易水﹐西至君都﹐東至於遼﹐長蛇帶塞﹐險陸相乘也。

齊﹐南有長城﹑巨防﹑陽關之險﹔北有河﹑濟﹐足以爲固﹔越海而東﹐通於九夷﹔西界岱嶽﹑配林之險﹐阪固之國也。魯﹐前有淮水﹐後有岱嶽﹑蒙﹑羽之向﹐洙﹑泗之流。大野廣土﹐曲阜尼丘。宋﹐北有泗水﹐南迄睢濄﹐有孟諸之澤﹑碭山之塞也。楚﹐後背方城﹐前及衡嶽﹐左則彭蠡﹐右則九疑﹐有江漢之流﹐實險阻之國也。南越之國﹐與楚爲鄰。五嶺已前至於南海﹐負海之邦。交趾之土﹐謂之南裔。吳﹐左洞庭﹐右彭蠡﹐後濱長江﹐南至豫章﹐水戒險阻之國也。東越通海﹐處南北尾閭之間。三江流入南海﹐通東治﹐山髙海深﹐險絕之國也。衛﹐南跨於河﹐北得洪水﹐南過漢上﹐左通魯澤﹐右指黎山。贊曰﹕地理廣大﹐四海八方。遐遠別域﹐略以難詳。侯王設險﹐守固保疆。遠遮川塞﹐近備城堭。司察姦非﹐禁禦不良。勿恃危阨﹐恣其淫荒。無徳則敗﹐有徳則昌。安屋猶懼﹐乃可不亡。進用忠直﹐社稷永康。教民以孝﹐舜化以彰。

地

天地初不足﹐故女媧氏練五色石以補其闕﹐斷鰲足以立四極。其後共工氏與顓頊爭帝﹐而怒觸不周之山﹐折天柱﹐絕地維。故天后傾西北﹐日月星辰就焉﹔地不滿東南﹐故百川水注焉。

昆侖山北﹐地轉下三千六百里﹐有八玄幽都﹐方二十萬里。地下有四柱﹐四柱廣十萬里。地有三千六百軸﹐犬牙相舉。

泰山一曰天孫﹐言爲天帝孫也。主召人魂魄。東方萬物始成﹐知人生命之長短。

《考靈耀》曰﹕地有四遊﹐冬至地上北而西三萬里﹐夏至地下南而東三萬里﹐春秋二分其中矣。地常動不止﹐譬如人在舟而坐﹐舟行而人不覺。七戎六蠻﹐九夷八狄﹐經總而言之﹐謂之四海。言皆近海﹐海之言晦昏無所睹也。

地以名山爲之輔佐﹐石爲之骨﹐川爲之脈﹐艸木爲之毛﹐土爲之肉。三尺以上爲糞﹐三尺以下爲地。

山

五嶽﹕華﹑岱﹑恆﹑衡﹑嵩。按北太行山而北去﹐不知山所限極處。亦如東海不知所窮盡也。石者﹐金之根甲。石流精以生水﹐水生木﹐木含火。

水

漢北廣遠﹐中國人鮮有至北海者。漢使驃騎將軍霍去病北伐單於﹐至瀚海而還﹐有北海明矣。【周日用曰﹕余聞北海﹐言蘇武牧羊之所去﹐年徳甚邇﹐柢一池﹐號北海。蘇武牧羊﹐常在於是耳。此地見有蘇武湖﹐非北溟之海。】

漢使張騫渡西海﹐至大秦。西海之濱﹐有小昆侖﹐髙萬仞﹐方八百里。東海廣漫﹐未聞有渡者。

南海短狄﹐未及西南夷以窮斷。今渡南海至交趾者﹐不絕也。

《史記﹖封禪書》云﹕威宣﹑燕昭遣人乘舟入海﹐有蓬萊﹑方丈﹑瀛州三神山﹐神人所集。欲采仙藥﹐蓋言先有至之者。其鳥獸皆白﹐金銀爲宮闕﹐悉在渤海中﹐去人不遠。

四瀆河出昆侖墟﹐江出岷山﹐濟出王屋﹐淮出桐柏。八流亦出名山﹕渭出鳥鼠﹐漢出嶓冢﹐洛出熊耳﹐涇出少室﹐汝出燕泉﹐泗出涪尾﹐沔出月臺﹐沃出太山。水有五色﹐有濁有淸。汝南有黃水﹐華山有黑水﹑濘水。淵或生明珠而岸不枯﹐山澤通气﹐以興雷云﹐气觸石﹐膚寸而合﹐不崇朝以雨。

江河水赤﹐名曰泣血。道路涉骸﹐於河以處也。

山水總論

五嶽視三公﹐四瀆視諸侯﹐諸侯賞封內名山者﹐通靈助化﹐位相亞也。故地動臣叛﹐名山崩﹐王道訖﹐川竭神去﹐國隨已亡。海投九仞之魚﹐流水涸﹐國之大誡也。澤浮舟﹐川水溢﹐臣盛君衰﹐百川沸騰﹐山冢卒崩﹐髙岸爲谷﹐深谷爲陵﹐小人握命﹐君子陵遲﹐白黑不別﹐大亂之徵也。

《援神契》曰﹕五嶽之神聖﹐四瀆之精仁﹐河者水之伯﹐上應天漢。太山﹐天帝孫也﹐主召人魂。東方萬物始成﹐故知人生命之長短。

五方人民

東方少陽﹐日月所出﹐山谷淸﹐其人佼好。西方少陰﹐日月所入﹐其土窈冥﹐其人髙鼻﹑深目﹑多毛。南方太陽﹐土下水淺﹐其人大口多傲。北方太陰﹐土平廣深﹐其人廣面縮頸。中央四析﹐風雨交﹐山谷峻﹐其人端正。南越巢居﹐北朔穴居﹐避寒暑也。

東南之人食水產﹐西北之人食陸畜。食水產者﹐龜蛤螺蚌以爲珍味﹐不覺其腥臊也﹔食陸畜者﹐貍兔鼠雀以爲珍味﹐不覺其膻也。

有山者采﹐有水者漁。山气多男﹐澤气多女。平衍气仁﹐髙淩气犯﹐叢林气躄﹐故擇其所居。居在髙中之平﹐下中之髙﹐則產好人。

居無近絕溪﹐羣冢狐虫之所近﹐此則死气陰匿之處也。

山居之民多癭腫疾﹐由於飲泉之不流者。今荊南諸山郡東多此疾尰。由踐土之無鹵者﹐今江外諸山縣偏多此病也。【盧氏曰﹕不然也。在山南人有之﹐北人及吳楚無此病﹐蓋南出黑水﹐水土然也。如是不流泉井界﹐尢無此病也。】

物產

地性含水土山泉者﹐引地气也。山有沙者生金﹐有谷者生玉。名山生神芝﹐不死之艸。上芝爲車馬﹐中芝爲人形﹐下芝爲六畜。土山多雲﹐鐵山多石。五土所宜﹐黃白宜種禾﹐黑墳宜麥黍﹐蒼赤宜菽芋﹐下泉宜稻﹐得其宜﹐則利百倍。和气相感則生朱艸。山出象車﹐澤出神馬﹐陵出黑丹﹐阜出土怪。江出大貝﹐海出明珠﹐仁主壽昌﹐民延壽命﹐天下太平。名山大川﹐孔穴相內﹐和气所出﹐則生石脂﹑玉膏﹐食之不死﹐神龍靈龜行於穴中矣。

神宮在髙石沼中﹐有神人﹐多麒麟﹐其芝神艸有英泉﹐飲之﹐服三百歲乃覺﹐不死。去瑯玡四萬五千里。三珠樹生赤水之上。

員丘山上有不死樹﹐食之乃壽。有赤泉﹐飲之不老。多大蛇﹐爲人害﹐不得居也。

博物志卷之二

外國

夷海內西北有軒轅國﹐在窮山之際﹐其不壽者八百歲。渚沃之野﹐鸞自野﹐民食鳳卵﹐飲甘露。

白民國﹐有乘黃﹐狀如狐﹐背上有角﹐乘之壽三千歲。

君子國﹐人衣冠帶劍﹐使兩虎﹐民衣野絲﹐好禮讓﹐不爭。土千里﹐多燻華之艸。民多疾風气﹐故人不番息﹐好讓﹐故爲君子國。

三苗國﹐昔唐堯以天下讓於虞﹐三苗之民非之。帝殺﹐有苗之民叛﹐浮入南海﹐爲三苗國。

驩兜國﹐其民盡似仙人。帝堯司徒。驩兜民常捕海島中﹐人面鳥口﹐去南國萬六千里﹐盡似仙人也。

大人國﹐其人孕三十六年﹐生白頭﹐其兒則長大﹐能乘雲而不能走﹐蓋龍類。去會稽四萬六千里。

厭光國民﹐光出口中﹐形盡似猿猴﹐黑色。

結胸國﹐有滅蒙鳥。奇肱民善爲拭扛﹐以殺百禽﹐能爲飛車﹐從風遠行。湯時西風至﹐吹其車至豫州。湯破其車﹐不以視民﹐十年東風至﹐乃復作車遣返﹐而其國去玉門關四萬里。

羽民國﹐民有翼﹐飛不遠﹐多鸞鳥﹐民食其卵。去九疑四萬三千里。

穿胸國﹐昔禹平天下﹐會諸侯會稽之野﹐防風氏後到﹐殺之。夏徳之盛﹐二龍降庭。禹使範成光禦之﹐行域外。旣周而還至南海﹐經防風﹐防風之神二臣以塗山之戮﹐見禹使﹐怒而射之﹐迅風雷雨﹐二龍升去。二臣恐﹐以刃自貫其心而死。禹哀之﹐乃拔其刃療以不死之艸﹐是爲穿胸民。

交趾民在穿胸東。

孟舒國民﹐人首鳥身。其先主爲霅氏﹐訓百禽﹐夏后之世﹐始食卵。孟舒去之﹐鳳皇隨焉。

異人

《河圖玉板》云﹕龍伯國人長三十丈﹐生萬八千歲而死。大秦國人長十丈﹐中秦國人長一丈﹐臨洮人長三丈五尺。

禹致羣臣於會稽﹐防風氏後至﹐戮而殺之﹐其骨專車。長狄喬如﹐身橫九畝﹐長五丈四尺﹐或長十丈。

秦始皇二十六年﹐有大人十二見於臨洮﹐長五丈﹐足迹六尺。東海之外﹐大荒之中﹐有大人國僬僥氏﹐長三丈。《詩含神霧》曰﹕東北極人長九丈。

東方有螗螂﹐沃焦。防風氏長三丈。短人身九寸。遠夷之民雕題﹑黑齒﹑穿胸﹑檐耳﹑大足﹑岐首。

子利國﹐人一手二足﹐拳反曲。

無啟民﹐居穴食土﹐無男女。死埋之﹐其心不朽﹐百年還化爲人。細民﹐其肝不朽﹐百年而化爲人。皆穴居處﹐二國同類也。

蒙雙民﹐昔髙陽氏有同產而爲夫婦﹐帝放之北野﹐相抱而死﹐神鳥以不死艸覆之﹐七年男女皆活﹐同頸二頭﹑四手﹐是蒙雙民。

有一國亦在海中﹐純女無男。又說得一布衣﹐從海浮出﹐其身如中國人衣﹐兩袖長二丈。又得一破船﹐隨波出在海岸邊﹐有一人項中復有面﹐生得﹐與語不相通﹐不食而死。其地皆在沃沮東大海中。南海外有鮫人﹐水居如魚﹐不廢織績﹐其眼能泣珠。嘔絲之野﹐有女子方跪﹐據樹而嘔絲﹐北海外也。江陵有猛人﹐能化爲虎﹐俗又曰虎化爲人﹐好著紫葛人﹐足無踵。日南有野女﹐羣行見丈夫﹐狀皛目﹐裸袒無﹝衤尃﹞。

異俗

越之東有駭沐之國﹐其長子生則解而食之﹐謂之宜弟。父死則其母而棄之﹐言鬼妻不可與同居。【周日用曰﹕旣其母爲鬼妻﹐則其爲鬼子﹐亦合棄之矣。是以而蠻夷於禽獸犬豕一等矣﹐禽獸犬豕之徒猶應不然也。】

楚之南有炎人之國﹐其親戚死﹐朽之肉而棄之﹐然後埋其骨﹐乃爲孝也。

秦之西有義渠國﹐其親戚死﹐聚柴積而焚之燻之﹐卽煙上謂之登遐﹐然後爲孝。此上以爲政﹐下以爲俗﹐中國未足爲非也。此事見《墨子》。【周日用曰﹕此事庶幾佛國之法宜如是乎﹖中國之徒﹐不如此也。】

荊州極西南界至蜀﹐諸民曰獠子﹐婦人妊娠七月而產。臨水生兒﹐便置水中。浮則取養之﹐沈便棄之﹐然千百多浮。旣長﹐皆拔去上齒牙各一﹐以爲身飾。

毋丘儉遣王頎追髙句麗王宮﹐盡沃沮東界﹐問其耆老﹐言國人常乘船捕魚﹐遭風吹﹐數十日﹐東得一島﹐上有人﹐言語不相曉。其俗常以七夕取童女沈海。

交州夷名曰俚子。俚子弓長數尺﹐箭長尺餘﹐以燋銅爲鏑﹐塗毒藥於鏑鋒﹐中人卽死﹐不時斂藏﹐卽膨脹沸爛﹐須臾肌肉燋煎都盡﹐惟骨耳。其俗誓不以此藥法語人。治之﹐飲婦人月水及糞汁。時有差者。惟射豬犬者﹐無他﹐以其食糞故也。燋銅者﹐故燒器。其長老惟別燋銅聲﹐以物杵之﹐徐聽其聲﹐得燋毒者﹐便鑿取以爲箭鏑。

景初中﹐蒼梧吏到京﹐云「廣州西南接交州數郡﹐桂林﹑晉興﹑寧浦間人有病將死﹐便有飛虫大如小麥﹐或云有甲﹐在捨上。人气絕﹐來食亡者。𨿽復撲殺有斗斛﹐而來者如風雨﹐前後相尋續﹐不可斷截﹐肌肉都盡﹐惟餘骨在﹐便去盡。貧家無相纏者﹐或殯殮不時﹐皆受此獘。有物力者﹐則以衣服布帛五六重裹亡者。此虫惡梓木气﹐卽以板鄣防左右﹐並以作器﹐此虫便不敢近也。入交界更無﹐轉近郡亦有﹐但微少耳。」

異產

漢武帝時﹐弱水西國有人乘毛車以渡弱水來獻香者﹐帝謂是常香﹐非中國之所乏﹐不禮其使。畱久之﹐帝幸上林苑﹐西使千乘輿聞﹐並奏其香。帝取之看﹐大如鸞卵﹐三枚﹐與棗相似。帝不悅﹐以付外庫。後長安中大疫﹐宮中皆疫病。帝不舉樂﹐西使乞見﹐請燒所貢香一枚﹐以辟疫气。帝不得已﹐聽之﹐宮中病者登日並差。長安中百里咸聞香气﹐芳積九十餘日﹐香猶不歇。帝乃厚禮發遣餞送。

一說漢制獻香不滿斤不得受﹐西使臨去﹐乃發气如大豆者﹐拭著宮門﹐香气聞長安數十里﹐經數月乃歇。

漢武帝時﹐西海國有獻膠五兩者﹐帝以付外庫。余膠半兩﹐西使佩以自隨。後武帝射於甘泉宮﹐帝弓弦斷﹐從者欲更張弦﹐西使乃進﹐乞以所送餘香膠續之﹐座上左右莫不怪。西使乃以口濡膠爲水注斷弦兩頭﹐相連注弦﹐遂相著。帝乃使力士各引其一頭﹐終不相離。西使曰「可以射。」終日不斷﹐帝大怪﹐左右稱奇﹐因名曰續弦膠。

《周書》曰﹕西域獻火浣布﹐昆吾氏獻切玉刀。火浣布污則燒之則潔﹐刀切玉如脂。布﹐漢世有獻者﹐刀則未聞。

魏文帝黃初三年﹐武都西都尉王褒獻石膽二十斤﹐四年﹐獻三斤。

臨邛火井一所﹐從廣五尺﹐深二三丈。井在縣南百里。昔時人以竹木投以取火﹐諸葛丞相往視之﹐後火轉盛熱﹐盆蓋井上﹐煮鹽得鹽。入以家火卽滅﹐訖今不復燃也。酒泉延壽縣南山名火泉﹐火出如炬。

徐公曰﹕西域使王暢說石流黃出足彌山﹐去髙昌八百里﹐有石流黃數十丈﹐從廣五六十畝。有取流黃晝視孔中﹐上狀如煙而髙數尺。夜視皆如燈光明﹐髙尺餘﹐暢所親見之也。言時气不和﹐皆往保此山。

博物志卷之三

異獸

漢武帝時﹐大苑之北胡人有獻一物﹐大如狗﹐然聲能驚人﹐雞犬聞之皆走﹐名曰猛獸。帝見之﹐怪其細小。及出苑中﹐欲使虎狼食之。虎見此獸卽低頭著地﹐帝爲反觀﹐見虎如此﹐欲謂下頭作勢﹐起搏殺之。而此獸見虎甚喜﹐舐唇搖尾﹐徑往虎頭上立﹐因搦虎面﹐虎乃閉目低頭﹐匍匐不敢動﹐搦鼻下去﹐下去之後﹐虎尾下頭起﹐此獸顧之﹐虎輒閉目。

後魏武帝伐冒頓﹐經白狼山﹐逢獅子。使人格之﹐殺傷甚眾﹐王乃自率常從軍數百擊之﹐獅子哮吼奮起﹐左右咸驚。王忽見一物從林中出﹐如貍﹐起上王車軛﹐獅子將至﹐此獸便跳起在獅子頭上﹐卽伏不敢起。於是遂殺之﹐得獅子一。還﹐來至洛陽﹐三十里雞犬皆伏﹐無鳴吠。

九眞有神牛﹐乃生溪上﹐黑出時共斗﹐卽海沸﹐黃或出斗﹐岸上家牛皆怖﹐人或遮則霹靂﹐號曰神牛。

昔日南貢四象﹐各有雌雄。其一雄死於九眞﹐乃至南海百有餘日﹐其雌塗土著身﹐不飲食﹐穴艸﹐長史問其所以﹐聞之輒流涕。越嶲國有牛﹐稍割取肉﹐牛不死﹐經日肉生如故。大宛國有汗血馬﹐天馬種﹐漢﹑魏西域時有獻者。文馬﹐赤鬣身白﹐目若黃金﹐名吉黃之乘﹐復薊之露犬也。能飛食虎豹。

蜀山南髙山上﹐有物如獼猴。長七尺﹐能人行﹐健走﹐名曰猴玃﹐一名馬化﹐或曰猳玃。伺行道婦女有好者﹐輒盜之以去﹐人不得知。行者或每遇其旁﹐皆以長繩相引﹐然故不免。此得男子气﹐自死﹐故取女不取男也。取去爲室家﹐其年少者終身不得還。十年之後﹐形皆類之﹐意亦迷惑﹐不復思歸。有子者輒俱送還其家﹐產子皆如人﹐有不食養者﹐其母輒死﹐故無敢不養也。及長﹐與人無異﹐皆以楊爲姓﹐故今蜀中西界多謂楊率皆猳玃﹑馬化之子孫﹐時時相有玃爪也。小山有獸﹐其形如鼓﹐一足如蠡。澤有委蛇﹐狀如轂﹐長如轅﹐見之者霸。猩猩若黃狗﹐人面能言。

異鳥

崇丘山有鳥﹐一足﹐一翼﹐一目﹐相得而飛﹐名曰虻﹐見則吉良﹐乘之壽千歲。比翼鳥﹐一靑一赤﹐在參嵎山。有鳥如烏﹐文首﹐白喙﹐赤足﹐曰精衛。故精衛常取西山之木石﹐以塡東海。越地深山有鳥﹐如鳩﹐靑色﹐名曰冶鳥。穿大樹作巢如升器﹐其戶口徑數寸﹐周飾以土堊﹐赤白相次﹐狀如射侯。伐木見此樹﹐卽避之去。或夜冥﹐人不見鳥﹐鳥亦知人不見己也﹐鳴曰「咄咄上去」﹗明日便宜急上樹去﹔「咄咄下去」﹗明日便宜急下。若使去但言笑而不已者﹐可止伐也。若有穢惡及犯其止者﹐則虎通夕來守﹐人不知者卽害人。此鳥白日見其形﹐鳥也﹔夜聽其鳴﹐人也。時觀樂便作人悲喜﹐形長三尺﹐澗中取石蟹就人火間炙之﹐不可犯也。越人謂此鳥爲越祝之祖。

異虫

南方有落頭虫﹐其頭能飛。其種人常有所祭祀號曰虫落﹐故因取名焉。其飛因晚便去﹐以耳爲翼﹐將曉還﹐復著體﹐吳時往往得此人也。

江南山溪中水射工虫﹐甲類也﹐長一二寸﹐口中有弩形﹐气射人影﹐隨所著處發瘡﹐不治則殺人。今鸚螋虫溺人影﹐亦隨所著處生瘡。【盧氏曰﹕以雞腸艸搗塗﹐經日卽愈。周日用曰﹕萬物皆有所相感﹐愚聞以霹靂木擊鳥影﹐其鳥應時落地﹐𨿽未嘗試﹐以是類知必有之。】

蝮蛇秋月毒盛﹐無所蜇螫﹐嚙艸木以泄其气﹐艸木卽死。人樵采﹐設爲艸木所傷刺者亦殺人﹐毒甚於蝮嚙﹐謂之蛇迹也。華山有蛇名肥遺﹐六足四翼﹐見則天下大旱。常山之蛇名率然﹐有兩頭﹐觸其一頭﹐頭至﹔觸其中﹐則兩頭俱至。孫武以諭善用兵者。

異魚

南海有鱷魚﹐狀似鼉﹐斬其頭而幹之﹐去齒而更生﹐如此者三乃止。東海有牛體魚﹐其形狀如牛﹐剝其皮懸之﹐潮水至則毛起﹐潮去則毛伏。東海鮫﹝魚昔﹞魚﹐生子﹐子驚﹐還入母腸﹐尋復出。吳王江行食鱠﹐有餘﹐棄於中流﹐化爲魚。今魚中有名吳王鱠餘者﹐長數寸﹐大者如箸﹐猶有鱠形。

廣陵陳登食膾作病﹐華佗下之﹐膾頭皆成虫﹐尾猶是膾。

東海有物﹐狀如凝血﹐從廣數尺﹐方員﹐名曰鮓魚﹐無頭目處所﹐內無藏﹐眾蝦附之﹐隨其東西。人煮食之。

異艸木

太原晉陽以北生屏風艸。海上有艸焉﹐名篩。其實食之如大麥﹐七月稔熟﹐名曰自然谷﹐或曰禹餘糧。堯時有屈佚艸﹐生於庭﹐佞人入朝﹐則屈而指之。一名指佞艸。右詹山﹐帝女化爲詹艸﹐其葉郁茂﹐其萼黃﹐實如豆﹐服者媚於人。止些山﹐多竹﹐長千仞﹐鳳食其實。去九疑萬八千里。江南諸山郡中﹐大樹斷倒者﹐經春夏生菌﹐謂之椹。食之有味﹐而忽毒殺﹐人云此物往往自有毒者﹐或云蛇所著之。楓樹生者啖之﹐令人笑不得止﹐治之﹐飲土漿卽愈。

博物志卷之四

物性

九竅者胎化﹐八竅者卵生﹐龜鱉皆此類﹐咸卵生影伏。白鷁雄雌相視則孕。或曰雄鳴上風﹐則雌孕。兔舐毫望月而孕﹐口中吐子﹐舊有此說﹐余目所未見也。大腰無雄﹐龜鼉類也。無雄﹐與蛇通气則孕。細腰無雌﹐蜂類也。取桑蠶則阜螽子咒而成子﹐《詩》云「螟蛉之子﹐蜾蠃負之」是也。蠶三化﹐先孕而後交。不交者亦產子﹐子後爲﹖﹖﹖虫﹖﹐皆無眉目﹐易傷﹐收采亦薄。鳥雌雄不可別﹐翼右掩左﹐雄﹔左掩右﹐雌。二足而翼謂之禽﹐四足而毛謂之獸。鵲巢門戶背太歲﹐得非才智也。鸐雉長尾﹐雨雪﹐惜其尾﹐棲髙樹杪﹐不敢下食﹐往往餓死。時魏景初中天下所說。鸛﹐水鳥也。伏卵時﹐卵冷則不孕﹐取礜石周繞卵﹐以時助燥气。山雞有美毛﹐自愛其色毛﹐終日映水﹐目眩則溺死。龜三千歲遊於蓮葉﹐巢於捲耳之上。

屠龜﹐解其肌肉﹐惟腸連其頭﹐而經日不死﹐猶能嚙物。鳥往食之﹐則爲所得。漁者或以張鳥﹐遇神蛇復續。蠐螬以背行﹐快於足用。《周官》云「狢不渡汶水﹐鸜不渡濟水。」魯國無鸜鵒﹐來巢﹐記異也。橘渡江北﹐化爲樍。今之江東﹐甚有枳橘。百足一名馬蚿﹐中斷成兩段﹐各行而去。

物理

凡月暈﹐隨灰畫之﹐隨所畫而闕。【《淮南子》云「未詳其法。」】麒麟斗而日蝕﹐鯨魚死則彗星出﹐嬰兒號婦乳出﹐蠶弭絲而商弦絕。《莊子》曰「地二年種蜀黍﹐其後七年多蛇。」積艾艸﹐三年後燒﹐津液下流成鉛錫﹐已試﹐有驗。煎麻油﹐水气盡﹐無煙﹐不復沸則還冷﹐可內手攪之。得水則焰起﹐散卒而滅。此亦試之有驗。庭州灞水﹐以金銀鐵器盛之皆漏﹐惟瓠葉則不漏。龍肉以醢漬之﹐則文章生。積油滿萬石﹐則自然生火。武帝泰始中武庫火﹐積油所致。

物類

燒鉛錫成胡粉﹐猶類也。燒丹朱成水銀﹐則不類﹐物同類異用者。

魏文帝所記諸物相似亂眞者﹕武夫怪石似美玉﹔蛇牀亂蘼蕪﹔薺苨亂人參﹔杜衡亂細辛﹔雄黃似石流黃﹔鯿魚相亂﹐以有大小相異﹔敵休亂門冬﹔百部似門冬﹔房葵似狼毒﹔鉤吻艸與荇華相似﹔拔揳與萆薢相似﹐一名狗脊。

藥物

烏頭﹑天雄﹑附子﹐一物﹐春秋冬夏采各異也。遠志﹐苗曰小艸﹐根曰遠志。芎藭﹐苗曰江蘺﹐根曰芎藭。菊有二種﹐苗花如一﹐惟味小異﹐苦者不中食。野葛食之殺人。家葛種之三年﹐不收﹐後旅生亦不可食。

《神仙傳》云「松柏脂入地千年化爲茯苓﹐茯苓化爲琥珀。」琥珀一名江珠。今泰山出茯苓而無琥珀﹐益州永昌出琥珀而無茯苓。或云燒蜂巢所作。未詳此二說。

地黃藍首斷心分根萊種皆生。女蘿寄生兔絲﹐兔絲寄生木上﹐松根不著地。堇花朝生夕死。

藥論

《神農經》曰﹕上藥養命﹐謂五石之練形﹐六芝之延年也。中藥養性﹐合歡蠲忿﹐萱艸忘憂。下藥治病﹐謂大黃除實﹐當歸止痛。夫命之所以延﹐性之所以利﹐痛之所以止﹐當其藥應以痛也。違其藥﹐失其應﹐卽怨天尢人﹐設鬼神矣。

《神農經》曰﹕藥物有大毒不可入口鼻耳目者﹐入卽殺人。一曰鉤吻。【盧氏曰﹕陰也。黃精不相連﹐根苗獨生者是也。二曰鴟﹐狀如雌雞﹐生山中。三曰陰命﹐赤色著木﹐懸其子山海中。四曰內童﹐狀如鵝﹐亦生海中。五曰鴆﹐羽如雀﹐黑頭赤喙﹐亦曰虫﹖髙虫﹖希﹐生海中﹐雄曰虫﹖希﹐雌曰虫﹖髙虫﹖希也。】

《神農經》曰﹕藥種有五物﹕一曰狼毒﹐占斯解之﹔二曰巴豆﹐藿汁解之﹔三曰黎盧﹐湯解之﹔四曰天雄﹐烏頭大豆解之﹔五曰班茅﹐戎鹽解之。毒菜害﹐小兒乳汁解﹐先食飲二升。

食忌

人啖豆三年﹐則身重行止難。啖楡則眠﹐不欲覺。啖麥稼﹐令人力健行。飲眞茶﹐令人少眠。人常食小豆﹐令人肥肌粗燥。食燕麥令人骨節斷解。人食燕肉﹐不可入水﹐爲蛟龍所吞。人食冬葵﹐爲狗所嚙﹐瘡不差或致死。馬食穀﹐則足重不能行。雁食粟﹐則翼重不能飛。

藥術

胡粉﹑白石灰等以水和之﹐塗鬢須不白。塗訖著油﹐單裹令溫暖﹐候欲燥未燥間洗之。湯則不得著晚﹐晚則多折﹐用暖湯洗訖﹐澤塗之。欲染﹐當熟洗﹐鬢須有膩不著藥﹐臨染時﹐亦當拭須燥溫之。

陳葵子微火炒﹐令爆吒﹐散著熟地﹐徧蹋之﹐朝種暮生﹐遠不過經宿耳。

陳葵子秋種﹐覆蓋﹐令經冬不死﹐春有子也。【周日用曰﹕愚聞熟地植生菜蘭﹐將石流黃篩於其上﹐以盆覆之﹐實時可待。又以變白牡丹爲五色﹐皆以沃其根﹐以紫艸汁則變之紫﹐紅花汁則變紅﹐並未試﹐於理可焉。此出《爾雅》。】燒馬蹄羊角成灰﹐春夏散著濕地﹐生﹖勒。蟹漆相合成爲《神仙藥服食方》云。

戲術

削木令圓﹐舉以向日﹐以艾於後成其影﹐則得火。取火法﹐如用珠取火﹐多有說者﹐此未試。

《神農本艸》云﹕雞卵可作琥珀﹐其法取伏毈黃白渾雜者煮﹐及尙軟隨意刻作物﹐以苦酒漬數宿﹐旣堅﹐內著粉中﹐佳者乃亂眞矣。此世所恆用﹐作無不成者。燒白石作白灰﹐旣訖﹐積著地﹐經日都冷﹐遇雨及水澆卽更燃﹐煙焰起。五月五日埋蜻蜓頭於西向戶下﹐埋至三日不食則化成靑眞珠。又云埋於正中門。

蜥蜴或名蝘蜒。以器養之﹐以朱砂﹐體盡赤﹐所食滿七斤﹐治搗萬杵﹐點女人支體﹐終年不滅。惟房室事則滅﹐故號守宮。《傳》云「東方朔語漢武帝﹐試之有驗。」

取鱉挫令如棋子大﹐搗赤莧汁和合﹐厚以茅苞﹐五六月中作﹐投池中﹐經旬臠臠盡成鱉也。

博物志卷之五

方士

魏武帝好養性法﹐亦解方藥﹐招引四方之術士﹐如左元放﹑華佗之徒﹐無不畢至。【周日用曰﹕曹𨿽好奇而心道異﹐如何招引方術之人乎﹖如囚左元放而兼見殺者﹐若非變化﹐奚至滅身﹖故有道者不合親之矣。旣要試術﹐則可乎﹖】

魏王所集方士名﹕

上黨王眞﹑隴西封君達﹑甘陵甘始﹑魯女生﹑譙國華佗字符化﹑東郭延年﹑唐霅﹑冷壽光﹑河南卜式﹑張貂﹑薊子訓﹑汝南費長房﹑鮮奴辜﹑魏國軍吏河南趙聖卿﹑陽城卻儉字孟節﹑盧江左慈字符放。

右十六人﹐魏文帝﹑東阿王﹑仲長統所說﹐皆能斷谷不食﹐分形隱沒﹐出入不由門戶。左慈能變形﹐幻人視聽﹐厭刻鬼魅﹐皆此類也。《周禮》所謂怪民﹐《王制》稱挾左道者也。

魏時方士﹐甘陵甘始﹐廬江有左慈﹐陽城有卻儉。始能行气導引﹐慈曉房中之術﹐善辟穀不食﹐悉號二百歲人。凡如此之徒﹐武帝皆集之於魏﹐不使遊散。甘始老而少容﹐曹子建密問其所行﹐始言本師姓韓字世雄﹐嘗與師於南海作金﹐投數萬斤於海。又取鯉魚一雙﹐鯉遊行沈浮﹐有若處淵﹐其與藥者已熟而食。言此藥去此逾遠萬里﹐已不可行﹐不能得也。

皇甫隆遇靑牛道士姓封名君達﹐其與養性法﹐卽可仿用。大略云「體欲常少﹐勞無過虛﹐食去肥濃﹐節酸鹹﹐減思慮﹐損喜怒﹐除馳逐﹐愼房室。春夏泄瀉﹐秋冬閉藏。」詳別篇。武帝行之有效。

文帝《典論》曰﹕陳思王曹植《辯道論》云﹕世有方士﹐吾王悉招至之﹕甘陵有甘始﹐廬江有左慈﹐陽城有卻儉。始能行气﹐儉善辟穀﹐悉號二百歲人。自王與太子及余之兄弟﹐咸以爲調笑﹐不全信之。然嘗試卻儉辟穀百日﹐猶與寢處﹐行步起居自若也。夫人不食七日則死﹐而儉乃能如是。左慈修房中之術﹐善可以終命﹐然非有至情﹐莫能行也。甘始老而少容﹐自諸術士﹐咸共歸之﹐王使卻孟節主領諸人。

近魏明帝時﹐河東有焦生者﹐裸而不衣﹐處火不燋﹐入水不凍。杜恕爲太守﹐親所呼見﹐皆有實事。【周日用曰﹕焦孝然邊河居一庵﹐大雪﹐庵倒﹐人已爲死﹐而視之﹐蒸气於雪﹐略無變色。時或析薪惠人而已﹐故《魏書》云「自羲皇以來﹐一人而已。」】

潁川陳元方﹑韓元長﹐時之通才者。所以並信有仙者﹐其父時所傳聞。河南密縣有成公﹐其人出行﹐不知所至﹐復來還﹐語其家云「我得仙。」因與家人辭訣而去﹐其步漸髙﹐良久乃沒而不見。至今密縣傳其仙去。二君以信有仙﹐蓋由此也。【周日用曰﹕豈惟二子乎﹖】

桓譚《新論》說方士有董仲君﹐罪系獄﹐佯死﹐臭自陷出﹐旣而復生。

黃帝問天老曰「天地所生﹐豈有食之令人不死者乎﹖」天老曰「太陽之艸﹐名曰黃精﹐餌而食之﹐可以長生。太陰之艸﹐名曰鉤吻﹐不可食﹐入口立死。人信鉤吻之殺人﹐不信黃精之益壽﹐不亦惑乎﹖」【周日用曰﹕艸旣殺人﹐仍無益壽者也﹐若殺人無驗﹐則益壽不可信矣。】

服食

左元放荒年法﹕擇大豆粗細調勻﹐必生熟按之﹐令有光﹐煙气徹豆心內。先不食一日﹐以冷水頓服訖。其魚肉菜果不得復經口﹐渴卽飲水﹐愼不可暖飲。初小困﹐十數日後﹐體力壯健﹐不復思食。

鮫法服三升爲劑﹐亦當隨入先食多少增損之。盛丰欲還者煮葵子及脂蘇﹐服肉羹漸漸飲之﹐須豆下乃可食。豆未盡而以實物腸塞﹐則殺人矣。此未試﹐或可以然。【周日用曰﹕一說臘塗黏餅﹐炙餅令熱﹐卽塗之﹐以意量多少卽食之﹐如常渴卽飲冷水﹐熙熱茶耳。】

《孔子家語》曰「食水者乃耐寒而苦浮﹐食土者無心不息﹐食木者多而不治﹐食石者肥澤而不老﹐食艸者善走而愚﹐食桑者有絲而蛾﹐食肉者勇而悍﹐食气者神明而壽﹐食穀者智能而夭﹐不食者不死而神。」《仙傳》曰「𨿽食者﹐百病妖邪之所鐘焉。」

西域有蒲萄酒﹐積年不敗﹐彼俗云「可十年飲之﹐醉彌月乃解。」所食逾少﹐心開逾益﹐所食逾多﹐心逾塞﹐年逾損焉。

辧方士

漢淮南王謀反被誅﹐亦云得道輕舉。【周日用曰﹕《漢書》云﹕淮南自刑﹐應不然乎﹖得道輕舉﹐非虛事也。至今維陽境內﹐馬迹猶存。且日與成公同處﹐皆上品眞人耳。旣談道徳﹐肯圖叛逆之事﹖況恆行陰旨﹐好書藝﹐不善弋獵﹐《淮南內書》言神仙黃白之術﹐去反事遠矣。夫古今書傳多黜仙道者﹐慮帝王公侯廢萬機﹐而慕其道﹐故隱而不書﹐惟老聃不可掩而云﹐三百歲後﹐西遊流沙﹐不知所云。庾書云蜀有女道士謝自然﹐白日上升﹐此外歷代史籍未嘗言也。】

鉤弋夫人被殺於云陽﹐而言尸解柩空。【周日用曰﹕史云夫人被大風拔樹﹐揚沙揭石﹐亦不云尸解柩空。】

文帝《典論》云﹕議郎李覃學卻儉谷食茯苓﹐飲水中不寒﹐泄痢殆至殞命。軍祭酒弘農董芬學甘始鴟視狼顧﹐呼吸吐納﹐爲之過差﹐气閉不通﹐良久乃蘇。寺人嚴峻就左慈學補導之術﹐閹豎眞無事於斯﹐而逐聲若此。

又云﹕王仲統云﹕甘始﹑左元放﹑東郭延年﹐行容成禦婦人法﹐並爲丞相所錄。間行其術﹐亦得其驗。降就道士劉景受雲母九子元方﹐年三百歲﹐莫之所在。武帝恆禦此藥﹐亦云有驗。劉徳治淮南王獄﹐得《枕中鴻寶祕書》﹐及子向咸而奇之。信黃白之術可成﹐謂神仙之道可致﹐卒亦無驗﹐乃以罹罪也。【周日用曰﹕神仙之道﹐學之匪一朝一夕而可得。黃白者也﹐仍須有分﹐升騰者應須有骨﹐安可偶然而得效也。】

劉根不覺饑渴。或謂能忍盈虛﹐王仲都當盛夏之月﹐十壚火炙之不熱﹔當嚴冬之時﹐裸之而不寒。恆山君以爲性耐寒暑。恆山以無仙道﹐好奇者爲之﹐前者已述焉。

司馬遷云﹕無堯以天下讓許由事。揚雄亦云﹕誇大者爲之。揚雄又云﹕無仙道。桓譚亦同。

博物志卷之六

人名考

昔彼髙陽﹐是生伯鯀﹐布土﹐取帝之息壤﹐以堙洪水。殷三仁﹕微子﹑箕子﹑比干。文王四友﹕南宮括﹑散宜生﹑閎夭﹑太顚。仲尼四友﹕顏淵﹑子貢﹑子路﹑子張。曹參字敬伯。蔡伯喈母﹐袁公妹曜卿姑也。古之善射者甘蠅﹐蠅之弟子曰飛衛。平原管輅善卜筮﹐解鳥語。

蔡邕有書萬卷﹐漢末年載數車與王粲。粲亡後﹐相國掾魏諷謀反﹐粲子與焉。旣被誅﹐邕所與粲書﹐悉入粲族子業字長緒﹐卽正宗父﹐正宗卽輔嗣兄也。初粲與族兄凱避地荊州依劉表﹐表有女。表愛粲才﹐欲以妻之﹐嫌其形陋周率﹐乃謂曰「君才過人而體貌躁﹐非女婿才。」凱有風貌﹐乃妻凱﹐生業﹐卽女所生。

太丘長陳寔﹐寔子鴻臚卿紀﹐紀子司空羣﹐羣子泰﹐四世於漢﹑魏二朝有重名﹐而其徳漸小減﹐故時人爲其語曰「公慚卿﹐卿慚長。」

文籍考

聖人制作曰經﹐賢者著述曰傳﹐鄭玄注《毛詩》曰箋﹐不解此意。或云毛公嘗爲北海郡守﹐玄是此郡人﹐故以爲敬。

何休注《公羊傳》﹐云「何氏學」。又不能解者。或答云﹕休謙詞﹐受學於師﹐乃宣此義不出於己。此言爲允。

太古書今見存有《神農經》《山海經》﹐或云禹所作。《周易》﹐蔡邕云﹕《禮記﹖月令》周公作。【周日用曰﹕《禮記》疏云﹕第一是呂不韋《春秋》﹐明呂氏所制。蔡邕云﹕周公﹐未之詳也。】

《謚法》《司馬法》﹐周公所作。

余友下邳陳徳龍謂餘言曰﹕《靈光殿賦》﹐南郡宜城王子山所作。子山嘗之泰山﹐從鮑子眞學算﹐過魯國而都殿賦之。還歸本州﹐溺死湘水﹐時年二十餘也。

地理考

周自后稷至於文﹑武﹐皆都關中﹐號爲宗周。秦爲阿房殿﹐在長安西南二十里。殿東西千步﹐南北三百步﹐上可以坐萬人﹐庭中受十萬人。二世爲趙髙所殺於宜春宮﹐在杜城南三里﹐葬於旁。周時徳澤盛﹐蒿大以爲宮柱﹐名曰蒿宮。姜嫄嗣祠在墉城﹐長安西南三十里。盜跖冢在太陽縣西。趙鞅冢在臨水縣西。

始皇陵在驪山之北﹐髙數十丈﹐周回六七里。今在陰盤縣界。北陵𨿽髙大﹐不足以銷六丈冰﹐背陵障﹐使東西流。又此山有土無石﹐運取大石於渭南諸山﹐故歌曰「運石甘泉口﹐渭水爲不流。千人唱﹐萬人鉤﹐金陵餘石大如塸﹝土屋﹞。」其餘功力皆如此類。【盧氏曰﹕秦氏奢侈﹐自知葬用珍寶多﹐故髙作陵園山麓﹐從難發也﹐髙則難上﹐固則難攻﹐項羽爭衡之時發其陵﹐未詳其至棺否﹖】

舊洛陽字作水邊各﹐漢火行也﹐忌水﹐故去水而加佳。又魏於行次爲土﹐水得土而流﹐土得水而柔﹐故復去佳加水﹐変雒爲洛焉。洞庭君山﹐帝之二女居之﹐曰湘夫人。又《荊州圖經》曰「湘君所遊﹐故曰君山。」《南荊賦》﹕江陵有臺甚大﹐而惟有一柱﹐眾梁皆拱之。

典禮考

三讓﹕一曰禮讓﹐二曰固讓﹐三曰終讓。漢丞秦﹐羣臣上書皆曰昧死言。王莽盜位慕古﹐去昧死曰稽首﹐光武因而不攺。肉刑﹐明王之制﹐荀卿每論之。至漢文帝感太倉公女之言而廢之。班固著論宜復。迄漢末魏初﹐陳紀又論宜申古制﹐孔融云不可。復欲申之﹐鐘繇﹑王朗不同﹐遂寢。夏侯玄﹑李勝﹑曹羲﹑丁謚建私議﹐各有彼此﹐多雲時未可復﹐故遂寢焉。

上公備物九錫﹕一﹑大輅各一﹐玄牡二駟。二﹑衮冕之服﹐赤舄副之。三﹑軒懸之樂﹐六佾之舞。四﹑朱戶以居。五﹑納陛以登。六﹑虎賁之士三百人。七﹑鈇鉞各一。八﹑彤弓一﹐彤矢百﹐玈弓十﹐玈矢千。九﹑秬鬯一﹐卣珪瓚副之。

樂考

漢末喪亂無金石之樂﹐魏武帝至漢中得杜夔舊法﹐始復設軒懸鐘磬﹐至於今用之﹐受於夔也。

服飾考

漢末喪亂﹐絕無玉佩﹐始復作之。今之玉佩﹐受於王粲。古者男子皆絲衣﹐有故乃素服。又有冠無幘﹐故𨿽凶事﹐皆著冠也。漢中興﹐士人皆冠葛巾。建安中﹐魏武帝造白帢﹐於是遂廢﹐惟二學書生猶著也。

器名考

寶劍名﹕鈍鉤﹑湛盧﹑豪曹﹑魚腸﹑巨闕﹐五劍皆歐冶子所作。龍泉﹑太阿﹑工市﹐三劍皆楚王者。

風胡子因吳王請幹將﹐歐冶子作。幹將陽龍文﹐莫邪陰漫理﹐此二劍吳王使幹將作。莫邪﹐幹將妻也。【夫妻甚喜作劍也。】

赤刀﹐周之寶器也。

物名考

古駿馬有飛兔﹑腰褭。周穆王八駿﹕赤驥﹑飛黃﹑白蟻﹑華驑﹑騄耳﹑騧騟﹑渠黃﹑盜驪。唐公有驌驦。項羽有騅。【周日用曰﹕曹公有流影﹐而呂有赤兔﹐皆後來之良駿也。】周穆王有犬名來﹖毛﹐毛白。晉靈公有畜犬﹐名獒。韓國有黑犬﹐名盧。宋有駿犬﹐曰昔﹖隹。犬四尺爲獒。張騫使西域還﹐乃得胡桃種。徐州人謂塵土爲蓬塊﹐吳人謂跋跌。

博物志卷之七

異聞

昔夏禹覌河﹐見長人魚身出曰「吾河精。」豈河伯耶﹖

馮夷﹐華陰潼鄕人也﹐得仙道﹐化爲河伯﹐豈道同哉﹖

仙夷乘龍虎﹐水神乘魚龍﹐其行恍惚﹐萬里如室。

夏桀之時﹐爲長夜宮於深谷之中﹐男女雜處﹐十旬不出聽政。天乃大風揚沙﹐一夕塡此宮谷。又曰石室瑤臺﹐關龍逄諫﹐桀言曰「吾之有民﹐如天之有日﹐日亡我則亡。」以爲龍逄妖言而殺之。其後復於山谷下作宮在上﹐耆老相與諫﹐桀又以爲妖言而殺之。

夏桀之時﹐費昌之河上﹐見二日﹕在東者爛爛將起﹔在西者沈沈將滅﹐若疾雷之聲。昌問於馮夷曰「何者爲殷﹖何者爲夏﹖」馮夷曰「西夏東殷。」於是費昌徙﹐疾歸殷。武王伐紂至盟津﹐渡河﹐大風波。武王操戈秉麾麾之﹐風波立霽。魯陽公與韓戰酣而日暮﹐援戈麾之﹐日反三捨。

太公爲灌壇令。武王夢婦人當道夜哭﹐問之﹐曰「吾是東海神女﹐嫁於西海神童。今灌壇令當道﹐廢我行。我行必有大風雨﹐而太公有徳﹐吾不敢以暴風雨過﹐是毀君徳。」武王明日召太公﹐三日三夜﹐果有疾風暴雨從太公邑外過。

晉文公出﹐大蛇當道如拱。文公反修徳﹐使吏守蛇。吏夢天使殺蛇曰「何故當聖君道﹖」覺而視蛇﹐則自死也。

齊景公伐宋﹐過泰山﹐夢二人怒。公謂太公之神﹐晏子謂宋祖湯與伊尹也。爲言其狀﹐湯晰容多發﹐伊尹黑而短﹐卽所夢也。景公進軍不聽﹐軍鼓毀﹐公怒﹐散軍伐宋。

《徐偃王誌》云﹕徐君宮人娠而生卵﹐以爲不祥﹐棄之水濱。獨孤母有犬名鵠蒼﹐獵於水濱﹐得所棄卵﹐銜以東歸。獨孤母以爲異﹐覆暖之﹐遂烰成兒﹐生時正偃﹐故以爲名。徐君宮中聞之﹐乃更錄取。長而仁智﹐襲君徐國﹐後鵠蒼臨死生角而九尾﹐實黃龍也。偃王又葬之徐界中﹐今見云狗襲。偃王旣主其國﹐仁義著聞。欲舟行上國﹐乃溝陳﹑蔡之間﹐得朱弓矢﹐以己得知瑞﹐遂因名爲號﹐自稱徐偃王。江淮諸侯皆伏從﹐伏從者三十六國。周王聞﹐遣使乘駟﹐一日至楚﹐使伐之﹐偃王仁﹐不忍聞言﹐其民爲楚所敗﹐逃走彭城武原縣東山下。百姓隨之者以萬數﹐後遂名其山爲徐山。山上立石室﹐有神靈﹐民人祈禱。今皆見存。

海水西﹐誇父與日相逐走﹐渴﹐飲水河渭﹐不足。北飲大澤﹐未至﹐渴而死。棄其策杖﹐化爲鄧林。

澹臺子羽渡河﹐賫千金之璧於河﹐河伯欲之﹐至陽侯波起﹐兩鮫挾船﹐子羽左摻璧﹐右操劍﹐擊鮫皆死。旣渡﹐三投璧於河伯﹐河伯躍而歸之﹐子羽毀而去。

荊軻字次非﹐渡﹐鮫夾船﹐次非不走﹐斷其頭﹐而風波靜除。【周日用曰﹕余嘗行經荊將軍墓﹐墓與羊角哀冢鄰﹐若安伯施云﹕爲荊將軍所伐﹐乃在此也。其地在苑陵之源﹐求見其墓碑﹐將軍名乃作次飛字也。】

東阿王勇士有菑丘欣﹐過神淵﹐使飲馬﹐馬沈﹐欣朝服拔劍﹐二日一夜﹐殺二蛟一龍而出﹐雷隨擊之﹐七日七夜﹐眇其左目。

漢滕公薨﹐求葬東都門外。公卿送喪﹐駟馬不行﹐局地悲鳴﹐跑蹄下地得石﹐有銘曰「佳城鬱鬱﹐三千年見白日﹐吁嗟滕公居此室。」遂葬焉。

衛靈公葬﹐得石槨﹐銘曰「不逢箕子﹐靈公奪我裏。」

漢西都時﹐南宮寢殿內有醇儒王史威長死﹐葬銘曰「明明哲士﹐知存知亡。崇隴原亹﹐非寧非康。不封不樹﹐作靈乘光。厥銘何依﹐王史威長。」

元始元年﹐中謁者沛郡史岑上書﹐訟王宏奪董賢璽綬之功。靈帝和光元年﹐遼西太守黃翻上言﹕海邊有流屍﹐露冠絳衣﹐體貌完全﹐使翻感夢云「我伯夷之弟﹐孤竹君也。海水壞吾棺槨﹐求見掩藏。」民有𦇤褓視﹐皆無疾而卒。

漢末關中大亂﹐有發前漢時冢者﹐宮人猶活。旣出﹐平復如舊。魏郭后愛念之﹐錄著宮內﹐常置左右﹐問漢時宮中事﹐說之了了﹐皆有次序。後崩﹐哭泣過亂﹐遂死焉。

漢末發範明友冢﹐奴猶活。明友﹐霍光女婿。說光家事廢立之際﹐多與《漢書》相似。此奴常遊走於民間﹐無止住處﹐今不知所在。或云尙在﹐余聞之於人﹐可信而目不可見也。

大司馬曹休所統中郎謝璋部曲義兵奚儂息女﹐年四歲﹐病沒故﹐埋葬五日復生。太和三年﹐詔令休使父母同時送女來視。其年四月三日病死﹐四日埋葬﹐至八日同墟入采桑﹐聞兒生活。今能飲食如常。

京兆都張潛客居遼東﹐還後爲駙馬都尉﹑關內侯﹐表言故爲諸生。太學時﹐聞故太尉常山張顥爲梁相﹐天新雨後﹐有鳥如山鵲﹐飛翔近地﹐市人擲之﹐稍下墮﹐民爭取之﹐卽爲一殞石。言縣府﹐顥令捶破之﹐得一金印﹐文曰「忠孝侯印」。顥表上之﹐藏於官庫。後議郎汝南樊行夷校書東觀﹐表上言堯舜之時﹐舊有此官﹐今天降印﹐宜可復置。

孝武建元四年﹐天雨粟。孝元竟寧元年﹐南陽陽郡雨谷﹐小者如黍粟而靑黑﹐味苦﹔大者如大豆赤黃﹐味如麥。下三日生根葉﹐狀如大豆初生時也。

代城始築﹐立板幹﹐一旦亡﹐西南四五十板於澤中自立﹐結艸爲外門﹐因就營築焉。故其城直周三十七里﹐爲九門﹐故城處爲東城。

博物志卷之八

史補

黃帝登仙﹐其臣左徹者削木象黃帝﹐帥諸侯以朝之。七年不還﹐左徹乃立顓頊。左徹亦仙去也。

堯之二女﹐舜之二妃﹐曰湘夫人。舜崩﹐二妃啼﹐以涕揮竹﹐竹盡斑。

處士東鬼塊責禹亂天下事﹐禹退作三城。彊者攻﹐弱者守﹐敵戰﹐城郭蓋禹始也。

大姒夢見商之庭產棘﹐乃小子發取周庭梓樹﹐樹之於闕間﹐梓化爲松柏棫柞。覺驚以告文王﹐文王曰﹕愼勿言。冬日之陽﹐夏日之陰﹐不召而萬物自來。天道尙左﹐日月西移﹔地道尙右﹐水潦東流。天不享於殷﹐自發之夫生於今十年﹐禹羊在牧﹐水潦東流﹐天下飛蝗滿野﹐日之出地無移照乎﹖

武王伐殷﹐捨於幾﹐逢大雨焉。衰輿三百乘﹐甲三千﹐一日一夜﹐行三百里以戰於牧野。

成王冠﹐周公使祝雍曰「辭達而勿多也。」祝雍曰「近於民﹐遠於佞﹐近於義﹐嗇於時﹐惠於財﹐任賢使能﹐陛下摛顯先帝光耀﹐以奉皇天之嘉祿欽順﹐仲壹之言曰﹕『遵並大道﹐郊域康阜﹐萬國之休靈﹐始明元服﹐推遠童稚之幼志﹐弘積文武之就徳﹐肅懃髙祖之淸廟﹐六合之內﹐靡不蒙徳﹐歲歲與天無極。』」右孝昭周成王冠辭。

《止雨祝》曰﹕天生五穀﹐以養人民﹐今天雨不止﹐用傷五穀﹐如何如何﹗靈而不幸﹐殺牲以賽神靈﹐雨則不止﹐鳴鼓攻之﹐朱絲繩縈而脇之。

《請雨》曰﹕皇皇上天﹐照臨下土。集地之靈﹐神降甘雨。庶物羣生﹐咸得其所。

《禮記》曰﹕孔子少孤﹐不知其父墓。母亡﹐問於鄒曼父之母﹐乃合葬於防。防墓又崩﹐門人後至。孔子問來何遲﹐門人實對﹐孔子不應﹐如是者三﹐乃潸然流涕而止曰「古不修墓。」蔣濟﹑何晏﹑夏侯玄﹑王肅皆云無此事﹐注記者謬﹐時賢咸從之。【周日用曰﹕四士言無者﹐後有何理而述之﹖在愚所見﹐實未之有矣。且徵在與梁紇野合而生﹐事多隱之。況我丘生而父已死﹐旣隱何以知之﹖非問曼父之母﹐安得合葬於防也﹖】

孔子東遊﹐見二小兒辯斗。問其故﹐一小兒曰「我以日始出時﹐去人近﹐而日中時遠也。」一小兒曰「以日出時遠﹐而日中時近」一小兒曰「日初出時大如車蓋﹐及日中時如盤盂﹐此不爲遠者小而大者近乎﹖」一小兒曰「日初出滄滄涼涼﹐及其中而探湯﹐此不爲近者熱而遠者涼乎﹖」孔子不能決﹐兩小兒曰「孰謂汝多知乎﹗」亦出《列子》。【周日用曰﹕日當中向熱者﹐炎气直下也﹐譬猶火气直上而與旁暑﹐其炎涼可悉耳。是明初出近而當中遠矣﹐豈聖人肯對乎﹖】

子路與子貢過鄭神社﹐社樹有鳥﹐神牽率子路﹐子貢說之﹐乃止。

《春秋》哀公十四年﹕春﹐西狩獲麟。《公羊傳》曰「有以告者﹐孔子曰﹕『孰爲來哉﹗孰爲來哉﹗』」【盧曰﹕以其時非應﹐故孔子泣而感之。麟口吐三策﹐蓋天使報聖人。】《左傳》曰「叔孫氏之車子鉏商獲麟﹐以爲不祥。」

燕太子丹質於秦﹐秦王遇之無禮﹐不得意﹐思欲歸。請於秦王﹐王不聽﹐謬言曰「令烏頭白﹐馬生角﹐乃可。」丹仰而嘆﹐烏卽頭白﹔俯而嗟﹐馬生角。秦王不得已而遣之﹐爲機發之橋﹐欲陷丹。丹驅馳過之﹐而橋不發。遁到關﹐關門不開﹐丹爲雞鳴﹐於是眾雞悉鳴﹐遂歸。

詹何以獨繭絲爲綸﹐芒鍼爲鉤﹐荊筱爲竿﹐割粒爲餌﹐引盈車之魚於百仞之淵﹐汩流之中﹐綸不絕﹐鉤不申﹐竿不撓。

薛譚學謳於秦靑﹐未窮靑之旨﹐於一日遂辭歸。秦靑乃餞於郊衢﹐撫節悲歌﹐聲震林木﹐響遏行雲。薛譚乃謝求返﹐終身不敢言歸。秦靑顧謂其友曰「昔韓娥東之齊﹐遺糧﹐過雍門﹐鬻歌假食而去﹐餘響繞梁﹐三日不絕﹐左右以其神弗去。過逆旅﹐凡人辱之﹐韓娥因曼聲哀哭﹐一里老幼喜歡抃舞﹐弗能自禁﹐乃厚賂而遣之。故雍門人至今善歌哭﹐效娥之遺聲也。」

趙襄子率徒十萬狩於中山﹐藉艿燔林﹐燀赫百里。有人從石壁中出﹐隨煙上下﹐若無所之經涉者。襄子以爲物﹐徐察之﹐乃人也。問其奚道而處石﹐奚道而入火﹐其人曰「奚物爲火﹖」襄子曰「不知也。」魏文侯聞之﹐問於子夏曰「彼何人哉﹖」子夏曰「以商所聞於夫子﹐和者同於物﹐物無得而傷﹐閼者遊金石之間及蹈於水火皆可也。」文侯曰「吾子奚不爲之﹖」子夏曰「刳心知去﹐商未能也。𨿽試語之﹐而卽暇矣。」文侯曰「夫子奚不爲之﹖」子夏曰「夫子能而不爲。」文侯不悅。

更羸謂魏王曰「臣能射﹐爲虛發而下鳥。」王曰「然可試於此乎﹖」曰「可。」間有鳥從東方來﹐羸虛發而下之也。

澹臺子羽子溺水死﹐欲葬之﹐滅明曰「此命也﹐與螻蟻何親﹖與魚鱉何仇﹖」遂不使葬。

《列傳》云﹕聶政刺韓相﹐白虹爲之貫日﹔要離刺慶忌﹐彗星襲月﹔專諸刺吳王僚﹐鷹擊殿上。

齊桓公出﹐因與管仲故道﹐自燉煌西涉流沙往外國﹐沙石千餘里﹐中無水﹐時則有沃流處﹐人莫能知﹐皆乘駱駝﹐駱駝知水脈﹐過其處輒停不肯行﹐以足蹋地﹐人於其蹋處掘之﹐輒得水。

楚熊渠子夜行﹐射寢石以爲伏虎﹐矢爲沒羽。

漢武帝好仙道﹐祭祀名山大澤以求神仙之道。時西王母遣使乘白鹿告帝當來﹐乃供帳九華殿以待之。七月七日夜漏七刻﹐王母乘紫雲車而至於殿西﹐南面東向﹐頭上戴玉勝﹐靑气鬱鬱如雲。有三靑鳥﹐如烏大﹐使侍母旁。時設九微燈。帝東面西向﹐王母索七桃﹐大如彈丸﹐以五枚與帝﹐母食二枚。帝食桃輒以核著膝前﹐母曰「取此核將何爲﹖」帝曰「此桃甘美﹐欲種之。」母笑曰「此桃三千年一生實。」惟帝與母對坐﹐其從者皆不得進。時東方朔竊從殿南廂朱鳥牖中窺母﹐母顧之﹐謂帝曰「此窺牖小兒﹐嘗三來盜吾此桃。」帝乃大怪之。由此世人謂方朔神仙也。

君山有道﹐與吳包山潛通﹐上有美酒數斗﹐得飲者不死。漢武帝齋七日﹐遣男女數十人至君山﹐得酒﹐欲飲之﹐東方朔曰「臣識此酒﹐請視之。」因一飲致盡。帝欲殺之﹐朔乃曰「殺朔若死﹐此爲不驗。以其有驗﹐殺亦不死。」乃赦之。

博物志卷之九

雜說上

老子云「萬民皆付西王母﹐惟王﹑聖人﹑眞人﹑仙人﹑道人之命上屬九天君耳。」

黃帝治天下百年而死。民畏其神百年﹐以其數百年﹐故曰黃帝三百年。上古男三十而妻﹐女二十而嫁。曾子曰「弟子不學古知之矣﹐貧者不勝其憂﹐富者不勝其樂。」

昔西夏仁而去兵﹐城廓不修﹐武士無位﹐唐伐之﹐西夏亡。昔者玄都賢鬼神道﹐廢人事天﹐其謀臣不用﹐龜筴是從﹐忠臣無祿﹐神巫用國。

楡炯氏之君孤而無徒﹐曲沃進伐之以亡。

昔有巢氏有臣而貴任之﹐專國主斷﹐已而奪之。臣怒而生變﹐有巢以亡。昔者淸陽彊力﹐貴美女﹐不治國而亡。

昔有洛氏﹐宮室無常﹐囿池廣大﹐人民困匱﹐商伐之﹐有洛以亡。《神仙傳》曰「說上據辰尾爲宿﹐歲星降爲東方朔。傅說死後有此宿﹐東方生無歲星。」曾子曰「好我者知吾美矣﹐惡我者知吾惡矣。」思士不妻而感﹐思女不夫而孕。后稷生乎巨迹﹐伊尹生乎空桑。箕子居朝鮮﹐其後伐燕﹐復之朝鮮﹐亡入海爲鮮國。師兩妻墨色﹐珥兩靑蛇﹐蓋勾芒也。

漢興多瑞應﹐至武帝之世特甚﹐麟鳳數見。王莽時﹐郡國多稱瑞應﹐歲歲相尋﹐皆由順時之欲﹐承旨求媚﹐多無實應﹐乃使人猜疑。

子胥伐楚﹐燔其府庫﹐破其九龍之鐘。

蓍一千歲而三百莖﹐其本以老﹐故知吉凶。蓍末大於本爲上吉﹐筮必沐浴齋潔食香﹐每日望浴蓍﹐必五浴之。浴龜亦然。明夷曰「昔夏后筮乘飛龍而登於天。而牧占四華陶﹐陶曰﹕『吉。昔夏啟筮徙九鼎﹐啟果徒之。』」

昔舜筮登天爲神﹐牧占有黃龍神曰「不吉。」武王伐殷而牧占蓍老﹐蓍老曰「吉。」桀筮伐唐﹐而牧占熒惑曰「不吉。」昔鯀筮注洪水﹐而牧占大明曰「不吉﹐有初無後。」蓍末大於本爲卜吉﹐次蒿﹐次荊﹐皆如是。龜蓍皆月望浴之。水石之怪爲龍罔象﹐木之怪爲躨罔兩﹐土之怪爲豶羊﹐火之怪爲宋無忌。

鬥戰死亡之處﹐其人馬血積年化爲燐。燐著地及艸木如露﹐略不可見。行人或有觸者﹐著人體便有光﹐拂拭便分散無數﹐愈甚有細吒聲如炒豆﹐惟靜住良久乃滅。後其人忽忽如失魂﹐經日乃差。今人梳頭脫著衣時﹐有隨梳解結有光者﹐亦有吒聲。

風山之首方髙三百里﹐風穴如電突深三十里﹐春風自此而出也。何以知還風也﹖假令東風﹐云反從西來﹐詵詵而疾﹐此不旋踵﹐立西風矣。所以然者﹐諸風皆從上而下﹐或薄於云﹐云行疾﹐下𨿽有微風﹐不能勝上﹐上風來則反矣。

《春秋》書鼷鼠食郊牛﹐牛死。鼠之類最小者﹐食物當時不覺痛。世傳云﹕亦食人項肥厚皮處﹐亦不覺。或名甘鼠。俗人諱此所嚙﹐衰病之徵。

鼠食巴豆三年﹐重三十斤。

博物志卷之十

雜說下

婦人妊娠未滿三月﹐著婿衣冠﹐平旦左繞井三匝﹐映祥影而去﹐勿反顧﹐勿令人知見﹐必生男。【周日用曰﹕知女則可依法﹐或先是男如何﹖余聞有定法﹐定母年月日與受胎時日﹐算之﹐遇奇則爲男﹐遇偶則爲女﹐知爲女胎﹐卽可依法。】

婦人妊娠﹐不欲令見醜惡物﹑異類鳥獸。食當避其異常味﹐不欲令見熊羆虎豹。禦及鳥射射雉﹐食牛心﹑白犬肉﹑鯉魚頭。席不正不坐﹐割不正不食﹐聽誦詩書諷詠之音﹐不聽淫聲﹐不視邪色。以此產子﹐必賢明端正壽考。所謂父母胎教之法。【盧氏曰﹕子之得淸純滋液﹐則生仁聖﹔謂錯亂之年﹐則生貪淫﹐子因母气也。】故古者婦人妊娠﹐必愼所感﹐感於善則善﹐惡則惡矣。妊娠者不可啖兔肉。又不可見兔﹐令兒唇缺。又不可啖生薑﹐令兒多指。

《異說》云﹕瞽叟夫婦凶頑而生舜。叔梁紇﹐淫夫也﹐徵在﹐失行也﹐加又野合而生仲尼焉。其在有胎教也﹖【盧氏曰﹕夫甲及寅申生者聖﹐以年在歲﹐徳在甲寅﹐壬申生者則然矣。亦由先天也﹐亦由父母气也。古者元气淸﹐故多聖。今者俗淫陰濁﹐故無聖人也。】

豫章郡衣冠人有數婦﹐暴面於道﹐尋道爭分銖以給其夫輿馬衣資。及舉孝廉﹐更取富者﹐一切皆給先者﹐𨿽有數年之勤﹐婦子滿堂室﹐猶放黜以避後人。

諸遠方山郡幽僻處出蜜蠟﹐人往往以桶聚蜂﹐每年一取。

遠方諸山蜜蠟處﹐以木爲器﹐中開小孔﹐以蜜蠟塗器﹐內外令徧。春月蜂將生育時﹐捕取三兩頭著器中﹐蜂飛去﹐尋將伴來﹐經日漸益﹐遂持器歸。人藉帶眠者﹐則夢蛇。鳥銜人之發﹐夢飛。

王爾﹑張衡﹑馬均昔冒重霧行﹐一人無恙﹐一人病﹐一人死。問其故﹐無恙人曰「我飲酒﹐病者食﹐死者空腹。」

人以冷水自漬至膝﹐可頓啖﹐數十枚瓜。漬至腰﹐啖轉多。至頸可啖百餘枚。所漬水皆作瓜气味。此事未試。人中酒醉不解﹐治之﹐以湯自漬卽愈﹐湯亦作酒气味也。

昔劉玄石於中山酒家酤酒﹐酒家與千日酒﹐忘言其節度。歸至家當醉﹐而家人不知﹐以爲死也﹐權葬之。酒家計千日滿﹐乃憶玄石前來酤酒﹐醉向醒耳。往視之﹐云玄石亡來三年﹐已葬。於是開棺﹐醉始醒﹐俗云「玄石飲酒﹐一醉千日。」

舊說雲天河與海通。近世有人居海渚者﹐年年八月有浮槎去來﹐不失期﹐人有奇志﹐立飛閣於查上﹐多賫糧﹐乘槎而去。十餘日中﹐猶觀星月日辰﹐自後茫茫忽忽﹐亦不覺晝夜。去十餘日﹐奄至一處﹐有城郭狀﹐屋舍甚嚴。遙望宮中多織婦﹐見天丈夫牽牛渚次飲之。牽牛人乃驚問曰「何由至此﹖」此人具說來意﹐並問此是何處﹐答曰「君還至蜀郡訪嚴君平則知之。」竟不上岸﹐因還如期。後至蜀﹐問君平﹐曰「某年月日有客星犯牽牛宿。」計年月﹐正是此人到天河時也。

人有山行墮深澗者﹐無出路﹐饑餓欲死。左右見龜蛇甚多﹐朝暮引頸向東方﹐人因伏地學之﹐遂不饑﹐體殊輕便﹐能登巖岸。經數年後﹐竦身舉臂﹐遂超出澗上﹐卽得還家。顏色悅懌﹐頗更黠慧勝故。還食穀﹐啖滋味﹐百餘日中復本質。

天門郡有幽山峻谷﹐而其上人有從下經過者﹐忽然踴出林表﹐狀如飛仙﹐遂絕迹。年中如此甚數﹐遂名此處爲仙谷。有樂道好事者﹐入此谷中洗沐﹐以求飛仙﹐往往得去。有長生意思人﹐疑必以妖怪。乃以大石自墜﹐牽一犬入谷中﹐犬復飛去。其人還告鄕裏﹐募數十人執杖揭山艸伐木﹐至山頂觀之﹐遙見一物長數十丈﹐其髙隱人﹐耳如簸箕。格射刺殺之。所吞人骨積此左右﹐已成封。蟒開口廣丈餘﹐前後失人﹐皆此蟒气所﹝口翕﹞上。於是此地遂安穩無患。

