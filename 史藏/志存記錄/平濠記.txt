平濠記﹝明﹞錢徳洪撰

初﹐贛州在官吏書門皂﹐及在門軍民﹐陰陽占卜﹐皆與賊通﹐日在官府左右﹐詗覘不待言出於口﹐凡意向顏色之間﹐賊必先知之。公知其然﹐在此則示以彼﹐在彼則示以此。每令陰陽擇日﹐日者占卜﹐或已吉而不用﹐或欲用而中止。每勵兵蓐食﹐令俟期而發兵﹐竟不出。其後一出而成功。

公至丰城﹐聞濠變﹐亟欲遁流趨吉安。舟人聞宸濠發千餘人來劫公﹐畏不敢發﹐以逆流無風爲辭。公密禱於舟中﹐無何﹐北風大作。舟人猶不肯行﹐拔劍馘其耳﹐遂發。薄暮﹐度勢不可前﹐潛覓漁舟﹐以微服行﹐畱麾下一人服己冠服在舟中。濠兵果犯舟﹐而公不在﹐欲殺其代者。一人曰﹕何益﹖遂捨之。故追不及。是夜至臨江。知府戴徳孺喜甚﹐畱公入城調度﹐公曰﹕臨江居大江之濱﹐與省城相近﹐且當道路之衝﹐莫若吉安爲宜。又以三策籌之曰「濠若出上策﹐直趍京師﹐出其不意﹐宗計危矣﹗若出中策﹐則越南都﹐大江南北亦被其害。若出下策﹐但據江西省城﹐勤王之事﹐尙易爲也。行至中途﹐恐其速出﹐乃爲間諜﹐假奉朝廷密旨﹐先知寧府將反﹐行令兩廣﹑湖襄都禦史楊旦﹑秦金﹐及兩京兵部﹐各命將出師﹐暗伏要害﹐以俟襲殺。復取優人數輩﹐各與百金以全其家﹐令至伏兵處所﹐飛報竊發日期﹐將公文各縫置袷衣絮中。將發間﹐又捕捉僞太師李士實家族至舟尾﹐令其覘知。公卽佯怒﹐牽之上岸處斬﹐已而故縱之﹐令其奔報宸濠。邏獲優人﹐果於袷衣絮中搜得公文﹐遂疑不發。逾數日﹐公調度已定﹐乃移檄遠近﹐暴濠罪惡﹐始悟爲公所欺。

公旣拔南昌﹐知濠兵將還救﹐遣伍文定﹑邢珣﹑徐璉﹑戴徳孺﹐共領精兵五百﹐分道迎擊﹐出其不意。濠亦先使精兵千餘人﹐從間道﹐欲出公不意﹐攻復省城。偶遇於某處﹐我兵失利﹐報至公﹐怒甚﹐欲以軍法斬文定等﹐自帥兵親戰。或以敵鋒方交﹐若卽斬之﹐兵無統領﹐俟各奪勵﹐以圖後效。明日﹐各帥兵奪死以戰﹐大敗之。

此事年譜不載﹐以爲先生失計也﹐何所失﹖不料濠亦取間道出奇兵也。然能不以小衄挫气﹐反因而激勵其麾下﹐轉敗爲功﹐則是卽短見長﹐而可以垂法於行口師矣﹗

江彬等初至﹐公往見﹐彬輩皆設席於傍﹐令公坐﹐公佯爲不知﹐遂坐上席﹐轉傍席於下﹐以坐彬輩﹐彬輩銜之。出語誚公﹐公以常行交際禮諭之。左右皆爲公解﹐遂無言。公非爭一坐也﹐恐一受節制﹐則事機皆將聽彼而不可爲矣。

公見張永﹐與之語﹐知其忠﹐以濠付之﹐復上捷音﹐以爲宸濠不軌之謀已逾一紀﹐旬月就俘﹐皆欽差總督威徳﹑指示方略所致﹐以此歸功總督軍門﹐以止上江西之行﹐稱病淨慈寺。永在上前﹐備言公盡心爲國﹐及彬等欲加害意。旣而﹐公赴召奔龍江關﹐忠等又阻之﹐使不見公。乃以綸巾﹑艸服入九華山。永聞﹐又力言於上曰﹕王守仁實忠臣﹐今聞眾欲爭功﹐欲並棄其官﹐入山修道。繇是上益信公。

此條載《年譜》中﹐然歸功總督則止駕中倫﹐綸巾野服則舉止中慮。故永得因以進言而解上疑﹐此譜所未及詳也﹐並著之。

公於丰城聞變﹐時參謀雷濟﹑蕭禹在侍﹐相與計議﹐恐宸濠徑襲南京﹐遂犯北京。欲使遲畱半月﹐遠近聞知﹐自然有備無患。乃假寫兩廣都禦史楊火牌云﹕爲機密軍務事﹐準兵部及都察院右副都禦史顏咨﹐俱爲前事。本院帶領狼﹑達官兵四十八萬﹐齊往江西公幹的於五月初三日﹐在廣州府起馬﹐仰沿途軍衛有司﹐照數預備糧艸﹐伺候支應。若臨期缺誤﹐定依軍法斬首。意示朝廷﹐先差顏等勘事﹐已密於兩廣各處提調兵馬﹐潛來襲取宸濠。將發間﹐雷濟問曰﹕寧王見此恐未必信。曰﹕不可信﹐可疑否﹖對曰﹕疑則不免。公笑曰﹕得渠一疑﹐彼事去矣﹗旣而嘆曰﹕宸濠素行無道﹐殘害百姓﹐今日𨿽從逆者眾﹐必非本心﹐徒以威劫利誘﹐苟合一時耳﹗縱之前去﹐我以問罪之師﹐徐躡其後﹐順逆旣判﹐勝負預可知也。但賊兵早越一方民命﹐殘一方民命﹐虎兕出柙﹐收之遂難。爲今之計﹐只是遲畱。宸濠一日不出﹐則天下實受一日之福。遂密遣乖覺人役持火牌﹐設法打入省城﹐濠果疑懼。十八日回至吉安﹐又令濟等假寫南雄﹑南安﹑贛州等府報帖﹐日逐飛報府城打入省下﹐一以動搖省城人心﹐一以鼓勵吉安致義之士。又與濟等謀﹐假寫迎接京軍文書云﹕提督軍務都禦史王﹐爲機密軍務事﹐準兵部咨本部題奉聖旨﹐許泰﹑郤永分領邊軍四萬﹐從鳳陽等處陸路﹐徑撲南昌﹔劉暉桂勇分領京邊官軍四萬﹐從徐州﹑淮安等處水陸並進﹐分襲南昌﹔王守仁領兵二萬﹐楊旦等領軍八萬﹐秦金等領兵六萬﹐各從信地分道並進﹐刻期夾攻南昌﹐毋得彼先此後。本職先往福建公幹﹐因遇寧王之變﹐見已退住吉安府起兵﹐今遵前敕﹐候兩廣兵齊﹐依期前進。外看得兵部咨到緣繇﹐皆是先發制人之謀。當時必以寧王兵未舉動﹐今其兵已出﹐約亦有二三十萬。若北來官兵不知的信﹐有誤事機﹐以本職計之﹐若寧王堅守南昌﹐擁兵不出﹐官軍遠來﹐天時地利﹐兩皆不便﹐恐難猝圖。須按兵徐行﹐或分兵先守南都﹐候其已離江西﹐然後或遮其前﹐或擊其後﹐使之首尾不救﹐破之必矣﹗今寧王主謀李士實﹑劉養正等﹐各有書密寄本職﹐賊將淩十一﹑閔廿四﹐亦各密差心腹前來遞狀﹐皆要立功報效。可見寧王已是眾叛親離之人﹐敗必不久。今聞兩廣共起兵四十八萬﹐其先鋒八萬已到贛州。湖廣起兵二十萬﹐其先鋒六萬已到黃州。本職起兵十萬﹐先領二萬屯吉安府。各府知府等官﹐各起兵快﹐約亦不下一萬。共計見有十一二萬﹐盡已足用。但得寧王早離江西﹐必有內變﹐因而乘機夾攻﹐爲力甚易。爲此備開緣由﹐煩請酌定一應淮止機宜。選乖覺曉事人員﹐同差去人役﹐星夜回報﹐寫成手本﹐令濟等選慣能走遞家人﹐重與盤費﹐以前事機陽作實情﹐備細密切說與。令渠潛蹤隱迹﹐星夜前往南京及淮揚﹐迎接官兵。又令濟等尋訪素通宸濠之人﹐厚加結納﹐令密報寧府宸濠閽知﹐大加賞賜。差人四路跟捉﹐果獲手本。將差人拷問詳悉﹐當時殺死。因此又疑劉李不信共謀﹐又與龍光計議﹐假寫回報士實書云﹕承手教﹐足見老先生報國本心﹐始知近日之事迫於不得已﹐身𨿽陷於网羅﹐乃心罔不在王室也﹗所諭密謀﹐非老先生斷不能及此。又得子吉同心協力﹐當萬無一失矣。然幾事不密則害成﹐務須待機而發﹐不然恐無益於國﹐而徒爲老先生與子吉之累﹐又區區心所不忍也﹗況今兵勢﹐四路已合﹐只待此公一出﹐便可下手。昨淩﹑閔諸將﹐遣人密傳消息﹐亦皆出於老先生與子吉開導激發而然﹐但恐此三四人皆是粗漢﹐易有漏泄﹐須戒令愼密﹐又曲爲之防可也。目畢卽付丙丁﹐知名不具。與養正亦同。兩書旣就﹐遣雷濟設法差遞士實﹐龍光設法差遞養正。各差遞人皆被宸濠殺死。宸濠繇是愈疑劉﹑李﹐劉﹑李亦各相疑﹐不肯出身任事。又遣素與養正交厚指揮髙睿﹐致書養正﹐及遣濟禹引誘內官萬銳等﹐私寫書信與內官陳賢等﹐皆反間之謀。又多寫告示及招降旗號﹐開諭逆順禍福﹐及寫木牌等項﹐動以千計。遣雷濟﹑龍光﹑蕭禹﹑王佐等﹐分行賊壘﹐潛將告示粘貼﹐及旗號木牌四路標插。又先張疑兵於丰城﹐示以欲攻之勢。又將養正家屬在吉安者﹐厚加看養。陰遣其家人﹐密至養正處傳遞消息﹐亦皆反問之謀。初﹐宸濠謀﹐定六月十七日出兵﹐自於二十二日在江西起馬﹐徑趨南京謁陵卽位。遂直犯北京﹐因入前間不敢輕出。十七等日﹐先遣兵出攻南康﹑九江而自畱省城。賊兵候濠不出﹐亦各疑懼﹐久駐江湖之上﹐師老气衰﹐又見四路所貼告示﹐及插旗號木牌﹐人人解體﹐無心攻斗。其後濠探知四路無兵﹐前項事機已失﹐兵勢已阻﹐人馬已散﹐多有潛來投降者。濠至七月初三日﹐始出兵﹐距初擬之期﹐果逾半月。及事平﹐報捷疏內一切反間之計﹐俱不言及。亦以設謀用詭﹐非君子得已之事﹐不欲明言示人。當時若使不行反間﹐寧王必卽時擁兵前進兩京﹐各路何恃爲備﹖所以使之坐失事機﹐全是遲畱寧王一著﹐所以遲畱寧王﹐全是謀行反間一事。今日讀奏冊所報﹐皆可書之功﹐而不知書不能盡者﹐十倍於奏冊。濠旣就擒﹐江彬﹑許泰等悵恨失計﹐無所泄毒﹐欲置冀元亨與濟禹﹑光等於死地。元亨被執﹐光等四竄﹐伺官軍離省﹐方敢歸家。當時粘告示﹑插旗牌﹐皆風雨黑夜﹐出入賊壘﹐萬死中得一生﹐所差行間人役﹐被濠殺者俱是親信家人。今議者並將在冊功次削去﹐恐繼此有變﹐人皆以光等爲鑑戒矣﹝龍光說﹞﹗

按先生有言﹐孔子修《春秋》﹐於凡陰謀詭計之事﹐皆削之以杜姦。故平藩用間﹐不形於奏﹐不宜於語﹐門弟子皆不聞﹐亦斯意焉。然不著其顚尾﹐後世將不知反掌取濠之故﹐𨿽有忠誠體國之士﹐或臨事而易視﹐惟觀其成功者。如是﹐則一切謀計皆所以濟其忠誠﹐在他人爲陰詭者﹐在先生爲變化隨時﹐而有以發體國之智慧﹐𨿽存之以杜姦﹐未爲不合也。

公應變如神﹐不可測識。方破省城時﹐忽傳令造免死木牌數十萬﹐莫知所用。及發兵迎擊濠於湖上﹐取木牌順流放下時﹐賊兵聞省城已破﹐脇從之眾﹐欲竄無路﹐見水浮木牌﹐一時爭取散去﹐不計其數。翼日﹐伍文定等方督兵殊死戰﹐賊兵忽見一大牌﹐書寧王已擒﹐我軍母得縱殺。一時驚擾﹐遂大潰。濠兵旣屢敗﹐窮促思潛遁﹐見一漁船隱蘆葦中﹐濠大聲叫渡﹐漁人移棹請渡﹐竟送軍中。諸將尙未知也﹗

漁人縛送﹐與捷疏所載頗殊﹐蓋濠泣別妃嬪之後﹐遁就漁舟﹐則知縣王冕所轉使耳。疏中不便詳述﹐與不載反間﹐諸謀同意。又蔡文述贛州父老言﹐濠爲葉芳所擒﹐當時芳出濠不意之故﹐濠窮而思遁﹐𨿽王冕預備漁舟﹐伺候縛送﹐實芳促之之力也。

公在丰城聞變﹐南風正急﹐拜天哭告﹐風稍定。頃之﹐舟人歡噪回風﹐濟禹取香煙試之﹐舟上果然。久之北風大作﹐濠追兵將及﹐夫人﹑公子在舟。公呼一小漁船自縛﹐敕令濟禹持米二斗﹐臠魚五寸﹐與夫人爲別。將發﹐回濟曰﹕行備否﹖濟禹對曰﹕已備。夫子笑曰﹕還少一物。濟禹思之不得。夫子命取羅蓋曰﹕到地方無此何以信﹖明日﹐至吉安城下。城門方戒嚴﹐舟不得泊岸﹐濟禹揭羅蓋以示﹐城中遂歡慶曰﹕王爺爺還矣﹗乃開門羅拜迎入。於是濟禹心嘆﹕危迫之時﹐暇裕乃如此﹝雷濟說﹞﹗

寧藩一事﹐讒先生者有二曰﹕始通寧府﹐後知事不可成﹐從面剪之。又曰﹕寧府財寶山積﹐兵入其宮﹐悉取以歸﹐當時至形諸章奏﹐有識皆知其必無﹐而莫悉其無之故﹐皆知其絕無可疑﹐而無以破人之疑。余移官入贛﹐當時故老尙有存者﹐咨訪累月﹐乃知先生計慮之深﹐規模之遠﹐有非常情所能測也。逆藩當時所憚獨先生耳﹐殺之不得﹐必欲致之﹐故致惓惓於先生﹐而先生亦示以不絕﹐機有所待也。峒酋葉芳﹐有眾萬人﹐感不殺之恩﹐樂爲先生用。先生間示以意﹐芳叩首踴躍﹐待報而發。逆藩亦囑意於芳﹐嘗以厚貲啖芳﹐芳不卻﹐有以聞於先生者﹐先生憮然久之﹐搏案起曰﹕今日視義﹐當爲成敗﹐禍福不計也。及起兵﹐芳密使人告曰﹕吾以款彼也。今日之事﹐生死惟命。先生大喜﹐卽攜以往。鄱陽湖之戰﹐逆藩望芳來﹐芳乘之﹐遂就擒。大難之平﹐芳實有力。先生語芳曰﹕吾請於朝﹐以官償汝﹐如何﹖芳叩首曰﹕芳土人﹐不樂拘束﹐願作富家翁耳﹗先生遂入宮﹐籍所有以獻﹐余以予芳﹐滿其欲焉﹝蔡文記﹞﹗

文非先生門下士﹐不惟信先生之心﹐兼欲使天下皆白先生之迹﹐又欲使後世識制叛之機﹐用夷之妙﹐文亦有心人哉﹗

徳洪昔在師門﹐或問用兵有術否﹖夫子曰﹕用兵何術﹐但學問純篤養﹐得此心不動乃術耳﹗凡人智能﹐相去不甚遠﹐勝負之決﹐不待卜諸臨陣﹐只在此心動與不動之間。昔與寧王逆戰於湖上﹐南風轉急﹐而命某某爲火攻具。是時﹐前軍正挫卻﹐某某對立矍視﹐三四申告﹐耳如弗聞﹐此輩皆有大名於時﹐平日智術﹐豈有不足﹐臨事忙失若此﹐智術將安所施。又嘗聞鄒謙之曰﹕昔先生與寧王交戰時﹐與二三同志坐中軍講學﹐諜者走報﹐前軍失利﹐坐中皆有怖色﹐先生出見諜者﹐退而就坐﹐復接緒言﹐神色自若。頃之﹐諜者走報賊兵大潰﹐坐中皆有喜色﹐先生出見諜者﹐退而就坐﹐復接緒言﹐神色亦自若。又嘗聞陳惟諜述薛尙謙之言曰﹕昔見有侍於先生者﹐自稱可與行師﹐先生問之﹐對曰﹕某能不動心。曰﹕不動心可易言耶﹖對曰﹕某得制動之方。先生笑曰﹕此心當對敵時﹐且要制動﹐又誰與發謀出慮﹖又問﹕今人有不知學問者﹐盡能履險不懼﹐是亦可與行師否﹖先生曰﹕人性气剛者﹐亦能履險不懼﹐但其心必待彊持而後能﹐卽彊持便是本體之蔽﹐便不能宰割庶事﹐孟施捨所謂守气也。若人眞肯在良知上用功﹐時時精明不蔽於欲﹐自能臨事不動。不動眞體﹐自能應變無窮﹐此曾子所謂守約也。又嘗聞劉邦采曰﹕昔有問人能養得此心不動﹐卽可與行師否﹖先生曰﹕也須學過。此是對刀殺人事﹐豈意想可得﹗必須身習其事﹐斯節制漸明﹐智慧漸周﹐方可信行天下。未有不履其事﹐而能造其理者。孔子自謂軍旅之事未之學﹐亦非謙言。但聖人得位行志﹐自有消變未形之道﹐不須用此。後世論治﹐根源上全不講及﹐每事只在半中截作起﹐故犯手腳。若在根源上講求﹐豈有心事殺人而後可以安人之理﹗某自徵贛以來﹐朝廷使我日以殺人爲事﹐心豈割忍﹐但事勢至此。譬旣病之人﹐日須治其外邪﹐方可扶回元气﹐病後施藥﹐猶勝立視其死故耳。可平生精神﹐俱用在此等沒緊要事上。昔者徳洪事先生﹐八年在侍同門﹐每有問兵事者﹐皆默而不答。以故南贛寧藩始末﹐俱不與聞。先生沒後﹐搜錄遺書﹐七年而奏疏文移始集﹐及查對月日﹐而後五徵始末具見。獨於用間一事﹐昔嘗槪聞﹐奏疏文移﹐俱無所見。去年面訪龍光﹐始獲間書﹑間牌﹑書稿﹐並所聞於諸同門者﹐悉匯而錄焉。

