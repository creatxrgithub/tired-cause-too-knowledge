劫余小記臧穀咸豐三年歲次癸丑﹐粵賊由武漢東下陷金陵。時餘年始冠﹐兩應童子試不售﹐擬棄而從戎﹐先君弗之許焉。猶記有正白旗漢軍書羲者居城南﹐好談兵事。二月二十日遭於路﹐下馬執手﹐謂賊昨至眞州﹐將合大股來犯﹐聞眷屬已東徙﹐書生文弱﹐戀戀危城﹐非計也。余於是晚卽攜僕至邵埭。至今心感其言。張小虎名翊國﹐由鹽知事統古觀音寺練勇僅五百人﹐最雄壯。聞江壽民將爲餌賊計﹐率隊圍其宅﹐縛獻之﹐請以姦民論﹐當道代白其無他遂止焉。小虎常怏怏﹐竊語人曰「以錢畀賊﹐何如添兵守城」其論亦頗偉。二十三日﹐賊入揚州。教諭黃元灝﹐把總田登仕﹝死﹞之﹐鹽運司﹑知府﹑同知﹑兩知縣﹑參將﹑都司﹑守備等具免於難。先是漕帥率兵南下﹐將營瓜州﹐又欲駐三﹤氵義﹥河﹐最後駐五臺山﹐借淮南保衛局爲糧臺﹐城陷卽解維北去。鄕民歌以謔之﹐有﹕「漕督八十三﹐駐紮五臺山﹐船頭向北不向南」云。賊初入城﹐先至各衙署搜庫帑﹐劫囚獄﹐見號衣者手戮之﹐呼爲妖。諭居民無或出﹐居民亦弗敢出焉。是夜有由天寧門逸出者﹐見賊嘯聚酒食肆中﹐酣歌暢飲﹐燈火未息﹐殘扉皆緊閉﹐無所謂城守﹐使於此掩而襲之﹐必能得志﹐柰承平日久﹐諸君計不及此﹐甚可惜也。翌晨﹐教場下街諸茶社猶啟門﹐偶北門橋上一賊年十餘﹐逢人便刺﹐以殺爲戲﹐始各鳥獸散。嗣出僞示﹐令民進貢﹐驅民拜降﹐男爲男館﹐女爲女館﹐潛以兵法部勒﹐或夫婦暫相語﹐謂之犯天條。良民不肯爲旅帥﹑爲司馬﹑爲百長﹐市井無賴及蠻橫僕婦﹐喜充之﹐蓄髮包黃紬﹐揚揚意得﹐凡平昔睚眥之怒借以報復﹐其荼毒有不可勝言者。凡賊講道理﹐先示期﹐至日﹐髙踞板臺﹐言天父天兄救人之苦﹐令若等下凡﹐好大福气。盡情搬演極諸醜狀。每食必唱贊美。又著有《三字經》謂天父名爺火華﹐紅眼睛﹐綠眉毛﹐六日間造成山水。復諱醜爲好﹐書國爲國﹐其諸說鄙俚類如此。賊嘗一至仙鎭。由是而馬橋﹐而邵埭﹐河東人心惶惶。適琦侯軍至甘泉山﹐賊乃撤隊回爲抗拒計。陳﹑勝兩公毀其新築土城﹐勢甚銳。鞠殿華紮城西金匱山。雙來紮城北鳳凰橋。賊遂不敢啟西北門。爲時逾城陷僅十日﹐早沒有人稍事支持﹐則吾郡數十萬生靈何至塗炭乃爾。陰陽生髙殿元者﹐滑稽士也。全家陷城中﹐無可脫。傳聞有鄕民進貢﹐諸門不禁其出入。於是密約戚友攜老穉數十人﹐或載酒﹐或負米﹐與夫糕脯菱棗之屬﹐鼓吹而出﹐徑投僞衙﹐稱自槐子橋特來拜獻。賊喜甚﹐給以僞示僞書。髙謬爲頂禮﹐仍以鼓吹前導﹐歡呼雀躍﹐卽所攜老穉數十人亦復遊行街市﹐嬉不知愁。城中有素識者﹐見髙生欲唾罵﹐髙更未便顯白之﹐乃未幾已離虎口矣。是𨿽事急智生﹐豈非玩賊於掌股上耶。江壽民本以字館爲生活﹐有兄依某商自經死﹐壽民具槥往收之﹐一無詐擾﹐商因重其人﹐凡有善舉﹐悉倚托焉。由是忝列堂董﹐地方亦目爲善人﹐得通聲气﹐稍稍乘輿矣。道光壬寅﹐夷陷潤州﹐商人懼﹐使壽民與顏君款之﹐夷果不來。至是將復爲斯計﹐商諸顏君﹐顏君曰「彼夷也﹐飽則去。此賊也﹐名不正﹐汝安則爲之﹐吾不與也。」嗣後但聞居民隱相慶﹐謂善人有以安我﹐究未識其計之果何在。城陷後﹐壽民亦罹於難。其子旭爲賊傷面數十刀未得死﹐余蓋於河東親見之焉。賊懾於琦營﹐不敢往西北鄕﹐然東南一路﹐與瓜州相連屬﹐賊蹤尙絡繹不絕。會雷君攜錢東平來﹐議保裏下河﹐由邵埭至仙鎭﹐遂撤萬福橋﹐營於河東﹐張小虎亦隸焉。五月間﹐約合兵攻城﹐前鋒已登﹐行至廣儲門街﹐未及斬關﹐爲賊所扼。張小虎與雙來逾城下﹐小虎幸無恙﹐雙來中槍子傷重遂卒。琦侯甚痛惜之。自賊踞城毀落星街居民﹝民居﹞爲教場﹐卽以磚木就城構戍樓及城堞皆加三尺。又童與童相狎﹐每呼爲「小把戲」。及賊與童狎﹐亦以是呼之。人家兄弟行當區別﹐或稱曰「大王爺」﹑「二王爺」循次以類推。後男婦遇賊﹐無不奉之爲「王爺」。吾郡團練以鐘小亭先生爲最﹐與六合縣溫公並重。先生諱淮﹐丁酉孝廉﹑家於紅橋﹐時出撓賊﹐瓜州賊頗畏之。自先生陣亡後﹐賊舉杯相慶。郡人奔走糊口﹐散處四隅﹐恆苦資絀而材短﹐迄無能自成一軍繼先生而特起者。董三妄子﹐一村農耳。當軍務倥傯之際﹐州縣未啟徵﹐凡佃人田者﹐亦思抗租不納﹐豚酒蒞盟﹐推董爲首。董以武孝廉蔣某最倔彊﹐必先除之﹐乃率眾前﹐時尙無械﹐鋤棒而已。蔣某應以火器﹐當者輒斃﹐後各駭散。雷營聞其事﹐卽派隊往剿。訪知董匿女婿家﹐初搜不獲﹐已將去﹐見牀忽振動﹐疑之。蓋牀以木承板﹐更有曲木外護﹐董卽貫臥其中﹐至是亦懼﹐其身戰栗﹐故就擒焉。是役也﹐克期撲滅﹐幸不爲害﹐然不無少濫。據韓仲甫世丈云﹕勇目孫徳富等所獻首級﹐有白髮垂垂而耳環眼分明者。豈老婦人亦叛黨耶﹖雷營初議﹐以投效爲將﹐以招募爲兵﹐以捐輸爲餉。繼則投效者不能辦賊﹐專辦捐。東鄕富室咸樂輸而徵比之甚﹐有副貢爲所辱﹐訴控不已者。富室不足﹐又創爲捐卡。其法禁一同於關。當軍餉支絀﹐吾民亦諒其不得已。迨後此沿以爲例﹐久之無革除日﹐不能不謂雷君爲始作俑者矣。十一月﹐城中糧盡﹐賊由東南路竄回瓜州﹐馮景尼營先潰﹐琦侯特罪之。當是時﹐各𨿽合圍﹐賊猶眾﹐自三﹤氵義﹥河爲毛三元所扼﹐往來不甚便﹐姑委去耳。未必卽能制其死命﹐余蓋不以是責景尼。余見東關城坍數丈﹐居民出入悉由此﹐詢知爲軍炮所毀﹐賊日以槍百桿守之。景尼旣在前敵﹐素稱勇敢﹐麾下又多獧捷士﹐苟效死於此﹐不猶愈於小茅山之畢命乎。城復後﹐余亦隨眾歸來﹐徧訪戚友不可得﹐幸舊廬猶在。遇韓媼於女館﹐彼系爲余家居守者﹐身著鮮衣﹐面容甚槁﹐尙喃喃爲余道﹕某物賊毀﹐某物鄰取。余反寬譬之。見飯籮中一掬﹐又有物形似皮黑黃色﹐捲而弗舒﹐詢知乃舊箱上剝得者。至此不覺聲淚俱下﹐因囑與偕出。韓以少擒賊遺﹐不能捨﹐仍居城﹐復爲兵搜括去﹐始孑然一身來投湖東旅捨也。琦營由堡城移至桂花莊與雷營相犄角﹐進逼瓜州﹐𨿽未能驅賊去﹔賊尙未能北竄﹐居民稍安之。郡人有衣食者﹐仍居於外﹐雇僕守其屋﹐其不兼顧者﹐卽爲黑頭所偸拆。黑頭者別乎紅頭而言﹐虐則一也。斯時民家具食﹐久無蘆葦供炊爨﹐咸以舊木代﹐𨿽雕梁畫棟。黑頭舉石樁之﹐碎爲柴﹐每斤只三錢。往往有適見爲屋﹐旋見爲墟﹐蓋黑頭於人靜時﹐以大索遙曳其柱﹐轟然一聲﹐又一家灰燼﹐以故毀於紅頭者少﹐毀於黑頭者多﹐無地﹝所﹞不爲。初時衙署猶有存者﹐惟參將葺而居之。知府則館於東關街﹐爲董雪舫先生指備入官之宅也。兩縣則一在仙鎭﹐一在邵埭﹐城中𨿽有行館﹐每托催趲事互相往﹐蓋爲有警地耳。黑頭知其意不在此﹐膽愈試而愈壯﹐每來皆以夜﹐始固見其有房有廊焉﹐繼乃僅見其爲堂爲門焉﹐終並不見其一椽一瓦焉﹔厥後規模舊治﹐重新創建﹐靡善後之款甚巨﹐委董由是起大廈﹐工匠由是獲小康﹐此又一時也。吾郡收藏家甚多﹐然眞贗參半。畫士李萼生陷於賊﹐遂得恣爲搜討﹐凡可寶貴者𨿽裝潢精致皆揭取中心﹐便是攜焉。城復後﹐李已死﹐故紙成束﹐被兵攫去﹐枉爲他人作嫁衣裳耳。嗣聞琦營糧臺李某所得﹐甲於一時。賊諸館林立﹐有一技皆收錄﹐如避而不入其中﹐名曰「外小。」外小恆苦饑。九月初三日﹐忽傳令詐外小至南門領糧﹐時僞總制陳酋駐南城樓﹐督牌刀手自後蹙之﹐出城卽被戮。初九日﹐又傳令謂前此人數﹐實厭其多﹐今則眞可領糧矣。外小誤信而踵至﹐驅戮之無一遺﹐委屍於河﹐河爲滿。自琦侯卒於軍﹐托將軍代之﹐瓜州賊復蠢動。咸豐六年歲次丙辰三月一日﹐賊再陷揚州。知府世琨死之。世公和厚持正﹐尢愛惜士類。初聞警﹐卽爲死守計。先一日猶自往米市購糧﹐借安眾心﹐豫囊土﹐將閉塞諸門。當二鼓時﹐賊於北門外鼓噪焚民居﹐公方登城督勇以槍擊之。旋親巡至梗子街﹐從者少﹐賊出不意擁而去。蓋賊詐爲商賈﹐早伏於宜昌客棧乘昏黑偶得志﹐以眾少仍潛伏無聲息﹐故城中人罕能知公耗者。翌晨外賊始入城﹐弟﹝第﹞驅彊壯者隸僞軍﹐並無意久居。後聞擁公至三漢河﹐鄕民見之垂淚﹐又擁至鎭江不屈死……是年二月晦爲淸明﹐卽城陷之前一日﹐晨起郡廟焚香者猶絡繹不絕。時余侍先君暫居城中。午飯罷﹐見居民扶老攜幼趨而北﹐謂賊已逾三﹤氵義﹥河﹐鄰里皆去。先君亦命隨之行﹐至北門擁擠甚﹐倉卒不能顧。忽相失﹐尋至薄暮﹐始得復聚武廟後門階下﹐當日小憩處也。緣城門已閉﹐復歸家謀一食。是夕未能寐﹐頻登南城探望。近四鼓﹐先君起如廁。余有鑑於日間不獲及時出﹐淸早抵城下庶啟鑰。卽前行才及半途﹐前有云﹕天寧門已開者﹐至則果如言﹐遂偕出焉。城復後﹐先君詢查當夜情事﹐並少遲者皆被擄。每竊謂曰「天佑吾家﹐不使一見賊﹐嗣後須好爲人﹐小子其謹志之無或忘」。雷營自殺錢東平後﹐河北從之來者如李三鬧兒等皆去而歸鄕裏。適復經潰敗不能成軍。微特無以辦賊﹐卽他日諸撚之麕聚﹐亦未必不由於此。蔣王廟馬隊營爲徳公所統﹐未潰散。翁少詹退屯邵埭收集騎兵﹐會賊亦棄城遁﹐竄回瓜州﹐軍事復振。城中被擄者多家室仳離﹐又百業具﹝俱﹞廢﹐枯坐無以活﹐妻子往往屈爲營兵縫浣﹐有心人所竊憫也。若余所聞則尢異。一日有少婦與鄰婦饒舌﹐謂之曰「汝恃汝家有某將爺耶﹐汝知汝家將爺爲吾家副爺所管轄耶﹗」噫﹗廉恥掃盡矣。三﹤氵義﹥河髙曼寺舊有塔﹐自賊據毛三元之營﹐以芍彈聚塔中。有吾郡人潛爲種火﹐至夜乃發﹐勢如山裂﹐凡一磚一瓦無不迅有力﹐斃賊甚眾﹔於是有乘間逸出者﹐有新擄誤罹難者。惜其人亦轟死﹐終不能得其姓名。自五月至七月不雨﹐江北奇旱﹐下河諸湖蕩素稱澤國﹐至是皆涸﹐風吹塵起﹐人循河行以爲路。鄕居苦無水飲﹐就岸腳微潤處掘尺許小穴名井汪﹐待泉浸出﹐以瓢勺盛之﹐恆渾濁有磺气﹐婦子爭汲視若瓊漿玉液。田中禾盡槁﹐飛蝗蔽日﹐翅戛戛有聲。間補種蕎菽﹐亢不能生﹐卽生亦爲蝗所害。斗米須錢七百﹐麥值與之齊﹐凡民家不饘粥而偶得一飯﹐鄰女羨且忌。磨麥嘗至四五更。平時以麵食人﹑以麩食犬豕﹐犬之嬌者猶不肯食麩焉。今則煮麵爲稀糊﹐麩𨿽細終不受和﹐略切之呼爲釘條﹐沈諸釜底﹐熟以療饑。然亦有買糞田之豆餅而食者。鄕民頻爲余道其苦﹐余慰之曰﹕大軍之後﹐必有凶年﹐餓而死較兵而死不猶幸耶。鹽運司以鹽產於場﹐且課稅所出﹐將借之充餉﹐宜與賊遠﹐故寄館於泰州﹐初試就場徵課法﹐銷甚暢﹔嗣思引地漸退出﹐仍行票鹽﹐商人冒險往﹐獲利頗厚。泰州繁富﹐幾與往昔之郡城相埒。七年十一月﹐徳公復瓜州﹐時鎭江亦復﹐遂引兵而西。居民私相慶﹐從此將不復睹兵革矣。諸肆漸復業。八年中秋節﹐轅門橋觀燈者擁簇如盛時。俄聞徳公由浦口敗回﹐余親遇諸軍於槐子橋﹐不特棄曳而走﹐卽走亦不克走也。是年歲次戊午﹐九月三日﹐賊三陷揚州﹐淫擄逾於前﹐凡西北鄕未經兵燹之地﹐幾無一免﹔又至陳家溝﹐謀東渡﹐幸毛三元於六閘口以巨炮擊之﹐賊乃退。運河一衣帶水﹐所保實多﹐然亦岌岌乎殆哉﹗張總統由江南來赴援﹐渡自八江口﹐至萬福橋﹐橋已撤﹐備船稍稽遲﹐賊聞風已棄城遁。總統入東關﹐旋出西門﹐居民皆焚香頂禮﹔遂畱張玉良﹑馬徳昭共守之。後張分兵南去。九年十月﹐李若珠自紅﹤上山下窯﹥潰圍出﹐賊躡其後﹐馬率軍城西司徒廟迎之﹐得無恙﹔因與賊酋陳玉成遇於金匱山﹐卽謠傳所謂四眼狗者方搏戰。賊忽退﹐馬亦不追﹐啟閘入西門。今黨軍樓前兩木猶在﹐其遺制也。馬復正隊出﹐便益門防東竄﹐又與該酋遇。賊知有備﹐乃去。斯爲揚州第一次眞城守。賊以吾郡人旋擄旋遁﹐爲仿獄囚刺字法﹐庶使降心相從﹐莫敢復出。其在顴間者﹐太平兩字分列。額上者﹐太平天國四字並列。且有顴間額上六字俱備者。刺成後﹐以藍塗之。大營知其故﹐凡難民投往咸遣釋弗之罪。然究未免自覺形穢﹐頗思磨蕩以滅其迹﹐無如深入肌理﹐致令終身爲白圭之玷焉。李若珠旣至揚州﹐江南有警﹐馬徳昭復引兵去。李素疲軟﹐人呼爲李駝子﹐咸易視之。有薛老小者﹐投誠後攺名成良時由浦口來﹐因發餉稽其冊﹐薛不服﹐駛船北上。王萬淸駐邵埭﹐爲所執﹐系諸桅。詹啟綸﹑賴正海聞之﹐率師追及於王家港﹐僅以萬淸歸。薛詐言舟復死﹐後又往投李昭壽﹐昭壽斬之以徇。十年八月﹐都將軍至揚州營於五臺山。以詹啟綸爲翼長﹐駐三﹤氵義﹥河﹐以海翼長統馬隊。海亦苦戰者﹐一日擊賊勝﹐馳馬赴營白事﹐忽葦莽中有年幼賊槍擊之﹐傷重死。將軍甚惋惜焉。又有胡子英者僅數百人﹐頗鋒銳﹐紮都營對岸之老虎山。賊或乘間至﹐以刀斫營門﹐勇亦以刀應之﹐終不能入﹐尋復去。時賊飄忽無定﹐往往遇村莊卽止宿。將軍探知其迹﹐夜出隊迹其地﹐四面皆溝﹐攻之不易入﹐以火箭焚其廬﹐賊欲出亦不可得遂聚而殲焉。此賊在揚州受巨創之始﹐至是不敢輕入境矣。詹啟綸駐三﹤氵義﹥河﹐年最久﹐獨當一面﹐其功自不可沒﹔然苛斂妄殺﹐就傳聞所得者﹐非只一二端。後𨿽積有巨資﹐退居郡城﹐幾於閉門學圃﹐不與世事﹐識者隱卜其難全終焉。王萬淸駐邵埭﹐亦有年﹐能兼顧地方事。團練大臣晏公住丁溝張某家﹐張被盜劫﹐傷而死。時方捕獲多名﹐究其贓。王謂旣爲盜﹐當就地正法﹐以警其餘﹐乃聚而並殲焉。湖水秋漲﹐例驗志樁﹐啟壩宣泄。王深信保一日﹐多收一分之說﹐盡力搶護。後水與堤平﹐不能支﹐西風忽越堤東注﹐小陸堡﹑大王廟皆成決口﹐堵塞之費帑甚巨。王又於寶公寺旁起三聖殿。三聖爲何﹖中奉關壯繆﹑左文昌﹑右財神。邵埭人至今香火不絕。先塋在邵埭西岸唐莊﹐松柏蔚然﹐……詎料王萬淸軍規弗肅﹐縱勇剪伐﹐族人哀之不能止﹐余小子實痛心焉。大王廟決口日﹐余方寄居永安葛村﹐……水至暴長數尺﹐……晨雞鳴屋巓﹐田蛙吠牀底﹐蛇﹤虫玄﹥亦蠕蠕然欲與人爭棲息間﹐聞丁當聲浮水入戶者﹐不知誰家瓴瓿屬焉。……水气溫熱﹐觸之罔弗病﹐幸不至傳染爲大疫。如是者月餘﹐水漸落。……迨重陽後霜風告警﹐往來稍有人迹﹐……鄕農補種二麥﹐多有淤墊不能耕者﹐由是湖東之民蕩析亦如遇寇者矣。十一年七月十六日﹐文宗顯皇帝龍馭賓天。是日大風雨﹐有聲隆隆似雷非雷﹐或謂天鼓鳴。又喧傳永安之西﹐有石墜於地﹐淺紫色﹐計三五枚﹐爲公道橋阮氏攜去﹐余亦未暇就而質焉。郡城凡三陷﹐丙辰﹑戊午爲日淺﹐惟癸丑二月至十一月﹐初惑於江善人餌敵之說﹐本無巷戰事。或罵賊不屈﹐或闔室自焚﹐與夫仰藥赴水投井自縊。男兒豪气﹐志在千秋﹔至若誤出爲賊夷﹐無糧始絕命﹐畢竟能死﹐荷卹銀難蔭之賜﹐俱無愧焉。他如自拔來歸﹐𨿽衣冠中人﹐朝廷方示以寬大﹐鄕裏亦不必咎其旣往。浸假有爲賊效死﹐擅威福以殺人﹐並獻媚而戲侮聖經﹐聞者能無發指乎﹗相傳某明經迫於賊﹐漸有所統﹐至六合城外﹐爲溫公焚死於龍池。余蓋深恥之。某明經素有書名﹐凡僞館頌聯﹐多出其手筆﹐至尋釁殺人之父﹐余甚欲唾罵之。某孝廉老大無子息﹐暱孌童﹐因陷於賊﹐賊授以天官丞相﹐𨿽無螳拒顯迹﹐嘗戲攺論語﹐殷有三仁爲二仁。有詢之者﹐云「微子變妖去矣。」侮聖人之言﹐莫此爲甚﹐余安得起九原而撻責之。或謂傳謂未必實﹐卽實亦吾郡人﹐宜爲諱。余曰﹕金兀術破宋海舟﹐乃閩人王姓獻策﹐當時未聞以是撼紫陽。淸者自淸﹐濁者自濁﹐余姑備舉以勸戒來玆。賊勢已漸衰﹐而都營之操無虛日。湯某紮鳳凰橋﹐步伐極正齊﹐然有如象戲﹐車當出則出﹐馬當走則走﹐兵卒當過河則過河﹐尙嫌其緩﹐操者操而行人不停矚焉。胡子英紮老虎山﹐每操日﹐觀者立而俟﹐俄焉分﹐俄焉合﹐或以遇賊而奔赴﹐或以追賊而包抄﹐金鼓喧闐﹐旂旆飛舞﹐頃刻間風雲萬變﹐卽將軍選鋒猶少遜之﹐鄕人咸嘆爲目所未睹焉。富明阿由都營分兵北上會剿苗沛霖﹐王萬淸軍亦隸焉。時苗賊圍蒙城﹐僧王復圍之﹐官軍與賊疊相圍凡三匝。苗賊思竄東南以分其勢﹐自出探訪﹐萬淸亦懵不知也。先是萬淸分二小統帶部守之﹐屬營各數十人﹐屯水次以爲巡卡。北地瘠苦無可擾﹐稍稍掠行旅。是日有船來曾伏於圩內﹐見壯者先登﹐老者隨諸後﹐因突出奪其船﹐老者不服﹐遂刃之﹐壯者回顧﹐驚曰﹕老先生被傷矣﹗勇亦不知老先生何許人也。偶白諸統帶﹐統帶白諸萬淸﹐嗣風聞漸確﹐羣勇分其屍﹐萬淸欲攘以爲功﹐誘二統帶並殺之﹐或云逸其一。諸軍凱撒﹐萬淸仍居邵埭﹐旋卽病﹐見所謂統帶者﹐與之索命﹐旋復死。營中人以爲冤報不爽﹐特爲余歷歷言之。六年十二月﹐忽聞撚警﹐先是撚敗欲南竄﹐由六塘河潛進﹐淮以下無知者。髙郵近河堤﹐以城閉不得入﹐因至邵埭﹐自稱敗兵﹐入市攫食﹐蓋不食已六日矣。許竹香孝廉擬邀巡檢爲彈壓﹐遇撚罹於難。旋復至仙鎭﹐始大肆掠。日將晡﹐適萬福橋圖遁﹐華字營吳君率勇截其後。撚之前隊已及灣頭﹐曳布爲橋﹐蟻而渡﹐適水師廖君以炮擊乃潰散。賴文光困不能行﹐席地吸鴉片﹐被擄婦女喚兵往﹐華字營掩襲之﹐執而歸。團因閉營門﹐鞏固地方與分功焉。是晚微雨﹐余在東關城上﹐揚營朱海秋﹑呂玉堂諸子集精銳二百人思一戰﹐見廖君挐舟回﹐得捷耗﹐遂啟鑰出北門﹐將搜獲餘黨﹐以余短視不習騎﹐夜昏黑﹐未便偕往﹐遂止焉。後聞撚眾千餘人﹐雄捷﹝健﹞如李云﹝允﹞輩﹐有馬尙能走﹐西投李昭壽﹐昭壽畱之﹐計縛以獻﹐而撚之根株始絕。李昭壽投誠後﹐攺名世忠﹐是爲豫勝營。凡豎有旂幟﹐舳艫相接﹐咸曰軍糈﹑釐卡無敢過而問焉。凱撒後﹐忽來郡城。發甚少﹐人呼爲禿子。曾買包氏棣園﹐今易爲湖南會館。又有宅在瓊花館南﹐售洋人爲耶穌堂﹐今爲淮南書局。其姬妾頗眾﹐往往以氈復地﹐相撲爲戲﹐揮金如糞土。嗣因與陳萬云尋釁﹐勢洶洶﹐郡人有懼遁爲移家者。李自是亦不復返矣。後予赴皖﹐至夏塘﹐謁見馬小云夫子﹐道往滁來詢訪其人﹐方謂貧而衰﹐以賭戲爲生活﹐可卜無他志﹐熟意一旦故態復萌﹐竟終膺顯戮哉。鹽有正課﹐有雜支﹐雜支按例報銷﹐其數不逾於正課﹐以故商人獲利﹐爲廣結納。自軍興以來﹐易爲鹽釐﹐較課大。蓋督臣主之﹐由外支銷﹐如軍餉之報部﹐滴滴歸公關。凡夫秋風遊客﹐投止兩淮者﹐往往興盡而返。鹽政舊署初爲賊酋曾立滄所據﹐去時復焚之。洪琴西都轉就其地建萬壽宮﹐其西偏有鹽義倉在焉。

