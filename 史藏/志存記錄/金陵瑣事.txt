金陵瑣事明周暉

●小序

余有《尙白齋客談》數卷﹐𨿽蘭菊異芬﹐箕畢殊好要﹐皆聞之於客坐者。每風雨之夕﹐時一展玩﹐聊以消虞卿之窮愁﹐破韓非之孤憤﹐慰阮藉之窮途﹐避稽康之白眼﹐全李白之傲骨而已。藏之帳中﹐未嘗示人﹐亦不忍廢也。偶麻城友王元禎氏借錄一通﹐錄畢﹐且謂余曰「君負懶癖﹐不卽點定成書﹐又苦家貧不能梓行﹐曷若轉贈王生﹖王生當分載諸集中﹐使君之姓字不至泯泯也」。余笑而不答。因思旣已付之抄錄﹐能彊其不災於木乎﹖但性不近道﹐未能忘情﹐乃取客談中切於金陵者錄成四帙﹐名曰《瑣事》。蓋國史之所未暇收﹐郡乘之所不能備者﹐不過細瑣之事而已。以細瑣之事與管穴之見相投﹐故搖筆紀之。爾若掞張無實﹐與暗昧難稽﹐余則未之敢也。唐孫光憲《北夢瑣言》譏山人唐球詩﹐思遊歷不能出二百里外﹐余甚愧乎其言。嗟夫﹗余誠金陵之人而已矣。

萬曆庚戌谷雨﹐鳴巖山人周暉吉甫撰。

●卷一

○三老

太祖初下建康﹐聞秦原之﹑周良卿﹑丘某﹐徳行著聞。以禮延請﹐詢以政事﹑人才﹐稱曰「三老」。乃秦原之遂以靜誠先生薦。靜誠姓陳名遇﹐字中行。太祖禦書稱「中行先生」﹐以伊呂孔明濟世安民起之。每詢以大計﹐皆稱旨﹐命以官﹐始終不受。此太祖第一舉動。中行﹐金陵第一人品。夫秦原之能知中行之賢﹐又能薦之﹐不負所舉﹐卽此一事﹐稱之以老﹐名與實稱。惜乎周﹑丘二人無所考見也。

○天子幸布衣家

太祖三幸陳遇家﹐武宗兩幸徐霖家。陳參帷幄之謀﹐徐進詞曲之技﹐陳徐皆布衣。

○春聯

太祖禦書春聯﹐賜中山王徐公達云「始余起兵於濠上﹐先崇捧日之心逮玆。定鼎於江南﹐遂作擎天之柱。」此二十六字﹐乃初封信國公誥中語也。又一聯云「破虜平蠻﹐功貫古今人第一。出將入相﹐才兼文武世無雙。」

○指揮陪宴

太祖開科取士﹐宴舉子於應天府堂﹐命府尹雲龍江右衛與府相鄰須﹐令指揮陪宴。遂爲定例。

○前身

中山王相傳乃關雲長後身﹐大功坊內賜宅﹐在勝國時是關廟地基。

魏國公徐鵬舉﹐母夢嶽武穆入室﹐遂產公。因取武穆之字以爲名。

○署書

太祖定鼎金陵﹐凡宮殿府部﹐各衙門與敕﹐建寺觀十廟及諸牌樓﹐題署皆命詹希源書之。

碧峯寺寺額「碧峯禪寺」四大字﹐乃鄕先生主事黃謙書。

「大報恩寺」榜書四大字﹐乃鄕先生朱孔陽書。

佘村玉皇觀壁間「松庵」二隸字﹐是大徳間狀元王龍澤所書﹐頗極奇偉。

石城許公牌坊「會元」二字﹐乃徐霖書。

天界寺「萬松庵」三大字﹐仲山王問書。

○形勢

鄭淡泉謂﹐金陵形勢山形散而不聚﹐江流去而不畱﹐非帝王都也。亦無狀元﹑宰相者﹐因世祿之官太多﹐亦被他奪去風水。余極喜其論。及萬曆已丑乙未﹐連中狀元﹐乃知書生之言不足深信。

○恥入鄕賢

三百年來入鄕賢祠者﹐陳公遇﹑孫公炎﹑杜公環﹑張公益﹑王公一居﹑李公時勉﹑童公軒﹑倪公嶽﹑賀公確﹑陳公鎬﹑陳公欽﹑何公遵﹑劉公麟﹑梁公材﹑顧公璘﹑周公金﹑邵公淸﹑王公以旂﹑王公鑾﹑殷公邁﹑許公谷﹑沈公九思﹑李公逢陽﹑楊公希淳。成化年間﹐給事中王公徽﹐彊直有大節﹐論宦官牛玉言甚激切。諸宦官言於上﹐欲加以極刑。賴李文達公維持﹐謫普安州判。將捐館捨﹐戒子欽佩曰「鄕賢祠﹐吾恥居其中」。至今未入。

○泉品

萬曆甲戌﹐季冬朔日盛時﹐泰仲交踏雪過余尙白齋中﹐偶有佳茗﹐遂取雪煎飲﹐又汲鳳皇瓦官二泉飲之。仲交喜甚﹐因歷舉城內外泉之可烹者。余慫恿之曰「何不紀而傳之﹖」仲交遂取雞鳴山泉﹑國學泉﹑城隍廟泉﹑府學玉兔泉﹑鳳皇泉﹑驍騎衛倉泉﹑冶城忠孝泉﹑祈澤寺龍泉﹑攝山白乳泉﹑品外泉﹑珍珠泉﹑牛首山龍王泉﹑虎跑泉﹑太初泉﹑雨花臺甘露泉﹑髙座寺茶泉﹑淨明寺玉華泉﹑崇化寺梅花水﹑方山八卦泉﹑靜海寺獅子泉﹑上莊宮氏泉﹑徳恩寺義井﹑方山葛仙翁丹井﹑衡陽寺龍女泉﹐共二十四處﹐皆序而贊之﹐名曰「金陵泉品」。余近日又訪出謝公墩鐵庫井﹑鐵塔寺倉百丈泉﹑鐵作坊金沙井﹑武學井﹑石頭城下水﹑淸涼寺對山蓮花井﹑鳳臺門外焦婆井﹑畱守左衛倉井﹑卽鹿苑寺井也﹐皆攜茗一一試過﹐惜不得仲交贊之耳。

○秦將白起

正徳年間﹐守備太監富紫泉﹐建永寧寺於安徳門外坌山口。屠一豬祭梁﹐豬腹上隱隱「秦將白起」四紅字。富曰「此白將軍也。」遂埋之。

○太初詩帖

戶部李遠庵﹐字元任﹐催浙糧將北上。別孫太初於西湖﹐太初送之以詩云「苦竹泠泠莎雨靑﹐秋風別我釣魚汀。好持使節朝天去﹐莫道江湖有客星。北固云回山歷歷﹐洪河龍鬥浪冥冥。眼中經濟須公等﹐殿上夔龍有典刑。」送詩帖云「奉別拙作﹐風調自謂不減古人。爲知己者一道耳﹐非泛泛送行之作也﹐乞領意。山人野服﹐不克入城。把袂話別﹐悵然悵然。」又帖云「拙作書上筆意終不佳﹐然技止此耳。觀詩可也﹐一笑一笑。」

○空同跋太初詩

李遠庵出孫太初詩一冊﹐與李空同看。空同遂跋之云「瑤艸載萎﹐玄鶴竟逝。𨿽叢有髙卑﹐形分巨細﹐然聞其馨者﹐知其爲不凡之卉﹔聆其響者﹐知其爲已仙之禽也。」於乎識斯義者﹐可與言孫氏之詩乎﹖孫沒數年矣。遠庵李子以其詩觀我﹐爲題於後。嘉靖二年夏四月﹐空同山人李夢陽。

○秋林歌

王韜﹐字欽晦﹐乃欽佩先生之族弟﹐商於汴京﹐遂與空同先生善。空同有送王韜一絕云「王郎口談金虎文﹐自稱師是紫陽君。掛帆明日忽南去﹐影落龍江五色云。」今載集中。又有「秋林歌」四章﹐乃與欽晦之父秋林翁壽者﹐集未收入。今錄之﹕「山人食黃精﹐老步覺轉健。秋行林徑深﹐風起落葉滿。露寒山盡脫﹐乃松林獨靑。劚根獲黽蛇﹐看看皆白苓。采苓煮白石﹐發黑顏復赤。秋淸中林坐﹐傍有鶴一隻。白石浸寒潭﹐淸冽鑑毛髮。甘菊垂時花﹐翁來弄秋月。」

○元峯問數

新安汪龍受數學於異僧﹐頗有奇驗。袁元峯閣老寄一白圍棋子與南吏書王三渠﹐轉問生子。汪接棋子﹐遂云「白者﹐北也。棋子者﹐子也。北京當局之人問第一著﹐但此棋子非木非石﹐經火煆煉而成﹐了無生气﹐決不能生子。若以生克之理論之﹐不久亦當終局。須急下官著可也。」元峯不數月遂捐館捨。

○聚寶奇石

朱孟辧獲三奇石於聚寶山間﹐制爲山玄膚玉芝朵斷雲角。黃鶴山人王蒙﹐圖而銘之。宋太史又爲作後銘。

○典祀

倪文毅公嶽﹐初爲禮部尙書。值遣祭金闕﹐玉闕眞人奏曰「徐知證知詳﹐唐叛臣之裔也。祀典不敢議廢﹐但歲時典祀﹐一寺官之職耳。宗伯何與焉﹖」遂爲令。

○陰消禍孽

約庵周公爲給事時﹐論都督馬昂納女弟後宮。外議或云已娠﹐請誅昂而還其女。

武宗𨿽不罪昂﹐而女竟被黜。此其陰消禍孽﹐一疏之力也。

○鍼灸

畱守衛指揮謝芳﹐狀貌長大白晰﹐但玉表石中﹐幼不知學。所識之字﹐屈指可盡。武選郎中﹐例當看官。見謝之貌﹐欲用掌衛事。取粉版書「鍼灸」二字與識之﹐謝以「鐵多」對﹐郎中一笑﹐竟爾不用。

○梅花水洗研

焦山郭第﹐字次甫﹐在金陵市上得一南唐舊硯﹐日此硯不可以常水洗。因走崇化寺﹐洗於梅花水中﹐又攜至西湖洗之。次甫好奇而僻也如此。

○念珠

鄭石村禦史名濂﹐事母極孝。進香三茅山﹐以祈母壽。拈香出殿﹐從地拾得一串念珠一百零八粒﹐遂喜曰「吾母之壽或與此念珠之數同乎。」歸來用盒盛之﹐供於佛前。數月後視之﹐被鼠殘其十七粒。母九十一歲而終﹐實符念珠之數云。

○澆墳

詩人孫太初死﹐劉元瑞﹑龍致仁二公治其喪葬於道場山。一日天大雪﹐元瑞劉公忽憶太初﹐遂戴棕大帽﹐穿大紅衣﹐策一蹇驢﹐蒼頭攜酒一壺﹐走太初墳上﹐取酒一杯澆墳﹐自飲一杯。酒盡﹐痛哭而返。

○修省疏

淸溪倪公嶽﹐弘治十二年任畱樞參贊。秉正達變﹐不激不隨。百廢頓舉﹐兵民倚重﹐相戒不敢犯法﹐畱都肅然。適淸寧宮災﹐條上修省疏﹐勤正學﹐開言路﹐減齋醮﹐省供應﹐節親藩﹐懲欺蔽﹐卹困窮﹐核名實﹐疏淹滯﹐擇將領﹐節差遣﹐愼功賞﹐停工役﹐斥姦貪﹐進忠直﹐卹刑獄二十八事。上並嘉納之。

○自作墓志

盧玉田﹑黃蟄南﹑楊太嶽三公﹐皆先自艸墓志﹐示不求於人。

○尙書二十三人

冢宰張公銘善﹑周公時中﹑契公斯﹑曹公義﹑倪公嶽﹑司農梁公材﹑王公丰﹑吳公文度﹑周公金秩宗﹑倪公謙﹑鄒公幹﹑童公軒﹑司馬齊公泰﹑胡公汝礪﹑王公敞﹑王公以旂﹑司寇周公禎﹑端木公復初﹑周公瑄﹑張公瑄﹑顧公璘﹑司空陳公恭﹑劉公麟共二十三人。

○入閣一人

入閣者﹐張文僖公益一人。

○詠十六樓集句

李公泰﹐字叔通﹐號仙源﹐鹿邑人。洪武時進士﹐博學﹐知天文。曾掌欽天監﹐遂入欽天監籍。有集句詩二冊﹐中有詠「十六樓」詩﹕

「南市樓﹕納納乾坤大﹐南樓縱目初。規模三代遠﹐風物六朝余。耆舊何人在﹐登臨適自娛。皇恩涵遠近﹐莫共酒杯疏」。

「北市樓﹕危樓髙百尺﹐極目亂紅妝。樂飲過三爵﹐遐觀納八荒。市聲春浩浩﹐樹色曉蒼蒼。飲伴更相送﹐歸軒錦繡香」。

「集賢樓﹕迢迢出半空﹐畫列地圖雄。魚水千年慶﹐車書萬國同。長歌盡落日﹐妙舞向春風。今古神州地﹐康衢一望通」。

「樂民樓﹕江城如畫裏﹐迢遁起朱樓。白日催人老﹐靑樽喜客畱。百年從萬事﹐一醉解千愁。帝徳堯同大﹐洪恩被九州」。

「謳歌樓﹕西北髙樓好﹐閒宜雨後過。憑欄紅日早﹐回首白雲多。廣檻停簫鼓﹐深江淨綺羅。千金不計意﹐醉坐合聲歌」。

「鼓腹樓﹕翼翼四檐外﹐居人有萬家。盤空齋屢薦﹐舞破日初斜。小酌知誰共﹐新詩取自誇。聖圖天廣大﹐爛醉慰年華」。

「淸江樓﹕涵虛混太淸﹐時轉遏云聲。湖雁雙雙起﹐漁舟个个輕。世情何遠近﹐人事省將迎。談笑逢諸老﹐終身願太平」。

「石城樓﹕翠袖拂塵埃﹐煩襟出九垓。淸光依日月﹐逸興走風雷。鴻雁幾時到﹐江湖萬里開。文章成錦繡﹐臨詠日盤回」。

「來賓樓﹕地擁金陵勢﹐煙花象外幽。九天開祕祉﹐八極念懷柔。造化鐘神秀﹐乾坤屬遠猷。吾皇垂拱治﹐不待治書求」。

「重譯樓﹕使節猶頻入﹐登臨气尙雄。江山畱勝迹﹐天地荷成功。干羽三苗格﹐車書萬里同。聖朝多雨露﹐樽俎日相從」。

「澹煙樓﹕久坐惜芳塵﹐鶯花不棄貧。關心悲地隔﹐有酒縱天眞。不問黃金盡﹐應慚白髮新。登臨聊極目﹐紫陌萬家春」。

「輕粉樓﹕郡樓閒縱目﹐風度錦屏開。玉腕揎紅袖﹐瓊卮泛綠醅。參差淩倒景﹐迢遁絕浮埃。今日狂歌客﹐新詩且細裁」。

「鶴鳴樓﹕翠挹憑闌外﹐樓髙不倦登。抑揚如有訴﹐淒切可堪聽。白日移歌袖﹐靑天掃畫屏。古來形勝處﹐重到憶曾經」。

「醉仙樓﹕自得逍遙趣﹐乾坤獨倚樓。天籠平野迥﹐江入大荒流。待棄人間事﹐來爲物外遊。蓬萊自有路﹐雲雨夢悠悠」。

「梅妍樓﹕天地開華國﹐招邀屢有期。風煙歸逸興﹐鐘鼓樂淸時。對酒惜余景﹐逢人誦舊詩。平生無限意﹐莫信笛中吹」。

「翠柳樓﹕白幘岸江臯﹐開筵近鳥巢。交疏靑眼少﹐歌罷彩雲消。落日明孤塔﹐靑山見六朝。平生愛髙興﹐回首興滔滔」。

《藝林學山》云﹕永樂中晏振之金陵﹐春夕詩花月﹐春江十四樓﹐人多不知其事。蓋洪武中建來賓﹑重譯﹑淸江﹑石城﹑鶴鳴﹑醉仙﹑樂民﹑集賢﹑謳歌﹑鼓腹﹑輕煙﹑淡粉﹑梅妍﹑翠柳十四樓於南京﹐以處官妓。蓋時未禁縉紳用妓也。胡元瑞云﹕十四樓語近出﹐足爲詩料。按金陵本十六樓﹐今稱十四樓﹐而遺南市北市二樓。何也﹖諸樓盡廢﹐獨南市樓尙存。

○十景

盛仲交自大城山中寄雜憶十詩﹐命余步韻﹐且約往遊。其題云「祈澤寺龍泉﹑天寧寺流水﹑玉皇觀松林﹑龍泉庵石壁﹑云居寺古松﹑朝眞觀檜徑﹑宮氏泉大竹﹑虎洞庵奇石﹑天印山龍池﹑東山寺薔薇﹐此十景皆眾人之所忽﹐仲交所獨取者。」

○見禦史不起身

禦史飲虹李公﹐家在飲虹橋南。每赴衙門﹐必過鐵作坊。鐵匠造作自如﹐多坐不起身。飲虹怪之﹐言於中城。禦史牌拘一坊人﹐將詰問之﹐且加責也。眾訴云﹕某等坐不起身﹐相沿已久。當年倪尙書老爺﹐家住本坊﹐親囑不必起身﹐恐妨造作。不識李爺計較﹐卻被倪尙書誤了。今蒙治以國法﹐此後再不敢矣。禦史對李飲虹云「聽眾人之說﹐我尙慚悔。」

○家若懸罄

顧橫涇先生﹐罷河內副使歸家。環堵若懸罄﹐客過從鄰家乞火﹐供茗取酒﹐無所具﹐樽罍而止。

○守備廳坐次

守備廳坐次﹐正統中襄城伯李隆正中坐﹐戶部黃少保福左側坐。公退﹐左右對坐。少保卒﹐兵部徐侍郎左側坐。襄城去﹐丰城侯李賢代徐侍郎升尙書﹐仍左側坐。都督趙倫協同地平下左側坐﹐後革靖遠伯﹐王驥代徐尙書爲總督﹐與丰城分左右正坐。靖遠左﹐寧遠伯任禮代丰城﹐仍在右。靖遠伯還朝﹐徐尙書復來﹐杜侍郎寧始推尙書﹐與寧遠分左右正坐。張右都純監督操軍﹐不預守備事﹐下教場與徐尙書分左右正坐。張都禦史在左﹐趙都督仍舊坐戶部張尙書鳳來右邊﹐稍偏正坐。戶部沒﹐張都禦史升兵部尙書參贊﹐右邊正坐。寧遠告老﹐平江伯陳豫代﹐與張尙書仍分左右坐。平江去﹐張尙書致仕魏國公﹐徐顯宗代平江﹐獨正中坐。鎭遠侯顧協同右邊稍偏正坐。兵部蕭尙書維禎﹑參贊鎭遠坐左。魏國鎭遠俱沒﹐蕭尙書獨右偏正坐。成國公朱儀代魏國﹐如魏國坐。兵部李尙書賓來如蕭坐。馬都督良協同地平上右側坐。李尙書馬都督皆還朝﹐兵部程尙書信來如李坐﹐後添設泰寧侯陳經協同與程尙書分左右正坐。泰寧左泰寧漕人西侯蔣琰代﹐如泰寧坐。程尙書去﹐吏部崔尙書如程坐。崔尙書去﹐左都禦史王恕來尋升兵部尙書﹐如崔坐。定西侯還朝﹐新寧伯譚琰代﹐如定西侯坐。王尙書巡撫﹐兵部薛尙書遠來﹐如王坐。新寧還朝﹐太子太保丰城侯李勇代﹐如新寧坐。薛尙書歸﹐陳尙書俊坐如薛。已後守備參贊坐大約相同。惟增內守備太監據首席﹐而協同者爲侯伯﹐則上坐都督則側坐耳。

○武職襲替

南京武職最貧苦。襲替北上﹐須稱貸而行﹐還時卽以俸糧抵償。有數年之久不得食糧者﹐有無處挪借終身不得襲替者。令祖宗汗馬之功損於一旦﹐豈不可惜﹖鄙意各省武職不得不詣京師﹐若南京自有本兵﹐卽於本處稽查功次﹐比試弓馬﹐有何不可﹖倘移咨北部﹐類奏襲職﹐此是何等省便﹐何等功徳也。國初總小旗襲替至北京﹐並槍鄺公野題奏﹐攺於南兵部﹐並各省都司比試﹐不中者後一年仍赴北京。譚公綸具題亦攺﹐於南京二例載武選職掌﹐可援以請也。澹園焦先生向以語選郎盧夢麟﹐欣然欲行之。曾太宰攝部事﹐亦大以爲然。會曾回籍﹐未果。今其案具存。

○招募不如土著

嘉靖中﹐倭亂。招集義烏﹑江陰﹑靖江﹑崇明人爲兵﹐費用甚多﹐卻專在南都作賊。吳悟齋目擊其事﹐盡汰遣之。昨壬辰﹐倭侵朝鮮﹐於中國未以一矢相加遺也。而本兵與操江四出招募﹐羣不逞之徒麕至戊戌北部﹐調二千人往戍旅順矣。復招集以捕之旅順﹐兵還﹐又增一倍。此時工部造房屋衣甲﹑戶兵二部﹐給糧餉糜費不貲﹐地方何嘗得其分毫之力﹖今羣聚城外﹐夜卽羣至人家﹐劫其財務﹐亂其婦女。居民稍有飯喫者﹐盡移入城中﹐然羣盜亦隨以至矣。當道明知﹐不肯散遣。其說有二﹐以爲遣之無名﹐一也。雇衝庵曾言﹐練兵卽以消兵。勤其校閱﹐嚴其賞罰﹐汰其老幼﹐作賊者必誅﹐物故者不補。如此﹐則兵可漸消。何患無名﹖又言此輩旣去﹐地方有警﹐何人支持﹖不知此輩賴以討賊﹐然不能討賊。日日作賊﹐所謂放虎自衛者也。蓋招募不如土著﹐古人言之甚詳。南都豈無驍勇有武藝之人﹖倘以爲不習倭事﹐將此輩揀選一二千卻於浙﹐直曾經戰陣處取一二十人爲教師﹐一人教十﹐十人教百﹐百人教千。不數年﹐皆爲勝兵矣。蓋土著之人與旅處不同﹐省費一也﹔父母室家﹐共聚有所顧戀﹐二也﹔生長地方﹐出門皆是親識﹐不敢爲非﹐三也。有警則荷戈爲兵﹔無事則各執其業﹐何等穩便。當道肯一處分﹐爲畱都造福﹐勝造九級浮屠矣。

○城門鎖鑰

正徳己卯﹐宸濠謀逆。刻日東下﹐欲取畱都。大司馬喬公﹐預爲戰守之具﹐一時艸創﹐皆備率九卿臺諫﹐吁天誓以死守。每城門設以文武大吏二人﹐城中伏兵二支﹐以防不虞。先是濠預遣死士三百餘人﹐混入畱都﹐伏於鼓樓街一攬頭家﹐爲內應﹐待期而發。守備太監劉瑯﹐實與其謀。公先縛攬頭﹐一訊而得之。以次而擒梟首﹐江岸賊計少阻。先是公微聞濠反計﹐知指揮楊銳才可用。謀於巡撫李公署﹐爲安慶守備諭之﹐曰「安慶南都上游密邇江西賊﹐計汝必先知﹐知則亟以告我。賊發必先攻安慶﹐攻則汝以死守之。」未幾﹐賊攻安慶﹐果爲銳所敗。及上南狩﹐叛逆已平。百官朝於行在﹐有旨﹐命以戎服見。公謂兩京禮儀一體﹐豈宜有異﹖遂朝服率諸寮如常儀。時江彬怙權寵勢﹐焰傾一時。統邊兵數萬﹐屯聚京城﹐懷不軌心。公以雅量鎭服之。彬始亦欲構公﹐使人攟摭無所得。一日晚﹐遣人索城門鎖鑰﹐人人驚駭﹐不知所出。督府告於公﹐公曰「守備所以謹非常﹐城門鎖鑰孰敢索﹖亦孰敢與﹖𨿽天子詔﹐柰何﹖」督府以公言拒之﹐竟寢。彬每假傳旨有所求﹐爲日數十。公得旨﹐必請面奏。彬計格不行﹐都城貼然。駐蹕日久﹐倡九卿臺諫﹐三上章勸回鑾扈﹐從揚州而還。至今父老頌其功﹐不置云。

○三人協力

武宗南巡時﹐喬白嚴爲參贊﹐寇天敍爲應天府丞時﹐缺尹寇署印。太監王偉爲內守備﹐三人者同謀協力﹐持正不撓﹐故保南京無虞。不然﹐禍且不測矣。寇亦山西人﹐與白嚴同鄕﹐軀體頎碩﹐眼微近視。每日帶小帽﹐穿一撒坐堂﹐自供應。朝廷之外﹐一毫不妄用。若江彬有所需﹐每差人來﹐寇佯爲不見。直至堂上﹐方起坐﹐立語呼爲「欽差」﹐語之曰「南京百姓窮﹐倉庫又沒錢糧﹐無可借辦。府丞所以只穿小衣坐衙﹐專待拿耳。」差人無可柰何﹐逕去回話。每次如此﹐江彬知不可動﹐後亦不復來矣。

○比試

武宗在南京﹐江都督所領邊卒﹐軀幹頎碩﹐膂力拳勇﹐皆西北勁兵也。白嚴於南方教師中﹐取其最矮小精悍者百人﹐每日與江都督相期至教場中比試。南人輕捷跳躍﹐行走如飛﹔而北人粗坌﹐方欲交手﹐被南人短小者或撞其脇肋﹐或觸其腰胯﹐北人翻身僵僕移時。江提督大爲沮喪﹐而所蓄異謀亦已潛折其二三矣。

○不道磁石事

偶過盛仲交蒼潤軒﹐同諸詞客觀黃山谷所書阿房宮賦舊榻帖。仲交云﹐此書筆勢飛翥﹐有金石相宣之意。杜賦甚工﹐獨恨賦中不道磁石事。

○直趨金陵

漢庶人髙煦反樂安州。知州朱恆勸庶人直趨金陵。賊黨皆言﹐恆乃金陵人﹐一身一家之謀也﹐何可聽乎﹖但不知恆是金陵何許人﹐而設此謀。此謀若行﹐國家之事不可知矣。

○夢徵

鄭沙村河爲秀才時﹐夢中得一絕句云「城裏靑山城外樓﹐夜涼明月五更頭。何時了卻心頭事﹐重把靑蚨換酒籌。」及中嘉靖甲辰進士﹐授嶽州府推官。到嶽州府﹐見城裏靑山﹐城外樓閣﹐宛然夢中詩句。私心鬱鬱﹐遂卒於嶽州。

○疏用無主字

陪京有家貧者﹐親死付之一炬。湛甘泉先生爲禮書時﹐欲變其俗﹐擇禁門外空地數處爲漏澤園﹐將葬貧不能買地者。因遣千戶王某﹐持奏疏以請於朝。千戶跪稟甘泉曰「聞老爺疏中有『以無主之地葬無主之人』兩句﹐恐『無主』二字未可陳於君上之前。」甘泉憮然曰「殊失檢點也。」遂易其語。

○甕中黑气

萬表秀才﹐家住上新河南岸。夜夢一人﹐丰神似呂洞賓﹐從地湧出﹐整衣襟而言曰「困此不覺五百餘年。」天明取土築墻﹐深及八九尺﹐得兩甕相合。啟視之﹐甕中一團黑气冉冉起於半空﹐宛如夢中所見之像。仙耶﹖鬼耶﹖怪耶﹖

○非非子

徐天賜﹐魏國公之弟。宅在大功坊內﹐後與府學相接﹐不能擴充尺寸地﹐因謀於京垂蔣公﹐督學趙公復賂武斷生員任芳輩數人﹐約以尊經閣後民間之地﹐換學宮右邊空地。生員周膏作《非非子》一篇﹐粘於學壁﹐極言孔子貧厄﹐門人售地﹐語侵上官。督學聞之﹐畏公論不容﹐遂已其事。膏乃刑書周公瑄之子﹐髙才博學﹐有聲場屋。此舉人頗義之。

○陶隱居瘞鶴銘一證

姑蘇大石山人碩元慶作《瘞鶴銘》﹐考引黃長睿﹑張子厚﹑劉無言﹑曹士冕﹑邵公元﹑馬子嚴與我朝都玄敬之說﹐斷以爲陶隱居書議論極確﹐而賞鑑最精﹐然尙少一證。李石《續博物志》云﹕陶隱居書自奇﹐世傳畫板帖及焦山下瘞鶴銘﹐皆其遺迹。大石山人何不引此以証之乎﹖余於隆慶戊辰春日遊焦山﹐從崩巖亂石間榻得十六字﹐友人宋國儒擊碎一「也」字﹐至今惜之。

○宦官重諫臣

嘉靖末年﹐陪京皇城守門宦官髙剛﹐堂中懸春帖云「海無波濤﹐海瑞之功不淺﹔林有梁棟﹐林潤之澤居多。」髙之意重剛峯﹐念堂二公之能諫耳。

○舉朝皆婦人

海剛峯巡撫應天時﹐矯激之過﹐令人不堪言。官劾之﹐剛峯辯疏﹐有「舉朝柔懦無爲皆婦人」之語。李石麓朝回﹐值揚州貢士曾同筆硯者來訪。石麓曰「適見海剛峯疏中謂﹐舉朝皆婦人﹐我非一老嫗乎﹖惶恐。」貢士曰「只此惶恐﹐尙有丈夫气。」石麓默然者久之。

○淸苦回恨

禦史陳海樓﹐用紅票買米﹐減半市價﹐蓋積獘然也。民亦敢怒而不敢言。值經紀家有秀才何敬卿﹐持其票擊都察院﹐鼓告於都禦史海公。海公方尙操切﹐遂爾大怒﹐欲加懲治。賴諸禦史懇求得免。仍責皂隸三十﹐革去其役﹐卽枷號於陳之衙前﹐實所以辱之。一時六部兩衙門與府縣﹐聞風凜凜﹐不敢妄取市物。海樓因此官箴有虧﹐恨之入骨。及剛峯死﹐海樓同諸禦史入其內﹐見剛峯受用之淸苦﹐有寒士所不能堪者。海樓乃曰「回吾怨恨之心矣」。

○執照

秀才何敬卿﹐旣告禦史陳海樓於海公﹐又恐諸禦史以他事中傷之﹐復訴於海公求一執照。剛峯大笑曰「禦史視朝廷明旨尙爲虛文﹐海剛峯一紙執照有何用處﹖我見秀才有些膽气﹐原來畏首畏尾﹐豈能做事﹖」遂叱出。

○剛峯宦囊

都禦史剛峯海公卒於官舍。同鄕宦南京者﹐惟戶部蘇民懷一人。蘇檢點其宦囊竹籠中﹐俸金八兩﹐葛布一端﹐舊衣數件而已。如此都禦史﹐哪可多得﹖王司寇鳳洲評之云「不怕死﹐不愛錢﹐不立黨。」此九字斷盡海公生平。卽千萬言諛之﹐能加於此評乎﹖

○生平奇事

陳橫崖子野與余云﹐曩遊天臺﹐遇中秋﹐賞月石橋之側。石橋﹐天臺勝處也。及遊雁宕﹐乃九月九日采菊於山巓。在名山中﹐而逢佳節﹐又值天晴﹐此最是生平奇事也。可多得乎﹖

○一錢覓酒

陳藻﹐字子文﹐號蒼崖。家貧﹐嗜酒。一日﹐囊僅一錢﹐市酒欽之。作詩自嘲云「蒼崖先生屢絕糧﹐一錢猶自買瓊漿。家人笑我多顚倒﹐不療饑腸療渴腸。」

○二仙自寫像

世之畫周顚仙﹑張三丰像者甚多。惟顚仙自畫一像在皇城五鳳樓上﹐三丰自畫一像在臨淮侯家。

○判斷食料

儉庵梁公在廣西左布政時﹐終日坐衙不散。凡屬官日用食料﹐皆有一牌﹐經其判斷﹐不許過多。右布政林公某﹐一日欲市肉數斤。儉庵裁去其半﹐林公大怒﹐曰「你管得屬官﹐管不得我。」大罵入衙去。儉庵聞之﹐不動聲色。次日林公謝罪曰「此後不多買矣。」

○尙書異命

儉庵梁公﹐戶部尙書也。一日世宗取刑部尙書印送與梁﹐命往刑部問三大疑獄。梁到部﹐卽日剖決。又吏部當大察時﹐世宗命梁同考﹐坐吏書之左。去官三百餘員﹐銖兩悉稱﹐士林服之﹐士林榮之。此皆破格之異命。

○邵士廉屬對

邵僉事士廉﹐方童時資性潁敏﹐有問卽答﹐兼能屬對偶。除夕﹐李黃門致遠家爆竹﹐士廉往觀焉。李謂士廉曰「歲除爆竹驚殘臘。」士廉卽應曰「正旦傳梅報早春。」李大稱賞。

○霍公重邵靜庵

邵靜庵以廣西按察司僉事﹐乞休家居。大宗伯渭崖霍公﹐初未識面﹐恆遣存問。適有沒官寺﹐庵命賀掌教查撥送公﹐將爲書院之資。公以非所宜有﹐托故以辭之。會鄕飲﹐將至霍﹐以公端方之行﹐仕止有道﹐命有司惇請﹐以爲大賓。公不敢居﹐亟以疾辭﹐彊之乃始出。

○微之交情

方宗顯﹐字微之﹐與景暘伯時同習舉子業於琳宮。出則更衣而衣﹐入則共僕而炊。茹水飲蘗﹐相得甚歡。後景以甲第爲中允﹐方淪於布衣。景公赴都下﹐方與同舟而行。至眞州﹐景以疫卒﹐親爲視斂﹐痛逾手足。今鄕閭以爲盛事﹐士人以爲美談。

○前溪失儀

武宗在南京行宮﹐諸司朝參時﹐景前溪爲國子司業。景腹大而矮﹐幾不能俯﹐頗失朝儀。江彬卽大聲問曰﹐第幾班第幾人是某衙門官﹖若司業亦是該拿人數。白嚴卽應聲曰「是國子監堂上官。」遂不拿。蓋出於一時權宜﹐而能全朝廷待儒官之體。古人云﹐此人宜在帝左右。

○子昂題畫

西虹太守書畫﹐余從馬少虹得以盡觀之。獨無住庵主畫圓澤三生公案一卷﹐筆法髙古﹐宋元題詩者二十餘人﹐皆是夢話。趙子昂絕句云「川上淸風非有著﹐松間明月本無塵。不知二子緣何事﹐苦戀前身與後身。」識見超脫﹐過人甚遠。

○開門望月

萬曆己卯秋﹐湖塾兩農夫取樹根爲柴﹐得銀一甕。每錠上有「開門望月」四字﹐不知是何說。

○三墓

魯肅墓﹐相傳在上新河南岸圩田中。今去江不遠﹐土人耕田﹐戒不敢犯。云此圩田在吳時爲江﹐不宜有墓。但諸郡誌皆不載魯之墓﹐或者土人之說不誣。

謝玄墓在徐府西園中鳳遊堂後。建園取土時﹐曾見其墓石﹐知爲玄墓﹐遂掩之。去園東南﹐不五十步﹐有謝玄廟。廟中碑一通﹐乃侍郎羅玘文。

宋程偃孫墓在淸涼寺後山東北地上。嘉靖初年﹐久雨地陷﹐露出朱棺。視其墓石﹐知爲程墓﹐里人用土掩之。

○梁檢校管尙書

梁儉庵尙書﹐淸修勁節﹐始終不渝。罷官後﹐門庭肅然﹐與寒士無異。同時管檢校子山亦罷官歸﹐同在武定橋﹐南北相向而住。子山造樓居﹐廣田產﹐會親友﹐其門如市。人反而稱之曰﹐管尙書﹑梁檢校。

○鈔不可妄得

邵公士廉秀才﹐時見門前地有鈔一張﹐私往拾之﹐乃荷葉一片而已。忽行路者拾起﹐卻是鈔也。邵思一鈔﹐何足重輕﹐乃不可妄得﹐況民之脂膏乎﹖自入仕以至僉事﹐刻意淸苦﹐常俸外一毫不取。都人至今稱之。

○驚憂致病

許紳以醫仕至工部尙書﹐掌太醫院事。嘉靖西苑宮人之變﹐聖躬甚危﹐生死在頃刻間。紳不得已﹐用大黃﹑桃仁﹑紅花諸下血藥﹐自云﹕不效﹐惟有自盡而已。上忽作聲﹐去紫血數升而愈。紳以此加宮保﹐亦以驚憂得一神魂不寧之病﹐數月而卒。紳南京人。

○諸葛錢

趙雪巖太守﹐四川人﹐流寓南京。顧孝直談其一奇事云﹐雪巖曾往瀘州﹐江行阻風﹐數日乏薪﹐令人上山樵采。山頂險峻﹐人迹所不到。有鐵船一隻﹐露其半﹐中皆大錢﹐有無字者﹐有文曰「諸葛之寶」者。因取數籮回。忽大響一聲﹐山遂合﹐船不見矣。行一兩日﹐岸邊人眾洶洶。泊舟訊之﹐乃鑄孔明像者﹐方募銅。雪巖驚異﹐盡以錢施之﹐像乃告成。

○諸葛枕

裕民坊民家﹐淘井得一瓦枕﹐上有一符﹐符下有「驅瘧」二篆字﹐相傳爲諸葛武侯所制。病瘧者枕之卽愈。彼此轉相借用﹐遂爲鄰人所匿。因訟於官﹐亦不能得。

○歷數

唐荊川歷數之學﹐得篛溪顧尙書傳其法﹐又得東臯周臺官祕書卽證。常云﹕知歷理﹐又知歷數﹐此吾之所以異於儒生﹔知死數﹐又知活數﹐此吾之所以異於歷官所著《勾股測望論》《勾股容方圓論》《弧矢論》《分法論》《六分論》﹐發揮明白精透。周東臯稱士大夫能歷數之學者趙大洲﹐上不得算盤。唐荊川上得算盤﹐但荊川亦未到頂。能到其頂﹐則僧一行﹑郭守敬矣。東臯名相﹐萬曆乙未進士﹐周元之祖。

○欣慕編

陳玉泉有《欣慕編》﹐紀一時名士。盛仲交刻於蒼潤軒中﹐寄一冊與謝與槐大參。與槐答之以書﹐其略云﹕《欣慕編》中如王辣齋之風節﹐梅損齋之博雅﹐李飲虹之能諫﹐金赤松之文翰﹐似不可少。且去玉泉不遠﹐從容與玉泉言之﹐如何﹖觀謝此書﹐可補《欣慕編》之遺矣。

○存本

王尙書石岡﹐秀才時有矮屋三間。貴顯後移於園中﹐不加粉飾﹐題曰「存本堂」。

○識誠意伯

誠意伯劉世延﹐童年襲爵。王石岡一見其面目﹐遂戒諸子云「此人不可與之往來﹐乃多事人也﹐決不能善終。」誠意屢踐危機﹐竟死刑部獄中。其言乃驗。

○識人

吳交石之於周約庵﹐李遠庵之於鄭淡泉﹐顧東橋之於張太嶽﹐皆於童年識其貴顯﹐且爲名臣﹐可謂具眼。

○秀才气味

謝與槐﹑張秋渠﹑陳玉泉﹐冬日擁鑪。玉泉偶露布﹐與槐笑之曰「窮相乃爾。」因出褲視之﹐與槐是絨﹐秋渠乃綾。玉泉曰「也要存窮秀才气味。」

○陳烈婦拒母

烈婦陳伯之妻﹐秀才黃心源之女﹐年十八歲嫁陳。嫁未三月﹐父心源病死。母氏欲攺嫁﹐告之於女。女苦口諫之曰「婦人不幸而寡﹐惟有守節與死而已。不可嫁也。」母笑謂女﹕「汝年幼不解世事﹐不近人情。」竟爾攺嫁。一日﹐母氏念其女﹐來視之。女閉門不與相見﹐曰「旣適他人﹐非吾母也。」夫勸之﹐舅姑勸之﹐皆不開門。母慚而去。其夫染疾且篤﹐與之訣曰「吾疾﹐決不能生。旣無子女﹐又乏資財﹐幸早擇良家﹐受金葬我。」婦曰「我計已定﹐死卽同死﹐決不後時也。」未幾﹐見夫病勢沈重﹐走竈下煮水﹐與夫沐浴。乃碎磁碗割頸﹐不利﹔取菜刀繼之﹐先夫而死。時年二十有一。嗚呼﹗烈哉婦也。前之拒母﹐豈得爲過哉﹖司城張公起鳳驗其事﹐實感嘆不已。率僚屬爲文祭之。時隆慶辛未夏五月也。

○處盜

春庵周賓﹐醫士也。寒夜見偸兒入室﹐呼家人執之﹐責以十板﹐贈錢二百文。次日﹐述之於友﹐友人曰「此人何病﹐乃以人參﹑大黃醫之﹖」

顧愚逸﹐東橋先生父也。除夜見偸兒伏竈下﹐呼出﹐分以魚肉﹐贈錢五百文﹐勸以攺行。遣之一年後﹐偸兒夜遇其門﹐見有縊死者﹐潛移他人屋下。次日﹐具禮到堂﹐自陳雲云。語畢﹐遂遁去。

○神龜呈露

頤庵鄒公濟詩集云﹕永樂二年冬十月﹐幕府山陽訪碑石髙廣中。度尋於龍潭山麓﹐斫石求趺。旣而﹐神龜呈露﹐昂首曳尾﹐介文玄蒼﹐形質天成﹐匪由磨琢。乃於龜下遂得趺材﹐適與碑稱。

○更擇何等婿

中山王繼夫人謝氏﹐生四女。長卽仁孝皇后﹐次代王安王妃。又次未聘。永樂丁亥仁孝皇后崩﹐長陵諭謝夫人﹕「朕欲得夫人季女﹐繼中宮夫人。」曰「妾女不堪上配聖躬。」長陵曰「夫人女不歸朕﹐更擇何等婿耶﹖」季女竟不敢受人聘﹐從佛氏爲尼﹐鳳臺門外有王姑庵是也。庵後有一種奇竹﹐最堪爲杖。

○二宗室

景泰五年﹐移齊宗室賢爀居南京﹐敕守備參贊防閒﹐勿令與親王諸人往來交通。始賢爀三人來京﹐今三支之子孫極盛。

景泰五年﹐谷宗室賦焮與賢爀﹐同自廬州徙南京。來時七人﹐不久遂絕。

洪武二十六年﹐殺梁國公藍玉。有藍景昌者﹐賜與齊王爲奴。今宗室府有藍姓家人﹐乃景昌之後。余曾見其像﹐像亦甚偉。

○異鏡

馴象門外操軍某﹐耕田得鏡。半面能照地中物。持之﹐偸墳掘埋﹐大有所獲。後事犯﹐鏡入於應天府庫中。

大中橋陳姓者﹐忘其名﹐新買一宅﹐修理墻垣﹐墻中得一木匣。匣藏長柄小鏡﹐照面則頭痛。徧與鄰人照之﹐無有不痛者。驚異爲妖物﹐舉而碎之。

○駙馬提學

駙馬梅公殷﹐太祖最鐘愛之。魯令提督山東學政稱旨﹐今敕書尙藏於家。

○占城議

惕庵張公琮﹐字廷獻﹐中弘治庚戌進士﹐官禮部儀制郎中。時占城﹐國王請封制冊﹐封夷王﹐給事中一人往﹐將命占城。在海外入憚於往﹐六科倡議止之﹐疏不絕上。尙書不能決﹐公曰「封而告﹐不以封﹐天王之命討去矣。禮先告哀﹐而後請封﹐國無訃命﹐將誰與﹖以是詰之﹐威信其庶幾乎﹖」卒從公言。

○箕仙詩句

友人請箕仙﹐仙降書是嶽武穆。因問將軍恨秦檜否﹖仙書詩一首中聯﹐云「出師未捷班師急﹐相國翻爲敵國謀。」大似武穆口語。

○神樓

神樓乃劉南坦尙書制爲修煉者用。篾編成似陶﹐靖節之籃輿﹐懸之於梁。僅可弓臥其上﹐下收放之。機皆自握之﹐不用他人。文徵仲寫其圖﹐諸詞人多詠歌之﹐但詩盡皆不得其旨。

○講書

海剛峯巡撫下學﹐謁聖後﹐令府官坐於明倫堂左﹐縣官﹑學官坐於明倫堂右。諸生講書只講孟子。其爲气也﹐至大至剛﹐以直養而無害﹐則塞於天地之間。其爲气也﹐配義與道﹐無是餒也。二節舉動迥破常格﹐殊非俗吏所能。

曾子固﹝澹園先生云﹐子固墓志言﹐公卒於江寧府﹐豈卽葬於此耶﹖﹞顧孝直云﹐成化間先髙祖贈尙書公﹐誠爲始祖處士。公海卜地樊家山﹐穴旣定﹐葬且有期矣。夜夢朱衣象簡者曰「我故宅也﹐能相讓五尺乎﹖」已贈﹐公穿穴下所定丈許﹐堪輿家執之﹐不聽。葬後﹐復夢前人謝曰「毋壞我宅﹐甚善。無以報徳﹐當托生爾家﹐以亢爾宗。我有宋曾子固鞏也。」越一年而尙書公伯祖璘生此。李廣文元江蕃所傳﹐李世代居先塋﹐左右當有據。

○義激裂腦

成祖殺方孝孺﹐令人食其肉。食肉一塊﹐銀一兩。有吏之僕﹐食肉得銀。歸家說其事﹐吏聞之大怒﹐喝僕一聲﹐激裂其腦而死。義哉﹐吏也。惜不得其姓名﹐鄕裏顧孝直談。

○三丰蓑笠

張三丰畱蓑笠二物﹐與岐陽王曰「公家不出千日有橫禍。絕粒當急難時﹐可披蓑頂笠﹐繞園而呼我也」。去二載﹐而大獄興﹐遂全家幽於本府﹐不給以糧。糧垂絕﹐乃依所言呼之。俄前後圃中及隙地內﹐皆生穀米﹐不逾月而熟。因食﹐乃得不死。谷甫盡﹐而朝廷始議給米。其後呼之﹐不生矣。人有病﹐取棕煎服﹐病卽愈。掌東廠一太監病痢﹐用勢取去﹐煎棕服之﹐痢轉甚而死。後蓑笠歸於大內。

○夢李太白

浙中山人陳鶴﹐號海樵。遊金陵﹐將造尙書顧東橋公。東橋公先夢李太白來訪﹐次日見所投詩卷﹐乃山人陳鶴。與之延譽﹐詩名遂振。

○布鞋

李遠庵居官極淸苦﹐常俸之外﹐一毫不取。卽門生故吏﹐不敢以一物饋之。鄭澹泉﹐乃公得意門生也。宦南京數年﹐歲時只寒溫而已。一日﹐侍坐最久﹐有一布鞋在袖﹐逡巡不敢出。遠庵問袖中何物﹐鄭曰「曉之妻手制一布鞋﹐送老師。」遠庵遂取而著之。生平受人物﹐僅此而已。

○思屯乾道人

萬鎡﹐字乘時﹐號與石。家貧﹐發蒙﹑拆字度日。隆慶庚午﹐得末疾﹐以帛絡臂於項﹐左手執杖而行﹐服藥亦無效。忽十一月廿一早﹐過普徳禪林﹐覓一輿往。旣畢事﹐出寺下輿而便。見道人自對山直下﹐遙呼鎡爲老兒。鎡以一■﹝糸藍﹞縷人﹐素未識面﹐今將來乞我﹐而乃輕我如是耶﹐故佯不應。道人又行又問﹐漸與敵面。鎡乃曰「我不幸得偏枯疾﹐乃如此。」道人厲聲曰「何爲偏枯﹖偏枯者﹐樹之榮悴相半也。樹若此﹐卽屬於火﹐不得爲木。人豈如是耶﹖」因問﹕「汝疾始何時﹖」曰「今年七月廿一日。」曰「此乃密雲不雨﹐陰气上升﹐陽气下降﹐正欲交感﹐化生萬物於時﹐或春夏有雷﹐秋冬有風﹐則遂不成。汝少饒﹐今澀怒盛於肝﹐以致生火。其如雷擊風旋﹐二气不合。是以火不生土而土焦﹐土不生金而金鑠﹐金不克火火反克之。子孫拂意﹐方致汝蹶血气停﹐滯於脈絡﹐乃至如此。此非密雲不雨之象耶。」因問道人以號﹐曰「思屯。」又問姓﹐曰「姓乾。」鎡曰「何謂屯﹐思之何也﹖屯於義爲難﹐思屯者﹐常以難自思也。古者聖人列卦﹐首乾坤﹐次屯蒙﹐各有其義。且乾坤之後﹐胡不用震巽繼之﹐而乃以屯蒙者﹖此乃朝廷定君臣之位也。帝王止傳之子孫﹐蒙乃師生。師生旣定﹐方有訓誥五倫始明﹐庶無殺戮。」鎡又曰「出家人成仙﹐卽如讀書登第者。何有患難﹐而故思之耶﹖」曰「讀書者﹐登第固不易﹐出嫁人成仙尢難。而我之思屯者﹐正以人有正命﹐不當罹患難﹐如天災世變﹐戰鬥盜寇﹐皆非正。我一遇此﹐卽思避之﹐故號思屯。且汝欲知屯之義乎﹖气始交﹐未暢﹐曰﹕屯物鉤萌﹐未舒﹐曰﹕『屯』﹔世多難﹐未泰﹐曰﹕『屯』。今汝乃以肝气致疾﹐卽人之屯也。」言畢﹐因呼曰「老兒﹐可往橋上一行。」鎡不覺遂扶杖隨出寺。是時日初升﹐見道人橋邊對日而立﹐口喃喃誦而無聲﹐因復問鎡﹕「汝非江右人﹐能測字者耶﹖且汝旣測字﹐則當知易。今於屯之義尙未明﹐何以測爲﹖」鎡曰「我略知小數爾。」曰「數豈有小耶﹖汝愼勿愛人一錢﹐因錢而斷﹐此乃忿欲。伏羲皇帝曾向何人索錢耶﹖龍馬負圖﹐天公亦愛人錢耶﹖文王周公﹑孔子﹐亦何曾愛人錢耶﹖」因又呼曰「老兒﹐再往前一行。」鎡辭以不能。道人若略以手彊拽者﹐遂自橋及雨花臺之麓。倚樹坐﹐以手於衣外捫鎡腰臂﹐曰「酸乎﹖」曰「不。」又再捫至膝﹐「酸乎﹖」曰「酸矣。」曰「此乃環跳穴所在。汝旣知酸﹐他日將棄此杖矣。」又見鎡手有懸帛﹐因將手向衣內上下捫者三﹐曰「幸瘦﹐可愈。汝五臟俱火﹐不必餌藥。惟武夷茶能解之。茶以東南枝者佳﹐采得烹以澗泉﹐則茶豎立。若以井水﹐卽橫。」鎡至是始感其意﹐乃曰「多慢先生﹐寓何處﹖」曰「淸元觀。倘相尋﹐可問思屯乾道人。」鎡旣久與語﹐忽輿人來促﹐乃覓所乘輿還。居數曰﹐忽不知手舉足步﹐循幾而行。逾出限外﹐友人毛儔見之而驚。告以故﹐儔曰「公遇仙矣。思者﹐絲也。以絲合屯者﹐純也。乾﹐陽也。所遇乃呂祖純陽也。」因同至淸元觀﹐則止塑像在堂。二人拜像而返。盛仲交有《與石老人遇呂祖傳》。

○畫壁法被

靈谷寺經回祿後﹐尙有吳偉畫壁三堵。嚴介溪詩回廊﹐古壁畱名。畫墜葉冷﹐風助梵音﹐蓋指吳畫今已不存。姚元白最好事﹐曾臨三幅藏於家。

靈谷寺有寶志﹐公所遺法被四面﹐繡諸天神像。中繡三十三天﹑昆侖山﹑香水海﹐髙一丈﹐二尺闊﹐如之眞﹐齊﹑梁時物。

○神示郭字

馬汝蹊﹑潘鵠與同筆硯友六人﹐祈夢於城隍廟。神命判官引二人上殿﹐曰「汝二人功名一亨。」又命小鬼﹐將蒲包掛於二人之右耳。二人驚覺﹐說夢﹐與二人聞見皆同。嘉靖丙子科郭朴主試﹐取潘鵠中試。嘉靖壬子科郭盤主試﹐取馬汝蹊中試。因思「一亨」者﹐享字也﹔掛蒲包於耳者﹐大耳也﹐合之﹐成郭字。

○牛首山吼

盛仲交作牛首志﹐亦載山吼之說。余每遊牛首山﹐便尋老僧﹐焚香煮茗﹐談因果﹐說山中故事。舍利塔下老僧明壽﹐號萬延﹐出家弘覺寺中六十餘年。曾云﹐正徳十五年七月初三日﹐車駕駐蹕牛首西峯祠堂中。說者謂江彬有異謀﹐山靈夜吼﹐玆事乃訛以傳訛也。當時從駕數千人﹐僧房家家占滿﹐殊無措足地。師兄明智﹐遂露宿於塔殿臺基上。夢中翻身﹐爾墜地﹐不覺大叫﹐驚動三軍﹐一夜傳呼不息。江彬紐鎖住持﹐及明智進城﹐欲加以驚駕之罪。賴喬司馬諸公﹐權詞山吼﹐以竦動軍心﹐亦且解釋僧罪﹐遂放住持與明智歸山。江彬不軌之謀有無﹐難以懸斷。但彬不據城中舉謀﹐乃謀之於空山中﹐何所恃乎﹖必不然也。山靈夜吼﹐足以增重此山﹐老僧不附和眾人已信之言﹐因身親見其事﹐哪得誑山靈乎﹖此語朴實可信﹐足破羣疑。

○疏復漕運

倪文毅公嘗疏乞復漕運﹐以足兵食而紓民力。略曰﹕今關陜所需﹐皆山西﹑河南所給。而二方之地﹐俱近黃河。其間𨿽有三門﹑析津﹑龍門之險﹐然昔漢唐糧餉﹐由此而通﹐卽今鹽船木筏往來無滯。今令戶部所計﹐山西米豆必運貯楡林﹐及保徳州縣諸倉。河南米豆必運貯潼關衛﹐及陜州諸倉。其諸州衛地皆瀕河﹐可通舟楫﹐踵往古故迹而行﹐免當今陸運之害。公私之利﹐奚啻萬萬。況今河道當潼關之北數十里﹐接連渭河﹐可通陜西及鳳翔﹑鞏昌。涓河西流數千里﹐接連洛河﹐可通延安及北﹐上源可通邊堡。渭河西流三百餘里﹐接連涇河﹐可通涇陽河﹐可通慶陽。又龍門之上﹐舊有小河徑通延綏。儻加修浚﹐必可行舟。此宜簡命水部之臣﹐示以必行之意﹐相度地形﹐按求古迹。某處避險﹐可以陸運﹐某處可以立倉倒運﹐某處可以造船﹐裝運淤塞。悉加導滌﹐漕河務在疏通。毋憚一時之勞﹐而失永久之利。如是﹐則不但三方之困可紓﹐𨿽四方之物﹐無不可致矣。

○識蕡字去官

姚湘幼攻舉子業﹐不售﹐遂納粟入太學﹐選河間衛經歷。巡按李名﹐進士也﹐點名呼「王蕡」爲「王賁」﹐秀才不應。姚稟云「蕡」音「焚」﹐乃劉蕡下第之蕡。巡案依其音呼之﹐隨呼而應。巡案曰「好个經歷﹐能識蕡字」。竟以此去其官。經歷識蕡字而炫能﹐巡案不識蕡字而忌刻其失也﹐均矣。

○五大部文章

太守李載贄﹐字宏甫﹐號卓吾﹐閩人。在刑部時已好爲奇論﹐尙未甚怪僻。常云﹐宇宙內有五大部文章﹕漢有司馬子長《史記》﹑唐有《杜子美集》﹑宋有《蘇子瞻集》﹑元有施耐庵《水滸傳》﹑明有《李獻吉集》。余謂《弇州山人四部稿》更較弘博﹐卓吾曰「不如戲吉之古。」

○雅謔

友人沈生予云﹐張江陵鈐束科道﹐兩衙門官不敢揚眉吐舌﹐略陳異已之說。士人因編一謔語云﹕科道缺官﹐文選郎中請於張江陵。張謂科道官最難得其人﹐卽如孔門四科十哲﹐未必人人可用。文選云「徳行如顏回﹐何如﹖」張曰「回也﹐於吾言無所不說﹝說訓言說下皆同﹞﹐未可用也。」「文學如子夏﹐何如﹖」張曰「子夏入聞聖道﹐而說出見﹐紛華美麗﹐而說未可用也。」「政事如冉求﹐何如﹖」張曰「求也﹐非不說子之道﹐力不足也﹐未可用也。」政事如子路﹐但恐其好勇耳。張曰「子見南子﹐子路不說。盡可用也﹐盡可用也。」文選唯唯而退。此可謂士林之雅謔。當時科道曾亦聞此謔語矣乎﹖

○張江陵對句

東橋公塡楚﹐張江陵僅十餘歲﹐應童生試。東橋曰「童子能屬對乎﹖」因曰「雛鶴學飛﹐萬里風雲從此始。」張卽曰「潛龍奮起﹐九天雷雨及時來。」東橋大喜﹐解腰間金帶贈之曰「他日貴過我也。」

○失金杯

橙墩武晌﹐富而好學﹐且好客。有愛妾蘇氏﹐善持家。一日宴客﹐失金杯﹐諸僕皆嘖嘖四覓之。蘇氏遂誑之曰「金杯已收在內﹐不須尋矣。」及客散﹐對橙墩云「杯實失去﹐尋亦不得。公平日好客任俠﹐豈可以一杯之故﹐令座上名流不歡乎﹖」橙墩頗善其言。近有監生宴客﹐失物﹐百徧搜座客者﹐較之蘇氏可愧死矣。

○黃鶴樓知己

休齋沈公鐘﹐督學湖南時﹐笑指黃鶴樓曰「此余之知己也。」士林傳以爲故事。

○空中鬼斗

周蒙泉縣令﹑沈順貞舉人﹐俱在北門橋﹐相鄰而住。周之內人忽夢空中兩鬼相鬥﹐勝者落沈家﹐負者落本家。次日﹐兩家各生一子﹐特時不同耳。周之子名應魁﹐襲千戶職。沈之子名鳳翔﹐中萬曆壬辰進士﹐官至給事中。夫武之不能勝文也﹐在鬼已然﹐況於人間乎﹖

○東橋見王夢澤

顧東橋巡撫湖廣時﹐在黃州要見王夢澤。與知府言之﹐知府云「王是發配士﹐夫凡府縣與過客﹐皆不得一識其面。」東橋知爲俗吏﹐不足與言﹐乃囑通判云「我定要見王夢澤﹐勿如知府云云也。」通判訪王狎遊之人﹐一善謳者﹐一蹴球者﹐呼二人至﹐諭之曰「撫臺要見王鄕官﹐你二人設一謀見之。見則有賞﹐不然且有責也。」二人領命去。夢澤一日出門﹐至園中﹐二人傳一消息﹐通判報之。撫臺擁門而入﹐夢澤方欲走避﹐一人拽其左﹐一人拽其右﹐且陳撫臺之意云。夢澤身不得脫﹐東橋方得與之相見。

○髙風

湛甘泉﹑霍渭崖在南部尙書﹐同時府學。訓導鄧徳昌﹐字順之﹐廣東順徳人﹐乃二公同社友。相見只論齒﹐不論爵。或途中相遇﹐亦不回避﹐且策一蹇驢與之並行。後鄧死﹐府學二公制朋友之服﹐經紀其喪。京中文武官無有不弔者。如此髙風﹐古人也﹐非今人也。三公均之不可及。

○兩次還金

秀才何嶽﹐號畏齋。曾夜行拾得銀貳百餘兩﹐不敢與家人言之﹐恐勸令畱金也。次早攜至拾銀處﹐見一人尋。至問其銀數與封識﹐皆合﹐遂以還之。其人欲分數金爲謝﹐畏齋曰「拾金而人不知﹐皆我物也。何利此數金乎﹖」其人感謝而去。又曾教書於宦官家﹐宦官有事入京﹐寄一箱於畏齋﹐中有數百金﹐曰「俟他日來取去。」數年絕無音信。聞其侄以他事南來﹐非取箱也﹐因托以寄去。夫畏齋一窮秀才也﹐拾金而還﹐暫猶可勉。寄金數年﹐略不動心﹐此其過人也遠矣。畏齋卽觀察何矩所之曾祖。

○雙芝軒

萬曆四年丙子﹐天界寺僧圓慧﹐號秀峯﹐庵中忽生二芝﹐喜爲文明之瑞。因以雙芝顏其軒﹐請盛仲交﹑盛伯年父子﹐讀書其中﹐以應其瑞。時盛最有聲文場也。八月盡﹐將揭曉前一日﹐盛攜酒至雙芝軒候榜。日晡時何公露﹑何仲雅昆玉﹐敲門而入。仲交賦一詩云「街鼓喧闐榜欲開﹐敲門何事有人來。韋顓自是科名客﹐何必鴞鳴混俗猜。」天明榜開﹐公露﹑昆玉髙中矣。公露名湛之﹐仲雅名淳之。盛詩寓二何字﹐二芝寓二之字﹐鬼神之泄其機也﹐微而巧如此。

○正楊

封部黃蟄南云「我朝學問淵博﹐著述最富者﹐莫過楊公用修。」用修搖筆著書﹐直寫胸中之聞見﹐定不屑屑。更檢書冊誤處﹐自不能免。若予同年陳晦伯之正楊一書﹐乃就用修之引用者﹐從而考証之﹐卽所正皆當已落第二義矣。

○采石弔太白

黃蟄南云「餘同年宗子相集中﹐有采石弔李太白七言十絕﹐當爲壓捲。但十首內用月字云﹕『憶君乘月下金陵﹐千帆明月大江濤。醉來江底抱明月﹐獨畱明月照江南。明月窺人恐是君﹐可憐一片寒江月。』何其重見疊出也。不如少作數首﹐少用月字﹐亦可名世。」

○世宗記注二臣

東橋與羅印岡書﹐其略云﹕不肖治陵之命﹐發自淵衷﹐直以撫楚微勞。不知何緣﹐遂蒙記注﹐諭諸臣曰「顧璘在楚﹐盡心肯任事﹐以此委之。」夏曰「已交代」。上曰「趕回」。或曰﹐彼入京在途﹐可遇。嚴曰﹕渠南京人﹐水路去矣。上又曰「但委之﹐不患不來。」夏曰﹕吏部缺當補。上曰「以工左升吏右﹐迹如左遷﹐彼必不樂﹐仍畱原缺待之。」璘未至之先﹐數問之﹐眾大爲恐。至宜城﹐見璘疏諭。諸臣曰「璘至矣。」故事陵寢﹐仍當用禮部侍郎一人。昨奏﹐乃又曰﹕不必差﹐再添一人﹐則不專矣。前有傳帖﹐諭內閣勿稱工部侍郎﹐恐其動心。但云說與侍郎璘﹐皆殊眷也。璘不肖﹐何以承此﹖故𨿽勞且遠﹐更不敢辭。惟仗至愛﹐敢告﹐幸不他聞也。又儉庵公昨駕發時﹐欲取公居守﹐以道遠期近而止。

諭諸臣曰「梁材執法甚固﹐𨿽應變非其所長﹐守法有餘也。」眾云﹕儉翁之召非久矣。觀東橋此書﹐世宗之記注二臣也如此。

○志公讖

何元朗叢說解寶志公讖云﹐杖上懸尺者﹐梁也。拂者﹐陳也。剪者﹐齊也。鏡者﹐大明也。其讖甚明﹐其說最確﹐但中間尙有隋唐宋元﹐何不一讖之乎﹖志公生於金陵鷹巢﹐朱姓者探於巢而養之。志公葬於鐘山﹐太祖遷其地而葬之。此更是一大讖也。志公眞神僧哉。

○死爲神

陳矩庵欽廣東提學﹐死於任﹐卽爲廣東城隍。周蒙泉珊﹐永定知縣﹐死於任﹐卽爲永定城隍。山人金魚﹐能寫趙承旨字﹐死爲判官。

○禦史迎舉人

嘉靖七年﹐張公廷獻以右都禦史掌南都察院。子恕適中鄕試榜一百二十名﹐屬官十三道。禦史同具鼓樂彩旗迎之﹐最是勝事。

○兵書報捷

正徳六年﹐石岡王公以旗中楊愼榜進士﹐同鄕竹堂王公任兵部尙書。揭曉日﹐竹堂五鼓早朝過其寓﹐叫開其門﹐對使云「你相公已髙中。我是頭一報。相公官只做兵部尙書。」罷後﹐石岡官果至兵部尙書。王鳳塘談。

○薝卜花

白雲寺一名永寧寺﹐在鳳臺門外與牛首山相近。太監鄭彊葬地﹐墳旁多名花異卉。有薝卜花一叢﹐乃三寶太監西洋取來者﹐中國無其種。余曾三見其開花﹐花瓣似蓮而稍瘦﹐外紫內淡黃色﹐與佛經云薝卜花金色者同。花心嗅之﹐辛辣觸鼻。遠遠聞之﹐微有一種淸香。楊用修﹑胡元瑞皆云﹐薝卜花卽梔子花者。非也﹐梔子花瓣極俗﹐色極白﹐香極濃﹐品極賤﹐處處有之。若以爲卽薝卜花﹐恐梔子不敢當也。楊胡二公特未見薝卜花耳。

●卷二

○二京賦

禦史余公光﹐號古峯﹐有《二京賦》﹐嘉靖十五年已經進呈。

聖旨送入史館﹐賞新鈔一千貫。大城山樵盛時泰嘗曰﹐孟堅當卯金末造﹐猶以兩都擅名。太衝遭列國鼎分﹐尙藉三都振響。今聖明混一天地再辟﹐列聖相承﹐重光累洽﹐文物之盛﹐亙古無前。柰何使豎儒專美千載也﹖因爲《二京賦》期上之﹐惟藏笥中﹐竟歸覆瓿矣。又長史黃琮﹐字元質﹐有《金陵賦》。

○佳句

孫總制炎﹐字伯融﹐「遊仙」云「天與數書皆鳥迹﹐身畱一劍是龍精」。

周滇﹐字伯寧﹐「舟中望九華」云「巖回气如蕡﹐峯去勢猶引」。

楊翮﹐字子舉﹐「遊廣教寺」云「雲間聞梵語﹐煙外聽齋鐘」。

夏煜﹐字允中﹐「康郎山奉旨」云「絕壁秋聲淸漱玉﹐白沙月色爛堆銀」。

史京兆謹﹐字公謹﹐「七星關」云「路遠家難問﹐愁多酒易醒。」「西山精舍」云「巨戶蜂畱蜜﹐松巢鶴墜翎。」「遊淸涼寺」云「古徑依山轉﹐淸猿向晚哀。」「覽秀樓」云「殘霞擁樹作秋色﹐空翠襲衣生暮寒。」「送屠先生」云「南浦斜陽芳艸色﹐東風啼鳥落花天。」「日晷爲張布政賦」云「靜遁靑春回禁柳﹐暗移白髮上朝簪。」「萬松軒」云「秋聲出樹曉無迹﹐雲气入簾風滿庭。」「遊天界寺」云「地暖漸生眠鹿艸﹐松枯欲折掛猿枝。」「贈吳羽士」云「松下剪云縫鶴氅﹐花間滴露寫鵝經。」

馬俊「贈王鼎歸田」云「幽齋藏島嶼﹐深徑入林巒。」「江行」云「霜蒲藏水鳥﹐煙樹隱柴荊。」「和杜」云「翠微深見寺﹐綠野暗啼鶯。」「山居」云「溪畔遊魚吹柳絮﹐竹邊啼鳥避茶煙。」

湯參將胤績﹐字公讓﹐「漫興」云「長身惟食粟﹐老眼漸生花。」「詠守宮」云「鴛鴦腸斷魂堪冷﹐蜥蜴形消血未幹。」「秋思」云「決明階下好顏色﹐郭索沙邊多路岐。」

蔣主孝﹐字宗倫﹐「長嘯」云「重陰接海蒸沙雨﹐輕霧連山煮石云。」

蔣主忠﹐字存恕。「經龍潭舊居」云「古鎭東西市﹐長江旦暮潮。」「過鎡公方丈」云「寶殿迥臨飛鳥上﹐疏鐘遙隔暮云深。」

蔣禦史誼﹐字宗誼﹐八歲賦詩云「靑天閣雨雲歸岫﹐紫气乘龍水入江。」

顧教授言﹐字如綸﹐「題畫」云「沙上閒鷗如有約﹐堤邊幽艸不知名。」

賀山人確﹐字存誠﹐「城南雅集」云「開簾山納翠﹐掃徑樹畱陰。」「都門送別」云「花落謾驚春已去﹐愁來恰值酒初醒。」

史山人忠﹐字廷直﹐「偶成」云「爽气催詩興﹐涼風散酒時。」「又」云「雲山開畫障﹐槐柳映蓬門。」

李祭酒時勉﹐「送僧」云「柳帶天邊雨﹐松回巖際云。」「艸亭宴集」云「一徑濃花發﹐滿庭芳艸多。」「送王教授」雲「水滿滄江楊子渡﹐云連綠樹富春山。」

倪尙書謙﹐字克讓﹐「南郊艸堂」云「林鳩喚雨山光暝﹐畦稻舒花水气香。」

倪尙書嶽﹐字舜咨﹐「芳池春水」云「新漲受風牽翠榖﹐好山隨月墮靑螺。」「登兜率巖」云「晴色撲簾知日近﹐輕陰過檻覺云低。」「和鳴治有懷」云「幽壑雨晴泉響近﹐隔林風細鳥飛輕。」

童尙書軒﹐字士昂﹐「九日」云「黃菊酒香人病後﹐白蘋風冷雁來初。」「南坡艸堂」云「艸堂夜雨生科斗﹐花逕春風叫栗畱。」

李應禎「和吳匏庵」云「春樹暮云無限思﹐薰鑪茗碗有餘淸。」

沈僉事鐘﹐字仲律﹐「黃縣」云「秋殘羣木老﹐野迥亂山髙。」「題畫」云「江山秋色淨﹐風雨暮寒多。」「新嘉驛」云「風定涼生樹﹐庭空月近人。」「鉅野」云「沙艸釀寒殘雪在﹐野雲翻影斷鴻懸。」「靑陽驛」云「寒凝簾底鑪煙細﹐塵淨墻陰竹色幽。」

徐僉憲完﹐字用美﹐「送何省叔還京口」云「霜冷江■﹝氵亟﹞秋雁影﹐雨晴岸拍晚潮聲。」「湖山樓」云「窗含山色晴橫黛﹐簾捲湖光晚映霞。」

姚太守黼﹐字大用﹐「報恩訪僧」云「松云晴覆地﹐花雨盡飛空。」「送人還金臺」云「舟從江上發﹐人向日邊還。」「淮陰夜泊」云「燈影遙臨岸﹐月光低近城。」「旅館歲暮」云「凍雲低欲墜﹐遠雁斷還聯。」「送周別駕」云「將雛墻燕畱人語﹐衛足葵花向日妍。」「鳳臺別墅」云「花深門徑人稀到﹐簾捲春風燕自來。」「北山吟」云「瀑布飛空千尺雨﹐春風吹老一庭花。」「春暮」云「紅雨落殘淸晝永﹐黃鶯啼盡綠陰稠。」

羅大理輅﹐字質甫﹐「花巖寺」云「山色遠含千古秀﹐洞門深向半巖開。」

王尙書敞﹐字漢英﹐「渡大同江」云「花明春欲暮﹐沙暖水生煙。」「登浮碧樓」云「石磴斜通郭﹐煙村半掩扉。」「宿碧蹄館」云「樹綠入夏重陰合﹐鳥爲畱人著意啼。」

張學士益﹐字士謙﹐「映艸簾」云「捲露來春燕﹐搖風入晚螢。」「綠筠」云「潤含春嶂雨﹐陰送午窗涼。」「秋夜」云「露寒蛩韻切﹐云澹月光微。」「文會圖」云「簾捲髙松蒼雪墮﹐窗開羣岫翠屏寒。」

羅太守鳳﹐字子文﹐「九華過雨」雲﹕「淩霄縹緲牽髙興﹐入夜淋漓負夙期。」

向知州黌﹐字序伯﹐「登下鐘寺」云「危磴苔封滑﹐虛壇艸色幽。」「中秋泛月」云「風動魚龍吹沸浪﹐露寒蟾兔泣淸秋。」「集會仙樓」云「逐江芳艸自生態﹐繞陌繁花偏冶顏。」

朱山人宇﹐字子容﹐」弘濟寺次韻」云「望中峯翠雲遮斷﹐座裏花香風送來。」

方山人憲﹐號聽泉﹐「弘濟寺」云「云出曉堂龍去遠﹐雪殘晴樹鳥啼新。」「重遊弘濟寺」云「五更江色渾無夜﹐二月梅花別有春。」「又」云「數聲啼鳥林中曉﹐萬樹桃花洞裏春。」

景司業暘﹐字伯時﹐「憶蔣水部」云「云竹晴還雨﹐風花落更飛。」「石駙馬山莊」云「移席憐歌歇﹐貪桮較句遲。」「送唐汝立」云「潮聲翻石壁﹐山色入虛樓。」「送沈華父」云「情深惟縱酒﹐發亂似驚秋。」「夜酌對曹十四」云「風簾分坐月蛟蛟﹐夜榻剪燭花紛紛。」「遊永寧寺」云「竹陰到午風猶冷﹐石磴穿雲路轉幽。」

陳指揮鐸﹐字大聲﹐「齋居」云「晚樹低分霽﹐春雲淡隔城。」「夜往新丰鄕」云「山月巧窺人影瘦﹐夜涼先向客衣生。」「送毛都督」云「刁鬥夜嚴山月冷﹐旌旗晴散野雪平。」

劉尙書麟﹐字元瑞﹐「贈吳隱君」云「七步似曹常醉後﹐五言逼杜少愁時。」「和張石川」云「省己正愁題鳳字﹐忘形翻得換鵝書。」

朱山人實﹐字子元﹐「弘濟寺次韻」云「花務拂檐濃似雨﹐柳風春浪怒於雷。」「又」雲「雨開素練波光淨﹐云揭靑屏岫色新。」

馬郎中瓛﹐字公信﹐「曉行」云「馬蹄入樹鳥夢墮﹐月色滿橋人影來。」

陳副使欽﹐字諒之﹐「送外兄北上」云「長風萬里興﹐芳艸一春愁。」

金秀才琮﹐字元玉﹐「丹陽道中」云「朝霞推日出﹐陰壑帶水流。」「雨泉煮茗」云「細浪捲風生蟹眼﹐怒濤翻月起龍腥。」

伊僉事乘﹐字徳載﹐「遊寺」云「野鶴盤云下﹐淸風挾水涼。」「落花」云「銀塘水泛魚吹沫﹐華屋泥香燕補巢。」

梅明府純﹐字一之﹐「舟中卽事」雲「雨深煙寺晚﹐風急海門秋。」

李副使熙﹐字師文﹐「秋興」云「秋深茅屋鳴寒杵﹐月上山城起暮鴉。」「又」云「風急暮云聞斷雁﹐雨晴沙渚泛雙鷗。」

顧尙書璘﹐字華玉﹐「通城山中赴嶽陽」云「石出泉爭響﹐林幽樹漫生。」「小江口」云「興在煙霏際﹐年銷馬迹中。」「飲柳山上」云「江橫羣水合﹐野闊萬峯開。」「山中晚興」云「飲牛臨古澗﹐射雉出平田。」「送人還京」云「衣隨行處敝﹐劍就醉中看。」「登淸涼山」云「古寺頻來僧盡老﹐重陽欲近蟹爭肥。」「擬宮怨」云「禦前卻輦言無忌﹐眾裏當熊死不辭。」「又」云「君王自信圖中貌﹐靜女虛迎夢裏車。」

顧副使■﹐字英玉﹐「曉行」云「鴉翻初日動﹐馬過斷水妨。」「快雨有述」云「片雲生書暝﹐急雨淨髙天。」「夜渡黃巖江」雲「水國寒多眠未穩﹐城霞路近夢先通。」「孟有涯載酒息園」云「驚鴉忽翻庭露下﹐暗螢時度水煙深。」「送羅侍禦還南京」云「心同江月隨君遠﹐家在秦淮得信稀。」

顧貢上嶼﹐字懋■﹝氵亟﹞﹐「白牡丹」云「玉妃罷醉春無暈﹐素女淩波夜有香。」「天闕山」云「山深六月藏寒霧﹐地迥諸天散曉鐘。」

顧秀才應祥﹐字孝符﹐「過龍山別業」云「雲起移山色﹐風鳴亂鳥音。」「江上曉行」云「曉行江路月﹐人語夜船燈。」「送朱子價」云「人去天涯春艸綠﹐望迷江上暮煙平。」「遊棲霞寺」云「流泉激石常飛雨﹐靈艸經寒不斷香。」「除夕」云「今宵對雨娛殘歲﹐明日逢人說去年。」「登樓」云「宮闕半從雲裏出﹐山光多自雨餘來。」

謝山人承舉﹐字子象﹐「遊寺」云「深林下馬蒼苔滑﹐野寺入門秋爽多。」「又」云「春雨洗山諸寺近﹐秋花薰夢一樓空。」「病中答華玉」云「山與詩肩齊聳瘦﹐菊隨病眼對爭開。」

謝布政少南﹐字應午﹐「楊少室自粵入賀」云「月出煙中樹﹐星窺水面舟。」「嚴子陵釣臺」云「故人不預興亡事﹐太史空勞處士猜。」「十六夜少室右史招宴」云「尊前寶炬畱明月﹐簾外金花綴彩雲。」

龍僉憲霓﹐字致仁﹐「姑蘇道中」云「野鶴巢難定﹐春蠶繭自忙。」「飲東麓亭」云「墩傳往昔名空在﹐劍化何年气尙浮。」「寒夜飲裏中諸公」云「气回檐雪融還細﹐雨濕樓煙重不飛。」

管檢校景﹐字子山﹐「遊幕府寺」云「秋色霜中樹﹐寒聲雨後潮。」「又」云「峯斷靑蘿合﹐江空白練長。」「秋陰」云「風隨黃葉亂﹐雨逐黑雲來。」

金舉人大車﹐字子有﹐「楷上人山亭」云「敗葉秋皆墮﹐寒煙晚欲無。」「幽興」云「放棹晚潮至﹐開門春艸生。」

金秀才大輿﹐字子坤﹐「遊城南諸寺」云「黃葉喧髙樹﹐靑山起夕煙。」「固湖城」云「山城晴自濕﹐水國晚多寒。」

徐山人霖﹐字子仁﹐「泊楊靑驛」云「雲輕難掩月﹐海近易通潮。」「冬遊虎丘」云「凍鳥自髙樹﹐寒梅或背巖。」「歸舟漫興」云「覽鏡愧難畱黑髮﹐當杯狂欲醉靑山。」

王參議徽﹐字尙文﹐「舟中夜雨聞雁」云「淒涼應帶雨﹐悲咽爲兼風。」「題王子成壁」雲「雨過苔侵壁﹐潮來水到門。」「登大觀臺」云「秋聲帶葉翻林下﹐暝色隨雲渡水來。」

王太僕韋﹐字欽佩﹐「秋日遊城南」云「寒花散幽馥﹐午樹結團陰。」「秋居雜興」云「閒行無剩事﹐孤坐有餘思。」「寄羅敬父」云「尊前花气風生席﹐湖上簫聲月滿船。」「西堂偶興」云「一春人醉斜陽裏﹐三月鶯啼細雨中。」「秋日卽事」云「梧桐月上風初到﹐蟋蟀聲中雨漸涼。」

王秀才逢元﹐字子新﹐「對酒」云「潦倒不忘桃葉句﹐蕭閒應戀竹皮冠。」

張士瀹﹐字心父﹐「秋郊」云「野梅當澗落﹐山鳥隔花鳴。」

李明府曉﹐字子晦﹐「江上望金山」云「濤聲風外壯﹐云影日邊輕。」「滄州道中」云「斷靄斜陽迷去雁﹐平堤古木集寒鴉。」「春寒夕景」云「山腰繞樹嵐初起﹐天末輕陰日欲沈。」

周尙書金﹐字子庚﹐「過楊六郎城」云「山河未攺豪華盡﹐夷夏平分艸樹迷。」「涉忽都河」云「極浦遙山無去雁﹐古城荒堞有啼鴉。」

許山人鏜﹐字彥明﹐「秦淮步月」云「疏鐘城外寺﹐曲檻水邊樓。」「晚泊昆陵」云「西風疏雁陣﹐斜日變山容。」

許太常谷﹐字仲貽﹐「何元朗移居」云「買得曲池堪斗鴨﹐種成芳樹好藏鶯。」「集沈大理」云「檐前香篆將花气﹐院外松風雜鳥聲。」

胡副使汝嘉﹐字懋禮﹐「過黃華山」云「林鴉翻暝色﹐巖樹駐秋云。」「嘯臺」云「澹雲千里色﹐落日半巖陰。」

王太守可大﹐字元簡﹐「壽州渡河」云「沙淨空山雨﹐風香野岸花。」

沈禦史越﹐字中甫﹐「風雨憶城南杏花」云「濕云帶暝酣淸晝﹐芳艸含煙靚綠苔。」「冬日諸君集樓上」云「待臘江梅初抱萼﹐淩霜籬菊尙畱妍。」

陳太僕沂﹐字魯南﹐「遂初齋」云「苔痕雙屐齒﹐花影半簾鉤。」「經牛首山寺」云「鳥聲林葉暗﹐山影石溪寒。」「入西山」云「山出曉云亂﹐鳥鳴春日遲。」「燕集西園」云「煙橫村遠近﹐月出樹扶疏。」「永福寺晚睡」云「峯巒樹色初晴後﹐樓榭煙光欲暮時。」

陳同知時伸﹐字元晉﹐「試燈夕得樓字」云「火樹參差人影亂﹐香煙繚繞月光浮。」

陳明府時萬﹐字孟錫﹐「元宵大雪」云「人間矜火樹﹐天上放冰花。」「登大觀亭」云「帆開二水天逾闊﹐云盡三湘鳥共低。」

張坐營鵬﹐號竹渠﹐「登水雲亭」云「月明江似洗﹐波動石如浮。」

張指揮維﹐字管文﹐「官舍夜懷」云「風穿燈影亂﹐寒逼雁聲髙。」

楊貢士希淳﹐字道南﹐「除夕」云「酒能扶病客﹐春欲傍愁人。」「秋曉述懷」云「病常倚枕晝猶夢﹐瘦不禁秋雨更寒。」「潯陽阻風過海天寺」云「地鄰彭澤懷陶令﹐山枕匡廬憶遠公。」「牛首」云「去日僧非憐我老﹐舊遊人遠得書難。」

鄭侍禦濂﹐字師周﹐「送鄕人歸」云「江空秋雁影﹐砌令夜蛩聲。」「疏請歸省」云「寒雁投陽書未寄﹐秋風報冷客先知。」

鄭推府河﹐字師程﹐「至江上」云「愁客難爲別﹐閒雲漫不開。」「又」云「天地水爲際﹐江山雪滿樓。」

羅主簿燾﹐字元溥﹐「晚過東山寺」云「聞鐘知寺近﹐逢鹿覺山深。」「宿髙座寺」云「月來半榻寒松影﹐風送滿山秋葉聲。」

陳明府芹﹐字子野﹐「寄玄超」雲「水村寒气早﹐山館月明孤。」「焦山」云「煙橫沙市遠﹐船過海門稀。」「遊靈谷寺」云「重檐捲霧靑欲滴﹐曲水穿雲淨可憐。」「與諸友集姚園」云「奕散靑林寒日墮﹐歌翻白雪凍雲髙。」

李郎中逢陽﹐字維明﹐「關廟」云「志許乾坤合﹐身先吳魏亡。」

楊秀才谷﹐字惟五﹐「宿大城山莊」云「隔樹林穿暮﹐披榛徑轉微。」「又」云「敗壁靑苔應殢雨﹐寒潭碧水似澄霜。」

黃驗封甲﹐字首卿﹐「陳氏園亭」云「曲徑沿溪入﹐疏峯帶雨靑。」「春日」云「鳥聲侵夢斷﹐竹色映階虛。」「秋興」云「山髙月出雁初下﹐水遠天空人自愁。」「天寧寺」云「短劍孤懸淩夜月﹐敝裘初紉薄秋風。」

馬明府應龍﹐字呈道﹐「和杜秋興」云「興發新秋翻宋賦﹐捲吹蘆葉擬胡笳。」

張副使鐸﹐字鳴治﹐「宛馬」云「盤旋風欲動﹐拂拭雪仍迷。」

陳僉事鳳﹐字伯羽﹐「寄題石塘」云「波間先受月﹐池迥不驚鷗。」「臘日」云「沙白常含凍﹐云昏易作陰。」

髙汝州遠﹐字近思﹐「泊舟封月」云「風淸沙岸淨﹐月滿浪花圓。」「弘濟寺」云「江豚吹浪出還沒﹐野鷺得魚棲復驚。」

臨淮侯李言恭﹐字惟寅﹐「小桃源」云「山折路疑盡﹐花深鳥自藏。」「暮投伏城驛」云「亂水斜穿徑﹐空山曲抱村。」「送安茂卿南還」云「夢回芳艸遠﹐人去落花多。」

朱沅州衣﹐字正伯﹐「神策城樓望玄武湖」云「湖光蕩云日﹐山色印寒流。」「登弘濟江閣」云「孤帆蕩漾緣何事﹐遠岫依微莫辧名。」

景山人霽﹐字光甫﹐「山寺避暑」云「紅塵朝易夕﹐綠蔭夏疑秋。」「又」云「篆煙縈佛牖﹐雨气暗雲峯。」

吳侍郎自新﹐字伯恆﹐「神策城樓望玄武湖」云「樹色含風冷﹐溪聲帶雨寒。」「湖陰夜泛」云「九天忽駕水輪出﹐萬里遙瞻玉鏡開。」

馬山人光靈﹐字一卿﹐「漫興」云「風微魚淺戲﹐泥暖燕先知。」「又」云「疏雨長虹斷﹐遙山積翠微。」

何參議汝健﹐字體乾﹐「秋雨晚晴」云「餘霞明反照﹐疏柳淡輕煙。」「暮春鴻石圓」云「坐久花香細﹐談深鳥語幽。」「灌園」云「天涯飛鳥外﹐人事落花初。」「宿牛首」云「山色有無朝雨後﹐江光隱見夕陽時。」「竹素園漫興」云「花片飛來情自愜﹐松陰結處坐偏深。」「雪夜次韻」云「檻外水花侵履迹﹐庭前竹翠濕人衣。」

何禦史淳之﹐字仲雅﹐「別陳師宗伯」云「潮痕迎雨急﹐帆影帶煙過。」「曉川」云「月瀉空潭水﹐霞餘幾樹楓。」「登繁臺」云「斜日窺疏雨﹐歸鴻綴遠天。」「無題」云「云連楚岫還輕散﹐潮向潯陽總未通。」「秋日李王孫園亭」云「淸光曲引秦淮水﹐紫气飛來鐘阜峯。」

顧居士源﹐字淸父﹐「燕子磯」云「淺沙披月蚌﹐髙浪出風豚。」「虎洞小庵」云「石冷燈無焰﹐香消火尙薰。」「山寺晚歸」云「散策衝寒翠﹐搴裳踏晚晴。」

金山人鑾﹐字在衡﹐「徐太傳園」云「楊柳晚風靜﹐芙蓉秋水香。」「悼梁姬」云「江梅空索笑﹐湘竹自成斑。」「靜海寺」云「長風吹老樹﹐斜雨過疏籬。」「次通津驛」云「風輕雲气薄﹐月淨水光寒。」「北河道中」云「歸鳥亂啼原上樹﹐夕陽多在水邊村。」「送李谷陽」云「客中候曉霜如月﹐馬上逢春艸似煙。」「夢隺」云「竊歸靈藥三山月﹐吹落楡花一笛秋。」「嶽少保墓」云「臨危叩馬書生口﹐立主班師宰相心。」「憶江南」云「風檐聽竹心先碎﹐雨檻移花夢亦香。」

馬明府汝蹊﹐字誠望﹐「新秋」云「明月半窗能自至﹐白雲滿榻似相畱。」「秋日永寧庵社集」云「山色遙連秦樹碧﹐溪聲常帶梵鐘幽。」

姚鴻臚浙﹐字元白﹐「聞雁」云「數聲風處斷﹐孤影月中翻。」「顧孝符見過」云「旅懷秋欲盡﹐鄕思客初來。」「贈周文美」云「燕市風霜凋客鬢﹐越山兵燹限河梁。」

姚太學之裔﹐字玄胤﹐「喜諸君子入社」云「寒花照座金爲蕊﹐明月窺簾玉作鉤。」「冶城餞吳莫魏張四子」云「黃金舊鑄雙龍劍﹐白雪新傳四傑才。」

姚太守汝循﹐字敍卿﹐「綺霞閣小集」云「酒邊過白鳥﹐鏡裏出靑山。」「浪禪房」云「閒花苔上落﹐疏磬雨中沈。」「送胡懋誠」云「離愁隨艸長﹐別淚迸鶯啼。」「江南春遊」云「宿雨靑郊潤﹐和風白袷輕。」「題江漵垂綸捲」云「羊裘雙短鬢﹐蝦菜一扁舟。」「邀笛閣」云「岸柳秋淸夜﹐汀葭月白時。」「和幼安泛秦淮」云「潮起輕風生遠浦﹐夜涼明月滿扁舟。」

宋兵憲存徳﹐字惟一﹐「叨轉南曹述懷」云「櫪下驪駒淹歲月﹐庭前蒼檜飽風霜。」

焦明府瑞﹐字伯賢﹐「謝公墩晚眺」云「夜雪萬家鴻影度﹐江聲千里巖痕髙。」「後湖」云「無數鷗鳧天上下﹐幾重樓閣樹髙低。」

盛貢士時泰﹐字仲交﹐「登賓峯樓望雨」雲﹕「一徑穿雲上﹐千山送雨來。」「天界寺」云「松聲寒繞塔﹐竹影午過墻。」「三茅峯」云「鳥飛靑嶂外﹐人語白雲中。」「幽棲寺」云「鐘阜斷雲連古戍﹐秣陵黃葉下西風。」「集瞻雲樓」云「林下卷帷涼欲度﹐花邊迎扇暑將無。」「試燈夕宴瞻雲樓」云「繞樹銀花初試火﹐隔簾香霧半垂鉤。」

盛秀才敏耕﹐字伯年﹐「山居雜詠」云「花發臨危岸﹐鶯啼過遠林。」「宵徵」雲「水暝螢光亂﹐風秋雁語淸。」「又」云「衙晚催蜂去﹐巢危促燕飛。」「贈張羽王」云「潮聲繞屋初消雪﹐梅蕊知春競放晴。」「遊三臺洞」云「石扉藤蔓迷樵路﹐流水桃花引客來。」「送大安和尙歸廬山」云「送客奚頭防虎嘯﹐逃禪樹底借枝封。」

卜長史鏜﹐字子振﹐「送人還吳門」云「衰柳帶煙迷遠浦﹐片帆隨雁下長洲。」「遂閒堂」云「日髙臥榻茶煙細﹐夜靜鉤簾樹色深。」

鄭太守宣化﹐字行義﹐「九日燕邸遣懷」云「叢菊自開吳地蕊﹐疏砧故搗漢宮聲。」「送安伯惺之成安」云「蕭騷鬢爲風霜短﹐拓坐官驚歲月流。」「春寺宴集」云「海日倒銜天外影﹐江云遙落座中杯。」

萬明府夢桂﹐字稚徵﹐「臘盡客蕪江」云「凍雲仍易合﹐殘雪未全消。」「客愁」云「情淹黃絹字﹐身敝黑貂裘。」「吳門有感」云「天靑鴻雁近﹐水長鱖魚肥。」「程孟孺北上」云「池上墨花春霧重﹐閣中玄艸錦雲長。」「秋日過懷玉山下」云「花沿石竇晴偏潤﹐樹拂涼飆秋正分。」「贈景光父」云「長林風細花香暖﹐古寺云移月上初。」

周明府元﹐字長卿﹐「集宜遠樓」云「欄幹千嶂瞑﹐砧杵萬家秋。」「過棲霞東之讀書處」云「六代碑存誰幼婦﹐百年書就恰名山。」

余祭酒孟麟﹐字伯祥﹐「問胡太史病」云「閒身稱病易﹐春色閉門多。」「集邀笛閣」云「花深云不去﹐水闊月全低。」「野興」云「褰衣經樹濕﹐懸榻待云還。」「過天界寺讀書處」云「花垂竹戶遲歸燕﹐書滿藜牀落蠹魚。」「早春喜晴登鳳皇臺」云「艸逢霽後畱煙細﹐花入春初抱日明。」「送楊道南入楚謁耿師」云「風塵傲世遊偏壯﹐貧賤藏名道益尊。」

焦貢士尊生﹐字茂直﹐「寄子余」云「病從秋思得﹐懶任鬢毛蓬。」「送周安陽」云「語向韓陵堪片石﹐迹陳漳水尙髙臺。」「白雲洞」云「千林落日稀人迹﹐一徑疏鐘散鹿羣。」「燕子磯」云「微風山廓酒簾動﹐細雨江亭燕子飛。」「泛舟秦淮」云「疏雨乍迷桃葉渡﹐冷風時度竹枝歌。」「閒居」云「抱甕丈人時共井﹐賣漿任俠舊爲鄰。」

謝秀才黃鐘﹐字元聲﹐「焦山」云「沙市月明潮似雪﹐海門風起浪如雷。」「賀余移居城東」云「閉關領略溪山好﹐擬易勾除月露才。」

徐公子邦寧﹐字仲謐﹐「秋日莊居」云「樹密雲來暝﹐山深雨過寒。」「日涉園」雲「水翻細浪魚銜藻﹐露滴空階鶴隱松。」「牛首」云「寺靜野雲穿石竇﹐洞虛飛雨濕莓苔。」

張秀才振英﹐「潭西樓」云「松梢白月供長嘯﹐樓角靑山伴苦吟。」

崔秀才士元﹐字伯仁﹐「薄暮寶應湖」雲「水邊綠艸依晴鷺﹐岸上靑林叫夕蟬。」

陳秀才弘世﹐字延之﹐「冬日登淸涼寺」云「林枯千嶂削﹐煙冷半江昏。」「淸涼山坐月」云「孤亭金受月﹐絕巘半沈煙。」「獻花巖」云「雲歸一巘白﹐霜過半山紅。」「送王日常」云「惜別淹尊俎﹐含情悵管弦。」「羅惟一移家冶城」云「委巷樹深疏轍迹﹐短墻花發燦棋枰。」

馬氏芷居﹐陳石亭夫人﹐「苦雨」雲﹕「楊柳深藏徑﹐梨花靜掩門。」

僧來復﹐字見心﹐「謝太祖賜食」云「闕下彩雲移雉尾﹐座中紅芾動龍光。」

僧溥洽﹐號南州﹐「應制題江東橋」云「浮黿曉渡江流穩﹐役鵲晴瞻漢影遙。」

僧宗泐﹐字季潭﹐「夢淸遠兄」云「劇知情是妄﹐翻說夢成眞。」「往南陵」云「人煙千嶂裏﹐客路百花中。」「閒行」云「幽花不礙路﹐偃木自成橋。」

天界寺僧果斌﹐「同諸官長遊牛首」云「官閒何待隱﹐僧老欲忘禪。」「和沃州呂公」云「鳥棲雲外樹﹐龍護缽中蓮。」

天界寺僧圓慧﹐號秀峯﹐「夏日卽事」云「艸閣涼生今夜雨﹐海橊花發去年枝。」

寬悅﹐號臞鶴﹐普徳寺僧﹐「雲杜早發從潘景升度歲」云「谷口梅花晴帶雪﹐望中煙樹冷孤村。」「春日山中寄景升」云「千樹夕陽啼暮鳥﹐一殘日掩寒扉。」

弘恩﹐號雪浪﹐報恩寺僧﹐「郭次父捨宅」云「江山空姓字﹐樓閣但雲煙。」「宿箭闕」云「半嶺雲生空翠合﹐滿林花散曙煙封。」「小橋望月」云「一片淸光孤玉笛﹐千家煙樹亂疏鐘。」

吳山人擴﹐字子充﹐「崔駙馬山池」云「帝女巧將霞制錦﹐仙人長以鵲爲橋。」「長吟閣述懷」云「城中藝圃甘遺世﹐屋裏梯云好看山。」

○字品

杜太常環﹐字叔循﹐宋景濂稱其正書入能品。

陳中復工楷書。

陳孟顒工楷書。

朱孔陽﹐洪武中以楷書名﹐榜書更妙。

朱銓﹐字士選﹐乃孔陽弟也。太宗文皇帝選寫金經﹐入翰林習書。

江浚﹐字子澄﹐仁廟潛邸召寫金泥字經﹐最眷注之。

顧謙以楷書薦舉官主事。

蔣主孝工小楷。

翟太常瑛﹐字廷光﹐作字運筆如飛﹐結體流麗可愛。

李太僕應禎﹐字貞伯﹐景泰癸酉舉人。成化時有旨﹐命寫佛經。上疏言「臣聞天下國家有九經﹐未聞佛經。」近閱楊君謙外集﹐集中載貞伯全疏。

枕肱童士昂﹐楷書遒勁有法。

辣齋王尙文﹐小楷工。

馬郎中瓛﹐字公信﹐法趙孟頫。

紫芝黃謙﹐字爲撝之﹐行艸遒勁古雅﹐而榜書更妙。

景前溪伯時﹐初工眞行﹐後師周伯琦小篆﹐頗得風骨。

南原王欽佩﹐眞艸淸雅有法。

東橋顧華玉﹐眞艸皆淸徹可愛。

劉南坦元瑞﹐法羲獻片紙隻字﹐人得之爲至寶。

顧英玉﹐眞艸皆有晉人風味。

徐子仁﹐九歲作大書﹐操筆成體﹐正書出入歐顏大書。初法朱晦翁﹐幾亂其眞。後喜趙松雪﹐筆力遒勁﹐布構端飭﹐成一家書。至於篆字﹐得法於異客﹐更造閫奧。西涯李相國白巖﹐喬太宰時號篆聖﹐見則吐舌下之﹐曰吾輩不及﹐吾輩不及。

周約庵子庚﹐有王右軍風骨。

王吉山子新學聖教序﹐最擅書名﹐但恨其過於圓熟耳。

山農金元玉﹐初法趙子昂﹐晚年學張伯雨﹐精工可愛。落筆﹐人便持去。吳中文徵仲﹐極喜元玉字﹐凡得片紙﹐皆裝潢成捲﹐題曰「積玉。」

石亭陳魯南﹐法蘇眉山。評者謂不減於吳匏庵﹐篆隸亦佳。

玉泉陳伯羽﹐行書筆筆晉人。

馬南江呈道﹐嘉靖二年貢士﹐四體俱工﹐極有書學。

邢太常一鳳﹐字伯羽﹐嘉靖辛丑進士及第﹐工篆書。

顧寶幢淸父﹐法孫過庭﹐筆力遒勁古雅。

馬鷺汀誠望﹐刻意聖教序﹐幼年者佳。

橫崖陳子野﹐法鐘王﹐俊逸可愛。

秋宇胡懋禮﹐得意之筆酷似枝指生。

云浦盛仲交﹐小楷法倪元鎭﹐行書出入於蘇米兩家。古拙中有拔俗之韻﹐隸字更優﹐有《玄牘記》一冊﹐品題古今名帖。

姚秋澗元白﹐行書出入於黃山谷﹑趙松雪兩派﹐而得於趙松雪者爲多。

許石城仲貽﹐工行書。

楊虛遊道南﹐眞艸自成一家。

金慕楨名魚﹐乃赤松山農﹐家學筆力稍軟。

謝髯九子象﹐出於蘇黃兩家﹐筆力淸硬。

金蓉峯名元初﹐字玄予﹐行書有法有趣。

何太吳仲雅﹐工行書。

○畫品

靜誠陳先生遇﹐善山水﹐曾寫太祖禦容﹐妙絕當時。

陳中復﹐靜誠先生弟﹐繪事精雅。幼年在靜誠先生側﹐戲弄筆墨。靜誠叱﹐曰「吾豈他無一長﹖汝乃習其下者乎。」亦工寫照。

史謹﹐太倉人﹐工繪事。弱冠從軍滇陽。洪武末年有薦其才﹐授應天府推官。未幾﹐左遷湘陰丞﹐遂流寓金陵。自號吳門野樵﹐長於寒林雪景。自題其畫雲「雨餘山色翠如苔﹐樹杪寒煙濕未開。童子無端掃紅葉﹐隔林知有故人來。」

張益﹐字士謙﹐號蠢庵﹐永樂乙未進士﹐喜寫松竹。與同榜夏昶同邸捨﹐昶曰「子當以文名世﹐墨竹小技宜讓我矣。」故蠢庵之畫最少﹐有畫法一卷藏於家。

沈誠﹐字文實﹐別號味菜居士。喜繪事﹐興到落筆﹐自成一家。

金太守潤﹐字伯玉﹐號靜虛。工山水﹐神會天出﹐傳世者絕少。予曾見其長春龕捲﹐乃公宦遊所見呂洞賓故事。

殷善﹐字從。善花木翎毛﹐自呂廷振﹑林以善兩派中來﹐殊有淸致。從善之子名偕﹐能專其業。

傅禮﹐字公緒﹐與同時鄭春﹑鄭堂﹐皆善禽鳥花木。布景染色﹐三人如出一手。

馬俊﹐字惟秀﹐號訥軒﹐山水仿唐宋人。最古雅﹐獨以鬼神馳名。

吳珵﹐字元玉﹐號石居﹐成化巳丑進士﹐官至郎中。山水法戴文進。

李葵﹐字誠伯﹐見人繪畫輒能模仿。𨿽百物像貌﹐無不曲盡。

蔣子誠幼工山水﹐中年悔其習﹐遂畫佛像﹐觀音大士爲國朝第一手。

許昂﹐字世顒﹐梅花淸楚不俗。

胡隆﹐字必興﹐蔣子誠門人﹐工於神鬼。陳魯南贈之詩云「生此南都住北都﹐十年蹤迹徧江湖。歸來爲憶當時事﹐醉裏淋漓入畫圖。」

史大方﹐工山水﹐謝子象題其畫云「朱檣畫舸系神都﹐翠篠黃茅覆酒壚。好似石頭城外景﹐隔溪歌舞莫愁湖。」

史癡﹐山水人物自寫胸中﹐逸气不可以畫之常格求之。

汪質﹐字孟文﹐浙人﹐流寓南京。山水專師戴靜庵﹐但用墨太濃耳。

吳偉﹐字魯夫﹐一字次翁﹐號小仙﹐江夏人。童年流寓金陵﹐工山水人物﹐薦入仁智殿供奉﹐有畫狀元之稱。臨繪用墨如潑云﹐旁觀者甚駭。少頃﹐揮灑巨細﹐曲折各有條理﹐若宿構然。

山農金元玉﹐畫梅花有逃禪老人筆意。自題絕句云「一別西湖未得歸﹐孤山風月近何如。春來勝有看花興﹐又向君家寫折技。」

金璿﹐字元善﹐號松居﹐精於醫﹐旁及繪事。曾寫袁安臥雪圖。兄元玉題云「一片堅貞天地知﹐甘貧豈但雪中饑。平生恥作幹人態﹐縱使天晴也不宜。」

嚴賓﹐字子寅﹐號鶴丘﹐精於賞鑑。與文翰林徵仲交好最厚﹐得徵仲畫百餘幅。畫小景酷似徵仲。

蔣嵩﹐號三松﹐善山水人物﹐多以焦墨爲之﹐最入時人之眼。

九峯徐子仁﹐𨿽不以丹靑馳譽﹐所畫松竹花艸蕉石﹐皆精雅可愛。

許縉﹐字尙文﹐工山水。

馬稷﹐字舜舉﹐號醉狂﹐善山水﹑人物﹑花木竹石。

薛仁﹐字子良﹐號半仙。山水﹑人物﹑花艸專學吳小仙之筆。半仙之號﹐謙詞半於吳小仙云耳。

李著﹐字潛夫﹐號墨湖。童年學畫於沈啟南之門﹐學成歸家﹐只仿吳次翁之筆以售。緣當時陪京重次翁之畫故耳。謝子象題其畫云「銀河無路泛仙槎﹐一舸空江此是家。殘月照人秋睡穩﹐不知淸夢在蘆花。」

秋碧陳大聲﹐山水仿沈啟南。余藏送史廷臣一小幀﹐自題絕句云「情深此日難爲別﹐相送元方又季方。萬里楚江孤棹迥﹐穩吟秋色到維揚。」

景卿﹐字夢弼﹐善小景花艸。常寫杏花﹐自題絕句云「晴團紅粉護春煙﹐彷佛江村二月天。記得踏靑回首處﹐一枝斜拂酒樓前。」

王子新畫法趙松雪﹐得其神俊。

黃珍﹐字懷季﹐花艸有黃荃筆意。

許通善畫牛﹐可亂戴松之筆。晚年自悔用心之誤﹐恐墮畜生道中﹐乃專工佛像。

林旭﹐字景初﹐少聰敏﹐善畫山水。品格甚髙﹐尢精於傳眞。年未三十而卒。

陳子野﹐墨竹花艸﹐絕無一點俗气。文徵仲稱其竹枝淸气逼人﹐且戒門下士﹐到南京不可畫竹﹐彼處有人﹐蓋指子野。

陳石亭﹐六七歲便搦筆模仿古人之畫。後入翰林﹐與文徵仲講論﹐其畫更進。凡宦遊所歷覽之名山大川﹐皆圖成卷軸。最得馬河中夏禹玉之妙。

鄒鵬﹐字遠之﹐號筠居﹐工山水。

盛安﹐字行之﹐號雪蓬﹐居聚寶門外五聖巷。爲人梗介淸約﹐以梅花馳名。詹景鳳云﹕盛行之畫梅﹐豪縱而爽趣勝﹐陳憲章﹑王謙皆不及。

王孟仁﹐字元甫﹐山水淸潤有法﹐文徵仲極喜之。謝應午題其畫云「吾愛王摩詰﹐從來老畫師。鉛華渾欲洗﹐墨韻自生姿。疏樹秋云合﹐孤舟晚鏡移。煙江曾獨泛﹐相對正堪疑。」

胡懋禮﹐山水脫去塵俗﹐但所畫者不多耳。

謝賓舉﹐字子隱﹐山水人物步驟於戴靜庵﹐可謂具體而微。畫畢﹐其兄子象卽題詩於上。子象贈子隱詩﹐其略云「圖成便索老醜作﹐每幅空處題一篇。我詩借君畫增價﹐君畫資我詩並傳。」弟兄依附有如此﹐人誇玉樹芝蘭全。

顧淸甫究心禪理﹐與髙僧結西方社﹐別號寶幢居士。家藏宋元名筆甚多﹐善雲山﹐斟酌米元章﹑髙彥敬﹐而自成一家。不受人潤筆﹐多畫與騷人衲子。有「百年智巧消磨盡﹐慚愧人傳粉墨痕」之句。余藏一軸﹐淸父題五言絕句云「策杖靑林晚﹐山寒雨濕衣。野雲仍有意﹐相伴宿柴扉。」詩與字俱妙絕。

云浦盛仲交﹐有逸才﹐有妙賞﹐博學多聞﹐落筆成詩﹐文不煩點定。家有小軒﹐文徵仲題曰「蒼潤以仲交﹐愛臨摹倪元鎭竹石﹐取沈啟南詩筆。蹤要是存蒼潤墨法﹐應須入有無」之句。楊用修先生與之作記﹐枯木竹石可亂元鎭眞迹。

秋澗姚元白﹐晚年工畫梅枝。

楊秀才一洲﹐字伯海﹐山水小幅可觀好。遊名山足迹﹐幾徧五嶽。人譏之云﹐伯海手不如腳﹐曾寄謝茂秦山水圖。茂秦答之以詩云「畫逼輞川工﹐王維信可同。云微天若遠﹐石斷水如空。裂素寫能盡﹐披圖意不窮。相知萬里合﹐相望一書通。神會江天月﹐名傳海嶽風。君才變化裏﹐吾道寂寥中。猿鶴交年久﹐漁樵化歲丰。懶時猶蔣詡﹐聖代豈楊雄。地勝閒多賦﹐山靈暗有功。寒暄依古柏﹐霜露感秋虫。養拙聊幽事﹐探奇柰老翁。丹靑長在壁﹐逸興滿蒿蓬。」

王秀才建極﹐字用五﹐工山水。

何侍禦仲雅﹐工山水。戲寫蘭竹﹐最有淸趣。

胡宗信﹐字可復﹐山水最秀潤﹐惜壽不永耳。

史元昭工山水﹐謝子象題其雲山圖云「玉芝堂前兩日雨﹐問病無人不開戶。東墻臥對溪山圖﹐雨氵翁云蒸互吞吐。畫師云是史元昭﹐心法妙傳公系祖。髙峯一二或可見﹐老樹千枝不能數。微茫遠水通桃源﹐削拔橫空類天姥。林間一亭蒼翠深﹐溪叟山翁作亭主。山中雨多溪漲添﹐已隔漁郎在汀浦。洞口云昏晝欲迷﹐似阻樵人出幽塢。巖崖豹棲知變文﹐雨晴出山西日曛。」

沈碩﹐字宜謙﹐號龍江﹐長洲人﹐流寓南京。曾學畫三年不下樓﹐工於臨摹。

姚太學衍舜﹐字光虞﹐工寫松枝。

杜大成工艸虫。

齊庶人朱慶聚﹐字仲賢﹐號似碧﹐山水與枯木竹石﹐淸雅可觀。

盧氏名允貞﹐字徳恆﹐號恆齋﹐倪文毅公夫人。白描精妙﹐有九歌圖﹑璇璣圖二卷﹐藏於家。文毅公曾孫斬水令﹐名民﹐悅者曾出以示客﹐予得以觀之。

馬氏名閒卿﹐號芷居﹐陳魯南夫人﹐善山水白描。畫畢多手裂之﹐不以示人﹐曰「此豈婦人女子事乎﹖」

沈氏﹐沈宜謙女﹐楊伯海妻﹐工折枝花。吳中黃姬水題其杏花云「燕飛修閣簾櫳靜﹐紈扇新題春思長。妙繪一經仙嬡手﹐海棠生艷復生香。」

僧可浩﹐號月泉﹐靈谷寺住持。畫蒲桃有生意﹐不減溫日觀之筆。丰坊南隅題其蒲桃云「龍宮傾洞不可測﹐下有七寶光琉璃。老師手掣千尺幹﹐粒粒總是眞摩尼。掌取摩尼和殼吸﹐八部呼驚龍女泣。醍醐入口冷暖知﹐醉臥靑林滿身濕。昔有大師名日觀﹐解圖蒲桃至今傳。我師天機通道妙﹐絕精何代其無賢。出定堂前如一戲﹐四壁蕭蕭風雨至。從今福慧並圓明﹐三界虛空靑擊碎。南宮仙人初下馬﹐欣然長歌爲師寫。請師持此詣靈山﹐應道無非妄語者。」

廣禮﹐號大鏡﹐報恩寺僧﹐陳子野授以畫竹之法。

○曲品

馬俊小令﹐不減元人。

史癡工小令。

陳全秀才﹐有樂府一卷行於世﹐無詞家大學問﹐但工於嘲罵而已。

陳鐸有秋碧樂府﹐黎云寄傲公餘漫興行於世﹐詠閨情三弄梅花一闋﹐頗稱作家所爲。散套穩協流麗﹐被之絲竹﹐審宮節羽不差毫末。

徐霖﹐少年數遊狹斜﹐所塡南北詞大有才情。語語入律﹐娼家皆崇奉之。吳中文徵仲題畫寄徐﹐有句云「樂府新傳桃葉渡﹐彩毫徧寫薛濤箋。」乃實錄也。武宗南狩時﹐伶人臧賢薦之於上﹐令塡新曲﹐武宗極喜之。余所見戲文繡襦﹑三元梅花﹑畱鞋﹑枕中種瓜﹑兩團圓數種行於世。

陳魯南有善知識﹑苦海回頭記行於世人。最膾炙者﹐梅花序。

羅子修雪詞絕妙。

盛鸞有貽拙堂樂府二卷。

邢太常一鳳﹐字伯羽﹐所塡南北詞最新妥﹐入弦索。

鄭仕﹐字子學﹐工小令。

胡懋禮有紅綫雜劇最妙﹐同時吳中梁辰魚亦有紅綫雜劇﹐膾炙人口﹐較之於懋禮者當退三捨。

杜大成工小令﹐有詞評一卷﹐名《納涼偶筆》。

金鑾﹐字在衡﹐有蕭爽齋樂府﹐最是作家。華亭何良俊﹐號爲知音。常云﹐每聽在衡誦小曲一篇﹐令人絕倒。

吉山王逢元﹐最是詞曲當家。

沈韓峯越﹐工小令﹐鐵面禦史能作風流軟媚語﹐賦梅花者﹐豈獨宋廣平乎﹖

盛壺軒敏耕﹐工小令。

石樓髙志學秀才﹐工小令。

段炳﹐字虎臣﹐秀才﹐和元人。馬東籬百歲光陰一套﹐金在衡見之﹐極口贊賞﹐曰﹕押如此險韻﹐乃得如此妥帖乎﹖足以壓倒東籬。

張四維﹐字治卿﹐號五山﹐秀才﹐有《溪上閒情》藏於家。友人刊其雙烈記﹑章臺柳兩種戲文行之。

黃方胤有《陌花軒小詞》。

○詩話

南原王韋﹐秀才時夢中聞人誦兩句詩云「起來小步傍闌干﹐花霧襲衣寒气重。」及中弘治乙丑進士﹐閣試庶吉士﹐以春陰爲題﹐南原憶夢中語﹐遂寫入詩中。主試李公批﹕「二句有神助。」儲靜夫索南原詩看﹐讀至「朱樓十二晝沈沈﹐畫棟泥融燕初乳」﹐擊節歡賞曰「絕似溫李﹐絕似溫李。」陸儼山在座﹐乃曰「分明王韋﹐何止溫李。」蓋指姓名﹐以戲之也。座中皆笑。

湯公讓幼年在府學﹐恃才負气﹐府尹傳籌不到﹐責以十板。遂棄其巾服﹐題詩府門合扉﹐有云「從今袖卻經綸手﹐且向江頭理釣絲」之句。後以薦官至參將﹐有《東谷集》。

山人徐霖﹐武宗皇帝召命禁直霖作詩。紀之云「久嗣豳風學老農﹐聖恩忽漫起疏慵。身離陸海三千里﹐目睹天門十二重。封禪無書何獻納﹐淸平有調幸遭逢。臨流久洗巢由耳﹐也許來聽長樂鐘。」及放歸﹐作詩云「放歸吾願遂﹐計日便還鄕。免上乞骸疏﹐將求辟穀方。無心判恩怨﹐有道管行藏。耿耿思君念﹐他生亦不忘。」夫霖以布衣召對除夕應制﹐百韻立成﹐𨿽雅俗並陳﹐詞多譎諫。在帝左右﹐從容顧問﹐遊從竟日夕﹐可謂不世之奇遇。武宗屢命以官﹐辭而不拜。終更事變﹐拂衣遂初。冥鴻髙騫﹐戈人徒慕此。其人豈與嗜甘腐鼠﹑蹇裳濡足﹑卒與禍會者同日語哉﹖旣歸而名益震﹐詞翰益奇。又幾二十年﹐竟以隱終。

楊用修﹑王元美二公﹐品題梅花詩﹐皆取杜子美「幸不折來傷歲暮﹐若爲看去亂鄕愁」﹐李商隱「玉鱗寂寂飛斜月﹐素手停停待夕陽。」此論一出﹐卻令淡煙疏影之句頓爾減價。吾鄕黃吏部首卿有句云「野客佩寒星欲墮﹐佳人釵暖日初融。」焦弱侯翰林有句云「花開暮雪人歸後﹐香滿寒庭月上時。」一似商隱﹐一似子美。

蘇侍禦舜澤﹐「詠西闕梅」云「此日韶華開禁苑﹐向來吟思繞江幹。」吾鄕謝與槐極口賞詠之。

楊伯海誦鄕先生「詠枯木」一聯云「有枝撐曉月﹐無葉響秋風。」句頗淸致﹐今不記爲何人之作﹐姑載於此。

楊谷上元尹﹐以苦役役其父兄﹐谷往訴之。尹以衣巾生員爲題﹐令其作詩﹐蓋輕之也。谷援筆成詩﹐尹見其「艸中射虎心空在﹐天上屠龍事已非」之句﹐遂免其役。

顧東橋公塡楚三司﹐請遊黃鶴樓。先磨一石﹐飲後乞公畱詩。東橋在輿中已得「云荒赤壁周瑜壘﹐江繞靑山夏禹祠」二句﹐遂援筆書石上云「黃鶴仙人身姓誰﹐空傳崔灝舊題詩。云荒赤壁周瑜壘﹐江繞靑山夏禹祠。浮世古今堪灑淚﹐髙臺歌舞幾銜卮。天寒月白孤鴻遠﹐徒倚欄幹送目遲。」三司皆服其工。

何太吳淳之﹐中萬曆癸未會魁﹐未及殿試﹐告病歸。同榜殷都送之以詩﹐有句云「收來駿骨還歸市﹐畫就蛾眉不入宮。」可謂事切而語工。

姑蘇劉翰林瑊﹐字玉儔﹐在南京讀書時攜酒邀沈重巽惟申﹑盛時泰仲交同遊淸涼寺上環翠閣﹐睹壁間諸詩﹐玉儔因以佯狂張藏尪爲韻﹐苦仲交。仲交卽走筆書壁上云「三人閣下共徜徉﹐此日風流壓楚狂。讀書不數鄭監稅﹐任俠那誇許少張。風生虎向谷旁吼﹐霧盡豹豈山中藏。從來陸云最文弱﹐休笑形貌多羸尪。」詩成﹐二君吐舌相視。

吳擴﹐字子充﹐昆山人。少喜爲詩歌﹐有聲吳中﹐以布衣遊縉紳間。玄冠白袷﹐吐音如鐘。每對客﹐多言平生遊武夷﹐憩匡廬﹑入天臺雁宕諸勝事。朗誦其所賦詩﹐聽之者如在目中。嘉靖年間﹐以避倭寇﹐挈家來金陵。愛秦淮一片水﹐造長吟閣居之。曾元日賦一詩﹐懷嚴介溪相國。友人戲之曰「開歲第一日﹐懷朝中第一官。如此詩情﹐便到臘月三十日﹐豈能懷及我輩乎﹖」坐客皆大笑。李於鱗古今詩刪取子充「崔駙馬山池」一詩云「平陽池館接靑霄﹐閬苑瀛洲路不遙。帝女巧將霞制錦﹐仙人常以鵲爲橋。樓前疊石云生座﹐洞裏探梅雪滿條。詞客慣來陪賞洽﹐月明酣聽鳳皇簫。」

余喜孫太初贈劉坦翁一聯云「閉門句好香殘後﹐搗藥聲髙月上初。」友人張子明云「此句有淸趣﹐格乃晚唐耳。且閉門句好兩事也﹐搗藥聲髙一事也﹐對之殊覺不工。」余深服其論。

金大輿自誇吳中友人所贈之詩云「家散千金盡﹐詩成萬口傳。」可謂說盡生平。金魚聞其語﹐因戲之曰「家散千金是矣﹐足下曾濟人利物乎﹖試添二字﹐何如『家散千金盡爲甚﹐詩成萬口傳何曾』﹖」大輿遂拂衣去。

盛仲交遊祈澤寺﹐從佛龕中得獘紙﹐上書詩一律云「研池滿座落花香﹐墨透纖毫染漢章。靜臥衲衣雲似水﹐髙懸紙帳月如霜。桮浮野渡魚龍遠﹐錫振空山虎豹藏。幸對鑪煙坐終日﹐煮茶淸話得徜徉。友人褚偩呈雪庭法師座前淸覽。洪武辛亥暮春書淸隱小軒。」偩字本中﹐不知是金陵何許人也。

吳中黃淳甫與姚元白﹑盛仲交在竹素山房﹐擁鑪分韻賦春雪。仲交得韻﹐點筆成詩。淳甫索觀﹐仲交不與﹐笑曰「若先飲一卮﹐乃可觀。」淳甫遂飲一卮﹐仲交詩云「三冬寒始盡﹐初陽气尙微。誰言六出後﹐猶作五花飛。入柳驚棉早﹐粘梅訝蕊肥。座中同詠客﹐誰是謝玄暉。」二君極喜「誰言六出後﹐猶作五花飛」二語之工。

王逢元詩爲字畫所掩。餘三十年前集其詩百首﹐張羽王見而愛之﹐欲艸一序刊行﹐竟爾不果。今偶得其二詩﹐遂錄之﹐「和人無題」云「晴綻東墻杏子紅﹐露溥南內牡丹聚。承恩未必因詞客﹐捐寵何勞怨畫工。獨聽遠雞啼曉月﹐幾隨孤燕領春風。瑣窗寂寂眠初定﹐夢見笙歌在別宮。」又云﹔「兩日閒心夢裏寬﹐一春花事雨中殘。垂楊不解靑絲結﹐明月先虧白玉盤。琴調思長和淚鼓﹐鏡銅衰盡帶愁看。頻過女伴顚狂甚﹐故著羅衣刺合歡。」

羅敬叔云﹐昨從休寧令丁元父扇頭見焦弱侯一詩﹐有「別來野老頻爭席﹐歸去門生半在樓」之句﹐門生何必在樓乎﹖殊爲未愜。余戲之曰「君自不讀書﹐乃議焦爲杜撰乎﹖此句用陶弘景三層樓故事。」敬叔勃然面赤者久之。敬叔名治﹐南昌人。

周潔﹐字玉如﹐家江東城南隅胭脂巷中。年十四﹐父周碧山遣侍京兆張羽王。羽王棄官歸﹐不數年寄詩一冊﹐名《雲巢詩》﹐「晚晴」云「久雨愁無極﹐斜陽喜乍開。樹披殘靄出﹐山挾斷雲來。的歷穿花逕﹐逶迆過渚臺。更須林月上﹐淸賞一追陪。」「江邊思家」云「北望一含愁﹐歸心俯碧流。漓𨿽注南海﹐湘亦接巴丘。天闕當牛斗﹐臺城枕石頭。儂家生長地﹐終歲信悠悠。」「秋山」云「聞道秋山好﹐重巖濕已消。沙頭文舫待﹐石上白雲招。喜探飛瓊篆﹐羞吹弄玉簫。桂岑多勝槪﹐不數赤城標。」「立秋」云「白帝嚴金駕﹐乘風下紫微。徳惟宣湛露﹐令卽屏炎暉。乍警靑桐落﹐將催赤雁飛。何須賦團扇﹐恩顧似君稀。」「喜雨」雲﹕「入伏炎難度﹐迎秋雨乍行。新涼增雅詠﹐甘澍滿歡聲。甫脫衝波厄﹐哪堪憫旱情。吾家安石喜﹐恐亦爲蒼生。」「登樓」云「憑欄一望白雲重﹐松竹蕭森露濃。樹外連漓流不斷﹐依稀如聽秣陵鐘。」「戲諸姊作假花」云「鏤花雕葉百般新﹐巧手分明遂奪眞。自是深閨無定鑑﹐金錢輸與弄虛人。」「秦淮」云「秣陵無處望﹐漓水正前流。何不教東下﹐將心到石頭。」「夢還京」云「自去長幹側﹐終年桂嶺西。新秋望鄕處﹐無柰白雲迷。」「憶父」云「憶昔當殘臘﹐還家雪正飛。三年無一字﹐不忍見鴻歸。」「思母」云「慈母頭已白﹐忍見綠萱開。空號忘憂艸﹐偏令首重回。」「傷長姊」云「花落空縈恨﹐鶯啼更助哀。芳魂似流水﹐一去不重回。」「中秋賞月憶諸弟」云「本共一枝生﹐誰知各南北。今逄三五時﹐會爾何能得。」觀此數詩﹐固江東一才婦也。

徐姬「詠楊花」云「楊花厚處春陰薄﹐淸冷不勝單夾衣。」吳中徐昌谷極喜其句﹐作一詩賞之。

妓朱鬥兒﹐號素娥﹐與陳魯南聯詩﹐有「芙蓉明玉沼﹐楊柳暗銀堤」之句﹐人多誦之。送所歡於江幹﹐題一絕云「揚子江頭送玉郎﹐離思牽挽柳絲長。柳絲挽得吾郎住﹐再向江頭種幾行。」又托所歡買束腰﹐其人書問尺寸﹐朱答之云「寄買紅綾束﹐如何問短長。妾身君抱裏﹐尺寸細思量。」鳳陽劉望岑嘗訪素娥﹐素娥不出。乃投一絕云「曾是瓊樓第一仙﹐舊陪鶴駕禮諸天。碧雲縹緲剛風惡﹐吹落紅塵四十年。」素娥欣然見之。

舊院妓趙四﹐號燕如﹐答人寄吳箋云「感君寄吳箋﹐箋上雙飛鵲。但效鵲雙飛﹐不效吳箋薄。」

趙氏小妓﹐十四能詩。客命作寄情詩﹐以牀字爲壓。女吟云「思君君不見﹐明月照牙慶。」

徐翩翩﹐舊院妓﹐友人誦其「紅拂當年事﹐靑樓此日心」之句﹐余曰「徐姬已辦走路矣。」後竟從良去。良人死﹐削髮爲尼。

舊院妓湘蘭﹐馬守眞詩云「自君之出矣﹐不共舉瓊卮。酒是消愁物﹐能消幾个時。」何減唐之魚玄機﹑李季蘭乎﹖湘蘭死﹐吳中王稚登挽之云「歌舞當年第一流﹐姓名贏得滿靑樓。多情未了身先死﹐化作芙蓉也並頭。」「石橊裙子是新裁﹐疊在空箱恐作灰。帶上琵琶弦不擊﹐長幹寺裏施僧來。」「不待心挑與目招﹐一生孤負可憐宵。只堪罰作銀河鵲﹐歲歲年年只駕橋。」「黃金不惜教嬋娟﹐歌舞於今樂少年。月榭風臺生蔓艸﹐鈿箏錦瑟化寒煙。」「明珠綴在鳳頭鞋﹐白璧雕成燕子釵﹐換得秣陵山十畝﹐香名不與骨俱埋。」「舞裙歌扇本前因﹐繡佛長齋是後身。不逐西池王母去﹐定隨南嶽魏夫人。」「水流花謝斷人腸﹐一葬金釵土盡香。到底因緣終未絕﹐他生還許嫁王昌。」「平生猶未識蘇臺﹐爲我稱觴始一來。何意攸然乘霧去﹐舊時門戶長靑苔。」「佛燈禪榻與軍持﹐七載空房只自知。試向金籠鸚鵡問﹐不曾私蓄賣珠兒。」「蘭湯浴罷淨香燻﹐冉冉芳魂化彩雲。遺蛻一坯松下土﹐只須成塔不須墳。」「紅箋新擘似輕霞﹐小字蠅頭密又斜。開篋不禁沾臆淚﹐非關老眼欲生花。」「描蘭寫竹寄卿卿﹐遺墨都疑淚染成。不遇西川髙節度﹐平康浪得校書名。」

○畫談

戴文進﹐永樂初年到南京。將入水西門轉聯之際﹐一肩行李被腳夫挑去﹐莫知所之。文進𨿽暫識其人﹐然已得其面目。之大都﹐遂向酒家借紙筆畫其像﹐聚眾腳夫認之。眾曰﹐此某人也。同往其家﹐因得其行李。

汪肇﹐號海云﹐休寧人。山水人物出入於戴文進﹑吳次翁﹐但多艸率之筆。曾來南京﹐誤附賊舟﹐值祭江神﹐約夜間劫掠一太守舟。欲汪備數﹐汪不逆其意﹐自陳善畫﹐開箱取扇﹐以示無物。人各畫一扇贈之﹐及飲酒用鼻吸飲﹐又做戲事以娛勸之。賊首不覺沈醉﹐遂誤其事。次日﹐因捨舟就陸而行。常自負作畫不用朽﹑飲酒不用口云。

吳小仙春日同諸王孫遊杏花村﹐酒後渴甚﹐從竹林中一老嫗索茶飲之。次年﹐復與諸王孫遊之﹐老嫗已下世數月。小仙目想心存﹐遂援筆寫其像﹐與生時無異。老嫗之子得之﹐大哭不休。

朱朗﹐字子朗﹐文徵仲得意門人。徵仲應酬之作多出於子朗手。金陵一人﹐客寓蘇州﹐遣童子送禮於子朗﹐求徵仲贗本。童子誤送徵仲宅中﹐致主人之意云云。徵仲笑而受之曰「我畫眞衡山﹐聊當假子朗可乎﹖」一時傳以爲笑。

文伯仁﹐衡山之猶子﹐畫名不在衡山下﹐好使气罵坐﹐人多不能堪。寓棲霞寺白鹿泉庵中數年﹐有東山徐姓者﹐禮請伯仁至家﹐水閣上作畫﹐水閣卽臨太湖。賓主相談﹐微有不合﹐伯仁遂掀拳大罵。徐隱忍不過﹐乃曰「文伯仁在我家﹐敢如此無狀。今投爾於太湖﹐誰得知之﹖」急呼家僮數人來縛。伯仁計無所出﹐長跪求免。徐據上坐﹐以大石壓頂﹐歷數其生平而唾罵之。伯仁唯唯而已﹐乃免爲魚鱉餌。

文伯仁幼年與叔徵仲相訟﹐囚於囹圄。病且亟﹐夜夢金甲神呼其名云「汝勿深憂﹐汝前身乃蔣子誠門人。凡畫觀音大士像﹐非齋戒不敢動筆。積此虔誠﹐今生當以畫名於世也。」醒來﹐殊覺病頓愈﹐而事亦解矣。此伯仁親與餘言者。

蔣子誠工神鬼。《江寧縣誌》載其一事云﹕潘爛頭居驍騎營中﹐相傳因雷火焦其額﹐遂瘡爛﹐竟不愈。故號曰「爛頭。」每出﹐羣兒買雷﹐每錢一文﹐以指染頭爛處﹐取膿少許﹐書「雷」字羣兒手中。行數步﹐開手卽雲气上衝﹐轟然有聲。病者索符﹐亦以膿書之﹐或懸於門﹐或火灰而服之﹐卽愈。爛頭浼蔣子誠作瘟元帥像﹐久弗與。一夕﹐召瘟帥遣至子誠家。子誠交睫﹐輒見元帥。未幾﹐像成。爛頭見而訝之曰「神像舊所﹐懸金字牌上書『出入天門』﹐此像君何易曰『無拘霄漢』﹖」子誠曰「豈敢擅易之耶﹖旬日每夕吾見神像所懸者如此。」爛頭悟。自是天下始攺牌面﹐皆曰「無拘霄漢」云。

陸治﹐字叔平﹐號包山﹐吳諸生。工於寫生﹐能得徐黃遺意。曾見畫一丫蘭﹐寄吾鄕盛仲文﹐自敍云「廣南梁中捨遺我。」丫蘭品質異常﹐隨其感遇賦詩一絕﹐得六首﹕「每莖十六花﹐花各一丫」云「不與秋蘭並九英﹐仙葩二八白天成。只緣無力禁香重﹐幻作骿支駕玉莖。」「心帶微紅迎風舞動」云「新裁魯縞紾秋衣﹐肌骨冰瑛酒暈微。獨立嫣然風自舉﹐低回翻學舞容璣。」「花枝應節六葉聚生」云「玉戟稜稜應節分﹐枝枝柔玉紉香雲。凝妝擬待三更月﹐露染生綃六幅裙。」「瓣若輕綃色帶靑黃」云「方空輕翼竊靑黃﹐制得霓裳稱淡妝。香抱幽懷嬌不語﹐含情如欲待迎將。」「直幹玉立露下尢香」云「亭亭浴露立西淸﹐淡薄秋容幻態輕。獨有檀心禁不得﹐一庭香思動蜂嬰。」「葉過三尺花多曉發」云「三尺丰標髙髻妝﹐兩行釵玉一區香。朝朝擬待煙屏展﹐徐攬輕羅上畫堂。」

鄒鵬家貧﹐資畫以養母。一日兩靑衣到門﹐自陳主人商於蕪湖﹐特請畫卷軸圍屏。先奉白金五兩﹐權辦薪米安家。遠之持以問母﹐母喜曰「汝速去﹐是汝運通時也。」遂別母﹐同兩人登舟。行三日﹐遠之忽疑曰「吾聞蕪湖風便半日可到﹐那得有三日程乎﹖」兩人曰「實不敢誑﹐吾主人家在鄱陽湖。恐以路遠不行﹐故托言蕪湖耳。」遠之業已在路﹐無可柰何﹐只得隨行至湖上﹐又陸行數里﹐到其住處。主人相見﹐禮意殷勤﹐飲食丰潔。令四僮相伴﹐小室中作畫數日。後偶閒步﹐窺其廳事﹐見主人金冠紅袍﹐收諸豪客貨物﹐乃知爲綠林長。因速完其畫﹐以情告歸。主人曰「汝貧﹐人畱此亦不惡。」遠之對以家有老母﹐欲歸慰倚門之望。遂厚贈之﹐遣人送至上新河。遠之歸家﹐對母痛哭云云。後無事﹐只閉門。凡有求畫者﹐必熟其聲音﹐方與之相見。

云浦盛時泰﹐髙才博學﹐有聲場屋。學畫雲山於寶幢居士顧源。一日﹐寶幢﹑云浦同聚僧捨﹐友人陳泰華舉蔡中郎戲文中二語嘲之曰「云浦﹐云浦﹐大丈夫當萬里封侯﹐怎肯守故園空老﹖」蓋故園之音﹐與顧源同也。一座皆笑。

金靜虛先生在南安太守府中﹐古廟前有空心枯樹一株。忽乞食道人坐於樹中﹐遂發生枝葉﹐感動郡人。觀者如市﹐道人忽不見。追思道人布袍上有補痕﹐宛成呂字﹐知是洞賓顯化。靜虛先生異其事﹐畫成一卷﹐名曰「長春龕。」題詩者三十餘人。予從市上買得﹐盛仲交借去未還。

吳小仙飲友人家﹐酒邊作畫﹐戲將蓮房濡墨印紙上數處。主人莫測其意。運思少頃﹐縱筆揮灑﹐成捕蟹圖一幅﹐最是神妙。

林奴兒﹐號秋香﹐成化年間妓﹐風流姿色冠於一時。學畫於史廷直﹑王元父二人﹐筆最淸潤。從良後﹐有舊知欲求一見。因畫柳枝於扇﹐寫二十八字以拒之﹐云「昔日章臺舞細腰﹐任君攀折嫩枝條。從今寫入丹靑裏﹐不許東風再動搖。」

妓朱素娥﹐山水小景得陳魯南授以筆法﹐更入作家。一聞魯南選入翰林庶吉士﹐盡以平日往來詩畫尺牘緘封﹐寄與魯南。上寫云「昨日个錦囊佳句明勾引﹐今日个玉堂人物難親近。」卽此一舉﹐素娥之風流儒雅可占矣。

●卷三

○淸甫論字

評顧淸甫之詩畫者﹐謂其詩中有禪﹐畫中有神。至於字畫之遒勁古雅﹐賞識者甚少。余藏淸甫論字一紙云「寫字之法﹐不必拘字形勢如何﹐人要在心筆與古人相通。通會之妙﹐要須自悟﹐終難言說。如金赤松是拘其形似而得通會之妙者﹔祝枝山則如風檣陣馬﹐臨機變化﹐得妙於言意之外。二老之書﹐如李杜之詩﹐並世間不可少者。若必欲評其優劣﹐正是癡人前不可說夢耳。」

○吳小仙傳

小仙姓吳﹐名偉﹐字魯夫﹐湖廣武昌人也。祖吳知州﹐用廉幹遷轉兩州﹐居官三十年。初治南陽之豫州﹐後治大名之開州。著聲籍籍發聞﹐至今民思之。父剛翁﹐中鄕舉人榜。髙等有文學﹐行義妙書畫。今兩京舊人家﹐往往藏其墨迹爲珍重。翁性豪華﹐用燒丹破其家生。小仙數歲﹐翁死。又數歲﹐小仙年十七。一日來遊南京﹐以童子負气﹐性至則整衣冠晨出。館人不知其所之﹐因尾其後。見乃謁今太傅成國朱公﹐公一見奇之﹐曰「此非仙人歟﹖」因其年少﹐遂呼爲小仙。小仙亦以自號如公稱。而人因亦稱爲小仙云。收爲門下客﹐待如親近子弟與通家。小仙亦善畫﹐有父風。人云用墨過前人遠甚﹐而風韻神妙變化﹐直追古作者。用朱公故﹐往見今太傅吏部王公﹐公時爲兵部及太保平江侯陳公太保。新寧伯談公﹐皆請爲揖客。小仙貌嚴而禮謹﹐言語侃侃不阿。久之諸公益善待之﹐由是士大夫莫不願與小仙納交。請見者日夕不離門﹐而小仙固獨樂與山人野夫厚﹐性蓋然也。嘗一遊京師﹐行將至﹐聞之於城中。今太師英國張公﹑太傅保國朱公﹑附馬都尉周公﹐先戒館谷爲小仙待。憲宗皇帝聞之﹐召見﹐特授小仙冠帶﹐將與一官﹐欲常置左右。小仙固請辭﹐乃得脫歸。復來南京﹐自是戒云「吾今識仕宦矣。」乃始爲落魄遊。予往年自山中來﹐曾一接小仙﹐未熟﹐因以爲江湖一豪客爾。以是王公大人敬愛之意無他。及今年又來﹐又與小仙接﹐頗有暇與語。語亦未能盡﹐予又別去。其於知小仙多往日。又以爲古詩文人﹐故能文與詩者﹐爭與遊﹐取下服之﹐今復至此。小仙過予館數數﹐又數與相拉出南門遊。入髙座寺﹐或與野坐﹐方得劇談。盡出所懷﹐始得探其胸中。其胸中浩浩乎﹐其無涯汩汩乎﹐其無窮渾渾乎。其源而有歸﹐其於古今事無不知﹐其論人髙下﹐無有不當。其行髙﹐其事稱﹐其言宏﹔而信其爲人﹐夷曠而髙明。其古之隱君子歟。其能隨世俯仰﹐而不屑於世者歟。其抱道自重﹐有所待而爲者歟。今之人莫測其爲也。小仙以狂名﹐然而言謹甚﹐無妄泄語。故人多不知其心之所存如何﹐獨以書畫稱重於時。畫亦不肯苟作﹐故亦不多見。或時出一幅﹐輒卽與窮困人﹐而卽爲人傳去﹐爲富勢家買取﹐云「得之小仙。」小仙實未嘗爲其人作。其自髙每如此。小仙畫多自題﹐識人以是別其眞僞。逸史贊云「小仙之才﹐行自多隱﹐不外見。人不知莫可執論。今只以可見者詩與畫論之。王摩詰畫輞川圖﹐人謂其畫中有詩。杜少陵入蜀諸作﹐人謖其詩中有畫。以是古今特奇怪之爭﹐傳道至今。今小仙兩得之矣。」此傳乃繁昌徐賓興之撰﹐未曾板行。余錄藏笥中三十餘年。近見祭酒郭公正域﹐與吳同是江夏人﹐亦撰小仙傳。以小仙爲農家子﹐因出此傳以証之。

○王畫禊帖

馮開之祭酒﹐買胡秋宇家《王維江山霽雪圖》一卷﹐後有沈石田跋﹔買金石莊定武蘭亭一卷﹐後有寶晉齋數帖﹐捲尾宋僧一跋。字畫甚佳﹐忘其名。二卷乃麟鳳芝艸﹐皆世間罕有者。今王畫馮家且索價千金矣。

○收藏

蘊眞黃琳﹐字美之﹐家人富文堂﹐收藏書畫古玩﹐冠於東南。吳中都玄敬﹐自負賞鑑﹐且眼界甚富。一日同顧華玉先生聯騎過美之看畫。玄敬謂美之曰「姑置宋元﹐其亦有唐人筆乎﹖」美之出王維著色山水一卷﹐王維伏生授書圖一卷﹐又出數軸﹐皆唐畫也。玄敬看畢﹐吐舌曰「生平未見﹐生平未見。」

○賞鑑

世之收藏書畫古玩者﹐品爲好事﹑賞鑑兩家﹐其論甚當。吾鄕靜虛金太守﹐蘊眞黃錦衣﹐鶴丘嚴秀才﹐石川田千戶﹐寶幢顧居士﹐秋澗姚鴻臚﹐云浦盛貢士﹐秋宇胡翰林﹐太吳何禦史﹐皆精於賞鑑者。若印崗羅太守﹐西虹馬太守﹐鳳麓姚太守﹐尙是好事家。何也﹖觀其所收藏者﹐便見矣。

○唐江寧詩人

庾抱﹐江寧人﹐開皇中爲延州參軍事﹐後補元徳太子學士﹐禮賜甚優。會皇孫載誕﹐太子宴賓客﹐抱於座中。獻嫡皇孫頌﹐深被嗟賞。有集十卷。

王昌齡﹐江寧人﹐開元十五年進士﹐補祕書郎。又中宏詞科﹐遷汜水尉﹐晚貶龍標尉。詩四卷﹐人稱爲王江寧。

徐延壽﹐江寧人﹐開元間處士。

孫處立﹐江寧人﹐長安中爲左拾遺。善屬文﹐常恨天下無書﹐以廣新聞。

冷朝陽﹐江寧人。李嘉佑送朝陽登第﹐歸江寧詩﹐有云「長安帶酒別﹐建業候潮歸。」

許恩﹐江寧人﹐開元中進士。岑參有「送許子擢第歸江寧﹐拜親兼寄王昌齡」詩。

孫革﹐韓翃有送孫革及第後歸江寧詩。

陳羽﹐陸贄下第二人登科﹐歷官樂宮尉佐項斯。會昌四年﹐左僕射王起下進士及第。始未爲聞人﹐因以捲謁楊敬之﹐楊苦愛之﹐贈詩云「幾度見詩詩盡好﹐及觀標格過於詩。平生不解藏人善﹐到處逄人說項斯。」南譙張泊序其集。

康洽﹐周賀有「送洽歸建業」詩﹐李頎有送「洽入京進樂府歌」﹐但歌中云「朝吟左氏嬌女歌﹐夜誦相如美人賦。」又云「白袂春衫仙吏贈﹐烏皮隱幾臺郎與。詳其語意不是士﹐人中孚髙座寺僧。」李太白之族侄有贈太白詩﹐太白答之以詩。

李太白上裴長史書云「白家本金陵﹐世爲右族﹐遭沮。渠蒙遜之亂﹐奔流咸秦﹐因官寓家。」觀此語﹐太白亦金陵人﹐但餘不敢認。

王司寇鳳洲﹐敍一太學生詩集﹐謂金陵在唐無詩人。余因舉此數人。

○進士襲武職

梅純﹐駙馬都尉曾孫﹐成化辛丑進士﹐爲定遠知縣。與上官不合﹐遂棄官歸。後復襲指揮官﹐至中都畱守﹐司副畱守。

○進士以醫用

黃謙中﹐成化壬辰進士﹐授工部主事。管磚廠三月﹐被宦官劉郎誣害﹐去官恥歸金陵。遂賣藥於燕市。後醫太后有功﹐授太醫院判。

○焚姦臣傳

鄭澹泉曉在南太常時﹐作吾學編﹐日艸一姦臣傳。方成﹐夜夢是人來辯其生平﹐澹泉不能勝其譚鋒。天明﹐遂焚其稿。

○武狀元

武學中武狀元六人﹕周旋﹑文質﹑袁吉﹑尹鳳﹑董永﹑遂解元。

○四傑

顧華玉﹑陳魯南﹑王欽佩﹑顧英玉﹐人稱金陵四傑。

○二才子

謝承舉﹑徐霖﹐人稱爲江東二才子。

○使朝鮮

奉使朝鮮者﹐有三人﹕淸溪倪公﹑嶽竹堂王公﹑敞蘭嵎朱公之蕃。

○土木之難

土木之變﹐死難者有二人﹕閣老張公益太﹑常卿王公一居。

○僧之後身

成國朱公希忠﹑山人徐公霖﹑太常陳公沂﹑臨淮李公言恭﹑縣尹周公元與﹐今翰林朱公之蕃﹐皆僧之後身也。

○市隱園

姚元白造市隱園﹐請教於顧東橋。東橋曰﹐多栽樹少建屋。故市隱園有疏野之趣。

○白塔

裕民坊街心白塔﹐香火頗勝。俗傳太祖活埋張十誠一驍將於下﹐因建塔以鎭之。此說非也﹐乃龍翔寺前舊塔耳。

○瓦官寺井

驍騎衛倉﹐乃瓦官寺基。中有一井﹐與江河通﹐大旱不竭。井中四方有鐵金剛托之。

○東虹

東虹橋一名升平﹐在上元縣衙之左數步。修橋時見磚上有尉遲恭監造字。

○醉石

宋張垂崖醉石﹐在徐府西園中。石上文字磨滅幾盡。僅徘徊其旁﹐紹興丁卯十數字可識而已。

○鐵錠

鐵塔寺倉中﹐有一鐵錠。俗不識﹐呼爲鐵剪。戶部郎中造一亭覆之﹐遂以鐵剪名亭﹐誤矣。

○鐵塔正覺禪寺化緣疏

虎賁衛倉﹐乃正覺禪寺地基﹐獨一塔尙存。嘉靖初年﹐相傳塔上有鬼物憑之﹐遂撤其梯﹐不敢登。至萬曆三十四年﹐戶部管倉郎中董開其塔﹐用名香燻之。中秋點燈其上﹐人皆謂此寺其後復興乎。萬曆十一年大風﹐塔上吹下經數卷﹑化緣圖﹑疏一紙。余從友人金開父家攜歸。今錄之以爲他日復興。張本疏云﹕本寺居闤闠之地﹐綿歷歲年﹐久而廢弛。沙門宗廣於建文二年正月初四日﹐於奉天門午朝奏奉。

聖旨欽依﹐重新修造鐵塔。結塔頂﹐黃綠琉璃﹑寶珠﹑覆盆仰盆﹑生熟銅鐵﹑顏料油漆﹑磚瓦木植﹑塔燈﹑四門佛像﹑諸天聖像﹑韋馱尊天﹑大權修利﹑齋糧﹑人功匠錢﹑周圍塔殿﹑大佛寶殿﹑千佛閣﹑藏殿﹑大悲殿﹑天王殿﹑大山門﹑土地堂﹑祖師堂﹑僧堂﹑法堂﹑旃檀林﹑東方丈﹑西方丈﹑廚庫﹑兩廊﹑茶寮﹑��寮﹑浴堂﹑周圍湧壁﹑塑�﹑大佛﹑觀音像﹑羅漢像﹑四天王像﹑各殿�﹑洪鐘﹑法鼓﹑云板﹑各殿小鐘﹑大鍋﹑大殿香鑪﹑大花瓶﹑大磬﹑各殿香鑪﹑花瓶﹑大藏尊經﹑幢幡﹑幔帳﹑寶鏡供棹﹑柰緣功力浩大﹐獨爲難成﹐未免輒持短疏﹐徧扣王公大人﹑達官長者﹐同道髙流及善男信女﹐隨力喜捨﹐同發罕遇心﹐共成殊勝事。上報國恩﹐下及黎庶。福有所歸者﹐伏以祗園梵剎﹔賴給孤長者﹐布金廣利。名山須大徳檀那出力。開關起鑰﹐年年寶藏丰盈。指廩揮金﹐日日資財進益。鐘鼓雜鯨音之震蕩﹐以警昏朦。樓臺顯猊座之髙明﹐而昌吾道莊嚴。三寶永爲住世﹐福田供給眾僧。大布出塵功徳﹐六波羅密布施﹐爲先四無量心﹐慈悲爲上。今生布施﹐皆因宿世修持。此日功勛﹐定作來生受用。修眞福徳﹐還他大福徳。人結好因緣﹐爲我有因緣者。知音樂施有道﹐欣從功圓指日而成。緇素��風而生���缺之﹐正定用報恩庥轉。無字之眞經﹐祝延聖壽。京都鐵塔正覺禪寺化緣疏募緣。比丘宗廣。

○古碑碣

南嶽碑﹐神禹治水告成之文也。始以承帝曰﹕嗟﹐終於竄舞永奔。凡七十七字﹐原嵌新泉書院壁上。張江陵毀天下書院﹐有司不知書院此碑﹐乃難得古物﹐亦同磚瓦售去。今在臨淮侯李惟寅園中。焦淡園先生云﹐乃湛甘泉門人重勒者。

秦泰山碑﹐李斯篆﹐在府學。

秦嶧山碑﹐李斯篆﹐在府學。

天發神讖碑﹐吳皇象書。又定爲蘇建﹐舊在紫巖山。後歸天禧寺﹐又歸籌思亭﹐又移府學欞星門。嘉靖年間﹐又徙入尊經閣下。世稱爲三斷石云。

宋修升州文宣王廟記﹐紹興六年﹐編修江賓玉著﹐在府學。

明道先生《祠堂記》三﹐朱熹﹑遊九言﹑眞徳秀著﹐馬光祖跋。

重建建康府教授西廳﹐記嘉定癸未起居﹐舍人兼國史編修﹐鄭自誠著。

府學禦書閣記﹐遊九言著。

府學上捨登科題名記。

府學贐送貢士規約碑﹐嘉熙元年姑熟陶熾旴江孔聖義立﹐教授郡人吳箴記。

建康新建義莊記﹐淳佑十一年制置﹐吳淵置﹐教授宋自彊記。

太平門外花林田中﹐六朝遺刻有始興﹑安成二碑。

卞忠烈墓前華表﹐乃宋龍圖閣學士葉淸臣書。

牛首山辟支佛洞﹐前方塔上有宋如愚居士滿庭芳詞一小碣﹐又一碣﹐乃皇佑二年記﹐不著撰人。

宋劉次莊眞書仁壽縣君墓志﹐正徳中祈澤寺修佛堂。此志背嵌墻角﹐僧欲碎以爲路。東橋顧公見而止之﹐遂傳於世。

陳韋霈攝山棲霞寺碑﹐在殿廡下。

唐髙正臣行書明徵君碑﹐髙宗禦制。王知敬篆碑﹐陰有「棲霞」二大字﹐乃大中庚子歲所立。

本業寺碑﹐僧契撫撰﹐東山任徳筠書。乃南唐乾徳五年所立。

方山定林寺碑﹐乃宋嘉定庚辰免解進士﹑建康府校正書籍﹐朱舜庸撰﹐迪功郎新平江府錄事參軍秦鑄書﹐從正郎辟差﹐充江南東路安撫司﹐準備遣危和篆額。舜庸﹐金陵人。

髙座寺宋季布楷書新公塔銘小碣﹐乃紹興中甘露傳。燈正祖太師法永﹐爲東講院主慧新立者。文與字𨿽不甚佳﹐實雨花臺之遺迹。

衡陽寺石幢有南唐年號﹐但文字已磨泐﹐僅存數十字。

祈澤寺殿壁有髙逸上人﹐與梵仙詩碣﹐皆宣和四年夏日住持道升勒石。

永興寺何太監祠堂﹐壁上有蘇東坡三過堂詩﹐石刻字最淸奇﹐又是一格。

靈谷寺有吳道子畫寶志公像﹐李太白贊顏眞卿書﹐趙子昂又書十二時歌。世謂之四絕碑。

王荊公書此君軒詩碑在府學﹐惜已破碎。元人碑碣僅有可觀者﹐容再考入。

○禦史奏查流移

都人產薄差繁﹐困苦已極。卻有流移諸色人戶置屋置產﹐交結縉紳﹐侵奪民間生理﹐以致富厚不貲﹐或寄莊於圖裏﹐或掛名於行當。影射安享﹐並無差役。猾者開張當鋪﹐違禁取利﹐不下數千百家。縣差絕不相及。一經告發﹐百計寅緣﹐求脫先年。禦史司馬泰具題﹐比照宛大二縣事例﹐查出流移二千三百餘戶。咨行戶部轉行本府﹐編入兩縣坊甲。久亦不行﹐如蒙申敕﹐將客戶住坐。年久者附籍當差﹐餘照湖廣荊州排門。夫例臨江富客﹐每季出役銀貳兩﹐或一兩八錢﹑五錢不等﹐著落坊甲隨處報徵﹐庶無籍之流移﹐不致漏綱。而積苦之小民﹐亦可少紓矣。所謂民不勞而事集﹐亦便人之一節也。司馬公﹐號西虹﹐南京人。

○寶幢二偈

寶幢居士顧源﹐自稱爲在家僧。有四句偈云「無像光中僧是我﹐有像人疑未是僧。白髮滿頭休見笑﹐爲畱些少拜燃燈。」將示寂時﹐家人問托生何處﹐因書一偈云「日出於東而沒於西﹐謂其自然耶﹐非自然耶。我今西歸﹐亦猶是也。問我托生何處﹐何處卽此處。此處卽明﹐何處不明﹔此處旣了﹐何處不了﹖了之何如﹐一心觀佛書。」偈畢﹐蓮花香滿一室﹐遂化去。

○分外

葛淸﹐嘉靖辛卯舉人﹐深於禪旨﹐寓北京。將易簀﹐僕請遺言。令取紙筆﹐惟書「分外」二字﹐放筆卽長逝。

○爬癢口號

道南楊先生﹐夜坐爬癢﹐因成口號﹐云「手本無心癢便爬﹐爬時輕重幾曾差。若還不癢須停手﹐此際何勞分付他。」弱侯焦先生和之云「學道如同癢處爬﹐斯言猶自隔塵沙。須知癢處無非道﹐只要爬時悟法華。」棲霞寺雲谷老衲聞口號﹐乃曰「二先生不是門外漢。」

○因果

吏書陸五臺﹑刑書王鳳洲﹑侍郎王麟泉﹑京兆許敬庵﹐偶集禮書姜鳳阿官舍。鳳阿問佛氏因果之說﹐五臺鳳洲極言之。麟泉曰「因果旣歷歷可信如此﹐然則吾輩之墮落也多矣。」五臺遂大笑曰「不長進噫。」五臺果能超於因果之外乎﹖恐難以口舌爭也。

○斷橋卦

賣卦薛老﹐有子秀才﹐名盤﹐中嘉靖丙午舉人。親友皆勸令勿賣卦﹐薛老搖首云「此資身生計﹐何可廢也。」及子未沾一命而死。方云盤中舉時﹐占得斷橋卦﹐如何靠得他﹖使當時從親友之言﹐今日有何顏更賣卦乎﹖人深服之。

○午時見虎

武宗南狩時﹐要見活虎。因獵人數日不獲﹐武宗遣一火者問卦。薛云「明日不過午時﹐當見虎。」果午時見虎﹐遂賞米一擔。

○識寶

金陵多回回﹐善於識寶。今紀其可恨﹑可笑之三事。

應主薄﹐余之舊鄰也。有祖母綠﹐龍遊客出銀五百兩﹐不售。索姓回回求見﹐方持玩間﹐卽吞入腹中。應主簿欲訟其事﹐卽無證見﹐又涉暗昧﹐竟付之﹐無可柰何而已。

沈氏老嫗﹐乃富家侍妾。老年無依﹐賣翠花度日。馬回回窺見所戴簪頭乃貓精石﹐遂租屋與沈爲鄰。每每奉以酒食﹐久之因求其石。沈嫗感其殷勤﹐令出銀二兩辦棺木﹐以石與之。馬喜不自勝﹐覺石稍幹﹐因市羊脂一片裏之﹐暴於烈日中。從旁坐守﹐方籌算得利時﹐如何經營﹐如何受用﹐忽饑鷹飛下爪去。馬遂怨恨﹐染病幾死。

索姓回回﹐避雨人家。見佛幾淨水碗中一石﹐遂問賣否﹖主人漫答之曰「有價卽賣。」回回次日攜銀往來兩三徧﹐輒添其價。主人謂﹐石久塵埋﹐回回尙與髙價﹐因磨洗一新。數日﹐回回又至﹐見石磨過﹐大驚長嘆曰「如何毀卻至寶﹖此石列十二孔﹐按十二時辰﹐每到一時有紅色蜘蛛結网其上。後网成﹐前网卽消﹐天然日咎也。今已磨損蜘蛛﹐乃一片死石矣。」不顧而去。

○黿嚙虎死

孫弘彜府學秀才﹐家在太平門外蔣廟之旁﹐有田在棲霞寺前。嘉靖已未年﹐大水﹐孫田中水髙三尺﹐遂與江通。秋深水退﹐有一大黿落塘中不能去。農夫戽塘水﹐取黿縛於樹上﹐約次日分肉。夜有虎聞其鮏味來﹐噬之﹐被黿咬其爪。虎不能脫﹐黿不肯放﹐彼此力盡。天明虎死﹐而黿亦死焉。夫黿﹐水族也﹐農夫縛之。虎﹐山獸也﹐黿乃死之。其事亦甚異也。

○狗償主債

吳可菊﹐吳縣人﹐寓笪橋﹐開香蠟鋪﹐養一黑狗﹐甚馴。忽見人便咬﹐因呼狗屠賣之。出錢七十五文﹐可菊堅要百文。夜夢靑衣人來訴﹐云「我欠七十五文債﹐不欠百文也。乞消帳放我托生。」天明﹐遂七十五文賣之。

○貓報僧仇

華嚴寺僧﹐忘其名﹐飲酒食肉﹐不修行檢。養一貓善哺鼠﹐但窺有蓋藏魚肉﹐必偸食之﹐且盡。僧恨甚﹐用釘錠貓四足於片板上﹐投之寺前河中。流至下關靜海寺﹐賣絲鞋僧救而養之。一年後﹐華嚴僧賣鞋至其房﹐貓忽繞衣哀鳴。僧因抱貓懷中﹐認其毛色﹐識其釘痕﹐詢所從來。方談說而嘆息之﹐貓乘僧不意﹐咬其喉不放﹐僧遂死。夫僧固甚慘﹐而貓能報仇﹐亦奇矣。

○史癡逸事

史癡﹐名忠﹐字端本﹐一字廷直﹐復姓爲徐生。十有七歲﹐方能言。外呆中慧﹐人皆以癡呼之﹐又謂之癡仙。

性卓煢不羈﹐好披白布袍﹐載方斗笠﹐鬢邊插花﹐坐牛背﹐鼓掌謳吟。往來市井﹐旁若無人。

詩寫自己胸次﹐不以煆煉爲工。盛仲交合金元玉之詩﹐編爲江南二隱稿。

喜畫山水﹑人物﹑花木﹑竹石﹐有雲行水湧之趣﹐不可以筆墨畦徑求之。自題其畫云「名畫法書無識者﹐良金美玉恍精神。世間縱有空靑賣﹐百斛難醫眼內塵。」

才情長於樂府新聲。每搦筆乘興書之﹐略不構思﹐或五六十曲﹐或百曲﹐方閣筆。同時陳大聲﹑徐子仁﹐皆以詞曲名家﹐亦服其敏速。

妙解音律﹐嘗云「古今知音者不過數人。余少年遊冶得罪儒門﹐乃於此事目擊心悟﹐頗窺見一斑。」

雪江湯寶﹐邳州衛指揮﹐雄武有文藝﹐愛與騷人墨客遊。嘗以事來金陵﹐聞癡翁之名﹐夜造其門。時盛暑﹐癡翁散發披襟﹐捉蒲葵扇而出﹐握手歡甚﹐不告家人﹐卽登舟遊邳去。

癡翁無嗣﹐一女旣笄﹐婿貧不能娶。與婿約﹕「元夜﹐略具只雞鬥酒﹐我當過飲。」至元夜﹐誑其妻與女曰「家家走橋﹐人人看燈。曷亦隨俗可乎﹖」攜妻與女﹐送至婿家﹐取笑而別。後補女妝奩﹐大半是平生詩畫耳。

家世饒於資﹐不問生產﹐又復好施﹐晚年家用困乏。有妻弟寡婦﹐自徐州攜四男二女來依﹐癡欣然養之。凡書畫器用﹐素所鐘情不能捨者﹐盡鬻之以供朝夕﹐略不介念。人多義之。

妻朱氏﹐號樂淸道人﹐頗賢淑。愛姬姓何﹐號白雲﹐聰敏解事﹐喜畫小景﹐工篆書﹐知音律。癡翁尋兩京絕手琵琶張祿授之﹐盡得其妙。每制一曲﹐卽命白雲被之於弦索。所居在冶城﹐去卞忠烈廟百餘步﹐有臥癡樓。樓中几案﹑筆研﹑圖書﹑彜鼎﹑香茗﹑飲食﹐一一精良雅潔。吳中楊吏部循吉與之﹐作臥癡樓記。

吳小仙畫癡翁一小像﹐沈石田贊之云﹕眼角低垂﹐鼻孔仰露﹐旁若無人。髙歌闊步﹐玩世滑稽﹐風顚月癡。灑墨淋漓﹐水走山飛。狂耶﹖怪耶﹖眾問翁而不答。但瞪目視於髙天也。

相知具酒食邀之作畫﹐癡翁且飲且畫。略不經意﹐頃刻數紙。酒醉﹐則興愈豪﹐畫愈縱甚。至發狂大叫以自快。

癡翁買舟特訪沈啟南於吳中。到門﹐值啟南他往。見堂中登有素絹﹐濡墨搖筆成山水一幅﹐不題姓名而去。蒼頭請畱姓名﹐癡翁笑曰「汝主人見畫﹐卽爲神交﹐何必畱姓名乎﹖」啟南歸﹐見其畫曰「吾閱人畫多矣。吳中無此人﹐非金陵史癡不能也。」遣人四覓之﹐邀回﹐果是癡翁。相與一笑﹐畱啟南話堂中﹐三月而返。後啟南來京﹐多館於臥癡樓中。

癡翁年八十餘尙康健﹐飲酒﹑步覆﹐如少壯人。預出一生殯雜於親友中﹐送出聚寶門外。又知死期﹐無疾而終。

余收癡翁詩畫一冊﹐癡自書於冊尾﹐云「余年六十矣。發白﹐精神尙健快。閒處終日﹐髙臥癡樓。蒸香煮茗﹐四望皆遠山拱翠。飛鳥時鳴﹐不畱繁雜之冗﹐靜觀自得﹐而與車塵馬足了無所系。於心貧處如常﹐足以樂矣。日有詩人文士往來﹐以詩酒爲談。笑以風月爲戲謔﹐弄筆作林木泉石。人以爲債索﹐亦可笑也。吾妻樂淸道人朱氏﹐亦年五十七矣。更索吾作戲墨﹐乃爲圖此。若好奇博雅﹐求古者見之﹐則可發一胡蘆耳。弘治丙辰十月十三日癡書。」

○牛首解嘲

呂涇野先生遊牛首山﹐記云俗傳﹕

太祖怪牛首雙峯不北拱﹐乃杖之。此或誤傳乎﹖蓋天地間萬山環列﹐而江河四繞其中﹐則堪輿也。此牛負而載之﹐宜其南向耳。涇野之論﹐可與牛首解嘲。

○河南殘石

盛仲交云﹐南原王公視學河南時﹐於寺中掘得殘石﹐皆右軍陰符經﹑心經十七帖。搨而視之﹐筆意翩翩﹐有東晉風韻。曩見其子子新爲予言﹐是勝國時一少年僧所臨﹐不知彼何所據。然子新隨父宦遊﹐似得其實也。子新愛此石﹐歸時以紫氈包置車上。後爲南原公所止﹐遂棄驛中。今不知所在。

○北門橋

北門橋一名艸堂橋﹐橋洞中有石刻「艸堂橋」三字。

○逍遙樓

太祖造逍遙樓﹐見人博奕者﹑養禽鳥者﹑遊手遊食者﹐拘於樓上﹐使之逍遙盡﹐皆餓死。樓在淮淸橋東北﹐臨河對洞神宮之後。今關王廟是其地基。

○菌毒

江東門裏皮行井某﹐嘉靖壬子年四月見竹林中叢菌﹐采而食之數口﹐皆毒死。僅老僕有事他往﹐得免。

○瓜毒

張椿瓜園中﹐西瓜畱一極大者自用。剖而食之﹐方食兩片卽死。聞其香者亦病。

○芋毒

萬曆三十七年秋日﹐余侄夢兆館於陳家。主人食芋﹐沾唇則唇麻﹐沾舌則舌麻。急吐之﹐尙服藥數日﹐方愈。

○洪武三十五年

秀才蔡某﹐指揮白某﹐爭墳地訟於刑部。經十三司問過﹐皆未成招。復批推府何公躍龍問焉。指揮執洪武三十五年紅契爲據﹐何公曰「洪武三十五年乃建文年也﹐豈有民間先知有革除之事﹐預寫洪武年者﹖乃僞契無疑。」指揮方服﹐遂斷墳地與秀才。刑部諸公皆服何之吏才。

○牙板隨身

指揮陳鐸﹐以詞曲馳名。偶因衛事謁魏國公於本府。徐公問可是能詞曲之陳鐸乎﹖鐸應之曰是。又問能唱乎﹖鐸遂袖中取出牙板﹐髙歌一曲。徐公揮之去﹐乃曰「陳鐸是金帶指揮﹐不與朝廷做事﹐牙板隨身﹐何其異也。」

○天竺匾

余遊西湖﹐見天竺寺一匾﹐乃魏國徐公輝祖之筆。因憶野史載公能榜書﹐曾學於詹希源﹐最得其筆法云﹐惜不多見也。

○宴舉人

國初新中式舉人﹐魏國公設一晏﹐以晏之。送一拜帖﹐惟書「魏國公拜」四字﹐不具姓名。其尊如此。

○更名中舉

二淮向公黌任興國知州時﹐曾白羅二之冤獄。夜夢閱應天試錄﹐有向徳象名﹐云是公子二淮子﹐實名辰參。久不得入泮﹐因憶昔年之夢﹐更名徳象﹐遂中萬曆辛卯舉人。

○出獵圖

印岡羅公﹐題徐廷威公子所藏﹕

景帝畫出獵圖云「朔吹潛消塞上塵﹐長揚縱獵捷書頻。侍臣誰奏相如賦﹐贏得君王爲寫眞。」

○豆腐

豆腐﹐楊業師名之曰「淮南子」﹐取其始於淮南王也。

○畫眉

畫眉鳥﹐一友人名之曰「京兆鳥」﹐乃取張敞故事。

○蛛絲綱屋

馬文原制扇爲生﹐性朴實不欺。百錢賃鈔庫街房一間住。萬曆三十六年八月朔﹐母子夢蛛絲网其屋﹐不露一孔。天明談夢﹐人不能解。至初十日一方回祿﹐獨馬之房無恙。方悟蛛絲之夢﹐乃天祐焉。

○醫中有人

松居金璿﹐精於醫﹐不計利﹐好責人禮貌。戶部尙書某公﹐延醫夫人痰火﹐兩服而愈。尙書公寫數百言敍病源﹐索丸藥方﹐因圈其句讀以與之。金援筆修一書奉復﹐亦圈其句讀。尙書公見其文法古字畫工﹐乃曰「吾之過也。」命駕訪之﹐遂爲知己。對人云﹐南京醫中有人。

○評聖教序

三藏聖教序﹐世傅王﹑褚兩本﹐盛仲交評之云﹕褚王書如千狐聚裘﹐痕迹俱無。褚書如孤蠶吐絲﹐文章具在。但知有右軍之刻﹐不知中書之榻者眾也。

○二花

石村鄭公廉﹐正徳丙子年將入場。夢女子持桂花授公手中﹐尙有杏花一枝。公索之﹐女曰「尙早。」是科遂中鄕試。至嘉靖癸未﹐會試人京。所寓臥房中﹐掛畫一幅﹐畫一女子持杏花﹐像與昔年所夢無異﹐乃中進士。

○陽宅

童枕肱﹑陳自庵﹐二公之祖皆精天文。

太祖徵入欽天監。兩家相約云﹕金陵﹐秀气所鐘﹐陰地發遲﹐陽宅發速。童定居淮淸橋西﹐陳定居淮淸橋東﹐皆精擇之處。後枕肱﹐自庵兄弟皆貴顯。

○軍變先兆

嘉靖丙辰﹐總督糧儲公署﹐檐前有蜂房大於斗﹐羣蜂成陣。至庚申年﹐振武營軍變﹐黃侍郎遂遇害。蓋蜂屯固先兆哉。劉石圃﹑郭少溪﹑楊虛遊﹐皆有文紀之。

○竹溪詩集

竹溪金公鋹﹐字子宣﹐有《竹溪詩集》。張公西銘稱其「綠水行門外﹐靑山立酒邊」之句﹐有悠然之趣云。竹溪二子皆進士﹐名章者南道禦史。

○見天子方言

靑城僧永傑﹐字斗南﹐國初時住牛首山。日惟默坐。會仁祖爲太子時﹐出獵見而問之。傑起身亹論。後人問之﹐曰「見天子不言﹐更待何時耶﹖」仁祖許他日爲造寺與之同宿﹐兜率巖者一夕。後不久化去﹐亦工詩。

○送飯入場

正徳年﹐太監劉瑯掌廠事。丙子科士子入場﹐科舉場門一閉﹐只待揭曉方開﹐此定例也。劉太監敲開場門﹐送飯與相知監生。其庸橫壞法也如此。

○塔影

牛首山禪堂右傍門隙內﹐塔影倒射紙上﹐陰晴俱有呂涇野。太史辧其塔尖﹐自門孔中透入﹐故有影。未知是否。

○促織

促織獨金陵者斗﹐謂之秋興。斗之有場﹐盛之有器﹐掌之有人。必大小相配﹐兩家方賭。傍猜者甚多﹐此其大略也。馬南江有《斗促織賦》。

○不用鼓樂

廬陵孫公鼎﹐正統間督學南畿。故事士子中小試﹐赴舉者插花掛紅鼓樂導送。時睿皇北狩之報方至﹐孫公語諸生云「天子蒙塵在外﹐正臣子泣血嘗膽之時﹐不可用花紅鼓樂也。」乃親送至察院前門﹐人皆稱其得體云。

○賣藥用術

甲賣藥於市﹐車載觀音大士像。問病﹐將藥從大士手過。有畱於掌者﹐曰「大士許服此也。」市上皆神之。乙旁觀﹐思得其術。邀飲酒家相約﹐飲畢﹐竟出酒■﹝亻庸﹞見。如不見﹐飲三徧。後甲問﹐何能如此。乙曰「聊戲作小術。君能以術相易乎﹖」甲因自陳大士掌是塊磁石﹐丸藥中有鐵末﹐是以相粘。乙曰「吾之術不足奉報﹐不過先以錢付酒家﹐戒出門﹐勿問而已。」此驗封黃公所談﹐嘉靖初年事。

○沁園春

陳霆﹐字震伯﹐嘗僦居白下。所著有《唐余紀傳》《兩山墨談》《渚山堂詞話》。嘗言奪錦標曲﹐不知始何時。世所傳者﹐僧仲殊一篇而已。予每浩歌尋繹音節﹐因欲效顰﹐恨未得佳趣耳。庚辰卜居建康﹐暇日訪古采陳。後主張貴妃事以成﹐素志按後主旣脫景陽井之厄﹐隨竟戮麗華於淸溪。後人哀之﹐卽其地立小祠。祠中塑二女郎﹐次卽孔貴嬪也。今遺構荒涼廟﹐貌亦不存矣。感嘆之餘﹐爲作此闋沁園春云「獨上遺臺﹐目斷淸秋﹐鳳兮不還。恨吳宮幽徑﹐埋深花艸﹐晉時髙冢﹐銷盡衣冠。橫吹聲沈﹐騎鯨人去﹐月滿空江雁影寒。登臨處﹐且摩挲石刻﹐徒倚欄幹。靑天半落三山更﹐白鷺洲橫一水間。問誰能心比﹐秋來水淨﹐漸教身似嶺上雲間。擾擾人生﹐紛紛世事﹐就裏何嘗不彊顏﹖重回首﹐怕浮雲蔽日﹐不見長安。」志云﹕保寧寺卽鳳凰臺﹐太白畱題在焉。宋髙宗南渡﹐嘗駐蹕寺中。有石刻書王荊公贈僧詩「紛紛擾擾十年間﹐世事何嘗不彊顏。亦欲心如秋水淨﹐應須身似嶺雲間」。又言「金猊瑞腦噴香霧﹐向曉寒多深閉戶。窗明殘雪積飛瓊﹐風起亂雲飄敗絮。」「錦幃細看霓裳舞﹐小玉銀箏學鶯語。梅香滿座襲人衣﹐誰道江橋無覓處。」此陳太聲冬雪詞也。寄木蘭花令﹐論者謂其有宋人風﹐致使雜之艸堂集中﹐未必可辧。

○西溪詞

西溪龍公詩詞﹐未有刊本﹐僅從人家卷軸上見之。今得其一詞云「田廬重葺﹐勸溪翁﹐休作千年調指。新屋數間﹐連舊屋﹐團轉不愁風雨。買得林丘﹐旋開亭榭﹐意思而已矣。𨿽然節省﹐短景只消如此。陶宅李莊幽遂﹐深藏少出安﹐樂從今始。夏麥秋秔﹐時歲好﹐捨捨雞肥酒美。婦要城居﹐兒嫌產薄絮﹐語常常在耳。勞生自苦﹐更到何年知止。」乃念奴嬌詞也。

○定解元會元

提學裁庵楊公宜﹐嘉靖癸卯科方揭曉時﹐京兆送試錄至察院﹐遂問解元﹐是瞿景淳﹑是尢瑛﹖對是尢瑛。裁庵公曰﹐會元終讓瞿景淳也。瞿果中甲辰榜會元。如此文章眼﹐不枉做提學。

○雞鳴寺基

雞鳴寺基頗窄隘﹐今委曲貢如數畝﹐令人不覺其窄隘者﹐乃鐵冠道人所創制。

○化緣疏

太祖賜雞鳴寺一化緣疏﹐凡有修造﹐捧疏到功臣府化之。數年後雷火焚焉。寺僧再求疏﹐太祖弗與﹐曰此天意也。

○報恩寺回錄

成祖造報恩寺於聚寶門外﹐乃舊長於寺基。數年方成﹐佛殿畫廊﹐壯麗甲天下。嘉靖丙寅年二月十六日﹐異常風雨﹐雷火梵之﹐不兩三時而盡﹐獨僧房無恙。

○修塔

報恩寺佛殿盡焚﹐一塔尙存﹐斜向東北。萬曆庚子年﹐本寺講僧弘恩化緣修之﹐用萬金焉。此塔未修之先﹐早晚日射﹐光彩萬狀﹐令人目奪。旣修之後﹐覺光彩頓少。

○寶塔文章

報恩寺寶塔有三篇名筆﹕陳石亭文﹐盛云浦賦﹐淡園焦先生化緣疏。弘恩號雪浪﹐金陵人﹐黃野王之叔。與余云﹐修塔完時﹐作一文紀之﹐竟未果。

○衡水

黃夢麒宰分宜縣時﹐每每夢行通衢中﹐忽遇水阻﹐驚醒。及萬曆十未觀察當調﹐聞調衡水縣之命方下﹐一夕而死。蓋水阻者﹐衡水也。其夢始驗。

○鼠出頭

駕部王仲山﹐問邀四司飲天界萬松庵。見鼠過﹐因各談鼠事。一人云﹐世間鼠多貓少﹐貓一鼠百。若百鼠出力共敵一貓﹐寡能勝眾乎﹖僧官珵葦航曰﹐只是無一鼠敢出頭耳。眾皆笑。

○定不聞雷

一縉紳訪鼎庵講僧於臥佛寺中﹐因問夜來好雷﹐鼎庵遂云「小僧入定﹐不曾聞得。」縉紳知鼎庵大言欺人﹐默令門子市一紙炮﹐俟賓主談鋒銳時﹐從鼎庵背後放之。鼎庵出其不意﹐頓爾驚皇失措。縉紳遂曰「入定時雷亦不聞﹐出定時炮聲亦怕﹐此僧之貴於定也。」鼎庵面赤﹐不能對矣。

○推敲磨洗

嘉靖年間﹐禦史劉公行素命書辦顧峣寫詩軸。顧擅易一字﹐劉公略不介意。復命寫送行詩﹐輒易兩字。劉遂大怒﹐痛責之﹐革去其役。又上河經紀髙霞峯﹐好以俚句塗抹寺壁﹐且無處不到。偶諸禦史遊雞鳴寺﹐一道長指壁上詩戲髙姓﹐禦史云「此髙霞峯想是貴族﹐不然那得如此好句﹖」髙公問住持﹕「此是何等人﹖好拿來枷號示眾。」髙霞峯聞此語﹐覓數人各寺洗詩。人遂云﹐顧秋麗髙霞峯之詩﹐皆不可及。一級禦史推敲過﹐一經禦史洗磨過﹐此兩事可爲的對。

○山荒

張揆﹐字端孟﹐臨桂人。以大田令入觀過金陵﹐約余遊靈谷寺。問寺松枯死故﹐余謂萬曆十七年﹐有一種毛虫﹐長寸許﹐食其葉。葉盡卽墮地死﹐樹遂枯。鄕人謂之山荒。端孟云﹐山荒二字甚新﹐二十一史中無此二字。

○魯橋相會

秀才徐九功﹐兄九經﹑九疇﹐正徳癸酉同中鄕試。九功遂取書廚焚﹐卻曰「畱些有餘與後人。」一日﹐飲友家﹐夜歸。月明徑靜﹐見南門河中突出一女子﹐姿容妖冶異常。同行里許﹐九功家在上浮橋南岸﹐敲門而入。登樓開窗﹐再玩月色。忽女從樓窗而入﹐求合。九功嚴拒之曰「汝妖物也。」女取筆書幾云「吾非妖物﹐乃與君有緣耳。後日魯橋相會。」復從窗中去。及兄九疇選鄒平知縣﹐九功送母就養。路經魯橋﹐值流賊阻路﹐不敢行﹐暫借民居權住數日。忽沂州兵備顧英玉先生過﹐乃九功社友﹐又二兄同年也。識其僕﹐問所從來﹐入拜其母。主人乃一民兵﹐點禦流賊﹐已誤三卯。顧之令嚴﹐不敢犯﹐一卯該責四十。主人自料有死而已﹐哀懇徐母救之。英玉先生遂免其責﹐主人願以閨女酬謝活命大恩。九功見女之貌﹐乃南門所遇之女﹐地又是魯橋﹐堅不肯受而去。英玉先生作九功傳﹐有遇女不亂之語﹐乃指此事。

○文徳橋吉兆

萬曆十四年﹐府學前建一板橋﹐名文徳。至萬曆丁酉﹐橋圯﹐提學禦史陳子貞更建﹐以石易木﹐橋下泥中得鎖子甲兩領﹐人以爲吉兆。

○李素居

李素居幼攻舉子業﹐往往不遵朱注﹐坐是失意於有司。乃棄儒學醫﹐醫未成﹐得風寒病﹐不能行動者半年餘。從友人借刻本八段錦﹐工夫行之。一月而效﹐更彊健於未病時。遂不娶妻﹐專意學仙﹐以賣膏藥度日﹐無錢者輒與之。藥肆不過五尺地﹐積三十年坐立有常。冬夏一棕帽﹐一靑布袍﹐嘗曰﹐人生只怕饑寒﹐吾已打過寒字﹔若遲兩年﹐可以絕粒﹐便逍遙於世外﹐亦無用賣膏藥爲也。余曾過其家居﹐無扊扅牀﹐無枕席竈﹐無柴米﹐僅一藥鑪而已。與子談道徳經﹐聖人不死﹐大盜不止。云聖人入水不濡﹐入火不熱﹐決是長生不死﹐死者凡夫也。聖人盜天地之元气﹐日月之精華。大盜也﹐焉能止得他﹖可止者﹐鼠竊狗偸之人也。如此﹐則斗與衡皆無用處。剖之折之﹐可也﹔而民又何爭之有﹖又云﹕顏子死﹐孔子哭之痛。徒哭何益﹖若老子﹐只消投以一丸藥﹐便起死回生矣。其識論乃爾﹐後數月不見。忽傳服丹藥而死﹐死時端坐如生云。

○遇洞賓不善終

姚二﹐弘正年間人﹐住通濟門城灣中。孑然一身﹐畫扇面度日﹐僅能畫洞賓立片雲上。積二十餘年﹐感動洞賓﹐洞賓化作風鑑道人訪之。指所畫像云﹐此是世上舊樣﹐若如此如此﹐便有仙風道骨也。因市酒飲之﹐且曰「君之气色﹐不出百日﹐便當襲祖上一官。」再來相訪﹐遂別去。姚二有兄﹐是羽林衛千戶。兄死無嗣﹐衛中喚姚二襲職。方謀借貸﹐道人忽至﹐云贈君銀五錢﹐此是汞銀﹐用時須畱三五分。原銀在﹐便如子母錢﹐用之不竭矣。儻不妄用﹐當再相訪。又別去。姚二得此銀﹐殊不守分﹐縱酒狎妓。北京襲職﹐將出哈達門﹐道人又至。問前銀在否﹖姚云在。道人云﹕此銀尙少﹐不足用。袖中取出三兩一錠﹐與之換去前銀。道人行百步外﹐冉冉在片雲上﹐宛然所畫呂洞賓也。姚二自喜遇仙﹐更費用﹐三四日盡﹐不知其銀有減無增矣。甚至乞食而歸﹐到家數月﹐暴病死。

○西林馬

嘉靖年間﹐報恩寺僧住持名永寧﹐號西林。蓄一馬﹐每自寺赴禮部﹐輒騎之上馬。時必默誦法華經。至禮部門下馬﹐經一卷終﹐率以爲常。後報恩寺對門一婦方產﹐夜夢此馬入其室﹐遂生一男。天明向寺訪之﹐其馬死正其時也。此家後卽以子爲僧﹐爲西林徒﹐極愚蠢無知。授之書﹐一字不識﹐惟口傳法華一卷﹐能熟誦﹐此外略不能上口。信爲馬聞經得度者矣。今寺中尙有西林庵﹐姚允吉談。

○破硯﹝此硯今在汪太學孟公處﹞

破研制方﹐其廣六寸﹐橫亙上池﹐虛其腹以受墨。周遭重以回文﹐闊十分之八﹐髙一寸﹐有奇背池三分﹐以爲足。思陵作銘﹐正書十有六字﹐瓢印禦書二篆在焉。石出端溪﹐質堅色紫。然流落人間﹐不知何年擊破爲兩片。其大片出鹿苑寺井中﹐實爲嘉淸丙午張姓者得之。其小片出蕭氏頹垣中﹐實爲隆慶辛未亦歸張氏。舊物宛然﹐良亦不偶。友人錦衣陳天樞﹐以端溪完研易之﹐乃萬曆壬午歲也。諸文士嘗鑑之﹐作賦銘歌﹐詠者十餘人。焦澹園贊云「其盛也﹐陪天球大弓之側﹔而其衰也﹐落頹垣廢井之間﹔其離也﹐似神劍丰城之析﹔而其合也﹐如明珠合浦之還。豈其數之不終於陸沈﹐抑理之不必於瓦全者耶﹖𨿽然﹐衰起於盛合﹐生於離斯﹐又奇而常﹐常而奇﹐而子墨客卿﹐所以咨嗟今昔﹐而動其文筆之淋漓也。」

○松根硯

嘉靖初年﹐鼓樓旁﹐園丁從枯井中得一松根﹐研背鐫一銘﹐有「開寶八年」字。嚴子寅以數百錢得之。錦衣徐纘勛用勢彊奪去。嚴世蕃門下客羅龍文見而愛之﹐言於世蕃﹐遂爲世蕃物矣。嚴氏抄沒後﹐不知更落何人手也。

○楊鳳

萬曆三十年間﹐擔夫楊鳳往溧水縣途中﹐拾銀一錠﹐重二十五兩。卽於途次剪銀邊買米二斗﹐暗將銀包藏米中負回家。次日﹐發包視之﹐乃一闕邊紙銀錠也。疑其嫂竊去﹐阿嫂誓天自明﹐因怒而擲紙銀於空園地。後見鄰人李義來乞火﹐卽於地欣然拾之去﹐依然眞銀也。楊鳳知非己財﹐遂不與之爭﹐惟浩嘆而已。姚允吉談。

○銀走

張汝璧太學生秋渠兵憲子﹐淫蕩不檢﹐用銀如土。秋渠遺以萬餘金﹐不數年用盡。將售住居﹐母云「吾預知汝浪費破家﹐埋有七千金在某處。」指其地取之﹐惟存空器而已。盛仲交乃其姨夫﹐曾與予談之。

張治卿云﹐家有一親﹐亦姓張﹐乃應天府承差。在湖塾住﹐曾將銀一千兩埋於廳堂墻下。偶一日﹐見埋銀處地髙起﹐如蛇行。急鋤開視之﹐乃其銀走出。因取兌之﹐乃是千金﹐殊未耗也。不數日﹐橫遭人命事﹐千金用盡方得事妥。

江東門外壩上﹐有陳姓夫妻二人。半生拮據勤苦﹐積銀二十四錠﹐約百金﹐千封萬裹﹐縫於枕頭內﹐逐日枕之。忽夜夢二十四白衣秀才﹐揖於慶前曰「別汝﹐去三牌樓鞠家去也。」夫妻驚醒﹐言夢皆同。遂開枕視之﹐銀已去矣。夫妻數日不能去懷﹐因往三牌樓訪於鞠家。鞠云﹐曾拾得銀二十四錠﹐方延道士修醮﹐以答天地也。此友人陳孟芳談。

○諭直指使

劉南垣公﹐嘉靖時爲工書。請老家居﹐遇有直指使者來南﹐頗以飲食苛求。屬吏稍不精腆﹐輒被誚讓。所過郡縣患之。劉公聞之﹐曰「此人乃吾門生﹐會當開諭之。」俟其來謁﹐因疑之曰「老夫欲設席相邀﹐恐有公務廢閣﹐不如今日畱此一飯。但老妻他往﹐無人治具﹐能從家常飯對食乎﹖」直指以師命﹐不敢辭﹐唯唯就坐。則又故延緩之。自朝過日﹐午飯尙未出。其人饑甚﹐比就案設食﹐惟脫粟飯與豆腐一器而已。遂各食三碗﹐直指又覺過飽。少頃隹肴美醖﹐羅列盈前。直指不能下箸﹐公彊之﹐對曰「適已飽甚﹐玆不能也。」公笑曰「此可見飲饌原無精粗﹐人饑時自易爲食﹔飽時自難爲味。時使然耳。」直指諭其訓言﹐遂絕﹐不敢以盤餮責人。

○虹橋鐵物

萬曆己酉八月﹐虹橋園丁地中得一鐵物﹐大都與鐵塔寺倉鐵錠形制相同。考之小說﹐亦無定見。或云拒敵鎖江之矴石﹔又云厭勝之鐵枷﹔又雲海船之鐵錠。謂之鐵錠可無疑矣。

○割耳救母

秀才許吳儒﹐長女性極孝。母病將危﹐哭跪觀音大士座前﹐誦觀音經。中數句哀求代母﹐忽取刀割一耳﹐相連者僅四五分。祖母驚覺﹐將艾支其中﹐用帕束於頭上。女與祖母皆聞所割耳中﹐隱隱誦經聲。數日後﹐視之耳已長完。異哉﹐非大士佛力﹐烏能然哉﹖

○良工

徐守素﹑蔣徹﹑李信修﹝補古銅器如神﹞﹑鄒英﹝學於蔣徹﹐亦次之﹞﹑李昭﹑李贊﹑蔣誡﹝制扇骨極精工﹞﹑劉敬之﹝小木髙手﹞。

○五穀樹

五穀樹有二株﹐一在皇城內﹐一在報恩寺。不但結子如五穀﹐亦有似魚蟹之形者。乃三寶太監西洋取來之物。

○焚燈艸

礦稅繁興﹐萬民失業﹐均之取怨也﹐而稅尢甚焉。有陸二者﹐往來吳中﹐以賣燈艸爲活計。萬曆二十八年﹐稅官如狼如虎﹐與彊盜無異。陸之艸價不過八兩﹐數處抽稅﹐用銀半之。船至靑山﹐又來索稅﹐囊中已罄。計無所出﹐取燈艸上岸﹐一火焚之。此舉可謂癡絕﹐而心之怨恨也﹐爲何如哉﹖

○匿銀喪命

秀才李龍云﹐爲湖廣抽稅。太監陳奉主謀。有顧敬竹又與龍云用事﹐買京貨與古玩。李托顧寄銀六百兩歸家。適當民變﹐取回。陳太監李死獄中﹐顧遂匿其銀。一日與妻祝壽燕客﹐忽見李來﹐不覺對客大叫曰「李相公﹐李相公﹐我償你銀﹐你畱我命。」如此叫不住口者﹐數日遂死焉。

○負心

林松溪與應天府書手張大﹐交情莫逆。張忽染危疾﹐料無生理﹐請林至牀前﹐出妾拜之曰「此婦我所鐘愛﹐自誓守節﹐甚美事也。但年幼無靠﹐君念平日交情﹐常過看顧看顧。」枕上垂淚﹐頓首懇求者再四焉。林曰「決不負心﹐決不負心。」張喜曰「君能許﹐死亦合眼矣。」及張死數日﹐與妾相通﹐設謀娶以爲妾。妾攜數百金歸之﹐對人曰﹐此張之遺命也。一日﹐妾對鏡﹐見前夫數其罪而罵之﹐妾便昏倒於地。次日﹐復對鏡﹐夫扼其喉﹐七竅流血而死。半月後﹐林對鏡﹐見張與妾同來﹐曰「已告爾於閆王﹐同去對理。」林撲鏡於地﹐述其語於家人。亦七竅流血而死。人不可負心﹐不可欺也如此。

○神迷禦史

佘嘉詔﹐廣東人﹐中嘉靖乙丑進士。隆慶年任南道禦史。冬至﹐習儀於朝天宮路﹐經小教場。場中關壯繆廟﹐極有威靈。才踐其地﹐忽見周倉肩刀﹐手提一燈引之。行繞將臺﹐旋轉不休。書手﹑皂隸﹑轎夫二十餘人﹐皆迷而不覺。及日出﹐人行者眾﹐如醉方醒﹐遂誤習儀。佘公之魄﹐鬼神已默奪之矣﹐乃告病去。

○兄弟三同

矩庵陳公鎬﹐自庵陳公欽﹐成化丙午同鄕榜﹐丁未同進士榜。矩庵山東提學副使﹐自庵廣東提學副使﹐同日命下。弟兄生時有此三同﹐後入鄕賢祠﹐又同焉。可謂難兄而難弟矣。

○續樂天詩

幼峯余公﹐自拂衣後﹐朝政不談﹐門刺不通。獨騷人棋客﹐倒屣迎之。性不能飲酒﹐席上任客豪飲。飲至更深﹐對之殊無倦色。偶夏日﹐親友攜酌溪亭﹐命童子歌以侑之。因誦白樂天詩﹕「親朋治杯酒﹐僮僕解笙歌」二句遂足成一律﹐云「小榻臨流設﹐髙軒冒暑過。親朋治杯酒﹐僮僕解笙歌。荷气分涼入﹐松陰受月多。莫矜狂態在﹐年鬢各蹉跎」。觀此詩公之樂﹐閒曠而愛眞率也。可窺其一二矣。

○考論歷法

枕肱童公軒﹐成化年任太常寺卿﹐掌欽天監事﹐有教諭。余正已奏言歷法之差﹐上命公與之考論。不合﹐公上言歲差置閏﹐其來已久。我朝考歷制象﹐尢爲精密。𨿽日月薄蝕﹐不無先後。咎刻之殊﹐分秒多寡之異﹐則以土有南北髙下故耳。正已乃謂天地﹐有自然之冬至﹐以至朔望﹐置閏皆非人力可爲。是不知古人以數求天之術﹐顧以小智亂成式﹐宜下之吏以正其妄從之。

○父子謚文

國朝父子爲學士翰林﹐得並謚文﹐自倪文僖﹑文毅父子始﹐皆有文集並傳於世。

○兩帝不能殺

李公時勉﹐洪熙攺元上疏﹐觸忌諱。仁廟大怒﹐命武士撲十八金瓜﹐折其肋﹐曳出﹐明日下詔獄。先是折肋內向不相著﹐及用梃﹐斷骨﹐忽自接﹐得不死。宣徳元年十月﹐上恨公贛觸仁考﹐怒令﹕「縛時勉來﹐朕面鞫必殺時勉。」已又令王指揮縛時勉﹐斬西市。王指揮出端西旁門﹐公已爲先輩使者縛。

入端東旁門﹐門中相左﹐王指揮至獄﹐知公入﹐亟走還﹐縛公送西市。公已得見上﹐上憐時勉忠臣﹐能直言﹐立脫公桎梏﹐復其官。夫二帝欲殺時勉﹐而卒不能。信乎﹐有命也與。

○賜第回錄

萬曆三十年正月初十日﹐魏國公室內火起﹐延燒欽造故第祖廟並奉祀。皇陵敕書給事祝公﹑禦史朱公﹐皆有疏題奏﹐大意謂中山之奇勛可念﹐而弘基之橫遭可矜。聖旨命工部重造其第。

○恩澤侯伯

皇親王鎭﹐上元人﹐孝貞皇后父也。天順六年爲中府都督﹐同知子王源封瑞安侯﹐王淸封崇善伯﹐王浚封安仁伯。

皇親夏儒﹐上元人﹐毅皇后父也。正徳二年封慶陽伯。

皇親方銳﹐江寧人﹐孝烈皇后父也。嘉靖十九年封安平伯﹐二十一年進封侯。

○志感詩聯

梅殷駙馬﹐恭謹有謀﹐善騎射。太祖最愛之﹐嘗受密命輔建文君。靖難兵起﹐克總兵官鎭守淮安﹐悉心防禦。志感賦詩﹐有「縱使火龍翻地軸﹐不容鐵騎渡天河」之句。卒之。文皇假道﹐竟不得由淮安﹐乃渡泗水破盱眙﹐出六合﹐至金陵。

○買太史公叫

山人黃白仲之璧﹐自負其才﹐旁無一人。宋西寧延爲記室。偶過內橋﹐聞乞兒化錢之聲悲切﹐遂謂之曰「如此哀求﹐能得幾何﹖若叫一聲太史公爺爺﹐當以百錢嘗汝。」乞兒連叫三聲﹐白仲探囊中錢﹐盡以與之﹐一笑而去。乞兒問人云﹐太史公是何物﹐值錢乃爾﹖

○致劉

孫公炎﹐太祖渡江﹐卽奇其才﹐及取括蒼﹐遂以爲總制﹐錢谷兵馬之籍﹐悉以委之。不取中報﹐且以敕牒未署者﹐付之聽其辟任。時括蒼有才能者﹐見方戰爭﹐勝負未分﹐皆伏居山谷中﹐不肯出。公患之﹐鉤致一二人﹐錄其姓名﹐爲書遣使者招致之。而故中丞劉基﹑章溢﹐知府葉琛﹐皆爲括蒼士所推。基最有名﹐亦豪俠﹐負气與公類﹐自以爲不當爲他人用。使者再往返﹐不起。以寶劍送公。公作詩答之﹐以爲劍當獻之天子﹐斬不順命者﹐我人臣不可私受。封還艸數千言﹐開陳天命以諭﹐文詞甚美。基不答﹐逡巡就見。置酒與飲﹐論古今成敗之事﹐如傾峽滚滚不休﹐略無枝復。基乃深服﹐嘆曰「基自以過公﹐觀公論議如此﹐基何敢望哉﹖」遂致基於京師﹐上遂用之﹐爲開國元勛﹐封誠意伯。夫四海之內﹐皆知誠意劉伯溫﹔而金陵一方﹐且不知總制孫伯融矣。

○不妄受束脩

鏡川焦先生瑞﹐爲人淸正﹐動以古道自律。家𨿽甚貧﹐容貌﹑詞气不見一毫貧窘之狀。藉受徒爲生計﹐然來請業者﹐旣較其曠日曠月之殊﹐又視其講解文詞之進益﹐有終歲不受一錢者。門人𨿽眾﹐束脩自少。家以屢空告﹐先生不卹也。其克志厲行﹐苦於安貧類如此。

○靈山二事

瓊山秀才張先覺﹐遊學靈山縣最久。談鏡川先生﹐美政甚悉﹐今略紀其二事。

焦鏡川先生以選貢授靈山令縣﹐乃天涯海角之區﹐多叢篁密箐﹐羣盜嘯聚。其中督府檄節推劉往剿之。賊執劉將加害﹐鏡川先生率眾往援。賊見驚拜曰「此眞吾父母﹐柰何犯之﹖」遽斂眾去﹐乃援節推還。竟不上功幕府﹐故賞亦不及焉。

縣有葉龍﹑葉鳳兄弟﹐爭產相訟。先生謂二人曰「兄弟乃父母一體﹐其情何至切﹐其義何至重。今爭財產之末﹐以傷手足之和﹐卽所以傷父母也。尙得謂之人乎﹖」因涕泣以開諭之。二人不覺感動痛哭﹐相讓而去。且歸家﹐各戒其妻曰﹐此後再勿多言﹐以失我兄弟之好也。其政尙徳化如此。

○艸實

劫空和尙﹐太原人也。身長九尺﹐言論侃侃。自幼捨俗比長﹐歷參諸方﹐卒住長幹寺以老。嘉靖戊午﹐丈室前有萬年靑艸作實﹐大如梅子﹐色如珊瑚﹐數滿百粒﹐人頗異之。和尙無病﹐但寡飲啖﹐朗然而化﹐年正百歲。人謂艸實﹐蓋呈其歲之數﹐化之祥也。

○兩次割股

汪應干﹐號懷崗﹐府軍右衛指揮。事親能孝﹐母病幾危﹐醫藥無效﹐割股煎湯以進﹐遂爾頓愈。數年後﹐母復病如前﹐又割股以進之﹐又獲愈焉。此人情所難者﹐能兩次行之﹐可謂孝也已矣。屯田禦史方公﹐最重其人﹐因表其門。

○窮鬼

劉璽﹐字廷守﹐龍驤衛指揮。人呼爲靑菜劉﹐譏其不知肉味也。居官淸苦﹐不受一錢。分閫江西時﹐巡按穆禦史相特疏薦之。有僚友比之學官﹐家人謂之窮鬼等語。推總漕運。上識其名﹐是前窮鬼邪﹐亟可其奏。

○恨打宸濠

陽明王公﹐卽擒宸濠。南昌太守鄭公瓛﹐一見宸濠﹐恨不能遏連打十餘拳。陽明公聞之﹐殊不喜焉。此舉𨿽爲失體﹐亦自快心。宸濠曾誣奏公﹐卽令羣校紐鎖淩辱萬端。械系小舟中﹐餓十有九日﹐細嚼衣袂以充腹。數拳豈足以泄其恨哉﹖公之孫秀才﹐名時選者﹐與余談。

○官貧受徒

南坦劉公﹐罷嘉興太守﹐發蒙以自給。遠庵李公﹐罷江西副使﹐殊無活計﹐教授生徒於髙淳溧陽之間。夫官至太守矣﹐副使矣﹐位亦尊矣﹐尙一貧如此哉﹖人品可知也。

●卷四

○武宗釣魚快園

《弇州山人四部稿》載金陵名園十餘處﹐殊無艷羨語。當司寇宦遊時﹐諸園半已荒蕪﹐其無艷羨語者﹐宜也。乃徐子仁之快園﹐未曾言及﹐何也﹖子仁詩才筆陣﹐丹靑樂府﹐足稱能品。如此園主﹐已自難得。況武宗幸其家﹐釣魚於園池﹐得一金魚﹐宦官髙價爭買之。武宗取笑而已﹐又失足落池中﹐衣服盡濕。此事古今罕聞﹐豈諸園之可同乎﹖園有宸幸堂﹑浴龍池﹐紀其實也。

○駕到預知

松江南禪寺一僧﹐訪徐子仁館於快園。遂病瘧﹐瘧甚重。夜忽請子仁語云「聖駕將到﹐幸速移牀於僻靜處以避之。我非病中語。」子仁依其言﹐移於祠堂中。天色一明﹐諸宦官擁駕至矣。蓋聖天子之舉動﹐非僧之能前知﹐鬼神有以告之也。

○豪舉

錦衣黃美之﹐冬日請十三道禦史賞雪。飲至更深﹐一道長借狐裘禦寒。美之遂取狐裘十三領﹐人各服之。

徐子仁快園落成﹐美之攜酒飲於園中。一友人曰﹐此園正與長幹浮圖相對﹐惜爲城隔﹐若起一樓對之﹐夜觀塔燈﹐最是隹境。美之曰「是不難詰。」旦送銀二百兩﹐與子仁造樓。美之乃黃太監侄﹐太監保養孝宗最有功﹐及登極﹐賜賚甚厚。故美之得以遂其豪俠之舉。今世搬演陳琳妝盒戲文﹐乃影黃太監事耳。

○顚不剌

萬曆四年﹐張江陵當國﹐將太祖所藏寶玩盡取上京中。有顚不剌寶石一塊﹐重七分﹐老米色。若照日﹐只見石光﹐所以爲寶也。箋崔鶯鶯戲文者﹐以顚不剌爲美女名﹐不知何所據。

○銀火鑪

張江陵取禦器兩廠﹐差兩少監解送。兵部撥快船四十二隻裝載。中有銀火鑪一件﹐三丈圍圓﹐乃抄沒沈萬三家物。夫火鑪用銀﹐又如此其大﹐攢妄甚矣。其全家遠謫﹐豈得爲過乎﹖

○江防

太祖順流﹐自采石取金陵。成祖逆流﹐自儀眞入金陵。長江險矣﹐而江防爲要﹐宋人之言曰﹕屯兵據要﹐𨿽在於江南﹔而挫敵取勝﹐多在於江北。

○倭賊

叢說乙卯年﹐倭賊從浙江嚴衢過饒州﹐歷徽州﹑寧國﹑太平而至南京﹐才七十二人耳。南京兵與之相對兩陣﹐殺二把總指揮﹐軍士死者八九百。此七十二人不折一人﹐而去南京。十三門緊閉﹐傾城百姓皆點上城。堂上諸老與各司屬分守各門。𨿽賊退﹐不敢解嚴。夫京城守備﹐不可謂不密。平日諸勛貴﹐騎從呵擁﹐交馳於道。軍卒月請糧八萬﹐正爲有事備耳。今以七十二暴客﹐扣門卽張皇如此﹐寧不大爲朝廷辱耶﹖

倭賊旣殺敗官兵﹐卽日宿於板橋一農家﹐七十二人皆酣飲沈睡。此時若有探細人偵知其實﹐當夜遣一知事﹐將官潛提三四百人而往﹐可以掩殺都盡。但諸公皆不知﹐兵聞賊至﹐則盛怒而出。一有敗衄則退﹐然沮喪遁迹匿形﹐惟恐不密。殊不知一勝一負﹐乃兵家之常。古人亦有因敗爲功者﹐此正用計之時也。而乃甘於自喪﹐何耶﹖且又不用細作﹐全無間謀。遇著便殺﹐殺敗卽退。不知是何等兵法也﹖

何元郎在南館﹐倭寇之變聞見旣眞﹐議論頗當。蓋櫻箠園之敗﹐殺二指揮﹐一名朱湘﹐一名蔣欽。

○此君軒

王介甫此君軒﹐詩刻在府學。嚴子寅酷嗜書畫﹐嘗欲構一亭﹐種竹東西壁﹐重刻此石嵌之﹐未果。

○葵忠

味淡何公遵﹐字孟循﹐母夢赤葵而生。方六歲時﹐見日食卽跪以護之﹐幼已不羣。及在工部諫﹐武宗南巡﹐杖五十﹐越三日而死。杖者﹐故視賄爲重輕。友人勸令用賄﹐味淡曰「囊旣無錢﹐法不可枉。」蓋一念﹐葵忠已受之於父母﹐不可變矣。

○擲錢不拾

李公懋﹐字時勉﹐以字行。永樂甲申進士﹐宣徳初在翰院。上懷金錢至史館﹐擲於地﹐縱諸臣拾取﹐公獨正立。上呼使前﹐以袖中餘錢賜之。

○太守出巡

自庵陳公欽﹐字諒之。南武選出知廣﹑平廣﹐平爲幾輔要郡簿書塡委。公洞達民隱﹐臨事果決﹐至則踔萬風發﹐百廢具興。以時出巡﹐巡於九縣中﹐問民所疾苦﹐廉有司賢﹐不肖而勸懲之。有望風解印去者﹐郡人號爲陳母。

○逐江陵喪

張江陵喪﹐過南京府縣﹐搭一席捨﹐與科道府部諸官祭奠。魏國公徐邦瑞﹐隨例往祭。江陵之子令家奴答拜。魏國公怒﹐將祭物給軍役﹐寫牌一面﹐遣官逐之﹐謂軍營非停喪地﹐卽令開船。此舉殊有大臣風。

○如此江山

張澽濱禦史﹐邀耿天臺督學遊棲霞寺。方入僧捨﹐張云「如此江山﹐有髙人否﹖」住持興善從旁對云「有。」張云「是何人﹖」興善云「便是二公。」張云「如何援儒入墨﹖」興善云「才有分別心﹐便不是。」

○雪梅

雪梅和尙﹐嘉靖中來遊金陵﹐蹤迹奇異。飲酒食肉﹐寓報恩寺與叢桂庵中十餘年。每見法師﹐據髙座講經﹐便笑曰「亂說﹐亂說。」間吐一轉語﹐方袍皆服其透悟。且工詩﹐又不以詩名。有「秋興」詩雲「雨過池塘暑气消﹐山崗處處亂鳴蜩。侵衣樹色搖空翠﹐繞戶江聲落晚潮。自笑疏慵忘禮樂﹐祗將蹤迹混漁樵。降心惟有詩魔在﹐時復臨風寫綠蕉。」題「海上三神山人」捲云「有客入門據我牀﹐雙瞳灼灼飛電光。紫髯飄飄■﹝辶重﹞綠發﹐虎頭髙應七尺彊。自言降謫出天庭﹐常向人間骯髒行。寄迹蓬萊東海上﹐金銀臺觀餐瓊英。閒來大叫吐胸臆﹐白鳳翩躚遊靑冥。手攀秦漢踏晉魏﹐獨憐年少成芳名。赫赫當路不肯謁﹐幾欲上書上不得。鏡湖誰有賀季眞﹐召見玄宗奏奇特。天下名山已大半﹐閒裏新詩應滿翰。又將淡墨寫煙霞﹐萬壑千巖光燦爛。又與老衲談空王﹐又與道士關瑤房。打破幻相君不礙﹐心中如水常自在。逍遙肯信如浮雲﹐卽是神仙在天外。楊子抱奇迹亦孤﹐出世誰云不可圖。眼前富貴君不顧﹐眼前笑傲誰與居。」後往蘇州竹堂寺中住。忽大言曰﹐某月某日某時﹐老僧示寂矣。眾僧信之﹐爲募銀與雪梅治龕﹐將余羨悉付酒家。至期﹐僧俗雲集來觀﹐雪梅詰眾檀越云「你們布施不過三分五分銀子﹐要算功徳﹐便來逼迫。老僧性命尙蚤尙早。」眾乃失望散去。越數日﹐端坐龕在﹐令小行者呼曰「老雪梅﹐老雪梅﹐今日不歸何日歸﹖」雪梅自應曰「今日歸矣。」少頃﹐鼻柱下垂﹐遂坐化。雪梅亦異僧哉。

○玉芝

海鹽資聖寺僧法聚﹐號玉芝﹐與董從吾謁陽明先生於會稽山中。問獨知旨持詩﹐爲贄先生器之﹐答以詩。至金陵參夢居禪師於碧峯寺﹐問如何不落人圈繢。夢居與一掌﹐師遂大悟。因韻夢居云「大地何人不夢居﹐夢中休問夢何如。煮茶消得閒風月﹐不向蒲團讀梵書。」

○遠夢

遠夢和尙﹐溧陽人﹐住金陵。俗名袁應魁﹐棄妻子﹑兄弟﹑田產﹐出遊至雁蕩靈巖谷﹐落髮爲僧﹐更名圓魁。然不甚禮誦講解﹐常掩室靜坐﹐冬夏衣一衲。萬曆丙戌祭酒﹐戴愚齋公遊靈巖谷﹐因乞一疏化緣﹐造靈巖寺。寺成﹐且曰﹐有寺無經﹐佛法何明﹖又乞祭酒。公書﹐走南京化緣造經。壬辰正月二十六日﹐在玄眞觀中﹐忽獨語曰「印藏經自有時﹐今亦已矣。」遂坐化去。七日﹐須髮漸生﹐都人瞻禮者甚眾。玄眞觀主郭懷野懼多事﹐陳於禮部大家伯王公﹐乃命具龕火之﹐煙皆西向。云遺一偈蓐間曰「自古原無死﹐無死亦無生。作一黃粱夢﹐亙古又亙今。」

○劉淵然

劉淵然徐之﹐蕭縣人。洪武時馬太后病﹐渴思雪﹐六月祈雪進之。永樂時謫往雲南三載。沐王宮中﹐白日羣鬼迷人索命﹐眾不能制。淵然驅之﹐鬼卽號泣去。有七轉丹一器﹐常曰「尙有兩轉﹐必大福大徳人﹐又在名山方能成也。吾姑俟之。」宣徳七年八月八日﹐昧爽沐浴更衣﹐集其徒告曰「吾將逝矣。」日中﹐遂引手作一圈曰「呵呵。」跌坐而化。訃聞敕賜祭葬﹐封長春眞人。今朝天宮西山道院是其住處。

○焦姑

焦姑名奉眞﹐家住中和橋南﹐父以豆腐爲業。姑有仙術﹐能祈陰晴。永樂時召入宮中數年﹐建玄眞觀於中和橋北以居之。有弟在神樂觀爲道士。一日召道士曰「吾不食數日﹐死期已近。」道士曰「吾當修醮﹐與姊禳解。」醮畢﹐道士來復。姑謂﹕「醮無用﹐奏玉帝表文上有汗數點﹐玉帝未曾見也。」道士驚異﹐果是有汗﹐倉忙未及換過。又戒道士曰「吾死後不用龕與棺﹐只將蘆席捲之﹐送江浦縣定山上﹐吾願足矣。」道士如其言送於定山。忽雷雨驟作﹐遂失其屍所在。封妙惠仙姑。

○沈野雲

沈野雲﹐名道寧﹐烏程人﹐住雨花臺旁淸源觀中﹐行五雷法後仙去。

○唐古峯

唐詩號古峯﹐應天府學秀才﹐事母極孝。遇一老叟﹐見唐有仙骨﹐約在天地壇前三更時﹐令撮土爲香﹐拜叟爲師﹐因授以內外丹。有道流勸之入名山修煉﹐古峯曰「家有老母﹐世無不孝神仙。」及母死﹐徧別親鄰文社諸友人﹐贈汞銀三錢﹐遂遠去。

○閻希言

閻希言﹐不知何許人﹐頂一髻﹐不巾櫛﹐粗布丰輔﹐重頷腰腹十圍﹐得如來一相曰﹕馬陰藏盛暑﹐輒裸而暴日中不汗。窮冬間鑿冰而浴﹐以故所至﹐人皆異之。奉之幘則幘﹐奉之衣則衣。予之金錢﹐則亦塡袖中﹐轉盼卽付之何人手﹐不顧也。出則童子噪而從之。人有以爲二百歲者﹐或云止可五六十﹐則亦隨答之。問其所繇得﹐及延年沖舉之術﹐則不應。萬曆初年﹐嘗過金陵土街口毛百戶家﹐飰畢沐浴﹐趺坐而化。顏色如生﹐浹旬不變﹐蓋尸解云。毛百戶名俊﹐號華峯﹐能行閻之術﹐蓋未可量也。

○潘爛頭

潘爛頭﹐不知其名﹐朝天宮道士。能行掌心雷法﹐曾於東圊上召神。取紙﹐神怒﹐雷火燒其頭﹐頭遂爛。後居驍騎倉營中。人有疾病﹐將頭上膿書符焚化﹐用酒吞之﹐病輒愈。後仙去。

○尹蓬頭

尹蓬頭﹐名從龍﹐華州人﹐囊有宋理宗時度牒。弘正年間來金陵﹐成國朱公供養之﹐甚虔﹐請於上浮橋江東廟中住。每出廟門﹐從之者如市。能出陽神﹐分身數處赴齋。朱公問尹曰「我欲一見洞賓呂祖﹐可乎﹖」尹曰「可。」公於朔日出水西門外劉公廟拈香﹐當約洞賓來一會也。及拈香歸﹐寂無所見﹐乃責尹以說謊。尹曰「公曾見路上一道人﹐醉枕酒瓶而睡者乎﹖」公曰「誠有之。」尹曰「道人枕瓶﹐兩口相對﹐分明呂字也。公自不悟﹐哪敢說謊﹖」復遣人四路覓之﹐皆云才去片時耳。一貴人閨女﹐弱病﹐形容俱變。舉城醫人束手﹐無藥可愈。母鐘愛不能捨﹐偶邀尹蓬頭﹐視之曰「有癆虫﹐尙可醫。」請用何藥﹐曰「藥力不能治﹐只消與我同宿一夜便好也。」母信其仙術決無戲言﹐白之於父。父大怒云「胡說﹐胡說。豈有公侯家女與一瘋道士同宿之理﹖」後見女殊無生意﹐母又涕泣﹐言之懇切﹐不得已從之。尹令紙糊一小室﹐不許畱錢大一孔﹐設一榻﹐不用帳。令女去其袒衣﹐用手摩足心﹐極熱如火。抵女陰戶﹐東西而睡﹐戒女云「喉中有虫出﹐可急叫我。」女不能合眼﹐而尹鼻息如雷。天將明﹐女報虫從口中飛出。尹起四顧﹐覓之不見虫形﹐曰「從何處鉆去﹖不能除根﹐定要害一人也。」蓋乳母不放心﹐因開一孔窺之。癆虫出於女口﹐已入於乳母之腹。天明﹐父母視之﹐女之顏色已變。大笑而去。後數月﹐女方擇婿﹐而乳母已死矣。上新河一經紀家取婦﹐令出拜尹﹐意在祈福於仙長也。尹見新婦﹐急走上前﹐抱咬其頸。方咬兩口﹐被舅姑隔開﹐曰「瘋道人﹐不知敬重﹐如何咬我新婦﹖」尹且嘆息曰「可恨只咬斷兩股﹐尙有一股未斷。柰何﹐柰何。」皆不解爲何說。後與丈夫斗口﹐遂自縊。三股繩僅有一股未斷﹐遂縊死。方服其言之先見。雲府廠因其仙迹太露﹐惑亂人心﹐遂押發使歸華州。所遣軍人對尹云「每押發﹐皆有常例安家。今你一瘋狂道人﹐料無銀錢﹑妻子﹐何以過活﹖」尹曰「汝家所需﹐不過柴米﹐有何難辦乎﹖與你兩符﹐一帖竈上﹐一帖米桶上﹐用時自足也。」驗之果然。及華州歸﹐要柴不得柴﹐要米不得米矣。蓬頭住華州鐵鶴觀中﹐騎鐵鶴飛升。

○玉冠

長春劉眞人﹐葬於鳳臺門外麻田七眞觀。營葬時﹐欽差行人吳公惠與南營繕各用一堪輿。一云穴在五尺上﹐一云穴在五尺下﹐兩人相爭不決。吳公曰「葬者藏也﹐眞人無子孫﹐何須風水﹖」遂酌兩人之中﹐而葬之金井中。得一石盒﹐盒盛一玉冠。盒蓋刻「王眞人玉冠」五字。若依堪輿之點穴﹐則玉冠不得見矣。眞人葬地亦已前定﹐異矣哉。

○邢得都

友人姚兄吉云﹐邢有都太史一鳳﹐公之猶子﹐不習舉子業﹐好讀奇書。一見郭忠恕佩Δ﹐遂熟記其序。楚辭皆能背誦﹐兼爲考校音韻﹐遂通切字法﹐尢喜星歷算數。不由師傅﹐乃能獨契其解﹐因自制漆球爲渾天儀﹐及布算諸法﹐質之精於星歷者﹐皆毫髮無差﹐眞所謂夙悟也。偶登予一樓﹐望見長幹浮圖﹐曰「此影可射而入也。」遂爲閉窗戶﹐塗塞諸竅隙﹐止畱一指頂大隙﹐斜對日光處。塔影果宛然入焉﹐亦奇矣。每有巧思﹐惜三十餘歲而卒。

○蛇火

司馬西虹﹐嘉靖二年入京會試。二月初旬﹐忽一大蛇﹐約長二丈餘﹐盤據小廳中梁。投之以生物﹐食之無遺。及鳴鑼鼓以驅之﹐覓僧道以禳之﹐皆不去。忽火焚其廳﹐遂不見。去之次日﹐西虹中進士之報至矣。此馬少虹談。

○嘉靖來南場剩事

南場事﹐《弇州別集》載之甚詳。但有一二剩事聊紀之。

嘉靖元年﹐壬午科主試董公■﹝王巳﹞﹑翟公鑾。論語程文出於董筆。作至三十次﹐每覺發揮題旨不透﹐便將筆頭咬斷﹐後得監生。一破甚佳﹐遂用之。

嘉靖七年﹐戊子科主試張公潮﹑彭公澤﹐六十一名張誥武學生。

嘉靖十年﹐辛卯科主試席公春﹑張公承恩﹑府尹扈公。扈愛葛淸文﹐極力薦之﹐甚至泣下﹐遂中七十七名。葛文怪僻﹐多用佛經語。扈公有兄﹐文筆大類於葛﹐久困科場﹐鬱結而死。不覺傷感﹐殊無他意。

嘉靖十三年﹐甲午科主試倫公以訓﹑張公治。中庸程文出於張筆。張公見解元鄭維誠中庸墨卷﹐破題用兩句成語冠場﹐乃批云「我以半月精神思之﹐不得此子於風檐寸晷中得之﹐殆神助哉。」

嘉靖十六年﹐丁酉科主試汪公汝璧﹑歐陽公衢王。諷一論﹐冠場取爲第一人。甘節中三十四名﹐乃武學生。從此場中不中武學生。

上之謫兩主試﹐提調監場房考﹐皆提問不許中式舉人。會試者𨿽謂不宜問祀典大事﹐不當淺徵安南之謀﹐乃聖意之未發者﹐只怪易經題「剛自外來﹐而爲主於內」一句﹐以爲譏訕也。場中題目尙忌諱﹐自此科始三場一生﹐策題紙被風捲入半空﹐落於國子監內。及一榜舉人不許會試﹐送國子監肄業﹐此其驗云。

嘉靖十九年﹐庚子科主試張公治﹑龔公用卿。初取一卷定爲解元﹐見卷上皿字號﹐恐爲他省監生﹐不可冠南畿﹐遂置之第二名。拆號﹐乃是名士歸有光。

張公見萬士和卷七篇中﹐多有見道語及揭曉﹐知士和爲翰林唐荊川門人﹐則曰此家常飯耳。

嘉靖二十二年﹐癸卯科主試華公察﹑閔公如霖。論語題「仁者先難而後獲﹐可謂仁矣。」尢英在場中大言曰「過文中若用『先其所難則易者﹐可知後其所獲﹐則失亦勿卹』四句語﹐未有不中者。」開榜尢爲解元。程文墨卷皆有此語。

府尹王公學益﹐薦名士黃甲﹑馬汝僑二人中式。

嘉靖二十八年﹐己酉科主試敖公銑﹑黃公廷。用所取解元無錫唐一麐主試﹐不識麐字﹐謂其字隱僻﹐欲以他捲易之。又愛其文﹐恐他捲不足以冠多士。方遲疑間﹐應天府禮房吏稟識麐字﹐遂定爲解元。

嘉靖三十一年﹐壬子科主試尹公臺﹑郭公盤。士子未入場時﹐預知論語題定是「君子不可小知而可大受」也。場中果是此題﹐蓋因一大臣而發。

解元孫溥﹐年已七十歲。

嘉靖三十四年﹐乙卯科主試嚴公訥﹑潘公晟。易經房考教官閱卷更深﹐似夢非夢﹐見亡兒哀求云「望父中我。」開眼﹐見案上一卷﹐乃初學之士﹐未可中。少刻﹐又夢如前﹐遂加圈點﹐勉彊中之。揭曉﹐知是應天姚汝。循詢其年庚﹐姚所生之年月日時﹐卽亡兒死之年月日時也。其異如此。

嘉靖三十七年﹐戊午科主試瞿公景淳﹑陳公升。論語題「君子貞而不諒。」嚴公宜曾對諸翰林云﹕論語中如君子貞而不諒一題﹐旣不犯忌諱﹐又難發揮。是年兩京皆此題。解元佘毅中尙未冠。

詩經房考已取李逢暘捲。主試批「淸而弱。」置之備卷中﹐府尹諭公時﹐極力薦之。又復批云「淸而弱﹐終非俗筆」也。遂中之。

嘉靖四十年﹐辛酉科主試吳公情﹑胡公傑。未入場時﹐有人持字眼求售﹐且云「相公如不信﹐開榜中了周天經﹐方自悔也。」是場論語題「周有大賚﹐善人是富」。中庸題「天命之謂性﹐率性之謂道﹐修道之謂教。道也者﹐不可須臾離也。可離非道也」。孟子題「經徳不回﹐非以干祿也。言語必信﹐非以正行也。」每題取首一字﹐恰是周天經。

吳公﹐無錫人。無錫預薦者十三人﹐士子爲之語曰「胡傑元非傑﹐吳情卻有情。」

嘉靖四十三年﹐甲子科主試汪公鏜﹑孫公世芳。孫公方泊舟龍江關﹐忽一鬼入其鼻孔中說長說短﹐不數日竟死場中。

隆慶元年﹐丁卯科主試王公希烈﹑孫公鋌﹐南京督學耿公定向﹐條陳七事。上用其言。場中監生捲革去皿字號﹐僅中八人。揭曉後﹐主試與房考等至國學謁文廟。監生下第者數百人喧噪﹐語甚不遜。巡城禦史操江都禦史各使人呵止之。事聞詔南京﹐法司逮問其爲首者沈應文數人﹐如法發遣。祭酒呂調陽蒞任。未久﹐姑勿論守備魏國公徐鵬舉以聞變坐視奪祿米﹐司業金達以鈐束不嚴﹐奪俸各二月。

監生之圍主考辱罵﹐實賴巡邏。都督徐玨家兵精壯﹐監生不敢動手。且巡城禦史與操江都禦史﹐官衙去國學密邇﹐聞變易於遣人。乃守備魏國公﹐大功坊去國學頗遠﹐責以聞變坐視奪祿米。武臣之易於得罪也如此。

隆慶四年﹐庚午科主試馬公自彊﹑陶公大臨。詩經房考將吳汝倫捲塗抹不堪﹐棄之地上。他經房考拾起﹐閱之加以圈點﹐遂中解元。本房因無批語﹐不得認爲門生。

禮記經房全椒縣尹洪令﹐鍼工周萬里持一字眼﹐售與麻城監生曾嘉秩。閱其捲﹐每到文理不通處﹐便批云「此必謄寫所誤。」中一百二十名﹐曾後竟不找銀。洪全椒不得厚利﹐何苦壞朝廷之大典﹖

萬曆元年﹐癸酉科主試範公應期﹑何公洛文。是科搜出士子﹐有用蠟燭中懷挾者﹐後遂用商人官賣燭票場中﹐給燭遂爲定例。

萬曆四年丙子科主試戴公洵﹑陳公思育。戴入場便病﹐病中見鬼云﹐是嘉靖甲子科中允孫世芳﹐死於場中﹐爲厲令﹐其不得閱卷。

萬曆七年﹐巳卯科主試髙公啟愚﹑羅公萬化﹐命經房取平正文章。士子淸空好奇者﹐皆不中式。用心﹑斗﹑奎﹑張四字爲印。心字列前﹐斗字列後﹐奎爲備捲﹐張字則落卷也。

上元陳舜仁﹐中八十八名。未入場時﹐夢廩米被人奪去七斗。及中後三場捲﹐每捲有一斗字﹐適符奪去七斗之夢。主試用心﹑斗﹑奎﹑張四字﹐乃亦前定功名﹐可妄得乎﹖

張江陵堂中懸舜禹授受圖一軸。主試出舜﹐亦以命禹﹐正是迎合其意。禦史丁此呂之追論﹐誠意伯劉世延之波及﹐又何怪乎﹖

萬曆十年﹐壬午科主試沈公鯉﹑沈公懋孝。主試取沈天啟爲解元。臨塡榜時﹐副考沈公竟中王士騏爲解元﹐正考不得已﹐乃置沈天啟第六名。

禦史張一鯤考滿北上﹐面受權臣王篆之托﹐遂與篆子之鼎同舟而南。之鼎號房中﹐皆是禮記名士。三場惟束手髙坐﹐他人代筆。飯食﹑牀褥無異私家﹐且卷子比合場人獨髙三分﹐易於尋識。一鯤又擇善書者另謄三卷﹐悉加圈點置之袖中﹐恐內簾萬一不中﹐便出其捲﹐好舉薦也。及揭曉﹐之鼎怪其名僅在十五﹐憤憤不悅。不領公據﹐遂遊滁州瑯琊山去。

林應訓爲徽州監生﹐懷挾受銀千兩。監生不自懷挾﹐禦史代之﹐大都主試房考提調監場﹐通同作獘﹐不止科臣所論五人而已。

萬曆十三年﹐乙酉科主試於公愼行﹑李公長春。

言官以主司作程文有礙看捲﹐是科程文點定士子之文爲之。

萬曆十六年﹐戊子科主試劉公元震﹑劉公楚先。

南京兵科給事中杜糜參中式應天一百三名﹐王國昌系徽州監生﹐乃前科余姚縣生員。胡正隨冒籍通州﹐中順天鄕試﹐已經黜革。奉旨著巡按衙門查明問革。

十月應天府尹張檟等題﹐萬曆十六年九月初三日揭曉﹐將中式舉人周應秋等一百三十五名姓名榜示外。隨將中式舉人文卷依式刊刻﹐試錄進呈。隨準考試官當塗知縣章嘉禎呈﹐稱查得四十九名朱卷﹐原系詩經荒字十號﹐職尋墨卷誤將春秋荒字十號﹐折名曹祖正塡榜。緣對捲之時﹐燈下忙迫﹐止見號數相同﹐失於查對經書﹐以致錯誤。本職罪不容辭﹐合應呈請等。因照得榜出四十九名﹐系塡寫姓名錯誤﹐未經題請﹐奉旨攺正。不敢擅刊成錄﹐恭候命下之日﹐方敢刊刻。進呈誠恐﹐時日稽延。臣等不勝罪懼等。因又該左庶子劉元震等檢舉事﹐又該南京四川道等禦史孫鳴治等題爲科舉失錯事﹐又該南京科臣朱維藩奏爲科場鉅典將成經房﹐對號差誤﹐乞聖明俯賜查處﹐以全盛舉事。因俱奉聖旨﹐禮部知道該部看得科場鉅典法至嚴密﹐所取朱卷必查墨卷。比對相同﹐方可拆名塡榜﹐此定例也。今當塗知縣始不辧經書﹐謾查字號﹐已失之周。章旣而不加磨勘﹐輒行拆捲﹐又失之怠忽﹐𨿽心本無他﹐而責實難諉考試。劉元震提調官張檟等﹐惟據本房之呈送﹐不問經義之異同﹐固屬倉忙﹐亦欠精密。合候命下﹐將章嘉禎重加罰治﹐以爲科場不謹之戒。其考試提調等官﹐劉元震職在統理﹐似與專司其事者不同。旣行檢舉﹐相應量加罰治﹐惟復別賜定奪﹐再查照塡榜﹐刊錄原屬一事﹐今榜出已久﹐而錄尙遷延﹐未呈禦覽﹐甚非愼重。大典之意合無行﹐令各該府官將原刊試錄﹐星夜進呈。其誤中四十九名曹祖正相應查革﹐復學肄業。仍將本生並原取詩經荒字十號﹐朱墨二卷解部復閱﹐以憑上裁。奉聖旨是章嘉禎罰俸五个月﹐劉元震等二个月。

萬曆十九年辛卯科主試陸公可教﹑余公繼登。

監試禦史林公方點名時﹐執筆而死﹐輿出場中。

中六十名何天申﹑湖廣黃岡監生﹐習詩經初場文﹐少兩篇經文。謄錄者乃蕪湖人﹐謄完五篇﹐方知爲不全之捲。因空費工夫﹐遂伏几而睡。忽見金甲神呼曰「用心謄此卷。」連云﹕自天申之﹐自天申之。乃驚醒﹐又復睡﹐又夢如前。遂將他捲文謄足其數﹐及中。後以五十金酬其人。

萬曆二十五年丁酉科主試朱公國祚﹑葉公向髙。

解元呂克孝﹐乃葉中允所定。禦倭一策﹐與河南試錄雷同。言官劾之﹐二公上疏認罪﹐俱罰俸。

萬曆二十八年庚子科主試黃公汝良﹑莊公天合。

易經有夫婦﹐然後有父子。程文乃上海縣知縣徐可求筆。

提調官府丞徐公申﹐長洲縣人。將蘇松常三府捲雜於盧鳳淮揚卷中﹐先入內簾俟取士。幾半方將應天鎭江徽寧池太捲送入。

應天陳一治二場已交卷﹐將出貢院﹐因思表中誤處﹐懇求掌捲官治中夏公尙金。夏命書手從二千卷中撿出﹐陳一治得以攺正﹐中五十七名。

萬曆三十四年丙午科主試馮公有經﹑傅公新徳。

兩主試泊舟江於弘濟寺觀音閣旁﹐候期入城。有秀才據閣對舟大聲連呼﹐曰「今科我中在一百三十五名。」主試已聞此語﹐及塡榜寫至一百三十五名﹐主試述其事於提調監試諸公﹐遂另取一卷﹐乃蘇州府學生朱貞一。中後﹐朱來謁主試﹐又述其事﹐朱貞一曰「觀音閣上大呼者就是門生耳。」

書手作獘﹐與江西一監生﹑無錫一監生多印出三場卷子。六个場外﹐浼名士代作文字。三場傳遞﹐進場又換出原捲。此通天大獘﹐提調徐公最號精明﹐亦不能覺察。

萬曆三十七年﹐巳酉科主試何公宗彥﹑南公師仲。

秀才方逢明﹐三場已選中﹐將塡榜﹐見捲面是皿字號﹐遂以他捲易之。

監生孫起都﹐主試批筆有奇鋒﹐談多勝理。因紛飛與去住字不典﹐遂爾不中。

○閻君殿春聯

友人談陰司數十事﹐大都非病人昏亂之語﹐則傳會之說皆不足信。獨閻君殿春聯云「是是非非地﹐明明白白天。」此十字非常人思慮所能及。

○獎拔

龍崖何公極寡交遊﹐卻好獎拔後進。如濮州之馮祿﹑冀州之李再命﹐皆於垂齠之年而識之﹐爲之延師訓教﹐買田供給﹐且逢人說項斯也。卒之皆成名士﹐李與子公露進士同榜。馮聞龍崖夫人死﹐偕妻南來斬衰﹐哭於墓下。其感知遇之恩也﹐深矣。

○玉皇絳環

守備太監劉瑯貪惏異常﹐造玉皇閣﹐延方士煉丹。一方士有瘦銀法﹐劉有玉絳環價百鎰。誑言丹成以謝玉皇﹐遂以法取去。好事者嘲之云「堆金積玉已如山﹐又向仙門學煉丹。巧裏得來空裏去﹐玉皇元不系絳環。」

○冰霜兆水災

萬曆丁未年冬﹐雙橋門外地上﹐霜有花鳥之形者。三日城中河及各處池塘冰紋有如花木者。至次年戊申夏﹐遂有異常水災。城中水髙三尺﹐撐船入市。蓋霜冰之紋陰气之變﹐其水災之先兆乎﹖

○建廟鵲異

正徳四年﹐建晉獻武謝公玄廟﹐方上梁時﹐忽靈鵲四集﹐接翅而飛﹐旋繞不休。及人之肩﹐人不敢傷。異哉﹐鵲也。此豈偶然而已乎﹖

○一言喪七命

指揮白鶴齡﹐中萬曆辛丑武進士﹐工於刀筆。一日忽鬼使召去見閻君﹐閻君曰「白鶴齡﹐汝曾以一言而喪七命。汝知此罪乎﹖」鶴齡因事實﹐不敢飾詞。閻君云「適有他事﹐不暇究理﹐汝且去。」鶴齡醒來﹐不數月得一惡病而死。將死時﹐七竅中皆有蛆嘬之。

○腰有硬軟

陳子野雲﹐林某與人相揖﹐殊有軒輊。他人腰硬﹐自家卻腰軟﹔他人腰軟﹐自家卻腰硬。言其揖有深淺﹐曲盡小人之情狀矣。又有張尙舉﹑聶滅秀﹑楊喫寺三人﹐金在衡皆作小曲嘲之﹐令人絕倒。

○癡絕

顧今庶寶幢居士﹐長子不解世事﹐不問生產。寶幢遺以千金﹐三四年用盡。一日特買紙糊金銀錠數千﹐掘一坑埋之。每日淸晨拜祝曰「變﹑變。」後視之﹐悉土矣。猶恨曰﹐沒福﹑沒福云。

府學掌教周用齋汝礪﹐名進士也。秀才贄見積銀五十兩﹐傾十錠收之。一日取出﹐檢驗數少十兩﹐呼諸奴懲治。一長髯黠奴乃誑之曰「每錠五兩﹐五八四十﹐原止此數。」用齋惑其語﹐遂不復問。

秀才王楫﹐上元請用齋賞燈。次年上元日偶從書中見去年之帖﹐呼門子看轎﹕「今日王秀才請賞燈。」門子明知其誤﹐遂造王處。王秀才只得具酒食飲之。

魏國公子徐桐岡者﹐家有合抱大柳樹一株。偶過鄰家﹐見樹影成陰。歸家遂伐其樹﹐曰「我家樹乃影落鄰家乎。」

王三槐新造一樓﹐將所乘駿馬牽上賞之。馬不肯下﹐鞭之不從﹐因縛其四蹄舁之下樓。

一極品貴人﹐目不識字﹐又不諳練。一日家宴﹐搬演鄭元和戲文。有醜角劉淮者﹐最能發笑感動人。演至殺五花馬賣來興保兒﹐來興保哭泣戀主。貴人呼至席前﹐滿斟酒一金杯賞之﹐且勸曰「汝主人旣要賣你﹐不必苦苦戀他了。」來興保喏喏而退。此乃戲中之戲﹐夢中之夢也。貴人所以爲貴人乎﹖

○嘲戲

一士人好客而不甚設酒食。一日諸詞客坐久之﹐士人具水浸藕兩盤而已﹐諸人舉手而盡。一客因誦「客到但知畱一醉﹐盤中惟有水晶鹽」之句﹐云太白此詩若刪去四字﹐只云「客到但知畱﹐盤中惟有水」﹐便合今日雅會矣。賓主皆大笑。

黃揮使六十誕日﹐白揮使戲之曰「黃耉無疆。」黃卽應聲曰﹐正好對「白圭有玷」。

鄭仕與金魚交而好戲。鄭之庭前蓄金魚一缸﹐中有綠毛小龜。兩人偶憑欄玩之﹐鄭忽戲呼云「金魚烏龜﹐金魚烏龜。」金雲「金魚不過是烏龜朋友耳。」

陳泰華拜客於北門橋﹐主人畱陳飰。泰華戲之曰「人說城南奢城北儉﹐殊不然也。城南肉中也用些菜﹐君家菜中也用些肉。何可謂城南奢乎﹖」

余與程孺文﹑汪子寧同行﹐見乞兒牽狗銜瓢化錢。孺文云「此狗亦知瓢乎﹖」蓋戲子寧也。子寧曰「此狗只解口瓢耳。」

○打油

詩至於打油﹐惡道也。就而論之﹐刺之不入骨﹐聽之不絕倒者﹐弗工也。若施半村﹑王吉山﹑陳秋碧﹑鄭玉山﹑金幕楨﹑王次山﹑朱企齋﹑楊萬壑﹑段鐘石﹐皆擅此長。

○壁墨階艸

橫崖陳子野雲﹕「人家壁上無墨﹐階前無艸者﹐不可與之往來。」

○雨花臺詩集序

髙座寺去金陵城南二里據岡阜髙處﹐昔天竺吉友尊者讓王位。西晉惠帝末永嘉中﹐遊建康止建初寺。王導一見﹐先呼爲我輩人。當時名流﹐如庾亮﹑周顗﹑謝鯤﹑桓尋等﹐無不歡洽﹐常以髙座孤坐﹐故時呼爲髙座。法師卒﹐葬玆山。元帝初爲樹剎表識﹐後沙門造寺於冢。謝鯤卽以其座名名寺。梁天監二年﹐寶志公來居與五百大士﹐俱有雲光延坐岡﹐說法天花亂墜﹐因號其岡曰「雨花」臺。臺俯瞰城繙﹐有江山之勝。自唐李太白﹑盧貴元而下﹐俱有題詠。今主寺寂庵上人﹐澄心面壁﹐以正法眼。藏觀破南北宗旨﹐猶有詩書結習未忘。恐見存之﹐詩久亦湮滅﹐乃欲繡梓以廣其傳。刑科給捨溧陽史君巽仲﹐與上人有詩壇之契﹐恆捐薪米以助其費。梓刻旣成﹐巽仲求予言以爲序。予熟遊金陵﹐玆臺屢登焉。每一送目﹐詩景蒲前。然景物一致﹐而態度屢變﹐詩亦隨之。鐘山云抹銜日﹐半規其詩﹐黯以淨黃屋。擎天紫气﹐陸離其詩﹐壯以麗江﹐暗浪喧風帆搖曳。其詩聞以激長於繁華﹐鳳臺嵯峨﹐秋髙气淸﹐長空煙縷。凡三國六朝興亡蕭颯之意﹐與夫王謝周庾諸公風流蘊藉之態﹐無不暗畫於中。其詩抗之而行﹐蒙之而明﹐平之崚層﹐其冥冥﹑其澄澄﹐孰能盡暴其形﹖傳其聲﹐是知其有餘﹐不盡之景𨿽盡經騷人墨客之所品評者﹐又安能俾其精英﹖有所虧成也哉。予恆默坐臺端吾心﹐窅然以深吾思﹐灑然以凝靜。與溟漠居動﹐與玄造並﹐方能與是詩會於太虛寥廓之庭。嗚呼﹐是可以易知耶﹖詩自唐至國朝﹐凡若於首讀之光彩爛然﹐是知天之所雨之﹐珠玉顆於花﹐當萬倍也。寺有八景﹐除臺之外﹐有七曰﹕聚寶山﹐曰手植松﹐曰中孚塔﹐曰掞秀堂﹐曰永寧泉﹐曰銅鐘碑﹐曰白石庵。各有故事﹐不能盡述。雨花臺舊有志﹐寺僧毀其板﹐偶見桑民悅此序﹐遂錄之。

○茶有肥瘦

雲泉沈道人云﹐凡茶肥者甘﹐甘則不香。茶瘦者苦﹐苦則香。此又茶經﹑茶訣﹑茶品﹑茶譜之所未發。

○夫如何

觳齋主人獨鑑錄云﹕論詩貴美惡不相掩﹐如杜少陵﹑岱宗﹐夫如何﹖夫如何三語﹐頭巾气甚矣。注詩者反目爲跌蕩﹐何也﹖段虎臣云「夫如何果是頭巾气」﹐細思之﹐「夫」字當是大字之誤。上云「大如何」﹐下云「靑未了」﹐正見其大也。此論似得之。

○王陳優劣

王大成侍坐唐荊川先生於髙座寺﹐因問王陽明﹑陳白沙二先生﹐亦有優劣乎﹖荊川曰「吾人於二先生﹐且學他好處﹐未可優劣。」少間﹐曰「白沙久在林下﹐所養較純。」

○增減字法

友人案頭有《繡佛齋刻本詩》一冊﹐乃朱姓妓詩也。詠雪用「玉樓寒起粟﹐銀海眩生花」之句。余因曰﹕今之詩人﹐若知增減字法﹐只須取古人之作點定之﹐便可成名。如「鏤月爲歌扇﹐裁云作舞衣」﹐李義府句也。張懷慶增「生情出性」四字。「水田飛白鷺﹐夏木囀黃鸝」﹐李嘉祐句也﹐王摩詰增「漠漠陰陰」四字。此非古人增字之良規乎﹖東坡「凍合玉樓寒起粟﹐光搖銀海眩生花」﹐今減去「凍﹑合﹑光﹑搖」四字﹐何等渾成。一山人在座﹐曰「可偶一爲之。」不知余之出於戲也。

○旗幟

太祖令軍營旗幟用舊﹐送光祿寺供廚役之用。其精密如此。

○未沾一命

開國功臣常懷遠﹑李臨淮﹑鄧定遠﹑湯靈壁﹑劉誠意﹐嘉靖中續封﹐甚愜人情。但李太師之後﹐未沾一命﹐殊爲缺典。太師之後﹐皆在南都﹐甚微而甚貧。

○謀館背義

楊朝宗﹐字見卿﹐別號朴庵。性狷介謹矩﹐矱不差尺寸﹐非其義弗取。聚徒糊口之外﹐一無所緇焉。嘗館於大姓徐氏﹐有同門生易某﹐相友善。貧無以自存﹐將往投故知於汴朴庵﹐曰「道路遠﹐人情叵測﹐能得所欲邪﹖」曰「計弗獲已耳。」慰之曰「卽有館谷之便﹐可少畱乎﹖」易唯唯﹐喜溢顏面。時徐姻屬杜兵部﹐將以其子就帷下﹐朴庵遂以讓易﹐而托徐氏縱更焉。易以是識於徐氏﹐而陰欲得朴庵之館也。則暇日與徐氏子商經史課文義﹐若授弟子者。自是亹亹靡倦﹐退復語人曰「徐君徳我﹐必移子見托矣。」聞者甚不直易﹐咸奮臂來告﹐且圖與報之。朴庵笑曰「故人情厚﹐寧有是耶﹖」固止之。明日遂以故辭徐﹐徐再四畱﹐再四不可。則曰「吾舉一自代者。」詢其人﹐卽易某也。後易官於朝議者﹐猶籍籍病之。正徳間﹐諸公修郡誌﹐將列其事﹐朴庵復聞而懼曰「揚友之過﹐以成己之名﹐君子弗處也。況彼爲貧所累耳﹐亦何過哉﹖」因遣門下﹐生沮之。嗟夫﹐謀館背義如易君者眾也﹐朴庵誠古人哉。

○盛唐匡廓

段虎臣云﹐李於鱗﹑王元美﹑宗子相﹑吳明卿﹑徐子與﹑梁公實﹑謝茂秦﹐嘉隆間七子也。詩學盛唐﹐不過盛唐之匡廓耳。至於深沈之思﹐雋永之味﹐超脫之趣﹐尙未入室。

○詩社

有一人﹐目不識字﹐好邀人結詩社。且飲食甚菲﹐而又衍期好事者﹐嘲之云「紐穿腸肚詩難就﹐叫破喉嚨酒不來」﹐道其實也。𨿽然﹐詩社不愈於鬥鷄呼廬之場乎﹖嘲之者過矣。

○節料

教坊司每於歲首五日內﹐或四人﹐或五六人﹐往富貴人家奏樂一套﹐謂之「送春」﹐又謂之「節料。」主人皆有以賞之。此事不行已五十年餘年。

○石橊笑冷官

姑蘇蔡羽﹐字九達﹐才髙倚馬﹐譽重南金。但賦性鄙嗇之﹐甚以歲貢爲南院孔目。同鄕文司城送弓兵二名應役﹐終日奔走不暇。人摘兩石橊與之充饑﹐曾署院壁云「艸色常畱上客馬﹐花枝不笑冷官衙。」王子新云﹕花枝不笑冷官矣。石橊非充饑之物也﹐有不笑冷官者乎﹖

○原治二篇

西冶王公鑾﹐中正徳辛未進士﹐觀政吏部太宰。邃庵楊公令觀政者各以所業進﹐欲觀其才也。西冶作原治二篇﹐切中時獘。邃庵大奇之﹐卽補文選主事﹐往文選必他司調﹐補無徑授者﹐蓋異數也。

○還銀生子

豹韜衛千戶髙仲光﹐大司馬差往北京上疏。行至山東界﹐投一野店﹐見店有遺銀一囊﹐約三百餘兩。遂問主人﹐早有何人寓此﹖答以遠客兩人﹐行且五六十里矣。髙曰「此一囊銀定是客人所遺﹐若暗攜去﹐人𨿽不知﹐鬼神知之。我四十無子﹐不愛此非義之財以損人也。」因解鞍秣馬﹐以待失銀之人。次日早﹐有客尋至﹐且泣且訴。髙取銀與之﹐各問其姓名而別。仲光後生子四人﹐中萬曆辛丑武進士﹐髙居仁乃其長子。

○天眼開

儉庵梁公﹐以戶書考滿解職﹐家居廷臣。上議言司徒乃國計大臣﹐總領財賦﹐得人實難。竊見材﹐操心廉直﹐終始不渝。且綜理旣閒﹐出納有執﹐實淸朝人才之望。及今未衰﹐尙堪任﹐使乞早召用﹐以盡其材。上諭之起公﹐原官加太子少保。崔公銑稱之曰「自公召還﹐司徒塗人。」丐子相語云﹐今天眼開﹐召回梁公矣。此與司馬公入朝何異﹖

○救婁

自庵陳公欽在南武選主事﹐會武庫郎婁性被誣下獄。取勘同部人﹐皆搖手避﹐莫敢暴白。公奮身疏其冤狀﹐詔並逮公同系者。二年婁病日浸﹐賴公周旋之﹐得不死。久之婁乃獲免﹐而自庵以此名聞天下。

○詩學

嘉靖中司寇顧公華玉﹐以浙轄在告﹐倡詩學於淸溪之上。門下士﹐若陳羽伯鳳﹑謝應午少南﹑許仲貽谷﹑金子有大車﹑金子坤大輿﹑髙近思遠﹐相從以遊。講藝論學﹐綽有古風。

○三似

華亭平泉陸公樹聲﹐稱秋溟殷公邁云「坐鎭雅俗似房次﹐律急流勇退似錢」。宣靖洞明宗要則似楊次公晁太傅也。

○仙官入室

楊道南先生之母陳孺人﹐懷孕未誕之夕﹐夢笙籟滿耳。閭裏走眠﹐須臾有羽。蓋霓幢從南來﹐擁一仙官入其室。翼日﹐遂生先生焉。蓋先生文名道譽﹐卓絕一時。豈偶然而已乎﹖

○小劉祠

南坦劉公麟﹐以刑部郎中擢守紹興﹐漢劉寵故處也。在郡精核廉敏﹐甫五十日﹐郡聲大治﹐逆瑾銜公﹐出守不修謁﹐猶掇郎中。時瑣細廢爲編氓﹐郡人爭致贐公﹐曰「勤苦諸君﹐吾治不建。前劉敢蒙一錢惠耶﹖」卽去﹐越人肖其像﹐爲小劉祠。

○埋刀

南坦劉公夫人﹐乃王南原公之姊。劉有一寶刀﹐南原心欲之。南坦亦心許之﹐皆未曾明言。及南原死﹐南坦白湖州來觀葬﹐取寶刀埋之於墓中。宛然季札之風。

○預作墓銘

南坦公早參玄理﹐兼達天命。嘗請王公廷相﹐預作墓銘。

○夫婦倫絕

秀才陳舜冑﹐萬曆庚子科三場文房考﹐主試已髙取﹐將塡榜時﹐主試復閱其易經﹐有夫婦然後有父子﹐文中不喜「夫婦之倫絕」五字﹐遂爾不中。蓋舜冑曾逐其三十年之妻﹐並逐其子﹐使母子乞食他方﹐存亡難保。僅畱一妾﹐又剪其發﹐打罵莫堪﹐怨恨入骨。夫婦之倫絕也久矣。主試之塗此一句﹐乃鬼神使之也。

○剪刀詩

《升庵詩話補遺》云﹐古廉李公時勉﹐《詠剪刀詩》﹕「吳綾剪處魚吞浪﹐蜀錦裁時燕掠霞。深院響傳春晝靜﹐小樓工罷夕陽斜。」公之直節淸聲﹐而詩嫵媚如此。

○花練黃

杭州花綸﹑黃觀榜﹐及第三人﹐初讀卷官進捲﹐以花綸第一﹐練子寧第二﹐黃觀第三。太祖攺定﹐以黃第一﹐練第二﹐花第三。故南京諺有「花練黃﹑黃練花」之語。

○斗南

斗南老人﹐泊舟采石江上。遇李太白與之聯詩﹐童尙書作傳﹐載其全詩。今在《枕肱集》中。

○親書考案

矩庵陳公鎬﹐提學山東﹐爲人明敏有吏幹。校閱精核﹐公廉詳愼﹐終始如一。諸生登降之序﹐皆自書之﹐不假手吏人。齊魯間稱名督學﹐必首推之。

○讀漢書

謝與槐公督學廣西﹐喜臨桂縣童生張鳴鳳﹐文筆奇古﹐因進而訓之﹐曰「吾子不患不成名﹐患胸中無全書耳。」乃取兩漢書﹐親爲之句讀﹐令五日進院一背。𨿽出巡﹐亦攜之行。與槐公轉官﹐兩漢書已完矣。其造就後學如此。鳴鳳﹐字羽王﹐後來南都﹐拜於墓下﹐立一碑而去。

○醫案

禦史陳公﹐忽小兒閉目口不出聲﹐手足俱軟。急延醫治之。獨孟友荊一見便云「公子無病﹐乃飲酒乳過多﹐沈醉耳。濃煎六安茶﹐飲數匙便醒。」禦史撫掌大笑曰「得之矣﹐可謂良醫。」

余內人幼年病血山崩﹐諸醫皆危之。劉春齋用當歸一兩﹑荊芥一兩﹑酒一鐘﹑水一鐘煎服﹐立止如神。

馮益齋給諫﹐每發言﹐腹中輒有聲應之。此應聲虫病也。遂告病﹐卜居南京。楊守極用小藍煎飲之﹐卽吐出其虫。

撫州銅客病痢甚危﹐懸五十金酬。醫太學生倪士實授一方﹐用當歸末﹐阿魏丸之﹐白滚湯送下﹐三服而愈。

胡竹亭授一治痢方﹐采黃花﹑地丁艸﹐搗取自然汁一酒鐘﹐加蜂蜜少許﹐服之神驗。

鄰有一貧人病﹐濕痰腫痛﹐經年不能行。遇乞食道人授一方﹐用莃薟艸﹑水紅花﹑蘿卜英﹑白金鳳花﹑水龍骨﹑花椒﹑槐條﹑甘艸﹑蒼術﹑金銀花共十味﹐煎水蒸患處﹐水稍溫卽洗之。此方已醫好數人。

張白門治小腸气祕方﹐用烏藥六錢﹑天門冬五錢﹐白水煎服神效。

黃氏小便不通﹐陳雁麓用芒硝一錢研細﹐龍圓肉包之﹐細嚼咽下立愈。

孟望湖﹐淮安人﹐耳中聞人聲﹐悉是祖考談其家事﹐擾擾不休。邀劉春齋醫治﹐春齋診視之曰﹐暴病之謂火﹐怪病之謂痰﹐用滚痰丸下之而痊。

余兄奇峯生兩癅﹐大如拳。僧傳一方﹐用竹刺將癅頂上稍稍撥開油皮﹐勿令見血。細研銅綠少許﹐放於撥開處﹐以膏藥貼之。數日卽潰﹐出粉而愈。

○接鶴脛

李克齋公在兵部正坐堂﹐忽空中飛下一鶴﹐馴熟不去。對醫人劉春齋云﹐家曾有鶴飛來﹐第二小兒舉進士。今又有鶴飛來﹐大小兒定中進士矣。未幾﹐而鶴折其脛﹐私心殊不喜。因問有能接其脛骨者乎﹖一人對曰﹐家藏接骨祕方﹐想人禽一理﹐或可接也。急命修制之﹐方用土鱉﹐新瓦焙漧﹐半兩錢醋﹐淬七次。自然銅乳香﹐沒藥﹐菜瓜子仁各等分爲細末。每服一分半﹐酒調灌之。鶴脛如故。但人上體傷﹐食後服之﹔下體傷﹐空心服之。李公乃以其方傳之於劉春齋。

○雷異

太學生陳居業家樓上﹐有磁器兩廚。忽夏日雷震一聲﹐兩廚皆打錢大一孔﹐將廚中磁器布列於樓板上﹐大小皆相配﹐其異如此。俗云雷神極巧﹑極戲﹐信夫﹖

○代族償銀

碧山齊王孫﹐邀裏中富客飲﹐乃其設謀專在於武橙墩。橙墩有族人﹐負碧山千金﹐半本半利﹐貧不能償﹐鎖於空室中﹐俟橙墩赴席。佯令僕泄之﹐乃武之僕耳語於橙墩。橙墩出席曰「族人負債﹐囚鎖空室。小人髙坐﹐歡飲堂上。尙得謂之人乎﹖卽令武晌代償﹐亦非難事。何見辱之深也﹖」碧山遂縱其族人去﹐乃揖橙墩曰「煩公一處。」橙墩唯唯﹐𨿽飲終﹐席殊不樂也。越數日﹐碧山又送禮來﹐促其處。橙墩謀於妻妾曰「生平未曾求人﹐今且求你二人﹐乞將首飾借我﹐以全其言。他日當倍償焉。」妻與妾置首飾於幾﹐乃數之曰「人負己者﹐不能取﹐癡也。人負人者﹐代償之﹐癡之。癡也﹐飲數杯酒﹐出銀千兩﹐其癡不可言﹐而貧可立至矣。」橙墩估其價﹐攜以償碧山曰「此首飾作銀八百兩﹐尙欠二百兩﹐容四年償之。」橙墩此舉﹐眞丈夫哉﹐眞丈夫哉。

○死同謚異

正統己巳秋﹐北虜犯。順英廟震怒﹐親率六師徵之。時內閣重臣扈蹕者二人﹐吾鄕張公益與曹公鼐也。師次土木﹐敗績﹐二公死之。旣而朝廷錄死事之臣﹐曹公得謚文忠﹐而張公僅謚文僖。夫忠之與僖﹐相去遠矣。不知何以死同﹐而謚異也。

○錢寧後身

織羅兪四老﹐名鑑富﹐而忠信可托。錢寧喜其人﹐將銀二三萬與之織造﹐又曾寄物數廂於其家。錢寧得罪﹐抄沒未嘗波及焉。後夢錢寧入室﹐生一子名弘澤﹐用銀如糞土。四老與其妻私語云「弘澤分明錢寧後身﹐若抄沒﹐是惡去也。今任其花費﹐猶爲善去矣。又何較焉﹖」

○尼覺淸詩

湛霍二公﹐拆毀庵觀﹐淫祠韜衛營中。一庵有尼覺淸﹐題一詩於壁云「急忙檢點破袈裟﹐收拾行囊沒一些。袖拂白雲歸洞口﹐肩挑明月繞天涯。可憐松頂新巢鶴﹐卻負籬根舊種花。再四叮嚀貓與犬﹐休教流落俗人家。」世傳其詩而已﹐余特拈出其名。

○陸卒

澹泉鄭公﹐雲南都水軍﹐勝於陸卒營馬﹐壯於江舟。此論非也﹐蓋兵無彊弱﹐若操練之﹐極其精﹔賞罰之﹐極其明。𨿽弱必彊矣﹐何可以一言懸斷之乎﹖

○夢孔雀

龍崖何公宦濮州時﹐夢孔雀入室﹐遂生次子仲雅﹐因作孔雀賦以紀其事。後仲雅禦史巡按。福建子森如夢一孔雀衝天而去﹐不數日﹐閩中之計至矣。

○金絲金箔

最不可僞者﹐金也。二十年來﹐金絲有銀心者﹐金箔有銀裹者﹐工人日巧一日﹐物價日賤一日﹐人情日薄一日﹐可慨也夫。

○乳母裂書

與槐謝公﹐極喜收書。有一乳母﹐凡兒啼﹐走書房中﹐裂書聲引誘之﹐以止其啼焉。昔人謂藏書有八厄﹐今添此一厄而九矣。

○陳南塘

南塘陳忠行六人﹐以陳六呼之。府軍衛中所軍補役﹐驗新江口。操家極貧﹐目不識字﹐有膽力﹑有機謀。能於江面浮游百里不倦。云﹕髙都督新任﹐馭軍嚴刻﹐誇家丁拳棒冠於北邊﹐一可敵十坐。營聞言﹐預選陳忠數人﹐以俟比藝。及下營演武﹐陳忠連打倒三人。髙都督頓爾短气﹐思以中傷之。

髙都督苛求陳忠小過﹐捆一﹐索打一百。墩鎖營中﹐且詰之曰「陳忠好武藝﹐今日如何﹖」意在致之死也。入夜﹐鈕斷鐵鎖﹐歸家。送祖母於叔﹐送妻於嶽父。半夜渡江逃命﹐而功名已兆於此。

江右李公開府淮揚﹐偶宿廟灣場關王廟。忠宿於三里外。方就枕﹐忽夢袱頭牙笏﹐一神將笏寫一火字﹐仍指點其去路。驚醒﹐時漏下二鼓﹐喚起眾兵﹐巡至關王廟﹐見倭奴廟前放火。兵少﹐不敢戰﹐乃從廟旁拆墻﹐救出李公。卽傳四路兵﹐蜂擁而至。夜殺眞倭首級七十二顆。李公大喜﹐方重用忠。

牛王河與倭奴大戰﹐勝敗在頃刻。忽倭奴奇兵襲於後。忠稟曰﹕事急矣。乃負李公渡河﹐公感之愛之﹐遂結忠爲義子。兩家各畫一渡河圖﹐以紀其事。

曾在胡總制幕下。一日﹐與倭對陣﹐見其耀武揚威之甚﹐梅林曰「若得一猛將衝之﹐以挫其鋒可也。」忠稟曰「陳忠願往。」梅林公卽以所乘馬與乘之人。雄馬壯白袍﹐雙刀舞入陣中﹐如無人焉。緩緩策馬而歸﹐梅林公大喜﹐揮兵繼進﹐遂獲大勝。

曾在通州逐三倭﹐一槍錠一倭奴於墻﹐兩倭奴懼其勇猛﹐不敢救而去。

神烈山兩次打兩虎﹐府廠花紅鼓樂送歸以榮之。

陳忠起於市人﹐與倭奴百戰﹐斬眞倭頭數十顆。官至遊擊參將﹐在小教場中軍坐營。忠亦武弁中豪傑也。忠死﹐子世文襲指揮僉事。

○陳夫人拒盜

陳南塘卜居倉巷中﹐半生拮據﹐所得貯在一樓。彊盜窺南塘他往﹐四五十人劈門而入。欲將登樓﹐夫人沈氏﹐持一鐵槍守樓。門眾不敢登﹐皆云槍緊﹐槍緊。盜不得意﹐放火燒樓。乃沈氏見火逼身﹐從後窗挾槍投於鄰家﹐竟免焚。如之患﹐可謂女中將軍﹐不愧南塘之夫人也。

○兩義士傳

宋景濂先生有義士杜環傳﹐楊道南先生有義士趙善繼傳。二公之義不同﹐均之足以風世而振俗。

○江寧三張

南戶部侍郎張公志淳﹐號南園﹐雲南金齒司籍﹐江寧縣人﹐有《南園先生集》行於世。二子曰含﹐曰合﹐皆以風雅論著﹐聲名昭昭在士林。含字愈光﹐楊升庵先生有千裏面談兩卷﹐乃與愈光談詩者。

○韞庵長者

沈生予云「予任奉新時﹐未敢求薦於人。韞庵吳公自浙移﹐書薦之於撫臺按院﹐多溢美之詞。若非撫臺按院言之﹐余終於不知也。」其鄕曲之情眞﹐憐才之意切﹐吳公誠君子﹐長者哉。至今感之。

○韞庵自贊

韞庵吳公自贊其小像云「入道徳之門﹐而不譚道徳。處功名之地﹐而不競功名。探仙佛之源﹐而不宗仙佛。忖詩文之趣﹐而不習詩文。世方赫赫﹐我獨冥冥。世方矯矯﹐我獨平平。寓形軒冕﹐寄興煙雲。間中風月﹐靜裏乾坤。斯柴桑處士所稱無懷氏﹐而安樂先生所記無名。」公者歟﹐卽此一贊﹐可以覘公之素矣。

○四苦役

衛軍有快船與運糧﹐縣民有坊廂若鋪行。又軍民共之﹐此四役乃役之至苦者也。邇來𨿽稍稍息肩﹐但財盡力窮﹐人不堪命。饑寒所迫﹐或有他虞﹐未有甚於此時也。嘗讀太祖髙皇帝免租之詔﹐有曰﹕子孫百世﹐無忘江左之民。豈獨以兵費所資﹐特宜優卹﹖而亦以居重馭輕之良﹐圖疆榦弱枝之要策也。仁人君子﹐宜念之哉。

○艸茅鸞鳳

楊道南先生﹐數歲時受諸經子史﹐讀之﹐目數行下﹐且了其微義。甫十四歲﹐部使者胡公試孔子惜繁纓論﹐辭辯川湧﹐意其爲宿學。批其捲云「艸茅中鸞鳳已見」﹐大奇之。

○童年卻金

督學象崗胡公﹐旣奇道南先生之才﹐又惜其貧﹐遣就海虞錢。公有威學﹐因師友陳公原習唐公應徳﹐無不忘年禮﹐敬之館於學士梁溪華公。華公尢器重﹐嘗遺金百兩。弗受﹐比歸﹐潛置書囊中。登舟﹐檢書見之﹐則回舟力卻﹐乃去。他日錢以告胡公﹐公爲卻立。咨嗟以爲一童子﹐能抗志乃爾。

○會元三夢

石城許公﹐嘉靖乙酉舉於鄕﹐三會試三不利。乙未復當上春官渡江。夜夢巨神自天而下﹐授以龍墨一笏﹐有「皇明大魁」四字。甫入京﹐宿於旅捨﹐夢有持二軸索畫者。先生援筆一揮﹐成蒼龍形﹐牙爪向人﹐雲气騰湧。寤後﹐復夢人授以牙刻圖書﹐有「不負所學」四字。是年有此三夢﹐果中會試第一人。

○古語

古語云﹐金陵市合月光裏﹐今飲虹橋﹑武定橋﹐尙有夜市。又云﹐金陵人好醉妝﹐此事余目所未睹。又金陵以鼎鑊相髙﹐此風殊未泯。又云﹐金陵人好解字﹐但字被王金陵解過一番﹐人尙以穿鑿目之。秀才不作此伎倆也久矣。

