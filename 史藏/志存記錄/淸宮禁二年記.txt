《淸宮禁二年記》﹝淸﹞裕徳菱著

《淸宮禁二年記》卷上﹝淸﹞裕徳菱著余父裕庚任法使四年。旣廟瓜代﹐乃挈眷歸﹐從者爲余母曁頭貳等參贊﹑海陸軍隨員與其眷屬﹑僕役等﹐都五十五人。於一千九百零三年一月二日﹐乘安南船﹐由巴黎行抵上海。上海道及上海縣等﹐俱公服相迓。舊例﹕顯者過境﹐爲縣之長者﹐飲食器用﹐皆有供給﹐且鮮有拒絕者。而余父於此﹐無不以婉言卻之。

二月二十二號﹐余等離滬。旋於二十六號抵津。津海關道及其他官員之迎迓者﹐一如上海。

舊制﹕顯官歸國﹐例有一奇特之禮儀﹐蓋當至中土時﹐必有請聖安之制。其左近之督撫﹐爲之布置。若道臺職卑﹐尙不足與此焉。其時督直隸者爲袁世凱﹐余等初至﹐渠卽遣一吏來﹐預於存問﹐俾行此殊禮。布置旣周﹐余父及袁世凱﹐皆服朝服﹐冠朝冠﹐花翎朝珠﹐一如其職﹐以往萬壽宮。萬壽宮者﹐特爲行此禮之地也。其時下級官吏﹐來者頗眾。宮之最後進有案﹐案之中﹐設皇帝及太后牌位﹐上書「萬歲萬歲萬萬歲」。其時直督袁及其他官吏先至﹐袁督立於案之左﹐官員分兩行以侍。未幾余父至﹐卽跪於萬歲牌下﹐口稱「請皇安」焉。旋起方﹐問聖躬安康﹐袁督當以「健豫」答。禮遂畢。

吾父在津時﹐卽電京中友人某﹐爲之覓屋以居。未幾遂得一名屋。屋蓋李鴻章與列彊簽辛丑條約之所。李亦旋捐館於此者。李旣故後﹐居是屋者﹐以余家爲第一。華人迷信重﹐僉以爲居是者﹐必遇不祥。第余家處此甚安適﹐並無鬼怪如友人所言者。

當一千九百零三年三月一號﹐慶親王及其子貝子載振來拜晤。並謂太后將於翌晨六時﹐召見余母及余姊妹二人於頤和園。時余母告慶王﹕「旅歐者久﹐卒著西服﹐無旗服可稱身者。」慶王謂已將此節奏明。並謂太后頗願吾徒衣西服覲見﹐不必斤斤於旗服也。蓋太后欲一見西衣之穿著如何耳。時余與妹﹐滿志躊躇。意謂此際必衣何者爲當。幼時﹐吾母輒以同色衣服衣余姊妹二人。時余妹願著一淺藍鵝絨外褂﹐以此色與彼甚稱故。而余則選一鵝絨外褂之紅色者﹐蓋意此或可得太后歡心也。躊議者久﹐卒從余說。並議定冠紅色之冠﹐翠羽爲飾。若鞋若襪﹐其色亦同。余母則衣海靑色長衣﹐緣以紫色之鵝絨。冠黑絨冠﹐白羽爲飾。

方聞慶王傳命時﹐驚惶特甚。繼念得此機緣﹐或可一瞻宮中景象﹐而見所未見焉。余離中國久﹐且余父又未將余妹及余之名﹐報之內務府。故余入宮之望﹐曾縈夢寐。然以是恐終其身不可一得。迨至余父返自巴黎﹐太后始知其有子女也。至余父不報余姊妹名於內務府之故﹐則欲余等受相當之教育﹐惟是必不可令太后知之。不寧此地﹐滿洲舊制﹕一二品大員之女子﹐年滿十四者﹐當入宮聽選。中者得爲妃嬪。余父出此﹐良亦由是。若慈禧太后者﹐則咸豐所選中者也。

聞人言﹕如余等者﹐或有畱居宮中之望。果爾﹐或可以余之力﹐使後攺革政治﹐而所以裨益中國者﹐甚匪淺鮮。思至此﹐愉快無似。並決志﹕苟能如願﹐當注全力以爲之﹐俾中國之進步與其福利﹐日進無疆。思念方殷﹐忽有一縷紅光﹐遠見天際﹐余以此而卜今日天气之必佳也。天旣明﹐百物可辧。漸見宮墻作紅色﹐閃隱目前﹐隨山上下。墻之頂與屋之頂﹐僉覆以靑黃瓦﹐耀似白日﹐絢爛若畫圖焉。途中佛塔種種﹐經過余前。旋至一村﹐名海澱﹐去宮門約四里。官吏告余﹕距宮頗近矣。余以困頓久﹐頗有永不能至之想。遽聆斯言﹐甚快。此村居屋俱平房﹐以磚建成﹐與北方居屋無異。且頗修潔。村童見吾徒經此﹐爭相出視﹐且相告曰「此等貴婦﹐將往宮中而爲皇后矣。」聞之殊可笑。

旣離海澱﹐旋至一牌樓﹐刻鏤精美﹐華人絕佳之建築也。至牌樓﹐始見宮門﹐相去約百碼。門凡三﹐俱函宮墻中。中門甚大﹐左右二門略小﹐中門非太後進出不啟。余等之轎﹐止於左門﹐門已啟。門前五十碼有屋兩所﹐禁衛軍寓之。

方余等初至時﹐見官吏等相語甚雜。旋有入門呼者曰「至矣﹐至矣。」旣下轎﹐有四等太監二人﹐迓子道左﹐並率小太監十人﹐持黃絲簾﹐圍轎作幕。此蓋太后所賜﹐用之有殊榮。簾長十尺﹐髙二尺﹐由二太監持出者。

此四等太監二人﹐遇吾徒甚恭﹐各立門之左右﹐肅吾徒入。旣入門﹐至一廣院﹐平鋪白石﹐約方三百尺。院中花臺極多﹐中植古松﹐松上懸羣鳥之籠。其後有紅墻﹐爲門亦三﹐與初入之門同。門之左右﹐各有矮屋一行。每行內有房十二間﹐朝房也。廣院中官吏甚眾﹐各衣公服如其職﹐視之頗作無謂之忙碌。見余等至﹐立卽靜肅無嘩。時此二太監導余等入一室中﹐室之廣長約廿方尺﹐中陳紅木臺椅﹐各鋪紅墊。有窗三﹐悉懸絲簾。余等入室未五分鐘﹐卽有一麗服之太監入室而言曰「太后有諭﹐召見裕太太及諸位小姐於東宮。」言甫畢﹐二太監卽跪下而答曰「是﹗」滿制﹕聞太后或帝諭者﹐其臣庶當一如帝後親臨﹐跪以答之。渠等隨令吾徒從其後。復入一左門﹐以達廣院。院之大小﹐與前院若。其不同者﹐有一仁壽殿在其北。其餘房屋﹐較前爲大耳。太監導余等入東側之室中﹐陳紫檀椅﹐雕刻極工細﹐上鋪藍緞墊褥。四壁所懸之幕﹐色質亦同。壁之四方﹐懸鐘種種﹐數之得四十架。有頃﹐有女婢二來相告曰「太后方臨裝﹐稍候片時可也。」彼之所謂片時者﹐實不啻兩小時有半。然華人視之﹐殊平淡。故吾徒亦不甚焦灼也。此後太監時有來者﹐送朱奶﹐送雜物﹐其類極繁﹐約得廿餘事﹐俱太后之賜。繼又賜金戒指各一﹐上嵌明珠。旋太監總管李蓮英又至﹐服二品公服﹐紅頂孔雀翎。滿宮太監之有孔雀翎者﹐僅李一人而已。李爲人極醜且老﹐皺紋滿面﹐惟舉止翩翩耳。謂余等曰「太后立卽召見。」且又致玉戒指各一﹐亦後之賜。余等拜受之下﹐驚喜特甚。意謂太后尙未見余等﹐疊賜珍物如許﹐則其人之慈愛可知矣。

李方去﹐又有兩宮女來﹐僉慶王公主也。問太監曰「彼等能華語否﹖」余聞之殊可捧腹﹐當先諸人答曰「吾等本華人﹐𨿽能作數國方言﹐華語固所諳也。」渠輩聞之驚甚﹐且言曰「大奇事﹗彼等所言﹐與吾徒殊無歧異者。」余等聞之﹐驚異之心﹐幾與渠輩相若﹐蓋不謂宮中竟有愚魯至是者。且可知渠輩所受之教育。固極膚淺。繼又云﹕太后方候余等入見。余等乃隨之行。

余等及大殿之門﹐復遇一婦人﹐裝束與慶王公主等。惟首戴鳳凰﹐與眾殊耳。婦人笑容可掬﹐與吾徒握手相見﹐與西人無稍差異。詢之他人﹐始知卽光緒皇后也。皇后告余曰「太后特命余來相迓者。」觀其舉止﹐溫藹可親﹐體態亦都麗﹐惟容顏不甚美耳。旋又聞大聲發自殿中﹐召余等曰「卽來陛見﹗」余等旋卽入內。見太后著黃緞長衣﹐繡淡紅牡丹其上。頭披亦類是。珠玉之花﹐飾其左右。珠纓系於左。頂上戴玉鳳凰。長衣之外﹐復有一披肩﹐肩系明珠所織。俱精圓﹐大如黃鳥之卵﹐色澤無二﹐共三千五百粒。餘生實未之前見。披肩形如魚网。復以美玉之鉤二﹐系一玉纓垂其上﹐以外復戴珠釧兩雙﹐玉釧一雙。第三指及五指上有戒指數事﹐均玉制者。右手罩以金護指﹐長約三寸。左手兩指﹐罩以玉護指﹐長短與右手同。鞋上滿系珠纓﹐飾以各種寶玉。

太后見余輩至﹐旋卽起立﹐相與握手﹐面呈笑容﹐殊可親。且以余等嫻於宮禮﹐似甚驚奇者。旋謂余母曰「裕太太﹗爾以何術育爾子女至於如是﹐誠奇事﹗彼等久居異邦﹐吾知之也。何以的語者又與語無二﹖且何以貌之美麗復若此也﹖」余母旋答之曰「渠父督責殊嚴耳。先教彼等習中國文字﹐後及其他﹐且甚勤。」太后旋謂﹕「吾甚悅渠父之悉心撫育﹐且授以良善之教育焉。」太后乃挽余手﹐審余面﹐笑親余之兩頰。而謂余母曰「吾甚願有爾女與吾共晨夕也。」吾聞之甚說﹐且謝其仁藹焉。太后復詢余等所著之巴黎衣履甚詳﹐並囑余等必時時著西服。因居宮中﹐不常之見。太后於西服中﹐悅路易十五式之髙底女鞋尢甚。與太后語時﹐見一人立於其側﹐相去咫尺間。太后旋言曰「余且導爾以見光緒帝。但爾必呼之萬歲爺﹐而呼余老祖宗也。」帝與余等握手﹐有忸怩態。髙約五尺七寸﹐甚瘦﹐但舉止英挺﹐隆準廣額。睛黑﹐奕奕有光﹐口大齒白﹐神采甚佳。余察帝﹐𨿽時時呈笑容﹐然中含憂色。其時太監總管李蓮英至﹐跪石板上﹐而語太后曰「輿已備矣。」太后旋命余等偕至朝堂﹐太后接見各部尙書及各軍機之所也。步行約二十分鐘可達。是日天气淸明﹐太后之露輿以太監八人舁之﹐各衣其公服﹐殊奇異。太監總管﹐處輿之左﹔其次級者﹐處輿之右。各以其手護輿而行。太監之五品者四人行於前﹐其六品者十二人行於後﹐其手中各有所持﹐如衣﹐如鞋﹐如手巾﹑梳﹑刷﹑粉﹑鏡﹑鍼﹑紅黑墨﹑黃紙﹑煙﹑水煙袋等物。其末一人﹐則負一黃椅。此外尙有阿媽二人﹐婢女四﹐亦各有所持。余見此﹐頗饒興趣﹐質言之﹐卽一婦女之梳櫳室﹐而以人負之行者。皇帝隨行輿之右﹐皇后及諸宮眷﹐則行輿之左。

朝堂長約二百尺﹐廣約一百五十尺。堂中有長案一﹐上鋪黃緞。太后旣降輿﹐卽升堂登寶座。座設長案之後。皇帝之寶座較小。居太后之左。各尙書一一跪於後前之長案下。

朝堂之後﹐有廳若暖閣者甚大﹐長約二十尺﹐寬約十八尺。繚以雕鏤之闌干﹐髙約二尺。僅有二門﹐可容一人出入。門之前有階六級。暖閣之後﹐張以小屏風。屏風前﹐太后之寶座在焉。小屏風後﹐又有極大之刻木屏風﹐長二十尺﹐髙十尺。實余所僅見之美物也。

暖閣系檀木所制﹐上雕鳳穿牡丹圖﹐極精美。全閣雕紋﹐無不類是。太后寶座之兩旁﹐有翣二﹐下端爲黑檀﹐上插孔雀羽﹐成扇形。一切鋪飾﹐俱黃鵝絨也。太后方登寶座時﹐乃命余等與皇后及諸宮眷等立於屏後。吾等於此﹐聞太后與諸大臣之言甚淸切。余將以所聞﹐告之讀者。

是日也﹐所可永志不忘者極眾。余於諸宮眷中﹐爲一新奇人也。生長異邦﹐習染異俗﹐因是種種﹐惹人疑問者甚易。且余以是得悉此等婦人好奇之心﹐固與西人無殊。慶王之四格格﹐孀婦而極美者也。問余曰「爾固生長歐土﹐而受其教育者。吾聞人言﹕」凡有往是土者﹐必飲其水﹐飲後率忘故土。『爾稔西語﹐習之歟﹖抑以飲水而能之歟﹖「余答曰﹕」爾兄載振往倫惇﹐賀英皇愛徳華加冕禮﹐道經巴黎﹐余曾遇之。其時吾父亦得請柬﹐吾等本可同行﹐卒以雲南交涉事亟﹐未遂所願。「格格忽問曰﹕」英土固有君耶﹖吾意太后﹐固世界之君也「四格格之姐﹐爲皇后弟之妻﹐敏慧閒靜﹐聆是言而笑。卒之﹐皇后謂格格曰﹕」爾何若是其愚﹐吾知諸國各有其君﹐且有數國而爲共和政體者﹐美國其一也。對於吾邦頗形友愛﹐惜吾人之赴美者﹐率下等社會。彼土人士﹐乃以華人無不爾爾。吾甚願滿人貴族﹐一臨彼土﹐使知吾人之眞相焉。「彼繼告余﹕曾讀譯本之各國歷史。視其人﹐見聞殊博。

太后之所愛者﹐爲花艸禽鳥犬馬等﹐一與常人無異。有一犬﹐太后愛之極篤。彼之所至﹐犬必隨之﹐犬誠馴良﹐余未之前見。太后以其美﹐名之曰海獺。

去朝堂不遠﹐至一廣院。院之兩側﹐有大花籃二﹐以天然木植﹐編制成者。髙約十五尺﹐滿覆以紫藤之花。籃極精美﹐太后殊愛之。花含苞時﹐太后必集羣眾賞之﹐意甚得也。由廣院入循廊﹐廊沿山坡﹐遂達劇場。劇場之殊特﹐誠有出人意慮者。場共繞廣院之四面﹐面面不相連屬。凡樓五層﹐面臨空場。而戲臺則有二﹐連級以上。其樓之在第三層者﹐爲布景及藏儲各物之用。其臺之在第一層者﹐一如常式。第二臺則如廟寺﹐專演鬼神劇者﹐以太后喜此故也。

劇場兩旁﹐翼以循屋﹐稍低﹐而循廊護其外﹐爲各大臣被召聽戲之所。劇場對面﹐有室三﹐專建之以供太后者﹐髙約十尺﹐與戲臺等平。室外設活動玻璃窗﹐夏時則易以綠紗之簾。其兩室爲太后起坐之所。右側一室﹐太后休息於此。室前設長榻﹐坐臥一如其意。是日太后則導余等入此室中。繼聞人言﹐太后觀劇﹐率在此室。視聽有間﹐則晝寢焉。太后善眠且熟﹐𨿽聲浪極大﹐不能擾之。讀者苟有曾入中國劇場者﹐必知於此喧嘩之地﹐欲睡神之惠臨﹐其艱難爲何如也。

余等旣入太后之休息室﹐戲卽開幕。戲爲蟠桃會﹐亦鬼神劇也。此劇殊饒興趣。自始至終﹐余樂之不疲。所演諸節甚靈敏﹐且與眞者無異。余深訝太監等之詎能演此。太后告余﹕「戲中諸景﹐俱太監等所手繪﹐而爲彼所教導者。且此劇場﹐與中國所築者殊。場有懸幕可上下﹐以節劇之起迄。」太后固未嘗觀西劇也﹐余不知渠果以何術竟與西劇暗合。太后愛讀宗教書及小說﹐時編輯成戲而自演之﹐且頗自負其能。

太后坐而言﹐余等侍立。有頃﹐詢余曰「爾知戲中情節否﹖余以」知「對。太后似頗愉悅者﹐旋復欣然謂余曰」與爾長談﹐忘命餐矣。爾饑否﹖當爾旅歐時﹐爾能得中國食物否﹖曾思家否﹖苟余離國如是其久﹐思家必切。惟爾久居異土﹐非爾之咎。蓋余命裕庚之往巴黎也﹐然今亦不之悔。爾且自思﹐爾今足以輔餘者實繁﹐且可使外人知滿人婦女中﹐亦有能操西語者﹐與彼等固無殊也。「方太后言時﹐余見太監置長桌三﹐上各覆以精美之白臺布。並見太監甚多﹐各攜食盒﹐靜立院中。盒爲木制﹐漆作黃色﹐其大可容小碗四﹐大碗二。太監置桌旣畢﹐院中太監﹐列作雙行﹐以達院之彼端一小門外﹐互遞食盒﹐至於房門。內有衣履淸潔之太監四人﹐受之以置於案上而去。

據此以觀﹐則太後進餐﹐固無一定餐室﹐隨其足迹之所而定焉。凡所用之碗﹐俱黃色﹐覆以銀蓋。間有繪靑龍及中國之壽字者。

余計其食品﹐共約一百五十種﹐列三長行。大碗居先列﹐碟次之﹐小碗又次之。布置旣畢﹐有宮眷二﹐各攜一黃盒入。余見之頗驚﹐意宮眷且司此賤役﹐將來余之入宮﹐得毋類是。盒𨿽重﹐然宮眷持之甚敬。旋有小臺二﹐置太后前﹐置盒其上而啟之﹐中陳小盤數事﹐殊精巧﹐各盛糖果﹑糖蓮子﹑核桃仁以及及時之瓜果。太后謂渠樂之甚﹐其味蓋勝於肉。賜賚甚多﹐並囑余等家居時﹐亦食之。余等感太后之仁愛逾恆﹐食之頗夥。余見太后食糖不鮮﹐頗訝其何以能再進餐也。食畢﹐宮眷二人復至﹐持盒去。太后復謂﹕渠時以餘食﹐賜宮眷食之云。

此後又有一太監入﹐持一茶杯以獻。杯系白玉﹐其托與蓋則金。旋又一太監人﹐捧一銀盆﹐內玉杯二﹐一盛金銀花﹐一盛玫瑰。兩太監俱跪太后前﹐上捧其盆﹐俾太后能及之也。太后揭去金茶蓋﹐取金銀花少許﹐置之茶內﹐繼乃飲之。並告余等﹕渠愛花如何之篤﹐並花之味使茶如何之美。又謂﹕將使爾等﹐一嘗余茶﹐觀爾等嗜之否也。隨命太監以其所飲之茶畀吾徒。茶旣至﹐復置金銀花其中﹐余嘗之﹐誠精美﹐加以花之香洌﹐尢覺芬芳無似。

茶畢﹐太后乃命余等同往隔壁房內進餐﹐以餐桌置於此也。余初疑太后食糖後﹐有一定之房間用膳。繼考之﹐竟不果然。旣入其室﹐太后乃命將菜碗之蓋揭去﹐隨坐於桌之首位﹐命余等立其側﹐且謂﹕「曩時觀劇﹐恆由皇帝伴食。今以新客在座﹐頗覺羞澀﹐吾願皇帝毋再如此之羞縮。爾等三人﹐今且伴我可也。」余等聞之﹐覺太后恩寵出於儕眾﹐乃叩首以謝之﹐然後進食。初次叩首﹐使人頭眩不置。久之乃慣。

方進膳﹐太后又命太監置菜碟吾徒前﹐銀箸銀匙與焉。太后曰「爾等立而食﹐余心滋歉﹐然祖宗成例﹐余不能違﹐𨿽皇帝也﹐亦不克坐吾前。吾知西人稔此﹐必以吾之遇待宮眷﹐頗不規於禮。故宮中成例﹐余殊不願西人知之。爾且觀吾於西人前﹐舉止將大異是。蓋不欲示彼等以眞相耳。」

牛肉爲宮中禁品﹐以服力之獸﹐食之將獲重戾也。食品以豚肉﹑羊肉﹑家禽﹑蔬菜爲最多。豚肉之制﹐約得十種。如肉丸也﹐有紅白之別﹐紅者烹以醬油﹐味甚可口。又有筍炒肉絲﹐櫻桃燒肉﹐蔥炒肉片等。蔥炒肉太后所嗜﹐余嘗之果佳。又有雞蛋餅﹐菌子炒肉﹐白菜煨肉﹐蘿卜煨肉等。雞﹑鴨﹑羊肉﹐亦有數種。案之中有黃磁大盆一﹐約二尺對徑。中盛淸湯雞鴨魚翅。魚翅中國之珍品也。此外有烤雞﹑烤鴨。上置松鍼﹐取其香也。另有一盤爲太后所最喜者﹐則烤肉也。

滿人嗜面﹐不常食米。今日所食者﹐種類極繁。有炕者﹑蒸者﹑炒者﹐或制以糖﹐或以椒鹽﹐或作龍形﹐蝴蝶形﹐以及花卉形。另有一種﹐中有肉餡。此外有醬數種﹐太后亦甚嗜之。又有綠豆糕﹐花生糕數事﹐配以糖制之湯。

食畢﹐太后乃起立﹐謂余等曰「且隨我往休息室﹐俾皇后及宮眷等進膳。渠等食時﹐固恆在余後也。」余等旣入休息室﹐余乃立於門首﹐以觀皇后等進餐。渠等環案而立﹐毫無聲息﹐且無一坐者。

此時劇尙未已﹐惟所演者﹐不如第一出之饒有興趣也。太后入室後乃坐於長榻上﹐太監獻茶。太后又命進之餘輩﹑讀者試思﹕余蒙如此榮幸﹐其欣慰如何﹖華人之視其君上也﹐至尊無與倫﹐其言無異法律﹐凡有面之者不得仰視﹐非是不敬。今吾等所遇﹐實非常之愛寵矣。且聞人之言﹐太后性情暴厲甚。但以余所身受者斷之﹐誠慈善﹐言語亦和藹可親﹐世界中極仁厚之婦人也。或告者之過歟﹖

此後﹐余等遂別太后﹑皇后及諸宮眷等而歸。至家後﹐又見太監數人﹐持太后所賜之貢緞﹐人各四匹﹐專候余等歸來者﹐遂又謝恩如儀。此次賜物﹐系送至家中者﹐余等乃置貽緞於堂中之臺上﹐叩首謝恩。並告太監﹐敬達太后余等謝忱之如何誠且甚也。此外尙有一事﹐則送物之太監﹐例應有所賞給﹐以報其勞。余等遂與太監銀﹐人各十兩。繼始知太監之送賜物歸者﹐太后必詢受物者之若何感戴﹐及賞給之幾何。此等賞給﹐太后亦允彼等受之。且又詢余家居屋甚詳﹐並吾等愛戴與否。太監等極喜饒舌﹐余第二次入宮時﹐又以當日太后所語者﹐一一見告。

余母以父病﹐餘一旦入宮﹐將無人爲之左右﹐以是憂懣甚。然太后旨﹐所不能違﹐遂於三日後復往。

入宮之第一日甚忙。當初到宮時﹐卽面太后謝前日之賜﹐太后當語﹕「今日忙甚﹐將接見俄國公使夫人勃蘭康。渠之來﹐攜有俄皇闔家影片﹐爲俄皇贈品。」太后當詢余﹕「能俄語否﹖」余以「不能」對﹐並告太后﹕「俄人知法語者多。」太后聞餘言﹐似甚欣悅。旋又目一宮眷而詰之曰「爾胡不謂能俄語耶﹖余固不得而知之也。」余聞此言﹐意必有以誑言欺太后者。以太后聞餘言不僞﹐似甚喜者。不久果有一宮眷見逐。蓋渠自稱能操數國語﹐實則一無所能也。

今日除受俄使夫人朝見外﹐又值太后之侄徳裕納聘期﹐宮中復演劇。滿人貴族聘禮﹐例有福晉二人﹐往新婦家。新婦盤膝﹐閉目坐牀上以候﹐彼等至﹐乃置玉如意一於新婦衣上﹐復懸荷包二於新婦之紐扣上﹐內裝金錢各一﹐復爲新婦戴金戒指二﹐上鐫大喜二字。行禮時甚靜且速。旣畢返宮﹐告禮成於太后。

余等今日所衣者﹐甚單簡且短﹐蓋以地無氈毯﹐若以紅絨長衣行於其上﹐極易破損﹐且魯鈍之太監﹐又時時踐踏之。易以短者﹐似較簡捷。故特易之。殊今日俄使夫人之朝見也﹐事前未之或聞﹐必更長衣﹐乃可接待。故以此意奏知太后。太后曰「爾何故必欲易之耶﹖吾見爾長衣﹐拖於地上﹐其形如尾。以今較之﹐其美甚殊。爾第一次之入宮也﹐吾甚非笑之。」時余方欲解明其故﹐太后又曰「衣長衣﹐想較短者尊嚴。吾語然否﹖」當應之曰「誠然。」旋又曰「果爾﹐速易爾之極佳麗者來。」余等乃如命立卽更之。余妹及余之所衣者﹐爲水紅縐紗外褂﹐飾以普魯士之綫帶。余母則著一灰白色之縐紗外褂﹐上繡黑玫瑰花﹐領衣及衣帶略帶灰靑色。方更衣時﹐太后時命太監來﹐視余等著就未。以此故﹐匆遽特甚。比太后見余等至﹐忽呼曰「斯誠三仙子而曳長尾者﹗」旋問曰「爾等行時﹐以手牽衣﹐曾覺倦否﹖裝束誠都麗﹐但餘不悅其尾耳。衣之有尾﹐殊不意義。吾知外人見爾等作此裝束﹐必有猜度吾之命意者﹐且必不爲彼等所喜。至吾之意﹐僅使外人見爾等能著西衣﹐俾知吾之於此道﹐本非茫然。吾敢謂西婦之來吾前者﹐吾未見其衣有如爾三人之美者。且吾亦不信西人如中人之富﹐彼所戴之珠寶固甚少也。有告餘者﹐謂余於世界君後中﹐爲珠寶最多之人。今余且時時收集之。」

時余等以迎勃蘭康夫人故﹐甚形忙碌。是日十一時﹐勃蘭康夫人至﹐余妹迓之於第一院之朝房﹐導之入仁壽殿﹐太后在焉。時太后坐暖閣內之寶座上﹐皇帝坐其左﹐余立其右﹐爲之翻譯。太后衣黃花緞外衣﹐繡蜀葵及壽字其上﹐飾以金邊。衣扣上懸一明珠﹐大如雞子。又有手釧戒指金護指等。所梳之髻﹐與常式同。

勃蘭康夫人旣入朝堂﹐余妹復導之至於暖閣之門﹐渠乃與太后爲禮。余卽趨下﹐導之入暖閣﹐太后與之握手﹐渠隨獻俄皇所贈之影片。太后遂謝俄皇之厚贈﹐其措詞絕佳﹐余卽爲之譯作法語﹐以夫人不能英語故也。太后又命余導夫人見帝﹐余從之。帝起立﹐與之握手﹐並問俄皇安好。旣畢﹐太后下座﹐引夫人入其寢宮﹐並命之坐﹐相與昭談﹐約定十分鐘。而余爲之譯﹐此後余復導之見皇后。滿禮以姑媳之間爲最嚴。太后受朝時﹐皇后方坐屏風後以伺。余尋之至此﹐始得之。見皇后畢﹐遂導之入餐室。所備者滿席也。

余今且述漢席與滿席之別。漢席之菜﹐率一一置於桌中﹐人各以箸﹐取所嗜者食之。滿席則大異是﹐人各有專菜﹐幾與西人同。太后甚悅此﹐謂其省時。而較漢菜爲淸潔﹐則未嘗道及也。宮中之菜﹐本精且潔﹐至宴西賓則尢佳﹐蓋略有所變更也﹐如魚翅﹑燕窩﹑布丁之類。惟不盡然耳。

太后與帝﹐曩不與人同食﹐故陪宴者﹐只福晉及宮眷等。食方及半﹐忽有太監來云﹕太后立欲見吾。余聞之甚恐﹐意豈有乖誤耶﹖抑有太監以讕言中吾者耶﹖此蓋宮中惡習也。及見太后﹐乃滿面呈笑容﹐殊出意外。太后告余﹕「婦女之來宮中者﹐從未有如勃蘭康夫人之美麗端莊者。且有數婦人﹐品態殊不佳﹐惟餘不願言之耳。」又曰「彼等以吾輩爲華人也。曾一無所知﹐頗加冷眼。吾於此等事﹐殊加之意。以彼自許爲學識髙而文化美者。乃所行若是﹐余見之誠不能無疑。彼等時稱吾人爲野蠻﹐吾思彼之所謂野蠻者﹐較彼等實文明﹐而禮度爲佳耳。『太后之接待西婦也﹐無論其人品態之如何﹐恆遇之以禮。俟其旣去﹐乃與吾等衡其美惡。時太后語畢﹐乃出一極美之綠色寶玉﹐命余持贈夫人。夫人受訖﹐欲見太後面謝之。余又謝之見太后。膳畢﹐夫人復告余﹕謂荷太后之賞賚﹐及顏色之慈霽﹐欣慰無似云。旋卽興辭去。

凡客去後﹐吾等必將各事告之太后﹐其定例也。以太后之舉止觀之﹐其喜閒話﹐蓋與常人同。如問勃蘭康夫人所言者何事﹐喜其寶玉與否﹐其菜愛食與否之類。

余將勃蘭康夫人所言者述畢﹐太后謂餘興之夙也﹐作事且多﹐勢將疲憊﹐今日將不需余矣。余乃請晚安﹐如儀而退。

吾等所居之屋﹐共大房間四﹐廳房一﹐如上所言者。余母曁余姐妹居其三﹐其第四間則令僕婢居之。時太后命一太監來伴吾徒行﹐渠謂太后曾遣小太監四人﹐供驅使焉。倘有不是處﹐可告渠知之。渠並稱其姓李。但宮中太監﹐除總管外﹐姓李者多﹐殊難從而辧別之。

行有頃﹐始抵居室﹐渠指室之東偏屋而謂余曰「此卽太后寢宮﹐余等適從此間來者。」余聞此言惑甚﹐旣距太后如是其近﹐何步行時﹐乃如是其遠也。當以此節詢之。渠乃曰「此室較小﹐居皇帝宮之左偏﹐本有一道﹐由此處直達太后之宮﹐已爲太后斷絕﹐其故不可以告爾。」繼又曰「此室宜東向﹐不應面湖也。」余曰「面湖風景甚佳﹐余則樂其如是。」渠笑而言曰「稍待﹐爾當有所聞﹐乃知此處之不良也。」余聞其言驚甚﹐頗不願再有所詢問矣。渠又謂皇帝之宮﹐卽在吾等所居者之後﹐甚大﹐與太后宮相若。由此室望之﹐可見其院中之樹﹐露出屋顚也。渠又指皇帝宮後之居屋一所﹐較大而低﹐亦有廣院者﹐謂卽皇后之宮。宮旁另有兩宅﹐爲之左右翼。渠指其左者而言曰「皇妃居於是焉﹐此兩宮間﹐本有道路﹐老佛爺封閉之。以是故﹐帝之與後﹐不經太后前﹐不能往來也。」余聞此言﹐意太后出此﹐特以之監視彼等之行爲耳。是實余所罕聞﹐而不能思其故者。且恐李太監再以此等事見告。遂謂之曰「余疲甚﹐頗思休息矣。」渠聞之乃退。去後﹐余乃得入室。舉目四矚﹐覺布置精美悅目。所有器用﹐俱紅木制﹐各蒙以紅緞墊褥。窗上悉退紅絲簾。室之大小各相似。窗前爲炕﹐卽榻也。砌之以磚﹐上亦蒙以紅木。榻上有竿﹐甚髙﹐板片駕其上﹐相交作十字形﹐紅絲帳懸焉。其餘諸炕﹐其制甚奇﹐前面有洞﹐冬令置火於中﹐炙磚使熱。日間有物如幾﹐置其上。夜則去之。

次日余於五鐘興﹐並開窗遠矚。時甫黎明﹐天作深紅色﹐反照湖中。湖波不揚﹐萬籟俱寂。此景誠足怡人﹗遠見太后之牡丹山﹐載牡丹殆徧﹐其景尢美。余立卽著衣﹐以往太后宮。時皇后坐於廊下﹐余乃與之請晨安焉。皇妃亦在坐﹐余並未與之周旋﹐蓋有所受命也。其意或以宮妃不足齒於儕輩歟﹖此外尙有宮眷數人﹐多餘所未見者﹐皇后一一爲余介紹。且告余曰「彼等亦宮眷也。」僉滿人貴族女﹐甚都麗。皇后又謂此十人﹐均初入宮學習者﹐不得近太后側云。所著之衣﹐均滿式中之華美者﹐其服制與皇后同。

余與此宮眷相談數語後﹐卽隨皇后入內﹐於此遇慶王之四格格﹐年念四而孀者也。及所謂袁大奶奶者﹐亦嫠歸﹐太后之侄媳也。彼等以預備太后用物故﹐殊忙碌。皇后告余等﹐宜卽入太后寢室﹐助其穿著。乃入見太后而呼之曰「老祖宗吉祥﹗」時太后仍臥牀上﹐視余等而笑﹐問夜眠安否﹖當以「安適」對。但餘自思夜眠固甚適﹐惟爲時太短﹐尙不及半。且曰昨事太辛勤﹐殊不之慣。加以奔走爲勞﹐人幾跛矣。

太后習慣﹐必和衣眠﹐故著衣時﹐以襪爲首。襪絲制﹐白色﹐以一錦帶束之踝上。但太后𨿽和衣以眠﹐然日必易之﹐取其潔也。是後著一淡紅色之內衫﹐質甚柔﹐外加一短綢袍﹐上繡竹葉。太后晨興時﹐率著拖鞋﹐故亦不衣長褂。衣畢﹐太后乃趨一窗前﹐其下有長桌二﹐梳具布滿其上。

方太后梳洗時﹐謂余母曰「余之臥牀﹐極不願婢僕太監等鋪疊﹐以其穢也。故此等事﹐必令宮眷等爲之。」時余與妹方立其旁﹐太后顧余姊妹曰「爾等愼無以爲宮眷而執婢役之事也。須知以吾之老﹐爲爾祖母不難。稍有服役﹐尙無所損。且至值班時﹐爾等僅需監視。俾他人爲之﹐固不必躬與其事也。」又顧余曰「徳菱﹐爾可以助餘者甚多﹐吾將使爾爲宮眷領袖。西婦朝見時﹐爾可爲吾譯人﹐由爾布置一切﹐餘事毋庸多爲之。且吾之珠寶﹐亦需爾掌管﹐煩重事不必爲之也。龍菱則選一可任者任之。此外尙有四格格及袁大奶奶﹐與爾等而爲四﹐各事可協爲之。至對於彼等﹐亦不必過事謙捴。苟有無禮於爾等者﹐可告余知之。」余聞命樂甚﹐但必先辭職﹐於理始當。乃致辭太后前﹐謝其榮命之恩﹐並自陳淺陋﹐恐不足以當重任﹐願退隨宮眷後﹐悉心惕勵﹐俾供鞭策。乃太后不俟言畢﹐笑謂余曰「速毋言﹐爾何謙捴若是﹖於此可見爾之敏慧過人﹐而毫無自負心也。滿人婦女中﹐竟有完美似爾者﹐誠足令余驚異。爾𨿽離國久﹐而於此小節﹐亦復知之甚稔。」太后之爲人﹐極喜笑謔語。旋又囑余且試爲之。苟不能是﹐必責詬余﹐而令他人代之云。語畢﹐吾乃受職。旋之臥榻前﹐觀其鋪置之如何﹐始悉其事固甚易也。此事今屬余分內﹐特監視之﹐以俟其事畢。方太后下榻時﹐太監等乃取其衾曝之院中。繼以帚掃牀﹐鋪氈其上。氈之上置厚褥三﹐俱黃錦緞制者。其上又布軟綢被單種種﹐其色各異。上又蒙黃緞被單﹐單繡金龍及綠云。太后之枕頭甚多﹐刺繡極美。日間均置之牀上。另有一枕﹐內裝茶葉﹐太后率枕之﹐謂可以明目。此外又有一枕﹐其式甚奇﹐長約十二寸﹐其中有洞﹐約三寸見方。枕中所盛者﹐爲曝漧之花。云太后臥時﹐置耳洞中﹐可聞聲息。余意太后用是﹐蓋無人敢至其前者矣。

黃緞被單上﹐有被六﹐其色爲月白﹑爲棗紅﹑爲綠﹑爲淡紅﹑爲靑﹑爲紫﹐各各相疊。牀爲木制﹐雕刻極精﹐懸白色繡花縐紗帳其上。牀架上懸綢袋甚多﹐內盛香料。惟香味太濃﹐嗅之幾令人病﹐其後乃慣之。太后又喜麝香﹐亦時時用之。

鋪牀約費時十五分鐘乃畢。回首見太后方理髮也。余乃趨侍太后旁﹐視太監爲之梳之。太后年𨿽髙﹐其發甚美且長﹐柔如天鵝絨﹐黑如鴉羽。太監中分其發爲兩股﹐置於耳後﹐編之成辮﹐乃挽一髻於頂上。旣挽成﹐以兩長鍼貫其中。後乃盥面。太后性如幼女﹐苟太監所爲﹐有不如意者﹐必呶呶不休。有香水十餘事﹐外又有香皂﹐洗面後﹐復以軟巾擦之﹐敷以花制之蜜油﹐繼復敷以淡紅香粉。

太后梳洗畢﹐回顧余曰「以余之老﹐而梳洗精細若是﹐爾見之得無非笑﹖𨿽然﹐余性喜修飾﹐且喜他人之修飾也。余見少女之修飾美者﹐余心滋悅﹐蓋以是誠足令人年少耳。」余當告太后﹐謂其態頗類少艾﹐且甚美。余𨿽幼﹐殊不敢與之較。太后喜諛辭﹐聆是言甚喜。是日晨﹐余欲探悉太后好惡所在﹐以此頗覺辛勤云。

此後太后乃引余入一室﹐並示余珠寶所在。室之三面有架﹐中積檀木盒甚多﹐珠寶藏其中焉。盒之上各標黃簽﹐上書所藏之物。室之右偏有盒一行﹐太后指謂余曰「此中珠寶﹐皆余所日用者。得間﹐爾一一視之﹐當知其所藏也。此室內約有盒三千具﹐其外尙多﹐另儲別室。余得暇﹐亦將云爾。」旋又言曰「吾甚惜爾不識字也。不者﹐當以物單與爾﹐俾爾簽注。」余聞言驚甚﹐果誰謂余不識字者﹐心頗欲知其人﹐然又不敢詢之太后。遂告太后曰「余𨿽非士子﹐然嘗學問﹐略能寫讀。苟以物單畀吾﹐當試習之也。」太后曰「實奇事﹐爾至此之第一日﹐曾有以爾毫不識字告者。惟爲何人﹐余亦忘之矣。」語時乃舉目四矚﹐吾意太后必知其人﹐特不欲語吾耳。旋又曰「午後有暇﹐當以物單示爾。爾且取架之第一行內﹐其盒有五﹐來吾前﹗」吾如命取之﹐置案上。太后先開第一盒﹐中藏極美之牡丹花﹐爲珊瑚與寶玉所制﹐與眞者無二。花瓣系珊瑚﹐葉則寶玉﹐以細銅絲連綴成之。太后乃取此花簪於右側。太后又開一盒﹐中盛一蝴蝶。此爲太后所心裁﹐以珊瑚及玉綴之成瓣﹐瓣瓣下端有孔﹐銅絲穿其中。此外兩盒﹐內藏手釧及戒指甚多﹐其形各異。有金釧二﹐上鑲明珠。又有兩釧﹐鑲以寶玉﹐金鏈系其上。鏈之端亦垂寶玉。其末一盒﹐則藏珠纓。余從未見有似之者﹐心甚愛之。太后乃取其中之梅花式者﹐纓以小珠五﹐環大珠一﹐成梅花形。其下系一珠﹐其下又一梅花﹐連累而成。甚長。太后懸之於外衣紐扣上。

值是時﹐有宮眷數人﹐持外衣數襲。至太后前﹐俾其自擇。太后視之﹐謂無一可稱身者﹐令持去﹐另易一他者來。惟以余視之﹐無不精美﹐色旣鮮艷﹐刺繡復華麗也。有頃﹐宮眷復持數襲至﹐太后乃於其中﹐選一海靑色上繡仙鶴者﹐衣之。臨鏡自視者久之。復將所戴之玉蝴蝶取下而言曰「余於微末處﹐不厭精詳。著此衣而戴玉蝴蝶﹐其色嫌綠﹐且恐其損吾衣也。其置此盒中﹐另將三十五號中藏珠鶴者取來。」余於是復入珠寶房﹐適得盒之爲三十五號者﹐乃取之置太后前。太后啟盒﹐取一鶴出。鶴全身以珠編成﹐其體爲銀﹐鶴嘴爲珊瑚。珠之編紥絕精﹐不細察之﹐不能知其體之爲銀也。工極細﹐珠之光與形亦完美﹐太后乃取以戴之。視之果都麗。太后復取一紫色披肩衣外衣上﹐亦繡仙鶴。至手帕﹑鞋子所繡者﹐無非鶴﹐視之幾如鶴人矣。太后著衣方竟﹐光緒帝至﹐衣禮服﹐其制與官吏同﹐惟無頂翎耳。帝跪太后前而呼之曰「親爺爺吉祥﹗」宮中自帝以次﹐率以父稱太后﹐其故﹐蓋以太后極願爲男﹐故命人亦以男呼之。然此僅其特性中之一耳。

余之見帝﹐其應致敬與否﹐因未有告餘者﹐余不得而知也。繼思多禮﹐較之缺禮者爲佳﹐行之當無妨。然於太后前﹐例不得向他人致敬﹐故擬俟帝或太后外出乃行之。有頃﹐帝出至廳堂中﹐余隨其後而致禮焉。適太后亦以其時外出。渠目吾﹐呈異色﹐一若大不豫者然。然未有所言也。時余頗不自安。繼念禮旣多矣﹐此後絕不爲之可也。

於是余復入室﹐見一小太監捧黃盒甚多﹐置於室之左偏案上。太后取小寶座坐之﹐此太監乃啟其盒﹐將盒內之黃紙封﹐一一呈之太后。太后以牙刀揭而讀之﹐此乃各部尙書及各省督撫之封奏也。帝復入室﹐立於案側。太后讀畢﹐乃授之帝。時余方立於寶座後﹐觀帝覽奏章﹐一目了然﹐歷時甚速。覽竟﹐一一復納之盒中。當此時﹐內外靜肅﹐毫無聲息。覽奏方竟﹐太監總管入﹐跪太后前而告曰「駕已備矣。太后旋卽起立﹐行至室外﹐余等隨其後。當下臺階時﹐余則掖其肋而行。太后旣登駕﹐帝與後曁余等從之。如常儀。而太監婢僕等所持各物﹐一如余第一日所見者。旣抵朝堂﹐余等仍隱於屏風後。而朝儀於是始矣。時余急欲知朝堂之情形﹐及所行者爲何事﹐柰宮眷等時時不離余之左右也。後幸彼等與吾妹語﹐余乃潛至屏風之角上。其處有椅﹐可坐以休息﹐並得聞太后與諸大臣之言語。婦女性喜窺探﹐蓋誠然矣。

朝堂之上段﹐以人眾語龐﹐不得悉其爲何事也。繼由屏風窺之﹐方見一將軍與太后語。語畢﹐軍機入見﹐慶王爲之領袖﹐與太后論簡放事。有一名單﹐呈太后前﹐太后乃取名單﹐口擇數人焉。慶王於時﹐又舉數人﹐奏太后曰「此數人者﹐𨿽未列名單內﹐然亦應簡派﹐且覺人地之相宜也。」太后曰「甚善﹗任爾爲之可也。」旋又聞太后謂皇帝曰「此舉當否﹖」﹕帝應曰「是。」於是名軍機及尙書退。早朝畢。余等復由屏風出﹐至太后前。太后謂頗思散步﹐藉吸新空气焉。時婢僕乃取太后之鏡﹐置於桌上。太后於是取去頭飾﹐僅餘一髻矣。餘思此頗適。太后又欲易其玉花。一太監授餘一盒﹐余啟之﹐取出精美之珠花數枝於太后前。太后取其一﹐簪於髻右﹐並取一玉蜻蜓﹐簪於髻左。太后謂此種小花﹐渠愛之甚﹐去頭飾時﹐恆喜戴之。時吾於側﹐悉心而觀。忽念太后禦下之花﹐將何以處置之。裝花之盒﹐因不知朝後太后復將易裝﹐並未攜來﹐繼念將如之何則可﹐且不知太后將作何語。思至此窘甚。乃忽有一太監﹐持盒至﹐見之大慰﹐余隨置花其中。時皇帝已返宮﹐太監總管亦不之見。太后登山時﹐且言且笑﹐一若世間困難事﹐以及境內需解決之重要問題﹐毫不足介之意者。以余所目睹者斷之﹐渠之性質﹐誠極溫和。旋太后又回顧而言曰「爾且視隨余後者﹐何其多也﹗」余回首視之﹐果見諸人曾隨太后赴朝堂者﹐皆一一從其後。

余等行經一廣院後﹐旋至一遊廊。廊瀕湖濱﹐作之字形﹐極長。余視之﹐不知其所屆終。廊之全體﹐刻鏤均極精麗。廊間之天花板上﹐悉懸電燈﹐夜間燃之﹐其景尢美。

太后步行極速﹐余等力行﹐始克及之。所有太監及婢僕等﹐悉行於太后之右。僅有一太監之負黃緞椅者﹐得隨太后之後。此太監幾與太后之犬同﹐跬步不離左右。至其所負之椅﹐則爲太后步行時﹐用以休息者也。行旣久﹐余已覺倦。太后𨿽年老﹐其行仍速﹐毫無倦意。太后詢余﹕「若是宮者﹐果否悅之﹖與之起居﹐愜意也不﹖」余告太后﹕「幸供驅使﹐誠大樂事。此志縈夢寐間﹐歷有年所﹐今夢境果眞﹐殊願足矣﹗」

及其旣也﹐始抵一處﹐有大理石制之舟在焉。而余之精力殆竭。余之生平﹐從未有老嫗如太后之彊健者﹐誠無異乎馭臨華夏能治安之若是其久也。此舟甚大﹐以一大理石所雕刻成者﹐但其中已盡損。太后乃一指示吾輩﹐余時方覽舟之破壞處。太后曰「爾等試觀窗上之彩色玻璃﹐與其美麗之圖畫﹐皆於一千九百年﹐爲西兵所損﹐吾誠不欲修治之。蓋於所身受者﹐頗不欲其遺忘﹐此大可紀念者也。」

余等立有頃﹐其負黃緞椅之太監﹐乃趨前﹐太后坐其上而休息焉。值話語時﹐余見有兩舟﹐甚大﹐而裝飾華麗者﹐移泊余等前。另有數舟﹐較小﹐隨其後。及其旣近﹐余見其制亦精美﹐視之如浮塔﹐雕刻甚佳。塔之窗﹐悉懸紅紗簾﹐以綢飾之。太后曰「此卽舟也﹐余等必至湖之西岸﹐始進食焉。」於是太后乃起立﹐行至湖濱﹐太監二人左右扶掖之。旣登舟﹐余等皆隨之。舟之內﹐甚精美﹐紅木器用﹐布滿其中﹐上各置以綠緞墊褥。各窗之外﹐有花盆無數。座室後﹐有房兩間﹐太后命余入內視之。其一室之小者﹐爲更衣室﹐滿置梳具。其別一室﹐有榻二﹐椅數事﹐太后倦時﹐休息於是。時太后居寶座﹐命余等坐地板上。太監等隨持紅緞褥來﹐俾余等坐焉。但著中服者﹐坐其上甚便。惟餘所著之巴黎外褂﹐則殊不適﹐惟餘不欲言之耳。余擬易西服以旗衣﹐因其安適﹐且利於作事。但不得太后旨﹐不敢易之。惟太后見余坐地板上之不便狀﹐旋謂余曰「苟爾願立者﹐其起立﹐且可視舟之行吾後者。」余探首窗外﹐見皇后與諸宮眷等﹐方居後舟上。彼舟棹而前﹐吾舟則後退以就之。旋太后笑謂余曰「與爾一蘋果﹐爾其持此擲之。」言時﹐卽於桌中之盆內﹐取一枚授吾﹐吾力擲之﹐乃蘋果未達彼舟﹐而墜湖中矣。太后太笑。復語余曰「再試之。」然終未達。太后乃取一枚自擲之﹐蘋果自趨彼舟﹐擊一宮眷之首﹐於是諸人大笑。余復取蘋果戲擲之。此外尙有數舟﹐無艙﹐太監等居其上。另有一舟﹐婢僕乘之。其餘則餐船也。湖景甚美﹐日光照之﹐呈碧綠色。吾語太后﹕「今見湖色﹐頗憶海洋中景況。」太后曰「爾旅行如是其久﹐尙猶未足﹐而戀戀於海洋耶﹖」爾且與吾共晨夕﹐毋得再適彼異土。且願爾享受此湖風景﹐以代彼風濤險惡之海洋也。「余聞言﹐立允之。且謂很侍起居。至足樂也。誠言之﹐余心實樂是。蓋以宮中風景之怡人﹐天气之明媚﹐日光之燦爛﹐與夫太后之仁愛﹐育吾幾如慈母﹐使吾愛之之心﹐油然而生﹐與時俱進﹐而不自覺矣。𨿽以巴黎之樂﹐余所念念不忘者﹐今以欣悅之極﹐亦復不之記憶矣。

其後﹐余等遂達湖之彼岸。復有一溪﹐甚狹。僅容一舟出入﹐兩岸徧植垂楊。余見此景﹐恍如中國小說中﹐曾有是者。至此時﹐所有婢僕太監等﹐各攜箱簏﹐行於兩岸﹐僅皇后與余等之舟﹐行於溪中。太后曰「不數分鐘﹐將抵一山麓矣。」行近岸﹐有黃轎一﹐紅轎數具﹐遲於是焉。余等登岸﹐行至轎側﹐余見太后之駕﹐並非晨間所用者。其杠黃﹐由兩太監各以一杠置肩上負之行。駕之四角﹐由四太監輔之。太后方登時﹐語余母曰「吾賜爾與爾女以紅輿﹐並得用紅素。此殊恩也﹐不輕賜人者。」語時﹐皇后目視余輩﹐吾知其意﹐囑余等叩首謝也﹐乃如其言以爲之。並侍其登駕後﹐乃覓余等所乘者。詎余等所用之太監﹐已各立於轎後﹐心甚奇之﹐並見轎杠上﹐已有吾等之名。余問太監以故﹐太監謂太后昨夜命爲之也。乘此轎登山﹐甚適。余見太后行於前﹐皇后隨之。上山時﹐其行甚險﹐蓋轎役之在後者﹐必舉轎過首﹐使其相平。余見之窘甚﹐頗虞其顚覆。致受損傷﹐時余之太監行於側﹐余謂之曰「吾甚懼夫轎役之踣也。」渠囑余回顧﹐乃視彼等之轎﹐所有轎役之在後者﹐靡不舉轎杠以及於首﹐心稍釋。渠並謂此種轎役﹐習練已熟﹐專拱驅使﹐毫無危險也。回顧時﹐見宮眷等之轎隨余後﹐婢僕太監等行於道左﹐以是心大定。久之乃至山巓。余等旣扶太后下轎﹐乃隨之至一極麗之宮殿內。余視之﹐頤和園中之最佳處也。其名爲淸風閣﹐宮內有室兩間﹐四周皆窗也。太后取其大者爲餐室﹐其小者爲梳妝室。凡太后所至之處﹐蓋無不有其梳妝室也。太后引余等周覽各處﹐並示余等所植之花。花極美﹐隨在有之。時有大小太監告余曰「太后食物備矣。」余卽外出﹐見有大黃盒二﹐內藏各種糖食水果甚多﹐一如昨日所述。余每次持碟二﹐往返九次始畢。置於太后前之方桌上。時太后方與余母述其所植之花。然語時﹐確又窺察余之所爲。方余置碟案中時﹐甚矜持﹐且以餘日前窺伺所得﹐知太后好惡之所在﹐乃將渠之悅愛者﹐一一置於其前。太后笑謂余曰「爾所事甚佳﹐且爾何以知吾悅愛所在﹐而置之餘前也﹐果誰語爾者﹖」余答以﹕「並無相告得﹐特日前窺伺所得﹐知何者爲老祖宗所喜者耳。」太后曰「吾見爾﹐誠不似吾之左右﹐無往而不用心者。彼等腦力﹐幾不若一禽鳥也。」時太後進食甚健﹐並給吾糖食甚多﹐且囑吾卽於其前食之﹐無妨也。吾於是復謝之。蓋以爲多謝﹐終較少謝爲佳﹐故時時憶之。太后曰「以後凡有所賜給﹐其事之小者﹐爾僅謂老祖宗謝謝可矣﹐不必叩首也。」有頃﹐食畢。乃命將盤盂持去﹐而謂余曰「今日應爾值班﹐故此等事屬爾﹐爾可取出﹐坐廊下自食之。食物所餘者甚多﹐因余不能盡之也。倘爾悅此﹐可命爾之太監攜回室中也。」余於是將盤盂放之盒中﹐置廊下之桌上﹐並請皇后食之﹐余不審此舉於理當否。然苟試爲之﹐與皇后固無損也。皇后當謂甚美﹐渠將食之。時余方取一糖果置口中﹐忽聞太后呼余名﹐余急趨入見﹐太后方坐桌上﹐將進餐矣。太后曰「昨日勃蘭康夫人﹐尙有何所語耶﹖渠誠欣悅否﹖爾視外人﹐果愛吾否﹖吾意則不若是﹐外人恐終不忘光緒二十六年拳匪之亂也。至謂此變﹐由吾守舊所致﹐吾並不以爲意。惟謂中國必用西法﹐吾誠不明其故耳。曾有西婦告爾﹐謂吾形容暴厲者否﹖余聞是言﹐驚甚。奚以方進餐時﹐特呼余入而以此事見質也。時太后狀極嚴肅﹐一若甚煩惱者。余當西人除贊美外﹐曾無他語答之。並謂外人語我﹕」太后誠美﹐且極和藹也。「太后聞之似悅。卽笑語余曰﹕」西人語爾﹐固必若是。謂爾主之良善﹐不過使爾聞之而欣慰耳。余所知者﹐較爾爲廣﹐今余亦不能再事煩惱。惟中國之貧﹐一至於此﹐余心恨之。𨿽余之左右﹐日以列彊友愛中國相慰﹐余終不之信。惟願中國終有彊盛之一日耳。「時吾聆其言﹐似甚煩悶﹐不知所以答之。僅以彊盛終有其時﹐吾等皆甚盼之等語相慰。其時﹐頗擬有所忠告﹐繼念方值盛怒﹐不知另俟機遇之爲佳。余心甚憫太后﹐甚願舉世人對於彼之觀念﹐而爲人所不敢言者告之﹐並陳世界大勢﹐輔其不逮。然此時似有囑余勿言者。方太后語時﹐吾計之至熟。其後﹐乃知苟有勸告﹐尙非其時也。且余愛太后日篤﹐極不願有以忤之。必有一時﹐滿吾奢望。今先探悉太后之爲人何若﹐後乃思所以感化之﹐俾中國之能實行攺革也。

余立太后側﹐至其食畢始已。太后乃以其圍巾與余。巾系綢制﹐方三尺﹐其色甚多。其一角內折﹐一金制之蝴蝶在其上﹐蝶背有鉤﹐俾懸巾於領上者。太后謂余曰「吾知爾必饑矣﹐其命皇后及諸宮眷來進餐﹐爾可擇所喜者﹐任意食之無妨也。」此時余實饑甚。憶自晨五時興﹐僅略食早餐。乃奔走不已。至太后食時﹐日將傍午﹐而太后又緩緩食之﹐余侍其側與之語也﹐頗意其將永不能畢之矣。太后食肉﹐固甚多也。時皇后立桌之首坐﹐余則立於兩旁。余等以不欲爭前也﹐故立於桌之彼端。今日之食﹐與第一日所食者﹐無稍差異。時太后入室梳沐﹐並易外衣﹐後復外出。所易之衣﹐淸素而華美﹐乃以淡紅與灰白絲織成。行時﹐爍爍有光。太后旣出﹐乃言曰「吾甚願視爾等之進食也﹐爾何故立於桌之彼端﹐美饌悉不在是﹐其速來此﹐近於皇后可也。」余等如其言﹐盡趨至桌之彼端。太后立近余側﹐並指一燻魚﹐囑余試食之﹐此蓋彼所嗜也。且言曰「爾毋自外﹐今正爾與眾人競食時也﹐爾知之否﹖苟有不善視爾者﹐可告余知之。」語畢﹐乃出﹐謂將往散步。余時觀諸宮眷等﹐狀頗有不懌者﹐蓋以太后重視余耳。余知彼等稍稍嫉余﹐余固未嘗介之意也。

食畢﹐余乃隨皇后左右。因余所應爲之事﹐及應隨太后與否﹐又不得而知之矣。且以嫉餘者多﹐更事事加意﹐不願稍有舛誤﹐貽人笑柄。時聞太后與太監語﹐詢執掌園事者爲誰﹐謂彼等惰甚﹐樹枝頗有應修削者。余聞此﹐乃至太后前。太后謂余等曰「凡事余必躬與﹐不者﹐余之花將盡萎矣。彼等都不足恃﹐不知其果何所能也。園之內﹐彼等應逐日周視之﹐凡枝葉之凋朽者﹐則當刪削。蓋彼等以久未懲治﹐而日疏之耳。」太后復笑而言曰「余必不使彼等失望﹐凡有所希冀者﹐余必予之。」時余默念此罪得毋土偶﹐焉有人而日希鞭笞者。太后旋顧餘言曰「爾曾目睹行刑否﹖」余當告以幼時曾於陜西某縣署內﹐目睹一囚之被鞭笞者。太后曰「斯何足道﹐此囚之罪﹐尙不及太監之半﹐故懲治彼等﹐亦應視此囚爲重。」繼又囑余與彼習骰子戲﹐因曩以習此者少﹐未能爲之。於是太后乃復入室﹐卽頂間進餐處也。室中有方桌一﹐及太后之小寶座﹐面南﹐太后坐於其上﹐而謂余曰「吾且示爾以戲此之術﹐爾視此圖﹐自忖能悉讀其字否﹖」余當見有一圖﹐置桌上﹐其大小與桌同。上敷色種種﹐圖之中﹐則書其法則焉。所書者如下﹕此戲名八仙過海。八仙之名﹐爲呂仙﹑張仙﹑鐘仙﹑藍仙﹑韓仙﹑趙仙及鐵仙﹐此七仙者俱男﹐僅有一荷仙爲女云云。至圖上所繪者﹐則中國地圖也。另有象牙竿八﹐對徑約寸半﹐厚約寸之四分之一﹐上鐫八仙之名。此戲可由八人爲之﹕或四人各執兩仙以當八人焉。圖之中﹐置一瓷盤﹐以六骰擲其中﹐而計其點之數。如四人戲此﹐先以一人擲骰﹐計其點之數若干﹐其點之最多者爲三十六。倘有得三十六點者﹐則其所執之仙﹐當至杭州﹐而遊覽其風景焉。如執呂仙者﹐有三十六點﹐乃以呂仙置於杭州﹐再擲一次﹐以視其列一仙之所在。故四人戲者﹐卜擲兩次。若八人﹐則人擲一次。其點不同﹐則其所至之地亦不同。數點之法﹐則取其成雙者﹐由一雙至於三雙。最小之點﹐爲雙一﹑雙二﹑雙三﹐苟有擲得者﹐則當遊配而出局焉。其仙之遊行圖中﹐而無先至皇宮者﹐則勝。

余旣畢述之太后前﹐視其色甚喜﹐曰「爾詎能如是﹐殊非余意念所及。此戲及余所獨創﹐曾授宮眷三人﹐使習之。教授時極艱阻﹐且又教之誦讀﹐俾作此戲。而彼等習此﹐久久不成﹐余亦因之气沮矣。」余聞之﹐不圖宮眷輩之愚頑﹐一至於此。初意彼等才智必憂﹐故余於其前﹐輒未敢以中文自炫也。余等旣入局﹐而太后殊順利﹐其所執之兩仙﹐悉在余等前。一宮眷語余曰「太后無不勝者﹐爾見之必奇愕。」太后乃笑語余曰「爾決不能及余之仙。」又曰「爾作此戲﹐乃第一日也﹐倘爾有一仙及余之一﹐將有美物相贈﹐其速爲之﹗」余自思﹕必不能追至太后前﹐因相去太遠也。但太后囑余以所期之骰點﹐呼而擲之﹐故余爲之頗力。惟𨿽如此﹐而擲出者仍不果是。太后大悅。至歷時已久﹐余亦不之置念。旋數骰點時﹐而余所執之仙﹐乃適在太后之次。太后乃謂余曰「吾決爾必不能勝余﹐因無一能勝我者。今爾𨿽在余次﹐余亦將與爾贈物﹐一若勝餘者。」語時﹐因命一婢﹐持其繡花手帕來。旋此婢持種種手帕至其前。太后且詢余所愛者爲何色也。旋取一淡紅及一淡靑者與吾﹐上各繡紫藤花。而言曰「此兩帕最佳﹐願爾取之。」時余方欲叩謝﹐詎兩膝已不能移動矣。勉爲之﹐𨿽能屈下﹐然殊覺甚難。太后視余大笑﹐而謂余曰「爾不慣直立至如是其久也﹐今爾兩膝亦不能屈曲矣。」時余之兩膝固甚酸痛﹐然殊不欲直陳之﹐乃語太后曰「殊無妨﹐僅兩膝覺彊硬爾。」太后曰「爾必去坐廊下﹐稍事休息。」余聞得坐﹐大喜。乃出至廊下﹐見皇后與數宮眷亦坐於此。皇后曰「爾立久必倦矣﹐來坐余側。」其時余膝彊直﹐而背亦疲殆。太后坐寶座上﹐其安適如何﹐焉知吾等之困苦也。且衣西衣者﹐尢非宜於北京之皇宮﹐余固甚盼太后之命吾易旗衣也。方太后與餘論西衣服式時﹐恆語余曰「西服決不若吾等所衣者之美﹐且回繞腰部﹐其困難殊甚。若余則絕不衣是。」惟太后言𨿽如此﹐然初無命余等更易之意。故余仍靜待後命焉。其時皇后由袋中取一表出﹐謂余曰「此戲已歷兩小時矣。」余當以意念中﹐覺此爲久答之。方言時﹐見余之太監攜圓盒四﹐以一竹竿肩之而行﹐置於余等坐前。乃有一太監﹐取茶一杯與余。旋余母及余妹至﹐又各進之。其時與余等語者殊多﹐渠並未之進也。余旋見廊之彼端﹐亦有兩盒﹐與此相若。有一太監甚髙﹐方以黃瓷茶碗﹐而用銀爲其托與蓋者﹐進茶皇后前。彼亦未嘗進之他人。

余方由太后室中退出﹐見尙有宮眷兩人﹐仍居其中﹐未與吾偕退。中一人告余曰「吾今甚樂﹐可暫事休息﹐蓋吾午後坐此﹐今已相繼三日矣。」吾初聞此言﹐不解所謂。旋又曰「今尙未值爾班也﹐不知爾曾得有命令否耶﹖爾知當太后晝寢時﹐必有兩人守其旁﹐以監視太監及婢僕等也。」余聆是言﹐殊可笑﹐誠未之前聞。不稔太后室中﹐究應居幾何人也。旋皇后趣余曰「吾等速去﹐各自休息。不爾﹐太后將於吾等休息前興矣。」以是乃返室中。余初尙不知疲憊﹐及坐後﹐始自覺精力殆竭﹐思睡甚。蓋五時而興﹐殊之不慣耳。惟今所遇之事﹐於余靡不新奇﹐因之餘之思慮﹐又及於巴黎。繼又念曩在巴黎時﹐恆以跳舞﹐五時始得就寢。今乃以五時興﹐誠奇事也。環余之景況﹐又無不新異者。太監以伺余故﹐蹀躞室中﹐擾擾不已﹐一若寢室中之女婢然。余告以今已不之需﹐頗願其出室﹐俾余寢也。乃又持茶至﹐持糖食至﹐並又詢所需焉。太監去後﹐余方思易衣之稍適便者﹐忽又來前曰「有客至矣。」視之爲宮眷二人﹐及一少女之約十六七者﹐余每晨率於宮中見之﹐作事殊碌碌﹐但未與之通詢問耳。宮眷曰「余等特來視爾﹐且察爾果暢適否﹖」餘思彼等來視余﹐其意良厚﹐惟其面目﹐余殊不欲視之﹐其偕來之女子﹐色亦卑陋﹐渠等復介紹於余﹐而以其名爲長壽也見告。此女子似非永年者﹐蓋以其太瘦弱也卜之。視其色甚病﹐較余尢弱。余初不知渠果如何人﹐與余致敬﹐余則答以半禮。其儀詳述之如下﹕對於太后﹑皇帝及皇后等叩首。對於賤於餘者﹐則立而屈膝焉可矣﹐然必俟其禮畢﹐乃稍屈膝以答之。此余之所以答長壽也。

於是兩宮眷曰「長壽之父﹐職甚卑﹐故不能長侍宮闈。渠固非宮眷﹐然亦非婢僕也。」余聞此言幾欲笑出﹐然終不知伊究何如人。晨間曾見伊與宮眷等並坐﹐故今亦肅其坐焉。宮眷復詢余倦未﹐並愛慈禧究何似也。余當告以太后爲最可敬愛者﹐余殊未之前見。余入宮𨿽未久﹐愛之之心已甚篤矣。彼等聞此﹐乃與長壽相視而笑。余見其此出奇異之行動﹐覺煩悶甚。又詢余曰「爾愛居此否﹖且欲居是﹐果至何時已也﹖」余謂﹕「甚願久居此﹐並當竭吾力之所至﹐以侍太后。以余至未久﹐太后視余已仁愛若是﹐是犧牲吾身﹐以服事君上﹐亦分內事也。」彼等乃笑而言曰「吾等甚憐爾﹐並爲爾惜。縱爾勤於所事﹐爾固難望正當之鑑別耳。果如爾言以行﹐恐將爲眾人所嫉惡矣。」

余聞之﹐始終不知其所言者爲何事﹐且不知其命意之所在﹐念此殊奇特﹐莫若別設他論﹐避其言鋒之爲愈。於是詢彼等之髻﹐誰爲梳櫳﹐彼等之鞋﹐誰爲工作﹐一若其所詢餘者。彼等乃以一切皆其女僕爲之見答。時長壽復與兩宮眷言曰「可以宮中事詳告之﹐彼苟爲自身計者﹐將必易所志矣。」余固不喜長壽者﹐其面目尢不足動余。以彼稚女﹐額尖唇薄﹐笑時﹐人僅聞其聲﹐其面目間﹐率不克呈喜怒色。余方思亟以他語雜之。乃彼等黠甚﹐竟不容吾有所言。而謂余曰「今且以各事爲爾詳述之﹐他人無知之者。余等愛爾篤﹐故願有所忠告﹐俾爾於艱困時﹐克自衛也。」吾答以﹕「於事靡不竭心力以爲之。當不至遇艱困。」彼等笑而言曰「此無與也﹐太后將尋爾愆尢矣。」余聞此﹐殊不之信﹐頗擬以不願聞是拒之。繼念莫若姑聆其語﹐免致見忤﹐以余平生不欲植仇敵也。余乃告以﹕「老祖宗和藹如此﹐而心復慈善﹐想不至惟孤立無助之女子如余輩者﹐愆尢是尋。余等固其子庶也﹐苟有所欲爲﹐爲之可矣。」彼等乃曰「爾固不之知也﹐此間之黑暗﹐爾尙毫無聞知﹐其悲慘與苦難﹐誠非爾之所能臆度者。吾知爾得侍慈禧故﹐欣慰必甚﹐且將以宮眷自榮。惟爾新至﹐其日月尙未至焉耳。渠今待爾誠極慈善﹐但爾久於此﹐渠心厭怠﹐爾將知彼行爲矣。余等居是久﹐故宮闈生涯﹐亦知之甚悉。彼李蓮英者﹐方於慈禧太后後﹐以執掌宮中事﹐想爾早有所聞矣。吾等無不畏之。彼固僞爲不能惑誘老祖宗者﹐然凡有所徵治﹐無不由伊議定﹐爲余等所盡知之者。故余等苟獲愆尢﹐率挽伊爲之開脫。渠恆謂無力足以左右太后﹐且不敢多言﹐言多必遭詬責云。余等無不恨太監者﹐以其惡劣也。渠輩以爾方得太后之歡心也﹐與爾輒作傲岸之禮貌。此余等所親見者。其狀如此﹐久之恐將如余輩﹐非爾所能堪者矣。老祖宗性極無恆﹐今日愛是人﹐翌日則恨之如毒。存心深﹐而衡人輒不得其當。𨿽皇后也﹐亦畏李蓮英甚﹐視之殊有禮。質言之﹐無一人而不敬禮伊者。」彼等之言﹐刺刺不休﹐吾頗意其將無已時矣。其時王太監入室﹐進茶吾輩前。忽聞呼聲甚遠﹐余乃詢王閹以故﹐彼宮眷等亦聞是。忽一太監踉蹌入而言曰「老祖宗醒矣﹗」渠等旋起立﹐語余曰「當往視太后也。」乃盡去。渠等來謁余﹐而作種種駭人之談﹐余心滋不懌。且述太后行爲﹐至於如是﹐余心尢戚。蓋余第一日之至此也﹐卽愛太后甚。故自念凡彼所言﹐決不之置念。

此外又有所不幸者﹐則以彼等之來﹐無暇更衣﹐而卽趨太后前也。余至其臥室時﹐見太后方盤膝坐牀上。另有一幾置於其前﹐笑謂余曰「爾休息安否﹖曾寢否﹖」余以未寢對﹐因日間不能成眠也。太后曰「俟爾及余之年﹐爾將無裏而不能眠者。今爾方壯﹐貪嬉戲耳。吾思爾必往山中采花﹐否則曾作長行者﹐以爾外觀似甚疲也。」余於此僅能答之曰「是。」時兩宮眷適在余室﹐此譏非太后者亦入室﹐相助持梳具焉。余見之﹐念頃間方力刺其非﹐今又面之﹐爲之羞慚不置。太后旣盥面畢﹐復櫛其發。婢僕等持鮮花如素馨﹑玫瑰之類至其前﹐太后乃一一簪之。而謂余曰「吾愛花甚﹐以其較玉與珠之爲佳也。且愛物植之漸以長成﹐而余自灌漑之。爾至此前﹐余以此殊忙碌﹐今則久不視之矣。其命速備餐﹐余將於其後稍遊憩焉。」余出室傳命﹐旣復進糖食其前。時太后已著衣竟﹐出坐廳堂﹐而作骨牌戲焉。乃詢余曰「如是日月﹐爾究樂之否﹖」余答以﹕「得與太后俱﹐甚樂之。」又曰「恆有於余前述巴黎之美者﹐其地究奚似﹖爾居之樂否﹖願歸來否﹖離中土至三四載之久﹐必甚苦是。當爾父期滿﹐得余之命﹐其來歸也﹐想爾等俱甚欣悅矣。」

太后之言若是﹐余之不能以離巴黎故而甚悲戚也告之。乃僅答之曰「是。」太后又曰「吾思中國無物不具﹐其不同者﹐僅人之生活耳。且向所謂跳舞者﹐有語我者﹕謂二人攜手而跳躍室中也。苟如此﹐則誠無樂趣。爾曾與人跳躍未﹖並有語餘者﹕白髮老嫗﹐亦跳舞也。」余乃詳述種種跳舞戲﹐如總統所設者﹐私人所設者﹐以及所謂假面跳舞者。「太后曰﹕」余誠不樂假面之跳舞﹐苟人焉而戴假面具也﹐則與之舞者﹐將不識爲何如人。「余於是又詳述主人之設宴也﹐其邀客之若何審愼﹐品行有不端者﹐絕不能與上等社會爲伍。太后乃曰﹕」吾甚願爾舞﹐爾可稍示我否﹖「余聞命﹐乃往尋吾妹﹐渠方與皇后作長談﹐卽告以太后願吾徒跳舞﹐必爲之也。時皇后及諸宮眷等聞是﹐僉欲一瞻云云。吾妹謂曾於太皇室中﹐見一畱音機﹐或可於此得音樂焉。餘思其言甚當﹐乃見太后﹐乞用其畱音機。太后曰﹕」跳舞尙需樂乎﹖「余聞之欲笑﹐乃語之曰﹕」用樂較佳﹐否則不能整齊步伐耳。「太后乃命太監將畱音機取出堂中﹐而曰﹕」爾跳舞﹐余進餐也。「余取機尋之﹐其音片中﹐盡中國樂。其後乃得一二人跳舞之曲﹐於是乃舞。其時觀者甚眾﹐彼等視之﹐或將以余爲發狂矣。舞畢﹐太后視余等而笑曰﹕」若吾則絕不爲此﹐爾等頻頻旋轉室中﹐不眩暈否﹖吾意爾脛必疲甚。斯誠足樂﹐中國數百年前之女子﹐恆爲是。吾知此大不易﹐且舞者必有殊榮。但餘終以爲男女相攜而舞﹐殊不雅觀耳。且男以手抱女之腰﹐尢吾所反對。惟吾甚悅女子之相舞也。且吾決不令華人爲此﹐以男女殊無芥蒂。吾知西人頗不以此爲意﹐以此見西人度量較吾徒爲洪耳。聞西人殊不敬其親﹐謂可以笞之﹐且可以逐之他適。斯言確否﹖「余答以﹕」殊不如是﹐告者言之誤耳。「太后又曰﹕」或其下等人中﹐間有之。以傳言之誤﹐遂相率以西人之無不如是也。中國亦有與是相若者。「余聞是殊愕﹐果誰以此種讕言相告﹐而使之深信不疑耶﹖

余等食旣﹐已五時又半。太后謂將往廊中散步﹐故吾徒復隨之。渠方以花示余﹐謂其所手植者。凡太后所至之處﹐從者之眾﹐一如早朝時。行至長廊之彼端﹐約需時十五分始達。太后乃命將其坐椅置之一涼室中。此室爲竹所建﹐一切器用﹐無不作竹形。太后旣坐﹐閹人乃進茶與金銀花。太后復命之給余輩﹐而言曰「此則余之自奉者也。吾最愛鄕景﹐此外尙有佳處甚多﹐將一一示爾。且可必爾見之﹐將不再樂彼異邦矣。世界風景﹐固無一若中國者。使臣之由外國歸者﹐恆謂彼土山林﹐視之殊頑惡。此言信否﹖」余聞之﹐知必有語是博其歡心者。故者太后﹕「余足迹幾徧各國﹐亦曾見有風景之美麗者﹐惟終不若中國耳。」語時﹐太后謂甚寒﹐且以之詢余﹐並謂余曰「爾之太監﹐俱立此﹐曾一無所事。此後可命之攜衣襄相隨﹐吾思西衣極不適﹐非太冷﹐則太暖。爾之腰覺縛束否﹖不知爾奚以能飲食者﹖」太后語畢﹐乃起立﹐余等從其後﹐緩緩行﹐以返宮。渠坐於堂中寶座上﹐復戲骨牌﹐余乃出至廊下。皇后語余曰「吾知爾必不慣終日工作﹐而莫之稍息也﹐爾必倦矣﹐莫若易旗衣衣之蓋較此爲適﹐且便於工作。視爾長裾行時且必牽之也。」

吾告皇后﹐謂﹕「苟能易旗衣﹐豈不甚願﹖但未得太后命﹐而余又不敢自陳也。」皇后曰「爾不必言之﹐吾必太后行將使爾易之矣。今之欲爾著巴黎衣者﹐蓋欲悉西婦之衣﹐如何與時更易也。渠見西婦之來頤和園者﹐率衣毛制之衣。吾等初見之﹐亦以西人不若吾等之奢。及見勃蘭康夫人﹐乃知其不果是。爾猶憶太后之言否﹐渠固謂勃蘭康夫人﹐較所見之西婦不同﹐卽其所衣者﹐亦與眾異也。渠之衣﹐蓋紗質﹐繪花其上﹐太后甚悅之。」值語時﹐電燈忽燃﹐余乃復至太后前﹐觀其有所需否。太后曰「今可以寢前再作骰子戲。」余等於是復入局﹐此與千後所爲者無異。此次太后復勝﹐然僅歷一小時已畢事。太后語余曰「奚以爾終不能或勝也﹖」吾知渠喜嘲語﹐乃以命運不佳答之。太后答而言曰「明日其著爾靴﹐左右顚倒之﹐此必勝矣。」余告太后必爲之﹐似覺使伊甚悅者。然值是時也﹐余乃悉心省察太后之性情﹐蓋於渠前﹐除服從外﹐無一可使之欣悅者。太後繼謂甚憊﹐余等乃以牛乳進。又語余曰「每晚於吾寢前﹐爾其往次室中爲吾焚香﹐稽首佛前﹐余甚望爾之非基督教徒也。若果如是﹐則爾將永不能爲余所有矣﹐其速應吾非是也﹗」此問殊出余意料﹐極難置答。爲餘个人計﹐必謂非基督教徒也始可﹐然以此欺太后﹐覺爲罪至深﹐但除是又無他術﹐勢必出此而後可。然默念時﹐吾已不自禁而應之矣。因不能稍有所踟躊﹐不者﹐將啟其疑竇。時余面色𨿽未稍異﹐然余心之怦怦﹐固未之或已。以欺愚太后故﹐自問殊慚。蓋余最初所受之訓誡﹐則無以眞言爲羞也﹐而今乃反是。時太后聞余之非基督教徒也﹐笑曰「余甚欣羨﹐爾𨿽久與外人居﹐竟未嘗信其宗教。不獨此也﹐爾必堅守爾之所舊有者﹐且永守之﹐及爾終身。爾今蓋不知余心快慰之奚似也﹗余頗疑爾已信外人之上帝矣﹐𨿽爾不願如是﹐渠等亦必有術使爾信之。余今就寢矣。」

余等乃助之解衣﹐而余則置其珠寶於室中﹐一如平時。太后則戴一玉釧﹐並易臥衣以眠於綢被中而言曰「爾今可以去矣。」乃相與之致敬﹐而向室中退出。時見廳內之石板上﹐坐有太監六人﹐皆守夜者﹐終夜不得寢息。太后臥室中﹐又有太監二﹑婢二﹑及老婢二﹐有時且有宮眷二人焉﹐此數人者﹐亦不得寢息。每夜兩婢則按摩太后之脛﹐由老婢二人監視之﹐太監二人又監視老婢﹐而太監復以宮眷二人監視﹐蓋慮其或有舛誤也。凡此數人﹐互相輪值﹐而宮眷等之必需終夜守者﹐則以閹人爲不足恃也。太后固深信宮眷者。此上所言﹐皆余詢之太監而告餘者。聞之﹐爲之驚愕不置。此後又有一宮眷告吾﹕宮中常例﹐每晨必輪值一人﹐至太后臥室﹐喚之興也。翌晨值余﹐其下一日則值余妹。言時面呈奇異之笑容﹐余初不解其故﹐後乃知之﹐繼詢之﹐究以何術而喚之醒也﹖渠答曰「是無他術﹐由爾自決可矣﹐但必審愼﹐毋使太后怒也。今晨值余﹐余知太后昨日大忙﹐意其必倦﹐故喚之之時﹐僅揚吾聲音﹐俾之始醒。乃太后興後大怒﹐痛責余﹐謂稍晏矣。凡太后起遲﹐恆咎人之聲音不揚﹐未能醒之也。然余知太后﹐必不如是待爾﹐以爾方來未久﹐但非所論於數月後耳。」凡彼所言﹐使余悶甚。但太后之爲人﹐以余所目睹者決之﹐苟所事甚當﹐而必謂太后之怒之也﹐吾終不之信耳。

次日﹐興時較早﹐著衣亦至匆遽﹐蓋恐後時也。至太后宮時﹐已有宮眷數人坐廊下﹐彼等笑而逆余﹐且囑與之偕坐。因爲時尙早﹐僅及五句鐘。而告餘者則謂五時十三分﹐喚醒太后也。有頃﹐皇后亦至﹐羣與之致敬﹐請晨安焉。皇后與吾徒作數語後﹐卽詢曾喚醒太后未﹐並謁輪值者爲誰﹐余因自承。皇后乃立命入太后室。余入室時﹐未使稍有聲息。旋見婢僕數人﹐立於其中﹐一宮眷坐地板上﹐蓋昨夜之輪值者。彼見余至﹐卽起立﹐低聲語余﹐謂余旣至﹐渠將去更衣﹐並稍稍梳掠。太后未醒前﹐莫或離此室也。彼旣去﹐余乃至太后榻側而言曰「老祖宗﹗今已五時三十分矣。」時太後面墻臥﹐未見呼者之爲誰也。旋叱曰「去﹗毋混我。吾未曾語爾以五時三十分也。以六時喚我。」語畢﹐復眠。余乃候至六時復喚之。太后乃醒而言曰「誠足令人驚怖﹐爾何若是惹人厭惡也﹗」太后言畢﹐舉目四囑﹐見余立榻側﹐大愕﹐呼曰「是爾耶﹐果否是爾﹖誰命爾來喚我者﹖」余答曰「一宮眷告余﹐今日輪余侍老祖宗寢室也。」太后曰「是誠奇異﹐彼等竟敢不俟余訓誨﹐而輒以命人﹐彼等因此事之甚辛勤也﹐乃舉以畀爾﹐以爾初來不知之耳。」余聞是﹐未之置答。是日太後事事苛責﹐余悉心左右之﹐果覺此非易事。但至下次﹐余則力以新奇事﹐或其饒興趣者分其所思﹐而艱困亦因之稍減。

讀余書者﹐必不能想象余於此時﹐得返室中﹐其樂果何極也﹗蓋此時僅午前十時三十分耳。時余倦極﹐且思睡甚﹐未及解衣﹐徑臥牀上﹐首方及於枕﹐而已成眠矣。

至此以後﹐所事無不同。每晨必有早朝﹐其時甚忙。余直至十五日以後﹐始得悉宮中眞相焉﹐從此宮中日月﹐余頗樂之。而愛之之心﹐亦與日俱永。太后視余等極仁慈﹐並引吾周視各處。一日曾往視太后農圃。圃在湖之西岸﹐行經一橋﹐橋名玉帶﹐太后時偕余輩﹐乘舟來其下﹐或步行其側。此橋蓋太后所悅者也。時攜其椅﹐坐橋頂上而飲茶焉。每隔四五日﹐太后必一至其圃。苟於其中﹐而得蔬與谷也﹐則樂甚﹐並取而自烹之於院中。餘思此誠足樂﹐亦捲余袖而助之。圃中時時產有雞子﹐太后且教吾如何與紅茶煮而食之也。太后之竈﹐其制甚奇﹐系銅制﹐外砌以磚﹐無煙突﹐可到處移置之。太后教余先煮雞子使熟﹐破碎其外殼﹐加紅茶半杯許﹐與鹽與香料煮而食之。太后曰「吾極樂鄕居﹐以此較宮中爲天然也。且甚樂少年之嬉戲﹐其嚴肅之貴婦人如余等者﹐甚惡之。余固不能再還童年﹐然嬉戲之心﹐仍甚篤也。」凡有所烹調﹐太后必先嘗之﹐且囑余等徧嘗而詢曰「此味不較庖人所制者爲美歟﹖爾等以爲何如﹖」余等無不以精美答。故余在宮中﹐遊嬉時蓋居其大半。

余每晨必見光緒帝﹐苟得間﹐渠必詢餘英文。余見其頗嫻拚切﹐甚異之﹐且覺其頗有興趣。彼與吾等居﹐幾判若兩人﹐有笑﹐有戲謔。但一至太后前﹐則立嚴肅﹐若甚懼其將死者然。有時似甚愚蒙。其侍帝入朝者﹐恆告余以帝之爲人﹐謂其頗不聰穎﹐且絕不言語也。但餘每晨見之﹐故知之較詳。且以居宮中久﹐覺帝誠華人中之最穎敏者。渠極善外交﹐理解力亦極富﹐惟無機遇﹐不得一展布之耳。外人頗有以光緒果有剛气﹐及其理解力見詢者。彼固不知宮中法律﹐其母子間﹐嚴厲之甚﹐豈若吾徒對於父母者耶﹖帝之生活極苦﹐幼稚時復多病。渠生而爲音樂家﹐種種樂器﹐僉不學而能。極愛洋琴﹐時迫余教之。朝堂中有琴數具﹐均甚美。渠固嗜西樂者也。余曾教以一種跳舞曲﹐渠按拍之果佳。余覺其殊可友﹐且嘗以其困苦爲余訴之。西邦文化﹐余等屢述之﹐詎意帝無不知之﹐頻頻告余﹐頗思所以福利其國也。帝愛民殊切﹐苟值饑饉﹐必思有以拯之。余察其頗心憐黎庶。而太監等﹐時作讕言污之﹐謂其殘酷﹐余未入宮前﹐已有所聞矣。帝視太監甚善﹐惟主僕間﹐不無隔溝。不與閹人語﹐不得與之語﹐且不得作閒談。余居宮中久﹐知閹人之殘毒甚悉。彼等對於其主﹐毫無敬意。蓋悉由下等社會中產出﹐無教育﹐無道徳﹐並無感情。𨿽其儕輩也亦若是。外間所述﹐多謂帝之足格不善。余敢告讀者﹐此種議論﹐率由閹人以語其家庭﹐而家庭中復互相傳述﹐以作美談﹐而彌布於外耳。北京居人﹐大半得悉此種言語。卽余居宮中﹐亦頻聞之。

一日值太后晝寢時﹐余等忽聞一種可駭之聲浪﹐聆之類爆竹然。此類聲音﹐宮中絕不得有是﹐以爆竹爲宮中禁物也。太后旋以是驚醒。不數秒後﹐人大亂﹐東西奔突﹐一若居屋被焚者。太后旋下令命﹔太監等無嘩。而彼等若不聞知﹐奔走呼號﹐狀若狂。太后大怒﹐命余等以黃袋與之。袋系黃布制﹐內裝竹板﹐形式大小各殊﹐專以之笞太監﹑婢女﹑及老婢者。凡太后所至﹐袋必隨﹐俾意外事用之。故藏袋處﹐吾等靡不知也。旣從袋中取竹板出﹐太后命余等持往院中﹐以笞太監﹐以女子如宮眷及婢女者﹐各手一板﹐以笞聳動之羣眾﹐此狀誠足娛矣。余自思此事殊足嬉﹐不禁大笑。回顧諸人亦無不笑者。時太后立廊下監視﹐但相去甚遠﹐不能明了一切。及聞種種聲浪﹐故知余等之笑﹐亦必不能盡聞也。時余等頗擬竭力將羣眾分開﹐柰以笑之劇也﹐幾天力足以制之矣。乃忽然間﹐羣閹立靜﹐無有語者。蓋中有一人﹐見李蓮英及其僕從至其前也﹐彼等見之﹐懼甚﹐直立如土偶。余等亦止其笑﹐各持一竹板﹐以趨太后前。蓋李亦於是時晝寢﹐聞喧嘩聲﹐特來詢究﹐俾告之太后者。蓋一小太監捕得一鴉﹐鴉爲不祥鳥﹐太監等深恨之。而人又率以鴉名太監﹐以其令人厭惡也﹐故恨之尢甚。彼等時以機捕之﹐懇一大爆竹於其爪上﹐乃燃爆竹而釋鴉焉。鴉旣髙翔﹐火藥爆裂﹐此鳥遂於空中炸成片片。彼等爲此﹐似非一次。有告餘者﹕謂其恆以此殘酷行爲事爲樂﹐且恆設宴飲酒以賀。但率於朝堂外爲之。詎今日之鴉﹐乃徑向太后宮中飛去﹐行經廣院﹐火藥爆裂﹐而太后方寢也。時李總管﹐卽以此情畢陳之太后前。太后大怒﹐命將此閹執之來前﹐而鞭朴之﹐總管乃立命臥之地上﹐兩閹立其側﹐各執大竹板二﹐而笞其脛。被刑者絕不敢聲息﹐總管一一數之﹐數其至百﹐始命停止﹐而跪太后前﹐以俟後命﹐並嗑響頭﹐求懲其荒疏之罪。太后謂非其咎﹐且命將犯罪者逐去。時犯者仍臥地上﹐未敢或動。於是太監二人﹐各執其足﹐曳之以去。余等侍於側﹐呼息亦不敢稍揚﹐蓋畏太后謂吾等目擊行刑﹐而背議其殘酷也。至此種刑事﹐幾日有之﹐殊不以爲意。余初至時﹐頗憐憫之﹐及一經寓此﹐心胸亦爲之一變矣。

余第一次所見之被刑者﹐婢女也。因渠爲太后取靴﹐誤擇其非配偶者。太后察出後﹐乃命一婢掌其頰﹐每頰十掌。惟此婢掌之不力﹐太后遂謂其友愛甚﹐致不遵其命令﹐乃反令被掌者掌掌者。餘思此﹐極可嬉﹐幾欲笑出﹐惟不敢耳。是夜﹐余乃詢此兩婢﹐旣互相掌頰﹐其感情覺何似也。至余之所以詢此之故﹐因見彼等方出太后寢室﹐而嬉笑一如平時矣。渠等告余﹐是無足異。蓋已久慣之﹐此等細故﹐殊不足煩悶也。余不久亦習是。其感情之淡薄﹐幾與渠等相若。

余今乃述彼婢女也﹐彼等蓋較之太監優甚﹐率爲滿人士卒女﹐俱必入宮﹐侍太后十年而後嫁。余入宮之第一月﹐卽見有一婢嫁人者﹐太后曾賞之銀五百兩﹐極愛之。其出宮也﹐殊非易易。人極慧﹐其名曰秋云。太后以其秀麗若秋時之云﹐故以是名之。余與之處﹐爲時𨿽暫﹐然亦殊愛之。伊曾告余﹕宮中人語﹐勿信之。並謂太后曾於其前﹐謂愛吾篤也。是年三月二十六日出宮。余等於其去也﹐無不黯然。太后於其未去前﹐尙不以爲意。及去後﹐始覺伊之不能稍離矣。以此數日﹐余等日居困難中也。凡事幾無一可當太后意者。太后並非無秋云不懌﹐柰余婢心甚怯﹐𨿽竭力從事﹐期博太后歡﹐其能力竟不能達﹐故余等不得已助之﹐免激太后怒也。孰意太后立止余輩前﹐而言曰「爾等所事﹐已甚冗﹐不願爾之再助婢女也。卽若是﹐殊不足令余欣悅。」太后言時﹐顏色甚厲﹐蓋深知余等所爲﹐不足當其意也。旋又顧余笑而言曰「吾知爾誠能助之﹐俾余不致忿怒。惟諸婢之黠太甚﹐彼等之不能是﹐非眞不能也﹐蓋知余將選一敏慧者侍余寢室。而此事又非彼等所喜﹐故作愚頑﹐俾余怒而遠之﹐得從事於尋常事耳。至太監等則尢劣﹐蓋無一願居秋云位置者﹐吾知之審矣。自今以往﹐余將擇其愚頑者﹐俾余驅使可也。」時諸人驚怖無似﹐余見之欲笑﹐繼思其人﹐並非懶惰者﹐或眞愚也。乃逐日與之從事﹐始知其不果然。至太監輩﹐則幾如全無腦系﹐舉止奇特﹐毫無感覺﹐其狀態終日如一。至其狀態﹐余當以殘酷二字形容之。方太后有所命﹐無不應之曰﹕是。乃一至余等之憩室中﹐又一一詢之諸人﹐而言曰「頃間何所命﹐余已盡忘之矣。」於是必趨頃間之在太后前而聞是命者之前﹐而懇之曰「乞爾以所命告我﹐因太后語時﹐吾未之聞也。」余等恆以是非笑之﹐因知彼等不敢面詢太后﹐乃舉而詳告之。有一太監能書﹐日間太后有所命﹐渠必錄之。因太后於事無不欲記載也。共有太監二十﹐曾受教育者﹐學識均甚優。太后於中國文學本嫻熟﹐然凡有所詢問﹐均能答之。吾見苟有能答太后者﹐或所答不若其所知者﹐均足使之欣悅﹐蓋彼恆非笑之﹐而以是甚樂也。太后亦喜戲弄﹐彼固知宮眷輩之不能中文也﹐然必時時詢之。苟所答者﹐能仿佛近是與否﹐靡不足使太后笑者。曾有告余﹕謂人之太慧者﹐爲太后所不喜。其愚者亦不之悅。余初頗以爲憂﹐及三星期後﹐始知所以侍之之術﹐固不難也。凡敏慧之女子﹐太后固未嘗不愛慕﹔惟太自炫者﹐實所惡耳。至余之所以能得太后歡心者﹐其術則若是﹕凡余侍其側﹐無不注全力以爲之﹐且事事加之意焉。有所命﹐無不如其願以遂之。此外尙有一事﹐惟餘所察出者﹐則太后凡有所欲﹐如芋與手帕之類﹐渠則先視其物﹐後則以目視侍於其則者﹐而不明言也。蓋太后室中﹐有桌一﹐其日用所需者皆置其上。余旣習其性﹐僅視太后之目﹐不轉瞬間﹐卽知其所需爲何物﹐鮮有誤者。渠之悅余﹐亦良由是。太后性極彊執﹐其所謂是者﹐必爲之﹐且自信極堅。有時﹐余見其狀﹐一若甚悲戚者﹐彼之情緒極深﹐而願望尢深﹐能使其貌之美不稍衰﹐且願人與之同情。但僅可於行爲中表著之﹐不可以言。蓋其心中事﹐不欲人知之也。吾知讀者閱此﹐必以爲人而爲慈禧太后之宮眷﹐誠非易事。但餘於是則適相反﹐蓋余深悅之也。以太后之爲人﹐殊饒趣致。卽欲使之欣悅也﹐亦並非大難事耳。

是年四月初一﹐太后以久旱故﹐憂甚。每朝後﹐必禱。相繼至於十日﹐而卒無效。而吾徒亦無敢有言語者矣。太后終日一無所命。且未與人交一語。吾知太監等恐怖甚﹐故不俟其進食﹐徑往宮中。是日晨﹐余所事極多﹐且又饑甚﹐凡諸宮眷﹐無不盡然。而余中心﹐則甚憐太后。及其旣食也﹐太后謂頗思休息﹐余可暫去云。余於是乃返室中﹐詢王太監曰「太后究以何故﹐因無雨而煩困至於此極。余等固無日不覺天气之甚佳也。」彼謂﹕「老祖宗實爲貧困之農人而煩困耳。久無雨﹐其所植之谷﹐殆枯槁矣。」王太監復謂自余入宮﹐從未雨也。余初不信無雨﹐竟至兩月七日之久。繼又念其時似較此爲長﹐因宮中歲月﹐殊足愉樂。而太后待余之慈善﹐幾若識余爲時已甚久者。是晚太后所食甚少﹐各處都無聲息﹐人亦無敢語者。而皇后則囑余努力速食﹐餘幾爲此語所迷。其後﹐余等入憩室中﹐皇后告余﹕「太后甚爲貧農煩憂﹐且將禱雨而禁肉三四日焉。」是夜﹐太后寢息前﹐下命北京城內﹐無得屠豕。其故﹐蓋以人各戒肉﹐以自犧牲﹐天或憫而降之雨。旋又命各人必沐浴﹐且滌其牙齒﹐俾洗除污穢﹐而克禱於上帝前也。皇帝且必入禁城某寺行禮﹐帝亦不得食肉﹐或與人語﹐並禱上帝﹐憫彼貧農﹐而施霖雨。身懸一玉牌﹐上鐫齋戒兩字﹐字爲滿漢體。而隨帝之太監等亦懸此。其意蓋欲儆其行禮時﹐敬肅將事也。

次日﹐太后興時較早﹐並命余勿以其珠寶與之﹐著衣甚促。所食之早餐﹐僅牛乳面饅而已。而余等所食者則菜粥﹐加鹽少許﹐殊無味。太后除命令外﹐從不與人語。故余等亦無語者。是日太后衣淡灰色長褂﹐都無修飾。鞋亦灰色者﹐手帕亦然。余等隨之至一廳堂﹐有太監一人﹐手持大柳枝一﹐跪其中。太后摘取一枝簪頭上。皇后亦若是﹐並囑余等效之。光緒帝亦取一枝插冕上。而太后復命太監婢女等亦取而簪之。故各人頭上﹐柳葉招展﹐狀甚奇特﹐見之殊可哂也。太監總管入﹐跪太后前曰「已於宮前廳堂中﹐備齊一切﹐候行禮矣。」太后乃謂今往祈禱﹐願步行。行不數分鐘﹐已過庭院﹐而達此室。余見室中置大方桌一﹐上有黃紙一方﹐曁一玉版﹐內盛銀朱﹐以之當墨者。復有大筆二。桌之兩側﹐置大瓷瓶二﹐亦插柳枝其中。時各人俱靜肅無嘩。而余之意念中﹐則頗以戴柳枝爲奇﹐亟欲得其故焉。時太后所衣之黃緞外褂﹐則置於桌之前。太后立此﹐取檀香而置於炭盆內焚之。皇后乃密囑余﹐前往相助﹐余乃如囑﹐置香其中﹐俟太后謂已足乃止。於是太后跪其外褂前﹐皇后跪其後﹐余等復居其後而跪﹐作長行焉。祈禱乃於是始。是日晨﹐皇后曾授余等以禱辭﹐其辭爲﹕「敬乞上天與其諸佛﹐垂憐余輩﹐而赦貧農於饑饉之中。謹願犧牲以代﹐而乞天降之雨也。」

余等讀禱詞三次﹐而叩首亦三次﹐至九叩乃已。禱畢﹐太后視早朝﹐亦如常。是日退朝較早﹐因午時將遷回禁城中也。蓋光緒帝應往禁城祈禱﹐而帝之所至﹐太后必欲隨之。退朝時在是日晨九句鐘。太后旋命余母攜珍寶入禁城。因渠將不禦是。余於是乃往珠寶室中﹐書鎖各物﹐而置鑰匙於黃袋內﹐復書之﹐以置於諸袋中﹐而授之執掌鑰匙之太監。復選太后喜用之物﹐而檢拾之。其中以太后所衣之長褂﹐惟最重要。然以太多﹐勢難盡攜。

平時余見管太后長褂之宮眷﹐惟最煩也。渠乃選之﹐俾四五日間所應需者﹐而告余曰「已選出五十襲﹐或可應用矣。」余謂﹕「太后居禁城中僅四五日耳﹐似無需如是之多也。」渠謂﹕「多攜較妥﹐因不能必其意中究何所欲耳。」惟居宮中﹐檢拾各物﹐其事蓋甚簡。時太監等攜來黃匣甚多。匣木質﹐漆以黃色﹐約長五尺﹐寬四尺﹐深一尺。余先置黃絲巾其中﹐後置長褂﹐復以厚黃布蓋之。其他各物之檢束也亦如是。共檢束五十六匣﹐約歷兩小時始畢。先以太監攜之去。太后駕出宮門時﹐光緒帝與後曁諸宮眷﹐均跪於道左。駕過﹐乃各覓其輿而乘之。駕行時﹐鹵簿甚眾﹐且都。兵士行駕前﹐親王四人乘馬﹐居駕之左右。其後有太監四五十人﹐亦各乘馬從之﹐各服禮服。帝與後之駕﹐其色與太后同。妃嬪者﹐作深黃色。宮眷則紅色。各以四人荷之行。而太后者則八人也。余等之太監﹐亦各乘馬相隨。行甚久﹐始見帝之駕﹐息於鋪石之道上﹐余等從之。繼見太后之駕仍前行﹐余等則由徑路﹐趨萬壽寺迎之。余等下轎後﹐旋卽備茶及其他食品。余復扶太后出駕。上臺階時﹐並掖其右臂以行。太后坐寶座上﹐余等乃置桌其前﹐而余妹進茶。余等復置食物太后前﹐始退而休息焉。至所謂萬壽寺者﹐則太后由頤和園至禁城時﹐恆憩於是焉。

方余居輿中時﹐種種思慮﹐縈於腦際。是日天气甚和美﹐余見太后默默無言﹐心憫憐之。居常﹐太后甚欣樂﹐且時有以令余等歡喜者。繼復思及柳枝﹐而終不明其用意所在。抵寺有頃﹐太后乃偕帝進餐。而余則外出。旋見皇后方坐院左之小室中﹐有宮眷數人與之偕。皇后見余﹐乃招余去。至則見彼等方飲茶也。皇后謂余曰「吾知爾必倦且饑矣﹐可坐余側﹐少飲茶。」吾謝之﹐乃傍之坐﹐而互談途中所見﹐並述此行之樂。皇后曰「尙須一小時﹐始可達禁城。」渠並敍晨間祈禱禮﹐且囑余等各宜虔城﹐以致甘霖。而余則以柳枝之疑團未釋﹐不復能忍﹐乃急以其故詢之。皇后笑而告余﹕謂佛教以柳枝可致雨也﹐而宮中習俗﹐凡祈雨時﹐必簪之。渠又告余﹕以後每晨仍必禱﹐俟得雨乃止。

時聞太后方於院中話語﹐聆之﹐知其已畢膳矣。余等乃隨皇后入廳堂﹐食太后之餘﹐一如曩日。今日之食﹐𨿽無肉﹐然余覺其甚美。及食畢﹐出至庭院時﹐則見太后方緩步其間﹐謂余等曰「以乘輿故﹐余脛殊彊直。去此之前﹐當稍行動。爾等覺疲否﹖」余等以不疲對。渠命余等從之行。太后居前﹐余等從其後﹐環繞院中而走﹐見之殊兄發噱。旋太后回顧而言曰「吾等大類馬之行於廏中者然。」此言也。殊足令余追念賽馬場也。時李蓮英來﹐跪太后前﹐謂﹕「此時宜啟駕﹐不者﹐恐不能於所選之吉時至禁城中。」以此﹐余等遂離萬壽寺。此時﹐駕行甚速﹐約一小時余﹐已抵宮門。余等從帝駕後﹐由徑路行﹐而宮門則大啟也。帝與後之駕﹐徑入宮門。余等則下輿步行入內。復有小輿﹐遲吾徒焉。旣至朝堂之廣院中﹐帝與後方在相候。太后駕至﹐帝跪於前﹐皇后曁余等跪其後﹐列作長行以迎之﹐亦如往時。抵此﹐午後及夜間﹐均行禱禮。俟太后寢息後﹐余等乃返臥室。及至其中﹐各物已布置有序。而余之榻﹐亦由太監安置妥帖矣。太監於余﹐殊有益﹐以有種種之事﹐不能自爲之也。時余倦極﹐四肢亦憊﹐因亟就寢﹐直至聞叩窗聲﹐乃醒。余亦不自知成眠歷幾何時矣。旋驅睡魔而興﹐興時見天光黑暗﹐疑云之彌布也﹐中心甚樂﹐意天或降雨﹐而太后之心﹐或以是舒。乃急急著衣﹐衣竟﹐忽見對面窗上已有日光﹐不禁大失所望。

禁城內之宮殿歷年已久﹐其貌殊古﹐而結構亦甚奇。庭院小﹐而循廊寬。凡所居室﹐無不黑暗﹐不燃電燈﹐夜間以燭﹐人居室中﹐不能見天日﹐非於院內仰視不可。今日之興也。日尙未出﹐猶未淸醒﹐雙目瞀迷﹐故疑其有云也。余旣至太后之宮﹐而皇后已先余在是。每晨之至太后宮者﹐恆以皇后爲第一﹐而裝束亦甚齊整﹐余不知其果以何時興也。皇后告余﹕「今尙未晚﹐太后𨿽醒﹐尙未起牀。」余乃入太后臥室﹐而與之請晨安焉。一見卽問天气如何﹖余乃以無雨象實對。於是太后下榻﹐著衣進晨餐﹐如昔時。且告余今日將不視朝矣。而帝則入某寺祈禱。余無要事可注意者。余等之禱也﹐繼續至於三日﹐仍無雨。余覺太后甚沮喪﹐旋命余等日各禱二十次。每禱一次﹐以銀朱蘸水記點於黃紙。

四月初六晨﹐天始有云。余見之﹐卽趨至太后臥室告之﹐孰知已有語之者矣。太后笑而謂余曰「以是佳音告餘者﹐爾尙非第一人也﹐吾知爾等必各欲爲之首也。今日余覺甚倦﹐思稍臥﹐爾且去。當吾興時﹐將命人呼爾。」余乃出﹐往尋皇后﹐而諸宮眷等均在焉。旣見余﹐羣詢余知欲雨未。及余等由憩室外出﹐見庭院已濕。有頃﹐雨大至。太后乃起﹐復禱如常。幸雨未止﹐終日如傾盆焉。

方太后戲骨牌時﹐余立其椅後視之﹐旋見皇后及婢女等﹐俱立於廊下﹐而太后亦見之﹐乃謂余曰「速去﹐命彼等往憩室中以伺﹐獨不見廊已濕歟﹖」余於是至其前﹐乃未及啟齒﹐皇后已告余憩室中亦甚濕﹐而水復流入也。蓋此室歷年久﹐且無溝渠。如上所述者﹐太后之宮甚髙﹐有階十二級。憩室在宮之左﹐築於平地上﹐故無階級。時余方立廊下相語﹐乃不數分鐘﹐而余服亦濡矣。太后以手敲窗之玻璃﹐囑余等趣入。蓋宮中定例﹕非侍太后左右﹐或有職務者﹐𨿽皇后﹐不得太后命﹐不能入其宮。是日太后甚樂﹐見余等大笑﹐謂吾等似溺湖中而援出者。時皇后著淡綠外褂﹐首飾上懸紅纓﹐紅水滴滴﹐漬衣上殆徧。太后笑謂余等曰「視諸女衣盡污矣。」旋命諸人退而易衣。

彼等旣去﹐余復入太后室。太后視餘言曰「爾亦濕矣﹐惟衣上不顯著耳。」蓋余所衣者﹐爲加修米爾絨﹐甚淸素。太后撫余臂曰「爾衣何若是其濕也﹐莫若易之﹐且衣其稍厚者。吾思西衣甚不適體﹐腰亦太細﹐居諸人中殊不稱。吾可必爾易旗衣後﹐當尢美。吾願爾易之﹐置爾之巴黎衣爲記念物可也。吾僅欲知西婦之穿著如何耳﹐今吾視之已甚稔。下月將屆端午節﹐吾將爲爾制美衣數襲焉。」余聞是﹐乃叩首以謝。並告太后﹐謂﹕「余苟能易旗衣﹐則誠大慰。前以久居他邦﹐所衣者盡西制﹐其他則無有也。未入宮前﹐固思易旗服﹐因得命令﹐云老祖宗欲吾等衣西衣入覲而止。至余之因易旗衣而欣悅者﹐則有數故﹕其一﹐則以初入宮時﹐宮眷恆以外人目余輩。其二﹐則余知太后本不喜此﹐且居宮中﹐尢非所宜﹐故決意易之﹐以此較適也。況終日所事多﹐而立時尢久﹐尢非得有疏散之長衣不可。」時太后乃命太監﹐以其衣授余試著之。余乃返臥室﹐去其濕者而易之。吾試著太后衣﹐覺太寬大。惟衣之長短﹐與袖之大小頗適。太后乃命太監之能書寫者﹐將余衣之尺寸記錄﹐俾爲余制之﹐並謂此尺寸必適於余。至太后之於余母曁余妹也﹐亦若是。並命太監﹕凡吾等之衣﹐趣成之。繼又與吾研論衣之顏色﹐謂余必著色之淡紅或淡綠者﹐蓋於余等甚適﹐而又爲太后所喜故也。余見此﹐知太后甚樂。旋又論及吾等之頭飾﹐並命人制之。一如諸宮眷所簪者。續語余曰「吾知爾能著吾之鞋也。爾第一日至此﹐吾曾試著爾之鞋﹐爾憶之否﹖吾必爲爾擇佳日﹐俾爾再爲滿人﹐而此後永不著西衣也。」時伊且言且笑。旋取曆書讀之。有頃﹐言曰「是月十八日最佳。」而太監總管李蓮英﹐尢知所以博太后歡心者﹐乃自陳屆時必命各件之預備齊全也。後太后又囑吾等之髻﹐宜若何始可﹐且簪何種之花。質言之﹐太后甚喜爲吾等布置﹐俾成旗裝也。無何﹐太后乃命余等退出。而天之雨﹐滂沛至於三日未止。至雨之第三日﹐帝乃歸。而各禮亦自是日停矣。太后雅不喜寓禁城中﹐余亦深恨之﹐故亦與太后表同情。每晨著衣﹐必以燭﹐因室中極黑﹐𨿽至午後﹐亦無不如是。惟爲雨阻﹐未能卽歸。其後﹐太后乃謂翌晨必返頤和園﹐不計其雨與否也。余等無不大喜。月之初六﹐乃返頤和園。是日天色晦暗﹐惟未雨耳。余復檢束各件﹐一如來時﹐並憩於萬壽寺進餐。而余等之食肉也﹐亦於是日始。余見太后極嗜肉﹐且詢餘食無肉﹐可悅不﹖余答以﹕「𨿽無肉﹐而各味甚美﹐深愛之也。」太后則謂﹕「此種食物﹐不能下箸。苟非齋戒﹐不撤肉也。」

是年第一次之遊園會﹐爲慈禧太后所設﹐以宴外交團中歸女者也。會在是年四月間。此會﹐太后欲使與曩昔稍異﹐乃命園中置櫥種種﹐而以珍奇繡貨花卉置其中﹐一若陳列所者。而此諸物﹐則將以之贈來賓者也。其所宴之客﹐則美公使康格夫人﹐美使館參贊韋廉夫人﹐西班牙公使佳瑟夫人及其女公子﹐日本公使尢吉徳夫人曁其使館中之婦人﹐葡萄牙代理公使阿爾密得夫人﹐法使館參贊勘利夫人及其士宮諸婦人﹐英使館頭等參贊瑟生夫人﹐徳使館婦人二及法國士官諸婦人。此外則海關關吏之婦人數人焉。是日太后選一極麗之外褂衣之﹐褂色作孔雀綠﹐上繡鳳凰﹐凸出衣上。鳳凰口內﹐各綴細珠一串﹐約長二寸﹐行時珠串前後移動﹐甚悅目。頭之所飾﹐則玉鳳凰。鞋之與帕﹐亦無非繡鳳凰者﹐一如往時也。余母則衣納芬得制之綢外褂﹐飾以銀辮。頭上所飾者稱是﹐復益之羽毛焉。余妹及余均衣淡綠色之中國綢外褂﹐上以愛爾蘭絲繡作古錢紋﹐復以極細之絨編飾之。所戴之帽﹐作綠色﹐上簪淡紅之玫瑰花。其餘諸宮眷﹐無不衣極華麗之外褂。方行於朝堂時﹐景色之美﹐實所罕見。

是日晨﹐太后狀極樂。謂余曰「余苟著西衣﹐其態不知奚若。余腰誠細﹐惟衣此博大之外褂﹐不能稱身耳。卽使縛腰如爾之緊﹐餘思當不至有所苦。惟餘終不信世界中﹐有能如旗衣之美者。」今日之客﹐太后與帝先受其朝覲。有日耳曼公使杜揚氏及各使館中之翻譯﹐與之偕來。入朝堂時﹐諸賓作長行﹐由杜揚氏代陳頌辭。頌辭譯成華語﹐達之慶王﹐由慶王轉達於帝﹐帝旋以華語答之﹐而由杜揚氏之譯人爲之譯。於是杜揚趨至暖閣之臺階上﹐與太后及帝行握手禮。其餘諸賓﹐乃次第以進。彼等俱立於太后之右。方趨前時﹐各自呼其名與其所代表之使館焉。太后與諸賓各有數語語之。及見有面生者﹐必詢其駐華之年月幾何﹐及曾否樂居於此等語。凡此諸語﹐均由余爲太后譯述之。各人致敬畢﹐復趨下以立於朝堂中而俟其餘。

其偕來之譯人﹐行禮時﹐不與焉。但立於朝堂中﹐俟禮旣畢﹐由慶王率之至於別宮。茶點之屬備於是。譯人旣去﹐太后與帝乃下座﹐以雜於諸賓之中。

常禮旣畢﹐遂有椅座持來朝堂中﹐各人得以自適。太監等後進茶﹐略作數語﹐乃延諸賓入茶點室。而太后與帝﹑後﹑妃嬪不與。太后旣退﹐乃由其繼襲之公主作主人焉。入座時﹐康格夫人居其右﹐西班牙公使夫人則佳瑟居其左。所食者俱華菜﹐但有刀叉以備諸賓用。進食時﹐公主起立﹐作歡迎詞﹐余爲之譯作英法語。食畢﹐乃延賓入宮園。太后與帝均候於是。有鼓樂一班﹐奏歐洲曲調。

時太后爲諸賓導﹐周覽園中。凡經陳品之櫥前﹐各賓俱立而觀﹐互相贊賞其品物。而此諸物者﹐太后將以之持贈諸賓﹐作此次之記念品也。旣行抵園中新建之茶室內﹐各人乃坐而休息﹐且飲茶焉。於是太后乃與諸人興辭。余輩導諸室至其轎前而別。諸賓旣去﹐余等至太后前﹐以所遇之事告﹐並述諸賓之如何欣悅﹐一如往昔。太后曰「西婦之足﹐奚以皆如是之巨也。其鞋形似舟﹐而步履時﹐殊可哂﹐余誠不能贊美之。且西婦之手﹐余從未見其有摻摻者。其皮膚𨿽白皙﹐而面目間則白毛被之。爾固以爲美否﹖」余答以外出時﹐曾於美國婦女中﹐見有美者。太后曰「固無論其容美之若何﹐惟晴作綠色﹐殊不秀媚﹐望之令人憶彼貓眼也。」不數語後﹐太后謂余等必倦﹐囑退去。時余等精力已竭﹐聞之樂甚﹐乃向之行禮而退。

自余之入宮也﹐且兩月餘矣。而吾父之病﹐未或有瘳﹐卒無時機可出而省視。且可否請假外出﹐茫如也。吾父時有書來﹐勗余自勵﹐且盡職焉。余母曾詢皇后﹕「苟乞假太后前﹐而歸去一兩日﹐於理當否﹖」皇后旋告余等﹕「此舉甚當﹐惟能俟至初八日以後﹐則更佳﹐以是日爲節期也。蓋每年四月八日﹐宮中率有食靑豆之禮。據佛教﹐自此日以後﹐人之生命﹐乃次第以分。卽謂善者死後升天﹐而不善者入凶處受苦難焉。太后於是日﹐必擇其所愛者﹐給豆一盤﹐共八粒﹐與食之。」皇后謂余﹕「苟以豆還進太后﹐伊必欣悅﹐其意蓋謂此後可相遇也。而俗則謂之喫緣頭。」餘如其囑以爲之。是日太后甚樂﹐遊湖之西濱﹐而於是處進餐。時太后與余母﹐述余等第一日之入宮情狀。旋謂余母曰「吾不稔裕庚病已瘳未﹐果以何時始可來宮﹖自渠使法後﹐吾尙未見之。余母當以其病稍痊﹐惟兩脛殊弱﹐步履維艱爲答。太后乃曰﹕」吾忘語爾﹐苟願回去者﹐可請假也。近來余大忙﹐忘語爾知之。「余等乃俱謝太后﹐並告以頗願歸去﹐一視父病奚若。太后遂發命﹐余等以次日出宮。旋又問余等家居需幾何時始可﹖余等如常儀﹐而以候其後命對。太后乃謂兩三日足否﹖余等對曰﹕」於意甚滿足矣。「初余聞太后語﹐私忖不知果有以余等所欲者告之否者﹐抑其意本若是乎﹖心甚異之。

當太后午後晝寢時﹐余乃以暇往視皇后。後之爲人﹐慈善和藹﹐見余至﹐命坐其側。彼之太監﹐復以茶飲余。其室中所鋪設者﹐一如太后﹐惟視太后爲精﹐而外觀殊美耳。相與語宮中事旣久﹐皇后乃謂渠愛余甚篤﹐而太后亦然。余乃以太后曾命余等歸去兩三日告之﹐並述吾頗異太后之畱心於事也。皇后謂余等入宮已兩月﹐曾有人以此事提醒太后者。事後﹐余乃知總管李﹐固知余等之歸心切也。皇后旋語余曰「吾將有以教爾﹐益爾智慧。蓋太后𨿽命爾明日歸家﹐然尙未有一定之時﹐爾且不必以此事語人﹐且不可以急切思歸狀現於色﹐毋易爾衣﹐仍作事如恆﹐似並未曾以此事置懷抱間者。苟太后忘速爾去﹐爾亦不必爲述之﹐而依常例﹐以次日歸去可也。爾之返宮﹐可較定時早一日﹐以示爾之急欲視太后也。」余聞言大樂﹐並詢皇后﹕返宮時﹐可否持物獻太后﹖皇后謂此乃應爲事。故余次日仍操作如常﹐並侍太后入朝常也。朝畢﹐太后命於別墅之茶室中進膳。此室居牡丹山頂﹐殊精美﹐以竹建成﹐復以茅艸﹐一如鄕村居室然。所有器用﹐亦竹制。窗之架﹐則作壽字與蝶形﹐而懸淡紅綢簾其上。室後有竹棚﹐繚以欄幹﹐上懸紅燈。倚欄設座﹐俾座者安適也。吾意此棚﹐蓋將作宮眷之憩室用者。食後﹐余等復侍太后作骰子戲。戲旣久﹐余竟得勝。太后大笑而語余曰「爾今日誠幸甚﹐吾思爾以得歸故﹐樂甚。因是爾之仙子﹐助爾勝也。爾今可以歸矣。」蓋今日之戲﹐卽余所述之八仙過海也。太后語時﹐顧一太監﹐詢以今何時矣。彼以二時三十分對。余等乃向之叩首﹐立其側﹐以俟後命。太后曰「余見爾去﹐甚淒惻﹐固知爾必於兩三日內歸而慰余也。」又顧余母曰「裕庚當善自珍衛﹐速已其疾。余已命太監四人﹐隨爾去。且予以餘食之米。」於是余等又叩首謝恩。終乃言曰「爾等今可以去矣。」

余等旣退出﹐見皇后方坐廊下﹐余等卽向致敬﹐並與諸宮眷告別返室﹐預備一切﹐以備啟行。余等之太監甚佳﹐已將各物檢束妥當。乃各賞之銀十兩﹐轎役各四兩﹐其常例也。行至宮門﹐余等之轎已遲於是。乃與太監告別而去。其可奇者﹐則太監等狀殊戀戀﹐且囑余等之速歸也。太后所命之太監四人﹐往視余家者﹐方候於此﹐余等登輿後﹐乃乘馬相隨。余居宮中兩月﹐恍如入夢。而今日之離太后也﹐心殊悵然。而同時願見吾父之心﹐又至急切。行兩小時﹐始臨家。見吾父舉止較健﹐其得見吾輩也﹐樂可知矣。同來之太監﹐乃入客室﹐而置黃米袋於案。吾父乃叩首以謝太后。諸太監則各有所贈。彼等亦稱謝而去。

吾隨以宮中情狀﹐及太后待余之慈藹﹐一一稟告吾父。父問余能否感誘太后從事攺革﹐並謂頗望於其生前﹐得目擊之。惟此事能達與否﹐固久縈餘懷者也。當允吾父﹐竭余心力以爲之。

抵家之第二日﹐太后又遣太監二人﹐來視吾輩﹐且賜食物果品甚夥。彼等謂太后以吾等之去﹐殊悵惘。並囑彼等問吾輩亦如是否也。吾輩當以翌日返宮告之。居家僅兩日﹐來視余等者又至眾﹐故終日甚忙碌。吾父囑於夜間三時啟行﹐俾於太后未興前至頤和園。吾等於是於三時首途﹐維時天色甚黑﹐其景一如兩月前之所遇﹐而事之變遷乃異是矣。私念余誠世界極快樂之女子也。恆有告餘者﹐謂太后愛吾至篤。中以皇后言之尢切。況吾又聞太后﹐固不喜少年人也。顧余𨿽樂﹐而宮眷中﹐頗有忌餘者。且太后之事﹐究應如何而可﹐若輩殊不願見告﹐致余時覺困難。當太后以愛余語余母時﹐若輩相視而笑。幸余時時審愼﹐必使有所以悅之。今則返宮﹐行將又見若輩矣。惟然﹐吾當決意以驅此困難﹐吾但願能於太后有所裨益。其餘諸人﹐則所不計也。

抵頤和園時﹐方過五句鐘﹐余等太監﹐相見喜甚。並謂太后尙未興﹐已備早餐﹐可往室中食之未晚。余等乃先往見皇后﹐渠方擬往太后宮﹐晤面亦喜甚。並謂曾見吾等之旗衣﹐已制成﹐且極美。時覺甚饑﹐乃往室中進朝餐﹐食甚多。食後往見太后﹐時太后已醒﹐故逕往其臥室中。見太后卽行請晨安之常禮﹐並叩首其前﹐謝寧家所賜什物之恩。太后乃坐於牀上﹐笑謂余曰「爾歸去樂否﹖吾知凡有來此與吾居者﹐不久﹐卽不願再去矣。」顧余母曰「見爾甚樂﹐裕庚果奚似﹖」余母當以吾父痊可答之。又問家居兩日﹐究何所事﹖並欲悉吾等前此所選易衣之日﹐曾憶之也不﹖余等當以頗悉其期對。於是太監等乃攜大黃匣三入室﹐內盛華麗之外衣與鞋﹑白絲襪﹑手帕﹑荷包﹑頭飾之類﹐質言之﹐則全套也。余等乃叩首以謝﹐並言所賜諸物﹐無不足令余等愉快者。太后又命太監逐一取出﹐令吾等視之﹐而謂余曰「吾今爲爾制禮服全襲﹐計琥珀頭飾一副﹐繡花長褂兩襲﹐常用長褂四襲﹐忌辰長褂兩襲﹐一天藍色﹐一紫色者﹐稍有裝飾﹐此外尙有內衣甚多。」云。余見之﹐興致大奮﹐當告太后﹐亟欲著之。太后笑曰「爾稍候﹐吾已選定吉日矣﹐必俟之。爾必先櫛爾發﹐此事殊不易﹐可請皇后教爾。」吾知太后𨿽命余稍候﹐然苟見吾興致奮發﹐必更喜也。太后旋問余﹕第一日入宮﹐發何屈曲乃爾﹖吾乃稟太后﹕特以紙使之屈曲者。是後太后乃恆以是嘲余矣。太后並謂余﹕苟不能梳髮使直﹐而著旗衣﹐則狀必奇醜云。是晚﹐余方坐廊下﹐一宮眷來笑語曰「苟爾衣旗衣﹐不知爾究能美麗否﹖」吾告以但願其自然耳。渠又謂﹕「爾出外數年﹐吾等頗以西人目爾也。」余告以自太后目余﹐一如其所出﹐中心殊自足﹐不勞代煩。吾知其甚嫉余﹐故余貽彼獨居此﹐而往尋皇后。時余方與皇后於憩室中相話語﹐而此宮眷又至﹐傍余而坐﹐自笑不已。時又一宮眷﹐方爲太后摘取鮮花者﹐見之﹐並詢其自笑之故。繼皇后亦見之﹐亦以此事相詢﹐渠槪不置答﹐仍自笑不已。適其時一太監入﹐謂太后需余﹐乃去。後余嘗以其自笑之故詢皇后﹐然終不能得。是後數日間﹐甚安謐﹐太后殊愉悅﹐吾亦然。一日皇后告余等﹕「各事須早置備﹐備十八日易旗衣也。」因爲時已促﹐僅餘兩日矣。是夜太后寢息後﹐余乃返室中﹐戴旗裝之頭飾﹐往見皇后。渠謂余較差﹐且可必太后見余衣旗服﹐將更摯愛。余告皇后﹕「未赴歐洲前﹐恆衣旗服﹐故知所以戴之。」並告渠宮眷輩恆以異邦人目余﹐誠不識其故。渠謂以是僅足見彼等之愚耳。並謂彼等嫉余﹐餘可不必置之念云。

次日興時﹐較恆常爲早﹐而著新衣焉。衣後自視﹐乃並己之目力﹐亦不克自信﹐頻頻詢之他人﹕果是吾否也﹖此類裝束﹐𨿽余不恆著之﹐然今自視﹐似尙不陋。時皇后入覲太后﹐途經余室﹐來俟余輩﹐與之偕往。及抵憩室中﹐來視余輩者頗眾。且議論不休﹐使余頗覺羞縮﹐羣謂余衣此衣﹐較西服美甚。惟光緒帝與眾特異。渠謂余曰「爾之巴黎裝﹐實較是爲美。余向之含睇而笑﹐未之置答。渠乃頻搖其首﹐而往太后寢室中。繼李蓮英至﹐及見余輩﹐乃興致奕然﹐囑余卽往謁太后。余告之曰﹕」人爭來睨余﹐一若余爲奇物者。「渠曰﹕」爾不自知己之美也﹐願爾後勿再著西衣矣。「及太后見余﹐大笑不已﹐余以是頗不自適﹐蓋慮今之裝束﹐或不自然。太后曰﹕」余殊不信爾猶是前此之女子也。「旋指一鏡語余﹕」爾且監鏡自窺之﹐視爾姿態﹐其變更果何似。吾思爾後誠屬吾有矣。將再置外褂與爾。「時李蓮英謂是月二十四日爲夏至﹐各人之釵﹐均於是日易金以玉。而余等尙未之有云。太后乃謂李曰﹕」爾以是語吾﹐吾心殊悅。旣使彼等衣旗衣﹐吾必各給以一玉釵。「李乃去﹐旋復持翡翠玉釵一盒﹐至其前。太后乃取一美者以予余母。並告之曰﹕」簪此者﹐已有太后三人矣。「又取釵之較美者二﹐與余及余妹﹐謂此兩釵本爲偶。其一東太后恆簪之﹐其一則渠幼時所簪者也。余見太后賜物甚多﹐而余殊未有以報答。思之良恧。余等乃竭眞誠以謝﹐並示感戴之意焉。渠曰﹕」吾今視爾﹐一如吾有。至爲爾所制之外褂﹐誠最佳者﹐且將給爾以宮服﹐與皇后同制。爾固余之宮眷﹐其階級本相若也。「時李蓮英侍其後﹐與余作暗號﹐使叩首以謝。是日也﹐余叩首頻頻﹐幾不能憶其數矣。其頭飾太重﹐戴之殊不慣﹐且虞其墜落。太后且謂將於其七十壽辰﹐昭示吾等之職位於宮中。蓋太后萬壽﹐每進一秩﹐渠可賜殊恩於其所愛者﹐或有功績而有所裨益於太后者﹐太后固無論何時﹐可以晉人職位﹐惟此際特覺殊異耳。旋皇後來賀余﹐謂太后已選得一親王匹吾﹐便余嫁之。渠亦喜戲弄者。余乃以所遇寵眷﹐一一丞告吾父。父諭余受此寵眷﹐頗冀余內省無愧﹐思有所以裨益之﹐且必忠藎無惰﹐以終其身也。

余時歡忭無似﹐宮中日月﹐誠有足令人愛慕者。太后慈藹﹐始終不衰。且自余易旗裝後﹐待命優異﹐大與前殊﹐誠如伊所自述。一日﹐月下侍太后棹舟湖中﹐太后嘗詢余仍思適歐否。是夜月光皎潔﹐余舟之後﹐尾有數舟。其一舟中﹐有太監數人奏笛﹐聲韻悠揚﹐頗足悅耳。並弄一樂器之名月琴者﹐太后復引聲而歌﹐聲極柔媚。余聞是音﹐乃告太后﹕「得奉晨夕﹐於願至足﹐任彼何處﹐亦不願去矣。」太后復勗余誦詩﹐而彼日爲余訓迪。余告以吾父曾使余習之﹐能稍自作。太后聞之﹐狀似驚異﹐而言曰「前此奚不我告﹖吾樂詩﹐爾可時時爲吾誦之。余蓄詩甚多﹐各體無不備。」余告太后﹕「中文知識﹐殊有限量﹐頗不敢以淺陋自陳。蓋讀書僅得八載耳。」太后告余﹕「宮中僅皇后與彼。嫻習文字。曾思啟迪宮眷輩﹐俾能書誦。卒以彼等荒惰﹐遂爾中止矣。」昔吾父語吾﹕「苟有所能﹐無見詢者﹐切毋自炫。」故余之於詩﹐遂祕而未宣。迨宮眷旣知之﹐遂頗有與余不洽者。且自是而怨日積矣。

四月也﹐除此外堪稱歡愉之日月﹐今已過矣。至五月旣朔﹐宮中人無不大忙。蓋自朔日以至初五﹐爲毒虫節﹐或亦謂之龍舟節。是日除皇族宮眷太監外﹐凡督撫將軍顯宦﹐靡不有精美之貢品﹐其貢物之多﹐實余所未曾見。凡貢進者﹐人有一黃帖﹐帖之右角﹐書貢者之名﹐名之下﹐復書叩進二字。至其所貢之品﹐亦書於其上。太監輩乃以大黃匣﹐一一攜之入。此五日中﹐無不繁劇﹐尢以太監爲甚。至貢進之多﹐余亦不能計數之。貢物靡不有﹐如居屋器用﹐絲綢珍寶﹐種類極繁。其最多者爲舶來品。余且見有刻鏤極美之禦座與繡貨焉。太后命將諸物﹐均儲諸別室﹐僅畱舶來品於其宮中。蓋多所未見者也。

五月三日﹐爲宮中各人進獻之期﹐其情狀殊足娛目。余等以置備故﹐前一夜迄未眠﹐且爲皇后襄助﹐至翌日晨﹐乃陳各人進獻之物於一廣院中﹐而置諸黃匣之內。皇后之物﹐列匣作第一行。凡彼所獻﹐悉其自制﹐爲鞋十雙。余則繡花絲帕﹐橄欖袋﹐煙荷包種種﹐靡不精美。至宮眷所獻者﹐人各異。蓋於節前﹐不克請假外出以購之市中也。至余等日必有一二人居太后側﹐尢無一可以外出者﹐故頗樂以所購之物語人。余等固未嘗請假出宮﹐然所有獻物﹐已早爲之備矣。而宮中人又無不各就獻物﹐預測太后之愛憎。吾母曁吾姊妹﹐曾函致巴黎﹐購有法國之華麗錦緞數段﹐及法國古式之器用一副。余等居宮中﹐爲時𨿽短﹐而太后嗜尙所在﹐已盡悉之。故此外又購行箑扇﹑香粉﹑胰皂﹐以及法邦之新物焉。凡所獻物﹐太后必逐一視之。苟見有惡劣者﹐必究獻者之姓氏。下至太監婢僕等﹐亦有所貢獻﹐且頗不惡。太后於諸物中﹐擇其所愛者畱之﹐其餘則令持去﹐竟有永不寓目者矣。至其所最慕愛者﹐爲外國品﹐尢以法國之錦緞爲最。蓋渠幾無日而不制外褂也。他若香粉﹑胰皂﹑亦頗使之愉悅﹐足以美其顏色也。渠以是恆謝余輩﹐爲狀至殷。且謂余等思慮周詳﹐能爲渠選得佳品。不寧此也﹐卽對於太監婢僕等﹐太后亦必婉言慰之。眾人以是大快。

五月四日﹐則爲太后賞賚余輩之日也。親王顯宦婢僕太監等﹐亦均有之。太后記憶力極彊﹐凡所貢物﹐盡悉靡遺﹐且能知獻者姓氏。是日余等又大忙﹐太后一視其人所獻者﹐爲賞賚之等第。有一黃紙﹐凡將有所賞賚者﹐姓名悉書其上。某親王福晉﹐所進之品極劣﹐太后大怒之﹐囑余將其進物﹐置室中﹐謂將重視之﹐以究其果爲何物也。閱其面色﹐似滋不懌。繼命余等短長其綢緞﹐加以絲辮﹐而置之廳堂中。辮之尺寸各殊﹐均太短﹐不足以緣外褂。至其衣料之品質﹐亦至不良。太后謂余曰「爾今可以知之矣﹐其所進物﹐果佳否耶﹖吾悉此諸物﹐必人之贈。彼特畱其佳者自用﹐而以其餘畀之吾耳。卽其所進﹐蓋殊出於不得已﹐非其本心。然疏忽至於是極﹐令余甚爲驚異。彼或以余受物至多﹐不得悉加審察。殊不知其最劣者﹐余最措意。蓋必如是﹐而各物始能悉識之。凡所進獻﹐其欲悅餘者余知之。其出於勉彊﹐而非其本心者﹐余亦知之。余將如其所進以報之可也。」是日各宮眷﹐太后悉賚之美麗外褂一襲﹐銀百兩﹐皇后妃嬪亦然。至所賚余等者﹐則稍異是。有繡花外褂兩襲﹐靑素者數襲﹐短衫曁無袖短衫數襲﹐外則有鞋與所簪之花。太后謂余等外褂不多﹐故不賚銀﹐而特爲余等制之。此外又賚余極美之耳環一雙﹐而余妹則無之。蓋太后見余所服者爲金﹐而余妹則飾以珠玉也。一日太后謂余母曰「裕太太﹐吾見爾於二女間﹐蓋有所偏愛。龍菱乃有美麗之耳環﹐而徳菱則無之。」時余方侍其座後﹐太后未俟吾母置答﹐而回顧余曰「吾將制一美者與爾﹐爾今爲吾有矣。」繼余母以余不欲服耳環之重者告太后。太后笑曰「此無與彼﹐今已爲吾有﹐吾將視彼所需﹐一一與之﹐爾可不與聞其事矣。」太后所賜之耳環﹐果甚重。太后語余﹕「苟日服之﹐必慣。」乃不幾時﹐余果覺如無物者矣。

今且至節期矣﹐是節亦謂之龍舟節。凡五月五日午時﹐於諸毒虫最不利﹐鱗介類如蟾蜍百足蛇蠍等﹐無不深藏泥土中。蓋此時殊足令之麻痺﹐故制藥者﹐率於此時捕之﹐藏之瓶中﹐俟其旣幹﹐而制藥焉。太后曾舉是告余。故余於是日﹐徧掘土中以捕之﹐然率無所獲﹐舊俗﹕太后率於午時﹐取酒一小杯﹐置雄黃少許其中﹐以筆醮酒﹐於吾輩之耳與鼻下塗黃點一二。以此可避暑季之虫類毒人身體也。至其又謂龍舟節之故﹕蓋以周之戰國時﹔國分爲七﹐各有其君以臨之。楚國大夫屈原﹐曾諫其君與其餘六國相聯合。其議未行﹐而慮其國之必將沈淪也。彼意旣不能感諭其君﹐乃抱石投江而死。死之日﹐卽五月五日。楚王哀之﹐乃乘龍舟而投角黍江中以祭之。從此國人乃以是日爲節期矣。今日官中演劇﹐其第一出﹐卽此歷史也。殊有興趣。繼又演介鱗之於午時前﹐所以自藏其身者。宮中諸人﹐無不著虎鞋﹐蓋鞋之顚形如虎首也。且又以黃綢制作虎花簪之頭飾上。虎花本童子所簪者也﹐而太后亦命余等簪之。滿洲貴族夫人﹐僉來宮中﹐見之無不非笑。余等乃以太后所命答之。凡宮眷生辰﹐太監總管﹐無不登記之。五月十日﹐余之生辰也。彼於數日前﹐告余宮中舊俗﹐值生辰者﹐必有所進於太后﹐其物則果品糕饅之類也。以是故﹐余乃命人購之﹐共計八盒。

是日黎明﹐余盛妝﹐著宮服﹐且整飾端詳﹐力求娟好﹐趨太后前請晨安焉。俟其裝束旣竟﹐太監乃以進物入﹐跪地上﹐余獻之太后前﹐叩首者九。太后謝余﹐並祝余壽﹐復賜余檀香手釧一雙﹐雕鏤絕美。並有錦緞數匹。且謂以餘生辰故﹐已爲余備面矣。此面亦謂之長壽麵﹐習俗如是也。余於是又叩首謝之。繼復向皇后叩首﹐得鞋兩雙﹐繡花頸帶數事﹐爲回禮焉。比余返臥室﹐宮眷等所贈之禮﹐已滿其中矣。綜言之﹐余之生辰﹐蓋極樂者也。

五月十五﹐余終身所不忘之日也。蓋此日之於宮中﹐無不凶者。是日晨﹐余等一如往日以往太后臥室。乃渠腰痛甚﹐不能卽興。於是輪流按摩其背。其後乃下榻﹐惟爲時稍晏﹐然其意殊怏怏也。繼皇帝入室﹐跪其前﹐請晨安﹐而太后乃若毫不經意者。余見帝以太后不適故﹐鮮有所語而退。而往昔爲太后櫛發之太監﹐又以是日病﹐於是又命一人來﹐爲太后佐助。太后乃命余等監察之﹐毋使之落一發也。蓋落其一發者﹐率不能稍有所容忍。而此太監﹐又不若向之櫛發者之黠﹐彼恆有術以藏之﹐使不之見。此監則不知所措矣﹐時惶懼甚。而太后又於鏡中窺得之﹐乃詢曾落其發未﹐渠以實對。於是太后大怒﹐命易其人。余見欲笑。但此太監﹐悚栗無似﹐不禁大哭。太后命其立離室中﹐且謂將有以懲治之。余等不得已而爲太后助﹐此事良不易﹐蓋太后之發太長﹐梳之實難耳。

於是太后復臨朝﹐一如恆昔。朝畢﹐乃舉其事以告李蓮英。李誠狠毒人也。當謂太后曰「何不於其時撲殺之﹗」少間﹐太后命李以其人來﹐於其宮中加之刑焉。旣畢﹐又謂食物粗惡﹐命取庖人而刑之。有人告余﹕值太后怒時﹐蓋無一事而不非者。余以是故﹐𨿽以今日所遇﹐而處之漠然。太后曾謂余等之髻﹐垂於後者太低﹐殊覺過事修飾。余等之髻﹐固無一日不如是﹐而太后未嘗道及之。當時彼目余等而語曰「余今視朝﹐無需爾輩﹐其各歸室重櫛之﹐苟再見有如是者﹐余必立削其發。」余聞太后語﹐嚴厲如此﹐驚懼之甚﹐實生平所未有。余不知太后曾指余而言否也﹐但漫允之爲宜﹐遂如其言以應之。余等方擬返室﹐太后復立出監視。行不數武﹐又聞其詬叱長壽﹐謂渠之自以其髻爲是﹐亦命之去。途中頗有非笑長壽者﹐以是頗使之憤憤。當太后怒時﹐恆謂余輩所事﹐特欲使之怒者。實則余等無不兢戰﹐誰敢出此﹐蓋無不力求所以愉悅之﹐而適得其反耳。

是日也﹐太后之怒終不已﹐故余時謀離其左右。余見太監輩﹐有趨其前以陳白者﹐且間有緊要者﹐太后乃讀書不已﹐始終不之睨。實言之﹐此日余實自覺愴惻也。初時﹐余尙以爲太監皆僕役之忠藎者。乃逐日視之﹐始盡悉其爲人。偶爾鞭笞﹐殊未嘗有所苦之也。

旋皇后囑余仍入太后室﹐侍之如常。謂余苟諷太后作骰子戲﹐彼或以是而忘其煩懣焉。余初懼將有所譴責﹐頗不願往。繼見後爲狀至誠﹐乃以試爲答之。當入太後座室時﹐彼方觀書。旣見余﹐乃言曰「其來前﹐吾願有以語爾。爾知宮中諸人﹐固無一良善者否﹐余深惡之。以後爾髻毋再太低﹐以垂於腦後。今晨余未怒爾也﹐吾知爾與眾人殊﹐愼毋爲他人煽誘。頗願爾日居余側﹐如吾所語爾者﹐以從事可也。」太后語時﹐狀極慈藹﹐其面色亦不如晨間之厲。吾當許太后﹕苟能有以愉悅之者﹐實所大慰也。凡所語者﹐一如慈母之語愛子﹐故余之志慮﹐亦因之以變。且念太后﹐畢竟無不是之處﹐但恆聞吏人言﹕謂人之爲太監者﹐無不凶惡﹐蓋時時思所以傾害人﹐而實則毫無理由也。是日﹐各人之從事﹐無不格外審愼。有謂太后一經嗔怒﹐則無休時。然所以語餘者﹐溫藹實甚﹐似盡忘其困擾者。例此言。適得其反。太后固不難於侍奉者﹐惟必觀其舉動耳。餘思其魔力甚大﹐蓋一經語余後﹐幾令余忘其曾經盛怒者矣。而余之思慮﹐又似已爲太后覺察。彼謂余曰「吾能令人恨吾如毒﹐然亦能令人愛吾。吾固具此權力者也。」餘思此言良然。

五月二十六日早朝﹐慶王奏太后﹕「美使夫人康格﹐來請私覲﹐乞示時日焉。」太后諭俟至明日覆之。意蓋欲得暇思索之也。時余仍居屏風後﹐方傾耳以聽﹐而宮眷輩嘩甚。

旋太后乃命視朝時﹐無得或語者。余心大樂。蓋如此。太后與宰臣之言﹐余或得聆其一二。其言固至饒興趣也。朝後﹐太后命余排云殿備餐。殿居某山之巓﹐去時﹐太后願徒行﹐故吾等乃緩步隨之。共登山二百七十二級﹐且行崎嶇之石上者﹐約十分鐘乃達其地。太后於登山時﹐若毫不介之意者。有小太監二人﹐左右掖其兩臂﹐扶之以上﹐其狀至可哂。余見太后步履絕健﹐恆及太監之先﹐且不與一人語。當抵殿時﹐余等憊極﹐精力弱竭。太后固善行者﹐視此狀大笑。蓋太后之爲人﹐苟其智與毅力﹐有能勝人者﹐輒歡悅。彼言曰「吾老矣﹐然吾步履﹐猶能較爾少年爲速。爾輩誠無所能﹐果以何事而至是耶﹖」太后性尢喜贊美﹐吾居宮中久﹐頗知設辭以悅之。然有贊美而不得其當者﹐彼又恨之。故𨿽諛辭也﹐亦靡不審愼出之。

排云殿﹐一瑰麗宮殿也。殿前有一廣場﹐如庭院然﹐中植紅白夾竹桃殆徧。院中有瓷桌一﹐及瓷椅數事。太后坐禦座上飲茶﹐默不一語。是日天甚淸朗﹐且有日光﹐惟風甚厲。坐其中﹐不數分鐘﹐謂風至巨﹐遂入殿中矣。吾見其如是﹐喜不自勝﹐耳語皇后﹕風將吹吾頭飾去也。時太監輩﹐方置食物於臺上﹐皇后暗示余等隨之去﹐余等從之。及至殿後之遊廊﹐遂共席窗臺以坐﹐蓋宮內窗牖﹐無不低者。廊之內﹐窗之下﹐砌磚如椅﹐廣約及寸﹐謂之窗臺。而宮殿中﹐除禦座﹐從未見有椅者。皇后及問余﹕「曾知太后有所思否﹖」余告以太后所思者﹐或晨間慶王所述之私覲事也。皇后謂余所度者甚是﹐且詢余曰「爾究知私覲果何所事﹖且將於何時舉行耶﹖」吾告﹕「太后尙未之置答也。」

方是時也﹐太后已食畢﹐緩步室中﹐而視吾等進食。旋至吾母前而謂之曰「吾甚異夫康格夫人欲覲吾之故也﹐殆有所事與吾語耶﹖頗欲知之﹐備爲之答。」吾母謂﹕「或有人欲見太后﹐而使康格夫人居間耳。」太后曰「否﹐不可若是。欲入宮者﹐必先呈名單。若常例朝覲﹐吾殊不置意﹐而今固無所用其私覲者。吾極不願人有詢問。爾等盡知之﹕彼西人也﹐依其習俗﹐固和藹且恭謹。惟其禮儀﹐則不能與吾徒並論。余且作保存之言可也。蓋中國俗尙﹐吾深佳之﹐終吾之身﹐頗不欲其或有更易。爾試思之﹕凡吾黎庶﹐何一非自髫年﹐授之揖讓。爾且以最古之訓諭﹐與新道徳衡之。然彼人民或樂是也。至吾之所謂新道徳者﹐蓋指基督教言也。以毀其髙曾考妣之神主﹐而付之火。此間人民﹐以教士之故﹐而室家仳離者﹐不知其幾。彼固恆誘惑靑年﹐以信其教者也。至吾之因其朝覲﹐而中心不適者﹐蓋以彼凡有所請托﹐吾等終覺謙捴過甚﹐不忍有以拒絕之。而彼外人﹐乃若不明其故者。今吾將以所籌度之語語爾。設彼等之言﹐而有涉於請索者﹐吾將語以凡事必與宰臣商之﹐吾不能主之也。吾𨿽爲太后﹐然國法在所必遵。若日使尢西徳夫人者﹐余則愛之甚。人旣和善﹐且從無呆笨之疑問。日人本與吾人相若﹐其進化之懸殊﹐尙不遠耳。去歲﹐在爾等未來之前﹐曾有一牧師夫人與康格來者﹐勸吾設一女校於宮中。當時吾不願拒之﹐乃以容再計議答。今且就此言論之﹐苟設女校於宮中﹐豈非大愚﹖且吾又從何處而得如許之女子耶﹖事之類此者甚多﹐余實厭之矣。而貴族中之子弟﹐余殊不願其來吾宮中﹐從事誦讀也。」

太后語時﹐視余等而笑﹐諸人亦無不笑者。太后曰「吾固知爾等之必笑也。彼康格夫人者﹐人誠和善。而美人之對於中國﹐亦極友愛。吾於光緒二十六年﹐頗感其惠﹐但吾終不悅彼教士耳。李蓮英告余﹐謂教士之在此間者﹐恆以藥食華人。人乃無不願從基督教者矣。然必僞爲誠善﹐而使華人愼重思之﹐一若不願嬲人之信其宗教﹐而稍違其本願然者。且又恆取貧苦之幼童去﹐而抉其目﹐以作藥劑也。」余於是告太后﹐謂﹕「是誠不確。余會見教士甚多﹐其心無不慈善。且頗願有以輔助貧民者。」並告太后﹕「教士之所以待孤兒者奚若﹐如庇之居屋﹐給之衣食之類﹐恆以時身入內地﹐取瞽兒之不能奉事其親者﹐而教養之。余所知﹐蓋不一端也。有時鄕人以其殘棄之兒女﹐給之教士﹐以家貧不克撫育之也。」且又述彼等之學校﹐與其所以輔助貧民之術。太后笑語余曰「余固信爾之言也。惟教士又奚以不居國中﹐而謀所以裨益其國民者﹖」余聞此﹐思多言亦復無濟。惟吾甚欲於此時使教士之在中國者﹐所遇駭聞之事﹐俾太后知之也。當一千八百九十二年﹐曾有教士二人﹐被暴民殺斃於武穴﹐而教堂亦毀於火。時張之洞督兩湖﹐余父奉檄﹐往查其事。疊經困難﹐始獲三犯﹐而依律縊殺之。被難教士之家族﹐政府復與以賠償焉。其翌年﹐宜昌左近之麻城﹐一天主教堂﹐復毀於火。暴民謂於該堂中﹐見有瞽童甚眾﹐皆目之被抉而從事工作者也。宜昌守亦謂教士確曾取兒童之目而制藥也。余父於時﹐乃取瞽童入署中﹐面詢之﹐守之爲人極戾﹐亦極排外﹐及給諸童以食而教之﹐謂教士確抉其目。乃翌日詢之諸童﹐僉謂教士待之極優﹐給之寢居。而與之丰衣美食。未入教前﹐瞽已久矣。並謂宜昌守曾授之意﹐佯稱教士之見虐。惟此殊不確耳。且求仍返校中﹐謂彼處誠足樂也。

太后曰「彼等之拯濟貧民﹐而救其苦難也﹐良或有之。蓋如佛祖之以其肉而食饑禽也。苟彼等能置吾民而他適。則所深願。吾等且信吾固有之宗教可也。爾抑知拳匪之亂之所由興乎﹖彼中國教民﹐誠不能辭其咎矣。拳匪受其虐已久﹐故思從而報復之。此固下等社會中恆有之事。惟其舉動太暴﹐且又火北京居室﹐藉以致富也。其火居室也﹐不問其誰氏之屋﹐而同歸於盡。蓋欲延長其時間﹐而爲攫取錢財之計。至中國教民﹐又庶民中之最劣者。鄕民之土地財產﹐彼等恆奪爲己有。而彼教士﹐又從而庇佑之﹐俾有所分潤焉。其有拘至縣署中者﹐皆不跪﹐不服從法律﹐且時時侮辱官長。教士又不計其有罪與否﹐出全力以蔭之。教民之言﹐輒以爲實﹐而使縣長釋其罪。光緒二十四年﹐爾父曾訂有官吏與教士往來之規則﹐爾尙憶之否耶﹖吾知庶民信彼基督教者多矣。但髙級官吏﹐吾終不信其有信教者。」語至此﹐太后四顧﹐而低聲言曰「康有爲曾勸皇帝信此教矣﹐但終吾之生﹐無一人得而信之也。至西人政事中﹐亦有吾欣欣羨者﹐如其海陸軍與機械之類。惟論其文化﹐吾必謂中國實居首選。至拳匪之亂﹐人民頗信其與政府相聯絡﹐此實大謬。當發難時﹐吾疊降諭旨﹐以兵力逐之。柰已燎原﹐不可收拾。於是﹐余決意不出宮門一步。以余之老﹐死生何足置念。惟端王及那公﹐力速余去﹐且勸吾易裝焉。余大怒之﹐未之立允。迨余返鑾﹐恆有語餘者﹐謂人民頗信余微服去也。且謂余衣一女僕之衣﹐乘一破騾車﹐而此女僕﹐乃作太后裝束﹐乘吾之轎以去。吾誠不知誰造謠者。人旣信之﹐則居北京之外人﹐自不難得而悉之矣。今再與爾述拳匪之事也。其時﹐奴婢待余之虐﹐蓋已甚矣。方吾去時﹐幾無一人願與吾偕﹐且遷都之議﹐宮中尙未籌及﹐而彼等已於其先相率避去。其不去者﹐則環立吾側﹐以覘動作﹐而不事所事。余見其如是﹐決意親詢之﹐以視願隨者有幾人焉。故語之曰﹕」願從者從﹐不願從者﹐離此也可。『乃餘言甫畢﹐而侍側以聆是者﹐已寥寥。吾見之﹐誠不能不驚奇也。僅得太監十七﹐老婢二人﹐婢女一人﹐卽長壽是也。渠等僉謂無論如何﹐必與吾俱。吾之太監共三千人﹐乃不俟吾點驗﹐而去者殆盡。中有劣者﹐且有所無禮於吾﹐擲吾寶貴之瓶於石板上而破碎之﹐蓋知吾之將去不能有所懲治也。吾涕泣終日﹐而禱於太祖太宗之前﹐祈其護佑。從吾者亦隨吾禱。至吾之家族相從者﹐僅皇后一人而已。戚族某﹐吾最愛之﹐凡有所需﹐均如其願﹐乃亦竟不我偕。至其所以不偕之故﹐蓋以爲外兵見宮人之走者﹐無不殺之耳。「余等行後七日﹐余遣一太監歸﹐見此戚人仍居北京。伊詢太監﹕曾否有外後追逐﹐而余之見殺未也﹖但此後數日﹐日兵占居宮殿﹐彼卽見逐。蓋彼初意﹐慮其必死。繼以余尙未見殺﹐故意來居宮中﹐或可與余等偕去。至彼遄徵之速﹐余迄今尙不得其故。一日晚﹐余等方居鄕人陋室中﹐彼忽與其夫偕至﹐其夫固甚佳者。彼當告余﹐以余之去﹐如何悵惘及急欲知余安危之狀﹐且言且泣。吾當禁其弗語。僅以所言殊不之信告之。自此以後﹐遂與吾絕矣。而余之旅行﹐艱困殆極﹐日居轎中﹐自日之未出﹐以至於旣暮。夜則宿於鄕村中。爾今聞是﹐必且憫余。以余之老﹐猶且受此苦難也。

行時﹐帝則乘車﹐以騾負之﹐後亦若是。余於途中﹐仍自禱髙曾﹐乞加冥佑。惟帝則終始無言﹐從未啟齒。某日﹐又遇數事﹕是日雨大至﹐轎役逃者數人﹐而騾又暴斃數口。天旣天熱﹐雨如傾盆﹐一一注余頭上。另有小太監五人﹐又復逃去。至其所以逃去之故﹐則以前夜余見其虐待縣官﹐而不得不懲治之也。此縣官曾供給周至﹐務期安適﹐惟食物本難致。余曾聞彼與縣官爭鬥﹐而縣官則跪其前﹐乞其勿語﹐且允其所索。余於斯不禁大怒﹐夫以旅行之景況如是﹐苟有爲之供給者﹐誠不能不自足矣。

行經月餘﹐始達西安。余之疲困﹐幾不堪爲爾言。而余心煩悶之甚﹐更不待言矣。以是致余大病﹐幾三月始愈。終余之身﹐余不能忘之也。

《淸宮禁二年記》卷下﹝淸﹞裕徳菱著光緒二十八年春﹐余等始返北京。及余得見宮闈﹐誠不能無恐怖之觀念。蓋凡百事物﹐大異初觀。吁﹐可哀矣﹗宮中華飾﹐其可寶貴者﹐非經破損﹐卽經劫竊。三海內之珍寶﹐幾無一存。卽余所日禱之白玉佛﹐亦復有人壞其手指。外人且有登余寶座﹐而攝影去者。當余居西安時﹐𨿽以督署備余行宮﹐然其建築太老﹐濕重﹐且易致病。余寓其中﹐如入地獄。繼皇帝又因是病矣。今欲一一語爾﹐爲時頗長。思余生平﹐備嘗艱阻﹐而以末年爲最。苟余有暇﹐當爲爾詳言之。吾頗願爾知其眞相焉。

今吾且再論康格夫人私覲事可也。此次私覲﹐必有特故﹐吾但願其再勿有所呈請﹐以余深不願卻之也﹐爾能度其一二否﹖余告太后﹕「必不致有特故。或康格夫人﹐以其嫻習禮也﹐故爾有是舉。且吾亦不信其有所呈請。」太后曰「吾之所反對者﹐僅以康格夫人﹐恆偕一女教士來﹐爲之譯人也。今吾旣有爾母及爾姊妹﹐吾思之﹐必且足用矣。彼之此舉﹐吾誠不能謂其必是。且譯人之華語﹐吾又不能盡解。外交界中諸夫人﹐吾甚願見之﹐但非所論於教士也。苟有機遇﹐吾且禁之。」次日晨﹐慶王告太后謂﹕「美國海軍大將伊文斯曁其夫人﹐及其偕行諸人﹐欲覲太后。美國公使﹐特請分兩次朝見﹐並謂﹕昨日所陳康格夫人自請私覲事﹐實誤也。」

早朝旣畢﹐太后乃笑而言曰「昨日吾非語耳﹐旣請朝覲﹐必有其故耶﹖吾寧見美國海軍大將及其夫人也。」又回首語余等曰「其整齊各物﹐務期悅目。凡吾室中所有﹐其盡易之。必如此﹐則吾等起居狀況﹐始不致爲外人所知也。」余等均知此舉﹐不啻舉宮殿而翻覆之﹐事大不易。然皆應之曰「是。」

當預定朝見日之前一夜﹐余等乃舉障窗紅簾﹐而易之以天藍色者。他若椅機之墊褥﹐亦易之﹐色與是同。於是時也﹐余等方督太監輩從事工作﹐忽見數太監入室﹐攜一大匣﹐滿盛時鐘﹐而太后亦於時入﹐乃命將靑玉之佛﹐一一移去﹐而寶玉華飾﹐亦間移之﹐而置時鐘焉。蓋以爲世所希有﹐不輕欲外人見之也。余等又易繡門簾三襲﹐而以綠色者代之。至此門簾﹐亦所希有。蓋簾爲金絲織成繡佛五百尊其上﹐道光帝曾用之。太后以爲懸此於戶外﹐可辟百邪。故太后特命朝見後﹐必以一人復懸之。毋或忘。繼余等又整齊其器用﹐伊之梳妝臺﹐爲諸物中之最重要者﹐恆不欲人見之﹐𨿽官吏之夫人亦然﹐故乃爲之移置密室中﹐而加鎖焉。繼又易其榻﹐凡有紅者﹐盡以綠代。其原有之器用﹐皆檀香制﹐榻上之雕刻物﹐質亦同。而此檀香﹐於未制器用前﹐率分置於佛寺中﹐以聖潔之﹐故亦不可使西人見。然以榻上之雕刻物﹐非余等所能移動也﹐乃以繡幔幛之。方是時﹐太后趨入﹐囑其臥室﹐暫緩布置。蓋以次日﹐僅有海軍大將及其隨員朝見﹐必不致入私室。若伊文斯夫人與其他婦人之朝覲也﹐則在是日之後。並謂朝堂中﹐不知果如式布置否﹐當視之﹐此要事也。旋言曰「其僅於吾廳堂中。鋪地毯可也﹐吾深惡之﹐然殊無如之何﹗」

余等工作旣畢﹐太后乃以諸夫人朝覲時﹐余等當衣何服見諭。顧余曰「翌晨爾無庸來吾禦座前﹐彼間皆男子。吾當於外部卿丞中﹐命一人來。吾殊不欲爾與生人語﹐此非滿人禮。彼等皆不相識者﹐一經返至美土﹐或將以爾之顏色語諸人。」其時太后又命次日取其黃袍來前﹐俾臨朝衣之。謂於此際﹐伊必衣其公服。此袍系黃緞制﹐上繡金龍﹐且帶一頸環﹐共有珠一百八粒﹐亦公服中之一。旋又曰「吾殊不願衣公服﹐頗不美觀﹐吾懼夫將必衣是也。」又謂余等曰「爾等所衣﹐固不必殊異。」

次日﹐太后興時較早﹐亦較曩日爲忙。以余所知﹐凡有朝覲﹐余等無不受騷擾﹐時有舛誤﹐頗足激太后之怒。太后曰「余方力求嬌妍﹐而此輩乃恆使余嗔怒。吾知美國海軍大將歸國時﹐必以吾之容止語人﹐吾殊不願其觀念或有差謬也。」其發﹐約兩小時始櫛成。而常例早朝﹐爲時已晚。太后乃命俟人去後行之。頻頻引鏡自窺﹐謂彼殊不悅公服。且詢余﹕「苟外人見之﹐曾知此爲公服否耶﹖」又言曰「吾衣黃袍﹐致余色亦陋﹐余面幾與袍色相若矣。」吾當告太后﹕「今日乃私覲也﹐苟願衣他服﹐當無不可。」渠聞此﹐似甚喜。而吾則深懼夫所言之或誤。然以大忙﹐亦不之置慮。太后乃命將其種種外褂﹐一一持來。選之旣久﹐乃取一淡靑緞袍﹐上繡壽字﹐而飾以寶石與明珠者衣之。太后衣畢﹐謂此衣始足稱身﹐且命余入珍寶室取花以飾其髻。其花之簪於頭飾左者爲壽字﹐右者爲蝙蝠﹐若靴與帕以及他物所繡者無不類是。裝竟﹐笑而言曰「今余始覺不媸﹐且往朝堂中候之﹐並可於暇時作骰子戲焉。」於是又謂余等曰「臨朝時﹐爾等可居屏風後﹐欲窺視者亦可。惟終不願爾等爲人所見耳。」於時﹐太監等置圖桌上﹐將入局矣。忽有一髙級太監趨入﹐跪太后前而言曰「美國海軍大將已入宮門﹐美公使與之偕﹐約得十一二人。」太后笑語余曰「吾料僅有美國公使與其海軍大將﹐曁隨員一二人而已。其餘果爲誰耶﹖𨿽然﹐此無與也。吾頗願受其朝覲。」余等乃扶之登暖閣內之寶座﹐並整拭其衣履﹐而以所備答詞受之。乃偕皇后退居屏風中。其時甚靜﹐都無聲息。朝見者行於石板上之履聲﹐猶得聞之。余等乃從屏風向外窺探﹐見有親王數人﹐引導諸人升殿階而入朝堂。海軍大將及美國公使旣入﹐立作一行﹐與太后鞠躬者三。時帝亦坐寶座上﹐居太后左。其寶座甚小﹐幾與尋常之椅同。太后之答辭甚簡﹐僅歡迎海軍大將之來中國而已。諸賓於是趨至暖閣前﹐與太后及帝行握手禮。其升降也﹐各異其側。旋由慶王導入別宮而宴之﹐於是早朝遂畢。此蓋極單簡而僅具儀式者也。

朝畢﹐太后謂曾聞吾輩有於屏後笑者﹐他人聞此﹐或將訾議﹐伊極恨之。余告太后﹕「笑者實非余也。」太后曰「此後再有外人朝覲者﹐爾不必再來朝堂中﹐但非所論於尋常早朝﹐來覲者皆吾之臣庶耳。」

是日午後﹐太后未入寢室。彼謂願俟諸人旣去而聆其作何語也。約兩小時後﹐慶王來前﹐謂諸人已畢膳﹐以得見太后顏色﹐靡不歡忭無極﹐今已去矣。至此次海軍大將之入宮﹐乃由左門入。其中門僅太后與帝得出入之﹐惟獻國書者﹐亦克行之。故海軍大將之退﹐亦由其所入之門以出。繼太后詢慶王﹕「曾否引諸人周遊宮殿﹖彼等見之﹐意態何以﹖曾否有所語﹖覺歡忭否﹖」復語慶王曰「爾今且去﹐明日爲諸夫人覲見期﹐凡有所需﹐速預備之。」是夜﹐太后又謂余等曰「明日所衣﹐務期其同。且擇其最麗者衣之。今來宮之夫人﹐後或不能再與吾徒相見﹐今苟不以所有示之﹐無機遇矣。」乃命吾等均衣淡靑色之衣﹐皇后與皇妃亦然。又語余曰「苟諸夫人﹐詢誰爲皇妃者﹐爾則告之。倘不見詢﹐余不願爾介之相見。余之爲人﹐無不審愼。蓋以宮中諸人﹐不慣與人周旋。恐其舉止﹐或有乖誤﹐而爲西婦非笑也。」又與余等曰「疇昔婦女之來宮中者﹐余恆有所贈。而前次入覲﹐則全無。今果應投贈與否﹐吾不得而知之矣。」顧余曰「爾可預置寶玉數事﹐備余之需﹐以精匣盛之﹐務期妥當。惟不得余命﹐勿持之來前。」又曰「吾等話語已久﹐爾等可去休息矣。」余等乃與致敬﹐請晚安焉。余以得返室中﹐心中大快。

次日晨﹐各事無不順適﹐且亦無所騷擾﹐諸人靡不悉心修飾﹐太后以是大慰。旋語余曰「爾之面色﹐脂澤太淡﹐人將以爾爲嫠﹐且爾唇吻﹐可塗丹朱﹐習尙如是。今且不需爾﹐可返室中﹐重敷顏色焉。」余於是復歸己室﹐施脂粉如眾。惟自窺姿色變異﹐不禁大笑。於時又入太后室。太后曰「爾之顏色﹐今誠美矣。苟爾以脂粉爲縻費者﹐吾將爲爾購之。」太后且言且笑﹐彼固恆戲弄餘者也。

此時太后飾妝已畢﹐乃有數宮眷持來外褂甚多﹐備之選擇。彼謂將衣其色之淡靑者﹐乃選之至二三十襲﹐訖無一當。命再持數襲來。其後﹐選得一外褂之綠色者﹐上繡百蝶。復衣一紫色坎肩﹐亦繡蝶者。褂之下端﹐垂珠纓。太后並戴明珠﹐其中之一﹐大如雞子﹐蓋彼所最愛者。非有要事﹐不懸之也。頭飾左右﹐簪玉蝴蝶花各一。手釧與指環﹐亦無不有蝴蝶者。質言之﹐無物不與之相配也。其頭飾上﹐珠寶之中﹐仍簪鮮花。白茉莉﹐其最愛者。皇后與宮眷﹐不得簪鮮花﹐但出於太后殊恩而賞之則可。余等可簪珠與玉之類。太后謂鮮花僅彼可用。其意以爲余等年太幼﹐簪之恐損花也。太后裝束旣竟﹐乃隨之入朝堂﹐當囑將骨牌攜之與俱﹐蓋將於此時戲之以消遣。戲牌時﹐且與吾等語﹐謂吾等對於美國婦人﹐各宜和悅﹐且宜恭謹﹐並可引之周覽各處。太后曰「今之各物都已更易﹐此固無妨也。」又曰「吾思之﹐頗欲自笑﹐今更易各物﹐果何爲乎﹖彼等見之﹐將意余等起居﹐無不如是。此後如有詢爾者﹐爾可以並不如是﹐每有朝覲﹐則更易對。俾令彼等爲之驚奇也﹐且爾必語此。不者﹐將無人知之。而前此之忙碌﹐太不值矣。」今日固私覲也﹐故太后未用其寶座之大者﹐僅坐小寶座上﹐居朝堂之左﹐每晨受諸臣之朝﹐是於此﹐而皇帝立於其側。時一太監入﹐卽昨日之人﹐謂諸婦人已至宮門﹐共九人焉。太后乃令宮眷數人於院中迓之﹐並導之入朝堂。彼等如命以去。余則立太後座右。繼見彼等僉登堂階﹐太后低聲詢余曰「誰爲伊文斯夫人耶﹖」余以從未與之謀面﹐遂以不識答。及其旣近﹐余見一婦人﹐與美使夫人偕行﹐決其必爲伊文斯夫人也。乃以之告太后。旣近前﹐太后曰「彼女教士又偕康格夫人來矣﹐每次渠必與俱﹐吾將告以恆喜見之﹐視渠果能明吾意之所在否﹖」

康格夫人旣與太后握手﹐復引伊文斯及其他諸夫人﹐與太后相見。余侍側﹐窺伺太后﹐見其狀極和藹﹐笑容可掬﹐與曩狀大殊。而謂彼等今得相見﹐實所欣慰。乃命太監攜椅入堂﹐俾諸婦坐。同時太監又進茶焉。太后乃詢伊文斯夫人﹕曾否愛悅中國﹖以北京之地爲如何﹖寓此者已得幾時﹖尙有幾時淹畱及居停何處焉。余已熟聞太后語﹐故凡所詢問﹐無不一一知之。旋康格夫人語其譯人﹐謂久不見太后﹐謹詢起居。太后告余曰「爾告康格夫人﹐余之起居殊健﹐且余見之殊喜。惜余不克時時視朝﹐不者﹐可恆相見。」又續言曰「公主將陪宴也。」於是朝覲始畢。

宴設於太后宮後之養云軒﹐特鋪陳此地以作餐室者。凡果食等均備於此。除太后皇后皇妃外﹐均與宴。余以布置餐桌﹐約費兩小時始畢。太后諭用外國之白臺布﹐似覺淨潔。而掌花園之太監﹐又以鮮花飾臺上。太后又命座位之如何安設﹐曰「伊文斯夫人尊客也。康格夫人𨿽爲美公使之妻﹐然居京者久﹐故宜以伊文斯夫人居首。」後又告余﹕「各人座位﹐一依其階級爲先後﹐公主及太后侄女爲女主人﹐各相向坐。」余等乃置金制之菜單盤於桌上﹐及金盤之盛杏仁﹑瓜子者。其餘諸物則銀制。且設箸焉。太后並諭﹕外國之刀叉亦必備。餐爲滿式﹐共二十四盤。外則有甜菜及水果等。太后復諭用最美之香檳酒﹐而言曰「吾知西婦桓喜酒也。」

時諸宮眷中﹐竭誠以待客者﹐吾自思﹐惟吾一人而已。其故﹐蓋以太后時規範彼等之舉止﹐而訓責過嚴﹐聞外人之朝覲也﹐漸生厭惡矣。方余等進食時﹐一太監來謂余曰「太后方於其宮中相候。食畢﹐可導諸夫人往見之。」故余等食旣入太后宮﹐見其方於此遲吾輩。太后起立﹐囑吾詢伊文斯夫人﹕曾有所食否﹖以所饗者﹐殊不精美也……旋又謂﹕渠甚願以其私室﹐示伊文斯夫人﹐備渠或知其起居狀況。於是乃導之入其臥室中﹐而請伊文斯及康格夫人坐焉。太監等於時進茶﹐一如恆時。太后乃請伊文斯夫人稍羈於京﹐而觀各處寺廟焉。曰「吾國𨿽古﹐然無精美之建築如美國者﹐知爾見之﹐必覺各物無不奇特﹐吾今老矣﹗不者﹐吾且周遊全球﹐一視各國風土。吾𨿽多所誦讀﹐然較之親臨其處而周覽之﹐則相去遠甚。𨿽然﹐其中蓋有難言者﹐此後吾或可一行。但吾甚懼夫離國也。方吾回鑾時﹐所有各處﹐幾不復能辧識﹐至今猶有餘恐。此間各事﹐無不惟餘是賴。皇帝固太幼也。」

太后乃回顧余等﹐命延諸夫人周覽宮殿及著名之龍王廟焉。廟居頤和園湖中之小島上。旋康格夫人謂將有所陳白﹐而語女教士趨前申其說。康格夫人方與此婦人語時﹐太后已急不可待﹐欲知其所言者爲何事﹐乃以之詢余。以餘一人﹐欲聆兩婦之語﹐又欲聆太后語﹐誠覺大難。余所僅得而聞之者﹐僅有一字﹐則繪像也。以是始得猜其餘事。乃餘方未能以是告太后﹐而此婦已進前陳詞曰「康格夫人之來﹐特有命意之所在﹐蓋有美國畫家加爾女士﹐意欲繪一太后肖像﹐送之聖路易博覽會中。俾彼美人士﹐得知君臨中國之太后﹐其美果奚似﹐而乞太后之兪允也。加爾女士者﹐則煙臺海關稅務司加爾之妹也。」

時太后狀甚驚異﹐蓋此婦言時﹐渠固悉心聽之﹐惟渠不願自言不稔其言語耳。乃回首視余﹐此蓋預先布置﹐欲余翻譯之暗記也。然余未卽爲之譯﹐而康格夫人又囑其友女教士再爲太后述之﹐蓋以太后不洞悉其所語也。太后乃謂余曰「此婦所言﹐余殊不明了﹐餘思爾爲餘言之﹐當稍佳。」故余乃一一爲之詳解﹐惟餘知太后必不知繪像之意義﹐因太后至今尙未攝有肖影故耳。

吾今且釋中國人繪像事﹐彼等必死後爲之﹐蓋欲畱爲紀念﹐而使其後世拜禱之也。吾見太后有驚詫色﹐殊不願其於外人前而呈昧於此事之情狀﹐因潛攝其袖﹐而語以稍待﹐將以各事一一爲之詳釋焉。太后答曰「今且稍爲吾釋之﹗」吾乃以宮中習語爲之解﹐語與原有之華語稍異﹐來賓聞之﹐僉不得而知。太后於是乃略知其大意﹐於是謝康格夫人之厚誼﹐而允稍待以答之。太后語余曰「爾告康格夫人﹐凡事余不能獨斷﹐必與諸臣商議後﹐乃能決之﹐想彼亦有所知。且謂余凡有所舉﹐必格外審愼﹐毋令國人議余之後。祖先之成規﹐余固不得不遵守之。」云云。余聆此言﹐知太后於此事﹐蓋不欲再有所討論矣。

方是時也﹐太監總管入跪太后前而奏曰「舟已齊備﹐諸夫人可乘此渡湖遊廟矣。」太監等此種行爲﹐率由宮眷示以暗號而致之﹐以太后已疲於話語﹐而不願再有所計議此等事故也。余今特於此詳釋之﹕凡值外人朝覲時﹐必派宮眷一人﹐以伺察太后之舉動。苟於某事﹐覺有不悅﹐或倦怠狀﹐宮眷乃以暗號示太監總管﹐渠卽入室如前狀﹐中輟其議論﹐而解其煩困焉。於是太后乃與諸婦人興辭﹐而謂其意蓋恐諸人歸去之太遲﹐且願其多得時間﹐俾可優遊以周覽各處云。

於是諸夫人乃乘太后之禦舟﹐如上所述者﹐以赴此島而遊廟焉。廟築於小島上﹐島之中有一洞﹐蓋從未有人入其中者。俗傳此洞爲龍王之居﹐太后深信之。而廟遂以是得名。

余等畱廟片刻﹐回抵宮內﹐諸夫人卽興辭登轎。旣至宮門﹐易來時之轎而歸。余循常例以諸賓所述之言及曾否表示歡迎之感忱﹐詳以入告。太后曰「吾愛伊文斯夫人﹐吾料渠乃極佳之女子也﹐窺其舉止﹐似與向所見之美國女子迥異﹐余雅喜接晤嫻習禮儀之人。」旋又述及繪像一事曰「奇哉﹗『康格夫人何發此想﹖何謂繪像﹖趣語吾來﹗」余謂日須端坐數小時。言未竟﹐太後面呈驚態﹐似憚其煩﹐急問端坐何爲。余謂坐之必端﹐終始如一﹐蓋便畫士之臨繪耳。太后曰「像成而余將耋矣。」余告以前旅巴黎時﹐亦嘗倩加爾畫士繪有一像。太后卽命取視之﹐俾知眞像。余隨命身旁太監至余家中取之。太后曰「曷爲必余坐而繪之﹖豈他人不能爲代乎﹖」余謂﹕「此乃老祖宗之像﹐他人焉能代﹖故必親坐而後可。」太后問﹕「坐時每次服飾須同否﹖余以」必同「答。太后謂﹕」中國畫家﹐一面其人﹐卽能揮毫而成﹐殊不費事。泰西髙等畫家﹐當亦能爾也。「余乃詳述中西畫法不同之處﹐且謂伊苟一見畫像﹐卽明其殊異之所在﹐而所以必坐多日之理由﹐亦可了然也。太后謂余曰﹕」女畫士性情如何﹖能華語否﹖「余答﹕」素稔加爾女士之爲人﹐固一極端正之女子也﹐惟不諳華語耳。「太后曰﹕」渠兄久司海關﹐渠何以不諳華語﹖「余謂﹕」加爾女士離華已久﹐其旅華時日﹐計之極短。蓋長從事於歐美間也。「太后曰﹕」渠不諳華語﹐殊慰餘懷。余之躊躇不願繪像者﹐卽爲須畱外國人於宮耳。蓋宮人類喜閒談﹐或將以余不願人知之事語之。「余謂﹕」此乃必無之事﹐加爾女士旣不諳華語﹐宮中捨余等母女三人外﹐又無諳英語者。「太后曰﹕」良難深恃﹐渠等寓宮少時﹐將能諳習。「又曰﹕」繪像究須幾時蕆事﹖「余謂﹕」此全恃坐次之多寡﹐坐時之修短。「余不欲以實情告﹐蓋恐其不耐此﹐第謂﹕」俟女畫士抵時﹐當囑其速成蕆事也。「太后曰﹕」康格夫人之請難卻。故余諉謂須商之諸大臣﹐俾得有暇斟酌﹐此爾所知者也。如爾素稔女畫士之爲人﹐且以爲可以容其入宮﹐則不妨召之來。而余命慶親王答復康格夫人可也。惟是如何布置﹐吾等要當先爲商酌。蓋外國女子畱居宮內﹐向無此例。且吾每入夏季﹐必避暑頤和園。其地距城甚遠﹐吾意女畫士必不能逐日奔波也。然則將何以處此﹐且必有人長日防守之。玆事良不易解決﹐余殊無主見﹐爾又曷能任防守之役耶﹖縱爾以爲能之﹐而令宮中之人﹐日間無與談話之機矣。然夜間又誰與同寢處而守之者。「太后繞室而走﹐沈思良久﹐旋忽笑曰﹕」得矣﹐吾能幽之如囚﹐而使之不自覺也。然此則全賴爾母女三人﹐爲吾爲之。爾等其各謹愼從事﹐余亦將爲畱意焉。余將諭令以醇親王之府邸爲加爾女士稅駕之所。「醇親王爲光緒帝之生父﹐其府邸密邇太后之宮﹐車行約十分鐘可達﹐在頤和園之外﹐而不與宮院相接者也。

太后又曰「爾晨與同來﹐暮與同歸相處﹐吾意此爲艱難中極妥當之法。惟女畫士收發之函件﹐須時畱意﹐爾其不免倍增辛勤歟﹗然爾當知余於此類事務﹐若此不憚煩瑣者﹐蓋求免將來之周折耳。尙有一事﹐亦須格外謹愼﹐則爲監視加爾女士﹐俾勿與皇帝語。余作此言﹐蓋以皇帝靦腆性成﹐爾所素知﹐言語間恐或忤之耳。余於繪像之際﹐擬另派太監四人﹐伺候一切。」太后於是又曰「爾曳余袖時﹐余見康格夫人注目視爾﹐不知彼作何想。第爾且不必措意﹐聽其作何想可也。爾之意﹐縱康格夫人有所誤會﹐余固知之也。且知爾之此舉﹐實所應然。」余謂﹕「康格夫人﹐或疑餘將勸老祖宗勿允其請。」太后曰「豈有此理﹐苟非爾素稔女畫士﹐則余無論如何必不之允。余所慮者﹐非繪像也﹐恐將因此發生重大之事端耳。」

翌晨﹐余接康格夫人來書﹐懇余勿進間太后﹐蔑視加爾女士。余卽譯呈太后。太后閱之﹐怫然不悅曰「無人有以此辭達爾之權﹐彼何人﹐敢疑爾譖毀加爾女士乎﹖余今語爾﹕當爾曳余袖時﹐彼嘗注目而視乎﹖爾可隨意答之﹐惟須如來書之辭旨。或告以中國宮眷﹐向無運動太后之例則更佳。且當聲明﹕媒蘗人短爾尙不至卑鄙如此。爾不願作此語﹐則可言加爾女士素至交﹐中心從無譖毀之想。」余乃仍循常例﹐覆書康格夫人﹐以免失禮焉。

是日下午﹐太后捨繪像外﹐未談他事。少頃復曰「加爾女士寓宮之際﹐余願康格夫人勿遣彼女教士爲其伴侶。苟有此舉﹐余必不坐而繪像。」翌晨﹐太監攜余畫像至﹐未及進呈太后﹐宮人爭來飽觀。或謂酷肖﹐或謂粗劣﹐余亦不與計較焉。迨余入告太后﹐太后卽命攜入禦寢。及接畫在手﹐凝神審閱﹐且手加撫摩﹐甚以爲異。卒乃大笑言曰「畫誠有趣﹐若以油畫者然。如此小技﹐實生平所未見。像果酷肖﹐中國畫家﹐鮮有能得其神情者。畫上之衣﹐誠可怪﹐何兩臂與頸﹐皆袒裼乎﹖余聞外國婦女之衣﹐無袖無領﹐然尙不料有如畫上之惡劣焉。爾曷爲亦衣此﹖余意爾必羞以此裝示人也。嗣後勿再衣此﹐余睹之甚詫。以此爲文明﹐庸不可怪﹐其偶爾衣之乎﹖抑時衣之乎﹖豈男子在前﹐亦作此裝乎﹖」余謂﹕「此乃婦女尋常晚衣﹐每臨盛宴跳舞會輒衣之。」太后笑曰「是更不堪﹗是更不堪﹗外國事事似見退步。中國婦女於男子之前﹐禮不得露手腕。而外人竟與吾華理想大異。皇帝常言變政﹐以此徵之﹐尙不如守吾人舊習爲愈也。爾對於西俗之成見﹐曾變更否﹖爾以爲吾國風俗果遠美於外國否﹖」余見太后厭惡西俗若是之甚﹐惟能以誠然爲答。太后復閱余像﹐驚問曰「爾面曷爲半白半黑乎﹖此殊不近情理。爾面固未嘗黑﹐而頸亦如是何耶﹖」余謂﹕「黑色之一面﹐乃背陰之故。蓋畫士由坐處望之﹐固應爾也。」太后曰「加爾女士爲余繪像﹐其黑亦將若是乎﹖是乃送往美國者﹐余不願彼都人士﹐見余面半白半黑也。」余聞太后言﹐心思不便以實情告。乃許太后﹕「俟女畫士抵時﹐將以此意達之。」太后問余﹕「何時開繪﹖」余謂﹕「女畫士現仍畱滬﹐康格夫人已致書招之來京﹐預備一切矣。」後一星期﹐余接加爾女士書﹐謂﹕「擬卽日晉京。如蒙太后見召﹐繪其禦容﹐無任歡幸﹗」余以來書譯呈太后。太后曰「余殊喜爾親知加爾女士﹐令余省事多矣。爾知余或有事告知女士﹐而不願康格夫人知之者﹐余之意﹐蓋謂或有應告女士之事﹐而爲康格夫人所聞﹐則將以余爲極難取悅者。諒爾能知余意者也。此婦旣爲爾友﹐則有事語之﹐當能出以從容﹐而不致冒昧。余實告爾﹕此婦苟非爾之契友﹐則余斷不容其至此。蓋此事大反常例也。」

閏五月初三日﹐慶親王面奏﹕「女畫士已抵京﹐現與康格夫人同居﹐請示何日開繪﹖」太后曰「容明日復之。余將先查曆書﹐免於凶日爲之也。」翌晨朝罷﹐卽查閱曆書。良久﹐卒乃謂余曰「查曆書﹐須十餘日後﹐始有吉日。」言時授書示余。後乃擇定閏五月二十日爲大吉日。繼復擇定戍時爲吉時﹐乃晚間七點鐘也。余聞之窘甚。蓋時已日落﹐不能開繪。余乃以此意婉告太后。太后答曰「無妨﹐此間多電燈﹐光綫甚足。」余謂燈光下爲之﹐不能如日光之佳。「讀者當知余汲汲求請易時之意。蓋余知加爾女士﹐決不願於電燈之下作畫故也。太后答曰﹕」何煩瑣乃爾﹐余自作畫﹐任何光皆可。加爾女士當亦能之。「磋商良久﹐卒乃擇定閏五月二十日晨間十鐘開繪。定議後﹐余心大慰。當日太監攜余面像進呈太后時﹐且攜有餘在巴黎所攝肖像數張﹐余恐太后見之﹐將主攝影﹐而不主繪像。蓋攝影速而且易﹐復無逐日端坐之勞。故余決意不以影片示太后。余等選定繪像日辰之第二日晨間﹐太后偶過余寢室外廊﹐卽緩步而入。四周顧瞻﹐蓋視器物是否潔淨﹐布置是否得宜﹐此蓋太后第一次入余寢室也。余見太后﹐頓失所措。蓋宮眷之室﹐禦趾不輕臨。余旣不能任其久立﹐又不便請其稍坐。淸制﹕皇帝皇后﹐各有禦座。凡有所適﹐輒由太監攜之與俱﹐不輕坐他人之椅也。余正欲令太監將太后禦座攜入﹐太后止余﹐謂將隨便坐之。言已﹐卽坐於一安樂椅上。斯實余之榮幸也。太監乃送茶入﹐由余接呈太后﹐以免太監久侍。此蓋宮闈之禮﹐亦藉以示敬耳。太后飲茶畢﹐卽起坐﹐繞室行﹐覽閱陳設各物。且啟余抽屜箱籠﹐以視衣物之是否折疊整齊也。偶舉目﹐見室隅室上所置之影片﹐指而問曰﹕」案上置者﹐乃何畫乎﹖卽近前視之。旣取在手﹐驚而言曰「噫﹗此皆爾之影片乎﹖較爾之畫像佳甚﹐且益逼眞﹐曷爲不早示余﹗」余聞言﹐茫然不知所對。太后見余有窘狀﹐乃亂以他語。太后凡見宮眷答語時﹐猝不及備﹐則輒談述他事﹐俾吾人有暇思忖。少頃﹐復問前事﹐則吾人卽能應聲答之矣。

余之影片﹐皆作歐裝以攝者。太后閱之旣久﹐乃言曰「佳哉此片﹐美於畫像多矣﹗惟餘旣有成言﹐自必踐之。余縱須攝影﹐而與畫像一事﹐毫無與也。所苦者﹐不能招市肆攝影者入宮﹐誠難事也﹗」

余母乃進告太后﹕言余之一兄﹐曾研究攝影術有年﹐其藝尙佳。可卽招入爲之﹐當能稱意。余於此﹐須表明餘二兄之行狀。是時二人皆在宮內當差﹐一管頤和園電燈處事務﹐一管太后禦用小汽輪。淸制﹕凡滿員之子﹐皆須在宮當差二三年不等。渠等在宮中﹐可自由行走﹐且逐日見太后。太后之遇諸少年也﹐極形仁慈﹐常與閒談﹐如慈母焉。諸少年每日淸晨至宮﹐公務旣畢﹐卽須歸家。宮中例不準畱人過宿也。太后聞余母言﹐極爲驚詫。卽問﹕「何以向不聞述及此事﹖」余母答稱﹕「因不知太后亦欲攝影﹐故不敢冒昧進告。」太后笑曰「嗣後有事﹐盡可隨意直陳。蓋余於新穎之事﹐必求一試。好在外間無人得知也。」言已﹐卽命傳余兄至。余兄旣至﹐太后謂之曰「吾聞爾乃一攝影家﹐今將有事煩爾。」余兄時已跪下﹐蓋按宮廷之禮﹐太后有諭﹐必跪而恭聆﹐卽皇帝之尊﹐亦不免也。惟宮眷獨蒙恩免。蓋宮眷長日伺候﹐太后時與閒談﹐故特命免行此繁縟之禮﹐以免消耗時光也。

太后問余兄以何時得入宮爲之攝影﹐以何種天气適宜。余兄謂擬於今夜歸取攝影器來﹐隨時可爲之。聽老祖宗便﹐天气不妨事也。太后聞言﹐乃決意於翌晨爲之﹐且曰「余擬先攝一乘輿視朝之狀﹐然後再攝他影數種。」復問﹕「攝影時﹐須坐許久﹖」余兄以數秒鐘對。太后作驚異狀。旋續問﹕「攝影後﹐幾時可成﹖俾得早睹之也。」余兄答﹕「晨間攝影﹐下午可成。」太后謂﹕如是妙極﹗並言擬親視余兄工作。乃告余兄任於宮內擇一相當之室﹐以爲工作之處。並命太監一人﹐預備一切。

翌晨﹐天气晴好。八點鐘時﹐余兄攜攝影器數具﹐候於宮院內。太后步入院﹐一一視之。旋曰「奇哉﹗豈以此卽能攝人之影﹖」及聞余兄詳解攝影之法後﹐卽命太監一人立於器前﹐俾彼可由聚光鏡片中﹐望其形狀。旋忽驚問曰「爾首曷爲顚倒﹗倒立乎﹖抑直立乎﹖」余等告以攝影之後﹐其狀卽不如是。太后得此觀象﹐歡然自得。且嘖嘖稱奇﹐卒命余立器前﹐仍由聚光鏡中視余作何狀。繼復與余易地而處﹐命余由聚光鏡中視之﹐揮手不置。及聞余述其舉動也﹐色殊愉悅。

太后旋登禦輿﹐命輿夫舁之行。將過攝影器時﹐余兄已攝得一影。旣過﹐太后回顧問余兄已否攝取其影﹐兄以已攝對。太后曰「曷爲不先告余﹖容過嚴肅。後再攝時﹐須先語余﹐俾令面容和悅也。」

余知太后極爲愉快。臨朝之際﹐余等咸處屏後。余見太后狀﹐似欲急術退朝﹐以便再攝數影者。是日臨朝僅二十分鐘﹐蓋罕有之事也。

各大臣旣去﹐余等由屏後出迎太后。太后曰「天气極佳﹐盍往再攝數影。」太后卽步入朝堂之院內﹐余兄已備鏡箱於此﹐且已攝有一影矣。太后謂欲於禦座上攝一影﹐一如臨朝之狀。余等聞言﹐乃舁禦座入院﹐後置屏﹐下置足凳。不數分鐘﹐卽部署妥帖。太后又命一宮眷取長袍數襲﹐俾其選擇。於時余復往取太后平日最愛之首飾數事。太后命將接見伊文斯海軍大將及其夫人時兩次所用之服飾取來﹐分別衣之﹐各攝一影。旋又欲攝一衣素服之影。且命余兄將所已攝者從速成之﹐渠急欲視其何似也。繼又謂余兄曰「姑少待﹐余將與爾同去﹐以視爾之工作。」顧洗片等事﹐恆在黑室﹐余意太后或不耐﹐故初未詳細以告。今知不可祕﹐乃爲一一說明。太后曰「此無妨﹐余願一往視之﹐固不問室之如何也。」余等同赴黑室﹐視余兄工作。置一椅室中﹐俾太后坐而視之。太后謂余兄曰「爾當作事如尋常﹐勿以爲有餘在此可也。」太后注視良久﹐迨見片上出現人形﹐若是之速﹐大喜。余兄持玻璃片﹐置紅光之前﹐以示太后﹐俾較爲淸楚也。太后曰「此不甚淸晰﹐余僅能辧明自己之肖像。惟面與手曷爲黑耶﹖」余等謂俟印紙上後﹐則黑處轉白﹐而白處轉黑。太后曰「原來如此﹐誠可謂到老學不盡矣。此事以余視之﹐洵屬新穎。今余攝影﹐中心慰甚。惟望畫像之佳﹐亦能如是耳。」旋復謂余兄曰「俟餘下午休息之後﹐再爲工作。余願目睹爾成之也。」下午三點半鐘﹐太后午睡甫醒﹐卽匆匆著衣﹐迥異恆時。衣畢﹐卽赴余兄處。余兄已將各物預備妥當﹐乃將曬印之法﹐述之太后。時當夏季﹐陽光極烈﹐下午四時﹐日輪猶髙。太后坐視余兄印片﹐足有二小時之久。且見曬出極爲淸楚﹐欣然自得。旣得第一張﹐手持弗釋﹐更閱其他數張﹐乃復視手中者﹐詎已變黑﹐乃不解其故。驚問曰「胡爲變黑﹖抑晦气乎﹖」余等乃言印後必用藥水洗之﹐否則一經烈光﹐將使之褪色﹐如此張然。太后曰「是誠有趣﹐且視將如何爲之。」

諸片印成後﹐余兄卽置於藥水盆中﹐卒以淸水洗之。此皆常法也。太后見片上形像﹐旣明白呈露﹐益爲詫異曰「何奇特若是﹗無不翼然如生者。」及工成﹐乃悉取入禦寢﹐坐於小寶座上﹐審視良久。甚至取鏡自照﹐以與頃間攝之影相比較。

是時余兄仍鵠立院內﹐以候後命。太后偶忽憶及﹐乃言曰「噫﹗余將爾兄全忘之矣。可憐渠必仍立院中﹐以待余命。爾往告之。止﹗余親往爲佳。渠終日勞苦﹐余必稍以數語慰之也。」太后乃命余兄每片再印十張﹐且命將攝影器畱置宮內﹐俾次日再爲之也。自次日起﹐霾雨十日。太后極爲焦急﹐蓋須俟天晴﹐始能攝影也。太后欲在朝堂攝數影﹐而堂深且暗﹐其上層之窗﹐皆糊以厚紙﹐惟下層之窗﹐可透光。余兄𨿽經屢試﹐卒不獲一佳影。

天雨之際﹐余等移寓三海﹐蓋以皇帝將至地壇致祭也。歲舉一次﹐其禮節與其他歲行之祭同。太后因天雨之故﹐命將各艇移泊頤和園之西岸﹐於是乃率宮眷﹐分乘各艇﹐赴城之西門﹐至最末之橋而登岸。岸上有轎預候﹐余等乘之至三海之門﹐復入艇渡湖﹐約一英里之遙。湖中蓮花盛開﹐淸香撲鼻。太后曰「余等在此盤桓﹐至少三日。余望天公放晴﹐則余擬於湖上艇中﹐攝數影也。余尙有一佳思﹐卽攝一觀音像是也。以二太監總管爲侍者﹐其應衣之服﹐早已備就﹐余偶嘗衣之。余逢盛怒﹐或有所煩惱時﹐輒作觀音裝﹐則餘气頓平﹐儼然一觀音後身矣。此舉與余﹐大有裨益。蓋令余心中不忘『大慈大悲』四字也。今作觀音裝而攝一影﹐則可隨時視之﹐而生慈悲之心矣。」

余等行抵私宮時﹐雨始止。地濘滑不易行﹐余等仍步入太后禦寢。太后有奇癖﹐喜於雨中步行出遊﹐苟非大雨滂沱﹐且不用雨具焉。而太監輒攜余等之雨具以從。惟太后不用﹐則余等亦不敢用之﹐宮中事﹐莫不如此。太后步行﹐余等亦步行。太后乘輿﹐余等亦乘輿。所不同者﹐太后疲憊而坐﹐余等不能坐其前﹐惟能立候耳。太后之愛三海﹐勝於禁城之宮殿。蓋其華麗﹐遠出禁城之上﹐且能使太后之性情怡悅也。

是日﹐太后命余等早歸休息﹐蓋步行後﹐極形委頓故也。且謂明日苟晴﹐將作觀音裝攝影。詎意天不作美﹐連雨三日﹐故決意再居數日。其末一日﹐天放晴光﹐已能攝影﹐事畢﹐余等復回頤和園。

余等抵頤和園之次日﹐太后謂宜預備接見女畫士各事﹐命太監總管傳諭各太監不得與加爾女士語﹐惟以禮遇之可矣。余等宮眷﹐亦同受此諭。並諭余等遇加爾女士在太后前時﹐不得白事。皇帝所受之諭亦然。繼復傳諭收拾醇親王府邸。後謂余曰「余以監守女畫士事﹐委爾三人﹐余已命外務部供給加爾女士膳品。余所鬱鬱者﹐此間無外國食品耳。」太后又命以余等家內之鑪竈﹐移入醇親王府邸﹐以便加爾女士隨時點制食品。太后曰「爾捨終日監守加爾女士外﹐且須晨與同來﹐暮與同歸﹐誠苦爾矣。𨿽然﹐余知爾必不以此爲苦﹐爾蓋爲吾盡力也。」旣復笑曰「余何自私乃爾﹐余命以爾家之物﹐移置該處﹐爾父將如何﹖今最佳者﹐莫若請爾父同來相處。該地空气﹐頗與爾父相宜也。」余等急叩首以謝﹐良以醇親王府邸﹐從未準官員等居住。太后今發此諭﹐實爲特恩也。且以此之故﹐余能逐日見余父之面矣。以視從前之僅一月一次﹐而猶須請特別假者﹐其慶幸爲何如也﹗

翌日﹐太后派余等至醇親王府邸﹐部署一切。府邸極爲壯麗﹐附屬之小屋﹐均彼此隔開﹐不與正屋毗連﹐如普通室者。院中有小地﹐有曲徑﹐風景與頤和園仿佛﹐惟規模則遠遜之。余等擇夏居之屋一宅﹐爲加爾女士寓所。屋內陳設﹐應有盡有﹐美逾尋常﹐俾有賓至如歸之樂。余等之居﹐在加爾女士之側﹐旣便呼應﹐又可時時窺守之。當晚﹐余等回抵頤和園﹐以部署情形報太后。太后曰「余願爾等謹愼將事﹐勿使此婦知爾等以防守爲務也。」觀太后狀﹐似極憂慮此事﹐蓋加爾女士未抵之前﹐嘗頻頻以此語叮嚀余等也。

接見加爾女士之前一日﹐諸事悉已預備妥帖﹐太后深爲滿意﹐而余亦極覺心慰。太后命余等早退﹐蓋彼願休息﹐以期明晨容光稍美也。翌晨﹐諸事皆匆匆畢之﹐卽早朝亦然。俾加爾女士至時﹐不致匆忙。

余立屏後如常日。有一太監來﹐謂﹕「康格夫人偕女畫士及他婦一人已至﹐現在朝房之內。」是時早朝將畢矣﹐太監總管入告太后﹕「外國女賓已來﹐候於他室。」太后謂余等曰「餘思當入院中迎之也。」向例﹕太后輒在朝堂接見外賓。今因加爾女士非賓客比﹐故以爲不當常禮遇也。

余等下階之際﹐見諸女賓已入宮院之門﹐余乃指加爾女士告太后﹐太后注視頗切。旣抵院內﹐康格夫人趨前向太后行禮﹐並介紹加爾女士焉。女士笑容可掬﹐太后一見之下﹐欣慰無似﹐蓋太后喜人以笑容對之也。乃低語余曰「視其貌﹐若一極歡樂者。」余答太后﹕「果作此想﹐余心殊慰。」蓋余正慮太后見女士後﹐不知作何態度也。女士與余行禮之際﹐太后睇視頗悅。旋語余﹐謂見加爾女士與余接晤時﹐爲狀極樂。且曰「窺其舉止﹐良易處置。」言已﹐乃回寢宮﹐余等隨之。旣抵宮﹐女士謂已自備畫布﹐長六英尺﹐闊四英尺。余曾預告女士﹕「太后之繪像﹐不喜縮至極小﹐其大必與身量相埒。」及女士出畫布示之﹐太后猶嫌過小﹐殊爲悵悵。於時畫案已部署妥帖。太后乃問坐以何處爲宜﹐而是室窗戶頗低﹐除近窗地面外﹐光亮熹微﹐余知女士頗難遽決。審度再四﹐卒定於近門處鋪畫布也。太后以須易衣故﹐命康格夫人等稍坐休息。余乃隨太后入寢室。啟口卽問余意女士年近幾何﹐渠觀其發﹐色淡﹐而幾全白﹐殊不能決其年齡也。余聞之﹐不禁欲笑。乃謂﹕「發色之淡﹐固由天生。」太后謂﹕「曩見之西婦發作金黃色﹐除老人外﹐無白髮者。」又曰「女士容貌極美﹐爲吾繪像﹐諒亦佳也。」

時太后回顧一宮眷﹐命其取一黃袍來。此袍𨿽爲彼所不喜﹐然彼意繪之畫圖中﹐色爲最美。乃從宮眷所持諸袍內﹐選得一襲。上所繡者﹐則紫藤也。其鞋與帕﹐均與此相配。袍之外復披一綠緞肩巾﹐上繡壽字。每一字中﹐嵌一明珠。又戴玉釧一雙﹐與玉護指焉。頭飾之一邊﹐簪玉蝴蝶與纓繸之類。其別一邊﹐則鮮花﹐一如常時﹐此時太后﹐狀誠美矣。

當太后由室中外出時﹐加爾女士已將各物預備妥貼。及見太后作如此裝束﹐不禁呼曰「太后著此服﹐何都麗乃爾﹗」余旋以此言﹐譯告太后﹐太后以是悅甚。

太后乃坐於寶座上﹐以備臨繪﹐其姿勢甚自然。安樂與燕居無殊﹐而置其一手於墊褥之上。加爾女士曰「姿勢絕佳﹐以其自然也。乞毋移動﹗」余乃以女士之言告太后。渠詢吾﹕其狀佳否﹖不者﹐當易其姿勢焉。余謂其狀﹐望之確自然。渠乃又詢皇后及宮眷輩之意見﹐彼等無不稱美﹐而未以加矣。然吾於時見彼等方欣欣然視女士之工作﹐蓋從未一睇太后也。

方女士爲太后繪艸圖時﹐諸人無不張口而視﹐以從未見有工作如是之易而天然者。皇后耳語余曰「吾𨿽不知像畫﹐然固能決其爲良畫家也。吾等之服與頭飾﹐彼從未之見﹐而所臨者﹐無不酷肖。苟思中國畫家﹐而爲西婦畫像﹐則其混淆不知何似矣﹗」艸圖旣成﹐太后甚喜。且以女士作此﹐速且肖也﹐深異之。余乃爲之鮮明其說﹐謂此僅艸圖﹐一俟設色時﹐則彼將知其區別矣。太后命余詢女士倦未﹐思休息否﹖並告伊渠終日甚忙﹐每日僅可坐數分時也。余等乃肅女士及康格夫人進餐。餐畢﹐乃偕太后入劇場。

康格夫人去後﹐余乃延加爾女士入余室中﹐從事休息。乃方坐定﹐而太后命一太監來﹐召余赴彼寢室。太后曰「方余午後寢息時﹐殊不願此婦繪畫。彼於此時﹐亦可寢息。俟余醒時﹐爾肅之來可也。今見各事﹐較余預期者爲佳。余甚忻慰。」余乃以太后之意﹐告之加爾女士﹐並謂太后寢息後﹐苟此時可當其意﹐尙可稍事繪畫焉。女士頗爲太后所感動﹐語余無庸休息﹐惟盼卽從事繪事也。今日爲渠入宮之第一日﹐余固不願以各事詳告之﹐蓋慮其煩惱耳。且亦未告以此卽太后之命令也。經余之種種運用﹐乃使女士去其急欲繪畫之觀念﹐且未有以忤之。旋太監入室﹐預備餐桌﹐余導之出至廊下﹐皇后與之語﹐呶呶不休﹐而余則爲之譯人焉。有頃﹐一太監來﹐謂太后已畢膳﹐願吾等入而進食。旣入室中﹐余見已設有座椅﹐不勝大愕﹐蓋前所絕無者。平時﹐除太后外﹐無不立而食也。皇后之驚愕﹐較余尢甚﹐詢余曾知其故否﹖余謂或因加爾女士在此故也。皇后語余至太后前﹐面詢之。蓋以不得太后命﹐不敢坐。太后耳語余曰「吾之所以待皇后及宮眷者﹐頗不願加爾女士知之﹐而以吾徒爲蠻野也。宮中儀禮之由來﹐彼不得而知之﹐將能免於誤會。爾等僅可坐而食﹐不必來謝吾﹐一若日日固無不如是﹐而已習慣然者。」

太后盥手後﹐乃來余等食桌前﹐於是余等起立。太后囑余﹕詢加爾女士曾愛此食物否﹖及聞女士答以愛之﹐較彼固有者爲甚﹐殊欣悅﹐且頗令釋然。

膳旣畢﹐余告加爾女士與太后興辭﹐余等則與太后﹑皇后致敬﹐並與宮眷輩辭別﹐而導女士至於醇王府邸。乘車而行﹐約十分鐘始達。旣以女士之寢室示之﹐遂辭出。入己室中﹐心殊愉悅﹐蓋以得有安息也。

翌晨﹐余等又與加爾女士入宮。至宮時﹐方早朝。女士外人也﹐不能入禦座旁﹐余等乃坐朝堂之後廊下﹐俟朝之畢。以是故﹐反致余不能追隨太后﹐一如往時。而余固有之位置﹐一時恐難復得。心焉思之﹐不勝沮喪矣。不寧惟是﹐余之居宮﹐其惟一之目的﹐乃欲以西方俗尙與其文化﹐循誘太后﹐使之欣悅。以余所知﹐深信太后於此已得樂趣﹐且恆以余等所言之事物﹐語諸大臣﹐而諮詢意見也。如余以旅法時所攝之海軍操演肖影示太后﹐覺其頗有所感觸﹐且謂甚願中國亦有若是之表彰。旋以商之諸大臣。而彼等乃亟以遁辭答之曰「爲此頗需時日也。」由此以觀﹐則太后幾全無攺革之望。縱彼心願爲之﹐然一經商之諸臣後﹐諸臣𨿽無不贊從﹐而輒設辭延宕﹐以擱置之。且以余宮中經驗之所得﹐知無有敢以新事語太后者﹐蓋恐以是而生困難也。

當太后出自朝堂時﹐加爾女士趨其前﹐而吻其手﹐致渠大愕﹐惟面色間未呈露耳。然此後余等獨居時﹐乃詢余等﹕「此非華禮﹐加爾女士之何故出此也﹗」迨知此乃西禮﹐遂無他言。

於是太后乃步行返其寢宮而換衣飾﹐備畫像焉。是日晨﹐天气甚佳﹐太后坐約十分鐘﹐乃告余覺倦甚﹐並詢﹕苟請女士延長其時間﹐於勢當否﹖余答以女士之居宮﹐尙有時日﹐延期一日﹐固無妨也。維時余固知女士之必因此沮喪﹐然又必竭力徇太后之所欲。不者﹐將全局盡隳矣。女士謂﹕苟太后欲事休息﹐渠可於時繪寶座及屏風。若尙願坐而臨畫也亦可。此語使之甚喜。謂下午休息後﹐必再坐。旋諭吾於十二鐘﹐延加爾女士餐於吾之室中﹐吾母吾妹及吾之與俱焉。若宮中晚餐﹐約於六時。此次則俟太后食後﹐女士乃與皇后曁諸宮眷用膳。太后又諭香檳或他酒之爲加爾女士所愛者﹐必備。謂彼知西俗﹐婦女食時﹐恆樂飲酒。至太后何以有此意念﹐則無人能知之。吾意必告者之誤。但於此時而正其謬﹐則又非計。蓋太后極不願人非其所是也。僅可稍俟機遇﹐於無意中正之耳。

是日午後﹐值加爾女士之休息。太后命人召余去﹐而以其常設之疑問詢余。如加爾女士有何所言之類。觀其狀﹐似亟欲知女士對於渠之意見。迨余告之女士謂其極美﹐且覺少艾也。太后曰「誠然﹐女士語爾﹐固必如是。」然經余之確切陳辭﹐謂女士此意﹐並未曾詢之而自語餘者﹐渠聞此﹐其狀似尙不怏然也。太后忽語曰「吾思果加爾女士能繪吾之寶座以及屏風﹐則吾之衣飾﹐彼必可繪之﹐而不必吾之親臨矣。」吾告以此必不能﹐因無人可衣此﹐俾女士之得其眞相也。而太后之答語﹐乃使余驚愕不置。太后曰「此固甚易﹐爾可爲吾衣之。」余聞此﹐幾不解所謂。繼思之﹐必謀所以舒此困難﹐而語以女士或不悅此。然太后則知女士於此﹐必無反對處。蓋當繪渠面容時﹐渠固親臨也。故余乃婉言以此意達之女士。卒之﹐凡值太后疲倦時﹐余乃衣其外褂﹐飾其珍寶焉。以是故太后之繪像始得成。僅有數小時﹐女士欲繪太後面容者﹐則由太后親臨也。余晨坐兩小時﹐午間復坐兩小時﹐直至像成始止。

吾父之四月假期﹐於今已滿。六月一日﹐太后與帝﹐乃禦殿受其朝覲焉。吾父病體殊健痊﹐惟仍苦於風濕﹐當登丹墀時﹐太后見其狀﹐乃命太監二人扶之。

吾父首謝太后眷顧余妹及余之恩﹐循例去冠﹐叩首及地有聲。凡官吏之受有殊恩者﹐輒作此禮。繼乃置冠首上﹐仍跪太后前。太后乃詢其居巴黎之情狀﹐慰勞有加。且見其不能久跪也﹐特諭太監賜以氈墊﹐此亦殊恩也。以氈墊惟大學士爲能用之。太后當謂吾父﹐狀殊老耄﹐不欲其再適異國﹐且以欲畱吾姊妹於宮中﹐不爾﹐則將攜其子女以去。並謂余等離國𨿽久﹐然猶習於滿人俗尙殊爲欣慰。吾父謂其所以教養吾等者﹐一依本國之俗尙﹐其於此事﹐蓋甚致意云。

於是太后又詢皇帝﹕尙欲有所詢問否﹖帝答以欲問吾父能否法語。及聞其不能也﹐似甚奇愕。吾父乃以公冗﹐無暇習此以釋之。且謂自念老邁﹐殊難從事外國方言也。太后又問﹕法國對於中國之感情如何﹖吾父答﹕初頗友愛。惟自拳匪之亂後﹐爲使臣者﹐困難特甚。太后謂﹕此誠不幸事﹐惟近來百務﹐均得滿意之解決﹐殊爲欣慰。旋又諭吾父﹐善自珍攝﹐期其速愈。而朝事乃畢。

此後﹐太后恆謂吾父歸自巴黎﹐頓呈老態。當病體復原之先﹐必宜珍重﹐而各事務期安樂。且以吾父因太后之善視吾姊妹也﹐殊形感激﹐爲之大快。

光緒帝萬壽﹐爲是月二十八日。宮中於是始預備慶賀禮焉。帝之生辰﹐實月之廿六﹐因值先皇忌辰﹐不克宴會﹐遂攺是日﹐歲以爲常。慶賀期﹐共得七日。在廿六前者三日﹐後者四日。宮中無人不著禮服。凡百事務﹐靡不停止。是年爲帝之三十二生辰﹐其大禮則十年一行﹐如二十萬壽﹐三十萬壽之類。而其宴會﹐亦不甚煩重。然此已足爲萬幾之障。而此七日間﹐且罷朝焉。僅有太后一人﹐於此時不甚裝束﹐宴會亦不恆與。至此次慶賀禮之所以不大舉者﹐尙有別故。蓋以太后尙存。依滿制﹐太后實居帝上而君臨全國﹐帝猶其次焉。帝頗知其故。方太后命人預備慶禮時﹐帝恆謂此次不必舉行慶祝﹐以未屆十年也﹐且極不願宴會。帝之於此﹐苟遵行規定之儀則﹐似嫌非禮。惟其臣庶﹐則無不承認其誕辰﹐而如常儀以行慶祝耳。於斯時也﹐繪像亦因之停止矣。旣至二十五日之晨﹐皇帝乃衣公服﹐服爲黃袍﹐上繡金龍﹐加天靑色外褂。其帽之頂﹐則大珠也。以珠爲帽頂﹐只有帝僅用之。帝先往太后處請晨安﹐一如常儀。繼往宗廟祭祖。禮畢﹐復至太后前叩首。凡華人之生辰﹐無不叩首親前﹐表其敬意。此後﹐帝乃禦殿﹐受羣臣之朝賀焉。朝賀時﹐人約數百﹐以叩首故﹐紛紛上下其首﹐苟不先爲之齊一﹐則其上下也尢甚﹐狀極可哂﹐𨿽帝也﹐見此殊特之情狀﹐亦有時爲之粲然。方朝賀時且作樂。今略述之﹕其最要之樂器﹐系一堅木所制。其底平﹐約三尺對徑﹐上作半球形﹐距地髙約三英尺﹐中空﹐另有一木桿﹐質與此同﹐用如鼓捶焉﹐特派一吏專司之。樂作時﹐竭力擊鼓﹐其聲可想見矣。帝登禦座時則擊之以儆眾。此外有一器﹐形如虎﹐亦以堅木制成。虎之背﹐有音格十二﹐而置於丹墀中。此器不擊之﹐僅以物沿虎背之音格而刮之﹐所作之聲﹐如同時燃放無數之爆竹然。朝賀時﹐則作之。此器之外﹐益以鼓聲﹐幾令人聾矣。行禮時﹐有一吏專司贊禮﹐其所呼者﹐如﹕跪﹑叩首﹑起立之類。但以樂音嘈雜﹐其所語者﹐幾不能聞一字。又有一樂器﹐其狀如架﹐亦木制。約髙八尺﹐寬三尺﹐架之上有橫木三﹐上懸鐘十二﹐俱黃金制﹐以木梃擊之﹐其聲與用齒輪旋轉之洋琴相若﹐惟較爲洪大耳。此器置於朝堂之右。至朝堂之左﹐亦有一器﹐與之相若。其不同者﹐則所懸之鐘﹐爲白玉所雕琢耳。此兩器所作之音樂﹐甚和美。

各大臣朝賀旣畢﹐皇帝乃返於私宮。皇后﹑皇妃﹑及諸宮眷﹐均聚於是。與之叩首畢﹐各宮眷以皇后爲領袖﹐跪於其前﹐而獻如意。如意者﹐介圭之類﹐或以玉制﹐或以木嵌玉制之﹐爲吉祥之標識﹐獻之其人﹐俾使之愉樂且利達焉。行禮時﹐亦佐以樂﹐樂爲絲屬﹐極和美。

其後帝則受太監之慶賀﹐其禮相似﹐惟無樂耳。太監之後﹐則婢僕等。而禮遂告終矣。於是皇帝復入太后宮﹐跪其前而謝之。蓋以此次典禮﹐實彼之賜也。旣畢﹐太后乃往劇場觀劇﹐諸宮眷皆從之。

旣至劇場﹐余等諸人﹐各蒙太后賜以糖果﹐蓋此日之俗尙也。有頃﹐太后退﹐作午後之寢息﹐而典禮遂終。

典禮之後兩日﹐則七月之朔。而七月七日者﹐又宮中之令節也。有兩星﹐一名牛郎﹐一名織女。相傳爲耕織之鼻祖而匹偶也。繼因爭論﹐遂遭貶謫﹐而隔銀河以居﹐每年七月七日﹐始得相遇﹐喜鵲爲之架橋以渡。

是節典禮﹐頗覺奇特﹐有盤數四﹐各盛以水﹐而置於日中﹐俾日光可以照其上。於是太后乃取細鍼﹐而置之盤中﹐盤各一焉。鍼浮水面﹐射盤底成影。影之狀﹐因鍼之位置而殊。苟其中有成形狀﹐而爲人所預期者﹐則投鍼者﹐必吉且巧。若形狀與所期者殊﹐其人必拙。太后並焚香而拜禱此兩星焉。

巧節旣過﹐太后最悲惻之時期至矣。蓋以其夫咸豐帝崩於是月。月之十七日﹐爲其忌辰故也。其十五日﹐則爲祭祀諸死亡之節。是日侵晨﹐宦廷乃遷入三海﹐備行祭禮。華人相傳之死者﹐其靈魂仍存於地。屆此節則焚以紙幣﹐亡者之靈魂﹐將得其所焚之數﹐取而用之。太后故於是節﹐集僧徒數百﹐超度靈魂之孤獨而無苗裔祭祀之者。是日之夜﹐太后曁諸宮眷﹐相率泛舟湖中。糊紙如荷花爲燈﹐中置以燭﹐飄於水上﹐蓋浮燈之一種也。意謂將以光明畀之是年死亡諸鬼﹐導引之來﹐享其所賜。太后命余等親燃其燭﹐而置花於水上。彼謂死者之魂﹐將知所感。有太監告太后﹐謂彼確見有鬼者﹐信之甚篤。太后𨿽未嘗有所見﹐然相謂其位至尊﹐鬼不敢近﹐惟囑余等注目一視﹐苟有所見﹐則告之。余等固必無所見者也。然有宮眷輩﹐輒懼甚。緊閉其目﹐不敢稍視﹐深恐或見之。

太后之對於咸豐帝也﹐依戀至切﹐故當此時﹐悲愴不可言﹐且至抑鬱。余等靡不謹愼從事﹐深恐有以怒之。因伊輒於小故尋瑕疵焉。又寡與人語﹐時時啼泣不輟。吾念咸豐帝賓天已久﹐頗不明太后如此悲戚之故。亙七月間﹐宮眷中所著之衣﹐無得稍有彩色。余等皆衣墨綠或淡靑者﹐而太后則純黑。逐日如此。無或稍異。𨿽彼所用之手帕其色亦黑。月之朔望﹐宮中必演劇﹐而七月間則無之﹐且不得有音樂聲。凡百事物﹐無不令之呈淒戚狀。質言之﹐宮闈間﹐無一而不悲痛者。

七月十七日之晨﹐太后親祭於咸豐帝之廟﹐跪神位前﹐涕泣良久﹐因欲致虔敬於咸豐也。余等於此三日間﹐無得有食肉者。此爲余第一年之居宮﹐常日相習於娛樂﹐今見此狀﹐驚訝不置。而余之對於太后﹐殊憐憫之﹐觀其悲戚﹐系出自至誠。且又無術可以止之。以余爲太后之所愛也﹐值此愴惻之時﹐恆不欲余離其左右。一日皇后謂余曰「太后狀殊戀爾﹐吾意爾於此時﹐莫若與之同居爲佳。」余卽從之﹐而余亦不禁自悼。太后哭時﹐余亦隨之俱哭矣。及太后見之﹐乃立止其涕泣﹐而囑余之勿悲也。渠謂餘年少﹐不可以涕﹐且尙不知何所爲哀痛者。值此相語之時﹐太后恆以其已事﹐爲余述之。有一次謂余曰「自余髫齡﹐生命極苦﹐爾所知也。以余非雙親所愛﹐尢覺毫無樂趣。吾姊所欲﹐親必與之。至於餘者﹐靡不遭呵叱。方余入宮之始﹐以余之美﹐嫉妒者眾。幸余穎慧﹐卒排眾難﹐而獲勝利焉。余之初來﹐先帝戀余至切﹐其餘諸人﹐鮮加顧盼。幸余繼獲一子﹐致先帝之寵眷未衰。柰自此後﹐遂入騫運。先帝之末年﹐忽遘重疾﹐而西兵又於是時舉圓明園而火之﹐余等乃避之熱河。此中情事﹐人僉知之也。嗟余方少年﹐先帝見背。幼子繼之。彼東太后之侄﹐人至不良﹐頗瞰帝位﹐而非皇族﹐於理不當。舉此時之所身受﹐深顧無有如吾者。方先帝之彌畱也﹐凡有舉動﹐彼已茫然。吾乃以子至其榻側﹐詢繼承者﹐果誰氏子﹐彼乃一無所答。良以變出意外﹐先帝與吾﹐僉不知所措。繼余語之曰﹕」此固爾之子也。『彼聞是言﹐立張其目而語余曰「繼襲正統固屬之。』吾以此事旣決﹐心乃渙然。語後未久﹐旋卽升遐。之數言者﹐殆其最終之言語也。歷年𨿽遠﹐而崩駕情狀﹐如在目前。思之猶昨日耳。」

「自餘子之得登極而爲同治也﹐余時自思﹐或可豫逸。柰年方二十﹐又復殂謝。自此以後﹐身世全非。蓋所期之榮華﹐以彼之殂﹐盡歸湮滅。兼之東太后之與吾也﹐心性齟齬﹐困難時興。相處旣久﹐卒難言好。幸餘子死後五年﹐亦相繼凋謝。光緒帝年方三歲﹐卽來母余。又以孱弱性成﹐時致災殣﹐瘦弱之極﹐幾不能步行。其雙親之育之也﹐輒不敢與之飲食。其父爲醇王﹐爾之所知。其母則爲余姊妹﹐故余撫之﹐一如己出。實則余固子之矣。𨿽至今日﹐余已爲之備嘗艱困﹐彼固猶未健全。此外險阻﹐猶難屈指﹐爾素稔之。今述之﹐殊無所濟矣。凡余所期﹐無不失望者。」太后至此﹐又復大哭。旋續言曰「人之視余﹐一若已爲太后﹐誠無往而不愉快。然如頃間所語爾者﹐則固無有也。且所身受﹐猶不止是。一事之謬﹐余輒爲眾矢之的﹐曾有言官﹐且上章劾余﹐幸余曠達﹐不爲物囿。不者﹐余墓木拱矣﹗爾且思諸人之偏狹﹐果何所極。其所以反對餘者﹐乃亦並於暑季而遷居頤和園也﹐亦反對之。然余居此﹐固未嘗有所貽害也。𨿽以爾之入宮﹐爲時至暫﹐爾當見凡百事務﹐非吾所能獨斷也。彼等有所欲爲﹐輒先自計畫﹐奏知余前。苟非事出重要﹐余固未嘗有所不可。」

悲悼之時期旣過﹐余等仍返頤和園。而加爾女士﹐又從事太后之畫像焉。乃不幾時﹐太后於此﹐殊覺厭倦。蓋有一日﹐曾問余﹕「思此﹐果以何日告成也。」渠頗慮冬令之前﹐猶不克蕆事。以冬令將返禁城﹐苟於此間﹐而欲繪像﹐不獨困難極多﹐且不便甚。余告太后﹐畢此甚易﹐祈其毋自煩也。

余旣爲太后端座﹐備臨畫也。數日後﹐太后曾詢余﹕「加爾女士於此﹐有所言否﹖」余告太后﹕「彼卽有所言﹐余則告以太后之命令如是。並謂余於此﹐殊不敢有所陳白。」乃卒以此言﹐余之與女士也﹐始得免種種困難。惟與太監等﹐則大費齟齬。𨿽有太后之督責﹐然卒不以禮遇女士。彼女士固不知其究竟。余時以往訴太后之辭恫嚇之﹐俾規範其舉止﹐柰此亦僅得暫時之效果﹐不轉瞬間又頑惰如故矣。

八月旣朔﹐太后乃從事移植菊花矣。此蓋彼所欣愛者。每日必攜余等以至於湖之西濱﹐相率助之折取菊芽﹐插之於花盆之內。此固無根﹐僅菊之枝榦﹐余見之殊奇。而太后謂此必成佳卉也。余等日往灌漑之﹐至於萌芽而止。苟逢盛雨﹐太后必命太監等之湖之彼岸﹐以席覆之﹐而免風雨之摧折。凡太后之花或其所愛悅之事物﹐𨿽有他事羈絆之﹐然亦必親往監察﹐且有時亦不復作午後之寢息﹐蓋其性質使然也。其果園內﹐植桃梨等﹐太后亦時所注意﹐此外尙有一事爲余所察覺者﹐則春夏之後﹐太后性極易怒﹐且戚甚。秋季爲彼所最難耐者。冬寒亦所厭惡。

八月某日﹐太后稍有不豫﹐且苦頭痛。余見太后之病也﹐僅此次耳。但每晨太后仍起牀﹐視朝如恆。惟不能飲食﹐而旋卽臥矣。曾召醫士數人來﹐各診其脈。而診脈亦有其儀則。醫士率跪於榻側﹐太后則伸手外出﹐而置小枕之上﹐此專備診脈用者。診脈旣畢﹐則開藥方﹐人各殊異。余等乃授之太后。彼擇其中之最佳者用之。另有二人﹐隨醫士配藥於太后之前﹐太后且一一視之﹐然後乃服。

際是時期﹐雨大至﹐且極炎熱﹐气候溫濕﹐蠅以萬計。而太后之所最憎惡者﹐則蠅也。故夏時反不若此季之困苦。種種防蠅之策﹐無不具。每戶之側﹐各有太監一人﹐手持拂塵以驅之。至蚊之擾害﹐余等從未有之﹐蓋余於宮中﹐未嘗見有用帳者。以蠅之如是其多﹐𨿽防之至嚴﹐然仍有一二飛入室中。苟有落於太后身上者﹐太后必號呼。有落於其食物上者﹐則必舉所有而盡棄之。太后是日間之脾胃﹐且將以是而盡敗。而其性情﹐亦至暴戾矣。當蠅之飛近太后側也﹐必命立其左右者捕之。余固恆受此種命令者。然憎之之深﹐幾與太后相埒﹐蓋苟觸之﹐其污穢之沾於手上者﹐輒誠盛也。

太后旣病之後﹐起居不適者久之﹐而醫士乃恆不離左右。太后所進之藥﹐性味各殊﹐不獨未見痊可﹐而漸轉劇﹐且致寒熱矣。太后畏寒熱極甚﹐余等伺守其側﹐無間日月。苟得間外出數分時者﹐乃於是時進食焉。其康豫時逐日所燃之香味﹐乃至此而惡之至切﹐不得稍近其側。蓋其特性也。花亦若是﹐平時愛之固甚摯﹐今亦不得近之。且以病故﹐其腦力終日不懈﹐致日間不能成眠﹐而覺時日之驟長矣。欲謀所以消遣之也﹐乃使一太監之知文字者﹐於日間讀書。所讀者大都爲中國古史或詩詞或他種學說。太監讀於其前﹐余等侍於其側﹐而以一人按摩其脛﹐太后以此稍覺安適。如是者﹐逐日無或稍異。至太后痊愈乃止﹐約得十日以外。

一日太后詢余曰「凡病寒熱﹐西醫所以治之者﹐究爲何藥也﹖而告餘者﹕西醫恆以丸藥食人。此誠險事。以丸丹果何物所制﹐殊不得而知之。中國之藥﹐純系艸本﹐余有載籍﹐解其性味甚詳。故恆能擇其當者而服之。又有告餘者﹕彼恆以刀剖人皮膚。在中國則以藥治之可矣。李蓮英告余﹕余之小太監某﹐腰生一瘡﹐有勸之往醫院中診視者﹐彼固不知將何以治之也。乃西醫竟以刀剖開其瘡﹐使之大懼。繼聞其不兩日而竟愈矣。余爲之殊驚異。」又續言曰「一年前﹐一西婦來宮中﹐見余咳甚﹐畀余黑丸﹐囑余吞之。因余不願有以忤之也﹐乃受其丸而語之以少待服之。然余殊不敢輕嘗﹐卒棄之。」余聞是言﹐乃以不明西藥答之。太后於是又言曰「吾固知北京居人﹐頗有服西醫之藥者。卽余之戚某﹐亦時與此輩西人相往還﹐彼等恆不欲使余知之﹐余固盡悉也。無論如何﹐苟彼等服是而自隕其身﹐殊非余咎。蓋彼等病時﹐余從未遣太醫診之故耳。」

太后病旣痊愈﹐乃時時遊湖﹐時乘無艙之舟﹐或乘汽艇﹐彼於此似甚愛之也。且恆欲至湖之西岸﹐其地水淺﹐汽艇無不深沒泥中。而此種情事﹐乃頗足以悅太后﹐一若艇底見觸﹐殊覺可樂。於時無艙之舟﹐駛近其側﹐余等乃去汽艇而乘之﹐以達彼岸﹐而趨左近之山巓上﹐以觀太監輩之所以出艇泥中者。蓋太后生性﹐恆喜觀他人之困難而以爲樂。太監等知之甚悉。苟有機遇﹐必作此種行爲以博其歡。若事非重要﹐彼固略一視之。但太劇烈﹐或有不愼之處﹐必重懲之。故必欲如何而能使太后愉快﹐則誠有難言者。

此外太后之特性﹐則無事而不查究也。例如余居宮中﹐凡太后食前﹐必進糖果。食畢﹐乃以其餘分給諸宮眷。當余等大忙時﹐恆不願再設及糖果﹐故遂置之。乃不轉瞬間﹐而太后卽覺之矣。某日太后旣食畢﹐步至窗前﹐隔玻璃以視余等之所爲。旋得見太監等﹐方取所給余等之糖果而食之。時太后亦無所言﹐僅命將糖果仍復取回﹐俾余等視之﹐一若仍欲食之然者。余知此必有錯誤﹐因渠從未取之回也。太后見其所餘者甚少﹐乃詢誰食之至如是之多者。余等惶懼甚﹐未有以答之。餘思之旣久﹐念莫若實陳之爲愈。蓋決太后必知其究竟也。乃告渠﹕「吾等實甚忙﹐遂忘糖果﹐太監等乃取而食之。」並謂如是者非一次矣。余見得此機遇﹐俾以太監之行爲告之﹐心中殊樂。太后答吾﹐謂彼苟欲給太監等﹐可自給之。惟以其慈惠所及﹐特畱之以給吾輩者﹐而不自食﹐殊覺不虔敬耳。乃回首語余曰「爾之言甚確﹐一如余有知者。」余甚喜。旋命此獲咎之太監﹐罰俸三月以懲之。余知彼等於此﹐固不介意。蓋彼等月之所得﹐恆有術使如其俸給者﹐不啻數倍也。及余返至休息室中﹐一宮眷語余曰「爾此後毋再以太監事告之太后﹐彼等必謀所以報復也。」余問﹕「彼等乃僕役﹐究有何術足爲吾害﹖」渠答﹕「彼等必以暗事相中傷﹐使爾人其中﹐而不自覺﹐此其常習也。」太監之惡劣﹐吾固知之。惟始終不明其以何術仇吾耳。吾料彼等﹐必不敢於太后前﹐媒蘗余短﹐故遂置之。其後﹐吾乃悉其所以陷害宮眷之術﹐蓋務使太后誤入其彀中﹐而與余等爲難也。如太后語太監﹕某事應作﹐面囑余爲之。彼乃不告之餘﹐而往告他人。如是﹐則太后必以余之侍之也﹐惰甚。而此人者﹐乃反得信任矣。𨿽太后及皇后愛吾至切﹐而與太監處﹐實非易事﹐忤之終非計耳。彼等自以爲太后之僕役也﹐他人訓令﹐恆所不受。終之對於宮眷等﹐時有所無禮。於皇后亦所不免。其餘各事﹐無不一如往昔。惟八月間﹐皇帝祀朝日壇時所衣者﹐紅袍也。

方是時也﹐康格夫人來請私覲﹐蓋欲一視太后之起居﹐且觀畫像之如何也。太后允之﹐並諭預備一切。此次偕康格夫人入宮者﹐除康貝爾女士及女教士外﹐尙有其戚二人來見太后。以其爲私覲也﹐故諸賓均導之入太后私宮﹐而於其廳堂中接見之。卽畫士繪像之所。太后之於繪畫﹐已不之耐﹐且時時爲吾等言之。然見康格夫人等﹐則謙捴異常﹐且極譽所繪之美。今日太后性格之佳﹐爲曩所未有。當囑余命太監盡啟諸宮殿﹐而示之來賓焉。太后導彼等﹐由此室以達彼室﹐並以中室之珍寶示之。卒乃至一寢室中休息﹐命取椅來﹐以款來賓。是時室中之椅甚多﹐然皆太后之禦座﹐視之固與尋常所用者無殊。宮中定例﹕無論其爲何椅﹐但一經太后用之﹐則謂之禦座﹐非得太后命﹐無人得而坐焉。

是時太監等方攜椅入﹐以備西歸用。乃有一婦﹐竟誤坐太后禦座上。吾立見之﹐方未及以術令之使去﹐而太后已暗示吾以不耐狀﹐吾於是趨此婦前﹐而語之將有所示也。以此彼乃不得不起立矣。至此事之所以煩困者﹐則以太后固覺無人能坐其禦座﹐然又欲余使此婦離之﹐而不明言其故也。旣而余方瘁於譯述﹐太后又低聲告余曰「爾視此婦﹐又坐余榻上矣﹐余等離此室爲佳。」余乃導諸人入茶點室焉。旣畢膳﹐各人與太后興辭﹐而貽加爾女士以去。諸賓去後﹐吾等如常例﹐以各事報之太后。太后曰「此婦甚可笑﹐旣坐余寶座﹐又坐余榻﹐或彼不識何以爲寶座耳。然若外人知其故﹐必非笑余輩也。吾人禮貌﹐勝彼等者多矣。尙有一事﹕方康格夫人由庭院中來﹐曾以一小包授之加爾女士﹐爾見之否﹖」吾答﹕「曾見渠與之一物﹐其狀如包﹐惟中系何物﹐不之知也。」太后於是命余去﹐而問女士之果爲何物。余於此際﹐所受太后之命令﹐奇特者極多。習之旣久﹐頗能以吾之辭令﹐而達太后之訓示焉。故余至加爾女士前﹐並不詢之﹐惟期以術尋得之也。乃餘徧尋其所謂小包者﹐均不之見﹐其中何物﹐更無從而知之矣。吾以是窘甚。蓋以太后有所訓示﹐無不立欲達之﹐如余今日所爲者。時方事搜尋﹐忽一太監來﹐謂太后欲見吾﹐吾於是復至太后前。未及其語﹐而告以加爾女士方寢﹐俟其旣醒﹐將必問之。太后曰「吾殊不欲加爾女士﹐知爾之所爲者﹐實吾之命。不者﹐彼將以吾爲多疑也。爾今問之﹐切無言其故。爾固慧甚﹐當能是也。」有頃﹐余偕加爾女士步行﹐以至太后之宮﹐從事繪畫。余見頃間所計議之小包﹐渠方攜之行﹐爲之大慰。旣至太后宮﹐加爾女士語余曰「天殊黑﹐爾可毋庸再坐﹐余繪太后之寶座可也。此間有雜誌﹐苟爾悅此﹐可藉以消遣也。」余於是乃啟其小包﹐始明其中實無他物。僅美國之月刊雜誌耳。余旣見之﹐旋卽托辭﹐急趨至太后前而告之。詎知太后已外出遊湖矣。故余復乘轎踵之。旣至湖濱﹐太后見余﹐乃命以小舟棹余﹐至於汽艇﹐余尙未得暇與之陳說﹐而太后曰「吾已盡知之矣﹐此乃一書﹐加爾女士曾授爾讀之也。」余聞之大失望﹐此行誠無謂矣。固知此必太監乘最先之時機告之﹐然不料其竟能至於是也。太后今以是殊滿足。僅詢余加爾女士曾否疑彼尋究此事也。

余方欲歸以至加爾女士之前﹐太后又呼余而言曰「今尙有一事語爾﹐凡有西歸來宮中者﹐爾可至帝前。苟彼等與帝有所語﹐爾可爲譯之。」余當答太后﹕「凡有外人來時﹐吾必與俱。」自念從未有與皇帝問答者。太后乃亟釋所以言此之故﹐謂彼欲余之敬皇帝也與敬彼同。外賓來時﹐期余爲之布置耳﹐彼之所言﹐余明知其非確也。蓋太后欲時時防閒﹐不令外人之得間循誘皇帝﹐使之從事攺革已耳。

八月十五日﹐則中秋節之典禮也﹐亦有謂之月節者。至月節之名之所由來﹐則由於中人率信月圓時﹐非眞圓﹐必至此日﹐乃得其全。是日應行諸儀﹐僉由宮眷爲之指揮﹐於月之上升時﹐且拜之焉。其他典禮﹐與龍舟節者無不同。太后之與宮人等。亦互有所獻賚。節禮之終﹐則殿以戲。所演者月景也。相傳﹕月中有一嫦娥﹐與之偕居者﹐爲一白兔﹐名曰玉兔。按是劇所演﹐此兔乃逃之地上﹐變爲一少艾。日中一金雞見之﹐亦逃出﹐變一嬌好之公子。彼等旣相遇﹐遂相愛好。時地上另有一紅兔﹐見此情狀﹐亦變爲公子﹐俾奪金雞之情愛﹐而求悅於玉兔焉。惟其面色之紅﹐卒不能變﹐相形見絀﹐未遂所願。而金雞之與玉兔也﹐相愛如常。此時月中嫦娥﹐知其所失﹐乃遣天兵捕兔去﹐而金雞亦於是返日中矣。

八月二十六日﹐宮中又舉典禮。方淸之龍興也﹐順治帝以力徵故﹐於八月廿六日﹐糧糈盡竭﹐不得已以樹葉爲食。其士卒亦然。蓋彼時所可得者﹐僅有是耳。自是滿人遂以此日爲紀念﹐迄今不衰。滿人於是日﹐無不盡屏侈靡﹐尢以宮中爲甚。余等無得肉食﹐所餐者﹐僅米和萵苣之葉而已。且不得用箸﹐食物則以手撮之。𨿽太后亦無得或異。此蓋欲使後世子孫﹐毋忘乃祖拓辟疆土﹐所受之艱阻故也。

八月垂盡﹐太后於春間所植之葫蘆﹐將於是時收獲﹐太后日偕余等去以觀之。彼恆擇其式之最佳者而采之﹐蓋謂其腰之最細者也。且以細帶縛之﹐使不攺其形式。一日太后指一葫蘆而語余曰「此頗足令餘思爾之著西衣時也。今爾之衣﹐爾必覺其安適矣。」當葫蘆成熟時﹐乃割之。太后必以竹刀刮其外皮﹐而以濕布拭之﹐曝之使幹。不數日間﹐輒作褐色。乃懸之而作頤和園中之飾品焉。有一室中﹐共有葫蘆一萬﹐其狀各殊。至以布拭葫蘆﹐俾麗其色﹐與所以刮之﹐以備宮中之用者﹐皆宮眷分內事也。惟餘等中﹐除太后外﹐鮮有審愼及之者。一日余方從事於此﹐忽有一葫蘆之老者﹐其頂爲余擊落﹐而此又太后所最喜者。余時不敢以所過往告太后。一宮眷語余﹕「莫若盡棄之而不言也﹐葫蘆甚多﹐太后或不得而覺之。」餘卒自決﹐莫若往告太后。苟有責罰﹐受之可也。而太后竟未嘗以此有所煩擾﹐殊足奇異。太后曰「此實太熟﹐其頂固將墜落﹐爾適以其時拭之﹐而遂墮耳。此殊無法可施也。」余告太后﹕「以余之不愼﹐自念殊慚﹗況此爲老祖宗所悅者耶。」而此事乃畢矣。時諸宮眷均坐憩室中﹐亟欲知余之所以脫此厄者。迨旣告之﹐僉謂彼等苟有犯是者﹐必遭呵責云﹐且均大笑﹐而謂﹕「悅愛者所事﹐無不佳者。」是言殊使余不自適。繼以此事一一告之皇后﹐渠謂余以實言告太后甚當。並囑余審愼﹐嫉餘者頗多也。九月之初﹐菊花發芽﹐宮眷之責﹐應每日往整齊之﹐盡去其芽﹐每幹僅畱其一。以此則菊可肥碩﹐花開亦大﹐𨿽太后亦從事焉。太后於菊最精詳﹐余等之手﹐苟不涼者﹐不得撫之。蓋謂熱手﹐將使葉之萎也。其花灼九月杪﹐或十月初則盛開。太后之於菊也﹐蓋有奇能。能於菊之未萌芽時﹐道其花之形與色。彼恆謂此將作紅花者﹐余等乃以竹片書其名於上﹐而插之花盆中。繼又謂此必白者﹐余等復如前法以竹片插盆內﹐而書其名。太后曰「此爲爾第一年之居宮中也﹐爾今見此﹐及聞吾所述者﹐必甚奇。然吾於此﹐鮮有訛誤也。花開時﹐爾將見之矣。」此言誠然﹐蓋無有不如渠所預述者。余等中無一能知太后奚以能辧別之故﹐且一無所訛。余曾詢其故﹐而彼乃以祕密見答。

當此際也﹐畫像之進行甚緩。一日太后詢余﹕「果以何時而能畢之﹖」並詢歐俗﹕「如此像者﹐應如何酬報之﹖」余答﹕「率以巨金爲酬。」太后頗不然是﹐謂﹕「中國俗尙﹐以金錢見酬﹐殊見侮也。」彼意酬加爾女士以勛章﹐較以錢酬者優甚。此時余不克復有所言﹐然決意一俟有機遇﹐當再爲太后言之。

九月間﹐有一俄國馬戲來北京﹐致宮中諸人﹐無不互相道之。太后聞之旣久﹐乃詢其狀果何似。余等旣詳告之﹐彼覺殊有興趣﹐且謂頗願一視之。時余母念苟以馬戲來宮中者﹐誠佳事也。遂問太后以能如此否。太后聞是甚喜﹐並備置一切﹐以便戲此。各事旣定矣﹐馬戲中諸人及其所攜之獸﹐均寓於吾等所居之左右。故余等乃出私資以飲食之。因欲以馬戲示之太后﹐故所費亦不之計。其帳幕約兩日始張成﹐而於是時﹐已有人以其所行之事﹐報之太后矣。方馬戲開演之前一日﹐吾見太后退朝時﹐其狀甚怒。余等乃詢其故。彼告余母及余﹐謂﹕「有禦史等﹐頗不以馬戲之來宮中爲是。因此等舉動﹐從未有入宮闈者﹐乞太后罷之。」太后言時﹐大怒而言曰「且視余之權力果何似也。余僅欲視一馬戲耳﹐乃不能使人之不余逆。」吾思莫若給以資而遣之去﹐夫太后以爲是者﹐余等固無敢違之也。乃太后思之有頃﹐躍而言曰「彼等之帳暮固已張矣﹐他人將不計其有馬戲與否﹐而其議論則同﹐吾必舉之。」以是乃得如式舉行。太后與諸宮眷等無不欣慰者。戲中有一段爲幼女於球上跳舞﹐太后最悅之﹐且令重演之﹐至於數次。另有一段之有興趣者﹐則擺棍戲也。滿宮中人﹐除吾母及吾姊妹外﹐從未有見馬戲者。太后於時﹐甚懼夫此人由擺棍墜下而自戕也。又有一段之娛太后者﹐則乘無鞍之馬以競技也。太后見是甚奇之。其爲太后所反對者﹐則以提議攜獅虎之類以來宮中也。太后意以此等野獸來宮中﹐殊不妥善﹐寧不閱之。馬戲之主人﹐乃攜一稚象來﹐作種種靈巧之技術。此頗足使太后愉快。主人見之﹐卽以是持贈﹐太后受之。事後﹐余等試與之戲﹐見象竟毫不移動﹐乃棄之而置宮內諸象之中。

馬戲所演者共得三段。於其結幕之先﹐其主事者語余﹐謂﹕「極願以獅虎之戲相示﹐實無危險。且大有可視者在。」余等計議者久之﹐太后乃允其攜入﹐但必置之遠處﹐並不得縱之出柙也。

方獅虎等牽入場中時﹐太監乃盡聚而環繞太后之左右。不數分鐘﹐太后卽命攜之去﹐而言曰「吾實不之懼﹐第慮其萬一逃脫﹐而傷他人耳。」此後全幕遂終。太后命賞之銀壹萬兩。彼馬戲者反得巨資以去矣。

兩日以後﹐余等猶共述馬戲之價值。乃至是以往﹐太后述之﹐覺有大失所望然者。渠謂初意此必有奇異者在也。此亦太后特性中之一﹐蓋無一事﹐而可使之愉快至於五分鐘者。太后謂余曰「外國技藝﹐吾從未見有奇異者。卽以此婦所繪之畫像論之﹐吾殊不能謂其精美﹐觀之似甚粗率。且繪事物﹐又何必欲其呈彼前也。中國畫家頗能繪吾之衣與鞋之類﹐僅一覽足矣。吾意彼殊不能繪事也。惟吾之所言﹐爾必勿語之。」又續言曰「方爾爲吾坐﹐俾臨繪時﹐爾與彼果何所言耶﹖」吾𨿽不明所語﹐然能見彼之語爾者﹐固甚多也。宮中事﹐爾均不可告之﹐且勿教以華語。吾聞彼時以各物之中國名問爾﹐爾亦必不可告之。彼之所知愈少﹐則裨益於吾等者愈大。吾知宮中實情﹐彼近尙無所知。惟吾等懲罰太監時﹐或事之類於此者﹐究不知彼果作何說。吾意彼必以吾等爲野蠻也。某日逢吾之怒﹐吾見爾乃以畫士他往﹐此誠爾之聰穎處。吾之性情﹐最好莫使之見﹐恐被將議吾之後。吾甚盼畫像之卽告成也﹐嚴冬將至﹐吾等應卽啟彼箱簏﹐而取冬衣矣。爾乃幼女﹐知爾必需之﹐況所有者﹐皆西服耶。且吾誕辰﹐又在下月﹐所有典禮﹐必將舉行。而此後則將遷入三海﹐其將何以處此畫士。吾頗擬令之歸去﹐以居美使館中﹐而日來三海﹐至事成而止。惟此舉則困難甚。蓋其途程﹐非如今之車行十分鐘可達﹐將得一小時矣﹐縱此舉可得滿意之布置﹐其如冬令將遷入禁城何﹗爾試探之﹐彼果欲以何時成之也。「吾得是機遇﹐乃告以」加爾女士急欲成之。惟彼逐日所繪者﹐爲時太短。良以太后親坐臨繪之時間太促。且以加爾女士之畫室﹐又與太后之寢室爲鄰。一至午後休息時﹐彼又不能不停其工作「。太后曰﹕」甚善﹐苟彼欲吾終日端坐者﹐則吾所有事﹐將全棄之矣。「又言曰﹕」吾知爾端坐已倦﹐故欲吾再坐耳。然吾已覺至煩厭矣。「余於此﹐乃不得不告太后﹐謂﹕」吾之端坐﹐不獨不覺疲憊﹐且以得坐其禦座﹐視爲殊恩﹐方欣羨也。「繼又告太后﹕」加爾女士實不悅余爲太后端坐﹐蓋不能如其親坐之速。彼之於此﹐僅得謂吾奉太后命而爲之﹐故不得不安之耳。「以後十日﹐余等無不大忙﹐蓋以選備物料﹐預制冬衣﹐及太后萬壽時余姊妹所著之禮服。所有冬衣﹐皆宮制﹐衣身爲紅緞﹐上繡金龍綠云﹐飾以金編﹐灰鼠緣之。其袖與領﹝皆外捲﹞則紫貂之裘也。當太后以此等服制語一太監時﹐皇后與余點首示意﹐余乃從之外出。皇后曰﹕爾去與太后叩首﹐彼賜之衣﹐而以貂裘爲緣﹐實殊恩也。平時只有郡主衣之。」故余返室中﹐乃乘機與太后叩首﹐謝其所賜之殊恩焉。太后答曰「爾應衣此﹐余誠不明其故﹐爾何故不應以郡主相待。夫郡主之非皇族者﹐固甚多也。凡有殊績於國家者﹐無論何爵﹐均可賜之。爾之於余﹐較余所有之宮眷﹐爲益至巨。且見爾於職務﹐無不忠藎。爾或以余於此等事殊不加察﹐其實不然也。爾可與郡主齊位。吾之待爾﹐亦無不若郡主﹐惟較此爲優耳。」旋回顧一太監曰「其以吾之皮帽來﹗」此帽系紫貂制﹐飾以珠及玉。太后乃詳述吾等之帽﹐與此略同。惟太后之頂則黃﹐而余等者紅也。余以是不禁大快。除皮帽及宮裝全襲外﹐太后又有裘袍兩襲。其逐日所著者一羊皮﹐一灰鼠。太後繼又賜余等四襲﹐物質均美﹐皆黑白狐裘也。且均以金編與繡花絲帶飾之。此外又有衣兩襲﹐一淡紅色﹐繡蝴蝶一百。一紅色﹐繡綠竹葉。短衣數襲﹐亦附以皮。皆太后之賜。又有坎肩數襲以足之。

方余由室中外出﹐一宮眷謂余大幸﹐而得如許賜物。且謂渠自來宮中近十年矣﹐尙未有如是之多也。余見渠似相嫉者。皇后聞是﹐特來與余等語﹐且告渠余來宮時﹐除西衣外﹐無所有也。苟太后不以相當者見賜﹐余將奚以自備。然宮眷之與吾齟齬也﹐此由其端倪耳。其始余殊不之置意﹐直至某日﹐有一宮女﹐以無禮之語相刺﹐渠謂余未來時﹐太后愛之固至篤也。惟餘則答以彼無權可與吾計議。時皇后亦在坐﹐乃與彼等計論其所以待餘者。並謂苟余得機遇﹐必舉是以告太后。是言頗有效用﹐因此後﹐遂無有以言語相窘者矣。

一日﹐值太后下午休息後﹐余遇皇帝於途﹐彼方返其私宮也﹐僅有一太監隨之﹐余以是殊奇異。此太監﹐蓋帝所私有﹐深信任之。帝詢余何往﹐余以往室中休息答。繼謂其久不見余矣。余聞是而笑。因每日晨間﹐固無不於朝中見之。帝曰「自畫士來此﹐余遂無隙得與爾閒談如昔日者矣。頗慮吾之英文﹐殊未有進步﹐蓋以無人助我﹐而爾又日陪從畫士也。吾見爾與之相處﹐殊形快樂。吾思此﹐蓋以孤獨所致耳。惟爾方監察其後﹐彼曾有所覺察否﹖」吾告以﹕「謹愼從事﹐殊未有所宣泄﹐想彼尙不致以監視見疑。」帝乃曰「有謂彼爲太后繪畢後﹐將復爲吾畫像﹐吾知此必流言也。吾頗欲知果誰言是者。」吾告帝﹕「吾今乃始聞其說﹐故不可以相告。」繼詢伊﹕「果否欲畫一像﹖」乃僅答曰「欲吾答此﹐殊屬爲難。惟吾究應繪與否﹐爾知之稔矣。吾見太后攝肖像甚多﹐下至太監輩亦有之。」吾聞此﹐立明其意之所在。乃詢帝﹕「果以小攝影器來﹐爲攝影﹐究願之否﹖」帝狀呈驚異色﹐而詢曰「爾亦能攝影否﹖苟此舉而不危險﹐俟有機遇﹐試爲之可也。爾必毋忘。但行此必審愼耳。」

於是帝又變其語詞而言曰「今且有暇﹐可相話語矣。吾欲有所詢爾﹐望爾必以實告。外人之於吾也﹐其意見果何似耶﹖曾以吾爲有法行與睿智者歟﹖吾固亟欲知之也。」乃吾尙未能有所言﹐帝續言曰「吾固知之甚悉﹐彼等視余﹐固等於兒童﹐而無足輕重者也。其語余來﹐果如是否﹖」吾當告以﹕「外人之詢餘者頗多﹐然僅詢帝爲何如人﹐而彼等意見﹐特未之及。其得而知之者﹐僅謂帝之起居康豫耳。」帝又言曰「苟彼之視余﹐而有所謬誤﹐則宮廷間守舊之篤﹐實屍其咎。自余禦極﹐殊不欲有所言﹐或有所建白。卒之外人﹐見余無所事也﹐乃相率目余爲庸碌者矣﹐吾知其然也。再有詢爾者﹐爾其以吾所處之地位實答之。吾素抱宏願﹐期所以利達吾邦家﹐而吾非元首﹐不能達之。爾之所知﹐𨿽以太后之權勢﹐恐尙不足以變更中國之現狀。縱曰能之﹐亦非所願。吾恐攺革之期﹐尙不知何日耳﹗」

帝又謂苟能允彼遊行各處﹐一如歐洲君主者﹐則事之佳妙何極。惟彼之於此﹐則永無望耳。余當告帝﹕「聖路易博覽大會﹐諸親王中﹐多有願往視之者。苟此事而能善爲布置﹐則吾國與各國之殊異﹐以及俗尙之區別﹐彼等見之﹐可盡知之矣。」帝於此頗覺躊躇﹐蓋以前此從未有允是類之請求者。

余等話語甚久﹐所言者多西國俗尙也。帝謂頗願一遊歐洲﹐觀其政事﹐究如何措置者。

方是時﹐忽一太監來﹐謂太后已醒。余於是乃匆匆向彼室中去。

今至十月矣﹐其第一日雨雪﹐太監請訓太后﹕謂其誕辰之慶禮﹐仍如往時於頤和園中舉行否。頤和園者﹐太后之所樂居﹐曾如上所述者也。故彼立允其請﹐而謂種種典禮﹐一如往時﹐預爲布置。於是總管乃以一名單﹐上書各郡主之姓氏及其爵位。又一名單﹐上書滿洲官吏之婦女姓氏。呈之太后﹐俾伊選擇﹐果誰氏而爲太后所欲以來宮中叩賀者也。此時太后共選四十五人﹐此諸人者﹐俱各以太后之命召之入宮。當此際﹐余方立於太後座後﹐彼四顧而言曰「曩時吾誕辰之慶禮﹐率不欲招致多人﹐此次實出例外。蓋欲使爾一見彼等之裝束﹐與其於宮中儀則﹐果如何茫昧耳。」

此次典禮﹐以十月六日爲始期。加爾女士已返寓美國使館。余母余妹及余﹐乃返宮中。六日破曉﹐太監等乃以各色之綢﹐飾循廊﹐且於各處及樹之中﹐懸燈籠焉。約七時﹐祝壽者均至。余見之﹐始深然太后之言。太監乃導彼等於諸宮眷之前﹐惟狀甚羞縮﹐鮮有所語也。繼復導之以入於憩室﹐其中人已甚眾。吾輩宮眷﹐皆退立廊下。其中頗有衣飾華麗者﹐惟其顏色甚古﹐狀態亦醜陋。余等視之旣之﹐乃趨太后前﹐而報告各事焉。

太后凡值際會如此次者﹐其神志絕佳﹐於時乃多有所詢問。繼於他事中﹐詢余等曾於來賓內﹐見有老婦人﹐而衣著如新婦者﹐獨渠一人也。今召之來﹐以其曩時曾與宮中有關系故。太后又謂彼尙未親見其人﹐惟知其甚穎慧耳。乃餘等尙未見之﹐意彼或未來也。

太后裝束甚速﹐旣畢﹐卽入廳堂中。太監總管乃以諸人入﹐引見太后。余等宮眷﹐排列成行﹐立其寶座後。彼等旣入堂中﹐有叩首者﹐有請安者﹐又有並不致禮者。其實似無一人知其應如何而可。太后與之略作遜辭﹐並謝其賀禮。

今余且述太后之爲人﹐凡有所贈﹐或有所事者﹐𨿽至微﹐彼恆謝之。此蓋與常人所述者﹐大相殊也。

時太后明知諸人無不張皇也﹐乃諭總管導之入各人之室中﹐並囑其毋庸客气﹐且去休息。各人乃雙踟躕﹐不知其應去與否。直至太后謂余等曰「可導之去﹐以覲皇后焉。」

余等旣至皇后之宮﹐彼等覲見如儀﹐且不似前此之羞澀矣。皇后乃告彼等﹕「苟欲詳知各節﹐或於宮禮無稍差誤﹐宮眷中無不願告之者。」且決議每宮眷一人﹐各任來賓數人﹐授之儀節。以初十之典禮﹐苟有謬誤﹐誠不美觀。故余等乃從事均派﹐人各得來賓若干﹐以監督之﹐且以所應行諸禮授之。

值太后午後休息時﹐余乃往謁諸賓之任余職內者。諸賓中﹐太后所述之新婦在焉﹐故往見之。頗使余愛其爲人﹐並覺伊殊有趣致。伊固顯然曾受教育者也﹐與多數之滿洲婦人﹐殊不相類。且見其誦讀絕佳。於是余乃以應行各事﹐詳爲彼等解釋﹐並對於太后之應如何稱之也﹐至此一端﹐余不稔以上曾述之否﹐無論何人與太后語﹐則稱之爲老祖宗﹔自稱也﹐不曰我﹐而曰奴才。凡滿人家族中﹐其儀則仿是。代名詞之你我二字﹐率以父親或母親及男或女代之。太后於此等儀節﹐注意最嚴。由此日至於初十﹐此四日間﹐諸來賓乃學習宮儀﹐並往劇場觀戲。

每日之晨﹐余等均往侍太后﹐並以前一日所遇之興趣事報告之。繼則先行以赴劇場﹐而立於院中﹐以俟太后之至。太后到時﹐各跪下。俟其旣過﹐以達於戲臺對面之室中。其跪也﹐排列成行﹐皇帝居首﹐後次之﹐皇妃又次之﹐其後則郡主宮眷﹐而來賓爲之殿。其初兩日﹐各事無不如儀。乃至第三日之晨﹐帝忽回顧言曰「太后至矣﹗」帝固余等之表率也﹐於是不無不跪下﹐帝猶一人獨立﹐視余等而笑。太后實未至﹐固不待言﹐諸人亦因之俱笑。帝之於戲弄也﹐最形歡愉。其他則絕無如是者。

初九日夜﹐宮眷中無一眠者﹐蓋欲於初十之晨無後時也。所有來賓﹐均囑之以轎先行﹐至某山頂太后之特別朝堂而遲吾輩。彼等須夜間三時抵此﹐余等則稍後﹐約在破曉。有頃﹐太后至﹐而慶禮於是始焉。此次慶禮﹐與皇帝萬壽無稍差異﹐前已述之矣﹐無庸再敍。其異者僅有一端﹐蓋於是日侵晨﹐吾等仍需有所進獻﹐且每人各進鳥百頭﹐其類各殊。每年太后萬壽﹐率有此奇特之舉。蓋太后必以其私資購鳥萬頭而釋之也。方鳥籠懸於丹墀中﹐其狀殊可悅。太后於此必選一吉時﹐而太監等攜籠隨之去﹐今之所擇者爲午後四時。太后乃攜諸宮眷至一山頂﹐頂上有廟﹐先焚檀香﹐而後禱於上帝。太監等乃各攜一籠。跪太后前﹐太后一一啟之﹐目睹鳥之飛去。且祝上帝﹐毋令之再見捕也。太后作此舉﹐狀極莊重。而余等方互相私語﹐計議羣鳥中以何者爲最美而可畜之者。此諸鳥中﹐有鸚鵡數頭﹐有淡紅者﹐有紅與綠者﹐各以細鏈鎖架上。乃太監旣斷其鏈﹐而鸚鵡並不移動。太后曰「甚奇事﹗每年均有鸚鵡數頭之不去者﹐恆由吾畜之﹐以俟其旣斃。爾等其視之﹐必不去矣。」方此時﹐總管至﹐太后乃以所遇告之。伊則立卽跪下而言曰「老祖宗大吉﹗此鸚鵡蓋知老祖宗之慈愛﹐寧願居此以侍奉耳。」此舉名曰放生﹐功徳事也﹐且必獲酬報於天上。

時有一宮眷詢余﹐鸚鵡之不飛去也﹐於意云何﹖余謂此誠奇事。彼曰「此甚易見﹐何奇之有﹖彼太監者﹐奉總管命﹐購之已久﹐而教練之也。當太后午後休息時﹐必攜鸚鵡來此山頂以馴習之。其目的所在﹐僅欲博太后歡而愚之耳。蓋如此可使之愉快﹐且自信其仁慈﹐下及無知之禽鳥﹐亦且樂與之俱。」又續言曰「其最可笑者﹐則當太后縱鳥時﹐太監等方於遠山之頂﹐捕而再售之。彼太后之禱。𨿽誠切祝其自由﹐乃不轉瞬﹐而旋又被捕矣。」

萬壽慶禮﹐延續至於十三日始止。各人均一無所事﹐且均快樂﹐而逐日演劇焉。十三日之墓﹐乃告來賓﹕典禮已終﹐各自預備﹐翌晨而去。是晚彼等乃各向太后興辭﹐而於次日離去。以後數日﹐余等以將遷入三海之故﹐從事檢束﹐無不冗忙。太后取曆書﹐擇得二十二日遷居最吉。故二十二日晨六時﹐宮中諸人﹐盡離頤和園而去。時大雪﹐途行極艱﹐余等乃以轎行﹐一如恆昔。太監等亦各乘馬﹐不役之充轎役矣。途中馬之傾跌於滑石上者甚多。而肩太后之鑾輿者﹐亦有一人傾跌﹐致墮太后於地上。遽然間﹐余頗意其有駭聞事發見﹐馬蹄得得﹐太監狂呼﹐曰「停止﹐停止﹗」繼聞人曰「趣視之﹐彼未死耶﹖」於是各人停轎不前﹐而道途亦爲之阻塞。此蓋入西門時﹐鑾輿行各路上所致。其後余等見太后駕已息於道旁﹐於是乃下轎趨面前﹐以觀所遇。此時議者紛紛﹐各有驚色。余亦以是惶甚。旋卽至駕前﹐見太后神色安詳﹐坐而諭總管﹐囑其勿懲轎役﹐以途濕而滑﹐非其罪也。而李蓮英則謂「此殊不可﹐蓋必其不愼所致。肩老佛爺之鑾駕﹐竟敢不愼至此﹗」語畢﹐回首顧掌刑者而言曰「於其背上﹐笞八十可也。」而此可憐之轎役﹐方跪泥濘中﹐敬聆是命。於是掌刑者攜之至於百碼以外﹐踣而撻之﹐笞八十者﹐爲時至速。而此人旋卽起立﹐一若行所無事者然。致余甚訝其狀﹐固甚鎭靜也。余等於時乃候一太監以茶來﹐而以之進於太后。且問其曾蒙損傷否。太后笑而言﹐謂殊無事。且命余等先行。今且述彼茶也﹐此茶太監等必恆備之﹐攜一小鑪﹐與之俱行﹐並備熱水。至宮廷遷移時﹐𨿽亦備之﹐然鮮有用之者。

時諸宮眷仍由徑路趨三海﹐備先太后而於其到時迓之。余等候於庭院中者旣久﹐凍幾僵矣﹐而太后始至。余等俱跪﹐俟其旣去而止。繼乃隨之入宮。

方雪之旣霽也﹐太后乃定以次日往覓一地﹐俾加爾女士之繼續繪事焉。余謂莫若稍待﹐俟女士旣來而自覓之﹐必能擇一地可適當於工作也。太后謂此殊不可﹐苟俾伊自擇之﹐必將取彼所不能至之處。蓋宮內禁地甚多﹐不能令女士去也。故於次日﹐太后乃與餘外出以覓之。覓之旣多﹐終嫌太暗﹐其後乃得一室在宮之湖邊者。太后曰「此則甚便﹐爾之來去﹐或以轎﹐或以舟也。」吾見此地﹐苟以轎行﹐必得四十五分鐘始達宮門。若以舟則可稍速。余初甚盼寓居宮中﹐與太后共晨夕。然計議之後﹐終不能達。蓋以加爾女士﹐仍寓美國使館﹐設令其獨自出入宮門﹐殊非計也。故太后謂余﹕莫若寓吾父處﹐晨與女士偕來﹐暮則與之同歸也。此事於余﹐惟覺欣慰。胡除遵太后命令外﹐亦遂無他說。

其翌日﹐加爾女士來宮中﹐見所選之室﹐俾之工作者﹐尙覺不甚愉快。其最所不悅者﹐則謂此室之太暗也。於是太后乃命窗牖之蒙以紙者﹐易以玻璃﹐而此又使室之太亮。加爾女士請懸以簾幕﹐俾聚光於畫上。方吾以其所請告之太后﹐太后曰「舉宮中事物而變易之﹐除其適吾者外﹐此誠第一次也。」其始余則易其窗牖﹐彼猶不自愜意﹐而索簾幕焉。吾思莫若舉屋頂而盡棄之﹐彼或可安適也。然余等仍以簾幕懸之。俾遂女士之意。當太后審視畫像﹐以觀其進行之奚若也。其際﹐謂余曰「余等以此像也﹐幾經困阻﹐乃吾終慮此將不能有所奇異。吾見坎肩上所繪之珠﹐其色乃各異。有白者﹐有淡紅者﹐且有作靑色者﹐爾可以是語之。」吾於是乃竭力解釋其故﹐謂加爾女士繪此﹐一依其所目睹者﹐因光之影以異。但太后終不明其說﹐且詢余能見其有靑色或紅色者否。吾乃又釋此乃光綫射於珠上﹐所呈之顏色也。而彼仍謂彼所見者﹐除白者外無他色。然至此後﹐覺彼亦殊不以此煩困矣。

太后寢室之在三海內者﹐其左近一室中﹐有塔一﹐髙約十英尺﹐而以檀香雕成者。塔內佛像種種﹐太后率於晨問拜其下﹐其禮儀則太后於塔外焚香﹐而命宮眷一人稽首佛前。太后告余﹕「此塔之在宮中百餘年矣。」其諸像中﹐有觀音大士之像一﹐髙僅得五寸﹐而以純金制成。其中空﹐臟腑無不備﹐系金玉制。羣信觀音之權力極大﹐而太后每於困難時﹐必拜之。且謂彼之所求﹐恆有靈驗。太后曰「此必然也﹐方余禱時﹐靡不誠切﹐非若爾輩女子﹐稽首其前以盡職也﹐而旋卽匆匆去矣。」太後繼謂彼頗覺中國人民﹐廢棄其祖先之宗教﹐而信基督﹐至覺悲悼也。

太后於中國舊有之邪教﹐而涉及三海者﹐信之最篤。一日方話語時﹐太后告吾﹕「凡有所見﹐毋驚懼也。」彼謂恆有人與爾偕行﹐而忽不之見﹐此常事也。且述此爲狐﹐特作人形﹐以自適耳。彼等居三海中﹐或將數千載﹐具有權術﹐以變形狀﹐一如所欲。且謂太監輩﹐固必告余爲靈魂或爲鬼也。但殊不確﹐此蓋靈孤﹐並不傷人者。乃數日後﹐竟有一事﹐一若證實此說者。是夜﹐余之火已滅﹐乃遣余之太監﹐視他宮著中有無未眠者﹐若有之﹐試取熱水來。渠去時﹐曾攜燈籠與俱。乃旋卽趨回﹐面白如堊粉。卽問其故﹐渠答曰「吾見一鬼女也。彼來吾前﹐滅吾之燭﹐而旋卽不之見矣。」吾告彼﹕「此或一婢女也。」但彼曰「非是﹐宮中諸女﹐靡不識之。若此人者﹐從未之見。」彼堅信其爲鬼也。吾告彼﹕「太后曾謂此間無鬼﹐或狐而人焉者。」彼答曰「此非狐﹐太后謂之爲狐﹐以彼懼言鬼耳。」彼遂告余﹕「數年前﹐總管李蓮英﹐行於太后宮後之廣院中﹐見一少女﹐坐於井側。渠乃去詢其所事。但稍近之﹐則見坐於此者﹐尙有數女。及至其前﹐諸女乃徐徐跳入井中。渠於是大呼。一侍者以燈籠趨其前﹐渠以所遇告之。而此侍者﹐乃告渠無有能跳入井中者﹐以其上尙復以巨石也。」余之太監謂﹕「多年前﹐確有數女子﹐投此井以自戕。李蓮英所見非他﹐卽其鬼也。中人率信人之自戕者﹐其靈魂仍存在於其地之左近﹐以勾引他人而爲之替﹐彼乃得投生以去故也。」吾當謂﹕「素不信此﹐且極願一目睹之。」彼答曰「苟爾一見之﹐必不欲再見﹐蓋此已足使爾驚悸矣。」

以後事﹐一如常﹐至十一月初一﹐太后乃降諭宮中﹐謂﹕「十一月內﹐先皇之忌辰甚多﹐照例所演之戲﹐一律停止。而宮人所衣﹐亦應變易﹐期當於禮。」是月九日﹐皇帝往祀圜丘。帝於是日前﹐靜居私宮三日﹐除其太監外﹐不與一人語。𨿽皇后﹐其妻也﹐於此際亦不得見之。凡大祀﹐無不如此。

此次典禮﹐與其他諸祭事無不同﹐惟有豕耳。豕旣屠後﹐供廟內之祭壇上。歷若干時﹐乃分賜羣臣。凡食肉者﹐以爲必獲利達。而得此賜者﹐則爲太后莫大之殊恩也。其他異點﹐則皇帝必親詣行禮﹐無論如何不得命羣臣代。至其故﹐則以舊律﹕國內有犯罪至大辟者﹐由帝親定死書﹐而歸刑部掌之。及年之終﹐以被戮者之姓名﹐書之黃紙上﹐而獻之帝。當祀圜丘時﹐帝乃取此紙而焚之。備達天聽。而其先祖﹐亦得以知其所爲﹐一本法律﹐而無不當者。

其祀圜丘也﹐則在禁城中舉行。太后𨿽不悅此地﹐然亦命宮廷暫移是處。其故﹐蓋不欲片時之離皇帝左右也。故余等又復遷入禁城中。大祀旣畢﹐宮廷本欲遷回三海﹐但是月十三﹐爲康熙帝之忌辰﹐故決議仍居禁城中﹐俾行禮焉。康熙帝禦臨中國﹐得六十一年﹐爲自古諸帝中之最久者。太后告余等﹐謂彼之雄偉﹐爲中國所未有。其記憶力之彊﹐尢吾等所當尊敬者云。

十一月十四日﹐早朝旣畢﹐太后告知余等﹕「俄日將於旦夕啟釁﹐心焉憂之。𨿽兩國之事﹐與中國無與﹐然頗慮其戰於中國境內﹐則無論孰勝孰負﹐終有不利於中國也。」當時余等﹐亦不甚注意。乃翌晨﹐忽太監總管報告太后﹕走失太監五十人。眾以諸閹無端出此﹐莫不驚訝。按太監公畢之後﹐例準自由入城﹐惟須於閉宮門前回宮而已。乃至次晨﹐又報走失太監者百人。太后聞之﹐恍然悟曰「吾知其故矣﹐若輩必聞吾語﹐謂俄日將有戰事﹐恐義和團之變﹐再見今日﹐乃相率而逃耳。」向例太監有逃者﹐則緹騎四出﹐苟見捕者﹐必按律懲治。此次太后傳諭﹕「免予偵捕。」乃某晨﹐太后素所親信之某閹﹐又不知去向。太后知之大怒﹐謂彼平日對於此閹﹐備極優渥﹐今乃獲此報酬。亂機甫萌﹐而先逃脫。言次不勝懊喪。卽余也﹐亦嘗見太后遇之極善。惟以其人﹐專事媒蘗宮眷之短﹐故於其去﹐殊覺漠然。

此後閹人之逃者﹐日有所聞。太后乃決計移居禁城中﹐俟至來春再作計議。

余嘗以閹人私逃之故﹐問諸餘閹﹐據謂此正如太后所料﹐蓋恐復遭變故之如義和團者﹐而不得擺脫耳。卽太后寵愛之太監﹐亦與餘子同逃﹐並不足爲異。繼又告余﹕「𨿽李蓮英其人﹐亦全不足恃。往年拳匪之亂﹐兩宮出狩西安﹐李竟托病後行﹐俾前途萬一有變﹐渠可脫身以去。」旋又談及李之陰狠﹕「無辜良民死其手者﹐不計其數﹐尢以閹人爲眾。李權傾宮闈間﹐有干犯之﹐或因事而觸其忌者﹐輒不得幸免。李之去若輩﹐易如拂塵耳。」又謂﹕「李夙有阿芙蓉癖﹐恣意吸食﹐爲量甚大﹐宮中多不之知。卽太后亦不之覺。」蓋宮中禁食此物固甚嚴也。

自是每晨﹐輒聞俄日兩國之驚耗﹐宮中諸人﹐漸爲震恐。一日太后召宮人集其前﹐諭令﹕「勿自驚擾。果有事變﹐與吾人無與﹐決不致波及。吾人祖宗之靈。實孚佑之。而今而後﹐殊不願聞再有道及之者。」乃太后復召宮眷﹐集其寢室﹐諭令﹕「禱於先人之靈前﹐乞加冥佑。」於此可見太后之焦急﹐正與吾輩無殊。彼𨿽謂不願聞人談及此事也﹐然且時時親述之﹐似終難釋然於懷者。一日與余等閒談之際﹐而謂外間實在之消息﹐頗願日有所聞。余謂此事良易﹐僅須有西報數份﹐及路透特約電一份﹐卽能知其最近之消息矣。太后聞此﹐爲之踴躍﹐卽命以余父名購之﹐每日送至余父處﹐轉送宮中﹐由余譯吳。余謂余父固嘗訂閱各報也。乃遵太后所諭之法傳遞焉。太后每晨視朝﹐余卽以其時﹐將戰事消息﹐譯成漢文。詎意戰電至者﹐絡繹不絕。以餘一人之力﹐殊嫌不濟。因告太后﹐攺筆譯爲口述﹐俾電報隨到隨告﹐庶期簡便。太后頗關心於西報之新聞﹐不特命余譯述戰事消息﹐凡其中有興趣者﹐命悉譯之。而於歐洲各國元首之行止﹐尢所注意。且以其舉動﹐外人無不知之者﹐深爲詫異。乃謂余曰「此間稍覺機密﹐蓋宮外人﹐無一得悉宮內事者﹐固不特吾民然也。若彼等能略知一二﹐則凡百流言﹐或可因以而息﹐未始非佳事也。」

余等寓居禁城時﹐加爾女士仍每日從事繪像﹐曾予以美室一間﹐彼寓其中﹐似極安適。太后復命余﹐予以種種便利以佐助之。蓋太后已以此事﹐心生厭倦﹐而翼其早成也。彼罕至加爾女士之室﹐偶爾過之﹐則狀至殷勤﹐遇之者一若彼以觀畫爲一生最大之樂事也。

是月中﹐宮闈諸事﹐極無聊賴﹐以憂戚也。一日太后謂擬率余等周覽禁城。余等乃先至朝殿﹐見殿之制﹐與頤和園微異。入者須歷階而登﹐階以白石爲之﹐可二十級。左右有欄﹐亦白石。階嶺有臣廊﹐繞殿之四周﹐支以巨棟﹐上敷朱漆。沿廊之窗﹐刻鏤極工﹐作各式之壽字形。殿內鋪以方磚。太后謂此乃堅金煉成﹐歷數百年矣。磚色奇黑﹐似敷漆者。且極滑﹐步履其上﹐輒虞踣躓。殿中陳設﹐與頤和園及三海中者同。惟禦座乃紫檀木制﹐上嵌各色寶玉焉。

此殿僅於太后萬壽日及元旦﹐用以行朝會禮﹐余時罕用之。而西人則從無登之者。平日朝覲﹐則在較小之殿行之。

余等在殿中盤桓少傾﹐卽往遊帝居。其宏敞遠不及太后﹐惟陳設極精美耳。爲室共三十有二﹐多棄置不用。中所陳設﹐同一華美。室後爲皇后之居﹐規模更小﹐共二十四室。內有三室﹐特分出以爲妃嬪之用。帝與後之私宮﹐𨿽相密接﹐然無交通之徑。蓋二宮皆繚以回廊﹐遠接太后之宮。此外尙有數屋﹐則爲賓客休息之所。且有數屋﹐封錮極嚴﹐空耶實耶﹐似無知者。太后謂彼亦未嘗入之﹐以封錮已有年矣。卽通此屋之入路﹐亦常緊閉。余等之過其地﹐惟此次耳。其屋與宮中他屋迥殊﹐狀極陳昧。足見年代之悠遠矣。太后且諭余等毋得道之。

宮眷之屋﹐與太后居相接。惟室之窄隘﹐居其中者﹐幾不能旋轉其身。冬季尢苦寒。僕役之居﹐則在余等寓處之盡端﹐無他徑可適﹐入者必經余等之長廊。而入余等之居﹐則須過太后之廊下焉。此乃出於太后之意﹐備監視余等之後。而凡有出入者﹐亦得悉之也。

太後繼乃導余等至其宮中﹐吞吐而言曰「吾將有所示﹐實爾等所未見也。」余等乃入一室﹐與其寢室相毗連﹐彼此通以狹徑﹐徑長可十五英尺。兩壁施漆﹐繪畫頗美。旋見太后語其扈從之太監。是人卽蹲身移去此徑兩端之木塞﹐其塞實墻其之洞中。余乃知向以爲堅壁者﹐實可移動之畫板也。畫板旣開﹐露出一室。室無窗﹐光由屋頂入。四隅置巨石﹐石上有黃墊座位。墊側置香鑪﹐各物皆呈古色。此外則毫無几案之屬。室之一端﹐復有一徑﹐與前徑相若﹐亦設畫板。板後有室﹐室後有板﹐層層相隔﹐不知凡幾。質言之﹐全宮之壁﹐皆有此徑﹐中藏一祕室。太后告知余等﹕明季宮闈﹐嘗用之以行種種事。皇帝欲獨處時﹐則居之。太后嘗用一室﹐以藏珍寶。拳匪亂時﹐太后於西狩之前﹐曾將珍寶祕藏此處。回鑾後﹐啟室視之﹐安然無恙。匪徒之劫掠皇宮者﹐固無一疑及尙有此地也。

余等旣回至廊下﹐視頃間所離各室﹐則除墨色石墻外﹐一無所見。其隱奧有如是者。至太后之厭居禁城也﹐其故𨿽多﹐然亦因其中多怪誕事耳。卽太后亦有所不悉。太后曰「如是處者﹐卽余亦不樂道之﹐恐人疑用是以行各項事務也。」

余在禁城宮中﹐曾遇同治帝之妃三人。帝崩後﹐三妃皆寓禁城中爲太后作女紅﹐以消磨歲月。余旣與之遇﹐乃知彼等皆深受教育者。中以瑜妃﹐尢爲穎慧﹐能詩工樂﹐堪稱中國女子中之最有才智者也。且於太西各國之掌故俗尙﹐亦無不了然﹐令余爲之驚服不置。彼於各事﹐似無不知其大略。余嘗問之﹕「奚以疇昔從不之見﹖」彼答「非太后召﹐則不入覲。今太后旣來禁城﹐故日謁之也。」一日余接諸妃書﹐邀余過從。其居屋與城中他屋分隔﹐而寬敞亦不及之。陳設簡朴。僅有太監及女僕數人﹐供奔走焉。諸妃自稱﹕性習寧靜﹐鮮有賓客﹐塊然獨處﹐自樂其樂而已。至瑜妃之室﹐則圖書四壁﹐頗饒雅趣。並出詩數章以相示。中多淒戚之音﹐有所感也。妃殊主張設立學校﹐以教育女童。蓋以其中之能寫讀者﹐如風毛麟角也。並勗余隨時以此言進之太后。妃並主張以泰西之治﹐施於中國﹐惟殊不欲延用教會中之教員﹐因若輩常借他題﹐以發揮其宗教主義﹐恐招華人之忌也。

十一月垂盡﹐太后召見直隸總督袁世凱。是日適爲休假日﹐加爾女士出宮遊憩﹐故余得暇以隨太后視朝。太后問袁﹕「對於日俄戰事﹐有何所見﹖」袁稱﹕「兩國𨿽已構兵﹐然決不致牽涉中國。惟戰事旣定﹐則滿州必多事矣。」太后謂﹕「吾亦深知之﹐以兩軍戰於中國境內故也。策之上者﹐惟有嚴守中立。良以中日一役﹐國力已頹﹐不能再以干戈相見。」又謂﹕「今當嚴諭各官員﹐愼勿幹與此事﹐以免外人有所借口焉。」

太後繼問袁對於戰事結果之意見﹐勝利屬之誰也。袁謂﹕「事極難決﹐日人其或勝乎﹖」太后謂﹕「日人果勝﹐吾憂可以稍釋。第恐未必能然耳。蓋俄地廣兵眾﹐勝敗猶未可必也。」太后於是又言中國之近況﹐謂﹕「中國苟不獲已﹐而與他國構兵﹐則恐無立足地矣。吾國武力廢弛﹐諸無預備。旣無海軍﹐又無訓練之陸軍。質言之﹕實一無可以自衛者。」袁世凱仍安慰太后﹐謂﹕「就中國現勢論之﹐無庸慮有戰禍也。」太后謂﹕「總之中國今當自醒﹐以力行政事。惟不知從何措手耳。殷望中國﹐得在世界列彊之中﹐占一優勝之位置。時有疆臣奏請變政﹐惟以議論紛歧﹐殊未見有進步也。」

袁世凱旣退﹐太后復召見軍機大臣﹐告以頃間與袁世凱所語。彼等乃無不贊助﹐而謂當力求振作也。並對於國防等事﹐各抒意見。討論後﹐某親王謂彼𨿽贊成變政﹐惟極反對變服裝﹐易起居﹐而去辮髮也。太后深諱其議﹐謂﹕「中國禮俗﹐素稱文明﹐今以不及者爲代﹐非智者所爲。」旣而退朝﹐一事未決。此不獨今日爲然也。

後此數日﹐除戰事外﹐絕口不談他事。太后連日曾召見各將帥﹐惟以朝儀素所不諳﹐旣臨太后前﹐皆手足無所措﹐見者爲之失笑。諸武員之獻議﹐多無意識﹐不知所云。太后某次嘗語及海軍之窳劣﹐良以吾國實無訓練之海軍士官所致。某將答稱﹕「中國人民﹐較各國爲眾。至戰船而論﹐吾國有河湖炮船無數﹐商船若干艘﹐大可用以臨陣。」太后聞之﹐卽命退下。謂「吾國人民固眾﹐然大都與彼相若﹐頗不能有所裨益於國家也。」此人旣退﹐眾乃笑不可忍。太后止之﹐謂﹕「彼殊覺無可笑者﹐以若人也﹐而居海陸軍要職﹐深爲恨恨耳。」一宮眷問余﹕「太后胡爲聞此人之言炮船也﹐遂致盛怒﹖」余告以﹕「𨿽以全數抵禦戰艦一艘﹐殊無濟也。」宮眷聞餘言﹐爲之咋舌。

十一月旣晦﹐兩湖總督張之洞抵京﹐卽覲見太后。太后謂之曰「爾爲老臣之一﹐日俄戰爭究與吾華有何關系﹐其陳所見﹐且直言無畏。苟其事有必至者﹐余可早爲預備也。」張之洞答稱﹕「無論此戰之結果若何﹐而吾國之滿洲﹐恐難保不以利權﹐讓與各國以通商矣。此外則決無他虞。」太后又將前此召見各大臣﹐討論變政之議論告之。卽據答稱﹕「吾國尙有餘暇﹐從事攺革﹐惟欲速則難期完美。且當於措置之先﹐審愼籌畫。就其个人之意而論﹐攺革之舉﹐出以操切﹐其計至愚。」又謂十餘年前﹐彼於攺革極不謂然。今以大勢所趨﹐時局迥異﹐不得不稍稍行之﹐惟起居一節﹐仍當謹守舊制﹐而祖宗遺訓﹐不能輕棄也。簡言之﹐僅勸采用西法﹐以補中國之不足。余無所陳。太后因張之洞之意見﹐殊確與之吻合﹐顏色之間﹐頗露悅意。方太后召見大臣時﹐帝𨿽與焉﹐惟默然靜聽﹐不發一語。太后虛應故事﹐輒詢其意見。而帝之所答﹐則無不與太后之見同。其議遂決矣。

關於佛教諸典禮﹐以臘八粥爲最重要﹐於每年十二月初八日舉行。相傳如來佛﹐嘗於是日乞食﹐得米與豆﹐歸而作粥﹐以均饗諸僧。其後遂永以是日舉行典禮﹐以志不忘。其意蓋謂於是日節食者﹐如來必福之。故所食僅米與果豆之類﹐相雜爲粥。不加鹽及其他滋味﹐幾類淡食﹐殊難下咽。

余等今將掃塵﹐預備度新年矣。所有各物﹐悉數取下﹐重事檢點﹐若影像圖畫以及器用等件﹐亦無不細加拂拭。太后又閱曆書﹐備擇吉日﹐以始事焉。繼擇定十二月十二日大吉。先期余等皆已奉有訓令﹐故於十二淸晨﹐乃各從事於此。中有宮眷數人﹐奉命取下佛像而拂拭之﹐並爲之制新帷幕焉。其餘事﹐則由太監爲之。余問太后﹕「所有首飾﹐須拭擦否﹖太后答稱﹕」除彼外﹐無有用之者。故不需此。「各物旣悉當太后之意﹐而拭擦一淸矣。渠乃預備一名單﹐爲所欲召之人以參與除夕禮者。此禮於歲之末一日舉行﹐與歐洲每歲除夕夜所行者相似﹐所以表辭別舊歲之意也。向例於兩星期前﹐邀請來賓﹐俾寬以時日﹐使克預備。太后並命爲宮眷制新冬服焉。此服與余等現所衣者之殊點﹐惟灰鼠之出鋒﹐代以白狐者耳。其次則制糕矣。此蓋於新年﹐用以供佛及祖先者﹐必由太后親先制之。太后旣決定制糕之時期﹐故宮眷等乃齊集一室﹐室爲專供此用者。於是太監攜入米粉糖酵等物﹐合而揉之﹐以成方塊﹐置蒸籠中以熟之。糕隆然起﹐如麵包然。羣謂隆起愈髙﹐則神悅愈甚﹐而制者必獲吉祥。太后所制之糕﹐熟時頗佳美﹐於是眾皆賀之。太后大悅。旋命宮眷﹐人制一方。詎意熟時﹐竟無一佳者。余乃第一年爲之﹐尙有可恕。而其他宮眷亦不見佳妙。何也﹖私問其故於某宮眷﹐渠答曰﹕」何謂乎不能哉﹖余特故意出此﹐以取悅太后耳。余卽不能勝之﹐亦能與之相若﹐然恐轉有不利也。「余等制糕旣竟﹐乃命太監爲之﹐無一有不佳者。

其次乃備小盤﹐盛各種鮮果於內﹐飾於冬靑等之枝葉﹐供於佛前。次乃取玻璃盤﹐盛以糧食﹐預備祀竈。相傳臘月二十三日﹐竈神朝天﹐一奏歲間吾人所事﹐至除夕而歸。至以糧食祀之之故﹐蓋欲借此以緘其口﹐不致多言也。糖食旣備迄﹐余等乃至廚下﹐置祀物於竈前之桌上。竈特置此﹐以備祭祀用者。而謂庖人之首領曰「其善守視之﹐竈神將以爾一年間之所竊﹐陳白無遺﹐將懲爾矣﹗」

翌晨﹐余等偕太后同至朝殿﹐太監預備黃色紅色湖色斗方大紙﹐磨墨以待。太后乃握筆醮墨﹐書福字壽字。旣而稍倦﹐則命宮眷代書﹐或命能翰墨之官吏書之。書畢﹐分賞諸賓以及羣臣。其得太后親書者﹐則爲莫大之榮眷焉。咸於新年之前數日賞送。是時各省督撫等﹐貢獻新年之禮品﹐絡繹而至﹐收到時﹐輒呈之太后。其合意者畱用之﹐不則付諸儲藏室而下鍵焉﹐大約永不視之矣。貢品中有小件器具﹑古玩﹑寶石﹑綢緞﹐無物不具。𨿽衣服亦有之。直督袁世凱所貢者爲黃緞袍一件﹐以各色寶石珍珠﹐綴成芍藥花﹐其葉以翡翠爲之﹐光彩耀目﹐價值甚巨。所缺憾者﹐分量過重﹐衣之殊不適體。太后初見時﹐似頗愛之﹐故第一日卽試衣之。後乃棄之不顧。𨿽余以此衣之華麗無出其右﹐屢請太后衣之﹐卒見拒。某日太后接見外交團﹐余謂太后莫若衣此。太后未允﹐然亦未言其故﹐故外間之人﹐無一曾見此奇服者。

其他珍品﹐則兩廣總督所貢者也。中有珍珠四袋﹐袋各數千粒﹐體圓光足。若在歐美購之﹐價必奇昂。惟太后珍寶甚富﹐珍珠尢多﹐故僅贊以甚好二字﹐亦絕不以爲意也。皇后及宮眷﹐每逢新年﹐亦須有貢獻﹐大抵乃手出之品。如鞋﹑巾﹑領﹑袋等物。余母及余姊妹所貢者﹐爲面鏡﹑香水﹑香皂﹑及其他之美妝品﹐蓋皆由巴黎攜來者。太后因正缺此﹐極形感悅。太監及女僕等﹐則各貢奇異之糕點食品。

貢品之多﹐堆積數室﹐惟餘等不得太后命﹐不克移動之。宮眷等亦互相有所贈送﹐而彼此常易混淆﹐殊可發噱。余曾收得贈品十餘事﹐余乃決意以同儕中之贈餘者﹐轉贈他人。詎意翌晨﹐有某宮眷贈余繡花手帕一方﹐餘一見之﹐卽識其爲餘物﹐曾用之作新年贈品者﹐余乃明言之。而該婦答曰「奇哉﹗」余方詫異﹐爾何爲以餘贈爾之物﹐而還贈與余。於是各人大笑。逮彼此比較贈品﹐則見諸人之中﹐收回贈人之禮品者﹐幾過半數﹐則更可發噱。因俗解此紛亂也﹐乃將各人之物﹐堆積一處﹐散亂而均分之﹐無不滿意而去。

新年之前約七日﹐停止朝覲。印皆上封。至休息期後乃啟之。在此期內﹐太后停辦政務﹐各事益見舒適。而太后亦以撥除煩冗﹐從事燕息﹐殊覺珍惜此時間焉。余等工作﹐除擇其安樂者外﹐他則無所事事﹐至年之末日而止。

三十日之晨﹐太后乃祭諸佛﹐次及於先祖。祭畢。來賓有至者矣﹐迄於旁午﹐至者約得五十人。諸賓中之主要者﹐爲太后之大公主﹐醇王福晉﹐洵貝勒福晉﹐濤貝勒福晉﹐恭王福晉﹐以及慶王之眷屬。之數人者﹐皆時來宮中者也。其翌日﹐尙有郡主數人﹐僉非皇族。惟其爵位系出自特賜者耳。此外又有滿吏之女﹐且有多人爲余所未曾見者。是日午時﹐諸賓旣集﹐乃覲見太后。然後各歸私室﹐備事休息。午後二時﹐諸賓羣集於朝堂﹐依其爵位﹐排列成行﹐以皇后爲領袖﹐叩首太后前﹐此卽所謂除夕禮﹐曾述之矣。其意蓋謂於新年前﹐而向太后辭歲耳。禮畢﹐太后各賜荷包一事。荷包紅緞制﹐上繡以金﹐中置金錢。蓋欲使各人於新年之後﹐從事儲藏﹐俾雨暘不時之用。此實滿洲舊俗﹐行之迄今未衰也。

是日之暮﹐音樂大作﹐嬉笑爲歡﹐由夜達旦﹐無一眠者﹐以太后之欲作雙陸也。於是余等相繼入局。太后必欲各人以錢爲博﹐其勝負約得二百元。並囑吾人努力爲之﹐期其必勝。然無一不審愼從事﹐俾毋勝太后也。至太后倦時﹐乃結局而言曰「此所有錢﹐吾所贏者﹐今將散之地上﹐爾等爭相攫取可也。」余等知太后之以此爲戲也﹐乃無不竭力爭之。

半夜時﹐太監等攜一銅缽入室﹐中有爇炭。太后折取所備之冬靑枝葉﹐而置之火上。余等復效之﹐益以松香﹐空气盡變芬馥矣。此舉也﹐蓋欲致吉祥於新年耳。

其次乃制元旦餅﹐因元旦日﹐無得食米﹐而以此餅代之。餅以摶粉制之﹐而置肉餡其中。余等以一半人制餅﹐余則爲太后剝蓮實焉。

天將破曉矣﹐太后謂倦甚﹐且去休息。余等以其非就眠也﹐仍歡笑如故。有頃﹐至太后寢室﹐見其眠已熟矣。乃各歸己室﹐重事裝束。一俟太后旣寤﹐人攜水果數事﹐至其室中而獻之。所有水果﹐皆寓慶祝意。如蘋果者﹐謂平安也。如橄欖者﹐謂永年也。如蓮子者﹐謂福利也。太后無不竭誠受之﹐並祝吾人之慶利。繼詢吾等曾否就眠﹐及聞﹐皆終夜未眠也。謂此良當﹐且謂彼本不欲眠﹐僅休息耳。乃竟有使之不能醒寤者﹐而歸其故於彼年之耄也。時余等侍其側﹐俟其梳妝旣畢﹐乃向之慶祝新年。於是又往皇帝皇后處祝賀。此後遂無慶禮﹐乃羣隨太后觀劇。今日劇場﹐系築於庭院中。太后居於廊之一端﹐是處蓋備來賓及宮眷觀劇者也。當演劇時﹐余覺睡魔忽至﹐乃竟倚欄而酣眠矣。及於旣寤﹐忽覺有物墮入口中﹐察之﹐知非他物﹐乃糖果也﹐旋卽食之。旣至太后前﹐詢余曾食糖果否﹐且囑余勿眠。如此良辰﹐毋使虛度。

太后今日興致之佳﹐爲余所未曾見。與吾人嬉戲﹐一如女童﹐幾不知彼卽尊嚴之太后﹐如吾徒所夙悉者也。

所來諸賓﹐亦無不樂甚。是夕戲劇旣終﹐太后囑閹人以其樂器來﹐爲吾徒作樂。太后歌曲數闋﹐吾等各以其間和之。於是太后又命閹人歌﹐其中曾有習練者﹐音韻甚美。其他則絕不能之﹐致生種種趣事﹐太后以此大悅。時諸人中﹐僅帝一人﹐從未破顏一笑﹐似不樂此良辰者也。余於外間遇之﹐而詢其以何故戚之深也。彼乃以英語HappyNewYear答余﹐一笑而去。

次日﹐太后興時絕早﹐以往朝殿祀財神焉。余等均相從﹐且與祀禮。此後數日間﹐則一無所事﹐惟日湎於博﹐而爭攫太后之所贏者耳。其初無不安相﹐乃至一日﹐某宮眷忽大哭﹐而歸咎於余之爭攫時﹐踏其足趾也。太后以是大怒﹐諭彼返其室中﹐居之勿出。且謂﹕「此小節﹐猶不能忍受﹐而欲其享安樂也﹐殊不當耳﹗」

正月十日﹐爲皇后誕辰。余等乃詢之太后﹕可否兪允﹐俾有所饋贈也。彼允吾等可任以所欲贈之。但此舉也﹐於饋贈之前﹐必先呈之太后﹐以徵其同意。余等於此﹐靡不出以愼重。凡太后之所謂太美者﹐亦不敢舉以相贈。然究應投贈何物﹐又有難言者﹐蓋以太后或擇其所愛者﹐而自畱之﹐𨿽其價值固甚賤也。苟有如是者﹐太后則謂畱之自用﹐而以他物與皇后云。

是日典禮﹐與皇帝之萬壽相似﹐惟不甚鋪張耳。余等亦獻如意﹐而叩首皇后前。彼於時﹐本坐而受之。然以吾等爲太后之宮眷﹐因敬太后及於吾人﹐乃起立焉。彼之對於吾輩﹐固無一而不謙捴者。

是日也﹐皇帝與後以及妃嬪﹐得同桌而食﹐一與帝之萬壽同。能如此者﹐一年間僅兩次耳。余則無不分而食者。太后遣其宮眷兩人﹐往侍皇后﹐余其一也。余因欲知彼等之相處﹐舉動果何似﹐聞此甚樂。旣至皇后之室﹐乃以太后命告之。皇后僅答「甚好」而已。於是余等至其餐室﹐爲之布置臺椅﹐一依其序。所有膳品﹐與余所懸度者大殊。食時﹐毫無拘束﹐且極安適﹐非若太后之嚴肅也。余等可相與話語﹐而共享酒肴焉。方進饌﹐儀禮甚休。帝與後旣就座﹐帝之妃﹐乃取酒杯﹐斟之使滿﹐次第獻於其前﹐以帝爲首﹐表敬意也。膳畢﹐余等復回至太后室﹐並告以各事無不安適也。吾等之行﹐固明知太后欲有所偵察也。惟未能得有興趣事以告之耳。太后詢余等﹕「帝狀嚴重否﹖」余等無不答之曰「是。」

新年典禮﹐以正月十五日之燈節爲終止。燈之形式各殊﹐有作獸形﹐有作花形﹐有作果子等形者﹐以白紗糊之﹐上敷彩色。中有一燈作龍形﹐約長十五英尺﹐其下有十竿﹐以太監十人持之。龍之前﹐另有一太監﹐持一燈如珠﹐以龍戀是也。遊燈時﹐並佐以音樂。

燈之後﹐則有煙火﹐各呈中國歷史中之風景以及葡萄紫藤與其他諸花形焉。種種幻狀﹐極爲可觀。煙火之側﹐有一移動之木屋。太后及諸宮眷﹐居其中視之﹐而免冒寒气也。共歷數小時﹐未或稍間。且於此際﹐燃放爆竹數萬﹐其聲﹐太后似深悅之﹐以此爲典禮之殿﹐則誠佳美。吾人無不大快。

其翌晨﹐諸賓乃相率離宮而去。而吾人逐日之生涯﹐復從是始矣。

諸賓旣去﹐太后一如恆昔﹐以評衡諸人之衣飾與其昧於宮儀之類。繼又謂彼殊樂是。蓋以宮中景況﹐殊不欲彼等知之故也。

以春之將至﹐而農民且事布谷也。於是又有典禮。皇帝於時乃祀社稷壇﹐而祝丰年焉。帝於是就壇內之地﹐以犁耕之﹐然後播種其下。此舉蓋欲農民重視其事﹐𨿽皇帝也﹐且不以是爲怍。行禮時﹐以其爲公共事也﹐無論何等人﹐皆得參觀﹐農民至者亦眾。方是時也﹐皇后乃親蠶事﹐先取其子而孵化之。蠶旣生﹐皇后乃飼以桑葉。俟其長成﹐至於吐絲而止。每日必采桑葉飼之﹐日四五次。特命宮眷數人於夜間與之食。且視其有無逃去者。蠶之生長極速﹐其形日異。及其長成也﹐所食極多。余等以飼之之故﹐甚形忙碌。皇后能於日光照之﹐而知其吐絲之時。苟視之而透明者﹐則蠶已熟﹐乃置之紙上。此時之蠶﹐一無所食。吾人僅視之勿令他去可矣。吐絲四五日後﹐絲旣竭而蠶亦萎縮﹐狀如死者。皇后取而藏之盒中﹐俟其成蛾﹐乃取出置厚紙上而布子焉。

苟蠶已成熟﹐而任其自然也﹐則必吐絲自縛﹐至於布滿而漸成繭矣。因欲知其絲之吐盡未也﹐乃取繭而於耳邊搖之﹐苟絲已盡﹐則聞其聲。繼置繭於沸水中﹐以俟其柔﹐如此而蠶死矣。乃以鍼挑播絲頭﹐置於轆上而繅之。此外尙有數繭﹐則另蓄之。蠶旣成蛾﹐乃破繭而出﹐亦置紙上﹐備之布子﹐而置之於寒涼之地。俟至來春﹐其子又孵化而成蠶矣。

絲已成﹐而取至太后前﹐俾之鑑核。方此時﹐太后命一閹人﹐取其幼時於宮中所制之絲來前﹐而與新絲比。其絲歷年已久﹐旣與新制者同其精美也。

凡此所事﹐與皇帝布谷之意同﹐蓋與人民以模範﹐而鼓舞其工作云爾。

是歲春﹐天气綦熱﹐太后急欲重回三海﹐惟以日俄之戰端已啟﹐莫若暫駐禁城﹐待大局稍定之爲愈也。太后於日俄戰事﹐憂懣甚盛﹐日禱於諸神﹐以求中國之安泰﹐余等亦必與焉。此時諸事輒形暗淡﹐未嘗有特別事故。至二月初旬﹐太后以居禁城﹐厭倦無似﹐乃謂無論如何﹐必當遷居三海﹐俾加爾女士﹐得竣畫像。此事將近期月矣。

余等遂於二月六日重回三海。但見百艸著綠﹐羣卉含英﹐太后乃攜余輩繞遊湖上﹐靡不歡欣鼓舞。太后顧而樂之﹐而謂余輩之舉動﹐極類一羣野獸之脫離樊籠者。此時太后之態度﹐欣悅逾恆。惟語余等﹕苟彼移蹕頤和園者﹐視今當更爲欣悅。加爾女士卽奉召入宮﹐太后乃親臨其處﹐觀肖像焉。繼又詢余﹕「此像繪竣﹐須歷時幾何﹖」余謂太后﹕「若不稍費時間﹐以姿態示之加爾女士﹐則竣之也﹐費時日頗久。」太后聞餘言﹐沈思有頃﹐乃允每晨退朝後﹐以五分時畀之加爾女士。惟切實諭明﹕「只及面部﹐不及其他。」乃如是者僅得兩日。至第三日之晨﹐太后又托辭於不豫矣。余又告太后﹕「若不靜坐﹐以面部姿態示之女士﹐則繪事將不能進行矣。」太后於此﹐𨿽覺甚怒﹐然仍復靜坐數次﹐至面部繪成而止。此後﹐太后乃嚴辭拒絕﹐不允再事靜坐矣。而謂無論此像之成否﹐決不聞問。余於是乃代太后靜坐﹐俾加爾女士得知太后之衣飾﹐肖像始漸告厥成。太后聞肖像之將成也﹐甚爲歡忭。餘思此乃佳遇﹐可以繪費再進告矣。太后詢余﹕「所以酬加爾女士者﹐究必須金錢否﹐且其數之幾何﹖」余告太后﹕「繪像爲加爾女士之職業﹐彼若不以此時爲太后畫像﹐則必將繪他人者而獲酬報。今之於此﹐其望且或奢耳。」余之此言﹐終不能令太后明其意﹐因詢余﹕「果如酬以金錢﹐不致見侮於女士﹐而彼康格夫人者﹐獻贈肖像者也﹐不將因此而見侮歟﹖」余詳述歐美各國﹐婦女之以繪畫教讀等業爲生者﹐習行不鮮﹐非特不以爲辱﹐而爲榮也。

太后甚詫餘言﹐而詢女士之兄奚以不加資助。余謂﹕「女士雅不願其兄有所供給。矧其兄已有家室之累耶﹗」太后謂﹕「此種文明﹐實爲奇特。在我中國﹐父母旣亡﹐爲之子者﹐有撫養未嫁姊妹之天職。」又謂﹕「中國婦女﹐苟自出謀生﹐則人將傳爲談助矣。」然仍允余﹐諭令諸大臣﹐付加爾女士以繪像之費。

二月十四日﹝卽西曆一九零四年三月二日﹞爲余入宮周年之期。時余已忘卻﹐太后告余﹐始憶及之。太后問余﹕「居宮中是否愉快﹖抑仍思重回巴黎也﹖」余乃以誠意相答﹐謂﹕「余之居法﹐𨿽覺安適﹐然以宮中歲月﹐至饒興趣﹐此間誠樂﹐不復思法矣。況在祖國﹐而得與親友時相往還耶。」

太后莞爾而笑﹐謂恐余不久將厭居宮中﹐而遁往海外矣。且謂欲余不作出外之想﹐惟有嫁余去耳。復詢余所以反對婚事之故﹐是否懼阿姑之羈束也﹖若果有此﹐余則無所用其憂慮﹐蓋彼一日猶在人間﹐則余可一日不慮夫此也。又謂余適人後﹐不必居家中﹐仍可如常以來宮內。

太后賡續言曰「去歲爾之婚事提議時﹐時余亦願且置之。良以爾之生長情形﹐與其他宮眷稍有殊異。惟餘之心於此事﹐固未嘗一日或忘。現仍爲爾擇所天﹐務期與爾相匹。」余之答言﹐一如曩昔。略謂﹕「余殊無適人之意﹐苟太后不我遐棄﹐不願一日之離宮闈也。」太后聞餘言﹐謂余未免固執﹐想不久變更其宗旨矣。

二月下旬﹐加爾女士日從事於太后之肖像﹐蓋欲速成之也。太后又閱曆書﹐擇一吉日以繪竣此像。旋擇定一九○四年陽曆四月十九號大吉。余乃告知女士。詎女士再三聲言﹐時間短促﹐實難如期告竣。余以此言轉達太后﹐並詳述尙有細微處必須補綴﹐莫如假以時日﹐俾女士得從容布置也。而太后拒之。謂十九號四句鐘﹐必須告竣。余亦不能再有所言矣。

限期之前﹐約一星期﹐太后乃親臨加爾女士之繪室﹐作末次之察看﹐狀態似甚欣悅。惟因面部﹐色有濃淡﹐終不以爲然。余告以此乃光之影也。而太后必欲余轉囑女士更之﹐務使兩邊相若。女士與余討論良久﹐終知不能違太后之意﹐乃略加修攺。太后偶見像下﹐有洋文數事﹐問余爲何物﹐乃卽以繪像者之姓字告之。太后卽曰「余知外人往往有奇特之舉動﹐惟思奇特至此﹐余實未之前聞。奚以書其姓字於余肖像之上哉﹗他人不知﹐必謂此乃加爾女士之肖像﹐而非爲余有矣。」余乃又詳釋其所以然之故﹐略謂﹕外國之美術家﹐於所繪圖畫之末﹐無論其爲肖像與否﹐往往自署己名﹐已成慣例矣。太后遂謂﹕「此或當然﹐姑畱之可也。」惟觀其狀﹐終有不豫色然。

加爾女士從事繪畫﹐幾以夜繼日﹐始克如期告竣。太后乃邀請康格夫人及其他各公使夫人﹐入宮觀覽畫像﹐以此非正式覲見也。太后乃禦較小之某殿接見之。互相寒暄後﹐太后命與余等導之以入女士之繪室﹐余等從之。太后於是與諸夫人道別﹐逕返已室。皇后奉太后命﹐與余等偕往﹐蓋爲太后作主人也。各人旣見太后之肖像﹐均稱道不絕口﹐贊其酷肖。觀覽旣畢﹐余等乃退食茶點。皇后坐於案之首端﹐命余次之。各人坐後﹐來一內監﹐奏請皇后轉告來賓﹐謂帝稍覺違和﹐未能蒞臨也。余乃爲之譯述﹐各人均形滿意。故此次來賓未覲皇上﹐紛紛告別而去。其實帝並未病﹐特余等忘以覲見事告之﹐使蒞臨耳。

外賓旣去﹐余將各事奏知太后一如常。太后問﹕「外賓對於肖像云何﹖」余答﹕「外賓極贊道之。」太后曰「此固宜然﹐像乃外國美術家所繪者也。」觀其狀﹐殊怏怏﹐且泄怒於他事。余以加爾女士幾經辛勤﹐始克成此﹐不禁大失所望。太后乃謂﹕「加爾女士繪成此像﹐頗費時日﹐何以無人語彼﹐而以見外賓之舉告皇帝也。」對於內監總管﹐尢形憤憤。旋謂彼憶及此事﹐卽派內監向外賓道歉﹐蓋恐外賓不知情形﹐而疑皇帝有他事發生﹐致悠悠之物議也。余告太后﹕「已向外賓詳釋帝之違和﹐彼等聞此﹐亦卽漠然置之矣。」加爾女士旣出宮﹐一日﹐太后詢余曰「彼曾詰爾以拳匪之亂否﹖」余告太后﹕「時居巴黎﹐於亂之始末﹐極少聞知。」且謂女士從未一道之也。太后曰「余殊不欲道及此事﹐並不願外人舉此以詢吾之臣民。居常自思﹕吾實堪爲婦女中之最明智者﹐他人鮮克望其項背。彼英後維多利亞者﹐吾素耳其爲人﹐卽其歷史﹐吾固嘗取譯本讀之﹐覺其關系之重﹐與所以身罹百憂者﹐殊不得余之半。余之生涯﹐今且未艾﹐其未來事﹐無人可得而懸度之。余或反其故常﹐作奇特之舉﹐以驚醒外人之耳目﹐亦未可必。英吉利者﹐列彊中之一也﹐然非維多利亞英謀獨斷﹐有以致之。彼蓋有國會之英髦﹐以助其後﹐凡百施行﹐必擇其善者而從之。英後於此﹐僅事畫署﹐而於其國之政治﹐曾無所可否。吾有人民﹐且四百兆﹐又無不惟予一人是賴。彼軍機者﹐𨿽可備余之咨詢﹐而彼等僅司監察。事關重要﹐余實決之﹐皇帝何所知也。餘一生事﹐無失敗者。然決未夢及拳匪之所以貽害於邦家者﹐至於斯極。綜余生平﹐惟此謬誤。亂之方興﹐余實應嚴降諭旨﹐以禁其蔓布。柰載漪﹑載瀾﹐堅稱拳匪降自上天﹐所以蕩淸國恥﹐而剪除外人者。彼之所謂外人。固指教士言也。餘恨之至切﹐而守舊教亦至篤﹐爾所深知。故於此時﹐未嘗稍置可否。意欲坐觀其究竟耳。詎知其舉動太暴﹐而載漪竟於某日﹐以拳匪之魁入頤和園﹐集內閹於丹墀中﹐驗其頭部﹐有無十字焉。其魁曰﹕」此十字者﹐爾不之見﹐惟餘能於人之頭部尋得之﹐而知其爲基督教徒也。『載漪於是入余私宮﹐謂拳魁方遲於宮門﹐曾得內閹二人之爲基督信徒者﹐而詢余奚以處之。余於時怒甚﹐當諭載漪﹕未經余兪允﹐奚得擅以拳匪入宮﹖彼謂﹕「此魁法術極大﹐能聚外人而盡戮之。且得諸神呵護﹐不畏西人之炮火。』且謂﹕」曾親見之﹐一拳匪以手槍擊他匪﹐已命中矣﹐而卒無所傷。『於是載漪請余以入教之內閹二人﹐畀之匪魁。余從之。未幾﹐聞此內閹兩人﹐卽在離此不遠之某處梟首。翌日﹐匪魁又隨載漪﹑載瀾入宮﹐命內監盡焚香﹐以表其非基督教徒也。繼又謂莫若日令匪魁入宮﹐授內監以拳術。北京居人﹐大都皆習之矣。其次日﹐各內監無不衣拳匪之衣﹐余見之大愕。其衣爲紅衫黃褲﹐而以紅布纏頭。念彼等竟棄其公服﹐而作是裝﹐不禁無悲矣。而載瀾者﹐且以一襲進獻。方是時也﹐軍機領袖榮祿﹐適以病乞假一月。余於其病時﹐固日遣內閹一人視之。是日閹人歸﹐謂榮祿已愈﹐將於明日入宮﹐𨿽彼假期尙有十五日也。余以彼之遽請銷假﹐中必有故﹐爲之惑甚。然以拳匪頭目事﹐亟欲與之磋商﹐故欲見之之心﹐亦至急切。及彼之知宮中舉動也﹐面呈憂色﹐而謂﹕「拳匪者非他﹐實叛徒也。僅欲集彼黔首﹐助之以盡戮外人。至其結果﹐殊不足爲朝廷福。』余當告之﹐其言近是﹐而詰其處置之方﹐彼當告余﹐將往語載漪焉。乃至翌日﹐載漪來﹐謂以拳匪事﹐與榮祿衝突至烈。並謂北京居人﹐無一而非拳匪矣﹐苟欲施以禁遏﹐必舉北京之人而盡屠之﹐𨿽宮廷亦所不宥。又謂拳匪已擇定一日﹐以盡殺各國使臣﹐而董福祥亦允率兵助之﹐以火使館云。余聞之焦灼無似﹐料其必有大亂矣。仍立召榮祿入宮﹐而禁載漪於余之左右。榮祿來後﹐狀至憂懣。及知拳匪之所欲爲﹐憂懣愈甚﹐促余立卽下詔﹐而謂拳匪實祕密黨徒﹐人民不得輕信之。並諭九門提督﹐立逐匪人以出城門之外。載漪聞知大怒﹐謂﹕」此諭果出﹐則拳匪必來宮中﹐盡戮諸人﹐無得免者。『余聞此言﹐自思莫若且以諸事﹐任載漪爲之可也。載漪旣去﹐榮祿謂彼已癲狂﹐且決拳匪將爲大亂之基。又謂﹕「苟載漪而輔拳匪﹐以焚毀各國使館者﹐則其神志﹐必已迷惘。拳匪盡無知愚民﹐殊無知識﹐彼意外人之在中國者﹐已舉地上諸外人而盡之﹐苟悉戮之﹐他地有矣。不知其國之彊盛﹐果達何極。若盡斃旅華之外人﹐則所來以報施者﹐不知其幾千萬也。』並謂確信﹕」外兵一人﹐可死拳匪百﹐而略無困難。『且乞余允彼得節制聶士成。此人後竟以保護使館﹐致死於拳匪之手。時余立卽允之﹐並諭彼速見載漪﹑載瀾﹐告以此事之重大﹐勿干涉彼之計劃。孰知禍亂日亟﹐莫可收拾。其反對拳匪者﹐僅榮祿一人﹐而欲其與眾人敵也﹐烏乎可﹖一日載漪﹐載瀾又至﹐乞余降諭拳匪﹕先戮使館中人﹐後及其餘之外人焉。余以是大怒﹐未之允。爭論良久﹐載漪謂必爲之﹐且不可羈延。以拳匪已決焚毀使館﹐定翌日舉行矣。余時怒不可遏﹐乃諭內閹數人逐之去。彼則且行且言曰「太后不允頒此諭也﹐吾將代太后爲之。願之與否﹐所不計矣。』乃載漪竟有此舉。此後事﹐爾必知之。載漪旣不余前知﹐頒布此種諭旨﹐致死者甚眾。彼旋見其計之不可行﹐且見外兵之逼近都城也﹐惶懼失措﹐致余西狩。『」太后言至此﹐不禁大哭。余告太后﹕「心甚悼之。」太后曰「爾不必爲予悼﹐惟餘之令譽﹐毀於一旦﹐當爲爾所深悼者耳。綜予平生﹐惟此謬誤﹐良以優柔有以致此。此事之前﹐餘如白玉﹐而所以治理余之國家者﹐靡不稱道。乃自拳匪亂後﹐貽餘白玉以玷﹐且終其身而不能滌除矣。余時時自悔﹐悔余過信乖戾之載漪也。艱深創巨﹐惟彼一人﹐實屍其咎。」

余居宮中之第二年﹐與第一年之情形相若。每逢忌辰以及節期﹐所以慶弔者亦相若。太后每晨視朝後﹐則從事於興趣之事﹐其於宮內之菜園﹐關心至切。播種之際﹐太后必親自監臨。迨旣長成﹐可以采割﹐各宮眷均攜帶一種小叉﹐而收獲之。太后見余等從事南畝﹐狀至忻悅。有時興致勃發﹐必來相助﹐以欲獎勵余等也。凡植蔬菜﹐得有最優之成績者﹐太后必有所賞。故余等無不殫竭精力以從事﹐一爲賞品計﹐一爲取悅太后計也。太后又嗜養雞﹐每宮眷一人﹐各得雞若干只﹐一若余等必自看守也者。每晨則各以雞子呈於太后。惟餘之雞﹐得卵終較他人爲少﹐甚惑之。一日余之內監告余﹕彼曾見某內監﹐竊余雞塒中之卵﹐以移置他人之雞塒中﹐俾其主人得獲首選。余始恍然。

太后對於宮眷﹐絕不準其奢侈。某日命余開拆一包﹐余方擬剪斷包外之繩﹐太后見而止余﹐命余解之。余以是頗費困難﹐始竣此事。太後繼命將包物之紙﹐折疊整齊﹐與繩一並安放某抽屜之內﹐俾需用時﹐知其處也。太后嘗以款授余等﹐作个人之零用。苟余等欲購鮮花手帕絲帶等物﹐可向宮中使女購之。惟太后給余等各人小冊一本﹐用出之款﹐必一一登載其上。每至月底﹐太后則檢查之。若見有用款之多者﹐加譴責至嚴。其用省而出入相符者﹐亦必褒獎。余等以時時聆其懿訓﹐乃漸知克勤克儉﹐爲居家之良規矣。

光陰荏苒﹐今又屆外交團春日遊園會矣。曩例必於其前一日﹐招請各國公使參贊﹐及其餘之使館人員。次日則招請各公使及參贊之夫人﹐是年亦若是。惟到會之外賓無多﹐且有數人﹐從未到過者。日本使館來外賓五六人﹐由日本公使內田夫人率之。太后對於內田夫人﹐歡迎甚摯。且因該夫人謙捴甚﹐太后尢時加稱道。各外賓覲見後﹐余等導之至於別殿﹐款以茶點﹐並導遊宮內一周。遊畢﹐外賓一一興辭而去。余等乃以各事告之太后。太后於此﹐亦必有所詢問﹐一如恆昔。此次諸賓中﹐有一婦﹐衣一種粗重之旅行服﹐其袋極大﹐時時探手其中﹐一若甚寒然者。其帽之質﹐與其衣同。太后詢余﹕「曾見一婦而以米袋布爲衣者歟﹖」並詢﹕「作此裝束以來宮中﹐非異事歟﹖」余答﹕「使館婦女﹐無不熟識﹐此人必不之屬。」太后謂﹕「姑不究其爲誰﹐然必非上等社會﹐所可決也。且可必作此服裝者﹐決不能現身歐洲宮廷間。」太后曰「凡此諸人﹐其實表崇敬於餘者﹐或卑余爲不足受之者﹐餘一見知之矣。此輩外人﹐類以中人愚甚﹐遂疏於禮貌﹐如其在歐洲社會中也。餘思此後﹐宮中有事﹐外人應著何服﹐必先告知之。卽有所邀請﹐亦必審愼。如此則信徒與余所不願見者﹐可一律屏除矣。余於顯著之外人﹐而來遊中國者﹐極願接見﹐惟其平民﹐殊不欲之來宮中耳。」余當進言「日人通行之例﹐可援用之。卽發請柬時﹐將外賓應服之衣﹐注明柬末也。」太后甚然此說﹐決計照行。每值晴朗之日﹐太后輒至庭外﹐以監察內監之栽植花木。宮內荷花﹐每年早春﹐必移植一次﹐太后甚注重之。老藕必截去﹐而取其嫩者以植之新土中。種荷之地﹐𨿽爲湖之西濱最淺之處﹐然內監種植之際﹐湖水時有與腰齊者。太后則費數小時之久﹐坐玉帶橋上﹐以監察之﹐而時以種植之法﹐訓導之焉。此舉常歷三四日始畢事。此數日間﹐各宮眷則侍其側﹐制作種種纓繸無﹐備太后各種椅榻之裝飾品﹐其實余等終日忙碌﹐幾無事不爲也。

是年春﹐袁世凱復入宮陛見﹐太后與討論者﹐爲日俄戰爭等事。袁告太后曰「此項戰爭之關系﹐日益重大﹐恐最後蒙莫大之影響者﹐厥惟中國。」太后聞袁之言﹐甚煩悶。謂某禦史曾請以大宗食米﹐贈與日本﹐彼未之允也。袁世凱極然太后之言。

此時﹐余每日仍將西報中戰電﹐譯呈太后。一日余見報上載有新聞一則﹐謂康有爲已由巴達維亞行抵新加坡云云。余以爲此﹐必能致太后之注意﹐遂一並譯之﹐詎太后見此﹐勃然大怒。旋告余﹐謂﹕「此人實致中國紛亂之禍首﹐皇帝未遇康氏前﹐於列祖列宗之遺訓﹐遵守惟謹﹐莫敢或違。惟自引進以後﹐遂思變政﹐且欲汲引耶教於中國。」太後繼言曰「康氏曾請皇帝以軍隊圍困頤和園﹐將余禁居其中﹐俾彼得實行新政。幸彼時軍機大臣榮祿﹐與直督袁世凱﹐均效忠於余﹐始得破壞其計劃。當是時也﹐余聞榮之言﹐卽趨至皇帝所居之內城﹐詢以此事之眞相﹐皇帝答稱自知其過﹐遂請余垂簾聽政也。」

時太后曾立降諭﹕「捕康有爲及其黨徒。惟康已設法出奔﹐而太后亦遂不知其消息。迨余譯呈﹐不免舊事重提矣。繼太后以得知康之所在地﹐似覺釋然。且欲知其何所事焉。乃旋又盛怒﹐詢餘外國政府﹐必以何故而保護中國之國事犯。又何故不於其己國國是稍加之意﹐俾中國得以治理其臣庶也。乃命余時時畱意康氏之消息﹐有則立卽譯呈之﹐惟餘則立意無論如何﹐決不再提及此人﹐而太后亦漸漸忘之矣。某日遊三海時﹐太后指其中之曠地告余等﹐謂此處本爲朝殿﹐而焚於拳匪之亂者也。惟此殿之被焚﹐實意外事﹐非西兵意欲毀之。又謂每見此地﹐輒爲心酸。且現用之朝殿太隘﹐不足以容畱新年朝賀之外賓。故決計於被焚處築新殿焉。太后遂命工部依其意旨﹐制新殿之模型﹐制成呈覽。前此宮內各殿﹐盡中國式。惟現造之殿﹐則參用西制。旋工部制成模型﹐呈之太后閱看﹐模型以木爲之﹐體積甚小﹐而窗欞畢具。然余觀太后於此﹐無一可當其意者。非曰此室大﹐卽曰彼室小。故復將模型發還﹐命工部重造之。迨二次呈進﹐宮內各人﹐皆謂較第一次爲勝﹐呈太后亦極形滿意。模型旣定﹐太后乃思所以名之者。籌思者久﹐始定海晏堂三字﹐而立興土木矣。太后於建築之進行﹐甚爲注意。並決定其中之陳設﹐悉用西式﹐僅禦座仍舊制。余等由法返國時﹐曾攜有器具樣本數種﹐太后細加參考﹐乃擇定路易十五世之式樣。但各物必塗黃色﹐以崇體制。其簾幕地毯稱是。太后旣定各種器具後﹐余母乃進言﹐謂願以此項器具相獻。太后允之。余母遂向巴黎著名之某公司訂購。新殿告成﹐器具亦至﹐因卽一一安置其中。太后親臨察看﹐仍覺不當。其狀似不滿意於新殿之結構也。謂今後始知中國之宮殿﹐優美無倫。以其形式之莊嚴﹐實優於西式之宮殿。然旣築成﹐無可更攺﹐亦不必過事吹求矣。

是年之夏﹐余頗有閒晷﹐乃日以一小時教皇上以英文。皇上天資穎悟﹐憶力絕彊﹐故進步綦速。惟發音不甚淸晰耳。誦習未久﹐卽能讀普通教科書中之短篇故事﹐且能默書﹐亦無差誤。皇上之英文書法﹐異常秀艷。臨摹古體﹐與裝飾品用之英字﹐尢稱佳妙。太后聞此﹐似甚欣悅。謂彼亦願學之。以其自信﹐苟從事於此﹐進益必非常迅速也。詎太後學習兩課後﹐卽不能耐﹐此後亦絕不道及之矣。

余於授課時﹐遂得乘機與帝縱談各務。一日帝忽然語余﹕「謂余於攺革事﹐曾不能移化太后﹐稍事進行也。」余答﹕「自來宮中﹐興辦者已復不少﹐海晏堂其一也。」然帝狀似卑此爲不足道者。帝謂時機果至﹐或有用余處。惟於此舉﹐帝狀頗呈疑慮色。旋又詢余父病狀。余答父病若不見瘥﹐余等無論如何﹐必暫離宮闈去也﹐帝答余等此去﹐𨿽覺淒戚﹐然終以去此爲佳。並謂余旅歐多年﹐宮中歲月﹐萬難久耐。苟願去此﹐彼必不加禁阻也。

太后準餘月以兩次往探余父。而余居宮中﹐各事亦靡不安適。惟某日太后之使女告余﹕謂太后又復爲余籌議姻事。初聞之﹐殊不介意﹐旋太后告余﹕謂諸事已布置有緒﹐將嫁余於所擇定之某親王。觀其狀﹐似欲探余作何言者。余告以父病﹐憂慮正殷﹐乞其暫緩置議。此言使太后甚怒﹐謂彼之待余甚厚﹐殊覺不知感戴。余默然未答。太后亦無所言﹐遂勉自抑制﹐不復憶及之矣。迨余寧家時﹐乃將詳情告知余父。余父始終不以此婚事爲然。命余返宮﹐爲內監總管李蓮英詳述此事﹐並向李說明余所處之地位。蓋宮內諸人﹐能左右太后者﹐惟李一人而已。故余遂乘機向李述之。其始似頗不願干涉此事﹐謂余終應遵太后之意而行。迨余告以實無適人之念﹐而願奉職宮中也。始允爲余竭力設法。此後余遂不聞太后道余之婚事﹐李亦從未述及﹐始知彼已爲余收有成效矣。

夏季中﹐並無要事。時在八月﹐乃伐宮內之竹﹐而命宮眷從事於此。余等乃取竹雕刻之﹐作花卉文字形。太后在旁﹐爲之指導。繼將此竹﹐制成臺椅﹐俾太后茶室之用。秋夜冗長﹐太后乃教余等以中國之歷史歌賦﹐間十日考試一次﹐以覘學業之有無進益也。其優美者﹐必有獎賞。年幼內監﹐亦共余等學習。中有數人﹐答語絕可發噱。值太后暢樂時﹐聞此則付之一笑。有時則命內監撲責之﹐以懲其愚頑。惟彼等常被撲責﹐視之若慣﹐而旋亦忘之矣。

皇帝以將屆太后七旬萬壽﹐擬以極大規模﹐舉行慶典﹐惟太后因日俄戰事方殷﹐不允其請﹐蓋恐人民有所訾議也。故此次乃壽﹐與前此所異者﹐惟太后受宮內諸人朝賀後﹐賞賚甚眾﹐且錫以銜位﹐丰其俸給﹐並酌予升擢焉。余妹與余﹐均得賞郡主銜。此種銜位﹐只限於宮闈﹐由太后特賞。至宮外諸臣之升擢﹐則由皇上頒諭行之。向例然也。慶祝以內城爲宜﹐故擬於此中行之。惟太后不然此說﹐諭令宮闈於十月十日前三日方得移往。以此故﹐頤和園之與內城也﹐均須鋪張﹐諸事極形匆促。兼之前數日﹐雪至大﹐各事益形阻滯。惟太后於此悅甚﹐以其素喜雪景也。並欲於宮中﹐傍山攝影。遂命余兄以攝影器入宮﹐攝影數張﹐無不佳美。

十月七日﹐宮闈始遷入禁城﹐慶祝於是始矣。凡百鋪張﹐極形美麗。庭院中搭以玻璃棚﹐俾雪不得入﹐宜每日演劇焉。初十日慶祝禮與夙昔無異。諸事已畢﹐宮闈復回三海。

余等旣回三海﹐聞余父又以病勢增劇﹐上書乞休。太后遣內監數人往探病狀﹐知其果然﹐始允其請。且於吾父滬上之行﹐亦頗贊同。謂此行或可已其疾﹐而視西醫之能否奏效也。又謂余母似必隨往﹐惟餘妹與余大可不必與之偕。余乃一再進言﹐謂余之偕行﹐乃其天職﹐誠恐余父萬一不測﹐余將永無再見之日矣。余苦求太后俯允所請﹐而彼仍多方阻難。繼見余去志已決﹐乃謂余曰「彼爲爾父﹐爾旣堅欲偕行﹐余知不便阻畱。惟須記取諸事畢後﹐當速返宮中也。」太后旣準余等赴滬﹐復欲爲余等備制衣服﹐以及途中應用各物。故遲至十一月中旬﹐始克出宮。太后之意如此﹐余等惟有靜待而已。

各物旣備﹐太后乃取曆書﹐爲余等擇一啟行之吉日。所擇定者爲十一月十三。余等遂於十二日出宮返家﹐先向太后叩頭告別﹐並謝其種種優待。是時無人不哭﹐太后亦然。余等復向皇上皇后告別﹐皇上僅與余等握手﹐而操英語曰﹕Goodluck﹝佳運之意也﹞。其他諸人亦以余等之去﹐無不黯然。太后佇視良久﹐謂余等周旋不已﹐徒費時間﹐於事無濟﹐莫若就此啟行也。內監總管候宮門﹐亦向余等珍重道別。余等遂驅車至余父處﹐至則諸事已預備就緒。翌晨乘火車至天津﹐適得末班商輪赴滬。舟抵大沽口﹐因水淺停擱若干時。

旣抵滬濱﹐余父卽赴西醫處就診。其病經此番跋涉﹐似有瘥勢。而余轉憶宮中之生涯不已。𨿽滬上舊友至眾﹐且時承相邀赴飲宴跳舞等會﹐然終覺不快。蓋滬濱事事物物﹐均與余京中所習見者殊﹐頗望有時重返宮中﹐以侍太后。抵滬後﹐約兩星期﹐太后特遣人來﹐探詢余等之近狀。此人攜來太后所賜之珍物至多﹐及所賞余父之藥品。余等以得見此人﹐無不歡忭。彼謂宮人相念甚殷﹐並以速返宮闈相勸。且以余父之病﹐日漸有瘥﹐彼謂余無庸再羈滬上﹐莫若返京﹐以服務宮中也。故余寓滬度新年後﹐卽北上矣。此時海冰未釋﹐余遵海先至秦皇島﹐後乘火車入都﹐此行備極艱辛﹐抵京後﹐爲之大快。時太后已遣余之內監候於車站﹐余旋卽入宮﹐一見太后﹐歡忭愈恆﹐而相向哭矣。余告太后﹕「父病漸瘥﹐極盼常侍其左右也。」

余在宮中之職務﹐與前無殊。惟無餘妹相伴侶﹐又無餘母相與話語﹐頓覺歲月之全非矣。太后待餘如恆﹐且視昔爲優渥﹐余終覺不樂﹐極願得重返滬瀆也。宮中所事﹐無異曩昔。至二月間﹐接上海來電﹐謂余父病日篤﹐急欲見余﹐余遂以電呈之太后﹐而俟其後命。太后見電﹐謂父年已老邁﹐病勢如此﹐恐難速痊。及其旣也﹐乃告余可卽束裝赴滬。余復向宮內諸人﹐一一道別﹐滿擬不久而歸﹐而此次竟不能如願矣。蓋余重抵滬上時﹐父病已危﹐復經數日﹐遽爾長逝。按其日期﹐卽西曆一千九百零五年十二月十八日也。余等服孝百日﹐以此遂不能返宮矣。

余在滬時﹐得新交多人﹐始覺宮中之生涯﹐終不能勝過余在歐洲時所身經之默化力也。余𨿽爲滿人﹐然服膺西人已久﹐且在外國受有教育者。故與余夫見後﹐婚事旋卽議定﹐余則以是爲美國之國民矣。然余在宮中之二年﹐以奉侍慈禧太后者﹐實餘年幼時最安樂之日月﹐故余對此二年之光陰﹐遂念念不能忘也。

余於攺革一事﹐𨿽不能多所循誘太后﹐然仍望此生得見中國有日醒悟﹐以儕於世界列彊之林也。

