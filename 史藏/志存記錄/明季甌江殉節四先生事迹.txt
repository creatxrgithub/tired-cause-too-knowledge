明季甌江殉節四先生事迹鄭烺撰《明季甌江四先生殉節》序竊思褒獎忠貞﹐所以勵臣節﹑振民風也。吾朝當定鼎後﹐詔命各省大臣搜訪明末殉難諸臣﹐特恩錫謚﹔至韋布諸生﹐議謚𨿽難槪及﹐亦令其俎豆於鄕。仰見吾皇上聖度如天﹐軫卹遺忠﹐誠亙古所未有也。吾鄕諸人士﹐敬遵令典﹐奉忠節公於晏聖廟西廡而屍祝之﹐並祔鄒﹑葉三先生栗主。烺於瞻就之餘﹐因卽諸公事實匯成一冊﹐將史乘中所已載者﹐從而錄之﹔所未載者﹐因而補之﹐俾千百世後﹐得知所考據云爾。荻疇氏鄭烺撰劍秋孟錦城校訂恭錄《南疆繹﹝逸﹞史》所載《王忠節公傳》王瑞楠字聖木﹐永嘉人。天啟乙丑進土﹐授蘇州推官﹐兼理兌運。軍民交兌﹐恆相軋﹐啟釁端﹐瑞楠調劑得宜﹐歲省浮費三萬金﹐上官爲勒石著令。尋攺河間推官﹐入爲工部主事﹐轉兵部職方員外郎﹐擢鄖襄兵備僉事。會張獻忠據谷城乞撫﹐總理熊文燦許之。瑞楠以爲非計﹐謀於巡按林銘球﹑總兵官左良玉﹐將俟其至執之﹐文燦固以爲不可。瑞楠言「賊以撫愚我﹐我豈可以撫自愚﹖」文燦恚﹐以爲撓撫局。瑞楠曰「非撓撫﹐實濟撫也。今良玉等力能辦賊﹐南漳費一選﹑光化周土鳳四面分防﹐皆爲勁敵。當召布於谷城近郊﹐下令會剿。夫賊末創而先撫﹐彼將無所懼﹐惟示之以必剿之勢﹐乃心折不敢貳。否則玩而嘗我﹐我何以制其變也﹖」文燦不從。瑞楠知事必敗﹐亟陳隨徵﹑歸農﹑解散三策﹐又不從。乃自爲《檄》諭獻忠﹐獻忠恃文燦庇己﹐不聽。瑞楠曰「天下事可知矣。」繼而羣盜混世王﹑整世王﹑過天星等逼處均﹑房間﹐復乞撫﹐文燦又力持之。瑞楠曰「爭撫必墮賊計﹐且倉卒間前後受撫﹐鄖﹑襄爲賊藪矣。」文燦堅執不從。明年﹐獻忠果反。瑞楠以丁憂去﹐獻忠畱書於壁﹐言「己之叛﹐總理使然」﹑列具上官姓名及取賄歲月﹑多寡於下。題其末曰「不受獻忠錢者﹐鄖襄道瑞楠一人耳﹗」由是名大著。南渡﹐授太僕寺少卿﹐將用爲湖廣巡撫﹐極陳有司虐民狀﹐旋告歸。唐王召赴福建﹐仍故官﹐督理兵餉。未幾﹐閩地陷﹐溫州亦不守。諭降不應﹐避之山中。丁亥﹝淸順治四年﹞五月十五爲瑞楠生日﹐從容拜家廟﹐置酒髙會。旣而﹐良久不出﹐則縊死寢室矣。遺命五日而殮﹐及有司驗視﹐恰五日云。王瑞楠《上戴治院書》八賊求撫﹐自去年麻﹑黃之間已持此議。嗣後說屢變而計屢遷﹐閃爍不可方物。舊臘渡河而南﹐賊已攻下谷城﹐復藉口闖賊﹐甘言以愚谷之士若民﹐罪歸人而功歸己﹐八賊眞狡賊矣。滇將許名巫或作「臣」捧憲檄招撫﹐其述賊乞撫之詞﹐不曰「解散歸農」﹐而曰「願帶馬兵七千﹐步兵三千﹐合萬眾以剿賊自贖」。噫﹗占來有釋戈解甲﹑面縛投降者矣﹐而此更欲厲兵秣馬﹐意欲何爲﹖豈眞在剿賊哉﹗無非欲樹或作「捐」此大營壘﹐使進可以攻﹐退不失守﹐勿致困我戎索耳﹗是則口言降也﹐而心未肯降﹐且先樹一不可降之勢矣。況萬人之安插何地﹖向以爲賊﹐猶得拒之城郭之外﹐而亦猶畏我兵之與爲仇﹐若撫矣﹐將誰拒之而又誰仇之﹖恐稍有不如意﹐肘腋之間﹐紛紛脊脊﹐禍有不可知者矣。以愚計之﹐今惟有剿撫並行之策。姑且未卽交鋒﹐而先盛陳鎧甲﹐亦旣奮揚威武﹐而始徐議生全。相地受敵之處﹐兵以護之﹔相敵盤據之處﹐兵以威之。以滇兵之一千守光化﹐以一千守樊城﹐此防河以北者也。而以滇兵之一千五百﹐合郭繼裕之五百爲二千﹐分守西﹑南兩關﹐以固襄城之門戶。此外﹐滇旅三千七百餘人﹐臺臺遴選轅門中軍旗鼓之官能而嫻於戰者﹐賜以令箭﹐督令躍馬揚戈﹐直薄谷城之五六里外﹐與賊營相望。赤羽日﹐白羽月﹐炮石劍戟如雷如電﹐似霜似雪﹐而後下之令曰﹕爾賊誠有悔禍之心﹐我姑待以不死﹐爾急解渙黨與。凡擄掠之難民﹐不問男女少壯﹐給以照身﹐盡歸井牧。甲楯輸吾庫﹐馬匹輸吾廏﹐爾賊只畱士馬少許﹐約以十百﹐極多不過三百。其置諸曠野而耕鑿﹐惟命其執鞭弭﹐屬櫜鞬以禦姦暴。亦惟命三日爲期﹐悉囚首軍門﹐撫不撫兩言決耳。若猶是量多較少﹐今日請地﹐明日請官﹐是不過誘我以避旦夕之誅﹐愚我以恣焚掠之計。又或重賂以餌我之叛兵愚民﹐獻餼陳芻﹐需飽而颺耳。我則奮大兵一鼓而殲之﹐以薄谷城之兵爲主軍﹐搗巢拔幟﹐而南漳有賈一選之兵﹐光化有周士鳳之兵﹐臺臺標下之火器手﹑弓箭手亦桓桓如林﹐並四面分防之兵﹐視賊所向﹐皆可整槊歸並﹐環繞合擊﹐何憂賊之不爲釜魚阱獸哉﹗蓋示之以必殺﹐而彼乃怖死而貪生﹐予以殺中之生﹐而彼乃心折而不貳。是言剿者﹐非敗撫局﹐正所以濟撫局也。況將爲剿賊之官﹐以職剿者專言撫﹐卽不令人疑﹐亦令人玩。此在滇將不自知﹐人盡知之矣。故願臺臺急嚴軍令﹐以剿爲撫﹐勿以撫廢剿。用命賞於祖﹐不用命戮於社。令嚴則將肅﹐將肅則兵彊﹐兵彊則我制賊﹐不爲賊所制﹐是今日之第一義也。上理按兩院書張獻忠乞撫一事已八閱月﹐蒙臺臺所以安撫之者﹐亦眞知盡能索﹐不遺餘力矣。而獻忠心事似有不可測者。蓋獻忠奉明旨赦罪立功﹐赴理率軍前調度者也﹐則捨立功﹐更無自贖之路矣。始理臺檄調其兵四千﹐而進止未決﹐猶曰初撫之寇﹐安集未定也。則隨爲之度地以居之﹐量田以授之﹐白沙﹑界山﹑湖地﹐處處皆可聚廬﹔而丈出谷地荒田幾五萬畝﹐處處皆可播種。而獻忠不任受也﹐乃或作「間」取民間有主之腴田而耕﹐斯其志固不在農矣。逡巡至五六月﹐忽十﹑闖﹑天七八股盡奔唐﹑鄧間﹐距襄不二百里遙﹐當時奉治﹑按兩院﹐勉獻忠提兵徵剿﹐給以資糧﹐督以監軍道﹐斯固獻忠報效之日矣。乃口然而心未必然﹐今日然而明日未必然﹐終不肯出門半步也。而且有淹沒四功之說﹐且有欽降關防之請﹐殊駭聽聞。近七月初九日﹐獻忠復投一揭﹐卽欲連請七﹑八﹑九三日《永嘉縣誌》作「月」。之糧以養其一萬一千之兵﹐如無糧﹐則於湖廣所屬﹐每府量給銀二萬以贍眾口。職閱之﹐不覺口咋而心驚也。不知獻忠果何心而發此言乎﹖夫兵之食糧﹐爲從徵也。調之不赴﹐曾是裹甲偃戈之眾﹐可空糜朝廷數十萬之金錢乎﹖若云不願爲兵﹐則爲農﹑爲商耳﹐而日出不作﹐日中不市﹐動輒數萬嗷嗷以爲要挾之藉。今且差馬兵手持張副總票﹐肆出於光﹑谷﹑襄﹑棗之間迫分秋糧。嗟此兵寇之遺黎﹐蝗蝻之剩稼﹐安有天雨地湧之粟以豢此狼吞虎噬之眾乎﹖應之則勢必不能給﹐卽能給亦無此法﹔不應則彼不能安﹐恐不安更有他心﹐職滋懼矣。夫獻忠以從死﹝《乾隆溫州府誌》下有「得生」二字﹞之罪人﹐荷朝廷不殺之恩﹐各臺生成之徳﹐凋遣則許之糧﹐歸農則予之地﹐是宜驕气日斂而降﹐欲心日汰而減﹐精神盡奮以捐軀報國﹝《乾隆溫州府誌》作「圖報」﹐﹞爲我用而不自爲用﹐則撫局聿觀厥成。而察其舉動﹐似猶驕蹇恣睢﹐負隅以逞﹐此職之所不解也。職身在他﹝地﹞方﹐肘腋之間患此大癰﹐非不請之治臺﹐商之監軍道﹐晝夜思維﹐亟圖善後﹐第撫心至此已極﹐撫法至此更窮。惟仰恃臺臺卓識遠猷﹐揆情度勢﹐何以使之革面易心﹐使議撫者不受撫之愚﹐而地方亦不受撫之累﹐善爲消弭﹐無滋潰決﹐則職所不勝延頸跂踵而望之者也。供奉王忠節公記裏有海神晏聖廟﹐廟之西廡供奉鄕賢王公神主焉。公諱瑞楠﹐字聖木﹐先世舊居是裏。公登前明天啟乙丑第﹐懷宗朝由部曹僉事襄樊兵備。時流賊荼毒中原﹐大帥熊文燦專圖撫局。張獻忠谷城之降﹐咸喜賊已受撫﹐獨公明炳幾先﹐逆知饑鷹飽卽飛颺﹐力破主撫不主剿之說﹐謂圖之須及其時。惜文燦憒憒﹐抗不從公。公不獲已﹐馳檄諭賊解散歸農﹐仍苦空言莫補。予因嘆明季剿賊之失機宜﹐一誤於車箱峽之縱李自成﹐一誤於谷城之納張獻忠。彼陳奇瑜與熊文燦﹐以巽懦之才當艱巨之任﹐當斷不斷﹐旋踵而賊果復叛﹐遂至養癰遺患﹐潰決不可收拾矣。初﹐賊之歸降也﹐曾以賄賂通文燦左右﹐公獨纖塵不染﹐未嘗飲盜泉一勺﹐其淸節固不可及。厥後北都失守﹐公獨畱其身以待。至南渡淪亡﹐公以丁憂不起。旣而閩疆並失﹐遂於生辰日髙會親朋﹐酒數巡﹐輒從容入寢﹐投環以殉。古所云「不二心之臣」﹐非公之謂與﹖吁﹗吾甌稱小鄒魯﹐忠藎義烈之土代不乏人。徳嘗讀志乘﹐未嘗不低徊畱之不能去。矧在公之裏居﹐卽爲徳桑梓之區﹐彌幸羹墻如見﹑樂遂近光焉。洪惟吾朝湛恩汪﹤氵歲﹥﹐詔前代有忠於君國者予以易名重典﹐並許地方專祠致祭。故於公通溢「忠節」﹐至俎豆不祧﹐公之食報在所宜隆。道光辛丑﹐同裏黃君仁瑞倡議﹐謀奉公主於廟社而屍祝之﹐並附祀尙髙葉先生﹐卿堯﹑之琦二鄒先生﹐均爲吾甌明季之殉節者﹐徳亦樂從事焉。爰於就瞻之餘﹐摭公生平之大凡﹐以志欽佩於勿忘云。蕙生鄭嘉徳撰晏聖廟附祀王忠節公並修故進士第及捐置祀產記甌郡譙樓之南﹐橫而亙者爲通道裏﹐裏有晏聖廟﹐相傳爲明少冏王聖木公倡建﹐內「海天一柱」匾﹐其遺迹也。廟西有進士第﹐卽公故居﹐今已易主﹐惟一門楹頹然﹑一匾額黯然尙存。公諱瑞楠﹐字廷馝﹐聖木其號也。盡節勝朝﹐事見《明史》及郡邑志乘。乾隆四十年冬十一月節奉上諭﹕凡明季三王時殉節諸臣﹐各仍原官﹐予以溢號﹔其有諸生韋布﹐議謚固難於槪及﹐亦當令俎豆其鄕。於是公得通謚「忠節」﹐而吾甌僻壤﹐鮮有知者。仁瑞生長是裏﹐幼日嬉戲於廟與第之間﹐早於兩匾銜上識公名。及讀史乘﹐益知事實﹐久欲附公像於廟廡如古鄕先生祭社之義不可得。辛丑﹝乾隆四十六年﹞秋﹐廟加修葺﹐適同社博士陳君繼志先獲我心﹐愛偕鄭君嘉徳﹑陳君斯盛及任生席珍﹐僉請於廟之董事李君文驥等﹐羣入而相地之宜者。柰廟宇旣隘﹐神座又繁﹐惟西南隅一隙縱橫三尺許﹐眾意未愜。商立專祠﹐予恐曠日而仍廢也﹐挺而曰「公之湮沒久矣﹐專祠非多金不成﹐今玆未能﹐姑以此爲邱陵之因可乎﹖」僉曰「可。」乃斂二十餘金爲諸項資﹐依墻面東爲座﹐中繪公像﹐旁列三先生主以祔。三先生者﹕永嘉鄒公之琦﹑葉公上髙﹐瑞安鄒公欽堯是也。蓋皆明季諸生﹐先後殉節者。其字號事實﹐俱另載別傳附之﹐遵聖諭也。遂於是冬十月十七日告成並點睛焉。時有議之者曰「事急當務﹐祀宜恆產﹐故第壞甚而莫之修﹐致祭無田而難爲繼﹐皆非計也。吾甌多好禮者﹐胡再不謀﹖」眾感其言﹐因並邀外社友王君治平﹑陳君應槐輩﹐各就所知以捐經費。匝歲得一百餘金﹐折制錢七十﹕以五十千權典屋一區﹐歲收其租爲里人春秋致祭之需﹐而以十陸千供修第土木之用。至修匾及丹雘﹐乃公之族嗣所自爲也。是舉也﹐南丰諸阮倡其始﹐上黨伯仲踵其美﹐太原二望玉其成﹔若襄陽則聞慕而肯來者﹐以及諸親友﹐爲數多寡﹐一切姓名銜職﹐皆不可不記。故蕆事而並勒諸石﹐復需錢十貫有奇。噫﹗公往矣﹐祀與不祀﹐何足重輕﹐又焉用此磊磊者爲﹖然微顯闡幽﹐俾後之人過峴山而式名賢﹐覽黃絹而欽孝女﹐當有蹶然興者﹐則於世道人心之大﹐未必無小補也。至立專祠﹐廣祀產﹐皆予力所未逮。諸君果有意於斯乎﹖則固虛左以待矣。黃仁瑞撰明甌東殉節三先生合傳吾甌素稱小鄒魯﹐而節義之風尙不泯也。明鼎革時﹐甌之名公卿殉節者首推聖木王公。至若靑衿死事﹐亦不乏人﹐如鄒子欽堯﹑鄒子之琦﹑葉子尙髙﹐卽今之所謂「三先生」者是。鄒子欽堯字維則﹐籍章安﹐後徙永嘉。讀書人邑庠﹐甫新婚﹐輒外出而硯食焉。聞浙東破﹐乃貽書於父﹐以仿楚靈均故事。若鄒子之琦﹐字無考﹐亦東嘉庠士也﹐與欽堯公後先合揆﹐竟委命於洪濤巨浪中﹐良可悲夫﹗吾朝所纂《南疆逸﹝繹﹞史》並列其名﹐而書之曰「俱自溺」。而尙髙先生逮未之及也﹐豈湮沒勿傳歟﹖抑采摭或遺歟﹖俱未可知。粵考先生字而栗﹐一字天章。性孤介﹐同學輩咸敬畏之。而所友者惟虞君思濟﹑沈君棟吉﹑項君克賁而已﹐先生以松﹑竹﹑梅比之。當夫烈皇殉國﹐先生乃肆志佯狂。值丁祭日﹐衣衰麻﹐詣文廟而大慟。復以言語抵觸有司﹐遂系獄。由是以書貽三友﹐囑其立後﹔以詩寄一女﹐爲﹝與﹞之永訣。並制《木鐸銘》《舉世歌》及《癲贊》並《枕邊問答謠》以風﹤厥﹥世。厥後﹐會端陽節﹐先生狂吟「欲斟蒲酒心先醉﹐勿浴蘭湯骨亦香」。吟罷﹐乃仰藥卒。噫﹐卓哉先生﹗其行事𨿽與二鄒先生異﹐而其志則同也。故爲之合傳﹐且以補《南疆逸史》之缺云。東嘉荻疇氏鄭烺撰葉子尙髙先生小傳子輿氏云「富貴不能淫﹐貧賤不能移﹐威武不能屈﹐此之渭大丈夫。」予思富貴不淫﹐知謹節者尙能之﹔貧賤不移﹐安恬淡者亦能之﹔至於威武不屈﹐非刀鋸在前﹐卽鼎鑊在後﹐生死須臾﹐非深明節義者﹐鮮不爲所挫﹐此慷慨捐軀之所以難也。吾朝當定鼎時﹐下令更制﹐反古者必罹其禍。不意甌文學葉子尙髙﹐違萬年之法制﹐成一己之貞名﹐托志佯狂﹐絕無顧忌﹐甚至罹於刑﹑系於獄皆所勿卹。予在署聞之﹐爲之憐﹐復爲之惜。憐者﹐憐其不識機權﹔惜者﹐惜其不務明哲。徒托詠歌以誚人﹐空致涕泣以絕世﹐將何濟之有﹖𨿽然﹐葉子其殆慕孟氏所稱「大丈夫」之爲人歟﹖人或有笑其愚﹐而不知其愚正不可及也。夫乃知吞炭漆身﹐不無義士﹔疾風勁艸﹐亦重興朝。予不忍令其湮沒﹐因卽其事而敬爲之傳云。郡倅漢陰郭鶴天撰弔三先生詩附弔鄒維則順治丙戌年作永嘉明經朱鴻瞻淮似先生志節髙﹖淒涼殉國赴波濤。江心一片淸秋月﹐好共三閭賦《楚騷》。弔天章葉先生尙髙卓哉先生﹐舉世所尊。气節獨尙﹐道義夙惇。丁玆浩劫﹐生死奚論﹗魂隨龍去﹐淚和鴆吞。鬼神爲泣﹐天地爲昏。忠心耿耿﹐萬古常存。悼鄒維則永嘉明經周天錫﹝著有《瞿溪集》﹞江心水﹐何彌彌﹗吁嗟之子競此死。前文山﹐後卓氏。瑞安鄒文學永嘉釋超教﹝著有《巖嵓集》《鋤余集》﹞鄒生孝之俊﹐筆耕娛二親。辭親城降日﹐從容赴水濱。甌海揚秀骨﹐斗山燦英神。素餐愧屈子﹐孤忠誰與倫﹗永嘉王太僕瑞楠永嘉增生孟錦城劍秋卓卓王太僕﹐識見燭幾先。苦口撓撫局﹐計以圖萬全。誰知熊大帥﹐視若河漢然。未幾奔喪歸﹐隱居墓門前。興朝下詔書﹐巖壑搜遺賢。大節終不屈﹐性命敢苟延﹗魂隨先皇帝﹐一笑上蒼天。章安鄒文學欽堯孝哉鄒氏子﹐舌耕養其親。無端罹浩劫﹐作書別二人。移孝以作忠﹐奮不顧其身。浩然之正气﹐長依大江濱。莫怪甌人士﹐百世薦秋蘋。東嘉葉先生尙髙人生無眞守﹐鮮不惑他歧。維彼南陽子﹐能將節操持。傲气淩官吏﹐奚暇問尊卑。白眼看儔類﹐奚容較雄雌。但守先皇制﹐渾忘殷社移。會當端陽節﹐仰藥甘如飴。公𨿽長往矣﹐萬古仰須眉。永嘉鄒文學之琦茫茫蜃江水﹐一片淸無滓。傷哉兩鄒君﹐後先竟此死。致令早晚潮﹐嗚咽鳴不已。忠魂與義魄﹐於斯同棲止。胡爲志乘中﹐載此而遺彼﹖要之至徳光﹐終無不發耳。百世薦明禋﹐彼此應合祀。王太僕瑞楠永嘉增生鄭烺荻疇賊設愚人計﹐先生識獨先。爲陳三要策﹐不受一私錢。匍匐奔喪日﹐從容授命年。大呼史閣部﹐把臂赴重泉。鄒先生之琦獨赴水滔滔﹐先生抱節髙。無權回气數﹐捨命委波濤。銜石嗤精衛﹐臨流賦《楚騷》。忠魂從此去﹐海上跨金鰲。鄒文學欽堯怙恃恩原厚﹐君臣義敢忘﹗作書貽老父﹐甘死報先皇。願結蛟龍侶﹐羞隨鴛鷺行。滔滔甌海水﹐長此共流芳。

