山西票商成敗記﹝淸﹞李宏齡編著一﹑山西票商成敗記序嗚乎﹗盛衰之理﹐𨿽曰天命﹐豈非人事哉﹗溯我票商一業﹐創始於前淸康熙﹑乾隆時代﹐每號資本不過數十萬金﹐而濫觴之水匯成江河。𨿽其間不無蹉跌﹐然上下一心﹐旋僕旋起。洎乎咸豐初年﹐籌餉例開﹐報捐者紛紛﹐大半歸票商承辦其事﹐而營業漸次擴張。嗣遭洪氏之變﹐南七省用兵籌餉﹐急如星火﹐而道路梗塞﹐轉運艱難﹐朝廷環顧各商﹐惟票商一業忠實可恃﹐於是軍餉丁糧﹐胥歸匯兌。同治以後﹐基礎愈固﹐規模愈宏﹐卽邊陲之協款﹐內地之賑撫﹐皆資票行以爲挹注。一紙之信符遙傳﹐百萬之巨款立集。及逢庚子內亂﹐天子西巡﹐大局岌岌﹐各商停滯。而票商之執券兌現者﹐上海﹑漢口﹑山西各處雲合霧集﹐幸賴各埠同心應付裕如。至是之後﹐信用益彰﹐卽洋行售貨﹐首推票商銀券最足取信﹐分莊徧於通國﹐名譽著於全球。日人楢原陳政所著之《淸國商況視察書》﹐亦稱票商處事敏捷﹐金融圓活﹐詫爲得諸意外。故數百年來﹐中國商業之盛﹐莫盛於西幫票商﹐此固中外人土所公認者也﹗然而日中則昃﹐月盈則食﹐同治以後﹐東西洋各銀行已漸次侵入﹐奪我利權。迨經庚子之變﹐中國當道注意財政﹐大淸銀行之設遂徧於各行省。夫論信用力之彊弱﹐我票商經營二百年﹐根深蒂固﹐何事不堪與人爭衡﹐而銀行一設﹐未免相形見絀者﹐其問亦自有故。以存款而言﹐彼則五六釐﹐而我四釐也。以運款而言﹐彼則鈔票﹐而我匯兌也。而且金庫全歸該行﹐貸借必有抵押﹐已難相題並論。而尢足寒心者﹐一遇倒帳﹐外洋銀行則憑藉外力﹐大淸銀行則倚仗官權﹐同屬財產關系﹐而彼各挾勢力以憑陵。如丁未營口東盛和之事﹐銀行收十成而有餘﹐票行收五成而不足﹐尙何公理之可言哉﹗宏自幼肄業票莊﹐目睹時局至此﹐非攺組銀行﹐無以收權利平等之效。適戊申春駐京師﹐與渠學士楚南商訂攺組章程﹐先函達總號商酌者四次﹐當面陳述者兩次。是歲冬渠學士返裏﹐復親蒞各總號開陳利害。其時各號之執牛耳者首推某號某公﹐聞之大爲不然﹐於是一般庸庸無敢異議。號事之隆替﹐股東生死之關系也。而各號執事決如此之大計﹐竟不商之股東﹔爲之東者亦甘被欺蒙﹐視吾言爲無足輕重。《詩》云「誨爾諳諳﹝諄諄﹞﹐聽我藐藐。」人心如此﹐尙可爲哉。然宏志在必成﹐戊申冬復通函各埠徵集意見。公信所至﹐居然異口同聲﹐函勸總號謂不及早變計﹐後將追悔無及。方期眾志可以成城﹐不料某公聞之﹐乃憤然曰「銀行之議﹐系李某自謀發財耳﹗如各埠再來函勸﹐毋庸審議﹐逕束髙閣可也」。宏至是如冷水澆背﹐不得不閉口結舌﹐而籌辦銀行之議﹐煙消雲散矣。未及三年﹐辛亥事起﹐商務破壞。迄壬子秩序粗定﹐除大淸銀行按照攺革成例付之淸理外﹐其餘各銀行均可恢復原狀﹐獨我西幫票商外欠則處處倒帳﹐欠外則人人提款﹐加以各省鈔票折收﹐勢益不支。見機最阜者﹐惟蔚丰厚票莊﹐賴有郝君嶽齋﹐毛君綏之﹐攺組爲蔚丰商業銀行﹐誠矯矯特出矣。此外﹐殷實票莊進取𨿽不足﹐退守尙有餘﹐至號事空虛者﹐則並退守而不得﹐窮蹙之極﹐計無可施﹐夥友之逃散無論矣。股東以席丰履厚之身﹐一旦被債權所逼﹐或棲流而老於他鄕﹐或拘押而困於囹圄﹐向使稍畱意於鄙言﹐勿爲諸人所蒙﹐何至一敗塗地乎﹗景況至此﹐凡有人心者﹐見之無不傷心慘目。而某公身爲領袖﹐置號事於不聞不問﹐惟坐擁厚貲﹐靦然爲富家翁﹐然後嘆某公向日之反對銀行﹐其意固別有在。所謂自謀發財者﹐乃某公自道生平耳﹐而吾不識其意﹐而妄言之﹐宜其如冰炭之不相合也。嗟嗟﹐朝恩觀軍﹐光弼師潰﹐潛善秉政﹐宗澤心寒﹗宏何人斯﹐敢自附先達。惟興亡成敗﹐事異理同。今者機會已失﹐商務已衰﹐縱有救時良策﹐亦徒托諸空言。惟耿耿之懷﹐終難自己。繞朝之贈策土會曰「子無謂秦無人﹐吾謀適不用也。」區區之意﹐竊有感於斯言﹐爰將籌設銀行前後信件﹐次第排列﹐俾閱者原始要終﹐知我票商之敗﹐果天數乎﹖抑人事乎﹖願以質諸世之有識者。中華民國六年陽曆七月平遙子壽李宏齡撰二﹑京都票號致祁﹑太﹑平總號及各埠票號之信﹝1﹞平遙票幫鄕臺大人閣下﹕逕啟者﹐昨因同行公議開設銀行﹐爲抵制市面﹐保全商業起見﹐已有公函奉達。此事所關甚大﹐現在我同幫旣公舉渠楚南創辦此事﹐期在必成﹐諒鄕臺均必深以爲然。晚等子細籌思﹐此事有利無害。現在市面迥非昔比﹐各處銀行林立﹐凡我同行皆受影響﹐甚至顯與爲敵。若不及早抵制﹐將來且恐立足無地﹐以後諸事爲難﹐生意日見消減﹐別無善策可籌。惟有創立銀行﹐保護自己行業﹐結成團體﹐抵制外行﹐最爲善策。在各號現出本銀不過三五萬金﹐將來獲利正未可量﹐務祈鄕臺開導各家﹐一律照辦。此事由我等公舉最爲得體﹐且操縱之權可以專主﹐不致受官場壓制。公信到後﹐幸勿遊移。晚等非敢輕舉妄動﹐實系目擊當今時務﹐不得不然﹗楚南曾至東洋﹐與外國商務亦有體會﹐伊肯耽任其事﹐實屬難得﹐必與我票幫有益﹐各老號當亦無不放心。此等機會亦是自然而然﹐並非晚等多事。現在國家庶政維新﹐我等一意守舊﹐恐亦非自全之道﹐不待智者而知之也。專此﹐敬請臺安﹗立候回示﹐不勝翹企﹐待命之至。京都平幫公啟戊申三月二十三日申再。度支部所定則例﹐其十二﹐三條與我幫大有妨礙﹐蔚長﹝厚﹞﹐蔚丰﹝厚﹞等均經詳達﹐務祈早爲會商﹐或應如何對答﹖並望示悉﹐以便遵辦。至祁﹑太﹐省一律另具公函。又及。﹝2﹞敬啟者﹐我晉向以善賈馳名中外﹐匯業一項尢爲晉商特色。近百年來各業凋零﹐而晉人生計未盡絕者﹐獨賴匯業撐拄其間。乃自甲午﹑庚子以後﹐不惟倒欠累累﹐卽官商各界生意亦日見蕭疏﹝索﹞。推原其故﹐固由於市面空虛﹐亦實以戶部及各省銀行次第成立奪我利權﹐而各國銀行復接踵而至﹐出全力以與我競爭。默計同行二十餘家﹐其生意之減少已十之四五﹐存款之提取更十之六七也。卽如戶部銀行所到之處﹐官款卽全歸其匯兌﹐我行之向做交庫生意者﹐至此已成束手之勢。我行存款至多向不過四釐行息﹐而銀行則可得五六釐﹐放款者以彼利多﹐遂提我之款移於彼處。且彼挾國庫﹑藩庫之力﹐資財雄厚﹐有餘則縮減利息散布市面﹐我欲不減不得也﹔不足則一口吸盡﹐利息頓長﹐我欲不增又不得也。彼實司操縱之權﹐我時時從人之後﹐其喫虧容有數乎﹖至於外國銀行漸將及於內地﹐所有商家貿易﹐官紳存款﹐必將盡爲所奪。外人之素習商戰﹐更非我所能敵﹐試問我行尙有何事可做乎﹖此數年來之陳迹﹐亦以後事勢所必至﹐非晚等之過慮也。近數年來勉彊支持﹐冀有轉機之一日。乃今年度支部奏定銀行則例﹐凡有銀行性質者﹐必須呈本驗資注冊﹐如處處有銀行程度﹐仍須悉遵其規例方準開設﹐否則存款﹑匯兌皆不準做。原限三年實行﹐近聞有人奏準六个月後卽照此辦理﹐試問我行果將一律閉歇乎﹖晚等焦灼萬分﹐徬徨無措﹐連日會商﹐自非結成團體﹐自辦銀行﹐不足以資抵制﹐不足以保利權。蓋開辦銀行﹐如押款﹑擔保等事﹐票號所不便爲者﹐銀行皆照例爲之﹐倒帳可無慮也﹐況旣爲銀行﹐如保護等事﹐票號所不能享之權利﹐銀行獨能享之﹐生意可發達也﹐兼之資本雄厚﹐人位眾多﹐自可多設分莊﹐卽外洋各埠皆可逐漸分設﹐挽回利權﹐難以數計。以我晉商之信用﹐票號之殷實﹐不難爲中國第一商業。且權在票號操縱﹐仍可自如﹐人皆晉人﹐生計可保不絕﹐又何樂而不爲哉﹗或慮出資後﹐設有虧折﹐將何以處﹖不知銀行可定爲有限公司﹐卽使折閱殆盡﹐不過其已出之資﹐不能再認賠累也。平時多積公積﹐卽防虧折。又慮無人可用﹖不知銀行爲票號公開﹐每家不過酌撥數人﹐已自敷用﹐無庸再事搜羅也。又慮界跟不淸﹑生意難做﹖不知公開銀行﹐正如我晉之開小號﹐字號作東﹐另立帳簿﹐另占地方﹐獲利之後﹐按股勻分﹐絕不慮其混淆也。或問開銀行後卽可保票號不廢乎﹖不知正以票號不能久存﹐故立銀行以補救之﹐縱使票號盡廢﹐有銀行尙可延一綫生機﹐否則同歸於盡而已。諸執事久涉商界﹐閱歷最深﹐於世事變遷﹐更已洞若觀火﹐卽無晚等芻言﹐必已成卓在胸。思爲攺良之計﹐晚等睹此變局﹐悚心駭目﹐謹合詞妄陳﹐望垂察爲幸﹗專此﹐敬請臺安﹗立候回示爲盼。京都祁|太|平票幫公啟戊申二月二十三日申謹將會議大槪辦法條列於下﹕一﹑每家各出資本三五萬兩﹐作爲有限公司。一﹐集股本五百萬﹐每股壹百兩﹐每月四釐行息﹐除同幫入資本外。一﹑銀行應名爲晉省匯業銀行﹐悉遵票號做法﹐略攺其不便之處﹐以合銀行規則。一﹐公舉熟悉商情﹑聲望素孚之人充銀行總理。昨與渠楚南觀察面商﹐楚南甚爲欣允。一﹑銀行成立後﹐除內地繁盛各處均占分莊外﹐可漸推及各國商埠﹐以保本國利權。

﹝3﹞平遙票幫總理鄕臺大人閣下﹕逕啟者﹐聞楚南業已到平﹐所商銀行之事﹐當有成議。惟至今未奉來示﹐恐我平各號尙有觀望之處。刻下市局日緊﹐漢口﹑上海兩處錢莊倒閉﹐﹝倒欠外款﹞至四百餘萬﹐牽動各埠﹐若乘此時集股最易爲力。我票幫信用二字﹐久爲海內所推服﹐非有巨本立一絕大銀行﹐不足以運動全體﹐抵制外幫﹐此非一人之私見﹐凡講求商務者﹐無不以爲必須辦理。爲此公函﹐再行催辦﹐務懇卽日將如何定局情形﹐先行示慰。此事如成﹐我幫可望起色﹐倘其不成﹐則以後局面正難逆料。弟等意見相同﹐事不宜遲﹐殊深盼望。專請臺安。京都平幫公啟戊申十月二十二日申再。此時銀行組織未成﹐漢滬兩處風潮﹐人人提心弔膽﹐深恐爲所動搖。若使銀行基礎立定﹐𨿽有風浪﹐人心旣定﹐可以無慮。此銀行之所以不可緩辦也。前蒙云生兄傳到口信﹐擬與洋人合股﹐亦是一策。欲行便行﹐亦不必深慮也﹐此尙易於辦理。又及。﹝4﹞平遙票幫鄕臺大人閣下﹕逕啟者﹐刻下渠楚南京卿到京﹐得悉銀行一事﹐𨿽經會議﹐尙無成說。昨又閱云生兄致李子壽手書﹐詳悉一切。此事關系全局。外間銀行林立﹐暗奪我之生意﹐非自立銀行﹐難以抵制。又因漢滬倒帳太巨﹐爲從來未有之數﹐我幫不得不思患預防。果如從前之平穩﹐則銀行尙可緩設。近日市面如此﹐是以公議集股﹐共立三晉銀行﹐正爲維持市面起見。今云生兄來函﹐深慮我幫爲倒帳虧累甚多﹐種種窒礙情形﹐難以成全。惟有緩三二年﹐只求各莊平安﹐我幫元气稍復﹐自是老成持重之見。惟與弟等今日謀設銀行之意大相徑庭。弟等正因倒帳之風太甚﹐謀亟設銀行﹐以維持全局。云生兄之意﹐則以倒帳太巨之故﹐思緩設銀行﹐以徐圖補救。不知無我幫之銀行搘拄其間﹐則各莊斷不能平安﹐元气且將大傷﹐焉能再復﹗不特此也﹐此時我幫信用尙在﹐猶可有爲﹐若復數年﹐倘我幫出有別項情形﹐𨿽欲醵資開設﹐亦必呼應不靈﹐非將束手待斃乎﹖恐此系有限公司﹐絕無後患。卽使謀之不臧﹐亦不過失此數萬金而止﹐較之近年動倒十數萬﹑數十萬之巨款﹐不猶愈乎﹗願公等一再思之﹐並請向云生兄切實言之﹐令其了然乎胸﹐知弟等並非多事﹐實因時勢所迫﹐有不得不然者也。專此。敬請臺安﹗推望回示﹐不勝盼禱之至。京都平幫公啟戊申十二月十二日申再啟者﹐贖礦一款﹐聞方伯已具稟中丞﹐截畱甘餉四十萬﹐以爲將來還我幫之借款。此時商立銀行﹐若不各出本銀﹐恐還款時卽扣畱辦理﹐反覺面子太差。不如此時各出資本﹐公請楚南全面付之﹐楚南十分圓足﹐何等好看。晚等旣知底裏﹐不得不以實告。其餘細情﹐俟梁錫五抵裏﹔再當面述。又及。﹝5﹞祁|太|平票號各位鄕臺大人閣下﹕逕啟者﹐今春曾因我幫公立銀行一事﹐推渠楚南京卿提倡其事﹐函商祁﹑太﹐平各老號﹐想諸位兄臺均已詳悉。前月﹐楚南專行赴平辦理此事﹐再三演說﹐仍未定議。前月不幸﹐值兩宮上賓﹝殯﹞﹐京城市面適因滬漢兩處錢鋪倒閉巨款﹐爲從來未有之數﹐人心搖動﹐大城內外晝夜警擾﹐各住戶持券紛紛取銀﹐錢鋪尢形擁擠﹐鑪房亦有歇業之勢﹐我同行亦大受影響。幸而商會面請總廳﹐由大淸銀行發給銀百萬兩﹐又由順天府發給銅元若干﹐並派巡警四出彈壓﹐始得平靜。由此觀之﹐若無大淸銀行﹐市面將不可問﹐凡我同人無不懸心。若我同幫開設銀行在先﹐則財力足以自固﹐遇此風潮﹐確有把握。此等情形﹐弟等親目聽睹﹐益覺今昔情形不同﹐非結團體不能成銀行﹐非立銀行不能禦外患。況現在已奉明文﹐必須驗資注冊﹐不及﹝銀行﹞程度者不準開設﹐若不及早防範﹐恐到彼時後悔無及。我票行自經庚子之變﹐大信昭於天下﹐舉辦銀行集股甚易﹐此亦千載一時之機會﹐豈可錯過。各老號諸君未悉此時外間各省情形﹐並各碼頭爲難之故﹐將守從前舊規﹐不肯稍事變通。竊恐我守舊章﹐人更新法﹐暗侵我之利權﹐日消月耗﹐將有不能自立之慮。爲此公同商酌﹐函致諸兄﹐各就碼頭情形細加斟酌﹐切實公具函告各老號﹐務使洞悉外間市面今昔異﹐宜從速定議﹐及早辦理﹐實我三晉命脈所關。亦我同幫之幸﹗至慮同幫資本參差﹐恐多窒礙﹐不知此系有限公司﹐無關財力厚薄。此信到後﹐務希詳細示覆﹐或弟等所見有未合處﹐亦望確實指示﹐是所盼禱﹗專此公啟。敬請臺安。附上前致老號公信四件﹐請閱。京都祁|太|平票幫公啟戊申臘月二十三日再。從前阜康歇業﹐凡我同幫皆慮受累﹐幸而其時市面尙穩﹐得以保全。然而﹐官場被害者已屬不少。近日市面與前大不相同。官商增添各銀行不止一處。去年營口倒帳﹐今年漢滬倒帳﹐十月二十後京都市面﹐均岌岌可危。此等機關﹐明眼人看此情形﹐能無惴惴。若不及早設法保護﹐再有如阜康者﹐恐受害不僅官場己也。況從前京都一莊﹐尙有津地爲之接濟﹐今昔情形又已不同﹐同人反復思維﹐除公設銀行而外﹐別無善策。余詳前函。望諸君速定良謀﹐函達各老號﹐同行幸甚﹗吾晉幸甚﹗弟等又頓首。三﹑各埠票號回信﹝1﹞敬覆者﹐公函領明﹐統件亦悉。擬設三晉銀行一層﹐足見法良意美﹐連致老號四信﹐可謂苦口良言﹐非兄等髙明素著﹐不能有此遠大之謀。弟等卽時會議﹐無不欽佩之至。但兄等旣能導其先路﹐弟等敢不步其後塵﹐是以如命﹐公函致晉信底呈閱。至兄等所擬規模﹐固屬甚善。惟招集洋股﹐微嫌不宜。夫銀行以三晉爲名﹐招外股而不甚相符。況洋人素習商戰﹐非我等所能抗衡。試看粵鐵路﹐晉礦務﹐豈非前車之鑑也。兄等因公下問﹐弟等敢不陳其所知。誕﹖之愆﹐祈諒﹐是幸﹗此復。恭請升安。並候列位均吉。志成信記中興和記蔚長厚天成亨大徳通存義公大徳玉記協同慶駐漢口匯業分號蔚盛長新泰厚世義信百川通記長盛川記合盛元記大徳恆記大盛川記蔚泰厚三晉源記寶丰隆記協成乾記蔚丰厚記日昇昌記已酉新正二十六日由漢申公啟者﹐現在風气大開﹐銀行林立﹐各處設立甚多﹐首推漢口爲最。我幫等隱受其害﹐洵有不堪枚舉者矣。若不攺弦易轍﹐將有不堪立足之勢。處此時局﹐非設立銀行不可。夫銀行之設﹐豈易言哉。我晉風向稱泥古﹐瞻前者有人﹐顧後者有人﹐而恐股難結﹝集﹞兼慮後害者亦莫不有人。豈知通力不難合作﹐眾志卽可成城。以晉省而設立銀行﹐眞有不待外求而自得者矣。晚等爰集合幫商議﹐居然眾論僉同。況銀行一設﹐顯有三善﹐歷爲臺等詳呈之﹕漢地銀行十數余家﹐鈔票普通者戶部﹑匯丰﹐官錢局數家而已。我幫信孚中外歷有年所﹐銀行設而鈔票一出﹐其數應不在該等之下﹐長年僅以七釐行息﹐所獲甚屬不菲。非敢云憑空取利﹐僅可謂本大利長﹐此銀行可設之一善也。再以放帳而論﹐我幫之耳目𨿽靈﹐究竟有不周之處。而銀行有押款之例﹐其策可稱萬金﹐值億者僅押數萬﹐值萬者只押幾千﹐倘有意外之變﹐公本可保不失。有備無患之舉﹐實我幫所不及﹐此設立銀行之二善也。晉省銀行一設﹐堪爲銀行中之巨擘﹐利權不至外泄﹐存款亦易招徠。幸而票行不廢﹐銀﹝行﹞﹑票行卽可共得其美利﹐不幸票行失業﹐尙有銀行一綫生機﹐無票行之害﹐有銀行之益。固晉省之基﹐保利權之實﹐此銀行不得不設之三善也。其餘盡善盡美之處﹐誠非楮墨所能罄。惟望有心世道者﹐心領而神會焉。至我幫等提倡結﹝集﹞股﹐並結﹝集﹞華股﹐不結﹝集﹞洋股﹐以及各種事宜﹐諒臺等自有權衡﹐非晚等所敢妄言者也。逢此商戰之秋﹐銀行爲第一要務﹐此乃大局所關﹐想別莊早應有此條呈。《毛詩》云「先民有言﹐詢於芻蕘。」晚等爲公起見﹐諒臺等應不以此爲河漢也。如以其言爲可采﹐嗣後自當續呈管見﹐以補此函之不逮。晚等幸甚﹗各號幸甚﹗卽晉省人民無不幸甚﹗特此恭請升安。順候春喜﹐統希鑑照不備。此信一樣三封﹐谷﹑祁﹑平各寄一封﹐祈會商爲荷。照抄漢寄過祁太平公信底稿己酉新正二十六日﹝3﹞京都票號諸位鄕臺大人閣下﹕敬覆者﹐月之初四日﹐大徳恆忽接京中祁|太|平票幫由郵局寄來公函﹐內統前致老號信四件﹐前後所云各情﹐均己敬悉﹐請勿錦念。照目下之時局﹐我幫倡立銀行﹐實爲當今急務﹐一則可保我三晉命脈﹐再則以厚我票號根基。前此戶部掌憲﹐商於我幫﹐而我等力卻未允。彼時卽大失機會﹐旣已一誤不可再誤﹐失之於前﹐亦不難補之於後。臺等熱心公益﹐保我匯業﹐凡有血性者﹐莫不玉成。弟等何敢自外生成﹐不盡綿薄。然而﹐銀行巨業也﹐非廣集股東﹐不足鋪張揚勵﹐與各銀行並駕馳驅。若招集外省股東﹐不獨利權外溢﹐殊失臺等保全我等利權之初心。若盡集我晉股﹐柰風气未開﹐𨿽楚南翁婆心苦口到處善誘﹐我等首爲提倡﹐亦恐難踴躍從事﹐此股東之所以難也。然又有一說﹐我等所立銀行商立也﹐非官立也。非集官股不能奪已失之利權﹐挽將注之波瀾。今大淸銀行基礎𨿽立﹐剝雜不充。若不值此創立﹐遷延歲月﹐失此機會﹐後𨿽悔之﹐其何能及。閱臺等所致老號之信﹐確中竅要﹐祈竭力張辦﹐勿懈乃心﹐弟等不勝企望之至。特此布覆。敬請臺安﹐並賀新禧﹗營口祁|太|平幫公啟於己酉正月二十日自營申今統去照抄寄過老號公信底一件請閱爲荷。祁|太|平票號諸位鄕臺大人閣下﹕敬啟者﹐月初接得京莊我幫公函﹐兼甬去歲前後寄過祁|太|平公信底一紙﹑平幫寄過公信底三紙﹐內云我幫意欲公立銀行一事。此舉盡善盡美﹐誠爲當時之急務。其中節略﹐已早在諸翁鑑中﹐諒有主見﹐弟等曷敢冒瀆。惟是時不可失﹐機會難再﹐宜急不宜緩也﹐宜速不宜遲也。急則不誤好機﹐易於成事﹐緩則否矣。速則不失信用﹐屹若長城﹐遲則否矣。謹將我匯業各莊目前情形﹐敬爲諸翁大略陳之﹕我晉匯業一事﹐歷有年矣。其信行之著於中外﹐獲利之獨冠各業﹐故外洋亦稱晉人爲善賈﹐我等亦自恃爲鞏固金湯﹐外人所不能侵奪也。豈知時事變遷﹐非人所及。近年來各省銀行林立﹐所做者皆我行之生意﹐所奪者皆我行之利權﹐我行已受其影響。所幸者信行未著﹐尙不至十分受敵。若不及時操辦﹐再逾數年﹐不惟官款爲其獨食﹐卽私款非一网打盡不克。何也﹖如我行所收存款出息不過四釐﹐該銀行則加諸我也﹐且能日日生息﹐隨便提用﹐此我行所難行也。存款者旣可多得利息﹐又能隨己之便﹐況系國家所設銀行﹐則我行之存款所以日見其少也。我行收交匯款按市核計﹐銀行則不然也。官款到處皆存本行﹐所以私款亦較我行減費。甚至鈔票通行﹐到處皆周﹐匯銀者亦無須匯矣﹐夾帶鈔票卽能辦事﹐何必又出匯費乎﹗今鈔票𨿽未大行﹐我行之匯款已減﹐若遲一二年鈔票通行於天下﹐則我行之匯款絕絕﹐則何所覓利乎﹖到彼時不但無立足之地﹐實無一綫之生機﹐不獨絕我匯業﹐並絕我晉人命脈也。思念及此﹐能不傷心流涕者乎﹗幸渠楚南翁目睹時艱﹐不忍絕晉人商脈﹐故婆心苦口到處善誘﹐命我幫設立銀行﹐以保晉人命脈﹐以護匯業基礎﹐此誠千載一時之機會﹐尢不宜錯過緩圖也。大淸銀行𨿽已成立﹐其人位紊亂﹐每年尙能獲利無旣﹐我若開設銀行﹐亦不難並駕馳驅﹐挽波瀾於旣倒。況每家不過出本數萬﹐並非力任其難。倘借晉人之信用﹐不但爲晉人延一綫之脈﹐兼可獲無窮之利﹐與我匯業不亦大有裨益哉﹗弟等目睹三十三年冬營口倒帳之事﹐則銀行更不可不立也。如大淸銀行則收其十足而有餘﹐我幫則收其半而不足。何彼此之懸殊也﹖實我幫之力不逮也。使彼時設有銀行爲之首當﹐不至受其恫嚇﹐讓其優先。若銀行旣開﹐不特見晉人之富﹐亦足助晉人之精神。再四思維﹐則銀行之事﹐實有不能不設者。諸翁老成練達﹐銀行之利害﹐諒早洞悉﹐尙望玉成﹐勿稍遊疑﹐是爲幸甚﹗戶部之事﹐已失於前﹐今再失此機會﹐後𨿽悔之﹐其何能及。管窺之見﹐伏乞酌核施行。特此﹐敬請臺安。營口祁|太|平票號公具於己酉正月二十二日自營申﹝3﹞京都票幫諸位鄕臺大人靑覽﹕日前奉到公函﹐坿﹝同附﹞有寄過總號公信四件﹐於﹝欲﹞設立銀行保全晉人商業之利害﹐暢切言之﹐語語從體﹐認中來﹝﹖﹞﹐具徵熱心公益﹐深謀遠慮﹐循環展誦﹐莫名欽佩。然經諸兄再三函呈﹐而各總號二三﹐其見未能遽爾成立者﹐良由我晉風气未開。弟等𨿽未明晰銀行之性質﹐而重承諸兄垂詢﹐我等又屬同舟﹐不能不贊成其事。故於奉到公函之時﹐各抒愚見﹐公函詳呈總號﹐附呈底稿一紙﹐望祈澄鑑。第思大凡有益於世之事﹐其始不能不有所難﹐迨其後則又不能一無所累。惟望諸兄以晉人之命脈系焉﹐勿畏其難﹐勿懼其累﹐抱持開通之智識﹐立定遠大之根抵﹝底﹞﹐潛移默運﹐凱切指陳。當此發軔之始端﹐賴諸兄不憚煩勞而提倡之﹐務期達其目的﹐聯合而成立﹐是所切盼﹗專此奉覆。卽請臺安。錦生潤大徳通世義信蔚泰厚太徳恆奉天同幫存義公大徳玉合盛元大盛川協成乾志成信已酉正月二十五日申祁|太|平票幫諸位鄕臺大人均鑑﹕逕啟者﹐日前奉讀京都同幫函稱﹕現在組織銀行﹐以防暗侵﹐而保全商業﹐飭令就各埠情形切實詳呈。仰見京幫諸兄﹐深謀遠慮﹐熱心公益。以弟等之識見鄙陋﹐未使妄參末議。乃事關晉人命脈﹐不得不就管窺所見﹐冒昧陳之。竊思處今日商戰之時代﹐首重團體。夫國家設立商務之部﹐定商律之條規﹐誠不憚許子之煩者﹐豈非爲振興商業﹐固緒團體﹐以保利權哉﹗故近今各省深明大利所在者﹐團結商力﹐組織銀行﹐而我幫之利權漸爲之予奪。近兩年來﹐銀行日益推廣﹐我幫日形減色。卽就東省言之﹐先是我晉人業商於是者﹐日新富有﹐不一而足。迨庚子以後﹐市面之銀錢不敷周轉﹐財源之來路漸漸艱澀﹐而日俄有鑑於斯﹐俄曰「羌帖」﹐日曰「手票」﹐以及橫濱等票散布於三省﹐漸及關內﹐幾於無地無人不信用﹐以故各行匯款匯水稍有增添﹐卽攜帶各票而往。嗣後官銀號﹐大淸銀行次第設立﹐而以銀洋﹐各鈔周於市面﹐以抵制之﹐𨿽未能與日﹑俄之票齊驅並駕﹐則享其利益究難屈計。每遇官商各款﹐尢與我幫極力競爭﹐於是我幫不但息利盡失其權﹐卽匯水亦數數不可多得矣﹗至若倒欠出﹐而無論各號之多寡﹐先盡該等之款悉數淸償﹐則公家歧視我幫已屬顯見。此刻東省一莊﹐情同雞肋。東省如此﹐他省已可槪見。憶念及此﹐若不早籌補助之法抵制之﹐權將來恐無立足之地。然則今日而求一完善之法﹐權不於我幫聯合而團結之﹐立一羣力之銀行是望﹔而誰望也﹖銀行之立﹐蓋我晉人命脈之所系﹐急宜籌辦﹐而不容稍緩者耳﹐諒無不在鄕臺燭照之中。感蒙及早籌劃﹐合力研究﹐勿守舊章﹐決更新法而成立﹐則我幫之幸甚﹗抑亦晉人之幸甚﹗至於各路之情形﹐銀行之目的﹐旣有京都等莊詳陳。毋庸再行冗瀆﹐以塵淸昕。弟等僅就管窺之見﹐約略暈之﹐務希采擇施往爲﹗專此肅布。敬請臺安。

此系寄過總號底稿

﹝4﹞京都票幫各位鄕臺大人閣下電鑑﹕前月接奉我幫公信一封﹐內附來京寄各總號底稿四紙﹐欣悉臺等提倡設立山西銀行一事。隨卽我等挨次轉送察閱﹐日昨公同集議﹐均云以設立銀行﹐系補救內而抵制外﹐正乃盡善盡美之法。臺等竭力維持﹐熱心公益﹐凡事成卓於胸在早﹐令人莫名欽佩之至。但成都早有所聞﹐我駐京同仁雅懷公益﹐舉辦遙想﹐此端期在必成﹐早已妥定﹐刻值籌議一切乎﹖﹗弟等不勝盼切﹐俯首待命耳。𨿽料今接寄成公信﹐始悉諸總理尙在猶豫﹐以致此舉未曾定局。因而我成都同仁﹐研究再再﹐百口同聲﹕現逢此江河日下之時﹐而銀行一節勢迫不能不設﹐不但非設不可﹐且宜從速設立於前﹐切不可待緩於後﹐實因時勢所迫﹐無庸細言﹐諸公諒早知也。卽以目下而論﹐各莊漸漸眞有不能立足之勢﹐種種大受他等影響﹐若不趁此時而爲﹐悔之莫及矣﹗是以直言其情與各總理﹐公具一函奉懇﹐請其等尊裁施行可也﹐隨附呈寄過總號公啟底稿一紙﹐祈閱便悉﹐爲盼爲祝。肅此奉覆。敬請籌安。成都票幫公啟己酉二月初九日平遙總號列位老仁臺大人閣下﹕初間接得客臘由京同幫致成公信一封﹐內云設立山西銀行一事。翻復展閱﹐其言確有理明﹐足見京都諸公熱心公益﹐力顧全體﹐不惜心力﹐保我山西利權﹐存我晉人養命之源。前數十年﹐洋人在我國各大埠開設銀行﹐其宗旨吸收大利者行鈔票﹐存款尙在次之﹐奪我國之利其數不可勝計。我國商務未入過商學﹐商智不開﹐如在睡夢不覺。今大淸銀行在本國各省設立﹐明奪我幫之利。長沙﹑江西全被官家奪盡。成都如有會款十分﹐大淸銀行奪去五分﹐我幫十三家分會五分﹐交通銀行再來﹐我幫眞有不能立腳之勢。今幸京都各位發起提倡開設山西銀行﹐眞是急不待緩之事﹐成都同人再三研究﹐百口同言仝議﹐公懇臺等俯允﹐則是我晉人千世之幸福﹗是以公懇前來﹐望析臺等無須遊移﹐俯如所請﹐速達京都照辦。其章程一切﹔臺等加以斟酌﹐增減施行可也。至總理公舉渠楚南京卿﹐人品﹑財產合格之至。匯票一業﹐關系我全晉命脈﹐如此趁此向幫名譽全美之時提倡﹐況大淸銀行尙在萌芽幼稚﹐再若遲遲誤過﹐追悔奠及﹐若不設法維持﹐誠恐日後江河日下。以成都同仁意覓﹐招股開銀行﹐逼不可待之事。若入外股﹐露顯我幫財力有限﹐且集股不易。如招洋股﹐更多窒礙。不入官股﹐遇事不能認眞保護。莫若我平﹑祁﹑谷﹑省四處票號﹐每號合資本至少五萬﹐多則多多益善﹐請商部入五十萬﹐總理請入二十萬﹐同鄕官長﹑各號東夥並山西各財東﹐共集成五百萬。各莊票號代招集股﹐凡我山西官商均願入股。股招過半數﹐照章開肆。開設無限山西銀行﹐先設京﹑津﹑廣東﹑上﹝海﹞﹑漢﹝口﹞﹑汴﹝開封﹞﹐晉等處﹐每處驗本七八十萬﹐倍出銀洋鈔票﹐代收存款﹐出放拆息﹑押款﹐不放遠期﹐時常現存有五六十萬。如生意茂盛﹐推廣百萬可望。街市倘遇大緊掣肘﹐我幫有此百萬現銀﹐可不受滯﹐事易舉﹐利有準。再定章程﹐聲明十年﹐眾東每年只按五釐取息﹐不準開支紅利﹐公積積至五百萬﹐連本足千萬以外﹐再爲開支。各莊人位﹐由總理向各號調用﹐每號調用三人足矣。總理指調之人﹐各號不得推諉﹐人力﹑辛金仍歸各號﹐行中只出花紅﹐系先顧公而後顧私之意。行中一切章程﹐均照外國章程。卽如洋人禮拜休息﹐非令人休息﹐是令銀休息。各埠存款百千萬億﹐其中取利可觀。種種藏有深意﹐筆難盡述。山西如不開設銀行﹐後來窮窘甚於昔年歲饑。外國銀行奪我全國之利﹐若不抖超精神與其競爭﹐到那時元气傷盡﹐再欲設法補救﹐心有餘而力不足矣﹗且設銀行﹐保晉﹐鐵路均歸行中經理﹐財力雄厚﹐血脈貫通﹐全身活潑﹐非贄十年晉人熱心﹐萬難成此大業。全晉後輩幸福﹐全賴平﹐祁﹐谷老號執事成議﹐京都同幫首領發起提倡之力﹐銅像顯揚﹐後世美名﹐千古不磨。愚昧之見﹐尙祈宥之是荷。專此布懇。敬請籌安。成都票幫公啟二月初九日申﹝5﹞京都票號各位鄕臺大人閣下﹕敬啟者﹐昨由郵政局遞到公函﹐敬悉種切。但此時勢變遷﹐商務疲敗﹐實非一朝一夕之故﹐其所由來漸矣。然愚者疏於防範﹐置之於不聞不見之列﹐而智者見微知著﹐洞燭幾先﹐急欲補救於未來。卽如臺等去年倡辦銀行一事﹐苦心孤詣﹐竭力提倡﹐深爲欽佩之至﹗無柰﹐我幫人心渙散﹐團體難結﹔各總號旣囿於見聞﹐復墨守成法﹐𨿽臺等屢次具信商辦﹐仍無成議。欲破各總管整守成見﹐別無良策﹐只有各莊再將到處危險情形﹐非設銀行不足以圖存﹐切實披瀝陳之﹐或者稍可挽回萬一。旣承臺等具函下示﹐力圖公益﹐弟等自當遵辦。今將寄過總號公函底稿抄錄附星﹐至望公覽﹐爲祝﹗特此奉復。敬請近安。諸維心照不一。重慶祁|太票幫公具宣統元年二月初十日吉申

祁|太|平票幫各位鄕臺大人閣下﹕敬啟者﹐溯自我匯兌一業﹐前輩創辦數十年於玆﹐法良意美﹐令名達於五洲﹐信義著於四海﹐實爲我山西人獨創之業。後人當能謹守勿衰﹐而食前輩之餘蔭﹐正未有艾。孰料時勢變遷﹐月異而歲不同。近年來﹐各幫生意淸淡﹐獲利不易﹐以致到處市面空虛﹐周轉欠靈。故將我匯兌一業﹐影響所及﹐日見艱難﹐利息漸覺微末﹐且一不愼﹐卽被倒塌。此等景況﹐原非一處﹐各處皆然﹐正令人有進退維谷之慨也。不意自庚子之後﹐度支部及各直省銀行次第設立﹐而各國銀行亦復接踵而來﹐與我競爭﹐奪我利權﹐加之各省庫款被其一网打盡﹐更使我束手無策。我幫人心渙散﹐勢力微薄﹐豈能與國家抗衡。揆厥由來﹐若不趁早設法變計。坐待日削月脧﹐將有不能自立之勢。去年春間﹐京都同人倡辦匯業銀行﹐公舉渠楚南京卿總辦其事﹐已與平﹑祁﹑谷各號公信商辦﹐弟等聞之不勝欣慰。玆聞楚南翁客冬返裏﹐親詣各號演說﹐不悉究竟有無成議。但此事我等當今急務﹐切不可視爲緩函。旣承京都同人倡首於前﹔楚南翁督辦乎後﹐理應一鼓作气﹐務望臺等竭力維持﹐此正千載一時之遇﹐萬不可荏苒因循﹐失此機會。弟等在外目睹情形﹐今之世道﹐非合全力設立銀行﹐庶不足立於今之商場。卽如重慶一隅﹐大淸銀行未設以前﹐無論生意多寡﹐利息大小﹐辭受取與﹐我幫頗有其權。自去年該行設莊以來﹐凡於生意果無化算﹐我幫意在鼓舞漲價﹐伊反下價貪做﹐稍不畱意﹐卽使我無所措手。揣其大槪﹐所憑者權力廣大﹐資財雄厚﹐一往無前﹐靡所顧慮。現在時勢﹐優勝劣敗﹐有權力無道理﹐所以我幫銀行萬不可不辦也。屈指祁太平我幫共二十餘家﹐若設銀行﹐每家不過出股三五萬金﹐卽可積股百萬。以我等信義所著﹐兼有楚南翁威望所及﹐三二年後再招股三五百萬﹐似有把握。果能照此設立﹐遇事卽可助我幫一臂之力。且將來票號倘有不能立足﹐亦可延我山西人一綫生機﹐庶不負前輩創辦票號之苦心血。至銀行章程﹐定爲有限公司﹐現下𨿽不敢言利﹐然亦無害﹐又何須遲疑顧慮哉﹗卽如去年申﹑漢及營口等處塌帳﹐竟有數百萬之多﹐牽動全局﹐而京師尢甚﹐實屬駭人聽聞﹐不惟身親者寒膽﹐而耳聞者亦屬警心。若我早設銀行﹐卽遇風吹艸動﹐亦有所恃而不恐。此事如大家意見僉同﹐卽望趕緊與京都同人速爲商辦﹐設有一二反對者﹐萬不可因此少數而坐敗垂成。古人云「時哉﹐不可失﹗」旣京友如此熱心提倡﹐而楚南翁猶肯肩此重任﹐可謂得時得人矣﹗倘若再不見機而作﹐恐將來有無機之嘆﹗弟等睹此時局﹐不敢緘默﹐連日集議﹐是以貢此愚人一得。想臺等久列商界﹐閱歷尢深﹐於世遭變遷﹐早在洞鑑之中﹐思所以補救之計﹐何待弟等瑣瀆也。」﹑謹合詞瀝陳﹐務望垂鑑。敬請臺安。並希回玉爲盼。重慶祁|平票幫公具宣統元年二月初十日吉申﹝6﹞敬覆者﹐昨奉公函﹐只聆一切。議設銀行一事﹐以目今中外銀行推廣日多﹐各埠市面倒帳疊見﹐我幫明被侵奪﹐暗受影響﹐已成垂暮之勢﹐若不卽早維持﹐將有不堪設想者。兄等倡議自立銀行﹐誠爲當務之急﹐有不容緩者也。第銀行之設﹐原爲保護吾業﹐挽回吾利起見。思與他行爭衡﹐必求與他行相敵﹐資本不厚無以專利權﹐名譽不彰無以招大信。今以我幫之財之力合立銀行。當可共信於天下。然知其所利﹐要必審其所害。蓋銀行爲我幫所設﹐則銀行與我幫有如輔車相倚﹐唇齒相依之勢。銀行興敗﹐吾業關系﹐事期後效﹐端在始基。是宜廣招股本﹐以固基礎﹐我幫厚集﹐以樹聲望。他省之股不可報﹐他國之股尢不可招﹐以期事權歸我掌握﹐利權亦不外溢﹐庶與三晉匯業銀行名實亦相符合。如集股五百萬﹐可稱苟完。每號三五萬﹐數誠太輕。又與洋人合辦之說﹐更覺不可爲也。除函寄各總號竭力贊成外﹐謹陳管見﹐覆瀆聰聽。專此。敬請臺安。廣東祁|太|平票幫公啟已酉二月初五日由廣申附呈寄過祁太平各老號公信底稿一件祈閱爲荷。敬啟者﹐目今中外銀行推廣日多﹐各埠市面倒風日熾﹐我幫明被侵奪﹐暗受影響﹐昔所謂蒸蒸之業者﹐今已成岌岌之勢矣。若不卽早維持﹐將有不能立足之勢。我京莊同人有鑑於此﹐共籌善策﹐以不結團體無以保利權﹐非立銀行無以挽利權。昨經公函寄粵議立銀行﹐晚等會集討論﹐意見相同。此舉誠爲當務之急﹐有不容緩者也。第思銀行之設﹐原爲保護吾業﹐挽回吾利起見。思與他行爭衡﹐必求與他行相敵﹐資本不雄不足以專利權﹐名譽不彰不足以招大信。以我幫之財﹑之力﹐名望久著乎環球﹐合立銀行﹐當可共信於天下﹐事固不難創辦﹐利亦可收後效。或慮銀行爲我幫所設﹐則與我幫命脈相關﹐一經不和﹐百病叢生﹐事臧則枝榮葉茂﹐事敗則棟折榱崩﹐吾業之殘局尙可苟延。於今日銀行之興敗﹐何能預決於他時。不知凡事苟能愼之於始﹐自可無慮於終。宜廣招股本﹐以固基礎﹐我幫多入﹐以樹聲望。不招他省之股﹐不招他國之股﹐以免名譽不雅﹐以期事權獨握。近則分設內地﹐漸則推及外洋﹐名之所在﹐利之所在﹐挽回利權﹔保全吾業﹐實不外此一舉也。各執事名髙商界﹐才裕籌謀﹐對此自設銀行之舉﹐當必早有成見﹐務祈聯合同志﹐協力實行﹐不勝企望之至。專此。敬請臺安。

廣東祁|太|平票幫公啟已酉二月初五日由廣申﹝7﹞京都眾票號諸位仁兄大人均覽﹕敬啟者﹐日前接閱公函﹐內云我幫創設銀行及暫列簡章等語﹐足見兄等畱心時局﹐目擊艱難﹐瞻前顧後﹐思患預防﹐弟等實甚欽佩。但銀行爲目今當務之急﹐不容少緩。票號爲吾晉命脈所關甚大﹐晉人𨿽善賈馳於天下﹐究竟勢力單弱﹐若與大淸及外洋等銀行相敵久之﹐勢必奔北。凡吾人稍有知識者﹐罔不計慮久之﹐票號恐有不能自立之勢﹐設立銀行可匡我幫之不逮﹐互相團結﹐或可綿延﹐不至同歸於盡。且晉人除經營之外﹐爲官及別頂事業者寥寥無幾﹐若待司無所事﹐一蹶不振﹐吾人將个个賦閒﹐豈何以圖生機乎﹖前者鹿大人倡言戶部聯合我幫開設銀行﹐各省公款及關稅等項統歸銀行存會﹐彼時吾晉風气未開﹐人心未更﹐不敢答應﹐已失其機。今則一誤不可再誤﹐惟有趁我等大信昭著之時﹐籌謀可及之地盡力爲之﹐萬一獲勝﹐可保吾晉根源﹐挽回我幫利權﹔總使不成﹐我等心力已盡﹐將有大數存乎其間﹐可無遺憾。如到無能爲力之際﹐追悔莫及矣。弟等反覆集議﹐意見相同﹐是以卽遵兄等來命﹐與各總號公具一信﹐仰祈早爲定議﹐以安大眾之心。至資本一事﹐前者我等不務虛名﹐諸求實際。今昔情形不同﹐時局變更﹐我等亦可稍博虛名﹐股以千萬稱名﹐可壯中國巨商之聲譽﹔以洋銀計之﹐只七百餘萬。我等自積一半﹐外招一半。若招之過多﹐客倍於主﹐後來恐受外人之挾制。又擬招洋股一節﹐愚意以爲未盡善也。我等創立銀行﹐以抵制各銀行﹑塞漏卮﹑保利權爲宗旨。漏卮卽外洋一門﹐再招其股﹐而與抵制本意顯爲刺謬。此等情形﹐諒兄等無不慮及。蒭蕘之言﹐聊備采擇﹐余勿多瀆。專此。卽請春棋。太汾眾票號公拜具二月初四日祁平眾票號諸位老兄均鑑﹕敬啟者﹐日前接得京來公函﹐內云我幫建議創設三晉銀行﹐一切情形著令安莊各號會議﹐如以爲可﹐仰與總號奉信等語。閱視之下﹐弟等反覆集議﹐意見頗同。蓋銀行爲現今當務之急﹐我等票號𨿽大信昭於天下﹐而現時大淸等銀行到處林立﹐侵奪我等利權﹐致我等存款﹑會項日見其少﹐久之司無所事﹐將有不能自立之勢。創立銀行或可抵制﹐匡扶票號之不逮﹐兼可互相團結﹐尙可綿延﹐不至同歸於盡。趁現在有爲之際﹐創立頗易﹐招股亦不甚難﹐籌謀所及者盡力而爲之。如獲成立﹐可保吾晉命脈﹐挽回我等利權。萬一不成﹐我等心力已盡﹐將有大數存乎其間﹐可無遺憾。若待剝削殆盡﹐無能爲力之時﹐追悔莫及矣。弟等愚昧淺見﹐未識兄等以爲如何﹖至陜省僻處西隅﹐地瘠民貧﹐現在尙無銀行。然卽如銀行﹐而本地生意﹐譬如飲食﹐大家分而食之﹐未嘗一飽。且陜省出產煙土成宗﹐若盡禁種﹐民間更窮極無聊矣。如大淸等銀行一家來踞﹐我等將有不能立足之勢矣。至辦理一切章程﹐諒京詳呈﹐安不贅述﹐余勿多瀆。專此。卽請春棋。西安眾號公拜具二月初四日﹝8﹞京都票號諸位鄕臺大人閣下﹕敬啟者﹐正月初九日接讀公函﹐統來寄過老號公信底四件﹐均經收明聆悉。惟敍我幫和衷相商﹐開設銀行一事﹐逐層確論﹐均屬至理。閱信之下﹐足徵臺等宏識卓見﹐洞燭中外﹐籌謀久遠﹐欽佩良殷。至囑沙地各號務將碼頭細情﹐以及公設銀行有利無害﹐定遵臺諭﹐詳報老號﹐以企首肯﹐或者稍助臺等之臂於萬一。至云渠楚南京卿﹐旣肯提倡其事﹐亦系機會難遇﹐足見該公誼惇桑梓﹐不辭勞瘁﹐有此維持﹐豈肯錯過。況各埠銀行林立﹐暗奪我之生意﹐非自立銀行﹐殊不足以資抵制。況近年來﹐市面蕭條﹐銀根緊缺﹐漢﹐上等處倒帳疊出﹐奇峯怪象﹐已不可問﹐我幫生意遂因之萬難久持。若不早爲預籌善法﹐另立根基﹐將來數年之後﹐無利可圖﹐勢必坐喫山空﹐彼時卽欲設法挽回﹐而元气已傷﹐噬臍莫及﹐我票幫之利源﹐從此附於東流矣﹗近來各省軍餉﹑國家賠款甚巨﹐大半均入銀行之手﹐使我票幫大受影響﹐一遇銀緊之際﹐勢必拆借銀行之款﹐出息屬小﹐關系甚大。似此研究﹐我幫公設銀行﹐大有裨益。況銀行與票號﹐原可並行﹐互相聯絡﹐彼此交受其益。𨿽然各辦各事﹐有此銀行之勢﹐我幫尙可藉以圖存。自此行規逐漸攺良﹐庶幾轉興之象可立而待矣。務望竭力贊成﹐以期維持大局﹐而慰眾望。專此公覆。敬請臺安﹐惟希鈞鑑。

駐|沙山西匯票幫公具已酉二月初九日申﹝9﹞京都祁|太|平票幫列位鄕臺翁大人閣下﹕昨奉示諭並致平遙老號各信﹐捧讀之下﹐敬領種切﹐當卽會商﹐眾議僉同﹐足見翁等智識髙明﹐謨猷遠大﹐欽佩莫名。晚等旣欠學問﹐又乏閱歷﹐庸庸碌碌﹐何足參預大計。惟忝屬同人﹐又叨荷不棄﹐謹以管窺所及﹐縷悉陳之。自甲午﹐庚子以後﹐歐風東漸﹐維新政策﹐中外競進﹐攺革變遷之端﹐不可枚舉。事無大小﹐先講性質﹐次論義務﹐再擔責任﹐終享權利。運精神乎進取﹐以競爭爲文明。彊存弱亡﹐優勝劣敗﹐人心之不古﹐時勢使之。然而我票行之受影響﹐其尢甚者也。多年匯票一項﹐得爲商界中特色者﹐獨一無二故也。近戶部設立總銀行﹐勢必漸設於各省﹐誠如示諭所云挾國庫﹑藩庫之財力﹐論勢論資﹐其誰能抗﹐交庫生意焉能不一网打盡﹐縮減增長利息﹐亦題中必有之文。官款旣爲其得﹐而外國銀行又將及於內地﹐藉其權勢﹐尢非我敵﹐官紳商款更爲其所奪必矣﹗況奏定銀行則例﹐旣必須驗資注冊﹐我匯號具有銀行性質自不待言﹐不注冊不準匯兌﹐旣注冊則凡當盡義務﹐應擔之責任﹐自必有一分子亦不待言﹐而名爲匯號﹐又焉能享押款﹑擔保﹑保護之權利哉﹗似此有害則必同受﹐有利則難同享﹐數年之後﹐我行生意何堪設想﹗開銀行一節﹐前戶部委任於我﹐我行不允﹐今日遂生一絕大敵對﹐悔已無及。然亡羊補牢﹐尙爲未晚。翁等議設晉省匯業銀行﹐誠桑楡補救﹐萬不能缺之要點﹐作爲有限公司﹐殊爲得體。至渠楚南京卿﹐品行﹑學問﹑歷練﹐在晉省堂首屈一指﹐而家道殷實﹐人所共知﹐誰不放心﹗官階顯耀﹐又可爲行內作護符﹐公舉總理銀行事務﹐甚爲合宜認可之。至惟開設銀行﹐𨿽與票號性質相同﹐做法究有分別﹐起點之際﹐議定章程﹐務宜斟酌盡善﹐以期推行盡和。異日如能藉我銀行。保我票號﹐固爲完全善策﹐或攺票號爲銀行﹐或擴充銀行以補票號﹐基礎立定﹐自可因時制宜﹐總而言之﹐非結團體難禦外患﹐非根基牢固難免動搖﹐非攺舊章圖新法將無由自立﹐又何能抵制外人﹐保我權利乎﹖蘭州偏處邊徼﹐風气晚開﹐一切新政新事多難聞見。翁等具髙明之識﹐處繁榮之區﹐消息靈通﹐耳目光明。開設銀行一事﹐尙祈聯合同行﹐會議熟商﹐速爲辦理﹐是所翹盼。專此布覆。只請臺安﹐統希電照。蘭州同幫同頓首

﹝10﹞京都西幫票號諸位鄕臺大人閣下﹕敬啟者﹐前奉公函並附致過老號公信四件﹐披誦之餘﹐領悉種切。所云我幫擬公立銀行﹐推渠楚南京卿總理其事﹐旣有諸公提倡﹐楚南又復忻﹝欣﹞允﹐實屬難遇之機。閱過致老號公函﹐陳說利害﹐又極切當。處此商戰時代﹐非別開生面﹐因時變通﹐我匯業恐難圖存。正宜合全力以抵制此事﹐實爲風气之初開﹐後世之偉業﹐他日銀行成效明著﹐其後之銳意攺良﹐組織公司者正不知凡幾也。果爾﹐我晉東之資本幸甚﹗吾人之營業幸甚﹗公等之功勛永垂無涯矣﹗惟閱致平公函內云「云生兄傳到口信﹐擬與洋人合股﹐亦是一策」等語。弟等集議﹐此種似屬不可行者有五﹕若欲借其資財﹐伊亦不外乎招股﹐此乃我晉人創設﹐如有外人﹐與我之名譽攸關。此其一也﹐我旣定爲有限公司﹐卽我自行招集華股﹐杜絕洋股﹐誠如兄等所言﹐尙非難事。此其二也﹐若慮出有倒帳﹐借其出而交涉﹐不知此乃公司﹐亦不能弄到國際交涉﹐且洋商薈萃其間久之﹐操縱之權必失﹐吾人只共﹝供﹞其馳驅耳。此其三也﹔我旣合銀行程度﹐度支部奏定則例﹐伊亦能加保護﹐偶出倒帳﹐斷不至與大淸銀行而歧。此其四也﹐國家旣嚴禁洋商內地開設行棧﹐將來注冊恐被部駁﹐彼時致貽畫虎不成之笑。此其五也。此外未曾慮到者﹐不知凡幾。察諸公之意﹐抑或暫以與洋商合辦答覆﹐惟恐事之不濟﹐以達老號之目的也。拘墟之見﹐用特縷陳﹐是否有當﹐尙祈鑑諒。諸公久涉商界﹐閱歷甚深﹐且居處首善﹐近水樓臺﹐見聞廣碓﹐調查研究﹐籌之已熟﹐胸中早有成竹﹐更毋庸弟等多瀆。承囑各就碼頭情形﹐細加斟酌﹐切實公函布告老號﹐務使洞悉外間市面一節﹐務當遵辦﹐竭力贊成。惟查濟南一莊﹐地處偏隅﹐非通商口岸可比﹐本來生意無多﹐近年復添大淸銀行﹐官銀號又復推廣﹐南幫亦來占枝﹐官款不問﹐可知商家生意愈爲減色﹐已然大受影響﹐眞有江河日下之勢。惟弟等才小力綿﹐恐難以片言遽動老號之聽﹐伏乞諸公再盡一分之力﹐以收九仞之功﹐庶不負經營一載之苦心耳﹐是所盼禱。專此奉覆。敬諸籌安。濟南太／平／祁票號公啟四﹑附票莊協同慶始末記西商票莊﹐創始於雷君履泰﹐暗合古交鈔法﹐於今之中西銀行﹐尢能抉其祕奧。故咸﹝丰﹞同﹝治﹞以來﹐六十餘年全國財政賴以灌輸﹐稱極盛矣。其以區區數萬金﹐崛起子咸豐末葉﹐得人獨盛者﹐厥惟協同慶一業執事孟子元明達士也。年僅不惑﹐知人善任﹐𨿽老成亦有所不及﹐一時識拔人材﹐除劉君肅齋爲契友外﹐如陳君子弼﹑雷君文山﹑梁君廷詒﹑溫君仲獻﹐張君星齋﹑雷君潤堂等﹐皆於立談之頃﹐引爲同調。而於趙君厚田尢能一見傾折﹐拔之寒素﹐畀以重任﹐而不疑其後﹐冒險姑蘇﹐急難臯蘭回翔於成都﹑重慶之間二十餘年﹐能使全局營業恆操勝算﹐皆賴趙君之力。得人者昌﹐政界固然﹐商界何獨不然﹗惜孟君於軍務悾惚之際﹐經營締造﹐大局甫定﹐卽積勞病故。不克坐觀其成﹐繼之者爲劉君肅齋﹐其人工心計﹐善運籌﹐凡孟所拔置一仍其舊﹐營業發達﹐與年俱進﹐獨以四川爲最。蓋溫君駐成﹝都﹞﹐梁君駐渝﹐各樹一幟﹐趙君則往來於成﹑渝兼綜條貫﹐酌盈濟虛﹐能使溫與梁各盡所長﹐信用特著﹐蜀中富豪幾以該號爲儲蓄府庫﹐國家遇有緩急﹐𨿽百萬餉需不崇朝而立集。是以同治丙寅﹐劉之初執事也﹐頗嫌趙之剛直﹐具陰病其不可阿附﹐已未免稍有芥蒂。然於蜀中大事﹐卒不能推心置復﹐倚若長城。殆所謂取諸人以爲善者歟﹐獨是持盈保泰守成極難。劉之晚年用人﹐不免稍有瞻徇﹐薰蕕同器﹐識者早心焉憂之﹐以視孟之知人善任相去遠矣。光緒庚寅﹐劉君謝世﹐資望相當者頗不乏人﹐該東等獨電趙君﹐畀以全權。蓋素悉趙之守正不阿﹐宅心寬而馭下嚴﹐欲藉之以滌除積獘也。趙視事後﹐裁節浮糜﹐濫竽充數者悉罷之﹐知孟之子材舉而用之﹐不徇情﹐不蔽賢﹐不遺舊﹐惇古道也。平時好讀史鑑﹐每論古今興亡之得失﹐輒中竅要。嘗請國家粉飾承平﹐海疆不久恐有事﹐決意舉閩﹐粵各莊先行撤回﹐連號之不能自立者﹐亦擬分期裁撤﹐以免唇亡齒寒﹐統籌全局﹐不遺餘力。乃天不假年﹐竟於癸巳冬月一病不起﹐不數月而甲午戰己作﹐憂深遠慮﹐非偶然也。厥後繼起者﹐大率按部就班﹐絕非應變之材。故不逾十稔﹐一誤於連號之牽制﹐再誤於庚子之鋪張﹐轟轟烈烈之事業﹐竟一落千丈矣﹗履霜堅冰﹐其來者漸﹐豈待辛亥革命全體縻爛﹐而始一蹶不振哉﹗統觀始末﹐其成敗得失﹐皆系乎人。人存則舉﹐人亡則廢﹐凡事皆然。票莊其小焉者也﹐因感而爲之記。

