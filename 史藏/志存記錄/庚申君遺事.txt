庚申君遺事

﹝淸﹞萬斯同輯

●元史順帝本紀

順帝名妥歡帖睦爾﹐明宗之長子。母罕祿魯氏﹐名邁來迪﹐郡王阿兒廝蘭之裔孫也。初﹐太祖取西北諸國﹐阿兒廝蘭率其眾來降﹐乃封爲郡王﹐俾領其部族。及明宗北狩﹐過其地﹐納罕祿魯氏。延佑七年四月丙寅﹐生帝於北方﹐當泰定帝之崩﹐太師燕鐵木兒與諸王大臣迎立文宗﹐文宗旣卽位﹐以明宗嫡長﹐復遣使迎立之。明宗卽位於和寧之北﹐而立文宗爲皇太子﹐及明宗崩﹐文宗復正大位。至順元年四月辛丑﹐明宗後八不沙被讒遇害﹐遂徙帝於髙麗﹐使居大靑島中﹐不與人接。閱一載﹐復詔天下﹐言明宗在朔漠之時﹐素謂非其己子﹐移於廣西之靜江。三年八月己酉﹐文宗崩﹐燕鐵木兒請文宗後立太子燕帖古思。後不從﹐而命立明宗次子懿璘只班﹐是爲寧宗。十一月壬辰﹐寧宗崩﹐燕鐵木兒復請立燕帖古思。文宗後曰「吾子尙幼﹐妥歡帖睦爾在廣西﹐今年十三矣。且明宗之長子﹐禮當立之。」乃命中書右丞闊裏吉思﹐迎帝於靜江﹐至良鄕具鹵簿以迓之。燕鐵木兒旣見帝﹐並馬徐行﹐具陳迎立之意﹐帝幼且畏之﹐一無所答。於是燕鐵木兒疑之﹐故帝至京久不得立。適太史亦言﹐帝不可立﹐立則天下亂。以故議未決﹐遷延者數月﹐國事皆決於燕鐵木兒﹐奏文宗後而行之。俄而﹐燕鐵木兒死﹐後乃與大臣定議立帝﹐且曰「萬歲之後﹐其傳位於燕帖古思﹐若武宗﹑仁宗故事。」諸王宗戚奉上璽綬勸進。四年六月己巳﹐帝卽位於上都。詔曰「惟我太祖皇帝﹐受命於天﹐肇造區夏﹐世祖皇帝奄有四海﹐治功大備﹐列聖相傳﹐丕承前烈﹐我皇祖武宗皇帝﹐入纂大統﹐及致和之季。皇考明宗皇帝﹐遠居朔漠﹐札牙篤皇帝戡定內難﹐讓以天下﹐我皇考賓天﹐札牙篤皇帝復正宸極﹐治化方隆﹐奄棄臣庶。今皇太后召大臣燕鐵木兒﹑伯顏等曰﹐昔者闊徹脫脫木兒﹑只兒哈郎等謀逆﹐以明宗太子爲名﹐又先爲八不沙﹐始以妒忌﹐妄構誣言﹐疏離骨肉﹐逆臣等旣正其罪﹐太子遂遷於外。札牙篤皇帝後知其妄﹐尋至大漸。顧命有曰﹐朕之大位﹐其以朕兄子繼之﹐時以朕遠徵南服﹐以朕弟懿璘只班登大位﹐以安百姓﹐乃遽至大。故皇太后體承札牙篤皇帝遺意﹐以武宗皇帝之元孫﹐明宗皇帝之世嫡﹐以賢以長﹐在予一人﹐遣使迎還﹐徵集宗室諸王來會﹐合辭推戴﹐今奉皇太后勉進之篤﹐宗親大臣懇請之至﹐以至順四年六月初八日卽皇帝位於上都。於戲﹗惟天惟祖宗全付予有家﹐栗栗危懼﹐若涉淵冰﹐罔知攸濟﹐尙賴宗親臣鄰交修不逮以底隆幹﹐其赦天下。」

至元六年六月丙申詔撤文宗廟主﹐徙太皇太后不答失裏東安州安置﹐放太子燕帖古思於髙麗。其略曰「昔我皇祖武宗皇帝升遐之後﹐祖母太皇太后惑於憸慝﹐俾皇考明宗皇帝出封雲南﹐英宗遇害﹐正統浸偏﹐我皇考以武宗之嫡﹐逃居朔漠﹐宗王大臣同心翊戴﹐肇啟大事。於時以地近﹐先迎文宗暫總機務﹐繼知天理人倫之攸﹐當假讓位之名﹐以寶璽來上皇考﹐推誠不疑﹐卽授以皇太子寶。文宗稔惡不悛﹐當躬迓之際﹐乃與其臣月魯不花﹑也裏牙﹑明裏董阿等謀爲不軌﹐使我皇考飲恨上賓﹐歸而再禦宸極﹐思欲自解於天下。乃謂夫何數日之間﹐宮車弗駕﹐海內間之靡不切齒。又私圖傳子﹐乃構邪言﹐嫁禍於八不沙皇后﹐謂朕非明宗之子﹐遂俾出居遐陬﹐祖宗大業﹐幾於不繼。內懷愧歉﹐則殺也裏牙以杜口﹐上天弗佑﹐隨降殞罰叔嬸。不答失裏怙其勢焰﹐不立明考之冢嗣﹐而立孺稚之弟懿璘質班。奄復不年﹐諸王大臣以賢以長﹐扶朕踐位﹐國之大政屬不自遂者﹐詎能枚舉。每念﹐治必本於盡孝﹐事莫先於正名。賴天之靈﹐權姦屏黜﹐盡孝正名不容復緩。永惟鞠育罔極之恩﹐忍忘不共戴天之義﹐旣往之罪不可勝誅。其命太常﹐撤去圖帖睦爾在廟之主。不答失裏﹐本朕之嬸﹐乃陰構姦臣﹐弗體朕意﹐僭應太皇太后之號﹐迹其閨門之禍﹐離間骨肉﹐罪惡尢重﹐揆之大義﹐削去鴻名﹐徙東安州安置。燕帖古思﹐昔𨿽幼沖﹐理難同處﹐朕終不蹈於覆轍﹐專務殘酷﹐惟放諸髙麗。」當時﹐賊臣月魯不花﹑也裏牙已死﹐其以明裏董阿等明正典刑。

●元史虞集傳

文宗崩﹐集在告欲謀南還弗果。幼君崩﹐大臣將立妥歡帖睦爾太子﹐用至大故事﹐召諸老臣赴上都議。集在召列﹐馬祖常使人告之曰﹕禦史有言﹐乃謝病歸臨川。初文宗在上都﹐將立其子阿剌忒納答剌爲皇太子﹐乃以妥歡帖睦爾太子乳母夫言明宗在日﹐素謂太子非其子﹐黜之江南驛﹐召翰林學土承旨阿鄰帖木兒﹐奎章閣大學士忽都魯篤彌實書其事於脫卜赤顏﹐又召集使書詔﹐播告中外。時臺省諸臣﹐皆文宗素所信用同功一體之人﹐禦史亦不敢斥言其事﹐意在諷集連去而已。後侍臣有以舊詔爲言者﹐帝不懌曰「此我家事﹐豈由彼書生耶﹖」

●庚申外史﹝權衡﹞

元順帝元統元年癸酉﹐先是﹐壬申秋﹐文宗車駕在上都﹐八月﹐疾大漸﹐召皇后及太子燕帖古思﹑大臣燕鐵木兒曰「昔者晃忽義之事﹐爲朕平生大錯﹐朕嘗中夜思之﹐悔之無及。燕帖古思﹐𨿽爲朕子﹐朕固愛之﹐然今日大位﹐乃明宗之大位也。汝輩如愛朕﹐願召明宗子妥歡帖睦爾來使登玆大位﹐如是朕𨿽見明宗於地下﹐亦可以有所措辭而塞責耳。」言訖而崩。晃忽義者﹐乃明宗皇帝從北方來飲毒而崩之地。燕鐵木兒內懼﹐爲之躊躇累日﹐自念晃忽義之事﹐已實造謀﹐恐妥歡帖睦爾至而治其罪﹐姑祕文宗遺詔﹐屏而不發。因謂文宗後曰「阿婆且權守上位玉室﹐妥歡帖睦爾太子居南徼荒瘴之地﹐未知有無﹐我與宗戚諸王徐議之可也。」是時﹐燕鐵木兒以太平王爲右相﹐禮絕百僚﹐威焰赫赫﹐宗戚諸王無敢以爲言者。逗𨖻至至順四年三月﹐上位虛攝已久﹐內外頗以爲言。燕鐵木兒始迎明宗皇帝幼子懿璘只班登寶位﹐不發詔不攺年號﹐逾月而崩﹐廟號寧宗。繼而﹐燕鐵木兒建議欲立燕帖古思。文宗後固辭曰「天位至重﹐吾兒恐年小﹐豈不遭折死耶﹖妥歡帖睦爾在廣西靜江﹐可取他來爲帝。且先帝臨崩云云﹐言猶在耳。」於是燕鐵木兒知事不能已﹐遂奉太后詔旨﹐遣使去廣﹐取妥歡帖睦爾太子來京。太子行至良鄕﹐以郊祀鹵簿禮迎之﹐蓋燕鐵木兒欲以此取悅太子之意。旣而﹐燕鐵木兒驅馬與太子並行道上﹐舉鞭指示﹐告太子以國家多難﹐遣使奉迎之由﹐太子迄無一言以答之。燕鐵木兒心疑懼﹐畱連至六月﹐方始使登位﹐攺元元統元年﹐尊文宗後爲太皇太后。

至元五年己卯﹐臺官奏曰「太皇太后﹐非陛下母也﹐乃陛下嬸母也。前嘗推陛下母墮燒羊鑪中以死﹐父母之仇﹐不共戴天。」乃貶太后安州安置﹐太子燕帖古思沈陽路安置。乃使云都赤﹑月怯察兒押送沈陽﹐將至沈陽﹐太子忽心驚﹐知其將殺己矣﹐飛馬渡河而走﹐月怯察兒追之﹐拉其腰而死。云都赤者﹐帶刀宿衛之士也。太后亦每言帝不用心治天下﹐而乃專作嬉戲﹐故此舉𨿽出於權臣﹐實亦帝心之所欲也。尙書髙保哥奏言「昔文宗制治天下有曰﹐我明宗在北之時﹐謂陛下素非其子。」帝聞之大怒﹐立命撤去文宗神主於太廟﹐並問當時艸詔者何人﹐遂欲殺虞伯生集﹑馬雍古祖常。二人呈上文宗禦批﹐且曰「臣受敕紀載﹐實不獲已。」脫脫在旁﹐因曰「彼皆負天下重名﹐後世只謂陛下殺此秀才。」故捨之而不問。

國初﹐宋江南歸附時﹐瀛國公幼君也﹐入都﹐自願爲僧白塔寺中﹐已而﹐奉詔居甘州山寺﹐有趙王者﹐因嬉遊至其寺﹐憐國公年老且孤﹐畱一回回女子與之。延佑七年﹐女子懷娠﹐四月十六日夜﹐生一男子。明宗適自北方來﹐早行見其寺上有龍文五采气﹐卽物色得之﹐乃瀛國公所居室也﹐因問﹕「子之所居﹐得無有重寶乎﹖」瀛國公曰「無有。」固問之﹐則曰「今早五更後﹐舍下生一男子耳。」明宗大喜﹐因求爲子﹐並其母以歸。

●讀虞集艸庚申詔漫述﹝余應﹞

皇宋第十六飛龍﹐元朝降封瀛國公。元君詔公尙公主﹐時蒙賜宴明光宮。酒酣舒指爬金柱﹐化爲龍爪驚天容。元君含笑語羣臣﹐鳳雛寧與凡禽同。侍臣獻謀將見除﹐公主夜泣沾酥胸。瀛公晨馳見帝師﹐大雄門下參禪宗。幸脫虎口走方外﹐易名合尊沙漠中。是時明宗在沙漠﹐締交合尊情頗濃。合尊之妻夜生子﹐明宗隔帳聞笙鏞。乞歸行營養爲子﹐皇考崩時生甫童。文宗降詔移南海﹐五年仍歸居九重。壬癸枯漧丙丁發﹐西江月下生涯終。至今兒孫主沙漠﹐吁嗟趙氏何其雄。維昔祖宗受周禪﹐仁厚綽有三王風。𨿽因浪子失中國﹐世爲君長傳無窮。

●庚申君遺事《符臺集》﹝袁忠徹﹞

子幼時﹐聞諸先生與先君言﹐宋幼主北遷﹐元降封爲瀛國公。一夕﹐世祖夢金龍舒爪纏殿柱。明日﹐瀛國宋朝﹐立所夢柱下﹐世祖感其事﹐欲除之﹐謀諸臣下﹐瀛國知﹐懼﹐遂乞從釋﹐號合尊大師﹐往西天受佛法﹐獲免。過朔北紮顏之地﹐謁周王﹐﹝卽明宗。﹞見瀛國後罕祿魯氏﹝名邁來迪﹞﹐郡王阿兒廝蘭之裔孫也﹐明宗愛而納之。未幾﹐生妥歡帖睦爾﹐後有言於文宗諂曰﹐明宗在朔漠之時﹐素謂非已子。遂兩徙髙麗﹑海島﹐尋移廣西。

文宗崩﹐丞相燕鐵木兒請於文後卜答失裏﹐立太子燕帖古思﹐後不從命﹐立明宗次子亦鄰質班﹐是爲寧宗。寧宗崩﹐燕鐵木兒復淸立燕帖古思﹐後曰「吾子尙幼﹐明宗長子妥歡帖睦爾在廣西﹐年十三矣。」乃命中書右丞闊裏吉思﹐往廣迎之。至良鄕﹐燕鐵木兒旣見﹐具陳迎立之意。妥歡帖睦爾幼且畏之﹐一無所答﹐於是燕鐵木兒疑之。適太史亦言不可立﹐立則天下亂﹐遂不果。文後視政一年﹐燕鐵木兒薨。學士虞集﹐上封事不肯艸諂。文後與大臣及學士巙巙等﹐定議立侄妥歡帖睦爾爲皇帝﹐且詔尊文後﹝下有脫文﹞曰﹕燕鐵木兒猶懷多端﹐遷延數月﹐天殞厥躬永惟皇太后後其所生之子﹐一以至公爲心﹐親挈大寶﹐畀予兄弟迹其定策兩朝﹐功徳隆盛。」﹝下有脫文﹞帝以虞集之上封事﹐乃曰「唵咱餓秀才﹐怎麼知我家事﹖」集驚懼喪。

明帝立之八年六月﹐撤文宗廟主﹐徙文後幽於東安﹐放其太子燕帖古思於髙麗﹐中道謀殺之。嗚呼﹗順帝享國實由文後﹐然聽讒臣之言﹐遂至母子被害。夫宋待柴世宗之後代﹐居顯官﹐詳見史冊。而瀛國孤兒寡婦﹐元君忍不相容也。瀛國居燕八年﹐因殺文丞相方給衣糧﹐此待之薄甚﹐迨感夢有疑。瀛國逆知﹐假往西天﹐又遇周王﹐奪其後而生順帝﹐以明宗朔漠之言觀之﹐明爲遺腹也﹐而天不負宋而又享國之久。然順帝之負文後﹐豈其少恩哉﹖國祚之歸於大明﹐宜矣。予歸老於家﹐或誦虞文靖公詩所紀瀛國之事﹐因而有感﹐遂並書舊所聞者﹐使知宋三百年之徳澤不泯也。如是﹐順帝幽文後﹐殺其太子﹐此天使宋之遺孽﹐滅元之報復也。

永樂十年五月十八日﹐我太宗文皇帝禦武英門﹐命內官李謙﹑王吉於古今通集庫取宋列帝遺像﹐命臣忠徹及畫士百戶徐英觀之。上笑謂忠徹曰「宋太祖以下﹐𨿽是胡羊鼻﹐其气象淸臒﹐若太醫然。」十九日﹐上復禦武英門﹐命臣忠徹同內官王吉看元列帝像﹐俱魁偉雄邁。上曰「都喫綿羊肉者。」及觀順帝像﹐顧謂臣忠徹曰「惟此何爲類太醫也﹖」忠徹斯時承命未實﹐俯首莫對。今蒙賜老田裏﹐得以歷考宋元史傳﹐曁元學士虞集所作第十六飛龍之詳﹐果符太宗文皇帝之言﹐感念聖鑑之明﹐愧當時不能對此爲恨﹐庸書以俟秉筆者補之。

●瀛國公遺事《水東日記》﹝葉盛﹞

「皇宋第十六飛龍﹐元朝降封瀛國公。元君召公尙公主﹐時承錫宴明光宮。酒酣伸手扒金柱﹐化爲龍爪驚天容。元君含笑謂羣臣﹐鳳雛寧與凡鳥同。侍臣獻謀將見除﹐公主泣淚沾酥胸。幸脫虎口走方外﹐易名合尊沙漠中。是時明宗在沙漠﹐締交合尊情頗濃。合尊之妻夜生子﹐明宗隔帳聞笙鏞。乞歸行宮養爲嗣﹐皇考崩時年甫童。元君降詔移南海﹐五年乃歸居九重。憶昔宋祖受周禪﹐仁義綽有三代風。至今兒孫主沙漠﹐吁嗟趙氏何其隆。」右詩不知何人作﹐嘗聞節之誦一過。適過廷器指揮談及之﹐爲略考諸史冊所書﹑野史所記並附此詩於此﹐以俟知者。

史云﹕元順帝名妥歡帖睦爾﹐明宗長子。母罕祿魯氏﹐名邁來迪。明宗爲周王﹐居朔北﹐過其地納之﹐生帝。常被讒於文宗﹐移居廣西﹐十三歲迎歸卽位。初文宗在上都時﹐將立之爲太子﹐乃以順帝乳母之夫言「明宗在日﹐素謂太子非其子。」因黜之江南﹐而召虞集﹐使書詔﹐播告中外。時省臺臣皆不敢斥言﹐惟諷集使速去。文宗與幼君相繼崩﹐大臣將立帝﹐召諸老臣赴上都議事﹐集亦在列。馬祖常使人告之曰「禦史有言矣。」集乃謝病歸臨川。帝旣立﹐侍臣有以舊詔爲言者﹐帝不懌﹐曰「此我家事﹐豈由彼書生﹖」後﹐至元二年二月﹐追尊帝生母邁來迪爲眞裕徽聖後。至八年十一月﹐集卒﹐年七十二。

錢塘瞿宗吉《詩話》云「虞伯生﹐際遇文宗置奎章閣﹐爲學士﹐天歷至順間﹐文治燦然可觀。順帝爲明宗子﹐文宗忌之﹐遠竄海南。詔書有曰﹕『明宗在北之時﹐自以爲非其子。』伯生筆也。文宗晏駕﹐寧宗立八月崩﹐國人迎順帝立之。帝入太廟﹐斥去文宗神主﹐命四方毀棄舊詔。時伯生在江西﹐以皮繩拴腰﹐馬尾縫眼﹐夾兩馬間。逮捕至大都﹐嫉之者爲十七字濤曰﹕『自謂非其子﹐如今作天子。傳語老蠻子﹐請死。」至則以文宗親攺詔稿﹐呈順帝覽之﹐曰﹕『此朕家事﹐外人豈知﹖』遂得釋﹐兩目由是喪明﹐不復能楷書矣。」

●又

《日記》三十七卷﹐已載瀛國公事﹐近見《寰宇通誌》《政和縣誌》及《符臺外集》﹐乃知此詩餘應作﹐袁忠徹以爲虞集作﹐非也﹐並錄於此。《通誌》云「國朝之初﹐閩儒余應﹐因讀元虞集所艸﹐庚申君非周王己子之詔﹐作詩云云。」﹝詩已見前﹐不復錄。﹞《政和志》云「福建政和縣儒學訓導余應﹐悲宋室以仁義亡國﹐因覽虞文靖公﹐爲文宗皇帝艸順帝非周五己子之詔﹐撰詩以述其事。」《符臺外集》則直謂﹕「學士虞集所撰﹐殊失其實﹐當以前二說爲據。」

●庚申君遺事《閒中今古錄》﹝黃溥﹞

宋太祖建隆庚申﹐受禪後﹐聞陳希夷只怕五更頭之言﹐命宮中轉六更方嚴鼓鳴鐘。太祖之意﹐恐有不軌之徒竊發於五更之時。故終宋之世﹐六更轉﹐於宮中然後鳴鐘﹐殊不省﹐更庚同音也。至理宗景定元年﹐歷五庚申﹐越十七年末﹐宋亡﹐而希夷五更頭之數信矣。到元朝延佑年庚申﹐而至正帝生﹐帝乃宋少帝趙顯子﹐詳見後錄。我大明兵入燕都﹐遁去﹐當時人只呼庚申帝。觀劉尙賓集《庚申帝大事記》是也﹐後方號順帝云。由此觀之﹐則宋祖命轉六更之言﹐益信不爽。

●又

宋太祖與陳希夷論國祚五更六更之事﹐予述之篇首矣。而六更之說未竟﹐玆畢其說。嘗聞先大父南山先生曰「永樂間﹐一日謁尙寶袁公﹐公曰﹕『昨日同太監二人侍上位﹐看歷代帝王象。看到宋太祖﹐上曰果然面方耳大﹐又曰眞宗而下諸象﹐淸楚如今時太醫樣一般。看到元世祖﹐上曰北人南相。看順帝像﹐又曰此又如太醫樣﹐何也﹖不能對而退。』大父答曰﹕『公尙不曉此耶﹖昔宋幼主顯之妻有娠﹐元明宗見貌美悅之﹐乃生順帝也。』尙寶因嘆不得以此對爲恨。」仍備述於《符臺外集》而不明大父所云。近觀葉文莊《水東日記》載一詩云「皇宋第十六飛龍﹐元朝降封瀛國公。元君召公尙公主﹐時承賜宴明光宮。酒酣伸手扒金柱﹐化爲龍爪驚天容。元君含笑語羣臣﹐鳳雛寧與凡禽同。侍臣獻謀將見除﹐公主泣淚沾酥胸。幸脫虎口走方外﹐易名合尊沙漠中。是時明宗在沙漠﹐締交合尊情頗濃。合尊之妻夜生子﹐明宗隔帳聞笙鏞。乞歸行宮養爲嗣﹐皇考崩時年甫童。元君降詔移南海﹐五年乃歸居九重。憶昔宋祖受周禪﹐仁義綽有三代風。至今兒孫主沙漠﹐吁嗟趙氏何其隆。」但此詩不知何人作﹐則順帝實幼主所生﹐其生之年大徳七年庚申歲也。由此言之﹐則太祖六更之言旣不爽﹐而容貌之類又不誣。天道元默﹐歷數莫逭﹐有若此夫。

●跋閩人余應詩﹝何喬新﹞

「皇宋第十六飛龍﹐元朝降封瀛國公。元君詔公尙公主﹐時蒙賜宴明光宮。酒酣舒指爬金柱﹐化爲龍爪驚天容。元君含笑語羣臣﹐鳳雛寧與凡禽同。侍臣獻謀將見除﹐公主夜泣沾酥胸。瀛公晨馳見帝師﹐大雄門下參禪宗。幸脫虎口走方外﹐易名合尊沙漠中。是時明宗在沙漠﹐締交合尊情頗濃。合尊之妻夜生子﹐明宗隔帳聞笙鏞。乞歸行營養爲嗣﹐皇考崩時年甫童。文宗降詔移南海﹐五年仍歸居九重。壬癸枯漧丙丁發﹐西江月下生涯終。至今兒孫主沙漠﹐吁嗟趙氏何其雄。惟昔皇祖受周禪﹐仁厚綽有三王風。𨿽因浪子失中國﹐世爲君長傳無窮。」此詩敍元順帝爲瀛國公之子﹐乃閩儒余應所作也。其詩有「壬癸枯漧丙丁發」之句﹐蓋壬癸爲水﹐丙丁爲火﹐元以水徳王﹐而宋以火徳工也。又云「西江月下生涯終」﹐故老相傳﹐順帝北遁﹐殂於應昌﹐倉卒取西江寺梁﹐以供梓宮之用。梁間隱隱有字﹐亟視之﹐乃《西江月》一調﹐有「龍蛇跨馬亂如麻﹐可汗卻在西江寺。」下之句﹐或云太保劉秉忠所作﹐故應云爾也。考之於史﹐瀛國公以徳佑丙子降元﹐時年六歲﹐後十有二年﹐爲至元戊子﹐瀛國公學佛法於吐蕃。又二十八年﹐爲延佑丙辰﹐仁宗命明宗出鎭雲南﹐明宗不受命﹐逃之漠北﹐其與瀛國公締交﹐蓋在此時也。妥歡帖睦爾以元統癸酉卽位﹐是爲順帝﹐時年十四﹐其生在延佑庚申﹐上距丙子凡四十四年。而瀛國公年始五十矣﹐應之詩﹐或有徵也。史又云﹕文宗以上乳母夫言﹐明宗在日﹐素謂上非其子﹐黜之江南﹐召奎章閣學士虞集﹐書詔播告中外﹐而不言順帝爲何人之子﹐蓋諱之也。予年二十時﹐赴江西鄕試﹐於館人家見《樂府》一帙﹐內有《沙漠主》一篇﹐云楊廉夫所作。予方從事科舉之業﹐不假錄﹐但記其篇末句云「吁嗟乎鳳爲鳩﹐龍爲魚﹔三百年來龍鳳裔﹐竟墮左衽稱單於」。又識其後云「宋太祖之徳至矣。肇造帝業﹐不傳諸子而傳諸弟。太宗負約﹐金人之禍﹐舉族北遷﹐而太祖之末孫復紹大統﹐有江南者百餘年﹐爲元所滅。而瀛國公之子﹐陰纂元緒﹐世爲漠北主﹐天之報太祖一何厚哉﹗」其言頗與應合﹐近考《鐵崖樂府》無此篇﹐豈出於假托耶﹖新安程克勤錄此詩示予﹐因具疏予所聞見者以廣異聞云。﹝余應﹐字則亮﹐政和人。私淑朱文公之學﹐以禮自律﹐事繼母與處繼母弟﹐以孝友稱。洪武初﹐薦明經﹐起爲儒學訓導﹐遷畱守﹐司知事越三載。坐公文不式﹐免歸﹐執父喪一依文公家禮﹐邑人稱曰孝友先生。﹞

●宋遺民錄序﹝程敏政﹞

子嘗讀宋王鼎翁﹑謝臯羽﹑唐玉潛三子者之事﹐而悲之﹐其名不載於史﹐平生著述﹐兵燹以來又多淪喪﹐獨其倡和稱述之間﹐見於諸家別集中者猶可考也。齋居之暇﹐因裒輯以傳﹐附以一時意气相與之人﹐爲十五卷﹐曰《宋遺民錄》序而藏之。編之末﹐復附以元主爲宋裔之說﹐一本諸故老之傳聞﹐參之史傳之登載﹐卓卓乎可以信﹐後世而無疑。蓋又將以慰夫三子者﹐不忘﹝宋之﹞心於地下﹐而宋貽謀之善之報﹐亦於是乎見焉。

●讀袁忠徹紀瀛國公事實﹝黃訓﹞

「皇宋第十六飛龍」﹐至「吁嗟趙氏何其隆」﹐右詩不知誰作﹐見諸集若葉文莊﹑何文肅者多矣。羅一峯云「合尊之子﹐陰易元祚﹐蓋本諸此。」忠徹云「詩爲虞伯生作」。伯生平生詩見《道圍學古錄》﹐並無此詩﹐不知忠徹何據﹖據文肅跋﹐蓋閩人余應云。但詩稱合尊之妻﹐夜生子者﹐指公主也。《元史》作於宋王二公。二公博學﹐且近知順帝事﹐當有據。考之《元史》則云「順帝名妥歡帖睦爾﹐明宗長子﹐母罕祿魯氏名邁來迪﹐郡王阿兒廝蘭之裔女也。明宗爲周王﹐居朔北﹐過其地納之﹐生帝。」帝生有母﹐母納有地﹐豈合尊之妻夜生者耶﹖且二公於順帝母﹐書氏﹑書名﹑書其受封之祖﹐繁而不殺﹐若爲辧者。豈以文宗詔天下﹐謂明宗在時﹐謂帝非其子耶﹖抑以世傳此詩﹐謂爲合尊之妻夜生者耶﹖然則﹐順帝實明宗子而非合尊之子明矣。袁忠徹又云「嘗時﹐侍文皇帝觀宋﹑元帝禦容﹐謂宋太祖以下气象淸臒﹐類太醫。元世祖以下﹐魁偉雄邁﹐都喫綿羊肉者。惟順帝類太醫﹐以爲合尊之子之證。」嗚呼﹗陽虎類孔子﹐虎賁類蔡邕﹐貌固不可徵也。然喫綿羊肉者生太醫﹐元父宋子若兩體﹐然豈天憤元之滅宋種﹐宋於元以滅元耶﹖不然﹐文皇帝曰﹐惟此何爲類太醫也﹖亦大異矣。

按﹕袁公所紀瀛國公事﹐言瀛國後罕祿魯氏名邁來迪﹐郡王阿爾廝蘭之裔孫﹐明宗愛而納之﹐未幾﹐生妥歡帖睦爾﹐與《元史順帝本紀》所言並同﹐此正宋﹑王二公﹐深知順帝爲瀛國子﹐而詳書之也。黃君反謂二公﹐於順帝母﹐書氏﹑書名﹑書其受封之祖﹐繁而不殺﹐若爲辧者﹐一何與二公意相刺謬也﹖夫妥歡爲宋末帝子﹐不但袁公言之﹐先朝名人若楊公維楨﹑瞿公宗吉﹑黃公潤玉父子﹑葉公盛﹑羅公倫﹑何公喬新﹑程公敏政亦言之。卽元末明初﹐權﹑餘二公並言之﹐豈可謂諸公之言盡誣哉﹖蓋妥歡之非蒙古種﹐文宗初未嘗諱﹐卽順帝亦不能自諱﹐其事已喧傳天下﹐故權﹑餘二公直筆之於書而不爲少諱。黃君乃以一人之見﹐欲排羣議而獨爲之諱也乎﹖末引明文皇帝形貌之說﹐謂元父宋子若兩體然﹐豈天憤元之滅宋種﹐宋於元以滅元耶﹖其說是矣。前此之誤解《元史》﹐亦何爲哉﹖

●書瀛國公事實

程克勤《宋遺民錄》載瀛國公事﹐以閩人余應詩及袁忠徹記爲徵﹐椒邱何喬新注餘詩最詳﹐而袁記多所抵牾﹐爲說者以謂呂嬴牛馬之事﹐微曖難明﹐傳聞異辭﹐或者中原遺老﹐傷故國思少帝﹐從而爲之說﹐以相快歟﹗國初﹐權衡作《庚申帝大事記》﹐與餘詩若合符節。記云「宋江南歸附﹐瀛國公入都﹐自願爲僧白塔寺中。已而﹐奉詔居甘州山寺﹐有趙王者﹐憐國公老且孤﹐贈以回回女子。延佑七年四月十六日夜﹐生一男子。明宗適自北方來﹐早行﹐見寺上龍文五彩气﹐訪之﹐乃國公所居也。問曰﹕『子室中有異寶乎﹖』對曰﹕『無有﹐今早五更﹐產一男子。』明宗大喜﹐因求爲子﹐並其母載以歸﹐卽庚申帝也。帝以庚申爲號者﹐記者之微詞﹐公羊子所謂『習其讀而問其傳也』。」以《元史》及諸書詳考之﹐宋幼主降﹐封瀛國﹐世祖夢金龍舒爪纏殿柱。明日﹐瀛國來朝﹐立所夢柱下﹐世祖欲除之。瀛國遂乞從釋﹐號合尊大師﹐往西天受佛法﹐獲免。過朔北紮顏之地﹝袁忠徹記﹞。史云「瀛國公以徳佑丙子降元﹐年六歲﹐後十有二年爲至元戊子﹐瀛國公學佛法於吐蕃。」﹝何喬新注。﹞余應詩云「皇宋第十六飛龍﹐元朝降封瀛國公。元君詔公尙公主﹐時蒙賜宴明光宮。酒酣舒指爬金柱﹐化爲龍爪驚天容。侍臣獻謀將見除﹐公主夜泣沾酥胸。幸脫虎口走方外﹐易名合尊沙漠中。」此瀛國北徙之本末也。延佑丙辰﹐仁宗命明宗出鎭雲南﹐明宗不受命﹐逃之漠北﹐其與瀛國公締交蓋在此時。妥歡帖睦爾以元統癸酉卽位﹐年十四﹐其生在延佑庚申﹐上距丙子凡四十四年﹐而瀛國公年始五十矣﹝何喬新注﹞。《元史》云「明宗北狩﹐過阿兒廝蘭之地﹐納罕祿魯氏。延佑七年四月丙寅﹐生帝於北方。罕祿魯氏﹐卽瀛國之後也。」餘詩曰「是時明宗在沙漠﹐締交合尊情頗濃。合尊之妻夜生子﹐明宗隔帳聞笙鏞。乞歸行營養爲嗣﹐皇考崩時年甫童。」此明宗養子之本末也。文宗疾大漸﹐召皇后太子大臣曰「晃忽義之事﹐朕生平大錯﹐我死迎妥歡帖睦爾立之﹐庶可以見明宗於地下。晃忽義者﹐明宗從北方來飲毒之地也。燕鐵木兒不可立﹐寧宗不逾月而崩﹐久之乃奉太后詔﹐迎順帝於廣西之靜江。」餘詩曰「文宗降詔移南海﹐五年仍歸居九重。壬癸枯漧丙丁發﹐西江月下生涯終。至今兒孫主沙漠﹐吁嗟趙氏何其雄。」此庚申在位之本末也。元以水徳王﹐故曰壬癸。宋以火徳王﹐故曰丙丁。《西江月》者﹐陶九成所記劉秉忠之謂順帝殂於應昌之讖也。至元五年﹐尙書髙保哥奏言文宗制詔天下有曰「我明宗在北之時﹐謂陛下素非其子。」帝大怒﹐立撤文宗主於太廟﹐欲殺艸詔史官﹐虞集﹑馬祖常二人以文宗禦批呈上﹐脫脫臼﹕「彼皆負天下重名﹐後世只謂陛下殺此秀才。」遂捨不問。六月丙申詔曰「文宗私圖傳子﹐乃構邪言﹐嫁禍於八不沙皇后﹐謂朕非明宗之子﹐遂俾出居遐陬﹐祖宗大業幾於不繼。」蓋順帝生於沙漠﹐其非明宗之子﹐中外流聞﹐大書特書﹐傳播海內﹐丙申之詔﹐卽順帝亦不得而諱也。

權衡字以制﹐隱居太行黃華山二十八年。洪武二年﹐中書省遣官﹐訪庚申帝三十六年史事﹐得此書﹐上之於朝﹐所紀載可信不誣。袁忠徹得之傳聞﹐謂明宗見罕祿魯氏愛而納之﹐未幾﹐生妥歡帖睦爾﹐而不知其抱養之詳。余得《庚申大事記》﹐以余應之詩疏通證明﹐然後知信以傳信﹐可備著國史﹐不當以稗官璅錄例之也。《元史》潦艸卒業﹐實本朝未成之書﹐後之君子有事纂述庚申帝之事亦其大者﹐故不厭其詳復云。

●書庚申君遺事後﹝萬斯同﹞

或問曰「世言元順帝﹐卽宋恭帝子﹐其說可信乎﹖」曰「奚爲不可﹖恭帝以元世祖至元十三年丙子亡國時﹐方六歲﹐至仁宗延佑七年庚申四月生順帝﹐年已五十﹐其時固相接也。恭帝以至元十九年二月徙上都﹐其日卽殺文丞相。蓋因姦民薛保住告變﹐謂其有興復宋室之謀也。以二十五年十月學佛法於吐蕃﹐年方一十八﹐則侍臣獻謀將見除之時矣。袁尙寶《符臺外集》﹝名忠徹﹞謂﹕大師往西天受佛法﹐過朔北紮顏之地﹐謁周王﹝卽元明宗﹞﹐王見瀛國後罕祿魯氏﹝名邁來迪﹐郡王阿爾廝蘭之裔﹞﹐愛而納之﹐生妥歡帖睦爾﹝卽順帝﹞﹐其歲月不符矣。瀛國初尙公主﹐後娶罕祿魯氏﹐必在公主旣亡之後。權衡《庚申君大事記》謂﹐瀛國奉詔居甘州山寺﹐有趙王者﹐憐公老且孤﹐贈以回回女子﹐延佑七年四月十六日夜﹐生一男子﹐是順帝。旣生而後周王乞之﹐非先納其母而後生子也。以余應詩合之﹐則權說爲信而袁說不足據矣。瀛國公旣往吐蕃﹐距其生庚申帝閱三十有二年。此三十二年之內﹐不知以何時返上都﹐以何時徙甘州。度公主尙在﹐必去而復返。其生庚申帝﹐爲周王所乞也。王時年二十一﹐而瀛國則已半百矣。旣已披緇三十年﹐卽無室家亦可﹐故並妻子悉予之說者﹐謂周王悅罕祿魯氏美而奪之﹐因並奪其子﹐意在其母不在其子也﹐此亦情理所有。考《順帝本紀》﹐謂母罕祿魯氏﹐名邁來迪﹐郡王阿爾廝蘭之裔。此正瀛國之妻﹐與諸家所載悉符。則順帝之爲恭帝子﹐無可疑矣。然趙氏之復有天下也豈意計之所及哉﹗夫明宗爲武宗嫡長﹐固當有天下者也。乃武宗不傳子而傳弟仁宗﹐約以次傳己子﹐後仁宗背約﹐以延佑三年封明宗爲周王﹐出鎭雲南﹐而立己之子英宗爲嗣﹐是明宗已無天下之望矣。行次關中﹐與其臣下舉兵反﹐事敗﹐乃西奔金山﹐西北諸王悉來會﹐與定約束。每歲冬﹐居紮顏﹐夏居斡羅幹察山﹐隱然自爲一國﹐是明宗益無天下之望矣。其後仁宗傳英宗﹐泰定帝又弒英宗而自立﹐卽文宗之素無嫌隙者﹐猶且羈之瓊崖而不使返﹐是明宗更無天下之望矣。孰意泰定享國不永﹐文宗獲返正宸極而且遜位於兄﹝卽明宗﹞﹐此豈意計之所及哉﹖迨明宗卽位於漠北﹐自謂我有天下矣﹐乃還至半途而爲文宗所弒﹐又豈意計之所及﹖文宗旣弒兄而奪之位﹐孰不謂他日有天下者非明宗之子也﹐豈知文宗甫四載而傳之寧宗﹐寧宗甫數月而卽傳之順帝哉﹖方文宗之追悔弒兄而欲傳其子也﹐何不竟立順帝而乃立其弟寧宗﹖夫固知順帝非蒙古種也。及寧宗甫立而卽殤也﹐燕鐵木兒何不肯迎立順帝而必欲立燕鐵古思﹖夫亦謂順帝非蒙古種也。況明宗存日﹐自言妥歡非我子﹐文宗業已詔告天下哉﹗後帝𨿽黜文宗主﹐殺文宗後母子﹐罪史官虞集之艸詔﹐而天下已莫不聞此﹐所謂欲蓋彌章﹐可以箝一時廷臣之口﹐而不可以欺天下後世也。然則﹐順帝之爲恭帝子﹐而趙氏之復有天下也﹐章章明矣﹐又何疑﹖」

●再書庚申君遺事後﹝萬斯同﹞

宋太祖以庚申年受周禪﹐因陳希夷﹐怕聽五更頭之說﹐命宮中於四更末卽轉六更﹐而不轉五更﹐後遂循爲定制﹐不知五更之暗寓五庚也。自建隆元年庚申﹐太祖始踐阼﹐歷六十年﹐至眞宗天禧四年爲一庚﹔再歷六十年﹐至神宗元丰三年爲二庚﹔再歷六十年﹐至髙宗紹興十年爲三庚﹔再歷六十年﹐至寧宗慶元六年爲四庚﹔又歷六十年﹐至理宗景定元年爲五庚。而元世祖卽於是年卽位﹐希夷所謂怕聽五更頭者﹐於斯俱失﹐乃宋之君臣但知怕五更而不知五庚之當怕﹐閱十七年遂以亡國﹐豈非前定之數哉。厥後順帝之生﹐亦在庚申﹐去景定初元適六十年﹐是又宮中六更之應也。方順帝在位時﹐天下皆稱爲庚申帝﹐其爲趙氏之遺裔﹐人皆知之﹐特有所畏而不敢顯言。逮明師北伐﹐庚申帝以洪武元年八月北遁。而其次年﹐卽得太行隱士權衡所著《庚申君大事記》﹐其書明言順帝爲宋恭帝子﹐則其事元時已盛傳。故閩人余應賦詩紀其事﹐而袁忠徹﹑黃潤玉並有是言﹝黃溥《閒中今古錄》稱﹐先大父南山先生卽潤玉也﹞。諸公皆明初人﹐見聞相接﹐所言必不誣﹐豈好爲不根之說以駭世而惑眾哉﹖縱諸公之紀載不足信﹐元文宗之詔書亦不足信乎﹖順帝𨿽深惡此言﹐而其實卽帝亦有所不知也。天下乞養之子﹐固有旁人盡知﹐而已反不知者。帝之踐阼﹐方十三齡﹐其先則遠徙髙麗之海島﹐不與人接﹐後復移廣西之靜江﹐與罪人流竄者無異﹐誰復以此事相告﹖及旣爲天子﹐中外自不敢言﹐帝安從知之﹖此所以忍於絕文宗之後也。然帝不自知而天下舉知之﹐此權﹑余諸公之記載所由作也。夫元之混一天下止八十九年﹐而順帝乃反得三十六年﹐天之所以報趙氏者豈不厚哉﹖附錄﹕聲韻源流考﹝無卷數浙江巡撫采進本﹞國朝萬斯同撰斯同有廟制圖考已著錄其作此編蓋欲詳考聲韻之沿革首列歷代韻書之可考者次列歷代韻書之無考者而采摭其序文凡例目錄以存梗槪上起魏李登聲類下迄國朝顧炎武毛奇齡邵長蘅之書無不采錄而艸創未終略無端緒匡廓粗具掛漏宏多如首列李登呂靜周顒沈約蕭該陽休之陸法言唐元宗孫愐顏元孫顏眞卿李丹李涪徐鍇陳彭年丁度吳棫毛晃劉淵周徳淸韓道昭黃公紹陰時夫宋濂孫吾與楊黼﹝案韻學集成著者章黼此作楊黼誤﹞張之象潘恩之書已爲不備而李涪刊誤不過偶論韻一條並非韻書尢爲循名失實續列歷代韻書總目自周研至張貴謨凡三十二家皆宋以前人注云已見前篇者不錄然其中有名可考者如唐僧智猷辧體加字切韻五卷見於唐志宋志宋僧鑑聿韻總五篇見於歐陽修集皆前篇所遺竟漏不載又載李啟聲類十卷注曰魏校書令隋唐二志俱無不知斯同何所本殆輾轉稗販誤左校令爲校書令誤李登爲李啟而未能考正耶所列諸韻目錄僅廣韻平水韻韻會正韻韻經五家其它卽姑勿論廣韻繁簡二本有殷文各獨用欣文同用之分集韻與唐韻有攺並窄韻十二部之別乃韻書沿革之大者亦竟遺之至於論古韻則吳棫陳第顧炎武毛奇齡邵長蘅諸說南轅北轍互相攻擊而並全錄其文無一字之考訂知爲雜抄之本不過儲著書之材而尙未能著書後人以其名重遂錄傳之故觸處罅漏如是也﹝四庫全書總目經部小學類存目﹞歷代史表五十三卷﹝副都禦史黃登賢家藏本﹞國朝萬斯同撰斯同有廟制圖考已著錄是編以十七史自後漢書以下惟新唐書有表餘皆闕如故各爲補撰宗史記前漢書之例作諸王世表外戚侯表外戚諸王世表異姓諸王世表將相大臣及九卿年表宗新唐書之例作方鎭年表諸鎭年表其宦者侯表大事年表則斯同自創之例也其書自正史本紀志傳以外參考唐六典通典通誌通鑑冊府元龜諸書及各家雜史次第彚載使列朝掌故端緖釐然於史學殊爲有助考自宋以前惟後漢書有熊方所補年表他如鄭樵通誌年譜僅記一朝大事及正閏始末其於諸王將相公卿大臣興廢拜罷之由率略而不書近人作十六國年表亦多舛漏其綱羅繁富類聚區分均不及斯同此書之賅備惟晉書旣補功臣世表則歷代皆所當補十六國如成趙燕秦旣有將相大臣年表則十國如南唐南漢北漢閩蜀不當獨闕又魏將相大臣中不載上大將軍五代諸王世表獨闕後漢注謂後漢子弟未嘗封王然考承訓追封魏王承旨追封陳王與後周郯■﹝木巳﹞越吳諸王事同一例何以獨削而不登是皆其偶有脫略者然核其大體則精密者居多亦所謂過一而功十者矣﹝四庫全書總目史部別史類﹞儒林宗派十六卷﹝編修周永年家藏本﹞國朝萬斯同撰斯同有廟制圖考已著錄是編紀孔子以下迄於明末諸儒授受源流各以時代爲次其上無師承後無弟子者別附著之自伊洛淵源錄出宋史遂以道學儒林分爲二傳非惟文章之士記誦之才不得列之於儒卽自漢以來傳先聖之遺經者亦幾幾乎不得列於儒講學者遞相標榜務自尊大明以來談道統者揚已淩人互相排軋卒釀門戶之禍流毒無窮斯同目擊其獘因著此書所載斷自孔子以下杜僣王之失以正綱常凡漢後唐前傳經之儒一一具列除排擠之私以消朋黨其持論獨爲平允惟其附錄一門旁及老莊申韓之流未免矯枉過正又唐啖助之學傳之趙匡陸淳宋孫復之學傳於石介皆卓然自立一家宋代說經實濫觴於二子乃列之散儒之中不入宗派亦有所未安至於朱陸二派在元則金吳分承在明則薛王異尙四百年中出此入彼淵源有自脈絡不誣亦未可以朝代不同不爲明其宗系如斯之𨿽皆未免少疏然較之學統學案諸書則可謂湔除錮習無畛域之見矣世所傳本僅十二卷此本出自歷城周氏較多四卷蓋其末年完備之定本云﹝四庫全書總目史部傳記類﹞明代河渠考﹝無卷數浙江巡撫采進本﹞國朝萬斯同撰斯同有廟制圖考巳著錄是書采取有明列朝實錄凡事之涉於河渠者悉按年編次天啟四年以後則雜取邸抄野史以足成之視史誌所載稍詳然頗傷冗雜考斯同嘗預修明史此本疑卽其摘錄舊聞備修志之用者後人取其殘稿錄存之也又兩江總督所采進亦有此書題曰明實錄河渠考所載止於萬曆四十八年知當時隨筆抄錄本未成書後來傳寫其稿者各據所見之本故多寡互異並書名亦小不同矣﹝四庫全書總目史部地理類﹞歷代宰輔彚考八卷﹝浙江巡撫采進本﹞國朝萬斯同撰斯同有聲韻源流考巳著錄是編取秦漢以迄元明宰輔分職系名以便檢核其於官制增損異同之處亦間附案語頗爲簡明然不著拜罷年月視諸史表例頗爲簡略又如唐代使相以其爲藩鎭加官俱不載錄是也然如李克用朱全忠王智興李載義韓建等之位冠三師亦祇屬優以空名並未嘗入輔左右而顧一槪列之則義例亦未能盡歸畫一也﹝四庫全書總目史部職官類存目﹞廟制圖考一卷﹝浙江巡撫采進本﹞國朝萬斯同撰斯同字季野鄞縣人是書統會經史折衷廟制謂廟不在雉門之外考工記左祖右社據王宮居中而言是廟在寢東蓋本蔡氏朱子易祓之說又謂諸侯五廟太祖居中二昭居東二穆居西平行平列蓋本賈公彥之說又謂自虞夏商周天子皆立七廟惟周增文武二祧爲九廟蓋本劉歆王舜諸家之說又謂大傳小記祭法中庸詩序國語論語所言禘皆據宗廟大祭非圜丘蓋本王肅之說於是上溯秦漢下迄元明凡廟制沿革悉爲之圖以附於經圖之後而綴以說其用功頗勤其義例亦頗明晰視明季本之書較爲賅備其中所論則得失互陳如朱子謂羣昭皆列北牖下而南向羣穆皆列南牖下而北向斯同則謂禮室中但有南牖無北牖朱子爲誤今考喪大記寢東首於北牖下注云病者恆居北牖或爲北墉是室有北牖明矣詩塞向墐戶經典釋文引韓詩云向北向窗也毛傳亦云向北出牖也孔疏云爲備寒不塞南窗故云北出牖則是室有南牖又有北牖明矣郊特牲云薄社北牖蓋但開北牖而塞其南非凡屋本無北牖而特爲薄社開之也荀子宥坐篇子貢觀於魯廟之北堂岀而問孔子曰鄕者賜觀於太廟之北堂吾亦未旣輟還復瞻九蓋注云北堂神主所在也九當爲北蓋音盍戶扇也然則北堂旣有北闔何獨疑於北牖耶明堂位刮楹達向注云向牖屬謂夾戶窗也毎室八窗爲四達然則太廟之制略似明堂四面且皆有牖又何獨於北牖而疑之耶凡此之類皆未深考者也至如朱子祭圖祖妣並列斯同謂宗廟吉祭一屍統二主無女屍何以知六廟之妣盡入太廟遂引曾子問五廟七廟無虛主惟祫祭爲無主卽知妣主亦入太廟凡此之類則援證精確爲前人所未發矣𨿽大旨宗王黜鄭固守一隅然通貫古今有條有理不可謂非通經之學也王士禎記斯同所著書目有廟制圖考四卷此本祇一卷殆傳抄者合並歟右政書類典禮之屬二十四部一千五十一卷皆文淵閣著錄案六官之政始於冢宰玆職官巳各自爲類故不復及六官之序司徒先於宗伯今以春官所掌帝制朝章悉在焉取以托始尊王之義也﹝四庫全書總目史部政書類﹞石經考一卷﹝副都禦史黃登賢家藏本﹞國朝萬斯同撰斯同有聲韻源流考巳著錄石經之沿革異同唐宋以來論者齟齬不一昆山顧炎武始輯諸家之說爲石經考實有剏始之功斯同是編悉載炎武之說又益以吳任臣席益範成大吾衍董逌諸家之論並及炎武所作金石文字記亦間附以巳見𨿽不若杭世駿石經考異之詳辧而視顧氏之書巳爲較備且炎武詳於漢魏而略於唐宋斯同則於唐宋石經引據特詳又斯同𨿽在世駿前而世駿作考異時未見此書故此書之所詳者考異或轉未之及要之合三家之書參互考證其事乃備固未可偏廢其一也﹝四庫全書總目史部目錄類﹞書學彚編十卷﹝浙江巡撫采進本﹞國朝萬斯同撰斯同有讀禮質疑已著錄是編錄歷代善書之人上自倉頡下迄明季共一千五十四人其中如皇甫規妻舊云不知何氏此據張懷瓘書斷知其姓馬后魏江式請定正文字疏稱漢講學大夫秦近小學元士爰禮此據漢書以爲王莽時官董羽謂劉徳升卽劉表爲書家之祖此據三國誌云表字景升非徳升宣和書譜稱詹思遠史亡其系此據晉書知爲應璩之孫詹字曰思遠譜又稱王邃行書有羲獻法此據晉書知邃爲元帝時人在羲獻之前又稱陳達爲陳人劉瑉爲北齊人此據史知達爲晉人瑉爲南齊人又稱唐有盧革楊邠書此據史言革邠皆不知學未必眞迹又稱南唐有李霄遠此據十國春秋知爲李蕭遠宋史鮑由此以爲卽鮑愼由避孝宗諱以及模搨蘭亭之說斷從褚遂良升元祖帖之說斷爲南唐元宗皆頗有考證然此書作於國初迨康熙中﹝四庫全書總目子部藝術類存目﹞

