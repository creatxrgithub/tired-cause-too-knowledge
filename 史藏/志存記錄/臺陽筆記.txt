

臺陽筆記淸翟灝

吳序

楊序

翟序

許序

鐘序

王序

題詞

臺陽筆記目錄

全臺論

粵莊義民記

嘉義縣火山記

生番歸化記

聚芳園記

聚芳園八景

濁水記

倭硫磺花記

漳泉義民論

番錢說

玉山記

蛤仔爛記

鴉片煙論

弭盜論

珊瑚樹記

附﹕閩海聞見錄

讀臺陽筆記贅語

跋

後記

●吳序

臺灣自本朝康熙間始入版圖﹐又孤懸海外﹐詞人學士﹐涉歷者少﹐聞有著爲書者﹐如季麟光臺灣紀略﹑徐懷祖臺灣隨筆﹐往往傳聞不實﹐簡略失詳。惟藍鹿洲太守平臺紀略﹑黃昆圃先生臺海使槎錄﹐實皆親歷其地﹐故於山川﹑風土﹑民俗﹑物產﹐言之爲可徵信。然至今又百有餘年矣﹐時事之因革﹐俗尙之變遷﹐宜乎其大有不同者。

翟君笠山﹐以官斯土也﹐復著有臺陽筆記一編。因其政之所及者而以言傳之﹐並因其政之所未及者而以言發之。其間險隘之宜守也﹐門戶之宜防也﹐皆能詳度審處﹐洞達要害。卽士女娛戲之方﹐飲食嗜好之故﹐亦莫不示之以節﹐而制之於微。此豈非以民事爲兢兢者乎﹖

世有讀書之士﹐居恆卽以民社自任﹐及授之以政﹐非齷齪拘謹﹐卽操切寡恩﹔其人之不足與圖治也可知矣。吾讀斯編﹐吾如見作者之心。吾且願天下之同具是心者﹐卽奉以爲治譜焉﹐則陰受其福者﹐徒此荒濱遠島間而已哉﹗錢塘吳錫麒撰。

●楊序

今夫文以載道﹐其傳與不傳﹐蓋視其於道有發明與否﹐絕非以其騁才華﹑矜博辧﹑剪紅刻翠﹑作錦繡堆也。

笠山翟君﹐淄川奇士也。博一官﹐宦遊八閩。在臺陽十餘年﹐所至有循聲。人咸謂公之才識過人﹐不知其根柢於學問者﹐固已深矣。

癸酉冬﹐余觀察寧夏﹐與其弟芳南明府適相值。芳南爲余述公之居官行事﹐並出所著臺陽筆記示余。余朗讀數過﹐全臺之山川﹑人物﹐土俗﹑民情﹐歷歷如指諸掌。且十三篇中﹐濡毫紀事﹐俱有至理名言﹐發人深省﹐所謂道也。公殆本道術爲治術﹐故其見諸紀載者﹐詞文旨遠﹐足以信今傳後歟﹖余喜公之文與道大﹐遂援筆而爲之序。

嘉慶癸酉冬日﹐靜葊年愚弟楊祖淳拜識。

●翟序

文在天地﹐本自然也。日月之運行﹐山海之奠麗﹐天地之文﹐非有心也﹐但气化之所充周焉耳。及其在人也﹐觀天文以察時變﹐而以吾之心究天地之心﹐卽以吾之筆窮萬物之狀﹐而波折起伏﹐瀠洄盤旋﹐文極其變﹐而適如天然之有是文者﹐斯天下之至文妙文也。故文之佳者﹐浩气輔之而行﹐地之靈者﹐文思偕之而出﹔蓋有交相成者焉。

余家笠山﹐少餘六歲﹐而瓖異奇偉之气﹐自其總角時已然矣。未弱冠﹐卽遊庠﹐試輒列前茅。讀書偶暇﹐或解衣磅礡﹐學技擊舞劍之術﹐其英資之颯爽﹐豪情之雄邁﹐誠有勃然其不可遏者。然嫻詩律﹐愛吟詠﹐有香山﹑東野之趣焉。旣而筮仕閩省﹐調任臺陽﹐歷攝縣篆﹐所治有循聲。間執筆學爲古文﹐澹宕容與﹐有紆徐爲妍之致。至於興會淋漓﹐精神滿腹﹐流轉生動﹐則又昌黎所云卓犖爲傑者也。嗚呼﹗笠山有文如是﹐是豈獨爲吾家亢宗望﹐卽梓而問諸世﹐其亦將有同好也。

夫石鐘有山﹐遇■﹝髟上再下﹞蘇而始得其眞﹔褒禪有洞﹐得半山而始探其幽。若臺陽孤懸海外﹐遠隔重洋﹐周穆馬迹未嘗至﹐東山屐齒未之經﹐不意得笠山筆記﹐如置我於海嶼沙島之中﹐而一一觀其態狀也。是記一出﹐又不僅置我於沙嶼海島之中﹐而一一睹其態狀也。臺陽以笠山傳乎﹖笠山以臺陽傳乎﹖余不佞﹐姑俟後之鑑者。

嘉慶辛未花朝前二日﹐愚兄中策識於平陵縣署之若舫齋。

●許序

志物產者莫詳於山海經﹐而風土或未備也。外此﹐三都﹑兩京賦﹐則風土﹑產物﹐詳哉言之﹐而又非紀載之書。惟範成大之桂海虞衡志﹐則山川﹑艸木﹑鳥獸﹑飲食﹑衣服﹑文字之繁賾﹐無不羅列指數﹐備載簡編﹐而文亦古奧。近世所見者﹐王漁洋之皇華一時之見聞﹐供後儒之采擇﹔所關匪渺小矣。

淄川翟君笠山﹐固嘗蒞官臺陽者也。辛未夏季﹐僑寓京江﹐出所著臺陽筆記﹐蓋凡爲文十有四篇。其間爲記者九﹐爲論者四﹐爲說者一﹔而附五言絕句詩則八焉。其物產﹐則火山﹑濁水﹑玉山﹑蛤仔爛﹑珊瑚之樹﹑琉璜之花﹔譎怪而瑰奇也。其風土﹐則番錢之狡﹑鴉片煙之害﹑聚芳園之幽且淨﹑以及歸化之生番﹑漳泉粵莊之義民﹐奇正錯出而勸戒交深也。而全臺之形勢﹑弭盜之方略﹐則又以見慮之深﹑謀之遠﹐有發見於楮墨間而不自知者焉。

昔人謂吾儒學道而有所獲﹐苟得所藉手則施之於當世﹔不然﹐則著之書以詔來者。今翟君亦旣學道而有獲矣﹐亦旣得所藉手而稍有所施矣﹐復爲此書﹐俾後之治臺陽者得以悉其風土而協其機宜﹐其用心有與王﹑李諸公之記載﹐後先一揆者﹔寧徒如齊諧之志怪﹐博異之矜奇﹐繪可驚可愕之譎狀﹐聳欲歌欲泣之壯懷﹐爲能繼虞衡志之恢以博﹑山海經之奇而神也哉﹗

憶乙丑夏與翟君相遇於吳門﹐匆匆別去﹐未盡所懷。客冬十月﹐余以公事至平陵﹐復相遇於李葛峯官署。詩酒唱酬﹐稍盡所懷矣﹐亦不久卽別。玆又晤於京江﹐復唱酬於詩酒者有日。而翌日又聞有吳門之行﹐旣序是書﹐而並不能無聚散之感云。

嘉慶辛未巧夕前三日﹐桐山愚弟許鯉躍春池氏拜撰。

●鐘序

昔嘗讀黃昆圃先生臺海使槎錄﹐其於臺之城邑建置﹑山川形勢﹑物產番俗﹐詳哉其言之矣。

今笠山翟君﹐以恢恢遊刃之才﹐蘊康濟吾民之略﹐在臺陽十餘年﹐耳熟目悉﹐洞見癥結。復值蔡逆之擾﹐以文弱書生﹐而櫜鞬褲褶﹐拒賊鋒於鯨波鰲碕之間。其郁勃於中﹐有不能已於言者﹐隨筆紮記﹐以十三篇括之。其筆力之矯變宕折﹐則皆自柳州﹑廬陵﹑眉山諸大家陶鎔而出﹐故令人動蕩心目﹐覽之惟恐其盡也。然言之有物﹐非浪費楮煤。其於民番之積獘﹐剔幽發隱﹐可以醒愚蒙﹑怵奇衺﹐可以爲良有司龜鑑﹐而上達於楓宸﹐義卓闊矣﹐與使槎錄並傳可也。

戊辰冬至後三日﹐歷下退軒弟鐘廷瑛敬序。

●王序

文以載道﹔文者﹐道之輿也。淄川蒲子畱仙有志異一書﹐事𨿽荒誕﹐要借無稽之說﹐以寓至正之理﹐其勸懲之微意﹐未嘗不流露於行間也。故其書至今傳焉。

今翟子笠山﹐亦淄人也。筮仕閩省﹐歷官臺陽﹐所遇山川﹑景物﹑風俗﹑民情﹐每爲文以紀﹐名曰臺陽筆記。余讀之﹐其詞文﹐其旨遠﹔其記事也詳﹐其寓意也深﹔其感慨指示也﹐理正而發人深省﹐𨿽未嘗襲取左﹑國﹑莊﹑騷之句法﹐而於唐﹑宋八家﹐已寖寖乎入其室矣﹐與聊齋並傳也。

余與笠山爲莫逆交﹐囑爲序﹐余辭不獲﹐遂爲數言以弁其首云。

歲次己巳桂月望前二日﹐東武王元鶚撰。

●題詞

作宦曾遊大海濤﹐年逾周甲气仍豪。霜寒荒島身擒賊﹐月黑樓船夜帶刀。徵戰不煩宵旰慮﹐勛名早荷聖恩褒。先生事業功成後﹐垂老歸來脫錦袍。

全臺風景記分明﹐往事髙談四座驚。破敵宛然成老將﹐論文依舊是書生。寒云落日還家夢﹐白髮丹誠報國情。悔不從軍同借箸﹐讓君滄海著威名。

﹝丹徒唐培士花城﹞

要從滄海涉風波﹐才算人間閱歷多。剿寇奇功同大樹﹐論文雄辯等長河。臺陽徳政蒼生福﹐山左淸名白雪歌。一自歸來無个事﹐行蹤到處寄吟哦。

﹝丹徒包禮云農﹞

海外歸來解戰袍﹐南遊到處任逍遙。臨風快讀琳瑯句﹐棠蔭爭傳徳政髙。

﹝丹徒劉輝春谷﹞

海色天風路渺茫﹐蠻云犵鳥自成鄕。從今不讀輿圖記﹐一管生花寫大荒。

蛋雨閩風四十秋﹐潛蛟宮室蜃中樓。知君碧眼過犀燭﹐不學詞人記十洲。

﹝武進管繩萊孝逸﹞

尺幅居然現巨觀﹐臺陽隨處助文瀾。名言妙理眞經濟﹐莫作齊諧誌異看。

四十年來說宦遊﹐奇情異彩任探搜。眉山風骨廬陵韻﹐盡在先生筆底收。

溟海蒼茫幾度經﹐六旬猶未鬢星星。平生多少驚心事﹐說與常人不敢聽。

匆匆相見恨偏遲﹐同是徵帆小駐時。我濫齊竽慚八載﹐欲從模範證工師。

﹝桃源袁潔玉堂﹞

鯷壑橫云蛋海煙﹐雙門髙削護沙田。乘風少壯功名事﹐曾在扶桑萬里天。

﹝丹徒錢之鼎鶴山﹞

恨幼孤失學﹐硯食四方﹐黔南﹑楚北﹑西蜀﹑東吳﹐問我芒鞋﹐俱曾踏過。

柰筆頭疏懶﹐所歷山川﹐盡如過客。玆於辛未宦遊瀨水﹐晤笠山先生﹐把臂談詩﹐成匝月歡。蒙示臺陽筆記﹐皆經世婆心﹐不特吟風弄月而已。然紬繹篇章﹐全臺在目﹐離奇兀突﹐令我消魂。爰綴數言﹐徒增續貂之恥。

胸中無萬卷﹐下筆塗來俗未免。足底不千里﹐眼界難寬井蛙恥。此中至意知者誰﹐遊子壯夫爲能爲。昨見東魯笠山先生之所作﹐瓖奇瑰異復磅礡。山水人物一卷裝﹐驚心炫目說臺陽。媿我饑驅三十年﹐竟無尺幅描雲煙。今作稗官催軍船﹐篷牕誦讀﹑恍如海外雄觀來眼前。

用陶韻又成一首

一見卽心契﹐關心只在詩。我卻寡所諧﹐惟君獨任之。臺陽十四策﹐海外寫雄思。雄思何所寄﹖經濟趁淸時。天地逆旅耳﹐此編傳在玆。雞林走商賈﹐聲價不人欺。

﹝姑熟胡泉者島﹞

地準三萬六千餘里之程途﹐耳目未徧心模糊。瑯環石室有丹符﹐闡微泄祕如畫圖。典墳未考腸已枯﹐一得臺陽筆記如獲珠。反復玩索﹐勝覽陸公之書廚。火山﹑玉山等方壺﹐嵚奇光怪造化鑪。芳園﹑濁水景气殊﹐艷冶離奇超寰區。石礁鐵沙多憂虞。澎湖燦爛撐珊瑚。番錢妙巧誇錙銖。鴉片名煙法當誅。蛤仔爛地稱膏腴。琉球使過船吹竽。八尺門鯉五色驅。金包穴吐硫磺酥。漳泉粵莊爲徳隅﹐義民疊出看於於。吁嗟兮長吁﹗觀此一卷無多猶截蒲﹐胡以奇山異水能橫鋪﹖風土人物隨心摹﹐經濟中藏名言俱。斯編作者問誰乎﹖東魯昔任東寧之老儒。

﹝於湖胡森﹞

捧讀臺陽記﹐欣然具大觀。艸花香最古﹐山水象難刊。經濟胸中透﹐紛華眼界寬。世情兼治策﹐敢作異書看。

﹝姑溪胡士勛銘齋﹞

奇事奇文非浪傳﹐烏頭馬角亦茫然。須知六合八荒外﹐澤譜山經載未全。

宦海行蹤信不虛﹐煙波渺渺竟何如。香山詩句臨川筆﹐盡在臺陽一卷書。

﹝同邑王驥槐莊﹞

卿云現海捧輪紅﹐金船獻壽波不鴻。君家東海我南海﹐天風海水論心胸。君昔攜琴閩海上﹐弦歌雅化時無兩。臺陽深入靖鯨鯢﹐共吒文壇出飛將。運爾烹鮮手﹐助彼屠鰲刀。報最循良卅六年﹐島嶼形勝悉推測。鬼蜮射影蚊浮塵﹐筆光四照無遁形。鵙鶯粟布地金易土﹐丹鑪煉永鉛成銀。硫磺花﹑珊瑚樹﹐鮫宮龍窟乘雲霧。陰火潛燃玉水流﹐探奇更補木華賦。赤文綠字滿瑤編﹐健筆勘破西南天。直以文章爲經濟﹐豈徒月露誇連篇﹖

年未及懸車﹐慨焉思投幘。紉蘭不數河陽花﹐歸舟惟戴欝林石。爲訪名勝遊三吳﹐靑天萬里來吾徒。髙山流水知音少﹐安得與君共範模。入座雄談揮玉麈﹐海月東升夜方午。敢將禿筆爲題詞﹐附名我亦傳千古。

﹝嘉興朱錦華尙齋﹞

卅載臺陽記﹐千秋吏治關。運籌經口岸﹐持論抵眉山。壯志淩煙上﹐儒臣賦槊間。去思碑並讀﹐應望使車還。

﹝慈水葉芬誦淸﹞

閩嶠儒官四十年﹐臺陽風土一編傳。都關國計民生事﹐莫擬虞衡誌異篇。

書生敢上防邊策﹐艸莽難忘靖海功。讀罷奇文空眼界﹐鷺門關鍵在胸中。

﹝桐山姚長煦浣江﹞

●臺陽筆記目錄

全臺論……………………………………………………………………………………﹝一﹞

粵莊義民記………………………………………………………………………………﹝三﹞

嘉義縣火山記……………………………………………………………………………﹝五﹞

生番歸化記………………………………………………………………………………﹝七﹞

聚芳園記…………………………………………………………………………………﹝九﹞

聚芳園八景……………………………………………………………………………﹝一一﹞

濁水記…………………………………………………………………………………﹝一三﹞

倭硫磺花記……………………………………………………………………………﹝一五﹞

漳泉義民論……………………………………………………………………………﹝一七﹞

番錢說…………………………………………………………………………………﹝一九﹞

玉山記…………………………………………………………………………………﹝二一﹞

蛤仔爛記………………………………………………………………………………﹝二三﹞

鴉片煙論………………………………………………………………………………﹝二五﹞

弭盜論…………………………………………………………………………………﹝二七﹞

珊瑚樹記………………………………………………………………………………﹝二九﹞

附﹕閩海聞見錄…………………………………………………………………﹝三一﹞

●全臺論

山川之形勢﹐人事之規畫﹐有極安而極危﹑似密而實疏者﹐臺灣是已。

夫臺灣一郡﹑四縣﹐負山面水﹐外有口岸之險﹐內有甲兵之設﹐說者謂「盤石之安﹐金湯之固﹐不是過也」。余曰「不然」。

夫水以載舟﹐水到之處﹐卽舟到之處。水有淺深﹐舟有大小﹐不能限也。或曰「水之下有暗礁焉﹝石藏水底﹐鋒利無比﹐名曰暗礁﹞﹐有鐵板沙焉﹝沙色如墨﹐性堅如鐵﹐名曰鐵板沙﹞﹐無論艨艟快艇﹐觸之卽碎而無復存者」。然此說也﹐可以嚇商賈之所未經﹐而不能難土人之所習慣。沿海居民﹐捕魚爲業﹐當風浪怒湧之時﹐而談笑自若。何者﹖習熟之使然也。若淺若深﹐了如指掌﹔而何有於沙石﹖故洋匪之出入﹐必藉土人以引之。蔡逆之來﹐木城之失﹐其明徵歟﹝過巡道置木城三座於鹿耳門﹐蔡牽入而焚之﹞﹗

又或曰「有口岸在﹐設重兵以守之﹐嚴其防而禦之﹐則有備無患」。余曰「誠是也。然其患卽伏於此﹐而莫之覺也矣」。

夫以彈丸之區﹐而兵有一萬四千有奇﹐設總兵一﹑副將三﹐其下參遊都閫以及守備千把等員﹐因其地之遠近險易﹐而定其兵數之多寡﹐綿亙千里﹐棋布星羅﹐至周且備。而不知兵聚則厚﹐分則單。郡垣爲全臺重地﹐設兵三千。澎湖咽喉﹐設兵二千。安平﹑八里坌﹑鹿仔港皆口岸要隘﹐或一千﹑或八百﹑五百不等。其餘分駐於沿山近海之小口﹐由南鳳山﹑瑯■﹝王喬﹞﹐以至淡北之雞籠﹐塘鋪﹑卡房﹐不可勝計﹔多三十名﹐少則二十名。然一遇有警﹐眾寡不敵。或賊已抵岸﹐羽檄旁午﹐而調兵覓夫﹐動經累日。鑼鍋﹑帳房﹑火藥﹑鉛彈之類﹐約束裝載﹐在在需時。欲火急星馳﹐作救援之兵﹐豈可得乎﹖

且承平日久﹐士卒多有懈心。恃兵弁之分駐﹐聲勢之連絡﹐動則曰「有某在﹐有某在」﹐略不經意焉。致病之由﹐實鐘於此。

故曰﹐勢不可恃也﹐謀不可恃也。蓋有治人無治法﹐居安而思危焉﹐其庶幾歟﹗

熟習情形﹐直是聚米爲山﹐宛然在目。而結穴歸於治人﹑治法﹐居安思危﹐胸中自有經綸在。﹝孟津閻柱峯﹞

患伏於莫覺﹐故兵可恃而不可恃。立論得思患豫防之旨﹐不獨臺灣宜爾。﹝松軒霍樹淸﹞浩气磅礡﹐層波疊浪﹐覺昌黎風味去今不遠。﹝桐喈﹞

言皆切要。﹝兄濤﹞

規畫已具。﹝許春池﹞

●粵莊義民記

嗚呼﹗宇宙太和之气﹐不擇地而鐘﹐𨿽荒服之國﹑蠻夷之邦﹐亦必有以醞釀於平昔﹐陶淑其性情﹐家人父子固結於心﹐刀鑊不能屈﹑詐謀不得間﹐時易勢殊而不少爲之移易者。吾於臺之粵民深有感焉。

臺地素無土著﹐皆漳﹑泉﹑廣三郡之人徙居焉。地分南北﹐廣人實居其南﹐別以主客之名﹐而莊以立﹝漳泉人呼粵莊曰客莊﹞。此疆彼界﹐判然畛域。故往往有漳人作亂而泉人攻之者﹐泉人謀逆而漳人揭之者。若漳﹑泉合謀不軌﹐則粵民必倡義以誅之﹐未有不成功者。

自臺入版圖以來﹐鄭芝龍﹑朱一貴﹑黃教﹑林爽文﹑廖掛﹑陳錫宗等陷城戕官﹐封僞爵﹐據土地﹐無不縱橫全臺﹐勢如破竹﹔而皆不能犯尺寸之土於粵莊之民。

夫粵人其果有城郭之固﹑山川之險﹐所得恃以不恐歟﹖墻不過編竹﹐門不過積柴﹐然而久安無恙也。余重其義而問之故。曰「我莊有成約焉﹐事無巨細﹐人無遠近﹐必須痛癢相關﹐軌以正而無至於邪﹔有則自懲之﹐不敢勞吏問也」。余聞之曰「嘻﹗此所以歷久而不敝者歟」﹖

然自鳳邑之南﹐沿傀儡山迆邐以至於海數十里﹐井竈億萬﹐生齒日繁﹐豈無一二跳梁﹐作姦犯科﹐不遵約束﹐以蹈夫乖僻自用之習﹐而幹於罪戾﹖舉凡此莊之民﹐莫不熙熙暭暭﹐忘利重義﹐安居樂業﹐協力同心。非有以和其衷而養其天年﹐能如是乎﹖孟子曰「地利不如人和」。左氏傳曰「師克在和」。和之爲用大矣哉﹗

且其地一歲三收﹐香稻貢瓜之類﹐入其賦而歲進焉。何莫非人傑地靈﹑和气致祥之所致歟﹖今而後知海之外﹐猶有古風存者。

別有天地﹐其海外一桃源乎﹖﹝兄濤﹞

吏不勞而自治﹐其有一二隱君子如王彥方輩耶﹖抑僻遠未涉澆薄之習耶﹖予以義而進之﹐有民風之責者須知此意。﹝松軒﹞

●嘉義縣火山記

天下有理之所無﹑事之所有﹐乍睹乍聞﹐無不駭耳驚目﹐思欲一究其奇異﹐而莫可窮詰者﹐如火山是已。

山在縣治之東南二十里。予初攝武蠻篆﹐卽欲一登其巓﹔因案牘繁劇﹐未暇遊覽。癸亥秋﹐予復蒞羅山任。佑之慶觀察過邑﹐亟欲一觀。謂予曰「笠山可作東道主乎﹐盍同往」﹖因命人除荊去穢﹐肩輿而行。

至則鳥道羊腸﹐盤回而上﹐數息肩方履絕頂。詢之僧人﹐始知火在山後。茂樹惡木﹐亂艸雜沓﹐怪石嵚崎﹐髙原突怒。假僧杖﹐整艸履﹐攀藤附葛﹐而繞其後﹐火■﹝焰﹐臼代舊﹞逼人。遠望火自穴出﹐洞澈如鑪。穴上有樹﹐根踞其石﹐葉靑靑著火气﹐烝烝然似墮不墮。下有淸流﹐蟹橫行其中郭索然。土人云「火逢陰雨盛倍於常﹐投以紙與毛立燼。穴旁艸木蔥龍﹐色無少變」。

吁﹗此山無奇﹐而火之出於山則奇矣。火出於山﹐與水同出於一穴﹐且爲艸與木之並生而無少損﹐則更奇矣。吾故曰﹕理之所無﹑事之所有也。

奇境成奇文。﹝兄濤﹞

火井火洞﹐同一奇觀。﹝許春池﹞

蜀有火井﹐何疑粵有火山﹔然非嗜奇者不能探入奚囊。睹此﹐覺茂先志臨卬猶似臆見。﹝松軒﹞

●生番歸化記

臺屬彰邑有歸化生番三十六社﹐隆冬則出﹐春夏則藏﹐畏時气染痘癥也。番界設社丁首一名﹐漢人給戳而充其役。廣其居以爲番息﹝番界築捨數楹﹐生番出山﹐卽居其地﹞。來則三五成羣﹐漆發文身﹝徧身以鍼刺孔﹐或牡丹花﹐或錢式﹐實以藍靛﹐以飾其觀﹞﹐腰弓矢﹐懷短刃﹐挾所獲易布絲鹽鐵﹐名曰「換番」﹔習以爲常﹐民番兩便﹐社丁亦與有利。

余蒞彰之次年冬﹐社丁引謁﹐見官則伏以爲禮﹐賜以牛酒﹐以口受壇而飲﹐以手代箸而食。席地坐﹐醉則起歌﹐■﹝口尹﹞唔之聲莫辧。善射﹐箭以細竹爲之﹐粘雞羽作翎﹐發必中的。以之代兵﹐則知進無退﹐勇敢之气﹐千折不回。靖林逆之亂﹐此番之力居多焉。

詢之通事﹐云番性畏熱﹐生子三日﹐浴於河﹐操作如平日﹐無少倦。男女相遇﹐不通媒妁﹐隨口作曲﹐互唱入彀﹐女則以手牽男而去﹐主於女家。番之結婚名曰牽手﹐實因此故。番生男不賀﹐生女則賀。與之嬉戲﹐揮以鞭挺﹐無怒﹔按以手則怒不可解﹐深恐以手點穴而死。其愚如是﹗

又有玻璃番﹐聞其人甚秀美﹐然其地遠而莫致﹐彼亦不出。外此則傀儡﹑雞爪﹐各種不一。率皆穴地而居﹐射鹿爲活﹐衣不蔽體﹐略具人形﹐深處窮島﹐絕迹人寰﹔所謂化外之民﹐禽聚而獸行者也。

一結化外﹐著筆悠然不盡﹐江上峯靑。﹝兄濤﹞

寫猂癡之狀﹐宛然在目﹐可作生番歸化圖看。﹝松軒﹞

●聚芳園記

南投衙署﹐屢遭兵燹。予蒞任後﹐捐廉修葺。署之西有隙地﹐爲植木種花之所﹐久經荒蕪。因環舊址築短垣﹐廓其地建北捨三楹。墻外有小崗﹐松陰里許﹐蒼翠之气﹐接連窗牖﹐因題曰「對松居」。自北而西爲聽月廊。引泉其後﹐透竹林之南灌菊圃。圃東爲矮屋﹐對觀射亭﹐植丹桂十株﹐名之曰「小軒十桂」。

當春日融和﹐黃蜂滿院﹐欹枕聽畫眉聲﹐雌雄相應。時而隔簾香透﹐花影參差﹐蓋酴醿將卸也。臺地和暖﹐花無冬夏﹐樹不凋﹐砌艸不黃﹐故能終歲菁蔥﹐生意滿眼。蘭蕙﹑素馨之類﹐隨地布置﹐欄檻芬芳﹐溢於亭榭。

友人見而謂之曰「四時之花﹐君能兼之﹔四季之樂﹐君能享之﹔此地不可以不名也。謂之「聚芳園」可乎﹖然君究何修而得此樂也﹖夫人惟不滯於境之內者﹐斯可超於象之外。嘗見夫權門貴客﹐日坐錦堂﹐玩好滿前﹐氍毺鋪地﹐以視君之茅舍柴扉﹐紙窗竹屋﹐不啻霄壤也﹔猶自營營於紛華靡麗之場﹐而戚戚於蘭麝帷帳之內﹐寤寐不釋﹐飲食不寧。究不知何時而樂也」﹗

余聆其言而志之﹐並記其園之顚末﹐且鐫八景詩於廓之右偏。後之來者﹐隨時修補而保護之﹐亦將樂吾之樂而樂其樂也夫﹗

繪景處大似柳州小品﹐後又似廬陵矣。﹝兄倚云﹞

美景日在目前﹐憂者自憂﹐樂者自樂﹐不關物也。其膠西之超然臺耶﹖黃州之快哉亭耶﹖﹝松軒﹞

●聚芳園八景

東山曉翠

羣峯插半天﹐日髙不知午。撲面翠欲流﹐缺處白雲補。

蜂衙春暖

落花飛春雪﹐遊峯瀁晴晝。人倦倚闌干﹐酴醿開深透。

榕夏午風

樹老參天碧﹐陰濃竟日宜。冰心常在抱﹐應語夏虫知。

瑯玕煙雨

茅屋繞竹林﹐人在林深處。綠天絕纖塵﹐風雨時來去。

回廊聽月

好月照曲廊﹐月色涼如水。淨洗繁華心﹐默悟盈虧理。

秋圃賞菊

種菊秋畦滿﹐名花任品題。雨來勤愛護﹐深恐葉沾泥。

西園晚射

冠裳列夕陽﹐芳艸鳴響鏑。雍容揖讓風﹐卻不在中的。

北苑書聲

兒子讀書聲﹐此事良可喜。未識老壯時﹐能作駒千里﹖

如小蘇題龍眠小景。﹝許春池﹞

●濁水記

事有相反而理有難通者﹐習者未察﹐智者惑焉。竹城﹝古彰邑名﹞之南有水﹐其源出自內山﹐有黑沙流出﹐土人以之灌田﹐𨿽分派支流﹐亦皆混暗如煙﹐名曰濁水。後因地震山崩﹐衝分爲二。其一由嘉屬之斗六莊﹐其一則自彰邑安里社由北而南﹐復趨而西﹐下流十里﹐合注於海﹐總名之曰虎尾溪﹐浩浩蕩蕩﹐波濤怒湧﹐黑勢汪洋﹐行人裹足。溪之名或以其險而名之歟﹖

夫水莫不惡濁而喜淸﹐故黃河之水淸而聖人出。此則不然﹐一淸而人心沸﹐再淸而兵革擾。林逆之變﹐溪水澄澈三月有餘。是何說也﹖且凡水之漲發﹐夏秋爲盛。此水則陰雨連綿﹐無大泛溢﹔一至風起﹐乃沿江拍岸而下﹐勢如山傾。近水居民﹐猝不及防﹐房舍田廬﹐多被淹沒。說者謂山深樹老﹐根露其下﹐落葉團積﹐日久水壅﹐一經風起﹐枝搖樹動﹐葉隨風開﹐水隨葉下﹐故有久晴不雨而水災猝報者。然此亦不過土人臆度﹐究不足爲定論。

總之﹐臺灣地土浮松﹐人心善動。動﹐水性也。往往一夫呼而百夫諾﹐持干搖戈﹐動如蜂蟻。在倡之者亦不知其所以然﹐而事非意計﹐情理難通﹐有如此水。是蓋天地之沴气所結歟﹖姑記之﹐以待守土問俗之官相與參考焉。

理似相反而仍相通。天地之生物不測﹐而理未可執一而論也。﹝兄濤﹞

末一段尢有關於吏治。﹝許春池﹞

物之異常爲害者﹐大抵沴气所鐘。其不可解者﹐歸之大造﹐而因端求理﹐卽事垂戒﹐古人立論之旨恆如斯。﹝松軒﹞

●倭硫磺花記

物有可遇而不可求者﹐亦有遇之而忽焉失之於交臂﹐比比然矣。𨿽寶藏靈異﹐亦不過韜晦於巖穴﹐而自美其美﹐終不逢人世之鑑賞﹐爲之歌詠筆載﹐以永其傳。吾甚惜其遇而不遇也。

世之所謂倭硫磺﹐出自廣南﹐因其物不易得﹐而人亦罕見之。至於花﹐則並未耳其名。

余調任臺陽﹐見其山爲火■﹝熖﹐臼代舊﹞者﹝火■﹝熖﹐臼代舊﹞山在彰屬貓霧束地界﹞﹐以爲磺在其下。土人曰「非也。臺灣之磺在淡水之金包裏﹐然其地已封禁多年矣」。餘年來握篆分符﹐多在郡治之南﹐以其地相隔愈遠﹐亦遂略而置之。然有人自淡北來﹐必考問之。其聞見記載﹐率皆各異其說。余亦終惑焉。

丁已春﹐移任新莊﹐有事於雞籠山﹐履跳石登舟﹐過八尺門﹐觀五色鯉魚﹝魚在八尺門下﹐水淸見底﹐有藍色者更佳﹞。復捨舟登獅球嶺﹐望海中小嶼﹐遠近浮沈﹐睥睨萬狀﹐心曠神怡﹐流連不忍去。

適有樵人自嶺雲中冉冉而下。至近﹐詢之﹐始知自金包裏來者。樵人方以山谷之險峻﹐與夫磺穴之出處﹐爲余歷述其顚末。余亦恍然遇之。遂命人隨樵夫尋舊迹。濕艸履﹐持長竿﹐竿末縛以鐵鏟﹐躡足注目而飛取之。蓋遲則熱气逼人﹐無少喘息處。據云穴出半山﹐臚列七孔﹐有白液吐焉。取而視之﹐色潔如雪﹐少則變爲松綠。樵人曰「此硫磺花也﹐百餘年所不經見者﹐今一旦爲君得之矣」﹗

余聞其言而不禁爲之太息曰「一物之出於山也﹐且有遇不遇之感﹐而況於人乎﹗抱負非常﹐置身窮谷間﹐所遇不偶﹐而淪落以終身﹐可勝道哉﹗可勝慨哉」﹗樵人不應﹐遵路而去。余亦返舟﹐而月出東山矣。

有心人俯仰上下﹐別有襟懷﹐令人低徊不盡。﹝兄倚云﹞

硫磺花幾似石髓﹐所遇不偶﹐寄慨無窮。樵人之來也飄然﹐其去瞥然。﹝柱峯﹞

●漳泉義民論

漳泉之民﹐人皆以爲義。以其常招致鄕勇﹐濟困扶危也。吁﹗兩郡之民﹐特因人成事耳﹐烏得謂之義﹖凡天下事﹐爲其所當爲﹐而不必有所爲而爲。夫有所爲而爲者﹐私也﹔無所爲而爲其所當爲者﹐公也。且事當防患於未萌之先﹐而不必弭亂於旣成之後。夫弭禍於旣成﹐而因事以爲功﹐且必有所爲而後動焉﹐又安得謂之義也哉﹖

無所爲而爲之謂義﹐殆作者全幅家數。不義漳泉﹐將激之以進粵莊也﹐其旨深矣﹗﹝松軒﹞

●番錢說

番錢者﹐洋人以市貨也。其國無銅鑄﹐自七錢至一分﹐皆銀爲之。洋艘之來﹐錢滿其載﹐盈千累萬。來則澳廈充塞﹐沿及江南。有人頭﹑雙柱﹑劍馬之別﹐而銀色亦各有差。由是番錢徧布﹐白鏹幾爲滯物而不能流通矣。

夫洋人之所謂錢者﹐豈果取之不盡﹑用之無竭﹑而其富倍加於中國哉﹖考其術﹐蓋自有說。錢以鉛爲母﹐以艸爲藥。是二者皆取之於中國。復以人目瞳水點之﹐以發其光。故天竺教中人死﹐必蒙其首﹐不令人見﹐取其水而去﹐蓋爲此也。揣其意以爲鉛與艸﹐皆中國所不甚愛惜者﹐彼取之以爲錢﹐卽以其自造無窮之錢﹐易吾不能流通之銀﹐事誠甚得。而況日往月來﹐川流不息﹐則彼處之鉛盡變爲銀﹐而吾處之銀盡變爲鉛矣。嗚呼﹗其用心也良苦﹐而其爲智亦太狡矣﹗

夫天下之挾其技以愚人者﹐只可欺之於一時﹐而不能欺之於永久。非其術之不工﹐以其眞之不能常假耳。故鐘離教純陽試以點金之術﹐純陽恐誤五百年後之人而不學﹐遂登仙籙。其事之有與否﹐姑置勿論﹐而其立言之正﹐則千古不磨也。若洋人者﹐小試其才﹐而陰險其心﹐僞巧詭詐﹐弄法於光天化日之下﹔一旦術破計窮﹐其將擯之於不毛而大戮其身歟﹗吾甚嗟夫洋人之智以愚人者﹐或且適以自愚也已。

情事洞然﹐而取之無盡﹑用之不竭﹐亦其勢然也﹐豈人力之所能爲﹖﹝兄倚云﹞

●玉山記

閩之鷺門﹐東渡重洋﹐爲臺灣一郡四縣。自南至北﹐綿亙千餘里。有大山障其後﹐環抱諸峯﹐樹木陰翳﹐若斷若連﹐名曰玉山。中有惡溪﹐葉落水上﹐多年堆積五﹑六尺許﹐縻爛不可近。漁人樵夫﹐觸之卽死。鄭成功時﹐費金萬餘﹐始得拱璧﹔其取之難如此﹗

每當天气晴明﹐日光照耀云端﹐素練橫懸空碧﹔然不宜全見﹐見則不祥。余蒞臺十三年﹐屢試屢驗。噫﹗天地物產之奇﹐造物之不輕以予人也如是夫。

設使此山逼近人居﹐無重洋以間之﹐無惡溪以阻之﹐任人博采﹐琢工鏤匠﹐豈不甚便。然而不數年間﹐將見摧陷殘缺﹐日削月消﹐而欲長蓄異產﹐永垂奇迹﹐豈可得乎﹖且是亦安足爲美乎﹖天地生物之意﹐必不如是。

麓下藏有生番﹐出沒無時﹐遇人輒害﹐取頭顱而去﹔故人之趨避﹐惟恐不速。或謂此山之靈﹐呵護甚祕﹐亦理或有然者耶﹖

每於翻空處見理致﹐髯蘇筆妙。﹝兄濤﹞

●蛤仔爛記

蛤仔爛﹐卽臺灣東山之後﹐大玉山之前面也。傳其地廣可萬餘頃﹐地平而土肥﹐艸三尺許﹐焚其艸以糞其田﹐利得數倍。地勢面東臨海﹐分南北口﹐爲海舟出入﹐有護岸十餘里﹐內可容大艦數百﹐無暗礁之險﹑進口之虞﹐是誠海外奧區﹐別有天地者也。然其地盡生番﹐番皆嗜殺﹐以故人皆罕到。亂流雜沓﹐海气浸霪。蛤仔爛之名﹐或由是歟﹖

陸路有二﹕其一由淡北之大雞籠沿海繞北而南﹐計程六日﹔其一由新莊之擺接保越大玉山南斜趨而北﹐計一晝夜﹐可登髙而望見之。然皆險阻崎嶇﹐甚於蜀道之難行也。

丁巳秋杪﹐有琉球國貢使船犯風至其處﹐見玉山岧峣﹐迆邐環抱﹐光彩射目﹐百里不斷﹔作歌曰「晶瑩萬丈兮﹐玉山之陽。艸木暢茂兮﹐地美而臧。惜無城郭兮﹐壯麗其光。山兮山兮﹐懷眞抱璞而在水之中央」。余卽其歌詞之美﹐可想見其地之美矣。

夫有地若此﹐果能利其生番﹐治其田畝﹐廣人煙﹐立學校﹐數十年必有大可觀者。

無地不可大作用﹐待其人而後行。歌亦頗佳﹐何地無才。﹝兄濤﹞

必不可到之境﹐突於歌詞中想象得之。海市蜃樓﹐似幻似眞﹐此境非此文不顯。﹝松軒﹞

●鴉片煙論

鴉片之爲阿芙蓉﹐載之本艸﹐余前已記之詳矣。今則不曰阿芙蓉﹐而曰鴉片者﹐何哉﹖以其成膏深黑色似鴉﹐而其性本土﹐故鴉也而以片名之歟﹖非然也。洋人之居心叵測也。

凡入疆貿易﹐所爲奇技淫巧﹐以炫中華人耳目﹐率皆精微奧妙。相傳其祖造器﹐其孫踵之﹐其巧不至數世不肯易其業。其意謂玩好之物﹐必如是乃足以惑人﹐否則無能取利焉。至於鴉片﹐不過口腹之間瑣屑之物﹐又烏庸施其技巧而藏其機械哉﹖嘻﹗其用心也不露﹐而其爲害也愈不測矣。

夫口之於味﹐有同嗜也﹐有則好之﹐無則已耳。而鴉片之於人也不然。始而遊戲出之﹐繼則性命以之矣。閩粵兩郡﹐幾無虛口。在好之者以身試法﹐在售之者以土易金無論已。久之﹐須臾不離﹐肥鮮無以代其甘﹐珍錯不能充其腹﹐神爲之喪﹐體爲之憊﹐气爲之沮﹐魂爲之失﹐𨿽富倍陶猗﹐貴加卿相﹐智越孫吳﹐勇過賁育﹐盡歸無何有之鄕。所謂芒刃伏於飲食﹑鴆毒耽於匕箸﹐華陀束手﹐扁鵲無功。其害之隱而深也有如是﹗

然則鴉片者﹐啞騙也。洋人協其音以愚我﹐嗜之者遂甘受其愚而不悔﹐以至敗徳亡身而後已。悲夫﹗婆心苦口。﹝兄倚云﹞

聞鴉片煙久服則肺中生虫。中其毒者﹐不服卽死。久服亦死。甘之如飴﹐抑獨何哉﹖文眞摛發無遺。﹝柱峯﹞

●弭盜論

凡爲政之道﹐寬猛相濟﹐而後可爲也。若弭盜﹐則有猛而無寬。故太叔之治鄭也﹐不聽子產之言﹐而■﹝艸佳﹞苻之盜以起﹔誠以其頑梗難化﹐非猛無以淸其源﹐亦古人辟以止辟之義也。

然亦有猛而不能爲力者。其盜有二。一曰艇匪﹐患生不測者也。以其駕駛便捷﹐故曰艇。來自安南﹐卽唐之交趾國。自阮﹑黎亂法﹐遞相侵奪﹐其國狎水戰船﹐無備糧﹐出而爲盜﹐動以千計﹐凶悍無倫。粵洋滋擾﹐職是之故。一曰土匪﹐養廱成患者也。則有朱墳﹑蔡牽之流﹐聚而爲盜﹐占地索賦﹐兩不相能。自廈之鷺門﹐至廣之南澳﹐朱墳居焉。蔡牽則占興化之湄州﹑福寧之三沙﹐並全臺各口﹐朝南暮北﹐詭從無定﹐其爲害尢劇。近海居民﹐利其所有﹐將日用尋常之物﹐攜以予賊。賊故重其值﹐而賄致之。以故所到之處﹐供給邀惠之徒﹐爭先恐後焉。

有時大兵雲集﹐檄師會剿﹐則有向之所爲爭先恐後者﹐漏泄機密﹐以遠其揚。卽或偶爾相遭﹐亦萬難於萬頃怒浪之中﹐而與窮凶極惡之死命敵對也。

每當四﹑五月間﹐南風盛發﹐糖船北上﹐則有紅篷徧海角﹝賊船多以紅篷爲號﹞﹑炮聲振川嶽﹝賊船之炮﹐大者重三千斤﹐小者五﹑六百斤﹞﹐風送水湧﹐瞥然而至者﹐乃洋盜勒贖之期也。大船七千﹐中船五千﹐小則三千﹔七日之內﹐滿其欲而去。否則﹐縱火燒船以爲樂。

故凡盜至之日﹐無知貿易之小民﹐有喜色焉﹐喜其有利於己也﹔裕國通商之大賈﹐有懼色焉﹐懼其有害於己也﹔帶重兵﹑鎭山海之督帥﹐有慚色焉﹐慚其不能爲力也。嗚呼﹗一盜也﹐以水爲鄕﹐以船爲家﹐以商賈爲魚肉﹐而以滄海爲桑田矣。𨿽猛亦何所用之﹖

洞悉洋匪之行徑﹐而養廱一言﹐尢中時獘﹔可想見胸中無數甲兵。﹝松軒﹞

●珊瑚樹記

余嘗讀山海之記載﹐而謂物產之瑰奇﹐多出於汪洋浩瀚之間。旣又以爲古人視聽﹐何能一一搜討﹐毫釐必辧﹐無或纖芥之訛﹖大抵比事屬詞﹐旁引曲諭﹐烏有子虛。後之覽者﹐披閱簡編﹐見夫荒怪離奇﹐神搖目炫﹐池南硯北﹐不過藉筆墨之靈﹑作詭異之觀也。若謂傳皆目睹﹐余終疑焉。

辛丑年三月﹐余筮仕閩南﹐私心竊喜曰﹕斯可以窮耳目之觀矣。蓋其地濱海﹐無難遠越岑■﹝山上敖下﹞﹑徧探穴罅﹐得向之所謂物產瑰奇者﹐而一徧搜夫怪特焉。不意至閩十餘年﹐毫無所見﹐山城之外﹐第見銀花雪浪﹐天水相連﹐一望無際而已。因謂世之所傳奇產異迹﹐率多附會而不實。

癸丑春﹐奉檄調臺。其地孤懸海外﹐遠隔重洋﹐天地水府﹐無美不備。此一役也﹐庶幾慰滿生平﹐飽覽品物。乃駕艨艟﹐出鷺門﹐由金門﹐經料羅﹐歷黑水﹝黑水洋在海中﹐水勢趨東南﹐無底﹐流甚急﹞﹐一息千里﹐疾如驚鳧。旣而風大作﹐舟子舵師戰栗失色。余亦帖伏艙底﹐風水相激﹐聲在半天。斯時也﹐須臾生死﹐命寄魚龍矣。抵臺又十餘年﹐徧歷南北﹐行署官衙﹐多臨水次﹐然而日對澎濞﹐略無奇異。

癸亥秋﹐丁父憂﹐由海路歸﹐至澎湖守風兩閱月。每當浪定水平﹐五色燦爛﹐詢之漁人﹔曰「此海中石也。君得無覓大觀乎﹖距此三十里﹐西嶼有珊瑚二株﹐廣可四圍﹐長數丈許﹐水百尺深﹐赤色﹐下有魚龍守護﹐鐵网不可取也」。遂命舟人催棹鼓楫而往﹐至則急流無停泊處﹔舟人曰「客識之乎﹖水色之深紅而不變者﹐珊瑚之光芒也﹔海口之燦爛而有章者﹐寶气之分鐘也」。

今而知荒怪之說﹐非盡附會﹔耳目所到﹐不止傳聞。向之疑﹐未免少見而多怪焉。嶼旁有小樹﹐深紫色﹐葉細小如檜柏﹐以石爲根。喜而攜歸﹐蓋珊瑚之變而未成者。離海水則枯枝漸零落﹐今無復存矣。因爲之記。

記載行以議論﹐便覺淩空。﹝兄濤﹞

中多名言﹐楚楚可誦。﹝小隱園﹞

●附﹕閩海聞見錄

大蟹

余乙丑年解組﹐由澎湖駕艨艟杭海﹐行十三晝夜至彌陀山外洋﹐大澑中見一蟹闊如桌面﹐兩螯如巨剪﹐自北向南﹐順流而來。舟子各皆失色﹐寂不敢聲。余適坐船尾上﹐望之了然。瞬息不見﹐詢之舵工﹐云船若與之抵﹐卽一夾兩洞﹐其鋒利如是。故遇之輒避去﹐無敢向者。

穿山甲

臺灣多山﹐出穿山甲﹐大者二尺餘﹐鱗甲周密﹐嘴尖而首曲藏於腹下﹐若羞與人見者。蒞彰時﹐里人以之餉予。令覆以盆﹐隔夜卽遁去。後又有饋者﹐畱心覘其動靜。乃以前爪爬地﹐作穴尺許﹐遂將周身之甲放開﹐旋轉如風﹐一炊時卽地行丈餘矣。土人云﹐將水灌入穴中﹐卽不能動云。

竹鼠

臺灣隨地皆竹﹐居民種之作墻﹐以蔽內外。竹林出鼠﹐大如貓﹐露門牙二﹐剛利無比﹐食竹根爲活。以之供廚﹐肥美加於別味。然不易得。余在龍巖時﹐曾獲二頭。後不見有售者。

食鼠

閩中多稻田﹐田鼠食稻而肥。大者﹐土人獲之﹐其炮炙一如豬然。風於檐下﹐非貴客不供﹐乃上品也。小者蜜餞﹐謂之蜜喞﹐取其嚼之喞然有聲﹐其風俗然也。

沙魚變鹿

臺灣有沙魚﹐出則風起。每當春夏之交﹐雲霧彌漫﹐卽跳海岸上作翻身狀﹐久之仍入水中。如是者三次﹐卽居然成鹿矣。徧身濕淋﹐以舌舐其毛候幹﹐悵望林泉﹐有射鹿之番取之而去。此蓋天地之化生﹐而理有不可解者也。

野豬

閩山叢雜﹐山內多野豬﹐其形象與家豕等。身帶箭翎﹐行動有聲﹔見人卽嚙。獵戶入山尋蔽身處﹐架火銃候之。其物見煙卽上﹐放箭射人﹐凶恨無倫。必須連銃而後斃之。其肉甚粗﹐非正味也。

大魚

福建海壇鎭﹐擁一沙灘十餘里﹐歷有年所。舟人漁子﹐傍宿其上。漸而居民日聚﹐市貨者往來其間﹐積久成墟﹐店鋪羅列百餘家﹐儼然一小鎭市焉。釘鐵鏟耙之類﹐不無所需﹐因有鐵匠置鑪﹐錘煉之聲﹐日夜不絕。忽一日﹐水沒沙沈﹐街民盡溺。方悟存沙之地﹐卽大魚之身。鐵錘振動﹐不安其居﹔少爲遊移﹐而沙隨魚去﹑人隨沙沒矣。

海騾

濱海潮落﹐退三十餘里﹐沙平如掌。一日﹐友人約同遊戲﹐信步至一處﹐有漁艇數隻﹐人皆上岸﹐四顧闃然。忽一騾﹐黑色﹐甚光潤﹐兩耳如削﹐立沙灘上屹然不動﹔驚疑間入海不見。向每得之傳聞﹐此乃目睹﹐故記之。

瑯■﹝王喬﹞貓

臺灣鳳邑之南﹐有山曰瑯■﹝王喬﹞﹐相隔海面八十里﹐陸路不通。其地皆生番。番社有貓﹐雌雄眼﹐麒麟尾﹐虎斑色﹐大小一如常貓﹐惟長叫一聲﹐二十里之外﹐鼠皆遁去。余以二十金得一頭﹐試之果然。後與別貓亂種﹐則只能捕鼠﹐而不能避鼠矣。

五色鯉

臺之北有雞籠山﹐下有海■﹝氵義﹞名八尺門﹐水淸見底。履跳石望之﹐內有五色鯉﹐藍色者頗佳﹐上下遊行﹐大者如盤﹐水動卽沒﹐深不可測。居人鮮有得者。

大樹

臺陽鳳邑之南﹐有瑯■﹝王喬﹞山﹐生番所居。軍工匠入山取木﹐夜則止宿其地﹐無房舍居民﹐皆各帶米糧﹐就木屑起爨焉。山內有大楓樹一株﹐髙不知幾十丈許﹐周圍約二三里之闊。樹老中空﹐只有外皮一層﹐枝半零落。軍匠就宿其中﹐三十餘家炊煙從枝端出﹐不知其樹中有人也。根起處如橋。余乙丑年歸裏﹐有人自鳳山南路來者﹐詢之﹐樹之蔥欝一如舊云。

紅色城

臺邑舊屬紅毛﹐後爲鄭芝龍所得﹐康熙年間始入版圖。距府治十五里﹐安平鎭有紅毛城﹐設副將一﹑兵二千。此地適當其衝﹐鹿耳門內第一險要之鎭也。城只一門通陸路﹐潮大卽不能行﹐往來皆以船。城樓九間﹐卽紅毛王貯胡椒之所。上下二起﹐梁柱皆楠木﹐方其式。第二層貯火藥大炮等物﹐以城爲房﹐如洞穴然﹔第三層始起屋﹐墻厚而矮。城四角更樓僅容一人立﹐擊梆眺遠。磚﹐紅色。第一層內有洞﹐以錫爲裏﹐由海底可通城內紅毛樓。第二層內有一門封閉﹐云有寶貯其中﹐至今亦無敢開看者。余常陟其巓。東北隅半殘缺﹐窺其粘縫之灰﹐堅硬異常﹔蓋用糯米煮糊貫汁而成者。

雞爪番

臺地內山生番﹐種類不一﹐性皆嗜殺﹔雞爪番爲尢甚。處窮島中﹐菇毛飲血爲活。漆發赤體﹐手足三指如雞爪﹐陟嶺若飛。見人則取頭顱而去﹐以皮穿骷髏作念珠掛項間﹐多者爲盛﹐雄占一社﹐眾番皆避其鋒﹔土人比之曰虎﹐其信然也。

狗民

福寧府屬之寧徳縣山中有狗民﹐出山貿易﹐一如常人﹐無他異。男女睛多黃﹐兩顴髙聳。女束髮爲辮﹐分左右垂﹐雜以五色綫﹐頂上綴一小犬﹐白色﹐首向前作吠狀。土人賤之﹐自爲婚嫁。相傳其祖系犬。其國王惡敵人不能治﹐傳令有能得敵人頭者﹐以女妻之。是夜有犬銜頭至﹐遂以女嫁之﹐生息繁衍。今咸呼之曰狗民﹐不能攺也。

●讀臺陽筆記贅語

蠻花犵鳥之鄕﹐箐雨茅煙之路﹐積有殊觀﹐欝爲偉略。蜑歌獞唱﹐聆音俾晰夫輿方﹔火種刀耕﹐問俗聿修夫治譜。固不比女湖兒店﹐漫記遊蹤﹔水郭山村﹐聊伸羈興已也。

玆讀此記﹐知先生寸懷之內﹐五嶽全撐﹔一粟之中﹐十洲胥納。卽所見聞﹐泐之篇帙﹐飾以好詞﹐昭其精義。若夫窮方食徳﹐化曁漆發之番﹔先事圖災﹐慮深紅篷之盜。訪桃源之古渡﹐釆風者嘉此義民﹔溢虎尾之惡溪﹐守土者憂彼濁水。至於貪狼善噬﹐齊民受阿堵物之欺﹔飛蠱滋淫﹐同嗜甚淡巴菇之害。所以物價須齊﹐勿使黃金比土﹔兼之民生是重﹐堪憐碧骨成灰。則尢見仁人之用意﹐而賢宰之存心也。他如鳴琴報最﹐則漳人﹑泉人之境﹐備悉其輿情﹔飛蠱出遊﹐則火山﹑玉山之形﹐具明其地利。硫磺花下﹐幾搖驅石之鞭﹔珊瑚樹旁﹐慣問乘槎之路。蓋離奇幻變﹐地𨿽據乎全臺﹔而俯仰流連﹐人祗杭以一葦。此眞鯨飛莫遏﹑蠡測難窮者矣。

黌薔薇盥手﹐爰捧佳編﹔荳蔻燻香﹐載歌長夜。胥潮嚴汐﹐恍觸舊遊﹝黌在浙時﹐曾觀海於海寧州之東門外﹐然較先生之遊﹐則杳乎小矣﹞。而楓驛柳營﹐徒存遐想。滯尋常之邱壑﹐未豁觀海之雙眸﹔讀瑰麗之文章﹐空憶聚芳之八景﹗

平陵周奕黌拜識

●跋

辛未仲夏﹐鈞自武林出遊京口﹐晤山左笠山先生於袁玉堂明府旅寓。談詩論字﹐恂恂醇儒﹐雅化弦歌﹐卓卓循吏。前後宰閩疆四十載﹐風教大行。著有臺陽筆記十四篇﹐以天矯之筆﹐運豪宕之思﹐所言皆關世道人心﹐非好爲炫奇駭異者﹐每讀一過﹐恍如置身海島間﹐親見人情風土焉。

先生年僅周甲﹐引疾作四海遊﹔而精神意氧﹐不減少壯躍馬帶兵殺賊時。鈞竊與先生恨相見之晚﹐而尙得風雨聯牀﹐數心晨夕﹐不可謂非幸矣。

今是篇將付梓﹐不自揣陋﹐聊付數語於簡末﹐用以志敬佩之誠云爾。

余姚韓秉鈞拜跋

●後記

臺陽筆記﹐不分卷﹐翟灝撰。灝字笠山﹐山東淄川人。從其文中所記歲月﹐知其於淸幹隆辛丑﹝四十六年﹞三月筮仕閩南﹐癸丑﹝五十八年﹞春奉檄調臺﹐嘉慶乙丑﹝十年﹞解組歸裏﹐在臺凡十三年。臺陽筆記卽撰於此時期中。

全書僅有短文十四篇及五言絕句八首﹐外附閩海聞見錄十四則﹔而序﹑跋﹑題詞幾及正文三分之二。序跋之撰寫﹐最遲者在嘉慶癸酉﹝十八年﹞﹔是本書之刊刻不得早於是年也。

臺灣省立臺北圖書館藏臺陽筆記抄本一冊﹐系日本大正十五年﹝民國十五年﹞依原刊本謄寫。首頁書名之右上有「蒲笠山人著」五字﹐左下有「停雲館藏板」五字﹐未載刊刻年月。玆卽據館藏抄本謄錄﹐加以標點﹐校正訛誤﹐然後付印。﹝編者﹞

