《貞陵遺事》《續貞陵遺事》輯佚

《貞陵遺事》佚文

《貞陵遺事》二卷﹐令狐澄撰。《新唐志》史部雜史類著錄。注云「綯子也。乾符中書舍人。」﹝作者考訂參見周勛初《唐人筆記小說敍錄》﹞《直齋書錄解題》史部雜史類有《貞陵遺事》二卷﹑續一卷﹐云「唐中書舍人令狐澄撰。吏部侍郎柳玭續之。澄所記十七事﹐玭所續十四事。」《志雅堂雜鈔》卷下﹝書史﹞云「《貞陵十七事》﹐唐令狐澄纂﹐言宣宗聖徳十七事。」則又稱「貞陵十七事」﹐名符其實矣。此書又名《大中遺事》。貞陵爲唐宣宗陵墓名﹐大中爲宣宗年號﹝847—859﹞﹐是書專記宣宗事﹐故有數名之不同。宋人書中或引作《正陵遺事》﹐以避仁宗諱也。《宋志》史部故事類著錄《貞陵遺事》一卷﹐蓋元初已殘。《文淵閣書目》﹝四庫本﹞卷二史雜有令狐澄《貞陵遺事》一部一冊。今則不存。《太平廣記》引書書目有《眞陵十七史》﹐引其文三條。《類說》卷二十一《大中遺事》﹝柳玭《續事》附﹞節錄六條﹑《紺珠集》卷十《大中遺事》﹝《新羅國記》﹑柳玭《續十四事》附﹞節錄十條。《唐語林》所引頗多﹐經周勛初考證已得明其歸屬。共輯得佚文十一則﹐原有十七事可見其太半云。

【佚文】﹕◎唐會昌末年﹐武宗忽攺禦名爲火下火。及宣宗以光王龍飛﹐於古文﹐光字實從灮焉。噫﹐先兆之明若是耶﹗﹝《太平廣記》卷一百三十六﹝唐武宗﹞﹐注出《眞陵十七史》。﹞按﹐今本《玉泉子》亦有此文。

◎唐宣宗在藩時﹐常從駕回﹐而誤墜馬﹐人不之覺。比二更﹐方能興。時天大雪﹐四顧悄無人聲。上寒甚﹐會巡警者至﹐大驚。上曰「我光王也﹐不悟至此﹐方困且渴﹐若爲我求水。」警者卽於旁近得水以進﹐遂委而去。上良久起﹐舉甌將飲﹐顧甌中水﹐盡爲芳醪矣。上喜﹐獨自負﹐舉一甌﹐已而體微暖有力﹐步歸藩邸。後遂卽帝位。﹝《太平廣記》卷一百三十六﹝唐宣宗﹞﹐注出《眞陵十七史》﹞按﹐《廣卓異記》卷一﹝水變爲芳醪﹞﹕「右按令狐澄《宣宗七十事》﹕上在藩時﹐從駕校獵上林﹐及暮還﹐誤墮馬﹐人不覺。比二更方興。時大雪﹐四顧無人聲。上寒甚﹐巡警至﹐大驚。上曰﹕我光王也﹐不悟至此﹐方困渴﹐若爲求水。巡者卽於旁求水以進﹐遂委而去。上力起舉甌﹐將飲﹐甌中水變爲芳醪矣。上獨喜自負﹐一舉盡甌﹐已而體微暖有力﹐遂歸舊邸。初年十歲﹐忽不豫﹐有神光滿身﹐而南面獨語﹐如對百僚。鄭太后謂之心疾﹐乃白穆宗﹐往而視之﹐曰﹕此吾家英物﹐非心疾也。」此「七十事」當爲「十七事」之誤。小注可能亦是《貞陵遺事》文字﹐穆宗贊宣宗英物﹐又見《杜陽雜編》卷下﹐詳於此。又按﹐《資治通鑑》卷二百四十八會昌六年《考異》亦引《貞陵遺事》﹐卽此事﹐然司馬光不取。今本《玉泉子》亦有此文。《南部新書》戊捲云「宣皇在藩時﹐常從駕墮馬﹐雪中寒甚﹐困且渴﹐求水於巡警者﹐曰﹕我光王也。及以水進﹐舉杯悉變爲芳醪。」《紺珠集》《類說》所引均系節文。

◎唐大中初﹐京師嘗淫雨涉月﹐將害粢盛。分命禱告﹐百無一應。宣宗一日在內殿﹐顧左右曰「昔湯以六事自責﹐以身代犧牲。𨿽甚旱﹐卒不爲災。我今萬姓主﹐遠慚湯徳。而災若是﹐兆人謂我何﹖」乃執鑪﹐降階踐泥﹐焚香仰視﹐若自責者。久之﹐禦服沾濕﹐感動左右。旋踵而急雨止﹐翌日而凝陰開﹐比秋而大有年。﹝《太平廣記》卷一百六十二﹝唐宣宗﹞﹐注出《眞陵十七史》。﹞

◎故事﹕京兆尹在私第﹐但奇日入府﹐偶日入遞院。崔郢爲京兆尹﹐囚徒逸獄﹐上始命京兆尹廨宅﹐京兆尹不得離府。宣宗以崔罕﹑郢並敗官﹐面召翰林學士韋澳授之﹐便令赴任。上賜度支錢二萬貫﹐令造府宅。澳公正方嚴﹐吏不敢欺。委長安縣尉李信主其事﹐造成廨宇﹐極一時壯麗﹐尙有羨緡卻進。澳連書信兩上下考。﹝《唐語林》卷一。周勛初校證本130條﹐考其爲《貞陵遺事》文。﹞按﹐《資治通鑑》卷二百四十九大中十年《考異》曰「《貞陵遺事》《東觀奏記》皆曰﹕『帝以崔罕﹑崔郢並敗官﹐面除澳京兆尹。』按《大中制集》﹐澳代罕﹐郢代澳﹐云罕郢並敗官﹐誤也。」

◎優人祝漢貞者﹐累朝供奉﹐滑稽善伺人意﹐出口爲七字語。上有指顧﹐遽令摹詠﹐捷若夙構﹐尢爲帝所喜。上行幸﹐召漢貞前﹐抵掌笑談﹐頗言及外間事。上正色曰「我養汝輩﹐供戲樂耳。敢干預朝政耶﹖」遂疎之。後其子犯贓﹐上命杖殺﹐而徙漢貞於邊。﹝《唐語林》卷二。周勛初校證本140條﹐考其爲《貞陵遺事》文。﹞按﹐《資治通鑑》卷二百四十九大中十一年亦敍此事﹐參見《考異》。

◎宣宗微疾﹐召醫工梁新對脈﹝原注﹕禁中以悅﹜爲對脈﹞。數日﹐自陳求官﹐不與﹐但每月別給錢三百緡。﹝《唐語林》卷二。周勛初校證本143條﹐考其爲《大中遺事》文。原注文字系令狐澄所注。﹞按﹕《紺珠集》《類說》節錄。涵芬樓本《說郛》卷七《佩楚軒客談》亦云「唐宮中以悅﹜爲對脈。」

◎宣宗嗜書。嘗構一殿﹐每退朝﹐必獨坐內觀書﹐或至夜中燭灺委積。禁中謂上爲「老儒生」。﹝《唐語林》卷二。周勛初校證本244條﹐考其爲《大中遺事》文。﹞按﹐《紺珠集》節錄。

◎宣宗卽位於太極殿。時宰臣李徳裕行冊禮﹐及退﹐上宮侍曰「適行近我者非太尉耶﹖此人每顧我﹐使我毛髮森豎。」後二日﹐遂出爲荊南節度使。﹝《唐語林》卷七。周勛初校證本897條﹐考其爲《貞陵遺事》文。﹞按﹐《資治通鑑》卷二百四十八會昌六年亦敍此事﹐參見《考異》。

◎羅浮生軒轅集﹐莫知何許人﹐有道術。宣宗召至京師﹐初若偶然﹐後皆可驗。捨於禁中。往往以竹桐葉滿手﹐再三挼之﹐成銅錢。或散發箕踞﹐久之用气上攻﹐其發條直如植。忽思歸海上﹐上置酒內殿﹐召坐。上曰「先生道髙﹐不樂喧雜﹐今不可畱矣。朕𨿽天下主﹐在位十餘年﹐兢栗不暇。今海內小康矣﹐所不知者壽耳。」集曰「陛下五十年天子。」上喜。及帝崩﹐壽五十。﹝《唐語林》卷七。周勛初校證本947條﹐考其爲《大中遺事》文。﹞按﹐又見《類說》卷二十一引《大中遺事》「桐竹葉挼錢」條﹑「气攻發」條。《紺珠集》亦節錄。

◎舊制﹕三二歲﹐必於春時內殿賜宰輔及百官﹐備太常諸樂﹐設魚龍曼衍之戲。連三日﹐抵暮方罷。宣宗妙於音律﹐每賜宴前必制新曲﹐俾宮婢習之。至日﹐出數百人﹐衣以珠翠緹繡﹐分行列隊﹐連袂而歌。其聲淸怨﹐殆不類人間。其曲有曰《播皇猷》者﹐率髙冠方履﹐褒衣博帶﹐趨赴俯仰﹐皆合規矩﹔有曰《蔥嶺西》者﹐士女踏歌爲隊﹐其詞大率言蔥嶺之士樂河湟故地﹐歸國而復爲唐民也﹔有《霓裳曲》者﹐率皆執幡節﹐被羽服﹐飄然有翔雲飛鶴之勢。如是者數十曲。教坊曲工遂寫其曲奏於外﹐往往傳於人間。﹝《唐語林》卷七。周勛初校證本948條﹐考其爲《貞陵遺事》文。﹞按﹐《唐詩紀事》卷二「宣宗」云「舊制﹕盛春內殿賜宴三日。帝妙音律﹐每先裁制新曲﹐俾禁中女伶疊相教授。至是出宮女數百﹐分行連袂而歌。其曲有曰《播皇猷》者﹐率髙冠方屨﹐褒衣博帯﹐趍走俯仰﹐皆合規矩。於於然有唐堯之風焉。有曰蔥女踏歌隊者﹐率言蔥嶺之士樂河湟故地歸國復爲唐民也。若《霓裳曲》者﹐皆執節幡﹐被羽服﹐態度凝澹﹐飄飄然有翔云舞鸖見左右。如是數十曲﹐流傳民間。」注出令狐澄《正陵遺事》。《類說》《紺珠集》節錄。

◎裴惲進詩有太康字。宣宗曰「太康失邦﹐何以比我。」宰執奏晉平吳攺元太康。上曰「天子須博覽﹐不然幾錯罪惲。」由是耽味經史﹐夜觀書不休。宮中竊目上爲老博士。﹝《紺珠集》卷十《大中遺事》「天子須博覽」條﹞按﹐《類說》卷二十一《大中遺事》「老博士」條同此﹐「平吳」作「年號」。

俟考一條﹕◎宣宗微時﹐以武宗忌之﹐遁迹爲僧。一日遊方﹐遇黃蘗禪師同行﹐因觀瀑布。黃蘗曰「我詠此得一聯﹐而下韻不接。」宣宗曰「當爲續成之。」黃蘗云「千巖萬壑不辭勞﹐遠看方知出處髙。」宣宗續云「溪澗豈能畱得住﹐終歸大海作波濤。」其後竟踐大位﹐兆先見於此詩矣。然自宣宗以後﹐接懿僖之時﹐海內遂不靖﹐則作波濤之語﹐豈非讖耶﹖﹝《古今說海﹟避暑漫鈔》引《大唐遺事》﹞按﹐歷代書目無《大唐遺事》﹐唐末李隱有《大唐奇事記》十卷﹝參見李劍國《唐五代誌怪傳奇敍錄》﹞﹐《類說》卷二十一有《大唐遺事》文四條﹐其一「管子文」卽《太平廣記》卷八十二﹝管子文﹞﹝出《大唐奇事》﹞內容﹐或疑《大唐遺事》卽《大唐奇事》。或謂「大唐」乃「大中」之誤﹐此卽《大中遺事》之文。《貞陵遺事》所記皆宣宗事﹐此條稱宣宗曾爲僧﹐恐爲其中佚文。宣宗卽位前曾爲僧事﹐《庚溪詩話》卷上﹑《中朝故事》《宋髙僧傳﹟齊安傳》亦有此說﹐《資治通鑑》卷二百四十八會昌六年《考異》引《續皇王實運錄》《中朝故事》《貞陵遺事》﹝宣宗爲諸王時墜馬求水事﹞﹐司馬光云「三事皆鄙妄無稽﹐今不取。」以宣宗在藩時墜馬求水及爲僧之事不可信。又近人岑仲勉《唐史余瀋﹟宣宗被害之讕言》亦駁爲僧說﹐可參。

宋人書誤引一條﹕《春明退朝錄》卷下云「裴廷裕《正陵遺事》﹕舍人上事﹐知印宰相當壓角。」按﹐《正陵遺事》卽《貞陵遺事》﹐宋人避仁宗諱攺。然裴廷裕未作此書﹐其《東觀奏記》卷中有此事。

《續貞陵遺事》佚文

《新唐志》史部雜史類著錄柳玭《續貞陵遺事》一卷。《直齋書錄解題》雜史類﹑《宋志》史部故事類著錄卷數同。柳玭爲柳公綽孫﹐事迹見新舊《唐書﹖柳公綽傳》附玭傳﹝參見周勛初《唐人筆記小說考敍錄》﹞。書今不存。據《直齋書錄解題》﹐原書十四事﹐今僅得三事。

【佚文】﹕◎鄭光﹐宣宗之舅﹐別墅吏頗恣橫﹐爲裏中患。積歲徵租不入。戶部侍郎韋澳爲京兆尹﹐擒而械系之。及延英對﹐上曰「卿禁鄭光莊吏﹐何罪﹖」澳具奏之。上曰「卿擬如何處置﹖」澳曰「臣欲寘於法。」上曰「鄭光甚惜﹐如何﹖」澳曰「陛下自內庭用臣爲京兆﹐是使臣理畿甸積獘。若鄭光壯吏積年爲蠹﹐得寬重典﹐則是朝廷之法獨行於貧下。臣未敢奉詔。」上曰「誠如此。但鄭光再三幹朕﹐卿與貸法﹐得否﹖不然﹐重決貸死﹐可否﹖」澳曰「臣不敢不奉詔。但許臣且系之﹐俟徵積年稅物畢放出﹐亦可爲懲戒。」上曰「可也。爲鄭光所稅擾鄕﹐行法自近。」澳自延英出﹐徑入府杖之﹐徵欠租數百斛﹐乃縱去。﹝《唐語林》卷二。周勛初校證本146條﹐考其爲《續貞陵遺事》文。﹞按﹐《資治通鑑》卷二百四十九大中十年亦敍此事﹐參見《考異》。

◎宣宗時﹐越守進女樂﹐有絕色。上初悅之。數日﹐錫予盈積。忽晨興不樂﹐曰「明皇帝只一楊妃﹐天下至今未平﹐我豈敢忘﹖」召詣前曰「應畱汝不得。」左右奏「可以放還」﹐上曰「放還我必思之﹐可賜酖一杯。」﹝《唐語林》卷七。周勛初校證本910條﹐考其爲《續貞陵遺事》文。﹞按﹐《資治通鑑》卷二百四十九大中十三年《考異》引《續貞陵遺事》﹐卽此。司馬光云「此太不近人情﹐恐譽之太過﹐今不取。」

◎宣宗朝﹐蔣伸判戶部事﹐特承恩渥﹐每對多及時政。一日延英奏曰﹕近日爵賞稱異﹐人思僥幸者。上驚曰﹕如此卽亂去也。伸曰﹕亂卽未亂﹐但思僥幸者多﹐亂亦不難。上稱嘆再三。語畢﹐三起三畱。上曰﹕後度卽不獨對卿也。伸不諭。上此後延英遂入相。中外咸知命相獨出宸襟。﹝《廣卓異記》卷七﹝三起三畱﹞引柳玭《十四事》﹞按﹐《資治通鑑》卷二四九大中十二年十一月﹕「兵部侍部﹑判戶部蔣伸從容言於上曰﹕近日官頗易得﹐人思徼幸。上驚曰﹕如此則亂矣﹗對曰﹕亂則未亂﹐但徼幸者多﹐亂亦非難。上稱嘆再三。伸起﹐上三畱之﹐曰﹕異日不復得獨對卿矣。伸不諭。十二月﹐甲寅﹐以伸同平章事。」

《紺珠集》卷十《大中遺事》﹝原注﹕「令狐澄。《新羅國記》附。柳玭《續十四事》附。」﹞

挼葉成錢軒轅先生居羅山﹐宣宗召入禁中﹐能以桐竹葉滿手﹐挼之成錢。﹝按﹐羅山當作羅浮山。﹞气攻發直先生又能散發箕踞﹐又用气攻發﹐一條條如植。﹝按﹐兩條字或衍一字。﹞對脈唐宮中以悅﹜爲對脈。天子須博覽裴惲進詩有太康字。宣宗曰「太康失邦﹐何以比我。」宰執奏晉平吳攺元太康。上曰「天子須博覽﹐不然幾錯罪惲。」由是耽味經史﹐夜觀書不休。宮中竊目上爲老博士。第一骨新羅國記其王族謂之第一骨﹐余貴族爲第二骨。﹝按﹐此條蓋卽《新羅國記》中文字。﹞望徳寺塔動國爲唐建此寺﹐故以爲名。兩塔相對﹐髙十三層﹐忽震動開合如欲傾倒者四﹐其年安祿山亂﹐疑其應也。﹝按﹐此條前似有脫文﹐且不類《貞陵遺事》中文字。﹞花郎擇貴人子弟之美者﹐傅粉裝飾之﹐名曰花郎﹐國人皆尊事之也。老儒生宣宗夜艾猶觀書﹐燭灺委積﹐近侍呼之爲老儒生。播皇猷上明於音律﹐常制曲曰《播皇猷》﹐皆方履髙冠﹐連袂而舞。有曰蔥西踏歌隊者﹐大率其詞言蔥嶺之士樂河湟故口歸爲唐民﹐又有執旛節者﹐如翔雲飛鶴之變。﹝按﹐口當作地。﹞甌水爲酒上作諸王時﹐常從獵墜馬﹐困渴求酒﹐欲飲﹐以水變爲醪。﹝按﹐求酒當作求水。後水字衍。﹞

《類說》卷二十一《大中遺事》﹝原注﹕「柳玭《續事》附。」﹞﹕

桐竹葉挼錢軒轅先生居羅浮山﹐宣宗召入禁中﹐能以桐竹葉滿手挼成錢。气攻發先生又能散發箕踞﹐用气攻其發﹐一條如直。對脈宮中以悅﹜爲對脈。老博士裴惲進詩有太康目﹐宣宗曰﹕太康失邦﹐何以比我﹖宰執奏晉年號攺元太康。上曰﹕天子須博覽﹐不然幾錯罪惲。由是耽未經史﹐觀書不休﹐宮中目爲老博士。﹝按﹐未當作味。﹞播皇猷上明於音律﹐嘗制曲曰《播皇猷》﹐皆方履髙冠﹐連袂而舞﹐有曰《蔥西踏歌隊》者﹐大率其詞言蔥嶺之士﹐樂河湟故曰歸爲唐民。又有執幡節﹐如翔雲飛鶴之變。﹝按﹐曰當作地。﹞芳醪上爲諸王時﹐嘗從獵墜馬﹐困渴求水﹐欲飲已變爲芳醪。

