庚申英夷入寇大變記略

不著撰人

謹按咸豐九年巳未五月﹐英夷入天津海口﹐上命僧邸禦之﹐大獲勝仗。轟壞夷船十餘只﹐計斃夷匪六七百名。英夷隨卽遁去﹐而海防從此起矣。夫僧邸籌辦海防﹐挑濠築壘﹐伐樹掘墳﹐姑無論招謗與否﹐而以之禦英夷﹐則可謂殫盡心力已。

至今歲庚申五月﹐英夷由廣東至山東﹐踞登州海口﹐聲言俟伊馬隊到齊﹐卽長驅大進﹐欲復去歲之仇。彼時我國之人﹐皆以海防可恃﹐有一僧王在﹐可髙枕無憂也。考英吉利在南洋三島﹐去中國七萬里有奇﹐其由粵東歷山左抵天津大沽口﹐計程一萬三千餘里﹐而計日不過半月﹐其船駛也。

至六月上旬﹐遂入寇天津。大小船百餘只﹐該夷並閩粵各匪不下二三萬人。傳言帶兵餉銀錢可支三年﹐刀矛火器多而且精。出名者惟英吉利﹑佛蘭西二國。夷酋有額爾金﹑葛羅﹑危吒馬﹑巴夏裏等名。先至北塘口停泊。此處僧營仗有地雷。夷人獲一沙姓者﹐詢知確實﹐卽時將地雷挖去﹐整隊上岸﹐傷民居數千家。是時僧邸意在決戰﹐而朝中惠﹑怡﹑鄭三王及肅順等﹐意在必和。上意竟爲動搖。相持日久﹐迄無定見。

至七月初四日﹐大勢決裂。夷人以漢姦潮勇作馬隊﹐意在以我攻我。

初五﹑六﹑七等日﹐僧營連日開仗。因事多掣肘﹐故敗多勝少。夷匪或虎皮蒙馬﹐或猩氈裹人﹐我馬隊見之卽潰。又因南炮臺火藥房被轟﹐該夷馬步隊蜂擁而來﹐直撲我大沽營盤。僧營不支﹐遂南北炮臺俱陷。提督樂善陣亡。是役也﹐我兵𨿽敗﹐未至大傷。僧邸苟再整勁旅﹐堵禦謹嚴﹐夷其如我何哉。無如機由中制﹐姦黨弄權﹐並私令該夷抄襲僧營後路﹐其意何居﹖眞令人發指矣﹗僧營退守北岸﹐意仍在必戰也。直督恆福袖出廷寄云「業已違旨﹐尙一誤再誤耶﹗」僧邸頓足曰「兩年辛苦﹐費盡心血﹐一旦棄之﹐可惜也﹗」遂將大沽讓出。及津人聞之﹐急往挽畱﹐已兵退十里外矣。

夷匪遂於初九日入天津城﹐並不殺戮﹐且出告示云「大英﹑法國提督水陸軍門某某﹐爲曉諭事﹕去歲我國前來互換和約﹐中國失信﹐傷我師旅。故今年前來復仇﹐又動干戈。於某日占居大沽﹐某日統先鋒入天津城。我兩國水陸會商﹐絕不騷擾百姓。爾等各安生業﹐俟大局已定﹐酌有章程﹐再行明示」云云。該夷攜帶眷口﹐盤踞津城。我兵一矢不加﹐甘心奉讓。可嘆可恨﹗朝中又命滿中堂瑞麟領兵至通州防堵﹐直督恆福﹑中堂桂良﹑侍郎文俊﹐往津議和。僧邸大營退至張家灣紮住。有旨云「僧格林沁辦理一切﹐未能周妥。著拔去三眼花翎﹐革去內廷差使﹐以示薄懲。著桂良﹑恆福授爲欽差大臣﹐馳往天津﹐辦理事件。」

自初十至廿日﹐茫無頭緒。夷人所要求者﹐如要現銀一千六百萬兩﹐及設官蓋館等條款。奏聞後﹐奉上諭云「勿得決裂和局﹐亦不可遽行應允。」聖意尙在兩可﹐而該夷早已賄求桂良﹐全行應允﹐並許其五百人進京。京城一聞此信﹐安得不驚惶乎﹖京南一帶各防兵均已撤回﹐恐僧邸復戰也。僧邸回京﹐上不許其入城。聽讒言恐其有異志也。旣而廷寄有「不準該夷進城」之諭﹐而悍夷已不可制矣。遂於甘三日自津起隊﹐甘五日至楊村﹐甘六日至蔡村﹐搶掠民夫無算。

而朝中於廿四日﹐忽有北巡之議。此乃端華﹑肅順之謀。上深然之。是日禦正大光明殿﹐召諸王大臣﹐示以暫幸木蘭之意。皆無言而退﹐惟侍郎畢道遠進言云「從古國君守社稷﹐斷無遠出之理。」上復召諸臣云「爾等所言固爲有理﹐設夷匪入城﹐將置聯於何地﹖」因相向而泣。一時忽傳順天府預備車輛﹐工部備木箱二百隻﹐並黃幄行帳等件﹐戶部備銀六十萬兩。大城內外臣民﹐皆知駕必北行矣。是日山東﹑山西勤王兵到。申刻﹐怡王載垣﹑軍機穆蔭﹐自請赴津與夷講和﹐以紓上憂。上許之。此時九城已設炮調兵﹐人心惶惶﹐眷屬多有出城者。

廿六日﹐賞還僧邸三眼花翎。中堂彭蘊章﹑予告大學士翁心存﹑上書房﹑南書房諸臣﹐各遞封奏。

廿七日﹐六部﹑九卿﹑都察院﹑五城禦史科道等﹐均遞封奏。奉朱諭云「朕審時度勢﹐今日巡幸之師﹐卽爲異日親徵之舉。統帶勁旅﹐坐鎭京北﹐遙爲控制」云云。卽日已聞提督派惇王﹐監國派瑞常矣。僧王馬遞由賈格莊發。

廿八日﹐祁中堂巂藻﹑潘祖蔭﹑劉成忠﹑九卿﹑都察院﹑科道各遞封奏。潘祖蔭折內云「國君死社稷﹐上欲何往﹖」陸秉樞折云「上何以對祖宗﹖何以示臣庶﹖」言之痛切。至勝保﹑曹登庸等折﹐直痛罵誤國權姦﹐死有餘罪。軍機文祥﹐懇畱諸臣勿散﹐欲力爭也。召見時﹐剴切開陳﹐痛哭流涕﹐至於碰頭血出。恭王﹑惇王﹑醇王抱上足哭畱。聖心無可如何。遂於戌刻傳旨云「近因軍務緊急﹐須用車輛﹐紛紛徵調﹐不免噴有煩言。朕聞外間浮議﹐竟有謂朕將巡幸木蘭﹐舉行秋狝者﹐以致人心疑惑﹐互相播揚。朕爲天下臣民主﹐當此時勢艱難﹐豈暇乘時觀省﹖且果有此舉﹐亦必明降諭旨﹐預行宣示﹐斷未有鑾輿所蒞﹐不令天下聞知者。爾中外臣民﹐當可共諒。所有軍營備用車馬﹐著欽差王大臣等﹐傳諭各處﹐卽行分別發還﹐毋得盡行扣畱守候﹐以息浮議﹐而定人心。欽此。」又分賞防堵巡防內外兵丁甘萬兩﹐以示激勵。皆以爲我皇上至聖至明﹐一經轉圜﹐足徵幹斷﹐卽英夷聞之﹐亦當退避三舍。此數日中﹐在朝者盈廷力諍﹐折奏紛紛。出城者逃亡離散﹐搶掠尢多﹐誠有幸有不幸也。

廿九日﹐僧王馬遞賈格莊發。

八月初一日﹐怡王六百里加緊﹐天津發。是日酉刻方定局主戰。京城前三門添派兵勇﹐安設炮位。聞夷人分撥萬餘﹐已抵河西務一帶。勝保自請將兵出禦﹐遂協同伊勒東阿﹐於初四日馳赴防所。自上月甘八日至今日﹐端華﹑肅順並未召見。均以爲聖心自有權衡﹐此輩禍不旋踵矣。而豈知根深蒂固﹐牢不可破乎。

初三日﹐怡王六百里加緊﹕「與夷人約定﹐在通州會商和議。」是日﹐僧營已移屯通州城外。

初四日﹐夷人進通州。我國以禮接之﹐設筵相待。怡王載垣﹑軍機穆蔭﹐與該夷面商﹐惟欲罷兵講和。無如該夷等要求無厭﹐出言不遜﹐無禮已極。時僧邸已伏兵在外﹐和議不成﹐卽時開仗。樽俎之地﹐變爲戎馬之場矣。計殺斃夷匪百餘人﹐生擒二十餘名。內有大小頭目四人。巴酋者﹝卽巴夏裏﹞﹐彼國通師總兵﹐乃積年狡酋。自英夷滋事以來﹐皆此酋主謀﹐彼國甚倚賴之﹐是日亦被獲。

初五日﹐怡王押解赴園。其時﹐上或禦正殿親訊﹐或欽派親王大臣訊﹐巴夷自必確供原委。而姦黨之賄賂充斥﹐內結外連者﹐自不難水落石出。乃端﹑肅等見巴夷一到﹐恐有漏言﹐卽急令解進京城﹐分交順天府刑部分禁﹐上亦遂置之不問。小人之敢於蒙混如此﹐實由上之寵信過深也。卽日晚得旨云「朕撫馭寰海﹐一視同仁。外洋諸國﹐互市通商﹐原所不禁。英吉利﹑佛蘭西與中華和好有年﹐久無嫌隙。咸豐七年冬間﹐在廣東遽起兵端﹐入我城池﹐襲虜我官吏。朕猶以爲總督葉名琛剛愎自用﹐召釁有由﹐未卽興問罪之師也。八年間﹐夷酋額爾金等赴訴天津。當令總督譚廷襄前往查辦。該夷乃乘我不備﹐攻踞炮臺﹐直抵津門。聯恐荼毒生靈﹐不與深較。爰命大學士桂良等往與面議﹐息事罷兵。因前請條約﹐多有要挾。復令桂良﹑花沙納等馳往上海﹐商定稅則﹐再將所立條約﹐講求明允﹐以爲信據。詎夷酋卜魯斯等桀驁不馴﹐復於九年駕駛兵船﹐直抵大沽﹐毀我防具。經統兵大臣僧格林沁痛加轟剿﹐始行擊退。此由該夷自取﹐並非我中國失信﹐天下所共知也。本年夷酋額爾金﹑葛羅等﹐復來海口。我中國不爲已甚﹐準令由北塘登岸﹐赴京換約。不意該夷等包藏禍心﹐夾帶炮車並馬步各隊﹐抄我大沽炮臺後路。我兵撤退後﹐復至天津。因思桂良系前年在津原議之人﹐又令馳往與之理諭﹐猶冀該夷等稍知禮義﹐但使所求尙可允許﹐亦必予以復容。豈意額爾金肆意要求﹐意欲婪索兵費﹐彊增口岸。陳兵擁眾﹐入我郊畿。凶狡情形﹐至於諸極。爰命怡親王載垣﹑兵部尙書穆蔭﹐前往再三開導。並令將所請各條﹐妥爲商辦。逆夷猶敢逞凶﹐帶領夷兵﹐逼近通州﹐稱欲帶兵入見。朕若再事含容﹐其何以對天下﹖現已嚴飭統兵大臣﹐帶領各路馬隊諸軍﹐與之決戰。近畿各州縣地方士民﹐或率領鄕兵齊心助戰﹐或整飭團練阻截路途。無論員弁兵民人等﹐如有能斬黑夷一級者﹐賞銀五十兩﹔斬白夷一級者﹐賞銀一百兩﹔擒斬夷酋一人者﹐賞銀五百兩﹔焚搶夷船一隻者﹐五千兩。所得資財﹐全行充賞。天津百姓素稱義勇﹐務各敵愾同仇﹐明攻暗襲﹐以靖逆氛。朕非好武窮兵之主﹐凡此大不得已之苦衷﹐當爲天下臣民所共諒。至該夷所擄閩廣等處內地人民﹐皆朕赤子﹐如能自拔來歸﹐或斬夷酋來獻﹐朕亦必予以厚賞。該夷去國萬里﹐原爲流通貨物﹐向來全由刁惡漢姦百端唆使﹐以致如此決裂。並當諭令各海口一律閉關﹐絕其貿易。其餘恭順各國﹐各安生業﹐勿相驚擾。經此次剴切明諭﹐該夷倘能醒悟﹐悔罪輸誠﹐所有從前通商各口﹐朕仍準其照常交易﹐以示寬大之仁。倘執迷不悟﹐滅理橫行﹐我將士民團等﹐惟有盡力殲除﹐誓必全殄醜類﹐其毋後悔。將此通諭中外知之。欽此。」上諭若早下十日﹐尙可有爲。無柰舉朝以和議自愚﹐牽掣僧營﹐不使成功。𨿽有此旨﹐寇深矣﹐可若何﹗

初六日﹐焦佑瀛﹑張之萬六百里加緊﹐靜海發。

初七日﹐夷匪分兩大股出隊。我兵三支﹕勝營﹑僧營﹑瑞營也。在通州南接仗﹐勝帥在前隊執旗督戰﹐開炮轟斃夷匪千餘人。該夷愈死愈進﹐我兵亦奮勇直前。兩軍正在相持﹐忽該夷炸炮﹝卽子母炮也﹞﹐飛落僧營﹐馬隊驚散。勝帥中炮子落馬﹐大旗折倒。三營俱潰。瑞麟幸免於死﹐退至皇木廠收集敗兵。夷復來撲營﹐幸得各路勤王兵截退。勝帥入城養傷。是役也﹐初本勝仗﹐因蒙古兵先潰﹐幾至全軍不保。勝帥所領京兵﹐皆久不經訓練者﹐一旦猝遇勁敵﹐欲其必勝﹐難矣。僧營馬隊皆蒙古銳卒﹐其不戰先逃者﹐將弁灰心﹐士卒解體。誠以昔欲戰而不使戰﹐今使戰而不欲戰也。且前所頒二十萬賞銀﹐各營俱有﹐僧營獨無﹐未知當事者是何意見﹖瑞營之兵﹐更不足數矣。勝帥身受重傷﹐中炮時﹐其馬已糜爛﹐而人竟保全﹐誠天幸也。

是日晚﹐上在海澱聞敗信﹐內外驚懼﹐徹夜匆忙﹐立傳預備。聖駕遂於初八日巳刻偸走。及各衙門值日引見等官赴園﹐始知上已北行﹐鑾輿不備﹐扈從無多。隨行者惟惠王﹑怡王﹑端華﹑肅順等﹐並軍機穆蔭﹑匡源﹑杜翰諸人。車馬寥寥﹐宮眷後至﹐詢迫不及待矣。是日﹐上僅咽雞子二枚。次日﹐上與諸宮眷食小米粥數碗﹐泣數行下。國家多難﹐天子蒙塵﹐令人浩嘆。

憶自六月以來﹐熒惑星入南斗﹐七月間太白經天。占驗家有「熒惑南斗﹐天子下殿走」之語﹐至是竟驗。上啟行時﹐畱朱諭云「穆蔭等辦理撫局﹐未能周妥。攺派恭親王奕﹐畱海澱議撫﹐並帕克王綿森﹑陳孚恩﹑賈楨等守城。」且密諭恭王﹕「如戰不勝﹐卽潛赴行在。」上意直棄宗社臣民如敝屣矣。是二日﹐九門晝閉﹐人情洶洶。逃竄者不可勝計。設南城無團防﹐卽變生不測矣。

初九﹑初十二日﹐東便門﹑齊化門﹑沙鍋門俱用土塞住。惟正陽門﹑順治門半開﹐午後卽閉。我兵均靠城列營。

十一日﹐事勢更急﹐探報紛傳﹐茫無確耗。又間以土匪布散謠言﹐滿城惶惶﹐去者大半。而出城被掠者猶多﹐竟至人財俱失。百物昂貴﹐街中蒼涼。銀價至二十七弔一兩。是時內城仗提督文祥之力﹐外城借五城團防之功。五日不聞聖駕所在﹐而城池尙保無恙。皆我朝深仁厚澤﹐培養二百餘年﹐故能得士气之醇﹑民心之固如此﹐眞自古未有也。

十二日﹐始知上駕至熱河。有旨令周祖培畱守外城﹐賈楨﹑趙光﹑陳孚恩幫辦。豫王﹑桂良﹑全慶﹐分駐內城﹑禁城。恭王﹑文祥仍駐海澱﹐並朱諭辦理行在一切事宜﹐立送印信﹐命上駟院給馬﹐戶部給銀﹐均未如數發往﹐可謂呼天不靈。

十三日﹐陜西﹑甘肅﹑河南各省勤王兵到。旣不派人管領﹐又不頒發糧餉﹐茫無布置。兵𨿽多而無用﹐國中無主故也。夜間夷匪在齊化門外﹐放火焚燒民房鋪戶無數。

十四日﹐因情勢緊急﹐令刑部在禁各官犯取保出獄。武備院卿恆棋﹐內務府人也。前任粵海關監督﹐與巴酋有結盟之好。是時往來說和﹐屢到刑部與巴夷晤談﹐並求其寄書與額爾金﹐息爭議好。婉求數日﹐巴夷始允。其書大略云「我國此來原爲通商﹐並非攻城略地﹐乃﹝仍﹞宜和好爲是﹐退兵張家灣﹐再議條款。且我在此甚蒙恭王優待。恭王爲人亦甚明白﹐似和約可成」等語。後有夷字一行。我國無人認識﹐不敢遽送夷營。遲至數日﹐始行發往﹐從此兩有照會。彼云先送出巴夷等﹐然後退兵。我云必先退兵﹐然後釋還各夷。因此又耽擱數日。

十五日﹐有女夷帶兵城下﹐詢巴夷消息。我巡城兵答曰「並未囚禁﹐優待之至。」夷始退去。是日釋巴夷出刑部﹐往徳勝門內髙廟。我文武大臣等擺隊相送﹐辱國體矣。

十六至十九日﹐略爲安頓。夷匪之不攻城者﹐因巴夏裏在內也。

廿日﹐我執事大員﹐差商人往夷營送禮﹐懇請說和。該夷批答云「爾等來意知悉。但我國無私收禮物之理。所送各禮﹐按市價給錢。至通商各情節﹐仍向爾國呈請照會﹐方爲合理」等語。可謂情通理順﹐而禮物俱被黑夷鬼搶去。其譎詭狡獪﹐往往類此。我執事等竟莫可如何﹐傷財惹气﹐一事無成。

廿一日﹐上自熱河來旨云「夷𨿽欲就撫﹐料理城池一切事宜﹐不可懈怠。如撫局已成﹐卽飛速奏聞﹐以便早行回鑾﹐以安人心」云云。

廿二日﹐夷人領馬隊闖入海澱﹐意在恭邸也。因未得手﹐卽放火將園門燒毀﹐樹木朝房﹐皆成灰燼。附近一帶﹐焚掠無算。夷匪進宮門時﹐皇太妃染病在牀。聞事急﹐自勒死。駐園大臣文丰﹐投禦河殉難﹐宮女內監﹐死者更多。內務府員外郎泰淸﹐全家十六口俱自焚死。其餘各官園寓﹐蕩然無存﹐一片焦土。土匪乘之﹐於是宮中精蓄陳設等﹐搶掠一空。恭邸及軍機文樣﹐夜間避之長新店﹐並無房屋﹐露宿終夜。夷匪燒園後﹐申亥回營﹐路遇瑞麟馬步兵五千﹐卽時接仗。瑞兵大敗﹐屍骸徧地﹐其受傷者﹐潰入徳勝門﹐喊哭連天﹐城中大亂。兵部尙書陳孚恩痛哭云「大事去矣﹐我輩有死而已。」內外城各鋪戶﹐席捲而逃。錢當店被搶者數十家。各官眷出城者﹐更不勝數矣。是時未關閉者﹐止一西便門。擁擠紛紛﹐車馬塡塞﹐竟有候至終日﹐不能出城者。內城八旗男婦﹐提老攜幼﹐步行而出﹐尢爲傷心慘目。

廿三日夜間﹐夷匪又來撲城。勝帥以帛裹傷處﹐率領陜甘山東各省兵接仗。僧邸馬隊繼之。四面圍剿﹐夷始敗退。是夜炮火衝天﹐人聲鼎沸。槍炮之聲﹐震動山嶽。有閉門坐泣者﹐有徹夜不眠者﹐有打點行囊爲宵遁計者﹐人人喪膽﹐眞非常之驚也。

廿四日﹐夷營駐紮黑寺。各省武舉會試者﹐早已遠逃矣。附城各村莊﹐不分晝夜﹐火光燭天。我之潰兵潰勇﹐無人招集﹐任意搶奪。西山一帶﹐皆京城宅眷逃往者﹐荼毒尢甚。各衙署當差無人﹐棄官者不知幾何。是日彰儀門開﹐出城者絡繹不絕。而守門之吏忽而放行﹐忽而攔阻﹐需索銀錢﹐尢爲可惡。未刻﹐送巴夷出城。恆褀往夷營議和回去﹐和議已成﹐彼此罷兵。所有條款﹐均已允許。定於明日國子監赴宴。時勝帥已入城﹐僧邸駐天靈﹝寧﹞寺。人心從此稍安。

廿五日﹐前三門俱半開。該夷因天雨攺期換約。

廿六日﹐夷人來照會﹐定於甘九日﹐帶領馬步隊一仟人城。內外一聞此信﹐又復驚慌搖動。於是前之未走者﹐亦皆出城爲暫避計﹐恐夷匪入城騷擾也。是夜沙鍋門外火。

廿八日﹐恆褀往夷營。

廿九日午刻﹐恆褀率領夷人馬步隊五百人﹐入安定門。夷酋有成姓﹑剛姓﹑巴姓﹝卽巴夏裏﹞三人﹐在國子監赴筵。禮樂文章之地﹐犬羊雜處矣﹐爲之一嘆。宴後﹐分三處駐紮。惟巴夷領夷匪多人﹐住安定門樓上。該夷布滿城墻﹐徧插旗幟﹐安設炮位﹐將我兵士盡行逐出。器械槍炮等件﹐拋棄滿地。我國接待之人﹐綿森﹑全慶﹑寶鋆﹑成琦﹑崇綸﹑恆褀等。該夷定要親見恭王﹐始換和約。我當事諸人未敢遽允。

九月初一日﹐該夷交出漢姦四人﹐並請我國諸大臣赴宴。

初二日﹐諸執事去請恭邸。王與文祥自長新店回﹐駐天靈﹝寧﹞寺。是夜徳勝門外火。

初三﹑四兩日﹐夷人屢貼告示。始而云「絕不擾害﹐百姓安堵如常。」繼則云「如恭王不見﹐和約不換﹐仍動干戈。爾商民等﹐宜及早遠離﹐免致受禍。」於是人心不定﹐搬移者又紛紛矣。北城一帶﹐徧住夷人。而我國之男婦往看者﹐日不下千餘人。前則畏其搏噬﹐竄避不遑﹔後則視爲希奇﹐傳說有味。且該夷又以洋錢易市錢﹐拋擲滿地。貧婦乞兒等﹐紛紛逐拾﹐彼觀之爲樂。可恨可笑。夷酋等向順天府要氈子千條﹐皮襖三千件﹐白米數千擔。均如數給付﹐又因夷人打仗受傷﹐加索現銀五十萬兩。種種不情﹐難以縷述。我朝諸大老﹐俯首帖耳。任其羅唣﹐莫敢誰何。且夷匪分班上城住宿﹐其該班者﹐紀律謹嚴﹐並不敢移動跬步。下班者﹐卽潛肆淫掠﹐北城東城受害者不少。此𨿽由將帥無能﹐兵丁無用﹐而開門揖盜者﹐實恆褀一人。其罪上通於天矣。是日有旨﹕僧邸革去王爵﹐仍畱大臣關防。瑞麟革職畱營效力。提督攺派瑞常。因敗仗後﹐恭王參﹝奏﹞﹐故有是旨也。

初五日﹐該夷因前在通州被獲各人﹐有爲胥役拷掠致死者五名﹐此次聲言泄忿﹐放火將圓明園﹑三山﹝玉泉﹑萬壽﹑香山﹞等處﹐全行燒毀。煙焰迷天﹐紅光半壁。連燒五日五夜﹐不啻咸陽一炬。數百載之精華﹐億萬金之積貯﹐以及宗器﹑裳衣﹑書畫﹑珍寶﹑玩好等物﹐有用者載入夷營﹐不要者變爲瓦礫﹐更被土匪搜劫一空。萬間宮殿﹐蕩爲墟矣。伊誰之咎﹖至歷代聖容﹐皆爲碎裂﹐尢不忍聞矣。當未放火之先﹐夷酋索卹銀五十萬﹐曾有照會給恭王。王亦照會該夷﹐遣一守備往投。詎該弁竟未送到﹐私將照會毀棄﹐復捏造夷字收條繳差。夷酋等候至三日﹐不見照會﹐因而燒園。後事情泄露﹐將該守備立卽正法﹐然已無裨於事矣。

初七﹑八兩日﹐恆褀帶領巴夷﹐相度蓋館地面。如隆福寺﹑老君堂﹑天主堂等處﹐均要占踞。又有王府數處。後各府皆賄求巴酋﹐始行讓出。

初九日﹐夷人彊挾順天府尹董醇﹐帶往厚載門﹐擅入咸陽宮﹐遊景山﹐至太髙殿﹐過神武門外橋而回。宮門禁地﹐任其往來﹐令人發指。數日間﹐屢有上諭示恭王﹐言「夷情叵測﹐萬不可親身往見」﹐並有「勿蹈虎口」之語。恭邸復奏有云「奴才於皇上﹐分則君臣﹐親則骨肉。捧讀朱諭﹐愛臣者至矣。然臣不親見﹐該夷必不罷休。合城億萬生靈所系﹐臣𨿽死無憾」云云。

初十日﹐由戶部發現銀五十萬兩﹐共計二百五十箱。夷人紛紛擡去。並商議伊等見恭王儀注。

十一日巳刻﹐恭王領馬步兵二千進城。文有文祥﹐武有勝保﹐威儀嚴肅﹐夷人爲之气奪。至吏部下馬時﹐一二品大員皆集。夷等恐有埋伏﹐亦派夷兵二千﹐前後防守。未刻﹐巴夏裏先到﹐親來請恭王安﹐行全禮。王遂攜巴夷同至禮部。申初﹐額爾金乘轎至大堂前下轎。王迎於檐下。額酋亦行彼國全禮﹐王拱揖答之。入座後﹐通使傳話﹐略爲寒暄而已。當面畫押﹐互相和約。夷酋等深贊王賢﹐感激無地。巴夷尢爲恭敬嘆服。臨行額酋復至王前﹐行禮告辭也。王送至階下而回。是日合城往觀﹐塡街塞巷﹐亦盛舉也。

十二日﹐與佛蘭西換約﹐禮節與英夷同。

十三日米利堅﹑俄羅斯﹑黑鬼國換約。該夷等因燒毀海澱﹐於一千六百萬中﹐讓三百萬。然其所掠者﹐已不下千萬矣﹐將誰欺耶﹖

十四﹑十五兩日﹐夷人出南城﹐至前門大街﹑珠寶市﹑大柵欄等處﹐買辦貨物。𨿽不甚猖獗﹐而各人攜帶槍刀﹐少不如意﹐卽行滋擾。於是鋪戶多關者。

十七日﹐佛蘭西首先退兵。因英夷肆掠無忌﹐彼亦爲之不平﹐遂忿而先去也。英夷重修順城門內天主堂﹐日往念經。並令我國將和約條款﹐刊刻眷黃﹐頒行天下。畏各省關閉絕其貿易也。復欲拆毀我地壇﹐築彼炮臺﹐幸而中止。

十八日﹐英夷請恭王赴宴﹐並送王禮物甚多。又述說彼此起釁之由﹐懇王入奏﹐代陳下情﹐頗爲恭順。

廿日後﹐夷人逐日出城﹐聽戲閒遊﹐毫無阻礙。

廿三日﹐夷人將安定門交還﹐始準我軍民出入。

廿四日﹐上召僧邸﹑瑞麟赴行在﹐並飭令各衙門堂司官員揀赴行在。無論大小官員﹐俱不準告假。才覺安定﹐威權又作矣。是時恭邸進城﹐駐瑞應寺。

廿五日﹐方有邸抄上諭云「恭親王奕奏互換和約一折﹐本月十一﹑二等日﹐業經恭親王奕﹐將八年所定和約﹐及本年續約﹐與英﹑佛各國互換。所有和約內所定各條﹐均皆允準﹐行諸久遠。從此永息干戈﹐共惇和好。彼此相安以信﹐各無猜疑。其和約內應行事宜﹐卽通行各省督撫大吏﹐遵照辦理。欽此。」

廿六日﹐恭邸奏請回鑾。

廿七日﹐英夷始退兵。軍機文祥及諸大臣與之餞行。該夷酋等云「我等此來﹐甚爲騷擾﹐大皇帝破費多多。至今大皇帝未回﹐我等心甚不安。理應我帶兵赴熱河迎駕﹐恐大皇帝見疑。又復北行﹐更爲不美。是以不敢前往。異日諸公可爲我們代奏」等語。驕傲之態﹐淩辱之言﹐我執事諸大老汗顏聽受而已。廿九日﹐夷兵俱已退淨。諸大臣奏請回鑾。奉朱批云「夷人𨿽退﹐尙踞天津。條款內有面遞國書一條﹐並未議妥。該夷如有反復﹐轉恐有甚於八月初八日之事者。爾諸臣孰能保無後患﹖」上意若此﹐其久駐熱河必矣。賞還僧邸王爵﹐並三眼花翎。賞瑞麟侍郎銜﹐飭令帶兵赴河間﹐防剿撚匪。英夷之事﹐於此結矣。

