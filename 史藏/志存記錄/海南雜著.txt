海南雜著

周序劉序題詞一題詞二海南雜著附錄一附錄二附錄三

周序

蔡生廷蘭﹐澎湖士也。道光十二年壬辰春﹐余以興泉永道奉檄賑澎湖﹐生袖詩來謁﹐述風災小民饑苦狀﹐余和之。生請受業﹐因其名字之曰香祖﹐授以前人讀書法。

澎湖﹐臺灣府屬大海中之一島﹐地斥鹵﹐不宜禾稼﹐薯芋雜糧生焉。民習漁﹐以海爲業。無學校﹐額設生員四名﹐隸府學。生以島無藏書可讀﹐就郡力學﹐試髙等﹐爲廩膳生。鄕試渡海﹐次廈門﹐余常課之玉屏書院。

乙未﹝道光十五年﹞秋﹐試歸﹐遭颶風﹐漂泊不知所之。踰年丙申﹝道光十六年﹞夏﹐歸自越南﹐具道困苦﹐且致越南使臣念余意﹝壬辰夏﹐越南使臣工部郎中陳文忠﹑禮部員外郎髙有翼﹑行人陳文恂送故彰化縣李振靑眷來廈門﹐冬歸國﹐詩以送之﹞。餘慶其再生﹐資之歸澎湖。

是秋﹐調在臺灣﹐生以所撰「滄溟紀險」﹑「炎荒紀程」﹑「越南紀略」來質。余讀其文而異之。一書大海中風雨晦溟﹑波濤駭異﹑生死不可測之情狀﹐而中懷鎭定﹐惟老母是念﹔一述越南恭順﹐雅重天朝文士﹐與其士大夫相唱和﹐及所歷山川道路之險夷﹑城郭宮室倉廩府庫市廛之虛實﹔一載越南故事﹐略古詳今﹐纖悉畢具﹐以驗其風俗。噫﹗生此遊可謂奇矣壯矣﹗顧念生生長窮島寂寞之鄕﹐縱能力學﹐見聞寡鮮﹐天豈以跌蕩其胸臆﹐開豁其心思耳目﹐以益其爲文耶﹖

太史公曰﹕『余嘗西至崆峒﹐北過涿鹿﹐東漸於海﹐南浮江淮矣』﹔故其文淹博踔厲而詭奇﹐後世莫能及。士君子遊歷所至﹐何地不當究心山川人物有關經濟﹖凡可以供憑眺﹑資考證者﹐皆學也。生旣至絕域矣﹐其有所記載固宜。抑越南﹑南越也﹐昔陸賈至其地得多金而返﹔生失路窮遺﹐而於辭受間惟謹﹐視陸賈又何如哉﹗今以生選拔貢於朝﹐其以是爲行捲﹐質之當代巨公﹐必有能賞之者。

蘇子由曰﹕『於山﹑見嵩華之髙﹐於水﹑見黃河之大﹐仰觀宮闕﹑見天下之壯麗』﹔生其遊焉﹐還視越南蔑如也﹐則所以益其爲文者當更無窮也。

富陽周凱仲禮撰。劉序

東坡居儋耳詩﹕『九死南荒吾不恨﹐玆遊奇絕冠平生』﹔故其文章之雄傑﹐以海外諸作壓捲。然儋耳隸廣東瓊州府﹐遠陟蘇波﹐在宋時初辟爲南唐﹐今則士大夫舟楫之所停集﹐遊乎此者未足稱奇絕矣。

夫不履天下之奇險﹐不能得宇宙之壯觀。澎湖蔡生廷蘭﹐礪介節﹐富文學。余歲﹑科兩試﹐皆取冠其曹。不幸﹐屢舉輒報罷。道光乙未秋試後﹐廈門渡洋﹐猝遇暴風﹐昏暝浮十晝夜抵越南。越南王由陸路賫送﹐逾年夏始歸。吾閱其所著「滄溟紀險」﹐颶颷迅發於島嶼之間﹐潮水騰沸﹐浪髙如山﹐舟桅折舵傾﹐沈而復起﹐匍匐叫號神明﹐以求須臾之命﹐不覺驚且嘆﹐謂天何危生至此。繼閱其「炎荒紀程」﹐國王雅重儒術﹐其國文武大小吏員皆曰﹕『不圖今日得見天朝文士』﹗所至燕飲無虛日﹐醉後必索詩﹐能者亦酬和疊韻﹔及臨別﹐握手零涕﹐並謂『天涯南北﹐別時容易見時難』。不覺嘆且喜﹐謂天旣危生﹐遐方之人何愛生至此。終閱其「越南紀略」﹐越南﹑古越裳氏﹐歷秦﹑漢﹑唐﹑宋﹑元﹑明與中國分合治亂﹐府州縣衛之沿革﹐山川溪谷之髙深﹐鳥獸艸木之怪特﹐禮樂冠裳之異宜﹐風俗人情之變殊﹐二十七史外夷傳之所不載﹐纖悉具備﹔而生猶自名曰「紀略」﹐不覺喜且愕﹐愕且服生實善承天之危﹑克致人之愛。玆記當與東坡海外文章並傳﹐洵乎「九死不恨﹑生平奇絕」之遊也。

𨿽然﹐吾更有以進生。夫神志定﹐乃可以處非常之事﹔見聞博﹐斯能以究萬物之情。有孚心亨﹐則習坎獲吉﹔篤敬忠信﹐自蠻貊可行。生固非終身舉而不遇者﹐其介節果亦能始終如東坡乎﹖吾於生之玆遊望之矣。是爲序。

時道光十六年﹐歲次丙申﹐孟秋之月旣望﹐陜西按察使司前臺澎兵備道友生劉鴻翺次白氏撰。

題詞一

蔣懌�﹝艸弇﹞﹝鏞﹞司馬夫子

文章未遇屈秋闈﹐海舶奔騰颶母飛。天水浮沈旬夜迥﹐煙雲杳渺一風回﹝棄桅後被西北風壓下﹐幸轉東北﹐得收安南﹐否則直犯落漈﹞。南收荒島波濤險﹐北望家山定省違。往返梯航將萬里﹐奚囊攜得錦囊歸。

取道歸程出桂林﹐鷺門安抵喜傳音。倚閭得慰萱幃望﹐愛士能孚藻鑑心﹝廈門周觀察﹑臺灣劉廉訪二憲均器重盼望之﹞。回首煙波驚甫定﹐怡情桑梓戀應深。長風巨浪鵬摶遠﹐履險爲夷卜大任。題詞二

許蔭坪﹝徳樹﹞廣文夫子

驚濤亂濺老萊衣﹐九死難忘奉養違。心似捲葹身似葉﹐天畱舜艸報春暉。

菜芹汛口進銅盤﹐萬里風檣客子單。喜煞越裳諸父老﹐扶藜來看漢衣冠。

蘇和聲裏嶺彎環﹐乞得羇身百粵還。掇取乾坤艸盈袖﹐幾人生度鬼門關﹗

對客揮毫慷慨吟﹐香山名已徧雞林。而今不寫閒風月﹐一首新詩一餅金。

海南雜著

●滄溟紀險

道光乙未秋末﹐省試南旋。旣抵廈門﹝廈門別號鷺島﹞﹐值吾師周蕓臯觀察壽辰﹝時任興泉永道﹐駐節廈門﹞﹐隨眾稱觴﹐歡燕累日。遂渡金門﹝金門嶼在廈門之東﹞﹐適祖家﹝余家祖居金門﹞。由料羅﹝料羅汛在金門東南﹞覓舟﹐將歸澎島問安老母﹝時遷澎湖﹞﹐卽赴臺灣﹐計不十日可至也﹝余是年在臺郡城主講引心書院﹞。

十月初二日﹐舟人來促。率家弟廷揚偕從者馳至海濱﹐見船已拔椗﹝椗以重木爲之﹐海舟用以定船﹞﹐張髙篷﹝卽帆也﹐俗呼篷﹞﹐且去。遽呼小艇﹐奮棹追及之。而日色沈西﹐視東南雲气縷縷騰海上﹐變幻蒼靄間﹐良久始滅。入夜﹐滿天星斗﹐�﹝火閃﹞爍不定。餘指爲風徵﹐勸舟人且緩放洋﹝大海中汪洋無際處曰洋﹐有內洋﹑外洋之稱﹞。舟主持不可。顧鄰舟三﹑五﹐亦漸次離岸。余已暈眩﹐自投艙中擁被屏息臥﹐聽其所之。約三更﹐聞風聲颯颯﹐船底觸水﹐硠硠作急響﹐勢顚簸﹐殊不可支﹐猶以爲外洋風浪固然﹐姑置之。再燃更香以俟﹝舟以香一炷爲一更﹐名更香﹞。復疾駛逾兩炷時﹐度已踰黑溝﹝海中有黑水洋﹐水深而黑﹐東流急且低﹐俗謂之黑溝﹞﹐平明當抵岸。舟行愈急﹐浪愈髙而颶風作矣。

初﹐舟人稱西北有黑雲數片﹐俄而東南四布﹑馳驟若奔馬﹐轉瞬間狂颷迅發﹐海水沸騰﹐舟傾側欲覆。余身在艙內﹐左右旋轉﹐不容坐臥。驚悸中聞舟人呼曰﹕『東向且迫岸﹐急轉柁回者』﹗風烈甚﹐柁曳水下金膠固﹝下金在船後水底﹐用以拴柁者﹞﹐十餘人擁推之不少動。乃下篷﹐棄所載貨物﹐冀船輕得走。天明﹐四顧迷茫﹐白浪如山﹐孤舟出沒波濤間。按驗指南鍼﹐猶指巽﹐已不知何洋也。如是者三日。舟人語曰﹔『此去幸而暹羅﹑呂宋﹐猶有還期﹔若犯南澳气﹑落漈﹝入澑爲落漈﹐水特下﹐一去不返﹔南澳气逼入千里石塘﹑萬里長沙﹐皆在臺海之南﹞﹐我輩斷無生理』﹗乘風色稍定﹐相與構火作飯﹐盡一飽。

移時﹐媽祖旗飄動﹝天后﹐我俗皆稱媽祖﹞﹐風轉東北﹐叫嘯怒號﹐訇哮澎湃﹐飛沫漫空﹐淋淋作雨下﹐濕人頂踵﹐毛骨生寒﹐眾相視無顏色。忽然一聲巨浪﹐撼船頭如崩崖墜石﹐舟沒入水﹐半瞬始起﹐�﹝木盛﹞蓋木板皆浮﹝艙面蓋板曰�﹝木盛﹞蓋﹞﹐水傾盆瀉艙底矣。余淹僕﹐自分必死﹐家弟手一繩﹐泣令束腰間﹐彊扶掖出船上﹐俯伏告天乞命。舟人悉嗷啕大慟。余顧謂出海﹝舟主稱出海﹞曰﹕『哭無益﹐速砍大桅』﹗桅折墜水中﹐舟始穩﹐隨波泛泛若輕鳧。因視水櫃﹐水將盡﹔封閉禁勿汲﹐旦晚兩餐取咸水蒸芋爲食。余焦燥﹐思水不可得﹐日啖芋孫半枚﹐然亦竟忘饑渴。

逾四﹑五日﹐見白鳥飛翔﹐海水轉淡黑色﹐又漸轉淡藍﹐料去山不遠。日將下﹐遙望浮雲中黑痕隱隱一綫﹐粘水不動﹐大類山形。明晨霧開﹐則層巒疊嶂﹐畢陳目前。離船里許﹐屹立三小嶼﹐中有艸樹靑蒼﹐嶼邊巨石硱磳﹐狀俱險惡。舟隨潮曲折流入﹐辧來帆皆甲板﹝番船名﹞﹐梭織不絕。熟視大山口有檣桅簇簇﹐知爲大港﹐眾皆狂喜﹐羅跪仰天謝。

午後﹐微雨數陣﹐陰雲驟合﹐風雨交加﹐上下瘴霧昏迷﹐羣山盡杳﹐對面不相識。潮流湍急﹐湧浪滔天﹐舟前後撞擊﹐震響如雷﹐衝突抵暮。約初更﹐眾慮擱淺﹐各自爲計。余自問命絕於此﹐手扳弟﹐坐俟變。無何﹐風殺雨止﹐浪亦就平。探身艙外﹐則月出東方﹐黑暗中驟見天光。凝眸諦覷﹐覺南北山勢環抱﹐似可寄泊。投鉛鐘試之﹝鉛鐘以鉛爲之﹐系長繩數十丈以試水深淺﹞﹐水深二﹑三丈﹐下皆細沙﹐遂下椗而安焉。屈指計之﹐蓋十月十一日夜也。

越宿破曉﹐見一漁艇過呼問﹐語不可解﹐指書「安南」二字。少頃﹐又一小艇來﹐中一人能華語﹐自稱唐人﹝安南呼中國人曰唐人﹞﹔登船﹐愕曰﹕『客從中國來耶﹖不識港道﹐胡能至此』﹖眾告以故。搖首咋舌曰﹕『非神靈默護﹐胡能爾爾﹖初到小嶼﹐卽占畢羅嶼﹐嶼東西眾流激射﹐中一港甚窄﹐船非乘潮不得進﹐觸石立沈。由西而南﹐可抵內港﹐桅篷已滅﹐逆流不能到也。其東西一帶﹐至此稱極險﹐海底皆暗礁﹑暗綫﹝海底石曰礁﹑沙曰綫﹞。綫長數十里﹐港道迂回﹐老漁尙不稔識﹐一抵觸﹐虀粉矣』﹗余聞而益駭。

念家住澎湖大海中﹐自幼涉滄溟﹐於今數十度往返﹐俱順帆安穩無恐怖﹔間有風波﹐亦尋常事﹐未若玆之艱險備歷﹑萬死一生也。然余聞古人以忠信涉波濤﹐履險阻如平地﹔或於驚濤駭浪間﹐按劍沈璧﹐怒罵笑談﹐不動神色。彼其人皆聖賢豪傑﹐正直之懷﹐所感通天﹐亦不忍制其命以畱爲斯世用。余自問區區一介﹐無所短長﹐𨿽忠信愚忱亦頗自持﹐而際此顚危險難﹐胡能不怖﹖心怦怦然﹐展念老母﹐終焉不孝﹐尙敢自望生全﹐亦聽命於天已爾。乃竟不死﹐以至於斯。不知天將厚造於余﹐而先使流落遐荒﹑窮愁拂郁﹐因以擴見聞於海外之國﹐未可知耶﹖然亦幸矣。

眾方具朝餐﹐乃大肆飽啖﹔負曝以坐﹐濕衣遽幹﹐啼痕未滌也。急記之。

周蕓臯夫子評﹕寫遭險狀﹐窮極駭異﹐各盡其致。末段自寫胸臆﹐尢可想其人。

●炎荒紀程

舟泊越南境﹐越日爲乙未十月十三日﹐有兩汛官駕小船來舟側﹐皆烏縐綢纏頭﹐穿窄袖黑衣﹑紅綾褲﹐赤兩腳﹝越南官員出入﹐皆赤腳。衣不分寒暑﹐冬月猶著輕羅﹔貴者多用藍﹑黑二色﹐纏頭亦然﹐褲俱紅色﹞﹐帶通言一人﹝傳語者號通言﹞﹐作閩音﹝詔安人﹐名沈亮﹞呼謂舟主曰﹕『此廣義省思義府菜芹汛守禦官也﹝一阮文鸞﹑一阮文利﹞﹐聞有收風中國船﹐特來盤驗』。延登舟﹐啟艙徧視畢﹐命具失水狀﹐並持牌照去﹝國中悉用漢字﹐其衙門案牘體式與中國略同﹞﹐囑明日移舟內港﹐照例貢銅盤爲稟報﹝凡送人禮物﹐必置銅盤﹐戴頭上跪進﹐謂之貢銅盤﹞。

次日傍午﹐見數十蒲帆如飛而至﹐皆漁艇也。前通言先自變量人登舟﹐或挾柁﹑或拔椗﹐令各艇系一繩船首﹐就己艇操楫牽挽﹔我舟緩緩隨之行。棹歌齊起﹐咿啞喁於﹐響答雲水中﹔鷗鷺翺翔﹐聞人聲拍拍飛去。薄暮﹐入內溪。見近山竹樹蔥蒨﹐蒙蘢隱隱﹐數村落起炊煙。須臾抵岸﹐岸上茆屋十餘間﹐汛防在焉。守禦官親至沙漵中指揮漁艇﹐令移泊汛防署前。維舟已定﹐諸漁艇散去﹝其國舊例﹐舟入汛地﹐守禦官設法防護﹐於署前鳴鉦﹐漁艇蟻集聽差﹐不敢索工價﹞。夜聞戍鼓冬冬達曙﹝更鼓徹夜﹐皆點鼓一聲﹐不按更數﹔大官則鳴鐘﹞。

十五日﹐偕通言登岸。舟主攜船中物﹝姜﹑面﹑煙﹑茶﹐其國所嗜﹞﹐假汛中銅盤以獻﹐余亦附贈筆墨。守禦官喜﹐延余中榻坐﹝大小官署皆不置椅棹﹐堂中設一低牀﹐南向﹐尊者所坐﹔左右各設一牀﹐東西向﹐左爲主﹑右爲賓﹐從漢制﹔尙有同牀坐﹐則尊者在外﹐卑者以次在內﹞。急備文書﹐馳報省堂官﹝駐省大員稱省堂官﹐在府者稱府堂官﹞。因借米一方﹝約四斗﹞﹑錢一貫﹝鉛錢鑄「明命」年號﹐以二錢準一銅錢﹐每貫六百文﹞﹐辭守禦官歸船。

十六日午後﹐望岸上舁二輞子至﹝肩輿號曰輞子﹞﹐中各坐一人﹔從數人﹐執藤條。移時﹐同守禦官下船。仍喚前通言云﹕『是省堂官﹐委來覆驗者』﹝一布政官未入流書吏陳興智﹑一按察官未入流書吏阮進統﹞。按牌照及搭客名數﹝呼海船中附載之客曰搭客﹞﹐令各伸左手中指印紋紙上﹐謂之「點指」。復熟驗艙中無違禁物﹝鴉片煙及軍器禁最嚴﹐搜獲以洋匪論決斬﹞。縱橫量船面丈尺﹑艙底淺深﹐造冊備徵稅﹝若船中無貨物﹐免徵稅﹞。出紙筆﹐各書一紙相問答。約余次日赴省見大官。遂登岸去。

經宿﹐果乘小船來邀﹐與舟主俱往。風微水緩﹐沿溪泛十餘里至岸。日停午﹐循阡陌間小徑行二﹑三里﹐至潞潣市﹝唐音呼栗萬﹐有戍兵﹞。晚宿通言家。五更起﹐踏月行。連村柝聲相聞﹐深巷犬吠如豹﹐池塘蛙蚓鳴聒不休。約行二十餘里﹐天已明﹐飯道旁野店。復行里許﹐渡一溪﹐二委員爭以輞子讓余坐﹐卻之﹐因呼隨兵導余緩步行﹝官無胥隸﹐皆以兵給役﹞。大路寬二丈餘﹝國中惟一條大路﹐直通南北﹞﹐兩旁植波羅密﹐十步一株﹐枝葉交橫﹐繁陰滿地﹔淸風颯颯﹐襟袖皆涼。遠望平疇千頃﹐禾稻油油。人家四圍修竹﹐多甘蕉﹑檳榔﹐風景絕類臺灣。道中所過橋﹐悉編竹爲之﹐新舊疊蓋十數重﹐支以橫木﹐足踏處步步作軟勢。向午﹐又渡一溪。去溪里許﹐卽廣義省﹔駐布政官一員﹑按察官一員﹑鎭兵官一員﹝藩﹑臬二司﹐人呼布政官﹑按察官﹐總兵呼翁官鎭﹐合稱謂三官堂﹞。有小城﹝俗稱虯蒙城﹞﹐設東﹑西﹑北三門﹐官署﹑倉庫﹑營局在城內﹐居民市肆在城外﹝凡省郡城內無民捨﹞。適市﹐遇唐人﹝彼國稱中國人曰唐人﹐或稱天朝人﹞林遜﹝同安人﹞﹐邀至家。

少頃﹐委員趣見大官。余隨行進城﹐觀者載道。至署﹐引入大堂﹝官署只一間大堂﹐早晚視事皆在此﹔屬員﹑書吏畢聚堂上辦案﹐散堂則各歸己家﹞。中坐兩官﹐通言默告云﹕一布政官宗室阮公﹝帛﹞﹑一按察官鄧公﹝金鑑﹞。因向前一揖。皆起立俯體叉手作答揖狀﹐指右榻令坐﹔向通言噥噥語﹐通言不能傳﹝通言所識﹐亦尋常市井語﹐餘多不諳﹞。大官自書於紙﹐問籍貫﹑履歷及遭風情狀。遂詳書始末答之。點首嘆息﹐似甚矜憐。召福建幫長鄭金﹝同安人﹞擇房舍安置﹝唐人多閩﹑粵二籍﹕閩稱福建幫﹑粵稱廣東幫﹐各設一幫長辦理公事﹞﹔先給米二方﹑錢二貫﹐資用度。復傳舟主入﹐準給憑開艙﹐賣所餘貨物。余起謝﹐趨退﹐主林遜家。

十九日﹐繕詞囑幫長投進。大官贊賞﹐隨具疏附詞上國王﹝國王居富春城﹐距廣義省七日路程﹞。是晚﹐布政官令書吏持一題紙來﹝四書藝一﹑經藝一﹑詩賦各一﹞﹐限明日辰刻來取稿本。次晚﹐鄧公亦令書吏持題來﹝如布政官篇數﹞。余俱如限撰就呈繳﹔畱閱不發。二十二日﹐詣辭﹐復回船。二十四日﹐偕家弟盡取行李﹐別舟人﹐重赴廣義省。自後﹐遂不復至船。

二十六日﹐大官聞余至﹐命各屬員﹝知府一﹑通判二﹑經歷二﹑知縣二﹑縣丞一﹑教諭一﹞同時來會。以寓窄﹐羣揖而散﹐不及通姓名。詰旦﹐往候大官﹐諸人俱在﹐因徧拜其枉辱。時方會鞫大訟﹐卽告退。居數日﹐近城官吏及紳士絡繹來訪者以百計﹐呼余曰「翁廩生」﹝俗呼尊者謂翁﹐或稱太﹞﹐索句丐書﹐不堪其擾。惟布政吏裴有直﹑阮仕龍與餘情好獨摯。

十一月初五日﹐大官傳有王旨下﹔急詣署﹐讀抄出朱批云﹕『該名系文學出身﹐不幸偶遭風難﹐盤纏罄盡﹐殊爲可軫。業經該省給發錢﹑米外﹐著加恩增賞錢五十貫﹑米二十方﹐俾有資度﹐用示軫念天朝難生至意。其船人亦按名月給米一方』。遂泐詞稱謝﹐向省倉庫支領脯資﹐得無乏。由是大官益加敬禮﹐暇輒呼共筆談。

初九日﹐有新進士黎君﹝朝貴﹞偕知府官範公﹝華程﹞來訪。範公曾充副使﹐入貢天朝﹐著有詩集﹐袖來示余﹐細爲評贊。贈以詩。

初十日﹐晤黃文﹝龍溪人﹐住廣義�﹝廣外甫內﹞﹐云曾三次陸路回閩﹝回閩有二路﹕一從廣東瓊州過海南赤崁爲外路﹐有劫盜﹐人眾乃可行﹔一走廣西大路爲內路﹐較遠﹐不患伏莽﹞﹐語路中情事甚悉。余狂喜﹐遂決歸計。次日上大官書﹐乞貸行資給憑﹐由陸回籍。大官以格於例﹐有難色﹝往例﹕凡中國船收風抵境﹐如文武官屬及紳衿﹐俱配官船護送回中國﹐商民有從陸路回者﹞。餘力懇﹐乃爲疏請。

十三日﹐往廣義�﹝廣外甫內﹞﹝有商賈處稱�﹝廣外甫內﹞﹔廣義�﹝廣外甫內﹞距城三十里﹐�﹝廣外甫內﹞中國船所集﹞﹐宿黃文家﹐談鄕情歡洽。主人喚子婦出拜客。中唐人爭來問訊。信宿乃還。

二十日﹐有塾師陳興道以詩招飲。閱兒童所誦四子書﹑經史﹑古文﹑詩賦﹐與中國同﹐皆寫本。又人置一磚﹐塗泥水以竹筆作字﹐悉粗劣﹝筆墨最少﹐學字無法帖﹞﹔或持紙掌上作艸書﹐甚捷。陳君頗通經史﹐知詩﹐人呼翁柴﹝呼先生謂柴﹞。自是﹐諸人士邀飲者日眾。

十二月初六日﹐王遣使裴敬叔﹝舉人﹐候補知縣﹞來視﹐親至寓﹐慰諭甚殷。越日往謝﹐各官俱集省堂。使者及大官揣王意﹐咸勸余捨陸由舟﹐約來春南風初發﹐備官船達廈門﹔舉座稱便。余以急歸奉母爲言﹐操管往復﹐自辰及未﹐求益堅。使者意始轉﹐約復命之日﹐請下部議﹔遂星夜啟行去。余歸心焦急﹐於邑成疾﹐十餘日不能起。大官時遣人慰問。

十九日侵晨﹐前驗船吏陳君﹝興智﹞入賀曰﹕『部議準矣』﹗余病若失﹐躍起詰之。陳君促余整衣詣大官。大官出部覆及抄發朱批見示云﹕『據該名累乞由陸回貫﹐勢難久畱﹐理宜俯從所請﹔著戶部封遞白金十兩﹐賞助行資﹐仍由該省官從優妥辦』。讀罷泣謝﹐白大官訂期就道。鄧公泫然曰﹕『足下歸固善﹐第此後天涯南北﹐何時再見』﹖余亦悲不自勝。退令家弟治裝﹐假從者偕行﹐遂走別諸相識。

翌日﹐二大官遣送戶部所遞金及路照關文﹝委該隊官一員﹐帶兵二十名護送至廣南﹔又給關文﹐沿途換派弁兵﹐支領口糧﹞﹐外加贈銀五兩。鄧公又別遣親隨﹐以肉桂﹑牙筒見遺。俱拜納﹐分謝以詩。又受書吏裴有直饋錢三貫及同鄕林慊﹝同安人﹞﹑林遜﹑鄭金輩所饋藥物。諸以金來者悉卻之。

二十一日平明﹐入別大官﹐畱牘乞轉謝國王。大官送出署﹔自知府以下﹐祖餞城外。諸同鄕擁送至溪邊﹐灑淚而別。舟主及同舟者皆畱﹐俟有便船乃送歸也。計余居廣義五十餘日﹐多陰雨﹐煙嵐障盛﹐地上泥濘﹐足不能展一步﹔衣履牀席﹐淋淋出水﹐日夜蚊蠅籠匝。偶值晴霽﹐周旋大官及枉顧人不暇﹔又無山水園林可消遣。以此徘徊悵結﹐情鬱鬱不得舒。忽歸程一發﹐余兄弟如困鶴出樊籠﹐振翼靑霄﹐不慮前途尙有萬里也。

自廣義城行四十里至潞潣爲一弓﹝每弓四十里﹐設一營房﹞﹐風雨竟夕﹐宿通言沈亮家。次日﹐行四十里至緊板﹝由緊板坐溪船一日夜可至廣南﹞。過溪二十里至�﹝助上市下﹞﹝潣﹝唐音呼坐萬﹞。又百六十里﹐抵廣南省城﹝俗稱惠安﹐其省城稱坐葵城﹞﹐宿�﹝廣外甫內﹞長洪錠捨﹝福建同安人﹞。去城二十里爲惠安�﹝廣外甫內﹞﹝中國人最多﹞﹐有轉運使舊署﹐甚軒敝﹝內祀前朝歷任運使公﹐中國人供香火多不利﹔今歸土人守管﹐常封鎖不得入﹞。

二十五日﹐見巡撫官﹝兼管廣義﹐稱南義巡撫官﹞潘公﹝名淸簡﹐號梅川﹐進士出身﹐曾入使天朝﹔前任東閣大學士﹐以事降外任﹐調今職﹞。公裕才學﹐性謙沖﹐禮文閒適。一日延敍兩次﹐贈錢五貫及茶糕數事﹐有倡和詩。次早﹐遣屬員持名紙送行。

二十六日﹐行廣南道中。見禾苗挺秀﹐新秧綠縟如茵﹐白鷺立田中不動﹐遠樹低迷。海中三臺山分明鼎峙﹝海中三石山號三臺﹐空洞宏開﹐天然屋宇﹔俗傳昔有七蜘蛛巢其中﹐幻作好女爲祟﹐後爲佛所除﹐今稱七姊妹洞﹞﹐髙出地二丈許﹐望之屹然。晚宿嶺下屯。輞夫﹝輞夫卽輿夫也﹞戒明日夙興飽飯﹐登隘嶺﹝一路惟此嶺髙峻﹐爲越南最險重關﹞。

曉色初分﹐出捨行二里許﹐皆在霧露中。仰視嶺際﹐云封如積雪﹐縹緲接天﹐不見峯頂。朝暾已上﹐度一小嶺。曲徑斜穿出海岸﹐海水洶洶﹐飛濤吼浪﹐震響巖谷間。至小村口﹐有汛官屯守﹐盤詰甚嚴。循山麓而上﹐磴道迂回十餘里。兩旁荊棘叢雜﹐篁籜森森如蝟毛。樹間小鳥啁啾﹐鳴聲百變。野花開放﹐落英繽紛﹐其景不可名狀。過山半﹐髙勢巉巖﹐石級鱗疊﹐若千丈云梯。輞夫以輞子橫肩而行﹐眾護卒扶掖相助﹔舉膝礙胸﹐汗浹背如雨下。凡七﹑八里﹐始達嶺巓。憩古樹下﹐仰見堅垣壁立﹐以紫荊板厚尺許爲門額﹐書「海山關」﹔設屯守員一員﹑勁卒數十﹐械炮環列﹐眞飛鳥不得度也。登關以望﹐北臨大海﹐浩瀚迷茫﹐帆檣出沒﹐如數點鳧鷗浮沈蒼碧。嶺前東西各一港﹐內透重溪﹐可容千艘。淸波微漾﹐素練平鋪﹐云影天光﹐徘徊水面﹐足以蕩豁胸臆。西南一帶﹐箐密林深﹐爲羣象所宅﹔與麋鹿﹑猩猩蕃息其中﹐荒莽非人境。山木年久﹐大者數百圍﹔枝條樛結﹐蓊郁淩霄﹐老藤纏繞﹐猿猱攀接成羣﹐見人跳躑﹝山多交臂猿﹐土人稱猿將軍﹞。須臾﹐風度林杪﹐萬籟蕭騷﹐景象淒絕。余乃悄然而下﹐別屯員。去關行六﹑七里﹐日垂暮﹐宿嶺上野人家。夜嚴寒﹐牀頭燒榾柮與弟烘之。

次日晏發。行密樹中二﹑三里﹐出嶺右﹐俯瞰其下﹐則絕壁懸崖﹐深不見底。余乃捨輞子﹐令二人掖以行。背負石﹐投足坎窩﹔連下三百餘坎﹐憩一石岡。復透迆前行﹐過三小嶺﹐悉嵓崿嵚�﹝山上欹下﹞。約十里許﹐始就平地海岸。緣岸數里﹐抵一大溪。渡溪﹐北有小市﹐設屯員盤查。輞夫爲餘言﹕上嶺至此﹐所過神廟二十餘處﹝俗稱本頭公﹐甚靈﹞﹐行人投香楮不絕﹔𨿽日往來﹐無蛇虎之患者﹐神之庇也。嶺自嘉隆間始辟﹝嘉隆﹐今國王父年號﹞﹐當越南之中﹔一夫守隘﹐萬人莫開﹐故稱隘嶺﹐去富春百有四十里﹝下去廣南百里﹞。

三十日﹐抵富春城﹝俗稱順化城﹞。城以磚築﹐甚堅致﹔髙丈餘﹐周四﹑五里﹐建八門﹐城樓狹小。城上相去二百餘步﹐列大炮五﹐相連屬﹐皆覆以亭﹐望之如羣鳥舒翼。城外環以濠﹝河深水不涸﹞﹐濠外環以溪﹝溪極深廣﹐內通眾溪﹐外達大海﹞﹐凡戰艦彩船﹐大小列溪邊﹐覆以茅亭。近城四面﹐闤闠甚嘩﹐貨物丰備﹐人煙稠密﹐廬舍整齊。余至城﹐日向午﹐該隊官﹝該隊官﹐官名﹔職若干總﹞導進城﹐見承天府尹阮公﹝碩甫﹞﹑府丞黎公﹝名肖夏﹐進士出身﹞。阮公一見而退﹔黎公頗負才辧﹐授紙賦詩﹐揮毫評論﹐至忘形骸。日將沒﹐辭出﹐往新�﹝廣外甫內﹞﹝在城北溪邊﹞﹐宿陳親家﹝晉江人﹞。是日除夕﹐人家換桃符﹑放爆竹﹐如中國送臘迎年故事。余感時思親﹐與家弟終夜零涕﹐不能成寐。

明年丙申﹐爲道光十六年正月初一日﹝越南國明命十七年﹞。序慶履端﹐辰徵首祚﹐丁街亥市﹐番舞夷歌﹐歡聲動地。余攜名版與洪涼﹝廈門人﹞詣府堂官賀年﹐且乞介紹賀國王。會東閣大學士關公﹝仁甫﹞﹑戶部郎中阮公﹝若水﹞皆在府尹座﹐交致研詰。移時﹐關公手書示曰﹕『我國有例﹐元旦聞雞聲﹐眾文武入宮拜賀﹐賜金出﹐卽封宮門﹔俟有旨啟門﹐方許出入。君欲修禮於下國﹐俟門啟﹐當引君一謁﹔慮吾王以船相畱﹐必毋卻。不然﹐旣有前命﹐但執省官文憑行無礙﹐待初七日開倉﹐領糧起程﹐畱牘府堂﹐自能爲君達賀悃也』。余行意已定﹐遂辭大官出﹐徧歷城中。其王宮在東南隅﹐面印山﹝山形如印﹐在城外﹐上有山川﹑社稷壇﹞﹐規制壯麗﹐樓閣亭臺俱極土木之勝。殿脊安黃金葫蘆﹐光彩耀目。宮前爲午門﹐門前中道豎一大旗。宮左右列營﹐處親軍衛卒﹐器械整肅。稍北爲左右將軍府﹐貯大炮藥彈十六間。宮外環髙墻﹐墻上四隅設炮臺﹐置紅衣大炮。墻外周圍鑿深濠﹐闊丈餘。濠外護欄兩重﹐禁閒人不得近。又建明遠樓﹐在別宮﹔軒窗明淨﹐棟宇輝煌﹐爲遊宴所。王宮以西諸宮﹐王子及親屬所居。又西爲內大官諸衙門。近東北爲倉廒﹐糧米充實﹐可支數十年。餘皆文武官署﹑營房及宮院﹑祠廟﹐少民居。

初二日﹐赴府堂官燕。聞者羣以余中國士﹐相率來觀﹐室幾滿﹐不辧誰何貴賤。

初七日﹐以詩別閣學及府堂官﹐賃溪船達迎賀﹝地名﹞。黎公特送出城﹐令護送諸人先由陸路侯廣治省﹔陳親舉家送溪邊。溪行二日﹐霧匝云迷﹐四山晝暝﹐篷窗雨急﹐蘆葦中溪流潺潺﹐新漲驟添兩﹑三尺。

初十日平明﹐抵廣治﹝自富春至此﹐水程一百二十里﹞。艤舟溪曲﹐隨榜人登岸﹐行二﹑三里至省城﹐該隊員先在城門踮候。雨且至﹐急挽一書吏導入見巡撫官﹝兼管廣平﹐稱治平巡撫官﹞何公﹝登科﹞。時公方袒衣捫虱﹐見客至﹐斂衣﹐遽怒鞭書吏二十。余以書進曰﹕『某來未失禮﹐何遽見辱』﹖公霽顏起謝曰﹕『渠不先通報﹐致老夫倉皇不能爲禮﹐一時唐突﹐幸勿罪』﹗乃請卽景賦詩。公閱詩喜﹐畱宿﹔不可﹐促辦關文﹐換遣護送﹐令先至迎賀相候。余辭出﹐榜人負余冒雨歸舟。次日午後抵岸﹝自廣治至此﹐水程四十里﹞﹐宿迎賀﹝迎賀至廣平二百四十里﹞﹐雇輞夫明日再發。

十三日﹐抵廣平省城﹝俗稱洞海﹐唐音呼龍回﹞﹐止�﹝廣外甫內﹞長洪謹家﹝福建同安人﹞。入見布政官吳公﹝名養浩﹐字宗孟﹐號檜江﹐歲貢生出身﹞﹐公攺容起曰﹕『君冠服容止非俗士﹐願以詩教』。呼酒卽席遣詞﹐吟興健甚﹔徧饗從者酒食。將出﹐遺雛雞一握﹐期明日再敍。次早﹐遣書吏來促。甫入門﹐公方與按察官阮公﹝登蘊﹞鞫案﹐余逡巡駐足。吳公揮退人犯﹐延坐中榻﹐復其唱酬﹐熟訪中國風教人物。坐久﹐進午餐﹐更番談論﹐皆畱心經濟之言。感慨流連﹐至昏乃退。十五日﹐阮公以事公出﹐吳公攜酒親至�﹝廣外甫內﹞長家﹐手一觥曰﹕『今日元宵﹐宜共作踏歌以詠佳夕』。爲引觥立酌﹔辭不敢畱。公見輞夫在道﹐曰﹕『何緣薄乃爾』﹗以錢三貫見遺。賦詩贈行﹐余亦依韻和謝。公遽出﹐疾赴關下郵亭﹐設祖席俟余至﹐復餞三杯﹐淚數行下﹐握手出關﹐同行二里許乃返﹔登關上�﹝寧﹞望移時﹐以手遙拱而別。洪謹與同縣吳深﹝亦同安人﹞率妻子各攜藥物追贈﹐遠送五里外泣別。俄而護送官兵繼至﹐中一人乃吳公所遣親隨﹐於路奉承﹝余後至泃靜﹐寄以詩﹐回謝吳公﹞。是晚宿�﹝助上市下﹞侖﹝唐音呼坐輪﹐去廣平四十里﹞﹐陰雨不見月。客捨主人張燈聚燕慶元宵﹐余心益悲。

�﹝助上市下﹞侖行二日至洊市﹝路程八十里﹞﹐皆霪雨霏霏﹐衣衿沾滯﹐透入肌膚﹐寒不可耐。由洊市過洊江里許﹐宿固侖﹝唐音呼據輪﹞。

十九日﹐稍晴﹐行二十里至橫山嶺﹝唐音呼布政嶺﹞。嶺路崎嶇﹐二﹑三里盤折而上﹐一關橫鎭其巓﹐額書「橫山關」﹔有屯員駐守﹐關卒數十﹐時刻防查﹐爲北道要衝。過關嶺勢直下﹐徑趨平陽約里許。再行五十餘里﹐宿中固﹝地名﹞。

二十日午後﹐經河華府﹝府城在路東二里許﹞。又三里﹐抵河靜省城﹐宿王七家﹝廣東潮州人﹞。時布政官髙公﹝名有翼﹐道光壬辰年曾奉其王命駕官船護送故彰化縣令李振靑家眷抵廈門﹐返加嘉議大夫銜﹞寒疾不出見﹐以書遣屬員來寓遜謝﹐並道曾至中國。二十一日﹐髙公飭通判﹑經歷二官出送﹐余畱書謝別而行。

二十二日﹐抵又安河城﹝自中固至此二百里﹞﹐宿林送家﹝詔安人﹞。廣平至又安四百里間﹐地卑濕﹐多污泥陷足﹐滑�﹝氵達﹞難行。平原曠野﹐或數十里斷絕人煙﹐蕪穢藏姦盜﹐行人戒備。客捨多以蠱藥害人﹔置牛肉中同啖﹐則不可救。其藥忌番姜﹝一名番椒﹐種自荷蘭﹔花白瓣綠﹐實熟則朱紅﹐中有子辛辣﹐帶殼食之﹔形有尖長者﹐有圓而微尖者﹞﹐飲食必加﹐防遇毒也。

二十三日﹐見總督官﹝兼管河靜﹐稱又靜總督堂官﹞阮公﹝總督官皆國王親屬﹐位尊勢大﹐無敢言其名者﹞﹐書吏鄭徳興﹝祖籍福建徳化縣﹐能作泉州人語﹞傳語。公先令健卒四人﹐佩刀對立堂側﹝平日大官升堂﹐無排衙喊班﹐出入無鳴騶辟道﹞﹐乃延入﹐交數言而退。布﹑按兩大官皆公出﹐有教授官陳海亭﹑秀才胡寶定﹝祖籍廣東順徳縣﹞來聯吟﹔胡君詩致淸矯﹐才尢敏。日暮繼燭﹐雞鳴始罷。

二十四日﹐護送員來請行期﹔遂發。諸閩﹑粵同籍共贈錢三貫﹐羣送至�﹝廣外甫內﹞外。出又安十餘里﹐值密雨廉纖﹐幸不甚苦。道旁多孔雀棲息樹間﹐金翠奪目﹐雨濡其尾﹐重不能髙飛。將至淸華﹐多石山﹐壁立千仞﹐峻峭嵯峨﹐若鬼斧神工﹐天然琢削﹐瑰奇莫可名言。孔雀﹑白雉﹐時集其上。山內產肉桂﹐味最厚﹐勝東京。

二十六日﹐抵淸華省城﹝距又安二百四十里﹞﹐宿沈壬家﹝詔安人﹞。次日﹐見總督官阮公﹝淸華多阮姓﹐恃貴室難治﹐故以親屬總督官制之﹞。公指堂上﹐索題楹帖﹐意甚歡﹐呼諸公子出見﹝其長公子能琴﹐爲副衛官﹞﹔札飭前路所宿諸屯官﹐夜間防衛。繼見布政官阮公﹝名若山﹐祖籍福建福州﹐其叔爲吏部尙書﹐已故﹞﹐蒙慰卹﹐以白金一兩及好茶相遺。復寓書河內﹐囑廣潮通言﹑�﹝廣外甫內﹞長鳩助十金。余感其意﹐報以詩。二十八日﹐教諭官翁益謙請過其署。甫抵門﹐撫掌出迎﹐相笑語﹔自傷俸薄﹐饋錢二貫。數同籍者共以錢三貫來﹐俱謝而還之。日已髙﹐辭大官登程。

二十九日﹐抵寧平省城﹝俗稱平創﹞﹐宿祝艦家﹝廣東潮州人﹞。寧平距淸華百六十里﹐石山羅列﹐竦銳多奇形﹐其中洞壑深不可測。飛鳳山爲省城之鎭﹐而城內小山當其前﹐如屏案。二山舊稱名勝﹐境界軒昂﹐可供遊眺﹔前人題詠頗多。

二月初一日﹐見巡撫官阮公﹝寧平亦多阮姓﹐亦用親屬巡撫官理之﹞。值閱兵回﹐畱早膳﹐呼官屬相陪﹐賭酒催詩爲樂。臨出﹐贈檳榔一莖﹑錢五貫﹔受檳榔而返其錢。是日行六十里﹐宿裏仁府。

初二日﹐知府官﹝知府稱知府官﹐亦稱府堂官﹞黎公﹝靜淵﹞招飲﹐余爲盡一瓢而行﹝以葫蘆匏作酒壺﹞。初五日宿常信府﹝距裏仁二百四十里﹞。初六日訪知府官不遇。過常信以北﹐沃野良田﹐民頗丰裕﹐屋宇漸華。六十里抵河內省城﹝卽古東京﹔舊名升隆﹐今攺河內﹞﹐止福建鄕祠。經宿﹐移主同鄕人曾添家﹝同安金門人﹞。初八日﹐見總督官阮公。投刺入﹐公遽出握手曰﹕『不意今日得見天朝文士』﹗旣坐﹐詞意纏綿﹐自辰至午﹐始聽出。又見布政官陳公﹝名文忠﹔道光壬辰年﹐與髙公有翼奉其王命駕船至廈門﹐返加嘉議大夫銜﹞。堂上燦陳幾席﹐公整衣履出見﹐極謙讓﹐茶必手捧而前﹔訪福州﹑廈門情事及所識官紳近狀。彊畱數日﹐不可﹔出白金十兩相贈﹐固辭乃已。

初九日﹐有儒士陳如琛﹑陳輝光﹑黃壁光﹝俱廣東廣州人﹐能詩﹞來訪﹐言東京地大物饒﹐城池鞏固﹐市井繁華﹐珍寶之利甲越南﹐又多衣冠勝迹﹐不可不一寓目。邀入城﹐觀黎氏故宮。畫棟雕甍﹐重樓復閣﹐歷歷煙艸中。過廛肆﹐刀幣云屯﹐目所未睹。渡珥河江﹝古富良江﹞﹐閱天使館﹝在珥河左側﹞﹔丰碑巍碣﹐气象巖巖。又至同仁社﹐觀二女廟﹝東漢光武中﹐女子徵側﹑徵貳反﹐馬援來平﹐二女死於月徳江。其屍流回富良江﹐土人爲立廟宇﹞。返宿如琛園中﹐興懷憑弔﹐吟答終宵﹔覺觀覽之餘﹐別深寄托。

次日盱起。廣東�﹝廣外甫內﹞長何宜興﹑通言陳振記﹝俱廣州人﹞﹑陳衡寬﹝潮州人﹞偕鄕祠諸人送銀十兩﹐佐以物事﹔福建�﹝廣外甫內﹞長沈林﹝詔安人﹞偕鄕祠諸人送錢五十貫﹔余槪辭謝﹐惟受楊萬記﹑成記﹝長泰人﹞﹑胡榮﹝�﹝廣外甫內﹞舊長﹐漳州人﹞﹑曾添等所餉藥物。是日﹐鄕祠各設餞席﹐俱謝以詩。

十一日﹐別大官阮公﹑陳公時﹐議照護送大員例﹐遣兵五十名﹔余慮其浩費﹐請如舊數。午後至慈山府﹐知府官他出。暮抵北寧省城﹝距河內百三十里﹞。十二日見巡撫官阮公﹝王家親屬﹞﹐寒暄數語﹐贈香茗一觔。十三日宿諒江府﹐見知府官黎公﹝名楨﹐舉人出身﹞﹑鳳眼縣縣丞範公﹝名亨﹐秀才出身﹞﹐有酬詠。十四日﹐至芹營屯﹝有屯守官﹞。近屯文江縣界有勾漏海﹐出丹沙。十五日﹐宿桄榔屯﹝自芹營屯至桄榔屯共設七處汛防﹐俱有屯員駐守﹞。

十六日﹐行三里許至鬼門關。昔人謠云﹕『鬼門關﹐十人去﹐一人還』。俗傳有鬼市﹐過午則羣鬼出關貿易﹐人犯之輒病。小憩關下﹐覺陰風襲肌﹐毛髮欲豎。關側有伏波將軍廟﹐甚靈異﹝凡使臣往來﹐必詣廟進香﹞﹔廟前皆薏苡﹝卽馬援當時所餌﹐能勝瘴气﹑解水毒﹐人呼乾坤艸﹔余掇取盈橐﹞。去廟東南二里許﹐有石山﹐銅柱在焉﹝銅柱有二﹐其一在欽州分茅嶺﹞。髙丈餘﹐大過十圍﹐望之與石同色﹐鳥糞堆積﹔土人言﹐常有奇禽宿其上。晚宿五臺﹝昔時汴州太守徵西山﹐賊自諒山至東京﹐共築十八座炮臺﹐聯絡相望﹔今尙有三臺﹑五臺之名﹞。

十七日﹐抵諒山省城﹝距北寧三百六十里﹞。諒山以南至北寧﹐皆荒墟野徑﹐榛莽縱橫﹐勁茅髙丈餘﹐萋萋滿目﹐絕少人家﹔或空山幽谷﹐蠶叢未辟﹐人迹不經﹐常患姦匪。又有石山﹐崢嶸突屼﹐聳入重霄。煙瘴封埋﹐竟日不散。山樹當春﹐猶黃枯無生气。石如鐵色﹐苔蘚斑斑。溪流出其下﹐孔雀不時羣浴。溪水所經﹐兩旁林木交蔭﹐不漏天光。蛇蠍藏踞﹐腥穢落溪中﹐故水上最毒。行人自裹糗糧﹐滴水不敢入口。旦夕兩飯﹐必燒薏苡湯下之﹔遠客至此﹐食性尢乖。將近諒山﹐見徧地岡巒攢簇﹐若萬點流星。有盤蛇嶺長二十餘里﹐逶迆上下﹐摩歷數十峯頭。抵嶺半﹐遇龐眉叟﹐爲候補知縣官武君﹝名輝一﹐號唐澤﹐舉人出身﹞﹐將往髙平省﹔攜良醞一瓢﹐二﹑三里輒踞地邀余憩酌﹐隨意成吟﹐藉忘勞頓。踰嶺一揖而別﹐亦豪叟也。至城﹐日已晡﹐見巡撫官﹝兼管髙平﹐稱諒平巡撫官﹞陳公﹝名文恂﹔道光壬辰年﹐與陳公文忠﹑髙公有翼奉其王命至廈門﹐返加嘉議大夫銜﹞。初入門﹐眾書吏錯愕﹐以爲貴員﹝越南不設廩生﹞﹐公語以科目﹔且曰﹕『天朝人士﹐𨿽一衿必才學兼優﹐無輕視』。公身偉﹐美須髯﹐童顏鶴髮﹐飄飄若仙﹔行禮如中國儀。自言在廈門時與周蕓臯觀察善。及聞爲周公門下士﹐益起敬﹐歡若平生。館余於城東客捨﹝主人歐邦﹐廣西太平人﹞﹐鋪設氈褥﹐悉供自署內﹐燕會饋遺無虛日。先報太平府﹐請定出關日期﹝往例﹕凡天朝人由該國遞送到界﹐巡撫官稟候太平府回札﹐定期到關接收﹞。

二十日﹐公知余寥寂﹐以書謂曰﹕『諒山邊地﹐且經兵燹後﹝三年前﹐諒山髙平土人作亂﹐去年始平﹞城邑荒墟﹐艸艸修治﹐山川人物無足觀﹐惟一﹑二巖洞可供淸遊。君試一涉歷焉』。遣八品書吏段文忠﹝能作泉州人語﹞同廣﹑潮二�﹝廣外甫內﹞長導余遊。

自城東過溪﹐見東北一石山。拔地巋然﹐名飛來山。相傳馬援築城於此﹐基旣定﹐經宿忽起一山﹐乃徙城溪南﹐發一矢射此山﹐矢穿石過﹔今山頭穿隙宛然云。去溪行二里許﹐見石山一帶﹐四峯循環相接﹐幾三﹑四里﹐石質粘合渾融。山前一洞﹐名二靑洞﹝景興四十一年己亥﹐諒山鎭吳時任始辟。舊有自然石文﹐象「二那靑」三字﹐因以二靑名洞﹞。洞口磚砌髙垣﹐三扉並豁。進二十餘步﹐殿宇天成﹐方廣盈畝。四面空竅玲瓏﹐色滑潤若羊脂。中突石座﹐如出水菡萏初舒。座間塑宣聖像。兩旁半壁﹐突出小座﹐左塑釋迦像﹑右塑老君像。稱三教堂﹝黎有容撰記﹞。髙際乳穗駢垂﹐或如鐘﹑或如罄﹑或如小闍黎合南狀﹐皆偪肖。後一洞﹐塑世尊像。緣級曲折﹐乃得登最後一穴﹐穿出山北之三靑洞﹐深黑不可窺。出洞右行數步﹐度小木橋﹐又探一洞。底寬頂縮﹐如戴懸鐘﹔下平石兩片﹐可容數十人。洞水環注﹐淸淸泠泠﹐六月中忘炎暑。徙倚半日﹐循山前二里許至三靑洞﹝景興四十一年辟﹞﹔廣倍二靑﹐而遜其幽折。內供諸天菩薩像﹐瓔珞寶珠﹐金光四照。洞上垂石乳﹐有無根水時一滴﹑滴處皆融結爲石理﹐亦奇矣。洞前對山﹐孤峯獨峻﹐名望夫山﹔俗傳爲蘇若蘭望竇滔處﹐語甚荒唐。日向午﹐尋舊路還。

午後過城西﹐再遊大靑洞﹝不知何時辟﹐無碑記可考﹞。山徑欹斜﹐攀蘿附石﹐經數折乃上。將近山半﹐洞門翕張﹐危石崁空欲墜﹐壁間鐫「石佛古迹」四大字。聳身而入﹐境界宏開。內一生成大士像﹐寶相莊嚴﹐身手面目無少異﹔凝神正視﹐覺塵垢皆空﹐心性俱寂。像背數步﹐有穴通山頂﹐險窄難行。像前右旁﹐一圓穴﹐十步之外﹐卽睇天光。導人謂過此一洞更幽﹐惜夕陽將墜﹐足力亦窮。然勝槪奇觀﹐已盡於此﹐誠海外別一洞天也。

二十四日﹐巡撫官致祭文廟﹐官屬及諸生皆袍笏衣冠行禮。廟中祭器不備﹐無樂舞﹐惟吹笛﹑彈胡琴﹑鳴鐘鼓不絕。自廟庭以外﹐東西分四行﹐用健卒執幹環立﹐門外燒火龍二條。祭畢﹐遣官致燔肉。

二十七日﹐接太平府景公﹝錕﹞回文﹝限三月初五日到關﹞。陳公知有行期﹐二十八日大設席於客寓﹐命長定府知府官鄧公﹝名輝述﹐進士出身﹞﹑經歷官阮君﹝登講﹞﹑祿平州知州官阮君﹝廷姚﹞﹑文開縣知縣官胡君﹝文著﹞﹑副衛官阮公﹝金堆﹞文武五人陪席。酒半酣﹐鄧公請依次聯句﹐飛巨觥浮白。鄧公雅量﹐詩思較捷﹐句亦雄健。是日一座皆歡。二十九日入謝陳公﹐訂明日啟行。公聞欲去﹐惆悵久之﹐出十金及藥物數味見遺﹔余辭金受物﹐謝以詩。

三十日﹐告別﹐公遣六品該隊官阮文良﹑八品書吏段文忠﹑二守隘官阮廷西﹑阮行儉等帶省兵二十名﹐衣帽鮮明﹑器械精肅﹐護送出關。公親率官屬出城送行﹐囑余回廈門﹐致周公蕓臯道思慕之意﹔不敢寓書﹐禮不外交也﹔掩淚揖別。過溪爲駈驢�﹝廣外甫內﹞﹝兩粵通商人等準至此﹞。三十五里﹐抵文淵州。

三月初一日﹐知州官阮君﹝眺﹞招赴席。是晚﹐守隘官阮廷西亦設席相邀。次日﹐州書吏張崇禮及廩生農孟區﹝廣西寧明州人﹐客居於此﹞各以詩來投。初二日﹐知府官鄧公寄詩追贈﹐又寄贈錢二貫﹔知州官聞之﹐亦贈詩及錢二貫。俱以詩報之。

初五日﹐晨發文淵﹐盤行小徑﹐出入亂山中﹐杳無人迹﹐不聞雞犬聲。四十五里至由隘﹐卽南關﹝越南稱油村隘﹐屬廣西太平府寧明州界﹐爲交﹑廣接壤要衝﹐有把總駐守﹞。是日﹐左江道﹑明江分府﹑寧明州三處衙門﹝俱附近南關﹞皆遣役會營到關接交。余謝別護送諸人﹐遂同左江等處兵役取道北行。自是﹐出異域而入中土矣。然回思越南諸官及流寓諸君殷殷之意﹐未嘗不感極欲涕也。

初離由隘﹐居民鮮少﹐道路崄巇﹐亦屬荒山境界。二十五里憩下石﹝地名﹞文口館﹝由明江廳派內丁駐防﹞﹐主人孫君﹝名倍雄﹐字子俊﹐江蘇金匱人﹐系孫平叔制軍族子﹞畱小酌。再行二十里至上石州﹐宿土知州閉君﹝成銹﹐本州島人﹞署中﹝從人及兵役飯食﹐悉自署內出供﹞。

明日﹐調兵役復發﹝由土知州調派﹞﹐晚抵寧明州﹝距上石七十里﹞。初七日﹐見州吏目呂君﹝振鷺﹐順天大興人﹔時州剌史及聞君寶桂以事赴省﹐委呂君攝篆﹞及內幕江君﹝遜軒﹐江蘇人﹞畱飲於州署之碧珊瑚齋﹐綢繆款洽至暮﹐乃退。明日﹐署州篆兪君﹝懋典﹐江西廣丰人﹐丁卯舉人﹞抵任﹐余入賀﹐請給長文護照﹐徑行回閩﹐免逐程遞送之苦。

初九日﹐領文起程。四十餘里過一小嶺﹐上有關﹐額書「風門峻嶺」。又四﹑五里﹐宿望墟。初十日﹐抵太平府城﹝距寧明州城一百三十五里﹞﹐宿金櫃墟﹝在府城北對河﹞﹔時太守景公﹝錕﹞以事赴省﹐不得見。

十一日﹐阻雨。次日又雨﹐遂冒雨行。四日抵南寧府城﹝距太平府二百一十里﹞﹐宿水沙街。十八日﹐由南寧賃小艇行內溪﹐晚經永淳縣城﹝距南寧府城水程二百里﹞。十九日﹐下三洲灘﹝一路皆下灘﹞﹐水中多暗石﹐頗險。晚經橫州城﹝距永淳縣城水程一百六十里﹞。二十日﹐曉行五十里至湴塘巖。岸上有寺﹐相傳明建文帝流寓於此。二十一日﹐至灘頭汛﹐謁伏波將軍廟。廟貌巍峨﹐依山帶水﹐兩旁樹木陰森﹔廟前一坊﹐金書「伏波勝迹」四字。神甚靈﹐下灘人必詣廟焚楮鏹。是午下起敬灘﹐流疾如箭﹐湍激不能直行﹔夾水亂石巉巉﹐犬牙相錯﹐中間一綫﹐左右斜穿﹐舟與水爭路﹐爲諸灘最險處。暮泊貴縣城下﹝距橫州城水程百八十里﹞。

二十二日﹐經潯州府城﹝距貴縣城水程一百九十里﹞﹐四十里下銅鼓灘。水懸流如飛瀑﹐舟一澑直下﹐髙防棋盤石﹑低防紫沙頭﹐亦奇險。二十三日﹐經平南縣城﹝距潯州府城水程八十里﹞﹐下將軍灘﹐眾水紛趨﹐濆湧滂湃﹔巨石錯列若星辰﹐舟行交相摩蕩﹐四面抵觸﹔最下一石張口如箕﹐稍失﹐葬石腹矣﹗

二十四日﹐經藤縣城﹝距平南縣城水程一百六十里﹞。二十五日曉﹐至洗馬灘。過此﹐則灘盡。晚經梧州府城﹝距藤縣城水程一百二十里﹞﹐次早至封川縣城﹐入廣東界矣﹝屬廣東肇慶府﹐距梧州府城水程六十里﹞。暮達徳慶州城下﹝距封川縣城水程一百里﹞。

二十七日﹐經肇慶府城﹝距徳慶州城水程一百八十里﹞﹐岸側有閱江樓。至龍門汛﹐有望夫山。夜經三水縣城﹝屬廣州府﹐距肇慶府城水程一百三十里﹞。二十八日﹐至佛山鎭﹝距三水縣城水程一百里﹞。佛山地理靈秀﹐人物豪華﹐富商巨賈﹐百貨流通﹐其市肆亞於羊城。前三日﹐西水驟至﹝水自廣西來﹐稱西水﹞﹐人家水溢三﹑四尺﹔余乘小舟過市﹐如入萬花谷中﹐眞令人目不暇給。七十里﹐抵廣東省城﹝名五羊城﹐城南扶胥鎭﹐卽海口﹞。計南寧至此﹐水程千七百餘里﹐俱順流而下﹐所過六十八灘﹐皆粵西界。近溪諸山﹐多枯槁無蒼翠﹔又連天煙雨﹐時見山城﹑野市寂寂﹐雲霧中惟南寧﹑梧州二郡差嘩囂。過肇慶以後﹐則山水明媚﹐景物鮮妍﹐市鎭所聚﹐生意十分﹐可稱沃土。

二十九日﹐見鹽運使鄭公﹝開禧﹐號雲麓﹐福建龍溪人﹞﹐敍鄕誼甚殷﹐絕不問余道路事。四月初一日﹐過迎祥街﹝在靖海門外﹞﹐訪友人林伯僚﹝福建龍溪人﹞﹔遇同郡杜光己﹝臺灣淡水人﹞﹐攜其友陳天佑﹑蔡節﹝俱福建廈門人﹞﹐邀余入城。遂同閱五羊祠﹝相傳造城時見五老人﹐忽化爲五羊﹐不見人﹐以爲仙﹐固以五羊名城﹐立祠祁之﹞﹐繼登觀音山﹝山在城北﹐最髙﹐爲省城之鎭﹞。至觀音寺前﹝寺在山頂﹞﹐見城中屋宇魚麟重疊﹐樓臺寺塔歷歷目中。城外四山環繞﹐眾水瀠洄﹐疏林遠樹﹐煙靄交橫﹐海口三浮屠以次屹立﹝有一塔﹑二塔﹑三塔﹞﹐香山﹑澳門諸山亦近在指顧﹐嘆爲嶺海大觀。入寺頂禮出﹐東過五鏡樓﹝樓五層﹐髙二十餘丈﹞﹐詣鄭公祠﹝安期生升仙處﹐今立祠﹞﹐歷吟風閣及羣玉山房﹐轉出蓬萊宮﹝皆官士不時遊宴之所﹞﹔欄桿曲折﹐窗戶玲瓏﹐園亭花艸。備極幽閒﹐恍然神仙世界﹐飄飄有出塵想。晚適市﹐見金玉錦繡色色鋪陳﹐外洋貨物珍積如山。暮出扶胥鎭﹝在城南﹞﹐則笙簫沸水﹐歌舞盈船﹐燭影鐙光徹河上下﹐騷人豪客競上木蘭舟矣。

次日﹐渡河南﹐觀海幢寺﹝在隔河南岸﹞。旁有沙園﹐村多素馨茉莉﹐入之如置身香國。返見海珠石﹝有寺名慈渡寺﹐亦名海珠寺﹞﹐湧起波中﹐游船多繞其側。時方正午﹐烈日燻蒸﹐忽江風習習﹐拂面吹衣﹐光景炎涼﹐須臾變換﹐乃嘆人生過眼煙花﹐俱成陳迹﹔此中𨿽樂﹐胡可戀而忘歸哉﹗遂挈同遊回寓﹐急訂歸期。

初四日﹐杜光己以二十金見借﹐復爲賃施均﹝福建晉江縣人﹞貨舟﹐約達老隆﹝龍川縣地名﹞。謝別諸人﹐實時登棹。初七日﹐經博羅縣城﹝屬惠州府﹐距省城水程三百一十里﹐城圍葫蘆山﹞﹐見羅浮山﹝俗云﹕上不見羅浮到惠州﹐下不見羅浮到廣州﹞﹔晚經惠州府城﹝惠州有兩城﹕提督駐一城﹑知府駐一城﹐距博羅縣城水程三十五里﹞。府城中有思巫山﹑白鶴洞﹑吳江亭﹑朝云墓諸古迹﹐皆東坡到郡時立。城東過溪﹐卽歸善縣城。十二日﹐經龍川縣城﹝距惠州府城水程四百四十七里﹞。南去城五里﹐有鬼子塔。相傳下多故冢﹐昔縣城將築於此﹐羣鬼患之﹐夜徧偸人家磚片成一塔﹐乃移城他處云。塔狀醜惡將傾﹐然終不僕。縣城舟行二十五里﹐抵老隆。自羊城至老隆八百餘里﹐舟行九日﹐皆炎熱﹐煩悶不堪﹔幸與林回山﹝龍溪人﹞﹑丁拱辰﹝晉江人﹞二人同舟﹐時共笑談。拱辰通星學﹐嘗舟販呂宋﹝東南番島﹞﹐客居數年﹐從西人學量天之法﹐考據甚精﹔日與余講天文不倦﹐授地球圖及量天尺式﹐大都如西法立中綫﹑斜綫及南北二帶﹐準地平以求地中與南北極相去遠近。其法亦參渾天儀之說﹐而量測較爲便捷。余周詢至悉﹐俟異日推衍之以證諸髙明﹐不忘同舟教益也。

十三日﹐由老隆登陸。三十里至秦嶺﹐又二十里至藍關﹐爲廣州往潮州必經之路。關上有韓文公祠﹐趙文恪公﹝愼軫﹞觀察粵東時葺而新之。入祠﹐見神像勃勃如生﹐瞻拜流連﹐乃出就道。十里至岐嶺﹐日暮。由岐嶺賃小舟﹐晝夜兼程。

十五日平明﹐至三河壩﹝距岐嶺三百三十四里﹞。此處水分三道﹕一通大埔﹑一通潮州﹑一通岐嶺﹐故稱三河。岸上有小城﹐駐巡檢司。城外有市﹐甚嘩。晚至大埔縣城﹝屬潮州府﹐距三河壩一百七十里﹔離城二里許泊舟﹞。

十六日﹐由大埔登陸。午後抵永定縣界﹐則入吾鄕閩界矣﹝汀州府屬﹞。十七日﹐抵南靖縣界﹝漳州府屬﹞﹐踰天嶺。初至嶺﹐緣小徑盤折而登﹐迂回五﹑六里﹐不甚苦﹔將達嶺表二里許﹐一步一仰﹐若躡天梯﹐輿夫喘息。下嶺時﹐由嶺直趨﹐連投三千餘級﹐地勢始平。余俯瞰欲墜﹐懼不敢窺。去嶺二十餘里﹐至溪邊﹐隨下小船。至次日午後﹐抵管溪﹝一名小溪﹐自大埔至此走小路﹐故不能記里數﹞。余觀自管溪以南至惠﹑潮二郡界﹐髙陵深谷﹐復嶂重溪﹔其人架土樓環山而居﹐幽棲巖壑﹐最易藏姦﹔田園皆依山開墾﹐少原野可耕﹔又去海遠﹐無魚鹽之利﹐男女負販﹐民貧而俗悍﹐亦所處之勢然也。

由管溪雇舟夜行﹐十九日早晨抵漳州府城﹝距管溪水程一百五十二里﹞。乃東閱府署﹑北登芝山﹐尋先賢文公故迹﹔而年久湮沒﹐無所謂仰止亭者﹐惟山下舊祠存焉。拜祠前﹐循城而南﹐夜宿南門內。

二十日﹐出南門覓棹﹐由內溪出海﹔風甚順﹐是日達廈門。二十二日﹐見吾師周蕓臯觀察﹐以爲再生﹐謂此行必有甚異睹聞者﹔且曰﹕『旣作「紀險」矣﹐盍作「紀程」﹖他日返臺陽﹐亦有以告爾親友也』。

五月初二日﹐登海舟。初八日﹐返澎湖。與弟廷陽拜母於堂下﹐驚喜交集﹐涕泗汍瀾﹐回憶曩昔﹐誠不啻再生焉。

斯行也﹐海程不可以更計。自乙未十二月二十一日由廣義啟程﹐至丙申四月二十日抵廈門﹐陸行凡四十有二日﹐計三千三百里﹔水行三十有三日﹐計三千三百七十四里﹕統水﹑陸行程及途次濡滯﹐共百十有八日。縱險阻備嘗﹐而海島鯫生得此曠遊﹐亦天幸也﹐因詳記之。

蕓臯夫子評﹕挨日記事﹐卽景寓奇﹐本李習之「來南錄」﹑歸熙甫「壬戌記程」﹐而尢覺郁茂﹐所遇異也。寫景處﹐半自柳柳州「山水記」得來。

●越南紀略

越南﹐古越裳氏﹔在南海﹐由臺灣水程八十三更可達。其地東距海﹐西接諸蠻﹝老撾等地﹞﹐南爲占城﹝占城別爲一國﹐古日南﹐明時黎氏並之﹞﹐北界廣西思恩府﹑雲南臨安府。在古日南地者曰廣南﹐稱西京﹔在古交趾地者曰安南﹐稱東京﹔今合爲一國焉。

唐虞時﹐南交也。秦爲象郡。漢初﹐趙陀據之。武帝平南越﹐置交趾郡。光武時﹐女子徵側﹑徵貳反﹐馬援討平之﹐立銅柱爲界。建安中﹐攺爲交州。唐攺安南﹐置都護靜海軍節度使。皆隸中土。後以叛服靡常棄之﹐受朝貢。五代時﹐土人曲承美竊據﹐爲南漢所並。宋初﹐丁璉有之﹐封交趾郡王。丁璉三傳﹐爲其臣黎桓所篡。黎氏三傳﹐爲其臣李公蘊所篡。李氏八傳﹐無子﹐傳其婿陳日煚。元攻下之﹐封其子光昺爲交趾郡王。

明洪武初﹐封陳日煃爲安南國王﹔時侵占城。四傳﹐爲其臣黎秀�所篡﹐盡誅陳氏子孫。永樂元年﹐封黎氏子胡�﹝大上互下﹞爲王。明年﹐日煃弟天平與其臣裴伯耆伏闕請復仇﹐詔令迎歸主其國﹔黎氏詐殺天平及護送兵將﹐遂興師分道進討﹐擒其父子﹐求陳氏後不得﹐乃郡縣其地﹐爲十七府﹑四十七州﹑百五十七縣﹑十二衛﹐置三司治之。後陳簡定及子季擴相繼爲亂﹔旣平﹐黎利復亂。宣徳二年﹐利遣使表請封陳暠爲王﹔用楊士奇﹑楊榮議﹐息兵封之﹐罷三司。暠死﹐利詐稱陳氏種絕﹐詔許權國事。子麟嗣封爲王﹐後並占城。十傳﹐爲其臣莫登庸所篡。嘉靖十六年﹐故王子黎寧來乞師﹐登庸懼﹐納款歸命﹐攺授安南都統使﹐而居黎氏於漆馬江。莫氏再傳﹐爲黎寧子維潭所逐﹐詔以維潭爲都統使﹐而居莫氏於髙平﹐如漆馬江故事。天啟四年﹐黎氏攻髙平﹐莫氏益弱。迄明世﹐二姓分據焉。

我朝康熙五年﹐封黎維禧爲安南國王。乾隆五十四年﹐黎氏失國﹐封阮光年爲安南國王。嘉慶七年﹐攺封越南國王﹐遂攺安南爲越南。史冊所載﹐班班可考﹐何敢贅述。廷蘭聞諸道路者皆近事﹐不能詳考其實﹐與所目睹者﹐姑書之以供海外之談。

據流寓越南者言曰﹐黎氏末季多亂﹐國分爲三﹕嘉隆﹝今國王父年號﹐姓阮﹔國人最忌言王名﹞據隴柰﹝今嘉定省﹞﹐泰徳﹝未詳其姓亦年號﹞據新州﹝今定平省﹞﹐光中﹝姓名未詳﹐本賈人﹐居西山社﹐自稱西山王﹐人呼西山賊﹐僭號光中﹞據順化﹝卽富春﹞﹔各王一方﹐結爲兄弟。泰徳死﹐其子爲臣下所逼﹐走依光中。光中謀死之而奪其國。嘉隆怒﹐起兵攻討﹐破新州城﹐以駙馬鎭守之。光中遣其少傅及大司徒以兵圍新州﹐數年不克﹐復遣都督增兵力攻。城中食盡﹐援兵遠來疲乏﹝新州北去順化十一日﹑南去隴柰二十餘日﹞﹐戰屢敗﹐城陷﹐駙馬自焚死。都督移兵向隴柰﹔嘉隆兵潰﹐棄城入海。光中益彊﹐兼並東京﹐代黎氏爲王。方嘉隆之入海也﹐海寇何獻文﹝粵人﹞率數百艘圍之﹐嘉隆計窘﹐乃衣冠出舟上﹐呼曰﹕『我隴柰國王也。今國滅﹐將適他國乞兵復仇﹐舟中無所有﹐害我無益﹗若能悉眾相助破敵﹐功成之日﹐願以國並分而王之』。獻文喜﹐遂與設誓﹐同適暹羅國﹐乞精兵數萬﹐分道夾攻﹐拔隴柰﹑新州二城﹐乘勝攻克順化﹐進取東京。光中率餘眾遁入山﹐其少傅﹑大司徒從間道走東京﹐爲伏兵所獲﹐嘉隆塗爲蠟炬﹐生焚祭駙馬﹔東京亦降。安南之地﹐悉爲所有。攺隴柰爲嘉定﹐東京爲升隆。紀元嘉隆﹐取起於嘉定﹑成於升隆也。位號已定﹐遣使賫表奉貢天朝﹔尋攺封越南王。割一郡之地授獻文。獻文不敢抗﹐卒以黨少力微﹐土人不服﹐棄而他去。嘉隆心徳之﹐常厚視唐人。今國王嗣政十餘年﹐亦加惠如昔﹐商旅安之。

後嘉定守將據城反﹐一日陷四府﹐客民多從之者。王遣師攻圍數年﹐不下﹐折兵五萬餘﹝多被城上滚木壓死﹞。嘉定人知王與暹羅有隙﹝暹羅前以兵助嘉隆得國﹐嘉隆感其恩﹐歲遣數百人往返彼國聽役﹐瓜代爲常﹔後以不堪淩虐﹐皆逃歸﹐不復遣代﹐恩好遂絕﹞﹐陰致書求救於暹羅國王﹔果以舟師十萬來援﹐用唐人爲鄕導。將至城﹐竊其金而逃。師迷失道﹐被越南官軍截殺過半﹐敗歸。城中援絕﹐大兵攻益急﹐築外城﹐從城上窺其內﹐以大炮環擊之。連戰十五日﹐城陷﹐俱殲焉。

壬辰﹝本朝道光十二年﹞﹐髙平土賊作亂﹐結連廣西邊邑流民﹐嘯聚破髙平城﹐蔓延至諒山﹐滋擾二年餘始平。議者多以此咎唐人﹐不知首惡皆土人﹐客民中不過一﹑二姦徒乘機竊附﹐或被逼脇非本心﹐乃致數萬寄籍之眾﹐失恩取忌於國王﹐而商販之船亦受增稅之累﹐不亦冤哉﹗

西山賊光中﹐自入山後﹐誘制生番﹐聚黨寇掠﹐仍稱西山王﹐子孫相襲﹝有景盛﹑寶典諸僞年號﹞。又有一種蛇鬼番﹐乃白苗種類﹐居山中﹐生育浩繁﹐一蛇鬼王治之﹐時羣出殺人爲害。然廷蘭竊觀越南形勢﹐其王城固而有備﹐憑山阻海﹐得地利可自雄﹐南北一帶如長繩﹐五千餘里皆歸統轄﹐可無爭並之虞﹐實爲外藩傑國。所慮鞭長不及﹐民情澆薄無常耳。

今國王敬事天朝﹐深明治體﹐尢通書史﹝頒刻自制詩文集﹞﹐崇儒術﹝大官多用科甲﹞﹐事母以孝聞﹐積財賄﹝庫藏金銀皆滿﹞﹐善貨殖﹐通販四方﹐凡國中所無者悉羅致之﹐卽一藝必傳其術。衣服𨿽從前制﹐而法度悉遵中國﹝如設官﹑校士﹑書文﹑律例﹐與中國無異﹞。嘗曰﹕『天朝所欽服﹐當世守臣節﹐諸夷不足言也』。至於今﹐貢獻無缺。中國官士遭風至其地者﹐皆加禮焉。

其王正月出遊一﹑二次﹐或坐輿輦﹐或乘馬﹑騎象﹐冠服麗都﹑儀仗美盛﹐從甲士千人。所過市肆﹐家列香案接駕﹐各賜錢三貫以示優典。無事則常處宮中﹔王子百餘人民別宮﹐分習文事﹑武藝。食用設定額﹐有過犯則減其供給。宗黨姻屬以下﹐有恃勢淩人者﹐𨿽親貴必繩以法。

其內外文職﹐品級名號﹐皆仿天朝官制。前所授官﹐皆書吏出身﹐由書吏未入流遇缺以次遞升﹔今則重科目。科場例三年一試﹐命督學官出典試事。各省童生赴省垣試文藝﹑經策﹑詩賦﹐佳者取中舉人﹐合式者取進秀才。秀才四十歲選授教職﹐舉人選授知縣﹔未出仕者應會試﹐中式進士。殿試﹐王親點翰林部屬﹐並知縣卽用﹐無及第名色。其武職仍國舊制﹐不設武科。居官俸薄﹐治獄訟不敢通賄賂﹐犯者法綦重﹔𨿽布﹑按大僚﹐無數百金之積。平日不冠履﹐赤腳﹔臨民﹑見國王亦如是。有功者賜帶履﹐上殿許穿缺後朱履﹝俗名淺拖﹞。惟大祭祀﹐始按品級服章服﹐袍笏靴帽﹐悉如漢制。又人置兩荷囊﹝狀如荷包而大﹞﹐文具食品悉貯其中﹐有職事者攜以隨身。出入張靑油蓋﹝以大雨傘作蓋﹞﹐不分彩色﹔有功加賜一蓋﹐以擁蓋多者爲榮。坐輞子﹐不論尊卑﹐俱兩人肩擡﹝輞子卽肩輿﹐用竹杖一條﹐下以絲网一幅﹐兩端施橫木維之﹐懸於杖之前後﹐以竹葉編成如龜殼狀蓋其上﹐兩旁垂蒲席作障。將坐時﹐揭起蒲席﹐從旁投入﹐仰臥其中。官則用木杖﹐飾以朱漆。其絲网﹐三品以上用紅色﹐餘皆藍黑色﹞。前導用健卒十餘人﹐各持鎗子﹑木杖﹑佩刀﹑藤條數對而已。

其軍卒不屬武將專領。文官大小衙門﹐配隸有定數。給役在省者曰省兵﹐戴竹笠﹝笠小僅可蔽首﹞﹐塗金色﹐上插雞羽﹐衣用紅色嗶吱﹐綠緣綠袖﹔在府﹑縣者曰府兵﹑縣兵﹐笠塗綠色﹑黑色﹐插雞羽﹐衣用黑布﹐紅緣紅袖。所執器械甚精銳﹔但國不產鐵﹐少火藥﹝常時演習﹐鳥銃俱不點放﹐以手作勢而已﹞。兵士技力劣弱。以軍法嚴﹐臨陣𨿽死必赴。其將帥行兵﹐尢以巧計幸捷。民視軍勢勝敗爲叛服﹐故乍合﹑乍離易生亂﹐亦恩信未能固結其民也。

其治民刑具﹐藤條﹑長枷﹑繚扣等物。杖責悉用藤條﹐輕罪荷竹枷﹐重罪荷木枷﹐加繚扣。至斬絞軍流﹐俱遵天朝律例定罪。法网嚴密﹐罪人聞捕役至﹐自來就縛﹔以一藤條押解數百人﹐無敢遁者。

其村莊各設社長﹑里長。有事擊木柝。村中被盜﹐社長連擊柝三次﹐鄰村擊柝應之﹐村眾四出截捕﹐莫能兔脫。捕盜以贓爲憑﹔若被脫出門﹐無贓者俱不理﹐故鼠竊甚多。遇爭鬥事﹐不論男女﹐皆兩人相持﹐僕地上不起﹐謂之亂霸﹝先起者爲理屈﹞﹔至親𨿽彊不敢助。社長聞知﹐擊柝集眾調停﹐不解﹐乃聽告官。被傷者移臥仇家﹐日夜呻吟﹐不食。官抑仇家醫愈﹐方理其訟。民以此無械鬥﹐罕以爭毆致斃者。孕婦尢不可犯﹝毆傷孕婦﹐加倍治罪﹞。姦情事﹐以未嫁﹑已嫁論﹝姦犯未嫁者﹐若女子願從﹐官爲配合﹔犯已嫁者問斬罪﹞﹔無勾欄。尢嚴禁鴉片煙﹐賣者與食者俱置死罪﹐家產沒官。惟不禁賭博﹐遊民以爲生涯﹐客民嗜者更多﹐有以賭致小阜者﹐遂相率效尢﹔气習日偸﹐而官不之察﹐爲可慮也。又逼於徵斂﹝土人每丁﹐年徵稅錢十二貫﹐唐人減半﹞﹐七丁給一兵之糧。地荒民惰﹐生計無聊﹐富者不及萬金﹐貧者皆負販樵采爲業。

山多虎患。嘗見眾樵人檻一虎獻大官﹐官賞錢五貫。出虎置网中絆之﹐去其牙爪﹐移系演武場。驅羣象至﹐虎見﹐咆哮。象皆退伏﹐矢溺俱遺。惟一老象直前搏虎額﹐三驅三搏﹐虎僕地不動。然後羣象爭以足蹂踐之﹐頃刻皮肉糜爛。問『何爲然』﹖曰﹕『以擾象﹐使不畏虎』。象多力﹐解人言。各省堂俱畜十數頭﹐年習戰兩次﹝凡閱象﹐先以兵列成隊伍﹐驅象入陣中﹐束艸爲人當前隊﹐象引鼻搏擊之﹐立碎﹔惟遇火煙則避﹞﹐號衝鋒軍﹐所向難禦﹝禦象之法﹐明史載﹕永樂四年張輔破安南﹐遇燧象﹐以畫獅蒙馬衝之﹐象皆反走﹞。究之獸𨿽猛﹐不如得民爲可恃。

又嘗細驗其民情﹐𨿽漢裔居多﹐而雜彜燎舊習﹐詭隨輕吝﹐殊不可親。男子遊賭安閒﹐室中坐食﹐家事聽其妻。好著黑衣紅褲﹐戴篛笠﹝形如覆釜﹞﹐見人則脫其笠﹐以低頭叉手爲敬。衣服至敝不澣﹐蟣虱常滿﹐捫置口中嚼之﹐謂吸自家生气﹝貴賤皆然﹔官臨民﹐亦解衣捫虱﹐不爲怪﹞。性喜浴﹐冬月亦以冷水澆頂至足。婦人出貿易﹐椎髻跣足﹐以縐綢纏頭﹐戴平頂篛笠﹐穿窄袖紅黑綾衣﹐長垂地﹐臂纏瓔珞﹑瑪珯念珠或帶銅鐵鐲﹐不著裙﹐不施脂粉。凡食物﹑雜貨﹐肩至市﹐列地上﹐謂之排行棧﹝一日兩次﹐稱早市﹑晚市﹞。市中百貨雲集﹔其茶葉﹑藥品﹑磁器﹑故衣諸貨﹐皆中國客船販至售賣爲多。

男女婚娶﹐聘金無定數﹝少者只錢十餘貫﹞。至期﹐婿同媒妁詣婦家引婦歸﹝婦隨夫行﹐不用輿馬﹞﹔兩家隨行皆婦人﹐無燈彩音樂。若婦棄其夫﹐還其聘金而歸。女好納唐人爲婿﹐呼唐人爲叔。俗例﹕女子均分家產。祀祖先﹐必兼祀嶽父母。不立主﹐寫詩聯粘廳壁﹐置香位焉。家所祀神﹐稱本頭公﹝如中國閩屬之稱土地公﹞。庭中祀九天元女﹝豎一髙木﹐設龕於上﹐以安香位﹐下多植紅竹及諸般好花﹞。其神廟設神牌位﹐不雕像。迎神用一人行歌﹐旁八人擊鼓爲節﹝或四人﹞﹐無他樂器。入廟﹐燃爆竹無數﹐謂之吉利。

民居多艸屋﹝凡磚瓦石灰皆貴﹞﹐中間髙﹐四圍低。室前垂竹篷障門﹐晝則擎起。居處無椅桌﹐作低牀﹐日夜宿其中。不制被褥﹐寒則以席捲而自覆。惟中國人流寓﹐富者有構瓦屋﹐髙門戶﹑備器物﹐稱大家圍。飲食設一銅盤﹝無銅盤則爲不敬﹞置席上﹐列肴饌其中。酒甚醇﹐冷酌。牛豕魚肉半生熟﹝肉食無烹飪﹐以帶血未熟者爲甘美﹔每物只少許﹐一箸可盡﹞。復供數大盤﹐率切生菜﹑雜生艸﹐和咸魚汁啖之﹝炊器用銅鐺﹐號本扣﹐故多食艸菜以解銅毒﹔又無醬油﹐以魚汁代之﹐甚腥臊﹞。飯畢﹐以手洗面﹝不用臉布﹞﹐人進順化茶一簋﹝順化卽王城所在﹐今攺富春﹐地產茶﹐能解銅器毒﹐亦消暑气﹐味甚苦沚﹞﹐以紙條卷煙艸葉燃火吸之﹝不用煙筒﹞。常啖檳榔﹐多黑齒。遇喜慶事﹐亦演戲作樂。

嘗道出常信府﹐見逆旅主人畜孌童﹑韶女一部﹐能演雜劇。同捨客醵錢二貫﹐邀賞其技。劇兒以朱墨塗面﹐著窄袖短衣襪而不履﹐跳躍盤旋﹐作天魔舞﹐舒拳踢腳﹐撫髀拍張﹐聽鳴金爲度。又易素面﹐著錦襖﹐扮蜀先主別徐元直故事﹐促節曼聲﹐嗚嗚欲絕﹔劇師或吹笛﹑彈胡琴﹑擊鼓節曲。俄而四女子並肩出﹐纖腰細步﹐聯臂踏歌﹐姿致殊妖媚。歌罷﹐膜拜作謝。

又嘗在諒山﹐見一老嫗彈嘴琴﹝狀如俗之月琴﹐而柄甚長﹐有四弦﹐聲微韻遠﹞﹐二女子炫妝出度曲﹐亙唱低吟﹐餘音淒咽。每一曲終﹐輒對語喃喃﹐不可曉。又能作婆舞﹐進退輕盈﹐嬌轉欲墜。眾擲以金錢﹐則秋波流睇﹐含笑嫣然。異方之俗﹐亦別具一娑種風情﹐人多邀以侑酒﹔有一﹑二能唱中國歌曲者﹐尢人所艷好。

其巫祝醫命﹑星卜算術諸家﹐皆唐人爲之。海船至﹐則各人色俱備。中國船所聚﹐以嘉定﹝卽隴柰﹞爲多﹐次廣南﹝卽惠安﹞﹐次平定﹝卽新州﹞﹑廣義﹐次富春﹝卽順化﹞﹑南定﹝俗稱碑放﹞﹑又安等省。凡市賈之嘩寂﹑徵稅之盈虛及官史所獲送禮之利﹐皆以船之大小多少爲差。船以冬到﹑夏還。俗云﹕『孔雀徙﹐唐船來﹔蘇和鳴﹝昔有一繼母所生子名蘇和﹐以事逃安南不返。次年﹐母遣繼子往尋之﹔繼子至安南﹐訪弟無音耗﹐不敢歸﹐病死﹐魂化爲鳥﹐四處呼蘇和﹐唐船將回﹐悲鳴尢甚﹐因名蘇和鳥。今此鳥甚多﹐其聲宛然蘇和也﹞﹐唐船返』。數年來﹐官禁肉桂﹑生糖等貨﹐不準私販出口﹐定官價采買﹐歸王家商販﹔又增商船稅例。以此中國船益稀少﹐十減五﹑六﹐民甚苦之。其河內﹝卽古東京﹞﹑平順﹝古占城﹐界內有火炎山﹐入夏以後﹐地熱如火﹐日間不可行﹐往來絕迹﹞等省﹐悉本處小船通販﹐粵貨甚多。船號「牙仔船」﹝大者可載二百餘擔。臺灣郡誌載﹐康熙五十六年﹐有藤釘小艦飄風至澎湖﹐卽此等船﹞﹐船底皆竹篾編成﹐外塗椰子油﹐惟船上用木片。余小船皆然。亦有木底者﹐以藤密維合縫處﹐水注入﹐以木杓不時挹之﹝地不產鐵﹐故小船俱不用鐵釘。「海國聞見錄」所謂軋船無首尾﹐沒水﹐密釘細縷於甲板船底﹐遠遠以數百船棹槳牽曳之﹐其船擱淺﹐西洋船畏見廣南軋船﹔或卽所見牙仔船也﹞。大抵濱海利賴﹐最喜帆檣輻輳﹐貨產流通﹔不然﹐貧無業者﹐悉轉溝壑矣。

其耕農不糞田﹝蔬菜被糞穢則不敢食﹞﹐亦無桔橰運水﹝家用無木桶﹐皆以磁甕汲水﹞﹐旱則聽苗自槁。稻不分早晚﹐收獲復播。髙地種黍稷﹑落花生﹝一名土豆﹞﹐少栽地瓜﹐無髙粱﹑荳﹑麥。土產金珠﹑玳瑁﹑珊瑚﹑奇楠﹑沈檀﹑束香﹑肉桂﹑烏木﹑蘇木﹑胡椒﹑蘇合油﹑羚羊角﹑象牙﹑犀角﹑兕虎﹑猩猩﹑狒狒﹑孔雀﹑白雉﹑翡翠﹑蚺蛇﹑蟻子﹑波羅密﹑甘蔗糖﹑椰子油﹑花生油﹑薯榔藤﹑檳榔﹑棉花﹑土布﹑縐紗﹑花綾﹑細絹﹑螺鈿等物。

地分三十二省﹕富春﹝王城所在﹞﹑廣南﹑廣義﹑平定﹑富安﹑髙綿﹑慶和﹑平順﹑邊和﹑嘉定﹑河僊﹑安江﹑定祥﹑永隆﹑廣治﹑廣平﹑又安﹑河靜﹑淸華﹑寧平﹑南定﹑興安﹑興化﹑山西﹑宣光﹑河內﹑海陽﹑大原﹑北寧﹑廣安﹑諒山﹑髙平。計南北長五千餘里﹐廣不上四十里﹐皆沿海一帶。惟河內﹑嘉定二省地面闊大﹐物產尢丰﹝河內裕珍寶器用﹑嘉定裕米榖糖油﹞。無此二省﹐則越南所出之利﹐不過當中國一郡耳。西南入內山﹐則髙岡遠林﹐連亙幾千里﹐人迹所不到﹐非章亥所可窮矣。

廷蘭以風濤之厄﹐身履異域﹐𨿽譯語不能盡詳﹐幸遇同鄕流寓者眾﹐得隨地訪聞其事﹔益知我聲教所被﹐能使窮荒海壤﹐喁喁向化﹐中外一家﹐贈資得歸鄕土﹔何莫非聖天子髙厚之成生哉﹗敬就管見所徵﹐紀其大略。

蕓臯夫子評﹕寫外藩﹐據事直書﹐而夷情自見。抑揚處皆得體﹐是謂識職。

●跋

右蔡生香祖所著﹕一曰「滄溟紀險」﹐述其舟人不愼﹐冥行而幾敗也﹔一曰「炎荒紀程」﹐述其履危而平﹐歸途所經歷也﹔終以「越南紀略」﹐則旁及其典章﹑服物﹑風土﹑人情﹐以見國家聲教所及﹐無遠弗被也。

先是道路之言﹐謂蔡生是行不復矣。廉訪劉次白先生爲餘言曰﹕『蔡生蓄道徳而能文章﹐負奮發有爲之气﹑淵深博麗之才﹐不得志於有司﹐而復阨之若此﹐天道當不其然』﹗旣而音益杳﹐言者益眾。竊意古今環奇之士﹐自靈均而下﹐如王子安﹑李供奉之倫﹐不爲造物所容而淪沒於波濤者﹐往往有之﹐則亦未見其必然也。

今果如廉訪公之言﹐蔡生歸矣。旣拜其親﹐以次來謁吾庭。余爲詢其梗槪﹐語不能詳。越數日﹐錄其所著以進。益信生之中有所得﹐遇難而神明不渝﹐非浮華之士汨於利祿者之所能幾。宜其傾倒於蠻貊之邦﹐而所至如歸也。

若其「紀略」所言﹐則皆得諸見聞﹑考諸史籍﹐而不類志齊諧﹑記十洲者之無徵不信。生之嗜學﹐殆不以夷狄患難而有間矣。吾知自是而後﹐道徳益堅﹑文章益增奇气。他日有位於朝﹐必能齊禍福﹑一死生﹐而卓然有以自立。天之走生於險﹑而使之水陸萬里也﹐豈無意哉﹗次白先生旣爲之敍﹐於是綴數言以歸之。

道光丙申七月旣望﹐知臺灣府事友人熊一本書。附錄一

澎湖廳士民乞畱姚石甫廉訪呈上欽差大臣制府怡

澎湖廳士民乞畱姚石甫廉訪呈上欽差大臣制府怡

爲力障巖疆﹐澤流絕島﹔乞恩垂察﹐愛戴實情事。

竊維瘡痍抱痛﹐資國手以回生﹔撫字知恩﹐驗人心之不死。某等僻居澎髙﹐近隸臺陽。唇齒相依﹐程止隔於一水﹔咽喉獨控﹐庇尢托於二天。前者道憲姚﹐以鳴琴之舊譜﹐宣露冕之新猷。竹馬迎來﹐騰歡聲於遠澨﹔輶軒到此﹐訪疾苦於窮檐。裁浮費﹑革陋規﹐躬行節儉﹔察蠹胥﹑平冤獄﹐政尙嚴明。廓淸逸匪﹐南北路絕土棍之蹤﹔收養遊民﹐八千人編壯丁之冊。彊先拔薤﹐有獘必除﹔因卽發棠﹐無災不卹。遂使野多買犢﹐因而庭惟掛魚。範公是龍圖老子﹐親愛呼名﹔汲黯爲骨鯁使臣﹐便宜行事。迨夫元气漸蘇﹐文風重整。減冰廳之鶴俸﹐給膏火而館設翹材﹔量玉尺於鴛絲﹐典歲科而衡持藻鑑。士貴通經﹐風追鄒魯﹔人爭向學﹐類化粵閩。乃海邦之善教方深﹐而內地之夷氛忽警。羽書告急﹐刁鬥戒嚴﹔四起謠言﹐一時惶惑。飭營縣以分防﹐召衿耆而廣諭。一十七處之要區﹐築臺置炮﹔萬三千名之戍卒﹐據隘登陴。充水勇者﹐軍號習流﹔練壯丁者﹐鄕藏勁旅。論成局﹐則堅如鐵桶﹔合眾志﹐則固於金湯。而且鎭憲達﹐和衷同事﹐動中機宜﹔府憲熊﹐應變隨時﹐功資奠定。麻思受命﹐郡縣皆符﹔劉晏運糧﹐舟車立備。所以雞籠﹑大安之報獲﹐不事張皇﹔卽如江見﹑張從之逆謀﹐旋加撲滅。此信全臺之有幸﹐形諸公牘而可稽者也。至澎湖蕞爾彈丸﹐爲臺﹑廈中流砥柱﹔𨿽雞肋非所垂涎﹐而虎口豈容探手﹖況經七歲之凶荒﹐每慮一朝之滋擾。而道憲姚﹐念切痌瘝﹐勢同指臂。幾度捐廉施賑﹐活我澤鴻﹔進番檄哨巡洋﹐擒彼艸鳥。雄師將及二千﹐布滿三十六嶼﹔義勇更添六百﹐聯絡六十八鄕。舉環島之安全﹐悉隔洋之調度。正喜酬庸寵命﹐大慰蒼黎﹔忽聞去任好官﹐如失怙恃。爰是泛棹輸忱﹐望塵布悃。哀乞天憲大人﹐福星載道﹐卿月升霄﹔俯照下情﹐恩垂明察﹗恕冒昧之無知﹐僅伏塗泥禱告﹔冀挽回之有策﹐敢忘覆載生成﹗切叩。

附錄二

請急賑歌

觀察周公有社倉之議﹐言事者慮格於舊例。公慨然力任其成﹐立賦撫卹歌﹐發明天道人心之應﹐淋漓淒惻﹐情見乎詞。因述其意﹐續成長歌一篇

再呈周觀察二首

偶因購石作墻﹐爲裏儈所阻﹐將聚眾斗矣﹔急以詩代柬﹐求王鐵崖茂才解圍。事後喜而錄之

夏日喜雨﹐呈蔣懌�﹝艸弇﹞﹝鏞﹞刺史

請急賑歌

昔讀寶儉箴﹐貴粟賤金帛。昔聞袁道宗﹐蠲賑上六策﹔又聞林希元﹐荒政叢言摘。三便與三權﹐六急從所擇。自古以爲然﹐周卹救�﹝難﹐喜代隹﹞戹。況玆斥鹵區﹐民貧土更瘠。年來遭旱災﹐滿地變焦赤。又被咸雨傷﹐狂飆起沙磧。海枯梁無魚﹐山窮野無麥。老稚盡尫羸﹐半登餓鬼籍。丁男散流離﹐死徙無蹤迹。所賴別駕仁﹐捐廉先施借。向來失預防﹐社穀祗虛額。乾隆十六年﹐官捐二百石﹔移歸臺邑倉﹐陳腐實可惜﹗何不撥數千﹐存貯常平積﹖平糶假便宜﹐采運收補益。玆法如堪行﹐從長一籌劃。

炊煙卓午飛﹐乞火聞鄰婦﹐涕淚謂予言﹕恨死乃獨後。居有屋數椽﹐種無田半畝﹔夫婿去年秋﹐東渡餬其口﹔髙堂畱衰翁﹐窮饑苦相守。夫亡訃忽傳﹐翁老愁難受﹔一夕歸黃泉﹐半文索烏有。嫁女來喪夫﹐鬻兒來葬舅。家口餘零丁﹐幼兒尙𦇤負﹔吞聲撫遺孤﹐飲泣謀升斗。朝朝掇海菜﹐采采不盈手。菜少煮加湯﹐菜熟兒呼母﹔兒飽母忍饑﹐母死兒不久。爾慘竟至斯﹐誰爲任其咎﹖可憐一方民﹐如此什八九。恩賑曾幾多﹖可能活命否﹖

救荒如救溺﹐急須援以手。試問登山無﹖莫訝從井有。譬諸過涉凶﹐滅頂濡其首。萬竈冷無煙﹐環村空覆臼。二鬴不供餐﹐三星常在罶。移糶開武倉﹐官惠亦云厚。定價三百錢﹐準糶米一斗。轉眼給已空﹐枵腹那能久﹖求死緩須臾﹐望救爭先後。明日天開晴﹐星纜到浦口。絕處忽逢生﹐歡聲呼父母。睹此應傷心﹐加恩誰掣肘﹖翻作哀鴻吟﹐從旁商可否﹖乞爲漢韓韶﹐休笑晉馮婦﹔救荒如救焚﹐禍比燃眉感。杯水投車薪﹐燎原勢難撲。嘆息此時情﹐鳥焚巢已覆。告急書交馳﹐請帑派施榖。連月風怒號﹐滔天浪不伏。勞公百戰身﹐懸民千里目。愁無山鞫窮﹐疾柰河魚腹。藜藿雜秕糠﹐終餐不一掬。哀腸日九回﹐何處求半菽﹖見公如得父﹐幸免塡溝瀆。去時編戶口﹐稽查費往復。積困蘇難遲﹐倒懸解宜速。我亦翳桑人﹐不食黔敖粥。曼倩饑何妨﹐長歌以當哭。安得勸發棠﹐加賑一萬斛。康濟大臣心﹐補助生民福。會看達九重﹐褒嘉錫命服﹗

撫卹六首答蔡生周凱

渺玆澎湖鳥﹐汪洋當巨浸。哀哉澎湖民﹐顚連遭歲祲。山勢若浮鷗﹐泛泛無庇蔭。其土多斥鹵﹐其宅少蔭�﹝氵爭﹞。討海以爲食﹐刮並以爲飲。薯芋與雜糧﹐全憑雨漉滲。賈舶一不通﹐居民口爲噤。去秋八九月﹐臺颶無乃甚﹔鼓浪成咸雨﹐飛灑等毒鴆。艸根亦枯爛﹐牛羊先病�﹝舌今﹞。風伯日怒號﹐波濤苦擊揕。欲漁不敢出﹐欲糴無由賃。東鄰與西捨﹐死殤相哭臨。縱有賢司牧﹐力薄難爲任。馳書飛告急﹐呼天空啞喑。吁嗟渤澥中﹐胡能同席衽﹖

賴有賢司牧﹐勸民相賑貸。亟發義倉錢﹐戶口資零碎﹔碾米借營倉﹐平糶付闤闠﹝蔣澤�﹝艸弇﹞刺史發義倉錢三千串以濟貧民﹐借碾兵米九百石以平市價﹞。勞勞相慰藉﹐教民且忍耐。些許奚足恃﹖家家食海菜﹔海菜亦可食﹐須雜薯與米。苟無薯與米﹐食之病且癠。肢體日浮腫﹐耳目日昏瞇﹔漸與鬼爲鄰﹐捄死恐莫遞﹗況自秋䢐春﹐瓶罍罄如洗﹔賣兒無人收﹐賣女空泣涕。朝朝望海天﹐伏地首九稽。海舟其速來﹐皇恩尙可徯﹗

大府聞告急﹐飛章達天衢。檄令廈門道﹝興泉永道駐札廈門﹐人呼廈門道﹞﹐就近攜所需。帑金出廳庫﹐薯絲﹝地瓜幹﹞購海隅﹔克期渡溟渤﹐未敢緩須臾。東風偏作劇﹐漂泊月有餘﹔幸不葬魚腹﹐居然到澎湖。臺陽鎭道府﹐早檄大令徐﹝鳳山縣知縣徐必觀﹞。沈﹝鳳山興隆巡檢沈長棻﹞﹑施﹝嘉義大武壠巡檢施模﹞二巡檢﹐先後臨災區。折桅與斷舵﹐傾覆尢堪虞﹝臺灣於十一月卽委三君勘災﹐皆因風色不順﹐屢次折回﹐二月始到﹞。分投稽戶籍﹐冒險忘捐軀。援照昔年例﹐火速開倉儲﹔監放選紳士﹐手不假隸胥。老弱戴皇仁﹐𦇤負來於於。余也心孔亟﹐思民口可餬。計爾丁多寡﹐計爾家有無﹔計爾饔飧後﹐計爾刈獲初。務使沾實惠﹐普徧海之隅。愷澤實汪濊﹐臣工敢迂拘﹖

蔡生澎湖秀﹐作歌以當哭﹕上言歲凶荒﹐下言民煢獨﹔防患思社倉﹐加賑乞萬斛。悲哉蔡生言﹐淋浪淚滿幅。讀書以致用﹐進生話款曲。澎湖蕞爾區﹐賦稅無盈縮﹕地種网滬繪﹐貢餉不及六﹝澎湖額徵地種﹑网﹑滬﹑繪餉銀歲五百九十三兩有奇﹞。生齒日以繁﹐大化久沐浴﹔歲供不加增﹐官輸不加續。今以廿載糧﹐充爾萬民腹﹝此次撫卹動餉銀九千兩﹐較嘉慶十六年三倍﹔用澎湖十七八年之歲供﹞。賑撫有成規﹐但期免溝瀆。極次分貧窮﹐豈能恣所欲﹖止緣阻海風﹐來遲心愧恧﹗轉瞬麥秋至﹐髙粱望成熟。歸告蚩蚩氓﹐安守無多瀆﹗

卓哉蔣刺史﹐判澎已十年﹝以知州借補通判﹞。視民如孫曾﹐呼之卽來前。心傷澎民苦﹐雙睫涕淚漣。死者賻以槥﹐病者醫以錢﹔廉俸無多入﹐心餘力苦綿。爾民共見之﹐長官亦可憐。臺陽各大吏﹐聞報心憂煎。籌款撥拯濟﹐隔海目懸懸。使者自廈來﹐兩地相周旋。薯絲十萬石﹐計可爾命全。乃知社義倉﹐良法本前賢﹔苟無義倉錢﹐旦夕胡能延﹖當日勸輸將﹐吝者猶戔戔﹔今旣解此意﹐樂歲共勉旃。自當白大府﹐設法謀所先。倉實議增貯﹐貢稅議暫蠲﹔一以抒民力﹐一以扶民顚。

天災降有由﹐由民心所致。休咎徵洪範﹐貞祥祥禮記﹔降吉與降凶﹐其理明且易。癘疫及干戈﹐災靑無二義。側聞瀕海民﹐見海舶失事﹕拯物不拯人﹐乘危搶奪肆。呼號暝不援﹐轉因以爲利。上干天心和﹐降罰垂昭示。中豈無善良﹖罰遂及孥稚。從井或救人﹐嫂溺尙拯臂﹔爾民痛攺悔﹐天心亦蟎憙。適或再遇之﹐愼勿萌故智﹗捄人在所急﹐量財酬髙誼。蒼蒼有明威﹐可一不可二。斯言共記取﹐切莫視兒戲﹗旣感覆幬恩﹐思享升平瑞。

觀察周公有社倉之議﹐言事者慮格於舊例。公慨然力任其成﹐立賦撫卹歌﹐發明天道人心之應﹐淋漓淒惻﹐情見乎詞。因述其意﹐續成長歌一篇

大靈無梯登蒼穹﹐呼閽不答天夢夢﹔開辟以來千萬劫﹐水火疾疫與兵戎。𨿽言盛世無災祲﹐堯水湯旱周大風。黔黎渾噩不知識﹐空自披髮號鴻蒙。宣經念佛渾多事﹐惟有行善可回造化工。福善禍淫應如響﹐普天之下其理同。薄海蒼生吾赤子﹐繄豈澎湖一隅中﹖澎湖一島臨汪洋﹐西扼金廈東臺陽。干戈盜賊總無患﹐往往凶歉遭奇荒。未若去歲更周章﹐黃髮遺民見未嘗。四月下種六月旱﹐旱气蒸鬱爲螟蝗﹔七八九月咸雨灑﹐腥風瘴霧交迷茫。早季晚季顆粒盡﹐饑死者死亡者亡。別駕蔣公痛悲憫﹐心如亂髮紛�﹝髟上匡下﹞鬤﹔馳書乞援赴郡城﹐郡城大吏動怦怦﹔檄委賢能急省難﹐沈施贊府來經營。稽查按驗分勞役﹐克日編成戶口冊。徐公繼至亦嘆嗟﹐率先按撫籌良策。諸君實力齊勤民﹐豈等秦越視肥瘠﹗觀察周公玉堂英﹐揚帆遠使觀滄瀛﹔慈帆穩渡叱蛟鱷﹐抵岸旋聞呼癸庚。視民疾苦卹民隱﹐長歌一闋詳民情。酸辛一字一涕淚﹐撫楮長爲太息聲。勝披鄭俠流民狀﹐不愧次山舂陵行。公有福力能起死﹐變醨養瘠緣眞誠。代公甫到毒龍竄﹐豹房初臨泉味淸。一朝麾節移澎疆﹐免爾溝壑公能當。貧民三萬七千戶﹐量賑萬帑充饑腸。極貧兩月得全活﹐次貧周月慰所望。斟酌多寡不一例﹐其實次貧亦慘傷。挪借稱貸計已盡﹐縱有田地難換糧。鳧茈蘆菔遺此地﹐木酩竹花尋何方﹖豈無山蔬與海菜﹐啖之令人病而僵。胡不暫支廳庫先施借﹐約以秋杪來抵償﹖權宜破格恩乃濟﹐斯眞救時藥之良。知公用心亦太苦﹐再議前後設社倉﹔陸續撥運不費力﹐襄諸大府修封章。臺邑倉庾素充積﹐以盈濟虛兩無妨。上達天聰應嘉取﹐議本通行制已古﹔慮或因陳致紅腐﹐年年糶之年年補。有時巨浪阻風檣﹐擡價不須愁姦商。一遇靑黃呼吸至﹐官亦云便民亦康。想到此際休彷徨﹐吁嗟乎﹗讀聖賢書學何事﹖急切救難梓與桑。徧訴當途聽斯語﹐立法爲民計久長。

再呈周觀察二首

絳節新從海外移﹐錦囊又補紀遊詩。三千帑運籌加賑﹐十萬生靈免阻饑。憂世眞同由己切﹐受恩翻悔得公遲﹗社倉重踵南康議﹐他日澎山系去思。

領略芝顏笑語親﹐金鍼密度指迷津。揮毫字挾風霜气﹐下榻光生雨露春。早有瑤篇公海內﹐又攜珊网徧湖濱。探懷欲把心香爇﹐不省云泥隔此身﹗

再答蔡生周凱

蔡生滿腹懷琳瑯﹐入門意气何飛揚﹗手出�﹝食遣﹞遺不敢當﹐又作長歌气沛滂。前幅大半多揄揚﹐闡發天人明災祥。中言次貧亦可傷﹐願借帑庫資餱糧﹔九秋歲熟相歸償﹐普濟兩月云何妨﹗後幅硜硜議社倉﹐轉輪欲與常平相。讀書致用貴通方﹐蔡生之言言則臧﹔止令少安毋倉皇﹗蔡生聽我言﹗我言亦孔長。國家荒政在救荒﹐酌濟民食療死亡﹔非飽爾欲充爾膓﹐撫卹優於借籽粱﹐聖恩伺啻十倍彊。八分之災明且彰﹐一月兩月費評量。極貧乃是民孱尫﹐廢疾孤獨鰥與孀﹔次貧乃是貧之常﹐尙堪能作餬羹湯。況今春和百物昌﹐臺廈賈舶來連檣。海中可以捕鱆鱑﹐海邊可以摸螺螃﹔海上可以耕山岡﹐海口可以肩筐箱﹕各力爾力忙爾忙﹐轉瞬芃芃禾黍香。生欲彼此無低昂﹐無乃於理有未詳。澎湖廳庫無多藏﹐去歲借貸已罄筐﹔貯有兵餉不敢商﹐若動臺庫費周章。大海風波嗟茫茫﹐來無時兮空悵望。統計極貧﹑次貧大小戶口三萬三千郎﹝閩人呼人曰郎﹞﹐今有十萬薯絲來海航﹐豈猶不足饜秕糠﹗且也澎湖斥鹵鄕﹐秋收𨿽卜慶丰穰﹐凶荒之後力不遑﹔義倉借錢錢敢攘﹐歲供積欠敢不蘉﹗生欲恩爾梓與桑﹐未許爾後愁空囊。縱然醫得眼前瘡﹐他時挖肉心怯恇。我心忖度目豈盲﹐非爲繭絲爲保障﹐官敢自外非臺陽﹖社倉之法法本良﹐義與義倉同備防﹔聽民樂歲自輸將﹐出陳易新官主張﹔倉正倉副同劻勷﹐不假胥隸飽食狼。爾詩爲民請發棠﹐欲撥常平相扶匡﹔試取原書重開眶﹐理有小異分毫芒。行當大吏白封疆﹐倉儲爲爾謀安康。奏章上達報天閶﹐蔡生聽之休倀倀﹗儒生論事貴挈綱﹐歸告爾民無彷徨﹐方今聖世恩汪洋﹗

送蔡生臺灣小試周凱

海外英才今見之﹐如君始可與言詩。志髙元幹空流輩﹐文愧昌黎敢說師﹖大木定邀宗匠斫﹝謂平遠山觀察﹞﹐小疵先把俗情醫。島中相贈無長物﹐聊解春裘作饋遺。

獵獵秋風欲戰時﹐一帆準擬廈門吹。翹才有館堪投足﹝廈有玉屏書院﹞﹐匡鼎能詩亦解頤﹝謂幕中王香雪﹞。稿束牛腰相論定﹝余方輯廈﹑金二志﹐生亦續補「澎湖紀略」﹞﹐气充鵬翮看飛馳。贈言且慰綢繆意﹐一夕匆匆惜別離﹗

偶因購石作墻﹐爲裏儈所阻﹐將聚眾斗矣﹔急以詩代柬﹐求王鐵崖茂才解圍。事後喜而錄之

君家世居鐵鐵尾﹐約去吾鄕未三里﹔婚姻況乃朱陳諧﹐肥瘠豈如秦越視﹖我昨鳩工版築興﹐偶向君鄰購石子。物各有主原非偸﹐售而得之烏容已﹖驅頑未學秦皇鞭﹐負重先教誇娥徙。無端局外聲喧豗﹐據臂突前相角抵。竟欲投轄同畱賓﹐公然操杖辱加捶。初猶扣脛繼撞胸﹐幸免折肱痛血指。試請息怒姑徐徐﹐云是此石渠曾市。就中委曲誰能知﹐遽呼宅主訊端委。主稱典屋非賣石﹐署契分明敢譎詭﹗渠方气短斂足逃﹐釁由張三禍及李。尋常小隙抵死爭﹐倉皇平地風波起。我聞眾怒急纓冠﹐蠻觸紛紛笑太鄙﹗會須登堂來負荊﹐排解先教達片紙。

夏日喜雨﹐呈蔣懌�﹝艸弇﹞﹝鏞﹞刺史

赤熛揚明威﹐旱魃煽其怒。炎炳誰操持﹖陰陽失調護。萬里燒長空﹐四圍燃火樹。艸木燋漧枯﹐飛鳥不得度﹔泉壑絕涓流﹐禾苗盡偃僕。仰食資東瀛﹐舟楫來何暮﹖敢望盈箱求﹐翻遭閉糴誤。一粒一酸辛﹐負挈滿道路。吁嗟中澤鴻﹐幾爲涸轍鮒。賢哉良司牧﹐下車詢農務。丰歉遞相尋﹐災祲亦定數﹔胡玆孤島黔﹐柰何抱沈痼﹖聖世宏寬仁﹐輕徭復薄賦﹔無如瘠土貧﹐風旱頻年遇。生計窘耕漁﹐顚連憯莫訴。我民竟何辜﹖對天默呼吁。方版疏一通﹐云壇香一炷﹔有謫則禍予﹐莫俾民太苦﹗忽然觸石云﹐散作漫天霧﹔陰霾晝迷蒙﹐玉虎晨嗚呴﹔列缺並飛廉﹐屏翳齊交互﹔須臾沛滂沱﹐岸谷倏崩注。或爲空中絲﹐或似艸間露。連朝積霪霖﹐十日沃沾霔。化澤徧均勻﹐天公周布濩。村墅沐新膏﹐原田發生趣。農夫拜官賜﹐一禱逢甘澍。早榖余髙梁﹐晚季卜秋獲。花生綿根荄﹐朱蕷長園圃。幸無臺颶傷﹐又免蝗螟蠹。米價漸漸低﹐糧運源源赴。更須懲姦商﹐專市亦可惡﹗開倉議平糶﹐救荒良有具。驅鼠防穿墉﹐徹桑及未雨。慚予枵腹談﹐迂腐呈俚句﹔蒿目憐蒼黎﹐空拳策富裕。再三白當途﹐緩急愼所措﹗願奉太平觴﹐謳歌樂含哺。

附錄三

傳略

著述書目﹝據林豪編「澎湖廳志」﹞

傳略

蔡廷蘭﹐字香祖﹐學者稱秋園先生。父培華。廷蘭幼穎異﹐五歲讀書倍常童﹐八歲能文﹐十三補弟子員﹐屢試輒冠其曹。旋食餼﹐名藉甚﹔澎之廉吏蔣鏞尢愛重之。

道光十二年﹐澎湖饑﹐興泉永道周凱奉檄勘賑﹔廷蘭賦詩以進﹐備陳災黎窮困狀。凱大加稱賞﹐瀕行贈以詩﹐有『海外英才今見之﹐如君始可與言詩』之句。因手錄讀書作文要訣一卷授之﹐題曰「香祖筆談」。時凱方以詩﹑古文詞倡導閩南學者﹐廷蘭以海島諸生﹐爲所器重﹔於是臺郡當道名流﹐如熊介臣﹑周澗東﹑姚石甫﹑劉次白諸公﹐莫不知澎湖有蔡生矣。

十四年﹐主講臺灣引心書院。

越明年﹐鄕試罷歸﹐由金門遭颶風﹐船飄十晝夜﹐抵越南之思義府菜芹汛登岸﹐乃由陸返閩。途次﹐與南國人士以詩相酬和﹐藉以采風問俗。行四閱月﹑歷萬餘里﹔因見聞所及﹐成「海南雜著」一卷。

十七年﹐凱調任臺灣道﹐舉充拔萃科。是年﹐旋領鄕薦。郡守聘主崇文書院講席﹐兼引心﹑文石兩書院。

二十四年﹐會試成進士﹐以知縣卽用﹐分發江西﹐年已四十有四矣。二十九年四月﹐補峽江縣。至則淸積案﹑獎善類﹔月課諸生爲文﹐手自校閱。觀瀾書院久廢﹐乃助修郡治章山書院﹐使邑士得以時就近肄業焉。峽江素號瘠區﹐逋賦者眾﹐以大義勸諭士民﹐民皆悅服﹐完納如額。次年﹐值秋收荒歉﹐自捐司房筆資﹐請豁免逋賦﹔並設法賑卹﹐多所全活。咸豐二年七月﹐解任。是歲充江西鄕試同考官﹔九月﹐署南昌水利同知﹐十月卸事。三年﹐回峽江任﹔五年八月﹐卸事。六年九月﹐委署丰城縣﹐遭江水暴漲堤壞﹐捐廉二千七百兩雇夫修築張家嘴﹑羅家角堤岸。又出貲募人﹐撈拾屍首數百﹐安插難民。時粵寇逼境﹐所在土匪焚掠﹐人心風鶴。亟出駐江上﹐舉辦圍練﹐令富者出貲﹑貧者出力﹔其條目簡易可行﹐民始有固志﹐屢卻悍寇。以防堵出力﹐巡撫耆齡保升同知。九年三月十五日﹐在任病故﹐年五十有九。

廷蘭自少力學﹐以博雅稱﹔於詩工古體﹐於文尢善四六。所撰「海南雜著」﹐刊行已久。爲諸生時﹐佐蔣通判輯刊「澎湖續編」﹔网羅故實﹐多出其手。臺灣道周凱歿於任﹐金廈門下士林樹梅輩議刻「內自訟齋文集」﹐鳩資助費﹔廷蘭銳身自任﹐移書臺地同門生施進士瓊芳等曰﹕『吾師素負知人愛士﹐目今此事﹐宜各盡心力﹐庶彰吾師之明﹔豈可諉之樹梅﹐使私爲己責哉』﹖其風義之篤如此。

卒後﹐遺稿罕有知者。光緒四年﹐主講文石書院金門林豪爲搜其「惕園古近體詩」兩卷﹐駢體文﹑雜著各若干捲。﹝誦淸堂文集﹞

著述書目﹝據林豪編「澎湖廳志」﹞

惕園遺詩四卷﹑遺文一卷﹑駢體文二卷﹑尺牘六卷

國朝蔡廷蘭問業周蕓臯先生之門﹐淵源甚正。於文工駢體﹐於詩尢工古體。其才力雄健﹐卓然自成家數。海外詩人﹐殆未有能勝之者。歿後遺集不傳﹐豪於其家購得詩文稿兩束﹐釐定詩集爲四卷。其駢體文﹐大抵應酬而作﹐壽文居多﹐亦有未盡諧葉處。然才鋒英發﹐古藻紛披﹐究非島上後進所易及也。尺牘六冊﹐則官江西時作。廷蘭本工四六﹐故尋常酬應﹐亦非俗手所能。

海南雜著兩卷

國朝蔡廷蘭撰。廷蘭鄕試罷歸﹐在洋遭風﹐飄至越南廣義省思義府之菜芹汛﹐由陸旋閩。此書其旅中所作也。上卷分三篇﹕曰「滄溟紀險」﹑「炎荒紀程」﹑「越南紀略」﹐久已刻行於世﹔當陽周凱爲之序。近人徐松龕中丞「瀛寰誌略」嘗稱引之﹐亦可備海南掌故矣。廷蘭自謂﹕下卷皆途次唱酬之詩﹐尙未刻行。其詩亦無由見也。

