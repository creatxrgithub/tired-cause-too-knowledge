靖夷紀事

﹝明﹞髙拱撰

邊略四

髙拱

隆慶庚午予還內閣兼理銓務先是貴州土官安國亨安智各起兵讎殺撫臣以叛逆聞動兵徵剿弗獲且將成亂予深念之時撫臣者去予欲得人以代而太僕少卿阮文中者沈毅可屬以事乃推爲都禦史巡撫貴州制曰可於是文中來謁事予語之曰所爲用君貴州者爲處安國亨事也君必勉之阮曰安國亨事謂何予曰吾聞安國亨本爲羣姧撥置宣淫播虐遂讎殺安信以致信毋疏竆兄安智懷恨報復相讎殺無巳其交惡互訐皆讎口誣辭不足憑乃安智不能勝國亨撫臺欲爲智伸意固善然卻爲智所欺而擁兵居省又爲智所紿而謀動干戈則多矣國亨不服拘提乃見撫臺右智而疑畏不敢出也而撫臺遂奏以叛逆然乎哉夫叛逆者謂敢犯朝廷背去而爲亂者也今夷族自相殘殺果是敢犯朝廷背去爲亂乎縱拘提不出亦只違抝而巳而違抝何以爲叛逆乎乃遂輕兵掩殺彼夷民安肯朿手就戮故各有殘傷然亦未聞有國亨領兵拒戰之迹固可訪而知也而今必以叛逆論之亦甚矣人臣務爲欺蔽者地方有事匿不以聞乃生事幸功者又以小爲大以虛爲實始則甚言之以爲邀功張本終則激成之以實巳之前說是豈爲國之忠乎君行矣宜廉得其實而虛心平气處之若果如愚所聞則當去其叛逆之名而只竆究其讎殺與夫違抝之罪則彼當必出身聽理一出身聽理而無叛逆之情自可見於是只以其本罪罪之當無不服斯方爲國法之正天理之公也今之仕者每好於前官事務有增加以見風釆此乃小丈夫事非有道所爲君其圖之矣阮至貴訪得其實果如予言乃書報予並陳處置之略然狃於浮議不敢突變前說語多依違予乃復之書曰昔執事之赴貴陽也安國亨之事僕曾面語其略今來諭云云似尙未悉僕意特再爲之明其說夫天下之事有必當明正其罪者有罪未必爲人臣所當自爲處分而不可於君父之前過言之者若中原之民敢行稱亂此則所當上告天子發兵徵討滅此而後朝食者也若民夷異類順逆殊塗𨿽有釁隙本非叛逆之實則人臣當自爲處分而不可過言於君父之前何者君父天下之主威在必伸一有叛逆便當撲滅可但巳乎而乃事非其爲釘入其罪過以言之則將如何處也安氏之亂本是安國亨安智夷族自相讎殺此乃彼之家事非有犯於我者何以謂之叛逆而前此撫臣乃遽以叛逆奏之君父在上旣聞叛逆之說則法所必行豈容輕貸而安國亨本無叛逆之實乃禍在不測且圖苟全地方官更復不原其情遂至激而成變乃又卽以爲叛逆之證可恨也今觀安國亨上本訴冤乞哀懇切叛逆者若是耶而地方官仍復不爲處分仍以叛逆論之遂使朝廷欲開釋而無其由安國亨欲投順而無其路亦巳過矣且安智安國亨之所讎也況非我族類而乃居於省中謂何安智在省則讒言日甚而安國亨之疑畏日深安國亨之疑畏日深則安智之禍愈不可解是挑之使鬭而增吾多事也故愚謂安國亨之罪固非輕而叛逆則不然安智當別有安插而省居則不可惟在處置之得宜耳以朝廷之力卽族滅安氏何難者顧事非其實而徒勤兵於遠非所以馭夷狄而安中國也願執事熟思之也時彼中號令未明安國亨疑畏益甚拘提益不肯出聲言恐軍門以勘問誘我出殺我又恐安智兵來掩殺乃日擁兵自衛於是阮乃上疏請兵糧爲徵剿計而書來計事予讀之曰嘻阮子誤矣安國亨所爲不出者疑畏深也今明旨旣下事在必行是爲以叛逆處之矣處以叛逆彼將叛逆自爲也將不逼而使卽爲乎且彼夷酋耳而勞師費財卽族滅之何爲況未必然乎未必然則惡可巳其說長矣是不惟致彼以假﹖﹖而我亦終當以假﹖﹖也時在閣思之環牀而走同官者曰公何環牀走予曰思貴州本耳欲從之則非計欲無從則失威曰然則當如何予曰今撫臣疏請兵糧徵剿而安國亨亦有奏辭辯誣乞哀甚懇固各有說也吾意欲並行之而差一風力給事中往勘果無叛逆實則只治其本罪果有叛逆實卽發兵屠戮未晚彼安國亨聞勘官且至必以爲吾身在勘軍門當不敢殺我我出聽理乃可以自明彼若出聽理則不叛逆自見而乃治其本罪當亦甘心亂或可戢也胥曰善予召職方郎中至授之意遂題覆得請而以吏科給事中賈三近往勘予復面授方略而又作書貽阮曰安氏之亂前巳爲公再明其說而公乃具疏請兵糧爲徵討計僕頗不敢以爲然夫安國亨本無叛逆之實當自有處而公乃云云以聞於上欲從之則黷兵輕殺於義何居欲不從則示弱損威其體不可思之再三乃議差科官體勘爲此活法以待將來好處彼若服罪是實非敢負國則聞科官至必幸其有歸順之路而服罪愈懇吾乃只以其本罪處之若負固是實而所謂服罪者只以虛言欵我則卽發兵發糧屠戮之未晚也巳卽授意兵部令照此題覆矣然愚熟觀其動靜似是服罪﹖﹖非敢負固者顧吾所以處之何如耳科官至必見本情必見下落當必一處而定有驗於愚言若以吾中國百姓之財中國百姓之力而剿一自相讎殺無敢犯我之土夷誠不敢以爲然也科臣賈君聰明練達可濟大事僕亦面授方略其聽勘僉事楊應東昔曾處安氏事者賈欲用之故時爲題請惟公驅策之也乃安國亨聞朝廷勘其事科官且來果喜曰吾生矣夫吾豈叛逆者哉然所以不出聽理者恐軍門誘我出殺我也今旣有旨勘則吾系聽勘人軍門必不敢殺我吾乃可出聽理明吾非叛逆也蓋逄人卽告之語達京師先是阮開以五事一責令國亨獻出撥置人犯一照夷俗令賠償安信等人命一令分地安插疏竆母子一削奪宣慰職銜與男權替一從重罰以懲其惡令該道官曉諭而國亨母子狐疑擁兵不出如故至是乃始將漢夷犯人王實吳瓊阿弟等獻出而母子自出聽審供稱其餘人犯俱死逃及奏事未回非有占恡又稱願認於六犯名下賠償罰銀六千兩又稱敵殺官兵是時國亨在藺州與奢效忠講理不知安總兵統兵殺死夷目以朵楊生阿烏等比伊父兄弟男子侄率眾衝敗官兵奔過浮橋渰死願罰銀三萬五千兩又稱願將內列安插於阿傀織金二處疏竆安插於臥這內列省令退閒將安國貞頂替頭目以後再不敢構兵讎殺又稱願革管事令男安民權理公務於是國亨卽輸銀四萬一千兩送官聽處乃疏竆安智猶堅執不從聲言必欲殺國亨子母將地方攺土設流乃巳阮乃處其用事撥置之人智始伏遂差衛官三員押發智與夷目漢聰等五百餘名並軍器輜重俱背負出城赴臥這織金等處安插蓋科官未至而事巳定矣乃科官至中途而還於是阮乃上其事曰安國亨一芥小醜叨承世官姧雄類於豺狼詭譎同於狐鼠橫行暴虐不守王章大肆凶殘戕害骨肉縱兵鄰境積多不結之辜召禍門庭皆是自作之孽寵嬖幸而私通婦女信羣小而載弄干戈安智避難潛逃尢極竆追之慘官兵迫巢討罪致多拒敵之傷迹其背違多端誠於法紀難貸該臣欽承明旨參以部咨行之多官酌乎輿論反復兩酋顚末事果出於有因毒祖屬諸曖昧殺叔起於讒疑拜將封官旣無事證可指斬關掠地又無形迹可稽拒敵損兵供自畏死激成而首惡巳獻納銀罰治皆照夷俗價贖而羣犯就擒繼恩國貞釋自拘囚而無恙知未怙終安智疏竆插之原囤而有歸可因解忿卽今遵此五章尙可寬其一死乃若安智野悍無知昏庸特甚初懷雪弟之冤而播弄官兵繼奉安插之後而屠掠夷目迹亦彰於肆惡罪不下於國亨但念其流離蕩柝之中不失爲骨肉報憤之志今奉委官解散彼亦息忿回巢情旣可原罪當薄罰若王喬吳瓊阿弟王實吳彩吳﹖駕劉禮等或投夷扇亂或拒敵朋姦自其撥置之禍一死不足盡其辜揆其情犯之殊首從亦宜別其等今議照造謀首禍者據法加以上刑結夷生事者引例分其贖遣要皆反復憲章推原情理於刑期無刑之中寓治以不治之意無非體聖世不怒不殺之武而曲全之以並生並育之仁也且釋一門之隙而可以免數省兵糧調度之勞宥一酋之死而因以免眾姓玉石俱焚之烈不惟桀驁怙勢者爲之逡巡而傍觀幸利者悉以斂戢生靈寧謐邊圉奠安是皆仰仗皇上帝徳誕敷天威遠播執政面授方略本兵區畫機宜邇者復荷聖明俯從部議特差吏科給事中賈三近銜命會勘先聲所至逆酋破膽是以畏威懷徳向化輸忱不煩兵革自爾帖服者也伏乞勑下該部再加查議上請將阿弟行巡按禦史處決梟示王喬吳瓊固監會審詳決王世等臣編髮煙瘴地面充軍安國亨祿氏惡卒務卒白穤等姑置不死省令國亨退閒待立有奇功另處其糧馬公務責成伊男安民同祿氏代管仍委官二員一住大方一住臥這以遏二家隙端事寧之日撤回自今處分安插之後如爲國亨敢再懷隙殘害安智及或安智挾讎拽兵報復俱聽臣等遵照明旨行會總兵官動調四省大兵夾剿攺土設流以爲桀鷔酋長之戒乃按臣亦奏同阮指又稱安智旣與國亨相忤難以屬管準與母疏竆回原管地方安插令伊子安國貞管催一應錢糧公務云云詔下兵部議議上得旨安國亨凶惡干紀本當動兵剿戮旣投見伏罪遵奉約朿並祿氏等都且饒他一死安國亨著革了任閒住令伊子安民代管宣慰事安智也著伊子安國貞代充頭目如再違法構亂定行剿治不饒其餘依擬欽此兵部又奏敍功曰巡撫都禦史阮文中開五事以責成致二凶之詟服多言指授𨿽出諸黃閣之臣百爾經營寔竭其赤心之義並其餘官舍人等通宜分別賞賚得旨重賞文中餘各賞有差乃後月餘安智疏竆奏又復辯前事乞攺土設流浮言且藉藉起予計貴州至京遠甚今前旨下才月餘安能便得往還此必安智用事之人潛住京師隨便爲謀者非必來自智也遂令通政司拘投本之人執送法司究問果有智用事二人系罷閒官承有罪爲命投智者持金久住京師謀事今本寔代﹖者智尙未知也乃問發充軍去浮言遂息先是巨寇者念據險擁眾萬餘人僭號稱王設官拜將宮室服用擬諸乘輿時發兵搶掠安順一帶地方民夷患苦垂三十餘年有司匿不以聞阮欲發其事剿除之書來計事予復之曰此賊稱亂旣久朝廷弗得知君乃欲發其事而剿除之可謂忠矣調度旣周方略旣定便當舉事吾其佐君成之阮遂發兵徵剿至是擒者念斬之平其餘黨掃其巢穴土地悉歸州衛版圖深山竆谷無復逋逃淵藪而夷酋旁觀亦皆震懾阮奏上其事以爲聖武布昭天威遠震密勿樞垣指授所致兵部覆上詔升賚阮及各有功官有差而阮則啟敍先後事歸功於予乃復之書曰安氏之亂旣巳底定可免百萬生靈之命而今復建奇勛剿除數十年僭王之叛逆蕩平鬼窟廓靖妖氛俾王化宣流萬里之外罔弗鬯洽寔社稷之功也固當勒銘銅柱追蹤伏波以示後世顧不偉歟僕言有偶中蓋所謂心誠求之不中不遠者顧何力之有焉自是境土謐寧生民安業兵無徵戌之苦官免奔命之勞上下恬熙與中華埒矣予乃爲紀其事

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

附錄﹕

靖夷紀事一卷﹝河南巡撫采進本﹞

明髙拱撰隆慶四年貴州土司安國亨與安智相讎殺撫臣以叛聞拱因推太僕少卿阮文中爲巡撫文中意欲剿之拱議遣給事中賈三近往勘國亨聽命遂平其亂拱因著是篇以紀其事﹝四庫全書總目﹖史部﹖雜史類存目﹞

