

南遊記舊宋曾紆

慶曆中﹐賈昌朝鎭北都﹐因奏韓魏公治恩﹑﹝異﹞﹝冀﹞河流﹐斷趙徵﹝侍﹞﹝村﹞岡勢﹐不利國姓﹐致皇嗣未立。仁宗卽日中批付侍禦史知雜吳中復亟往按治﹐一日受內降至七封。中復固請對乃﹝行﹞。旣對﹐以所授內降面乞盡付中書﹑門下行出﹐乃敢奉詔。上初甚咈﹐吳固爭不已﹐乃從之。時人謂之「鐵面禦史」。

舊制﹕遊幸宴賞惟學士陪扈。太宗好文藝﹐詔知制誥並扈從﹐惟弔喪問疾不赴。

掖垣牒禦史臺連字﹝俗謂之撩頭牒﹞﹐自李宗諤始。中丞呂文仲論奏不當。宗諤引臺閣故事復奏云﹕宰相政事堂禮﹐上兩省官謁於堂上﹐中丞率百官班於堂下。蓋兩省官長﹐言尊則位居四輔﹐敍位則禮絕百司。今禦史掖垣近司﹐使同寺監統攝﹐亂堂陛等威之分﹐侮黷憲章﹐取誚中外。朝廷直宗諤之論﹐從之。自是爲例。

中書﹑門下班分東西向﹐謂之「蛾眉班」。自王溥始得罷。

王介甫以次女適蔡卞。吳國夫人吳氏驟貴﹐又愛此女﹐乃以天下樂暈錦爲帳。未成禮而華侈之聲已聞於外。神宗一日問介甫云「卿大儒之家﹐用錦帳嫁女﹖」介甫諤然無以對。歸問之﹐果然﹐乃捨之開寶寺福勝閣下爲佛帳。眀日再對﹐皇懼謝罪而已。

熙寧中﹐韓子華自鄧州再入相﹐韓持國方在翰苑﹐遂當制﹐縉紳榮之。元丰中官制行﹐曲阜公除天官﹐南丰先生爲西掖行詞。元符末﹐﹝曾﹞﹝魯﹞公拜相﹐曲阜以學士艸制。曲阜對便殿﹐以親嫌辭。上曰「禁中已撿見韓維故事﹐乃批旨﹕兄弟疊居詞禁﹐兄行弟詞﹐弟艸兄制。」是日﹐以天寧﹝節﹞前二日﹐樞密院罷﹝散﹞齋筵﹐﹝曾﹞﹝魯﹞公押宴﹐曲阜居席﹐面會﹝出﹞﹝徹﹞﹐宣召鎖院。﹝曾﹞﹝魯﹞公拜相﹐榮耀一時﹐又非韓氏之比。

南丰先生病中﹐介甫日造臥內。邸報蔡京召試﹐介甫云「他如何做得知制誥﹖一屠沽耳。」又云「除修注﹐誥詞是子固行當﹐待便當論繳。」時南丰已疾革﹐頷之而已。

永州張子發秀才云「昔人皆有所祖述﹐如廉頗慕藺相如﹐近世如韓持國祖述晏公之類。蔡京祖述教坊使丁仙﹐現無所不爲﹐以取人主一解顏而已。」

紹﹝興﹞﹝聖﹞中﹐遙華旣廢﹐判大宗正﹑儀﹝同宗﹞景乃乞以妾楊氏爲夫人﹐乞免宣系及不召媒保。中批依所乞。許衝元在中書﹐遂依已得指揮過門下。章子厚大怒而責衝元云「小白葵丘之盟﹐諸侯以妾爲妻者天下共誅之﹐惇頭可得﹐此命不可下。」翌日極諫罷﹝景宗司﹞﹝宗景﹞﹐仍奪儀同。時論皆以爲得防微杜漸之意。後三年﹐乃乞建立元符﹐至托以東朝之命﹐自艸詔檢﹐何本末相戾也。

李端願宮保﹐文和長子。治園池﹐延賓客﹐不替父風。每休沐﹐必置酒髙會﹐延侍從﹐館閣率以爲例。至夜分寢閣﹐什物供帳皆不移具。元丰中﹐會佳客坐中﹐忽召學士﹐將鎖院。孫巨源適當制﹐甚怏﹝快﹞﹝怏﹞﹐不欲去。李飭侍妾取羅巾﹐求長短句﹐巨源援筆欲書﹐從者告以將掩門矣﹐艸作數語云「城頭尙有三冬鼓﹐何須抵死催人去。上馬苦匆匆﹐琵琶曲未終。回頭腸斷處﹐卻更廉纖雨。漫道玉爲堂﹐玉堂今夜長。」李邦直在坐﹐頗以卒章非佳語。巨源是夕得疾於玉堂﹐後六日卒。

黃實自言平生有二事﹕元丰甲子爲淮東提舉常平﹐除夜泊汴口﹐見蘇子瞻植杖立對岸﹐若有所俟﹐歸舟中以揚州廚釀二尊﹑雍酥一奩遺之。後十五年爲發運使﹐大暑泊秦淮樓下﹐見米芾衣犢鼻自滌研於淮口﹐索篋中一無所有﹐獨得小龍團二餅﹐急遣人送之﹐趁其滌研未畢。有此二事﹐頗自慰云。

〖佚文〗

紹聖中﹐因蔡時正母擊登聞鼓﹐云二年五投牒﹐乞追復子官爵﹐皆不得行。蔡元度在政府﹐以此爲傾安厚卿﹑李邦直計﹐遂具元宰執三人姓名取旨﹐安﹑李落職﹐章子厚𨿽在相位﹐亦降旨放罪。議者以爲太不均。然明日章門謝於崇政殿屏外。自昔宰相無放罪門謝者﹐合門老吏亦笑之﹐較其屈辱﹐過於落職矣。〖《續資治通鑑長編》卷五百元符元年七月庚午引曾氏《南遊記舊》。按﹐此段後有李燾語﹕「《記舊》蓋布子紆著其父之言也。」〗

學士及舍人院最重題名﹐學士及舍人赴職之日﹐本院設具﹐應佗學士﹑給﹑諫﹑丞郎﹑待制皆預會﹐以是日題名於石﹐玉冊官刊字。後有拜宰相者﹐卽其名下刊相字。其家遣子弟賫宴具﹐就本院召學士﹑待制以上皆集﹐最爲盛禮。自元丰行官制之後﹐一切廢罷矣。

劉子儀在南陽﹐以翰林學士召﹐中途攺成都。彌年又召爲學士﹐至西京﹐復加兩學士﹐知鄭州。謝表云﹕仙山已到﹐屢爲風引而還﹔長安甚遙﹐豈覺日邊之近。

故事﹕皇子出閣﹐以翰林學士一員掌箋表。南丰先生以中書舍人掌延安郡王箋表﹐出於一時之選也。〖以上三條見洪遵《翰苑遺事》﹝文淵閣《四庫全書》本《翰苑羣書》卷十二﹞﹐原注﹕「右三事曾紆《南遊記舊》。」〗

