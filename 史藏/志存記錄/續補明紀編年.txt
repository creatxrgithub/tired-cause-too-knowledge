續補明紀編年明王汝南撰

●自序

﹝上缺﹞見取其滅亡之禍矣﹐無或爽也。臣也某公﹑某卿﹐吾所素習也﹔廉旣見其榮及後人矣﹐貪亦見其災逮夫身矣﹐無少忒也。某政也善﹐則民聚﹔不善﹐則民散。某法也良﹐則國安﹔不良﹐則國危。莫不操若符券﹐應如影響﹔使人刺目驚心﹐深思猛省。此「明紀」一書不可不急懸心目也。

顧明之有紀﹐自陳東莞﹑鄭端簡而下﹐代有著述。然皆繁蕪﹐不儆惕人心。惟鐘竟陵「編年」爲簡要。獨惜其僅及熹廟而止﹔而興亡之際﹐反後先不及。南不自揣﹐每欲續成全書﹔而苦搜輯不廣﹐日抱闕略以俟。今幸「邸錄」未盡亡﹐野求漸出。而懷宗十七年之鴻猷大烈﹐臚若日星﹐因取而卒業。又得鄒流綺「明季遺聞」載弘光﹑隆武事甚詳﹐復擇其確有可據﹑言尢雅循者詮次之﹐以爲子嬰﹑帝昺之續。而有明一代興亡﹐不盡昭昭於玆乎﹖

𨿽然﹐興亡人事也﹐而所以興亡則天也。何也﹖古今無不亡之國﹐何亡國之時猶是此天下也﹐不分崩則離析﹔猶是此君臣也﹐不好色則貪財﹔猶是此政也﹐不禍國則殃民。卽間有英明在上﹐焦勞宵旰﹐亦孤立而無援﹔卽時挺忠貞於下﹐痛哭流涕﹐亦疏斥而不用。而一輩庸碌之臣﹐乞靈奧竈﹐偏承恩寵﹐而據要津。民窮矣﹐復剝削之﹔財盡矣﹐復耗散之﹔寇眾矣﹐復驅益之﹔兵驕矣﹐復縱肆之﹕不令國破君亡不已也。回思此庸碌之臣﹐非不讀書﹑非不多才﹐非不髙談經濟而慷慨以治平自期﹔卽任此庸碌之臣者﹐亦非不深信其讀書多才﹑能談經濟﹑能以治平自期而漫然以天下付之也。及一敗塗地而事後觀之﹐始知其所讀之書﹑所用之才﹑所談經濟及慷慨自期者﹐皆苟且貪榮﹐而厝火積薪自趨於亡也。嗟乎﹗此豈自趨於亡耳﹐亦天心實有所興而致然耳。書成﹐低回嘆息﹐不禁痛言之以志感。

順治庚子仲秋﹐楚人季雍王汝南謹書於虎丘僧捨。

●懷宗端皇帝﹝諱由檢﹐熹宗嫡弟。在位十七年﹞

崇禎元年﹝戊辰﹞春正月﹐禁衣飾僭侈﹔從禦史梁天奇言也。

命內臣俱入直﹐非受命不許出禁門。諭戒廷臣結交近侍。

二月﹐以侍讀學士溫體仁直經筵日講。

三月﹐以周延儒爲禮部右侍郎。

五月﹐上召對平臺﹐諭輔臣曰﹕『票擬之事﹐宜悉心商確』。諭吏部曰﹕『起廢太多﹐會推宜愼』。責戶部措辦邊餉無術﹐侍郎王嘉禎引罪。諭兵部邊事﹐尙書王在晉語未詳﹐命給筆札錄進。諭刑部曰﹕『天時亢旱﹐用法宜平允』。旣而﹐輔臣劉鴻訓言更調甚速﹐宜久任﹑責實效。上曰﹕『海內疲於賦役﹐朕甚憫之﹗夫更調速﹐則民滋攪﹔任事久﹐則功易成。自今藩眾郡邑﹐毋輕攺調』。禦史任贊化上言﹕『天下不患有眞小人﹐而患有假君子。眞小人居身穢濁﹐眾所交攻﹐爲禍猶淺﹔假君子陰行不肖﹐彈射莫加﹐爲禍最烈。今之假君子﹐楊維垣是也』。

六月﹐戶科給事韓一良上言﹕『皇上諭羣臣﹐有「文官不愛錢」之語。然今之世﹐何處非用錢之地﹑何官非愛錢之人﹖向以錢進﹐安得不以錢償﹗臣起縣官﹑居言路﹐以官言之﹐縣官行賄之首﹐而給事納賄之魁。今俱咎守﹑令之不廉﹐然守﹑令亦安得廉﹖俸薪幾何﹐上司督取﹐不曰無礙官銀﹐則曰未完紙贖。衝途過客﹐動有書儀﹔考滿朝覲﹐不下三﹑四千金。而欲守﹑令之廉得乎』﹖上嘉納之。尋擢右僉都禦史。

上諭閣臣﹕『內操軍士﹐俱魏忠賢招來﹐畱居禁中﹐不測可虞。一朝解散﹐又恐激變﹐不如善遣之』。閣臣錢龍錫等極口贊揚。上因傳旨﹕『內操軍士勞苦特甚﹐著給假一月﹐歸鄕省親﹔仍給月糧﹐從優犒賞』。眾軍歡感。

七月﹐上禦平臺﹐召督師袁崇煥﹐問以平定方略。崇煥慨然奏曰﹕『所有方略﹐已具疏中。但假臣便宜至五年﹐而東方可平』。上曰﹕『五年平定﹐朕不吝封侯之賞』。時四輔臣錢龍錫侍立﹐俱奏曰﹕『崇煥肝膽意气﹑識見方略﹐種種可嘉﹔眞奇男子也』。上悅﹐賜茶果﹑瓜餅而退。

九月﹐海寇鄭芝龍降於巡撫熊文燦。

十月﹐錦州軍譁。袁崇煥上疏請餉﹐上示閣臣﹐閣臣求允發。周延儒曰﹕『關門昔防敵﹐今且防兵。前寧遠譁﹐錦州尢而效之﹐未知其極』﹗上曰﹕『柰何』﹖延儒曰﹕『臣非阻發帑﹔𨿽與之﹐當益求經久之策』。上善之。

十一月﹐上禦暖閣﹐召問溫體仁參錢謙益浙闈關節之事。先是﹐有旨會推枚卜﹐錢謙益名列第二﹐而溫體仁不與﹔體仁因參謙益受錢千秋數千金之賄﹐以「一朝平步上靑天」爲關節取中之﹐結黨欺君。故上召對詰問﹐體仁與謙益質辧不已。上問諸臣﹐周延儒對曰﹕『錢千秋關節是眞』。輔臣錢龍錫等對曰﹕『關節實與錢謙益無干』。上曰﹕『關節旣眞﹐他爲主考﹐如何說不是他』﹗遂命擬旨﹕『錢謙益旣有物議﹐回籍聽勘﹔錢千秋下法司再問』。科臣章允儒辧體仁以「黨」字加諸臣﹐是從來小人害君子榜樣。上怒其胡扯﹐著錦衣衛拿下。

上大行皇帝廟號「熹宗哲皇帝」﹐上聖母「孝純淵靜﹑慈肅毗天﹑鐘聖皇后」。聖母懿親劉效祖﹐著封新樂伯。

延綏饑。土府谷民王嘉胤倡亂﹐饑民附之。白水盜王二等復合徒眾﹐劫掠蒲州﹑韓城間。時承平久﹐猝被兵﹐人無固志。陜西巡撫胡廷宴庸而耄﹐惡聞賊﹐杖各縣報者曰﹕『此饑氓﹐徐自定耳』。於是有司不敢聞。盜偵知之益肆﹐遂劫宜君縣獄﹔北合嘉胤五﹑六千人﹐聚延慶之黃龍山。

詔焚毀非刑。諭曰﹕『非法非刑﹐慘毒異常﹐允非盛世所宜有。著遵髙皇帝敕旨﹐槪從焚毀』。

十二月﹐大學士韓爌入朝。

二年﹝己已﹞春正月﹐鄖陽﹑陜西﹑延綏各報流賊肆掠。給事薛國觀上言﹕『賊之熾也﹐由置盜不問﹐實釀其禍。今弭盜之方﹐在整飭吏治﹔有先事提防之法﹑有臨事剪滅之法﹑有後事懲戒之法』。上是之。

二月﹐陜西兵備劉應選率毛兵入漢中﹐合川兵攻賊﹐追斬五百餘﹐誅渠魁數十人﹔余走蜀。其匿漢陰山中者﹐皆自殺。

欽定逆案﹐魏忠賢﹑客氏磔死外﹐以七等定罪﹕一曰首逆同謀﹐兵部崔呈秀等六人。一曰結交近侍﹐都禦史劉志選等十九人。一曰結交近侍次等﹐大學士魏廣徵等十一人。一曰逆孽軍犯﹐東平侯魏志徳等三十五人﹔諂附擁戴軍犯﹐內監等十五人。一曰結交近侍末等﹐俱配贖﹐顧秉謙百二十八人。一曰祠頌﹐照不謹例﹐冠帶閒住﹐大學士黃立極等四十四人。

四月﹐詔毀「三朝要典」。先是﹐翰林侍講倪元璐上言﹕『梃擊﹑紅丸﹑移宮三案哄於淸流﹐而「三朝要典」成於逆豎。其議不可不兼行﹐而其書不可不速毀﹗何也﹖蓋主梃擊者﹐力護東宮﹔爭梃擊者﹐計安神祖。主紅丸者﹐伏義之言﹔爭紅丸者﹐原心之論。主移宮者﹐弭變於幾先﹔爭移宮者﹐持平於事後。六者各有其是﹐未可偏非。而柰何逆璫害人﹐則借三案﹔羣小求榮﹐則又借三案﹕而三案之面目全非。故凡推慈歸孝於先皇﹐猶夫頌徳稱功於義父﹔於是崔﹑魏兩姦﹐乃始創之私編﹐標題「要典」。由此而觀﹐三案者﹐天下之公議﹔要典者﹐魏氏之私書。三案自三案﹑要典自要典﹐翻卽紛囂﹐攺亦多事﹔惟有毀之而已』。上從之﹐故有是命。倪元璐又論『東林﹐天下之才藪也。其所宗主者﹐大都稟淸挺之標﹐而或繩人過刻﹔樹髙明之幟﹐而或持論太深。謂非中行則可﹐謂之非狂狷則不可﹔若目曰邪黨﹐則無不邪黨者矣』。

秦﹑晉饑﹐盜起。徵發太眾﹐朝臣請捐俸助餉。上曰﹕『諸臣興利除害﹐則國家受益者多矣﹔何必言助』。

陜西巡按禦史吳煥上言﹕『秦寇慘掠﹐古所罕有。撫臣胡廷宴狃於積弛﹐束手無策﹐則舉而委之邊兵﹔延綏撫臣嶽和聲諱言邊兵爲盜﹐又委之內地。則西安﹑延安諸邑之被盜﹐皆兩撫推諉隱諱實釀之也』。

六月﹐順天府尹劉宗周上言﹕『陛下勵精圖治﹐然程效過急﹐不免見小利而慕近功。慕近功者﹐邊事也﹔竭天下之力以養饑軍而軍愈驕﹐聚天下之軍以冀一戰而戰無日﹕此計之左者也。見小利者﹐理財也﹔民力已竭﹐司農告匱﹐而一時所講求者皆聚斂之術﹐水旱災傷一切不問。有司以掊克爲循良﹐而撫字之政絕﹔大吏以催科爲殿最﹐而黜陟之法亡﹕赤子無寧歲矣。頃者﹐嚴贓吏之誅﹐自執政以下坐重典者十餘人﹐可謂得救時之權﹔然貪風不盡息者﹐由於道之未盡善﹐而功利之見不泯也』。

禦史曹谷奏申太監王安之冤。上憫之﹐著還原官﹐家產給與子侄。

詔各處媚璫生祠﹐盡行拆毀。

給還萬燝誣坐贓銀三百兩。諭曰﹕『萬燝冤死堪憐﹐解到誣坐贓銀給還家屬﹐以旌忠直』。

七月﹐以司禮監太監曹化淳提督東廠。

十一月﹐淸兵南下﹐遣幹淸宮太監王應朝監視行營。時京師戒嚴﹐外臣不稱任使﹐故有是命。

逮薊遼總督尙書袁崇煥於獄。下兵部尙書王洽於獄。

都城警﹐詔天下勤王。山西巡撫耿如杞以兵入援﹐譁於涿州﹐大掠良鄕。耿如杞逮論死﹐潰兵遂竄走秦﹑晉山谷間爲盜。先是﹐元年﹐米脂人李自成性狡黠﹐善走﹐能騎射。家貧﹐爲驛書﹔聞王嘉胤﹐往投焉。已而參政洪承疇擊賊破之﹐自成走匿山澤間。至是﹐潰兵竄歸﹐遂出與之合。旬日間﹐眾至萬餘﹐推髙迎祥爲首﹐稱闖王﹔轉寇山西﹑河南。已而官軍擊迎祥斬之﹐羣盜遂推自成爲主。

十二月﹐以周延儒入閣辦事。

淸兵北去﹐京師解嚴。

三年﹝庚午﹞春正月﹐陜西邊盜王子順﹑苗美連逃兵眾至三﹑四千﹐掠綏徳﹐南圍韓城。總督楊鶴﹑巡撫劉廣生擊敗之﹐賊遁。復犯淸澗﹐官兵追逐﹐賊走西川。先是﹐萬曆時﹐朝廷念西軍勞苦﹐預給三月糧以爲常。至是秦旱﹐粟騰貴﹐軍餉告匱﹐往往譁潰﹐亡命山谷﹐遂倡饑民爲亂。時東事益急﹐廷議核兵餉﹔各邊鎭戍釐汰至數十萬﹐乘障兵多噪而下。

給事劉懋請裁定驛站﹐可歲省金錢數十餘萬。上從之。給事許國榮﹑禦史姜思浚爭之不能得。河北遊民向藉食驛糈﹐用是益無賴。歲不登﹐無所得食﹔所在潰兵煽之﹐而全陜無寧土矣。

命洪承疇以都禦史巡撫延綏。

復故大學士張居正蔭﹐賜故都督戚繼光表忠祠。

前尙寶司原抱一劾大學士韓爌致寇﹐爌致仕歸。

四月﹐磔袁崇煥於市。以崇煥力主和議﹐擅殺島帥毛文龍﹐以致淸兵深入也。

五月﹐賊破金鎖關﹐殺都司王廉。

六月﹐以溫體仁入閣辦事。

賊降叛不常﹐總督楊鶴主撫﹐與陜撫劉廣生遣官持牌四出招賊。賊魁黃虎﹑小紅狼﹑一丈靑﹑龍江水﹑掠地虎﹑郝小泉等俱給牌免死﹐安置延綏﹑河西﹔但不焚燒﹐其淫掠如故﹐民罹毒益甚。

【第8頁﹕版面影像】

給事劉懋上言﹕『秦之流賊﹐卽延慶之兵丁土賊也。邊賊倚土寇爲鄕導﹑土寇倚邊賊爲羽翼﹐始數不多﹐至近年荒旱頻仍﹐愚民影附﹐賊勢始大。當事以不練之兵剿之不克﹐又議撫之。其剿也﹐所斬獲皆饑民﹐而眞賊飽揚以去﹔其撫也﹐非不稱降﹐聚眾無食﹐仍出劫掠﹐名降而實非降也』。禦史黃道直上言﹕『盜起於饑﹐請發餉銀易米﹐分賑饑民﹐庶收拾人心﹑解散黨附』。不報。

八月﹐王嘉胤勾西人入犯﹐洪承疇﹑杜文煥擊敗之﹔佯乞降﹐仍奪路走。

十一月﹐山西總兵王國梁追賊於河曲﹐發西洋炮﹔炮炸﹐兵自亂。賊乘之﹐遂陷河曲。

四年﹝辛未﹞春正月﹐給事吳執禦上言﹕『理財加派﹐不得已而用之﹔未有年餘不罷者。捐助﹑搜括二者﹐尢難爲訓』。上曰﹕『加派原不累貧﹑捐助聽之好義﹐惟搜括滋姦。若得良有司奉行﹐亦豈至病民乎』﹖不聽。

召各省監司於平臺﹐詳問利獘。對畢﹐諭以『正己率屬﹐愛養百姓。用命有顯擢﹐不則罰隨之』。各謝退。

諭左都禦史閔洪學曰﹕『巡按賢﹐則守臣賢﹔若巡按不肖﹐其誤非小﹗屢敕回道嚴核﹐何近日不稱職之多也』﹗又曰﹕『卿與吏部實心任事﹐天下不難爲也』。

盜神一元陷保安﹐副總兵張應昌擊敗之。一元死﹐弟一魁領其眾。

命禦史吳牲賫金賑陜西饑荒﹐招撫流盜。諭曰﹕『陜西屢報饑荒﹐小民失業﹔甚者迫而從賊﹐自罹鋒刃。誰非赤手﹐顚連若斯﹗今特發十萬金﹐命禦史前去的被災處﹐次第賑給。仍曉諭愚民﹐卽或脇入賊黨﹐若肯歸正﹐卽爲良民﹔嘉與維新﹐一體收卹』。

二月﹐賊圍慶陽。總督楊鶴在■﹝分阝﹞幹﹐不卽援。

三月﹐張應昌等援慶陽﹐賊圍解。

四月﹐盜神一魁降於楊鶴。鶴責數其罪﹐俱伏謝。一魁有戰騎五千﹐鶴侈其事﹐上言乞賜一﹑二萬金賑濟。

省臣論宣大總督魏雲中﹑陜西總督楊鶴恇怯玩寇﹐上切責雲中﹑鶴等平盜自贖。

上念旱﹐釋前工部尙書張鳳翔﹑左副都禦史易應昌﹑禦史李長春﹑給事杜齊芳﹑都督李如楨於獄。

禦史吳牲西行至延長﹐寇聚城下﹐諭以禍福﹐分賑之﹔賊各解散。遊賊聞之﹐皆回受賑﹐撫賊七千有幾。

降盜不沾泥擁眾脇糧賞﹐復攻米脂。總兵王承恩曁綏撫洪承疇連戰﹐始遁。

五月﹐盜滿天星降於楊鶴。鶴選其驍勇置營中﹔散其黨萬二千人﹐卽命其魁分勒回籍。未數月﹐皆叛去。

吳執禦上言﹕『今日言餉﹐加派則害民﹐不加派則害兵。前年遵永之變﹐袁崇煥以數百萬金錢﹐狼狽失守﹔史應﹑張星﹑王象虞﹑左應選各以一邑﹐固守於嬰城之際。由此言之﹐不在創法﹐而在擇人。臣妄謂沿邊諸邑﹐宜選補賢守﹐畀以本地錢糧﹐訓練土著。此法一行﹐餉不取償於司農﹑兵不借援於戍卒﹐計無便於此者』。上以錢糧畱本地﹐則國課何從出﹔不聽。

六月﹐曹文詔擊斬王嘉胤於陽城。其黨復推王自用爲首﹐號曰紫金梁。其黨自相名目﹐有老回回﹑八金剛﹑闖王﹑闖將﹑八大王﹑掃地王﹑闖塌天﹑破甲錐﹑邢紅狼﹑亂世王﹑混天王﹑顯道神﹑鄕里人﹑活地艸等﹐分爲三十六營。

七月﹐給事孟國祥﹑曹履泰各奏撫賊欺飾之獘。逮總督三邊都禦史楊鶴下刑部獄﹐論戍﹔以主撫被欺也。

賊趙四兒六千餘人東渡山西﹐入沁水縣。縣東北有竇莊﹐系故張忠烈銓裏居。先是﹐銓父尙書五典謂海內將亂﹐築墻爲堡甚堅。至是﹐賊犯竇莊﹐五典﹑銓已死﹐銓子道浚﹑道澤俱官京師﹐惟銓妻霍氏守舍。眾議棄堡避去﹐霍氏語其少子道澄曰﹕『避賊而出﹐家不保﹔出而遇賊﹐身更不免﹐等死耳。死於家﹐不猶愈死於野乎﹖且我堅守﹐賊必不得志』。躬率僮僕爲守禦。賊至﹐環攻之﹔堡中矢石並發﹐賊傷甚眾。越四日﹐乃退。其避山谷者﹐多遇賊淫殺。惟張氏宗族得全﹐冀北兵備表其堡曰「夫人城」。

八月﹐禦史吳執禦論『周延儒攬權壅蔽﹐私其鄕人。塘報章奏﹐一字涉邊疆盜賊﹐輒借軍機密封下部。明畏廷臣摘發短長﹐他日敗可以捷聞﹑功可以罪案也。皇上見延儒摘發細事﹐近於明敏﹔抑知特借此以行其私乎』﹖上切責之。執禦疏凡三上﹐俱畱中。

先是﹐陜西巡撫李應期言秦賊旋撫旋叛﹐上命吳牲確查。至是﹐牲報聞曰﹕『延慶地亙數千里﹐土瘠民窮﹐連歲旱荒﹐盜賊蜂起﹐脇從甚眾﹐幾於無民。近官軍南剿﹐賊望風潛逃﹔相繼招安﹐滿天星降於楡林﹐餘賊遂徙而北。降者𨿽散回原籍﹐仍復劫掠﹔於是有「官賊」之謠﹐而人人致恨於招撫之失事。點燈子眾五﹑六千在靑澗﹐旋撫旋叛﹔慶陽施臨庵﹑劉六等亦嘗受撫﹐今攻陷中部者﹐皆其眾也。又降賊獨頭虎見大兵之來﹐已出韓城﹑潼關﹐道臣胡其俊猶追送贐錢九十萬﹐賊復橫索﹐一一給之惟謹﹔要挾重資之說﹐有自來矣。爲今之計﹐集兵合剿﹐殲其渠而餘眾自破﹐明賞罰而士气自鼓﹐秦事猶可爲也』。

賊獨頭虎五部恣掠﹐副總兵趙大胤在韓城去賊營二十里﹐不敢出戰。土人彊之出﹐報斬五千級﹔驗之﹐則率婦人首也。給事魏呈潤劾大胤﹐落職。

命洪承疇總督三邊﹑張福臻巡撫延綏。

九月﹐命太監張彜憲總理戶﹑工二部錢糧。初﹐上旣罷諸內臣﹐外事悉委督﹑撫。然上英察﹐輒以法隨之﹐多不稱任使。二年淸兵南下﹐京師戒嚴﹐乃復以內臣視行營。

自是﹐銜命四出﹐動以上官威倨加於庶司﹐羣相壅蔽矣。

罷工部郎中孫肇興。肇興監督盔甲廠﹐以帑詘疏劾張彜憲﹔上怒﹐落職。

十一月﹐時黃道周以救錢龍錫謫外。中允倪元璐上言﹕『黃道周旣以謇諤承貶﹐劉宗周又以骯髒投閒﹔天下本無人﹐得其人又不能用﹐誰爲陛下奮其忠良者』﹖上不聽。

洪承疇擊賊趙四兒﹐擒之。卽點燈子也﹐起靑澗﹑綏徳﹐奔突延﹑西間﹐往來秦﹑晉﹐沿河郡縣多苦之。至是伏誅﹐平陽稍安。

十二月﹐甘泉賊陷宜君﹐又陷葭州﹔兵備郭景嵩死之。

戶部尙書畢自嚴下獄﹔以考選科道後﹐更核在任徵輸未完也。廷臣疏救﹐上切責之。自是﹐考選將及﹐先核稅糧﹐不問撫字矣。

禮部侍郎羅諭義罷歸。諭義直日講﹐以尙書商王布﹑昭聖武章送閣。溫體仁裁其半﹐皆諭義所引京營大閱語也﹔諭義執不可。體仁因上言﹕『舊例﹐惟經筵多進規語﹐日講則正講多﹑進規少。今諭義以日講而用經筵之例﹐臣駁攺不聽﹐自愧不能表率後進』。上命下部議﹐部議﹕『聖聽天亶﹐何俟諭義多言』﹗遂放歸。

五年﹝壬申﹞春正月﹐延綏賊僞爲米商﹐陷宜君﹐復陷保安﹑合水﹔流入山西者﹐陷蒲州﹑永寧﹐大掠四出。山西巡按羅世錦歸咎於秦﹐謂以鄰爲壑。給事裴君錫﹐晉人也﹔上言請責成秦之撫﹑鎭驅之回秦﹐而後再議剿撫。當事無識如此。

洪承疇請畱陜西餉銀二十萬資剿費﹐並以勸農。從之。

寧塞逸賊合環慶諸寇屯鎭原之蒲河﹐欲犯平原﹐走鳳翔﹑漢中。陜撫練國事﹑總兵董志義遣兵各守要害﹐賊遂不敢出。旣而洪承疇從鄜州間道至﹑曹文詔以臨洮兵至﹑賀虎臣兵亦至﹐會於西澳﹐各夾擊賊﹔大小十餘戰﹐追奔數十里﹐斬首千餘級﹐傷墜無算﹐而寧塞之寇盡矣。惟渾天猴等尙據襄樂﹐練國事遂移鎭寧州。時以西澳之捷﹐爲用兵來第一。

陜西原任通政司馬鳴世上言﹕『三秦爲海內上游﹐自盜發以來﹐破城屠野﹐四載於玆。良以盜眾我寡﹑盜飽我饑﹐內鮮及時之餉﹑外乏應手之援。揆厥所由﹐緣廟堂之上﹐以延慶視延慶﹐未嘗以全秦視延慶﹔以秦視秦﹐未嘗以天下安危視秦﹐而且誤視此流賊爲饑民。至今勢焰燎原﹐莫可撲滅﹔若非亟增大兵﹑措大餉﹐爲一勞永逸之計﹐恐官軍騖於東﹑賊馳於西﹐師老財匱﹐揭竿莫禦。天下事尙忍言哉』﹗

二月﹐寧塞逋賊復熾。盜夜入鄜州﹐兵備僉事郭應響死之。

三月﹐陜西賊陷華亭。知縣徐兆麒赴任才七日﹐城陷﹔逮至﹐竟坐棄市。

工部右侍郎髙弘圖上言﹕『臣部有公署﹐中則尙書﹑旁列侍郎﹐禮也。內臣張彜憲奉總理兩部之命﹐儼臨其上﹐不亦辱朝廷而褻國體乎﹖臣之爲侍郎也﹐貳尙書﹑非貳內臣也。國家大體﹐不容不愼﹔故僅以川堂相賓主﹐而公座毋寧已之。𨿽大拂憲意﹐臣不顧也。且總理公署﹐奉命別建﹔則在臣部者﹐宜還之臣部﹕豈不名正言順而內外平』﹖上以軍興餉事重﹐應到各部驗核﹔不聽。弘圖遂引疾求去﹔疏七上﹐削籍。

四月﹐湖廣流寇自興國入江西泰和﹑吉安等處。

六月﹐兵部員外華允誠上言三大可惜﹑四大可憂﹔內刺溫體仁﹑閔洪學。上切責之。允誠回奏﹐又極言其私沈演﹑唐世濟等。上怒﹐奪允誠俸。

七月﹐山西賊陷大寧。

以司禮監太監曹化淳提督京營。

八月﹐曹文詔擊賊甘泉﹐敗之。

九月﹐山西賊破臨縣﹐賊魁豹五等據其城。又陷修武﹐殺知縣劉鳳翔。焚掠武涉﹑暉縣﹐遂圍懷慶。上以藩封重地﹐切責河南巡撫樊尙燝殺賊自贖。

十一月﹐海盜劉香老犯福建小埕﹐遊擊鄭芝龍擊走之。

十二月﹐南禮主事周鑣上言﹕『內臣用易而去難﹐此從來之通患﹔然不能遽去﹐猶冀有以裁挹之。今張彜憲用﹐而髙弘圖之骨鯁不可容矣﹔金鉉之撫蘆𨿽幸免罪﹐以他事中之矣。王坤用﹐而魏呈潤以救胡良機處矣﹐趙良曦以直糾扶同處矣。鄧希詔用﹐而曹文衡以互結投閒矣﹐王弘祖以禮數苛斥矣。若夫孫肇興之激直﹐李曰輔﹑熊開元之慷慨﹐無不罷斥。尢可嘆者﹐每讀邸報﹐半屬內侍之溫綸。從此以後﹐艸菅臣子委褻天言﹐祗徇中貴之心﹐將不知所極矣』。上怒其切直﹐削籍。禮部員外郎袁繼咸疏救之﹐不聽。

以司禮監右少監劉芳譽提督九門。

令百官進馬﹕二品以上各貢一匹﹐余合進﹐俱納於禦馬監﹔實賫金貿之本監也。否則﹐𨿽駿驥亦卻之。

詔停開納例。

六年﹝癸酉﹞春正月﹐大學士周延儒爲宣府視閱太監王坤所劾﹐因上疏乞罷﹔不允。左副都禦史王志道上言﹕『王坤內臣﹐不宜侵輔臣』。上詔羣臣於平臺﹐謂志道曰﹕『遣用內臣﹐原非得已﹔朕言甚明﹐何議論之多也﹗王坤之疏﹐朕已責其誣妄。乃廷臣舉劾﹐莫不牽引內臣﹔豈處分各官﹐皆爲內臣耶』﹖志道奏曰﹕『王坤直劾輔臣﹐舉朝皇皇﹐爲紀綱法度之憂。臣爲法度惜﹐非爲諸臣地也』。上曰﹕『廷臣於國家大計不之言﹐惟因內臣在鎭不利姦獘﹐乃借王坤疏要挾朝廷﹐誠巧佞也』。因詰志道者再。周延儒曰﹕『志道非專論內臣﹐實責臣等溺職』。上色稍霽﹐曰﹕『職掌不修﹐沽名立論﹐何堪憲紀』﹗立命志道退。延儒遂放歸。

左良玉攻賊於涉縣西﹐斬其渠﹐賊望其旗幟皆靡。然賊勢尙熾﹐謀犯河南。

二月﹐賊踞林縣山中﹐饑民相望而起。左良玉敗績於武安﹐河南兵七千先後失亡殆盡﹐賊益熾。

諭吏部舉潛修之士﹐科道不必專出考選﹑館員須先歷知推﹐垂爲法。

五月﹐諭兵部﹕『流寇蔓延﹐各路兵將功罪﹐應有監紀。特命太監陳大金﹑閻思印﹑謝文舉﹑孫茂霖爲內中軍﹐會各撫道分入曹文詔﹑左良玉諸營﹐紀功過﹑催糧餉﹔仍發內帑四萬金﹑素紅蟒段四百匹﹑紅素千匹﹐軍前給賞。

山西巡撫許鼎臣以流寇肆掠﹐請蠲積逋並預免數年賦額。不許。

六月﹐海寇劉香老犯長樂。

七月﹐賊屯彰徳﹔復以閻思印同總兵張應昌合剿。汾陽知縣費甲鏸以供應逼迫﹐投井死。

八月﹐陜西賊攻隆徳﹐殺知縣費彥芳。分守固原參政陸夢龍戰於綏徳城下﹐死之。

九月﹐張應昌敗賊於平山﹐獲賊首張有義﹐卽一盞燈也。

十月﹐論囚。上素服禦建極殿﹐召閣臣商確﹐溫體仁竟無所平反。陜西華亭知縣徐兆麒赴任僅七日城陷﹐竟棄市﹔上頗心惻。體仁不爲救﹐人皆冤之。

十二月﹐延綏賊首鉆天哨﹑開山斧據永寧關﹔前阻山險﹑下臨黃河﹐負固數年不下。延綏巡撫陳奇瑜謀取之﹐乃陽傳總制檄﹐發兵簡眾七千人抵延州﹐因潛師疾走入山﹔賊不虞大兵至﹐倉皇潰佚。焚其巢縱擊﹐斬首千八百級﹐二賊死。分兵擊賊首一座城﹐斬之。延永盜悉平﹐奇瑜威名著關陜。

是歲﹐陜西﹑山西大饑。

七年﹝甲戌﹞春正月﹐謫給事中李世祺於外﹔以劾大學士溫體仁﹑吳宗達也。山西提學袁繼咸上言曰﹕『養鳳欲鳴﹑養鷹欲擊﹐今鳴而箝其舌﹑擊而紲其羽﹐朝廷之於言官﹐何以異此﹖使言官括囊無咎而大臣無一人議其後﹐大臣所甚利﹑忠臣所深憂﹐臣所爲太息也。且皇上樂聽讜言﹐而天下知以攻彈大臣爲天子所厭聞﹐其勢將披靡不止也』。上以越職言事﹐切責之。

降盜王剛﹑王之臣﹑通天柱等至太原挾賞﹐巡撫戴君恩設宴誘剛等斬之﹐共斬四百二十九人。

南京兵部尙書呂維祺上言﹕『南都﹑鳳泗﹑承天陵寢所在﹐乞敕淮撫楊一鵬急爲預備﹐防賊東犯』。

二月﹐監視登島太監魏相以給事中莊鰲獻上「太平十二策」﹐請撤監視﹔因求罷。上不允﹐因貶鰲獻於外。

總理太監張彜憲請入覲官投冊﹐以隆體統﹔許之。提學袁繼咸上言﹕『士有廉恥﹐然後有風俗﹔有气節﹐然後有事功。今諸臣未覲天子之光﹐先拜內臣之座﹐士大夫尙得有廉恥乎﹖逆璫方張時﹐義子﹑干兒昏夜拜伏﹐猶以爲羞﹔今且白晝公庭﹐恬不知怪﹐所爲太息也』。上以越職言事﹐責之。張彜憲奏辧覲官參謁﹐乃尊朝廷。繼咸復上言﹕『尊朝廷﹐莫大於典例。知府見藩臬行屬禮﹐典例也﹔見內臣行屬禮﹐亦典例乎﹖諸司至京投冊吏部各官﹐典例也﹔先揭內臣﹐亦典例乎﹖事本典例﹐𨿽坐受猶以爲安﹔事創彜憲﹐卽長揖祗增其辱。髙皇帝立法﹐內臣不幹外事﹔若必以內臣繩外臣﹐「會典」所不載』。上仍切責之。

進延綏巡撫陳奇瑜兵部右侍郎﹐總督陜西﹑山西﹑河南﹑湖廣﹑四川軍務﹔視賊所向﹐隨方剿撫。先是﹐賊旣蔓延秦﹑晉﹑楚﹑豫之郊﹐流突無定﹔廷議以爲各鎭﹑撫事權不一﹐互相觀望﹐宜以重臣開督府﹐統攝諸道兵討賊﹐上允之。參議洪承疇因陜西三邊所恃﹐未可輕易﹔故有奇瑜之命。

三月﹐山西大饑﹐民相食﹔發金五萬賑之。

免浙江崇禎三年以前織造。

四月﹐海盜劉香老犯海丰。

五月﹐陜西按察副使賀自鏡奏﹕監紀太監孫茂霖玩寇。宣府太監王坤奏﹕『監軍紀功罪耳﹐追遂有將吏在﹕果如自鏡言﹐則地方官罪不在茂霖下矣』。上不問。

六月﹐江西饑﹐逋負益多。觀政進士陸運昌上「撫字八條」﹐上可其奏﹐下部議。

敍禁旅功﹐蔭太監曹化淳世襲錦衣衛千戶﹐袁禮﹑楊朝進﹑盧志徳各百戶﹔以擊盜屢捷也。

罷各道監視太監。諭曰﹕『朕禦極之初﹐撤還內鎭﹐舉天下悉以委之大小臣工。比者多營私﹐罔卹民艱﹔廉謹者﹐又迂疏無通論。己已之冬﹐京都被兵﹐宗社震恐﹔此士大夫負國家也。朕不得已﹐用成祖監理之例﹐分遣各鎭監視﹐添設兩部總理﹔𨿽一時權宜﹐亦欲諸臣自知引罪。今經制粗立﹐兵餉稍淸﹐諸臣亦應知省。其將總理﹑監視等官盡行撤回﹐以信朕之初心』。惟關寧密邇外境﹐髙起潛兼兩鎭曁內臣提督如故。

八月﹐總督陳奇瑜招撫降賊復叛。先是﹐眾賊爲洪承疇所逐﹐竄漢中﹔川兵扼巴西諸險﹐賊饑無所得食﹐故乞降於奇瑜凡數萬人。奇瑜專事招撫﹐受其降﹐檄諸部按甲無動﹐遣官監護降者﹔且檄所過郡邑﹐爲具糗粻傳送之。諸盜本無降意﹐又未大創﹐徒以饑疲困於地險不得逞﹔旣度棧道﹑已出險﹐漸不受繩束﹐仍事殺掠﹐所至罷市。賊遂盡殺監視官三十員﹐攻陷麟遊﹑永壽﹐勢不可遏矣。

賊先鋒髙傑降於賀人龍。

閏八月﹐陳奇瑜至鳳縣。時賊益熾﹐北接慶陽﹐西至鞏昌﹐西北至■﹝分阝﹞州﹑長安﹐西南至盩厔﹑寶雞﹐眾殆二十萬。奇瑜始悔其見愚﹐急分兵出禦而兵已寡矣。

九月﹐陜西巡按傅永淳上言﹕『漢南降賊陷城破邑﹐所在騷然。皆由奇瑜專主招降﹐謂盜心已革﹐不許道途訊詰﹔故郡邑不敢問﹐開門揖盜﹐剿撫兩妨。皆奇瑜之流毒也』。

十月﹐上數禦經筵﹐遇雪不輟。諭講官韓日纘﹑姜逢元等﹐毋忌諱。

十一月﹐削總督陳奇瑜職﹐聽勘。

侍讀倪元璐上言﹕『邊臣之情﹝﹖﹞歸命監軍﹐無事稟成爲恭﹐寇至﹐推委百出﹔陽以號於人曰「吾不自由也」。陛下何不信賞必罰﹐以持其後﹔而必使近習之人﹐試之鋒鏑﹐又使藉口迄用無成哉﹗始陛下曰「行之有績﹐卽撤」﹔今行之無績﹐益宜撤』。不聽。

禮部右侍郎陳子壯嘗謁大學士溫體仁﹐體仁盛稱主上聖神﹐臣下不宜異同。子壯曰﹕『世宗皇帝最英明﹐然祔廟之議﹑勳戚之獄﹐當日臣工猶執持不已﹔皇上威嚴有類世宗﹐而公之恩遇孰與張桂﹖但以將順而廢匡救﹐恐非「善則歸君」之意也』。體仁意沮﹐遂成嫌隙。

十二月﹐進洪承疇兵部尙書﹐總督河南﹑山西﹑陜西﹑湖廣﹑保定﹑眞定等處軍務﹔其總督三邊如故。

總督兩廣熊文燦戴罪自效。先是﹐文燦令守道洪云蒸﹑巡道康承祖﹑參將夏之木﹑張一傑往謝道山招降劉香老﹐旣而被執。文燦奏『道將信賊自陷』﹔上曰『賊渠受撫﹐自當聽其輸誠﹔豈有登舟往撫之理﹗弛備長寇﹐尙稱未知﹔督臣節制何事』﹖故令戴罪。

八年﹝乙亥﹞春正月﹐兵部職方主事賀王聖劾溫體仁庸姦誤國﹔謫外。禦史吳履中劾溫體仁﹑王應熊並及監視內臣﹔上切責之。

上以祖訓凡郡王子孫有文武才能堪任用者﹐宗人府具以名聞﹐朝廷考驗授以職﹐遷除如常例。侍郎陳子壯上言﹕『宗秩攺授﹐適開僥幸之門﹔隳藩規﹑混銓政』。上以其間親﹐下於理。明年四月﹐始得釋。已而宗秩蒞官多不法﹐公私苦之。

∷腦攏韞柿啥鼙恫畛閃杭澇帷﹖

福建遊擊鄭芝龍合粵兵擊劉香老於田尾遠洋﹐香老脇兵備道洪云蒸出船止兵。云蒸大呼曰﹕『我矢死報國﹐亟擊勿失』﹗遂遇害。香老勢蹙﹐自焚溺死。康承祖﹑夏之木﹑張一傑脫歸。

七月﹐以文震孟入閣辦事。講「春秋」稱旨﹐故有此特簡。

八月﹐上諭﹕『致治安民﹐全在守﹑令。而兩京文職三品以下﹑五品以上﹐各舉知府一人﹐無論科第貢監﹔在內翰林科道﹑在外撫按司道﹐各舉州縣官一人﹐無論貢監吏士。過期不舉議處﹐失舉連坐』。

十月﹐上避殿撤樂﹐下罪己之詔曰﹕『朕以涼徳﹐纘承大統。不期倚用非人﹐邊乃三入﹐寇則七年﹔師徒暴露﹐黎庶顚連。國帑匱詘﹐而徵調未已﹔閭閻凋敝﹐而加派難停。中夜思維﹐不勝愧憤。今年正月流氛震驚皇陵﹐祖恫民怨﹐責實在朕。今調勁兵﹑畱新餉﹐立救元元﹐務在此舉。惟是行間文武吏士勞苦饑寒﹐深切朕念。念其風餐露宿﹐朕不忍安臥深宮﹔念其飲水食粗﹐朕不忍獨享甘旨﹔念其披堅冒險﹐朕不忍獨衣文繡。擇玆十月三日﹐避居武英殿﹐減膳撤樂﹔非典祀事﹐惟以靑衣從事﹐與我行間文武吏士甘苦共之﹐以寇平之日爲止。文武官其各省愆淬厲﹐用回天心﹐以救民命』。

十一月﹐大學士何吾騶﹑文震孟罷。初﹐吾騶﹑震孟欲以工科給事許譽卿補南京太常卿﹐溫體仁與吏部尙書謝陞難之。陞遂疏糾譽卿﹐震孟止欲奪譽卿俸﹐體仁不肯﹔震孟作色擲筆曰﹕『卽削籍無害』。體仁夕揭上﹐而吾騶﹑震孟朝罷矣。

逮庶吉士鄭鄤。鄤繼母﹐大學士吳宗達女弟也。鄤薄於宗達﹐宗達因揭其杖母﹑烝﹝父﹞妾﹔體仁入告﹐下獄。

太監髙起潛弟﹐蔭錦衣衛中所正百戶﹐世襲。

十二月﹐城鳳陽。

吏部尙書謝升奏起廢一百六人﹐不果用。

賊闖王攻陷光州﹐賊舁大炮二十座攻城﹐然二炮﹐城拉然崩頹。城中頃刻火作﹐賊乘而入﹐官吏士民屠戮無遺。

九年﹝丙子﹞春正月﹐以劉宗周爲工部右侍郎。

特簡淮安衛三科武舉陳啟新爲吏科給事中。先是﹐啟新伏闕獻疏﹔疏稱﹕『朝廷有三大病根﹕以科目取人﹐一病根也。據其文章﹐孝弟與堯舜同轍﹑仁義與孔孟爭衡﹔及考政事﹐則恣其貪﹑任其酷﹐前所言者皆紙上空談。蓋其幼學文時﹐父﹑師所訓皆謂讀書可致富貴﹐故進步止知榮身﹑榮親﹐誰更思行其致君﹑澤民之道哉﹗臣所以效賈生之哭者﹐此也。以資格取人﹐一病根也。考國初﹐典史馮堅任僉都﹑貢士彭友信任布政﹑秀才曾太授尙書﹐何嘗以資格限之。至嘉靖時﹐猶三途並用。獨今惟尙文之一途﹐卽一途且分界地﹕貢士官止於貢﹑舉人官止於舉。貢者明知前途無路﹐取如是﹑不取如是﹐毋寧多取﹔舉者明知歷任有限﹐淸如是﹑貪亦如是﹐毋寧貪求。若進士﹐則又知天下之爵﹐皆其砧幾之物﹔天下之士﹐皆其朋比中人﹕煉成一气﹑打成一片﹐橫行莫之問﹑放誕莫之稽。取憑其取﹑與遂其求﹐又安得官不貪﹑吏不污耶﹖偶有一淸廉自愛者﹐則共道其矯﹑共駭其異﹐不去之不已。臣所以效賈誼之痛哭者﹐此也。以推知行取科道﹐又一病根也。知縣者﹐民之父母﹔入仕之初﹐尙畏簡書﹐自應謹飭。今一選知推﹐便不思愛養﹔梃政兼施﹐貪酷相濟。所以然者﹐良由行取爲科道也。彼受任時﹐先以科道自居﹐謂異日能舉劾人﹑能榮辱人﹔及至守巡司府﹐竟以科道相待﹐謂彼異日可顯我﹑可斥我﹕結交可爲膀臂﹑投契可爲奧援﹐畏敬之不暇﹐又何敢侮其意﹑制其行乎﹖故虐民﹑剝民﹑顚倒民﹑淩斃民﹐無不肆其所欲。可憐此蚩蚩之氓﹐叩閽無路﹑赴訴無門﹐欲不爲盜得乎﹖臣所以效賈誼之痛哭者﹐此也。國家受此三大病痛﹐由是章句無用﹑黨羽日盛﹐惟利是好﹑非情不行﹐竟成一迷局﹐舉世盡醉夢於其中而不醒矣。嘗見靑衿子朝不謀夕﹐一叨鄕薦便無窮﹔舉人及登甲科﹐遂鐘鳴鼎食﹑肥馬輕裘﹐非數百萬則數十萬。試思此胡爲乎來哉﹖嗟嗟﹗古云「財不在下則在上」。使在下也﹐今日輸賦稅﹑明日輸加派﹐猶有入之之日﹔卽使在上﹐今日發內帑﹑明日發京庫﹐猶有出之之時。今何不幸﹐而盡奪於中之縉紳乎﹗則何日而得其出而流通於世乎﹖不獨不出也﹐彼且身無賦﹑產無徭﹑田無糧﹑物無稅﹐且庇護姦民賦徭糧稅﹐其入之正未艾也。卽或有時而出﹐非買科第﹐則買地方﹑買遷陞﹐而出一無不入千。天下有數之財﹐豈堪此乎﹖上好下甚﹐日趨日極。今天下危矣﹐若病根不除﹐則盜賊必不能息﹔勢不以皇上之天下斷送於章句腐儒之手不止也﹗臣所以席槁跪伏於大明門外引領待死﹐上陳治病之藥言有四﹕一當速停科目﹐以黜虛文﹔一當速舉孝廉﹐以崇實行﹔一當速罷知推行取科道﹐以除積年橫恣之陋習﹔一當速蠲災傷錢糧﹐以蘇屢歲無告之顚連。由此眞才自出﹑風俗還醇﹐而世臻上理矣』。灑灑五千餘言﹐皆切時獘。上嘉異之﹐故特有是命。啟新旣拜命﹐惟敝車羸馬以從事。

給事中常自裕上言﹕『流寇數十萬﹐最彊無過闖王。彼多番﹑漢降丁﹐堅甲鐵騎﹔洪承疇﹑盧象升卽日報斬獲﹐不過別營小隊耳﹐於闖勢曾無損也。督﹑理兩臣宜令專圍闖王﹐而餘賊自破竹矣』。

二月﹐鄖襄賊犯竹山。竹山自七年爲賊屠陷﹐至八年知縣黃應鵬僅棲艸舍數椽﹔至是﹐賊復至﹐應鵬棄城走﹐賊入據城。有徵糧六百石﹐盡爲賊食﹔食盡﹐焚縣治而去爲空城矣。

唐王聿鍵奏南陽洊饑﹐有母烹其女者。

三月﹐工部右侍郎劉宗周上言﹕『皇上卽位之初﹐銳意太平﹔而施爲次第之間﹐未得其要。屬意邊疆﹐而賊臣以五年爲期之說進﹔遂至戎馬生郊﹐震及宗社﹐而朝廷始有積輕士大夫之心矣。由是廠衛司譏防﹐而告密之風熾﹔詔獄及卿士﹐而堂簾之情違。人人救過不給﹐而欺罔之習轉甚﹔事事仰承獨斷﹐而諂諛之風日長。甚者參勘之法﹐惟重徵輸﹔官愈貪﹑民愈困﹐而賊愈逋。總理之外﹐復設監紀﹔權愈分﹑法愈廢﹐而盜愈多矣。君臣相與﹐至難也﹗得一文震孟﹐而單詞報罷矣﹔得一陳子壯﹐又以過戇下獄矣。市井雜流﹐乃得操其訛說投間抵隙﹐以希進用﹐而國事尙可問哉﹖乞皇上體上天生物之心﹐而不徒用風雷﹔念祖宗學古之益﹐而不至輕言攺作。以寬大養人才﹐以拊循結人心﹔而且還內庭以掃除之役﹑正懦帥以失律之誅﹑愼宗賢以攺秩之授。特頒尺一﹐遣廷臣賫內帑巡行郡國爲招撫使﹐赦其無罪﹔而流亡者專責撫﹑鎭陳師險隘﹑堅壁淸野﹐聽其窮而自歸。誅渠之外﹐不殺一人。此聖王治天下之明效也。武生新授吏科給事中陳啟新﹐一言投契﹐立置淸華﹔此誠盛事。臣愚謂宜先令以冠帶﹐辦事黃門﹐稍如試禦史例﹔俟數月後﹐果有忠言奇計﹐實授未晚。不然﹐如名器可惜何』﹗疏入﹐不報。

四月﹐武生李璡奏﹕『致治在足國﹐請搜括巨室助餉』。大學士錢士升擬下之法司﹐不聽。士升上言﹕『比者借端幸進﹐實繁有徒。而李璡者﹐乃倡爲縉紳豪右報名輸官﹐欲行手實籍沒之法。此皆衰世亂政﹐而敢陳於聖人之前﹐小人無忌憚一至於此﹗且所惡於富者﹐兼並小民耳。郡邑之有富家﹐亦貧民衣食之源也﹔以兵荒之故﹐歸罪富家而籍沒之﹐此秦始皇所不行於巴淸﹑漢武帝所不行於卜式者也。此議一倡﹐亡命無賴之徒相率而與富家爲難﹐大亂自此始矣』。已而溫體仁以上欲通言路﹐竟攺擬﹔上仍切責士升﹐以『密勿大臣﹐卽欲要譽已足致之﹐毋庸汲汲』﹗時福建右衛經歷吳化鯤訐奏士升弟士晉﹐體仁亦擬嚴旨。士升遂乞罷﹐許之。禦史詹爾選上言﹕『大學士錢士升引咎回籍﹐明乎輔臣以執爭去也。皇上宜鼓舞之不暇﹐顧以爲要譽耶﹗人臣而沽名﹐義所不敢也﹔乃人主不以名義鼓天下﹐使其臣爲屍祿保寵﹐習爲寡廉鮮恥之世﹐又豈國家所利哉﹖天下明知一切苟且之政﹐拊心愧恨﹐有難殫述﹔輔臣不過偶因一事﹐代天下請命耳﹐而竟郁志以去。所日與皇上處者﹐惟此刻薄﹑不識大體之徒﹐毀成法而釀隱憂﹐天下事尙可言哉』﹖上召見廷臣於武英殿。上怒詹爾選﹐詰之聲色俱厲﹔爾選從容奏對﹐不爲詘。上問『如何爲苟且』﹖對曰﹕『卽捐助一事﹐亦苟且也』。反復數百言。且曰﹕『臣死不足惜﹐皇上幸聽臣﹐事尙可爲﹔卽不聽臣﹐亦可畱爲他日之思』。上益怒﹐欲下之獄。閣臣申救﹔良久﹐命項系直廬﹐下都禦史論罪。

國子監祭酒倪元璐上言﹕『昨見黃安縣學生鄒華妄行薦舉﹐列及臣名﹔不勝驚異。陛下求言若渴﹐本期宣幽燭隱﹔而宵人干進﹐薄孔孟爲秕糠﹐网簪纓爲桃李。吳鯤化部民也﹐參及撫按﹔鄒華下士也﹐薦及朝紳。如是而望朝廷之上昂首伸眉﹐豈可得乎』﹖上是之。

大學士溫體仁等各捐俸市馬﹔從關寧太監髙起潛之請也。劉宗周上言﹕『一歲之間﹐助陵工﹑助城工﹐又助馬價﹐亦何報稱於萬一﹔而時奉急公之旨﹐諸臣於此毋乃沾沾有市心乎﹖惟皇上罷得已之役﹑停不急之務﹐節省愛養﹐不徒爲一切旦夕之計﹐亦何事屑屑以利爲言乎』﹗不聽。宗周尋報罷。

命鄕﹑會試二﹑三場兼武經﹑書算﹐放榜後習騎射。

四川重慶府盩縣童生瞿昌進獻白兔﹔上嫌其獻瑞瀆奏﹐驅逐回籍。

五月﹐下詔大赦山﹑陜脇從羣盜﹐令地方官多方安插﹐以消反側﹔違者重治之。

逮滋陽縣知縣成徳下錦衣衛獄。徳性剛激﹐出文震孟之門。震孟罷﹐連章攻體仁﹔凡十上﹐盡發其姦。母張氏﹐伺體仁輿出﹐輒道詬之。後移獄刑部﹐戍延綏。

六月﹐命司禮監太監曹化淳同法司錄囚。

七月﹐大淸兵至居庸﹔分遣諸內臣李國輔等各守關隘。以張元佐爲兵部右侍郎﹐鎭守昌平﹔司禮監太監魏國徵守天壽山﹐國徵卽日往。上語閣臣曰﹕『內臣卽日就道﹐而侍郎三日不出﹔何怪朕之用內臣耶』﹗

都城戒嚴﹐斗米三百錢。上憂之﹐召廷臣於平臺﹐問方略。戶部尙書侯恂言禁市沽﹐左都禦史唐世濟言破格用人﹐刑部侍郎朱大啟請列營城外爲守禦﹐吏科都給事中顏繼祖言收養京民細弱。上諭﹕『莫若蠲助爲便』。

陜西巡撫孫傳廷擊賊於盩厔﹐大破之﹔擒賊首闖王髙迎祥及劉哲等獻俘闕下﹐磔於市。

國子監祭酒倪元璐罷﹔誠意伯劉孔昭參其以妾冒妻封也。有旨﹕『冠帶閒住』。

八月﹐召廷臣於平臺。初﹐禦史金光宸參通州兵部右侍郎仇維楨首敍內臣功爲借援﹐又請罷內臣督兵﹐上勿善也。是日﹐怒詰之曰﹕『仇維楨方至通州﹐爾卽借題沽名』﹗欲重治之。適大雷雨﹐議謫。

九月﹐都城戒嚴﹐命督理盧象幹總督各鎭兵入援。時象升方追賊至鄖西﹐聞警以師入衛﹔因攺象升總督宣大﹑山西軍務。

大淸兵從建昌冷口還﹐守將崔秉徳請率兵遏歸路﹔總監髙起潛不敢進﹐揚言當半渡擊之。偵騎報師已盡行四日﹐起潛始進石門山﹐報斬三級。

十月﹐前工部右侍郎劉宗周上言﹕『往者袁崇煥誤國﹐其他不過爲法受過耳﹔小人競起而修門戶之怨﹐舉朝士之異己者槪坐煥黨﹐次第置之重典。自此小人進﹑君子退﹐中官用事而外臣浸疏﹐今日之禍實己已釀成之也。且張鳳翼溺職中樞而與之專徵﹐何以服王洽之死﹔丁魁楚之失事於邊而與之戴罪﹐何以服劉策之死﹔諸鎭巡勤王之師爭先入衛者幾人﹐何以服耿如杞之死﹖豈昔之爲異己驅除者﹐今不難以同己互相容隱歟﹖臣於是知小人之禍人國無已時也。皇上惡私交﹐而臣下多以告訐進﹔皇上錄淸節﹐而臣下多以曲謹容﹔皇上崇厲精﹐而臣下奔走承順以爲恭﹔皇上尙綜核﹐而臣下瑣屑苛求以示察。窺其用心﹐無往不出於身家利祿﹔皇上不察而用之﹐則聚天下之小人立於朝而有所不覺矣。嗚呼﹗八年之間﹐誰秉國成﹖臣不能爲首揆溫體仁解矣』。

禁文武輿蓋﹑器飾之僭。

起守制楊嗣昌爲兵部尙書。

命采平陽﹑鳳翔諸礦以儲國用。

賜太監曹化淳等彩幣﹐以各進馬也。敍京師城守功﹐太監張國元﹑曹化淳蔭指揮僉事﹐各世襲。

吏部尙書謝升罷。先是﹐上命吏部指奏數年銓政大獘﹔吏部覆奏不稱旨。上切責之曰﹕『爾部職專用人﹐推舉不效﹐乃反稱綱目太密﹐使中外束手﹔且平時陞轉﹐必優京卿﹑甲科﹐乃云京卿未必勝外官﹑甲榜未必勝乙榜。如此遊移﹐豈大臣實心體國之道』﹖故謝升罷職。

十一月﹐下左都禦史唐世濟於獄﹔以薦霍維華也。上以維華逆案﹐世濟蒙蔽也。

十年﹝丁丑﹞春正月﹐常熟縣民張從儒訐奏前禮部右侍郎錢謙益﹑科臣瞿式耜﹔謂二臣『喜怒操人才進退之權﹐賄賂握江南死生之柄。三黨九族無不詐之人﹐興販通番無不爲之事﹔甚至侵國帑﹑謗朝廷﹑危社稷。止因門生故舊列於要津﹐鳴冤無地﹔官幹豪奴滿於道路﹐泄忿何從』﹗奏上﹐溫體仁擬旨﹐逮錢謙益﹑瞿式耜下刑部獄。先是﹐姦民陳履謙爭產﹐求二官關說不允懷恨﹐遂唆從儒訐奏。旣奉旨提問﹐履謙等得志﹐遂捏造「款曹﹑和溫」等虛詞﹐多方嚇詐。款曹者﹐謂謙益嘗作故太監王安祠記﹐曹化淳出王安門﹐宜款之﹔和溫者﹐謂溫與謙益有隙﹐宜和之。曹化淳訪知之﹐憤發其姦。至是﹐刑部尙書鄭三俊審出眞情﹐陳履謙﹑張從儒各打一百棍﹐立枷三月死﹔謙等尋釋歸。

賊老回回﹑闖塌天等各數十股分擾江北﹔應天巡撫張國維駐師京口﹐沿江營火﹐夜燭數十里。儀眞﹑六合人民俱倚擔而立。

二月﹐左良玉大破賊於舒城﹑六安﹐連戰三捷。旣而賊潛竄大山中﹐張國維檄左良玉入山搜捕。良玉旣立功﹐驕蹇不奉調發﹐縱兵焚劫。國維三檄之﹐始自舒城進發﹐賊已飽掠出境。廷臣核之﹐革良玉職﹐殺賊自贖。

遣廷臣趨各省逋賦。

三月﹐太倉州監生陸文聲陳風俗之獘﹐皆原於士子﹔太倉庶吉士張溥﹑前臨川知縣張釆倡復社﹐以亂天下。命南直提學倪元珙查究。元珙回奏﹐極言文聲之妄。稱『東吳精進之學﹐復社爲最著。大都誠心質行﹑講藝談經﹐互相琢磨﹔文必先正﹑品必賢良﹐無慚名教。大都陸文聲有憾於婁東﹐故借復社爲名耳』。上責其蒙飾﹐降光祿寺錄事。

四月﹐諭百官求直言。給事中李如燦上言﹕『國家祖制﹐千古稱善。自軍不用而兵設﹐民始不得安其身﹔自屯不耕而餉興﹐農始不得有其食。有兵不練﹐兵增而餉益匱﹔有餉不核﹐餉多而兵愈冒。比者核實之使四出﹐而掊克屢聞﹑占冒不減﹔可謂有政事乎﹖魏呈潤﹑詹爾選﹑李化龍﹑劉宗周皆以一鳴輒斥﹐今下明詔求直言﹐倘赦其前愚﹑收之左右﹐是直言不求而自至也。若夫輔成君道﹐尢在朝臣﹔今此瞻彼顧﹑結黨徇私﹐又何怪水旱﹑盜賊之屢見哉』﹗上怒﹐下如燦於獄。左諭徳黃道周上言﹕『陛下下詔求直言﹐而建言者輒斥﹔淸刑獄﹐而下獄者旋聞。大臣𨿽淸彊﹐曾何益理亂之數』﹗上不懌﹐切責之。

新安衛千戶楊光先疏參陳啟新並及溫體仁﹐舁棺自隨。謂『啟新荷皇上獨斷﹐拔之泥淖之中﹑置之言路之首﹐宜致皇上爲商周。啟新爲築說﹐乃鄙夫旣得﹑患失心生﹐稱量利害﹑口與言違﹐正世俗所謂「說眞方﹑賣假藥」之小人也。按啟新原疏所指諸大病根﹐今當首申前議﹐以拯斯民﹔何受事以來﹐絕無一字談及﹖何當日在局外﹐則自謂傍觀最淸﹔一入局中﹐頓鶻突也﹗臣今所言淸屯﹑贖鍰﹐皆啟新未結之局﹑皆啟新分內之事。如啟新不知獘源﹐是爲不智﹔知而不言﹐是爲不忠。人臣不忠﹐罪當死﹔不智而以浮詞誑皇上騙美官﹐亦當死。啟新本太倉州軍士﹐嘗充漕司書辦。前啟新五千餘言﹐不出破「情面」二字。而原任山西布政樊良樞是其刑司服役之故主﹐則特疏引薦﹔情面乎﹖不情面乎﹖最可駭者﹐書辦被殺﹐何關國體重輕﹖何與諫垣名節﹖乃以申明賞罰﹐爲胡爾儀等請卹﹔非貪其一千四百金之賄﹐何耶﹖今胡爾儀見在關臣衙門供役﹐而啟新謂之已死﹔是與指鹿爲馬何異﹖啟新罪不容於死矣﹗至若首輔溫體仁﹐自與啟新不同﹕治國﹑平天下是其責﹐持危扶顚是其任﹐休休有容是其量。體仁柄國以來﹐邊騎兩薄都城﹑流賊各省延蔓﹐平治之績安在﹖國危於上而不求所以安﹑民怨於下而不思所以卹﹐扶持之責安在﹖忠告之言不受﹑睚眥之怨不忘﹐休休之量安在﹖三者無一﹐誠殆哉一个臣也。惟有引罪以去﹐庶幾不誤人國﹔乃悠悠忽忽﹐一利不興﹑一害不除﹐靦顏戀棧﹐若不斷送盡天下蒼生不已也』。上責其瀆陳。陳啟新疏辧﹐有旨﹕責其軍國大事﹐竟無一言陳奏﹔著降二級﹐照舊供職。工部主事朱國壽疏參陳啟新『何物麼麼﹖巧假滅祖﹑叛聖﹑坑儒亂世之言﹐遂騙六垣之長。啟新久爲漕運刑司書手﹐兔狡蠅營之醜﹑舞文弄智之姦。謂武舉也﹐矮矮孱夫﹐無赳赳之壯气﹔謂文士也﹐錄寫椽役﹐可是藹藹之吉人﹖以不文﹑不武之書手﹐而大言無忌﹐才品何在﹖治行何在﹖鄕評公議又何在﹖竟儼然垣長也﹗前奉明旨﹕「啟新自破格特用後﹐軍國大事竟無一言。陳啟新著降二級」。大哉皇言﹗已窺破啟新之假騙矣』。有旨﹕責其踵襲陳奏。楊光先屢疏參陳啟新﹐上怒其恣意亂政﹐廷杖﹑戍遼東。

四月﹐撫寧侯朱國弼劾溫體仁私左都禦史唐世濟﹔又劾體仁受霍維華賄﹐令唐世濟發端。上慰諭體仁﹐奪國弼侯爵﹐世濟亦戍邊。

總監髙起潛行部﹐永平道劉景耀﹑關內道楊於國俱恥行屬體﹐上疏求免。上謂﹕『總監原以總督體統行事﹐罷於國﹑降景耀一級』。以後監司皆莫敢爭。

閏四月﹐大旱﹔久祈不雨。聖諭責臣罪己曰﹕『帝徳好生﹐降罰必有所致﹔久祈不應﹐乃朕躬之悃誠未足上達﹑朝廷之徳澤不能下沾。如張官設吏﹐原爲治國安民。今出仕專爲身謀﹑居官有同貿易﹐催錢糧先比火耗﹑完正額又欲羨余。甚至已經蠲免﹐悖旨私徵﹔才議繕修﹐乘機自潤。或召買不給價值﹑或驛遞詭名轎擡﹔或差派則賣富殃貧﹑或理讞則以直爲枉。阿堵違心﹐則敲朴任意﹔囊橐旣富﹐則解网念工。撫按之薦劾失眞﹐要津之毀譽倒置。又如勳戚不知厭足﹐縱貪橫於京畿﹔鄕宦滅棄防維﹐肆侵淩於閭裏。納無賴爲爪牙﹐受姦民之投獻。不肖官吏﹐畏勢而曲承﹔積惡衙蠹﹐生端而勾引。嗟此小民﹐誰能安枕﹗似此種種﹐足干天和。積過良深﹐所以挽回不易﹔都著洗滌肺肝﹐共竭悃誠﹐仰祈天意』﹗

羣盜盤踞江北﹐廷議大發兵。計臣苦於無餉﹐兵部尙書楊嗣昌建議﹐因攺糧爲均輸﹐以濟軍食。因加賦二萬兩﹔下詔曰﹕『暫累吾民一年﹐除此腹心大患』。

六月﹐大學士溫體仁引疾免﹔賜金幣﹐遣行人護歸。初﹐體仁以摘發錢謙益受主知﹐遂入相。時上英明﹐憤廷臣苞苴無狀。體仁惟斤斤自守﹐不殖貨賄﹔故上始終信之。

至是﹐庇私黨﹑排異己﹐舉朝爲仇﹐攻者無虛日﹔故免歸。

七月﹐以史可法爲右僉都禦史﹐巡撫安﹑廬﹑池﹑太等處軍務。時以寇患﹐故創設。

工部員外郎方璽上言﹕『皇上親擒魏忠賢而手刃之﹐豈溺情閹豎者﹔不過以外廷諸臣無一可用﹐而借才及之。況人臣苟知報答﹐何論內外﹗內臣旣徼玆曠典﹐孰不欲棄捐頂踵以酬我皇上者﹐不必鰓鰓過計也』。給事中何楷駁其通內呈身﹐吏部請削其籍﹔上手攺降三級﹐調外。

八月﹐以薛國觀入閣辦事。

十月﹐定東宮官屬。先是﹐黃道周自陳「七不如」﹔謂品行不如劉宗周﹐至性不如倪元璐﹐遠見深慮不如魏呈潤﹐犯顏敢諫不如詹爾選﹐老成足備顧問不如陳繼儒﹐朴心醇行不如李如燦﹑傅朝佑﹐文章气節不如錢謙益﹑鄭鄤。有旨﹕責其『顚倒是非﹔甚至蔑倫杖母﹑名教罪人﹐猶曰不如﹐是何肺腸﹖著回將話來』﹗於是道周復疏辧謂﹕『臣與鄭鄤同爲庶常時﹐文震孟疏論魏忠賢﹐鄭鄤抗疏﹐任之削籍入山﹔每以臣爲怯﹐臣心愧之也。每執筆不能明白﹐輒思鄭鄤。以爲不如﹐眞不如也。蓋以此自砭﹐亦以此分規﹐非爲累臣地也』。上念道周起廢不久﹐有旨不究。至是﹐定東宮官屬﹔右諭徳項煜﹑編修楊廷麟交讓道周﹐閣臣以道周有「不如鄭鄤」語﹐謂其意見偏﹐寢之。給事中馮元飈言『道周忠足以動聖監﹐而不能得執政之心﹐恐天下後世有以議閣臣之得失也』。不聽。

十一月﹐兵部尙書楊嗣昌請限剿賊之期﹐令各撫鎭分任斷截要害地方﹐提兵合剿。從之。

十一年﹝戊寅﹞春正月﹐近畿任丘﹑淸苑等州縣各有司多不法﹐上內訪知﹐逮入。責撫按不先劾爲溺職﹔近幾如此﹐遠地可知。命部院申飭。

裁南京冗員八十九員。

左良玉﹑陳洪範大破賊於鄖西。

二月﹐河南巡按張任學攺都督僉事總兵官﹐鎭守河南。先是﹐任學覬得巡撫﹐且欲薦丹陽知縣張放﹔因極詆諸鎭兵不足恃﹐盛稱文吏有奇才﹐可禦寇。及承玆命﹐意大沮悔。

上禦經筵畢﹐召諸臣問保舉﹑考選﹐孰爲得人﹖少詹黃道周對﹕『樹人如樹木﹐須養之數十年。近來人才遠不及古﹐況摧殘之後﹐必深加培養』。又曰﹕『立朝之才存乎心術﹐治邊之才存乎形勢。先年督﹑撫未按形勢﹐隨賊奔走﹔事旣不效﹐輒謂兵餉不足。其實新舊餉約千二百萬﹐可養四十萬之師﹔今寧﹑錦三協師僅十六萬﹐似不煩別求剿寇之用也』。

庶子黃景昉請宥鄭三俊。上曰﹕『三俊蒙徇﹐𨿽淸何濟』﹖會南京應天府丞徐石麒亦上言鄭三俊淸節﹐上因釋之。三俊爲司寇﹐敝衣一篋﹐爨煙不給﹐以擬獄輕得罪。上亦素知之﹐故得放還。

城蘆溝﹐名拱極城。太監督役﹐掠塗人爲工﹔民力爲憊。

三月﹐戶部主事張縉彥上言﹕『臣任淸澗知縣﹐於兵情﹑賊勢親見有素﹔蓋賊之得勢在流﹑失勢在止﹐長技在分﹑窮計在合﹐乘時在秋夏﹑失時在冬春。昔大賊王嘉胤破河南據其城﹐曹文詔奪門斫殺而嘉胤殲﹔李老柴破中都據其城﹐練國事督兵攻圍而老柴擒﹔神一元破寧塞據其城﹐左光先與戰而一元死﹔譚雄破安塞據其城﹐王承恩等攻圍而譚雄誅﹕此皆守而不去﹐故速死也。過天星﹑老回回等所破城邑無算﹐官軍未至﹐旋卽奔逸﹕此皆流而不居﹐故緩死也。賊入晉﹑豫﹐分頭成部﹔自秦至汝﹑雒以至江北﹐無處不被賊。豈賊眞有數十百萬﹖蓋分股以披其黨牽制我兵﹐故見多也。前總督驅天下之賊盡入漢中﹑出棧道關﹐正可一鼓而滅﹔乃以招安致敗﹐不可復收。古人以八日而平賊數萬者﹐利其合也。夏﹑秋之間﹐芻糧盡在場圃﹐足爲士馬之資﹔冬﹑春非破城攻堡﹐不能得食﹐官兵促之則尢易﹕故時有利﹑不利也。今欲破賊﹐惟在亂其所長而使之短﹑破其所得而使之失﹔直截以攻之﹐分爲兩軍﹕一追﹑一駐﹐賊當之必破矣。敵黨𨿽眾﹐大都觀望﹔其先倡者﹐不過一﹑二支。故盡一股則論賞﹐不必事平匯敍﹔縱一股卽論罰﹐不許報級塞責。誠如此﹐賊不望風而靡﹐未之有也』。上是之。

上禦左順門﹐召考選諸臣﹐問兵食計。曾就義對曰﹕『百姓之困﹐皆由吏之不廉﹔使守﹑令俱廉﹐卽稍從加派以濟軍興﹐未爲不可』。上拔第一。未幾﹐卽有剿餉﹑練餉之加。

四月己酉丑刻﹐熒惑﹐去月僅七﹑八寸﹔退至尾初度﹐漸入心宿。兵部尙書楊嗣昌上言﹕『古今變異﹐月食五星﹐史不絕書﹐然亦觀其時。昔漢元帝建武二十三年月食火星﹐明年呼韓單於款五原塞﹔明帝永平二年日食火星﹐皇后馬氏徳貫後宮﹐明帝圖畫功臣於雲臺﹔唐憲宗元和七年月食熒惑﹐其年田興以魏博來降﹔宋太祖太平興國三年月掩熒惑﹐明年興師滅北漢﹐遂徵契丹﹐連年兵敗。今者月食火星﹐猶幸在尾﹔內則陰宮﹐外則陰國。皇上修徳召和﹐必有災而不害者』。給事中何楷糾之﹔言『古人謂月變修刑﹐又言禮虧則罰見熒惑。誠欲修刑﹐莫如右禮﹔誠欲右禮﹐莫如修刑。楊嗣昌縷縷援引﹐出何典記﹖其言款塞者﹐欲借以伸通市之說也﹔其言元和者﹐欲借以伸招撫之說也﹔其言太平興國連年兵敗者﹐欲借以伸不敢用兵之說也。附會誠巧﹐矯誣實甚﹗至所述「永平皇后」等語﹐一篇之中﹐三致意焉﹔臣更不知其所指斥矣』。嗣昌復疏自理﹐但言科臣以危機中臣﹐不復及通市﹑招撫事。戶部主事李鳳鳴亦言火星逆行﹐常而非變﹔給事中解學尹糾其諂。然實考嗣昌所引年月﹐俱謬。

奪總督洪承疇尙書爵﹐仍以侍郎總督﹔左光先﹑曹應蛟並奪五級﹐限五月盡賊。

六月﹐以楊嗣昌入閣辦事﹐仍署兵部。

七月﹐楊嗣昌母服才五月﹐有旨﹕『嗣昌大禮﹑大慶曁傳制﹑頒詔諸大典不與﹐朝講召見如常服隨班』。給事中何楷劾嗣昌忘親﹐上切責之。先是﹐吏部會推閣員﹐止及詞臣資序。上不允﹐命並及在籍守制者﹔蓋嗣昌爲陳新甲地也。已而特召新甲爲兵部侍郎﹐總督宣大。﹝大﹞學士黃道周上言﹕『朝廷卽乏人﹐豈無一定策效謀者﹖而必破非常之格﹐以奉不祥之人』﹗上不懌。召羣臣於平臺﹐上問黃道周曰﹕『無所爲而爲之﹐謂天理﹔有所爲而爲之﹐謂人欲。爾前疏適當枚卜不用之時﹐果無所爲乎』﹖道周對曰﹕『天人止是義利﹐臣心爲國家﹑不爲功名﹐自信其無所爲』。上曰﹕『前月推陳新甲﹐何不言』﹖對曰﹕『時禦史林蘭友﹑給事何楷皆有疏﹐二人臣同鄕﹐恐涉嫌疑耳』。上曰﹕『今遂無嫌乎』﹖道周對曰﹕『天下綱常﹑邊疆大計﹐失今不言﹐後將無及﹐非私也』。上曰﹕『淸𨿽美徳﹐不可傲物遂非。惟伯夷爲聖之淸﹔若小廉曲謹﹐是廉﹑非淸也』。道周曰﹕『伯夷忠孝﹐故孔子許其仁』。上怒其彊說。道周又極詆楊嗣昌﹔嗣昌奏曰﹕『臣不生於空桑﹐豈遂不知父母﹔臣嘗再疏﹐而明旨迫切。道周學行﹐臣實企仰之。今謂不如鄭鄤﹐臣始嘆息絕望。鄤杖母﹐行同梟獍﹔道周又不如鄤﹐何言綱常也』﹗道周曰﹕『臣言文章不如鄭鄤』。上責其朋比﹔道周曰﹕『眾惡必察﹐何敢爲比』。上曰﹕『孔子誅少正卯﹐當時亦稱聞人﹔惟行僻而堅﹑言僞而辯﹐不免孔子之誅』。道周曰﹕『少正卯欺世盜名﹐臣無此心。臣今日不盡言﹐則臣負陛下﹔陛下今日殺臣﹐則陛下負臣』。上曰﹕『爾讀書有年﹐祗成佞耳』。叱去。道周叩頭起﹐復奏曰﹕『「忠佞」二字﹐臣不敢不辧。夫臣在君父之前獨立敢言爲佞﹐豈在君父之前讒諂而諛者爲忠乎﹖忠佞不分﹐則邪正混淆﹐何以致治』﹖上怒甚﹐嗣昌乞優容之。上曰﹕『朕亦優容多矣』。諸臣退﹐上召回﹐諭以毋黨同伐異﹐宜共修職業。翰林院修撰劉同升﹑編修趙士春﹑給事何楷﹑試禦史林蘭友各疏救道周﹑劾楊嗣昌﹐俱謫調有差。

八月﹐總督洪承疇報陜西賊剿降略盡。

十月﹐京師戒嚴﹐召孫傳庭於陜西﹑洪承疇於三邊。於是承疇﹑傳庭率諸將合兵五萬﹐先後出潼關入援。賊曹操聞之﹐謂爲剿己也﹐率九營從鄖陽淺渚亂流而涉﹐突走均州﹐叩太和山。提督太監李維政乞撫。維政言於文燦﹐文燦乃檄止諸軍﹐曹操九營皆就撫。曹操﹐名羅汝才。汝才旣撫﹐屯羣賊於房﹑竹﹐保障四邑﹔自言不願受官食餉﹐願爲百姓耕由此中。文燦一切羈縻﹐檄汝才解散脇從﹐簡壯勇從徵立功﹔汝才不聽﹐因與鄖﹑均諸邑居民分地錯壤而居。時張獻忠亦就撫屯榖城﹐汝才遙與爲聲援。撫治鄖陽戴東旻奏曰﹕『曹操就撫﹐不從解散之令﹐願爲百姓耕田﹔此目前爲盜鈴之說耳。張獻忠入據榖城﹐屢檄不前﹔其意將有不可言者。然數省大寇環聚二﹑三百里﹐四面合圍﹐實有釜魚﹑阱獸之勢。以理臣現在兵馬﹐再令督臣發秦兵由興安馳赴協同掃蕩﹐實蕩平之機也』。

十一月﹐括廢銅鑄錢。

十二年﹝己卯﹞春正月﹐敍緝姦功﹐東廠太監王之心﹑曹化淳蔭錦衣衛百戶。

二月﹐禦史王聚奎劾刑科右給事陳啟新緘默溺職﹔上切責之。都禦史李先春議當奪俸﹐上不懌。謫聚奎﹐並罷先春。先春爲編修林增志薦入﹐遂追責增志﹔增志亦引罪。

三月﹐左良玉大敗河南賊於內鄕。上聞其步兵淫掠﹐責之。

召參議鄭二陽於平臺﹐問練兵﹑措餉之計。對曰﹕『大抵額設之兵﹐原有額餉。但求實練﹐則兵不虛冒﹑餉自足用﹔是核兵卽足餉也。若兵不實練﹐𨿽措餉何益』﹖上問措餉﹔對曰﹕『諸臣條例盡之矣﹐在得人。得人﹐則利歸公家﹔否則在私室』。又曰﹕『臣見州縣多破殘﹐宜下寬大之詔﹐收拾人心』。上稱善﹐擢僉都禦史。

四月﹐撫治鄖陽戴東旻免﹐以王鰲永代之。

諭釋輕系。時上頗於內庭建設齋醮。給事中張埰上言﹕『宗社之安危﹐必非佛氏之禍福。正徳初年﹐遣太監驅馳西域﹐可爲監戒』。不聽。

京城浚濠﹐廣五丈﹑深三丈。給事中夏尙絅上言﹕『連年塞垣失守﹐門庭無恙。若使塹水足拒﹐則去年通徳﹑滄濟﹐其爲廣川巨浸何限﹖而揚鞭飛渡﹐如入無人。則控扼險要在人﹑不在險明矣。擲此百萬於水濱﹐孰若用之於巖疆﹐使敵騎不得躪入哉』﹗不聽。

五月﹐出帑金三十萬濟餉﹐仍命後償之。山西按察副使魏士章請遣京官搜括天下錢糧充餉﹔從之。

六月﹐禮部尙書林欲楫請核僧道贍地﹑毀淫祠﹐括絕田充餉。

張獻忠復叛於榖城﹐羅汝才九營並起應之。旣而二賊合於房縣﹐左良玉追及之﹐大敗而還﹐失其符印。事聞﹐革熊文燦職﹑降左良玉職﹐戴罪殺賊。初﹐文燦與大學士楊嗣昌深相結納﹐嗣昌冀文燦成功﹐以結上知。文燦旣僨﹐嗣昌內不自安﹔因請督師南徵﹐上甚慰勞之。

安慶巡撫史可法以憂歸。

考選科道左懋第等﹑給事中詹時雨等﹑試禦史吳昌時等並各部主事。昌時首擬吏部﹐疏上﹐上自手定先後﹐示不測。昌時得禮部主事﹐謂薛國觀所爲﹕恨之。

七月﹐以司禮監太監張榮提督九門。

戒午門﹑端門諸內臣延接朝士﹐戒中外官饋遺請托。

八月﹐故庶吉士鄭鄤磔於市。先是﹐吳宗達揭後﹐中書舍人許曦奏鄤不孝瀆倫﹐又與溫體仁疏合﹐命逮下獄。刑部尙書馮英會問奏稱﹕『據原參謂鄭鄤假箕仙幻術﹐蠱惑伊父鄭振先無端披剃﹔又假箕仙批詞﹐迫其父以杖母﹐亦未嘗眞指鄤之杖母也』。又稱鄤有才名﹐語近回護。上怒﹐責其徇私﹐著吏部議處。法司再定鄤罪擬辟﹔上命加等﹐故磔於市。鄤初選庶吉士﹐有直諫聲﹔文震孟﹑黃道周皆與之遊。當事欲借鄤以傾震孟﹑道周﹐讞駁逾重﹔而鄤居鄕多不法﹐遂罹慘禍。

命大學士楊嗣昌以兵部尙書督師討賊﹐賜尙方劍並「督師輔臣」銀印﹔給金四萬﹐賞功牌千五百﹐蟒紵絹各五百。

九月﹐楊嗣昌陛辭﹐上宴於平臺後殿﹔手觴嗣昌三爵﹐賜詩。命會兵十萬﹐給本﹑折色銀二萬兩。出師之隆﹐莫盛於此。

免各州縣田租有差。時中外交訌﹐上念窮民罹災﹐己卯﹑庚辰之間蠲貸屢下﹔而有司骫法﹐侵蠹如故。

十月﹐彗星見。諭停刑。

楊嗣昌至襄陽﹐入熊文燦軍中﹔逮文燦入京論死﹐棄西市。

拜左良玉爲平賊將軍。良玉所部多降將﹐嗣昌謂可倚以辦賊﹐爲請於上﹐故有是命。

遼將黃得功﹑川將杜先春屢戰卻賊﹐賊每避其軍。

賊多購蘄﹑黃人爲間﹐或攜藥囊﹑蓍蔡爲醫卜﹐或談靑烏﹑姑布星家言﹐或緇流黃冠﹐或爲乞丐戲術﹐分布江﹑皖諸境覘虛實。時時突出焚掠﹔相持逾年﹐流毒四境。

十一月﹐庶吉士張居請行銅鈔﹔從之。

是年﹐兩京﹑河南﹑山東﹑山西﹑陜西旱﹐饑。

十三年﹝庚辰﹞春閏正月﹐紀錄卓異諸臣。蘇州知府陳洪謐多逋賦不預﹐尋削籍﹔松江知府方嶽貢亦以逋負﹐奪官。

命巡城禦史煮粥賑饑﹐發帑金八千賑眞定﹑發帑金六千賑山東。

楊嗣昌奏辟永州推官萬元吉爲軍前監紀﹔從之。

二月﹐給楊嗣昌萬金﹔賜鬥牛服﹐又賜海驑馬一﹑棗驑馬一﹑金鞍二。嗣昌駐襄陽﹐調兵會剿﹔以陜西興安一路失期﹐斬其監軍殷太白。

令會試貢士先廷對日習射。

風霾亢旱﹐詔求直言。

三月﹐賑京師貧民各錢二百。給事中左懋第上言﹕『去歲彗見﹐下詔停刑﹐而彗卽消﹔何今日之不應也﹖夫停刑之詔﹐特其具耳﹔令之齋醮﹐猶其文也。臣知皇上先以文﹐卽繼以實﹔此時得無實尙未見而天不之信乎﹖臣敢以實進。練餉之派﹐以益軍實﹔今兵汰而餉猶未免﹐恐貪者借以飽其私。惟陛下詔寬加派之數﹐使天下明知之。至於刑獄之輕重﹐宜一一得其實。停刑可以消彗﹐豈明刑不足以返風乎』﹖已而分賑畿南三萬金﹐是日雨。

楊嗣昌次荊門﹐立大剿營﹐以新募湖南殺手二千人隸之﹔更以戲下騎兵爲上將營﹐新撫降丁皆隸焉﹐以副將猛如虎將之。日望撤各鎭內監還京。

策貢士於建極殿﹐賜魏藻徳第一。先是﹐上召貢士四十八人於文華殿﹐上問『邊隅多警﹐何以報仇雪恥』﹖藻徳對曰﹕『使大小諸臣皆知所恥﹐則功業自建』。娓娓數百言。藻徳﹐通州人﹔更自言戊寅守城功。上心識之。至是﹐遂拔第一。

四月﹐命考選大典湏科貢兼取﹐以收人才之用。已而吏部考選不列舉貢﹐特命貢士並歲貢二百六十三人俱補部寺司屬﹑推官﹑知縣﹐不爲例。

令朝臣及撫按各舉將才。

黃道周以前召對忤旨﹐謫布政司斷事。巡撫江西僉都禦史解學龍薦舉之。上以道周黨邪亂政﹑學龍徇私﹐俱逮下理﹐廷杖論戍。戶部主事葉廷秀請寬之﹐並杖﹐削籍。監生塗仲吉上言﹕『黃道周通籍二十載﹐半居墳廬﹐稽古著書﹔一生學力﹐止知君親。𨿽言嘗過戇﹐而志實忠純。今喘息僅存﹐猶讀書不倦。此臣不爲道周惜﹐而爲皇上天下萬世惜也。昔唐太宗恨魏徵之面折﹐至欲殺而終不果﹔漢武帝惡汲黯之直諫﹐𨿽遠出而實優容。皇上欲遠法堯﹑舜﹐柰何出漢﹑唐主下﹖斷不宜以黨人輕議學行才品之臣也』。通政司格之不上﹐仲吉並劾通政使施邦曜遏抑言路。上怒﹐下獄杖之﹐論戍。

四月﹐罷鄖撫王鰲永﹐以袁繼永代之。

五月﹐召廷臣於平臺﹐問守邊﹑救荒﹐安民三事。通政使徐石麒對曰﹕『守邊在農﹑戰互用﹐救荒在勸民輸粟﹐安民在省官用賢』。上是之。

羅汝才﹑過天星七股盡入蜀﹐監軍萬元吉扼夔門。已而賊陷大昌﹑犯夔州﹐石柱女帥秦良玉發兵授夔州﹐萬元吉與之合。

副將軍賀人龍所將陜兵驍勇善戰而多擁降丁﹐思得總兵名號以統轄之﹔川撫邵捷春爲請於嗣昌。初﹐嗣昌以左良玉兵彊﹐足破賊﹔表佩平賊將軍印。良玉進止多不從節制﹐嗣昌乃密疏於朝﹐請以人龍易之。後不果﹐人龍始怨。

黃梅貢士吳卿上言﹕『流賊姦宄出沒﹐尢善偵走﹔嘗日馳二百里﹐酗酒耽色﹐渴睡不醒。若將勇敢銜枚夜襲﹐賊不能覺也。今兵不殺賊﹐反以仇民。窮鄕男婦匿林逃難﹐割首獻功以愚主將﹑主將以愚監紀﹔監紀不知﹐遂奏其功。此獘踵行久矣﹐所當痛懲者也』。

六月﹐大學士薛國觀免。初﹐國觀以溫體仁援﹐得入閣﹔上頗用之。至是﹐擬諭失旨議處﹐致仕。上嘗語國觀﹕『朝士婪賄』。國觀對曰﹕『使廠衛得人﹐朝士何敢黷貨』﹗時東廠太監王化民在側﹐汗出浹背﹔於是專偵其陰事﹐以至於敗。國觀旣削籍﹐給事中袁愷再疏劾之﹐言國觀納賄有迹並及尙書傅永淳﹑侍郎蔡奕琛等﹐俱下鎭撫司訊。又下都禦史葉有聲於獄﹔亦以通賄國觀也。時株連頗眾。

七月﹐發帑金二萬賑順天﹑保定。

八月﹐發倉粟賑河東饑民。

九月﹐免汝州十年前田租。

諭災荒停刑。又恐人心肆玩﹐其事關封疆及錢糧﹑剿寇者﹐限刑部五日具獄。

命有司祭難民﹑瘞暴骸。

禦史魏景琦論囚西市﹐禦史髙欽舜﹑工部郎中胡璉等十五人已論辟﹐忽內臣本淸銜命馳免﹐因釋十一人。明日﹐景琦回奏﹐被責下錦衣衛獄。蓋上以囚或有聲冤者停刑請旨﹐景琦倉卒不辧也。

加福建參將鄭芝龍署總兵。芝龍旣俘劉香老﹐海氛頗息﹔因以海利交通朝貴﹐寖以大顯。

冬十月﹐出帑金萬兩市舊綿衣一萬﹐給京師窮民。

十一月﹐工部主事李振聲請限品官占田。如一品田十頃﹑屋百間﹐其下遞減。下部議。

是歲賊寇橫流四境﹐𨿽時有斬獲﹑屢報招降﹐然降黨未經解散而饑民復相煽聚﹐勢若燎原﹐莫可撲滅。

十四年﹝辛巳﹞春正月﹐故大學士辧國觀奏辧袁愷誣劾出禮部主事吳昌時之意﹔上不聽。

山東土賊李廷實﹑李鼎鉉陷髙唐州﹐一時嘯聚響應﹐所在皆賊。東平州吏胥倡亂﹐迎賊入城﹔巡撫王國賓檄劉澤淸擊破之﹐復其城。河南土賊艾一﹑侯二﹑侯四嘯聚數千人﹐封丘知縣擊破之。

二月﹐河南土賊瓦礶子﹑一斗榖諸盜盡歸於李自成﹐合攻開封。

東寇益熾﹐徐﹑徳數千里白骨縱橫。又旱荒大饑﹐民父子相食﹐行人斷絕。

三月﹐革山東巡撫王國寶職﹐命楊禦蕃﹑劉澤淸會兵剿曹﹑濮賊。

四月﹐召前大學士周延儒﹑張至發﹑賀逢聖入朝。至發辭不出﹐逢聖出不久以病歸﹔惟延儒受事。初﹐延儒旣罷﹐丹陽監生賀順﹑虞城侯氏共斂金﹐屬太監等冀乘間得復相。至是召用﹐主事吳昌時之力居多﹐延儒徳之。

六月﹐兩京﹑山東﹑河南﹑浙江旱﹐蝗。

八月﹐故大學士薛國觀賜死﹐籍其家。國觀性偏刻﹐因溫體仁薦﹐自僉憲驟登政府﹐欲結於上。會上憂用匱﹐因導以借助﹔曰﹕『外則鄕紳﹐臣等任之﹔內則戚畹﹐非出自獨斷不可』。微以李武淸爲言。遂密旨借四十萬金﹐李氏盡鬻其所有﹐追比未已﹔戚畹人人自危。皇子病﹐眾倡爲九蓮菩薩之言﹐云上薄待外戚﹐行夭折且盡。上大悔懼。國觀又忤太監王化民﹐遂敗。

誅中書舍人王陞彥﹐籍其家。初﹐國觀以王升彥通賂免官﹐命伺其卯﹐則王升彥至﹐執之下獄。升彥爲吳昌時甥﹐臨刑呼曰﹕『此舅氏所作﹐我若有言﹐卽累名教矣』。時國觀事發於東廠﹐僉云昌時實啟其機。

上幸大學﹐以重修告成也。先期﹐司禮監太監王徳化奉命率羣臣習儀﹔時比之唐魚朝恩講經﹑元李邦寧釋奠事。

九月﹐攺東廠提督京營者﹐亦稱總督。

冬十月﹐特設裕國足民﹑奇謀異勇科﹐諭朝臣諮訪徵辟﹐稱朕破格旁求之意。

十一月﹐禁朝臣私探內閣﹑通內侍。於是待漏俱露立﹐毋敢入直捨。

襄城守將李萬慶沒於賊。萬慶﹐乃降將射塌天也﹔累功至副將。至是﹐闖賊陷襄陽﹐殺之。詔贈都督同知﹑榮祿大夫﹐立祠襄城。

十二月﹐黃道周﹑解學龍遣戍。初﹐刑部尙書劉澤深擬道周瘴戍﹐再奏不允。因上言曰﹕『道周之罪﹐前兩疏已嚴矣﹔過此﹐惟有論死。死生之際﹐臣不敢不愼也。自來論死諸臣﹐非封疆﹑則貪酷﹐未有以建言誅者。今以此加道周﹐道周無封疆﹑貪酷之失﹐而有建言受戮之名﹔在道周固得矣﹐非我皇上覆載之量也。且皇上所疑者﹐黨耳﹔黨者﹐見諸實事。道周具疏空言﹐一﹑二臣工未始不相與也。今且短之﹑繼而斥之﹐烏有所謂黨而煩朝廷之大法耶﹖去年行刑時﹐忽奉旨停免﹔今皇上豈有積恨於道周﹖萬一轉圜動念﹐而臣已論定﹐噬臍何及﹖敢仍以原擬上』。上從之。

諭停內操。

敕內臣毋幹外政﹐申戒廷臣毋交通近侍。

十五年﹝壬午﹞春正月辛未朔﹐上朝畢﹐召大學士周延儒﹑賀逢聖﹑謝升入殿﹔曰﹕『古聖帝明王﹐皆崇師道。卿等﹐朕之師也﹔宗社奠安﹐惟諸先生是賴』。命東向立﹐上降座西向揖之﹔各愧謝。

山東盜平﹐擒李靑山入京。靑山﹐本屠人﹔乘機嘯聚萬人﹐屢寇兗州。給事範淑泰﹑魯府左相兪起蛟拒戰﹐擒之。

罷提督京營內臣。

禦史楊仁願上言﹕『臣稽髙皇帝初無所謂緝事﹐臣工不法﹐止於明糾﹐無陰訐也。臣待罪南城﹐所見詞訟﹐多假番役﹐妄稱東廠﹐誘人作姦﹐挾仇首告﹔惟恐其不爲惡﹐又惟恐其不卽罹於法。揆之皇上泣罪解网之仁﹐豈不傷哉﹖伏願先寬東廠﹔東廠寬﹐則刑法可以漸省。臣更有請﹕臣子獲罪﹐檻送闕下可也﹔若緹騎一出﹐有資者家門破散﹑無資者地方斂饋﹐爲害匪淺』。上是之。諭東廠所緝﹐止於謀逆亂倫﹔其作姦犯科﹐自有司存。並戒錦衣校尉奉使需攪。

二月﹐發帑金二萬賑山東。免省直十二年以前稅糧﹐有司混徵者罪﹔百姓歡呼稱慶。

四月﹐給事中倪仁禎上言﹕『臣初拜官﹐例候閣臣謝升﹔言及兵餉事﹐忽曰「皇上自用聰明﹐察察爲務﹐天下俱壞」。陞位極人臣﹐敢歸罪天子如此』。上怒﹐命削陞籍。

淸兵再入內地﹐上特命周延儒以閣部督師﹐斷其歸路﹐務期盡剿﹐無令生還。然淸兵勢大﹐畏不敢逼﹔適天气漸炎﹐淸兵大肆劫掠而還。延儒偵知之﹐奏捷﹐加封太師﹐賜歸。有山人題詩譏之曰﹕『虜畏炎■﹝髙炎﹞歸思催﹐黃金紅粉盡馱回﹔出關一月無消息﹐昨日元戎報捷來』。旣而臺省交章論列延儒受賄﹐縱敵出口。上頷之。

宥馬士英﹐起兵部左侍郎兼僉都禦史﹐提督鳳陽。士英初撫宣大﹐以總監王坤論罪。至是﹐故太常少卿阮大鋮爲營救﹐故得起用。

五月﹐革賊陷無爲州﹐士民投河死者無算。潁州參將李栩偵知之﹐伏兵東南二十里。左至﹐栩以騎兵迎戰﹔伏兵起繞其後﹐奮擊敗之﹐斬首千餘。

六月﹐免開封﹑河南﹑歸徳﹑汝州去年田租。諭各省直停刑三年。

以蔣徳璟﹑黃景昉﹑吳牲入閣辦事。且諭責吏部﹕『會推大典﹐自當矢公矢愼。今稱詡徇情﹐如房可壯﹑張三謨﹑宋玫並與推舉﹐豈大臣之道』﹖

召廷臣於中左門﹐賜饌。上靑袍﹐太子﹑定王﹑永王緋衣侍。上詰吏部尙書李日宣曰﹕『朕屢諭諸臣﹐有「寧背君父﹑不背私交﹐寧隳職業﹑不破情面」兩語。昨枚卜猶濫舉如此﹐況其他乎』﹖日宣奏辧。上又責吏科都給事章正宸﹑河南道禦史張煊﹐閣臣力爲救解﹐不聽。明日﹐下日宣等六人於理﹔日宣等戍邊﹑可壯等削籍。初﹐大學士陳演所親廖惟一爲試禦史﹔及考核﹐托房可壯爲之地﹐不納。張煊又加厲焉﹐遂外調﹔演憾之。適上游西苑﹐演從﹔密奏枚卜大典﹐皆二人主持。上怒﹐故有是譴。

禦史吳履中上言﹕『誤用溫體仁﹑楊嗣昌爲二失』。又曰﹕『內治闕﹐而後戎馬生﹔民生促﹐而後盜賊起。今者敵起於外﹐而政治愈棼﹔寇起於內﹐而賦斂愈急。欲無生亂得乎』﹖

八月﹐召還黃道周﹐仍任少詹事。先是﹐道周在獄﹐人謂必不可救。時周延儒承上眷最深﹐凡上怒莫能回﹐延儒以微詞解之。至是﹐上偶言及嶽飛事﹐嘆曰﹕『安得將如嶽飛者而用之』﹖延儒曰﹕『嶽飛自是名將﹐然其破金人事﹐史或多溢詞﹔卽如黃道周之爲人﹐傳之史冊﹐不免曰其不用也﹐天下惜之』。上默然。甫還宮﹐卽傳旨復官。

保鎭遊擊趙崇新與賊袁時中講撫於夏邑﹐爲賊所紿﹐被殺﹔時中復徉就撫﹐詔許之。時中出不備﹐突入蕭縣﹐執知縣以去。

進劉宗周左都禦史。

刑科給事中陳啟新匿喪被劾﹐下撫按訊之。尋遁。

九月﹐誅兵部尙書陳新甲﹔以邊疆多失也。周延儒爲營解曰﹕『國法﹕大司馬兵不臨城﹐不斬』。上曰﹕『他邊疆卽勿論﹐戮辱我親藩七﹐不甚於薄城乎』﹖不聽。

冬十月﹐誅司禮監太監劉元斌。元斌監軍河南﹐羣盜在陜﹑洛﹐元斌畱歸徳不敢進﹐縱兵大掠﹐殺樵汲者論功。及論辟﹐未得旨﹐卽奏辧。上怒﹐並誅太監王裕民。

賜貧民米布。

十一月﹐左都禦史劉宗周上言六事﹕『一建道揆﹕京師首善﹐請立書院﹐以昭聖明致治之本。一貞法守﹕請立焚錦衣刑具﹐一切獄詞專聽法司。一崇國體﹕大臣自三品以上犯罪者﹐宜令九卿詳會﹐乃付司寇﹔司寇議辟﹐乃得收系。此於戮辱之中﹐不忘禮遇之意。一淸伏姦﹕凡匿名文書﹐請一切立毀。一懲官邪﹕京師士大夫與外官交際愈多愈巧﹐臣必風聞彈劾之。一飭吏治﹕吏治之敗﹐無如催科﹑火耗﹑詞訟﹑贖鍰﹐已復爲長例矣。至於營陞﹑謝薦﹐巡方禦史尢甚。請以風憲受贓之律﹐爲回道考察之第一義』。上是之。

召大學士王應熊入朝。已而陛見請老﹐許之﹔賜金幣還。先是﹐周延儒知己漸有異議﹐故薦以自代﹐資爲援也。已而上知其非﹐故賜還。

閏十一月﹐下詔罪己。

下禮科給事姜埰於理。時有匿名書二十四气之說﹐隱詆朝士。埰上言﹕『誹語騰謗﹐必大姦巨憨惡言官而思中之﹔謂不重其罪﹐不能激皇上之怒。箝言官之口後﹐將爭效塞蟬﹐壅蔽天聽﹐誰爲皇上言之哉』﹖上怒﹐立置獄。

召廷臣於中左門﹐問用督﹑撫之宜。都禦史劉宗周對曰﹕『使貪﹑使詐﹐此最誤事。爲督﹑撫者﹐須先極廉』。上曰﹕『亦須論才』。又問禦敵﹔禦史楊若橋舉西洋人湯若望習火器。宗周曰﹕『唐﹑宋以前﹐並無火器﹔自有火器﹐輒依爲勁﹐誤專在此』。上色不懌曰﹕『火器終爲中國長技』。命宗周退。時姜垓﹑熊開元俱系獄﹐宗周又進請釋之﹔曰﹕『廠衛不可輕信﹐是朝廷有私刑也』。上遽怒﹐仰視屋梁曰﹕『廠衛俱是朝廷﹐何公﹑何私』﹖宗周抗論不屈﹔都禦史金光宸言宗周無他意。上益怒﹐宗周免冠謝。始命退。旣而﹐姜垓﹑熊開元廷杖﹐劉宗周削籍﹐金光宸降調﹔廷臣疏救﹐不聽。

給事中陳燕翼上言﹕『兵餉皆緣朝廷無剛正之臣﹐而利臣獲進也。陛下設廠衛﹐卽因廠衛爲介紹﹔托近侍﹐卽因近侍爲援引。陛下籌兵﹑措餉不遺餘力﹐而此輩平日所輦輸以得官者﹐皆陛下之兵﹔所滿載而侯代者﹐卽陛下之餉也。必左右大臣發憤攺圖﹐庶幾挽積習而彊國本』。

十六年﹝癸未﹞春正月﹐左良玉率眾二十萬避賊東下﹐沿江縱掠。時降兵﹑叛將所在蜂擁﹐俱冒左兵攻剽﹔南都大震。畱守諸軍盡列沿江兩岸﹐不問爲兵﹑爲賊﹐皆擊之。良玉列狀上兵部自白﹐兵稍戢﹐羣賊始散。

三月﹐闖賊襲殺革裏眼﹑左金王﹐並其眾。時羣賊俱歸闖賊﹐聽其約束﹐惟革裏眼恃其眾不相下。闖賊置酒宴左﹑革﹐殺之席上﹝革裏眼名賀一龍﹞。

闖賊屯襄陽﹐命羅汝才攻鄖陽久不下﹐多死。汝才所部怨闖賊。

攺禮部儀制主事吳昌時爲吏部文選主事﹐署郎中事。昌時好結納﹐通太監王化民等﹐欲轉銓司。吏部尙書鄭三俊問鄕人徐石麒﹐答曰﹕『君子也』。三俊遂薦於上。蓋石麒畏昌時深機﹐故譽之﹔而三俊不知。

例轉給事中範士髦等四人﹑禦史陳藎等六人。故事﹕例轉科一﹑道二。文選主事吳昌時特廣其數﹐意脇臺省﹐爲驅除地也。

免直隸﹑山東殘破州﹑縣去年田租。

四月﹐闖賊數十騎突入汝才營﹔汝才臥未起﹐入帳中斬其頭﹐汝才一軍皆譁。闖賊以大隊兵脇之﹐七日乃定﹐所部多散亡。汝才﹐延安人﹔多智而狡。初隸髙迎祥﹐後合獻忠﹔又合自成﹐折節下之。闖兵長於攻﹑羅兵長於戰﹐相倚爲用。汝才嗜聲色﹐每破城邑﹐擇子女之美者﹐後房數百﹑女樂數部。所至﹐珍食山積﹐酣燕歌舞。闖賊每噱之曰﹕『酒色之徒也』。以山東人玄珪爲謀主﹐每事取決焉﹔闖賊並殺珪。

禦史祁彪佳劾吳昌時紊制弄權﹐禦史徐殿臣﹑賀登選各疏參之。

五月﹐召巡撫保定右都禦史徐標入對﹔標曰﹕『臣自江淮來﹐數千里見城陷處﹐蕩然一空﹔卽有完城﹐僅餘四壁。蓬蒿滿路﹐雞犬無聲﹐曾不見一耕者﹔皇上何以致治乎』﹖上欷歔泣下。標又曰﹕『天下以邊疆爲門戶﹔門戶固﹐則堂奧安。其要致備內治﹐重守﹑令﹔守﹑令賢﹐則政簡刑淸﹐而盜自息』。上善之。標受事不久﹐而數數召見﹔蓋閔念饑民﹐欲得其詳也。

以魏藻徳入閣辦事。

命勳臣子弟騎射。

吏部尙書鄭三俊自引咎罷﹔以誤薦吳昌時也。大學士周延儒放歸。給事中郝絅復參吏部郎中吳昌時﹑禮部郎中周仲璉『竊權附勢﹑納賄行私﹔內閣票擬機密﹐每事先知。總之﹐延儒天下之罪人﹐而昌時﹑仲璉又延儒之罪人也』。禦史蔣拱宸﹑何綸亦交劾之。

闖賊攻袁時中﹐殺之﹔小袁營遂滅。

六月﹐召見桐城諸生蔣臣於中左門。臣言鈔法曰﹕『經費之條﹐銀錢鈔三分用之﹐納銀買鈔者以九錢七分爲一金﹔民間不用﹐以違法論。不出五年﹐天下之金錢盡歸內帑矣』。給事中馬嘉植疏爭之。

七月﹐召山東兵備雷演祚與山東總督範志完面質於中左門。先是﹐演祚入朝﹐面奏志完在山東縱兵淫掠及金銀鞍馬行賄﹐上命逮訊。至是逮至﹐面質。上問行賄京師狀﹔演祚歷歷有指。上問演祚曰﹕『爾言稱功頌徳﹑徧於班聯者誰也』﹖演祚曰﹕『周延儒招權納賄﹐如起廢﹑淸獄﹑蠲租自以爲功﹐考選科道盡收門下。凡求總兵﹑巡撫﹐必先通賄幕客董廷獻﹐然後得之』。上怒﹐卽命逮董廷獻。又問志完鞍馬何所饋﹖志完謝無有。上斥其妄。因問禦史吳履中﹕『爾在天津﹐察志完云何』﹖履中對如演祚言。尋誅志完。

以史可法爲南京兵部尙書。

發帑金四十萬貯富新倉﹐出陳納新﹐毋得輕重。

出千金資太醫院療疫。時京師大疫﹐自春䢐秋﹐死亡略盡。又出金二萬﹐下巡城禦史收殯。

戒廷臣私謁內侍。果有事﹐朝房商之。

上自訊吳昌時於中左門﹐拷掠至折脛乃止。徵周延儒聽勘。初﹐延儒再召時﹐庶吉士張溥﹑馬世奇以公論感動之﹐故其所舉措﹐盡反前事﹔向之所排﹐更援而進之﹐上亦虛己以聽。溥旣沒﹐世奇遠權勢不入都﹔延儒左右皆昌時輩﹐故以至於敗。

八月﹐諭入覲官薦將才。

九月﹐擢山東漕運副使方嶽貢爲左都副禦史。嶽貢上言四事﹕淸言路以收人心﹐定推遷以養廉恥﹐責吏治於荒殘﹐儲將才於部伍。上是之。尋進東閣大學士。

十月﹐上自用銅錫木器﹐屏金銀﹔命文武諸臣各崇省約﹐士庶不得衣錦繡珠玉。

十一月﹐諭臣民助餉立功者錄之。

十二月﹐誅吏部文選司郎中吳昌時。前大學士周延儒有罪﹐賜死。延儒當中外交訌﹐無能爲上畫一籌。然受主眷深﹐故其罷內監﹑撤廠衛﹐諸璫日夜乘間媒孽﹐上俱不信﹐延儒益忽之。迨視師行邊﹐上意稍移﹔而諸當乃盡發其蒙蔽狀﹐上始信之。至是﹐吳昌時事發﹐聖怒遂不可回矣。

十七年﹝甲申﹞春正月朔﹐大風霾﹔占曰﹕風從幹起﹐主暴兵破城。

鳳陽地震。

李自成稱王於西安﹐僭國號曰順﹐攺元永昌。劫掠河東絳州﹐一路俱陷。

自成投僞牒於兵部約戰﹐言三月十日至。兵部執投牒者﹐斬之。

上憂寇﹐臨朝而嘆曰﹕『卿等無爲朕分憂哉』﹖大學士李建泰進曰﹕『主憂如此﹐臣敢不竭力﹗願以家財佐軍﹐北召甘肅﹑寧夏之兵﹐外連羗部﹐召募忠勇﹐剿寇立功﹔否亦內守西河﹐扼吭延安﹐使賊不得東渡』。上悅曰﹕『卿若行﹐朕當仿古推輪行之』。

癸丑夜﹐星入月中﹔占曰﹕國破君亡。

乙卯﹐李建泰出師。上以特牲告廟﹐廷授節劍﹑法駕﹔禦正陽門設宴作樂﹐親賜卮酒。曰﹕『先生之去﹐如朕親行』。建泰頓首起行﹐上目送之。是日﹐大風揚沙﹔占曰﹕不利行師。建泰肩輿不數武﹐桿折﹔識者憂之。建泰出都﹐恃有家財佐軍。道聞山西烽火甚急﹐家已破﹔進退失措﹐逗𨖻畿內。

二月朔﹐上視朝。忽得僞封啟之﹐其詞甚悖﹔末云﹕『限三月望日至順天﹐會同館繳』。一時相顧失色。

李自成陷蒲州及汾州。

懷慶不守﹐福王出奔﹐與太妃相失﹐遂至衛輝依潞王。

自成至太原﹐巡撫蔡懋徳遣驍將牛勇﹑朱孔訓出戰﹔孔訓炮傷﹑牛勇陣死﹐一軍皆沒﹐城中奪气。賊移檄遠近﹐有云﹕『君非甚暗孤立﹐而煬蔽恆多﹔臣盡行私比黨﹐而公忠絕少。甚至賄通公府﹐朝廷之威福日移﹔利入戚紳﹐閭左之脂膏盡竭』。又云﹕『公侯皆食肉紈褲﹐而倚爲腹心﹔宦官悉齕糠犬豚﹐而借其耳目。獄囚累累﹐士無報禮之心﹔徵斂重重﹐民有偕亡之恨』。人讀之﹐多爲扼腕。蔡懋徳知事必不支﹐寫遺表間道奏京師。八日﹐風沙大起﹐賊乘風夜登城﹔懋徳曁中軍盛應時策馬赴敵死。應時誓死﹐先已自殺其妻子。趙布政﹑毛副使及府﹑縣各官四十六員咸死之。

李自成至黎城。

上下罪己詔。詔甫下﹐賊前鋒已至大安驛。議京師城守。

督輔李建泰兵過東光不戢﹐士民閉城拒守。建泰怒﹐畱攻三日破之。

眞定知府丘茂華叛﹐降賊。先是﹐茂華聞警﹐遣家人出城﹔總督徐標執茂華下獄。標麾下中軍伺標登城﹐盡守禦﹐劫標城外殺之﹐出茂華。茂華遂檄屬縣叛﹐待賊。賊數騎入城﹐收帑籍。近京三百里﹐寂然無言者。

進魏藻徳禮部尙書﹑文淵閣大學士﹐總督河道屯練。進方嶽貢戶部尙書兼兵部尙書﹑文淵閣大學士﹐總督漕運屯練﹐往濟寧。會有言各官不可令出﹐出卽潛逃﹔遂止藻徳等不遣。

徵天下勤王。命府部大臣各條戰守事宜。都禦史李邦華﹑少詹項煜﹑左庶子李明睿各言南遷及東宮遷撫南京﹔上驟覽之﹐怒甚。曰﹕『諸臣平日所言若何﹖今國家至此﹐無一忠臣﹑義士爲朝廷分憂﹐而謀乃若此﹗夫國君死社稷﹐乃古今之正﹔朕志已定﹐毋復多言』。給事中吳麟徵請棄山海關外﹐召吳三桂入衛。廷臣皆以棄地非策﹐不敢主其議。陜西總督余應桂上言﹕『賊眾號百萬﹐非天下全力注之不可﹔請調左良玉﹑吳三桂並髙傑﹑唐通﹑周遇吉﹑黃得功﹑曹友義﹑馬科﹑張天祿﹑馬岱﹑劉澤淸﹑土國寶﹑劉良佐﹑葛汝芝及副將丘磊﹑惠登相﹑王光恩﹑孔希賢﹑金守亮等會師眞﹑保之間。督輔之外﹐加一督師﹔如史可法﹑王永吉其人者﹐賜以尙方﹐懸以公侯之賞以鼓勵之﹐庶賊可滅也』。

大學士陳演乞休﹔許之。先是﹐上憂秦寇﹐演謂無足慮。至是不自安﹐故求去。

寇薄寧武關﹐傳檄五日不下﹐且屠。總兵周遇吉悉力拒守﹐大炮擊傷萬餘人。會火藥盡﹐或言賊勢重﹐可款也﹔遇吉曰﹕『戰三日﹐殺賊且萬﹔若輩何怯耶﹖然勝之﹐一軍皆爲忠義﹔萬一不支﹐縛我以獻﹐若輩可無恙』﹗於是開門奮擊﹐殺賊數千人。賊懼欲遁﹐或謂賊策曰﹕『我眾彼寡﹐但使主客分別﹐以十擊一﹐蔑不勝矣。請去帽爲識﹐見戴帽擊之。遞出戰﹐不二日可殲矣』。賊引兵復進﹐脫帽遞戰﹐我兵大敗。遇吉闔室自焚﹐揮短刀力斗﹐被流矢﹐見執﹔賊縛於市﹐磔焉。遂屠武寧﹐嬰稚不遺。李自成旣殺遇吉﹐嘆曰﹕『使守將盡周將軍﹐吾安得至此』﹗

寇犯大同﹐兵民皆欲降﹐命城守不應。總兵朱三樂自刎﹐巡撫衛景瑗﹑督糧郎中徐有聲﹑朱家仕俱死之。文學李若葵闔家九人自縊﹐先題曰「一門完節」。

三月﹐宣府告急﹔命鎭朔將軍王承胤偵寇所向。

督師李建泰上書﹕『請駕南遷﹐願奉太子先行』。上召對平臺﹔諭閣臣曰﹕『李建泰有疏﹐勸朕南遷。國君死社稷﹐朕將何往』﹗大學士範景文﹑都禦史李邦華﹑少詹項煜請先奉太子撫軍江南﹔給事中光時亨大聲曰﹕『奉太子往南諸臣﹐意欲何爲﹖將欲爲唐肅宗靈武故事乎』﹖景文等遂不敢言。上復問戰守之策﹐眾臣默然。上嘆曰﹕『朕非亡國之君﹐諸臣盡亡國之臣爾』﹗遂拂袖起。

欽天監奏帝星下移。

詔封吳三桂平西伯﹑左良玉寧南伯﹑黃得功靖南伯﹐其餘俱各陞一級。

始棄寧遠﹐徵吳三桂﹑王永吉率兵入衛。又召唐通﹑劉澤淸率兵入衛。澤淸前命移鎭彰徳﹐因縱掠臨淸﹐南奔﹔惟唐通以八千人入衛﹐守居庸。

賊犯保定﹐李建泰已病﹐中軍郭中傑縋城降賊。賊入城﹐建泰被執。禦史金毓峒守西門﹐賊執之。入三皇廟見賊帥﹐毓峒奮拳毆賊帥僕之﹐躍入井中死。妻王氏﹐自經。從侄振孫以武舉效力行間﹐登城射賊。城陷﹐眾解戎衣自匿﹔振孫衣裲襠﹐大呼曰﹕『我金禦史侄也』。賊支解之。毓峒子嬰﹑子婦陳年十八﹐與其祖母張﹑母楊﹑嫂常一時盡投於井﹐侍婢四人亦從下。

李自成長驅向宣府。宣府叛將白廣恩貽總兵姜鑲書﹐約降。監視太監杜勳緋袍八騶﹐郊迎三十里。巡撫朱之馮勞軍守城﹐無一應者﹔三命之﹐咸叩頭曰﹕『願中丞聽軍民納款』。之馮獨行巡城﹐見大炮﹐曰﹕『汝曹試發之﹐可殺數百人﹔賊𨿽殺我﹐無恨矣』。眾又不應。之馮不得已﹐自起燃火﹔兵民競抱其手。之馮憤甚﹐乃奪士卒刃自刎。軍民遂迎降於賊。

上按籍令勛戚﹑大璫助餉。遣太監徐髙諭嘉定伯周奎爲倡﹐奎謝無有。髙泣諭再三﹐奎漫詞以對。髙悱然起曰﹕『外戚如此﹐國事去矣﹐多金何益』﹗奎不得已﹐奏捐萬金。上少之﹐勒其二萬。奎密書皇后求助﹐後勉應以五千金﹔奎匿二千金﹐僅輸三千金。太監曹化淳﹑王永祚助至三萬﹑五萬。王之心最富﹐上面諭之﹐僅輸萬金。諸內官各大書於門曰﹕『此房急賣』。後賊拷王之心﹐追十五萬﹔周奎抄現銀五十二萬。

丙申﹐大風霾﹐晝晦。

賊警益逼﹐有勸上南遷者﹔上怒曰﹕『卿等平日專營門戶﹐今日死守﹐夫復何言』﹗

上召對﹐以舉朝無人﹐常泣下。廷臣長策﹐惟閉門止出入﹔余無一籌。給九門守者人百錢。召前太監曹化淳守城。

南京孝陵夜哭。

賊自柳溝抵居庸關﹐總兵唐通﹑太監杜之秩迎降。撫臣何謙僞死私遁﹐總兵馬岱自殺。時京師以西諸郡縣望風瓦解﹐將吏或降﹑或遁。僞權將軍移檄至京云﹕『十八日至幽州會同館暫繳』﹔京師大震。

賊陷昌平州﹐諸軍皆降。總兵李守鑅罵賊不屈﹐手格殺數人﹐人不能執﹔諸賊圍之﹐守鑅引刀自刎。賊焚十二陵享殿﹐傳檄至京師。先是﹐上知寇警益急﹐從吳麟徵請徙寧遠疏﹐飛檄趨吳三桂入關。三桂徒五十萬眾﹐日行數十里﹔是日始及關﹐賊騎已過昌平矣。

上禦殿﹐召考選諸臣問裕餉安人。滋陽知縣黃國琦對中旨﹐授給事中﹔余以次對。未及半﹐祕封入﹔上覽之色變﹐卽起入。諸臣立候移刻﹐命俱退﹔始知爲昌平失守也。是夜﹐賊直犯平則門﹐竟夜焚掠﹐火光燭天。京師內外﹐雉堞凡十五萬四千有奇﹔時登陴守城﹐止羸弱五﹑六萬人﹐守陴不充。又無炊具﹐市飯爲餐﹔餉久闕﹐僅人給百錢﹐無不解體。

賊久窺畿輔空虛﹐潛遣其黨輦金錢氈■﹝山上﹝廠剡﹞下﹞﹐飾爲大賈﹐列肆於都門﹔更遣姦黨挾貲充衙門掾吏﹐專刺陰事﹐纖悉必知。都中日遣撥馬探之﹐賊黨卽指示告賊﹔賊掠之入營﹐厚賄結之﹐撥馬多降賊﹐無一騎還者。

上早朝﹐召對諸臣而泣﹐俛首書禦案十二字﹐以示司禮監王之心﹔尋拭去。須臾﹐賊大至﹔方報過蘆溝橋﹐俄報攻平則﹑彰義等門矣。城外三大營皆潰降﹐火車﹑巨炮﹑蒺藜﹑鹿角皆爲賊有。賊反炮攻城﹐轟聲震地。諸臣方侍班﹐襄城伯李國楨匹馬馳闕下﹐汗浹沾衣﹔內侍呵止之﹐國楨曰﹕『此何時也﹗君臣卽求相見﹐不可多得矣』。上召入﹐因奏守軍不用命﹐鞭一人起﹑一人復臥如故。上因命內臣俱守城﹔諸內臣譁曰﹕『諸文武何爲』﹖且言『官止內操﹐我甲械俱無﹐柰何』﹗亦有曰﹕『我輩月食五十萬﹐效死固當』。乃請如己已所派數俱乘城﹐凡數千人。上括中外庫金二十萬犒軍。是日細民有痛哭輸金者﹐或三百金﹑或四百金﹐各授錦衣衛千戶。

丙午﹐寇攻城﹐炮聲不絕﹐流矢雨集。賊仰語守兵曰﹕『亟開門﹗否則屠矣』。守者懼﹐空炮向外不實鉛子﹐徒以硝焰鳴之﹔猶揮手示賊退﹐乃發。李自成對彰義門設座﹐晉王﹑代王左右席地坐。太監杜勳侍其下﹐因呼『城上人莫射﹐我杜勳也﹔可縋下一人以語』。守者曰﹕『畱一人下爲質﹐請公上』。勳曰﹕『我杜勳無所畏﹐何質爲』﹖提督太監王承恩縋之上﹐因入大內﹐盛稱『賊勢重﹐皇上可自爲計』。守陵太監申之秀自昌平降賊﹐亦縋上入見﹐備述賊犯上不道語﹐請遜位。上怒叱之。諸內臣請畱勳﹐勳曰﹕『有秦﹑晉二王爲質﹔不反﹐則二王不免矣』。乃縱之出﹐仍縋下。勳語守璫王則堯等曰﹕『吾黨富貴自在也』。初﹐聞勳殉難﹐贈司禮監﹐蔭錦衣﹐立祠﹔至是﹐方知其從賊爲逆也。

上下詔親徵﹐召駙馬鞏永固謀以家丁護太子南行。對曰﹕『臣等安敢私蓄家丁﹔卽有之﹐何足當賊』﹗乃罷。

申刻﹐彰義門啟﹐李自成率羣賊大隊疾驅入﹐沿途殺掠。大學士蔣徳璟宿會館﹐被創。上亟召閣臣入﹐曰﹕『卿等知外城破乎』﹖曰﹕『不知』。上曰﹕『事亟矣﹗今出何策』﹖俱曰﹕『陞下之福﹐自當無慮。如其不利﹐臣等巷戰﹐誓不負國』。命退。是夕﹐上不能寢。內城陷﹐一閹奔告﹔上曰﹕『大營兵安在﹖李國楨安在』﹖答曰﹕『大營兵散矣﹐皇上宜急走』。其人卽出﹐呼之不應。上卽同王承恩幸南宮﹐登萬壽山﹐望烽火燭天。徘徊踰時﹐回幹淸宮﹐朱書諭內閣。命成國公朱純臣提督內外諸軍事﹐夾輔東宮。內臣持至閣。因命進酒﹐連沃數觥﹔嘆曰﹕『苦我民爾』﹗以太子﹑永王﹑定王分送外戚周﹑田二氏。語皇后曰﹕『大事去矣』﹗各泣下。宮人環泣﹐上揮去﹐令各爲計。皇后頓首曰﹕『妾侍陛下十有八年﹐幸不聽一語﹐至有今日』。拊太子﹑二王慟甚﹐遣之出﹔後自經。召公主至﹝年十五﹞﹐嘆曰﹕『爾何生我家』﹗左袖掩面﹐右手揮刃斷左臂﹐未殊死﹐手栗而止。命袁貴妃自經﹔系絕復蘇﹐上拔劍刃其肩。又刃所禦妃嬪數人。召王承恩對飲﹔少頃﹐易靴出中南門﹐手持三眼槍﹐雜內豎數十人﹐皆騎而持斧﹐出東華門。內監守城疑有內變﹐施矢石相向。時成國公朱純臣守齊化門﹐因至其第﹐閽人辭焉﹔上太息而去。走安定門﹐門堅不可啟﹐天且曙矣。上禦前殿﹐鳴鐘集百官﹐無一至者。遂仍回南宮﹐登萬壽山之靈壽亭﹐自經。亭新成﹐所閱內操處也。太監王承恩對縊。上披髮﹐禦藍衣﹔跣左足﹐右朱履。衣前禦書曰﹕『朕自登極十七年﹐逆賊直逼京師。𨿽朕薄徳匪躬﹐上干天咎﹔然皆諸臣之誤朕也。朕死﹐無面目見祖宗於地下﹔去朕冠冕﹐以發覆面﹐任賊分裂朕屍﹐勿傷百姓一人』﹗又書一行﹕『百官俱赴東宮行在』﹔猶謂閣臣已得朱書也。不知內侍持朱諭至閣﹐閣臣已散﹐置幾上而返﹔文武羣臣﹐並無一人知者。先是﹐大內有祕室﹐鐍鍵甚嚴。相傳劉誠意藏祕記於內﹐非大變﹐戒勿啟。至是﹐事急啟之﹐得繪圖三軸。末一軸﹐圖像酷肖聖容﹐身穿白背心﹐右足跣﹐披髮中懸﹔於今無異﹐誠天數也。

丁未昧爽﹐天忽雨﹐俄微雪。城陷﹐賊騎塞巷﹔投矢﹐令人持歸閉門得免死。於是俱門書「順民」。賊經象房橋﹐羣象哀鳴﹐淚下如雨。

太子走詣周奎第﹐奎臥未起﹐叩門不得入﹔同走匿內官外舍。初﹐上之出至南宮也﹐使人詣懿安皇后所﹐勸後自裁﹔倉卒不得達。宮中旣亂﹐懿安皇后靑衣蒙頭﹐徒步走入成國公第。尙衣監何新入宮見長公主斷肩僕地﹐與宮人救之而蘇。公主曰﹕『父皇賜我死﹐我何敢偸生』﹗何新曰﹕『賊已將入﹐恐受其辱﹔且至國丈府避之』。乃負之出。旣而賊入﹐宮人魏氏大呼曰﹕『賊入大內﹐我輩必遭所污。有志者﹐早爲計』。遂躍入禦河死。頃間從死者一﹑二百人。

自成入至承天門﹐顧盼自得﹐彎弓指門榜語諸賊曰﹕『我一矢中其字﹐必一統』。射之不中﹐中「天」字下﹔自成愕然。賊黨牛金星趨進曰﹕『中其下﹐當中分天下』。

自成喜﹐投弓而笑。太監王徳化以內員三百人先迎徳勝門﹐令仍舊任﹔各監局印官迎﹐亦如之。自成入宮﹐問帝所在﹐大索不得。乃下令﹕獻帝者﹐賞萬金﹑封伯爵﹔匿者夷族。

明日午刻﹐始得先帝凶問於煤山。自成令以雙扉舁帝後於東華門側﹐斂以柳棺﹑覆以蓬廠﹐莫有敢往哭者。

自成登皇極殿﹐據黼座。牛金星檄召百官﹐期二十一日俱集於朝。賊黨入宮﹐太監杜之秩等每率黨前導﹔自成責其背主當斬﹐秩等叩首曰﹕『識天命﹐故至此』。自成叱去之。

賊分宮嬪各三十人﹐牛金星﹑軍師宋獻策亦各數人。宮人費氏年十六﹐投眢井。賊鉤出之﹐見其姿容﹐爭相奪。費氏紿曰﹕『我長公主也﹐若不得無禮﹗必告汝主』。羣賊擁見自成﹐自成令內官審之﹐非是﹔賞部校羅賊﹐令攜出。費氏復紿曰﹕『我實天潢之胤﹐義難苟合﹔惟將軍擇吉成禮﹐死生惟命』。賊喜﹐置酒極歡。費氏懷利刃﹐俟賊醉﹐斷其喉﹔因自刎。自成大驚﹐命收葬之。

內臣獻太子﹐自成畱之西宮﹐封爲宋王﹔太子不爲屈。

辛亥﹐攺殯先帝後。出梓宮二﹐以丹漆殯先帝﹑黝漆殯先後。加帝翼善冠﹑衮玉﹑滲金靴﹐後袍帶亦如之。

諸臣聞變﹐大學士範景文死之。初﹐賊犯都城﹐景文知事不可爲﹐嘆曰﹕『身爲大臣﹐不能從疆場﹑少樹功伐﹐𨿽死奚益』﹖十八日召對﹐已不食三日矣﹔飲泣入告﹐聲不能續。翼日城陷﹐景文望闕再拜﹐自經。家人解之﹐乃賦詩二首﹐潛赴龍泉巷古井死。其妾亦自經。戶部尙書兼侍讀學士倪元璐聞變﹐嘆曰﹕『國家至此﹐臣死有餘辜』。乃衣冠向闕北謝天子﹑南謝母﹐索酒招二友爲別於漢壽亭侯像前。題几案曰﹕『南都尙可爲﹔死﹐吾分也』。謂家人曰﹕『愼勿棺衾﹐以志吾痛。卽欲殮﹐必大行殮﹐方收吾屍』。遂縊死。三日後﹐賊突入﹐見顏色如生﹐驚避去。一門殉節共十有三人。左都禦史李邦華聞變﹐嘆曰﹕『主辱臣死﹐臣之分也﹐夫復何辭。但得爲東宮導一去路﹐死無憾矣﹗勢不可爲矣』﹗乃題閣門曰﹕『堂堂丈夫﹐聖賢爲徒﹔忠孝大節﹐矢死靡他』。乃走文丞相祠﹐再拜自經。賊至﹐見其冠帶危坐﹐爭前執之﹔知其死﹐驚避去。副都禦史施邦曜聞變﹐慟哭題詩於幾曰﹔『愧無半策匡時難﹐但有微軀報主恩』。遂自經。僕解之後蘇﹐邦曜叱曰﹕『若知大義﹐毋久畱我』﹗乃更飲藥而卒。大理卿淩義渠聞難﹐以首觸柱﹐流血被面﹔盡焚其生平所著述﹐服緋正笏﹐望闕拜﹐復南向拜。遺書上其父﹐有曰﹕『盡忠卽所以盡孝﹐能死庶不辱父』。乃系帛奮身﹐絕吭而死。兵部右侍郎王家彥﹐賊犯城都﹐奉命守徳勝門﹔城陷﹐自投城下﹐不死﹐折臂足。其僕掖入民捨﹐自縊死。賊燔民捨﹐焚其一臂﹐余體僕收歸。刑部右侍郎孟兆祥奉命守正陽門﹐賊至﹐死於門下。妻何氏亦死。子進士章明﹐收葬父屍﹔亟歸﹐別其妻王氏曰﹕『吾不忍大人獨死﹐當死從之』。王氏曰﹕『君死﹐妾亦死』。章明以頭蹌地曰﹕『謝夫人。然夫人須先死』﹗乃遣其家人盡出﹐章明視妻縊﹐取筆大書壁曰﹕『有侮吾夫婦屍者﹐吾必爲厲鬼殺之』。妻气絕﹐取一扉置上﹐加緋服﹔又取一扉置妻左﹐亦服緋自縊。囑婢曰﹕『吾死﹐亦置扉上』。遂死。左諭徳馬世奇﹐是日方早食﹐聞變﹐曰﹕『是當死』。家人曰﹕『柰太夫人何』﹖世奇曰﹕『正恐辱太夫人耳』﹗遂作書別母。侍妾朱氏﹑李氏盛服前﹐世奇曰﹕『若辭我去耶』﹖二妾言﹕『主人盡節﹐吾二人亦欲盡節』。拜辭已﹐並入堂自縊。世奇亦自縊﹐家人救之復蘇﹐告曰﹕『聞聖駕已南幸矣﹐可爲從亡計』﹗世奇不應﹐睹二妾已死﹐笑曰﹕『若少年﹐遂能死乎』﹗乃朝服捧敕﹐北面再拜﹐焚冠帶於庭﹐以司經局印置案上﹐囑僕曰﹕『上如出幸﹐以此上行在﹔否則﹐投之吏部』。復南拜母﹐端坐引頸自縊死。左中允劉理順聞變﹐題於壁曰﹕『成仁取義﹐孔孟所傳﹔文信踐之﹐余何不然』﹖酌酒自盡。其妻萬氏﹑妾李氏及子孝廉並婢僕十八人闔門縊死。賊多河南人﹐至其居曰﹕『此吾鄕杞縣劉狀元﹐居鄕厚徳﹐奉李將軍令護衛﹐公何遽死也』﹗數百人下拜﹐泣涕而去。時謂臣死君﹑妻死夫﹑子死父﹑僕死主﹐一家殉難者以劉狀元爲最。太常少卿吳麟徵﹐城陷時﹐傳天子蒙塵﹐有勸公南歸者﹐不應﹔同官招之降賊﹐怒揮之戶外﹐遂自經。家人救之蘇﹐泣而請曰﹕『明旦待祝孝廉至﹐可一訣』。麟徵許之。祝淵晨至﹐麟徵酌酒慷慨與別﹐曰﹕『山河破碎﹐不死何爲』﹗相對泣數行下。因作書訣家人曰﹕『祖宗二百七十年宗社﹐一旦有失﹐身居諫垣﹐無所匡救﹐法應褫服﹔殮時用角巾靑衫﹐覆以單衾﹑藉以布蓆足矣。茫茫泉路﹐咽咽寸心﹐所以瞑於目者﹐又不在乎此也。罪臣吳麟徵絕筆』。書畢﹐投繯死之。淵爲視含殮﹐乃去。左庶子周鳳翔﹐帝崩﹐梓宮暴露東華門外﹐鳳翔赴哭慟絕﹔歸寓﹐遺書訣父曰﹕『男今日幸不虧辱此身貽兩大人羞﹐吾事畢矣﹗罔極之思﹐無以爲報﹐矢之來生』。復作詩一首﹐有『碧血九重依聖主﹐白頭二老泣忠魂』之句。向闕再拜﹐自縊﹔二妾從之﹐俱死。簡討汪偉聞賊漸近都城﹐遺書友人曰﹕『京師單弱﹐不惟不能戰﹐亦不能守﹔一死外﹐無他計也』。及賊犯闕﹐累日不食。妻耿氏從容語曰﹕『苟事不測﹐請從君死』。城陷﹐偉趨吳給事甘來所﹐約同殉難。歸與妻呼酒命酌﹐因大書前人語於壁曰﹕『志不可屈﹐身不可降﹔夫婦同死﹐節義成雙』﹗爲兩繯於梁間﹐偉以便就右﹑耿氏就左﹔旣皆縊﹐耿氏復抑曰﹕『止止﹗𨿽在顚沛﹐夫婦之序不可失也』。復解繯正左右序而死。戶部給事中吳甘來﹐賊薄京師﹐兄禮部員外泰來至寓執甘來手泣曰﹕『事勢至此﹐柰何』﹖甘來曰﹕『有死﹐無二義也』。城陷﹐傳聞駕南出﹐甘來曰﹕『上明且決﹐必不輕出』。家人進飲食﹐卻之。有勸潛遁者﹐甘來曰﹕『今不能調兵殺賊﹐顧欲苟全求活耶』﹖遂作書﹐以後事屬其兄弟。簡幾上有疏艸在﹐曰﹕『畱此恐彰君過』。取火焚之。兄子家儀奔至﹐甘來相與慟哭﹐曰﹕『我不死﹐無以見志﹔汝父死﹐無以終養。古者兄弟同難﹐必存其一。使皇上在﹐則土木袁彬﹑遜國程濟皆可爲也。否則﹐求眞人於白水﹑起斟鄩於有仍﹐是我𨿽死猶生也。努力勉之』﹖遂冠帶北向拜者五﹑南向拜者四﹑賦絕命詩一首﹐引佩帶自縊死。禦史王章巡城至阜城門﹐賊緣堞而上﹐從人駭走﹔賊持刃問曰﹕『降否』﹖章叱之曰﹕『不降』﹖賊以刃築其膝僕地﹐遂遇害。章子之拭﹐後亦死難於閩甚烈﹐與章同。禦史陳良謨聞變﹐痛飲作詩﹐爲繯於梁﹐欲自縊﹔妾時氏有娠﹐良謀謂之曰﹕『吾年踰五十無子﹐幸有娠﹔尙生男﹐可延陳氏血食﹐勉之』﹗時氏曰﹕『主人死﹐妾將誰依﹖與其爲賊辱﹐不如無子。請先死﹐以絕君念』﹗遂入投繯。良謨別作一繯﹐與之同盡。禦史陳純徳﹐時提督北直學校﹐行部至易水﹐試士未竟。聞都城賊警﹐卽戎裝入都﹔不數日城陷﹐自縊。禦史趙譔巡視中城﹐捕賊諜殺之。城陷﹐賊獲譔﹐譔瞑目大罵﹔賊怒﹐殺於白帽衚衕。太僕寺丞申佳胤聞城陷﹐投井死。吏部員外許直﹐城陷﹐傳天子南遷﹐有勸其扈蹕偕行者﹔直惟之。旣而出門一望﹐曰﹕『當此四面干戈﹐駕將焉往』﹖比聞帝崩﹐號慟幾絕。旁解慰者輒曰﹕『親老子幼』。直曰﹕『有兄在﹐吾無憂也』。是夜﹐爲書報其父﹐作詩六章﹐有『丹心未雪生前恨﹐靑節空畱死後聲』之句。起拜闕﹐已復拜父﹐自縊死﹔一手持繩尾﹑一手上握﹐神色如生。兵部郎中成徳﹐報賊急﹐卽致書同年馬世奇曰﹕『主憂臣辱﹐我等不能匡救﹐貽禍至此﹗惟有一死以報國耳。君常忠孝夙稟﹐宜有同心也』。及帝崩﹐徳以雞酒哭奠梓宮前﹔賊怒﹐露刃脇視之﹐不爲動。歸寓﹐跪母張氏前慟哭。母曰﹕『我知之矣』﹗入室﹐自縊死。妻張氏亦死。一子六歲﹐撲殺之﹔然後自殺。兵部員外金鉉﹐賊攻城急﹐跪母章氏前曰﹕『兒世受國恩﹐義在必死。得一僻地可以藏母﹐幸速去』﹗母曰﹕『爾受國恩﹐我獨不受國恩乎﹖事急﹐廡下井是吾死所』。鉉痛哭﹐卽辭母往視事。丁未﹐歸至禦河橋﹐聞城陷﹐望寓再拜﹐卽投入禦河﹔從人拯救﹐鉉嚙其臂﹐急赴深處。時河淺﹐俯首泥濘死之。家人報至﹐母章氏亦投井死﹐妾王氏亦隨死。其弟諸生錝哭曰﹕『母死﹐我必從死﹔然母未歸土﹐未敢死也』。遂棺殮其母。旣葬三日﹐復投井而死。光祿寺署丞於騰蛟﹐自冠帶﹐呼妻亦衣命服﹐同縊死。襄城伯李國楨聞賊舁帝後梓宮於東華門外設廠﹐百官過者莫敢進視﹔國楨泥首去幘﹐踉蹌奔赴﹐跪梓宮前大哭。賊執國楨見自成﹐復大哭﹐以頭觸階﹐流血被面﹔賊眾持之﹐自成以好語誘國楨﹐使降。國楨曰﹕『有三事﹐爾從我卽降。一﹑祖宗陵寢不可發﹔一﹑須葬先帝以天子禮﹔一﹑太子﹑二王不可害』。自成悉諾之。扶出﹐賊欲誘其降﹐因以天子禮葬先帝於田貴妃墓﹔惟國楨一人斬衰徒步往葬。至陵襄事畢﹐慟哭作詩數章﹐遂於帝後寢前自縊﹐死之。新樂侯劉文炳﹐賊破外城﹐文炳嘆曰﹕『身爲戚臣﹐義不受辱﹐不可不與國同難』。其女弟適李﹐未三十而寡﹔文炳召之歸。城陷﹐與弟左都督文耀擇一大井﹐驅子孫男女及其妹十六人﹐盡投其中﹔縱火焚賜第﹐火燃﹐俱投火死。祖母瀛國太夫人﹐卽帝外祖母也﹐年九十餘﹔亦投井死。駙馬鞏永固殺其愛馬﹑焚其弓刀鎧仗﹐大書於壁曰﹕『世受國恩﹐身不可辱』。時安樂公主先囊以黃繩﹐縛子女五人於柱﹐命外舉火﹐遂自剄。惠安伯張慶臻聞城陷﹐盡散財物與親戚﹐置酒一家聚飲﹐積薪四圍﹐合家燔死。宣城伯衛時春聞變﹐合家赴井死﹐無一存者。錦衣衛都指揮王國興聞變﹐自縊死。錦衣衛指揮同知李若珪守崇文門﹐城陷﹐作絕命詞云﹕『死矣卽爲今日事﹐悲哉何必後人知』。自縊死。錦衣衛千戶髙文采﹐城陷﹐一家十七人俱自殺﹐屍狼籍於路。順天府知府陳貞達自盡。副司馬使姚成﹑中書舍人宋天顯皆自盡。中書舍人滕之所﹑阮文貴﹑經歷張應選﹐咸投禦河死。陽和衛經歷毛維張﹐不屈死。百戶王某﹐周鐘寓其家﹐百戶勸鐘死﹐鐘不應﹐出門欲降﹔百戶挽鐘帶至斷﹐鐘不聽﹐百戶自縊。儒士張世禧二子懋賞﹑懋官父子﹐俱自經。順天府學教官五人﹐同縊明倫堂上。長洲生員許琰聞京師之變﹐悲號欲絕﹐徧體書「崇禎聖上」四字﹐絕粒七日而死。布衣湯文瓊聞變﹐書其身曰﹕『位非文丞相之位﹐心存文丞相之心』。見先帝梓宮過﹐慟哭觸石死。賊旣竊據﹐一時諸臣盡節稍不決烈﹐卽被其拘執於朝﹐極刑拷掠﹐迫脇獻金﹔陳演獻至銀三萬兩﹑金三千兩﹑珠三斗。其餘多寡不同﹐俱不免有獻﹔獻不滿意﹐仍復受刑﹔受刑不過﹐魏操徳自勒死﹑方嶽貢不食死﹑丘瑜自縊死。丘瑜未被執前﹐卽書絕命詞﹔有云﹕『百歲春光彊半過﹐匡時力短愧鳴珂﹔詩書萬卷都無用﹐惟有先賢正气歌』。旣被執後死﹐浪傳從賊﹐事與願違﹐君子惜之。庶吉士魏學濂臨死有絕命詞云﹕『忠孝千古事﹐於我只家風﹔一死輕鴻毛﹐臨難須從容。有血灑微軀﹐官卑非侍中﹔有舌且存之﹐並遜常山公。因約同志友﹐延頸受霜鋒。不能張空拳﹐與彼爭雌雄﹔不能奉龍種﹐再造成奇功。死且有餘罪﹐何敢言丹忠﹗所痛母垂白﹐七十仍尸饔﹔未葬凡五喪﹐畱與子侄封。人生誰百年﹐壽夭死所同。我比兄與弟﹐我年獨爲丰﹔髙堂無復悲﹐譬不生阿儂﹔辭母卻就父﹐死生猶西東﹔骸骨𨿽不歸﹐卽瘞此詩筒。墓木有拱時﹐淸韻入楸松』。君子讀之﹐多哀其意而原其心焉。

賊兵充塞街巷﹐恣意淫掠﹔惟殉難諸臣家﹐賊戒不敢騷攪。貫城罪囚﹐一時盡放。

京城洶洶﹐早有官民勸進。勸進表文有云﹕『比堯﹑舜而多武功﹐邁湯﹑武而無慚徳』之句﹔出自才筆﹐一時相傳爲士林之羞。賊旣受朝賀﹐卽命毀太廟神主﹐遷太祖神主於歷代帝王廟中。賊每陞禦座﹐輒目眩頭暈﹐見白衣人數丈者前立。命鑄永昌錢﹐字不成文﹔又鑄九璽不成。又命攺閣爲天佑等名﹐攺六部尙書爲政府。明朝制度﹐任意紛更﹐識者已知其終於賊矣。

旣而﹐吳三桂率兵入關。報至﹐軍民鼎沸。先是﹐三桂軍眾行遲﹐十六日入關﹐二十日抵丰潤﹐京師陷矣。三桂聞變憤甚﹐頓兵山海﹐走淸朝乞師﹐而後長驅以入。賊急﹐脇三桂父驤作書招三桂﹐復賫銀四萬兩﹐遣唐通犒之﹔別以賊兵二萬守關。三桂佯受其金而出不意﹐盡行斫殺﹐賊將負重傷逃歸。三桂致書絕父曰﹕『兒以父蔭﹐熟聞義訓﹐得待罪戎行﹔日夜勵志﹐冀得一當﹐以酬聖眷。屬邊警方急﹐寧遠巨鎭爲國門戶﹐淪陷幾盡。兒方力圖恢復﹐以爲李賊猖狂﹐不久卽當撲滅。恐往反道路兩失事機﹐故爾暫稽時日﹔不意我國無人﹐望風而靡。吾父督理禦營﹐勢非小弱﹔巍巍萬雉﹐何至一﹑二日內便已失墮﹗使兒捲甲赴闕﹐事已後期﹐可悲可恨。側聞聖主晏駕﹐臣民戮辱﹐不勝眥裂。猶意吾父素負忠義﹐大勢𨿽去﹐猶當奮槌一擊﹐誓不俱生﹔不則﹐刎頸闕下以殉國難﹐使兒縞素號慟﹐仗甲復仇﹐不濟則以死繼之﹐豈非忠孝媲美乎﹖何乃隱忍偸生﹐訓以非義﹔旣無孝寬禦寇之才﹐復媿平原罵賊之勇﹗父旣不能爲忠臣﹐兒亦安能爲孝子乎﹖兒與父訣﹐請自今日。父不早圖﹐賊𨿽置父鼎俎旁以誘三桂﹐不顧也』。自成怒﹐盡戮吳驤家口三十餘人。三桂痛哭誓師﹐令其兵皆薙發﹐刻期剿賊﹐軍聲大振﹐大敗賊於一片石。

二十六日﹐賊狼狽還京﹐誅陳演及成國﹑定國諸勳戚。二十八日﹐悉眾西行﹐輜重無算﹔或曰太子﹑二王﹐挾之俱出。二十九日﹐焚宮殿﹐後隊亦盡去。

五月初一日﹐大淸定鼎﹐謚先帝爲懷宗端皇帝﹑周皇后爲烈皇后。明遂南。

●赧皇帝

崇禎十七年三月二十三日﹐南京府部科道等官聞京師陷﹑上殉社稷﹐大小驚惶﹔齊集中軍都督魏國公徐弘基第﹐推戴討賊。時惠王﹑桂王道遠難至﹐潞王﹑福王﹑周世孫各避賊至淮安。鳳陽總督馬士英移書兵部尙書史可法及署禮部侍郎呂大器﹐請以倫序立福王。蓋以福王﹐神宗之孫﹑光宗之侄﹑大行皇帝之兄也。可法﹑大器持不可。四月二十七日﹐眾官復集朝內﹐議不決。吏科給事中李沾奮袂厲聲曰﹕『今日有異議者﹐以死殉之』。誠意伯劉孔昭﹑司禮太監韓贊周復持之﹐遂以福王告廟。眾議監國﹐禦史祁彪佳言監國名極正﹐益彰賢徳﹔且示謙讓﹐使海內知無因以得位之心。俟發喪﹐擇吉登大寶爲當。孔昭請卽正位﹐禮部﹑魏國皆然之。遂定五月初一日迎王入京﹐以守備府爲行宮。初四日監國﹐十五日卽位﹐詔以明年爲弘光元年。

以史可法﹑馬士英﹑髙弘圖﹑姜曰廣﹑王鐸俱入閣辦事﹐攺張愼言吏部尙書﹑呂大器吏部左侍郎﹑李沾太常寺少卿﹑郭維經應天府府丞﹑韓贊周司禮監秉筆﹐餘各加恩有差。

設淮徐﹑揚滁﹑鳳泗﹑廬和爲四鎭﹐以靖南伯黃得功﹑總兵官髙傑﹑劉澤淸﹑劉良佐分轄之。每鎭額兵三萬人﹐本色米二十萬﹑折色銀四十萬。調鄭鴻逵﹑黃蜚充總兵官﹐各率所部兵守鎭江。史可法請督師江北。進黃得功靖南侯﹐封髙傑興平伯﹑劉澤淸東平伯﹑劉良佐廣昌伯。髙傑﹐降賊也﹔稱翻山鷂。舊與闖賊同夥﹐有驍勇名。闖嬖妾邢氏貌美﹐屬傑護內營﹔傑與邢通﹐挈之來降。初隸洪承疇及孫傳庭﹐後調赴李建泰軍前﹔未至﹐聞建泰兵潰﹐遂率兵南下﹐大肆劫掠。抵揚州﹐欲入﹔揚人畏懼﹐爲之罷市﹐登陴死守。傑攻之﹐多殺掠。淮撫黃家瑞﹑守道馬鳴騄集眾議事﹐進士鄭元勳與傑善﹐登城言於當事﹐請放髙兵入城。眾怒譁﹐指元勳爲髙黨﹐寸斬之城樓。傑恨﹐攻益力。史可法曲解之﹐始移駐瓜洲。及設四鎭﹐傑卒駐揚﹐澤淸駐淮﹑良佐駐鳳泗﹑黃得功駐廬。得功心薄之﹐因提兵爭淮﹑揚﹐與傑戰不勝。朝廷聞之﹐陞萬元吉太僕少卿﹐監江北軍解之﹐始各罷兵。隸傑於史可法標下﹐爲前部總兵官。

吏部尙書張愼言條議北來諸臣𨿽屈膝靦顏﹐事或脇從﹐情非委順﹔如能自拔南來﹐酌定用之之法。因薦原任督師大學士吳牲﹑吏部尙書鄭三俊。有旨﹕赦牲罪陛見﹐三俊候另議。三月三日早朝﹐誠意伯劉孔昭於多官前大罵愼言曰﹕『雪恥除凶﹐防江﹑防河﹐舉朝全副精神宜注於此。乃今日講推官﹑明日講陞官﹐結黨行私。所薦吳牲有悖成憲﹐不可不誅』。禦史王孫蕃訐孔昭曰﹕『先帝裁文操江﹑歸武操江﹐亦未見作何事業﹔且吏部職司用人﹐除推官﹑陞官外﹐別無職掌』。喧爭殿上。髙弘圖言﹕『塚臣自有本末﹐何遽殿爭』﹖眾始退。明日﹐孔昭補疏糾參愼言﹐且疏求去。李沾言﹕『孔昭擁戴有功﹐文臣啟事屢登﹑武臣封爵未定﹐所以有殿上之爭』。髙弘圖﹑姜曰廣亦言﹕『文武各有職掌﹐用人乃愼言事﹔孔昭一手握定﹐臣等皆贅員矣。天子之貴﹐貴於叔孫﹔今坐視宸陛幾若訟庭﹐愧死無地﹐請賜罷斥』。奉旨﹕『兩解之﹐各慰畱』。

六月﹐命禮部鑄國璽﹐以金代之。

史可法﹑馬士英奏報淸兵南下。先是﹐吳三桂逐賊西遁﹐大淸定鼎燕京﹔至是移諭江南﹐削髮投順。故可法以聞。封吳三桂薊國公﹐世襲。遣使沈廷揚海運米十萬石﹑銀五萬濟其軍。

上先帝謚號思宗烈皇帝﹝忻誠伯趙之龍言「思」非美字﹐尋易爲「毅」﹞。尊建文爲惠宗讓皇帝﹑景泰爲代宗景皇帝﹔復懿文太子爲孝康皇帝。上皇考爲恭皇帝﹐立專廟。密諭河南參將王之綱﹐迎聖母於河南郭家塞常守義家。

加原任都督陳弘範太子太保﹑左懋第兵部侍郎﹐奉使燕京﹐經理河北。

賊破郡縣﹐各署僞官﹔自賊西遁﹐各殺僞來歸。徳州諸生謝陛與原任遼撫黎玉田﹑禦史盧世■﹝榷﹐氵代木﹞﹑貢生馬元錄等﹐殺僞防禦閻傑十八人。淮揚漕撫路振飛﹑巡按王燮擒原任河南參議僞官呂弼周﹑王富﹐率士民射殺之﹔又擒僞官胡來賀﹑宋自成﹑李魁春﹐沈之河﹔又擒癸未進士武愫解京。宿遷百姓擒僞將董學禮﹐殺之。濟寧都司李允和殺僞官劉浚﹑尹宗衡﹑張簡行﹑傅龍等九人﹐解京獻俘。開封府推官陳潛夫﹑塞勇李遇知﹑劉洪起等﹐各殺僞官南附﹕不一而足。上嘉之﹐各有獎諭。

大學士馬士英薦欽定逆案阮大鋮知兵﹐有旨賜冠帶陛見﹐舉朝大駭。髙弘圖請下九卿會議﹔士英曰﹕『會議﹐則大鋮必不得用』。弘圖曰﹕『臣非阻大鋮﹐舊制京堂必會議﹐乃於大鋮更光明』。士英曰﹕『臣非受其賄﹐何所不光明』﹖因復爲大鋮奏辧曰﹕『魏忠賢之逆﹐非闖賊可比。且弘圖﹑曰廣諸人於所愛而登之﹐則曰先帝原無成心也﹔於所忌而錮之﹐則曰先帝定案不可翻也。欺罔莫甚』﹗姜曰廣亦奏曰﹕『今日欽案掀翻﹐遂使先帝十七年之定力頓付逝波﹐陛下數日前之明詔竟同覆雨。梓宮未冷﹐增龍馭之淒涼﹔制墨未漧﹐駭四方之觀聽。惜哉維新﹐遂有此舉』。郭維經亦奏曰﹕『案成先帝之手﹐今「實錄」將修﹐若將此案抹殺不書﹐赫赫英靈﹐恐有餘恫﹔非陛下所以待先帝。若書之﹐而與今日起用大鋮對照﹐則顯顯令旨﹐未免少愆﹔並非輔臣所以愛陛下也』。呂大器亦奏曰﹕『先帝血食未寒﹐爰書凜若日星。士英悍然不顧﹐請用大鋮﹔不惟視吏部如芻狗﹐抑且視陛下爲弁髦』。給事羅萬象亦奏曰﹕『輔臣薦用大鋮﹐或以愧世之無知兵者﹔然而大鋮實未知兵﹐恐「燕子箋」「春燈謎」﹐卽枕上之陰符﹑袖中之黃石也』。禦史詹兆恆亦奏曰﹕『陛下蹕禦龍江﹐痛心先帝﹐與諸臣抱頭號哭﹔百姓聞之﹐莫不灑血搥胸﹐願思一報。今梓宮夜雨﹐一壞未幹﹔太子諸王﹐六尺安在﹖國仇未復﹐而忽召見大鋮﹐還以冠帶﹐豈不上傷在天之靈﹑下短忠義之气』﹖懷遠侯常延齡﹑太僕少卿萬元吉﹑禦史張良弼﹑王孫蕃﹑左光先﹑兵部郎中尹民興等皆連疏糾﹐俱不聽。旣而大鋮召對﹐具聯絡﹑控扼﹑進取﹑接應四策﹐又陳長江兩合﹑三要﹑十四隙﹐俱稱旨﹔竟用爲江防兵部尙書。

起劉宗周都察院左都禦史。吏部尙書張愼言乞休去。

劉宗周三抗疏論時事﹐不署銜﹐止稱艸莽孤臣。首言大鋮進退﹐關系江左興亡。又言討賊之法有四﹕『一據形勢﹕江左偏安﹐請進而東扼徐淮﹑北控豫州﹐西顧荊襄﹐漸恢漸進﹐秦﹑晉﹑燕﹑齊當必響應。一重藩屏﹕路振飛坐守淮城﹐以家眷浮舟於遠地﹐是倡之逃也﹔於是鎭臣劉澤淸﹑髙傑尢而效之。按軍法臨陣脫逃者斬﹔臣謂一撫﹑二鎭皆可斬也。一愼爵賞﹕將悍兵驕﹐已非一日。宜分別各帥之封賞﹐孰應孰濫﹔輕則量收﹑重則並奪。軍功旣核﹐無不用命。夫以左帥恢復焉而封﹐髙﹑劉敗逃也而亦封﹐又誰爲不封者﹖武臣旣濫﹐文臣隨之﹔外廷旣濫﹐中璫從之﹕臣恐天下聞而解體也。一核舊官﹕燕京旣破﹐有受僞官而逃者﹑有在封守而逃者﹑有在使命而逃者﹐於法皆不赦。至於僞命南下﹐徘徊於順逆之間﹐實繁有徒﹔尢當顯示誅絕。至罪廢諸臣﹐量從昭雪﹐自應援遺詔而及之﹔乃一槪竟用新恩﹐「三年無攺」之謂何﹖嗟乎已矣﹗先帝十七年之憂勤﹐念念可以對皇天﹑泣后土﹔一旦身殉社稷﹐罹古今未有之慘﹐而食報於臣工乃如此之薄』﹗劉澤淸﹑髙傑等公疏糾宗周稱艸莽孤臣﹐有不臣之心。勸上親徵﹐以搖動帝祚﹔奪諸將封﹐以激變軍心。不仁﹑不智﹐獲罪名教。疏列黃得功名﹐得功又疏辧實不與聞。廷議欲譴髙﹑劉﹐而莫可誰何﹔欲罷宗周﹐而難違淸議。史可法因疏兩解之曰﹕『朝廷論是非﹑疆臣論功罪﹐各不相礙』。旣而宗周予告去。過吳﹐連見振飛捷奏﹐因悔謂錢謙益曰﹕『參兩鎭過責淮撫﹐是予激也』。人服其無私。

禦史李模上言﹕『今日諸臣能刻刻自認先帝之罪臣﹐方能紀常勒鹵﹐爲陛下之功臣。且擁立之事﹐皇上旣不以得位爲利﹐諸臣又何以定策爲功乎﹖至於鎭將﹐事先帝﹐未聞效桑楡之收﹔事陛下﹐又未聞﹝有﹞汗馬之績。按其身亦在戴罪之例﹐名實何容輕假﹖若夫經綸有體﹐勿因大僚而過繁﹔拜下宜嚴﹐勿以泰交而稍越﹔繁纓可惜﹐勿因近侍而稍寬』。吏科馬嘉植上言﹕『立國本﹕一﹑攺葬梓宮﹔一﹑迎養國母﹔一﹑訪求東宮﹑二王﹔一﹑祭告燕山陵寢』。末言『尊養原非樂受﹐富貴豈所相期﹖茅茨𨿽陋可勿翦也﹐有以勞人費財導者勿聽﹔經武之外可槪節也﹐有以處優晏衎進者勿聽』。刑部侍郎賀世奇上言﹕『刑賞宜愼。如吳三桂奮勇血戰﹐李﹑郭同功﹐拜爵方無愧邑。若夫口頭報國﹐豈其遂是幹城﹖河上擁兵﹐曷不以之敵愾﹖恩數已盈﹐勳名不立﹐冒濫莫甚』﹗疏上﹐俱報聞。

釋髙墻罪宗七十五案﹐凡三百四十一名爲庶人。

湖廣巡按禦史黃澍同承天守備太監何志孔入朝﹐求召對。旣入見﹐澍面糾馬士英權姦誤國﹐淚隨語下。士英奏辧﹐志孔復前佐■﹝氵豆寸﹞﹔秉筆太監韓贊周叱退之。士英恐上動怒﹐因以金幣饋福邸舊閽田成﹑張執中等白上曰﹕『主上非馬公不得立﹔玆逐馬公﹐天下皆議主上背恩矣』。上默然﹐卽賜諭畱。■﹝氵豆寸﹞復連上十疏﹐言『自古未有姦臣在朝﹐而將帥能成功於外者』﹗又曰『附逆之人與薦逆之人皆有賊心﹐乞懸諸日月以除魍魎』。上不得已﹐屢諭趨其赴楚。

馬士英疏請誅逆﹐言從逆諸臣﹐彊半盡是正人君子之流。禮科袁彭年駁之曰﹕『從逆姓名傳播不一﹐恐僉人乘間﹐陽爲正人口實﹑陰爲逆黨解嘲﹔甚且借今日討逆之微詞﹐爲異日翻案之轉語。且從來善類所歸﹐閒雜匪徳。東京盛名﹐豈無逃死之張儉﹖元佑錮籍﹐亦有巧免之王章。豈因鄴宮一姓之惡﹐遂毀銅臺全部之音﹖惟是溫公一信蔡京﹐而紹述之禍旋起﹔唐室一進逢吉﹐而興復之業不終。孔子曰「君子而不仁者有矣夫﹐未有小人而仁者也」﹗歷觀往事﹐斯言誠千古定案也﹔今日何獨疑之』。

建安王府鎭國中尉吏部候考朱統■﹝金類﹞疏參姜曰廣定策時有逆謀﹔禮科給事袁彭年駁奏曰﹕『祖制中尉奏請﹐必先具啟親王參詳可否﹐然後給批賫奏﹔若候考吏部則與外吏等﹐應從通政司封進。今何徑何竇﹐直達禦前不問』﹖吏部熊汝霖奏言﹕『統■﹝金類﹞含血噴人﹐不顧拔舌﹔如此不駁﹐朝廷設立言官何用』﹖通政使劉士禎亦言﹕『曰廣勁骨贛性﹐守正不阿﹔居鄕﹑立朝﹐皆有公論。統■﹝金類﹞何人﹖揚波噴血﹑掩耳盜鈴﹔飛章越奏﹐不由職司﹐此眞姦險之尢﹗豈可容於聖世』﹖皆不報。

太常卿李沾自陳定策時奪爭狀﹐因論呂大器懷二心。呂大器疏參馬士英賣官鬻爵﹔有旨予告去。

遣太監王肇基督催閩﹑浙金花銀兩。肇基原名坤﹐卽崇禎朝肆惡淮﹑揚者。大學士髙弘圖諫止之。

予大學士髙弘圖請告去。先是﹐章正宸爭中旨陞張有譽﹑朱統■﹝金類﹞糾姜曰廣及爭用阮大鋮諸票擬﹐俱不稱旨﹐發攺票﹔再擬﹐再發攺。弘圖力爭曰﹕『臣死不敢將順』。後具疏請乞﹐故有是命。

陞李沾左都禦史﹑晉撫寧侯朱國弼保國公﹐皆以定策功也。攺授朱統■﹝金類﹞行人﹐以疏逐姜曰廣也。

赦從逆來歸兵科給事中時敏開屯大瞿山。

賜北京殉難文臣二十二人﹑勛臣一人﹑戚臣一人祭葬﹑贈蔭﹑祠謚有差﹕閣臣範景文謚「文貞」﹑大學士倪元璐謚「文正」﹑都禦史李邦華謚「忠文」﹑兵部侍郎王家彥謚「忠端」﹑刑部尙書孟兆祥謚「忠貞」﹑右都禦史施邦曜謚「忠介」﹑大理寺卿淩義渠謚「忠靖」﹑太常少卿吳麟徵謚「忠節」﹑左春坊周鳳翔謚「文節」﹑左諭徳馬世奇謚「文忠」﹑左中允劉理順謚「文正」﹑太僕卿申佳胤謚「節湣」﹑簡討汪偉謚「文烈」﹑戶科給事吳甘來謚「忠節」﹑禦史陳良謨謚「忠湣」﹑禦史陳純徳謚「恭節」﹑禦史王章謚「忠烈」﹑吏部員外許直謚「忠節」﹑兵部郎中成徳謚「忠毅」﹑主事金鉉謚「忠節」﹑觀政進士孟章明謚「節湣」﹑惠安伯張慶臻謚「忠武」﹑襄城伯李國楨謚「貞武」﹑駙馬都尉鞏永固謚「貞湣」﹐立祠南京﹐賜名「旌忠」。又贈死節諸生許琰官﹐從祀功臣廟中。

六月﹐大淸傳檄至濟寧﹐令所過地方官民出郭迎接﹐違者以抗師治罪。

興平伯髙傑上言﹕『目今大勢﹐守江北以保江南﹐人人言之。然從曹﹑單渡﹐則黃河無險﹔自潁﹑歸入﹐則鳳﹑泗可慮﹕猶或曰有長江天塹在耳。若何而據上游﹖若何而防海道﹖豈止瓜﹑儀﹑浦﹑釆爲江南門戶已乎﹖伏乞和盤打算﹐定斷速行﹔中興大業﹐庶有可觀』。

寧南侯左良玉報稱副將蘇薦﹑遊擊朱國彊斬賊四百餘級﹐獲僞官江一洪﹐獻俘京師。

建陽知縣蘇芬捐俸造火器﹐募勇士朱千筋﹑劉鐵臂等﹐三請勤王。疏曰﹕『幸而邀天之幸﹐迅掃狂氛﹐指日奏凱﹐社稷之福﹔否則﹐惟有斷脰決腹﹑一瞑而萬世不視﹐以明國家養士三百年之報﹐亦無負職三十年讀書之志』。識者壯之。廣西巡撫方震孺﹑松江知府陳亨﹑給事中李維樾﹑僉都禦史李光泰先後各捐餉募兵入衛。

時獻賊在川陷涪﹑瀘﹐順流破重慶。巡撫龍文光及舊撫陳士奇﹑重慶推官王行儉俱死之﹐瑞王﹑蜀王滿門遇害。總兵趙光遠降賊﹐士英猶請降敕獎之。

吏科給事中章正宸上言﹕『兩月以來﹐聞大吏錫鞶矣﹐不聞獻俘﹔聞武臣私鬥矣﹐不聞公戰﹔聞老成引遁矣﹐不聞敵愾﹔聞諸生捲堂矣﹐不聞請纓。如此而曰是興朝气象﹐臣𨿽愚﹑知其未也。計惟有進取爲第一義﹔進取不銳﹐則守禦必不堅。宜亟檄江北四鎭分渡河﹑淮﹐聯絡諸路齊心協力﹐互爲後援﹔使兩京血脈通﹐而後塞井陘﹑絕孟津﹑據武關以攻隴右﹐則賊不難旦夕殄也』。

封太后弟鄒存義爲大興伯。封福府千戶常應俊爲襄衛伯﹐靑浦知縣陳爊爲中書舍人﹐王鋒弟王鏞﹑子王無黨世襲錦衣指揮使。應俊本革工﹔值上出亡﹐負之行雪中數十里﹐脫於難。與鏞﹑爊﹑無黨﹐俱扈衛有功者也。

兵科給事中陳子龍疏請愼名器﹕『陛下間關南返﹐從官幾何﹖今天位旣登﹐來者何眾﹗人誇翼贊之功﹑家切從龍之念﹐一爲輕濫﹐後將無極﹗惟陛下愼持之。果系服勞有功﹐但當賞之金帛﹐不應授以爵位﹐以貽曹風「不稱」之譏﹑犯大易「負乘」之戒』。又言『爵人宜公。如計臣之特用也﹐計臣淸端敏練﹐百僚所服。但古制爵人於朝﹐與眾共之。墨敕斜封﹐覆轍可監。萬一異日有姦邪乘間﹑左右先容﹐銓司不及議﹑宰輔不及知﹐而竟以內降出之。臣等不爭﹐則幸門日開﹔臣等爭之﹐則已有前例。立國之始﹐臣願陛下愼持之也』。疏入﹐俱不聽。

陞祁彪佳爲僉都禦史﹐巡撫蘇松。戶科錢增疏請修水利。蘇松巡按周元泰上言﹕劉家河急宜開浚。工部主事葉國華亦疏請浚吳淞。俱有旨﹕該撫察議。

八月﹐命錦衣都督馮可宗遣役緝事。袁彭年上言﹕『廠衛之興廢﹐世運之治亂因之。先帝亦嘗任廠衛訪緝矣﹐乃當世決無不營而得之官﹑中外﹝自﹞有不脛而走之賄。故逃网之方﹐卽從密网之地而布﹔作姦之事﹐又資發姦之人以行。不可不革』。疏入﹐謫浙江按察司照磨。

太妃來自河南。諭戶﹑工二部﹕限三日內搜括萬金﹐以給賞賜。

太監諸朝進請給工料錢糧約數十萬﹐工部﹑工科並疏請節省﹔不聽。詔選內員宮女﹐閭巷騷然。科道李維樾﹑陳子龍﹑朱國昌各疏諫﹐俱不聽。

以中允衛胤文兼兵科給事中﹐監興平伯軍。以遼薊總督王永吉經略山東﹑河北﹐兵部尙書張縉彥總督河南勸農。

罷浙江巡撫黃鳴俊﹐降浙江巡按任天成﹔以許都餘黨復叛處分未定也。先是﹐許都變起東陽﹐兩浙洶洶﹔前任按巡召光先受計紹興推官陳子龍誘斬之。光先爲光斗弟﹐故與阮大鋮有世仇﹐又首劾大鋮﹐士英故借誘降激變﹐並議光先之罪而陷之﹐朝右無敢直言者。蘇松巡撫祁彪佳獨言『許都之變突發﹐東陽﹑義烏﹑浦江皆無堅城﹐光先事竣出境﹐聞變遄還﹐一切調兵﹑措餉皆其拮據﹔不一月而元凶授首﹐兩浙復安。乃今奉旨推求﹐夫弄兵揭竿至於破城據邑﹐其罪豈不當死﹖當日兵威所迫﹐賊已窮蹙而後乞命﹐與陣擒無異﹐非誘降也。設誅鋤不力﹐養虎遺患﹔後來國難方張﹐又不知作何舉動矣﹗豈可反以激變罪之』﹖於是大鋮等切齒彪佳﹐因而禦史張孫振論劾祁彪佳貪姦﹐且定策有異議。彪佳因罷去。

起越其傑巡撫河南。其傑鄕科罷閒﹔以士英妹夫故起之。

封福建總兵官鄭芝龍南安伯。以欽案楊維垣爲通政使﹐從朱國弼薦也。

禮科沈胤培請立中宮。

大理寺卿鄭瑄疏薦蘇松兵備程珣。會珣與鄕官彭歌祥妾杜氏通情﹐事敗互訐聞於士英﹐卽批重處。杜贈珣詩有云﹕『爲憐貴客芳心辭﹐欲訪仙郎帆影遲』。時共傳之。

召降賊錦衣都督劉僑至京﹐仍補原官﹔以重賄士英也。

加淮撫田仰兵部尙書﹐世襲錦衣。時劉澤淸大興土木﹐造宅淮安﹐極其壯麗﹐四時之室俱備﹐僭擬皇居﹔休卒淮上﹐無意北往。仰與其事﹐故屢爲請餉。

馬士英請免府縣童生應試﹐上戶納銀六兩﹑中戶四兩﹑下戶三兩以助軍興﹐竟赴院試。溧陽知縣李思謨不令童生納銀﹐特降三級。又開納事例。時爲之語曰﹕『中書隨地有﹐都督滿街走﹔監紀多如羊﹐職方賤似狗。蔭起千年塵﹐拔貢一呈首。掃盡江南錢﹐塡塞馬家口』。

奉化布衣方翼明抗疏「政祈克終」﹔著刑部問罪。又布衣何光顯疏請誅馬士英﹑劉孔昭﹔詔戮於市﹐籍其家。

史可法上言﹕『大仇在目﹐一兵不加。臣備員督師﹐死不塞責。北來塘報﹐淸必南窺﹔宗社安危﹐決於此日。我卽卑官菲食﹑枕戈待旦﹐尙恐無濟﹔今睹廟堂作用﹑百執精神﹐殊未盡然。憶皇上初見臣等﹐言及先帝﹐則淚下沾襟﹔次謁孝陵﹐則淚痕滿袖。皇天后土﹐實式監臨。曾幾何時﹐頓忘前事﹗先帝崩於賊﹑恭皇帝亦崩於賊﹐此千古未有之變﹑未有之仇。庶民之家父兄被殺﹐尙思穴胸斷脰得而甘心﹔朝廷顧可漠置﹗今宜速行討賊﹐嚴責四鎭滅賊剿敵﹐庶人心可救﹑天意可回耳。陛下嗣承大統﹐原與前代不同﹔諸臣但有罪之當誅﹐實無功之足錄。今恩外加恩﹐紛紛未已﹔武臣腰玉﹐直等尋常。名器濫觴﹐於斯爲極﹗以後似宜愼重﹐端待眞正戰功﹔庶行間猛將勁兵﹐有所激勵也』。上報聞。可法遂進兵抵白洋河。

十月朔﹐命鑄弘光錢。

時廟門災。戶科吳廷疏陳昭事之實﹕一曰日講宜行﹑一曰午朝宜舉。俱不省覽。

大淸攝政王遣副將唐起龍招撫江南。致書史可法﹐有曰﹕『君父之仇﹐不共戴天﹔闖賊手毒君親﹐中國臣民﹐不聞加遺一矢。朝廷念夙好﹑棄小嫌﹐嚴整貔貅﹐驅除梟獍。首崇懷宗帝後謚號﹐卜葬山陵﹐悉如典禮』。又曰﹕『國家之定燕都﹐乃得之闖賊﹑非得之於明朝也。賊毀明朝之廟主﹑辱及先王﹔國家代爲雪恥﹐仁人君子﹐何以報徳﹖乃乘寇稽誅﹑王師暫息﹐卽欲雄據江南﹐坐享漁人之利﹔豈可謂江﹑淮以爲天塹之憑﹐遂不能飛渡耶』﹖又曰﹕『予聞君子愛人也以徳﹐小人則以姑息。諸君子果識時知命﹐切念故主﹑篤愛賢王﹐宜勸令削號歸藩﹐永綏福土﹔朝廷當待以虞賓。南國安危﹐在此一舉﹔無貪瞬息之榮﹐致令故國有無窮之禍﹐爲亂臣賊子所笑。予尙有厚望焉』﹗史可法答書曰﹕『法待罪南都﹐凶信突來﹐一時臣民哀痛如喪考妣﹐無不撫膺切齒﹐立剪凶仇。而二三老臣﹐謂國破君亡﹐宗社爲重﹔相與迎立今上﹐以系中外人心。今上非他﹐神宗之孫﹑光宗猶子﹑大行皇帝之兄也﹔名正言順﹐天與人歸。羣臣勸進﹐僅允監國﹔迨臣民伏闕屢請﹐始於五月十五日進位南都。越數日﹐卽命法視師江北﹐刻日西徵。忽傳我大將軍吳三桂借兵貴國﹐破走逆成﹔殿下入都﹐爲我先帝後發喪成禮。凡爲大明臣子﹐無不頂禮加額﹐感恩圖報。乃辱引「春秋」大義來相詰責﹐善哉﹗推而言之﹐此爲「列國君薨﹐世子應立﹔有賊未討﹐不忍其君」之說耳。若夫天下共主身殉社稷﹑靑宮皇子慘變非常﹐而拘牽「不卽位」之說﹑坐昧「大一統」之義﹐中原鼎沸﹐倉卒出師﹐將何以維系人心﹑號召忠義﹖紫陽「綱目」﹐踵事「春秋」。其間特書莽移漢祚﹐光武中興﹔丕廢山陽﹐昭烈踐祚﹔懷﹑湣亡國﹐晉元嗣基﹔徽﹑欽蒙塵﹐宋髙纘統。是皆於國仇未報之日亟正位號﹐「綱目」未嘗斥爲自立﹐卒以正統與之。本朝傳世十六﹐正統相承﹔貴國夙膺封號﹐載在盟府。殿下豈不聞乎﹖今痛心本朝之難而驅除亂逆﹐可謂大義﹔萬代瞻仰﹐在此一舉。若夫手足膺難﹐並同秦﹑越﹔規此員幅﹐爲徳不卒﹕是以義始而以利終也﹐貽賊人竊笑。貴國豈其然乎』﹖

長庚星見東方﹔光芒閃爍﹐或四角﹑或五角﹐中有刀劍﹑旗幟﹑馬影﹐且倏大倏小﹑倏長倏縮。鳳陽祖陵疊火。地一日三震﹐有聲如吼。

修興寧宮﹑建慈禧殿﹐大工繁浩。上深居禁中﹐漁幼女﹑飲火酒﹐雜伶官演戲爲樂。國用匱乏﹐因佃練湖﹑放洋船﹐瓜﹑儀制鹽﹐蘆洲升課﹔甚至沽酒之家﹐每筋定稅錢一文。利之所在﹐搜括殆盡。

十一月十二日﹐淸兵入宿遷﹔史可法提兵救之﹐隨拔營去。十三日﹐髙傑抵徐州﹐淸兵甚緊。傑遺書劉澤淸﹕『近日河南撫鎭接踵告警﹐一日文數至﹔開封北岸﹐俱是淸兵。恐一越渡﹐則天塹失恃﹐長江南北盡爲戰場。時事到此﹐令人應接不暇。惟有■﹝歹卑﹞心竭力﹐直前無二﹐以報國恩而已』。澤淸以聞。士英報稱﹕『淸兵𨿽縱橫﹐然賊勢尙張﹐豈敢投鞭問渡﹖且彊弱何嘗之有﹔赤壁百萬﹑淝水八千﹐一戰而江左以定。況國家全盛﹐兵力萬倍於前﹐廓淸底定﹑痛飲黃龍﹐願諸臣刻勵之也』。

加髙傑太子太傅。先是﹐徐州逋賊程繼孔斬木編筏﹐勾引淸兵渡河﹐僞投傑降。傑知其詐﹐因誘斬之﹐收其眾﹔故有是命。淸命唐虞時致書髙傑﹐勸其早斷速行﹔有「大者王﹑小者侯﹔不失如帶﹑如礪﹐世世茅土」之語。傑皆不聽。惟沿河築墻﹐端力備禦。髙傑致書淸帥肅王云﹕『逆闖犯闕﹐危我君父﹔一時豪傑忠義之士﹐莫不西望飲泣﹐欲食其肉而寢其皮。關東大兵復我神州﹑葬我先帝﹑救我黎民﹑雪我深怨﹐原有莫大之恩﹔豈敢苟萌異念﹐自幹負義之徳﹗傑猥以菲劣﹐奉旨堵河﹔不揣綿力﹐急欲會合勁旅分道入秦﹐殲闖賊之首﹐哭奠先帝。則傑之血忠已盡﹐便當披髮入山﹐不與世事。玆咫尺光耀﹐無由面質﹔若傑本念﹐千言萬語﹐總欲合師剿闖﹐始終成貴國卹鄰之名。若能明此苦心﹐而共以逆闖爲事﹐此本朝之厚幸也。本朝列聖相承﹐原無失徳﹔祗因貪官污吏﹐致禍至此。然正朔承統﹐天意有在。三百年來豢養士民﹐淪肌浹髓﹐忠君報國﹐未盡泯滅﹔亦祈貴國之垂念也』。淸報書曰﹕『肅王致書髙大將軍﹕欽差官遠來﹐知有投誠之意﹐正首建功之日也。果能棄暗投明﹑擇主而事﹐躬來過河會面﹐將軍功名不在尋常中矣。若願合兵滅闖﹐其事不與予言﹔或差官北上﹐予令引奏我皇上﹐予不自主。此復』。

淸兵至夏鎭﹐別從濟寧南下﹔又從雒陽渡河﹐攻海州﹑圍邳州。史可法﹑劉澤淸﹑髙傑各告急。

十二月﹐都督陳洪範南還。先是﹐陳洪範與左懋第等至徳州﹐淸撫方大猷止許百人赴京。十月初一日﹐至張家灣。懋第欲先謁陵﹐攝政王不許﹔乃遙祭先帝。於十二日入京﹐館鴻臚寺。內院剛林來責江南不應更立天子﹐懋第不屈。因請祭告諸陵﹐攺葬先帝﹔皆不許。乃陳太牢於寺堂﹐哭祭之。十七日﹐放歸。十一月初四日﹐至滄州。後遣兵追執懋第北去﹐攺禁太醫院﹔放洪範。至是﹐歸﹔稱淸兵萬分緊急﹐旦夕南下。馬士英惡之﹐曰﹕『有四鎭在﹐何慮焉』﹗

時賊窺突禹州﹑襄城等處﹐各鎭擁兵不進﹔因分寧陵以東至歸徳﹐屬總兵王之綱﹔寧陵以西至蘭陽﹐屬總兵許定國﹔祥符以西至泛水﹐屬總兵劉洪起﹔河﹑洛﹐屬都督李際遇。

巡按陳潛夫報獲太康僞知縣安中外等。副將劉鉉﹑郭從寬殺賊六百餘級﹐擒鄢陵僞知縣王度﹑許州僞巡捕王淸唐。王之綱斬賊都司虞世傑。劉洪起獲汝寧府僞官祝永苞﹑上蔡僞知縣馬世遇﹐斬三百七十級﹔又於襄城斬賊二千二百七十六級﹐擒賊一百三十一名。許定國獲陳州僞官惠在公。各加級﹐以洪起斬獲最多﹐仍加二級。

陳洪範請加恩使北勞臣﹔兵科戴英劾止之。言洪範出使無功﹐正使身陷異域﹑下役羣聚晉爵﹐天下聞之﹐恐哄然竊笑也。

加左良玉太子太傅﹐予世襲﹐蔭指揮使﹔開藩武昌。予夢庚都督僉事﹐掛平賊將軍印。

授楚宗朱盛濃池州府推官。因盛濃疏參黃■﹝氵豆寸﹞毀制辱宗﹑食賄激變﹐士英喜﹐特擢之。內批刑部提問■﹝氵豆寸﹞﹐不至。

刑部尙書解學龍上從逆諸臣六等罪。除在北京何瑞徵等二十二人俟三年後定奪﹐一等應磔﹐宋企郊等十一人﹔二等應斬﹑擬長系秋決﹐光時亨等四人﹔三等應絞﹑擬贖﹐陳名夏等七人﹔四等應戍﹑擬贖﹐王孫蕙等十五人﹔五等應徒﹑擬贖﹐沈元龍等十人﹔六等應杖﹑擬續﹐潘同春等八名﹔存疑另擬﹐翁元益等二十八人。保國公朱國弼合疏糾刑官六失。禦史張孫振亦言『從逆一案﹐明諭法宜從重。大司寇操此三尺﹐推諉半年﹔人人出脫。北來諸人﹐乃賊棄之而來﹐非棄賊而來﹔解學龍恣意舞文﹐乞敕公鞫』。革學龍職﹐以髙倬爲刑部尙書。

時張捷秉銓﹐部務出多阮大鋮手﹐吏道龐雜。惟給事吳適辦事垣中﹐抄駁侃侃﹐不憚權貴。安遠侯柳祚昌薦程士達督理京營﹔適抄參﹕『士達不過積分監生﹐非屬科貢正途。勳臣非有標營之責﹐何得侵樞戎職掌﹐以奪銓部權衡』﹖慶遠知府郭儀鳳請掛冠勤王﹐並參巡撫方震儒貪狀﹔適駁參﹕『郡守無勤王之例﹐掛冠非入援之名﹔儀鳳不候憲檄﹐非奉明綸﹐擅離職守﹐飾詞妄瀆。撫臣淸執有素﹐儀鳳穢迹著聞﹐必懼題參﹐先行反噬。自應嚴究﹐以杜刁風』。光祿署丞張星疏求考選﹔適駁參﹕『張星初以縣令躁進降處﹐又掛察典﹔不惟望斷淸華之夢﹐亦已身絕仕進之階。乃無端幻想﹐僥幸上賞﹔欺君孰甚﹗若不一爲點破﹐則闕門大典﹐不幾爲燃灰之地﹑向躍之門耶』﹖保定侯勳衛梁世烈請襲祖爵﹔適抄參﹕『國難以來﹐𨿽王侯戚裏﹐咸餵虎狼﹔而其間脫身埋名﹐固亦不乏。該勳何以逆料其家之必殲﹐而忍以子嗣乎﹖萬一本宗匹馬來歸﹐將奪該勳以授乎﹖

抑姑仍之﹐且兩封乎﹖恐無此法紀也。該勳世受國恩﹐誠恢復有志﹐何難倡諸勳舊破家從軍﹐自當直搗燕云﹐上爲先帝復仇﹑次爲諸勳雪恥﹗爾時訪問本支有無存否﹐然後請諸朝命﹐光復祖爵﹐不亦休乎』﹖中書舍人張鐘齡請給部銜﹔適抄參﹕『職方何官﹑監軍何事﹖妄行陳請。若果報國有心﹐何官不可自效﹖而藉口贊畫輒請髙銜﹐躁進尢甚』﹗

刑部鐘言奏請﹕『凡監紀等官﹐猾棍白丁借題幕府騙錢者﹐悉行驅逐』。上從之。

馬士英奏﹕楊禦藩五載戰功﹐著進左都督﹔馬進忠﹑王允成並加太子太保。

史可法疏奏﹕『北使之旋﹐和議已無成矣。向以全力禦寇而不足﹐今復分而禦北矣。先帝待諸鎭﹐何等厚恩﹗皇上之封諸鎭﹐何等隆遇﹗諸鎭之不能救難﹐何等罪過﹗釋此不問而日尋干戈﹐於心忍乎﹖和不成﹐惟有戰﹔戰非諸將之事而誰事也﹖閫外視廟堂﹑廟堂視皇上﹐尢望深思痛憤﹐無容泄沓。古人言「不本人情﹐何由恢復」﹔今之人情大可見矣』。

兵部侍郎阮大鋮報沿江築堡﹔上嘉之。

禁四六麗文。

除夕﹐上在興寧宮﹐色忽不怡。韓贊周言﹕『新宮宜權』。上曰﹕『梨園殊少佳者』﹗贊周泣曰﹕『臣以陛下令節或思皇考﹑或念先帝﹐乃作此想耶』﹗

弘光元年﹝乙酉﹞元日﹐日有蝕之。初八日壬辰立春﹐流星入紫薇宮。

給事中吳適上言維新五事﹕一曰信詔旨﹑一曰核人才﹑一曰儲邊才﹑一曰伸國法﹑一曰明言責。疏入﹐不省。

都督李際遇降淸。

總兵許定國仇殺興平伯髙傑﹐以其眾降淸。先是﹐傑作賊時﹐常劫許定國村﹐殺其一家﹐惟定國逃免。至是﹐同爲列將﹐定國銜之﹐祕而不言。陽與傑好﹐許讓睢州。招傑飲﹐傑赴飲不疑。定國伏甲於寢﹐夜半殺傑﹐剖腹以祭先靈﹔親兵遇害過半﹐餘眾潰還。定國遂以眾降淸。

髙傑妻邢氏率子元爵請卹。史可法請以傑部將李本身爲提督﹔有旨﹕『興平伯有子﹐朕豈以兵馬汛地﹐遽授他人﹖加監軍衛胤文兵部尙書﹐總督傑軍﹔所部將士﹐仍聽邢氏統轄』。旣而﹐再請加本身太子太保左都督﹐提督本鎭赴歸徳。黃得功聞髙傑被害﹐復來爭揚州﹔史可法馳歸鎭撫之。請旨﹐上諭曰﹕『大臣當先國事﹐而後私憾。得功若向揚州﹐致髙營兵將棄汛東顧﹐設淸兵乘隙渡河﹐罪將誰任﹖諸藩當恪守臣節﹐不必任意』﹗又諭史可法﹕『卿旣歸揚解諭黃得功回汛﹐何必與孤兒寡婦爭構﹖河上防禦﹐責成王永吉﹑衛胤文料理』。劉良佐見傑死﹐欲並其眾﹔疏稱﹕潰兵不宜授本身提督。劉澤淸﹑黃得功﹑劉良佐又合奏﹕『髙傑從無寸功﹐驕奢淫殺﹐上天默除大患﹔史可法乃欲其子承襲﹐又欲李本身爲提督﹐何是肺腸﹖倘誤聽加恩太重﹐臣等實不能相安矣』。九江總督袁繼咸疏奏﹕興平伯有可念之勞。詔贈傑太子太保﹐許其子襲爵﹐再蔭一子錦衣衛百戶﹔從優祭葬。

汀州賊閻王豬婆盤據簾子洞﹐劫掠橫行﹔福建巡撫張肯堂親徵之。寧化知縣於華玉不得於鄕紳﹐願撫賊自效。旣往﹐賊橫幾不免﹐遂許以官﹐與數百人偕來﹔肯堂給札﹐命華玉率之勤王。至浙東﹐各散去﹔華玉亦削髮爲僧。

通政使楊維垣疏請重定欽案﹐吏部尙書張捷又奏請表章三案諸臣。於是劉廷元﹑呂純如﹑王徳完﹑黃克贊﹑王永光﹑楊所修﹑章光嶽﹑徐大化﹑範濟世各予謚蔭﹑祭葬﹔徐楊先﹑劉廷宣﹑許鼎臣﹑嶽駿聲﹑徐卿伯﹑姜麟各贈官﹐與祭葬﹔王紹徽﹑徐兆魁﹑喬應甲﹑陸澄源各復原官。而唐世濟﹑水佳胤﹑楊兆升﹑吳孔嘉﹑郎如闇﹑周昌晉﹑袁洪勳﹑徐復揚﹑陳以瑞等先後起用。

楊維垣又請重頒「三朝要典」﹔言『張差瘋顚﹐彊坐爲刺客者﹐王之釆也﹔李可灼紅丸﹐謂之行鴆者﹐孫愼行也﹔李選侍移宮﹐造以垂簾之謗者﹐楊漣也。劉鴻訓﹑文震孟只快驅除異己﹑不顧誣謗君父﹐此「要典」必須重頒也』。袁弘勛又請追論焚「要典」諸臣罪。左良玉力言「要典」治亂所關﹐勿聽邪言﹐致興大獄﹔袁繼咸亦言「要典」不必重疏。有旨﹕『皇祖妣﹑皇考無妄之誣﹐豈可不雪﹖事在靑史﹐非存宿憾。羣臣當體朕意』﹗

陞楊維垣都察院副都禦史。陞阮大鋮兵部尙書﹐賜蟒服。

中書舍人林翹疏稱﹕『正月初六日雷聲自北至西﹐占在趙﹑晉之野有兵﹔日在庚寅﹐主口角妖言』。翹﹐江浦人﹐善星術。馬士英在戍日﹐卜其大用。至是﹐士英神其術﹐固薦授中書。尋躐一品武銜﹐蟒玉趨事。

棄妖僧大悲於市﹐以詐冒定王也。大悲系齊庶宗。

兩淮運司解糧渡江﹐鎭江都督鄭彩截畱之﹔詔諭彩勿擅。

普錄眾臣迎駕之勞﹐補指揮﹑千戶等官。

丙申﹐召內臣五十三人進宮演戲飲酒。上醉後縱淫﹐童女有淫死者。

榮澤縣郭村於十一日午刻忽現大城﹐堞門畢具﹔一時方隱﹝天官家謂﹕廣莫之气成城郭﹐今河西苑無人煙﹞。

殿宇鼎新﹐輔臣﹑內臣俱賜銀幣﹐蔭有差。

甲辰﹐復召內監進宮演戲。

劉澤淸奏﹕淸兵攻邳州﹐推官沈伶之守四十日﹐乃退。

二月﹐工科李淸請修先帝「實錄」並易廟號及定東宮﹑定王之謚。

戶部尙書張有譽請以酒稅助餉﹔不允。

袁繼咸報鄖鎭重圍。刑部梁云構奏﹕全蜀已無完土。

輸納富人﹐授翰林待詔等官。太監李國輔請往浙江雲霧山開采﹔上命馳驛去。科臣吳適疏爭之﹐不聽。

禮臣管紹寧請謚皇太子「獻湣」﹑永王曰「悼」﹑定王曰「哀」﹐攺謚先帝「毅宗烈皇帝」。

命禮部廣選淑女。

陞瞿式耜僉都禦史﹐巡撫廣西。

劉良佐等合詞薦起朱大典爲兵部侍郎。戎政兵部尙書張國維予告歸。禦史張孫振劾在告禮部尙書顧錫疇險邪﹐有沾秩宗﹔命致仕去。以其請削溫體仁謚而謚文震孟也。

時自二月以來﹐日月色甚赤。欽天監占候以聞。

三月甲申朔﹐有傳稱皇太子至自金華﹐從石城門入﹔送止興善寺﹐尋移寓錦衣都督同知馮可宗家。傳文武官識認﹐俱莫能辧。先是﹐傳吳三桂擁太子離永平﹐陰逸之民間﹐遂浮海而南。八月抵淮上﹐聞定王之沈﹐懼弗敢畱﹐前至揚州。鴻臚寺少卿髙夢箕家人髙成﹑穆虎挾之渡江﹐因棲於蘇﹐復轉於杭。太子不堪羈旅﹐漸露貴倨﹐遂爲路人所指。髙夢箕懼禍及己﹐乃赴京密奏。於是遣內豎李繼周﹐持禦札召之。至是﹐至。都人聞太子至﹐踴躍趨謁﹔文武投職名者﹐絡繹不絕。最後太監盧九徳至﹐禮倨﹐太子呼名呵之﹔盧不覺叩頭曰﹕『奴無禮﹐小爺保重』。觳觫辭出。隨有旨諭文武官﹐不許私謁。是夜﹐移太子入內。己丑﹐會審太子於大明門外。太子東向倨坐﹐一官置禁城圖於前﹔問之﹐答曰﹕『此北京宮殿也』。太子指承華宮曰﹕『此我所居』﹔指坤寧宮曰﹕『此我娘娘所居』。一官前問曰﹕『公主今何在』﹖太子曰﹕『不知﹐想已死矣』。一官問﹕『公主同宮女早叩周國舅門』﹖太子曰﹕『同宮女叩國舅者﹐我也』。劉正宗曰﹕『我是講官﹐汝識否』﹖太子一視﹐不應。正宗又問講讀先後﹔太子曰﹕『忘之矣』。正宗更多辭以折之。太子笑而不應﹐曰﹕『汝以爲僞﹐卽僞可耳』。諸臣無可如何﹐遂以肩輿送入中城。先是﹐楊維垣揚言駙馬王昺侄孫王之明貌類太子﹔故兵科戴英襲其言﹐奏稱『王之明僞假太子﹐質以先帝曾攜之中左門不答﹐問以嘉定伯姓名而不答﹐其僞無疑。然稚年何以辦此﹐必有大姦人挾爲奇貨﹔宜敕法司根究』。刑部遂捕髙成﹑穆虎嚴訊﹐五毒備至﹐至死不承假冒。穆虎曰﹕『我家主是忠臣﹐直言奏聞﹐一字非謬﹔我等何得畏死背義』。髙夢箕復上書自明﹐並逮治之。馬士英疏奏﹕『太子一事﹐其言𨿽似﹐而疑處甚多。旣爲東宮幸脫虎口﹐不卽到官說明﹐卻走紹興﹔一可疑也。東宮厚質凝重﹐此人機辧百出﹔二可疑也。公主現養周奎家﹐而云已死﹔三可疑也。左懋第在北﹐北中亦有假太子事﹔懋第密書貽蔡奕琛﹐念﹝﹖﹞奕琛抄騰進覽。是太子不死於賊﹐卽死於淸兵之手矣。原日講官方拱干系獄﹐可出令辧之。如其假冒﹐當付法司﹐臣民共見而棄之﹔如眞東宮﹐則祈取入深宮﹐畱養別院﹐不可分封於外﹐以啟姦人之心』。辛卯﹐復會審太子於午門﹐出原講官方拱幹於獄辧識之。太子仍倨坐﹐眾擁拱幹至。王鐸指示太子曰﹕『此何人』﹖太子曰﹕『方先生』。拱幹疑似﹐不敢質言眞僞。張孫振曰﹕『汝是王之明』﹗太子曰﹕『我南來從不曾言太子﹐汝不認罷了﹐何必坐名攺姓﹗汝等不嘗在皇考之朝乎﹖何一旦蒙面至此』。眾官有赧者﹑有恨者﹐莫之敢決。仍送還獄。十五戊戌﹐復會審太子於朝。左都李沾呼『王之明』﹐不應﹔喝問『何不應』﹖太子曰﹕『何不呼明之王』﹗沾喝上桚﹐太子號呼皇天上帝﹐聲徹於內。士英傳催放桚﹐沾復好言問之。太子曰﹕『汝令校尉囑我﹐校尉自能言之﹐何必我言﹔前日追我何處﹐追者自知﹐何必問我』。髙倬見其言切﹐急令扶出。將出朝﹐舊東宮伴讀丘致中捧持大慟。上聞﹐卽令擒下﹐發鎭撫司嚴訊。有題詩於皇城者云﹕『百神護蹕賊中來﹐會見前星閉復開。海上扶蘇原未死﹐獄中病已又奚猜﹗安危定自關宗社﹐忠義何曾到鼎臺。烈烈大行何處遇﹖普天空向棘圜哀』。

皇考恭皇帝﹐攺謚孝皇帝。

馮可宗訊髙夢箕﹐夢箕列自此來來歷甚詳﹐假冒欺隱至死不認﹔爰書故久之未定。禦史陳言奏﹕『愚民觀聽易惑﹐道路籍籍﹐皆以諸臣有意﹝傾﹞先帝之血胤』。有旨﹕『王之明好生護養﹐勿輕加刑﹐以招民謗』。

寧南侯左良玉疏參馬士英曰﹕『竊見逆賊馬士英﹐出自苗種﹑性本凶頑。先帝皇太子至京﹐道路洶傳﹐陛下屢發矜慈﹔士英以眞爲假﹐必欲置之死地。臣前兩疏﹐望皇上從容審處﹐以存先帝一綫。不意士英姦謀日甚﹐臣自此義不與姦賊共天日矣。臣已提師在途﹐將士眥目指發﹐皆欲食其肉。臣恐百萬之眾發而難收﹐震驚宮闕﹔且聲其罪狀﹐正告陛下﹐仰祗剛斷﹐與天下共棄之。自先帝之變﹐人人號泣。士英利災擅權﹐事事與先帝爲仇。逆案先帝手定者﹐士英首翻之﹔﹝要典﹞先帝手焚者﹐士英復修之。「思宗」攺謚「毅宗」﹐明示先帝不足思﹐以絕天下報雪之心﹕罪不容於死者﹐一也。國家提衡文武全恃名器﹐士英賣官鬻爵﹐殆無虛刻﹔致都門有「職方賤如狗﹐都督滿街走」之謠﹕罪不容於死者﹐二也。閣臣司票擬﹑政事歸六部﹐士英占握兵柄不放﹐是弁髦太祖法度﹔又引腹心阮大鋮爲添設尙書﹐以濟其篡弒之謀。兩子梟獍﹐各操重兵﹐司馬昭復生於今日﹕罪不容於死者﹐三也。陛下選立中宮﹐典禮攸關。士英擇其尢者以充下陳﹐罪通於天﹔而又私買歌女寄於阮大鋮家﹐希圖進選﹐計亂中宮﹐陰謀叵測﹕罪不容於死者﹐四也。陛下恭儉仁明﹐士英百計誑惑。進優童艷女﹐損傷聖徳﹔每對人言﹐惡則歸君﹕罪不容於死者﹐五也。國家遭此大變﹐須寬仁慈愛以收人心。士英乃睚眥殺人﹐將生平不快之人一网打盡﹕罪不容於死者﹐六也。又募死士竄伏皇城﹐詭名禁軍﹐以觀陛下動靜﹐曰廢立由我﹕罪不容於死者﹐七也。先帝殉難﹐皇子幸存。士英乃與大鋮一手拏定﹐抹煞的確誠認之方拱幹﹐而信串通朋謀之劉正宗﹐不畏天道神明﹐不畏二祖列宗﹐不畏天下公議﹐不畏萬古綱常。忍以先帝已立十七年之嗣君﹐四海謳歌訟獄所歸者﹐付諸幽囚﹔天昏地慘﹐神人共憤。凡有血气﹐皆欲寸磔士英﹑大鋮以謝先帝。此非臣之私言﹐諸將士之言也﹔非獨臣標將士之言﹐天下忠臣義士﹑愚夫愚婦之公言也。伏乞陛下立將士英等肆諸朝市﹐傳首四方﹐用抒公憤。臣謹束兵計刻以待﹐不禁大被疾呼﹐激切以聞』。又傳檄云﹕『蓋聞大義之垂﹐炳於星日﹔無禮之逐﹐嚴於鷹鸇。天地有至公﹐臣民不可罔也。姦臣馬士英者﹐根原赤身﹑種類藍面。昔冒九死之罪﹐業已僑妾作妓﹑屠發爲僧﹔重荷三代之恩﹐徒爾狐窟白門﹑狼吞泗上。會當國家多難之日﹐侈言擁戴勸進之功。以今上歷數之歸﹐爲私家攜贈之物﹔竊弄威福﹐煬蔽聰明。持兵力以脇人﹐致天子閉目拱手﹔張僞旨以讋俗﹐俾丘民重足寒心。本爲報仇而立君﹐乃事事與先帝爲仇﹐不祗矯誣聖徳﹔初因民願而立主﹐乃事事拂民之願﹐何由奠麗民生﹗幻蜃蔽天﹐妖讖障日。賣官必先姻婭﹐試看七十老囚﹑三木敗類﹐居然節鉞監軍﹔漁色罔識君親﹐托言六宮備選﹑二八紅顏﹐變爲桑間濮上。蘇﹑松﹑常﹑鎭﹐橫徵之使肆行﹔檇李﹑會稽﹐妙選之音日下。江南無夜安之枕﹐言馬家便爾殺人﹔北斗有朝彗之心﹐謂英名實應圖讖。除誥命贈蔭之餘無朝政﹐自私怨舊仇而外無功能。類此之爲﹐何其亟也。而乃冰山發焰﹑鱷水興波﹐羣小充斥於朝端﹑賢良竄逐於崖谷。同己者﹐罪同夷虜﹑行列豬豭如阮大鋮﹑張孫振﹑袁弘勛等數十憨惡﹐皆引之爲羽翼﹐以張殺人媚人之﹝赤﹞幟﹔異己者﹐徳並蘇﹑黃﹑才媲房﹑杜如劉宗周﹑姜曰廣﹑髙弘圖等數十大節﹐皆誣之朋黨﹐以快虺如蛇如之狼心。道路有口﹐空憐「職方如狗﹑都督滿街」之謠﹔神明誰欺﹖最痛「立君由我﹐殺人何妨」之句。嗚呼﹗江漢長流﹑瀟湘盡竹﹐罄此之罪﹐豈有極歟﹖若鮑魚蓄而日羶﹑若火木重而愈烈。放崔﹑魏之瘈狗﹐遽敢滅倫﹔收闖﹑獻之獼猴﹐教以升木。用腹心出鎭﹐太尉朱泚之故智﹐幾幾殆有甚馬﹔募死士入宮﹐宇文化及之所爲﹐人人而知之矣。是誠河山爲之削色﹑日月倏以無光﹗又況皇嗣幽囚﹑列祖怨恫﹐海內懷忠之臣﹐誰不願食其肉﹔故國向風之士﹐咸思操盾其家。本藩先帝舊臣﹑招討重任﹐頻年痛心疾首﹐願爲鼎邊雞犬以無從﹔此日履地戴天﹐誓與君側豺狼而並命。在昔陶八州靖石頭之難﹐大義於今炳然﹔迄乎韓蘄王除苗氏之姦﹐臣職如斯乃盡。是用礪兵秣馬﹐討賊興師﹔當鄭畋討賊之軍﹐憶裴度閉邪之語。謂朝中姦黨盡去﹐則諸賊不討自平﹔倘左右凶惡未除﹐則河北𨿽平無用。三軍之士﹐戮力同仇﹔申明仁義之聲聞﹐首嚴焚戮之隱禍。不敢妄殺一人以傷天心﹐不敢荒忽一日以忘王室。義旗所指﹐正明爲人臣子﹐不忘君父之心﹔天意中興﹐必有間世英靈﹐矢翼皇明之運。玆告先帝﹐揭此心肝。願斬賊臣之首﹐以復九京﹔還收阮奴之黨﹐以報四望。倘惑於邪說﹑詿誤流言﹐或受姦人之指揮﹑或樹義兵之仇敵﹐本藩一腔熱血﹐郁爲輪囷離奇﹔勢必百萬雄師﹐化作蛟螭妖孽。玉石俱焚之禍﹐近在日前﹔水火無情之時﹐追維心痛。故敬布苦衷﹐願言共事。嗚呼﹗朝無直臣﹐誰斥李林甫之姦邪﹔國有同心﹐尙懷鄭虎臣之素志。我祖宗三百年養士之徳﹐豈其決裂於僉壬﹔大明朝十五國忠義之心﹐正宜暴白於忠魂。速張殪虎之機﹐勿作逋猿之藪﹗然董卓之腹﹐膏溢三旬﹔籍元載之廚﹐椒盈八百。國士盡快﹐中外甘心。謹檄』。

決從逆賊臣光時亨﹑周鐘﹑武愫於市﹔周鑣﹑雷演祚勒於自盡。余盡革職放還。

設壇太平門外﹐百官素服望祭先帝。時阮大鋮後至﹐哭呼先帝而來曰﹕『致先帝殉社稷者﹐東林諸臣也﹔不盡殺東林諸臣﹐不足以謝先帝。今陳名夏﹑徐汧等俱北走矣』﹗馬士英急止之曰﹕『徐九一現有人在』。

禮部請卹甲申殉難諸臣。有旨﹕『閣部大僚謀國無能﹐致玆顚覆﹔𨿽殉節堪憐﹐贈卹已渥。先帝斬焉不永﹐諸臣延世加恩﹐臣誼何安﹖通著另議』。

史可法自劾師久無功。阮大鋮薦馬錫總兵﹝官﹞﹐仍蒞京營。錫卽士英長子﹐以白衣徑仕。

張捷言左懋第抗節淸庭﹐請優其母兄並馬紹愉家屬。

左僉都郭維經告病去﹐江中遭寇甚慘﹐人皆惜之。或云阮大鋮密遣兵劫之也。

黃得功上言﹕『東宮未必假冒﹐先帝之子卽皇上之子﹐未有不明不白﹑混然雷同﹔將人臣之義謂何﹖恐在廷諸臣諂徇者多﹑抗顏者少﹔卽明白認識﹐亦不敢出頭取禍也』

。有旨﹕『王之明假冒來歷﹐系親口供吐﹔有何逢迎﹐不必懸揣過慮』。

琉球國遣使入貢﹐請襲封。命給事陳燕翼﹑行人韓元勳各給一品服前去。

諭刑部﹕『穆虎若非姦人﹐豈敢挾王之明冒認東宮﹖正月﹑二月﹐所成何局﹖往閩﹑往楚﹐欲幹何事﹖豈髙夢箕一人所辦﹖主使附逆﹐實繁有徒﹔著法司窮治』。馬士英意在姜﹑黃輩﹐故嚴旨究問。左良玉疏請保全東宮曰﹕『東宮之來﹐吳三桂實有符驗﹐史可法明知之而不敢言。滿朝諸臣﹐但知逢君﹐不惜大體。前者李賊逆亂﹐尙錫王封﹐不忍遽加刑害﹔何至一家反視爲仇﹖明知窮究並無別情﹐必欲輾轉誅求﹐遂使皇上忘屋烏之徳﹑臣下絕委裘之義。普天同怨﹐皇上獨與二﹑三姦臣保守天下﹐無是理也。親親而仁民﹐願皇上省之』。有旨﹕『東宮果眞﹐當不失王封﹔但王之明被穆虎使冒太子﹐正在根究姦黨。其吳三封﹑史可法等語﹐尢系訛傳。法司將審明略節﹐宣諭該藩』。

原任中允李明睿泛海南歸﹐上嘉之。

童氏自稱舊妃﹐自越其傑所解至﹔上命付錦衣衛監候。初﹐上爲郡王﹐娶妃黃氏﹐早逝。旣爲世子﹐繼妃李氏﹐洛陽遭變又亡。嗣王之歲﹐相傳卽封氏爲妃﹐曾生一子不育。已而遭亂播遷﹐太妃與妃各依人自活。太妃之南﹐陳潛夫奏童氏故在﹔上弗召。至是﹐自詣其傑所。其傑不敢隱﹐解至南。上弗善﹐故系獄。氏在獄﹐細書入宮日月﹑相離情事甚悉。馮可宗達上﹐上棄之弗見。劉良佐疏言﹕『王之明﹑童氏兩案未協輿論﹐懇求曲全兩朝彜倫』﹗有旨﹕『童氏妖婦﹐冒認結髮﹔王之明系駙馬王昺侄孫避難南來﹐冒認東宮﹐妄圖不軌﹐正在嚴究。朕與先帝素無嫌怨﹐不得已從羣臣之請﹐勉承重寄﹔豈有利天下之心﹐害其血胤﹖舉朝文武﹐誰非先帝舊臣﹖誰不如卿﹖肯訛心至此。法司官卽將兩案刊布﹐以息羣疑』。

太監田成選到淑女程氏。

吏部恭報剪除羣賊﹐加馬士英太保﹑王鐸少傅。

史可法恭請詔見﹐面言東宮處分﹐以息羣囂。有旨﹕『西警方急﹐卿專心料理﹔待奏凱後見』。可法嘆曰﹕『「奏凱」二字﹐談何容易﹔面君不知何日矣』﹗

淸兵至範家塞﹐總兵王之綱邀巡按淩駉南避﹐駉不聽。淸陷睢州﹐巡按禦史淩駉被執﹐不屈﹔投印水中﹐與其侄潤生自縊。遺書豫王曰﹕『愼無渡江﹔若渡江﹐則揚子江頭淩禦史﹐卽錢塘江頭伍相國也』。淸帥厚斂之。事聞﹐贈兵部。

乙卯﹐馬士英告退﹐有旨慰畱。

四月癸丑朔﹐馬士英請更鑄各衙門印﹐去「南京」﹝二﹞字﹔其舊印悉行繳入。先是﹐管紹寧私寓失去部印﹔士英庇之﹐故有此請。

左良玉反兵東下﹐請除君側之惡。又移檄遠近﹐以討馬士英。其略云﹕『馬士英者﹐蠻獠無知﹐貪狼背義﹔挾異人爲奇貨﹐私嫪毒以種姦。欺蝦蟆之不聞﹐恣鹿馬以任意﹔不難屠滅皇宗﹐遂敢刑戮太子。效胡濴之名訪邋遢﹐旣不使之遁於荒野﹔踵錢寧之卽訊大千﹐又不容其斃於深宮。羣小羅織﹐比燕啄而已深﹔中犴幽囚﹐視雀探而更慘。李沾威栲﹐何如崔季舒拳毆﹔王鐸喝招﹐有甚朱友恭塞謗。豈先帝不足復畱種﹐旣沈其弟﹑又滅其兄﹔將小朝自有一番人﹐旣削其臣﹑並剪其主。嗟乎﹗安金藏之不作﹐丙定侯之已亡。附會成羣﹐誰曰吾君之子﹔依違欲了﹐咸稱的系他人。臨江之當乳虎﹐是可忍也﹔子輿之遇毒■﹝虫酉﹞﹐尙何言哉﹗良玉受恩故主﹑爵忝通侯﹐寧無食蕊之恩﹐詎忘結艸之報﹗願同義士﹐共討天仇。嚴虎豹之亟驅﹐風雲气憤﹔矢鷹鸇之必逐﹐日月光昭。郿塢丰盈﹐應有燃臍之禍﹔漸臺髙擁﹐難逃切舌之災』。檄下﹐遠近相傳﹐惟京中噤口。

王永吉報淸兵已過河﹐自歸徳以達象山七﹑八百里無一兵敢守。揚州﹑邳﹑徐﹐勢同鼎沸。

黔兵殺掠徽境﹐徽人汪爵率眾禦之﹐殺其凶首數人。詔擒爵抵罪﹔禦史黃耳鼎請赦﹐不允。

百姓王詔奏鎭兵避淸南遷﹐占奪民房﹑民物。

禦史袁﹝弘勳﹞請追三案諸臣得罪孝寧太后先莊妃者。

淸兵分路至亳州碭山。

湖廣何騰蛟疏言﹕『太子到南﹐何人奏聞﹑何人物色﹖馬士英何以獨知其僞﹖旣是王昺侄孫﹐何人舉發﹖內官公侯多北來之人﹐何無一人確認而泛云自供﹖髙夢箕前後二疏﹐何以不發抄傳﹖明旨愈宣﹐則臣下愈惑。此自關天下萬世是非』。有旨﹕『王之明自供甚明﹐百官士民萬目昭然﹐不日卽將口詞﹑章疏刊行。何騰蛟不必滋擾』﹗江督袁繼咸疏言﹕『太子居移气養﹐必非外間兒童所能假襲。旣走紹興﹐於朝廷有何關系﹐遣人召來﹖詐冒從何因起﹖望陛下勿信偏辭﹐使一人免向隅之悲﹐則宇宙享蕩平之福矣』。有旨﹕『王之明不刑自認﹐髙夢箕﹑穆虎合口輸情﹐諸臣無端過疑﹐何視朕太薄﹑視廷臣太淺﹗袁繼咸身爲大臣﹐不得過聽訛言﹐別生憶揣』﹗

左兵東下﹐沿途徧張告示﹐稱本藩奉太子密旨﹐率師赴救。士英等大懼﹐京師戒嚴。調黃得功﹑劉良佐離汛﹐又遣劉孔昭﹑阮大鋮及方國安共禦之。

淸兵攻破徐﹑碭﹐又破泗州﹔塘報洶洶。上召對﹐士英請亟禦良玉。大理姚思孝﹑尙寶李之椿合詞請備淮﹑揚﹐給事吳希哲等亦請備淸兵。上諭士英曰﹕『還該備淮﹑揚﹐不可撤江防兵』。士英厲聲指諸臣曰﹕『此皆良玉死黨爲遊說﹐其言不可聽﹔臣已調良佐渡江矣。寧可君臣死於淸﹐不可死於左良玉之手』﹗大呼有異說者斬。上默然而罷。於是北守愈疏矣。史可法三報緊急﹐上諭﹕『上游急﹐則赴上游﹔北兵急﹐則禦北﹐自是良策』。馬士英自出五千金﹐委黃金鐘招募健卒﹐卽補府同知。馬士英薦白衣李毓知兵﹐卽補職方主事。

梁云構請召劉澤淸﹑黃得功將兵入衛。

錢謙益奏選到淑女﹔著於十五日進元輝殿。貢院七十人中選元姓一人﹑田成浙選五人中選王姓一人﹐周書辦自獻女一人﹐俱進皇城內。

左良玉舉兵不數日﹐卽病死。子夢庚東下至釆石﹐爲黃得功﹑方國安所敗。聞淸兵緊急﹐遂引兵還。黃得功兵至江上﹐著於荻港三山暫駐﹐有警進前。

劉洪起奏﹕淸兵乘勢南下如同破竹﹐無人敢遏﹐恐爲南京之憂。

馬士英言開洋之船﹐每只或二百金﹑三百金﹐設太監給批放行﹐於崇明等處起稅﹐如臨淸關例。

馬士英奏上江大捷﹐賞劉孔昭﹑朱大典﹑黃得功﹑阮大鋮﹑黃斌卿﹑黃蜚﹑鄭彩﹑方國安等銀幣有差。

令乙榜廩生輸銀準貢。

甲戌二十二日﹐淸師渡淮﹐如入無人之境。二十四日丙子﹐猝至揚州﹐圍攻新城﹐可法力禦。攻益急﹐可法血書寸紙﹐馳詣兵部代題請救﹐不報。丁丑﹐淸兵破城入﹐屠殺甚慘。可法立城上見之﹐拔劍自刎。

自左兵檄至﹑淸兵信急洶洶﹐上日怨士英彊之稱帝﹐因謀所以自全。士英請召黔兵入衛﹐辦走貴陽﹝是日黔兵一千二百至﹐全駐雞鳴山﹐踐踏僧房殆徧﹞。

淸旣破揚州﹐沿江窺渡。總兵官鄭鴻逵帥水師禦之京口﹐淸兵編筏張燈向鎭江﹐而別由老鸛河渡。龍潭驛探馬報云﹕『敵編木爲筏﹐乘風而下』。又一報云﹕『江中一炮﹐京口城去四垛』。最後楊文驄令箭至云﹕『江中有數筏﹐因架炮城下﹐火從後發﹐震倒頹城半垛﹔早發三炮﹐江筏粉碎矣』。士英將前報捆打而重賞楊使。自是﹐報警寂然。

庚辰召對﹐上下寂無一言。良久﹐上曰﹕『外人皆言朕欲出去』。王鐸曰﹕『此語從何來』﹖上指一小閹。鐸正色語閹曰﹕『外間話不可傳』。因請講期﹔上曰﹕『且過端午』。

五月壬午朔﹐時揚州信絕﹐左兵停畱不下。日報捷音﹐百官進賀﹐以愚都人耳目。阮大鋮日與楊維垣謀﹐欲殺東林復社諸人。大獄將興﹐以上游告警始緩。有夜半書聯於東西長安門柱云﹕『福人沈睡未醒﹐全憑馬上胡謅﹔幕府凱歌已休﹐猶聽阮中曲變』。丙戌﹐百官進賀﹐上不視朝﹐以串戲無暇也。

陞楊文驄右僉都﹐巡撫蘇﹑松﹑常﹑鎭﹑揚五府。鄭鴻逵封靖虜伯﹐世襲﹔將士各進一級。

庚寅晨﹐淸兵開閘放舟﹐蔽江而南。二鄭見之﹐揚帆東遁﹐一路燒劫甚慘。江南武弁一時皆潰﹐黔兵奔走﹔南京知敵已渡江﹐都人大震。丁亥﹐傳令城門下閘﹐辰開申閉。百官集淸議堂議事﹐大臣俱竊竊偶語﹐眾不與聞﹐大約言納款於淸也。是日﹐晝晦大風﹐人心洶洶。

辛卯晨﹐傳旨﹕『三淑女在經廠者﹐放還母家』。午復召優人入內演戲﹐上與太監韓贊周﹑屈尙忠﹑田成等雜坐酣飲。二鼓後﹐上奉太后﹑一妃率內官多人﹐跨馬從聚寶門出狩﹐百官無一人知者。

壬辰﹐馬士英詐稱奉太后召守陵黔兵自衛奔浙。黎明﹐見宮門不守﹐宮女亂奔﹐百姓始知君相俱遜去﹐驚惶無措。亂擁入宮﹐搶掠禦物﹐遺落滿街。文武一時逃遁隱竄﹐各不相顧。戎政趙之龍出示安民曰﹕『此土已致大淸』。午刻﹐百姓千餘人擒大臣至中城獄﹐羣毆之﹐使認太子﹔太子亟止之﹐命系之於獄。百姓因擁太子﹐走馬入宮﹔倉卒無備﹐冠服俱取諸戲廂中。遂於武英殿登座﹐羣呼萬歲。各部署寺官﹐俱行四拜禮。大僚亦間有至者。黔兵在城者﹐百姓盡搜殺之﹐以先受其害也。

癸已﹐太子傳示﹐略曰﹕『先皇帝慘罹奇禍﹐凡有血气﹐裂眥痛心。泣予小子﹐奔投南都﹐實欲哭陳大義﹔不意臣姦蔽障﹐桎梏幽獄。今福王聞兵遠遁﹐其如髙皇帝之陵寢何﹖泣予小子﹐父老人民圍抱出獄﹐擁入皇宮。予身負重冤﹐豈忍稱尊﹗謹此布告在京勳舊文武先生士庶人等﹕念此痛懷﹐勿惜會議。予當恭聽﹐共抒皇猷。勿以前日不識予之嫌﹐惜爾經綸之教也』。

甲申﹐太子釋王鐸於獄﹐仍以爲大學士。又召髙夢箕於獄﹐亦以爲大學士﹔夢箕出獄卽逃。文武諸臣集中府會議﹐齒及太子﹐皆有難色。大都恐淸兵入城﹐無以善後。遂哄然而散﹐不及立新主之事。馬士英居第﹐百姓焚劫一空。

乙未﹐淸兵薄城下﹐忻城伯趙之龍率禮部總憲縋城出迎。時豫王駐師天壇中﹐眾拜禮畢﹐卽問太子何在﹖之龍以王之明對。豫王曰﹕『逃難之人﹐自然攺易姓名﹔若說姓朱﹐你們早殺之矣』。朱國弼曰﹕『太子原不認是﹐馬士英坐易』。豫王大笑曰﹕『姦臣﹗姦臣』﹗遂發示曉諭南京官民曰﹕『福王僭稱尊號﹐沈緬酒色﹑信任僉壬﹐民生日瘁。文臣弄權﹐只知作惡納賄﹔武臣欺君﹐惟思假威跋扈。上下離心﹐遠近仇恨』。時以爲實錄。晚間﹐趙之龍捧太子出城至營﹐豫王離席迎之﹐坐於己右。丁酉早﹐豫王受百官朝賀。百官遞職名﹐則營參謁如蟻。王鐸詣營投到﹐以其弟王■﹝金磨﹞在營﹐甚禮之。

劉澤淸自浦口掠舟東遁﹐入海。

己亥﹐豫王冥飲營中。正酣悅﹐忽報各鎭兵至。王殊不爲意﹐發兵三百﹐遣將迎之。有頃﹐卽擒劉良佐至。良佐叩首﹐請擒弘光贖罪﹐豫王允而遣之。

上倉卒至太平府﹐欲避入城﹐百姓閉城不納。旁徨江次﹐乃奔蕪湖。蕪釆水師總兵黃斌卿先遁去﹐因就黃得功營。得功方出兵與左兵戰﹐聞之卽歸營﹐向上泣曰﹕『陛下死守京城﹐臣等猶可借勢作事﹔柰何聽姦人之言輕出﹐進退將何所據﹖此陛下自誤﹐非臣等負陛下也』。居兩日﹐將謀幸浙。劉良佐追至﹐且奏豫王之命召得功。得功大怒﹐不甲而出﹐單騎馳北營﹐隔岸罵之曰﹕『我黃將軍死不受屈』。良佐伏弩射中得功喉﹐得功嘆曰﹕『我無能爲矣』﹗歸營﹐拔劍自刎。良佐卽入其營﹐挾上回南京。丙午﹐上見豫王﹐豫王薄之不爲禮。置酒靈壁侯第﹐坐上於太子下。酒半﹐問上曰﹕『汝先帝自有子﹐汝何擅立﹖旣立﹐不遣一兵討賊﹐於義何居﹖先帝遺體逃難遠來﹐旣不讓位﹑又磨滅之﹐何爲』﹖上不能答。豫王又曰﹕『我兵尙在揚州﹐汝何爲便走﹗自主之耶﹖抑人教之耶』﹖上汗出浹背﹐不能答﹐終席俛首。豫王北凱﹐將上與太子俱去﹐後俱凶問。有遺宗監國﹐謚曰「赧皇帝」。

劉孔昭掠舟東遁﹐入海。馬士英率黔兵稱奉太后南遷﹐所過村鎭﹐奔避一空。至廣徳州﹐州守閉城不納。士英攻破﹐殺州守﹔浙撫張秉貞遂備法駕﹐迎入杭州。太后捨公廨﹐士英屯兵城南。潞王時寓杭州﹐恭謁太后如常禮。士英欲立潞王﹐潞王峻辭不可﹔聞豫王調兵八萬下蘇﹑杭﹐復渡江南遁﹐遂有隆武帝﹑魯監國之事。

是變也﹐吏部尙書張捷微行至雞鳴寺﹐以佛幡自縊死。刑部尙書髙倬﹐署中自縊死。禮部主事黃端作不屈﹐被殺。戶部郎中劉成沼﹐亦自縊。國子監生吳可箕﹐自縊於雞鳴山關廟中。中書舍人龔廷祥﹐投秦淮河水死。中書舍人陳爊及子舉人陳伯兪﹐俱自死。戶部主事吳嘉胤﹐亦自死。欽天監挈壺陳於階﹐自縊。副都楊維垣置三棺﹐傳云並二妾俱死﹔或云假此遁去﹐後爲仇家擊死。不知名投秦淮河死者﹐馮小璫與百川橋下乞兒也。乞兒題詩橋上有云﹕『三百年來養士朝﹐如何文武盡皆逃﹗綱常畱在卑田院﹐乞丐羞存命一條』。蘇州﹐則原任少詹徐汧﹐沈虎丘後溪死。諸生顧所受﹐儒服哭文廟﹐投泮池死。玄妙觀賣面人﹐夫婦對經死。常州石生及賣扇歐姓者﹐投西廟池中死。一鄕民賣柴入城﹐聞安撫使至﹐棄柴船躍入文城壩南龍遊河死。五牧有蓄鵜鳥薛叟﹐以薙發自經死。常熟諸生徐懌﹐以薙發自縊死。諸者項志寧﹐不食死。武進諸生董元哲﹐痛哭死。至於各處起兵見殺﹐則貴池諸生吳應箕﹑宣城諸生麻三衡﹑徽州鄕宦金聲﹑武官陳有功﹑余元宣﹑萬會﹑吳國楨。而蘇州原任遊擊魯之璵及韋武韜﹐俱戰死。嘉定原任通政使侯峒曾﹐城破﹐與子諸生侯玄演﹑侯玄潔被殺。進士黃淳耀與兄黃淵耀及舉人張錫眉﹑龔用圓﹐俱死。常熟諸生徐守質﹐戰死。崑山貢生朱集璜﹐城破被執不順死。故將王公揚年七十﹐戰死。諸生陶琰﹐城破自刎死。原任狼山總兵王伯才﹐爲亂兵殺死﹐一家老幼屠戮殆盡。松江原任中書李待問﹑博羅知縣章簡﹐城破被殺。吏部主事夏允彜﹐投水死。總兵吳志葵﹑黃蜚駐兵豆腐濱被擒﹐解至南京殺死。華亭教諭睦明永﹐被執不順死。常州諸生吳福生﹑徐安遠﹐入太湖從黃兵兵敗﹐福之投水死﹑安遠被殺。諸生張龍文率鄕兵薄城﹐殺死。江陰屢攻不下﹐至三月乃克﹔遂屠其城。典史陳明遇﹐合門投火。閻應元﹐不順見殺。訓導馮某﹐自縊明倫堂上。中書戚勳﹐全家焚死。楊州城破﹐原任兵部尙書張伯鯨並標下游擊龔克臣﹐俱被執不屈死。兵下嘉﹑湖﹐吏部郎中錢棅﹐戰歿震澤。原任吏部尙書徐石麒﹐自縊﹔其僕祖敏﹑徐錦從死。兵至杭州﹐原任行人陸培﹐縊死。錢塘知縣顧咸建﹐不順被殺。某縣知縣梁於錦﹐亦死。其前遣使臣左懋第在北聞江南陷﹐七日不食﹔攝政王召見﹐麻衣﹑孝巾﹑艸履向上長揖﹐南面而坐。攝政王數以僞立福王﹑勾引士寇﹑不投國書﹑擅殺總兵﹑當廷抗禮五大罪﹐懋第抗詞﹐惟請一死。命薙發﹐堅不肯。於閏六月十九日殺之。題絕命詩有云﹕『峽坼巢封歸路迥﹐片雲南下意如何﹗寸丹冷魄消難盡﹐蕩作寒煙總不磨』﹗參謀兵部主事陳用極﹑遊擊王一斌﹑張良佐﹑王廷佐﹑劉統等五人從死。忽風沙四起﹐捲市棚於雲際﹐屋瓦皆飛﹔一時罷市。

●隆武﹝魯監國附﹞

弘光元年﹝乙酉﹞五月﹐淸兵渡江﹐南都失守。鎭江總兵官鄭鴻逵﹑鄭彩知勢不可爲﹐因撤師回閩。會唐王從河南來。王性率直﹐喜詩書﹑善文翰﹐灑灑千言。初封南陽﹐以父殀﹐失愛於祖端王。兩叔謀奪嫡﹐未得請名。及祖端王薨﹐守道陳奇瑜﹑知府王之柱始爲請嗣。後復以統兵勤王﹐擅離南陽﹐錮髙墻。會赦出﹐避亂邊浙﹐鴻逵因奉之俱南。至福州﹐福建巡撫張肯堂﹑巡按禦史吳春枝﹑禮部尙書黃道周﹑南安伯鄭芝龍等共會議立王監國。時擁入者艷翊戴功﹐咸請正位。諸大臣多言監國名正﹐出關尺寸﹐建號未遲。鄭芝龍亦固爭﹐以爲不可。李長倩亦有「急出關﹑緩正位﹐示監國無富天下心」之疏。惟鄭鴻逵請正位﹐曰﹕『不正位﹐無以壓眾心﹐以杜後起』。遂定議。於閏六月十五日奉王卽皇帝位於福州。是日郊天﹐大風震起﹐拔木揚沙。及駕回宮﹐尙寶司卿坐馬忽驚躍起﹐玉璽墜地﹐損其一角。人咸異之。

攺福州爲天興府﹐以布政司爲大內。大赦﹐攺元隆武。命頒詔於兩浙﹑兩粵。

晉鄭芝龍﹑鄭鴻逵爲侯﹐鄭芝豹﹑鄭彩爲伯。設六部九卿﹐以張肯堂爲吏部尙書﹑李長倩爲戶部尙書﹑曹學銓爲禮部尙書﹑吳春枝爲兵部尙書﹑周應期爲刑部尙書﹑鄭瑄爲工部尙書﹑馬思理爲通政使﹑鄭廣英爲錦衣衛都督。以天﹑建﹑延﹑興四府爲上游﹐汀﹑邵﹑漳﹑泉爲下游﹔各設撫﹑按。縣陞府﹑府陞道﹑道轉內卿﹐一命以上﹐咸與寵錫。起蔣徳璟﹑黃景璟﹑黃道周﹑蘇觀生﹑何楷﹑陳洪謐﹑林欲揖﹑朱繼祚﹑黃鳴俊﹑皆爲大學士。又起曾櫻﹑何吾騶﹑郭維經﹑葉廷桂﹐皆入閣辦事。其遠不能至者﹐如王應熊﹑楊廷麟等僅列其名。閣臣三十餘員﹐俱不令票旨﹔凡有批答﹐皆上親爲之。

徳璟陛見﹐首以淸屯﹑練軍上請﹔上然之﹐而不能行。

攺庶吉士爲庶萃士﹐命蘇觀生主之﹐以招選賢才。

時文武濟濟﹐然兵餉戰守俱鄭芝龍爲政。芝龍﹐泉州人﹔幼習海情﹐凡海盜皆故盟或出門下。自就撫後﹐海舶不得鄭氏令旗﹐不能往來。每一舶﹐例入三千金﹔歲入千萬計﹐以此富敵國。府第安平鎭﹐去泉州城南三十里﹔後築城於安平﹐海梢直通臥內。其守城兵﹐自給餉﹐不取於官。旗幟鮮明﹐戈甲堅利﹔凡賊遁入海者﹐檄付芝龍﹐取之如寄。故八閩以鄭氏爲長城。至是﹐開府於福州﹐坐見九卿﹐入不揖﹑出不送。

集廷臣議戰守﹐兵定二十萬。自仙霞關外﹐宜守者一百七十處﹐每處多寡不等﹐約計十萬﹔餘十萬今冬精練﹐明春出關。一枝出浙東﹑一枝出江西﹐合計八閩﹑兩浙﹑兩粵之餉﹐尙虞不足。

時粵西有靖江王者﹐八月亦稱監國。隆武詔至不受﹐舉兵欲東。廣西巡撫瞿式耜知之﹐移書兩廣總制丁魁楚爲備﹔又檄思恩參將陳邦傳防梧。靖江王遣桂平道井濟促式耜入﹐式耜不允。未幾﹐靖江提兵至梧﹐命式耜易朝服朝﹔式耜不從﹐且以兵脇之﹐卒不可奪。靖江兵尋爲丁兵戰敗返桂﹐式耜因密授計於粵西總鎭楊國威﹑旗鼓焦璉﹐遂擒靖江及國威﹔械至福州﹐奉旨斬於市。以擒靖功﹐封魁楚爲伯﹔晉式耜兵部侍郎銜﹐兼副都禦史。

淸兵旣渡江﹐平定南都﹐因分兵入浙。時潞藩避杭﹐不忍殘民﹐因舉城降。淸帥貝勒散布官吏至浙東招撫﹐且令薙發。山陰原任蘇松巡撫祁彪佳﹐赴池水死。原任左都禦史劉宗周﹐不食死。有絕命詞云﹕『畱此旬日死﹐少存匡濟意﹔決此一朝死﹐了我平生事。慷慨與從容﹐何難亦何易』﹗又示婿云﹕『信國不可爲﹐偸生豈能久﹗止水與疊山﹐只爭死先後。若云袁夏甫﹐時地皆非偶。得正而斃矣﹐庶幾全所受』。門人會稽諸生王毓蓍聞變﹐卽遺書宗周曰﹕『願先生早自決﹐毋爲王炎午所弔』。亦投柳橋河死。儒士潘集奔東渡橋﹐袖石自沈死。儒士周卜年﹐赴東海死。原任大學士髙弘圖流寓紹興﹐逃至野寺不食死。時馬士英潛率所部﹐奉弘光母后突至紹興。紹興士大夫未知弘光所在﹐原任九江僉事王思任因上疏太后請斬馬士英﹐曰﹕『主上寬仁有餘﹐而剛斷不足。心惑於姦相馬士英爰立之功﹐遂將天下大計盡行交付。而士英公竊太阿﹐肆無忌憚﹐窺上之微而曲中之。上嗜飲﹐則進■﹝酉靈﹞醁﹔上悅色﹐則獻妖淫﹔上喜音﹐則貢優鮑﹔上好玩﹐則奉古董。而以疆場擔子﹐盡推史可法﹔又心忌其成功﹐絕不照應。每一出朝﹐賣官鬻爵﹐攫盡金珠。四方狐狗之輩﹐得一望見﹐費至百金﹔得一登簿﹐費至千金。以至文選﹑職方﹐乘機打劫﹔巡撫﹑總督﹐現兌卽題。其餘編頭修腳﹑服錦橫行者﹐又不足數矣。所以然者﹐士英獨掌朝綱﹐知利而不知害﹑知存而不知亡﹐朝廷篤信之以至於此也。今事急矣﹐政本閣臣可以走乎﹖兵部尙書可以逃乎﹖不戰不守而身擁重兵﹐口稱護太后之駕﹐則聖駕獨不當護耶﹖一味欺蒙﹑滿口謊說﹐英雄所以解體﹑豪傑所以灰心也。及今猶可呼號泣召之際﹐太后亦宜速趣上照臨出政﹐斷酒絕色﹑臥薪嘗膽﹐立斬士英之頭﹐傳示各省﹐以爲誤國欺君之戒﹔仍下哀痛罪己之詔﹐以昭悔悟。則四方人心士气猶可復振﹐而戰鼓可勵﹑苞桑可固也』。思任又上書士英曰﹕『閣下文采風流﹐職素欽慕。然气驕腹滿﹐只知貪黷之謀。酒色逢居﹑門墻固黨﹐叛兵至則束手無策﹐彊敵來而先期以走﹔致令乘輿播越﹐社稷丘墟﹗閣下謀國至此﹐卽啄長三尺﹐亦何以自解﹖以職上計﹐莫若明水一盂﹐自刎以謝天下﹔則忠憤節義之士﹐尙爾相亮無他。若但求全首領﹐亦當立解樞權﹐授之才能大臣﹐以召英雄﹐猶可共望中興。如或逍遙湖上﹑潦倒煙霞﹐仍效賈似道之故轍﹐千古笑齒已經冷絕。再不然﹐如伯嚭渡江﹐吾越乃報仇雪恥之國﹐非藏垢納污之區也。職當先赴胥濤﹐乞素車白馬以拒閣下』。士英愧憤﹐不敢答。淸招撫使至錢塘江上﹐原任山西僉事鄭之尹子鄭遵謙忿殺之。聞魯王避難在臺州﹐遂與張國維﹑方逢國﹑柯夏卿﹑宋之普﹑陳函輝﹑熊汝霖﹑孫嘉績等共謀迎立。適朱大典亦遣孫玨上表勸進﹐遂定議﹐擁立魯王監國於紹興。逢年﹑國維﹑之普﹑大典俱爲大學士﹐封方國安荊國公﹑張鵬翼永丰伯﹑鄭遵謙義興伯﹑王之仁武寧伯。分國安守嚴州﹑鵬翼守衢州﹔國維督師江上﹐賜上方劍行事。時馬士英逡巡浙東﹐聞魯王監國﹐欲入朝。張國維知之﹐首參其誤國十大罪。士英懼﹐遂不敢入。補禦史陳潛夫原官﹐加太僕寺少卿﹐命監各藩鎭兵馬。七月﹐復富陽﹔八月﹐復於潛。時兵馬雲集﹐人治一軍﹐不相統一﹐部曲騷然。國維疏請於王﹐言『克期會戰﹐則彼出此入﹐我有休番之逸﹔而攻堅搗虛﹐人無應接之暇﹕此爲勝算。然必連諸帥之心化爲一心﹐然後使人人之功罪視爲一人之功罪』。十月﹐淸兵至﹐方國安嚴陣當之。國維率王國斌﹑趙天祥接應﹐追戰於艸橋門。

會天大風雨﹐火炮弓矢不得發﹐遂收兵。淸兵營木城於沿江。閩中隆武頒詔至﹐諸求富貴者爭欲應之。魯王不悅﹐下令欲返臺州﹐士民惶惶。國維聞之﹐星馳至紹﹐上疏隆武﹔言﹕『國當大變﹐凡爲髙皇帝子孫﹑臣庶﹐所當同心並力﹔成功之後﹐入關者王。監國退守藩服﹐禮制昭然。若以倫序﹐叔侄定分﹐在今日原未假易。且監國當人心奔散之日﹐鳩集爲勞﹐一旦南拜正朔﹐鞭長不及﹔猝然有變﹐唇亡齒寒﹐悔莫可追。臣老臣也﹐豈若朝秦暮楚之客哉』﹗疏出﹐議始定。然浙﹑閩成水火矣。

閩餉不足﹐鄭芝龍遣給事中梁應奇入廣督餉。應奇往督﹐因參遲誤者數十人﹐俱奉旨提問﹐然遲疑未有提至者。潮州知府楊球欲入朝﹐聞旨遂止粵界﹐不敢入。芝龍又令撫﹑按以下皆捐俸助餉。官助之外﹐有紳助﹔紳助之外﹐有大戶助。又借徵次年錢糧﹐又察括府﹑縣積存銀﹐釐毫皆解。不足﹐又大鬻官爵﹕部司價銀三百兩﹐後減至百兩﹔武札僅數十兩﹐或數兩。娼優廝隸﹐盡列衣冠﹔但無俸﹑無衙門﹐空銜而已。然借此倩軒蓋﹑雇僕役﹐拜謁官府﹐鞭撻鄰里。甚至府﹑縣蒞訟﹐兩造皆稱職官﹔立語不服﹐互毆於庭而莫可制。受害者延頸淸兵﹔謠曰﹕『淸行如蟹﹐曷遲其來』﹗識者已知其必敗也。

鄭芝龍所招關門兵﹐不過數百疲癃。廷臣請出關者﹐章滿公車。隆武每欲躬履行間﹐而芝龍但以缺餉爲辭。會十月曾氏至﹐迎入宮﹐乃暫止。

大造宮殿。初﹐隆武孤身南來﹐鴻逵以所掠美人十二獻用﹐隨居官衙。至是曾氏至﹐遂大興工作﹐擴構宮殿。卮匜之屬﹐皆用黃金。開織造府﹐造龍袍﹔後下體服﹐皆織龍鳳。然後性儆敏﹐頗知書賢能﹔隆武每召奏對﹐輒於屏後聽之﹐共決進止。隆武頗嚴憚之。

隆武尙未有嗣﹐鄭芝龍乃令子鄭森入侍。隆武賜國姓﹐攺名成功。隆武每意有所向﹐成功輒先得以告芝龍。由是﹐廷臣無敢異同者。何楷入朝﹐與芝龍爭朝班不合﹐乞歸﹔中途盜截其耳﹐詔追賊不得。兵科給事劉中藻﹐亦以忤鄭氏去。有密告鄭芝龍攬權者﹐隆武輒責芝龍﹔芝龍怒﹐佯欲謝事。隆武心知芝龍不可恃﹐無以制之。因復固畱曰﹕『此非朕意﹐乃某人之言也』。芝龍潛中傷之。於是左右無一同心矣。

丙戌﹐邵武知府吳炇煒﹑推官朱健移家眷他駐﹐坐倡逃﹔建陽知縣施懅爲姦胥摘發﹐坐貪酷﹕俱斬於市。龍溪知縣謝泰宗以貪參﹐罰八千金。

杭嚴道龔可楷航海至閩﹐不用。而南來無賴之徒﹐爭上疏談兵﹔片言合旨﹐賚寶錠﹑賜官爵。久之﹐部曹幾及千人。

廷臣屢請命芝龍出關﹐芝龍亦知不出關無以壓眾心﹐因分兵爲二﹐聲言萬人﹐實不滿千。以鄭鴻逵爲大元帥﹐出浙東﹔鄭彩爲副元帥﹐出江西。隆武仿淮陰故事﹐築壇郊拜而送之。二將旣出關﹐疏稱候餉﹐不行。逗畱月餘﹐隆武下詔切責曰﹕『倘畏縮不前﹐自有國法在』﹗二將不得已﹐踰關行四﹑五百里﹐仍疏言餉絕﹐畱駐如故。

大學士黃道周憤師不前﹐因請以師相募兵江西。曰﹕『江西多臣子弟﹐願招之效死軍前』。隆武命芝龍助之資﹐芝龍不與一錢﹐隆武惟給空札百函而已。道周以札號召門下得百人﹐居吉安﹐與楊廷麟﹑萬吉元爲呼應。出兵徽州﹐爲淸兵所擒﹐械送江寧。道周絕粒不食﹐積十四日不死。淸內院洪承疇憐而欲生之﹐道周不屈﹐竟斬於市。

閣臣蔣徳璟見鄭師逗畱﹐因自請行關確察情形﹐相機督戰﹔隆武許之。比至﹐則疲兵弱卒﹑朽甲鈍戈﹐一無可爲。徳璟因嘆息告病去。戶部尙書李長倩以餉不繼﹐憂憤而死。

吏部郎中趙玉成與尙書張肯堂同籍江南﹐疏言『臣等生長海濱﹐請以水師千人從海道直抵君山﹐襲取金陵﹐以迎陛下』。隆武大喜﹐亟催芝龍造艘﹔芝龍笑諾。會有上疏言水師諸臣宜畱其家眷以防逃歸者﹐事遂不果。

隆武決意親徵﹔二月﹐駐建寧。楚撫何騰蛟﹑江右楊廷麟皆疏迎隆武﹐隆武意欲往江右﹐猶豫不定﹔而芝龍固請回省﹕『省中人數萬呼擁請還﹐不還則絕天下望』。因駐蹕劍津。

任兵部尙書吳春枝畱守﹐晉大學士﹔辭不受。

六月﹐吳炳自江右單騎入關﹔命以布政提調棘闈。以編修劉以修爲主考﹐取中舉人萬瓚等百餘名﹔猶雍雍太平象也。

皇子誕生﹐羣臣表賀﹐有「日月爲明﹑止戈爲武」語﹔隆武嗟異。大赦﹑覃恩﹐鄭氏廝養俱得三代誥。

誅魯王使都督陳謙。謙奉使至關﹐趑趄不敢入﹔芝龍與之有舊﹐以書招之﹐乃入。陛見﹐啟函稱皇叔父﹑不稱陛下﹐隆武大怒﹐下之獄。芝龍疏救﹐不聽。謙﹐武進人。乙酉春﹐齎弘光詔封芝龍南安伯﹔比讀券﹐乃誤書安南。謙謂芝龍曰﹕『安南則兼兩廣﹐南安僅一邑耳﹔請畱券而易詔』。芝龍大喜﹐厚贈而別﹔及半途而南京變。芝龍徳之﹔故至是﹐力救。監察禦史錢邦芑密奏﹕『陳謙爲魯心腹﹐且與鄭至交﹔不急除﹐恐有內患』。隆武信之。或以告芝龍﹐芝龍謂刑人必經其門﹐臨期救之更便。至夜半﹐內傳片紙﹐別移謙斬之。芝龍聞知﹐伏屍而哭﹐極其哀﹔以千金葬謙﹐爲文以祭﹐有「我𨿽不殺伯仁﹐伯仁由我而死」之句。

鄭芝龍微聞錢塘信急﹐因疏稱『海寇狎至﹐今三關餉取之臣﹑臣取之海﹐無海則無家﹐非遄徵不可』。拜表卽行。隆武手敕畱之﹐曰﹕『先生稍遲﹐朕與先生同行』。使奉敕至河﹐而芝龍飛帆已過延平矣。芝龍旣去﹐守關將施福聲言缺餉﹐盡撤兵還安平。

浙東將士與淸兵跨江相距﹐自丙戌春屢戰不勝﹐各營皆西望心碎。王之仁上疏魯王曰﹕『事起日﹐人人有直取黃龍之志。乃一敗後﹐遽欲以錢塘爲鴻溝﹐天下事何忍言﹗臣爲今日計﹐惟有前死一尺﹐願以所隸沈船一戰。今日欲死﹐猶戰而死﹔他日卽死﹐恐不能戰也』。三月﹐淸兵驅船開堰入江﹐張國維命之仁統水師江心襲戰。是日﹐東南風大起﹐之仁揚帆奮擊之﹐國維督諸軍渡江﹐淸兵爲之少卻。會隆武使陸淸源賫詔至江犒師﹐時馬士英依棲方國安﹐因唆國安斬之﹐且出檄數隆武罪。國維聞之﹐嘆曰﹕『禍在此矣』。四月﹐魯王旣斬閩使﹐恐閩發兵﹔又見杭州固守堅不可破﹐遂定議抽兵屬國維西徵﹔以余煌兼兵部尙書督師江上﹐而事不可爲矣。淸貝勒王偵知﹐遂屯兵北岸﹐用大炮擊南營﹐適碎方兵廚竈﹐國安懼﹐嘆曰﹕『此天奪吾食也』。私念隆武曾以手敕相招﹐入閩必大用﹔又淸兵勢重莫可支﹐於五月二十七日夜拔營走至紹興﹐率馬兵﹑阮兵以威劫魯王而南。翌日﹐江上諸師聞國安走﹑鄭遵謙移資入海﹐余俱潰散。惟王之仁一軍尙在﹐國維與之仁議抽兵五千分守各營。之仁泣曰﹕『壞天下事者﹐方荊國也﹗淸兵數十萬屯北岸﹐倏然而渡﹐孤軍何能迎敵﹖之仁有船可入海﹐公兵無船﹐速自爲計』。國維不得已﹐乃振旅追扈魯王。六月朔﹐淸兵渡江。禮部尙書余煌大張朱書﹐盡啟九門﹐放兵民出走﹔遂正衣冠﹐赴水死。國安﹑士英南行﹐謀以魯王投降爲入關計﹐乃遣人守魯王﹔守者忽病﹐魯王得脫﹐登海舶。聞國維行至黃石巖﹐因傳命國維遏防四邑﹔遂過東陽﹐圖治兵再舉。淸旣入關﹐遂遁入舟山。淸兵破義烏﹐眾勸國維入山。國維曰﹕『誤天下者﹐文山﹑疊山也﹔一死而已』。二十六日﹐淸兵至七里寺。國維具衣冠﹐南向再拜﹐曰﹕『臣力竭矣』﹗作絕命詩曰﹕『艱難百戰戴吾君﹐拒敵辭唐气勵云﹔時去仍爲朱氏鬼﹐精靈當傍孝陵墳』。從容赴園池死。興國公王之仁載其妻並兩子婦﹑幼女﹑諸孫盡沈於蛟門下﹐捧所封敕印北面再拜﹐投之水。獨至松江﹐峨冠登陸﹐百姓駭諤聚觀。之仁從容入見內院洪承疇﹐自稱『仁系前朝大帥﹐不肯身泛波濤﹔願來投見﹐死於明處』。命薙發﹐不從。八月二十四日﹐斬於市。兵部侍郎陳函輝﹐哭入雲峯寺中﹐作絕命詞八首。一曰﹕『生爲大明之人﹐死作大明之鬼﹔笑指白雲深處﹐蕭然一無所累』。二曰﹕『子房始終爲韓﹐木叔生死爲魯﹔赤松千古成名﹐黃蘗寸心獨苦』。三曰﹕『父母恩無可報﹐妻兒面不能親﹔落日樵夫河上﹐應憐故國孤臣』。四曰﹕『臣年五十有七﹐回頭萬事已畢﹔徒慚赤手擎天﹐惟見白虹貫日』。五曰﹕『去夏六月廿七﹐虛度一年世法﹔但嚴心內春秋﹐莫問人間花甲』。六曰﹕『斬盡人間情種﹐獨畱性地靈光﹔古衲共參文佛﹐麻衣泣拜髙皇』。七曰﹕『手著遺文千卷﹐尙存副在名山﹔正學焚書亦出﹐所南心史難刪』。八曰﹕『慧業降生文人﹐此去不畱隻字﹔惟將子孝臣忠﹐貽與人間同志』。又自作祭文一﹑埋骨記一﹐從容笑語自經死。禮部侍郎王恩任﹐不食死。太僕少卿陳潛夫﹐偕妻孟氏﹑妾孟氏﹐夫妻﹑姊妹聯臂共沈河死。兵部主事葉汝■﹝艸﹝木亙﹞與妻王氏﹐同溺死。兵部主事髙岱﹐絕食死﹔子諸生髙朗﹐赴水死。通政史吳從魯﹐不薙發死。原任山西僉事鄭之尹﹐沈水死。諸曁諸生方炯﹑山陰諸生朱煒﹐俱赴水死。蕭山諸生楊雲門﹐自縊死。醫生倪舜年﹐正襟危坐磁缸內﹐命掩覆朗聲誦經死。淸兵至金華﹐大學士朱大典固守﹐攻月餘不下﹔用紅衣炮破之﹐大典合門縱火焚死。總兵張鵬翼守衢州﹐標下副將秦應科等爲淸內應城破﹐鵬翼及樂安王﹑楚王﹑晉平王﹑督學禦史王景亮皆被殺。馬士英﹑阮大鋮猶擁殘兵數千請入關﹐隆武以其罪大﹐不許。士英計窮﹐遁至臺州山寺爲僧﹐爲淸將搜獲﹔阮大鋮迎降。貝勒俱令隨內院辦事。方逢年﹑方國安及刑部尙書蘇壯﹐俱薙發投誠。

隆武自芝龍去後﹐乃議幸贛﹔故關門無一守兵﹐寂如也。淸兵至﹐從容過嶺。然淸兵入閩﹐或出建﹑或由汀﹑或由福寧﹐俱走山谷間道出不意﹐不必定走仙霞也。

潰兵先奔者於路﹐焚掠爲食﹔至建寧﹐科臣黃大鵬﹑按臣鄭爲虹閉城﹐發倉米﹑庫銀以犒賞﹐俱驩呼而去﹐一郡獨全。淸兵將至浦﹐百姓議請出降﹐鄭爲虹不可﹔再請﹐爲虹執不可。淸兵至﹐擁見貝勒﹔眾迫跪﹐爲虹不屈。貝勒嘉其節﹐不忍殺﹐且勸薙發﹔爲虹曰﹕『負國不忠﹑辱先不孝﹐忠孝俱虧﹐我生何用﹗寧求速死﹐發不可斷也』。明日﹐復召見﹐責輸餉﹔爲虹曰﹕『淸白吏﹐何處得金』﹖百姓爭欲代輸贖其死﹐爲虹曰﹕『民窮財盡﹐烏乎可』﹗因噴血大罵。貝勒下令斬之﹐爲虹大喊奮躍﹐奪刀自刺胸不死﹐遂見殺。百姓爲之立祠。黃大鵬亦同日殉難。

隆武聞淸兵信急﹐遂決計幸贛。於八月二十一日啟行﹐猶載書十車以從。二十四日﹐抵順昌。傳淸兵已及劍津﹐且踵至﹔遂倉皇騎而奔。從行者﹐惟何吾騶﹑郭維經﹑朱繼祚﹑黃鳴俊數人而已﹔何與郭亦散去。

淸兵至順昌﹐獲龍扛搜之﹐得馬士英﹑阮大鋮﹑方國安父子及方逢年連名請駕出關爲內應疏﹐在已降後。大鋮方遊山﹐聞信知不免﹐自投崖死﹔仍命戮屍。士英等四人﹐軿斬延平城下﹔家眷百餘口﹐悉給賜兵丁。

淸兵過延平而東﹐時隆武將入贛﹐因停一日曬龍鳳衣。淸兵追至﹐遂及於難﹔並擒曾後及保駕官朱繼祚﹑黃鳴俊﹐械至福州﹐貝勒斬隆武及曾後於市。朱繼祚勒令致仕﹐旋爲亂兵所殺﹔鳴俊許授五品官﹐以老疾辭免。禮部尙書曹學佺﹑通政使馬思理﹐俱自縊。

淸別遣李成棟﹑韓固山略定興﹑泉﹑汀﹑邵﹑漳州等處。

九月﹐淸兵入泉州﹐徳化知縣陳光晉迎降﹔大學士蔣徳璟絕食死。

旣而汀﹑漳皆降﹐惟芝龍尙保安平﹐軍容煊赫﹔戰船齊備﹐炮聲不絕﹐響振天地。貝勒知泉州鄕紳郭必昌與芝龍最厚﹐因遣必昌招之。芝龍曰﹕『我非不欲忠於淸﹐恐以立王爲罪耳』。會淸固山兵逼安平﹐芝龍怒曰﹕『旣招我﹐何相逼也』﹗貝勒聞之﹐乃切責固山﹐令離安平三十里駐軍﹔而遣內院二人持書至安平﹐書略曰﹕『吾所以重將軍者﹐以將軍能立唐藩也。人臣事主﹐苟有可爲﹐必竭其力﹔力量不勝天﹐則投明而事﹐乘時建功﹐此豪傑事也。若將軍不輔立﹐吾何用將軍哉﹗且兩粵未平﹐今鑄「閩粵總督」印以相待。吾欲見將軍者﹐欲商地方人才故也』。芝龍得書大悅﹐遂進表降。其子弟皆勸芝龍入海﹐曰﹕『魚不可脫於淵』。芝龍不聽。至福州﹐朝見貝勒﹐握手甚歡﹐折箭爲誓﹔命酒痛飲﹐飲三日。夜半﹐忽拔營起﹐遂挾而北矣﹔明統云墜。𨿽有遺孽﹐不足紀矣。

●附錄

﹟永曆皇帝﹟

福州旣失﹐兩廣總督丁魁楚與廣西巡撫瞿式耜會議監國﹔而閣學兵部尙書呂大器自閩至﹑原任兵部尙書李永茂以守制並至。式耜首言監國永明王賢﹐且爲神宗嫡孫﹐應立。永明王諱由榔﹐桂王之子。初封衡陽﹐以寇亂徙寓梧﹔會桂王已薨﹐永明猶在衰絰中也。於十月十四日監國﹐攺元永曆。以肇慶府署爲行宮﹐推置僚署有差。魁楚﹑大器俱爲大學士﹐式耜以吏部右侍郎兼閣學﹑掌銓事﹔魁楚兼戎政﹑大器兼中樞﹐永茂請終制。而福建舊相蘇觀生﹑何吾騶俱遁回廣東﹐與布政使顧元鏡於十一月擁立隆武弟唐王聿■﹝金粵﹞監國﹐年號紹武﹔以都司署爲行宮。

會贛州敗書至﹐司禮太監王坤趨永曆移梧避之。式耜謂﹕『今日之立﹐爲祖宗雪仇恥﹐正宜奮大勇以號遠近。東人復不靖﹐苟自懦﹐外棄門戶﹑內釁蕭墻﹐國何以立』﹖爭之不得﹐遂移梧。

尋還肇慶。故大學士陳子壯書達式耜﹐請力馘蘇而趣兵東。永曆遣兵科給事彭耀往諭之。耀﹐粵東人﹐舊爲秦令﹐有能聲﹔譬曉倫序監國先後﹑國家仇讎利害。觀生等殺耀於市﹐日集兵向肇慶。右司馬林佳鼎督兵靖東郊﹐東將詐降﹐陷佳鼎沒於水﹐東人益獗。

式耜疏言﹕『艸昧之初﹐惟養聖徳﹑修紀綱﹑愼政教﹑挽人心﹑布威武﹑起用人望﹑招徠賢俊爲首務』。王坤者﹐固北閹﹔自南都失而入閩。隆武遣出﹐玆用司禮秉筆。有戶部郎中周鼎瀚﹐內批攺給事中﹔瞿式耜力言不可﹐不聽。﹝以﹞粵巡使王化澄陞粵督﹐尋代佳鼎﹐晉少司馬﹐掌中樞﹝大器先以病去矣﹞﹔內批﹕陞化澄爲大司馬。式耜疏言﹕『化澄誠賢﹐有廷論﹔斜封墨敕﹐何可爲例﹖請補部疏﹐尙得體』。蓋汲汲爲閹預慮也。

晉永茂大學士﹔茂守制﹐僉請專知經筵﹐不入直。茂疏薦十五人爲十五省鄕望。疏上﹐王坤啟視﹐殊不悅。未幾﹐十四人皆朱之﹐山西道禦史劉湘客一斥。永茂怫然曰﹕『朝廷方以經筵責茂﹐茂以十五省人進﹐非私也﹔斥湘客者﹐斥茂也』。卽日解舟去。式耜疏言﹕『大臣論薦﹐新朝盛事。司禮輒去取其間﹐無以服禦史﹐何以安大臣』﹖王坤復疏薦海內碩卿數十人﹔式耜又言﹕『司禮抑人不可﹐薦人更不可』。吏部都給事劉鼒等疏論坤內臣﹐不得薦人。永曆怒﹐叱逐鼒等﹔式耜力持之﹐得復用。

禦史童琳參都禦史周光夏越資序﹑題差用﹐私亂臺規非法﹔命廷杖琳。式耜力救﹐得免。

陞翰林院檢討方以智爲中允。攺禦史劉湘客爲編修﹐充經筵講官﹔坤不悅湘客﹐且疑劉鼒疏出以智手。以智放舟去﹝時十二月十五日﹞。

淸總兵李成棟兵薄廣州﹐命前鋒數十人以紅布裹頭扮作廣軍﹐直至城下﹐奪門而入﹔副將杜永和擒紹武並周王﹑益王﹑遼王等﹐盡斬之。蘇觀生伏誅﹐顧元鏡﹑何吾騶皆投誠﹐百姓薙發歸順。時有石﹑馬﹑徐﹑鄭四姓聯■﹝舟宗﹞海上﹐花山楊光林亦擁眾數萬﹐水陸交訌﹐民不聊生。成棟相機剿撫﹐於二十三日發兵往南韶而親下肇慶。

二十五日聞報﹐式耜請視師﹐督戰士駐峽口。王坤復請永曆西避之﹐式耜爭之不聽﹐遂駕小艇上西峽。

丁亥正月朔﹐至梧州。時丁魁楚惑於姦弁蘇聘﹐從梧西走岑溪﹔王化澄走潯州。隨行者﹐止式耜一人。

是月十六日﹐成棟克定肇慶﹐隨發副將楊文甫﹑張月領兵克取髙﹑雷﹑廉三郡﹔卽於二十九日一鼓而入梧州﹐廣西巡撫曹燁出降﹐梧屬俱徧令納印。及南雄﹑韶州二府報捷﹐別遣副將閻可義等前赴瓊州。

二月﹐永曆抵桂林。式耜肅殿陛﹐敕守禦﹔誕告楚﹑蜀各鎭﹕粵西居山川上游﹐桂誠可都﹐疏請道裏之可達桂林者。王錫衮﹑文安之爲相﹐周堪賡﹑郭都賢﹑劉遠生爲六卿。時給事中丁時魁疏論新政﹐烺烺石劃﹔召掌禮科。給事中金堡素有淸直聲﹐終制﹐敕召還。何騰蛟晉閣學督師。

而丁魁楚在岑溪屯兵千餘﹐淸人招之不服﹔乃水陸設伏﹐大戰藤江﹐丁兵敗﹐魁楚中箭死之。隰江﹑平樂相繼投降﹐髙﹑雷﹑廉三府俱報捷。四月﹐淸兵渡海克瓊州。

方警報之疊至也﹐王坤又趣永曆往楚。式耜上疏﹐言勝敗存亡﹑山川要害甚激切﹔略曰﹕『駕不幸楚﹐楚師得以展布﹐自有出楚之期﹔玆半年之內﹐三﹑四播遷﹐民心﹑兵心狐疑局促﹐如飛瓦翻手散而覆手合』。又曰﹕『在粵而粵在﹑去粵而粵危。我進一步﹐則人亦進一步﹔我去速一日﹐則人來亦速一日』。又曰﹕『楚不可遽往﹐粵不可輕棄。今日勿遽往﹐則往也易﹔今日若輕棄﹐則更入也難』。又曰﹕『海內幅員﹐止此一隅。以全盛視西粵﹐則一隅似小﹔而就粵西恢中原﹐則一隅甚大。若棄而不守﹐愚者亦知其拱手送矣』。擎跪涕泣﹐不可挽。無已﹐請身畱桂。乃命式耜畱守桂林﹐各路悉秉節制。式耜仍疏請暫駐全州﹐以扼楚﹑粵之中。

當平樂之不守也﹐淸兵直薄桂林。三月十一日﹐衝入文昌門﹐城中大恐。時焦璉自全甫歸﹐從者數百人控弦提刃﹐與淸兵接戰﹔稍卻之。淸兵屯陽朔﹐徧野俱薙發。式耜與璉危城孤守﹐疏詣全﹐徵安國公劉承胤兵。承胤初從武岡入護﹐猶持正守法﹐逐司禮王坤爲弄權﹐面叱周鼎瀚爲奉寺鼻息﹔故雅重式耜﹐發兵數千援桂。未幾﹐承胤請金吾郭承昊﹑馬吉翔﹑嚴雲從封伯﹔禦史毛壽登駁參金吾無矢石功﹐何得援邊鎭例晉五等﹖

吉翔等疑疏出湘客指﹐鼎瀚遂造蜚語﹐爲董卓﹑■﹝榷﹐氵代木﹞﹑泛之議﹐激承胤怒﹐偪永曆立命廷杖﹐而縛壽登﹑湘客及禦史吳徳操﹑給事中萬六吉於午門外。會諸臣申救﹐得免﹔壽登等俱落職。承胤益橫﹐脇劫永曆幸武岡。式耜疏畱全陽﹐曰﹕『聞郊社禮成﹐卽圖移駕﹔不知移駕將回桂林耶﹖抑幸武岡﹑辰﹑沅耶﹖今日原以恢復兩粵爲心﹐則不徒西粵未恢不可移動﹐卽東粵未恢亦且當駐全也』。故承胤等嗾杖湘客等﹐以湘主還蹕桂林之議也。承胤諸部至桂﹐挾餉不出兵。式耜搜括庫藏而外﹐捐囊萬金﹔夫人邵亦捐簪珥數百。兵卒不肯出﹐與焦兵主客不和﹐譁變擊斗﹐掠市而去﹝爲五月十四日﹞。永曆竟駐武岡。

五月二十五日﹐淸兵偵兵變﹐積雨城壞﹐環攻桂城﹔吏士皆無人色。璉負創奮臂呼督師﹑撫按﹐肘羽腹石﹐分門嬰守﹔用西洋銃擊中馬騎。尋出城戰﹐奮勇擊殺。自辰抵午﹐不及餐﹔式耜括署中米蒸飯分哺之﹐士卒俱樂用命。明日復出戰﹐淸兵旋去。式耜先令路將馬之驥伏於隔江犄角接應﹐固圍倍愼。是三月之內﹐危於淸﹑亂於兵﹐式耜一手指揮﹐璉乃得底定。璉久將桂﹐得桂人心﹔式耜國士遇之﹐故獨得璉死力。

以保桂功﹐進式耜兼太子太師﹑臨桂世伯﹔式耜辭不拜。疏上不允﹐復請告自劾﹔言『自二月十五日以迄五月二十九日﹐凡百六日中﹐遇變者三﹐皆極危險﹔變故當前﹐總辦一「死」字﹐亦遂不生恐怖﹑不起愁煩。惟是臣之病﹐不獨在身而在心﹑不徒在形而在神﹔身與形之病可療也﹐心與神之病不可醫也』。又疏再請返蹕全陽﹐卒不聽。乃督璉恢朔﹑下平﹔邦傳由賓﹑柳亦及潯﹐並復梧。至八月﹐具疏上言粵西全定﹐請還桂林﹐昭告興陵。

時巡道嚴起恆以儀表魁梧﹐拜大學士。

督師何騰蛟駐衡州﹑堵胤錫駐長沙。詎淸三王平定長沙﹐而衡州相繼盡失。總兵黃朝選﹑楊國棟等被執﹐屍幾斷流。八月二十四日﹐武崗復敗。永曆又播越入粵﹐次柳州。式耜累疏﹐極言『不可他移一步。滇﹑黔地荒勢隔﹐忠義心渙。三百年之土地僅存粵西一綫﹐且山川形勝﹑兵馬糗糧俱有可恃』。時督師何騰蛟﹑新輔嚴起恆及劉湘客咸至桂﹐南安侯郝永忠率兵驟至﹐宜章伯盧鼎亦至自楚﹐式耜復疏﹐極言『柳州猺獞雜處﹐地瘠民貧﹐不可久駐﹔慶遠壤鄰黔﹑粵﹐南寧地偪交彜﹐不可遠幸』。時騰蛟與永忠﹑鼎﹑璉等俱分防任汛。

會土司覃裕春子鳴珂與道臣龍文明構兵﹐永曆復次象州。式耜與騰蛟﹑起恆﹑湘客等籌畫調和主客﹐集永忠﹑璉誓於神﹐刻期出師﹔宜章鼎與滇鎭總兵趙印選遂各分路駐全。全洲戰勝﹐諸帥連營而軍。淸兵因次楚。

十一月﹐永曆自象州抵桂﹐式耜與起恆並相。司禮龐天壽七月請催兵下梧﹐久在粵﹔舊司禮王坤被承胤逐者復入。自武崗至柳﹑至象﹐票擬皆金吾吉翔手也。式耜疏請永曆攬大權﹑明賞罰﹑嚴好惡﹑親正人﹑聞正言﹐威徳兼行﹐以服遠近﹔時謂名言。

騰蛟再督師出全﹐兵益不睦﹔璉下平樂﹑永忠壁興安。未幾﹐永忠營被襲﹐疾至闕﹐欲撤兵。左右禁近﹐刻期欲永曆遷。式耜持不可﹐言『督師警報未至﹐諸營夜驚無大恐﹔二百里外風塵﹐而遽使主露處耶﹖播遷無寧日﹐國勢愈弱﹑兵气愈難振﹐民心皇皇復何依﹖潮回波遊﹐𨿽長年三老﹐能逆挽其戙杙哉』﹖左右禁近周勢不能止。式耜又請曰﹕『無已﹐候督師歸﹔果急﹐甲士正山立﹐觀兵督戰﹐咫尺威嚴﹐勸激將士﹐背城借一﹐勝敗未知。若以走爲策﹐桂城危﹑柳益危﹔若今日可到桂﹐明日亦可到南太』。反覆數百言﹐淚下沾衣。嚴起恆曰﹕『遲至厥明五鼓』。甫夜半﹐而永曆已行矣﹔是戊子二月二十二日也。

時潰兵肆掠﹐蹂躪公署﹐職官無一得免﹔式耜被逼登舟。黎明﹐刑部侍郎遠生﹑給事中丁時魁﹑萬六吉及湘客俱至﹔蓋湘客奉命安撫亂亡及勸餉糈﹐而遠生﹑時魁以召將入也。遇式耜於樟木港﹐式耜集遠生等入民屋﹐立艸檄分路四發﹔蹔駐陽朔﹐催璉兵上援。楚鎭周金湯﹑熊兆佐亦入桂﹔又檄翰林簡討蔡之俊﹑大理寺評事朱盛瀫先入桂。宣式耜令﹐檄按察司僉事邵之驊部璉兵﹐定人心。式耜於初一日復入桂署。督師騰蛟自永寧至﹐滇鎭胡一靑統兵至﹐璉自平樂統兵至。淸兵疑桂城空虛﹐直抵桂北門。三月二十二日﹐騰蛟督兵三面禦之﹐淸兵渡甘棠去。督師列營榕江。

永曆詔旌式耜﹐賜銀幣﹐又賜「精忠貫日」金圖書一枚。式耜念主宵衣南寧蠻鄕﹐不可久駐﹐日爲永曆淸道。前日所憂在內者﹐今更在外。督勳鎭將士直取全州。

促巡撫魯可藻下梧﹐會東人有反歸信﹐令可藻繕兵以待。會可藻銜自署兩廣。舊例﹕東撫稱制兼粵西﹐西撫稱撫。式耜曰﹕『方今武人多自署撫﹐軍帥一面牽制輒自命﹐貽遠人笑﹔予代疏請銜﹐曷不可』﹖周鼎瀚以閣部擅﹐式耜亦疏正之。當武崗之亂﹐言官彈鼎瀚以附承胤入直﹔式耜司票擬﹐獨不苛。王沂公曰﹕『進賢﹑退不肖﹐皆有體。瀚系大臣﹐應聽自謝免﹔不謝免而復擅假﹐毋乃不可乎』﹖邦傳稱粵西世守﹐牒四飛。式耜疏駁之﹕『今日功晉五等﹐尙未裂土。海宇剝削﹐止粵西一隅爲駐蹕之地﹐楚﹑滇數萬之師日需食﹔輒曰「世守」﹐豈老成憂國所隱料』﹖式耜身在𨿽外﹐在廷大紀綱﹐極言力請﹔疏曰﹕『臣與陛下患難相隨﹑休戚與共﹐原自不同於諸臣﹔一切大政﹐自得與聞。廟議可否﹐眾指所關。本亂而求末治﹐馬阤終古耳』。

永曆駐南寧。四月初一日﹐世子生﹐冊爲太子﹐赦天下﹐詔曰「萬喜」。

式耜念無講官﹐經筵不禦﹐石室塵封﹐何由聞得失﹔手書「八箴」於扇﹐進之。

督師騰蛟復全陽﹐是五月二十七日事也。督師報功疏﹐不肯自爲功﹔有曰﹕『爲陛下以信臣﹑用臣者﹐式耜一人也』。

六月﹐粵東李成棟來歸。先是﹐成棟下廣﹐收繳印信凡五十餘顆﹐於中獨取「總督」印藏之。有愛妾某﹐松江妓也﹔揣知其意﹐因朝夕慫惥。成棟撫幾曰﹕『憐此雲間眷屬也』。妾曰﹕『我獨敢富貴乎﹖先死尊前﹐以成君子之志』。遂自刎頸。成棟抱屍大哭。明日卽衣冠﹐將「總督」印具疏迎駕。又江右金聲桓據南昌﹐藏表疏於佛經部面中﹐遣使賫奏亦至﹐兩粵俱稱全土。式耜疏請往桂﹐又請永曆勿遽東﹔又言『事權宜專﹐號令宜一。玆軍功爵賞﹑文武署置決於成棟﹐若歸之朝廷則中擾﹐閫外不能專制﹔聽之﹐朝廷徒虛拱。且楚﹑黔雄師百萬﹐騰蛟翹首威靈﹐如望云霓。車駕旣東﹐軍中將帥謂朝廷樂新復之土﹐成棟亦有邀駕之嫌。號令旣遠﹐則人心渙散。請一見東諸侯﹐俾共瞻至尊音容﹐面爲慰勞指屬﹐然後責其盡意於東﹐刻期出戰﹐咸決於外﹑不中擾也』。又疏令簡討蔡之俊入迎﹐再疏令給事中蒙正發迎。永曆竟由梧入肇﹔先後諸疏﹐俱不報。式耜聞﹐淚簌簌下﹔再疏謂﹕『前日粵東未復﹐則宜住桂以規楚﹔今日江﹑廣反正﹐則宜住桂以圖出楚。事機所在﹐毫釐千里』。吏部侍郎吳貞毓疏請永曆往廣城﹐式耜乃促遠生入阻永曆。適成棟自嶺還師﹐修行宮﹐且迓駕。永曆命遠生詣廣勞師﹐遠生謂成棟曰﹕『今駕駐此﹐爵賞徵伐﹐人疑有私﹐不可不嫌』。成棟然之﹐遂罷行宮﹑止迓駕。成棟具疏﹐言『式耜擁戴元臣﹐粵西扼禦定﹐毋容久於外﹔應亟召還綸扉』。永曆專命遣官三﹑四召﹐式耜曰﹕『前日在南寧﹐桂林危﹔桂林危﹐則天下去矣﹐其機在外不在內也。今江﹑廣悉定﹐何公督師下星沙﹐朝臣且輻至﹐予不敢忍危而卽安』。具疏乞骸﹐再上不允。

己丑正月﹐淸兵破湘潭﹐何騰蛟被執。初﹐騰蛟檄各處兵馬齊集湘潭﹐而命馬進忠等由益陽抄出長沙下﹐邀截上下舟船﹐焚掠湘陽﹐斷絕水道。一隻虎率大隊復至長沙﹐絡繹攻圍。值淸援兵合至﹐戰勝於湘潭﹔騰蛟被擒﹐斬之。

二月﹐淸兵破信丰﹐李成棟歿於陣﹐南昌敗書復再聞。先是﹐聲桓據南昌﹐淸兵晝夜攻擊﹐破之﹔王得仁被斬﹑聲桓赴水死。於是先後贈騰蛟中湘王﹑成棟寧夏王﹑聲桓﹝豫章﹞王﹑永曆設壇掛帛﹐皆■﹝扌攵﹞淚親祭。專命式耜畱守督歸﹐兼江﹑楚各省兵馬。

永州兵再退﹐式耜疏請兵科給事中吳其靁監各營軍再出。當永曆駐肇慶﹐疏奏諄諄﹐以歲月稍暇﹑財賦優裕﹐用心盡力修內治以自固﹑嚴外備以自彊﹐且積獘之後﹐易致中興也。一才一藝之士﹐靡不收羅幕府。每慨人才凋零殆盡﹐凡趼足而至者﹐非懷忠抱義之人﹐亦亂世取功名之士。人之歲月精神不用之於正﹐則用之於邪﹔安可驅爲他人用﹖故人咸以桂林爲稷下。

四月﹐雲南張獻忠養子孫可望遣龔彜之弟龔鼎獻黃金二十兩﹑馬四匹﹐移書求封親王名號。給事中金堡固爭﹐以爲祖制無有。而廣西南寧府與雲南廣南府錯趾﹐可望來書有「不允封號﹐卽提兵出戰」等語。陳邦傳恐甚﹐先封秦王﹐尋封爲荊郡王﹔可望不受後封。

時楚制堵胤錫以楚敗達肇慶﹐滇營自永﹑全還桂﹐與焦兵猜疑生隙。

忠貞營自蜀轉戰﹐由楚至梧休息甲士。

淸遣使貽書招式耜﹐式耜不從。

永州再報失利﹐興寧侯胡一靑兵還榕江﹔式耜復辦糧械﹐趨出兵屯於全。民力窮竭﹐誅割無術﹐槁悴萬狀。永曆聞﹐爲廢食﹔召廷臣議於慈寧宮﹐發東餉一萬兩。

是時淸兵圍困曾慶於平和﹔尋出降﹐殺之。而詔安等處一時俱歸於淸。鄭芝鵬據石橊城﹐淸兵至﹐隨遁去。劉中藻在福寧勢窮﹐自縊。福建盡失﹐惟延﹑漳﹑汀三府界連江右﹐而延平所屬皆處萬山中。淸兵旣回﹐遂立徳化王朱慈燁據將軍寨﹐先陷大田﹑繼破龍溪﹐攻順昌﹑將樂。至十一月﹐淸兵攻破之﹔王被獲﹐兵部尙書羅南生等降。

庚寅正月﹐南雄報不守﹐寶丰伯羅耀成棄韶州﹔永曆震恐﹐戒舟西上。戎政遠生奏自請行淸遠﹐給事中金堡特奏請畱﹐爭之不得。適式耜疏至﹐曰﹕『粵東水多於山﹐𨿽良騎不能野合。自成棟歸順﹐始有寧宇﹐財賦繁盛二十倍於粵西﹔衣甲糧餉﹐內可自彊﹑外可備敵。材官兵士南北相雜﹐制勝﹑致王﹐可操券而求。難得而易失﹐莫此云急。且韶去肇數百里﹐彊弩乘城﹑堅營固守﹐亦可待勤王兵四至。何乃朝聞警而夕登舟』﹖疏再上﹐而永曆移徳慶﹑抵梧州矣。蓋自成棟首疏文武各還事權﹐言官正气宜獎﹐鹵簿不得幹機務﹔失權者意。故急欲永曆移舟﹐棄東如屣。

時詞諫諸臣正綱紀﹑愼名器﹐多失人意。而禦史程源輩以攫官不得﹐伺權者指﹐攻其所必去﹐熒惑永曆聽﹐下給事中丁魁楚﹑金堡﹑蒙止發及侍郎劉湘客詔獄。式耜聞報﹐上疏申救﹐謂『中興之初﹐宜保元气﹑勿濫刑』。再疏爭之曰﹕『詔獄追贓﹐乃熹廟朝魏忠賢弄權鍛鏈楊﹑左事﹐何可祖而行之』﹖頒敕布四人罪狀﹔非永曆意﹐敕出忌者之手。式耜封還﹐謂『法者﹐天下之至公也。不可以蜚語飲章﹐橫加考案﹐開天下之疑。且四人得罪﹐各有本末﹔臣在政府若不言﹐恐失遠近人望﹐其何辭於後世』﹗凡七疏。遣孫昌文入見梧州﹐陳說粵西民貧食盡軍曲折﹝﹖﹞。時昌文孑身由海上來也。閣試﹐授昌文翰林簡討。

淸兵再薄全州﹐衛國一靑兵撤守榕江。

時勳帥咸進公﹐次者侯與伯﹔桂林牙門相望﹐號令紛出。

十一月初五日辰﹐報淸兵大舉入嚴關﹔印選﹑一靑﹑永祚俱以分餉入桂﹐榕江空壁。武陵侯楊國棟﹑寧武伯馬養麟方馳出小路軍榕江﹐兵未戰而四潰。發使趨印選﹐印選已出城﹐城中大亂﹐沿道驅掠。式耜令戢不得﹐城外鳥散﹐一靑﹑永祚從城外去。式耜衣冠危坐署中﹐適總督張同敞自靈州回﹐過江東﹐不入寓﹐過式耜署曰﹕『事迫矣﹗公將柰何』﹖式耜曰﹕『封疆之臣﹐知有封疆﹔封疆旣失﹐身將安往』﹖同敞曰﹕『公言是矣﹗君恩﹑師義﹐敞當共之』。遂笑與式耜飲。家人泣請身出危城﹐號召諸勳﹐再圖恢復。式耜揮去﹐不從。厥明被執﹐見淸定南王孔有徳﹔式耜以死自誓﹐不復一言。命幽式耜﹑同敞於別所。式耜賦詩﹐日與同敞賡和。至閏十一月十七日﹐斬之。其絕命詩有云﹕『從容待死與城亡﹐千古忠臣自主張﹔三百年來恩澤久﹐頭絲猶帶滿天香』。死之日﹐冬雷電大發﹐遠近皆爲稱異。時給事中金堡已削髮爲僧﹐上書孔有徳請葬式耜﹑同敞﹔而吳江有楊■﹝禾丸﹞﹐爲具衣冠棺殮﹐並同敞瘞於北門之園。

永曆上南寧﹐入土州﹔嚴起恆﹑王化澄﹑馬吉翔﹑龐天壽皆隨去。後未詳云。

