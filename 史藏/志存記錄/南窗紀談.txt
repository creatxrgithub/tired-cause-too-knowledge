南窗紀談宋無名氏士大夫要不可有所好﹐一爲所蔽未有不爲害者。房次律平生自視爲何等人﹐是豈逢君之欲托賤役以自售者哉﹖史稱﹐天寶中﹐明皇有逸志﹐數巡幸廣溫泉﹐爲華淸宮﹐環宮所置百司區署﹐以資機算﹐時方爲給事中﹐詔總經度驪山﹐疏剔巖藪﹐爲天子遊觀。此等事在當時韋堅﹑王珙﹑楊愼矜之徒乃當任之﹐顧安而不爲恥﹐考其平素﹐未必不出於本心﹐殆適中其所好耳。可不愼哉﹗徽宗朝﹐有建言請毀艮嶽﹐以其地還民﹐方議其請﹐內出圖本宣示﹐宰執吳相元中觀至其間佳處﹐失聲稱善﹐上顧笑曰「卿亦好此乎﹖」元中一時失言﹐出於無心﹐於義固未有所傷﹐然使在天寶間﹐不知果能不爲房耶﹖蔡寬夫侍郎在金陵鑿地爲池﹐旣去土﹐尋丈之下便得一竈﹐甚大﹐相連如設數釜者﹐竈間有灰﹐又有朱漆匕箸﹐其旁皆甓﹐初不甚損﹐莫測其故也。後見諸郡兵火之後﹐瓦礫堆積不能盡去﹐因葺以爲基址者甚多。金陵蓋故都﹐自昔兵亂多矣﹐瓦礫之積不知幾何﹐則尋丈之下安知非昔日平地也。﹝葉景修曰﹐近延戊午年﹐王眉叟眞人於淸湖開元宮殿前立虞伯生所撰碑﹐先用木樁打入地﹐然後於上立石﹐及木樁入地丈餘不復可打﹐匠人掘示之﹐下有地面及花臺魚池﹐則與此事相同也。﹞歐陽文忠公𨿽作一二十字小柬亦必屬稿﹐其不輕易如此﹐今集中所見乃明白平易若未嘗經意者﹐而自然爾雅非常所及。東坡大抵相類﹐初不過爲文采爾。至黃魯直始專集取古人才語以敍事﹐𨿽造次間必期於工﹐遂以名家﹐士大夫翕然效之。方古文未行時﹐𨿽小柬亦用四六﹐世傳宋景文公《刀筆集》𨿽平文亦務奇險﹐至或作三字韻語。近傳崧卿給事以冰饋同捨﹐其柬辭云﹕蓬萊道山﹐羣仙所遊﹐淸異人境﹐不風自涼﹐火雲騰空﹐莫之能炎﹐餉以冰雪﹐是謂附益。讀者莫解。或曰﹕此靈棋也。一坐大笑﹐而不知其淵源亦有自也。唐以身言書判設科﹐故士皆習書﹐有晉宋余風﹐今有得唐人遺迹﹐𨿽不知名亦往往可觀。宋朝此科廢﹐書遂無用於世﹐非自好之者不習﹐故工者亦少﹐亦勢使之然也。歐陽文集載《與石公操推官書》言﹕嘗見其二石刻書字之怪﹐譏其欲爲異以自髙。公操卽守道﹐今《䢐徠集》中猶見其答書﹐大略皆讕辭自解﹐至謂書乃六藝之一﹐𨿽善如鐘王虞柳不過一藝而已﹐吾之所學堯舜周孔之道﹐不必善書也。歐公復之曰﹕《周禮﹖六藝》有六書之學﹐其點畫曲直皆有其說﹐今以其直者爲斜﹐方者爲圓﹐而曰我第行堯舜周孔之道﹐此甚不可也。譬如設饌於案﹐加帽於首﹐正襟而坐然後食者﹐此世人之常爾。若其納足於帽﹐反衣而衣﹐坐於案上﹐以飯實酒卮而食﹐曰我行堯舜周孔之道﹐可乎﹖不可乎﹖此言誠中其病。守道字畫世不復見﹐旣嘗被之金石﹐必非率爾而爲者﹐卽答書之辭觀之﹐其彊項不服下﹐又設爲髙論以文過﹐拒人之態猶可想見也。葉石林問於徐濟曰﹕自坡翁名思無邪齋﹑徳有鄰堂﹐而世爭以三字名堂﹐宇公知前此固嘗有是否﹖答曰﹕非獅子吼寺乎﹖葉公笑曰﹕是也。蓋吳興城南射村有寺號獅子吼﹐本錢氏賜名﹐宋因之。石林公旣爲《春秋書》﹐其別有四解﹕釋音義曰傳﹐訂證事實曰考﹐掊擊三傳曰讞﹐其編排凡例曰例。又問曰﹕吾之爲此名﹐前古之所未有也﹖濟曰﹕已嘗有之。石林曰﹕何也﹖曰﹕吳程秉逮事鄭玄﹐著書三萬餘言﹐曰《周易摘》《尙書駁》《論語弼》﹐得無近是乎﹖石林大喜。韓玉汝丞相喜事口腹﹐每食必殫極精侈﹐性嗜鴿﹐必白者而後食﹐或以他色紿之﹐輒能辧其非﹐世以爲異。然此事古人固已有之﹐晉苻堅從兄子朗國破歸晉﹐司馬道子爲設盛饌﹐極江左精肴﹐食訖﹐問曰﹕關中之食孰若此﹖答曰﹕皆好﹐惟鹽味小生耳。旣問宰夫﹐皆如其言。或人殺雞以食之﹐朗曰﹕此雞棲嘗半露。檢之皆驗。又食鵝肉知黑白之處﹐人不信﹐乃記而試之﹐無毫釐差﹐咸以爲知味。與韓相白鴿事同﹐此非有法可傳﹐蓋獨得於心﹐故能默契如此。丈人本父友之稱﹐不必婦翁也。漢匈奴傳曰﹕漢天子我丈人行也。唐人尢喜稱之﹐杜甫上韋左丞詩﹕丈人試靜聽。又有﹕丈人屋上鳥。而不聞杜公爲韋之婿也。如此甚多﹐柳子厚記先友韓退之一也﹐至與之書乃稱退之十八丈。父友而字之者﹐以其齒相近乎﹖近來不問行輩年齒﹐泛相稱呼必曰丈﹐不知起自何時。至於儕類相狎﹐則又冠以其名姓曰某丈某丈﹐乃反近於輕侮﹝一本姓上無名字﹞。爲帥守而踵父祖嘗所居﹐自昔以爲盛事。李文饒《獻替記》稱﹕開成二年﹐自浙西觀察授淮南節度﹐本朝二百餘年未嘗有自潤州遷揚州者﹐況兩地皆是舊封﹐倍懷榮感。蓋其父吉甫亦嘗領揚﹑潤故也。本朝如此比者亦有之﹐多見於謝上表啟。紹聖中﹐歐陽叔弼知蔡州﹐其父文忠公之舊治也。謝宰執啟云﹕惟近輔之名邦﹐實先人之舊治。髙城不攺﹐自疑華表之歸﹔老吏幾稀﹐尙守朱門之舊。追懷今昔﹐倍劇悲欣。靖康中﹐翟公巽自翰苑出守會稽﹐其父思之舊治也﹐謝表云﹕惟昔先臣﹐再臨東越﹐豈其暮齒﹐乃踵前修﹐朱邑世祠﹐猶有奉嘗之舊﹐恬侯家法﹐自憐孝謹之衰﹐敢不慰問耆年﹐覽觀謠俗﹐無忘遺愛之厚﹐永念教忠之餘。皆謂是也。李文定公以故相守兗州﹐有嫠婦爲其里人以僞券誣討田產﹐訴於官凡十餘年﹐皆不得直。及文定公未去郡﹐而傅求龍圖初中甲科﹐以廷尉評事知仙源縣﹐初至官﹐嫠婦又訟於縣﹐求逮所訟與書券者﹐驗其書迹不類﹐因窮治﹐盡得姦狀﹐里人旣伏辜﹐而歸其田產與嫠婦焉﹐一郡驚爲神明。李公聞之嘆曰﹕吾爲政於此﹐不能使枉者直﹐而又罪其嫠婦﹐吾甚愧之。乃以粟帛謝罪於婦﹐而盛薦傅公於朝。議者謂傅公發嫠姦伏固過人矣﹐而文定公之不諱其失﹐不掩人善﹐尢人之所難也﹝盛薦一作盛稱﹞。凡以節度使兼中書令﹑侍中﹑同平章事﹐並謂之使相﹐唐制皆僉敕﹐五代以來不預政事﹐敕尾存其銜而不僉﹐但注使字。漢初有假左相﹐曹參之徒嘗爲之﹐皆以將軍有功無以復賞故﹐假以宰相之名﹐而不得居其位﹐是亦唐以來使相之比也。漢殤帝延平元年﹐以鄧騭爲車騎將軍儀同三司﹐儀同之名起於此。魏黃權以車騎將軍開府儀同三司﹐開府之名起於此。蓋亦姑使其儀秩得視三公而已﹐是亦假丞相之類。然晉以來﹐左右光祿大夫開府者爲文官﹐驃騎車騎將尉軍與四徵四鎭及諸大將軍開府者皆爲武官。宋齊以後﹐循之不攺。初唐以爲文散階﹐𨿽三公三師亦必冠以此號﹐李涪著刊誤常非之。宋因唐無所革﹐元丰官制旣罷同平章事﹐遂以節度使加開府爲使相﹐正合創名之意﹐而文臣寄祿官亦存之﹐然無生爲之者﹐惟以爲贈官。特進起於西漢﹐凡諸侯功優﹐朝廷敬異﹐乃賜之位特進﹐位在三公下﹐故曰特進。成都侯王商以特進領城門兵﹐置幕府﹐得舉吏如將軍。後漢鄧禹列侯就第特進奉朝請﹐是特引見之稱﹐無官秩﹐定禮。魏晉以後皆有之﹐唐以爲文散階﹐元丰官制以爲寄祿官﹐亞開府。漢武帝元朔三年﹐詔曰﹕夫刑罰所以防姦也﹐內長文所以見愛也﹐以百姓之未洽於教化﹐朕嘉與士大夫日新厥業。只而不解其赦天下「內長文」之語﹐了不可解。張晏曰﹕長文﹐長文徳也。師古曰﹕詔言有文徳者﹐卽親內而崇長﹐之所以見仁愛之道﹐見謂顯示也。顏氏之說𨿽比張晏爲詳﹐然終不能服人意。許少伊右丞言往年江南舊本﹐乃以「內」爲「而」文﹐爲史傳寫之誤﹐容或有此﹐而其義通矣。近見一士人言﹐前輩校正本乃以內爲而﹐長爲肆﹐文爲赦﹐而肆赦所以見愛﹐其於下文尢爲貫穿﹐但攺字太多﹐不知果有所據否﹖歐公云﹕讀書有不通因攺易本文而附會之﹐最爲解經者之蔽。此言蓋譏鄭氏也﹐近世學者多或不免如此。呂文穆參政﹝餘慶﹞與其弟正惠丞相皆晉兵部侍郎琦之子也﹐自五代至宋至道中﹐父子兄弟相繼居顯位﹐而家無餘財﹐居無別業﹐平日俸賜多以賑施中外﹐隨手而盡故也。家人嘗訴日用乏絕﹐正惠公曰﹕過得三日﹐則更營三日﹐生計如是足矣。秦漢以來﹐方士言神仙莫不白日上升﹐後世小說所載往往而是﹐然人未嘗有日見之者﹐難以必其有無﹐惟韓文公詩敍謝自然事曰﹕一朝坐空室﹐雲霧生其間﹐如聆笙簫韻﹐來自冥冥天。白日變幽晦﹐蕭蕭風景寒﹐檐楹气明滅﹐五色光屬聯。觀者徒傾駭﹐躑躅詎敢前﹐須臾自輕舉﹐飄若風中煙。據此等語﹐則其自幼學仙而致輕舉﹐眾所共見者﹐昭然不誣。近吳興陳湯求大夫提舉江西茶鹽﹐回言數年前﹐袁州一村民女子自幼樂靜默﹐常獨處一室中﹐然初無他異﹐至十八九﹐一旦﹐其家聞空中笙簫之聲﹐女子已在室中闔戶而坐﹐須臾﹐采云四合蓊郁其捨﹐家人與觀者皆莫敢前﹐經半日方散﹐開戶視之﹐已不見女子﹐久之猶聞笙簫聲在半空。其事與謝自然相類。飲茶或云始於梁天監中﹐事見《洛陽伽藍記》﹐非也。按《吳志﹖韋曜傳》﹐孫皓時每晏饗﹐無不竟日坐席﹐無能否飲酒率以七升爲限﹐𨿽不悉入口﹐皆澆灌取盡﹐曜所飲不過二升﹐初見禮異時﹐或爲裁減﹐或賜茶Η以當酒。如此言則三國時已知飲茶﹐但未能如後世之盛耳。逮唐中世﹐榷利遂與煮酒相抗﹐迄今國計賴此爲多。唐人所飲不過艸茶﹐但以旗槍爲貴﹐多取之陽羨﹐猶未有所謂臘茶者﹐今建州制造日新歲異﹐其品之精絕者﹐一餅直四十千﹐蓋一時所尙﹐故豪貴競市以相誇也。呂申公爲潁州通判﹐歐公爲守﹐素不以文靖爲然﹐及與其子爲僚﹐見其學識﹐已攺觀矣。時劉原甫﹑王深甫皆寓居都下﹐四人日相從講學爲事﹐情好款密﹐一日﹐分題賦詩﹐申公得癭木壺﹐其辭曰﹕天地產眾材﹐任材謂之智﹐梁桷與楹代﹐小大無有棄﹐方者以矩度﹐圓者中規制。差爾木之癭﹐何異肉有贅﹐生成擁腫姿﹐賦象難取類﹐隱括所不施﹐鉤繩爲爾廢。大匠睨而往﹐惻然乃有意﹐孰非造化功﹐而終不朽器﹐刳剔虛其中﹐朱漆爲之僞。漿挹酒醴﹐施用惟其利﹐犧象非不珍﹐金豈不貴﹐幸因左右容﹐反見謂奇異。人之才與性﹐未直遠於是﹐性𨿽有不善﹐在教之操礪﹐才無不可用﹐在上所錯置。飾陋就其長﹐皆得爲良士﹐執一以廢百﹐眾工何由備﹐是惟聖人心﹐絕通天下志。歐陽稱賞﹐以爲有宰相器﹝案《宋文鑑》「豈不貴」下有「設之於楹階﹐十目肯注視」句﹞。錢唐關注﹐字子東﹐家世以文雅稱﹐喜爲詩﹐有唐人之風。嘗賦《松聲》一篇云﹕夢破松聲枕上聞﹐睡魔夜半戰吟魂﹐初疑秋雨連江岸﹐乍覺寒潮上海門。招引好風來古寺﹐追隨月色下前村﹐晚行欲問聲來處﹐鬱鬱蒼波漫不分。王文正公遺事﹕公幼時見天門開﹐中有公姓名﹐弟旭乘間問之﹐公曰﹕要待死後墓志寫上吾不知此。言𨿽云拒之﹐亦可見其實有是事矣。龐莊敏公帥延安日﹐因冬至奉祠家廟齋居﹐中夜恍忽間見天象成文﹐云﹕龐某後十年作相﹐當以仁佐天下。凡十三字﹐注視久之方滅﹐公因作詩記之云﹕冬至子時陽已生﹐道隨陽長物將萌﹐星辰賜告銘心骨﹐願以寬章輔至平。手械之﹐題曰《齋誠密記》。其詩藏其曾孫益孺處﹐用小粉箋﹐字札極艸艸。按實錄﹐自慶曆元年初﹐分陜西四路﹐公與韓忠獻﹑範文正﹑衛聖源三公俱爲帥﹐至皇三年登庸﹐適十年。夫天道遠矣﹐而告人諄諄如此﹐理固有之﹐不可盡詰。彭資器尙書﹝汝礪﹞﹑熊伯通舍人﹝本﹞皆鄱陽人﹐其父並爲郡吏﹐兩公少從學。彭公旣魁天下﹐聞報之日﹐太守卽諭其父﹐使罷役﹐且以己所乘馬及導從並命郡吏送還家﹐鄕閭以爲榮﹐其徒相與言曰﹕彭孔目之子旣已爲狀元矣﹐熊孔目之子當如何﹖次舉﹐伯通亦擢上第﹐時前守已替去﹐後守悉用前例送熊之父還家﹐自是一郡歆艷﹐家學益眾。仁宗朝﹐京東有劇賊執濮州通判並淵縱掠﹐時蔡子正尙爲小官﹐建言宜如漢髙元不以劫質開姦路﹐急捕系之﹐朝廷從其言﹐賊黨遂壞散﹐自是以才能顯。其後﹐江西廣東福建路盜賊稍起﹐至千百爲羣﹐公然被鎧甲擁旗鼓肆爲剽掠﹐吏莫能禁﹐子正復建言﹐請嚴敕所屬其除民患﹐時執政者記其前言﹐因就付以其事﹐遂除江西提點刑獄。子正至部﹐首下令民有器甲者﹐與期限﹐俾首納﹐原其罪﹐於是競自歸納﹐前後得六萬餘﹐擇其精者給巡捕吏兵﹐賊气已奪。先是﹐羣盜常恃眾恃兵仗以販魚爲名挾鹽以賣﹐子正復令販魚者賫鹽不及二十斤﹐眾不至五人﹐不持兵﹐皆爲良民﹐吏毋得問﹐自是人情大安﹐盜亦消弭﹐子正迄爲名帥。傅獻簡公事仁英兩朝居言路﹐榻前論事﹐是是非非正色抗議﹐未嘗少有苟容姑息之言﹐退而與人道之﹐亦未嘗少有驕矜自負之色。及出爲郡﹐循循然遵奉詔條惟謹﹐所親或問之曰﹕公以直節聞天下﹐今𨿽爲郡﹐謂當時有所縱捨以自表見﹐柰何俯首奉法如此﹐何以自別於常人乎﹖公曰﹕不然﹐君子素其位而行﹐言官行言事之職﹐牧守行守土之任﹐此古人所以安分而明守也。聞者嘆服。司馬溫公嘗與邵康節論近代人物曰﹕淸﹑直﹑勇三者﹐人所難能也﹐吾於欽之畏焉。康節曰﹕欽之淸而不耀﹐直而不激﹐勇而不慍﹐亦爲難矣。世以爲知言。魏鄭公言﹐君臣同心﹐是謂一體﹐豈有置至公而事形迹﹐若上下共由玆路﹐邦之興喪未可知也。予嘗愛此言最切於治道。夫事形迹者﹐本以示公﹐然考其實未有不出於私其身者也。宋盛時士大夫立朝論事往往信道任誠﹐粲然如骨肉之相與﹐識者以爲美談。予聞故老道一二事﹐太宗平晉之初﹐以並州交城縣地勢險阻﹐可以控扼山外﹐且有金鐵之饒﹐建以爲大通監領交城﹐綿上二邑。大中祥符中﹐復廢爲縣﹐呂獻可嘗宰交城﹐以爲宜復爲監﹐卽具利害奏聞﹐而自請就爲知監﹐任興復之事。且言臣於審官院差除已是合入通判資序﹐若朝廷允從所請﹐卽於臣別無僥幸。客至則設茶﹐欲去則設湯﹐不知起於何時﹐然上自官府﹐下至閒裏﹐莫之或廢。有武臣楊應誠獨曰﹕客至設湯是飲人以藥也﹐非是。故其家每客至﹐多以蜜漬橙木瓜之類爲湯飲客﹐或者效之。予謂不然﹐蓋客坐旣久﹐恐其語多傷气﹐故其欲去﹐則飲之以湯。前人之意必出於此﹐不足爲嫌也。

