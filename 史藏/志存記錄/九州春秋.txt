《九州春秋》西晉司馬彪著

○崔烈

崔烈﹐廷尉卿。靈帝時開鴻都門榜賣官爵﹐烈時入錢五百萬﹐得爲司徒。及拜曰﹐天子臨軒﹐百僚畢會。帝顧謂倖者曰「恨不小靳﹐可至千萬。」程夫人於傍應曰「崔公﹐冀州名士﹐豈肯買官﹐賴我得是﹐反不知姝邪﹖」烈問其子鈞曰「吾居三公﹐於議者何如﹖」鈞曰「大人少有英稱﹐歷位卿守﹐論者不謂當爲三公。而今登其位﹐天下失望。」烈曰「何爲然也﹖」鈞者﹕「論者嫌其銅臭耳。」烈怒舉杖擊之﹐鈞走。烈罵曰「死卒﹗父撾而走﹐孝乎﹖」鈞曰「舜之事父﹐小杖則受﹐大杖則走﹐非不孝也。」烈慚而止。

○王芬

於是陳蕃子逸與術士平原襄楷會於芬坐﹐楷曰「天交不利宦者﹐黃門﹑常侍眞族滅矣。」逸喜。芬曰「若然者﹐芬願驅除。」於是與攸等結謀。靈帝欲北巡河間舊宅﹐芬等謀因此作難﹐上書言黑山賊攻劫郡縣﹐求得起兵。會北方有赤气﹐東西竟天﹐太史上言「當有陰謀﹐不宜北行」。帝乃止。敕芬罷兵﹐俄而徵之﹐芬懼自殺。

○楊鳳

張角之反也﹐黑山﹑白波﹑黃龍﹑左稜﹑牛角﹑五鹿﹑羝根﹑苦崷﹑劉石﹑平漢﹑大洪﹑司隸﹑緣城﹑羅市﹑雷公﹑浮雲﹑飛燕﹑白爵﹑楊鳳﹑千毒等各起兵﹐大者二三萬﹐小者不減數千。靈帝不能討﹐乃遣使拜楊鳳爲黑山校尉﹐領諸山賊﹐得舉孝廉計吏。後遂彌漫﹐不可復數。

○張燕

燕本姓褚。黃巾賊起﹐燕聚少年爲羣盜﹐博陵張牛角亦起與燕合。燕推牛角爲帥﹐俱攻癭陶。牛角爲飛矢所中﹐被創且死﹐大會其眾﹐告曰「必以燕爲帥」。牛角死﹐眾奉燕﹐故攺姓張。性剽悍捷速﹐故軍中號曰「飛燕」。其後人眾浸廣﹐常山﹑趙郡﹑中山﹑上黨﹑河內諸山谷皆相通﹐號曰「黑山」也。

○大洪緣城苦蝤

《後漢書朱雋傳》﹕「自黃巾賊後﹐復有黑山﹑黃龍﹑白波﹑左校﹑郭大賢﹑於氐根﹑靑牛角﹑張白騎﹑劉石﹑左髭丈八﹑平漢﹑大計﹑司隸﹑掾哉﹑雷公﹑浮雲﹑飛燕﹑白雀﹑楊鳳﹑於毒﹑五鹿﹑李大目﹑白繞﹑畦固﹑苦哂之徒﹐並起山谷間﹐不可勝數。注﹕九州春秋「大計」作「大洪」﹐「掾哉」作「緣城」﹐「哂」作「蝤」﹐音才由反。

○閻忠

中平元年﹐車騎將軍皇甫嵩旣破黃巾﹐威震天下。閻忠時罷信都令﹐說嵩曰「夫難得而易失者﹐時也﹔時至而不旋踵者﹐機也﹐故聖人常順時而動﹐智者必因機而發。今將軍遭難得之運﹐蹈易解之機﹐而踐運不撫﹐臨機不發﹐將何以享大名乎﹖」嵩曰「何謂也﹖」忠曰「天道無親﹐百姓與能﹐故有髙人之功者﹐不受庸主之賞。今將軍受鉞於初春﹐收功於末冬﹐兵動若神﹐謀不再計﹐旬月之間﹐神兵電掃﹐攻堅易於折枯﹐摧敵甚於湯雪﹐七州席捲﹐屠二十六萬方﹐夷黃巾之師﹐除邪害之患﹐或封戶刻石﹐南面以報徳﹐威震本朝﹐風馳海外。是以羣雄回首﹐百姓企踵﹐𨿽湯武之舉﹐未有髙於將軍者。身建髙人之功﹐北面以事庸主﹐將何以圖安﹖」嵩曰「心不忘忠﹐何爲不安﹖」忠曰「不然。昔韓信不忍一飧之遇﹐而棄三分之利﹐拒蒯通之忠﹐忽鼎跱之勢﹐利劍已揣其喉﹐乃嘆息而悔﹐所以見烹於兒女也。今主勢弱於劉﹑項﹐將軍權重於淮陰﹔指麾可以振風雲﹐叱吒足以興雷電﹐赫然奮發﹐因危抵頹﹐崇恩以綏前附﹐振武以臨後服﹔徵冀方之士﹐動七州之眾﹐朋檄先馳於前﹐大軍震響於後﹐蹈迹漳河﹐飲馬孟津﹐舉天网以爲綱羅京都﹐誅閹宦之罪﹐除羣怨之積忿﹐解久危之倒懸。如此則攻守無堅城﹐不招必影從﹐𨿽兒童可使奮空拳以致力﹐女子可使其褰裳以用命﹐況厲智能之士﹐因迅風之勢﹐則大功不足合﹐八方不足同也。功業已就﹐天下已順﹐乃燎於上帝﹐告以天命﹐混齊﹦﹦﹐南面以制﹐移神器於己家﹐推亡漢以定祚﹐實神機之至決﹐風發之良時也。夫木朽不彫世衰難制﹐將軍𨿽欲委忠難佐之朝﹐彫畫朽敗之木﹐猶逆阪而走丸﹐必不可也。方今權宦羣居﹐同惡如市﹐主上不自由﹐詔命出左右。如有至聰不察﹐機事不先﹐必嬰後悔﹐亦無及矣。」嵩不從﹐忠乃亡去。

○董卓

卓初入洛陽﹐步騎不過三千﹐自嫌兵少﹐不爲遠近所服﹔率四五曰﹐輒夜遣兵出四城門﹐明曰陳金鼓而入﹐宣言云「西兵復入至洛中」﹐人不覺﹐謂卓兵不可勝數。

○胡軫

卓以東郡太守胡軫爲大都督﹐呂布爲騎督。軫性急﹐豫宣言「今此行也﹐要當斬一靑綬﹐乃整齊耳」。布等惡之﹐宣言相警云「賊至」﹐軍眾大亂﹐奔走。

○呂布

布素使秦誼﹑陳衛﹑李黑等僞作宮門衛士﹐持長戟。卓到宮門﹐黑等以長戟挾叉卓車﹐或叉其馬。卓驚呼布﹐布素施鎧於衣中﹐持矛﹐卽應聲刺卓﹐墜於車。布與暹﹑奉書曰「二將軍拔大駕來東﹐有元功於國﹐當書勛竹帛﹐萬世不朽。今袁術造逆﹐當共誅討﹐柰何與賊臣還共伐布﹖布有殺董卓之功﹐與二將軍俱爲功臣﹐可因今共擊破術﹐建功於天下﹐此時不可失也。」暹﹑奉得書﹐卽回計從布。布進軍去勛等營百步﹐暹﹑奉兵同時並發﹐斬十將首﹐殺傷墜水死者不可勝數。

○田景

《後漢書董卓傳》﹕主簿田儀及卓蒼頭前赴其屍﹐布又殺之。

○焦和

初平中﹐焦和爲靑州刺史。是時英雄並起﹐黃巾寇暴﹐和務及同盟﹐俱入京師﹐不暇爲民保障﹐引軍逾河而西。未久而袁﹑曹二公與卓將戰於滎陽﹐敗績。黃巾遂廣﹐屠裂城邑。和不能禦﹐然軍器尙利﹐戰士尙眾﹐而耳目偵邏不設﹐恐動之言妄至﹐望寇奔走﹐未嘗接風塵交旗鼓也。欲作陷冰丸沈河﹐令賊不得渡﹐禱祈羣神﹐求用兵必利﹐蓍筮常陳於前﹐巫祝不去於側。人見其淸談千云﹐出則渾亂﹐命不可知。州遂蕭條﹐悉爲邱墟也。

○胡文才﹑楊整修

催等在陜﹐皆恐怖﹐急擁兵自守。胡文才﹑楊整修皆涼州大人﹐而王允素所不善也。及李催之叛﹐乃呼文才﹑整修使東解釋之﹐不假借以溫顏﹐謂曰「關東鼠子欲何爲耶﹖卿往呼之。」於是二人往﹐實召兵而還。

○樊稠

馬騰﹑韓遂之敗﹐樊稠追至陳倉。遂語稠曰「天地反覆﹐未可知也。本所爭者非私怨﹐王家事耳。與足下州里人﹐今𨿽小違﹐要當大同﹐欲相與善語以別。邂逅萬一不如意﹐後可復相見乎﹗」俱郤騎前接馬﹐交臂共語﹐良久而別。■兄子利隨稠﹐利還告■﹐韓﹑樊交馬語﹐不知所道﹐意愛甚密。■以是疑稠與韓遂私和而有異心。稠欲將兵東出關從■﹐索益兵。因請稠會議﹐便於坐殺稠。

○劉虞

紹﹑馥使故樂浪太守甘陵張岐賫議詣虞﹐使卽尊號。虞厲聲呵岐曰「卿敢出此言乎﹗忠孝之道﹐旣不能濟﹔孤受國恩﹐天下擾亂﹐未能竭命以除國恥﹐望諸州郡烈義之士戮力西面﹐援迎幼主﹐而乃妄造逆謀﹐塗污忠臣邪。」

○韓暹

暹失奉﹐孤﹐特與千餘騎欲歸並州﹐爲張宣所殺。

○韓馥

馥遣都督從事趙浮﹑程奐將彊弩萬張屯河陽。浮等聞馥欲以冀州與紹﹐自孟津馳東下。時紹尙在朝歌淸水口﹐浮等從後來﹐船數百艘﹐眾萬餘人﹐整兵鼓夜過紹營﹐紹甚惡之。浮等到﹐謂馥曰「袁本初軍無斗糧﹐各已離散﹐𨿽有張楊於浮羅新附﹐未肯爲用﹐不足敵也。小從事等請自以見兵拒之﹐旬曰之間﹐必上崩瓦解。明將軍但當開闔髙枕﹐何憂何懼。」馥不從﹐乃避位﹐出居趙忠故捨。遣子賫冀州印綬於黎陽與紹。

五廁因以書刀自殺。

○張純

純自號彌天將軍﹑安定王。

○公孫瓚

還屯廣宗界橋。

公孫瓚曰「始天下兵起﹐我謂唾掌而決﹔至於今曰﹐兵革方始﹐觀此非我所決﹐不如休兵力耕﹐以救凶年。兵法百樓不攻﹐今吾諸營樓櫓千里﹐積谷三百萬斛﹐食此足以待天下變也。」

○侯成

初﹐布騎將侯成遣客牧馬十五匹﹐客悉驅馬去﹐向沛城﹐欲歸劉備。成自將騎逐之﹐悉得馬還。諸將合禮賀成﹐成釀五六斛酒﹐獵得十餘頭豬﹐未飲食﹐先持半豬﹑五斗酒自入詣布前﹐跪言「間蒙將軍恩﹐逐得所失馬﹐諸將來相賀﹐自釀少酒﹐獵得豬﹐未敢飲食﹐先奉上微意。」布大怒曰「布禁酒﹐卿釀酒﹐諸將共飲作兄弟﹐共謀殺布邪﹖」成大懼而去﹐棄所釀酒﹐還諸將禮。由是自疑﹐會太祖圍下邳﹐成遂領眾降。

○朱靈

初﹐淸河季雍以鄃叛袁紹而降公孫瓚﹐瓚遣兵衛之﹐紹遣靈攻之。靈家在城中﹐瓚將靈母弟置城上﹐誘呼靈。靈望城涕泣曰「丈夫一出身與人﹐豈復顧家邪﹖」遂力戰拔之﹐生禽雍而靈家皆死。

○袁紹

初﹐紹說進曰「黃門﹐常侍累世太盛﹐威服海內﹐前竇武欲誅之而反爲所害﹐但坐言語漏泄﹐以五營士爲兵故耳。五營士生長京師﹐服畏中人﹐而竇氏反用其鋒﹐遂果叛走歸黃門﹐是以自取破滅。今將軍以元舅之尊﹐二府並領勁兵﹐其部曲將吏﹐皆英雄名士﹐樂盡死力﹐事在掌握﹐天贊其時也。今爲天下誅除貪穢﹐功勛顯著﹐垂名後世﹐𨿽周之申伯﹐何足道哉。今大行在前殿﹐將軍以詔書領兵衛守﹐可勿入宮。」進納其言﹐後更狐疑。紹懼進之攺變﹐脇進曰「今交構已成﹐形勢已露﹐將軍何爲不早決之﹖」事畱變生﹐後機禍至。進不從﹐遂敗。

授諫辭曰「世稱一兔走衢﹐萬人逐之﹐一人獲之﹐貪者悉止﹐分定故也。且年均以賢﹐徳均則下﹐古之制也。願上惟先代成敗之戒﹐下思逐兔分定之義。」紹曰「孤欲令四兒各據一州﹐以觀其能。」授出曰「禍其始此乎﹗」

○袁譚

譚始至靑州﹐爲都督﹐未爲刺史﹐後太祖拜爲刺史。其土自河而西﹐蓋不過平原而已。遂北排田楷﹐東攻孔融﹐曜兵海隅﹐是時百姓無主﹐欣戴之矣。然信用羣小﹐好受近言﹐肆志奢淫﹐不知稼穡之艱難。華彥﹑孔順皆姦佞人也﹐信以爲腹心﹐王修等備官而已。然能接待賓客﹐慕名敬士。使婦弟領兵在內﹐至令艸竊﹐市井而外﹐虜掠田野。別使兩將募兵下縣﹐有賂者見免﹐無者見取﹐貧弱者多﹐乃至於竄伏邱野之中﹐放兵捕索﹐如獵鳥獸﹐邑有萬戶者﹐著籍不盈數百﹐收賦納稅﹐參分不入一。招命賢士﹐不就﹔不趨赴軍期﹐安居族黨﹐亦不能罪也。

○袁術

司隸馮方女﹐國色也。避亂揚州﹐術登城見而悅之﹐遂納焉﹐甚愛幸。諸婦害其寵﹐語之曰「將軍貴人﹐有志節﹐當時時涕泣憂悲﹐必長見敬重。」馮氏以爲然﹐後見術輒垂涕﹐術以有心志﹐益哀之。諸婦人因其絞殺﹐懸之廁梁﹐術誠以爲不得志而死﹐乃厚加殯斂。

○郭圖

圖字公則。

○陳瑀

初平三年﹐揚州刺史陳禕死﹐袁術使瑀領揚州牧。後術爲曹公所敗於封邱﹐南人叛瑀﹐瑀拒之。術走陰陵﹐好辭以下瑀﹐瑀不知權﹐而又怯﹐不卽攻術﹐術於淮北集兵向壽春﹐瑀懼﹐使其弟公瑀請和於術﹐術執之而進﹐瑀走歸下邳。

○杜襲

建安六年﹐劉表攻西鄂﹐西鄂長杜子緒帥縣男女嬰城而守。時南陽功曹柏孝長亦在城中﹐聞兵攻聲﹐入室閉戶﹐牽被覆頭。相攻半曰﹐稍敢出面﹔其明﹐側立而聽﹔一曰﹐往出戶問消息﹔至四五曰﹐乃更負楯親斗﹐語子緒曰「勇可習也。」

○臧洪

臧洪爲靑州刺史﹐被袁紹所圍。糧食已盡﹐初尙掘鼠煮筋角﹐後無可復食者。主簿啟內廚米三斗﹐請中分﹐稍以爲糜粥﹐洪嘆曰「獨食此何爲﹖」使作薄粥﹐眾分歠之。殺其愛妾以食將士﹐將士咸流涕﹐無能仰視者。

○孔融

融住北海﹐自以智能優贍﹐溢才命世﹐當時豪俊皆不能及。亦自許大志﹐且欲舉軍曜甲﹐與羣賢要功。自於海岱結植根本﹐不肯碌碌如平居郡守﹐事方伯﹑赴期會而已。然其所任用﹐好奇取異﹐皆輕剽之才。至於稽古之士﹐謬爲恭敬﹐禮之𨿽備﹐不與論國事也。髙密鄭玄﹐稱之鄭公﹐執子孫禮。及髙談教令﹐盈溢官曹﹐辭气溫雅﹐可玩而誦﹔論事考實﹐難可悉行。但能張磔网羅﹐其自理甚疏﹐租賦少稽﹐一朝殺五部督郵。姦民污吏﹐猾亂朝市﹐亦不能治。幽州精兵亂﹐至徐州﹐卒到城下﹐舉國皆恐﹐融直出說之﹐令無異志﹐遂與別校謀夜覆幽州﹐幽州軍敗﹐悉有其眾。無幾時﹐還復叛亡。黃巾將至﹐融大飲醇酒﹐躬自上馬﹐禦之淶水之上。寇令上部與融相拒﹐兩翼徑涉水﹐直到所治城。城潰﹐融不得入﹐轉至南縣﹐左右稍叛。連年傾覆﹐事無所濟﹐遂不能保鄣四境﹐棄郡而去。後徙徐州﹐以北海相自還領靑州刺史﹐治郡北陲。欲附山東﹐外接遼東﹐得戎馬之利﹐建樹根本﹐孤立一隅﹐不與共也。於時曹﹑袁﹑公孫共相首尾﹐戰士不滿數百﹐谷不至萬斛。王子法﹑劉孔慈凶辧小才﹐信爲腹心﹔左承祖﹑劉義遜淸雋之士﹐備在坐席而已﹐言此民望﹐不可失也。承祖勸融自托彊國﹐融不聽而殺之﹐義遜棄去。遂爲袁譚所攻﹐自春至夏﹐城小寇眾﹐流矢雨集。然融憑幾安坐﹐讀書論議自若。城壞眾亡﹐身奔山東﹐室家爲譚所虜。

曹公制酒禁﹐而孔融書嘲之曰「夫天有酒旗之星﹐地列酒泉之郡﹐人有旨酒之徳﹐故堯不千鐘無以成其聖。且桀紂以色亡國﹐今令不禁婚姻也。」太祖外𨿽寬容之﹐內不能平。禦史大夫郗慮知旨﹐以免融官。

○孫策

策聞曹公北徵柳城﹐悉起江南之眾﹐自號大司馬﹐將北襲許﹐恃其勇﹐行不設備﹐故及於難。

○郭嘉

曹公徵烏桓﹐諸將曰「深入遠徵﹐萬一劉表使劉備襲許﹐悔無及也。」郭嘉曰「劉表坐談客耳﹐自知才不足以禦備﹐重用之則恐不能制﹐輕之則備不爲用。𨿽違國遠徵﹐無憂矣。公遂徵之。

○賈詡

曹公與袁紹相距﹐遣人招張繡。繡欲歸紹﹐賈詡勸繡歸曹公。繡曰「紹彊﹐又曹公與吾有讎﹐不可。」詡曰「此乃所以宜從之也。夫有霸王之志者﹐固將釋大怨﹐明徳於四海也。」繡從之﹐歸曹公。曹公見之喜﹐執詡手曰「使我信重於天下者﹐君也。」

○劉備

劉備奔荊州﹐劉表甚敬禮之。備作上客數年﹐嘗於坐中起至廁﹐見髀裏肉生﹐流涕還坐。表問備﹐備曰「昔年嘗身不離鞍﹐髀肉皆消。今不復騎﹐髀裏生肉﹐曰月若馳﹐老將至矣﹐而功業不立﹐是以悲耳。」

○傅幹

參軍傅幹諫曰「治天下之大具有二﹐文與武也﹔用武則先威﹐用文則先徳﹐威徳足以相濟﹐而後王道備矣。往者天下大亂﹐上下失序﹐明公用武攘之﹐上平其九。今未承王命者﹐吳與蜀也﹐吳有長江之險﹐蜀有崇山之阻﹐難以威服﹐易以徳懷。愚以爲可且按甲寢兵﹐息軍養士﹐分土定封﹐論功行賞﹐若此則內外之心固﹐有功者勸﹐而天下知制矣。然後漸興學校﹐以導其善性而長其義節。公神武震於四海﹐若修文以濟之﹐則普天之下﹐無思不服矣。今舉十萬之眾﹐頓之長江之濱﹐若賊負固深藏﹐則士馬不能逞其能﹐奇變無所用其權﹐則大威有屈而敵心未能服矣。惟明公思虞舜舞干戚之義﹐全威養徳﹐以道制勝。」公不從﹐軍遂無功。幹字彥材﹐北地人﹐終於丞相倉曹屬。有子曰玄。

○魯肅

曹公徵荊州﹐孫權大懼﹐魯肅欲勸權拒曹公﹐乃激說權曰「彼曹公者﹐實嚴敵也﹐新並袁紹﹐兵馬甚精﹐乘戰勝之威﹐伐喪亂之國﹐克可必也。不如遣兵助之﹐且送將軍家詣鄴﹔不然﹐將危。」權大怒﹐欲斬肅﹐肅因曰「今事已急﹐卽有他圖﹐何不遣兵助劉備﹐而欲斬我乎﹖」權然之﹐卽遣周瑜助備。

○龐統

統說備曰「荊州荒殘﹐人物殫盡﹐東有吳孫﹐北有曹氏﹐鼎足之計﹐難以得志。今益州國富民彊﹐戶口百萬﹐四部兵馬﹐所出必具﹐寶貨無求於外﹐今可權借以定大事。」備曰「今指與吾爲水火者﹐曹操也。操以急﹐吾以寬﹔操以暴﹐吾以仁﹔操以譎﹐吾以忠﹐每與操反﹐事乃可成耳。今以小故而失信義於天下﹐吾所不取也。」統曰「權變之時﹐固非一道所能定也。兼弱攻昧﹐五霸之事﹐逆取順守﹐報之以義﹐事定之後﹐封以大國﹐何負於信﹖今曰不取﹐終爲人利耳。」備遂行。

○楊修

夏侯淵爲劉備所殺於平陽。曹公自長安出斜谷﹐至陽平﹐備拒險守峽。王欲還﹐出令曰「雞肋。」官屬不知所謂﹐楊修便曰「夫雞肋﹐棄之可惜﹐食之。無所得﹐以比漢中﹐王欲還也。」遂引還。

