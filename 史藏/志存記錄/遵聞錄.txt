

遵聞錄

﹝明﹞梁億撰

太祖親徵婺州﹐時有民進一女子﹐年二十﹐善作詩。太祖曰「我取天下﹐豈以女色爲心也。」命誅之。

太祖親徵陳友諒﹐大戰於彭蠡湖﹐與伯溫皆在禦舟﹐以觀將卒搏戰。伯溫忽躍起大呼﹐太祖亦驚起﹐疑其作亂﹐見伯溫雙手麾之﹐連聲呼曰「難星過﹐可更舟。」太祖如其言而更之。坐未半餉﹐舊舟已爲敵炮擊碎矣。及後勝負未決﹐伯溫密言於太祖曰「可移軍湖口﹐期以金木相克日決勝。」太祖從之﹐遂平陳氏。

太祖旣渡江﹐嘗題詩於壁﹐後庵僧洗之。及有天下﹐僧乃獻詩云「禦筆題詩不敢畱﹐畱時只恐鬼神愁﹐曾將法水輕輕洗﹐猶有餘光射鬥牛。」

張士誠以厚幣招楊濂夫甚急﹐﹝「張士誠以厚幣招楊濂夫甚急」﹐「厚」原作「禮」﹐據明今獻匯言本攺。﹞濂夫勉行至姑蘇。適元以龍衣禦酒賜士誠﹐﹝「適元以龍衣禦酒賜士誠」﹐原無「誠」字﹐據明今獻匯言本補。﹞濂夫飲禦酒﹐遂作詩曰「江南歲歲烽煙起﹐海上年年禦酒來。如此烽煙如此酒﹐老夫懷抱幾時開。」﹝「老夫懷抱幾時開」﹐「開」原作「聞」﹐據明今獻匯言本攺。﹞士誠聞之默然﹐遂不彊畱。其後濂夫歸於我朝﹐未幾而卒。

國初時嘗欲徵倭國﹐彼遣使嗐哩嘛哈奉表乞降。上問倭國風俗如何﹖嗐哩嘛哈以詩答曰「國比中原國﹐人如上古人。衣冠唐制度﹐禮樂漢君臣。銀甕蒭新酒﹐金刀膾錦鱗。年年二三月﹐桃李一般春。」

古岡黎先生名眞﹐字林坡﹐國初名儒也。嘗以非罪謫戍遼左﹐同裏馬某與焉。旣先生蒙恩放回﹐而馬獨不與。其兄一日盛席以邀先生﹐侑觴妓女﹐絕色也。先生不往﹐遺之以詩曰「錦瑟銀箏白玉巵﹐賞音元自有鐘期。可憐孤鴈長城外﹐叫斷南云總不知。」其兄得詩爲之墮淚而罷宴。

釋來復見心﹐我太祖聞其賢﹐詔侍臣取其詩文而覽之﹐時褒美勿置。嘗承召賜食﹐謝詩云「淇園花發曉吹香﹐手挽架裟近禦牀。闕下彩雲移雉尾﹐座中紅芾動龍光。金盤蘇合來殊域﹐玉盌醍醐出上方。稠疊濫承天上賜﹐華封三祝頌陶唐。」又嘗爲給事中南海王時舉賦聽雨軒雲﹕「掛冠盈得賦門居﹐聽雨羅浮老故廬。夜滴梧桐燈燼後﹐曉鳴荷芰酒醒初。打窻雨趁江濤急﹐入座寒兼地籟虛。曾憶候朝天上去﹐﹝「曾憶候朝天上去」﹐「上」原作「下」﹐據明今獻匯言本攺。﹞五更泥滑出無驢。」又有送李宗遠歸廣東詩云「三山木落鴈啼霜﹐虎距關頭買去航。明日想思望南斗﹐江流不盡楚天長。」又云「太平身退更何憂﹐歸老南山問故丘。一色梅花三萬樹﹐夜和明月醉羅浮。」又云「聞說商侯膽气彊﹐校詩多向白雲牕。秋來椰子甘如蜜﹐寄我書緘五百雙。」又云「鸚鵡杯深泛紫霞﹐風涼渾訝謫仙家。錦袍畱客催春燕﹐開徧東園荳蒄花。」其詩濃灑而演迆﹐整暇而森嚴﹐今有蒲庵集行於世。

方孝孺先生未生時﹐其父將葬其祖﹐已預擇其日矣。忽夜夢一朱衣人前跪曰「聞執事明日要作尊翁之藏於某山之原﹐然吾九族居此已數百年﹐子孫繁衍不知其數﹐望再緩三日﹐吾當從而避之﹐願以仁恕爲心﹐俯從所請。」言訖辭去。明日起土﹐卽得一穴﹐闊六丈許﹐中有赤蛇千餘尾共一穴﹐其一長數丈﹐蓋所夢之赤衣也。先生之父素不信鬼神事﹐見蛇不顧﹐亦不憶夢中之言﹐積薪縱火焚之﹐有煙一道直指先生家﹐是時母方姙。後數日﹐先生生焉﹐厥狀甚類蛇﹐舌有兩尖﹐能入括鼻口。幼頴悟﹐其長師宋景濂﹐爲文議論滂沛類蘇東坡﹐官至學士﹐亦九族﹐蓋蛇之報。

永樂某年八月中秋節﹐文皇開宴賞月﹐而月爲濃云所掩﹐因命解縉學士賦詩﹐解作風落梅一闋﹐其辭曰「嫦娥面﹐今夜圓﹐下云簾﹐不著臣見。■﹝扌棄﹞今宵﹐倚闌不去眠﹐看誰過廣寒宮殿。」上覽之甚歡﹐賜縉飲至東白。

文廟第三次親徵北虜﹐師以開平。夜夢有人告之曰「上帝好生」﹐如此者再。旣覺﹐遂命儒臣艸詔班師。可謂聰明睿智﹐神武不殺者矣。

英宗回自北狩﹐常使人以聖造問於術士萬祺﹐祺對曰「丁丑年某月某日當復大位。」又成一詩以進曰「黃河之水通跤趾﹐亙古至今不斷流。月在碧空星漢闊﹐鴈飛邊外兩經秋。須知身在磚城下﹐不日移居到鳳樓。至在水年窩裏發﹐花殘結果兩枝頭。」詩語𨿽不工﹐然其術亦甚神矣。

上皇北狩時﹐軍校袁彬日侍左右﹐不敢少離。後復立﹐念彬之忠﹐以爲錦衣指揮﹐又爲其造第。第告成﹐彬乞門帖﹐上命閣下代作﹐徐友貞爲撰云「一天新雨露﹐萬里舊乾坤。」上甚喜﹐命中書以帖並羊酒賜彬﹐爲一時之盛事云。

郭國賓﹐諱愛﹐字善理﹐鳳陽人也。頴悟警敏﹐尢極巧慧。宣廟聞其賢﹐命迎至京。旣至﹐病﹐遂不起。先數日﹐自識死期﹐復言楚聲以自哀﹐其辭曰「修短有數兮﹐不足較也﹔生而如夢兮﹐死則覺也。先吾親而歸兮﹐獨慚乎子之孝也。心淒淒而不得已兮﹐是則可悼也。」能爲此辭﹐亦賢已哉﹗

正統十年進士登科錄﹐凡天字皆作■﹝艸曳﹞﹐云出內閣意。景泰中﹐幸太學﹐謝表內閣自爲之﹐中有「管窺霄﹐蠡測海」之句﹐蓋亦避天字也。未幾﹐英宗復位﹐年號天順﹐豈偶然哉﹗

天順某年﹐曹欽謀反伏誅。時有一詩傳誦於京師﹐不知誰所作也﹐曰「曹奴此日發顚狂﹐寇逯諸公死亦當。﹝謂寇深﹑逯杲。﹞學士扣門如系犬﹐﹝謂李賢。﹞尙書瑣項似牽羊。萬安扣首稱三叔﹐恭順當﹝吳瑾﹐爲恭順侯。﹞凶戰一場。寄語滿朝當道者﹐將何面目見吾皇。」

太祖之定鼎金陵﹐蓋𨿽出自聖意﹐然亦由馮國用與陶安之言也。國用﹐濠州定遠人。歲甲午﹐謁太祖於妙山﹐太祖見而奇之﹐曰「爾被服若是﹐其儒生耶﹖」問定天下計將安出﹖國用對曰「金陵龍蟠虎踞﹐眞帝王之都。願先拔金陵而定鼎﹐然後命將四徵﹐﹝「然後命將四徵」﹐「四」原作「因」﹐據明今獻匯言本攺。﹞掃除羣寇﹐救生靈於水火﹐勿貪子女玉帛﹐倡仁義以收人心﹐天下不難定也。」上大悅﹐曰「吾意正如是。」

陶安﹐太平當塗人。乙未夏六月﹐太祖帥師渡江﹐取太平路﹐安與耆儒李習率父老出迎。安見上狀貌﹐謂李習曰「龍資鳳質﹐非常人也﹐我輩今有主矣。」﹝「我輩今有主矣」﹐原無「矣」字﹐據明今獻匯言本補。﹞上召安與語﹐善之。因問﹕「吾欲取金陵如何﹖」安曰「金陵古帝王之都﹐龍蟠虎踞﹐限以長江之險﹐﹝「限以長江之險」﹐「以」原作「於」﹐據明今獻匯言本攺。﹞若取而有之﹐據其形勢﹐出以臨四方﹐則何能不克﹖」其言亦合上意。

國用後官至帳前總制親軍都指揮使﹐專侍謀議。安至翰林院學士﹑加議大夫﹑知制誥兼修國史。二公蓋亦開國之功臣云。

「雪壓竹枝低﹐𨿽低不著泥。明朝紅日出﹐依舊與云齊。」此我太祖吟雪枝詩也。時𨿽未卽大位﹐然而帝王气象已宛然見於言意之表矣。

洪武初﹐京城旣定﹐上謂誠意劉伯溫曰「城髙如此﹐誰能踰之﹖」伯溫對曰「人實不是踰﹐除是燕子。」燕國太宗所封之國﹐燕子蓋指太宗而言﹐隱語也。然則伯溫當時蓋以預知太宗之必有天下也。太宗未起兵時﹐江淮間有天子气。旣克太平而金陵中亦當有天子气。蓋帝王之興﹐天地爲之預發其象如此。

太祖初有天下﹐一夕微行至神樂觀﹐見一道士於燈下結网巾﹐問曰「此何物也﹖」對曰「此网巾也﹐用以裹之頭上﹐則萬發皆齊矣。」太祖去。明日朝罷﹐有旨召神樂觀昨夕結巾道士以來。至則命爲道官﹐仍命其取网巾十三頂﹐頒於十三布政司﹐使人無貴賤皆首裹网巾﹐至今遂爲定制。蓋自元以前﹐無此也。

按﹕太祖創法垂憲﹐不獨見於禮樂刑政之大﹐𨿽士庶巾服之微﹐亦莫不創制。宜民若此﹐後聖𨿽有作者﹐其莫之能易也夫。

江浦義門鄭氏門前卓禊扁云「天下第一家」﹐太祖聞而惡之﹐命逮其家長某至京。及廷見﹐問曰「汝何爲天下第一家也﹖」對曰「臣合族共爨已八﹑九世﹐本府知府以爲可以激勸風俗﹐遂爲起蓋牌坊而書之扁上者如此﹐然實非臣所敢當也。」上曰「汝家食指若干人﹖」曰「一千有奇。」曰「一千餘人而同居共爨﹐世所罕有﹐誠天下第一家也。」遂命之出。馬太后在壁後聞之﹐謂太祖曰「陛下初以一人舉事﹐致有天下。今鄭某家有千餘人﹐使其舉事﹐顧不易於我耶﹖」上曰「汝言亦有大理。」卽命中貴人復召入﹐問曰「汝之合族亦有道乎﹖」曰「無他﹐但不聽老婆言耳。」太祖大笑。時適河南進香水梨﹐遂以二枚賜之﹐某以雙手擎梨於手﹐趨出。太祖命一校尉尾而瞷之。

某至家﹐召其族人置兩缸水於堂上﹐杵梨投缸中攪之﹐合族分飲旣畢﹐向北叩首而謝。中使還報﹐上大喜﹐遂不破其家。

太祖至登極時﹐﹝「至」字似「未」字之誤。﹞嘗於集處興軍元相拒﹐﹝「嘗於集處興軍元相拒」﹐「集」或「某」之誤﹐「興」或「與」之誤﹐「軍元」或顚倒。﹞敗績﹐有二將乘馬追之。太祖匿於魚舟中﹐漁人之婦遂以雞血沁裙爲產婦坐於舟尾。二人追至岸上﹐問曰「曾見一偉人過否﹖」漁人詐之曰「去已遠矣。」其一人不信﹐下馬欲搜舡中﹐及見漁婦衣上有血﹐以爲不吉﹐遂登岸勒馬去。我太祖因得不患焉。後有天下﹐漁人獲封上爵。或曰卽蔡國公也。

解縉戊辰上書太祖﹐其中有曰「陛下進人不擇於賢否﹐授職不亮於輕重。建不爲君用之法﹐所謂取之盡錙銖﹔置朋姦以法之條﹐所謂用之如泥沙。」而葉居升﹝卽伯巨﹞因某年五星紊度﹐日月相刑﹐上萬言書﹐其中亦云「古之爲使者﹐以登仕版爲榮﹐以罷職不敍爲辱。今之爲士者﹐以混迹無聞爲福﹐以受玷不錄爲幸﹐以屯田供役爲必獲之罪﹐以鞭笞捶楚爲尋常之辱。其始也﹐朝廷取天下之士﹐网羅招摭﹐務無遺逸﹐有司催迨上道﹐如捕重囚。比到京師﹐而除官多以貌選﹐故所學或非其所聞﹐而其所用或非其所學。洎乎居官﹐舉動一跌於法﹐苟勉誅戮﹐則必屯田工役之料﹐所謂取之盡錙銖﹐用之如泥沙。」二人所言皆同。然葉見誅而解獲宥﹐蓋有幸不幸也。

太祖嘗一日讀孟子﹐怪其與時君言多不遜﹐怒曰「使此老在今日﹐寧得活也﹖」時將丁祭﹐遂命禮官勿以孟子配饗先聖。明日﹐欽天監奏﹕「昨夜文星暗。」上笑曰「此必因朕欲去孟軻之配饗孔子故耳。」卽命復之﹐是夜星復明。

太祖徵陳友諒﹐王師至瀟湘﹐﹝「王師至瀟湘」﹐「師」原作「帥」﹐據淸說郛本攺。﹞賦詩云「馬渡沙頭苜蓿香﹐﹝「馬渡沙頭苜蓿香」﹐「苜」原作「首」﹐據明今獻匯言本攺。﹞片雲片雨渡瀟湘。東風吹醒英雄夢﹐不是咸陽是洛陽。」天葩睿藻﹐豪宕英邁有如此﹐﹝「豪宕英邁有如此」﹐「宕」原作「巖」﹐據明今獻匯言本攺。﹞怎生不做皇帝﹖

今南京紫金山﹐卽古之鐘山﹑獎山也。我太祖髙皇帝陵寢在焉。葬之時﹐掘山數尺﹐見一石龜﹐頸長數十﹐首足口目皆具﹐今藏於太廟。久晴而腹下有水﹐則雨﹐久雨而腹下無水﹐則晴﹐其異如此。

南京歷代帝王廟﹐每年一祀。每祀﹐帝王之前﹐皆一爵﹐惟獻漢髙祖以三爵。蓋因廟初成時﹐太祖臨祭禮畢﹐復至髙祖神位前笑謂曰「劉君﹐今日廟中諸君當時皆有所馮籍以得天下﹐惟予與汝不階尺土一民﹐手提三尺致位天子﹐比諸君尢爲難事﹐可多飲二爵。」至今遂爲定制。

今南京國子監監生﹐一日三次升堂。將升堂時﹐隸卒搖鈴巡號呼云「老官升堂。」蓋因國初時﹐聖祖制秀才監生之衣巾旣成﹐服而試之﹐問馬太后曰﹕﹝「問馬太后曰」﹐「問」原作「聞」﹐據文意攺。﹞「汝爲我何所似耶﹖」太后笑答曰「似一个老官也。」故今監中隸卒稱監生爲老官﹐本此。

陶安知饒州﹐聖祖賜以詩曰「匡廬巖穴甚幽深﹐﹝「匡廬巖穴甚幽深」﹐「匡廬」原作「臣盧」﹐「幽深」原作「濟濟」﹐皆據明今獻匯言本攺。﹞水怪無端盈彭蠡。鱷魚因韓去遠洋﹐﹝「鱷魚因韓去遠洋」﹐「魚」原作「無」﹐據明今獻匯言本攺。﹞陶安鄱陽卽一理。」﹝「陶安鄱陽卽一理」﹐「鄱」原作「都」﹐據明今獻匯言本攺。﹞未幾﹐以爲翰林學士﹐賜以門對曰「國朝謀略無雙士﹐翰苑文章第一家。」﹝「翰苑文章第一家」﹐「苑」原作「院」﹐據明今獻匯言本攺。﹞後又以安爲江西參政而卒﹐聖祖禦制文﹐遣使祭之﹐﹝「聖祖禦制文遣使祭之」﹐「文」原作「又」﹐據明今獻匯言本攺。﹞其家被寵眷終始不衰。如此視諸宋濂﹐其幸與不幸之間相去遠矣。

「大將南徵膽气豪﹐腰懸秋水呂虔刀。馬鳴甲冑乾坤靜﹐風動旌旗日月髙。世上麒麟終有種﹐穴中螻蟻竟何逃﹖大標銅柱歸來日﹐庭院春深聽百勞。」此蓋聖祖命督都僉事楊文南徵而賜之之詩也。气象豪雄﹐﹝「气象豪雄」﹐原無「象」字﹐據明今獻匯言本補。﹞而音律和暢﹐酷似盛唐詩人格局。﹝「酷似盛唐詩人格局」﹐原無「似」宇﹐據明今獻匯言本補。﹞

孫蕡﹐字仲衍﹐﹝「字仲衍」﹐「衍」原作「行」﹐據明今獻匯言本攺。﹞號西庵﹐五羊城西人也。﹝「五羊城西人」﹐「羊」原作「年」﹐據明今獻匯言本攺。﹞其天分極髙﹐平生無書不讀﹐詩文豪逸偉麗﹐足追古作者﹐爲宋潛溪髙弟子。國初時﹐中進士﹐爲翰林典籍。太祖誅藍玉﹐搜其家﹐凡有片紙隻字往來者﹐皆得罪。先生因嘗爲藍玉題一畫﹐﹝「先生因嘗爲藍玉題一畫」﹐原無「爲」字﹐據明今獻匯言本補。﹞遂被殺。﹝「遂被殺」﹐「遂」原作「隨」﹐據明今獻匯言本攺。﹞臨刑時口占一詩﹕「鼉鼓三聲急﹐西山日又斜。黃泉無客店﹐今夜宿誰家。」旣而﹐太祖問監殺指揮孫蕡死時有何言﹐指揮以前詩對﹐太祖怒曰「彼有如此好詩﹐汝乃不復奏而遽殺之﹐何也﹖」亦命殺之。

先生平生文甚多。正徳初元﹐四會林世遠爲蘇州太守﹐爲刻木以傳。尙有二絕詩失刻﹐今錄於此﹕訪某駙馬不遇﹐﹝「訪某駙馬不遇」﹐「訪」原作「方」﹐據明今獻匯言本攺。﹞題壁云「靑春駙馬不還家﹐公主傳宣坐賜茶。﹝「公主傳宣坐賜茶」﹐「傳」原作「溥」﹐據明今獻匯言本攺。﹞十二朱欄春似海﹐隔窓閒殺碧桃花。」詠石橊詩云「虆垂虆垂復虆垂﹐虆重壓倒珊瑚枝。秋風擊破玳瑁皮﹐露出數顆珍珠兒。」

南京國學之趾﹐舊爲積尸之所﹐謂之萬人坑。每天陰雨濕﹐﹝「每天陰雨濕」﹐「濕」原作「濂」﹐據明今獻匯言本攺。﹞行人多爲鬼眩﹐有致死者。因建雞鳴寺設蘸以度之﹐﹝「因建雞鳴寺設蘸以度之」﹐「建」原作「見」﹐據明今獻匯言本攺。﹞而鬼又夜飛磚擊瓦﹐﹝「而鬼又夜飛磚擊瓦」﹐「又」原在「鬼」上﹐原無「瓦」字﹐皆據明今獻匯言本攺補。﹞僧人布恐。馬太后聞而啟於太祖曰「此非孔子大聖﹐無以鎭之。」是日遷大成木主於此﹐鬼遂不復爲祟﹐後因建學焉。

元將亡時﹐順帝嘗一夕夢羣豬以喙穴京城之趾﹐而城自傾頹﹐遂禁百官軍民家皆不得養豬。又嘗一日召一術士問以國祚﹐對曰「國家千秋萬歲﹐陛下不必深慮﹐除是日月並行﹐乃可憂耳。」蓋豬字音與吾國姓同﹐而日月並行則是明字﹐又吾國大明之號也。然則元帝之夢可謂先兆﹐而術士之言可謂奇中矣。

太祖有天下後﹐嘗命數星士徧行天下﹐但有所生年月日時與聖造同者﹐卽以聞。旣而某處得一人焉﹐乃布衣也。有旨召至京師﹐問之曰「汝八字與朕同﹐然朕富有四海﹐汝乃貧居一廛﹐何大相遼絕如此﹖汝家中所有宜悉以告朕。」對曰「臣無良田美宅﹐家計蕭然﹐惟養蜂十三窩﹐每年春分後﹐輒割蜜數十斤以賣於人﹐聊以瞻生耳。」上笑曰「是也﹐吾爲皇帝﹐爲十三布政之主﹐汝乃爲百姓﹐爲十三窩之主。一布政如一王者﹐每蜂一蜜﹐內有一王﹐朕君十三布政﹐汝管十三窩蜂﹐事𨿽不同﹐然其理亦不異矣。」以酒食而遣之。

韓成者﹐虹縣五都人。癸卯四月﹐僞漢陳友諒罄舉所有兵﹐號六十萬﹐圍南昌急。七日﹐從太祖親徵﹐大戰於鄱陽湖﹐自戊子至庚寅﹐三勝之後復一戰。交鋒旣久﹐賊眾不退﹐因被圍。一時羣將計無所出。上方設奇﹐成進曰「臣聞古之人有殺身以成仁者﹐臣不敢辭也。」遂賜成龍袍冠冕﹐與上服同﹐對賊眾投水中﹐賊遂退後。﹝「賊遂退後」﹐原無「賊」字﹐據明今獻匯言本補。﹞

友諒旣死﹐上念成不置﹐命中書省議所以報之者。於是中書省並以死事之臣三十六人列進﹐遂封贈勛爵有差。以成爲首功﹐贈安遠大將軍﹑輕車都尉﹑帳前總制親兵都指揮使司左副都指揮使﹐封髙陽郡侯。建功臣祠於康郎山﹐設像其城中﹐成位第一﹐﹝「成位第一」﹐原無「成」宇﹐據明今獻匯言本補。﹞命有司歲時祭之。臣謂成之此舉與紀信同﹐自漢至今僅兩見之﹐其眞可謂殺身成仁者矣。

太祖微行﹐嘗至朝天宮前﹐見一孝婦服重服而大笑。﹝「見一孝婦服重服而大笑」﹐原無「見」字﹐據明今獻匯言本補。﹞問之曰「觀婦人之被服如此﹐而婦人大笑﹐何也﹖」曰「吾夫爲國而死﹐爲忠臣﹐吾子爲父而死﹐爲孝子。然則天下之婦人其好夫好子未有如我者矣﹐吾所以喜而笑之也。」太祖曰「汝夫以葬乎﹖」婦人以手指示之曰「去此數十步﹐是吾夫葬玉之處。」言訖忽不見﹐太祖識其處。明日﹐命有司往視之﹐則黃土一坯﹐艸木森翳。及掘地數尺﹐見其志﹐則晉卞壺所藏也﹐﹝「則晉卞壺所藏也」﹐「晉」原作「昔」﹐據明今獻匯言本攺。﹞面色如生﹐兩手皆拳﹐﹝「兩手皆拳」﹐「皆」原作「背」﹐據明今獻匯言本攺。﹞其指甲出手背六七寸。是時城中墳墓有禁﹐太祖以其爲忠臣也﹐遂命掩之﹐仍爲立廟﹐命有司春秋祀之。

劉伯溫將死﹐遺命焚屍揚灰勿葬﹐平生所讀兵書﹐則進於朝廷。及死未幾﹐髙廟聞之﹐遣中侍至家索書﹐其子趍朝廷焉。髙廟甚喜﹐且欲命官營葬﹐其子以父旣焚對﹐髙廟不從﹐故今靑田有伯溫墓﹐然實空冢耳。

髙廟嘗命伯溫卜歷數之長短﹐伯溫卜之曰「遇順則止。」髙廟遂以書手空﹐良久曰「三百單八亦足矣﹗」然此亦聖祖之謙徳耳。蓋其取天下於夷狄之手﹐名正言順﹐𨿽湯武不能及。聖子神孫享帝王莫大之業﹐𨿽與穹壤共敕可也。所謂三百單八﹐何足云乎﹗

懿文太子新月詩云「昨夜嚴陵失釣鉤﹐何人移上碧雲頭。𨿽然未得團圓相﹐也有淸光徧九州島。」此詩亦佳﹐然「未得團圓相」是春秋不永﹐不得繼統而居大寶之兆﹐蓋詩讖也。

文皇之南伐也﹐旣渡江入城﹐召解縉問曰「建文以闔宮自焚﹐吾欲於羣兄弟中擇一賢王以主天下﹐而身歸燕藩可乎﹖」縉對曰「事已如此﹐殿下便當紹太祖之位﹐豈可輕讓與人﹖然欲以大義感天下﹐必先往哭於太祖之廟而後卽眞可也。」文皇如其言﹐於是中外臣民皆謂南伐之舉爲義舉矣。縉後位至學士﹐極荷寵眷。因諫某事﹐出爲交趾參政。未幾述職還朝。

文皇一日召至拜殿﹐屏左右問曰「漢王英邁類我﹐太子不如也﹐於汝意何如﹖」縉曰「自古以孽奪宗者必亂天下﹐漢王𨿽英邁﹐然�以足爲守成之主﹐天下之本豈可輕動﹖」文皇默然。縉出遇太子﹐謂曰「陛下愛漢王﹐殿下恐不得久在東宮矣。」太子憂甚。明日﹐遂投井﹐因左右救免。文皇聞之﹐召太子問曰「我初無以庶易嫡之議﹐汝聞之誰耶﹖」對曰「臣見解縉言之耳。」文皇怒﹐遂置縉於詔獄。久之﹐掌衛事指揮某請曰「解縉久在獄﹐實無大罪﹐願陛下赦之。」文皇大怒曰「朕以彼爲死矣﹐乃尙在乎﹖」某知上必欲殺之﹐旣不遂﹐召縉出獄﹐對之流涕﹐飲以燒酒﹐旣醉﹐遂埋於堂下雪中﹐頃刻而死。

髙廟鼎成龍升﹐建文君卽位﹐文廟以燕王來奔喪而不朝﹐蓋以爲叔不可拜侄也。建文君命百官議之。金華龔叔安﹐時爲某科給事中﹐出班跪奏曰「象簡朝天殿下﹐行君臣之禮﹔龍顏立地宮中﹐序叔侄之情。」而文廟終不以爲然﹐不朝。而未幾﹐遂舉兵入靖內難。而襲叔安同科道等官四十六人俱相戰於金川門上。俄文廟兵破其門而入﹐叔安猶未知也。忽見宮中火起﹐遂相謂曰「宮殿被焚﹐事敗矣﹐不死必受辱。」遂皆墜城求死﹐其中不死者數人﹐尋亦自殺。

太宗皇帝入靖內難﹐建文君披剃南遁﹐隱於雲南之某寺﹐至成化某年﹐時年已八十餘矣。一日至布政司﹐自言某爲某人﹐且曰「久在外思歸。」盍爲無計度﹐布按三司遂謀於沐國公﹐載以檻車而致諸北京﹐其過某處﹐嘗有詩云「流落天涯八十秋﹐蕭蕭白髮已盈頭。乾坤有限家何在﹖江漢無情水自流。長樂殿前雲气散﹐朝元閣上雨聲愁。新蒲細柳年年緑﹐野老吞聲哭未休。」

李侃﹐字希正﹐正統壬戌進士﹐爲給事中。己巳虜酋也先犯順﹐爲太監王振僨事﹐車駕被遮。景皇帝方以郕王攝政﹐公與兵部尙書王王﹖﹖請正其罪﹐以謝天下。郕王繼登寶位﹐攺元景泰﹐尊英宗爲太上皇。近臣有效前所爲﹐竊弄威權﹐公者懷疏陛陳﹐卽日擯出其身。一時護從死節之臣﹐皆錄用其子。公又上疏﹐以爲偸生苟活者﹐宜加嚴譴﹐以勵臣節。事𨿽不行﹐人皆憚之。虜後悔禍﹐奉車駕還京﹐議迎復禮儀弗稱﹐公卽上章極言太上皇爲社稷生靈計﹐今日禮儀宜從厚。頗忤旨﹐命廷臣議﹐命曰李侃所言無他﹐無非欲皇上篤親親之義﹐盡友愛之情﹐於是禮儀有加。戶部尙書金濂格詔徵斂﹐﹝「戶部尙書金濂格詔徵斂」﹐「徵」原作「微」﹐據明史卷一五九李侃傳攺。﹞無敢言者。公面糾其罪﹐曲宥之﹐公復膝行之前﹐厲聲語�難宥狀﹐遂下濂獄。是年﹐虜復寇邊﹐公又上疏﹐大要欲內修外攘﹐振紀綱﹐收人心﹐節浮費﹐以資軍用。三年﹐廣西指揮王�冀脫大郡﹐﹝此事明景泰實錄卷三三景泰三年四月癸未條作「黃王﹖﹖」。﹞驀請易儲﹐下廷議。公執以爲不可﹐曰「東宮無失徳﹐易儲非美事。」有頃﹐中官興安出動以爲言﹐公對眾灑泣﹐執義如初﹐遂攺詹事府丞﹐以解言官。在職十年﹐知無不言﹐言無不盡﹐排姦斥佞﹐面折廷諍﹐公卿俱憚之。

我朝以刑部﹑都察院﹑大理寺爲三法司。國初時﹐三法司在太平門外。建文時﹐遷於城中。文廟南伐﹐以建之爲變亂成法﹐此亦其一事也。文廟旣有天下﹐三法司復於故處。

少師姚廣孝﹐蘇州人也。幼時出家爲僧﹐好讀異書。後又遇異人﹐得一術﹐能知人休咎﹐及善術數之學。太宗將靖內難﹐令擇日﹐答曰「必須某月某日某時方可舉事。」至期疾風甚雨﹐上謂廣孝曰「出師大風雨﹐此事兵家忌也。」廣孝言曰「殿下是个龍﹐正要風雨大﹐方助得勢頭起﹐我豈不先知今日有風雨﹖急行勿緩。」其後果驗。

景泰間﹐設官太濫﹐京師爲之語曰「一部兩尙書﹐三公二十餘﹐侍郎都禦史﹐多似景山豬。」夫景廟之濫於設官也﹐將以收人之心﹐而反有以致人之議。然則有國者﹐其必設官﹐惟賢任事﹐惟能而使﹐有司百執事之間﹐無冗員焉可也。

太祖將封十王﹐時每王欲擇一名僧輔之﹐姚廣孝自請之文廟﹐曰「殿下若能用臣﹐當奉一白帽子與大王戴也。」蓋王字上加白字﹐爲皇帝之皇字﹐廣孝意欲弼成燕邸爲皇帝﹐故云然耳。旣而﹐文廟自求廣孝﹐終太祖許之。旣之燕﹐一日寒甚﹐文廟召廣孝侍宴﹐出一對子曰「天寒地凍﹐水無一點不成冰。」廣孝卽應聲曰「國亂民愁﹐王不出頭誰作主。」文廟大喜﹐自後漸有興師南伐之圖矣。

上在虜營﹐手書遣使與懷來守將﹐言被畱﹐且索金幣。懷來城閉﹐不可入﹐縋而登。復遣人送之京﹐以其夜三鼓﹐從西長安門入報。十七日﹐百官集闕下﹐頗聞敗報﹐私相告語﹐愁難驚懼。出至紫陌﹐見軍士奔歸﹐瘡殘被體﹐血污狼藉。然尙未知上所在也。是日午﹐遣使賫黃金﹑珠玉﹑衮龍段疋等物﹐駝以八馬﹐詣也先營﹐請還車駕。十八日﹐皇太后召百官入集闕下﹐命郕王權總萬機﹐於午門南面見百官﹐啟事奉令施行。眾皆謂行且卽眞矣。數日﹐內外洶洶不自保。已而﹐皇太后召天下﹐立皇子見深爲皇太子。

又數日﹐尙書於謙等彈奏姦臣王振傾危宗社﹐歷數其罪千萬言﹐讀旣畢﹐王諭以自有處置。謙等言振罪惡滔天﹐今日不正典刑﹐滅其族﹐臣等皆至於死決不已也。因而哭聲徹中外。王起入﹐內使將闔門﹐眾擁謙等隨入。太監金英傳令旨且退﹐眾奮欲捽﹐英懼﹐言「今籍沒振﹐遣指揮馬順往。」眾曰「姦臣黨也。」官遣都禦史陳鎰。英脫身入﹐順前勸解﹐辭色稍遽﹐給事中王捽順首﹐眾爭毆之﹐蹴蹈撦裂﹐頃刻而斃。或就脫順靴﹐擊出眼﹐流血門閾前。眾愈怒﹐求內使毛﹑王等二人﹐英使人捽出﹐亦擊殺之。曳三尸陳於東安門﹐﹝「曳三尸陳於東安門」﹐「屍」原作「師」﹐據明史紀事本末卷三三景帝登極守禦攺。﹞軍士猶爭擊不已。陳鎰等奉令旨籍振宅﹐並其黨彭得淸內使臣宦家。執振侄錦衣衛指揮王山至﹐反接跽於廷﹐咳唾罵之。令旨獎諭百官﹐各歸蒞事﹐拜謝而出。明日﹐移王座入奉天殿左受朝﹐由此卽眞之議益急。振宅在宮城內外﹐凡所處重堂邃閣﹐擬於宸居。器服綺麗﹐尙方不及。玉盤徑尺者十面﹐珊瑚樹髙六七尺﹐金銀十餘庫﹐馬數萬匹。臠山於市﹐其族屬無少長皆斬。山弟林亦爲錦衣衛指揮﹐從駕﹐﹝「從駕」﹐原作「從虜」﹐據明史紀事本末卷三三景帝登極守禦攺。﹞死於虜。林尢凶悍﹐姬妻百數。

二十二日﹐虜擁上至大同﹐城門不開。校尉袁彬隨侍﹐以頭觸門大叫﹐於是廣寧伯劉安﹑給事中孫祥﹑知府霍宣同出見﹐獻莽龍袍。上以賜知院伯顏帖木兒及也先弟大通漢王。上曰「秋稼未收﹐軍士久饑﹐可令刈以入城。」又曰「虜欲歸我﹐情僞難測﹐宜嚴爲備。」安等獻酒﹐上酬地飲訖。虜令括城中犒軍物並內官郭敬等金銀共二萬餘兩迎駕。旣獻﹐虜笑不應。二十三日﹐上索西瓜﹑雪梨與虜食訖﹐遂去。過貓兒莊九十里至海子﹐見蘇武廟﹑李陵碑。二十八日﹐至黑松林﹐也先營在焉。上入營坐﹐也先拜稽首﹐乃侍坐。宰馬設宴﹐出其妻妾四人﹐以次奉上酒﹐歌舞以爲娛。其後遂奉上居於伯顏帖木兒營﹐去也先營十餘里﹐伯顏帖木兒與其妻見上﹐亦如也先禮。伯顏帖木兒每二日獻羊﹐七日獻牛。也先每七日獻馬。二人每出獵﹐則又分其所護野馬﹑黃羊之數來獻。

正徳十四年六月二十二日﹐江西寧王宸濠反﹐殺巡撫都禦史孫燧﹑副史許逵﹑驛丞��等。以致仕北京刑部右侍郎南昌李士實爲太師﹐以舉人吉安劉養政爲軍師﹐散財召募幸林寨賊數萬﹐江西無賴子弟數萬﹐及護軍數大﹖約數十萬。人人艨衝﹐蔽江順流﹐北下南康﹑九江﹐皆據之而有。至安慶﹐參將��豎木於江﹐以遮之﹐而以數千人守之。寧王兵不得下﹐遂攻城﹐堅不可拔。又聞行後南昌爲巡撫南贛都禦史王守仁所破﹐遂溯流而還。至樵捨﹐王都禦史先引兵於此以待之﹐以戰而敗寧王。李士實﹑養正俱就擒﹐寧王載以檻車解京。士實爲吉安知府伍文定所得﹐而不肯跪﹐伍文定笞之二十乃跪﹐入獄而死。養政典刑﹐瀕死時言曰「吾不幸而敗﹐然千秋萬歲後﹐必有以吾此舉爲義舉者﹗」寧王僞檄行於遠近﹐其大略謂今上以莒滅魯﹖﹖。使髙皇帝之不血食。又謂建寺於禁中﹐雜處妓女﹑胡僧。玩弄邊兵﹐身衣異服﹐至於市井屠敗下流賤品之事﹐不樂爲。﹝「不樂爲」上似脫去一「無」字。﹞棄置宗社陵寢而造行宮﹐至於宣府稱爲梩﹐黷貨無厭﹐荒遊無度﹐東至永平諸處﹐西遊山﹑陜三邊﹐所過掠民婦女﹐索取贖錢。又謂常玄都太監牙牌及稱威武大將軍。又謂旣奪馬指揮懷姙之妻﹐稱爲馬皇后﹐復納山西所獻娼婦﹐稱爲劉娘娘﹐原其爲心不能禦女﹐又將假此婦人以期天下抱養異姓之子。如前所爲也﹐餘言尙多﹐不能盡述﹐蓋亦非臣子所忍者。於是皇上聞之﹐自將難討詔書頒於天下曰「惟我祖宗列聖﹐開創洪業﹐封建親藩﹐所以拱衛國家﹐奠安宗社。朕以菲徳﹐嗣承大統﹐恪遵祖訓﹐惇厚親親﹐天地鬼神﹐所共臨鑑。豈意寧王宸濠﹐天性凶惡﹐自作不靖﹐誣陷郡王﹐淫亂宗女﹐打死無罪平人﹐不下千數﹐彊奪民官產田﹐動以萬計﹐脇奏良善﹐毒害忠貞﹐包藏禍心﹐妄窺大位﹐﹝「妄窺大位」﹐「窺」原作「官」﹐據明武宗實錄卷一七六正徳十四年七月丁巳條攺。﹞聚眾羣盜﹐招納叛亡﹐私造戰舡﹐擅置軍器﹐造謀作孽﹐積有歲年﹐流言日聞﹐朕未遽信。前年本府內官赴京告變﹐﹝「前年本府內官赴京告變」﹐「年」原作「言」﹐據明武宗實錄卷一七六正徳十四年七月丁巳條攺。﹞近日在京科﹑道交章舉發﹐朕猶念在親誼﹐曲爲保全﹐特遣親臣賫書戒諭。宸濠自知罪在不赦﹐使者未及半途﹐先已肆行反叛﹐殺害巡撫﹐囚禁守臣﹐分遣賊徒﹐四方流劫﹐占據官府﹐從放獄囚﹐攻圍城池﹐燒毀郡縣﹐搜劫印信﹐搶奪運船。﹝「搶奪運船」﹐「搶」原作「擒」﹐「運」原作「軍」﹐皆據明武宗實錄卷一七六正徳十四年七月丁巳條攺。﹞南京各處守臣連日飛章奏報﹐具有實迹﹐反狀甚明。爰下大臣會官集議﹐﹝「爰下大臣會官集議」﹐「臣」原作「廷」﹐「官」原作「館」﹐皆據明武宗實錄卷一七六正徳十四年七月丁巳條攺。﹞僉謂宸濠悖逆天道﹐得罪祖宗﹐古今大惡﹐朕不敢赦。祗告天地宗廟。革其封爵﹐﹝「革其封爵」﹐「爵」原作「玨」﹐據明武宗實錄卷一七六正徳十四年七月丁巳條攺。﹞削其屬籍﹐親統六師﹐正名討罪。除首惡宸濠並同謀有名逆賊不赦外﹐其餘脇從之徒﹐盡其寬宥。占奪田產﹐悉還本主﹐本處並經過人員近因逼脇拘系妻子禁錮者﹐卽與釋放。﹝「卽與釋放」﹐「釋」原作「悉」﹐據明武宗實錄卷一七六正徳十四年七月丁巳條攺。﹞護衛及軍民職官﹐先因陳奏宸濠非罪降謫者﹐查奏起用﹐死者贈官﹐生者優卹。上以慰列聖在天之靈﹐下以救一方塗炭之苦。兵出有名﹐事非得已﹐內外大小之臣﹐遠近忠義之士﹐同心合志﹐協力效謀﹐旬日之間﹐罪人可得。尢念匹夫作難﹐毒我良民﹐惡聲傳聞﹐玷我宗室﹐重以師徒所過﹐﹝「重以師徒所過」﹐原無「以」﹑「徒」二字﹐據明武宗實錄卷一七六正徳十四年七月丁巳條補。﹞閭井騷然﹐供饋之浩繁﹐眾庶之疾苦﹐憂切朕心﹐候大功之成﹐將大賫於海宇。嗚呼﹗奉天討罪﹐大義不私於所親﹔和眾安民﹐至仁無敵於天下。故玆詔示﹐咸使聞知。」然朝廷未下此詔之先﹐寧王已就擒矣。但欲自藉其帑藏之積﹐鞠其反叛之罪﹐竟率南京欲遂幸江西﹐以閣老厚齋及敬之蔣公之言而止。﹝「以閣老厚齋及敬之蔣公之言而止」﹐「厚」原作「存」﹐「之」原作「所」﹐據明史卷一九０梁儲傳及蔣冕傳攺。﹞

巡撫兩廣都禦史﹐自昔稱爲總都府。自正徳十二三年間天子巡行天下﹐自稱總督軍務威武大將軍﹐於是遂攺巡撫都禦史爲提督﹐而不敢復稱總督矣。

正徳十六年三月��日﹐武宗皇帝竟以遊戲無度致病而崩﹐遺詔以今上入奉宗祧﹐四月二十二日卽皇帝位。

