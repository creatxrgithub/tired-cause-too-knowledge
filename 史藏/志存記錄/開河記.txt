《開河記》唐佚名睢陽有王气出﹐占天耿純臣奏後五百年當有天子興。煬帝已昏淫﹐不以爲信。時遊木蘭庭﹐命袁寶兒歌《柳枝詞》。因觀殿壁上有《廣陵圖》﹐帝瞪目視之﹐移時不能舉步。時蕭后在側﹐謂帝曰「知他是甚圖畫﹐何消皇帝如此掛意﹖」帝曰「朕不愛此畫﹐只爲思舊遊之處。」於是帝以左手憑後肩﹐右手指圖上山水及人煙村落寺宇﹐歷歷皆如目前。謂後曰「朕爲陳王時﹐守鎭廣陵﹐旦夕遊賞。當此之時﹐以雲煙爲美景﹐視榮貴若深冤。豈期久有臨軒﹐萬機在務﹐使不得豁於懷抱也﹖」言訖﹐聖容慘然。後曰「帝意欲在廣陵﹐何如一幸﹖」帝聞﹐心中豁然。翌日與大臣議﹐欲泛臣舟自洛入河﹐自河達海入淮﹐方至廣陵。羣臣皆言似此程途﹐不啻萬里﹐又孟津水緊﹐滄海波深﹐若泛巨舟﹐事有不測。時有諫議大夫蕭懷靜﹝乃蕭后弟﹞奏曰「臣聞秦始皇時﹐金陵有王气﹐始皇使人鑿斷砥柱﹐王气遂絕。今睢陽有王气﹐又陛下意在東南﹐欲泛孟津﹐又慮危險。況大梁西北有故河道﹐乃是秦將王離畎水灌大梁之處﹐欲乞陛下廣集兵夫﹐於大梁起首開掘﹐西自河陰﹐引孟津水入﹐東至淮口﹐放孟津水出。此間地不過千里﹐況於睢陽境內過﹐一則路達廣陵﹐二則鑿穿王气。」帝聞奏大喜﹐羣臣皆默。

帝乃出敕﹕「朝堂如有諫朕不開河者﹐斬之。」詔以徵北大總管麻叔謀爲開河都護﹐以蕩寇將軍李淵爲副使。淵稱疾不赴﹐卽以左屯衛將軍令孤代李淵爲開渠副使都督。自大梁起首﹐於樂臺之北建修渠新所署﹐命之爲卞渠﹝古只有此「卞」字﹐開封城乃卞邑﹞﹐因名其府署爲源傳捨也﹝傳捨﹐驛名。因卞渠此處起首﹐故號卞源上源也﹞。詔發天下丁夫﹐男年十五已上者至﹐如有隱匿者斬三族。帝以河水經於卞﹐乃賜「卞」字加「水」。丁夫計三百六十萬人。乃更五家出一人﹐或老﹐或少﹐或婦人等供饋飲食。又令少年驍卒五萬人﹐各執杖爲督工夫﹐如節級隊長之類﹐共五百四十三萬餘人。叔謀乃令三分中取一分人﹐自上源而西至河陰﹐通連古河道﹝乃王離浸城處﹞﹐迆麗趨愁思臺而至北去。又令二分丁夫﹐自上源驛而東去。

其年乃隋大業五年﹐八月上旬建功。畚鍤旣集﹐東西橫布數千里。才開斷未及丈餘﹐得古堂室﹐可數間﹐瑩然肅淨。漆燈晶煌﹐照耀如晝。四壁皆有彩畫花竹龍鬼之像﹐中有棺柩﹐如豪家之葬。其促工吏聞於叔謀。命啟棺﹐一人容貌如生﹐肌膚潔白如玉而肥。其發自頭而出﹐覆其面﹐過腹胸下裹其足﹐倒生而上﹐及其背下而方止。搜得一石銘﹐上有字如蒼頡鳥迹之篆。乃召夫中有識者免其役。有一下邳民﹐讀曰「我是大金仙﹐死來一千年。數滿一千年﹐背下有流泉。得逢麻叔謀﹐葬我在髙原。發長至泥丸﹐更候一千年﹐方登兜率天。」叔謀乃自備棺櫬﹐葬於城西隅之地﹝今大佛寺是也﹞。次開掘陳畱。帝遣使持禦署玉祝﹐並白璧一雙﹐具少牢之奠﹐祭於畱侯廟以假道。祭訖﹐忽有大風﹐出於殿內窗牖間﹐吹樂人面。使者退。自陳畱果開掘東去﹐往來負擔拖鍬者﹐風馳電激。遠近之人﹐蹂踐如蜂屯蟻聚。數日﹐達雍邱。

時有一夫﹐乃中牟人﹐偶患傴僂之疾﹐不能前進﹐墮於隊後﹐伶仃而行。是夜月色澄靜﹐聞呵殿聲甚嚴。夫鞠躬俟道左﹐良久﹐見淸道繼至﹐儀衛莫述。一貴人戴侯冠﹐衣王者衣﹐乘白馬。命左右呼夫至前﹐謂曰「與吾言你十二郎﹐還白璧一雙。爾當賓於天﹝煬帝有天下十二年﹞。」言畢﹐取璧以授。夫跪受訖﹐欲再拜﹐貴人躍馬西去。屆雍邱﹐以獻於麻都護﹐熟視﹐乃帝獻畱侯物也。詰其夫﹐夫具道。叔謀性貪﹐乃匿璧。又不曉其言﹐盧夫泄於外﹐乃斬以滅口。然後於雍邱起工。至大林﹐林中有小祠廟。叔謀訪問村叟﹐曰「古老相傳﹐呼爲隱士墓﹐其神甚靈。」叔謀不以爲信﹐將塋域發掘。數尺﹐忽鑿一竅嵌空﹐羣夫下窺﹐有燈火熒熒。無人敢入者。乃指使將官武平郎將狄去邪者﹐請入探之。叔謀喜曰「眞荊聶之輩也﹗」命系去邪腰﹐下釣﹐約數十丈﹐方及地。去邪解其索﹐行約百步﹐入一石室。東北各有四石柱﹐鐵索二條系一獸﹐大如牛。熟視之﹐一巨鼠也。須臾﹐石室之西有一石門洞開。一童子出﹐曰「子非狄去邪乎﹖」曰「然也。」童子曰「皇甫君坐來已久。」乃引入。見一人朱衣﹐頂云冠﹐居髙堂之上。去邪再拜。其人不言﹐亦不答拜。綠衣吏引去邪立於堂之西階下。良久﹐堂上人呼力士牽取阿﹖來﹝阿﹖﹐煬帝小字﹞。武夫數人﹐形貌醜異魁奇﹐控所見大鼠至。去邪本乃廷臣﹐知帝小字﹐莫究其事﹐但屏气而立。堂上人責鼠曰「吾遣爾暫脫毛皮﹐爲國中主。何虐民害物﹐不遵天道﹖」鼠但點頭搖尾而已。堂上人益怒﹐令武士以大棒撾其腦。一擊﹐﹖然有聲如墻崩﹐其鼠大叫若雷吼。方欲舉杖再擊﹐俄一童子捧天符而下。堂上驚躍﹐降階俯伏聽命。童子乃宣言曰「阿﹖數本一紀﹐今已七年。更候五年﹐當以練巾系頸死。」童子去﹐堂上人復令系鼠於舊室中。堂上人謂去邪曰「與吾語麻叔謀﹕『謝你不伐吾域﹐來歲奉爾二金刀﹐勿謂輕酬也。』」言訖﹐綠衣吏引去邪於他門出。約行十數里﹐入一林﹐躡石攀藤而行。回顧﹐已失使者。又行三里餘﹐見艸舍﹐一老父坐土榻上。去邪訪其處﹐老父曰「此乃嵩陽少室山下也。」老父問去邪所至之處﹐去邪一一具言。老父遂細解去邪。去邪知煬帝不永之事。且曰「子能免官﹐卽脫身於虎口也。」去邪東行﹐回視茅屋﹐已失所在。時麻都護已至寧陽縣。去邪見叔謀﹐具言其事。元來去邪入墓後﹐其墓自崩。將謂去邪已死﹐今日卻來。叔謀不信﹐將謂狂人。去邪乃托狂疾﹐隱終南山。時煬帝以患腦痛﹐月餘不視朝。訪其因﹐皆言帝夢中人撾其腦﹐遂發痛數日。乃是去邪見鼠之日也。

叔謀旣至寧陵縣﹐患風癢﹐起坐不得。帝令太醫令巢元方往治之。曰「風入腠理﹐病在胸臆。須用嫩羊肥者蒸熟﹐糝藥食之﹐則瘥。」叔謀取半年羊羔﹐殺而取腔﹐以和藥﹐藥未盡而病已痊。自後每令殺羊羔﹐日數枚。同杏酷五味蒸之﹐置其腔盤中﹐自以手臠擘而食之﹐謂曰含酥臠。鄕村獻羊羔者日數千人﹐皆厚酬其直。寧陵下馬村民陶郎兒﹐家中巨富﹐兄弟皆凶狠。以祖父塋域傍河道二丈餘﹐慮其發掘。乃盜他人孩兒年三四歲者﹐殺之﹐去頭足﹐蒸熟﹐獻叔謀。咀嚼香美﹐迥異於羊羔﹐愛慕不已。召詰郎兒﹐郎兒乘酬泄其事。及醒﹐叔謀乃以金十兩與郎兒﹐又令役夫置一河曲以護其塋域。郎兒兄弟自後每盜以獻﹐所獲甚厚。貧民有知者﹐競竊人家子以獻﹐求賜。襄邑﹑寧陵﹑睢陽所失孩子數百﹐冤痛哀聲﹐旦久不輟。虎賁郎將段達爲中門使﹐掌四方表奏事﹐叔謀令家奴黃金窟將金一埒贈與。凡有上表及訟食子者﹐不訊其詞理﹐並令笞背四十﹐押出洛陽。道中死者﹐十有七八。時令孤辛達知之﹐潛令人收孩骨﹐未及數日﹐已盈車。於是城市村坊之民有孩兒者﹐家做木櫃﹐鐵裹其縫。每夜﹐置母子於櫃中﹐鎖之﹐全家秉燭圍守。至天明﹐開櫃見了﹐卽長幼皆賀。

旣達睢陽界﹐有濠寨使陳伯恭言此河道若取直路﹐徑穿透睢陽城﹐如要回護﹐卽取令旨。叔謀怒其言回護﹐令推出腰斬。令孤辛達救之。時睢陽坊市豪民一百八十戶﹐皆恐掘穿其宅並塋域﹐乃以醵金三千兩﹐將獻叔謀﹐未有梯媒可達。忽穿至一大林﹐中有墓﹐故老相傳云宋司馬華元墓。掘透一石室﹐室中漆燈﹑棺柩﹑帳幕之類﹐遇風皆化爲灰燼。得一石銘﹐曰「睢陽土地髙﹐汴水可爲濠。若也不回避﹐奉贈二金刀。」叔謀曰「此乃詐也。不足信。」是日﹐叔謀夢使者召至一宮殿上﹐一人衣絳綃﹐戴進賢冠。叔謀再拜﹐王亦答拜。拜畢﹐曰「寡人宋襄公也。上帝明鎭此方﹐二千年矣。倘將軍借其方便﹐回護此城﹐卽一城老幼皆荷恩徳也。」叔謀不允。又曰「適來護城之事﹐蓋非寡人之意。況奉上帝之命﹐言此地候五百年間﹐當有王者建萬世之基。豈可偶爲逸遊﹐致使掘穿王气。」叔謀亦不允。良久﹐有使者入奏云「大司馬華元至矣。」左右引一人﹐紫衣﹐戴進賢冠﹐拜覲於王前。王乃敍護城之事。其人勃然大怒曰「上帝有命﹐臣等無心。叔謀愚昧之夫﹐不曉天命。」大呼左右在﹐令置拷訊之物。王曰「拷訊之事﹐何法最苦﹖」紫衣人曰「銅汗灌之口﹐爛其腸胃﹐此爲第一」。王許之。乃有數武夫拽叔謀﹐脫去其衣﹐惟畱犢鼻﹐縛鐵柱上﹐欲以銅汁灌之。叔謀魂膽俱喪。殿上人連止之曰「護城之事如何﹖」叔謀連聲言「謹依上命。」遂令解縛﹐與本衣冠。王令引去﹐將行﹐紫衣人曰「上帝賜叔謀金三千兩﹐取於民間。」叔謀性貪﹐謂使者曰「上帝賜金﹐此何言也﹖」使者曰「有睢陽百姓獻與將軍﹐此陰注陽受也。」忽如夢覺﹐但覺神不住體。睢陽民果賂黃金窟而獻金三千兩。叔謀思夢中事﹐乃收之。立召陳伯恭﹐令自睢陽西穿渠﹐南北回屈﹐東行過劉趙村﹐連延而去。令孤辛達知之﹐累上表﹐亦爲段達抑而不獻。

至彭城﹐路經大林中﹐有偃王墓。掘數尺﹐不可掘﹐乃銅鐵也。四面掘去其土﹐惟見鐵。墓旁安石門﹐扃鎖甚嚴。用酇陽民計﹐撞開墓門。叔謀自入墓中﹐行百餘步﹐二童子當前云「偃王顒候久矣。」乃隨而入﹐見宮殿﹐一人戴通天冠﹐衣絳綃衣﹐坐殿上。叔謀拜﹐王亦拜﹐曰「寡人塋域﹐當於河道。今奉與將軍玉寶﹐遣君當有天下。倘然護之﹐丘山之幸也。」叔謀許之。王乃令使者持一玉印與叔謀。又視之﹐印文乃「百代帝王受命玉印」也。叔謀大喜。王又曰「再三保惜﹐乃刀刀之兆也。」﹝刀刀者﹐隱語﹐亦二金刀之意也﹞叔謀出﹐令兵夫日護其墓。時煬帝在洛陽﹐忽失國寶﹐搜訪宮闈﹐莫知所在﹐隱而不宣。帝督功甚急。叔謀乃自徐州﹐朝夕無暇﹐所役之夫已少一百五十餘萬﹐下寨之處﹐死屍滿野。

帝在觀文殿讀書﹐因覽《史記》﹐見秦始皇築長城之事﹐謂宰相宇文述曰「始皇時至此已及千年﹐料長城已應摧毀。」宇文述順帝意﹐奏曰「陛下偶然續秦皇之事﹐建萬世之業﹐莫若修其城﹐堅其壁。」帝大喜。乃詔以舒國公賀若弼爲修城都護﹐以諫議大夫髙熲爲副使﹐以江淮﹑吳楚﹑襄鄧﹑陳蔡﹑並開拓諸州丁夫一百二十萬修長城。詔下﹐弼諫曰「臣聞始皇築長城於絕塞﹐連延一萬里﹐男死女曠﹐婦寡子孤﹐其城未就﹐父子俱死。陛下欲聽狂夫之言﹐學亡秦之事﹐但恐社稷崩離﹐有同秦世。」帝大怒﹐未發其言。宇文述在側﹐乃掇曰「爾武夫狂卒﹐有何知﹐而亂其大謀﹖」弼怒﹐以象簡擊宇文述。帝怒﹐令囚若弼於家﹐是夜飲鴆死。髙熲亦不行。宇文述乃舉司農卿宇文弼爲修城都護﹐以民部侍郎宇文愷爲副使。

時叔謀開卞渠盈灌口﹐點檢丁夫﹐約折二百五十萬人。其部役兵士舊五萬人﹐折二萬三千人。工旣畢﹐上言於帝。遣決汴口﹐注水入汴渠。帝自洛陽遷駕大渠。詔江淮諸州造大船五百隻。使命至﹐急如星火。民間有配蓋造船一隻者﹐家產破用皆盡﹐猶有不足﹐枷項笞背﹐然後鬻貨男女﹐以供官用。龍舟旣成﹐泛江沿淮而下。至大梁﹐又別加修飾﹐砌以七寶金玉之類。於吳越間取民間女年十五六歲者五百人﹐謂之殿腳女。至於龍舟禦艇﹐卽每船用采纜十條﹐每條用殿腳女十人﹐嫩羊十口﹐令殿腳女與羊相間相行﹐牽之。時恐盛暑﹐翰林學士虞世基獻計﹐請用垂柳栽於汴渠兩堤上。一則樹根四散﹐鞠護河堤﹔二乃牽船之人﹐護其陰涼﹔三則率舟之羊食其葉。上大喜﹐詔民間有柳一株﹐賞一縑。百姓競獻之。又令親種﹐帝自種一株﹐羣臣次第種﹐方及百姓。時有謠言曰「天子先栽﹐然後萬姓栽。」栽畢﹐帝禦筆寫賜垂楊柳姓楊﹐曰楊柳也。時舳艫相繼﹐連接千里﹐自大梁至淮口﹐聯綿不絕。錦帆過處﹐香聞千里。

旣過雍邱﹐漸達寧陵界。水勢漸緊﹐龍舟阻礙﹐牽駕之人﹐費力轉甚。時有虎賁郎將鮮於俱羅爲護纜使﹐上言水淺河窄﹐行舟甚難。上以問虞世基。曰「請爲鐵腳木鵝﹐長一丈二尺﹐上流放下﹐如木鵝住﹐卽是淺。」帝依其言﹐乃令右翊將軍劉岑驗其水淺之處。自雍邱至灌口﹐得一百二十九處。帝大怒﹐令根究本處人吏姓名。應是木鵝住處﹐兩岸地分之人皆縛之﹐倒埋於岸下﹐曰「令教生爲開河夫﹐死作抱沙鬼。」又埋卻五萬餘人。旣達睢陽﹐帝問叔謀曰「坊市人煙﹐所掘幾何﹖」叔謀曰「睢陽地靈﹐不可干犯。若掘之﹐必有不祥。臣已回護其城。」帝怒﹐令劉岑乘小舟根訪屈曲之處﹐比直路較二十里。帝益怒﹐乃令擒出叔謀﹐囚於後獄。急使宣令狐辛達詢問其由﹐辛達奏﹕自寧陵便爲不法﹐初食羊臠﹐後啖嬰兒﹔養賊陶郎兒﹐盜人之子﹔受金三千兩﹐於睢陽擅易河道。乃取小兒骨進呈。帝曰「何不達奏﹖」辛達曰「表章數上﹐爲段達扼而不進。」帝令人搜叔謀囊橐間﹐得睢陽民所獻金﹐又得畱侯所還白璧及受命寶玉印。上驚異﹐謂宇文述曰「金與璧皆微物。寡人之寶﹐何自而得乎﹖」文述曰「必是遣賊竊取之矣。」帝瞪目而言曰「叔謀今日竊吾寶﹐明日盜吾首矣。」辛達在側﹐奏曰「叔謀常遣陶郎兒盜人之子﹐恐國寶郎兒所盜也。」上益怒﹐遣榮國公來護兒﹐內使李百藥﹐太僕卿楊義臣推鞠叔謀﹐置臺署於睢陽。並收陶郎兒全家﹐令郎兒具招入內盜寶事。郎兒不勝其苦﹐乃具事招款。又責段達所收令狐辛達奏章卽不奏之罪。案成進上﹐帝問丞相宇文述。述曰「叔謀有大罪四條﹕食人之子﹐受人之金﹐遣賊盜寶﹐擅移開河道。請用峻法誅之。其子孫取聖旨。」帝曰「叔謀有大罪﹐爲開河有功﹐免其子孫。」只令腰斬叔謀於河側。時來護兒受敕未至間﹐叔謀夢一童子自天而降﹐謂曰「宋襄公與大司馬華元遣我來﹐感將軍護城之惠意﹐往年所許二金刀﹐今日奉還。」叔謀覺﹐曰「據此先兆﹐不祥。我腰領難存矣。」言未畢﹐護兒至﹐驅於河之北岸﹐斬爲三段。郎兒兄弟五人﹐並家奴黃金窟並鞭死。中門使段達免死﹐降官爲洛陽監門令。

