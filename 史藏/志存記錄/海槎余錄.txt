

海槎余錄

明顧﹝山介﹞

●序

儋耳孤懸海島﹐非宦遊者不能涉﹐涉必有鯨波之險﹐瘴厲之毒。黎獠之冥頑無法﹐爲玆守者﹐多不能久﹐久亦難其終也。余自嘉靖龍飛承乏是郡﹐迄於丁亥﹐乃有南安之命﹐山川要害﹐土俗民風﹐下至鳥獸虫魚﹐奇怪之物﹐耳目所及﹐無不記載。共幾百餘則﹐藏之篋笥﹐將謂他曰南歸﹐客有詢及玆郡之略﹐卽舉以對。旣而水陸跋涉﹐頗多散失﹐遂至湮滅無遺矣。今懸車去郡﹐倏有數載﹐不敢因久而能終﹐但郡事迹班班尙能追憶﹐掇拾數事﹐恍然猶在滄溟杳渺之中﹐因懲吹訐之失﹐用梓以傳﹐名《海槎余錄》云。

嘉靖庚子吳郡匯堂顧■﹝山介﹞識

載酒堂﹐卽蘇長公寓儋耳遊晏之地也﹐今有堂三楹﹐祀公像於中﹐元廉訪使伯琦周公隸書牌文一道列堂東隅﹐書法甚精。堂周遭有墻﹐相去百步有塘﹐寬百畝餘﹐土水深淺異處﹐蒲■蘆葦之屬最茂密。每春秋二祀﹐例率郡僚師儒會飲堂中﹐卽漁此塘以爲樂﹐名濁勞會﹐亦洗闔境諸祀之勞之謂也。故傳乳泉井﹑桄榔庵﹑茉莉軒﹐今皆湮廢﹐遺址尙存。

菠蘿蜜﹐樹類冬靑而黑潤倍之。幹至斗大方結實﹐多者十數﹐少者五六夥﹐皆生於根幹之上﹐狀似冬瓜﹐外結厚皮﹐若栗蓬﹐多棘刺﹐方熟時可重五六斤﹐去外殼﹐內肉層疊如橘囊﹐以其甘如蜜﹐故云。

黎俗藏置酒﹑米﹑幹肉﹑布衣之屬不於其家﹐必揀一髙坡之地離家百步內外﹐以艸樹略加繚繞回護﹐輦置其中﹐名曰殷﹐𨿽村家叢雜﹐亦不相混。間有盜之者﹐每犯輒獲法﹐曰遂■﹝旦﹞痕﹐卽足迹也。余初不之信﹐因彼自服而後然之。

佛桑花﹐枝葉類江南槿樹﹐花類中州芍藥而輕柔過之。開時二三月﹐五色婀娜可愛。

儋耳境山百倍於田﹐土多石少﹐𨿽絕頂亦可耕植。黎俗四五月晴霽時﹐必集眾斫山木﹐大小相錯。更需五七曰皓洌﹐則縱火自上而下﹐大小燒盡成灰﹐不但根幹無遺﹐土下尺餘亦且熟透矣。徐徐鋤轉﹐種綿花﹐又曰具花。又種旱稻﹐曰山禾﹐米粒大而香﹐可連收三四熟。地瘦棄置之﹐另擇地所﹐用前法別治。大槪地土產多而稅少﹐無窮之利蓋在此也。

蚺蛇產於山中﹐其皮中州市爲縵樂器之用﹐其膽爲外科治瘡之珍藥﹐然亦肝內小者爲佳。此地兼產山馬﹐其狀如鹿﹐特大而能作聲﹐尾更板闊﹐與鹿稍異。蚺蛇嘗捕吞之﹐從後腳而入﹐𨿽角實大二倍於鹿﹐毒气呵及﹐卽時解脫。初吞時﹐亦不能轉動﹐略向水次伸舒﹐消盡無餘矣。途人卒然相值﹐𨿽持木棍亦將無施。解事者執指大蛇皮木在手﹐一揮卽止﹐可見物貴得其制﹐不在操利器也。

榕樹最大﹐其陰最密﹐幹及三人圍抱者則枝上生根﹐綿綿垂地﹐得土力﹐又生枝﹐如此數四﹐其幹有闊至三四丈者。特中通不圓實﹐陰覆重重﹐六月不知暑﹐木理粗惡﹐不堪器用。

靑橄欖無仁﹐烏橄欖有仁﹐外肉取來杵碎幹放﹐則自有霜堆起如白鹽﹐名曰欖醬。二種俱野生﹐當四五月盛時﹐市人盡力取回﹐用支一年﹐不似吾江南之甚珍也。

黎俗男女周歲卽文其身﹐自云「不然則上世祖宗不認其爲子孫也。」身穿花厚布衣﹐露腿赤足﹐頭戴漆帽﹐傍贅尺許雉尾二莖披肩頷間﹐可恥也。男子家富者﹐兩耳復贅盞口大銀圈十數爲富侈。

花梨木﹑雞翅木﹑土蘇木皆產於黎山中﹐取之必由黎人﹐外人不識路徑﹐不能尋取﹐黎眾亦不相容耳。又產各種香﹐黎人不解取﹐必外人機警而在內行商久慣者解取之。嘗詢其法於此輩﹐曰當七八月晴霽﹐徧山尋視﹐見大小木千百皆凋悴﹐其中必有香凝結。乘更月揚輝探視之﹐則香透林而起﹐用艸系記取之。大率林木凋悴﹐以香气觸之故耳。其香美惡種數甚多﹐一由原木質理粗細﹐非香自爲之種別也。

深黎自婺嶺以北有一種曰遐黎﹐其俗去黎益遠﹐習俗又相違。居常以椰瓢蔽體﹐更閒習弓矢。凡父母過五十﹐懼其老而衰也﹐則烹食之﹐云葬於腹中﹐以爲得所。噫﹐天之生人有知此哉﹗

海槎秋晚巡行昌化屬邑﹐俄海洋煙水騰沸﹐競往觀之﹐有二大魚遊戲水面﹐各頭下尾上﹐決起煙波中﹐約長數丈餘﹐離而復合者數四﹐每一跳躍﹐聲震里許。余怪而詢於土人﹐曰「此番車魚也﹐間歲一至。此亦交感生育之意耳。」今中州藥肆懸大魚骨如杵臼者﹐乃其脊骨也。

海鰍乃水族之極大而變異不測者。梧川山界有海灣﹐上下五百里﹐橫截海面﹐且極其深。當二月之交﹐海鰍來此生育﹐隱隱輕雲覆其上﹐人感知其有在也。俟風曰晴暖﹐則有小海鰍浮水面﹐眼未啟﹐身赤色﹐隨波蕩漾而來。土人用舴艋裝載藤絲索爲臂﹐大者每三人守一莖﹐其杪分贅逆須槍頭二三支於其上。溯流而往﹐遇則並舉槍中其身﹐縱索任其去向﹐稍定時﹐復似前法施射一二次畢﹐則棹船並岸﹐創置沙灘﹐徐徐收索。此物初生﹐眼合無所見﹐且忍創疼﹐輕樣隨波而至﹐漸登淺處﹐潮落擱置沙灘﹐不能動。舉家分臠其肉﹐作煎油用亦大矣哉﹗

馬產於海南者極小﹐只可仵之驢騾﹐而身稍長耳。毛片不殊於中州﹐當少剪綜時﹐極駿可愛。然騎駛則無長力﹐上等價可四兩﹐尋常不出兩。

黎俗二月﹑十月則出獵﹐當其時﹐各峒首會﹐遣一人二人赴官告知﹐會但出每數十村﹐會畱壯兵一二十輩守舍﹐男婦齊行。有司官兵及商賈並不得入﹐入者爲之犯禁﹐用大木枷莖及手足置之死而不顧﹐何其愚也。獵時﹐土捨峒首爲主﹐聚會千餘兵﹐攜网百數番﹐帶犬數百隻﹐遇一髙大山嶺﹐隨遣人周遭伐木開道﹐遇野獸通行熟路﹐施之以网﹐更參置弓箭熟閒之人與犬共守之。擺列旣成﹐人犬齊奮叫鬧﹐山谷應聲﹐獸驚布﹐向深嶺藏伏。俟其定時﹐持鐵炮一二百﹐犬幾百隻﹐密向大嶺﹐舉炮發喊﹐縱犬搜捕﹐山嶽震動﹐獸驚走下山﹐無不著网中箭﹐肉則歸於眾﹐皮則歸土官﹐上者爲麖﹐次者爲鹿皮﹐再次者爲山馬皮﹐山豬食肉而已﹐文豹則間得之也。

新場海三面山環﹐北一面只三四里通大海洋﹐內寬可百里餘﹐分藏新英﹑南灘上下二十四埗﹐漁戶環列居焉。每風大時﹐蛋船四百餘只咸漁其中﹐風靜始出大海﹐可謂坐享無窮之利也。

海南地多燠少寒﹐木葉冬夏常靑﹐然凋謝則寓於四時﹐不似中州之有秋冬也。天時亦然﹐四時晴列則穿單衣﹐陰晦則急添單衣幾層﹐諺曰「四時皆是夏﹐一雨便成秋。」又曰「急脫急著﹐勝如服藥。」

想思子生於海中﹐如螺之狀﹐而中實若石焉。大比豆粒﹐好事者藏置篋笥﹐積歲不壞﹐亦不轉動。若置醋一盂﹐試投其中﹐遂移動盤旋不已﹐亦一奇物也。

檳榔產於海南﹐惟萬﹑崖﹑瓊山﹑會同﹑樂會諸州縣爲多﹐他處則少。每親朋會合﹐互相擎送以爲禮。至於議婚姻﹐不用年帖﹐只送擯榔而已。久之﹐多以家事消長之故﹐攺易告爭﹐官司難於斷理﹐以無憑執耳。愚民不足論﹐士人家亦多有匿是俗者。

鸚鵡杯﹐卽海螺﹐產於文昌海面﹐頭淡靑色﹐身白色﹐周遭間赤色﹐數稜。好事者用金廂飾﹐凡頭脛足翅俱備。置之几案﹐亦異常耳。

海南之田凡三等﹐有沿山而更得泉水﹐曰泉源田﹔有靠江而以竹桶裝成天車﹐不用人力﹐曰夜自車水灌之者﹐曰近江田﹐此二等爲上﹐栽稻二熟。又一等不得泉不靠江﹐旱澇隨時﹐曰遠江田﹐止種一熟﹐爲下等。其境大槪土山多﹐平坡一望無際﹐咸不科稅﹐雜植山萸﹑綿花﹐獲利甚廣﹐誠樂土也。但其俗好鬥健訟﹐不容人耕耳。

石蟹生於崖之楡林港﹐港內半里許土極細膩﹐最寒﹐但蟹入則不能運動﹐片時成石矣﹐人獲之則曰石蟹﹐相傳置之几案能明目。

勞將軍廟去城東隅六十里許﹐祀屋久廢﹐只隙地在焉。凡新官到任﹐必先此設祭。祀典不載其名爵﹐父老相傳云﹐此神乃馬伏波部下先鋒將﹐方凱旋時牽馬飲於河﹐馬忽睹水中影﹐雙蹄奮起﹐傷其陰而死﹐遂爲神。余任時﹐彼中以例祀﹐祀畢﹐父老喜告曰「任內當大吉。」未逾年﹐新守至﹐亦以例祀﹐眾咸驚報曰「祀器無故自裂於案﹐任內當不吉。」後歲餘守卒﹐亦靈驗矣哉。

茨竹大如指﹐長逾二丈﹐節節生枝文采﹐士人家用植於居之周遭﹐以代垣墻﹐𨿽雞犬不能逾越。陰森柔嫩﹐綠潤如沃﹐可愛也。

江魚狀如松江之鱸﹐身赤色﹐亦間有白色者﹐產於鹹淡水交會之中。士人家以其肉細膩﹐初爲膾烹之﹐極有味﹐皮厚如錢﹐此品不但勝絕海鄕﹐𨿽江左鰣﹑鱸﹑鱖之味﹐亦無以尙也。

玳瑁產於海洋深處﹐其大者不可得﹐小者時時有之。其地新官到任﹐漁人必攜二三來獻﹐皆小者耳。此物狀如龜鱉﹐背負十二葉﹐有文藻﹐卽玳瑁也。取用必倒懸其身﹐用器盛滚醋潑下﹐逐片應手而下﹐但不老大﹐則皮薄不堪用耳。

茉莉花最繁﹐不但婦人簪之﹐童豎俱以綿穿成釧﹐縛髻上﹐香气襲人。

酸筍大如臂﹐摘至用沸湯泡出苦水﹐投冷井水中浸二三曰﹐取出﹐縷如絲﹐醋煮可食。好事者攜入中州﹐成罕物﹐京師勛戚家會酸筍湯﹐卽此品也。

桄榔木﹐類薴梨樹﹐樹抄梃出數枝﹐每枝必贅靑珠數條﹐每條不下百餘夥﹐計一樹可得靑珠百餘條﹐團團懸掛若傘蓋然﹐可愛也。其木最重﹐番舶用爲槍﹐以代鐵﹐其鐘重鋒芒﹐侔於鐵也。色類花梨木而多綜紋也。

土果曰陽桃﹐大如拳﹐綠色明潤﹐五稜並起劍脊﹐中核如花紅子﹐味帶酸﹐宜於酒後咀嚼之﹐俗多用曬漧﹐作添案果用。

儋耳與瓊﹑崖﹑萬三處鼎峙爲郡﹐因參以十縣十一守禦所。其地孤懸海島﹐平曠可耕之地多在周遭﹐深入則山愈廣厚﹐黎婺嶺居其中﹐以爲鎭﹐自漢武迄今幾千年﹐外華內夷﹐卒不可變者﹐以創置州衛縣所必因平原廣陌﹐故周遭近治之民漸被曰深﹐風移俗易。然其中髙山大嶺﹐千層萬疊﹐可耕之地少﹐黎人散則不多﹐聚則不少﹐且水土極惡﹐外人輕入﹐便染瘴癘﹐卽其地險惡之勢﹐以長黎人奔竄逃匿之習﹐兵吏烏能制之﹖此外華內夷之判隔﹐非人自爲之﹐地勢使之然也。

荔枝凡幾種﹐產於瓊山。徐聞者有曰﹕進奉子核小而肉厚﹐味甚嘉。土人摘食﹐必以淡鹽湯浸一宿則脂不粘手。野生及他種﹐味帶酸﹐且核大而肉薄﹐稍不及也。

黎村貿易處﹐近城則曰市場﹐在鄕曰墟場﹐又曰集場。每三曰早晚二次﹐會集物貨﹐四境婦女擔負接踵於路﹐男子則不出也。其地殷實之家﹐畜妻多至四五輩﹐每曰與物本令出門貿易﹐俟回收息﹐或五分三分不等﹐獲利多者爲好妾﹐異待之﹐此黎風獠俗之難變也。

芭蕉常年開花結實﹐有二種﹐一曰板蕉﹐大而味淡﹔一曰佛手蕉﹐小而甜﹐俗呼爲蕉子﹐作常品﹐不似吾江南茂而不花﹐花而不實也。

椰子樹初栽時﹐用鹽一二斗先置根下則易發。其俗家之周遭必植之﹐木幹最長﹐至斗大方結實。當摘食﹐將在五六月之交﹐去外皮則殼實圓而黑潤﹐肉至白﹐水至淸且甜﹐飲之可祛暑气﹐今行商懸帶椰瓢﹐是其殼也。又有一種小者端圓﹐堪作酒盞﹐出於文昌﹑瓊山之境﹐他處則無也。

凡深黎村﹐男女眾多﹐必伐長木兩頭﹐搭屋各數間﹐上覆以艸﹐中剖竹﹐下橫上直﹐平鋪如樓板﹐其下則虛焉﹐登陟必用梯﹐其俗呼曰欄房。遇晚﹐村中幼男女盡驅而上﹐聽其自相諧偶。若婚姻﹐仍用講求﹐不以此也。

文昌海面當五月有失風飄至船隻﹐不知何國人﹐內載有金絲鸚鵡﹑墨女﹑金條等件﹐地方分金坑女﹐止將鸚鵡送縣申呈。鎭﹑巡衙門公文駁行鎭守府仍差人督責﹐原地方畏避﹐相率欲飄海﹐主其事者莫之爲謀。余適抵郡﹐羣咸來問計﹐余隨請原文讀之﹐將飄來船作覆來船攺申﹐一塞而止﹐眾咸稱快。

黎人善射好鬥﹐積世之仇必報。每會聚親朋﹐各席地而坐﹐飲酣﹐顧梁上弓矢﹐遂奮報仇之志﹐而眾論稱焉。其弓矢蓋其祖先有幾次鬥敗之恥﹐則射箭幾次﹐射於梁上以記之﹐故云飲醉鼓。眾復飲﹐相與叫號﹐作犬吠聲﹐輒二三晝夜。自云系狗種﹐欲使祖先知而庇之也。以次則宰羊臠肉﹐裱散就近村落﹐無不踴躍接受﹐克曰起兵。仇家聞之﹐亦如此間法﹐募兵應敵臨陣。遇有州縣公差人役﹐樂請觀戰。兩家婦女亦各集本營。當退食之際﹐婦女爭出營認箭﹐兩不拘忌﹐其俗云「男子仇只結於男子面上﹐若及婦女﹐則於其父母家更添仇怨矣。」其勝敗追奔﹐亦各有程度﹐不少逾之數。中罹鋒鏑死者﹐密以痊之﹐父母妻諱﹐不悲泣﹐恐敵人知爲不武也。

翡翠生於深黎之茂林峻嶺﹐人罕得見。傳云晴霽曰中始一出﹐陰晦竟曰不出﹐小大僅侔梁燕﹐羽翰五色離披可愛﹐人必積久探視﹐羅其巢始獲之也。

儋耳孤懸海島﹐曆書家不能備。其黎村各一老習知節候﹐與吉凶避忌之略﹐與歷不爽毫髮。大率以六十年已往之迹徵驗將來﹐固亦有機巧不能測處。嘗取其本熟視﹐字畫訛謬不可識﹐詢其名﹐則曰《歷底記》。

儋耳七坊黎峒﹐山水險惡。其俗閒習弓矢﹐好鬥戰。中多可耕之地﹐額糧八百餘石。弘治末困於徵求﹐土官符蚺蛇者扇動諸黎﹐遠邇向應﹐得兵萬餘﹐攻城略地﹐一方罹患。鎭﹑巡二司調動漢達官兵二萬名員會臨本境﹐分作五道搗其巢﹐第一道首臨落窯境﹐黎首符那楠率輕兵據險迎敵﹐官民兵死者三千餘﹐而分守重臣亦與難焉。其四道聞風潰回﹐此蓋輕率無紀律故耳。勢曰益猖獗﹐縱橫四出無忌。繼而請於朝﹐命將益兵﹐前部方入臨髙縣境﹐賊眾適至﹐官兵中道截出﹐一戰勝捷﹐偏帥亦中流矢卒。蚺蛇持勇輕出﹐逼奪民女爲妾﹐飲酒畱連。官軍踵其迹﹐輕騎赴之。謀渡水脫走﹐誤投深澗﹐騎爭逐之﹐中箭死﹐餘黨招撫訖。嘉靖初﹐符蚺蛇從侄符崇仁﹑符文龍爭立﹐起兵仇殺﹐因而扇動諸黎陰助作逆。余適拜官蒞其境﹐士民咸憂色蹙額道其故﹐余答曰「可徐撫之。」未幾﹐崇仁﹑文龍弟男相繼率所部來見﹐勞遣之﹐余知二酋已獲系獄﹐故發問曰「崇仁﹑文龍何不親至﹖」眾戚然曰「上司收獄正嚴。」余答曰「小事﹐行將保回安生。」眾忻然感謝。郡士民聞之駭然﹐曰「此輩寬假﹐卽漁肉我民矣。」余不答。旣而﹐閱獄﹐縱系囚二百人﹐州人咸賞我寬大之度。彼黎眾見之﹐盡闔首祝天曰「我輩冤業當散矣。」余隨查該峒糧俱無追納﹐示諭黎老﹐各出長計﹐轉請海道明示。黎眾爭相告﹐乞辜保其主﹐余諭之曰「事當徐徐﹐此番先保﹐各從完糧﹐次保其主﹐何如﹖」眾曰「諾。」已而﹐得請﹐從黎俱縱回。前此土官每石糧徵銀八九錢﹐余欲收其心﹐先申達上司﹐將該峒黎糧品搭見徵無徵均照京價二錢五分徵收﹐示各黎俱親身赴納。因其來歸﹐人人撫諭﹐籍其名氏﹐編置十甲。辧糧除排年外﹐每排另立知數﹑協辧﹑小甲各二名﹐又總置﹑總甲﹑黎老各二名﹐共有百餘人﹐則掌兵頭目各有所事﹐樂於自專﹐不顧其主矣。曰久寢向有司﹐余密察識其情﹐卻將諸首惡五十餘名解至省獄﹐二千餘里外﹐相繼牢死﹐大患潛消。後落窯峒黎聞風向化﹐亦告編版籍糧差訖﹐州倉積存﹐聽徵糧斛﹐準作本州官軍俸糧敷散﹐地方平妥。余後復從事廣西﹐竟有加俸二級思命﹐檄未下而已轉官南安矣。

千里石塘在崖州海面之七百里外﹐相傳此石比海水特下八九尺﹐海舶必遠避而行﹐一墮旣不能出矣。萬里長堤出其南﹐波流甚急﹐舟入回澑中﹐未有能脫者。番舶久慣﹐自能避﹐𨿽風汛亦無虞。又有鬼哭灘﹐極怪異﹐舟至則沒頭﹑只手﹑獨足﹑短禿鬼百十爭互爲羣來趕﹐舟人以米飯頻頻投之卽止﹐未聞有害人者。

