客杭日記元郭畀至大戊申九月初一日﹐燒壽星紙﹐拜親﹐路遇云公顯舍人。握手話去年此日在邳州道中時﹐相與一笑。初三日雨。陳和父來﹐錄示新文。小窗兀坐﹐誦「滿城風雨近重陽」之句﹐誰其慰予岑寂耶﹖初六日晴。李仲謙攜紙求書畫蘭。過五條街﹐遇陳景南﹐同訪陳響林﹐出示小米《手幅軸》﹐臨李伯時《馬雪林行虎》三卷﹐塔海公物也。初十日晴。登甘露寺﹐見本長老﹐畱酒午面﹐仍求書放翁《水調歌》﹑孫楚望《摸魚子》二詞於多景樓下壁上。又以紙求書《遺教經四十二章經》《潙山警策證道歌》。十二日晴。爲甘露本無傳長老抄經。客有惠杭州潘又新筆者﹐書小楷數千而不伐﹐可愛可愛﹗十四日晴。訪盛季髙﹐出示李重光《墨竹鴝鵒》﹑希遠《墨梅古木》﹐房明仲同茶。九月十六日晴。晚趁呂城夜航﹐作錢唐之行。十七日午前﹐抵呂城壩下﹐倒換小舟。至奔牛﹐復換小舟。哺時至常州﹐入城元丰橋。見白湛淵提舉﹐值出江陰未回。乃子無咎﹑無華畱飲﹐同白無咎到太平寺﹐觀壁上畫。水中作一筆繞之不斷﹐立視久之﹐若洶湧生動之意﹐奇筆也。十八日晴。同無咎回﹐蔡徳甫禮畱小酌﹐煮蟹蒸芋。次別無咎昆仲﹐登夜航﹐之姑蘇﹐有北客喧呼﹐至二更乃睡。十九日午後﹐抵平江﹐見龔子敬山長父子﹐畱宿﹐具晚飯﹐飯已﹐畱燈夜話﹐是夕多蚊。二十日晴。飯罷登航﹐解後杭人潘伯起﹐呼酒酌之。蓋在大都時曾相識故也﹐共上船行。廿一日晡時﹐上長安買飯。廿二日四更﹐到杭州城外。霜月滿天﹐寒气逼人。候北關門接待寺鐘動﹐換舟入城。拂明﹐潘伯起送予歇於施水坊橋梳頭沈待詔之樓﹐遇金壇尹子源同寓。橋東訪趙伯可﹑儲叔儀﹐到江浙省中照磨所﹐見李叔義。省西見張菊存﹐下龔子敬書﹐會張松澗府判同茂之到長生老人橋﹐遇紀家橋解庫門首﹐見吳若遺提點。至大元年戊申九月廿三日﹐客杭﹐晴。早過井亭橋﹐解後張云心府判﹐次遇湯北村同知﹑張景芳學正。到玄同觀﹐見吳若遺。若遺有他事﹐令師孫羅康伯相接﹐具早飯。鄭表白同集﹐柏窗鄭君之子也。飯已﹐入壺中林壑﹐次開北斗殿﹐看李息齋所畫松二株於壁間﹐見李伯玉攺所千之文﹐約來日於省中見其子。出北關門﹐湖州市妙行寺中﹐尋伏維那﹐已於昨日登天目山矣﹐徒有帳怏。寺僧宗兄供紙﹐畱數字而退。觀正殿佛三尊﹐偉甚﹐中設毗盧遮那佛像。殿前止有藏一座﹐次入法堂﹐有碑石數本﹐云諭彌陀神筆所畫佛像﹐傍刻本末不暇記也。次禮古觀音像﹐相傳唐朝塑者。兩邊畫壁﹐以屋暗不可細覽。門有放生池﹐俗云接待寺者﹐卽此院也。回路﹐足行倦甚﹐坐小舟而還。趙伯可來﹐寓樓頗潔﹐便於坐臥﹐大抵杭城樓居相連﹐自有一種風韻耳。婺州孔君立來﹐聞孔提舉新除。晚見唐仲文外郎﹐出示米老《研山圖》。九月廿四日﹐客杭﹐晴。早到省中照磨所﹐見李叔義﹐攺抹元文。到儒學題舉司﹐攜李兄書﹐見王一初都目投呈子﹐會王壽之﹑王子芳﹑任伯和。是日分付該吏金君玉承行。次約金君玉﹑毛令史市樓小集。雨作。湖上兜率寺﹐見趙子昂學士﹐不遇﹐乃侄趙仲美具茶訖﹐致意。廿五日陰﹐客杭。尹子源約小飲﹐是夜﹐客樓喧甚﹐必雨作也。廿六日陰﹐客杭。結縛橋西前洋街﹐回謁湯北村﹐同出訪張晴川﹐次見崔進之。回﹐北村具酒午面﹐浼書數紙﹐屏褙髙彥敬古松一株﹐可愛。窗外矮橘數樹﹐結子無數﹐壓枝欲折﹐若吾鄕﹐則無此也。飲散﹐由大街轉歸。張菊存來﹐吳茂之來﹐值出。今日見北村﹐說葛元白﹑曹梅南﹑戴祖禹﹑金子仁﹑胡穆仲皆爲古人﹐可惜。再到杭城﹐愈覺舊遊之落落也。九月廿七日﹐陰﹐寓杭。早到省中﹐見李叔義。次到儒司﹐見周都目。以官吏未允所請﹐歸家寫狀。再到省中﹐見張徳輝﹐徳輝約晚來說話。是日﹐於省卷中﹐檢尋學錄解由方見。晚晴﹐登吳山﹐下視杭城﹐煙瓦鱗鱗﹐莫辧處所﹐左顧西湖﹐右俯浙江﹐望故宮蒼莽﹐獨見白塔屹立耳。次謁伍子胥廟﹐轉至拱北樓﹐卽朝天門﹐行大街官巷而歸。茅山書院山長赤盞象賢﹐金壇教諭王竹所來﹐茶罷﹐同見趙伯可。尹子源相過夜話。廿八日﹐晴﹐客杭。鄕人吳君用來。訪湯北村。訪吾子行﹐出所作《無稽集》﹐皆戲談也。玄同觀見趙子昂﹐時郝左丞坐正席﹐子昂問都下事。遊開元宮﹐舊楊駙馬宮也﹐深邃可愛。正殿曰「景命萬年」之殿。晚見張徳輝﹐看省捲﹐又作學錄﹐教諭擬倒矣。托其宛轉﹐未知可行否﹖浼人幹事﹐不料其相誤也。廿九日﹐客杭﹐晴。早到省中﹐見張徳輝﹑李叔義。訪王成之﹐不遇。再到省中禮房﹐爲立擬札事。到儒司﹐司官不出﹐獨吏輩兀坐司房而已。訪張竹村書樓﹐觀諸公詩牌。湯君白來﹐同遊昭慶寺﹐看新塑佛像。次入廣化院﹐次遊仙林寺。寺中無可觀者﹐相近一術士之女﹐談星說命﹐若懸水然。次與君白午飯﹐君白具茶﹐茶已﹐自觀橋行至官巷而歸。三十日﹐陰﹐客杭。早到省中禮房﹐見張徳輝﹑李叔義。是日﹐攺正擬札。同君白出遊宗陽宮﹐時裝塑未就。次遊新宮佑聖觀﹐看擁壁二十四堵﹐皆新畫也。路遇胡石塘主簿﹐煎魚沽酒。會尹子源﹑沈六郎。晚見徳輝﹐約來日省中計會選本。晚雨﹐暄甚。夜雨生寒。﹝大徳十一年二月十七日﹐禮房呈前鎭江路儒學學錄﹐郭畀給由﹐稟奉省堂鈞旨﹐連送選房於學正山長內任用者。﹞至大元年戊申十月初一日﹐雨。客杭城施水坊橋東岸沈氏樓。初二日﹐雨﹐終日客杭。到省中﹐付文書與選房﹐以未照元除。又欲刁蹬﹐張徳輝宛轉言之。到儒司﹐大雨中﹐止有武老兀坐廳上﹐諸吏無來者。湯君白﹑李君徳來算範圍次﹐同到官巷問茶﹐茶已﹐訪周君遠道士。次到君徳家﹐出子固墨戲閒看﹐看已﹐分路各歸。初三日﹐又雨﹐客杭。到省中見李叔義﹐伺候也先伯提控不出。同尹子源見儲叔儀﹐畱小酌。次同叔儀到子源寓樓﹐開尊薦亥首。徳淸吳菊泉相過夜話﹐子源同問茶。吳公至元廿七年﹐赴北寫金字經者。初四日﹐乍晴。燒玄壇紙。宗壽卿來﹐言來日有人歸鎭江﹐付家書。初五日﹐陰。午同小王覓舟﹐到北新橋﹐見方仲明﹐不見。空費船錢一貫二百五十﹐大雨﹐只得急回。到龍舌頭﹐西去漾沙坑﹐見馬從簡外郎﹐言乃事﹐未允所請。回見徳輝﹐言來日當爲著語﹐不必出也﹐付後司使用。吳菊泉見過夜話。初六日﹐雨﹐不可出﹐寓杭。儲叔儀隔河樓上見呼﹐出紙索書﹐具酒晚飯。初七日雨﹐客杭。李君徳﹑湯君白來﹐攜紙索書﹐就送紙一幅。訪吳子行求篆字﹐閒話久之﹐惠印色﹐方路遇胡石塘。至大元年十月初八日﹐雨﹐客杭。見張徳輝於省中。遊淨慈寺禮寺﹐看羅漢五百尊。訪朱敬齋。初九日﹐喜晴﹐客杭。早見鄭鵬南廉訪﹐次會柯以善﹐以善畱三酌。劉悅心﹑張景芳寫篆字。丘秀才續至﹐丘杭人﹐吾子行之髙第也。訪吾子行﹐不遇。儲叔儀以今日登舟還義興﹐相呼午飯﹐出紙求字。尹子源請薦海蜇﹐話至二鼓。初十日﹐陰。早見鄭鵬南廉訪﹐見柯以善﹐到省中﹐盛親家見借鈔一笏﹐以今日歸﹐不及作別。晚到省中﹐伺候吏輩﹐到新宮橋﹐見井同知﹐浼於郭都事處著語。十一日﹐又雨﹐濕熱。早﹐湯北村招早食﹐坐客方仲明﹑宋與之父子。次同方舅到下馬婆巷﹐見李君實﹐新授宜興都目。茶罷﹐拉往新門具面。晚見馬公﹐猶未慨然。次見徳輝﹐急步而回﹐汗流濕衣﹐幹事未成﹐殊焦煩也。十二日﹐客杭。朝天門訪張云心州判﹐畱坐﹐具午酌﹐薦糖蟹雞面。雨作﹐取傘乃回。十三日﹐雨﹐客杭。張景芳送紙﹐求書吳興虛徹道人詩偈。道人費氏﹐景芳之曾祖母云。遣王二到湖州幹事﹐作趙文卿﹑陳有之書。十五日﹐客杭城施水坊橋沈六郎樓。先妣憫忌日。十六日﹐又雨﹐客杭。張云心遣僕寄書來﹐雨中約相過﹐彼此客況簫索耳。到省中﹐伺候吏輩。十七日﹐晴﹐客杭。王二自湖州回﹐路遇賈景顥﹑紀祥甫﹑周謙甫。鄰樓尹子源得財賦府文書了辧可喜。予滯畱日久﹐所幹未就﹐愈覺憂悶耳。晚﹐尹子源燒紙﹐招夜飲﹐坐客余及沈及之﹑沈國寶﹑沈六郎父子。十八日﹐晴﹐客杭。早到開元宮﹐見王眉叟提點﹐不遇﹐徒弟徐雲谷相接﹐到小堰門。回謁張仲美知事﹐不遇。是日﹐遊大般若寺。寺在鳳凰山之左﹐卽舊宮地也。地勢髙下﹐不可辧其處所。次觀楊總統所建西番佛塔﹐突兀二十丈餘﹐下以碑石之﹐有先朝進士題名﹐並故宮諸樣花石﹐亦有鐫刻龍鳳者﹐皆亂砌在地﹐山峻風寒﹐不欲細看而下。次遊萬壽尊勝塔寺﹐亦揚其姓者所建。正殿佛皆西番形像﹐赤體侍立﹐𨿽用金裝﹐無自然意。門立四靑石柱﹐鐫鑿盤龍甚精致﹐上猶有金銅鐘一口﹐上鑄淳熙攺元﹐曾覿篆字銘在﹐皆故物也。行至左廊﹐記得壁上一詩云「玉輦成塵事已空﹐惟餘艸木對春風。憑髙�����﹐目斷蒼梧夕照中。」寺門俗云「望江亭」﹐俯視錢塘江水﹐大略與揚子江同﹐但隔岸越山蒼翠差勝耳。遠見西興渡口﹐煙樹如薺。次遊新建報國寺﹐行至殿後﹐有塊石﹐僅畱二十餘字。僧子別立一木牌云「五十年前﹐理宗夢二老僧曰﹕『後二十年﹐乞一住足地。』恍然夢覺﹐今築地得此石。」卻無年代可考﹐昔梵剎而爲王宮﹐今玆復爲梵剎﹐如波入海。以予觀之﹐亦好事者爲之也﹐且朝代之廢興﹐皆天也﹐二僧入君王夢中﹐孰記而傳之耶﹖浮屠之說妄矣﹗旁有二客﹐相與一笑而回。十九日﹐晴﹐客杭。三橋早飯﹐飯已﹐見吾子行寫篆字相送﹐仍取玉蕭爲予吹數闋。子行隱居不仕﹐時能道滑稽語﹐亦近來罕有。再到省中﹐乃事少見次第。二十日﹐晴﹐客杭。登吳山﹐城隍廟壁畫二鬼頗得。回立門首﹐左顧西湖﹐右觀大江﹐杭郡人家﹐皆在足下。次遊玄妙觀﹐門立徽宗禦書碑石﹐殿前立髙宗禦書《道徳經》石刻經幢﹐二亭覆之﹐後有《眞武觀記》﹐開平二年物也。有老道士云「吳越時﹐已有之﹐昔爲紫極宮﹐惜前朝碑石有『天慶觀』字﹐皆鑿去不存﹐殊失古意﹐且朝代更攺﹐敕額曰﹕『玄妙』。當存其已往﹐而新其方來可也。」道士俗物﹐大敗人意。回到省中﹐石路髙下﹐足力少倦。廿一日﹐晴﹐客杭。湯秋巖來﹐邀飲紅酒﹐次送秋巖﹐至蘭陵坊分路。方仲明寄紙求書畫﹐情緒不佳﹐遲一二日下筆。燒玄壇香﹐囑告乃事。廿二日﹐晴﹐客杭。湯君白來﹐同到府學見李霽峯教授﹐次見張晴川﹐次見湯北村﹐會韓竹間。晚遇毛海雲山長﹐晚香。廿三日﹐晴﹐霧﹐客杭。早冒霧到馬婆巷見李君實﹐托馬惟良見張士瞻說話。到寶坊佑聖觀橋西﹐回謁胡則大﹐不遇。廿四日﹐陰﹐客杭。湯北村﹑費渙夫來。費公﹐鄕人也﹐年六十三。廿五日﹐晴﹐客杭。早到省中架閣庫幹事﹐未就而回。過蘇淳齋﹐杭之號醫者也。約市肆小飲。廿六日﹐客杭﹐早重霧。早見唐仲文﹐不遇。爲長興欠俸﹐囑呈文催討。盛親家公自長安來﹐同西盛壽一哥及二鄕人相訪。盛親家公約到芳潤橋午面﹐壽一哥同集。廿七日﹐客杭。到省中伺候書卷已完﹐馬生攺抹﹐但咨省而已。晚見馬生云﹐非不用力﹐首領官不從柰何﹖願退元物﹐不曾收。歸家悶甚﹐奔走兩月﹐今日壞盡。廿八日晚﹐燈下坐久﹐謀之無計。更遲二日﹐且往長興索俸作歸耳。三十日﹐晴﹐冷。湯君白知予事不如意﹐呼舟過湖﹐閒行散悶﹐遊南山惠因華嚴寺﹐次遊開化院﹐次遊石屋洞﹐深暗不可測﹐覺陰气逼人﹐壁上記姓名而回。入勝果尼寺﹐君白令親惟徳母子﹐爲尼延坐﹐設茗罷。次游水樂洞﹐扣寺門久之﹐乃得入。繞寺皆奇石﹐有亭﹐扁曰「聲在」﹐寺後﹝缺一字﹞泉滴﹐洞中相應﹐鏗然有聲﹐故名。亭有石刻坡翁《東陽水樂亭詩》﹐觀畢而下﹐踏石上黃葉﹐扳徑邊古松﹐山林間自有一種淸气。借筆題云「至大元年十月卅日﹐京口郭天錫同湯君白來此聽泉。」寺僧具茶﹐飲之淸甘﹐卽此水也。更過一二僧寺﹐以心緒不佳﹐不及詳記。泛湖而還﹐西北風起﹐同君白錢唐門小酌﹐分路。至大元年戊申十一月初一日。初二日﹐晴﹐客杭。到省中領文書﹐取回甘結。同子長見吾子行就別﹐次別湯北村。晚見馬生﹐了結乃事﹐晚邀子長小酌﹐囑照元除事﹐別李叔義。初三日早﹐別張徳輝﹐同沈六郎買人事。初四日﹐晴﹐離杭州。唐涇晚飯﹐夜行。◎附載至大戊申十一月十五日﹐客長興。訪欽察公﹐出宣和禦府黃居采《雪雀圖》﹐用雙幅絹畫﹐角上添金龍﹐長可六七寸﹐圍葫蘆禦書﹐並內府圖畫二印。雪樹數株﹐凍雀上下﹐下復作二﹐眞奇物也。十一月廿四日己卯﹐陳元善來﹐約文卿及予到其家﹐觀蘇漢臣《孩兒》四軸﹐具酒三酌。三十日冬至節﹐客長興。同沈孤峯﹑陳監鎭﹑袁正甫﹑盧希顏﹑沈希古﹐賀呂知州三酌。諸公去後﹐呂侯獨畱予看許道寧《溪山漁樂圖》。上用宣和殿寶﹐後有伯幾﹑仲賓﹑子昂三公題﹐李君章物也。閏十一月十三日﹐客長興。訪孟云心﹐出示黃居采《萱艸湖石蝶貓》二軸﹐蔡月卿物也。黃氏父子作石用筆橫拖﹐小作圈子﹐俗謂之野鵲翅。至大元年戊申閏十一月十五日五更﹐束裝賦歸。早離長興﹐午過呂山下﹐松竹蒼翠﹐前一橋﹐曰「甫裏橋」。人言是陸天隨隱處﹐詩家蘊藉﹐猶可想象也。至大二年己酉二月初九日﹐趙伯可相約早飯﹐飯已﹐發書﹐請伏虎林首座﹐引領作焦山之行﹐虎林聞呼卽至。是日春色佳麗﹐江靜無風﹐到山﹐見謙巽中維那。次入方丈﹐見尊無能長老﹐畱茶。茶已﹐領入具酒煮麵﹐坐者予及趙伯可﹑二僧司官﹑伏首座。登山之頂看塔﹐展目眺望﹐次憩於飛仙亭。回見雅澹雲首座﹐巽中煎魚具酒小集。酒盡﹐伯可先睡﹐度不可回﹐先遣諸僕渡江﹐晚陪尊長老﹑虎林﹑澹雲到海門邊看日落﹐一瞬萬頃金波蕩搖﹐可謂奇觀。散步而回﹐尊老旣別﹐仍送酒果到澹雲房小酌。次拉虎林﹑巽中踏月﹐上羅漢巖坊福東濟禪房﹐佛燈熒然﹐鑪香未過﹐具茗果閒話。俯視棲鶻危巢﹐皆在窗下﹐與二僧月下放聽江聲﹐倚樹淸論久之﹐一洗城市之塵俗也。夜宿巽中房﹐虎林共榻。

