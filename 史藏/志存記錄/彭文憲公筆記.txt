彭文憲公筆記

明彭時

●卷上

正統十年乙丑會試﹐予中副榜﹐不就﹐與諳副榜並下第者九百餘人﹐俱入太學。是時古廉李先生時勉爲祭酒﹐趙先生琬爲司業。李先生教眾正大﹐極意造就人才。初至令坐堂﹐一月後﹐乃散處於廂房﹐列「格﹑致﹑誠﹑正」四號號房﹐中有家室者居外。晨入饌堂。讀書﹐俱朔望升堂﹐其於四號閒勵尢切。夜讀務盡二更。時五更復令膳夫提鈴﹐循號門催喚起讀書﹐或自潛以察勤惰﹐無燈者令人暗記﹐明示之責罰。自是燈光達旦﹐書聲不絕。學者感激﹐競相勸勉。先生多宿廂房﹐每隔三五夜﹐必召予同鄕三二人侍坐談講。先生端坐儼然﹐或說鄕曲舊事﹐或論詩文﹐言簡而確﹐婉而有味﹐聽者忘倦﹐每至更深乃已。別時必曰「語久誤工夫﹐自當退補。」且曰「三更是陰陽交代時﹐讀書宜二更卽止﹐不可過此時﹐過則次早無精神。」其愛人多類此。助教季洪嘗謂予言「前歲李先生因除庭樹被罰﹐是日先生方坐東堂閱試卷﹐而錦衣官校猝至前﹐卽掩卷起身﹐免冠解帶受縲紲﹐合監師生來觀者﹐驚愕皆失色。先生神色自若﹐徐呼諸生近前與語曰「某人某處講某處非﹐某人今次稍勝前﹐某人比前不及。」因顧僚屬曰「還須校定髙下出榜。」語已﹐乃行。已而枷置於監前﹐監生三千餘人﹐上疏請赦。有石大用者﹐又獨具本願代枷。事乃釋﹐因相與嘆息其事﹐謂先生平昔涉歷艱險﹐操存有素﹐故禍福不足以動心如此﹐眞有古人气象。而石大用者﹐義气激發於儕輩中﹐亦不可多得。然非先生徳學感人之深﹐何以致此﹖

是年夏﹐先生引年致仕﹐及秋而行﹐諸生用旗帳鼓樂羣送出崇文門﹐至城東南乃別。有百餘人同予送至通州﹐候先生舟發﹐然後歸﹐無不淚下者。是舉前此所未有﹐是足以驗先生得人之深也。

學正魏齡﹐潮州人。初至嘗侍古廉先生言曰「昨聽選部中見羣眾相語﹐但問某處地方好﹐某地有出產﹐不聞一人以施政教方略爲言者。皆若此天下安用治﹖」先生聞其言甚善﹐間謂予曰「新學正有識能言﹐諸人所不及也。」因誦其語云。比行﹐又備與蕭先生言之。親沒﹐復姓李﹐守官淸白﹐獨不受諸生贄禮﹐果不負先生知待意。

丁卯冬﹐湖廣永濟縣遣須知官在途﹐夢開黃榜﹐第一名彭某﹐國子監生。其人至京﹐言於永濟監生張端本﹐端本訪知予姓名﹐駭異﹐數與朋輩言之。時端本歷問爾同鄕某文學何如﹐有人夢渠魁黃榜﹐且記看驗之庶瞻見。予道其語﹐且顰蹙曰「惜乎太泄露了。」予曰「夢中事何足憑﹖」置之勿言。又一朋友﹐謂嶽季方曰「吾昨夢見賢兄魁多士﹐可賀。」季方曰「若夢可信﹐則也有人夢彭某作魁矣﹐何必我﹖」其人戲曰「明年會試﹑廷試有兩魁﹐二人各占其一可也。」已而果然。夫科舉固前定﹐然於人何預﹖而見於夢如此﹐其理不可曉。是時士夫中相傳有童謠云「眾人知不知﹐今年狀元是彭時。」亦不知何自而起﹐至後果徵驗云。

予僥幸及第﹐除修撰﹐同年陳緝熙﹑嶽季方俱編修。謝恩後﹐卽詣閣下拜先生。時曹鼐﹑陳循﹑苗衷﹑髙四先生﹐俱以侍郎兼翰林學士﹐遂畱早飧﹐酒饌隨光祿所供﹐不增設。諸先生笑曰「此系本院故事﹐儒官淸淡只如此。」一月後﹐本院自學士下至孔目皆出錢置盛筵於後堂﹐用教坊樂﹐學士列坐於上﹐予三人坐前之左﹐侍講獨坐前之右﹐餘皆旁坐﹐謂之慶狀元。蓋公宴之盛﹐又諸衙門所無。後月予三人同回席﹐比前尢皆丰盛﹐予出錢倍於二公﹐亦循舊典故也。

翰林故事﹐凡同寅皆尙齒﹐與諸司不同﹐然仍以類分。學士自分一類﹐侍讀﹑侍講一類﹐修撰﹑編修﹑檢討自一類﹐等級截然不少紊﹐蓋其所來久矣。

翰林官惟一甲三人卽除修撰﹐其餘進士選爲庶吉士﹐教養數年而後除。遠者八九年﹐近者四五年﹐有不堪者﹐復攺授他職﹐蓋重其選也。然職淸務簡﹐優遊自如﹐世謂之玉堂仙。好事者因謂第一甲三人爲天生仙﹐余爲丰路修行﹐亦切諭也。

己巳八月﹐車駕北狩﹐郕王監國於午門外﹐親朝百官﹐紏劾姦臣誤國。方讀彈文未起﹐錦衣衛指揮馬順從傍叱各官起去﹐給事中王竑遂起﹐先捽馬順首曰「此正是姦黨﹐當除去。」監國退﹐百官用手腳擊踢馬順至死。仍擊死內臣二人﹐各官義气憤發﹐至於如此。是日予居憂未出﹐聞之驚駭﹐蓋土木敗績﹐固非常之變。而此舉忠勇﹐亦非常之變也。

八月二十九日﹐予居憂﹐忽校尉至門﹐宣喚入朝﹐有令旨﹐著商輅﹑彭時﹑陳循每同辦事。時具啟辭不允﹐令專心辦事﹐內臣促送入內閣﹐乃去。是日文武百官﹐具本伏文華門﹐請郕王卽位﹐王再三辭讓﹐尙書王直﹑於謙﹑陳循等咸以宗廟社稷大計爲言﹐力請不退。會太后命亦下﹐乃許以九月初六日卽位。蓋是時人以危疑思得長君﹐以弭禍亂﹐故不得已爲此舉﹐亦事之變也。

十月十日﹐虜酋也先合眾擁太上皇帝入關﹐直造城下﹐索大臣王直﹑於謙出迎。眾知其詐不出﹐乃遣通政參議王復﹑中書舍人王榮充大臣﹐出迎﹐親見太上諭二人曰「彼無善意﹐汝等宜急去。」二人方回﹐而虜騎四面剽掠﹐勢亦張大。於是兵部尙書於謙督率總兵分營憑城與戰﹐互有殺傷﹐連戰二三日不退。陳公循乃請寫敕﹐調各省遣精騎入衛﹐又請寫聖旨榜文數道﹐諭回回達達並漢人有能擒斬也先來獻者﹐賞萬金﹐封國公﹐用以疑其心。至十四﹑五也先果先遁去。是時居內閣者﹐咸未明而入﹐抵暮而出﹐勤勞愛戴﹐比他日爲甚。而內外贊畫防禦﹐陳﹑於二公之力居多。

景泰元年﹐庚午八月十五日﹐也先遣兵奉送太上皇帝還京﹐因思晉懷湣﹑宋徽﹑欽不能無遺憾於千古﹐而我太上獨幸其悔過﹐奉送南歸。豈聖徳有所感動而然耶﹐抑虜人計窮而爲此也﹖臣子之憤﹐於是乎少紓矣。

景泰數年中﹐敬禮大臣﹐寬卹民下﹐賞罰亦無甚失。獨易儲廢後﹐爲害大義。所以失人心者﹐在此二事也。

束鹿王公自正統中任都禦史﹐甚有名譽。晚與中貴王誠厚相結納﹐欲入內閣。是時閣下已有陳﹑髙﹑蕭﹑江﹑商五人矣。而王難言﹐私以語髙﹐髙遂爲具奏﹐請添入﹐有不拘煩劇閒散之語。及會議﹐陳不知其意﹐繆曰「我於煩劇中舉前維禎。」髙遂曰「我舉東王文奏上﹐果用王。」當時人皆駭愕﹐多咎陳欲私鄕人﹐故激成此事。然不知陳無意而髙有意也﹐髙之意惟商公知之﹐商以語予如此云。

歲丁丑﹐攺元天順﹐是年正月﹐太監曹吉祥﹑武淸侯石亨等與副都禦史密謀舉兵﹐迎太上皇於南城復位﹐執於謙﹑王文﹑範廣殺之﹐罷黜陳循等十餘人充軍爲民﹐罪其迎外藩也。然實無此事。時諸人欲張己功﹐假此以爲名云。

天順元年九月初三日﹐上禦文華殿召臣時入見﹐令近榻前﹐問曰「爾是正統十三年狀元耶﹖」時對曰「臣不才﹐誤蒙聖恩拔擢﹐至今感戴不忘。」因叩首者三。又問曰「第二名陳鎰﹐第三名是嶽正。」時對曰「是。」又問今年幾何﹐對曰「臣犬馬齒四十二。」上笑曰「正好用事﹐出外喫酒飯去。」時叩頭退。已而命下﹐著文淵閣辦事。先是內閣用徐有禎﹑許彬﹑薛瑄﹔二月升李賢於許﹑薛上﹔六月徐﹑李爲事﹐薛致仕去﹐用嶽正﹑呂原與許彬三人﹐七月嶽爲事﹐許亦罷黜﹐復用李賢﹑呂原﹐至此乃增時爲三人。蓋當時進退甚輕﹐希異者眾﹐不意復及時也。惟時先見而後出命﹐豈懲前之未審歟﹖

是年徐﹑李被黜﹐有負權寵者語人曰「我欲薦彭某入閣﹐因末與接識﹐故未果。」其人傳言曰「可往一見之﹐彼必喜。予對曰「素不慣往見人。」有相愛者曰「今人持重賂求見不可得﹐爾徒手一見何傷。」予對曰「承厚愛然決不能往。」六年﹐當諸公合講時﹐有沈司曆者﹐三次來家見邀﹐予避之不敢見。蕭聰郎中又謂予曰「沈是有才者﹐使來進用之機在此。今不見﹐後將有悔。」予曰「我本無他望﹐何悔之有﹖且去年旣圖守﹐不圖進﹐今往見人求拔﹐𨿽進亦可恥也。」是時李宜人聞此言﹐亦曰「官自來爲好。不然﹐𨿽做尙書﹐亦何足爲榮﹖若無事﹐只如此過﹐亦足矣。」予甚重其言。及入閣之命下﹐始知顯晦自有時﹐非人謀所能與也。

文淵閣在午門內之東﹐文華殿南面﹐磚城凡十間﹐皆覆以黃瓦。西五間﹐中揭以「文淵閣」三大字牌匾﹐牌下置紅櫃﹐藏三朝《實錄》副本﹐前楹設凳東西坐﹐餘四間背後列書櫃﹐隔前楹爲退休所。李公自吏部遷﹐以傍坐不安﹐令人移紅櫃壁後設公座。予曰「不可。聞宣徳初年﹐聖駕至此坐。舊不設公座﹐得非以此耶﹖」李曰「事久矣﹐今設何妨﹖」予曰「此系內府﹐亦不宜南面正坐。」李曰「東邊會食處﹐與各方卻正坐如何﹖」予曰「此有牌匾﹐故爲正﹐彼皆無匾故也。」李曰「東閣有匾亦正坐﹐何必拘此﹖」予曰「東閣面西﹐非正南也。」李詞气稍不平﹐曰「假使爲文淵閣大學士﹐豈不正坐﹐烏有居是官而不正其位乎﹖」予曰「正位在外諸衙門則可﹐在內決不可。如欲正位﹐則華蓋﹑謹身﹑武英﹑文華諸殿大學士將何如耶﹖」蓋殿閣皆是至尊所禦之處﹐原設官之意﹐止可侍坐備顧問﹐決無正坐禮。李公方語塞﹐然意猶未已。逾數日﹐上遣太監傅恭送銅龍飾金孔子並四配像一龕來﹐遂置於中間。又數日﹐遣太監裴當送聖畫像一幅來﹐懸於龕後壁上﹐乃罷不設坐。蓋李爲人﹐好自尊大﹐往往不顧是非﹐直行己志如此。

戊寅年二月﹐上聖烈慈壽皇太后尊號﹐詔告天下。詔艸已進訖﹐予謂李公曰「此事前所未有﹐宜有恩典及人。」李曰「先年兩赦數赦非所宜。」予曰「非謂赦也﹐但行優老之政爲宜。若朝官父母年七十者與詰誥敕﹐百姓年百歲與冠帶﹐是卽老吾老以及人之老意思。如此恩典﹐斯與上徽相稱。」李公喜曰「是好。」擬仁政數條進呈﹐上大悅﹐命印行之。比見上英明大度﹐樂用人言﹐眞聖主也。頒徽號詔畢。上禦文華殿召時等三人近前﹐賜銀兩﹑表裏有差﹐仍親自授與﹐和顏慰勉。其鼓舞臣下有如此﹐令人感激﹐不能忘也。

是年十月十日﹐扈駕校獵南海子﹐海子距城南二十里﹐方一百六十里﹐開四門﹐繚以崇墉。中有水泉三處﹐獐鹿雉兔不可以數計。籍海戶千餘守視﹐每獵則海戶合圍﹐縱騎士馳射其中﹐亦所以訓武也。是日扈從官﹐皆蒙頒賜獐鹿兔﹐而內閣三人﹐比諸人差厚云。

乙卯四月六日﹐有旨賜諸大臣遊西苑﹐苑在宮垣西﹐中有太液池﹐周十數里﹐池中架橋梁﹐以通往來。橋東爲圓臺﹐臺上有圓殿﹐殿前有古松數株﹐其北卽萬歲山﹐山皆太湖石疊成﹐上有殿亭六七所﹐最髙處乃廣寒殿也。池西南又有一山如之﹐最髙處爲鏡殿﹐此皆金元時所作﹐其餘殿亭﹐皆今制。而西稍南曰南臺﹐則宣廟常幸處也。是日賜宴於此﹐羣臣沾醉而歸。臣時已記其詳﹐此特其梗槪云。

五月五日﹐賜文武官走驃騎於後苑。其制一人騎馬執旗引於前﹐二人馳馬繼出﹐呈藝於馬上﹐或上或下﹐或左或右﹐騰躑蹻捷﹐人馬相得。如此者數百騎﹐後乃爲胡服臂鷹走犬圍獵狀。終場﹐俗名曰走解﹝於介切﹞﹐而不知所自始。豈金之遺俗歟﹖今每歲一舉之﹐蓋以訓武也。觀畢賜宴而回。

七月賜尙書馬昂並內閣學士三人。遊南城﹐中有宮殿樓閣十餘所﹐皆宣廟與上游幸之處也。是秋新作行殿一所﹐東爲蒼龍門﹐南爲南鳳門﹐中爲龍徳殿﹐左右曰崇仁﹑廣智。殿之北有橋﹐橋皆白石﹐雕鏤水族於其上。南北有飛虹戴鰲兩牌樓﹐東西有天光﹑云影二亭﹐又北疊石爲山﹐曰秀麗山﹐上有圓殿﹐曰乾運﹐其東西二亭曰淩雲﹑禦風。山後爲佳麗門﹐又後爲永明殿﹐最後爲圓殿﹐引流水繞之曰環碧﹐移植花木靑翠蔚然﹐如夙漑者。旣畢工﹐乃命學士李賢﹑呂原洎時往觀焉。受命領行者﹐太監裴當也。宴畢﹐乃回。時謹記於此﹐庶不忘上恩徳云。

庚辰年四月六日﹐辰刻﹐上禦南薰殿﹐召王翺﹑李賢﹑馬昂﹑彭時﹑呂原五人入侍。命內侍鼓琴﹐鼓者凡三人﹐皆年十五六者。上曰「琴音和平﹐足以養性情。曩在南宮﹐自撫一二曲﹐今不暇及矣。所傳曲調﹐傳於太監李永昌﹐永昌歷事先帝﹐最精於琴﹐是三人者皆不及也。」賢等對曰「由此不輟﹐亦可精妙。」因皆叩頭曰﹕願皇上歌南風之詩﹐以解民慍幸甚。」上起入﹐賜金鑲鶴頂博帶一條﹐皆親授五人者﹐皆叩頭而出。

十月二十二日﹐上禦西苑﹐閱將臣騎射﹐召時等五人入侍。是日所閱﹐皆侯伯﹑都督﹑指揮。指揮隸三營把總﹐管操者總兵官會昌侯孫繼宗﹑廣寧侯劉安懷﹑寧伯孫鏜﹑都督趙輔﹐具名籍進呈﹐令逐一馳馬射箭﹐以三箭爲率﹐上親按籍記中否。有中二箭或中一箭者﹐其有不中而引弓發矢可觀者﹐比中例﹐試畢﹐賜寶鈔有差﹐而總兵洎時五人﹐各賜鈔一千貫。是年十二月﹐閱禦馬監勇士騎射﹐亦如之。先次有二﹑三人畏避不趨事者﹐罪黜之﹐自是將士咸感徳畏威﹐知所奮勵云。

是年春﹐廷試進士第一甲﹐得王一夔等三人。後數日﹐上禦文華閣召李賢諭曰「永樂﹑宣徳中﹐常選庶吉士教養待用﹐今科進士中﹐可選人物端重語音正當者二十餘人爲庶吉士﹐止選北方人﹐不用南人﹐南方若有似彭時者方選取。」賢出以語時﹐時疑賢欲抑南人進北人﹐故爲此語﹐因應之曰「立賢無方﹐何分南北。」賢曰「杲上意也﹐柰何﹖」已而太監牛玉復傳上命如前﹐令內閣會吏部同選。時對玉曰「南方豈獨時﹐比優於時者﹐亦甚多也。」牛笑曰「且選來看。」是日賢與時二人同詣吏部考選﹐得十五人﹐南方止三人﹐而江南惟張元禎得與云。蓋上自復位以來﹐明思百辟﹐不輕選任。而時不才﹐獨軫聖懷﹐如此感激於中﹐何可忘也﹖

●卷下

辛巳年七月二日﹐昭武伯曹欽反。欽﹐太監吉祥之猶子也。吉祥在宣徳﹑正統中﹐屢領兵出徵﹐麾下多達官﹐驍勇善戰﹐結以恩惠久矣。天順初年﹐與石總兵成迎復功﹐亦恃有此。欽以此驟升伯爵﹐頗驕恣。錦衣衛指揮逯杲發其事﹐稍裁抑之﹐遂有反謀。知是日朝廷遣兵部尙書馬昂﹑懷寧伯孫鏜徵西﹐早朝謀領達官突入爲變。達官中有馬亮者知之﹐夤夜詣恭順侯吳瑾家言之﹐瑾以告孫鏜﹐具本達於上。朝門未開﹐而反者至矣。殺逯杲並寇﹐都禦史取其首﹐舉火攻門﹐縱橫於門外﹐勢惡可畏﹐朝官多避匿不敢出。惟李賢一人被執﹐賊黨屢協之以刃﹐得不死。比明孫鏜會出徵軍官禦之﹐大戰於四牌樓抵暮﹐乃平之﹐吳瑾以戰死。當是時變生倉卒﹐在營將士散處於家﹐且無甲冑器什﹐卽孫鏜統有就行之卒﹐可以禦亂於不測﹐然亦豈非宗社有靈使之然耶﹖或謂迎復之舉﹐曹﹑石二家爲首事𨿽順而行之以逆﹐傷國體壞朝政多矣。不三年而石敗﹐又三年而曹敗。曹敗𨿽遲﹐而受禍尢烈﹐果報之理﹐爲甚明也。亂臣賊子﹐可以鑑矣。

甲申正月朔日以後﹐上不豫﹐猶每日裁決萬幾﹐如常。至初十來疾大漸﹐乃處置後事﹐太監牛玉執筆﹐口占使書。其一東宮卽位﹐過百日成婚﹔其二定后妃名分﹔其三命勿以嬪禦殉﹔其四殯斂器服﹐語意詳盡﹐皆合天理當人心。書畢﹐且命牛玉曰「將去閣下看﹐令爲我潤色之。」旣至﹐臣時等驚愕曰「何至是﹖」牛玉曰「上意亦謂事不可測﹐且說下不用何妨﹖」臣等欽誦畢﹐皆嘆曰「所言關大體﹐非英明不能及此。而止殉事﹐尢髙出古今﹐眞盛徳事也。不須潤色。」言畢﹐時不覺淚下﹐牛玉備以前言復命﹐且曰「彭某猶悲愴。」上聞之﹐亦隕涕﹐已而曰「且收著﹐待我去後遵行。」次日牛出道其詳﹐因曰「上英偉﹐從來不墜淚﹐今若此﹐事可知矣。」至十七﹐駕遂崩焉。嗚呼﹐痛哉﹗謹識其略﹐用彰聖徳之髙致云。次日早﹐儲皇披髮衣素﹐出後右門﹐召內閣學士李賢﹑陳文洎臣時並文武執政大臣至前言曰「父皇賓天﹐爾等盡心輔佐。因泣下﹐羣臣皆俯伏號哭。良久﹐乃起﹐叩頭而退。是日﹐有旨命太監劉永誠﹑夏時﹑傅參﹑牛玉﹐會昌侯孫繼宗﹐懷寧伯孫鏜﹐尙書王翺﹑李賢﹑年富﹑馬昂﹐侍郎陳文﹐並時爲議事官﹐公同計議處置軍國重務﹐遵宣徳十年例也。預列者皆荷銀幣之賜。

二十三日﹐議上兩宮尊號﹐內臣夏時懷逢迎心﹐倡言曰「錢久病﹐只尊所生母爲太后。」李曰「今日合遵遺命﹐景泰年間事﹐例不可法。」時曰「李言是﹐朝廷所以服天下只要正綱常。今爲此舉﹐反遺所當尊﹐豈不乖大倫﹐失人心﹐於聖徳所損多矣﹖」李言是。夏曰「待請命。」旣入少頃﹐出傳仁壽宮旨曰「子爲皇帝﹐母當爲太后﹐豈有無子而稱太后耶﹖宣徳中自有例。」李色變知事不成﹐因目時曰「爾執筆。」時曰「今日事﹐與宣徳年不同。胡後曾上表讓位﹐退居別宮﹐故正統初﹐不加尊號﹐今日名分固在﹔豈得不尊﹖」夏曰「旣如此﹐便照例寫讓表。」牛亦助其言。時曰「正統﹑天順初﹐未曾如此行﹐今日誰敢擅寫﹖爲人臣者﹐若阿諛從順﹐是萬世罪人也。」同議者心知不可﹐皆不發言﹐夏見諸人不言﹐乃作色厲詞曰「你每偏向懷二心﹐恐追究來不好。」時拱手向天日﹕「太祖﹑太宗﹐神靈在上﹐誰敢有二心﹖錢娘娘已無後﹐何所利而爲之爭﹖所以不敢不極言者﹐爲全皇上聖徳﹐非有他也。若推大孝之心﹐則兩宮同尊爲宜。」眾乃皆曰「如此是好。」夏色少怡﹐乃再入請命﹐良久出曰「得上再三勸諭﹐已蒙兪允矣。」時執筆將書﹐又曰「須照上聖例加二字。不然﹐無分別。」夏曰「旣是同尊﹐如何又要分別﹖」時曰「得二字好稱呼﹐非有尊卑於其間也。」眾曰「然。」乃以「慈﹑懿」二字加其上。是日同議懼逆憂意﹐有後患隱然不言﹐惟李開端﹐時極力繼其後﹐賴皇上孝事兩宮如一﹐故能委曲勸諭。仁壽宮以成大體﹐仁孝之徳於玆可見矣。後數日﹐太監覃吉至閣下﹐言曰「同尊二母﹐是上位本心﹐但屈於親母﹐有難言者。而不知禮之人﹐且欲逢迎於其間﹐非二先生力爭﹐幾誤大事。爲大臣正當如此。彼默默者﹐徒享厚祿何爲﹖」時同僚有未發言者﹐面聽覃語有慚色。

營造山陵﹐時與同僚李陳計曰「前日費事周折如此﹐今玄宮宜從權作三位﹐庶日後兩全其美。」李曰「然」。遂具疏言之。已而內臣傳聖旨曰「所言固有理﹐但洪武以來﹐制度只雙穴﹐未可輕易﹐仍令諸大臣同議。及議﹐夏太監堅言不可﹐眾顧望不言﹐乃已。

成化元年乙酉二月﹐禮部請上擇日行耕籍禮﹐田在山川壇之南。十七日早﹐上率百官先農畢﹐釋祭服﹐便服秉耒三推﹐戶部尙書馬昂抹靑箱後隨﹐京府耆老二人馭牛﹐二人曲躬按犁轅﹐教坊樂工執彩旗﹐夾隴謳歌﹐一唱百和﹐颭旗而行。上秉耒三往三返﹐如儀﹐殊不以爲勞。旣畢﹐乃坐觀三公九卿助耕﹐公五推﹐卿九推﹐各用耆老一人傍犁而行。是日﹐時九推之列也。俱耕推畢﹐教坊前呈﹐應用田家故事。觀畢﹐乃賜宴而回。時生長未親農事﹐至是﹐始知犁之入土﹐淺深系乎舉手低昂﹐事非習不能﹐於斯可見矣。

三月初十日﹐上幸太學行釋奠先師禮﹐用大臣八人分獻﹐時分獻西哲。禮畢﹐上坐彜倫堂﹐賜文武三品以上﹐並學士左右侍坐﹐祭酒司馬■﹝火旬﹞﹑司業張業﹐以次進講。畢﹐賜茶﹐乃行。先數日﹐陰雨﹐至是乃開霽。車駕往來﹐無一點塵埃。觀者咨嗟﹐正協文明之象﹐實爲聖徳感通之兆也。

北方流民﹐屯聚荊襄山中﹐以數十萬計﹐有往鄧州劫李氏財物者﹐有司捕之急﹐因拒敵官軍殺數人﹐遂糾眾反。賊首劉千斤﹑劉長子﹑苗龍﹑苗虎等﹐以石和尙爲謀主﹐勢甚猖獗。事聞﹐朝廷命尙書白圭﹑撫寧伯朱永同唐太監率師往徵之。至南漳﹐湖廣總兵李震率土兵來會﹐方擬進取﹐賊擁眾出﹐撫寧且有疾﹐白公督李震分道截遏﹐一鼓挫其鋒﹐賊退保巢寨﹐官軍乘勝進攻破之﹐擒千斤劉並苗龍等。石和尙﹑劉長子以計脫走﹐深入險阻。撫寧病愈﹐自領兵搜剿。有襄陽艾總旗者﹐隸都督喜信指揮張英部下。一日忽與劉長子遇﹐長子欲殺之﹐艾曰「官軍卽尋石和尙﹐於爾無干﹐爾若能擒石和尙﹐必重有升賞。」約與俱見張指揮﹐張具酒食勞之﹐長子信以爲然﹐遂入﹐乃擒石和尙出。詣軍前﹐諸將爭功。忌張英以得賊贓爲名﹐捶殺之﹐仍以劉長子﹑石和尙爲俘獲﹐獻於朝廷。法司依原奏鞫罪﹐刑於市。眾知其故﹐多爲張英﹐劉長子稱冤﹐法司𨿽知﹐無從辯正﹐竟殺之。噫﹗爲此者﹐何其不仁至是哉﹖予聞其詳而實如此﹐故記之。蓋論殺長子後﹐予方以省親自家至﹐亦以不及申救爲恨。

廣西大藤峽蠻賊﹐久爲害﹐近年流劫兩廣尢甚﹐議者咸謂宜調兵往徵。然自永樂以來﹐但能威之使不出﹐未能破其巢穴。及是都督趙輔﹑僉都禦史韓雍與內臣同往徵焉﹐用土兵爲先鋒﹐出奇計﹐破其巢穴。其中盤亙數百里﹐山澗險阻﹐而桂州崖九層樓尢險峻﹐官軍直抵其上磨崖﹐紀歲月而還。聞者殆以爲不世之功﹐而趙獲封爵賞以此。然班師未久﹐而賊復集﹐乃知前所殺者多賊黨﹐而眞賊避匿者又出﹐是以識者謂有遺恨云。但趙都督領兵往返﹐紀律嚴明﹐軍士在途﹐秋毫無犯﹐非他將可及﹐爲可重也。

戊子六月二十八日﹐慈懿王太后上仙﹐次日內臣傅恭﹑夏時同司禮傳旨﹐在者皆不敢對。時及商﹑劉二學士後至﹐又問如前。時對曰「此一定禮﹐無可議者。梓宮當合葬裕陵﹐神主當袝廟。」禮部尙書姚夔乃曰「此是正禮」。內臣懷恩﹐心知其正而不敢言。夏時獨曰不可。慈懿無子﹐且有疾﹐豈可入山陵﹖只可比胡後例葬西山。時曰「太后母儀天下﹐迨三十年。爲臣子者﹐豈忍議別葬﹖此事關系非小﹐一或乖禮﹐何以示天下﹖」內臣不以爲然﹐曰「且散﹐待請旨再議。」時退謂同僚曰「此事當力爭﹐不可使上有失徳。」二公曰「然。待他人先言﹐吾輩贊成之爲好。恐先言觸怒﹐則事不可爲矣。」時曰「如此固當﹐倘無人言如何﹖」已而上禦文華後殿﹐召臣時三人並諸內臣至前面議。上曰「慈懿娘娘葬禮當如何﹖」時對曰「只合依正禮行。」上曰「朕豈不知﹖依正禮行是好﹐但於周娘娘有礙。故令爾等會議﹐務要處得合宜。」時曰「皇上孝事兩宮﹐聖徳彰著﹐合奉梓宮合葬裕陵﹐以全聖孝爲宜。」商曰「外議洶洶﹐若不袝葬﹐則人心不服﹐於聖徳有損。」劉曰「孝子從義不從令﹐𨿽聖母有言﹐亦不可從也。」上默然良久﹐曰「合葬固是孝﹐若因此失娘娘心﹐亦豈得爲孝﹖」時曰「皇上大孝﹐當以先帝之心爲心。先帝待慈懿娘娘始終如一﹐今若安厝於左﹐虛其右以待後來﹐則兩全其美﹐庶不失先帝之意。」夏曰「比先閣下議作三位已不允﹐今如何行得﹖」時曰「此時慮有今日﹐故預爲此議﹐今須依此處置爲宜。」上𨿽未允﹐而玉色甚和無怒容。時因曰「臣等意未盡﹐欲具本言之。乞皇上再三申勸聖母﹐以終大事。」上曰「進來者當晚。」時等具本進﹐有旨令百官議。明日禮部集公侯駙馬伯文武大臣議﹐皆云時等言是﹐內批未允﹐猶欲別擇地。於是百官伏文華殿門﹐號哭不起﹐聲聞於內。內臣傳旨﹐諭眾人退﹐皆應曰「不得命﹐不敢退。」時與商﹑劉進曰「人心如此﹐天理所在﹐伏望朝廷俯從羣情。」於是內批諭羣臣云「卿等昨者會議﹐大行慈懿皇太后合袝陵廟﹐固朕素志。但聖母疑事有相妨﹐未卽兪允﹐朕心終不自安。再三據禮﹐祈請聖慈開諭﹐特賜允諾。卿等其如前議施行﹐勿有所疑。故諭。」眾聞命﹐咸稱萬歲。蓋此事非上曲全孝道﹐何以致此﹖眞盛徳主也。

是年五月間﹐一日大風﹐蕭墻以西﹐若雨雹聲。有在地者﹐拾取觀之﹐皆黃泥丸子﹐圓淨堅實﹐如櫻桃大﹐破之中有硫黃气。劉學士皆在西﹐出數丸示予。非親見者不信也。以此觀之﹐二气變化﹐何所不爲﹖

七月間﹐陜西奏報平涼府開城縣土達滿四糾眾造反﹐劫掠四出﹐勢甚張皇。時疑此徒服役旣久﹐今忽反﹐必有不得已者﹐請敕鎭守官追問激變之故。行閫參將劉淸禦賊﹐敗績。報至﹐兵部請命陜西﹑寧夏﹑延綏三處﹐合兵殺賊。已而聲息益急﹐復請調京軍往﹐以都督劉玉總兵﹐副都禦史項忠提督軍務。項未至陜西﹑寧夏二處﹐官軍不待延綏兵至﹐輕進大敗﹐死者數千人﹐軍器悉爲所得。報至京師﹐輿情驚駭。是時賊𨿽再勝﹐聞朝廷遣將出師﹐遂退保石城山﹐劉﹑項領兵近山﹐分爲七路圍之﹐戒前失﹐深溝髙壘﹐不輕與戰。有副將毛忠﹐恃勇自領銳卒﹐登山仰攻之﹐復敗衄。京師士夫聞失副將﹐益危懼﹐以爲安史復出。兵部尙書程信恐劉不勝任﹐輒請命撫寧侯朱永再領京軍及遣兵四萬以往。命已下﹐撫寧難其事﹐奏定賞格﹐謂生擒賊首一人﹐與世襲指揮使﹐賞金五百兩﹐銀千兩﹐數人共擒者賞亦然。時見其張大欲止之﹐然難以遽止﹐請令姑整軍裝﹐待有急報啟行。至十一月﹐項知賊被圍﹐守已困﹐聞已別命將﹐亦不敢止。但奏宜令總兵星馳赴援﹐倘不日破殺﹐則一面奏報止兵。奏至﹐上命太監懷﹑許﹑黃三人﹐召兵部於閣下計議。程曰「事急矣﹐行不可緩。」時曰「前者賊若四出攻劫﹐誠可駭懼。今入山自保﹐我軍圍守甚固﹐不一兩月﹐賊必窮困﹐可擒取也。京軍何用再行商助﹖」予言曰「觀項布置﹐賊不足憂矣。」程意不平曰「項今退在平涼﹐亦不可知。何謂爲固守耶﹖」尙書白圭﹑侍郎李震相視不言。時曰「彼分布已定﹐無故何以退﹖且京軍行何時可到﹖」程曰「來年二三月。」時曰「如此則緩不及事矣。事之成敗﹐則在歲終。然以項奏詞觀之﹐勝可必矣﹐京軍不行爲宜。」諸太監皆曰「然。」因問邊軍去否﹐時曰「邊軍亦不必去。」商曰「邊軍去無害也。」乃令遣軍行﹐畱京軍住﹐營軍將不遣。程又請差錦衣千戶一人去看動靜﹐已準行矣。時聞請追止之﹐曰「去看無益﹐徒失將士心。」程忿忿出危言曰「項忠軍若敗﹐必斬一二人﹐然後發兵去。」眾不察﹐羣然和附﹐以爲止軍不行﹐必失關中。相知者﹐咸爲時懼﹐私問曰「止軍不發﹐何所見﹖」時曰「觀項疏曲折﹐知賊決可平靖﹐但彼旣聞已遣將﹐亦不敢自任故也。」眾猶未信﹐洶洶益甚。至十二月二十邊捷音至﹐知以十一月二十一日執滿四等﹐賊寨悉平﹐羣言始息。次年正月解滿四等三百餘人至京﹐太監親問之﹐乃云被劉淸並指揮馮傑剝削不已﹐且又追捕爲盜﹐不得已遂反﹐非有他也。因下劉淸﹑馮傑於獄﹐鞫問得實誅之﹐中外稱快。

