徵南錄宋滕元發皇四年夏四月﹐廣源州蠻儂智髙寇邕州﹐守臣陳鞏死之﹐遂擊破橫﹑貴﹑龔﹑潯﹑藤﹑梧﹑封﹑康﹑瑞九州。五月﹐進圍廣州﹐城才容府寺﹑倉廩﹐而城下之民剽殺略盡。朝廷始命起居舍人楊畋﹑閣門副使曹修安撫嶺外﹐團練使張忠﹑蔣偕鈐轄兩部兵馬﹐以南徵越。秋七月﹐樞密直學士孫公自徐州徙帥秦﹐請覲京師。八月庚辰﹐告辭﹐將西矣。上曰「吾始意召卿﹐將賴以平嶺賊﹐今其微矣。」時廣東使者鮑軻奏於朝﹐上信其然。公對曰「是非告陛下以實者﹐臣竊聞賊破邕至廣。廣﹐天下寶貨之儲﹐而蕃舶之家常以億萬計﹐賊悉取之。日據劉王山縱酒大會﹐亡命歸之者萬餘人﹐而官軍未嘗勝﹐是豈衰息耶﹖」上驚其語﹐注目謂之曰「昔黃巢以二千人過嶺﹐莫能制之者。」公曰「明朝𨿽非唐季之比﹐過慮庸何傷﹖」是日﹐公出宿國門外﹐遂行。翌日﹐聞張忠﹑蔣偕軍相次敗於白田。忠死之﹐偕僅以身免﹐楊畋尋亦乞棄英州。壬午﹐有詔止公毋行。中日﹐堂札畱議事。越五日﹐戊子﹐復令陛見。上諭執政曰「南賊果如孫某料」。二府由此慊公。明日﹐詔除公江南西路﹑荊湖南路安撫使。又明日入對﹐上曰「南賊如此﹐欲遣富弼﹐弼母老﹐度必辭。汝爲朕行﹐令石全斌副汝。」公曰「臣祿於從官之列﹐素𨿽有疾﹐惡敢辭。然賊勢盛﹐須有將佐﹑士馬﹑甲鎧﹑金穀之資﹐苟闕焉﹐亦諸將之今日也。今未敢承命﹐俟有奏論。」又明日﹐陛對﹐願得宣撫使﹐可以集事。以爲其貳﹐執政疾其言﹐公曰「苟不如請﹐願朝廷應副軍須﹐使無後顧之患。」詰難更數端﹐不得請。公曰「無素具則當盛賊﹐勢必敗事﹐徒受責﹐何益﹖」宰相陳執中曰「敗事﹐豈止於責耶﹖又曰「密學無張皇。」公對曰「是欲示鎭靜耶﹐有備固當爾﹐無備而示鎭靜﹐此危亡之本也。國家生靈可兒戲乎﹖」又明日﹐乞兵萬人﹐馬千騎﹐金帛稱之﹐裨校八人﹐掌機要文籍者四人﹐軍前備指顧者二十人。難者曰「南方非用馬之地﹐何以馬爲﹖」公曰「賊去朝廷遠﹐苟當用馬﹐豈朝奏而暮得耶﹖」然終以馬勝。又乞兼安撫江南東﹑荊湖北兩路﹐冀以四路共贍軍。蓋向之兩路﹐貧部也。復爲大臣所沮。越二日﹐詔促行﹐才得人馬軍七百人﹐文臣四人﹐備指顧者十人﹐安撫池﹑江﹑饒﹑太平四州。及辭﹐對上曰「臣之所乞﹐舉不從﹐臣𨿽欲盡愚報陛下﹐勢不能。死固不足惜﹐惜羞國爾。至如乞宣撫使事﹐蓋舊例兩府大臣爲之﹐凡有須於郡國﹐無遠近皆給之﹐今臣所能令者兩路及四窮州而已﹐非所部﹐誰應軍需者。」上曰「卿第行﹐事且急﹐爲卿出宣撫使。」公再拜曰「審如徳音﹐平南必矣。」上喜曰「卿先到彼﹐但多爲備。」公復對曰「臣不知大臣何以見沮﹐止如楊畋﹑蔣偕輩行無所請﹐亦無功效。今臣與石全斌軍行﹐當苟避賊﹐其敢虛死以憂朝廷﹖萬一賊平﹐臣止求致仕。至遣宣撫一司﹐須賴聖明獨斷。」公求致仕之言﹐蓋嘗有譖其張皇賊勢﹐事成而邀賞者﹐故以言。將行﹐慮賊入湖南。於是先爲虛聲﹐飛報荊湖南北曰﹕大兵卽至﹐促多建營壘﹐及將佐數十宇盛儲賞犒之備。傳之諸郡﹐於是人心稍定﹐賊以故不敢過嶺。旣行之後﹐蔣偕又陷賊於賀州。九月甲辰﹐公行至鼎州﹐加安撫廣南東西路﹐又以樞密副使狄靑爲宣撫使。公遂畱長沙一月以待﹐且思所以制勝之具﹐朝夕不怠。公疾﹐且病矣﹐大臣疑其不肯行。上遣禦醫周應與中貴人來過嶺視疾﹐因道上語曰﹕大臣不爲孫某地﹐朕須應副﹐令了南事。有裨將晉人李定者﹐父子兄弟凡七人﹐閒戰鬥﹐公遣先之桂象間﹐逆朝廷所遣兵次於賓州﹐慮其爲人所使﹐貪功敗事。令之曰「妄出戰﹐吾斬汝一家。」後桂帥果使之﹐定不聽﹐屯賓之如和關外。賊至﹐不與戰﹐遂引去。及使他兵﹐果敗﹐乃陳崇儀軍也﹐賓﹑象由是而完﹐公之計也。十有一月﹐集軍費﹐得錢帛百萬矣。又聞賊之長技用蠻牌撚槍﹐每人持牌以蔽身﹐二人持槍夾牌以殺人﹐眾進如堵﹐弓矢莫能加﹐久爲南患。公乃多備長刀﹑大斧﹐制其所長。南方水潦﹐不時而瘴癘將作﹐燥濕之具﹐百計悉備。備成﹐而狄至﹐過嶺而南﹐時十有二月也。狄與公議事﹐公以三策料曰「賊出上計﹐歸其巢穴。中計守邕城﹐自固以久王師。下計與吾戰。今度其必出下計﹐焉何者﹖彼以天幸﹐橫行大嶺之外﹐有驕我心﹐驕則必出﹐出則必敗﹐使吾二人者心和而謀協﹐狂寇奚容不誅。某請遇事密輸計於太尉﹐太尉自行之軍中﹐無二令。自取美名﹐非我意也。」狄大喜﹐出其非望﹐公以身下之﹐後有處置﹐狄常令軍中曰「此事是孫密學擘畫。」及歸朝﹐亦數以告上。二公之心﹐人以爲難。明年正月﹐達賓﹑象間﹐大軍及輜重凡四萬人。出昆侖關﹐行三日﹐部曲前後不相屬﹐宿朝天驛。公乃謂狄曰「兵行如此﹐卒遇賊﹐何以支﹖」是夕﹐申命諸校各有隊伍。明日﹐果遇賊於歸仁鋪。賊在山後﹐偏將系節﹑祝貴陣於前﹐石全斌爲左翼﹐劉幾爲右翼﹐狄與公曁桂帥余靖處中軍﹐李定殿其後。賊將戰﹐余懼﹐棄所部入公軍﹐公叱去之。象眾據山而陣﹐孫節恃勇﹐出與之爭地形。公疾呼節曰「此豈爭地利處耶﹖」節不聽﹐兵小衄﹐死焉。狄素奇之﹐失聲驚呼。節之餘軍與祝貴﹐軍復振﹐遂用公之刀斧斫牌槍﹐響震山谷。先所命三百騎爲奇兵﹐出山背突賊後﹐潰﹐前軍乘之﹐殺傷數千人﹐賊遂遁保邕城。公欲圍城以取之﹐狄不許。是夜﹐官軍乃寨於山前。公曰「軍中必由一二人怯於戰者﹐虛聲相連。」乃下令軍中﹕敢夜有呼叫者斬﹐漏二鼓﹐他寨果驚呼。賊聞﹐以爲大軍至﹐遂空壁而去﹐獨公所部無一人動者。明日﹐兵進邕州。狄嫌以恩悅軍﹐不卽賞。眾皆忄凶々﹐或偶語者。公乃與狄議曰「士卒冒萬里險瘴以立功﹐柰何不賞耶﹖萬一有變﹐非太尉計。」狄於是取下賞賞之﹐眾遂定。已而治附賊者﹐公乃白太尉曰「具脇從者﹐可以盡誅耶﹖當先爲公詰其端﹐送至廷下者﹐乃可殺。」太尉曰「諾」。由公所全活者﹐蓋數十百千人。狄先還京師﹐公畱邕計事﹐以舊戍兵三歲一易﹐瘴死者十常七八﹐乃令本道擇善地番休﹐畱邕者止一歲﹐故人人樂戍。郡城惟三門﹐公新作北門﹐號曰「歸仁門」﹐使向闕﹐示其有歸懷之意。及辟土﹐乃得舊址﹐眾服公識。又表洪譚籍重兵﹐多蓄財以給嶺外﹐築城撫集亡民﹑散卒﹐置博易務﹐通諸蠻之有無。民之因賊而科徭﹐賣鬻男女爲人奴婢者﹐約以一年﹐折其券。及狄至自南還樞府﹐厚賞金寶﹐官其數子﹐賜第一區﹐而公止與余靖加秩一等。公以嘗乞身歸田野﹐大臣尢公之慚其前害其寵名。上曰「孫某求致仕矣。」執政愕然﹐無以對。公尋累乞杭﹐行至南都﹐上曰「豈朕指耶﹖」詔擢爲樞密副使﹐懇避再三﹐不獲已而受命焉。及領機務﹐昂然有古名臣之風﹐其事非此所得書也。初﹐儂氏世爲廣源大酋﹐智髙父嘗寇交﹐獲焉。智髙釋父怨﹐因結歡好。異時﹐交使之守廣源﹐又以桀黠爲姦﹐交敗走之。後據有田州﹐以其守黃光祚之母爲妻。佯交特摩國﹐以母嫁其國主﹐旣又並其土眾。始乞本朝﹐補田州刺史﹐不得。又乞教練使﹐又乞徒賜袍笏﹐又乞每南郊時﹐貢金千兩﹐願常於邕管互市﹐皆不許﹐至今入寇。及其敗竄﹐久之至大理國﹐斬首以獻。前二公破走智髙時﹐令邕守蕭注捕之﹐後得其母與弟﹐戮於都市。予嘗謂﹐近世文臣﹐罕有躬戰伐﹐成功名者﹐獨公善爲兵﹐又能身下狄﹐以攘寇難﹐固已鮮哉﹐因錄以示世云。

