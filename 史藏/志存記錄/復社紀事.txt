復社紀事

自制舉藝之法行﹐其撰著之富﹐單行可傳﹐無如臨川陳大士際泰。大士與其友羅文止萬藻﹑章大力世純﹑艾千子南英﹐實共爲此學﹔三子者僅舉於鄕﹑大士久困諸生﹐未遇也。金沙周介生鍾始以制藝甲乙天下﹐其推重者曰臨川﹑曰萊陽。宋九靑玫父子兄弟治一家言﹐於臨川不及也﹔然最以科第顯。蓋介生爲此說。踰年﹐而吾師張天如先生﹝諱溥﹞從婁東往﹐復社之舉自此始。

初﹐先生起裏中﹐諸老先生頗共非笑其業以爲怪。一時同志﹐蘇州曰楊維斗廷樞﹑曰徐九一汧﹐松江曰夏彜仲允彜﹑曰陳臥子子龍﹔而同裏最親善曰張受先釆﹐讀書先生七錄齋﹐海內所目爲婁東兩張者也。受先舉戊辰會試第三人﹐九一進史館﹐是爲崇禎攺紀之初年。先生以貢入京師﹐縱觀郊廟辟雍之盛﹐喟然太息曰﹕『我國家以經義取天下士垂三百載﹐學者宜思有表章微言﹑潤色鴻業。今公卿不通六藝﹐後進小生剽耳傭目﹐幸弋獲於有司。無怪乎■﹝扌豕﹞人持柄而折枝舐痔﹐半出於誦法孔子之徒。無他﹐詩書之道虧﹐而廉恥之途塞也。新天子卽位﹐臨雍講學﹐丕變斯民。生當其時者﹐圖仰贊萬一﹐庶幾尊遺經﹑砭俗學﹐俾盛明著作比隆三代﹐其在吾黨乎』﹗乃與燕﹑趙﹑衛之賢者爲文言志﹐申要約而後去。

受先旣筮仕臨川﹐綱維張設﹐一以古循吏爲師。先生歸﹐盡發筐中書﹐視其傳寫之蹐駁﹑箋解之紕繆﹐點定而鉤貫之﹔於制舉藝別芟訂以行世﹐顏曰表經﹑曰國表﹕昭本志也。楚熊魚山先生開元用能治劇﹐換知吳江縣事﹔以文章飾吏治﹔知人下士﹐喜從先生遊。吳江大姓吳氏﹑沈氏潔館捨庇﹐飲食其郊﹐以待四方之造請者﹔推先生髙第弟子呂石香雲孚爲都講。石香好作古文奇字﹐浙東西多聞其聲﹔而湖州有孫孟朴淳銳身爲往來紹介。於是臭味翕習﹐遠自楚之蘄﹑黃﹐豫之梁﹑宋﹑上江之宣城﹑寧國﹑浙東之山陰﹑四明﹐輪蹄日至﹔秦﹑晉﹑閩﹑廣﹐多有以其文郵致者。先生丹鉛上下﹐人人各盡其意﹐髙舉隆洽﹐沾丐遠近矣。

三年庚子省試﹐胥會於金陵﹐江﹑淮﹑宣﹑歙之士咸在。主江南試爲江西姜燕及先生﹔榜發﹐維斗褎然爲舉首﹔自先生以下﹐若臥子及偉業輩凡一﹑二十人﹐吳江吳來之昌時亦與焉﹐稱得士。而大士同時始舉於其鄕﹐主者從廢卷中力索之始遇﹔燕及先生猶以不得介生有餘恨云。四年辛未﹐偉業舉禮部第一﹐先生選庶吉士﹐天下爭傳其文﹔而艾千子獨出其所爲書相訾謷。千子之學雅自命大家﹐然於其鄕南丰﹑臨川兩公之言﹐未嘗無依據﹔顧爲人褊狹矜愎﹐不能虛公以求是。嘗燕集弇洲山園﹐臥子年十九﹐詩歌﹑古文傾一世。艾旁睨之﹐謂此年少﹐何所知﹗酒酣論文﹐仗气罵坐。臥子不能忍﹐直前毆之﹔乃嘿而逃去。已復僑居吳門﹐論定帖括﹐挾異同﹑賈聲利﹐故爲抑揚﹐以示縱橫﹔非其讀書本指。已先生旣篤志五經﹑諸史﹐不復用制藝與千子爭短長﹐獨取其折衷於介生。

介生之從兄曰仲馭鏖﹐南司農郎﹐著風節﹐解官講授南都。兄曰簡臣銓﹐才不及弟﹐與彜仲﹑臥子同舉丁丑進士。介生生平執友大士七十登第﹑九靑已踰九卿﹐駸駸公輔矣﹔介生淪落諸生﹐自如也。先生初以爲少﹐長兄事介生﹐旣顯貴﹐傾介生客﹐顧修舊節惟謹﹔於事必首介生﹐而己爲之下。介生亦不以貧賤故﹐少有所抑損。世稱友道﹐以周﹑張爲難。

受先旣謝病歸﹐先生亦請假還裏﹐公廉於郡邑﹐無所私謁。先生性好士﹐窮鄕末學粗知好古攻文﹐輒許與不置口﹐賴其獎擢成名者數十百人﹔臺使者視所言以爲取捨。以此附麗益眾﹐或稍乘其气淩藉於人﹔而士之不見齒錄者多褊心﹐不能無望。受先卽遇同輩﹐亦多所摩切。敢爲激發之行﹐數以古法治鄕黨﹔閭左銖兩之姦輒誦言誅之﹐若惟恐其人弗聞知者。兩公性不同相愛﹐見則互教誡所不及﹔介生﹑臥子亦貽書歸之﹐然終不攺。

當復社未起時﹐吾郡虞山錢牧齋﹑吳門文湛持﹑姚現聞三君子由忤璫召用﹐牧齋以枚卜爲烏程相訐奏罷歸。其同時奏對稱旨﹑先烏程大拜者陽羨周挹齋先生——主辛未會試﹐在先生及偉業爲座主﹐自以位尊顯無所稱於士大夫間﹐欲介門下士以收物望﹔尋謝政得請。而烏程竊國柄﹐陰鷙慘核﹐謀於其黨刑部待郎蔡弈琛﹑兵給事中薛國觀﹐思所以剚刃於東南諸君子。先生搤腕太息﹐早夜呼憤。其門弟子從苕﹑霅間來者﹐具得相溫陰事﹔名爲廉潔奉法﹐實縱子弟暴橫鄕裏﹐招權利﹑通金錢。先生引滿聽之﹐以爲笑謔﹐語稍稍流聞﹔相溫時盛修郤虞山﹐思一舉並中之﹐未得聞也。會上憂耳目壅閼﹐詔吏民極陳時政闕失。山陽一妄庸武生上書言事﹐躐拜吏給事中﹔海內輕躁險陂之徒﹐競思鉤奇抵巘﹐以封事得官。相溫陰計此便﹐遂鉤致陳履謙﹑張漢儒與謀。履謙﹑漢儒者﹐故虞山胥吏有罪亡命入京師﹔而政府遣腹心延之東第﹐密受記﹐告牧齋及其門人瞿公式相所爲不法﹐。相溫從中下其章銀鐺逮治﹐而復社之獄並起。

先是﹐郡司理閩周之夔宿名士﹐與兩公爲舊好﹔而太倉守東粵劉公士斗皆辛未同年﹐相厚善。郡司以他事與守相失﹐陰中守於漕禦史﹐禦史顯以郡章聞。守有惠政﹐兩公挽之不得﹐進讓周﹐俾無所容。周內慚困懟甚﹐曰﹕『若我故人﹐遇事不右我而眾辱我』﹔持兩公所爲軍儲說顯相詰。而軍儲本由一邑規便益建請﹐事亦未施行﹐於漕政無所得失﹔𨿽假借相詰拄﹐不能有以難也。周性卞急﹐又以蜚語構間﹐顚囈日甚﹐上臺亦浸厭之﹐尋發狂易疾﹐乞養去官。州人陸文聲者駔儈無行﹐嘗招搖取賂﹐受先執而抶之。知當國方讎復社﹐逸入都﹐就張漢儒同邸捨﹔夤緣得謁見國觀﹐捃摭兩公事十餘條﹐踵漢儒上章誣奏。上疑兩案難並逮﹐下提學禦史山陰倪公元珙驗治。倪公賢者﹐卽蘇松道慈溪馮公元揚所讞以奏曰﹕『臣奉詔董諸生﹐而復社多髙材生﹐相就考徳問業﹐不應以此爲罪。文聲挾私憾﹐瞞讕詆毀﹐熒惑上聽。所奏故不以實﹐昧死聞』。有詔﹕並元揚鐫級調用。相溫自謂怨己構事﹐終遼緩不決。文聲小人﹐語不足動上聽﹐知司理老悖失職﹐可以利啖而動也﹐嗾姦弁李應實條奏。內詰之夔去狀﹐微開其端﹐命弈琛召而挑之﹔若來﹐故物可引手致。而之夔以母服走七千里﹐伏闕上書矣。往者﹐邑子不快於社事﹐謂先生以闕裏自擬﹐曰配﹑曰哲﹐傅會指目。先生門下士以古文書志表﹐誤「配」作「妃」﹔尋手自竄定﹐其本已有流傳者。之夔艸「復社或問」﹐遂大書之﹐訐爲僭端。又無名氏詭托徐懷丹檄復社十大罪﹐語皆不經。之夔入京師﹐執二書爲左驗。先自言爭漕棄官﹐語侵撫臣張公國維﹑按臣祁公彪佳﹐坐以黨私壅蔽﹔於溥﹑釆則危言醜詆﹐陷不以軌。賴上神聖﹐疑其太切﹑當有詐﹐章下所司如前。之夔修飾「或問」及檄﹐謀再上﹔而陳履謙﹑張漢儒爲東廠緝獲事﹐榜死長安右門﹐盡得溫相關通狀﹐坐罷免。宵小爲失气﹐之夔竟不得官。文聲去爲道州簿﹐贓敗瘐死。

未幾﹐薛國觀以庶僚得政察﹐弈琛與裏豪吳中彥者交﹐私受其金爲鬻獄﹔南禦史成分勇發其事﹐以指縱疑先生﹐謀益急。吳來之昌時爲禮部郎﹐移書先生曰﹕『虞山毀不用﹐湛持相三月卽被逐﹐東南黨獄日聞﹔非陽羨復出﹐不足弭禍。今主上於用捨多獨斷﹐然不能無中援﹔惟丹陽盛順伯可與謀』。順伯時客先生所﹐故與介生姻舊﹐雅負權譎﹔見其書﹐奮曰﹕『來之算誠善。顧非公言莫足鼓動者﹐某旣銜命矣』。先生嘿不應。來之以己意數申款問遺中貴人﹐卒不能得要領﹔間刺探一﹑二禁密語疏中﹐數爲人傳說﹐沾沾自多﹐公卿固側目。國觀以私人王陛彥賂遺事發敗﹐下北司﹐考竟得罪。陛彥﹐雲間人﹐出自吳氏﹔國觀微疑語泄﹐以及此禍。將死﹐語監者曰﹕『吳昌時殺我』﹗語上聞﹐來之不以爲憂﹐顧色喜。已而陽羨果召。召出自上意﹐初非有他也﹔而來之自謂謀已行﹐視世事彌不足爲。先生前十日屬疾卒於家﹐千里內外皆會哭﹐私謚曰仁學先生﹔崇禎十四年辛巳五月也。

其十一月﹐蔡弈琛以賄國觀前事逮訊﹐不肯入獄﹐抗章自訟爲復社諸人構陷﹔以舊邑令丁煌語爲徵﹐取「復社或問」及檄增益上之﹔且因以並攻虞山曰﹕『復社殺臣﹐謙益教之也』。陽羨方惇趣在中道﹐時相爲調旨責三人具對﹐謙益奏曰﹕『臣先張溥中進士二十餘年﹐結社會文﹐止爲經生應舉。臣叨任卿貳﹐不應參涉。弈琛以舊輔溫體仁親戚﹐疑臣報復﹔其坐王陛彥事﹐自有睿斷﹐非遠臣所得與知』。釆奏曰﹕『復社之起﹐在臣令臨川日﹔自此﹐杜門病廢十年。謂復社是臣事﹐則臣非其時﹔謂復社非臣事﹐則張溥實臣至友』。上覽其詞直﹐置弗問﹔而弈琛坐本罪論戍。再用禦史劉熙祚言﹐先生所纂五經疏大全及禮書﹑樂書﹑名臣奏議數百卷﹐繕寫進覽。人皆謂先生著作之才見嫉時宰﹐不獲盡史職於生前﹐僅得受主知於身後﹐可爲國家人材痛惜﹗然先生死而讒口嗷嗷﹐猶追仇其地下之骨﹔幸蒙天子湔雪﹐又並其遺書拭拂之﹐於以見稽古之不容泯滅﹐而海內爲之興起。此乃斯文厚幸﹐而先生之夙志也。先生嘗密疏救時十餘事﹐要陽羨以再出必行。會上虛己﹐屬任師相﹐蠲逋租﹑舉廢籍﹑撤中使﹑止內操﹐政多可紀﹐悉當時所笏記。識者皆追功先生﹐而頗恨其身歿不究於用﹔陽羨亦以此不終云。

來之不知書﹐粗有知計﹐尢貪利嗜進﹐難以獨任。比陽羨得志﹐來之自以爲功﹐專擅權勢﹐陽羨反爲所用﹔山陰﹑江北諸君不能平﹐面責數來之於朝。熊魚山則復社初起時所宗﹐來之以邑諸生親受獎遇者也﹔至是﹐官棘寺﹐爲國是異同﹐延擊首臣﹐忤旨杖闕下﹐系詔獄。來之力能俾政府申救﹐顧不肯彊諍﹐陽陰惟諾﹐漫具槖饘﹐示調解而已。無何﹐禦史發來之他罪﹐首臣爲所罪累與俱敗﹐事具國史。

介生﹐癸未成進士﹐選庶常。踰年國亡﹐不能死﹐污僞命南奔﹐伏法於金陵。仲馭以鉤黨賜自盡﹐受先爲經紀其喪。仲馭之講授南都也﹐懷寧阮大鋮故奄黨﹐傾危﹑喜結納﹐仲馭令其門人檄之出境﹐阮緩頰輸平﹐弗許。介生常一遇之於杯酒間﹐少弟我容後至﹔語不合﹐推案壞坐﹐坐者皆失色﹐介生徐引去不爲謝﹐阮銜之次骨。山東劉澤淸﹐故羣盜也﹔旣貴﹐陽幕﹝﹖﹞知名士﹐奉書五百金﹐虛左席以邀致介生。介生卻其幣﹐弗往。弘光中﹐此兩人中擅威福﹐南士甘心復社﹐迎合當事之意﹐流傳增飾﹐取不逞詞傳生口中。二憾交作﹐遂伏首惡之誅﹐乃並至仲馭不免。人始知介生應死﹐其殺之未必盡得其罪。仲馭剛腸疾惡﹐橫爲匪人所害﹐後世必有紀其事者﹐可無憾矣。介生以一念濡忍﹐緩於引決﹔重爲用事者齮齕﹐蒙彼惡聲﹐殞身獨柳。使先生在﹐必爲噓唏掩涕﹐恨其捨生取義之未能﹐而身名並滅﹐貽天下戮笑也﹗

明年﹐南都覆﹐九一﹑彜仲﹑臥子﹑維斗諸君子或抱石沈淵﹑或流腸碎首﹐同時老成具盡。而受先爲邑螙裏猾乘亂摽擊﹐剟刺幾無完膚﹐絕而復蘇﹔又兩年﹐而病歿於避迹之荒野。其老儒佚叟零落僅存﹐於往事都不復記憶﹐亦罕有能言之者矣。熊魚山流離南國﹐削髮祝融峯下﹐攜楖栗來吳中﹐縛禪靈巖山寺﹐號蘗庵和尙﹐今無恙。余故輯而存之﹐其姓名宜書者附見於篇。

