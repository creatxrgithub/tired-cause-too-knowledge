蘄黃四十八砦紀事

自序凡例卷一卷二卷三卷四敍論

自序

處不諱之朝而言嬗代之事﹐信無尢也乎﹗𨿽然﹐吾有說焉。

蓋本朝﹐厚愛前代者也。乾隆四十年﹐於明代抗拒本朝植義不屈之人﹐而有「勝朝殉節諸臣錄」以表之﹔於明代投順本朝奔走創業之人﹐而有「貳臣」﹑「逆臣」諸傳以恥之。於「殉節」一錄﹐有專謚﹑通謚﹑祠祀之分﹔於「貳臣」一傳﹐有甲編﹑乙編之別﹕亦若爲明人報功﹑抒憤者然﹐何其快也﹗烏乎﹗玆錄﹐玆傳之人﹐當夫供職明廷﹐連鑣匯進﹐無差別也﹔或躋膴仕﹑或被儒冠﹑或牧方隅﹑或親戎馬﹐無妍媸也。一心騰墜﹐一念死生﹔順逆互爲往來﹐身名各分存朽。被衮褒於異代﹐何榮﹖榮乎其克保我邦家也。受鉞誅於朽骨﹐何辱﹖辱乎其湛覆我邦家也。烏乎﹗愛國之傑﹐其遺澤果及身而斬矣乎﹖有山川阻隘以湮之﹐有子姓零替以蝕之﹐有文獻凋獘以佚之﹐有興朝之嚴刑峻法﹑疊興大獄以束縛而禁錮之﹔皆末造英豪九死不還﹐一瞑無可回春之巨阨也。於是﹐國史攘之﹐不予書其詳﹔宗族屏之﹐爭與諱其事﹔官書方誌﹐淆列疑似而隱其眞﹔私家斷簡﹐摭拾一二而閟其績。口碑隱約﹐荒略無緒﹐而末由究稽。烏乎﹗愛國之傑﹐其遺澤果及身而斬矣乎﹖

若吾黃明季四十八砦諸豪者﹐吾哀之﹑痛之﹑景之﹑企之﹑髣之﹑佛之﹔發篋陳書﹐耳治口訊﹐畱心越二十年之久﹐采書積八﹑九十種之多﹐比類屬詞﹐神昏目倦﹐始克一二補綴。若有以鉤其沈﹑啟其鍵﹑發其覆而表其微。旣大恨我生太晚﹐上不逮四庫館銷毀禁書之前﹔又自念出身太遲﹐進不獲入中祕探國初之檔﹕所得蓋亦僅矣。然猶幸及我身爲之﹐尙賴有此一﹑二之存也。卽此一﹑二之存﹐𨿽謂出於本朝厚愛前代之畱遺可也。何也﹖曰﹕開創之朝﹐引用降虜﹐權宜也﹔戈鋋所指﹐手戮烈士﹐亦權宜也。𨿽然﹐引用其人﹐不能不心惡其人﹔手戮其人﹐不能不心佩其人﹕公理也。人誰無國﹐惡之﹑佩之﹐各依其神明所注之國而生貴尙與裁抑之心。貴尙﹑裁抑因乎國﹐斯不得不激勵我人愛國之心。「殉節」一錄﹑「貳臣」一傳﹐其示人以法外之意乎﹖蕓蕓編氓﹐仰窺寬大﹐因得各摭所聞之精忠讜節﹐斤斤護持於雷霆震怒之餘﹐而諸人者遂藉以播蠹蝕之姓字於人往風微之口。烏乎﹗諸人者皆於朱明末造有關系之人也﹔騰裁筆舌﹐舉皆以明代人還之明代焉﹐又安得不歸功於本朝乎﹖

後之君子﹐有陋我聞見之隘者﹐本此益之﹔其尢我先哲人九地之靈﹐引領傾望於不已者爾。

光緒三十四年春三月﹐羅田王葆心謹識於京師宣南坊海王村。

凡例

一﹑是書應用散文書事體——如宿松朱氏「皖砦紀事」﹐戴褐夫「桐城孑遺錄」之作方合。惟是稿創於光緒甲辰﹐時方開創進士河兩等公小學堂擬作鄕土歷史課本﹔故用新體分析章節﹐以淸眉目。戊申在都﹐董而理之﹔欲攺未就﹐祇得序一首﹑「山砦列傳」若干首。今冬付印﹐臚羣籍以拓充「鄂砦事實」﹐復增入列傳未備﹐以與各篇互見。又覺新體近濫﹐攺章節爲篇目﹐略如「聖武記」﹑「湘軍誌」例焉。

一﹑此編應用阮文達作「儒林傳」之集句體及謝蘊山修「通誌」例﹐皆注所出﹔以明有本﹐且見淹雅。因前綴輯時意在授學生﹐不貴繁冗﹐未悉注所出﹔若再追考﹐又覺嵬瑣﹐且缺行篋書。惟自信無一字無來歷﹐不敢分寸任胸臆。其康熙十三年東山一役﹐考其原始﹐實出自山砦餘波﹔父老流傳﹐蓋與明代陳漢王遺族﹑大冶柯陳二姓不臣明相類。又如浙東大嵐洞主王翊一役﹐後至康熙四十七年大嵐再變﹐托明思宗皇子興戎﹐蓋同一軌迹﹔然仍別篇書之﹐以示區別。其乾隆中馬朝柱事﹐更入附篇。惟列傳中有後來與山砦分道而馳﹑先實與山砦有關者及列女中主持有與山砦違抗者﹐亦可備山中故事﹔故亦低格錄之。至當時舊聞軼事可傳者﹐苟與兵亂有關﹐卽非山砦之事﹐亦附注之﹔以見放佚之餘﹐字字均可寶貴也。其羣書有異同互牾之處﹐仍仿「通鑑考異」例﹐分注條下﹐以詣折衷。

一﹑葆心兒時侍母夜誦﹐先黃太恭人好爲說明季佚聞及洪﹑楊亂事。自是讀書﹐遂專意此種。太恭人所說多關鄕貫舊聞﹐因於本貫尢畱心。追慕音容﹐倏踰二紀﹔實稟母訓﹐以有此書。風木愴懷﹐傷心曷極﹗故葆心此袟外﹐更有「羅田團練始末記」﹐以紀縣人民兵之績﹐亦循先母意也。今秋疊遭先室葉恭人之喪與亡女禮媛中殤之慘﹐偶觸舊感﹐再檢玆編﹐校訂字句﹐搜補未備﹔文詞大體屬諸遜國以前﹐印書行款則依民國之式。各因時會﹐不必彊同。

一﹑是編本以述蘄﹑黃爲質﹐故標題從主人。惟皖砦與蘄﹑黃之砦﹐實是聯合局勢﹔而當時東南大勢及湖北大事﹐多與有關﹕故不能不並采以詳始末。但內外有別﹑詳略有分爾。且明季野乘以江﹑浙諸老述作爲多﹐而山中義兵隔絕﹐零缺可傷﹗故自「東華錄」﹑「滿漢名臣傳」等官文書外﹐祇偶見於張蒼水「北徵錄」﹑稍詳於溫氏「南疆繹史」與近出之「南天痕」﹔其它槪未之聞﹐反不及同時鄖陽山砦之有專書也。實則當時所謂上江鄕兵﹑皖浙山兵﹑畫江洞主義兵﹐不過與此局起滅同其荒略﹔且此局尙較久遠﹐特彼以有峻望者主之事﹐後又有遺民書之﹐故更顯爾。斯則不得不追恨吾鄕文獻之衰也。然猶幸有朱杜溪「紀事」一篇﹐可考崖略。今此編出﹐可補各家述明季遺聞者未備﹔有助一隅之史掌﹐非第表襮邦獻也。至此編屬艸及兩次易稿校寫﹐則故房侄念文秀才﹝國楨﹞及亡女京師女子師範學生禮嫻﹝字稚薌﹞之力爲多﹐並附書之。

卷一

羅田王葆心撰

形勢篇

形勢篇

前事篇

統系篇

規律篇

鄂砦篇

形勢篇

與山砦有關系者﹐當時東南擁戴之諸藩及關﹑隴一二處之號召與魯﹑黔諸義兵是也。由今觀之﹐山砦之所圖﹐與安宗﹑紹宗﹑魯﹑桂諸帝藩﹐𨿽事異而勢殊﹔要之﹐環顧當時﹐自諸帝藩外﹐固無其匹者也。國初霅川溫氏﹐於當時義兵而以上江鄕兵﹑皖浙山兵別之。上江爲故紳之義兵﹐浙江爲洞主之義兵﹐皖﹑鄂爲砦主之義兵﹐東南海澨爲島主之義兵﹔皆有舊藩主之﹐有解組之舊紳輔之﹐有慕義之士民附之﹐有已歸新政因時反正之人屬之﹐亦有流離轉徙之士歸之。方山兵盛時﹐先則有啟﹑禎名臣甘肅巡撫梅之煥開之﹐繼則有福王之三省總督張縉彥投身入之﹑唐王之兵部尙書周損亦率所部赴之﹑桂王之兵部尙書鳳陽總督王■﹝火鼎﹞則居中主持之﹔泊乎瓦解之後﹐魯王之兵部尙書張煌言猶隻身江海躬詣以覘之。縉彥所歷爲黃﹑麻﹐煌言所詣爲英﹑霍﹔之煥之時則北都尙存﹐祇以抵禦流匪﹔周損與王■﹝火鼎﹞則始於黃﹑麻之長﹐而終於英﹑霍之圖。追維東南號召之主名﹐或則假史閣部之聲稱﹐或則假隆武之年號﹐或則遙奉永曆之正朔﹐或則各奉一二失位之藩封﹔溯其由來與其成立﹐情狀淆雜﹐不能一致。今略區之﹐有二種之別。試具表於左﹕

宗藩類表

甲類﹝曾據地假立名號者﹞

宗藩據地名號紀年

福王朱由崧應天弘光崇禎十七年

潞王朱常淓杭州監國順治二年六月﹝明南京聖安皇帝——亦稱安宗簡皇帝﹑又曰赧皇帝弘光元年﹑福京思文皇帝——亦稱紹宗端皇帝隆武元年﹞

魯王朱以海紹興監國順治二年六月

唐王朱聿鍵﹝坐死者王七﹑世子一﹞福州隆武順治二年閏六月

靖江王朱亨嘉桂林監國順治二年八月

桂王朱由榔肇慶永曆順治三年十一月﹝明隆武二年﹑浙東魯監國元年﹞

唐王朱聿■﹝金粵﹞﹝亦作聿釗。坐死者王十﹑世子二﹑宗姓三﹞廣州監國紹武順治三年十一月

鄧王朱鼎器

淮王朱常淸南澳東武順治五年﹑﹝明永曆二年﹑魯監國三年﹑海上朱成功稱隆武四年﹞

��朱容藩﹝自稱楚王世子監國天下兵馬副元帥﹞夔州監國順治五年正月

乙類﹝都無名號﹐出於一時擁戴及流離艸創之爲﹔而石城王朱統錡勢力特異﹐則王■﹝火鼎﹞諸人歸之也﹞

宗藩據地紀年

石城王朱統錡潛山順治二年十二月

荊王朱常■﹝巛上水下﹞太湖順治三年二月

樊山王朱常炎﹝徐氏「紀年」以爲卽朱常■﹝巛上水下﹞﹐並列存疑﹞蘄州順治三年二月

髙安王朱常琪徽州順治二年

寧靖王朱術桂﹝見畱溪別傳﹞寧海順治二年

長陽王朱��

金華王朱由■﹝木產﹞﹝或云冒稱金華王﹞饒州順治二年

瑞昌王朱誼﹝亦作議貴﹑一作盛瀝﹐乃由宗人紹封﹐別是一人﹞溧陽順治二年八月

樂安王朱誼■﹝汜力﹞石溧陽順治二年八月

通城王朱淸潮長興順治二年六月

義陽王朱��常熟順治二年六月

杜陽王朱��廬江﹑和州順治二年六月

新昌王朱載璋鹽城﹑興化順治二年九月

益王朱由本建昌順治二年十月

永寧王朱��建昌順治二年十月

羅川王朱��

永寧王朱慈炎﹝此與前必有一復出者﹐並列存疑﹞撫州順治二年十月

羅川王朱��

漢中王朱��鳳翔順治二年十一月

樂安王朱��衢州順治三年六月

楚王朱��衢州順治三年六月

晉平王朱��衢州順治三年六月

崇陽王朱��歙縣順治三年九月

遂平王朱兆鯤江蘇太湖順治三年十二月

��王朱常洊鄱陽順治三年十二月

鄖西王朱常潮建寧順治四年四月﹝明帝由榔永曆元年﹑魯監國二年﹑海上朱成功稱隆武三年﹞

麟伯王朱��江西瀘溪順治四年八月

靄伯王朱��

氓王朱埏峻黎平順治四年十二月

榮王朱由楨辰州順治四年十月

瑞昌王朱統■﹝汲上金下﹞安東順治四年十一月

義王朱常■﹝氵乃﹞寶慶順治四年十一月

魯王朱鼎兆﹝世子一人﹞寶慶順治四年十二月

宜春王朱誼衍汀州山砦順治五年正月

貴溪王朱常彪﹝亦作長標﹞湖南永寧順治五年正月

崇陽王朱��黎平順治五年二月

長沙王朱由櫛全州一帶順治五年二月﹝亦作三月﹞

南威王朱寅衛

延長王朱聿■﹝金穿﹞﹝一作遠長王﹑一作識■﹝金卒﹞﹑一作識■﹝金穿﹞臨洮順治五年五月

��王朱森釜階州一帶順治六年二月﹝明永曆三年﹑魯監國四年﹞

翼王朱誼氻山東長淸順治六年二月

��王朱常瑛陜西順治六年十月

��王朱由杠

��朱由植南贛順治六年六月

��王朱蘊■﹝金嚴﹞黃州順治七年正月﹝明永曆四年﹑魯監國五年﹞

徳化王朱慈葉﹝「隆武遺事」作慈燁﹞福建大田順治七年正月

石城王朱誼■﹝氵﹝巛上夕下﹞福建大田順治七年二月

新建王朱由模福建順治七年二月

��王朱由柍

趙王朱由稜﹝郡王十三人﹞惠州順治七年二月

宜川王朱敬■﹝金翟﹞紫陽順治七年二月平

蜀王朱常濃金華在滅潞後﹝明永曆七年。是歲三月﹐魯王去監國號﹞

江夏王朱蘊鑰上思州順治十五年﹝明永曆十二年至十八年﹞

徳陽王朱儼錦上思州順治十五年

徳陽王朱至浚交趾髙平順治十七年正月

石泉王朱奉鎗﹝一作聿鋡﹞四川敍州﹑馬湖一帶康熙元年﹝明永曆十六年至二十二年﹐臺灣鄭氏猶稱永曆正朔﹞

光澤王朱儼鐵桂林康熙元年八月

東安王朱盛蒗川東康熙二年十二月

思宗三子朱慈滿﹝署廣徳元年﹞京城康熙十二年﹝明永曆二十八年﹞

思宗長子朱慈燦永州﹑寶慶康熙十八年

寧靖王朱術桂

舒城王朱著

樂安王朱俊

監國魯王世子朱桓寧

瀘溪王朱慈曠臺灣康熙二十二年﹝明永曆三十七年﹞

巴東王朱江

奉南王朱熺

益王宗室朱鎬

太子朱慈璊陜西康熙二十八年

定王朱慈煥﹝案李方遠撰「張先生傳」稱定王朱慈煥﹐又攺名王士元﹐年七十五歲﹐於康熙四十七年在山東被執﹐爲大嵐山兵所牽也﹔斬於京師。被案發遣者﹐百餘人。朱三太子慈煥全家六人投繯死﹐見宣統辛亥冬「吉長日報」﹞

右表所采﹐大略可觀。若其崛起艸竊之故﹐厥有數端﹕上者藉手有資﹐思圖恢復﹔次者遺民假借﹐以立義聲﹔次或回苗土族﹐假戴保全﹔又次則反側不安﹐忽歸禽狝。再或則舊習驕昏﹐以干新憲﹔再次則眾矢聚的﹐弋獲圖功。以上諸王﹐有不一居於是數者乎﹗嘗讀順治八年閏二月之上諭有曰﹕故明諸王﹐多被誅戮﹐朕甚憫焉。於是﹐有起送來京之令。蓋自有此次廣沛仁施之舉﹐而殷頑乃漸有所感化﹔卽小腆紀祀之攘竊﹐亦漸稀矣。此本朝忠厚開國之一端也。

形勢篇

鄂之蘄﹑黃﹑麻﹑羅﹐皖之潛﹑太﹑英﹑霍﹐豫之光﹑固﹑商﹑汝﹐皆陽瀆而陰嶽﹑左揚而右荊﹐積旁薄之萬山﹐勢綿亙而不絕。其髙者或插天漢﹐其出入徑道隘﹐僅錯趾懸巖﹔左右列河環之﹐路阻谷深﹐搖駭心目。其山巓或平衍﹐饒水泉竹石之居﹔其河入江﹑淮﹐有航帆運輸之便﹕平時可爲樂國﹐亂世亦保障之資焉。

前事篇

地憑天險﹐利用戰爭﹐列代產亂世宰割之豪﹐其梟傑或能擾亂天下之和平﹔以故累朝民族﹐遷移淘汰﹐種類不同。南朝西陽有縣十八﹐有水五﹐蠻族居之﹔彊大滋生﹐歷年不獘。南宋以下﹐湖民移住﹐土著遂衰。端宗之世﹐元兵旣下鄂漢﹐舒﹑黃義兵相繼崛起。景炎三年﹐蘄州民張徳興與安慶義士野人原砦主劉源起兵據司空砦﹐以應閩﹑廣王師。司空山者﹐時爲蘄州屬蘄春縣地。縣民傅髙結鄂西之大姓﹐羣應以義兵﹔江西巨室﹐亦相繼起﹝同時趙璠起於衡山﹑何時起於撫州﹐皆應文天祥者。張烈良等﹑周隆等起兵於海南﹐陳瓚起兵於興化﹐皆應崖山者﹞。於是﹐南取齊安大邦﹑北下壽昌右郡﹐一戰勝於樊口﹐而元將撓敗﹔再戰敗於陽邏﹐而忠義遂空。司空山破﹐黃州復陷﹔其應和之傅髙﹐亦爲宣撫賈居貞所執焉﹕此一事也。恭宗之世﹐有羅田三吳鄕人段朝立﹐以土著飆起﹐富自治力﹔遂割開英山一縣﹐至今因之。最後有多雲之徐壽輝﹑花橋之鄒普勝﹐於至正十一年揭竿起義﹐以驅逐胡元相號召。壽輝業販布——先有袁州僧彭瑩玉﹝「七修類稿」作瀏陽彭和尙﹞﹐以異術與普勝念佛﹐聚眾起事﹐用紅巾爲號﹔奇壽輝狀貌﹐又以其浴於鹽塘身起光芒﹐遂大異之﹐推爲主。九月﹐收蘄水及黃州路﹐敗元威順王寬徹不花﹔遂卽蘄水爲都﹐稱皇帝﹐國號天完﹑建元治平﹐以普勝爲太師﹑倪文俊爲丞相﹐盡有湖廣﹑四川﹑徽﹑饒﹑杭﹑湖諸地﹝別有「天完國志」詳之﹞。明年﹐江浙平章政事卜顏帖木兒等攻壽輝於蘄水﹐破之﹔壽輝走免﹐獲其官屬四百餘人。已而勢復盛﹐遷都漢陽﹐爲其丞相倪文俊所制﹔十七年﹐文俊謀弒壽輝不克﹐奔黃州。陳友諒隸文俊麾下﹐數有功﹐爲領兵元帥﹔遂乘釁殺文俊﹐自爲平章。旋稱漢王﹐又遷都江州。二十年﹐於釆石弒其主壽輝﹐自立國號大漢。天完主之屬﹐又有元帥玉沙明﹑玉珍﹐由大江提兵入蜀﹐兼有巴﹑滇﹐建國曰夏﹐傳位兩世﹕蓋啟有割據之二雄焉。明祖乘之﹐遂屋元社﹐開吾華大一統之基﹐爲先驅之擁篲焉。

統系篇

思宗禦世﹐寇逋中原﹔爰命安慶巡撫史可法因便利﹑連交攻﹐聯貫四省之邊腹而合治之。若皖之安﹑廬﹑池﹑太四府﹐豫之光﹑固﹑羅﹑山四州縣﹝案「明史」「可法傳」云﹕河南之光州﹑光山﹑固始﹑羅田﹔考羅田明代不隸河南﹐或是羅山之誤。橫雲山人「明史稿」﹑「南疆繹史」「史可法傳」﹐並同。按羅田二字﹐宜在下文湖廣之三字之下﹞﹐鄂之蘄﹑羅﹑梅﹑濟﹐贛之徳化﹑湖口﹐皆隸撫臣治內﹔始走檄山民﹐結砦團守﹐以遏賊蹤。居民困於野掠﹐思少保安宅﹔豪家右族﹐出募資糗﹑板築教練﹐屹爲民坊。歷任撫臣﹐史可法則親相度英﹑潛﹐宋一鶴則躬蒞蘄﹑羅﹔資以軍火餉需﹐予以統治札付﹔出而搤賊﹐往往有功。及我朝兵定南方﹐諸砦則易其方鍼﹐羣爲明守﹔檄諭不能下﹐困阨而不渝。始不忍國之亂﹐繼不忍國之亡﹔此蹶彼興﹐以衛土境。蓋六﹑七年而後平焉。今表列其統系隸屬於左﹕

南都未亡以前之山砦隸屬

史可法

梅之煥

蘄﹑黃…………………………………山砦三百有奇

蘄﹑黃……………………………………名砦四十八

潛﹑舒﹑英﹑霍﹑桐﹑太﹑宿………名砦二十有四

徳安﹑汝寧等處……………………山砦四百八十九

羅田…………………………………………名砦二十

南都亡後山砦之隸屬

朱統綺

王■﹝金鼎﹞

考永曆初﹐職方主事徳安楊錫億言於漢北巡撫侍郎章曠曰﹕徳安北捍楚塞﹐爲漢新市故墟﹐人尙豪俠可用。應山楊主事之易忠孝世家﹐爲三楚望﹔立蓋天營﹐爲國死守﹐豪傑遙附甚眾﹔憾不知朝廷所在耳。億請間行號召﹐爲漢南應援。若敵踐荊﹑嶽﹐億率義旅起﹐乘其背以掣之。此英布制楚法也。勿徒株守一湖﹐爲尺寸計。曠深然之。據此﹐知徳安山砦以楊之易爲之主盟。所云豪傑遙附者﹐卽四百八十九砦中人歟﹗其所云敵者﹐卽指本朝也。吾考蘄﹑黃﹑皖砦得其大都﹐憾徳安﹑汝寧一帶無考。玆讀王夫之氏「永曆實錄」列傳﹐而賴有此篇。斯徳﹑汝所宗﹐可知與鄂﹑皖實同一軌﹔而其近接史忠正﹑石城王二人相與歸心﹐有可斷言者。

規律篇

山砦者﹐末造頑民爭生存之幟志也。因爭生存而生儆惕﹐因儆惕而結集其精神﹐因精神結聚而自生規律﹔於是有合羣之規﹑有獨立之制﹐以合羣勼其森立之制度﹐以區畫勗厲其守助之情形。舉例言之﹐加以皖地飛旗砦爲中央劇地﹐而分散守衛之力於羣砦之中﹔鄂砦之中﹐尢以東山爲要領提挈地﹐而與他砦互通其聲息﹕是其例也。一於羣居中而有各盡所務之道徳﹐或獨力自營一砦﹑或公資合營一砦﹔如英山鄭天人之天人山砦﹝以其名名砦﹞﹐羅田胡海若﹑雷正顯等之李蟒崖雲峯山砦﹐是其例也。一有嚴檢癘疫以保安寧之法﹐凡染疫之人﹐例棄野外﹔如英山傅爲相之母居朝陽砦病疫﹐卽移出砦外﹐是其例也。一有條別秩序﹐嚴立分數之方法﹔如舒城山砦之黃景恆等累男女數萬﹐皆秩然分別﹑絕無淆亂﹐是其例也。一有慈善之賙濟﹐如蕭熹卹疾病饑苦於仙女砦﹑鄭萬合收邑宰屍於張家砦﹐是其例也。一烽燧中不廢教育﹐如朱統錡始授徒於三尖砦﹑盧之懍載書籍諷習砦中﹐是其例也。一搶攘中必忠懇於君國﹐如斗方砦之保衛朱常■﹝巛上水下﹞﹑飛旗砦之擁戴朱統錡﹑黃州諸砦之善視朱蘊■﹝金嚴﹞﹐是其一證﹔又如羅田砦民之迎知縣白乃忠﹑英山砦民之護知縣髙在侖﹐又其一證。此皆山砦自納於規律之尙可考見者也。

鄂砦篇

王葆心曰﹕蘄﹑黃﹐一戰地也﹔而六朝﹑南北宋南遷時﹐尢甚。以故﹐其民質沐戰鬥之餘風﹐富於虓悍之魄力與戰爭毅力。每大亂出﹐輒倡爲聯合策與進取策﹐以乘時會。元季進取﹐其爭鋒南逮於江介﹔明季進取﹐其爭鋒北直於淮壖﹕皆因地因時﹐收召其英俊。由今觀之﹐範勢於江介者﹐利用水﹔羽黨初成﹐其气力幾於宰割東南之大半﹐何其雄也﹗範勢於淮壖者﹐利用險﹔𨿽成績不曜﹐而本朝以開國之王師﹐頓竭兵力幾於十年﹐僅乃平之。由前則天完徐氏之成規﹐由後則國初山兵之故事也。徐氏無史乘﹐其事僅可知﹔若山兵之經要﹐今皆放失。倘整齊補綴而觀之﹐有可備一二之考鑑者。

思宗崇禎初﹐南昌李汝燦官蘄水﹐知東南將亂﹐於保甲夜防﹐處處隱寓兵法。越四年﹐蘄﹑黃流寇漸深﹐賊及郡道之兵交躪﹐縣人多追思之。合肥龔鼎孳繼至﹐修城防禦﹐賊勢少緩。七年三月﹐黃州晝晦如夜﹐流賊始渡河﹐寇攘江北。九月豫東賊至蘄水﹐以大隊入黃州﹐廣濟教諭曾發祥死之。八年正月﹐有寇數萬入黃安﹐殺戮甚慘。方賊之未渡河也﹐黃安趙文淵嘗讀史﹐嘆曰﹕物滿人槪﹐人滿天槪﹔今海內不見兵革久矣﹐生齒日繁﹑陽气太盛﹐殺气殆將開乎﹗遂偕妻避於石門山中。三月﹐滿天星大股掠麻城﹐副總兵守將鎭筸馬人龍﹑副將雷應干禦之﹔以千餘兵與賊交鋒﹝案光緒「黃州誌」「秩官傳」作提兵千餘﹐而「建置志」又作所部數百人﹔未知孰是﹐今兩存之﹞﹐勝之。旋大風雨﹐賊來益眾﹐遂敗於陰山畈﹔人龍﹑應干死之﹐及遊擊馮虎昂﹑指揮陳某並數百人皆沒於陣。自是﹐蹂躪地方﹐往來如織﹔然不攻城﹐往來野掠而已。官軍疊敗气奪﹐曹伍嬉狎而不救﹔居民皇然﹐乃各結砦自保﹕是爲蘄﹑黃山砦之始。麻城則以知兵邊帥梅之煥主之﹐故特爲時重。二月﹐流賊闖蹋天﹑羅汝才等由英山窺羅田﹐汝才別校突陷之﹐知縣梁志仁死焉﹝梁志仁﹐字東銘﹐南京人﹔保定侯銘裔也。萬曆末﹐舉於鄕。始官衡陽﹐與王夫之父子講學﹐其師友多姚江後進。崇禎六年﹐調羅田知縣。賊大擾湖廣﹐志仁日月儆備。羅汝才曰﹕羅小易攻﹔然梁君長者﹐吾不忍加兵﹐俟其去﹐當取之。會邑豪江猶龍與賊通﹐志仁捕下獄﹔猶龍知必死﹐潛導汝才別校來攻。志仁急﹐偕典史單思仁﹑教諭吳鳳來﹑訓導盧大受督民守禦。城陷﹐志仁持長矛巷戰﹐殺六賊﹔力屈﹐被執。抑使跪﹐罵曰﹕我天子命官﹐肯屈膝賊輩耶﹖賊怒﹐碎其肢體﹐焚之。妻唐被逼﹐大罵﹔奪賊刀不得﹐口嚙賊手﹐遂遇害。思仁等亦不屈死。汝才在英山聞之﹐馳至羅田﹐斬其別校﹔曰﹕柰何擅殺長者﹗以錦繡殮其夫婦屍。事聞﹐贈蘄州知州﹐謚忠烈﹔羅田人建祠祀之。乾隆中﹐賜謚烈湣。六月﹐知縣白乃忠任羅田縣事﹐繕守備。十二月﹐流賊復從蘄水至﹐乃忠同主簿周有徳救援﹔都司李懋功與賊戰於東門外﹐殺賊二十餘人﹐奪馬數匹﹐賊始遁。九月﹐寇廣濟﹐敗鎭筸軍﹐大肆焚掠﹔知縣黃宏會走匿。是年三月﹐湖廣賊陷麻城﹐蘄﹑黃大盜爬天王擁眾八百餘人﹐村民擒之﹞。自是迄明之亡﹐列縣相繼淪陷﹐甚者再破﹝是年春﹐賊寇黃州﹐樊烈湣維城夫人易氏有內侄時升妻江氏﹐以貞烈死於賊。其僕承用者﹐與賊通﹔賊委之兵﹐著以銅﹑鐵二械。械﹐固賊之章服也﹔著鐵者領數十人﹐著銅者倍。其制﹐範金爲圈﹐兩頭作龍﹐共銜珠﹐合則無縫﹐量背大小系之。承用遂奉賊指揮﹐入郡城爲姦細﹔先獨至其主宅﹐將應羣寇攻掠。易氏聞承用歸﹐遂匿多人門外而呼之來見﹔好語之曰﹕聞爾在寇中﹐何以放歸﹖承用猶辭以逃命。易氏曰﹕爾主母死﹐而爾歡笑﹔此爲寇來﹑非逃命也。聞爲寇使者有銅﹑鐵械﹐盍視我﹗承用推阻﹐易氏命從人索之足裏﹐不見﹔將發其衣﹐懼而出之臂。易氏詭曰﹕此物罕覯﹐付外觀之﹗門外數十人齊出﹐縛承用送官。賊失內應﹐不敢攻城﹐遂遁去。又有景輝者﹐從襄漢遊楚﹐至廣濟望東衝﹐爲黃牛院以居。乙亥﹐流賊數十人由太湖入宿松楓香驛﹐輝先有書與友舒民裕曰﹕二月賊來無擾﹐九月須遠避。無不如其言﹞。民旣亟於自衛﹐前後二﹑三十年﹐以次增砦堡至三百餘所。砦有長﹐充之者﹐大都縉紳儒流。其能自達者﹐則受大吏札付而行事﹔或奉明宗姓﹐聲其王公之秩以鎭之﹐至今有砦王稱。相地必憑阻隘﹐累石若城郭﹐按戶籍而任版築﹐役卽避地氓庶﹔籍丁壯而守之﹕此大都也。蘄﹑黃固荊藩封地﹐有故王朱蘊■﹝金嚴﹞者﹐爲武昌楚王之裔﹔不知何時﹐領砦王職。大抵始事之豪假以號令羣砦﹐而蘊■﹝金嚴﹞亦恃以生活。方始事也﹐特以郡縣城殘破﹐挈侶避居﹐久而成聚﹔積久則策羣力以擊賊﹐屢屢告捷。每一警至﹐皆官守城而民守砦﹔或城破而官居守之﹐鄕右衿儒咸主名而坐﹐策方略自治﹐乃益固。於是﹐號稱名砦者可縷數﹐蘄﹑黃乃以四十八砦名天下﹝由此上接徳安﹑汝寧﹐名砦四百八十九﹔西越武勝關﹑達南陽﹐以抵於熊耳﹑藍田﹐卽隴﹑蜀之首連山沓嶂相間也﹞。國初﹐南方用兵﹐蘄﹑黃一隅萃督﹑撫﹑提臣三合之兵。再平而再起﹐至專駐一總兵官於黃州﹐以圖備事先﹔更札一千總官於要腹﹐以持厥後。事後追恨﹐詈爲李自成餘黨﹔實則東山一砦﹐間有張獻忠餘黨﹐然祇周文江﹑劉僑﹑沈會霖三人﹐後亦反正。其它與流賊﹐固判然各別也﹝「明季北略」稱﹕崇禎十六年四月﹐獻忠破麻城﹔劣生周文江從賊﹐爲兵部尙書。「通鑑輯覽」云﹕馬士英受張獻忠僞官周文江重賄﹐爲題授參將。據「國史貳臣傳」﹕文江後歸東山義兵中。此實山兵中一大污辱﹐不必爲當時諱也。「貳臣傳」又稱文江總兵﹔此只言參將﹐大槪諂士英所擢者也。又「小腆紀年」﹕獻賊以武昌爲天授府﹐授沈爲霖僞天授府知府﹔官兵收復武昌﹐會霖遁走﹞。九年﹐黃安紫雲砦兵刀生火。十年正月﹐總兵秦翼民逐賊於麻城﹑黃岡間﹐敗之。賊至黃岡﹐聞舉人於斯昌名﹐索之﹔敝衣艸笠﹐走免。旋入英山阻險﹐種田爲持久計﹔遊騎出太湖﹐連蘄﹑黃諸匪黨。二月﹐流賊復寇羅田。白乃忠統鄕兵禦之北峯河﹐斬賊首王林沖﹑坐山虎﹔火炮連發﹐殺賊三十餘人。會天大雨﹐炮不能施﹔賊分路圍之﹐殺鄕兵五十餘人。四月﹐賊盤踞多雲寨。乃忠於黑夜乘其不備﹐攻破之﹐生擒賊十三人﹑獲馬十七匹﹔賊遁。經略熊文燦招撫獻忠﹑一丈靑等賊十餘營於蘄州﹐荊藩爲之置宴﹔並止賊首走馬后苑﹐縱寵姬觀之爲戲。時拔貢顧景星年十六﹐聞之﹐急謁知州唐世照曰﹕熊公不得死所矣﹗獻忠於諸賊中最黠﹐不早除之﹐有後患﹔柰何不爲之備﹐反令此輩窺王宮虛實耶﹖惟總兵左良玉初不主撫議。後果有榖城之叛。自十一年後﹐良玉兵躪武﹑黃諸郡﹐瀕江無寧宇﹔訪悉黃岡諸生胡珠名﹐辟不就。桂林張登衡者﹝「居業齋集」作西蜀﹐此從同治「廣濟志」﹔又光緒「黃州誌」﹐作桂林舉人﹐曾爲蜀令﹞﹐令廣濟招聚士民﹐於大江洲上立新治﹐防禦流寇﹔縣尉魏時光設險於髙山﹐以鄕兵守之。廣濟胥吏素悍﹐憚登衡嚴﹐乘亂思逞﹐鳩黨結營﹐書伍籍﹐歃血盟﹐曰義勇營﹔請印於令。登衡時復首鼠﹐輒予之印﹐亂謀遂決﹔白晝殺人祭旗﹐大言屠滅士大夫家﹐俾無遺種。士大夫人人重足﹐謀立營以禦之﹔相視推讓﹐莫肯爲長。會確山知縣吳敏師解組﹐歸至沙村﹐父老書幣往迎﹔至則慷慨告﹐令立營曰保定以敵之。於是﹐士大夫廬井與亂人繡錯相持﹐且一年﹔寇氛遠﹐士大夫稍稍渡江而北。登衡亦晏然﹐若不知者﹔而亂人謀亂愈熾﹐議過江殺掠﹐挈營投左兵有日矣。會天旱﹐登衡齋戒步禱﹐諸姦見久不督過﹐亦不復猜阻﹔知縣進香江北廟﹐諸姦皆從﹐衷甲入市。事露﹐敏師與登衡密計﹐忽鳴鼓聚保定營﹐督眾禽其魁數十人﹐投江中﹔詰朝﹐復聲其罪於眾﹐餘黨以靖。事聞﹐思宗擢登衡蘄州知州﹝按此事同治「廣濟志」所紀頗美登衡﹔而金會公「居業齋集」爲敏師傅﹐頗抑登衡。今參酌兩說用之﹞。未幾﹐敏師復有金沙洲之捷。十二年﹐黃州鼠食禾﹔渡江﹐五﹑六月不絕。十三年﹐流賊由河南詐稱官兵﹐晝夜兼行﹐襲陷羅田﹔焚毀房舍﹐殺虜殆盡。時錢塘許文岐蒞下江防道任﹐睹江滸破敗﹐遂同巡撫何騰蛟就大學士姚明恭巴口﹐籌劃防守。蘄水諸生徐祖齡抵掌其間﹐多所籌劃﹔忠讜之謀﹐多不能用。祖齡與曹胤昌﹑黃正色以詩文相切劘﹐慷慨時事﹐所抱尢偉﹔論者惜之。五月﹐蘄州雨土﹐黃霧四塞﹔旬日乃霽。黃岡鄧雲程有文武才﹐憤政府下劣﹑在事諸臣無一可仗﹐大書榜其門醜詆﹔見者危之。雲程笑曰﹕是廝方黷貨﹑揀金珠﹐奚殺我﹗萬一有之﹐攺其常度﹐國之福也。無何﹐賊遊騎逼外郛﹐城中虛﹔守令召計事﹐雲程嘆曰﹕事至此﹐不但生聚教訓爲隔世事﹐並徵發科派亦無及﹑且不可。獨有不肖軀﹐可塞餓虎之蹊耳。就儒衣結束﹐持一鐵鞭重四十斤﹑長五尺﹐縋城下﹐獨當衝﹔三晝夜﹐賊不至﹐乃還。臺使者議題旌﹐固辭。越三年﹐京師陷﹔北望號吼﹐嘔血數升﹐忽狂走商城卒﹝此據「府誌」「忠義傳」。杜茶村「變雅堂集」作哀詞云﹕卒於洛南之橫溪﹐與「府誌」異﹞。十四年﹐獻忠在楚﹑豫連軫山中﹐倚林樾度夏。秋爽﹐復出以爲常。其革﹑左五營聞獻忠東來﹐竄合英﹑霍溪峪﹐並東走麻城以勾之。督師丁啟睿﹝時麻城周延齡入其幕﹐有一總兵官因延齡力擢官﹐持白金五百壽之﹐不受﹔世稱其介節﹞檄湖廣巡撫宋一鶴渡江進兵﹐扼獻忠於蘄州﹔擒賊諜﹐焚舟斷渡﹐賊不能合。一鶴親歷羅田等州縣﹐勗鄕民繕守備﹑壯城堡﹔胡珠獻平賊之策﹐一鶴韙之而不能用﹐賊乘間仍攻陷列城不絕。是年疫﹐蘄﹑黃等處旱蝗﹐斗米銀四錢﹐民死過半。招安議起﹐監軍職方楊卓然於黃屬山後安插羣賊﹐號曰新民﹔諭蘄水﹑廣濟﹑蘄州加派新餉供之。隔裏眼在蘄州之靑山上鄕﹐大爲民害﹔廣濟張仁熙以故人子﹐奏記數千言。其略曰﹕竊聞公安插隔裏眼﹑左京王諸賊於後山一帶﹐號曰新民﹐艸結一局﹐以報天子。仁曉暮思之﹐是固有大不可者。公之言曰﹕林林總總者﹐非賊也﹐民也﹔武侯雜兵民﹐渭濱不亂。柰何號曰民而異之﹖夫兵與民﹐名𨿽異﹐實民也。今新民與民同矣﹐而實則不同於兵。昔武侯兵民不亂﹐以屯田耳。力田則日有事﹐是兵而農也。力田則漸有秋﹐是兵而餉也。今玆新民﹐蓋賊也﹐眾坐食民榖而不佃舊民之畝。舊民又畏彼持戈而踞也﹐逃之城市而不望新民之阡﹐不數月而食盡矣。不知此黃茅白葦者﹐將以食新民乎﹖食舊民乎﹖新民去而蠶食他方﹐曾不攺其故態﹔舊民反而寄命蒿藋﹐不得保其常居。是又益百萬新民也﹐可不爲寒心哉﹗或謂房﹑竹之撫﹐項襄毅行之於前﹔而王文成桶岡﹑大藤﹐亦不專事剿。今天下日多故矣﹐如破室敗垣﹐東拒則西﹑西拒則東﹔盍姑安此以致力他方﹐可乎﹖是不然矣。諸公撫局﹐本自不同。房﹑竹等處﹐皆其巢在焉﹔毋論王﹑項操縱有方﹐服而鎭之﹐亦巢在則志畱﹐猶田爾田﹑宅爾宅也。今此一片荒涼﹐新民何戀乎﹖譬之勞猿挺鹿﹐彼不過藉此以休旦夕之力﹔而公誤以爲檻虎不憂其饑而噬人﹐亦誤矣。聞此輩受約束於公﹐第一﹑二日夕侍側者﹔余奔馳鄕邑﹐逐隊成行﹐奪民榖以市民金﹐榖方市而復奪之﹐是榖與金並盡也。掠民妻女以市民金﹐妻女未出此而攘之彼﹐是妻女與金並沒也。又舊民之黠者藉以生姦﹑獧者因以竊利﹐一旦新民揚去﹐而黠者﹑獧者畏告發置諸理﹐不將與揭竿而往﹐安往乎﹖公可無所措畫權衡於其間耶﹖仁熙聞兵機變在呼吸﹐未可旁窺。若公與大府誠能出九天而入九地﹐則三邑數十萬生靈生死以之﹐而非儒生所能測者矣。書達﹐卓然韙之﹐卒不能用。卓然以潛山諸生王基培爲參軍﹐頗多贊助﹔基培亦擢官以去。後以新餉不繼﹐賊怒責卓然。卓然懼﹐縱賊割禾麥﹐因復叛﹔如仁熙言。方寇事亟﹐時有監軍道孔某﹐以萬人屯廣濟湖上﹐鄰縣望援應﹐逗不出兵﹐又不戢﹔村裏蕭乏﹐見者傷之。十五年七月﹐革裏眼率眾萬餘襲黃安﹐破之。獻賊持謾書來羅田﹐匿十騎於中道﹐砦紳皆色變。知縣汪洋識設伏出奇﹐殄賊騎甚多﹐賊宵遁﹐聲震江北﹔遂乘之﹐復蘄﹑黃﹐兼逐商城賊﹐縣人立碑紀之。賊犯黃陂﹐縣丞夏統春以丞攝縣事﹐已擢麻陽知縣﹐未赴﹔乃督眾拒守十五晝夜﹐賊解圍去。越五日﹐突至陷城﹐統春巷戰﹐被執﹔欲屈之﹐指賊大罵﹔賊怒﹐斷其手。猶罵﹐割其舌﹔目怒視﹐乃剜其目﹔仍以頭觸賊﹐遂支解之。冬﹐左良玉避李自成於襄陽﹐從武昌東下﹐盡撤楚兵以從﹔蘄﹑黃諸城﹐集砦團之不能勝甲者以守。十二月﹐獻忠聞之﹐捨潛﹑太而攻黃梅﹔知縣張聯芳遁﹐民之逃於太白湖者僅以免。旋陷廣濟。十六年正月﹐革裏眼復入黃安﹐破廣濟。二十五日﹐黑風﹐大雪。二十六日﹐張獻忠以二百人乘雪夜襲蘄州﹐令紳士冠帶自東入﹑由西門出﹐盡殺之﹔執在籍分巡隴右道李新與其父諸生於節——爭先罵賊﹐引頸受刃。賊脇新﹐令跪拜﹔新罵曰﹕死賊﹐爾非陜西人乎﹖本道在陜西﹐爾餧馬賤卒﹔恨未斬剮爾﹗抱父屍就刃。獻忠以掌擊膝曰﹕快哉﹗老子今日看殺汝等求生不得﹐獨汝眞好漢﹗罵不絕口﹔賊臠割﹔母楊及弟綺﹑子承裘﹑承弓殉焉。江西右布政張邦翼﹑山西副使李樹初﹑遵化兵備道李梴﹑蘇松巡按禦史饒京﹑蘄州衛指揮嶽璧﹑印江知縣董一化﹑諸生盧如鼎﹑李化龍﹑孫仍﹑蕭霽﹑顧天祚﹐均死之。諸生張效鍾﹑陳正﹐皆以罵賊棓殺﹝「小腆紀年」考曰﹕此本顧景星「白茅堂集」。又云﹕獻忠大書驛璧﹕山前山後皆出松﹐地平平地柳成陰﹔桃李笑柳柳笑松﹐千秋萬古還是松。關西張秉吾題弔李新云云。是獻忠旣字敬軒﹐又字秉吾也﹞。遂屠城。蘄水鄕宦周之任與賊通﹔三月初五日﹐遂陷蘄水﹝羣賊破獄﹐出死囚汪兆齡﹐獻忠以其世家子善視之﹔後挾入川﹐僭號﹐卽以兆齡爲僞東閣大學士——專意勸獻賊殺人取媚﹐賊兵民死其口者千萬。及獻忠誅﹐奔重慶﹐艾能奇痛數其罪﹐射殺之﹐仍與李定國亂刃臠如泥﹞﹐縣丞楊明時死之﹝「明史」「流賊傳」及「府誌」均作三月初五日﹔惟「小腆紀年」作二月﹐今不從。又明時之死﹐「小腆紀年」考曰﹕本毛先舒「東苑文鈔」蘄尉楊存吾傳﹔存吾﹐明時字也。葆心按﹕光緒「黃州誌」「秩官傳」稱崇禎癸未流寇陷城﹐蘄水縣丞吳文奕遇害﹐賊焚其屍於明倫堂。然則同時有兩縣丞乎﹖存疑可也﹞。方獻忠之未至也﹐眾謀守禦﹐每鄕官養兵三名。饒某不可﹔曰﹕我窮官﹐不能養也。旣獻忠集之教場﹐饒夫婦願以金二十萬免死﹔獻忠殺之﹐括其家得三十萬。三月﹐復陷蘄州﹐屠且盡﹐麻城教諭蕭頌聖死之﹔執分守道許文岐。獻忠故識文岐﹐頗禮之。執至望華山﹐文岐見賊眾多黃麻人﹐與同系舉人奚鼎鉉謀﹐約以從中擊賊﹐柳圈爲號﹔謂鉉曰﹕賊老營多烏合﹐餘皆被掠良民﹔若告以大義﹐同心協力﹐賊可殲也。於是﹐陰相結﹐期四月起事﹔降賊諸生王固懷泄其事﹐遂見殺﹝「小腆紀年」考曰﹕按楊存吾傳﹐文岐乃賊再破蘄州時被執者﹔諸書未分別言之。「史外」云﹕泄謀者爲黜生王國統﹐或謂爲逆衿王國懷﹔豈國懷卽國統歟﹞。蘄州先年秋有飛雀萬餘投南城壕﹐樹杪發火﹐火器不爇自震﹐鬼白晝墻上騎而揶揄人﹔至是﹐乃驗。荊王先一年薨﹐桂妃及世子遁至九江﹐幸弗及。賊陷黃梅﹐知縣施廷賢死之﹝按「府誌」作十七年﹐誤。考獻賊本年七月後便入川﹐蘄﹑黃各縣都反正﹐無緣十七年再陷。今正之列於此﹐於情事較合﹞。黃州南城淸源門﹐哭五日夜﹝黃岡舉人萬爾昌謁楚藩﹐亟言流寇急﹐防城不如防江﹔爲畫策。王不聽﹐爾昌遂歸隱。先是﹐崇禎六年二月二十七日巳刻﹐有聲自西北來﹐地震動﹐郡城傾數垛﹔武昌諸處皆然﹐凡二千餘里。又郡東北百里林家山﹐避寇者匿之﹔八年三月十六日夕﹐大風雷﹐木拔瓦飛﹐行人騰起。又數年前﹐郡大江中有黑水一道﹐流三日不絕。郡東鄕有馬坡山﹐賊至﹐民聚其上﹐投石拒之﹔賊不能進﹐乃徧搜山前後﹐得男女近百人。引至大塘﹐盡殺之﹐投於水﹔一男子手一賊同溺﹐後鄕人涸其水﹐見屍尙紐賊不解﹞。賊之破蘄水也﹐黃人聞﹐棄城盡逃﹝有樊維城﹑曹士謨等勵守﹐連日雨晦﹐低處潦盈塗﹔徹夜然膏列炬﹐眾露立以守﹞﹐惟女子不及行。二十四日﹐賊入﹐擇其姣麗者﹐驅之夷城﹔緩者斬指墮腕﹐血滲灑淋壁間。三日﹐城平﹔乃殺而投之以塡塹﹐備極慘毒。殺人盈城﹐內外官民房舍盡毀。黃有惡子張以澤﹐先期集亡命迎賊﹐鄕宦歐陽玖﹑諸生李時榮拜馬首降。副使樊維城抗聲罵賊﹐受刃洞胸死﹔從子諸生齊華殉之。諸生易道暹及其子爲瑚﹑爲璉死之。黃州衛指揮﹝亦作鄖陽都司﹞李士奇﹑郭以重﹑隨州學正曹士謨﹑武舉王子堅﹑廣西布政使吳思溫俱死於亂。屏江知縣貢其志﹐闔門自焚死﹝「小腆紀年」考曰「綏寇紀略」﹐女子夷城乃陷黃州事﹔而「北略」﹑某氏「嘯虹筆記」﹑「流寇志」則云屠蘄州事。按蘄州再破與陷黃州時事相連﹐故紀載易舛。惟「綏寇紀略」與「明史」同﹔今從之。葆心按﹕徐氏以女子夷城事屬黃州﹐按之「方誌」都合﹐可從﹔惟其語有云州人聞蘄水之破也﹐則仍沿諸書蘄州之誤。蘄州﹐可稱州人﹔至黃州乃府城﹐不得云州人。須稱郡人﹐方免混淆。又易道暹之死﹐據「府誌」﹐乃崇禎八年﹐賊至﹐道暹以所著書多﹐不忍棄﹐未行﹔長子爲瑚奉母走靑峯砦。道暹與幼子爲璉擔書行﹐紿賊曰﹕余書賈也。賊笑曰﹕汝易曦侯﹐何紿我﹗道暹教勿殺人﹑焚捨﹐賊不允﹔道暹叱賊﹐賊怒﹐殺之。爲璉從之﹐爲瑚獨後死﹕與此不合。或謂賊系道暹勒索﹐語其門人﹕巨金至﹐則生還。道暹勸賊勿殺人﹐亟解甲反正﹔賊怒﹐斥之。道暹瞪目大罵曰﹕死奴﹐罪通天﹗予老禿翁﹐此頸可一刻斷也。此亦一說﹐姑存之。又馮雲路本死於獻賊破武昌之亂﹐「明史」及「黃州府誌」皆同。「小腆紀年」旣列名其中矣﹐又先列名於此﹐屬之死黃州之亂中﹔復矣。今削之﹞。四月﹐獻忠連破麻城﹔裏仁會之首曰湯志﹐殺諸生六十人﹐而推其中與己合者曰周文江以應賊。楚士大夫僕隸之盛甲天下﹐麻城尢甚﹐梅﹑劉﹑田﹑李彊宗右姓家僮不下三﹑四千人﹔寇旣作﹐思齊以尺伍爲捍蔽﹐聽其下糾率同黨坎牲爲盟曰裏仁會﹐諸家競飾衣甲以誇耀之。其人旣得志﹐遂炮烙衣冠﹐推刃其故主而投賊﹔城中大亂﹐城外義兵圍之。裏仁會之人大懼﹐縋城求救於獻忠。獻忠自殘敗後﹐步卒多降於自成﹐麾下惟騎士七千人﹔聞麻城使至﹐大喜﹐進兵﹐城外義兵解圍走﹐獻忠遂入麻城。城中降者五萬七千人﹐獻忠別立一營﹐名曰新營﹔攺麻城爲州﹐以文江知州事。故金吾劉僑獻二妾﹑數萬金於賊﹐以免。賊尋陷羅田。於是﹐張以澤﹑李時榮等獻策渡江﹐招星辰湖漁人具舟待濟。獻忠悉師沿江上犯﹐漢陽﹑武昌大震﹐議守城。楚王有積金百萬﹐三司請貸﹐不許。在籍大學士賀逢聖因長史徐學顏﹝字君復﹐永康人﹞入見計事﹐王命中人出髙帝分封時金裹交椅上曰﹕此可佐軍﹐他無有。逢聖哭而出﹐捐貲召募﹐僉謂宜土著。適承天﹑徳安潰兵俱下﹐楚王募之爲軍鋒﹔以學顏領之﹐號楚府兵。黃岡操志述亟請楚王發帑犒守卒﹐不聽。武昌參將崔文榮者﹐壯烈士也﹔潛師渡江襲賊﹐斬六百級﹔眾不敵﹐乃還。漢陽陷﹐議撤江上兵。文榮謂守城不如守江﹔團風﹑煤炭﹑鴨蛋諸洲淺﹐不及馬腹﹐縱之飛渡而嬰城坐困﹐非策也。爭之不得。五月五日﹐賊從團風渡襲武昌縣入之﹐駐軍樊口﹔文榮以副將胡某扼之洪山寺。是時﹐賊大營尙在江北﹔會楚府募兵官張其在者罪被笞﹐徑投賊﹐而李時榮之族居省城﹐約內應﹐賊乃全軍從鴨蛋洲渡﹐直逼城下。逢聖﹑文榮壁武勝門﹐盡力拒守﹔賊大掠金沙洲﹐攻轉急。道臣王揚基詭言有事漢陽﹐傳箭開門﹐同推官傅上瑞棄城遁﹔楚府兵開保安﹑文昌二門納賊。文榮方出斗﹐回兵﹐闔城扉不及﹐躍馬鳳凰山﹐持矛大呼﹔賊攢刺之﹐洞脇死。徐學顏左臂殊﹐右臂持刀不僕﹐支解死。遊擊朱士鼎旣斷左右手﹐縛筆於臂﹐作書招集舊卒﹐訓練如常﹔久之乃死﹝案「通鑑輯覽」云﹕巡江都司朱士鼎﹐字玉節﹐休寧人﹔城陷﹐被執。戟手罵賊﹐賊斷其兩手﹐不死。退﹐令人縛筆於臂﹐能作楷字﹔招集舊卒﹐訓練如常。與此異﹞。賀逢聖衣冠北向再拜﹐賊揮之去﹔曰﹕此賀佛也。逢聖以巨舟載家屬出滋陽湖﹐中流鑿沈之﹐全家溺死﹝「小腆記年」考曰﹕逢聖之死﹐傳說不一。「啟禎野乘」曰﹕公冠履蟒衣詣楚王府﹐將奉王同死﹔時府已爲獻忠所據﹐遂見執。乃曰﹕我欲親見獻賊﹐罵之而死。眾不令見﹐乃北向五叩頭畢﹐投緇陽橋下而死。夫人危氏﹑子覲明﹐皆死之。仲子光明﹐守八分山墓﹔聞難來奔﹐又死之。子媳曾氏﹑陳氏﹑孫三人﹑一僕萱命﹐皆死﹐合門二十餘人。又「北略」附記江陰馮生云﹕賊將盡殺城中男女﹐逢聖曰﹕汝何不殺我﹐免殺百姓。賊不忍加害﹐送至獻忠老營。公言如前﹔獻忠曰﹕依汝言﹐全了他屍罷。蓋欲驅民入江也。此又與「野乘」小異。又滋陽亦作緇陽﹐又作墩子湖﹞。興都畱守沈壽崇﹝按徐俟齋「居易堂集」﹐知壽崇爲羅田知縣壽嶽五弟﹔稱癸未元旦以江陵畱守﹐賊破城﹐罵賊死云。死於江陵﹐亦誤。「安徽通誌」據「明史」「宋一鶴傳」及「一統志」﹐稱死於興京﹐較合。此云死於武昌﹐未合。姑仍「紀年」附志之。又「綏寇紀略」稱壽嶽死蘄﹑黃之亂﹐亦誤﹔見後「秩官傳」﹞﹑通判李毓瑛﹑知縣鄒逢吉﹑知嘉魚縣王良鑑﹑蒲圻知縣曾栻﹑武昌經歷汪文熙﹑巡檢戴良瑄﹑貢生黃岡馮雲路﹑諸生汪陛延﹑熊雷﹝「輯覽」作雯﹐誤﹞﹑江夏諸生明睿﹐皆死之﹝賊將渡江﹐雲路貽書逢聖曰﹕在內以寧湖爲止水﹐在外以漢江爲汨羅。寧湖﹐雲路講經處也。城陷﹐乘桴入寧湖﹐懷所著「易」﹐投湖死。雷﹐先一日貽書雲路曰﹕明當覓我某樹下。及期﹐賊追﹐躍入荷池死。城陷﹐陛延呼曰﹕我汪陛延也。賊執之﹐不屈﹔謂其子曰﹕我生平所學﹐在今日。汝有母﹐勿死之﹗投湖死﹞。獻忠以箯輿籠楚王﹐沈之水﹝「小腆紀年」考曰﹕諸書作沈之江﹐「啟禎野乘」﹑」紀事本末」作沈之西湖﹞。見庫中金﹐嘆曰﹕有財如此而不設守﹐朱胡子眞庸兒也。見楚府碧玉簫﹐長尺有九寸﹔曰﹕此何用﹗碎之。賊宣言宗室降者不殺﹐楚宗多投牒﹐亦有庶民攙入者﹔旣而白刃交下﹐欲自辧而頭已落。先是﹐有異人呼於途曰﹕一羣豬﹐屠伯至矣﹗果驗。男子十五以上﹑二十以下﹐錄爲兵﹔余連項就戮。賊持刀者﹐腕爲脫。乃佯開漢陽門﹐縱之去﹔門逼江﹐鐵騎圍而蹙之﹐自鸚鵡洲達於道士洑﹐浮胔蟻動﹐水幾不流。踰月﹐人脂厚累寸﹐魚鱉不可食。流屍蔽江下﹐至黃岡﹐易爲泰收余骸葬之。甚多婦女別而累﹐有殊色者入婆子營﹐亦置隊長﹐監以賊目﹔收其直﹐給軍用。漢口人周洪卿者﹐首其地富人多亡匿﹐搜牢之﹔獲千餘舟﹐士女溺死無算。獻忠乃據楚王府﹐鑄西王之寶﹐攺武昌爲天授府﹑江夏爲上江縣﹐以周文江爲僞兵部尙書﹑張其在爲僞總兵前軍都督﹑李時榮爲僞巡撫﹑謝鳳洲爲僞守道﹑蕭彥爲僞巡道﹑陳馭六爲僞學道﹐給僞敕印。以周綜文僞知天授府﹑舉人沈會霖僞知漢陽府﹑黃元凱僞知黃州府。以湯志爲僞遊擊﹐守麻城﹐防鳳﹑皖﹔以張以澤爲僞總督﹐鎭蘄﹑黃。李時榮死﹐以謝鳳洲代之。開科試士﹐取七十八人﹐補二十一州縣官並佐貳﹐各賞銀有差。以興國州柯﹑陳兩姓土官悍勇﹐招降之﹝按同治「大冶志」﹕順治四年﹐湖廣總督白永盛奏﹐興國州等處砦寇悉平。初﹐陳友諒遺孽有興國土賊柯抱衝者﹐與何騰蛟連﹐殺武昌同知張夢白﹔總兵柯永盛遣將平之﹐抱衝就擒﹐斬之。此所云柯﹑陳兩姓﹐當卽其人﹐亦當時山砦之主翁。入本朝﹐卽抗拒官軍﹔而先曾附獻忠者也﹞。題詩黃鶴樓﹐令其下屬和。發楚邸金﹐賑難民。蘄﹑黃等二十一州縣﹐悉陷。初﹐李自成聞獻忠得漢陽﹐忌且怒﹔榜。曰﹕擒獻忠者﹐賞千金。及聞取武昌﹐復遣人賀之曰﹕老回回已降﹐曹﹑革﹑左皆殺﹐行將及汝矣。獻忠卑詞賫金寶答之﹐自成畱其使。而左良玉之軍復西上﹐遣總兵方國安﹑副將徐懋徳﹑馬士秀破賊於蘄州黃石港﹔諸生程天一集鄕兵二萬﹐擊賊於大冶﹐殺僞知縣奚鼎鉉﹝按鼎鉉與計文岐死蘄州之亂﹐見「欽定勝朝殉節諸臣錄」﹐「府誌」援入「忠義傳」﹔而「明史」又云文岐見殺﹑鼎鉉以計遁﹐「府誌」亦引之備異說﹔獨「小腆紀年」作鼎鉉以僞知縣見殺。然則「明史」遁去之說﹐確歟﹖「殉節錄」亦必有所據。姑兩存之。又考「府誌」「文秩官表」﹕崇禎癸未﹐有黃岡知縣無錫侯鼎鉉﹐名恰與仲雪孝廉同。侯與奚字破體﹐形極似﹔則此官大冶僞知縣﹐必侯鼎鉉無疑﹐特同時一字傳訛耳﹞﹐沈會霖聞風遁。官兵次黃州﹐白雲砦長易道三——爲道暹從弟﹐執黃元凱﹐遂復黃州﹝「流賊傳」稱道三討獻忠﹐而「國史」「貳臣徐勇傳」稱東山白雲等四十八砦易道三等爲李自成餘黨﹔是官書之自爲鉏鋙也﹞。獻忠聞楚師漸集﹐乃畱張其在﹑謝鳳洲等守城﹐以養子名四虎者駐金沙州﹔而親率大營爲浮橋於金口﹐悉眾西渡。分軍爲三﹕一軍白羅山﹐一軍白石磯﹐一軍蒿洲﹔屯舟師於湖中﹐息馬山谷﹐將以窺嶽州﹑長沙。未發﹐而左營諸將毛顯文﹑常國安﹑郎啟貴﹑於自成﹑段鳳翔﹑秦天祿等連營而前﹐次於陽邏堡﹔吳敏師以所部連絡蘄﹑黃四十八砦義勇數萬人皆應。常國安方扼蘄州﹐以舟師先進。賊騎百餘夾江而射﹐國安轉戰自白雲閣至金沙洲﹐四虎先期遁。官軍奪其舟百艘﹐賊騎反走。翌日﹐攻漢陽破﹐賊開門出戰﹔官軍敗之於■﹝魚嚴﹞魚套﹐遂乘以入。張其在焚黃鶴樓及宗人府第﹐率諸賊開保安門西走﹐斷王會橋以防追者。謝鳳州自殺﹐僞知縣漢陽燕某﹑蒲圻塗良極﹑黃岡王爾忠等悉被擒﹐斬賊將方子雄於■﹝魚嚴﹞魚套中。鳳督馬士英屯壽州﹐遣六安諸生黃鼎潛行入麻城。諸砦謀之劉僑﹐主事田生蘭﹑周崇﹝一作徒﹞極等說周文江以反正﹔擒湯志﹐數其罪四﹐磔之﹐傳首壽州。馬士英卽委鼎署麻城知縣﹐鼎旋以鄕勇徇黃州﹝是時﹐郡城有異僧於途中念佛﹐衝鼎前導﹐軍士執之﹐僧忽登城﹐多著靈異﹞﹐官軍別將循興國﹑大冶。監軍道王瓚﹝「府誌」「忠義傳」作瓚﹐「小腆紀年」同「明史」「流賊傳」及光緒「武昌志」均作■﹝王質﹞﹐未知孰是。惟諸書或作監軍道﹑或作憲司﹐則本一官耳﹞屯武昌﹑沔陽知州章曠駐漢陽﹐黃安﹑黃陂皆自殺其僞令﹐上流三郡悉定。七月﹐獻忠拔營入蜀。其降賊諸孽隨獻忠入蜀者﹐有僞振武營總兵麻城洪正隆﹑僞英勇營總兵黃岡張其在﹑僞龍韜營總兵麻城商元﹝按「蜀記」﹐洪正隆﹐作龍﹔湖廣麻城戊辰進士。其在﹐黃岡諸生。商元﹐湖廣武生﹞﹐皆以搜刮無功﹐賊剝其皮死﹐並其家口盡斬之。黃州衛千總﹝宜作千戶﹞朱寵﹐始奉王瓚檄﹐赴上游禦賊﹔至是﹐隨憲司東下﹐聯四十八砦義兵與道三復黃州城。次年﹐聞國變﹐仰藥死。吳敏師﹐亦以功擢太僕卿﹔追賊﹐卒於湘。旋總兵官左良玉疏言﹕白雲砦札授遊擊易道三﹑易祚遠等率鄕勇二萬餘人﹐與獻賊戰於雷田﹐擒斬僞知縣余髙升﹑僞監紀兵事王登伍等﹐斬三百五十餘級﹔請破格優敍。得旨﹕察議。明年﹐歙人洪天擢爲下江防道﹐以蘄州未復﹐移駐興國州。是時﹐又有蘄州諸生沈士望上書言天下事﹔召見﹐授兵部參謀﹐輔臣移送袁繼咸幕。又﹐梅國楨子之熉與復社諸子善﹐國變後北行﹐上書請葬思宗﹐祝發而隱。蓋慷慨論天下事﹐當時郡中諸子爲獨擅焉﹔皆前明已事也﹝是時﹐蘄水故大學士姚明恭築城於巴河口﹐何彬然立砦石門山﹔黃岡遊擊馬士英立砦於潭水﹐王之經結砦大崎山﹐戴瑾守馬鞍山砦﹐樊維章守桃花洞砦﹔麻城魯元孫守雲霧山砦﹐舉人胡公國建拜郊堡﹐諸生周■﹝木榮﹞建梅侯山砦﹔黃安故推官程繼善守大勝堡﹐諸生吳載瑜守磨盤砦﹐吳國宇保風水山砦﹐秦自輝設三角山砦﹐王祚昌亦應眾推爲砦長﹐蘄州張相建策山石砦﹐又有黑石砦﹑牛皮砦﹕凡五十二砦。大桴砦在山頂﹐與小桴連界。廣濟則諸生張旦熙﹑梁重其保大符山砦﹐張先環保四望山砦﹐胡篤生主燕子砦﹐陸嗣先主萬宏砦﹐神機營中軍吳國璋主觀音砦﹐胡之羆主羊頭岔砦﹐阮思槐與子云守壠頂砦﹐胡三郁守峨峯砦﹐守備李大來立獨山砦﹐陶君臺守武山墩砦﹐吳士榮與弟凱守武山砦﹔黃陂共砦十六﹑堡八十六﹑城四﹞。我朝順治二年﹝明聖安皇帝弘光元年﹑思文皇帝隆武元年﹞三月﹐左良玉以誅馬士英﹑阮大鋮爲名﹐自武昌順流東下﹐舳艫相屬五百里﹔其兩岸民居﹐所過成赤土。黃梅居民竄匿太白湖中﹐闤闠爲墟﹔江幹數百里灌莽長堤﹐馬踏成坑塹﹐蘄水教諭鄒應孝罵賊死。至九江﹐黃岡餘士璋爲推官﹐仗義入良玉營﹐罵之﹔賊斷其左臂﹐父老泣﹐扶之出。時王■﹝火鼎﹞久由河南監軍道解組歸﹐更發憤﹐精治山砦事。■﹝火鼎﹞先以舉人家居﹐與知縣白乃忠勼鄕兵得手。至是﹐羅田山砦因以成立者﹐以今計之﹐尙可二十餘﹝若大羅山砦之葉常學﹐仙女砦之蕭熹﹐髙明山砦之郭良甲﹐獨龍井砦之江萬琮﹑李蟒崖﹐雲峯山砦之胡海若﹑雷世顯﹐大抵皆在當時三百餘砦之內﹐而尢以天堂一砦爲最險峻﹔而詹勝祥﹑閻時鼎﹑秦文鼎﹑匡琳玉﹑嚴欽謨﹐均不得其砦之主名。以今考之﹐當時百仞之山﹐無不累石成砦﹔行迹所經﹐俯溪流而望峯極﹐亂山靑蒼﹐咸逶迆其尙在也﹞。麻城周損者﹐與曹胤昌爲至交。先以江西行取禦史﹐入閩爲唐王兵部尙書﹐亦走歸﹔與從子羽儀結砦縣西之朱山﹐有卒三百人﹑馬數十匹﹐李有實等在東山應和之。黃安大峯等四十七砦﹐以諸生江中淸爲之長。黃梅則諸生黃景松﹑胡君孚﹑吳之棟結砦於舒城山﹔黃岡山砦﹐以白雲等砦之王光淑﹑易名甫﹑楊維尙﹑易道三爲最。蘄水山砦﹐以周從助之斗方砦爲最。蘄州砦﹐則劉和尙居最﹕皆各主謀部署。軍官自總兵以下﹐遙受明藩札付﹐列職有差﹔而近戴蘊■﹝金嚴﹞。是年五月﹐隆武帝以光﹑黃各砦義師雲起﹐卽降敕令各聯合義旅﹐殺僞復疆﹔仍列登極詔書﹐復一縣卽授知縣等款於敕中﹐付行人唐倜賫至﹝倜﹐太平諸生﹐以大學士熊開元薦﹐授兵部主事﹔出關募兵數百人﹐至鉛山。未達﹐蘄﹑黃敗﹐死之﹞。於是﹐羣砦更北結商城﹑固始諸砦﹐東與潛﹑霍連﹐以樹聲援。英王大兵旣下九江﹐明總兵徐勇迎降﹔卽命其鎭黃州﹐以備諸砦。先以檄諭招之﹐皆不下。勇乃與副將綫維錡剿白雲砦﹐光淑﹝亦作光叔﹞迎戰﹔勇令諸軍東西夾擊﹐自簡精銳由中路進戰﹐下馬擒光淑﹐道三﹑維尙等迎降。乃移師逼斗方砦﹐獲從助﹐砦眾悉納款。劉婆等九十五砦﹐亦相繼就撫。方光淑等之敗也﹐砦黨陳於藻﹑王接骨走東山﹐匍匿山中。時羅田方爲義兵襲守﹔英王以黃岡人張楨爲蘄水縣丞﹐會赴黔大兵數千統帥梁某道蘄﹐楨請會剿﹝「府誌」「張楨傳」﹐稱闖逆餘黨襲羅田﹔其語至誣﹞﹔義兵勢略衰。三年﹝明隆武二年﹑魯監國元年﹞五月﹐山中總兵官耿應衢﹑周文江﹑副將梅增分兵出攻麻城﹑黃安﹐麻城鄒惺與當事力保縣城。勇以副將唐國臣守郡﹐自率所部兵堵之塔子山﹐文江敗北被獲﹔而湖廣總兵官祖可法自武昌來﹐會師攻之﹐陣斬應衢﹐鄒墩﹑大峯﹝亦作大桴﹞等三十二砦悉平。方勇之行也﹐於藻乘機來圍黃州﹐國臣與黃岡知縣楊日升設策堅守﹔把總鄧克剛自蘄水來援﹐圍始解。時大湖以北值李赤心之亂﹐方用兵鄖陽﹐湖廣四川總督羅繡錦檄國臣兵赴援﹔國臣固督中軍官也﹐所部千總田龍見夙有異志﹑克剛亦以前功未敍怨望﹐軍行至葉家洲﹐通款山兵而應之。百總宋鳳赴繡錦告變﹐督標之兵實來﹐而龍見﹑克剛已走東山與於藻合﹐國臣遂會維錡往徵。先是﹐督撫鎭兵接踵進剿久無功﹐繡錦乃有是命﹐別遣黃州同知白秉貞率兵助攻﹔選黃岡王象虞爲練長﹐提民兵千餘進攻諸砦﹐砦兵皆靡。時有紙砦鐵人之謠焉。秉貞復進剿撫兼行之策﹔四年秋﹐克之。是爲四十八砦第一次平靖﹐決計僅四閱月而已﹔於藻仍揚匿不出。其劉和尙一股﹐先於三年冬由蘄水突攻英山﹐鳳陽巡撫陳之龍調廬陽﹑六安兩營兵擊之去。五年﹝明永曆二年﹑魯監國三年﹞正月﹐金聲桓以南昌歸於有明﹐馳檄四出﹐期舉兵﹔繡錦幾爲所動﹐蘄﹑黃﹑羅﹑麻之山兵復響應。黃安王晉功有眾十餘萬﹐與王存誠等不相下﹐互持於岱峯山砦﹔存誠與族振凡﹑戚江底聚勇悉力相抗﹐晝夜環攻。相持六月﹐晉功部下多死﹝「府誌」作孟存誠﹐字明善﹐諸生﹐又屬之六年﹔應作王存誠﹐事在五年也﹞﹔湖廣巡撫遲日益﹑湖廣提督柯永盛兵至﹐解之。永盛復分兵四出﹐防守要地﹐遣將搜剿各砦﹔砦兵因以不支。或月﹐總兵蕭相國﹑都司徐雲從等倡義於蘄水﹐聯結東山列砦﹐交益固﹔縣丞沈啟隆請知縣田玠調兵厲城守﹐永盛分遣參將鄔乘鸞﹑遊擊張國忠﹑千總鄂效鵬等分途搜剿諸山兵。相國﹑雲從與效鵬遇﹐不敵﹐死之。自是﹐山砦乃相與定策﹐悉眾東趨。三月﹐周承謨連合英﹑霍之眾﹐將圖大舉﹔知縣徐鼎臣告急﹐軍至﹐敗之。秋九月﹐■﹝火鼎﹞與胤昌率英﹑霍﹑蘄﹑黃兵復廬州﹐不守﹔轉戰蘄﹑黃間﹐攻下英山﹐知縣史良植死之。六年﹝永曆三年﹑魯監國四年﹞正月﹐■﹝火鼎﹞又與霍山侯應龍﹑張圖容﹑楊國士合兵攻霍山﹐不克。時四十八砦復相繼立山兵﹐軍容甚盛﹐有眾萬餘人。霍山旣不下﹐皖兵乃自霍山退取舒城﹑潛山。■﹝火鼎﹞亦還兵下羅田﹐更結陳元等謀再規霍山﹔出不意﹐突犯之。江南﹑江西﹑河南總督馬國柱遣中軍副將朱運亨等擊之﹐戰於英山三尖山﹔■﹝火鼎﹞敗走。二月﹐三尖砦長張福寰以石城王朱統錡命﹐來聯絡四十八砦。於是砦長中文職■﹝火鼎﹞﹑損﹑胤昌等﹑武職李有實﹑陳於密﹝疑卽於藻﹞等合各路砦長胡玉良﹑常近樓﹑劉奉宇﹑陳元﹑蕭新宇等千五百人往謁﹐皆授職有差﹔分兵置各砦﹐損更以所部與寧國陳胡子﹑桐城範大﹑範二之鳥槍隊百人合。石城王旣奉粵中正朔﹐表達明帝﹐進■﹝火鼎﹞兵部尙書﹐總督鳳陽義軍以謀皖﹔進曹胤昌﹑沈會霖皆爲僉都禦史﹐督白雲砦義旅以謀鄂﹝「三湘從事錄」﹕胤昌誤作徹昌﹐白雲誤作由云﹞。■﹝火鼎﹞乃益感激圖報﹔七年﹝明永曆四年﹑魯監國五年﹞二月﹐置次子光幹於英山﹐悉室家並舊旅連戰潛山﹑太湖間。兵敗﹐俘至江寧﹐不屈死。■﹝火鼎﹞自始事以來﹐三年轉戰二府六縣中﹐爲同時山兵之最。自■﹝火鼎﹞敗而皖省義軍略盡﹐統錡亦於正月被執矣。同月﹐蘄州故總兵曹徳參起兵於蘄州上鄕﹐亦爲參將韓友扼險設伏所擒。友長弓弩﹑嫻方略﹐防蘄頗有功﹔並擊退金聲桓所遣九江將吳髙。有實於皖砦平後﹐復遁歸東山﹔胤昌則轉入雲南。前一年秋﹐湖廣巡撫遲日益已奏黃州三百餘砦悉平﹐蘊■﹝魚嚴﹞擒斬於郡。蓋五年春精銳東趨﹐官軍乘時蹴盡之也﹝八年﹐麻城有叛僕作亂﹔鄒惺偕邑人告變﹐得殲其魁﹐變乃息﹞。越二年﹝明永曆七年﹞﹐有實更出攻黃州諸堡。下江防道呂陽領黃岡張本恕等鄕練剿撫定之﹝「府誌」作白秉貞撫之﹔未合﹞﹐行保甲﹑造巡船﹐以善其後﹔並駐千總於石人砦以備焉。當時有何士勝﹑士榮者﹐黃岡永寧鄕人﹐預此次東山之役﹔解散後﹐其兄弟乃走長沙﹐與吳三桂通。未幾﹐士勝沒﹐士榮仍在長沙觀釁﹔有實卒﹐其子森仍匿東山﹐倔彊如故。越十餘年至康熙朝﹐復有黃麻東山再圖恢復之役。自後﹐居民以武勇著爲風气﹐逮今勿衰。於是﹐黃州各屬以順治二年南都亡後﹐黃岡﹑蘄水﹑蘄州﹑廣濟﹑黃梅先入版圖﹐各置知州﹑知縣治之﹐惟蘄水仍以明知縣孔惟時官其縣﹐而麻城﹑羅田﹑黃安三縣於三年始予置官。其隸本朝﹐後諸縣一歲焉。時有餘大新者﹐羅田儒生﹔合蘄水人士赴永盛告投誠。永盛委蘄水縣丞沈啟隆攝羅田知縣﹐啟隆率數十騎至縣治以鎭撫之。是爲明遺民編戶本朝之始。其事蓋在五﹑六年間﹝案篇中月日不可考者﹐仿「南渡錄」例﹐稱「或月」以紀之﹞。

卷二

羅田王葆心撰

鄂砦續篇

鄂砦附篇

附﹕皖砦篇

山砦用兵年表

鄂砦續篇

王葆心曰﹕余讀近人兪樾集﹐而見其兄林官泉州廈防同知時肇有陳金龍一事。陳金龍者﹐漳州人﹔其先世避明季亂﹐入深山中﹐二百年不薙發。洪秀全微時﹐嘗至其地﹐與之爲異姓兄弟。及是爲咸豐九年﹐已八十矣。詣李世賢自陳﹐爲李奉書說英領事圖廈門。英領事懲白齊文之事﹐執金龍以獻。林白觀察﹐斬之﹔以狀聞﹐詔賫英人金牌。吾嘗察是獄而疑之﹔意謂金龍者﹐其鄭延平郡王之戚畹以畱守兼相國陳永華之苗裔歟﹝考陳永華﹐謚文正。有傳﹐見郁永河「稗海紀遊」﹔申報館印有全袟﹐不易覓。小方壺齋本﹐非全書﹐無從考其原籍後裔。考「臺灣外紀」﹐鄭氏立藩﹐以克■﹝臧上土下﹞夫婦死最慘烈﹐又最賢明。永華死﹐亦系人哀思。其子侄繩武及翰林夢球﹐均忠壯有气﹔故疑金龍與有關系。至鄭氏庶僚﹐尙有忠靖伯陳輝﹑左虎衛陳魁﹑宣毅前鎭陳澤﹑右虎鎭陳鵬﹑侍衛陳堯策﹑五鎭陳瑞﹑鎭將陳廣陳等及陳福﹑陳昌﹑陳六禦等﹔金龍卽非永華之後﹐或與諸陳有關也。他若陳斌﹑陳豹﹐則已降淸﹐決非其屬矣。附志以存疑﹞﹗永華以王佐才輔鄭嗣王經之世子監國克■﹝臧上土下﹞﹔爲羣小構陷﹐賫志以沒。故其子孫奕世猶廑故國之思﹐殆如興國﹑大冶柯﹑陳二姓不臣明之故智乎﹖倘非其先與故國深有關系﹐何以如此其堅忍不拔也﹗柯﹑陳爲陳漢王后﹐故以殷頑自居﹐累代不攺。金龍之先人﹐則守延平未竟之志以施於本朝﹔蓋自康熙二十二年﹑逮咸豐之季二百餘年﹐始一昭其匿志於天下。烏乎﹗何其堅且久也﹝案此類之事﹐在朝鮮人久有之。考「春在堂隨筆」云﹕朝鮮人宋相琦神道碑﹐稱公生於崇禎丁酉十一月二十日﹐其孫跋所著「玉吾集」稱崇禎三庚辰十月。知彼國在我朝定鼎之初﹐尙不奉大淸年號﹐而仍以崇禎紀年。崇禎丁酉﹐爲順治十四年﹔其卒癸卯﹐實雍正元年﹔其孫所稱三庚辰﹐實乾隆二十五年﹕可見彼人直未用淸朔也。吾觀朝鮮人所爲「南明書」﹐其中書法實以正朔予安﹑紹諸帝而外本朝﹔其書法予奪﹐均本此義。可見朝鮮人乃以中國正統自居﹐而以淸代爲閏位也﹔此與陳金龍相似者也。又兪氏「九九消夏錄」曰﹕韓偓書裴郡君祭文時﹐唐亡已八年﹐不書梁年號﹐止書甲戌歲﹔此創例也。元初﹐陳友仁「周禮集說序」題丙子後九歲﹐則不但不書元年號﹐並不題甲子﹔而追溯丙子宋亡之歲以紀年﹐是謂丙子以後並無甲子也﹕又一例也。「文文山集」「杜詩自序」題歲上章執徐﹑月祝犁單閼﹑日上章協洽﹐是庚辰歲﹑己卯月﹑庚未﹝﹖﹞日也﹔是亦不書甲子﹑祇用歲陽名﹐又變例也。宋牟巘官大理少卿﹐宋亡不仕﹐閉戶三十六年﹔其所作「陵陽集」﹐仍書至元年號﹕是又別有所見矣。案此皆前代遺民書年各種變例﹐惟陳友仁書法與朝鮮人略同﹔但去年號而存甲子﹐又與朝鮮人略異。此皆亡國後不忘故國﹐苦心所寄﹐要亦無聊之極思﹐不第世傳陶淵明入宋後祇題甲子也。惟淵明之但書甲子﹐宋牟氏及兪氏錄中均證其無此事﹐故兪氏竟以此創例歸之韓偓也﹞。若黃﹑麻﹑蘄之東山山砦﹐入國初屢勞王師﹐蓋亦有同情者。吾發篋陳書﹐而知康熙十三年東山一役﹐猶是明季蘄﹑黃四十八砦之遺﹐不盡關吳三桂滇﹑黔之聲應﹔特自李有實納款後﹐積十九年觀望事機﹐藉滇﹑粵﹑閩各藩之變而圖一逞耳。不然﹐何以蓄髮非一日也﹔舊人之子弟﹐何以皆在其列也。夷考當時武昌巡撫張朝珍疏言﹕黃屬四十八砦接連數省﹐舊爲盜藪﹐伏莽易發﹐必得於成龍彈壓﹔請以成龍仍守黃州。此可證其沿前未靖者一。其時﹐武昌知府於成龍招撫﹐詳言東山一帶舊日招撫遺民爲縣役以僞札恫喝﹐並訛傳札內姓名及遠出歸家﹑形迹疑似之人﹐因之人人有莫保之勢﹐官又濫刑取供﹐劉啟禎乃乘之而起。此於遠有所圖﹐情事顯然﹔可證其前事諸人猶在者二。厥後成龍卒﹐孝感相國熊賜履爲志銘﹐稱黃郡蘄﹑麻數邑多崇山峻嶺﹐歷來盜賊盤踞﹑伏莽未靖﹐上官欲借公才望以鎭之﹝案淸端由黃郡丞署武昌知府詿誤﹐再擢黃州知府﹔文端志中漏敍﹐似徑由黃州丞升守者。故考正之﹞。此亦可證麻﹑蘄舊日砦黨之餘仍在山中者三。而朝珍﹑成龍所言情詞隱約﹐巧爲輕比﹔特不欲以明遺正義﹐大其事而髙其名耳。大抵官府吏牘避重就輕﹐往往如是。故於啟禎之名諱而不言﹐但稱君孚以入吏牘﹔紀載因之。是則當時以故明名號爲幟志﹐鑿然無疑。而況啟禎者﹐字君孚﹐兼用天啟﹑崇禎年號﹐示不忘故君﹔其字亦以示崇信故君也。故何士勝之弟士榮遠自長沙歸﹑李有實之子森死事牧馬巖﹐皆山砦子弟也﹐尢其顯然者也﹝二事均詳於淸端公「政書」﹞。吾以玆役賡四十八砦而比列者﹐豈無故歟﹖惟是君臣大義﹐各有所宗﹔彼此一時﹐自行其是。國初﹐官文書及方誌紀載﹐類目諸人爲賊﹐在爾日本有不得不然之勢。特事久論定﹐不妨攺書。吾歷覽各書﹐嫌其疏略﹔今更加綴輯﹐以補舊方誌之遺﹐以大白當時明遺之心事﹐以達今日。想見諸人惓惓之思﹐我邦人之心必有同者。作鄂砦續編。

東山一役﹐始於黃金龍﹔甫三月敉平。至十月﹐復有何士榮自長沙歸﹐執吳三札札付﹐轉相號召﹔亦匝月大定。考是時﹐海外明延平嗣王鄭經猶奉帝由榔正朔。我朝康熙十三年﹐爲永曆二十八年﹔先一年﹐平西王吳三桂反。是年﹐靖南王耿精忠應之﹐告援鄭氏﹔嗣王以臺灣明師渡海而西﹐東南震動矣﹐而東山乘時以起。黃金龍者﹐河南人﹐詭言得天書﹑寶劍﹐往來興寧山中﹐招聚愚民﹔匿迹黃﹑麻﹐時在啟禎家。啟禎智黠﹐好收召亡命﹐數數能擒賊﹐守令多倚之。成龍官岐亭時﹐啟禎常居門下。有侄靑藜﹐幼孤﹐養爲子﹔居東山曹家河﹐嘗得方韶友在滇中攜至吳三桂札付﹔其父子與金龍結﹐並結譚以從及河南﹑江西諸渠﹐私立將帥﹐連大冶﹑黃岡﹑黃安各山砦眾數十萬﹝毛際可「於淸端公傳」﹐作號稱十萬﹞﹐約以七月起事﹔惟木樨河夏鼎安等族人二百餘名不附。會夏寅生﹑李攀龍因僞札事拘於官﹐民大驚擾﹐縣役又恐之﹝時劉靑藜之保戶楊楚喬爲靑藜供役十二年﹐亦因差銀啟隙﹐誣坐以呈報姦細﹐用刑成招﹞﹐事連舊四十八砦遺民。其遠歸者﹐亦受嫌疑﹐人人惴恐﹔徐家堡劉公先﹑李君聖﹑方燕及譚召賢﹐皆相攜入砦自保。父老急詣官﹐乞派撫慰﹐事垂定。五月十五日﹐徐家堡鄕約周美公等赴縣承值﹐知縣屈振奇誤信劣生鄒克忠之言﹐謂公美等合堡皆賊﹐株連甚眾﹔並云城外無非賊黨﹐城紳皆與通——實則克忠等欲藉以陷大仇也。振奇不察﹐刑鄕約逼供﹐置諸獄。啟禎聞之﹐遂揭竿起於曹家河。程鎭邦﹑鮑洪公﹑陳恢恢﹑李公茂﹝「府誌」作子茂﹐誤﹞亦受縣役恫喝﹐乃互響應。縣城戒嚴﹐振奇飛請協鎭兵黃州副總兵王宗臣﹐以廣濟歲貢舒逢吉參軍幕﹐率所部兵駐興福寺﹔振奇自以鄕勇駐白杲﹐約日會攻。啟禎夜遣七騎斫黃州營﹐鄕勇潰﹐退保縣城。啟禎勢張甚﹐各屬聞風皆起。成龍時在武昌﹐任朝珍檄往安撫。成龍曰﹕黃州據三省形勝﹐控制七十二砦﹔其人剽悍善斗﹐難以猝勝。公見委﹐須便宜行事﹐方敢受命。朝珍喜﹐起自酌成龍曰﹕剿撫一以聽君﹐需兵幾何﹖成龍曰﹕以前在蒲圻數人與俱﹐足矣。遂嚴裝以行。次陽邏﹐偵知啟禎眾未合﹐尙持兩端﹔於二十四日兼程抵白杲﹐距其砦十里。先示﹕散脇從﹐自首免罪﹔誣陷﹐三日赴訴﹐遲以賊論。於是﹐諸生朱玨﹑戴其進﹑徐阿曾﹑李中素各分訴自湔﹐日以千計﹔成龍皆宥之。二十七日﹐單騎入山。啟禎是時勢已孤﹐其黨素佩成龍﹐聞其來﹐莫有鬥志﹔恐卽降見罪﹐姑自保。成龍度啟禎可急撫﹐若逾旬﹐黨合則難圖﹔先命白杲鄕約一人﹐持檄往布太守來﹐待以不死意。度其已至﹐則騎黑騾一﹑蓋一﹑鑼一﹑徑趨砦所。甫二里許﹐命鳴金﹐前導者呼太守來﹐救爾山中人。啟禎不虞成龍至﹐倉黃匿後山﹔令數百鳥槍弩矢夾道伏﹐望見成龍﹐皆然火控弦向之。成龍不顧﹐直前﹔卒不敢發。至砦﹐門開﹔入舍下騾﹐卽廳坐。眾環列﹐黠者率黨羅拜。成龍問老奴安在﹖謂啟禎也﹔以舊服事之故﹐易暱之。眾云暫出﹐頃可歸。又姁姁問今歲山中雨暘﹐禾苗何似﹖若曹良民何作賊﹐取屠戮耶﹖天酷熱﹐若父母妻子匿何所﹐得無苦乎﹖眾皆泣。成龍曰﹕熱甚﹐須少憩。令其黨爲脫靴﹐取水飲﹐或支榻揮扇﹔餘人匝立如堵。成龍熟睡﹐鼾如雷﹔眾失措﹐不知何爲。移時寤﹐又謾謂﹕君孚老奴﹐何久不至﹖豈有客至而不設酒脯乎﹖啟禎初意成龍必以兵來﹐且懼見紿﹐故深自匿。及見成龍推誠﹐遂同靑藜帶鳥槍手三百餘人投誠趨叩﹐訴激變狀。成龍曉慰許撫﹐約初三日受降﹔乃還白杲。至日﹐啟禎率眾數千人至白杲﹐獻傾心向化旗。成龍復請朝珍檄啟禎招致他砦﹐許以戎旗守備官之﹔因山中尙有明遺﹐與商城﹑英山舊砦之餘黨潛通也。啟禎執詞﹐宣諭各砦。初七日﹐鮑洪功﹑陳恢恢﹑李公茂率眾至白杲﹐獻安家樂業旗﹔旋皆赴郡﹐見分巡道徐惺﹐賫衣冠歸。成龍復派河泊所官景可賢護送程鎭邦赴會城謁見朝珍乞撫﹐並臬司所系家口釋之﹔公茂亦隨徐惺往見省吏﹐受約束。靑藜繳出副將札子﹐脇從劉先甫等皆解散。又諭降黃岡﹑羅田山砦嘯聚諸人﹐獨鄒君升﹝「國史」「於成龍列傳」作君申﹞不應。啟禎﹑恢恢方謀往剿﹐會民間流言間官紳﹐成龍急諭解之。時徵吳三桂禁旅道麻城﹐將軍某責成龍宜藉大軍徵剿﹐不應遽予招撫﹔忿與爭。成龍抗揭朝珍乞休﹐朝珍慰解之。嗣公茂因受撫後有所不慊﹐仍聚眾與區長田初陽備械鬥﹔啟禎再往慰﹐以東義洲區長鄧君佩等爲聲援﹐陽亦就撫。他縣明遺民謂啟禎背約﹐不應爲官招撫﹔相與圖刺﹐未成。初﹐啟禎之主明遺相號召也﹐凡不慊於十年撫局者皆歸之﹐勢甚盛。成龍欲假其力﹐而又患之。及金龍旣禽﹐成龍亟典衣分俸得百金﹐賞啟禎﹔眾皆不平﹐謂啟禎匿金龍﹐何反被賞。成龍曰﹕金龍之禽﹐實由君孚密計﹐君等不知耳。其黨以爲然﹔又見啟禎得百金不讓﹐於是益疑啟禎實賣金龍﹐其黨遂稍稍散去﹔成龍又縱間以離其親屬。啟禎計益窮﹐故於士榮之起﹐力持剿議﹐以其黨均相仇也。久之﹐竟鬱鬱以死。是時﹐又有潘家塘大盜乘亂劫掠﹐成龍乞朝珍發令斬之﹔惟金龍及梅公素﹑黃日升﹑孫調元皆遁﹐黃﹑麻解嚴﹝案「國史館列傳」於眾降後﹐有復督兵擒大冶賊黃金龍﹑鄒君申等﹔袁枚作傳﹐又云武昌賊黃金龍。皆誤﹞。成龍分區編保甲﹐籍勇者爲兵﹐以善其後﹔朝廷再命爲武昌知府。秋七月﹐經畫有緒﹐行還武昌。初九日﹐黃岡李家集有警﹐方公孝等聚逃僕﹐成羣劫掠。初十日﹐成龍馳至岐亭﹐已無蹤﹔乃豫飭黃岡永寧鄕﹑羅田茅田畈﹑蘄水上窯等處設防。金龍旣由啟禎所遁﹐啟禎亦以無所用縱之逃﹐乃與黃﹑麻交界紙棚河之鄒君升合﹐據山險自守﹔李家集方公孝股並入之。於是﹐復亂。成龍於二十二日自岐亭星夜同諸生劉廣定﹑鄭丹﹑董建﹑鄕紳蔡得春等至離砦二十里之望花山﹐與劉啟禎會議﹐武舉陶之琇﹑貢生彭哲諸人從之﹔移檄東南區長得二千人﹐以門下諸生督兵備用。於是連兩日會議﹐黃州同知佟世俊﹑黃岡知縣李經政及振奇﹑諸生李中素﹑梅鈿等均在啟禎所與議﹐以剿爲定局﹔而啟禎復力持不宜再撫﹐宜大調義勇會剿。成龍曰﹕君升等新起無所獲食﹐利在速戰﹔我與其驟集攻之﹐不如困之。乃分軍軍其三面﹐令鄕民牢守隘口﹐奮勇截殺。度賊必經黃岡馬鞍山﹐故缺不守﹔陰伏兵崄■﹝山匧﹞間﹐卽日命貢生鄒世美調度尹公才﹑鄒益能守砦眾出入隘口。二十四日﹐諸生蕭命福等鄕兵齊至﹐卽令會於白杲。二十五日﹐命董錫﹑董天祿領鄕勇協助啟禎﹑委武生劉靑藜領勇二百堵塞坡岔﹐夏仲昆﹑余公俊等伏布袋坳﹐唐殿﹑袁興明﹑何見之等領三百名堵塔兒崗﹐劉以廷﹑周伯卜等堵腦中山﹐諸生林斗文﹑鄕保羅甸臣等堵其糧路﹐仍會大崎山僧識貫伺守砦後。又添龍王墩區長王方遠等助守隘口﹐貢生吳晉爵﹑諸生戴宗禮﹑程士極﹑蔡作楫助軍糧﹐宋埠生員施之瑞領勇協助。指揮旣定﹐諸生吳之鄒﹑貢生龔相旦以其眾入山進剿﹐駐鄒家河。二十五日﹐王方遠追獲方公孝﹐斬之。二十六日﹐投誠官李懋官殺傷砦眾來報。二十七日﹐各區士民受成龍札﹐均來四面助攻﹐追君升及油河。初﹐君升謂成龍已還武昌﹐今忽聞以兵來﹐大驚﹔於二十五日乘夜逃至項家廟河﹐進保山砦。二十八日﹐振奇馳至﹐經政亦至望花山﹔成龍令急還治﹐辦理軍需。是日﹐各勇與敵戰﹐砦眾敗﹐擒斬奔竄無算。二十九日﹐金龍等二十人糧絕﹐夜走馬鞍山﹔遇伏﹐盡擒﹔並沈潤成﹑楊克利等二十餘人﹐斬之。晚﹐成龍坐山上﹐受俘﹔金龍縛急﹐欲以妖術遁。成龍手劍叱之﹐術不得施﹔遂斬其首。八月初一日﹐夏仲昆等生擒鄒君升於項家廟﹐斬首四十餘級﹔士民四面攻之﹐殺無算。次日﹐卽諭止殺﹐叛僕歸主帶見﹐遊勇歸營爲兵﹐招歸鄒敬先等二十一名﹔餘黨竄散﹐梅公素仍匿不獲。是役﹐除戰守諸人外﹐先有鎭邦密獻地圖﹐千總劉先定﹑武舉李大謀等均出力﹔自七月二十五日進剿﹐八月初二日罷兵﹐六日而已。捷至武昌﹐朝珍持露布示僚屬曰﹕人謂我不應用醉漢﹐今定何如﹖成龍酒無量﹐嘗爲簾官﹐與大吏抵掌論事﹐時觴成龍﹔成龍飲輒數十巨觥﹐露幘宣袖﹐酡顏瞋目而語﹐吏人皆竊笑成龍酒狂。

及往東山﹐或以爲言﹔故朝珍云然也。疏聞﹐晉級。八月﹐調守黃州。初二日﹐大諜報羅山周鐵爪入白水畈﹐聚多人在東山﹔鄕約熊世忠又稱黃岡永寧鄕有蠢動勢。成龍因麻城東山有啟禎﹑王奇生可堵敵﹐黃岡東山則望官軍急﹐但府城空虛﹐擬用迅雷之勢平之﹐未決。惟東山自順治十年平定後設立千總﹐久之防守漸弛。本年春﹐兵弁盡撤﹐故舊日遺黨仍復漸恣。至十月﹐江西賊犯湖口﹐旁掠興寧﹐蘄州戒嚴。又滇逆密布僞札﹐湖北境內復大亂。陳鼎業合逃兵掠驛馬﹐起於陽邏。二十九日﹐遊擊何士榮起於永寧鄕﹝士榮﹐本鄕人﹐居石馬衝。其兄士勝﹐本舊四十八砦中人﹐解散後﹐居長沙﹔久之﹐死。士榮憾兄志未遂﹐乘吳三桂之亂歸﹐與黃寅生相結。至是﹐起事﹔曾仰﹑何云章﹑何媿人阻之﹐不聽﹞﹐劉啟業起於石陂。十一月初一日﹐羅山周鐵爪﹑鮑世榮起於白水畈﹝按「於淸端公政書」稱十一月初一日﹐李公茂﹑陳頓徹﹑鮑世榮﹑王子之等反於麻城之白水畈。「國史列傳」稱頓徹爲僞參將﹑世榮僞總兵﹔又另有鄧世興﹑陳文貞作傳﹐世榮作世庸﹐誤。周鐵爪前與譚以從起事於羅山﹐以從就撫﹔惟鐵爪未服﹐遂入東山﹞。將軍孫延齡之族孫將軍自廣西來散放札﹐飭與鮑世榮﹑李公茂﹑陳頓徹等合股﹐各擁眾數千人——號稱十萬﹐遙連湖口﹑寧州諸股及英﹑霍﹑麻埠諸股﹐約以十月上旬取黃州﹐遂及武昌﹑漢陽﹐髙山大湖﹐烽火相望﹐城門皆晝閉﹐墟裏寂無人。各鎭援兵悉隨大軍進攻湖南﹐黃州余吏與兵民才數百人﹐至不能備閽柝﹔議者爭欲棄黃州﹐退保麻城。成龍曰﹕黃州爲湖北七郡門戶﹐我師屯荊﹑嶽者數十萬﹐水陸轉運取道於此。且瀕江而城﹐控制阻險﹐前倚興寧廬阜﹐後壓天堂﹑金剛諸寨﹐實東南關鍵。東山爲黃左臂﹐釋此不守﹐則無東山﹔無東山﹐則無黃﹔無黃﹐則無襄﹑漢﹕斯荊﹑嶽有狼顧之虞﹐七郡成瓦解之勢﹐江北危矣——所系非僅一城已也。吾誓死﹐不能去此。然吾坐困以待﹐不若相機近剿﹐可僥幸以圖。賊勢𨿽眾﹐皆取士榮進止﹔若先破士榮﹐余可不戰而下矣。於是﹐飛檄大吏請兵﹔朝珍卽檄黃州協兵迅剿﹑分巡道徐惺守府城。十一月初四日﹐把總吳之蘭領五十名從蘄州至﹐紮段家店。初五日﹐千總李茂升領馬兵五十名亦來。又徵各區鄕勇﹐分守山隘﹔令逃人不得入砦與合。徐惺﹑成龍別遣黃岡令李經政督諸生曹從仁﹝亦作洪仁﹞等﹐自備兵餉。初八日﹐攻鼎業﹐擒其父子﹔陽邏平。成龍同千總李茂升﹝「國史館傳」作茂鼎﹞﹑把總羅登云﹑吳之蘭﹑齊安﹑驛丞李徳﹑候選千總劉先定﹑武舉張尙聖等率諸生及吏卒二十二人前進﹐飛檄劉啟禎等進土皮衝﹑梅鈿等進八疊山﹑鄭丹等進平頭山﹑童貴卿等守東義洲﹑蕭有至﹝亦作二至﹞等守羅田界﹑田榖伯等堵黃岡廟。成龍自艸檄徵各區丁壯﹐各區長讀檄皆感憤灑泣﹐申厲鄕勇以同讎之義﹔漸次輻輳﹐得二千人。於是﹐立什伍﹑標旗幟﹐號令明整﹐卒如素習。部署甫定﹐諜報士榮已據黃土坳﹐紮營西山﹔自初二日後﹐時有焚掠——如段家園﹑呂王城及羅田民朱爾定家﹐皆經奔訴。成龍遣登云偕武舉張尙聖以偏師往偵﹐自率大隊遂發。初七日﹐登云﹑之蘭等以兵勇出﹐遇其前鋒﹔與戰﹐砦眾小卻。追至峻嶺﹐奪獲器械﹔士榮之眾奔潰入山。成龍疾馳﹐抵尙聖營﹔眾見成龍來﹐歡噪請賞。成龍無以應﹐惟用言語意气拊循慰勞﹔眾感泣﹐气益增。下春鄕勇大集﹐有五千人﹐屯箔金砦下﹐與賊對壘。初八日黎明﹐士榮等數萬人自牧馬砦分東西兩路來攻﹐皆手揮紅雜色旗﹐照耀山野﹔成龍著舊絨衣﹐匹馬仗劍﹐當營門立。見東路砦眾少﹐命登云領之蘭等千餘人﹝「於淸端政書」作馬步官兵百名﹞禦之﹔自以大軍當其西﹐命尙聖攻右﹑之蘭攻左﹐成龍衝其中堅。戰甫合﹐之蘭中槍死﹔砦眾斗益急﹐炮火如爆豆﹐著處皆穿。左右勸成龍少避﹐成龍叱之曰﹕今﹐吾死日也﹔敢言退者斬﹗官軍見之蘭死﹐又被傷者眾﹐少卻﹔而箔金砦後民素爲砦役﹐見官軍卻﹐鼓掌讙嘩﹐袖出小紅旗相麾。成龍見勢益急﹐鞭馬徑前﹐回顧茂升曰﹕我死﹐歸報張公﹗茂升恐失成龍﹐急發一矢﹐翦其大旗﹔官軍稍進。茂升一馬當先﹐被創﹐倒﹔乃步﹐射殺二人。槍洞衷甲﹐乘他馬以進﹔短兵相接﹐復手刃數人。登云奮不顧身踴進﹐與尙聖張兩股夾攻﹔尙聖自右山繞出其後﹐乘勢急擊﹐盡搴其旗﹐砦兵遂大敗。士榮手長矛殿後﹐右臂斷﹐猶力戰﹔陷泥中﹐遂被擒。登云獲札二﹐進擊砦眾之東去者﹔亦追奔數十里﹐越嶺四﹑五重。是役也﹐斬馘數千﹐山谷塡溢﹐溪水盡赤﹐獲軍資器械無算。擒十八人——有李森者﹐有實之子也﹐及僕李來兒均與此次之事﹐餘多士榮之族﹐皆斬之﹔檻送士榮於朝珍。成龍得砦中各籍﹐立焚之﹐眾心以安。乘勝進至呂王城﹐茂升等欲少息﹔成龍曰﹕白水﹑石陂諸寇﹐本以士榮爲盟主。今士榮旣禽﹐諸賊膽落﹐捲甲疾趨﹐將自奔解﹐所謂破竹之勢﹔不可失也。若淹畱晷刻﹐彼據險致死矣。時諸營才午炊﹐成龍命盡覆其釜以進﹔據鞍艸檄﹕有能禽賊來獻者﹐重賞﹔投誠者﹐待以不死﹔脇從遁歸者﹐但閉門坐家中﹐手無軍器﹐卽從賊﹐槪不追問﹔身無鄕勇印號﹐家藏兵仗﹐卽良民﹐亦誅。於是﹐砦眾聞士榮禽﹐旣大悔懼﹔及得檄書﹐又知毀其名籍﹐一時解散略盡。初九日﹐進攻至白水畈﹔鐵爪﹑世榮﹑公茂等尙有親兵數百人﹐欲保什子砦。成龍旣先令羅田知縣王光鼎﹑諸生蕭二至等領鄕兵五百餘扼守交界隘口﹐蘄水知縣蔣燦委諸生何翩然等領鄕兵二百名助戰﹔公茂等不得上﹐脫身走。十一日﹐聞孫將軍萬野子﹑假周鐵爪起於麻城之石壁﹐公茂等卽與合﹐勢張甚﹔山路險峻﹐與白水畈不通聲勢。屈振奇因守隘兵單﹐請徐惺近調黨﹑伊兩參將救援。十三日﹐入山一戰﹐禽孫將軍萬野子﹐而公茂等復逸﹔茂升﹑魯試等禽公茂﹑假鐵爪﹑世榮﹑頓徹及鮑自性﹑王子之等俘送徐惺。是役﹐湖北按察使某與徐惺﹑王宗臣﹑佟世俊等均與有勞﹔他如百總徐魁凡﹑杜保﹑張本恕﹑劉靑藜﹑諸生李中素﹑吳之鄒﹑程鎭邦﹑梅鈿﹑蕭二至等均領鄕兵戮力同命﹐獨之蘭死難而已。成龍駐黃市﹐撫戢軍民。東山大定﹐散各路鄕勇歸農﹐勒石於麻城龍潭衝石壁曰﹕龜峯以平﹐龍潭以淸﹔旣耕旣種﹐萬世永寧。班師而還。自出軍至是僅二十四日﹐以鄕民數千破砦黨數萬﹐不費公家粒粟﹑不煩師旅﹐徒手奮身﹑摧鋒陷堅而奏膚功﹐近世所希也。朝珍奏擢成龍下江防道﹝按﹕江防道﹐九年缺裁。至十二年仍復六年已裁之分守武昌道﹐卽以徐惺補之。是年﹐又復九年已裁之下江防道﹐卽以成龍升擢之﹐仍駐蘄州。見「國史館本傳」及「國史賢良小傳」。惟「黃州誌」「秩官」列成龍於徐惺前﹐誤﹞。尙聖後成武進士﹐官守備。是時立功﹐尙有諸生官純恭﹑靖天徳諸人。黃岡有胡來寅者﹐文而有力﹔東山來劫村落﹐來寅出榖五百石饟眾﹐捍之。被執﹐乘間遁﹔遇官軍爲導﹐遂搗山砦。成龍以金帛酬之﹐不受﹔本恕等亦皆謝賞。次年﹐大饑﹐大風﹐郡大火﹐虎患晝見﹐妖民賊人於塗﹝猛虎晝行﹐行人絕迹。夜傍民捨﹐巧爲緩步之狀﹐故作嘔吐之聲﹔人口視犬出吠﹐則銜之而去。賊人蒙虎皮﹐匿林中﹔日暮﹐炯孤客行﹐出攫人﹐挾之﹐縛入土室﹐鬻之遠方。妖民遇人於道﹐以手拂人面﹐卽不能言﹔資貨卽爲劫去﹞。髙郵沔陽流民﹐闌入人寢無忌。通判宋犖力祛虎患﹔成龍籌議振卹﹐活數萬人。六安麻埠猶不靖﹐成龍更剴切招安之。郡人感成龍惠政﹐建祠於東坡赤壁﹐至今祀焉。自東山役後越十五年﹐標兵夏逢龍叛﹔事敗﹐猶逋匿此邦﹐岐亭同知王民皞俘逢龍於白雲堡以歸。東山土風之彊勇﹐由來舊矣。自後相習﹐以武抗爲鄕俗﹔地方官遇事隱忍﹐不敢深求。吏胥舞法盛時﹐人無不畏者﹔獨相戒勿忤東山人﹕蓋已二百年於玆焉。成龍當時平亂之後﹐猶語朝珍云﹕麻﹑羅﹑蘄﹑黃接商﹑固﹐連英﹑霍﹐聯絡四十八砦﹐素稱易與爲亂﹐難與爲治。其地勢民風如是﹐蓋可思也。

鄂砦附篇

天堂砦者﹐巴水之源出焉。在南朝﹐爲西陽巴水蠻之領地。淮南之萬山至此而特起﹐四垂於鄂﹑皖﹑豫三省之邊徼﹔其右卽「水經注」之下靈山﹐其左卽「輿地紀勝」之石版山。元季徐壽輝產於玆﹐因以宰割東南之大半﹔今流俗猶有聖人堂﹑皇帝堖﹑天子墳諸迹。明季四十八砦義兵起﹐玆卽其一。迆東則霍嶽之天柱。鳳陽太平鄕明代之英陵﹐皆玆山蜿蜒所及。至潛山以東而北﹐勢略平衍﹔明季安慶巡撫史可法於此用兵。近世湖北巡撫胡林翼亦以重兵堵粵寇西軼之行蹤﹐命總兵余際昌屯其東陲之險。山形岝崿而斗絕﹐迎面壁立。其巓則平寬而髙朗﹐猶有昔人走馬肄射之廣原﹔席其饒余﹐可牧可守。國朝承平時﹐夷爲編氓薪耨地。瀕楚疆者﹐羅田縣人江家埠﹑江甲實籠其業﹐俾佃傭治其荒穢﹐歲時往而徵租入焉。乾隆中﹐佃傭爲馬姓。馬朝柱者﹐於其兄弟中行三﹐人稱馬三﹔少年健跳恢詭﹐甲其曹伍。縣俗﹐值秋成﹐必迎戶主至傭家閱歲產之丰歉﹐以定納租之多寡。乾隆某歲﹐主人閱田於馬三。地固荒僻﹐非歲時不得肉食﹔主人夜抵其家﹐晨炊﹐見其於雞黍餐中具肉食﹐異之。詰所來﹐則稱向明鬻之大河岸市者。大河岸市去其家可六十里﹐主人誕之﹐滋不信。比歸﹐親詣市訪之﹐則是日確有馬三貰肉。於是﹐鄕人哄傳馬三有異術﹐或傳其一日能往返燕京﹔好事者究其由不可得﹐則互傳馬三曾於月夜攖取靈狐丹吞之﹐能飛空﹑隱形諸幻術。江姓人憂之﹐曾具牒抵縣令請究﹔未尢。乾隆十五年﹐朝柱亂謀益亟﹐在羅田則以天堂深嶺爲窟穴﹐在毗縣之英山則以天馬砦爲黨眾勼合之地。陽以開山燒炭號召﹐陰則假捏神符﹑數示神異﹐冀以惑眾。作僞書﹑僞示﹑傳單﹑旗令﹐散札招軍﹐積饟制械﹐連霍山白雲庵僧正修及本籍魁桀胡濟修等編列黨首﹐立四將軍名號﹔皆以近故之材武者實之。他省巨目﹐有張錫玉﹑朱元成﹑吳承云﹑李永爵﹝卽李開花﹞等﹐遙踞四川峨嵋山西洋砦爲其響應。其餘黨目散布安徽太湖﹑桐城﹑亳州﹑河南開封等處﹐倡布讖應﹐煽取金資﹐羣相結約﹐歃血吞符﹐編名籍﹑儲軍火以待發﹔歷二﹑三年無過問者。於是﹐蘄﹑黃近郡流言四至。蘄州知州李珌者﹐靈州進士﹔以十五年蒞任﹐卽炯知其事。十七年四月﹐偵知州人有其黨羽﹐親赴楊家河一帶拘得鐵工王廷賜﹐密訊其狀﹔得實﹐飛報大府。湖廣總督永常密檄文武員弁卽往搜剿﹐仍兼程親赴羅田﹐駐兵縣東之跨馬墩——離砦三十里者屯焉。以界連江南﹐仍咨江南大府於所屬山境調兵弁協力窮捕﹔而兩江總督尹繼善亦奏請前來﹐卽營於英山同裏之金家鋪﹐相與督率剿撫。繼善首檄壽春鎭總兵牧光宗﹝「乾隆東華錄」誤作攺光宗﹐此據光緒「安徽通誌」﹞﹐統兵深入搜捕。永常先時張示於羅田﹑蘄州﹑廣濟﹑黃梅各邊縣﹐以鎭民心﹔仍諭被誘者許其首投自新﹐能禽首﹑從要犯者優予賞賚﹔數日中﹐羅田﹑蘄州民疊有俘獲以獻。繼善捕得其黨太湖胡相五等﹐俱斬之。於是﹐先後得朝柱之母﹑妻﹑子﹑侄及黨目人凡二百有奇﹝此據「蘄州誌」及陳履中「李公去思碑」﹔永常奏報則稱一百餘名﹐見「乾隆東華錄」﹞﹐起出硝磺﹑軍械等物三百餘事。永常研訊其親屬﹐得其在四川山砦及安徽﹑河南諸黨目﹐遂咨四川等省督撫密查務獲﹔凡數日而事定。四月庚戌﹐永常以聞。髙宗嘉其勇往﹐得封疆大臣體﹔諭以正匪未獲﹐宜盡力搜捕﹐並會尹繼善將兩界藏姦之地詳議善後以聞。於是﹐永常奏請設巡檢一員於多雲﹑設千總一員於僧塔﹐尹繼善奏請設巡檢一員於英山之七引﹑設千總一員於矛田﹔歲會巡二次﹐許以時直達行省。並傳旨嘉李珌之功﹐旋擢知黃州府﹔蘄州民立碣以志其事。方事之未發也﹐知羅田縣馮孫龍於寇深時﹐漫失覺察﹔及大吏訪聞﹐檄其赴勘﹐亦畏事不往﹐而以開山燒炭寢其事。及爲李珌所破﹐孫龍復愚恇憚於往捕﹐首匪馬朝柱﹑從匪熊得勝等卒遠揚﹐上以其縱惡養姦﹐於五月癸亥諭令將孫龍就地正法﹔所獲各犯﹐亦皆伏辜。旋諭永常﹑尹繼善事竣不必久駐邊縣﹐各回省治。其馬朝柱一犯﹐嗣經部立格﹐多方查詰﹐迄未就獲。後數十年﹐有人傳其潛峨嵋山寺爲僧。然自是役後﹐山砦遂入官﹐禁毋耕牧樵采﹔而江姓則以事前檢舉﹐免株連。至今有采幽者﹐尙見當時逆迹如馬槽﹑石臼等﹐具淪在蔓艸﹔或以爲明季山砦用物﹐或以爲馬三之遺云﹝案馬氏天堂之變﹐不甚見同時人紀載。余曾搜得一﹑二事﹐知馮明府孫龍與杭菫浦太史世駿雅﹐故其死於法也﹐太史有詩哭之﹔惟太史之子賓仁所刻「道古堂詩集」不載﹐僅見於近刻本外集中﹐於馮氏深致悼惜。足見當時交友性情之厚﹐如杜工部之於鄭廣文也。又靑浦諸氏有「明齋小識」﹐余戊申於廠肆得之﹔載馬氏行遁﹐後行省海捕。有瀏陽人某﹐與馬部將某同姓名﹔官吏誤緝﹐以致其人破家。此二事﹐余均錄存﹔以未攜篋中﹐故缺附入。姑略誌於此﹞。

論曰﹕天堂山﹐卽禹貢之大別山﹔大別所在﹐有兩家義說。一主在灊﹐卽今天堂﹔自班志﹑桑經及六朝南北經家均主此義﹐爲漢學詁經家所宗。一主在漢陽﹐名翼際山﹑一稱魯山﹐卽今龜山﹔自「元和郡縣誌」﹑「太平寰宇記」以下﹐凡地理家均主此義﹐爲近世方誌沿革家所宗。故六朝以前﹐無知大別爲今龜山者﹔唐﹑宋以後﹐無主大別卽天堂者。自嘉﹑道後﹐地理考古之學日精﹔成氏「禹貢班義述」﹑楊氏「水經注疏」等書﹐始大暢班﹑桑古義。庚子之秋﹐吾嘗本班﹑桑之義﹐命義川書院諸生輯爲「大別山誌」﹐屬艸未就也。惟天堂迆東有英山之三尖砦﹐迆西北有麻城之東山砦﹔是二者﹐皆隘害之區也。國初﹐三尖張福寰踞砦﹐至順治中葉﹐始平﹔東山劉啟禎﹑何士榮等踞砦﹐至康熙十餘年始歸化。夏逢龍之變﹐猶主東山爲逋藪﹔未七十年﹐而有天堂馬朝柱之事。幸早炯及﹐而豫薙之也。不然﹐玆方塗炭﹐又福寰﹑啟禎﹑士榮兵役之續也。又烏知不起經年之大役﹐久而始平﹔平而元气凋瘵﹐卒難復哉﹗良由環羅田數州縣介萬山叢薄中﹐地小而僻﹔官斯土者﹐率輕其任﹐冗散不治﹐不知山林菁密﹐藏姦實蕃﹔民愚地瘠﹐誘扇良易﹗中興以後﹐民習於粵﹑撚之役﹐驚張易搖﹔陳子鰲之以齋匪捕﹑張正金之以仇教起釁﹐皆近年事。今日票匪延滿村落﹐聚黨持械﹐傳布無忌﹔爰有去年﹝光緒戊申﹞英山劫獄之事﹑有今年羅田毀學之舉。吾鄕隱伏之巨患﹐方未艾也。地方官頑聵﹐如馮孫龍者方接踵而蒞斯土﹐此誠可爲太息者歟﹗近多雲山下復有拜火邪教者出﹐是亦不可不防其漸也。乃明著馬三事以儆﹔今日之官斯土者﹐其亦知所自處哉﹗

附﹕皖砦篇

皖砦之役﹐起事者再﹐平定者再﹐垂六﹑七年矣﹔始荊王朱常■﹝巛上水下﹞﹐迄石城王朱統錡。常■﹝巛上水下﹞所當之敵﹐爲招撫江南大學士洪承疇﹔統錡所當之敵﹐爲江南江西河南總督馬國柱﹑操江巡撫李日芃﹐他偏師不與焉。我朝順治二年﹝「蘄州誌」作三年﹞十二月﹐常■﹝巛上水下﹞自蘄州道英山﹐與王六姐起兵於蘄水斗方山砦﹔旋踞太湖司空山﹝「國史」「貳臣洪承疇列傳」﹐作結砦英山﹑潛山間﹔又云﹕常■﹝巛上水下﹞爲蘄水王銜鎧次子﹐冒族兄樊山王舊稱﹐與此不合﹔銜鎧二字﹐案之﹐似宜作術鏜﹞。初﹐常■﹝巛上水下﹞以樊山王次子封鎭國將軍。故明崇禎十二年獻賊破襄陽﹐常■﹝巛上水下﹞遁蘄州。至是﹐襲破太湖﹐知縣饒崇秩遁免。承疇方駐江寧﹐檄提督張天祿﹑總兵馬得功﹑卜從善﹑胡茂禎分路馳剿﹐斬砦長石應璧﹑應連等五人﹔常■﹝巛上水下﹞部曲余垣﹝按「太湖縣誌」云﹕縣人余垣擒常■﹝巛上水下﹞﹔此依「杜溪文集」作垣﹞以所屬三百人出降﹐誘執常■﹝巛上水下﹞﹐斬之。三年秋﹐常■﹝巛上水下﹞舊部李時嘉等復掠太湖﹐總兵黃鼎平之。是年冬﹐揚州人明瑞昌王軍師趙正據宿松洿池間﹐稱明帥﹔屢挫大兵。安徽巡撫李棲鳳遣兵備道夏繼虞﹑總兵卜從善﹑黃鼎﹑冷允登﹑副將梁大用等合兵剿之﹐生擒正子捷﹑應弟秀升等數十人﹐斬首五百級﹝「貳臣李棲鳳傳」作斬千人﹞﹔並瑞昌王朱誼貴亦擒斬之。十一月﹐蘄州人劉和尙犯英山城﹐鳳陽巡撫陳之龍檄廬陽﹑六安營擊走之。六年﹝明永曆三年﹑魯監國四年﹞正月﹐金聲桓歸明﹐九江以東望風趨附﹔使廬州馮宏圖﹝「安徽通誌」作洪圖﹞假史閣部名號召﹐攻無爲州﹑巢縣﹐皆復之。巡撫陳之龍以不能禦敵﹐降調以去。宏圖又自無爲圖廬江﹐知縣陳所聞﹑都司徐應祥城守待援。至是﹐又攻英﹑霍﹑六安﹐旬月皆下﹐大江南北響應。未幾﹐總督馬國柱飭按察使王國寶隨侍卽鄂屯領兵剿擊。漕督吳維華會師來攻﹐禽宏圖及其黨蔣懋修等三十三人﹐兼招降諸砦﹔無爲州吳光宇﹑巢縣葉士章皆以內應見殺﹝四明西亭淩雪氏「南天痕」於此下云﹕自是﹐英﹑霍之間各建義砦﹐共四十有八﹔此略誤。不知四十八砦乃蘄﹑黃﹐非英﹑霍﹔但與英﹑霍合也﹞。三月﹐範大﹑範二起桐城白雲砦。夏四月﹐陳麟謀起兵太湖以應金聲桓﹐知縣李世治設計擒斬之。秋﹐監軍道王■﹝火鼎﹞引所勼兵來會。霍山侯應龍﹐張國容﹑楊國士攻霍山——應龍等有眾萬餘﹐佩義勝將軍印﹔圍霍山旣不下﹐乃退攻舒城﹑潛山。已而自劉家園出攻獅子砦及南關﹐拔營於管家渡﹔又移札將軍砦。冬十月﹐潛山余公亮﹝亦作余尙鑑﹞聚眾千人據英窠砦﹐監生胡經文據橫山砦——胡經文者﹐常遊行各山砦﹐盡結其豪右。安慶旣歸義本朝﹐各砦解散﹔惟英山張福寰自明季據三尖砦﹐與潛﹑太﹑桐﹑霍諸砦通。至是﹐擁眾如故﹐白雲﹑英窠皆倚之而起。經文尢善福寰﹐因據橫山以應公亮。十二月二十三日﹐公亮以數百人掠宿松縣市﹐敗縣將李之培﹐圍攻之﹔李世洽以太湖民兵會副將李正援剿﹐圍解。門毓英以霍山鄕兵﹐會署六安守備劉忠進剿麻埠。由是﹐天堂﹑埭口二十餘砦相繼立。陳伯紹攻霍邱﹐會久雨﹐城圮﹐知縣吳國用巷戰死。應龍旣據將軍砦﹐七年﹝明永曆四年﹑魯監國五年﹞正月官軍以兩路會剿。國柱自率所部爲一路﹐提督巴山﹑張大猷﹑江寧協領鄂屯爲一路﹐合師圖困應龍等﹔砦破﹐皆被執。俘至江寧﹐不屈膝﹔皆死之。方是時﹐明帝旣撫有湖南﹑廣西﹑貴州﹑四川﹑雲南﹐又得李成棟﹑金聲桓以廣東﹑江西附之﹐勢駸駸盛﹔江﹑淮間有司或多操切﹐嚴薙發令以施新政﹐民益走險不顧。本朝大兵破南昌﹐統錡崎嶇渡江北行﹐自稱寧王之裔﹐或號朱九風子。聞英山三尖砦福寰名﹐投之﹔韜迹砦中﹐授徒自給。福寰知其故明宗支也﹐善視之﹐以爲號召。經文旣立橫山諸砦﹐應之者日以蜂起﹐羣謂大事可就﹔乃迎統錡入潛山。二月初四日﹐奉爲石城王﹐居飛旗砦﹐以鎭中樞﹔規定法制﹐以永曆正朔﹝「國史」「貳臣李猶龍傳」稱諸砦俱受唐王札付﹐與此不合﹔或因周損爲唐王兵部尙書﹐故誤。「安徽通誌」「兵事」﹐以此爲五年八月事﹞﹐鑄造符印。各砦來謁﹐以次拜官﹐自部院﹑總鎭﹑撫按﹑科道﹑監司﹑郡縣皆備。於是﹐皖中英﹑霍之程元﹝亦作陳元﹞﹑蕭時泰﹑侯應龍等﹐潛﹑太之陳漢山﹑呂孟﹑陳盡﹑湯時行等二十四砦皆歸命﹐不附者以兵降之﹔太湖知縣李世洽﹑霍山知縣門毓英各嬰城固守。七月﹐授故安慶知府傅夢弼﹝一作夢鼎﹞部院職﹝夢弼﹐貴州拔貢﹐初授泗州教諭﹔獻賊來攻﹐禦之輒有功﹐升鳳陽同知﹐遷安慶知府。左夢庚破安慶﹐出走潛山﹔七月﹐踞皖澗砦﹐因予今秩﹞。故潛山典史傅謙之﹑故鄱陽從淮王起義諸生桂蟾﹑故公安貢生號義堂和尙者各受職﹐居皖澗砦﹐爲飛旗外護﹔各名砦皆屬焉。於是﹐統錡內撫有二十四砦﹐外聯絡蘄﹑黃四十八砦俱來歸﹝詳「鄂砦篇」﹞﹔更分兵置各砦﹐糾聲桓黨眾以廣聲援。時胡經文在從龍砦﹐遣遊擊胡勝進據西關砦﹐爲飛旗聲援﹔惟潛山昆侖砦長陳文露﹐招之不赴﹐攻之不克。夏四月﹐操江巡撫李日芃﹝按日芃﹐或謂是曰若之曰﹔今依國史﹐作日月之日﹞遣安廬兵備道見駐兵太湖之石鎭國及副將梁大用﹐馬國柱檄總兵卜從善﹐江南安慶巡撫李猶龍檄各路兵剿撫﹐合力進攻﹔破梅家砦﹐殺其監軍葛懋修﹑遊擊夏勝重等二十餘人﹔白雲砦降。進攻英窠砦﹐圍之﹔自四月初十日至六月十六日曆六旬有奇﹐以和誘之。砦破﹐獲其總兵孔文煥﹝「安徽通誌」引「馬國柱傳」作文燦﹞﹑副將方學達﹑遊擊王長等。公亮奔城墻砦﹔後遣生員徐樂韶招降之。方官軍合眾之來攻也﹐統錡自統五千人由金紫砦赴援﹐倚山列陳﹔我滿﹑漢之兵奮力衝擊﹐斬獲無算。八月二十一日﹝「國史」「名臣傳」作十月。案方略史館所纂各書之年月日﹐多據奏到之月書之﹐其例向來如此﹔故往往有參差也﹞﹐梁大用進克皖澗砦﹐傅夢弼同眾從後關遁入馬園。冬十一月﹐日芃遣諸將由水吼嶺進兵﹐以武生余必壽等爲向導﹔旬日﹐招降大和山﹑小和山一十八砦。惟飛旗以統錡在內﹐不降﹔大兵進洿池衙前攻圍之﹐凡七日﹐斷其水道。山兵四出衝突﹐乃合兵爲四路合擊之。初十日﹐縱火箭仰射﹐砦中大亂﹔大用攀蘿負戟先登﹐諸將繼之﹐擒其監軍道王坤基﹑總兵儲柏仁﹑石際可﹑旗鼓汪托﹐統錡亦從後關遁馬園。次日﹐進兵至霍山界寶纛河﹐執桂蟾﹑夢弼﹑義堂﹑唐明勝等十餘人﹐招降總兵王俊﹑副將霍維倫﹔西關砦猶守不下。二十五日﹐石鎭國用生員金承闇﹑徐樂韶計降之﹐而統錡猶遁匿英山。日芃初得胡經文﹑胡玉良﹐欲用之﹐故下之獄。八年春正月﹐授以密計﹔初十日﹐經文於英山羊角河誘統錡來馬園執之﹐諸砦悉平。日芃命夷其險阻﹐行善後之政。國柱上諸將功﹐以大猷第一——而諸砦中經文最反側焉。張福寰獨守十餘年﹐糧盡﹐官兵招之﹐僞降﹔將有所圖﹐事露被殺﹝「國史」「張大猷﹑巴山﹑馬國柱傳」稱陳斬福寰﹔與此不合。此據朱書「皖砦紀事」書之。又「李猶龍傳」﹐以諸砦之平﹐爲順治二年事﹔則與他書皆不合﹐今不援以爲據﹞。至順治十六年﹝爲明永曆十三年﹞七月庚申朔﹐明帝由榔之兵部左侍郎張煌言督師隨鄭成功北上﹐收復南都﹐並徇江南北府州縣下二十九城﹔八月初七日乙未﹐與王師自楚來者戰不利。慈溪諸生魏耕請赴英﹑霍山砦﹐乃焚舟登陸﹐走英山無所遇﹔仍潛行入海﹐遣使告敗於緬甸行在。永曆帝專敕慰問﹐晉本部尙書。又霍山總兵黃鼎妻梅氏者﹐故麻城甘肅巡撫之煥女——鼎字玉耳﹐霍山諸生﹔始﹐崇禎十六年五月﹐鳳陽總督馬士英遣鼎潛行入麻城諸砦說周文江反正﹐卽委鼎署麻城知縣。聞之煥女英勇而有志節﹐饒父風﹔娶之。會得闖賊果毅將軍印﹐士英爲奏功﹐並言奪自賊中狀﹔思宗聞之﹐擢鼎副將﹐並厚賞士英。因是﹐麻城人民頗有議鼎欺蒙者﹐致有「假印不去﹐眞官不來」之謠。順治初﹐鼎旣納款於洪承疇﹐授以總兵﹐使居南直﹔梅氏獨抗節不降﹐擁眾數萬﹐踞英﹑霍及廬﹑鳳山中﹐與總督馬國柱所部兵抗﹐所部屢敗。國柱謂鼎﹕獨不能招汝妻使降乎﹖鼎曰﹕不能也﹔然有吾子在此﹐使往或有濟乎﹖國柱遂使其子招之。梅氏時在廬州﹐謂其子曰﹕大廈將傾﹐非一木所能支。然志士不屈其志﹐吾必得總督來廬一面﹐約吾解眾﹐諭令薙發。然吾仍居山中﹐以遂吾志﹔不能若吾夫調居他處也。其子復命。國柱自至廬州﹐梅氏率眾出見﹐貫甲鐵兜鍪﹐凜凜如偉丈夫﹐如總兵見制軍禮﹔遂解兵居山中﹐不出﹝案此事見劉繼莊「廣陽雜記」﹐近日如「夕陽紅淚錄」等書均載之。迹梅夫人壯烈之行﹐其夫應爲愧死﹔故易書鼎妻爲梅氏以予之。蓋秦忠貞侯良玉﹑沈阿翠遊擊將軍雲英後之一人也。諸書載此﹐均惜夫人不知誰氏。爰據「弘光實錄鈔」中黃澍劾馬士英十可斬疏所稱鼎娶麻城鄕官梅之煥女之語﹐證夫人爲長公女﹔長公爲明李邊帥偉人﹐尢吾鄕錚錚奇男子﹐宜夫人英壯有父風。其始終不屈﹐惓惓不忘宗國﹐志節皭然﹔與其夫始附權姦終狡逞﹐求作降虜仍不能免﹐誠所謂燻蕕不同器者矣。惟霍山黃氏﹐今猶儒舊家風﹔夫人遺事﹐必猶有傳者。當再訪摭之﹞。黃鼎居江南久﹐後屢與鄭氏通﹔郎廷佐爲總督時﹐事敗﹐服毒死。

按皖砦前明人物﹐多不可考。今據方誌﹐得八人。一﹑桐城一人﹐吳昭普﹐字克明﹐諸生。崇禎丁丑﹐流賊逼掠﹐率鄕民團集﹐格鬥十餘日﹐被害。妻孫氏﹐痛哭死。其子光璘﹑光■﹝王翟﹞殉之﹔婦李氏﹑許氏﹐義不受辱﹐皆死。人謂一門五義云。一﹑潛山三人﹕汪之璞﹐字石生。流寇爲亂﹐眾聚保昆侖砦﹐推璞爲長。獻賊環攻﹐以計多所斬獲﹐砦賴以全。嘗上剿撫八策於撫軍黃配元﹐召致麾下。會省親歸砦﹐遇寇被執﹔大罵不屈﹐賊支解之。邱全﹐遇土寇攻昆侖砦﹐脇全招降﹐全至砦門﹐大呼固守勿降﹔賊刳其腹而去。鄭之僑﹐諸生。流寇入潛﹐率鄕眾保聚飛旗堡﹔見堡眾漸爲賊所搖惑﹐欲單騎出奔﹐爲讎家先以情告賊﹐遂被殺。一﹑宿松二人﹕何大同﹐字於野﹐廩生。崇禎壬午﹐流寇猝至﹐被執。擁至寨下﹐曰﹕爲我呼開砦門﹗大同不應。又擁至一砦﹐曰﹕前堡爾家所在﹐今可速賺之﹗大同罵曰﹕孰非戚裏﹐我豈以一命陷彼數百命哉﹗遂遇害。陸王猷﹐以武舉授把總﹐力能扛鼎。崇禎十年﹐守酆家店﹐殺賊甚多﹔賊憾甚﹐合圍擒之﹐臠分其肉而死。一﹑太湖一人﹐徐際相﹐署龍山營守備。闖賊餘黨焚掠蘄﹑黃﹐將抵太湖﹔時新破後﹐城無居人﹐際相率兵保邑令於許家砦。賊至﹐堵禦﹐殺數十人﹔以無援﹐力戰而死。一﹑望江一人﹐王之慶﹐字修佑。以明經﹐知尢溪縣﹔乞養歸。親喪﹐哀毀骨立。流寇逼境﹐之慶聯鄕裏爲人和社以捍禦之。甲申京城陷﹐慟哭不欲生。左兵東下﹐良玉死﹐其子夢庚降﹐陰請屠望江城﹔之慶以計排之﹐得紓其難。鎭臣徐勇欲用爲黃州守﹔之慶行至九江﹐投琵琶亭後小池死﹝案「望溪文集」書左忠毅公遺事云﹕崇禎末﹐流賊張獻忠出沒蘄﹑黃﹑潛﹑桐間﹐史公可法以鳳廬道奉檄守禦﹐每有警﹐輒數月不就寢﹔使將士更休﹐而自坐幄幕外﹐擇健卒十人﹐令二人蹲踞而背倚之。漏鼓移﹐則番代。每寒夜起立﹐振衣裳﹐甲上冰霜迸落﹐鏗然有聲。或勸以少休﹔公曰﹕吾上恐負朝廷﹐下恐愧吾師也﹗按史公之師﹐卽左忠毅公光斗也。此爲安徽秩官故事﹐附志之﹞。

山砦用兵年表

右表略舉以見大槪﹐俾觀者易於詳用兵起訖也。篇中參預兵事者﹐不止此數﹔此舉較著者﹐其它篇中已詳﹐可省覽而得﹐無須復也。明代北都未亡時﹐兵事不悉入表﹔以是時尙無統系﹐砦績未甚著也。東山一役﹐不列入﹔以爲時甚暫﹐無須表也。亡女禮嫻受余意﹐艸創之﹐呈余校訂﹐排列如右。烏乎﹗甫能助我﹐䢐化何之﹖編校寒窗﹐爲之淒然欲絕也﹗

卷三

羅田王葆心撰

山砦列傳

山砦列傳

荊王朱常■﹝巛上水下﹞梅之煥姚明恭李如初﹝子延慶等﹞晏淸靖科元﹝子乃心等﹞劉僑王■﹝火鼎﹞﹝子光富等﹞周損﹝從子羽儀﹞曹胤昌程繼善熊夢祥胡伯吳國宇﹝弟士愷等﹞盧希儲﹝弟希聖等﹞王祚昌盧之懍阮啟屺梁佳李甘來﹝弟大來﹞陸嗣先﹝弟廷文﹞張旦熙張光環吳敏師梁重其﹝弟之遴﹞胡魁楚吳國璋李奇觀﹝從子必泰等﹞奚鼎鉉馬士英戴瑾王躬靖樊維章孫希伸﹝弟維默等﹞蕭繼升萬里春嚴子靜易爲瑚﹝弟爲璉﹞陳四維魯元孫胡公國﹝周■﹝木營﹞王邦衡嚴欽謨葉欽明﹝弟暹明﹞郭良甲夏繼靑李芬周諒

荊王朱常■﹝巛上水下﹞﹐樊山王翊■﹝金氏﹞次子也。翊■﹝金氏﹞沒﹐長子常滄嗣﹝「小腆紀年」作鎭國將軍朱常■﹝巛上水下﹞起兵蘄州。云■﹝金氏﹞音師﹐字書無此字。余考字書﹐亦音揣﹐疑。顧氏「白茅堂集」音師﹐師或帥字之訛﹔揣﹑帥﹐音近也。徐氏又云﹕此本顧氏桂巖公諸客傳。又「東華錄」載是年二月洪承疇奏擒樊山王朱常炎﹔炎﹐其■﹝巛上水下﹞之訛歟﹗考斗方砦在蘄水﹐徐云蘄州﹐誤。又﹐「小腆紀年」稱﹕弘光立﹐十二月﹐初命荊王��居九江府﹐而缺其名﹔或是常■﹝巛上水下﹞歟﹖常■﹝巛上水下﹞﹐本自江西入山砦也。又「蘄州誌」作樊山王次子常■﹝巛上水下﹞﹐封鎭國將軍。「國史」「貳臣洪承疇列傳」又云﹕常■﹝巛上水下﹞爲蘄水王銜■﹝鎧﹐車代金﹞次子﹐冒族兄樊山王舊稱。考「明史」「諸王世表」﹐荊王慈煙於崇禎十六年正月張獻忠陷蘄州﹐先一月薨。此據朱書「皖砦紀事」稱荊王﹐知樊山王由鎭國將軍封樊山王﹐再由樊山王進荊王﹐襲慈煙爵﹐當爲安宗﹑紹宗時事。至蘄水王本名術■﹝車堂﹞﹐「國史」以形近誤。且常■﹝巛上水下﹞與蘄水王無涉﹐當時敵國詬斥之詞也。又考蘄水郡王乃遼簡王朱植之後﹐樊山郡王則荊靖王祁鎬之後也﹔以襲荊王﹐宗支較近。故常■﹝巛上水下﹞居九江﹑襲荊王﹐皆應有之事也﹞。常■﹝巛上水下﹞始封鎭國將軍﹐進襲樊山王。荊王慈煙薨﹐無嗣﹔常晉襲荊王。崇禎十二年﹐獻逆破襄陽﹐劫藩府﹔將軍聞﹐嘆曰﹕顧夫子﹐聖人也﹗挈家人﹐一夕遁﹔長史追不及﹐失所往。顧夫子﹐卽顧景星之曾祖桂巖﹔爲常■﹝巛上水下﹞父之師也。曾因天變﹐謂三五百六﹐阨有常數﹔勸翊■﹝金氏﹞以三事﹐然後可免。王如其言。至是﹐亂作﹔故常■﹝巛上水下﹞云然。十六年﹐獻逆陷蘄﹐屠之。僇荊王屍﹐郡王皆被害﹐劫諸妃夫人﹔將軍免。順治三年﹐復歸蘄﹐與英山男子王六姐起兵斗方砦﹔旋踞太湖司空山﹐死之﹝案斗方砦﹐在蘄水縣﹞。

案「府誌」引「居業齋集」云﹕嗣樊山王朱某﹐亂離後﹐漂泊蘄東百里外﹐隱於醫﹔更姓樊﹐字曰孝山。荊府名妓某﹐工畫蘭﹐楚楚有致﹔酒間﹐曼聲度曲﹐能說開元﹑天寶故事。孝山寵之﹐遂娶焉。已而﹐孝山病廢歸蘄﹐結艸廬以居﹔至康熙時﹐已蕪沒矣。廣濟金徳嘉過之﹐爲詩弔之。詩云﹕白頭宮女嫁王孫﹐陋巷頹垣煙雨昏﹔碗茗壚香曾此地﹐琵琶一曲客銷魂﹗

梅之煥﹐字彬父﹐麻城人﹐侍郎國禎從子。其先﹐宋宛陵先生後也。十歲喪父﹐從其母劉﹐居東山之沈莊﹐月課書盈寸。倜儻雄駿﹐異於凡兒。年十四﹐爲諸生﹔禦史行部閱武﹐之煥騎馬突教場﹐禦史怒﹐命與材官角射﹐九發九中﹐長揖上馬而去。萬曆癸卯﹐與應山楊漣同舉於鄕。以功名節義相期許﹐盱衡抵掌﹐視舉世無如也。甲辰﹐舉進士﹐選翰林院庶吉士﹔髙陽孫承宗性嚴重﹐不可一世士﹐獨推重之煥。之煥在館中﹐掀髯縱談﹐視館閣諸公低頭緩步﹑曖昧相向﹐恆目笑不自禁也。居七載﹐出爲吏科給事中﹔東廠太監李浚誣拷商人﹐之煥劾其罪。尋上言﹕今天下民窮餉匱﹐寇橫兵疲。言官舍國事﹐爭時局﹔部曹捨職掌﹐建空言﹕天下盡爲虛文所束縛。有意振刷者﹐不曰生事﹐則曰苛求。事未就而謗興﹐法未伸而怨集﹕豪傑灰心﹐庸人養拙﹐國事將不可爲矣。請陛下嚴綜核以責實事﹑通言路以重紀綱﹑別臧否以惜人才﹐庶於國事有濟。時朝臣部黨角立﹐之煥廉柧自勝﹐嘗言附小人者必小人﹐附君子者未必君子﹔蠅之附驥﹐卽千里﹐猶蠅耳。時有追論故相張居正者﹐之煥曰﹕使今日有綜名實﹑振紀綱如江陵者﹐訿■﹝言翕﹞之徒﹐敢若此耶﹖其持平不欲傅會人如此。蓋時當神廟靜攝日久﹐朝政隤弛﹐故之煥封事﹐激切言之﹔於部黨角立如敵國﹑不相下之中﹐一無所附離。每有封駁﹐恆兩非之。其大旨務在破私交﹑絀黨論﹐矯時救獘﹐愛惜人才而已。居六載﹐出爲廣東按察司副使﹐分守惠州。惠獄多冤結﹐拷一連十﹐累歲不得決﹔閉門﹐周視案牘﹔期旦日會堂下﹐據案呼囚﹐明舉其刑﹐書云何據﹐幾決遣﹝﹖﹞。獄成於手中﹐奄忽如神。嶺表多盜賊﹐勢豪家通行﹐爲之囊橐﹔偵知根株﹑窟穴所在﹐分行收捕。窮治所犯﹐實時伏辜。由是﹐盜賊禁止。惠州豪沈烈女於水﹐角得﹐就烈女死地撲殺之﹔瘞其女於蕭烈婦墓旁﹐賦詩刻碑以識焉。海寇袁八老掠潮﹐殺守吏﹔潮非所部﹐自請往剿。嚴兵扼海道﹐絕饋運樵汲﹐散免死牌數千﹐首服者接踵﹔八老窘迫﹐乘潮夜遁﹐乞降於閩。之煥督學山東﹐八老率舟師援遼﹐謁之於登﹔之煥語之曰﹕海上之役﹐不得望見顏行﹐今何以在此﹖八老泥首謝曰﹕畏公天威﹐是以走閩﹔今日敢不爲公死乎﹖其視學闊略教條﹐謝絕請托。考課之暇﹐輒進諸生而教誡之。賢者降階執手﹐重以慰藉﹔不類者﹐嚼齒唾﹐以申夏楚。諸生始而駭﹐中而服﹐久而歌思頌慕﹐咸以爲師保父母也。兗富人謀並鄰生園廬﹐使二盜要諸叢薄中﹐捽搏而殺之﹔有司以盜抵罪。之煥曰﹕是所謂功意俱惡者也。人止一命﹐而盜無兩死﹔今貫主使而論盜可乎﹖逮至﹐一訊而服﹐遂以重論﹔而二盜坐前案﹐論死。天啟元年﹐召入﹐爲通政司參議﹐遷太常寺少卿。三年﹐擢都察院僉都禦史﹐巡撫南贛﹔丁母憂﹐歸裏。未幾﹐而逆奄之難作﹐逮漣﹐杖死。言官摘抉漣黨﹐以之煥爲首。指漣就徵日﹐之煥往送﹐執手慟哭﹔誣其在省中受取賕賂﹐牽連卽訊。當是時﹐鉤黨徧天下﹐鋃鐺之使四出。之煥自分旦夕逮系﹐而獄久未決﹔每呼憤頓足曰﹕我何渠不如野貓頭﹐致奄黨忽忘我耶﹖野貓頭者﹐之煥與漣平居相爾女之辭也。已而嘆曰﹕主少國危﹐朝家事壞於璫兒媼息之手﹔當刺血艸奏﹐大呼二祖﹑十宗之靈撼承天門慟哭﹐引刀自劉北闕下。男兒死耳﹐肯低頭駢首作圜扉中一片血耶﹖短衣襆被﹐從兩蒼頭跨馬北上﹔親知股栗﹐莫敢遏。過信陽﹐故人王思延止之曰﹕壯哉﹗遂與子長別矣﹔彊爲我少畱痛飲﹖信宿而去﹗越翼日﹐邸報至﹐逆黨梁克順誣以贓私﹐坐追贓﹐遣戍。思延笑謂﹕公可以歸矣。跨馬復返﹐據鞍郤望﹐怏怏如有所失也。思宗卽位﹐以原官召﹐巡撫甘肅﹝「明季北略」作陽和總督﹐誤﹞﹔大破套賊﹐斬首七百餘級﹑生得部長三人﹑降六百餘人﹐服威邊方。聞溫體仁用事﹐訐錢謙益﹔之煥遺書中朝﹐右謙益而暴體仁過。明年春﹐寇復大入﹐患豌豆創﹐環大黃山而病﹐諸將請掩之﹔之煥不可﹐曰﹕幸災不仁﹐乘危不武﹔不如食之﹐因以爲徳焉。遂不戰。踰月﹐羣寇望邊城搏顙涕泣而去。會京師戒嚴﹐有詔入衛。瀕行﹐西部入寇﹐之煥畱甘肅﹐再戰再敗之﹐斬首八百四十有奇﹔復西定悍卒王進才之變﹐乃整軍東。明年五月﹐抵京師﹐已後時矣。有詔之煥入朝﹔體仁修隙指劾之﹐遂罷歸。之煥𨿽文士﹐負材武﹐善射。爲人忠誠樂易﹐光明洞達。遇顯貴人﹐不摳衣奉手﹐亦不爲崖岸斬絕﹔遇寒門單士﹐不爲翕翕熱﹐亦無所施易。剛腸疾惡﹐面折人過﹔如矢激弦﹐一往輒發﹔憐才好士﹐振窮急難﹔𨿽讎人怨家﹐片言諈諉﹐輸寫心腹﹐未嘗有纖毫芥蒂也。與吏部尙書李長庚﹑吏部侍郎劉鍾英﹐稱西陵三老。自甘肅歸﹐暮年以乏嗣漁色﹐頗爲鄕評所輕。著有中丞遺文﹑遺詩若干捲。家居﹐門無重閉﹐室無典謁﹔殺雞飯黍﹐賓客雜坐﹐笑語諠闐﹐几案狼藉。小夫孺子﹑乞兒販婦﹐冤憤赴愬﹐直入坐隅﹔之煥召其所與交關者﹐往復譬解﹐平亭曲直﹐務使得當而止。縣中桀黠奴與姦猾吏﹐盤互漁食閭裏﹔閭裏冤結者﹐不之有司而之之煥。之煥必禽治﹐痛折辱之﹐列其罪狀付守令﹐案伏其辜﹐不得以勢力變詐自解。由是﹐篳門主竇﹐倚爲司命﹔勢豪側目視﹐之煥亦不能爲絀服也。麻城阻山﹐多盜賊﹐皆奴吏爲淵藪﹐盜連發不得﹐得卽妄引平人﹐連染株送﹐盜得不窮竟。之煥曰﹕除盜莫如除窩﹐除盜窩莫如除勢窩。具得其主名﹐區處責問﹔遊徼尉卒﹐令壹切受署。勢家有首匿者﹐自領尉卒搜捕﹔又不得﹐則發蒼頭健兒﹐裹與俱。追逐數千里外﹐無有遺脫。驗服﹐輒折其兩足﹐縛送所司﹐俾不得受賄縱捨。羣盜搖手勿復過麻城界﹐自送死也。流賊起秦﹑隴﹐躪豫﹑楚﹐蔓延光﹑黃間﹔之煥告戒守令勿去﹐有我在。用軍法部勒材官﹑鄕人﹑子弟﹑僮奴﹐警巡迾﹐遠偵探﹐援兵登陴。所蓄養健兒數百人﹐爲正兵﹐備出戰﹔收無藉惡少爲遊兵﹐資應援。一參將領辰兵護關廂南贛大炮﹑東粵紅衣炮﹔架樓櫓﹐募獵戶操藥弩矢﹐分伏關隘。城沈莊別墅﹐浚渠塹﹐具藺石渠答﹐與縣治掎角。急親領家丁跨馬巡徼﹐黑夜往還數十里﹔守者恃以無恐。乙亥二月﹐賊乘夜遶城而南﹐不敢逼。自是﹐賊遊兵所及﹐不敢犯麻城者八年。獻賊投牒乞撫﹐稱西營張獻忠﹔每過城東指榖堆山﹐相戒無近。沈莊西陲﹐兵所在焚掠﹔過沈莊﹐必斂兵免冑稽首而去﹝「明季北略」云﹕之煥居九邊﹐獻忠爲麾下游擊﹔之煥善其勇猛﹐厚待。至身後﹐獻忠過其裏居﹐設祭而去﹐絕不擾民。此事他書未見﹐附志之。惟計氏之煥作之翰﹐誤﹞。鄕人入保者益眾﹐名其堡曰保生。蒔花之圃﹑養魚之陂﹐皆斥以予民。誅茅結廬﹐雞豚成社﹐所全活數十萬人﹔兵後凶災﹐振廩貸粟﹐又全活數萬人。之煥以士大夫失勢家居﹐卒能枝拄劇寇﹐保全江﹑漢﹔以其至誠惻怛﹑急病讓夷﹐一腔熱血﹐夙爲鄕裏士民所傾信也。官兵日暮行劫﹐東山砦炮石傷二騎﹐羣噪﹔周侍郎第登其屋﹐將爇焉。之煥至﹐厲聲叱曰﹕奴輩三百人﹐欲反耶﹖吾遣家丁縛汝如搏豚耳。一軍皆聲喏﹐擁之煥馬抵沈莊﹐聽處分而去。邑子董環據東山巴河﹐聚眾且數千﹐郡邑洶懼﹔之煥折簡召之曰﹕環敢不來耶﹖環至﹐竿其首﹐眾卽自解散。其呼吸應變﹐不動聲气﹐皆此類也。歿之月﹐里人皆巷哭。每歲誕日﹐聚哭於墓者數千人﹔向受其鐫責者﹐無不行哭失聲。與同邑陳侍郎以聞好﹐漣初歿﹐語以聞曰﹕昨曾見野貓頭來﹗陳駭曰﹕何謂也﹖公曰﹕日午時﹐忽見於竹亭篁籜間﹐狀貌如生﹔把余臂﹐語曰﹕血書中未盡之語﹐汝爲我證明之﹗言訖而歿。所謂質諸鬼神者耶﹗之煥風采機略﹐爲熊廷弼所推服﹔而牽於文法﹐屏之閒地﹐不盡其用。當時廣濟劉醇驥投詩寄慨﹐後世惜之﹝案此別傳體﹐見鄧顯鶴楚寶增輯。以其較「明史」列傳爲詳﹐且於用民兵事尢悉﹐故主之﹔而參以「明史」本傳﹞。

姚明恭﹐字菎斗﹐蘄水人。萬曆己未進士﹐官檢討﹔遷左庶子﹐再遷詹事﹑翰林院掌院學士。出趙興邦門﹐公論素不與。崇禎十一年﹐由詹事遷禮部右侍郎﹑東宮侍班﹐教習庶吉士。給事中耿然劾其與副都禦史袁鯨比而爲姦利﹐帝不聽。明年五月﹐爲罪輔武英殿大學士薛國觀力援入閣﹐與大學士張四知﹑魏照﹑乘偕三人者庸劣充位而已。明恭加太子太保﹐進戶部尙書﹑文淵閣大學士﹔在位甫一載﹐鄕人詣闕訟之﹐請告歸。初﹐山東右布政使熊文燦者﹐貴州永寧衛人也﹔以憂歸﹐後家蘄水﹐與明恭爲姻妮。明恭官詹事時﹐又與楊嗣昌善。嗣昌柄兵﹐承帝眷﹐冀得一人速平賊﹐以副帝意﹐並以自助﹔明恭因薦文燦﹐且曰﹕此有內援可引也。嗣昌喜﹐因薦之。十四年四月﹐拜文燦兵部尙書﹐總理湖﹑川等省軍務。蓋文燦督兩廣時﹐帝曾遣中使祕覘之﹔文燦酒間以平賊自負。中使還朝﹐果言之帝﹔故云內援也。及文燦敗﹐明恭方柄國﹐亦不能救也。舊例﹐蘄水漕米﹐從蘄州兌軍﹔州去會城遠﹐軍旗科派﹐里甲苦之。明恭言於當路﹐攺兌會城﹐民甚賴焉。流賊起﹐築城於巴口守之﹐保全甚眾。「明史」附「程國祥傳」﹝案明恭「府誌」無傳﹐「明史」作官戶部尙書﹑太子少保﹑文淵閣﹔而廖元度「楚風補」作東閣大學士兼禮部尙書﹑加太子少保﹐與「明史」異。父老傳聞﹐明恭入本朝﹐因巴河巡檢無禮﹐憤入都﹐乞用﹔後仍放歸。以不見紀載﹐不錄﹞。

李樹初﹐字客天﹐蘄州人﹐太醫院使時珍孫。萬曆己未進士﹐任戶部主事﹔晉郎中﹐督宣﹑大餉。時太監王坤節制宣﹑大﹐巡按道進見﹐猥由角門入。樹初稱疾﹐不往﹐將中傷之﹔適璫敗﹐得免。後以山西副使致政﹐家居。會流寇猖獗﹐罄家貲﹐築盤石﹑符幹二險﹔蘄人賴之。崇禎十六年﹐獻賊陷城﹐不屈死。長子延慶﹐貢生﹔孫之蘋﹑之藻﹐廩生﹕同遇害。次子具慶陳狀﹐允祀鄕賢。乾隆四十一年﹐賜謚節湣﹝「黃州誌」案樹初致仕後﹐扁舟湖上﹐自課詩文。有「潁余慵緒」數十卷。及城破﹐與家人訣曰﹕我𨿽在籍﹐自當盡節﹔爾輩讀聖賢書﹐死生有命﹐亦不可屈於賊也。故一門爭從死焉﹞。

晏淸﹐字玄洲﹐一字泰徵﹐黃岡人﹔中萬曆己未進士。寬和朴易﹐不立皦皦之名﹐而獨操不亂。授蕪湖知縣﹐廉介明允﹔攺吳江﹐民請畱。吳江吏來迎﹐爭於路﹐不得行﹔再宿乃去﹝詳「太平名宦志」﹞。吳江值水澇﹐爲民請命﹐得邀全荒例攺折。以廉能上最﹐擢吏部驗封司主事﹝「縣誌」作稽勛郎中﹐誤。此從「永曆實錄」﹞。天啟間﹐魏忠賢气焰盛﹐請封其從子良臣爲伯﹔淸阻之﹐不行。冢宰周應秋怒﹐削籍歸。崇禎初﹐以原官起用。時諸以忤璫去者﹐皆競起﹐驟登淸顯﹔而淸髙臥﹐不赴召﹝「縣誌」稱崇禎初﹐起文選郎﹐尋給假歸﹐壬午起考功郎﹔誤。據「實錄」﹐淸十餘年徘徊﹐實不起也﹞。崇禎九年﹐流賊張獻忠出太湖﹐連蘄﹑黃﹐焚邑楓香橋一帶﹔文學鄧雲程兜甲執鐵鞭﹐率鄕兵數千格鬥退之。是年﹐獻賊駐邑之白楊山﹐遂抵西北﹐邑民被殺者六﹑七萬人﹔淸率父老請兵於巡撫王夢尹﹐夢尹不應﹝據此﹐知淸當家居時﹐亦曾參與地方砦事也﹞。淸徘徊十餘年﹐徵旨屢下﹐乃起﹔歷驗封司郎中﹐資望最深﹐應主銓政。吳昌時者﹐當淸令吳江時﹐以諸生爲淸所拔賞﹔及是﹐因周延儒結太監王化民﹐躐入吏部﹐遽掌銓政﹐居淸上。忌淸雅望﹐畏物論之不容也﹐輒用年例﹐奏遷淸爲廣東鹽法道僉事。淸在吏部十八年矣﹐卽外遷亦當得副使﹔昌時欲重抑之﹐才攺五品﹔淸顧夷然安之。昌時誅﹐廷論欲召淸﹔淸居嶺外兩載﹐未嘗通一函於燕邸﹐遂不得召。弘光元年﹐量擢尙寶司卿﹔隆武二年﹐再遷太僕寺卿﹕皆不赴。時江﹑黃淪陷﹐淸解官﹐僑寓海北﹐翺翔無宦情。帝由榔卽位﹐擢吏部左侍郎﹔辭不至。已而李成棟破廣東﹐淸避地潯南。上在南寧﹐擢吏部尙書﹐惇趨入陛見﹔以足疾不能朝﹐請力辭。上益向用之﹐特旨免朝參﹐專理銓務﹔不獲辭﹐乃受事。淸恬澹簡易﹐以病不見客﹔門無私謁﹐行在翕然推重。吳貞毓以主事躐吏部侍郎﹐趨權利﹔深忌淸而無能與競﹐乃自請視師嶺上去。時江﹑楚避難出者爭稱起義求進﹐屐履相接﹐牘滿公交車﹐朝廷無能辧﹔淸知其誕﹐爲分別用捨。羣不逞者皆怏怏﹐造蜚語謂吏部懸榜有「破家起義﹑全發效節」八字﹐見之令人欲噦語。貞毓倡言如此則流傳江﹑楚﹐解散人心﹐爲禍不小﹐以搖動淸﹔然淸實無此語而公。淸爲端士所推重﹐貞毓無能如何也。銓郎施兆徵頗通苞苴﹐扞格淸所爲﹔淸以持重沮抑之﹐兆徵斂而攺節。永曆四年﹐吳貞毓爲戶部尙書﹐與王化澄相表裏以逼淸﹐淸乞骸骨﹔疏上﹐猶未許。會詔獄起﹐淸諫﹐不聽﹔遂移病不起﹐拜表卽行。居潯州﹔未幾﹐卒﹐年七十有三。

靖科元﹐字若谷﹐黃岡人。天啟壬戌進士﹐授邯鄲知縣。興利鋤姦﹐民懷其惠。攺宜陽﹐擢刑部主事﹐進工部郎中﹔以簽京商事﹐與周延儒忤﹐罷歸。禦史衛景瑗疏救﹐不得命。時流賊蹂躪﹐築砦小崎山﹐保聚鄕族﹔遭土寇襲破之﹐以身殉焉。著有「若谷遺文」。子乃心﹐廩生﹔乃式﹐貢生﹕俱從死﹝案「縣誌「選舉表」﹐科元官至浙江副使﹞。

劉僑﹐字東卿﹐麻城人。以武舉﹐中式萬曆壬辰武進士。天啟時﹐襲祖天和蔭﹐掌錦衣衛職﹐授北鎭撫司﹑太子太傅﹝「府誌」作宮保﹐誤﹞。魏忠賢屬陷汪文言﹐以株累正人﹔僑不從﹐削籍歸。崇禎初﹐起用爲五城都督﹐命訊喬允升﹑易應倡之獄。僑素知二人端方﹐保全之。後委緝六部十三省事﹐僑極言耳目難信﹔忤旨﹐謫戍。馮元揚疏僑忠直﹐宜還職﹔報可。未用﹐獻賊入麻城﹐獻二妾﹑金器玉杯古玩數萬金﹐由周文江賄獻忠﹔受僞命﹐爲錦衣指揮使﹝「明季北略」作都督﹞。旋與馬士英所遣生員黃鼎合諸砦謀反正﹐斬賊將湯志﹔全縣應之。及左良玉復蘄﹑黃﹐僑削髮逃去﹔巡按禦史黃澍持之急。會馬士英納僑賄﹐令訐澍﹔遂復僑官﹐削澍職﹕士論薄之。

王■﹝火鼎﹞﹝「黃州府誌」「科貢表」云「湖廣通誌」作鼎﹐「羅田縣誌」間亦作鼎﹞﹐字定安﹝「國史」「名臣馬國柱列傳」﹐稱湖廣人王定安﹐稱其字也。傳中稱爲流賊。案國初官書多據當時軍中奏報﹐於明季起義諸臣多稱逆賊或稱僞官﹐系一時之稱。至「禦批通鑑輯覽」﹐乃悉攺之。後如「小腆紀年」﹑「明通鑑」﹐皆因之。又王氏譜稱其號少參。案明人稱參議副使﹐有大參﹑少參之稱﹐非號也﹔今不從﹞。羅田多雲鄕人也﹝■﹝火鼎﹞裏居﹐以歷世祖塋考之﹐疑在聞斯衝。鼎革後﹐子孫遷居英山聞家衝﹐見族譜﹞。其先代居進士河﹝■﹝火鼎﹞髙祖沼居此﹐官崇王府審理正。當時號所居曰王進士河。俗稱鄕貢﹐亦曰進士﹔沼與其長子華亭知縣徳懋﹑從弟淑﹑從子峨眉知縣徳盛﹐均歲貢﹔從弟澄﹐正徳甲戌進士。五人皆同堂昆從﹐澄尢開羅田甲第之先﹔故以名之﹞。髙祖沼官汝寧崇王府審理所審理正。崇藩累世有賢名﹐沼居官斷獄﹐有平決稱。明世王官多沈滯﹐沼得晉階奉議大夫﹐告歸。其子六皆弟子員﹔次徳彰﹐■﹝火鼎﹞曾祖也。當時服親中多領州佐縣之官﹐尢能以義烈著。徳彰子﹐棟﹔棟二子﹕邦欣﹑邦族﹔欣﹑妻聞氏﹐■﹝火鼎﹞父母也。三世例皆贈如其官﹐妻皆夫人。■﹝火鼎﹞以諸生與族孫梓潼知縣增﹐同舉天啟七年鄕試﹝增字美子﹐由湖廣辰溪教諭﹐擢四川梓潼知縣。獻賊入蜀﹐屠城無算﹔惟梓潼以文昌氏張﹐故獲全。增子文宏﹐年十四﹔不獲父耗﹐冒賊鋒奔視﹐塗遇寇死之。入國初﹐增歸自蜀﹐壽終。先是﹐崇禎十六年﹐增家梁燕成巢﹔二雀入﹐爭踞之﹔角力兩晝夜﹐燕弗勝﹐巢爲雀有。增作「燕巢賦」以誌怪。增沒﹐無嗣﹐產爲婿葉得仁所有﹔卒符其異。文宏﹐十二補諸生﹐十三餼於庠﹔卒以孝死﹐祀忠義孝弟祠。越十年﹐有廬江張振祺亦尋親入蜀﹐巡撫李國英拔署梓潼縣。同時蓋兩孝子﹐皆與梓潼有關云﹞﹐裏居十餘年。知縣白乃忠﹑沈壽嶽﹑汪洋識皆倚以防禦流賊﹐繕城郭﹐治砦堡﹔以其暇續輯方誌。■﹝火鼎﹞以舉人﹐贊畫其列﹔羅田官民禦流寇﹐最有聲焉。崇禎十六年﹐補官河南洧川知縣。縣當前知縣柴慶禋殉亂之後﹐民物凋廢﹝案■﹝火鼎﹞官洧川﹐其年月無考。「河南通誌」「職官表」作王鼎﹐湖廣羅田人﹐舉人﹔名列柴慶禋下。柴氏﹐「明史」「忠義」有傳﹔■﹝火鼎﹞繼之﹐當在十六年。入國朝順治元年﹐知縣王國輔繼其任。又按劉繼盛﹑王固統「白侯築城碑記」﹑劉宗祥「汪侯建立關廟碑記」﹐其題名皆稱舉人王■﹝火鼎﹞。白碑在崇禎八年﹑汪碑在十六年秋﹐以此推知■﹝火鼎﹞官洧川在十六年後﹐無疑。舉人盛世彥﹐官永嘉知縣﹐白碑亦題舉人﹔疑爾時盛亦未仕。至汪碑列盛名鄕紳中﹐則已仕矣。可知並非■﹝火鼎﹞已有官﹐但書其舉人也。至「南疆繹史」﹑「南天痕」均稱■﹝火鼎﹞乙酉歸裏﹐更可據其官洧川及擢監軍道﹐必在癸未﹑甲申﹑乙酉三年中。考「國史」「貳臣王之綱列傳」﹕福王時﹐史可法奏之綱鎭開封。洧川開封屬﹐■﹝火鼎﹞是時宜在官無恙﹐可知。順治二年﹐豫親王下河南﹐王之綱棄開封南下﹔■﹝火鼎﹞當於是時歸裏。與「繹史」亦合﹐亦據從之﹞。■﹝火鼎﹞繼之﹐居官淸廉方正﹐民謠曰王一筐。洊擢江南監軍道﹝事見「欽定古今圖書集成」引「羅田縣誌」﹔今「府縣誌」﹑「王氏譜」皆佚其事﹞。順治二年﹐豫親王下河南﹐鎭開封﹔王之綱棄城南下。■﹝火鼎﹞乃歸裏﹐連山砦﹑結義兵﹐與故福京兵部尙書麻城周損﹑嘉定知縣曹胤昌相倚﹐統蘄﹑黃三百餘砦﹔而四十八砦最有名﹝據「圖書集成」引康熙「羅田志」稱﹕英﹑霍﹑黃府之眾﹐迫脇起義。可知當時蘄﹑黃﹑皖﹑鄂各砦﹐必■﹝火鼎﹞與損等主持而聯絡之也﹞。由此上接徳安﹑汝﹑漢各名砦四百八十有九﹐皆通聲息﹝案漢陽﹑徳安主砦最有名者﹐今附考列之。袁啟觀﹐云夢諸生﹔賊據城﹐啟觀立砦自守。賊執之去﹐出題試之﹔啟觀曰﹕汝旣知文﹐亦知亂臣賊子人人得而誅之乎﹖賊怒﹐殺之。時賊延蔓﹐鄕民結砦自保。賊將白旺連破十餘砦﹐安陸諸生廖應元守益堅﹔姦人執送旺﹐旺曰﹕汝欲何爲﹖厲聲曰﹕欲殺賊耳。賊怒﹐射殺之。應山舉人劉申錫﹐養死士百人﹔城陷﹐謀恢復。兵敗﹐爲旺所殺﹐數百人皆戰死。又程良籌﹐字持卿﹐孝感人﹔工部尙書注子也。天啟五年進士﹔以父爲太常少卿不附逆奄﹐並良籌除名錮之——未仕而除名﹐向來未有也。崇禎元年﹐起官﹐歷文選員外郎﹐掌選事。麻城李長庚爲尙書﹐以同鄕故﹐甚倚之。長庚用推舉失當﹐削籍﹔良籌亦下吏遣戍﹐久乃釋歸。十六年﹐李自成犯承天﹐孝感亦陷﹔良籌以白雲山險峻﹐與同邑參政夏時亨築壘聚守。賊使說降﹐良籌毀其書﹔賊怒﹐設長圍攻之﹐相持四十餘日﹐解去。時漢陽﹑武昌亦爲張獻忠所陷﹐四面俱賊﹔獨白雲孤處其間﹐賊頗患之。以武昌爲官軍所復﹐良籌號召遠近諸砦﹐掎角進兵﹔其冬﹐遂復孝感﹑云夢。十二月﹐進薄徳安﹔兵敗﹐退保白蓮砦。砦中人數通賊﹐以內應﹐良籌遂被執﹔說降不屈﹐羈之密室。明年正月﹐左良玉遣將攻徳安﹔賊懼﹐擁良籌﹐令止外兵﹔不從。賊棄城去﹐逼良籌偕行﹔又不從﹐遂被殺。贈太常少卿。吾考徳安﹑漢陽山砦兵事﹐多佚不傳﹔特據「楚寶」存此﹞。至五年秋﹐同胤昌勼山兵東出﹐破廬州﹐不守﹔轉戰蘄﹑黃間﹐累有斬獲。又與霍山侯應龍﹑張圖容﹑楊國士謀攻霍山﹐不下。六年﹐下羅田﹐更結英山砦長陳元等謀再規霍山﹔出不意﹐突犯之﹐殺其守備徐志髙﹑把總韓秀﹝順治朝「東華錄」稱﹕六年某月﹐楚賊犯霍山。𨿽未書主名﹐以當時情事比合﹐知此事必■﹝火鼎﹞與陳元謀霍山之所爲﹔人與時地皆合也﹞。旣兩江河南總督馬國柱遣軍中副將朱運亨擊之﹐戰於英山三尖山﹔敗之。二月﹐三尖砦長張福寰奉石城王朱統錡居飛旗砦﹐■﹝火鼎﹞與周損等連蘄﹑黃四十八砦歸之。統錡表達粵中﹐帝由榔進■﹝火鼎﹞兵部尙書﹐總督鳳陽義軍﹔■﹝火鼎﹞益感激圖報。七年二月﹐誓師不返﹐置次子諸生光幹於英山﹔悉室家舊旅﹐連戰潛山﹑太湖間。兵敗﹐俘至江寧不屈﹐死之﹔長子光富﹑繼室汪氏從焉﹝參「南疆繹史」﹑「小腆紀年」﹑「明通鑑」﹑「續明史紀事本末」﹑「南天痕」﹑「杜溪文集」及「府縣誌」﹑王氏五次宗譜。按「圖書集成」「閨媛典」引「羅田縣誌」﹕汪氏﹐舉人王■﹝火鼎﹞繼室﹔爲賊所執﹐欲污之。氏怒罵﹐撓賊刀奮殺﹔羣賊共擊殺之。其事極誕——大抵當時不忍汪氏節烈泯沒﹐故托詞拒流賊被殺﹐不知於事實極悖也。同時有聞大成者﹐字子上﹐亦多雲歲貢﹔憤周文江等之污僞命﹐棄家遊湖﹑湘間﹐授監紀推官。於鄠縣山中﹐招義旅﹔將起事﹐被執﹐與臨武知縣李興瑋同系衡州獄。大成因獄卒﹐沽酒與興瑋同飲﹐醉則悲歌慷慨相倡和﹔無紙﹐皆裂襟裳﹑襪布書之﹐多佚不傳。惟「永曆實錄」載其題獄壁一首﹐與興瑋同日遇害。其人與詩﹐皆可與■﹝火鼎﹞並傳者也。因方誌不載﹐故附表出之﹔見王船山「永曆實錄」。又有拔貢黃惟鍛者﹐以僉事參正總兵都督僉事黃朝宣軍。朝宣鎭袁﹑吉﹐爲長沙東護﹔惟鍛教之募兵﹐因之民頗受虐。惟鍛﹐亦羅田人也﹔入本朝後﹐擢貴州按察使僉事。亦見「永曆實錄」﹐並參「羅田志」。同時羅田又有周室鼎﹐從桂王入滇﹐隸某軍﹐累封至某國公。後降於本朝﹐平黎有功﹐亦擢至大同鎭總兵官。今人亦無有知其在明曾封國公者﹔參「王氏壬辰譜」﹑「周氏譜」﹑「黃州府誌」﹞。當時族中又有名少奭者﹐亦於崇禎十六年糾眾抗賊﹐被殺。

案王■﹝火鼎﹞遺詩﹐直抒胸臆﹔廉悍英傑﹐稱其爲人。喪亂之餘﹐僅有存者﹐與蕭君﹝疑卽蕭熹﹐汪侯碑中人也﹔曾與剿流賊之役﹐與■﹝火鼎﹞有舊。又同時與熹兄弟行名魚者﹐官登州知府﹔與諸生萬全工醫諸佚事﹕均見「廣陽雜記」﹞遊老塔山寺云﹕此山此水俱眼前﹐我來觀化信前緣﹔松聲萬壑供醉耳﹐花影一縷張別筵。蕭子王孫堪興發﹐溪光禽語自長年﹔虎溪相送還相憶﹐今夜空山抱月眠。玉泉寺云﹕路歧千載盡西東﹐入寺還驚色界空﹔一派玉泉通地脈﹐千尋石壁見神功。疏簾析析弄明月﹐短褐蕭蕭吹野風﹔勝地登臨意無極﹐白雲回首更重重。石險河云﹕古羅此境自天開﹐險逼龍門亦快哉﹗老樹懸崖星幾換﹐怒濤激石月千回。米顚如遇因端拜﹐白傅何緣得再來﹗我欲枕流兼礪齒﹐夕陽未可放傳杯。

周損﹐字遠害﹐麻城人。少與劉侗遊京師﹐共著「帝京景物略」。崇禎六年﹐寇氛日偪﹐與其兄若臨﹑從子仲龍攜家避賊武昌之葛山。己卯﹐舉於鄕﹔癸未會試﹐登副榜﹝「南疆繹史」作癸未進士﹐誤﹞﹐授饒州推官。值馬士英兵過樂平﹐民苦其擾﹐聚眾殺數人﹔士英怒﹐欲屠城。院司議執殺兵者以獻﹐樂平民不聽。上司檄損攝縣事﹔損單騎往諭﹐民皆投戈乞命。損曰﹕隨吾來﹐策汝以不死。從者數十萬人。損白上司曰﹕兵民相殺﹐適足相當﹔復重戮吾民﹐恐激變。今國用告匱﹐若以償金諭﹐必從﹔如不從﹐職敢任其咎。民聞﹐歡聲震天。損首爲捐俸﹐次視民貧富斂之﹐共得萬金以報﹔且許續金若干﹐城得免屠。及索所許﹐損屢以空文婉謝﹔事遂寢。縣有倪大恢﹑大登﹑大顯兄弟﹐俱以勇力聞﹔損幣致之﹐深得其力。旋以禦史﹐行取入。閩紹宗立﹐建號隆武。時以饒﹑廣巡撫難得人﹐擢損任之﹐頒給關防﹝「思文大紀」誤作周擴﹞。旋飭損預先檢料整理兵船各項﹐備不時進發。又以按臣朱盛濃屢請陛見﹐令損之任。後盛濃標下兵將盡由損代爲調度﹐盛濃則令入關赴行在賜對。紹宗諭損等曰﹕關外百姓渴望王帥﹐李蘧﹑周損卽星速前去﹐以慰徯思。五月﹐又以徽﹑寧一路﹐責損與制臣李蘧分任之。紹宗謂近臣曰﹕信撫五易而後得周損﹔今羣臣稱損不足用﹐才能試而後見﹐俟到任不效﹐別議未晚。信乎用人之難也﹗六月﹐兵部尙書吳春枝有「國務祇爭呼吸﹑急先持危之疏」﹐紹宗乃力敕黃興殫力扼關﹑吳聞禮嚴巡毖﹐飭損速設法早復廣信﹔又謂春枝曰﹕守汀先援贛﹐贛固則汀安﹔俾撫臣楊廷麟﹑制臣郭維經﹑部鎭臣於華玉力任之。施福﹑黃興與廣撫周損﹑上游撫臣吳聞禮互相接濟﹐恢復�山﹑永丰各縣﹔不可專委周損﹐坐失事機﹝案以上參「思文大紀」﹑「楚風補」﹑光緒「黃州誌」﹑「小腆紀年」等書﹔惟「思文大紀」大都當時據邸鈔節錄之書﹐多無首尾綫索﹐姑輯存之。以尙書事實半佚﹐故不敢再遺一字也﹞。旋入福京﹐擢兵部尙書。本朝兵入﹐紹宗崩﹔損歸麻城﹐與從子羽儀結砦縣西之朱山﹐有卒三百人﹑馬數十匹﹝「南疆繹史」作數千匹﹐誤﹞﹐與四十八砦合。張福寰以石城王命來招﹐遂聯羣砦歸之。損謁王﹐進秩﹔以所部與陳胡子﹑範大﹑範二等﹝案範二疑卽損詩中範小﹔範與方爾止﹐均桐城入也。詩爲損系皖時作﹐見「楚風補」﹞鳥槍隊合。久之﹐損見勢漸不支﹐無恢復望﹐遁去﹐薙發爲僧以終。損學問淹博﹐詩文皆有聲﹐與諸生蕭熙雅故。熙守堡﹐與賊鬥死﹐損作詩哭之。

曹胤昌﹐字石霞﹑一字石癖﹐麻城人。文仿徐﹑庾﹐不事家產。崇禎己卯﹐舉鄕試第一﹔癸未﹐成進士。在都﹐預劉侗「帝京景物略」之輯。喜讀書﹐不任吏事。授嘉定知縣﹐左遷福建照磨﹔棄歸﹐讀書立浪園。時父爲雲南永昌府佐﹐卒於官﹔乃奔父喪於永昌。扶櫬出順寧府城﹐巷遇四齡童子攀輿大叫曰﹕曹某﹐系我楚闈首卷門生也。胤昌挽入密室中耳語﹐言予爲浙江山陰章格庵投胎此地﹐相候久矣﹝石霞贈詩云﹕幕中堂上換投胎﹐誰把原封錯用來﹔滿口胡謅雙腳跳﹐至人終是未曾孩。又考黃承增「廣虞初新志」引林鹿庵璐有記楚人語云﹕一楚人﹐爲予言﹐曹石霞胤昌道出某地﹐肆中一女子年可十四﹑五﹐與父獨居﹔石霞騎馬過其門﹐女子指謂父曰﹕是曹解元也﹐兒欲與語。若迫不能待者。父曰﹕吾𨿽貧賤﹐汝閨中女﹐安識若﹖女啼不止。父詣石霞白曰﹕小人有女﹐願見府君﹗石霞卽騎馬至。女子忽南向坐﹐石霞東向侍﹔語刺刺不休﹐或彼此涕泗交橫。父聽其語﹐不可解﹔驚問故﹐兩人俱不答。久之﹐女子趺坐而目瞑矣。石霞還寓﹐沐浴端坐﹐亦逝。豈前身浮屠師弟耶﹖姑筆之以質後人。按此與徐說異﹐其云石霞還寓逝﹐尢未可據。姑錄之﹐以備異說﹞。是夕﹐童子歸語其父母云﹕我與曹君共結蓮胎去矣﹗遂坐化。故瀾滄兵備道黃岡何閎中客死於滇﹐胤昌並挈其柩歸﹔與閎中並未一面也。在裏中﹐入山砦﹐與捐俱謁石城王﹔表達粵中﹐進僉都禦史。秋﹐同王■﹝火鼎﹞勼山兵東出﹐破廬州﹐不守。未幾﹐山砦解散﹐胤昌潛歸裏。八年﹐督師大學士洪承疇檄致軍中。胤昌佯狂謾語﹐醉吐污承疇茵﹐又以詩誚之﹔遂遣歸﹝葆心按﹕石霞僉都此事及鄧扶風膀門詆執政事﹐乃吾鄕明季諸老之風气﹐亦抑晚明士夫羣趨之正的也。方望溪爲錢田間編修墓表﹐特揭其當眾溲溺禦史車衣﹑昌言以詆一事﹔復書其後曰﹕杜先生蒼略每言自楊﹑左罹禍﹐範陽三烈士聲震海內﹐一時才士爭思奮死﹐以立名義﹔因道錢先生爲眾所摧挫巡按﹐其始事也。余以巡按終不作難﹐爲疑。杜先生亦未知﹐叩之方白麓先生云﹕禦史咨革﹐督學難之而止。因嘆諸生無禮而巡按不敢自治﹐督學畏淸議以忤同官﹔一代風教所積﹐於斯可見。按蒼略﹐黃岡茶村先生弟也。當時吾鄕風節可慕﹐不讓前之鹿正﹑孫奇逢﹑張果中及並時錢澄之也。又太原傅靑主曾以諸生走北都﹐爲提學袁公繼咸辧誣﹔亦爾時事也。當時諸生﹐節俠如此﹞。胤昌詩雄奇偉岸﹐人爭誦之﹔故當時有才子之目。所著有「蔬堂詩文集」若干捲及「紀異」十律。少與黃岡吏部尙書晏淸之子儀制郎中霱明﹐以文譽頡頏。霱明爲永曆朝儒雅之臣﹐與兵部郎中孝感彭焱並稱﹔皆楚士之健者也﹝案林鹿庵稱胤昌卒於道中﹐「楚寶」稱其以哀毀卒於昆明﹐均不確。今從「杜溪文集」「三湘從事錄」及「府誌」書之﹞。

程繼善﹐字明起﹐黃安人。以歲貢﹐授安慶府推官﹔訟無畱滯。有某將勢驕橫﹐繼善列其狀﹐逮系之。世爵崔某祖墓木爲健兒竊伐﹐反受誣﹐抵重辟。爰書旣成立﹐爲昭雪﹔崔徳之﹐立祠祀焉。解組歸﹐流氛四起﹐立堡大勝山訓練鄕民﹔隱然爲一方保障。

熊夢祥﹐黃安人﹔事父以孝聞。賊掠縣境﹐夢祥倡義堵禦﹔賊銜之﹐蜂擁至三角山﹐按姓索夢祥急。夢祥與妻張氏訣曰﹕吾當爲國死﹐汝盍行乎﹗氏以死自誓。俱爲賊執。賊惜夢祥勇略﹐欲生之﹔夢祥罵不絕口﹐身被百創死。張氏益奮罵﹐賊縛氏足而馳。道經古堰﹐氏奮躍入水﹔馬逸不得墮﹐賊拔刀斷其雙足﹐推溺之﹐堰水盡赤。

胡伯﹐黃安人。少有大志﹐好騎射﹔天啟甲子武舉。後賊氛漸逼﹐伯度形勢﹐設木柵以守險。賊才之﹐招以書﹐不往。崇禎八年秋﹐賊眾突至環攻﹐必欲得伯而後已。伯慨然曰﹕豈以吾一人故﹐累眾人耶﹖苟吾死而圍解﹐死亦何恨﹗語賊曰﹕我卽出﹐可解此圍﹖賊許之。遂單騎赴賊營。圍解﹐卒自刎死。

吳國宇﹐字祁陽﹐黃安人﹐諸生。博學﹐篤實行。崇禎時﹐闖賊橫掠﹐國宇同子諸生士愷團練鄕勇﹐有捍禦功。後率老幼保風水山砦﹐因汲道絕﹐內潰﹔國宇﹑士愷以罵賊死﹐孫諸生之龍﹑之璋﹑之琰皆被殺﹐妻韓氏﹑妾沈氏亦死。里人思國宇功﹐祠祀之﹔私謚士愷曰孝勇﹐國宇並祀鄕賢。

盧希儲﹐字蓮峯﹐黃安人﹔崇禎癸酉舉人。奉父諸生昌﹐逃難山砦。流寇掠而執之﹔曰﹕出金﹐卽活汝。希儲罵曰﹕恨不殺汝﹐以報朝廷﹔豈反向賊求活耶﹗遂遇害。父昌罵賊益厲﹐亦死。兄希聖﹑弟希同﹐相繼罵賊死。

王祚昌﹐字竿南﹐黃安人﹔諸生。明末﹐賊氛四起﹐各立山砦以自固﹔眾推昌爲砦長﹐力捍彊寇。會圍久糧絕﹐不能守﹔祚昌啟砦突圍﹐率眾當先﹐血戰死。

盧之懍﹐字敬生﹐黃安人﹔歲貢生。九歲能屬文。補弟子員﹐旋食餼。未冠﹐博通經史。明末﹐避亂山砦﹐眾爭攜財物﹔之懍獨載書籍﹐朝夕諷誦。後歷任光化﹑新寧兩縣訓導。

阮啟屺﹐字文燦﹐黃安人﹔邑增生。明季流賊擾邑境﹐家人走避村西北石砦中。啟屺年九歲﹐行稍後﹐爲賊所得﹐無懼色﹔賊異之﹐縱歸。不旬日﹐砦破﹐屺父幸脫﹐母徐存亡未之知也﹔因大慟﹐奔覓亂屍中﹐不可得。踰年﹐見砦中婦女有自遠方歸者﹐意母氏尙在也﹔乃攜健僕與俱﹐編古孝子及夫妻子母亂離事爲俚曲﹐行乞於外﹐且歌且泣。又故爲癩狀﹐誘沿鄕婦女出觀聽。時年僅十四﹐歷十數州縣﹐寒暑凡三易﹐竟無音耗﹔不得已﹐復歸。歸後﹐每經石砦﹐必徘徊其上﹐潸然出涕曰﹕是其屺乎﹖母安在﹐吾望之也。遂以屺自名。事繼母黃﹑待諸弟﹐皆無間言。先黃卒﹔黃悼慟之﹐過於所生云。

梁佳﹐字士奇﹐蘄州人﹔廩生。任壁山縣丞﹐有惠政﹔以終養歸。建煙光樓﹐築險禦賊﹔邑中事多賴焉。卒﹐祀鄕賢。

李甘來﹐字季子﹐廣濟人。萬曆甲辰武進士﹐授嶽州守備。洞庭湖﹐有巨盜爲民害。先是﹐兵備者受賂容隱﹔甘來至﹐亦受之﹐且厚其賜﹐盜大喜。一日﹐甘來至其營﹐解衣痛飲﹐約爲兄弟。翼日﹐邀盜飲﹐預伏壯士﹔甘來酒盡數石﹐盜魁皆沈醉。伏起﹐羣盜盡縛﹐隨搗其巢﹐無一脫者﹔遂擢浙江遊擊﹝舊作參將﹞。弟大來﹐字枕參﹔萬曆庚子武舉﹐授南澳廣營千總。降海寇黃育一﹐調潮州中營守備。鍾林秀據九連山爲亂﹐大來搗平之﹐功甚偉﹔林秀挾致生員數十名﹐大來力爲申雪。以疾告歸。崇禎十年﹐立砦獨山頂﹔寇屢攻不克﹐鄕人悉獲保全。

陸嗣先﹐字孟思﹐廣濟人。天才豪邁﹐喜爲詩﹔劉養微極賞之。又與吳亮嗣爲文字交。獻賊破黃梅﹐胡篤生主燕子砦﹑嗣先主萬安砦﹐約誓甚嚴。賊至﹐環攻其砦﹐破之。執嗣先﹐授以僞官﹔不屈﹐墜馬死。子廷文﹐亦被殺。饒嘉軌編次其詩﹐嘉軌自著有「觚光艸」。

張旦熙﹐字象明﹐廣濟人。崇禎時﹐率鄕人堅壁守大佛山。獻賊攻破之﹐旦熙被執﹔不屈﹐全家殉焉。時有方大美﹐諸生﹔獻賊招之﹐不屈死。

張光環﹐字君璉﹐廣濟人。年十六﹐補諸生。明季流寇肆虐﹐光環年八十餘﹐率眾保聚四望山﹐賊莫敢近。一日﹐賊故引眾去﹔砦中咸喜﹐欲歸視其家。光環曰﹕此紿我也﹗皆不聽。光環亦不能獨畱﹐徐行。至深溪邊﹐賊數十騎忽擁至﹐縛光環﹐招降﹔光環厲聲曰﹕吾肯爲鼠輩辱乎﹗遂赴水死﹔三日顏色如生。

吳敏師﹐字恂可﹐廣濟人﹐太常少卿亮嗣子。亮嗣爲萬曆中楚黨之魁﹐壯釆有風略。其弟歲貢亮思﹐夙與同郡何閎中﹑樊維城﹑黃正色﹑王一翥齊名。嘗言江陵相富國彊兵﹐功在社稷﹐而論者紛紛以專詬之﹔江陵沒後﹐無復任事者矣。應山楊公漣﹑江夏熊公廷弼﹐受禍最慘。小人附逆璫以傾東林﹔楊公爲東林所倚任﹐摧折固無足怪。乃熊公負气孤立﹐素與東林人不合﹔而殺熊公者亦殺東林﹐並爲一案。異時史局﹐誰知之者﹗其持論洞達如此﹝案「竟陵文選」﹐天門黃問在明季卽力申江陵之枉。國初﹐濟北範明徵曾貽書「明史」監修徐元文﹐論江陵之相業而訟其功。王漁洋爲範作傳﹐稱其多超越常論﹔皆與亮思同旨者也。又案﹕吾楚先正如張仁熙著書﹐藉閩人孫家稼之力﹐入「四庫書」﹔王夫之入「儒林傳」﹐藉宜興潘宗洛﹑儲大文之力﹔胡承諾「繹志」行世﹐藉武進李兆洛之力。而在本朝﹐首訟江陵之冤﹐又出濟北範仲亮﹔亦可見吾鄕人愛鄕之誼﹐反遜他省人也。然湘與鄂分省後﹐湘人風气又一變﹔近世如周石芳﹑鄧湘臯力雪周聖楷之誣﹐羅研生堅翻楊嗣昌之案﹔是又鄂人所不及者矣﹞。敏師以恩貢﹐令確山﹔士民愛之﹐立去思碑。解組歸。縣經張獻忠焚毀﹐令移治中洲。胥役結黨﹐肆行殺掠﹔士大夫謀禦之﹐迎敏師爲之長﹐立營曰保定。敏師授計﹐平其亂。遂聯絡蘄﹑黃四十八砦義勇數萬人﹐與方國安諸軍攻獻忠於金沙洲﹐奪舟百餘艘。進軍武昌﹐入其城﹔賊西走湖湘﹐追之。事聞﹐行取太僕卿﹐卒於湘。

梁重其﹐廣濟人﹐諸生。與弟之遴﹐集保大符山。獻賊自黃梅至龍頭砦﹐一時十餘砦俱降﹔大符獨守﹐殺賊百十人。賊怒﹐奮攻破之﹔支解重其﹐屠其眾。

胡魁楚﹐廣濟人﹐諸生。崇禎十六年﹐張獻忠躪廣濟﹐山砦數十所皆陷﹐盡掠所有以去。魁楚卽舉族三百口﹐遁之巴東﹔期年﹐仍全族而還。

吳國璋﹐字隱華﹐廣濟人。萬曆時﹐任神機營中軍某官。兄亮嗣。遷兵科給事中﹐遂告歸。崇禎時歲荒﹐出藏榖數千石﹐減價平糶﹐活人甚眾。後避賊觀音砦﹐被執﹐罵賊死。時有胡之羆立砦羊頭岔﹐亦以砦破死。

李奇觀﹐字巨海﹐廣濟人。孝友質行﹐鄕人化之。少時﹐與金之純同學﹐研求濂﹑洛大旨﹐以力行爲歸。明末寇亂﹐裏中立守望營以資保障﹔眾推奇觀長者主其事。事平﹐家居授徒﹐多所造就。侄必泰﹑甥金徳﹑崇徳﹑嘉﹐皆出其門。卒祀鄕賢。

奚鼎鉉﹐字仲雪﹐黃岡人﹔崇禎己卯舉人。下江防道許文岐守蘄州﹐引與俱。十六年﹐獻賊陷蘄﹐與文岐同被執。文岐密謂鉉曰﹕賊老營多烏合﹐餘皆被掠良民﹔若告以大義﹐同心協力﹐賊可殲也﹝﹖﹞。於是﹐陰相結﹐與山砦聯﹐期四月起事﹐以柳圈爲信﹔謀泄﹐同被害。乾隆四十一年﹐予祀忠義祠﹝「黃岡縣誌」按﹕鼎鉉舊志入「隱逸」﹐「省誌」入「忠義」﹔今從「省誌」。但「省誌」據「勝朝殉節諸臣錄」﹐謂事泄被害﹔與計遁異﹝﹖﹞。存以俟考﹞。

馬士英﹐字子才﹐黃岡人。幼尙气節。崇禎間﹐流賊肆掠﹐士英團練鄕勇﹐阻潭水立砦﹐保聚十餘年。巡撫宋一鶴親臨獎慰﹐題加遊擊銜。崇禎十六年三月﹐獻賊犯境﹔有促之避去者﹐不聽。時蘄弁夏大武﹑黃推官許士奇降賊﹔素與士英契﹐叩砦招引再三。士英峻拒之曰﹕吾終不負宋公﹗遂率眾與賊竟日戰﹐力盡死﹐親丁殉者五十一人﹔總兵毛顯文躬弔祭焉。邑紳王明可等呈請巡按旌表祠祀﹔明亡﹐事寢。

戴瑾﹐字可懷﹐黃岡人﹔諸生。膂力絕人。明末﹐聚義勇守馬鞍山砦。獻賊至﹐瑾伏狹路邀之﹐殺賊千餘人﹔射獻賊﹐中肩。賊訝其勇﹐欲生致之﹐圍數重。瑾登樓﹐飛瓦擿賊。賊不得上﹐乃積薪焚之﹔瑾及子孫並義勇三百七十人俱燼。乾隆四十一年﹐予祀忠義祠。

王躬靖﹐黃岡人﹔諸生。弱冠﹐尙气節﹐善射。流賊之亂﹐保障山砦﹐每戰輒勝。賊聞其名﹐招之﹔不從。後困於回龍山﹐罵賊﹐不屈死。

樊維章﹐字闇生﹐黃岡人﹔諸生。英果﹐有智略。明季羣盜起﹐率子弟練鄕勇﹐立砦桃花洞﹐賊不敢犯。及獻賊陷黃州﹐守愈力﹔賊晝夜攻﹐破之。維章被執﹐勸降﹐不屈死。弟諸生維默﹑維淸﹐亦罵賊死。維淸死時﹐血髙丈餘﹐濺賊面﹔維默首在地﹐猶僵行﹐手斃人﹐乃僕。闔門死者百餘人。

孫希伸﹐字旭如﹐黃岡人﹔明季副榜。博學能文﹐負性誠朴﹐仗義輕利。初﹐鄕人經流賊蹂躪﹐婦女多被擄掠﹔希伸以計致歸者﹐不下數十家。後獻賊所過﹐降者皆屠﹐希伸率居民守劉婆巖。事急﹐議者欲降﹐希伸獨持不可﹔極力拒之﹐遂得保全。

蕭繼升﹐黃岡人。結砦禦賊﹐方略甚具。後眾寡不敵﹐獨持短槍鏖殺三賊﹐死。吳衍周﹑吳應周﹐俱同時以罵賊死。

萬里春﹐字蘇伯﹐黃岡人﹔崇禎壬午副榜。倜儻負气誼﹐以勛業自許。時寇氛熾甚﹐父母方避兵武昌。癸未夏﹐望火光燭天﹔驚曰﹕會城破矣﹗乃夜走﹐輾轉鋒鏑中﹐迎父母歸。居武湖﹐與弟爾昌審地勢﹐築堤障湖水環二百里﹐經冬不涸﹐爲守禦策甚備。賊渠據武昌﹐以僞職招誘亡命﹐乘間竊發。裏春乃立團長﹐朔﹑望申明約束﹐人知自凜﹔以故他方糜爛﹐而一鄕安堵。年三十九卒﹐鄕人祠祀之。

嚴子靜﹐字淑修﹐黃岡人﹔廩生。博涉經史﹐窮探理蘊。崇禎癸未﹐聞獻賊陷省城﹐歸聚鄕勇﹐畫策防禦﹔近裏得無恙。後隱居武湖濱﹐號學晦居士﹔鄕人罕覯其面。

易爲瑚﹐字伯賜﹐黃岡人﹔道暹長子﹐諸生。有文名。道暹死賊﹐時爲瑚奉母走靑峯巖﹐團練鄕勇﹐誓殺賊報父仇。後卒爲賊所殺﹐與弟爲璉並死。學使洪天擢以父忠子孝額旌之﹝案洪天擢乃由武昌知府﹐官江防道﹐非學使也﹔「府誌」誤。天擢﹐「府誌」「文秩官表」作世擢﹐云世亦作文﹐均誤。今從「永曆實錄」﹞。

陳四維﹐宇孟達﹐黃岡人﹔明季諸生。性孝友﹐好藏書﹐以資寒畯﹔兼有謀略。流寇掠蘄﹑黃﹐四維集義勇﹐全活數百人。卒後﹐巡按禦史汪承詔優其文行﹐請祀鄕賢。

魯元孫﹐麻城人﹔諸生。獻賊擾楚﹐與兄諸生振公﹑弟諸生聖叔糾眾守雲霧山砦。糧盡垂破﹐元孫以兄大宗義不可死﹐促之逃﹔須臾砦破﹐被執。賊愛其才﹐欲生降之﹔元孫大罵曰﹕吾家世忠義﹐豈從鼠賊耶﹖賊擁至陶家鋪﹐復罵曰﹕欲殺便殺﹐何相逼爲﹗遂與家人數十俱被害。

胡公國﹐字爾定﹐麻城人﹔崇禎庚午舉人。多義舉。值土寇猖獗﹐建拜郊堡﹐保全數萬人。監紀道賈同春縱兵剽掠﹐公國躬詣經略盧象升陳訴﹐兵始輯。同時﹐周■﹝木營﹞﹐諸生﹔變家產﹐建砦梅侯山。屢卻賊﹐復以計擒賊目張靖﹑徐槐等。巡撫宋一鶴親臨驗功﹐移咨禮部﹐授河南商城教諭。

王邦衡﹐字養默﹐羅田人﹔諸生。家素封﹐資巨萬﹐田宅溢裏中彌望﹔蓄僕百餘人﹐气雄一方。邦衡生值末造﹐激烈不阿﹔治經生家言﹐餼於庠序。崇禎六年後﹐流寇歲躪羅田﹔邦衡以家僕勒爲兵﹐據山險以禦賊。十六年﹐武昌省城破﹐流賊張獻忠分悍黨竄蘄﹑黃﹐陷之﹔粵人汪洋識宰羅田﹐聞賊派來縣令﹐先遁。六月﹐賊陷羅田﹐邦衡敗﹔被執﹐不屈。子鯉﹐字翰伯﹔聞父陷於賊﹐奔賊所﹐願代父受戮。賊並執之﹔父子均罵賊死。鯉亦縣學廩生﹐少劬苦於學﹔校理篇籍﹐精通文表﹔事親至孝﹕邑中稱爲佳士。鯉子光裕﹐字晉公﹔弱冠﹐亦爲賊所掠﹐死於難。祖孫﹑父子三世殉節﹐里人哀思之﹐以邦衡字名所居﹐曰「養默坳」。國朝乾隆四十一年﹐卹贈勝朝殉節諸臣﹐采邦衡父子入「欽定勝朝殉節諸臣錄」﹐予祀忠義孝弟祠。

嚴欽謨﹐字賡盛﹐羅田人﹔諸生。學問淹雅﹐品行端方﹔訓誡子弟﹐常以崇實去浮爲首務。流賊蜂起﹐欽謨倡捐募勇堵禦﹔鄕人賴以保全。

葉欽明﹐羅田人。弟暹明﹐俱諸生。其父常學﹐率眾築堡於大羅山﹐賊屢攻不克。適欽明﹑暹明運糧入城﹐賊偵知﹐於中途攔截﹐執之﹔俱抗節不屈﹐遂禁錮其地土臺中。越日﹐以火焚死。

郭良甲﹐羅田人﹔諸生。性孝友。同鄕人立砦髙鵬山﹐賊圍之﹔鄕人知力不敵﹐涕泣待死。良甲曰﹕勿怖﹐吾能掉三寸舌走之﹗遂單騎入賊壘﹔賊酋曰﹕汝來何爲﹖良甲曰﹕乞數千人性命耳。酋曰﹕以糧畜來﹐宥汝。良甲曰﹕砦中人掘艸根﹑剝樹皮食﹐已數日矣﹔安有此﹗酋曰﹕汝不怕死耶﹖良甲曰﹕某怕死﹐某不來矣。言訖﹐引頸受刃﹔賊義之﹐竟解圍去。子聯第﹐歲貢生﹔事繼母﹐以孝聞。

夏繼靑﹐字湛若﹐蘄水人﹔明季副貢生。性剛直。流賊躪楚﹐傾貲結砦野鶴山。賊至事急﹐眾議欲降﹔繼靑獨持不可﹐極力堵禦。賊悉眾圍攻﹐砦潰﹔繼靑衣冠危坐﹐罵不絕口。賊怒﹐遂臠割以死。子諸生時敏﹐枕遺骸痛哭﹔賊憐其孝﹐委之去。繼靑博學多能﹐著有「鶴山文集」。

李芬﹐字應秋﹐黃梅人﹔諸生。端謹自持。荊王屢辟府屬﹐弗就﹔後以師禮徵﹐應之。期年﹐稱疾歸﹔賜陶家圩田百畝﹐不受。晚遭流寇﹐建砦龍頭山。子五﹐俱知名。

周諒﹐故荊定王由樊樂工也。其先﹐元樞密使﹐名信初。洪武初﹐編入教坊。孫某﹐正統初﹐賜荊憲王瞻堈。至定王時﹐諒以技冠教坊﹔嗣王慈煙尢愛之。其人勇力﹐善幻﹔曾以響馬株連﹐系刑部獄。崇禎二年﹐應募爲民兵﹔敗﹐歸鄕裏麻城。土寇白應兒據虎頭關﹐諒以義兵擊散﹐慈煙遽召還。國亡後﹐爲道士﹝案顧景星有贈諒三絕句云﹕南山石爛海飛塵﹐玉貌周郎七十春﹔歷盡繁華成夢想﹐一壺市上且藏身。夢裏朱門對綠池﹐舊人說著自堪悲﹔於今不見岐王宅﹐芳艸根融燕子泥。忠孝坊前誰度曲﹐但逢佳節苦相思﹔往來剩有衰宮監﹐著著緇衣話舊時。景星﹐入國初﹐與張仁熙並稱遺民。被徵﹐不起。邵長蘅讀其文﹐嘆曰﹕五百年﹐無此作者矣﹗乾隆中編「四庫書」﹐侯官孫學稼取仁熙諸人之作﹐並摭而錄之﹞。

吳載瑜﹐字石攻﹐黃安人﹔諸生。明末流賊猖獗﹐載瑜建砦磨盤﹐嚴守禦﹐剿除賊首及其黨數百人﹐裏中以安。順治時﹐土氛復熾。邑令任有剛諭爲團長﹐仍守磨盤﹐以扼要害﹔羣逆不敢窺伺。賊平﹐上其功﹔松提督將奏請官之﹐以老辭。

周文衡﹐字旦生﹐黃安人﹔諸生。順治三年六月﹐流寇猖獗﹐眾推衡爲練首﹐峙糧於峯山砦﹐畢力捍禦。賊久不退﹐文衡命弟文健夜半潛出﹐請救於官兵﹔已而救兵至﹐亦敗。圍久糧絕﹐不能守﹔文衡率眾突圍﹐血戰死。

江中淸﹐字公砥﹐黃安人﹔諸生。明末賊氛起﹐歲且洊饑﹔羣推中淸爲大峯山四十七砦長﹐事無巨細﹐咸取決焉。順治初﹐土寇肆掠。中淸據守大峯堡﹐極力防禦﹐凡八閱月﹔賊不敢犯境。事平﹐邑令上其功﹐將官之﹔固辭不出。

黃景恆﹐黃梅人﹔與胡君孚﹑吳之棟﹐俱諸生。崇禎間﹐寇擾蘄﹑黃﹐三人奉上憲檄﹐聚眾防禦於邑西之舒城山。其山三面臨水﹐乃斷山北陸路﹐引湖水環之﹐壘土爲城﹔城上設木柵﹐置男婦其中。賊初與縣豪士石礪角﹐旣偵知山有積粟﹐撤兵來攻﹔君孚呼眾持魚叉殺賊﹐兼放弓弩﹐賊少卻。至冬﹐水枯﹐築白湖橋口。水驟漲﹐漂賊壘﹐賊死大半﹔隨乘木簰來攻﹐矢落如雨。君孚招眾排舟載板﹐束艸其上﹔賊矢攢艸上或射板片﹐不得入。人藏船中﹐架百丈﹔火發﹐斃賊無算﹐賊驚散。三人均衣食﹐息紛競﹐別男女﹐累眾至數萬﹐皆有統紀。時賊氛四起﹐縣城鄕聚俱破壞﹐而舒城山獨完。順治二年﹐湖廣總督佟岱﹝據國史館本傳補﹞以賢能薦赴部﹐邑令張典趣就道﹔景恆等俱辭不赴。

論曰﹕余嘗觀弘光乙酉歲除司理樊維師與相國姚明恭坐巴江山寺﹐相與痛哭﹔國亡而有三百年來此夜除之詩﹐乃知吾鄕遺民無窮亡國之恨﹐其淺深直不可竭海水與之較量。迄今繹理篇章﹐如見諸遺老悲歌慷慨﹐憤欲擲其身世﹐一瞑而不復以視焉。烏乎﹗何其哀切也﹗夷考當時先獻之遺﹐多有自行髙潔之志﹐不必悉隸山砦﹔卽偶歸山砦﹐不必始終與之殉者﹐蓋夥有其人焉。時則有若痛纖人之污僞命﹐以至士夫多不知甲申歲尙屬崇禎﹐因而憔悴江湘﹐俾嵬鄙不復接於吾目﹐以冀粵﹑滇奮發﹐漸回皎日於虞淵﹐則有吳敏師﹑聞大成之流焉﹔惸惸乎與梅福之在吳門﹑杜甫之寓夔州﹐其操心之苦同也。其有追隨行在﹑萬里間關﹐剩水殘山與爲支拄﹐則有晏淸與其子矞明之流焉﹔其人卞壺﹑李若水之流也。其有忠義浡發﹑節節履危﹐九死不辭﹑一往不返者﹐則有諸生熊■﹝雨上巛下﹞﹑鄧雲程﹑張效鍾﹑易道暹之流焉﹔其人與猿鶴同歸也。其有慷慨言天下事﹐歷抵修門﹑遊說軍幄﹐則有諸生沈士望﹑徐宗齡﹑張仁熙﹑顧景星之流焉﹔凜凜乎將以酬太祖三百年養士之報﹐有陳東﹑歐陽澈之風焉。其有遁逃物外﹐以風月藻繪其淡泊﹑以髙歌痛哭寫其幽恨之無端﹐則有王一翥﹑杜浚之流焉﹔其人又陶潛﹑鄭思肖﹑謝翺﹑丁鶴年之流也。其有托身緇素﹑敝屣鄕邦﹐被髮佯狂﹑白眼當世﹐則有梅之熉﹑官撫辰之流焉﹔其用心與徐庶﹑姚平仲無二也。凡此諸君子者﹐皆各循遭遇﹐有志不遂﹑有托而逃﹐足以焜簡編而昭靑史矣。若其始終山砦以完我發膚﹑保我衣冠﹐爲鬼爲人﹑長依日月﹐屢起屢蹶﹑冀幸燃灰﹐則山砦中諸君子者﹐其用情劇可哀﹔而其指歸亦不一﹐請得別白言之。其人系出天潢﹑藩封奕■﹝示巽﹞﹐則樊山王以迄石城王諸藩是也﹔家亡國破﹐膺受眾推﹐主名號召﹐揭櫫義烈﹐是其人也。其人舊列搢紳﹐感時投紱﹑睠懷君國﹐聚眾興師﹐則梅之煥以迄王■﹝火鼎﹞諸人也﹔進不屑與金之俊﹑洪承疇爲伍﹐退又不肯居於黃宗羲﹑王夫之以講學自全﹐則姑托於一成一旅﹐三戰三北而不逆料利鈍焉﹐是其人也。其人分則士民﹐气吞河嶽﹐則諸生王躬靖以迄李奇觀諸人也﹔其始不忍邦瘁﹑自衡身家﹐其繼或斷脰決元﹑爭趨死所﹐或戎機不順﹑事後韜身﹐舉以各完其志操焉﹐是其人也。其人屢敗不屈﹑前僕後興﹐百折不撓﹑九死不悔﹐則陳於密﹑李有實諸人也。其於同時﹐則王江之在四明﹑黃毓祺之在江陰﹐與之比迹也﹔其於曩代﹐則文天祥之再起﹑王保保之固爭﹐可與同歸﹕而出自布衣﹐尢其難者也。其次則已染污辱﹑更思湔洗﹐重新面目﹑再鑄肺肝﹐則周文江﹑劉僑諸人也。其下在明則爲明守土﹑入淸則爲淸效力﹐各隨風會以云明哲保身﹐則吳載瑜﹑周文衡諸人也。亹亹諸士﹐不出六塗。哀我憚人﹐忽焉都盡﹗其後二列﹐姑勿置懷。其上焉者﹐固皆疾風勁艸﹐色正芒寒﹔使諸君子者咸得連茹登朝﹐或封疆握枋﹐吾知較所謂熊文燦﹑丁啟睿﹑楊卓然﹑洪天擢諸人者﹐必有異也。卽不然﹐使何中湘王久官江漢﹑左寧南侯不生反側﹐收諸君子者予以尺寸﹑寄之腹心﹐其於半壁危疆﹐未必遂無僥幸。柰何使之展轉憔悴於封豕長蛇之口﹐投之陰崖巨壑﹑荒隧斷岸﹐不逢人境之中﹗而諸君子者﹐遂終恃此山砦﹐煦沫相生﹑噓寒相翼﹐以顯其孤往不回之志﹔而長令後之憑弔者望古傷今﹐前顧茫茫﹑後顧茫茫﹐愴然而下無窮之淚也。可悲也夫﹗可悲也夫﹗卷四

羅田王葆心撰

山砦秩官列傳

山砦列女傳

山砦秩官列傳

宋一鶴李希沆孫自一梁夢卜白乃忠﹝周有徳﹑汪洋識等﹞沈壽嶽唐世熙陳策張登衡魏時光

宋一鶴﹐宛平人。爲諸生﹐究心兵事。崇禎三年﹐舉於鄕﹐授教諭﹔以薦﹐疊官東昌同知。巡按禦史禹好善以知兵薦﹐授兵部員外郎﹔旋攺汝南兵備道﹐駐信陽。時熊文燦督師﹐主撫議﹔旋以敗誅﹐楊嗣昌代之。以一鶴能﹐薦之﹔擢巡撫湖廣。時湖廣賊爲諸將所逼﹐多竄入四川﹔一鶴以雲南軍移鎭當陽﹐中官劉元斌以京軍移荊門相掎角。左良玉等大破賊於瑪瑙山﹐一鶴敍功﹐增俸。遣副將王允成﹑孫應元等大破賊汝才五大營於丰邑坪﹐斬首三千餘級﹔嗣昌署一鶴荊楚第一功。獻忠陷襄陽﹐與革裏眼﹑左金王等東萃黃州﹑汝寧間﹔一鶴移駐蘄州﹐焚舟遏賊渡。賊移而北﹐一鶴又斷橫江﹐賊不敢渡。嗣昌卒﹐丁啟睿代﹐啟睿破獻忠於麻城﹐會一鶴及鳳陽總督朱大典﹑安慶巡撫鄭二陽蹙賊左金王﹑老回回等於潛山﹑懷寧山中﹔一鶴又督參將王嘉謨等追破左金王﹑爭世王﹑治世王於燈艸坪﹐斬首千八百級。十五年﹐遣部將陳治等合江北兵﹐破賊於桐城﹑舒城。一鶴起鄕舉﹐不十年秉節鉞﹐廷臣不能無忮﹐禦史衛周胤上疏醜詆一鶴﹔一鶴屢建功﹐然亦往往蒙時詬。嗣昌父﹐名鶴﹔一鶴投謁﹐自署其名曰「一鳥」﹐楚人傳笑之。一鶴亦連疏引疾﹔帝疑其僞﹐下所司嚴核。先以襄陽陷﹐奪職戴罪﹔至是﹐許解官侯代。趨救汝寧﹐汝寧城已陷﹔十二月﹐襄陽﹑徳安﹑荊州連告陷。一鶴趨承天﹐護獻陵。陵軍柵木爲賊積薪燒之﹐煙窨純徳山﹔城穿﹐一豉而登。犯獻陵﹐毀禋殿﹐守陵巡按禦史李振聲﹑總兵官錢中選皆降﹔遂攻承天﹐歲除。明年正月二日﹐有以城下賊者﹐城陷﹔一鶴自經。

李希沆﹐字鼎武﹐慶陽人﹔進士。崇禎間﹐黃岡知縣。淸廉好士﹐膽識過人。時流寇肆掠﹐希沆嚴守備。有警﹐輒單騎佩刀先馳﹐邑中義勇從之﹐追逐披靡﹔民賴以安。

孫自一﹐字澄如﹐河南光山人﹝「通誌」作光州人﹔「楚寶」作光山﹐與此同﹞﹔進士。崇禎間﹐黃岡知縣。淸介有惠政﹐士民愛之。獻賊之亂﹐自一方解餉軍門﹔及歸﹐城陷﹐乃與邑諸生王之經結砦大騎山﹐保殘民﹐圖恢復。時亂離倥傯﹐民有爭訟﹐必取決﹔賦稅輸山中﹐無或後者。會賊掠梅家湖﹐自一率鄕勇五百人往救﹔力戰﹐死之。賊退﹐民求其屍﹐面如生﹐印猶在握﹔因槁葬湖岸﹝詳「明史」﹞。國朝乾隆四十一年﹐賜謚節湣。

梁夢卜﹐廣東三水人。崇禎末﹐襄陽推官﹐權黃安知縣。邑新殘破﹐撫字招徠﹐遺黎復聚。時軍興﹐徵發不時﹔夢卜以書諭山砦父老﹐無不流涕急轉輸。邑治毀於寇﹐夢卜葺宇以居﹐榜曰「徳風」。𨿽當倥傯之時﹐猶躬親校士﹔首拔張希良﹐咸以爲知人。後罷官﹐卒於漢上。

白乃忠﹐字邇事﹐四川江津人﹔舉人。梁志仁殉節﹐乃忠任羅田知縣。時邑裏殘破﹐井野蕭條﹔乃招集流亡﹐謀於眾曰﹕賊氛未靖﹐守禦當嚴。募民有勇力者﹐分爲七營﹔簡閱練習﹐步伐整齊。賊至﹐躬冒矢石﹐輒擊敗之。計前後同主簿周有徳﹑都司李懋官等﹐縣紳則王■﹝火鼎﹞與汪日升﹑胡一溪﹑龔應奎﹑胡存忠﹑胡一定﹑盛世彥﹑王輝﹑劉繼盛﹑王固統等﹐自八年至十年前後大小十一戰﹐斬賊首滿天飛﹑王林沖等﹔於時民獲安堵。復於戎馬倥傯時﹐重修邑志。才兼文武﹐在任五年﹐治績丕著。厥後又有知縣汪洋識者﹐與士紳盛世彥﹑周明偉﹑胡一定﹑蕭熹﹑王增﹑余彌綸等數十人﹐於賊來掠時﹐往往越境躡追﹐恢復所過地方﹔如蘄水﹑黃岡﹑商城各屬鄕鎭﹐常以捷聞﹕時崇禎十六年也。以獻賊破武昌﹐派僞知縣至治城﹔遁去。

沈壽嶽﹐字巨山﹐南直宣城人﹔崇禎庚午舉人。以公事﹐與其縣尹陳某忤﹐幾中之。爲海州學正三年﹐士風大振。時楚爲劇賊所躪﹐殘毀破壞﹔故縣尹陳某已入諫垣﹐以前憾﹐舉爲羅田知縣。縣﹐楚之尢殘者也﹔雉堞不完﹐民無百家。壽嶽極意附循勞徠﹐蠲逋息徵﹔民以漸蘇﹐歸者接道。適陳某以給諫督餉楚中﹐用舊憾﹐督羅餉更棘﹔身自按羅﹐面責壽嶽。壽嶽與爭曰﹕以殘羅之民﹐呻吟瘡痍﹐气息未屬﹔何力以輸官稅﹗爲之令者﹐亦何處行其催科敲撲乎﹖此徵之亦逋﹐不徵亦逋。徵而逋﹐令罪而民斃﹔不徵而逋﹐令罪而民完﹕均之罪也。而獨以完吾民﹐令之所願也。陳某爲之動容﹐卒拜疏蠲羅賦。壽嶽復以與驕弁悍卒爭法紀﹐不能俯首低顏﹐幾以身殉﹔投劾歸家。安宗立﹐山東開府王瀠薦分巡登萊道海防僉事﹔南都陷﹐歸。己亥﹐鄭成功海師入﹐壽嶽法服具儀﹐不期而會者數百人﹔郡守潛遁。師退﹐守歸﹐而羅織致之死。死時﹐白气沖起。明遺民徐枋銘其墓﹝案吳氏「綏寇紀略」稱﹕壽嶽死蘄﹑黃之亂﹔殊未核。考壽嶽於南都陷﹐以布衣起義死。從弟壽民及壽嶽第四子麟生﹐均明亡不仕﹐爲江左忠節世家。梅村殆因其弟而傳誤﹐玆據徐俟齋「居易堂集」書之。壽嶽以生聚惠羅人﹐是其行政亦與山砦有關者也。故列入之﹐並補方誌缺佚﹞。

唐世照﹐字伯闇﹐廣西灌陽人﹔舉人。崇禎末﹐蘄州知州。性明敏﹐習勤勞。流寇隔裏眼竄踞靑山鄕﹐民多流離。世照於附近通衢掘壕築險﹐分住流民﹔日夜巡警﹐寇不敢窺。尋以勞瘁卒。

陳策﹐江西人﹐貢生。萬曆間﹐判蘄州。黃梅賊首梅鏜﹑詹三漢倡亂﹐入州境﹐踞柴家山﹔策從知州徐希明會官軍剿賊。策奮勇突賊巢﹐賊鉤之﹐遂被執﹔脇降﹐不屈﹐死之。

張登衡﹐字埜心﹐廣西桂林人﹔舉人。崇禎末﹐以蜀令移廣濟知縣。招集士民﹐於大江洲上防禦流寇。胥吏素憚威嚴﹐思乘亂爲不軌﹐歃血私盟立營﹐以義勇爲名﹔士紳偵知﹐恐變作﹐約州民立保定營以防之。登衡晏然﹐若弗聞者。時天旱﹐步禱﹔諸姦見久無督過﹐意登衡出﹐必隨後行香江北廟﹔姦黨皆從。登衡預與保定營長密計﹐忽鑼﹐督眾擒其魁數十人﹐投江中﹔餘黨以靖。

魏時光﹐江西新建人。崇禎九年﹐任廣濟典史。善舞雙刀。團練排兵三百人﹐赴蘄州髙山鋪﹐設險禦賊。賊至河口﹐憚不敢渡。已而﹐賊間道掩至﹔時光匹馬揮刀﹐與賊鬥。賊環攻之﹐靷斷被執﹐不屈死。事聞﹐贈廣濟主簿﹐予卹﹐祀名宦。國朝乾隆四十一年﹐賜謚烈湣。

論曰﹕吾列山砦諸豪﹐而敍次諸守土秩官以彰厥績﹐何也﹖曰﹕取其與山砦有關系也。明季仕風﹐官貪吏污極矣。因貪污而致流賊﹐因流賊而苦我孑遺﹐並以毒及官吏﹔其時人民固不幸矣﹐卽官吏又何幸焉﹗然苟克力反其貪污之行﹐未嘗不可拒流賊﹐因以保我生民者。昔人有言﹕治始於州縣﹔固不我欺也。且末造之民﹐凋瘵呻吟﹔苟非求助於官力﹐曷克相與以有成。當夫避地倉皇﹐井宅散爲飛灰﹐老弱轉乎溝壑。於此有人焉﹐相嫗而相依﹐安良而除莠﹔內籌生集﹐外捍虎狼﹔以友助收其渙羣﹐以束伍列諸險隘。與之更始﹐生業能安﹔安得不亟亟引而進之耶﹗十步尙有芳蘭﹐時危乃見節義﹔安得謂明季遂無好官吏也耶﹗比而數之﹐諸秩官者﹐如宋一鶴﹐則爲山砦所仰承之人也﹔如孫自一﹐則與山砦合而一矣。若梁夢卜﹐則以文告激動山砦矣。若許文岐﹐則近接山砦之人而思有所圖矣。若李希沆﹑若白乃忠﹐則奮其殺賊之志﹐而山砦相與應聲矣。若唐世照﹑若沈壽嶽﹐則蘇山砦民人之元气者也。若陳策﹑若汪洋識﹐則剿除肆虐我砦民之凶酋者也。若張登衡﹐則聯義團以拒不軌之匪類者也。若魏時光﹐則安圉出疆﹑守險拒寇﹐終以致命遂志者也。烏乎﹗世亂之循績可淹而終不可淹者也﹐亡國之義心有沮喪﹑仍有不喪者也。諸君子者﹐其先旣不載重寶走北都以交歡於溫體仁﹑周延儒諸人﹐其後復不稽首南京爲馬士英﹑阮大鋮之奴而貨取髙位﹐其終復不克走桂林﹑滇南結交嚴起恆﹑馬吉翔﹑李國泰﹑龐天壽而髙陟國封﹐宜其官之終於此也。宜乎﹐上者僅保性命﹑韜晦山林﹐下者且與守土同殉也﹔而其名則與潛之大別山﹑江淮之五蠻水﹐永永同其並峙而長流也。有志之士﹐宜其終不欲以目前之浮雲而障我生平之素志也﹝國初﹐李嗣鄴爲「馬弔說」﹐稱弘光之敗﹐成於馬士英﹔永曆之敗﹐成於馬吉翔。馬氏用而國亡﹐故豫弔之也。亡國大事﹐而於樗蒲惡戲中覘之﹔李氏工於滑稽也哉﹗烏乎﹗明之亡也﹐李氏稱馬弔爲亡國之戲﹔後之繼明相與助國亡者﹐吾親見今人所謂麻將之戲﹐亦有爲亡國奴戲文字以決之者——見長白某君「也是集續編」。吾又何暇爲明哀也歟﹞﹗

山砦列女傳

黃岡﹕郭氏靖氏萬氏易氏殷氏張氏夏氏劉氏某氏及子婦杜氏易氏易女

蘄水﹕吳氏李氏及子婦周氏姚氏

麻城﹕鄒氏羅氏及子婦王氏周氏

黃安﹕王氏劉氏趙氏秦氏某氏周氏周氏彭女

羅田﹕胡氏汪氏胡氏李氏

廣濟﹕唐氏張氏劉氏徐氏

蘄州﹕吳氏。

郭氏﹐易爲祉妻。與崇禎十六年在郡城死烈節婦郭氏﹐故姊妹也。賊襲山砦﹐郭氏被執﹐不屈﹔賊怒﹐撻之斃﹐復刃剚之。子時弧﹐同遇害。

靖氏﹐舉人魏師田妻。師田沒於京邸﹐靖氏依父科元避寇山中。科元合家死﹐靖氏藏石窟﹐得免。撫孤成立﹐守節四十餘年卒。

萬氏﹐靖天錫妻。天錫沒於小崎山兵難﹐萬氏年十九﹐攜孤必純得脫﹐又遺腹生子嘉植﹔並教之﹐成諸生。

易氏﹐李爾常妻﹑易道位女。賊襲山砦﹐易氏泣謂母曰﹕與其受辱生﹐毋寧潔身死﹗自投懸崖而斃。

殷氏﹐汪鼎臣妻。姑與夫避賊山砦﹐砦破﹐被殺。殷氏值母疾﹐歸省﹔聞之﹐布奠江濱﹐號泣投江死。

張氏﹐王躬靖妻。年二十三﹐躬靖殉山砦之亂﹔張氏聞訃﹐曰﹕吾夫忠義不屈死﹐吾何以生爲﹗遂焚香叩首入室﹐自縊死。

夏氏﹐諸生熊兆聖妻。避獻賊亂於白雲山砦﹔砦破﹐夏氏投水死。

劉氏﹐包明文妻。避賊巒蒙山砦﹔砦破﹐賊執明文﹐劉氏泣請以身代﹐明文得逸去。賊欲逼之﹐憤罵而死。

某氏﹐舉人汪建遇母﹔杜氏﹐建寓妻。建遇母與子婦避賊白雲山砦﹔砦破﹐母投巖死。杜氏泣﹐屬建遇潛逃﹔建遇未肯。杜曰﹕君慮妾爲賊污耶﹖請先死以明妾志。亦投巖死。

易氏﹐諸生何際時妻。避賊龍井砦﹔賊索深箐中見之﹐罵賊死。

易女﹐易道光女﹔字熊友嘉仲子某﹐養於熊。賊襲白雲砦﹐熊子被殺﹔女憤罵號哭﹐賊攢剌之死。

——右黃岡列女。

吳氏﹐諸生郭管虞妻﹑武昌縣貢生吳如揆女。流賊破砦﹐殺管虞﹐虜吳氏﹔氏慟哭願與夫同死﹐遂殺於管虞屍側。

李氏﹐諸生南有杞妻﹔周氏﹐南之傑妻。李氏於崇禎十年流賊破砦被執﹐促之上馬﹔厲聲大罵﹐賊乃刺殺。後以子之傑貴﹐贈孺人。周氏於崇禎十六年﹐亦以烈殉。後以之傑繼妻髙氏子夢班貴﹐贈宜人。

姚氏﹐諸生南士華妻﹑大學士姚明恭侄女。明季﹐賊破砦﹐夫被擄﹔痛哭號救﹐賊以兵威之。姚氏曰﹕吾以得死爲幸﹗遂被殺。

——右蘄水列女。

鄒氏﹐王山甫妻﹑名勝大思直之女﹝﹖﹞。賊至﹐鄒氏先與夫約曰﹕我若爲賊擄﹐誓必死﹗恐屍久難認﹐我以耳環裹腳帶內爲記。夫識之。崇禎戊寅二月﹐砦破﹐賊擄鄒氏及子女各一﹔鄒氏力持子女罵賊﹐賊怒﹐舉其子女撞石而死。鄒氏罵愈厲﹐賊以木樁釘氏腹而死。後九日﹐夫往尋屍﹐果不能認﹔忽記鄒氏言﹐解其腳帶﹐有耳環在焉。見者哀之。

羅氏﹐諸生梁鎭妻﹔王氏﹐梁孟孫妻。崇禎乙亥﹐寇至﹐鎭與孟孫均外出﹐羅氏攜王氏避亂於鳴山。賊獲羅﹐勒之上馬﹔羅氏曰﹕吾士人妻也﹐豈爲賊婦﹗延頸受殺。王氏見姑死﹐曰﹕吾豈獨生﹗賊亦殺之。後人埋其屍於山麓。

周氏﹐舉人王山玉繼妻。崇禎壬午七月﹐流賊破砦﹐周氏露宿小捨﹐產一男﹐日嘔血數升。旋被執﹐周氏罵不絕口﹔賊怒﹐殺之。無血﹐頸上有刀痕二﹐白如練。

——右麻城列女。

王氏﹐韓琮妻﹑諸生三輔女。幼通書史﹐嘗刲股救母﹐以孝聞。崇禎乙亥﹐賊襲風水山﹐琮父子俱被害﹔王氏受重傷﹐死而復蘇。兄弟舁入城﹐醫治乃痊。時年二十九﹐誓不再適。居夫家﹐惟破屋數椽﹑瘠田數畝﹐以一婢女自隨。織絟終日﹐以給衣食﹔足不出戶庭。守節四十五年﹐卒。

劉氏﹐丁遂妻。夫沒﹐守節歷三十餘年。明末流賊破砦﹐劉氏扃戶將雉經﹔賊擊戶﹐劉氏叱曰﹕我節婦﹐不可以面目見賊﹗賊捽戶入﹐解其懸﹔乃以頭擊賊﹐被亂刀刺死。家有二犬﹐守其屍數日﹐不食死。子斯昌﹐諸生﹔時簡﹐廩生。

趙氏﹐夫沒﹝佚其名﹞﹐守節﹔避賊風水砦。賊縱火焚之﹐趙氏伏二子於墻隙中﹐以身捍火﹔火洞兩腋﹐終不釋手﹐母子俱死。

秦氏﹐江至衡妻﹔生子女各一。年二十四﹐夫卒﹐誓死不貳。明季族豪覬產﹐秦氏力持﹐不爲摧折。流氛方熾﹐秦氏避居同姓西砦。人多欲逃﹐秦氏訓子弟與家僕曰﹕與其獨奔遇賊死﹐何如同聚一處﹐有險可恃乎﹗眾矢守禦﹐卒賴以全。孤夭﹐撫孫密﹐成諸生﹔嘆曰﹕書香有托﹐可瞑目報先人矣。年七十八﹐卒。

某氏﹐諸生秦珩妻。適珩甫十月﹐避寇山砦。砦破﹐姑被執﹔同姒李氏往救。厲聲罵﹐賊刃斃之﹐無血痕。殮時﹐神色不攺。

周氏﹐盧之懍母。崇禎末﹐罵賊死。

周氏﹐光祿吳士伸繼妻。生而端凝﹔歸吳﹐事孀姑孝。嗣隨夫宦金陵﹐扶姑櫬歸葬﹐寓風水山砦。適流賊攻甚急﹐周氏遂投繯﹔遇救﹐復蘇。賊入﹐罵不絕口﹐被賊碎首死。賊退﹐其子收殮遺骸﹐見周氏顏色如生。報經撫軍﹐獎以額﹔以時多故﹐請旌未果。

彭女﹐諸生彭世濟女。幼字司理盧經年﹐及笄未嫁。賊至﹐隨父避亂砦中。會賊攻砦急﹐女自刎﹐父置之亂艸中﹐砦隨潰。世濟入水﹐恍見其女牽之而渡﹐遂得生。次日﹐具棺殮之

——右黃安列女。

胡氏﹐諸生方應尊妻。避賊至赤剝巖砦﹐聞夫殞﹐痛哭投巖而死。

汪氏﹐兵部尙書王■﹝火鼎﹞繼妻。■﹝火鼎﹞領四十八砦義軍﹐轉戰廬州﹔軍敗﹐夫婦均被執。至南京﹐軍中將有辱之者﹔汪氏罵曰﹕我何如人﹖爾何如人﹖敢辱我﹗不屈﹐從夫死﹔子光富殉之。

胡氏﹐歲貢王烻妻。流寇擾羅田﹐破砦堡。胡氏被執﹐將辱之﹔罵曰﹕爾以我夫若子皆何如人﹖而敢逼我﹗賊怒﹐持刃相向﹐將以死挾之﹔胡氏奪刀自刎死。賊相駭﹐嘆曰﹕此眞義烈也。

其宛若中有李氏者﹐鄕飲賓熉之室。值流賊焚掠村捨大索﹐家人爭入堡﹔李氏避不及﹐賊執之﹐怒罵不輟。賊斷其右手及左足﹐舉火焚其廬﹔李氏在火中﹐猶呼曰﹕砦眾至矣﹗賊驚走﹐火隨滅而李死。至今壁間人形宛然﹐除不去﹔僉謂義烈之气不泯也。

——右羅田列女。

唐氏﹐潘龍躍妻。崇禎十三年﹐避賊靈杲山﹔賊至﹐加刃龍躍頸﹐索錢。唐氏跪泣﹐乞以身代夫﹐不許﹔女巽大跪泣﹐乞以身代父﹐不許。唐氏知夫不免﹐投於塘﹔女從之。賊愴然釋其夫。

張氏﹐王凝鼎妻。避賊於殷家衝砦﹔砦破﹐投波斯洞巖下死。月餘﹐子秉鉞收殮﹐面如生。秉鉞﹐後任貴州衛守備﹐以張氏死事聞﹔國朝順治中﹐贈恭人。

劉氏﹐太僕卿吳敏師妻。遇流賊﹐投水死。

徐氏﹐趙家鼎妻。死節赤砦。

——右廣濟列女。

吳氏﹐諸生李具慶妻﹑廣濟太常卿吳亮嗣女。明季賊陷蘄城﹐吳氏之翁兵備道樹初不屈死﹐夫兄延慶次子及吳氏所生五子俱死﹔具慶亦被創。吳氏方有妊﹐從積屍中乘間掩諸屍﹐負具慶以竄﹔途中產子之瑨﹐裹以行。賊平﹐收葬諸骸骨﹐復還舊業﹔皆吳氏力也。

——右蘄州列女。

王氏﹐諸生秦在妻﹔麻城人。時北山周承謨倡亂麻城﹐在從之﹔王氏泣諫曰﹕汝必欲爲此﹐當早備一棺﹐使吾母子寢處其中﹐勿俟禍及也﹗在不聽。官兵至﹐王氏攜八歲子奔砦求避﹔眾不納﹐謂其子日﹕汝父爲逆﹐誰肯相容﹖王氏復奔至田間﹐以刃刺其子﹐遂自刎﹐俱死。隨一婢名桃兒﹐亦大呼自刎﹔見者無不泣下。

唐氏﹐熊啟之妻﹐麻城人﹔唐法揚女。及笄﹐有東山降人李有實彊委禽﹔父弗許﹐遂適熊。其歸寧也﹐有實邀於路﹔唐氏不屈﹐曰﹕寧爲刃下鬼﹐不爲反賊妻﹗有實怒﹐刃之﹔罵不絕口死。

徐氏﹐諸生周煊妻﹐麻城人﹔知州徐志尹姊也。順治己丑﹐居衛生堡。值流賊﹐煊逃出﹔徐氏陰藏小刀。堡潰﹐囑僕負幼子急行﹔遂自刎死。

論曰﹕烏呼﹗吾循繹吾蘄﹑黃山砦諸列女死節事﹐而嘆正气不絕於衰微﹑大道不遺於幽曲也。當時顧寧人恢張東漢節義也﹐豈非以隱悼明遺節義之盛﹗而南宋以降﹐吾華婦女重開一新天地﹔自國史以至方誌﹐其以節義顯者﹐麻列至不可紀極。卽以至短之歲月如山砦﹑不完備之人物如山砦﹐特一時倉皇避地﹐出其偸活之念﹐求庇於俄頃耳﹔非有儲養之素也。而諸女丈夫於此爭百年於一刻者﹐舉皆賴於平昔名教之灌輸焉。當山砦盛時﹐其烈士固皆懷必死之志﹔其家人相依者﹐亦皆抱貞一之節﹐不肯與歌舞新國者苟同。此吾表山砦而不欲遺列女之由﹐亦愈以章明諸烈士義聲之周浹﹔至於婦人孺子﹐亦均與之從容含笑入地。如王■﹝火鼎﹞夫婦﹑王靖躬夫婦﹑李樹初翁婦﹐是其例矣。東漢盛節義而史中始傳列女事﹐固有同符者。吾考東漢名士之目﹐明季以東林﹑復社代之。當時吾黃之入官者﹐多通聲气於東林﹔爲諸生者﹐多示同心於復社。孔尙任演明季小說至極其名節於優倡之賤﹐咸欲得正人歸之﹝包世臣書「桃花扇傳奇」後﹐最能見其深處﹞﹔而況山砦中諸家人﹐大都搢紳儒流之家室者乎﹖舉人王一翥妻樊氏罵賊曰﹕我天下名士妻﹗諸生樊維淸妻吳氏擊賊而言曰﹕吾父按察使﹐吾夫名士。徐一三妻畢氏罵賊曰﹕我夫與父兄﹐皆何如人﹖諸生郭鞏妻柴氏罵賊曰﹕余冢累世淸徳﹗其武弁蕭甲妻鄭氏作詩﹐至以立志如張別山勗其夫﹕皆當時死節於山砦外者也。而山砦中則梁夢孫妻王氏曰﹕吾﹐士人妻也﹐豈爲賊婦﹗王■﹝火鼎﹞妻汪氏曰﹕我何人﹖爾如何人﹗敢辱我﹗丁遂妻劉氏曰﹕我節婦﹐不可以面目見賊﹗其錚錚佼佼與勁霜烈日爭光潔﹐何讓彼砦外諸嘉淑也哉﹗夫至名教尊於巾幗﹑名士固於結褵﹐安怪當日醞釀此山砦一時義烈也歟﹗然可異者﹐如諸生秦在妻王氏不附周承謨之役﹑唐法揚之女不肯作配李有實爲妻﹐則又耳目移易後之行﹔而本朝之克撫有天下﹐端兆此矣。亦附著焉。

敍論

論曰﹕吾觀山砦用兵之事﹐旣再翦而再生﹐又再平而再變﹔以李有實﹑張福寰十年之支拄﹐而卒摧滅於王師﹐豈無故哉﹗蓋有三端以樞紐之﹕曰會剿也﹐曰用間也﹐曰民兵爲向導也。皖砦會剿之師﹐有督兵﹑有操撫兵﹑有提兵﹑有漕兵﹔鄂砦會剿之師﹐有督兵﹑有撫兵﹑有提兵﹑有鎭兵。皖砦之用間﹐發之者李日芃﹐成之者石鎭國也﹔鄂砦之用間﹐先有白秉貞﹐繼則呂陽也。皖之金承闇等﹑鄂之王象虞等﹐其始皆山兵中人﹔利用之﹐則可歸吾驅策。吾驗以前事﹐按以宋端宗時元陳天祥曾兩用此策以平鄂﹑皖山兵。一於知興國軍時﹐以土兵攻李必聰山砦﹔一於知壽昌府時﹐以檄諭解散毛遇順﹑周監﹑王宗之徒黨。李﹑毛﹑王﹑周之平定﹐當時策之者旣用是謀矣。吾又驗以後事﹕按之康熙時於成龍平定何士榮﹑乾隆時吳楚解散馬朝柱﹐但躡三者之迹以用兵於玆土也﹐輒有功。康熙時之決策﹐成龍先用間諜招撫﹐以披其黨﹔繼用土兵導引﹐以竟其功。乾隆時之決策﹐有兩江總督尹繼善駐兵金家鋪﹐有湖廣總督永常駐兵跨馬墩﹐有蘄州知州李珌深入以炯情實﹐有壽春鎭總兵牧光宗統兵親往搜捕﹔於三策中﹐或二用之﹑或一用之﹐常得勝利。後之用兵於山隘者﹐可以審矣。而山民遭亂﹐自衛身家者﹐亦可知其所從事矣。

論者謂明季死節之士多於列朝﹐不知明季降順之臣亦多於列朝也。當時﹐降順仍被戮與降順仍遭擯棄者﹐勿論矣。降順後而效用﹑效用後所挾持﹐其志在專仇故君﹐其自致則在力摧舊侶﹔不然﹐所謂忠憤義烈之人死於所謂洪內院﹐所謂平西﹑平南﹑靖南﹑定南諸藩者﹐何其多也﹖平定山砦之兵﹐主持軍役﹐顧何以彊半屬明臣也歟﹖殆天設局以章明之﹐俾人擇所自處耳。用兵鄂砦者﹐若徐勇﹑若祖可法﹑若陳之龍﹔用兵皖砦者﹐若吳惟華﹑若李猶龍﹑若石鎭國﹑若黃鼎﹕皆有明左右行列中舊人也。此固鼎革時所習見﹔而明代義士之多﹐亦何能爲諸人掩其迹乎﹗蓋緣於衰世道喪風漓者半﹐緣於明代八股毒焰者亦半也。如諸人者﹐安得悉如孔有徳其人之處傅上瑞﹑李成棟其人之處丁魁楚哉﹖從而溯之元世祖時﹐宋降將劉整爲元畫攻襄陽之策﹐髙興爲元執秀王趙與檡﹐呂■﹝彧上土下﹞爲元獻安撫襄漢﹐管如徳﹑呂師夔爲博伯顏歡飾宋室宗女以獻之﹐皆是類也。蓋非若曹﹐卽無亡國史也。若曹工於亡國﹐故仇故國之術亦與之俱工。烏乎﹗海宇交通﹐滄波萬里﹔正聲寥寂﹐滿地淫哇。我思古人無言可說恢張大義﹐以遏頹流﹔此後纖人奮其傾陂險仄之技﹐受他族之誘爲人佐斗﹐以陷我同胞於危亡百出﹐以繪魑魅變相者﹐庶幾少止也哉﹗是在學者。

我生之初﹐當粵寇平定之明年﹔先大夫旌義公晚歲不聊﹐每挈稚兒欣欣有喜。父之執友﹐從而譽之曰﹕此兒淸韻﹐足散人懷﹗吾父怡然﹐開顏深笑﹔而期望之摯﹐若有所思﹐輒摩頂而詔曰﹕汝乎﹐其有以慰余乎﹗幸生平世﹐匪學曷立﹔則又愀然曰﹕余家落矣﹔小子知學﹐他日勿忘我家乃幾丁喪亂之時﹐屢蹶而屢振者也﹔明季一亂﹐我元﹑明先塋﹐凋喪之餘﹐皆迷所在﹔聞諸父老﹐吾先塋者﹐家微之後﹐侵於別支子孫。余以後起﹐憤而訟官﹐卒不獲直。追遠之思﹐未之能達﹔更別樹碣﹐祔諸近塋﹐然而余心傷矣﹗我十六世祖明遺民公諱晴生﹐當鼎革乃負奇禍﹔事後傳聞﹐疑與當日山砦有聯。卒隱耕桑﹐顑頷以沒。方流賊熾時﹐自營山砦﹐多方捍避﹐僅免於亡。爾時服親之中始七﹑八人﹐後止一﹑二人而已。我五世祖父卓然公﹐諱志奇﹔童冠零丁﹐又構土匪張士營之亂﹐艱虞中彊自振立。生我髙祖父文遠公﹐諱班﹔兄弟五人。再經山砦變亂﹐更值會城標兵之警﹔其四人者﹐遠遁潛﹑霍。脫屣舊基﹐獨我文遠公﹔惓惓先世井廬﹐保乂塋祀﹐用以傳世。及我曾祖﹑祖父﹐起家大萬﹐樂善好施﹐受旌於朝。遭時奇窮﹐厄運又至﹔道﹑鹹以降﹐播越百端。吾父破家練勇﹐命吾伯兄培榮﹝官安徽宿松知縣﹐死事狀詳「江表忠略」﹞率以克蘄水治城﹔身被十七創﹐不死。吾與季父﹑仲兄立萬福砦﹐以捍撚寇﹔版築﹑教練﹐皆身督之﹝案羅田砦堡﹐承平久廢﹐惟光緒己亥﹑庚子縣人故編修周先生錫恩修復平鄕白雲﹑靑雲﹑慶雲三砦﹐並教練民團﹔蓋奉朝旨爲之也。旋罷﹞。甲子一役﹐井宅蕩爲飛灰﹔吾遇劇賊﹐跳免﹐去死一間。統十餘載中﹐家以此落﹐學以此荒﹔我父中憲公棄世於避地之頃﹐我兄宿松君殉國於大淮之南。今幸際承平﹐汝兄弟爲中興後之稚氓﹐烏知余所遭之苦﹔乃餘之稱貸拮據以納汝曹於儒術者何居乎﹖汝曹其有以慰餘者乎﹖小子無知﹐皇皇增懼。成童前後﹐手卷不釋﹔髙堂淹疾﹐挾書侍側﹐以伺起居。吾父臥中﹐翹首顧而興嘆﹔天罪不孝﹐降割嚴君。先太恭人勗我尢摯﹐寒燈秋夕詔我舊聞﹐明明祖徳﹐娓娓口碑﹔小子好奇﹐勤肄忘倦。烏乎﹗終天之恨﹐今廿歲餘。丙申居廬﹐述家傳﹐纂世表﹔乙亥多暇﹐述鄕練﹐志裏團。甲辰興學﹐爰造玆袟﹐冀以昭揭我先哲民愛國之烈﹐倡述來玆。方其摭考明季忠義節行之時﹐窮及各姓族譜﹔竊覽而嘆曰﹕嗟乎﹗明季死亡之慘﹐何其烈盛已乎﹗蓋嘗考裏中如周﹑胡諸右族之牒記﹐往往至明季十有八﹑九無主﹐後並生卒葬配闕焉。是何故歟﹖是卽死於明季之人也。吾先世自宋乾道中遭江湖大旱﹐實始由江右編戶蘄州之羅田乃歷至有明之終﹐凡吾族中十四﹑十五﹑十六世諸從祖輩行各支所遺一二人而止﹐其餘均遭難中絕也。吾讀胡氏譜﹐有明遺民胡循然﹑胡效時二人自爲「明季遭亂記」﹐知梁烈湣之殉節。方誌但云乙亥二月已耳﹐循然則並二月十七日記之。是時劉國能恣屠我治城﹐其父卽殉城中也。胡循然曰﹕九年兵火之後﹐繼以大饑﹔十一年蝗﹐野無靑艸﹔十三年賊由河南來﹐殺擄殆盡。胡效時曰﹕十四年大旱﹐六月初三日始雨﹔至八月﹐巡撫宋一鶴率兵十三營來縣﹐百物盡非民有。而方誌則以此事屬之十五年﹐且述一鶴奏請蠲租之績﹕則官書與私家之述異矣。效時又曰﹕十五年春饑彌甚﹔老弱流散﹐人相食。疫癘乘之﹐十死八﹑九。而方誌則屬之十四年﹐謂大疫之時﹐積屍徧城野﹔又以人相食﹐列之十四年冬焉。循然又言其大略曰﹕癸未之前﹐兵亂年荒﹐野無艸﹑樹無皮﹐以人肉爲食。至癸未歲﹐身爲李賊所掠﹐親見俘獲多人﹐殺者十之二﹑三﹐刖者十之八﹑九。當時田產無主﹐往往以至廉之值﹐鬻至腴之產﹔力委於人﹐彊而後受。方誌則稱﹕十六年六月﹐賊陷城﹐大殺﹐民十亡其九﹔未盡殺者﹐則以劈手爲令。其卽循然所云見刖之事乎﹖然而傳述亦殊歧也。諸家述錄𨿽不同﹐其慘狀大都固無異也。烏乎﹗明季之民﹐其不幸乃壹至是乎﹗遭是時也﹐死於賊者一﹑死於流亡者一﹑死於饑祲者一﹑死於疫毒者一﹐其慷慨殉節者若而人﹑其顚沛中互卹而仍不免者若而人﹑其九死而一息尙蘇者若而人﹔徒以家與族並絕﹑姻與鄰都湮﹐於是遺烈苦情﹐皆消沈滅沒﹐逐白駒而去。其骨血淪入義河之水﹐洗滌而不復以還﹔則今日族牒中一﹑二名氏之畱諸不在孑遺之數者﹐豈眞徳薄不足以延其世矣乎﹖乃遭時不幸然也﹗吾考之一﹑二族﹐則凡在編戶中羣族可知﹔吾考之一縣﹐則凡在列縣可知。故蘄﹑黃一隅之地﹐吾舉所聞於羅田示其例﹔卽吾羅蕞爾之鄕﹐吾舉胡﹑周及吾族見其例。後之考古義烈者﹐須知吾蘄﹑黃冥冥中無名死節之士女在山砦中與其外者﹐豈僅傳志所列云爾哉﹗豈僅傳志所列云爾哉﹗

