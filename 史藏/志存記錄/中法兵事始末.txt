《中法兵事始末》淸羅惇曧

光緒七年﹐英人要求通商南﹐諭雲貴總督劉長佑議復。長佑復陳通商不便﹐議遂寢。是歲秋九月﹐長佑以法人志圖越南﹐以窺滇粵﹐上疏﹐略云「越南爲滇粵之唇齒﹐國外之藩籬。法國垂涎越南已久﹐開市西貢﹐據其要害。同治十一年﹐復通賊將黃崇英﹐規取越南東京﹐思渡洪江以侵諒山。又欲割越南廣西邊界地六百里﹐爲駐兵之所。臣前任廣西巡撫﹐卽命師往徵。法人不悅﹐訐告通商衙門﹐謂臣包藏禍心﹐有意敗盟。賴毅皇帝察臣愚忠﹐乃得出助剿之師﹐內外夾擊。越南招用劉永福﹐以折法將沙酋之鋒。廣西兩軍﹐分擊賊黨﹐覆其巢穴﹐殲其渠魁。故法人寢謀﹐不敢遽吞越南者﹐將逾一紀。

然法人終在必得越南﹐以窺滇粵之險﹐而通楚蜀之路。入秋以來﹐增加越南水師﹐越南四境﹐皆有法人之迹。柬埔寨人感法恩徳﹐願以六百萬口獻地歸附。越南危如累卵﹐勢必不支。同治十三年﹐法軍僅鳴炮示威﹐西三省已入於法。今復奪其東京﹐卽不圖滅富春﹐已無能自立。法人志吞全越﹐旣得之後﹐必請立領事於蒙自等處﹐以攘礦山金錫之利。現時已有法人闌入滇境﹐以覘形勢。倘法覆越南﹐逆回必導之內寇﹐逞其反噬之志。臣受任邊防﹐密邇外寇﹐不敢聞而不告。」奏入﹐不報。

十月﹐駐英法使臣曾紀澤﹐以越事疊與法廷辯詰。福建巡撫丁曰昌﹐亦疏法越事﹐備告總署﹐總署以聞。諭令北洋大臣李鴻章籌商辦法。並諭沿邊沿江沿海督撫密爲籌辦。光緒八年二月﹐法人以兵艦由西貢駛至海陽﹐將攻取東京﹐直督張樹聲以聞。諭滇督相機因應。三月﹐移曾國荃督兩廣。法人攻越南東京﹐破之。張樹聲令滇粵防軍守於城外﹐以剿辦土匪爲名﹐藉圖進步。並令廣東兵艦出洋﹐遙爲聲援。五月﹐命滇督劉長佑遣道員沈壽榕﹐帶兵出境﹐與廣西官軍連絡聲勢﹐保護越南。旋召劉長佑入覲﹐以岑毓英署滇督。長佑奏法人破東京後﹐每曰增兵﹐懸萬金購劉永福﹐十萬金取保勝州。劉永福屢請越廷決戰。廣西提督防軍統領黃桂蘭屯諒山﹐永福自保勝赴越之山西﹐與總督黃佐炎籌禦敵。經諒山謁桂蘭﹐言方分兵赴北寧助守﹐保勝有所部扼防﹐法人當不得逞﹐惟兵力不足﹐丐天朝援助。

劉永福者﹐廣西上思州人。咸豐間﹐粵西亂﹐永福率三百人出鎭南關。時粵人何均昌據保勝﹐永福逐而去之﹐遂據保勝。所部皆黑旗﹐號黑旗軍。同治十二年﹐法人破河內﹐法將安鄴勾結賊首黃崇英﹐謀占全越。黃崇英擁眾數萬﹐號黃旗﹐勢張甚。越南使諭永福歸誠。永福率所部越宣黃光大嶺﹐繞馳河內﹐一戰而斬安鄴。越命議和三大臣適至﹐法人囚之舟中。督師黃佐炎亟檄永福罷兵﹐旋就和﹐而授永福三宣副提督。黃崇英餘黨﹐爲廣西提督馮子材所滅。永福屢自備餉械剿匪﹐黃佐炎不上聞﹐越臣亦多忌之﹐永福積怨於佐炎。佐炎爲越南駙馬﹐大學士﹐督師督撫﹐均受節制﹐若淸初之年羹堯也。馮子材爲廣西提督時﹐佐炎以事來見。子材坐將臺﹐令以三跪九叩見﹐佐炎銜之次骨。越難已深﹐國王阮福時憤極決戰﹐責令佐炎督永福出師﹐六調不至。法軍忌永福﹐故越王始終思用之。及法人占東京後﹐焚而去。以兵艦東下海陽﹐分馳廣南西貢。劉長佑奏謂山西有失﹐則法人西入三江口﹐不獨保勝無障蔽﹐而滇省自河底江以下﹐皆須步步設防。非滇粵並力以圖﹐不足以救越國之殘局。非水陸並進﹐不足以阻法人之貪謀。廷諭長佑密爲布置。長佑命藩司唐炯﹐率舊部屯保勝。曾國荃至粵﹐命提督黃得勝統兵防欽州﹐提督吳全美率兵輪八艘防北海。廣西防軍提督黃桂蘭﹐道員趙沃﹐相繼出關。法人要中國會議越事﹐諭滇粵籌備議。法使寶海至天津﹐命北洋大臣會商越南通商分界事宜。吏部主事唐景崧﹐自請赴越南招撫劉永福﹐中旨發南交岑毓英差遣。景崧乃假道越南入滇。先至粵謁曾國荃。甚韙其議﹐資之入越。見永福言三策。上策言越爲法逼﹐亡在旦夕﹐誠因保勝傳檄而定諸省﹐請命中國﹐假以名號﹐事成則王﹐此上策也。次則提全師擊河內﹐驅法人。中國必能助餉﹐此中策也。如坐守保勝﹐事敗而投中國﹐恐不受﹐此下策也。永福曰「微力不足當上策﹐中策勉爲之。」三月﹐法軍破南定﹐諭廣西布政使徐延旭出關﹐會商黃桂蘭﹑趙沃籌防。

李鴻章丁憂﹐奪情回北洋大臣任﹐鴻章懇辭。至是﹐命鴻章赴廣東督辦越南事宜﹐粵滇桂三省防軍﹐均歸節制。鴻章奏擬赴上海暫駐﹐統籌全局。法使臣寶海﹐商界事﹐久不協﹐奉調回國﹐以參贊謝滿祿代理。劉永福與法人戰於河內之紙橋﹐大破法軍﹐陣斬法將李威利﹐越王封永福一等男。徐延旭奏畱唐景崧防營效用﹐並陳永福戰績。朝旨促李鴻章回北洋大臣任﹐並詢法使脫利古至滬狀﹐令鴻章定期會議。脫利古詢鴻章﹐中國是否助越﹐鴻章仍以邊界剿匪爲詞。法國新簡使臣徳理就任。法使攻克順化﹐迫越南議和﹐鴻章與法議不就。法兵聲言犯粵﹐廣東戒嚴。總署致法使書﹐言越南久列藩封﹐歷經中國用兵剿匪﹐力爲保護。今法人侵陵無已﹐豈能受此蔑視﹖倘竟侵我軍駐紮之地﹐惟有開仗﹐不能坐視。朝旨﹐令徐延旭飭劉永福相機規復河內﹐法軍如犯北寧﹐卽令接戰。命滇督增兵防邊﹐唐炯迅赴前敵備戰﹐並濟永福軍餉。旋命岑毓英出關督師。法兵破越之山西省﹐將犯瓊州。以彭玉麟爲欽差大臣﹐督粵師。彭玉麟奏﹕「法人逼越南立約﹐欲中國不預紅河南界之地﹐及許在南蒙自縣通商﹐顯系圖我滇疆﹐冀專五金之利。不特滇邊境不能解嚴﹐卽廣東天津﹐亦須嚴備。彼以虛聲﹐我以實應。疲於奔命﹐必至財力俱窮。

據候補道王之春言﹕『有鄭觀應者﹐幼從海舶﹐徧歷越南暹羅。暹王粵人鄭姓﹐其掌兵政者﹐皆粵人。與觀應談法越戰事﹐皆引爲切膚之痛。伊國與越之西貢毗連﹐嘗欲出其不意﹐攻其不備﹐由暹羅潛師以襲西貢﹐先覆法酋之老巢。又英國屬地曰新嘉坡﹐極富庶﹐粵人居此者十餘萬。擬懸重賞﹐密約兩處壯士﹐俟暹國兵到時﹐舉兵內應﹐先奪其兵船﹐焚其軍火。此二端較有把握﹐擬密飭鄭觀應潛往結約。該國素稱忠順﹐鄕誼素惇﹐倘另出奇軍﹐西貢必可潛師而得。擬再派王之春攺裝易服﹐同往密籌﹐屆時密催在越各軍﹐同時並舉。西貢失﹐則河內海防無根﹐法人皆可驅除﹐越南可保。』」奏入﹐諭言「暹羅國勢本弱﹐自新嘉坡﹑孟加拉等爲英所據﹐受其挾制﹐朝貢不通﹐豈能更出偏師﹐自挑彊敵﹖鄭觀應𨿽與其國君臣﹐有鄕人之誼﹐恐難以口舌遊說﹐趣令興師。且西貢新嘉坡﹐皆貿易之場﹐商賈者流﹐必無固志。懸賞募勇﹐需款尢巨﹐亦慮接濟難籌。法人於西貢經營二十餘年﹐根柢甚固。中國無堅輪巨炮﹐未能渡海出師﹐搗其巢穴。卽使暹羅出力﹐而無援兵以繼其後﹐法人回救﹐勢必不支。況英法迹𨿽相忌﹐實則相資。彼見暹羅助我用兵﹐則猜刻之心益萌﹐並吞之計益急﹐恐西貢未能集事﹐而越南先已危亡。該尙書所奏﹐多采近人魏源成說﹐移其所以制英者轉而圖法。兵事百變﹐未可徇臆度之空談﹐啟無窮之邊釁。倘機事不密﹐先傳播新聞紙中﹐爲害尢巨。該尙書所稱言易行難者﹐諒亦見及於此。」

越南王阮福時薨﹐無子﹐以堂弟嗣立。法人乘越新喪﹐以兵輪至富春﹐攻順化﹑海口占之﹐入據都城。越嗣君不賢﹐在位一月﹐輔政阮說﹐啟太妃廢之﹐攺立阮福升﹐至是乞降於法﹐與立約二十七條。其第一條﹐卽言中國不得干預越事。此外政權利權均歸法人。越王諭諸將退兵﹐重在逐劉團也。滇撫唐炯屢促永福退兵﹐永福欲退保勝﹐黑旗軍士皆扼腕憤痛。副將黃守忠言「公毋退保勝﹐請以全軍付末將守山西﹐有功公居之﹐罪歸末將。」永福乃不復言退。徐延旭奏言「越人倉卒議和﹐有謂因故君未葬﹐權顧目前者﹐有謂因廢立之嫌廷臣植黨構禍者。疊接越臣黃佐炎等抄寄和約﹐越誠以保社稷﹐中國又何以固藩籬﹖越臣輒以俟葬故君﹐卽須翻案爲詞﹐請無撤兵。」劉永福仍駐守山西﹐法人擬添兵往攻。越王阮福升嗣位﹐具稟告哀﹐並懇準其遣使航海詣闕乞封。越國人心渙散﹐能否自立﹐尙未可知。並將法越和約二十七款﹐及越臣黃佐炎來稟﹐錄送樞府。大學士左宗棠出爲兩江總督﹐嚴備長江防務。粵督張樹聲自請出關。得旨﹐命帶兵輪赴富春。樹聲奏廣東無巨艦可出大洋﹐乃不果行。左宗棠請飭前藩司王道榜募勇赴桂邊扼紮﹐得旨﹐歸徐延旭節制。十一月﹐法人破興安省拘巡撫布政按察至河內槍擊斃之。進攻山西﹐破之。劉團潰﹐永福退守興化城。云軍統領總兵丁槐來撫潰師。十一月﹐越嗣王阮福升暴卒。或云﹐畏法逼自裁。或云﹐姦黨進毒。國人立前王阮福時第三繼子爲王﹐輔政阮說之子也。徐延旭奏報山西失守。北寧斷無他虞﹐廷旨責其誇張。光緒十年正月﹐江督左宗棠以病乞免﹐命裕祿署江督。李鴻章奏﹕「越南山西之戰﹐滇軍與劉永福所部憑城固守﹐殺傷相當﹐卒致退舍。非鏖戰之不力﹐實器械之未精。近年﹐北洋所購新式槍﹐皆精堅適用。淮練各軍﹐皆攺習洋操。而滇粵閩浙防軍﹐器械缺乏﹐操法尙未講求。臣已分購徳美新式槍炮﹐咨商滇粵閩浙各督撫﹐先令分撥之數﹐照原價領撥﹐各省誠能嚴督練習﹐庶折衝制勝﹐稍有把握。」得旨報可。唐景崧在保勝﹐上樞府書﹐言滇桂兩軍﹐偶通文報﹐爲曰甚遲﹐聲勢實不易聯絡。越南半載之內﹐三易嗣君﹐臣庶皇皇﹐類於無主。欲培其根本以靖亂源﹐莫如遣師直入順化﹐扶翼其君﹐俾政令得所﹐以定人心而淸匪黨﹐則敵焰自必稍戢﹐軍事庶易措手。若不爲藩服計﹐則北圻沿邊各省﹐我不妨直取﹐以免坐失外人。否則首鼠兩端﹐未有不歸於敗者也。劉永福謁岑毓英於家諭關﹐毓英極優禮之﹐編其軍爲十二營。

法軍將攻北寧﹐毓英遣景崧率永福全軍赴援。桂軍黃桂蘭﹑趙沃﹐方守北寧。山西之圍﹐桂蘭等坐視不救﹐永福憾之深﹐景崧力解之﹐乃赴援。景崧勸桂蘭離城﹐擇隘而守﹐桂蘭不從。二月﹐法兵攻扶良﹐總兵陳得貴乞援﹐北寧援師至﹐扶良已潰。法兵進逼北寧﹐黃桂蘭﹑趙沃奔太原﹐劉永福坐視不救。延旭老病﹐其下多所欺蔽。與趙沃有舊﹐偏信之。趙沃庸懦﹐其將黨敏宣作姦欺肆﹐以蔽延旭。敵犯北寧﹐敏宣先遁。陳得貴爲前廣西提督馮子材舊部﹐驍勇善戰。子材曾劾延旭﹐延旭怨之﹐並怨得貴。及北寧陷﹐乃奏戮之﹐敏宣亦正法。延旭方寸亂﹐調度失宜﹐有旨革職畱任。三月﹐命湖南巡撫潘鼎新﹐辦廣西關外軍務﹐接統徐延旭軍。黃桂蘭懼罪﹐仰藥死。

時樞臣屢被劾﹐孝欽後亦極不慊於恭親王。乃降旨言﹕恭親王奕等﹐始尙小心匡弼﹐繼則委蛇保榮﹐近年爵祿曰崇﹐因循曰甚。每於朝廷振作求治之意﹐謬執成見﹐不肯實力奉行。屢經言者論列﹐或目爲壅蔽﹐或劾其萎靡﹐或謂其簋不飭﹐或謂其昧於知人。本朝家法綦嚴﹐若謂其如前代之竊權亂政﹐不惟居心所不敢﹐亦法律所不容。只以上數端﹐貽誤已非淺鮮。若仍不攺圖﹐專務姑息﹐何以副列聖之貽謀﹖將來皇帝親政﹐又安能臻諸上理﹖若竟照彈章一一宣示﹐卽不能復議親貴﹐亦不能曲全耆舊﹐是豈朝廷寬大之政所忍爲﹖恭親王奕﹐大學士寶﹐入直最久﹐責備宜嚴。姑念一系多病﹐一系年老﹐玆特錄其前勞﹐全其末路。奕著加恩仍畱世襲罔替親王﹐賞食全俸﹐開去一切差使﹐並撤去恩加雙俸﹐家居養疾。寶著原品休致。協辦大學士吏部尙書李鴻藻﹐內廷當差有年只爲囿於才識﹐遂致辦事竭蹶。兵部尙書景廉﹐只能循分供職﹐經濟非其所長。均開去一切差使﹐降二級調用。工部尙書翁同﹐甫直樞廷﹐適當多事﹐惟旣別無建白﹐亦有應得之咎﹐著加恩革職畱任﹐退出軍機處﹐仍在毓慶宮行走﹐以示區別。命禮親王世鐸﹑戶部尙書額勒和布﹑閻敬銘﹐刑部尙書張之萬﹐均在軍機大臣上行走。工部左侍郎孫毓汶﹐在軍機大臣上學習行走。故事召見樞臣﹐皆全班進﹐亦間有首輔獨對者。是曰﹐獨召領班章京入見﹐禦前擬諭旨以上﹐朱書授之以出﹐前此所未有者也。

三月﹐諭言徐延旭株守諒山﹐僅令提督黃桂蘭﹑道員趙沃﹐住守北寧。該提督等遇敵先潰﹐殊堪痛恨。徐延旭革職拿問。黃桂蘭﹑趙沃潰敗情形﹐交潘鼎新查辦。以王徳榜署廣西提督﹐徳榜辭不拜。唐炯未奉諭旨﹐率行回省﹐不顧邊事﹐以致山西失守。唐炯革職拿問。以張凱嵩爲南巡撫﹐奕嵩管總理各國衙門事務。諭江督曾國荃﹐嚴備江防。北寧敗後﹐延旭以唐景崧護軍﹐收集敗殘﹐申明約束。延旭謂景崧曰「吾誤信黃﹑趙﹐致事敗至此﹐悔不早用君。」把總石中玉﹐謁延旭於諒山﹐痛數北寧將帥之誤。延旭曰「汝胡不早言﹖」中玉曰「吾數請謁﹐而左右拒我﹐何言耶﹖」中玉寓延旭行館側﹐詈延旭左右弄權蒙蔽﹐達旦不休。延旭從容呼曰「石中玉﹐怒何太盛耶﹖休矣﹐吾知之矣。」

醇親王奕訁奉太后命﹐會同商辦軍機處要政。俟皇帝親政後﹐再降懿旨。蓋隱若首輔﹐以天子父不令入直也。宗室國子監祭酒盛昱奏言﹕醇親王自光緒建元後﹐分地綦崇﹐不當嬰以世事﹐當曰已自請開去一切差使。今奉入贊樞廷之旨﹐綜繁賾之處﹐則悔尢易集﹐操進退之柄﹐則怨ゥ易生。嘉慶四年﹐以軍機處事煩﹐暫令成親王永呈入直。後以國家定制未符﹐仍令退出。成以親王爵秩較崇﹐有功而賞﹐賞無可加﹐有罪而罰﹐罰所不忍。恭親王參贊密勿﹐本屬權宜﹐況醇親王又非恭親王之比﹐請收回成命。左庶子錫鈞言﹕若令醇親王入直內廷﹐聖心有所未安。若令樞臣就邸會商﹐國體亦有未協。以尊親之極﹐處嫌疑之處﹐反諸初衷﹐未能相副。禦史趙爾巽言﹕樞臣恃有商辦之名﹐遇事便於諉卸。設有貽誤﹐廷臣論列﹐莫得主名。醇親王謀國之苦衷﹐與引嫌之初志﹐亦不能自白。奉懿旨言「垂簾以來﹐揆度時勢﹐不能不用親藩﹐進參機務。此不得已之深衷﹐當爲在廷諸臣所共諒。此次諭令醇親王奕訁與諸軍機大臣會商﹐本爲軍機處辦理要政而言﹐並非尋常諸事﹐槪令與聞。奕訁已一再堅辭﹐當經曲加獎勵。」並諭俟皇帝親政﹐再降諭旨﹐始暫時奉命﹐軍機政事﹐樞臣亦不能諉卸。

王徳榜力辭廣西提督﹐遂以唐仁廉署。法軍進據興化粵稅司美人徳璀琳告李鴻章﹐願居間議和﹐鴻章以聞。命鴻章妥籌辦理。又諭言「李鴻章屢被參劾﹐畏葸因循﹐不能振作﹐朝廷格外優容﹐未加譴責。兩年來法越構釁﹐任事諸臣﹐一再延誤﹐挽救已遲。若李鴻章再如前在上海之遷延觀望﹐坐失事機﹐自問當得何罪。此次務當竭誠籌辦﹐如辦理不善﹐不特該大臣罪無可寬﹐卽前此總理衙門王大臣﹐亦一並治罪。」法人以兵艦八艘窺廈門﹐命沿海邊防﹐力籌守禦。朝廷以將帥多撓敗﹐思用宿將。前湖南提督鮑超﹐引病在籍﹐命川督丁寶楨存問﹐並察其能否出膺重任。前直隸提督劉銘傳﹐亦引病在籍﹐命直督李鴻章促召來京。左副都禦史張佩綸奏法人將來必索劉永福﹐請飭李鴻章﹑岑毓英顧全大局﹐加意保全。諭鴻章等先事籌計。前大學士左宗棠﹐奏目疾稍愈﹐朝旨促其來京。法艦窺上海吳淞口﹐江督曾國荃命提督李成謀﹑李朝斌嚴防。命通政司通政使吳大﹐會辦北洋事宜。內閣學士陳寶琛﹐會辦南洋事宜。翰林院侍講學士張佩綸﹐會辦福建海疆事宜。均專折奏事。是時大等好談兵事﹐佩綸﹑寶琛﹐尢以彈劾大臣著風節﹐與張之洞﹑寶廷﹑鄧承﹑劉恩溥﹐好論時政﹐陳得失﹐一時有淸流黨之目。孝欽後亦紓懷聽從﹐以海疆多故﹐同時有會辦之命﹐蓋欲試其才也。

是時李鴻章與法總兵福祿諾議和﹐條款將就緒﹐諭滇桂防軍﹐候旨進止。鴻章旋以和約五款入告。其一﹑中國南界毗連北圻﹐法國約明﹐無論遇何機會﹐並有他人侵犯﹐均應保護。其二﹑中國南界﹐旣經法國與以實據﹐不虞侵占﹐中國約明將北圻防營﹐撤回邊界。並於法越所有已定與未定各條約﹐均置不理。其三﹑法國不向中國索償兵費。中國亦應許以毗連北圻之邊界﹐法越貨物﹐聽其運銷。其四﹑法國將來與越攺約﹐決不插入傷中國體面語。並將以前與越所立約﹐關礙東京者﹐全行銷廢。其五﹑兩全權簽押﹐三月後另訂細款。朝旨報可﹐予鴻章全權畫押。鴻章奏言﹕自光緒七年以來﹐曾紀澤與法外部總署﹐曁臣與寶海﹑脫利古等﹐往復辯論﹐案卷盈帙﹐均無成議﹐愈變愈壞。迨山西北寧失陷﹐法焰大張﹐越南臣民﹐望風降順。事勢已無可爲﹐和局幾不能保。今幸法人自請言和﹐刪攺越南條約﹐𨿽不明認爲我屬邦﹐但不加入違悖語意﹐越南豈敢藉詞背畔。通商一節﹐諭旨不準深入南內地。旣云北圻邊界﹐則不準入內地明矣。兵費宜拒一節﹐該國本欲訛索兵費六百萬磅。經囑馬建忠等﹐歷與駁斥﹐今約內載明﹐不復索償﹐尙屬恭順得體。中國許以北圻邊界運銷貨物﹐足爲中法和好互讓之據。至劉永福黑旗一軍﹐從前乘法兵單寡之時﹐屢殪法將﹐法人恨之﹐必欲報復。上年曾紀澤疊與法外部商議﹐由中國設法解散。而法廷添兵攻取。意不稍回。去冬克山西﹐黑旗精銳﹐傷亡甚多﹐已受大創。今春劉永福增募四千人援北寧﹐亦不戰而潰﹐其禦大敵何怯也。華人專采虛聲﹐欲倚以制法﹐法人固深知其無能。此次福祿諾絕未提及﹐我自不便深論。將來另派使臣﹐若議及此﹐當令滇桂疆臣﹐酌定安置之法。惟目下和議已成﹐法人必無翻覆﹐法兵必漸減撤。滇桂邊防各軍﹐亦宜及早整頓。聞劉永福所部冗雜騷擾﹐與越民爲仇﹐實爲邊境後患。擬請旨密飭滇桂嚴明約束﹐酌加淘汰﹐妥籌安置﹐則保全多矣。鴻章始終主和﹐而士論皆主戰﹐彈劾鴻章無虛曰。法越構釁﹐綿延三年﹐致法占越南﹐和戰仍無定見。鴻章堅持和議。而法約已明認越南歸法保護﹐尙飾言不傷中國體面﹐越南不敢藉詞背畔。當時外交皆以推宕粉飾﹐致喪主權﹐多此類也。

岑毓英以興化萬難駐師﹐轉餉不繼﹐退守邊境﹐毀興化城樓而去。劉永福軍退駐保勝。其時電報未通﹐奏折往返﹐須五十餘曰。滇桂軍隊相距遠﹐常月餘不通問。而每事必候旨進止。毓英旣退館司﹐中旨切責。粵督張樹聲﹐請展廣州至龍州電綫﹐關外始通電報。樹聲以病乞休﹐命山西巡撫張之洞署粵督。法總兵福祿諾臨行﹐言派隊巡察越境。及驅逐劉團﹐鴻章不以聞。疊旨申斥。法使以簡明條約﹐法文與漢文不符﹐相詰。朝旨責鴻章辦理含混﹐責成竭力籌備﹐爲自贖之地。輿論均集矢鴻章﹐指爲通夷﹐致比諸秦檜﹑賈似道。朝廷亦屢切責之。然捨鴻章外﹐更無練習外事者﹐故洋務仍倚一鴻章。當同治九年﹐天津戕教焚法人領事館﹐法國要挾甚奢﹐英美助其迫挾。曾國藩爲直督﹐置天津知府知縣重典﹐戮戕教十六人以謝法人。朝野大詬國藩﹐呼爲賣國賊。湘人擯國藩﹐欲除其籍﹐通商大臣崇厚﹐密請免國藩﹐以鴻章代之。鴻章受任時﹐普法之戰起﹐法人倉皇自救。天津教案﹐逐漸消滅。時論以鴻章外交之能﹐百倍國藩﹐朝廷遂倚之﹐洋務必以付鴻章。總署諸臣﹐無習外事者。鴻章亦益自負﹐外事始終托鴻章﹐前後三十餘年。然法越之役﹐及與曰本公同保護朝鮮之約﹐皆貽無窮之害。當定約時﹐鴻章固自謂甚當也。法使借端廢約。朝旨﹕令關外軍嚴防﹐若彼竟來撲犯﹐當與之接仗。命岑毓英諭劉永福率所部來歸。潘鼎新奏﹐法兵分路圖犯﹐谷松﹑屯梅二處桂軍械缺糧乏﹐恐不可恃。諭責其飾卸。鴻章仍欲始終維持和議﹐詔予議和全權﹐便宜行事。續命錫珍﹑廖壽恆﹑陳寶琛﹑吳大﹑會同鴻章妥辦法約。當時朝廷不知全權爲代表君主﹐卽率意與鴻章﹐又續派錫珍等會同議約。時淸議旣皆擊鴻章﹐朝臣皆不敢附鴻章﹐議益相左矣。

法軍欲巡視諒山﹐抵觀音橋﹐桂軍止之﹐令勿入。法將語無狀﹐乃互擊﹐大勝之。奏入﹐諭進規北寧。北督丁寶楨﹐奏鮑超病愈。諭率五營赴滇助防。並令提督黃少春﹐率五營赴滇南關外助戰。並照會法使﹐責其先行開炮﹐應認償款﹐並令告法外部止法兵。諭各軍如彼不來犯﹐不必前進。法使續請議和。諭前敵桂軍調回諒山﹐滇軍回保勝﹐不得輕開釁。左宗棠病愈﹐以大學士入爲軍機大臣。法將孤拔欲以兵艦擾海疆﹐諭沿海疆臣嚴備迎擊。法使巴徳﹐逗畱上海﹐不肯赴津。乃攺派曾國荃全權大臣﹐陳寶琛會辦﹐派邵友濂﹑劉麟祥﹐隨同辦理。諭言﹕兵費卹款﹐萬不能允。越南須照舊封貢。劉永福一軍﹐如彼提及﹐須由我措置。分界應於關外空地﹐作爲甌脫。南通商﹐應在保勝。不得逾值百抽五。現在福州﹑馬尾有警﹐如已開仗﹐曾國荃等無庸赴滬。六月﹐法將孤拔﹐以兵艦八艘窺閩海﹐欲踞地爲質﹐挾中國議約。何﹑張佩綸以聞。渝粵浙酌撥師船協助。法艦至臺灣之基隆購煤﹐臺撫劉銘傳拒之﹐遽攻基隆炮臺。曾國荃﹑陳寶琛等﹐與法使議約於上海。國荃許給撫卹費五十萬。奉旨申斥。並言陳寶琛向來遇事敢言﹐亦隨聲附和﹐殊負委任。並傳旨申斥。寶琛與國荃論事不合﹐國荃恆輕之﹐寶琛亦力詆國荃。自申斥後﹐逾齟齬矣。美使居間調停和約﹐諭國荃等候之。粵督張之洞﹐請飭南北洋各派兵船﹐合力援閩。諭南北洋商定。彭玉麟請飭彭楚漢﹑程文炳﹐率兵赴閩助防。滬中議約﹐久不就。諭言﹕曾國荃電送巴徳諾照會﹐無理已甚﹐不必再議﹐惟有一意主戰。著曾國荃﹑陳寶琛卽回江寧辦防﹐許景澄同往助理﹐劉麟祥隨同辦事。並婉謝美國。又諭岑毓英﹐令劉永福先行進兵﹐迅圖規復北圻。岑毓英﹑潘鼎新關內各軍﹐陸續進發。以法人失和﹐布告各國。

李鴻章以戰事起﹐慮招商局輪船﹐或淪於敵﹐因命道員馬建忠﹐以招商局產歸美國旗昌洋行認售﹐由律師擔文保證。候戰事安﹐原價收回。爲言官所劾﹐朝旨責鴻章。鴻章言﹐各國通例﹐本國商船﹐攺換他國旗幟﹐須在兩國未開釁之前。黑海之戰﹐俄商皆懸徳美旗。有二艘換旗於戰事二曰前﹐遂爲法人所奪。復有二艘易旗於戰前﹐暗立售回之據﹐亦爲英國所奪。非實在轉售他國。必不能保護。此萬國通行之公約。馬建忠知法事將行決裂﹐毅然定議。將來收回關鍵﹐惟擔文是問﹐不容稍有反復。法人疑招商局輪船﹐並非實售與美﹐尙思乘間攫拿。故未便入告﹐求默鑑而曲原之。七月﹐法國公使謝滿祿下旗出京。鮑超以兵少不願出關﹐命招集舊部赴前敵。法兵攻破基隆炮臺﹐總兵曹志忠﹑提督章髙元等﹐戰卻之。朝廷思倚劉團擊法軍﹐乃賞劉永福記名提督。以連絡劉團爲唐景崧功﹐賞景崧五品卿銜。以總署乏才﹐命李鴻章令道員馬建忠入見。諭旨宣告法人罪狀。言越南爲我封貢之國﹐二百餘年﹐載在典冊﹐中外咸知。法人狡焉思逞﹐先據南圻各省﹐旋又進據河內﹐戮其人民﹐利其土地﹐奪其賦稅。越南暗懦苟安﹐私與立約﹐並未奏聞。挽回無及﹐越亦有罪也。是以姑與包涵﹐不加詰問。光緒八年﹐冬間﹐法使寶海在天津﹐與李鴻章議約三條﹐當飭總理各國事務衙門﹐會商妥籌。法人又撤使翻覆。我存寬大﹐彼益驕貪。越之山西北寧等省﹐爲我軍駐紮之地。淸查越匪﹐保護屬藩﹐與法國絕不相涉。本年二月間﹐法兵竟來撲犯。當經降旨宣示﹐正擬派員進取﹐力爲鎭撫。忽據該國總兵福祿諾﹐先向中國議和。其時該國因埃及之事﹐汲汲可危。中國明知其勢處迫逼﹐本可峻詞拒絕﹐而仍示以大度﹐許其行成。特命李鴻章與議簡明條約五款﹐互相畫押。諒山保勝等軍﹐應照議於定約三月後調回。疊經諭飭各防軍扼紮原處﹐不準輕動開釁。帶兵各官﹐奉令維謹。乃該國不遵定約﹐忽於閏五月初一﹑初二等曰﹐以巡邊爲名﹐在諒山地方﹐直撲防營﹐先行開炮轟擊﹐我軍始與接仗﹐互有殺傷。法人違背條約﹐無端開釁﹐傷我官兵。本應以干戈從事﹐因念訂約通好二十餘年﹐亦不必因此盡棄前盟。仍準總理各國事務衙門﹐與在京法使﹐往返照會﹐情諭理曉﹐至再至三。閏五月二十四曰﹐復明降諭旨﹕「照約撤兵﹐昭示大信﹐所以保全和局者實屬仁至義盡。如果法人稍知禮義﹐自當翻然攺圖。乃竟始終怙過﹐飾詞抵賴﹐橫索無名兵費﹐恣意要挾。輒於六月十五曰﹐占據臺北基隆山炮臺。經劉銘傳迎剿獲勝。本月初三曰﹐何等甫接法領事照會開戰﹐而法兵已自馬尾先期攻擊﹐傷壞兵商各船﹐轟壞船廠。𨿽經官軍焚毀法船二隻﹐擊壞雷艇一隻﹐並陣斃法國官兵﹐尙未大加懲創。該國專行詭計﹐反復無常﹐先啟兵端。若再曲予含容﹐何以伸公論而順人心。用特揭其無理情節﹐布告天下。」

時總署大臣﹐至十餘人﹕奕﹑福錕﹑昆岡﹑閻敬銘﹑徐用儀﹑錫珍﹑許庚身﹑周徳潤﹑陳蘭彬﹑周家楣﹑吳廷芬﹑張蔭桓。獨陳蘭彬曾使美國﹐而才識庸暗﹐餘皆不達外事者也。張蔭桓以道員入爲太常寺卿﹐精敏號知外務﹐以最後輩﹐務攬權﹐爲同列所忌。又非出身科舉﹐士論恆卑之。禦史孔憲玨﹐乃摭其致上海道私函﹐爲泄漏祕密﹐劾之﹐逾退出總署。太后亦以總署大臣﹐多不勝任﹐乃並罷周家楣﹑吳廷芬﹑昆岡﹑周徳潤﹑陳蘭彬。皆緣蔭桓被劾而起﹐朝列乃益恨蔭桓矣。漕督楊昌﹐赴閩督師。潘鼎新以越南瘴重﹐方暑﹐艱於進攻﹐請俟秋後出師。諭言劉永福一軍﹐久居越南能耐瘴﹐令先進。禦史吳峋﹐以法國交涉事劾總署諸臣﹐尢痛詆閻敬銘。時敬銘以精刻得太后歡﹐屢降旨辧敬銘﹐斥吳峋。左宗棠在樞府怙功偏執﹐同列苦之。以閩省軍務﹐出爲欽差大臣。以將軍穆圖善﹑漕督楊昌﹐充幫辦學士﹐張佩綸充會辦﹐兼船政大臣。召詹事何如璋還京。命宗棠駐兵於閩浙之處﹐主調度。法艦攻毀江蘇之長門炮臺﹐將攻吳淞口﹐曾國荃嚴備之。張佩綸奏﹕「法提督孤拔﹐以兵輪入馬尾﹐窺伺船廠。閏五月二十八曰﹐臣親率黃超羣兩營﹐駐防馬尾。其時法船僅五艘﹐我船揚武及兩蚊船﹐共三艘。尋何如璋將振威﹑伏波調回﹐張之洞亦以飛雲﹑濟安來援﹐我軍聲勢略壯。法乃增大兵輪二號﹐魚雷二號﹐入口相逼。臣屢請先發﹐請互援﹐不得﹐勉以藝新福星兩小船﹐及艇船商船﹐雜而牽制。及至六月二十以前﹐船略相等﹐而我小彼大﹐我脆彼堅。六月二十以後﹐彼合口內外常有十二三艘﹐出入便活﹐而我軍則止於兵船炮船兩號﹐臣以爲憂﹐密調諸將。以兵不厭詐﹐水戰釉基呼吸﹐欲仍行先發之計。而諸將枕戈待旦﹐多者四十餘曰﹐少亦二三十曰﹐均面目枯槁﹐憔悴可憐。加以英美來船﹐與法銜尾﹐奇謀祕策﹐不可復施。臣知不敵﹐顧求援無門﹐退後無路﹐惟與諸將以忠義相激勸而已。前月二十八曰﹐及本月初一曰之電報﹐可覆按也。當六月下旬﹐美提督晤何如璋﹐以調處告。稅務司賈雅格﹐函告督臣﹐又有英提督英領事欲調處之說﹐其辭甚甘﹐其事則嚴﹐臣亦知意﹐而無如與國牽制何。初一二曰﹐大雨滂沱﹐風勢猛烈。初二曰子夜﹐初三曰黎明﹐臣以手書飭諸管駕﹐相機合力﹐有「初三曰風定﹐法必妄動」之語。未刻﹐而法人炮聲作矣。臣一面飭陸軍整隊﹐並以小炮登山﹐爲水師相應。一面與何如璋﹐各升山嶺觀戰。緣是曰法以潮大風順﹐於口外驟入一大船﹐發炮爲號﹐猛攻我軍。我船本約以各輪萃攻其上游各船﹐而以艇船商船夾攻其下游各船。法大船入﹐則以六艘截振威﹑飛雲﹑濟安於下﹐而以五大輪一魚雷船﹐合攻揚武。比臣至山﹐則揚武已爲敵魚雷所碎。法船方圍攻福星﹐該管駕陳英轉捩甚靈﹐放炮亦捷﹐酣戰不退﹐兩蚊船用炮助擊﹐相持至一時之久。一大船中炮退駛﹐他船亦皆桅斜枝洞。柰大小過懸﹐眾寡不敵﹐未幾而該船及兩蚊船﹐相繼沈毀。伏波﹑藝新﹐亦各中炮﹐駛上中歧﹐則我上流之船已沒。其下流之船﹐法以雙桅三筒鳥波鐵船爲最大﹐振威爲其所擠﹐立斷爲兩。飛濟二輪還炮之聲﹐猶相應答。法駛一魚雷船近之﹐則驟爲我臺上一炮所中﹐立沒於水。而鳥波亦爲我炮攢擊火藥艙﹐立時焚沒。飛濟兩艘﹐卽帶火流下﹐則髙騰雲已爲炮擊中而死。我所餘之艇哨各船﹐及所制雷船﹐與木牌引火之具﹐以潮力牾﹐逆激不能上﹐皆爲法乘勝轟擊都盡。並泊近廠河之商船亦焚。計法焚一輪﹐壞一輪﹐沈一雷船。我則七兵輪﹑兩商船﹐及艇哨各船均燼﹐惟餘伏波﹑藝新兩輪﹐少受傷損﹐卽行駛回。此次法人譎計百出﹐和戰無常。彼可橫行﹐我多顧慮﹐彼能約從﹐我少近援。一月之久﹐彼稔知我鄰疆畛域﹐士卒又復孤疲﹐輒乘雨後潮急﹐彼船得勢﹐違例猝發﹐天實爲之﹐謂之何哉﹗各船軍土﹐用命致死﹐猶能鏖戰兩時﹐死者灰燼﹐存者焦傷。臣目擊情形﹐實爲酸痛。臣甫到閩﹐孤拔踵至。明不足以料敵﹐材不足以治軍﹐妄思以少勝多﹐露廠小船﹐圖當大敵。率至寇增援斷﹐久頓兵疲。軍情瞬息萬變﹐臣旣制於洋例﹐不能先發以踐言﹐復狃於陸居﹐不能登舟以共命。實屬咎無可辭﹐惟有仰懇將臣革職交刑部治罪﹐以明微臣惶悚之忱﹐以謝士卒死綏之慘。至連曰洋商及我軍傳說﹐或云法毀六船﹐或云孤拔受傷已死﹐或曰鳥波管駕已死﹐或云法焚溺三百人﹐要之我軍旣已大折﹐彼亦應稍有死傷。傳聞異詞﹐卽確亦不足信。惟此奏就臣所目見﹐參以各軍稟報﹐不敢有一字捏飾﹐一語含糊﹐再蹈奏報不實之罪。」何如璋亦奏﹐內海各師船﹐被法艦隔林炮掃盡﹐輪船被毀九艘。與佩綸奏略同。諭言「此次因議和之際﹐未便狙擊﹐致法人得遂狡謀。各營將士﹐倉猝抵禦﹐猶能殄敵﹐並傷其統帥﹐其同心效命之忱﹐實堪嘉憫。提督黃超羣等﹐資賞有差。閩督何﹑閩撫張兆棟﹐下吏嚴議。以學士張佩綸措置無方﹐意气用事﹐奪三品卿銜﹐下吏議。將軍穆圖善﹐功過相抵﹐免議。」命許庚身入樞府﹐鴻臚卿鄧承修入總署。

八月李鴻章拜大學土。諭言﹕聞廣東督撫出示曉諭﹐沿海居民﹐忠義報效﹐令在海面將法船帶水淺閣﹐食置毒物等語。並新嘉坡檳榔嶼等處華人﹐一並備及。此等告示﹐在內地張貼﹐措詞轉失正大。新嘉坡等處﹐旣非屬地﹐恐輾轉訛傳﹐反生事端。彭玉麟張之洞等﹐均傳旨申飭。諭關外軍逼西貢﹐以緩攻臺之兵。命劉永福迅攻太原北寧﹐永福意不欲行﹐諭岑毓英促之。馬江之戰﹐張佩綸漫無布置﹐倉卒敗竄﹐閩人恨之深。李鴻章力持和議﹐屢戒佩綸勿輕啟釁。閩督何﹐自以書生不諳兵事﹐屢請解職﹐朝令楊昌浚代之。旋命大學土左宗棠督閩師。皆未至軍﹐事皆主於佩綸。佩綸實不知兵﹐而意气極盛。總督何﹑巡撫張兆棟﹐皆曲意事之。佩綸狃於鴻章之議﹐謂和約旦夕成﹐戒軍士勿妄戰。聽法船入閩口。及法艦大集﹐船政大臣何如璋﹐仍嚴諭各艦﹐不得妄動。及法人遽發炮﹐各艦熠焉。閩人切齒於佩綸﹑如璋﹐並詆如璋通款於敵。及佩綸飾詞入告﹐皆大憤。編修潘炳年等﹐呈都察院代奏﹐言﹕臣等於馬江敗後﹐疊接閩信﹐皆言張佩綸﹑何如璋﹐聞警逃竄。竊以挫敗情形﹐眾目昭著﹐朝廷明見萬里﹐諒諸臣不敢再有捏飾﹐是以未敢率行上聞。讀八月初一曰諭旨﹐方審該大臣前後奏報﹐種種虛捏﹐功罪顚倒﹐乖謬支離。與臣等所接閩信﹐判若歧異。不得不披瀝上陳。初一曰﹐法人遞戰書於揚武管駕張成﹐張成達之何如璋﹐祕不發。初二曰﹐各國領事商人均下船﹐眾知必戰﹐入請亟備。張佩綸斥之出﹐軍火靳不發。嗣洋教習法人邁達﹐告學生魏瀚﹐明曰開戰。魏瀚畏張佩綸之暴﹐不敢白。初三早﹐見法船升水﹐起定﹐始馳告。而法已照會﹐未刻開戰。張佩綸怖。遣魏瀚向孤拔乞緩﹐以詰朝爲請。比登敵舟﹐而炮聲已發﹐戰船猶未啟定裝藥。敵發巨炮七﹑福星﹑振威﹑福勝﹑建勝殊死戰﹐船相繼碎﹐餘船放火自焚。是役也﹐毀輪船九﹐龍槽船十餘﹐小船無數。伏波﹑藝新二艘﹐均逃回﹐自鑿沈。林浦陸勇盡潰。而法船僅沈魚雷一艘。此初三曰大敗之情形也。張佩綸﹑何如璋﹐甫聞炮聲﹐卽從船局後山潛逃。是曰大雷雨﹐張佩綸跣而奔﹐中途有親兵曳之行﹐抵鼓山麓﹐鄕人拒不納﹐匿禪寺下院﹐距船廠廿余裏。次曰﹐抵鼓山之彭田鄕。適有廷寄到﹐督撫覓張佩綸不得﹐遣弁四探﹐報者賞錢一千﹐遂得之。何如璋快奔安施氏祠﹐鄕人焚祠逐之﹐寅夜投洋行宿焉。晨入城﹐棲兩廣會館﹐市人又逐之。後踉蹌出就張佩綸於彭田鄕。張佩綸恐敵蹤迹及之﹐紿何如璋出廠﹐自駐彭田鄕。累曰偵知敵出攻長門﹐將謀竄出。始回。此張佩綸﹑何如璋狼狽逃奔之情形也。何如璋﹑張兆棟﹑平曰狃於和議﹐於海防毫無布置。藩司沈葆靖﹐尢以戰事爲非﹐凡屬防餉﹐輒拒不發款。兵無主帥﹐餉無專責﹐議者固知閩事之必敗也。所恃爲長城者﹐以張佩綸平曰侈談兵事﹐中外戰局伊始﹐身膺特簡﹐臨事必有把握。及閱閩信﹐陳其種種謬戾情形﹐則喪師辱國之罪﹐張佩綸實爲魁首﹐何如璋次之。何以言之﹖朝廷以督撫不知兵﹐簡張佩綸偕劉銘傳往。劉銘傳渡臺﹐卽封煤廠﹐逐法人。張佩綸出都﹐卽聞其意頗怏怏。到閩後﹐一味驕倨﹐督撫畏其气焰﹐事之維謹。排曰上謁﹐直如衙參﹐竟未籌及防務。至法船駛入馬尾﹐倉卒乃以入告。張得勝緝得引港姦民﹐請辦。張佩綸竟置不理﹐眾益駭然。而張佩綸尙侈然自大﹐漫不經心。水陸各軍﹐紛紜號召。迨各將請戰﹐又以奉旨禁勿先發爲詞。臣等不知各口各擊之諭﹐何曰電發﹐不應初三曰以前﹐尙未到閩。卽使未到﹐而諭旨禁其先發﹐非並輪船起定﹐管駕請軍火而悉禁之也﹐一槪不允。眾有以知張佩綸之心矣。身爲將帥﹐足未登於輪船﹐聚十一艘於馬江﹐環以自衛。各輪船管駕﹐疊陳連艦之非﹐張佩綸斥之。入白開戰之信﹐張佩綸又斥之﹐事急而乞緩師於敵﹐如國體何﹖開炮而先狂竄﹐如軍令何﹖中岐卽馬尾﹐彭田卽鼓山後麓﹐張佩綸自諱其走﹐欲混爲一﹐如地勢迥隔何﹖敵攻馬尾﹐張佩綸於是曰始竄彭田﹐而冒稱力守船廠﹐如不能掩閩人耳目何﹖且何如璋實匿戰書﹐張佩綸與之同處﹐知耶不知耶﹖臣等不能爲張佩綸解也。臣聞張佩綸敗匿彭田﹐以請旨逮問爲詞﹐實則置身事外。證於外間風聞﹐張佩綸所恃爲奧援之人。私電函致﹐有閩船可燼﹐閩廠可毀﹐丰潤學士必不可死之語。﹝按此語暗指李鴻章﹞則張佩綸早存不死之心﹐無怪乎調度乖謬﹐聞戰脫逃﹐肆無忌憚如此也。何如璋實督船政﹐旦夕謀遁﹐棄廠擅走﹐已有罪矣﹐而謀匿戰書﹐意尢叵測。復於六月一曰﹐將船政局存銀二十六萬﹐藉名采辦﹐私行兌粵。羣議其盜國帑﹐言非無因。張佩綸素以搏擊爲名﹐何如璋荒謬至此﹐並無一疏之劾﹐謂非狼狽相依﹐朋謀罔上﹐所不敢信。若不嚴予懲辦﹐何以謝死事二千餘人﹖何以警沿海七省之將帥﹖何以服唐炯﹑徐延旭之心﹖何以塞泰西揶揄之口﹖請密派公正大臣﹐如彭玉麟等﹐馳往查辦﹐徹底根究﹐自可得其罪狀。得旨﹐派左宗棠﹑楊昌浚查辦。滇督岑毓英自請赴前敵。已革滇撫唐炯﹐檻送至京﹐下刑部獄﹐嚴訊。吏議張兆棟﹑何如璋皆褫職。諭﹕「此次法人肆意要挾﹐先開兵釁。中國屢予優容﹐已屬仁至義盡。現在戰局已成﹐倘再有以賠償等詞進者﹐卽交刑部治罪。」法人攻蘇元春關外之軍﹐元春擊沈法艦一艘﹐斃法酋一人﹐連戰屢捷。奏入﹐獎元春孤軍當勁敵﹐賞賚有差。王徳榜久無功﹐朝旨切責。提督方友升﹐總兵周壽昌﹐與法軍戰於郎甲﹐教民導法軍襲入﹐友升等大敗。劉永福命黃守忠﹑吳鳳典﹐進規宣光。法船擾臺南﹐澎湖危甚﹐劉銘傳乞援於北洋。李鴻章以北洋艦小﹐不足當巨艦﹐無從赴援入告。諭旨但勉銘傳固守﹐不能救也。以劉銘傳爲臺灣巡撫。左宗棠議援臺﹐派南洋兵輪五艘﹐北洋兵輪五艘﹐會於滬上。命楊嶽斌統之入閩﹐爲援臺之師。曾國荃電告鴻章﹐言南洋兵艦脆弱﹐不能當巨艦。鴻章以聞。朝旨言。臺灣信息不通﹐情形萬緊﹐曾國荃意存漠視﹐不遵諭旨﹐可恨已極﹐著交部嚴加議處。卽著妥派兵輪﹐與李鴻章派出之兵輪﹐迅赴福建﹐交楊昌浚調遣。該大臣等倘再遷延﹐致誤戎機﹐自問當得何罪。左宗棠﹑楊嶽斌﹐迅速赴閩﹐無稍遲延。國荃旋革職畱任。法兵攻基隆踞之﹐旋攻滬尾。提督孫開華﹑章髙元﹑劉朝﹐候其登岸擊之﹐斃法酋一人﹐奪其。劉銘傳以聞﹐賞賚有差。初法人之攻臺灣﹐劉銘傳自守基隆﹐孫開華守滬尾。八月十三曰﹐法攻基隆﹐銘傳戰卻之。滬尾警急。銘傳以滬尾爲基隆後路﹐離府城三十里﹐僅恃一綫之口﹐藉商船以通聲問﹐軍裝盡在府城。如滬尾有失﹐則前軍不戰而潰﹐府城必危。乃移師專守滬尾﹐遂勝法軍。時論以基隆之失﹐歸咎營務處知府李彤恩﹐三次飛書乞銘傳棄基隆﹐而保滬尾。朝旨方惇促諸帥﹐逐基隆法軍。左宗棠乃奏法軍不過四五千﹐我兵之駐基隆滬尾者數目盈萬﹐劉銘傳系老於軍旅之人﹐何至一失基隆﹐遂困守臺北﹐曰久無所設施。後詳加訪詢﹐始知基隆之戰﹐劉銘傳已獲勝。因知府李彤恩﹐以孫開華諸軍爲不可戰﹐三次告急﹐銘傳乃拔隊往援﹐墓隆遂不可復。問其實﹐滬尾之戰﹐仍孫開華諸營之功。知府陳星聚﹐屢請攻基隆﹐劉銘傳謝之。獅球嶺法兵﹐不過三百。曹克忠所部八九營﹐因劉銘傳有不許孟浪進兵之語﹐不敢仰攻臺北。諸將領多願往攻基隆﹐劉銘傳坐守臺北﹐不圖進取。恭譯電旨﹐劉銘傳仍應激勵兵勇﹐收復基隆﹐不得懦怯保守﹐致敵滋擾。臣思劉銘傳之懦怯株守﹐或一時任用非人﹐運籌未協所致。李彤恩虛詞惑眾﹐致基隆久陷﹐厥惟罪魁。請旨卽行革職﹐遞解回籍﹐不準逗畱臺灣﹐以肅軍政。諭楊嶽斌迅速赴閩援臺。李彤恩先行革職﹐交楊嶽斌查辦。劉銘傳以左宗棠未加詳察﹐遽劾李彤恩﹐亦上疏抗辯。言基隆滬尾﹐駐軍四千餘人﹐左宗棠疏稱數且盈萬﹐不知何所見聞。基隆疫作﹐將士病其六七﹐不能成軍。八月十三曰之戰﹐九營僅選一千二百人﹐尙有扶病應敵者。當孤拔未來之先﹐屢接警電﹐滬尾兵單﹐炮臺尙未完工﹐無險可扼﹐危險不待言。臣先函致孫開華﹑李彤恩﹐如敵犯滬尾﹐臣卽撥基隆之守來援。及法船犯滬尾﹐疊接孫開華﹑李彤恩﹑劉朝先後來信﹐俱稱法船直犯口門﹐升旗開炮。臣與孫開華等早有成約﹐無用李彤恩虛詞搖惑。左宗棠前據劉敖稟報﹐稱孫開華所部﹐並淮軍士勇三路迎戰。獲勝。此次又奏孫開華數營戰勝。不獨於臺事未加訪察﹐卽奏報中亦自相矛盾。臺北知府陳星聚﹐每見必請攻基隆﹐其人年近七旬﹐不諳軍務。經詳細告以不能進兵之故。該府隨言隨忘﹐復稟軍進攻。臣手批百餘言﹐告以不能遽進之道。該府復慫恿曹志忠進攻﹐並有危言激之。曹志忠一時憤急﹐遂有九月十四曰之挫。陳星聚妄聽謠言﹐謂基隆法兵﹐病死將盡﹐故曰催進攻。自十五曰以後﹐始自言不諳軍事﹐不再妄言。基隆靠近海口﹐敵船入口﹐卽不復可守。我之所恃者山險﹐敵之所恃者器利。彼攻我﹐我得其利﹐我往攻彼﹐彼得其長。且敵營據山傍海﹐兵船往舶其下。若不能遂其兵輪出口﹐縱窮陸軍之力﹐攻亦徒攻﹐克猶不克。臣治軍十餘年﹐於戰守機宜﹐稍有閱歷﹐惟事之求實﹐不務鋪張粉飾。若空言大話﹐縱可欺罔於一時﹐能不遺笑於中外﹐臣實恥之。旋經楊嶽斌奏覆﹐李彤恩第知滬尾兵單﹐不知孫開華諸將之足恃。第知臺北爲重﹐不知基隆一失﹐難以速收﹐未免貽誤戎機。其三次飛書告急﹐實由未嫻軍旅﹐臨事倉皇﹐與虛詞搖惑者有別。請照原擬革職回籍﹐不準逗畱臺灣﹐逭其餘罪。是時朝廷方倚銘傳﹐又不欲正左宗棠之誤﹐楊嶽斌遂以囫圇之詞復奏。張佩綸旣敗﹐閩人攻之急﹐亟欲離閩。請鴻章代乞還京。不許。鴻章命徳國水師總兵式百齡﹐偕林泰曾﹑鄧世昌﹑率快船援臺。八月﹐蘇元春與法軍戰於陸岸縣﹐總兵陳嘉﹑副將蘇元瑞﹐戰甚力﹐敗之。賞賚有差。曾國荃遵旨派南洋快船五艘﹐會式百齡援臺。內閣學士周徳潤﹐奏官軍進取越南﹐宜以正兵牽制河內之師﹐別用奇兵由車裏趨老撾直走哀牢﹐以暗襲順化。募用滇邊土人﹐必能得力。得旨﹐交滇督詳察籌辦。當時朝士以談兵爲能﹐每戰事起﹐恆交章論兵事。朝廷亦不專倚閫外﹐得封章付將帥籌議。或徑采行之。蓋士夫慕曾左之功名﹐恆思因事自效﹐或空言以博時名。朝廷亦喜用書生﹐故張之洞﹑張佩綸﹑陳寶琛﹑吳大﹐皆同時並出也。是時朝鮮內亂﹐提督吳兆有﹐率同知袁世凱等﹐統兵入王宮﹐代平其亂。朝命吳大偕慶裕﹑續昌往籌善後。命李鴻章調回援臺之兵輪﹐隨丁汝昌赴朝鮮。別遣吳安康帶船入閩。劉銘傳以軍餉不繼﹐請就地開捐實官助餉﹐許之。與徳國訂購軍械﹐並商借美款。徐延旭檻送至京﹐下獄嚴訊。法兵久占基隆﹐嚴諭劉銘傳迅圖攻拔。劉銘傳奏法增兵集基﹑滬﹐乞援兵。朝命楊嶽斌﹑程文炳馳救。彭玉麟﹑張之洞以粵防餉絀﹐請暫弛闈姓賭博之禁﹐徵餉濟軍。報可。蘇元春﹑陳嘉﹐與法軍戰於紙作社﹐陳斬法兵官四人。先是詔士民上書言事。知縣王文超﹐奏江南防務疏懈。從九品李昌振﹐奏劉錦棠﹑金順﹑張曜等﹐侵蝕軍餉。朝廷畏擾﹐乃除士民言事之例﹐罪李昌振。吏議唐炯﹑徐延旭﹐斬監候﹐命秋後處決。李鴻章﹑左宗棠﹐於唐炯罪名未定之先﹐輒以人才廢棄可惜﹐奏請錄用。丁寶楨臚舉唐炯從前戰績﹐代爲乞恩。均分別議處。張之洞保薦徐延旭﹐文武兼資。實屬失當。姑念在粵﹐頗著勤勞﹐從寬免議。陳寶琛﹑張佩綸力舉唐炯﹑徐延旭堪任軍事﹐貽誤非輕。陳寶琛嚴加議處。張佩綸於馬尾一役﹐尢屬調度乖方﹐卽行革職﹐來京聽候查辦。前軍機大臣恭親王寶﹐李鴻章﹑景廉等﹐亦昧於知人﹐業於本年三月﹐降旨懲警﹐從寬免議。廣東以購械商借英款﹐報可。左宗棠﹑楊昌浚查辦張佩綸棄師潛逃﹐何如璋乘危盜帑案﹐爲之辯護﹐僅請交部議處。得旨﹐佩綸﹑如璋從重戍邊。左宗棠﹑楊昌浚夙負人望﹐乃意存袒護﹐蹈此惡習﹐均傳旨申斥。張之洞以援臺兵艦不能達臺﹐遙泊無益﹐請調粵防海﹐付李鴻章﹑左宗棠議。浙撫劉秉璋又請將兵船調回南洋﹐不許。諭鴻章仍飭赴臺。十一月王徳榜軍大敗於丰谷﹐蘇元春軍不往援。唐景崧與劉永福﹑丁槐軍攻宣光﹐力戰大捷。優詔獎之。法兵攻谷松﹐王徳榜怨蘇軍不救﹐以致丰谷之敗﹐亦不往援。蘇軍敗退威埔﹐諒山戒嚴。馮子材幫辦廣西軍務。十二月﹐法軍攻諒山。據之﹐潘鼎新等退駐南關﹐龍州大震。唐景崧﹑劉永福﹑丁槐攻宣光﹐月餘不能拔﹐諒山失守。岑毓英慮景軍等斷後援﹐令勿拚孤注﹐景崧不可。馮子材與法軍戰於文洲﹐互有殺傷。法兵攻鎭南關﹐轟毀關門而去。提督楊玉科戰歿。鼎新退駐海村﹐朝命戴罪立功。元春退駐幕府。王徳榜自負湘中宿將﹐與督師不洽﹐屢催援不至﹐鼎新劾之落職﹐所部歸元春轄之。鼎新意气自用﹐與諸將不和﹐而獨袒蘇軍。故蘇軍𨿽敗﹐朝譴不及。法軍攻劉永福於宣光﹐永福軍潰。唐景崧等退駐牧馬﹐欽﹑廉防急。彭玉麟請調馮子材軍防粵﹐朝旨令鼎新議。鼎新素不協於子材﹐乃命子材行。子材以關外防緊﹐不肯退。玉麟乃命專顧桂防。潘鼎新師久無功。褫職。以李秉衡護理廣西巡撫﹐蘇元春督辦廣西軍務。馮子材自以老將﹐久爲督辦﹐元春新進﹐乃踞己上﹐恆悒悒。法兵旣毀鎭南關﹐逃軍難軍﹐蔽江而下﹐廣西全省大震。子材至﹐乃力爲安輯。子材久駐粵西﹐素有威惠﹐桂越民懷之﹐人心始定。乃築長墻扼守﹐命王孝祺屯其後﹐爲犄角。法兵揚言某曰犯關﹐子材逆料其必先期至﹐乃決先發制敵。鼎新止之﹐子材力爭﹐乃率王孝祺軍﹐夜犯敵壘﹐殺敵甚多。法起諒山之眾﹐撲鎭南關。子材誓眾曰「法再入關﹐吾有何面目見粵人﹐必死拒之。」士气皆奮。法攻長墻急﹐炮極猛烈﹐子材使諸統將屹立﹐遇退後者﹐皆刃之。自開壁﹐率兩子直犯敵軍。諸軍以子材年七十﹐奮身陷敵﹐皆感奮殊死戰。王孝祺﹑陳嘉﹐率部將潘瀛﹑張春發等隨其後﹐王徳榜軍側至﹐夾擊之﹐斃法兵極眾。鏖戰兩曰﹐法軍大敗﹐潰遁。子材率兵攻文淵﹐法軍棄城走。諸軍三路攻諒山﹐孝祺﹑徳榜戰尢力﹐連戰皆克﹐遂破郎甲。王孝祺進軍貴門關﹐盡復昔年所駐邊界。越民立忠義五大團﹐二萬餘人﹐皆建馮軍旗幟﹐關外肅淸。自海通以來﹐中國與外國戰﹐惟是役大捷。斃法兵官數十﹐法軍受巨創﹐全國震駭。皆子材之功也。子材從張國梁軍於江南﹐久著戰功。國梁沒﹐子材統其餘眾。治軍四十餘年﹐嚴明愛士卒﹐自廣西提督辭職﹐老於家。張之洞至粵﹐禮起之。率粵軍防邊﹐建此殊績﹐亦之洞知人之效也。法提督孤拔以兵船窺浙之鎭海﹐提督歐陽利見﹐扼北岸炮臺﹐率吳安康三船拒之。澄慶﹑馭遠兩兵輪﹐爲法艦所逼﹐駛入象山之三門灣。法船封圍港口﹐轟擊之﹐二船沈焉。利見轟傷孤拔坐船﹐船退出口﹐屢以魚雷突入﹐皆被擊退。法船並力猛進﹐復沈其一﹐法艦遂遁。事後﹐知法將孤拔﹐於是役斃焉。法兵六千犯臨洮府﹐復分兩隊﹐一北趨珂嶺﹑安平﹐一南趨緬旺﹑猛羅。滇督岑毓英﹐命岑毓寶﹑李應珍等扼北路﹐王文山扼南路﹐而自率軍當中路﹐皆有斬獲。法軍遂合趨臨洮府﹐滇軍拒戰﹐南北路回軍夾攻之﹐陣斬法將五人﹐法軍大潰﹐奪獲器械無算。法兵艦窺臺灣之澎湖﹐據之。諒山旣大捷﹐法人乃介英人赫徳﹐在天津向鴻章求和﹐言彼此撤兵﹐不索兵費。鴻章旣始終持和議﹐天津約成﹐鴻章曾奏言法人必無翻覆。及法人毀約開戰﹐鴻章負重謗。今法人來求和﹐鴻章亟欲護前約﹐乃奏言澎湖旣失﹐臺灣必不可保﹐當藉諒山一勝之威﹐與締和約﹐則法人必不再要求。朝廷遽納其議﹐立命停戰。臨洮之戰﹐乃在停戰後﹐電諭未達前也。鴻章遽請簽約﹐令諸軍皆退還邊界。將士皆扼腕憤痛。不肯退兵。彭玉麟﹑張之洞屢電力爭撤兵。朝旨以津約斷難失信﹐嚴諭遵旨辦理。又電鴻章分諭各督撫統將﹐言桂軍甫復諒山﹐法兵卽據澎湖﹐馮子材等若不乘勝回師﹐不惟全局敗壞﹐且恐孤軍深入﹐戰事一無把握﹐縱再有進步﹐越地終非我有。而全臺隸我版圖﹐援斷餉絕﹐一失難復。彼時和戰兩難﹐更將何以爲計﹖此時旣已得勝﹐何可不圖收束﹐著該督分電各營﹐如有電信不到之處﹐卽發急遞飛達﹐如期停戰撤兵﹐不得違誤﹐致生他變。當時關外餉道大通﹐士气激昂﹐法軍已大挫﹐法國至兩罷其外部﹐乘勝而逐法軍於越南﹐困臺之師﹐自當速退。而朝臣習於苟安﹐又偏信鴻章之言﹐倉卒而成和議。𨿽關外大捷﹐而仍失越南﹐灰士心而長敵焰﹐皆苟且誤之也。自諒山一役後﹐中國不復有此榮譽矣。曰本以朝鮮亂事遣伊藤博文來津議﹐要求懲治吳兆有﹑袁世凱等﹐鴻章拒之﹐而與訂彼此派兵互相知照﹐若公司保護之約。曰後朝鮮之失﹐已伏於此。是歲鴻章所訂兩約﹐蓋並失越南﹑朝鮮矣。法人要逐劉永福於越南﹐張之洞乃擬令永福駐思欽﹐永福堅不肯行。唐景崧危詞脇之﹐朝旨嚴切﹐乃勉歸於粵﹐授總兵﹐而馮子材奏督辦廉﹑欽邊防之命。約旣成﹐越南歸法國保護﹐而法人交還基隆澎湖﹐各還其俘﹐海疆解嚴﹐滇越通商焉。

