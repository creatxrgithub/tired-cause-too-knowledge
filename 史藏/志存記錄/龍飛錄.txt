龍飛錄宋周必大

紹興三十二年﹐歲在壬年﹐六月丙寅﹐朔。戊寅﹐宣赦文徳殿﹐首尾詞翰林學士洪遵艸﹐其間有云「凡今者發政施仁之目﹐皆得之間安視膳之餘。」蓋用禦批語﹐人傳誦之。聖旨﹕「朕欲日朝徳壽﹐太上謂恐廢萬機﹐勞煩羣下﹐委禮官重定其期。」禮官請用漢帝故事﹐五日一朝。辛巳﹐監察禦史以上詣徳壽宮起居﹐輔臣略至榻前﹐太上襆頭﹑寬袖﹑赭袍﹑玉排﹑方帶﹐中官八人分立殿下﹐惟施傘扇﹐不鳴鞭。乙酉﹐祠部員外郎劉藻卒。藻字昭信﹐福州人﹐進士。入官頗窮易﹐通《禮》學。陳誠之在西府﹐薦爲學官﹐攺樞密院編修官﹐除國子博士兼建王府小學教授。教授本專用館職﹐王十朋旣去朱倬以命藻﹐而降旨云「教授闕﹐差館職學官兼領。」俄擢祠曹郎﹐而兼職不攺也。東宮立﹐宰執請遷王府官僚﹐太上曰「小學何勞之有﹖」止遷史浩﹑張闡。時藻已被病﹐未幾卒﹐年六十四。贈祕閣修撰。三皇子各賻銀絹百。藻初被召﹐尙在選調﹐吏誤召嶺南人京官劉藻﹐久之始悟﹐朝廷除廣州通判遣之。至是藻卒﹐而劉藻適自梅州守乞致仕﹐異哉﹗己丑﹐太上以車駕五日一朝爲煩﹐詔用朔望初八﹑二十二日詣徳壽宮。辛卯﹐徳壽宮月進錢十萬貫﹐太上令止進四萬貫。甲午﹐文徳殿宣詔書﹐上太上皇帝尊號曰「光堯壽聖太上皇帝」﹐太上皇后曰「壽聖太上皇后」。先是﹐禮官與執政已定此號﹐然後令有司集議。二十二日﹐侍從臺諫禮官會於都堂﹐左相援筆書云云。或謂尊號始自開元﹐至元丰罷之﹐萬世不可易也。汪聖錫持此議尢力﹐給捨臺諫多從其說﹐故不簽議狀者大半﹐而洪翰林已艸壽聖之議矣。二十三日﹐進呈﹐奉旨恭依。汪聖錫﹑徐惇立二侍郎及給捨臺諫﹐各以狀申都省﹐云「尊號旣非矣﹐而光堯近神堯﹐壽聖乃英宗誕節﹐且嘗名寺﹐不可用也。」二十五日﹐遂降旨﹐謂已奏知太上﹐『不容但已恐』數字未善﹐更令金安節﹑張震等商量﹐疾速奏來上。金彥亨在禁從簽書中官最長﹐而眞父臺諫之長故也。明日﹐彥亨﹑眞父等請再集百官議。二十七日﹐聖旨﹕「不須別議﹐願與簽書前議者聽。」諸公知不可回﹐皆與簽書。七月朔﹐丙申﹐先天節假連日﹐蜚蝗自宣湖入臨安界﹐綿亙數十里﹐所過赭其山﹐而不甚害稼。江浙間三十餘年前嘗有之。丁酉﹐監察禦史以上赴徳壽宮起居﹐旣捲班輔臣升殿問聖躬﹐次從官﹐次楊存中﹑趙密﹑田師中﹑鄭藻等﹐太上有所獎諭﹐存中等曲謝三四。客云「豺能殺虎﹐鼠可害象﹐事固不可忽也。」戊戌﹐糧料﹑登極赦諸軍優賞﹐共支銀三十八萬三千一百餘兩﹐殿前司捧日都虞候軍額等至諸軍長行一十九萬四千一百餘兩﹐馬軍司龍衛都虞候軍額等至諸軍長行五萬四千三百餘兩﹐諸軍司神衛都虞候軍額等至諸軍長行九萬九千七百餘兩﹐諸百官司等處三衛差到軍兵自都虞候軍額等至長行三萬五千餘兩。己亥﹐百官受誓戒於尙書省﹐奉敕攝光祿丞﹐以此月十四日皇帝親饗太廟也。《按國朝會要》﹐無卽位親饗故事﹐太常官北附郊祀定此禮。初﹐請乘玉輅﹐上不許﹐稍令裁定。癸卯﹐徳壽聖旨﹕「前嘗止宰執等月內兩次到宮﹐今聞尙與前說不異﹐緣宮前無待漏處﹐緩急陰雨﹐使百官暴露﹐殊不安懷﹐可今後只初二日率從官同一次來。時宣麻﹐張浚自特進大觀文除少傅﹑江淮宣撫使﹐進封魏國公。昨日﹐鎖院劉共父當直﹐不召﹐就式假中宣史直翁。初﹐三省議除少保封次﹐國制出﹐乃少傅大國。或云﹕直翁與謀。陳揆不樂曰「眞內相也。」戊申﹐赴太廟致齋﹐大雨終日夜﹐暴風達旦﹐軒簸可畏﹐太史局奏地震。已酉﹐五更﹐皇帝親饗太廟。初行禮﹐大風﹐旣而雨作﹐張魏公申請﹐內一項除申朝廷用狀﹐餘皆札子。或謂﹕非見執政不當如此。癸丑﹐聖旨罷禦前激賞庫﹐歸左帑﹐謂之南庫。從袁仲誠諫疏也。自秦氏斂中外之財輸禦前﹐𨿽時有進納﹐而三省密院移用爲多﹐有司莫得稽考。上銳意除去﹐士大夫以爲盛舉。又有三省密院激賞庫頃嘗裁定﹐歲給十萬緡而已。汪聖錫云「呂元直爲相﹐堂廚每廳日食四千﹐至秦檜之當國﹐每食折四十餘千。余執政有差﹐於是始不會食。」胡明仲侍郎嘗謂﹕「𨿽欲伴食﹐不可得矣。」丙辰﹐臨安訪求嶽飛墳﹐在錢塘門外﹐當時私號賈宜人墳﹐今將以一品禮葬之。癸亥﹐內侍李綽罷提舉軍器所。初﹐上以器械不犀利﹐工部軍器監未嘗問﹐故以付綽而不令隸部。監臺諫謂﹕「建炎間太上嘗以此委中官﹐未幾廢罷﹐新政豈宜如此﹖」上頗然之。有只爲題目不好之語﹐旣而綽張大其事﹐日有啟請﹐且辟置官屬。上意於是向綽。諭眞甫仲誠云「祖宗朝﹐中官嘗掌兵﹐此亦何害﹖」二人論奏不已﹐遂降禦筆云「覽卿所奏﹐備見忠讜」云云。已令復隸部監﹐然綽猶未罷也﹐二人再論列﹐而任信孺﹑陳應求因內殿引對﹐亦及之。及令綽自請罷提舉﹐而攺用統制官輔逵等。甲子﹐洪景盧張才﹝院本作方﹞甫入門﹐國書略曰「使介來庭﹐緘題越式﹐固違羣議﹐特往報書。」又曰「宜靖旣遷﹐楚齊繼及﹐敍海道﹐定君臣之事。」又曰「海陵失徳﹐江介興師﹐過乃止於一身﹐盟固難於屢變。」﹝亮旣死﹐追封岐國王﹐後攺謚海陵煬王﹞又曰「尺書侮慢﹐旣匪藩臣﹔寸地侵陵﹐又違誓表。」又曰﹕殊無致賀之詞﹐繼有難從之請。又有「若使干戈不息﹐賦斂繁興﹐墜民塗炭﹐咎將誰執」之意﹐而未句云「尙惇舊好﹐勿徇羣言。」初﹐景盧在境上﹐與接伴約用敵國禮﹐接伴許諾﹐故沿路表章皆用在京舊式。才入燕京﹐盡卻回﹐使景盧依近例易之﹐景盧不可。於是扃驛門﹐絕供饋。而館伴者云「嘗從景盧父尙書公學﹐陽吐情實﹐言勿固執﹐恐無好事﹐須通一綫路乃佳。」景盧等懼畱﹐易表章授之。旣入見﹐使副例不跪﹐至是皆跪﹐虜主傳令云「國書不如式﹐不當受﹐可付有司。」其詭詐虛喝類此。八月己巳﹐成閔保奏﹕「瓜州及皂角林陣亡將校長行共三千一百一十三人。」其實皂角林所喪甚少﹐而瓜州之敗恐不止此也。戊寅﹐宮門早二刻開﹐行事官朝服入﹐赴大慶殿各庀其職。皇帝服通天冠﹐絳紗袍﹐發冊寶訖﹐還。內臣僚當服出和寧門﹐導冊寶詣徳壽宮。有頃駕來﹐太上皇帝禦殿﹐皇帝入拜殿上﹐奏冊寶訖﹐行事官歸班﹐百官拜舞稱賀太上皇帝太上皇后訖﹐退。昨晚詔迎天竺觀音祈晴﹐今日雨意垂垂﹐僅能成禮。有旨﹕光堯壽聖太上皇帝上尊號﹐進銀五萬兩﹐壽聖太上皇后三萬兩﹐八月二十一日生辰進銀三萬兩。先是﹐有司引唐順宗故事﹐𨿽在欽宗服制﹐不妨上冊寶﹐但欲設樂而不作﹐禮部郎官劉儀鳳以唐實行易月之制﹐與本朝不同﹐著議甚典麗﹐然卒從有司所請。丁亥﹐除起居郎。己丑﹐後殿侍立退詣文徳殿拜表﹐請以會慶名聖節﹐殿門待班幕次臺諫皆設倚﹐近臣則各以交牀自隨。徐惇立相戲云「罰卻倚子矣。」癸巳﹐拜第二表﹐請聖節名。是月九日奉旨吳拱保奏﹕今年二月五日﹐西京差金人攻汝州﹐追趕過河。又二月二十四日﹐直來城下﹐掩擊敗走﹐及發兵深入﹐收復永安軍﹐並永寧﹑福昌﹑氏水等縣﹔並金人攻打蔡州﹐遂發統制王宣等前去確山縣解圍等事﹐保明實立功官兵二萬五千五十四人﹐奇功一千四十八人﹐各特轉兩官資﹐第一等三千二百六十八人﹐第二等八千九百八十七人﹐第三等一萬一千七百四十七人﹐各特轉一官資。九月朔﹐甲午﹐駕詣徳壽宮﹐上禦內殿﹐﹝卽講殿﹞輔臣奏事畢﹐自祥曦殿登輦。祥曦﹐舊殿名﹐今面西﹐常日但爲行廊﹐凡駕出﹐輔臣若無奏事﹐則徑於祥曦設禦座鳴鞭﹐山呼如儀﹐左右史例隨﹐應奉官兩拜起居﹐次宰執﹑從官﹑親王﹑使相等兩拜起居﹐班退而輦升。左藏庫冊寶支賜銀八千兩﹐絹九千匹。乙未﹐早赴徳壽宮起居﹐退詣文徳殿聽批﹐答所請十月二十二日爲會慶節﹐宣允惇義云﹕魏申謂漢宣帝﹑光武﹑唐肅宗皆亥生。﹝更檢光武紀﹐中元二年注云﹕是歲在丁巳﹐則光武乃生於丙辰﹐範曄論曰﹕建平元年十二月甲子夜生。﹞丁未﹐敕兼編類聖政所詳定官右正言袁孚知溫州﹐孚論徳壽宮中官梁康民欲就宮側開酤事﹐上批其章云「覽卿所奏﹐及徳壽宮﹐朕令詢問﹐卽無此事﹐朕心悚然﹐今後論事毋或如此。」尋批出﹐除孚吏部郎官﹐大臣以爲不可。孚請去﹐故有是命。尋又除直祕閣。丁巳﹐兼權中書舍人。十月辛巳﹐聞吳捨徳順歸秦州。癸未﹐旬假﹐宣麻﹐張子蓋以海州解圍立功﹐加檢校少保。十餘年來﹐武臣節度使一轉卽拜眞太尉﹐臣僚論其太驟﹐乞復檢校官﹐遂自子蓋始。十一月甲午﹐早赴徳壽宮起居﹐韓知閣恕云「紹興七八年間﹐同莫將使金國﹐不許至其都﹐止燕山以待。久之﹐報虜主來﹐將等亦不得見﹐但呼至都堂﹐其宰相等五人設榻坐堂上﹐將等立白事﹐屢被詬辱﹐幾不可堪。旣畱國書﹐卽徙將等於涿州驛中﹐伺守頗嚴﹐遇太守來招議事﹐將恕以下皆朝服步往﹐未嘗給車馬也。」乙未﹐以內教權罷講筵。是日﹐當末講﹐舊例﹕臨安具酒饌﹐比亦廢此禮﹐學士院設食三品而已。時洪翰林兼侍讀。丙申﹐鎭江張子蓋遣契丹歸正人蕭鷓巴來﹐譯者謂契丹爲金人所敗﹐此曹遁以來﹐然未可信。戊戌﹐講筵所例賜冬至節儀﹕講讀官錢五十千﹐酒六斗﹔修注官錢三十千﹐酒四斗。己亥﹐就都亭驛賜蕭鷓巴等四十五人禦筵﹐酒七盞。初議遣從官押宴﹐予與給捨白宰執止之。庚子﹐日南至﹐稍晴。早入麗正門﹐赴文徳殿﹐拜表稱賀。過祥曦殿起居﹐從駕詣徳壽宮﹐皇帝入﹐大次﹐百官班殿下﹐皇帝步入﹐小次﹐太上皇帝禦殿應奉官禮官導皇帝自東階升﹐北面四拜訖﹐西向立﹐百官拜舞如儀﹐禮畢﹐皇帝從太上皇帝還內﹐班退歸幕次﹐末後從駕回。是日﹐太上宣蕭鷓巴等入宮擊球﹐賜銀碗有差。戊申﹐詔攺來年正月一日爲隆興元年﹐曾子宣日記有此號。壬子﹐旬假﹐雨中訪務觀﹐務觀約韶美少稷至能共飯﹐務觀云「嘗記先人說﹐紅呈飾帶﹐始唐莊宗施之﹐優人程俱致道云﹕邇來龐元英《文昌雜錄》云﹕『滑臺賈昌朝畫像﹐猶是黑鞋金玉帶。』不知紅呈果起於何時。」丙辰﹐張震除中書舍人﹐或謂廟堂有所疑﹐故峻遷使去風憲。上諭三省云「震知無不言﹐言皆當理。」遂諭當制舍人載之訓詞。眞甫辭免云「自太上中興﹐殿中侍禦史凡五十二人﹐未有徑除三字者。」十二月戊辰﹐省札坐同知樞密院事張燾所奏﹐並降禦札﹐召侍從兩省臺諫赴尙書省﹐拜受訖﹐就都堂給筆札﹐令條具時獘﹐仍各諭其官屬次第﹐以聞眾議。乞許三日內條對﹐逐具奏聞。己巳﹐景靈宮行香﹐禦筆督條對﹐史參乞少寬之﹐務令詳盡。上親批數十語﹐大略謂﹕「近臣非若疏遠之士﹐不知時務﹐今宣之於口﹐書之於簡﹐何擇焉﹖若徇人情﹐朕所不取。」史參又奏﹕「陛下固欲知時獘﹐非掩士大夫不備﹐而窮其所短也。」並繳洪翰林以下所按仁宗給札故事﹐退而條具﹐上乃從之。乙酉﹐微雪。越人以欲雪而日光穿漏爲雪眼。已醜﹐百官赴太廟門外﹐班迎安穆皇后神主﹐退入幕次﹐俟丁時神主於別廟。禮官初欲依薦享例用樂﹐予奏云「薦享爲祖宗﹐故不以欽宗余服而廢樂﹐𨿽別廟亦可就用。今安穆乃欽宗侄婦﹐不可用樂。」周元特亦論之﹐詔可。庚寅﹐祕書少監陳棠卒。棠字徳邵﹐常州人﹐年六十二。近祕閣柱裂﹐有大聲﹐人以爲長貳不祥之應。隆興元年歲在癸未﹐正月癸巳﹐晴。虜人陷水洛城﹐城在徳順軍秦州之間。虜先以兵與吳挺相持於徳順﹐一旦焚寨引去﹐挺不疑其僞遁也﹐不爲備。虜自間道徑趨水洛﹐斷我師歸路﹐而城中兵甚少﹐故陷之。丙申﹐盱眙報﹕蒲察徒穆領兵據虹縣。徒穆﹐故泗守也。自失其地﹐卽寓宿州﹐睥睨故疆而不可得﹐旣陷虹縣﹐遂稱泗州居之。庚子﹐宣麻﹐史浩拜右僕射兼樞密使﹐張浚拜樞密使﹐都督江淮軍馬。昨日﹐擬定魏公除目﹐上以筆圈去樞密使三字﹐止升都督。今早執政奏事﹐聞之﹐請如初議﹐而制已付閣門﹐遂用舊文首尾詞告廷﹐而令直學士院劉珙歸攺其詞行下。是日﹐鎖禮部貢院﹐敕差翰林承旨洪遵知舉﹐兵部侍郎周葵﹑中書舍人張震同知﹐以免解就試人眾﹐增參詳官二人﹐點檢官四人﹐國子司業王十朋爲別院考試官。戊午﹐貢院言承指揮比前舉取過人數﹐其添取一百人﹐檢照前舉﹐凡三千五百四十四人﹐終場取過二百五十四人﹐今合取三百五十四人。而去年覃恩免解徐鼎劍州不曾申到數目外﹐國學一千三百四人﹐建寧府一千八十九人﹐洪州二百三十八人﹐宣州二百七人﹐已上其二千八百三十八人。內有八百六十五人未來就試﹐今乞於增添一百人額內畱三十人﹐充未到合取之數﹐從之。貢院言﹕常舉共得錢一萬二千貫﹐酒二百石﹐今官吏增多﹐乞增錢六千貫﹐酒一百八十石﹐詔給半。二月甲子﹐蜀中正月探報﹐虜人據水洛城﹐吳挺棄徳順間道歸。丁卯﹐徐稚山侍郎論秋菊落英事﹐予謂有二說﹕一則爲花落色衰之落﹐一則落訓初﹐如所謂訪予落止者﹐義見《爾雅》﹐蓋取菊之初英食之。戊寅﹐吳拱正月二十八日軍前申狀云「向起勝軍﹐皆自徳順拔歸﹐勝軍頗多亡失﹐我師焚秦州﹐退保皂郊。」三月壬辰朔﹐張魏公繳進北界副元帥紇石烈志寧回書來﹐上其式云﹕志寧白宣撫執事。書詞大略謂﹕「向者新主初立﹐卽捨淮南地﹐先遣信使﹐而宋國襲我歸師﹐稍侵吾疆﹐今得來書﹐以天時人事逆順爲言﹐固爭舊禮﹐不議他事。且陜西所失地近已克復﹐將士或執或死﹐其數甚多﹐此由宋國貪土地之故﹐不順天意﹐不惜人命﹐以致此也。志寧材𨿽不武﹐被命分閫師之進止﹐得以專之﹐倘能先歸侵地以示誠款﹐則復往之禮乃可徐議。今則按兵不動﹐以俟來音﹐宜深思熟慮﹐毋貽後悔。」初﹐魏公以其拒我使者﹐邀索舊禮﹐嘗移書開諭之﹐故復用此意來答。甲寅﹐夜與共甫宿省中﹐來日覆試權要親族過省者。乙卯﹐雨作﹐寒﹐引試七人「禮義積而民和親論」。初﹐秦氏以子侄竊髙科﹐而諸將亦行賂效之。檜死﹐議者請按乾徳﹑咸平故事﹐凡兩省臺諫侍從以上謂之權要﹐其有服親登第皆令覆試﹐𨿽有旨依而未嘗舉行。今歲趙密之子右承事郎賡過省﹐眾疑其假手也﹐欲驗之﹐而賡果托疾不來。四月壬戌﹐奉祠出都。

