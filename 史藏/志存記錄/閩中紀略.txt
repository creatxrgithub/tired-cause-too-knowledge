閩中紀略

沈序閩中紀略閩難記海寇記國變難臣鈔

沈序

是編康熙乙卯仲秋六日野史落帽生所紀中丞範覲公事實也。中丞撫浙時﹐慨然有大志﹐欲爲國朝蕩平六合﹐命落帽生艸疏﹐可謂忠義勃興﹔惜其疏洋洋二千餘言切中時務﹐未曾載入編中。及其督閩也﹐密請削除三王。福建省會與耿藩同城﹐中丞始至﹐耿藩猶循賓主之禮﹔已而間隙日深﹐相持不下﹐中丞卒死於耿逆之難。落帽生𨿽見幾而作﹐飄然遠引﹔然於中丞遇害本末﹐惓惓弗能置﹔恐後日無以徵諸靑史﹐緣敍而紀之﹐亦可謂久要不忘平生者矣。

壬寅秋日﹐吳江沈楙徳識。

閩中紀略

野史落帽生許旭著

範﹑耿﹐至親也。先是﹐耿王之祖歸順遼左﹐以至受封爲王﹐俱範文肅公力也。時範爲內院枋國﹐與耿交誼最厚﹐誓爲婚姻﹔迨今襲王﹐已第三輩矣。而制府乃文肅之子﹐王之妹又嫁制府之侄﹔親戚中於輩行爲長﹐凡書函往來﹐耿稱晚生﹑範稱眷生﹐無相間也。制府在杭﹐久念王輩𨿽幼而爵已尊﹐同在封疆﹐受其晚生﹐似屬大過﹐因遜謝再四﹔自後耿稱侍生﹑範稱弟﹐亦無間也。舊例﹕各省督撫移文與平西﹑定南﹑靖南﹐俱平行銜﹐封外面止書某官姓﹔公文遞至某王軍前開拆﹐來文亦如之。一日﹐耿王公文至浙﹐傳鼓投進﹐官封已變例程﹐面上大書年月﹐黑簽某日﹐旁寫右照會浙江巡撫﹐背刷「靖南王封」四大字﹔制府愕然。及啟私函﹐則耿王仍稱晚生﹐札中云新奉則例﹐王移文至督撫俱攺照會﹐故於私函仍用晚生帖子﹔制所怫然。答柬仍攺書眷生﹐而晚生竟帖不璧﹐函外止寫王爺﹔書面授來使﹐而不用印信函封。以後來往悉然﹐嫌隙始於此矣。

制府在杭時﹐無一日不爲地方興利除害﹐晝夜不肯逸苟。四﹑五日無事﹐便云今豈無一事可做者乎﹗諸君在幕﹐何不爲我思之。一日酒半﹐徘徊起行﹐不言者久之。忽謂余云﹕我有一篇極大文字﹐須要汝做。我在浙江四年﹐爲地方除貪風苛政﹐踏勘歷年荒田﹐蠲免連歲災傷錢糧﹐於地方亦可爲不負矣。及今壯盛之年﹐不爲國家蕩平六合﹐何用生此七尺之軀﹗鄭氏不賓有年﹐無有建長策﹑奮知勇﹐統閩﹑廣﹑江﹑浙之師起而滅此朝食者。余籌之已熟﹐先生爲艸一疏奏之﹐請從事焉。余曰﹕當今瘡痍甫息﹐民困始蘇﹔邊事一開﹐其釁不知何時而止。況鄭氏自己亥之後﹐退居海島﹐各安天地﹔一旦驅幾十萬之眾﹐與蛇龍爭勝於不測之淵﹐公獨不計及此乎﹗制府嘿然而散。次日﹐至余館中﹐雲海上之疏﹐先生艸未﹖余答之如初。制府怫然曰﹕我受國恩﹐奮身克敵﹔分也。邀先生至此﹐辱以管記﹐代我筆舌﹐亦先生分也。先生不艸﹐而誰艸邪﹗余知事不可止﹐是日疏就﹐脫稿以呈。制府喜曰﹕我固知先生之能辦是也。然其旨未暢而言未厲﹐俟增鄙見﹐暢所欲言﹐當以再商。遂袖而入﹔閉閣者一晝夜始出﹐則已洋洋二千餘言矣。大抵首事勢﹐次糧餉﹐次兵將﹐次閒諜﹐次外國﹔聚米畫沙﹐了如指掌。請纓之气﹐已勃然在楮墨間。又次日﹐酌定繕疏﹐付舍人賫入都﹔而以其副寄歸家中。云﹕我以示家兄﹑捨弟﹐知我不負朝廷也——家兄謂固山﹑捨弟謂刑部。舍人至京﹐先以副呈固山﹑刑部﹔俱駭曰﹕此本所關甚大﹐邊徼至重﹐何可輕言﹗遂寢。然漸漸上聞﹐朝廷𨿽不見此疏﹐而心嘉其忠﹔閩督之任所由來也。

靖南在閩好飲酒﹐喜結納。閩中人率出入府中﹐左右及藩下未免倚勢朘民﹐所在逞虐﹔相沿已久﹐遂成積威之漸﹐督撫噤不敢問。制府廉威素著﹐命下之日﹐百姓歡呼。耿府慮其病己也﹐遣使饋重賂至杭云﹕範老爺素廉苦﹐橐中不具一錢。今來督七閩﹐計車馬所需﹑犒軍所費﹐非數萬不可﹔無勞範老爺籌劃﹐王謹儲蓄以待久矣。制府笑曰﹕我豈以此累王帑哉﹗盡卻之。王益蹙然。

閩中舊例﹕督撫見王﹐王正坐﹐督撫東西侍坐。制府陛見﹐宣言曰﹕總督爲朝廷大臣﹐出鎭一方﹐生殺予奪﹐俱奉天子威命﹔豈有藩王正坐﹐而總督旁坐者乎﹖時靖南有人在京﹐潛達於閩。及制府到任相見﹐王乃下坐﹔賓主謙讓﹐不復如舊例矣。

舊例﹕督撫到任﹐王不出迎﹔謁見後﹐送不至級。制府抵福州日﹐王郊迎十里﹐設酒洗塵﹔𨿽托之姻婭﹐實欲自降也。到任後﹐王先遣子弟造賀﹔制府隨卽謁王﹐賓主禮成﹐歡好特甚。臨別﹐制府攜手道故﹐行一二十武。至級﹐制府佯若忘之者﹐又攜手同下三級﹐始憬然曰﹕王爺何謙光至此﹗始分手而別。以後相送﹐遂爲常例。

閩中錢糧﹐徵索已盡﹔兵餉告匱﹐刻不可支。福州缺三个月﹐漳﹑泉各府缺六个月﹔脫巾之變﹐日日可虞。各兵聞範侍郎將至﹐忍饑以待﹐因而前任劉總督得以安然卸去。及制府蒞閩﹐竭力措處﹐僅發到任後各餉﹔而先缺之額﹐竟無從給。因遣使告急於浙﹐預撮十三年解閩額餉六十萬以濟然眉﹐尙屬畫餅﹔閩事敗壞可知。

閩督中軍王可就﹐先爲浙弁﹐悍而虐﹐荼毒一方﹔百姓苦之。制府撫浙時﹐屢欲置之法﹔以巡撫不與兵事﹐囑浙提參核﹐審究數番﹐幸而獲免。後升閩督中軍﹐方欣免脫﹔不料制府又奉七閩之命﹐適隸麾下。制府愛其驍勇﹐輒曰﹕是一用得的人﹐而可就實未知也。舊例﹕總督到任﹐每府出銀一萬兩爲修理衙門之用。制府訪知其獘﹐嚴欲革除﹔一面檄行按察司﹐又飛檄可就﹐傳諭禁止。檄上朱筆大書﹕倘有不遵﹑仍行饋送者﹐該中軍捆打五十。可就駭曰﹕我𨿽中軍﹐職爲副將﹐豈容捆打﹗此必範侍郎欲殺我也。心畏不已。然竊聞制府平海素志﹐尙冀立功自效。偶有人從海中來投可就﹐圖畫洲島形勢﹑地方虛實﹑進兵機宜﹐介以獻制府﹔可就大喜﹐陰畜於家者半載。直至十月﹐範公至閩中﹐可就自以爲贄見之﹐先資不世之奇功﹐制府必善之也。視事後三日﹐密陳其事。制府召其與語﹐平平無奇﹐麾而去﹔可就心益恐。屬升左江總兵奉旨正陪俱回京陛見﹐欽點其副而退﹐可就還舊職﹐自此鬱鬱南歸。甫至閩﹐則耿王將造亂﹐肘腋之下﹔甘心叛公矣。

毛廿一者﹐江山土豪也。居淸湖鎭﹐以歇店爲業﹐甲於裏中。凡浙﹑閩往來官弁士客﹐過必宿焉。度嶺之兜輿﹑北來之船隻﹐絡繹賃雇﹐胥廿一主之﹔𨿽一日役夫數千﹐無不立應。其才具﹐誠有過人者。然魚肉一方﹐肆虐自逞。制府撫浙時﹐曾痛懲而免其死。及蒞閩﹐道由淸湖﹔先二十里﹐一人年可七十﹐伏謁道旁﹐盛服革履﹐制府頷之。及抵鎭﹐前驅畢集﹐縣令已供張其家﹔廿一跽而通名。制府審視曰﹕爾尙未死邪﹗廿一叩首股栗﹐憾而避去。時靖藩方張﹐廿一業已竄身王府﹐伺釁思亂﹐適遂所欲。江山之民﹐揭竿而應﹐未必非廿一召之也。

杭州百步塘水月師者﹐異僧也。制府在杭日﹐時時延至幕中﹐言水旱蝗蝻﹐無不奇驗。癸丑春﹐有督閩之任﹔師諄諄切誡曰﹕福建龍潭虎穴﹐去不得的。皇帝喜歡爾﹐爾去求做一部尙書﹐方可免禍。制府笑曰﹕師言謬矣﹗東西南北﹐惟君所命﹔豈得自主邪﹗師蹙然曰﹕審爾便一身去﹐母親妻子不可去。制府首肯。八月﹐果單騎出京。九月﹐重憩武林貢院﹔十日﹐將行﹐師來送﹐愀然不樂曰﹕我教爾住在京中﹐何苦定要南行﹗今將柰何﹐吳三桂卽日反﹗制府初亦傾耳﹐及聞平西欲反之語﹐不覺微哂。外傳將軍速宴﹐遂辭師而出。余時在坐﹐制府去﹐左右咸散﹔師卽起﹐不顧而行。余尾其後﹐由提調公署至至公堂﹐幾數百步﹐不出一語。抵明遠樓﹐四顧無人﹔師正立﹐余揖而請曰﹕福建我去得否﹖師曰﹕爾不妨。袖中出法名片紙相授﹔細視之﹐乃「淨閨」二字。余曰﹕得毋誤乎﹖師曰﹕是也﹐非誤。因頂禮作別。遂偕制府於十月朔日啟行至閩。來歲仲春﹐告別旋裏﹔三月﹐遂有靖南之事。始悟「淨閨」二字﹐淨者靜也﹑閨者歸也﹔言安靜而歸﹐不逢亂離也。

制府入閩時﹐年甫三十有九。素志方遂﹐又蒙朝廷殊眷﹐誓以報國﹔建旗鼓行山谷中﹐朱纓白馬﹐顧盼偉如﹔一路婦女聚觀。窮鄕老叟自歸版籍以來﹐從未一識長官者﹔咸匍匐焚香﹐嘖嘖嘆慕。蓋以浙﹑閩相連﹐仁聲入人﹑浸灌已久﹔總制閩疆﹐庶幾活我兆民耳。

浦城下舟﹐舟如一葉﹐僅可容三﹑四人﹔又以十月水涸﹐危礁若鋸﹐宛轉其中。忽值灘流奔激﹐瞬目便過。吾輩身習舟櫓﹐莫不嚙指嘆息。制府生自北方﹐中原千里﹐縱送疾馳﹐從未閱歷此境﹔呼酒命酌﹐意气自如。

制府或水或陸﹐必載賬房以行﹐夜宿艸間﹐不居館驛。佽飛騎校﹑廝養夫役千有餘人﹐每一露宿﹐賬房星列﹑儲胥虎落﹐頃刻而具﹐竟夜刁鬥肅然。邀諸客帳中痛飲﹐漏下三十刻﹐猶命小奚按曲﹐或鐃歌大鼓﹐弗肯就睡。天未明﹐已上馬行十里﹔比之陶公運甓﹐不是過也。

余辛亥冬﹐初至浙幕。見中丞臥榻之側﹐縣一小牌﹐上書時事數則﹕一﹑三王宜撤。一﹑旗下宜終三年之喪。一﹑逃人宜寬連坐。一﹑蘇松賦徵宜減一半。中丞笑曰﹕此當今所亟﹐吾恨不得枋國如先君時﹐便一一措行。余甚韙其言。獨三王之撤﹐意中以爲必無此事。豈知宸眷日篤﹐癸丑之春遂以總督陛見。淩晨入朝﹑日旰而出﹐君臣密語﹐左右皆不聞。未幾﹐旗下終喪﹑蘇松六郡蠲賦﹐俱奉特旨﹔而三王之撤﹐亦竟如所言。𨿽或出自廟算以及諸王大臣之謀﹐而未必不由制府贊決。及杖鉞南來﹐靖南疑有密敕處分﹐旁徨中夜﹐每每衷甲而寢。易曰﹕載鬼一車﹐先張之弧。此之謂矣。

制府在浙時﹐一介不取。署中尊卑男女幾及千人﹐每歲供膳薪水﹑交際賓客﹑賑救災荒﹑餼館幕士﹐費及萬餘金﹔一遇困乏﹐必稱貸於雅梅敕﹐大書借券三分起息﹐而鈐以巡撫印。積久已多﹐責償無計﹐遂以家中田產契歸梅敕。後有人言藩司庫銀充牣﹐撮用一時﹐可免子息。每有所需﹐卽從藩司借取﹐積幾萬兩﹐躊躕莫抵﹔乃令能幹家人往楚市買米豆貿易﹐贏餘得償藩庫之半。離任時﹐尙欠四萬﹐一時無可挪移。藩司袁一相竟欲開置交盤冊中﹐賴織造金移動機只錢糧抵銷此項﹔而織造之數﹐期以到閩淸償。蒞任後﹐兌支浙撫解閩餉銀四萬兩畫歸織造﹐此項始淸。初﹐中丞撫杭時﹐藩司例有歲饋﹐一槪不取﹔積五年之久﹐便省二十餘萬。所撮之數﹐曾有幾何﹗況浙省錢糧出入繁多﹐豈無開豁﹖屬當藩司鐫級調用﹐遂爾悍然負心。平日交情﹐一旦反面﹐宜其死也。

制府到任後﹐日以海事爲念。忽有人獻戚繼光「閩中禦倭事迹」﹐約五十餘葉。制府喜曰﹕此眞今日平海要策也。百餘年來﹐倭寇不侵﹐兵制盡廢。方今鄭氏出沒不常﹐福﹑興﹑漳﹑泉在在無備﹔一遇變起﹐直入內地﹐始藉各鎭之兵以爲守禦﹐幾何不至糜爛邪﹗戚大將軍方略具在﹐可踵而行也。遂以此書授余曰﹕海洋形勢﹑攻守機宜﹐盡在是矣。特文詞質古﹐似「戰國策」﹔且山礁海汛﹐地名不一﹐難以句讀。我軍旅方殷﹐日碌碌戎馬﹔子盍爲我丹黃而鉤貫之﹗余受而卒讀﹐見其經略之法﹐全在外洋大海中間﹐分設五寨﹐每寨千人﹔五寨之間又設五遊﹐每遊七百人。平時以某寨之兵統領某遊﹐某日以某遊之兵哨至某寨﹔倭犯某寨則以某寨守禦而以某遊之兵應之﹐倭躡某遊則以某寨及別遊之兵夾應之。其最妙之法﹐全在視風色。倭犯某處﹐則某寨先占上風以擊之﹔倭犯某處﹐則某遊繞出其背以擊之。船在上風﹐利於取勝﹔波濤千里﹐如常山之蛇﹐首尾互應。南至粵界﹑北至浙界﹐逐日分巡﹑逐汛會哨﹐法至詳密。余驚嘆不已。闡繹十日夜﹐而朱黃鉤貫始就。制府覽竟﹐大喜曰﹕此書之來﹐其天資我成事乎﹗時靖南奉撤﹐左右翼之兵計七千人﹐業經歸屬總督﹔而總督額兵又有三千﹐制府卽欲用此萬人﹐以充五寨﹑五遊之額﹐無容添設一兵﹑無容加增一餉﹐簡練操演﹐卽可以備折衝之用。況朝廷許便宜從事﹐而靖南旣撤﹐又無一人敢掣其肘﹐勢誠可爲。甲寅正月初日﹐制府會飲幕齋。漏下未二十刻﹐忽余房中焰起﹔爭往視之﹐則案上已灼然﹐撲之始滅。諸文書詩卷故無恙﹐而所輯錄五寨﹑五遊之稿已焚去。制府愕然不樂。細審每夜所點之燭約一尺有半﹐是夜燒未三寸﹐火光倒下﹐從燭心透跋而出﹐延及於案﹐誠怪事也。未五日而有雲南之事﹐靖南免撤﹐兩翼之兵仍歸靖王﹔而事不可爲矣。

制府虛心諮訪利獘﹔到任之後﹐條陳事宜﹐不下數十人。李向陽所陳﹐尢剴切周至﹐文筆簡煉可喜。制府召與語﹐貌頗不揚﹐而貧窶特甚﹔自言一妻一子﹐糠核不充﹐願鬻身以自給。制府憐之﹐不受其券﹐飭署中間屋三楹﹐給以衣服銀米﹐令率妻子俱來就食﹔而於幕外另設一榻居之﹐以備顧問閩事。向陽問無不知﹐尢時時請試﹐制義策論亦頗通曉。後移之箭道﹐令爲家人童子師﹔每日抗顏髙坐﹐制府頗愛之。及餘二月出署﹐詢之於人﹐乃耿府中出也。

制府初到任時﹐提督咨報某鎭總兵出洋﹐獲得海艘幾十隻﹑器械若干﹐當時斬過首級幾十顆﹐現獲賊六十名起解到省。隨將六十人監候﹐業經具題待旨處決矣。制府忽思此六十人不過海邊窮民﹐或計無所之﹐陷於不逞。𨿽船中器械格鬥有形﹐然駢戮不無可憫﹔意欲特疏請寬﹐以爲殺之不足以示國威﹐而釋之或可以招反側。其言累累﹐欲以格主上之心﹐開一面之网﹔專欲恩綏海濱﹐使無爲盜故耳。

閩中海味極多﹐魚鹽之利爲天下最﹐百姓藉以爲生。自奉旨片板不許下海﹐不惟地方窮困﹐而小民謀生無路﹔間有冒險求獲﹐覓食於刀鋸之下。沿邊兵將﹐往往以此解功。制府到任以後﹐日索海味﹐沿海之民咸額手曰﹕範侍郎將開海禁也。先是﹐都察院多諾請弛海禁﹐部覆止令小民於近港駕木筏捕魚。𨿽奉諭旨﹐然從無一人敢采捕者。制府大言曰﹕海禁已寬﹐爾輩何不入海謀衣食邪﹗百姓以爲近港之內所獲甚微﹐且法网可畏。制府又曰﹕朝廷所許近港者﹐但非外洋耳。出海數百里﹐皆近港也。提督王進功力爭不可﹔制府曉諭再三﹐自此海禁遂撤。會城之內﹐海味滿街。

曩者朝廷差滿洲大人閱視海疆﹐恐沿海百姓相通海上﹐遂爲淸野之計。凡沿海二﹑三百里棄爲甌脫﹐荒畜牧﹑焚廬舍﹐百姓盡徙入內地﹐築臺寨爲界﹔有過此者﹐命爲透越﹐立斬不赦﹐百姓搖手犯禁。制府到日﹐訟言曰﹕拒敵者當守藩籬﹔今守堂奧﹐非計也。我方誌平海外﹐何以示怯於敵﹖盍撤諸﹗移文提督。提督咨覆﹐以爲建設臺寨﹐久有定制﹔一旦撤去﹐設有海釁﹐誰執其咎﹖制府怒曰﹕我出京時﹐朝廷執手面諭﹕邊疆之事﹐悉以委卿﹔況敕書內巡撫﹑提督﹐俱聽爾節制。今如此大事﹐利及百姓﹐何以相沮﹗提督素無大志﹐聞而餒甚﹐遂噤不敢言。自此﹐透越之罪始免而臺寨亦漸議撤矣。

靖南告報搬家人口約計十三萬五千﹐隨經核減去虛冒一萬四千﹔制府又與耿王商酌﹐內有原籍閩人不願北遷者畱下萬人﹐總計十一萬有奇﹕業經造冊具題。其裝載船隻﹑過嶺兜轎以及擡扛夫役需至四﹑五十萬﹐不惟一時地方無措﹐而所過中夥﹑歇店亦無寬地可容。議分作六運﹐一應船兜夫役﹐更番起送﹔每運用淸流船五千隻﹐每船載三﹑四人﹐約及二萬人。由福州下船﹑至浦城登岸﹐上下行李﹐往返時日每運約計一月。自十三年三月十五日起行﹑至八月十五日﹐六運始完﹕已經報部。後因藩眾料理不及﹐又攺於四月十五日起行﹑至九月十五日告竣。制府自十二年十月二十日到任以後﹐無日不咨報鄰省﹑檄行各屬﹐酌處水陸之費﹔公咨之外﹐復有私函。𨿽不敢訟言﹐微寓陰雨之慮。先得川湖蔡總督咨移﹕平西藩旅﹐春初啟行。晝夜籌劃﹐計三藩之眾會集﹐當在儀﹑揚之間﹐地方必有變動。方鰓鰓然重慮於此﹐忽於十三年正月十一日晡後﹐突有京中愛大人至﹐賫詔諭靖南王﹔內云﹕朕聞雲南作亂﹐靖南王相應固守地方﹐不必搬家。而兵部隨有密札咨總督﹐亦僅此三語﹔始知平西已起兵滇中。愛大人出京﹐時在臘月二十四日﹔十七日卽抵福州﹐而搬家之事遂止。十三日﹐京中復有一大人至﹐賫詔賜靖南王﹔內云﹕靖南王旣經固守地方﹐其兩翼官兵仍歸靖南王管理。兵部隨有密札咨總督﹐亦僅此三語。次日﹐制府卽命兩翼總兵曾養性﹑江元勛賫領官兵文籍﹐交送耿王﹔王不受。次日﹐制府親往交送﹐王仍不受。制府曰﹕朝廷昔以王爺搬家﹐故令兩翼官兵歸屬於我。今王爺亦仍行管理地方﹐則封疆之責﹐彼此均也。我奉兵部密咨﹐理無不交﹔而王爺旣奉手詔﹐亦斷無不受之理。耿王嘿然﹐始領其眾。又三日﹐京中復有禦前蝦二員至﹔倉皇迎接﹐乃耿王弟家書一封﹐朝廷命使者特持以賜靖南﹐內中大抵言國恩深厚﹑勉力忠孝等語。王心益疑。耿王自十三日奉詔以後﹐闔府披甲三日﹑王亦衷甲﹐疑大人兩至﹐或有別旨付總督﹔倉卒相圖之事﹐晝夜惴惴。上元之夕﹐制府大啟筵宴﹐幕客畢集﹐張燈試伎。夜逾半﹐忽傳耿王披甲行城中﹐■﹝石斥﹞死百姓二人﹔急傳令覆掩﹐遂罷酒。

自十五日至二十日﹐王與總督猜嫌益急﹔闔城之人﹐無不料其相並。制府出示安民﹐謂朝廷慮海疆多事﹐靖南王免撤﹔今方同心共事﹐爾民毋得驚疑。王府出示﹐亦如之。耿王府中疑範總督每事相違﹐且受朝廷殊眷﹐必有不測之事﹔屢使人雜在匠役中密來覘視﹐見無舉動﹐釁變始息。

朝廷遣使撤藩﹐雲南差學士傅達禮﹑侍郎折爾肯﹐閩中差吏部侍郎陳一炳﹔陳卽制府之中表兄弟也。先是﹐愛大人至閩﹐詔書但有「雲南作亂」一語﹐未悉起兵之狀。愛大人口述雲南兩使臣已爲吳王所殺﹐一炳始不自安。二十一日﹐擇吉還朝﹐王與督撫勢不得不郊外餞別。比則猜忌愈甚﹐王與制府不相見者已六日矣。制府繞階嘆息﹐顧諸客曰﹕變生肘腋﹐頃刻間便有作亂之事﹐爲之柰何﹗余曰﹕公與耿王嫌隙已成而情好未破。周太太病已危篤﹐姻好舊戚﹐情宜探問。公但以單騎往﹐毋隨多人﹐毋帶兵矢﹔天苟祚公﹐郭子儀渭橋之事可爲也。制府如言而往﹐靖南驚曰﹕範老爺來邪﹗詳問之﹐不過一人相隨﹑一人持帖。靖南始延入﹐呵衛甚眾。一揖之後﹐移牀遠客﹐顏色嗔變﹔曰﹕聞道爾幾日算計我﹐我也不怕爾﹗制府徐曰﹕我與王爺相好至戚﹐何怨何隙﹗今日特爲太太尊恙﹐故來探視﹐王何疑之甚邪﹗靖南顏始霽﹐曰﹕我固無疑也。制府言益婉曰﹕我與王爺﹐同在封疆﹐相倚無間﹔而軍民人等訛言繁興﹐止以我與王爺數日不相見耳。今我在此﹐願與王爺把酒共飲﹐以息浮言。靖南置酒飲﹐逾二十刻始別﹐制府酩酊馬上歸。次日﹐遂同出郭送陳侍郎﹐各歸府。

會城舊例﹕耿王洗炮﹐則必先期五日咨會督撫出示曉諭居民﹐使無驚恐。忽一日﹐天未明﹐炮聲轟天而起﹔制府疑有變﹐差人偵問﹐則耿王洗炮也。是日﹐洗炮至晚﹐滿城驚駭﹐釁端已決。

舊例﹕耿王閱操﹐先期咨會督撫定期某日﹐齊至教場演視。忽一日五更﹐城頭角聲齊動﹔巡捕官查探﹐則耿王已下教場﹐操演竟日。自後﹐或一更﹑或半夜﹑或晝﹑或晚﹐忽操﹐忽止﹔總督竟如贅疣。

福建省城﹐周圍四十里﹐總督衙門偏在西隅﹐與王府相去不及五里﹐正如藏戈矛在臥榻之側﹐呼吸生死。時王府額兵計有萬餘﹐而旗下所畜養甚眾﹐府中男子年十四歲悉給弓矢﹑習騎射﹐鳴劍之心已非一日。總督標兵止有三千﹐又多虛冒﹐實按不過二千而已。況土著之人﹐悉與王府相通。制府𨿽有駕馭之心﹐空拳只手焉能搏鬥﹐思欲出巡在外﹕北來則四百里而延平﹑又二百里而建寧﹑又三百里而浦城﹐始達於浙﹔中間千餘里﹐水則危灘逆流﹑陸則縣崖鳥道﹐無兵可恃﹐欲退不能。南去𨿽屬邊海死地﹐然興﹑泉﹑漳三府尙有海澄公與提督以及各鎭之兵。制府意欲出離虎穴﹐聯絡聲勢﹐以俟靖藩舉動﹐徐爲圖之﹔潛約各鎭於二月之望出巡﹐會於興化﹕郵符已登。余以二月初二日出署歸家﹐自後不知何以竟止不出﹔直至三月十五日耿王起事﹐而制府不免矣。

耿藩左翼總兵曾養性之父﹐範文肅公舊門下也﹔向受提攜﹐每思盡忠於制府。一日密至﹐求屏左右﹐告曰﹕時事不妥﹐老爺告病去罷﹗制府曰﹕我受命秉鉞而來﹐遑計利害乎﹗越數日﹐又密至﹐屏左右語曰﹕老爺病也不必告了﹐亟去﹐毋及於禍﹗制府曰﹕吾生死以之。

制府見時事不可爲﹐命購一短刀﹐淬其刃﹐時置枕畔。每宵分酒酣索至﹐顧視良久﹐微嘆數聲﹐復慷慨浮大白﹐不再言﹔蓋自擬也。臨淮靴刀﹐其志日決﹐曷肯須臾毋死。今尙隱忍被縶﹐豈臨變時奪去﹐不容引決邪﹖

制府在浙江時﹐夢手持兩斧﹐遇駕至﹐俯伏在旁﹐召語移時。次日﹐言及此夢。余曰﹕其殆升總督也。制府問其故。余曰﹕禮不云乎﹕賜弓矢﹐然後徵﹔賜斧鉞﹐然後殺。公今𨿽爲巡撫﹐但有節鉞之名﹐而不提督軍務﹔持斧見君﹐非總督而何﹖未幾﹐卽膺督閩之任。旋許陛見﹐前席問對﹐罔弗驗焉。

一日﹐又夢在朝﹐把兔魯公解佩刀相贈。制府曰﹕吾必爲總督矣。余曰﹕兩江重地﹐現缺總督﹐捨公而誰﹖制府曰﹕非也﹐兩江不過爲錢糧重地﹐於今時爲緩﹔朝廷用我﹐必於多事之地﹐非滇黔﹐卽福建也。把兔魯公身立武功﹐解刀相贈﹐兆在此乎﹖

文臣無帶刀者﹐惟總督腰許帶刀﹐兼武事也。制府陛見時﹐召語良久﹔謝恩出﹐遺小刀殿上。朝廷云﹕此必範卿之物﹐命禦前蝦送還。此乃平日系腰割肉之刀﹐非帶刀也。然刀乃利器﹐失之殿上﹐無終之象見矣。

鄭氏𨿽在海外﹐然制府亦有閒諜在彼﹐時時馳至。餘一日偶見一小冊﹐內書﹕東寧國﹐地形險要﹐某處山礁﹑某處水門。官員見任休致﹐兵馬屯札多少。文武有陳永華﹑馮錫範﹑薜進忠﹑柯平﹑洪磊諸人﹐俱材能知幹。新建天興﹑萬年二州以及各縣城郭﹑濠塹﹐軍器儲■﹝倉侍﹞﹐事事修整﹐時時討練﹐勢非一日忘中國者。明室子孫﹐崇養在彼者甚眾﹐而無一人任事權﹔年號至今尙稱「永曆」。

閩中窮困極矣﹐本地錢糧供億兵餉﹐缺匱已多。自制府到任﹐投降者日至﹔每一人至﹐衣帽靴襪以及賞賚安插﹐頭目必十餘金﹑下者三四金。初時樂於設處﹔漸久漸眾﹐設處之路亦漸絀﹐欲拒之則不可﹐欲受之則帑銀旣無可動﹔幕府又無一錢﹐不知後來何以辦此。

海澄公爵崇五等﹐然事權不過總兵等耳。海澄隔會城千里﹐制府到任時﹐先遣信遠迎﹐書中殷勤謙抑﹐引李愬橐鞬馬前拜裴晉公故事﹔𨿽屬過情﹐其服膺制府﹐亦已至矣。

制府膺七閩之任﹐前任總督劉﹝諱﹞斗尙在閩中﹐差人至杭迎接﹔書幣莊腆﹐有逾常格。取而視之﹐書中有云「恭惟老親翁白龍魚服」﹔不覺失笑。幕客不通﹐一至於此﹗其中聲偶參錯﹑比儷牽舛﹐尢多說文不辧之字。聞劉公每歲以五百金延爲朱履上客﹐尢堪噴飯。然豫且之困﹐不意竟爲先讖云。

某總兵出洋邀截﹐得大船一隻﹐有黃綾龍邊敕書賜護國公者﹐大書「永曆二十七年」﹔並有護國公札札給某副總兵共二件。解至制府﹐不知所謂護國公者何人也。但細閱札付﹐其年月亦用永曆印文——大徑五寸﹐而上乃「護封」二字﹐殊不可解。

制府在浙時﹐先有閩人張濟夫獻平海策一本﹐語頗詳核。召見坐語﹐濟夫貌山野而敢爲大言﹐喋喋不已。制府曰﹕余今不在其位﹐未可與謀﹔俟官閩時﹐當請教也。送以書儀十二兩而去。及到閩三月﹐濟夫不至。

海鹽王緒楷﹐獻招海策﹐計萬餘言。其中云﹕當今招海之計﹐莫如置造大麒麟一座﹐上駕皇帝萬歲龍位﹐沿海巡閱﹔使山島頑梗之人﹐聞之莫不駭然曰﹕麒麟生﹐聖天子出矣。未有不率眾來歸者。但求憲天老爺準此妙策。如此胡談﹐竟赴轅門投遞﹐豈非狂病人邪﹗

制府自十月朔由浙之六和塔下船﹐溯錢塘而上。一路數十里﹐楓林盡赤﹐紅葉徧天。沿村步行二十里下船﹐靑山萬重﹐江流如畫。有客述二十年前土寇花面大王作亂於此﹐今者天淸地寧﹐我輩重遊﹐不亦快乎﹗余曰﹕世事浮雲﹐光陰過客﹔曩者飲錢塘之水﹑踞虎爪之山﹐花面大王亦自以爲樂也。瞬眼間煙雲變滅﹐天道靡常﹔吾發未白﹐安知不更生荊棘邪﹗無端戲言﹐竟爲伏戎。

衢州太學朱仙期﹐頎白少年﹐爲楚中二眉山人髙弟。偶至幕中﹐言事甚驗。將入京﹐別制府﹐言洛陽相會。制府曰﹕我今已爲總督﹐難道降我巡撫河南﹐殊不可解。不半年﹐而仙期死於津門﹔洛陽相會之語﹐已屬孟浪。但餘閩歸時﹐見水月師預言閩事﹐歷歷不爽﹐而亦有河南之語﹔至今疑之。仙期在幕中時﹐友人問彼雲﹕水月師何以能前知﹖仙期云﹕只是靜極生悟﹐但能自了生死。一日﹐水月師至﹐友人亦以仙期問之。師云﹕他烏能前知﹐都今將去矣。未半年﹐而訃音果至。

余自閩歸﹐制府特囑往問水月師休咎。因於二月十九日到杭﹐隨同差官王道隆至百步塘謁師。師曰﹕爾今來邪﹗爾昨歲別我﹐云我今年九月入閩﹐來年三月定歸相看。我搖手曰﹕不消﹐不消﹔今幾月邪﹖予方悟客歲臨別之言﹐以爲不勞枉顧﹐豈知暗指時月也。問王道隆曰﹕爾何人邪﹖余曰﹕範老爺差官﹐來看師者。師曰﹕無他言﹐頭不是斫的﹔我教他不要去﹐如今龍潭虎穴﹐怎能跳出﹗良久﹐又曰﹕耿王逆他不得﹐逆便要死﹔𨿽然範老爺一身在南﹐舉家在北﹐如何順得﹖余因問耿王今卽反邪﹖師曰﹕廣東尙不反。遂嘿不言。因辭出。甫行數武﹐王道隆忽不見﹔余傍徨少俟﹐見道隆又從師捨中出﹐問之不言。後道隆入雲間﹑至上海﹐紆道數日始歸﹔耿已起兵﹐不及於難﹐殆師指點之也。道隆後自盡以謝公。

制府嚴禁供設﹐衙門內一無所具﹔大堂上止掛紅綢一幅﹐內署中僅木涼牀數張﹑破竹椅數把﹑木幾十數个而已。制府見木涼牀﹐猶以爲民間之物﹐傳諭發出。幕客笑曰﹕令吾輩席槁而睡邪﹖乃止。每夜會飲﹐各坐破椅上﹔竹久虫蛀﹐酒半﹐客欠申而椅折僕地。不兩日﹐復然﹔五日之後﹐椅折其半﹐因易木凳而坐。

楓嶺營界在浙﹑閩﹐參將以至守把兩省官屬﹐莫苦於此。而潮州總兵𨿽轄粵東﹐亦於閩督有屬﹔地方連界﹐藉以互禦﹐不得不然。

自浦城至省﹐千里之中﹐灘不下數百﹔最險者莫如黯澹灘﹑大羅灘﹑大米灘﹑阿彌陀佛灘﹐將軍灘十數處﹐險各不同。不親閱歷﹐言之不信。

延津卽寶劍化龍之地﹐去黯澹不遠。余舟過此﹐適當風雨晦冥﹔愾然嘆息﹐不禁興懷於張﹑雷二公也。

閩督衙門最崇煥﹐而於地形爲不吉。靑烏家以爲當面五山﹐形如五虎﹐受其衝突。故歷來開府其地﹐僅初年李公某以升去﹑劉公兆麒以調去﹔其餘或死﹑或被殺﹑或鐫級去﹐無得免者。

福州自城南還珠門抵南臺二十里﹐百貨塡集﹐珍奇充牣﹐觸目燦爛﹔比之閶門﹐何啻幾十倍。閩中子女玉帛﹑羽毛齒革﹐無不甲於天下﹔惜其聲音不辧﹐微類鳥言。然會城﹑建寧﹐有朗然者。

書板﹐建寧最多。然閩中巨室藏書不少﹐偶見蕭禦史震家所藏書目幾及六﹑七寸﹐內中多有未睹者﹐大抵閩中之書也。

蕭在臺中﹐與靖南時有齮齕﹐頗不相善﹔而於制府則爲壬辰同榜﹐交契最深。甲寅春正﹐丁憂在家﹐猜嫌大起。兩月之間﹐彼此竟不一面﹐蓋深有所慮也。

閩俗元宵節﹐自十三夜﹐街上張燈﹑陳百戲﹐士女老少悉執刀鎗﹑鳴鑼鼓﹐震喊連天﹐使人驚駭不已。次日﹐制府傳令百姓﹐觀者止許鳴鑼擊鼓﹐刀鎗悉禁止。

制府衙門﹐前後邏卒巡行﹐夜必鳴柝。余時不寐﹐靜聽之﹐柝聲三下﹐宛然「打殺哉」三字﹔夜夜皆然。語之友人及隨僕﹐審聽皆同。私語畱山﹐以爲不祥。昔人聽塔鈴而知禍作﹐幾先兆見定不誣。

畱山才最敏速而性又機警﹐在幕中輒倡和爲樂。所著醫書﹐盈尺積幾﹔尢善音律﹐制小劇﹐引喉作聲﹐字字圓潤。逆旅之中﹐藉以遣懷導郁﹐𨿽骨肉兄弟無以過也。餘二月歸﹐期以七月復至閩﹐與畱山更代﹔閩變嗣作﹐竟爾隔絕﹐可嘆哉﹗

仙霞嶺仍由浙入閩之第一險處﹐北折而仄﹑南陡而峻。昔時路徑尢隘﹔自制府長兄固山名達禮鎭浙時﹐辟闊一﹑二丈﹐甃以磚石﹐今始稍寬。然騎者至此﹐悉牽馬下﹔上若守以百人﹐𨿽萬夫莫能踰也。大士﹑關帝諸殿在山半﹐丹碧炫耀﹐奪目動心﹔憑闌俯視﹐木末在下﹐眞奇境也。特仙霞關在頂上﹐不過壘石爲門﹐並無險處。

楓嶺不甚髙而徑最崎仄﹐狹者不過三﹑四尺。一面山如壁立﹐老樹奇石﹐岝崿吞吐﹔一面溪水奔激﹐作雪浪飛﹕盤折幾四﹑五里﹐此入閩最佳﹑最險處。沿旁闌以樹枝﹐恐有失足墮下者﹔時有斷處﹐亦棧以木。

血紫塘重山回抱﹐中通一徑﹐環繞如腸﹔塞斷其口﹐便無可出之路。土人云﹕血紫乃樹名﹐大可十圍﹑細若楡莢。停車片晷﹐爲之一笑。

小竿嶺亦峻險﹐頂上有關帝廟﹐閩﹑浙分界之地﹔過此﹐卽浦城境矣。

五顯嶺最髙﹐比大小竿嶺尢峻。其它叢竹千萬。上有五顯靈官廟﹐土人崇祀﹐故得是名。

總督署中﹐洪廓壯麗﹔堂至儀門﹐幾數百武﹐闊亦如之。左右回廊深敞﹐庭中甃以細石。有荔枝六株﹐每株大幾二十圍﹐支離可怪﹔葉大而綠﹐望之如雲。時方窮臘﹐白蕊微放。余偶作詞一闋﹐有云﹕笑天南﹐𨿽然盼到﹔國色奇香﹐無我消受。制府曰﹕君豈不欲食此邪﹗余見風塵將動﹐愾然思歸﹐諸友方以爲怪。未二十日而滇信至﹐閩事方始﹔諸友𨿽欲歸﹐不可得矣。

稽畱山﹐無錫人。來閩時﹐邑侯吳伯成餞之﹐酒酣作詞一章送別﹐調寄「踏莎行」﹔下半闋﹐限翠﹑醉﹑悴三韻﹐和者數人﹔邑侯書爲一卷﹐攜在奚囊。制府見而喜曰﹕吳令﹐文士邪﹗今日諸公初入閩中﹐卽依此韻作一闋爲樂。卽席﹐余與畱山﹑幼譽相次成。制府微醉﹐援筆曰﹕城郭無輝﹐村煙失翠﹐瞥然一見心如醉。遲君同作武夷遊﹐哀鴻待爾離憔悴。余竊謂畱山曰﹕閩中千家萬戶﹐煙火相望﹐庶富如此﹔制府之言﹐何其不祥也。畱山亦爲蹙然。

私署屋宇華潔﹐庭榭修靚﹔粉墻髙幾四﹑五丈﹐而芭蕉尙透出墻表。時臘月中﹐絳桃﹑海棠相間如繡﹔盆中橫開紅梅數十本﹐掩映粉墻之間。方舉觥共飲﹐忽有白鷺飛集梅上﹐�之不去﹔因張燈梅畔﹐墻鷺一色﹐咸各賦詩以爲和羹之瑞。次日視之鷺﹐已立死枝上。

制府於臘月初五爲攬揆之日﹐一應藩臬道府饋遺拒絕﹐諂媚者計無所入。忽建寧知府蕭來鸞以門下舊誼薄獻微禮﹐而別啟云﹕特延龍虎山張天師建醮郡城﹐爲大老爺祈福﹗天師亦致書殷勤﹐自言虔修道法﹐祈佑錫祖之狀。余竊鄙之。又一日﹐忽傳制府同年笪老爺差人至。制府喚入﹐則一道士賫笪公詩扇一柄﹑蒼朮一封而已﹐別無寒暄書問。笪公壬辰進士﹐官禦史﹑江西直指﹐後卽棄官隱句曲之華陽。其品行不同如此。

制府到任後﹐購閱各坊書目。適有「紀事本末」一部﹐計四十二本﹑紙白板新﹐按之爲宋末時物﹔索值四兩二錢﹐制府如價買進﹐命余評點。惜余歸促﹐畱置幕中﹐定歸丙丁矣。

制府天資敏妙﹐涉獵甚多﹔督閩之後﹐專意用兵。一日﹐忽得「陰符經」一卷﹐晝夜探繹。讀至「天有五賊﹐見之者昌﹔火生於木﹐禍發必克」數語﹐嘆曰﹕陰符爲用兵之祖﹐其言深險如是﹗因終夜弗寐﹐叩問不已。餘詩有云﹕粉盤警枕軍中暇﹐細繹陰符一卷書﹔蓋實事也。

泉州守王者都﹐貪酷素著。制府到任後﹐者都謁見﹔制府曰﹕聞爾在任極貪極酷﹐有之乎﹖曰﹕有之。制府作色曰﹕尙可一日容於地方乎﹖者都曰﹕有故。知府若非極貪﹑極酷﹐豈能今日見大老爺﹖如前任某老爺歲時要若干﹑生日要若干﹐王府撫院藩臬監司歲時要若干﹑生日要若干﹐苟非極貪極酷﹐從何而應之﹗不參罰去任﹐則革職逮問久矣。今大老爺一文不取﹐知府便可做好官。試看幾月之內知府再有穢聲﹐𨿽參罰重處﹐亦所甘心。顏不少怍﹐而體貌挺然。制府曰﹕爾果能攺變做好官﹐我不惟不參﹐還當薦爾﹝者都﹐江南沛縣人﹐戊子舉人﹞。

幕友顧崇伯﹐出自胥吏﹐精於書算。制府在杭﹐倚如左右手﹐束脩厚至五百金﹔一省錢糧款項﹐悉出其手。制府升任時所撮藩司庫銀四萬兩﹐不爲設法開銷﹐幾致危殆﹐遂不復延之入閩。然其才﹐實有可用。

畢完一﹐永平遷安人﹔習刑名﹐專司招稿。每遇欽件﹐一獄具必芟削原招﹐絕其矜疑之路﹔使部中一無可駁﹐輒誇其能。每酒酣耳熱﹐自言我在北方﹐啖驢腸﹑喫燒刀﹐夜半挾妓睡土炕上﹐何等大樂﹔安用咿唔淸吟﹐學蘇空頭吸數甌苦茗邪﹗目中不識一丁﹐每見余與畱山執筆艸檄﹐援據經史﹐誹語指摘﹔以爲若輩杜撰耳﹐古今安得有是事﹖吾弱冠作幕﹐迄今四十年﹐何曾用著經史上一字﹔余方塡膺气結﹐忽畱山大怒﹐突奮老拳。自此﹐屏气不言。制府聞之﹐亦以爲當也。

一日﹐畢自誇博古﹐曰﹕昔晉朝有一錢僖公﹐在歐陽修門下﹐極有文才﹔同時爲宰相。余曰﹕恐是宋否﹗曰﹕晉也。余曰﹕余寡學﹐「晉書」不見有歐陽修﹐想是唐太宗﹑魏徵諸人刪落了。

倉房範序公者﹐其父於文肅時司倉庾出入﹐因名倉房二叔。制府撫浙﹐令之隨任﹔憐其壯年客旅﹐以一婢贈之。婢姓馬﹐定情於七夕﹐眾咸劇分作賀﹐而通以四六莊啟﹐內云﹕騎馬歸來﹐遇佳人之姓馬﹔牽牛渡過﹐值快婿之如牛。無不笑倒﹔範筠堅筆也。

制府言少時﹐遇一瞽者﹐揣骨曰﹕妙哉﹗舉人﹑進士﹑翰林。又曰﹕忠臣﹑孝子。又曰﹕一品﹑二品﹑三品。惜哉﹗終於三品已。前俱驗矣。制府由學士出撫浙﹐學士正二品﹔又加一級﹐則從一品矣。後升總督﹐加兵部右侍郎兼右副禦都史。侍郎﹑副都俱正三品﹐而新定品級﹐學士亦正三品。後奉旨鐫一級﹐竟止於此﹔異哉﹗

同年鄕紳通刺﹐科稱治侍生﹑道稱治晚弟﹑部屬司道府俱稱治晚生﹑府佐縣正悉稱治晚學生﹔鴈塔同登﹐仕途霄壤﹐悲夫﹗

總督敕書𨿽巡撫提督俱聽節制﹐然彼此平行﹔惟提督通名﹐寫教弟而已。巡撫見總督﹐轎至儀門內下﹐提督至儀門外下﹔總督答拜﹐轎至堂檐下﹕體統不甚相遠。獨一省事權關系武職﹐如兵馬﹑錢糧﹑賢否﹑盜案﹐提督俱咨總督具題﹐微存節制﹔巡撫則竟會稿具題矣。

余以十月度嶺﹐寒極﹔至會城則地气殊暖﹐臘月止一單衣。正月十五夜﹐天忽大寒﹐重綿不足以禦﹐服狐裘始覺稍溫。次日﹐天大雪﹐遙望三山皆白﹐閩地二卜年中所未有也﹔相傳見則有兵。

余因水月師之言﹐制府入閩時﹐頗不欲去。抵衢病甚﹐至福州始愈﹔而以制府初任應酬之札以及入京修候﹐一日不下數十函。如是者又一月始暇﹐余遂請歸。制府曰﹕荔枝不喫﹑武夷不遊﹐先生平日自命若何﹐顧乃戚戚作兒女態邪﹗余曰﹕餘年踰五十﹐長子年二十二而未婚﹔少子九齡﹐孔孟書讀未竟﹕豈能悠悠長作客邪﹗制府曰﹕先生謬矣﹗大丈夫當乘時奮發。吾先君在日﹐諸客相依幕下者﹐悉汲引。出仕者﹐大者至督撫﹐小者或府﹑或道﹐未有止於布衣者。吾今日處非其地﹐不得如先君時。苟有可圖﹐豈不念及先生﹔柰何不少濡滯也﹗余曰﹕余老矣﹐仕進非所願也。制府曰﹕審爾天气尙寒﹐過除而去。新歲﹐余再請行。制府曰﹕我在浙數年﹐從未張燈啟宴﹔今閩中之燈名著天下﹐請於元夕大宴三日﹐送君北行可乎﹖未元夕而閩事起﹐余不忍言別﹐制府亦絕不言祖道。至晦日﹐余決請歸。是夜﹐始餞行。朔日﹐又餞飲至四鼓。制府曰﹕君今行矣﹐故鄕日近一日﹑故人日多一日﹔我今在此﹐故鄕日遠一日﹑故人日少一日﹐請以大斗爲我飲。余已大醉﹐勉盡一觴。次日﹐告別而出。

武夷爲閩中之勝﹐以去省千里﹐制府擬於按部時同遊。時事倥傯﹐接浙而歸﹐遂使名山隔面。武夷者﹐人名也﹐見「閩志」。

江郎山去江山縣五十里﹐各山俱蒼﹐獨此山色如石靑。遠望僅一峯插天﹐近數里則分爲二峯﹔及至﹐山則分峙爲三。相傳上有仙迹﹐無路可登﹔天雨則杳然不見。余去時﹐日色晴朗﹐山形如畫﹔及歸時﹐天陰微雨。重抵山下﹐但見四圍亂山不攺﹐而江郎竟不見矣。

三山以越王山﹑烏石山﹑九仙山得名﹔而復有旗山﹑鼓山者﹐爲會城名勝。今鼓山寺盛建叢林﹐圓顱千指﹐比於江﹑浙﹔閩南所無也。

福州海味佳者﹐莫如西施舌﹐鮮嫩可喜﹔次則蠣房﹐小者佳。此外俱不堪。

龍虱宛似蜣蜋﹐食之無肉﹐嗅之醎臭不可當﹐投之酒中﹐亦無味。據閩人云﹕嚼咽後﹐口中作金墨香。每嚴席供小碟一二十﹐必以此品居上﹔碟內鋪以潔白砂糖﹐面上僅綴幾虱而已。此品出海邊﹐土人以爲龍甲中出。龍最腥穢﹐潛在水中﹐虫穴於甲﹔每一行雨﹐奮鱗振甲﹐虫始墮沙上﹐土人獲之﹐其說近似。

龍腸長尺許﹐大如箸﹐色白﹔味如蝦尾﹐■﹝月忍﹞不可當。

龍目似蛤殼﹐止一面肉﹔形如圍碁﹐而瞳神宛然。

鱉腳與鱉爪無異﹐生於水中石上﹐其堅如石。欲食時﹐先於沸湯中漉之﹔碎其外殼﹐從爪中取肉﹐烹食頗佳。

江瑤柱﹐寧波者佳。

石璘似蛙﹐色黑﹐皮稍脆﹐肉似水雞﹔閩人珍之。

建寧紅魚﹐大盈尺﹐味殊平平。

蟹有一﹑二十種﹐形各不同﹐其味盡佳。有一種﹐烹後殼如朱砂﹐中有石靑塡嵌處﹐最奇。

龍頭蝦﹐大者重二觔﹐頭似龍形﹔味與常蝦無異。

海鰻﹐鮮者味淡﹔幹者蒸食﹐香美異常。

龍眼﹐在浙幕時﹐從閩中遺至﹐色尙白﹐蒂叢生。

橘以福得名﹐然實產於漳﹐非會城所有。其本地者﹐與江南洞庭紅無異也。

柚大如盎﹐土人名爲脬瓤﹐甘酸可食。

羊桃色靑﹐四面瓜稜﹐味極酸。

佛手有大至三﹑四觔者﹐二月中﹐色尙靑。余攜三隻歸﹐一路香气透溢﹔抵家數日﹐色始變黃。

香蕷色赤﹐價極賤。熟食之﹐宛如薯蕷而甘﹔生食如藕﹐可止渴。

自浦城至省千里﹐酒之惡﹐色如敗血水﹐味稍甜而气餲。至會城﹐則有絕佳者。

石首魚甚多﹐日日可食。

鱟魚色碧多足﹐其殼以爲杓﹐薄而輕。

鷓鴣味最美﹐煮之﹐肉香而松。

閩中樹多不雕﹐紅葉絕少。千山萬山﹐大抵俱濃綠皴染。偶有微紅數點﹐則桃也﹔杏絕少。

壽山石形似凍﹐斲以爲印章絕佳。閩人雕刻天祿﹑辟邪﹑獅﹑虎各鈕﹐精如鬼工。赤者如琥珀﹐黃者如蜜蠟﹐白者如玉﹑如水晶﹐赤白間者如瑪瑙﹐紫黑形狀種種不一﹔向系閩產﹐百年來已絕。近復搜索而出﹐每一兩價必二﹑三錢﹔有人攜至吳中﹐每兩值至二﹑三換。

白沙糖形如方磚﹐擊之始碎﹐幹而且堅。販者以水潠之﹐粉爲末﹐始貿易。江﹑浙之間﹐磚形者絕不見也。

閩難記

臨海洪若臯虞鄰著

予昔仕閩﹐攝糧儲﹐供給靖南王耿繼茂藩下兵糈。繼茂父與定南﹑平南舊隸明島帥毛文龍部下﹐因文龍被殺﹐航海歸國﹐從徵有功﹐咸封王爵。定南駐粵西﹑平南駐粵東﹐而靖南駐閩﹔續平西親王吳三桂駐滇。繼茂儀狀俊秀﹐識大體﹐無子﹐有義男效忠﹔旣而生子精忠﹑昭忠﹑聚忠。

精忠生而醜陋﹐性凶險﹐立爲世子。康熙丁未﹐同昭忠﹑聚忠至閩省父。予時視臬篆﹐偕方伯何君中魁設席延其兄弟﹐翼明挾二仲不速而至。倥傯趣帳﹐具迎而入﹐長揖直坐﹐嬉笑叫號﹐恣飧流歠無人禮。飲酒爵無算﹐輒反賓爵飲主人。旣醉﹐挾優人坐懷抱間﹐二仲稍稍引去﹐伊不爲動﹐窮夜達曙乃已。

庚戌﹐繼茂卒﹐精忠嗣。時天下太平。國初兵制遵勝國之遺﹐巡撫握兵駐省會﹐兼管軍政﹔巡道備兵要害之州郡﹐兵不過五百名﹐皆鄕兵。而總督提鎭參遊等官﹐因戡亂而設﹐事平則撤。自順治十八年先皇上賓﹐四臣攝政﹐更舊制﹐文武分途﹕每省或兩省設總督一員﹐兼管文武。文自巡撫以下﹐轄司道守令等官﹔武自提督總兵以下﹐轄副參遊守等官。於是省有提鎭﹑郡有城守﹑縣有分防﹐永爲定制。補選升遷﹐每月武選司與文選司埒焉。兵食之數日增﹐兼以平西在滇﹑平南在粵﹑靖南在閩——三藩歲費協餉數百萬﹐國用日絀﹔天子惄然憂之﹐思撤藩旅以省餉﹐未得其便也。

康熙十二年癸丑﹐會平南王尙可喜年老請歸旗﹐以子尙之孝嗣﹔天子許其父子同歸。平西﹑靖南相繼循例請﹐下部議覆﹕三藩均遷移安插山海關外﹐平西住錦州﹑平南住海州﹑靖南住遼東。廷議旣定﹐一時撤藩之使並出。是年十月﹐吳三桂反於雲南。十三年甲寅正月十三日﹐臺巡道吳應鵬——三桂族也﹐奉拿解京﹐臺始聞變。時吳逆勾連平﹐靖同叛﹐天子慮二藩蠢動﹐日傳諭尙﹑耿子弟之在京師者開示禍福﹐俾傳上指於粵﹑閩。平南輸忠王室﹐得僞書不發﹐連函啟於天子。陜西提督王輔臣﹐舊隸三桂右鎭總兵官﹐賊遣授僞銜﹔輔臣令子繼禎表獻逆札﹐並執其來使王士榮。獨耿逆包藏禍心﹐乘機索餉﹐遂與腹心徐文耀﹑白顯中謀於是年三月十五日﹐因文武朝見巳齊﹐給總督範承謨至第﹐一時放炮爲號﹐武士叢集﹐脇令文武各官從叛。福州知府王之儀﹑建寧同知諭三畏﹑侯官知縣劉嘉猷﹑福州城守千總廖有功咸厲聲罵賊﹐俱被殺戮﹐遂將總督及家屬百餘人隔別禁錮。巡海道參議陳啟泰﹐駐漳州﹔聞變﹐同妻劉氏並妾二十餘人﹐皆投繯死。從賊者﹐巡撫劉秉政﹑提督王進功﹑按察司席式﹑驛鹽道呂應斗﹑糧道李學詩﹑運司田起蛟﹑福州府城守副將沈偉也。賊分兵兩路寇浙﹕賊帥馬九玉由仙霞嶺陷常山﹑江山﹑靑湖鎭等處﹐將軍賴塔﹑總督李之芳駐師衢州﹐扼賊喉吭。僞左軍都督曾養性兵由福寧州﹐總兵吳萬福嬰城固守﹐將士獻城﹐合家受戮。至平陽﹐遊擊司廷猷殺總兵內應﹔經溫州﹐總兵祖宏勛﹑城守副將羅萬里開門迎降﹐溫處道陳丹赤﹑永嘉知縣馬琾﹑城守副將楊春芳﹑鎭標遊擊魏萬侯皆死之。

八月初三日﹐賊攻黃巖﹐城守參將武灝開門迎降﹐總兵阿爾泰亦降﹐滿洲駐防薩克蘇巷戰死。

十月初十日﹐曾養性﹑僞安撫將軍祖宏勛﹑僞鎭海將軍朱飛熊水陸並進﹐圍臺城﹐城中都統吉爾塔布﹑吳申﹑雅達裏﹑周雲龍﹑副都統伯穆赫林﹑提督賽白裏﹑援剿松江提督段應舉及調援各將弁滿漢兵不下十萬。山海土賊蜂起﹐寧波大嵐山賊首胡雙奇等﹑紹興諸曁紫郎山賊首朱成龍等﹑嵊縣長嶺長樂等處賊首兪鼎臣等﹑金華壽昌竹園壽溪等處賊首張元兆朱鷺鷥梅和尙等﹑嚴州梓童園圍屏等處賊首王飛石等﹑衢州溝溪焦園等處賊首馬勝等咸擁眾數萬﹐受耿逆號令﹐攻城掠野。仙居爲賊李云等所陷﹐都司僉書汪國祥率兵恢復﹔已而賊愈熾﹐撤仙居之兵守臺城﹐仙居復爲賊朱福所據。是時﹐陜西西安將軍瓦爾喀等已破陽平關﹐而王輔臣標下兵變﹐總督莫洛死焉。廣東尙可喜子尙之信復叛﹐可喜抱恨卒。吳三桂駐兵松滋﹐湖北﹑江西﹑江南皆震動﹐浙江溫州﹑處州﹑紹屬諸曁﹑嵊縣﹑新昌﹑金屬東陽﹑武義﹑衢屬江山﹑常山﹑開化﹑臺屬太平﹑黃巖﹑仙居皆失陷。

十月﹐大將軍康親王蒞杭﹐駐節金華府。寧海將軍固山貝子富喇塔於十一月初四日至臺﹐首恢復仙居。

十四年乙卯春﹐賊水師朱飛熊弟僞都督僉事朱光祖帶僞官兵一百三十七名﹐駕船三隻來降。

三月初十日﹐寧波水師提督常進功奉貝子令﹐自寧率舟師至臺夾攻﹔朱飛熊出海門迎敵﹐被炮擊死﹐賊勢少衰。

七月十八日﹐貝子密令副都統穆赫林領滿﹑漢兵從仙居小路進兵﹐經茅坪半山嶺﹐出黃巖寧溪﹐抄賊後。賊聞﹐恐黃巖歸路斷絕﹐於八月初七夜棄營﹐乘海船逃走﹔溫州﹑臺州圍解。

初八日﹐貝子率滿﹑漢大兵尾追十四日﹐過黃巖。十七日﹐到樂淸﹐圍賊於溫州。

十五年丙辰八月十四日﹐康親王統師蒞衢。於十五日﹐率參贊軍務都統馬哈達﹑將軍■﹝口賴﹞塔三路進兵。午時至百陵衛﹐進大溪灘﹐斬僞副將林福﹐賊首僞將軍馬勝逃往江山。十六日二更﹐恢復江山﹐賊遁。十八日﹐恢復常山。二十一日﹐把守楓嶺僞副將王明庫﹑仙霞嶺僞參將金應虎獻關。二十七日﹐抵浦城﹐整兵前進。貝子於九月初三日自松溪由福寧州小路進發﹐接應康親王﹔於九月初十日同至建寧府。十五日﹐守延平僞左將軍耿繼美至軍前投誠﹐僞文武官員六百八十八員﹑兵一萬一百零二名。

是月十六夜﹐耿精忠將總督範承謨並其弟承譜及家屬盡殺死。

十八日﹐康親王到延平。耿精忠於十九日率領官兵俱剃頭訖﹔二十六日﹐遣子耿顯祚迎接大兵。

十月﹐溫州曾養性﹑祖宏勛俱行剃頭投誠。

初四日﹐招撫詔書到閩﹐耿精忠仍復王爵﹐文武各官俱以原官補用。

初五日﹐康親王統大兵至福州府。

十六年丁巳二月﹐廣東尙之信投誠﹐賜爵親王。提督李本深等復歸朝。

十七年戊午正月朔﹐吳三桂稱帝於衡州﹐國號大周﹐攺元昭武﹐封孫世璠爲端王。

踰月﹐三桂死於衡州﹔郭壯圖立世璠爲帝﹐轉歸雲南。

十九年庚申﹐福建逆黨盡數到京。閏八月十五日﹐耿精忠自縛赴兵部投到。

廣東尙之信奉旨出師廣西﹐其母舒氏並都統王國棟告之信不忠﹑不孝狀。諸王議覆﹐奉旨﹕平南王尙可喜航海歸誠﹐效力行間﹐鎭守粵東﹐著有勞績﹔及吳逆反叛﹐堅守臣節﹐不肯順從﹐被逆子逼迫身死。尙之信不忠﹑不孝﹐念其曾授親王﹐姑從寬賜死。尙之節﹑尙之璜﹑尙之瑛俱革副都統﹐卽行處斬。李天植等二十六人﹐俱卽處斬。各犯家口籍沒﹐銀兩畱充廣東兵餉。

二十年辛酉五月﹐諸王會議﹕耿精忠荷蒙皇上好生﹐不卽行正法﹔不思痛攺前愆﹐乃懷反叛之心﹐遣王進功與海賊潛通信息﹐私備火炮火器﹐欲俟大兵回日﹐復招募散卒反叛。其親弟耿昭忠﹑聚忠所參之疏及伊屬官兵徐宏弼﹑呂應暘等首告之處﹐逐款眞確。況當日旣投誠﹐復將總督範承謨殺害﹔揆此﹐蓄懷反叛之心明矣。應將耿精忠革去王爵﹑伊子耿顯祚革去散秩大臣﹐卽斬耿精忠首級梟示。徐文耀﹑王世瑜﹑白顯中﹑江元勛﹑曾養性﹑王振邦﹑蔣得■﹝車宏﹞﹑易明﹑陳昉俱革職﹐淩遲處死。王國瑞﹑廖廷云﹑李似桂﹑夏季旺﹑呂應斗﹑武灝﹑司定猷﹑沈偉﹑郭汾﹑羅萬里﹑祖宏勛﹑陳儀﹑陳斌﹑呂八俱革職﹐卽斬。劉秉政﹑席式已死﹐田起蛟﹑李學詩給本主爲奴﹐妻子家口均人官﹐祖孫﹑父子﹑兄弟照律。和碩額駙耿昭忠﹑聚忠旣將惡迹出首﹐均免照律。耿繼美﹑田養民均革職免死﹐鞭示。各犯俱於是月二十一日綁赴順城門外處決訖。又﹐廣東夏國相﹑李本深亦於是日淩遲處死。

是年﹐大將軍貝子章﹑勇略將軍雲貴總督趙良棟﹑綏遠將軍湖廣總督蔡毓榮﹐奉命引師討吳世璠。十月初八日﹐滿﹑漢大兵齊到雲南。二十五夜﹐連破新橋﹑土橋﹑雙塔東寺﹑西寺﹑三市街等營﹐奪取得勝橋﹐逼城安營。二十八夜二更﹐城內火起﹐僞將軍綫緎﹑內府左將軍吳國柱﹑金吾﹑龍威﹑右將軍吳世基﹑黃明﹑原任都統何進忠﹑原任巡撫林天擎密謀內應﹐吳世璠﹑郭壯圖並其子郭宗芬俱自刎死。二十九日﹐綫緎等開城出降。貝子進城﹐將僞大學士方光琛﹑子方學潛﹑侄方學範俱淩遲處死。降僞將軍以下武弁一千五百餘員﹑文官八十餘員﹑兵丁五千一百三十餘名。僞威遠大將軍胡國柱﹑李匡﹑王緒自四川帶兵來援﹐參贊都統希福﹑雲南提督桑格中途殺﹐勢窮﹐將奔金沙江中甸住居﹔蒙古扼守江邊﹐斷賊奔路。

二十一年壬戌正月初七日﹐胡國柱﹑李匡﹑王緒相繼縊死。雲南全平。川賊譚宏﹑彭時亨﹑譚天祕等投誠﹐解京正法。江西僞將軍楊一豹﹑江機﹑葛如箑等投誠﹐解京並家口安插於烏喇寧古塔。

十二月﹐雲南投誠僞將軍綫緎﹑張足法﹑李芳春﹑楊宏徳﹑吳國柱等共一百六十七名﹐俱到京。原任雲南知府髙顯辰﹑神木道楊三知﹑富川知縣劉鄰欽﹑浮梁知縣王臨元﹐俱抗節不屈被殺﹐並福建﹑溫州死難文武各官﹐均贈蔭有差﹔祭葬優卹﹐典溢常例。當日曾受僞官﹑後歸正投誠授職者﹐毋論文武大小﹐槪行革職爲民﹐以勵臣節。

二十二年癸亥﹐各路出師大將軍﹑將軍陸續旋京﹐在廷九卿詹事科道同上疏曰﹕三藩初建﹐原屬一時權宜﹔睿慮深遠﹐恐致尾大不掉﹐毅然撤去。及逆藩倡亂﹐反側羣起﹔皇上不動聲色﹐恩威並濟﹐命將出師﹕使功使過﹐兼合其宜﹔用智用勇﹐畢盡其力。天下莫不嘆知人善任﹐措餉不派田畝﹐師行嚴禁擾民。八年以來﹐平秦﹑平楚﹑平閩﹑平粵﹑平蜀﹑平黔以及平滇南餘孽﹐廟謨素定﹐某將應如何進兵﹑某官應如何運餉﹐莫不指示方略﹔萬里之機宜﹐無遁於九重之成算。文武諸臣﹐不過恪遵成命﹑勉盡職守而已。功徳巍巍﹐比隆堯﹑舜﹔宜特崇尊號﹐宣揚休美﹕俾薄海知中國之有聖人﹑萬世知守成之有令主。且年來用兵﹐皇上宵衣旰食﹐而敬奉兩宮晨昏靡間。今天下底定﹐請太皇太后﹑皇太后俱宜崇上徽號﹐以展皇上孝思於無斁也。天子曰﹕朕自禦極以來﹐夙夜孜孜﹐勤求化理﹐期於海宇乂安﹐生民樂業。不意逆賊吳三桂背恩反叛﹐煽亂地方。數年之中﹐士卒疲於徵調﹑閭閻困於轉輸。幸荷天地祖宗眷佑﹐漸次削平﹐四方底定。但逆賊𨿽已剿除﹐海內元气未復﹕兵民之瘡痍未起﹐官方之廉潔鮮聞﹔教化未孚﹐風俗未厚。今惟欲與爾等諸臣實圖治效﹐無復崇尙虛文。其加太皇太后﹑皇太后徽號﹐已經有旨﹔其所議崇朕尊號﹐不必行。鳴呼﹗大哉王言﹐眞萬世聖人﹐猶病如傷之心也。夫三藩之設﹐當日因地方未靖﹐暫資彈壓﹔原非分茅建土﹐俾彼父子代禪爲也。事定自當歸旗﹐以省息東南財力。𨿽當日一時並撤﹐廷臣稍乏建明﹔在聖天子爲生民計﹐深遠意豈異哉﹗柰之何叛逆之﹗夫在地旣久﹐家口蕃息﹐招納匪類﹐簧鼓反側﹐一時不過爲安土重遷之故﹔卒之累累若若縻致闕下﹐名隸刑章﹑伏鑕都市﹐身首異處﹑宗祀滅亡﹐又何益乎﹗要之﹐國家所以勝此者危矣﹐亦幸矣。夫天下困窮﹐已非一日﹔一旦戈矛叢起﹐民志遑遑。而況八年之久﹐三方用兵﹐百萬之師日費不億。幸賴天子聖明﹐不聞加賦之書﹐時下停徵之詔。且被兵地方﹐猶發帑金以卹殘賞亡。自古及今﹐未之常聞。𨿽國家數十年恭儉之儲﹐亦安能無竭。然取之則有道焉﹕不派田畝而派間架﹐損有餘也﹔不增正稅而增雜租﹐抑末也。鄕紳糧額宜加﹐分難逃也。予功名之路﹑啟開復之門﹐則莫大於損納。夫靑矜至細也﹐江南三百萬兩﹑山左四十一萬一千有餘﹐而他可知矣。𨿽事定之後﹐諸例漸停﹔然曳白者藉衣頂以武斷乎鄕曲﹑拖朱者操券以課子母於溝渠之夫婦。睿懷所謂元气未復﹑風俗未厚﹐眞聖人明見萬里乎﹗且民者食上者也﹐兵者食於上者也﹔當逆藩發難之初﹐向所爲設提﹑設鎭﹐髙牙大纛星羅碁布﹐曾不聞有藩籬之隔而反戈時聞﹐則當日紛更兵制之效﹐已見於此矣。謀國者﹐將何以建萬年不拔之策﹐仰答聖明天子也哉﹗

康熙癸亥六月記。

海寇記

臨海洪若臯虞鄰著

從來防海者﹐防倭。

倭遠處東海中﹐號日本國﹔所統五畿﹑七道﹑五百七十三郡。自漢以來﹐不通中國。𨿽元世祖徵倭師敗﹐亦非倭始釁。迨元末﹐張士誠﹑方國珍餘黨遁入海﹐始往往引爲患。

明太祖遣萊州知州趙秩往諭﹐國主良懷因通朝貢﹐設市舶司於浙東互市。由是﹐倭熟識邊隘﹐寇警時聞。及胡惟庸謀反﹐約倭伏兵貢艘中。惟庸誅﹐絕倭朝貢﹐命信國公湯和築沿海四十九城以防之﹔獨市舶未之絕也。後以內監領市舶司﹐嗜利朘削﹔兼商牙歇家﹐交相爲姦﹐負倭債累萬盈千。倭大恚﹐以挾國主貲而來﹐子母俱失﹐不得歸﹔因盤踞島中。海上窮困無賴之徒爲之勾引﹐遂萌劫掠心。嘉靖二年﹐寧波市舶司番僧宋設毀嘉賓館﹑劫東庫﹐直趨紹興西霍洋﹐殺備倭指揮劉錦﹑千戶張鏜﹐官兵莫之抗。由是﹐倭輕中國﹐悉境而來﹐歲漸增。內地巨猾投賊爲用﹐破浙東杭﹑嘉﹑湖﹑蘇﹑松﹑常﹑鎭﹑淮揚至南通州諸沿江郡縣不下數百處﹐殺傷人民百餘萬﹔守土以喪地被逮﹑總師以失律受誅者無數。迨總督胡宗憲計擒巨猾徐海﹑汪直﹐而總兵兪大猷﹑戚繼光殲倭殆盡﹔至嘉靖四十三年﹐始平。於是罷市舶﹐嚴通番之禁﹔倭气漸息。

明末﹐賦繁課重﹐閩﹑廣流民悉遁海上爲盜﹔而最勍者﹔惟鄭芝龍。

芝龍字飛虹﹐福建南安人。父紹祖﹐爲泉州府庫史。芝龍年十歲﹐太守蔡善繼見之曰﹕『此子異日當貴』﹗萬曆末年﹐僞海寇顏振泉所掠﹔愛其少艾﹐有寵。振泉死﹐眾推芝龍爲魁﹔海上無賴姦民咸歸之。娶倭婦﹐於天啟四年﹝甲子﹞生子成功。芝龍在天啟時﹐屢撫屢叛﹐縱橫海上。崇禎元年七月﹐降於巡撫熊文粲﹔題授遊擊﹐令討海寇劉香老以自效。十三年﹐遷參將﹐署總兵。十六年﹐復以芝龍叔鄭鴻逵爲副總兵﹐守南贛。及明室旣移﹐擁立福建唐王定策功髙﹐閣門腰玉﹐賜國姓。皇淸順治三年﹐大兵南下﹐釋甲入臣﹐居第京師﹔其子成功仍叛海上。

迨芝龍被誅﹐成功負固廈門﹑金門﹑雲霄﹑六鰲諸島﹔福﹑興﹑漳﹑泉之間糜爛靡遺﹐剿撫莫施。旣而海澄內附﹐澎湖及圍頭﹑浯州咸失其險﹔於是乃計營臺灣﹐以爲三窟。

順治十三年﹝丙申﹞正月﹐臺州城守副將馬信叛入海﹔十四年﹝丁酉﹞八月﹐引成功破黃巖﹐知縣劉登龍死之。二十六日﹐破臺城﹐令僞總制張英入城鎭守﹔臺道中軍守備鄭之文罵賊不屈﹐被害﹔臺之邑皆陷。九月十七日﹐劫掠旣飽﹐執城守副將王必﹑臺州知府齊維藩﹑臨海知縣黎嶽詹下海而去。

十六年﹝己亥﹞六月﹐成功統賊■﹝舟宗﹞數千﹐自鎭江直趨江寧省城。時江南承平日久﹐賊起倉卒﹐下自鎭江﹑上自蕪湖數里百之間﹐無不望風納款﹐獻城繳印。省城守兵無幾﹐城垣遼闊﹐垛口不啻十萬﹐勢難堅守。寇船逼城二十餘日﹐羣賊日於成功船中議鑄印﹑鑄錢﹔至二十六日﹐始登岸安營於太平﹑觀音﹑神策﹑金川﹑鍾阜﹑儀鳳﹑江東等門外。二十七日﹐先犯鍾阜﹑儀鳳二門。三十日﹐駐防江寧將軍哈哈木﹑固山大白祝戶及貴洲凱旋誇藍大噶褚﹑罕馬爾賽﹑屠爾馬等出城﹐戰不利。七月﹐松江提督梁化鳳帶兵三千來援﹔十三日﹐戰於儀鳳門外﹐擒賊帥兪自新﹐斬首千餘級﹔賊移營山上。二十四日﹐滿﹑漢兵齊出﹐戰於白土山下﹔擒賊將甘輝﹑郭良玉﹐督標中軍常春射死馬信。餘眾悉潰﹐爭奔還船﹐浮屍盈江﹐棄兵仗如山積﹔成功連夜遁﹐出鎭江歸閩。世祖章皇帝聞變﹐震怒﹔於八月初九日駕幸海子﹐整飭六師親徵。是日申時﹐江南巡撫蔣國柱報賊已破﹔初十日子時﹐駕回宮﹐傳百官於午門宣捷。寇平﹐以六等治從逆諸人罪﹐誅殺連年。

成功旣飽掠揚歸﹐跳梁如故。今上龍飛﹐白日朝升﹐淩冰解散。十八年﹝辛丑﹞﹐遣尙書蘇納海將江﹑浙﹑閩﹑廣四省邊海三十里居民悉遷入內地﹐房屋盡行拆毀﹔嚴阡界﹐立木城﹐五里﹑三里設瞭臺﹐置守兵。禁居民不許越出阡界﹐畝糧蠲除。

久之﹐賊旣無所掠﹐成功亦死﹔其子鄭錦素無望﹐眾失所統。朝廷設安輯部﹐遣郎中賁代﹑王光裕等於閩之漳州﹑浙之寧波以招徠之。康熙二年﹝乙卯﹞﹐廈門寨僞公侯伯周全斌等大夥賊■﹝舟宗﹞悉登岸﹐削髮投誠﹔鄭錦懼﹐請降。總督李��性拗﹐無方略﹐不能措置得宜﹐致鄭錦以五十號船遁於臺灣。

四年﹝乙巳﹞﹐假水師提督瑯以靖海將軍﹐率各投誠船隻進剿﹔遇風飄散﹐軍器﹑兵糧盡失。朝廷屢遣招撫﹐坐大不臣。

十三年﹝甲寅﹞﹐耿精忠叛﹔鄭錦據有漳﹑泉﹐與耿逆拒。十五年﹝丙辰﹞﹐康親王入閩﹐耿逆降﹔錦遁歸臺灣。

十九年﹝庚申﹞二月﹐總督姚啟聖﹑巡撫吳興祚出師臺灣。二十四日﹐恢復海澄。二十七日﹐恢復廈門。三月初二日﹐恢復金門﹔阻風不得進。

二十年﹝辛酉﹞正月二十七日﹐鄭錦死﹔僞提督董騰殺錦長子﹐立其次子克塽。是年十一月初十日﹐靖海將軍侯施瑯﹑總督姚啟聖復出師駐澎湖﹐相機招撫。二十二年﹝癸亥﹞閏六月十一日﹐克塽遣鄭平英﹑林維榮賫降表至施瑯軍前﹐舉國內附。七月十五日﹐遣僞副使劉國昌﹑馮錫韓繳延平王﹑武平侯﹑忠誠伯印三顆。八月十五日﹐遣僞副使何仕龍至澎湖﹐迎接官兵船進港。十三日﹐施瑯統水軍至臺灣。十八日﹐自克塽以下官民悉遵制剃髮﹐降僞公鄭聰﹑僞侯鄭溫等八人﹑僞武平侯劉國軒﹑僞忠誠伯馮錫範﹑故明監國魯王世子朱桓及宗族朱慈爌﹑朱汀﹑朱浚﹑朱■﹝火暑﹞﹑朱熺﹑朱逵﹑朱熇﹑朱儼珍等。十一月十一日﹐克塽等齊到閩省﹔陸續進京﹐隨旗食俸。

二十三年﹝甲子﹞﹐立臺灣府﹑臺灣﹑鳳山﹑諸羅三縣﹐設臺灣廈門總兵﹑分巡道及府縣佐貳等官﹐遷民悉還故址﹔田賦五年起科﹐沿海居民許网﹑罟爲業﹐商人聽貿遷外國。江﹑浙﹑閩﹑廣四省設四海關﹐每年部差徵收漁課及商稅﹐如各鈔關例。

嗟乎﹗海氛之不靖﹐在勝國無論已﹔自國朝定鼎以來四十餘年﹐未嘗一日息也。國家費數百萬師糧﹑蠲數百萬地租以克成蕩平﹐絜出較入﹐其盈絀不相償焉。且國家生財有道﹐內安佃漁﹑外飭邊備﹐不數年而盈寧可期﹗操奇贏以貿遷外國﹐計𨿽周矣﹔是在謀國者﹐思所以善後而可哉﹗志海寇者首紀防倭﹐其有以也夫。

康熙乙丑三月記。

附錄

黃叔璥赤嵌筆譚

陳昂﹐字軒千﹔侯官諸生。富才藻﹐尢工駢麗之言。少日﹐爲仇家告訐﹐謫戍山左。康熙末﹐遇赦﹐放歸田裏﹔縱遊海上﹐多感懷弔古之作。其「詠僞鄭逸事」詩云﹕『戰衄旋師返北轅﹐轉數航海辟乾坤﹔金多舊借牛良地﹐水漲遙通鹿耳門。赤嵌城孤遺故壘﹐紅夷援絕駐新屯。何緣自比虯須客﹐豈昧先幾讓太原』﹗『片石能容百萬人﹐天遺圖讖應南閩﹔也知尺地皆歸漢﹐妄托仙源可避秦。荒嶼畬田登版籍﹐土酋番族雜流民。開荒絕勝田橫島﹐易世相傳尙不臣』。『荒遠羈棲幸弗誅﹐敢通叛逆約齊驅﹔漫勞蝸戰爭天險﹐先自鯨吞奪海隅。三載相持誰得利﹖兩雄交構待全輸。彼蒼藉手「平南紀」﹐曠古新增一統圖』。『昔年亡將濟時才﹐仰仗威靈涉險來﹔地轉海鹹生淡水﹐天回風颶起奔雷。官軍血戰滄波沸﹐逋寇魂消劫火灰。澳嶼全收三十六﹐受降澎島戟門開』。

跋

南沙擅場辧論﹔其餘詩﹑古文辭﹐粗獷之習﹐不免時露行間。然骨力伉爽﹐眞色自存。玆曁閩難二記﹐名家手筆﹐尢覺落落不羣。

先生需次裏門時﹐不耐城居﹔嘗築東壁園於城西二十里﹐山環水抱﹐聚書數千卷﹐吟嘯其中。迄今過其地者﹐猶想見其流風餘韻云。

癸卯初夏﹐震澤楊復吉跋。

國變難臣鈔

雍正癸丑夏﹐沙博士偉業出敝紙一卷﹐曰「國變難臣鈔」。云﹕明崇禎甲申三月十九日之變﹐其先世自燕邸札記者。紙壞敗﹐然諸人姓名頗完好﹔卽不無一二蠹蝕者﹐名不全而姓尙存也。

凡分目爲七﹕一曰死難姓名﹐一曰刑辱姓名﹐一曰囚辱姓名﹐一曰潛身姓名﹐一曰叛逆姦臣姓名﹐一曰受賊官職姓名﹐一曰誅戮姓名。

其死難姓名﹐自縊死者九人﹐爲李邦華﹑施邦耀﹑淩義渠﹑吳麟徵﹑吳甘來﹑許直﹑成徳﹑張慶臻﹑鞏永固。其自縊爲家人解救﹑賦詩投古井死者﹐爲範景文。其自縊並妻﹑幼女俱縊死者﹐爲倪元璐。其自縊並合門縊死﹑爲賊數百人跪哭者﹐爲劉理順。其自縊與其子新進士諱章明皆縊死者﹐爲孟兆祥。其同妻俱朝服飲酒自縊死者﹐爲汪偉。其於二十一日入朝回自縊死者﹐爲周鳳翔。其具衣冠赴朝內金水橋死者﹐爲金鉉。其罵賊被賊殺者﹐爲宣府巡撫朱之馮。其罵賊不跪﹑被磔罵不絕口死者﹐爲大同巡撫衛景瑗。其驅一家老幼俱上樓放火自焚死者﹐爲劉文炳﹑劉文耀。凡死者二十有二人﹐皆致命赴義﹑爭光日月者也。

其首列刑辱姓名者﹐爲方嶽貢﹐夾二夾﹐完贓三千兩﹐不死﹐畱用。次邱瑜﹐夾與嶽貢同﹐完贓倍之而減其六之一。若雷耀龍﹑郝晉﹑王鰲永﹑沈日章﹑呂兆龍𨿽僥幸﹐而夾皆與嶽貢同。其夾二夾仍不畱用者﹐則有陳必謙﹑李明睿﹑張鳳翔﹑金之俊﹑沈惟炳﹑胡世安﹑張忻諸人。其夾二夾並子亦夾一夾﹑拶一拶者﹐爲王志正。其夾二夾﹑頭箍一箍﹑仍夾其僕二夾﹑奪賊刀自刎死者﹐爲張維機。其以古玉杯﹑金壺及諸賂器丐周鍾賄王旗鼓得復授職者﹐一爲夾一夾之湯汝成﹑一爲夾一夾之吳履中。其以削髮夾二夾者﹐方拱幹﹑楊昌祚﹑衛胤文﹑劉明偀﹑吳孳昌﹔夾四夾﹑追銀四萬兩死於家者﹐孫從度﹔夾四夾死尢慘者﹐李士淳﹑林增。其它如陳徳純﹑方以智﹑王�﹑顧鋐﹑鄭楚勛﹑馮垣登﹑沈邦臣﹑蕭時丰﹑萬�﹑黃熙胤﹑張正英﹑趙士錦﹑吳伯宗﹑李起龍﹑郝傑﹑陸禹思﹑鄭逢蘭﹑範方﹑謝於升﹑陳翔﹑林蘭友﹑蔡國光﹑劉中藻﹑何肇元﹑曹維才﹑李逢甲﹑錢增﹑鄒逢吉﹐或夾一夾﹑二夾不等。凡夾者共五十五人﹐𨿽爲人好醜不類﹐而皆不免於辱者也。

宋之繩削髮﹐以楊廷鑑﹑周鍾力薦於王旗鼓﹐免夾。汪光緒﹑楊若僑﹑周亮工﹑劉令尹俱未夾﹐此所謂囚辱者也。

蔣徳璟十三日辭朝﹐出住崇文門外﹔鄭二陽﹑曾纓﹑施元徵﹑張伯鯨﹑汪維效﹑翁希禹﹑程北科﹑宮偉鏐﹑程子奇﹑彭遇凱﹑施升﹑蔣臣﹑譚良友﹑史夏隆﹑嚴通﹑林飭﹑王崇簡﹐所謂潛身者也。

其叛逆姦臣姓名﹐則張縉彥﹑周奎﹑宋企郊等四人。其時以太子獻者﹐周奎也。以十九日同太監開齊化﹑東便二門獻城仍被夾者﹐張縉彥也。

其受賊官職姓名﹐則劉太鞏﹑光時亨﹑楊枝起三人倡爲助餉之說﹐各寫五千金丐宋企郊投名﹐召見授職。梁兆陽﹐召見凡二﹐授兵部侍郎﹔楊觀光﹐亦召見二﹐授禮部侍郎。周鍾﹑授檢討。撰勸進表﹑登極詔並獻下江南策﹐逢人卽自詡牛老師極爲嘆賞者﹐周鍾也。項煜授太常丞。煜門生黎志升爲�腹心﹐欲大拜之﹔卽昌言於眾曰﹕大丈夫大節旣不全﹐當立蓋世功名﹐如管仲﹑魏徵可也。後授本職﹐始沮喪逃歸。南渡時﹐煜亦被人執而沈諸河死。錢位坤﹐授國子監丞。初賊不用坤﹐丐周鍾夤緣。僞文撰顧揚赴部時﹐對人曰﹕我明日此時﹐便非凡人矣﹝京師有不凡人傳﹞。薛所蘊﹐授祭酒﹐何瑞徵﹐授教習館元。宋學顯﹑趙京士﹑葉初春﹐授大理丞。賀王聖﹑吳家周﹐授原職。董家恆﹑楊廷鑑﹑韓四維﹑髙爾嚴﹑陳名夏﹑張之琦﹑趙玉森﹑傅鼎銓﹑楊名瑯﹑魏學濂﹑張元琳﹑吳爾塤﹑劉余謨﹑魏天賞﹑史可程﹑朱積﹑蕭卓﹑王自超﹑劉廷琮﹑何九�﹑張九錫﹑劉肇國﹑李化�﹑姚文然﹑髙衍﹑胡統虞﹑傅學禹﹑羅獻炆﹑梁淸標﹑白胤謙﹑何胤光﹑李呈祥﹑龔鼒﹑趙頻﹑楊梅鶚﹑黃燦﹑成克鞏﹑張端﹑呂崇烈﹑劉廷諫﹑熊文舉﹑侯佐﹐俱原職。楊元錫﹑孫承澤﹑戴明說﹑傅振鐸﹑時敏﹑申芝芳﹑髙翔漢﹑芮元益﹑郭元﹑金汝礪﹑朱徽﹑彭管﹑林鳴球﹑柳寅東﹑陳白羽﹑張明駿﹑蔡鵬霄﹑衛禎國﹑塗必泓﹑王於曜﹑鄒黃﹑徽胤﹑吳之琦﹑張琦﹑程玉成﹑王臯﹑黃國琦﹑王孫蕙﹑孫以敬﹑王爾祿﹑吳泰來﹑武愫﹑李登云﹐俱授職。龔�﹐授防禦使。朱�﹐授四川府尹。張家玉﹐以建言捆三晝夜﹐仍授原職。凡爲人一百有五﹐半皆一世知名之士也。

所謂誅戮姓名者﹐首輔則陳演﹐夾一夾﹐追黃金三百六十兩﹑銀四萬七千兩逮﹐夜殺之。魏藻徳﹐夾一夾﹐追銀一萬七千兩﹐其妻二拶﹑子二夾﹐飲�死。吏部尙書則李遇知﹐夾二夾﹑拶一拶﹐追銀四萬六千兩﹐仍夾死。

其見於敝紙札記如此。

案衛胤文﹑吳爾塤殉揚州難﹐曾櫻殉貴州難﹐張伯鯨殉揚州難﹐各有傳。

傅鼎遷南還﹐爲鄕人非笑﹐嘗欲求一死所﹐與揭公重熙同舉義旗死﹐附見揭公傳。

魏學濂欲有所爲未遂﹐自縊死。無錫顧瑞徵與如臯冒襄嘗雪其冤﹐自有傳。

張家玉起兵廣東﹐屢破連州﹑博羅﹑連平﹑長寧諸縣。轉戰一年﹐入據增城。淸兵環攻之﹐戰十日乃敗﹐徧拜諸將﹐赴野塘死。附見瞿公式耜傳。

方以智爲僧入粵﹐淸帥物色縶之﹐逼令更服則生﹑不更服則死。袍帽在左﹐白刃在右﹔惟其自擇。以智辭左而受右﹐帥起親解其縛﹐聽爲僧。錢澄之記一事云﹕順治甲午﹐方密之以智旣爲僧﹐閉關髙座寺。余往看之﹐寓報恩寺﹐坐賣卜周勿庵肆中。有老僧與同坐﹐故中官也。問余﹐知爲桐城人。因曰﹕桐城有一方以智尙存乎﹖昔於內廷供事烈皇﹐一日禦經筵回﹐天顏不懌﹐忽嘆求忠臣必於孝子之門。如是者再﹐某跪請其故。上曰﹕今早經筵上﹐有展書官陳某﹐乃陳某子﹐其父巡撫河南﹐失機問大辟﹐系獄侯決。某衣錦燻香﹐展書朕前﹐略無戚容。不孝如此﹐其能忠乎﹖某跪進曰﹕展書官舊例皆然﹐跪進上前﹐防有不潔之气上觸﹐故衣必鮮華﹐燻香盈袖﹐要令展書時芳香襲禦座耳。上曰﹕旣如此﹐便當辭官。不然﹐辭差可也。朕聞新進士中有方以智﹐其父方孔照﹐亦以巡撫湖廣﹐與陳某同罪下獄。聞以智懷有血疏﹐日日於朝門外侯百官過﹐叩頭呼號﹐求爲上達。此亦是人子。言訖﹐又嘆也﹕求忠臣必於孝子之門。未幾時﹐釋孔照而辟某﹐孔照之得生由此。外廷豈知之乎﹖余聞其語﹐隨到竹關說與以智。以智伏地哭失聲﹐北向九叩頭謝恩﹕甲午秋九月事也。

按他書載襄城伯李國楨以三事要賊禮葬烈帝﹐遂死帝後旁。此事殊僞﹐寧都魏禧新樂侯傳後已詳辧之。其書具在﹐無可疑者。且國楨城守﹐盡撤守禦。福王時﹐姜公曰廣詆爲狂稚﹔果國楨有大節可取﹐姜公決不違心抹殺也。況譚吉聰「肅松錄」﹑吳陳琰「曠園雜誌」所著趙一桂葬烈帝事俱甚詳﹐何獨無一語及國楨耶﹖而邵長蘅且云﹕以一桂事考之﹐襄城未嘗一至陵下無疑﹔而爭三大事及自殺﹐似傳僞。名節甚重﹐未易輕以與人也。國楨死帝後旁事﹐具見無錫鄒漪「明季遺聞」。其書順治間最先出﹐他書遂踵而襲之﹐正史亦據以爲斷﹔而魏禧文集﹐都未寓目矣。吳梅村贈劉雪舫詩云﹕寧爲英國死﹐不爲襄城生。英因爲張世澤﹐襄城則李國楨也。此又一證矣。

張捷﹐爲東林僧人逼死雞鳴寺。楊維垣詐稱殉難﹐置三棺於中庭﹐挾二妾霄遁﹐半道遭仇家擊死。某氏「記略」﹐則謂二人皆馬﹑阮黨﹐晚節自全﹐人皆異之﹔傳聞異辭耶﹖正史亦與死節諸公並書﹐據某氏言耶﹖抑別有見而不寧惟是耶﹖

