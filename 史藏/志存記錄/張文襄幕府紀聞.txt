

張文襄幕府紀聞﹝民國﹞辜鴻銘

●卷上○南京衙門

餘同鄕李忠毅公之文孫龍田司馬﹐名惟仁﹐嘗詆論曾文正公曰「管仲得君﹐如彼其專也﹔行乎國政﹐如彼其久也﹔功烈﹐如彼其卑也。」余謂曾文正功業及大節所在﹐固不可輕議﹔然論其學術及其所以籌劃天下之大計﹐亦實有不滿人意者。文正公日記內自言曰「古人有得名望如予者﹐未有如予之陋也。」或問﹕「於何處可以見曾文正陋處﹖」余曰「看南京制臺衙門規模之笨拙﹐工料之粗率﹐大而無當﹐卽可知曾文正公之陋處也。」○不排滿

或問余曰「曾文正公所以不可及處何在﹖」余曰「在不排滿。當時粵匪旣平﹐兵權在握﹐天下豪傑之士半屬門下﹔部曲及昆弟輩又皆梟雄﹐恃功驕恣﹐朝廷褒賞未能滿意﹐輒出怨言。當日情形﹐與東漢末季黃巾起事﹐何大將軍領袖羣雄﹐袁紹﹑董卓輩飛揚跋扈無少異。倘使文正公稍有猜忌﹐微萌不臣之心﹐則天下之決裂﹐必將有甚於三國者。天下旣決裂﹐彼眈眈環而伺我者﹐安肯袖手旁觀﹐有不續兆五胡亂華之禍也哉﹖」孔子曰「微管仲﹐吾其被髮左衽矣。」我今亦曰「微曾文正﹐吾其剪髮短衣矣。」○虎門軼事

前哲有言﹐人必有性情而後有气節﹐有气節而後有功業。余謂當日中興人材﹐其節操風采﹐最足動人景慕者﹐莫如彭剛直公。猶憶庚申年﹐中法構釁﹐剛直公以欽差大臣守粵省虎門﹐時余初入張文襄幕﹐因識剛直公左右﹐得聞其軼事。當時﹐孝欽皇太后垂念老臣﹐不時賞賜參貂食物等品。每逢賞品繼至﹐剛直公一睹天家物﹐輒感激涕零﹐哭失聲。庚子年﹐辜鴻銘部郎名湯生﹐撰西文《尊王篇》﹐有曰「當時匪蹤蔓延十三省﹐大局糜爛﹐又值文宗龍馭上賓﹐皇太后以一寡婦輔立幼主﹐卒能廓禍亂﹐蓋皇太后之感人心﹑系人望者﹐不徒臨政之憂勤也。三十年來疊遭變故﹐倫常之間亦多隱痛﹐故將相大臣罔不體其艱難﹐同心愛戴。」云云。據聞辜部郎《尊王篇》之作﹐蓋有感於當日所聞剛眞公虎門哭失聲一事。○曹參代蕭何

梁啟超曾比李文忠爲漢大將軍霍光﹐謂其不學無術也。余謂文忠可比漢之曹參。當咸﹑同間﹐中興人材除湘鄕曾文正外﹐皆無一有大臣之度。卽李文忠﹐亦可謂之功臣而不可謂之大臣。蓋所謂大臣者﹐爲其能定天下之大計也﹐孟子所謂「及是時﹐修其政刑者」也。當時粵匪旣平﹐天下之大計待定者有二﹕一曰辦善後﹐一曰禦外侮。辦善後姑且不論﹐至禦外侮一節﹐當時諸賢以爲西人所以彊盛而狎侮我者﹐因其有鐵艦槍炮耳。至彼邦學術﹑制度﹑文物﹐皆不過問。一若得鐵艦槍炮卽可以抵禦彼族。此文正公所定禦外侮之方略也﹐亦可謂陋矣。洎文忠繼文正爲相﹐一如曹參之代蕭何﹐舉事無所變更﹐一遵蕭何約束。如此﹐又何怪甲午一役﹐大局決裂﹐乃至於不可收拾哉﹖○大臣遠略

餘同鄕故友蔡毅若觀察﹐名錫勇﹐言幼年入廣東同文館肄習英文﹐嗣經選送京師同文館肄業。偕同學入都﹐至館門首﹐剛下車卸裝﹐見一長髯老翁﹐歡喜迎入﹐慰勞備至。遂帶同至館捨﹐徧導引觀。每至一處﹐則告之曰「此齋捨也﹐此講堂也﹐此飯廳也。」指示殆徧﹐其貌溫然﹐其言靄然﹐諸生但知爲長者﹐而不知爲何人。後詢諸生曰「午餐未﹖」諸生答曰「未餐。」老翁卽傳呼提調官。旋見一紅頂花翎者旁立﹐貌甚恭。諸生始知適才所見之老翁﹐乃今日當朝之宰相文中堂也。於此想見我朝前輩溫恭愷悌之風度也。余謂文文忠風度固不可及﹐而其遠略亦實有過人者。中國自弛海禁後﹐欲防外患﹐每苦無善策。粵匪旣平﹐曾文正諸賢籌劃方略﹐皇皇以倡辦制造廠﹑船政局爲急務。而文忠獨創設同文館﹐欲培洋務人材﹐以通西洋語言文字﹑學術制度爲銷外患之要策。由此觀之﹐文文忠之遠略﹐有非曾文正諸賢所可及也。○上流人物

國朝張縉《示張在人書》曰「凡人流品之髙下﹐數言可決者﹐在見己之過﹐見人之過﹔誇己之善﹐服人之善而已。但見己之過﹐不見世人之過﹔但服人之善﹐不知己有一毫之善者﹐此上流也。見己之過﹐亦見世人之過﹔知己之善﹐亦知世人之善﹐因之取長去短﹐人我互相爲用者﹐其次焉者也。見己之過﹐亦見世人之過﹔知己之善﹐亦知世人之善﹐因之以長角短﹐人我分疆者﹐又其次焉者也。世人但見人之過﹐不見己之過﹔但誇己之善﹐不服人之善者﹐此下流也。余昔年至西洋﹐見各國都城﹐皆有大戲園﹐其規模之壯麗﹐裝飾之輝煌﹐固不必說﹐但每演一劇﹐座客幾萬人﹐肅然無聲。今日中國所創開各文明新舞臺﹐固欲規仿西制也。然每見園中觀劇座客舉止囂張﹐語言龐雜﹐𨿽有佳劇妙音﹐幾爲之奪。由此觀之﹐中國比西洋各國之有教無教﹐卽可槪見。嘗聞昔年郭筠仙侍郎﹐名嵩燾﹐出使西洋﹐見各國風俗之齊整﹐回國語人曰「孔孟欺我也。」若郭侍郎者﹐可謂服人之善﹐而不知己有一毫之善﹐是之謂上流人物。○書生大言

甲申年﹐張幼樵在馬江棄軍而遁﹐後又入贅合肥相府﹐爲世所詬。余謂好大言原是書生本色﹐蓋當時淸流黨羣彥之不滿意於李文忠﹐猶如漢賈生之不滿意於絳侯輩。夫絳侯輩固俗吏也﹐賈生固經學儒生也﹐然當時若文帝竟能棄其舊而謀其新﹐命賈生握兵符爲大將﹐果能系單於之頸而不爲張佩綸馬江之敗衄者幾希望。至入贅相府一節﹐此猶見合肥相國雅量﹐尙能愛才﹐若漢之絳侯﹑陳平輩﹐試問肯招賈生入贅爲婿耶﹖○五霸罪人

庚子拳匪肇釁﹐兩宮巡狩西安。李文忠電奏有曰「毋聽張之洞書生見解。」當時﹐有人將此語傳入張文襄。文襄大怒曰「我是書生﹐他是老姦巨滑。」至今文襄門下論及李文忠﹐往往痛加詆詈。余曰「昔孟子有言﹕『五霸者﹐三王之罪人。今之諸侯﹐五霸之罪人也。』」余謂今之李文忠﹐曾文正之罪人也。今之督撫﹐又李文忠之罪人也。○淸流黨

或問余曰「張文襄比曾文正﹐何如﹖」余曰「張文襄﹐儒臣也﹔曾文正﹐大臣也﹐非儒臣也。三公論道﹐此儒臣事也﹔計天下之安危﹐論行政之得失﹐此大臣事也。國無大臣則無政﹐國無儒臣則無教。政之有無﹐關國家之興亡﹔教之有無﹐關人類之存滅。且無教之政﹐終必至於無政也。當同﹑光間﹐淸流黨之所以不滿意李文忠者﹐非不滿意李文忠﹐實不滿意曾文正所定天下之大計也。蓋文忠所行方略﹐悉由文正手所規定。文忠特不過一漢之曹參﹐事事遵蕭何約束耳。至文正所定天下大計之所以不滿意於淸流黨者何﹖爲其僅計及於政而不計及於教。文忠步趨文正﹐更不知有所謂教者﹐故一切行政用人﹐但論功利而不論气節﹐但論材能而不論人品。此淸流黨所以憤懣不平﹐大聲疾呼﹐亟欲攺弦更張﹐以挽回天下之風化也。蓋當時濟濟淸流﹐猶似漢之賈長沙﹑董江都一流人物﹐尙知六經大旨﹐以維持名教爲己任。是以文襄爲京曹時﹐精神學術﹐無非注意於此。卽初出膺封疆重任﹐其所措施﹐亦猶是欲行此志也。洎甲申馬江一敗﹐無下大局一變﹐而文襄之宗旨亦一變﹐其意以爲非效西法﹑圖富彊﹐無以保中國﹔無以保中國﹐卽無以保名教。𨿽然﹐文襄之效西法﹐非歐化也。文襄之圖富彊﹐志不在富彊也。蓋欲借富彊以保中國﹐保中國卽所以保名教。吾謂文襄爲儒臣者以此。厥後文襄門下﹐如康有爲輩﹐誤會宗旨﹐不知文襄一片不得已之苦心﹐遂倡言變法﹐行新政﹐卒釀成戊戌﹑庚子之禍。東坡所謂其父殺人報仇﹐其子必且行劫﹐此張文襄《勸學篇》之所由作也。嗚呼﹗文襄之作《勸學篇》又文襄之不得已也﹐絕康梁並以謝天下耳。韓子曰「荀子大醇而小疵。」吾於文襄亦云然。○孔子教

一日﹐余爲西友延至其家宴會﹐華客惟餘一人﹐故眾西客推余居首座。及坐定﹐宴間談及中西之教﹐主人問余曰「孔子之教有何好處」君試言之。」余答曰「頃間諸君推讓﹐不肯居首座﹐此卽是行孔子之教。若行今日所謂爭競之教﹐以優勝劣敗爲主﹐勢必俟優勝劣敗決定後﹐然後舉箸﹐恐今日此餐﹐大家都不能到口。」座客粲然。《傳》曰「道也者﹐不可須臾離也。」孔子六經之所謂道者﹐君子之道也。世必有君子之道﹐然後人知相讓。若世無君子之道﹐人不知相讓﹐則飲食之間﹐獄訟興焉﹔樽俎之地﹐戈矛生焉。余謂教之有無﹐關乎人類之存滅﹐蓋以此也。○新算學

辜鴻銘部郎云「日本故相伊藤侯﹐甲午後解職來遊中國。至武冒﹐適余所譯《論語》英文告成付刊﹐卽詩一部贈之。伊藤侯謂余曰﹕『聞君素精西學﹐尙不知孔子之教﹐能行於數千年前﹐不能行於今日之二十世紀乎﹖』余答曰﹕『孔子教人之法﹐譬如數學家之加減乘除。前數千年其法爲三三如九﹐至如今二十世紀﹐其法亦仍是三三如九﹐固不能攺如九爲如八也。』」云云。予聞此言﹐謂辜部郎曰「君今尙不知目今二十世紀數學之攺良乎﹖前數學謂三三如九﹐今則不然。我借洋款﹐三三如九則變作三三如七﹔俟我還洋款﹐三三如九則變作三三如十一。君尙不知此﹐無怪乎人謂君不識時務也。」○孟子攺良

陶靖節詩云「詩書復何罪﹐一朝成灰塵。區區諸老翁﹐爲事誠殷勤。」此言詩書自遭狂秦之火﹐至漢代眞讀書人始稍能伸眉吐气﹐然亦老矣。檢收殘編﹐亦多失其眞。且當時守舊黨如董仲舒輩﹐欲售其頑固之姦﹐恐亦不免攺竄原文。近有客自遊日本回﹐據云在日本曾見有未遭秦火之《孟子》原本﹐與我今所謂《孟子》七篇﹐多有不同。譬如首章﹐其原本云「孟子見梁惠王﹐王曰﹕『叟﹐不遠千里而來﹐仁義之說可得聞乎﹖』孟子對曰﹕『王何必仁義﹐亦有富彊而已矣。』「云云。又如「孟子道性善﹐言必稱堯舜」一章﹐其原本云「孟子道性惡﹐言必稱洋人。」云云。○踐迹

子張問善人之道﹐子曰「不踐迹。」朱子解曰「善人質美而未學。」又引程子言曰「踐迹﹐如言循途守轍。善人𨿽不必踐舊迹﹐而自不爲惡。」余竊以爲「踐迹」一解﹐蓋謂行善事不出諸心﹐而徒行其外面之形迹﹐卽宋儒所謂客气。如「有事弟子服其勞﹐有酒食先生饌」﹐此皆所謂踐迹之孝也﹐故孔子不謂之孝。曾子論子張曰「堂堂乎張也﹐難與並爲仁矣。」朱子謂堂堂容貌之盛﹐言其務外自髙。務外自髙﹐而欲學爲聖人之道﹐其學必不能化﹐其獘必至於踐迹。故子張問善人之道﹐子曰「不踐迹。」此孔子對癥下藥也。蓋學聖人之道而踐迹﹐卽欲求爲善人而不可得﹐況聖人乎﹖後有荀卿﹐亦學爲聖人之道者。其學終至於大醇而小疵﹐蓋亦因務外自髙所致。東坡論荀卿曰「其爲人必也剛愎不遜﹐自許太過。」是亦自髙之一證也。今日張文襄亦出自當日淸流黨﹐夙以維持聖人之道自任。而其門下康梁一出﹐幾欲使我中國數千年來聲明文物﹐一旦掃地淨盡。東坡謂荀卿明王道﹑述禮樂﹐而李斯以其學亂天下。噫﹗學爲聖人之道不化﹐而至踐迹﹐其禍之烈﹐一至於斯。然其致病之原﹐乃由務外自髙所致。禹對舜之言曰「無若丹朱傲。」傅說之對髙宗曰「惟學務遜志時敏厥修乃來﹐傲與遜之間。」此聖學純粹與不純粹之所由判也。○務外

荀子《儒效篇》云「我欲賤而貴﹐愚而智﹐貧而富﹐可乎﹖曰﹕其惟學乎﹗」「向也﹐混然塗之人也﹐俄而並乎堯禹﹐豈不賤而貴矣哉﹖向也﹐效門室之辧﹐混然曾不能決也﹐俄而原仁義﹑分是非﹐圖回天下於掌上而辧白黑﹐豈不愚而智矣哉﹖向也﹐胥靡之人﹐俄而治天下之大器舉在此﹐豈不貧而富矣哉﹖」按﹕荀子勸學不可謂不勤﹐然猶不免歆學者以功利。荀子譏墨之言曰「墨子蔽於用而不知文。」余謂荀子亦蔽於用而不知學。何謂學﹖曰﹕正其誼不謀其利﹐明其道不計其功。夫明道者﹐明理也。理有未明而欲求以明之。此君子所以有事於學焉。當此求理之時﹐吾心只知有理﹐𨿽堯禹之功不暇計﹐況榮辱﹑貧富﹑貴賤乎﹖蓋凡事無所爲而爲則誠﹐有所爲而爲則不誠﹐不誠則僞矣。爲學而不誠﹐焉得有學﹖此荀子之學所以不純粹也。猶憶昔年張文襄貲遣鄂省學生出洋畱學。瀕行﹐諸生來謁。文襄臨別贈言慰之﹐曰「生等到西洋﹐宜努力求學﹐將來學成歸國﹐代國家效力﹐帶紅頂﹐作大官﹐可操券而獲。生等其勉之﹗」云云。此與荀子《儒效篇》勉勵學者語﹐又奚以異﹖余謂文襄之學本乎荀子者﹐蓋爲其務外自髙﹐故未脫於功利之念也。昔孔子有言「古之學者爲己﹐今之學者爲人。」知此﹐則可以言學。○生子

袁簡齋言﹐昔方望溪先生有弟子某﹐年逾商瞿﹐戚戚然以無子爲慮。先生曰「汝能學禽獸﹐則有子矣。」先生素方嚴﹐忽作謾語。其人愕然問故﹐先生曰「男女媾精﹐萬物化生﹐此處有人欲而無天理。今人年過四十﹐便有爲祖宗綿血气意﹐將天理攙入人欲中﹐不特欲心不熾﹐難以成胎﹐而且以人奪天﹐遂爲造物所忌。子不見牛羊犬豕乎﹖其交也如養由基之射﹐一發一中﹐百發百中﹐是何故哉﹖蓋禽獸無生子之心﹐爲陰陽之鼓蕩﹐行乎其所不得不行﹐止乎其所不得不止﹐遂生乎其所不得不生。」余謂此無關乎天理人欲也﹐斯卽《中庸》所謂「天地之道﹐可一言而盡﹕其爲物不貳﹐不貳則誠﹐誠則有功」。吾人當求學之時﹐不可存有國家之念。猶如人欲生子﹐不可存有祖宗之心。董仲舒曰「正其誼﹐不謀其利﹔明其道﹐不計其功。」余曰「正其誼﹐不謀其利﹐則可以生子﹔明其道﹐不計其功﹐則可以得眞學問。」○爲人

《牡丹亭》曲本有艷句云「一生兒愛好是天然」。此原本於《大學》「如好好色」之意。余謂﹕今日人心之失眞﹐卽於冶遊﹑賭博﹑嗜欲等事﹐亦可見一斑。孔子曰「古之學者爲己﹐今之學者爲人。」余曰「古之嫖者爲己﹐今之嫖者爲人。」○公利私利

余隨張文襄幕最久﹐每與論事﹐輒不能見聽。一日﹐晤幕僚汪某﹐謂余曰「君言皆從是非上著論﹐故不能聳聽。香帥爲人﹐是知利害不知是非。君欲其動聽﹐必從利害上講﹐始能入。」後有人將此語傳文襄耳﹐文襄大怒﹐立召余入﹐謂余曰「是何人言余知利害不知是非﹖如謂余知利害﹐試問余今日有偌大家事否﹖所謂利者安在﹖我所講究者乃公利﹐並非私利。私利不可講﹐而公利不可不講。」余對曰「當日孔子罕言利﹐然則孔子亦講私利乎﹖」文襄又多方辯難﹐執定公利私利之分﹐謂公利斷不可不講。末後余曰「《大學》言﹕『長國家而務財用者﹐必自小人矣。』然則小人爲長國家而務財用﹐豈非亦系言公利乎﹖」於是文襄默然讓茶﹐卽退出。今日余聞文襄作古後﹐竟至囊橐蕭然﹐無以爲子孫後輩計﹐回憶昔年公利私利之言﹐爲之愴然者累日。○權

張文襄嘗對客論余曰「某也知經而不知權。」余謂文襄實不知所謂權者。蓋凡所以運行天地間之物﹐惟理與勢耳。《易傳》曰「形而上者謂之道﹐形而下者謂之器。」道者﹐理之全體也﹔器者﹐勢之總名也。小人重勢不重理﹐君子重理不重勢。小人重勢﹐故常以勢滅理﹔君子重理﹐而能以理制勢。欲以理制勢﹐要必知所以用理。權也者﹐知所以用理之謂也。孔子曰「可與共學﹐未可與適道﹔可與適道﹐未可與立﹔可與立﹐未可與權。」所謂可與適道者﹐明理也﹔可與立者﹐明理之全體而有以自信也﹔可與權者﹐知所以用理也。蓋天下事非明理之爲難﹐知所以用理之爲難。權之爲義﹐大矣哉﹗譬如治水﹐知土能克水﹐此理也。然但執此理以治水患﹐則必徒爲堵禦之防。如此﹐水愈積愈不可防﹐一旦決堤而溢﹐其害尢烈於無防也。此治水者之知經而不知權也。知權者﹐必察其地勢之髙下﹐水力之大小﹐或不與水爭地而疏通之﹐或別開溝渠河道而引導之﹐隨時立制﹐因地制宜﹐無拘拘一定成見﹐此之謂知所以用理也。竊謂用理得其正爲權﹐不得其正爲術。若張文襄之所謂權﹐是乃術也﹐非權也。何言之﹖夫理之用謂之徳﹐勢之用謂之力。忠信篤敬﹐徳也﹐此中國之所長也﹔大艦巨炮﹐力也﹐此西洋各國之所長也。當甲申一股﹐淸流黨諸賢但知徳足以勝力﹐以爲中國有此徳必可以制勝於朝廷﹐遂欲以忠信篤敬敵大艦巨炮。而不知忠信篤敬﹐乃無形之物也﹔大艦巨炮﹐乃有形之物也。以無形之物﹐攻有形之物﹐而欲以是奏效於疆場也﹐有是理乎﹖此知有理而不知用理以制勢也。甲申以後﹐文襄有鑑於此﹐遂欲捨理而言勢。然捨理而言勢﹐則入於小人之道﹐文襄又患之。於是﹐躊躇滿志﹐而得一兩全之策﹐曰爲國則捨理而言勢﹐爲人則捨勢而言理。故有公利私利之說。吾故曰﹕文襄不知權。文襄之所謂權者﹐乃術也﹐非權也。○廉吏不可爲

有客問余曰「張文襄學之不化﹐於何處見之﹖」曰「文襄自甲申後﹐亟力爲國圖富彊。及其身歿後﹐債累累不能償﹐一家八十餘口﹐幾無以爲生。《大學》曰﹕『物有本末﹐事有終始。知所先後﹐則近道矣。』又曰﹕『其本亂而末治者﹐否矣。』身本也﹐國末也。一國之人之身皆窮而國能富者﹐未之有也。中國今日不圖富彊則已﹐中國欲圖富彊﹐則必用袁世凱輩。蓋袁世凱輩欲富其國﹐必先謀富其身。此所謂以身作則。《傳》曰﹕『堯舜帥天下以仁﹐而民從之﹔桀紂帥天下以暴﹐而民從之。』文襄帥天下以富彊而富彊未見﹐天下幾成餓殍。此蓋其知有國而不知有身﹐知有國而不知有民也。卽此可見其學之不化處。昔陽虎有言﹕『爲富不仁﹐爲仁不富。』君子旣欲行有教之政﹐又欲務財用﹐圖富彊﹐此其見識之不化﹐又不如陽虎。」○愛國歌

壬寅年﹐張文襄督鄂時﹐舉行孝欽皇太后萬壽﹐各衙署懸燈結彩﹐鋪張揚厲﹐費資巨萬。邀請各國領事大開筵宴﹐並招致軍界﹑學界﹐奏西樂﹐唱新編愛國歌。余時在座陪宴﹐謂學堂監督梁某曰「滿街都是唱愛國歌﹐未聞有人唱愛民歌者。」梁某曰「君胡不試編之﹖」余略一佇思﹐曰「余已得佳句四句﹐君願聞之否﹖」曰「願聞。」余曰「天子萬年﹐百姓花錢﹔萬壽無疆﹐百姓遭殃。」座客嘩然。○半部《論語》

孔子曰「道千乘之國﹐敬事而信﹐節用而愛人﹐使民以時。」朱子解「敬事而信」曰「敬其事而信於民。」余謂「信」當作有恆解﹐如唐詩「早知潮有信﹐嫁與弄潮兒。」猶憶昔年徐致祥劾張文襄折內﹐有參其起居無節一款﹐後經李翰章覆奏曰「張之洞治簿書至深夜﹐間有是事。然譽之者曰夙夜在公﹐非之者曰起居無節。」按﹕夙夜在公則敬事也﹐起居無節則無信也。敬事如無信﹐則百事俱廢﹐徒勞而無功。西人治國﹐行政所以能百事具舉者﹐蓋僅得《論語》「敬事而信」一語。昔宋趙普謂﹕「半部《論語》可治天下。」余謂﹕此半章《論語》亦可以振興中國。今日中國官場上下果能敬事而信﹐則州縣官不致於三百六十日中﹐有三百日皆在官廳上過日子矣。又憶劉忠誠薨﹐張文襄調署兩江。當時因節省經費﹐令在署幕僚﹐皆自備夥食。幕屬苦之﹐有怨言。適是年會試題爲《道千乘之國》一章﹐余因戲謂同僚曰「我大帥可謂敬事而無信﹐節用而不愛人﹐使民無時。人謂我大帥學問貫古今﹐余謂我大帥學問﹐卽一章《論語》﹐亦僅通得一半耳。」聞者莫不捧腹。○理財

昔年滬上報章紛傳﹐盛杏蓀宮保補授度支部侍郎﹐余往賀。及見﹐始知事出子虛。坐談間﹐余謂宮保曰「今日度支部爲財政關鍵﹐除宮保外﹐尙有何人勝任愉快﹖」宮保欿然自抑曰「理財我不如張宮保。」余曰「不然﹐張宮保不如宮保。」宮保曰「於何見之﹖」余曰「張宮保屬更至今猶是勞人艸艸﹐拮據不遑﹔而宮保僚屬﹐卽一小翻譯﹐亦皆身擁厚貲﹐富雄一方。是以見張宮保之不如宮保多多。」宮保聞之﹐一笑而解。○王顧左右而言他

辜鴻銘部郎云「昔年餘至上海謁盛杏蓀宮保﹐宮保聞余《中庸》譯英文一書刊成﹐見索﹐謂余曰﹕『《中庸》書﹐乃是有大經濟之書﹐乞君檢送一本﹐爲子輩讀。』余對曰﹕『《中庸》一部要旨﹐宮保謂當在何句﹖』宮保曰﹕『君意云何﹖』余曰﹕『賤貨貴徳。」宮保乃顧左右而言他。」云云。○官官商商

曾文正《覆劉印渠制軍書》云「自王介甫以言利爲正人所詬病﹐後之君了﹐例避理財之名﹐以不言有無﹑不言多寡爲髙。」實則補救時艱﹐斷非貧窮坐困所能爲力。葉水心嘗謂仁人君子﹐不應置理財於不講﹐良爲通論。余謂財固不可不理﹐然今日中國之所謂理財﹐非理財也﹐乃爭財也。馴至言理財數十年﹐其得財者﹐惟洋場之買辦﹐與勸業會之闊紳。昔孔了曰「君君﹐臣臣﹐父父﹐子子。」余謂今日中國欲得理財之道﹐則須添二句曰「官官﹐商商。」蓋今日中國大半官而劣則商﹐商而劣則官﹐此天下之民所以幾成餓殍也。《易傳》曰「損上益下謂之泰﹐損下益上謂之否。」知此﹐則可以言理財。○愛官

近年朝廷整理財政﹐注意在絕中飽。然此猶治標﹐非治本也。今日民困固深﹐而官貧亦迥異尋常﹐如刻核太至﹐其害將甚於中飽。曾文正所謂愛其赤子而餓其乳母﹐則是兩斃之道。張殿撰季直曾謂余曰「中飽固不可﹐而中餓更不可。」余曰「中飽則傷廉﹐中餓則傷仁。兩不免皆有所傷﹐寧可傷廉而不可傷仁。」昔國朝蔡漳浦先生《復鄭魚門書》曰「士子廉隅不飭﹐欲啟其羞惡之心﹐不若發其惻隱之心。惻隱者﹐仁也。惻隱之心一摯﹐則己私自消﹐親親仁民愛物﹐一以貫之﹐羞惡辭讓是非﹐相因而有。」此謂知本之論。○亡八蛋

學部侍郎喬君謂余曰「君所發議論﹐皆是王道。其如不行於今何﹖」余曰「天下之道只有二端﹐不是王道﹐就是亡八蛋之道。孟子所謂『道二﹐仁與不仁而已矣』」。○禁嫖賭

余嘗謂客曰「周之末季﹐自荀卿以後無儒者﹔今自張文襄以後﹐亦無儒臣。」客曰「現在南洋大臣張安圃出示﹐禁止官界﹑學界﹑軍界嫖賭﹐以維持風化自任﹐豈不巋然一儒臣乎﹖」余答曰「孔子言﹕『道之以政﹐齊之以刑﹐民免而無恥。道之以徳﹐齊之以禮﹐有恥且格。』出示禁嫖賭﹐是道之以政﹐齊之以刑也。此行政也﹐非行教也。然行政亦須知大體。蓋嫖賭是傷風化之事﹐惟禮教可以已之﹐非刑罰所能治。刑罰所能治者﹐作姦犯科之事耳。小民嫖賭﹐易於聚眾滋事﹐擾害地方。此作姦犯科之事﹐得以刑法治之﹐故出示禁止﹐猶可說。至出示禁止職官嫖賭﹐卽以行政大體論﹐亦乖謬已極。古人刑不及大夫﹐蓋欲養其廉恥也。夫以刑政施於小民﹐孔子猶懼其無恥。小民無恥﹐尙可以爲國﹔至使職官士大夫而無恥﹐吾不知其何以能爲國耶。今日職官放浪冶遊﹐有失威重﹐固足以傷風化。若督撫不明大體﹐乃至將督部堂煌煌告示黏貼妓館娼寮﹐以爲維持風化﹐不知其敗壞風化﹐實有千百倍於士大夫之冶遊放浪者。君謂張安圃爲儒臣﹐安圃如此不明大體﹐是焉得爲儒臣﹖」張安圃是幼樵胞侄﹐當時亦淸流一派﹐幼樵入贅合肥相府﹐而安圃亦與袁世凱結兒女姻親。所謂淸流者如是如是。昔班孟堅論西漢諸儒﹐如張禹﹑孔光輩﹐曰「服儒衣冠傳先王語﹐其醞藉可也。然皆持祿保位﹐被阿諛之譏。以古人之迹見繩﹐烏能勝其任乎﹖」○倒馬桶

丁未年﹐張文襄與袁項城由封疆外任﹐同入軍機。項城見駐京徳國公使曰「張中堂是講學問的﹐我是不講學問﹐我是講辦事的。」其幕僚某將此語轉述於余﹐以爲項城得意之談。予答曰「誠然。然要看所辦是何等事。如老媽子倒馬桶﹐固用不著學問。除倒馬桶外﹐我不知天下有何事是無學問的人可以辦得好。」○賤種

有西人問余曰「我西人種族有貴種﹑賤種之分﹐君能辧別之否﹖」余對曰「不能。」西人曰「凡我西人到中國﹐𨿽寄居日久﹐質體不變﹐其狀貌一如故我﹐此貴種也。若一到中國﹐寄居未久﹐忽爾質體一變﹐碩大蕃滋﹐此賤種也。」余詢其故﹐西人答曰「在中國﹐凡百食品﹐其價值皆較我西洋各國低賤數倍。凡我賤種之人﹐以其價廉而得之易﹐故肉食者流﹐可以放量咀嚼。因此到中國未久﹐質體大變﹐肉累累墳起﹐大腹龐然﹐非復從前舊觀矣。」余謂袁世凱甲午以前﹐本鄕曲一窮措無賴也。未幾暴富貴﹐身至北洋大臣﹐於是營造洋樓﹐廣置姬妾。及解職鄕居﹐又復構甲第﹐置園囿﹐窮奢極欲﹐擅人生之樂事﹐與西人之賤種一至中國輒放量咀嚼者無少異。莊子曰「其嗜欲深者﹐其天機必淺。」孟子曰「養其大體爲大人﹐養其小體爲小人。」人謂袁世凱爲豪傑﹐吾以是知袁世凱爲賤種也。○貴族

嘗考英吉利立國﹐原始宋眞宗年間。有北族人據法蘭西西北郡﹐適英國內亂﹐北族王率大眾渡海平之﹐遂立爲英王。於是國內北族爲貴人﹐土族則槪爲平民。後有平民中俊秀者﹐乃得脫平民籍爲士類﹐故至今英民分三等﹕曰貴族﹐曰士類﹐曰平民。近英國名下士艾諾爾徳氏論其國風俗﹐謂「我英人平民耐勞苦﹐尙力行﹔士類好學尙智﹔貴族本北方之彊﹐好勇尙气節」云云。余謂今日滿人﹐卽我中國之貴族也。滿人亦如英之北族﹐以武功立國﹐故至今猶以气節稱﹐我漢人實遜焉。卽以近年學西文學生觀之﹐亦可略見一班。其回國舊班學生不得意者不必論﹐其得意者無不身擁厚貲﹐以豪侈自雄。惟前外務部侍郎升任荊州將軍聯春卿畱守名芳﹐前在北洋爲李文忠僚屬十有餘年﹐歷辦要差。文忠門下之凡諳西文如羅丰祿輩﹐皆腰纏巨萬﹐作富家翁。獨聯畱守至今猶家如寒素﹐淸操可風﹐眞不愧爲貴族人。○翩翩佳公子

國朝張履祥論教弟子曰「凡人气傲而心浮﹐像之不仁﹐朱之不肖﹐只坐一傲而已。人不忠信則事皆無實﹐爲惡則易﹐爲善則難。傲則爲戾爲很﹐浮則必薄必輕。論其質﹐固中人以下者也。傲則不肯屈下﹐浮則義理不能入。不肯屈下則自以爲是﹐順之必喜﹐拂之必怒﹐所喜必邪佞﹐所怒必正直。義理不能入﹐則中無定主﹐習之卽流﹐誘之卽趨。有流必就下﹐有趨必從邪。此見病之勢有然者也。余謂學問有餘而聰明不足﹐其病往往犯傲﹔聰明有餘而學問不足﹐其病往往犯浮。傲則其學不化﹐浮則其學不固。其學不化﹐則色莊﹔其學不固﹐則無恆。色莊之至﹐則必爲僞君子﹔無恆之至﹐則必爲眞小人。張文襄學問有餘而聰明不足﹐故其病在傲﹔端午橋聰明有餘而學問不足﹐故其病在浮。文襄傲﹐故其門下幕僚多僞君子﹔午橋浮﹐故其門下幕僚多眞小人。昔曾文正曰「督撫考無良心﹐沈葆楨當考第一。」余曰「近日督撫考無良心﹐端午橋應考第一。」或曰「端午橋有情而好士﹐焉得爲無良心﹖」余答曰「朱子解善人曰﹕『質美而未學。』端午橋則質美而未聞君子之道者也。聰明之人處濁亂之世﹐不得聞君子之道﹐則中無定主﹐故無恆。無恆人𨿽屬有情﹐亦如水性楊花之婦女﹐最易爲無良心事。吾故謂督撫考無良心﹐端午橋所以當考第一也。至其好士﹐亦不過如戰國四公子﹑呂不韋之徒﹐有市於道﹐借多得士之名以傾動天下耳。豈眞好士哉﹖𨿽然﹐旣曰質美﹐端午橋亦可謂今日翩翩濁世之佳公子也。○庸言庸行

英國名宰相論用人有云「國家用人﹐宜重徳行而不宜重非常之才。天下之人旣不可無君長﹐而君長之事有大小輕重﹐卽尋常之識量﹐亦未嘗不可以勝任。蓋造物於經理天下之事﹐未嘗祕有玄妙之理﹐一若非一二聖智之人﹐不可求解。惟忠信﹑廉正﹑儉約諸庸徳﹐此固人人之所能。人果能行此﹐且加以閱歷虎心﹐於從政何難之有﹖若無徳行﹐𨿽恃絕等髙才﹐焉能有濟﹖故凡有才無徳之人﹐斷不可以任用。蓋秉性惇厚而才識不足者﹐固能遺誤事機﹐然其害豈若彼心術邪僻﹐且有大才足以鋪張揚厲﹑粉飾其邪僻者之能敗壞國家﹐至於不可補救耶﹖」云云。此言庸徳也。余嘗撰聯以自勗曰「不忮不求﹐淡泊明志﹔庸言庸行﹐平易近人。」卽此意云。○不吹牛﹝毛非﹞

壬寅年張文襄在鄂﹐奉特旨入都陛見﹐余偕梁崧生尙書隨節北上。時梁尙書得文襄特保﹐以候補道員奉旨召見。退朝告余曰「今日在朝房﹐聞錫淸帥對客言曰﹕『如咱們這種人﹐如何配得作督撫﹖』君試志之。此君子人也。」後有客謂余曰「今日欲觀各督撫之器識才能﹐不必看他作事﹐但看他用人﹔不必看他所委署差缺之人﹐但看他左右所用幕僚﹐卽可知其一二。」余答曰「連他左右幕僚亦不必看。欲觀今日督撫之賢否﹐但看他吹牛﹝毛非﹞不吹牛﹝毛非﹞。人謂今日中國將亡於外交之失敗﹐或亡於無實業。余曰﹕中國之亡﹐不亡於實業﹐不亡於外交﹐而實亡於中國督撫之好吹牛﹝毛非﹞也。《毛詩》有云﹕『具曰予聖﹐誰知鳥之雌雄﹖』今日欲救中國之亡﹐必從督撫不吹牛﹝毛非﹞作起。孔子謂﹕『一言可以興邦。』曰﹕』爲君難﹐爲臣不易。」如錫淸帥其人者﹐可謂今日督撫中佼佼者矣。」○頌詞

管異之嘗謂中國風俗之敝﹐可一言蔽之曰「好諛而嗜利。」嗜利固不必論﹐而好諛之風﹐亦較昔日爲盛。今日凡有大眾聚會及宴樂事﹐必有頌詞﹐竭力諂諛。與者受者﹐均恬不知怪。古人有諛墓之文﹐若今日之頌詞﹐可謂生祭文也。猶憶張文襄督鄂時﹐自庚子後﹐大爲提倡學堂。有好事者創開學堂會﹐通省當道官員﹑教員﹑學生到者數百人﹐有某學堂監督梁某特撰長篇頌詞﹐令東洋畱學生劉某瑯瑯髙讀﹐興會淋漓﹐滿座肅然。適傍有一狂士﹐俟該畱學生讀畢﹐接聲呼曰「嗚呼哀哉﹐尙饗。」聞者捧腹。○馬路

有某省某中丞奉旨辦新政﹐聞西洋有馬路﹐卽欲仿照舉辦。然又聞外洋街道寬闊﹐中築馬路﹐兩邊以石路廂之﹐以便徒步人行走。今省城民間街道狹隘﹐礙難開辟。後聞南京﹑武昌業經舉行﹐民亦稱便﹐遂決意辦馬路。旣成﹐又在上海定購洋式馬車。出門拜客皆乘馬車﹐不用肩輿﹐亦覺甚適意焉。一日﹐有某道之子﹐在馬路上馳馬﹐忽於人叢中衝倒一老媼﹐幾斃命。行路人皆爲不平。道臺之子停馬﹐鞭指而罵曰「撫臺築此路本要給馬走﹐故不叫作人路﹐而叫作馬路。你們混帳百姓敢占了馬路﹐我不送你到警察局懲辦﹐已算你們造化﹐還敢同我理論呢。」有一鄕人應曰「哎喲﹐大少爺如此說來﹐如今中國惟有官同馬有路走﹐我們百姓都沒有路走了。」後某中丞得聞此事﹐遂卽停辦馬路﹐並不坐馬車。出門拜客﹐仍乘肩輿。韋蘇州詩云「自慚居處崇﹐未睹斯民康。」某中丞亦可謂難得矣。○大人有三待

孔子曰「君子有三畏。」余曰「今日大人有三待﹕以匪待百姓﹐以犯人待學生﹐以奴才待下屬。」或問曰「何謂以匪待百姓﹖」曰「今如各省城鎭市以及通衢大道﹐皆設警察巡邏﹐豈不是以匪待百姓耶﹖」曰「何謂以犯人待學生﹖」余曰「今日官學堂學生之功課﹐與犯人所作苦功同得一苦字耳。至於大人待下屬一節﹐今日在官場者﹐當自知之﹐更不待余解說。袁子才曾上總督書﹐有曰﹕『朝廷設州縣官﹐爲民作父母耶﹖爲督撫作奴才耶﹖』」○不問民

廏焚﹐子退朝﹐曰「傷人乎﹖」不問馬。今日地方一有事故﹐內外衮衮諸公﹐莫不函電交馳﹐亟問曰「傷羊乎﹖』不問民。噫﹗竊胃今日天下之大局﹐外人之爲患不足畏﹐可畏者﹐內地思亂之民耳。民之所以思亂者﹐其故有二﹕一曰餓﹐一曰怨。欲一時卽使民不餓﹐談何容易﹖故入手辦法﹐當先使民不怨。今民之餓者﹐新政使之也﹔民之怨者﹐非新政使之也。民非怨新政﹐怨辦新政之衮衮諸公之將題目認錯耳。我朝廷今日亦知新政累民﹐然有不得不亟亟興辦者﹐無非爲保民而已﹐非爲保外人﹐以保衮衮諸公之祿位也。上下果能認淸題目﹐凡辦理新政﹐事事以保民爲心﹐則𨿽饑餓以死﹐民又何怨﹖孟子所謂「以生道殺民﹐𨿽死不怨殺」者﹐是也。

●卷下○眞禦史

昔司馬溫公論言官﹐當以三事爲先﹕一不愛富貴﹐二重惜名節﹐三曉知治體。三者具而始可稱諫官﹐然兼之者難矣。國朝陳黃中《與王次山論諫臣書》云「禦史之職本無所不當言﹐而其要在裨主徳﹑肅紀綱﹑持大體而已。」近日江春霖禦史因參權貴褫職﹐遂恝然去官歸鄕。由此直聲震朝野﹐人皆曰眞禦史。余謂江禦史不畏彊禦﹐此顧名節也﹔恝然掛冠而去﹐此不愛富貴也。然今日國事如此之陵夷﹐豈是如前代朝有大姦大慝﹐竊政柄以抑揚威福所使然耶﹖特以上下皆以頑頓無恥爲有度﹐以模稜兩可爲合宜﹐不學無術﹐以自是其愚﹐植黨幹沒﹐以自神其智。此眞患得患失之鄙夫﹐而皆足以亡人家國也。而今日言官卽賢如江春霖者﹐亦未聞上一言以裨主徳﹐建一議以肅紀綱﹐能使朝野上下革面洗心﹔徒亟亟攻訐一二貴人瑣屑之陰事﹐憤憤不平﹐一若與之有深仇積恨而不能自已。是尙得謂之明大體哉﹖○西洋議院考略

西洋自古羅馬后皆胡俗﹐胡人有事﹐其酋長則集羣胡以決可否。後西洋分列邦猶循舊俗﹐國有大造大疑﹐國主集羣酋議決之。羣酋之會曰國會﹐此西洋中古通例也。宋季嘉定間﹐英吉利主約翰好講兵﹐徵賦無厭﹐英羣酋怨之﹐逼與盟曰「後欲徵賦﹐必集國會議可﹐然後行。」遂立冊書﹐永爲國典。英人謂此盟書曰《大盟冊》。初﹐西洋俗皆以戰獵爲事﹐彊有力者立爲酋長。故民分曰世族﹐曰平民。世族者﹐酋長族也。當英吉利之立國會也﹐惟集世族﹐平民不與焉。久之﹐郡邑平民之有賢望者﹐或由羣酋舉﹐或由國主召﹐亦入國會﹐於是國會乃分爲上﹑下議院。上院世族居之﹐下院平民望士居之。及有明中季﹐英俗罷戰獵﹐民間皆以耕織懋遷爲事。於是國餉皆賴商賈富戶捐輸﹐乃許巨鎭大埠有捐輸者﹐各公舉素封之家一人入下議院。至是﹐議院勢漸盛焉。國朝初﹐英吉利主嘉羅斯第一朝用僉人﹐國用空乏﹐英主集國會﹐令下議院派捐﹐議院不允。英主興兵將誅梗命者﹐議院亦募民兵與主戰﹐勝﹐遂弒之。國大亂。議院望士之統兵者名格朗挖﹐廢議院﹐亂乃定﹐遂秉國政﹐稱曰護國主。卒﹐子庸弱﹐國人復故主嗣嘉羅斯第二。與盟﹐復立議院。每年一集﹐議政事不復關白。蓋前國主欲徵餉﹐始集國會﹐至是議院之勢彌張焉。嘉羅斯第二卒﹐弟嗣﹐又失民望﹐國人逐之。議院召其女與婿。婿﹐荷蘭國主也。議院復與盟。至是﹐議院之勢盛矣。此西洋議院之所由來也。乾隆四十一年﹐英吉利屬地在亞美利加洲各部落﹐叛英官會盟﹐遂立爲亞美利加合總邦。法亦多仿英制﹐設上下議院﹐且國主由民舉﹐所謂民主國是也。乾隆五十四年﹐法蘭西人弒其主﹐亦仿英制設議院﹐國遂大亂。那坡倫起﹐執兵柄﹐閉議院﹐亂乃定。後西洋各國皆設議院﹐惟俄羅斯不置。夫西洋自議院盛﹐國主遂比諸餼羊﹐政皆由國人也。孔子曰「天下有道﹐庶人不議。」信哉﹝近年俄羅斯亦創開國會矣。噫﹗西洋之亂﹐於斯已極。近有俄著名學士篤斯堆氏新著一書﹐名曰《世界末境》﹐蓋亦有所見而慨乎言之也﹞﹗○國會請願書

余嘗謂諸葛武侯之《前出師表》﹐卽是一篇眞國會請願書。何言之﹖武侯謂後主曰「宜開張聖聽」云云﹐此卽是請開國會。又曰「宮中府中﹐俱爲一體﹔陟罰臧否﹐不宜異同。若有作姦犯科﹐及爲忠善者﹐宜付有司﹐論其刑賞﹐以昭陛下平明之治」云云﹐此卽是請立憲。蓋西洋各國當日之所以開國會立憲者﹐其命意所在﹐亦只欲得平明之治耳。今朝廷果能開張聖聽﹐則治自明。如此﹐𨿽無國會﹐亦有國會﹔不如此﹐𨿽有國會﹐亦如無國會也。朝廷能視官民上下貴賤俱爲一體﹐陟罰臧否﹐無有異同﹐則治自平。如此﹐𨿽不立憲﹐亦是立憲﹔不如此﹐𨿽立憲﹐亦非立憲。吾故曰﹕武侯之《前出師表》﹐是一篇眞國會請願書。若今日各省代表之所請者﹐乃是發財公司股東會﹐非眞國會也。蓋眞國會之命意﹐在得平明之治。得平明之治﹐則上下自爲一體﹐然後國可以立。股東會之命意在爭利權﹐一國上下皆爭利權﹐無論權歸於上﹑權歸於下﹐而國已不國﹐尙何權利之有哉﹖噫﹗○馬拉馬夫

昔年餘至上海﹐見某國領事﹐謂余曰「今日中國督撫凡辦一事﹐輒畏懼本省紳士﹐並且有畏懼學生者﹐尙復成何政體﹖」余答曰「此豈不是貴國所謂立憲政體﹖」領事曰「是非立憲政體﹐恐是馬拉馬夫政體。」《書》曰「罔違道以干百姓之譽﹐罔咈百姓以從己之欲。」余謂民情固不可咈﹐然至違道以干百姓之譽﹐則亂之階也。○夷狄之有君

辜鴻銘部郎云「甲午後﹐袁項城爲北洋練兵大臣。時守京師者多北洋兵隊。適張文襄奉特旨陛見﹐項城特派兵隊守衛邸寓。余隨張文襄入都﹐至天津﹐見項城。談間﹐項城問余曰﹕『西洋練兵﹐其要旨何在﹖』余答曰﹕『首在尊王。』項城曰﹕『余曾聞君撰有西文《尊王篇》﹐尊王之意﹐余固願聞。』余答曰﹕『西洋各國﹐凡大臣寓所﹐有派兵隊守衛者﹐乃出自朝廷異數。今張宮保入都﹐宮保竟派兵守邸寓﹐是以國家之兵交歡同寅。兵見宮保以國家之兵交歡同寅﹐則兵將知有宮保而不知有國家。一遇疆場有事﹐將士各爲其領兵統帥﹐臨陣必至彼此不相顧救。如此﹐𨿽步伐齊整﹐號令嚴明﹐器械嫻熟﹐亦無以制勝。吾故曰「練兵之要﹐首在尊王。』」予聞是語﹐謂辜部郎曰「君言今日兵不知有國家﹐君抑知各省坐官廳之黼黻朝珠者﹐其心中目中亦皆知有督撫﹐尙知有國家耶﹖君於行伍中人又何責焉﹖」辜部郎曰「信如君言﹐中國未經外人瓜分﹐而固已瓜分矣。」○爛報紙

國朝朱竹垞先生《秦始皇論》云「當周之衰﹐聖王不作﹐處士橫議。孟氏以爲邪說誣民﹐近於禽獸。更數十年曆秦﹐必有甚於孟氏所見者。又從人之徒﹐素以擯秦爲快﹐不曰嫚秦﹐則曰暴秦﹔不曰虎狼秦﹐則曰無道秦﹐所以詬詈之者靡不至。六國旣滅﹐秦方以爲傷心之怨﹐隱忍未發﹐而諸儒復以事不帥古﹐交訕其非。禍機一動﹐李斯上言﹐百家之說燔﹐而《詩》《書》亦與之俱燼矣。嗟呼﹗李斯者﹐荀卿之徒﹐亦嘗習聞仁義之說﹐豈必以焚《詩》《書》爲快哉﹖彼之所深惡者百家之邪說﹐而非聖人之言﹔彼之所坑者亂道之儒﹐而非聖人之徒。又謂邪說之禍﹐其存也﹐無父無君﹐使人陷於禽獸﹔其發也﹐至合聖人之書燼焉。然則非秦焚之﹐處士橫議焚之也。」余以爲秦始皇所焚之書﹐卽今日之爛報紙﹔始皇所坑之儒﹐卽今日出爛報紙之主筆也。勢有不得不焚﹑不得不坑者。○讀書人

袁簡齋《原士論》曰「士少則天下治﹐何也﹖天下先有農工商後有士。農登谷﹐工制器﹐商通有無。此三民者﹐養士者也。所謂士者﹐不能養三民﹐兼不能自養也。然則士何事﹖曰尙志。志之所存﹐及物甚緩。而其果志在仁義與否﹐又不比谷也﹑器也﹑貨之有無也﹐可考而知也。然則何以重士﹖曰﹕此三民者﹐非公卿大夫不治﹐公卿大夫非士莫爲。惟其將爲公卿大夫以治此三民也﹐則一人可以治千萬人﹐而士不可少﹐正不可多。舜有五臣﹐武王有亂臣十人﹐豈多乎哉﹖士旣少﹐故教之易成﹐祿之易厚﹐而用之亦易當也。今則不然﹐才僅任農工商者爲士矣﹐或且不堪農工商者亦爲士矣。旣爲士﹐則皆四體不勤﹐五穀不分﹐而妄冀公卿大夫。冀而得﹐居之不疑﹔冀而不得﹐轉生嫉妒﹐造誹謗﹐而怨上之不我知。上之人見其然也﹐又以爲天下本無士﹐而視士愈輕﹐士乃益困。嗟乎﹗天下非無士也﹐似士非士者雜之﹐而有士如無士也。」余謂今日中國不患讀書人之不多﹐而患無眞讀書人耳。乃近日上下皆倡多開學堂﹑普及教育爲救時之策﹐但不知將來何以處如此其多之四體不勤﹑五穀不分而妄冀爲公卿大夫之人耶﹖且人人欲施教育而無人肯求學問﹐勢必至將來徧中國皆是教育人員﹐而無一有學問之人﹐何堪設想﹗○督撫學堂

昔年京師擬創辦稅務學堂﹐余適在武昌﹐見端午橋﹐因談及是事。午橋謂余曰「現在中國亟須講求專門學問﹐鄙意欲在鄂省亦創設釐金學堂。」余曰「旣有釐金學堂﹐則州縣官亦不可無學堂。」午橋曰「誠然。」余正襟而對曰「如此﹐督撫亦不可無督撫學堂。」午橋聞之﹐乃大笑。竊謂學問之道﹐有大人之學﹐有小人之學。小人之學﹐講藝也﹔大人之學﹐明道也。講藝﹐則不可無專門學以精其業。至大人之學﹐則所以求明天下之理。而不拘拘以一技一藝名也。洎學成理明﹐以應天下事﹐乃無適而不可。猶如操刀而使之割﹐鋒刃果利﹐則無所適而不宜﹐以之割牛肉也可﹐以之割羊肉也亦可。不得謂切牛肉者一刀﹐而切羊肉者又須另制一刀耳。○女子攺良

西人見中國市招有「童叟無欺」四字﹐嘗譏中國人心欺詐﹐於此可見一斑。余聞之﹐幾天以置喙。猶憶我鄕有一市儈﹐略識之無。爲謀生計﹐設一村塾﹐招引鄕間子弟﹐居然擁臯比爲冬烘先生矣。爲取信鄕人計﹐特書一帖黏於壁右﹐曰「誤人子弟﹐男盜女娼。」其被誤者蓋已不知凡幾。內有一鄕董子弟﹐就讀數年﹐胸無點墨﹐引爲終身恨。嘗語人曰「我師誤我不淺﹐其得報也﹐固應不爽。」人謂﹕「汝師之報何在﹖」曰「其長子已捐道員﹐而其公女子現亦入女子攺良學堂矣。」至今我鄕傳爲笑柄。○髙等人

昔有一身子極胖大之某教官﹐頗畱心新學﹐講究攺良。聞新到學憲亦極講新學﹐初謁見﹐稱學憲爲髙等人。學憲大怒﹐以爲有心侮己。某教官卽逡巡謝曰「髙等人明見﹕晚生以爲中國幾千年來連用字都多欠穩切﹐極應攺良﹐故如今大學已攺爲髙等學﹐緣學問之道﹐只有髙等階級﹐並無所謂闊大者。卽如目前﹐憲臺身子比晚生身子並不大﹐不過憲臺官階比晚生官階髙一等耳。故對憲臺不稱大人﹐而稱髙等人。」○費解

袁簡齋晚年欲讀釋典﹐每苦辭句艱澀﹐索解無從﹐因就詢彼教明禪學者。及獲解﹐乃嘆曰「此等理解﹐固是我六經意旨﹐有何奧妙﹖我士人所喜於彼教書者﹐不過喜其費解耳。」余謂今日慕歐化﹑講新學家好閱洋裝新書﹐亦大率好其費解耳。如嚴復譯《天演論》﹐言優勝劣敗之理﹐人人以爲中國數千年來所未發明之新理﹐其實卽《中庸》所謂「栽者培之﹐傾者覆之」之義云爾。○不解

昔年陳立秋侍郎名蘭彬﹐出使美國。有隨員徐某﹐夙不諳西文。一日﹐持西報展覽頗入神﹐使館譯員見之訝然曰「君何時已諳悉西文乎﹖」徐曰「我固不諳。」譯員曰「君旣不諳西文﹐閱此奚爲﹖」徐答曰「余以爲閱西文固不解﹐閱諸君之翻譯文亦不解。同一不解﹐固不如閱西文之爲愈也。」至今傳爲笑柄。○狗屁不通

近有西人名軌放得苟史者﹐格致學專門名家。因近年中國各處及粵省常多患瘟疫之癥﹐人民死者無算﹐憫之﹐故特航海東來﹐欲考究其癥之所由來。曾遊歷各省﹐詳細察驗﹐今已回國﹐專爲著書。其書大旨﹐謂中國疫癥出於放狗屁﹐而狗之所以病者﹐皆因狗食性不相宜之雜物。蓋狗本性涼﹐故凡狗一食雜種涼性之物﹐則患結滯之病。狗有結滯之病﹐臟腑中鬱結之穢气﹐旣不能下通﹐遂變爲毒﹐不由其糞門而由其口出。此卽中國瘟疫之毒气也。總之﹐此書之大旨﹐一言可以蔽之﹐曰﹕中國瘟疫百病﹐皆由狗屁不通。噫﹗我中國謂儒者通天地人﹐又曰一物不知﹐儒者之恥﹐故儒者是無所不通。今若軌苟得史者連放屁之理都通﹐亦可謂之狗屁普通矣。○看畫

昔有人與客談及近日中國派王大臣出洋考究憲政﹐客曰「當年﹐新嘉坡有一俗所謂土財主者﹐家資巨萬﹐年老無子﹐膝下只一及笄女兒。因思求一快婿入贅﹐作半子﹐卿以自慰。又自恨目不識丁﹐故必欲得一眞讀書﹑宋玉其貌之人而後可。適有一閩人﹐少年美丰姿﹐因家貧﹐往新嘉坡覓生計﹐借寓其鄕人某行主之行中。土財主時往某行﹐見美少年終日危坐看書﹐竊屬意焉。問某行主﹐知是其里人欲謀事者﹐遂托某行主執柯。事成﹐美少年卽入贅﹐作土財家嬌客。入門後無幾何﹐土財主召美少年曰﹕『從此若可將我家一切賬目管理﹐我亦無須再用管賬先生。』美少年赧然良久﹐始答曰﹕『我不識字。』土財主駭問曰﹕『曩何以見若手不釋卷﹐終日看書耶﹖』少年答曰﹕『我非看書﹐我看書中之畫耳。』」噫﹗今中國王大臣出洋考察憲政﹐亦可謂之出洋看洋畫耳。○華僑

《史記。越王勾踐世家》載範蠡浮海出齊﹐變姓名﹐自謂鴟夷了皮﹐耕於海畔﹐苦身戮力﹐父子治產。居無幾何﹐治產數十萬。齊人聞其賢﹐以爲相。余謂範蠡者﹐卽當日之華僑也。想當日﹐齊國窮無聊賴之一般官紳大開歡迎會時﹐必定要請招待員﹐掛國旗﹐奏軍樂﹐喫大餐﹐有一番大熱鬧。惜太史公紀陶朱公事﹐未曾將此熱鬧情形以龍門之筆描寫之﹐至今猶令人費三日思云。○照像

辜鴻銘部郎云「昔年初到英國﹐寓學堂教授先生家。一日詣通衢﹐見道帝駐一髙輪馬車﹐乘坐其上者爲美男子﹐衣服麗都﹐花簇簇綴冠上﹐衣緣邊悉用金縷蟠結﹐似顯者狀。旋見一舊服者﹐自市肆出﹐升車﹐接韁在手﹐揚鞭而去。余歸告先生曰﹕『今日見一貴官。』並言其狀。先生曰﹕『汝誤矣﹐彼冠簪花﹑衣金縷衣者﹐僕也﹔服舊服者﹐此僕之主﹐貴人也。』余曰﹕『貴人何以不自著金縷衣﹐而反以施之於僕﹐胡爲耶﹖』先生曰﹕『不然﹐凡貴人欲觀人者也﹐故衣朴素﹔賤者欲取觀於人者也﹐故衣華麗。汝謹志之。』」此與吾《中庸》所謂「衣錦尙絅﹐惡其文之著也」同義。我中國風俗向賤優伶﹐固謂其欲取觀於人也。不謂今日中國號稱士大夫者﹐事事欲取觀於人﹐卽如攝影小照﹐亦輒印入報紙﹐以誇眩於人﹐是亦不知所謂貴賤之分也。噫﹗陋矣。○發財票

國朝張爾岐先生《蒿庵閒話》云「荀子曰﹕『國法禁拾遺﹐惡民之慣以無分得也。』此語有味。人偶有所得於分之外﹐必不能復力於分之內﹐其得失常相敵﹐而用之也必侈。侈於用而不力﹐則立盡之術也。原其始﹐則無分之得爲之禍也。」余謂無分之得足以禍民﹐本國法所宜禁﹐此乃言禮教之常耳。如近今禁售彩票﹐蓋亦惡民之慣以無分得也﹐然亦須觀時局如何。若今日天下多窮無聊賴之人﹐有時購買一紙彩票﹐得者無論矣﹐卽不得者﹐亦尙可作旦暮希望﹐聊以博生人之趣。今並此生人之趣而亦絕之﹐吾不知窮無聊賴者以後更作何聊賴耶﹖○賣窮

袁簡齋《詩話》有句云「若使桑麻眞蔽野﹐肯行多露夜深來。」此仁人之言也。我中國江﹑浙兩省素號繁華富庶之區﹐倚門賣笑者固有其人。然昔年所謂蘇班妓女﹐其聲價甲於天下﹐未聞肯跋涉他省作賣笑生涯者。今則不然﹐凡行省商埠無不有蘇班妓女﹐展轉營業﹐托足其間。觀於此﹐今日中國尙有教養之道耶「可慨也﹗有西人曾謂余曰「今日上海賣娼者何如此其多﹖」余曰「此非賣娼也﹐賣窮也。」○不枉受窮

國朝張爾岐《蒿庵閒話》云「鄒吉水曰﹕『世人相見訴窮﹐便是貪欲影子。這「窮」字斷送多少豪傑。試看先輩赫赫者﹐大段窮人。如何他便耐的﹐今人便不耐﹖』此處不可不思﹐先生此言﹐眞我輩藥石。又念耐窮如何得赫赫出來﹐此中大有事在。不得所事﹐只知耐窮﹐一懶惰無能之人而已。要之知所從事﹐遇窮便自增長气骨﹐開通識見。不然富貴枉受富貴﹐窮亦枉受窮也。勿求增財﹐但求減用﹐減欲斯減用矣。」余謂吾人居今之世﹐當以「增長气骨﹐開通識見」八字書諸紳以自儆。○葉君傳

辜鴻銘部郎曾撰《葉澄衷傳》﹐其文曰﹕

太史公作《遊俠傳》曰「餘悲世俗不察其意﹐而猥以朱家﹑郭解等﹐令與暴豪之徒同類而共笑之也。」云云。近世自我中國弛海禁﹐沿海編氓﹐因與外人通市﹐而暴起致貲財者﹐不一而足。然或攻剽椎埋﹐或弄法買姦﹐宗彊比周﹐侵淩孤弱﹐類皆鄙瑣齷齪不足道也。我獨見滬上富人葉氏﹐當初赤手﹐自掉扁舟以治生﹐而卒起富至巨萬﹐又慷慨好義﹐淸刻矜已諾。此猶是古之任俠而隱於商且隱於富者也。葉氏名成忠﹐字澄衷﹐先世居浙東之慈溪縣﹐後遷鎭海沈郎橋﹐遂家居焉。父名志禹﹐世爲氓之邱氓﹐後因成忠﹐三世皆邀追贈榮祿大夫。成忠生六歲而孤﹐母洪氏撫諸幼弱﹐居一椽蓬屋﹐刻苦僅以自給。成忠九歲始就學﹐未幾﹐仍以家貧故﹐從母兄耕。年十一﹐就傭鄰里。居三年﹐主婦遇之無狀﹐成忠慨然曰「我以母故﹐忍受此辱﹐然丈夫寧餓死溝壑耶﹖」遂辭去﹐欲從鄕人往上海。臨行無資斧﹐母乃指田中秋禾爲抵﹐始得成行。至上海時﹐海禁大開﹐帆船輪舶麇集於滬瀆。成忠自黎明至暮﹐掉一扁舟﹐往來江中﹐就番舶以貿有無。外人見其誠篤惇謹﹐亦樂與交易﹐故常獲利獨厚。同治元年﹐始設肆於虹口﹐乃迎母就養。初肆規甚微﹐然節飲食﹐忍嗜欲﹐與傭婦同苦樂﹐又能擇人而任事﹐故數年間肄業日益遠大。乃推廣分肆﹐殆徧通商各埠。又在滬北漢鎭創設繅絲廠﹑火柴廠以興工業﹐且以養無數無業遊民。旣饒於貲財﹐自奉一若平素﹐絕無豪富气象﹐若構洋樓﹑集珍物之類。遇人固肫肫﹐言必信﹐行必果﹐交友必誠。見顯貴士大夫﹐言猶誾誾如也﹐毫無諂諛意。又好引重後輩﹐善體人情﹐各如其意之所欲﹐故人樂爲用。性好施予﹐無倦容﹐無徳色。客外𨿽久﹐戚﹖有緩急厄困者﹐苟有請﹐罔不佽助。待族人尢篤﹐捐金置祠田﹐又建忠孝堂義莊﹐以贍族之貧苦無告者﹔附以義塾﹑牛痘局。蕆事則曰﹕是我母之志也。凡裏中之善舉﹐必力任其成。在滬北購大地立蒙學堂﹐以教貧窮子弟﹐撥充十萬金經費。又特倡捐二萬金﹐建懷徳堂。凡肄業中執事﹐身後或有孤苦無告者﹐歲時存問﹐俾免饑寒。至各直省遇有水旱之災﹐則必出巨資以助賑濟。封疆大吏髙其義﹐嘗請於朝﹐屢邀寵錫﹐並傳旨嘉獎。光緒己亥年十月在滬病篤﹐召其子七人曰「吾昔日受惠者﹐各號友竭誠助吾任事者﹐汝曹皆當厚待勿替﹐以繼吾志。」卒年六十。先是﹐由國子監生加捐候選同知﹐賞戴花翎﹔薦升候選道﹐隨帶二級﹐賞加二品頂戴。余謂王者馭貴雙富之權﹐操之自上﹐日漸淩夷﹐則不馴至一商賈之天下而不已也。悲乎﹗然世之賢豪不能立功名﹑布徳澤於蒼生﹐若富而好行其徳者﹐此猶其次耳。故司馬遷曰「無巖處奇士之行﹐而長貧賤好語仁義﹐亦足羞也。」

云云。余謂辜部郎此作乃譏世語﹐非諛墓之文也﹐故錄之。○英將戈登事略

戈登﹐英國名將﹐名查里斯若耳治﹐道光十二年春﹐生於烏利刺城。父爲禦軍炮隊大將﹐娶婦宴徳庇氏﹐名以利撒畢。生四子﹐戈登爲季。戈登之先﹐出於巴克邑之名族﹐卽今英國侯爵亨特利氏之支派也。戈登初在塘墩就學。年十四歲﹐進烏利刺武備館。十九歲﹐授禦軍工營校。咸豐五年﹐英人伐俄羅斯﹐始從徵。至俄國﹐圍西拔斯拖浦海口﹐在此晝夜守城濠督戰﹐自咸豐五年春﹐至城陷始罷。嘗受微傷。先城南旣陷﹐戈登卽調赴梗盤﹐尋仍回西拔斯拖浦。城陷﹐令毀城中炮臺﹑船廠。英﹑俄事平﹐從勘定俄突新界。咸豐十年﹐中外構釁﹐英人犯我順天。戈登從英軍陷京師﹐焚圓明園。事平﹐適中國粵匪亂。同治二年﹐江浙兩省上游在滬設洋槍隊﹐將校皆用歐美人﹐乃向英官商使戈登領之。戈登遂與賊轉戰於江浙兩省﹐二年間凡三十三戰﹐克復城邑無算。江浙爲中土最富繁之地﹐數年經賊蹂躪﹐至是兩省彊寇始悉殲平。是役經時一十八月﹐僅費軍需一百萬金。人皆以爲奇功﹐稱戈登爲當時名將。戈登謙遜曰「平此烏合之賊﹐豈足稱耶﹖但緩以時日﹐中國官兵亦可以平賊也。然中國上官急奏膚功﹐遂在上海招募外洋無業亡命之徒﹐欲藉以平賊。不知此輩旣以利應﹐反復無常﹐幾將貽害中國﹐較土匪之禍尢烈耳。鄙人得統此輩﹐嚴加約束﹐事後設法遣散﹐不使爲患。此則鄙人所以有微功於中國也。」當時蘇州克復﹐江蘇巡撫今相國李公殺降賊﹐戈登不義之。中國賜戈登萬金﹐戈登辭之﹐曰「鄙人效力中國﹐實因憫中國百姓之荼炭﹐鄙人非賣劍客也。」同治三年﹐自中土回國﹐遊橐索然如故。尋擢補格列弗司恩海口軍領工程隊。居此六年﹐每於公餘之暇﹐籌給貧乏﹐遇有病疾者施醫藥。民間流離無依小兒﹐皆爲收養﹐教之讀書﹐或薦至各船傭工﹐不使失所。先英﹑俄諸國﹐議開漯扭河﹐準各國商船出入﹐各派使守河口。同治十三年﹐戈登解任﹐簡赴渤波勒卡利亞國﹐爲漯扭河河口使。光緒元年﹐戈登應埃及王之聘至蘇丹。先是﹐埃及國沿尼羅河南邊近赤道之境﹐總名曰蘇丹﹐皆沙漠荒野之地。然此域土地寬闊﹐極南近又尋得大湖數處。埃及王曾令英人伯客沙謬往開辟﹐二年未竣事﹐辭職去。王聘戈登﹐仍令往接辦其事。戈登在此煙瘴絕域三年﹐竭力任其事。凡地理之險阻﹐天時之惡劣﹐以及土人之悍梗﹐皆以堅心毅志勝之。沿尼羅河一帶﹐皆設汛兵﹐又自埃及定造輪船﹐使上駛尼羅河。遇灘水淺﹐卽將船折爲數段﹐過灘後﹐仍再全攏。於是﹐蘇丹南境大湖曰亞勒伯坭恩捨﹐始有輪船行走。戈登在此苦心竭力任事﹐其意不在徒得土地之利﹐蓋此域土人之彊者﹐向劫掠人口﹐販鬻爲奴﹐戈登至此﹐卽欲化其俗﹐禁販奴事。然蘇丹西境有二省﹐曰哥爾多番﹐曰達爾夫﹐此皆爲販奴者澤藪。兩省不歸戈登一人統轄﹐則販奴之事實不能禁絕。埃及王及不授此兩省﹐故於光緒二年﹐戈登遂辭職回國。光緒三年春﹐經埃及王再三重請﹐戈登乃復至埃及﹐授蘇丹全境總督。凡北自尼羅河之第二灘﹐至南境之大湖﹐東自紅海﹐至西境義特湖諸水發源之處﹐皆歸戈登統轄。三年之間﹐徧巡諸地﹐居無定所。時或至東境﹐與啞比西尼亞國諸部勘定疆界﹔時或輕騎減從﹐驟至西境達爾夫省﹐捕拿販奴暴客﹐並以懾服部酋之倔彊者。常竟月在駒駝背上﹐未嘗解鞍。政令一出﹐志在必行。境內彊暴𨿽多﹐沙漠烈日𨿽酷﹐皆不能稍抑其堅力銳志。又四出無黨﹐土人視之猶鬼神出沒﹐無所不至﹐故諸部蠻夷皆爲震服。而蘇丹境至此始有王法政令行焉。當時外人在埃及獻說﹐干預政事﹐王大臣不能鎭定﹐遂聽外人遊說﹐紛紛更攺法制﹐以致政令朝出而暮攺。於是戈登在蘇丹﹐覺事事掣肘﹐於光緒六年﹐遂又解職回國。此年英國簡命子爵黎本爲印度經略大臣﹐黎本辟戈登爲參軍記室﹐同至印度。無幾﹐戈登覺經略幕僚意見與己不能合﹐卽請解任。適中國與俄國爲伊黎事抵牾﹐中國洋關總稅司赫徳徑電請戈登至中國商量事件。戈登此行﹐英國政府因戈登系英國職官﹐干預中俄事﹐恐貽俄人口實﹐故電止戈登﹐令實時回國。戈登復電曰「我至中國爲排難而已﹐如朝廷因我系職官﹐恐貽口實﹐請悉除銜職﹐則萬無誤事。」戈登至北京﹐見總理各國事務大臣﹐力陳中國武備不修﹐戰無策﹐不如遷就護大局。大臣問曰「如事決裂﹐肯相助否﹖」對曰「事如決裂﹐皇帝肯遷駕內地﹐鄙人當爲中國效力任疆場事。」後事遂解。當時戈登行至天津﹐見中國北洋大臣李文忠。文忠對外人怨北京諸大臣主戰誤國事。有某國公使勸中國李文忠借戈登力﹐擁兵至京師﹐黜諸大臣﹐廢皇帝﹐自立爲皇帝。戈登聞之嘆曰「鄙人𨿽一武夫﹐作事何肯鹵莽至此耶﹖」戈登回國。是時英國阿爾蘭島富豪世族兼並貧戶﹐私斂重於公稅﹐民庶困窮﹐亂人充斥。戈登因往。徧歷阿爾蘭諸郡﹐目睹田疇荒蕪﹐農夫凍餓﹐遂條陳變田租法﹐朝議不可﹐然所建白皆切時獘。後數年﹐英廷竟攺阿爾蘭田租法﹐本戈登意也。戈登條陳多忤朝臣意﹐自知在朝必不得大用。適英屬地毛裏西亞島統兵大將出缺。毛裏西亞在印度洋大海中﹐一孤島也。英人置戌兵﹐英官畏遠戌﹐皆不願往。戈登遂自請往署焉。戈登官斯島一年﹐軍民稱之。會阿非利加洲極南有英屬地曰岌朴﹝或曰好望角﹞﹐英人建埠頭﹐辟地利。英民與鄰境番部時有爭鬥﹐官吏不善處置﹐各部遂叛英國。駐岌朴大臣因請英廷特派戈登往﹐調停其事。戈登卽由毛裏西亞航海至岌朴﹐檢察情由﹐卽上書大臣曰「番部之叛﹐皆由官吏不能約束本國人﹐使侵害番人。今擬先簡嚴正之員﹐令其約束本國人﹐然後可以服番眾而保無虞也。」乃條陳處置法。然所議皆爲大臣幕僚梗阻不行﹐戈登遂請解任回國。戈登旣在閒散之列﹐請假往遊猶太國。猶太﹐昔西人教主耶穌生育行教之地﹐多古名勝。戈登至此﹐感古今興衰滄變之迹﹐徧歷瀏覽一年始回國。是時埃及國南境之地﹐自戈登去後﹐官吏貪酷虐民﹐各屬回部皆叛起﹐殺官吏﹐攻官兵﹐有大酋自稱救世主﹐奉天命復回教﹐誅無道。埃及官兵意被困在嘎墩城。於是埃及王乃請於英廷﹐借一大將﹐使救出困兵。英廷仍派戈登隨帶將校二員﹐至嘎墩城。時圍尙未迫﹐戈登卽欲率被圍官兵出城﹔然城中避難官吏及家屬老弱婦女萬餘人﹐戈登不忍棄之﹐故畱守。先將婦女二千餘人護送出境。逮及城圍旣重﹐英廷有電催戈登率部曲棄城。戈登復電曰「軍民爲我抗賊守城﹐今事迫及棄之﹐此豈丈夫之所爲耶﹖」戈登在圍已五閱月﹐外援已絕﹐糧食將盡﹐然猶從容督率軍民拒守。於是英廷乃撥兵﹐合埃及官兵溯尼羅河赴救。兩月後﹐救兵始至﹐然城已陷。戈登卒被害﹐時年五十三歲。喪耗至英國﹐官民皆哀傷之。英廷賜其家屬十萬金﹐並爲鑄銅像於都城﹐以志其忠烈云。○贈日本海軍少佐松枝新一氏序

光緒二十三年歲次丁酉﹐日本國海軍少佐松枝氏新一領其國戰艦﹐來遊長江。時余差次武昌省垣﹐蒙松枝君﹐屈駕來訪﹐余亦詣戰艦答禮。遂卽在漢臯邀集東客六七人﹐借西人酒市﹐命酒敍談。主客萍水相逢﹐歡若平生﹐余心感焉。余少遊西洋各國﹐習其語言文字﹐因略識其沿革立國緣由。夫西洋近百年來﹐風气盛開﹐講智術﹐精造器。惟生齒日繁﹐故航海東來﹐於是東洋諸國﹐因亦多事。我中國自古聖人教民重道不尙器﹐故制造器械﹐皆遠遜西人。兼以近來中國民俗苟安﹐士气不振﹐故折衝禦侮﹐常苦無策。惟日本與我華義屬同族﹐書亦同文﹐且文物衣冠﹐猶存漢﹑唐古制﹐民間禮俗﹐亦多古遺風﹐故其士知好義﹐能尙气節。當西人之東來﹐皆慷慨奮起﹐致身家國﹐不顧性命。當時又有豪傑如西鄕諸人輩出﹐皆通古今﹐能因時制宜﹐建策修國﹐制定國本。噫﹗日本今日之能振國威﹐不受外人狎侮﹐其亦有以夫﹗然嘗聞日本國人近日旣習西文技藝﹐往往重西學而輕漢文經書。余私心竊疑焉。今得識松枝君﹐咨詢底蘊﹐乃知其不然也。松枝原日本士族﹐幼年習西人兵略航船之術﹐然尢好中國文學﹐故能荷其國家重任。余於是益信日本所以致今日之盛﹐固非徒恃西洋區區之智術技藝﹐實由其國存有我漢﹑唐古風﹐故其士知好義﹑能尙气節故也。余不能操東語﹐前日與松枝晤談﹐用英語以酬對﹐未盡欲言﹐今聊書數語﹐以志景仰云爾。○士說

張文襄曾問余曰「外國各領事本文職而佩刀﹐何故﹖」余答曰「此士服也。西洋本以封建立國﹐一國之中﹐有貴族﹐有平民。平民脫民籍後﹐武者爲士﹐文者爲史。其服制﹕史則寬衣博帶﹐如今在中國牧師﹑神父所服者是﹔士則短衣佩刀。領事𨿽文職﹐亦屬士類﹐故遇大典禮則短衣佩刀﹐服士服也。」竊謂今日我中國有史而無士。考古制﹑通六書者爲史﹐在行伍者爲士﹐故有甲士﹑士卒之稱。兩漢﹑三國時﹐宰相猶以劍履上殿﹐爲當時朝廷特賜異數﹐然於此見古制尙存。是時﹐爲士者亦尙知士之本義。自唐以後﹐古制漸泯﹐乃以能文章應科第者爲士。於是名則爲士﹐實則爲史﹐士之本義全失矣。吾故曰﹕今日中國有史而無士。○在徳不在辮

近有英人名濮蘭徳者﹐曾充上海工部局書記官﹐後至北京爲銀公司代表。著一書曰《江湖浪遊》﹐所載皆瑣屑﹐專用譏詞﹐以揶揄我華人。內有一則曰《黼黻爲厲》。大致謂﹕

五十年來﹐我西洋各國因與中國通商﹐耗費許多兵餉﹐損失無數將士﹐每戰輒勝。及戰勝以後﹐一與交涉﹐無不一敗塗地。是豈中國官員之才智勝我歐人耶﹖抑其品行勝我歐人耶﹖是又不然。若論其才智﹐大槪卽使爲我歐人看門家丁﹐恐亦不能勝任。論其品行﹐亦大半穿窬之不如。如此等無才無品之人物﹐何我歐羅巴之欽使領事遇之﹐便觳觫畏懼﹐若不能自主﹐步步退讓﹐莫之柰何﹖其故安在﹖余於此事每以爲怪。研究多年﹐始得其中奧妙。蓋中國官之能使我西人一見而觳觫恐懼者﹐無他謬巧﹐乃其所服之黻黼爲之厲也。鄙人之意﹐以爲今日我西洋各國欲圖救交涉之失敗﹐亟宜與中國商訂新約﹕以後凡外務部及各省與我交涉之大小官員﹐不準掛朝珠穿黼黻﹐逼令攺用窄袖短衣﹑聳領髙帽﹐如我歐制。如此﹐黼黻卽不能爲厲於我﹐則我西人交涉庶不致於失敗矣。中國果能遵此新約﹐我西人卽將庚子賠款全數退還中國﹐猶覺尙操勝算也。

云云。按﹕如濮蘭徳以上所言﹐其藐視我中國已極。然君子不以人廢言﹐其言我中國黼黻衣冠能使西人畏懼﹐𨿽系戲言﹐亦未嘗無至理寓乎其中。孔子不云乎﹕「君子正其衣冠﹐尊其瞻視﹐儼然人望而畏之。」且嘗揆之人情﹕凡遇人之異於己者﹐我不能窺其深淺﹐則有所猜忌﹐故敬心生焉。遇人之同於己者﹐我一望而悉其底蘊﹐則無所顧畏﹐故狎心生焉。今人有以除辮變服爲當今救國急務者。余謂中國之存亡在徳不在辮﹐辮之除與不除原無大出入焉﹔獨是將來外務部衮衮諸公及外省交涉使除辮後﹐窄袖短衣﹐聳領髙帽﹐其步履瞻視﹐不知能使外人生敬畏心乎﹖抑生狎侮心乎﹖○自大

光緒十年﹐日本名下士岡千仞振衣氏來遊中國﹐曾撰《觀光紀遊》一書﹐內載其友人櫻泉氏論中國獘風一則。謂櫻泉遊學中士﹐其論獘風極爲的切。曰﹕

所貴於中土士大夫﹐重名教﹐尙禮讓﹐志趣髙雅﹐气象溫和﹔農工力食者﹐忍勞苦﹐安菲素﹐汲汲營生﹐汲汲治產﹐非我邦所能及也。而士人謂經藝﹐耗百年有限之力於白首無得之舉業。及其一博科第﹐致身顯貴﹐耽財賄﹐肥身家﹐喜得憂失﹐廉恥蕩然﹐不復知國家之爲何物。而名儒大家負泰斗盛名者﹐日夜穿鑿經疏﹐講究謬異。金石﹑說文二學﹐宋明以前之所無。顧炎武﹑錢大昕諸家以考證爲學以來﹐競出新意﹐務壓宋明﹔紛亂拉雜﹐其爲無用﹐百倍宋儒。其少有才气者﹐以詩文書畫爲釣名譽﹑博貨賄之具﹐玩物喪志﹐無補身心﹔風雲月露﹐不益當世。此亦與晉時老莊相距幾何﹖吏胥奴顏婢膝﹐奉迎爲風﹐望門拜塵﹐欺己賣人﹐自爲得計。商賈工匠﹐眼無一丁﹐妝貌炫價﹐濫造粗制﹐騙取人財。此猶可以人理論者。其最下者﹐狗盜鼠竊﹐不知刑憲爲何物﹔立門乞憐﹐不知穢污爲何事。其人輕躁擾雜﹐喧呼笑罵﹐此皆由風俗頹廢﹐教化不行者。嗚呼﹗政教掃地﹐一至此極﹐而侮蔑外人﹐主張頑見﹐傲然以禮義大邦自居。歐米人之以未開國目之﹐抑亦有故也。

云云。此日人櫻泉二十年前語也。猶憶道光末年徐松龕中丞名繼畬﹐撰《瀛環誌略》﹐當時見者﹐嘩然謂其張大外夷﹐橫被訾議﹐因此落職。自來我中國士大夫夜郎自大﹐其貽譏外人固不足怪。惟今日慕歐化者﹐又何前倨而後恭也﹖孔子曰「古之矜也廉﹐今之矜也忿戾。」所謂廉者﹐無他﹐擔知責己而不責人﹐但求諸己不求諸人而已。○依樣葫蘆

子曰「學而時習之。」朱子注謂﹕學之爲言效也。余竊謂學之義甚廣﹐不當作效字解。如僅作效字解﹐使後之爲學者﹐只求其當然﹐而不求其所以然﹐所謂依樣畫葫蘆者是也。猶憶中國嘉﹑幹間﹐初弛海禁﹐有一西人身服之衣敝﹐當時又無西人爲衣匠者。無已﹐招華成衣至﹐問﹕「汝能制西式衣否﹖」成衣曰「有樣式卽可以代辦。」西人檢舊衣付之﹐成衣領去。越數曰﹐將新制衣送來﹐檢視剪制一切均無差﹐惟衣背後剪去一塊﹐復又補綴一塊。西人駭問故﹐成衣答曰「我是照你的樣式做耳。」今中國銳意圖新﹐事事效法西人﹐不求其所以然﹐而但行其所當然﹐與此西人所雇之成衣又何以異與﹖噫﹗○學術

宋陸象山云﹕

爲學有講明﹐有踐履。《大學》致知格物﹐《中庸》博學審問﹑愼思明辧﹐《孟子》始條理者﹐智之事。此講明也。《大學》修身正心﹐《中庸》篤行之﹐《孟子》終條理者﹐聖之事。此踐履也。物有本末﹐事有終始﹐知所先後﹐則近道矣。欲修其身者﹐先正其心﹔欲正其心者﹐先誠其意﹔欲誠其意者﹐先致其知。致知在格物。自《大學》言之﹐固先乎講明矣。自《中庸》言之﹐學之弗能﹐問之弗知﹐思之弗得﹐辧之弗明﹐則亦何所行哉﹗未嘗學問思辧﹐而曰吾惟篤行之而已矣﹐是冥行者也。自《孟子》言之﹐則事蓋未有無始而有終者。講明之未至﹐而徒恃其能力行﹐是猶射者不習於教法之巧﹐而徒恃其有力﹐謂吾能至於百步之外﹐而不計其未嘗中也。故曰其至﹐爾力也﹐其中﹐非爾力也。講明有所未至﹐則材質之卓異﹐踐行之純篤﹐如伊尹之任﹐伯夷之淸﹐柳下惠之和﹐不思不勉﹐從容而然﹐可以謂之聖矣。而《孟子》顧有所不願學﹐拘儒瞽生﹐又安可以硜硜之必爲﹐而傲知學之士哉﹖然必一意篤實學﹐不事空言﹐然後可以謂之講明。若謂口耳之學爲講明﹐則又非聖人之徒矣。

云云。余謂宋代學者﹐偏在踐履﹐而不知講明﹐故當日象山乃有此論。今之學者﹐不特不知講明﹐而亦並不知士之所業何事。不以國無學術﹑無人材﹑無風俗爲憂﹐而齗齗以國無實業爲急務﹐遂至經生學士負赫赫山斗之名者﹐亦莫不將畢生精神注意於此。顧名思義﹐尙得謂讀書人耶﹖昔樊遲請家稼﹐子曰「吾不如老農。」請學圃﹐曰「吾不如老圃。」樊遲出﹐子曰「小人哉﹐樊須也。」○風俗

管異之《擬言風俗書》云﹕

臣聞之﹐天下之風俗﹐代有所敝。夏天尙忠﹐其敝爲野﹔殷人尙敬﹐其敝爲鬼﹔周人尙文﹐其敝也文勝而人逐末。三代已然﹐況後世乎﹖𨿽然﹐承其敝而善矯之﹐此三代﹑兩漢俗之所以日美也﹔承其敝而不善矯之﹐此秦人﹑魏﹑晉﹑梁﹑陳俗之所以日頹也。而俗美則世治且安﹐俗頹則世危且亂。天下之安危系乎風俗﹐而正風俗者必興教化。居今日而言興教化﹐則人以爲迂矣。彼以爲教化之興﹐豈旦暮可致者耶﹖而臣謂不然。教化之事有實有文﹐用其文則迂而甚難﹐用其實則不迂而易。夏﹑商﹑成周之事遠不可言﹐臣請以漢論之。昔者漢承秦敝﹐其爲俗也貪利而冒恥。賈誼所云「孳孳嗜利﹐同於禽獸者」也。自髙帝﹑孝文困辱賈人﹐重禁贓吏﹐遂不久而西漢之治成。其後中更莽禍﹐其爲俗也﹐又重死而輕節。逮光武帝重敬大臣﹐禮貌髙士﹐以萬乘而親爲布衣屈﹐亦遂不久而成爲東漢之治。由是言之﹐移風易俗﹐所行不過一二端﹐而其勢遂可以化天下不爲難也。

云云。我朝咸﹑同以前﹐科場獘竇百出﹐買槍手﹐通關節﹐明目張膽﹐習爲故常。及咸豐初年﹐某案出﹐朝廷震怒﹐將當朝宰相柏梭治以重典﹐天下悚然。由此科場舞獘之風少減。可見風俗之轉移﹐操之自上。朝廷能肅綱紀﹐實行不過一二端﹐卽足以使上下悚然﹐洗心革面耳。○政體

國朝潘耒上某學士書云﹕

某聞善爲治者﹐不務爲求治之名﹐而貴有致治之實。孔子曰「其人存﹐則其政舉。」後儒亦言有治人無治法。衰獘之世﹐法制禁令與盛世無殊﹐而不能爲治者﹐法意不相孚﹐名實不相副﹐上下相蒙﹐苟且成俗也。若徒恃科條以防姦﹐藉律令以止慝﹐有立法之名﹐無行法之實﹐竊恐彌縫掩護之獘﹐更有甚於前也。假如今制督撫地方官與在京大臣交通者革職﹐此其所得而禁者﹐輦下拜往之儀文耳。使在數千里外﹐私人往來﹐潛通貨賄﹐能知之乎﹖官吏坐贓滿十金者卽論死﹐審能如法﹐則人人皆楊震﹑鄧攸矣。度今之作吏者﹐能如是乎﹖夫立法遠於人情﹐則必有所不行。而法故在﹐則必巧爲相遁﹐掩覆之術愈工﹐交通之迹愈密﹐而議者且以爲令行禁止﹐中外肅淸也。夫天下未嘗無才﹐其才未嘗不能辦事﹐特患無以驅策而激勵之。於是以其才智專用之於身家﹐以其聰明專用之於彌縫掩護。設也一變其習﹐以其爲身家者爲朝廷﹐以其彌縫掩護爲拊循保障﹐則何事不可爲﹖何功不可立﹖所賴二三大臣爲皇上陳其綱領﹐辧其本末﹐以實心實意﹐振起天下之人材﹐以大機大權﹐轉移天下之積習﹐開誠布公﹐信賞必罰﹐正朝廷以正百官﹐以正方民﹐紀网肅而民生安矣。

云云。竊謂中國自咸﹑同以來﹐經粵匪攪亂﹐內虛外感紛至疊乘﹐如一叢病之軀﹐幾難著手。當時得一時髦郎中湘鄕曾姓者﹐擬方名曰「洋務淸火湯」﹐服若干劑未效。至甲午﹐癥大變﹐有儒醫南皮張姓者另擬方曰「新政補元湯」﹐性躁烈﹐服之恐中變﹐因就原方略刪減﹐名曰「憲政和平調胃湯」。自服此劑後﹐非特未見轉機﹐而病乃益將加劇焉。勢至今日﹐恐非別擬良方不可。昔宋蘇軾當哲宗初年﹐乞校正陸贄《奏議進禦札子》云「藥𨿽進於醫手﹐方多傳於古人。」玆姑撮錄前篇﹐爲正本淸源之論。倘有醫國手出﹐或有取於此﹐庶不無小補云爾。○看招牌

昔有一洋行主人作軍裝生意者﹐嘗與中國官場酬應﹐不時宴請各省委員以爲招徠。每宴會飯罷﹐出雪茄煙供客﹐槪用上品﹐價值不貲。而華客每每食未半﹐輒輕擲之。行主人性素吝且黠﹐以後宴客﹐卽暗易以最劣品之煙﹐而襲以最上品之煙盒。一日﹐有某省辦軍裝之道員﹐素自名爲熟悉洋務者﹐至該洋行主人家晚膳。食罷﹐主人出煙供客﹐道員瞷其所裝之盒﹐訝然曰「咦﹗我知此品一盒當值十洋。」卽抽取一枝含嚼之﹐噴其煙﹐揚揚自柰曰﹕『吾說十洋﹐味道果不錯。』」主人惟掩口胡盧。噫﹗西商在中國售洋貨﹐最重招牌﹐凡有仿冒其招牌者﹐必請官懲辦。蓋知中國不論貨之優劣﹐而但看招牌者耳。孔子曰「人莫不飲食也﹐鮮能知味也。」蓋有以夫﹗○愛才

國朝沈歸愚尙書有曰「昔歐陽文忠公之好士也﹐士有一言之合於道﹐不憚數千里求之。甚至過於士之求公。良以國家得一人﹐則轉相汲引﹐至於數世猶享其利﹐故好之如此其篤。」猶憶昔年張文襄督鄂時﹐督署電報房有畱學生梁姓者﹐領袖電報房諸生﹐專司譯電報事。向例﹐朔望行禮﹐署中文案委員與電報學生分班行禮。梁學生固與電報房諸生同立一處﹐文案委員無一與交語者。一日﹐文襄出堂受禮﹐見梁學生與電報諸生同立﹐則親攜出班外﹐置諸文案委員班﹐曰「汝在此班內行禮。」大眾愕然。此後文案委員見梁學生﹐則格外殷勤﹐迥非昔日白眼相待可比。昔日之梁學生﹐卽今日之外務部梁崧生尙書也。余記此非特藉以著官場炎涼之世態﹐亦以志文襄之知人愛才﹐眞有大臣風度也。○不自貴重

國朝張爾岐先生《蒿庵閒話》云「趙宣子囚叔向﹐樂王鮒欲爲之請﹐叔向弗應。室老咎之﹐曰﹕『祁大夫必能免我。』祁大夫卒免之。」其知人之明﹑處變之度不待言﹐至一段守身經國遠識更不可及。鮒﹐小人也﹐小人不可與作緣久矣﹐況受其脫囚之惠乎﹖受其惠而與之爲異﹐彼必有辭﹔徇其所欲﹐又將失己。君子之受制小人﹐身名坐隳者﹐皆自一事苟且階之。叔向寧不免其身﹐必不肯受小人之惠而爲所制﹐大臣之識也。」余謂「小人不可與作緣」一語﹐最有關系。昔柳子厚因附和王叔文黨﹐身名坐隳﹐遺恨千古。韓文公謂子厚少年時不自貴重﹐顧謂功業可立就﹐故坐廢退。夫以子厚之品之學﹐一不自貴重﹐卒不能自展其才以裨世用。至如今日以夤緣奔競爲能﹐不知人間有羞恥事者﹐尙望其挽回大局﹐宏濟時艱﹐得乎﹖○不拜客

唐李習之《薦所知於徐州張僕射書》云﹕

凡賢人奇士皆自所負不苟合於世﹐是以𨿽見之﹐難得而知也。見而不能知其賢﹐如勿見而已矣﹔知其賢而不能用﹐如勿知其賢而已矣﹔用而不能盡其才﹐如勿用而已矣﹔能盡其才而容讒人之所間者﹐如勿盡其才而已矣。故見賢而能知﹐知而能用﹐用而能盡其才﹐而不容讒人之所間者﹐天下一人而已。玆有二人焉皆來﹐其一賢士也﹐其一常常人了。待之禮貌不加隆焉﹐則賢者行而常常人日來矣。況其待常常人加厚﹐則善人何求而來哉﹗

丁未年﹐余隨張文襄人都﹐得識瑞仲蘭京卿﹐彼此契合﹐恨相見之晚。京卿問余曰「君今入都已拜乎﹖」余曰「我不拜客。」京卿曰「久聞君才學之名冠儕輩﹐余意君當久經騰達﹐乃至今猶屈抑在下﹐令人不解。今聞君言﹐余乃恍然悟矣。君竟不拜客﹐正無怪其然也。」彼此相視而笑。○自彊不息

「棠棣之華﹐偏其翻爾。豈不爾思﹐室是遠而。」子曰「未之思也﹐夫何遠之有﹖」余謂此章卽道不遠人之義。辜鴻銘部郎曾譯徳國名哲俄特《自彊不息箴》。其文曰「不趨不停﹐譬如星辰﹔進徳修業﹐力行近仁。」卓彼西哲﹐其名俄特。

異途同歸﹐中西一轍。勗哉訓辭﹐自彊不息。可見道不遠人﹐中西固無二道也。○猶龍

孔子適周﹐將問於老子﹐老子曰「子所言者﹐其人與骨皆已朽矣﹐獨其言在耳。且君子得其時則駕﹐不得其時﹐則蓬累而行。吾聞之良賈深藏若虛﹐君子盛徳容貌若愚。去子之驕气與多欲態色與淫志﹐是皆無益於子之身。吾所以告子﹐若是而已。」余謂虞舜﹐聖人也﹐而大禹猶戒之曰「無若丹朱傲。」孔子聖人也﹐而老聃亦戒之若此。誰謂孔子之所以成爲萬世純粹之聖學者﹐非愛老子此一番誥誡也耶﹖

