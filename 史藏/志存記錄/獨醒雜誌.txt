《獨醒雜誌》﹝宋﹞曾敏行●序

古者有亡書﹐無亡言。南人之言﹐孔子取之。夏諺之言﹐晏子誦焉。而孔子非南人﹐晏子非夏人也。南北異地﹐夏周殊時﹐而其言猶傳﹐未必垂之策書也﹐口傳焉而已矣。故秦人之火能及漆簡﹐而不能及伏生之口。然則言與書孰堅乎哉﹖𨿽然﹐言則怪矣﹐而言者有在亡也﹐言者亡則言亦有時而不堅也。書又可廢乎。書存則人誦﹐人誦則言存﹐言存則書可亡而不亡矣﹐書與言其交相存者歟。廬陵浮雲居士曾達臣﹐少刻意於問學﹐慨然有志於當世﹐非素隱者也。嘗與當世之士商略古今文章﹐前代之豪傑﹐知光武不任功臣﹐而知其有大事得論諫。知武侯終身無成﹐而知司馬仲達實非其對。知鄧禹之師無敵﹐而知其短於馭眾。知孫權之兵不勤遠略﹐而知其度力之所能。若夫以兵車爲活城﹐以紙鳶爲本於兵器﹐談者初笑之﹐中折之﹐卒服之。古之人固有生不用於時﹐而沒則有傳於後﹐夫豈必皆以功名之卓著哉﹗一行之淑﹐一言之臧﹐而傳者多矣﹐其不傳者亦不少也﹐豈有司之者歟﹖抑有幸不幸歟﹖抑其後世之傳不傳﹐亦如當時之用不用﹐皆出於適然歟﹖是未可知也。若達臣之志而不用世﹐是可嘆也。旣不用世﹐豈遂不傳世歟﹖達臣旣沒﹐吾得其書﹐所謂《獨醒雜誌》十卷。於其子三聘﹐蓋人物之淑慝﹐議論之予奪﹐事功之成敗﹐其載之無諛筆也。下至謔浪之語﹐細瑣之匯﹐可喜可笑可駭可悲咸在焉。是皆近世賢士大夫之言﹐或州裏故老之所傳也﹐蓋有予之所見聞者矣﹐亦有予之所不知者矣。以予所見聞者無不信﹐知予之所不知者無不信也。後之覽者﹐豈無取於此書乎﹖

郭熙乙巳十月十七日誠齋野客楊萬里序。

●卷一

蔡端明事母至孝﹐嘗步行遇一嫗﹐貌甚龍鐘﹐問其年﹐曰百單二矣。端明再拜﹐曰「願吾母之壽如嫗。」後果符其言。﹝蔡襄﹞

包孝肅公尹京﹐人莫敢犯者。一日﹐閭巷火作。救焚方急﹐有無賴子﹐相約乘變調公。亟走﹐聲喏於前曰「取水於甜水巷耶﹖於苦水巷耶﹖」公勿省﹐亟命斬之。由是人益畏服。﹝包拯﹞

向文簡公爲廬陵倅時﹐人未有知者。安城士人彭仲元﹐能以星歷知人禍福﹐文簡召問之﹐仲元曰「通判不必他問﹐不出十年位至公相。」文簡自廬陵罷官﹐閱數年卽大拜。仲元之術不吝於告人﹐吉凶壽夭不差毫髮﹐時人卽之者如市﹐後官於京師而卒﹐惜其術無傳焉。

皇祐元年﹐何正臣與毛君卿俱以七歲應童子科。君卿之慧差不及正臣﹐時皇嗣後未生﹐上見二人年甚幼而穎悟過人﹐特愛之﹐畱居禁中數日。正臣能作大字﹐宮人有以裙帶求書者﹐正臣書曰「《關雎》﹐后妃之徳也。」上嘗以梨一顆令二人分食之﹐君卿逡巡不應﹐上怪問其故。對曰「父母在上﹐不敢分離。」上大喜﹐以爲皆能知其大義。翌日﹐禦便殿﹐俱賜童子出身。正臣字君表﹐新淦洲上人﹐後仕至寶文閣待制。君卿字公弼﹐吉水龍城人﹐終於朝散大夫。

劉丞相名景宏﹐南唐時爲吉州牙將﹐刺史彭玕以吉州叛﹐攻陷郡縣﹐殺略吏民﹐協景宏以從。景宏度勢不敵﹐乃佯許之﹐隨之往來﹐故吉之城邑獨不被殘毀。玕旣敗﹐景宏以兵歸南唐﹐遂家吉之永新縣。嘗謂人曰「我僞從彭玕之協﹐可活萬人。吾𨿽不偶於時﹐後必有興者。」因號所居後山曰後隆。景宏旣沒﹐越三世而生丞相沆。沆之子孫皆榮顯﹐至今世祿不絕。﹝劉沆﹞

楊文公大年﹐美須髯。一日早朝罷﹐至都堂﹐丁晉公時在政府﹐戲謂之曰「內翰拜時須掃地。」公應聲曰「相公坐處幕漫天。」晉公知其譏已﹐而喜其敏捷﹐大稱賞之。天禧末﹐寇公諸人皆貶遠方﹐文公實預謀﹐而晉公愛其才﹐終不忍害也。

蔡元長嘗論薦毛友龍﹐召對﹐上問曰「龍者﹐君之象﹐卿何得而友之﹖」友龍不能對﹐遂不稱旨。退﹐語元長。元長曰「是不難對﹐何不曰『堯舜在上﹐臣願與夔龍爲友』﹖」他日再薦之﹐復召對﹐上問大晟樂。友龍曰「訛。」上不諭其何謂也。已而元長入見﹐上以問答語之﹐對曰「江南人喚和爲訛﹐友龍謂大晟樂主和爾。」上頷之﹐友龍乃得美除。﹝蔡京﹞

劉丞相沆衝之守陳州時﹐嘗夢登譙樓﹐抱鼓而寢。旣覺﹐家人告曰「夜漏不聞四鼓﹐何也﹖」明日﹐丞相問故﹐更吏對曰「夜將四鼓﹐有蜈蚣長三尺許﹐旋辟鼓上﹐惴恐莫敢近﹐遂不報四更。」丞相因悟昨夢﹐乃不之責。此與歐陽公聞楡莢香而悟身爲瞿鴿者何異。﹝劉沆﹞

劉偉明弇﹐少以才學自負﹐擢髙第﹐中詞科﹐意气自得﹐下視同輩。紹聖初﹐因遊一禪剎﹐時東坡謫嶺南﹐道廬陵﹐亦來遊﹐因相遇﹐互問爵裏姓氏。偉明遽對曰「廬陵劉弇。」蓋偉明初不知其爲東坡。自謂名不下人﹐欲以折服之也。乃復問東坡所從來。公徐應曰「罪人蘇軾。」偉明始大驚﹐逡巡致敬曰「不意乃見所畏。」東坡亦嘉其才气﹐相與劇談而去。

江南呼蜜爲蜂糖﹐蓋避楊行密名也。行密在時﹐能以恩信結人﹐身死之日﹐國人皆爲之流涕。予裏中有僧寺曰南華﹐藏楊﹑李二氏稅貼﹐今尙無恙。予觀行密時所徵產錢﹐較之李氏輕數倍。故老相傳云﹐煜在位時縱侈無度﹐故增賦至是。歐陽謂行密爲盜亦有道﹐豈非以其寬厚愛人乎。﹝李煜﹞

祖宗時﹐堂吏官止朝請郎。蔡元長爲相﹐多更攺祖宗制度﹐恐其議已﹐遂許至中奉大夫。宣和間﹐朝奉大夫以上至中奉大夫者凡五十餘人﹐𨿽有詔汰之而不能復舊﹐至今遂爲定制。﹝蔡京﹞

王冀公﹐新諭人﹐微時往觀社求祭肉。眾問爾爲誰﹐曰「我﹐秀才也。」眾曰「何所能﹖」曰「能詩。」時無紙筆﹐卽取炭畫豬皮上﹐曰「龍帶晚煙歸洞府﹐雁拖秋色入衡陽」。後之人謂此句有宰相气象。﹝王欽若﹞

汪聖錫幼年與羣兒聚學﹐有謁其師﹐因問能屬對者﹐師指聖錫﹐客因舉對云「馬蹄踏破靑靑艸。」聖錫應對曰「龍爪拏開淡澹雲。」客大驚曰「此子有魁天下之志。」聖錫年未冠﹐果廷試第一。

李仁甫《通鑑長編﹖仁宗皇帝紀》景祐二年三月丁巳﹐賜故鎭東軍節推毛洵家帛五十匹﹐米五十斛。洵﹐吉州人﹐進士及第﹐又中書判拔萃科。其父國子博士應佺﹐與其母卒於竇州。洵徒跣護喪歸裏中﹐負土成墳﹐毀瘠而卒。特卹之﹐卽予同裏毛子仁父子也。應佺與洵墓銘﹐皆余襄公靖所撰。應佺字子眞﹐罷竇州回﹐尙歷虔﹑筠﹑太平三州通判﹐以明道二年三月丁丑終於當塗官署。其配髙氏壽春縣君﹐終於池陽之舟次。次子溥﹐以毀卒。故余公銘之有曰﹕哀殞庭蘭﹐悲摧舞鸞。洵與兄漸奉喪歸葬於華原﹐結廬墓所﹐凡二十一月﹐毀瘠如初喪之儀﹐輿疾歸家﹐數日而卒。以孝行聞﹐詔賜粟帛以旌顯之。則子眞非卒於竇州。意者仁甫未嘗考余公墓銘耳。

天聖八年﹐應書判拔萃科者凡八人。仁宗皇帝禦崇政殿試之﹐中選者六人﹐余襄公﹐尹師魯﹐毛子仁﹐李惇裕﹐其二則失其姓名。問題十通﹐一問﹕戊不學孫吳﹐丁詰之﹐曰顧方略如何爾。二問﹕丙爲令長﹐無治聲﹐丁言其非百里才。壬曰君子不器﹐豈以小大爲異哉。三問﹕私有甲弩﹐乃首云止槊一張﹐重輕不同﹐若爲科處。四問﹕丁出見癸縲系於路﹐解左驂贖之﹐歸不謝而入﹐癸請絕。五問﹕甲與乙隔水將戰﹐有司請逮其未半濟而擊之﹐甲曰不可。及陣﹐甲大敗﹐或讓之﹐甲不服。六問﹕應受復除而不給﹐不應受而給者﹐及其小徭役者﹐各當何罪﹖七問﹕乙用牛釁鐘﹐牽引過堂下﹐甲見其觳觫﹐以羊易之。或謂之曰﹕見牛不見羊。八問﹕官物有印封﹐不請所由官司﹐而主典擅開者﹐合當何罪﹖九問﹕庚請復鄕飲酒之禮﹐辛曰古禮不相沿襲。庚曰澄源則流淸。十問﹕死罪囚﹐家無周親﹐上請﹐敕許充侍。若逢恩赦﹐合免死否﹖時襄公除將作監丞﹐知海陽縣﹐師魯武勝軍掌書記﹐知河陽縣﹐子仁鎭東軍推官﹐知宣城縣﹐惇裕大理寺丞﹐知華亭縣﹐皆以民事試之也。

毛子仁博學能文﹐年十九登進士﹐二十六中書判拔萃﹐時譽翕然。陳恭公﹐余襄公﹐杜祁公﹐王伯中﹐胥安道﹐李獻臣﹐王總之十二人﹐各爲詩以餞其歸。杜公詩有曰「判就十題彰敏妙﹐學窮千古見兼該。」其推重如此。子仁孝於其親﹐初爲撫州司法﹐以親養在遠乞罷。後知宣城縣﹐丁父憂﹐哀毀成疾。前死之夕﹐夢一絳袍童子持玉函﹐中有丹書﹐謂子仁曰「帝命召妝﹐使掌文籍。」覺而異之﹐次日疾甚﹐自謂必不能起。援筆爲贊曰「生爲幻人﹐死爲天眞﹐攺幻從眞﹐無根無塵。」書畢而逝。

故事﹐進士第一人﹐初命官以將作監丞﹐遷著作郎﹐次遷右正言。熙寧中﹐許衝元將以磨勘當遷﹐王荊公爲相﹐欲抑甲科三名前恩例擬令轉太常博士﹐太常博士與右正言同爲一等﹐然祖宗分別流品﹐以太常博士爲有出身人遷轉﹐非以待第一人也。荊公方下筆作太守﹐時堂吏以手約筆﹐具陳祖宗之制﹐荊公乃攺「太」字右筆作「口」字﹐衝元遂遷右正言。﹝許將﹐字衝元﹞

李氏建國﹐國中無馬﹐歲與劉鋹市易。太祖旣下嶺南﹐市易遂罷﹐馬益艱得。惟每歲入貢﹐得賜馬百餘匹耳。朝廷未悉其有無也。王師南伐﹐煜遣兵出戰﹐騎兵才三百﹐至瓜州﹐盡爲曹彬之裨將所獲。驗其馬﹐尙有印文﹐然後知其爲朝廷所賜也。﹝李煜﹞

王荊公《詩經義》成書﹐神宗令以進呈﹐閱其序篇未畢﹐謂荊公曰「卿謂朕比徳文王﹐朕不敢當也。」公曰「陛下進徳不倦﹐從諫弗咈﹐於文王何愧﹖」上曰「詩稱陟降庭止之類﹐豈朕所能﹖」公曰「人皆可以爲堯舜﹐陛下何自謙如此﹖」上搖首曰「不若攺之。」

廬山圓通寺在馬耳峯下﹐江左之名剎也。南唐時賜田千頃﹐其從數百眾﹐養之極其丰厚。王師渡江﹐寺僧相率爲前鋒以抗。未幾﹐金陵城陷﹐其眾乃遁去。使李煜愛民如僧﹐則其民亦皆知報國矣。

馬正惠公嘗珍其所藏戴嵩《鬥牛圖》﹐暇日展曝於廳前﹐有輸租氓見而竊笑﹐公疑之﹐問其故。對曰「農非知畫﹐乃識眞牛。方其鬥時﹐夾尾於髀間﹐𨿽壯夫膂力不能出之。此圖皆舉其尾﹐似不類矣。」公爲之嘆服。

謝民師名舉廉﹐新淦人﹐博學工詞章﹐遠近從之者嘗數百人。民師於其家置講席﹐每日登座講書一通。旣畢﹐諸生各以所疑來問﹐民師隨問應答﹐未嘗少倦。日辦時果兩盤﹐講罷﹐諸生啜茶食果而退。東坡自嶺南歸﹐民師袖書及舊作遮謁﹐東坡覽之﹐大見稱賞。謂民師曰「子之文﹐正如上等紫磨黃金﹐須還子十七貫五百。」遂畱語終日。民師著述極多﹐今其族摘坡語名曰《上金集》者﹐蓋其一也。嘗有稿本數冊﹐在其婿陳良器處﹐予省從良器學﹐屢獲觀焉。

王文康公晦叔﹐性嚴毅﹐見僚屬未嘗解顏。知河南日﹐梅聖兪時爲縣主簿﹐一日袖所爲詩文呈公。公覽畢﹐次日對坐客謂聖兪曰「子之詩有晉宋遺風﹐自杜子美沒後二百餘年不見此作。」由是禮貌有加﹐不以尋常待聖兪矣。﹝王曙﹐字晦叔﹐謚文康﹞

元祐初﹐後山在京師﹐聞徐仲車之孝行﹐遂致書以通殷勤﹐托其門人江季共端禮持以往。季共見仲車言曰「友人陳師道好賢樂善﹐介然不羣於流俗﹐聞先生之風﹐因願納交於下執。有書﹐托端禮以致於左右。」公欣然發緘﹐讀已﹐謂季共曰「陳君眞賢者﹐某𨿽未之見﹐子謂不羣於流俗﹐今讀其書辭﹐敢以爲信。然某年來未嘗以詩文入京﹐故不能爲謝﹐子其爲我謝之。」季共以告﹐後山曰「仲車之介﹐當於古人中求。他日掃門﹐未晚也。」聞者兩賢之。﹝徐積﹐字仲車﹞

今之風箏﹐古之紙鳶也﹐創始於韓淮陰。方是時﹐陳豨反於代﹐髙祖自將徵之﹐淮陰與豨約從中應﹐作紙鳶以爲期﹐謀敗身戮。而紙鳶之制﹐今爲兒戲。使木罌渡軍﹐沙囊壅水﹐皆如紙鳶之無成﹐則何以助漢王成業也。﹝韓信﹞

新淦縣道士何得一者﹐常人也。徽宗嘗夢有道士曰何得一者來見﹐遂以姓名及狀貌圖像求之。守令以其姓名之同﹐遂以聞﹐上大喜﹐卽令送至闕下。旣召見﹐山野齷齪﹐不能應對﹐甚不稱上意。時方集道流於寶錄宮作醮﹐因命得一預焉。建醮畢﹐授丹林郎遣歸。初﹐得一之有是命也﹐守令意其形於帝夢﹐必有所得﹐因問其有何技能。得一以爲昔浴於江中﹐得杖子狀如龍﹐又嘗噀水於壁間﹐成罨畫山水﹐守亦信之﹐具以表聞。後人詰其故﹐杖乃木根﹐初無他異。而噀水成畫者﹐因醉後嘔吐成瀝耳。至今人傳以爲笑。

徽宗初建寶錄宮設醮﹐車駕嘗臨幸。迄事之夕﹐道士以章疏俯伏奏之﹐逾時不起﹐其徒與旁觀者皆怪而不敢近。又久之﹐方起。上宣問其故﹐對曰「臣章疏未上時﹐偶值奎宿星官入奏﹐故少候其退。」上曰「奎宿何神﹖」對曰「主文章之星﹐今乃本朝從臣蘇軾爲之。」上默然。

●卷二

紹興甲戌﹐省試別院﹐以「中和節」爲詩題。舉人上請﹐主司答云「元宵已過﹐寒食未來。」蓋謂此二月節也。然按後漢《周舉傳》﹐太原郡舊俗﹐以介子推焚骸﹐有龍忌之禁﹐在其七月﹐咸言神靈不樂舉火﹐由是士民每中冬輒皆寒食﹐莫敢煙爨。老少不堪﹐間或寒死﹐故因謂寒食爲禁煙節。舉旣爲刺史﹐作弔書以解民之惑。則所謂寒食者﹐果何與於淸明耶﹖今人以淸明前三日爲寒食﹐不知又何據也。

劉丞相沆爲士人時﹐攜一僕赴禮部。夜臥﹐忽驚起哭﹐丞相怪問﹐僕曰「不祥殊甚﹐不敢言。」再三詰之﹐曰「夢主君爲人斫去頭。」丞相曰「此乃吉證﹐斫去頭﹐畱得項﹐我當爲第二人。」果於王拱辰榜第二人賜第。」﹝劉沆﹞

坡﹑谷同遊鳳池寺。坡公舉對云「張丞相之佳篇﹐昔曾三到。」山谷卽答云「柳屯田之妙句﹐那更重來。」時稱名對。張丞相詩云「八十老翁無品秩﹐昔曾三到鳳池來。」坡公蓋取此也。

漢博士選三科﹐髙爲尙書郎﹐次爲刺史﹐其不通政事者以久次補諸侯太博﹐此制最合人情。予嘗欲依仿漢制﹐以處今之特奏名進士。蓋特奏第五等人﹐皆以爲諸州助教﹐士人晚境至此﹐亦疲矣。然猶或至於納敕不願受者﹐辭其名而冀其祿也。

夫市井﹑巫醫﹑祝卜﹑技藝之流﹐孰不以助教自名﹐士人役役於科目而與之無別﹐宜其不樂聞也。予謂不若因補爲本貫州縣學職﹐以名次次第授之﹐自上而下﹐由州而邑﹐三歲而易﹐新故相代﹐蓋以州縣學職言之﹐則其名正﹐予之以三年之祿﹐則其禮優。況今居是職者﹐往往多後生新進﹐躐取而彊處之﹐人多不服﹐倘舉以授舊人﹐亦得尙齒之義。

範忠宣公寓居永州東山寺時﹐諸孫尙幼。一日戲狎﹐言語少拂寺僧之意﹐僧大怒﹐叱罵不已。公坐於堂上﹐僧誦言過之﹐語頗侵公﹐公不之顧。家人聞之﹐或以告﹐公亦不應。翌日﹐僧悔悟大慚﹐遂詣公致謝﹐公慰藉之﹐待之如初﹐若未嘗聞也。﹝範純仁﹐範仲淹子﹞

宣和中﹐太白見﹐甚髙。尙書劉公才邵時在中祕﹐見而嘆曰「是兵象也﹐國家其有外患乎﹖」因與僚友同觀﹐憂形顏色。未幾﹐敵犯畿甸。後周芑秀實來倅廬陵﹐贈詩云﹕劉郎校書天祿閣﹐太白下觀光昭灼。心知漢祀厄中天﹐夜半瞻星涕零落。尙書字美中。

王荊公在相位﹐子婦之親蕭氏子至京師﹐因謁公﹐公約之飯。翌日﹐蕭氏子盛服而往﹐意謂公必盛饌。日過午﹐覺饑甚而不敢去﹐又久之﹐方命坐﹐果蔬皆不具﹐其人已心怪之。酒三行﹐初供胡餅兩枚﹐次供彘臠數四﹐頃卽供飯﹐旁置菜羹而已。蕭氏子頗驕縱﹐不復下箸﹐惟啖胡餅中間少許﹐畱其四旁。公顧取自食之﹐其人愧甚而退。人言公在相位﹐自奉類不過如此。﹝王安石﹞

兩府例得墳院﹐歐陽公旣參大政﹐以素惡釋氏﹐久而不請。韓公爲言之﹐乃請瀧岡之道觀。又以崇公之諱﹐因奏攺爲西陽宮﹐今隸吉之永丰。後公罷政﹐出守靑社﹐自爲阡表﹐刻碑以歸。江行過采石﹐舟裂碑沈﹐舟人曰「神如有知﹐石將出。」有頃﹐石果見﹐遂得以歸﹐立於其宮。紹興乙卯宮焚﹐不餘一瓦﹐碑亭獨無恙﹐信有神物護持云。

毛文捷﹐字長卿﹐吉水人﹐淳化三年進士及第。王冀公與之爲同年生﹐雅相友善。文捷豪放不羈﹐冀公素奇之。景徳中﹐知舒州望江縣﹐冀公時知樞密院﹐薦知名士四十二人﹐文捷在其中﹐獨以韜略許之。眞宗召至闕下﹐親禦便殿﹐試以平西夏方略。文捷對極詳明﹐上大喜﹐除祕書省校書郎。其制詞云﹕毛文捷﹐通經典禮﹐廷對方謀﹐玆謂碩材﹐可宜旌勸。

夏英公帥江西日﹐時豫章大疫﹐公命醫制藥分給居民。醫請曰「藥𨿽付之﹐恐亦虛設。」公曰「何故﹖」醫曰「江西之俗﹐尙鬼信巫﹐每有疾病﹐未嘗親藥餌也。」公曰「如此則居死於非命者多矣﹐不可以不禁止。」遂下令捕爲巫者杖之﹐其著聞者黥隸他州。一歲﹐部內共治一千九百餘家。江西自此淫巫遂息。﹝夏竦﹞

範忠宣公謫永州﹐年七十餘矣。每朔望日﹐必陳列其家所藏四朝宸翰﹐及宣賜器皿於堂上﹐率其子孫羅拜其下。拜畢﹐緘藏如初。然後長幼相拜﹐啜茶而退。自始至及北歸﹐未嘗或輟。先君官零陵時﹐與公之去相望才二十餘年。士人多有識公者﹐具言如此。

國初﹐江西亦用鐵錢。嘗見玉笥山玉梁觀所藏經卷﹐尾有題字云﹕太平興國三年太歲戊寅﹐新淦縣揚名鄕胡某﹐使鐵錢一百二十貫足陌﹐寫經六十卷。玉梁觀後攺爲承天宮。

徽宗嘗內宴﹐顧問梁師成曰「先王樂以天下﹐憂以天下。今西北旣賓服﹐天下幸無事﹐朕因得遊宴耳。」師成對曰「臣聞聖人先天下之憂而憂﹐後天下之樂而樂。」上問蔡京曰「師成之言如何﹖」京曰「樂不可極爾。」上喜曰「京之言是也。」

寇萊公謫居道州﹐初至﹐不諳風土﹐欲得樓居以禦嵐瘴之气﹐而力不能舉。一日﹐與客言之﹐客曰「此易事。」乃以語郡人﹐於是爭爲出力營建﹐不日落成。及公薨﹐道之人繪公像祠於樓上﹐至今奉事惟謹。﹝寇準﹞

呂丞相大防微仲﹐罷相﹐以大觀文出知穎昌府。制有曰「攺元而後﹐與政歷九年之間。有國以來﹐首相踵三人之久。」蓋自國初至元祐﹐爲首相者﹐居位多止七八年耳。

大觀四年五月﹐彗星出於奎婁之間。又自三月不雨至五月﹐上頗焦勞。臺官吳執中等屢上章言蔡京罪惡﹐上亦浸薄京之所爲﹐遂降授太子少保致仕。給事中何昌言奏言「大臣被降責﹐須有章疏。及所得聖語文字﹐俱合過門下省。今京降官罷相﹐乃止有麻制。又錄黃各一道﹐並無事因。乞依自來體例﹐備今來行遣過門下省﹐作定本關報﹐庶使四方明知京之罪狀。」上從之﹐遂以章疏付外。何給事﹐字忠孺。

國朝自章聖﹐始命致仕者給半俸﹐然非得旨者不與﹐遵唐制也。唐人致仕﹐非有敕不給俸。今致仕者例給其半﹐與舊制異矣。

仁宗皇帝嘗閒步禁中﹐聞廡外有嘩者﹐稍逼聽之﹐乃二衛士。甲曰「人生富貴在命有無。」乙曰「不然﹐今日爲宰相﹐明日有貶削爲匹夫者。今日爲富家﹐明日有官藉而沒之者。其權正在官家耳。」因相與詰難﹐未服﹐故爭辧不已。帝因密識其人。一日﹐出金奩﹐封緘甚密﹐特呼乙送往內東門。行將達﹐忽心腹痛作﹐不堪忍﹐懼愆其期﹐偶與甲遇﹐令代捧以先。門司啟奩﹐乃得禦批云「去人給事有勞﹐可保明補官。」乙隨至﹐則辧曰「已得旨送奩﹐及門疾作﹐令甲代之爾。」門司覆奏﹐帝命與持至者﹐甲遂補官。

唐子西《內前行》﹐爲張天覺作也。天覺自中書侍郎除右僕射﹐蔡京以少保致仕﹐四海歡呼﹐善類增气。時彗星見而遽沒﹐旱甚而雨﹐人皆以爲天覺拜相感召所致。上大喜﹐書「商霖」二字以賜之﹐且謂之曰「髙宗得傳說﹐以爲用汝作霜雨。今朕相卿﹐非是之謂耶﹖」故子西之詩具言之﹐其詩云﹕內前車馬撥不開﹐文徳殿下聽麻回。紫微侍郎拜右相﹐中使押赴文昌臺。旄頭昨夜光照牖﹐是夕收芒如禿帚。明日化爲甘雨來﹐官家喚作調元手。周公禮樂未要作﹐致身姚宋也不惡。鄕來兩公當國年﹐民間斗米三四錢。

張楚僭僞﹐遣快行親事往廬州省視其家﹐經由淮南。向公子諲伯恭時爲發運使﹐因拘囚之﹐驗其文券﹐見南京副總管嘗資給其人甚厚﹐伯恭遂檄使勤王﹐有「不可污張巡﹐許遠之地」等語。後達上聽﹐深嘉伯恭之慷慨忠節也。

蔡絳約之﹐好學知趨向。爲徽猷閣待制時﹐作《西淸詩話》一編﹐多載元祐諸公詩詞。未幾﹐臣寮論列﹐以爲絳所撰私文﹐專以蘇軾﹑黃庭堅爲本﹐有誤天下學術。遂落職勒停。

祖宗官制﹐同是一官﹐而遷轉凡數等。自將作監主簿至祕書監﹐其遷秩各視其品。若卿列館職﹐則爲一等。出身人﹐則爲一等。蔭補人﹐則爲一等。雜流﹐則爲一等。所以甄別流品﹐爲至嚴密也。自諫議大夫至吏部尙書﹐其遷除則爲一等。蓋兩制﹐兩省官﹐皆極天下之選﹐論思獻納﹐號爲侍從﹐故不復分等級。然其超等而遷﹐則惟宰相執政而已。

湖湘官道﹐窮日之力僅能盡兩驛。父老相傳﹐以爲寇萊公爲丁﹑曹所誣蔑﹐謫爲道州司馬﹐欲以憂困殺之﹐陰令於衡湘間﹐十里則去一堠﹐以爲五里﹐故道裏之長如是。公旣居道﹐一日宴客﹐忽報中人傳敕來﹐且有持劍前行者﹐坐客皆失色﹐公不爲動。中人旣至﹐公謂曰「願先見敕。」中人出敕示﹐乃貶雷州司戶。因就郡僚假綠綬拜命﹐終宴而罷。

江西自國初以來﹐士人未有以狀元及第者。紹聖四年﹐何忠孺昌言始以對策居第一﹐里人傳以爲盛事。故謝民師有詩寄忠孺云「萬里一時開驥足﹐百年今始破天荒。」蓋記時人之語也。

東坡還至庾嶺上﹐少憩村店。有一老翁出問從者曰「官爲誰﹖」曰「蘇尙書。」翁曰「是蘇子瞻歟﹖」曰「是也。」乃前揖坡曰「我聞人害公者百端﹐今日北歸﹐是天佑善人也。」東坡笑而謝之﹐因題一詩於壁間云「鶴骨霜髯心已灰﹐靑松夾道手親栽。問翁大庾嶺頭往﹐曾見南遷幾个回。」

徐公師川嘗言東坡長短句有云「山下蘭芽短浸溪﹐松間沙路淨無泥。」白樂天詩云「柳橋晴有絮﹐沙路潤無泥。」淨潤兩字﹐當有能辯之者。

劉公仲偃自河東河北宣撫使召歸﹐除京城四壁守禦使。與時相議不合﹐鐫官落職奉祠。京城旣失守﹐敵欲得公﹐用事者詒公以割地遣詣敵營。敵得公喜甚﹐卽館於僧寺﹐遣人爲言國相知公名﹐將欲大用。公曰「偸生以事二姓﹐有死不可﹗」國相蓋謂粘罕﹐公守眞定時﹐敵人攻城不能下。再入寇而公已去﹐眞定遂陷﹐故以此知公也。車駕旣北狩﹐敵復遣人謂公曰「請以家屬北去﹐取富貴﹐無徒死。」公仰天大呼曰「有是乎﹖」召其指使陳灌謂曰「國破主遷﹐乃欲用我﹐我寧死耳﹗」卽手書片紙付灌持歸報其子﹐以衣絳自縊死。粘罕聞而嘆曰「是忠臣也。」令葬之。公薨八十日﹐其子始克具棺斂﹐顏色如生﹐人以爲忠節之气所致云。朝廷褒其死節﹐謚忠顯﹐又賜碑額爲「旌忠褒節」之碑。公名韐﹐建安人。

元祐初﹐山谷與東坡﹐錢穆父同遊京師寶梵寺。飯罷﹐山谷作艸書數紙﹐東坡甚稱賞之。穆父從旁觀曰「魯直之字近於俗。」山谷曰「何故﹖」穆父曰「無他﹐但未見懷素眞迹爾。」山谷心頗疑之﹐自後不肯爲人作艸書。紹聖中﹐謫居涪陵﹐始見懷素自敍於石揚休家﹐因借之以歸﹐摹臨累日﹐幾度寢食﹐自此頓悟艸法﹐下筆飛動﹐與元祐已前所書大異。始信穆父之言爲不誣﹐而穆父死已久矣。故山谷嘗自謂得艸法於涪陵﹐恨穆父不及見也。

米元章有嗜古書畫之癖﹐每見他人所藏﹐臨寫逼眞。嘗與蔡攸在舟中共觀王衍字﹐元章卽卷軸入懷﹐起欲赴水。攸驚問何爲﹐元章曰「生平所蓄未嘗有此﹐故寧死耳。」攸不得已﹐遂以贈之。

豫章晷漏﹐乃曾南仲所造。南仲自少年通天文之學﹐宣和初登進士第﹐授南昌縣尉。時龍圖孫公爲帥﹐深加愛重。南仲因請更定晷漏﹐帥大喜﹐命南仲召匠制之。遂範金爲壺﹐刻木爲箭﹐壺後置四盆一斛﹐壺之水資於盆﹐盆之水資於斛﹐其注水則爲銅虯張口而吐之。箭之旁爲二木偶﹐左者晝司刻﹐夜司點﹐其前設鐵板﹐每一刻一點﹐則擊板以告。右者晝司辰﹐夜司更﹐其前設銅鉦﹐每一辰一更﹐則鳴鉦以告。又爲二木圖﹐其一用木﹐薦之以測日景。其一用水﹐轉之以法天運。制器甚精﹐爲法甚密﹐皆前所未有。南仲夜觀乾象﹐每預言其遷移躔次。嘗言有某星某夜當過某分﹐時窮冬盛寒﹐仰臥牀上﹐徹其屋瓦以觀之。偶睡著霜下﹐遂爲寒气所侵而死。其學惜無傳焉。獨晷漏之制﹐其子嘗聞其大槪﹐今江鄕諸縣亦有令造之者。南仲名民瞻﹐廬陵睦陂人也。

南仲嘗謂﹕古人揆景之法﹐載之經傳雜說者不一﹐然止皆較景之短長﹐實與刻漏未嘗相應也。其在豫章爲晷景圖﹐以木爲規﹐四分其廣而殺其一﹐狀如缺月﹐書辰刻於其帝爲基以薦之﹐缺上而圓下﹐南髙而北低﹐當規之中植鍼以爲表﹐表之兩端﹐一指北極﹐一指南極。春分已後﹐視北極之表。秋分已後﹐視南極之表。所得晷景與刻漏相應。自負此圖以爲得古人所未至。予嘗以其制爲之﹐其最異者﹐二分之日﹐南北之表皆無景﹐獨其側有景﹐以其側應赤道﹐春分已後日入赤道內﹐秋分已後日出赤道外﹐二分日行赤道﹐故南北皆無景也。其制作窮賾如此。

●卷三

東坡北歸至嶺下﹐偶肩輿折杠﹐求竹於龍光寺。僧惠兩大竿﹐且廷東坡飯。時寺無主僧﹐州郡方令往南華招請。未至﹐公遂畱詩以寄之﹐詩云「斫得龍光竹兩竿﹐持歸嶺北萬人看。竹中一滴曹溪水﹐漲起江西十八灘。」謂贛石也。東坡至贛﹐畱數日﹐將發舟﹐一夕江水大漲﹐贛石無一見。越日而至廬陵﹐舟中見謝民師﹐因謂曰「舟行江漲﹐遂不知有贛石﹐此吾龍光寺讖也。」民師問其故﹐東坡因舉以詩之本末。

秦少遊﹐駕方回﹐相繼以歌詞知名。少遊有詞云「醉臥古藤陰下﹐了不知南北。」其後遷謫﹐卒於藤州光華亭上。方回亦有詞云「當年曾到王陵鋪﹐鼓角悲風。千歲遼東﹐回首人間萬事空。」後卒於北門﹐門外有王陵鋪。人皆以爲詞讖云。

秦少遊之子湛﹐自古藤護喪北歸﹐其婿範溫候於零陵﹐同至長沙﹐適與山谷相遇。溫﹐淳夫之子也。淳夫旣沒﹐山谷亦未弔其子﹐至是﹐與二子者執手大哭﹐遂以銀二十兩爲賻。湛曰「公方爲遠役﹐安能有力相及。且某歸計亦粗辦﹐願復歸之。」山谷曰「爾父﹐吾同門友也。相與之義幾猶骨肉。今死不得預斂﹐葬不得往送﹐負爾父多矣。是姑見吾不忘之意﹐非以賄也。」湛不敢辭﹐旣別﹐以詩寄二子﹐有曰「昔在秦少遊﹐許我同門友。」又曰「範公太史僚﹐山立乃先達。」又曰「秦郎水江漢﹐範郎器鼎鼐。逝者不可尋﹐猶喜二子在。」又曰「往時髙交友﹐宰木已樅樅。今我二三子﹐事業在燈窗。」今集中載《晚泊長沙走筆寄秦處度範元實》五詩是也。前輩於死生交友之義如此。

紹興庚辰殿試﹐上取特奏名進士試卷閱之。一日禦小殿﹐召對讀問云「鶴鳴卻寫作鶴嗚﹐嗚呼卻寫作鳴呼。何也﹖」臨川人李徳遠浩﹐時以刪定官充對讀﹐卽啟云「臣讀至此﹐亦竊疑之。然以其本正如此﹐不敢攺易。嘗以鍼穿記其側﹐乞宣正本審驗。」上令取視之﹐果如其言﹐稱嘆徳遠之精審者久之。

客捨中有題詩一聯雲﹕水向石邊流處冷﹐風從花裏過來香。或云唐人詩﹐亦妙句也。

杜少陵卒於荊楚﹐歸葬於陜﹐此元微之墓志所載。而衡之耒陽有少陵墓﹐史氏因以爲聶令具牛酒迎之﹐一夕大醉而卒﹐故聶令因爲之槁葬。微之之志云「旅殯嶽陽﹐其孫元和中攺葬於鞏﹐請志其墓。」當以是爲正﹐史氏未詳本末也。陶母不知終於何地﹐而今陶母墓在在有之﹐新淦闤闠中亦有陶母墓。李太白世傳乘醉捉月溺死於水﹐今日墓在采石﹐又在州東靑山﹐一所而有二墓。耒陽少陵墓﹐殆此類耳。

梅聖兪《送歐陽辟晦夫詩》有曰「我家無梧桐﹐安可久棲。鳳巢在桂林﹐烏哺不得共。」晦夫﹐桂林人﹐嘗從聖兪學﹐及其南歸﹐故以是詩贈之。蘇明允初至京師時﹐東坡與子由年甚少﹐人鮮有知者。聖兪獨奇之﹐故贈明允詩有云「歲月不知老﹐家有雛鳳凰。百鳥戢羽翼﹐不敢呈文章。」後東坡謫海南﹐過合浦﹐始識晦夫。談論累月﹐晦夫因出聖兪贈行之詩。東坡讀畢﹐執晦夫手笑曰「君年六十六﹐余𨿽少一而白髮蒼顏﹐大略相似﹐困窮亦不甚相遠﹐聖兪所謂鳳例如此。天下皆言聖兪以詩窮﹐吾二人又窮於聖兪之詩﹐可不大笑乎。」

東坡嘗與山谷論書﹐東坡曰「魯直近字𨿽淸勁而筆勢有時太瘦﹐幾如樹梢桂蛇。」山谷曰「公之字固不敢輕議﹐然間覺褊淺﹐亦甚似石壓蝦蟆。」二公大笑﹐以爲深中其病。

玉笥飈禦廟﹐乃西獄之別祠﹐初爲云騰廟。許覺之書三大字﹐後攺賜今名。唐之神多唐衣冠﹐傳聞其像皆唐所塑﹐帝像不冕而冠﹐蓋章聖東封後始冊帝號。土人屢欲更像﹐迄不得。

卜水旱疾疫﹐有禱輒應。遠近數百里舉子當秋賦﹐亦皆往謁。如因劉公美中嘗致禱﹐神降之夢﹐有詩云「來年三月春盛時﹐驊驑穩步金街西。」劉公自是舉進士﹐中詞科﹐出入中外﹐終於兵部尙書﹐顯謨閣學士﹐故皆以爲夢之符如是。外舅謝公世林方捨法盛時﹐再貢不第﹐其居距祠下不數里﹐歲時奉祠惟謹。一日﹐以科目禱焉﹐夢中亦得詩句云「欲畱年少待富貴﹐富貴不來年少去。」乃樂天詩也。外舅自是不復南宮大廷之試﹐尋以疾終。

玉笥山淸眞宮﹐乃太秀法樂洞天。兩山回合﹐澗水橫陳﹐門外三峯如削玉﹐古木壽藤﹐幽森淸峭。環此山十里無居人﹐道書謂九天司命眞君在焉。輒以血食入宮﹐中夜必有光怪﹐或自外茹之而來宿者﹐夜亦驚魘不能寐。凡病於宮中垂死必不可生者﹐气厭厭不絕﹐必舁出十里外乃絕。相傳雲山中不容有死气﹐此最異也。

範信中名寥﹐爲士人時慷慨好俠﹐故山谷詩《寄校理範寥》有「黃犬蒼鷹伐孤兔」之句。舒州張懷素以幻術遊公卿間﹐號落魄野人﹐與朝士吳安詩子侄吳侔﹑吳儲等結連﹐信中以其謀爲不靖也﹐欲入京告變﹐而無其資。湯東野實資送之﹐朝廷逮捕懷素等﹐窮竟其事﹐大觀元年獄成﹐坐累者餘百數﹐而侔﹑儲十數人皆處極刑﹐𨿽其父母亦皆竄貶。信中獲賞賫甚厚﹐乃推以與東野﹐故東野由監簿積累至從官﹐寥亦以供備庫副使累遷諸路戎鈐﹐晚年終於閩中。

丁晉公家﹐書畫塡委。南遷之日﹐藉其所藏﹐得李成山水寒林九十餘軸﹐他物往往稱是。初﹐晉公自兩制出守金陵﹐陛辭之日﹐章聖以八幅袁安《臥雪圖》賜之﹐帝題云「臣黃居寀定到神品。」蓋不知爲誰筆也。其所畫林石廬舍之所﹐人物苦寒之態﹐無不逼眞。侈上之賜﹐於金陵城西北隅築堂曰賞心﹐施此圖於巨屏﹐觀者驚異﹐乃知公之嗜畫﹐上且時有以增益之也。﹝丁謂﹞

往有從官典藩﹐數與賊戰不利。旣召還﹐一日於朝路中戲同列曰「衣冠佩玉而旋﹐舍人給事。」蓋其人欲溲溺﹐而時適兼二職耳。未及對﹐熊叔雅應聲曰「棄甲曳兵而走﹐安撫尙書。」聞者以爲善對﹐而被誚者不堪。

祖宗時﹐知開封府多以翰林學士爲之﹐若除知制誥給諫待制卿列﹐則爲權發遣﹐然須用天下之望﹐且有政術者。姜公遵謂之姜擦子﹐薛公奎謂之薛出油﹐皆以爲政淸嚴公正﹐使人愛而畏之。若包孝肅之政﹐至今人以爲稱說。然知府事者﹐亦未有不爲執政也。

「崇寧」錢文﹐徽宗嘗令蔡京書之﹐筆畫從省﹐「崇」字中以一筆上下相貫﹐「寧」字中不從心。當時識者謂京有意破宗﹐無心寧國﹐後乃更之。

徽宗初攺元曰建中靖國﹐本謂建大中之道﹐無熙寧元祐之分也。將令學士撰詔﹐曾子宣言建中乃唐徳宗幸奉天時年號﹐不若更之。上曰「太平亦梁末帝禪位年號﹐太宗用之﹐初何嫌焉。」遂下詔不疑。蔡京復用﹐盡變初元之政﹐攺元曰崇寧。崇寧者﹐謂崇熙寧也。

永州士人有登第者﹐範忠宣公實識之。一日問客曰「某人何故未歸﹖」對曰「將試教官。」公不悅﹐曰「初登第﹐當勤吏事。若爲教官﹐是自惰也。」嘆惜久之。

胡安定居湖學﹐建治道齋﹐俾講政事者居之。劉彜以論治水見稱﹐後治郡﹐率能興水利。彜守章貢﹐州城東西瀕江﹐每春夏水潦入城﹐民嘗病浸﹐水退則人多疾死﹐前後太守莫能治。彜至﹐乃令城門各造水窗﹐凡十有三間﹐水至則閉﹐水退則啟﹐啟閉以時﹐水患遂息。

東坡守徐州﹐作《燕子樓》樂章﹐方具稿﹐人未知之。一日﹐忽哄傳於城中﹐東坡訝焉。詰其所從來﹐乃謂發端於邏卒﹐東坡召而問之﹐對曰「某稍知音律﹐嘗夜宿張建封廟﹐聞有歌聲﹐細聽乃此詞也。記而傳之﹐初不知何謂。」東坡笑而遣之。

杜鎬在江南時﹐待試於有司。一日﹐旅邸方晝寢﹐忽有鼠銜文一卷﹐自門竇而入。鎬寤而逐之﹐鼠不驚走﹐以書置之牀前而去。取其書而觀之﹐乃《孝經注疏》也。鎬心異其事﹐遂取讀數過。旣入試﹐問題正出疏中。鎬遂中選。

章伯益名友直﹐郇公之族子也。郇公嘗欲以郊恩奏補﹐辭不願受。皇祐中﹐廷臣以文行論薦﹐召試玉堂﹐亦以疾辭﹐時有詔太學篆石經﹐廷臣復薦之﹐伯益不得已﹐遂至闕下。篆畢﹐除將作監簿﹐伯益固辭﹐朝廷知其不願仕﹐亦不之彊。伯益書畫今皆名世﹐惟詞章不多見焉。

歐陽公之父崇公﹐與母韓國太夫人﹐皆葬於沙溪瀧岡。胥﹑楊兩夫人之喪﹐亦歸祔葬。公辭政日﹐屢乞豫章﹐欲歸省墳墓﹐竟不得請﹐裏中父老至今相傳云﹕公葬太夫人時﹐嘗指其山之中﹐曰「此處他日當葬老夫。」後葬於新鄭﹐非公意也。

斫琴貴孫枝﹐或謂桐本已伐旁有蘗者爲孫枝﹐或謂自本而岐者爲子幹﹐自子幹而岐者爲孫枝。凡桐遇伐去﹐隨其萌蘗﹐不三年可材矣。而自子幹岐生者﹐𨿽大不能拱把。唐人有百衲琴﹐𨿽未詳其取材﹐然以百衲之意推之﹐似謂眾材皆小﹐綴葺乃成﹐故意其取自子幹而岐生者爲孫枝也。孫枝旣難得﹐縱有﹐非久藏未可用。今人求之老屋間﹐得其材﹐當試於水中﹐沒入數尺﹐徐觀其浮﹐取其陽者用之﹐此亦古人遺意。若僧寺木魚﹐歲年𨿽久﹐而扣擊之餘﹐聲散質傷﹐不足用也。

世寶雷琴﹐鄕人董時亮蓄一琴﹐以爲雷氏舊物。予嘗見之﹐顧莫能辯也。紹興中﹐偶一部使者聞之﹐因願得以供上方。時亮未許﹐則借觀而固畱之﹐以白金五百兩爲謝﹐卽日以獻內府。辧之﹐曰「琴古且異﹐以爲雷琴則欺矣。」卻不納。獻者念費之博﹐返琴而索銀﹐更謂時亮曰「倘以爲無虛辱﹐則請畱百金。」時亮聞之﹐喜曰「以琴歸我﹐正所欲也﹐銀何用之。」盡舉而復之﹐封識尙存﹐聞者莫不嘆服。時亮名正工﹐官至朝議大夫﹐而家無生理﹐後其子仕嶺表死﹐不知琴今歸誰氏。

廣南風土不佳﹐人多死於瘴癘。其俗又好巫尙鬼﹐疾病不進藥餌﹐惟與巫祝從事﹐至死而後已。方書﹐藥材未始見也。

景徳中﹐邵曄出爲西帥﹐兼領漕事﹐始請於朝﹐願賜聖惠方與材之費﹐以幸一路。眞宗皆從其請﹐歲給錢五百緡﹐今每歲夏至前﹐漕臣制藥以賜一路之官吏﹐蓋自曄始。

岐山西北十餘里有周公祠﹐祠後山下泉湧出﹐甘冽特異於他所﹐土人謂之潤徳泉。相傳云有大變則涸而不流。崇寧中﹐泉脈忽竭﹐山下人浚而深之﹐始得涓滴﹐終不能復舊也。

興國富池廟碑神﹐乃三國吳將甘寧也。紹興初﹐巨盜李成旣渡江﹐破江州﹐欲入豫章大掠江西諸郡﹐來禱於廟以決所向﹐持環珓擲之﹐幾及地﹐忽躍起髙丈餘﹐墜神所坐之後。賊驚曰「神不我與矣。」遂轉戰而之湖南。江西不被李成之虐者﹐皆神之賜也。後郡守以聞於朝﹐加封王爵﹐敞大祠宇﹐龕藏環珓﹐而表之曰靈珓。

東坡《水龍吟》笛詞﹐髙云翔云「後之箋釋者﹐獨謂楚山修竹如雲﹐是蘄州出笛竹。至異材秀出千林表之語﹐不知是東坡敍取材法也。凡竹林生﹐後長者必過前竹。其不能過者多死。一林內特一竹可材﹐遠而望之﹐或伐取數十百竿﹐錯亂終不可識。蔡邕仰視柯亮屋椽﹐得奇材﹐不待如此求之。而邕後無至鑑﹐獨有此法可求耳。」云翔嘗赴禮部﹐與仲兄及諸鄕人飲於酒肆﹐有數老樂工相近﹐談論音律﹐云翔微笑。其人乃前致敬曰「某輩大晟府舊人﹐適有所談而諸學士發笑﹐必某言不協理也。」云翔時已酒酣﹐乃取其笛弄之﹐諸工駭聽失色﹐設拜而去。次日﹐詣云翔之館求教﹐云翔辭之。云翔洞曉音律﹐能移宮轉羽﹐子弟朋友間無能授其法。再舉不第而死。云翔名驤﹐吉水人。

劉執中彜﹐知虔州﹐以其地近嶺下﹐偏在東南﹐陽气多而節候偏﹐其民多疫﹐民俗不知﹐因信巫祈鬼﹐乃集醫作《正俗方》﹐專論傷寒之疾。盡藉管下巫師﹐得三千七百餘人﹐勒之﹐各授方一本﹐以醫爲業。楚俗大抵尙巫﹐若州郡皆仿執中此舉﹐亦政術之一端也。

孔毅甫爲舉子時﹐嘗夢有以五色綫系角黍來饋者﹐毅甫食之旣。其年試於南宮﹐遂中選。

大觀中﹐士人李彪久畱太學﹐慷慨好直言。睹時政之獘﹐欲上書論其事。蔡氏之黨知之﹐乃密以告。元長大怒﹐付獄推治﹐且謂開封尹曰「李彪狂妄﹐死有餘責。」人懼﹐莫敢救者。會張天覺代相﹐彪得從末減。後元長復位﹐欲竟其事﹐遂流彪於海外。

●卷四

嶽將軍旣死﹐部下多奇才。時旣寢兵﹐稍稍引去。有何宗元者﹐積功至修武郎。一日﹐棄官竟入玉笥山﹐結屋數椽於山之三會峯上﹐蓋樵牧所不至﹐居五年﹐往來宮觀間﹐與道流頗相善。一日忽謂之曰「來日我居庵作少事﹐子來訪我﹐則先擊石﹐若庵中有聲相應則不須來。」道流如其言。數日後﹐乃始訪之。擊石數四﹐寂無應者﹐懼而退。又數日﹐率眾再往﹐啟其戶視之﹐則何被髮而逝。時方秋暑﹐不知其死已幾日﹐而面貌如生﹐亦可謂之不凡矣。

花光仁老作墨花﹐陳去非與義題五絕句﹐其一云﹕含章檐下春風面﹐造化功成秋兔毫。意足不求顏色似﹐前身相馬九方臯。徽廟見而喜之﹐召對擢用。畫因詩重﹐人遂爲此畫。紹興初﹐花光寺僧來居淸江慧力寺﹐士人楊補之﹑譚逢原與之往來﹐遂得其傳﹐補之所作﹐後益超出﹐格韻尢髙。然觴次醉餘﹐𨿽娼優墻壁肯爲之﹐他有求者往往作難。逢原每不樂補之所爲﹐而墨花實不逮﹐惟長於平遠﹐遇志同气合者始爲作之。若以遊藝請﹐則牢辭固拒﹐如不願聞。故其畫亦不多見﹐人亦不知其名也。

古者四時變新火﹐今人苟簡﹐家所用火不知何從來﹐亦不計其歲年也。兒時在湖湘﹐見一僧捨有長明燈﹐眾云燈有神異﹐其焰不熱。試以指炙之﹐信然。後加考究﹐凡道宮佛屋神祠中多置此燈﹐有數百年者﹐焰靑而昏﹐往往皆不甚熱。蓋久則力盡爾。今人但知擇水﹐初亦非深知水味﹐獨以淸渾甘寒有易曉者﹐如火齊烹飪﹐气焰著人﹐與水功用一等﹐苟不必變﹐古人何苦多事。

汪彥章爲豫章幕官。一日﹐會徐師川於南樓﹐問師川曰「作詩法門當如何入。」師川答曰「卽此席間杯柈果蔬﹐使令以至﹐目力所及﹐皆詩也。君但以意剪財之﹐馳驟約束﹐觸類而長﹐皆當如人意。切不可閉門合目﹐作鐫空妄實之想也。」彥章頷之。逾月﹐復見師川曰「自受教後﹐準此程度﹐一字亦道不成。」師川喜謂之曰「君此後當能詩矣。」故彥章每謂人曰「某作詩句法﹐得之師川。」

丰中丞相之名稷﹐紹聖間數任言責﹐有正直之聲。與章質夫友善﹐而不樂章子厚。與曾子固友善﹐而不樂曾子宣。其論子厚﹑子宣章疏﹐皆直指陳不少恕。初不以質夫﹑子固之故﹐而爲之掩覆也。

政和三年﹐蔡京自杭召還﹐三入相矣。時大柄多歸北司﹐京求爲固寵祿﹐保富貴之計。於是內興大役﹐外招彊敵﹐攺定太宰﹑少宰之制﹐更立帝姬﹐命婦之號﹐欲絕天下之議已﹐盡假禦筆以行之。

孔經甫文仲爲臺州司戶日﹐範蜀公舉應制科。經甫對策﹐極言靑苗﹐免役之害﹐語大忤。直宋次道爲初考﹐以入三等。王禹玉覆考﹐降一等。韓特國詳定﹐從初考。王荊公見而惡之﹐密啟於上﹐以禦批點之﹐遂下詔發還本任。孫給事固封還制書﹐極言其不可。經甫將歸﹐往見蜀公﹐公嘆息其不遇。經甫曰「苟不負科目及公知人之鑑﹐足矣。不敢以窮達爲念也。」公甚壯之﹐謂曰「君气節如此﹐無替古人。惟不替今日之志﹐則某之所願也。」經甫元祐中爲諫議大夫﹐果以抗直爲時所推重云。

孔經甫年六七歲能作詩﹐其父司封君嘗對客﹐召經甫侍立﹐客命經甫爲《蓮實詩》﹐經甫立成。記其一聯云「一莖靑竹初出水﹐數个黃蜂占作窠。」語𨿽未工﹐而比類親切﹐客大奇之。經甫自此知名。

毛公弼守泗洲﹐病泄痢﹐久不愈。及罷官歸﹐遂謁龐安常求醫。安常診之﹐曰「此丹石毒作﹐非痢也。」乃煮葵菜一釜﹐命公弼食之﹐且云「當有所下。」明日﹐安常視之﹐曰「毒未去。」問食幾何才進兩盂。安常曰「某煮此藥﹐升合銖兩自有制度﹐不盡不可。」於是再煮﹐彊令進之。已乃洞泄斕斑五色﹐安常視之﹐曰「此丹毒也﹐疾去矣。但年髙人久痢﹐又乍去丹毒﹐腳當弱﹐不可復餌他藥。」因贈牛膝酒兩瓶﹐飲習﹐遂彊如初。公弼有一女﹐嘗苦嘔吐﹐亦就求醫。安常與之藥﹐曰「嘔吐疾易愈﹐但此女子能不嫁﹐則此病不作。若有娠而嘔作﹐不可爲矣。」公弼旣還家﹐以其女歸沙溪張氏。年餘而孕﹐果以嘔疾死。世傳安常醫甚神﹐余耳目所接如此﹐所傳當不誣矣。

柳耆卿風流俊邁﹐聞於一時。旣死﹐葬於棗陽縣花山。遠近之人每遇淸明日﹐多載酒肴﹐飲於耆卿墓側﹐謂之弔柳會。

江州徳化縣楚城鄕﹐乃陶淵明所居之地﹐詩中所謂柴桑者。宣和初﹐部刺史卽其地立陶淵明祠﹐洪芻駒甫爲之記。祠前橫小溪﹐溪中盤屹一石人﹐謂淵明醉石也。土人遇重九日卽攜酒擷菊酹奠祠下﹐歲以爲常。

裏中有峻嶺﹐號曰王嶺﹐相傳彭玕反於吉州﹐僭號稱王﹐南唐遣兵徵之﹐彭玕數敗﹐遂退保於此以死守。余嘗登嶺﹐上可置數萬人﹐倉廩府庫皆有遺址。至有一所﹐曰相公平﹐足見玕之僭也。旁有山﹐視王嶺爲卑小﹐曰張欽寨﹐以爲南唐遣欽來討之﹐駐兵其上。玕有謀土曰劉守眞﹐挾邪術﹐能呼風噀雨﹐故欽與戰輒不利。距嶺三十里有山曰云火峽﹐玕之先壠在焉。後守眞死﹐欽復遣人發其先壠﹐棺上有小赤蛇﹐蛇兩旁有蟻﹐運土爲弓劍形﹐已而玕敗。今循驛道而上有劉仙堠﹐其旁有劉仙師壇﹐皆劉之遺迹。土人遇旱禱於壇下﹐間亦雨應。

湖湘巖竇中多石燕﹐附石而生﹐狀如海物中瓦壠。每天雨﹐則迸出墮地。采以入藥﹐以左右顧分雌雄﹐性太熱。時有虞都巡者﹐先君同僚也﹐自言服之﹐其法每取雄者十枚﹐煆之以火﹐透紅則出而漬酒中﹐候冷復煆﹐旣鍛復漬﹐如是者無算度。干酒一升﹐乃取屑之。每早作﹐以二錢七擦齒上﹐漱咽以酒。虞時年五十﹐服此藥二年﹐膚髮甚澤﹐才如三十許人﹐自謂服藥之功。一日﹐忽覺熱气貫兩目﹐睛突出﹐痛不堪忍而死。因思人服金石藥﹐鮮有不爲其所毒者。

零陵淡山有石巖﹐中空﹐可容千人。東南有石窗﹐眺望甚遠。相傳以爲其地宜淡竹﹐而山因得名。或云舊有淡姓人居之﹐故曰淡山。秦時有隱者曰周貞實﹐嘗隱於巖中。始皇好神仙方士﹐或薦貞實﹐始皇召之﹐使凡三往﹐貞實不起﹐遂化爲石巖。去州二十餘里﹐旁有寺觀﹐往來者無虛日。土人謂巖之幽勝﹐當與浯溪朝陽等。元次山居是邦而獨無品題﹐甚可怪也。山谷謫宜州時嘗至巖下﹐今其詩之卒章曰「惜哉次山世未顯﹐不得雄文鑱翠瑉。」蓋紀永人之語。

神宗嘗對執政言「呂誨墓志是司馬光撰﹐劉航書﹐航亦無所顧忌耶﹖」韓絳子華不知上意﹐因解曰「航初許光爲書石﹐後欲悔之而不敢食言﹐亦甚恐懼也。」上曰「苟恐懼﹐則不爲書矣。」子華不能對。

王荊公退居金陵。一日﹐與門人山行﹐少憩松下。公忽回顧周種﹐曰「司馬十二﹐君子人也。」種默不對。公復前行﹐言之再四﹐人莫知其意。公此時豈深悔爲惠卿輩所誤耶﹖

東坡自惠遷儋耳﹐子由自筠遷旱﹐二公相遇於藤﹐因同行。將至雷之境﹐郡守張逢以書通殷勤﹐逮至郡﹐延入館捨﹐禮遇有加。東坡將渡海﹐逢出送於郊。復官出錢僦居以館子由。帥臣段諷聞之大怒﹐劾逢館畱黨人蘇軾﹐及爲蘇轍賃屋等事﹐逢坐除名﹐勒停。子由移循州。

東坡知貢舉時﹐得章貢孫勰之文於黜籍中﹐見而異之﹐擢置第五。榜貼旣傳﹐誹議藉藉﹐以勰嘗遊公之門也。會廷試﹐勰復中第五﹐輿論始服文章之定從。勰﹐卽坡公所贈《剛說》孫介夫之子也。

政和間﹐置大晟樂府﹐建立長屬。時晃衝之叔用作《梅詞》以見蔡攸﹐攸持以白其父﹐曰「今日於樂府中得一人。」元長覽之﹐卽除大晟丞。詞中云﹕無情燕子﹐怕春寒常失佳期。惟有南來塞雁﹐年年長占開時。以爲燕﹑雁與梅不相關而挽入﹐故見筆力。

趙諗﹐元祐九年擢進士第二名﹐時第一名畢漸﹐當時榜貼﹐偶然脫去漸字旁點水﹐天下遂傳名云畢斬趙諗。諗後謀不軌伏誅﹐果符其讖。

何仙姑﹐永州民女子也。因放牧野中﹐遇人啖以棗﹐因遂絕粒﹐而能前知人事。獨居一閣﹐往來士大夫率致敬焉。狄武襄徵南儂出永州﹐以兵事問之。對曰「公必不見賊﹐賊敗且走。」初亦未之信。武襄至邕境之歸仁鋪﹐先鋒與賊戰。賊大敗﹐智髙遁走入大理國﹐其言有證類如此。閣中有遺像﹐嘗往觀之。

西融守陸濟子楫遺黃鋼劍﹐且云惟融人能作之﹐蓋子楫未詳黃鋼之說矣。予居湘時﹐見徭人歲來謁象廟﹐各佩一刀﹐乃所謂黃鋼者﹐惟諸蠻能作之。其俗﹐舉子﹐姻族來勞視者﹐各持鐵投其家水中。逮子長﹐授室﹐大具牛酒﹐會其所嘗往來者﹐出鐵百煉﹐盡其鐵以取精鋼﹐具一刀﹐不使有銖兩之羨。如其初偶得鐵多者﹐刀成﹐銛利絕世﹐一揮能斷牛腰﹐其次亦非漢人所能作﹐終身寶佩之。漢人願得者﹐非殺之不能取也﹐往往旁郡多作贗者。予嘗訪之老冶﹐謂之到鋼﹐言精煉之所到也。今人才以生﹐熟二鐵雜和爲鋼﹐何煉之有﹐融劍殆是耶。

東坡坐詔獄﹐禦史上其寄黃門之詩﹐神宗見之﹐卽薄其罪﹐謫居黃州。鄭介夫旣下吏﹐獄官得介夫所厚者往還詩文﹐悉以奏聞﹐上見晏叔原所贈絕句﹐亦從而釋之。神宗愛惜人才﹐不忍終棄如此。晏詩有云﹕小白長紅又滿枝﹐築球場外獨支頤。春風自是人間客﹐主掌繁華得幾時。

曹子建《七啟》云﹕寒芳蓮之巢龜﹐鱠西海之飛鱗。注云﹕今之恥寒也。古樂府名都篇﹐亦有「寒鱉炙熊膰」之句。因知今人食品有所謂蒸汗假鱉者﹐夫豈承其舛而訛其語耶﹖

琵琶詞《綠頭鴨》云﹕路漫漫﹐漢妃出塞。夜悄悄﹐商婦移船。徐師川云「非是當云『路漫漫漢妃馬上﹐夜悄悄商婦江邊』﹖」出塞愁思﹐移船感恨﹐乃當時語。

王荊公作《字說》。一日﹐躊躇徘徊﹐若有所思而不得。子婦適侍﹐見﹐因請其故。公曰「解飛字未得。」婦曰「鳥反爪而升也。」公以爲然。

天聖中﹐毛應佺守竇州。朝廷《賜慮囚敕書》云「敕毛應佺﹐朕念三聖之愛育蒸黔﹐垂著典法﹐申戒宮吏﹐簡卹刑章﹐深切丁寧﹐斯爲至矣。方郡守長﹐如能刻意遵奉﹐與我共此﹐何患不臻於訟息而治平哉。今歊燠戒時﹐動植咸茂﹐而圜墻幽圄﹐猶有系縲﹐愀然以思﹐當食興嘆﹐汝宜體是憂側﹐加於撫循﹐無使狴犴之間﹐重有淪胥之困。躬勤省察﹐稱朕意焉。《敕書》到日﹐汝可速指揮泥飾灑掃﹐獄房嘗須淨潔﹐每五日一度﹐差人就獄內監逐人力刷湯枷杻﹐及逐日供給水漿。兼罪人內如有疾病者﹐立便差人看承醫療﹐其委無骨肉者﹐支與喫食。有人供送茶飯者﹐亦須畫時轉送﹐不得邀難減克。無使罪人或至饑渴。所有合歸法者﹐候處斷之時﹐給與酒飯。如小可罪犯﹐便須逐旋決遣。若是大段刑禁﹐事關人命﹐亦須盡理速行勘斷﹐不待淹廷。仍散下管內﹐汝宜嘗切提舉﹐無令曠慢。及候依此逐件施行﹐訖﹐聞奏。故玆示諭﹐想宜知悉。夏熱﹐汝比好否遣書指不多及。」又《賜衣敕書》云「敕毛應佺﹐汝外分憂寄﹐善布化條。眷言守土之良﹐適及頒裘之候。特申渥賜﹐用洽朝儀。今賜汝紫幹色大陵綿旋襕衫一領﹐至可領也﹐故玆示諭﹐想宜知悉。冬寒﹐汝比好否遣書指不多及。」時應佺官止太子中捨。祖宗重郡守之寄﹐𨿽遠方小郡﹐敕書亦且徧賜﹐今帥守皆無之﹐不知自何時廢也。

●卷五

劉丞相在位時﹐族人偶有逋負官租數十萬﹐丞相不知也﹐前後官吏望風不敢問。程公珦爲廬陵縣尉﹐主賦事﹐追逮囚系﹐責令盡償而後已。或以告丞相﹐丞相曰「賦入不時﹐吾家之罪﹐縣官安可屈法也。」乃致書謝之。後珦罷官至京師﹐丞相廷見﹐禮貌有加。珦出﹐謂人曰「劉公偉量﹐非他人能及﹐眞宰相也。」

江之神﹐今封安濟順澤王。凡江行﹐有水族登舟﹐舟人以爲神見。王荊公嘗泛江歸金陵﹐或見於舟﹐狀稍異﹐舟人請公致禮﹐公從容至前﹐炷香揖之﹐曰「朝廷班爵﹐公無拜侯之禮。」俄頃不見﹐蓋其時未封王爵也。

南昌潘興嗣延之﹐號淸逸居士﹐五歲受官。旣長﹐不仕進。趙淸獻﹐唐質肅薦之於朝﹐除校書郎﹐固辭不就。紹興中﹐趙丞相元鎭帥豫章﹐奏言興嗣廉退自守﹐足以風化有位。元符中﹐嘗官其孫淳。蔡京當國﹐乃追奪其官。今興嗣孫濤尙在﹐乞賜推恩以旌善人。濤遂補初品官。

客有謂東坡曰「章子厚日臨《蘭亭》一本。」坡笑云「工摹臨者﹐非自得。章七﹐終不髙爾。」予嘗見子厚在三司北軒所寫《蘭亭》兩本﹐誠如坡公之言。

範忠宣在永時﹐苦目疾﹐不復觀書。有來謁者﹐亦時舉諸經大義告之﹐然未嘗以爲己出。每舉一說終﹐則曰「此先公之訓也。」或曰「此翼之先生之語也﹐此明復先生之語也。」公嘗言「學者當有所宗﹐某自受教於翼之先生﹐不敢有非僻之心。」

林靈素﹐以方士得幸徽廟﹐跨一靑牛﹐出入禁衛﹐號曰金門羽客。一日﹐有客來謁﹐門者難之﹐客曰「予溫人﹐第入報。」靈素與鄕人厚﹐卽延見焉。入﹐靈素問曰「見我何爲﹖」客曰「有小術﹐願試之。」卽撚土炷鑪中﹐且求杯水噀案上﹐覆之以杯。忽報車駕來幸道院﹐靈素倉皇出迎﹐不及辭別而其人去。上至院中﹐聞香郁然﹐異之。問靈素何香﹐對曰「素所焚香。」上命取香再焚﹐殊不類﹐屢易之而益非。上疑之﹐究詰頗力。靈素不能隱﹐遂以實對﹐且言噀水覆杯事。上命取杯來﹐牢不可舉﹐靈素自往取﹐愈牢。上親往取之﹐應手而舉﹐仍得片紙﹐紙間有詩云「撚土爲香事有因﹐如今宜假不宜眞。三朝宰相張天覺﹐四海閒人呂洞賓。」靈素自是眷衰﹐未幾﹐放歸溫州而死。

秦少遊謫古藤﹐意忽忽不樂。過衡陽﹐孔毅甫爲守﹐與之厚﹐延畱待遇有加。一日﹐飲於郡齋。少遊作《千秋歲》詞﹐毅甫覽至「鏡裏朱顏攺」之句﹐遽驚曰「少遊盛年﹐何爲言語悲愴如此﹖」遂賡其韻以解之。居數日﹐別去﹐毅甫送之於郊﹐復相語終日。歸﹐謂所親曰「秦少遊气貌大不類平時﹐殆不久於世矣。」未幾﹐是卒。

秦少遊所賦《浯溪中興詩》﹐過崖下時蓋未曾題石也。旣行次永州﹐因縱步入市中﹐見一士人家門戶稍修潔﹐遂直造焉。謂其主人曰「我﹐秦少遊也。子以紙筆借我﹐當寫詩以贈。」主人倉卒未能具﹐時廊廡間有一木機瑩然﹐少遊卽筆書於其上﹐題曰張耒文潛作﹐而以其名書之。宣和間﹐其木機尙存。今此詩亦勒崖下矣。

歐陽公自南京畱守﹐奉母喪歸葬於瀧岡。將興役﹐忽陰雨彌月﹐公念襄事愆期﹐日夕憂懼。裏之父甲往告公曰「鄕有沙山之神﹐乃吾郡太守也﹐廟祀於此﹐里人遇水旱禱之必應﹐盍以告焉。」公乃爲文﹐齋潔而謁於神﹐曰「修扶護母喪﹐歸祔先域﹐大事有日﹐陰雲屢興﹐今卽事矣﹐幸神寬之﹐假三日之不雨﹐則終始之賜﹐報徳何窮。」翌日﹐開宇開霽﹐始克舉事。公後在政府﹐一夕忽夢如坐官府﹐門外列旗幟甚眾﹐視其名號﹐皆曰沙山。公困感悟前事﹐遂以神之嘉惠其民者聞於朝。沙山﹐今在祀典。

道鄕鄒公志完《論立劉后疏》有曰「若曰有子可以立爲後﹐則永平中貴人馬氏未嘗有子。所以立爲後者﹐以冠徳後宮故也﹐祥符中﹐徳後劉氏亦未嘗有子﹐所以立爲後者﹐以鐘英甲族故也。今若賢妃徳冠後宮亦如貴人﹐鐘英甲族亦如徳後﹐則何不於孟氏罪廢之初﹐用立慈聖光獻故事便立之。必遷延四年以侍今日﹐果何意耶﹖必欲以示信天下﹐天下之人果信之耶﹖」上怒甚﹐內批貶志完新州。疏畱中不降出﹐時人亦不知有何說也。元符末﹐崇慶眷方盛﹐時相欲媒孽志完以固位﹐乃僞爲志完之疏﹐傳之中外。其間有云「殺卓氏而奪之子﹐欺人可也﹐距可欺天耶﹖卓氏何辜哉。廢孟後而立劉后﹐快陛下之意可也﹐柰天下耳目何﹗劉氏何徳哉。」因指摘此語﹐謂不可不明白下新州取索元本﹐志完不知索之之由﹐復申元稿不存。諸人遂誣志完以爲實有此說﹐詔令應天尹孫橐﹐以檻車往新州收赴京師。至泗上﹐哲宗升遐﹐其事遂寢。崇寧初﹐將再貶志完。乃先下詔曰「朕仰惟哲宗皇帝﹐嚴恭寅畏﹐克勤祗徳。元符之末﹐是生越王。姦人造言﹐謂非後出。比閱臣僚舊疏﹐適見椒房訴章﹐載加考詳﹐咸有顯證。其時兩宮親臨撫視﹐嬪禦執事在旁﹐何緣外人得入宮禁﹐殺母取子實爲不根。爲人之弟﹐繼體承祧﹐豈使沽名之賊臣﹐重害友恭之大義。詆誣欺罔﹐罪莫大焉。其鄒浩可重行黜責﹐以戒爲臣之不忠者。庶稱朕昭顯前人之意。如有更言及者﹐亦依此施行。」志完遂以衡州別駕永州安置。

建炎二年﹐廬陵城頹圯﹐太守楊淵興役修治之﹐掘土數尺﹐得一石函﹐中有朽骨﹐旁有一鏡。役工方聚觀﹐或以告淵。淵令取鏡﹐洗而視之﹐其背有文曰「唐興元之初﹐仲春中巳日﹐吾季愛子役築於廬陵﹐殞於西壘之垠。未卜窆於他所﹐就瘞於西壘之巓。吾卜斯土﹐後當火徳九五之間﹐世衰道敗﹐喪亂之時﹐浙梁相繼章貢邦昌之日﹐吾子亦復出於是邦。東平鳩工﹐決使吾季愛子聽命於水府矣。京兆逸公深甫記。」淵覽而異之﹐急遣問石函所在﹐則役夫以爲不祥﹐棄之於江矣。

宣和六年﹐山後將入版圖﹐大農告乏﹐蔡﹑李諸人遂建免夫錢之議。江西一道﹐凡賦錢一百五十七萬﹐而漕運之費不預焉。令下之日﹐州縣莫知所措﹐乃令稅一千者輸一萬﹐約日而集﹐督責加峻。時賦斂遽起﹐民間嗟怨﹐守令有觀望風旨者﹐建皂纛以令曰「稍愆期﹐卽以乏軍興論。」人益皇懼﹐小民往往去而爲盜。後夫錢之綱將至淮甸﹐而敵騎已及郊﹐錢皆爲船人所私矣。

太祖時﹐或詣司天官苗光裔問卜。光裔布算成封﹐謂曰「當遷徙。」其人問﹕「不損人口否﹖」光裔曰「無害。」旣去﹐又一人至﹐其占如前。又頃之﹐又一人來占﹐亦同仍有前問。光裔疑之﹐熟視其人﹐容貌亦相肖﹐差有老少之間。光裔起﹐曳其裾﹐詰曰「爾爲誰﹖」其人不得已﹐對曰「我﹐金明池龜也﹐前二人乃父祖。朝廷令欲廣池﹐且及我穴﹐恐見殺﹐故來問卜﹐幸哀我垂救。」光裔釋之﹐卽以奏聞。已而鑿池﹐果得龜十數萬﹐下令不得傷一龜﹐盡輦送水中。

王樞密倫初使金歸﹐一行官吏恩數甚厚。曁再使﹐爭願隨往。倫至金﹐畱不得還。欲發一官屬歸報﹐紛然請歸﹐倫於是皆不遣。方再使時﹐請云到金有表歸﹐書倫名引筆出鉤外則可歸﹐不出則不歸矣。惟秦丞相知之﹐其家人皆不知也。倫時以僉書出使﹐其家人仍在府第。倫死於金﹐朝廷祕其事﹐所以禮遇其家者如初。後其子弟因遊觀作樂﹐秦相適聞之﹐呼樞密使府目﹐謂曰﹕樞密死矣。本欲更遷延以厚恩數﹐今已不可﹐須卽日發哀云。

秦丞相﹑董參政同執政﹐二府之夫人俱入見﹐參政戒其夫人無妄奏對﹐惟丞相夫人是從。退歸﹐丞相果問參政夫人有何言﹐夫人曰「無所言。」丞相喜﹐於是待參政益親。

洪忠宣公皓﹐紹興初以禮部尙書使金﹐畱之十五年。旣歸﹐母太碩人董氏年八十餘矣。請補外以便養﹐秦丞相檜素不樂公﹐乃以徽猷閣學士出守鄕郡。明年大水時﹐內侍白鍔從慈寧太后北歸﹐負恃舊恩﹐宣言燮理乖盩﹐洪尙書名聞遠近﹐顧及不以爲相。語聞﹐秦相大怒﹐付鍔於理。諫官承風旨﹐遂謂公與鍔爲刎頸交﹐更相譽說﹐由是罷郡﹐鍔遂髡流嶺表。言者復謂公睥睨鈞衡﹐謀爲不靖﹐遂貶英州。居九年﹐不及內徙而薨。公﹐饒州人﹐字光弼。

先君嘗言﹐宣和間客京師時﹐街巷鄙人多歌蕃曲﹐名曰異國朝﹐四國朝﹐六國朝﹐蠻牌序﹐蓬蓬花等﹐其言至俚﹐一時士大夫亦皆歌之。又相國寺貨雜物處﹐凡物稍異者皆以番名之﹐有兩刀相並而鞘﹐曰番刀。有笛皆尋常﹐差長大﹐曰番笛。及市井間多以絹畫番國士馬以博塞。先君以爲不至京師才三四年﹐而气習一旦頓覺攺變。當時招致降人﹐雜處都城﹐初與女眞使命往來所致耳。

燕山招納之舉﹐多出於蔡攸。攸父子晚年爭權相忌﹐至以茶湯相見﹐不交他語。王師敗於白溝河﹐元長嘗以詩寄攸曰﹕老懶身心不自由﹐封書寄與淚橫流。百年信誓當深念﹐三伏徵塗盍少休。目送旌旗如昨夢﹐心存關塞起新愁。緇衣堂下淸風滿﹐早早歸來醉一甌。詩稍傳入禁中﹐徽宗命京以進呈。上閱畢﹐曰「三伏徵塗﹐不若攺作六月王師。」詩復以還。觀此詩﹐則知是舉非惟當時人知其非﹐𨿽其父亦知之矣。

余鄕民有燒畬於山崗﹐每晨往﹐必見人憩於陰樹之石﹐望之仿佛如釋教所謂觀音像者。稍逼近﹐則不見矣。一日再往﹐所見如前﹐卽石求之﹐瑩然如玉﹐其中隱隱有觀音像﹐類今之繪者。民以石歸龕而祠之﹐自是生理日饒﹐家用大昌。民旣死﹐其二子析居﹐兄請盡以家財與弟﹐而惟求其石﹐弟亦願得石而盡舉家財以遜其兄﹐爭之不已。訴於郡﹐太守取石藏之公帑而析其財﹐由是爭息。經兵火﹐帑藏皆毀﹐石失所在。老吏執事其時者嘗見之﹐爲言如是。

有方外士﹐爲言蜀道永康軍城外崇徳廟﹐乃祠李太守父子也。太守名冰﹐秦時人﹐嘗守其地。有龍爲孽﹐太守捕之﹐且鑿崖中斷﹐分江水一派入永康﹐鎖孽龍於離堆之下﹐有功於蜀﹐人至今徳之﹐祠祭甚盛。每歲用羊至四萬餘﹐凡買羊以祭﹐偶產羔者亦不敢畱﹐永康藉羊稅以充郡計。江鄕人今亦祠之﹐號曰「灌口二郎﹐每祭但烹一膻﹐不設他物﹐蓋有自也。」

予藏章伯益艸虫九便面﹐筆勢飛動﹐幾奪造化﹐後有孔毅甫﹑周元翁﹑米元章諸公題識。有謂伯益以篆名世﹐何爲善面復如此不多見也。予觀《修水集》﹐有題伯益飛歧圖﹐亦嘉其遊藝之精。則伯益之墨戲﹐當亦有藏之者矣。

東坡多雅謔﹐嘗與許衝元﹑顧子惇﹑錢穆父同捨。一日﹐衝元自窗外往來﹐東坡問何爲。衝元曰「綏來。」東坡曰「可謂奉大福以來綏。」蓋衝元登科時賦句也。衝元曰「敲門瓦礫﹐公尙記憶耶﹖」子惇肥碩﹐當暑袒裼﹐據案而寐﹐東坡書四大字於其側﹐曰「顧屠肉案」。穆父眉目秀雅﹐而時有九子﹐東坡曰「穆父可謂之九子母丈人。」同捨皆大笑。

米元章嘗寫其詩一卷﹐投許衝元﹐云「芾自會道言語﹐不襲古人。年三十﹐爲長沙掾﹐盡焚毀己前所作﹐平生不錄一篇投王公貴人。遇知己﹐索一二篇則以往。元丰中至金陵﹐識王介甫。過黃州﹐識蘇子瞻。皆不執弟子禮﹐特敬前輩而已。」其髙自譽道如此。至評章伯益書﹐乃云「如宮女插花﹐嬪嬙對鏡﹐自有一般態度﹐繼其後者誰歟﹐襄陽米芾。」則元章於字畫間乃有所推重。世謂元章學羅讓書﹐蓋其少時﹐非得法於讓也。

董公惇逸﹐永丰人﹐元祐中立朝爲侍禦史﹐彈擊不避貴近﹐不畏憚之﹐京師呼爲白須禦史。元符厭詛事起﹐皇城司具獄﹐哲宗禦批令公錄問﹐中書不預知也。公入獄引問﹐見宮官奴婢十數人肢體皆毀折﹐至有無眼耳鼻者﹐气息僅屬﹐言語亦不可曉。問之﹐只點頭﹐不復能對。公大驚﹐閣筆不敢下。內侍郝隨傳旨促之﹐且以言語脇公。公不得已﹐以其案上。翌日﹐上疏﹐言中宮之廢﹐事有所因﹐情有可察﹐詔下之日﹐天爲之陰翳﹐是天不欲廢之也。人亦爲之流涕﹐是人不欲廢之也。臣嘗錄問﹐知其非辜﹐倘或不言﹐誠恐得罪於天下後世。上大怒﹐將議貶斥﹐廷臣皆不敢言。曾子宣徐奏曰「陛下以皇城之獄出於近侍﹐故特命惇逸錄問﹐今又貶惇逸﹐臣恐天下疑惑矣。」上意始解。未幾﹐竟出之。

●卷六

胡邦衡《春秋》之學﹐受教於蕭子荊。子荊名楚﹐廬陵人。紹聖間﹐貢於鄕﹐不第﹐因畱太學。時方尙詞賦﹐子荊獨崇經術﹐尢深於《春秋》﹐從其學者嘗百餘人。會蔡京當國﹐黜《春秋》之學﹐子井然引還。移書謂馮澥曰「蔡氏廢麟經﹐忘尊王之義矣。是將爲宋王莽。吾不願仕。」澥得書﹐不敢答。澥亦嘗受《春秋》大義。邦衡擢進士甲科而歸﹐子荊尙無恙﹐謂邦衡曰「學者非但拾一科而止﹐身可殺﹐學不可辱﹐無禍吾《春秋》。」子荊建炎四年卒﹐以未嘗娶﹐故無子﹐門人私謚曰淸節先生。有《春秋經辯》﹐行於廬陵。

曾外祖嚴府君顥﹐舉進士﹐皇祐方平治時﹐四爲縣宰﹐所居稱職﹐廉介自持﹐不求聞達。祖母爲餘言﹐府君爲惠州河源令三年餘﹐祿不足以養﹐而絲毫無擾於吏民。罷歸﹐人惜其去﹐爭餞以海錯。舟行十里餘﹐家人發缶﹐得黃金以告﹐府君亟命掩缶﹐召饋者還之。其淸謹視古廉吏﹐惜名不聞於太史氏云。

米元章以書名﹐而詞章亦豪放不羣。東坡嘗言自海南歸﹐舟中聞諸子誦其所作《古賦》﹐始恨知之之晚。徽宗朝﹐以廷臣論薦﹐除太常博士。時內史吳拭行詞﹐多所褒獎。元章喜﹐作詩以謝之﹐其末章有云「中間有一蕭間伯﹐學道登仙初應格。朝元明日拜五光﹐玉皇應怪須眉白。」蓋自謂也。未入謝﹐言者謂其傾邪險怪﹐詭詐不近人情﹐人謂之顚﹐不加以登朝藉﹐命遂寢。元章大不平﹐卽上章政府﹐訴其事﹐以爲在官十五任﹐薦者四五十人﹐此豈顚者之所能。竟不報。後四年﹐始得召﹐復歸班。元章喜服唐衣冠﹐寬袖博帶﹐人多怪之。又有潔疾﹐器用不肯令人執持。嘗衣冠出謁﹐帽檐髙不可以乘肩輿﹐乃撤其蓋﹐見者莫不驚笑。所爲類多如此。

東坡謫嶺南﹐元符末始北還。舟次新淦﹐時人方礎石爲橋﹐聞東坡之至﹐父老兒童二三千人﹐聚立舟側﹐請名其橋。東坡將登舟﹐謁縣宰﹐眾人塡擁不容出﹐遂就舟中書「惠政橋」字與之﹐邑人始退。然字畫差褊小﹐不似晚年所書﹐蓋當時倉卒迫促而然爾。

範忠宣公居於永﹐太守觀望時政。與公相忘﹐歲時亦不可禮。建中靖國初﹐朝廷將起公﹐遣中使宣賜茶藥﹐問勞甚至。官吏遂生新敬。及公將行﹐皆出送於四五十里外。公辭之﹐不可﹐乃一一延見﹐慰藉有加。或進謂公曰「時事一變﹐朝廷將復用公矣。」公謝曰「某罪大責薄﹐蒙恩內徙﹐若得正邱首﹐幸矣。他非所願也。」言者慚謝而退。

永丰董體仁徳元﹐少年魁鄕舉﹐士林中亦知名﹐後累試禮部不第﹐流落困躓﹐竟就特奏名補文學。初任道州寧遠簿﹐尙待次。其生徒富家劉氏子﹐邀與俱試漕司﹐復預薦﹐試禮部合格﹐廷對遂爲天下第一。遣書報其家人﹐有詩云「禦筆題封墨未漧﹐君恩重許拜金鑾。故鄕若問登科事﹐便是當初老榜官。」

廬陵之俗﹐謂特奏名爲老榜。初﹐體仁旣預漕舉﹐謁一達官﹐幹東上之費。達官語坐客有老榜之語﹐體仁頗不能平﹐故其詩及之。時紹興戊辰﹐體仁年五十三矣。秦丞相當國﹐雅器重之﹐援引登朝﹐不十年參知政事。秦相死﹐體仁以言章罷﹐歸於廬陵。

文潞公﹐汾州人﹐年九十二薨﹐更事四朝﹐洊歷二府﹐七換節鉞﹐位將相五十餘年﹐平章事四十二年。歷任侍中﹑司空﹑司徒﹑太保﹑太尉﹐再知秦州﹑大名﹑永興﹐五判河南府﹐兩以太師致仕﹐爲本朝名臣福祿之冠。

李布夢祥言成都合江園乃孟蜀故苑﹐在成都西南十五六里外芳華樓。前後植梅極多。故事﹐臘月賞燕其中。管界巡檢營其側﹐花時日以報府﹐至開及五分﹐府坐領監司來燕﹐遊人亦競集。有兩大樹﹐夭矯若龍﹐相傳謂之梅龍。余嘗聞山陰有古梅﹐極低矮﹐一枝才三四花﹐枝榦皆苔蘚。每一窠至都下﹐貴家爭取之﹐又以小爲貴者。梅花見重於世﹐蓋多寡大小﹐皆有風韻耳。

江彥明﹐吉之永新人﹐喜作詩﹐事母極孝。母嘗有疾﹐彥明攜筆硯坐牀下﹐進藥之餘﹐吟詩自遣﹐遂以詩名。嘗記其《晚春詩》云「鬥艸事空猶昨日﹐惜花心在又明年。」詞意婉美如此。新淦人兪師郝﹐與彥明相友善﹐俱有詩聲﹐酬倡甚多。師郝有詩云「叫月子規喉舌冷﹐宿花蝴蝶夢魂香。」尢爲彥明所稱賞。彥明名暐﹐崇觀間﹐吉守嘗以八行薦於朝﹐不報。自號尞陽居士。師郝名處俊﹐登建炎龍飛乙科﹐不及祿而卒。人甚惜之。二人詩今多傳於江西。

兪師郝嘗因重九日賦長短句云「殘蟬斷雁政西風﹐蕭索夕陽流水﹐落木無邊幽眺處﹐云擁登山屐齒。歲月如馳﹐古今同夢﹐惟有悲歡異。綠尊空對﹐故人相望千里﹐追念淮海當年﹐五云行殿﹐咫尺天顏喜。淸曉臚傳仙仗裏﹐衣染玉龍香細。今日天涯黃花零亂﹐滿眼重陽淚。艱難多病﹐�陵無柰秋思。」詞旣出﹐邑人爭歌之。或曰「詞固佳﹐然其言太酸辛。」何故師郝明年竟卒。其登科時在維揚﹐以重九日唱名﹐故詞中及之。

先君官零陵﹐山谷之從弟吏部叔豹爲守﹐政事有體﹐識度甚髙﹐遇僚屬嚴重。先君從之逾年﹐一日袖出薦章﹐其辭云「檢身淸愼﹐率職公勤。」時一同僚迫於代滿﹐望公合尖而公不與﹐先君願推以授之。公曰「君之舉削﹐可推以及人。而吾之舉辭﹐不可妄以許人。」其相知如此。

魚知丙穴﹐燕避戊方。丙穴﹐左太衝賦所謂嘉魚出於丙穴。杜詩云﹕魚知丙穴由來美是也。賦注云﹕丙﹐地名﹐在漢中沔陽縣北。有魚穴二所﹐嘗以三八日取之。酈善長云﹕丙穴之魚不獨漢中有之﹐柏枝山有丙穴﹐方數丈﹐嘗有嘉魚。或以爲魚以丙日出穴者﹐非也。魚何能擇日出入耶﹖戊方﹐則所謂燕避戊己﹐鵲避太歲﹐是也。

淸江孔端中﹐三孔之族也。紹興間﹐爲淳安令。邑近行都﹐凡邑之舟﹐皆自托於貴要﹐其肯應公家之漕者僅得一舟耳。端中集而諭之﹐曰「凡爲貴家之舟者勿役﹐第貴家慮有不時之用﹐當謹伺之﹐輒以他運則有罪。」召其一舟之肯應公家者﹐假以資費﹐俾多造舟﹐令於眾曰「商賈往來﹐惟許用某人之舟。」令一下﹐舟人爭願聽役﹐自是貴要護舟之撓自戢。其爲政多此類﹐時譽翕然。都下酒家至爲之語曰「酒似淳安知縣徹底淸。」語達上聽﹐召見﹐與郡﹐未幾而卒。嘗記《南史》顧憲之爲建康令﹐有淸政﹐都人飲酒醇旨﹐輒號顧建康﹐與端中事相似。

尹商老﹐博聞彊記﹐與先君同仕湘中﹐以鄕裏故相友善。靖康之難﹐商老以江華令同部民兵勤王。至淮﹐偕謁提舉曾吉甫﹐吉甫因出示關報﹐先君欲假以付吏繕錄﹐商老耳語曰「吾已識之﹐不用錄也。」迨至館﹐索筆爲書數百言﹐不遺一字。其登科時年甚少﹐復中法科﹐繼聞以法科進者不大拜﹐悔之﹐不受省札。嘗宰一二壯縣﹐皆有能稱。在新諭時﹐每治事﹐聽吏民坐兩廡縱觀﹐逋疑滯訟﹐剖析如流﹐廡下之人撫掌稱贊。然性狷介﹐寡與少合﹐人罕知之者。仕止於倅。商老名躬﹐永新人。

番陽董氏﹐藏懷素艸書千文一卷﹐蓋江南李主之物也。建炎己酉﹐董公逌從駕在維揚﹐適敵人至﹐逌盡棄所有金帛﹐惟袖千文南渡。其子弅尢極珍藏。一日朱丞相奏事畢﹐上顧謂曰「聞懷素千文眞迹在董弅處﹐卿可令進來。」丞相諭旨﹐弅遂以進。

趙君貺爲吉水宰﹐淸澹醇古﹐有古循吏風﹐百姓呼爲趙佛子。方贛卒之憂﹐王師出徵﹐往返皆道其境﹐供億不周。而卒將聞其爲人﹐無所需求而去。其母卒於官﹐貧無以殮﹐囊中之綿不能具一衣。守遺金十兩以爲歸資﹐君貺謀之婦﹐婦曰「君所受金才十兩﹐他日郡帑之藉﹐數寧止是君柰何冒其名。」遂卻不受﹐後得舊俸百餘千﹐乃歸。道茶陵﹐爲盜所邀﹐君貺曰「我無他物﹐僅有銀數兩以獻﹐幸容我護喪歸葬。」盜熟視之﹐驚曰「乃趙軍使耶﹖」羅拜謝罪﹐且曰「我輩知軍使名﹐前有他盜﹐恐終不免。」送之出其境﹐君貺往嘗宰茶陵﹐其所至能感人如此。君貺﹐名錫。

吉水有南華院者﹐在山谷之窮絕處﹐山行可十里﹐院傍石溪﹐冬夏潺湲﹐溪中皆巨石﹐方流圓折﹐宛然曲水流觴之勝。石上有履痕﹐土人呼爲仙人迹。院有白雲堂﹐在最髙處。劉偉明未達時﹐館於山前之富家﹐亦嘗寓書劍於此堂。有二詩曰「紫翠浮浮奪曉昏﹐生涯谷汲與松焚。⊥塵一點自應少﹐終日到門惟白雲。」又云「野興由來愜杖藜﹐層巒影裏見葷飛。虛堂一炷起凝碧﹐化作九天云染衣。」老僧云原題字壁間﹐幼嘗見之﹐兵火之後﹐始失去矣。今寺僧於堂之坎建閣﹐榜曰浮翠。閣之下爲堂﹐曰云到。蓋摘其詩語也。

玉笥山舊多隱君子﹐皆梁﹑宋以來避亂者也。最著者孔邱明﹑杜曇永﹑蕭子云﹐皆當時禁從﹐其居今悉爲宮觀。山谷詩曰「郁木坑頭春鳥呼﹐云迷帝子在時居。風流掃地無人問﹐惟有寒藤學艸書。」卽題蕭子云宅也。子云善艸書﹐其題郁木洞詩云「伐我萬古石﹐紀我千載名。欲知古人處﹐白雲中相尋。」又詩云「千載雲霞一徑通﹐暖煙遲日鎖溶溶。鳥啼春晝桃花拆﹐獨步溪頭采碧茸。」山谷之詩本此。此山幽深盤曲﹐延袤百餘里﹐泉石水竹之勝槪固無恙﹐道宮𨿽環據﹐而其流反役於衣食﹐不能標白之﹐多爲蓬藋瓦礫之場﹐亦可惜也。

王徳升名崈﹐新淦人﹐困躓場屋﹐遂入玉笥山﹐依道士潘與齡﹐獨居白雲齋十餘年。予聞其名久矣﹐因與諸子入山設醮﹐徳升來相訪﹐時年六十餘﹐論詩談理﹐亹亹不倦。予問居山久﹐保所述答以止作絕句紀玉笥之勝。因得其一編﹐其《﹛殹石﹜山道中詩》曰「濺石韻寒泉﹐依稀言語處。回頭覺無人﹐又上前溪去。」又《山樵詩》曰「山樵竹裏居﹐略彴才堪渡。落日澹平疇﹐牛羊點寒莫。」語意蕭散﹐皆此類。非遠外聲利者不能也。

康伯可予之題慧力寺松風亭六言云「天涯芳艸盡綠﹐路旁柳絮爭飛。啼鳥一聲春晚﹐落花滿坐人歸。」予嘗以語王徳升﹐徳升曰「造語固佳﹐尙有病﹐如芳艸柳絮﹐未經點化。啼鳥一聲﹐落花滿地。幾乎犯重﹐不如各更一字﹐作煙艸風絮﹐幽鳥殘花﹐則一詩無可議者。」

紹興中有於吳江長橋上題《水調歌頭》云「平生太湖上﹐來往幾經過﹐如今重到﹐何事愁與水雲多。擬把匣中長劍﹐換取扁舟一葉﹐歸去老漁蓑。銀艾非吾事﹐邱壑謾蹉跎。鱠新鱸﹐斟碧酒﹐起悲歌。太平生長﹐不謂今日識兵戈。欲卷三江雪浪﹐靜洗胡塵千里﹐不用挽天河。回首望霄漢﹐雙淚墮淸波。」不題姓氏﹐後其詞傳入禁中﹐上命詢訪其人甚力。秦丞相乃請降黃榜招之﹐其人意不至。或曰﹕隱者也﹐自謂銀艾非吾事﹐可見其泥塗軒冕之意﹐秦丞相請招以黃榜﹐非求之﹐乃拒之也。

張子韶廷對時﹐欲寫至「豎刁聞於齊而齊亂﹐伊戾聞於宋而宋危」等語﹐諸璫在殿下者來竊窺之﹐子韶捲捲﹐正色謂曰「方欲言﹐諸君幸勿觀也。」皆慚恚而退。

子韶又論劉豫事﹐云「彼劉豫者﹐何爲者耶﹖素無勛徳﹐殊乏聲稱﹐天下徒見其背叛君親﹐委身夷狄耳。黠雛經營﹐有同兒戲﹐何足慮哉﹗"間牒得之﹐傳以示豫﹐豫大不平﹐會其左右﹐出其文﹐令榜於汴京通衢﹐召刺客欲刺子韶。或人以告﹐子韶未嘗爲之動。其事達上聽﹐他日子韶陛對﹐上語之曰「劉豫榜卿廷策﹐謀以致害﹐非卿有守﹐豈能獨立不懼乎﹖」褒嘉久之。

羅欽若﹐李東尹與胡邦衡同在學捨﹐甚相得。他日同就試﹐欽若見邦衡試卷﹐問曰「此欲何爲﹖」邦衡曰「覓官也。」欽若因撫邦衡背﹐指示卷中一諱字﹐謂曰「與汝一官。」邦衡攺之﹐是榜遂中選。故邦衡有啟謝欽若﹐具述與一官之語。胡公旣爲侍從﹐東尹亦仕至中大夫﹐欽若止正郎。嘗謂余曰「頃在學捨﹐偶乏僕供庖﹐同捨不免自執烹飪﹐邦衡能操刀﹐東尹能和面﹐某無能﹐但然火而已﹐今之官職小大已定於此。」欽若名棐恭﹐東尹名孝恭。

世傳燒煉點化之術﹐有幹汞死朱砂﹐雌雄黃﹐硫黃之法﹐因鏖爲金銀﹐誣誕欺人者甚多﹐然不可謂無此術。余族祖少嘗好之﹐挾是伎者日至﹐卒不能得其傳﹐資用以此而匱﹐而好之未厭也。一日﹐遣一僕入城市水銀﹐道遇一客﹐亦舊嘗至其家者。呼僕來前﹐問其主翁之無恙﹐且問所攜何物﹐對曰「市水銀歸也。」客開壺﹐撚少土投之﹐笑遣僕曰「爲我謝主翁﹐水銀若容易幹﹐得無處著錢矣。」僕歸以告﹐族祖惘然﹐視壺中水銀﹐則皆凝而爲銀矣。自是始悟﹐不復畱意。

●卷七

南丰之曾﹐曰鞏﹐曰牟﹐曰宰﹐曰布﹐曰肇。章貢之曾﹐曰弼﹐曰懋﹐曰班﹐曰開﹐曰幾。皆以伯仲取科第﹐致位通顯﹐南丰之最著者子固﹑子開﹐而子宣遂登相位。章貢之最著者叔夏﹑天猷﹐若吉甫𨿽晚遇﹐亦終次對。此二族蓋甲於江西也。

泉南之曾﹐自丞相魯公一傳而有樞密孝寬﹐再傳而爲祕監誠﹐傳而爲今丞相懷﹐又曾氏之最著者也。按《千姓篇》﹐曾氏望出廬陵﹐自孔門點﹑參﹑元﹑西之後﹐至漢才有尙書郎偉一人耳。而江西之曾居廬陵﹐尢多散在諸邑﹐若太和﹐若安福﹐若何原﹐若松江﹐若睦陵﹐派別枝分﹐不可盡紀。予家在吉﹐吉水自爲一族。六世之祖幼孤﹐莫知族系之所自。獨相傳以爲自金陵而宜春而吉水而已。江南龍君章野史列傳﹐曾氏有諱崇範者﹐廬陵人﹐獻書李唐﹐遂家金陵。李氏歸朝﹐而其子乃以喪歸。則知曾氏自金陵歸廬陵﹐初非自金陵徙廬陵也。予家有墳墓在贛之寧都﹐疑與章貢之族通。而自南丰來﹐言者以爲吉贛撫三郡﹐本江西之一族﹐亦未見譜牒﹐莫可推尋。然廬陵之族諱幹度者﹐在本朝首舉進士﹐終於卿監。其諸族相繼登科﹐無慮數十人﹐視章貢南丰終無顯者。睦陂之族﹐如晦運幹﹐諱彥明﹐登宣和甲辰乙科﹐與諸父相弟兄。嘗言尙書之後﹐歷及唐五六百年﹐曾氏無聞人。而本朝居相位﹐登禁從者如是。蓋本朝以火徳興﹐曾氏以火音合﹐言𨿽附會﹐未爲無驗也。

涪陵譙定字天授﹐幼學釋氏﹐伊川之貶涪也﹐始盡棄其學而學焉。伊川教以中庸諸書﹐多有穎悟﹐後伊川得歸﹐天授送至洛中而返。靖炎間﹐兵戈擾攘﹐天授尙無恙。一日﹐忽棄家隱於靑城山﹐莫知所終。方士爲餘言﹐今或有見之山中者﹐不知天授之年又幾何矣。伊川嘗謂道家白日飛升之類﹐則無若山林間保形煉气﹐以延年益壽則有之。審如是﹐則天授誠不死矣。

許知可嘗夢有客來謁﹐知可延見﹐坐定﹐客問知可曰「汝平生亦知恨乎﹖」知可曰「我恨有三﹐父母之死皆爲醫者所誤﹐今不及致菽水之養﹐一也。自束髮讀書而今年逾五十﹐不得一官以立門戶﹐二也。後嗣未位﹐三也。」其人又曰「亦有功於人乎﹖」知可曰「某幼失怙恃﹐以鄕無良醫﹐某旣長立﹐因刻意方書﹐期以活人。建炎初﹐眞州城中疾癘大作﹐某不以貧賤﹐家至戶到﹐察脈觀色﹐給藥付之。其間有無歸者﹐某輿置於家﹐親爲療治﹐似有微功﹐人頗相傳。」其人曰「天政以此將命汝官及與汝子﹐若父母則不可見矣。」因復取書一通示之﹐知可略記其間語曰「藥市收功﹐陳樓間阻。殿上呼盧﹐喝六作五。」旣覺﹐異其事而不知其何祥也。紹興二年﹐策進士第六﹐升作五﹐乃在陳祖言﹑樓材之間。其年仍舉子﹐始知夢中之言無不合。知可名叔微﹐眞州人﹐有《普濟本事方》﹐今行於世。

祥符中﹐汀人王捷有燒金之術﹐因曾繪以見劉承珪﹐承珪薦之王冀公﹐遂得召見﹐時人謂之王燒金。捷能使人隨所思想﹐一一有見﹐人故惑之。大抵皆南法﹐以野狐涎與人食而如此。其法﹐以肉置小口罌中﹐埋之野外﹐狐見而欲食﹐喙不得入﹐饞涎流墮罌內﹐漬入肉中。乃取其肉曝爲脯末﹐而置人飲食間。又聞以狐涎和水颒面﹐卽照見頭目﹐變爲異形。今江鄕喫菜事魔者多有此術。嘗有一人往從之﹐以水令颒面﹐其人但颒其半﹐颒處變爲異﹐未颒處乃如初﹐因知水中有異也。

紹興九年﹐金人歸河南之地﹐欲講和罷兵﹐朝廷許之。明年春﹐藍公佐使金回﹐和議頗變﹐朝廷遂命騎帥劉錡信叔爲東京副畱守﹐節制軍馬。錡至順昌﹐方與郡守陳規相見﹐忽報金師入寇﹐已抵泰和縣。警書還至﹐錡會諸將議曰「吾軍方自遠來﹐曾未蘇息﹐而敵人壓境﹐策將安出﹖」諸將或欲迎戰﹐或欲固守﹐或欲順流而下。錡伏兵於城下以待﹐有餘騎渡穎河而來﹐伏兵起襲之﹐無一還者。翌日﹐敵將韓﹑翟兩將軍兵至﹐去城三十餘里而砦。錡夜遣人襲擊。明旦﹐復與戰﹐敗之﹐殺傷千餘人。敵復增兵來援﹐直逼城下。錡於城上以破敵弓射中敵將﹐敵稍退。乃以步兵邀擊﹐復大敗之。敵歸砦固守﹐錡復出精騎五百夜劫敵砦﹐乘勝直至中軍﹐殺其酋長﹐死者不可勝數。敵自此﹐一夕嘗四五驚。時方六月盛暑﹐皆被甲不敢下馬﹐得間諜﹐謂求援於兀術甚急。或勸錡曰「今已屢勝﹐不如全師而歸。」錡不聽。兀術果自將至﹐遣數騎直來索戰﹐謂城上人曰「你只活得一个日頭。」戰旣合﹐兀術自將牙兵三千往來策應﹐錡出軍五千接戰﹐自西而南﹐轉戰四門﹐往來馳逐﹐自辰至戌﹐金師大敗﹐退走﹐歸砦不出。聲言造炮架橋﹐必欲破城。越三日﹐兀術乃引軍北歸。獲降人﹐言其軍中自謂南侵十五年﹐未嘗少衄﹐惟和尙原以失地利敗於吳玠﹐今又數敗於此﹐他朝莫是外國借得兵來。自後遂決意求和矣。

嶽公飛之破固石洞也﹐賊砦據山之巓﹐懸崖百仞﹐登者躋攀而上﹐不勝其勞。官軍每登山﹐賊輒憑髙據險﹐投刃轉石﹐士卒皆重傷而卻。公旣至﹐直入洞中﹐與賊砦相對﹐而營賊畏公威名﹐堅守不復下山。公一日令曰﹕來日當破賊。軍中不知所謂。明日淩晨﹐令諸軍陳於山下﹐與賊砦相距甚近。旣成列﹐公臨後登髙以望之﹐賊在上見官軍逼近﹐亦整頓以待戰。其酋長乃一女子﹐號廖小姑﹐持刃叫呼曰「今日官軍要破我砦﹐除是飛來。」公聞其言﹐顧左右曰「飛﹐卽我也。」擊鼓進師﹐鼓聲方合﹐有眾先登﹐公望其旗曰「此前軍第三隊也﹐當作奇功。」諸軍競進﹐遂破賊砦﹐生擒其酋以歸。

紹興六帥﹐皆果毅忠勇﹐視古名將。嶽公飛獨後出﹐而一時名聲﹐幾冠諸公。身死之日﹐武昌之屯至十萬九百人﹐皆一可以當百。余嘗訪其士卒﹐以爲勤惰必分﹐功過有別﹐故能得人心。異時嘗見其提兵徵贛之固石洞﹐軍行之地秋毫無擾﹐至今父老語其名﹐輒感泣焉。蓋其每駐軍﹐必自從十數騎周遭巡歷﹐惟恐有一不如紀律者。時裨將楊貴怒一卒擅離隊伍﹐遂臠而尸之﹐卒尙未死﹐飛見之﹐問其故﹐以爲不應死﹐顧左右求其生﹐不可﹐則絕之﹐而解衣以殮焉。召貴﹐詰曰「擅離隊伍﹐罪未至是﹐汝當以死償之。」貴皇懼不敢對﹐諸將羅拜祈免乃已。猶以豫章境上有逋逃者﹐責使招降焉。不然﹐復其罪。貴後能致其人者﹐始獲免。

方臘之變﹐經制使陳公亨伯館先君於幕府﹐時洪尙書光弼以南京國子博士被檄主餉事﹐因與定交。先君與尙書同年同月生﹐故極友善。寇平論功﹐先君補初官﹐尙書遷京秩。後更兵戈﹐音問浸疏。先君旣勤王而歸﹐卽掃軌朝市﹐尙書亦以使事見執於絕域者﹐累年而後歸﹐卒莫能申敍﹐先君每切恨嘆。

方臘家有漆林之饒﹐時蘇杭置造作局﹐歲下州縣徵漆千萬斤﹐官吏科率無藝﹐臘又爲裏胥﹐縣令不許其雇募。臘數被困辱﹐因不勝其憤﹐聚眾作亂。先誘殺縣令﹐兵吏無與抗者﹐遂陷睦州。江浙亡命相率從之﹐眾至數十萬。是時﹐天下晏安久﹐州縣士卒皆不習於兵﹐望風奔潰﹐臘聲勢益張。復陷婺﹑歙等州﹐乃入錢唐﹐觀燈飲犒連日﹐因遣人發掘蔡氏父祖墳墓﹐露其骸骨﹐加以唾罵。王師旣至﹐相拒累月﹐不能少挫其鋒。後臘以食少人眾﹐勢稍窘促﹐遂獨從千餘人入剡溪洞﹐死拒不出﹐童貫不能誰何。乃命部將僞爲朝廷招降者﹐誘之以官。旣出﹐則縶之﹐父子皆檻送京師﹐戮死於市﹐餘黨遂平。初﹐臘之入杭也﹐有太學生呂將者爲之畫策﹐以爲不如直據金陵﹐因傳檄盡下東南郡縣﹐收其稅賦﹐先立根本﹐徐議攻取之計﹐可以爲百世之業。若止於屠略城邑﹐是乃盜爾。臘不以爲然﹐曰「吾家本中產﹐無他意﹐第州縣徵劍無度﹐故起兵﹐願得賊臣而甘心耳。」先君嘗謂天下無叛民﹐其或至於此者﹐必有所不得已也。

童貫之討方臘也﹐盡檄東南諸路兵凡數十萬﹐貫獨總之。旣累月無功﹐朝廷頗加督責﹐貫懼無以爲計﹐乃出令﹐與賊戰而不能生獲者﹐許斬首以獻﹐亦議推賞﹐輒欺者抵罪。諸軍自後每出戰﹐或夜劫賊寨﹐凡力所能加者﹐皆殺之﹐以其首來﹐貫卽授賞﹐不問其是賊與否也。軍士因大爲欺罔﹐偶出遇往來人﹐亦皆殺之﹐因告其主將曰﹕道逢賊眾﹐因與鬥敵﹐遂斬其首。主將縱知其非﹐亦不敢言。陳公亨伯嘗見貫。謂曰「聞諸軍每戰多殺平民﹐要須禁止。且治盜與治夷狄不同﹐彼夷狄狀貌與中國大異﹐故可以級論功。今平民與盜初無別。軍士利於得賞﹐何憚而不殺平民乎。」貫不聽﹐旣而臘招降﹐餘黨潰散﹐軍士追奔﹐或入民居﹐全家殺之﹐以其首獻。貫欲張大其功﹐亦不問也。

靖康攺元冬十一月﹐金人渡河。朝廷下詔﹐應天下方鎭郡縣﹐各率師募眾﹐勤王捍邊。湖南師郭公三益獨起民兵﹐命縣宰各統所部﹐犒勞甚厚。時先君爲永州東安簿﹐零陵令丞不任事﹐郡守貳以先君易之﹐會有是舉﹐守以屬先君。或勸曰「邑固有令﹐君獨何爲。」先君揮之曰「此豈臣子辭難之時。」卽日治兵以行。部署整肅﹐一路莫能及。旣至淮甸﹐聞京城失守﹐蔡亳有叛卒﹐肆剽於道路﹐兵至是多引歸。先君獨與二三公勒兵趨南京﹐時光堯未卽尊位﹐畱守乃朱丞相勝非。其時官吏多逃散﹐朝班無幾﹐共表勸進﹐乃築壇於州治儀門外東南隅上﹐登壇受寶﹐北向痛哭﹐班立者無不感泣。越日﹐乃命勤王師罷歸﹐官吏各推賞有差。先君謂是行也勤勞有之﹐功效則無﹐豈忍受賞。旣以兵歸零陵﹐尙餘犒賞銀千兩﹐悉上送官。自舉兵至訖事﹐文移數篋﹐崎嶇兵火﹐毀失殆盡﹐僅存印歷﹐至勤王事﹐止見之差出條耳。

衣冠南渡﹐劉發運寧止來自眞州治所﹐舟行至新淦﹐適遇金騎﹐一時行舟皆爲所焚﹐發運僅以身脫。顧無所歸﹐問之鄕之長者﹐得外大父劉公儀仲﹐徒步歸之。外大父因授館﹐且爲收其散亡﹐得一婢子﹐衣橐三四﹐吏卒十數﹐舟焚。余其底﹐尙得錢數百千。時方俶擾﹐𨿽山谷間一日亦四五驚﹐卒有長吁於外者﹐劉聞之詰曰「天步方艱﹐吾身不敢自愛﹐爾曹乃嗟怨耶﹖」立命斬之。先君時畱外氏﹐因與遊處。先君少爲治亂之學﹐當崇觀間﹐以策幹當路﹐輒不受。逮浙江盜作﹐諸公方思碩畫﹐由是勉出爲世用﹐而志已倦遊矣。劉一見先君﹐以爲偉人﹐語及零陵勤王始末﹐嘆曰「世不無義士﹐顧勇於義如君者﹐人所未知耳。」邀與俱趨章貢隆佑在所﹐先君辭以久出遠歸﹐不忍復去親旁。臨分﹐謂先君曰「觀君不樂仕進﹐殆將隱矣﹐後會無期。」因以駝裘識別而去。先君旣不復出﹐而劉后爲吏部侍郎﹐不久亦罷﹐卒不復相聞。

張孝純守太原﹐敵人攻城甚力﹐孝純遣蠟丸求救者凡十有八。朝廷初遣種師中往援﹐師中兵敗於楡次。復欲命李公伯紀爲宣撫﹐帥師救之。伯紀辭以不知兵﹐朝廷不許。禦史陳過庭率其屬陳公輔等言曰「李綱儒者﹐不習軍旅。若師出再衄﹐則太原失守﹐遺憂近甸﹐禍實不測﹐非計之善也。」疏亦不報。旣而解潛等果失利﹐孝純以糧盡城陷﹐敵人長驅而來﹐無復後顧矣。

胡文定公廷試﹐考官初欲以魁多士﹐繼以其引經皆古義﹐不用王氏說﹐降爲第三人。爲荊南教官﹐與楊龜山中立交承﹐遂相與講學。及爲提學官﹐與謝上蔡顯道從遊亦厚。崇觀間﹐嘗爲太學官﹐𨿽當時禁習元祐學術﹐而公獨畱意《正蒙》諸書﹐與楊﹑謝諸公通問不絕。故紹興以來﹐論伊洛之學者﹐胡氏爲得其傳。而公嘗自言﹕謝﹑遊﹑楊三公﹐皆義兼師友﹐實尊信之。公名安國﹐字康侯﹐有《春秋解》《武夷集》行於世。

劉尙書美中﹐兄弟終鮮﹐父大中極憐之。大觀初﹐貢於鄕﹐將赴南宮試﹐大中令一老僕從行。至中塗﹐尙書一夕忽暴病而死﹐僕驚﹐救甚至。越半日﹐未蘇﹐逆旅主人皆勸之具棺斂。僕曰「我主翁子五六人﹐死亡殆盡﹐今惟此爾。若又死﹐則是無天地也﹐且我何面歸見主翁。」於是以席藉地﹐置尙書於上﹐坐於其旁曰「若是三日而不活﹐則誠死矣。」越再夕﹐尙書手足復動﹐醫救數日﹐疾平﹐遂入京師。次年﹐中進士第。

●卷八

歐陽在政府日﹐臺官以閨閫誣訕之﹐公上章力乞辧明。神宗手詔賜公曰「春寒安否﹖前輩﹐朕已累次親批出詰問﹐因依從來﹐要卿知。」又詔曰「春暖﹐久不相見﹐安否﹖數日來以言者污卿以大惡﹐朕曉夕在懷﹐未嘗舒釋﹐故累次批出﹐再三詰問其從來事狀﹐訖無以報。前日見卿文字﹐要辧明﹐遂自引過﹐今日已令降出﹐仍出榜朝堂﹐使中外知其虛妄。事理旣明﹐人疑亦塞﹐卿直起視事如初﹐毋卹前言。」又塗去塞字﹐攺作釋字。宸翰今藏公家。

董侍郎惇逸仕於朝﹐招一鄕人在太學者訓其諸子。暇曰﹐課其習業不加進﹐侍郎責之曰「吾年二十八入學﹐甘齏鹽者凡幾載﹐僅得一第。今汝若此﹐何以有成耶﹖」鄕人曰「公言過矣﹐侍郎乃董十郎兒﹐賢郎乃董侍郎兒﹐其好學之心自不侔矣。」侍郎之父行第十﹐其人故云。

建炎三年﹐僞四太子入金陵﹐府官相率迎降。獨通判廬陵楊公邦義毅然不屈﹐先自書其衣裾曰「寧爲趙氏鬼﹐不作他邦臣。」以授其僕﹐曰「吾卽死矣。」敵居數日﹐其酋帥有張太師者﹐置酒召公立庭下﹐以紙書死活二字﹐使示公曰「無多言﹐欲不降﹐書死字下。若歸於我﹐書活字下。」公視吏有傍簪筆者﹐卽奪筆書死字下。敵知其不可屈﹐命引去。又數日﹐囚公以見四太子﹐公大罵不絕口﹐敵怒甚﹐殺之﹐剖其腹﹐取其心。明年﹐敵去﹐州白其事於朝﹐褒錄死節﹐初贈直祕閣﹐繼又贈次對﹐謚忠襄。賜官田﹐官其諸子﹐令立廟於金陵。贈告云「懦夫每生﹐名不稱於沒世。烈士砥節﹐死有重於泰山。汝稟性剛方﹐值時艱危﹐介冑之士望風而速奔﹐城郭之臣蒙恥以求活﹐獨汝能明事君之義﹐抗死節之忠﹐誓不屈於番酋。寧自甘於血刃﹐口不絕詈﹐言不忍聞。綽有張禦史之風﹐無愧顏常山之節。肆頒恩典﹐庸慰忠魂。粲然閣直之華﹐昭哉廟食之遠。並推寵秩﹐以及遺孤。非止往居之榮﹐實是臣工之勸。尙祈不昧﹐知享止哉。」

歐陽全美名珣﹐廬陵人﹐登崇寧進士第。靖康初﹐全美調官京師。時金人欲求三鎭﹐全美行次閞山﹐以樂府寄其內曰「雁字成行﹐角聲悲送﹐無端又作長安夢。靑衫小帽這回來﹐安仁兩鬢秋霜重。孤館燈殘﹐小樓鐘動﹐馬蹄踏破前村凍。平生牽系爲浮名﹐各垂萬古知何用。」全美至京﹐有詔許上封事﹐論禦戎之策。全美應詔陳利害﹐時有九人同召對﹐全美奏曰「割地﹐敵亦來。不割﹐亦來。特遲速有間。今日之策﹐惟有戰耳。」時宰執有主棄地之議者﹐不悅﹐卽除將作監丞。使金﹐竟不復還。朝廷錄其節而官其婿﹐乃從兄叔謙也。

叔謙爲餘言﹐紹興十一年夏客臨安。一日﹐有客垢衣破笈﹐若遠至者﹐來同邸。卽一室閉之﹐遽指尙書省﹐自言明日召見﹐已而命之官。後詢其人姓李名微﹐邵武人。是時尙書洪公畱絕域﹐得皇太后書﹐遂遣微以蠟丸致之。上得書大喜﹐謂侍臣曰「朕不得皇太后安問且十五年﹐𨿽遣使百輩。不如此一書。」遂命微以官。尙書公以使命見執於金﹐其間遭罹危辱者屢矣﹐而能仗漢節﹐誓死不變。間關萬里﹐遣致皇太后書以寬天子孝思﹐可不爲忠乎﹗

李忠湣公若水爲大名府元城縣尉日﹐有村民持書一封﹐公得書﹐讀竟卽火之。詰其人何所從來﹐對曰「夜夢金甲將軍告某曰﹕『汝來日往縣西﹐逢著鐵冠道士﹐索取關大王書﹐下與李縣尉。『旣而如夢中所見﹐故不敢隱。」公以其事涉詭怪﹐遂縱其人弗治。因作絕句記之曰﹕金甲將軍傳好夢﹐鐵冠道士寄新書。我與雲長隔異代﹐翻疑此事太空虛。公初以書付火之時﹐母妻子弟驚訝﹐求觀弗獲﹐獨見其末曰「靖康禍有端﹐公卒踐之。」之語。其後二聖北獰﹐公抗節金營﹐將死而口不絕罵。則知天生忠義﹐爲神物者已預知其先矣。

國家初與金人結好﹐遣馬政自登州泛海而往。歸﹐朝廷復選其子擴爲使。宣和末﹐金人敗盟﹐舉兵入寇。擴尙以使事畱金﹐後得脫歸。未至太原﹐而敵騎已長驅南下矣。擴乃捨使事﹐說童貫﹐願招集忠勇以遏賊鋒﹐貫許之。擴過眞定﹐時劉公韐爲帥﹐公以擴屢使於金﹐知金之情僞﹐心頗疑之﹐遂畱不遣。一日﹐擴潛遣一卒之保州﹐爲邏者所獲﹐劉公益疑而未有所處也。公之子子羽謂公曰「馬擴首尾計議邊事﹐不以虛實告朝廷﹐遂使戎馬深入﹐震驚京師﹐且復潛遣兵士﹐焉保心腹。不若聲其罪而誅之﹐庶絕後患。」公以爲然﹐遂召擴立於庭下﹐責其誤國﹐令拽出斬之。擴叫呼不服﹐乃以付獄推治。未幾﹐劉公召還﹐金人陷眞定﹐擴得免死。

契丹爲金人攻擊﹐窮蹙無計﹐蕭后遣其臣韓昉來見童貫﹐蔡攸於軍中﹐願除歲幣﹐復結和親。且言女眞本遠小部落﹐貪婪無厭﹐蠶食種類五六十國﹐今若大遼不存﹐則必爲南朝憂。唇亡齒寒﹐不可不慮。貫與攸叱出之﹐昉大言於庭曰「遼宋結好百年﹐誓書具存。汝能欺國﹐獨能欺天耶﹖」昉去﹐貫亦不以聞於朝。遼旣亡﹐金人果背約。

靖康初﹐召種師道赴京師﹐才入國門﹐卽日引見。上殿﹐淵聖起迎之﹐曰「朕久望卿來﹐何其遲也﹐塗中跋涉不易。」師道謝畢﹐上賜坐﹐問曰「國步多艱﹐敵人深入﹐卿何以禦之﹖」師道曰「兵事難預料﹐容臣登城觀敵勢如何﹐卻得奏聞。但敵若在三十里外頓砦﹐則難退。如逼近﹐則易耳。」明日﹐敵移軍三十里外。師道因得於城上修飭備禦之具﹐敵屢進攻﹐皆卻﹐遂結盟解圍而去。師道其初所言﹐蓋知有間諜﹐乃欲誤之爾。敵人果中其計﹐但禁庭密議﹐不知何從知也。

朝廷之召種師道也﹐使者促之﹐項背相望。師道老矣﹐或勸之弗行。師道謂其子曰「朝廷近來議論不一﹐吾縱有謀畫﹐未必得用。然世受國恩﹐今而辭難﹐天地且不容我矣。」遂隨詔使﹐日夜疾馳﹐至闕下﹐畫策以退敵﹐人賴少安。金兵北還﹐師道請邀擊之﹐李邦彥等不許。師道謂何曰「敵深入吾地﹐止邀金帛而還。彼非惟懼春深死傷士馬﹐蓋慮三鎭之議其後也。吾觀敵釁未已﹐今旣不用吾計﹐吾不復言。然切料敵必再來﹐要當先爲之備也。」朝廷不聽﹐其冬﹐金人果再犯京師。

京師戒嚴﹐金人發炮攻城甚力。有獻策欲結索网以障之﹐其人歸自太原圍城中﹐具見張孝純﹐王稟等設此而炮無所施。朝廷反以爲迂﹐不肯試一爲之。蓋不知吳越將孫琰守蘇州城﹐嘗用此拒炮而淮南不能攻﹐時號爲孫百計也。

崇寧四年﹐中書奉行禦筆。時蔡京欲行其私意﹐恐三省臺諫多有駁難﹐故請直以禦筆付有司。其或阻格﹐則以違制罪之。自是中外事無大小﹐惟其意之所欲﹐不復敢有異議者。祖宗以來﹐凡軍國大事﹐三省﹑樞密院議定﹐面奏畫旨﹔差除官吏﹐宰相以熟狀進入﹐畫可﹐始下中書造命﹐門下審讀。或有未當﹐中書則舍人封繳之﹐門下則給事封駁之﹐尙書方得奉行。猶恐未愜輿議﹐則又許侍從論思﹐臺諫奏劾。自禦筆旣行﹐三省臺諫官無所舉職﹐但摘紙尾書姓名而已。

大觀中﹐吳執中子權爲禦史﹐上言乞遵祖宗成憲﹐不許直牒差官﹐及論輕賜予以蠹邦用﹐捐爵祿以市私恩等事。蔡京以少保致仕﹐何給事昌言封駁麻制﹐乞以罪狀宣布四方﹐時人以爲盛事。

何忠孺昌言﹐新淦人﹐紹聖四年進士第一。徽宗朝﹐累遷爲給事中。張商英罷﹐蔡京復用﹐遂以散官出﹐居閒十有餘年﹐物論歸之。淵聖卽位﹐復召用﹐除兵部侍郎﹐太子詹事。未幾﹐金人再犯京師﹐二聖北獰﹐太子﹑諸王﹑宰職﹑侍從皆從﹐而昌言逃匿太子宮溝中﹐偶得不行。張邦昌僭號﹐因更其名。及隆佑垂簾﹐始欲復舊﹐而人言已不可掩﹐恚憤成疾而死。

李仲謙大有﹐新諭人﹐靖康初爲贛守。京城戒嚴﹐卽調贛卒勤王。諸郡以承平之久﹐士卒懵不知兵。及當調發﹐間有冠葛巾扶杖而行者﹐觀者寞不竊笑。惟贛卒獨勇銳﹐器械亦精明﹐仲謙號令整肅﹐師行秋毫無犯。人謂仲謙旣知兵﹐而贛卒亦閒習紀律﹐度必可用。及至京師﹐亦無及矣。

仲謙紹興初嘗立朝﹐卽上書言兵事﹐以爲用兵當有機有權﹐明於此而後可以決勝。光堯皇帝覽之大喜﹐卽降付中書。時趙元鎭丞相當國﹐一日奏事畢﹐上謂丞相曰「李大有書涉兵機﹐故不欲付外看詳。昔張齊賢上取河東之策﹐太祖裂其奏擲之於地﹐及左右旣退﹐乃取其奏。歸﹐以授太宗﹐曰﹕『他日取河東﹐當用齊賢策。』太宗後平河東﹐用齊賢爲相。二祖沈幾先物﹐朕當以爲法。」觀聖語如此﹐則將大用之矣。未幾而歿﹐終於檢正。

紹興戊午冬﹐奏使王倫與金使來和﹐欲天子授僞詔。國論未定﹐朝士無敢言者。胡邦衡銓時爲樞密院編修官﹐上書請羈畱金使﹐斬主議者之首﹐以謝天下。語大憤直﹐上怒其訐﹐將褫官竄昭州。時禦史中丞鄭剛中﹐諫議大夫李誼﹐吏部尙書晏惇復﹐戶部侍郎李彌遜﹑向子諲﹐禮部侍郎曾開﹑張九成入對便坐﹐引救甚力。時丞相秦檜﹐參政孫近亦迫於公論﹐請從臺諫侍從議﹐謫廣州監鹽倉禦史。再以爲言﹐乃以爲福州簽判云。

胡邦衡自福唐貶新州﹐王民瞻以詩送之﹐有曰「百辟動容觀奏牘﹐幾入回首愧朝班。」又曰「癡兒不了公家事﹐男子要爲天下奇。」民瞻﹐安福人﹐名庭珪﹐登科﹐嘗爲茶陵縣丞﹐累年不調。居鄕裏﹐以詩名家。二詩旣傳﹐或以爲訕﹐由是亦坐謫辰州。

邦衡在新州﹐偶有「萬古嗟無盡﹐千生笑有窮」之句。新守亦訐其詩﹐云無盡指宰相﹐蓋張天覺自號無盡居士。有窮﹐則古所謂有窮后羿也。於是再遷儋耳。其後邦衡還朝﹐嘗以詩人薦民瞻﹐凡再召見﹐初除國子監簿﹐後除直敷文閣﹐終於家。

禪家合眾而不嘩﹐無怒而有制。執事者不辭其勞﹐居安者不愧其逸。入其門﹐升其堂﹐整整截截﹐動有條理。明道先生嘗見其會食﹐因嘆以爲得三代之禮樂。吾人族姻並居同室﹐未必如其眾多﹐而不能若是之整肅者﹐往往女子﹑童稚實始之。此禪家所以至於屏妻絕子也。

盧文紀與崔協不平﹐協子舉進士﹐文紀謂知貢舉王延曰「吾嘗譽子於朝﹐今子歷士﹐當求實效﹐無取虛名。昔越人善汩﹐其子方晬﹐其母浮之水上。人怪之﹐對曰﹕『其父善汩﹐其子必能之。『若是可乎﹖」延退而笑曰「盧公之言﹐謂崔協也。恨其父﹐遂及其子也。」明年選協子頎甲科﹐人以爲公舉。異時﹐公卿有以子孫魁天下者﹐其父祖蓋自謂善汩者也。使延爲主司﹐吾知其與選頎者反矣。

予嘗傳《登瀛圖》本﹐規模布置﹐气象曠雅﹐每思創始者必非俗筆。又有石本﹐皆書名氏。後有李丞相伯紀贊跋﹐乃欽廟在東宮﹐得閻立本此畫﹐親爲題識以賜詹事李詩。二本絕不同。嘗見鄭昺尙明所賦長句云「閻公十八學士圖﹐當時妙筆分錙銖。惜哉名勝不題別﹐但可以意推形模。十二匹馬一匹驢﹐五士無馬應直廬。五鞍施狨乃禁從﹐長孫房杜王魏徒。一人醉起小史扶﹐一人欠伸若挽弧。一人觀鵝憑欄立﹐一人運筆無乃虞。樹下樂工鳴琴竽﹐八士環列按四隅。笑談散漫若飲徹﹐盤盂杯勺一物無。坐中題筆淸而臒﹐似是率更閒論書。其中一著道士服﹐又一道士倚枯株。三人傍樹各相語﹐一人系帶行徐徐。後有一人丰而胡﹐獨吟芭蕉立踟躕。一時登瀛客若是﹐貞觀治效眞不誣。書林我曾昔曳裾﹐三局腕脫幾百儒。雄文大筆亦何有﹐餐錢但日麋公廚。邦家治亂一無補﹐正論出口遭非辜。時危王石一焚掃﹐覽畫思古爲嗟吁。」其所序列意﹐鄭必爲畫本賦之。然長孫﹑王﹑魏元不在其中﹐不知鄭詩何爲及之耶﹖按《翰林盛事記》﹐開元中張燕公等十八人爲集賢學士﹐於東都含象亭圖寫其貌﹐意二本必居其一﹐而後人皆以爲貞觀學士耳。

今人制陶硯﹐惟武昌萬道人所制以爲極精。余初未信也。廬陵有劉生者﹐自言傳萬之法﹐然最佳者不能十年輒敗﹐至有三五年遂刓泐不可用者。余頃因歉歲﹐有野人持一風字樣求售﹐易以斗米﹐滌濯視之﹐亦陶硯也。其底有萬字篆文﹐意其爲萬所制﹐用之今餘三十年﹐受墨如初﹐𨿽髙要歙溪之佳石﹐不是過也。聞武昌今尙有制者﹐乃萬之後。

裏中士人胡卓明﹐父祖好棋﹐挾此藝者日至。其母夜臥忽驚起﹐問其故﹐云夢吞一枯棋也。初意日所嘗見﹐是以形於夢寐。已而生卓明。年至七八歲﹐厥祖與客對弈而敗﹐卓明忽從旁指曰「公公誤此一著耳。」其祖敗而不平﹐怒謂曰「小子何知﹖」推局付之。卓明布數著﹐果勝﹐厥祖大驚﹐因與對棋﹐其布置初若無法度﹐旣合﹐則皆是。數日間﹐遽能與厥祖爲敵。迨十餘歲﹐遂以棋名﹐四方之挾藝者才爭先耳。往歲﹐有客以棋求見﹐朋友因共招卓明與較之﹐卓明連勝﹐客曰「胡秀才野戰自得﹐而某以教習不離規模﹐是以不勝。」

凡學書﹐當先學偏旁﹐上下左右﹐與其近似者皆不相遠。熟一偏旁﹐則數十字易作矣。凡作字﹐宜和墨調筆﹐使毫墨相受﹐燥潤適宜﹐厚墨則藏鋒﹐紙平身正﹐腕定指固﹐則結字有準矣。

廬山王元甫有詩名﹐隱居山中﹐不與士大夫相接。東坡自嶺南歸﹐過九江﹐因道士胡洞微欲求見之﹐元甫辭曰「吾不見士大夫五十年矣﹐不用復從賓贊﹐幸爲我謝之。」東坡嘆賞而退。

劉尙書美中嘗夜夢與一方士談禪﹐往復辧論宗乘中事甚詳。美中因問之曰「仙家亦談佛耶﹖」方士曰「仙佛𨿽二﹐理豈有二哉﹖」美中旣寤﹐頗異其事﹐遂紀之以詩云「北風吹云肅天宇﹐蕙帳寒生月當戶。頹然就枕睡思濃﹐夢魂悠悠迷處所。仙君勝士肯見臨﹐促席從容款陪語。自言本事淸靈君﹐學佛求仙兩無阻。云軿白日降瑤空﹐天衣飄飄就輕舉。方諸宮深雲海闊﹐金碧禪房隔煙雨。與君粗有香火緣﹐聊復東來相勞苦。方遊昆閬還無期﹐君住世間須善爲。塵勞足厭何足厭﹐等是實相夫何疑。前身似是塵外人﹐端爲世緣縻此身。重聞妙語發深省﹐若更離塵佛亦塵。方平羽節何時來﹐道宮佛殿隨塵埃。未須苦說揚塵事﹐東海波聲政似雷。」美中以爲詩中皆紀其問答之語﹐故盡錄之。

董體仁之祖名扆﹐生前嘗自卜地以爲壽藏。旣死﹐而其子易之。將葬﹐扶護適過其地﹐柩忽重不可舉﹐子始驚異﹐因欲就葬。掘地丈餘﹐忽遇大石﹐其上有扆字﹐乃其名也。人益信其不偶。

●卷九

建炎末﹐呂丞相頤浩以勤王復辟之功進登相位﹐嘗在中書怒一堂吏﹐命去其巾幘﹐吏對祖宗以來﹐宰相無去堂吏巾幘法。公曰「去堂吏巾幘﹐當自我始。」吏不能對。

苗劉之變﹐張魏公自平江興兵討賊﹐二人懼甚﹐朱丞相勝非因說之曰「兵至﹐則不必戰﹐戰而不勝則汝危矣。不若先次復辟以贖罪。」故魏公兵及境而復辟。初﹐魏公之起兵也﹐先遣士人馮轓入奏﹐因以好詞諭二人﹐欲款其謀。轓與二人之幕客馬柔吉相善﹐因令宿於柔吉之所﹐以覘軍情。轓至而事略定﹐勝非因奏補轓京官﹐除郎中。其後乃謂人曰「轓﹐蜀人﹐徳遠遣之來﹐不過欲成就之耳。」似未知魏公之意也。

紹興講解旣成﹐上自執政大臣﹐下至臺諫侍從﹐以爲非是者稍稍引去﹐於是登顯位﹐據要途者﹐皆阿附時宰以爲悅。外之監司﹑郡守﹐或傾陷正人以希進。流入﹐逐客之落南者﹐其迹益危。潮守則劾奏趙丞相﹐湖南帥則陰中張魏公﹐儋耳則睥睨李大參﹐舂陵則誣治王樞密﹐其他紛紛﹐不可勝數。

蔡元長爲相日﹐置講議司官吏數百人﹐俸給優異﹐費用不貲。一日﹐集僚屬會議﹐因畱飲﹐命作蟹黃饅頭。飲罷﹐吏略計其費﹐饅頭一味爲錢一千三百餘緡。又嘗有客集其家﹐酒酣﹐京顧庫吏曰「取江西官員所送咸豉來。」吏以十瓶進。分食之﹐乃黃雀肫也。元長問尙有幾何﹐吏對以猶餘八十有奇。

龍徳宮出辛﹐童貫自太原竄歸﹐時廷議欲請淵聖親徵﹐命貫畱守。貫聞之﹐心不自安﹐乃將勝捷軍三千餘人追從龍徳之駕。繼而朝廷論貫不告而逃﹐及首禍罪惡﹐請誅之。而貫在外領兵以扈從爲名﹐恐復生事﹐遂詔聶山爲江淮發運使﹐密圖其事。山旣陛辭﹐將出國門﹐左丞李綱言於上曰「貫之罪惡𨿽已著明﹐然今在上皇左右﹐投鼠不可不忌器﹐若欲誅斥﹐明出一詔書足矣﹐何用詭祕如此。」上深然之﹐遂貶貫池陽﹐繼有嶺南之命。

範公宗尹廷對訐直﹐人所難言﹐紹興以來﹐鄙夫賤隸猶能誦之。淵聖在東宮時知其名﹐及卽位﹐遂以兵部侍郎召。宗尹旣立朝﹐首論崇寧以來上下欺罔﹐復論蔡京﹑童貫﹑朱靦等罪惡﹐物望太聳。及金人犯闕﹐耿南仲主和義﹐宗尹力附其說。時廷臣有進言金不可和者﹐宗尹在殿上厲聲叱曰「朝廷大論已定﹐小臣不敢有異論。」議者始非之。

建炎中﹐宗尹以盛年執政﹐裂江北之地﹐或五七郡﹐或三四郡﹐使數大將鎭撫之。又於沿江易置帥藩﹐創立安撫大使﹐但約每帥相去七百里﹐不問形勢如何﹐𨿽池州僻陋小邦﹐亦置江東大帥。其後﹐李成以蘄﹑黃﹑舒﹑光四州叛﹐乃鎭撫之人也。

余居之西背驛道﹐有地曰金牛驛﹐意古之郵亭也。驛旁有長沙王墓﹐遠望如邱阜。故老相傳曰「此漢長沙王墓也。」長沙王在漢固多﹐特未知其爲誰。余遊贛﹐聞有金精山者﹐始因吳芮將兵徵南越尉陀﹐聞此山有美玉。鑿石求之﹐遂通山路。或者吳芮嘗至江西﹐而史不及也﹐此墓恐芮軍所營爾。建炎叛卒嘗發之﹐劚地尋丈見石槨﹐皆錮以鐵﹐卒不能啟。其下有飲酒湖﹐地窪以深﹐可坐百人﹐俗傳爲奠酹成池。若非軍旅中﹐恐不能如是也。

北苑產茶有四十六所﹐廣袤三十餘里﹐分內外園。江南李氏初置使﹐本朝丁晉公行漕事﹐始制龍鳳團以進﹐然歲不過四十餅。慶曆中﹐蔡端明爲漕﹐復有增益。元丰中﹐神宗有旨造密雲龍﹐其品又髙於小龍團。今歲貢三等十有二綱﹐四萬九千餘銙。

贛之雩都尉﹐廳後舊有灌嬰廟﹐臨其池上。廟毀﹐往往瓴甓墮池中。歲年不可計矣﹐因刀鑷工﹐取半瓦爲礪石。人見而異之﹐遂求其瓦爲硯﹐於是有灌瓦之名。求者旣多﹐今罕得全瓦。好事者以銅雀瓦不復有﹐亦謾蓄之。

南粵俗尙蠱毒詛咒﹐可以殺人﹐亦可以救人﹐以之殺人而不中者﹐或至自斃。往有客遊南中﹐暑行憩林下﹐見一靑蛇長二尺許﹐戲以杖擊之﹐蛇卽逝去。旋覺體中不佳﹐夜宿於逆旅﹐主人怪問曰「君何從有毒气在面也﹖」客惘然不能對。主人曰「試語今日所見。」客告之故。主人曰「是所謂報冤蛇﹐人有觸之﹐不遠百里襲迹而至﹐必噬人之心乃已﹐此蛇今夕當至。」客懼求救﹐主人許諾﹐卽出龕中所供一竹筒﹐祝之﹐以授客曰「不必省﹐第置枕旁﹐通夕張燈屍寢以俟﹐聞聲卽啟之。」客如戒。夜分﹐有聲在屋瓦間﹐俄有物墮幾上﹐筒中亦窣窣響應﹐舉之﹐乃蜈蚣﹐長尺許﹐盤跚而出﹐繞客之身三匝﹐徑至幾上﹐有頃﹐復歸筒中。卽覺體力醒然。逮旦視之﹐則前所見蛇斃焉。始信主人之不妄﹐重謝而去。又一客﹐亦以暮夜投宿﹐捨翁與其子睥睨客所攜﹐客疑之﹐乃物色翁所爲。覘見其父子出獼猴繪像﹐禱之甚謹。乃戒僕終夕不寐﹐仗劍以伺。已乃有推戶而入者﹐卽一獼猴﹐人身而長﹐揮劍逐之﹐逡巡失去。有頃﹐聞哭聲﹐則捨翁之子死矣。

陳忠肅公居南康日﹐一夕急夢中得六言絕句﹐云「靜坐一川煙雨﹐未辧雷音起處。夜深風作輕寒﹐淸曉月明歸去。」旣覺﹐語其子弟﹐且令記之。次年﹐徙居山陽﹐見歷日於壁間﹐忽點頭曰「此其時矣。」以筆點淸明日﹐曰「是日佳也。」人莫知何謂﹐乃以其年淸明日卒。

劉寬夫僴﹐丞相沆之孫也。崇觀中﹐爲次對。靖炎間﹐廢罷。嘗得旨敍夏祕閣修撰﹐臣僚論列﹐以爲其所歷差遣﹐則爲大晟府按協聲律及提舉道籙院管幹文字。其所轉官﹐則緣按樂精熟﹐及修道籙院﹐與管幹明節皇后園陵。其所賜帶﹐則因撰《祥應記》。其所被遣﹐則以臣僚論其交結附會。寬夫由是終身不復職名。

宣和甲辰﹐廷試進士﹐以气數爲問。周表卿執羔素通此學﹐對策極該博﹐自謂當魁多士。或告之沈元用從貂璫假籌布算﹐而後答問。表卿驚曰「果爾﹐吾當少遜之矣﹐然亦不在他人下也。」翌日﹐臚唱﹐元用居第一﹐表卿次之。

泗州浮屠下有僧伽像﹐徽宗時﹐攺僧爲徳士﹐僧皆頂冠﹐泗州太守亦令以冠加於像上。忽天地晦冥﹐風雨驟至﹐冠裂爲兩﹐飛墜於門外﹐舉城驚怖﹐莫知所爲。守遽詣拜曰「僧伽有神﹐吾不敢彊。」遂止。

徽宗時﹐邊事大興﹐程鄰於西廣置隆﹑兌二州﹐又置大觀州﹐湖北又置靖州﹐建官分職﹐與內地等﹐費不可勝計。靖州初無賦入﹐歲於湖廣撥錢七八萬以養官兵﹐有損無益。紹興中﹐朱子發內翰﹐嘗奏欲廢爲一縣﹐以禦邊徼。上頗許之﹐且曰「前朝開拓土疆﹐似此等處﹐尢爲無益﹐首議之臣深爲可罪。」旣而事亦寢而不行。鄕人李秀實嘗守是郡﹐爲餘言州𨿽無益於朝廷﹐然屯駐重兵﹐非假之事權﹐則不足以鎭撫。倘並歸辰﹑沅﹐一州而置軍使則亦足矣。

維揚后土廟﹐有花潔白而香﹐號爲瓊花。宣和間﹐起花石綱﹐因取至禦苑﹐逾年不花﹐乃杖之﹐遣還其地﹐花開如故。是殆風气土地使然﹐抑果有神司之耶﹖

東安一士人善畫﹐作鼠一軸獻之邑令。令初不知愛﹐謾縣於壁。旦而過之﹐軸必墜地﹐屢懸屢墜﹐令怪之。黎明物色﹐軸在地而貓蹲其旁。逮舉軸﹐則踉蹌逐之。以試羣貓﹐莫不然者。於是始知其畫爲逼眞。其作《八景圖》﹐亦殊有幽致。如洞庭秋月則不見月﹐江天暮雪則不見雪﹐第狀其淸朗苦寒之態耳。若瀟湘夜雨尢難形容﹐常畫者至作行人張蓋以別之﹐渠但作漁舟吹火於津渡﹐以火明仿佛有見﹐則危亭在岸﹐連檣在步耳。瀟湘舊有故人亭﹐往來艤舟其下﹐故藉此以見也。米元章謂《八景圖》爲宋迪得意之筆﹐意其如此。

吉水元潭觀臨大江上﹐江中有旋渦﹐相傳云有舟沒於此﹐久而不見蹤迹﹐乃出於豫章吳城山下。以爲江有別道﹐由旋渦而入。晉時有蛟爲害﹐嘗出沒渦中﹐許旌陽捕逐至其處﹐旁有巨石﹐裂而爲二﹐其痕如削﹐云是旌陽試劍石。且云﹕旌陽鑄鐵作蓋覆渦上﹐今水泛時﹐其渦乃見。

大觀四年﹐張天覺商英爲相﹐蔡元長致仕時﹐忽有僞詔傳布天下﹐其間謂元長公行狡詐﹐行迹諂諛﹐復云今後州縣有蔡京蹤迹﹐盡皆削除。有蔡京朋黨﹐悉皆貶削。陳州守臣以聞。朝廷詔諸路以五百千爲賞﹐捕撰造者﹐其罪不以赦原。竟不能獲。

張懷素﹑吳儲﹑吳侔等謀反事覺﹐中外縉紳多與交結﹐而蔡元度與儲﹑侔之父安詩爲僚婿﹐故元長父子與懷素書問往來尢密。懼其根株牽連﹐罪且相及﹐遂諷中丞余深﹐知開封府林攄曰「若能使不見累﹐他日當有以報。」深等會其意。翌日﹐索中外所與懷素﹑儲﹑侔往來書禮﹐置案上﹐問獄吏曰「此何文也﹖」對曰「與懷素等交通之書也。」深詬曰「懷素等罪狀明白﹐人與往來書問﹐不過通寒暄耳﹐豈盡從之反耶。存之徒增案牘。」令悉焚之。事遂不及蔡氏﹐因之而幸免者甚眾。未幾﹐攄遷中書侍郎﹐深左丞。

何執中居相位時﹐京師童謠曰「殺了穜蒿割了菜﹐喫了羔兒荷葉在。」說者謂指童貫﹑蔡京﹑髙俅三人及執中也。

崇寧二年﹐鑄大錢﹐蔡元長建議俾爲折十﹐民間不便之。優人因內宴﹐爲賣漿者﹐或投一大錢﹐飲一杯而索償其餘﹐賣漿者對以方出市﹐未有錢﹐可更飲漿﹐乃連飲至於五六。其人鼓腹曰「使相公攺作折百錢﹐柰何﹖」上爲之動﹐法由是攺。

又大農告乏時﹐有獻廩俸減半之議。優人乃爲衣冠之士﹐自冠帶衣裾被身之物輒除其半﹐眾怪而問之﹐則曰「減半。」已則兩足共穿半褲﹐﹛輕足﹜而來前。復問之﹐則又曰「減半。」問者乃長嘆曰「但知減半﹐豈料難行。」語傳禁中﹐亦遂罷議。

童貫竄嶺南﹐言者謂貫姦凶﹐不宜置之遠地。且其誤國之罪﹐當正典刑。淵聖以爲然﹐乃命臨察禦史張澄乘驛斬之。旣出國門﹐復得禦札三字「速密全」﹐卽晝夜兼行﹐追至南安驛舍。斬之﹐函首京師﹐梟於東市。

邵武人黃南彊﹐字應南﹐與先君俱調官都下﹐傾蓋定交。時仲兄侍側﹐應南與先君齊年。一日﹐謂先君曰「初意二君爲兄弟﹐不敢以爲父子也。君有子如此﹐而吾方娶﹐不已晚乎﹖」先君後數年棄諸孤﹐又十餘年而應南來守廬陵﹐求訪先君﹐則宰木已拱矣。應南晚得子而康彊壽考﹐及見其成人。因知人患無壽﹐不患無子也。應南當官持廉﹐所至見稱云。

車戰之法﹐旣不盡傳於後世。兵車之制﹐亦不復見於南方。在春秋時﹐申公巫臣奔吳﹐教之乘車﹐教子射禦﹐則江之南亦可用矣。江鄕有一等車﹐隻輪﹐兩臂以一人推之﹐隨所欲運﹐別以竹爲篰﹐載兩旁﹐束之以繩﹐幾能勝三人之力﹐登髙度險﹐亦覺穩捷﹐𨿽羊腸之路可行。余謂兵家可仿其制而造之﹐行以運糧﹐止以衛陣﹐戰以拒馬。若鑿池築城﹐非倉卒可辦﹐得此車周遭連比﹐則人馬皆不能越。或進或退﹐惟我所用。欲名之曰活城。

柳公度云﹕不以气海熟生物﹐暖冷物。時號善養生者。余異時數蹈之﹐未知悔也。年逾五十﹐老形具見﹐因誦少陵詩云﹕衰年關膈冷﹐味暖並無憂。特書坐間以自警。

三孔之先本田家翁﹐嘗步行入巖谷間。少憩﹐覺和气燠然﹐心甚愛之。已而忘歸﹐迨暮﹐家人尋至其地。問故﹐翁曰「我覺此山中气暖與他處異﹐若我死﹐當葬於此。」逾年而歿﹐其家從其言﹐後遂生司封君﹐再世而生經甫伯仲﹐其地今在新淦縣之西岡。

江西人遇元夕﹐多以人靜時微行﹐聽人言語﹐以占一歲之所爲通塞。新諭李仲謙爲舉子時﹐是夕行於溪上﹐見漁者炬火捕魚﹐其一連呼曰「裏大有﹐裏大有。」仲謙聞而異之。其年秋試﹐更名大有﹐遂中選。

劉殿院次莊﹐長沙人﹐自幼喜書﹐嘗寓於新淦﹐所居民屋墻壁窗戶﹐題寫殆徧。臨江郡庠有法貼十卷﹐釋以小楷﹐他法貼之所無也。所善毛公弼﹑何君表﹐皆裏中先達﹐兩家碑志﹐多其所書者。

●卷十

近年大魁多齊年﹐木待問﹑趙汝愚皆生於庚申﹐鄭僑﹑黃定皆生於癸丑﹐王佐﹑蕭國梁皆生於丙午﹐沈晦﹑李易皆生於甲子。推而上之﹐呂蒙正﹑馮京皆生於甲寅﹐蔡薿﹑何昌言皆生於丁未﹐徐奭﹑梁固皆生於乙酉﹐王曾﹑張師徳皆生於戊寅﹐呂溱﹑楊置皆生於甲寅﹐賈黯﹑鄭獬皆生於壬戌﹐彭汝礪﹑許安世皆生於辛巳﹐陳堯咨﹑王整皆生於庚午。所傳其生庚者如此﹐意其他尙有之。

汪聖錫本名洋﹐集英臚唱賜第﹐禦筆更名應辰﹐或謂取王拱辰十八歲作大魁之義。

贛之龍南﹑安遠﹐嵐瘴甚於嶺外。龍南之北境有地﹐曰安寧頭﹐言自縣而北﹐達此地﹐則瘴霧解而人向安矣。歐公記至喜亭﹐以爲道岷江之險者至亭下而後喜﹐皆調入其地者垂於死亡﹐出境乃免也。

宣和四年﹐朝廷信童﹑蔡之言﹐欲招納北人﹐因命涇原經略招討使種公師道爲河東﹑河北﹑陜西路宣撫司﹐都統制王稟﹑楊可世副之。有旨令便道徑赴本司﹐師道旣至髙陽﹐見宣撫使童貫﹐問出師之日﹐因極論其不可﹐曰「前議某皆不敢與聞﹐今此招納事﹐恐不可以輕舉。苟失便利﹐誰執其咎。」貫曰「都統不用多言﹐貫來時面奉聖訓﹐不得擅殺北人。王師過界﹐彼當簞食壺漿來迎﹐又安用戰。今特藉公威名以壓眾望耳。」遂作黃旗﹐大書聖語﹐立於軍中以誓眾。督師道行甚亟﹐師道不得已﹐遂調軍過界河。師道未濟﹐已有北人來迎敵﹐我師旣不敢與之交兵﹐惟整陣避之而已﹐楊可世與麾下皆重傷﹐士卒死者甚眾。復還界河之南。北人隔河來問違背誓書﹐師出何名。師道遣其屬康隨﹐具以河北宣司所申北人陳乞事答之。眾嘩然﹐曰「安得此事。」遂薄我軍﹐箭發如雨。師道於是遣康隨詣宣司﹐告以北人之語﹐且問進退之策。宣司不知所爲﹐乃令移兵暫回﹐北人追襲﹐直至城下。屬大風雨﹐士卒驚走﹐自相蹂踐﹐兵甲塡滿山谷。知眞定府沈積中﹐以其事聞於朝﹐上怒甚﹐遂罷師道兵柄﹐責授右衛將軍致仕。師道上表稱謝云「總戎失律﹐誤國宜誅。厚恩寬垂盡之年﹐薄責屈黜幽之典。孤根有托﹐危涕自零﹐伏念臣西海名家﹐南山舊族﹐讀皂囊之遺策﹐知黃石之奇書。妄意功名﹐以傳門戶﹐荏苒星霜之五紀﹐始終文武之兩塗。緩帶輕裘﹐自愧以儒而爲將。髙牙大纛﹐人驚投老而得侯。屬興六月之師﹐仰奉萬全之策。眾謂燕然之可勒﹐共知頡利之就擒。而臣智昧乘時﹐才非應變﹐筋力疲於衰殘之後﹐聰明耗於昏瞀之餘﹐頓成不武之資﹐乃有罔功之實。何止敗乎國事﹐蓋有玷乎祖風。深念平生﹐大負今日。豈意至仁之度﹐不加旣耄之刑﹐俾上節旄﹐亟歸田裏。乾坤施大﹐螻蟻命輕。皇帝陛下﹐睿智有臨﹐神武不殺﹐得駕馭英雄之要道﹐明制服夷狄之大方。察臣臨敵失機﹐不出求全之過計。念臣守邊積歲﹐嘗收可錄之微勞。許免竄投﹐獲安閒散。臣敢不拊赤心而自誓﹐擢白髮以數衍。煙閣圖形﹐旣已乖於素望。灞陵射獵﹐將遂畢於餘生。」

嶽公飛微時﹐嘗於長安道中遇一相者曰舒翁。飛時貧甚﹐翁熟視之﹐曰「子異日當貴顯﹐總重兵﹐然死非其命。」飛曰「何謂也﹖」翁曰「第識之﹐子﹐豬精也﹐豬碩大而必受害﹐子貴顯則睥睨者眾矣。」飛﹐靖炎間起偏裨爲大將﹐位至三孤﹐竟爲讒邪所害。

建炎初﹐裏中有狂者﹐自稱爲毛道人﹐往來諸大姓家﹐人不以爲甚異。一日﹐江漲﹐不解衣而涉。未登岸﹐人疑其溺。旣濟﹐衣裾皆不濡﹐人始異之。嘗館於馬田胡氏﹐夜半忽舉火焚其門。主人驚救﹐毛升屋大笑﹐眾怒﹐以戈逐之。不見所在﹐有頃﹐乃聞其聲在米斛中。欲啟鑰毆之﹐賴救獲免。明早﹐遂顧之他﹐於其門上書字曰「胡某九十」﹐某人未幾而卒。毛莫知所然。《玉笥實錄》以爲隱於山中云。

路眞官爲兒童時﹐有一道人謂曰「能辦二十千來﹐用當授子以一術。」路信之﹐然尙爲兒童﹐累時營求﹐然後能具。道人者持錢去。數日﹐邀路往一屋回閒﹐屋中有油與蜜數甕﹐令食之﹐久而後盡﹐大瀉血穢幾死。乃刻符印﹐乃授以文書治鬼之法。其父知之﹐則盡舉其符印文書藏去。尋又得之﹐父意其竊取﹐詰責﹐對曰「非竊也﹐不知又何從來耳。」其父怒﹐破其符印﹐焚其文書。有頃﹐符印﹑文書復具。父乃知其有異﹐不復禁其所爲。路能作太陽丹﹐置蒸餅面果粒於掌﹐望太陽噓呵﹐揉而成丹﹐其色微紅﹐以授病者﹐服之良愈。崇觀間﹐有宮婢病狂邪﹐如有所憑。召路入禁中﹐令作丹而不能成。左右嘩曰「不曾帶得廂王家藥料來耳。」蓋京師廂王家賣胭脂也。路曰「適被召﹐迫促而來﹐神气不定﹐故丹不成﹐乞賜盥漱再造。」有旨賜之﹐已而成丹﹐以授病者﹐下咽而愈。路之捕治鬼物﹐其術甚神﹐人多能言之。其子孫嘗爲人言﹐其得術之初如此。

裏中有富家翁﹐喜啖鱉﹐其家廝役爭求供之。一日﹐有莊氓饋巨鱉﹐翁喜﹐亟付之庖。庖人解其甲﹐則見肉理盤旋﹐與常鱉殊不類﹐亟以告翁。呼饋者詰之﹐對曰「前三日過溪上﹐見一蛇於艸間吐吞涎沫﹐蟠縮不動。後再過此﹐不復見蛇﹐而鱉殆蛇之變﹐尙新甲﹐𨿽鱉而身尙蛇也。」翁自是不復食鱉。

又《道士傳》得一言﹐兒時捕魚溪中﹐嘗獲一鱖﹐而尾有二足﹐細視之﹐則老蟆也﹐由是知老蟆亦能變而爲魚。今思老蟆與鱖魚之形亦相肖﹐世常言蛇化爲龍﹐不知亦有化鱉者。經云雀化爲蛤﹐而不知蟆或變爲魚也。

禪僧問話﹐語幾於俳。嘗記一禪寺﹐每主僧開嘗﹐輒爲一伶官所窘。後遇易僧﹐必先致賂﹐乃始委折聽服。蓋旁觀者以其人之應酬﹐卜主僧之能否也。他日又易僧﹐左右復以爲請﹐僧曰「是何能爲﹐至則語我。」明日果來﹐僧望見之﹐遽曰「衣冠濟濟﹐儀貌鏘鏘﹐彼何人斯﹖」其人已恥爲僧發其故習﹐乃袖出一白石﹐問曰「請獻藥石。」僧應曰「吾年耄矣﹐齒牙動搖﹐不能進是﹐煩賢細抹將來。」觀者大笑﹐其人愧服。

又一僧本屠家子﹐旣爲僧﹐頗以禪學自負﹐家欲折之﹐伺其升堂﹐教其徒往問曰「賣肉牀頭也有禪。」其僧就答云「精底斫二斤來。」問者初未授教下句﹐倉猝無言﹐乃笑謂僧曰「汝欲喫耶﹖」聞者絕倒。

捨法之後﹐諸州解額多未復其舊﹐廬陵解六十八名。至紹興癸酉﹐其數亦未足。時鄭少卿作肅爲守﹐旣拆號書榜畢﹐謂諸考官曰「解額未盡復﹐諸公尙有試卷可取者否﹖」曰「有。」遂令再取一名以足其數。諸試官因將所畱捲擇之﹐添取一名﹐乃劉廷雋﹐廷雋遂擢第。

維揚有石塔院者﹐特以塔之制作精妙得名。龍徳幸維揚時﹐嘗欲往觀﹐先遣人排辦供奉﹐諸璫環視之﹐嘆賞曰「京師無此制作。」有一僧從旁厲聲曰「何不取充花石綱。」眾愕然﹐龍徳尋聞之﹐遂罷幸。

朱靦﹐本一巨商﹐與其父殺人抵罪﹐以賄得免死。因遁迹入京師﹐交結童﹑蔡﹐援引得官﹐以至通顯。欲假事歸以報復仇怨﹐先搜奇石異卉以獻。探知上意﹐因說曰「東南富有此物﹐可訪求。」受旨而出﹐卽以禦前供奉爲名﹐多破官舟﹐彊占民船﹐往來商販於淮浙間。凡官吏﹑居民舊有睚眥之怨者﹐無不生事害之﹐或以藏匿花石破家。越州有一大姓家有數石﹐靦求之不得﹐卽遣兵卒徹其屋廬而取之。惠山有柏數株在人家墳墓畔﹐靦令掘之﹐欲盡其根﹐遂及棺槨。若是之類不可勝數。故陳朝老以謂﹐東南之人﹐欲食其肉。

蔡京諸孫生長膏粱﹐不知稼穡。一日﹐京戲問之曰「汝曹日啖飯﹐試爲我言米從何處出。」其一人遽對曰「從臼子裏出。」京大笑。其一從旁應曰「不是﹐我見在席子裏出。」蓋京師運米﹐以席囊盛之故云。

陳忠肅公在宣政間﹐嘗大書杜少陵《哀江頭》一詩﹐人莫有知其意者。蓋公明於數學﹐逆知國家靖康之變﹐而不欲言之爾。

王覆道安中初學東坡書﹐後仕於崇觀﹐宣政間﹐頗更少習。南渡以來﹐復還其舊。嘗見其晚年所書﹐眞得東坡筆法者。

東湖先生嘗會棋於湖山堂﹐食罷偃息﹐倏起﹐疾言曰「予作詩數十年矣﹐適於牀頭得《少陵集》﹐試閱之﹐忽有聽見﹐元來詩當如此作。遂有『不知何處雨﹐已覺此間涼』之句。自是落筆皆平易。」自然之妙﹐人不能學。

少陵古詩﹐有歌行吟嘆之異名﹐每與能詩者求其別﹐訖未嘗犁然當於心也。嘗觀《宋書﹖樂志》以爲詩之流有八﹕曰行﹐曰引﹐曰歌﹐曰謠﹐曰吟﹐曰詠﹐曰怨﹐曰嘆﹐少陵其必有所祖述矣。世豈無能別之者﹐恨余之未遇也。

舊聞京師一知數者將死﹐謂其妻與子曰「我死之後﹐汝母子必大窮困﹐無以自活﹐然無輕鬻此屋。某年某月某日雨作﹐可候於門﹐有避雨者至﹐可迎拜之求哀﹐當有所濟。」其人旣死﹐妻子果不能自立﹐欲貨其居者屢矣﹐念其父死時之言﹐遷延及期﹐亦旣雨作﹐母子候門。有客亦至﹐如所教迎拜懇祈之﹐其人始不答其請﹐徐詰其所以﹐具道父言。乃笑謂曰「汝父之術亦異矣。」指示其東廂下﹐俾劚地求之﹐得銀數百兩。惜不傳二人之姓氏也。

秦丞相與翟參政汝文同在政府﹐一日於都堂議事不合﹐秦據案叱翟曰「狂生。」翟亦應聲罵曰「濁气。」二公大不相能。翟怒一堂吏﹐面奏乞究治其不法。秦欲以此逐之﹐遂前奏曰「翟某擅以私意治吏﹐事傷國體﹐不可施行。」翟因力陳其故﹐且乞罷政。退復上疏﹐以爲秦檜私植黨與﹐讒害善良﹐臣若不早乞回避﹐必爲睚眥中傷。疏猶畱中﹐而臺章遽言翟與宰相不協﹐因防秋托事求去。汝文遂罷政﹐依舊政仕。

裏諺有張果老撐鐵船之語﹐以爲難遇﹐不復可見也。鄕人楊元臯爲舉子時﹐嘗夢人告之曰「子欲及第﹐除是撞著張果老撐鐵船。」元臯心甚疑之。紹興初﹐以鄕舉就吉州類試﹐一禪剎爲試院﹐元臯試畢﹐忽回顧壁間有畫一老人撐船﹐旁題云﹕此是張果老撐鐵船處。元臯喜﹐以爲符夢中之言。榜揭﹐吉州之士中者六七人﹐元臯預其一。元臯﹐名邁。

董體仁參政少時鄕舉對策﹐其篇首曰「聖人序卦﹐噬嗑之後繼之以賁﹐習坎之後繼之以離。噬嗑者﹐有物爲間之象也。習坎者﹐乘時覆險之象也。爲我之間者﹐不可以不去。旣已去矣﹐用文之時也。故賁之彖曰﹕觀乎人文以化成天下﹐爲我之險者﹐不可以不除。旣已除矣﹐用明之時也。故離之彖曰﹕重明以麗乎正﹐乃化成天下。」其說云云。後遂爲舉首。晚年就乙丑特奏名﹐廷試復用其說﹐策入四等﹐補文學出宮。繼獲漕舉﹐復試禮部合格﹐廷試仍以此說爲對。時聖策以漢光武爲問﹐體仁申其說曰「光武取諸新室﹐則去間除險之時也。又恢一代之規模﹐則觀文重明之時也。」遂爲天下第一。後數年登朝籍﹐兼崇政殿說書。講《易卦》偶至噬嗑﹐體仁仍用去問觀文之說﹐甚稱上意﹐秦丞相又器重之。自禦史一再遷﹐遂參知政事。

廬陵商人彭氏子﹐市於五羊﹐折閱不能歸﹐偶知舊以舶舟浮海﹐邀彭與俱。彭適有數千錢﹐謾以市石蜜。發舟彌日﹐小憩島嶼﹐舟人冒驟暑﹐多酌水以飲。彭特發奩﹐出蜜徧授飲水者。忽有蜑丁十數躍出海波間﹐引手若有求﹐彭漫以蜜覆其掌﹐皆欣然舐之﹐探懷出珠貝爲答。彭因出蜜縱嗜﹐羣蜑屬饜﹐報謝不一﹐得珠貝盈斗。

又某氏忘其姓﹐亦隨舶舟至蕃部﹐偶攜陶瓷犬雞提孩之屬﹐皆小兒戲具者。登市﹐羣兒爭賀﹐一兒出珠相與貿易﹐色徑與常珠不類﹐亦漫取之﹐初不知其珍也。舶旣歸﹐忽然風霧晝晦﹐雷霆轟吼﹐波濤洶湧﹐覆溺之變在頃刻。主船者曰「吾老於遵海﹐未嘗遇此變﹐是必同舟有異物﹐宜速棄以厭之。」相與詰其所有﹐往往皆常物。某氏曰「吾昨珠差異﹐其或是也。」急啟篋視之﹐光彩眩目﹐投之於波間﹐隱隱見虯龍攫拿以去﹐須臾變息。曁舶至止﹐主者諭其眾曰「某氏若祕所藏﹐吾曹皆葬魚腹矣﹐更生之惠不可忘。」客各稱所攜以謝之﹐於是舶之凡貨皆獲焉。

