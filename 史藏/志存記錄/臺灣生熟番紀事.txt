臺灣生熟番紀事淸黃逢昶﹑吳光亮﹑王凱泰撰

●序號篇名

1李序

2周定軒夫子題辭

3臺灣生熟番紀事目錄

4臺灣驅寇論

5上岑宮保撫番稟稿

6臺灣生熟番輿地考略

7生番歌

8熟番歌

9臺灣竹枝詞

10跋

11附錄目次

12化番俚言

13訓番俚言

14後記

●李序

自曼倩有畢方之辧﹐同朝駴爲刱聞﹔會宗綴行役之吟﹐史氏嘆其閎識。遐覽所逮﹐勝遊斯傳。

曉墀黃君﹐素挺媺才﹐雅負遠抱。長徵閩嶠﹐奉公瀛郡﹔乘查乎天表﹐酌酒乎海會。鐵綫橋畔髙歌﹐則劍槊交橫﹔紅毛樓頭博辯﹐則刁鬥互答。積日旣久﹐采風殆徧﹔是用紀載﹐藉資徵考。審程記裏﹐實仿地誌﹔尋俗識怪﹐特殊齊諧。軍國攄其偉略﹑湖山壯其豪气﹐信乎發皇耳目﹑拔飾才藻矣。

方今西夷抗順﹑東都經武﹕鯤身紆郁﹐陰瘴晨晦﹔鹿耳險峻﹐烽煙夕驚。火艦揚波﹐飛馳龍蜦之窟﹔天戈浴日﹐稽破貙羆之軍。仄席旁求﹐長纓爭請。君其更罄心畫﹐翊成膚功﹕奪得崑侖﹐奔走張鐙之讌﹔刻以金石﹐揄揚平蔡之勛。梟性克馴﹐蠻化待治﹔濟世有具﹐酬知非偶。庶幾彊臺千里﹐亶趾名賢舊蹟之遺﹔縹囊一編﹐匪惟王會新圖之續﹗

光緒十一年﹝歲次乙酉﹞孟夏月﹐同邑李輔燿拜手謹敍。

●周定軒夫子題辭

頃讀曉墀先生臺灣雜記﹐欽佩無已﹔謹題辭三首。海外山川海上城﹐援軍隔水檄縱橫﹔袖中一策尢堪用﹐招集民番代戍兵。談到瀛洲客不知﹐雞籠﹑鹿耳海環之。何緣外國詳風土﹐百首西堂舊竹枝。新從閩海唱刀還﹐臺北﹑臺南記往還﹔幕府昨逢余節度﹐地圖先問釣魚山。

世愚弟周發藻頓首呈稿。

●臺灣驅寇論

臺灣枕夷夏之交﹐四面濱海。其中層巒聳翠﹐前後相連。後山爲生番巢穴﹐名曰髙山番﹔山外皆熟番所居﹐名曰平埔番﹕總計生﹑熟番千百社。其餘貿易﹑耕種﹐漳﹑泉人居多。地本膏腴﹐物產富饒﹐富甲於中外﹐爲夷人窺伺﹑垂涎非一日矣。當法兵猖獗﹐基隆﹑滬尾﹑鹿耳門各海口皆梗塞。我軍駐臺﹐𨿽猛力前驅﹐其勢或有所不敵﹔渡臺救應﹐其容緩哉﹖𨿽然﹐臨時募勇不習海戰﹐縱有大隊兵輪﹐恐敵人藏魚雷於海底﹐未及登岸卽被轟毀﹐將捐軀不足以報國﹐反致有損國威。

查乾隆﹑嘉慶﹑道光年間﹐朱一貴﹑林爽文﹑蔡牽﹑朱濆等侵犯臺疆﹐所爲剿滅驅逐者皆借土勇﹑社番之力。臺多煙瘴﹐地尢險阻﹐鴞音鴃舌﹐言語不通﹐又不合水土﹐行之路難﹐實爲所苦﹔卽承平無事﹐官軍駐防傷亡不少﹐一旦交鋒對壘﹐能保全軍無恙乎﹖惟漳﹑泉飄海之舟乘風潮而入﹐著名海口𨿽塞﹐其間小港尙多﹐土人素所經歷﹐而且民風彊悍﹑番性尢剛﹐所好者紅布﹑鹽﹑酒﹐以此獎勵﹐遂踴躍從公。該處富紳﹐家貲數萬至數十萬者﹐又多急公仗義﹑夙負幹練之才﹔如臺北林時甫﹑黃紹芳﹑周振東﹑臺南林蔭堂﹑張縉雲﹑林汝梅﹑張春華﹑林儀卿等﹐皆能助軍餉﹑舉義旗﹐招集民番﹐力圖驅逐﹔一紓國難﹑一保身家﹐義固有不容辭者。特非諭令﹐則其權莫假﹑卽其勢不行﹔務期大帥主將﹐謹遵上諭﹐督師駐紮漳﹑泉﹐聯絡紳士﹑土勇﹐設計渡臺﹐暗結臺民﹐向前猛撲﹐而以官軍助之。不增兵﹑不籌餉﹐以拙勝巧﹑以逸待勞﹔斯驅■﹝寇﹐女代攴﹞之計得焉矣﹗

●上岑宮保撫番稟稿

爲安邊綏遠﹑和眾丰財﹐以廣招徠而增賦稅事。

竊維用兵之道﹐固宜因利乘機﹔制敵之方﹐尢貴隨時應變。逢昶渡臺日久﹐民物關懷﹔地方情形﹐頗爲熟悉。查臺北府南離城四十里﹐大地名南勢﹐兼連粗坑﹑新田﹑火燒樟等處﹕陸路三十里至基隆﹑九十里至宜蘭﹑一百二十里至蘇澳﹔水程五十里至臺北﹑七十五里出大海。該處多出木料﹐徧山種靛﹑栽茶﹐物產富饒﹐生生不息﹔前此多資度活﹐近來莫慶安全。其故因官軍駐臺﹐威振海疆﹐生番不敢猖獗﹔邇年防務稍松﹐番眾毫無忌憚﹐毀民房﹑斃民命﹐滋擾情形不堪言狀﹐居民求救﹐地方官不遣一師駐防追剿。該處離城不遠﹐兼屬要區﹔若不痛除﹐必貽後患﹗

逢昶𨿽屬儒生﹐略知武備。敢請招募壯丁五百﹐名爲追剿﹐實則撫綏﹔擇要駐防﹐致令梗頑向化。且番主我客﹐要在先探虛實﹔番守我勞﹐亦須略用機謀。欲剿不剿﹐可撫則撫﹔剿必使知畏﹐撫則必使知恩。並懇頒發關防﹐以昭信允。軍裝﹑火藥﹐準其請領﹔營規﹑營制﹐俾有遵循。如軍餉不敷﹐該地紳士願設釐卡抽費彌補。一則輿情安堵﹐一則賦稅加增﹔一經肅淸﹐事歸畫一。該處局面寬廣﹐最好安人。現山田徧荒﹐一旦耕種如前﹐皆得隨營度活﹐不至流落邊陲。且此地招撫有方﹐後山尢爲易辦。生番以殺人爲快﹐後山番逆無一月不傷民命﹐卽無一月不毀民房﹔其獘皆由姦徒貪利﹐私造軍械﹑火藥﹐斢換生番土物﹐名曰「換番」﹐實助番爲虐。地方官束手無策﹐眼前殺戮置若罔聞﹔斃命𨿽多﹐皆隱匿不報。民冤莫訴﹐民害愈深。此情此景﹐目擊心傷﹗有志斯世﹑斯民者﹐其能安坐耶﹖果派勇丁防守﹐揚言剿番﹑嚴禁「換番」﹐遣妥當通司曲爲開導﹐著將所換之軍械﹑火藥槪行繳出﹐仍以食品易之。番不用銀錢﹐所好者紅布﹑鹽﹑酒﹐將此物並懸獎格﹐以示鼓勵﹐番必俯首投誠。一社投誠﹐眾社聞風向慕﹔有不從命者﹐卽將降番徵逆番。

由此進兵﹐庶幾後路相應﹐該番逼窄無路﹐歸化當在須臾。若由後山進剿﹐層巖遠涉﹐勢必縻餉勞師。且三面空虛﹐進退維谷﹔一將救援﹐緩急不接。番逆無懼﹐兵勇不合水土﹐疾病尢多。棄難從易﹐以逸侍勞﹐斯用兵之道得焉矣。

爰不揣冒昧﹐敢獻芻蕘。爲此﹐稟懇宮保大人臺前察核施行﹐深爲恩便﹗是否有當﹖尙乞鈞裁﹗臨稟悚惶﹐不勝待命之至。

批﹕據稟軫念民艱﹐畱心時務﹐並熟悉臺地情形﹐募勇駐防﹐一面招撫﹔事關切要﹐大有裨於生靈。俟府城竣工﹐準卽如稟施行﹐相期助理﹗

●臺灣生熟番輿地考略

臺疆初辟時﹐預籌進山要道﹐以便策應緩急。南北通衢﹐由大甲至新莊﹑抵淡水北路凡三條﹕一由淡水基隆﹑三貂過l嶐嶺﹐抵頭圍﹐系入山往來大路﹔卽漳人分得地界之內﹐今由艋舺入宜蘭通行大路。又一路由艋舺之大坪林進山﹐從內山行走﹐經大湖隘﹐抵東勢之溪洲﹔系泉人分得地界之內。又一路由竹塹之九芎林進山﹐經鹽菜甕﹑玉山腳﹐由內鹿埔出東勢之叭哩沙喃﹔系粵人分得地界之內。近年來﹐艋舺安溪茶販﹐竟由大坪林內山一帶行走﹐直出頭圍﹐其徑甚捷。艋舺近莊人﹐多由萬順藔六里至平林尾過溪﹐入九芎林﹐開墾田園千萬頃﹔桑麻黍稷﹐被野盈疇。

臺灣入山孔道﹐初由東北行。自淡水之八堵折入基隆﹐循海過深澳﹐至三貂﹑嶐嶺﹐入宜蘭界。嗣攺從東行﹐由暖暖﹑三爪仔過三貂﹐則較由基隆而稍近矣。迨開疆時﹐復由三爪仔迆東南走三貂﹑魚桁仔﹑遠望坑過嶺﹐至大裏簡﹐入頭圍﹔此卽現在通衢﹐視番路又較近矣。然自宜蘭至艋舺計程二百餘里﹐官程四站﹑民壯五藔﹐𨿽便而猶未捷也。玆查有一路﹐地甚寬坦﹐毋庸多涉深溪﹑重經峻嶺﹔但由頭圍炮臺外斜過石空仔山六里至鹿藔﹝一名待牛藔﹞﹐再十二里至大溪﹐又十二里至大坪﹑二十里至雙溪頭﹐雙溪頭二十里出淡屬之水返腳﹐再二十五里便抵艋舺矣。凡所經過內山﹐皆做料﹑煮栲﹑打鹿﹑抽藤之家﹔而大溪﹑大坪﹑雙溪頭一帶﹐皆有藔捨﹐行人可資棲息。現安溪茶販往返﹐皆資此途。惟中有溪流數處﹐深廣五﹑六尺許﹐必須造橋五﹑六座﹐設隘一﹑二藔﹐方足利於行人。又中有一路﹐不出水返腳而出錫口。又有一路﹐不由大坪﹐可直向萬順藔出口﹐路更坦曠無溪﹔出口十餘里﹐卽抵艋舺。附志之﹐以俟捷足者先登。

宜蘭縣﹐南與奇萊社番最近。奇萊﹐陸由鳥仔埔觸奇萊至蘇澳南關﹐大約一百五十里﹔水由米浪港出口﹐直入蘇澳界﹐程五﹑六十里。該處生番﹐現有根耶耶﹑直腳宣﹑豆難﹑薄薄﹑李劉﹑罷鞭等六社名目。查根耶耶卽筠椰椰﹐直腳宣卽竹仔宣﹐豆難卽多難。此四社﹐舊屬諸羅縣界崇爻山後﹑傀儡大山之東﹐後與崇爻﹑芝舞蘭﹑芝密﹑貓丹﹑水輦合爲九社﹐歸入諸羅﹐歲輸社餉﹔近又攺照民丁例﹐凡四社與芝舞蘭﹑芝密﹑水輦﹑納納﹐名爲崇爻八社﹐另輸鹿皮朾﹝﹖﹞徵丁銀﹕亦可見番性之遷攺無常﹐故社之分合不一也。今芝密訛作奇密﹐與納納同屬泗波瀾。泗波瀾有十八社番﹐與奇萊相近﹐屬鳳山縣界﹐亦在崇爻山後﹔可知奇萊卽嘉義之背﹑泗波瀾卽鳳山之脊。由此而卑南覓﹑而沙馬磯頭﹐回環南北一帶﹔則後山諸地﹐自泖鼻至瑯嶠﹐大略與山前千餘里等耳。海舟從沙馬磯頭盤轉而入卑南覓諸社山後大洋之北﹐有嶼名釣魚臺﹐可泊巨舟十餘艘﹔崇爻山下泗波瀾﹐可進三板船﹐漳﹑泉人多有至其地者。

卑南覓自山闊五﹑六十里﹐南北長約百里到海。此地開辟﹐可墾良田數萬甲﹐歲得租賦數萬石﹐足置一縣治﹔與秀孤鸞爲鄰﹐今嘉﹑彰兩相接壤也。其地爲東面大平洋﹐向西北行百餘里卽彰化界外之埔里社﹐乃全臺適中之處也。卑南覓土產檳榔﹐薯榔尢多﹐漫山徧野皆是。近時郡城有小船私到山後﹐向番擺流﹝華言互易﹞者﹐卽卑南覓也。所出鹿茸﹑鹿脯亦多。交易不用銀錢﹐但以物互換而已。其地港澳數處﹐皆可泊舟。小舟由溪而入百二﹑三十里﹐溪水淸且深。

鳥石港口﹐南去「萬水朝宗」洋面不遠。舟行至此﹐百無一回﹔俗謂之「落澑」﹐卽「落漈」也。按「續文獻通考」﹕『水至澎湖漸低﹔近琉球﹐謂之落漈。落漈者﹐水趨下而不回也。凡西岸漁舟﹐到澎湖以下遇颶風發﹐漂流落漈﹐回者百無一﹑二』。又「稗海記遊」云﹕『基隆山下﹐實近弱水﹐秋毫不載。舟至﹐卽沈。或名爲「萬水朝東」。勢傾瀉﹐捲入地底﹐滔滔東逝﹐流而不返』。二說微異。但謂在澎湖以下者﹐時尙未開臺也﹔謂在基隆山下者﹐時尙未開蘭也。總之﹐不離平東流者近是。新修「臺邑志」則云﹕『弱水見於「禹貢」﹐自有其處。「萬水朝東」﹐天下之公言也。諸書言順流而東而南者﹐就內地言之也。臺處東南﹐其北之基隆﹝本系雞籠﹐近時更易﹞山﹐卽內地之東﹔其南之沙馬磯頭﹐卽內地之南。水歸東南﹐故皆可曰順流』。康熙初﹐張給諫「出使琉球記」謂﹕『由五虎門放洋﹐已離梅花所七日矣。令舵工上斗遙望﹐見東北一山﹐形圓﹐卑如覆盂﹐四面無址﹔諒無居民﹐心甚疑。越日﹐因北風﹐引舟南行至小琉球﹔詢之土人云「尢家埠琉璜山也」。北去日本﹑東出弱水洋﹐當飄蓬萊﹑扶桑﹐不知何日西還矣』﹗據此﹐所言則又似「朝東」之水與小琉球遙相對云。

嘉慶丙寅春﹐海寇蔡牽至烏石港﹐欲取其地﹐使人通謀共墾﹐眾患之。賊舟有幼童被虜者﹐乘間登岸﹐遇其父匿之﹐賊索不得﹐揚言且滅頭圍﹔眾益懼﹐頭人陳奠邦﹑吳化輩相與謀﹕今通賊﹐官兵必討﹐自家之害﹐尢爲切要﹔不如拒之﹐且以爲功。乃夜定計﹐集鄕勇並各社番伏岸上爲備﹔賊猶未覺﹐晨入市貨物﹐眾乃縛之﹐得十三人並頭目。賊聞之怒﹐連帆進攻﹔眾斷大樹塞港﹐賊不得進。拒敵久之﹐賊敗去﹔化等乃以所擒賊獻。將軍賽衝阿聞﹐乃有「該處膏腴爲蔡逆窺伺」之奏。越丁卯秋﹐朱濆大載農椇泊蘇澳﹐謀奪溪南地爲賊巢。陳奠邦遣人告急﹐知府楊廷理緝捕至艋舺﹐得訊﹐遂與南澳鎭王得祿水陸赴援。先是﹐漳人盡得有西勢地﹐柯有成﹑何繪﹑陳奠邦﹑賴嶽﹑吳化﹑吳光裔六人爲之董事﹔而東勢之彊者﹐獨番社潘賢文駐羅東。自羅東以南至蘇澳三十里﹐朱濆謀奪之﹐以嗶吱﹑紅布散給東﹑西勢諸社番﹔有漳人李佑﹐陰結黨羽勾通。廷理乃以札諭柯有成﹑潘賢文七人﹐曉以大義﹐出嗶吱十板﹑紅布五百疋﹑番鏹千圓賚番眾﹐賢文大悅﹐民咸踴躍用命﹔設木柵於海口﹐各出器械巡邏﹐捕通賊者。佑黨懼﹐挈妻子入賊舟﹔賢文復獲海■﹝寇﹐女代攴﹞黃善等七人以獻。有黃竈者﹐大股賊目也﹔爲黃姓所匿﹐廷理索之﹐卽縛竈出獻。於是蛤仔難居民競出﹐治道以迎廷理。四日而至五圍﹐至則泉州義首林永福﹑翁淸和自艋舺率精壯番勇千二百人穿山開路﹐以達蘇澳﹔潘賢文亦以眾斷賊樵汲﹐遂與舟師夾攻敗賊﹐賊順流而東遁。

蔡牽僭稱王號﹐逆造正朔﹝自稱鎭海威武王光明元年﹞﹐起釁滬尾﹐竄連東港﹐厚集郡城﹐皆山賊爲之揚其波﹔一若至微極賊之蔡牽﹐一日可鞭箠番民﹐控制閩﹑粵也﹐豈不悖且惑哉﹖蔡牽𨿽垂涎臺灣﹐然日久計熟﹐所欲得志者噶瑪蘭耳。其地膏腴﹐未入版圖﹐田畝初開﹐米粟足供給郡城﹔上流險固可守﹐漳﹑泉人雜處﹐其釁易乘﹐而同時巨盜朱濆力足控蔡牽﹐又慮爲其所奪﹐是以揮金布賂﹐密謀先發﹐令其黨赴東港而自畱滬尾督率﹐意以滬尾旣得﹐卽可上追噶瑪蘭而下制郡城。不圖羽翼未成﹐陸賊元凶就戮﹐不得已始率黨南下。旣入鹿耳門﹐又遷延逾旬﹔若其初意在郡城﹐必乘無備﹐並力急圖。蓋蔡牽𨿽愚﹐生長海涯﹐習聞往事﹐縱使僥幸得有郡城﹐未有不懼爲朱一貴之續。以此度羣賊所爲﹐決非噶瑪蘭不可也。蔡牽烏合鴞張﹐多以林爽文比﹔而大勢實相反。林爽文之變﹐實激之使起﹔故釁生一時﹐蔓延數載。而其敗也﹐至於窮蹙自投。蔡牽之變﹐若招之使來﹔故勾通數載﹐流毒一時。而其敗也﹐祗於詭祕自逸。以勢論之﹐山賊被誘迫脇﹐身𨿽從賊﹐心懷兩端﹐羣呼跳躍﹐如同兒戲﹔有節制之師﹐不足平也。海賊𨿽拚命敢殺﹐然其入港借勢風潮﹐卽使登岸必無傾船盡出之理﹔有勇力之師固守海口以逸待勞﹐亦足恃險無虞﹗惟上流噶瑪蘭﹐官所不轄﹑所不必爭﹐萬一民番失守﹐棄以與賊﹐臺灣之患﹐由是方滋。故爲臺灣久遠計﹐非掃淸洋面以拔其根﹐卽當破力上流以絕其望﹗論者謂海賊出沒蹤迹無常﹐水師頻年剿滅苦於風濤﹐無已﹐則請踵藍鼎元「鹿州集」中之故智﹐而以假扮商船之說進。然時至今日﹐則又不然﹗自泰西諸國通商後﹐商船往來不絕﹐臺中物產丰饒﹐皆外夷所窺伺﹔爲夷人第一緊要者﹐基隆之煤﹑全臺之樟腦木料耳。地方官因現惇和好﹐借輪船飛渡爲便捷。凡漳﹑泉人飄海之舟﹐幾置爲無用﹔番社屯丁﹑團勇並不時加訓練﹐又未能撫卹招徠爲固結人心之本。一旦海疆有事﹐將鞭長莫及﹐其爲患有甚於從前者矣。

烏筠林﹐諱竹芳。前宰詔安﹐以緝捕勤能﹐擢升刺史﹐借署噶瑪蘭通判﹝道光五年六月﹞。到任次年五月間﹐嘉﹑彰分類﹐匪徒竄入蘭境﹐布散謠言﹔吳鄭成﹑吳集光﹑吳烏毛等從而和之﹐聚眾數千人﹐焚村莊﹑劫財物﹐全臺鼎沸。烏聞信﹐星馳至冬瓜山﹐粵莊賊眾甫集﹐倉皇驚散﹔追至馬賽﹐生擒賊七名。次早至羅東﹐聞賊正攻打圓山﹐遂不暇食﹐率眾前往。賊伏那美莊竹園中﹐槍銃齊鳴﹐傷勇役三名﹐眾欲奔避﹔烏以身當先﹐大呼各役奮勇衝擊﹐生擒五名﹐賊畏逃。次日﹐探賊聚鹿埔莊﹐烏與營員議分路夾攻。烏先至鹿埔﹐賊正焚莊﹔見官兵驟至﹐率眾齊出﹐漫山徧野而來﹔彼眾我寡﹐人人皆懼﹐烏獨激勵勇役以一當百﹐衝鋒直入﹐生擒賊九名。從此賊眾喪膽﹐望風而靡﹔但團聚四處﹐一時未能卽散。二十四日﹐諸路賊又會﹐攻打圓山。烏傳諭各村居民﹕團練鄕勇﹐豎立義旗﹔身領兵勇﹐並帶大炮三尊﹐布列山前﹐與賊對壘﹔各路伏勇又生擒八名。自此賊眾計窮勢蹙﹐遁影無蹤﹔而全臺不至蹂躪﹐居民得以保全矣。又中港逃來難民不下三千人﹐烏恐與賊合謀﹔率領頭人﹐親至頭圍撫卹﹐給以米銀﹑棲以廬舍﹔皆歡然不敢滋事。時淡水小雞籠與蘭接壤山上﹐又有避難粵人千餘﹐被漳人圍圈日久﹐飲食幾絕﹔烏聞信﹐卽飭漳屬頭人帶銀數百﹐星夜馳赴﹐給以米石﹐勸漳人解圍和好。由是﹐歡頌之聲徧於道路。光緒八年﹝壬午﹞﹐逢昶奉委至宜蘭催收臺北城捐﹐蘭中父老有詳述其事者﹐遂不握管直書。足見軼事流傳﹐至今不替云。

●生番歌

風藤纏掛傀儡山﹐山前山後陰且寒﹔怪石叢箐巨龜臥﹐橫眼老幹修蛇蟠。呦鹿結羣覓仙艸﹐捷猿率旅尋甘泉。蕉葉爲廬竹爲壁﹐松枝作瓦椶作椽。中有毛人聚赤族﹐羣作鳥語攀云顚﹔黔面文身喜跳舞﹐唐人頭顱漢人姦。或言嬴秦遣徐富﹝福﹞﹐童男童女求神仙﹔神仙不見見海島﹐海島已荒荒人煙。五百男女自配合﹐三萬甲子相回環﹔不識不知覺太古﹐以似以續爲葛天。何不招之隸戶籍﹐女則學織男耕田﹖人生大欲先飲食﹐此輩喜見盛衣冠。熙朝版圖軼千古﹐梯山航海曁極邊﹔此亦窮黎無告者﹐聖人仁政懷與安﹗

●熟番歌

人畏生番猛如虎﹐人欺熟番賤如土﹔彊者畏之弱者欺﹐無乃人心太不古﹗熟番歸化勤躬耕﹐山田一甲唐人爭﹔唐人爭去餓且死﹐翻悔不如從前生。竊聞城中有父母﹐走向堂前崩厥首﹔啁啾鳥語無人通﹐言不分明畫以手。訴未終﹐官若聾﹐仰視堂上有怒容。堂上怒呼將杖具﹐杖畢垂頭聽官諭﹕『嗟爾番﹗汝何言﹖爾與唐人吾子孫﹐讓耕讓畔胡弗遵』﹖吁吁乎﹗生番殺人漢人誘﹐熟番翻被唐人丑﹔爲民父﹝母﹞者慮其後。

●臺灣竹枝詞

鰲頭砥柱梗中流﹐千里臺疆水上浮﹔滄海雲濤環四面﹐我來疑卽是瀛洲。

驅車走馬白雲灣﹐遊徧銀山又玉山﹔造物不知何愛寶﹖教人莫掛杖頭還﹝臺中有銀山﹑玉山﹐人不敢取﹞﹗

忽訝空中振鐸聲﹐樵逢谷口問山名﹔道儂且住聞天語﹐鐸子峯前鐸自鳴﹝鐸子山﹐臺北府屬﹔空中有聲如鐸﹐故名﹞。

僭伏深淵不計年﹐魚頭仰臥正朝天﹔化龍飛去知何日﹐得水從今躍海邊﹝魚頭山﹐臺北府屬﹔山似鯉魚朝天﹐故名﹞﹖

孤山笑口爲誰開﹐龜息千年欲出來。漫道斧柯今莫假﹐蓬萊宮闕正須才﹝龜山﹐宜蘭縣屬﹔有老龜千數筋﹐嘗現身﹞。

作霖有願代天工﹐欲雨何眠亂石中﹖不信臥龍崗在上﹐請看燭照﹝「山海經」﹕『燭龍照天』﹞海門紅﹝臺北有石燭坑﹐亂石參天﹐光如燭照。天將雨﹐則有聲如龍﹔又呼龍洞﹞。

名園曲路柳成陰﹐月滿樓臺樹滿林。金縷歌喧鶯嘴嶺﹝宜蘭縣北﹞﹐攜柑往聽奏新音。

畫棟雲飛近海濱﹐花枝右拂武陵春﹝臺北大成館右有武陵寮﹐熟番聚處﹐取魚爲業﹞﹔榜人一笑先招手﹐如入桃源訪道眞。

電光時掣日光斜﹐萬景遙涵映白沙﹔楓落潮頭秋色晚﹐登侖如踏紫金蛇﹝宜蘭縣有蛇侖﹐海沙飛積﹐逶迆六十里﹐酷似蛇形。每歲秋晴﹐士女遊觀﹐紛紛爭集。過客登樓愛晚﹐題句最多﹞。

桃花三月繞前堤﹐倏忽秋風檞葉低。日暮漁船何處泊﹐下雙溪接上雙溪﹝臺北有上雙溪﹑下雙溪﹐水雲環抱﹐漁舟往來﹞。

采花莫道菊花殘﹐朵朵瓊英足夕餐﹔忽訝扁舟浮一葉﹐仙人又到秀孤鸞﹝宜蘭縣有秀孤鸞﹐其山多菊花﹐能結實。海中有一浮嶼﹐皆仙居﹔每歲冬初﹐遣一童子駕獨木舟到秀孤鸞采菊實。有老番從童子至其處﹐無城市﹑有人家﹐異獸珍禽﹐琪花瑤艸﹐滿目繽紛。歸則壽數百歲﹐猶依稀能憶其槪。或童子不來﹐欲往尋之﹐則迷路不得其所﹔惟隨童子往返﹐瞬息登岸﹐迅若雲飛﹞。

蘭疆驛路辟三貂﹐海外雄圖天外橋﹔有句攜來搔首問﹐莫疑孤嶺隔雲霄﹝三貂嶺爲臺灣第一最髙處﹞﹗

旅夜髙樓夢忽驚﹐瀟瀟不住到平明﹔天公欲與蛟龍噴﹐聽罷濤聲聽雨聲﹝臺臨海﹐濤聲作﹐卽大雨﹞。

海內何如此地溫﹐恆春樹茂自成村﹔輕衫不怯秋風冷﹐終歲曾無雪到門。

鄕村二月便分秧﹐望杏頻聞叱犢忙。打稻家家逢令節﹐新鐮磨罷過端陽。

未取才歌三百囷﹐村邊鳥語復催春﹔蒲懸萬戶秧千畝﹐前度紅蓮今又新。

綠野蕓苗徧夏畦﹐身如躍水手搓泥﹔笑他腳底雙雙采﹐一腳髙來一腳低﹝內地人蕓苗﹐手持竹管以足采艸﹔臺人反笑其愚﹞。

操臼何修月下容﹐紅顏赤腳鬢蓬松﹔雙拳握杵聲聲喊﹐紫竹黃粱用手舂﹝閩中婦女皆用手舂米﹔笑其愚﹐尢憫其苦﹞。

花林港口泛輕航﹐問道穿花盡女郎﹔兩面芙蓉看不見﹐采蓮人在水中央﹝花林港﹐臺北府屬﹞。

家家弄瓦必開筵﹐慶溢門楣喜欲顚﹝生女較生男尢爲貴重﹞﹔包布客來齊入賀﹝賀生女者以布贈之﹞﹐道郎﹝臺人男女均呼郎﹔又呼女爲雜木郎﹞應載美人船﹝賀客稱呼﹑主人回答之詞﹐可意會﹑不可言傳﹞﹗

闉闍一去女如雲﹐翠帶垂肩兩鬢分﹔莫訝雙蓮彎似月﹐玉鉤倒掛映霞裙。

檳榔何與美人妝﹖黑齒猶增皓齒光﹔一望色如春艸碧﹐隔窗遙指是吳娘﹝臺中婦女﹐終日嚼檳榔﹔嚼成黑齒﹐乃稱佳人﹞。

引得淸風拂面來﹐張葵曾畫放翁梅﹔何如贈我檳榔扇﹝檳榔扇出臺灣﹞﹐一路揚仁到上臺﹗

煙飛漠漠繞千家﹐珠玉輝增蔗管華﹝臺地多甘蔗﹐以蔗管嵌金飾玉爲鴉片煙槍﹔人皆寶貴﹞﹔異客不知何物好﹐隔村遠聽賣風車﹝臺人呼鴉片煙槍爲風車﹞。

登臺莫訝杖燃藜﹐萬戶星臨福徳齊﹝臺北有福徳坑﹐石如明星朗照﹞﹔照徹石頭鸜鵒眼﹐取來井井勝端溪﹝其石爲硯最佳﹐人爭取之﹞。

海曙雲霞日暮煙﹐炬光閃閃焰橫天﹔何人不怕山頭火﹐尙有眞金在客船﹝臺南有火山﹐出硫磺﹞。

百圍大木聳煙嵐﹐珠樹琪花好供探﹔海外有材儲國器﹐襲大尢愛是香楠﹝臺灣後山﹐多香楠木﹞。

落霞掩映夕陽紅﹐海外花開別樣工﹔日下扶筇桑下望﹐教人錯認牡丹同﹝大紅花﹐卽扶桑花﹔宜蘭縣最盛﹞。

一枝髙折近蟾光﹐尙待中秋桂子黃﹔詎料木樨花鬥巧﹐年年月月散天香﹝木樨花枝繁蒂軟﹐每月一開﹐亦名月桂﹔臺地最多﹞。

香雪含葩玉吐華﹐影隨明月照窗紗﹔攢如銀箭擎如傘﹐疑是簪花卽此花﹝洋玉簪花﹐莖如傘柄﹐葩似箭攢﹐開似傘蓋﹔周圍似雪﹐香气襲人﹐眞異花也。宜蘭縣有之﹞。

後山踏徧到前山﹐綠樹陰濃明月灣﹔蕉葉有心才轉雨﹐累累結果出閩關﹝蕉果最多﹐臺人爭食之﹞。

昨夜聞聲賣地瓜﹐隔墻疑是故侯家。平明去問瓜何在﹖笑指紅薯繞屋華﹝臺人呼紅薯爲地瓜。地瓜最多﹐大者十餘筋重﹔家家和米煮粥以佐饔飧。內地人不合水土﹐食地瓜最宜﹞﹗

百盤異果出臺灣﹐多品何如金面山﹝臺北山名﹔多果品﹞。柿子初黃瓜子熟﹐秋來不攺舊容顏。

臺髙灣曲產名茶﹐一味淸香沁齒牙﹔有女采來歌欲罷﹐滿筐歸去夕陽斜。

日落沙明喜浴鳧﹐泉流月照水平鋪﹔新茶石上初烹火﹐過客勾畱是此湖﹝白石湖出淸泉﹑產名茶﹞。

從來丙穴出嘉魚﹐況復山居近海居。無那遊鱗多怪狀﹐秋風鱸膾思何如﹗

窗壁搖搖忽作聲﹐無端地震輒心驚﹔東邊墻屋西邊倒﹐傳說鰲魚正轉睛。

客中聞道巨魚多﹐忽報揚鬐海口過﹔屈指前程三十里﹐登臺猶見尾長拖。

恍聽工歌入曲新﹐鹿鳴何獨徧東閩﹗不知異獸多花樣﹐海內鯊魚是化身﹝土人裏﹕有花毛者﹐鯊魚變成﹔茸無補意﹞。

山番港口水中流﹐番女番婆夜蕩舟﹔打得鹿來歸去好﹐歌喧絕頂月當頭﹝鹿港﹐臺南府屬﹔熟番捕鹿之區﹞。

濤飛日落水瀠洄﹐昔欲乘桴今渡臺﹔南望層城如畫裏﹐天邊竹箭海邊來﹝由臺北至臺南﹐樓船泊處﹐離城三十里﹐竹排轉渡。排中置木桶﹐一桶坐二人﹔波濤洶湧﹐殊爲可畏。間亦有失事者﹞。

恆春開辟幾經年﹐艸木逢春色倍妍﹝恆春縣﹐臺南府屬﹞﹔夏雨才過秋雨潤﹐稻香風送雁來天﹝其地多稻﹐粒大﹑米香﹞。

金鰲穩踏上山波﹝嘉義縣﹐臺南府屬﹔縣南﹐有金鰲山﹞﹐馬首東來嘉阜﹝縣東有嘉阜﹞過﹔誰道海邦無義士﹖荷鋤人盡習干戈﹝其地尙武﹐民多仗義﹞﹗

彰化﹝彰化縣﹐臺南府屬﹔朱澍吾大令權篆斯土﹐民尙愛之﹞人稱宰治良﹐牛刀小試舊登堂﹔問誰手段屠龍﹝治南有屠龍市﹞慣﹐驅馬﹝治西有驅馬坡﹞來觀海國光。

鹹水中分淡水流﹝淡水﹐爲臺北府首縣﹞﹐波涵月影照城頭﹕天開一幅新圖畫﹐客到如臨十二樓﹝現新修府城﹞。

種得千竿菉竹新﹝新竹縣﹑臺南府﹐其地多竹。竹之髙者﹐海內所未有﹞﹐班聯玉筍出風塵﹔琴堂若有虛心問﹐除卻松梅有故人﹗

綠沈千个儼維城﹐鳳竹猶傳維蝶名﹔固圉卽今勞版築﹐此君應不負生生﹝臺地多插竹爲城﹞。

自昔疆開噶瑪蘭﹝臺北府屬﹞﹐而今化縣治思潘﹝今攺爲宜蘭縣﹞﹔宜民早種宜男艸﹐九畹新英好並看。

蜃市雞關爽气通﹐早朝日射夕煙籠﹔泉流水渺帆初轉﹐盡在蘭陽八景中﹝蘇澳蜃市﹑北關海潮﹑西山爽气﹑龜峯朝日﹑嶐嶺夕煙﹑湯圍溫泉﹑沙喃秋水﹑石港春帆﹐皆宜蘭縣境內﹔爲蘭陽八景﹞。

曾過馬隘鳳山邊﹐海外人疑別有天﹔乍見東方紅日出﹐無端變幻又雲煙﹝馬隘鳳山﹐其地多陰霾瘴雨﹞。

雞籠﹝海口﹞罕見月中蟾﹐鴨漲茫茫昨夜添﹔客子貂裘何易敝﹖沾衣無柰雨如鹽﹝臺地多山臨海﹐气候不同﹔風土人情﹐亦復各別﹞。

遊人莫漫解輕衫﹐滬尾﹝海口﹞風寒水更咸﹔若問波濤誰敢涉﹖惟憑忠信掛徵帆﹝臺歌云﹕『艋舺女﹐滬尾風﹑雞籠雨﹐郎去郎來容易死』﹞。

桂棹蘭橈艋舺﹝臺北地名﹞過﹐來如飛箭去如梭﹝舟隨潮來去﹞﹔仙槎八月年年到﹐有客從玆泛絳河﹝臺俗﹕中元新造一舟﹐家家備辦糧食﹑百盤食品俱全。公請一閒人坐於其中﹐任風飄泊﹔及止其處﹐其人登岸還家。舟中食品﹐任窮民分取﹔舟亦聽其爭奪。此風不獨臺灣﹐閩中多有之。故七﹑八月之間﹐有飄泊至艋者﹐有由艋經過飄泊他方者﹞。

南北衢通大甲溪﹐洪濤巨浪湧前堤﹔行人到此愁無柰﹐喚救聲聲共鳥啼﹝大甲多山﹐陰霾瘴雨﹐終歲不攺。山水奔流﹐行人不敢經過。有時晴霽忽雨﹐進退維谷﹐葬於魚腹者多矣。岑宮保鑄鐵籠﹐修築堤防﹐行人歌頌。今又衝倒﹐非愚公復起﹑神禹再生﹐無濟也﹞﹗

巖疆猶見古衣冠﹐獨苦荒山白骨寒﹔有孽難逃歸去後﹐請公入甕便拋棺﹝閩中風俗﹕人死埋葬後﹐必檢骨於甕罎。富者﹐用石灰窯磚封於土面﹔貧者﹐卽以瓦甕置諸山中。若不如是﹐其心不安﹐無顏對親友。然仕宦秉禮之家﹐則不聞有此。若鄕間愚民﹐𨿽疊經地方官出示嚴禁﹐習俗移人﹐今猶如故﹞﹗

家貧殮葬更寒心﹐屋小如舟構竹林﹔無數枯骸皆入內﹐泉臺風雨夜沈沈﹗

中元殽果列層臺﹐夜夜燈花繞市闌﹔鴨作髙山雞作塔﹐人人競說搶孤來﹝臺俗﹕中元家家燈燭輝煌﹐並結彩燈﹐多至千萬﹔笙歌鼓舞﹐夜夜遊街﹕名放水燈。豬羊雞鴨﹐砌成山塔﹔百盤果品海菜﹐羅列髙臺。無賴之徒﹐爭相奪食﹕名曰搶孤。搶時𨿽有地方官率弁勇監督﹐猶不免傷人。鄕城用費﹐須十數萬金﹞。

莫道僧無父子親﹐也曾舊好結朱﹑陳﹔禪林花放桃千樹﹐根葉迎有一色新﹝僧家娶妻﹐不獨臺灣﹔閩中多有之﹞。

鴞音駃舌苦難通﹐翻笑唐人﹝唐人呼內地人爲唐山郎﹞話不同﹔欲問前程何處是﹐但憑指畫辧西東。

生番何獨愛髑髏﹐日暮孤村動客愁﹔手執長標腰佩劍﹐殺人爭賀奪人頭﹗

攜手歸來落照西﹐番王有女配爲妻﹔更將何物增新寵﹐雉尾雙雙插鬢齊。

獨憐血刃尙流紅﹐手舉頭顱作碧筩﹝取酒灌死者口中﹐以瓦樽承接﹐和血暢飲﹞﹔有酒盈樽招客飲﹐銜杯爭說助英雄。

甡甡忽訝徧山村﹐又取枯髏飲一樽﹝見山中有鹿﹐取枯髏灌酒酣醉以捕之﹞﹔聞說醉人先得鹿﹐皆攜鬥酒祝靈魂﹝眾番羅拜稱賀﹞。

報道空空打獵回﹐便拋枯首墮塵埃﹝百端辱詈﹐並以屎尿污之﹞﹔不知無限泉臺憾﹐且囑癡魂莫再來﹗

防番無柰「換番」何﹝以物易物﹐名曰「換番」﹔番首出山「換番」﹐名曰「番割」﹞﹐持戟殺人引誘多﹔不有姦徒貪貨殖﹐問誰能與制長戈﹖

異類猶能感至仁﹐有臺無物不登春﹔同遊化日光天下﹐何獨生人欲噉人﹝有海舟將之日本﹐行至雞籠山後﹐無風﹐爲東流所牽﹔抵一山﹐得暫息。舟中七十五人﹐皆莫知其所。有四人登岸探路﹐見異類疾馳﹐攫一人共噉之。三人逃走﹐遇一人於莽中﹔與之語﹐系泉州人。攜之登舟﹐具道妖物噉人狀。莽中人曰﹕『此非妖物﹐卽生番之別種也。蛇首獰猙﹐能飛行﹔然所越不過尋丈。前數日﹐余舟至﹐同■﹝犭呂﹞遭噉﹐惟餘獨存』。問其故﹔舉項間一物曰﹕『彼畏此﹐不敢近耳』。眾視之﹐則雄黃也。皆曰﹕『吾輩生矣』﹗出其簏﹐有雄黃百餘斤﹔因各把一握。少頃﹐蛇首數百飛躍而來﹐將近船﹐皆伏地不敢仰視﹔久之﹐逡巡而退。殆後水轉西流﹐舟回廈門﹐泉人得歸故里﹞﹗

赤身幾莫辧豚魚﹐猶見娥眉月下舒﹔荳■﹝蔻﹐女代攴﹞梢頭風露冷﹐護花有布尺無餘﹝番女美色﹐尙多眠云宿露﹐尺布遮羞﹔殊爲可惜﹞。

同心蕊綻並頭蓮﹐點點波紋欲鬥妍﹝番女配合者﹐頭面刺紋爲記﹞﹔樹下誰題鸞鳳字﹖惟將一齒締良緣﹝番皆倚樹爲巢﹐男女配合﹐女拔一齒授男﹐以示信從﹞。

莫道番非太古民﹐羞顏猶自率天眞﹔夭桃不與桑中亂﹐粉蝶偸香恨煞人﹗

漁郎宛載木蘭艭﹐一曲歌聲度隔江﹔月夜不知誰蕩槳﹐熟番有女話篷窗﹝生番歸化曰熟番﹔番女多以取魚爲業﹞。

唱罷漁歌覓剪刀﹐輕裁番布白如旄﹔漫疑花樣新宮錦﹐莫與香羅價並髙﹝熟番以樹皮爲布﹐輕似香羅﹔豪貴爭購﹞﹗

熟番相顧謂生番﹕何弗同沾雨露恩﹖聞道戍樓兵不解﹐低頭欲語復聲吞﹗

歌傳碑口語思岑﹐頑石猶如眾母心。詎料巉巉頭乍點﹐云邊一去憩棠陰﹝岑宮保修城開路﹐設法招撫﹐生番向慕。惜移節滇南﹞。

臺城鬱鬱水迢迢﹐滿目蚨飛海上橋﹔畢竟有錢歸不得﹐千金都付客中消﹝臺歌云﹕『臺灣錢﹐臺灣酒﹔臺灣不酒﹐不得過海』。內地人紛紛渡臺﹐獲利者多矣﹔究竟空空妙手﹐非憫死亡﹐卽悲淪落。童謠有是﹐天實爲之﹐可慨也夫﹞﹗

春帆帶雨轉山隈﹐柳絮飛時破浪來﹔歸路忽逢葭琯動﹐竹枝唱徧海中臺。

●跋

黃君曉墀先生所著「臺灣紀事略」﹐於全臺形勢﹑利害﹑本末﹐臚考甚備﹔及所論撫番﹑禦夷之策﹐皆切中情﹐事可施行﹔又嘗爲生番﹑熟番二歌與東瀛竹枝詞若干首﹐以達民難言之隱﹑詳風土之異﹐可謂有心當世之務者矣。今臺事日棘﹐聞先生現在臺疆勷事戎幕﹐其戰守大計﹐固日往來於胸中﹐所建議當必有不止於是者﹔然卽是﹐已見先生於臺﹐籌之至熟﹑至悉﹐爲足資帷幄之折衝也。

其嗣芷陔茂才爲講捨髙才生﹐出是編﹐屬余序。余於文弗能工也﹐固謝之﹔聊綴數語簡末﹐志仰止云。

光緒十一年﹝乙酉歲﹞孟夏月﹐都梁彌之鄧輔綸謹跋。

●附錄

化番俚言

訓番俚言

●化番俚言

賞戴花翎﹑賞穿黃馬褂﹑記名提督軍務﹑統領臺灣後山中南北三路諸軍辦理開墾撫番事務﹑鎭守福建臺澎等處地方水陸掛印總鎭﹑誠勇巴圖魯﹑帶尋常加三級吳爲曉諭事﹕照得爾等番眾﹐分聚臺灣後山﹐未歸王化﹑未通人道﹐已數百餘年於玆矣。本鎭奉命統領中﹑南﹑北三路各軍開山撫番﹐已歷五載﹐所有後山各路番社﹐罔不加意撫循﹐廣爲教導。其有凶殘頑梗﹑抗拒官軍﹑不受招撫者﹐亦皆親統大軍﹐嚴加痛剿﹐以張天威。如阿棉山﹑納納﹑加禮宛等社﹐均經掃穴搗巢﹐擒渠斬攘。爾等番眾﹐或得之目擊﹑或得之耳聞﹐可爲殷鑑。上年番情大定﹐本鎭會商總理全臺營務處臺澎提學道夏﹑稟咨閩浙總督部堂﹑福建巡撫部院﹑總理船政大臣設立招墾局﹐委員經理﹐爲爾等制田裏﹑教樹蓄﹐以冀爾等化番爲民。第有養不可無教﹐復設立番學﹐延請蒙師﹐拓置番童﹐教之以讀書識字﹐使爾等沾染聖教﹑沐浴皇仁﹐盡爲熙朝赤子。惟念爾等番眾﹐於人情物理﹐懵然無知﹐卽蒙師手示口言﹐亦恐不能詳盡﹔因擬立化番俚言三十二條﹐刊刷成本﹐頒發爾等各社﹑各學﹐以便逐日觀覽。並令蒙師於授學之餘﹐講解而指示之﹐俾知人情而通物理。合行諭飭。爲此示仰爾番眾人等﹐務將後開條款﹐時常誦讀﹐默記於心。中間所列者皆人倫日用之常﹐使爾等易行﹔所言者皆淺近鄙俚之語﹐使爾等易明。爾等務須逐一遵守。將見蠻夷僻陋之俗﹐轉成禮義廉讓之風矣。各宜檁遵﹐毋負厚望﹐切切﹗特示。

計開化番俚言三十二條。

右諭後山各路番眾。準此。

光緒五年五月�日示。

一﹑設局招撫﹐以便民番。現在中路璞石閣﹑北路岐來﹑南路卑南﹐均已設立招撫局委員。爲管理地方起見﹐爾等或因莊內滋事生端﹐或恃彊爭占欺淩等事﹐或營中勇丁彊買彊賣﹑藉端訛索等獘﹐許卽告知該莊頭目﹐先行理論。倘系判理不淸﹐卽行邀同頭目赴就近招撫局﹐具實稟報。定必拘縛被告之人﹐分別是非﹐秉公懲辦。爾等素屬愚﹐蠢﹐切不可有事不敢見官﹑不敢稟告﹐以致自己喫虧。今後各莊務須遵照辦理﹐毋得生畏﹗

一﹑舉委頭目﹐以專責成。查頭目系爲一社一莊之主﹐卽官府亦皆信任之。爲頭目者務行正道﹐學習規矩﹐講求禮貌﹐公正辦事﹐約束眾番。倘有不服教訓﹐仍敢爲凶作惡﹐該頭目聞知﹐卽傳該莊小頭目傳知長者帶同犯事之人﹐嚴行儆戒。倘仍頑梗﹐卽鳴眾捆綁﹐送官究治。若頭目辦事不公﹐爲出結擔保之頭目是問。長者縱容子弟滋生事端﹐由頭目稟官﹐卽將縱容之長者究辦。蓋朝廷以莫大之恩招撫爾等爲民﹐無非欲爾等知禮識義﹐攺惡從善﹐將來或讀書通達﹑入學中舉﹐以及做官﹐或務農勤墾﹑積蓄富有﹐豈非家庭之樂。爾等頭目﹑戶丁務須激發天良﹐黽勉圖之﹐是爲至要﹗

一﹑首訓頭目﹐以知禮法。爾旣爲頭目﹐通莊社丁番眾所共仰望之人。查各莊男女老幼﹐大莊數千人﹐小莊或千人﹑或數百人不等﹐皆賴該頭目公正管束教訓。倘頭目不好﹐則破莊滅族﹐皆爲此一人所累。爾頭目無事﹐亦要常川謁見官府﹐學習禮儀﹐以廣見聞。回家教訓社中子弟﹐互相傳習﹐久則惡習不期化而自化﹐居然盛世之良民矣。

一﹑分給工食﹐以資辦公。查設立正總頭目及副總頭目以爲各莊之主﹐另又選各莊正副小頭目以爲一莊之主。各戶番丁有事﹐須稟告本莊正副小頭目。如正副小頭目辦理不淸﹐卽轉告正副總頭目調停﹐不得自作自爲。凡各莊小頭目務要遵總頭目之訓﹐各戶番丁亦須遵本莊小頭目之戒。其各總副大頭目及各莊正副小頭目均歸官府約束。倘有何莊頭目辦事不公﹐亦由爾番戶告知總副頭目責辦。如總副頭目判理不公﹐遂稟告官府究責開革﹐另舉公正者補充。惟計各頭目原不能枵腹辦公。本軍門酌量﹕如系該莊內已耕水田一甲種谷者﹐每年抽谷一石五斗﹐按甲抽收﹔如系旱地埔園播種雜糧者﹐十分抽一﹝或遇水旱風災﹐荒歉無收﹐請官酌量減抽﹞﹐以爲各頭目工食。每年議給正總頭目二十石﹑副總頭目十六石﹑各莊正副小頭目每名十二石﹐以爲辦公食用之資。除給各頭目之外﹐如有餘存﹐畱爲通莊公費。每年收到多少﹑支用多少﹐由總副頭目開列淸單﹐貼在公廳﹐俾眾人共知共見。另照列數單發交各該莊正副小頭目收存﹐以備查核。俟三五年後耕種已成﹑田地已收﹐其起稅升科﹐由官照例辦理。爾各頭目旣受眾人工食﹐則當勉爲眾人秉公辦事。至通事抽收番貨﹐嗣後永遠禁革。

一﹑攺社爲莊﹐以示區別。查內地百姓所居之地﹐均稱某村﹑某莊﹐未有稱爲社者。玆本軍門恩準爾等安居故土﹐其社名攺名爲莊。爾等將來置買田業﹑立契書券﹐一切皆照現攺莊名辦理﹐以歸畫一。

一﹑約束子弟﹐以歸善良。爾等番眾少年子弟皆不明理﹐好勝生事﹐恃惡爲非。爾各頭目若不隨時教訓﹐多方儆責﹐則在莊不免欺壓良家﹐在外不免行凶作惡﹐鬧出大事﹐連累全莊。爾等頭目番長務必隨時嚴行約束﹐隨時教訓。倘有恃蠻不遵﹐合眾捆綁懲治﹐或送官究辦﹐以儆凶橫而安良善。

一﹑禁除惡習﹐以重人命。恭查大淸例載﹕『故意殺人者斬﹐幫同加刃者絞﹐知情不報者治罪』﹔律有明條﹐罪在不赦。查爾番社向以所殺人頭割取回家﹐各番出酒相賀﹐敬羨其能﹔以酒灌入死人口中﹐從喉嚨流出﹐用器盛其血酒﹐羣相歡飲﹐牽手長歌。凶番卽將人頭懸在門前﹐並將死人頭髮系在標槍桿上。再次殺人亦如是。番俗以殺人多者爲好漢子。試問他人將爾本身或父母妻兒無辜殺害﹐照樣施爲﹐問心何如﹖今爾等旣受撫而化﹐自當遵守國法﹐先除惡習﹐勉爲良善之人。速將此項人頭髮記﹝﹖﹞收埋在外﹐嗣後永遠不得擅殺民番。如再故犯前事﹐該社頭目卽將起意殺人及幫手之凶番鳴眾捆送到官﹐審訊情實﹐立將凶首斬首示眾﹐以爲逞凶殺人者戒。頭目出首捆送凶犯到案者給予賞犒。如該社頭目知情容隱﹑不將凶犯送案者革除治罪﹐仍勒限親屬交凶﹐務獲懲辦﹐方能完案。自此次告誡之後﹐如若查出爾等仍有舊日人頭不行收埋者﹐卽將該凶番重責一百板﹐仍勒令收埋﹐並將不職頭目責革不貸﹐以重人命而彰國法。

一﹑禁止做饗﹐以免生事。查爾等不肖少年嗜好飲酒﹐三五成羣聚飲一處﹐挽臂歌舞﹐■﹝口戶﹞■﹝口戶﹞呵呵﹐社中婦女﹐嘻笑唱和﹐以此爲樂﹐名爲「做饗」。酒闌曛醉﹐口角稱彊﹑互相鬥毆﹐因而生事者甚多。今與爾約﹐嗣後不得如前飲酒生事。社番頭目不禁﹐一同儆責。願爾等同爲安分良民﹐不犯王法﹐豈非樂事乎﹗

一﹑保護商旅﹐以廣貿易。現在後山中﹑南﹑北一帶地方業經開辟﹐招民墾種﹐通商貿易﹐設官招撫﹐教訓爾等攺除陋俗﹐學習生財之道﹐從此可獲無窮之利益﹐將來更有受不盡之福澤。查爾等從前不知耕稼﹐野處窮荒﹐以畋獵爲生涯﹐終日露宿風飧﹐跋涉奔馳﹐不知所得禽獸幾何。出山與民易換食物﹐幸遇風平浪靜﹐有船裝載貨物到境﹐與爾易換鹿皮﹑鹿筋﹐所得又不值幾何﹔若遇風帆不順﹐欲換油﹑鹽尙不可得。今自開山以來﹐兵勇雲集﹐商民繹絡不絕﹐百物齊備﹐任意交易﹐思衣得衣﹑思食得食﹔卽挑柴﹑運木﹑舂米﹑洗衣﹐婦孺亦得資財飲食之益。較之昔年﹐何等利便。其通事頭目邀賞頂戴衣冠﹐何等榮耀。況將來做官食俸﹐世受皇恩﹐上而榮宗耀祖﹐下及子子孫孫﹐何等淸髙貴重﹐受福無窮﹐豈不勝爾日前之奔逐無休乎﹖可見商旅到境﹐宜實力保護﹐公平交易﹔切勿欺淩生客﹐以致商賈畏懼不來﹐不獨利益無由而得﹐而且有幹朝廷法紀﹐難保身家性命。爾各彬之﹗

一﹑遭風船隻﹐亟宜救護。查臺灣孤懸海外﹐風浪最爲猛烈﹐中外商船過其地者常有打破之虞。爾等如遇船隻遭風﹑漂流到境﹐如船已破壞沈水﹑尙有生人喊救者﹐則先駕艇撈救生人上岸﹐負回家中﹐予之飲食﹐妥爲款待﹔一面飛報就近防營﹐將此難民交官照料。不準撈取船上貨物﹔如系失事船主客商雇倩爾等打撈船上貨物﹐爾等旣受人所雇﹐必須盡心竭力﹐逐件撈起﹐點交船主客商查收﹐毋得偸竊分毫﹐顧全他人血本。如若船沈人沒﹐卽當報知防營﹐聽候官長辦理﹐亦不可匿報﹐擅行打撈船上貨物﹐致幹重咎。如敢乘機撈搶以及殺害難民﹐一經查獲﹐就地斬首﹐懸竿示眾﹔並將該社頭目﹑通事革除﹐嚴加懲治﹐以儆效尢。

一﹑安分守己﹐以保身家。爾等已經歸化﹐自應凜遵天朝法紀﹐屏除一切惡習﹐眞心向化。以農事爲根本﹐勤耕廣種﹐所得穀米﹑薯芋﹑瓜果﹑菜蔬﹑柴艸﹑竹木﹑山禽﹑野獸﹑百貨﹐可以易換衣物。遇有口角微嫌﹐告訴頭目﹐自能爲爾排解。縱使被人欺淩毆打﹐稟告到官﹐有官爲爾公斷責罰﹐不用自己動手報仇。如爾等不聽告誡﹐任性妄爲﹐殺人放火﹑鬥毆傷人﹐以及藐視官長﹑淩辱軍民﹐干犯前事﹐便是不法之人。一經頭目拿獲送案﹐定必按法懲治。如該社頭目番丁不肯捆送凶犯﹐以致官軍到社拘拿﹐該社番眾膽敢奪犯拒捕﹐致傷官軍者﹐悉照上年烏漏﹑阿棉﹑加禮宛等社糾眾反撫故事﹐一體嚴加懲創﹐決不姑寬。前車可監﹐爾各戒之﹐切切勿踏喪身滅社之罪﹗

一﹑彼此各莊﹔宜相和睦。爾等番眾平日殺戮成風﹐彊橫成性﹐偶有小事不合﹐遂至互相尋殺﹐禍無了期﹐實屬可憫。自今以後﹐倘遇小事相爭﹐該莊頭目當力爲排解。如或不能和解﹐則再請鄰莊總副頭目分辧道理﹐誰是誰非﹐務爲勸息。否則﹐稟官爲之公斷。切勿恃血气之方剛﹐混行鬥殺﹐自取殺身之禍﹐後悔莫及矣﹗

一﹑分別五倫﹐以知大體。何謂五倫﹖君臣﹑父子﹑兄弟﹑夫婦﹑朋友是也。君爲至尊﹐爲臣者當盡忠。臣系朝廷命官﹐爾等叩見官府﹐必須恭敬﹐肅靜侍立﹐毋得亂講亂笑﹐肆無忌憚。爲父當慈愛子女﹐不可使之饑寒。子女稍長﹐則教之以禮義廉恥﹐不可任其妄爲。爲子須孝順父母﹐盡心奉養﹐不可忤逆。至爲兄長者﹐須友於弟﹐如弟年幼則提攜撫養﹐稍長則隨時教訓﹐不可妒忌﹐不可嫌棄。爲弟者更要恭敬兄長﹐聽從教訓﹐不可恃蠻干瀆。夫婦須要和順﹐勿因小過反目分離。朋友相交﹐須以信義。凡系公正之人﹐最宜親近﹔其凶惡之輩﹐切勿與交。此乃五倫之要道﹐爾等分別遵從﹐切勿違忽﹗

一﹑奉養父母﹐以報深恩。查爾番民等不惟無孝順父母之心﹐時見忤逆父母之事﹔幼小則侍養於父母﹐長大則自養而不顧。此等心腸﹐甚於禽獸。自今以後﹐若父母在堂﹐無論幼小以至於長大﹐皆當盡心奉養﹐不可違拂父母心意。菽水承歡﹐務盡爲子養親之道。如父母大故﹐則葬之以禮﹐祭祀勿失其時﹐以報父母鞠育之恩﹐方不愧爲人子。

一﹑夫妻和順﹐以成家室。蓋男大須婚﹐女大須嫁﹐所謂男以女爲室﹑女以男爲家也。嗣後爾等番民﹐一經結爲夫婦之後﹐彼此須要和順﹐以期室家興隆。妻不賢﹐夫當訓責﹔夫不良﹐婦當勸諫。不可以小疵小怨﹐爾我相鬧﹐嫌怨不休﹐甚至男圖別娶﹑女另嫁人﹐有乖倫常之道。

一﹑學習規矩﹐以知禮義。爾等每逢飲食﹐均於地坐﹐男女不分。偶遇外人到家﹐遂相喧嘩﹐不曉避嫌。男女共器並飲並食﹐殊屬可醜。今後有力之家﹐須置桌椅﹐數人聚集一桌﹐男有男行﹐女有女行﹐不得同坐一席。晚間睡臥﹐分別房間。夫妻方許同牀﹔如系子女﹑兄弟﹑叔侄﹐則別牀鋪﹐乃不紊亂。至講話須要謙恭﹐行坐須循規矩﹐禮義不可不知。

一﹑嚴禁淫亂﹐以維風化。蓋男女有別﹐千古大綱。若五倫失序﹐男姦女淫﹐卽與禽獸無異。嗣後各莊除明婚正配之外﹐有男女通奸之事﹐該莊頭目﹑尊長卽將通奸之人﹐捆綁割耳遊莊﹐或從重鞭打示辱﹐使各知儆畏﹐以重廉恥。

一﹑薙發打辮﹐以遵體制。爾等番眾旣經受撫﹐系爲天朝百姓。但爾等從前﹐無論男女俱畱長髮﹐殊無分別﹐實屬可恥。玆已化番爲民﹐婦女當蓄長髮﹐男子須薙發打辮﹐方見爾等眞心歸順﹐是爲遵制良民。

一﹑穿衣著褲﹐以入人類。蓋人無衣褲﹐形同牛馬畜牲。爾等向來赤身露體﹐上不穿衣﹑下不著褲﹐實屬可羞可恥。自今以後﹐男女須學民人一體穿著衣褲﹐毋得如前醜陋。

一﹑分別姓氏﹐以成宗族。爾等從前父有父姓﹑子有子姓﹐數傳以後﹐就不知誰是祖宗﹑誰是子孫﹐血脈紊亂﹐實與野類相同。玆本軍門將爾等各莊分別姓氏﹐嗣後兒女須從父姓﹐一脈相傳﹐庶免錯亂宗支。

一﹑分別稱呼﹐以序彜倫。大凡親戚﹐有父族﹑母族之分。何謂父族親戚﹖如父之姊妹稱爲姑母﹐姑母之夫卽爲姑丈﹐姑丈之子女卽爲表兄﹑表弟﹑表姊﹑表妹﹐父之女卽爲自己姊妹﹐姊妹之夫卽爲姊夫﹑妹夫﹐姊妹之子卽爲外甥﹔此所謂父族之親戚。何謂母族親戚﹖母之父母稱爲外公﹑外婆﹐母之兄弟姊妹稱爲舅父﹑姨母﹐舅父之妻稱爲舅母﹐姨母之夫稱爲姨丈﹐舅父姨母之子女亦稱曰表兄弟﹑表姊妹﹔此所謂母族之親戚也。何謂妻族親戚﹖妻之父母曰嶽父﹑嶽母﹐妻之兄弟曰舅﹐稱之曰內兄﹑內弟﹐妻之姊妹曰姨﹐稱之曰大姨﹑小姨﹐內舅之子曰內侄﹐姨之子曰姨甥﹔此妻族之親戚也。爾番眾與親戚往來﹐務要分別。

一﹑分別姓氏﹐以定婚姻。娶妻不娶同姓﹐恐其亂宗族也。查爾等番俗﹐無論同姓﹑異姓﹐牽扯過門就爲夫婦﹐有亂大倫。惟天朝民人﹐凡娶妻者托媒人擇異姓年紀相稱者﹐須用三書六札﹐父母主婚﹐俱要過禮受聘﹐謂之明婚正娶﹐不得糊亂彊配。臨娶之時﹐又要擇吉日﹐到門夫妻同拜天地﹐再拜祖宗﹑父母﹐然後夫婦之道乃成。男家娶婦之後﹐彼此兩家卽爲親戚。女之父母謂女之夫爲婿﹐男稱女之父母爲嶽父﹑嶽母﹐婦稱男之父﹑母爲翁﹑姑。作婦者須孝順翁﹑姑﹐作婿者須要敬禮嶽父﹑嶽母﹐此理宜辧。

一﹑禮宜祭葬﹐以安先靈。蓋人老必死﹐旣死骸骨必須歸土﹐乃一定道理。爾等番俗﹐父母死後皆不用衣棺收殮﹐就將屍身藏於室內或埋之隴畝﹐不知祭拜﹔天倫滅絕﹐莫此爲甚﹗此後爾等如遇父母﹑兄弟﹑妻子死亡﹐須用衣棺收殮﹐深埋山岡之上﹐堆土爲記。每年淸明﹐祭拜一次﹐世代相傳﹐勿忘父母鞠育之恩。如父母死﹐男子用白綫打辮﹑女子用白繩束髮﹐不可穿紅著綠﹐以表哀慕之誠。三年後始行除去﹐再從吉服可也。

一﹑殷勤攻讀﹐以明道理。蓋人無論賢愚﹐有子弟者必須讀書﹐便可明理。理明則愚亦變爲賢。大如忠孝節義廉恥﹐自然通曉﹐小如交易書券數目﹐自然明白。本軍門現延請師長﹐廣設學堂﹐爾等各處■﹝寅﹐去八﹞莊﹐無論漢番民人﹐一體悉準入學。其書紙筆墨及先生學金﹐均由官府給發。至內地民人子弟﹐則惟自辦。本軍門爲爾等無知起見﹐凡有子弟者務須踴躍送學讀書﹐以期明理。不可視爲等閒﹐有負厚望焉﹗

一﹑分記歲月﹐以知年紀。如每逢一年爲一歲。每歲系分十二个月﹐每月大建系三十日﹐小建系二十九日﹔自初一日起﹑至初十日系爲上旬﹐十一日起﹑至二十日系爲中旬﹐二十一日起﹑至三十系爲下旬﹔合三十日謂之大建也﹐若二十九日謂之小建也﹐是爲一个月。如正月初一日爲元旦﹐俗呼爲新年﹐十五日爲元宵節﹔此半个月內﹐各家男婦穿新衣﹑備酒肉﹑焚香燭﹐虔拜神明﹐以迓庥祥。二月爲春分節。三月爲淸明節﹐是節家家備酒肉香燭﹑登山掃先人墳墓﹐名曰春祭﹐爲不忘根本。四月初八日爲鬼門關節﹐凡陰人自春分起開門受享子孫祭拜﹐至四月初八日止﹐遂關閉鬼門。其無子孫者爲孤魂﹐孤魂之鬼無人祭拜﹐卽祔於異姓就食﹔是以四月初八日俗燒衣紙﹑設酒果﹐使孤魂之鬼亦有食﹐地方遂無作祟之事。五月初五日爲端午節﹐家家門戶懸艾旗﹑掛蒲劍以除不祥。七月十五日爲中元節﹐焚燒紙衣﹐澆奠酒醴﹐敬拜祖先及無祀之鬼﹐爲送寒衣。八月十五日爲中秋節﹐家家備時物賞月。九月初九日爲重陽節﹐是節家家備酒肉香燭﹑祭拜祖先。十月初一日爲牛王誕節。十一月冬至﹐是日爲過冬﹐名爲長至節。十二月二十四日爲小年節﹐各家竈君登天﹐將各家善惡上奏玉皇﹐爲善者賜以百祥﹑爲惡者降之百殃﹔到三十日仍回家查察善惡。十二月爲歲終﹐月大建系三十日除歲﹐月小建系二十九日除歲。度年之後﹐次日名爲新年﹐卽上所謂正月初一元旦是也。人若過此一年便爲一歲﹑過十年便十歲﹐均照年挨算。爾等各宜趕緊學習﹐庶年月之多寡﹐不至茫無所知。

一﹑宜戒遊手﹐以絕盜源。凡人無常業者必至無所不爲﹐大而殺奪﹐小而竊取。原其故﹐總爲衣食二字所累。蓋人不專務一業﹐則爲遊手﹔遊手則衣食無資﹐所以有盜取之事。爾等各莊爲父兄者務宜訓戒子弟﹐或讀書﹑或耕田﹑或做生意﹐務宜各就一業﹐則衣食有資﹐盜心自不萌矣。

一﹑嚴禁偸盜﹐以安閭閻。凡一村一莊﹐家中衣物牛畜以及栽種五穀薯芋菜蔬﹐在家物件固多﹐卽生植田園亦復不少﹔若不嚴禁偸竊﹐皆爲盜賊所有。以後各莊如有遊蕩無賴之徒專偸竊人家物件者﹐卽由本莊頭目捆綁弔打嚴責﹐並勒其賠還贓物交回失主。倘有恃惡不遵責罰者﹐立卽送官究治﹐以儆效尢﹐以正風俗。爾等務宜隨時查察。

一﹑疏通水圳﹐以便耕種。查爾等番民不辭辛苦﹐終日栽種雜糧﹐𨿽有萬頃田場﹐不知集力開圳築陂﹐引水灌漑田園﹐以致旱澇失收﹐殊爲可惜。此後亟宜會商總目﹐量地分工﹐開通圳道﹐築立髙陂﹐蓄涉得宜﹐荒地變爲良田﹐栽種穀麥黍豆隨地所宜﹐定獲無窮之利。爾等務宜合力爲之﹐以期一勞永逸。

一﹑出獵以時﹐免妨耕種。爾等番人日事遊獵﹐以致田園荒蕪。此後或當插田耘蒔﹑收割農忙之時﹐務宜停獵。待田事旣畢﹐然後修器械以搏取﹐庶不至有妨農事。是爲至要﹗

一﹑撙節食用﹐以備饑荒。緣天時不盡皆和﹐年歲亦常遭歉。無論種禾種麥以及黍荳瓜果﹐今年丰孰﹑明年失收者﹐往往有之。爾等番民務宜慳儉。如禾麥等物﹐當收成時卽計算所得多寡﹐復計一年所食幾何﹑所用幾何﹐量入爲出﹐務必計到禾麥復出時﹐仍有餘積。由是年年積蓄﹐不惟可以備荒﹐亦可以致富。上如父母得所養﹑下如妻子得以育﹐一家丰衣足食﹐何樂如之﹗

一﹑宜設墟市﹐以便交易。蓋衣食器皿等項﹐非一家所能盡具﹐惟立墟市﹐則諸貨可以聚集﹑有無可以相通﹐不至積有谷粟無地消售。至立墟之地以十里爲準﹐赴市之期以三日爲率。交易之時務要公平﹐不得恃彊買賣。如有此獘﹐一經稟控﹐卽問該莊頭目嚴拿究辦。

一﹑建立廟祠﹐以安神祖。爾番眾現已歸化﹐凡一村一莊﹑或幾村幾莊共建廟宇一座﹐安設關聖帝君﹑或天后聖母﹑或文昌帝君及各位正神身像﹐合眾虔誠供奉。又各莊各建祠宇一座﹐安設全莊祖宗牌位﹐每逢年節及每月初一日﹑十五日﹐眾備香燭虔心叩拜﹐必獲保佑人口平安﹑五穀丰熟﹐獲福無窮矣。

●訓番俚言

天地生萬物﹐性人爲至貴﹔鳥獸與昆虫﹐均皆有其長。鳳凰長羽族﹐百鳥聽約束﹔麒麟長毛族﹐百獸羣悚惕。中國有皇帝﹐萬邦咸悅服﹔爲民設官府﹐爲民謀衣食。內有六部官﹐外分十八省。兩省一總督﹐省各設巡撫。宣政有有司﹐理刑有按察。鹽道管鹽務﹐糧道督糧米。巡道與兵備﹐分巡各外府。知府轄一府﹐知縣管一縣。二府與三府﹐督捕並水利。撫民兼治民﹐理番專理番。上下有等級﹐皆爲朝廷官﹔上宣天子徳﹐下理百姓情。愛民如赤子﹐使皆爲善良。惡民爲盜賊﹐拏究不容寬。殺人者受刑﹐搶擄者治罪。無分番與漢﹐一體敷教化。

鳥獸有毛羽﹐人當有衣冠。番在邊野中﹐苦無綿與絲﹔所以男與婦﹐科頭並裸身。豈無羞恥心﹖豈無衣冠志﹖柰處荒僻地﹐官長難兼顧。今逢聖主朝﹐爲爾籌長計。兩宮皇太后﹐爲女中堯舜。內有良股肱﹐外有賢疆吏。欽派有大臣﹐和衷期共濟。道臺與知府﹐臺防同縣令﹐綢繆思保衛﹐籌餉兼籌兵﹐冒險赴爾境﹐曉諭費苦心。賜爾衣與帛﹐開辟榛莽路﹔南北可相通﹐東西無阻礙。教言通言語﹐得爲中華人。爲爾設義學﹐讀書識理義。當知君王恩﹐在家孝父母。有兄當敬兄﹐有弟當愛弟。男女當有別﹐鄰里要相親。切勿思殺人﹐殺人要償命。切勿好爭鬥﹐爭鬥傷和气。田地勿荒蕪﹐各宜勤耕種。荒地廣開墾﹐積糧防歲饑。多植棉與麻﹐緝績學紡紗。漸教機織布﹐不愁無衣褲。多求松杉秧﹐隙地盡栽種﹔不過六七年﹐卽能成大樹。材可架屋宇﹐枝葉炊爨用。牛車甚有功﹐惜不利山徑。更求單輪車﹐仿式依樣制﹔可以用手推﹐可以代肩負。沙地難蓄水﹐更應開溝渠﹔或多穿沙井﹐桔橰汲灌漑。種稻當去莠﹐耘耔不可廢。糞土常儲備﹐不可任拋棄。疾病當用藥﹐不可信符咒。藥宜講泡制﹐醫局擬官置。痘癥多奇險﹐代設牛痘師﹔可以保性命﹐可以無憂虞。男宜薙頭髮﹐女學梳頭髻。臉宜常洗淨﹐日日不可間。身不宜刺紋﹐腳須穿襪履。雨宜戴篛笠﹐不可聽淋漓。列日戴艸帽﹐不可任曬曝。人有人裝扮﹐豈可同禽獸﹖但須從儉朴﹐不可務華飾﹔華飾要錢財﹐徒動盜賊心。番俗亦有理﹐各設笆樓館。莊中有公事﹐會議於此間。男未娶婦者﹐住在此樓中。犯姦有定例﹐罰不過酒食﹔俱無笞與責﹐恐不知警戒。男女相歡悅﹐卽爾成婚姻﹐無有父母命﹐不須媒妁言﹐似非正配禮﹐當攺從前風。

欲達聖主情﹐當通番人意﹔聊譔鄙俚句﹐俾與番童歌。爾等從今後﹐當攺曩日習﹔恪聽長官訓﹐洗心爲好儂。爾無害人心﹐自無人戕害﹔何必持鏢槍﹖何必佩刀劍﹖劍可賣買牛﹐刀可賣買犢﹔永爲良農氓﹐歡聚慶長生。酒是儀狄作﹐本可爲禍胎﹐番人多喜飲﹐亦難全禁絕﹔但常隨量喫﹐不可過於醉。一醉多生事﹐禍起於俄頃﹐殺人與犯上﹐憫不畏於死﹔可惜七尺軀﹐死於一甌酒﹗爾等當醒悟﹗爾等當戒謹﹗

番地多溪港﹐水深涉不易。何不造小橋﹐或結竹排渡﹖竹木番中多﹐可無沈溺慮。路長結茅亭﹐可以庇風雨。隨處做好事﹐自有天眷顧。各社相往來﹐不必懷猜忌。彼此結婚姻﹐喜慶常聚會。敬老與慈幼﹐心田不要壞。長作太平民﹐豈不共稱快﹗無分番與漢﹐熙熙億萬世﹗

