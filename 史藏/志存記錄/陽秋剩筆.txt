

陽秋剩筆淸佚名

不慧孤露失學﹐罕讀楹書﹐先世手澤之餘﹐都歸灰燼。蓋自庚子劫後﹐寄食江南﹐輾轉舟車﹐未嘗終歲卒讀。然龍門所謂南探禹穴﹐北至涿鹿﹐不彗蓬蹤﹐庶幾過之。其間所見所聞﹐頗有可歌可泣者。邇者小隱秋山﹐低徊舊夢﹐興至命筆﹐聊書百一﹐以志不忘已耳﹐非敢自托著作之林﹐從而文其固陋也。

江安糧道署﹐舊爲中山府邸﹐明社旣墟﹐徐氏之祀亦斬。故邸析而爲二﹐東爲儲廨﹐西爲薇垣﹐兩衙衡宇相望。又各辟小園﹐略因其舊﹐道署曰適園﹐藩署曰瞻園。戊巳之間﹐不慧讀書適園之ぇ蘭軒。前臨池﹐嘗夏夜納涼池上﹐有老吏年五十餘﹐爲述洪楊時事云﹕當時爲某王府﹐王﹐粵人﹐故海盜﹐蓄姬十數﹐恆夏夜裸逐園中。王於暗中﹐赤身爲迷藏之戲﹐被持者就露下艸茵上淫之。一夜徧十數人﹐日以爲常﹐不少倦也。一夕王與某姬狎時﹐聞他姬有聲﹐大怒﹐以爲臥榻之側﹐竟敢有人鼾睡﹐奮起逐之。亦一王也﹐面同﹐身同﹐聲音亦同﹐迷離撲朔﹐不辧誰何。兩相格鬥﹐姬亦助毆。已而天將曉﹐僞者厲聲曰「逼人太甚﹐翌午相見於金柱玉溪間。」金柱關﹑玉溪口﹐蕪湖之近港﹐距金陵百里而彊。詰旦﹐王被命登城禦敵﹐日逾午矣﹐竊幸無事﹐薄暮歸﹐亦無他變﹐然亦稍稍斂迹。

越數日。又值登陴﹐瞀然自南來一物﹐大如車輪﹐張如雨傘﹐王當之﹐被攝去﹐落玉溪口。時猶未晡﹐身徧鱗傷而不死。遇一黑頭陀爲披剃﹐隨之走五嶽間。亂旣定﹐黑頭陀亦化去。王承其衣缽﹐潛入石城。一日﹐遇故姬某於秦淮曲港﹐已隸娼籍﹐見而憐之﹐因爲蓄髮﹐棲畱妓院。一日爲老湘軍某識破﹐執送營務處﹐訊明腰斬之。刑時﹐姬賄左右﹐往求遺囑﹐王曰「葬我園之東隅太湖石筍側足矣。」姬因出重資﹐購太湖石所在地於糧署吏而葬之﹐諉爲亂前本民家地﹐應許民家贖也﹐旋得官許。至今其地爲民家有﹐在四福巷左近。成都胡研孫先生延官糧道時﹐曾議圈入署中﹐會以事不果。因題園中廳事楹柱云「早年卽夢想江南﹐眞个來鐘阜褰幃﹐靑溪系艇﹔此地是前朝邸第﹐多少事綠楊眼見﹐紅燭心知」。

下句情深感慨﹐頗饒逸致。若吏述僞王事﹐頗近唐宋人小說﹐娓娓可聽。爰錄之﹐仿洪氏之作《夷堅支志》亦所以存掌故也。

京師城門﹐多沿舊稱。崇文﹑宣武二門之名﹐由來已久。初以爲左右二門﹐取其典麗已耳﹐孰知隱含字義﹐似讖似緯。蓋以明代之亡﹐亡以文臣之暗庸﹐而年號崇禎﹔淸代之亡﹐亡以武人之反側﹐而年號宣統。則是𨿽近附會﹐殆非偶然。

而「新年餘慶﹐佳節長春」之讖﹐正復無獨有偶。

近人有作《燕京雜詠》者﹐曾憶其一云「金粉飄零燕子磯﹐空梁泥落舊烏衣。如何海外鶼鶼鳥﹐還傍華林玉樹飛﹖」乃指東西洋娼家﹐雜居內城者而言也。

自光緒辛壬和議以後﹐京師禁令﹐於以大開。東單牌樓二條胡同第一樓者﹐初系日本娼寮所在﹐馬櫻花下﹐人影幢幢。繼而攺爲西娼﹐門前遂漸冷落。今則並第一樓名﹐亦鮮知之者矣﹐不過十年事也。

淸室未入關以前﹐與葉赫納蘭部以婚姻之爭﹐墟其部落。納蘭卽那拉之轉音﹐而故慈禧後﹑隆裕後之母族也﹐卒以二後屋其社﹐隱若有倚伏者然。錢塘式居士宮詞云「納蘭一部首殲誅﹐婚媾仇讎筮脫弧。二百年來成倚伏﹐兩朝妃後侄從姑。」

式居士﹐以巍科久歷淸秩﹐博文廣識之君子也。有《朱郎曲》一闋﹐名爲《和樊老韻贈朱郎素云》之作﹐實一篇光宣小實錄﹐不愧於古人所謂詩史。曲云「野錄不須談二申﹐災異莫記莘降神。廿年棋局錯到底﹐坐使神州慘不春。衣冠東晉盡名閥﹐綠竹宣南懷舊入。近局淞濱好風月﹐淸言如飲醇醪醇。筵中召得京華客﹐華裾窄袖來前席。四座如瞻醒酒珠﹐一篇似勝頭風檄。吳趨生長系從朱﹐故里曾鄰範大夫。口誦唐詩愛溫尉﹐手摹閣帖學官奴。垂髫初向燕臺至﹐閱徧中朝千萬士。自言宣統溯同光﹐冊載遺聞盡能記。桓靈鬻爵亦非奇﹐因緣大半由楊意。上林那有嗇夫言﹐關中久掩眞王气。景皇親政正當陽﹐憂及邊陲宵旰傷。變法熙丰成黨禍﹐觸邪臺省少神羊。郭京幻術開鄰釁﹐秋彌拋殘豹尾槍。望帝近聞鵑叫血﹐興妖豈僅馬登牀。指點金墉三喟息﹐胡氛𨿽息人能識。辛壬之際日重光﹐翠華幸返秦中蹕。方期郟鄢八百年﹐何止殷宗稱六七。一自用人如積薪﹐纖兒腹賈咸來集。輦金日夜到朱門﹐拜恩只自歸樞密。兩宮大行意益侈﹐數到人才惟屬籍。白面諸王共典兵﹐何曾形勢窮南北。走胡走越十年餘﹐亡人在外亡五日。揭竿振臂起中原﹐區宇分崩一何亟。屈指秋殘未及春﹐寢廟淒涼無血食。卽令海內尙風煙﹐來日艱難未忍言。我聞朱郎一夕話﹐掃盡余鬈但問天﹝王船山先生《惜余鬈賦》一篇﹞。長吟忽聽樊山叟﹐停杯莫酌葡萄酒。好句還同贈敬亭﹐新詞直欲賡黃九。赫蹄寫出萬人傳﹐胝沫何能離手口﹖我生亦在天寶前﹐而今遭際炎興後。西溪西畔好山川﹐未必柴桑亦自賢。典書鬻畫偶得價﹐賒魚貰酒安論錢﹖史林已盡陽秋筆﹐編集惟題甲子年。朱郎朱郎倘解事﹐莫釐深處一名山。」

淸孝欽後升遐後﹐國人多哀悼之﹐撰聯致挽者盈千累萬﹐然佳構實少。惟易哭庵者﹐對仗旣工且整﹐意思隱而含﹐傑作也。聯云「本來生生世世不願入帝王家﹐從黑暗中放絕大光明﹐全力鑄共和﹐普造金身四萬萬﹔以後歲歲年年有紀念聖母日﹐於靑史上現特別異彩﹐同情表追悼﹐各彈珠淚一雙雙。」畢竟名下之筆﹐殆無人出其右者。

近閱王之春《中外通商始末記》載中日瑣事二則。其言曰「初有福州民王應如﹐於天文戰陣事﹐涉獵不精﹐而好談論﹐首受萬金﹝受日本人金也﹞﹐爲教政法﹐不久卽死。復薦一廣東長須年滿千總﹐每年受倭數千金﹐爲釘造戰船二百餘號﹐習學水師。又洋商鐘覲大﹑沈順昌﹐久領倭照貿易﹐倭人信托鐘復帶去杭城武舉張燦若﹐教習弓箭﹐每年得銀數千。沈又帶去蘇州獸醫宋姓﹐療治馬匹﹐又商人費贊侯﹐薦一紹興革退書辦﹐在倭講解律例。」又曰「凡貿易人到倭﹐皆圈禁城中﹐周砌髙墻。內有房屋﹐開行甚多﹐名士庫﹐止有總門﹐重兵守之﹐不許外走。得知消息﹐到時將貨收去﹐官爲發賣。一切飲食﹐皆有所給。回棹時逐一消散﹐扣除交還﹐所換銅斤貨物﹐押往開行」云云﹝以上《通商始末記》所載﹞。按﹕是時吾國方嚴海禁﹐一爲教陣法﹐釘造戰船﹐教習弓箭﹐療治馬匹﹐講解律例之人﹐至爲舉國所屬目﹐幾若作姦犯科者然。曾幾何時﹐莘莘學子﹐竟連翩負笈以東渡矣。至日本行土庫之制﹐今𨿽不得而詳﹐然要其用意﹐實爲防堵漏卮﹐官賣外貨已耳。此爲雍正初元事也。

至雍正六年八月﹐浙省李衛請嚴防日本矣﹐粵督孔毓殉亦稱密防日本矣﹐其實非防軍事上之行動也。李﹑孔兩奏﹐均以勾誘中國矣﹐賴往彼教習技藝爲慮。

於是出洋內渡各船﹐無不加意盤詰﹐然則是防內也﹐非禦外矣。當時政策如此﹐殊可笑也。其後遂有拿獲商人﹐由浙省李衛﹐會同江督範時繹﹑蘇撫尹繼善細訊之事﹐其商人爲鐘覲天﹑費贊侯等。今略采他書所載供詞如下﹕﹝鐘覲天﹞供曾帶武舉張恆卓﹝疑卽張燦若﹞﹐現在東洋﹐已令伊父寫信前往﹐設法喚歸。

﹝費贊侯﹞供曾帶崇明縣醫生周歧來往彼治病﹐業經回籍。

﹝李昌謀﹞供曾帶所畫慶祝萬壽﹑西湖四季及城隍山迎會景象﹐現有底稿起出﹐非系中國輿圖。

﹝柯萬藏﹑魏徳卿﹞供曾於閩省請曾筆峯等九人前往東洋﹐在普陀洋面被獲。

﹝沈順昌﹞供曾攜帶弓箭﹐未曾制備﹐其私造迷鍼箭頭一萬个﹐欲托李商之船帶去。

﹝鄭大山﹞供伊堂弟大威﹐現在東洋未回﹐曾往廣南帶去家象﹑野象各一﹐象奴二人。尙存活象一﹐現在長崎。又托吳瑞觀帶象﹐配數未來。

至其楊淡齋帶去講習會典律例之秀才孫太源﹐沈登偉﹑朱佩章帶去之教書病歿之王應如﹐陳良選帶去之年滿千總沈大成﹐郭裕觀帶去之僧人馬匹等﹐此當時絕大之案件﹐自今日視之何如﹖審定後﹐犯案各商﹐按其情罪輕重﹐監禁取保﹐並將家口查明﹐交鄰看守。其未回者﹐令海口文武等候緝拿。此又是案之判定情形也。𨿽然今日之畱東學者﹐往往泯沒無聞﹐取以較之當時諸商人名在官書﹐其亦有幸有不幸耶﹖

甲申中法之役﹐福建一役﹐當局者爲張佩綸﹑張樹聲﹑何如璋﹑何﹐皆一時人望所歸﹐乃不戰而潰﹐羣出意外。一時八閩兒童﹐連臂踏歌﹐有「福州眞無福﹐法人原無法﹐兩何沒柰何﹐兩張沒主張」之謠。𨿽語近惡謔﹐然亦國風諷刺之遺也。

龔定庵先生曾客某邸﹐邸有側福晉曰太淸春﹐本江南故家女﹐姓顧﹐入邸冒滿洲姓曰西林氏。美丰姿﹐嫻吟詠﹐頗承邸寵。性婉而才﹐方定庵客邸時﹐時以詞曲詩箋與邸相唱和。邸亦附庸風雅者流﹐惟其唱和之作﹐多出太淸春手。滿俗閨閫𨿽肅﹐而外內之分不甚嚴﹐定庵旣與邸善﹐亦常出入內室。太淸春請於邸﹐願向定庵執弟子禮。是後師弟之蹤迹漸密﹐頗有構爲墻茨之說者。而定庵《己亥雜詩》三百五十首﹐中有「空山徒倚倦遊身﹐夢見城西閬苑春。一騎傳箋朱邸晚﹐臨行遞與縞衣人。」自注﹕憶宣武門內太平湖之丁香花一首﹐十四字﹐蓋實錄也。

至破戒艸之餘﹐有九月二十七夜夢中作四截句﹝原注十月十三夜也﹞﹐諸作均極支離惝恍之致。他如無著詞《寫夢。浪淘沙》云「好夢最難畱﹐吹過仙洲﹐尋思依樣到心頭。去也無蹤尋也慣﹐一桁紅樓。中有話网繆﹐燈火簾鉤﹐是仙是幻是溫柔。獨自淒涼還自譴﹐自掣離愁。」又《桂殿秋》﹐六月九日夜﹐夢至一區﹐云廊木秀﹐水殿荷香﹐風煙郁深﹐金碧嵯麗。時也方夜﹐月光吞吐在百步外﹐蕩瀣气之空﹐都爲一碧﹔散淸景而離合﹐不知幾重。一人告予﹐此光明殿也。醒而憶之﹐爲賦兩解云「明月外﹐淨紅塵﹐蓬萊幽渺四無鄰。九宵一派銀河水﹐流過紅墻不見人。」驚覺後﹐月華濃﹐天風已度五更鐘。此生欲問光明殿﹐知隔朱扃幾萬重。「此皆紀實之作也。後先生館丹陽暴卒﹐一時頗滋異議云。

