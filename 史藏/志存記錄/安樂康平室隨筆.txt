

安樂康平室隨筆淸朱彭壽著

●卷一

余舊撰《壽鑫齋叢記》四十卷﹐分門隸事﹐大致以徵錄文獻及考證經史詞章爲主﹔此外隨時紀載者﹐或談近事﹐或溯舊聞﹐或述家風﹐或抒己見﹐興之所至﹐信筆卽書。𨿽雅俗兼陳﹐漫無體例﹐顧其間零星考訂﹐稍有發明﹐且於生平身世所經﹐時亦志其雪泥鴻迹。凡所綴輯﹐似與漁洋山人諸筆記意趣略同﹐特素不工文﹐固遠遜其名章俊語耳。爰命兒孫輩別錄爲捲﹐而以隨筆名之。安樂康平者﹐爲光緒丁未歲除日﹐蒙恩頒賜春條中語﹐謹奉以名室﹐因卽取冠簡端云。己卯秋日﹐彭壽自識﹐時年七十有一。吾邑僻處海濱﹐壤地褊小﹐乃人文崛起﹐往往詞壇角藝﹐有獨出冠時者。康熙己未詞科﹐彭羨門少宰﹝孫﹞則爲一等一名。道光丙戌殿試﹐族父朵山給諫﹝昌頤﹞則爲一甲一名﹔而道光甲申﹑咸豐己未﹐兩次大考翰詹﹐則族祖虹舫閣學﹝方增﹞與顏雪廬學士﹝宗儀﹞亦均以一等一名﹐不次超擢。說者謂每科新進士三四百人﹐凡擢大魁者﹐或擅文名﹐或工書法﹐奪標之望﹐尙不難推測而知。若鴻博特徵﹐詞林大考﹐則髙才碩學﹐盛集一堂﹐乃竟於名作如林中﹐輒荷九重鑑賞﹐褒然舉首﹐眾論翕然﹐不可謂非一鄕之盛事矣。

先曾祖司勛公﹐乾隆己亥舉人﹑辛丑進士﹐選授江西鉛山縣知縣﹐歷調彭澤﹑瑞昌﹐遷湖口督捕同知﹐內擢吏部稽勛司員外郎﹐掌驗封司印。嘉慶十九年﹐卒於京邸。所著《松喬詩鈔》﹐見郡邑志及家譜中。余嘗訪求是集﹐裏中故老﹐無一見者。殆當時未經付梓﹐僅具原稿﹐遭咸豐庚辛間寇亂﹐遂付劫灰矣。偶讀法梧門祭酒《存素堂詩集》﹐載有《嘉慶辛未歲題朱松喬同年飲酒圖詩》﹝按公與祭酒爲乾隆己亥鄕試同年﹞﹐乃知公寄情杯酌﹐飲量素豪﹐所繪之圖﹐度當時題詠者必多名宿。惜原圖佚﹐無可物色﹐爲之悵然。今錄梧門先生詩於此﹐以存梗槪。詩云「我生不飲酒﹐而好交酒人。飲酒苟近道﹐作詩能守眞。久病筆墨廢﹐末由卷軸親。夷宕天地間﹐頹然鷗鳥倫。回憶三十年﹐未了平生因。東籬野色足﹐南畝農事新。君肯攜美酒﹐訪我河之濱。六月荷花開﹐柳陰坐垂綸。葦間伴老漁﹐不混車馬塵。」本朝承明代舊制﹐凡授大學士者﹐必兼一某部尙書﹐然當時任尙書者﹐實別有其人﹐此特兼銜而已。至榦隆中葉﹐始有管理某部事務名目。迨嘉慶間﹐遂垂爲定例﹐自覺名實相副﹐官職分明﹝自軍機處設立後﹐大學士卽不參預機務。

內閣承辦事件﹐以逐日票擬各部各省所進題本之批旨﹐及承發明諭﹑發鈔奏折爲大宗﹐然皆中書分任之﹐侍讀管理之﹐大學士特受成而已。如無大典禮或大會議﹐大學士可終年不至內閣﹐故必兼一管部﹐方有趨公之地耳。其有兼差甚多者﹐則以位髙望重﹐別予管領﹐於閣務無與也﹞。又國初大學士﹐分爲三院﹝弘文﹑祕書﹑國史﹞。順治十六年﹐攺四殿﹝中和﹑保和﹑文華﹑武英﹞﹑二閣﹝文淵﹑東閣﹞。十八年﹐仍爲三院。康熙十年復攺四殿。三十八年﹐又攺三殿﹝保和﹑文華﹑武英﹞﹑二閣﹝文淵﹑東閣﹞至乾隆十四年﹐始定爲三殿﹝保和﹑文華﹑武英﹞﹑三閣﹐﹝文淵﹑東閣﹑體仁﹞﹐設大學士四員﹝以前則自五六員至十一二員不等﹞。然自三十五年傅文忠恆卒後﹐保和殿不復置員﹐故今惟二殿﹑三閣。至授職名稱﹐則自康熙以來﹐向無一定。是以某殿某閣﹐有時竟無其人﹔而一殿一閣中﹐轉有同時數人並授此銜名者。嘉慶四年以後﹐始於每殿閣各設一員﹝第大學士止四缺﹐故或殿﹑二閣﹐或一殿﹑三閣﹐均出自聖裁﹞﹐其名位亦依次遞推﹐至今遂相承弗替矣。

本朝滿洲﹑蒙古﹑漢軍諸人﹐皆分隸八旗﹐而旗籍亦分次序﹕首鑲黃﹐次正黃﹐次正白﹝此爲上三旗﹞﹐次正紅﹐次鑲白﹐次鑲紅﹐次正藍﹐次鑲藍﹝此爲下五旗﹞。凡功臣貴戚﹐多有由下五旗擡入上三旗者。至入侍宮廷之領侍衛內大臣﹝爲武職正一品﹞﹐亦惟上三旗有之﹝每旗二員﹞﹐他旗則無。本朝未入關以前﹐凡官員世職﹐其名稱多與今時不同﹕曰固山額眞﹝卽今之都統﹞﹐曰梅勒額眞﹝又名梅勒章京﹐卽副都統﹞﹐曰承政﹝卽尙書﹞﹑曰參政﹝卽侍郎﹞﹐曰總兵官﹐曰昂邦章京﹐曰精奇尼哈番﹝卽子爵﹞﹐曰副將﹐曰梅勒章京﹐曰哈思哈尼哈番﹝卽男爵﹞﹐曰參將﹐曰遊擊﹐曰甲喇章京﹐曰阿達哈哈番﹝卽輕車都尉﹞﹐曰備禦﹐曰牛錄章京﹐曰拜他喇布勒哈番﹝卽騎都尉﹞﹐曰拖沙喇哈番﹝卽云騎尉﹞。今多有不知其名者。文字遇合﹐各有因緣。余昔從事舉業時﹐窗下所作課藝﹐每篇無不爲六比者。戊子鄕試﹐題爲《述而不作﹐信而好古》﹐余遵文公集注﹐以詩書﹑禮樂﹑易象春秋﹐劈分三比﹔乙未會試﹐題爲《主忠信》﹐復以主忠﹑主信﹑主忠信﹐劈分三比﹐皆獲中式。蓋同中見異﹐閱者較易刮目耳﹐然實非正格。凡掄元之作﹐例不取偏鋒也。

命之理微﹐故爲聖人所罕言﹐然五行生克﹐似有定理。余命中八字五行缺木﹐每值考試﹐遇姓名有木旁者﹐輒蒙賞識。如癸未歲試時﹐學使爲祁子禾夫子世長﹐禾字從木。戊子鄕試時﹐房師爲楊映村夫子毓俊﹐座師爲錢星伯夫子桂森﹑吳勰丞夫子樹梅。楊字﹑村字﹑桂字﹑森宇﹑樹字﹑梅字﹐均從木。乙未會試時﹐房師爲周少璞夫子樹模﹐座師爲徐蔭軒夫子桐﹑啟穎之夫子秀﹑李芍農夫子文田﹑唐春卿夫子景崇。樹字﹑模字﹑桐字﹑穎字﹑秀字﹑李字﹐均從木﹐而春之盛徳亦爲木﹐亦奇事也。豈五行缺木者﹐必遇木以玉成之耶﹖度星學家必有一說矣。文人爲士大夫撰墓志傳狀﹐於生卒年歲最宜詳考﹐稍不經意﹐卽易傳訛。猶憶光緒壬辰八月間﹐壽陽祁文恪師世長﹐卒於工部尙書任內﹐時年六十有九﹐實生於道光甲申。然舊時所刻鄕會試朱卷﹐則皆作乙酉生﹐蓋循俗例﹐應試時少塡一歲耳﹝少塡歲數﹐南宋《登科錄》中卽已如是﹞。迨接訃告﹐乃云生乙酉﹑卒壬辰﹐享壽六十有九。以生卒干支與年歲計之﹐殊不相應。余心知其誤﹐然以無甚關系﹐故往弔時亦未與文恪後裔言及也。後讀王益吾祭酒《虛受堂文集》﹐其所撰《文恪神道碑》﹐則云生乙酉﹑卒壬辰﹐年六十有八﹐殆仍據訃告所載﹐而以年歲推算不合﹐遂減去一歲﹐俾與生卒干支相符。然文恪實年﹐則竟遭攺削矣。恐他人文集中似此者正復不少。且所敍生卒干支﹐與年歲不相應者﹐亦往往有之。偶閱疑年正續諸錄﹐有因年歲不合﹐輒多方引證﹐加以說明者。爰舉文恪事以破其疑﹐並爲當代文人操觚率爾者勗﹝又按﹕吾鹽徐忠湣用儀﹐生於道光丙戌﹐至光緒庚子七月﹐以拳匪事遇禍﹐時年七十有五。乃當時有撰挽詩者﹐其起句云「尙書授命時﹐年已七十六。」使此詩刻集流傳﹐後之閱者以爲詩中用六字入韻﹐其見聞必確﹐鮮不據爲典要矣。因記祁文恪事﹐附識其誤於此﹞。

歷代官撰諸書﹐今行於世者﹐以宋之《太平禦覽》《冊府元龜》《太平廣記》《文苑英華》爲最著﹐然亦不過數種而已﹝唐之《文館詞林》﹐明之《永樂大典》均遺佚久矣﹞。我朝稽古右文﹐特命儒臣時勤編纂﹐除平定各地方略專紀一時武功﹐又《天祿琳瑯》《石渠寶笈》《西淸古鑑》之類﹐專記內府儲藏書籍﹑字畫﹑金石諸品﹐玆不臚列外﹐其最稱精要者﹐如於經義﹐則有《周易折中》二十二卷﹑《書經傳說匯纂》二十四卷﹑《詩經傳說匯纂》二十二卷﹑《春秋傳說匯纂》三十八卷﹑《周官義疏》四十八卷﹑《儀禮義疏》四十八卷﹑《禮記義疏》八十二卷﹔於樂律﹐則有《律呂正義》五卷﹔﹝又後編一百二十卷﹞。於字書﹐則有《康熙字典》四十二卷﹑《西域同文志》二十四卷﹑《淸文鑑》三十三卷﹔於音韻﹐則有《音韻闡微》十八卷﹔於正史﹐則有《明史》三百三十六卷﹔於編年﹐則有《禦批通鑑輯覽》一百十九卷﹔於史事提要﹐則有《歷代紀事年表》一百卷﹔於歷代通制﹐則有《續通典》一百四十四卷﹑《續通誌》五百二十七卷﹑《續文獻通考》二百五十二卷﹔於地理總志﹐則有《大淸一統志》五百卷﹔於地理分志﹐則有各省通誌﹝志名及卷數不備錄﹞﹑《西域圖志》五十二卷﹑《日下舊聞考》一百六十卷﹔於本朝制度﹐則有《皇朝通典》一百卷﹑《皇朝通誌》二百卷﹑《皇朝文獻通考》二百六十六卷﹑《大淸會典圖說事例》若干捲﹝按此書歷經增修﹐以光緒中修成者爲最備﹞﹑《大淸通禮》五十四卷﹑《皇朝禮器圖式》二十八卷﹔於經籍目錄﹐則有《四庫全書總目提要》二百卷﹔﹝又《四庫簡明目錄》二十卷﹞。

於名物譜錄﹐則有《廣羣芳譜》一百卷﹔於理學﹐則有《性理精義》十二卷﹔於農政﹐則有《授時通考》七十八卷﹔於醫學﹐則有《醫宗金鑑》九十卷﹔於算學﹐則有《數理蘊》五十三卷﹑《歷象考成》四十二卷﹝又後編十卷﹞﹑《儀象考成》三十二卷﹔於術數﹐則有《協紀辧方書》三十六卷﹝按天時之說見於《孟子》﹐此書爲擇日而作﹐利於民用﹐故特著之﹞﹔於藝術﹐則有《佩文齋書畫譜》一百卷﹔於類書﹐則有《淵鑑類函》四百五十卷﹑《分類字錦》六十四卷﹑《子史精華》一百六十卷﹑《佩文韻府》四百四十四卷﹝又拾遺一百十二卷﹞﹑《駢字類編》二百四十卷﹔於編輯總集﹐文則有《歷代賦匯》一百八十四卷﹑《皇淸文穎》一百二十四卷﹑《全唐文》一千卷﹔詩則有《全唐詩》九百卷﹑《全金詩》七十卷﹑《佩文齋詠物詩選》四百八十六卷﹑《題畫詩類》一百二十卷﹔詞則有《歷代詩餘》一百二十卷﹔於詩文選本﹐則有《古文淵鑑》六十四卷﹑禦選《唐詩》三十五卷﹑《宋詩》七十八卷﹑《金詩》二十五卷﹑《元詩》八十一卷﹑《明詩》一百二十八卷﹑《唐宋文醇》五十八卷﹑《唐宋詩醇》四十七卷。皆經諸名手﹐上秉聖裁﹐精心撰述﹐不獨嘉惠多士﹐且將昭示方來﹐鉅制鴻篇﹐洵爲前代所未有者矣﹝又四部外﹐尙別有《古今圖書集成》一萬卷﹞。

又按讀書一事﹐古難今易。本朝諸先正﹐最好著爲後人省心省力之書。如於經學家著作﹐則有朱彜尊《經義考》三百卷﹔於經學家師承﹐則有畢沅《傳經表》一卷﹑《通經表》一卷﹝一作洪亮吉撰﹞﹐江藩《國朝漢學師承記》八卷﹑《經師經義目錄》一卷﹔於經部唐以前佚書﹐則有馬國翰《玉函山房叢書》內所輯經編﹝按所輯較黃《漢學堂叢書》內經解﹑通緯二類爲詳﹞﹔於歷代禮制﹐則有秦蕙田《五禮通考》二百六十二卷﹔於古書字義﹐則有阮元《經籍纂詁》一百六卷﹝又補遺﹞﹑王引之《經傳釋詞》十卷﹔於小學家著作﹐則有謝啟昆《小學考》五十卷﹔於檢查《說文》諸字﹐則有黎永椿《說文通檢》十四卷﹔於史部唐以前佚書﹐則有馬國翰《玉函山房叢書》內所輯史編﹔於史事提要﹐則有齊召南《歷代帝王年表》三卷﹝按此書不及官撰《歷代紀事年表》之詳﹐而簡括便覽﹞﹑阮福明《年表》一卷﹔於宋元明史事編年﹐則有畢沅《續資治通鑑》二百二十卷﹐夏燮《明通鑑》一百卷﹔於本朝大事編年﹐則有近人王先謙十朝《東華錄》六百二十四卷﹔於本朝名人事迹﹐則有錢儀吉《碑傳集》一百六十四卷﹑李元度《先正事略》六十卷﹑李桓《耆獻類徵》七百二十卷﹔於檢查正史諸人姓名﹐則有汪輝祖《史姓韻編》六十四卷﹔於歷代廟謚世次元號諱字﹐則有陸費墀《帝王廟謚年諱譜》一卷﹔於歷代所諱諸字﹐則有黃本驥《避諱錄》五卷﹔於歷代統系﹐則有段承基《歷代統紀表》十三卷﹔於歷代紀元﹐則有葉維庚《紀元通考》十二卷﹔於歷代年歲甲子﹐則有李兆洛《紀元編》三卷﹔於歷代每月朔閏﹐則有汪曰楨《長術輯要》十卷﹔於古今人生卒年歲﹐則有錢大昕《疑年錄》四卷﹑吳修《續疑年錄》四卷﹑錢椒《補疑年錄》四卷﹑陸心源《三續疑年錄》十卷﹔於正史中補撰職官諸表﹐則有萬斯同《歷代史表》五十九卷﹔於正史中補撰各志﹐則有錢儀吉《晉兵志》一卷﹑郝懿行《宋書刑法志》一卷﹑《食貨志》一卷﹑洪亮吉《三國疆域志》二卷﹑《東晉疆域志》四卷﹑《十六國疆域志》十六卷﹑洪孫《梁疆域志》四卷﹑錢大昕《元史氏族志》三卷﹑侯康《後漢藝文志》四卷﹑《三國藝文志》四卷﹑倪《遼金元三史藝文志》一卷﹑錢大昕《元史藝文志》四卷﹔於歷代封爵謚法﹐則有沈炳震《廿一史四譜》內《封爵譜》二十四卷﹑《謚法譜》十六卷﹔於歷代郡邑地名﹐則有陳芳績《歷代地理沿革表》四十七卷﹑李兆洛《歷代地理誌韻編今釋》二十卷﹔於本朝府廳州縣地名﹐則有李兆洛《皇朝輿地韻編》二卷﹔於本朝外藩部落﹐則有祁韻士《皇朝藩部要略》十八卷﹑表四卷﹔於本朝輿地全圖﹐則有胡林翼《大淸中外壹統輿圖》三十二卷﹔於考訂前人僞撰各書﹐則有姚際恆《古今僞書考》一卷﹔於金石文字﹐則有王昶《金石萃編》一百六十卷﹑陸耀《金石續編》二十二卷﹑陸心源《金石粹編續》三百卷﹔於碑刻目錄﹐則有孫星衍《寰宇訪碑錄》十二卷﹑趙之謙《補寰宇訪碑錄》五卷﹔於金石學家姓名著作﹐則有李遇孫《金石學錄》五卷﹑陸心源《金石學錄補》四卷﹔於子部唐以前佚書﹐則有馬國翰《玉函山房叢書》內所輯子編﹔於理學家宗派言行﹐則有全祖望《宋元學案》一百卷﹝王梓材增補﹞﹑黃宗羲《明儒學案》六十二卷﹑江藩《國朝宋學淵源記》二卷﹑唐鑑《國朝學案小識》十五卷﹔於算學家姓名著作﹐則有阮元《疇人傳》四十六卷﹑羅士琳《續疇人傳》六卷﹑諸可寶《疇人傳三編》七卷﹔於編輯詩文總集﹐則有嚴可均《全上古秦漢三國六朝先唐文》七百四十六卷﹑陸心源《唐文拾遺》八十卷﹑《唐文續拾》十六卷﹝按二書皆補《全唐文》之遺﹞﹑李調元《全五代詩》一百卷﹑吳之振《宋詩鈔》一百六卷﹑厲鶚《宋詩紀事》一百卷﹑曹廷棟《宋百家詩存》二十卷﹑陸心源《宋詩紀事補遺》一百卷﹑張金吾《金文最》六十卷﹑顧嗣立《元詩選》一百十一卷﹝原刻不分卷數﹐此從《四庫提要》﹞﹑《癸集》十卷﹑黃宗羲《明文海》四百八十二卷﹑朱彜尊《明詩綜》一百卷﹑王昶《湖海文傳》七十五卷﹑姚椿《國朝文錄》八十二卷﹑沈徳潛《國朝詩別裁集》三十二卷﹑王昶《湖海詩傳》四十六卷﹑張維屏《詩人徵略》六十卷﹑二編六十四卷。以上各種﹐皆竭累年之精力﹐詳稽博考而後成者。南皮張孝達年丈﹝之洞﹞謂﹕「前人甚苦﹐後人甚樂﹔諸公作室﹐我輩居之﹔諸公制器﹐我輩用之﹐士生今日﹐眞可不費無益之精神。」﹝說見《軒語》卷中﹞信通論也。﹝按﹕此條記於光緒戊戌己亥間﹐嗣近時人所續出者﹐如本朝大事編年﹐尙有朱壽朋《光緒朝東華錄》二百二十卷﹔本朝名人事迹﹐尙有繆荃孫《續碑傳集》八十六卷﹔編輯詩文總集﹐尙有王仁俊《全上古秦漢三國六朝詩》若干捲﹑《五代文薈》若干捲﹑繆荃孫《遼文存》六卷﹑王仁俊《遼文萃》七卷﹑《西夏文綴》二卷。宣統辛亥冬日﹐補錄於此。﹞

本朝人所刻之書﹐以康熙間最爲工整﹐至當時欽定諸籍﹐其雕本尢極精良﹐然大都出自臣工輸貲承辦。如《全唐詩》則爲通政使曹寅所刻﹐《歷代賦匯》則爲詹事府詹事陳元龍所刻﹐《佩文齋詠物詩選》則爲翰林院編修髙輿所刻﹐《歷代題畫詩類》則爲翰林院編修陳邦彥所刻﹐《歷代詩餘》則爲司經局洗馬王奕淸所刻﹐《佩文齋書畫譜》則爲候補主事王世繩等數人所刻﹐《禦批通鑑綱目》則爲吏部尙書宋犖所刻﹝《四庫提要》作吏部侍郎﹐似誤﹞﹐《佩文齋廣羣芳譜》則爲河南道監察禦史劉灝所刻﹐《全金詩》則爲內閣中書郭元釒於所刻﹝此書本元釒於原編﹐後奉敕增補﹐仍由元釒於刻行﹞﹐《歷代紀事年表》則爲翰林院檢討馬豫所刻﹐《康熙字典》則爲翰林院侍讀陳世倌所刻。蓋其時士大夫中﹐皆以校刻天府祕笈﹑列名簡末爲榮﹐故多有竭誠報效者﹝卽致仕福建巡撫宮夢仁所撰之《讀書紀數略》亦於刻成後將原板繳進﹞。自乾隆以後﹐凡奉敕編纂書籍﹐始無不由內府刊行矣﹝後惟嘉慶中欽定《全唐文》爲兩淮鹽政阿克當阿於淮商中集貲承刻﹞。

汪龍莊先生輝祖《史姓韻編》一書﹐爲檢閱史傳人名而作﹐因姓覓捲﹐最爲簡便﹐於讀史者獲益良多﹐惜諸史中附見之人﹐或列或否﹐尙未賅備。倘得承學之士﹐於紀傳表志中諸人﹐逐一補遺﹐凡有姓名者悉數標舉﹐毫無漏佚﹐俾考古者皆可依姓尋求﹐知其出處﹐豈非盡善哉﹝史中附見之人﹐固有無足重輕者﹐每爲人所忽略﹐然亦有資考證。若一經標列﹐則舉其姓氏﹐便可於某卷中得之﹐實亦有裨史學﹞﹗又按此書排纂經年﹐具見良工心苦﹐第卷帙旣富﹐其中疏舛之處﹐自所不免。如《隋書》之吐萬緒本屬復姓﹐而《韻編》則列爲吐姓﹔《明史。何孟春傳》中所稱愼元正﹐本爲楊愼﹑王元正二人﹐而《韻編》以爲元正姓愼﹐列入愼姓中﹔崔桐﹑葉桂章二人﹐一爲姓崔名桐﹐一爲姓葉名桂章﹝皆正徳丁丑進士﹞﹐而《韻編》則以崔桐葉爲一人﹐桂章爲一人﹝列入桂姓﹞。均屬非是。又戶部郎中栗登﹐實爲粟登﹝四川人﹐正徳辛未進士﹞﹐今《明史》中誤粟爲栗﹐《韻編》因之﹐亦是失考﹝按《續通誌。氏族略》以粟登列入粟姓﹐是矣。惟注作弘治進士﹐亦誤﹞。

海寧陳乾齋相國元龍﹝謚文簡﹞﹐以順治壬辰十月二十九日生﹐而其子翰林院編修邦直﹐則生於康熙某年十月二十九日。桐城張衡臣相國廷玉﹝謚文和﹞﹐以康熙壬子九月初九日生﹔而其子內閣學士若靄﹐則生於康熙癸巳九月初九日。歸安趙竺泉侍郎炳言﹐以干隆庚子十二月二十一日生﹐而其子福建糧道景賢﹝謚忠節﹞﹐則生於道光壬午十二月二十一日。懸弧稱慶﹐父子同在一朝﹐洵佳話也﹝按﹕華亭範太學贊﹐以順治辛卯正月初四日生﹔而其孫工科給事中或士﹐則生於康熙庚寅正月初四日。新建裘文達曰修﹐以康熙壬辰十月二十九日生﹐而其孫甘肅寧夏府知府元俊﹐則生於乾隆丁未十月二十九日﹐亦奇。至《寄園寄所寄》﹐載明代永樂甲申狀元永丰曾﹐以元至正乙巳九月初七日亥時生﹐而其孫成化戊戌探花追﹐則生於洪熙乙巳九月初七日亥時。祖若孫年月日時﹐無一不同﹐尢古今所僅見者﹞。

京署各官﹐最重資格﹐其中若翰林﹑若禦史﹐以及內閣中書﹑軍機章京﹑吏部禮部司員﹐對於同僚之先進者﹐不論年齒﹐皆稱爲前輩。初謁時﹐必具紅白柬三分﹐登堂拜見﹐執禮惟謹。至其他各署﹐則但以同輩相稱矣﹝吏禮二部漢司員﹐除進士授主事﹑拔貢生授小京官者外﹐其由舉貢生監捐納入官者﹐吏部掣簽時﹐例不得分此二部﹐故與戶兵刑工四部不同﹞。古人行文﹐每工於寫景。如李陵答蘇武書云「涼秋九月﹐塞外艸衰﹐夜不能寐﹐側耳遠聽﹐胡笳互動﹐牧馬悲鳴﹐吟嘯成羣﹐邊聲四起。」邱遲與陳伯之書云「暮春三月﹐江南艸長﹐雜花生樹﹐羣鶯亂飛。」皆止寥寥數語﹐而塞北气象之慘﹐江南風物之美﹐使讀之者便如身入境中﹐眞寫生妙手也。

宋《司馬文正集》顏太初雜文序曰「觀其後車詩﹐則不忘鑑戒矣。觀其逸黨詩﹐則禮義不壞矣。觀其哭友人詩﹐則酷吏愧心矣。觀其同州題名記﹐則守長知獘政矣。觀其望仙驛記﹐則守長不事廚傳矣。」周行己《浮集》跋秦璽文曰「是嘗去詩書以愚百姓者乎﹖是嘗聽趙髙以立胡亥者乎﹖是嘗殺公子扶蘇與蒙恬乎﹖是嘗教其君嚴督責而安恣睢者乎﹖」文中皆作排偶句﹐章法甚新。漢枚乘創爲《七發》﹐後之人仿其體者甚眾﹐然自《文選》所數篇外﹐其餘唐以前人所作﹐率皆遺佚﹐故多有不知其篇名者。按後漢傅毅有《七激》﹝其全文載《藝文類聚》中﹞﹐劉廣世有《七興》﹝《類聚》所載不全﹞﹐崔る有《七依》﹐李尢有《七款》﹐桓麟有《七說》﹐崔琦有《七蠲》﹝均同上﹞。張衡有《七辯》﹝其全文載《類聚》中﹞。劉梁有《七舉》﹝《類聚》所載不全﹞﹐馬融有《七厲》﹝其篇名見傅玄《七謨》序中﹐而文無考﹞﹐桓彬有《七設》﹝僅逸句散見《北堂書鈔》中﹞﹐王粲有《七釋》﹝《類聚》所載不全﹞﹐徐有《七諭》﹝同上﹞﹐魏曹植有《七啟》﹝其全文載《文選》及《類聚》中﹞﹐楊氏有《七訓》﹝其篇名見傅玄《七謨》序中﹐然楊氏不知其爲何名﹐文亦無考﹞﹐劉劭有《七華》﹝《類聚》所載不全﹞﹐傅巽有《七誨》﹝僅逸句散見《書鈔》及《初學記》《太平禦覽》中﹞﹐晉陸機有《七徵》﹝一作《七微》﹐其全文載《類聚》中﹞﹐又有《七羨》﹝僅逸句散見《書鈔》《初學記》《禦覽》中﹞﹐張協有《七命》﹝其全文載《文選》及《類聚》中﹞﹐傅玄有《七謨》﹝其自序見《類聚》﹐而文不載﹐僅逸句散見《書鈔》《初學記》《禦覽》中﹞﹐又有《七林》﹝其篇名見《類聚》所引﹐而文無考﹞﹐湛方生有《七歡》﹝其全文載《類聚》中﹞﹐宋顏延之有《七繹》﹝《類聚》所載不全﹞﹐齊蕭子良有《賓僚七要》﹝同上﹞﹐梁簡文帝有《七勵》﹝其全文載《文苑英華》中﹞﹐昭明太子蕭統有《七契》﹝同上﹞﹐某氏有《七召》﹝同上。按《文苑》未著作者姓名﹐而明葉紹泰刻入《昭明太子集》﹐又張刻入《何水部集》﹐未知何據﹞﹐蕭子範有《七誘》﹝其全文載《類聚》中﹞。今匯記於此﹐以備讀者便於檢尋焉。宋周密所編《絕妙好詞》﹐於詞選中最爲精本。乾隆初﹐查爲仁﹑厲鶚同爲箋注﹐每遇詞中警句﹐特引元人陸輔之﹝韶﹞所撰《詞旨》一一標出﹐以示學者﹐用意甚善。第周氏所選﹐僅爲南宋人詞。玆於李唐五代以迄兩宋﹐凡屬詞中警句﹐擇其尢佳者﹐匯記於此﹐以資諷誦﹐猶詩家摘句圖列也﹝其短調中有通首辭意雙美﹑一气呵成者﹐卽以全首錄入﹞。

唐李白詞﹕「平林漠漠煙如織﹐寒山一帶傷心碧。暝色入髙樓﹐有入樓上愁。」﹝菩薩蠻﹞「樂遊原上淸秋節﹐咸陽古道音塵絕。音塵絕﹐西風殘照﹐漢家陵闕。」﹝憶秦娥﹞張志和詞﹕「西塞山前白鷺飛﹐桃花流水鱖魚肥。靑篛笠﹐綠蓑衣﹐斜風細雨不須歸。」﹝漁歌子﹞溫庭筠詞﹕「月孤明﹐風又起﹐杏花稀。」﹝酒泉子﹞「八行書﹐千里夢﹐雁南飛。」﹝同上﹞「花落子規啼﹐綠窗殘夢迷。」﹝菩薩蠻﹞「相憶夢難成﹐背窗燈半明。」﹝同上﹞「梧桐樹﹐三更雨﹐不道離情正苦。一葉葉﹐一聲聲﹐空階滴到明。」﹝更漏子﹞皇甫松詞﹕「夢見秣陵惆悵事﹐桃花飛絮滿江城﹐雙髻坐吹笙。」﹝夢江南﹞呂巖詞﹕「明月斜﹐秋風冷﹐今夜故人來不來﹖教人立盡梧桐影。」﹝梧桐影﹞

五代唐莊宗詞﹕「如夢如夢﹐殘月落花煙重。」﹝憶仙姿﹞南唐嗣主詞﹕「細雨夢回雞塞遠﹐小樓吹徹玉笙寒。」﹝山花子﹞「風裏落花誰是主﹖思悠悠。」﹝同上﹞南唐後主詞﹕「深院靜﹐小庭空﹐斷續寒砧斷續風。無柰夜長人不寐﹐數聲和月到簾櫳。」﹝搗練子﹞「子規啼月小樓西。」﹝臨江仙﹞「小樓昨夜又東風﹐故國不堪回首月明中。」﹝虞美人﹞「問君能有幾多愁﹖恰似一江春水向東流。」﹝同上﹞「簾外雨潺潺﹐春意闌珊﹐羅衾不耐五更寒。夢裏不知身是客﹐一晌貪歡。」﹝浪淘沙﹞「獨自莫憑欄﹐無限江山﹐別時容易見時難。流水落花春去也﹐天上人間。」﹝同上﹞「一桁珠簾閒不捲﹐終日誰來﹖」﹝同上﹞「林花謝了春紅﹐太匆匆﹐無柰朝來寒雨晚來風。」﹝相見歡﹞「無言獨上西樓﹐月如鉤﹐寂寞梧桐深院鎖淸秋。」﹝同上﹞韋莊詞﹕「殘月出門時﹐美人和淚辭。」﹝菩薩蠻﹞「勸我早歸家﹐綠窗人似花。」﹝同上﹞「夜夜綠窗風雨﹐斷腸君信否﹖」﹝應天長﹞毛熙震詞﹕「正是銷魂時節﹐東風滿樹花飛。」﹝淸平樂﹞李詞﹕「殘日照平蕪﹐雙雙飛鷓鴣。」﹝菩薩蠻﹞馮延己詞﹕「風乍起﹐吹皺一池春水。」﹝謁金門﹞「六曲闌干偎碧樹﹐楊柳風輕﹐展盡黃金縷。誰把鈿箏移玉柱﹐穿簾燕子雙飛去。」﹝蝶戀花﹞「滿眼遊絲兼落絮﹐紅杏開時﹐一霎淸明雨。濃睡覺來鶯亂語﹐驚殘好夢無尋處。」﹝同上﹞「砌下落花風起﹐羅衣特地春寒。」﹝淸平樂﹞「惆悵墻東﹐一樹櫻桃帶雨紅。」﹝羅敷艷歌﹞「日暮疏鐘﹐雙燕歸來畫閣中。」﹝同上﹞「殘燈和燼閉朱櫳﹐人語隔屏風。」﹝喜遷鶯﹞「石城花雨倚江樓﹐波上木蘭舟。」﹝同上﹞宋王禹詞﹕「水村漁市﹐一縷孤煙細。」﹝點絳唇﹞寇準詞﹕「波渺渺﹐柳依依。孤村芳艸遠﹐斜日杏花飛。江南春盡離腸斷﹐滿汀洲人未歸。」﹝江南春﹞晏殊詞﹕「一場愁夢酒醒時﹐斜陽卻照深深院。」﹝踏莎行﹞「夕陽西下幾時回。」﹝浣溪沙﹞「無可柰何花落去﹐似曾相識燕歸來。」﹝同上﹞「樓頭殘夢五更鐘﹐花外離愁三月雨。」﹝玉樓春﹞範仲淹詞﹕「年年今夜﹐月華如練﹐長是人千里。」﹝禦街行﹞「碧雲天﹐紅葉地﹐秋色連波﹐波上含煙翠。山映斜陽天接水﹐芳艸無情﹐更在斜陽外。」﹝蘇幕遮﹞宋祁詞﹕「紅杏枝頭春意鬧。」﹝玉樓春﹞歐陽修詞﹕「平蕪盡處是春山﹐行人更在春山外。」﹝踏莎行﹞「庭院深深深幾許﹐楊柳堆煙﹐簾幕無重數。玉勒雕鞍遊冶處﹐樓髙不見章臺路。」﹝蝶戀花﹞「雨橫風狂三月暮﹐門掩黃昏﹐無計畱春住。淚眼問花花不語﹐亂紅飛過秋千去。」﹝同上﹞張先詞﹕「云破月來花弄影。」﹝天仙子﹞「風不定﹐人初靜﹐明日落紅應滿徑。」﹝同上﹞「中庭月色正淸明﹐無數楊花過無影。」﹝木蘭花﹞「那堪更被明月﹐隔墻送過秋千影。」﹝靑門引﹞柳永詞﹕「漸霜風淒緊﹐關河冷落﹐殘照當樓。」﹝八聲甘州﹞「今宵酒醒何處﹖楊柳岸﹐曉風殘月。」﹝雨霖鈴﹞司馬光詞﹕「笙歌散後酒初醒﹐深院月明人靜。」﹝西江月﹞王安石詞﹕「六朝舊事如流水﹐但寒煙衰艸凝綠。」﹝桂枝香﹞蘇軾詞﹕「缺月掛疏桐﹐漏斷人初靜。時有幽人獨往來﹐縹緲孤鴻影。」﹝卜算子﹞「驚起卻回頭﹐有恨無人省。揀盡寒枝不肯棲﹐寂寞沙洲冷。」﹝同上﹞「春色三分﹐二分塵土﹐一分流水。」﹝水龍吟﹞「我欲乘風歸去﹐又恐瓊樓玉宇﹐髙處不勝寒。」﹝水調歌頭﹞王詵詞﹕「海棠開後﹐燕子來時﹐黃昏庭院。」﹝憶故人﹞晏幾道詞﹕「落花人獨立﹐微雨燕雙飛。」﹝臨江仙﹞秦觀詞﹕「杜鵑聲裏斜陽暮。」﹝踏莎行﹞「斜陽外﹐寒鴉數點﹐流水繞孤村。」﹝滿庭芳﹞「疏煙淡日﹐寂寞下蕪城。」﹝同上﹞「飛絮落花時候一登樓。」﹝江城子﹞「萋萋芳艸憶王孫﹐柳外樓髙空斷魂﹐杜宇聲聲不忍聞。欲黃昏﹐雨打梨花深閉門。」﹝憶王孫﹞「試問海棠花﹐昨夜開多少﹖」﹝海棠春﹞「自在飛花輕似夢﹐無邊絲雨細如愁﹐寶簾間掛小銀鉤。」﹝浣溪沙﹞「回首回首﹐繞岸夕陽疏柳。」﹝如夢令﹞「無緒無緒﹐簾外五更風雨。」﹝同上﹞「依舊依舊﹐人與綠楊俱瘦。」﹝同上﹞黃庭堅詞﹕「杏花零落燕泥香。」﹝畫堂春﹞賀鑄詞﹕「一川煙艸﹐滿城風絮﹐梅子黃時雨。」﹝靑玉案﹞「樓角紅綃一縷霞﹐淡黃楊柳帶棲鴉﹐玉人和月折梅花。」﹝浣溪沙﹞趙令詞﹕「殘杏枝頭花幾許﹐啼紅止恨淸明雨。」﹝蝶戀花﹞張耒詞﹕「芳艸有情﹐夕陽無語﹐雁橫南浦﹐人倚西樓。」﹝風流子﹞張舜民詞﹕「不是渭城西去客﹐休唱《陽關》。」﹝賣花聲﹞「回首夕陽紅盡處﹐應是長安。」﹝同上﹞王詞﹕「海棠未雨﹐梨花先雪﹐一半春休。」﹝眼兒媚﹞劉涇詞﹕「莫把珠簾垂下﹐妨他雙燕歸來。」﹝淸平樂﹞周邦彥詞﹕「雁背夕陽紅欲暮。」﹝玉樓春﹞「兔葵燕麥﹐向斜陽影與人齊。」﹝夜飛鵲﹞曹組詞﹕「人靜人靜﹐風弄一枝花影。」﹝如夢令﹞徐伸詞﹕「雁足不來﹐馬蹄難去﹐門掩一庭芳景。」﹝二郎神﹞陳克詞﹕「蝴蝶上階飛﹐風簾自在垂。」﹝菩薩蠻﹞「幾處簸錢聲﹐綠窗春夢醒。」﹝同上﹞「簾外落花飛不得﹐東風無气力。」﹝謁金門﹞陳與義詞﹕「長溝流月去無聲﹐杏花疏影裏﹐吹笛到天明。」﹝臨江仙﹞趙長卿詞﹕「懷家寒食夜﹐中酒落花天。」﹝臨江仙﹞辛棄疾詞﹕「休去倚危欄﹐斜陽正在煙柳斷腸處。」﹝摸魚兒﹞張孝祥詞﹕「寒光亭下水如天﹐飛起沙鷗一片。」

﹝西江月﹞範成大詞﹕「花影吹笙﹐滿地淡黃月。」﹝醉落魄﹞韓元吉詞﹕「東風著意﹐先上小桃枝。」﹝六州歌頭﹞劉過詞﹕「一枕新涼眠客捨﹐聽梧桐疏雨秋風顫。」﹝賀新郎﹞趙彥端詞﹕「波底夕陽紅濕。」﹝謁金門﹞楊炎詞﹕「門外馬嘶人去後﹐亂紅不管花消瘦。」﹝蝶戀花﹞謝懋詞﹕「東風楊柳碧毿毿﹐燕子不歸花有恨﹐小院春寒。」﹝浪淘沙﹞「歸夢已隨芳艸綠﹐先到江南。」﹝同上﹞洪咨夔詞﹕「海棠影下﹐子規聲裏﹐立盡黃昏。」﹝眼兒媚﹞劉翰詞﹕「驚起半簾幽夢﹐小窗澹月啼鴉。」﹝淸平樂﹞姜夔詞﹕「千樹壓西湖寒碧。」﹝暗香﹞「二十四橋仍在﹐波心蕩冷月無聲。」﹝揚州慢﹞「日暮﹐望髙城不見﹐只見亂山無數。」﹝長亭怨慢﹞劉仙倫詞﹕「一般離思兩銷魂﹐馬上黃昏﹐樓上黃昏。」﹝一翦梅﹞孫惟信詞﹕「絮飛春盡﹐天遠書沈﹐日長人瘦。」﹝燭影搖紅﹞史達祖詞﹕「臨斷岸新綠生時﹐是落紅帶愁流去。記當日門掩梨花﹐翦燈深夜語。」﹝綺羅香﹞「紅樓歸晚﹐看足柳昏花暝。」﹝雙雙燕﹞王詞﹕「春在賣花聲裏。」﹝夜行船﹞韓詞﹕「試花霏雨濕春晴。」﹝浪淘沙﹞李石詞﹕「煙柳疏疏人悄悄﹐畫樓風外吹笙﹐倚闌聞喚小紅聲。薰香臨欲睡﹐玉漏已三更。」﹝臨江仙﹞「坐待不來來又去﹐一方明月中庭﹐粉墻東畔小橋橫。起來花影下﹐扇子撲流螢。」﹝同上﹞羅椅詞﹕「何處銷魂﹐初三夜月﹐第四橋春。」﹝柳梢靑﹞周晉詞﹕「一硯梨花雨。」﹝點絳唇﹞「薄幸東風﹐薄情遊子﹐薄命佳人。」﹝柳梢靑﹞李肩吾詞﹕「叮嚀記取兒家﹐碧雲隱映紅霞。直下小橋流水﹐門前一樹桃花。」﹝淸平樂﹞黃升詞﹕「又是羊車過也﹐月明花落黃昏。」﹝淸平樂﹞吳文英詞﹕「簾半捲﹐帶黃花人在小樓。」﹝聲聲慢﹞「玉奴最晚嫁東風﹐來結梨花幽夢。」﹝西江月﹞趙聞禮詞﹕「珠簾卷上還重下﹐怕東風吹散歌聲。」﹝風入松﹞丁宥詞﹕「小樓一綫斜陽影。」﹝水龍吟﹞楊恢詞﹕「都將千里芳心﹐十年幽夢﹐分付與一聲啼。」﹝祝英臺近﹞趙淇詞﹕「春在闌干咫尺。」﹝謁金門﹞李彭老詞﹕「明年今夜﹐玉尊知醉何處﹖」﹝壺中天﹞李萊老詞﹕「歸醉夜堂歌舞月﹐拚卻春眠。」﹝浪淘沙﹞張炎詞﹕「寫不成書﹐只寄得相思一點。」﹝解連環﹞「老柳官河﹐斜陽古道﹐風定波猶直。」﹝壺中天﹞周密詞﹕「花深深處﹐柳陰陰處﹐一片笙歌。」﹝少年遊﹞王沂孫詞﹕「一掬春情﹐斜月杏花屋。」﹝醉落魄﹞「一室秋燈﹐一庭秋雨﹐更一聲秋雁。」﹝醉蓬萊﹞趙與仁詞﹕「昨宵風雨﹐涼到木樨屏。」﹝琴調相思引﹞李淸照詞﹕「知否知否﹖應是綠肥紅瘦。」﹝如夢令﹞「簾捲西風﹐人似黃花瘦。」﹝醉花陰﹞朱淑眞詞﹕「滿院落花簾不捲﹐斷腸芳艸遠。」﹝謁金門﹞酈文妻孫氏詞﹕「花深深﹐一鉤羅襪行花陰。行花陰﹐閒將柳帶﹐試結同心。」﹝憶秦娥﹞「日邊消息空沈沈﹐畫眉樓上愁登臨。愁登臨﹐海棠開後﹐望到如今。」﹝同上﹞

●卷二

歷代詩文選本﹐以干隆三年及十五年禦選《唐宋文醇》《詩醇》最爲精粹﹐而評點用諸色套印﹐尢爲淸朗豁目。《文醇》之例﹕聖祖禦評﹐用黃色﹔髙宗禦評及圈點﹐用朱色﹔諸家品題及考證事迹﹐則用藍色。《詩醇》之例﹕髙宗禦評及圈點﹐用朱色﹐諸家品題用藍色﹐考證事迹用綠色﹝其區別較《文醇》尢詳﹞。余所藏內府原刻本﹐均如是識別﹐惟讀《四庫總目。文醇提要》則云﹕前人評跋有所發明﹐及姓名事迹有資考證者﹐各以紫色﹑綠色﹐分系於末﹝《簡明目錄》亦如是云﹐並於《詩醇》中謂別色爲識﹐略如《文醇》之例﹞。所稱紫綠二色﹐於原印藍色﹐及《詩醇》中凡例所舉者﹐似覺兩歧。豈修《四庫》時別鈔一部入錄﹐特攺用紫色﹑綠色﹐故與原書不符耶﹖疑不能明﹐安得瞻覽閣本﹐一考其異同焉。

文人好爲遊戲﹐有特鐫印章以自表異者。乾隆中﹐興化鄭板橋大令﹝燮﹞嘗刻一印云「康熙秀才﹐雍正舉人﹐乾隆進士。」近時會稽李蒓客侍禦﹝慈銘﹞亦有一印云「道光庚戌茂才﹐咸豐庚申明經﹐同治庚午舉人﹐光緒庚辰進士。」臨桂王幼霞給諫﹝鵬運﹞官內閣侍讀時﹐亦有一印云「三品服﹐四品階﹐五品秩﹐六品俸。」皆奇巧可喜﹝余亦擬刻一印云「癸未入邑庠﹐戊子登鄕榜﹐乙未貢春官﹐戊戌成進士。兩未兩戊﹐亦天然巧合也﹞。

光緒戊寅秋﹐先大夫權兩淮劉莊場大使事。劉莊一名雲溪﹐界興化﹑東臺兩邑間﹐地僻民貧﹐一數千戶之市鎭而已。境有紫雲山寺﹐頗爲興東名勝﹐劉地固無山﹐其寺蓋於髙阜處建築﹐循石坡迆邐而上﹐故以山名﹐樓閣崇閎﹐結媾精雅。每值歲首﹐香火極盛。余時甫十歲﹐隨侍任所﹐暇輒與吾兄旭辰﹐偕署中諸幕客前往遊覽。住持名雲峯者﹐六十許老僧也﹐瀹茗延賓﹐淸談娓娓﹐春秋佳日﹐或具素饌﹐招宴山廚﹐菇飯芹羹﹐別饒風味。迨辛巳春﹐先大夫禦篆後﹐移居東臺﹐遂無緣再至矣。越十餘年﹐余成進士﹐而旭兄亦已登鄕薦﹐先大夫因制扁額﹐托舊時紳士懸供佛殿以答神庥。辛丑秋﹐余爲《雲溪雜詠詩》十二首﹐其一云「紫雲山寺倚晴空﹐小市人煙一望中。好是夕陽西下候﹐亭亭樓閣半山紅。」每一諷詠﹐覺舊遊情景﹐如在目前﹝按﹕乾隆中﹐曲阜顏心齋明府崇﹛規木﹜知興化縣時﹐有《賦紫雲山詩》云「鳴鳩聲送片帆間﹐蟹籪漁村罨畫間。一夜雨晴春水活﹐菜花黃徧紫雲山。」見《曲阜詩鈔》。今附記於此﹞。

本朝自乾嘉以來﹐得鼎甲者﹐其出身以內閣中書及各部小京官居多﹐論者謂此二官於登第爲最利﹐此不揣其本之說也。中書除進士授職及舉貢捐納者外﹐余則爲舉人考取﹐或召試特用人員﹝召用人員﹐惟乾嘉時有之﹞。各部小京官﹐系由各省拔貢朝考一等﹐始用此職﹝自乾隆丁酉科始﹞。膺是選者﹐大都工於書法﹐或當時知名之士﹐旣登朝籍﹐遇事更得風气之先。而殿試讀卷諸大臣﹐或爲舊時座師﹐或爲本署長官﹐或爲同鄕老輩﹐賞識有素﹐故此中遇合﹐亦非偶然。余官內閣凡十八年﹐自庚寅五月﹐由舉人入爲中書﹐至甲午﹐以襄校平定回苗各匪方略書成議敍﹐蒙恩以侍讀遇缺卽補﹐並賞加四品銜。迨乙未會試中式時﹐適已南旋省親﹐遂於戊戌補行殿試後﹐呈請仍歸侍讀原班。然殿試甲第﹐則爲二甲第十一名﹐故當時頗有以不獲鼎甲爲余惜者﹝凡補應殿試者﹐於捲面蓋一補字紅戳﹐例不入進呈之前十名捲內﹞。玆於歷科鼎甲及傳臚之曾官中書或小京官者﹝當登第時﹐小京官多有已轉主事者﹐此從其初言之﹞﹐匯記之以志盛事。雍正癸丑科﹕榜眼田志勤﹝考取中書﹞。

乾隆丙辰科﹕狀元金徳瑛﹝考取中書﹞﹔丁巳科﹕榜眼林枝春﹝考取中書﹞﹔己未科﹕榜眼塗逢震﹝考取中書﹞﹔探花秦勇均﹝考取中書﹞﹔壬戌科﹕探花湯大紳﹝考取中書﹞﹔乙丑科﹕狀元錢維城﹝考取中書﹞﹑探花王際華﹝考取中書﹞﹔戊辰科﹕狀元梁國治﹝考取中書﹞﹔壬申科﹕探花盧文召﹝考取中書﹞﹔甲戌科﹕狀元莊培因﹝考取中書﹞﹑探花倪承寬﹝考取中書﹞﹔丁丑科﹕榜眼梅立本﹝中書﹞﹔庚辰科﹕狀元畢沅﹝中書﹞﹑榜眼諸重光﹝考取中書﹞﹔辛巳科﹕榜眼胡髙望﹝中書﹞﹑探花趙翼﹝中書﹞﹑傳臚蔣雍植﹝召試中書﹞﹔癸未科﹕榜眼沈初﹝召試中書﹞﹑探花韋謙恆﹝召試中書﹞﹔丙戌科﹕傳臚陸費墀﹝召試中書﹞﹔辛卯科﹕狀元黃軒﹝中書﹞﹔壬辰科﹕狀元金榜﹝召試中書﹞﹔乙未科﹕狀元吳錫齡﹝中書﹞﹑榜眼汪鏞﹝中書﹞﹑探花沈淸藻﹝中書﹞﹔戊戌科﹕狀元戴衢亨﹝召試中書﹞﹑探花孫希旦﹝中書﹞﹑傳臚邵自昌﹝考取中書﹞﹔庚子科﹕傳臚關槐﹝召試中書﹞﹔辛丑科﹕探花汪學金﹝中書﹞﹔丁未科﹕探花董教增﹝召試中書﹞。

嘉慶己未科﹕狀元姚文田﹝召試中書﹞﹔乙丑科﹕探花何淩漢﹝拔貢小京官﹞﹔甲戌科﹕狀元龍汝言﹝召試中書﹞﹑傳臚裘元善﹝中書﹞﹔丁丑科﹕狀元吳其浚﹝中書﹞﹔庚辰科﹕榜眼許乃普﹝拔貢小京官﹞。道光壬午科﹕傳臚陳嘉樹﹝中書﹞﹔丙戌科﹕狀元朱昌頤﹝拔貢小京官﹞﹔壬辰科﹕傳臚趙徳﹝中書﹞﹔辛丑科﹕狀元龍啟瑞﹝考取中書﹞﹔乙巳科﹕探花吳福年﹝考取中書﹞﹔丁未科﹕狀元張之萬﹝拔貢小京官﹞﹔榜眼袁續懋﹝考取中書﹞。

咸豐癸丑科﹕傳臚黃鈺﹝拔貢小京官﹞﹔丙辰科﹕狀元翁同﹝拔貢小京官﹞﹔榜眼孫毓汶﹝考取中書﹞﹔己未科﹕榜眼孫念祖﹝考取中書﹞。同治癸亥科﹕榜眼龔承鈞﹝拔貢小京官﹞﹔乙丑科﹕榜眼於建章﹝拔貢小京官﹞﹔戊辰科﹕探花王文在﹝拔貢小京官﹞﹔甲戌科﹕探花黃貽楫﹝中書﹞。光緒丙子科﹕狀元曹鴻勛﹝拔貢小京官﹞﹑榜眼王賡榮﹝拔貢小京官﹞﹑傳臚吳樹梅﹝考取中書﹞﹔丁丑科﹕狀元王仁堪﹝考取中書﹞﹑榜眼余聯沅﹝中書﹞﹑探花朱賡﹝拔貢小京官﹞﹔庚辰科﹕狀元黃思永﹝拔貢小京官﹞﹑傳臚戴彬元﹝貢小京官﹞﹔庚寅科﹕狀元吳魯﹝拔貢小京官﹞﹐榜眼文廷式﹝考取中書﹞﹔壬辰科﹕狀元劉福姚﹝考取中書﹞﹑探花陳伯陶﹝考取中書﹞﹔甲午科﹕傳臚吳筠孫﹝考取中書﹞﹔甲辰科﹕榜眼朱汝珍﹝拔貢小京官﹞﹑傳臚張啟後﹝拔貢小京官﹞。

文人造句﹐喜用駢字﹐而以風雨二字相對舉者﹐則書中所見爲最多。如﹕淒風苦雨﹝《左傳。昭四年》﹕春無淒風﹐秋無苦雨﹞﹑焱風暴雨﹝《禮記。月令》﹕孟春行秋令﹐風暴雨總至﹞﹑時雨飄風﹝《管子。兵法篇》﹕眾若時雨﹐寡若飄風﹞﹑飄風暴雨﹝又《小匡篇》﹕飄風暴雨數臻﹞﹑柔風甘雨﹝又《四時篇》﹕柔風甘雨乃至﹞﹑飄風驟雨﹝《老子二十三章》﹕飄風不終朝﹐驟雨不終日﹞﹑甚風疾雨﹝《莊子。天下篇》﹕沐甚風﹐櫛疾雨﹞﹑飄風凍雨﹝《楚辭。屈平九歌》﹕令飄風兮先驅﹐使凍雨兮灑塵﹞﹑友風子雨﹝《荀子。賦篇》《云賦》﹕友風而子雨﹞﹑暴雨疾風﹝《韓非子。用人篇》﹕夫人主不塞隙穴而勞力於赭堊﹐暴雨疾風必壞﹞﹑風伯雨師﹝又《十過篇》﹕風伯進掃﹐雨師灑道﹞﹑疾風淋雨﹝《戰國策趙四》土偶曰﹕使我逢疾風淋雨﹐壞阻乃復歸土﹞﹑烈風澍雨﹝《尙書大傳。周書》﹕久矣天之無烈風澍雨。按此四字《韓詩外傳》卷五作迅風疾雨。又《文心雕龍。練字篇》則謂《大傳》作別風淮雨。《帝王世紀》作列風淫雨﹞﹑迅風疾雨﹝見上注﹞﹑別風淮雨﹝同上﹞﹑列風淫雨﹝同上﹞﹑大風疾雨﹝《春秋繁露。滅國篇》﹕根本微者﹐不可遭大風疾雨﹞﹑扶風凍雨﹝《淮南子。覽冥訓》﹕陰陽交爭﹐降扶風﹐雜凍雨﹞﹑春風夏雨﹝《說苑。貴徳篇》﹕管仲曰﹐吾不能以春風風人﹐吾不能以夏雨雨人﹞﹑馳風騁雨﹝《楚辭。劉向﹝九嘆﹞》﹕馳風聘雨﹐遊無窮兮﹞﹑乘風駕雨﹝《易林》﹕乘風駕雨﹐與鳴鳥俱﹞﹑震風淩雨﹝揚子《法言。吾子篇》﹕震風淩雨﹐然後知夏屋之爲屏也﹞﹑祥風時雨﹝《後漢書。魯恭傳》《諫擊匈奴疏》曰﹕祥風時雨﹐覆被遠方﹞﹑烈風迅雨﹝又《劉愷傳》《陳忠疏》曰﹕考功舉材﹐以序庶僚﹐遭烈風不迷﹐遇迅雨不惑﹞﹑風毛雨血﹝又《班固傳》《西都賦》﹕風毛雨血﹐灑野蔽天﹞﹑祥風甘雨﹝又﹕習習祥風﹐祁祁甘雨﹞﹑時風嘉雨﹝《蔡中郎集。九疑山碑文》﹕時風嘉雨﹐浸潤下民。

自東漢以後﹐凡詩文中以風雨二字分隸兩句者較多﹐今皆不錄﹞﹑衝風沐雨﹝《晉書。涼武昭王李傳》《述志賦》﹕衝風沐雨﹐載沈載浮﹞﹑條風祥雨﹝《廣弘明集》卷十五《王僧孺懺悔禮佛文》﹕條風祥雨﹐膏潤相屬﹞﹑風嗥雨嘯﹝《鮑參軍集。蕪城賦》﹕風嗥雨嘯﹐昏見晨趨﹞﹑浴雨排風﹝又《登大雷岸與妹書》﹕浴雨排風﹐吹澇弄翮﹞﹑風除雨攘﹝《梁書。沈約傳》﹕旣從豎而橫構﹐亦風除而雨攘﹞﹑候雨占風﹝《徐孝穆集。陳文帝哀策文》﹕候雨占風﹐荒中海外﹞﹑風驚雨驟﹝《王子安集。七夕賦》﹕風驚雨驟﹐煙回電爍﹞﹑時雨涼風﹝又《秋日餞別序》﹕來勝地則時雨涼風﹐助他鄕之旅思﹞﹑炎風暑雨﹝《盧升之集。釋疾文》﹕炎風暑雨兮相蒸﹞﹑徵風召雨﹝《駱賓王集。姚州破逆賊露布》﹕徵風召雨﹐胃起蜂飛﹞﹑上雨旁風﹝《韓昌黎集。南海神廟碑》﹕上雨旁風﹐無所蓋障﹞﹑盲風怪雨﹝又﹕盲風怪雨﹐發作無節﹞﹑怪風劇雨﹝又《徐偃王廟碑》﹕是歲﹐州無怪風劇雨﹞﹑狂風猛雨﹝《皮子文藪。桃花賦》﹕狂風猛雨﹐一陣紅去﹞﹑風調雨順﹝《舊唐書。禮儀志一》﹕旣而克殷﹐風調雨順﹞﹑息風收雨﹝又《禮儀志三》張說言﹕聖心誠懇﹐宿齋山上﹐昨夜則息風收雨﹐今朝則天淸日暖﹞﹑飄風急雨﹝《王臨川文集。祭歐陽文忠公文》﹕其淸音幽韻﹐淒如飄風急雨之驟至﹞﹑驟雨狂風﹝《宣和書譜》卷十九﹕懷素自謂得艸書三昧﹐其勢若驚蛇走虺﹐驟雨狂風﹞﹑和風甘雨﹝《文公大全集。明道先生贊》﹕瑞日祥雲﹐和風甘雨﹞﹑天風海雨﹝《渭南文集。跋東坡七夕詞後》﹕歌之曲終﹐覺天風海雨逼人﹞﹑橫風疾雨﹝《墨莊漫錄》卷一﹕王荊公書淸勁峭拔﹐世謂之橫風疾雨﹞﹑教雨化風﹝《宋史。樂志十二。朝會樂章》﹕教雨化風﹐洽此四國﹞﹐以及詩詞中﹐沐雨櫛風﹝魏文帝《黎陽詩》﹕載馳載驅﹐沐雨櫛風﹞﹑闌風伏雨﹝杜甫《秋雨嘆》詩﹕闌風伏雨秋紛紛﹞﹑因風托雨﹝皇甫冉《迎神》詩﹕因風托雨降瓊筵﹞﹑斜風細雨﹝張志和《漁父歌》﹕斜風細雨不須歸﹞﹑松雨蒲風﹝皇甫松《浪淘沙》詞﹕松雨蒲風野艇秋﹞﹑涼風暮雨﹝白居易《秋雨中贈元九》詩﹕又是涼風暮雨天﹞﹑雨打風摧﹝又《微之宅殘牡丹》詩﹕雨打風摧花不全﹞﹑狂風急雨﹝又《惜落花贈崔二十四》詩﹕狂風急雨兩相和﹞﹑艸風沙雨﹝又《建昌江》詩﹕艸風沙雨渭河邊﹞﹑風吹雨打﹝又《吳櫻桃》詩﹕可惜風吹兼雨打﹞﹑仁風膏雨﹝又《送劉郎中赴任蘇州》詩﹕仁風膏雨去隨輪﹞﹑急雨寒風﹝殷堯藩《寄太僕田卿》詩﹕急雨寒風意萬重﹞﹑嘯雨吟風﹝秦韜玉《檜樹》詩﹕嘯雨吟風幾百春﹞﹑雨檜風篁﹝鄭谷《少華甘露寺》詩﹕雨檜風篁遠近聞﹞﹑雨拖風﹝韓《詠柳》詩﹕雨拖風不自持﹞﹑細風斜雨﹝林逋《西湖》詩﹕細風斜雨不堪聽﹞﹑雨橫風狂﹝歐陽修《蝶戀花》詞﹕雨橫風狂三月暮﹞﹑風豪雨橫﹝王安石《和王微之登髙齋》詩﹕風豪雨橫費調燮﹞﹑洗雨吹風﹝又《次韻酬宋巳》詩﹕洗雨吹風一月春﹞﹑小雨輕風﹝又《鐘山晚步》詩﹕小雨輕風落楝花﹞﹑雨葉風花﹝蘇軾《次韻呂梁仲》詩﹕雨葉風花日夜稀﹞﹑怪雨腥風﹝又《丁公默送蝤蛑》詩﹕怪雨腥風入座寒﹞﹑江風海雨﹝又《和蔡景繁海州石堂》詩﹕江風海雨入牙頰﹞﹑蠻風蜒雨﹝又《松風亭下梅花盛開》詩﹕蠻風蜒雨愁黃昏﹞﹑呼風喚雨﹝《孫覿罨畫溪行》﹕呼風喚雨不能休﹞﹑恩風惠雨﹝趙師俠《水調歌頭》詞﹕九郡恩風惠雨﹞﹑雨疏風驟﹝李淸照《如夢令》詞﹕昨夜雨疏風驟﹞﹑雨剩風殘﹝楊萬里《答章漢直》詩﹕雨剩風殘忽春暮﹞﹑收風拾雨﹝又《宿石潭步》詩﹕收風拾雨猝無策﹞﹑殘風剩雨﹝又《風雨》詩﹕殘風剩雨故欺人﹞﹑風知雨覺﹝又《三月三日上忠襄墳》詩﹕不遣風知雨覺休﹞﹑雨臥風餐﹝又《早炊董家店》詩﹕不辭雨臥風餐裏﹞﹑冷雨淒風﹝吳儆《淸明陰雨》詩﹕冷雨淒風連午夜﹞﹑十風五雨﹝陸遊《村居初夏》詩﹕十風五雨歲丰穰﹞﹑雨剝風摧﹝又《和無咎兄郡齋燕集詩元韻》﹕雨剝風摧供送迎﹞﹑風驅雨壓﹝又《和範舍人永康靑城道中作》﹕風驅雨壓無浮埃﹞﹑松風檜雨﹝羅大經《瀹茶》詩﹕松風檜雨到來初﹞﹑綠風毛雨﹝汪元量《湖州歌》﹕綠風毛雨共淒涼﹞﹑頓兩顚風﹝範亭《風止聞鵲》詩﹕頓雨顚風戒敝袍﹞﹑雄風豪雨﹝楊維楨《送理問王叔明》詩﹕雄風豪雨將春去﹞﹑雨絲風片﹝王士鎭《秦淮雜詩》﹕十日雨絲風片裏。按此四字見《牡丹亭》曲﹐今以詩集爲據﹞之類﹐𨿽錯綜變化﹐造句各有不同﹐而以兩字相對舉﹐固同一用法焉。

遼僧行均所撰《龍龕手鑑》多收佛書俗字﹐乾隆中修《四庫書目》時﹐以遼人著作頗罕﹐故於小學類字書中特爲著錄。然其書殊鮮刻本﹐惟江都汪氏《正誼齋叢書》中有之﹐字體寬大﹐最爲豁目﹝《書目答問》稱張丹鳴刻本﹐卽指此﹞。第卷四下有巾部﹐所載巾﹝1234﹞﹤巾巾﹥﹝1234﹞﹝1234﹞﹝1234﹞六字﹐實爲﹝C030﹞﹝A061﹞﹝1234﹞﹝1234﹞﹝1234﹞之訛。蓋巾字下垂﹐﹝C030﹞字上仰﹐字形相近﹐遂爾顚倒誤刻。且巾部已見卷一下之平聲﹐不應重出﹐此入入聲﹐當爲﹝C030﹞部無疑﹝C030﹞字讀若徹﹞。特汪氏書爲陳明經逢衡督刻﹐明經素稱博洽﹐何以當時竟未校正。瀏覽所及﹐因記此以訂其誤﹝又﹝B042﹞字應從二﹝C024﹞﹐見《說文。﹝C024﹞部》﹐謂艸木﹝C024﹞盛也。今作二弓﹐載入弓部﹐則爲行均原書之誤﹞。吾浙人擢大魁者﹐前明時共得二十人﹝洪武甲戌定海張信。永樂丙辰永嘉周旋。

正統乙丑淳安商輅。成化乙未余姚謝遷﹑辛丑余姚王華﹑甲辰錢塘李。嘉靖癸未慈溪姚淶﹑乙未佘姚韓應龍﹑戊戌錢塘茅瓚﹑甲辰臨海秦鳴雷﹑庚戊蘭溪唐汝楫﹑丙辰山陰諸大綬﹑乙丑烏程範應期。隆慶戊辰會稽羅萬化﹑辛未山陰張元忭。萬曆癸未秀水朱國祚﹑甲辰慈溪楊守勤﹑庚戌歸安韓敬﹑丙辰嘉善錢士升。天啟乙丑會稽余煌﹞。至我朝則以順治乙未科鄞縣史大成開其先﹐嗣歷康熙﹝甲辰歸安嚴我斯﹑庚戌徳淸蔡啟亻尊﹑壬戌徳淸蔡升元﹑戊辰秀水沈廷文﹞﹑雍正﹝庚戌錢塘周﹛樹﹜﹞﹑乾隆﹝丙辰仁和金徳瑛﹑壬戌仁和金﹑戊辰會稽梁國治﹑辛未仁和吳鴻﹑丁丑嘉善蔡以臺﹑庚子秀水汪如洋﹑甲辰會稽茹﹑丁未山陰史致光﹑乙卯歸安王以銜﹞﹑嘉慶﹝己未歸安姚文田﹞﹑道光﹝丙戌海鹽朱昌頤﹑戊戌烏程鈕福保﹞﹐以及咸豐﹝壬子鄞縣章﹑庚申仁和鐘駿聲﹞﹐皆綿延弗絕﹝共二十人﹐適與明代人數相等﹞。自鐘駿聲後﹐同治一朝﹐無人繼起。是以余幼時卽聞有「始於史﹐終於鐘」之謠。迨官京師﹐親見鄕人之及第者﹐尙有光緒壬辰科榜眼錢塘吳士鑑﹑乙未科榜眼黃巖諭長霖﹑戊戌科探花徳淸兪陛云。

竊意後起多英﹐他日必有膺首選者。詎甲辰後科舉停止﹐不復舉行﹐而始終之說﹐竟成讖語矣﹝按﹕直隸省狀元以雍正甲辰科陳徳華始﹐而以光緒甲辰科劉春霖終﹐疑亦有定數也﹞。我國自光緒甲午及庚子兩遭外侮後﹐謀國者亟思練兵以圖自彊。二十九年癸卯十月十六日﹐內閣奉上諭﹕「前因各直省軍制操法器械﹐未能一律﹐疊經降旨飭下各督撫認眞講求訓練﹐以期劃一。乃歷時旣久﹐尙少成效﹐必須於京師特設總匯之處﹐隨時考查督練﹐以期整齊而重戎政。著派慶親王奕﹝按慶王時爲軍機大臣﹞總理練兵事務﹐袁世凱﹝按袁公時官直隸總督﹞近在北洋﹐著派充會辦練兵大臣﹐並著鐵良﹝按鐵公時官戶部右侍郎﹐會辦京旗練兵事宜﹞襄同辦理。該王大臣等受恩深重﹐務當任勞任怨﹐認眞籌辦﹐以副朝廷力圖自彊之至意。其應辦事宜﹐著該王大臣等隨時妥議具奏﹐等因。」旋經簡派徐世昌爲練兵處提調﹝按﹕徐公本商部左丞﹐奉旨開缺﹐以內閣學士候補﹐並賞給副都統銜﹞﹐直隸卽補道劉永慶充軍政司正使﹐直隸補用道段祺瑞充軍令司正使﹐候選道王士珍充軍學司正使﹝三使均亦加副都統銜﹞﹐並以陸嘉爲軍政司副使﹐馮國璋爲軍令司副使﹐陸建章爲軍學司副使。乃覓得東安門外錫拉胡同房屋爲練兵處公廨﹝其三司則分駐他處﹞。余時奉先大夫諱﹐居京養母﹐方佐鐵公保定軍幕﹐承辦奏牘。

是年九月﹐鐵公銜命赴日本國﹐參觀明治三十六年特別大演習﹝在日本明石姬路間﹞﹐曾命余偕行﹐記錄東遊各事。至是因調余至處﹐派充文案委員﹝文案處共十餘人﹐余爲之首﹞。開辦伊始﹐事務殷煩﹐余舊居宣武門外米市胡同﹐以往返較遠﹐卽下榻公廨中﹐昕夕從公﹐日不暇給。凡營制餉章﹐軍規軍禮﹐及冠服之區別﹐輿圖之測繪﹐旗章之制造﹐服裝之籌備﹐並各項學堂之設立﹐各國學生之派遣﹐與夫軍人任職補官等各種章程規則﹐以次擬訂﹐陸續奏準施行。先後在近畿編練六鎭﹝每鎭設統制官一﹐轄步隊兩協﹐馬隊﹑炮隊各一標﹐工程隊﹑輜重隊各一營﹐軍樂一隊。每協設統領官一﹐轄步隊兩標。每標設統帶官一﹐各轄三營。每營設管帶官一。步隊﹑馬隊﹑工程隊﹑輜重隊等營﹐各轄前左右後四隊。

炮隊營各轄中左右三隊。每隊設隊官一。步﹑炮﹑工程﹑輜重等隊﹐各轄三排﹐每排三棚。馬隊各轄二排﹐每排二棚。統計每鎭官佐及兵丁夫役﹐共一萬二千五百十二人。凡遇軍務﹐應興大師者﹐則照章設一軍之總統官﹐每軍所轄﹐自兩鎭以至三四鎭不等。時編練方始﹐鎭數無多﹐故卽以鎭爲主體﹞﹐並令直省各設督練公所﹐按照奏定章制﹐於防營綠營外添練新軍。每鎭成後﹐先派大員前往校閱。

復於每年秋間﹐擇地舉行大操一次。在各鎭內﹐抽調步﹑馬﹑炮﹑工各隊﹐編合成軍﹐分作南北兩軍攻守之勢﹐藉以練習戰略焉。乙巳五月﹐徐公由兵部侍郎入值樞府﹐遂與鐵公同爲會辦練兵事宜﹝後同攺會辦練兵大臣﹞。提調一席﹐以同事壽勛充任﹝壽以分發直隸知府﹐到處爲文案委員﹐後擢署齊齊哈爾副都統﹐旋授科布多參贊大臣﹐均未履任﹐時已調補京旗副都統矣﹞﹐而三司正副使﹐亦先後均有遷調﹝劉永慶署江北提督﹐段祺瑞充某鎭統制官﹐陸嘉補長蘆鹽運使﹐陸建章充某協統領官﹞﹐因以王英楷署軍政司正使﹐王士珍署軍令司正使﹐馮國璋爲軍學司正使﹐姚錫光署軍政司副使﹐哈漢章署軍令司副使﹐良弼爲軍學司副使。迨丙午秋﹐京外官制﹐大加攺革。九月二十日﹐奉諭﹕「兵部著攺爲陸軍部﹐以練兵處﹑太僕寺並入。應行設立之海軍部﹐軍諮府未設以前﹐均暫歸陸軍部辦理﹐等因。」以鐵公爲尙書﹝由戶部尙書調補﹞﹐壽勛爲左侍郎﹐蔭昌爲右侍郎﹝時蔭方爲出使徳國大臣﹐以王士珍署理。後王公又出爲江北提督﹐以王英楷署理﹞。鐵公乃命姚副使錫光及余﹐接辦練兵處提調事宜﹐以資結束﹝姚爲直隸候補道﹐與余戊子鄕試同年﹞﹐並令籌擬陸軍部職掌﹐及設置員司各缺﹐一切詳細章程。顧兵部承辦之事﹐皆本則例及《中樞政考》等書﹐舊制昭垂﹐不容廢止。

太僕寺所司牧廠﹐於孳生均齊等事﹐亦具有成規﹐若練兵處則事皆創辦﹐又軍政等司分設各科監督﹐俱以出洋畱學陸軍之畢業生任之﹐其餘各員﹐亦皆出自武備等學堂者。一切經畫﹐大都參考東西各國兵制﹐於部寺事務兩不相謀﹐合文武新舊各員薈萃一堂﹐頗難融洽﹐調和配置﹐煞費經營。至丁未夏﹐始將本部及附設之軍諮處﹐海軍處官制﹐與現行辦法﹐會同軍機處奏定。六月十二日﹐余蒙恩補授陸軍部右丞﹐旋於七月間遷入鐵獅子胡同新署辦公。所有兵部﹑太僕寺﹑練兵處人員﹐皆按照所司新舊事宜﹐酌量任用﹐分別位置。宣統己酉春﹐余擢署左丞﹐逾年補實﹐每屆東西洋畱學陸軍各生回國﹐在部舉行畢業考試時﹐余輒爲監試官。至庚戌十一月﹐陸軍部又奏攺官制﹝時蔭昌爲尙書﹞﹐廢去尙書侍郎名目﹐攺爲陸軍大臣及副大臣各一員﹐並裁撤左右丞﹑左右參議各缺﹝辛亥四月﹐各部亦攺設大臣及副大臣﹐而丞參之設如故﹞﹐余奉命以三品京堂及交涉使﹑提學使﹑提法使候補﹐遂自此不與聞軍事矣。綜計練兵處之設﹐前後不足四年﹐然時𨿽不久﹐而當時新軍制度﹐悉由處訂定頒行﹐各省視之﹐均奉爲金科玉律﹐卽其後時有增損﹐顧根基所樹﹐終未能出其範圍。時事變遷﹐恐日久將有不知此項機關之建置者﹐因略記其本末﹐俾後之研究國故者庶有所考云。

宋歐陽文忠兩娶薛簡肅女﹐事見《合璧事類》﹐至三娶爲同胞姊妹者﹐則固未之前聞。余元配金夫人﹐爲鴛湖子羲先生次女﹐光緒乙酉來歸﹐越十七年﹐辛丑病歿﹔乙巳春﹐娶公之四女﹝余字之曰季圓﹞﹐逾年遽卒﹔丁未秋﹐復娶公之五女﹝余字之曰又圓﹞﹐未及一年又卒。謂無緣耶﹐何相繼作合﹔謂有緣耶﹐何不久分離﹖此誠事之不可解者。偶閱太倉錢伯瑜中丞寶琛《自訂頤壽老人年譜》﹐知中丞始娶昆山陳君世和第三女﹐繼配爲第六女﹐再繼爲第八女﹐皆不數年俱卒。乃嘆天下事無獨有偶如此。

上海制造局之設﹐始於同治六年﹐厥後隨時擴充﹐規模極爲宏敞﹐惜所制軍械﹐尙未盡善﹐而地居商埠﹐尢有慢藏誨盜之虞。光緒三十年﹐湖廣總督張公﹝之洞﹞會同兩江總督魏公﹝光燾﹞奏請移建新廠﹐朝廷以事體重大﹐特命鐵寶臣侍郎﹝良﹞前往各地詳細查勘﹐覆奏一摺﹐余實司之。第此等折件﹐向不發鈔﹐故外間無由得見。辛亥春﹐忽於故紙堆中﹐發見當時手擬底稿﹐因錄存以志爪痕﹝先是練兵處議覆張督原奏﹐亦余屬稿者﹐惜已無存矣。余先後在練兵處﹑政務處﹑稅務處承擬奏摺﹐皆未畱稿﹐倘彼時隨時鈔存﹐當不下百餘通也﹞。奏爲遵旨查明江南制造局廠應否移建各情形﹐據實覆陳﹐恭摺仰祈聖鑑事。竊奴才前在保定練兵營次﹐承準軍機大臣字寄﹕光緒三十年六月初五日奉上諭﹕前據張之洞等奏江南制造局移建新廠一摺﹐制造局廠﹐關系緊要﹐究竟應否移建﹐地方是否合宜﹐槍炮諸制﹐若何盡利﹐著派鐵良前往各該處﹐詳細考求﹐通盤籌畫﹐據實復奏﹐等因。欽此。仰見朝廷於擴張武備之中﹐寓鄭重精洋之意﹐欽服莫名。奴才於上年七月間陛辭請訓後﹐取道天津﹐乘輪赴滬﹐卽連日率同隨帶各員﹐至江南制造總局及龍華鎭分局﹐逐一履勘﹐詳加考察。嗣奴才赴蘇州調查款項﹐復畱員在該處﹐將所制槍炮及造械各機器﹐分別檢驗。旋於十一﹑十二月間﹐先後赴安徽灣及江西萍鄕地方﹐照原奏議設新廠之處﹐陟降原﹐親歷數過。謹將所查詳細情形﹐敬爲我皇太后﹑皇上陳之。查江南制造局自同治四年五月﹐在上海虹口地方購得洋人機器鐵廠一座﹐修造輪船﹑槍炮﹐至六年夏﹐始於髙昌廟地方購地﹐移設新廠。計先後造成機器廠﹑汽鑪廠﹑木工廠﹑鑄銅鐵廠﹑熟鐵廠﹑洋槍樓﹑庫房﹐煤棧﹑工務廳﹐文案房﹑輪船廠﹑船塢等處廠屋。八年﹐添設汽錘廠﹐又另建槍廠﹐專造來福槍枝﹐並將城內廣方言館移入局中兼管。十三年﹐於局西十里外之龍華鎭設黑藥廠﹐制造黑色火藥。光緒初年﹐因原設汽鑪廠地不敷用﹐復設法擴充﹐攺爲鍋鑪廠﹔又於龍華鎭設槍子廠﹐制造來福﹑林明惇﹑馬梯尼﹑黎意﹑格林各項槍子。四年﹐攺汽錘廠爲炮廠﹐仿造英國阿姆斯脫郎後膛炮位。五年﹐設炮彈廠﹐雇用洋匠﹐仿造各種開花實心炮彈。七年﹐立炮隊營﹐並創設水雷廠。

十一年﹐停造輪船﹐專修南北洋兵輪。十六年﹐購辦煉鋼機鑪﹐拓地建廠﹐試煉槍管炮胚及各種鋼料。十七年﹐攺造快利槍﹐並添造各種快炮。

十九年﹐仿造栗色﹑無煙兩種火藥。二十四年﹐創設工藝學堂。二十七年﹐加造新式快炮﹐並停造快利槍﹐專造小口徑新毛瑟槍。三十年﹐以黑藥﹑栗藥造存頗多﹐暫行停造﹐並因籌辦銅元﹐將炮彈廠機器並入他廠﹐騰出廠房以備鑄錢。此前後因革損益之大略情形也。綜計該局開辦﹐垂四十年﹐締造擴充﹐規模甚大﹐惜該廠所有機器﹐新舊羼雜﹐大都不甚齊全﹐其中因年久而損壞者有之﹐因省費而缺少者有之。卽如槍廠各機﹐本系昔年所造來福槍之件﹐嗣攺造林明惇槍﹐又攺造快利槍﹐現又攺造小口徑毛瑟槍﹐均就原機陸續湊配﹐從權攺用。其大小有不合者﹐則兼以人工銼磨。所用工匠﹐又皆未經教練﹐不過仿照洋式﹐以意爲之﹐以致所出之械﹐一經逐件拆卸﹐厚薄寬窄﹐互有參差﹐彼此不能調換。而局中自總辦以至員司人等﹐亦無精通制造之學﹐於制就之槍炮彈藥等項﹐其是否合用﹐並不詳加驗視﹐分別良苦﹐以定去畱﹐但造成後卽盛箱發用。奴才此次派員﹐將該廠所造之械﹐整件零件﹐逐細考察﹐疵累甚多。以如此鉅廠﹐歲糜經費一百四十萬金﹐而各械無一完善者﹐殊爲可惜。至於員司之冗濫﹐工作之宕延﹐各物購價之浮開﹐各廠用料之虛耗﹐種種積獘﹐又復不一而足。而該處又爲江海要衝﹐吳淞口內外﹐各國兵輪不時萃集。上年該督臣原奏﹐曾有慢藏之害﹑岌岌堪虞等語﹐綢繆未雨﹐具見深謀。夫舊機欠利﹐舊法未良﹐尙不難添購新機﹑整頓辦法。

至舊地弗善﹐而欲求深邃之所﹐臻穩固之方﹐則該廠之移建﹐自不容已。原奏又以舊廠諸器﹐搬運易損﹐糜費亦多﹐謂移舊廠不如設新廠﹐亦屬不易之論。獨是攺建固屬正辦﹐而擇地尢爲要圖。查安徽灣地方﹐由蕪湖江口﹐入內河東南行七十里至該鎭﹐距鎭四里﹐至啟發山﹐卽原勘廠基地。其地廣袤一千四十餘畝﹐土脈尙稱堅實﹐詳考面積﹐亦尙敷建廠之用。惟該鎭地勢稍卑﹐每當夏令﹐山水沖發﹐直趨下流﹐市面積水約四五尺不等﹐其低窪之處﹐數月方退﹐此地勢之不合者一。由蕪至灣﹐河水盛漲時﹐約有八九尺﹐冬令水涸﹐僅及尺餘﹐重載之船﹐不克駛入﹐此運道之不宜者二。機廠以煤鐵爲大宗﹐原議就宣城煤礦﹐而該礦迄未開采﹐此外涇縣﹑南陵等處𨿽有煤礦﹐聞煤質欠佳﹐不合機器之用﹐此煤鐵之不便者三。運船來往﹐臨河須築碼頭﹐碼頭前水宜深闊﹐以便停泊旋轉﹐今該處河身旣淺﹐且系沙底﹐縱或開挖﹐易就淤塞﹐此碼頭之不易建者四。廠中料件出入﹐須有馬路或鐵道載運﹐今距河四里內﹐非羊腸小徑﹐卽髙下圩灘﹐倘一律墊平﹐工費太鉅﹐此軌道之不易修者五。有此諸獘﹐似該地不如湘東之優。湘東在江西萍鄕縣境之西﹐自湖北武漢溯江而上﹐經嶽州﹐入洞庭湖﹐復歷湘陰﹑長沙﹐至湘潭縣屬之洙州鎭﹐計水程九百八十里﹔由洙州陸行至醴陵﹐由醴陵循鐵路抵湘東﹐共一百五十里。如由洙州舟行﹐經湘河濼口﹑醴陵以達湘東﹐則共一百八十五里。該鎭原勘廠基﹐地名楊家場﹐嗣又添備二處﹐曰峽山口﹐曰朝天柱。峽山口地約一千三四百畝﹐瀕河地勢稍低﹐水大時恐致沖刷﹔朝天柱在峽山口之西﹐地約六百二十餘畝﹐土質尙堅﹐惟較峽山口尢爲窪下﹐均無足取。楊家場局面最廣﹐約可得平地三千餘畝﹐三面界山﹐一面傍水﹐以中心估計﹐距鐵路約六七里。

就該處全局而論﹐遠隔大江﹐深居堂奧﹐地勢髙曠﹐土質堅凝﹐界內廬墓稀少﹐除建廠外﹐隔山餘地﹐尙可擴充。東臨大河﹐足供廠用。其西北隅之泉塘灣﹐流泉淸潔﹐於造藥及汽鍋亦甚相宜。安源煤礦卽在鄰近﹐去安源四十里﹐聞尙有鐵礦可開。而由武漢至洙州﹐江湖運道﹐四時可通﹐由洙入湘東河﹐𨿽河水漲落無定﹐不免節節盤剝﹐然裝載一二百石之船隻﹐亦尙可往來﹐且聞萍洙鐵路本年四月間卽可造齊﹐是陸運亦尙便。具此格局﹐自較灣爲勝。惟其中尙待斟酌者﹐亦有數端﹕一﹑湘東𨿽兩江轄境﹐而距江寧省城及滬局太遠﹐稽察爲難﹔二﹑該鎭山阜甚多﹐層層拱峙﹐非得重兵駐守﹐防禦難周。惟節節設防﹐恐餉項所需﹐爲數必鉅﹔三﹑鐵礦尙未開辦﹐是否可用﹐尙無把握﹔四﹑萍醴礦路如能接通粵漢幹路﹐運道固較便捷﹐惟此項路權﹐其中有無葛﹐尙須詳查﹔五﹑該省地勢偏南﹐於東北諸省運用軍火﹐稍覺不便。以上各節﹐均爲原奏所未詳﹐旣於廠務有關﹐自不得不預先籌及。此查明江南局廠之應行移建﹐及移建地方有宜有不宜之實在情形也。竊維彊國之舉﹐首重練兵﹐練兵之要﹐必先利器。兵以精練爲貴﹐卽軍械亦以自制爲宜﹐以中國全勢論之﹐斷非一二廠所能敷用。當此時局艱危之際﹐尢應計出萬全。奴才再四圖維﹐謹就目前情形﹐酌擬辦法二條﹐敬備聖明采擇﹕一﹑統籌全局辦法。各省軍隊﹐現方次第編練﹐所需新械﹐較前日多﹐非得南北中三廠源源制造﹐恐所出之械﹐難期因應而不窮。擬請就湘東現勘之地﹐設爲南廠﹔再於直豫等省﹐擇其與山西煤鐵相近便者﹐另設一處作爲北廠﹔而以鄂廠貫乎其中﹐以輔南北廠之所不及。應需款項﹐南廠於五年內﹐則取給於滬局節存之七十萬兩﹑江皖贛三省協濟之三十萬兩﹐及銅元一半余利﹔北廠則於奴才上年奏請試辦八省土膏統捐項下動支﹐得以各歸各用。惟照原議購備全機等項計之﹐所需甚鉅﹐恐該款尙有不敷﹐擬將兩廠均按全局之規模布置﹐而辦法則分別次第﹐先從槍廠﹑子彈廠﹑藥廠入手。所造槍式﹐三廠均須一律﹐不得稍有參差。

俟將來經費充足﹐再將煉鋼造炮等廠﹐逐漸擴充。南鄂兩廠﹐則專造過山快炮﹐北廠則專造陸路車炮﹐冀臻美備。此時並隨廠各設學堂﹐招集生徒﹐延師教練﹐藉以儲備廠才。此通盤籌畫之正計也。一﹑變通辦法。湘東廠基﹐大致可用﹐惟於東北諸省﹐相距稍遠耳。如南北兩廠一時難以並舉﹐止能先務其急﹐而又以該地偏南﹐轉輸究多不便﹐則惟有將該處暫行緩辦。另於江北一帶地方﹐選擇深固利便之區﹐取其與南北各省均屬適中可以兼顧者﹐專設一廠﹐地段局面仍須具有全廠體格﹐而亦無從槍廠﹑子彈廠﹑藥廠辦起﹐庶需費較省﹐成功較速﹐制造較專而易精。其款項卽照原奏內籌款一條﹐將擬建湘東新廠之五年經費六百五十萬兩﹐盡數撥歸此項工需﹐當可敷用﹐一俟辦有成效﹐再行添制炮鋼等廠。似此擇要辦理﹐𨿽未必如兩廠並建之美備﹐而亦不致有顧此失彼之虞﹐此求全不能﹐姑思其次之變計也。總之無論如何建置﹐似宜循序漸進﹐量力而行﹐較有把握。外洋各國﹐凡興一大工﹐造一巨廠﹐無不由日積月累而成﹐其辦法大率類是。至廠務責任綦重﹐自應以專員督理其事﹐並由練兵處隨時派員考察﹐以昭愼重。其滬局除提存新廠經費外﹐每歲所餘洋稅等款﹐及銅元一半余利﹐亦尙有一百餘萬兩之譜。應將不急之工作﹐閒冗之員司﹐核實刪減﹐卽盡此項銀兩﹐於現時應需各件﹐如各項子彈及煉鋼﹑修船等項﹐精求造法﹐暫應急需。俟數年後新廠告成﹐屆時如何歸並﹐再行酌核辦理。惟新廠之設﹐事體重大﹐究應如何定議﹐較爲妥善之處﹐奴才未敢擅便﹐應請飭下政務處﹑練兵處會同妥議具奏。至槍炮諸制﹐原奏擬請仿照徳國槍簡少之機件﹐而用日本槍六密裏五之口徑﹔行營臺船各炮﹐則分別大小口徑﹐定爲長身短身等四種﹐度其地勢而用之﹐自系爲力求利便起見。

惟查槍枝口徑旣小﹐則子彈因之亦小﹐如不中要害﹐恐不能致敵人之命。聞各國槍枝口徑﹐互有不同﹐除日本外﹐均較此項有大無小。且徳槍曾攺口徑爲七密裏﹐旋又復其七密裏九之舊式﹐其反覆攺制﹐自非無因。又快炮爲摧堅擊遠之具﹐其身長口徑﹐斤重大小﹐關於武備者尢要﹐考訂不厭求詳。以上兩項﹐擬請一並飭下練兵處詳細考校﹐妥擬畫一成式﹐奏請欽定施行。所有奴才遵旨查明江南制造局廠應否移建各情形﹐謹恭摺具陳﹐伏乞皇太后﹑皇上聖鑑訓示。謹奏。按此摺於光緒三十一年正月十八日具奏﹐十九日奉朱批﹕政務處﹑練兵處議奏﹝交議後﹐當軸諸公於原奏均極贊成﹐由同事許稚筠觀察秉琦具稿議覆﹐卒以時事紛煩﹐款項支絀﹐新廠之設﹐竟不果行﹞

●卷三

禮部之設﹐肇端於虞廷之秩宗﹐至成周設爲春官﹐職掌始備﹐厥後時有因革。自隋代定名爲禮部後﹐千餘年來﹐遂未之有攺者。宣統三年﹐厲行新政﹐始將禮部裁撤﹐以舊時行政諸務﹐分隸內閣﹑民政部﹑學部﹑理藩部管理﹐別設典禮院﹐專司朝會祭祀諸典﹐而以太常﹑光祿﹑鴻臚等寺之事並入之。其官制﹐則爲掌院大學士一人﹝降旨時僅稱掌院學士﹞﹑副掌院學士一人﹑學士八人﹑直學士八人﹐下設總務一廳﹐禮制﹑祠祭﹑奉常﹑精膳四署。餘寸以三品京堂候補﹐因蒙恩濫膺直學士之選﹐惟品級未定﹝時方議攺品爲等﹞﹐故仍食前官陸軍部左丞原俸。

玆仿《居易錄》例﹐備記是年六月二十五日同時授官諸人姓氏於此。掌院學士李殿林﹝字蔭墀﹐山西大同人。同治辛未進士﹐以協辦大學士裁缺吏部尙書任﹞﹑副掌院學士郭曾斤﹝字春楡﹐福建侯官人。光緒庚辰進士﹐以裁缺禮部左侍郎任﹞﹑學士宗室毓隆﹝字少岑﹐正藍旗人。光緒甲午進士﹐以裁缺內閣學士任﹞﹑宗室溥善﹝字小峯﹐正藍旗人。蔭生﹐以裁缺內閣學士任﹞﹑楊佩璋﹝字小村﹐河南長葛人。光緒丁丑進士﹐以裁缺內閣學士任﹞﹑李聯芳﹝字實齋﹐陜西平利人。同治辛未進士﹐以裁缺內閣學士任﹞﹑許澤新﹝字穎初﹐貴州貴陽人。光緒丁丑進士﹐以裁缺內閣學士任﹞﹑宗室英綿﹝字濟臣﹐正藍旗人。蔭生﹐以裁缺禮部左丞任﹞﹑劉果﹝字少巖﹐河南太康人。光緒丙戌進士﹐以栽缺禮部右丞任﹞﹑易貞﹝字丞午﹐河南商城人。光緒己丑進士﹐以裁缺三品軍機章京任﹞﹑直學士朱彭壽﹝以裁缺陸軍部左丞任﹞﹑孫紹陽﹝字春圃﹐河南蘭封人。光緒庚寅進士﹐以裁缺吏部右丞任﹞﹑渠本翹﹝字楚南﹐山西祁縣人。光緒壬辰進士﹐以候補三四品京堂任﹞﹑朱恩紱﹝字菊尊﹐湖南長沙人。光緒戊子舉人﹐以候補三四品京堂任﹞﹑曹廣權﹝字東瀛﹐湖南長沙人。光緒癸巳舉人﹐以裁缺禮部左參議任﹞﹑李擢英﹝字子香﹐河南商水人。光緒丁丑進士﹐以裁缺禮部右參議任﹞﹑延昌﹝字子光﹐蒙古鑲白旗人。光緒癸卯進士﹐以裁缺內閣侍讀學士任﹞﹑宗室毓善﹝字藹如﹐鑲藍旗人。蔭生﹐以裁缺吏部左參議任。授職數月後﹐直學士李擢英因吸煙奪官﹐以端緒補授。曹廣權因病奏請開缺﹐以奎善補授。學士楊佩璋亦因吸煙奪官﹐以柯劭補授並記於此﹞。

按典禮院攺設後﹐仍以禮部舊衙門爲官署。國體旣變﹐典禮遂廢﹐其房屋因亦拆售﹐今已攺建洋式市房矣。回首巢痕﹐渺難重認﹐經行舊地﹐輒不禁感慨系之。自京師而外﹐各地方以省名者﹐始於元代。緣內有中書省總理國政﹐復於外間各設行省﹐以重臣分理地方之政故也。至明洪武九年﹐已攺設承宣布政使司﹐而省之名﹐乃至今相沿弗替。考省爲官署之名﹐非區域之名﹐今中樞旣無中書省﹑尙書省之名﹐則外間行省二字﹐實無所附麗矣。又明以布政使司﹐參政﹑參議﹑按察使司﹑副使﹑僉事等官﹐分守某道﹐或分巡某道﹐國初因之﹐此道員一職所由起也。然自兩司附屬諸官裁罷後﹐則但以道字單獨名官。夫道者路也﹐謂所守所巡之區域也。若徑於道字上冠以郡名﹝如直隸大順廣道﹑浙江杭嘉湖道之屬﹞﹐而別無職守字樣以提挈之﹐則官之名稱不醒﹝若府州縣之官﹐稱爲知府﹑知州﹑知縣﹐於地名上著一知字﹐便成官名矣﹞。至管理糧儲﹑鹽法﹑河工﹑海關﹑巡警﹑勸業等員﹐亦皆於職守下加以道字﹐是直以道字作使字或司字用﹐似名義尢覺未協。比年以來﹐釐攺京外官制﹐卽府縣重名﹐亦多更定﹐而於此二事尙未聞有議及者。因書所見﹐以備當軸之商訂焉。

本朝殿廷考試﹐所有派出閱卷諸大臣﹐其取定各卷﹐同事中彼此不相互閱﹝惟殿試讀卷﹐則須輪流徧閱﹐俗稱轉桌。蓋每捲背後第一頁﹐印有讀卷官八人之姓﹐凡閱過者﹐各於姓下以墨筆分志○△﹑丨四項﹐以爲標識。臚傳後﹐尙特派察看標識之大臣覆核一過﹐其標識有全○全△全﹑全丨者﹐有或○或△者﹐有或△或﹑者﹐有或﹑或丨者﹐惟○不見﹑△不見丨﹐以髙下間相去過遠﹐似意見太覺紛歧﹐故同一卷而此○彼﹑此△彼丨者﹐卽屬不合﹐閱者須受處分耳﹞。辛亥八月下旬﹐考試各省孝廉方正之次日﹐余晨起方在盥櫛間﹐忽聞奉命派充閱卷﹝閱卷官名單﹐例由軍機處於先一日開呈請派﹐經朱筆圈定某某後﹐卽封固仍交軍機處﹐翌晨啟封宣示﹞﹐當驅車詣西苑門。旣入﹐有蘇拉﹝凡在內廷供驅使者﹐名爲蘇拉﹞導至萬善殿南書房。於時閱卷者十二人﹐先後齊集﹝李殿林﹑唐景崇﹑紹昌﹑郭曾斤﹑寶熙﹑王序﹑朱益藩﹑趙廷珍﹑楊佩璋﹑朱彭壽﹑孫紹陽﹑周克寬﹞。少頃﹐內監一員﹐捧試卷數百本至﹐挨次分散﹐周而復始﹐諸人卽就所分者各自校閱﹐選取一等者十卷﹐二等者十卷﹐余不列等。甲乙旣定﹐卽喚承值者﹐以繕就閱者姓名之黃色簽﹝此黃簽向爲軍機處供事承寫﹐時已歸內閣承宣廳辦理矣﹞﹐粘貼於捲面右角下﹐由首席李蔭墀協揆將所取各卷﹐依閱者名次﹐輪流疊置﹝如分卷例﹞﹐復交內監賫呈禦覽﹐恭候欽定。日將午﹐賜筵一席﹐肴饌凡十餘簋﹐諸人圍坐而食。飯罷﹐仍在室待命。迨未正時﹐內監復捧原卷髮下﹐傳諭卽照此定等。然後拆閱卷後彌封﹐開列姓名全單﹐乃知某卷爲某人所取矣。是閱卷時並非互相商榷。凡他項考試﹐均亦如是﹐因記此以志內廷衡文之故事焉。

魯定公問臣事君如之何﹖孔子對曰以忠。忠也者﹐臣道之大本也。故後世人主﹐對於歸附及近侍之人﹐特有命名忠字﹐以示勗勵者。然如唐之楊釗﹐以妹爲貴妃﹐玄宗賜名國忠﹐位至宰相﹐乃奢淫驕縱﹐釀成安史之禍。朱溫先從黃巢作亂﹐旣降﹐僖宗賜名全忠﹐氵存封梁王﹐乃跋扈不臣﹐竟移唐祚。明之李進忠﹐初冒李姓入爲太監﹐後復魏姓﹐賜名忠賢﹐天啟中掌東廠事﹐乃權傾中外﹐罪惡滔天。本朝皖人李兆受﹐本爲撚匪首領﹐咸豐八年﹐因投誠賜名世忠﹐官至江南提督﹐乃野性難馴﹐卒以恣肆凶殘﹐身罹大辟。凡更名有忠字者﹐其結果適得其反﹐亦異事也﹝又康熙中襲靖南王耿精忠﹑廣東潮州鎭總兵劉進忠﹐亦皆以叛逆伏誅﹞。

古人制字﹐以水﹑火﹑金﹑木﹑土爲偏旁者最繁。然一字而五行俱備者﹐亦不多覯。玆就各書所載﹐匯記之以資談助﹝每字皆舉初見者﹐凡生僻字均注明音義﹐惟見於諸經者不注﹞。丁字有汀﹝《楚辭》屈平《九歌》﹕搴汀洲兮杜若﹞。燈﹝《玉篇》﹕的庭切﹐火﹞。釘﹝《山海經。海內經》﹕有釘靈之國﹞。丁﹝《左傳。成十八年》﹕孟獻子會於虛丁﹞。丁﹝《玉篇》﹕他頂切﹐平也﹞。

勺字有氵勺﹝《周禮。秋官》﹕士師﹐一曰邦氵勺﹞。灼﹝《書。洛誥》﹕厥攸灼﹞。釣﹝《詩。召南。何彼矣篇》﹕其釣維何﹞。杓﹝《莊子。庚桑楚篇》﹕我其杓之人邪﹞。勺﹝《集韻》﹕職略切﹐土迹﹞。也字有池﹝《書。泰誓上》﹕惟宮室臺榭陂池侈服﹞。ㄠ﹝《說文》﹕燭﹝1234﹞也﹐徐野切﹞。釒也﹝《荀子。議兵篇》﹕宛鉅鐵釒也。注﹕與旋同﹞。

也﹝《詩。小雅。小弁篇》﹕析薪也矣﹞。地﹝《易。乾卦》﹕本乎地者親下﹞。分字有汾﹝《詩。魏風。汾沮洳篇》﹕彼汾沮洳﹞。﹛分火﹜﹝《玉篇》﹕同焚﹞。釒分﹝《篇海》﹕音分﹐玉名。按《篇海》有《四聲篇海》及《篇海類編》﹐此據《康熙字典》所引﹐不知所指何書。姑仍其舊﹐後引《篇海》者同﹞。﹝《詩。陳風。東門第》﹕東門之﹞。分﹝《說文》﹕塵也﹐房吻切﹞。坌﹝《史記。司馬相如傳》﹕坌入曾宮之嵯峨。注﹕步寸反﹞。斤字有沂﹝《書。禹貢》﹕淮沂其﹞。斤﹝《漢書。揚雄傳》﹕乘景炎之斤々﹞。釒斤﹝《莊子。在宥篇》﹕於是乎釒斤鋸制焉。注﹕音斤﹞。析﹝《書。堯典》﹕厥民析﹞。圻﹝《書。酒誥》﹕圻父薄違﹞。

欠字有次﹝《玉篇》﹕涎亦作次﹞。炊﹝《左傳。昭二十六年》﹕及齊師戰於炊鼻﹞。欽﹝《書。堯典》﹕欽明文思安安﹞。欠﹝《玉篇》﹕許嚴切﹐鍬屬﹞。坎﹝《易》卦名﹞。

不字有氵不﹝《荀子。榮辱篇》﹕其氵不長矣。注﹕古流字﹞。不﹝《篇海》﹕音丕﹐火也﹞。鈈﹝《字匯》﹕同釒丕﹞。杯﹝《禮。玉藻》﹕母沒而杯圈不能飲焉﹞。壞﹝《禮。月令》﹕蟄虫壞戶﹞。

可字有河﹝《易。系辭上傳》﹕河出圖﹞。可﹝《玉篇》﹕口我切﹞。鈳﹝《玉篇》﹕於何切﹐小釜也﹞。柯﹝《詩。豳風。伐柯篇》﹕伐柯如何﹞。坷﹝《說文》﹕坎坷也﹞。

占字有沾﹝《禮。檀弓下》﹕我喪也斯沾﹞。占﹝《玉篇》﹕胡甘切﹐火上行貌﹞。鉆﹝《說文》﹕鐵﹤﹥也﹐敕淹切﹞。占﹝《說文》﹕木也﹐息廉切﹞。坫﹝《禮。明堂位》﹕反坫出尊﹞。

各字有洛﹝《易。系辭上傳》﹕洛出書﹞。烙﹝《史記。殷本紀》﹕有炮烙之法﹞。鉻﹝《說文》﹕﹛髟剔﹜也﹐盧谷切﹞。格﹝《書。堯典》﹕格於上下﹞。各﹝《說文》﹕水漧也﹐胡格切﹞。

同字有洞﹝《禮。禮器》﹕洞洞乎其敬也﹞。同﹝《廣雅。釋詁》﹕也﹞。銅﹝《左傳。成九年》﹕執諸銅﹞。桐﹝《書。禹貢》﹕嶧陽孤桐﹞。垌﹝《玉篇》﹕他孔切﹐缶垌也﹞。

字有浚﹝《書。大禹謨》﹕夙夜浚明有家﹞。﹝《周禮。春官。氏》﹕遂其契以授卜師﹞。﹝《玉篇》﹕七桓切﹐釒刀也﹞。梭﹝《說文》﹕木也﹐私閏切。又穌禾切﹐《晉書。陶侃傳》﹕网得一梭﹞。﹝《玉篇》﹕與釒同﹞。

良字有浪﹝《書。禹貢》﹕又東爲滄浪之水﹞。良﹝《集韻》﹕裏黨切﹐黨良﹐火貌﹞。鋃﹝《說文》﹕鋃鐺鎖也﹐魯當切﹞。良﹝《說文》﹕髙木也﹐魯當切﹞。良﹝《莊子。應帝王篇》﹕以處壙良之野。注﹕音浪﹞。

字有氵﹝《集韻》﹕氵逢﹐或作氵﹞。烽﹝《史記。司馬相如傳》﹕烽﹐舉燧燔﹞。鋒﹝《書。費誓》﹕礪乃鋒刃﹞。

﹝《廣雅。釋詁》﹕末也﹞。﹝《字匯》﹕同奉﹐塵起貌﹞。每字有海﹝《書。舜典》﹕四海遏密八音﹞。每﹝《集韻》﹕許亥切﹐燥也﹞。釒每﹝《詩。齊風。盧令篇》﹕盧重釒每﹞。梅﹝《書。說命下》﹕爾惟鹽梅﹞。每﹝《玉篇》﹕同坶。按卽牧野之牧﹞。延字有涎﹝賈誼《新書》卷四﹕垂涎而相告﹞。延﹝《文選》王延壽《魯靈光殿賦》﹕丹柱歙而電延﹐注﹕弋戰切﹞。鋌﹝《淮南子。修務訓》﹕苗山之﹞。延﹝《詩。商頌。殷武篇》﹕松桷有延﹞。埏﹝《史記。司馬相如傳》﹕下溯八埏﹞。

字有涪﹝《說文》﹕水出廣漢剛邑道徼外﹞。焙﹝《集韻》﹕背或作焙﹞。錇﹝《集韻》﹕蒲侯切﹐錇釒區﹐釘名﹞。﹝《公羊傳。成二年》﹕踴於而窺客﹞。培﹝《禮。中庸》﹕故裁者培之﹞。炎字有淡﹝《禮。中庸》﹕淡而不厭﹞。炎﹝《篇海》﹕音談﹐燼也﹞。錟﹝《方言》卷九﹕錟謂之鈹。注﹕音聃﹞。炎﹝《爾雅。釋木》﹕炎速其﹞。隹﹝《集韻》﹕吐濫切﹐監炎﹐地平而長﹞。隹字有淮﹝《書。禹貢》﹕海岱及淮惟徐州﹞。隹﹝《集韻》﹕爝或作隹﹞。焦﹝《詩。小雅。六月篇》﹕整居焦獲﹞。錐﹝《左傳。昭六年》﹕錐刀之末﹞。椎﹝《莊子。在宥篇》﹕椎鑿決焉﹞。堆﹝《楚辭》屈平《天問》﹕鯪魚何所﹐﹤鬼斤﹥堆焉處﹞。

享字有淳﹝《周禮。考工記。鐘氏》﹕淳而漬之﹞。享﹝《詩。小雅。采芑篇》﹕單々享々﹞。釒享﹝《周禮。地官。鼓人》﹕以金釒享和鼓﹞。槨﹝《禮。檀弓上》﹕殷入棺槨﹞。享﹝《說文》﹕射臬也﹐讀若準。按享字篆文﹐享々釒享々均作﹝1234﹞﹐惟槨作﹝1234﹞。者字有渚﹝《詩。召南。江有泛篇》﹕江有渚﹞。煮﹝《周禮。天官。亨人》﹕職外內饔之爨亨煮﹞。鍺﹝《廣韻》﹕丁果切﹐車鐧﹞。楮﹝《山海經。西山經》﹕鳥危之山﹐其陰多檀楮﹞。堵﹝《詩。小雅。鴻雁篇》﹕百堵皆作﹞。

甚字有湛﹝《詩。小雅。湛露篇》﹕湛湛露斯﹞。甚﹝《詩。小雅。白華篇》﹕烘於甚﹞。釒甚﹝《文選》王褒《洞簫賦》﹕行釒甚釒任而和。注﹕湯錦切﹞。椹﹝《周禮。夏官。司弓矢》﹕王弓弧弓﹐以授射甲革椹質者﹞。堪﹝《書。多方》﹕克堪用徳﹞。

重字有氵重﹝《穆天子傳》﹕因具牛馬之氵重﹐以洗天子之足。注﹕音凍﹞﹐重﹝《玉篇》﹕之隴切﹞。鍾﹝《周禮。考工記》﹕鍾氏染羽﹞。重﹝《集韻》﹕昌用切﹐木充也﹞。重﹝《集韻》﹕竹用切﹐池塘塍埂也﹞。軍字有渾﹝《左傳。文十八年》﹕謂之渾惇﹞。﹝《禮。玉藻》﹕揖私朝﹐如也﹞。釒軍﹝《字匯》﹕音軍﹐梵語﹐釒軍釒持卽軍持也﹞。軍﹝《禮。內則》不敢縣於夫之軍旋﹞。﹛士軍﹜﹝《說文》﹕洛陽有大﹛士軍﹜裏﹐戶昆切﹞。軍﹝《玉篇》﹕同﹛士軍﹜﹞。

字有湯﹝《易。革卦》﹕湯武革命﹞。煬﹝《春秋。定元年》經文﹕立煬宮﹞。錫﹝《詩。大雅。韓奕篇》﹕鉤膺鏤錫﹞。楊﹝《易。大過卦》﹕枯楊生ㄗ﹞。場﹝《詩。豳風。七月篇》﹕九月築場圃﹞。唐字有溏﹝《阮步兵集。東平賦》﹕流潢余溏﹐洋溢靡之﹞。唐﹝《廣韻》﹕徒郎切﹐唐﹐煨火﹞。釒唐﹝《說文》﹕銻銻﹐火齊﹐徒郎切﹞。唐﹝《荀子。正論篇》﹕故魯人以唐﹞。塘﹝《說文》﹕堤也﹞。

髙字有氵髙﹝《史記。司馬相如傳》﹕﹛羽髙﹜乎氵髙々。注﹕音昊﹞。髙﹝《詩。大雅。板篇》﹕多將髙々﹞。鎬﹝《詩。小雅。魚藻篇》﹕王在在鎬﹞。槁﹝《易。說卦》傳﹕爲科上槁﹞。髙﹝《說文》﹕堅不可拔也﹐苦角切﹞。

﹝1234﹞字有滎﹝《書。禹貢》﹕滎波旣豬﹞。熒﹝《左傳。宣十二年》﹕及熒澤﹐見六麋﹞。鎣﹝《說文》﹕器也﹐烏定切﹞。榮﹝《書。秦誓》﹕邦之榮懷﹞。塋﹝《說文》﹕墓也﹞。鹿字有漉﹝《禮。月令》﹕毋漉陂池﹞。鹿﹝《集韻》﹕盧谷切﹐煉也﹞。キ﹝《詩。鄭風。淸人篇》﹕駟介キチ﹞。釒鹿﹝《廣韻》﹕鉅釒鹿﹐郡名﹞。

鏖﹝《漢書。霍去病傳》﹕合短兵鏖臯蘭下﹞。鹿﹝《庾子山集。和張侍中述懷詩》﹕道險臥鹿櫨﹞。鹿﹝《集韻》﹕盧谷切﹐梁有鹿口城﹞。﹛鹿土﹜﹝《詩。小雅。無將大車篇》﹕祗自﹛鹿土﹜兮﹞。斬字有漸﹝《易》卦名﹞。斬﹝《篇海》﹕音尖﹐火熾也﹞。釒斬﹝《太玄經。上卦》﹕挫厥釒斬鹿。注﹕音讒﹞。鏨﹝《說文》﹕小鑿也﹐藏濫切﹞。

槧﹝《法言。淵騫篇》﹕叔孫通槧人也﹞。塹﹝《左傳。昭十七年》﹕環而塹之﹞。番字有潘﹝《禮。內則》﹕面垢覃潘請﹞。燔﹝《詩。小雅。楚茨篇》﹕或燔或炙﹞。釒番﹝《後漢書。杜篤傳》﹕釒番株林。注﹕甫袁反﹞。番﹝《說文》﹕木也﹐讀若樊﹞。番﹝《孟子。離婁下》﹕卒之東郭番間之祭者﹞。

黃字有潢﹝《左傳。隱三年》﹕潢污行潦之水﹞。黃﹝《戰國策》﹕炫黃於道﹞。釒黃﹝《文選》馬融《長笛賦》﹕錚釒黃﹝b13g﹞髙﹐注﹕與同﹞。橫﹝《禮。樂記》﹕號以立橫﹞。黃﹝《集韻》﹕皇或作黃﹞。

覃字有潭﹝《史記。司馬相如傳》﹕浸潭促節﹞。覃﹝《禮。內則》﹕五日則覃湯請浴﹞。鐔﹝《莊子。說劍篇》﹕周宋爲鐔。注﹕音淫﹞。覃﹝《楚辭》嚴忌《哀時命》﹕攬瑤木之覃枝兮﹞。覃﹝《玉篇》﹕徒含切﹞。登字有澄﹝《禮。禮運》﹕澄酒在下﹞。燈﹝《玉篇》﹕燈火也﹞。鐙﹝《儀禮。公食大夫禮》﹕實於鐙﹞。橙﹝《史記。司馬相如傳》﹕黃甘橙楱﹞。

登﹝《文選》張衡《西京賦》﹕登道邐倚以正東。注﹕都互切﹞。堯字有澆﹝《左傳。襄四年》﹕浞因羿室﹐生澆及﹞。燒﹝《禮。月令》﹕毋燒灰﹞。鐃﹝《周禮。地官。鼓人》﹕以金鐃止鼓﹞。橈﹝《易。大過卦》﹕大過棟橈﹞。磽﹝《管子。立政篇》﹕相髙下﹐視肥磽﹞。

字有澤﹝《易。履卦》﹕上天下澤﹞。貞彡﹝《文選》王延壽《魯靈光殿賦》﹕赫々而燭坤﹞。鐸﹝《書。胤徵》﹕遒人以木鐸徇於路﹞。﹝1234﹞﹝《儀禮。士喪禮》﹕決用正王棘若棘﹞。﹝《廣雅。釋宮》﹕道也﹞。壽字有濤﹝《左傳。僖四年》﹕齊人執陳轅濤塗﹞。壽﹝《說文》﹕溥﹐覆照也﹞。燾﹝《公羊傳。文十三年》﹕魯公燾﹞。鑄﹝《左傳。宣三年》﹕鑄鼎象物﹞。﹝《左傳。文十八年》﹕謂之杌﹞。壽﹝《說文》﹕保也﹐髙土也﹐都皓切﹞。

監字有濫﹝《詩。商頌。殷武篇》﹕不僭不濫﹞。監﹝《淮南子。覽冥訓》﹕火監焱而不滅﹞。鑑﹝《周禮。天官。淩人》﹕春始治鑑﹞。鑑﹝《書。泰誓中》﹕厥鑑惟不遠﹞。檻﹝《詩。王風。大車篇》﹕大車檻檻﹞。﹝1234﹞﹝《管子。地員篇》﹕糸盧土之次曰五監﹞。

盧字有瀘﹝《三國誌。諸葛亮傳》﹕五月渡瀘﹞。鑪﹝《玉篇》﹕火鑪也﹞。釒盧﹝《左傳。定三年》﹕廢於櫨炭﹞。櫨﹝《呂氏春秋。本味篇》﹕「箕山之東﹐靑鳥之所﹐有甘櫨焉﹞。壚﹝《書。禹貢》﹕下土墳壚﹞。

龍字有瀧﹝《方言》卷七﹕瀧涿謂之沾漬。﹞龍﹝《玉篇》﹕魯紅切﹞。櫳﹝《玉篇》﹕盧冬切﹐器也﹞。櫳﹝《說文》﹕檻也﹞。﹛龍木﹜﹝《說文》﹕房屋之疏也﹞。壠﹝《說文》﹕丘壠也﹞。壠﹝《禮。曲禮上》﹕適墓不登壠﹞。襄字有﹝《詩。小雅。蓼蕭篇》﹕零露﹞。襄﹝《玉篇》﹕如養切﹐火﹞。鑲﹝《管子。國畜篇》﹕耒耜械器﹐鍾鑲糧食﹐畢取贍於君﹞。襄﹝《文選》左思《吳都賦》﹕文襄楨。注﹕音襄﹞。壤﹝《書。禹貢》﹕厥土惟黃壤﹞。

字有灌﹝《詩。周南。葛覃篇》﹕集於灌木﹞。﹝《周禮。夏官。司》﹕以行火之政令﹞。釒﹝《廣韻》﹕汲水器也﹞。﹝《易。系辭下》傳﹕巽以行﹞。﹝《玉篇》﹕古文燻﹞。

以姓入字﹐古無此例。惟宋末文信國天祥﹐以文山爲字﹐其他殊無所聞。至我朝則有海寧查編修愼行曰查田﹐查編修嗣栗曰查浦﹐查侍郎嗣庭曰查溪﹐桐城方觀察正瑗曰方齋﹐平湖陸檢討奎勛曰陸堂﹐仁和金太守文淳曰金門﹐仁和成同知城曰成山﹐仁和沈郎中世煒曰沈樓﹐余杭沈鴻臚鈞曰沈樓﹐甘泉蔣直牧照曰蔣村﹐善化蕭訓導明善曰蕭齋﹐湘潭羅忠節澤南曰羅山﹐臯蘭吳侍禦可讀曰吳樵﹐山陰平觀察步靑曰平子﹐甘泉顧編修奎曰顧山﹐近人恩施樊方伯增祥曰樊山﹐似皆取則於信國也。

世人命名之始﹐彼此各不相謀﹐乃運會所趨﹐往往有同時顯達者。近歲溥玉岑﹑鐵寶臣兩尙書﹑錫淸弼制軍﹑瑞鼎臣中丞﹐皆名曰良﹐一時均官八座﹐而丁京兆乃揚﹑王方伯乃徵﹑勞提學乃宣﹑蔡觀察乃煌﹑徐觀察乃昌﹐名中有乃字者﹐亦皆於庚戌一歲中同膺簡擢。世相國續﹑徐相國世昌﹐於辛亥冬並授太保﹐時內閣總理爲袁氏世凱﹐閣丞爲華氏世奎﹐名中俱有世字﹐何其巧也。嘗閱《進士題名碑錄》﹐見順治一朝登甲科者﹐如一字則有毛一豸﹑王一驥﹑田一倫﹑郭一﹑佘一元﹑陳一道﹑郭一鶚﹑郭一元﹑張一震﹑周一熊﹑雷一龍﹑趙一心﹑陳一大﹑沈一澄﹑韋一鶴﹑孫一致﹑張一鶚﹑項一經﹑胡一蛟﹑鮑一復﹝此外以數目字爲名者﹐尙有虞二球﹑鄭二成﹑王三接﹑楊三知﹑史三榮﹑劉三章﹑王三畏﹑張三異﹑胡三順﹑王三薦﹑許三禮﹑張四教﹑瞿四達﹑於四裳﹑郭四維﹑鄭四端﹑田六善﹑楊三徳﹑張六部﹑侯七乘﹑田七善﹑張九徵﹑張九嶷﹑謝九官﹑尙九遷﹑龔九震﹑安九埏﹑常九經﹑毛九瑞﹑王九鼎﹐亦皆於順治中先後成進士﹞。天字則有王天眷﹑袁天秩﹑王天鑑﹑李天倫﹑任天祚﹑朱天寧﹑張天植﹑葛天驊﹑吳天麒﹑牛天宿﹑陳天淸﹑閻天﹑錢天心﹑程天旋﹑慕天顏﹑毛天麒﹑張天授﹑李天馥﹑張天翼﹑盧天樞﹑崔天寵。弘字則有蘇弘祖﹑張弘俊﹑賈弘祚﹑劉弘譽﹑史弘謨﹑孫弘誥﹑張弘祚﹑譚弘憲﹑吳弘安﹑李弘敏﹑申弘祚﹑耿弘啟﹑蔣弘道﹑蔡弘璧﹑趙弘化﹑申弘謨﹝其弘字在下者﹐尙有崔胤弘﹑趙士弘﹑鄭蘊弘﹑王澤弘﹑李弘﹑鄒弘﹑姚自弘﹑黃道弘﹞。國字則有張國憲﹑陳國經﹑朱國俊﹑侯國泰﹑田國足﹑宋國彥﹑余國柱﹑袁國梓﹑劉國欽﹑王國瑋﹑費國﹑王國楨﹑張國杞﹑吳國縉﹑宋國榮﹑董國棟﹑寧國珍﹑楊國相﹑陳國楨﹑吳國對﹑鐘國義﹑康國祥﹑金國用﹑王國相﹑吳國用﹑師國楨。胤字則有李胤巖﹑孫胤裕﹑崔胤弘﹑王胤祚﹑馬胤昌﹑趙胤振﹑薛胤隆﹑劉胤徳﹑蔣胤修﹑趙胤翰﹑洪胤嵩﹑孫胤驥﹑劉胤桂﹑孫胤光﹑史胤庚﹑楊胤麟﹑衛胤嘉﹑嚴胤肇﹑陳胤甲﹑吳胤蕃﹝其胤字在下者﹐尙有王鼎胤﹑李光胤﹑楊榮胤﹑李嘉胤﹑李長胤﹑邵光胤﹑邵伯胤﹑韓雄胤﹑邵嘉胤﹑軒轅胤﹑連佳胤﹑趙錫胤﹞。光字則有李光胤﹑馬光裕﹑張光祁﹑髙光國﹐髙光夔﹑李光座﹑張光祖﹑羅光眾﹑邵光胤﹑陸光旭﹑孫光祀﹑馬光遠﹑梅光鼎﹑熊光裕﹑寧光璽﹑許光震﹑雷光業﹑馬光啟﹑歐陽光縉﹑張光烈﹑馬光祚﹑金光房﹑賈光烈﹑趙光耀﹑胡光瑗﹑孫光旭。大字則有李大升﹑王大礻乃﹑楊大功﹑董大翮﹑羅大猷﹑袁大受﹑王大章﹑孫大儒﹑顧大申﹑劉大謨﹑常大忠﹑史大成﹑叢大爲﹑胡大定﹑張大奇﹑向大觀﹑馬大士﹑楊大鯤﹑王大作﹑張大垣﹑柴大伸﹑邊大﹑莫大勛﹑傅大業﹑朱大乾﹑胡大成﹑周大訓。文字則有張文炳﹑蘇文樞﹑滑文蔚﹑劉文秀﹑張文明﹑任文燁﹑周文燁﹑周文華﹑董文驥﹑韓文鋒﹑聶文逵﹑宋文運﹑李文煜﹑祝文震﹑李文熙﹑張文韜﹑林文﹑楊文正﹑羅文瑜﹑銀文燦﹑祁文友﹑梁文煥﹑徐文﹑髙文鑑﹑姚文燮﹑張文旦﹑趙文炳﹑姚文燕﹑王文龍﹑王文煌﹑李文緗﹑宋文鏡。世字則有李世鎬﹑李世鐸﹑劉世禎﹑楊世學﹑王世噩﹑錢世錦﹑李世洽﹑李世耀﹑劉世永﹑蕭世裔﹑王世裔﹑周世昌﹑夏世安﹑傅世舟﹑陳世第﹑郭世純﹑沈世奕﹑潘世晉﹑邵世茂﹑謝世則﹑翁世庸﹑王世顯﹑寧世延﹑王世英﹑瞿世琪﹑司世教﹑熊世謨﹑髙世豪﹑馬世俊﹑朱世熙﹑寧世璇﹑唐世徵﹑李世錫﹑周世澤。元字則有艾元徵﹑薛元瑞﹑和元化﹑解元才﹑張元鎭﹑張元慶﹑陸元龍﹑張元樞﹑劉元運﹑黃元衡﹑劉元琬﹑楊元勛﹑王元曦﹑蔡元禧﹑王元衡﹑徐元吉﹑王元士﹑廖元發﹑李元全﹑徐元珙﹑徐元粲﹑劉元徽﹑何元英﹑王元晉﹑楊元蕃﹑谷元亨﹑盧元培﹑錢元修﹑謝元瀛﹑劉元勛﹑董元俊﹑劉元慧﹑侯元﹑朱元裕﹑方元啟。廷字則有閻廷謨﹑王廷諫﹑王廷猷﹑宮廷珍﹑朱廷位﹑王廷傑﹑劉廷訓﹑堵廷﹑王廷機﹑陳廷楹﹑朱廷瑞﹑李廷樞﹑賈廷﹑瞿廷諧﹑朱廷﹑王廷議﹑範廷元﹑陳廷樞﹑馬廷贊﹑楊廷諫﹑王廷璧﹑劉廷獻﹑郎廷弼﹑龔廷歷﹑李廷榘﹑楊廷錦﹑陳廷福﹑賈廷蘭﹑劉廷桂﹑趙廷﹑蔣廷魁﹑範廷華﹑陳廷敬﹑房廷楨﹑王廷瑞﹑傅廷俊﹑兪廷瑞。士字則有王士驥﹑邵士標﹑武士豪﹑褚士升﹑呂士秀﹑劉士蘭﹑趙士俊﹑趙士弘﹑朱士衝﹑史士亻巽﹑張士甄﹑潘士璜﹑華士眉﹑何士錦﹑董士昌﹑宋士俊﹑許士璜﹑竇士範﹑楊士式﹑劉士龍﹑宋士顯﹑邢士標﹑李士模﹑韓士望﹑洪士銘﹑虞士燁﹑華士瞻﹑郭士﹑翁士偉﹑王士祿﹑姚士升﹑王士禎﹑徐士吉﹑彭士俊﹑羅士毅﹑嚴士琦﹑黃士貴﹑魏士蘭﹑宋士﹑李士﹑盧士登﹑朱士達﹑汪士奇﹑吳士恆﹑邵士梅﹑熊士偉﹑汪士鵬﹑劉士泓﹑趙士﹑鄧士傑﹑張士る﹑王士麟﹑楊士元﹑聶士貞﹑張士任﹑徐士傑﹑李士璞。之字則有朱之錫﹑朱之弼﹑寧之鳳﹑劉之琦﹑朱之玉﹑曹之錦﹑胡之駿﹑宋之屏﹑劉之屏﹑周之鼎﹑髙之彥﹑秦之鉉﹑蔣之紱﹑鄭之璞﹑李之芳﹑王之�﹑朱之翰﹑吳之紀﹑郁之章﹑衛之瓊﹑馬之臾﹑郭之培﹑張之璧﹑劉之浴﹑沈之璉﹑於之挺﹑吳之鏌﹑宋之儒﹑朱之﹑劉之驥﹑崔之瑛﹑陸之淶﹑荊之茂﹑吳之珍﹑劉之宗﹑許之漸﹑程之明﹑周之旦﹑祖之麟﹑兪之琰﹑徐之凱﹑莫之┉﹑詹之瑛﹑彭之鳳﹑石之玖﹑周之麟﹑洪之傑﹑霍之﹑趙之符﹑朱之佐﹑姬之簋﹑陳之蘊﹑髙之﹑武之亨﹑潘之彪﹑莫之偉﹑李之棟﹑陳之佐﹑唐之賓﹑鄭之諶﹑趙之珩﹑徐之璧諸人。豈命名與世運有關﹐何以八科之中﹐以上諸字層見疊出。時會所湊﹐蓋有莫之爲而爲者矣﹝余以光緒戊戌﹐補應殿試﹐是科河南人趙東階﹑牛東藩﹑林東郊﹐均得館選﹐名中俱有東字﹐亦奇﹞。

歷科榜運﹐其盛衰各不相同﹐故諺有響榜啞榜之說。順治三年丙戌﹐爲本朝第一次舉行甲科﹐其間位躋卿相者甚夥。阮亭《居易錄》內﹐曾歷舉其姓氏﹐以爲美談。近有客問道光以來﹐何科最盛﹖余以壬辰﹑乙未﹑丁未三科答之﹐而問者欲知其詳。因自道光初迄光緒末﹐凡甲乙科中官至一二品者﹐備記之以覘榜運﹝凡降調及由文職攺武職者﹐仍依前官書之﹞。

道光辛巳恩科舉人﹐大學士一﹝英桂﹞﹐布政使一﹝瑞元。凡已成進士者﹐皆入甲榜﹐此專記由舉人出身者﹐各科同﹞。壬午恩科進士﹝進士以甲第名次爲序﹞﹐大學士二﹝翁心存﹑文慶﹞﹐尙書三﹝李菡﹑李棠階﹑恩桂﹞﹐侍郎二﹝羅文俊﹑溫葆深﹞﹐總督一﹝陸建瀛﹞河督一﹝楊以增﹞﹐巡撫三﹝曾望顏﹑李亻惠﹑鄒鳴鶴﹞﹐布政使五﹝陳嘉樹﹑嶽鎭南﹑王庭蘭﹑王藻﹑郭熊飛﹞。壬午科舉人﹐侍郎一﹝關聖保﹞。癸未科進士﹐協辦大學士一﹝杜受田﹞﹐尙書二﹝王廣蔭﹑孫瑞珍﹞﹐侍郎三﹝黃爵滋﹑和色本﹑雷以П﹞﹐內閣學士一﹝李品芳﹞﹐鎭邊大臣三﹝海朴﹑赫特賀﹑吉明。凡鎭守邊疆﹐如辦事幫辦參贊諸大臣﹐皆入此類﹞﹐總督二﹝劉源灝﹑王懿徳﹞﹐巡撫五﹝管羣﹑常大淳﹑史致蕃﹑梁寶常﹑馮徳馨﹞﹐布政使七﹝周開麒﹑卞士云﹑王成璐﹑郭夢齡﹑劉裕釒﹑萬貢珍﹑周起濱﹞。乙酉科舉人﹐尙書一﹝何汝霖﹞﹐布政使一﹝張光第。又是科拔貢中﹐尙書一﹐陳孚恩。侍郎一﹐吳廷棟。巡撫一﹐胡興仁。布政使一﹐王憲﹞。丙戌科進士﹐大學士二﹝賈楨﹑柏﹞﹐協辦大學士一﹝麟魁﹞﹐侍郎二﹝徳誠﹑黃琮﹞﹐巡撫三﹝黃恩彤﹑徐繼畬﹑陳士枚﹞﹐布政使二﹝王篤﹑武棠﹞﹐戊子科舉人﹐尙書一﹝齊承彥﹞﹐將軍一﹝固慶﹞。己丑科進士﹐大學士二﹝全慶﹑倭仁﹞﹐尙書一﹝王慶雲﹞﹐侍郎一﹝孫葆元﹞﹐內閣學士一﹝朱蘭﹞﹐總督三﹝羅繞典﹑楊霈﹑易棠﹞﹐巡撫二﹝李嘉端﹑徐有壬﹞﹐布政使六﹝汪本銓﹑張集馨﹑司徒照﹑林揚祖﹑何俊﹑朱﹞。辛卯恩科舉人﹐尙書一﹝愛仁﹞。

壬辰恩科進士﹐大學士三﹝朱鳳標﹑單懋謙﹑瑞常﹞。協辦大學士一﹝駱秉章﹞﹐尙書二﹝花沙納﹑桑春榮﹞﹐侍郎五﹝吳鐘駿﹑戴熙﹑阿彥達﹑善燾﹑王茂蔭﹞﹐總督六﹝季芝昌﹑潘鐸﹑慶祺﹑舒興阿﹑勞崇光﹑李星沅﹞﹐漕督二﹝邵燦﹑李湘﹞﹐巡撫三﹝郭柏蔭﹑陸應﹑趙長齡﹞﹐布政使三﹝嚴良訓﹑賈臻﹑崔侗﹞。壬辰科舉人﹐大學士一﹝左宗棠﹞﹐內閣學士一﹝載慶。又副榜中﹐布政使一﹐翟誥﹞。癸巳科進士﹐尙書一﹝譚廷襄﹞﹐左都禦史一﹝汪元方﹞﹐侍郎二﹝車克愼﹑博迪蘇﹞﹐內閣學士二﹝葉覲儀﹑海齡﹞﹐都統一﹝法福禮﹞﹐總督一﹝福濟﹞﹐巡撫四﹝楊文定﹑鄧爾恆﹑黃贊湯﹑毓科﹞﹐布政使四﹐﹝宋延春﹑楊培﹑韓椿﹑溫予巽﹞。甲午科舉人﹐總督一﹝張亮基﹞﹐布政使一﹝吳春煥﹞。

乙未科進士﹐大學士二﹝葉名琛﹑彭蘊章﹞﹐尙書二﹝鄭惇謹﹑羅衍﹞﹐侍郎三﹝呂賢基﹑杜﹤喬羽﹥﹑孫銘恩﹞﹐內閣學士二﹝何裕承﹑吳式芬﹞﹐守陵總兵一﹝景霖﹞﹐總督二﹝黃忠漢﹑何桂淸﹞﹐河督二﹝蘇廷魁﹑喬松年﹞﹐漕督一﹝袁甲三﹞﹐巡撫七﹝張芾﹑陶恩培﹑陳慶偕﹑許乃釗﹑趙徳轍﹑蔣﹛尉﹜遠﹑羅遵殿﹞﹐布政使三﹝張云藻﹑馬秀儒﹑錢斤和﹞。乙未恩科舉人﹐總督一﹝吳棠﹞﹐巡撫一﹝韓超﹞。丙申恩科進士﹐尙書一﹝沈兆霖﹞﹐侍郎六﹝張錫庚﹑王發桂﹑李道生﹑彭久余﹑李淸鳳﹑梁瀚﹞﹐鎭邊大臣一﹝毓檢﹞﹐總督一﹝慧成﹞﹐巡撫五﹝林鴻年﹑何冠英﹑胡林翼﹑呂孫﹑徐之銘﹞﹐布政使二﹝楊能格﹑李本仁﹞。丁酉科舉人﹐總督一﹝耆齡﹞﹐漕督一﹝蘇鳳文﹞﹐巡撫一﹝江忠源。又是科拔貢中﹐侍郎一﹐胡肇智﹞。戊戌科進士﹐大學士三﹝靈桂﹑寶﹑曾國藩﹞﹐左都禦史一﹝童華﹞﹐侍郎二﹝吳存義﹑石贊淸﹞﹐總督二﹝熙麟﹑毛鴻賓﹞﹐巡撫四﹝惲光宸﹑晏端書﹑曹澍鐘﹑陳阡﹞﹐布政使六﹝江國霖﹑段大章﹑胡大任﹑王徳固﹑恩麟﹑祁宿藻﹞。己亥科舉人﹝按是科無由舉人官至二品者﹞。庚子科進士﹐尙書二﹝董恂﹑萬靑藜﹞﹐侍郎六﹝廉兆綸﹑卓﹑匡源﹑黃倬﹑和潤﹑殷兆鏞﹞﹐內閣學士一﹝王祖培﹞﹐巡撫二﹝翁同書﹑賈洪詔﹞。布政使三﹝莊受祺﹑椿壽﹑範梁﹞。庚子恩科舉人﹐侍郎一﹝勝保﹞﹐巡撫二﹝唐訓方﹑嚴澍森﹞﹐布政使一﹝陳景亮﹞﹐辛丑恩科進士﹐大學士一﹝載齡﹞﹐尙書二﹝賀壽慈﹑畢道遠﹞﹐左都禦史一﹝胡家玉﹞﹐侍郎六﹝潘曾瑩﹑楊式谷﹑文瑞﹑寶﹑錫齡﹑蘇勒布﹞﹐內閣學士一﹝兪長贊﹞﹐都統一﹝麒慶﹞﹐鎭邊大臣一﹝聯捷﹞﹐巡撫五﹝劉昆﹑陳啟邁﹑靑麟﹑楊重雅﹑鄭元善﹞﹐布政使五﹝龍啟瑞﹑盧定勛﹑劉齊銜﹑吳鼎昌﹑姚錫華﹞。癸卯科舉人﹐尙書一﹝曹毓瑛﹞﹐布政使四﹝姚覲元﹑厲云官﹑王大經﹑李元度﹞。甲辰科進士﹐侍郎六﹝何彤雲﹑龔自閡﹑富呢雅杭阿﹑宋晉﹑杜翰﹑煜綸﹞﹐內閣學士二﹝王之翰﹑周玉麒﹞﹐巡撫三﹝馮譽驥﹑文格﹑李福泰﹞﹐布政使五﹝邊浴禮﹑蕭浚蘭﹑鄧廷楠﹑李宗燾﹑崇保﹞。甲辰恩科舉人﹐侍郎一﹝薛煥﹞﹐總督一﹝塗宗瀛﹞﹐河督一﹝勒方﹞﹐布政使一﹝蒯徳標﹞。乙巳恩科進士﹐大學士二﹝閻敬銘﹑文祥﹞﹐尙書二﹝皂保﹑毛昶熙﹞﹐侍郎四﹝胡瑞瀾﹑宜振﹑何廷謙﹑奎章﹞﹐內閣學士一﹝周壽昌﹞﹐總督二﹝張凱嵩﹑李鶴年﹞﹐巡撫四﹝蔣志章﹑惲世臨﹑吳昌壽﹑張兆棟﹞﹐布政使二﹝貢璜﹑林壽圖﹞。丙午科舉人﹐巡撫一﹝錢鼎銘﹞﹐布政使一﹝長賡﹞。丁未科進士﹐大學士二﹝張之萬﹑李鴻章﹞﹐協辦大學士一﹝沈桂芬﹞﹐尙書二﹝龐鐘璐﹑徐樹銘﹞﹐侍郎三﹝郭嵩燾﹑劉有銘﹑廣鳳﹞﹐內閣學士三﹝許彭壽﹑袁希祖﹑伍忠阿﹞﹐總督四﹝李宗羲﹑沈荷楨﹑何﹑馬新貽﹞﹐巡撫一﹝鮑源深﹞﹐布政使五﹝孫觀﹑黃彭年﹑林之望﹑李孟羣﹑劉郇膏﹞。己酉科舉人﹐左都禦史一﹝崇厚﹞﹐總督一﹝英翰﹞﹐巡撫二﹝潘鼎新﹑唐ぁ﹞﹐布政使一﹝李元華。又是科拔貢中﹐尙書一﹐錢應溥。總督二﹐李瀚章﹑劉長佑。巡撫二﹐任道﹑陳士傑。布政使一﹐袁開第﹞。

庚戌科進士﹐大學士一﹝徐桐﹞﹐尙書一﹝崇實﹞﹐侍郎八﹝錢寶廉﹑袁保恆﹑邵亨豫﹑成琦﹑杜聯﹑常恩﹑載肅﹑淸安﹞﹐內閣學士一﹝錢桂森﹞﹐總督一﹝許應癸﹞﹐巡撫三﹝王凱泰﹑曾璧光﹑髙崇基﹞﹐布政使三﹝孫衣言﹑楊慶麟﹑張瀛﹞。

咸豐辛亥恩科舉人﹐侍郎一﹝朱智﹞﹐內閣學士一﹝慶麟﹞﹐總督一﹝卞寶第﹞﹐巡撫二﹝陳寶箴﹑鄧華熙﹞﹐布政使二﹝張夢元﹑遊智開﹞。壬子恩科進士﹐大學士二﹝王文韶﹑額勒和布﹞﹐協辦大學士一﹝李鴻藻﹞﹐尙書四﹝潘祖蔭﹑景廉﹑魁齡﹑志和﹞﹐侍郎五﹝綿宜﹑衍秀﹑張卿﹑興恩﹑桂淸﹞﹐內閣學士一﹝景其浚﹞﹐將軍一﹝繼格﹞﹐鎭邊大臣一﹝豫師﹞﹐河督一﹝梅啟照﹞﹐漕督二﹝周恆麒﹑文彬﹞﹐巡撫五﹝倪文蔚﹑李慶翺﹑衛榮光﹑杜瑞聊﹑李文敏﹞﹐布政使三﹝龐際云﹑孫翼謀﹑李榕﹞。壬子科舉人﹐侍郎一﹝興廉﹞﹐布政使一﹝張嶽年﹞。癸丑科進士﹐大學士一﹝麟書﹞﹐尙書一﹝瑞聯﹞﹐侍郎四﹝黃鈺﹑夏家鎬﹑恩棠﹑訥仁﹞﹐內閣學士二﹝孫如僅﹑馬恩溥﹞﹐鎭邊大臣一﹝李愼﹞﹐總督一﹝丁寶楨﹞﹐漕督一﹝盧士傑﹞﹐巡撫一﹝張煦﹞﹐布政使四﹝許應釒榮﹑梁肇煌﹑王思沂﹑李廷簫﹞。乙卯科舉人﹐都統一﹝安定。按都統屬八旗者﹐入京秩﹐其在外者﹐則列於將軍之次﹐副都統同﹞﹐侍郎一﹝成林﹞﹐總督一﹝崧蕃﹞﹐巡撫一﹝彭祖賢﹞﹐布政使二﹝方汝翼﹑增壽﹞。丙辰科進士﹐協辦大學士一﹝翁同﹞﹐尙書五﹝孫毓汶﹑延煦﹑紹祺﹑薛允升﹑烏拉喜崇阿﹞﹐侍郎一﹝夏同善﹞﹐內閣學士三﹝霍穆歡﹑愛廉﹑全順﹞﹐將軍一﹝銘安﹞﹐鎭邊大臣一﹝錫縝﹞﹐總督一﹝譚鐘麟﹞﹐巡撫一﹝沈秉成﹞﹐布政使五﹝傅慶貽﹑員鳳林﹑何樞﹑程豫﹑孫長紱﹞。戊午科舉人﹐內閣學士一﹝銓林﹞﹐巡撫一﹝崧駿﹞﹐布政使二﹝沈葆靖﹑易佩紳。又副榜中﹐布政使一﹐龍錫慶﹞。己未科進士﹐大學士二﹝孫家鼐﹑福錕﹞﹐尙書一﹝廣壽﹞﹐侍郎一﹝李文田﹞﹐巡撫一﹝於蔭霖﹞。己未恩科舉人﹐尙書一﹝徐用儀﹞。庚申恩科進士﹐尙書三﹝阿克丹﹑祁世長﹑松氵桂﹞﹐侍郎五﹝惠泉﹑沈源深﹑徐致祥﹑寶森﹑孫詒經﹞﹐總督一﹝劉秉璋﹞﹐巡撫四﹝黎培敬﹑徐延旭﹑譚繼洵﹑吳元炳﹞﹐布政使一﹝李希蓮﹞。辛酉科舉人﹐巡撫一﹝邵友濂。又是科拔貢中﹐侍郎一﹐徐承煜。布政使一﹐陳﹞。

同治壬戌科進士﹐大學士二﹝昆岡﹑鹿傳霖﹞﹐協辦大學士一﹝徐甫阝﹞﹐尙書二﹝許庚身﹑陳學﹞﹐侍郎五﹝遊百川﹑張家驤﹑龍湛霖﹑周徳潤﹑耀年﹞﹐守陵總兵一﹝桂昂﹞﹐巡撫五﹝陳彜﹑劉瑞祺﹑黃槐森﹑譚鈞培﹑馬丕瑤﹞﹐布政使一﹝孫鳳翔﹞。壬戌恩科舉人﹐鎭邊大臣一﹝文海﹞﹐巡撫二﹝饒應祺﹑吳重﹞。癸亥恩科進士﹐大學士一﹝張之洞﹞﹐尙書三﹝廖壽恆﹑奎潤﹑李端﹞﹐左都禦史一﹝吳廷芬﹞﹐侍郎六﹝黃體芳﹑白桓﹑鐵祺﹑李端遇﹑景善﹑文澄﹞﹐內閣學士一﹝馮爾昌﹞﹐將軍一﹝延茂﹞﹐守陵總兵一﹝景瑞﹞﹐總督一﹝邊寶泉﹞﹐巡撫二﹝許振﹑王毓藻﹞﹐布政使一﹝李嘉樂﹞。甲子科舉人﹐巡撫二﹝惲祖翼﹑夏﹝B081﹞。乙丑科進士﹐尙書三﹝崇綺﹑松森﹑啟秀﹞﹐都禦史一﹝張英麟﹞﹐都統一﹝崇勛﹞﹐侍郎四﹝汪鳴鑾﹑劉恩溥﹑楊頤﹑文治﹞﹐內閣學士一﹝溫紹棠﹞﹐巡撫一﹝胡聘之﹞﹐布政使五﹝唐景崧﹑黃毓恩﹑張端卿﹑吳承潞﹑李用淸﹞。丁卯科舉人﹐尙書二﹝溥﹑呂海寰﹞﹐侍郎一﹝楊儒﹞﹐將軍一﹝岫﹞﹐布政使二﹝英瑞﹑蕭韶﹞。戊辰科進士﹐尙書三﹝錫珍﹑徐會澧﹑嵩申﹞﹐侍郎五﹝洪鈞﹑寶廷﹑梁仲衡﹑許景澄﹑李培元﹞﹐副都統一﹝陳寶琛﹞﹐內閣學士一﹝聯元﹞﹐總督二﹝張人駿﹑陶模﹞﹐巡撫二﹝吳大澄﹑陳啟泰﹞﹐布政使四﹝邵積誠﹑髙萬鵬﹐劉春霖﹑沈經﹞。庚午科舉人﹐布政使一﹝瞿廷韶﹞。辛未科進士﹐協辦大學士二﹝李殿林﹑瞿鴻礻幾﹞﹐尙書二﹝唐景崇﹑貴恆﹞﹐侍郎五﹝惲彥彬﹑王文錦﹑李紱藻﹑英煦﹑良弼﹞﹐內閣學士二﹝李聯芳﹑陳秉和﹞﹐總督一﹝丁振鐸﹞﹐巡撫二﹝廖壽丰﹑張曾揚﹞﹐布政使四﹝李岷琛﹑王廉﹑季邦楨﹑文光﹞。癸酉科舉人﹐巡撫二﹝恩銘﹑胡建樞﹞﹐布政使二﹝榮銓﹑松Ф。又是科拔貢中﹐布政使二﹐兪鐘穎﹑李有﹞。甲戌科進士﹐大學士一﹝陸潤庠﹞﹐尙書二﹝張伯熙﹑趙舒翹﹞﹐侍郎七﹝華金壽﹑林紹年﹑鳳嗚﹑寶昌﹑烏拉布﹑胡﹑李昭煒﹞﹐內閣學士一﹝黃卓元﹞﹐都統一﹝祥麟﹞﹐鎭邊大臣一﹝尙賢﹞﹐總督二﹝趙爾巽﹑錫良﹞﹐巡撫三﹝陸元鼎﹑恩壽﹑胡廷幹﹞﹐布政使二﹝張廷燎﹑張紹華﹞。

光緒乙亥恩科舉人﹐大學士一﹝世續﹞﹐提督一﹝秦炳直﹞。丙子恩科進士﹐大學士一﹝裕徳﹞﹐協辦大學士一﹝戴鴻慈﹞﹐尙書一﹝廷傑﹞﹐都禦史一﹝陸寶忠﹞﹐侍郎四﹝吳樹梅﹑張仁黼﹑陳邦瑞﹑會章﹞﹐副都統一﹝顧璜﹞﹐內閣學士一﹝馮文蔚﹞﹐將軍一﹝裕祥﹞﹐鎭邊大臣一﹝慶恕﹞﹐巡撫一﹝曹鴻勛﹞﹐布政使二﹝李紹芬﹑許涵度﹞。丙子科舉人﹐侍郎一﹝顧肇新﹞﹐副都統一﹝文哲琿﹞。丁丑科進士﹐尙書一﹝陳璧﹞﹐侍郎三﹝吳郁生﹑劉永亨﹑長萃﹞﹐內閣學士二﹝楊佩璋﹑許澤新﹞﹐鎭邊大臣一﹝訥欽﹞﹐布政使七﹝余聯沅﹑濮子潼﹑何福﹑樊增祥﹑胡湘林﹑繼昌﹑陳燦﹞﹐己卯科舉人﹐將軍一﹝臺布﹞﹐巡撫一﹝楊文鼎﹞﹐布政使一﹝吳引孫﹞。庚辰科進士﹐尙書一﹝溥良﹞﹐侍郎四﹝郭曾斤﹑於式枚﹑薩廉﹑長麟﹞﹐內閣學士三﹝崇寬﹑福﹑徐琪﹞﹐將軍一﹝志銳﹞﹐副都統一﹝鐘靈﹞﹐巡撫一﹝龐鴻書﹞﹐布政使二﹝陳夔麟﹑崔永安﹞。壬午科舉人﹐侍郎二﹝李經方﹑楊士琦﹞﹐總督二﹝升允﹑端方﹞﹐布政使一﹝鄭孝胥。又副榜中﹐將軍一﹐恆壽﹞。癸未科進士﹐尙書三﹝壽耆﹑葛寶華﹑淸銳﹞﹐部務大臣二﹝嚴修﹑沈家本。按各部大臣﹐卽尙書之攺稱﹐惟未爲尙書而徑授此職者﹐玆分別書之﹐副大臣同﹞﹐侍郎五﹝朱祖謀﹑秦綬章﹑綿文﹑張亨嘉﹑恩順﹞﹐正卿一﹝定成﹞﹐副都統一﹝志鈞﹞﹐守陵總兵一﹝準良﹞﹐巡撫二﹝柯逢時﹑馮汝癸﹞。乙酉科舉人﹐大學士一﹝那桐﹞﹐將軍一﹝鳳山﹞﹐總督一﹝岑春煊﹞﹐巡撫一﹝沈瑜慶﹞﹐布政使一﹝王芝祥。又副榜中﹐侍郎一﹐壽勛。又是科拔貢中﹐副大臣一﹐曾鑑。布政使一﹐周儒臣﹞。丙戌科進士﹐大學士一﹝徐世昌﹞﹐協辦大學士一﹝榮慶﹞﹐尙書一﹝鄒嘉來﹞﹐侍郎一﹝景厚﹞﹐副都統一﹝伊克坦﹞﹐鎭邊大臣二﹝闊普通武﹑瑞洵﹞﹐總督二﹝楊士驤﹑陳夔龍﹞﹐巡撫一﹝馮煦﹞﹐布政使三﹝吳品珩﹑王樹楠﹑王人文﹞﹐民政使一﹝張元奇﹞。戊子科舉人﹐侍郎二﹝胡惟徳﹑姚錫光﹞。己丑科進士﹐尙書一﹝紹昌﹞﹐侍郎二﹝熙瑛﹑王序﹞﹐正卿一﹝劉若曾﹞﹐內閣學士一﹝文海﹞﹐守陵總兵一﹝希廉﹞﹐巡撫四﹝周樹模﹑陸鐘琦﹑丁寶銓﹑余誠格﹞﹐布政使二﹝李盛鐸﹑毛慶蕃﹞。己丑恩科舉人﹐侍郎一﹝汪大燮﹞﹐副大臣一﹝梁啟超。又副榜中﹐巡撫一﹐何彥升﹞。庚寅恩科進士﹐內閣學士一﹝載昌﹞﹐副都統一﹝儒林﹞﹐布政使二﹝王慶平﹑王乃徵﹞﹐民政使一﹝趙淵﹞。辛卯科舉人﹝按是科尙無有由舉人官至二品者﹞。壬辰科進士﹐侍郎三﹝寶熙﹑唐文治﹑熙彥﹞﹐副大臣一﹝張元濟﹞﹐將軍一﹝貽﹞﹐巡撫一﹝朱家寶﹞﹐布政使二﹝連甲﹑尙其亨﹞。

癸巳恩科舉人﹝與辛卯同﹞。甲午恩科進士﹐部務大臣二﹝張謇﹑達壽﹞﹐侍郎二﹝李家駒﹑沈云沛﹞﹐副大臣一﹝劉廷琛﹞﹐內閣學士一﹝毓隆﹞﹐巡撫一﹝陳昭常﹞。甲午科舉人﹐將軍一﹝朴壽﹞﹐總督一﹝張鳴岐﹞﹐布政使一﹝髙淩﹛尉﹜﹞﹐總兵一﹝徐紹楨。又副榜中﹐副大臣一﹐周自齊﹞。乙未科進士﹐巡撫一﹝齊耀琳﹞﹐布政使一﹝淩福彭﹞。丁酉科舉人﹝與辛卯同﹞。戊戌科進士﹐布政使一﹝錢能訓﹞。此後如壬寅恩科舉人﹑癸卯恩科進士﹑癸卯科舉人﹑甲辰科進士﹐均尙無有官至二品者。

本朝一二品大員﹐除臨敵陣亡﹐城陷殉節﹐及身罹國法﹝罹法諸人﹐余所撰《舊典備徵》第五卷

內﹐已具詳之﹞﹐或畏罪自盡﹝如靖南王耿仲明﹑江寧巡撫土國寶﹑雲貴總督劉藻﹑兩廣總督吉慶﹑黑龍江將軍祿成﹑山西大同鎭總兵鞠殿華﹑廣西提督黃桂蘭﹐皆是﹞。諸人外﹐其不獲令終者﹐尙有一等伯巴什泰﹝順治九年三月﹐於大內被刺傷亡﹞﹑閩浙總督陳錦﹝九年七月﹐於漳州灌口被刺傷亡﹞﹑降調直隸山東河南總督張玄錫﹝十五年七月﹐於京師聖安寺自縊﹞﹑解任福建布政使李賡蕓﹝嘉慶二十二年正月﹐以被屬員誣控﹐忿激自縊﹞﹑浙江布政使椿壽﹝咸豐二年十一月﹐於藩署自盡﹞﹑雲貴總督恆春﹝七年六月﹐於督署自盡﹞﹑調補陜西巡撫鄧爾恆﹝十一年三月﹐以自黔赴任﹐於南曲靖府署被戕﹞﹑署陜甘總督戶部尙書沈兆霖﹝同治元年七月﹐於甘肅平番縣道中﹐被山水沖歿﹞﹑兩江總督馬新貽﹝八年七月﹐於督署被刺傷亡﹞﹑鑲白旗漢軍副都統慶恆﹝光緒二十六年六月﹐於京寓爲拳匪所戕﹞﹑安徽巡撫恩銘﹝三十三年五月﹐於巡警學堂被槍擊傷亡﹞﹑督辦江西鐵路事宜前任江寧布政使李有﹝三十三年八月﹐於南康舟覆﹐溺於江中﹞﹑兼署廣州將軍廣州滿洲副都統孚琦﹝宣統三年三月﹐於省城途中﹐被槍擊傷亡﹞﹑廣州將軍鳳山﹝三年九月﹐以入省履任﹐於途中被埋藏炸藥轟斃﹞﹑署四川總督端方﹝三年十月﹐以入川赴任﹐予資州被戕﹞﹑鑲白旗漢軍副都統兼軍諮使良弼﹝三年十二月﹐於京寓被炸傷亡﹞。《洪範》言五福﹐首曰壽﹐而以考終命終之﹐乃知壽考維棋﹐固難能而可貴也。

歷代狀元以死殉國者﹐宋得三人﹕何栗﹑文天祥﹑陳文龍。元得三人﹕李黼﹑泰不華﹑李齊。明得五人﹕黃觀﹑劉鼐﹑余煌﹑劉理順﹑劉文升﹝見《明詩綜》劉理順小傳注﹞。本朝一人﹕崇綺。浩气英名﹐允足爲龍頭增色。乃近有某狀元﹝上三字劉攺爲﹕通州張謇﹞者﹐當國家多難之秋﹐命爲﹝劉補﹕江蘇﹞本省宣慰使﹐其辭電中竟以何徳可宣﹑何情可慰等語﹐反唇相稽。若此傖者﹐眞名教罪人﹐詞林之敗類矣。

●卷四

郭汾陽富貴壽考﹐後世多艷稱之﹐自宋迄明﹐曾不數覯。我朝重熙累洽﹐二百餘年來﹐凡官居極品﹑壽至八旬者甚多。玆於漢大臣中﹐記其尢著者若而人﹐用徵人瑞﹝此篇所舉﹐或出身鼎甲﹐或蕊榜重逢﹐或秩晉三公﹐或圖形內府﹐或負文壇重望﹐或爲海內世家﹐皆耆英中具有全福者﹐余不備錄﹞。

山東益都馮溥﹝由翰林院編修﹐官至文華殿大學士﹐以老致仕﹐加太子太傅。卒年八十有三﹐謚文毅﹞﹑江蘇華亭王頊齡﹝由進士舉鴻博﹐授編修﹐官至武英殿大學士﹐與其弟左都禦史九齡﹑戶部尙書鴻緒﹐同時官一品。雍正癸卯﹐重宴鹿鳴﹐加太子太傅。卒於位﹐年八十有四﹐贈太傅﹐謚文恭﹞。浙江海寧陳元龍﹝由一甲二名進士授編修﹐官至文淵閣大學士﹐以老致仕﹐加太子太傅。卒年八十有五﹐謚文簡﹞。

安徽桐城張廷玉﹝大學士文端公英子﹐由翰林院檢討﹐官至保和殿大學士﹐封三等勤宣伯﹐加太保﹐以老致仕。卒年八十有四﹐謚文和﹐配享太廟﹞。江蘇溧陽史貽直﹝詹事府詹事夔子﹐由翰林院檢討﹐官至文淵閣大學士﹐加太子太傅。乾隆庚辰﹐重宴恩榮。卒於位﹐年八十有二﹐贈太保﹐謚文靖﹞。浙江嘉興錢陳羣﹝由翰林院編修﹐官至刑部侍郎﹐以病致仕。累加刑部尙書銜太子太傅﹐兩與香山九老會﹐圖形禁中。卒年八十有九﹐贈太傅﹐謚文端。按﹕江蘇長洲沈文愨徳潛﹐其遭際與錢公相等﹐且享年尢髙﹐以身後曾膺嚴譴﹐故不錄入﹞。直隸安州陳徳華﹝由一甲一名進士授修撰﹐官至禮部尙書﹐以老致仕。與香山九老會﹐圖形禁中。卒年八十有三﹞。江蘇長洲彭啟丰﹝由會元成一甲一名進士﹐授修撰﹐與其祖翰林院侍講定求科第相同。官至兵部尙書﹐左遷侍郎﹐復以京察休致。與香山九老會﹐圖形禁中﹐後復賞尙書銜。卒年八十有四﹞。福建漳浦蔡新﹝由二甲一名進士授編修﹐官至文華殿大學士﹐以老致仕﹐加太子太師。乾隆壬子﹐重宴鹿鳴。卒年九十有三﹐贈太傅﹐謚文恭﹞。江蘇無錫嵇璜﹝大學士文敏公曾筠子﹐由翰林院編修﹐官至文淵閣大學士。乾隆庚戌﹐重宴恩榮。卒於位﹐年八十有四﹐贈太子太師﹐謚文恭﹞。山東諸城劉墉﹝大學士文正公統勛子﹐由翰林院編修﹐官至體仁閣大學士。卒於位﹐年八十有五﹐謚文淸﹞。直隸獻縣紀昀﹝由解元成進士﹐授編修﹐官至禮部尙書協辦大學士﹐加太子少保。卒於位﹐年八十有二﹐謚文達﹞。陜西韓城王傑﹝由一甲一名進士授修撰﹐官至東閣大學士﹑軍機大臣。兩次圖形紫光閣﹐以老致仕﹐加太子太傅﹐賞食全俸。晚年夫婦八十齊眉﹐卒年八十有一﹐贈太子太師﹐謚文端﹞。安徽當塗黃鉞﹝由進士授戶部主事﹐後特攺詹事府贊善﹐官至戶部尙書﹑軍機大臣﹐加太子少保﹐與玉瀾堂十五老臣宴﹐圖形禁中﹐以老致仕﹐賞食半俸。卒年九十有二﹐贈太子太保﹐謚勤敏﹞。

安徽歙縣曹振鏞﹝戶部尙書文敏公文埴子﹐由翰林院編修﹐官至武英殿大學士﹑軍機大臣﹐圖形紫光閣﹐加太傅。卒於位﹐年八十有一﹐謚文正﹞。江蘇儀徵阮元﹝由翰林院編修﹐官至體仁閣大學士﹐加太子太保﹐以老致仕。道光丙午﹐重宴鹿鳴﹐晉太傅﹐賞食全俸。卒年八十有六﹐謚文達﹞。山東濱縣杜Ф﹝由翰林院編修﹐官至禮部侍郎﹐以老致仕。道光己酉﹐重宴鹿鳴﹐加太子太保。親見其子受田由會元傳臚官至協辦大學士﹐其孫翰﹑翮﹐均由翰林官至侍郎。累加禮部尙書銜﹐晉太傅。卒年九十有五﹐贈大學士﹐謚文端﹞。江蘇吳縣潘世恩﹝由一甲一名進士授修撰﹐官至武英殿大學士﹑軍機大臣﹐加太傅﹐以老致仕﹐賞食全俸。咸豐癸丑﹐重宴恩榮﹐復親見其孫祖蔭探花及第。卒年八十有六﹐謚文恭﹞。

浙江錢塘許乃普﹝由一甲二名進士授編修﹐官至吏部尙書﹐加太子太保﹐以老致仕。兄弟七人﹐皆登科甲﹐復親見其子彭壽由會元傳臚官至內閣學士。卒年八十﹐謚文恪﹞。直隸南皮張之萬﹝由一甲一名進士授修撰﹐官至東閣大學士﹑軍機大臣﹐加太子太保﹐以老致仕﹐賞食全俸。卒年八十有七﹐贈太保﹐謚文達﹞。安徽壽州孫家鼐﹝由一甲一名進士授修撰﹐官至武英殿大學士﹐光緒戊申﹐以辛亥年鄕舉重逢﹐加太子太傅。卒於位﹐年八十有三﹐贈太傅﹐謚文正﹞。

壬子秋﹐客有招飲於都門某酒肆者。入其室﹐見中懸一額甚舊﹐題「推潭僕遠」四字﹐在座諸人﹐羣相猜測﹐莫解所渭。後歷詢他友﹐亦迄無知者。偶遇某翁﹐談及此事﹐則曰﹕聞老輩曾言之﹐似四字出《漢書》中﹐然是否足據﹐固未之深考云。余素好事﹐因取《漢書》檢閱數過﹐卒未見其語﹐復推而及於《後漢書》﹐始得之於《西南夷都夷傳》《樂徳歌》內﹐爲甘美酒食注文。﹝源出《東觀漢記》﹞。乃知此本夷人語﹐蓋據當時所聞自異域者譯成此句﹐故無意義可言﹐若但就文字求之﹐𨿽百思亦不得其解矣。今記於此﹐以免後之見此額者﹐又徒勞研索焉。

大侄芷靑﹐名聯沅﹐爲先大夫長孫﹐最所鐘愛。幼居揚州﹐延師教讀﹐卽欣然向學。每以所習字課﹐寄余評閱﹐余爲逐字批示﹐詳論結構之法﹐頗知隅反。稍長﹐從事舉業﹐於時文理法﹐不煩言而自悟。己亥歲﹐舉家北來﹐與先大夫同居一室。旣從名師課藝﹐暇復啟余齋中藏書數十篋﹐晨夕泛覽﹐學識大進﹐視彼規規於帖括中覓生活者﹐其根柢固不侔矣。辛丑回裏應童子試﹐以第四名入邑庠﹐一赴秋闈﹐薦而未售。會科舉停罷﹐因先後入五城學堂及京師大學堂肄業﹐埋首數載﹐所造日深﹐作爲詩文﹐率淸矯不俗。畢業後﹐獎給舉人﹐以小京官用﹐分學部普通司行走﹐供職惟謹。滄桑旣變﹐乃攺充法制局編纂員﹐兼任師範學堂教習。時大局未靖﹐余方奉母吳太夫人僑寓天津﹐侄於休暇日往省重闈﹐輒縷述見聞﹐博吾親歡笑焉。詎仲宣體弱﹐而平子愁多﹐先是以其長女祥麟幼殤﹐居恆鬱鬱不樂。至壬子歲﹐余嫂孫恭人復於東臺病歿﹝先嫂以癲癇疾寄居母家﹐已十餘年矣﹞﹐侄星奔數千里﹐爲之經紀喪事。還京後﹐以痛母思女﹐益復無聊。癸丑三月﹐在校中偶抱微屙﹐延醫往診﹐第視爲感受風寒而已﹔病未經旬﹐遽形沈重﹐迨舁歸寓所﹐余候於門外﹐已昏不知人﹐睡中或囈語喃喃﹐則猶是在講堂中與諸生所談論者。百計醫治﹐卒難挽救﹐得年僅二十有九耳。當返寓時﹐家人赴校檢收雜物﹐於臥褥下得遺柬數紙﹐皆與家中人及師友訣別語。蓋臥病數日﹐卽已自知不起﹐殊異事也。吾母聞孫疾﹐輒不時垂問﹐余兄弟竟不敢以狀聞﹐而其婦率其兩女﹐先於辛亥之亂歸寧在籍﹐尙不知其病情﹐尢可痛已。因憶乙酉六月﹐侄生之初﹐余曾口占一絕志喜云「含飴頓慰髙堂望﹐玉樹庭前第一株﹔卻笑生期何太急﹐早儂一日慶懸弧。」﹝餘生辰爲二十二日﹐侄則二十一日﹐故云﹞。又侄十歲時﹐余取壽山石章一事﹐並媵以銀幣三元﹐爲生日之賜﹐署紅簽於封面曰「壽同金石﹐名繼錢陳﹝謂錢﹑陳繼昌﹐皆曾舉三元者﹞﹐千里家駒﹐相期遠到。」撫今思昔﹐不覺涕淚之交頤也﹝侄所著《芷詩文遺稿》爲同學諸友攜去﹐謀將付梓﹐聞之慰甚﹞。

湖南長沙關監督公廨﹐爲長寶鹽法道舊署。署之西南隅﹐有小園數畝﹐昔某觀察曾以補園名之。𨿽年久失修﹐而月榭風亭﹐足供宴坐。甲寅歲﹐余入湘司榷﹝時喪亂餘生﹐本無宦志﹐以見忮於夫己氏﹝上三字劉攺爲﹕梁燕孫﹞﹐謫我長沙﹐孑身遠行﹐良非得已﹞﹐春秋佳日﹐每集朋僚觴詠園中﹐公餘輒獨自撫松盤桓﹐頗覺地偏心遠﹐因戲擬爲八景﹐並各賦五言絕句一首﹐以志鴻雪因緣﹝八景者﹕一﹑畫閣飛觴﹐二﹑蕉軒話雨﹐三﹑西亭望嶽﹐四﹑東觀讀書﹐五﹑碧嶂煙蘿﹐六﹑雕欄紅藥﹐七﹑梧垣古碣﹐八﹑石徑幽篁﹞。

湘西常徳﹐夙稱八省通衢﹐光緒中曾擬辟爲商埠。乙卯春﹐中央復有人提議此事﹐檄余偕部員前往履勘。其城面臨沅江﹐沿城堤岸﹐寬僅三四丈﹐江水盛漲時﹐城不沒者三板﹐紳民恆深患之。城南十許裏﹐有善徳山﹐地勢頗廣﹐然中多隴畝﹐坎坷不平﹐建築商場﹐尢非易易。因就見聞所及﹐據實詳復﹐後亦未知部議如何也。顧善徳山風景殊佳﹐時值花朝﹐气淸天朗﹐余登山循視一周後﹐歸舟卽景成句云「仙源何用問漁翁﹝地距桃源洞約百里﹞﹐到此風光便不同﹔江柳色經新雨綠﹐野桃花似晚霞紅。云封古寺門深掩﹝山有乾明寺﹐甚幽寂﹞﹐水繞春畦路暗通。最愛茅亭臨眺處﹝亭曰楚望﹐在寺後叢木中﹞﹐亂帆如葉度長空。」詩中第四句﹐讀者大爲激賞﹐輒援崔黃葉﹑戴夕陽例﹐目余爲朱晚霞。

蒲畱仙《聊齋誌異》一書﹐膾炙人口久矣。其文筆固極典雅﹐至敍事則皆憑空結撰﹐卽人名地名﹐亦多有不足據者。乙卯冬﹐余自長沙調任宜昌﹐偶憶是書中《陳雲棲》一則﹐言眞生爲鄂之彜陵人﹐其父曾舉孝廉﹐雲棲所生子﹐後亦舉孝廉云云。因購得《宜昌府誌》檢之﹐則科第表內﹐自明及淸初﹐並無一眞氏。然恐眞生或系托名﹐復徧檢他姓﹐亦無祖孫舉孝廉者﹐乃知此條全屬虛構。一事如此﹐其他可類推矣。獨怪此老當日下筆時﹐不知何以弄此狡獪﹐無端指一地名﹐致二百餘年後﹐猶令好事如餘者﹐刻舟求劍﹐甘受其紿。每與同人言及﹐輒爲啞然。

宜昌關監督向無公署﹐近始以舊時學政試院攺建。余至時﹐工程甫畢﹐文場號捨﹐片瓦無存﹐入門後﹐惟新式髙樓一座而已。樓之上層西北隅﹐復別建一小閣﹐憑欄俯視﹐全城在目。樓下則爲空院﹐寬廣約數畝﹐余爲雜蒔花艸﹐並植柳十餘行﹐冀數年後使綠蔭夾道焉。樓之前檐﹐制額懸之﹐顏曰「气象萬千」﹐旁爲聯語云「自長沙郡移節而來﹐職掌三關﹝兼管沙市關及荊州常關﹞﹔問何由利振梯航﹐歡惇壇坫﹝監督兼宜昌﹑沙市兩地交涉員﹞﹔與攬勝樓望衡相峙﹝攬勝樓在城外東山寺﹐開窗東望﹐適與相對﹞﹐圖披八景﹝宜昌舊有八景之目﹞﹐且領取荊門山色﹐巴蜀江聲。」又於樓中另懸一聯云「其西南諸峯﹐林壑尢美﹐蔚然深秀﹔吾監撫之暇﹐琴樽間作﹐頗用娛情。」上聯用《醉翁亭記》語﹐下聯用《陳書。陸瑜傳》中語也﹝余在宜僅六七月﹐卽乞病回京。後聞其地爲駐兵要道﹐軍事疊起﹐竟不知此署情狀如何矣﹞。

西陵山在宜昌西門外﹐距城約十餘里﹐其地徧栽李樹﹐故花時遊人甚多。丙辰二月二十七日﹐余應李姚琴同年﹝稷勛﹞之招﹐晨餐後﹐與同地諸官紳聯鑣出郭。春寒乍斂﹐日澹雲輕﹐至則髙下數百樹花放正繁﹐素卉繽紛﹐漫山如雪﹐洵大觀也。乃入夜忽風雨大作﹐次日曉樓夢醒﹐尙聞窗外作瀟瀟聲﹐想一抹瓊林﹐摧殘殆盡﹐設遲日玩賞﹐祗余滿地落英矣。余因戲賦一絕寄姚琴云「雪蕊霜葩千萬枝﹐西陵山下賞春時﹔昨朝倘失詩人約﹐辜負名花總不知。」庚子拳匪之亂﹐吾邑徐小云大司馬用儀﹐以忤親貴意﹐竟致殺身。余目擊情形﹐復爲料理身後之事。今時隔十餘年矣﹐回首前塵﹐都如夢境﹐江樓夜坐﹐偶憶舊事﹐因縷述之如左﹕公與余誼屬中表﹝公之太夫人﹐與先大夫爲同曾祖姊弟﹐余之再從姑母也﹞﹐由舉人官刑部主事﹐考取軍機章京﹐氵存擢今職﹐加太子少保銜。居官四十餘年﹐奉職恪恭﹐惟以淸愼勤三字自勵﹐性和而介﹐門無雜賓。先是任總理各國事務大臣時﹐與外人交涉﹐遇有事理不平者﹐必反覆辯論無少屈﹐甚或拍案相爭﹝公嘗與余歷述數事﹐深致憤慨﹐乃知局外者動謂譯署之人﹐一昧遜順﹐眞耳食之談也﹞。

戊戌後﹐復以尙書兼充是職﹐駕輕就熟﹐因應裕如。庚子春夏間﹐有近畿不肖之徒﹐練習拳法﹐自稱有神術足避槍炮。王大臣中之昏憒剛愎者﹐對於外人素所仇視﹐聞之大喜﹐竟欲憑其勢力以禦外侮﹐遂召入京內﹐優加待遇﹐獎之曰義和團。自五月中旬在大柵欄一帶縱火﹐延燒市肆數百家﹐不聞朝旨加以懲辦﹐益目無官長﹐號召黨徒﹐挾刃通衢﹐橫行罔忌。未幾﹐遂有焚毀教堂﹑圍攻使館之舉。公以彼眾我寡﹐釁端不可輕開﹐至團民中半屬匪徒﹐所謂能避槍炮之說﹐尢不足信﹐屢於召對時剴切陳說﹐大拂當事者之意﹐銜之刺骨。由是乘機構陷﹐謂譯署各長官中﹐平時與外人交通者甚多﹐此輩皆爲漢姦﹐必盡殺之而後快。七月初三日﹐吾鄕許竹少宰﹝景澄﹞﹑袁爽秋太常﹝昶﹞﹐先以直言棄市。翌日﹐公致書先大夫﹐述及其兩媳及諸孫現已命三郎送回原籍﹐問我家行止如何﹐函後另一行雲﹕昨日之事﹐令人驚心動魄﹐可謂千古奇冤。先大夫閱畢﹐恐語涉激烈﹐當將末行割下焚之。嗣內城皆閉﹐消息隔絕。時我家寓上斜街﹐卽在宣武門側﹐至七月十七日午後﹐城門忽啟﹐路人傳言今日又出大差﹝都人以刑人爲差使﹞。是日微雨初霽﹐天色陰慘﹐申酉之交﹐有拳匪及步軍蜂擁囚車數輛而出。余立道旁觀看﹐亦不知車中爲何許人﹐因亟命僕人至菜市探訪之。迨日晡歸報﹐則公與立尙書山﹑聯閣學元﹐同時授首矣﹝時邸抄已停發﹐此日上諭中列何罪狀﹐竟無知者﹞。向來受刑者﹐必有家屬隨往﹐卽時棺殮﹐聞立﹑聯二家均已有人收屍而去。公被逮之頃﹐其邸第卽爲拳匪搶掠一空﹐家人星散﹐無一從者。而大僚收殮時﹐先須將首級縫上﹐劊手例乞賞資﹐輒視其人之身家以定數目﹐是日問價﹐竟索四百金。

彼時公家旣無人過問﹐而自前門外街市被焚後﹐鑪房銀號﹐盡皆歇業﹐倉猝間亦何從借貸﹖不得已﹐姑命僕人購大冰數塊﹐分置屍側以防腐爛﹐並屬劊手在旁看守﹐謂公家得信後﹐必有人攜資前來料理﹝時有江西人某姓﹐謂是公之戚誼﹐亦來場探視﹐因卽乞其幫同照看﹞。時津沽早失﹐聯軍已進逼近畿﹐而提督董福祥之兵﹐復以需索車輛爲名﹐輒闖入人家肆擾﹐居民薄暮卽相率閉戶﹐路少行人。是晚﹐余家中人繞室彷徨﹐寢食俱廢﹐蓋以公屍方在暴露中﹐而環顧時勢﹐殆哉岌岌﹐指日聯軍壓境﹐正不知情狀如何耳。次日天甫曉﹐卽與吾兄旭辰走訪錢幹臣比部﹝能訓﹞﹐邀其同至賈家胡同周鏡漁駕部﹝儒臣﹞家中﹐喚之使起﹝鏡漁爲公之婿﹞。值公之內侄查慕周大令﹝維楨﹞亦至﹐因相與商榷﹐由慕周向其友某軍官處﹐假得朱提四百兩﹝系新領餉銀﹐爲五十兩大寶八枚﹞﹐一面分頭購置棺木衣衾﹐一面復與劊手磋商再四。日已近午﹐始允爲百金﹝時有公家舊婢﹐與其夫聞信而至﹐其夫亦拳匪裝束﹐謂此事由渠經手﹐必可讓價。當以事已就緒婉謝之﹐詎其夫遽怒目相向﹐詰問此事何人管理﹐旋經旁人勸解﹐始悻悻而去。噫﹗爾時情形甚險﹐蓋稍拂其意﹐便可橫加蜚語﹐拘入莊王府矣﹞﹐因亟裝裹入木﹐旋送至吾浙廣誼園停放﹐僅市紙錢數陌﹐沿途焚化而去。嗚呼慘矣﹝歸寓後﹐適公家司閽老僕王某﹐奉查夫人命﹐攜公平時所禦翎頂數事﹐送至余家﹐以備殮時應用﹐然已不及矣﹞﹗迨李文忠入都﹐詢及徐許袁三公後事﹐時徐次舟觀察﹝賡陛﹞在文忠幕﹐備陳顚末。因奉命交餘三百金﹐葺治三公棺槨﹝因訛傳許公柩有罅漏處﹐其實非也﹞當撥款分致毓臣﹝公之次子士鐘﹞﹑雪梅﹝許公子燮鈞﹞﹑仲默﹝袁公子允肅﹞等﹐各於靈柩更番加漆﹝徐公之柩﹐先已屬江西某君隨時往視﹐施漆多次矣﹞。次年三月間﹐謹於妙光閣設位﹐邀集全浙同鄕及三公知交﹐前往祭奠﹝用賬一冊﹐今尙存余處﹞。後毓臣等扶柩回籍﹐乃以鼓樂儀仗﹐送至通州﹐攺由船隻運津南返。當出殯日﹐復在虎坊橋東設棚路祭﹐各國公使咸來弔唁﹐文忠特派蔭午樓副都統﹝昌﹞在棚招待。於時觀者塞途﹐余尙聞人叢中有人聚語曰「照此情形觀之﹐豈非眞正二毛子乎﹗」﹝都人以與洋人接近﹐或入其教者﹐爲二毛子﹞。嗟乎﹗是非不明﹐至於此極﹐可恨亦復可笑。事後﹐余將用款所剩數十金﹐交由徐觀察繳還文忠﹐遂告結束。嗚呼﹗公赴難時﹐年已七十有五﹐一生謹愼﹐遭此奇冤﹐天道尙可問哉﹖然徙薪曲突﹐早燭幾先﹐耿耿忠忱﹐不久卽蒙昭雪﹔易名之典﹐媲美沈﹝靑霞﹞楊﹝椒山﹞﹐浩气英風﹐允足同垂千古矣。

又按是時人心惶惶﹐各曹司中乞假出京者甚眾。一日相國徐蔭軒師忽命駕到閣﹐於署中人員逐一點名畢﹐聲言此後如再有請假者﹐所有以前舊資﹐盡行扣除﹐詞色甚厲。公於兵部人員﹐則任其來去﹐毫不苛求﹐謂時勢如斯﹐斷無彊迫畱京置之危地之理﹝六月間﹐公來寓省視先大夫﹐余侍坐在側﹐實親聞此言﹞。彼此相較﹐其心地之明昧﹐度量之廣狹﹐相去爲何如耶﹗錢塘梁應來《兩般秋雨庵隨筆》曾言酒令一則﹐系舉一古人姓名﹐而其字須《四書》中止一見者﹐如範蠡﹑曹植之類云云。按此等字﹐臨時猝難記憶。余嘗於《四書》中細檢一過﹐其一見者﹐凡六百字﹐玆備記於此。

海寧蔣生沐先生光煦﹐居邑之硤石鎭﹐性好藏書﹐道咸間曾輯刻《別下齋叢書》二十八種﹑《涉聞梓舊》二十五種﹐頗爲藝林稱重。惟齋名別下﹐莫得其解。嘗以詢之先生後裔﹐亦無人能舉其出處者。偶讀王伯厚《困學紀聞》﹐見卷首有深寧叟自題韻語凡八句﹐內云﹕困而學之﹐庶自別於下民。乃悟別下二字﹐其義如是﹐蔣氏蓋本此語以名齋耳。按先輩堂室之名﹐往往有用典極晦者﹐玆復略舉所知數事﹐志其出處﹐以免遺忘﹝凡兩字相聯屬﹐有韻書可檢者﹐不錄﹞。如汪晉賢郎中森之裘杼樓﹝按杼當作於﹞﹐見《韓詩外傳》﹝卷九﹕君子之居也﹐綏如安裘﹐晏如覆於﹞﹔陳恪勤鵬年之道榮堂﹐見《管子》﹝《戒篇》﹕公亦固情謹聲以嚴尊生﹐此謂道之榮﹞﹔金雨叔侍郎之靜廉齋﹐見《陰符經》﹝至樂性余﹐至靜性廉。按金公有詩云「靜廉摹拓本﹐朱子畱手迹。」是二字但取文公石刻耳﹐然文公書此﹐必有所本﹐姑志此以待考定﹞﹔姚姜塢編修範之援鶉堂﹐見揚子《法言》﹝《寡見篇》﹕春木之﹛艸屯﹜兮﹐援我手之鶉兮﹞﹔徐位山檢討文靖之志寧堂﹐見《尙書》﹝《旅獒篇》﹕志以道寧﹐言以道接﹞﹔翁覃溪閣學方綱之復初齋﹐見《莊子》﹝《繕性篇》﹕繕性於俗學﹐以求復其初﹞﹔錢竹汀少詹大昕之潛研堂﹐見《後漢書。班固傳》﹝固以父彪所續前史未詳﹐乃潛精研思﹐欲就其業﹞﹔姚姬傳郎中鼐之惜抱軒﹐見《陶淵明集》﹝《飲酒詩》﹕若不委窮達﹐素抱深可惜﹞﹔蔣礪堂相國攸之繩齋﹐見《荀子》﹝《非相篇》﹕故君子之度已則以繩﹐接人則用。楊亻京注曰﹕曳當爲﹐﹐楫也。韓侍郎云﹕者檠也﹐正弓弩之器也﹞﹔顧千里文學廣圻之思適齋﹐見《北齊書。邢邵傳》﹝且誤書思之﹐更是一適﹞。張叔未解元廷濟之淸儀閣﹐見《周易注》﹝《漸上九》﹕鴻漸於逵﹐其羽可用爲儀吉。王弼注曰﹕進處髙﹐不累於位﹐峨峨淸遠﹐儀可貴也﹞﹔劉簾訪觀察衡之六九軒﹐見《周禮》﹝《地官。保氏》﹕養國子以道﹐教以六藝﹐五曰六書﹐六曰九數﹞﹔李申耆大令兆洛之養一齋﹐見《莊子》﹝《徐無鬼篇》﹕天地之養也一﹞﹔姚石甫廉訪瑩之中復堂﹐見《周易》﹝《復六四》﹕中行獨復﹐以承道也﹞﹔陸費春帆中丞泉之眞息齋﹐見《莊子》﹝《大宗師篇》﹕其息深深﹐眞人之息以踵﹞﹔徐辛庵侍郎士芬之漱芳閣﹐見《陸士衡集》﹝《文賦》﹕傾羣言之瀝液﹐漱六藝之芳潤﹞﹔魏默深刺史源之古微堂﹐見陸龜蒙《笠澤叢書》﹝《復友人論文書》﹕子近於經﹐經語古而微﹐史近書﹐書語直而淺﹞﹔陳珊士員外壽祺之纂喜堂﹐見《隋書。經籍志》﹝《小學類》三蒼注﹕李斯作《蒼頡篇》﹐揚雄作《訓纂篇》﹐賈魴作《滂喜篇》故曰「三蒼」﹞﹔孫子授侍郎詒經之﹤戚頁﹥欹堂﹐見揚子《法言》﹝《重黎篇》﹕或問持滿﹐曰﹤戚頁﹥。李軌注曰﹕﹤戚頁﹥﹐欹器﹞﹔王壬秋檢討運之湘綺樓﹐見唐劉滄詩﹝《懷友人詩》﹕湘岸風來吹綠綺﹞。

此外若徐健庵尙書乾學之傳是樓﹐則以樓中藏書甚富﹐嘗指書詔其子曰「吾何以傳汝曹戰﹖所傳者惟是矣。」蔡文勤世遠之二希堂﹐則謂學問未敢望朱文公﹐庶幾其眞希元乎﹖事業未敢望諸葛武侯﹐庶幾其範希文乎﹖王述庵侍郎昶之春融堂﹐則以乞休時方值歲寒﹐髙宗有來歲春融回籍之諭。沈文恪初之蘭韻堂﹐則謂三歲識字﹐卽辧四聲﹐稍長﹐知五七言句法。外祖喜曰「花之品﹐蘭爲貴﹐蘭以韻勝﹐汝當以蘭韻名其堂。」季文敏芝昌之丹魁堂﹐則以翰林散館﹐名列第一﹐宣宗特禦丹毫﹐書魁字於捲面。兪蔭甫編修樾之春在堂﹐則以館選時﹐詩中有「花落春仍在」句﹐爲閱卷大臣曾公國藩所激賞。是皆因事立名﹐非援引古義者也。今並志之。

北人無入音﹐故於入聲諸字﹐讀之均在平去之間﹐然分析較精。如菊覺角﹑谷閣郭﹑卜剝北﹐綠錄落﹑欲樂役﹑室率色﹑日實入﹑百不缽﹑腳戛甲等字﹐南人讀之無甚區別者﹐北音則顯然不同﹝卽平聲中知之﹑眞遵﹑惇登﹑貓毛諸字﹐音亦互異﹞。頤亦有南音異讀﹐而北音轉陟混同者﹐則怡宜﹑魚虞﹐鹽嚴﹑中仲﹑帶代﹑葉業之類是也。至上去聲中頗有數字﹐則無論南北﹐往往讀時易於混淆﹐如奴婢之婢﹐視聽之視﹐年紀之紀﹐技藝之技﹐鄙夫之鄙﹐似續之似﹐俟命之俟﹐堂陛之陛﹐危殆之殆﹐南匯之匯﹐惲姓之惲﹐誕降之誕﹐纂輯之纂﹐篆隸之篆﹐踐履之踐﹐億兆之兆﹐境界之境﹐馳騁之騁﹐夫婦之婦﹐休咎之咎﹐塵垢之垢﹐朽腐之朽﹐良莠之莠﹐本皆上聲﹐今多作去聲讀。統系之統﹐嫁娶之娶﹐忤逆之忤﹐屢省之屢﹐輔佐之佐﹐采訪之訪﹐歌詠之詠﹐本皆去聲﹐今多作上聲讀。又如重吐怒遞在近忿飯算但棧遣選餞禱燥掃坐夏養兩醒走守右後扣壽飲甚等字﹐均有上去兩聲﹐而其中若重字﹝上輕重﹐去鄭重﹞﹑近字﹝上遠近﹐去暱近﹞﹑遣字﹝上發遣﹐去遣車﹞﹑坐字﹝上坐立﹐去緣坐﹞﹑夏字﹝上華夏﹐去春夏﹞﹑養字﹝上養气﹐去供養﹞﹑兩字﹝上兩三﹐去車兩﹞﹑守字﹝上操守﹐去太守﹞﹑右字﹝上左右﹐去同佑﹞。音義亦復不同﹐然今人於重近忿棧選禱掃坐養兩醒走守後飲諸字﹐則止讀上聲﹐吐怒遞在飯算但遣餞燥夏右扣壽甚諸字﹐則止讀去聲矣﹝《佩文韻府》於旱韻但字注云﹕又翰韻﹐於皓韻。燥字注云﹕又號韻。然翰號二韻中﹐並無但字﹑燥字﹞。

本朝得謚諸臣﹐經禮部奏請﹐奉旨允準後﹐行知內閣擬謚﹐其事向由漢侍讀司之。同治中﹐鮑子年先生﹝康﹞因輯爲《皇朝謚法考》一書﹐嗣承事者相繼增修﹐綿延弗絕﹐第刊補不易﹐故有攺爲編年者。至光緒戊戌﹑己亥間﹐楊珍林前輩﹝樹﹞以原書體例﹐前後未能畫一﹐乃仿史表之例﹐以朝代爲經﹐謚號爲緯﹐重加排比﹐成《皇朝謚法表》十卷﹐曾屬余爲之校訂﹝以成書頗速﹐其中有未及校正處﹞。編寫甫竟﹐出守蒲州﹐幸得劉曉山前輩﹝振鏞﹞集貲刻行﹐始免散佚﹐惟所載僅至光緒二十八年春夏間止。後聞顧瓣香前輩﹝芳﹞曾爲修補﹐然未知已刻入原表否﹖玆自光緒二十八年以迄宣統三年季冬﹐所有得謚之人﹐就所知者匯記於此﹐用備一代之掌故焉。

光緒朝﹝謚字仍依原表次第﹐惟原表所無者補之﹞﹕親郡王中謚愼者﹐襲定郡王溥煦。文臣中謚文忠者﹐文華殿大學士贈一等男榮祿。謚文恪者﹐文淵閣大學士崇禮﹑體仁閣大學士宗室敬信。謚文愼者﹐東閣大學士裕徳﹐都察院都禦史陸寶忠。謚文勤者﹐兩廣總督譚鐘麟﹑武英殿大學士王文韶。謚文達者﹐郵傳部尙書張百熙﹑文淵閣大學士宗室昆岡。謚忠誠者﹐兩江總督贈一等男劉坤一。謚忠湣者﹐安徽巡撫恩銘。謚惠肅者﹐署貴州巡撫前雲貴總督張亮基﹝追謚﹞謚勤恪者﹐署兩江總督江西巡撫李興銳。謚勤肅者﹐兩廣總督陶模。武臣中謚忠武者﹐直隸提督馬玉昆。謚忠靖者﹐吉林將軍長順。謚武勤者﹐成都將軍綽哈布。謚勇毅者﹐貴州提督馮子材﹐謚壯武者﹐南提督夏辛酉。謚壯勤者﹐貴州提督蔣宗漢。謚威介者﹐江寧將軍丰紳﹝按丰紳原謚靖果﹐因事追削﹐已見原表﹐後仍蒙予謚﹐乃攺謚威介﹐此爲舊例所未見者﹞。謚義烈者﹐鑲白旗漢軍副都統慶恆﹝追謚﹞謚勤勇者﹐喀什噶爾提督余虎恩。

宣統朝﹕親郡王中謚順者﹐襲克勤郡王崧傑。文臣中謚文正者﹐武英殿大學士孫家鼐。謚文誠者﹐協辦大學士尙書戴鴻慈。謚文烈者﹐山西巡撫陸鐘琦。謚文敬者﹐直隸總督楊士驤。謚文莊者﹐四川總督劉秉璋﹝追謚﹞謚文端者﹐東閣大學士鹿傳霖。謚文肅者﹐吏部左侍郎許景澄﹝追謚﹞。謚文節者﹐翰林院侍講贈三品京堂陸光熙。謚文直者﹐內閣學士兼禮部侍郎銜聯元﹝追謚﹞謚文襄者﹐體仁閣大學士張之洞。謚文敏者﹐廣東巡撫許振﹝追謚﹞謚忠惠者﹐河南候補知府端錦。謚忠節者﹐太常寺卿袁昶﹝追謚﹞﹑閩浙總督松壽。謚忠貞者﹐戶部尙書立山﹝追謚﹞。謚忠敏者﹐署四川總督端方。謚忠湣者﹐兵部尙書徐用儀﹝追謚﹞﹑調補甘肅布政使南布政使贈巡撫世增﹑江西巡撫馮汝癸。謚恭勤者﹐工部尙書錢應溥﹝追謚﹞謚勤恪者﹐禮部尙書葛寶華。武臣中謚文肅者﹐吉林將軍銘安。謚文貞者﹐伊犁將軍志銳。謚忠壯者﹐陸軍第十九鎭統制官贈副都統鐘麟同﹑廣東潮州鎭總兵趙國賢。謚忠肅者﹐福州將軍朴壽。謚勇恪者﹐湖北提督夏毓秀。謚壯節者﹐荊州左翼副都統恆齡。謚果肅者﹐四川提督馬維騏﹑廣東水師提督曹克忠﹝追謚﹞。謚恪湣者﹐署廣州將軍廣州滿洲副都統孚琦。謚勤節者﹐廣州將軍鳳山﹝劉補﹕謚壯勤者長江提督程文炳﹞。按宣統辛亥以後﹐凡得謚及追謚者﹐頗不乏人﹐以聞見未詳﹐未敢率載﹐容俟搜訪﹐補入斯編。

本朝易名之典﹐凡非翰林授職者﹐除大學士外﹐槪不謚文﹝間有予謚者﹐悉出特旨﹐凡官大學士者﹐入閣時﹐並須至翰林院到任﹐故皆得謚文﹞﹐按諸謚皆論其徳性才猷﹐而此獨以出身爲限者﹐蓋文之取義甚廣﹐士大夫皆得用之﹐故定厥範圍﹐使司謚者無可贍徇耳。考文爲美謚﹐古時卽重視之﹐如子貢問孔文子何以謂文﹐子曰「敏而好學﹐不恥下問﹐是以謂文。」又公叔文子與其家臣亻巽同升諸公﹐子曰「可以爲文矣。」聖門師弟﹐特於當時得謚之人﹐加以評論﹐其爲重視可知。

余生平專嗜舊籍古錢﹐於書畫不甚畱意﹐惟遇有冊頁卷子﹐經名手多人題跋者﹐亦不惜以重價收之﹐以一卷中備有眾長﹐非零縑片楮比也﹐然所得殊少。玆於舊藏數圖﹐各考其畫者﹑書者﹑題者姓氏仕籍﹐匯記於此﹐以存大略﹝略以題圖時年月先後爲次﹞。

一﹑《松風管弦圖》。圖爲十六世族祖笠亭公所藏﹝公名琰﹐字桐川﹐自號樊桐山人﹐乾隆丙戌進士﹐官直隸阜平縣知縣﹞﹐畫者沈宗騫﹝字芥舟﹐浙江歸安人﹐諸生﹞﹐乾隆戊子冬﹐沈君爲公寫小像﹐至乙未六月﹐公自爲補景﹐立於萬松深處。引云東逸史詩句﹐以松風管弦名圖﹐引首隸書五大字﹐書者徐堅﹝字孝先﹐江蘇吳縣人﹞。題者﹕陳焯﹝字﹝C043﹞軒﹐號映之﹐浙江烏程人﹐廩貢生﹐官鎭海縣訓導。集《蘭亭序》四言八韻﹞﹑沈初﹝字云椒﹐浙江平湖人﹐乾隆癸未榜眼﹐由編修官至戶部尙書﹐謚文恪。七絕五首﹞﹑宋葆淳﹝字芝山﹐山西安邑人﹐乾隆癸卯舉人﹐官解州學正。七古一首﹞﹑徐天柱﹝字擎士﹐號西灣﹐浙江徳淸人﹐乾隆己丑榜眼﹐官編修。七律四首﹞﹑張書勛﹝字酉峯﹐江蘇吳縣人﹐乾隆丙戌狀元﹐由修撰官至中允。七古一首﹞﹑王學氵亭﹝字莘園﹐浙江錢塘人﹐乾隆丙戌進士﹐官四川大邑縣知縣。水龍吟詞一首﹞﹑潘庭筠﹝字徳園﹐浙江錢塘人﹐乾隆戊戌進士﹐由編修官至陜西道監察禦史。五古一首﹞﹑汪永錫﹝字曉園﹐浙江錢塘人﹐乾隆甲戌傳臚﹐由編修官至內閣學士。七古一首﹞﹑陸費墀﹝字丹叔﹐浙江桐鄕人﹐乾隆丙戌傳臚﹐由編修官至禮部侍郎。七古一首﹞﹑陳樽﹝字古衡﹐號酌翁﹐浙江海鹽人﹐乾隆丙戌進士﹐官四川新津縣知縣。五古一首﹞﹑董襄﹝字濟泉﹐號苕庵﹐浙江烏程人﹐嘉慶丁卯舉人。五律二首﹞﹑公卒後﹝按公卒於阜平縣署﹐在乾隆四十五年﹐時年六十有八﹞﹐其子靑逵族祖﹝按靑逵公名春暹﹐國子監生﹞。於嘉慶中﹐以遺像乞人補題﹐題者錢大昕﹝號曉徵﹐號竹汀﹐江蘇嘉定人﹐乾隆甲戌進士﹐由編修官至少詹事。五律一首﹞﹑徐大榕﹝字惕庵﹐江蘇武進人﹐乾隆壬辰進士﹐由戶部主事官至山東濟南府知府。七古一首﹞﹑唐仲冕﹝字六枳﹐號陶山﹐湖南善化人﹐乾隆癸丑進士﹐由江蘇知縣官至陜西布政使。七古一首﹞﹑王循﹝字北谷﹐湖北石首人﹐仕履未詳。七古一首﹞。

一﹑《小桐溪山館圖》。圖爲吳免牀先生所藏﹝兔牀名騫﹐字槎客﹐浙江海寧人﹐貢生﹐居邑之新倉裏﹐爲余母吳太夫人之曾叔祖也﹞。畫者宋葆淳﹝見《松風管弦圖》。按宋君爲乾隆癸卯舉人﹐作圖時尙未登鄕薦﹐故《拜經樓集》中賦詩紀事﹐稱爲明經﹞﹐乾隆庚子七月﹐宋君遊桐溪﹐訪先生幹山館﹐爲寫此圖。引首隸書五大字﹐書者陸紹曾﹝字貫夫﹐號白齋﹐江蘇人﹞。題者﹕秦瀛﹝字淩滄﹐號小峴﹐江蘇無錫人﹐乾隆甲午舉人﹐由內閣中書官至刑部侍郎。五律一首﹞﹑萬之蘅﹝字爲﹐號香南﹐江蘇荊溪人﹐諸生﹐著有《小蘭山房集》。

凡未仕者﹐及未登科第者﹐則記其著作以資考證﹐後仿此。五律二首﹞﹑朱方藹﹝字吉人﹐浙江桐鄕人﹐貢生﹐著有《春橋艸堂詩集》。七絕四首﹞﹑範廷甫﹝字聽謨﹐號鑑湖﹐浙江錢塘人﹐諸生。七絕四首﹞﹑朱文藻﹝字映ぞ﹐號朗齋﹐浙江仁和人﹐諸生﹐著有《碧溪艸堂詩集》。五古一首﹞﹑方薰﹝字蘭坻﹐浙江石門人﹐著有《山靜居詩稿》。七律一首﹞﹑金徳輿﹝字鄂巖﹐浙江桐鄕人﹐官刑部主事。七律一首﹞﹑陳焯﹝見《松風管弦圖》。五律二首﹞﹑程瑤田﹝字易疇﹐安徽歙縣人﹐乾隆庚寅舉人﹐官江蘇嘉定縣教諭﹐嘉慶元年舉孝廉方正。七律一首﹞﹑吳東發﹝字侃叔﹐浙江海鹽人﹐歲貢生﹐著有《羣經字考》。四言八句三章﹞﹑吳翌鳳﹝字枚庵﹐江蘇吳縣人﹐諸生﹐著有《梅村詩集箋注》。七絕四首﹞﹑陳若蓮﹝字問渠﹐浙江海寧人﹐諸生﹐著有《研云文集》《香楞居詩艸》。

七古一首﹐又五絕六首﹞﹑唐仲冕﹝見《松風管弦圖》。五古二首﹞﹑楊復吉﹝字列歐﹐號慧樓﹐江蘇吳江人﹐乾隆壬辰進士﹐歸班候選知縣。七律一首﹞﹑陳﹝字簡莊﹐號仲魚﹐浙江海寧人﹐嘉慶元年舉孝廉方正﹐戊午舉人。五律一首﹞﹑梁同書﹝字山舟﹐浙江錢塘人﹐乾隆壬申進士﹐由編修官至侍講﹐嘉慶丁卯重宴鹿鳴﹐加侍講學士銜。七絕二首﹞﹑查揆﹝字梅史﹐浙江海寧人﹐嘉慶甲子舉人﹐由直隸知縣官至順天薊州知州。七絕四首﹞﹑邵志純﹝字右庵﹐浙江仁和人﹐嘉慶元年舉孝廉方正。五律一首﹞﹑吳震金﹝字東白﹐����人。七絕四首﹞﹑張衢﹝字霽靑﹐江蘇荊溪人﹐貢生﹐著有《裏氵堂集》。七絕二首﹞﹑黃中理﹝字奕淸﹐號梧崖﹐江蘇荊溪人﹐諸生。七古一首﹞﹑陳經﹝字景辰﹐號春浦﹐江蘇荊溪人﹐諸生。五古一首﹞﹑潘允﹝字迂云﹐江蘇宜興人。浣溪沙詞一首﹞﹑任安上﹝字澧堂﹐江蘇宜興人﹐諸生。六言絕二首﹞﹑陶源﹝字��﹐江蘇荊溪人。七律一首﹞﹑周迪﹝字藕塘﹐江蘇宜興人。玉梅令詞一首﹞﹑汪淮﹝字小海﹐浙江桐鄕人﹐貢生﹐著有《小海自定詩》。七古一首﹞﹑兪思謙﹝字潛山﹐浙江海寧人﹐著有《姑射山人詩鈔》。七絕四首﹞﹑儲成章﹝字靜齋﹐江蘇宜興人。七絕二首﹞陳廣寧﹝字靜侯﹐浙江山陰人﹐由云騎尉世職官至南騰越鎭總兵。五古一首﹞﹑朱麟徵﹝字蔚齋﹐江蘇宜興人﹐官浙江石門縣知縣。七古一首﹞﹑申澤溥﹝字蕉庵﹐江蘇宜興人。憶余杭詞一首﹞﹑吳蘅章﹝字菊畦﹐江蘇宜興人﹐僅書觀款﹞﹑陳均﹝字受笙﹐浙江海寧人﹐嘉慶庚午舉人。七律一首﹞。

一﹑《紅豆山齋藏書圖》。圖爲劉春禧先生所藏﹝春禧名康﹐字子壽﹐湖南寧鄕人﹐諸生﹞﹐原作冊頁式﹐爲徧徵題詠計﹐分繪兩圖。余得時﹐楮頁已多黴爛﹐因擇其完善者﹐合裝之成一長卷。按第一圖作於道光丁酉﹐畫者邵梅臣﹝字香伯﹐浙江烏程人﹐著有《畫耕偶錄》﹞。引首行書七大字﹐書者何紹基﹝字子貞﹐湖南道州人﹐道光丙申進士﹐官編修﹞。題者劉亮﹝字海伯﹐湖南寧鄕人。四六序一首﹞﹑宋翔鳳﹝字於庭﹑江蘇長洲人﹐嘉慶庚申舉人﹐官湖南新寧縣知縣﹐咸豐己未重宴鹿鳴﹐加知府銜。五古一首﹞﹑何紹基﹝仕履見上。七古一首。

按葉太史昌熾所著《藏書紀事詩》第六卷

中詠劉君事﹐卽引此詩﹞﹑郭世閶﹝字砥瀾﹐江西湖口人﹐道光癸未進士﹐官湖南攸縣知縣。七古一首﹞﹑沈道寬﹝字栗仲﹐順天大興人﹐嘉慶庚辰進士﹐官湖南桃源縣知縣。洞仙歌詞一首﹞﹑劉基定﹝字子復﹐湖南寧鄕人﹐貢生﹐著有《晚翠閣文集》《復園詩集》。五古一首﹞﹑徐受﹝字海宗﹐湖南湘陰人﹐諸生﹐著有《黃葉艸堂詩集》。七古一首﹞﹑譚溥﹝字荔仙﹐湖南湘潭人﹐著有《四照堂詩集》。七古一首﹞﹑楊季鸞﹝字紫卿﹐湖南寧鄕人﹐咸豐元年舉孝廉方正﹐著有《春星閣詩鈔》。七絕四首﹞﹑張培仁﹝字少伯﹐廣西賀縣人﹐道光丁未進士﹐官湖南湘鄕縣知縣。五律四首﹞﹑陳三立﹝字伯嚴﹐江西義寧人﹐光緒壬辰進士﹐官吏部主事。五律二首﹞﹑王運﹝字壬秋﹐湖南湘潭人﹐咸豐丁巳補行壬子乙卯舉人﹐光緒戊申特授翰林院檢討。七古一首﹞。第二圖作於道光癸卯﹐畫者陳大椿﹝字茹華﹐順天大興人﹐畫有兩圖﹞。引首行書七大字﹐書者萬貢珍﹝字荔門﹐江蘇宜興人﹐道光癸未進士﹐由庶吉士攺戶部主事﹐官至湖南布政使﹐內調大理寺卿﹞。題者羅繞典﹝字蘇溪﹐湖南安化人﹐道光己丑進士﹐由編修官至雲貴總督﹐謚文僖。七律二首﹞﹑李星沅﹝字石梧﹐湖南湘陰人﹐道光壬辰進士﹐由編修官至兩江總督﹐謚文恭。七律一首﹞﹑鄧庭楠﹝字云喬﹐湖南益陽人﹐道光甲午解元﹐官桂陽州學正。七古一首﹞﹑熊少牧﹝字雨臚﹐湖南長沙人﹐道光乙未舉人﹐官藍山縣訓導。﹝上五字劉攺爲﹕候選內閣中書﹞五古一首﹞﹑劉代英﹝字勵卿﹐湖南寧鄕人﹐道光己酉舉人﹐官貴州普安縣知縣。七古一首﹞﹑郭昆燾﹝字意城﹐湖南湘陰人﹐道光甲辰舉人﹐候補四品京堂。七絕三首﹞﹑李星漁﹝字觀香﹐湖南湘陰人﹐諸生﹐著有《觀香室詩集》。七古一首﹞﹑�瀑﹝字界靑﹐其姓未書﹐仕履無考。七絕三首﹞﹑楊恩壽﹝字蓬海﹐湖南長沙人﹐同治庚午舉人﹐官湖北候補道。七古一首﹞﹑張邵�﹝名之下一字不晰﹐字寄農﹐仕履無考。七古一首﹞。

●卷五

編纂前人書籍目錄或人物列傳﹐以及選輯詩文總集﹐其排比之先後﹐除科目中人﹐例以科分爲序外﹐余若生監布衣之屬﹐操觚家每不屑詳加研究﹐往往任意位置﹐亂雜無章﹐𨿽略以時代相分﹐而依稀恍惚﹐殊無確定標準﹝如國初諸人﹐或入明末﹐或入順治﹑康熙中﹐頗不一致﹞﹐致先後間顚倒者多矣。余於此事深用﹐至爲注意﹐凡所排纂﹐必考其人所生之歲﹐而以年在三旬時﹐爲編次之標準。蓋出身科甲者﹐𨿽早達晚遇﹐各有不同﹐然大致以三旬左右最居多數﹐且亦最爲適中﹝孔子言三十而立﹐《禮》云三十曰壯﹐知成名立業﹐正在斯時﹞。

故餘人亦當以此時年度﹐與科目中人較量排列﹝如生於甲子歲者﹐則列於甲午科之前﹞﹔準是以定﹐則行輩之後先﹐必不致大相出入﹐而於各人生平之經歷﹐凡知交酬答﹐時事見聞﹐更有可以互相印證者。古稱尙友﹐要以知人論世爲先﹐爰本夙昔所主張者﹐聊志於此﹐用貢一得之愚。世之究心文獻﹑實事求是者﹐或亦不遽傖我也﹝按生年每有無可考者﹐然旣有著作傳世﹐或名列人物傳中﹐則其生平事迹﹐他人書中必多稱述﹐旁參博考﹐當可因緣而得其年齡之大略也。又按以科分爲序﹐亦時多窒礙﹐蓋有子弟先於父兄者﹐然究屬少數。此則編次時宜酌量變通矣﹞。

古人注書﹐往往有彼此不同者。如《論語》作者七人﹐包咸注﹐則爲長沮﹑桀溺﹑丈人﹑石門﹑荷蕢﹑儀封人﹑楚狂接輿﹔王弼注﹐則爲伯夷﹑叔齊﹑虞仲﹑夷逸﹑朱張﹑柳下惠﹑少連。班固《西都賦》﹕七相五公。其五公姓名﹐《文選》李善注﹐則爲禦史大夫張湯﹑杜周﹑前將軍蕭望之﹑右將軍馮奉世﹑大將軍史丹﹔《後漢書》李賢注﹐則爲太尉田﹑大司馬張安世﹑大司空朱博﹑大司徒平晏﹑大司馬韋賢是也﹝按韋賢已見李注七相之中﹐似不應重出﹞。至以一人所注而前後互異者﹐如先文公於《論語》「夫子之墻數仞」﹐注云﹕七尺曰仞﹔於《孟子》「掘井九軔」﹐則注云﹕八尺曰軔﹐曾爲毛奇齡所譏﹝按七尺曰仞﹐據包咸注﹔八尺曰軔﹐據趙岐注。實各有所本也﹞。然如髙誘於《呂氏春秋。似順論。分職篇》「武王之佐五人」﹐注云﹕周公旦﹑召公﹑太公望﹑畢公髙﹑蘇公忿生﹔而於《淮南子。道應訓》「武王之佐五人」﹐則注云﹕周公﹑召公﹑太公﹑畢公﹑毛公﹔又《呂氏春秋。恃君覽。知分篇》「有兩蛟夾繞其船」﹐注云﹕魚滿二千斤爲蛟﹔而於《淮南子。道應訓》「兩蛟夾繞其船」﹐則注云﹕蛟﹐龍屬也﹐魚滿二千五百斤﹝按兩書中髙注不同者﹐尙不止此﹐姑舉二條以槪其餘﹞。

卽《淮南子》一書中﹐髙氏於《ㄈ眞訓》「鏤之以剞屈刂」﹐注云﹕剞﹐巧工鉤刀也﹔屈刂者﹐規度刺畫墨邊箋也。而於《本經訓》「無所錯其剞屈刂削鋸」﹐則注云﹕剞﹐巧刺畫盡頭黑邊箋也﹔屈刂﹐鋸尺削兩刃句刀也。是一人所注﹐前後兩歧﹐漢儒卽有先例﹐乃奇齡獨視若無睹﹐何耶﹖《淮南子》一書﹐素鮮佳刻。自乾隆戊申﹐武進莊伯鴻﹝逵吉﹞取道藏本﹐經錢獻之﹝坫﹞所校訂者﹐覆加參考﹐刊於其父咸寧署中﹐由是此書遂稱完善矣。顧原書本集眾手而成﹐與《呂氏春秋》體例最近﹐其中議論﹐多采輯周秦諸子之語﹐惜髙誘注解﹐僅箋釋意義故實﹐而於引用前人舊說﹐俱未證明。竊意欲治此書﹐應仿李善注《選》之例﹐凡古事古語﹐引自某書者﹐爲之分別段落﹐一一標注所出﹐庶全書二十訓內﹝其末捲要略﹐實總序也﹞﹐何者爲新纂﹐何者爲舊聞﹐俾讀者得以開卷然﹐不致目迷五色。其裨益後學﹐似較之髙氏所注﹐莊氏所校者﹐當尢爲有功云﹝孫頤谷侍禦志祖著有《家語疏證》﹐於今本《孔子家語》爲王肅所僞撰者﹐其襲用經子諸書﹐皆竟委窮原﹐一一證明所出﹐其法最善﹞。

吾浙西湖﹐名勝甲於天下。余昔應鄕試時﹐三場旣畢﹐每承戚友相約﹐同乘畫舫﹐作竟日之遊。自戊子秋捷以還﹐遂不復至。癸亥二月﹐重來湖上﹐則湧金門一帶城垣﹐已成平地﹐卽瀕湖諸建築﹐亦非復舊觀矣﹝其中頗多西式﹞。然節屆淸明﹐較秋色尢形佳麗﹐因於澹雲微雨中﹐或日斜風定後﹐偕同行劉子﹝劉字子安﹐以善書名﹞﹐棹一舟小葉﹐容與中流﹐宜雨宜晴﹐如入畫境。復逐日搜巖尋壑﹐任意所之﹐安步當車﹐興頗不淺。惜行期所迫﹐尙有九溪十八澗者﹐卒未得抽暇一往﹐爲悵然耳﹗歸途追憶遊蹤﹐歷歷在目﹐爰口占四絕以記之云「幾番獻藝逐秋闈﹐曾向湖心泛月歸。三十六年彈指過﹐重來城郭已全非。傑閣崇祠早就荒﹝文瀾閣及左﹑劉諸公祠皆已作廢﹞﹐誰家髙冢獨軒昂﹝謂某女士墓﹞。

此行爲愛湖山美﹐莫更逢人話海桑。水光山色尙依然﹐況值淸明二月天。最是六橋風景麗﹐桃花如火柳如煙。鎭日尋幽洞壑間﹐層巒占磴任躋攀。南屏鐘動遊人散﹐又向蘇堤踏月還。「

官撰諸書﹐以集合眾手而成﹐故其中多有彼此不相應者﹐玆偶舉數事如左﹕太子太保﹑內大臣﹑一等男﹑追贈一等承恩公哈什屯﹐謚恪僖﹐見國史本傳﹝按各書有作哈世屯或哈實屯者﹐實卽一人﹞﹐而《皇朝通誌》卷五十一《謚略》﹐於一品銜諸臣謚內﹐作謚恪僖﹝注云﹕康熙三年三月﹞﹐又於民公謚內﹐則作謚恪敏﹝注云﹕乾隆三十五年五月﹞。一人兩見﹐而謚法互歧﹐似誤。陜西提督﹑三等男陳福﹐於康熙十四年殉難﹐贈三等公﹐謚忠湣﹐其子世琳襲三等子﹐見國史本傳。而《皇朝文獻通考》卷二百五十四《封建考》內﹐則云贈三等子﹐是與史傳不合﹐且與《皇朝通誌。謚略》內﹐陳福列入民公謚﹐亦屬不符。蓋纂輯《封建考》者﹐但知其子襲三等子﹐遂疑本人所贈亦然﹐不知贈襲之爵﹐父子多有不同。如乾隆中傅淸﹑拉布惇﹑和隆武﹐均以殉節贈一等伯﹐而其子則皆襲一等子也。國史貝和諾傳之後﹐附載其子馬喇全傳﹝按馬喇卽瑪拉﹐音同字異耳﹞﹐而瑪拉復別有列傳﹐傳首不言貝和諾子﹐其敍述官階事迹﹐詳略互異﹐而雍正九年同爲工部尙書﹐則固確屬一人。不知史臣撰傳者﹐何未加參考﹐竟致重復﹐殆以馬喇﹑瑪拉﹐字迹各異﹐遂疑爲二人耳。旗人名哲爾肯者有二﹕一爲滿洲正白﹐姓鄂濟氏﹐由中書官至兵部尙書﹐康熙二十一年卒﹝官學士時﹐批本最速﹞﹔一爲漢軍鑲紅﹐姓周氏﹐由佐領官至廣西提督﹐康熙二十二年卒。而《八旗通誌》卷二百九十九《漢軍名臣傳》內﹐則於漢軍之哲爾肯﹐兼載其學士﹑左都禦史等官﹐且敍及批本事。是以文武二職合爲一人﹐似誤。《四庫全書總目》四書類《學庸切己錄》﹐作明謝文氵存撰﹐而別集類《程山文集》﹐則作國朝謝文氵存撰。又別集內《西昆發微》作吳喬撰﹐下云喬太倉人﹐而詩文評類《圍鑪詩話》亦作吳喬撰﹐下云喬一名殳﹐昆山人。時代籍貫﹐前後不一﹐亦是失檢處。

余自幼卽嗜古錢﹐搜訪歷五十餘年﹐篋衍所存﹐頗多精品。顧年來古錢日少﹐價亦奇貴﹐嘗見豪商顯宦﹐竟有以銀幣數百元或數千元購一枚者﹐風气所趨﹐寒士幾無著手處矣。因憶前人錢話中﹐每遇佳品﹐或紀錢直﹐或志藏人﹐或借拓本傳摹﹐或舉家珍互易﹐遺聞逸事﹐具見先輩風流﹐爰薈萃記之﹐爲泉苑中資談助焉﹝佘舊撰《壽鑫齋錢話》內有《歷代希見諸錢考》一則﹐與此篇大致略同﹐然彼乃臚列錢名﹐附加考證﹐此則專主記事。凡無故實者﹐卽不泛舉其錢﹐宗旨旣殊﹐而引書之繁簡亦異﹐因別錄存之﹞。

周寶化﹝戴醇士熙《古泉叢話》云﹕余見之吳我鷗銓部珩家。鮑子年康《觀古閣泉說》云﹕寶化極少﹐陳壽卿曾貽一枚。彭按﹕此錢余有二品﹐微分大小﹞。濟陰﹝《叢話》云﹕惟燕庭有一枚。劉燕庭喜海云﹕此泉制作﹐與垣共同﹐二字釋爲濟陰﹐甚確。按劉氏說﹐系見於翁氏《古泉匯考》校注中。此後所引﹐均但稱燕庭云。鮑子年《觀古閣續稿。題顏氏泉拓冊》云﹕昔劉靑園丈﹐曾以唐人寫經卷子﹐易張叔未之濟陰﹐張旋悔之﹐致書曰﹕願仍各有其寶。按此錢余有之﹞。

東周﹝《叢話》云﹕初頤園先生有東周錢。劉靑園師陸云﹕東周錢﹐方鐵珊同年持贈﹐未審卽初丈家所藏否。按劉氏說﹐系見於《叢話》識語中。以後所引﹐均但稱靑園云。鮑子年《觀古閣叢稿。自嘲詩》注云﹕客有攜示東周泉者﹐篆文精美﹐色澤尢妙﹐愛莫能置﹐而索直昂甚﹐無物可付質庫﹐適何玉民外舅見寄卒歲資﹐遂以八金購之。李竹朋佐賢《續泉說》云﹕東周泉﹐泉匯所收兩枚﹐乃劉鮑兩家物﹐壬申秋﹐余偕吳仲飴重熹爲勞山之遊﹐路出東武﹐得東周泉一﹐合前譜所見﹐只此三品。按此錢未見眞者﹞。明彡。﹝鮑子年《觀古閣三稿》云﹕明彡甚少﹐胡石查近獲一枚。按此錢未見﹞。

秦第一重四兩﹝《泉說》云﹕馬愛林有古泉三﹐大逾當十﹐篆文曰﹕第一重四兩﹐第五重四兩﹐第九重四兩﹐精妙古朴﹐藏泉家所未見也。第一第九兩品﹐燕庭得之﹐近聞歸繼幼云矣。按此錢未見﹞。第五重四兩﹝靑園云﹕嘉慶間﹐胡安之遊西安﹐見杭州馬君所得秦錢三品﹐乞其第五重四兩﹐後遇師陸於京師﹐因轉贈焉。《泉說》云﹐今在余處。按此錢未見﹞。第九重四兩﹝說見第一重四兩。按此錢未見﹞。第十六﹝《叢話》云﹕余曾見姜怡亭拓本。按此錢未見﹞。第十九﹝孟逸岡麟《泉布統志》云﹕余見於吳郡胡氏﹐而失其圖。按此錢余有之﹞。半﹝《泉說》云﹕蘇億年近寄餘一泉﹐系出生坑﹐大如八銖半兩﹐圓孔背平﹐石查釋爲半。按﹐此錢未見﹞。

漢武帝三銖﹝張麗瀛崇懿《錢志新編》云﹕三銖錢傳世獨少。《叢話》云﹕癸巳夏﹐余在髙小樓前輩枚處閱古錢﹐贈我三銖一枚﹐爲畫扇潤筆。按此錢余有之﹞。

僞新王莽幺泉一十﹝燕庭云﹕道光丁酉三月十五日﹐路過武林﹐徐問渠爲余作緣﹐購得幺泉一枚。《續泉說》云﹕憶初得幺泉時﹐市賈居奇﹐索價八千﹐余躊躇未決。適呂堯仙至﹐囑余曰﹕如不願畱﹐不可璧還原主﹐望爲我畱之。去後﹐旋遣紀持錢券如數送來﹐卽欲持泉去。余轉計曰﹕堯仙與我宦況同苦﹐彼何慷慨﹐我何鄙吝﹖遂決意畱之。使非堯仙爭購﹐畱不畱尙未可知﹐斯則良朋之助我也﹞。

幼泉二十﹝燕庭云﹕道光丙戌九月望日﹐喜海得幼泉二枚於燕市﹔壬辰夏日﹐以其一分贈戴庶常醇士。《叢話》云﹕山東張先生棘﹐有幼泉二﹐燕庭以齊法貨刀二百柄易之。餘一見分其一﹐贈以孝建四銖﹑和同開珍等十餘枚﹞。中泉三十﹝燕庭云﹕丙午春日﹐長安蘇兆年以中泉見寄﹐甚精。《叢話》云﹕中泉所知止一枚﹐向在吾杭周爾昌家﹐後歸方鐵珊。周恆心戀之﹐顏其齋曰「中泉小築」﹐蓋寓意此錢也。今在吳門孫古雲家。《泉說》云﹕余僑居長安﹐親朋知余癖﹐有所得﹐必付余。一日﹐戚家一僕偶數錢﹐見二枚有異﹐持以相示﹐余適他往﹐翌日復至﹐適遇薛重泉於門﹐卽以示薛﹐薛立付十錢收之﹐爲館童所見﹐走白伯兄。伯兄卽呼薛索視。薛不得已呈出﹐乃中泉三十也。復詢其人﹐則云﹕昨持來時﹐尙有一泉﹐某不識﹐今日以之易餅矣﹞。壯泉四十﹝《叢話》云﹕六舟上人達受﹐自吳門攜來﹐家大人以舊鋼印十八事易之。《觀古閣叢稿。詩序》云﹕庚子夏﹐伯兄子遠﹐於長安以十錢爲購一中泉﹔又十三年﹐仲兄子周﹐復於長安以萬五千錢爲購一壯泉﹐六泉備矣﹐洵大快事。口占短句志之。按以上四泉﹐餘皆有之﹞。

大泉五十﹝泉字在左﹐五字在下﹐俱向左橫書。王戟門錫《泉貨匯考》云﹕未見舊譜﹐咸豐辛酉三月獲是品﹐以爲獨得之奇。按此錢余有之﹞。小布一百﹝翁宜泉樹培《古泉匯考》云﹕潘毅堂所收。張叔未廷濟《淸儀閣金石題識》云﹕嘉慶丙辰﹐余從嘉善曹友安之購古泉布一匣﹐莽布有五﹐此其一也。按張氏所購者爲小布﹑幺布﹑第布﹑次布﹑大布﹐今並記於此﹐余不另詳。《叢話》云﹕燕庭有小布。燕庭云﹕壬辰九月九日﹐得此布於燕市﹞。幺布二百﹝翁氏《匯考》云﹕潘毅堂所收﹔又云﹕姜怡亭云﹐仁和周爾昌有幺布。《叢話》云﹕夏松如明經之盛﹐有幺布。燕庭云﹕松如此布﹐壬辰十一月二十日余曾見之﹐或卽周氏物也。

越五年丁酉季春﹐余伴送琉球貢使旋閩﹐武林舊雨招飲於湖上舟中﹐松如卽以此布見贈。志此以記良友之惠﹞。幼布三百﹝翁氏《匯考》云﹕用幔亭所藏。張叔未云﹕同裏故友葛杖陂茂才雄圖舊藏﹐道光丁亥冬日﹐其於向之茂才﹐以古泉盡歸於余﹐此其一也。按張氏所購者尙有差布﹐今記於此﹐後不另詳。燕庭云﹕丁酉三月﹐得此布於武林﹔已亥嘉平十日﹐又得一品於長安﹐好上與前品異﹐竟成雙璧﹞。序布四百﹝張叔未云﹕錢塘老友何夢華元錫所貽拓本。燕庭云﹕胡素亭﹑劉靑園皆藏有此布。嘉慶甲戌﹐曾拓得墨本﹔庚子春日﹐余得序布於長安﹞。差布五百﹝翁氏《匯考》云﹕乾隆己亥﹐涇縣胡海漁元交﹐購於亳州﹐爲江於九恂所得。燕庭云﹕己亥八月十四日﹐得此布於長安﹞。中布六百﹝翁氏《匯考》云﹕潘毅堂所收。張叔未云﹕金硯耘中翰舊藏﹐余昔年拓得者﹞。壯布七百﹝翁氏《匯考》云﹕姜怡亭云吳逸庵藏。《叢話》云﹕逸庵從剃髮人腰帶間得一壯布﹐世無不知者。燕庭云﹕逸庵所藏﹐不知何時何人攜售於都門吳雲海﹐壬辰九月十五日﹐爲余所得。《續泉說》云﹕余收十布﹐向缺三布﹐前壽卿贈以次第兩品﹐仍缺壯布。昔年李寶臺以質券求售﹐內有壯布﹐質價廿金﹐餘力不能致﹐置之﹐後竟不復遏﹞。第布八百﹝倪迂存模《古今錢略》云﹕系徐嵩摹本。燕庭云﹕萊陽趙北嵐藏有此布。又云﹕己亥八月廿八日﹐喜海得是布於長安永和齋蘇姓。《泉說》云﹕燕庭宦秦得第布﹐而十布乃全﹐余亦缺第布﹞。次布九百﹝燕庭云﹕喜海藏有此布。嘉慶戊寅﹐毗陵方彥聞所贈﹐亦得諸關中者。《叢話》云﹕龔定庵宗政鞏祚﹐有次布。按以上諸布﹐有中柱抵外郭及抵好下者二種﹐合大布黃千共二十品﹐餘皆有之﹞。

三國時定平一百﹝燕庭云﹕定平一百﹐今世頗罕覯﹐余有二品﹕一爲甲戌春日﹐韓桐上所贈﹔一爲壬辰秋日﹐得於都門﹐乃吳逸庵故物。按此錢余有之﹞。後趙石勒丰貨﹝《叢話》云﹕張叔未先生來閱金石﹐贈以漢封泥一枚﹐文曰嚴道橘園﹐翌日以丰貨見答。《泉說》云﹕竹朋門人吳霖宇﹐見余丰貨泉﹐酷喜之﹐余遂解贈。按此錢有二種﹐餘皆有之﹞。漢李壽漢興﹝《叢話》云﹕漢興錢分書﹐實上下文﹐吳逸庵曾得一枚﹐後展轉售於燕庭。余見此錢﹐索贈不與﹐然是歲家大人竟獲一枚於南中。燕庭云﹕逸庵此錢﹐壬辰九月爲余所得﹐丁酉三月﹐醇士以一枚見視﹐與余所藏者正同。按此錢未眞見者﹞。

前涼張軌涼造新泉﹝靑園云﹕嘉慶乙丑六月﹐師陸在涼州得之。燕庭云﹕壬辰冬月﹐路出武林﹐六舟上人持此錢見餉﹐如獲拱璧﹐按此錢未見眞者﹞。宋武帝孝建四銖﹝《叢話》云﹕孝建四銖﹐北人以爲奇貨﹐索直二三萬錢﹐小蓮周先生售我一枚﹐語我云﹕予入膻肆﹐見人持百錢市膻﹐中有此錢﹐肆人小之﹐索易勿與﹐且相詬。予以百大錢代償直﹐而乞其小錢﹐兩人不解﹐面覷久之﹐謝解紛去。若輩癡我﹐我癡若輩。今君又數百倍錢易我此錢﹐不更癡於我哉﹖按此錢余有之﹞。孝建﹝燕庭云﹕此錢較孝建四銖更艱覯﹐金師藏有此品﹐杭州夏松如亦有之。《叢話》云﹕松如有之﹐余家所無。《泉說》云﹕聞一友得孝建泉﹐因拂塵誤墮地﹐爲館童檢拾﹐慮其薄小不堪用﹐攙入他錢中用之﹐友大恚。

士伸於知己而詘於不知己﹐信乎﹗按此錢余有之﹞。廢帝景和﹝蔡鐵耕云《癖談》云﹕景和錢﹐右景左和﹐爲吾友陶茂才惟馨物﹐後歸於余。趙明府曾聞而索觀﹐彊以一銀錢易去﹐至今惜之。《泉說》云﹕竹朋遊濟南市上﹐遇持竿售零物者﹐偶懸有一泉﹐取視之﹐景和也﹐亟購歸。余曾借拓數日﹐互相珍賞。按此錢未見眞者﹞。

六朝以前諸異錢﹕長安﹝李竹朋《古泉匯》云﹕呂堯仙所得。《泉說》云﹕石查見示堯仙所得長安泉拓﹐長字列右﹐安字列下﹐篆文頗異。《觀古閣續稿》云﹕繼幼云以所得見示﹐與堯仙藏者相似。按此錢未見﹞。義通﹝燕庭云﹕道光癸卯秋日﹐得於靑門﹐確是漢魏六朝之物。《泉說》云﹕燕庭宦秦時﹐得義通泉﹐字在穿左右﹐徧體蒼綠可愛。比余入都後詢之﹐則已碎而爲二。按此錢未見﹞。國寶金匱﹝燕庭云﹕道光戊申冬日﹐鮑子年自靑門寄一拓本云﹐陜西近時出土者。

逾年己酉﹐余歸京師﹐適蘇兆年自秦中寄售陳壽卿﹐壽卿卽以贈余﹐因記之﹐按此錢未見﹞。騶虞峙錢﹝靑園云﹕在蘭州日﹐狄道趙霽園刺史宜暄所贈﹐洵絕品也。燕庭云﹕嘉慶己卯春日﹐曾假得此品﹐拓墨本藏之。《泉說》云﹕靑園之騶虞峙錢﹐爲譜家所未有。靑園逝後﹐家人取以爲殉。按此錢未見﹞﹐銖銖﹝初渭園尙齡《吉金所見錄》云﹕雙銖錢﹐譜錄及收藏家從未言及﹐己卯三月初四日﹐獲於京師小市﹐眞希世之寶也。燕庭云﹕戊申夏日﹐得此品於浙杭。又云﹕吳門顧湘舟藏有五五銖銖二品﹐均極精美。按此錢未見﹐余有左右顚倒文者﹞。

唐代宗大歷元寶﹝《錢略》云﹕此錢甚少﹐余壬子得自都中花兒市東劉姓﹐翁宜泉驚爲希物﹐聞宜泉續亦得之。燕庭云﹕道光壬午二月三日﹐陳南叔於齊化門小市﹐得古泉百餘﹐系近畿出土者﹐中有大歷八枚﹑建中一枚。《叢話》云﹕余見南叔﹐分一大歷﹐而建中則不能得。按此錢余有之﹞。徳宗建中通寶﹝《錢略》云﹕拓自李申耆。《泉說》云﹕唐泉惟建中最少﹐亦獨小﹐余得二枚﹐燕庭選取其一﹐以大歷爲報。按此錢余有二品﹐微分大小﹞。僞燕史思明得壹元寶﹝大錢。《叢話》云﹕順天易得﹐得壹難求。余見一燕人質得壹錢於晉人﹐晉人與錢三萬曰﹕我故厚其直﹐使不能贖。燕人曰﹕我故薄其直﹐爲贖計也。此可謂二癡。然是錢之難求﹐槪可想見。按此錢余有之。又有背上仰月者﹞。同上﹝平錢﹐背上仰月。燕庭云﹕壬辰十一月﹐道出金閶﹐顧湘舟以此錢相贈﹐小於恆見者﹐洵不易覯之品也。《泉匯》云﹕小平錢﹐舊譜未見﹐燕庭有之。按此錢未見眞者﹞。

僞齊黃巢大齊通寶﹝《叢話》云﹕一酒人貽家大人古泉百許﹐中有異錢二﹐一破大齊﹐一鐵寶慶。吳逸庵知之﹐出漢印數事索易﹐割寶慶與之﹐大齊弗捨也。燕庭云﹕壬辰道出武林﹐假得此錢手拓數紙。按此錢未見﹞。後唐明宗天成元寶﹝《統志》云﹕此錢世所罕有﹐余以重價得之。《叢話》云﹕天成錢﹐向藏周養浩家﹐今佚。按此錢未見眞者﹞。前蜀王建永平元寶﹝《叢話》云﹕洪志﹐前蜀錢以永平元寶冠﹐今此錢絕無。《泉說》云﹕流傳甚少﹐余僅獲一枚。按此錢余有之﹞。

後蜀孟知祥大蜀通寶﹝燕庭云﹕甌山金研云先生《古泉考》有大蜀通寶﹐近顧湘舟有之﹐壬辰仲冬﹐見於金閶﹐匆匆不及手拓。甲年秋﹐湘舟以墨本見寄。戊申得一品於武林﹐頗精好。按此錢未見﹞。孟昶廣政通寶。﹝《叢話》云﹕此錢罕有﹐乾嘉時惟童佛庵有一枚﹐孫古云一枚破碎﹐馬愛林一枚近僞﹐余得此錢自紹興張先生﹐視馬則眞﹐視孫則完﹐視童則精。燕庭云﹕余得一品﹐綠翠斑斕﹐洵足寶玩。王氏《匯考》云﹕此品近世頗難覯。按此錢余有之﹞。

南漢劉Ζ乾亨通寶﹝燕庭云﹕吳逸庵有乾亨通寶﹐今存喜海處。按此錢未見﹞。乾亨重寶﹝《錢略》云﹕嘉慶己未﹐購自河間馬姓﹐八年四月初四日失之﹐爲之數日不能釋云。按此錢余有之﹞。

南唐李永通泉貨﹝燕庭云﹕此泉余藏有二枚﹐皆得於嘉慶己卯春日﹐一徑寸七分﹐邊稍闊﹐獲於燕市﹔一徑寸六分﹐邊稍狹﹐爲儀徵阮小云所贈。按此錢未見眞者﹞。

楚馬殷天策府寶﹝《叢話》云﹕天策大錢絕少﹐徐問渠丈有之﹐餘人弗得也。丙申冬日﹐湯先生來歸此錢﹐家大人方患癱﹐呻吟枕次﹐得錢﹐手自玩弄﹐不覺加一飯也。張叔未云﹕余家有永隆通寶﹐而此錢殊不可得。桉此錢未見眞者﹞。乾封泉寶﹝背上天字。《叢話》云﹕徐問渠丈有之。按此錢未見﹞。閩王延政天徳重寶﹝背上殷字。《錢略》云﹕前在都中﹐見溧陽狄燧有此錢。按此錢未見﹞。

宋仁宗康定元寶﹝《叢話》云﹕康定錢絕少﹐僅在燕庭處﹐見鐵錢一枚。《續泉匯》云﹕康定錢﹐前譜載一鐵者﹐此銅質﹐千百中不一見也。按此錢未見﹞。皇元寶。﹝一篆書﹐一眞書。《叢話》云﹕皇錢﹐槪未之見﹐徐問翁云﹐汪子堅有二枚﹐但聞其語而已。余家此篆書錢﹐亦僞鑄﹐登此虎賁﹐畱爲馬式。按此二錢皆未見眞者﹞。至和重寶﹝和字在右﹐背上虢字。燕庭云﹕喜海有至和重寶幕虢錢﹐戊申九月﹐鮑子年自靑門郵寄。《泉說》云﹕余得之秦中﹐爲燕庭索去。按此錢未見﹞。同上﹝和字在下﹐背上虢字。《泉匯》云﹕吳子所藏。按此錢未見﹞。徽宗崇寧通寶﹝眞書大錢﹐面背同文。《泉說》云﹕余寓秦﹐所僦屋甚小﹐地僅數弓﹐雜蒔花木﹐偶得崇寧通寶兩面同文者﹐惜爲人佩久﹐色澤都盡﹐因置之花下﹐冀稍作土繡﹔數日矣﹐忽燕庭過訪﹐並攜所藏華山碑來觀﹐縱談良久﹐比送之登輿﹐見崇寧泉已失所在﹐蓋爲其輿夫拾去。異日笑語燕庭曰﹕此非丈之輿夫不能。按此品頗鮮﹐僅見於《錢略》《泉匯》二書。餘子祖英﹐忽於川中得之﹐其錢光明純熟﹐或卽鮑所失去者。時閱百年﹐由秦中流入蜀地﹐未可知也﹞。重和通寶﹝一篆書﹐一隸書。《吉金錄》云﹕重和僅一年﹐故此二品不多見。《叢話》云﹕王檢叔﹐一隸書者極精﹐今不知流落何所。余家篆隸二錢﹐以無意得之﹐一微裂﹐一不精﹐均未經人物色﹐所謂以不才終其天年者也。按此二錢餘皆有之﹞。宣和元寶﹝一篆書﹐一隸書。《吉金錄》云﹕以上兩種頗少。燕庭云﹕丁酉三月﹐余得宣和元寶篆隸二種﹐皆杭友陳松喬所贈。盛子履大士《泉史》﹐記篆書錢云﹕宣和多通寶﹐此元寶殊不易得。《叢話》記隸書錢云﹕宣和錢﹐通寶多而元寶少﹐物以罕而見珍﹐拓之。按此二錢餘皆有之﹞。欽宗靖康元寶﹝篆書平錢。《錢略》云﹕拓自李申耆。按此錢未見﹞。同上﹝篆書折二錢。《叢話》云﹕曩得篆錢時﹐適有以白金九十六銖潤余畫筆者﹐遂易之﹐按此錢余有之﹞。同上﹝隸書折二錢。《吉金錄》云﹕靖康僅一年﹐故錢不多見﹐此品﹐戊寅六月獲於海昌兪氏。按此錢余有之﹞。靖康通寶﹝篆書平錢。《錢略》云﹕拓自李申耆。按此錢未見﹞。靖康重寶﹝《新編》云﹕靖康錢﹐傳世甚少﹐大者重寶﹐更不易得。按此錢未見﹞。

南宋髙宗建炎通寶﹝背上川字。燕庭云﹕杭友陳松喬有此品﹐持以示余﹐惜未及手拓﹐後已贈戴醇士。又云﹕鮑子年亦有此泉﹐己酉夏日﹐自靑門寄贈。《泉說》云﹕南宋錢背文百出﹐余所藏﹐有建炎背川字﹑乾道背正字﹑淳熙背泉字。王氏《匯考》云﹕此錢鑄於蜀中﹐較諸品少有。按此錢余有之﹞。建炎通﹛宀貝﹜﹝《叢話》云﹕寶字省筆﹐世以爲可貴﹐乃拓。按此錢余有之﹞。建炎重寶﹝《錢略》云﹕嘉慶己未﹐於都中吳榷堂寓見所藏古錢﹐偶檢其中有建炎重寶﹐爲之狂喜﹐因以大泉當千易之﹐翁宜泉當亦拓去。燕庭云﹕癸卯春日﹐鮑子年以此品持贈於靑門旅捨。按此錢余有之﹞。寧宗慶元通寶﹝背上敕字﹐下五十料﹐右慶元元年夏﹐左攺鑄此號錢。《泉說》云﹕辛亥冬﹐蘇兆年得此泉於甘肅﹐仲兄子周﹐拓以寄余。壬子春﹐兆年弟億年來京師﹐出以相畀﹐厚重逾五兩﹐制作精整﹐色澤亦佳﹐以示同人﹐無不嘖嘖羨。按此錢﹐今廠肆仿鑄甚多﹐無一眞者﹞。

嘉泰之寶﹝《錢略》云﹕吳逸庵云﹐趙晉齋有此錢﹐余近得拓本。按此錢未見﹞。嘉定元寶﹝背上折下十。《吉金錄》云﹕己卯春﹐見於劉靑園家。《新編》云﹕此錢傳世絕少﹐不可悉得。《叢話》云﹕此錢﹐徐問翁﹑張叔翁皆有之﹐與此而三。按此錢余有之﹞。理宗大宋通寶﹝背上當下拾。《錢略》云﹕拓自嚴鐵橋。《叢話》云﹕瞿木夫得大宋通寶於吳門之黃土塔橋﹐未聞其偶。《泉匯》云﹕堯仙所得﹐宋錢之罕見者。《觀古閣三稿》云﹕大宋當拾泉﹐吳我鷗所藏﹐吳冠英曾貽拓本﹐𨿽嘉蔭﹛移﹜亦無之﹐石查竟於廠肆得一枚﹐劇佳。按此錢未見眞者﹞。

端平重寶﹝《統志》云﹕道光二年純乾月二日﹐余入城﹐友人包光效持斯錢以贈﹐不勝欣甚。《叢話》云﹕此錢數見諸金石家拓本﹐以爲異品﹐乃今在余家。燕庭云﹕丁酉三月﹐得於武林﹐友人陳松喬所贈。按此錢未見眞者﹞。淳通寶﹝背上慶字﹐右當二﹐左十文。翁氏《匯考》云﹕此錢培所藏。《錢略》云﹕翁宜泉摹本。燕庭云﹕此錢於宜泉故後﹐嘉慶丁丑春日﹐爲喜海所得﹐眞絕無僅有之品也。《叢話》云﹕燕庭有此錢﹐甚奇。《泉說》云﹕燕庭之淳通寶﹐最爲藏泉家所艷稱。按此錢未見﹞。恭宗徳元寶﹝《吉金錄》云﹕吳柳門所藏﹐《錢略》云﹕此錢今罕見。燕庭云﹕喜海有此錢﹐爲金茜師寄贈。按此錢未見﹞。端宗景炎通寶﹝《吉金錄》云﹕吳柳門所藏。《泉匯》云﹕此錢更少﹐曾於友人處見之。按此錢未見﹞。附劉光世招納信寶﹝翁氏《匯考》云﹕何夢華有之﹐張叔未所藏﹐乃葛見巖所贈者。庚午春﹐文義堂路﹐以此錢贈培﹐背上使字﹐下爲押﹐與《永樂大典》所圖恰合。按此錢未見眞者﹞。

遼太祖天贊通寶﹝《錢略》云﹕拓自李申耆。《叢話》云﹕惟陳秋堂有之。王氏《匯考》云﹕右錢爲遼錢中至罕者。按此錢未見﹞。穆宗應歷重寶﹝《叢話》云﹕惟周養浩有之。按此錢未見﹞。聖宗統和元寶﹝燕庭云﹕戊戌冬日﹐余得此品於吳中﹐元字左挑﹐如開元﹐甚精好。按此錢未見﹞。開泰元寶﹝翁氏《匯考》云﹕喬東裏有此錢﹐云厚而精。《叢話》云﹕遼錢半可得﹐半不可得﹐開泰則都未之見﹐故不知有此錢。數年前﹐趙先生以歸余曰﹐此遼錢也。余考之良是。燕庭云﹕醇士此錢﹐壬辰冬日﹐曾手拓其文於西泠寓齋。又云﹕金和師有此錢﹐戊戌冬日﹐歸於余。制作精妙﹐文字美好﹐眞不易得之品也。《泉說》云﹕開泰極少﹐燕庭有之。按此錢未見眞者﹞。太平元寶。﹝《叢話》云﹕僅馬愛林有拓本。王氏《匯考》云﹕此錢今世絕少。按此錢未見﹞。興宗重熙通寶﹝王氏《匯考》云﹕遼錢自淸寧以上﹐幾無覓處﹐右泉乃獲於膠西者。按此錢余有之﹞。感天后感天元寶﹝《叢話》云﹕惟周養浩有之。按此錢未見﹞。

西夏崇宗元徳通寶﹝《叢話》云﹕惟吳逸庵有之。按此錢未見﹞。仁宗乾元寶﹝《吉金錄》云﹕乾多鐵錢﹐銅錢今不多見。燕庭云﹕余所藏銅乾元寶﹐吳逸庵故物也﹐壬辰得於都門。按此錢未見眞者﹞。

僞齊劉豫阜昌元寶﹝篆書。《叢話》云﹕童佛庵有之。按此錢未見眞者﹞。同上﹝眞書。《錢略》云﹕得自東昌。按此錢未見眞者﹞。阜昌通寶﹝篆書。《錢略》云﹕得自河間馬姓。《叢話》云﹕徐問翁有通寶﹐篆書。按此錢余有之﹞。阜昌重寶﹝篆書。《錢略》云﹕乾隆癸丑﹐購自徳州﹔嘉慶癸亥四月﹐爲人竊去。按此錢未見﹞。同上﹝眞書。翁氏《匯考》云﹕江秋史云﹐童二樹去所居數十里﹐居民掘得大錢數千﹐二樹往視之﹐皆北宋折二錢耳﹐逐枚檢閱﹐得二阜昌錢﹐一篆一楷﹐其楷者爲阜昌重寶。培於甲辰八月﹐在潘毅堂處見之。《錢略》云﹕此錢山東亡友靳文鐘所贈﹐嘉慶癸亥四月﹐爲人竊去。按此錢余有之﹞。

金世宗大定通寶﹝緣闊。《叢話》云﹕正隆及大定各種﹐皆狹緣﹐此獨闊緣﹐金錢之可貴者。《續泉說》云﹕昔在濟寧﹐曾遇數十枚﹐僅選其一﹐數十年來竟不復遇﹐方知其難得也。按此錢余有之﹞。

元成宗大徳通寶﹝《錢略》云﹕拓自李申耆。王氏《匯考》入西夏錢云﹕今世所傳極少。按此錢余有之﹞。武宗至大元寶﹝《叢話》云﹕童佛庵有之。按此錢未見﹞。仁宗皇慶元寶﹝《泉說》云﹕石查於廠肆得一枚﹐確爲元代物﹐足爲《泉匯》補遺。按石查此錢﹐余曾於某肆見之﹐議購不果﹞。延通寶﹝燕庭云﹕嘉慶壬申夏月﹐得於京都市中張姓。按此錢未見﹞。延三年﹝背大昊天寺。燕庭云﹕道光乙未春日﹐胡秋堂以墨本寄來云﹐馮晉魚比部啟蓁﹐近得於京門者。按此錢未見﹞。泰定帝致和元寶﹝《泉說》云﹕靑園有致和元寶﹐今歸竹朋。按此錢未見﹞。文宗至順元寶﹝《叢話》云﹕姜怡亭有之。按此錢未見﹞。至順壬申﹝背上護下聖。燕庭云﹕余所藏乃吳我鷗所贈。按此錢未見﹞。順帝至元戊寅﹝燕庭云﹕家子敬兄所藏。按此錢余有之﹞。同上﹝背上香下殿。翁氏《匯考》云﹕黃耦賓世發所贈。燕庭云﹕喜海藏有三枚﹐其一卽宜泉舊物。《叢話》云﹕謝和甫有之。按此錢未見﹞。至元通寶﹝蒙古文折二錢。《錢略》云﹕瞿中溶摹本。王氏《匯考》云﹕此品甚少。按此錢余有之﹞。附定天之寶﹝《泉說》云﹕元泉﹐石查酷嗜之﹐近復得定天之寶一品﹐極小而厚重﹐酷似元泉﹐或當時諸寺供養所鑄。按此錢未見﹞。

僞宋韓林兒龍鳳通寶﹝當二錢。《叢話》云﹕龍鳳錢﹐婦豎皆收之﹐故較少﹐當二尢少。按此錢未見﹐余有平錢及當三者﹞。僞周張士誠天通寶﹝背上一。《錢略》云﹕得自吳逸庵。王氏《匯考》云﹕一貳兩種﹐尢爲難得﹐今尙缺如。按此錢余有之﹞。同上﹝背上貳。《錢略》云﹕得自吳逸庵。按此錢未見﹞。同上﹝背上叄。《錢略》云﹕得自都中。按此錢余有之﹞。同上﹝背上五。《錢略》云﹕拓自江寧友人。按此錢余有之﹞。僞天完徐壽輝天啟通寶﹝當三錢。《叢話》云﹕余在都﹐聞有晉賈以重價購錢﹐而此錢乃爲所棄﹐不知是徐鑄也﹐余因而收之。又云﹕馬愛林與姜怡亭遏於塗﹐彼此問所得﹐姜出一唐鏡﹐甚精﹐馬出一天啟錢﹐不甚惜者。姜請易﹐馬欣然從之﹐旣而知爲徐貞一物﹐乃大悔曰﹕怡亭我。後馬又得一枚當二者。按此錢未見﹞。

僞漢陳友諒大義通寶﹝平錢。《錢略》云﹕通州程大﹛尉﹜所贈。按此錢余有之﹞。同上﹝當三錢。《錢略》云﹕吳逸庵所贈。按此錢余有之﹐並有當二者﹞。明太祖洪武通寶﹝背上二下福。燕庭云﹕喜海藏有此錢。按此錢余有之﹞。同上﹝背上三下福。《統志》詠洪武錢云「中間還缺三山玉」。按孟氏此詩﹐蓋於福字五等錢﹐獨未得三字者也。王氏《匯考》云﹕是錢近世甚稀。按此錢余有之﹞。世宗嘉靖通寶﹝背右三錢。《叢話》云﹕明錢多而惡﹐少可玩者。此錢以罕見存之。按此錢余有之﹞。同上﹝背上十右一兩。王氏《匯考》云﹕此錢傳世極少。按此錢未見﹞。熹宗天啟通寶﹝背上十﹐右一兩﹐左密。《叢話》云﹕天啟錢極夥﹐十一兩尢甚﹐然有密字者﹐千百中不得一二也。按此錢未見眞者﹞。

日本國和同開珍﹝《錢略》云﹕翁宜泉摹本。《泉說》云﹕日本之和同開珍﹑神功開珍﹑神功開寶﹑萬年通寶諸品﹐制作精好﹐殊爲罕覯。燕庭守汀州時﹐嘗伴送琉球使臣赴闕﹐使臣亦好古﹐頗有所收﹐遂悉數貽贈﹐以爲得未曾有。一日﹐有友登舟索觀﹐爲臧獲輩誤墮艙中﹐不及知﹐比入都﹐方悟已失﹐至今談及﹐尙惘惘然。按此錢余有之﹞。神功開珍﹝《錢略》云﹕翁宜泉摹本。《泉說》﹐見上。按此錢未見﹞。神功開寶﹝《泉說》﹐見上。按此錢余有之﹞。萬年通寶﹝《泉說》﹐見上。按此錢余有之﹞。

華屋山邱﹐昔人所慨。余旅京四十餘年﹐所見諸大僚邸第﹐除攺售他姓尙存舊觀者不計外﹐若壽陽祁文恪師世長﹝居下斜街四眼井﹞。漢軍徐蔭軒師桐﹝居東交民巷﹞﹑吾鄕錢恭勤應溥﹝居前門內東城根﹞﹑徐忠湣用儀﹝居東安門內北河沿﹞。諸宅﹐皆昔時屢登其堂者﹐今則犁爲平地﹐或攺工廠﹐或作兵房﹐或建學捨矣。欲尋遺址﹐門徑全非﹐讀唐人「汾陽舊宅今爲寺」一詩﹐爲之三嘆。

《紳錄》一書在刊行時﹐第爲翻檢當代中外官員人名而設﹐一經更調﹐便如明日黃花矣。然閱數十年或數百年﹐舊時人物﹐凋謝無遺﹐後之人瀏覽遺編﹐每足爲徵文考獻之助。故得之者輒加以題識考證﹐往往視如古籍﹐什襲珍藏焉。余於廠肆各書鋪﹐曾搜集咸豐以前刻本多部﹐惟乾隆十八年癸酉﹑嘉慶七年壬戌﹑道光六年乙酉三種﹐皆百年以外物﹐卷帙完整﹐紙墨如新。其中名臣循吏﹐及馳聲儒林文苑者﹐實指不勝屈。而乾隆本則先髙祖東銘公時官湖北廣濟縣武穴鎭巡檢﹐嘉慶本則先曾祖司勛公方爲江西鉛山縣知縣﹝又族祖岐亭公鳴鳳方爲湖北來鳳縣知縣﹐族祖閣學公方增方爲翰林院編修﹞﹐道光本則先祖寧國公方爲江蘇丰縣知縣﹝又族曾叔祖蔭山公瑞榕官江山縣訓導﹐大伯祖東昌公錦琮方爲安徽宣城縣知縣﹐四伯祖薊州公希賢方爲直隸鹽山縣知縣﹐族祖虹舫公方增官內閣學士﹐族父給諫公昌頤未擢大魁﹐方爲戶部主事﹞。每一展閱﹐得瞻睹先人姓氏﹐欣幸殊深﹐食徳誦芬﹐益資自勵。以視普通諸本﹐於收藏家絕無關系者﹐固尢足珍重矣。

修名不立﹐老境侵尋。每憶幼歲讀書家塾﹐及角藝文場時﹐恍如隔世。爰仿汪龍莊《庸訓》中述師例﹐備記先師諸人姓氏﹐以志當日從遊之樂與知遇之感﹐示不忘焉。

◎受業師

外從伯祖吳墨卿夫子﹐諱之ロ﹐浙江海寧人﹐明經兔牀先生騫長孫﹐國學生。同治壬申﹐彭年四歲﹐隨母居外家﹐從師識字﹐並讀千字文凡數月﹝時先大夫需次兩淮﹐適供差三江營﹐是歲卽隨母同赴揚州差次﹞。李友峯夫子﹐諱惇權﹐浙江海寧人﹐國學生。同冶甲戌冬﹐彭自揚州歸﹐復居外家﹐從師授讀﹐至光緒丙子歲暮﹐凡兩年餘。

祝子讓夫子﹐諱祖安﹐浙江海寧人﹐諸生。光緒丁丑正月﹐彭從師授讀﹐凡四月。母舅吳君益夫子﹐諱彥升﹐浙江海寧人﹐廩生。丁丑四月﹐彭自外家隨母再至揚州﹐由師送往﹐卽在揚寓授讀﹐是年八月﹐遭外祖母徐宜人喪﹐師遂歸﹐徐藤莊夫子﹐諱士驤﹐浙江徳淸人﹐諸生。戊寅春﹐延師至揚授讀﹐凡十月。張彩卿夫子﹐諱云萊﹐江蘇儀徵人﹐諸生。戊寅秋﹐先大夫署劉莊場大使事﹐於署中延師授讀﹐旋課試帖及小題文。至癸未夏﹐彭幸入學﹐是年冬師辭館去﹐凡從遊五年餘。

外祖吳暗莊太夫子﹐諱惇﹐浙江海寧人﹐咸豐辛亥舉人﹐由遂安縣教諭官至寧波府教授﹐光緒丁亥﹐重遊泮水﹐二十年八月﹐卒子任﹐年八十三。彭自初作起講﹐以至成篇﹐皆另繕一通﹐寄請誨政﹝入學及鄕薦後﹐凡經他師所閱課藝﹐時亦選錄數首﹐寄請覆校﹞。

徐蕖生夫子﹐諱士駢﹐浙江徳淸人﹐補行咸豐卒酉並同治壬戌舉人﹐由松陽縣教諭官至金華府教授。癸未秋﹐彭初爲大題文﹐以所作寄徳淸﹐請師評閱。錢星槎夫子﹐諱明訓﹐浙江嘉善人﹐光緒丁酉舉人﹐以同知隨使朝鮮﹐官至直隸津海關道﹐宣統二年六月﹐卒於任。癸未﹑甲申間﹐彭學爲律賦﹐以所作寄淮城﹐請師評閱。

羅爾顏夫子﹐諱崇鼎﹐福建侯官人﹐光緒丙戌進士﹐官山東卽墨知縣﹐甲申﹑乙酉間﹐方就兩淮運使署幕﹐彭因從師課制藝﹐凡一年餘﹝以上自李師以至羅師﹐皆與吾兄旭辰同時受業者﹞。

鄭子衡夫子﹐諱徳璇﹐浙江鄞縣人﹐補行咸豐辛酉並同治壬戌舉人﹐官兩淮候補運判。彭自乙酉六月至戊子秋﹐從師課制藝﹐凡三年餘﹝每旬三六九日﹐卽課一藝﹐故此數年中所作爲最多。戊子春夏間﹐師復招集同門六七人﹐至師邸面課一文一詩﹐限時交卷﹐當時卽援筆批攺﹐評定甲乙﹐獲益良深。是年彭卽秋捷﹐而同學中﹐如甫世兄一揆及平湖徐福詮﹑會稽周和鼐﹐亦於辛卯﹑甲午先後登科焉﹞。

戴鰲峯夫子﹐諱咸弼﹐浙江嘉善人﹐道光癸卯舉人﹐由瑞安縣訓導官至溫州府教授﹐以老辭職﹐就養揚州﹐光緒十五年卒﹐年七十五﹐丙戌﹑丁亥間﹐彭以所作律賦及近體詩﹐淸師評閱。張子虞夫子﹐諱預﹐浙江錢塘人﹐光緒癸未進士﹐由編修官至江蘇徐州府知府﹐遭憂去職﹐服闋﹐以道員候補﹐宣統二年卒﹐年七十一。丙戌冬﹐師於畱館後﹐來遊揚州﹐彭因執贄門下﹐旋以制藝寄請評閱。己丑公車入都﹐更得隨時面承提命﹐至辛卯秋﹐師督學湖南止﹐前後凡五年﹝師期許旣厚﹐愛護尢殷﹐彭庚寅再入都﹐以長安習尙浮華﹐特招寓書齋﹐備蒙飲食教誨﹐肴饌精潔﹐皆師母吳夫人手自料理﹐自春䢐秋。旋挈眷北來﹐兩家過從甚密﹐情誼之篤﹐殆如骨肉至親焉。師於文字外﹐凡居家用人接物﹐及應官交友諸務﹐靡不詳加指示。別後每賜手諭﹐輒洋洋數百言﹐語意諄摯。近於舊時書篋中﹐已檢得遺札二十餘紙﹐裝潢成冊﹐以資永寶﹞。

陳聘臣夫子﹐諱名珍﹐江蘇江陰人﹐光緒癸未進士﹐官編修﹑記名道府﹐二十年十一月卒。彭自辛卯冬至甲午秋﹐從師課制藝﹐凡三年﹝師爲制藝名家﹐門生滿都下﹐時入淸祕堂承辦院事。從公鮮暇﹐凡請業者悉謝絕矣﹐彭以子虞師再四介紹﹐始破例許可。迨閱所作﹐卽賞識有加。每遇有官學課捲﹐復命彭代爲評閱焉。甲午秋﹐中東事起﹐師鑑於庚申之役﹐身經患難﹐中心如焚﹐憂能傷人﹐浸成痼疾。彭每往視﹐有增無減﹐後再往﹐則昏沈不省者已數日矣。爰爲覓得水安息香焚之﹐冀開心竅﹐乃口鼻間似覺欲動﹐旋亦罔效﹐傷哉﹗﹞

◎受知師

司春崖夫子﹐諱開光﹐河南長葛人﹐咸豐戊午舉人﹐官浙江海鹽縣知縣。光緒癸未縣試﹐彭自首場至終覆﹐凡五試﹐均蒙取第三名。後師以虧短公款罷官。龔幼安夫子﹐諱嘉俊﹐南太和人﹐咸豐丙辰進士﹐由工部主事官至浙江杭州府知府﹐調署嘉興。癸未府試﹐彭自首場至終覆﹐凡四試﹐蒙三取第一名。試畢﹐師卽回原任﹐後開缺以道員候補﹐卒於杭寓。祁子禾夫子﹐諱世長﹐山西壽陽人﹐大學士文端公﹛宀雋﹜藻子﹐咸豐庚申進士﹐由編修歷遷吏部侍郎。光緒八年﹐督學浙江﹐癸未五月﹐嘉郡歲試﹐彭蒙取入縣學第三名﹝應試日﹐彭坐堂號﹐值師下堂巡視﹐睹捲面姓名﹐卽知爲府首﹐取閱起講﹐深蒙贊賞﹐嗣垂詢家世學業﹐一日中臨視多次﹐獎勵有加。發落時﹐彭隨班參謁畢﹐復特命趨前﹐溫言訓勉焉﹞。師後官至工部尙書﹐十八年八月﹐卒於位﹐年六十九﹐謚文恪﹝師正色立朝﹐端方淸介﹐而愛才若渴﹐飲人以和。彭入京後﹐每謁師門﹐無不賜見﹐學行交勗﹐深以遠到相期。嘗求書折扇楹聯﹐不數日卽蒙灑翰﹔復爲先大父撰有家傳﹐已刻入辛卯歲所修家譜中矣﹞。

瞿子玖夫子﹐諱鴻礻幾﹐湖南善化人﹐同治辛未進士﹐由編修歷遷侍講學士。

光緒十一年﹐督學浙江﹐彭乙酉錄遺﹐蒙取列第一名﹐戊子錄遺﹐蒙取列第二名。師後官至外務部尙書﹐協辦大學士﹐充軍機大臣﹐兼辦理政務處大臣﹝丙午夏秋間﹐彭爲政務處總辦﹐凡交議覆奏摺件﹐諸大臣皆命彭屬稿﹐師閱後﹐悉蒙許可﹐不攺竄一字焉﹞。丁未春﹐以事解職。宣統戊午卒﹐年六十九﹐謚文愼﹝師卒後葬於吾鄕西湖﹐彭嘗爲孫慕韓先生代撰墓門聯語云「耿耿矢孤忠﹐繼曾文正﹑左恪靖入相中朝﹐別有精誠貫金石﹔蔥蔥鬱佳气﹐與林處士﹑嶽鄂王結鄰異地﹐長畱名迹壯湖山。」﹞

楊映村夫子﹐諱毓俊﹐山西鳳臺人﹐同治癸酉舉人﹐以大挑知縣分發浙江。光緒戊子鄕試﹐分校第十三房﹐彭捲蒙呈薦﹐得以中式。師後官孝丰縣知縣。吳勰丞夫子﹐諱樹梅﹐山東歷城人﹐光緒丙子傳臚﹐以編修直南書房。戊子爲浙江副考官﹐彭捲蒙取中三十六名舉人﹝首場評云﹕稟經制式﹐酌雅富言﹐筆煉思淸﹐迥殊塗附﹐次堂皇典麗﹐三切實發揮﹐尢妙在掃去陳言﹐通捲皆自爲熔鑄﹐是謂無懈可擊﹐詩亦工穩﹞。師後官至戶部左侍郎。戊戌秋﹐督學湖南﹐任滿﹐卽奉母回籍乞養。宣統�年卒﹐年七十�﹝彭生辰與師同日﹐且自己丑以至戊戌﹐爲吾浙諸同年中在京依侍最久者﹐故沆瀣一气﹐垂愛尢深。每進謁﹐必延入書室﹐瀹茗長談﹐有時紆尊枉臨﹐輒下車賜教。師回籍後﹐尙書札頻通﹐以蒿目時艱﹐無心出岫。滄桑旣變﹐竟不知靈光魯殿﹐隕於何年﹐爲可痛也﹗﹞錢星伯夫子﹐諱桂森﹐江蘇泰州人﹐道光庚戌進士﹐由編修官至內閣學士兼禮部侍郎銜。戊子爲浙江正考官﹐旋督學安徽﹐任滿﹐乞病回籍﹐二十八年十一月卒﹐年七十六﹝師著有《一松軒詩》二卷﹐爲成同間手寫原稿。戊戌春﹐彭於都門地攤得之﹐近爲東海府主刊以行世。蓋東海亦師之門下士也﹞。

王保之夫子﹐諱培佑﹐山東平度人﹐光緒癸未進士。己丑會試﹐以編修分校第三房﹐彭捲蒙呈薦﹐挑取謄錄。師後官至宗人府府丞。周少璞夫子﹐諱樹模﹐湖北天門人﹐光緒己丑進士。乙未會試﹐以編修分校第十四房﹐彭捲蒙呈薦﹐得以中式﹝首場評云﹕首藝劈分三比﹐詞純局正﹐气足神完﹐次三一律到底不懈﹐詩穩。二場評云﹕按轡文雅﹐杼柚淸英。三場評云﹕第一問﹐評斷諸書﹐一準提要﹐不妄加掎摭﹐最爲明通。二問﹐考證け昆水﹑眞珠河所在﹐並臚舉元時宮殿建置﹐精核之至。三問﹐援引故訓﹐如數家珍﹐非熟讀注疏者不能。四五問﹐亦甄綜條貫﹐望而知爲績學之士﹞。師後官至黑龍江巡撫﹐民國中﹐爲平政院院長。丙寅年卒﹐年六十六。

唐春卿夫子﹐諱景崇﹐廣西灌陽人﹐同治辛未進士﹐由編修歷遷內閣學士兼禮部侍郎銜。乙未爲會試副考官﹐後官至學務大臣﹐以病辭職。宣統癸丑卒﹐謚文簡。

李若農夫子﹐諱文田﹐廣東順徳人﹐咸豐己未探花﹐由編修官至禮部右侍郎。乙未爲會試副考官﹐是年十月﹐卒於位﹐年六十二。宣統中追謚文誠。啟穎之夫子﹐諱秀﹐滿洲正白旗人﹐同治乙丑進士﹐由庶吉士攺刑部主事﹐歷遷理藩院尙書。乙未爲會試副考官﹐彭捲蒙取中一百七十六名貢士。師後調補禮部尙書﹐充軍機大臣。二十七年正月﹐以拳匪事獲罪﹐罹於法。徐蔭軒夫子﹐諱桐﹐漢軍正藍旗人﹐禮部尙書恭勤公澤醇子﹐道光庚戌進士﹐由編修歷遷吏部尙書﹑協辦大學士。乙未爲會試正考宮﹐後晉體仁閣大學士。二十六年七月﹐以聯軍陷京師﹐殉難﹐年八十二。

●卷六

我家朱氏﹐系出婺源茶院公之後。元成宗元貞間﹐遷祖勉軒公﹝自茶院公起﹐至公凡十三世﹞。官嘉興路主簿﹐旣卒﹐卽卜葬於澉浦之陳灣山。子若孫遂占籍海鹽﹐居邑之尙胥裏﹐數傳而後﹐支分派列﹐生齒日繁﹐今世次已衍至二十五六代矣﹝余行輩爲二十一世﹞。自明及淸﹐科第相屬﹐其馳聲藝苑者﹐代不乏人。

余少壯時頗蓄奢願﹐竊冀生計粗裕﹐當舉合族人之所著述未經刊布者﹐仿叢睦汪氏﹑會稽董氏例﹐悉數付梓﹐匯爲一編。京國浮沈﹐遭時多難﹐年華遲暮﹐夙願難償﹐殊滋愧也。然諸家稿本﹐屢經兵燹﹐彊半無存﹐每向族人中訪問遺書﹐竟罔有應者﹝卽咸豐以前已刻板本者﹐今皆亡矣﹞。玆參考縣誌﹑宗譜及《文會堂詩鈔》所載﹐與後來續出各書名目﹐具錄於此﹐用備物色﹔且願後之子孫﹐或族人中有同志者﹐終成此舉﹐以期不負初心﹐所深望焉﹝凡已有刻本﹐及未刻之稿確知爲現存某處者﹐卽於書名下分別注明。生存人著述﹐玆不錄入﹞。

六世祖﹕閱耕公﹝諱瓊﹐字欽禮。朱崇蔭塡諱﹞﹐著有《尙胥裏朱氏支譜》﹝按吾族之輯有宗譜﹐自公始。又按修譜𨿽非著作﹐然此事實於全族關系至重﹐故篇中於歷次修譜﹐特詳記之﹞。

八世祖﹕南野公﹝諱漢﹐字天章﹐官江西布政使司都事。朱崇蔭塡諱﹞﹐著有《南野集》。九世族祖﹕南谷公﹝諱松﹐字喬年﹞﹐著有《喬年詩存》。西洲公﹝諱┉﹐字良器﹞﹐著有《幽蘭集》。

十世族祖﹕可六公﹝南谷公子﹐諱常﹐字朝玉﹐附生﹞﹐著有《淸溪吟集》﹝按吾族分支﹐始於十世祖之兄弟行﹐其相傳至今者﹐共十一支﹕曰東溪﹐曰北溪﹐曰後山﹐曰可六﹐曰可三﹐曰三峯﹐曰廷瑞﹐曰龍沙﹐曰鶴溪﹐曰龍溪﹐曰廷珍。謹記於此﹞。

十一世族祖﹕海涯公﹝可六公子﹐諱簾﹐字期辧﹐附生﹞﹐著有《海上閒散叟集》。梅泉公﹝南谷公孫﹐三峯公子﹐諱﹞﹐著有《性理旨要》。

十二世族祖﹕遜齋公﹝北溪公支﹐諱士遷﹐字季長﹐監生﹐官武英殿中書舍人﹞﹐著有《閩遊集》六卷﹝有明刻本﹞﹑《全城志》《重遊艸》。勵南公﹝可六公支﹐海涯公子﹐諱學經﹐字子正﹞﹐著有《小隱吟艸》四卷﹐官宇公﹝三峯公支﹐諱正學﹐字中甫﹐明萬曆丁巳歲貢生﹞﹐著有《禮經蠡測》《禮記小見》。思梅公﹝三峯公支﹐梅泉公子﹐諱正誼﹐字仁仲﹐明天啟壬戌拔貢生﹐官太平縣教諭﹞﹐著有《歷代塘志》。元之公﹝三峯公支﹐諱學淳﹐字文寰﹐明萬曆丙子副貢生﹞﹐著有《元之詩稿》。稚公﹝廷瑞公支﹐諱學章﹐附生﹞﹐著有《讀書堂集》《中心醉詞》。鹿巖公﹝龍沙公支﹐諱﹛常心﹜﹐字常伯﹐廩生﹞﹐著有《鹿巖老人集》。乾如公﹝鹿巖公弟﹐諱學聚﹐附生﹞﹐著有《花事董狐》《遊屐詩艸》。

十三世族祖﹕循默公﹝可六公支﹐勵南公子﹐諱茂明﹐字伯遠﹐廩生﹞﹐著有《四書心解》《尙書微》《修身要言》《存心錄》《自怡悅詩艸》五卷﹑《怒翼艸》。白嶽公﹝三峯公支﹐官宇公子﹐諱泰禎﹐字道子﹐明萬曆丙辰進士﹐由福建龍巖縣知縣﹐官至福建道監察禦史﹐巡按南﹐終兵部主事﹞﹐著有《禮記意評》四卷﹝天啟乙丑刻本﹞﹑《公谷合編》《拄笏齋經疑》《愛君勤政歷》《雄文匯辧》《濟世選要良方》《巡滇紀行集》《遠人樓集》《亻玄對軒集》《皆山閣集》《輿謳錄》《賡歌錄》。令回公﹝三峯公支﹐諱祖昌﹐附生﹞所選輯者﹐有《鹽邑藝文編》《李詩系》﹐著有《玉蝶庵稿》。

迦陵公﹝廷瑞公支﹐諱宗文﹐順治戊子舉人﹐官余杭縣教諭﹞著有《艸聖匯辯》﹑附《艸訣百韻》﹝順治壬辰刻本﹞。秋嵐公﹝廷瑞公支﹐稚公子﹐諱觀賓﹐字道庵﹐順治己丑纂修貢生﹞著有《及闕編》《客星龕集》《長思艸》《秋蛩音集》《和陶集》《竹隱集》《疏放亭集》《澤畔吟》《蓬廬集》《淚聲殘集》《江淮紀遊集》《江山幻夢集》。十四世族祖﹕大彰公﹝可六公支﹐厲南公孫﹐諱廷﹐字孟彜﹐廩生﹞著有《正气集》《梅癡集》《檗亭集》。長白公﹝可六公支﹐循默公子﹐諱廷璋﹐字如日﹐明崇禎丙子舉人﹞著有《長白閒吟艸》五卷。子長公﹝三峯公支﹐白嶽公子﹐諱爾鄴﹐增貢生﹞著有《曲臺約旨》《筆讀齋初問》《重綸閣集》。

子於公﹝白嶽公次子﹐諱景肅﹐字竹聲﹐附貢生﹐官常山縣教諭﹞﹐重修《朱氏宗譜》﹝按此爲康熙庚申刻本﹞﹐著有《子於詩文集》。

十五世族祖﹕佩芳公﹝東溪公支﹐諱舜﹐附生﹞著有《傳心錄》四卷。樹庵公﹝北溪公支﹐諱挾釒候﹐字四如﹐順治己丑進士﹐官湖廣臨湘縣知縣﹞著有《禮經詮解》《蓬壺軒稿》。劍光公﹝可六公支﹐長白公子﹐諱龍鍔﹐附生﹞著有《紀瑞略編》《守拙詩艸》三卷。佩湘公﹝三峯公支﹐子長公子﹐諱與蘭﹐附貢生﹐考授州同﹞著有《筆讀齋詩艸》。素安公﹝三峯公支﹐子於公子﹐諱毓﹐附生﹞著有《石筍山房集》。鱗庵公﹝子於公次子﹐諱攀龍﹐附貢生﹐考授州同﹞著有《鱗庵詩文集》。汪千公﹝三峯公支﹐諱士容﹐字惕庵﹐康熙丙辰歲貢生﹐由鄞縣訓導官至安吉州學正﹞著有《汪千詩集》。

十六世族祖﹕怡丰公﹝東溪公支﹐佩芳公子﹐諱鼎年﹐監生﹞著有《傳心錄續編》。玆邁公﹝北溪公支﹐諱徳培﹐附生﹞著有《西園刻竹吟》。公似公﹝北溪公支﹐諱滸彥﹐字東明﹞著有《閒吟集》。澹庵公﹝可六公支﹐諱﹐字價維﹐廩生﹞著有《性理管見》《小學便蒙》。存齋公﹝可六公支﹐諱世標﹐字勉庵﹐附生﹞著有《勉存詩艸》一卷。松州公﹝可六公支﹐諱永嘉﹐字元眉﹐康熙丁卯舉人﹐官河南新鄕縣知縣﹞著有《朱亞魁文稿》。人英公﹝三峯公支﹐諱世際﹐監生﹞重修《朱氏宗譜》﹝按此爲乾隆己未刻本﹞。笠亭公﹝廷瑞公支﹐諱琰﹐字桐川﹐乾隆丙戌進士﹐官直隸阜平縣知縣﹞所選輯者﹐有《明人詩鈔》正集十四卷﹑續集十四卷﹝乾隆庚辰刻本﹞﹑《金華詩錄》六十卷﹑《外集》六卷﹑《別集》四卷﹝乾隆癸巳刻本﹞﹑《學詩津逮》��捲﹑《唐詩律箋》��捲﹝均乾隆中刻本﹞﹑《古文淸英》《全唐詩鈔》﹐著有《陶說》六卷﹝乾隆甲午刻本﹞﹑《笠亭詩鈔》十二卷﹝乾隆��刻本﹞﹑《毛詩說》《說文翼》《韻譜敍錄》《笠亭文集》。

十七世族祖﹕琢庵公﹝北溪公支﹐諱宏或﹐康熙丙子歲貢生﹐候選訓導﹞著有《史辧》三十卷﹑《藕塘詩存》八卷﹑《夜雨對牀集》二卷。枚臣公﹝北溪公支﹐諱宸枚﹐廩貢生﹐官嵊縣教諭﹞著有《歷試艸》一卷﹑《北遊艸》一卷﹑《詩餘》一卷。水臣公﹝北溪公支﹐玆邁公子﹐諱廷錫﹐附生﹞著有《景山樓詩集》。子端公﹝可六公支﹐存齋公子﹐諱楷﹞著有《艸木鳥獸典要》《昆虫鱗介典要》《雜物摘要》《附艸》四卷。可與公﹝三峯公支﹐諱權﹐字仲謀﹐監生﹞著有《可與詩選》一卷﹝乾隆庚辰刻本﹞。省庵公﹝廷瑞公支﹐諱鴻緒﹐字學閩﹐乾隆乙未進士﹐官臺州府教授﹞著有《小滄州詩集》一卷﹝今逖先族孫希祖處藏有鈔本﹞﹑《金臺集》《鴛湖集》《章安集》。省如公﹝龍沙公支﹐諱以發﹐字學顏﹐乾隆庚寅歲貢生﹐候選訓導﹞著有《四書補講》《集秀軒文稿》。諍可公﹝龍沙公支﹐諱思諫﹐字槐英﹐附生﹞重修《朱氏宗譜》﹝按此爲乾隆庚子刻本﹞。

十八世族祖﹕江峯公﹝東溪公支﹐諱崧﹐字膏春﹐廩生﹞著有《江峯詩文集》。灑亭公﹝北溪公支﹐水臣公子﹐諱謨烈﹐字丕光﹐雍正癸卯舉人﹞著有《灑亭詩選》一卷﹝乾隆庚辰刻本﹞﹑《季子小品》《翰沙詩鈔》。懷白公﹝三峯公支﹐諱世﹛火﹜﹐字士可﹞著有《懷白詩艸》。小山公﹝廷瑞公支﹐諱桂生﹐原名淸藻﹐字文翰﹐又號薌林﹐附生﹞著有《小山詩鈔》。春山公﹝廷瑞公支﹐省庵公子﹐諱瑞椿﹐字春伯﹐乾隆癸丑進士﹐官福建永安縣知縣﹐以養親乞歸﹐服闋﹐攺就嚴州府教授﹞著有《春山詩存》四卷﹑《外編》一卷﹝嘉慶庚辰刻本﹞﹑《春山古文鈔》。蔭山公﹝省庵公三子﹐諱瑞榕﹐字容叔﹐乾隆乙卯舉人﹐大挑知縣﹐攺就江山縣訓導﹞著有《倚云軒詩艸》一卷。眉洲公﹝廷瑞公支﹐諱維魚﹐字牧人﹐附監生﹞著有《河汾旅話》一卷﹝嘉慶中刻本﹞﹑《詩緒輯雅》六卷﹝原稿今藏逖先處﹞﹑《易水村集》一卷﹝同上﹞﹑《驢背集》《南集》《鼓缶集》《眉州詩鈔》。怡谷公﹝龍沙公支﹐省如公子﹐諱佩蘭﹐字曲臺﹐監生﹞著有《怡谷詩鈔》。晴嵐公﹝龍沙公支﹐諱光暄﹐字蓉湖﹐乾隆甲辰歲貢生﹐官於潛縣訓導﹞著有《健初詩鈔》四卷﹑《文鈔》一卷﹝光緒丙申刻本﹞﹑《眞珠船》四卷﹑《復惠堂稿》二卷。醉廬公﹝龍沙公支﹐諱承修﹐字文趾﹐監生﹞著有《小窗閒筆》一卷。升巖公﹝龍沙公支﹐諱春ピ﹐字華初﹐監生﹞著有《韻玉軒詩稿》一卷﹝原稿今藏逖先處﹞。莪亭公﹝龍沙公支﹐諱錫嘏﹐字敬齋﹐監生﹞著有《莪亭小艸》十六卷﹐《忘憂艸》一卷。玉溪公﹝廷珍公支﹐諱蘭枝﹐字以三﹐附生﹞著有《玉溪文集》一卷﹑《詩集》一卷。先曾祖松喬公﹝玉溪公弟﹐諱蘭馨﹐字芬若﹐乾隆辛丑進士﹐由江西鉛山縣知縣﹐官至吏部稽勛司員外郎。朱崇蔭塡諱﹞著有《松喬詩鈔》。秦溪公﹝廷珍公支﹐諱蘭珍﹐字聘賢﹐廩生﹞著有《經訓》《秦溪山人詩稿》。

十九世族祖﹕春樹公﹝東溪公支﹐諱恆﹐字得天﹐附貢生﹐候選主簿﹞著有《武原竹枝詞》一卷﹝嘉慶中刻本﹞﹑《答閒吟稿》《集唐詩》《春樹詩存》。燕庭公﹝東溪公支﹐諱光昭﹐字丕承﹐監生﹐官四川廣安州吏目﹞著有《蛩吟小艸》二卷﹝道光戊戌刻本﹞。玉堂公﹝北溪公支﹐諱履中﹐字在靑﹐嘉慶丙辰恩貢生﹐歷署福建平和﹑屏南等縣知縣﹞所選輯者有《應制元音》十六卷﹝乾隆中刻本﹞﹑《揀金錄》四卷﹝乾隆壬子刻本﹞﹐著有《叶韻考正》十六卷﹝嘉慶甲子刻本﹞﹑《淡巴菇百詠》二卷﹝嘉慶中刻本﹞﹑《玉堂詩鈔》八卷﹝同上﹞﹑《玉堂存艸》詩十六卷﹑文八卷﹝原稿今藏逖先處﹞。標謝公﹝北溪公支﹐琢庵公孫﹐諱丕基﹐字受之﹐乾隆丁卯舉人﹞著有《標榭詩選》一卷﹝乾隆庚辰刻本﹞。

鶴墅公﹝北溪公支﹐諱紹堂﹐字濟之﹐監生﹞著有《海上竹枝詞》。秋嶽公﹝北溪公支﹐諱泰﹐字聲韶﹐附生﹞著有《達客人隨感錄》《醫腋》《秋嶽詩鈔》。鎭瀾公﹝北溪公支﹐諱鯤﹐字靜之﹞著有《臺江詩鈔》一卷﹑《東寧竹枝詞》。桂巖公﹝北溪公支﹐灑亭公子﹐諱聖基﹐字恆斯﹐附生﹞著有《桂巖詩卷》。梅﹛移﹜公﹝灑亭公三子﹐諱邦垣﹐字樹屏﹐附生﹞著有《梅﹛移﹜詩稿》。樂山公﹝可六公支﹐子端公孫﹐諱謙受﹐字光尊﹐附生﹞所選輯者﹐有《朱氏藝文鈔》《朱氏科名錄》《紀朱詩存》﹐著有《樂山詩集》。沁園公﹝可六公支﹐諱宗城﹐字翼君﹐嘉慶辛酉舉人﹞著有《沁園詩艸》。素珩公﹝三峯公支﹐譜名振﹐諱漢﹐字樂眞﹐爲棲眞觀道士﹞著有《水月軒吟稿》。芝岡公﹝廷瑞公支﹐眉洲公子﹐諱芳衡﹐字祖香﹐監生﹞著有《過眼錄》五卷。丹香公﹝龍沙公支﹐諱程奎﹐字匡六﹐監生﹞著有《吟香館詩鈔》一卷。遲農公﹝丹香公弟﹐諱文佩﹐字嬰玉﹐又號小珊﹐嘉慶戊午舉人﹐官余杭縣教諭﹞著有《春華秋實之齋集》詩五卷﹑詞一卷﹝原稿今藏逖先處﹞。椒雨公﹝龍沙公支﹐升巖公子﹐諱埏之﹐字彜上﹐附生﹞﹐所選輯者有《瀛海探驪集》八卷﹝嘉慶甲戌刻本﹞﹐著有《鄂怡山館詩文集》。虹舫公﹝升巖公次子﹐諱方增﹐字壽川﹐嘉慶辛酉進士﹐由翰林院編修官至內閣學士兼禮部侍郎銜﹞重修《朱氏宗譜》﹝按此爲嘉慶丁卯刻本﹞﹐著有《從政觀法錄》三十卷﹝道光庚寅刻本﹞﹑《求聞過齋文集》四卷﹝光緒甲午刻本﹞﹑《求聞過齋詩集》六卷﹝光緒癸巳刻本﹞﹑《識大錄》《識小錄》。

花墅公﹝廷珍公支﹐玉溪公子﹐諱鳳岡﹐字壽堂﹐增生﹞著有詩文集三十餘卷。未梅公﹝玉溪公次子﹐諱葵之﹐字樂甫﹐又號粟珊﹐嘉慶癸酉拔貢生﹐戊寅副貢生﹐官景寧縣教諭﹞著有《妙吉祥室詩鈔》十三卷﹑《詩餘》一卷﹑《雜文》一卷﹝光緒甲申刻本﹞﹑《壽閒齋吟艸》八卷﹝同上﹞。大伯祖尙齋公﹝廷珍公支﹐松喬公子﹐諱錦琮﹐字瑞方﹐監生﹐由安徽廬江縣知縣﹐官至山東東昌府知府﹞著有《信疑隨筆》十二卷﹝道光戊戌刻本﹞﹑《治經堂集》詩十四卷﹑文六卷﹑外集四卷﹝同上﹞﹑《日次詩》二卷﹝同上﹞。

二十世族父﹕春士公﹝東溪公支﹐諱深﹐字綆修﹐道光壬寅歲貢生﹞著有《稽古日鈔》《春士小艸》。吟泉公﹝春士公弟﹐諱治﹐字聲洪﹐附生﹞著有《鏡湖珠宿山房駢體文稿》。筠巢公﹝北溪公支﹐秋嶽公子﹐諱昌運﹐字榮懷﹐監生﹞著有《小隱軒詩存》。蓉臺公﹝北溪公支﹐諱錫鈞﹞著有《稻香軒吟稿》。

晴嵐公﹝北溪公支﹐鎭瀾公子﹐諱陳鐘﹞著有《畱云閣詩存》。池庵公﹝北溪公支﹐梅﹛移﹜公子﹐諱竹﹐字筠廬﹐附生﹞著有《納涼艸》三卷。愛廬公﹝可六公支﹐諱惇元﹐字善長﹐監生﹐由甘肅鎭源縣典史﹐官至吐魯番巡檢﹞著有《仕甘紀略》。朵山公﹝龍沙公支﹐丹香公子﹐諱昌頤﹐字吉求﹐道光丙戌一甲一名進士﹐由翰林院修撰﹐官至吏科給事中﹞著有《鶴天鯨海焚余稿》六卷﹝同治乙丑刻本﹞。念珊公﹝龍沙公支﹐遲農公次子﹐諱美Α﹐字具甫﹐廩貢生﹐由永嘉縣訓導﹐官至福建漳浦縣知縣﹞所選輯者有《胥溪文會堂詩鈔》八卷﹝咸豐辛亥刻本﹞﹑《朱氏書畫錄》﹐著有《文字辧正匯鈔》四卷﹝道光乙酉刻本﹞﹑《雪泥鴻爪錄》《念珊詩鈔》《念珊詞鈔》。屏山公﹝遲農公三子﹐諱美鑾﹐字云﹐監生﹐官江西撫州府經歷﹞著有《屏山詩鈔》一卷﹝原稿今藏逖先處﹞。崇山公﹝遲農公四子﹐諱鐘貴﹐字元衡﹐附生﹞著有《長樂長生居稿》一卷。余山公﹝遲農公五子﹐諱鐘慶﹐字譽章﹐監生﹞著有《存心齋稿》一卷。秀珊公﹝龍沙公支﹐椒雨公子﹐諱承釒式﹐字保甫﹐咸豐乙卯優貢生﹐官遂昌縣訓導﹞所選輯者有《文會堂詩鈔補遺》二卷﹑《文會堂詩續鈔》二卷﹝此二書原稿﹐光緒中余托友人於松江郡城覓得之﹞﹐著有《聽秋館呤稿》六卷﹝光緒庚寅刻本﹞﹑《虞初續新志》二卷﹝原稿今藏逖先處﹞﹑《佩韋齋外集》一卷﹝今逖先處藏有鈔本﹞﹑《山居雜誌》《小幽蘭室詩話》《佩韋齋吟稿》《懷璞齋詞稿》。

二十一世族兄﹕小泉公﹝東溪公支﹐吟泉公子﹐諱炳淸﹐字曉潛﹐附貢生﹞著有《碧瑯館詩鈔》三卷﹝光緒庚寅刻本﹞﹑《晚翠樓詩鈔》四卷﹝同上﹞。紫仙公﹝龍沙公支﹐虹舫公孫﹐諱冠瀛﹐字成蘧﹐附生﹞著有《養屙隨筆》一卷﹑《徳馨堂古文》一卷﹑《指馬樓詩鈔》三卷﹑《有琴樓詩鈔》二卷﹑《蘇臺雜詠》一卷﹑《指馬樓綺語刪剩》一卷﹑《詠物詩》一卷﹑《指馬樓詞鈔》一卷﹑《襲芳樓詞》一卷﹝以上各原稿﹐今均藏逖先處﹞。子安公﹝龍沙公支﹐秀珊公子﹐諱瀾﹐字景韓﹐附貢生﹐官兩淮候補鹽巡檢﹞著有《小於舟詩存》一卷﹝光緒庚寅刻本﹞。鏡香公﹝龍沙公支﹐諱泰修﹐字亦華﹐道光丁酉拔貢生﹐甲辰舉人﹐署江蘇寶應縣知縣﹞著有《竹南精舍駢儷文稿》一卷﹝光緒��刻本﹞﹑《竹南精舍詩鈔》四卷﹝光緒丙戌刻本﹞﹑《桂之樹軒雜錄》一卷﹝原稿今藏逖先處。按鏡香兄刻有朱大令七種﹐除駢文詩鈔外﹐餘皆時文試帖﹐玆不入錄﹞。少虞公﹝廷珍公支﹐未梅公孫﹐諱丙壽﹐字笙鹿﹐同治乙丑進士﹐由戶部主事﹐官至廣東潮州府知府﹑候選道﹞重修《朱氏宗譜》二十卷﹝按此爲光緒辛卯刻本﹞﹐著有《夢鹿庵文稿》一卷﹑《楡蔭山房吟艸》四卷﹝均近年排印本﹞。

二十二世族子﹕卿侄﹝廷珍公支﹐少虞公子﹐諱笏廷﹐附生﹞著有《瓦鳴集》。芷靑侄﹝廷珍公支﹐松喬公玄孫﹐余兄旭辰公子﹐諱聯沅﹐附生﹐京師大學堂畢業﹐奏獎舉人﹐官學部小京官﹞著有《芷詩文遺稿》。又按吾族閨媛中之有著述者﹝凡止遺詩數首﹐刻入他人選本者﹐不錄﹞﹕十八世族祖啟咸公﹝北溪公支﹐諱奏﹐附生﹞原配吳孺人﹝同邑貢生化龍女﹐諱元善﹐字體仁﹞著有《玉軒吟稿》。元章公﹝可六公支﹐諱文煌﹐監生﹐沁園公之父﹞原配張孺人﹝同邑候選州同宏基女﹐諱貞﹐字慕潔﹞著有《漱香集》四卷。十九世族祖遲農公﹝見前﹞原配潘安人﹝錢塘人﹐監察禦史庭筠女﹐諱佩芳﹞著有《畫蘭室遺稿》一卷﹝原稿今藏逖先處﹞。椒雨公﹝見前﹞原配李恭人﹝同邑貢生三才女﹐諱壬﹐字佩靑﹞著有詩集﹔側室樓孺人﹝諱秋畹﹐字佩馨﹞著有《蘭韞樓詩稿》﹔側室胡孺人﹝諱繡珍﹐字寵仙﹞著有《寒香室存稿》一卷。

二十世﹕族父念珊公﹝見前﹞原配周宜人﹝同邑監生世英女﹐諱潤﹐字漱蕓﹞著有《胥溪朱氏閫範錄》四卷。屏山公﹝見前﹞原配喬孺人﹝徐溝人﹐江西浮梁縣知縣某女﹐諱味蘭﹐字晉亭﹞著有詩稿一卷﹑詞稿一卷。蕊生族姑﹝族祖遲農公女﹐諱美英﹐適錢塘兩淮候補監大使蔣施勤﹞著有《倚雲樓遺艸》一卷﹝道光戊戌刻本﹞。葆瑛族姑﹝族祖虹舫公女﹐諱﹐適曲阜內閣侍讀孔憲彜﹞著有《小蓮花室詩詞》二卷﹝道光中刻本﹞。二十一世彭壽原配金夫人﹝嘉興人﹐候選知府﹑兩淮通州分司運判兆女﹐諱慧珠﹐字玨卿﹞選有《韻紅軒詩鈔》十六卷。今並記於此。

湘潭葉奐彬﹐名徳輝﹐先世本吳人﹐後入湖南籍。光緒壬辰成進士﹐以主事簽分吏部﹐不久假歸。才气縱橫﹐學問淵博﹐性嗜典籍﹐收藏頗多﹐嘗仿章逢之﹝宗源﹞例﹐取古人遺佚諸書﹐手自纂輯﹐其他著述亦富。所刻《觀古堂叢書》及《麗樓叢書》三十餘種﹐風行一時。顧裏居日﹐以鄕紳資望﹐隨時出入撫轅及當地各官署﹐不免稍失檢點﹐致鄕評頗多微詞。鼎革以還﹐屢瀕危境﹐因剃須市隱﹐絕迹官場中。甲寅秋﹐余至長沙﹐獨以文字之交﹐時相過從。嘗設盛饌招余往飲﹐出示善本書籍﹑名人字畫及所藏古錢﹐玩賞竟日。然在座者惟餘同去之吳如九﹝天保﹞表弟﹑金敬淵﹝問源﹞侄婿﹐及主人與其侄﹐五人而已。一日索題《麗樓藏書圖捲》﹐余爲賦六絕句歸之。其所編《觀古堂藏書目錄》原稿﹐曾亦舉以相質﹐余爲訂正數處﹐時尙未付梓也。別後十餘年﹐迄未通問﹐乃聞丁卯歲忽爲仇家所訐﹐竟致殺身﹐所遺書亦散失殆盡。文人末路如奐彬者﹐可謂慘矣。

玆將昔時題圖詩錄存於此﹝原圖想亦同付劫灰﹞﹐以志今昔之感。「名髙南宋《石林集》﹐望重東吳べ竹堂﹔千載宗風誰繼起﹐人間艷說選曹郎。臥雪樓中書久亡﹐更無舊館說琳瑯﹝湘人藏書﹐以袁氏臥雪樓﹑方氏碧琳瑯館爲最富﹐今皆亡矣﹞﹔君家獨占江山勝﹐髙閣巍然枕碧湘。千元百宋及時收﹐插架森森比鄴侯﹔幾晶簾開卷處﹐藝林淸福幾生修。十約文成絕妙辭﹝君著有《藏書十約》﹞﹐此中甘苦少人知﹔藏書故實重編次﹐應入華宗紀事詩﹝君家菊裳太史有《藏書記事詩》。按張氏《書目答問》於生存人不錄﹐然李善蘭以天算絕學﹐特破格載之﹐則先例自可援引也﹞。海王村裏日停車﹐我亦耽書等嗜痂﹔憂患餘生豪气盡﹐百城坐擁讓君誇。秋老江鄕木葉摧﹐謫居愁聽遠鴻哀﹔客中一事聊堪慰﹐曾人瑯福地來。」

泰州西門內有小香巖者﹐中供先賢管子塑像﹐爲淮鹺官商燕集之所。拓地約十餘畝﹐亭館池榭﹐位置井然。光緒戊子三月間﹐余妻妹金氏麗珊﹐於歸桐鄕陸費頌陔﹝垓﹞﹐外舅姑親送之泰﹐命余夫婦及內弟振甫輩隨往﹐卽下榻其中。時芍藥盛開﹐紅白燦爛﹐而院中前後竹數百竿﹐皆髙出檐際﹐綠陰蔽窗﹐新筍方生﹐徧地皆是﹐因與振甫手自掘取﹐卽烹而淡食之。出門數十步﹐淺水平田﹐一望無際﹐聲聲布谷﹐時飛鳴田野間。巖之左則爲某某禪林﹐古寺疏鐘﹐頻聞淸響。園居旬日﹐塵念都消。庚子春﹐余自都寄振甫詩云「筠繞屋綠於染﹐芍藥當階紅欲然﹔一種舊遊忘不得﹐小香巖畔暮春天。」蓋猶憶及前事也。今距麗珊之卒﹐將四十年﹐卽僚婿頌陔﹝後以道員需次安徽﹞﹐及其續娶之內表姊李氏﹐亦已先後物故。至當時在堂諸戚友﹝時陸春江中丞元鼎﹐方權泰州牧﹞﹐其存者惟餘與振甫二人﹐然皆皤然老矣。偶遇泰州人談近時鹽業﹐感觸陳迹﹐思之黯然。

唐以前人所撰各書﹐今遺佚者十之八九﹐幸賴裴松之《三國誌注》﹑劉孝標《世說新語注》﹑酈道元《水經注》﹑李善《文選注》及宋初《太平禦覽》《太平廣記》引用較多﹐始得存其梗槪。然各書名目﹐記憶爲難﹐除《禦覽》《廣記》二書均於卷首標列外﹐復得考古諸家﹐如汪韓門太史師韓﹝所著《文選理學權輿》內﹐有《文選注引書目》﹞﹑趙甌北觀察翼﹝所著《廿二史札記》內﹐有《三國誌注引書目》﹞﹑近人汪振民明經之昌﹝所著《靑學齋集》內﹐有《世說新語注引書目》﹞悉心探討﹐匯錄成篇﹐於後學良多裨益。惟《水經注》所引古籍﹐尙無有輯爲一書者﹐余昔時嘗擬爲之﹐而人事牽率﹐卒卒未果﹐世有同志﹐盍亦從事於斯。

夫婦偕老﹐詩人播爲美談﹐其有結縭至六十年者﹐尢爲古今所罕見。乾嘉年間﹐南海馮潛齋吏部成修﹑錢塘梁山舟學士同書﹑韓城王偉人相國傑﹔近歲仁和髙白叔中書云麟﹑嘉興錢新甫侍讀駿祥﹑錢塘程紫縉觀察良馭﹐俱以白首齊眉﹐重行花燭之禮。家庭盛事﹐較重宴鹿鳴瓊林者﹐更爲難得已﹝按仁和金雨叔侍郎《靜廉齋集》內﹐有乾隆戊戌三月《重逢花燭詩》﹐則距雍正己酉與繼配胡夫人結縭時﹐適五十年也﹞。

市肆字號﹐除意主典雅﹝此類惟文玩﹑書籍﹑服飾﹑藥材及酒樓﹑茗寮之屬爲然﹞或別有取義者﹝如以肆主別號爲記之類﹞不計外﹐若普通命名﹐則無論通都僻壤﹐彼此無不相同。余嘗戲爲一律以括之云「順裕興隆瑞永昌﹐元亨萬利復丰祥﹔泰和茂盛同乾徳﹐謙吉公仁協鼎光。聚益中通全信義﹐久恆大美慶安康﹔新春正合生成廣﹐潤發洪源厚福長。」詩固漫無意義﹐而吉利字面﹐大抵盡此五十六字中﹐捨此而別立佳名﹐亦寥寥無幾字矣。挽聯之作﹐須語意親切﹐情文相生﹐若專以詞藻典故爲工﹐似失弔者本意。

故余於尋常酬酢﹐向不爲諛墓空言﹐惟遇有至戚舊交﹐情不能默者﹐始偶一爲之﹐以志盛悼﹐辭之雅俗﹐非所計也。玆記數聯於此。己未�月﹐挽世丈沈旭初觀察玉麒云「偕先子爲總角交﹐忍憶吳門談舊誼。與令兄皆公輔器﹐又驚魯殿隕靈光。」﹝公之兄子梅觀察能虎﹐亦以賢能名﹐時已先卒﹞�月﹐挽母舅吳君益先生彥升云「有子共晨昏﹐是名士襟期﹐迥超凡輩﹐只愧一官匏系﹐推轂徒勞﹐橐筆困長才﹐空對九原呼負負﹝表弟如九﹐下榻敝廬﹐余爲代謀位置﹐後復偕余歷遊外省。公來書每以汲引爲屬﹐故云﹞。別公幾寒暑﹐聞髙年丰采﹐不減當時﹐方期七秩筵開﹐奉觴晉祝﹐騎箕驚噩耗﹐那禁雙淚落涔涔。」七月﹐挽金氏外姑胡夫人云「翼卵荷深恩﹐久托﹐方幸一生蒙福﹐詎驚聞駕返雲霄﹐恨頻年人海羈身﹐竟無復開樽圍坐﹐翦燭淸談﹐常侍慈闈色笑﹔齊眉傷舊侶﹐琴瑟頻分﹐可憐三賦悼亡﹐空望斷魂歸月夜﹐想此後仙山聚首﹐請寄言夫婿平安﹐兒孫長大﹐聊紓異地悲思。」�月﹐挽族兄桂卿學士福詵云「詞曹推夙望﹐於理學儒林文苑﹐舉足爲海內楷模﹐靑史定垂名﹐固應與會稽侍禦﹝謂李蒓客慈銘﹞﹑臺州太常﹝謂王夫彥威﹞﹐並世勝流成合傳﹔京國憶同居﹐有鴻妻驥子龍孫﹐曾樂數堂前晨夕﹐黃壚頻感逝﹐試重經接葉荒亭﹝亭在爛縵胡同舊居﹞﹑斜街舊屋﹐卅年陳事忍重論﹖」壬戌五月﹐挽內姊歸馮氏金恭人云「別離經廿稔﹐憶昨歲桂坊稱祝﹐方幸一堂話舊﹐樂數晨昏﹐何期遽謝塵緣﹐竟轉教八秩衰翁﹐頓增感慟﹝辛酉臘月﹐以外舅子羲先生八十正慶﹐同詣滬寓公祝﹞﹔友愛篤連枝﹐痛當年荊室云亡﹐每聞千里傷懷﹐悲深手足﹐此後同歸仙界﹐應仍侍九霄阿母﹐長共團圓。」甲子五月﹐挽錢臣親家能訓云「經世負奇才﹐在我公特爲余緒﹐惟忠以報主﹐孝以事親﹐仁以愛物﹐斯足見立身大節﹐有儒者之風﹐靑史定垂名﹐一代傳人應不朽﹔訂交方弱冠﹐至今日各已成翁﹐念覽揆同庚﹐入官同歲﹐登第同年﹐每相與回首前塵﹐惜時乎不再﹐黃壚空嘆逝﹐卅年往事詎堪論﹖」丙寅六月﹐挽徐博泉參議宗溥云「於法律學信有專長﹐記曾戎署趨公﹐推轂特延名士駕﹔爲鄕國事力謀羣益﹐詎意明湖養望﹐騎箕遽隕老人星。」七月﹐挽襟兄馮延云司馬汝禧云「气槪邁羣倫﹐綜計生平馳驟文壇﹐翺翔仕路﹐經營商業﹐振導農功﹐大才﹐洵豪傑士也詎自弦中斷﹐抑鬱寡歡﹐二豎遽爲災﹐驚聞一夕騎箕﹐長辭斯世﹔知交逾卅載﹐每念疇昔金陵聯句﹐石渚飛觴﹐京國看花﹐申江話雨﹐舊遊歷歷﹐直旦暮間耳﹐方思鹿苑重尋﹐居停得所﹐千秋成永訣﹐爲問同堂連袂﹐更有何人﹖」十月﹐挽子婦錢宜人云「四徳兼全﹐方冀偕吾兒翼燕詒謀﹐教諸孫成立﹔三旬晉一﹐何乃與先室驂鸞遠去﹐竟同歲云亡。」丁卯正月﹐挽外舅金子羲先生云「恩承卅載﹐緣證三生﹐只慚靑眼徒垂﹐竟事業蹉跎﹐老去已無千里志﹔海上月圓﹝時值上元節﹞﹐天南星隕﹐忍憶白頭相聚﹝前歲見於滬上﹐公已八十有四矣﹞﹔尙精神矍鑠﹐臨行曾約再來期。」戊辰六月﹐挽翁氏外伯姑惲太夫人云「秉懷淸髙節﹐備歷艱辛﹐餘年家政親操﹐爭欽禮法交修﹐懿行允輝彤管史﹔憐道韞早孤﹐深蒙鞠育﹐三千里郵書遽斷﹐忍憶晨昏團聚﹐舊遊同侍彩衣堂。」﹝內子歸寧時﹐余曾偕至虞山﹐小住旬日﹞庚午四月﹐挽袁年伯母薛太夫人云「相夫成千古忠名﹝忠節公以庚子拳匪之亂遇禍﹞﹐卅載分離﹐天界靈旗今接引﹔生子皆一時奇傑﹐三英繼起﹐岡阡新表永流傳。」六月﹐挽王聘卿總理士珍云「爲賢豪領袖﹐入政垣而不黨﹐入軍界而不爭﹐方晚歲優遊﹐胡遽喪七旬元老﹔具忠孝性情﹐事節母則盡歡﹐事舊君則盡禮﹐樹羣倫師表﹐信無慚一代完人。」九月﹐挽金親母耿淑人云「大家才行早稱傳﹐方偕老林泉﹐爭羨三多備嘉福﹔故國親姻日零散﹐正重陽風雪﹝。重九夜都門大雪﹞﹐那堪千里聽悲音。」十二月﹐挽孫慕韓總理寶琦云「卅年勛望﹐弁冕時賢﹐始也綰疆符﹐繼也管部政﹐終也秉國鈞﹐恨遭逢屢涉艱危﹐至竟未酬公輔志﹔一代典型﹐淵源家學﹝公爲文愨公子﹞﹐貌嚴而性慈﹐與惠而取廉﹐外和而內介﹐爲遐邇同深信仰﹐那堪遽喪老成人。」辛未八月﹐挽王書衡同年式通云「鳳池聯步﹐雁塔齊名﹐痛頻年同輩凋零﹐又弱一个﹔法律傳家﹐文章鳴世﹐爲當代萬流宗仰﹐信足千秋。」十一月﹐挽翁修之內弟之循云「四十曰彊仕﹐方期壯志鵬搏﹐胡長吉修文﹐遠道竟成千古別﹔再索而得男﹐喜聽淸聲鳳噦﹝君歿後月餘﹐得遺腹子﹞﹐有小同繩武﹐夜臺應慰百年心。」丁丑十一月﹐挽曹理齋參議秉章云「病骨久銷磨﹝君患風Φ多年﹞﹐況故鄕烽火驚心﹝嘉善失陷後﹐君之徳配及家屬﹐迄尙未知下落﹞﹐早憂此日﹔衰齡同落拓﹐方累歲文壇聚首﹝每一旬中﹐必詣君家聚談至暮﹞﹐忍別今朝。」

辛未歲﹐余應東海府主之聘﹐分纂《淸儒學案》﹐每遇星期五日﹐羣集曹君理齋寓中﹐討論其事。時理齋處有生日會之舉﹐除學社諸友外﹐並約故都同志﹐共合人數爲十二﹐得以逐月舉行﹝有離會者﹐另邀他人補入﹞。凡值慶辰﹐醵貲公宴﹐理齋於食譜夙所深究﹐又時出新意﹐故肴饌旣丰且精﹐樽酒聯歡﹐極盍簪之樂事。至丁丑秋時局不靖﹐稱觴之約﹐乃展轉延期﹐未幾地主云亡﹐此舉遂廢。然余自入會後﹐叨陪雅集﹐瞬閱七年﹐處此風雲萬變之秋﹐亦可謂歷時較久矣。

今記諸人生日如左﹐援《淸尊集》例也。江陰夏閏枝孫桐﹐咸豐丁巳四月二十二日。金匱楊蔭北壽樞﹐同治癸亥七月初六日。山陰王書衡式通﹐甲子十月二十四日﹝辛未秋卒﹞。嘉善曹理齋秉章﹐甲子十二月初六日﹝丁丑冬卒﹞。長洲章式之鈺﹐乙丑五月二十一日﹝丁丑夏卒﹞。吉林徐敬一鼐霖﹐乙丑九月二十二日。

長沙鄭叔進沅﹐丙寅七月十五日。武進趙劍秋椿年﹐戊辰二月初五日。秀水金孫兆蕃﹐戊辰八月二十四日。海鹽朱小汀彭壽﹐己巳六月二十二日。吳縣汪伯云惟韶﹐辛未十一月初八日﹝丁丑春卒﹞。長沙章曼仙華﹐壬申七月二十二日﹝庚午秋卒﹞。江都閔葆之爾昌﹐壬申八月初三日。江安傅沅叔增湘﹐壬申九月初八日。贛縣陳仲騫任中﹐甲戌九月二十六日。武進陶心如洙﹐光緒乙亥三月二十二日。云陽塗子厚鳳書﹐乙亥八月二十二日。江夏傅治薌嶽﹐丁丑九月初九日。

嘉善曹君儒葆宸﹐壬午十二月初三日。貴陽邢冕之端﹐癸未七月初四日。吳江沈羹梅兆奎﹐乙酉十一月二十六日。按《學案》一書﹐至戊寅春纂輯粗畢﹝共爲二百八卷﹞﹐時社友皆散﹐終其事者僅餘一人。書首序例目錄﹐經東海命余修攺數四而後定。余以全書所纂正附各案﹐當諸友屬艸時﹐分任撰述﹐彼此各不相謀﹐恐體例未必盡同﹐且或有重複及抵牾之處。復請於東海﹐擬俟寫工繕就淸稿後﹐暫緩付梓﹐先由余通檢一過﹐以期前後貫徹﹐遇有上述諸點﹐卽可隨筆修正﹐免貽疏舛之虞。𨿽稍廢時間﹐而於全書不無小補﹝時已刻者約十之三四﹐余亦擬爲之覆校﹐蓋愚意所注重者﹐不在衍文脫字﹐而在全體之畫一整齊也﹞。東海頗韙余說﹐卒以年髙多病﹐急於觀成﹐承刻者但求早日畢工﹐迄未將稿本送余覆閱﹐嗣編纂處亦裁撤﹐余於社事遂不復與聞矣。今全書已於東海謝世後匆匆刻竟﹐流布坊間﹐而余先時竟未獲逐捲校讎﹐致讀者對於此書內容﹐不免有所指摘﹐此則私衷所深爲負疚者耳﹝余偶閱卷首﹐如序末某月﹐空格未塡﹐又全書凡遇廟諱皆缺筆﹐而序中玄字竟未攺寫﹐此二端其最顯者。知刊板時艸艸從事﹐校理無人﹐已可槪見。他日擬爲校勘記以彌缺憾﹐第未知能有餘力否耳﹞。

余昔居宣南﹐宅凡數徙﹐厥後遷入內城總布胡同﹐則歷時爲最久。溯自光緒辛卯五月﹐偕元配金夫人入都﹐始寓爛面胡同。甲午冬﹐移居上斜街﹝此爲湖州會館公產﹞。乙未三月﹐南旋省親。丁酉秋再至﹐寓兵馬司後街。己亥冬﹐移居上斜街﹝此爲全浙會館公產﹞。庚子冬﹐借寓嘉興會館。壬寅秋﹐移居米市胡同。

至丙午冬﹐鐵寶臣尙書適置有西總布胡同一宅﹐以余方從事練兵處﹐特招余往居。國變後﹐尙書全家移津﹐余亦無田可歸﹐乃集資購得之。其宅分東西兩院﹐軒窗明爽﹐因於院中徧植紅杏﹑碧桃﹑海棠﹑丁香﹑楡葉梅諸樹﹐花時絢爛可愛﹔及丁巳春﹐復添建樓屋五間﹐益形寬敞矣。自居此宅後﹐計所生兒孫男女輩約十七八人﹐生齒頗盛﹐而窮通聚散之感﹐亦於此中閱歷爲最多。越三十有四年﹐己卯夏﹐以生計日艱﹐遂出售他姓。烏衣門巷﹐燕去巢空﹐臨別依依﹐彌增感慨﹐爰口占二絕以志別云「卜居地占鳳城東﹐曾見承平舊日風。家國興衰無限感﹐茫茫三十四年中。書擁百城忙位置﹐花栽三徑費滋培。雲煙眼底匆匆過﹐又見他人入室來。」

人生七十古來稀﹐唐人卽有此語﹐至八十則更少矣。余生平所見耆老﹐年屆八十者﹐尙不乏人﹐今匯記之以志盛遇﹝舉曾接丰采言論者﹐其僅聞名者不與﹞。封翰林院檢討﹑海寧吳仁齋外伯祖應麟﹐八十�﹝嘉慶��生﹐光緒��卒﹞。

戶部尙書﹑甘泉董р卿太夫子恂﹐八十六﹝嘉慶丁卯生﹐光緒壬辰卒﹞東閣大學士﹑南皮張文達之萬﹐八十七﹝嘉慶辛未生﹐光緒丁酉卒﹞。浙江寧波府教授﹑海寧吳ウ莊外祖惇﹐八十三﹝嘉慶壬申生﹐光緒甲午卒﹞。體仁閣大學士﹑漢軍徐蔭軒夫子桐﹐八十二﹝嘉慶己卯生﹐光緒庚子殉難﹞。刑部尙書﹑長安薛云階先生允升﹐八十二﹝嘉慶庚辰生﹐光緒辛丑卒﹞。兩廣總督﹑茶陵譚文勤鐘麟﹐八十四﹝道光壬午生﹐光緒乙巳卒﹞。四川總督﹑廬江劉文莊秉璋﹐八十﹝道光丙戌生﹐光緒乙巳卒﹞。武英殿大學士﹑壽州孫文正家鼐﹐八十三﹝道光丁亥生﹐宣統己酉卒﹞。吉林將軍﹑滿洲銘文肅安﹐八十四﹝道光戊子生﹐宣統辛亥卒﹞。

江西玉山縣知縣﹑嘉興張公束先生鳴珂﹐八十﹝道光己丑生﹐光緒戊申卒﹞。翰林院檢討﹐湘潭王壬秋先生運﹐八十五﹝道光壬辰生﹐丙辰年卒﹞。兩廣總督﹑建徳周玉山﹝劉補﹕愨愼﹞年丈馥﹐八十五﹝道光丁酉生﹐辛酉年卒﹞。弼徳院院長﹑和碩慶﹝劉補﹕密﹞親王奕﹐八十﹝道光戊戌生﹐丁巳年卒﹞。河南巡撫﹑海丰吳仲怡年丈重熹﹐八十一﹝道光戊戌生﹐戊午年卒﹞。兩淮候補鹽知事﹑平湖朱梅軒族兄之楨﹐八十三﹝道光戊戌生﹐庚申年卒﹞。都察院都禦史﹑歷城張振卿先生英麟﹐八十八﹝道光戊戌生﹐乙丑年卒﹞。江蘇候補道﹑海寧沈旭初世丈玉麒﹐八十�﹝道光��生﹐己未年卒﹞。外務部尙書﹑大興﹝劉攺﹕掖縣﹞呂鏡宇先生海寰﹐八十五﹝道光壬寅生﹐丙寅年卒﹞。江蘇候補道﹑道州何詩孫前輩維朴﹐八十一﹝道光壬寅生﹐壬戌年卒﹞。候選知府﹑原任兩淮通州鹽運分司運判﹑嘉興金子羲外舅兆﹐八十六﹝道光壬寅生﹐丁卯年卒﹞。安徽巡撫﹑金壇馮夢花先生煦﹐八十五﹝道光癸卯生﹐丁卯年卒﹞。東三省總督﹑漢軍趙次珊先生爾巽﹐八十四﹝道光甲辰生﹐丁卯年卒﹞。內閣中書﹑錢塘髙白叔先生云麟﹐八十二﹝道光丙午生﹐丁卯年卒﹞。江寧布政使﹑恩施樊雲門先生增祥﹐八十六﹝道光丙午生﹐辛未年卒﹞。山西﹝上二字劉攺﹕江蘇﹞候補道﹑秀水盛蘋旨姻丈沅﹐八十九﹝道光丙午生﹐甲戌年卒﹞。廣東南韶連道﹑應山左笏卿先生紹佐﹐八十二﹝道光丁未生﹐戊辰年卒﹞。都察院副都禦史﹐江陰陳夢陶世叔名侃﹐八十二﹝道光戊申生﹐己巳年卒﹞。安徽望江縣知縣﹑海寧查子春先生光華﹐八十一﹝道光戊申生﹐戊辰年卒﹞。翰林院侍讀﹑嘉興錢新甫先生駿祥﹐八十三﹝道光戊申生﹐庚午年卒﹞。弼徳院顧問大臣﹑﹝劉補﹕太傅﹞閩縣陳伯潛﹝劉補﹕文忠﹞先生寶琛﹐八十八﹝道光戊申生﹐乙亥年卒﹞。典禮院學士﹑膠州柯鳳蓀先生劭﹐八十四﹝道光庚戌生﹐癸酉年卒﹞。候選布政司理問﹑南海張富石先生錦﹐九十﹝道光庚戌生﹐己卯年卒﹞。湖南大挑﹝上四字劉攺﹕廣西富川縣﹞知縣﹑嘉興王步云姻兄甲榮﹐八十一﹝咸豐辛亥生﹐辛未年卒﹞。新疆布政使﹑新城王晉卿先生樹楠﹐八十六﹝咸豐辛亥生﹐丙子年卒﹞。四川龍安府教授﹑井研廖季平先生平﹐八十﹝咸豐壬子生﹐辛未年卒﹞。四川龍安府知府﹑長沙蔣��先生徳鈞﹐八十�﹝咸豐壬子生﹐��年卒﹞。浙江余姚縣訓導﹑平湖沈雪漁先生頌淸﹐八十六﹝咸豐壬子生﹐丁丑年卒﹞。吏部主事﹑義寧陳伯嚴先生三立﹐八十五﹝咸豐癸丑生﹐丁丑年卒﹞。奉天奉天府知府﹑滬州髙蔚然先生樹﹐八十二﹝咸豐甲寅生﹐乙亥年卒﹞。江蘇太倉直隸州知州﹑烏程姚本泉同年炳熊﹐八十四﹝咸豐乙卯生﹐戊寅年卒﹞。民國﹝上二字劉攺﹕體仁閣﹞大總統﹝上二字劉攺﹕學士﹞﹑天津徐菊人先生世昌﹐八十五﹝咸豐乙卯生﹐己卯年卒﹞。學部主事﹑侯官陳石遺先生衍﹐八十二﹝咸豐丙辰生﹐丁丑年卒﹞。安徽候補道﹑陽湖惲季申姻丈毓齡﹐八十﹝咸豐戊午生﹐丁丑年卒﹞。

此外現時生存諸人﹝其年齡系以今歲己卯計之﹞﹐則有直隸候補道﹑嘉興周少逸先生冕﹐現年九十四﹝道光丙午生﹞。郵傳部侍郎﹑元和吳蔚若﹝劉補﹕文安﹞先生郁生﹐現年八十六﹝劉補﹕庚辰九月故﹞﹝咸豐甲寅生﹞。江蘇候補知府﹑平湖沈逋梅先生翊淸﹐現年八十五﹝咸豐乙卯生﹞。湖北﹝上二字劉攺﹕江西﹞提學使﹑元和王勝之先生同愈﹐現年八十五﹝劉補﹕辛巳三月故﹞﹝同上﹞。直隸總督﹐開州陳小石先生夔龍﹐現年八十三﹝咸豐丁巳生﹞。候選道原任浙江湖州府知府﹑江陰夏閏枝先生孫桐﹐現年八十三﹝劉補﹕辛巳十二月故﹞﹝同上﹞。

翰林院編修﹑黃嚴諭志韶同年長霖﹐現年八十三﹝劉補﹕庚辰八月故﹞﹝同上﹞。山西提學使﹑長沙汪仲楞同年詒書﹐現年八十二﹝劉補﹕庚辰�月故﹞﹝咸豐戊午生﹞。四川候補道﹐丹徒吳養臣先生兆元﹐現年八十二﹝同上﹞。江蘇上海縣知縣﹑上虞田春庭先生寶榮﹐現年八十一﹝咸豐己未生﹞。學部員外郎﹑元和胡綏之先生玉縉﹐現年八十一﹝劉補﹕庚辰月故﹞﹝同上﹞。直隸按察使﹑崇明王丹揆同年淸穆﹐現年八十﹝劉補﹕辛巳五月故﹞﹝咸豐庚申生﹞。候選知府﹑奉節張伯翔先生朝墉﹐現年八十﹝同上。按平政院評事﹑保山吳子和同年煦﹐翰林院檢討﹑寧海章一山先生┪﹐迪威將軍﹑旌徳江宇澄先生朝宗﹐均咸豐辛酉生﹐開歲庚辰﹐年皆八十。今附記於此﹞。﹝劉補﹕浙江寧波府知府﹑無錫楊小荔太守志濂﹐現年八十八﹝咸豐壬子生﹞。江西大挑知縣﹑歸安蔡原靑大令蒙﹐現年八十五﹝乙卯生﹞。江蘇陽湖縣知縣﹑寧化伊峻齋大令立勛﹐現年八十四﹝丙辰生﹞。江西候補道﹑侯官沈魯靑觀察慶﹔江蘇松江府知府﹑山陰戚升淮太守楊﹐現均八十三﹝丁巳生﹞。安徽候補道﹑東莞張豫泉觀察其淦﹐現年八十一﹝己未生﹞。按此書於己卯年撰成﹐上年庚辰之冬排印成書﹐故上列諸公年齡皆以己卯年爲準﹐庶與本書吻合也。辛巳花朝承謹識﹞。

都門爲人物薈萃之地﹐官僚筵宴﹐五日無之。然酒肆如林﹐塵囂殊甚﹐故士大夫中性耽風雅者﹐往往假精廬古剎﹐流連觴詠﹐暢敍終朝。余自己丑入京後﹐每遇文人雅集﹐大都在南下窪之陶然亭﹑龍樹寺﹐炸子橋之嵩云艸堂﹑松筠庵﹐下斜街之雲山別墅﹑畿輔先哲祠﹐白紙坊之崇效寺﹐積水潭之髙廟﹐廣安門外之南河泊等處﹝亦有假各省向爲公會﹐並無住客之省會諸館者﹞。凡作主人者﹐均須於旬日前預定座位﹐方可折柬延賓。世變風移﹐別趨時尙﹐凡舊稱名勝諸地﹐當時之應接不暇﹑冠蓋如雲者﹐今皆闃寂荒涼﹑車馬絕迹矣。豈地气果有衰旺﹐亦隨人事爲轉移耶﹗

余自弱冠通籍後﹐浮沈人海﹐殆無日不與書籍相親﹐涉獵旣久﹐遂隨時皆有輯述。今年逾七十﹐筆硯已荒﹐然料檢陳編﹐皆數十年來耗思殫神﹐未忍棄置﹐爰仿梁ぇ林中丞《歸田瑣記》例﹐姑錄存其目﹐付後人知之﹐俾無散失云。《舊典備徵》五卷﹑《丹鉛巢錄》十卷﹑《經籍屬辭纂例》六卷﹑《詩學駢枝》九卷﹑《常談討原》五卷﹑《廣四八目》五卷﹝以上諸書﹐原名《壽鑫齋叢記》﹐今分爲六種﹞﹑《國朝人物考略》三十二卷﹑《國朝宰輔小傳》二卷﹑《國朝百將圖傳》二卷﹑《皇淸紀年五表》三十二卷﹑附《通檢》二十四卷﹑《三國人生卒年月表》二卷﹑《三國誌氏族表》四卷﹑《三國誌校勘記》四卷﹑《歷代朔閏甲子考》四卷﹑《古今人生日考》十二卷﹑《古今人書室諸名考》四卷﹑《古今錢範》八卷﹑《壽鑫齋錢話》五卷﹑《錢目》四卷﹑《壽鑫齋紀事稿》二卷﹑《述詩艸》六卷。

