瀛涯勝覽集﹝明﹞張升撰

永樂中有人隨從太監鄭和出使西洋徧歷諸國隨所至輒記其鄕土風俗冠服物產日久成捲題曰瀛涯勝覽余得之翻閱數過喜其詳贍足以廣異聞第其詞鄙朴不文亦牽彊難辧讀之數葉覺厭而思睡暇日乃﹖易之詞亦膚淺貴易曉也

占城

爪哇

舊港國

暹羅

滿刺加

啞魯國

蘇門答刺那孤兒黎伐國

黎伐

南泥裏

錫蘭裸形

小葛蘭

柯枝

古俚

澑山

祖法兒

阿丹國

榜葛刺國

忽魯謨廝國

○占城

國於大海南南距眞臘西距交趾東北際海自閩之長樂縣五虎門發舟西南行順風約十日可抵其國國東北百里許有海口曰新洲港者港岸立石塔爲標舶至是系焉有寨曰沒比柰王以二酋領卒五六十輩專戌守焉西南百里至王城曰占城名也城方有四門門有守者王乃鎖里人也尙釋教頂三山金花玲瓏冠上衣花番布若棉紬狀下縈彩﹖帨巾數匝跣足跨象或乘小車駕以二黃犢其臣頂茭蔁葉冠亦類王冠飾以金彩其冠有品秩上衣不過膝下亦縈彩帨王宮宏壯墉塈整潔門豎雕木獸以爲威儀民居茅茨髙不踰三尺曲身出入違制者有法許服紫惟王白服禁服玄黃違者死男蓬頭女椎結於後肌膚俱黑上禿袖短衫下亦縈彩布皆女裝也男女俱跣行四時溫熱並無霜雪艸木恆靑啖檳榔不絕口如閩越俗議婚男先詣女成偶或旬日或旬有五日然後父母親黨導以鼓樂迎歸設酒筵酒則釀甕飯待熟用筒咂之賓主繞甕以次而咂咂必注水至味盡乃止文字無紙以椎羊皮及黑﹖皮書之刑輕則縶以藤重則劓之盜必斷其肱姦不問男女俱燎其頰極刑則銳木於舟坐以罪人順流而下至木貫出口而斃嚴示眾也

年無閏月晝夜各分五十刻以鼓記之王當賀日以人膽汁沐浴將領獻人膽爲禮王卽位三十年則入山茹素受戒命子侄攝國居一載則吁天自矢曰我不道當充虎狼食否則病死期年無恙則復辟於是國人呼爲芳嚟馬哈刺朼極其尊稱也有號屍致魚者乃婦人也其目無瞳夜寢則頭飛入人家食小兒穢气侵兒腹必死頭返合體如故移其體則不合而死矣其夫匿不以聞者罪及家屬境有鱷魚潭訟難明者遣詣潭直者𨿽往返十數而不遭害傍海山野牛甚狠逄靑衣人輒觸之至死蓋亦耕牛奔入山積久而成羣然也人則重其首犯之不殺不巳市交易以金間亦用銀極寶愛中國靑磁器曁﹖疋綾絹見則以金易之厥產伽南香觀音竹降眞香烏木尢勝他國伽南香惟此地有之價亦髙觀音竹如藤長丈八尺許色如黑鐵每寸約二三節犀角象牙甚多犀如水牛大者八百斤體無毛黑色鱗甲皮厚蹄有三跲獨角在鼻端長者可尺五寸惟啖刺樹葉條幹木馬小於驢水牛黃牛豬羊亦產鵝鴨則罕雞大者不踰二斤果有梅橘西瓜蔗椰子蕉子其波羅密形如東瓜荔枝大如雞子膚黃味勝蜜核亦可炒食之蔬有東瓜黃瓜胡蘆芥蔥姜民務漁不務耕種米粒細顆長而雜紅厥貢犀角象牙伽南香

○爪哇

古者闍婆其國有四皆無城郭初入杜板次入廝村次入蘇魯馬益次入滿者伯夷王都也王宮四面磚墉墉髙餘三丈方三百餘里門館深嚴屋髙四丈覆地以板蒙以藤花席跏跌而坐瓦以堅木民居茅茨類皆磚庫坐臥於內王蓬頭頂金葉冠胸縈嵌﹖帨腰束錦綺曰壓腰腰佩短刃曰不刺頭跣行或跨象或乘牛民間男蓬頭女椎結上衣下帨男必腰刃無老弱貴賤貧富皆然刃必雪花色鑌鐵鑄之柄飾以金或犀象飾往往蒙鬼面備極精巧會聚間有犯其首及爭鬭必以佩刃刃之傷死則遁踰三日則免罪當卽捕獲則仍受刃官無鞭朴罪不問重輕以藤系之必刃以死殺戮爲常不足怪也市易用中國銅錢杜板者曰睹斑地名也約以千餘家主以二酋間有流寓多廣東人也漳州人也海渚小池水甘冽可歃號聖水傳云元將史弼髙與徵闍婆經月不克登岸三軍乏水渴甚二將默禱卓搶於渚泉遂湧出軍賴以濟又東行半日至廝村曰革兒昔者故沽灘地中國人客此而成聚落遂名新村約千餘家村主廣東人也渚番舶至此互市金寶番玲充溢居人多富又南水行可半日至蘇魯馬益港口淡水淺澀僅通小艇二十餘里始至蘇魯馬益曰蘇兒把牙約十餘家亦有首領間有中國人港口大洲林木蔚茂長尾猱萬數聚於中一里猱俗云胡孫也老猱爲主曾掠老番婦與俱國人求嗣者必具酒殽祈於老猱猱食之餘縱羣競食食盡少選猱雌雄交以此﹖徵求嗣人回卽有姙不然無應也又水行八十里至埠頭曰漳沽登岸西南陸行半日至滿者伯夷乃王都也無慮二三百家總領七八人皆王佐也气候常熱如夏稻歲兩熟坐臥無榻椅飲食無匙七啖檳榔不離口寘飯於盤酥澆之餐則嗽去榔屑向盤掬而食食旣水飲待賓以檳榔

人有三等西番賈胡流落而居久者服食皆雅潔一等也唐人如廣東漳泉人流寓者食用鮮華率尙回回教持齋受戒一等也顏色黝黑猱頭赤腳崇信鬼道釋云鬼國卽此土人也飲食粗惡啖蛇蟻虫蚓稍燎以火而巳與犬同寢食不以爲穢也傳云昔有鬼子魔王靑頰紅膚赤鬢髮與罔象交而生子百餘以人爲糧忽雷震石裂乃出一人眾異之推爲主遂領兵驅罔象鬼子而去由是人得安焉俗尙武勇歲設竹槍會始於冬十月王偕妻出觀夫妻各坐一塔車妻前夫後車髙丈徐四疏軒窓駕馬以行至會開場列陣相向各操竹槍勁實若鐵登場者亦攜妻至妻亦操三尺棒相格曰那刺格巳被傷斃者王遣勝者出金鈔一筩償之以孀婦勝者卽巳凡婚姻男造女家合巹後五日迎婦歸鳴金鼓吹椰筒擁以刀盾前後甚都婦則裸而被髮跣足縈嵌絲帨戴被金珠彩餙寶妝無不周備姻鄰亦以檳榔花艸寘彩舟助之燕樂數日始散喪事於病革子弟請遺命或水火葬或犬腹葬舁屍至海濱縱犬飱之盡不盡拾其遺投水而後巳尢慘於水火也有寵妾者誓與主同往盛妝悲號俟焚骸火熾亦投火死之民間殷富貿易用中國古錢字書無紙刻於茭蔁葉類鎖俚字以二十兩爲斤十六錢爲兩四姑邦爲錢每邦二分一釐八毫七絲五忽截竹爲升升爲一姑刺蓋中國一升八合也升爲■﹝木柰﹞黎蓋八升中國一斗四升四合也月望番媍或二十餘或三十餘﹖輩成隊月下縛臂聯行俚歌唱和徧歷宦戚豪門必投賞以錢又有展畫指畫以諭眾聽環之坐者有笑有哭殊能動人最重中國花磁曁麝花絹綺羅厥產白芝麻菉豆蘇木金剛子白檀肉荳蔻龜筒玳瑁鸚鵡有綠紅五彩者鷯哥皆能言又有珍珠雞倒掛鳥彩鳩孔雀珍珠雀綠鳩之類白鹿白猿猴羊豬牛馬雞鴨亦有之果有芭蕉子椰子甘蔗粗大長可二三丈石橊蓮房蜜柿郎扱若枇杷稍尖中有白肉

○舊港國

古號三佛齊曰浡淋邦隸爪哇東距爪哇西距滿刺加南距大山卜西北濱海舶入淡港入彭家裏捨易小舟入港達其國國人多廣東漳泉人流寓此境土沃人稠地宜稼穡諺云一季種田三季收稻言收獲廣也水多地少人習水戰將領之家始得岸居民卒往往筏居系於椓木﹖戈港通潮汐風俗語言一如爪哇洪武間有陳祖義者廣東人也挈家逋避於此﹖將橫甚摽掠過客永樂間朝命太監鄭和統海舶至有施進者亦廣人也具訴祖義於和和領卒擒之祖義伏誅乃官進仍回舊港﹖將進沒其女代之賞罰黜陟皆從其俗俗好賭博如把龜奕棋鬭雞皆索錢具也市亦用中國銅錢布帛之類厥產鶴頂黃連降眞沈水香黃蠟金銀如鈒花銀器黑色間有白色成色髙者白多黑少低者黑多白少爇之气觸鼻莫禁西番鎖里人重之鶴頂鳥大於鴨毛黑脛長腦骨厚寸餘內黃外紅俱鮮麗可愛火雞大於鶴頸亦過長軟紅冠銳觜毛如靑羊色腳長黑色爪甚利解傷人腹致死食炭𨿽擊之不死神鹿大如巨豬髙可三尺短毛豬喙蹄亦如之三跲秪啖艸木不近腥物牛羊豬犬雞鴨蔬果之類與爪哇同

○暹羅

地方千里環國皆山峭拔崎嶇地下濕土疏惡罕宜耕種气候不常或嵐或熱自占城西南舟行七晝夜方至新門海口入港方達其國王居宮室壯麗民樓居其樓密聯檳榔片藤系之甚固藉以藤席竹簟寢處於中王乃鎖里人也白布纏首無衣腰束嵌絲帨加以錦綺壓腰跨象行或肩輿金柄傘蓋茭蔁葉爲之尙釋教國人皆然僧尼甚多其服類中國有庵觀持齋受戒民俗婦人多智夫聽於妻妻與中國人私寢食與同恬不怪也男白布纏首衣長衣婦如之乃椎結男年二十陰必嵌珠玉及富貴者範金盛珠有聲爲美否則貧賤人也婚則僧羣迎婿至女家僧取女紅貼於男額曰利市陋不可言踰三日僧曁親黨擁檳榔彩舟送歸乃開筵作樂喪禮富貴者則灌水銀而葬民間則舁屍投海洲有金色鳥數十飛來食之有遺棄諸海曰鳥葬巳而用浮屠教齋事言語與廣東同俗澆浮習水戰常徵伐鄰邦市用海■﹝貝八﹞一如錢價厥產紅馬肯的石次於紅鴉忽明瑩如石橊子國西北二百餘里有市鎭曰上水通南居人無慮六百家各種番貨俱有黃連香羅褐連香降眞沈水亦有花黎木白荳蔻火風子血結藤結蘇木花錫象牙翠毛蘇木賤如薪色絕勝獸有白象獅貓白鼠蔬果如占城有米酒椰子酒皆燒酒也厥貢蘇木降眞香

○滿刺加

舊名五嶼以海有此山也東南距海西北皆岸岸連山地瘠鹵收獲殊寡故未稱國隸暹羅歲輸金五千兩否則被伐永樂七年巳丑上命太監鄭和﹖﹖滿刺加國賜其將領銀印冠服﹖王自是不役屬暹羅王攜妻子赴京謝願修職貢上賜舶還其境有大溪貫王宮入海跨溪橋之構亭於上約二十餘楹交易者來集俗尙回回教持齋受戒王以白纏首靑細花袍躡皮履乘轎民間男帕首女撮髻於後其體微黑短衫束腰以帨風俗淳朴民捨如暹羅聯榻跌坐業漁刳木爲舟泛海而漁婚喪類爪哇旁海有龜龍患其龍髙四尺四足身皆鱗甲露長牙遇之則嚙山出黑虎比常虎差小毛有暗花文虎有能變人形者白晝入市羣行覺者禽殺之古城屍頭蠻中國舶亦至其地栫木爲棚辟四門鼓樓夜巡以鈴內設重棚有倉庫可貯貨五月中方發舶厥產黃連香鳥木打魔香此香乃樹脂墮地成遇火卽然國人以當燈及塗舟水不能入明瑩者若金箔曰損都盧廝可作瑁珠名水珀是巳花錫有場山曰樹沙姑其皮如葛搗濾成粉可作飯渚生水艸曰茭蔁長如刀狀韌堅其子類荔枝大若雞子以釀酒曰茭蔁酒亦醉人葉可作簟席果有甘蔗芭蕉子波羅蜜野荔枝之類蔬有蔥姜蒜芥東瓜西瓜之屬牛羊雞鴨罕有驢馬無

○啞魯國【小國也】

南連大山北距海西距蘇門答刺自滿刺加水行四晝夜可至有淡水港東連曠野地宜早稻其粒小民業耕漁風俗淳朴婚喪禮與爪哇滿刺加同市易用小棉布曰栲泥米谷牛羊雞鴨甚丰奶酪亦多國皆回回人也厥產飛虎如貓犬長毛灰色肉翅如蝙蝠飛亦不遠有黃連香金銀香之類

○蘇門答刺那孤兒【小國】黎伐國【亦小】

蘇門答刺者卽古須文達那國南連大山北距海東亦連山距阿魯國西距海山連二小國那孤兒黎伐是巳西洋之要會也自滿刺加西南行順風五晝夜可至先有村濱海曰答魯蠻捨舟十里可至國都無城郭有大溪入海朝夕潮汐海口大濤舶至此往往沒溺舊﹖那孤兒國被花面王侵伐乃出戰敗績中矢而死子弱不能復讎其妻忿而揚言曰能復此讎者我則夫之與共國事有漁翁聞之領兵敗花面王殺之國賴以安王妻徳之於是攺適漁翁國政聽焉

永樂七年王來貢上嘉之十年遣使入其國假子率部眾弒王卽漁翁也其子曰蘇幹利領眾奔棚於峭山時復侵之欲復其讎永樂十一年太監鄭和擒之送京伏法舊王子感激修貢其地气候朝熱如夏暮涼如秋瘴發於五六月間風俗淳厚言語和媚婚喪服用與滿刺加國同民居亦如之番舶往來貨亦充牣市用金錫錢金錢曰那底兒重五分交易多用錫厥產硫黃出巖穴山則不生艸木土石焦黃地隘宜稻歲兩稔無大小麥依山則種椒國蔓生如中國甜菜狀花黃子白其實初靑老則紅半老則采之曝漧每百斤直白金一兩有芭蕉子甘蔗吉柿波羅蜜有臭葉曰暏爾烏如中國雞頭菱狀長八九寸有刺熱則開瓣五六臭如腐肉酥白十五片甚甘有子可炒食甘橘四時有綠橘不酸柰久不爛酸子白俺拔如消梨稍長香冽去其皮可食蔬有蔥蒜姜芥東瓜西瓜東瓜久畱不敗西瓜綠皮紅子長二三尺黃牛多有乳賂羊皆黑色雄鷄大者七八斤易煮味美異常蠶桑不省繰絲但成綿那孤王一名花面王在蘇門答刺之西國小僅比大村人皆剺面故號花面秪千餘家田少稻稀有豬羊雞鴨服用風俗語言與蘇門答刺同

○黎伐

小國也南連大山北際海西距南浡裏國東南連那孤兒國居民有一二千家乃推一人爲王隸蘇門答刺國操捨一聽之言語服用與答刺同山產野犀甚多

○南泥裏

國際海東距黎伐國西北距海南連大山山南際海僅千餘家皆回回人也風俗朴實王居類樓髙四丈周圍板蔽亦嚴整﹖﹖米潔下則無壁牧放牛羊之類民居與答刺同市用銅錢厥產牛羊雞鴨粟粒少蔬果丰魚蝦降眞香甚妙﹖白蓮花亦有犀牛西北大海中有平頂巨山半日可至曰帽山海乃西洋也曰那沒黎舶皆以此山爲指南山下淺水有樹乃珊瑚也大者髙二三尺分枝婆娑可愛根可爲瑁珠器皿依山有居人二三十家人各稱王有問其爲誰曰阿孤楂我蓋王號也問者輒以是對殊可駭笑隸浡裏國自蘇門答刺國舟行三晝夜可至

○錫蘭裸形

大海中有翠藍山山有三四髙大者曰梭篤蠻自帽山東南乘東北風三日方至人皆穴居不問男女俱裸若野獸然無稻而食芋芭蕉子波羅蜜之類或魚鰕生來卽裸布略蔽身必生爛瘡昔佛度海至此解衣而浴土人竊之佛咒而然蓋附會語也俗云赤卯塢此地是巳又西海七八日見鶯哥觜山又三二日至佛堂山始爲錫蘭國泊舟曰副羅裏濱海山麓盤石隱然足迹尙存長可二尺傳云佛足至此也其迹有泉不涸人蘸之拭面目曰佛淸淨蓋民俗之謬也寺有臥佛榻沈香爲之飾以八寶華麗鮮侔佛牙舍利子俱存於寺所謂涅盤其地是巳又西北陸行五十里始至王居王鎖里人也尙釋重象牛煆牛糞灰徧體塗之牛則飲其乳而不食其肉死瘞之有殺者死刑或贖以牛頭金王宮民居旦必調牛糞塗地而禮佛王都大山侵云石有巨迹深二尺長餘八尺傳云祖阿■﹝日冉﹞生人足迹卽盤古也地廣人稠亞於爪哇國富饒民上裸下帨加以壓腰須毫皆剃畱髮首布纏之遭父喪則須毫不剃女椎髻於後下亦縈白布隱潛飲食不令人見也膳必酥乳檳榔不絕口死者火之而葬其骨厥產鴉忽有靑紅黃三色靑朱藍石昔刺泥窟沒藍石二種出於沙中山被水沖流下則有之海洲日映光浮乃蚌珠气也﹖池間二三年冥蚌於池有司守之珠可淘取有稻芝麻菉豆無麥多椰子果有芭蕉子波羅蜜甘蔗瓜蔬牛羊雞鴨亦有市用金錢重一分六釐重中國麝香綺谷彩絹靑磁器銅錢樟腦厥貢珠寶石

○小葛蘭

東連大山余方皆瀕海王乃鎖里人也尙浮屠尊重象牛婚喪服用與錫蘭同自錫蘭國別那里西北海行六晝夜始至日飡多酥用以和飯市用金錢重二分境土乃小國也

○柯枝

東連大山余方皆濱海自葛蘭國海行船山西北一晝夜乃至其國王亦鎖里人首纏黃白布上無衣下縈絲帨加以彩﹖一定系之曰壓腰臣民服用稍與王同屋用椰木及葉緝綴當瓦如苫蓋然家造庫藏貲以避火盜人有五等南毘輩與王同類祝發懸脛以綫乃貴族一等也回回人二等富有財者曰哲地三等牙馬﹖會曰革全四等也卑賤者曰木瓜五等也木瓜業漁樵習服荷禁不許服長衣濱海居居檐僅三尺違者罪之上衣不過膝途遇南毘哲地人卽伏地候過乃起王尙浮屠尊敬象牛建寺範金爲佛靑石結座環以溝水旁穿井每旦鳴鍾鼓汲泉灌佛頂數回巳乃禮之有曰濁肌者蓋優婆夷之類亦娶妻自胎發不剃不櫛以酥挼辧或十縷或七八縷垂於後牛糞灰塗體不衣而藤束腰白緣四末持大螺常吹而行其妻祗以小布蔽羞隨夫歷人家覓錢粟气候熱如夏無霜雪春雨卽葺捨儲具逮夏連雨市陌成河比屋不能出入至七月始霽八月望後始晴至冬猶然三月又雨諺雲半年有雨半年晴者是巳市用金銀錢金錢九成色曰法南計一分一釐銀錢僅如螺靨曰答兒計四釐每十五當金錢之一婚喪各以類不等厥產胡椒往往種於圃四百斤直金錢百文銀直五兩珠以分論有米粟瓜豆黍稷無麥有象馬牛羊犬貓雞無騾馬曁鵝

○古俚

西洋犬國也西瀕海南距柯支國北距狠奴兒國海近山遠東七百里許距坎巴夷自柯支海行可三日至距中國十萬餘里永樂五年上命太監鄭和等賜王以誥命升賞其將領有差皆冠帶勒石美之王尙浮屠敬象牛人有五等一回回一南毘一哲地一革全一木﹖王南毘人不食牛肉將領回回人不食豬肉昔王與回回誓互相禁食銅範佛象曰納兒佛殿以銅瓦座傍穿井汲泉浴佛而禮之取牛糞調水塗地及壁臣民大家晨起亦用牛糞塗地煆牛糞灰囊於身每旦水調灰抹額及股謂敬佛也傳云昔有聖人曰某些行教化人人俱服從某些遠適遣弟曰撒沒黎主之弟乃縱誕鑄金犢以諭國人曰此乃聖主敬之有驗人罔不從命牛日糞金人獲其利遂信之不疑某些歸恚其弟誣惑遂毀牛弟恐於是跨象而遁國人猶望其還故敬象牛者以此

國事皆決於二將領乃回回人也國人半崇回回教禮拜寺有二三十餘七日一禮至日齋沐謝事午時男女拜天於寺未刻乃散始治他事俗尙信義中國舶貨至皆二將領主之遣駔儈議直言定再不易其算法祗憑手指屈伸分毫不謬市用六成金錢曰吧南重二分文二面小銀錢曰搭兒重三釐秤曰法刺二十兩爲斤當中國一斤九兩六錢升曰黨戛黎當中國一升六合樂則葫蘆爲樂器紅銅絲爲弦歌樂自和協鏗鏘可聽婚喪禮各以類王老則不傳子而傳外甥無姊妹子則傳弟無弟則傳於有徳者古今皆然刑無鞭笞輕則斷手足重則罰金珠戮甚則沒家夷族有罪系之輒承服不承服則冥其手指於沸油中半餉三日後驗之爛者伏辜全者免罪免罪者將領導以鼓樂還家親戚致賀飲酒西洋布白撦黎出於鄰邦坎巴夷之屬每疋闊四尺五寸長二丈五尺直金錢八文有色﹖間花帨闊五尺長一丈三二尺直金錢百文厥產胡椒亦以圃種十月熟富家則多植椰子樹千株至二三千者有之嫩者有漿可釀酒老者可作油糖或飯殼可作杯煆枝灰可廂金枝榦可構室葉可蓋屋蔬有姜芥蘿卜胡荽蔥蒜胡蘆茄瓜東瓜四時有小瓜如指長一寸許味美果有芭蕉子波羅蜜木鱉子樹髙十餘丈綠囊如柿三四十有米無麥有雞鴨無鵝羊髙如騾灰色水牛不大黃牛則大有至三四百斤者不食其肉而取其乳酥不絕口牛死則埋之畜有孔雀烏雅鷹鷺鷥燕無餘鳥厥貢金﹖寶帶金﹖如發結花綴八寶珍珠

○澑山

四面濱海僅如洲渚小國也曰牒幹無城郭依山聚居西距海中有石門如城闕有八大地皆以澑名亦通舟楫余小澑無慮三千數所謂弱水三千者是巳人皆巢居穴處不識菽粟而啖魚鰕無衣祗以葉蔽前後陰舟行遇風一失入澑則水弱而沒溺故舟人謹防之牒干國皆回回風俗淳厚動遵教門業漁好種椰樹男膚微黑白纏首下縈帨婦人短衫下亦縈帨大帨蔽面目婚喪禮遵教門行气候常熱如夏士瘠米少無麥市用銀錢厥產降眞香椰皮結繩可貫板成舟瀝靑塗之堅如鐵丁龍涎香然之香淸直與銀同海■﹝貝八﹞采而鬻於暹羅葛刺用與錢同鮫魚臠之可鬻於鄰國曰澑魚織﹖帨甚精致又織�帨男可縈首牛羊雞鴨俱有

○祖法兒

國瀕海依山東南皆海西北重山自古俚國西北海行十晝夜可至無城郭人皆崇回回教體幹修碩語言朴實王纏首以白細布衣靑花細彩帨或織金錦袍穿靴躡履乘轎跨馬前後象駝馬隊成行鼓吹篳篥鎖■﹝木柰﹞民間纏首長衣靴履當禮拜日罷市半日長幼俱沐浴盛服塗容體或薔薇露或沈水香燻衣及體又以鑪然沈擅香然後行禮禮旣乃散香滿街市半餉乃巳婚喪遵回回教气候常如秋無寒市用金錢重二錢徑一寸五分文以人形銅錢重四分厥產乳香乃樹脂也又有血結蘆薈沒藥安息香蘇合油木鱉子之類以易中國紵絲磁器其米麥豆粟黍稷麻谷瓜茄牛羊馬騾貓犬雞鴨俱有山駝雞匾頸雞身如鶴長三四尺腳二指毛如駝行亦如駝故喚駝雞駝有單峯者有雙峯者人以騎坐肉以市鬻厥貢乳香駝雞等物

○阿丹國

國瀕海富饒崇回回教阿刺壁言語性情彊梗悍戾有勝兵七八千馬步俱精鄰邦畏之自古俚國舟西行可至永樂九年詔中使賜命其國王遠迓謹甚卽諭其國人就互市王頂金冠衣黃袍腰寶妝金帶屬禮拜日則易白纏頭以金錦﹖頂衣白袍乘車列象而行將領等冠服有差民間男則纏頭衣撒哈刺錦繡紵絲細布等服有靴鞋婦人則長衣頂珠冠纓絡耳金廂寶環手金寶鐲釧足指亦有環﹖帨金銀器皿絕勝赤金錢曰哺嚕黎重一錢面有文紅銅錢曰哺嚕廝市易用之气候溫和歷無閏以月出定月之大小夜見月明日又爲一月也有善椎步者定某日春則花木開榮某日秋則花木雕落日月交食﹖蜀風雨潮汐無不驗者民居累石爲壁上覆以磚或土髙至於四五者市肆熟食及綺帛書籍俱如中國粒食多用酥糖蜜制味極精美厥產有米麥瓜豆蔬菜果有萬年棗松子杷擔幹葡萄核桃花紅石橊桃杏之類獸有象駝牛羊雞鴨犬貓無豬鵝羊則無角頷垂短毛有紫檀薔薇露檐卜花白葡萄福鹿靑花白駝雞福鹿如騾白首白眉滿體細間道靑花如畫靑花白駝雞如福鹿麒麟前足髙九尺餘後足六尺餘項長頭昂至一丈六尺傍耳生二短肉角牛尾鹿身食粟豆餅餌獅子形類虎黃黑毛巨首闊口尾稍黑其長如纓聲吼如雷百獸見之皆伏厥貢金廂寶帶珍珠八寶全冠鴉忽等各種寶石地角金葉表文

○榜葛刺國

地廣人稠財物丰碩自蘇門答刺國海行見山並翠藍島西北行二十里方至淛地港更小舟入五百餘里至鎖納兒港捨舟而陸西南行三十五里始至其國有城郭王宮曁大小府寺皆在城乃回回人風俗厚男婦皆黑色白者稀男皆祝發白布纏身圓領長衣仍束彩帨躡皮履王及將領冠服用回回制甚潔整語言榜葛俚自成一家亦有巴兒西語者市用銀錢曰儻伽重三錢徑寸二分面有文以此權物價重輕亦有海■﹝貝八﹞曰考黎婚喪皆回回教气候常熱如夏刑有笞杖徒流官有印章行移軍亦給糧管軍者曰吧斯刺兒陰陽醫卜百工伎藝皆有衣黑白花衫縈帨以硝子貫珊瑚琥珀曰纓絡爲佩以硝子爲鐲釧系臂善歌舞以侑酒筵有曰根肖速魯柰柰者優人也每五鼓時候於將領及富室門吹鎖■﹝木柰﹞擊鼓巳乃次第其家作之至饔時詣各家必勞以酒饌錢貨其餘百戲皆有又以鐵索系虎行市及人家則解索坐虎於庭裸而搏虎虎怒交撲僕虎數回乃巳或手投入虎喉虎亦不傷之戲巳仍系之家必啖虎以肉勞其人以錢蓋虎戲以需財也歷止十二月無閏厥產紅粟麥芝麻豆黍稻一年二熟蔬有姜芥蔥蒜瓜茄酒有椰子酒樹子酒茭蔁酒以檳榔當茶畜有駝馬騾水黃牛山綿羊雞鴨豬鵝犬貓果有芭蕉子波羅蜜酸石橊蔗糖蜜布有數色蓽布曰卑泊闊三尺餘長五丈六七尺細膩如粉箋姜黃布曰滿者提闊四尺長五丈餘緊蜜堅實曰沙納巴付闊五尺長三丈如生羅卽布羅也曰圻白勒搭黎闊三尺長六丈布眼疏麗卽紗布也以纏頭曰沙塌兒闊二尺五寸長四丈若三梭曰驀黑驀勒闊四尺長二丈背面皆毳絨厚可五分卽兜羅錦也蠶﹖秪織﹖嵌帨亦有絹成錦者布有白者樹皮制成膩滑光潤如鹿皮器有髹漆杯盤鑌鐵鎗翦

○忽魯謨廝國

國濱海倚山通諸國貨故國人多殷富無甚窘者有則眾濟之自古俚國西北海行可二十五日至其國人崇回回教曰五回禮拜必齋沐誠敬風俗淳厚人肌膚白晳丰偉衣冠嚴肅婚喪禮遵回回教

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

