革除逸史作者﹕朱睦明

序夫載籍之興﹐可以勸善﹐可以懲慝﹐可以獎成﹐可以懼敗﹐斯有國之常訓也。《革除間史》臣遠嫌不紀建文之事﹐以致四年政令闕而不傳。自仁宣以後﹐山林之士稍稍出逸文談往事﹐於是有撰《靖難錄》者﹐有撰《革除錄》者。余嘗觀二錄﹐其辭或抑或揚﹐俱失太過。而《革除錄》失實尢多。如謂「遜國君假髡緇遁去」﹐又謂「﹐入居大內以壽終。葬之西山﹐不封不樹」。又撰僞詩三章﹐有「流落西南四十秋」之語。此皆好事者爲之也。嗚呼﹗一倡羣和﹐至今百餘年。疑者半﹐信者半﹔卽海鹽﹑玉山﹑東苑皆稱博雅之儒﹐而不能辧諸說之誤﹐可慨也﹗已今上嗣統﹐首詔有司表章遜國諸臣。余感其事﹐乃取諸家論述﹐參以所聞﹐爲書一編﹐略具四年之事﹐名曰《革除逸史》。

愧非茂先之彊記子產之博聞﹐爰因舊文聊寓﹐筆削𨿽不足﹐稗補闕遺﹐庶覽者或有稽焉。

萬曆二年秋七月旣望汴上睦樟撰建文帝﹐諱允炆﹐太祖之孫﹐懿文太子之子也。洪武十年十有一月己卯生。生六年﹐而其兄雄英卒。又十年而懿文卒。上年六十有五矣﹐禦東角門﹐對羣臣泣。翰林學士劉三吾進曰「皇孫富於春秋﹐正位儲極﹐四海系心﹐皇上無過憂﹗」上曰「善﹗」是年爲二十有五年九月庚寅﹐立爲皇太孫。三十有一年五月甲寅﹐上不豫﹐每旦視朝如故。閏五月甲申﹐上大漸﹐召兵部尙書齊泰﹐授顧命。乙酉崩於西宮﹐遺詔止諸王入臨。辛卯﹐皇太孫卽位﹐以明年爲建文元年﹐大赦天下。上皇祖考謚曰「髙皇帝」﹐廟號「太祖皇」﹐祖妣曰「髙皇后」。是月葬太祖於孝陵。丙申﹐追封皇考懿文太子爲「孝康皇帝」﹐廟號「興宗」﹔皇妣敬妃常氏爲「孝康皇后」。尊母呂氏爲皇太后﹐妃馬氏爲皇后﹐子文奎爲太子。追封兄雄英爲虞懷王﹐封弟允熥爲吳王﹐允熥爲衡王﹐允熞爲徐王。追封江都郡主爲長公主﹐宗人府儀賓耿璇爲駙馬都尉。命齊泰及太常卿黃子澄參與機務。六月﹐以蹇義爲吏部右侍郎﹐夏原吉爲戶部右侍郎﹐董倫爲禮部左侍郎兼翰林學士﹐王景彰爲禮部右侍郎兼翰林侍講﹐練子寧爲副都禦史﹐王坤爲國子博士﹐戴元禮爲太醫院。召漢中府學教授方孝孺爲翰林侍講﹐與董倫同備顧問。

秋七月﹐徙置周王於蒙化。王諱橚﹐太祖髙皇帝第五子﹐孝慈髙後產也。生而忠敬﹐慈孝惠和﹐太祖﹑髙後甚鐘愛。洪武三年﹐封於吳﹔十三年﹐攺封周之國開封。

初﹐太祖大漸時﹐帝爲皇太孫﹐禦東角門。黃子澄侍﹐帝曰「諸王各擁重兵﹐位崇勢逼﹐何以制之﹖」子澄曰「漢平七國而天下寧。」帝曰「誠如此﹐謀吳無憂矣﹗」及踐位﹐召子澄謂曰「先生憶昔東角門之言乎﹖」對曰「不敢忘﹗然事貴密。」子澄退﹐與齊泰謀。泰欲伐燕﹐子澄曰「不可﹗燕兵最精﹐卒難圖。不如先取周。周乃同母﹐去其手足﹐而後燕可圖也。」兩人議定﹐白於帝﹐乃命曹國公李景隆帥師備邊﹐假道開封﹐圍王宮﹐遂執王及世子至京師﹐坐以不軌﹐備罹窘辱。世子不忍父之非辜﹐遂自誣﹐伏。由是王得末減﹐乃闔宮遷之雲南。蒙化有司防之嚴﹐撙物以給﹐仍畱世子於京師。又數月﹐命再審鞫世子﹐承伏如初﹐乃責置臨安。

八月﹐以雲南左布政使張紞爲吏部尙書﹐右布政使陳迪爲吏部尙書﹐都督僉事何福爲徵北大將軍﹐帥師徵百夷﹐都督僉事徐凱副之。九月﹐長星殞有聲。乙酉﹐雲南總兵官西平侯沭春卒。

冬十月﹐何福進兵金齒討百夷﹐乎之。召北平總兵都督楊文還京師。

十有一月﹐以工部侍郎張紞爲北平左布政使﹐河南衛指揮僉事謝貴爲北平都指揮使﹐伺察燕事。

沐春謚「惠襄」﹐無子﹐弟晟嗣西平侯﹐鎭守雲南。何福以平夷功進右副都督同知。詔求直言﹐舉山林巖穴懷才抱徳之士。以浙江左布政使王鈍爲戶部尙書﹐進士曾鳳韶爲監察禦史﹐國子學錄張智爲司業皇子學訓導﹐鄒緝爲助教燕府訓導﹐康汝楫爲安嶽知縣。詔徵南將軍都督僉事顧成班師。罷北平﹑河南﹑山東﹑山西﹑陜西五省及淮安﹑徐州學校貢士。

十有二月以鄭賜爲工部尙書﹐陳彥回爲徽州知府﹐韓宜可爲右副都禦史﹐謫監察禦史解縉爲河州衛吏﹐以入臨非旨。是歲承天門災。

洪武三十有二年﹝卽建文元年﹞春正月庚辰﹐有事於南郊﹐以太祖髙皇帝配禮成。帝禦奉天殿﹐受羣臣賀。明日﹐賜天下髙年米肉帛絮有差。更定官制。詔修《太祖髙皇帝實錄》﹐以魏國公徐輝祖監修﹐禮部左侍郎兼翰林學士董倫﹑禮部右侍郎兼翰林學士五景彰﹑翰林侍講方孝孺爲總裁﹐太常少卿廖升﹑侍講學士髙巽志爲副總裁﹐修撰李貫﹑博士王紳﹑教授胡昭﹑審理副楊士奇﹑知縣葉惠仲﹑訓導羅恢﹑吏目程本立爲纂修官。本立遷都禦史﹐尋坐祀事不敬﹐降秩仍預纂修。

二月命都督韓觀治兵徳州﹐都督宋成治兵甘肅。廢梁國公胡顯爲庶人﹐安置臨襄﹐以楚府姻親之故。分遣右都禦史景昭﹑侍郎夏原吉﹑給事中徐思勉等凡二十四人充采訪使巡行天下。

三月﹐封孟炯爲永安王。丁亥﹐帝視太學﹐攺侍郎黃觀爲禮部侍郎﹐左都禦史景淸﹑副都禦史練子寧爲禦史大夫﹐監察禦史戴徳彜爲左拾遺﹐都督府經歷胡閏爲右補闕。時北平按察僉事湯宗希合帝意﹐言按察使陳瑛受燕府金錢﹐有異謀﹐詞連右布政使曹昱﹑副使張璉﹐俱逮詔獄。瑛安置廣西﹐昱爲民﹐璉銅陵典史。帝用齊﹑黃之策敕都督宋忠帥邊兵三萬及燕府護衛健卒戍開平﹐都督徐凱戍臨淸﹐都尉兼都督僉事耿璇戍山海關。又召燕府鐵騎指揮關童等還京師﹐調北平﹑永淸兩衛官軍戍彰徳﹑順徳。

夏四月﹐荊州告變﹐謂湘王柏私造寶鈔﹐殘虐殺人﹐乃遣使讓王。王曰「吾爲髙皇帝子﹐南面而王。先帝疾不及視﹐葬不及會﹐抱玆沈痛﹐何樂於生﹖又將辱於奴隸乎﹖」因慟哭﹐具服赴火而死﹐葬江陵﹐賜謚曰「戾」。未幾﹐靑州等府告變﹐錮齊王楩於京師﹐幽代王桂於大同﹐置岷王楩於漳州﹐並廢爲庶人。京師地震﹐日赤無光。監察禦史尹昌隆上言「陰盛陽微﹐姦臣專擅之致﹗」執政者惡之﹐貶昌隆爲福寧知縣。當是時﹐文皇於諸王中最長﹐兵力最彊﹐朝廷深疑﹐而長史葛誠又時時告密。文皇知之﹐因托疾不出久之﹐稱疾篤。張昺﹑謝貴入問﹐文皇盛夏猶重裘擁火。昺﹑貴出﹐嘆息。教授兪逢臣附耳曰「王無恙﹐不得帝心﹐故耳已。」而三都督謀燕益急。

五月﹐太祖小祥。時燕世子及弟髙煦﹑髙燧以會葬尙畱京師。文皇疾奏﹐乞三子歸視。齊泰因之欲請並收﹐黃子澄曰「不可﹗事覺﹐彼先爲備﹐不若且還﹐令勿疑也。」乃悉遣歸。

六月﹐贈待制王禕爲翰林學士﹐謚「文節」。以秦府長史茅大芳爲禦史大夫﹐右補闕胡閏爲大理卿﹐仁壽縣主簿樓璉爲翰林侍讀﹐漢陽知縣王叔英爲翰林修撰。翌日﹐又召解縉爲翰林侍詔﹐趙諒爲畱守左衛指揮僉事。詔逮燕府官屬﹐而昺﹑貴與都指揮使張信受密旨擒王﹐以長史誠及指揮盧振爲內應。信受命﹐日以爲憂。其母疑而問之﹐信以實對。母曰「不可﹗吾聞而父嘗云王气在燕﹐果爾非汝所能擒也﹗」信聞之益憂﹐不知所從。未幾﹐復有敕趣之﹐信艴然曰「何太甚乎﹗」乃潛入府﹐告其故。昺司吏李友直又竊昺密疏以獻﹐文皇乃召姚廣孝等共謀防禦。時昺﹑貴已帥北平在城七衛軍士布列城中﹐以柵斷燕府四門。文皇曰「我病不出﹐𨿽塞可也。」已而軍士乘城﹐擐甲執兵﹐飛矢入王城﹐四面鼓噪﹐文皇始懼﹐計亦莫知所出。

秋七月壬申﹐會遣逮官校中使至文皇﹐盡縛官校置庭中。召昺﹑貴付所逮者﹐昺﹑貴不來。復使逮官校中使以所就逮名往﹐乃至。衛士甚眾﹐及門﹐門者嗬止之﹐惟昺﹑貴入。文皇曳杖賜宴。酒數行﹐謂昺﹑貴曰「吾奉藩於玆﹐未嘗干擾官民。爾等何爲離間﹖」遂擲杖起﹐出其伏甲﹐擒昺﹑貴﹐詢之﹐乃知皆齊泰﹑黃子澄所爲也。文皇卽日上書﹐自陳不報乃遵祖訓帥兵靖難。以指揮張玉﹑朱能﹑邱福俱爲都指揮僉事。兵將出﹐右布政使郭資﹑按察使墨麟﹑都指揮使李浚﹑陳恭﹐宛平知縣賀寅皆從之。卽命資等視事如故。時都指揮兪昺聞靖難兵起﹐守居庸﹐馬宣守薊州﹐宋忠守懷來﹐宣與鎭撫會浚以薊州兵攻北平不克﹐俱死之﹐薊州遂降。甲戌﹐靖難兵破居庸﹐復破懷來﹐都指揮彭聚﹑孫泰戰死﹐宋忠﹑兪貞俱被執。自是遵化﹑密雲﹑開平﹑龍門守將皆歸附。忠﹑貞旣敗死﹐宣府震驚。谷王橞奔京師。丙戌﹐永平指揮陳旭﹑趙彜﹑郭亮以城降。戊子﹐文皇復上書不報。庚寅﹐大寧總兵劉貞﹑都督陳亨﹑都指揮卜萬引大寧兵十萬出松亭關﹐次沙河﹐進攻遵化。壬辰﹐靖難兵拔遵化﹐貞等退保松亭關。亨陰附燕﹐忌萬不敢發。文皇知之﹐貽萬書﹐盛譽萬﹐極詆毀亨。密付所獲大寧卒﹐俾歸致﹐且厚賚之。同獲卒竊聞﹐因守者﹐請得偕行﹐惟命亦毋庸賞。諸得遣不賞者恚﹐至卽發其事。貞﹑亨得卒書﹐遂執萬下獄。是時﹐帝銳文治﹐日與方孝孺輩討論周官法度﹐以爲北兵不足憂。黃子澄謂﹕「北兵素彊﹐且兼有營﹑薊之旅﹐不早圖恐河北遂失。」乃命長興侯耿炳文爲徵北大將軍﹐駙馬都尉李堅﹑都督寧忠爲左﹑右副將軍﹐安陸侯吳傑﹑江陰侯吳髙﹑都督盛庸﹑潘忠﹑楊松﹑顧成﹑徐開﹑李文﹑陳暉﹐平安各將偏師步騎﹐號百萬﹐數道並進﹐期搗北平。檄河南﹑山東﹑山西三省合給軍餉。攺建北平布政使司於眞定﹐以刑部尙書暴昭出掌司事﹐徵雲南兵入京備徵。

八月己酉﹐炳文兵三十萬次眞定﹐都督徐凱兵十萬次河間。時潘忠守鄭州﹐楊松守雄縣﹐相爲聲援。壬子﹐靖難兵至涿州﹐乃秣馬蓐食﹐日晡渡白溝河﹐夜半抵雄縣﹐圍其城﹐眾始覺﹐乃登城大罵。燕軍憤恨﹐黎明破其城﹐盡殺守陴士卒。松與所部九千人俱戰而死。文皇聞諸將恣殺乃諭之曰「我之舉義﹐所以安社稷﹐保生民﹐豈以多殺爲尙﹖﹗爾等乖我所爲﹐是非求生﹐而欲速死也﹗」諸將懼﹐皆免冠謝﹐文皇怒始釋。是日﹐文皇曰「潘忠不虞城破﹐必引眾來援。」先令譚淵帥兵千餘﹐過月樣橋﹐潛伏水中﹐以茭艸一束蒙其首﹐路旁伏勇士數人。望忠至﹐卽舉炮。水中伏起據橋﹐忠果趨橋不得。淵帥眾腹背夾擊﹐忠敗被執﹐遂至鄭州﹐盡奪戰馬輜重。辛酉﹐靖難兵次無極。壬戌﹐次眞定。炳文出城大戰﹐敗績。兩副將李堅﹑寧忠及都督顧成﹑都指揮劉燧皆被執堅道殂。丙寅﹐靖難兵還北平。帝聞炳文敗績﹐始有憂色。謂子澄曰「柰何﹖」子澄對曰「勝敗兵家常事﹐無足慮。今我士馬精彊﹐兵甲堅利﹐彼區區一隅﹐豈能當天下之力﹖增兵五十萬必奏捷矣﹗」帝曰「孰堪將者﹖」子澄曰「景隆可以當之。前不用炳文而用景隆﹐豈有此失﹖」於是遣景隆代炳文馳至軍中。齊泰等慮遼王﹑寧王通燕﹐召二王入衛﹐寧王不至﹐詔削其護衛。監察禦史韓都上封事﹐其略曰「竊聞兵久不解﹐屢削藩封。臣以爲過也。何則以諸王言之﹖親﹐則太祖遺體﹔貴﹐則孝康手足﹔尊﹐則陛下諸父也﹗罪𨿽可廢﹐而祖之遺體不可殘親之手足﹐不可去諸父之恩﹐不可虧也。且使二帝在天之靈見其子弟輒遭戮辱﹐亦必不忍。臣每念至此﹐未嘗不流涕也。此皆豎儒持偏見﹐廢大公﹐或病藩封太重﹐日謀削奪以至於此。方周﹑岷二王以無過被執﹐執法者文其罪﹐遂使二王父子流離播遷﹐唇亡齒寒﹐人人自危。二王旣竄﹐湘亦被焚﹐而代﹑齊又告反矣﹗彼爲計者以爲兵不舉則禍不免﹐是非朝廷激變邪﹖及燕舉兵迄今兩月﹐我前後調兵不止五十餘萬﹐而乃一矢無獲﹐謂之國有謀臣可乎﹖將有二心﹐卒不用命﹐以遺君父憂﹐誰執其咎﹖諺曰﹕『親者割之不斷﹐疏者續之不堅。』陛下誠不察此﹐必有噬臍之悔﹗」疏入不省。

九月戊辰﹐江陰侯髙﹐都督耿璇﹑楊文帥遼東兵圍永平。

戊寅﹐大將軍景隆與山東參政鐵鉉合兵趨河間﹐靖難兵援永平。壬辰﹐髙等退保山海關。

冬十月戊戌﹐靖難兵出劉家口﹐壬寅襲破大寧。都指揮朱鑑死之﹐遼王植奔京師。丁未﹐寧王權及都指揮房寬﹑指揮徐理﹑陳亨﹑陳文皆歸燕。景隆聞靖難兵在大寧﹐引兵攻北平﹐築壘九門。景隆攻麗正門﹐幾破﹐城中婦女並乘城擲瓦石。景隆少卻﹐軍於鄭村壩。甲寅﹐文皇盡得大寧之眾﹐分爲五軍﹐以張玉將中軍﹐鄭亨﹑何壽副之﹔朱能將左軍﹐朱榮﹑李浚副之﹔李彬將右軍﹐徐理﹑孟善副之﹔徐忠將前軍﹐陳文﹑吳遠副之﹔房寬將後軍﹐葉允中﹑毛整副之。辛酉﹐靖難兵入松亭關。

十有一月庚午﹐次白河。是夜﹐河冰忽合﹐眾忻然而渡﹐趨援北平。辛未﹐玉等與景隆戰於鄭村壩﹐景隆敗績﹐奔徳州。玉等乘勝﹐遂破紫荊關。乙亥﹐文皇再上書自陳﹐不報。

十有二月﹐燕間遼東守將江陰侯髙削爵﹐安置廣東﹐專命楊文守遼東。庚申﹐靖難兵攻廣昌﹐守將湯勝以城降。詔進景隆太子太師初﹐景隆被命北伐也﹐實子澄薦之。及軍敗﹐子澄匿不以聞。帝一日問子澄﹕「比聞軍中不利﹐果何如﹖」對曰「我軍屢戰屢勝﹐彼已退走徳州﹐旦夕捷音當至矣。」越三日﹐景隆以厄退燕兵聞﹐故進秩且遣使賚賜貂裘﹑文綺﹑內醞等物。復命魏國公輝祖﹑都督瞿能帥師會景隆北伐﹐禦史大夫陳性善爲監軍﹐戶部司務錢芹爲行軍署都督。是月﹐省躬殿成遷肅王於蘭州﹐以葉砥爲翰林編修﹐梁潛爲陽春知縣﹐胡儼爲桐城知縣﹐顏伯瑋爲沛縣知縣﹐袁義爲都督僉事﹐誅畱守左衛指揮同知李申。申﹐燕府儀賓讓之父也。

洪武三十有三年﹝卽建文二年﹞春正月丙寅﹐靖難兵攻蔚州﹐守將王忠﹑李遠以城降。湖廣參議楊砥上言「臣聞帝堯之徳親九族﹐和萬邦﹐不宜加兵燕藩。自翦其輔枝葉盡﹐而本根撥矣﹗」帝怒砥﹐褫其秩﹐安置遼東。置後湖祗候所。

二月﹐封孟焯爲壽昌王﹐贊儀爲靖江王。辛丑﹐靖難兵由居庸還北平。壬寅﹐以禮部尙書陳迪﹑右侍郎黃觀知﹐貢舉翰林學士董倫﹑太常少卿髙巽志充考試官﹐右拾遺朱逢吉﹑吏部郎中陳旭及史官葉惠仲﹑吳勤﹑趙友士﹑張秉彜爲同考試官﹐禦史王度﹑兪吉士爲監試官。甲子﹐攺都察院爲禦史府。

三月丙寅﹐策禮部貢士吳溥等一百一十人﹐以胡廣爲第一﹐王艮次之﹐李貫又次之。

夏四月丙申﹐景隆兵次徳州﹐武定侯郭英與安陸侯傑次眞定﹐會兵六十萬號百萬﹐並力北伐。帝遣中官賜景隆璽書斧鉞。景隆得璽書斧鉞益驕恣。庚子﹐靖難兵出北平﹐壬寅次武淸﹐癸卯次固安﹐癸丑度白溝河﹐遇平安伏兵﹐擊破之。己未﹐景隆﹑英﹑傑俱會於白溝。庚申﹐瞿能父子與燕將房寬接戰﹐英等分兵爲兩翼﹐擒斬數百人﹐殺其將陳亨。大軍矢石如雨﹐射中文皇馬。凡三被創﹐而三易馬。矢三服皆盡﹐乃提劍左右擊﹐劍鋒亦缺折﹐退走登堤。景隆疑有伏﹐不敢進追。髙煦見事急﹐以騎兵數千趨文皇所。會大風起﹐景隆旗折﹐軍亂。文皇帥煦復馳入陣大戰。燕軍斬兪通﹑淵及瞿能父子﹐縱火燔諸營。景隆﹑英﹑傑俱奔潰﹐委棄輜重無算。景隆璽書斧鉞盡爲燕軍所獲。是役也﹐殺﹑溺死者二十萬人﹐景隆單騎還徳州。壬戌﹐靖難兵圍徳州。

五月辛未﹐景隆自徳州潛出﹐奔濟南。癸酉﹐燕將張信入徳州﹐奪軍餉百萬﹐轉掠濟南。參政鐵鉉﹑都督盛庸﹑參贊髙魏自臨邑入濟南。丁丑﹐文皇遣都指揮陳旭守徳州。己卯﹐帥兵遂圍濟南﹐攻之急。鉉與庸﹑巍日夜防禦﹐乘間大挫之。辛巳﹐燕軍引水灌城﹐濟南人大懼。鉉曰「無恐﹗計且破之。」令登陴人皆哭﹐呼曰「旦夕且降。」盡輟守具﹐出千人城外﹐伏地請。文皇大喜﹐遂下令退兵受降。鉉於是懸鐵板城上﹐伏壯土堵中。及文皇入﹐下鐵板﹐傷其馬首。文皇棄馬﹐取從馬以歸。堵中伏發﹐文皇擊退﹐復合兵圍濟南。是時﹐齊泰﹑黃子澄聞景隆等數敗﹐濟南危急﹐乃謀罷兵。壬午﹐命尙寶丞李得成使燕﹐文皇諭得成曰「吾嘗三上書陳達﹐申懇皆不見﹐答不復。敢瀆爾歸報朝廷。自古聽讒邪以殘骨肉鮮不覆敗。我爲藩王﹐尙復何求﹖而讒人交構﹐發兵見屠。是以不得已用兵自救﹐猶日望有回旋之恩。夫明主之治天下﹐不忘所尊﹐不弛所親﹐舉其大而略其細﹐是以九族睦而天下平。今欲轉禍爲福如反掌耳﹐誅姦讒以謝祖宗﹐去新法以復舊制﹐施恩宗親﹐罷兵息民﹐以保國家無窮之休。若狃於權姦必翦支屬﹐但恐支屬盡而國家亦危矣﹗」言訖流涕﹐左右皆流涕。得成還自濟南﹐具言之。帝怒﹐下得成獄。

六月詔置諸藩賓輔﹐以楚府儀賓馬注爲孝陵衛指揮僉事。秋七月﹐平安等帥兵二十萬亟趨徳州﹐奪燕餉﹐守將陳旭懼﹐遁歸北平。

八月戊申﹐濟南圍解。以鐵鉉爲山東左布政使﹐有功將士姜貴等五十四人升賞有差。帝以景隆屢戰屢北﹐召還京師。命左都督盛庸代總戎事﹐仍以濟南功封庸歷城侯﹐佩平燕將軍印﹔鉉進兵部尙書﹐參贊軍務。及景隆入見﹐赦不誅。子澄諫﹐不聽。翌日﹐禦史大夫子寧執景隆於朝班﹐且泣且數請誅之﹐亦不聽。

九月壬戌朔﹐承天門成﹐詔攺爲臯門﹐又攺午門爲端門﹐端門爲應門﹐前門爲路門﹐謹身殿爲正心殿。罷華蓋﹑文華﹑武英﹑文淵諸殿大學士。是日﹐尙書鄭沂乞老﹐攺孝孺爲文學博士。乙丑﹐靖難兵還北平。

冬十月乙未﹐兵部侍郎盧淵以罪罷。淸遠戍卒羅義上書乞惇親罷兵﹐不報。歷城侯庸帥眾次徳州﹐安陸侯傑次眞定﹐徐凱次滄州﹐相爲犄角以困北平。滄州城潰﹐凱督士卒修築。丙午﹐靖難兵佯出攻遼東﹐至通州循河而南。戊午渡直沽。軍土銜枚夜行﹐厥明抵滄州城下。凱等倉卒出禦﹐不戰而潰。凱及都督程暹﹑都指揮趙滸﹑胡原﹑李英﹑張傑皆彼執。時降燕者數萬人。燕將譚淵夜坑殺降卒三千人﹐凱等皆降。

十有一月壬申﹐靖難兵次臨淸﹐甲戌次大名。

十有二月甲午﹐次汶上。庸﹑鉉帥兵躡其後﹐先鋒孫霖營滑口﹐燕將朱榮﹑劉江襲破霖營。都指揮唐禮被執﹐霖退走。乙卯﹐靖難兵次東昌。庸軍背城而陣﹐燕以騎兵擊左翼不應﹐擊右翼亦不應。文皇因深入庸麾﹐伏起被圍數重﹐左﹑右翼夾攻﹐文皇窘甚。及暮﹐朱能﹑周長以鐵騎奮擊﹐文皇潰圍而出。燕軍爲火器所乘﹐大敗﹐殺燕將張玉。丙辰﹐復戰又敗﹐燕步卒先走﹐庸乘之殺傷萬計。丁巳﹐庸傳檄眞定﹑滄州諸將﹐水陸犄角邀其歸路。靖難兵由間道還北平。

是歲﹐以徐實爲兵部侍郎﹐劉季篪爲刑部侍郎﹐唐愚爲翰林侍讀﹐鄒瑾爲大理寺丞。詔舉優通文學之士。

洪武三十有四年﹝卽建文三年﹞春正月辛酉﹐作凝命神寶成。是日﹐歷城侯庸遣使獻東昌之捷。丁丑﹐帝告捷於郊廟。

二月乙巳﹐文皇復帥眾出北平﹐己酉次保定。庸合諸軍二十萬﹐三月己卯次夾河。庚辰﹐靖難兵亦次夾河。辛巳﹐兩軍方成列﹐文皇以三騎覘庸軍而還。庸見三騎﹐卽遣數十騎追之。文皇勒馬控弦以待迫騎近﹐引兵射殪一人﹔已復追﹐又殪一人。如是運殪數人﹐追騎不敢逼。文皇乃以萬五千人薄庸軍﹐庸軍擁盾層壘自蔽。靖難兵以木攻之。自辰至未﹐勝負未決。兩軍退﹐稍憩。忽東北風起﹐塵埃蔽空﹐庸軍昏暗不辧咫尺﹐燕將乘風縱火﹐趣兵擊之﹐庸軍大敗。都指揮楚智﹑莊徳俱死之﹐燕將譚淵亦被眾軍所殲。庸是夜走還徳州。癸未﹐安陸侯傑﹑都督平安自眞定帥眾次單家橋來援庸軍。甲申﹐靖難兵掩至﹐傑等不及陣而敗﹐死者無算。

閏三月﹐罷兵部尙書齊泰﹑太常卿黃子澄以謝燕﹐以尙書茹常掌兵部事。泰﹑子澄𨿽解秩然實用事。乙未﹐安陸侯傑軍滹沱河﹐北去靖難兵七十里。文皇諜知﹐亦帥眾渡河。傑聞靖難兵渡河﹐復移軍槁城。己亥﹐傑列營城西南﹐靖難兵分步卒擊其三面。傑發火器﹑大弩射文皇不中﹐矢集燕旗如蝟毛。平安結樓陣﹐間髙數丈。文皇捨諸軍直趨樓下。安見文皇馳至﹐急下樓而走﹐傑軍亦敗。都指揮鄧戩﹑陳鵬皆被執﹐傑等還眞定。己酉﹐靖難兵次順徳。辛亥次廣平。是日﹐帝貽書文皇﹐謫斥兵部尙書泰﹑太常卿子澄﹐欲罷兵息民。癸丑﹐文皇復上書曰「比聞姦臣泰﹑子澄皆已竄逐﹐臣家長少皆忻喜有更生之望﹐卽以此意徧告將士。將士曰﹕『誠所願見﹐但慮非誠心﹐而姦臣爲退避之計以緩我耳﹗如出誠心﹐則盛庸﹑吳傑之眾當悉召還﹐而猶聚境上侵迫不已。則是姦臣之身𨿽退﹐而其計實行也﹗臣思其言﹐恐亦或然。夫聖人感人﹐至誠而已。至誠可孚豚魚﹐而況人乎﹖﹗陛下推誠待下﹐誰不說從﹖若徒示以去姦臣之名﹐而實用其計﹐非獨撒陛下之藩籬﹐將遂傾陛下之堂室。莽﹑操之事﹐前覽甚明。此不特智者而後知也﹗」書至﹐帝召孝孺視書﹐對曰「今諸軍大集﹐燕兵久羈大名﹐暑雨爲沴﹐不戰自罷。急令遼東諸軍攻永平﹐眞定諸軍攻北平﹐彼顧巢穴歸援﹐我以大軍躡其後﹐必成擒矣﹗我固緩之而奏﹐適至且與報往返逾月。彼心懈而眾離﹐我謀定而勢合。」帝曰「善﹗」立命孝孺艸詔罷兵﹐命大理少卿薛嵓持報燕﹐又刻榜諭數千授嵓﹐密布中軍令其解散。諸將士見榜諭﹐怒甚﹐欲殺嵓。文皇曰「不可﹗此天子命使也。」畱寘左右﹐慰諭數日﹐遣中使護嵓出境﹐語之曰「歸爲老臣謝天子。天子於臣至親﹐臣父天子大父﹐天子父臣同產兄也。天子素愛臣﹐一旦爲權姦讒構﹐以至於此﹐臣亦不得已爲自救之計耳。幸蒙罷兵之詔﹐臣不勝忻戴。但姦臣尙在﹐大軍未還﹐臣將士心存狐疑﹐未肯遽散。望陛下誅此姦臣數人﹐散歸天下兵馬﹐臣父子一童一騎歸罪闕下﹐惟陛下命之﹗」

夏四月﹐嵓歸入見﹐備述文皇之意。帝語孝孺曰「誠如嵓言﹐曲在朝廷。齊﹑黃誤我矣﹗」孝孺曰「嵓受燕賄﹐故爲之說。」遂罷議。

五月癸卯﹐歷城侯庸﹑安陸侯傑出兵扼燕餉道。文皇令指揮武勝上書曰「頃蒙遣大理少卿薛嵓下詔軍中﹐諭以偃兵息民。𨿽臣將士不能無疑﹐臣之父子蓋已仰戴陛下之仁矣。嵓歸未十日﹐吳傑等頻疊發兵﹐絕臣餉道﹐殺臣將校。將校守臣約束﹐不敢赴斗。而彼欲求釁略不見捨﹐與比下詔旨背馳﹐誠有以中將士之疑孤。臣父子之所仰戴矣﹐臣之忠誠﹐計嵓歸已達﹐惟陛下擴明奮斷﹐以安天下﹐臣亦有保全之望矣﹗」帝覽書曰「燕王本皇考孝康皇帝母弟﹐於族爲叔父﹐柰何必用兵爲也﹖」召諭意孝孺。孝孺對曰「陛下欲罷兵﹐兵一罷卽難復聚。彼或長驅犯闕﹐何以禦之﹖今軍聲大振﹐不日有捷書來聞。願陛下無惑甘言。」遂縛勝下獄。是日﹐刑部左侍郎王良以勘燕事不合﹐旨出爲浙江肅政按察使。

六月辛酉﹐文皇聞勝下獄﹐知前詔旨非實。乃遣李遠至濟寧﹐又至沛縣﹐焚餉舟萬艘。漕卒散走﹐京師震驚。是時﹐觀海衛指揮張壽與客私語國事﹕「危急皆由北伐之誤。」執政者聞而惡之﹐言於帝﹐壽坐妖言誅。自是無敢言國事者。秋七月﹐命太僕少卿祝孟獻使朝鮮市馬。己丑﹐靖難兵襲彰徳不克。癸巳﹐文皇遣都指揮張禮破尾尖寨。丙申﹐林縣守將以城降。丁酉﹐平安邀擊燕將劉江於平村。戊戌﹐帝使錦衣衛千戶張安貽燕世子書。先是孝孺聞髙煦﹑髙燧不睦於世子﹐屢讒於父﹔內使黃儼素姦險﹐世子惡之。儼曰事﹐髙燧與世子守北平﹐髙煦從文皇軍中時時傾世子。孝孺言於帝曰「兵家貴間﹐燕父子兄弟可間也﹗」帝曰「柰何間之﹖」孝孺告其故﹐帝曰「善。」立命孝孺艸書貽世子﹐令歸朝﹐且許王燕地。世子得書不啟函﹐並安致文皇所。燧及儼先已馳使告文皇﹕「世子且反﹗」文皇疑﹐問髙煦﹐煦曰「世子夙與太孫雅善。」語未竟﹐世子書至。文皇覽書﹐乃嘆曰「幾殺吾子﹗」縱安還。壬寅﹐大同守將都指揮房昭引兵由紫荊關趨西水寨。

八月﹐雲南﹑老撾及八百刁板面遣使入貢。丁巳﹐靖難兵渡滹沱河。丙子﹐文皇聞安陸侯傑遣將韋諒以兵萬餘轉餉給房昭軍﹐命都指揮朱榮帥兵三萬邀擊破之。

九月壬辰﹐靖難兵次定州﹐欲攻西水寨。甲辰﹐都指揮花英﹑鄭琦帥步騎三萬援西水寨。

冬十月丙辰﹐英等列營峨眉山下。是時圍寨已久﹐寨軍多南人﹐天寒思歸。會月夜﹐文皇命四面皆吳歌﹐南軍聞之殞泣。有潛下寨降者。詰朝﹐文皇帥兵出陣後合戰房昭﹑韋諒﹐不能支﹐退走。英琦及都指揮王恭﹑指揮詹忠皆被執﹐西水寨遂破。己卯﹐靖難兵還北平。是月翰林修撰王艮卒。

十有一月﹐都督楊文帥遼東兵圍永平不克﹐庚戌移兵攻昌黎﹐遇燕將劉江﹐戰敗。指揮王雄等七十一人皆被執。辛亥﹐京師置神武中衛﹐盱眙置鎭淮衛﹐又置沛丰衛﹐軍民指揮使司以備燕。

十有二月﹐以駙馬都尉梅殷守淮安。丙寅﹐靖難兵出北平﹐壬午次蠡縣。是月﹐《太祖髙皇帝實錄》成﹔皇少子文圭生。以龔泰爲禮科都給事中﹐陳洽爲吏部郎中﹐羅恢爲國子學錄﹐程通爲遼府長史﹐攺程本立爲江西肅政按察司副使。

洪武三十有五年﹝卽建丈四年﹞春正月﹐召周王捨之京師。甲申﹐燕將李遠次槁城。歷城侯庸亦遣葛進以馬步兵萬餘乘冰渡滹沱河。方半渡﹐會遠至。進見遠兵少﹐斂退系馬林間﹐以步卒逆戰。遠佯敗﹐分兵潛解所系馬。前軍奮擊﹐進退失馬﹐遂大敗。斬首四千餘級﹐進僅以身免。戊戌﹐靖難兵破東阿﹐遂破東平。指揮詹璟被執﹐吏目鄭華戰死。庚子﹐靖難兵拔汶上﹐守將薛鵬被執。辛丑﹐兵將入兗。文皇下令曰「曲阜﹐孔子之鄕﹔鄒縣﹐孟子之鄕。師入境有損一艸一木者﹐殺無赦。」庚戌﹐靖難兵攻沛縣﹐守將指揮王顯以城降﹐知縣顏伯瑋及主簿唐子淸﹑典史黃謙俱死之。

二月甲寅﹐靖難兵拔濟陽﹐執教諭王省﹐縱之。省還﹐升明倫堂﹐集諸生﹐大哭﹐諸生亦大哭。省觸堂柱而死。甲戌﹐文皇次徐州。乙卯﹐遣使祭徐王墓﹐禁其樵采。

三月甲申﹐靖難兵由徐州遂趨宿州﹐辛卯次蒙城﹐壬辰次渦河。甲午﹐平安等逆戰﹐敗績。獲鐵騎指揮火耳灰及哈三帖木兒﹐平安變服遁走。

夏四月甲寅﹐安徙淝河﹔乙卯﹐與燕將王眞﹑陳文等復戰。眞後隊不繼﹐安麾兵圍數匝。眞度不免﹐乃自剄﹔文亦被殺。是役也﹐文皇督戰急﹐幾爲安朔所及﹐馬蹶﹐文皇乃脫。裨將丁良﹑宋彬被執﹐燕軍大懼。丙辰﹐安營於小河南﹔靖難兵營於小河北。甲戌﹐魏國公輝祖移軍援安﹐與燕軍戰於齊眉山下。輝祖斬燕將李彬等十餘人﹐燕兵退走。乙亥﹐燕諸將欲還小河東﹐俟隙而動﹐文皇不聽。丙子﹐何福引兵會安﹐燕軍益懼。會京師訛聞燕軍北歸﹐召輝祖入衛。丁丑﹐安軍次靈璧﹐靖難兵遮其餉道﹐福等來援。己卯﹐戰敗﹐指揮宋瑄死之。於是安及參將馬浦﹑徐眞﹐都指揮孫成﹑禮部侍郎陳性善﹑大理寺丞彭與民﹑欽天監副劉伯完﹑指揮王貴皆被執。性善﹑與民﹑伯完﹐文皇皆縱之還。性善愧憤﹐躍馬入河而死。黃子澄聞諸軍屢戰屢踣﹐乃撫膺慟曰「大事去矣﹗吾輩萬死不足以贖誤國之罪﹗」

五月己丑﹐靖難兵攻泗州﹐守將周景初以城降。是日﹐文皇謁祖陵﹐已諸父老人見﹐賜以牛酒慰勞。辛卯﹐歷城侯庸帥步兵﹑戰艦次淮南﹐靖難兵次淮北。燕將朱能﹑邱福潛濟出庸後﹐庸懼﹐不戰而退。靖難兵遂乘勝渡淮﹐拔盱眙。壬辰﹐兵次揚州。江都知縣張本修治城守之具。其母曰「歷數有歸﹐守之何益﹖﹗」本悟﹐遂與指揮王禮謀執監察禦史王彬﹑守將指揮崇剛以城降。彬﹑剛不屈﹐皆死之。癸巳﹐衡府紀善﹑周是修﹐靖江府直史蕭用道上書﹐論國大計﹐且指斥誤國之罪。執政者怒﹐大詬二子﹐二子不動。子寧曰「國事至此﹐尙不容言邪﹖」詬者乃止。壬寅﹐帝下罪己之詔﹐遣禮部侍郎黃觀﹑國子祭酒張顯宗﹑翰林修撰王叔英與子寧分道徵兵於上游諸郡。明日﹐令慶成郡主如燕。文皇見郡主﹐慟哭﹐郡主亦泣下沾襟。少頃﹐郡主以割地請﹐文皇曰「吾所受先帝封土且不保﹐割地何用﹖吾此來﹐欲得姦臣耳﹐志在淸朝廷﹐安社稷﹐不在土地。但得罪人﹐卽謁孝陵﹐朝天子﹐求釋諸王之囚﹐歸守舊藩耳。此議蓋姦臣﹐欲緩我以待援兵﹐吾豈爲所欺哉﹖」郡主默然﹐遂辭。歸﹐具陳其語。帝出﹐以諭孝孺﹐孝孺失色。帝曰「柰何﹖」孝孺曰「長江天塹﹐北岸舟楫俱已焚毀﹐且遏截甚嚴﹐彼豈能飛渡邪﹖」帝心稍慰。

六月癸丑朔。靖難兵次浦子口﹐魏國公輝祖及開國公常鼎帥師擊敗之。文皇議欲暫還。是夜﹐都督僉事陳瑄以舟師迎﹐而燕將吳庸等亦具舟集瓜步以待。甲寅﹐文皇將渡江﹐祝曰「余爲姦臣所迫﹐不得已起兵禦禍﹐誓淸君側以安宗社。余有弗厭於神者﹐不得渡此江。」翌日乙卯﹐微風輕颺﹐水波不興。文皇旣渡大軍﹐相顧錯愕。歷城侯庸乃徙營髙資港﹐帥兵逆戰。文皇命髙煦爲前鋒﹐鼓噪先登﹐文皇以騎兵督其後。庸軍敗績﹐失亡無算。庸單騎退走。戊午﹐鎭江守將童俊以城降。庚申﹐文皇次於龍潭。帝遣李景隆﹑茹瑞﹑王佐如龍潭再議割地。文皇曰「吾此來只欲得姦臣耳﹗姦臣得﹐吾卽解甲免冑﹐謝罪闕下。」景隆等懼﹐不敢對。壬戌﹐景隆等歸告。癸亥﹐帝令景隆如龍潭申前議﹐景隆有難色﹐遂命諸王偕行。文皇見諸王﹐愴然泣下﹐相勞苦。諸王俱述割地之意。文皇曰「割地何爲﹖不得姦臣﹐吾必不已﹗」諸王反命。帝會羣臣﹐慟哭。或勸帝幸浙江﹐或勸幸湖湘﹐孝孺請堅守京城以待四方援兵。議未決﹐齊泰奔廣徳﹐黃子澄奔蘇州。帝聞之﹐罵曰「事起自汝輩﹐乃今棄我去邪﹗」明日﹐靖難兵進薄都城﹐都督徐增壽欲出迎。大理丞鄒瑾﹑禦史魏冕知之﹐帥同官十八人卽殿前毆之幾死。是日﹐會輟朝﹐二人復大呼﹐請聲徹大內。帝聞之﹐殺徐增壽﹐詔諸王羣臣分守九門﹐而金川門屬谷王橞及景隆。乙丑侵晨﹐靖難兵至﹐橞與景隆開門迎納。文皇遂安兵而入﹐市肆不易﹐都人大悅。文皇至燕邸﹐廷臣盡迎。帝與左右數人徘徊殿廷﹐亦欲出迎﹐復嘆曰「何面目相見乎﹖﹗」乃退。少頃﹐宮中火起﹐帝遜位﹐遂崩。實六月十三日也。文皇聞帝崩﹐乃慟哭曰「吾此來欲效周公輔少主耳﹐何不亮而遽至此乎﹖﹗」遂駐營龍江發哀﹐命有司治喪。葬事中﹐外募兵皆解散。是日﹐諭軍民臣寮曰「曩者姦臣潛蓄異志﹐刪刈支屬。余祗承祖訓﹐帥兵誅之。今幸內難肅淸﹐其有罪者齊泰﹑黃子澄等二十五人﹐余不敢赦﹔其無罪者或有乘時以私怨中之﹐非余意﹐違者必治不貸﹗」丙寅﹐諸王及羣臣謂文皇乃髙皇嫡子﹐且長﹐四海歸心﹐宜爲嗣﹐請卽帝位。文皇曰「吾始逼於難﹐不得已以兵救禍﹐誓除姦慝﹐以安社稷。不意少主爲姦臣所蔽﹐固不亮余心﹐自絕於天。今纘承洪業﹐當擇有才徳者顧。余菲薄﹐豈足負荷﹖」諸王及羣臣再請﹐不允。丁卯﹐燕諸將上表勸進﹐文皇曰「吾與爾等初舉義﹐圖免禍難耳﹐敢冀富貴邪﹖」戊辰﹐諸王及羣臣詣燕邸復請﹐亦不允。己巳﹐文皇謁孝陵歸﹐諸王羣臣備法駕迎於道左﹐軍民耆老以萬計﹐遮文皇馬﹐不得行﹐文皇固拒。諸王羣臣曰「臣等爲宗廟社稷計﹐不敢忽﹐謹奉天子璽符再拜上﹗」文皇曰「諸王羣臣以爲奉宗廟﹐宜莫如余。宗廟事重﹐余不足稱。今爲眾心所戴﹐余辭不獲﹐勉循眾志﹐然宜協心輔余不逮﹗」遂詣奉天殿﹐卽皇帝位﹐革除建文四年﹐仍稱洪武。諭府部﹕「凡建文中攺易皇考政令﹐悉復舊。」庚午﹐詔復周﹑齊﹑代﹑岷四王爵土﹐又封有勛爲汝南王﹐有烜爲順陽王﹐有爝爲祥符王﹐有熹爲新安王﹐有光爲永寧王﹐有煽爲汝陽王﹐有鑪爲鎭平王﹐有弗爲宜陽王﹐尙烐爲興平王﹐尙竈爲永壽王﹐尙灴爲安定王﹐濟熿爲平陽王﹐濟熇爲廣昌王﹐賢烶爲樂安王﹐賢焌爲長山王﹐賢﹝1234﹞爲平原王。辛未﹐升燕山護衛爲親軍指揮使司。召文學博士方孝孺艸詔﹐孝孺不往﹐迫之﹐以衰麻見。上怒﹐逮詣詔獄。是日﹐紀善﹑周是修畱書別﹐楊士奇等具衣冠入應天府﹐學自經於東廡。上聞之﹐嘆曰「彼食其祿﹐自盡其心耳﹗」於是﹐大理丞鄒瑾﹑太常少卿廖升﹑翰林侍講樓璉﹑給事中龔泰﹑監察禦史魏冕皆自裁。未幾﹐獲兵部尙書鐵鉉﹑禮部尙書陳迪﹑刑部尙書暴昭﹑侍郎侯泰﹐戶部侍郎郭任﹑卓敬﹐禦史大夫練子寧﹑茅大芳﹐大理少卿胡閏與文學博士孝孺。上俱欲用之﹐示其意﹐鉉等執不從﹐遂就刑。壬申。上以天子禮葬建文君及皇后馬氏。翌日﹐詔復懿文皇太子懿﹐敬皇太子妃舊稱﹐罷其廟祀﹐遷主於園陵。攺封吳王允熥爲廣澤王﹐衡王允爁爲懷恩王﹐徐王允熙爲敷惠王。廢魏國公輝祖爲庶人﹐尋被�卒於獄。執齊泰﹑黃子澄。召駙馬都尉梅殷及都�楊文﹑陳暉﹑韓觀﹑黃中等還京師﹐所領將士各還原衛﹐勇士悉放歸農。丁丑﹐殺齊泰﹑黃子澄﹐皆夷其族。時禮部侍郎黃觀﹑禮科給事中黃鉞﹑翰林修撰王叔英﹑監察禦史曾鳳韶﹑浙江按察使王良﹑江西按察副使程本立﹑督府斷事髙巍皆使於外﹐聞靖難兵入都城﹐觀﹑鉞皆投水﹔叔英﹑鳳韶﹑本立﹑巍皆雉經﹔良舉火自焚﹔翰林編修程濟﹑按察僉事胡子義﹑寧波知府王璉﹑衛輝知府孫鎭﹑郎中梁田玉﹑中書舍人宋和﹑郭節皆棄官而去。其它變易姓名﹐隱迹山谷者不可勝紀。

秋七月壬午朔﹐類於南郊﹐詔告天下。遣使祭告祖陵﹑皇陵﹑歷代帝王陵。攺謚湘王曰「獻」﹐妃曰「獻妃」。召吏部尙書張紞﹑戶部尙書王鈍﹐諭之曰「卿二人久事先朝﹐習知典故。今老矣﹗其解職務﹐月給尙書半俸﹐居京師視時政。有戾舊制者﹐直以告朕。」是夜﹐紞自經於部之後堂。其妻與二媵﹑二子隸六人相繼投水而死。鈍遁不果﹐左授浙江左布政使以歸。詔至漳州府學﹐教授陳思賢帥諸生爲舊君位哭﹐臨郡人執送京師。思賢曁諸生六人皆死之。是月﹐以鄭賜爲刑部尙書﹐郁新爲工部尙書﹐蹇義﹑陳洽爲吏部左﹑右侍郎﹐夏原吉﹑古朴爲戶部左﹑右侍郎﹐宋禮爲禮部侍郎﹐黃福爲工部侍郎﹐方賓爲兵部侍郎﹐黃信﹑陳瑛爲副都禦史﹐劉翥﹑楊得安﹑兪士吉爲僉都禦史﹐李至剛爲通政使。

八月﹐詔諭安南﹑暹羅﹑爪哇﹑琉球﹑日本﹐西洋蘇門答刺﹑占城諸國。己未﹐秦王如京師。以袁廷玉爲太常寺丞。癸丑﹐代王及其世子遜瑞如京師。是時﹐岷王與西平侯晟交惡﹐詔爲平之﹐復命王佐副晟協守。壬戌﹐晉王如京師。丙寅﹐執左都禦史景淸。先是﹐星者奏﹕「文曲犯帝座甚急﹗」上固疑。及見淸衣緋而入﹐委蛇不去﹐上呼左右收之﹐得衣衽中所匿利劍。因詰責﹐淸亦吐實而死。己巳﹐以夏原吉爲戶部尙書﹐金忠爲工部侍郎。免畿內今年丁夫之役。下谷府長史劉璟獄。璟﹐誠意伯基之子也。北伐時從王朝京師﹐獻十六策不用。璟病免至﹐是召不起﹐逮赴詔獄﹐辮髮自經死。又逮禮部侍郎黃魁﹑太常少卿盧原質﹑左拾遺戴徳彜﹑監察禦史髙翔﹑晉府長史程通﹑蘇州知府姚善﹑徽州知府陳彥回﹐俱以不屈就市。

九月甲申﹐大封功臣。以都督僉事丘福爲淇國公﹐朱能爲成國公﹐張武爲成陽侯﹐陳圭爲泰寧侯﹐孟善爲保定侯﹐鄭亨爲武安侯﹐火眞爲同安侯﹐顧成爲鎭遠侯﹐王忠爲靖安侯﹐徐忠爲永康侯﹐張信爲隆平侯﹐李遠爲安平侯﹐郭亮爲安成侯﹐都指揮使王聰爲武城侯﹐房寬爲思恩侯﹔唐云爲新昌伯﹐劉才爲廣恩伯﹐徐理爲武康伯﹐都指揮僉事徐祥爲興安伯﹐孝浚爲襄城伯﹐孫巖爲應城伯﹐趙彜爲忻城伯﹐陳旭爲云陽伯﹐房勝爲富昌伯﹐指揮使張輔爲信安伯﹐譚忠爲新寧伯。又以翊戴功封都尉王寧爲永春侯﹐尙書茹常爲忠誠伯﹐都督僉事王佐爲順昌伯﹐陳瑄爲平江伯﹐曹國公景隆加祿一千石。其餘將校升賞有差。上猶慮論功有未當者﹐復命福等議擬以聞﹐福等乃言「信安伯輔屢立奇勛﹐父又死難﹔都督李彬﹑陳賢﹑張興﹑陳志﹑王友俱有先鋒摧敵之功﹐與伯劉才埒﹑陳亨子懋﹑王眞子通俱未授爵﹐宜準譚忠例請。」上從之﹐進封輔爲新城侯﹐彬爲丰城侯﹐懋爲寧陽侯﹐賢爲榮昌伯﹐興爲安鄕伯﹐志爲遂安伯﹐友爲靖遠伯﹐通爲武毅伯。翌日﹐追封都督同知張玉爲榮國公﹐謚「忠顯」﹔陳亨爲涇國公﹐謚「襄敏」﹔徐增壽爲陽武侯﹔尋進封定國公﹐謚「忠湣」﹔都指揮譚淵爲崇安侯﹐謚「壯節」﹔百戶王眞爲金鄕侯﹐謚「忠壯」。以蹇義爲吏部尙書﹐劉俊爲兵部尙書﹐黃福爲工部尙書。詔諸蕃入貢者互市如故。己丑﹐慶王如京師﹐周世子有燉自臨安入朝﹐越三日。壬辰﹐頒世子有惇金寶﹐周王言於上曰「向者不軌之誣﹐非世子自嬰其禍﹐無逮今矣﹗」上亦感嘆﹐作《純孝歌》以賜。丁酉﹐蜀王如京師﹐詔大賚臣民。車裏軍民宣慰使司宣慰使刁暹答遣使入貢。戊申﹐命齊王復國靑州﹐谷王徙國長沙。是日﹐以解縉﹑胡廣爲侍講﹐楊榮爲修撰﹐楊士奇﹑黃淮爲編修﹔金幼孜﹑胡儼爲檢討﹐並直文淵閣專典機務。

冬十月﹐寧王及楚世子孟烷如京師。戊午﹐詔重修《太祖髙皇帝實錄》﹐以曹國公景隆爲監修﹐侍講解縉爲總裁﹐吏部郎中徐旭等爲纂修官。己未﹐召羅義爲戶科給事中﹐楊砥爲鴻臚卿﹐張璉爲通政使﹐姚廣孝爲僧錄司左善世。戊寅﹐置大寧﹑營州﹑興州三衛。

十有一月﹐作奉先殿成。壬辰﹐冊妃徐氏爲皇后。後﹐武寧王達女也。進郭資爲戶部尙書﹐雒僉爲禮部尙書﹐各視事如故。十有二月﹐陳瑛請追論建文時效死諸臣﹐詔不許。

