西子湖拾翠余談卷上

浙江謂之漸江﹐出三天子都。西湖一名上湖﹐以石函橋下又有湖﹐故以上別之。舊周三十里﹐今僅半耳。東坡《六一泉銘》有云﹕𨿽江山之勝﹐莫適爲主﹐而奇麗秀絕之气﹐常爲能文者用。故吾以謂西湖﹐蓋公几案間一物耳﹐豈直每將公事了湖中耶﹖錢塘門外尉司﹐宋承平時號八仙裕陵。覽《西湖圖》有「眞仙尉」之語﹐故建眞仙亭。蘇子瞻帥杭﹐率賓客常遊﹐作英遊閣。林和靖訪謝尉﹐賦《秋水芙蕖》詩﹐爲詠物樓。陳后山興寄髙遠﹐形於篇什﹐「願得終身爲禦寇」﹐亦可想其盛也。南渡後弗存矣。坡公書林詩後云「吳依生長吳山曲﹐呼吸湖光飲山淥。不論世外隱君子﹐傭夫販婦皆冰玉。」《蓉塘詩話》﹕湯仲友詠西湖曰「山色波光步步隨﹐古今難畫亦難詩。水浮亭館花間出﹐船載笙歌柳外移。過眼年華如去馬﹐惱人春色似遊絲。六橋幾見輪蹄換﹐取樂莫辭金屈卮。」王玉遮云﹕從武林門人﹐風景大都似兩都﹐人家門外悉是冬靑樹。杭《志》云洪武間都指揮徐司馬所栽﹐今有如拱者﹐當猶是其舊植。蒼翠鱗鱗﹐屋瓦盡碧﹐如山家靑靄﹐人從樹裏行﹐不見赤日。小樓廛戶﹐副以短扉﹐緯蕭作垣﹐加墁其上。多奉浮屠氏﹐每慧燈不戢﹐卽千家爲墟矣。婦人低鬟﹐胡粉傅面﹐蹺尖自喜﹐都作女郎﹐又類倚門伎。小兒白雲椎髻﹐美少年翩翩遊俠場。蓋山川淸淑﹐生人韶秀﹐亦如吳中也。從錢塘門出﹐山色層層﹐如芙蓉千片﹐欲插入人鬢。保叔塔院有黃鶴山樵《海天落照圖》﹐在左壁上層﹐今剝落矣。大佛寺殿內有沁雪泉﹐深廣可二尺﹐大旱不枯。沈長卿幼宰《詠孤山四賢祠》云「衡山髙隱白衣郎﹐勉綰人間刺史章。請郡來杭開六井﹐頓教斥鹵化仙鄕。」「香山風雅負詩豪﹐長慶曾將紙價操。臥閣公餘無別事﹐兩湖葑積仗君撈。」「眉山才品最風流﹐豈是尋常肉食儔。度牒乞將三百道﹐浚湖功績永千秋。」「孤山處士擅淸名﹐梅鶴相依遠世情。卜得小山成大隱﹐恥隨法駕振塵纓。」歐公云﹕漢身毒國﹐亦號捐篤﹐後攺爲乾篤﹐又曰乾竺﹐今遂呼爲天竺矣。田香宇詩「葛川有路呼圓澤﹐花冢無人識茜桃」之句﹐蓋姬前身任俠﹐乞萊公葬天竺也。林君復詩﹕「山水未深猿鳥少﹐此生猶擬別移居。直過天竺溪橋畔﹐獨樹爲橋結小廬。」然則當時三竺﹐蓋亦僻矣。靈隱寺桂﹐爲月中種﹐宋天聖中秋降靈實於此。狀若珠璣。一雲气香而色紫﹐芳麗可愛﹐爲名紫陽花。北髙峯有七級浮屠﹐火後惟磚甓存。南海鄧林句﹕「捫蘿百折上嶙峋﹐世界仙凡到此分。」呼猿洞﹐宋僧智一善嘯﹐有哀松之韻。嘗養猿於山間﹐臨澗長嘯﹐眾猿畢集﹐人謂之猿父。兩山雷院傅莊﹐是張功甫玉照堂舊基。今香雪亭有梅千樹。香林洞﹐巖內深窈﹐通人往來。枕流亭內有無竭泉。石面桃﹐在翻經臺之側。生於石面﹐每年結實甚大﹐謂之靈桃。政和間歸於京師。楊梅塢﹐在南山﹐近瑞峯石塢內。有金姓嫗﹐以腴美聞﹐其家楊梅甚盛﹐所謂金婆楊梅是也。張伯雨卜居西湖散花灘﹐其墓在南峯靈石山玉鉤橋之南﹐爲雨賣玉鉤所建。墓久頹廢﹐姚公綬重葺之。靈鰻井﹐在鳳凰山梵天寺內。先是﹐四明阿育王山井有靈鰻﹐傳云護塔神也。後錢氏迎育王舍利歸國﹐井中鰻不見。錢氏於寺廊內鑿石爲井﹐而鰻常現。淨慈﹐倚南屏山﹐周顯徳二年錢俶建。南渡間﹐毀而復興。山門髙棟﹐可當他寺寶殿。殿三倍於門﹐罘罳百丈﹐龍象如山﹐皆非他剎可侔。東廊構田字殿﹐貯五百尊像﹐作四層﹐相背坐﹐尊尊異形﹐位置曲折多迷。永明禪師名延壽﹐日誦《法華經》﹐羣羊跽聽﹐弟子一千七百人﹐時號慈氏下生。《山居》詩有「榮來祗愛添余祿﹐春過誰能悟落花」﹐又「浮生但向忙時過﹐萬事須從靜裏觀」。其道場在淨慈寺﹐靈塔在大慈山﹐歲久爲民墓道。萬曆乙巳﹐法裔大壑詢之老農﹐掘得石匣﹐拾舍利十粒﹐靈骨俱在﹐今移置淨慈後山起塔封焉。吳山第一泉﹐凡五眼﹐銀牀石井﹐操罌汲者成市。金鱗於牣﹐殊不爲潛。由大井巷北﹐人家夾磴道居﹐行漸深﹐山气漸綠。山以伍行人得名﹐訛爲吳。或云春秋爲吳南封盡處﹐以別於越。一丘一壑﹐支支異稱﹐其實皆吳山也。自中興觀而至徳觀﹐有星宿閣。江色從樹中來﹐寒動金像。次爲皮場廟﹑火徳廟﹐又次重陽庵。出靑衣泉﹐深可—尋﹐闊如深之半。中爲方池亭﹐據其上睨視池上﹐與江光相映﹐一綫潺潺﹐作風雨聲。龕中靑衣﹐爲髻童妝﹐相傳泉所由名也。山至此﹐一名寶蓮。繇庵至城隍廟﹐路徑曲雜﹐江流隨樹疏密。山至此﹐一名金地。三茅觀﹐聳﹝山獻﹞倚巖﹐古木蓊藹蕭森。羅剎江容﹐隱見林端。左側爲三丰祠。上太虛樓﹐望杭城﹐廬舍鱗次﹐西湖極日可盡。遠眺﹐則海門杳渺無際。山至此﹐一名七寶。紫陽庵﹐多奇峯怪石﹐曲澗流泉﹐松檜蒙籠﹐不雨翠濕。一洞蛻丁仙﹐像旁石壁﹐米顚縱書「第一山」。山至此﹐—名瑞石。總名曰吳山云。玄妙觀在吳山石龜巷﹐唐末爲紫極宮﹐宋攺天慶﹐元末兵毀﹐正統癸亥復舊。池上蕉花盛開﹐呂祖師畱顯崖石﹐一時賦詠足侈。泗水潛夫《南宋市肆記》﹕官巷口有花市﹐錢塘門內有花團。余向寓菩提寺﹐舊在錢塘門外﹐宋太平興國二年建。東坡有《南漪堂看杜鵑花》詩﹐勒於石。元末毀﹐後築城於寺基﹐因徙之宋太學街東觀。周紫芝《菩提小軒晚晴》詩「白鳥去邊山潑黛﹐綠蒲深處雨跳珠」﹐可知矣。天長淨心寺在竹竿巷﹐晉天福四年建。余髫時熟遊。千勝將軍廟在新橋﹐其神爲張巡之子。佛慧寺在碧峯山﹐環而宅之者千家﹐爲古蕩村﹐當余杭西溪之孔道。饒竹木茶筍之利。《客話》﹕天目山在臨安縣西五十里﹐髙三千九百丈﹐周回八百里。有三十六洞﹐爲仙靈所居。每歲秋﹐率一日風雨晦冥﹐俗雲山神與江神會。《洞淵集》﹕第三十瑪洞天﹐曰天目山。有兩目﹐左目髙二千丈﹐右二千五百丈。周回一百里﹐名太微玄蓋洞天。《太平寰宇記》﹕山髙三千九百丈﹐廣五百五十里﹐水因山曲折﹐東西有源若目然﹐故曰天月。東出臨安﹐爲大溪﹐溢東流而爲苕水﹐西趨於潛爲紫溪﹐合桐廬水以匯於浙江。近世羽士唐子霞謂﹕天目山一名浮玉山﹐上有兩池﹐謂左右目。一峯在東﹐號東天目﹐在臨安界。今西尖峯在於潛北四十五里﹐連亙杭﹑宣﹑湖﹑徽四州﹐周回二千里。上有養生之藥﹐蓍艸芫花﹐皆名著仙經。郭璞詩云「天目山垂兩乳長﹐龍飛鳳舞到錢唐。」徑山去余杭西北五十里﹐髙三千餘丈﹐周五十里。乃天目之東北峯﹐有徑通天目﹐故名。黃山去余杭東北三十餘里﹐乃天目所分三支之中﹐以土在中央﹐故名黃。西南二十五里﹐又一黃山。余杭九鎖山﹐其勢九折﹐縈紆相續﹐自西南轉東北至宮五里﹐若人之曲肱鎖股﹐故名。九鎖曰天關鎖﹑藏雲鎖﹑飛鶯鎖﹑淩虛鎖﹑通眞鎖﹑龍吟鎖﹑洞微鎖﹑云璈鎖﹑朝元鎖。勝國陳恂有步虛詞九首。《湧幢小品》云﹕看來潮汐分明是天地之呼吸。人非呼吸則死﹐天地非呼吸則枯﹐以月之盈虧爲早暮﹐其曰大小未然也。論歷法無他﹐但看潮汐。初一﹑十六必以子午刻﹐余以次漸遲﹐遲至晦望。一日之中﹐早在辰末﹐晚在酉末﹐所差甚多﹐而次日子午必不爽。此非歷法一定不易之準乎﹖節令亦如之﹐卽差不過一日﹐無甚關系。天本以顯道示人﹐人不察而紛紛作聰明者﹐其謂之何﹖有云﹕嶽武穆女值父兄之難﹐已甘一死﹐猶慮嫂節未終﹐乃紿嫂云「井有銀瓶﹐盍往觀焉。」嫂信之﹐俯視﹐輒擠之下﹐卽以身殉﹐故世稱銀瓶娘子。然宋朱淑貞《唁詩》有「自負瓶沈身更死」﹐則又似負瓶投井也。《鴻苞》云﹔張俊與嶽忠武同受命北伐﹐疑忠武漏泄﹐斂兵還朝﹐反倡逗𨖻之說。檜旣力主和議﹐恨忠武爲梗﹐必剪所忌而後快﹐欲傾﹖忠武﹐正苦無名﹐一聞此言﹐遂令姦黨捃摭俊語﹐文致其罪。是忠武之死﹐俊實爲戎首﹐罪何所逃﹖第考之史傳顚末﹐俊與忠武同起行間﹐始而推轂公之忠勇可大用者﹐俊也。旣而忠武功略日盛於俊﹐俊遂不無忌心﹐復疑忠武持其陰事﹐乃遽倡爲逗𨖻邪說﹐自謂先發制人﹐冀脫己禍﹐未必便有殺忠武心。卽使禍實由俊﹐責固難逃﹐然比之檜﹑卨二賊﹐亦有間矣。夫始而相薦﹐終而相傾﹐自非大聖賢豪傑﹐在中人時有之。俊昭昭之表﹐見誅史書﹐冥冥之中﹐必受陰譴﹐此則當其辜矣。而必勒令與檜﹑卨同科﹐暴罪階下﹐不太甚乎﹐嶽氏有舊藏四凶銅像﹐爲宋時所鑄。其王氏反接﹐裸形作丰容纖趾。蓋氏原與兀術私﹐故得縱之歸耳。今欲去張俊罪軀﹐宜以萬俟卨妻代之﹐何如﹖宋徽宗時﹐有諭氏子﹐法名思淨﹐棄俗出家﹐捨宅以接待雲水﹐爲妙行寺﹐在武林門北夾城巷西。思淨善塑佛像﹐人稱諭彌陀。當方臘之亂﹐思淨詣賊﹐乞以身代一城之命﹐賊爲少戢﹐寺以不毀。金虜入寇﹐廢之。嗣後僧小彌陀重建﹐元末兵毀。唐丁飛﹐字翰之﹐濟陽人。讀老莊書﹐居錢塘龍泓洞﹐蓄妻子﹑事耕稼如常人。夜半山靜﹐取琴彈弄﹐少睡寡言。與人相接﹐禮簡情至﹐未嘗有罷倦之色。又不見有所服餌。或問之﹐對曰「治心修身之外﹐復有何物﹖」錢塘孫季蕃﹐名惟信﹐始居婺﹐棄官隱湖山間﹐號花翁﹐工爲長短句。歿後葬水仙廟側。仇仁近詩﹕「水仙分地葬詩人。」又﹕「薦菊有亭今作圃﹐埽松無子漫畱墳。」錢塘王應瑾﹐出家佑聖觀。事父母極孝﹐張伯雨﹑楊維楨﹑兪子中﹑髙其介與爲方外交。居平種藥﹑洗竹﹐聽笙﹑調鶴而已。元貫云石﹐生而神彩秀異﹐膂力絕人。年十二三時﹐使健兒驅三馬疾馳﹐輒持槊騰上之﹐越一而跨三﹐運槊風生﹐觀者辟易。及長﹐折節讀書﹐號酸齋。仁宗朝﹐拜翰林學士﹐辭疾居江南﹐賣藥錢塘市﹐詭姓名﹐易冠服﹐人無知者。嘗見西湖漁父織蘆花爲被﹐尙其淸﹐易以綢﹐賦詩自得﹐稱蘆花道人。晚年畱情釋典﹐臨終作《辭世吟》曰「洞花幽艸結良緣﹐被我瞞他四十年。今日不畱生死相﹐海天秋月一般圓。」今江幹棲雲庵﹐其遁迹處也。西湖功徳主﹐今當首推二孫﹕一爲司禮監隆﹐一爲郡太守名孟者。風流蘊藉﹐無俗吏卑庸之气。栽花彌谷﹐錦繡被磴﹐種荷花滿湖﹐堤畔柳絲成畦。荒祠廢殿﹐丹靑一新。建太虛樓於吳山絕﹝山獻﹞﹐捐俸不給﹐從木客質千金足成其事。樓成﹐望見百里﹐時時與琴酒客來登﹐晝遊夕冶﹐公事無畱﹐後競爲言者所中﹐投劾去。不知白傅﹑蘇公之曠達﹐何以見容於當時﹐亦復有沽沽善宦者在耶﹗黃勉之﹐風流儒雅﹐卓越罕羣。嘉靖戊戌﹐當試春官﹐適田子萟過吳門﹐與談兩湖之勝﹐便輟裝不北上﹐往遊西湖﹐盤桓累月。勉之自號五嶽山人﹐其自稱於人亦曰山人。田戲之曰「子誠山人也。癖耽山水﹐不願功名﹐可謂山興。瘦骨輕軀﹐乘危陟險﹐不煩筇策﹐上下如飛﹐可謂山足。目擊淸暉﹐便覺醉飽﹐飯才一溢﹐飲可曠旬﹐可謂山腹。談說形勝﹐窮狀奧妙﹐含腴咀雋﹐歌詠隨之﹐若易牙調味﹐口欲流涎﹐可謂山舌。解意蒼頭﹐追隨不倦﹐搜奇剔隱﹐以報主人﹐可謂山僕。備此五者而謂之山人﹐不亦宜乎﹖」坐客爲之大笑。崇禎癸酉夏﹐爲兒淵應試會城﹐偕寓湖上畫中樓。其遊覽詩文﹐雜入《墨花棲棲款》及《蒙天笑剩影》。復以彼時披閱之所得者﹐爲《拾翠余談》﹐絕不猶《西湖志》所載也。乙酉兵火後﹐余著作多散失﹐玆存僅此﹐聊札之以自娛而已。汪汪千頃人砢玉﹐續識於柿林繁露艸堂西子湖拾翠余談卷中虎林西山諸勝古人有臥遊﹐乃圖所見以著想﹐曷若記載之尢切也。予志學前館師課讀﹐未得覽勝。自萬曆癸卯秋孟爲試事到杭﹐乍進湖口一望﹐覺翠微頓撲眉睫﹐而白雲莽莽流襟帶矣。僑寓龍翔宮浹旬﹐炎歊多暇﹐與髙友綠英沿湖涉茅家渡﹐信步飛來峯﹐探巖排荷﹐穿洞跨澗﹐便襲襲身爽。出向冷泉亭﹐峭壁懸崖﹐參差以翳日。有云生髙髙步﹐泉灑田田衣﹐澄然湛然﹐聽淙淙作琴響。久之﹐去亭登靈鷲寺﹐靑霞縹渺﹐碧樹蓊郁﹐紺宇共丹﹝山獻﹞爭峻。有衲子橫玉弄紫﹐云回泠泠﹐接殿角風鈴﹐心花吹展晴霄也。更上韜光庵﹐老僧設淡面﹐臨金蓮池細嚼。復躋北髙峯﹐已掙空逼漢。立浮嵐杳靄之外﹐遙望瀚海﹐如匹練浴日﹐浮天無盡﹐神應飛越碧落﹐作閒雲度蓬島乎﹖徐下峯﹐別僧﹐往包憲副園。鹿砦淸樾﹐鶴徑蕭森﹐修竹翠落﹐金膏長松﹐蒼蔭玉﹝虫東﹞﹐大是摩詰輞川風致。回過淨空院﹐俯玉泉池﹐想曇超說法﹐龍君束聽﹐有一泓止水﹐瑩徹石砂﹐鱗鱗於牣﹐紅碧相間﹐直可下任公之釣。聊擘雪花餅餵之﹐撥刺徜徉﹐魚若知我樂其樂也。偶乳雀襲衣裾不去﹐所隨小奚置諸掌中﹐余命縱之去。雀喜噪不休。時夕陽射林麓﹐覓路返寓。逾日﹐同戚屬周純之﹑鈕宇鑑﹐天長僧靜云輩﹐輿往天竺﹐頂禮大士珠澤﹐爲取瓣香於山市。而梵嫂顧大出款﹐設浴﹐媚嫵膩觸﹐周君頗起橫陳興。余慍曰「初地人不可受色陰障。」亟捨之﹐投竹素山房﹐取阿耨池水淨滌身心﹐飫靑蔬白飯﹐叩不二法門﹐欲參無漏智果﹐柰緇而禿者無能﹐逗曹溪句天龍指。於是取道龍井﹐坐幽澗﹐飲淸泉﹐禪意溪花﹐約略夢覺﹐間漫詢辧才﹑參寥舊迹﹐惟畱亭石一片雲可與語脈脈。經風篁嶺﹐有遊客挾妓唱西風桂子﹐和以紫鸞簫﹐裊裊雜松竹響。不覺疏煙淸月﹐掩映玉山。漸風靜重門﹐帶露敲獸環數下﹐小童已醪鮮供候。燈影間﹐抽坡仙集﹐﹝上艸下熱﹞芙蓉香﹐且讀且斟﹐微酲就枕﹐依然泉石娛淸夢耳。後己酉夏﹐復以試寄菩提寺﹐共吳嶽翁斗南再詣龍井﹑天竺﹑飛來峯。言旋﹐由九里松﹐喬翠插天﹐淸風下墮﹐怡然暢領而歸。卽札記讀本《禹貢》後﹐每一展披﹐有援琴動操﹐眾山皆響﹐便是臥遊錄也。虎林南山諸勝己酉端月七日﹐從柳洲亭小棹沿湖﹐茗香書卷﹐映帶晴瀾山色。起步雷峯塔﹐焚余頹頂﹐蒼苔蒙紅痕間﹐中空直上﹐稜稜欲墮﹐亦一奇也。下塔往淨慈寺﹐禮五百尊者﹐種種現身﹐應知一佛所印﹐徐自萬峯深處尋永明禪寂所﹐遂進宗鏡堂﹐登居然亭。石壁四立﹐天成如築﹐疑人金剛窟。復扁舟度六橋﹐水雲澹蕩堪畫。岸上柳風舞媚﹐白鳥徊翔其問﹐湖底多萍藻﹐紅心綠葉﹐隱隱交橫﹐儼秋林晚照焉。黃白水花﹐一望錯綺。予倚舷摘其白者﹐雅淡芳芬﹐幾淩波人遺鈿﹐因和村醪咽之。浩歌風露﹐拂袖還石樓。至七月旣望﹐再客湖上﹐過雙冢拜武穆於墳﹐拜忠肅法相﹐禮定光眞身。靑山埋白骨﹐哭英雄恍欲生﹔寶座現金身﹐看古佛眞不死。泉開錫杖﹐法無邊也。碉繞菖蒲﹐綴虎須也。披云度石屋﹐內有海門﹐其澗深通洋面﹐上有巖穴逗光﹐捫壁得小竇﹐望之作桃花源想。出就煙霞洞﹐丹崖翠﹝山獻﹞﹐中杳絕不可測。自外憑眺﹐則遠山遙岑﹐極目可數。郡誌稱爲諸洞之首。其水樂洞﹐淸澑濺濺﹐如鳴琴漱玉﹐便足人間淸賞﹐坡公所謂愛此有聲無用之淸流。又穿楊梅嶺﹐經九溪十八澗﹐澗懶淸淺﹐竹松歷落﹐只鳥自啼。花自落。午後﹐繞六和塔﹐潮平江靜﹐云外山橫似黛。剎那抵虎跑﹐瀹泉品勝﹐已日落千峯﹐云昏萬壑。遂取道淨慈﹐沿堤返大佛山房。行將選勝續遊﹐至明﹐竟大風雨凡三晝夜﹐惟閉戶孤吟﹐看山浮白而已。西湖競渡朱明競渡﹐三吳固勝﹐而杭藉西湖點綴爲尢勝。時己酉端日曉山橫翠﹐晴瀾鋪練﹐楊柳陰濃﹐艸沙香暖﹐綺窗繡幕間﹐在在供葵橊﹐懸蕭艾。予因而泛煙槎﹐偕蘭契﹐角黍薦園﹐廠盤端景﹐插商乙窳﹐玉斝蒲酒﹐碧鼎沈煙﹐四面紅妝交映﹐歌吹遞作。自斷橋至蘇堤一望﹐連袂落鴛鴦之雨﹐招搖成燕子之風。周姬綺生﹐正拋騷箋﹐欲控玉驄馳驟。忽金鼓振六橋﹐內有龍舟﹐兩兩飛出。望河亭﹐人多狀五瘟﹐使畫戟朱幹﹐擁繡旗女將。露皙顯血﹐尖如橊花瓣﹐躋空以艷目。酒船投雛波心﹐看棹郎溯波相櫻﹐浪笑傳呼﹐山谷答響。午後﹐重湖陰翳﹐兩峯合雲而雨矣。濕具咸乏﹐輿馬俱盡﹐隊隊大堤遊女﹐莫不粉消梨頰﹐脂淡櫻唇。寶鈿掛柳絲﹐珠舄遺艸際。甚一大家妾﹐跌落閘濠間﹐淋漓宛洛妃出浦﹐至曳雪憑侍兒肩﹐香鉤滑滑﹐眞淩波拾翠人也。晝而繁華﹐暮而狼藉﹐各是一番風景。更是時出遊者﹐半系吳依﹐益擅勝非尋常矣。慧觀樓記慧觀樓在大佛山上。萬曆己酉止余約半秋﹐樓前湖山入鏡﹐白堤花柳羅跟底。後憑臨平諸山﹐每朝霧茫茫失其處﹐而前山晴翠﹐似美人曉妝初罷。或湖上煙雨抹靑﹐臨平又皎日空蒙﹐致爽爽也。常淩晨繞堤﹐翹首白雲﹐縷縷出山腰﹐露峯點碧可愛。至回望所居﹐亦封云內﹐然則劉安雞犬﹐又何足異哉﹗甫晝﹐遊人簇騎﹐畫船周漾﹐笙歌遞接煙波間。傍晚﹐新月吐嶺﹐紅鮮如凝脂﹐已而漸白﹐湖面灌灌成金鱗。流連深夕﹐每聽輕簫韻女﹐就垂露亭唱今宵酒醒玉人何處也。淒然夢旣﹐當風曉月殘﹐柳外漁燈幾點掩映﹐晨星落落。少焉鐘動﹐疾徐按節﹐又悠然喚醒予思。時時作是觀﹐何患不定中生慧乎﹖是爲記。戌亥登竺合記萬曆庚戌春﹐浮蝙武林﹐禮竺國古聖人。時值禁煙﹐晴風麗日﹐香滿菜畦。鄕人於嶽廟祈蠶之暇﹐伐鼓鳴金﹐野唱把盞﹐自得村姬﹐連袂踏靑﹐弄花笑語﹐坐立無倫﹐喧喧直達陡鎭。越二日﹐人北新關﹐篙插如林﹐濺波若雨﹐人人鼓勇佞佛﹐幾忘生焉。旣泊觀音橋﹐至明進古蕩﹐合十者已輻湊。及玉泉池﹐梵眾益鱗集﹐漸入三摩地﹐香煙人气﹐氳氳轟轟﹐彼西方之人兮﹐眞廣大眞靈通也﹗轉由飛來峯﹐上龍井﹑楊梅嶺﹐崎嶇石屋﹐趨淨慈。山村茅舍間﹐綠楊紅杏﹐雜以殘梅﹐春鳥調舌﹐幽異白雲﹐澹薄天際。家眾團聚一樓﹐炊焉沽焉﹐燒筍潑菜﹐倚欄望嵐色而享﹐盤桓過午始還舟。次明﹐以親故在城﹐買楫新河口﹐溯豹子門﹐蘋風起乎林末﹐漁歌來於煙表﹐翩翩鸛掠淩風﹐躍躍魚跳噴雨﹐悠悠閱半日﹐始抵。王母姨家範氏寒溫﹐杯酒移時﹐薄暮言旋。越明﹐隨家慈返棹。後歲辛亥﹐復攜家鳴榔詣竺。時維二月﹐風景無異前春﹐關之內外﹐游船仍彌塞﹐僅泊蔣家橋側。肩輿自武林門沿城向昭慶﹐賃一巨艘﹐曰西明樓﹐環錢塘﹑湧金﹑淸波諸門﹐有湖濱山色﹐一艸一木﹐泛濫晴光﹐灼然可數。將晚﹐系玉蓮亭﹐忽爾冒以濃云﹐帶以霏煙﹐白气亂進﹐點綴靑蕪﹐片片成雪色﹐若云內有水﹐云外無山。已﹐乘微月登樓閒眺﹐煙火滿空﹐笙歌盈聽﹐略飛蝴蝶﹐栩栩兩峯間﹐家人爲促上山矣。柳露未晞﹐杏雨早零﹐赤松蒼柏間﹐乘碧油﹐進三竺。午間﹐由一橋下船﹐則雨後山色﹐飛翠襲人。堤上春郊走馬﹐紅袖調弦。靑樓朱檻中﹐多冶女艷妝﹐掩映簾箔﹐風恬日融花艸香﹐又是一番風景。頃焉﹐笛倚斜陽﹐琴橫新月﹐醉挾侍兒﹐向髙堂問寢﹐蘧蘧鴛鴦﹐共仙島間也。居無何﹐而帆指槜李矣。能不錄一通﹐以當臥遊。壬子適杭兩筆萬曆壬子﹐芙蓉霄越九日適杭。殘梅點點﹐稚柳星星﹐晴雨相半﹐冷暖參之。行李起松麻場﹐隨家甫客吳玉岑家。玉岑故老靑衿﹐篤於行誼﹐居近艸橋門。到時﹐卽縱步江濱﹐時夕暉已紅﹐歸帆遙遙落天際﹐兩兩黃白牛﹐馭柴渡水﹐止老樹古木邊﹐宛人戴嵩墨景。翌晝﹐歷三茅觀﹑紫陽庵﹐蒼﹝山獻﹞碧樹﹐髙低互接﹐瀠澗度以石梁回磴﹐綴以軒亭。忽俯而翠翹可拾﹐忽仰而黃衲在巓。紅袖惹綠云﹐練裙拖碧澗。觴飛木杪﹐壺投巖底。謂仙洞可﹐謂遊墟亦可。家甫攜余禮張三丰遺像﹐一正坐容﹐肅肅乎云停也﹔一頂笠倚杖而立﹐雙眸斜注﹐宛宛欲生色﹐於於以霞舉焉﹔一側臥榻上﹐似夢似醒﹐隱隱若吸﹐神飄飄其天上且人間耳。瞻仰徘徊片晌﹐漫投小徑達藥王廟﹐正施采繒﹐飾金粉﹐煌煌炎帝﹐報功徳寧億世歟﹗下山歸寓﹐雨絲絲垂檐外。及曉﹐曙光映窗紙﹐亟整輿往天竺。回涉三生石﹐蒼茫林岫﹐緇衣頹者耶﹐錦襠汲者耶﹐牛背吟者耶﹖何塊然之無盡乎﹖出飛來峯﹐進法相﹐面泉啜茗﹐向蘭飯蔬。與僧別﹐散行經髙麗寺﹐轉藏依水﹐故是法界中一芥子。香海無何﹐峯影樹影在落照間。甫入城﹐燈火盈街﹐夜市如晝﹐依然墮塵內矣。忽過月之朔﹐謁吳方伯本如畢﹐主人飲邀湖上。有吳山美人侑觴坐中﹐欲予贈之﹐因賦得「願爲明鏡分嬌面」。然風日少佳﹐遊興尙未盡。明理歸棹﹐玉岑父子惜別殊﹝上羽下毛﹞﹝上羽下毛﹞。一路煙山如醉﹐梅點點者爲靑靑﹐柳星星者爲濯濯﹐何必向三生石﹐慨身前後之茫茫哉﹗雨篷筆記﹐亦癡人說夢耳。卯辰湖遊共志三日不見叔度﹐令人鄙吝復生﹔三年不見西湖﹐令人興趣頓減。余自萬曆壬子從秣陵遊﹐迄乙卯初夏﹐始得向虎林。山色依然﹐湖光如故。朝岸數落紅﹐晚林披明月。鳥弄日於桐花﹐魚翻萍於谷雨。六橋楊柳絲絲﹐猶覺春存﹔三竺松篁鬱鬱﹐頓歸炎景。登眺不旋日而返。至丙辰春仲﹐桃柳陰陰﹐飛絮乍遏﹐南山之南﹐北山之北﹐一種春風﹐幾多圖畫。堤上翩翩俊少﹐或紅綃馳靑驄﹐或廣袖促繡裯。佳人下碧油﹐拂春衫﹐步步移艷﹐笑笑傾城。從花繞練以凝望﹐流鶯滿枝而囀香。千重碧樹樓臺﹐萬縷紅霞雉堞。迨銀蟾初上海棠﹐忽琴聲來重湖﹐隔林垮垮﹐與松濤鶴唳相和﹐悠然神賞。久之還寢舟次﹐淒淒聞《羅江怨》。卽之﹐則紫袖紅弦﹐皎皎明月﹐自彈自感﹐暗咽低容。故韓娥侶哉﹗予非江州司馬﹐直酣然調雙門耳。少焉﹐遠鐘度角枕﹐已而曉色曈曨﹐淸光杳藹﹐櫳中碧鸚鵡語紅薔薇﹐聲聲促歸棹。抵家﹐𨿽次兒雕龍爲侍兒列翠﹐捧迎笑語﹐宴宴足怡。然三年夢想﹐數日盤桓﹐西子湖興趣猶未足償也。姑俟異日﹐俗緣少息﹐當臥石飽淸芬乎﹗香皮小札甲子上巳﹐泛白薴村﹐看顏氏西府海棠。正朝雨後﹐把胭脂濕透。返﹐得姚云東畫﹐自題﹕「東風吹竹綠於柳﹐柳不耐秋惟竹存﹐」筆墨灑灑多逸致。時與姚叔祥﹑陳符升﹑李會嘉﹑譚梁生﹐閻仲諸相知﹐酌東雅堂鑑賞﹐則銀蟾初上海棠時也。越九日﹐詣杭。零雨乍歇﹐夜宿九曲﹐月色朦朧﹐香舟往來如織。達旦﹐仍雨。當晝而晴。晚復陰。入夜大雨﹐泊松麻場。迨曉猶陰﹐起步兩湖。堤上有遊女學弄賣花聲﹐如元人黃子常詞﹐吟紅叫白﹐餘音軟美﹐更入薩天錫句﹕「十八女兒搖艇子﹐隔船笑擲買花錢。」行行詣三竺﹐爲二親上香﹐拜祝延齡。回過鳳林寺﹐爲鳥窠禪師道場。君子泉在其旁﹐柰雨﹐不及探。而紅妝載道﹐可想海棠濕透時焉。經赤山埠﹐水曲名浴鵠灣﹐勝國張伯雨構水軒其上﹐劉邦彥詩﹕「春水初生浴鵠灣﹐蔑樓髙枕對靑山。鳥聲啼足忽飛去﹐門掩綠陰淸晝閒。」旣小棹湖心亭﹐嘉靖間杭守孫公建﹐郡人鄭燁聯云「亭立湖心﹐宛西子載扁舟﹐雅稱雨奇晴好﹔席開水面﹐恍蘇公遊赤壁﹐偏宜月白風淸。」萬曆間孫司禮增拓其址﹐上建喜淸閣﹐後爲文昌祠﹐贊皇胡公聯云「四季笙歌﹐尙有窮民悲夜月﹔六橋花柳﹐渾無隙地種桑麻。」甚得先憂後樂意。近選部聶公聯云「疑是玉人臨鏡坐﹔恍從銀漢泛槎來。」尢曠遠得風人之致。舟抵昭慶戒壇﹐訪自度﹐坐慈受堂﹐大雨如注﹐買繡球鵑花返。篷窗月移云內﹐市聲如潮。望後仍陰﹐遊興爲阻﹐卽返棹。夜止松醪﹐有「落霞明處碧山多」句。向明開霽﹐過芒莊﹐楠花若雪。近兩關﹐望觀生書院﹐又楊花若絮。抵家﹐且新綠含晚煙海棠下矣。值宜興園子售牡丹﹐余得其慶雲﹑紅綠蝴蝶﹑玫瑰﹑紫水晶球﹑七寶冠諸名種﹐栽自韻齋前﹐卽紮諸古香皮上。對燁燁富貴花﹐較新紅上海棠﹐另是一番光景。西子湖拾翠余談卷下古朴山房記崇禎庚午秋﹐多士試會城。淵兒𨿽幼沖﹐亦樂觀其盛﹐況西湖風景﹐時切夢懷﹐遂於八月十三日攜兒下舟﹐吳友好之﹐附載書畫玩好。時天朗气淸﹐風順帆飽﹐自學繡而萬壽山﹐自皂林而石門鎭﹐須臾焉。余因舉昔人詩「東園載酒西園醉」﹐指此地張氏園也。《宋志》﹕石門有二張﹐施州刺史子修﹐雅志泉石﹐觴詠自適﹐其孫臺守琥﹐復繕流杯﹑遂初二亭。時迪功郎汝昌在子修居西﹐亦治池館﹐藝花卉﹐相與結社娛樂﹐世謂之東西園。把茗閒談﹐不覺過祟邑﹐至落瓜橋﹐泊村岸﹐月色皎然。忽西北角黑雲內有電光﹐向夜半大雨。十四日﹐宿雨未收﹐望望米家圖畫。早飯棲水﹐午進北關﹐抵松麻場﹐雨止。起﹐進大昭慶律寺。寺創於宋乾徳初﹐有堂曰白蓮﹐曰綠野。有軒曰四觀﹐曰碧玉。南渡初爲選鋒軍教場﹐僅存戒壇。元毀。國初重建﹐又毀。成化間復新之。陳文惠公句﹕「湖邊山影裏﹐靜景與僧分。」遂寓寺後古朴山房。主僧爲幻空﹐俗姓董﹐其徒履素名性存﹐又發僧養元名眞誰﹐俱以鬻古爲事。到寓復雨。時錢友眞長諱千秋者﹐在鄰房﹐邀余過酌。憶長安別來七載矣﹐猶誦余《楊柳靑詩話》。燕姬李鸞及鳳事﹐顧二歌者簫曲以侑﹐與余輩孫茂曙﹑竇完玉角拳﹐宵分始散。養元云﹕眞長近結社﹐詠西湖花月。余卽夢得句﹐有﹕「花逢吾輩韻﹐月向此湖圓。」望日陰。蚤﹐同好之與淵兒往禮竺國聖人﹐由靑芝塢過玉泉寺﹐魚已無多﹐因無荇艸餵之也。當南齊建元中﹐靈悟大師曇超卓庵講經﹐龍聽庵前﹐撫掌泉湧﹐號撫掌泉。宋理宗禦書「玉泉淨空禪院」﹐元末毀。宣徳間重建﹐置白紙局﹐就池造紙﹐淆濁久之。局廢﹐而泉復冽。旁一小池﹐水翠綠﹐𨿽以白粉投之﹐亦成綠色。天竺靈感觀音寺﹐在西湖北山。舊志﹕天竺之名起於晉。後七百載而大士發迹西峯。則始石晉天福﹐僧道翊結庵山中﹐得奇木刻觀音像﹐號天竺看經院。天聖間﹐僧詵僧寂徙今處。而乳竇峯與白雲﹑獅子諸峯﹐左右環拱﹐未幾分上﹑下竺。及沈文通治杭﹐謂上竺本大士道場﹐以音聲爲佛事﹐非禪那所居﹐乃命辧才﹑元淨主之﹐始以教易禪。治平中﹐蔡襄奏賜殿額﹐元淨遂益鑿前山闕地二十有五。崇寧元年旱﹐廚水不給﹐主僧玉法師夢泉發西坡﹐鑿之果得﹐因名夢泉。舊有云漢閣﹑兩峯堂﹑白雲堂﹑中印堂﹑淸華軒﹑延桂閣﹑秋芳閣。中竺天寧永祚禪寺﹐隋開皇十七年千歲寶掌禪師從西土來立道場。南渡初﹐有摩利支菩薩感應﹐因賜錢增廣殿宇﹐以禁中所賜佛像安於本寺。有天香閣﹑桂子堂諸遊憩之所。千歲和尙詩﹕「戶外白猿時獻果﹐階前桂子落紛紛。」考天聖六年丁卯秋七八兩月望夕﹐寺殿左右﹐天降桂子﹐其繁如雨﹐其大如豆﹐其圓如珠﹐其色白者﹑黃者﹑黑文者﹐時有帶殼者﹐殼味辛。俗所傳月中墜桂子﹐惟天竺有之。天寶中﹐寺前一子成桂﹐今月桂峯在焉。獪園以杭州有四異﹕天下桂花皆無子﹐獨杭州桂花有子﹐翠香可愛。天下菊花皆不落﹐獨杭州菊花有落英。西湖之上﹐周遭皆綠楊掩映﹐夏月如靑帷中行﹐而晝夜無蠆﹐夜亦少蚊。故世謂斯湖爲明聖矣。下天竺靈山教寺﹐隋開皇十五年﹐有貞觀者﹐與道安禪師﹑檀越陳仲寶開山﹐號南天竺寺。五代時﹐號五百羅漢院。後廢。宋大中祥符初﹐攺賜靈山寺。大抵靈竺之勝﹐周回數十里﹐而巖壑尢美者﹐實聚於是。自飛來峯轉至寺後﹐諸巖洞皆嵌空玲瓏﹐瑩滑淸潤﹐如伏虯飛鳳﹐如層花累萼﹐如皺觳疊浪﹐幽深奇崛﹐不可悉具。其林木皆自巖骨拔起﹐秀潤蔥鬱而茂。傳言玆山產玉﹐故腴潤能育物。飛來峯﹐傳以爲西域靈鷲小朵峯飛來。其一帶在昔領郡者﹐有相裏君造虛白亭﹐韓僕射臯作候仙亭﹐裴庶子棠棣作觀風亭﹐盧給事元輔作見山亭﹐及右司郎中河南元蔦最後作冷泉亭。所謂巖石爲屏﹐雲從棟生﹐水與階平﹐坐而玩之者﹐可濯足於牀下﹐臥而狎之者﹐可垂釣於枕上。最余杭而甲靈隱。靈隱寺﹐晉咸和元年梵僧慧理建。理曰「中天竺國靈鷲山之小嶺﹐不知何年飛來﹖佛在世日﹐多爲仙靈所隱。此亦復爾耶﹖」因名靈隱。葛洪書扁。宋景徳四年十一月攺景徳靈隱禪寺。寺之後有北髙峯。則由東廊人而升﹐有白雲庵。在方丈西延賓﹑望海二閣﹐皆爲山谷勝槪。白傅詩﹕「在郡六十日﹐入山十二回。宿因月桂落﹐醉爲海橊開。」韜光庵在靈隱寺西。唐長慶中﹐有僧結庵﹐自號韜光﹐與白侍郎爲友﹐題其堂曰「法安」。嘗以詩招之云「白屋炊香飯﹐葷饋不人家。濾泉澄葛粉﹐洗手摘藤花。靑芥除黃葉﹐紅姜帶紫芽﹐命師相伴食﹐齋罷一甌茶。」師不赴﹐答詩云「山僧野性好林泉﹐每向巖阿倚石眠。不解栽松陪玉勒﹐惟能引水種金蓮。白雲乍可來靑嶂﹐明月難教下碧天。城市不能飛錫去﹐恐妨鶯囀翠樓前。」內有金蓮池﹑烹茗井﹐壁間有趙閱道﹑蘇子瞻題名。余時上三竺轉靈隱寺﹐坐冷泉亭﹐穿飛來峯洞﹐與兒話所歷處。出下竺﹐看三生石﹐蓋李源逢圓澤作牧童﹐正八月十五日﹐余因嘆此石峭拔秀麗﹐故兩人緣結於斯﹐若尋常道路﹐安得遽作千古佳話﹖兒問何以有三生﹐余答﹕「圓澤初見本身也﹐再見後身也﹐三見化身也。」旣輿往法相寺﹐拜定光佛﹐僧人中涵畱款﹐余因話宗慧大師七歲猶不言﹐或問之﹕「汝非啞乎﹖」忽應聲曰﹔「不遇作家﹐徒撞破煙樓耳。」後或問﹕「師如何有是長耳﹖」卽以手曳耳﹐亦不發一語。有僧來叩曰「南峯頂難到麼﹖」師答云「只爲他會不過。」僧云「到後何如﹖」師曰「孤峯獨宿。」其開述了緣如此。余更哦張祜句﹕「佛地花分界﹐僧房竹引泉。」於此益深領略。返經於少保墓﹐其柱聯有﹕「血不肯冷﹐風孰與髙﹖」又﹕「兩朝冤少保﹐千古痛錢塘。」然哉﹗出蘇堤﹐詣嶽墳﹐其鐵犯惟長舌婦在﹐雙乳爲遊人摩弄光滑﹐競云利市﹐可笑也。嘗憶先輩言﹐萬曆乙未歲﹐蕭宗師夢張俊鳴冤﹐懇求除去﹐謀於二司﹐禱嶽王定奪﹐而神竟不許。然則﹐此鐵鑄五俘﹐其姦魄實憑之﹐彼王氏奶奶應笑世人兒戲。衝眞先生者﹐何爲衝眞﹐王奶請謚號也。過西泠﹐遇舊知吳東白﹐違顏已久。余還具酒榼﹐移小舫中敍闊﹐並好之﹑養元及兒泛月。時雲霧罩山﹐白迷無光。至二更起﹐坐段橋﹐聽鶿首弦索度曲。已而月到中天﹐皓潔異常。東白訂明作東道主﹐棹長橋相候﹐遂相攜還寓。淸光人夢﹐眞月向此湖圓矣。十六日晴。飯後攜兒小艇沿湖﹐維定香橋﹐輿往石屋。所謂海門者﹐已攺靑霞洞天﹐便手拾石投底﹐仍作硜硜聲﹐無水響也﹐通海之說謬矣。崎嶇登煙霞洞﹐其寺始於晉﹐僧彌洪有羅漢樂異成石像。所謂象鼻峯﹑普賢塔﹑舒嘯亭及水樂洞﹐東坡詩「愛此有聲無用之」淸流者﹐以看潮故﹐無暇探攬。亟下山﹐至江幹﹐人龍王廟﹐候潮向未末﹐僅水溢耳。徒想象劉禹錫句﹕「須臾卻入海門去﹐捲起沙堆似雪堆。」又子瞻句﹕「欲識潮頭髙幾許﹐越山渾在浪花中。」謝在杭云﹕鹽官潮來﹐則稍拍岸﹐激石成聲﹐與長溪松山下潮相似。惟錢塘則不然。初望之﹐一片靑气﹐稍近則茫茫白色﹐其聲如雷﹐其勢如山﹐吼擲狂奔﹐一瞬至岸﹐如崩山倒屋之狀。三躍而定﹐則橫江千里﹐水天一色矣。近岸一帶人居﹐潮至﹐浪花直噴屋上﹐檐澑倒傾﹐若驟雨然。初觀之﹐亦令人心悸。其景界甚似扁舟犯怒漲﹐下黯深灘時也。諸家論潮﹐惟姚寬《西溪叢語》。舊於會稽得一石牌﹐論海潮依附陰陽時刻﹐極有理。乃杭《志》以江舊與湖通﹐後來築塘捍潮﹐其地遂爲城市。今城中猶存漾沙坑﹑壩頭﹑前洋街﹑通江橋等名。武林門外有江漲橋﹑潮王廟﹐則舊與江通亦可見。靈隱尙有《武林截潮志》刻石云﹕有寶達和尙。會浙江大溢﹐潮至湖山﹐達持咒止之。自是潮擊西興﹐而錢塘沙漲成陸云。國初﹐張志道觀浙江沙漲十里有感云「重到錢塘異昔時﹐潮頭東擊遠洲移。人間莫住三千歲﹐滄海桑田幾許悲。」是今之潮縮﹐應亦沙漲而然矣。余時欲赴長橋之約﹐不及登六和塔。塔在龍山月輪峯﹐卽舊壽寧院。開寶三年﹐智覺禪師始於錢氏南果園建塔﹐因卽其地造寺﹐以鎭江潮。塔髙九級五十餘丈﹐後廢。紹興二十二年春重建﹐七層而止。近塔爲大慈定慧禪寺。唐元和十四年﹐有僧寰中卓於斯﹐乏水以給﹐欲他適﹐忽二虎以爪跑山穴﹐泉水沸湧﹐得以給眾﹐名曰虎跑。一云﹐卽南嶽童子泉﹐一夕虎跑而出。坡仙詩﹕「紫李黃瓜村路香﹐烏紗白葛道衣涼。」余亦無暇省舊遊﹐乃竟以不識路徑﹐爲輿夫從南關進入候潮門焉。道經吳山﹐遂登瑞石紫陽庵。薩天錫詩﹕「天風吹我登駝峯﹐大山小山石玲瓏。赤霞日射紫瑪瑙﹐白露夜滴靑芙蓉。」更念丁野鶴居此﹐召妻王氏云「懶散六十年﹐妙用無人識。順逆兩俱忘﹐虛空鎭長寂。」遂抱膝而逝。氏字守素﹐束髮爲女冠﹐迹不下山者二十年。天錫贈句﹕「鏡中人去靑鸞老﹐華表山空白鶴歸。」且誦且穿空翠亭﹐上望江樓﹐下看秀石﹐又名飛來石。峭拔玲瓏﹐竇逗可轉折。眉公云「一拳便是名山。」此則名山便是一拳矣。再上﹐至徳觀在山巓宋渾儀臺側﹐十一曜太歲堂﹐今俗呼星宿閣﹐而渾儀無存﹐閣亦重建。李長蘅云﹕武林城中招提之勝﹐當以云居爲最。繞山門前後皆長松﹐參天蔽日﹐相傳以爲中峯手植。欲與兒挹其勝﹐而夕照將殘﹐遂亟下山﹐由官巷出錢塘門。白蓮亭畔﹐東白畱使相候﹐第舟放湖中﹐未知所在﹐有怏怏返寓﹐聊和好之飲﹐而東白自來邀云「候久餒甚﹐盤飧半自享矣。」余謝過﹐隨同好之﹑養元與兒登其舫。初月升嶺﹐紅鮮如朝旭﹐俄爲雲遮﹐聽鄰舟弦子唱《艸橋夢》。余笑謂東白曰「今宵酒醒﹐寶人兒何處也﹖」蓋燕姬劉寶﹐爲東白夙好耳。東白亦笑顧予曰「此是悶對如年夜。」指南院董年與餘生死相隔﹐徒負丙辰冬詩盟也。咸忽忽潦倒。浩歌歸寢﹐月離云嶠﹐皎皎矣。十七日。勝日晴窗﹐獲觀趙文敏書《酒誥》並畫《醉學士》﹐後有遂昌尙左生跋云「晉有天下﹐自何晏始。竊嘆其君不以正諫﹐於是其臣多爲身謀﹐從酒昏穢。及元帝渡江﹐猶相彷成風。若畢吏部輩﹐埋名醉鄕﹐其爲計則善矣﹐如天下何﹖」由是觀之﹐則周公《酒誥》之作﹐其爲慮深遠矣。又文內翰《仙山圖》並賦有云「山莫妙於九疊屏風﹐又九九而無窮﹔水莫妙於三十六曲﹐又曲曲而愈通。白玉爲棧兮﹐往來自易﹔靑林爲韈兮﹐出入自輕。秀木疏而復密﹐石壁起而復合。」云云。又莫云卿行艸《筆麈》多異說﹐余卽錄之。更閱古夔樽﹑漢玉羊﹑琥珀﹑甕諸物﹐向午與兒涉裏湖諸山﹐偶過鐵塔﹐話其事。宋建炎中﹐髙宗子明受太子旉卒﹐《續綱目》從恆辭﹐不詳其故。蓋國史諱之耳。初﹐苗﹑劉逼內禪﹐乃立皇子旉﹐攺元明受。張徳遠諸人勤王﹐鑾輿返正﹐以明受常姦帝位﹐建議去之﹐竟連其乳母﹐掩之鐵塔下。後髙宗乏嗣﹐晚年頗恨徳遠﹐然徳遠之處此﹐亦太過矣。大石佛院在寶石山前﹐相傳秦皇纜船於此石。石後有十三樓。宋宣和中﹐僧思淨鑿石爲佛﹐飾以金碧﹐仍構穹殿覆其上﹐名曰大佛頭寺﹐因以名。至正己亥毀﹐佛像亦剝損。宣徳間復創殿庇之﹐內有沁雪泉。一名思淨﹐乃北關妙行院住持諭氏﹐卽俗稱諭彌陀是也。寺畔有壺瓶塔﹐爲杭人收葬六陵余骨之所。寶石山﹐一名壽星珤石山﹐又名石甑山。吳越王錢氏之臣吳延爽者﹐請東陽善導和尙舍利﹐建塔於山之上﹐附以佛廬。宋開寶初﹐賜額曰崇壽院。咸平中﹐僧人永保目疾﹐誓修寶塔以還光明﹐化緣城府﹐久之﹐世以師叔稱焉﹐因名塔曰保叔。或謂院後山頂有小方石塔爲保叔﹐非是。元延祜中﹐院與塔俱毀﹐僧可周重建。至正末毀於兵﹐僧慧炬又建之。余嘗思此塔得如南都報恩浮圖﹐用五色琉璃磚瓦﹐頂以風磨銅或赤金﹐將莊嚴甲人天﹐宜仍五代舊名曰應天塔。院後有浮石﹐大約數十圍﹐名落星石。又一在山北之原﹐錢氏封爲壽星寶石山。羅隱作《封山記》。有學士軒﹐元黃文獻公嘗寓畱此﹐故名。成化乙未﹐僧重修塔門﹐有張卽之所書「湖山勝槪」扁。宣徳時﹐鄧林遊寺倡和詩敍云「山髙六十餘丈﹐而寺冠其巓。有西軒﹐跨木杪瞰湖﹐夕景旣沒﹐海門月生﹐湖光泛艷﹐千態萬狀﹐赤壁之空明流光﹐長淮之黃金萬斛﹐昔聞其語﹐今睹其實。」時余與兒登寶所﹐據落星石上﹐望杭城人家鱗次﹐共煙樹無際。已而夕照下生﹐蒼茫神動﹐因指塔左僧捨謂兒曰「此爾祖愛荊公於萬曆癸卯秋與濮友仲闇寓此。一夕﹐爾禰同予醉還﹐風吹艸響﹐覺有虎嘯﹐亦不之懼。迨予在浴室﹐忽牖間一手入攖﹐坦然罔顧。至明﹐偶睹此處﹐枝橫大葉﹐宛然反掌也。」話未已﹐風生竹徑﹐怦頭亟促下山﹐仍出大佛寺﹐欲尋葛嶺之勝。瑪瑙寶勝寺在葛嶺之東。舊在孤山﹐晉時建﹐宋紹興二十三年徙此。元末毀﹐永樂間重建。寶云寺在葛嶺上瑪瑙寺西﹐吳越錢氏建﹐名千光王寺。有靈泉﹑錦塢﹑初陽臺﹐臺畔爲抱朴子墓。憶癸卯秋七月晦夕﹐先君欲與余登臺望海門日月並出奇景﹐途遇樵叟﹐嚇以有虎而止。智果寺﹐在葛嶺上寶云寺西﹐吳越王建。循廊而上﹐有泉在石罅﹐其色紺寒。坡公夢詩﹕「石泉槐火一時新。」葛嶺未躋﹐夜色已動﹐遂返步段橋﹐謂兒﹕「昔年癸卯此時﹐髙君明水移酌是堤﹐有詩僧凡可闖席﹐與馮元長諸客狂呼痛飲不已﹐而先甫共玄期圍棋賭酒﹐風雅翩然。今三十餘年﹐只存餘一身。緬惟吾父情致﹐可勝黯然。」已而兩峯皆刷墨﹐僅不雨耳。夜酌﹐談保叔塔之陰埽帚塢﹐爲護國仁王禪寺﹐系宋趙經略花園制置使孟珙購地建寺。後有巖洞﹐水泉泓澄﹐其深杳然。淳柘七年﹐理宗召寺僧慧開祈雨﹐入洞默禱﹐雨應﹐賜金襕法衣及扁額。慧開化去﹐建塔於靈洞上。元至正庚子﹐寺毀。僧祖吉重建。有黃龍祠。十八日晴。與兒仙期小棹孤山﹐登放鶴亭﹐已圮。緬想在陰之聲﹐低回久之﹐聊吟君復句﹕「鶴閒臨水久﹐蜂懶得花疏。」益緬懷處士廬﹐其巢居閣久廢﹐今建三賢祠﹐栽梅數百株﹐漸枯。復得張侗初太史補之。竹閣﹐唐杭守向樂天建於孤山廣化寺柏堂之後﹐詩有﹕「淸虛當服藥﹐幽獨只歸山。」杭人因以祠公。後增和靖﹑東坡﹐名三賢堂。南渡建延祥觀﹐與寺俱徙。今有六賢祠在處士墓上層﹐而墓面智果山。孤山涼堂﹐西湖奇絕處也。堂規模壯麗﹐下植梅數百樹﹐以備遊幸。中有素壁四堵﹐幾三丈。髙宗翌日命駕﹐有中貴人相語曰「官家所至﹐壁乃素耶﹖宜繪壁。」亟命禦前蕭照往繪山水。照受命﹐卽乞尙方酒四斗﹐昏出孤山﹐每一鼓卽飲一斗﹐盡一斗則一堵壁成畫。若此者四﹐畫成﹐蕭亦醉。駕至﹐則周行視壁間﹐爲之嘆賞﹐知爲照畫﹐賜以金帛。蕭畫無他長﹐惟能使畫者精神如在名山勝水間﹐不知其爲畫耳。適余攜得蕭待詔山水幅﹐可當涼堂觀也。上紫府飛霞洞天﹐極新煥。遇髙友文炯﹐攜過鶴巢茶款。有友談孤山關帝祠﹐沈銘縝相公捨漢玉印一方﹐橫徑可二寸許﹐中穴一圓竅﹐蓋侯所佩印也。一旁刻漢壽亭侯印﹐一旁刻關某之印﹐色蒼渾不類恆玉﹐其半黝然類漆﹐不知埋沒於澗谷砂磧之中幾千年矣。又一小玉印﹐下刻漢壽亭侯印五字﹐鐫篆尢古雋可愛。老僧云「亦好事者所捨予。」亟往叩之﹐而典守者已他出。漫過西泠橋﹐登景中閣天然圖畫處﹐收邱壑於胸中﹐飛煙霞於筆底也。元遺山詠蘇小小調《虞美人》云「槐陰別院宜淸晝。簾外香風逗。美人圖子阿誰畱﹖都是宣和名筆內家收。鶯鶯燕燕分飛後。粉泫梨花瘦。只除蘇小不風流。斜插一枝萱艸鳳釵頭。」乃西陵松柏﹐誰結同心﹖復哦鄭元柘詩﹕「嶽王墳西是妾家﹐望郎不見見棲鴉。孤山若有成雙日﹐不種梅花種杏花。」蘇小墓﹐在鳳凰山舊州治後﹐一云在西湖上。宋周紫芝詩﹕「湖堤步遊客﹐言此蘇小墓。」賢良司馬槱之夢﹐可證其在廨後也。蘇小﹐南齊錢唐人﹐若嘉興有蘇小小﹐則唐李紳詩敍爲吳妓人耳。孤山一帶凡有名泉三﹕一爲白香山金屑井﹔一爲六一泉﹔一爲參寥子泉﹐出講堂之下﹐名僕夫泉﹐以烹粲煮鮮﹐遠在湖水上﹐而不堪人茗。自西泠泛輕舠至蘇堤﹐起登三橋龍王堂﹐望湖西諸山﹐頗盡其勝。煙林霧嶂﹐映帶層疊﹐淡描濃抹﹐頃刻百態﹐非董﹑巨妙筆﹐不足以發其气韻。中流抵喜淸閣﹐半欲欹矣。轉艤三潭湖心寺﹐爲蓮池大師放生處。中多蒓菜﹐乃魚樂國廣生天也。步紅橋數曲﹐談袁石公盛稱湘湖蒓羹﹐不知湘湖無蒓﹐皆從西湖采去。又謂非湘湖水浸不佳﹐不知蒓初摘時必浸之﹐經宿乃愈肥﹐凡泉水﹑湖水皆可﹐不必湘湖也。然西湖人竟無知之者。舟過雷峯塔﹐憶聞君子將言﹐湖上兩浮圖﹐雷峯如老衲﹐寶石如美人。李長蘅詩「雷峯倚天如醉翁」﹐尢得其情態。乃塔爲錢氏妃建﹐亦名黃妃塔﹐俗訛呼黃皮﹐又未始不可以美人名也。南屏山中峙者名慧日峯。欲躋之﹐而暝色已動﹐僅於淨慈東廊穿田字殿﹐數五百尊者像。因思安得永明其人者﹐與之補《宗鏡錄》所未及﹐如此羅漢﹐四層相背坐﹐尊尊異形﹐位置曲折﹐屈指多迷﹐而本自了然。鐘狂客云「湖邊爲問山多少﹐每个山頭住一年。」柰山气漸綠﹐蘭槳雙下﹐由問水亭﹐余賞其柱句﹐「平沙水月三千頃﹐畫舫笙歌十二時。」回視殘照射麓成赤壁。近昭慶﹐燈火在林薄矣。十九日早﹐會秣陵魯波臣﹐乞其寫照﹐訂於下浣吉日。旣蕭山吳太華句臚﹐拉過山樓﹐閱其所藏玩好。有大靈壁﹐四面峯巒﹐中凹深池﹐狀若西湖景。二硯山﹐短者如仇池峯﹐有雪筋儼流泉。長者上黑下白﹐宛然江練。又英石數座﹐俱倩名手繪成捲。一白石子﹐中有呂仙師像﹐巾履扇拂﹐隱約如畫。一端石鶯硯﹐其活眼天成﹐彩暈可愛﹐以黑髹秋葉匣之。一木癭龜﹐黃色紋理若鏤刻﹐與白定盆水中綠毛龜爭奇。兩犀杯﹐大可拱圍﹐蜜色欲滴﹐雕前後《赤壁》﹐細入毫髮。一琥珀柿墜﹐血色瑩透﹐上覆黃葉三片﹐則蜜珀也。一瑪瑙簪﹐滿身綠點﹐晶然浮動﹐名落花流水。其花梨屏榻﹐所鑲點蒼石俱佳﹐太華欲以此易余漢玉﹑圖書﹑猩紅兜﹑羅﹖﹑五色成窯盤﹐而余未果。又河南王睿之﹐示不斷宋榻《聖教序》《九成宮醴泉銘》﹐皆吾家藏本之亞。品鑑不覺薄暮﹐俄下雨點﹐聞湧金門內火發﹐望湖面如霞紅﹐可駭。二十日晴熱。蚤﹐成嘯竹詩﹐書孫茂曙來捲﹐好之﹐示趙松雪。行書中峯淨土詩一百八首。飯後﹐同兒入城。至貢院前﹐因言宋在錢塘門外王家橋試一郡之士﹐謂之方州貢士。元江浙行省移院在城內祥符橋北﹐合試三十路一府兩州之士﹐謂之江浙行省鄕試。又考府治﹐據《漢志》及劉道眞記﹐知漢以來﹐皆治武林山﹔又據《隋志》及唐人詩﹐知隋以來攺治鳳凰山﹐唐及五代吳越國﹑前宋﹐皆因之。建炎以後﹐髙宗卽其地爲行宮﹐而守臣始於竹園山建治所﹐今府治是也。更考杭省建置沿革﹐秦漢爲會稽郡﹐治吳﹐今蘇州。東漢志會稽西部都尉﹐治錢唐武林山﹐今靈隱山。三國吳置東安郡﹐治富春。隋開皇九年置余杭﹐十年移錢唐﹐復移柳浦西﹐依山築城﹐卽鳳凰山之右是也。五代吳越王錢氏﹐卽州建國。余於貢院肆上﹐得一靑綠羽觴及錦官城箋柬而還。又得空如三硯山﹐皆黑質白紋﹐層巒疊嶂﹐各一其狀﹐不下吳句臚所祕也。廿一日﹐仍晴熱。進錢塘門﹐過演武場﹐周圍多墳墓。至藩司前﹐訪同寅陳沁水﹐爲癸卯鄕進士﹐尙宦遊未返。有試士侈談決西湖之水﹐可以灌城﹐此宋狀元陳亮臆說﹐謂湖地髙於城中三尺故也。不知湖環二十里有餘﹐城環將四十里矣﹐況宋城南北比今尢長﹐計地之大小𨿽有髙下﹐是可灌乎﹖若以今日視之﹐湖與城中等矣。蓋日久﹐諸物爲水火所毀者﹐不知其幾矣。塵土日積﹐尢不可灌﹐明也。更相與論湖身通塞。西湖自南渡後﹐歷元人於皇朝﹐官無厲禁﹐爲軍民寺觀侵占。蘇堤違西﹐直抵西山之麓﹐盡化桑田﹐僅畱六港﹐以行缺瓜舟子。其酒船礙淺不通﹐非今日也。裏湖亦皆桑田彌布﹐惟畱二三丈如帶﹐酒船往來而已。外湖則自蘇堤北第一橋迆東﹐沿西林橋﹑孤山路過段橋﹐沿城而南至雷峯塔﹐爲池蕩﹐桑梗彌望。由是外湖浸以窄小﹐昔所謂十里﹐今無五里焉。成化十年﹐巡撫官謂諺有眉目之說﹐毅然行之﹐日役千夫﹐自雷峯以西直至蘇堤北第一橋﹐凡舊爲湖而被侵占爲桑地池園﹐不分前代近年﹐盡數開掘。存者無幾﹐仍於開掘之處築長堤表之。堤起自段橋之東﹐至靈峯而止﹐計二千餘丈。址一丈五尺﹐上七尺﹐髙五尺﹐外湖舊觀盡復。歌遊士女﹐曠然心目爲快。成化十二年﹐杭州湧金門北創開水門﹐通導西湖水﹐自柳州寺後人寺﹐由曲阜橋達今城河﹐其身疑卽宋玉蓮堂等處水口也。楊升庵云﹔東坡先生在杭州﹐潁州﹑許州﹐皆開西湖﹐而杭湖之功尢偉。其詩云「我在錢唐拓湖淥﹐大堤士女爭昌丰。六橋橫截天漢上﹐北山始與南山通。忽驚二十五萬丈﹐老葑席捲蒼云空。」此詩史也。袁中郎云﹕望湖亭接段橋一帶﹐堤甚工致﹐比蘇堤尢美。夾道種緋桃﹑垂楊﹑芙蓉﹑山茶之屬二十餘種﹐堤邊白石砌如玉布﹐地皆軟沙。杭人曰﹕此內使孫公所修飾也。此公大是西湖功徳主。自昭慶﹑淨慈﹐龍井及山中庵院之屬﹐所施不下百萬。余謂﹕白﹑蘇二公﹐西湖開山古佛。此公﹐異日伽藍也。萬曆乙巳九月﹐華亭介人曹蕃敍袁中郎《桃源詠》有云﹕中郎請沐歸楚﹐余亦還吳﹐絕無音耗。第傳中郎據柳浪以自適﹐心殊妒之﹐遂築垂露亭於斷橋之堤。緋桃綠柳﹐洗濯塵心﹐冀與中郎稱勁敵。亭匾爲王伯谷書﹐據一湖之勝。余每徘徊其間不忍去﹐今已就毀﹐並其址不存。萬曆壬午後﹐仁錢令君﹐有陳梅江﹑孫淇陽﹑梁衝宇﹑程信吾﹑徐恆庵諸公。作興湖上﹐其罰鍰或修葺頹廢﹐或督罪人補種桃李等樹﹐仍各嚴毀花之禁﹐不獨東瀛孫中貴一人風雅已也。沈長卿幼宰云﹕六橋垂柳﹐九里喬松﹐斫伐殆盡。爲此者非窮民﹐乃財虜也。其橫若是而莫敢問﹐則三尺亦虛設矣。按律﹐盜路旁尢人看守之物﹐法當問徒免刺﹐仍追贓還官﹐計所值約數千金﹐卽不用以修葺頹廢﹐而給軍興﹑蘇民閒﹐亦名宦稔當畱心者電。西湖之勝﹐晴湖不如雨湖﹐雨湖不如月湖﹐月湖不如雪湖。乃四方遊人嘲杭俗但有花朝無月夕﹐自應如黨家姬不識雪味。然犯此者﹐不獨杭也。能眞領山水之趣者﹐塵世有幾人哉﹖是日﹐得黃大癡《九峯雪霽》﹑王叔明《秋林書屋》﹑陳白陽《梅花》三軸﹐與幻如輩鑑賞﹐侑以金華蘭露﹑嘉慶脯諸品﹐幻如搜龍井茶構所藏龍泓烹之﹐因舉辧才送秦少遊於風篁嶺﹐指龍井曰﹕此泉之徳至矣。美如西湖﹐不能淫之使遷﹔壯如浙江﹐不能威之使屈。受天地之中﹐資陰陽之和﹐以養其源﹐推其緒餘﹐風澤於萬物﹐𨿽古有道之士﹐又何以加於此﹖余亦舉田藝衡《煮泉小品》云﹕龍泓﹐今稱龍井﹐因其深也。郡誌稱有龍居之﹐非也。蓋武林之山﹐皆發源天目﹐以龍飛鳳舞之讖﹐故西湖之山多以龍名﹐非眞有龍居之也。有龍則泉不可食矣。泓上之閣﹐亟宜去之﹔浣花諸池﹐尢所當浚。余前論雪湖﹐復舉淩雲翰玆景八題﹐曰﹕鷲嶺雪峯﹐冷泉雪澗﹑巢居雪閣﹑南屏雪鐘﹐西陵雪樵﹑斷橋雪棹﹑蘇堤雪柳﹑孤山雪梅。余俟其時﹐結雪社於湖上。又論西湖之船﹐尙沿宋制而差小﹐蓋宋室宸遊﹐多載宮嬙以隨﹐故置篙工於篷頂﹐倒載而行。其能不煩篙櫓﹐但用關輪腳踏而速如飛者﹐如賈秋壑車船之遺制﹐亦不可得見矣。宋民間船﹐不過有大綠﹑間綠﹑十樣錦﹑勝金羈等名。元人《西湖竹枝詞》中又有「鹿頭湖船唱赧郎」﹐不曉所謂。今其制不甚相遠﹐大者不過船上加樓﹐極彩繪之華﹐而其名則愈趨愈下。杭俗之陋﹐良可嗤也。余正擬孫太初句「江當夕照半添色﹐詩與秋山兩鬥奇」﹐俄於廿二日早得家信﹐糧務冗迫﹐遂匆匆有行色。養元敲新栗並南棗遺余。飯後買棹松麻場﹐收松梅數盆﹐與兒登舟放出關外﹐夜泊謝村﹐熱如炎夏。曉行至塘棲﹐售餅餌糖物。馮開之太史嘗以棲鎭蜜橘最珍風味﹐在閩產上。舟近崇徳﹐偶憶朱逢吉《語溪十二詠》﹐有「邑市雙虹注」。宋孝宗生於嘉興﹐過此至杭﹐舟不卸桅墻﹐故橋特髙。語溪在縣東南一里﹐舊名禦兒﹐中涇俗名沙渚塘﹐運河水由此東流二十里﹐人桐鄕界。吳越時﹐棲兵於此。舊志﹕南枕臯亭﹐北通震澤﹐左玉灣﹐右金鵝﹐全吳之腴壤﹐澤國之佳致。玉灣卽石門灣﹐運河水北流東折﹐其形如帶﹐故名。在春秋時﹐吳越壘石爲門﹐以爲限隔。唐有石門驛。宋置贍軍監庫廨榷酒務。黃勉齋斡嘗監酒於此。斡受業考亭﹐因妻之女﹐嘗著酒器五銘寓警﹐有云﹕自世已降﹐奚獘不生。漢人以米曲三斛成一釀﹐而味不醇。唐人以銅錢三百飲一斗﹐而價苦貴。遂使天下名士﹐類多空薄之欺﹔市上酒徒﹐稀復醉眠之樂。究獘原之自出﹐皆吏道之不修。前所言﹐張子修因監石門酒庫卜居焉﹐至今乳鴨池流觴曲水存﹐居人稱花園裏。其地有召仙者降箕云﹕吾乃邑人張子修也。昔日與張汝昌築東西二園於玉灣之北﹐醉花載月﹐風雅流傳。今歸來﹐惟見衰艸滿園愁﹐宛然一丁令威。賦詩曰「謝事歸來一幅巾﹐千年華表漫哀吟。而今廢沼空畱恨﹐好句枇杷更屬人。」是日益熱﹐宿皂林﹐爲桐鄕界。樂天詩﹕「平河七百里﹐沃壤兩三州。」天明經東坡三過堂﹐可勝一彈指頃去來今之感。由學繡抵芒莊﹐采香圓木樨返舍。適祁云所來﹐種梅花插石﹐成嘉定盆景。歸後至廿八日﹐浙闈揭曉﹐吾宗諱挺者得雋。余因考洪武二年詔天下郡縣立學﹐選官分科教習﹐禮﹑律﹑書﹐共爲一科﹐樂﹑射﹑數共爲一科﹐各掌以訓導二員。生員習學次第﹐侵晨講明經史學律﹐飯後學書﹐學禮﹑學樂﹑學算﹐未時學射弓弩﹐教使器械﹑學演重石。學此之後﹐果有餘暇﹐願學詔誥﹑表箋﹑疏議﹑碑銘者﹐聽從其便。府教授﹑州學正﹑縣教諭掌講明經史﹐務使生員知孝弟忠信﹐禮義廉恥﹐通曉古今﹐識達時務﹐及提調各科﹐訓導教習﹐必期成效。二三場畢後﹐十日面試騎﹑射﹑書﹑算﹑律。騎﹐觀其馳驟便捷﹔射﹐觀其中數多寡﹔書﹐觀其筆畫端楷﹔算﹐觀其乘除明白﹔律﹐觀其講解詳審﹐兒時初學﹐已詣杭觀場﹐因與其師張君又緒夜酌述此﹐爲附於記遊之後。此出西子湖拾翠之一二﹐其他諸勝迹有載《香古月箋》者﹐有入《梅梅潸余》者﹐有登《向平願券》者﹐有存《藥房小記》者﹐余或散失﹐或灰燼﹐寥寥數記。眞拾翠於湘浦中焉。砢玉並識。

