東山國語

●浙語一

徐石麒﹝缺﹞

●浙語二﹝查東山筆﹑沈仲芳閱﹞

髙岱﹑髙朗﹑朱大綱﹑張鵬翼﹑周宗彜﹑馬鳴雷﹑方維新﹑沈陵﹝蔡瑛﹑許定﹑兪元艮﹑潘起龍﹑僧顈石﹑徐職方﹑徐汝琦﹑通城王盛澄﹞

髙岱字白浦﹐世千戶﹐籍居浙之瀝海所。性恬淡﹐不隨時好。遊學京師﹐詹事李括蒼館谷之。當崇禎庚午﹐借籍登順天賢書。有����者訐岱非籍﹐時功令嚴﹐竟革岱。京師諸顯達惜岱被�﹐爭延爲�客﹐久乃歸浙。甲申﹐南都新立﹐以恩例復賢書。魯監國紹�﹐授職方司主事。岱嚴重自守﹐善撫卹軍士﹐敵以下咸樂爲用。丙戊﹐�事敗﹐岱避居鄕僻。岱有次子朗﹐先以諸生殉國難云。

朗字克揚。乙�﹐以父命執贄余門。尋余從子馨令會稽﹐錄童子試﹐克揚尙未冠﹐得第一。例覆試﹐題爲「事君能致其身」。克揚直用武侯出師表成句「鞠躬盡瘁﹑死而後已」作題破。邑令嘆息曰﹕『此子行以忠孝著聞者哉』﹗已列膠庠。俄監國渡海﹐克揚獨詣蔡林廟誓神﹐粘所著檄文祠旁﹐還荷槊見父曰﹕『兒將爲所欲爲』。父白浦以大勢且去﹐力止之。曰﹕『卽否﹐許我死』。父始哀其志﹐不果禁。克揚之師邵孟達囑其同學陳虞生善伺之中道。虞生默念曰﹕『朗將死忠﹐某旣不能﹐安得厄以師命』﹖輒托故別去。朗整靑衿﹐走儞浦江問渡。嗣至中流﹐朗忽起躍水。梢子捷遽援以手﹐朗騰擲不得脫﹐嚙梢子手痛得脫去﹐隨流下。同渡驚愕﹐多爲泣下。儞江潮汐往來﹐髙下十餘丈。明日﹐家人浮舟招魂﹐第望洋一哭。舟子乃從故躍處試以篙築之﹐曰﹕『此予手負痛援不力處』﹐則篙如附物﹐有衣襟鉤篙末起﹐視則朗屍也。里人益駭重之。白浦嘆曰﹕『朗兒導我矣』﹗亦竟具櫬正寢﹐餓十餘日未卽死﹐忽作克揚言曰﹕『兒朗爲帝廷所鑑﹐明午來迎大人』。果明午﹐白浦整冠帶逝。蓋克揚初欲盡瘁見節﹐徒死非其意﹐�����常影響江之涘﹐業海諸百姓共祠之如蔡林廟﹐禱輒驗。時裏��邵大有者﹐亦感克揚之義﹐來陪白浦餓榻﹐三日﹐起謝白浦去曰﹕『死之難如此﹐翁獨爲之』﹗

朱大綱字振揚﹐海寧衛世襲千戶。乙酉﹐潞王奉杭州北款﹐��以義集同官蔡國瑛﹑許定咸來赴大綱議曰﹕『會城失守﹐人心故不去﹐當有起者﹐急固圉以待』。聘僧顈石爲先鋒﹐馳擊崇徳新令﹐殪一大帥。尋以進士兪元良主餉﹐嚴守海寧﹐气頗厲。會城偏師自西南來﹐佯不進﹐俄一夜薄城。困圍數日﹐餉匱援絕。國瑛守北門﹐戰不利﹐投河死。定復巷戰被創死。有鎭撫潘起龍守南門﹐敗死。大綱主兵﹐見城陷﹐投井死。元良與兄伯昭皆見殺。會硤石周宗彜五重﹑龍山左尹等各師次第來援﹐會城之軍見援師四集﹐棄城去。及左尹南渡﹐空城不守者三月。五重復退保硤石。五重以字行﹐己卯孝廉﹐聯合諸旅﹐海寧﹑崇徳﹑海鹽皆五重聲勢所及﹐三方並應﹐故大軍不敢迫。久之﹐硤石有大豪素與五重有隙﹐陰以虛實北告﹐且爲內應﹐於是大軍四集﹐內應者開一旁竇以招北軍﹐內遂潰。五重率眾巷戰死。

張鵬翼字效先﹐浙諸曁人。崇禎中﹐以副將軍分鎭山海關。甲申國變﹐總兵吳三桂投滿洲乞師效先率眾南歸﹐與巡撫田仰渡海至浙東。魯監國以田仰有蹈海功﹐拜內閣﹐命鵬翼駐守寧波﹐復調禦三衢。鵬翼部眾律嚴﹐江東獨稱有制之兵。丙戌二月﹐封永丰伯。常��城市﹐身露立竟夜﹐兵不得入民居。禁私掠﹐遠近感慕。有弟繼榮﹐尢英健﹐樂爲前驅。初﹐鵬翼率弟繼榮至龍遊﹐人告益陽王擅制諸不�﹐鵬翼曰﹕『請得聞監國』。王輒閉關不納﹐矢石交下。鵬翼不得已﹐揮軍進﹐城中民啟門迎。王中流矢。因疏狀﹐監國不問。遂至衢。時淳安與開化俱失﹐大敵已逼常山。鵬翼令繼榮守常山﹐進扼淳安﹐與北軍搏﹐眾寡懸絕。自卯至午﹐殺敵卒過當。刀折﹐復出佩刀相拒。日晡﹐敵後軍繼至﹐戰卻﹐退至常山。敵師躡之及關﹐疑有備﹐不敢入。繼榮憤其敗績﹐引佩刀自剄北寺中。六月﹐紹興不守﹐金華破。八月及衢。鵬翼與通城王盛澄及徐職方等爲死守計。王督三門﹐鵬亦督三門﹐旦日爲死決。而通城標將內叛﹐暗馳約開門入敵。鵬翼見執﹐不屈死。中軍徐汝琦亦不屈死。通城盛澄早引決矣。徐職方同日遇害。

馬鳴雷字伯臺﹐浙平湖人。介然自守﹐不肯輕折人。以例恩貢。乙酉閏六月﹐平湖起兵應魯。鳴雷與諸生馬萬方等手搏新令朱龍圖﹐殺之。往戍嘉興﹐不得進﹐還。忽傳有使者奉喜詔至﹐兒童婦女皆歡呼﹐鄕邑士民塡塞衢巷﹐馳聽公堂者萬人。詔有以今年爲神武元年﹐大赦天下﹐與民更始云云。其恩例二十九條。時道路梗塞﹐風傳南都復。蓋鳴雷與其黨僞爲此詔﹐以鼓三吳之義者。頒布各邑﹐聞者涕泣。久之﹐事不實﹐各屯漸散廢。平湖復不守。鳴雷見執﹐不屈﹐從容就法。

方維新﹐浙之紹興籍。崇禎癸未進士﹐未就選﹐南都繼變﹐維新避入舟山。魯王監國﹐仍入內地﹐從少年角起﹐移屯開化﹐以王正五﹑夏癸石爲將﹐每有戰功。唐閩加維新爲巡撫都禦史。嗣魯﹑唐繼敗﹐維新�奔林莽﹐雄於常﹑玉兩山之間。曾和文信國沁園春一闕﹐首云﹕『帝王治道﹐春秋書法』。其尾署『大明臣方維新拜艸』。曁各師廢散﹐維新戰不利﹐棄去﹐謝左右﹐懷印隻身詣金華﹐大言曰﹕『我大明都禦史求死至此﹐必輿我見爾鎭將﹐一言而訣』。旣見﹐不屈。鎭將曰﹕『此何時﹐乃相抗哉』﹗維新曰﹕『卽知不可﹐爲之而不成。如今者可以含笑入地矣』。與之食不肯食﹐日飲淸水數勺。逮杭﹐談笑如常。時主者發滿營磔死。

海寧龍山有賈人兒沈陵﹐字湘岸﹐年十三﹐攻奕﹐復善謳。薄暮長謳﹐觀者徘徊色動。許效翁﹐沈聞大偕予偶過之﹐載以歸﹐捨董樨升家。放文學撰﹐文字多用詞家艷曲﹐就正效翁。效翁笑曰﹕『兒未解制義』﹐因示以孔孟之書﹐並主季重﹑湯若士小題數首。陵敏慧﹐一夜熟習之。輒撫幾太息曰﹕『士以此得當時月﹐遽髙冠束帶﹐無異人者哉』﹖於是揣摩就﹐頗有別解。蓋奕學故不廢﹐歌益善也。年十七﹐遊邑庠﹐同學盡遊揚延譽﹐獨不見取於陳潛夫。曰﹕『吾見其爲兒湫巷中﹐無所不狎侮﹐乃與長者並坐』﹗陵拂衣起曰﹕『臣中欲爲﹐何所不如。公乃相厄哉』﹗乙酉六月﹐陵仗劍間走海上﹐受計監軍荊本徹﹐得兵符﹐反號眾﹐誑言海師已復潤州﹐並下毘陵﹐以壯諸營之膽。時所在挺起﹐陵統之﹐劫北兵於隘﹐幸勝者再。已而遇大軍於郭店﹐戰不勝﹐眾潰散﹐陵獨殿後﹐中流矢﹐歿於陣。

●浙語三﹝查東山筆﹑沈仲芳閱﹞

陸士鉉﹑陸韜﹑黃銑﹑張實孚﹑錢士馨﹑吳統持

陸士鉉字古雪﹐諸生﹐浙江平湖人﹐唐宣公苗裔﹐祖大司寇杲也。士鉉性端亮﹐篤孝義﹐立意以程﹑朱爲法﹐少年腐之。膺歲貢。有所不平於時﹐常取三朝實錄私自修訂。於五經頗有闡發﹐兼次兵農大略。甲申之變﹐士鉉初聞之﹐驚狂走室中﹐遶可百十計﹐口咄咄不解所云。問之不應﹐若失心者。旋設位哭臨曰﹕『嗟乎﹗二百七十七年﹐此家�竟奪去也』﹗復誦先帝臨難書襟語﹐則又哭﹐哭又走。如是兩日夜﹐嘔血數升﹐絕飲食三日﹐腸痿气盡﹐猶手書『吾皇﹑吾皇』數徧。子六人環侍不能勸。始終不及家事一語﹐長號而絕。

時以諸生潛通海﹑聯合浙西者﹐則有陸韜﹑黃銑。韜字符聲﹐海寧人。乙酉﹐從父衛百戶龍與弟仲奮起復海寧。旋敗﹐仲陣死。韜潛走﹐期會太湖吳易軍﹐蓋蠟丸潮汐五六矣。最後被邏者所獲﹐逮訊﹐盛作誇詞﹐不屈死。

銑字衝宇﹐余姚人。季父某以大銜提重較出沒武康諸山﹐銑往來海口﹐常以北情輸海﹐故弄潮人得先爲之備。或發之﹐口嚼所攜書﹐不盡數姓﹐訊者按姓責名﹐不吐﹐掠至死﹐體糜盡﹐不可得一人﹐竟死。

張實孚﹐永嘉諸生也。戊子﹐陳倉起兵陶坑﹐破東陽﹐實孚亦奮永嘉之六甲山以應之。久之倉敗﹐實孚寡聲援﹐據險自保。北師招之不肯赴。久之﹐食盡眾散。有健兒最少﹐勇於義﹐實孚故曰﹕『度吾不能復起﹐子盍以吾出爲功』﹖健兒曰﹕『是何言﹗請先自剄公前﹐明不二』。實孚曰﹕『果如是﹐當並屬所善僧某』。遂傾囊六十金付僧曰﹕『以此金埋吾兩人土﹐惟僧﹔以棄溝壑﹐亦惟僧』。又以三札分上當事﹐書於石壁。

於是正衣冠﹐自縊於吉松下。健兒亦抽刀自剄實孚之旁。僧果收兩屍﹐棺而瘞之﹐然後以所書石壁事鳴於當事。中有云﹕『實孚死明爲順﹐於北師爲逆矣。北師果不容有逆子﹐則吾兒從重典可也。母老不解事﹐惟哀憐之』。北師欲發棺以驗虛實﹐忽大聲起於石壁﹐壁裂﹐懼而止。母與子俱獲全。

當湖錢士馨字稚拙﹐志不隨俗﹐喜讀漢以前書﹐下筆雄奇自負﹐世多笑之。惟與曹鑑躬﹑兪右吉爲詩文密契。旣而選貢﹐遊京師。親遭國變﹐據所見勒成一書﹐名甲申紀事﹐攜之南還。出都﹐飲故人酒詩云﹕『旅次春風逐夢過﹐且彈胡拍賦長歌。銜杯豈是忘愁者﹖不醉其如天下何。平昔山川誰共賞﹐亂離日月正無多。幾時江上銷兵气﹐好汲安流洗畫戈』﹖適有周王孫者﹐在太湖諸營中﹐事敗匿當湖﹐士馨哀王孫而進一飯。復過訪郡文學吳巨子﹐吳亦以王孫故禮貌之﹐助以資斧﹐或寄宿於吳。

吳名統持。乙酉仲夏﹐傾家鼓諸義勇城守。月餘城陷﹐巨子奔浙東﹐抵閩。唐藩稱尊於福州﹐愛重統持。偶與鄭芝龍忤﹐辭職。閩敗歸禾。當其少年負奇﹐與稚拙聲望相亞。或發周王孫事﹐二子並錮武林獄。踰年﹐獄中有宋刻梅花石﹐巨子有詩云﹕『南宋梅花石﹐偏於獄底存。雪時鮮瓣顯﹐春盡弱枝翻。祗有橫斜影﹐曾無釜鑿痕。幾多垂死客﹐和血暗中捫』。又示獄吏詩﹕『此囚原辦死﹐金鐵喜囊頭。獄吏憑驅遣﹐楡錢不浪投。有愁惟獨飲﹐無食合相周。何得拘常例﹐仍嫌禮數偸』。其詩多矯倔見志。久之﹐以無所迹得釋。二子家破﹐𨿽困極不隨俗俯仰。錢更傲睨﹐人恨之﹐借甲申紀事以駕禍。錢憤懣而卒。巨子聞錢卒﹐亦悒郁死。年皆不及五十。

●浙語四﹝東山散筆﹑墨庵補述﹞

朱大典﹑張國維﹝張世鳳﹑沈蘭﹑吳邦璇﹑方召﹑熊汝霖﹞

乙酉五月﹐唐藩入閩﹐魯主起越。閩越舉義﹐各事其事﹐如人之左右手不相爲用。微論閩越﹐卽紹興﹑金華﹐隱若敵國。越與越亦不相爲用。

當是時﹐金華朱大典﹐字未孩﹐以原官兵部右侍郎﹐弘光加尙書。大典自南都歸﹐募土人城守﹐以沈蘭爲中軍﹐備戒嚴﹐人始有固志。適南都總兵方國安以姦相馬士英東渡竄金華﹐大典惡士英﹐檄討其罪狀﹐閉關不納。國安攻之﹐不得入。會義興伯鄭遵謙北禦錢塘﹐國安移屯﹐東與義興協。而東陽張國維﹐字玉笥﹐原官兵部尙書﹐魯王監國﹐進東閣大學士﹐監方國安軍﹐與國安愜。諸營無所統﹐策之不應。國維疏請築壇﹐循故事拜國安荊國大將軍﹐以節制江上。而諸師不相統如故也。

閩中知金華獨自爲戰﹐密授敕。監國聞之﹐晉大典東閣大學士兼兵部尙書。唐晉大典亦如魯銜。兩受之。唐主擬視師駐蹕金華﹐已不果。是時江上魯文武皆因大典受兩銜﹐咸奉表閩中﹐謂閩﹑越合可以爲名﹐方﹑朱合而兵無敵矣。隆武乃下詔監國﹐以禦史劉中藻爲使。文武諸臣皆曰﹕『今日情形﹐不宜與唐二﹐開詔便』。獨兵部尙書熊汝霖﹑國舅張國俊﹑中書舍人謝龍震與閣臣國維四人不從。眾議遣職方司柯夏卿等致書於唐﹐稱叔父云云。江上諸臣已潛奉表於唐矣。國維仗劍伏闕曰﹕『臣得以義責諸臣。夫魯以數郡起﹐憑匹夫之怒﹐當全盛之敵﹐破矢折戈﹐勞苦江上者累數月﹐而閩以回遠﹐奄然苟安﹐卽不助予﹐乃令束而待命﹗今日請太祖髙皇帝坐定此案﹐唐﹑魯得失﹐豈止尋丈哉﹖且夫乘人之危而因以利之者不仁﹐孤人之勢而陰誘其眾者不義。亦思魯眾一退﹐當堅者故非唐乎﹖是自破衛也﹐以身爲邊也。凡我有官君子﹐矢事於魯﹐移奉叔父﹐亦稱二心。卽以勢臨孤危﹐當爲國死。今日復有以奉閩爲言者﹐臣立斬之』﹗羣議始息。中書龍震猝起辱詔使劉中藻於廷﹐中藻倉皇走入金華。大典重加之禮﹐以兵衛之出境。

乙酉十二月﹐國維見查職方嵊赭山之捷﹐令其子將軍世鳳從國安突進朱橋﹐以長河國維之師爲後援。機露﹐北師截援﹐長河師潰退歸。前師深入﹐遇敵伏漢土﹐選鋒五千亂竄無復歸路﹐皆解甲降﹐國安得脫﹐而越勢大沮。國維深悔之。會蕭山公署掘地得銅炮四十二﹐上書洪武年月﹐一時以爲祥。國維計作神炮﹐領之睨江。一發抵武林破垛﹐再發而炮裂﹐不任用。敵頗畏不敢進。

丙戌三月﹐閩中閣部黃鳴俊偕定鹵伯鄭鴻逵﹐以師出衢州﹐窺新安。魯疑閩師入界﹐遣禦史柯夏卿﹑王紹美出講﹐堅共事之約。行急﹐不備犒。金華大典遣使犒軍﹐閩師喜﹐按伍而去﹐三衢得秋毫無所犯。或謂大典曲事唐。夫鄰境出師以衛社稷﹐我有同患﹐供其脯資餼﹐牽以捍牧圉﹐禮也。我則無禮﹐而以行禮爲曲﹐無乃不可乎﹖

金華城守不備﹐江軍實有數﹐故金華之餉頗饒。大典軍令嚴﹐令營中有私取民間物者以法。夏四月﹐中軍蘭偶犯法見戮。臨刑﹐大呼『殺蘭﹐吾見朱公不能獨老金華也』﹗

五月﹐方師大潰於桐廬﹐守江饑卒不復振﹐未見敵而走。北師於桐江上流東渡﹐監國入海﹐國維還東陽。東陽破﹐或告國維入山避敵﹐國維大言曰﹕『誤天下者學文山﹑疊山者也』﹗投池中死。子二﹐長總兵官世鳳﹐逮至杭﹐與同事五十餘人並被害。

北師旣下紹興﹐追魯於臺﹐不及。溫﹑處﹑寧波皆下。乃以全師攻金華。大典閉關拒守﹐矢石交下﹐敵間受傷。乃以書招大典﹐啖以封拜。大典峻詞拒之﹐俟閩援。援不至﹐大勢將蹶﹐有吳邦璇者﹐山陰人﹐以都督同知代沈蘭爲中軍﹐曰﹕『事急矣﹐請裹身出戰』。大典許之。乍遇敵﹐敵以偏師來誘﹐我師稍捷﹐遂乘勝而前﹐北師邀截其後﹐前後受敵﹐敗還﹐創甚﹐令其妻縊死而身詣城隍廟四拜自剄。俄而城陷﹐大典縱火自焚其家人盡﹐而身躍入火死。時有江山令方召善卹其眾﹐聞金華被屠﹐泣諭父老﹐孤城不足抗﹐徒死無益﹐整冠帶同其妻赴井死。百姓哀之﹐共爲營葬﹐祠於邑中。

論曰﹕越以閩爲後應﹐閩以越爲屏蔽﹐彼此同力﹐或可以自存而不相呼應。古人有云﹐唇亡齒寒﹐獨不聞之乎﹖惜玉笥在廷﹐以公心鼓眾而眾不應﹔未孩守婺﹐相通閩越﹐而閩終不爲之援。所謂閩與越不相爲用﹐越與越亦不相爲用也。余故感朱﹑張之志﹐序次而合論之。

●浙語五﹝東山散筆﹑墨庵補述﹞

陳函輝﹑陳潛夫

自越事起﹐有奉魯而不以事自見者爲陳寒山﹐奉魯而拮據江幹者爲陳玄倩﹐不幸事敗﹐咸慷慨赴水﹐稱二陳雲。

寒山名函輝﹐初字木叔﹔生時父三槐夢楊椒山過訪﹐迨長柝椒爲字。隨父之任南康﹐入曹洞山受性命之學﹐畱意禪悅﹐胸次蕩然。丁卯舉於鄕﹐居小寒山﹐讀書山寺﹐寒暑不輟﹐因號寒山子。喜與方外遊﹐頗類盱江之黃海岸﹝名端伯﹞。

初﹐海岸爲寧波司李﹐廉靜恬退﹐久參洞宗﹐常延緇流入公署。寒山偶以公事往謁﹐談椒及濟洞﹐上溯曹溪﹐機鋒各出﹐語至移日﹐不復言所事而去。後海岸攺補杭州司李。丙子分考﹐得一卷﹐奇之﹐秉燭朗誦至夜分﹐聲徹戶外﹐鄰房傳以爲笑。評其文云﹕『此士之特立救正時獘者』。及拆捲﹐則陳子玄倩﹝初名朱朗﹞捲也。

玄倩亦頗自負﹐讀書舉大略﹐好任俠﹐常以身許人。與同座有不合大義﹐輒叱去。當南浙無事時﹐曾攜所知往紫陽庵﹐坐石飲﹐太息曰﹕『吾安得死所如史策烈名字動人耳目者』﹖同坐私怪之。會漳浦黃石齋言事戌浙﹐講學大滌山中﹐杭紳陸鯤庭培負文望﹐謁石齋乞爲先人志墓。才通剌﹐玄倩以陸子初不與東林之席﹐笑曰﹕『石齋先生座豈有鯤庭履迹哉』﹖復微詞其父。石齋由是以疾辭﹐未之見。培聞之怒。壬午秋﹐登樓社中友有得雋者﹐玄倩輒譏切其闈牘﹐培固登樓社中人也﹐益怒。偕其黨檄攻玄倩。杭士多忌玄倩﹐羣攘臂起。海昌範�白﹑朱近修諸子咸應之﹐獨東山與沈聞大倡言曰﹕『陳子持大誼﹐吾黨益友。其於父母昆弟孝友切劘多有可稱者﹐安得以一人私仇震驚闔郡乎』﹖木中陳子木恂曰﹕『吾固審玄倩﹐素館畱玄倩及其家屬』。於是陳與陸兩社賓客子弟各數十百人﹐列舟爲陣﹐口哄於禾之東門﹐積三日﹐觀者數千人。玄倩與鯤庭固未嘗知之也。

癸未﹐玄倩入都﹐不應禮部試﹐徑就選。選君中以危地﹐授開封府推官。開封被賊決河﹐已陷沒﹐玄倩駐守旁邑﹐逼寇甚﹐飛疏云﹕『河南尙有可圖之勢﹐河北實多累卵之危﹐擬請重兵守覃遏賊』。未報﹐而京師陷﹐因與西平將軍劉洪起共事﹐擒賊僞官五人﹐上捷南都﹐復諸郡縣﹐以功擢禦史﹐巡按河南。姦輔馬士英除不附己者﹐玄倩言事率多忤。復與廣昌伯劉良佐合疏護皇妃童氏入都。上方窮選蘇杭殊色﹐不復念舊﹐士英等迎上意曰﹕『此妖婦也』﹗命逮潛夫。

乙酉五月﹐上棄南都﹐潛夫出獄﹐間行還浙。當是時﹐寒山忤上官﹐失職歸裏踰年矣。閣部史可法表函輝監軍河南道﹐與潛夫撫輯河南北﹐函輝辭不就。值魯主避難於臺﹐遣使就問﹐而北檄已至﹐寒山蹈水者一﹑投繯者三﹐以家人伺救不得遂。已而魯主監國紹興﹐函輝與總兵吳臺伯有扈從勞﹐擢左春坊﹐進詹事府少詹學士﹐奉諭聯絡溫﹑處。而潛夫亦渡海﹐率所募家丁入覲。命以原官治軍﹐加太僕寺少卿﹐監軍小亹。側聞陸培仗義自殺﹐嘆曰﹕『鯤庭顧能爲此』﹗並疏浙西死義十人﹐列培名於首﹐請加卹。論者稱玄倩不以初怨沒鯤庭之節云。

丙戌二月﹐命與方國安合安嚴州﹐恐餉不給﹐謀運米於溫臺﹐取道於海。而寒山將至溫﹐便道還家﹐與僧湛明約﹐圖結茅雲峯﹐無志任事。監國惇促﹐晉禮部侍郎﹐竟不就﹐潛赴雲峯﹐以處士衣冠習方外威儀﹐晨昏課誦如素所熟習者。五月﹐方師潰於桐廬﹐士卒棄營東走。玄倩急還小赭﹐欲保會稽﹐而監國駕遷﹐將及臺矣。或勸玄倩且肥遁﹐笑不答。乃設尊祭先公存之先生﹐出繼母拜堂下﹐以書屬其弟﹐令妻妾互縫其身衣﹐蓋妻妾兄弟孟氏也﹐小孟有娠八月矣。伊父完初在旁﹐欲生之﹐玄倩不許。大孟素知君子必殉國﹐願從死。至是欣然與偕﹐黃昏至化龍橋。是爲五月之晦戌﹐天與水昏黑﹐忽水光一道如電﹐可十餘丈﹐二孟從水光相攜入水。玄倩大笑曰﹕『孟完初乃有此二女哉』﹗舉身赴之﹐年三十有七。子南篁甫十齡﹐得無恙。

六月﹐北師入臺﹐未嘗按籍追求荒遁。湛明對寒山云﹕『雲峯片地﹐公可終老』。寒山瞪目視之。自書年譜末云﹕『徐陵五願﹐惟誓出家﹔文山七歌﹐尙思殺賊。輝得其死所矣』。遂預作埋骨記貽二子臣謙﹑巽之。令家人從僧索故歷﹐曰﹕『六月之望可了』。作詩文如常。望前一日晚課畢﹐急竄入方池。水淺不得死﹐僧競持起﹐扶入臥所。頃之﹐闔戶引繯盡﹐年五十有七。有致命詩十章﹐錄其二﹐曰﹕『慧業降生文人﹐此去不畱一字﹐只將子孝臣忠﹐貽與世間同志。手著遺文千頁﹐尙畱副在名山﹐正學禁書亦出﹐所南心史難刪』。湛明爲治其後事。

前此乙酉五月﹐海岸已致命南都﹐別有傳。

●浙語六﹝東山散筆﹑墨庵補述﹞

沈乘﹑呂宣忠﹑王毓蓍﹑潘集﹑周卜年﹑嚴於鏻﹑潘國緒﹑葉尙髙﹑朱奇生﹑鄒維則﹑楊守程﹑卞子厚﹑沈宗采﹑徐睿﹝範香谷﹞﹑王翊﹝龐元培﹞

傳曰﹕浙之士十有五人。有倡言名義﹐辭出於口卽見殺者爲沈乘。義勸其師劉念臺﹐而以身先汨羅遊者爲王毓蓍。感慕毓蓍柳橋之義﹐操文泣祭﹐相從於水中者爲潘集。感集之祭毓蓍﹐大聲讀其文於水次﹐決志赴海者爲周卜年。與毓蓍同學交善﹐而恥毓蓍之獨爲義者爲嚴子鏻。恣爲大言﹐震駭敵聽﹐招挺刃以自見者爲潘國緒。有杜門日久﹐不與時事﹐江乾震動﹐渺不相聞﹐及大軍至浙東﹐故以儒冠博帶傲於郡守之前﹐甘心自盡者爲葉尙髙。有久居山中﹐迹者不至﹐東浙已下﹐忽挾公服而出自沈於河者爲朱奇生。口不傍名義﹐身不列戎行﹐混迹流俗﹐隨眾出迎大師﹐忽聳身蹈海者爲鄒維則。以完發見收﹐責令剃髮﹐而寧與頭俱去者爲楊守程。以全發縶獄不食死者爲卞子厚。往來上下江﹐出入敵壘﹐因友罹難不忍獨生者爲沈宗采。其奮槊起事﹐戮力戎行﹐不移其志者則爲呂宣忠﹐爲徐睿﹐爲王翊。而最先見殺者爲仁和之沈乘。

夫乘何以死也﹖乙酉初夏﹐南都失守﹐潞王在武林﹐總兵陳弘範勸王北降﹐以保百姓。百姓喜謂王愛我﹐無使我百姓盡首膏北刃也。時羣議公庭﹐乘獨大言『誰主降議﹖議降者不忠﹐當斬﹗今大帥方國安率所部銳師自東北來﹔閩帥鄭鴻逵以其眾還閩﹐尙未離浙﹐以王命臨之﹐可檄而至也﹔吾五營重兵﹐皆東陽﹑義烏之產﹐頗能戰。自越及閩﹐西接豫章﹐兩廣﹑云﹑貴猶吾故物﹐柰何廢大義﹐輒俛首偸生乎﹖請急空武林門外﹐宿諸師﹐急發一旅扼崇徳﹐水陸兩路合崇徳城守之士﹐以壯軍容﹐內保堅城﹐徐俟外援﹐西聯婺北﹐合苕霅會師於禾城﹐中興之業﹐在此一舉』。百姓猝聞之﹐以爲諸生撓國法﹐貽禍一郡﹐哄起數百眾﹐立攢殺之﹐分其屍骨盡。及閏六月之十三日﹐各路兵起﹐遂有悔殺沈乘者。

初﹐乘欲扼崇徳水陸諸路﹐收合其城守之士﹐俄而崇徳之呂宣忠倡義以應魯。時魯王監國紹興﹐宣忠由間道渡江謁王曰﹕『臣本書生﹐臣年二十有二﹐臣日食粟五升﹐臣力能搏多人﹐臣學頗知通變﹐臣有死黨數百人﹐臣能爲內應於浙西﹐惟大師速濟』。監國動色﹐卽日署總兵都督僉事。復進言曰﹕『北師恃馬﹐我多步卒﹐易見短﹐莫若用水師以勝之。浙直相接﹐左右多水鄕﹐北騎從塘上來﹐我於叢密處出其不意﹐猝以舟師進前﹐縛芻爲人﹐以誘致其箭﹐箭易盡。我用鳥鎗以炮其馬﹐馬踣人盡墮水﹐足以奪其銳气。預聯太湖之師擾其後﹐我擊其前﹐則嘉禾不受兵﹐而蘇松皆可圖也』。王甚然之。適前兵部吳易駐師太湖﹐特疏宣忠可共事﹐加扶義將軍﹐還部其眾﹐應援太湖。

丙戌三月﹐大戰瀾溪﹐三日夜不解甲。各較失利﹐宣忠所部獨全。五月﹐魯敗﹐宣忠見根本已喪﹐不可爲﹐棄其眾﹐削髮爲緇流入山。時吳易被執﹐連宣忠坐獄。有丐服從島中來者﹐行金獄吏﹐得人謁宣忠﹐行屬禮甚恭。宣忠驚扶起﹐曰﹕『此何地﹐立死矣』﹗丐服曰﹕『下吏奉令至此﹐凜將軍威嚴。不然﹐褻朝庭﹐且廢將軍法』。宣忠在患難﹐使人不敢玩如此。急令之出。未幾﹐與吳易等五人同日就刑。五人面死灰﹐脇兩持尙不能進。宣忠獨昂首前導﹐怡然不攺顏色。忽見丐服者復在旁﹐語之曰﹕『我有古劍在某處﹐我死﹐汝取以殉葬』。遂死。丐服者果如言收葬之。宣忠所遺托志詩有曰﹕『春風如有權﹐一夜綠靑艸』。長歌有曰﹕『倒江拔海自天下﹐爾勢傾動無堅城。茅檐寒士春凍死﹐桃李涕泣愁飛鶯。日月黯墨不可得﹐大地流泛誰爲撐』﹖又曰﹕『天地反復機事深﹐閉戶之外無山林。誰能遠遊及春水﹐片言慰我蒼茫心』﹖後丐服不知所終。

宣忠旣以古劍殉葬﹐復有佩劍生徐睿﹐無事常佩劍。負才慷慨﹐工詩﹐習爲大小篆。偶佩劍走貴人座﹐目攝貴人﹐貴人爲色沮。甲申之變﹐睿聞﹐悲憤﹐盡削其發﹐焚儒冠﹐披僧衣﹐埋故所佩劍﹐以鐵鎔戶鍵﹐拳膝丈室中﹐令家人破穴以進食。無何﹐武林北降﹐有言員外希聲﹝錢肅樂﹞起義者﹐聲聞文室中。睿大呼『某須出關』。破穴出﹐手裂鍵﹐鍵斷。掘故所埋劍﹐焚僧衣﹐裹甲約所知﹐突起爲一旅﹐江上相持﹐輒小勝。欲糾各營西渡﹐無有應﹐遂孤軍渡江﹐仗劍冒敵。敵故避其鋒﹐陰以水師截其江口﹐睿竟深入﹐再戰。敵衝以鐵騎﹐睿步卒亂﹐欲還﹐江口阻。睿擲劍於地﹐爲敵所執。嘆曰﹕『吾劍術不精﹐應死』﹗久之﹐其家人以睿所篆「復明」二字石章鬻於範香谷。香谷爲之記﹐寶藏之。

香谷名兆芝﹐諸生。嘗與同學陸宇燝密護大學士張肯堂之孫滋大﹐意不得﹐客死。已而睿之餘卒有逃歸者﹐投閣部照熊汝霖軍中。熊有贊畫王翊﹐故余姚縣吏也。聞睿棄劍殘﹐大慟曰﹕『志士固不當如是耶﹗吾篋中圖章﹐睿所篆也﹐對此何以偸生』﹖急欲西渡﹐熊力止之。

初﹐翊在軍中﹐監國授以文銜﹐攺兵部職方司郎中﹐贊汝霖軍事。時諸營各自爲力﹐翊勸熊聯合之﹐俾彼此相應。及紹興不終﹐翊遁入四明山中﹐部數千人﹐日董練以作其气。私掠居民者殺無赦。而夜讀書﹐省大義。以故諸借名倔彊山中者皆殘﹐而翊獨以仁義﹐士爭向往之。遠近相餉不竭﹐戰頗捷。四明郡邑郭外﹐無不裹明制以奉翊。監國在舟山﹐遙授兵部尙書兼右僉都禦史。取數附邑。蓋擾紹興者五年﹐舟山亦恃此以爲固。

辛卯六月﹐大軍北來﹐將與翊戰。山中不能守﹐走保奉化﹐誤入伏﹐擄去。是夜有大星隕海﹐聲如雷。翊從容索輿入城﹐有三門者從﹐翊麾之不肯去。詣海道公堂﹐踞上座。海道以翊慷慨﹐禮接之。時一足失襪帶﹐門者跪而上襪。襪已﹐雄自顧眄。自稱『本部院不能恢復中原﹐理宜死』。時聞其弟某與故幕蔣生別被執﹐不屈死﹐曰﹕『誠不愧爲吾弟』﹗將刑﹐訊官諭三門者不預冊﹐可脫去。三門顧同死﹐遂並刑。翊顧三門者曰﹕『莫心亂。心不亂爲神﹐次亦爲厲﹐可以殺仇讎。心亂便鬼矣』。立而就殺。頭旣落﹐猶兀豎移時﹐久乃僕。懸之西門﹐有江虯龍者僞作北師裝﹐夜嘯城上﹐密取翊首聯屍營葬﹐爲文以祭之。虯龍故奉化諸生也。祭文失傳。

自王毓蓍以書上劉念臺先生爲完節師弟﹐遂投柳橋死。潘集爲文哭告﹐亦僅傳其略曰﹕『旻天不弔﹐所賴忠臣骨作山陵壯士﹐何爲徒令儒生怒經溝瀆﹖惟吾王子﹐立身不二﹐始信秀才如處女﹐斷不更夫﹐才知名下無虛士今爲定論。潘集願分驥尾﹐黔書同誓契丹﹐不愧效嚬﹐抉目共觀吳治』云云。越日﹐詣故人索飲。飲酣﹐袖出毓蓍憤時致命篇讀之曰﹕『羣姦誤國﹐廟社淪胥儻目前尙可偸生﹐知他日必貽後悔。古稱五死﹐何似捐軀赴義之可樂﹖壽止百年﹐保無疾病水火之殺人﹖鬼如不厲﹐爲訪三閭之蹤﹔魂果有靈﹐當逐伍胥之怒』。讀至再三﹐復言死不去口。或曰﹕『甚大江南﹐死者寥寥。公書生﹐徒勞苦無知者』。集作色曰﹕『已許玄趾﹐不知其它』。六月二十有六日﹐徒步出郭﹐袖二重石自沈渡東橋下﹐年三十有八。友劉越生起其屍﹐徧訃同人﹐卹其喪。陪位王玄趾於學宮﹐以袖中二重石作供﹐而受國人之弔。

若仁和諸生沈宗采﹐於乙酉十一月尙護發丐服竊渡江﹐歷北師乘障者六﹐以詭辧得脫。監國授兵部司務﹐奉命復丐服還浙西﹐密聯絡諸旅﹐躬詣鄕勇龐元培﹐使再起弄兵山澤間。及事敗﹐元培被執﹐宗采聞之曰﹕『龐君吾所彊﹐安得令獨死』﹖遂出﹐自投獄﹐死山陰。

周卜年感慕王毓蓍之義﹐不別妻室﹐浩歌而之海上。半道晤所識豎子﹐出一緘授之曰﹕『有迹周定夫﹐出此緘』。豎子許諾。則見卜年疾馳向海磯立﹐方潮起﹐風潮相激宕﹐卜年踴身入潮﹐若赴敵者。家人聞之﹐號其處﹐得豎子所存緘﹐蓋以後事屬其弟也。越三日﹐妻哭其死處﹐忽有物乘潮來﹐卽之﹐卜年屍也。乃克歸葬。

論曰﹕聞完勛﹝翊﹞之言﹐信乎鬼不如厲﹐厲不如神。抑神不如星。嗟星入地而石矣﹐安足貴﹖若子翔﹝集﹞袖中二石﹐聖思﹝睿﹞所籙之石﹐固自足貴﹐爲人寶藏也。至亮工﹝宣忠﹞之古劍而殉埋﹐聖思之埋劍而出試。夫劍固通神﹐今不能神﹐安知他日之劍不神光燭天也哉﹖孚中﹝乘﹞爲內所殺﹐諸公爲外所殺﹔幼文﹝宗采﹞可以無死﹐而義不可以負龐生﹔惟玄趾自沈﹐感動者眾。定夫﹝周卜年﹞陟明﹝嚴於鏻﹞復繼子翔以報玄趾﹐而鄒維則之蹈海﹐朱奇生之入河﹐與玄趾柳橋之義﹐蓋約略相同。大義所存﹐生死不亂﹐殆其然歟﹖夫以諸公之奇才獨行﹐而文不盡傳﹐獨子翊﹑玄趾偶以文傳﹐玄趾之文又因子翔口中而傳。以中孚之詞出口見殺﹐而詞益傳﹐夫固能自傳之也﹗

●浙語七﹝查東山筆﹑沈墨庵閱﹞

陸培﹑王道焜﹝王均﹑陸圻﹞

陸培號鯤庭﹐浙仁和人。父運昌﹐崇禎甲戌進士。鯤庭少年好淹搏﹐務爲奇麗之文﹐以務工時目。時目不甚解﹐則聲和曰良越俗﹐卒以奇麗得雋。己卯﹑庚辰﹐屬兩榜盛名。壬午﹐丁外艱﹐以行人家居。同裏孝廉陳潛夫﹐爲東林諸公所推重﹐培不甚往還。

潛夫故抑之。培家積怨﹐爲檄攻潛夫。潛夫常以口舌負怨於裏中﹐故翁然從陸﹐而斗陳之倫輩若敵然。

乙酉六月﹐潞藩北行﹐培以其家避黃山。時錢塘知縣顧咸建以不屈見殺。北貝勒令益嚴﹐逼諸紳投謁﹐五日不至者兵及其門。及培﹐培不應。貝勒怒曰﹕『培必不出﹐吾發培先人冢』。培賦致命詩﹐有『雍國尙慚收采石﹐荊胥無計乞秦兵』之句。入拜辭其母﹐走他所潛自縊死。遺言囑陳屍通衢﹐以絕後之迹培者﹐且無入山中驚吾母。

同時舊紳錢唐兵部主事王道焜﹐亦同子均避武康山中。均壬午孝廉也。時新塡邑令﹐皆明榜鄕舉﹐共十七人﹐且須均﹐責就選。吏入山傳檄﹐道焜欣然攜其子均入城﹐謝使者曰﹕『道焜老病且死﹐無所用。必欲見道焜﹐輿櫬來也』。使者疑爲戲語﹐不深信。明日復至﹐登其堂﹐則道焜方自殺﹐屍橫地﹐熱血歕流未盡。使者驚愕去﹐以狀還﹐因不深求均﹐均得終喪﹐隱居山中﹐不復出。甲午﹐浙之督學張安茂崇祀道焜於鄕賢﹐而前十七人﹐臨安令陶良棟等﹐皆爲其治之舞兵者所殺。

初﹐道焜少時﹐爲王慕樓﹑蔡虛齋兩督學所賞﹐精書法﹐詩自爲家。其後過鄱陽湖﹐風濤大作﹐夢龍神乞句﹐爲詩投水﹐指水曰﹕『吾詩一字一珠﹐汝頷恐不足埒我』頃之﹐風濤頓息﹐亦一奇也。

按鯤庭﹐世宦鼎族﹐門庭淸肅﹐居家儉約﹐昆弟自相師友。兄圻字麗京﹐亦負異材﹐選拔明經。乙酉﹐感鯤庭之變﹐棄而業醫。久之﹐坐南潯史案﹐冒入名於書端﹐與餘同難﹐逾年得白。棄家入粵﹐度爲僧﹐不返。

●舟山前語﹝沈墨庵補述﹞

吳鍾巒﹑錢肅樂﹑李向中﹑朱永佑﹑董志寧﹑沈宸荃﹑華夏﹝吳裔之﹑佑之﹑福之﹑王瀚﹑王淳﹑王湛﹞﹑王之仁﹝戴少峯﹑賣菜倅﹞

舟山在大海中﹐與普陀並峙﹐隸浙之寧波。廣可千里。築城其間﹐約十餘里。中多淳泉﹐可以蓄眾。附城多膏腴沃野﹐可以宿飽。前代常設衛備禦海寇。元末﹐民與寇通﹐樂爲向導﹐我太祖旣招降方民﹐海不揚波﹐乃遣信國公湯和相視海道﹐練兵舟山﹐海寇以寧。旣而民利於寇﹐不時竊發﹐乃盡遷居民入內地。舟山遂空。久之﹐居民業海者復稍稍聚。我明盛時﹐仿古制亦設衛鎭撫。雞鳴狗吠﹐煙火相望。間生文人﹐始建文廟﹐立鄕校﹐有內地風。

乙酉六月﹐諸生鄭遵謙﹑刑部郎錢肅樂奉魯主監國紹興。武臣黃斌卿﹑張名振先後屯聚。及紹興敗﹐魯國泛海﹐駐蹕此山。一時諸臣相從舟山者頗多。而吳﹑錢等七君子爲最著﹐寧國公王之仁走死南都爲最奇。嗟乎﹗扈海爲求一死地﹐豈眞幸一日冠帶水濱哉﹖

余感七君子其心同而事迹各見。若鄞之諸生董志寧﹐聞武林不守﹐號哭文廟。時邑紳競商所以迓北師者﹐課牛酒不等﹐會議演武場﹐惟錢肅樂獨不署名。志寧感其義﹐就肅樂共起。一市傭戴少峯者﹐願附志寧之義﹐大書「恢復」二字於額﹐鳴金衢巷。至日中﹐已合數千人。又賣菜倅願上一金助餉﹐視之皆碎末﹐幹計不啻也。志寧髙懸此金爲勸﹐遂從肅樂迎魯藩至紹興﹐稱監國元年。招定海總兵王之仁﹐共守江口。魯主晉肅樂太僕少卿﹐不受。加都察院右僉都禦史﹐不受。又以江守功進副都﹐復不受。仍以刑部郎巡視江上﹐朝夕勤動﹐以振作士气。踰年事敗﹐監國航海﹐肅樂就總兵張名振保石浦。當是時﹐志寧已授兵部主事﹐統其所合數千人﹐戮力江幹。五月事變﹐志寧入鄞山中﹐與舟山相爲聲援。

會嶺西道吳鍾巒聞唐主攺元於閩﹐棄官歸﹐半道別妻子﹐密赴閩中。值延平失守﹐鍾巒隱於閩之城頭鄕。鍾巒字稚山﹐初知長興縣。丙子﹐浙闈分考﹐得錢肅樂捲﹐稱爲國士。希聲亦嚴事之。方在石浦﹐唐主遣使禮聘。希聲甫入閩界﹐而唐主失國﹐因踉蹌棲海壇山。苦饑﹐內地有義希聲者﹐潛粟活之。未幾﹐建國公鄭彩以義迎監國於鷺門﹐旋召肅樂﹐晉大司馬東閣大學士﹐共復建寧及福州所屬八邑。建寧之捷﹐卽鄖國公王祁奮起之師也﹐事見祁傳。希聲因疏薦稚山苦節﹐監國乃召鍾巒﹐丁亥拜通政使﹐進禮﹑刑二部尙書。嘗與希聲誓﹕『此日髙尙恬退﹐俱非所宜言﹐只有尋漧淨一片地﹐權放此七尺軀﹐聽天爲之耳』。其所與共間關風雨困厄崎嶇數年不忍去者﹐則故長興枉獄中所脫死囚也。

方建國彩圍困福州劉中藻奮起小福稱新銳﹐鄖國祁北指仙霞扼敵援﹐聲勢頗雄。志寧在山中聞之﹐率諸生華夏等六人﹝惜失其名﹞﹐密走舟山﹐約島兵入則共起應之。有鄕老謝三賓者﹐倡言牛酒北迎﹐以志寧舉義不得邀北寵﹐遂與志寧等郗。僞爲其所暱﹐故入華夏所伺變。夏不疑﹐令以六人檄馳約王完勛山中﹐至期總諸部合應。伺變者直以所檄呈露北營居告逆功。十二月之二日﹐肅虜伯黃斌卿果以百舟蕩壯士數千﹐斬招寶直抵寧波郡城下桃花渡。而先一日首事諸人已被縛﹐諸應兵來山中者皆逆拒。島兵俟間而起﹐久無所動﹐乃疾乘潮返。志寧微聞夏被縛﹐痛大事就廢﹐猝棄妻子﹐間走舟山﹐以圖後舉。

華夏字吉甫﹐定海諸生。時逮訊責黨﹐夏曰﹕『事自夏﹐無他知。秀才做事﹐十年無成﹐但起義美名﹐不甘讓與他人﹐請殺夏足矣』。訊者義夏﹐欲釋。夏大言曰﹕『卽不見殺﹐夏自不欲生』。移訊問主使。曰﹕『太祖髙皇帝主使』。問﹕『黨何人』﹖曰﹕『黨多人﹐請給筆札自塡』。因盡錄倪﹑史﹑金﹑黃諸先死事數十人﹐墨漧乃止。已痛罵同鄕謝三賓不已﹐與同事屠獻宸並就法。意屠其六人中之一乎﹖北營由是重華﹑屠而益輕謝。

方華﹑屠致命時﹐閩事中變。建國彩忌鄖國功髙﹐撤圍去﹐諸郡邑皆棄。復擅殺閣部熊汝霖﹐眾心始離。希聲浩嘆曰﹕『敵同舟矣』﹗積憤成膈﹐中有物如鐵﹐遂不食。

北望嘆曰﹕『安得我破膈時移居瑯琦山』﹖監國使錦衣視疾﹐肅樂但流涕叩謝﹐不能盡其辭。病中聞某處失守則以頭撞牀欲碎。易簀時﹐遺命以先帝所授員外禮殮。戊子五月﹐肅樂卒。有弟肅範﹐從唐兵部尙書劉中藻起事小福州﹝中藻別有傳﹞﹐擊敗北師﹐復壽寧。後從中藻戰死。時吳稚山扈蹕鷺門﹐得希聲凶向﹐大慟曰﹕『我棄妻子如脫屣﹐視門人爲骨肉。骨肉永廢﹐吾何望哉』﹖適松江朱永佑﹝又玄﹞﹑浙東沈宸荃皆由閩泛海覲監國於鷺門。永佑與宸荃交最善﹐汨沒波濤者數年﹐而與稚山同捷南宮﹐常訪稚山於城頭鄕﹐謀所以善死之法。及稚山赴鷺門﹐朱﹑沈繼至。稚山私念失一門人﹐猶幸得良友。與朱﹑沈相誓從艸莽中﹐益嚴君臣之禮﹐用攝武臣之桀驁。故流離播遷中﹐體統自尊。及建國彩棄主擁眾走三沙﹐己丑秋七月﹐定西伯張名振扈駕就張煌言於臺之臨門。八月﹐監國入舟山﹐諸臣從之。旣而原職方李向中亦至。

向中字立齋﹐楚人﹐庚辰進士。初知長興﹐向爲稚山舊治。立齋英偉傑出﹐不依回流俗。其蒞長興﹐獨仿稚山遺法﹐而能決數年疑獄﹐民咸以爲神。至是始識稚山。以稚山善治長興﹐故遂師事稚山。余觀稚山守身勞瘁﹐非有奇謀殊績傾動中外﹐而諸君子鹹降心以相從者﹐以守身之學﹐能知大體。書曰﹕『守身爲大』﹔易家人之大象亦曰﹕『君子以言有物而行有恆﹐世治以養和平﹐世亂以系人心』者也。監國擢向中兵部尙書﹐宸荃晉東閣大學士﹐永佑吏部左侍郎。庚寅﹐閣部宸荃爲同官李長祥所嫉﹐憤悒棄官引匿﹐吳﹑朱畱之不得﹐隱於舟山之僻。向中以艱在內地﹐越險不能奔﹐持喪服廬於山曲﹐不視事。

辛卯八月一日﹐監國詣蛟門祭江﹐鍾巒侍從﹐永佑居守。兵科給事中董志寧率水艍前導﹐夜半﹐見有大星從西北殞舟山﹐小星隨之﹐殞者無數。監國卽日還﹐中道聞北師逼山﹐禦舟不敢近陸﹐間道走金門。鍾巒獨與志寧奮厲入城。城中志士頗多同心﹐北師攻之﹐環圍十晝夜﹐南北失援。鍾巒聞而嘆恨﹐輒不食。志寧巡城﹐飛矢受傷﹐終不肯退。鍾巒見事急﹐預持禪院中萬歲牌﹐端設於學宮之尊經閣中﹐右廡陳髙座﹐積薪與座等。九月之朔城破﹐向萬歲牌行五拜三叩頭﹐禮畢﹐自持火登髙座﹐卽發火自焚。自稚山以十願名齋﹐其十終以見危授命此日﹐自以爲不負所願云。前所脫死犯槁葬稚山於山僻。其後幼子裔之越海訪得所脫犯﹐攜骸骨與之偕歸。三子福之先從太湖義﹐奮戰敗死。兵科給事中董志寧亦自縊文廟﹐與右廡密近。稚山之火延及﹐遺屍並盡於火。尙書李向中﹑侍郎朱永佑被執不屈死。又玄出語痛詈﹐故受戮益慘焉。大學士沈宸荃已掛冠郊外﹐潛泛海將歸﹐遇颶風覆舟死。

初﹐監國航海﹐嘗將張國柱劫魯宮眷北降。寧國公王之仁向積功江上﹐聞之憤懣﹐詣舟山﹐欲以義激黃斌卿討叛。斌卿請以舟師共擊國柱﹐輒反兵內劫﹐之仁棄數十艘﹐盡沈其眷屬﹐語二子鳴謙﹑宣佐曰﹕『死此﹐無知之者』﹗登漴闕﹐募肩輿往見北土督。督勸之降﹐請剃髮。寧國佯曰﹕『俟一訣內院洪子南都﹝承疇﹞』。旣見﹐洪方拱禮降階。寧國卽咄曰﹕『忘國大恩﹐偸生俘虜﹐有何面目復見中原士大夫乎』﹖洪怒甚﹐立殺之﹐遂以冠帶及難。此予所謂死最奇者也。寧國志在舟山﹐惜不及達舟山﹐而必以舟山屬之。

若婁東諸生王瀚及其弟淳﹑湛﹐皆希聲治太倉時所得士。乙酉﹐淳﹑湛起兵太倉﹐陣沒。瀚於甲申冬爲文告宣廟﹐去華山爲僧。希聲方家居﹐作書與誓曰﹕『臺兄忠孝兩全﹐卽此已是正果。獨不肖奉養未終﹐生不成生﹐死不成死﹐抱恨無窮。敢於臺兄前發一誓﹐願必尋一死所以報知已』。蓋早已致命爲期矣。墨子因瀚得見希聲手書。希聲以舟山爲死所﹐故王瀚原無與於舟山﹐而亦得列於舟山。瀚爲僧名戒顯﹐號晦山。

論曰﹕語舟山者﹐先書地﹐後書人﹐與十五國之語絕殊。曷故哉﹖凡十五國皆中土版圖﹐故先書人。舟山𨿽附四明﹐而孤懸海外﹐非郡非縣﹐丁口不登於邑﹐賦稅不貢於朝﹐則又不與瓊崖同例。而諸君子所以扈魯者﹐且七年勿懈﹐所恃惟此山耳。故先書地。地詳而人始詳。詳地必及文廟。題先列稚山﹐事先序幼安﹝志寧字﹞﹐兩公皆致命於文廟﹐有以也。而語中不及土著文人﹐抑有遺語乎﹖曰﹕有舟山後語在。

●舟山後語﹝沈墨庵補述﹞

張肯堂﹑董玄﹑曾應選﹑顧汾﹑江中泛﹑陳所學﹑朱養時﹑梁隆吉﹑林之瑛﹑劉午陽﹑阮進﹑張名振﹑張名揚﹑杜伯起﹑張瑞初﹑王朝先﹝劉孔昭﹑徐孚遠﹑阮駿﹑江天保﹑黃斌卿﹑陳九徵﹑李思密﹑鄭遵儉﹑周崔之﹑周瑞﹑王衡﹑楊璣﹑孫延齡﹑黃甲﹑李國楨﹑楊鼎臣﹑李開國﹑李向榮﹑焦文玉﹑劉世勛﹑馬泰﹑單登云﹑蘇兆人﹑黃忠孝﹑顧明復﹑陳六禦﹑姚志卓﹑劉永錫﹑楊晉爵﹑郭貞一﹑義英標官﹑盧若騰﹑沈荃期﹑紀日靑﹑林復齋﹑僧無凡﹑王妃張氏﹑宮眷十三人﹑一內監﹞

繄聞之錢希聲未蹕鷺門﹐吳稚山尙棲閩表﹐而大學士張肯堂﹝蜺淵﹞已奉唐主命入舟山﹐監肅虜伯黃斌卿軍﹐協力北拒。

初﹐中書舍人謝龍震辱唐使劉中藻於庭。及紹興敗﹐斌卿出不意﹐劫魯寧國公王之仁﹐修唐隙也。當蜺淵之在福京也﹐見同官黃道周素與鄭氏不協﹐疏劾芝龍﹐言官附之﹐以攻鄭爲能。蜺淵難之曰﹕『今立國伊始﹐須有權宜以備緩急。鄭卽傲﹐頗好名﹐曷姑與共事﹖且兵勢全屬鄭﹐非兼仁與義﹐通常與變﹐無以服鄭。不然﹐急以至誠動之﹐賴其一試』。時唐向用漳浦﹐而大司徒何楷復勇咈鄭。蜺淵由是與同朝不協﹐請監斌卿之師於舟山。未幾﹐芝龍潛撤仙霞諸守禦﹐北師遂入關﹐而蜺淵之籌鄭始驗。

己丑八月﹐定西伯張名振護魯主達舟山﹐斌卿不納。將軍王朝先及蕩胡伯阮進等欲以兵劫之﹐監國不許﹐諭進斌卿爲侯。方開諭﹐斌卿伏聽﹐朝先率甲士猝殺斌卿。於是舟山諸旅盡爲名振所統。眾共推重蜺淵。監國仍以張肯堂爲東閣大學士加宮保﹐晉蕩胡侯朝先平西伯﹐諸文武晉爵有差。以王衡﹑楊璣爲欽天監丞。衡﹑璣向從事五官保章﹐頗諳歷數﹐造大統歷成。仲冬至日﹐頒監國五年曆。於廷臣文臣肯堂﹑武臣名振﹐率郡臣行朝賀禮。舟山在籍諸生顧玢﹑江中泛陳所學通經術﹐持大義﹐捐私財以資公用﹐疏請開屯﹐爲持久計。略曰﹕『臣聞在昔﹐漢趙充國以屯田事先零諸羌﹐其事平易無奇而獲效甚大。嗣後有志大業者﹐往往因之。我太祖艸創﹐卽令康茂才爲屯田使﹐軍需以饒。及天下旣定﹐命遼左秦晉所在屯種﹐中部廬鳳亦開屯荒田。前代開屯重在西北﹐太祖並行於東南﹐此久安長治之要圖也。舟山舊設軍衛﹐前此居民遷徙﹐𨿽令軍士屯種﹐而軍儲接濟咸仰給浙東。今大駕駐蹕﹐不議開屯﹐軍餉空虛﹐徵取民間則閭左愁怨﹐徵饋夷島則小國輕心。諮謀思則圖給目前﹐陰糴浙西則得失難定。臣生長舟山﹐頗知土性。髙原藝我黍稷﹐夏熟以俟秋成﹐流泉漑玆禾苗﹐冬藏以供春種。大王志在中興﹐速與大臣商榷﹐應時墾荒﹐更番率作﹐軍民不擾﹐生息日開。以大王之靈﹐因天之時﹐盡地之利﹐人心和輯﹐然後觀釁而動﹐動無不成。惟大王裁擇』。監國然之﹐命將軍張名揚爲屯田都督以諸生可大用﹐欲擢置臺諫。顧玢等復疏辭曰﹕『臣等海澨書生﹐艸茅下士﹐媿無他長﹐以資效用。惟是讀古人書﹐學聖賢事﹐瀝誠戴國﹐不因貴賤殊情﹐致身許人﹐不以盛衰攺節。今當輦轂之下﹐少瞻龍衮之光﹐羣情擁護﹐星拱北辰。一時士風﹐日臨南向﹐將開貢院﹐采擇名材。臣等願赴兩試之期﹐以志觀光之典』。疏奏﹐乃授中書舍人﹐許應闈試。

五年庚寅春正月望祭﹐命監丞衡﹑璣輒日﹐以侍郎朱永佑祭山﹐太僕少卿李思密爲副﹐侍郎張煌言祭海﹐通政司參議鄭遵儉爲副。仲春﹐中書舍人玢﹑中泛﹑所學復請於上丁謁文廟﹐行釋菜禮。乃命禮部尙書吳鍾巒出宿齋宮﹐禮部主事董玄蒞事﹐國子監祭酒徐孚遠學錄﹐曾應選習儀﹐太常卿陳九徵典簿﹐黃甲陳鹵簿﹐禦史朱義時﹑梁隆吉淸道﹐兵科給事中董志寧扈從﹐兵部郎中李國禎﹑主事劉午陽警蹕﹐定西侯名振﹑蕩胡侯進陪乘﹐戶部主事林之瑛備物﹐中書舍人玢省牲﹐中泛省器﹐所學贊禮﹐�部主事楊鼎臣﹑李開國爲相﹐大學士肯堂上尊﹐義英將軍阮駿衛后。禮成﹐監國禦明倫堂﹐祭酒孚遠進講秦風無衣之詩而還。至三月十九日﹐命設壇祭告先帝。禮部侍郎孫延齡讀祝文。主伏地哭﹐興。陪祭文武皆哭﹐聲振山海。祭畢﹐延齡頒胙﹐閣臣肯堂哭語延齡曰﹕『某掌河南道時﹐曾受胙於京師﹐安能忘十七年宵旰若心也』﹖時鄭彩佯扈國主﹐恣睢桀驁﹐方在鷺門﹐幾犯蹕﹐竟棄主不顧走三沙﹐擁眾自雄。蕩胡進心憤﹐與眾議曰﹕『彩爲不道﹐擅殺勛舊。鄭義興﹑熊閣部之冤憤不伸﹐則諸廷臣眾部曲之志气不奮﹐請爲公等先驅』。於是定西名振檄平夷侯周崔之﹑閩安侯周瑞﹐皆以兵應﹐攻彩於三沙﹐敗之﹐獲其艅艎盡。彩竄走粵洋自保。嗣後海起怒濤﹐俄見素袍銀甲﹐擁旌斾乘濤而來。卽之﹐則義興伯也。彩狂呼叩首謝罪。義興俄以戈擊之﹐暴卒。事聞﹐舉朝義之。

辛卯秋﹐北師大治戰艦﹐從蛟門向舟山。適裨將江天保爲蕩胡進先鋒﹐以四水艍迎擊定海路﹐獲勝﹐沈其十三舟。進引軍復邀截之﹐俘其將不殺﹐率斷右臂縱還。舟山武功﹐於玆爲烈。嗚呼﹗人事盡矣﹐天道殊不然。八月旣望﹐羣小星從大星殞城中﹐定西名振以國主由外洋南泛。越日﹐北師三道攻舟山。其出吳淞及閩洋者﹐我師分禦皆捷。時舟山精銳分應南北洋。踰五日﹐定海關復大出師。俄黑霧起﹐迷山麓。城中不及覺。南北洋二道凱師次十八門﹐爲北軍所阻﹐不能入援。惟蕩胡進從蛟門激大艍壓之﹐幾捷﹐復爲黑風漂沒。黑霧隨風而起﹐我艍不前﹐反爲敵所乘。進乃手發火桶﹐倉猝觸桅﹐火焚我艍。進急躍水﹐敵舉鉤矛起進。進創甚﹐不能言﹐瞪目怒視﹐三日死。此月之二十有一日也。進旣死﹐北師登麓﹐急圍城。時屯田都督張名揚守南門﹐閣部張肯堂守北門﹐監軍主事丘元吉﹑金允彥三親標協助南北。錦衣衛都督李向榮﹑左軍都督焦文玉守東門﹐總兵馬泰﹑副總兵單登云守西門。北師攻圍不遺力﹐守者亦百計應之。敵逼城下﹐垛雉矢石交下﹐重傷者頗眾。敵飛炮﹐城堞數崩﹐輒隨破隨補。環困十晝夜﹐監軍允彥力窮﹐潛叛內降﹐爲言城中虛實﹐且言元吉在南門﹐將內應﹐導攻具益進。守者猶醢允彥子﹐傳示四門﹐以示不二。九月之一日﹐南門開﹐舟山城始陷。東門都督李向榮﹑焦文玉巷戰﹐西門馬泰﹑單登云亦率民兵戰城中﹐擊殺百餘﹐敵益進﹐皆力盡而死。中書舍人顧玢見城破﹐偕江中泛﹑陳所學皆闔門自焚。國主繼妃張氏赴井死﹐宮眷十三人從之。一內監扼死井旁以殉。敵以兩王子北去。大學士肯堂﹑屯田都督名揚一門死之。其相繼死者爲李向中﹑朱永佑﹑來養時﹑梁隆吉﹑林之瑛﹑劉午陽。有駐兵城外者﹐爲李國楨﹐以母在城間﹐冒險入﹐被執死。董玄﹑曾應選﹑杜伯起﹑張瑞初﹑顧明復咸自縊於學宮﹐而與稚山﹑幼安同時致命於此。孔子於儒行有曰﹕劫之以眾﹐沮之以兵﹐見死不更其守﹐其特立有如此者﹔可殺而不可辱﹐其剛毅有如此者。由是觀之﹐諸君子其何負於學宮者哉﹖

舟山敗後﹐都督劉世勛與楊鼎臣﹑李開國猶死守安洋。北師移師攻之。安洋孤絕無援﹐世勛身被數創﹐格鬥不退﹐與楊﹑李同日死。

方八月之晦﹐蜺淵門人蘇兆人知不可爲﹐已投環盡。蜺淵有僕已度爲僧﹐法名無凡﹐缽於普陀。聞變嘆曰﹕『吾翁其殉國矣』﹗促航舟山﹐泣請北師﹐願下主懸﹐槁葬於士。帥義而許之。

時定西名振以國主南泛﹐孫延齡﹑徐孚遠等皆從扈金門﹐供億常匱。各勛舊黃忠孝﹑郭貞一﹑盧若騰﹑沈荃期﹑紀日靑﹑林復齋與孚遠間從內地密輸﹐以佐軍需。定西名振亦陰遣使入江楚﹐佯爲賈客﹐儲粟金山及鹽官等處。復以己意乞師廈門。國姓成功與定西盟﹐出師二萬﹐偕尙書煌言﹑義英駿﹑誠意伯劉孔昭等直溯金塘﹐獲前叛金允彥磔之﹐以祭舟山諸死事者。旋登金山﹐泛儲粟而歸。

甲午﹐定西復入京口。國姓亦遣將陳六禦等協力抵平洋沙﹐攻崇明不克。將軍姚志卓失利自剄。還觸吳淞關﹐掠北戰船二百七十號。定西更以沙船九百泛登萊﹐還窺吳淞﹐復移師攻舟山﹐大捷。北督以城降。寧波北鎭張洪徳潛使人通海﹐以百餘艘赴舟山。名振乃祭告山海﹐及祭死事諸君子。冬十二月﹐名振病卒於舟山。司馬六禦﹑義英駿代領其眾﹐遣使告喪於金門。

監國十一年丙申二月三日﹐舟山城夜哭﹐歷五日始息。南門偶發一碑﹐爲國初信國公湯和所建。碑文若知有今日事者。秋八月﹐北師大集攻舟山。陳六禦﹑阮駿率張洪徳分應要害。駿之標官﹝失名﹞最勁捷﹐從檣首飛渡敵舟﹐猝斷篷索。敵篷墮﹐橫壓數舟﹐敵勢甚沮﹐溺甚眾。相持久﹐駿舟忽膠淺不能馳驟﹐敵圍困﹐敗死。六禦﹑洪徳合兵來援﹐風不利﹐被創﹐並自剄死。將軍劉永錫﹝孔昭子﹞躍水死。將軍楊晉爵截橫水洋﹐力竭亦剄死。太常卿陳九徵被執﹐不屈死。余不知所終。於是舟山再失。

論曰﹕舟山勝勢莫大於辛卯之八月﹐執訊於泮宮﹐獻俘於王廷﹐足以伸志士之气。

頌曰﹕在泮獻囚﹐在泮獻馘﹐乃於今見之。其後盡節學宮﹐歷歷可見﹐於學宮爲有光也哉﹗余感舟山初失皆以守死﹐再失皆以戰死﹐能與讎戰﹐𨿽敗猶榮。傳云﹕內以諱爲貶﹐以不諱爲善﹐敢自附於春秋之書法﹐法從乎同﹐故於後語見之。

●臨門語﹝查東山散紀﹑沈墨庵補述﹞

張煌言

大司馬蒼水先生名煌言﹐字玄箸﹐鄞縣人﹐祟禎壬午登賢書。英年傑出﹐已負大志。遭國變﹐乙酉﹐越諸生鄭遵謙舉義﹐奉魯王監國於紹興﹐煌言仗劍從之﹐以庶常權制誥。北師不卽東渡﹐相持者一年。丙戌﹐越敗﹐扈蹕海上歷十九年。初加兵部侍郎﹐進尙書﹐加東閣大學士。

其自序北徵紀略云﹕『煌言歲自丁亥﹐持節監定西伯張名振軍﹐應松江吳勝兆之義﹐遭颶風覆舟﹐陷敵中七日﹐間歸﹐仍扈舟山。嗣後三入長江﹐登金山﹐掠瓜﹑儀﹐而師徒單弱﹐迄無成績。歸破敵於舟山﹐復取之。時粵擁桂藩爲永曆十年丙申﹐舟山復棄﹐乃入海在諸洋中。鄭國姓屯廈門稱思明州﹐壁大兵外四屯﹐監國駐金門﹐陳文達屯玉環山﹐阮春雷屯楚山﹐而余屯臨門。諸帥會師必至焉。永曆已封國姓爲延平王。戊戌﹐隨延平北伐。抵羊山﹐復遇風碎舟﹐返斾。己亥﹐延平全軍北指﹐以余練習江上形勢﹐推余前驅。抵崇明﹐旣濟江﹐議首取瓜步。時敵於金焦間以鐵索橫江﹐夾岸置火器﹐欲遏我師。余領一軍先入﹐諸艘鱗次﹐且進且卻。兩岸炮發﹐飛彈如雨﹐諸艘被傷思退。余所轄十三舟麾之徑進﹐同■﹝舟宗﹞數百艘得入者僅十七舟﹐進據金山。金山守者咸遁﹐盡收其餉以犒軍﹐軍士皆踴躍效命。翼日﹐延平師始泊瓜城﹐一鼓而殲滿漢諸軍殆盡﹐乘勢克其城。余謂潤州實長江門戶﹐若不先下﹐則敵舟出沒﹐主客之勢懸殊﹐甚爲無算。而延平猶慮畱都援騎未可猝禦。余曰「若遣舟師先搗觀音門﹐則畱都震動﹐彼自守且不暇﹐何暇分援他郡」﹖延平意悟﹐卽屬余以水師往﹐且以直達蕪湖爲約。時六月炎暑﹐余奮不顧身﹐逆流而上﹐捨海舟易沙船﹐牽挽直前。未至五十里﹐吏民賚版圖迎王師﹐遮道來歸。旣抵儀眞﹐一夕﹐延平已遣李將軍單舸往撫。予登江濱公署﹐慰諭士庶。遂發舟西上。遺民無不瓣香相迎。濱江小艇載果蓏﹐咸來貿易。余顧而樂之。市者不止﹐行者不變﹐三代王師气象﹐不意於今日見之。舟次六合得報﹐藩師已於六月下旬取潤州。予計潤州卽下﹐藩師由陸逐北﹐可卽達石頭城。余故兼程而進﹐抵觀音門。不意藩師竟從水道來﹐海艦不利江行﹐以致金陵得嚴爲之備。余艤棹觀音門﹐所統戰艦﹐以風沮愆期﹐未至。乃發輕舟數十﹐先達蕪湖﹐而�舟爲殿泊浦口。七月朔﹐敷偵我大■﹝舟宗﹞尙遠﹐遂發水艍百餘﹐載勁卒﹐侵晨出上新河順流而下。余左右不滿十舟﹐且風逆﹐戰不利﹐幾困。忽聯舸至﹐則余轄下犁■﹝舟曾﹞也。余遽乘之復戰。後舸續至﹐夾擊﹐敵大潰﹐遁去。詰旦﹐整師前進﹐�匿不復出﹐餘部曲馳報江浦已破﹔蓋余方與�接戰﹐先一哨越浦口旁掠﹐止七卒傅江城﹐城中�騎百餘﹐開北門遁﹐而七卒遂由南城入﹐亦奇矣哉﹗當是時﹐延平亦抵七里洲。余往與大軍會﹐正商略攻取建康﹐而余所遣先往蕪瑚諸將﹐蕪城已降矣。爾時上流聲靈丕振﹐而蕪湖爲上游門戶﹐可以控扼江楚。余因辭延平﹐乘所轄戈船以行。而幕府之謀不復與聞矣。屆七夕﹐抵蕪城﹐傳檄諸郡邑﹐江之南北相率來歸﹐郡則太平﹑寧國﹑池﹑徽﹐縣則當塗﹑蕪湖﹑繁昌﹑宜城﹑寧國﹑南陵﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑巢縣﹑含山﹑舒城﹑廬江﹑髙淳﹑溧水﹑建平﹐州則無爲﹑廣徳﹐以及河陽所得城共三十有一。先是余之按蕪也﹐兵不滿千﹐惟以先聲相號召﹐大義爲感孚。所過城邑墟落﹐秋毫無所犯。有遊兵闖入剽掠者﹐卽治以法。以故遠邇壺漿恐後。卽江﹑楚﹑魯﹑衛豪雄﹐多詣軍門受約束﹐禡旗相應。將部署諸軍﹐爲進取九江之計。然延平圍畱都已半月﹐初不發一矢射城中﹐而鎭守潤州將帥亦未嘗出師取旁邑﹐如句容﹑丹陽﹐實南畿咽喉地﹐尙未扼塞﹐故蘇松援兵得長驅集石頭。余聞急上書延平﹐告以方略。不意師勝將驕﹐日事髙會﹐樵牧四出﹐營壘爲空。敵諜知﹐用輕騎襲破前屯。延平倉猝移壘。質明﹐軍竈未就﹐敵傾城出戰。我師無鬥志﹐竟敗績。時余在寧國受降﹐畱都報至﹐遽返蕪湖﹐則七月晦日也。初意石頭師挫﹐未必遽登舟﹔卽登舟﹐未必揚帆徑去。余故彈壓上流﹐不少動。敵將郎﹑哈等遺書相招﹐余峻詞答之。太平守將叛降於�﹐余卽遣師復取太平﹐生擒叛將﹐誅之。時下流旣退﹐敵始專意上流﹐截余歸路。各營將士﹐始稍稍色變﹐然刁鬥猶整肅如故。余欲據城邑與�格鬥﹐調池州守兵未集﹐忽諜報敵援自楚來﹐援艘已度安慶。余誓與�值﹐卽勒全軍指上流﹐次繁昌﹐池軍亦至﹐共議進止。咸謂「石頭𨿽敗﹐江楚尙未之聞﹐我以水師徑趨鄱陽﹐若江右略定﹐回師再取四郡﹐何不可者」﹖乃決計西上。八月七日次銅陵。翼日抵烏沙夾﹐果與楚艘遇。余橫流奮擊﹐沈其四舟﹐溺死滿軍無算。會日暮罷戰﹐楚艘咸遁。夜半﹐大雷起於下流﹐如炮聲。我軍誤謂劫營﹐一時驚散﹐士气始衰﹐不復西上。余不得已沈巨艦於中流﹐易沙船至無爲州﹐擬走焦湖﹐集散亡爲再舉。適英霍義士遮餘言「焦湖入冬水涸﹐不若入英霍山寨﹐可持久」。余然之。因盡焚舟﹐提師登岸﹐至桐城之黃金弸。敵嚴兵駐守。此爲入山關隘﹐余選銳騎馳擊之﹐奪馬數十匹﹐殺敵殆盡。遂由奇嶺進。山皆危峯峭壁﹐甲士素不諳﹐山行數日﹐士皆重困。余令焚棄輜重﹐按轡行。八月旣望﹐離危嶺﹐入霍縣界﹐移營楊山之東溪﹐眾疲甚。余彊起按行﹐占一數﹐四課皆空陷﹐因大驚﹐令詰朝早發。是日余率騎前驅﹐方踰嶺﹐後軍忽報大敵奄至﹐士卒驚竄山谷。余顧左右止二十餘騎﹐步卒不滿百。以單騎突圍出﹐只一僮攜印章相隨焉。嗟乎﹗余入山非避�也﹐尙圖控連江楚﹐收河南北之大俠﹐云擾中原﹐天下事未可知也。機事不偶﹐卒以潰敗﹐天耶﹗人耶﹗午後﹐去敵稍遠。俄牙門將跳而復返﹐與余值﹐呼之偕行。三人紆回山岡間﹐失道﹐土人多蹤迹余。一有力者進前詰問﹐余出百金爲壽﹐力者卽匿予山廣﹐期以日暮導余出。薄暮﹐力者果至﹐懷脫粟相餉﹐三人始變服夜走七十里﹐兩足盡裂。已餒甚﹐乃望門投止。主人問所自。導者托言某系館師﹐其牙門將則賈客也﹐皆避兵警﹐特爲之送往。於是就食復行。適餘散卒十許遇諸途﹐一見驚喜。導者恐耳目﹐大駭﹐遂疾走。余竭蹶不能前﹐且失道﹐並失導。以餘金分贈散卒使去。三人復前行﹐中途遇一貌厚者﹐祈爲導﹐彊而後可。詢知爲胡姓。行三十里﹐始出山險托宿焉。逆旅主人﹐胡族屬也。忽胡之季狎至﹐招其兄出耳語。胡卻入語余曰「君自海上來耶﹖予季遇公散卒﹐詰而知之。季恐其導不力﹐故來耳」。主人亦色喜﹐重具雞黍﹐嗟嘆久之。翼日﹐導余出安慶渡口﹐代余覓渡。遂與胡別。余擬渡江出池州﹐徐圖歸計。舟子將以詰朝解維﹐因暫止逆旅。有徐某﹑金某自外至﹐與余連榻坐。語次﹐余謬爲應對。金﹑徐素昧平生﹐而語言時陰左右余。目余起﹐引入他室中問曰「君得無張姓乎」﹖余愕然。徐生笑曰「某固知之」﹗所以然者﹐方余初抵安慶﹐訪舊賓從朱生於髙河埠﹐金素與朱密交﹐余前帥水軍至繁昌﹐金生浮一葉至﹐不及登沙船﹐遙識余面﹐而余與朱行蹤﹐徐所熟聞也。余訪朱生不遇﹐過市中﹐金固疑之。與徐生謀曰「玆生客之訪朱君﹐得非山中使者乎」﹖故來物色余。及過逆旅﹐徐不識余也﹐金識之﹐始歡然以此遇爲天幸。余備言英霍坐困出險之事﹐今將渡江爲東歸計。徐與金謀曰「江上未解嚴﹐疏虞莫必」。固要予至其家一宿。侵晨﹐聞皖口兵過髙河市﹐闔市奔匿。余與徐﹑金亦避村野﹐至一何生家﹐金﹑徐密友也。翼日兵去﹐金﹑徐令何生從余由樅陽出江﹐渡黃湓﹐抵張灘登岸。而金﹑徐別從皖口來相會於張灘。灘屬池之東流。何生始別去。金﹑徐導余由建徳﹑祁門走兩山中﹐買棹溪行﹐遭危難者非一。至休邑﹐寓徐生之諸父別業﹐休息累日﹐乃達嚴陵。復自東陽出天臺﹐以赴海壖。浙東山路非金﹑徐所諳﹐向者導導余﹐玆則余導導。旣至海濱﹐濱海居民﹐咸哄然知余得生還矣。回思霍山奔亡以來﹐計程二千餘里﹐爲時二十七日﹐間關百折﹐何其窮也﹗追憶自崇明進師﹐而瓜步﹐而潤州﹐而和陽﹑太平﹑寧國﹐而廬﹐而徽池及諸州邑﹐乘勝長驅﹐又何壯也﹗然轉瞬間成敗異趨﹐佹得而復失之﹐不亦重可慨也夫﹗己亥嘉平月紀於浙海行營』。紀詳載蒼水集中。嗣是仍鎭臨門。

辛丑﹐聞緬甸之變﹐三上書監國﹐曲爲勸進。壬寅﹐國姓營東寧﹐煌言馳書與之﹐略曰﹕『大明之倚重殿下者﹐以殿下能雪恥復仇也。區區臺灣﹐何預於赤縣神州﹖而暴師半載﹐使壯士塗肝腦於火輪﹐宿將碎肢體於沙磧﹐生旣非智﹐死亦非忠﹐誠大可惜矣﹗矧普天之下﹐止思明州一塊漧淨土﹐四海所屬望﹐萬世所瞻仰者﹐何啻桐江一絲﹐系漢九鼎﹖夫思明者根柢也﹐臺灣者枝葉也﹐棄思明是無根柢矣。昔年長江之師𨿽敗猶榮﹐已足流芳百世﹐所仗殿下發憤爲雄﹐捲土重來﹐俾日月幽而復明﹐山河毀而復完﹐某得全發歸故里﹐於願足矣。乃殿下挾有爲之資﹐值可爲之勢﹐而進退佹趨﹐某將何所依倚哉』﹖延平得書不能用。

癸卯﹐廈門﹑金門﹑玉環﹑楚山咸失守﹐臨門勢益孤﹐煌言移屯範澳﹐糧盡﹐議散眾。甲辰秋七月二十有四日﹐所散裨將吳國華出海別屯﹐至陶家尖。會寧波人孫惟法爲北師向導﹐僞裝商舟﹐藏甲士伺得之。國華被創投海死﹐舟子林某死﹐不露煌言避處﹐一火者言之﹐爲導範澳。不知也。猝持之。時一勇士葉云﹑二持槊及監犯羅倫字子木﹑門者貫玉五人咸被縛。

八月﹐煌言素袍朱履詣武林。時貴重重其義﹐尊禮之。煌言拱手﹐卽以手指心曰﹕『煌言止有此耳』。出就捨﹐卽不食。衛者哀號﹐願緩須臾。進食﹐吟詠談笑如常﹐作放歌以自遣。命遊西湖﹐當事急具畫船﹐遊兩湖間﹐賦詩曰﹕『國亡家破欲何之﹖西子湖頭有我師。日月雙懸於氏墓﹐乾坤半壁嶽家祠。慚將赤手分三席﹐敢向丹心借一枝。他日素車東浙路﹐怒濤豈必盡鴟夷』﹖九月之七日﹐吟五言絕﹕『我年適五九﹐乃遇九月七。大廈已不支﹐成仁萬事畢』。擲筆赴市。部下五人咸從死。妻董﹑子祺收錢唐獄且十餘年﹐有僧澹齋募飯之﹐至是並見戮。復有僧問石﹐夜潛收其屍葬之。從者五人葬於其旁。問石後投環墓東靜室。

●虔南語﹝東山敢記﹑沈墨庵補述﹞

楊廷麟﹑萬元吉﹑郭維經﹑彭期生﹑楊文薦﹑姚奇胤﹑黎遂球﹝龔棻﹑盧觀象﹑月中桂﹑王其宖﹑其窿﹑萬發祥﹑莊以蒞﹑鍾良則﹑袁從諤﹑劉孟鍧﹑於斯昌﹑劉天駟﹑汪起龍﹑程必進﹑程矩﹞

乙酉﹐南都不守﹐唐藩建國八閩﹐攺元隆武﹐倚江西義旅爲重。時淸江楊廷麟以詞林家居﹐率家丁﹐會湖西道彭期生入太和﹐合諸師戰北師﹐螺子山一捷。龍泉郭維經﹐原兵部尙書﹐亦奮起龍泉山中﹐與廷麟合。唐主進廷麟大學士兼兵部尙書﹐督江西諸路師。維經以原官加敕總制。晉期生光祿少卿﹐協守吉安。人心稍定。已而糧竭城破﹐廷麟間走粵請援。虔督李永茂檄期生控興國﹐以固南贛戶。廷麟以粵援至﹐一戰復吉安。逡巡數月﹐外援不至。丙戌三月﹐吉安再破。廷麟﹑期生聯合諸營走鄠都。當是時﹐李永茂病去﹐唐主晉萬元吉爲南贛總制。

元吉﹐南昌人﹐气槪豁達。初以職方從閣部楊嗣昌軍前贊畫﹐往來軍中者五年。甲申﹐升太僕寺少卿。至是以虔撫督師﹐壁皂口。時北師猝至﹐閣部蘇觀生方守贛止﹐發新營二百人出援皂口﹐未戰先潰。元吉不得已﹐退入贛﹐固守關門。闔城皇皇。元吉親砍二妾以殉﹐羣情始定。

丙戍四月﹐廷麟與維經﹑期生各以兵入贛。升期生太僕卿。浙紳姚奇胤令南海﹐唐主詔憮東粵﹐攺撫贛。兵垣京山楊文薦﹑職方番禺黎遂球間以師入贛﹐戮力共守﹐與北師決戰於李山﹑九牛之間﹐屢捷。有詔旌異﹐攺郡名爲忠誠府。而文薦專守西門﹐當北衝﹐尢爲奇捷。久之﹐會贛州者十餘壁﹐約可四萬餘人。北師飛帆乘水漲拂十八灘而上﹐列營城東﹐北阻山﹐距城二里許﹐晝夜鳴角﹐張云梯﹐渡水逼城。城中亦鳴炮應之﹐殺傷相當。敵常潛舟龜尾角伺城。奇胤適分汛其地﹐於堵中夜縋五百人﹐挾束薪縱燔其舟。敵不利﹐退去。又往往爇萬人敵﹝火器名﹞擲城下﹐火發桶裂﹐鐵菱亂飛﹐疾若火鴉。敵睨陴者震隕負傷走。最後﹐夜選死士千人﹐負九龍鎗亂流而渡﹐猝發鎗﹐火延賬房。當秋深艸木枯燥﹐徧地皆火。敵驚踣崖谷。城堞呼躁震天地。北師登舟拔營﹐走三十里。因盡屠下邑以孤贛。自元吉﹑廷麟諸公入贛﹐戰守盡瘁﹐閱六月矣。

久之﹐北師益至。廷麟方檄南安水師巨艦三百號入援﹐半道爲北師所截。時廣營﹑滇營二部之援贛者故稱最彊。廣兵跣足跳山谷如飛﹐滇兵甲械犀利﹐標鎗連弩﹐洞胸穿札。北師乘勝掩之﹐扼其隘口﹐兩營盡潰去。贛勢沮。九月﹐北師已躡西門。廷麟等立督死士縋格﹐復退去。時南安亦失守﹐贛勢益孤。各師借端稍稍引去﹐城中僅汪起龍﹑汪國泰﹑金玉振﹑徐日新﹑王志忠等部﹐部不能千人。而別部謝之良數千人次雩都﹑觀堂。嗣聞延平失守﹐蘇觀生托迎駕去。時兩廣總制丁魁望聞唐事﹐疾走肇慶﹐擁立桂王監國﹐攺元永曆。或邀廷麟入粵。廷麟曰﹕『贛州﹐兩粵門戶﹐某死此矣』﹗

已而江信阻絕﹐人心皇愳。北師逼鎭四十里而軍。左右勸期生﹕『太僕閒秩﹐可間請去』。期生拔刀自擬﹐作書訣其子孫貽﹐有曰﹕『我備兵文山之廬陵﹐再轉虔中﹐又爲文山倡義復仇故處﹐每覽信國全集﹐中夜悲吟﹐擊節自壯。聞車駕決策幸虔﹐據上游以觀建瓴﹐濟則祀夏配天﹐不失舊物﹐不濟身非吾有﹐愼無復作念』。十月之三日﹐期生招奇胤飲臺上﹐酒酣﹐太息曰﹕『吾輩保危城七閱月矣。援絕力窮﹐義與城俱生死。吾同鄕共事千里外﹐死亦不孤』。乃罷飲﹐謝去。至夜半﹐廷麟巡城﹐天兩星如火﹐亂墜營中。忽小南門火起﹐有叛將爲內應。城中倉猝巷戰﹐總兵劉天駟猶槊殺數十人。郭維經方巡城﹐急促水師睨炮。連發四十八門﹐皆裂。黎明﹐北師盡入城。城中士民格鬥﹐死無算。廷麟以事不可爲﹐投藕池死。北師爭得其冠服以爲功。有子爲彭士望所匿養。元吉持槊戰於小南門﹐不利﹐走建春門﹐投水死。維經亦拒戰東門﹐傷﹐敵追入嵯峨寺﹐自焚。期生走章貢寶蓋樓投繯盡。

初﹐姚奇胤爲諸生時﹐讀於忠肅傳﹐曰﹕『不復前太子﹐是其一失』。臥祠求夢。夢忠肅袍笏﹐以身壓奇胤﹐語曰﹕『若知重乎』﹖奇胤覺﹐因自負﹐每以忠孝語人。人腐笑之。及城陷﹐奇胤嘆曰﹕『於公﹗於公﹗某知重矣』﹗卽自縊。遂球方負病﹐城陷﹐有數卒入臥。遂球起﹐拔劍睨之﹐不中﹐爲所殺。弟遂琪亦見害。吏部主事龔棻﹐新建人﹐督水師入贛﹐巡守甚力。墮馬臥病。聞變﹐投水死。後贛人立五忠祠﹐機部﹝楊﹞﹑吉人﹝萬﹞﹑有僕﹝姚﹞﹑建木﹝龔﹞與美周﹝黎﹞而爲五﹐復祠六修﹝郭﹞﹑觀民﹝彭﹞而爲七焉。﹝羅觀象以下自有傳續於後﹞。

南贛旣陷﹐楊﹑萬諸公同日致命。有安福孝廉康範生﹐字小範﹐初奉唐命爲中書舍人﹐協守贛。北師入贛﹐小範自念玉石不分﹐死無名﹐乃登髙據屋脊﹐巍冠髙座。北將望見﹐提刀一躍而上。滿鞋用革﹐滑撲倒﹐幾墜下。小範大笑﹐以手援之﹐得不墜。因語之曰﹕『爲將有大略﹐徒恃勇﹐得無失足耶』﹖北將驚且顫﹐卽於屋脊旁叩謝。問﹕『公何人』﹖小範曰﹕『我大明官安福康範生也』。北將曰『公恩我。我當報公恩。然公冠服大不便﹐姑藏某營中﹐聽公去畱』。小範旋掖之自短墻而下﹐仍以髙冠寬袖在營出入。或聞於主帥。主帥怒而拘之至南昌﹐百餘日得脫。著守虔始末﹐常論守虔三公﹕機部節義文章﹐羽儀當世﹐而見事稍遲﹐聽言不廣﹔六修公虛平恕﹐集思廣益﹐而遴才太濫﹐馭將太寬﹔吉人志急身先﹐淸苦絕倫﹐而自用頗專﹐與人或忮。時以爲定論。然事後論人﹐而不求其當事之苦心﹐立言甚易。三公之用短﹐安知非三公之所長哉﹖

而一時殉難者﹐羅觀象與參將月中桂同投水死。王其宖以兵部主事守東門﹐初被炮傷額﹐見執﹐口不恭甚﹐死。弟其窿從死。機部同裏萬發祿﹐癸未進士﹐守小南門﹐倉卒中爲亂兵所害。贛人莊以蒞知本縣事﹐事急﹐與其弟某咸自盡。通判鍾良則﹐瑞金人﹐守望江樓﹐亦自殺。而死於火者爲袁從諤﹑劉孟鍧﹐與六修之自焚同。楊文薦投水被執﹐而建春門之水﹑湧金門之水﹑藕池之水﹑若羅若月若黎之水﹐香气東流﹐入於天地溟渤﹐香逾萬里也哉。其逮至南昌爲楊文薦與員外於斯昌﹑總戎劉天駟﹑副將汪起龍。之薦被拘憤郁死﹐三人咸慷慨就刑。又同知程必進﹐端方獨立﹐有志理學。及城危﹐有子矩請避去﹐毅然曰﹕『得與封疆死﹐幸也』﹗揮矩自脫。矩曰﹕『大人以身報國﹐兒不從﹐何之』﹖遂父子俱死。以予所得於南虔始末如此。有謂小範何以不死﹐夫君子豈專以死責人者哉﹖

論曰﹕閩事扼於鄭。果從金堡之計﹐如漢王之詐稱使者馳入楊﹑萬軍﹐以是離鄭則可。而以任楊﹑萬﹐固未可知也。萬𨿽久歷戎行﹐與楊﹑郭之將略等耳。然固虔以待蹕﹐爲天南第一義。果忠誠奉主﹐廣﹑滇二師自力﹐守垛旣專﹐諸援亦輳﹐可幸苟安。夫大勢已去﹐而憑片紙使人數千里之外咸駢首就斃﹐萬無幸之道也﹐徒使忠誠壽千古。噫﹗非人之爲矣。

●江右語一﹝查東山筆﹑沈墨庵述﹞

揭重熙﹑傅鼎銓﹝曹大鎬﹑傅雲龍﹞

揭重熙字萬年﹐號潛銘﹐江西臨川人。丙子﹐以選貢試南闈﹐坐五經違式放歸。聞北闈更期﹐急赴北闈﹐必以五經應試﹐得雋。丁丑﹐仍以五經成進士﹐授福寧知州。俗尙侈﹐示以朴素。俗好動﹐示以廉靜。郡大治。癸未秋﹐擢南京禮部員外郎﹐未任﹐遭國變﹐重熙痛憤﹐作檄鼓義﹐圖北向﹝檄文不錄﹞。已東師入﹐不果行。團結義勇﹐以保鄕裏。唐起閩中﹐轉兵部職方司﹐與鄭不協﹐歸裏。戊子﹐北師金聲桓復回向正﹐自附於楚粵﹐桂王加重熙兵部侍郎﹐集萬人應聲桓。期年﹐聲桓敗﹐重熙猶創呼撫﹑贛﹑閩﹑廣間﹐與曹大鎬聲勢合﹐歷三載屢蹶復興。久之﹐糧竭眾解﹐乃僞爲賈﹐短褐芒履﹐亦重繭數千里﹐隻身謁主桂林﹐痛哭陳事。主立援兵部尙書﹐加銜太子太保﹐以廣兵數百人從。復鼓故所部奮擊江﹑閩間﹐抗北制者期年。已復不振﹐棲武夷山自保。間以便服私出相形便﹐樵者泄之﹐遂見執。詣建寧﹐出訊百﹐不屈。臨刑猶加綱正幘﹐有遺筆云﹕『行年四十有七不爲夭﹐官至大司馬不爲卑﹐文章政事粗有名於時不爲辱。所耿耿者﹐數載孤臣﹐竟無一當以報君父。後之志大而才疏者﹐其亦可以鑑矣』﹗是日﹐曹大鎬與同難云。

有與重熙同裏﹑年亞﹑學相若﹑同事江閩間者爲傅鼎銓﹐字維源﹐博學喜吟詠。臨川自陳艾以後﹐維源爲後起之冠。諸生時﹐常作寶劍行以見意﹐有曰﹕『仗此萬里行﹐努力事明主』。其生平已見於此矣。庚辰成進士﹐歷官侍讀。闖賊陷京師﹐隻身脫歸。丙戌﹐與職方揭萬年並舉師北拒。𨿽烽煙戟中﹐不廢吟詠。已而聞西粵永曆紀年﹐作海風曲﹐有云﹕『誰知今日蛟龍意﹐不覆南船覆北船』。丁亥﹐偕萬年結連閩廣山砦﹐間關五載。事敗被執於建寧之張村。負械而吟﹐有曰﹕『斷首玉寧碎﹐剖心山不移。爭畱巾履在﹐聊作漢官儀』。時萬年已走粵中﹐敵拘維源於岑陽。有曰﹕『岑陽關外是吾鄕﹐剩有孤云帶夕陽。慷慨身誰憐馬革﹖吁嗟命自托猿腸。悲看煙竹幽生泣﹐憤觸溪流響欲狂。敗將不堪過故壘﹐哀歌行路意何長』﹗時族人雲龍亦率一旅遙相應援﹐已殉難福寧﹐弔之以詩。至廣信登舟﹐抵章江有曰﹕『欲沈止水家何在﹖魂赴湘流似屈原』。復作雙烈歌﹐序曰﹕『南昌劉生之妻與其妾居。妾宗室女也。劉生痛家國破亡﹐每嗚咽流涕。戊子﹐吾豫章再被兵﹐二氏從夫曁子避兵﹐爲邏騎所逼。吳赴南波水死﹐朱先吳投東溪。孤臣鼎銓被執待死﹐聞而爲之歌』。時劉生亦死於亂軍。維源遠至南昌﹐獄中遇生辰﹐有曰﹕『率士遭陽九﹐呼天問我辰。彊年摻使節﹐遺體奉先人』。常答友黃帥先詩云﹕『痛墮龍湖躍劍津﹐心將百煉血爲燐。蓋棺論定存遺稿﹐和淚詩成付史臣。他不可聞而況僕﹐鳥猶求友矧伊人。死生不見交情切﹐毀譽安知我輩眞』。聞虔事敗﹐以詩弔吉人﹑機部諸公云﹕『當年隆主眷﹐去國動人思。潛確龍爲蟄﹐鳴髙鳳正儀。文山起義日﹐止水殉身時。城堞今垂盡﹐屏公與道期』。絕筆作正命銘曰﹕『生不負學﹐死不降志。取義求仁﹐庶畢吾事』。爲辛卯八月之四日。請衣冠北向再拜﹐仍索肩輿赴市。北師義而許之。挺立不可行刑﹐復呼小椅﹐端坐而受刃。

論曰﹕動矣靜之難﹐靜矣動之難。萬年欲動而不能動者哉。萬年自丙戌以後﹐用野健恢瀘溪者二﹐復東鄕者二﹐復建寧者一。至辛卯而失足武夷。六年之間﹐亂其治者歷可指數﹐而不動者如故﹐故曰難。夫事躓一時﹐志存千古﹐此維源之取義成仁﹐所期在於是﹐立言爲不誣也。有子徳賁﹑徳浩幸存﹐而萬年之後失傳。

●江右語二﹝查東山散筆﹑沈墨庵補述﹞

姜曰廣﹝二子失名﹞﹑劉士禎﹝子肇泰﹑肇臨﹑肇升﹑肇履﹑肇謙﹑肇順﹞﹑梁於涘﹝妾張氏﹞﹑陳泰來﹝子正儀﹑文學熊維朴﹞﹑曾亨應﹝兄大應﹑詹兆恆﹞

姜曰廣字居之﹐號燕及﹐江西新建人﹐萬曆己未進士﹐以庶常授編修﹐淸介矯峻﹐善屬文。常語所知﹕『我此方腔子﹐自未第時迄今﹐未磨一角』。曁魏璫用事﹐陰使親信交之﹐不答。因上君子小人和同之辧﹐直斥時故。都禦使楊維恆恐失魏意﹐責易艸三﹐不攛一字。抵最忌﹐削籍爲民。及魏敗﹐起歷中允。庚午﹐升南祭酒。已而推吏部侍郎。力援黎元寬等﹐忤首輔體仁﹐謝病歸裏。癸未﹐復起南京翰林正詹﹐講學江西社。時史可法以大司馬執贄正詹之門﹐爲時所難。俄聞督師孫傳庭潼關失事﹐曰廣慮南北絕﹐事或多變﹐同史可法疏請皇太子監國南都﹐以固國本﹐且鞏祖陵﹐收東南人心﹐備緩急。疏畱中。

三月﹐神京陷﹐曰廣檄諸生﹐大集尊經閣﹐陳大義﹐欲自殺從先帝。會可法及工部尙書髙弘圖﹑都察院張愼言﹑京畿道禦史祁彪佳﹑臬臣雷演祚就諮冊立﹐且曰『乃社稷爲重矣』﹗彪佳倡議中興之辟﹐非守文繼序所辦。曰廣深然之。或曰﹐潞藩慈易﹐民心所往﹔方擬惇請。已鳳督馬士英﹑髙﹑黃﹑二劉諸鎭﹐兵權行檄﹐必尊福藩。可法曰﹕『尊福藩序也﹐合策』。五月朔﹐福王監國﹐望日卽眞﹐以髙弘圖爲首輔。曰廣進禮部尙書兼東閣大學士﹐力辭﹐攺左侍郎入直。可法﹑士英皆直閣。於是申拔正類﹐爲士英所忌。以冊立爲私恩﹐密結勛戚中貴爲死黨。嗾誠意伯劉孔昭辱燕及於朝房。燕及求退﹐不許。士英與阮大鋮盡翻三案﹐燕及益求去。疏言﹕『前見文武交競﹐旣慚無術調和﹔近睹逆案重翻﹐又愧不能寢弭。遂使先帝十七年之定力﹐頓付逝波﹔皇上數日前之明詔﹐竟同反汗』。語極痛切。士英遂執梃擊一案﹐以激怒朝廷﹐且曰﹕『策立陛下﹐非其意也』。出燕及初書袖中。燕及求去益急。許致仕去。

乙酉﹐南都失守﹐燕及門人楊廷麟與萬元吉起事﹐取吉安﹐潛書就教。燕及阻會城﹐不得達﹐復避迹山中。戌子﹐北降金聲桓回向擁戴桂林﹐以桂主命惇請燕及同事。燕及語聲桓曰﹕『足下舉大事﹐必先爭上流。今九江旣無重兵﹐北援未至﹔無重兵則九江可以襲取﹐無北援卽可以扼安慶而窺南都』。聲桓曰﹕『不可。我先取南贛以合桂林﹐借粵師以當大敵﹐庶幾萬全』。燕及曰﹕『公志已定﹐不能相彊。曷分一軍﹐吾當扼上流之勝﹐足以遏敵』。聲桓曰﹕『今初舉事﹐兵力未全﹐宜合不宜分』。燕及曰﹕『如此﹐則非愚之所知』。故燕及𨿽居會城﹐不任事。聲桓遂以兵下吉安﹑撫州﹑建昌﹑饒州﹑瑞州及臨江﹑袁州﹐遂圍贛﹐頓兵堅城﹐久不下。金陵有謀士說郎總督出重資糴粟﹐以厚價招徠豫章之估客﹐於是米大至﹐委積境內﹐然後集大軍困南昌。聲桓回師救之。入城時﹐江右諸郡米價騰踴﹐糧竭不能支。會城陷﹐聲桓死之。燕及聞變﹐嘆曰﹕『彼專事南虔﹐使上流得爲之備。事之不成﹐天也』﹗囑家人曰﹕『死固我素志』。間投井死。己丑﹐新建令密誘致燕及二子﹐俱及於難。或曰﹐其一尙存。燕及常作太史公自敍一篇﹐大率追贊朋黨之論。時有同赴金聲桓之舉者﹐爲萬安之劉士禎。

劉士禎字須彌﹐天啟壬戌進士。以禦史歷楚藩﹐爲南通政使﹐轉兵部左侍郎。南都變﹐避歸閩中﹐遙授刑部尙書。乙酉六月﹐北師下南昌﹐徇袁﹑臨﹐將至吉安。時湖西道彭期生以義師至萬安。萬安令爲癸未進士梁於涘﹐字飲光﹐負气節﹐素與金聲桓有交﹐欲馳書招之﹐不果。督師楊廷麟夙慕於涘﹐表署監軍道﹐仍管萬安事。時總兵白之裔以兵三千屯萬安﹐擾民。於涘諷居民噪苦之。廷麟檄出之裔。之裔遂劫巡撫鄺昭東下﹐降聲桓。導北師東下屠萬安。於涘見執﹐不屈死。於涘江都人﹐故山西籍也。士楨見萬安被屠﹐抱痛奔龍泉﹐與兵部侍郎郭維經分檄諸下邑﹐得敢死士數千﹐間道走永新﹐會總兵胡長蔭﹐一戰復吉安。遂令四子光祿寺少卿肇履督所部﹐與廣師陳課﹑董以振相左右。兵抵太和﹐達廬陵。九月﹐參將徐必達戰敗勢頓﹐乃合督師廷麟合堵吉安之水東﹐三捷。丙戌三月﹐北軍再陷吉安。士楨遣肇履往閩請援。長子肇泰﹑次子肇臨募兵於虔。肇臨以官生授工部主事﹐至虔墮水卒。季子肇升與太僕卿李陳玉復振師信丰以援贛。圍十月﹐贛亦敗亡。士楨避信丰之僻。戊子﹐金聲桓畏嫌回向﹐起兵南昌。肇履亦合故旅﹐同劉一鵬下吉﹑撫諸郡﹐攻圍贛不下。肇泰﹑肇升以偏師間走南雄﹐戰保昌之長館橋﹐敗績﹐泰﹑升陣歿。九月﹐南昌被圍﹐肇履乞援東粵﹐兵未至而南昌旋失﹐聲桓死。士楨與其子隱龍泉山中﹐被逮急﹐六子中書舍人肇頤出﹐不屈死。復收五子肇謙。士楨嘆曰﹕『吾所以不卽死者﹐以云﹑貴﹑荊﹑蜀之地尙在版圖﹐冀得以有爲。今骨肉澌且盡﹐吾何生』﹖絕食六日乃死。士楨同邑有官生朱大廈及原任眞定府同知廖彀﹐城破﹐咸不屈死。

初﹐萬安被屠﹐梁於涘拘至南昌﹐聲桓使人諭降﹐不答。至訊所﹐於涘詭曰﹕『願復至萬安﹐以故部三千人降』。聲桓許之。則密致故交戴國士﹐欲潛通贛撫萬元吉﹐以兵中道劫去。國士發其事﹐卽日見戮。臨死有詩云﹕『但知生富貴﹐誰識死功名﹖到頭成个是﹐方見古人情』﹗妾張氏哭訣其屍。北人迫之﹐張密懷刃﹐不受辱﹐自刎死。時戴國士思樹功於北﹐圖驟貴﹐故忍棄其友﹔竟爲北人所輕﹐悒郁病危﹐忽見於涘﹐手擊之﹐大叫而絕。

陳泰來字剛長﹐江西新昌人﹐崇禎辛未進士﹐歷官兵科給事中。辛已﹐周宜興再召﹐羣小奔走其門。初爲泰來座主﹐心竊非之﹐家居不出。及南都再造﹐馬﹑阮用事﹐益絕意仕進。同裏諸生熊維朴負至性﹐素與泰來交甚厚。見國事日非﹐常與泰來縱談天下事﹐感慨相泣下。及乙酉﹐叛將金聲桓北向﹐引滿師爲先驅﹐破南昌﹐泰來約維朴率所募鄕健並起北拒吳城﹐小捷。復擊水師﹐焚其舟﹐聲頗震。與龍泉之師相應。未幾﹐龍泉失守﹐楊﹑郭諸公退守南贛﹐滿師萬人困新昌。泰來出戰﹐陣歿﹐城陷。其子正儀選貢﹐亡走粵西﹐永曆中授平樂知縣﹐卒於官。維朴以義附泰來﹐閱歷艱難﹐屢挫不絀。事敗﹐往就楚督何騰蛟﹐入幕中﹐奉命招李赤心﹐道卒﹐終始不受官。騰蛟題其墓道『大明義士文學熊維朴墓』。

有與泰來同時起師於臨川者爲曾亨應﹐字子家﹐臨川人﹐以崇禎甲戌進士﹐歷官吏部郎中﹐主選忤旨免。乙酉﹐南昌就款﹐亨應募士人城守。未經練習﹐敵至﹐散者幾半。守禦單﹐一戰不勝﹐陣歿。長子有筠﹐同日殉父。而大應﹐子家之兄也﹐明經﹐任潯州太守。北師入粵﹐潯城破﹐逮大應至梧州﹐方巾闊袖﹐揚步入帥門﹐大笑曰﹕『此吾死所矣』。遂及難。

又永丰縉紳詹兆恆﹐猝起兵邑中﹐亦死於亂。

●中州語﹝查東山筆﹑沈墨庵閱﹞

吳汝琦﹝淩駉﹑蔡鳳﹑張垣﹞

徐州吳汝琦者﹐字奇伯﹐幼敏慧﹐篤於理學﹐發明程朱之旨。以選貢入京師﹐領教潁州。崇禎中﹐流寇出入潁亳間﹐潁令缺﹐汝琦代城守﹐兼練衛軍﹐浚築儲備﹐城外多設塹。會賊數百騎分盜東南﹐猝墮塹﹐驚潰﹐城大鳴鼓以應之。遣壯士出逐北。無何﹐賊表時中大眾至﹐丞尉恐﹐鍵門。士民號門盈萬。汝琦令開門入之﹐而身背城嚴陣。誓所練衛軍﹐咸願出死力。賊及城﹐令二﹑三百人多執旗幟﹐露南門疑賊。賊走﹐旗幟潛。健卒數百人疾出西門邀其後。賊後隊亂﹐多所斬獲。適都督劉良玉援至﹐賊西去。旣而新令至﹐潁人感汝琦﹐有所控訴﹐不之縣而之學。新令忌﹐中之﹐謝歸。

甲申國變﹐汝琦憤起﹐與弟汝琜﹑汝瓚﹑同裏王泰生三人﹐皆儒生也﹐馳義旅扼賊董﹑白二將協擒僞官武愫﹐上南都捷。復與兵巡道鄭之俊﹑副總兵劉世昌立忠義社﹐誓死國。詔以獲賊功﹐授歸徳府推官。時睢陽鎭將許定國擁眾數萬﹐驕蹇不奉命﹐按臣陳潛夫逡巡境外。汝琦之任﹐定國令中軍卽寧陵迎汝琦﹐見單轡輕裝﹐從容指顧﹐懾汝琦膽气。入睢州﹐定國來會﹐分從卒爲儀衛甚都﹐將士咸露刃。汝琦笑曰﹕『有如將軍不見諒﹐一老兵足矣』。定國盡叱去。汝琦推誠﹐鼓以大義。定國泣就盟。汝琦醉臥其帳中﹐示不疑。因勸其上疏自陳。復請止私稅﹐禁擄掠﹐布安民﹑通商二示﹐與遠近畫一。定國悉從之。

初﹐汝琦甫受職﹐上記閣部史可法﹕『今定國﹐鷙將也﹐所部精練﹐又當衝﹐宜急深結之爲吾用﹔不然﹐彼一搖足﹐蕭墻之患也』。閣部曰﹕『善』。及聞定國一志南向﹐喜曰﹕『吳司理爲吾平心腹憂』﹗巡撫越其傑令誅脇從恐後。汝琦往白﹕『地方淪賊﹐小民偸旦夕之生﹐安知大義﹖急則盡走爲賊﹐不勝誅也』。事乃已。會部選張嵚司理歸徳﹐汝琦且歸。興平伯髙傑令其將王之剛力挽汝琦。閣部爲特疏﹕『許定國以數萬不律之師﹐心持兩端。吳汝琦單騎收之﹐革心內附。勤勞未酬﹐而銓部張嵚之補﹐不知置汝琦何地』。於是以原官監紀旋署知府事。俄興平傑且以兵西發﹐汝琦調和軍民﹐克贊行間事。汝琦復上記閣部﹕『定國歸命之後﹐𨿽已加爵﹐而敕命未下。前與王之剛構釁﹐今解釋未久﹐大兵西指﹐彼能無疑懼乎﹖來札具在﹐所云定國不敢負國家﹐恐國家負定國﹐知其懷疑者深矣。望師相不憚玉趾﹐親按河南﹐收定國於軍前﹐彼所深願。或亟請敕命﹐畫泛地以安其心。一有不虞﹐失策不小。且中州數十寨﹐各結兵萬餘﹐𨿽名內向﹐無所統一。師相一至﹐鼓舞諸義﹐選其精銳﹐安置得宜﹐恃爲幹城﹐恢復河北﹐實所攸賴。此機一失﹐殆不忍言』。可法不能用。後興平果有睢州之變﹐汝琦卽詣興平營﹐與之剛盟﹐乃獲按兵而南。督師始悔前記不用。大司馬張捷力薦汝琦﹐擢監軍道簽事加一級。定國遽款北﹐以師壓境﹐之剛勢不支﹐潛邀汝琦南避。汝琦毅然曰﹕『歸徳系江淮北鑰﹐必死守以待援』。之剛竟遁去﹐兵益單。汝琦任城守﹐而勸禦史淩駉速請援於督師。行未數里﹐北騎已至﹐駉復入城。汝琦曰﹕『此數百北兵何能爲﹖等死不如夜劫敵營。幸一勝﹐或可鼓民兵固守』。令之﹐此數百無一人應者。汝琦﹑駉及司道蔡鳳力堵三日﹐府縣受間開門降。三人猝被執。汝琦﹐厲聲呵之﹐不一屈膝﹐遂先遇害。旣刑﹐頸無滴血。北師異之﹐爲給棺殮。時年五十有七。長子廷傑夭﹐妻陸氏死殉之。次燾﹐次鶴﹐皆諸生。駉﹑鳳亦不屈死。未幾﹐淮南有男子病﹐忽起舞﹐作汝琦言﹕『吾已爲此都士神』。里人立祠而棲其主﹐往迎燾﹑鶴主祀。徐州張垣爲通判﹐城將陷﹐自縊。

論曰﹕南都志在江南﹐視河洛如甌脫。卽史相國亦志保淮浦﹐未能經營河洛之間。自汝琦赴歸徳﹐而睢鎭鷙將坐擁萬人﹐感而南向﹐則保歸徳所以保江淮也。不以此時用睢鎭﹐顧遣仇仇入其泛地﹐因疑生變。興平授首而睢鎭北款矣﹐此亦事勢可以逆料。汝琦業痛哭陳之﹐無有應者。中國存亡之幾﹐系於歸徳。可存而亡﹐不關歸徳。予過歸徳﹐輒悲汝琦。卽駉﹑鳳﹑垣﹐皆因汝琦而成名。汝琦亦人傑也哉﹗

●楚語﹝查東山筆﹑沈墨庵閱﹞

何騰蛟

何騰蛟字雲從﹐貴州五開衛人﹐浙江山陰籍也。天啟辛酉鄕薦。崇禎初﹐知南陽﹐流寇每躪其境﹐騰蛟訓練鄕健爲二十四營禦賊﹐多有斬獲﹐威惠大著。九年﹐從巡撫陳必謙敗賊於安臯﹐論功入爲武庫主事。僉事懷隆﹐治兵淮徐﹐斬賊首王道善﹑程繼孔等﹐撫軍史可法大器之。騰蛟善星气﹐每言晉﹑燕分﹐恐有變﹐晞吁嘆息。十七年﹐擢右僉都禦史﹐巡撫湖廣﹐迄三月而前言大驗。

福藩主南都﹐急奏請以傅上瑞爲長沙道﹑章曠爲監軍道﹐各練兵一萬﹐於湖南北以自彊﹐隱厭左﹝良玉﹞傲。報可。加兵部右侍郎﹐總督川﹑湖﹑云﹑貴。上言﹕『樞星者﹐職司主宰。邇來紫薇垣中光芒若隱若現。古云臣下不和﹐國事危疑。天市垣居臨艮位﹐乃金陵分野﹐其明�弱主﹐天子憂危不決。伏乞陛下酌寬猛之宜﹐妙鼓舞之術﹐舉朝大小臣工﹐和衷體國﹐以挽回天意』。乙酉﹐南寧侯良玉素銜士英﹐又畏敵逼。禦史黃澍曾劾士英﹐被逮急﹐益勸良玉借浙中所進太子爲名﹐部兵東下請君側﹐以騰蛟行。騰蛟不可﹐解印密授家丁﹐無爲賊所得﹐而身往諭良玉。良玉彊持之登舟﹐次漢陽門。騰蛟夜伺間投水﹐順流下﹐得漁者扶起﹐間走長沙觀變。楚人聞其不死﹐傳以爲神。

已而南都敗﹐唐主起閩中﹐人心回惑。騰蛟布告出師﹐略曰﹕『悲哉﹗今日成何世界﹗騰蛟身當重任﹐奮不顧身﹐志惟一死。語云「死士一萬﹐橫行天下苦寒此七尺﹗騰蛟身當重任﹐奮不顧身﹐志惟一死。語云「死士一萬﹐橫行天下苦寒此七尺耳」。卽否﹐往無不濟﹐復君父之大仇﹐雪人倫之大恥﹐昭臣子之大義﹐此七尺又何曾死﹖騰蛟不敏﹐標下死士三萬﹐願爲諸公前驅。然後張將軍﹝先璧﹞出茶新﹐郝將軍﹝永忠﹞﹑曹將軍﹝��﹞出猶義﹐合窺章貢﹔黃將軍﹝��﹞出醴萍﹐徇袁吉﹐周將軍﹝全易﹞出醴滋﹔又請號召忠貞十八鎭出興歸﹐李赤心﹑髙世振聯絡川﹑蜀各師﹐從夔峽並下荊﹑襄﹔旣無東憂﹔又張西勢﹐並力合勢﹐勝气在我。況劉將軍﹝承胤﹞以寶師﹐馬將軍﹝進忠﹞以荊師﹐王將軍﹝��﹞以嶽師﹐盧將軍﹝鼎﹞以武昌袁吉之師﹐袁將軍﹝��﹞以本營之師﹐王將軍﹝鳳升﹞牟鳳衛以援剿之師﹐董將軍﹝纓﹞總督標之師﹐張﹑�﹑牛三署將以澧州之師﹐水陸步騎﹐百道並出﹐或壓其首﹐或繞其背﹐或抵其脇﹐或披其肢﹔又齊﹑秦﹑豫﹑浙之雄兵﹐柯﹑陳﹑黃﹑麻之義旅﹐動以百萬﹐引領南望﹐將一呼而百應。事在今日﹐諸君豈有靳焉﹖今與諸君約﹕從騰蛟言﹐富貴可久﹐妻子可保﹐執書爲忠臣﹐全體爲孝子﹔不從騰蛟言﹐富貴朝露﹐妻子俘虜﹐爲叛臣﹐爲賊子。惟智者擇之。況朝廷之法紀尙在﹐太祖髙皇帝﹑大行烈皇帝之靈爽赫然。騰蛟秉尙方﹐不畏彊敵﹐寧畏悍師﹖義旗所指﹐戮力同心﹐檄到無惑』。

當是時﹐南寧病死﹐其子與逆澍以武昌北降。騰蛟保長沙七閱月﹐方檄馬進忠﹑王鳳升兩將軍駐嶽﹐聯絡鄕團。猝聞金陵之變﹐士心震沮。時閩中初造﹐地邊勢隔﹐所恃騰蛟一念忠棐﹐楚南半壁﹐系屬不去。唐主以騰蛟安輯功大其爵賞﹐以鞏西南﹐封定興伯﹐以兵部尙書督師。騰蛟疏請親徵﹐有云﹕『皇上以髙皇帝神孫﹐應南陽聖運﹐遐邇通情﹐正需此日。事機一失﹐安能再來﹖河南爲天下之中﹐荊襄居上流最要﹐誠能力破淺謀﹐獨持神斷﹐大勢旣張﹐大權在握﹐天下全局﹐指顧間耳。夫餉不鬼輸日靡則匱﹐兵非神運善用斯彊﹐不圖其全﹐終隅於一﹐我之所往﹐彼亦能來。臣等疾首痛心﹐誠不能以逆料也』。駕卽延平﹐師終不進。

丙戌﹐閩敗。十月﹐桂藩擁立於肇慶﹐封騰蛟定興侯。明年丁亥﹐北師下楚﹐騰蛟與戰﹐敗績。時主蹕武岡﹐騰蛟來歸。武臣劉承胤奪主權自制﹐騰蛟苦請移蹕﹐疏略曰﹕『臣等推源禍本﹐其端不一。大率上下之情不通﹐文武之气不奮﹐形勢之算不豫﹐嫌疑之竇不消。今使武岡果有山川之險﹐兵革之雄﹐米粟之富﹐粗號偏安﹔然未有處一隅而圖天下者﹖�永已淸﹐桂林無恙﹐審楚粵之要﹐莫先全永﹐俟衡常報復﹐仍還湯沐。主上一啟行﹐而嫌疑消﹑形勢豫﹑文武奮﹑上下通矣』。主頗然之﹐獨承胤借別端以撓大計。騰蛟復特�之﹐有曰﹕『承胤所爭者不過蛙蟻小斗﹐臣與天下抗盛衰之運﹔承胤所爭者不過蜉蝣虛名﹐臣與世界辧人禽之關』。未幾﹐武岡破﹐承胤北降﹐及借北師殘騰蛟家屬。騰蛟繼母孫﹑妻徐在縶。徐氏間致騰蛟書曰﹕『母近七旬﹐妻亦命婦﹐豈不能如王氏之抉喉而死﹖實疾望大兵來救。麾下諸大鎭﹐寧盡若承胤負心者哉﹖救與不救﹐惟信到』。王氏者﹐騰蛟小妻之曾被擄節死者也。騰蛟答書云﹕『夫爲忠臣﹐妻爲節婦﹐死亦何恨﹖族屬無干﹐婦女旣入网羅﹐便是劫數。所不忍言者﹐王陵之母﹐千古傷心﹔趙苞之報﹐寸衷難盡耳』﹗已而徐亦自盡。

俄北師至﹐主踉蹌棄桂林﹐走南寧。騰蛟收殘卒於柳州﹐復取桂林。戊子﹐率將軍趙印選﹐胡一淸﹑焦璉﹑曹志建等復興安﹐圍全州﹐八戰皆捷。三月取之。又復東安﹐乘勝困永州。與馬進忠扼守常徳。七月﹐進忠戰麻河﹐大捷。北師格死幾萬人。詔封進忠鄂國公﹐與都禦史堵胤錫同駐常徳。而騰蛟駐衡州爲聲援。嗣胤錫與進忠隙。初﹐胤錫所招降闖賊之侄李赤心﹐其十營之在夔州者並來常徳以自重。常徳士民畏赤心殘﹐而進忠亦慮其軋己﹐縱兵民數萬舉火焚壁﹐以其眾渡湖南。而胤錫與赤心亦棄城渡湖南若追者。騰蛟聞之﹐大驚﹕『湖南豈能容此十萬眾且相抵牾者﹖勢必內變』。急請於主﹐諭進忠出攻長沙﹐赤心出援江西應金聲桓。騰蛟單騎至湘潭督行。己丑正月﹐赤心至湘潭﹐受約且行﹔而進忠先以宣威伯楊申一軍來就約﹐全師未至。時騰蛟故部徐勇者已北降﹐僞爲明服﹐稱叛北還南﹐請騰蛟觀其營﹐猝爲所劫。勸降。騰蛟怒﹐大聲詈之。騰蛟踰一夕死。楊宣威不得督師所在﹐單騎入城者七﹐冒矢重傷卒。於是進忠不進﹐而衛國胡一淸﹑開國趙印選棄永州﹐退守全州﹔永國曹志建亦退保嶺峽關﹐宣國焦璉部將常起蛟亦退保平樂。赤心之師竟退還梧州。主贈騰蛟中湘王﹐謚文忠。自是衡州復陷﹐楚地盡亡。

●閩語一

黃道周﹝缺﹞

●閩語二﹝查東山筆﹑沈墨庵閱﹞

曹學佺﹑齊巽﹑周之夔

曹學佺字能始﹐號右倉﹐福建三山人﹐萬曆乙未進士﹐歷官浙江參政按察使﹐廉潔自好﹐爲忌者所中﹐察典去﹐家居著述。常直書張差挺擊﹑少司寇王之寀沈冤事。崔﹑魏擅政﹐立三案鉤黨﹐指學佺爲鉤黨﹐除名爲民﹐詔毀其書。崇禎初復起廣西﹐辭不赴。閒居二十年﹐騷雅自命﹐采一代詩家名石倉詩選。累薦不應。時周之夔字章甫﹐授蘇州司李﹐以事忤復社諸公意﹐罷歸。章甫以名髙自負。及不理於復社﹐益倔彊獨立。閩中士大夫與官閩諸貴人多自附於復社﹐好擠不附復社者。由是擯絕章甫﹐不通往來。惟能始初無成見﹐白其無他﹐常以詩文交好。

乙酉﹐隆武起閩﹐擢能始禮部尙書﹐凡儀制﹑祭告大文多出其手。當艸創艱難﹐廷臣猶持門戶﹐學佺心憂之。稍申一言﹐卽與羣議不合。大學士張肯堂獨深然其說。未幾﹐肯堂與眾忤﹐辭入舟山。及駕幸延平﹐學佺畱守。時周之夔亦擢給事中﹐募練家丁以圖一試。丙戌八月﹐延平失守﹐駕去不返。福京聞變﹐守者解去。鄭芝龍撤大軍入海﹐闔城遂空。學佺逃入鼓山﹐度爲僧。

有貢士齊巽欲呼武健﹐復起揭竿雙珠門﹐大書「倡義」二字﹐以學佺品望尊﹐入山迎之。學佺曰﹕『吾志也﹐成與敗所逆睹﹐卽不成﹐死之矣』。因盡散其家﹐募士得數千人﹐且起。鄕人徒哄聲﹐志不固。又諸迎降者使人暗危辭解散之﹐十去六七。學佺見勢促﹐曰﹕『吾固知不成矣』。聞章甫率家丁北拒﹐眾散敗死﹐學佺大慟﹐間求其屍殮之。辭巽﹐復歸鼓山。卽日促家人治櫬﹐櫬成﹐乃赴湧泉寺投繯。家人爲下數四。學佺捨繯稽首曰﹕『余之不得死﹐以未奉佛﹐故余披緇而儒死乎』﹖因懺佛前誡﹐必西向就繯。甫及繯﹐已逝。子某﹐丁卯孝廉﹐夭。有孫某﹐幸存。

能始旣死﹐齊巽猶以大義呼諸敵﹐𨿽散者甚眾﹐尙有數百人﹐誓死不去。或勸巽且逃隱﹐巽不聽﹐曰﹕『吾尙爲所欲爲。古之死士一以當百﹐今死士數百﹐可當數千。敵遠來﹐寧必勝乎』﹖或請立營城郭﹐愼守要害﹐則進退如意﹔若專守孤城﹐敵眾我寡﹐萬一圍困﹐不能分守﹐將若之何﹖巽曰﹕『守城郭不如守要害﹐知兵者多有是言。今則不然。我以眾出﹐土人卽開門以待敵矣﹐不如堅守』。及福州破﹐被執﹐不屈﹐死之。數百人皆死。巽妻某常身佩利刃﹐防不虞﹐至是亦被執。方牽詣訊處﹐手疾起自剄﹐爲左右所持﹐創半復蘇。敵嘉其貞烈﹐戒勿犯。乃求夫屍﹐葬於祖墓﹐諸紳士皆尊禮之。

●閩語三﹝查東山散筆﹑沈墨庵補述﹞

黃大鵬﹑林垐﹑林汝翥﹑劉中藻﹑謝宮錦﹑陳際熙﹑陳泰鍾﹑潘啟烺﹑吳炳﹑金麗澤﹑王士和﹑胡奇偉﹑周定礽

傳曰﹕當年延平失駕﹐閩中大臣﹐自曹能始仗節而外﹐或避或款。丙戌以後﹐復謀舉事﹑至死不悔者﹐往往因王鄖國而起。至於堅守不去﹐能以身殉﹐在丙戌秋冬之間者﹐吾用事後考之﹐閩口關隘莫重於仙霞﹐鄭師棄關﹐而巡關禦史黃大鵬衣冠衝辦爲最烈﹐故首書大鵬。所云丙戌秋冬之間﹐鄖國奮興﹐彼此相應﹐或攻圍郡邑﹐或連下名都﹐始事不終﹑力竭而身從之者﹐大義凜然﹔故繼書林垐﹑林汝翥﹑劉中藻。儒者有守身之學﹐身不任事﹐號曰子衿﹐而志不可奪者爲謝宮錦﹑陳際熙﹔故次書之。建安有陳泰鍾者﹐負气傲物﹐奚落時貴﹐偶不得意﹐乘間舉義以快一時之宿憤﹐而能與鄖國同盡﹔故次書泰鍾。

有與泰鍾同邑爲潘啟烺。以書生建言﹐試兵部司務﹐管儲賢館事。與誠意伯劉孔昭同寓會城之白雲寺﹐曾見孔昭所攜其祖伯溫遺簡。簡世授襲職者。相傳入閩中有急開之。及唐敗﹐孔昭急啟重封﹐得內祕封絕小﹐外書「隆武二年開」﹐已駴前知非偶。及啟小封﹐則又素箋一頁﹐上書「元年」者十二﹐橫列之。別無一語。不知何故。啟烺竟以前曾招兵被拘﹐烈死。故終書啟烺。此皆閩產也。

其有慕義入閩而死於閩爲宜興吳炳﹐已未進士。原督學江西﹐間走朝請﹐拜兵部侍郎﹐督師汀州。若武進之金麗澤﹐以明經備兵漳南。及主走汀州不返﹐北兵至汀漳﹐吳宜興引縊野寺中﹐金武進不屈見殺。此南國人物而得書於閩者也。

南昌周定礽﹑王士和﹑進賢胡奇偉先後入閩。士和授知延平府。延平失駕﹐士和取佩刀自剄﹐能不爲敵殺﹐故先書士和。胡與周皆兵部主事。福州破﹐奇偉見齊巽倡義雙珠門﹐亦起事艸中。事敗被執﹐語不恭﹐訊者不敢庭決﹐尋就刑於江右。都司定礽亦見執﹐死之。故繼書胡奇偉﹑周定礽。此江右人物而得書於閩者也。

論曰﹕當時南浙江楚之士奔赴八閩﹐大率功名富貴之思﹐邀榮一日﹐初非感奮孤忠﹐力持大計﹐爲戈過之夏靡﹐效南陽之耿鄧者也。故鄭氏納款﹐悉隱忍而遁歸﹔延平出亡﹐卽反顏而受事。獨此十二君子﹐徳望未隆﹐不托言於明哲﹐艱難日甚﹐竟厲志於塵沙﹐凜若秋霜﹐魂依北斗。余故次第書之﹐又豈五等開藩﹐三公臺閣所得並列其間者哉﹖

●閩語四﹝查東山筆﹑沈墨庵閱﹞

王祁

王祁字知止﹐號拱哲。少時爲太倉瑯琊之家僮。乙酉﹐三吳事敗﹐祁走建寧之淨慈庵剃髮爲僧。體丰大﹐面黧﹐緇衣相向﹐多欷歔動人。僧戒祕而堅﹐蓋許祁以死者數百跏矣。詭稱諳術數﹐能縮水令幹﹐便步入海。眾惑之。

丙戌﹐唐事敗。時鄖西王常湖亦度爲僧﹐托缽壽寧之鬼足洞。王頎長﹐明機事﹐性好讖﹐曰﹕『鬼得足不死矣』。雜緇跏中﹐意气自別。好言佛事﹐神其眾。洞內外人咸異之﹐爭飯王。

明年丁亥春﹐祁亦僧服募洞。見王。王曰﹕『僧何山』﹖祁曰﹕『行腳耳』。王見祁髯在﹐曰﹕『今髯衲﹐皆非僧。有腳能行乎』﹖祁已知王非僧﹐曰﹕『行腳欲行殺髯鬼矣』。王曰﹕『鬼有足無妨也』。因指洞名爲讖。祁笑曰﹕『請與鬼以足』。夜共寢處﹐密言所欲。祁別去。徧蹤迹王所善僧伽及諸齋主。久而靈王於洞之內外人。且曰﹕『王﹐佛祖再生﹐爲主運』。又自言精天文家及奇門六壬等數學﹐有法呼兵至。於是眾頂禮惟命。得壯士三百人﹐將起事。稍稍爲壽寧鎭將所知﹐出捕洞。洞故壁立﹐不可躡。時洞外人皆入洞﹐起級保。鎭兵仰洞無如何。祁乘夜從間道率眾出﹐疾走壽寧。兵盡壁洞外﹐城單﹐��走其縣官。時府檄政和兵共援壽寧。祁又間釋壽寧﹐取政和﹐誅��尉﹐不擾取民間一物。逡巡復還洞。會建安令躬詣鄕督糧﹐吏役需索大擾。裏老率前羅訴﹐令不與直。眾喧﹐欲入建寧控之郡。令恐上官見督﹐猝蜚語鎭將﹐鄕之人且爲亂。明日﹐眾詣郡﹐鎭將閉門登城睨弓。眾有好事者﹐大呼縣令誣我等爲賊﹐與一決之﹐遂奪城外所設保甲兵器﹐咸仰城以防鎭兵之啟門遂出也﹐初無窺城意。偶火鎗中鎭﹐鎭倒﹐眾知不可解﹐各呼其鄕。鄕人咸怨令﹐哄起共迎祁洞中。祁以鄖西常湖主兵﹐而身爲國師﹐奉隆武正朔。祁以王命出部眾﹐亦署官屬﹐下建安。四月﹐攻建寧。道臣顧南涇棄妻子﹐匹馬走浦城索援。援未至﹐而鎭部騎者易視祁步卒﹐開門縱騎出。祁伏卒橋下﹐火擊﹐騎倒﹐盡潰。先是祁所善僧各以義微示城中齊主﹐城外或警﹐則出木器投妨馬足。遂有好事共奪門入祁等。而騎軍還﹐礙木﹐不得展﹐盡被殺。爲是月之七日也。祁令但誅害民者﹐余無所問﹐奉王居建寧。於是壽陽﹑政和復下。時方國安所遺部卒散走山砦者咸就祁。鄕義曹大鎬者﹐雄視山中﹐亦以兵來會﹐戰甚力﹐而城紳士願給餉。北師攻圍數月﹐輒不利去。

明年戊子﹐建國公鄭彩乘勢以魯監國命督海師與祁共攻福州。已逾三月﹐城垂破﹐彩無故忽去。當是時﹐桂王立肇慶﹐馳封祁鄖國公。祁乃分搗浦城﹐欲斷仙霞爲固。浦城不卽下﹐北師總督��等重師來援。祁出戰﹐不勝﹐閉門嚴守。久之﹐饑﹐往貸粟海上國姓��﹐成功許諾。而閏四月之四日﹐天霧四塞﹐城守迷困。北師梯木上﹐祁舉大炮﹐炮裂反焚﹐祁受創。猝令城中盡起火﹐祁自投火。所部將卒盡焚﹐無一活者。王爲亂兵所殺。成功以餉至﹐無及矣。

●粵徼語﹝查東山筆﹑沈墨庵閱﹞

李定國

李定國﹐不詳其原籍。初與孫可望﹑劉文秀﹑艾能奇並爲流賊張獻忠義子。甲申﹐獻忠陷蜀﹐迄丙戌﹐拒北師於西充縣﹐大敗鳳皇山下﹐陣死。定國𨿽在賊中﹐不輕殺戮。紳士常被俘﹐每曲全之。以不合獻賊意﹐故精銳盡屬可望﹐雄於三家﹐咸聽約束。可望令其部白文選﹑馮雙鯉南陷重慶﹐由遵義略取貴州﹐遂據有雲南。令定國率所部攻取緬甸及小西天等國﹐凱歸﹐可望乃自稱平東王。嘗以事辱定國﹐鞭之演武場。定國更抱隱痛﹐以所部出搗叛寇沙定洲﹐取之﹐勢稍振。

當是時﹐諸營各相雄長﹐初無心於明室。值越﹑閩連覆﹐桂藩建號於肇慶﹐攺元永曆。定國中有感動﹐語其下曰﹕『我等倡亂圖自全計﹐初非妄度天命﹐不意明室因是覆亡。以今觀之﹐卽當翼贊明藩﹐覆蓋前過﹐無爲後人所譏』。顧未得其會。適雄洱道楊畏知爲可望所拘﹐因說可望曰﹕『王與三將軍比肩並起﹐不借虛名﹐無以詟眾。昔曹孟徳奉迎許都﹐挾天子以令諸侯﹐由是得志。今桂藩在肇慶﹐王其無意乎』﹖蓋欲借可望以爲用也。遂遣畏知入覲﹐稍露內款之意。庚寅冬﹐北師入楚﹐楚督何騰蛟﹑粵西畱守瞿式耜﹑粵東閣部堵胤錫三路師徒屢蹶﹐國主奔南寧。可望遣賀九義至南寧﹐必要秦封。廷臣不許﹐九義擅殺諸臣﹐卒邀秦封而去。壬辰﹐定國以其所部五萬人出靖州﹐與眾約﹐不得劫奪民間財物﹐部伍始肅。

可望恐定國挾主而東﹐使馮雙鯉﹑馬進忠名曰共事﹐實相制。定國泣涕語二人曰﹕『某志在扶明﹐非徒假借名義。倘彼此嫌疑﹐將軍其何以自立』﹖雙鯉﹑進忠咸感其義﹐曰﹕『我二人願執鞭以從』。定國至湖南﹐連破靖沅﹑武岡諸州﹐與北師戰於黃沙﹐盡掩其眾。可望益忌之﹐疏請封定國西寧王﹐文秀南安王﹐自爲功。定國以可望請﹐謝不受。可望陰令雙鯉猝擊定國﹐雙鯉陽聽之﹐不卽發﹐早爲定國所覺。可望乃善護定國家口於雲南修好。

秋﹐定國乘勝指粵西﹐北師定南孔有徳迎戰嚴關﹐��李蝦箭洞死﹐有徳敗﹐精銳略盡﹐退保會城。定國引師圍之﹐城破﹐定南急閉妻妾寶玉焚之﹐因自剄。遂下廣西﹐獲金印一﹑金冊十﹐擄有徳子庭訓誅之。噫﹗有徳自北歸後﹐引滿師渡海﹐入登萊﹐破濟南﹐撫按以下殘殺過當﹐晏然西去﹐普天痛憤飲泣。計戊寅迄壬辰﹐踰十五年始得申積憤於李王也。

時平西王三桂北師已盡收川南郡縣。南安劉文秀同白文選攻保寧﹐不利﹐單騎還。九月﹐定國由粵西入楚﹐取衡州﹑永州。時號令所及﹐方數千里﹐遠近向風﹐無不引領。不復奉可望約束。冬﹐北師敬謹王來攻衡州。定國通伏於險﹐大勝﹐敵念退。追之﹐王中流失死﹐潰師五千盡殲焉。孔有徳旣絕﹐嗣王姑護軍﹐率師大至。定國單無援﹐棄衡州﹐保永州﹐復退保武岡。

癸己﹐定國走援廣西。可望戰北師花街子﹐敗不進。定國勢亦阻。桂林守者空城去﹐北將綿國安坐有之。時主在安龍﹐大困﹐宗室被殘幾盡。廷議欲封定國爲晉王﹐俾疾以師迎駕。語泄﹐主議者爲可望所殺。定國以桂林不守﹐冀立功以自見﹐疾搗東粵﹐直薄淸遠﹐輒得小勝﹐移屯七星巖﹐頗懷內顧﹐糧盡自歸。復力援平樂﹐攻桂林﹐不利﹐退保南隘。敵亦不敢迫。

乙未﹐定國克潯州。馮雙鯉以可望指且陰圖定國。定國曰﹕『我爾總以效死明室﹐果不失初意﹐從我入粵東﹐功且不朽。必欲相逼﹐定國且死﹐公獨能北禦得保首領乎』﹖眾聞之﹐皆感激。雙鯉遂以三千人爲先鋒﹐東破髙﹑雷﹑廉三郡﹐敗北將郭虎﹐盡殲其眾。虎單身走廣州﹐復領兵守髙明。定國分兵二道﹕一天威營攻肇慶﹐不下﹔一義�營執虎﹐親解縛﹐與之盟。虎諾﹐復叛去。三月﹐身率大軍破楊春。六月﹐圍順徳﹐守嚴不得入。分略屬邑﹐皆下之。嘗一試其所有地﹐題用「一匡天下」﹐自負以爲仲父復出。仿昔者滇南象戰法﹐象十三﹐俱命以命﹐封大將軍﹐所向必碎。有王興者﹐壁文村﹐以其眾降定國。乃分困順徳水門。定國自營三門北。平南﹑靖南二王援師至﹐不見定國一兵﹐大驚曰﹕『彼四面下子矣﹗且退』。有副將對曰『此退必盡於江﹐不如死仗』﹝北以戰爲仗﹞。果死仗脫﹐死者幾半。自是月餘不接一矢。俄而兩王復調重兵至﹐其勢甚盛。定國故匿上騎﹐用步卒進。北師馳之。卒左右避﹐突出象蹴踏騰越﹐敵騎驚僕。大軍乘之﹐死傷徧野﹐獲器械無數。所得貲重﹐盡以犒軍。自三月出師﹐六月圍順徳﹐九月釋圍﹐與援師相持﹐城中久饑﹐垂破者數。十二月﹐滿師又至。我軍騎象而前﹐敵不戰退。猝以精騎間出我軍後﹐後陣亂。定國棄象走還陣。𨿽所傷不多﹐按兵不動﹐顧失象。是日﹐兵初出﹐象受酒犒而哭﹐已知不利。北師盡驅諸象入城﹐一象悲鳴﹐不肯就食﹐數日死。兩王乃以書招定國。答書凜凜﹐有云﹕『大王﹐中國舊人。倘同心相與﹐共獵中原﹐得地分王﹐遙護共主可也』。乃還南寧﹐遵密敕奔護安龍﹐控馬行在門。馬不進。箠之﹐必不進。三易馬﹐率如是。定國異之。有金中書者告曰﹕『此眞主國門也﹗人臣不得騎入』。定國憬然﹐逐步入行宮。主與後及太子等尙以爲可望所遣﹐令勛衛馬見明下階迎之。定國俯伏謝曰﹕『臣力戰粵東﹐以致失覲﹐非從秦王來』。主喜﹐賜繡墩坐。定國語次欹歔。定國密誓效命﹐背出所鐫「盡忠報國」四字示廷臣﹐咸感嘆其義。

可望令白文選疾赴安龍﹐迫駕移黔。合宮慟哭﹐不肯行。定國婉語之﹐文選亦爲泣下。遂善報可望云﹕『定國無他志』。已定國扶主西奔入滇﹐文選亦與俱西。時劉文秀等守雲南﹐聞駕至﹐文秀出見定國﹐潛語﹕『吾輩以秦王爲董卓﹐但恐誅卓之後﹐又有曹瞞』。定國指天爲誓。乃合計倡言迎駕﹐桂主遂入雲南﹐定國躬爲禦輿﹐主卽於可望所營宮室居之﹐盡收其護衛。於是封定國爲晉王﹐文秀爲蜀王。封能奇子承業爲鎭國將軍﹐管延安王事﹔文選爲鞏國公﹐王尙禮爲保國公﹐賀九義爲保康侯。文安侯馬吉翔入閣辦事﹐錢糧歸所司。兵馬事悉付定國主之。更定各隘居守。

可望以妻子在雲南﹐隱忍未發。主遣文選往黔﹐通於可望﹐以釋其忿。隨令東昌侯張虎送其妻子赴黔。可望旣得家屬﹐無內顧﹐遂大言定國﹑文秀叛逆﹐追奪文選鞏國公敕印﹐決意攻滇。列侯馬寶﹑馬維興等爲文選曲解﹐不如重用之。可望遂擅封文選爲證逆招討郡王﹐總統兵馬﹐名淸君側。令馮雙鯉守黔﹐而親督陣次交水。文選不戰﹐率所部走歸定國﹐悉得可望陰謀。定國請進封文選爲鞏昌王。

丁酉九月﹐定國﹑文秀師至三岔﹐距交水二十里。可望以總統兵變失勢﹐擬還黔。馬維興詭語可望﹕『公自將當定國﹐某與寶及漢川侯張勝由尋甸間道襲雲南﹐可得志』。已大戰交水﹐維興復內應﹐合於定國。可望兵大潰﹐遁還黔。維興所部率梟健﹐定國涕泣語之﹕『明造顚越﹐實自吾家。凡首難者不終。今猶不悔﹐天必盡殞之矣』﹗於是馬寶亦歸附﹐眾盡貼。獨張勝孤軍突雲南﹐不備﹐王尙禮思開門入之﹐爲黔國公沐天波所覺﹐不得發。晉王以重兵還救﹐擄勝庫水塘﹐斬之。尙禮飲鴆死。時馮雙鯉捨黔來歸﹐主封慶陽王﹐馬進忠漢陽王﹐馬惟忠等俱進封公爵。

戊戌﹐蜀王劉文秀病卒﹐夔國公�自奇以永昌伯關有才叛。晉王率兵誅自奇於永昌。可望畏偪﹐潛通滿營﹐以兵三千搗武岡﹐爲部將劉甲反攻﹐盡殲其眾以應﹐晉單騎得脫。四月﹐可望以北陳總兵盟﹐以滿師五萬﹐身爲導入貴州。晉王棄城走。可望遂因陳總兵北降﹐得封義王。十月﹐北師從貴陽睨滇。妖人賈自朋者﹐有幻術﹐在軍中﹐晉王恃以無恐﹐與雙鯉等扼守盤江沙。而白文選守七星關。相持三旬﹐力竭敗績。晉王奉主走永昌。

己亥正月之二日﹐北師入雲南。二月﹐主走騰越。晉王先護宮眷出三宣﹐入緬﹐還督兵扼磨盤山﹐力戰﹐頗有摧陷。然人心已散﹐竟不能支﹐避入孟艮茶山各土司中﹐負險自守。奉表請蹕者數﹐爲逆臣所阻﹐竟畱緬。辛丑﹐桂主及難。白文選遁木邦﹐吳平西遣使招之﹐遂北歸。晉王李定國卒於徼外。壬寅﹐晉王子嗣興﹑蜀王子震咸北歸。

論曰﹕李晉王未歸命時﹐已注心皇家﹐思返天物。及歸命後﹐武功赫濯﹐勝勢十倍﹐復嚴關﹐殞定南﹐恢粵西﹐摧敬謹﹐一再難東粵無與衡。護安龍﹐定內難﹐足以經略中原﹐而大功未集﹐以可望內殘外款﹐大敵左支右折﹐天也﹗至勢窮力促﹐挾空名而偸息天外﹐百世之後﹐猶想見其爲人。豈以成敗論哉﹗方其部屯孟艮﹐令部將祁通武以兵迎駕﹐而且沮於馬吉翔。永曆正朔終於辛丑﹐越十年辛亥﹐有康王以番眾臨邊。豈孟艮猶有遺旅乎﹖抑平西詭此以自重乎﹖

●粵語一﹝查東山散筆﹑沈墨庵補述﹞

陳子壯﹑陳邦彥﹑麥而炫﹑朱實蓮﹑張家玉﹑林洊﹑張恂﹝楊景華﹑楊可觀﹑張珣﹑尹端安﹑蘇觀生﹑李翔﹞

以東粵人起事粵中者爲南海陳子壯﹑順徳陳邦彥﹑東莞張家玉﹑林洊﹑張恂﹐各舉義旅﹐自乙酉至戊子﹐轉戰不屈﹐蓋四年云。

陳子壯號秋濤﹐官編修﹐爲閹魏所逐。後晉少宗伯﹐以直諫擬戍還粵。弘光乙酉﹐以禮部尙書召﹐將赴南都﹐而南事敗。唐主立福州﹐遂赴閩﹐晉大學士兼大司馬﹐督兵援贛。未至﹐俄延平失駕﹐乃入粵﹐謀舉兵。治戰艦﹐得眾數千人。時同事者不一部﹐獨陳邦彥一師最堅。

邦彥字會斌﹐登賢書。隆武時任兵部主事﹐從督師蘇觀生度大庾嶺﹐語觀生曰﹕『閣下以大兵扼惠潮﹐分一軍助我截大庾﹐可固全粵』。觀生不能用。會唐介弟聿鎭自立廣州﹐攺元紹武﹐而桂主已監國肇慶。邦彥奉節往觀桂﹐因語監國﹕『以序無過王者﹐與唐平非名而戰﹐主客不敵﹐不如急正大位﹐以厲人心』。從之﹐攺元永曆。擢邦彥爲兵科給事中。未幾﹐北師累從惠潮掩廣州﹐不備﹐執聿鎭﹐觀生自縊。觀生以書生扈唐駕入閩者也。北師逼肇慶﹐桂主奔西粵﹐北鎭李成棟率精銳追之﹐且及。邦彥聞變﹐與指揮僉事楊景華﹑副將軍楊可觀謀曰﹕『我一軍不足以禦大敵﹐閣部秋濤負重望﹐有大略﹐曷往圖之』﹖秋濤曰﹕『今張玄子一軍在東莞﹐能以大義激厲其下﹐頗可恃。令其率一軍逼廣州﹐我與公撓其前﹐三路並進﹐敵則首尾衡決﹐乃可以逞』。於是與玄子之師克期並舉。北督師佟養甲懼﹐疾呼成棟還禦邦彥等﹐以故桂主踉蹌梧州﹐得保無恙。

玄子﹐張家玉字也﹐別號芷園﹐初援庶常﹐甲申之變﹐持大義責賊﹐賊怒縶之﹐七日不食。會東師入﹐玄子間歸。復走閩﹐與同裏蘇觀生出江右。敵圍撫州急﹐玄子進營許灣﹐設髙皇帝像於軍中﹐盟而戰﹐則佯走以誘敵。敵至伏發﹐反擊﹐大敗之。撫圍以解。復與知縣李翔誓守新城﹐負重傷﹐益奮﹐而敵卒不能睨杉關一步。唐主手書勞之﹐晉右僉都禦史。會東粵多盜﹐家玉入粵﹐練兵惠潮﹐撫諭鎭平﹑程鄕兩賊巢﹐陰以爲用。旣而北師入廣州﹐所至降附。

丁亥三月﹐家玉舉兵﹐與其師林洊復東莞﹐稱制﹐以原任儒學訓導張珣爲東莞知縣﹐原任湖廣監軍道張恂督守﹐而諸生尹端安統鄕兵嚴備萬家租。家玉身整舟師於列滘﹐擬走省會。而北師疾至﹐萬家租先敗﹐尹端安自沈於江﹐東莞旋失。張珣見殺。家玉戰列滘不利﹐退走虎門﹐作流言稱神助﹐以動其鄕。於是各堡復並豎義旗以應。北師復大至﹐家玉盛設旗幟以疑敵﹐空壁去。敵疑不敢入壁。踰兩日﹐知其不守﹐乃四出樵掠。家玉伺敵惰﹐潛師擊之﹐獲大勝﹐盡奪敵舟﹐兵勢復振﹐出沒海口。常泊鐵岡﹐夜潛卽敵要﹐或發炮﹐或題詩﹐或插幟﹐以勞敵守。北人驚以爲神。密迹之﹐竟不可得。

當是時﹐邦彥常率銳師以出龍山﹐與敵遇﹐敵屢卻。與南海秋濤約合攻廣州﹐間露退﹐設伏擊﹐敗敵於禺珠﹐破山水﹑髙明﹐大戰胥江﹑新會﹐多俘獲。已北降淸遠﹐指揮白常燦來歸﹐謀於秋濤﹐爲用間之法。乃陰使楊景華﹑楊可觀僞降敵﹐入李成棟軍中爲內應﹐須七月之七日並起。秋濤先一日秣馬厲兵﹐張大其事﹐事泄。景華知不免﹐卽起殺一鎭將﹐連殺數人而死。敵疾執可觀﹐酷刑責究同謀。可觀抗聲曰﹕『大夫斫頭耳。豈以緩死殺天下英雄』﹖終不吐﹐見殺。於是邦彥退歸龍山﹐秋濤退保髙明。北師急攻髙明﹐困旬日﹐力竭城陷。子壯被執﹐怒發張目﹐不一屈﹐死之。時與共義者髙明之麥而炫﹑南海之朱實蓮﹐原官禦史﹐共守髙明﹐皆見殺。

自二楊陷亡﹐秋濤盡節﹐邦彥勢益孤﹐守龍山不敢輕出。家玉亦走龍門十五嶺﹐志不稍挫﹐思大舉。嶺故有義聚萬人﹐詟家玉名﹐推家玉大將軍﹐列龍﹑虎﹑犀﹑象﹑豺五營﹐以犀爲中營﹐諭眾曰﹕『左師出則右師爲應﹐前軍出則後軍爲應』。眾皆聽命。一鼓下博羅﹐守之。敵至﹐五營分列。左師皆靑﹐其气如雲。右軍皆白﹐其動如風。前軍皆赤﹐其變如火。後軍皆黑﹐其行如水。中軍皆黃﹐其靜如山。及其更番出禦﹐或以前軍作後軍﹐或以左師應右師。其應無窮。敵不敢迫﹐復托爲神。至夜﹐城上有紅光長數丈云。眾益奮﹐四出逐北。敵計詘。時龍山邦彥聞家玉多武功﹐亦合餘燼出攻髙明﹐殺一滿人以祭陳閣部﹑楊將軍﹐曰﹕『吾爲國士復讎也』﹗俄而北師援髙明﹐邦彥乃退。援師卽赴博羅﹐已咽水灌城。家玉與眾議曰﹕『吾下博羅﹐以試武耳。博羅小﹐不足恃。且博羅非要地。盍全師歸龍門』﹖於是又變五營爲二十五營﹐直窺增城﹐取之。增城近省﹐援救甚速。家玉距廣州十里而軍﹐斷小木投孔道以滯敵馬﹐復懸巨木於髙崖。以一旅誘敵馳入。馬當木足折﹐及懸崖下﹐多覆﹐大敗去。由是乘勝薄城。省會守者大懼。閱一日進戰﹐前營搏勝﹐奪敵旗返。中軍誤以爲敵至﹐陣亂。忽瘴霧彌天﹐敵以驍騎徑貫中軍。家玉跳溺水﹐卒。諸營皆潰。蓋戊子十月十日也。祖母陳﹑母黎﹑妻彭俱烈死。林洊被執﹐亦及難。

家玉旣沒﹐敵以全力困圍邦彥者旬日。力竭﹐城陷﹐被執。北鎭李成棟勸之降﹐不屈﹐拘於客館。將刑﹐題詩館壁﹐歌而赴市﹐隨歌而盡。妻何氏﹐子和尹﹑虞尹咸死之﹐惟恭尹以僧服微去。

家玉無子﹐年止三十有三。有弟家珍﹐曾識東山於東莞﹐故得之最詳。其所乘馬﹐黃﹐趫■﹝走秀﹞跳踉﹐野走山中﹐能於風沙慘淡時作悲鳴以怒玉。

●粵語二﹝查東山散筆﹑沈墨庵補述﹞

王興﹑連城璧﹑郭之奇﹝馬應房﹑馮協揚﹞

王興﹐粵人也﹐或云閩人﹐曾爲鄭芝龍舊部。身短小﹐有幹略﹐弄潮海上﹐遠近呼故。粵有司不敢以兵臨﹐遣使招之不至。常大言曰﹕『吾取給於海﹐與島夷爲市﹐未嘗爲「繡花鍼」。明末﹐聚眾數千﹐踞恩平之白泥鄕十餘載。及芝龍受撫﹐而興距白泥如取貨於粵﹐粵乃以我爲盜。彼官於粵者擁數萬金而歸﹐非盜何哉』﹖後距孝廉陳王道文村圍﹐圍通於海﹐終不內訌﹐故粵人亦安之。

會北師將至粵﹐興爲持久計。圍固依山帶海。圍外環以淖河﹐河中沈釘板不測。近圍樹修篁﹐篁叢生最密﹐矢弩紛及輒走之﹐不能的人﹐亦不畏火器。圍內復浚大濠﹐並沈釘板。濠內樹木柵數層。後門通海接濟。近圍最低﹐春水發﹐攻者率被漂﹐不能久困。明有舊藩王某避難進圍中﹐興大喜﹐奉藩王爲主。興率諸臣就朝﹐以招徠圍外近諸圍數十部﹐犄角互援。諸故明縉紳著姓不薙發者咸就之﹐禮接甚厚。

北鎭李成棟與巡撫佟養甲旣下東粵﹐興不奉命。成棟率重兵攻數月﹐不可拔。及成棟北返永曆卽肇慶﹐興歸明﹐受爵總兵﹐稱將軍﹐奉正朔。諸紳中有連城璧﹐相與粉飾故事﹐定制度﹐略具漢官威儀。慕義者益眾。北孔﹑尙兩王復取粵東﹐興自守如故。乙未從桂陽晉王李定國分圍新會水門﹐聲勢頗壯。久之﹐定國敗去﹐興還文村自保。兩王攻之數月﹐不下﹐以書招之。命連城璧代爲答書﹐溫而毅﹐自稱「頑民」﹐且曰﹕『頑民無所爲﹐實欲存中國於一隅﹐全禮義於百世﹐豈徒惜此數莖顚毛而已﹖然海涯原我故物﹐本朝先帝嘗置之度外﹐何況新朝﹐獨不相亮﹖何如大兵退還﹐卒無所敢難﹐必致之來﹐頑民不來』。

丁酉﹐北率水師數千塞其海道。有莊軍將等合兵二萬餘困之。圍中不出戰﹐夜以百人更番出擾。壁者累夜不得休息﹐欲退不可。復遣使者招之。內盛款接﹐曰﹕『但恐明年水至時﹐大費諸公心耳』。遂犒師。出圍中所無大魚重數十斤及諸難得之物以相誇耀。旣而春水大至﹐釋兵去。俟水退﹐復率銳師攻圍。踰年﹐近數十圍漸盡破散﹐海路阻塞。中有一圍力竭﹐有敢死士數百突出﹐傷多人。被執者七。訊者令剝其皮。一人被剝且盡﹐屍橫地。一夕﹐前劊卒過之﹐失口曰﹕『也有今日』﹗忽屍竄起﹐嚙劊幾死。旣而數百人糧盡﹐棄老幼﹐焚室廬﹐復突圍出﹐斗至死不退。於是數百人皆見殺。

北之攻圍﹐自戊戌七月至己亥八月﹐文村圍食盡﹐北復來招。藩王曰﹕『毌以我故不得款。請先死』。興曰﹕『我死﹐可以活諸公』。相遜移時﹐藩與興皆入冰片於火酒中引盡而圍破﹐全發諸臣連城璧等皆同焚死。

粵中有郭之奇者﹐字正甫﹐壬午督學八閩。隆武初﹐擢之奇詹事正詹。閩敗歸粵﹐入文村圍中﹐亦荷槊北傲最久。興死﹐眾出降﹐之奇不屈﹐被執﹐烈死。

馬應房字子龍﹐廣東順徳人。父熙祥﹐官知府。應房以諸生負文望﹐師陳邦彥。丙戌﹐廣州陷﹐應房以文告宣聖﹐將歸死學宮。其老友勉之曰﹕『聞陳會斌有事肇慶﹐盍起兵北拒以應之』﹖於是走合余龍等水師入邦彥軍﹐隨邦彥突廣州。有降者告以兵期﹐會城已有備﹐不得入﹐移困順徳。將下﹐忽北援奄及﹐城中亦出師夾攻﹐眾亂﹐大敗﹐被執。赴訊﹐大言曰﹕『事成汝賊﹐不成我死』。乘間負械投伏波橋死。時共事南海諸生黃炅元與弟昊元並見殺。從弟元節以諸生受武銜督兵隨駕死。

有順徳諸生馮協揚﹐字曰賡。廣州旣陷﹐求死﹐其父止之。協揚曰﹕『兒讀書解大義﹐正以愧夫不義者』﹗驅其妻女入井﹐而自懸於梁死。時冬旱井竭﹐妻女得拯起。

●粵語三﹝查東山散筆﹑沈墨庵補述﹞

梁朝鍾﹑陳嘉會﹑陸應珪﹑鄺露﹑黃襄卿﹑朱家臣﹑梁萬爵﹑梁萬采﹝嚴起恆﹑吳貞毓﹑張三果﹑曾起莘﹞﹑金堡﹝陳學銓﹞﹑張同敞﹑傅作霖﹝侯偉﹑朱素圖﹑李如星﹞

番禺梁朝鍾字未央﹐幼孤﹐倜儻負奇气﹐豪議論。四座辯不決﹐輒掀髯揮塵定之。垂髫時﹐常折柬縣官﹐奮爭一邑公是。值東陽張邑令國維﹐深器重之。壬午舉於鄕。閣部史道鄰薦南都﹐不起。及唐藩建元八閩﹐臺亦不起。唐介弟蹕廣州﹐彊授國子監司業。張目伸首語使者曰﹕『我頸有刀痕﹐與生俱來。寧見之乎』﹗卒辭去。屏家室﹐獨自啟處。未閱月﹐廣州敗﹐拜家廟誓死。或曰﹕『公無子﹐獨不爲廟食計﹖卽否﹐去爲僧﹐公志也』。不聽。屏家人赴水﹐气已絕﹐起之﹐復蘇。翼日﹐北師入﹐勒去發﹐堅拒﹐叱之曰﹕『我頸痕已具﹐豈汝能殺我耶』﹖負三刃死。同學陳學銓聞朝鍾死﹐泣下﹐負耒入山﹐不知所終。

金堡字道隱﹐浙之仁和人。乙酉﹐間關入閩。隆武元年﹐補給事中。劾鄭芝龍專擅。鄭方挾制朝端﹐怒﹐堡幾不測﹐主曲爲解釋﹐得不死﹐戍粵中。永曆蹕肇慶﹐仍召爲給事中。會張獻忠餘孽孫可望據雲南﹐擅稱王。時武康伯胡執恭以桂命屯泗城州﹐輒便宜招撫﹐畏逼﹐竟矯作冊命封可望爲秦王。督師堵錫胤與道隱執以爲不可。可望遣其部賀九義﹑張明志赴南寧﹐詭稱護駕﹐必脇秦封。閣臣嚴起恆持之﹐道隱復抗疏極論其罪狀。九義伺起恆出﹐私擊起恆水死﹐家人不敢收其屍。後衛士偶見水旁有虎﹐逼視之乃起恆屍也﹐收葬之。堡亦爲九義所傷。桂主不得已﹐削堡官以避禍。乃眞封可望爲秦王。堡抱創避養蕭寺。行在移蹕安龍﹐大困﹐堡不能扈行。閣臣吳貞毓密議挾主﹐幸李定國營中有漏言於可望﹐復迫殺貞毓。旣而北師漸及﹐堡擬走定國軍﹐謀扈行在﹐不幸廣中盡敗﹐粵西畱守相公瞿式耜已致命矣。初﹐蒼梧之禍﹐堡幾與起恆同盡﹐式耜力爲曲解﹐得戍淸浪﹐病創未及赴戍所﹐而北師至。堡見式耜死﹐暴屍於市﹐不避大難﹐上書北定南﹐請得以衣冠葬畱守相公及同難之張同敞。同敞﹐故相國太嶽孫也。定南許之。

槁葬畢﹐遂入雷峯剃髮披緇﹐更字澹歸﹐後住丹霞。

陳嘉會字同之﹐亦番禺人﹐與梁朝鍾同學。乙酉赴閩中﹐得鄕薦﹐上書於黃石齋﹐以「和同文武﹑消弭兩黨」爲言。石齋善之﹐不能用。丁亥﹐北師下粵﹐僻居杜門﹐不聞外事。偶與其座師毛君燕坐﹐忽泫然泣下。毛駭曰﹕『何』﹖曰﹕『越日不復侍矣』﹗毛曰﹕『汝爲善於鄕﹐世所共亮﹐誰厄汝者﹖乃自輕』﹖復飲泣曰﹕『嘉會意不欲活』。毛意殊不以爲然。詰晨﹐果以公服至復圃﹐自沈於池。其妻不知之。驟聞之﹐不哭﹐太息曰﹕『誠丈夫事』﹗入室﹐凝妝出﹐亦投池死。

梁天若名萬爵﹐與朝鍾宗人。家貧﹐不輕與豪貴交。常爲人傭書以養母。所好尙獨殊於俗。有弟萬采﹐以肩負爲生﹐暇則向其兄問古今名節特立獨行之士﹐常義形於色。朝鍾𨿽俶儻自雄﹐每爲心折﹐曰﹕『吾宗有二萬』裏。乙酉鄕試﹐得魁選。唐介弟至粵自立﹐授萬爵行人﹐不受﹐謂其友曰﹕『此何時﹐乃欲作好﹐所爭只眉睫間耳。捨後淸流﹐吾素也』。爰命其弟采侍老母﹐避兵鄕僻。及廣州陷﹐萬爵肅衣冠﹐遙拜母﹐赴池水死。數日﹐弟采迹兄﹐見衣冠浮水﹐大慟﹐亦躍水死其旁。

潮州陸應圭字山甫﹐崇禎壬午與梁子同舉於鄕。見梁子茹素﹐謂曰﹕『吾輩生平非茹素可了』。梁子曰﹕『顧用之何如耳』。後聞其死﹐曰﹕『吾知梁子之用矣』。北師至潮﹐潮潰﹐應珪方病﹐負榻﹐屢蹶起爲拒敵狀﹐輒僕。師入室﹐責金。應珪擁被欲起﹐語不遜。其母懼﹐走捫其口﹐使無聲﹐猶嗚嗚若有所云﹕『死爲明朝之鬼』﹗敵怒﹐牽出叢射之﹐死。時廣南有以書生勵節者爲鄺湛若。

鄺湛若名露﹐以字行。少有別才﹐爲書生﹐縱放不羈。喜恢諧﹐工書﹐常以五家書法應督學歲試﹐試劣﹐棄去﹐入羅浮﹐宿僧捨中。夜闖琴聲﹐深悟琴理。放遊吳﹑越﹑燕﹑趙間﹐遇佳山水﹐則鼓琴一曲。爲詩﹐綿麗淸逸。時闖賊縱橫河洛﹐乃歸粵﹐不復出。永曆初﹐以薦授中書舍人﹐對客鼓衰鳳操以謝之。北師初下廣﹐湛若護發﹐匿鄕僻。庚寅冬﹐大軍復入廣﹐湛若幅巾縞衣﹐抱琴步歸﹐中途遇敵﹐怪其不遵時尙﹐褫其衣巾盡﹐至裸體﹐仍護琴﹐甚雨中不去。以刃睨之﹐笑曰﹕『此何物﹐乃以相戲』﹖敵以爲風病﹐釋之。剃髮令下﹐曰﹕『豈有此理』﹗懷琴弦走入舊官署﹐懸樹死﹐年四十有七。墨子旣錄諸文士﹐而於武臣中得雨人焉。一瞋目而死於丙戌者爲黃襄卿﹐一大呼而死於丁亥者爲朱家臣。

襄卿﹐廣州右衛舍人也。丙戌﹐從羣健北拒。時兩廣總制丁魁楚聞唐事變﹐疾走肇慶﹐以扈桂爲名。師益單。北師大至﹐襄卿以孤軍力戰敗﹐被執﹐口不恭甚。敵義之﹐勸降。且曰﹕『汝子幼﹐降則父子俱全』。瞋目語曰﹕『我死﹐他日報父仇殺汝者此子哉』﹗遂並殺之。

家臣﹐原籍浙中﹐負膂力﹐有膽略。永曆初﹐授參將銜﹐協守肇慶﹐權輕勢分﹐寡援乏餉。主奔梧州﹐家臣隨駕﹐與李國珍復羅定州﹐至東安。丁亥﹐北師入粵﹐以新任知縣至東安﹐家臣猝拒殺之。於是北選諸人皆觀望不敢卽赴原任。按察使王芋時爲北羅定道﹐檄北歸寶丰伯羅成躍於肇慶﹐東安諸部星散﹐家臣獨出戰﹐被執。大呼曰﹕『我朱家臣也﹐豈有爲他家臣者﹖請速殺我』﹗語不擇甚﹐以木衡其口﹐殺之。

湖廣張同敞扈蹕肇慶﹐以兵部侍郎隨駕蒼梧。同官傅作霖籍江西﹐亦以少司馬孤守全州城。陷﹐肅冠服﹐慷慨就刑。同敞在梧﹐遙哭以詩﹐知其以心許死友也。蒼梧敗﹐同敞死焉。若吏部郎中侯偉﹑同官李如星﹐先後見殺﹐都禦史米素圖亦死於沅州亂兵。吾以同敞遙哭一詩槪焉。詩曰﹕『抗節於今有幾人﹖磔殘尙爾夢全身。應知同學譚忠孝﹐決不偸生負鬼神。視死如歸懷世友﹐有恩未報痛孤臣。恥將丹面分靑史﹐與爾幽冥共好鄰』。

●西粵語一﹝查東山筆﹑沈仲方閱﹞

瞿式耜

瞿式耜號稼軒﹐南直常熟人﹐萬曆丙辰進士。乙酉﹐任廣西巡撫都禦史。北兵下楚﹐粵西震動﹐式耜奮志爲堅守計。丙戌﹐桂主卽眞肇慶。戊子﹐楚督何騰蛟被劫死﹐駕爲北師所迫﹐式耜保峽江退敵﹐護蹕桂林。已而峽江敗﹐主釋桂林去。式耜與參將焦璉畱守。城破﹐巷戰﹐致死得全。式耜親臨戰﹐不避鋒鏑﹐以鼓同事之气。主倚以爲重﹐晉式耜吏﹑兵二部尙書﹐拜大學士﹐加太保﹐比開國勛﹐封臨桂伯。升焦璉都督。是時國法淩替﹐將悍兵驕﹐糧餉不繼﹐式耜百難盡瘁。

庚寅秋﹐北師入境﹐主憩梧州無寧處。且中外猶以黨事紛爭於內﹐又無全力控禦於外。冢部吳貞毓頗與式耜相抵牾。方重處金堡等號爲五虎﹐而式耜益孤。所請率漠置之。已而詔撒開國公趙胤先扈駕﹐於是巖關盡已掃去﹐人心大震﹐各思苟脫。在城衛國公胡一淸﹑寧遠伯王永�﹑綏寧伯蒲纓﹑武陵侯楊國棟﹑寧武伯馬養麟俱托故出走。式耜大聲呼之﹐慟曰﹕『朝廷以髙爵隆諸公﹐百姓出膏血養諸公﹐乃成如此去就耶』﹖城中僅瘁卒數百人﹐鞬四關待死。會兵部侍郎張同敞單身自江東與式耜共事。式耜與訣曰﹕『吾分與城俱﹐子無畱守責﹐可速去』﹗同敞故爲式耜門下士﹐曰﹕『故不能獨死先生﹐必不去』。時署中僮僕且逃盡﹐止一荷槊從﹐與同敞三人耳。

庚寅十一月之六日﹐北師至﹐城開﹐縶靖江王亨歅父子別室。須臾﹐數騎邀式耜。式耜曰﹕『無庸﹐吾等坐待久矣』。遂與同敞偕詣定南軍前﹐平立不拜﹐延頸請速死。定南溫詞云﹕『吾在湖南﹐已知有畱守公不畏死。吾殺畏死者』。式耜大言曰﹕『吾兩人不死於兵未至之日﹐正須煩斧鉞﹐知吾南朝尙有人』。定南令分衛之以聞。作遺表謝罪﹐有曰﹕『今平樂﹑陽朔等處盡不守﹐旦晚且及梧。嗟吾君至此極乎﹖寸磔臣躬﹐何足謝罪﹗臣心痛如割﹐血與淚俱。爲具述初五以後十日情形﹐仰瀆聖聽。惟願皇上勿生短見﹐暫寬聖慮﹐保護宸躬﹐以全萬姓之生﹐以畱一綫之緒。臣等惟有矢心一死﹐以盡臣子之職分。天地鬼神﹐實鑑臨之』﹗其自警一章云﹕『若論成仁事﹐臨危只一端。聖賢原節取﹐世路已驚看。死豈求名地﹖吾當立命觀。乾坤畱此夕﹐魂魄安教安』。在禁時詩歌頗多。季冬之十七日﹐臨難賦致命詩﹐有『三百年來恩澤久﹐頭絲猶帶滿天香』之句﹐與張同敞同日死。先是金堡蒼梧之獄﹐式耜力救之﹐堡感其義﹐上書定南﹐得以衣冠殮﹐槁葬兩公﹐並卹式耜幼子。定南許之﹐堡因得兩公詩跋其後。

瞿有孫昌文﹐初相隨入粵﹐授翰林檢討﹐路阻蒼梧﹐不及奔難。俄被縶﹐得脫﹐廬於墓側。復從門客楊碩父得遺表﹐蓋表成無由達也。昌文旣得臨難詩及禁室所詠四十首﹐以金跋合同敞槁刻之﹐題曰「浩絲吟」。其五年中奏疏﹑詩文諸稿﹐烽火後僅存一二。

●西粵語二﹝查東山筆﹑沈仲方閱﹞

楊畏知﹑王運開﹑王連閎﹑劉廷標﹑王祚﹑吳貞毓﹝張鐫﹑蔣幹昌﹑李欣﹑李元開﹑徐■﹝木丞﹞﹑楊鍾﹑胡士瑞﹑趙賡禹﹑蔡緇﹑鄭允元﹑周允吉﹑朱議昶﹑朱東旦﹑任斗垣﹑易士佳﹑內監張福祿﹑全爲國﹑曾英﹞

楊畏知字介庵﹐陜西庚午解元。甲申﹐爲雄洱海道。時張獻忠陷蜀﹐丙戌爲北師所殺﹐其義子孫可望﹑李定國等以潰師陷重慶﹐入貴州。時雲南遭沙氏之亂﹐黔國沐天波走依畏知。可望名救天波﹐逐沙氏﹐據有雲南。畏知持大義﹐鼓眾戰﹐可望拘之﹐不卽殺。時北師將至﹐招可望。可望惡剃髮﹐欲陽助明以自重。畏知心知其意﹐且念肇慶且起﹐姑收可望爲用﹐釋一敵且合以拒敵。於是說可望曰﹕『王欲降畏知。畏知卽降﹐亦須有名。今北勢漸逼﹐王將南走。趨南則肇慶犄其後﹐禍且不測。王能降心以相從﹐共尊明室﹐則眾心踴躍﹐欣然向附﹐同力北抗﹐此轉禍爲福之機也。王其圖之』。可望喜﹐遂舉旗向明以鼓眾﹐仍還畏知原官﹐相見成禮。時可望自稱平東王。畏知事事以扶明爲端﹐可望乃令畏知東朝肇慶。武康伯胡執恭守泗城州﹐擅造冊命﹐封可望爲秦王以悅之。畏知旣見駕﹐具陳黔事﹐且陽與合﹐姑如其封。乃上疏曰﹕『可望素桀驁﹐擁大眾﹐卽自爲秦王﹐益抗妄何所忌﹐乃願歸正﹐詟服其下﹐護發北拒﹐此其隱慮也﹐不如出宸斷﹐竟與前封而繳其初封﹐罪執恭擅制﹐俾積功自贖﹐良便。今日者力能制可望﹐請勿與﹐不然﹐北禦方艱﹐復勞西顧﹐至萬不得已乃始降禮厚幣﹐恭上秦王﹐卽乞一旅合向洞庭﹐使騎危爲市﹐則柰之何。夫不與而果不與也﹐與奪出自朝廷﹐吾法猶在。萬一彼以彊力劫左右﹐究竟與之無恩。且也始與善而徐圖之﹐在乎廟算。直示不可﹐是速禍也』。言官持之力﹐必不可﹐請並收畏知。畏知涕泣言﹕『今師臣誰可與北抗者﹖明知跋扈﹐姑一試其鋒。上中無策﹐策之下者﹐亦或權宜。幸旦夕徐俟天心﹐畏知且含笑地下不辭』。乃議封可望平遼王。畏知曰﹕『彼平東久﹐此何異﹖且稱王必二字以弱之示﹐以弱必勿受﹐不如弗封』。可望果不受﹐北陷通義﹐忠國公王祚死之。使人招天波﹐索道府印急。雲南府推官王運開方署道印﹐通判劉廷標署府印﹐慷慨相對曰﹕『道府﹐朝廷設官也﹐可望闖賊餘孽﹐擅殺忠國﹐蔑視行在﹐吾輩誓不偸生』。卽抱印自縊死。復召運開之弟孝廉運閎﹐亦不屈﹐走沈潞河死。可望盡有黔中。遂遣賀九義等佯扈駕南寧﹐脇攺秦封。九義擅擊殺閣部嚴起恆﹑督師楊鼎和等之沮秦封者。畏知已辦閣事﹐抗疏論九義擅殺不臣﹐當誅。可望怒﹐使指揮鄭國襲執畏知之黔。畏知大聲﹕『逆賊可望﹐此豈可與有爲﹖我畏知誤國應死』。脫■﹝舟宗﹞鍪遙擊﹐中可望面﹐慷慨死。而國主卒授可望秦封。嗚呼﹗古有潔其身以事其君易﹐污其身以事其君難﹔畏知蓋能爲其難者歟﹗

吳貞毓字符升﹐宜興人﹐崇禎癸未進士。永曆初爲東閣大學士。癸巳﹐行在安龍爲可望所困﹐憂危甚。貞毓偕諸廷臣密議﹐馳封李定國爲晉王﹐速其逆駕脫險。惟文安侯馬吉翔獨與可望暱﹐乃出代祭南寧﹐而使林靑陽充使命。定國亦顧忌可望﹐方有事東粵﹐不卽應。吉翔剌知之﹐以告可望。可望佯縛吉翔﹐廷質安龍﹐盡供首事。貞毓在難﹐痛訶可望不道﹐身被五毒﹐不吐一人。曰﹕『吾以宰執主討逆﹐傳徼定國是實﹐與諸臣何與』﹖吉翔手抄十八人﹐勒主必決。於是掌科張鐫﹑翰林蔣幹昌﹑李元開﹑臺中李欣﹑胡士瑞﹑部曹徐■﹝木丞﹞﹑楊鍾﹑趙賡禹﹑蔡緇﹑鄭允元﹑周允吉﹑朱議昶﹑朱東旦﹑任斗垣﹑易士佳及內監張福祿﹑全爲國十八人﹐俱同日死。貞毓以大臣賜帛﹐子肇祉攜骨歸葬﹐而國主遂有安南之行。

論曰﹕明末諸臣﹐持理倍堅於建文時﹐大率以不兼時與情勢而窮﹐獨畏知與貞毓之爲理亦正﹐兼言時與情勢而終窮﹐則又諸持理者之誤之也。善用可望﹐當時第一言﹔至於賊殺大臣﹐安得不一言以死﹖專向用定國﹐當時制可望第一義﹔至於人主不能自庇﹐安得不倡十八人以死﹖𨿽然﹐力不能制可望﹐畏知預言之矣。或云畏知嘗爲可望所設官﹐曰是爲明屈也﹐正屬善用二字義。吾故曰﹐爲其難也。

●臺灣前語﹝查東山筆﹑沈仲方閱﹞

東寧國

臺灣者﹐系和蘭國入貢泊舟候命處﹐城接爪哇﹑大泥﹐與佛郎機密邇。萬曆中﹐忽請通貢叩閩﹐閩人李錦勸其酋麻韋郎壘澎溯嶼﹐逼漳﹐賂稅監髙寀可得。於是伐木駕廠﹐錦導夷入。寀竟與盟﹐且許開貢。會材官沈有客奉詔聲走之。其國素習戰﹐所云紅夷銃﹐較佛郎機更利。已而竟使通貢﹐泊舟澎湖﹐候命下﹐許從夷幾何﹐貢物幾何﹐然後可。久之﹐從澎湖深入築城﹐分紅夷守之﹐名爲臺灣﹐去澎瑚六程耳。所云灣者﹐西洋貨船通東夷﹐必灣此爲兩洋扼要。所以中澑旣急﹐擁爲水檻﹐髙傍澑數丈。自漳州發舟﹐必橫跨水檻﹐然後至。澎湖最險﹐而澎湖之通臺灣﹐水道多嶕﹐隱見不一﹐舟冒之必碎。又列炮兩崖﹐的中易守。其地闊二千里﹐袤倍之。气常春﹐多露﹐可當微雨﹐所植遇旱不枯。食物饒於內地。多野馬﹐差小可乘。亦多苗峒﹐不化。多土目﹐不通語言。

初﹐鄭芝龍居大海中﹐常於澎湖外設市﹐稅諸洋之貨﹐以是富甲諸�。及北款﹐諸洋猶詟服也。芝龍款後﹐子國姓成功於壬寅春以部將曹文龍﹑馬信之謀﹐會海水大溢﹐自廈門舟師前拂嶕而進﹐紅夷恃水檻﹐不守﹐遂有其城。而令其子經守廈原汛。已而紅夷王子北貢﹐以失其故城﹐願合力攻廈門﹐廈門不支。會延平王成功薨﹐長子經嗣立﹐臺灣初稱東都﹐攺明京以候桂王之蹕。已不克至﹐乃攺東寧國﹐復築奉天城於對渡以居官。東寧者﹐嗣王不敢稱藩﹐乃其臣無不藩前者﹐所奉正朔﹐猶以永曆行。時諸峒歲有常貢﹐不過獐﹑鹿﹑虎﹑豹之類﹐舁委界口﹐不知所爲禮也。披皮毛﹐掩下體。界口中國人有市肆﹐以嬉戲小具懸壁﹐聽峒人來觀。峒人把弄移時﹐以形語上值﹐輒取去﹐必委所值之物於界口﹐任取之﹐不失信也。

按廈門爲鄭氏發迹之近處﹐地僅三十餘里。鷺門亦閩界。魯監國元年﹐嘗就永勝伯鄭彩保此四年﹐乃間走壺江﹑瑯琦山等處。閣部錢肅樂卒﹐葬瑯琦。而金門則魯王監國之十年始保蹕於此。至壬寅薨﹐葬其地。遺腹子棲東寧﹐其後不詳。

論曰﹕嗟呼﹗以中國幅員萬里﹐一旦盡失其故我。臺灣﹐洋夷也﹐獨用夏以變夷。地不論大小﹐化行海外﹐正朔猶存﹐奇矣﹗𨿽箕子之入朝鮮﹑徐市之王日本﹑張堅之有扶余國﹐頗有中廈遺風﹐以觀臺灣獨遵奉正朔﹐久而不變﹐不更有光日月也哉﹗

●臺灣後語﹝查東山筆﹑沈仲方閱﹞

東寧國國姓成功

國姓成功原名森﹐字大木。隆武賜姓及名﹐世呼爲國姓雲。

鄭氏本福建南安石井人也。有紹祖者﹐爲泉州庫吏﹐生芝龍﹐甫十歲﹐隨入庫﹐弄石子﹐偶隔垣飛中太守蔡繼善。太守怒﹐索弄石子者﹐紹祖攜兒詣請罪﹕『兒無知﹐願代笞』。太守一見芝龍﹐異之曰﹕『兒非凡』﹗竟免笞。天啟初﹐芝龍與其弟芝虎流入海島顏振泉部中爲前驅。振泉死﹐眾無所統﹐立劍斗米中﹐禱於天﹐次拜劍﹐劍動輒主之。次及芝龍﹐甫投地﹐劍輒躍出。於是共羅拜曰﹕『天所授也』﹗縱橫海上﹐官軍不能制。或云前守繼善有恩芝龍父﹐量移泉州道以書招之。芝龍果囚服詣道門。而弟芝虎恥爲屈﹐一軍嘩﹐遂挾芝龍去。六年﹐攫商貨﹐擾村墟﹐紅裹其首爲鄭家軍﹐勢益張。擁軍朱一鳴遣都司洪先春率舟師擊之﹐策應把總許心素等漂失道﹐芝龍間走山上﹐詭稱鄕兵﹐出先春後﹐先春腹背受敵﹐身數創﹐大敗。芝龍不追﹐擄盧遊擊不殺﹐復敗總兵兪咨臯於中左所﹐縱咨臯去。中左門開﹐百姓哀祈不殺。芝龍嚴約束﹐善兵而去之﹐竟無大得罪﹐便自歸也。於是議撫。崇禎元年﹐乃就撫於巡撫都禦史熊文燦。

明年﹐擊斬其故黨李魁奇自效。調粵東﹐合剿海寇。五年﹐海寇劉香老逼福建之小埕﹐擊走之。已而香老連犯長樂﹑海丰﹐守道洪云蒸﹑巡道康承祖﹑參將夏之本﹑張一傑被執﹐云蒸叱賊而死。八年﹐加芝龍遊擊﹐合粵師共擊香老於田尾遠洋﹐屢敗之。香老勢蹙﹐自焚其舟﹐沈水死。康承祖等脫歸。進芝龍參將。十三年署總兵﹐專管潮﹑漳二汛。十六年﹐以其弟鴻逵爲副總兵﹐鎭南贛。

甲申國變﹐福藩立南京﹐鴻逵協力上流﹐禦左良玉有功﹐還屯鎭江。北師下﹐潰歸。當是時﹐唐主立閩﹐封芝龍﹑鴻逵皆爲侯﹐而從子彩封伯﹐以封疆事盡委之三鄭。芝龍日議出師﹐不果。閣臣黃道周素與芝龍不協﹐議輒相左。及道周率諸師北上﹐鴻逵次婺源不進﹐道周被執﹐死之。鴻逵遁歸。丙戌﹐北師至﹐芝龍盡撤仙霞嶺之守﹐最先奉款。其子成功斷洛陽橋﹐阻兵拒父﹐遠從桂朔。

己丑﹐成功自保廈門﹐攺爲思明州﹐持重兵無所動。至壬辰﹐始以兵攻漳泉﹐使客剌殺北師總督陳謹。桂主馳授招討大將軍﹐嗣晉封延平王。癸巳﹐詭請平﹐以爲釁非外作﹐北逮鎭臣馬進寶﹑道臣黃澍﹐議罷兵﹐善待芝龍﹐以來成功。成功作書遺其父云﹕『賜姓以來﹐漳﹑泉﹑興﹑福受先朝湯沐之恩﹐思明﹑金門爲我家丰沛之地﹐幸歸故土』。詞率不恭。甲午﹐復遣將軍陳輝協魯藩富平侯張名振合窺吳淞﹐舟覆不利﹐去。成功復與其父書﹐勒割福建一省及沿海州縣﹐乃罷兵。不見許。遂統兵攻漳﹑泉﹐逼興﹑福﹐全閩震動。會二王鎭東粵﹐聲震。成功阻海澄倔彊出沒。已而部將黃梧乘間以海澄北降﹐得封海澄公﹐守禦堅。成功並以眾駐思明﹐傳箭洋舶﹐各國諸稅駢集以餉軍。時魯監國駐金門﹐大司馬張煌言屯臨門﹐又玉環山﹑楚山﹑牛頭門諸處皆宿勁旅相犄角﹐爲應援﹐東南護發走集者益眾。

彼閩浙海禁嚴﹐沿海居民例內徙四十里﹐犯無赦。思明食少。丁酉﹐遣降將張洪徳及馬龍等騷粵潮之澄海﹐令棄城走﹐大殘鷗汀背而去﹐執知縣祖之麟。已而釋之麟還。戊戍﹐入招寶山大掠。己亥﹐成功合大司馬煌言﹐率舟師大小八千餘號﹐眾數十萬突鎭江。時張茂之總五軍﹐煌言爲前驅﹐掩崇明﹐縱其守將梁化鳳。海舟抵江﹐江中橫鐵索﹐架大炮其上﹐舟近則的而發之。又篾索斗大沈水者三﹐利勾舵。海舟盡泊嚴家沙。六月之一日﹐爲壇沙上﹐以太牢祭告太祖髙皇帝。次日﹐祭告毅宗烈皇帝。斬衰行禮﹐軍中皆白。舉哀﹐全軍陪哭﹐聲震百里。鎭江官吏及軍民倚城遙望﹐盡雪涕﹐欷歔不能仰視。促戰北關﹐鎭江亦出水師接戰﹐敗還。越五日﹐風爲揉斷鐵索﹐海師以爲神助﹐進泊金山。與北師約﹐吾戰滿兵﹐不戰漢兵﹐則曰﹕『吾一家﹐毋自殘』。時鎭江管效忠主滿兵。海師藤牌頭子先入。滿兵衝以火器﹐則臥牌而待之。火器盡﹐卽縱馬躪入﹐馬阻於牌。而牌的設鏡﹐馬疑鏡中人﹐驚返走﹐箭及不洞牌。須臾﹐八頭子分爲二開﹐滿師疾馳其中空。將及中軍﹐牌起﹐前兩八頭子合﹐反沮騎歸路。三人互背如一人﹐三面奮擊﹐施刃如風起。滿兵盡沒。效忠負創﹐單騎走銀山。知府遂率軍民斬辮以城降﹐擲帽城下﹐帽與堞齊。操江都禦史朱某自安慶順流而下﹐統師來援﹐戰瓜渚﹐全軍覆﹐俘朱歸。旣而總漕亢某領淮兵南援﹐半道望風潰﹐亢以勢解自沈死。海師攻舊京營﹐觀音門兩岸連■﹝舟宗﹞不斷﹐前鋒已達九江﹐馳檄千里﹐楚豫震動。軍中不妄刑戮﹐禁剽掠。揚州有頑者乘亂越人於貨﹐輒梟示﹐此聲溺遠近﹐千里饋餉恐後。時尙書煌言已至蕪湖榷關﹐遽上稅課﹐分犒軍前。揚榷亦使人上課如蕪湖﹐我止之曰﹕『姑存以待用』。郡邑上印﹐先至者三十有七﹐在道者不勝數﹐悉服明制相見﹐各授原官慰去。煌言開府蕪湖﹐義聲輯眾。當是時大將軍甘輝列十三營於白土山困城﹐城內總督卽鍵門不敢戰。會滇黔滿師羅明二北還﹐便宜畱守。凡上下江郡邑不卽送款者﹐居民多詣官勒其獻冊﹐野健復挺起﹐義斾遙應﹐不啻數千部。或城守捧海檄者﹐談笑就刃如飴。百姓率空城逸去﹐以弱守者﹐嚴止之不得也。海師戰桃灣﹐稍勝﹐旣失利。將軍輝議曰﹕『水戰之不可移而陸也﹐攻其不精﹐更爲具坐炮下臨﹐具成而師老矣』。時滿師升邦哈故疑梁化鳳之棄崇明﹐欲奪其兵﹐化鳳憤激。七月之晦﹐潛拆故所錮門﹐穿穴出﹐同督標中軍副將白等出不意﹐夜劫輝營。營亂﹐倉猝戰石灰山﹐海師敗績﹐失萬人。成功復入海﹐輝與副將餘日新被執﹐責以招降成功。輝傲曰﹕『國姓父不能奪﹐國姓乃仗輝﹖且輝亦安肯降國姓也﹖惟死而已』。日新辭稍遜。輝大聲謾罵﹕『吾不幸與日新俱並就戮』﹗兵部煌言上流孤﹐眾散﹐潛歸。

國姓旣去﹐復攻閩之嵩門﹐閩大失利﹐遂以書招其鎭將張承恩﹐有曰﹕『比者明阿達裏師從浙出﹐病歿過半﹐不戰而退﹔達�從閩出師﹐水陸三路﹐同時覆沒﹐殲馘且盡。馬旣早歸﹐李髙繼至﹐可謂知時。若馬惟善可以爲戎也』。辛丑﹐緬駕殞覆。壬寅﹐國姓用曹文龍﹑馬信謀﹐襲和蘭國之臺灣﹐水路距漳州七程。彼恃檻守禦寡﹐我乘潮漲間道入取之。益壘城﹐墾地﹐建宮室﹐號爲東都﹐而令長子經守思明州﹐總統五軍﹐遣周全斌﹑洪旭與督餉鄭泰合保思明。尋攺東都爲東寧國。

按臺灣延袤三千餘里﹐𨿽有守禦﹐人民稀少﹐土盡蕪。自大軍安集﹐閩浙居民附舟師來歸﹐煙火相接﹐開辟蕪土﹐盡爲膏腴﹐島夷咸畏之。國姓俄聞子經通於乳媼﹐甚暱﹐心恨﹐馳諭殺媼﹐則佯報命媼東流矣。未幾﹐媼舉子﹐僞稱嫡出。東寧文武稱賀﹐國姓不疑。久之﹐或有言國姓媼未死及舉子狀﹐國姓方病﹐聞之怒﹐呼大將裴進思疾取經至東寧﹐面責之。進思受命﹐前請死。國姓曰﹕『若何罪』﹖進思泣曰﹕『父子天性﹐某奉命往﹐世子明於大杖則走之義﹐懼罪不來。大王必欲致之﹐父子參商。萬一大王怒平加愛﹐某百死莫贖。宜莫若宥令攺過』。國姓不聽﹐令往。進思中途故遲行﹐至思明﹐微達來命。未幾﹐國姓薨﹐進思與忠貞伯洪旭以經奔喪﹐抵東寧。守者疑旭﹐免冑不之。諸軍皆旭故部﹐咸迎經入﹐發喪。

初﹐國姓怒經﹐臨危令廢長立幼。及經嗣立﹐善待諸弟﹐於是翕然稱之。九月﹐魯監國薨於金門。十一月﹐督餉鄭泰有罪見殺﹐其子北款﹐以鎭將馬得功攻思明﹐爲畱守周全斌所敗﹐得功死。於是和蘭國走乞北援﹐合兵攻思明。忠貞伯洪旭死之。於是北洋單﹐總兵陳文達等又以所部降於浙﹐而牛頭門﹑金門諸島之眾皆解。甲辰秋七月﹐閣部張煌言失陷於臨門之範澳﹐不屈死﹐餘部間走入東寧國。王感進思初誼﹐特特重。其澎湖守薛長霖﹐進思從子也﹐以幼﹐他育爲異姓雲。

己酉﹐北遣正副文武二使出款東寧﹐至閩中﹐閩督撫先使興化知府慕天顏抵澎湖。澎湖爲臺灣門戶﹐所統三十六島﹐長霖以兵部郎守之﹐爲閩使通款曲殷。慕所要八事﹐不卽開詔﹐乃使禮部郎柯平﹑兵部郎葉亭隨至泉州。初擬開讀於演武場﹐以文事與武備不合﹐不可。又以不遣官相迎﹐復不至。旣開讀於文廟﹐柯﹑葉首爭開國東寧﹐非屬地﹐剃髮之制不能從。又以死北地之喪未返﹐故拘畱者未能卽還﹐諸通市可商﹐柯﹑葉先歸﹐嗣藩乃致書慕天顏﹐其略曰﹕『天無私覆﹐地無私載﹐凡屬生民之主﹐自宜以天下爲心﹐使跂行喙息﹐咸潤膏澤。頃聞遷界以來﹐四方流離﹐萬里丘墟﹐奪其土田﹐仍責其賦稅﹐小民無罪而死﹐不可勝數。是以我先王不憚遠行﹐開國東寧﹐庶幾寢兵息民﹐相安無事。今執事銜命而來﹐前移諸事未之詳及﹐僅諄諄以迎敕爲辭。夫事必善全而後風雲協助﹐言必前定而後日月爲昭﹐道必大公而後天地從之。大丈夫相信以心﹐披胸見臆﹐磊磊落落﹐固不必遊移其辭。今特遣督理行臺禮官兼理刑事柯平﹑監軍兵部郎中葉亭面商委曲。不佞恭承先緒﹐恪守丕基﹐必不棄前人之烈﹐以圖一時之利。惟是生靈塗炭﹐惻然在心。倘貴朝果以安民爲事﹐則不佞亦不難降心相從﹐遵事大之禮。至事定之後﹐巡邏兵哨﹐自當次第撤回。若夫沿海地方﹐屬在執事﹐撫綏防禦﹐非不佞所敢與聞』。書稱「永曆二十三年」。此稿爲軍師陳永華所撰。所稱「前移」﹐系初建寧道顧某﹝字南涇﹞者曾以��所請割地輸課諸事﹐北不之答。所云「安民爲事」﹐指此也。時東寧以柯﹑葉赴閩之禮遇未隆﹐遂變志﹐十月﹐慕復奉命以三事責之﹐切在剃髮受封﹐竟不得達。至澎湖﹐爲長霖所不禮﹐疾返。嗣後東寧不出師﹐北師亦不出海。

踰五年﹐甲寅﹐耿藩亂閩﹐乞援東寧。師至﹐與耿夾擊海澄﹐取之﹐誅舊叛黃梧以申憤。未幾﹐耿忤東寧﹐始以師擾漳泉。耿急撤仙霞守禦以拒海。仙霞單﹐浙軍乘釁入關而耿敗。海舟還東寧﹐迄今丙辰兵輯。

論曰﹕鄭芝龍無子。芝龍有子﹐非其子﹐非其姓也。地上已無姓﹐問之水濱。洛陽阻兵案以衛﹐輒拒父之律﹐當作何解﹖意海中大義曰盛﹐則芝龍可以恃此得全﹐蓋善於全父者也。相傳魯監國遺腹子爲長楊王術桂﹐奉養東寧。夫遺腹是姓﹐而未敢以爲姓也。曰稱永曆二十三年﹐而魯遺乎﹖

●國語補﹝沈仲方筆﹞

南

楚湘女

浙

南

夏完淳

許徳溥

夏完淳﹝父允彜﹑陳子龍﹑沈猶龍﹑章簡﹑李待問﹑殷之輅﹑黃蜚﹑沈云生﹑薛去疾﹑吳勝兆﹑侯承祖﹑其傑﹑徐式谷﹑吳總兵﹞

雲間有少年君子焉。夏完淳字存古﹐吏部考功郎彜仲先生子也。垂髫時﹐一目數行﹐片言居要﹐幾社父執諸公咸奇之﹐稱爲小友。初﹐陳臥子與李舒章﹑宋轅文選明詩成集﹐獨書完淳於後﹐其采擇人物亦與焉。一時盛推之。

年十三﹐將隨父之任長樂﹐道經魏裏﹐因謁見婦翁錢彥林。時四方多故﹐兵食交困﹐完淳啟請曰﹕『處今日時勢﹐大人所閱何書﹖所重何事』﹖彥林方以童子視之﹐欲致答﹐倉猝中未能持一論﹐但曰﹕『吾與君家阿翁所學略同』。

至乙酉﹐南都變﹐彜仲赴水死。時太湖兵起﹐完淳年十七耳﹐作表欲潛通海上達魯王﹐爲姦者所覺。北鎭吳勝兆得其表﹐寢匿不出。吳本舊將﹐就降於北﹐頗懷舊﹐縱完淳去。完淳常私入太湖受盟而還﹐經過寶帶橋﹐賦詩見志。時多窺伺避禍﹐以舟爲家。歲暮﹐僑寓半村﹐卽彥林別業﹐裏中稱彥林「半村先生」。

初﹐半村起一旅﹐完淳以父喪不與。俄事敗﹐半村逸去﹐幸免。丙戌﹐雲間北鎭吳勝兆志不忘舊﹐欲以兵起﹐恐失援﹐知陳臥子與半村密﹐隱通於完淳。完淳喜﹐往合臥子﹐約海上舟山黃斌卿以海師達吳淞﹐吳淞守者系勝兆腹心﹐樂內應。完淳日往來其間﹐故常在舟中。斌卿業與陳夏訂期﹐將至淞﹐忽颶風大作﹐覆十餘舟﹐斌卿幾不免﹐退歸。勝兆至期﹐置酒髙會﹐宴諸文武優戲。酒半﹐起穿優服語眾曰﹕『此我明制服也』﹗首戴進賢﹐令眾皆易服。復曰﹕『用夏變夷﹐在此一刻』。同謀者已預備明制﹐易服拜見。中有府屬明職北降者﹐反以爲不可。勝兆怒﹐立殺二人。眾懼﹐聽約束。於是城中縉紳士庶皆踴躍因臥子﹑存古輸情於勝兆。踰日﹐海師不至﹐聞斌卿覆舟之變。武弁中有北籍者﹐是夕不得已易服﹐原非本志﹐懼禍﹐誑言請事。勝兆已中戰﹐問﹕『何事』曰﹕『請密語』。入密室﹐猝起殺勝兆﹐舉其首號於眾曰﹕『蘇州土督有密諭﹐令斬叛者。蘇州大軍卽至矣』。眾震駭﹐皆從滿服。往索臥子﹐已逸去。

翼日﹐蘇州水陸師並集﹐得勝兆義冊﹐按冊誅求。陳子龍居首﹐錢旃﹝彥林﹞﹑沈猶龍﹑章簡﹑李待問﹑殷之輅﹑徐式毅﹑黃蜚﹑薛去疾﹑沈云生等與完淳而外﹐不甚詳。時完淳同半村棲鄕僻。完淳曰﹕『竊恐不免。若死得其正﹐某素志也』。半村謀入海﹐將行﹐而兵及門。半村﹑完淳皆被執﹐赴南都﹐同錮一室。半村未免乞哀﹐且重行賄以祈脫。完淳怫然以爲不可﹐賦詩規之﹐其慷慨明義﹐生死一致﹐都人咸異之。及就訊﹐完淳抗言曰﹕『爲子死孝﹐爲臣死忠﹐此吾輩分內事﹐書生但知節義﹐不計成敗﹐亦又何說』。仍置之獄。時副總兵薛去疾就刑於吳門﹐笑曰﹕『甚奇事﹗直如許哼喝』﹗延頸無難色。完淳聞之﹐嘆曰﹕『吾識薛公於泖中﹐以聞人而任武事﹐賦詩言志。今果然耶』﹗踰月﹐北部文至﹐咸戰慓受刑。完淳獨挺立衝刃死。

初﹐松江旣敗﹐金山衛被圍三日不下。北鎭李成棟間入水門﹐守兵潰﹐執指揮侯承祖與子其傑﹐咸不屈死。總兵吳�亦烈死。吾檇李徐式谷﹐系冢宰徐虞求先生子。先生守城完節。式谷與完淳世誼最密。式谷被收﹐妻�氏赴水盡。式谷之死與完淳同烈。

論曰﹕予初未識存古﹐竟識之夢中﹐曰﹕『吾夏存古也』。予感其義﹐設位爲詩以祭之。詩曰﹕『雲間夏存古﹐形殘魂不死。英姿年十七﹐秉節赴柴市。白刃剸其胸﹐抗聲厲其齒。悲憤托精靈﹐吁嗟云至止』。﹝一﹞『四月維初夏﹐起適歸東禪。崇禎文獻在﹐簡閱舊名篇。我夢一何奇﹖忠魂來我前。囑予愼評跋﹐大義千秋懸』。﹝二﹞『隨夢一殤子﹐翩躚懷玉琥。雲間奮奇節﹐灝气離塵土。維子誠少年﹐乃敢與之伍。恰隨存古魂﹐飛渡南張浦』。﹝三﹞『云是髙禦寇﹐先集混飛篷。竟須表章力﹐令人耳目聰。二子旋下拜﹐余心益忡忡。書成當再告﹐微情達八鴻』。﹝四﹞後之讀餘詩者﹐旣知存古於生前﹐復感存古於身後﹐愼勿以彜仲﹑臥子諸公附見爲嫌也。

許徳溥

許元博名徳溥﹐爲忠節公﹝直﹞猶子。少負意气﹐重然諾﹐言動務合禮經規矩。妻嚴事之﹐每稱元博先生﹐傳以爲笑。久之﹐闔邑遂以先生尊之。忠節公亦重其行誼﹐曰﹕『此子百世師表也』﹗

甲申夏﹐聞煤山之變﹐大哭﹐狂走數日。嗣聞忠節殉國﹐又大哭﹐狂走。其家人北歸﹐傳忠節臨難六絕句﹐又大哭﹐置詩於上﹐奠而拜之。嗣揚州破﹐閣部史公道鄰及難﹐則又哭。每嘆曰﹕『以崇禎先帝之烈﹐不能事之爲君﹔有道鄰先生之節﹐不能事之爲師﹔徳溥又何望哉』﹗臨食﹐必取崇禎錢一置案上﹐祭而後引箸。

初﹐弘光稱尊於南都﹐學使檄試﹐先生願以布衣終﹐不肯應試。及北師渡江﹐新令剃髮﹐先生護發不見人。心慕嶽鄂王以「盡忠報國」四字湼背﹐乃取鍼自湼其胸曰﹕『不媿本朝』。又湼兩膊左右『生爲明臣』﹑『死爲明鬼』。旣而應館聘﹐授生徒。時舉古人忠孝大節﹐開發學者心志。鄕有大猾﹐艷主人財﹐欲因先生不如令脇主人﹐不然﹐波及主人。主人傲不應﹐遂發先生不如令狀﹐逮主人。先生出自承﹐因釋主人。邑令責其冠服不遵制﹐先生抗言曰﹕『足下中國人﹐更事於淸﹐以滿服爲榮﹔徳溥不更事﹐愼守初服。昔孔子居魯﹐冠用章甫﹔箕子朝鮮﹐用夏變夷﹔公獨不聞之乎』﹖乃袒胸而示之膊﹐邑令不得已﹐勸之剃髮﹐可以免死。先生曰﹕『吾帶髮而死﹐可以見先帝﹐何免爲』﹖復移訊巡江禦史﹐先生不恭如故。呼之屈膝﹐不肯屈。命捕其父﹐乃曰﹕『吾寧爲父屈矣』﹗在獄不食﹐獄卒懼﹐跪而進食﹐乃復進食如故。及赴市﹐人爭識其面﹐先生從容爲解衣脫巾釋网﹐眾見其胸膊﹐無不出涕。先生急手撫發曰﹕『勿亂吾發』﹗向北立﹐奪不轉﹐遂就刑。死三日﹐妻設位臨其喪號曰﹕『吾元博先生﹐死爲明人矣』﹗一子甫十齡﹐家口例發遣﹐好義者爲贖歸。

初﹐忠節公同裏有布衣繆萬里﹑萬臺兄弟﹐皆布衣﹐交先生﹐以父執事之。北師南下﹐二繆向在督師相國軍中﹐振作士气。及督師殉國﹐仍鼓鄕健北抗。事敗﹐見執﹐語傲﹐至割舌﹐猶噴血嗚嗚有聲﹐並死。至今如臯稱三布衣云。

論曰﹕三軍可奪帥也﹐匹夫不可奪志也。予於元博先生及二繆公見之。或議墨子傳元博太詳﹐存一繆甚略。夫元博非以詳而加重﹐二繆非以略而見輕。使後人不能以詳略爲重輕﹐則三子者固百世之師也。吾觀春秋左氏敍鞌之戰﹐詳於逢丑父易位﹐而辟司徒之致死隱而不言﹐特序女子之問與齊侯之賜地﹐使千載下如或見之﹐其略非略有如此。知此者﹐可與讀春秋。

楚

湘女

楚中有女﹐湘潭人﹐失其姓名而詩存。海陵鄧孝威詩觀選中曰﹕『湖南兵亂﹐女子爲遊騎所掠至漢陽﹐欲犯之。女以節自勵。值漢口﹐躍入江中。有憐之者收其屍﹐葬之。見衣帶間遺詩十首﹐其詞淒以婉。予采其二章﹐有云「生小叮嚀畫閣時﹐詩書曾拜母兄師。濤聲此夜何悲極﹐猶記挑燈讀楚辭」。「生平誰惜未簪笄﹐身沒狂瀾數不齊。河伯有靈憐薄命﹐東流直遶洞庭西」』。

浙

丁烈婦

袁烈婦

丁烈婦

烈婦從夫姓也﹐有烈志奇節﹐見於我檇李踰數十年﹐裏中曾莫之傳。雲間陳眉公有祭烈婦文詳其事﹐曰﹕『丁烈婦﹐端平巷中窶人婦也。夫亡葬火﹐烈婦年十七﹐投焰者三﹐父母掖之堅﹐不死。踰月﹐舅姑將嫁之﹐烈婦伏刃自剄﹐刀不銳﹐不死﹐傅以藥﹐手制之﹐未卽死。皮肉綴附一絲許﹐號哭震裂喉斷﹐竟死矣。方烈婦之死也﹐翁姑駭而走。有小姑來視屍﹐鄰里父母縶其發屍上﹐椎詈之﹐不聽出。業訟之官﹐天暑﹐烈婦不得殮。吾友賀伯闇聞而義焉﹐詣巷中﹐問其事。事核﹐爲解諭﹐釋小姑去。凡紀綱斂槥幕旐悉無憾﹐呼其舅姑﹐使來將事。於是郡邑長與士大夫爭爲文以祭﹐且醵金卜壤葬之』。烈婦非特身名不辱﹐且不朽矣。夫檇李自二百年來節婦湮滅不勝數。烈婦年甚少﹐家甚貧﹐一時老稚奔走告語﹐郡邑士大夫哀挽而表章之者甚著﹐人眞有幸有不幸哉﹗

袁烈婦

嘉善袁烈婦呂氏﹐少歸茂才袁君烺。客有遺袁生匕首者﹐婦取而藏之室中。袁生曰﹕『若奚用此』﹖婦佇思良久曰﹕『安知無用』﹖

乙酉﹐北師南下﹐且渡江。烈婦語袁君曰﹕『生此亂世﹐恐難保全。禮曰「婦人不以容見﹐出必嶂羃」。而我聞溺者仰露其面非禮﹐我其泥井中耳。不則匕首自佩也』。袁君怪曰﹕『惡出此不詳語爲』﹖婦曰﹕『古所載烈女﹐不祥乃祥也』。未幾﹐北師至浙﹐陷嘉善﹐四出剽掠。袁君有事戎幕﹐婦避於鄕。聞警﹐逼眾彊之登舟﹐至楊蕩灘﹐反與兵遇。婦起赴水﹐躍入中流。兵以篙鉤攬其髻﹐婦急舉匕首斷其發﹐遂沒。越三日﹐求其屍﹐獨覆而不仰云。

論曰﹕予讀臥子詩﹐知袁烈婦後遇計訥庵﹐復知烈婦爲呂氏也。今辛酉初春﹐方爲丁烈婦作傳。季春﹐泊舟端平橋畔﹐行塘上忽見方碑﹐朱丹其字﹐則丁烈婦楊氏之墓也。予瞻禮驚嘆﹐乃補楊氏於傳中﹐而寄於呂氏之論末。玆固與春秋之寄傳略同。

●墨子語後自序並詩十九章

「國語」一書﹐有美之之辭焉﹐有惜之之辭焉﹐有幸之之辭焉﹐有大不幸之辭焉。

曷爲乎美之也﹖江陰致武﹐小亹奏捷﹐閩洞開藩﹐中湘秉鉞﹐皆以法從事﹐以奇致功。法立則气不衰﹐奇謀則足以鼓眾。能勝亦能爲敗﹐往往轉敗以爲勝。勝由人事﹐敗不關戰。美之中又有美焉﹐美之大者也。

曷爲乎惜之也﹖唐魯並起﹐魯當敵衝﹐閩不聞整旅撓敵﹐而乘人之危﹐誘眾以去。江幹敗不救﹐金衢孤不救﹐唇齒謂何﹐勢同胡越。故致惜在閩。閩旣稱尊﹐序列叔父﹐魯不能遠交以資近攻﹐而廷辱使臣﹐聲援不屬。故分謗在魯。此事之可惜﹐不得不盡其辭者也。

曷爲乎幸之也﹖虔中舉事﹐支嶺南之門戶。舟山立國﹐收江左之人心。旣而晉藩誓師﹐定南授首﹐兩粵從風﹐一匡天下﹐無不同力致死。我武奮揚﹐天心無常﹐非意所測。今事後追思﹐而猶幸之也。

曷爲乎大有不幸也﹖海師北徵﹐潤州解甲﹐瓜步軍容﹐蕪湖開府﹐气淩皖口﹐兵達銅陵﹐得地數千餘里﹐收城三十有四。當是時也﹐瓜渚之戰﹐昭關之戰﹐銅陵之戰﹐何異項王河北之師﹐光武昆陽之役﹖特以鄭師輕退﹐司馬失援﹐事垂成而物敗之。故不幸無有大於己亥之秋者也。

語成而歲在重光作噩﹐月臨壽星﹑日在角﹐而墨子年已七十矣。或曰﹕『子之分國﹐或近於酈生之策﹐得毋貽譏於借箸乎』﹖墨子曰﹕『非然也。酈生立國﹐有望於六王之後裔。明季分國﹐有感於旣去之人心』。嘗讀「國風」﹐諸侯驕佚﹐不知有王﹐而士庶婦女﹐窮鄕下邑﹐方且言念京師﹐追思王國﹐故爲王前驅﹐動心於飛蓬之婉變﹔誰將西歸﹐有志於漑釜之烹魚。獨在陳齊﹐則異乎是。陳則周賓也﹐齊則霸業將興﹐首奪天王之大權﹐無王莫大焉。今之國語﹐蓋有采風之志云。志至而神從之﹐神至而精歸之。惟古聖人天地爲經﹐保玆倫常﹐開闔陰陽﹐神明始交﹐耳目光昭﹐詩以言志﹐念玆在玆。墨子賦詩不一﹐用存十九章﹐以告後之君子。

眞有圬工劉復興﹐圬工此日與天爭。傳來姓氏如傳讖﹐到處逢人說大名。甲申三月十九日之節﹐圬工最先﹝歌圬工第一﹞。

死或重於泰山﹐後來名義許追攀。嗚呼﹗麟傷一去不還。甲申五月﹐吳門書生許玉重聞變死之﹐以鼓東南之气﹝歌麟傷第二﹞。

維是歸徳﹐機勢所集。中原非無人﹐棄此長策。云誰之思﹐瞻望勿及。吳汝琦安輯河洛﹐南都忌而奪職﹐厥功不終﹐死之﹝歌歸徳第三﹞。

越國遊魂幾寂寥﹐愁來欲溯浙江潮。夢經渡口遙相問﹐一道淸光是柳橋。乙酉五月﹐山陰書生王玄趾赴柳橋死﹝歌柳橋第四﹞。

閻應元﹐及戚勛﹐烈皇降鑑特書名。書典史﹐書中書﹐天將傾﹐一木支。凡百君子﹐敬而聽之﹝歌天傾第五﹞。

閩海茫茫气未磨﹐雙眉撐柱控銀河。爲臨宰相安和帖﹝謝安有安和帖﹞﹐忽唱將軍薤露歌。黃石齋先生致命南都﹝歌薤露第六﹞。

美人天末思如何﹖簾幙先生散綺羅。欲寄瑯玕愁萬里﹐憑將螺黛憶雙蛾。乘舠直上扶桑國﹐待月行吟夾竹歌。不解春風多爛熳﹐幾回沈醉竟蹉跎。魯藩航海駐露門﹐駐舟山﹝歌扶桑第七﹞。

山有梅﹝韻一﹞﹐在澗之東﹝韻二﹞。幽芳何求﹝韻三﹞﹐一枝當風﹝收韻二﹞。言念君子﹐悠﹝收韻三﹞哉悠﹝再收韻﹞哉﹝再收韻一﹞﹗山有梅﹐在澗之側。幽芳何求﹐使我心測。言念君子﹐悠哉悠哉﹗山有梅﹐言采其枝。陟彼髙丘﹐以寄所思。道裏雲遠﹐悠哉悠哉﹗東山師避地湯湖﹝歌山有梅第八﹞。

臚列精靈章貢臺﹐云迷紫闕失三臺﹐百年心事冰霜裏﹐化作空山白玉胎。楊﹑萬諸公畢命虔南﹝歌章貢臺第九﹞。

生官大司馬﹐死爵中湘王。楚衡以南及夜郎﹐翛翛予尾獵天荒。壯猶旣張﹐大節用光。中心藏之﹐迄今猶向往之。督師何雲從﹝騰蛟﹞經略南楚﹝歌獵天荒第十﹞。

天將鬼之﹐天復回顧之。天晚顧之﹐天復鬼之。噫﹗鬼足洞兮﹐可以一用兮。王祁擁鄖西王起鬼足洞﹐全閩震動﹝歌鬼足洞第十一﹞。

嗟桂林﹗嗟桂林﹗幕有烏﹐井無禽。畱守司馬﹐危坐正襟。城呼名臣﹐臣呼名城﹐與爾同盟。忽有一夫﹐荷鍤入城﹐請殮名臣。守桂林﹐死桂林﹐葬桂林﹐陳冠帶﹐表初心。呼兩公﹐此心同﹐此事同。系何人﹖金衛公﹗金衛公請以冠帶葬瞿﹑張於桂林﹝歌嗟桂林第十二﹞。

墨子嘆息﹐以粵爲國。晉王曰不然﹐一匡天下﹐戰勝數千里﹐檄試諸儒雅﹐並及天下流寓者。今日衡文昨跨馬﹐傾爾風流應獨寫。此時臣心最歡﹐可痛飲一石也﹝歌一匡第十三﹞。

不謂千年後﹐重華事不誣。蛟龍翻大液﹐風雨泣倉梧。夢傍三垣表﹐歌傳復旦無。迷途其未遠﹐宛轉寸心蘇﹝歌會梧第十四﹞。

延陵節槪薄靑雲﹐組練軍容在水濆。歿後精靈威艸澤﹐至今傳說大將軍。吳日生盡節後﹐神降於麻溪稱大將軍﹝歌大將軍第十五﹞。

禹貢揚州域﹐南溟不可窮。那知萬里外﹐忽與九河通。龍起風雲合﹐波連島嶼雄。求仙徐市去﹐莫便到璇宮﹝歌南溟第十六﹞。

誰虆臨門﹐竺幹問石。交遇螣蛇﹐歲徳在乙。淨慈之西﹐南屏之側。從邵墳入﹐翁仲林立。經過西疇﹐桑猗在北。回首而南﹐有土髙出。石幾儼然﹐求之卽得﹝歌臨門於甲辰以後第十七﹞。

靑艸州南送客回﹐天邊鴻雁爲誰哀﹖中原旗鼓參差見﹐越境衣冠次第來。爽气山髙聞鸑鷟﹐曉風蜃合起樓臺。何人石斷滹沱側﹐夜夜腥魂繞不開。己酉東寧遣柯平﹑葉亭赴泉州約講﹐不成約﹝歌衣冠第十八﹞。

消盡雄心到穆溪﹐豁然天際見招提。淩雲古柏當門立﹐屈曲霜虯待鶴棲。乙酉六月﹐墨子病創﹐十月東禪﹝歌鶴棲第十九﹞。

事在諸語之前﹐歌列諸語之末。

●跋

張菊生先生命校「罪惟錄」竟﹐復以是書見督﹐亦海寧張氏傳鈔祕籍也。書中所紀﹐皆明亡殉國傳略﹐分省爲編﹐以地系名﹐凡爲浙語﹑楚語﹑閩語﹑粵語等﹐多至十餘編﹐而簽題則曰「查東山稿」。心竊惑之。覆按「海昌藝文志」卷四載有「南語」﹑「北語」﹝原注見「余聞」﹞兩種。「南語」條又注「拜經樓詩話﹐又有浙語﹐疑卽一書」云云之語。詳加釐勘﹐實與鍥合。始悟海昌志著錄猶爲鱗爪。

是本中有舟山前後二語﹑國語補﹝南﹑楚﹑浙凡三語﹞﹑墨子語後自序並詩十九章凡四種﹐皆沈仲方補述之筆。其題「查東山筆」﹑「查東山散筆」﹑「東山散筆」﹑「查東山散記」者共得十一國﹐仍不能舉是書之何名也。及讀舟山前語結論﹐一則曰「與十五國之語絕殊」﹐再則曰「凡十五國﹐皆中土版圖」﹐參稽卷末沈氏國語補﹐方知東山原著﹐實名國語﹐所紀共十五國。此存十一國﹐尙佚其四。墨庵補述之舟山語不與焉。又證以沈氏國語補之南語﹐與海昌志南語﹑北語之說合﹐則南北二語語𨿽佚﹐而國尙存。語國並佚無考者﹐祗二國耳。而舟山前語結論尙有『不與瓊崖同例』語﹐則更有瓊崖一﹐國可得而徵。所佚僅一國矣。惟是本十一國中﹐浙語之四﹑五﹑六則題「墨庵補述」﹐臨門語﹑虔南語﹑江右語二﹑閩語三﹑粵語一﹑二﹑三則題「沈墨庵補述」﹐江右語一則題「沈墨庵述」。傳中名氏見於罪惟錄列傳者頗不乏人﹐文字詳略互異﹐似爲罪惟錄列傳刪逸之餘。或者罪惟錄未成以前﹐東山先有十五國國語之輯。是本又爲沈仲方掇拾散亡﹐補而未完之筆﹐亦未可知。質之菊生先生﹐亦以爲然。因爲補輯目錄﹐復其舊名﹐題之曰「東山國語」﹐附於罪惟錄後﹐俾並傳於世﹐且以補海昌藝文志南北二語著錄所未備焉。

民國二十五年六月﹐吳縣姜殿揚。

查東山先生年錄

查序

張序

徵引書目

例言

東山七秩乞言啟

查東山先生年譜

書湖州莊氏史獄

跋

查序

向讀覺庵存稿﹐擬輯年譜﹐自恨才疏學淺﹐無從起手﹐蓋世稍遠而年湮矣。至東山老人﹐國初名最著﹐家乘竟一傳之不存﹐豈因革之際有所隱諱歟﹖然並無所爲隱諱也。公開我族之文運﹐衣被一時者澤甚深長﹐著作富而傳者絕少失﹐今不采葺﹐後漸散失﹐詎不可恨哉﹗

張君鐵庵﹐予之畏友也﹐博識周知﹐以搜羅近代逸事爲己責。偶乘夜航入禾﹐晨未起﹐夢中若有人促之者。入市﹐見古董攤適陳列殘書﹐見有學圃集兩卷﹐其一爲東山查先生年譜﹐蓋卽公門人墨庵沈仲方氏所論﹐最爲徵信。大喜﹐如見鴻寶﹐購而得之。若少遲﹐則爲他人有矣。鐵庵不以爲帳中祕本﹐徧告同人。旣見鐵庵學問明通﹐性情坦率爲不可及﹐而更喜我輩蓄志欲修輯先哲舊聞﹐一旦遇合有緣也﹐謹借而錄之﹐以補家乘之不足﹐且訂卒年丁已之誤。而從叔稻蓀翁亦嘗從事於此﹐擬匯他書之異同﹐釐而正之﹐別爲一葉。澧卽以東山老人七秩時其門人吳啟丰所作乞言四六壽啟﹐排列事迹綴於左﹐以備參考。其句云云﹐與年譜合而觀之﹐爲顯爲隱﹐如山川互相映發﹐眞所謂驗燥濕之殊節﹐千載依然﹐體老壯之異時﹐百齡俄頃﹐不覺欣感交集。此與東山外記所載略同﹐內中特爲陸晉出色寫照﹐以見世俗稱雪遘直是傳聞之謬。

公墓在袁鎭南十一莊愼字號黃泥潭南岸舊居之南。黃泥潭卽以公所居得名﹐故杭城鐵冶嶺亦有黃泥潭之名。公壽穴在八字橋﹐此譜中所稱生壙是也﹐今已不可考矣。此稱新墳﹐蔣夫人有蕊閣偶吟﹐別新墳詩云﹕『翁姑身歸三尺土﹐兒婦心安十二分。泉下無人誰个伴﹖臨行含淚別新墳』。曰新墳則非舊穴可知矣。今僅一壞之土﹐四面盡爲鄕人栽作所占。而州誌墳墓一卷獨漏﹐後誰顧而問之﹖澧擬約同人淸釐之﹐並拓其餘地﹐構祠堂數椽﹐立石以表墓﹐奉栗主以棲神。墓旁更栽梅花數十本﹐梅亦公所愛。暇日約二三知己以杯酒澆之。但自顧齒髮零落﹐駸駸恐有不及﹐爰書此以俟來者能踵而成之﹐是亦一佳話也。

時歲在丁巳季冬上浣﹐裔孫熙臺世澧記﹐年七十有三。

年譜鈔畢﹐系以詩﹕與世漸疏名利澹﹐於書轉切性情眞。此身恨不通前哲﹐今日欣然見古人。七十年詩分兩甲﹐八千葉稿散殘鱗。深知時務稱豪傑﹐獨抱經綸異逸民。絲竹何曾妨道學﹐金蘭原不隔風塵。愛才目識翳桑餓﹐分利心憐範叔貧。見業也知宜閉口﹝曰人能閉口一日﹐則鬼神亦不能測﹞﹐逃名竟未克藏身。數先相理盈虧出﹝有數先於理說﹞﹐陽不除陰治亂循﹝原本書序﹐謂陰陽合而成道﹞。貫索文星通象緯﹐山林鐘鼎付荒榛。祖鐙禪已歸天上﹐釣玉軒徒問水濱。講席久隨雲气散﹐故園難覓石泉新﹝東山舊宅﹐相傳有井七口﹐今皆湮沒﹞。孤墳擬補梅花樹﹐喚醒東風嶺上春。

張序

譜何以法﹖注之者﹐志幸也﹐異也﹐又從勉彊而成之。

昔吾裏查東山先生﹐一世龍門﹐束脩遠數千里﹔爲儒﹐爲俠﹐爲理學﹐爲遊藝﹐當世莫得窺其藩籬。著書滿家﹐蠶叢獨辟﹐五丁气索﹐惜世少鐫本流傳﹐知希則貴矣﹐恐久久湮沒。濤遇書籍中有事屬先生﹐必捃摭隨手鈔錄﹐將核其事迹﹐系以歲月﹐匯年譜一書﹐以志向往﹐媿才蹙韈綫﹐急理亂絲﹐千頭萬緒﹐猝難措手﹐藏錮篋中﹐寒暑屢更。丁巳秋﹐附夜航之禾鬻販﹐甫就枕﹐夢古衣冠偉丈夫捉予臂﹐連呼起起﹐豁然驚醒﹐無甚異焉。晨抵郡﹐會計麤畢﹐舟子速乘﹐忽遘同鄕友遇行﹐拉予茗談﹐紆道經角裏街﹐瞥見東山先生年譜廁古董攤亂書堆中﹐是及門沈子墨庵所著學園集原稿之第七卷

也﹐亟購獲﹐奚啻球璧﹗恍悟昨夜夢中起予者﹐得非沈子耶﹖沈爲先生入室弟子﹐久侍講席﹐贊飭諸艸﹐於先生偉行奇節﹐審之甚詳。度所編最可信。弗祕弗棄﹐閱今一百八十年﹐奇逢巧值﹐畱以贈予﹐若有冥契。嗚呼異哉﹗幾年來若吞魚鯁﹐橫貯胸中﹐格格不能吐﹐一旦渙然冰釋﹐豈非大幸乎哉﹗前此篋中物﹐槪當焚如棄如﹐奚用日孳孳爲﹔但恐好古之心懈﹐懈則不振﹐後無復從事於斯﹐遂將夙所捃摭鈔錄﹐或補﹑或注﹑或附﹐眞所謂碌碌因人成事者。將傖父目我﹐我無辭。昔先生之教人曰﹕『此心置之則淺。如登山然﹐已踰半空﹐釋去﹐必從山麓起步﹐不逮昨日矣』。又曰﹕『學貴勉彊』。濤習懶性成﹐恐始勇終懈﹐故勉彊踵成之。倘敬修堂尙在﹐或許我焉。

咸豐九年﹐歲次己未﹐孟冬下澣﹐同裏後學張濤鐵庵書於篝鐙補讀居。

徵引書目

欽定貳臣傳﹑三藩紀事本末﹝楊陸榮﹞﹑遜國紀﹝鄭曉﹞﹑杭州府誌﹑揚州府誌﹑海寧蔡志﹝蔡完﹞﹑海寧金志﹝金鰲﹞﹑海寧許志﹝許三禮﹞﹑海昌外志﹝談遷﹞﹑拜經樓藏書題跋記﹝吳壽暘﹞﹑海昌藝文志﹝管庭芬﹞﹑老父云湤始末﹝閨秀陸莘行﹞﹑東山七秩乞言啟﹝吳啟丰﹞﹑南徵紀略﹝孫廷銓﹞﹑花溪志﹝許良謨﹞﹑始讀軒集﹝查旦﹞﹑同宗詩選﹝查虞昌﹞﹑選佛詩傳﹝查羲﹞﹑南燭軒詩話﹝查選﹞﹑巖門詩話﹝查岐昌﹞﹑國朝詩別裁集﹝沈徳潛﹞﹑浥翠軒稿﹝閨秀徐瑩﹞﹑紹更餘聞﹝許良謨﹞﹑耄餘詩話﹝周春﹞﹑蕊閣偶詠﹝閨秀蔣宜﹞﹑詞苑叢談﹝徐釻﹞﹑西河集﹝毛奇齡﹞﹑安雅堂集﹝宋琬﹞﹑咸齋文鈔﹝查魏旭﹞﹑耿巖文鈔﹝沈珩﹞﹑學園集﹝沈起﹞﹑漸江詩鈔﹝查容﹞﹑安序堂文鈔﹝毛際可﹞﹑硤川志﹝王簡可﹞﹑觚剩﹝鈕琇﹞﹑蔣夫人行略﹝查升﹞﹑查氏譜﹑東山外紀﹝劉振麟﹑周驤﹞﹑查浦輯聞﹝查嗣瑮﹞﹑在園雜誌﹝劉廷璣﹞﹑偶然錄﹝查灝﹞﹑艷云亭雜纂﹝王簡可﹞﹑蓮夢居筆記﹝祝咸章﹞﹑怡園紀聞﹝周在霄﹞﹑澄齋偶談﹝馮騏﹞﹑夢椽雜鈔﹝許良謨﹞﹑明詩綜﹝朱彜尊﹞﹑聊齋誌異﹝蒲松齡﹞﹑泄北偶談﹝王士禎﹞﹑金牛隨筆﹝許令典﹞。

引自著書目﹕國壽錄﹑罪惟錄﹑魯春秋﹑東山國語﹑同學出處偶記﹑族譜徵異﹑得案日記﹑敬修變風集﹑釣業﹑先甲集﹑後甲集。

例言

沈君所纂﹐不敢損益一字﹐圈點悉遵原稿﹐庶存廬山眞面目。

先生事迹散見於外紀﹑偶記﹑東山國語﹑魯春秋諸書甚夥﹐倘有年日可據﹐沈譜失載者﹐補之。

沈譜旣載﹐與諸書微有異同﹐附記於後﹐互相證明。諸家論贊品題﹐足資闡幽表微﹐間亦采入﹐仿王陽明先生年譜例也。譜中詩文有關系者﹐或節錄﹐或全錄﹐仿吳忠節公年譜例也。著書目錄全載者﹐仿楊園先生年譜例也。

昔人以譜系詩﹐玆以詩系譜﹐體例不同﹐非敢賣菜求益。詩文有年月可考﹐譜中不相及者﹐附載於後。

姓氏爵裏可考者﹐詳注其下﹔有所不知﹐槪闕如也。

僕猥處闤闠﹐家無藏書﹐兼之學陋才疏﹐篝鐙屬筆﹐掛一漏萬﹐知所不免﹐尙期諸君子指示迷津﹐匡予不逮﹐感戴奚似﹗

東山七秩乞言啟吳啟丰

庚戌秋七月之四日﹐爲東山七秩懸弧﹐同門吳啟丰﹐字文源﹐遣使屬昌等徧乞大言爲壽﹐媿無能臚述﹐聊數百一﹐以聞同倫曰﹕

孔夫子自題年譜﹐老至從心﹔朱文公特筆齋軒﹐晚而講學。彼翁孫方將擐甲而起﹐卽渤海猶能奉詔以行。記絲竹自古東山﹐謝傅恐勛名不免﹔嗣梅鶴相陪西子﹐逋公髙封禪著書。蓋洛社固不以其年﹐而陽秋實自忘其老。如我敬修先生﹐簪祓至列唐而盛﹐勛封自東濟以來﹝初爲子﹐因春秋會吳於查﹐卽其地﹞。生龍鳳兩山之間﹝海昌東鄙﹐劉靑田以壯气在此﹐明初截龍腰泄之﹞﹐本節孝再傳之後﹝曾大母破鏡矢節﹐大父以孝聞﹞。童而得悟﹐多從板凳說書﹝童聽評語水滸﹐爽然有得﹞﹔髫亦無師﹐私忖髙眉故事﹝七歲效塾本吟詩﹞。借鈔以開耳目﹐鐙暗孤禪﹝嘗賴佛鐙以照﹞﹔手爨不釋詩書﹐煙兩眼。讀伍員傳﹐便疑能孝而不能忠﹔見汲冢書﹐直嘆可存而不可論。多學亦曾遊藝﹐尊儒祗有窮經。揣摩不止於期年﹐稱翁以自媿﹝年二十餘許﹐在門及閭巷咸呼爲與翁﹞﹔從遊皆遵其別說﹐飯乞而爲朋﹝事在外記﹐所云陸晉是也﹞。已先闈解﹝丁卯﹐馬山陰擬壓捲﹐爭不得﹞﹐旋復差之﹔偶掛曹銜﹐匪所善也。嘗司選政﹐文非又戒之署不觀﹔亦坐墨池﹐世競魯公之書爲尙。序擬墨只一言﹐諸公興會及此﹝賈求弁言﹐急振筆書上六字應之﹞﹔別粵東畱數韻﹐名山交付何人﹝畱別同人﹐曾有「逸興淋漓成往事﹐名山交付與何人」之句﹐聲情孤傲﹞。虎坐橫經﹐先經術而次詞章﹐取義同乎安定﹔鱣壇設帳﹐前生徒而後女樂﹐秉正過乎扶風。不居道徳之名﹐盡以表章自任。原書指期有用﹐上下卷頗憂水火分門﹝革別門黨事過激有作﹐今失下卷﹞﹔講錄理妙入情﹐數十年猶認聖賢生面﹝洗髮精義﹐爲諸儒所向﹞。處困而不失其守﹐簡舊句曾云恃危不見才﹝題與孫敬人句﹕「好異都因性﹐恃危不見才」﹔感時而快所欲言﹐捧新篇曰得句誠爲福﹝題於杜於皇句﹕「得句誠爲福﹐掄文不在時」﹞。軼簡之存無幾﹐尙分先甲後甲﹝自甲申先後而分帙﹞﹐等身有餘﹔丐文之履宏多﹐不論長言短言﹐信口付去。說外﹑說造﹑說難﹝三書名﹞﹐編帙殊名﹔異書﹑異夢﹑異人﹝嘗有「好夢豈教偏獨賞﹐異書忍不與君同」之句﹞﹐矢心獨好。史論初成兩部﹐自司馬﹑班氏以往﹐直欲將二十七史盡與褒譏﹔得力但在四書﹐奉學﹑庸語﹑孟爲歸﹐每思從七十二賢潛通聲气﹝題講堂有「有身長置三千座﹐此日何嘗五百年」之句﹞。閉門而參野乘﹝以備正史﹞﹐偏辭博記之呼﹔負扭而工法書﹝見逮時樓心盡折﹞﹐可入二王之室。通鑑嚴之輯﹝八卷﹞﹐刪後五代而濟彼南唐﹝有諭告世﹞﹔宮譜定之修﹐放諸緐聲而原於正始﹝嘗曰事雅工歌譜﹐而實同文之要﹞。於是寄情平仄﹐四劇眞可弦歌﹝玉琭緣﹑鳴鴻度﹑眼前因而外﹐初梅花讖本被竊獨不全﹐攺爲小說未竟﹞﹔因而落筆丹靑﹐此日號爲黃戴﹝論畫有獨指﹐直唾時筆﹐謂於文理上少工夫﹐且未嘗見山水﹐不過鄕塾對課﹐世多贗筆﹞。月每幾裁手繭﹝手承筆處﹐每月成繭有三四分﹐每口嚙之﹞﹐徒遺禿管如林。生不一借唾餘﹐自理舊篇餉客。敬修堂之孤唱﹐要言不漏﹐無過存誠﹔六一亭有丰碑﹐羣賢合祠﹐實煩道力。或曰安危竟關象緯﹝文星貫索直事﹞﹐共知性道卽在文章。生平以利物爲心﹐振拔卽更端難數﹝在外記不過十二三﹞。聯名入牒﹐兩家數百口總在帡幪﹝範陸共返潯湟﹞﹔借鑑掄才﹐是年甲乙科盡登英妙﹝辛卯﹐張羣伯相延閱卷﹐鄕會兩試榜首賞者七十三名﹐前得雋者共十三人﹞。讀書而並悟尊生之學﹐隆儒不過爲辟佛之言﹝以外教無尙實用﹐而理有可存﹞。遙束脯數千里以外﹐傳一語奉爲直詮﹝常贄外興寧長樂至合學咸侍坐﹐且有未謀一面馳脯而請教者﹞﹔盡負逋數千金有餘﹐越十年不經責券﹝粵囊率緩急﹐人坐是窶甚﹞。無所爲門戶﹐羣以爲詼笑而適藉以藏身﹝甲申後常恐不免﹞﹔益力此居諸﹐不以當危疑而坐荒其初業﹝詿誤之後﹐不釋旦夕﹞。必投筆而揖客﹐每續膏而始眠。笠屐綸竿﹐尙欲果夢遊之約﹔興觀羣怨﹐擬踵成詩可之篇﹝前刻僅宦粵者﹐玆擬爲明詩可之選﹐與墨庵共事﹞。學易加二十年﹐恰好秋之初吉﹔傳人在二三子﹐無能贊以一辭。𨿽外記所次﹐未盡徳言﹔在趨庭有人﹐能聞詩禮。卽欲閒系駒於在谷﹐其如賦嗚鶴以聞臯。敬候大言﹐用將躋獻。

查東山先生年譜

檇李門人沈起仲方撰

同裏後學張濤鐵庵族孫穀稻蓀纂注

明萬曆辛丑﹝一六○一﹞﹐先生始生。

先生生於萬曆辛丑秋七月四日酉時﹐爲神宗二十九年。浙之海寧人。﹝「一統志」﹕三國鹽官州﹐元攺海寧﹞。先生手葺家譜﹐溯周時有諱延者﹐以子爵始封於柦﹝新安統宗世譜﹕姬姓﹐字東安﹐周惠王封於查﹞。「春秋傳」﹕晉會吳於柦。柦系古字﹐卽查﹐爲姓﹝「東山外紀」﹕凡有大書﹑率用樝﹞。其分支爲胥臣﹐從重耳出亡﹐贊城濮之戰﹐顯於晉。至南唐﹐文徽公破閩﹐抗吳越﹐居徽之休寧﹐墳墓在焉﹝查氏世譜﹕師詣公字崇遠﹐唐僖宗時官遊擊將軍上柱國﹐卒葬歙乏西山。生子昌﹐字宗儒﹐爲唐吉王長史﹐避亂居休寧﹐卒葬二都�圩。長子文徽公﹐字光愼﹐南唐建州畱後﹑工部尙書﹐封寧國公。「敬修堂文集」﹕師詣公由丹陽郡遷歙之黃墩﹞。元末﹐伯圭公﹝字璋叔。查氏宗譜﹕任元爲校書郎。孫均寶﹐號仁齋﹐始遷袁化﹞﹐遷檇李﹝「一統志」﹕吳越檇李﹐今嘉興﹞﹐復遷海寧之龍山﹝州誌作妙果山。周光斗怡園記聞﹕袁花之山總名爲龍山﹐分則主峯爲妙果山﹞。俗稱園花鎭。劉靑田望气海上﹝「海寧寓賢傳」﹕劉基字伯溫﹐靑田人﹐元末嘗來海寧。「外志」﹕龍尾山卽妙果山尾。相傳劉誠意鑿斷。「許志」﹕鎭在縣東六十里。「金牛隨筆」﹕袁市之爲市﹐自唐宣宗以來有之﹞﹐遊龍山﹐與伯圭爲密友。先生蓋伯圭公十五世孫也﹝考查氏宗譜﹐實十三世﹞。離龍山二里爲審山﹝「外志」作石棋山。「金志」﹕按石棋山今名審墳山。相傳上有審食其墓﹐土人誤讀食其本音﹐遂稱石棋。案審食其髙陽人﹐歷仕未嘗至吳﹐何得遺骸遠瘞﹐必無是理﹞。先生世居山之西﹝舊居查家橋。先生祖諱肇翼﹐始遷﹞﹐呼其山爲東山﹔後遂稱「東山先生」云。﹝補﹞曾祖諱懋功﹐字維敍﹐號果山﹐邑庠生﹐早卒﹔配徐魯人﹐破鏡矢志。﹝「談遷海昌外志」﹕徐氏﹐諸生查懋功妻﹐年十九﹐夫亡﹐破鏡見志。慈溪觀察劉憲龍作破鏡行﹐茅鹿門坤有半鏡贊﹞。

祖諱肇翼﹐字祖信﹐號繼泉﹐配苑孺人﹐始遷東山。先大父述略節﹕大父兩歲孤。少警慧。嗣汪五峯以倭牽舟避城南。舟爲諸卒攖去。時大父僅八﹑九齡﹐自縋城下﹐步履如飛﹐覓得之﹐以纜系腹﹐引而歸﹔𨿽旌旗盛設﹐金鼓震動﹐軍容特嚴﹐無少怖懼﹐長老咸嘆服。貧無師﹐年十四爲塾師﹐讀訛﹐旁觀笑之﹐遂發憤讀書﹐徧咨詢﹐性敏記﹐尢嗜性理書。晚通景繩學。好周給人﹐生平活生者五﹑六人﹐葬死者數十人。年八十有六終。

﹝補﹞父諱大宗﹐字爾翰﹐自號桃源居士﹐配沈孺人﹐黃石齊撰傳。

先子節記﹕信理眞﹐故能堅忍。惟堅忍﹐故不爲饑寒所移。用情篤﹐故能寬恕﹐故不爲聰明所激。先生病﹐家之人夢坐奠於古墓之旁。先生戒勿事醫﹐曰﹕『醫醫生﹐否徒多事』。已而藥勿效。先是先生重兩聽﹐時語後事﹐勿令先生知﹐先生輒聞之﹐如有神告。作偈語﹐有『孝弟爲根本﹐忠厚以周旋』﹔又有『六十餘年間﹐今日見我眞』之句。預定逝期﹐促沐浴﹐神气間適﹐指此心快活者三。卒年六十有二。

乙巳﹝一六○五﹞﹐先生五歲。

先生幼多病。父爾翰公醇朴不善治生﹐家道中落﹝先子述略﹕食貧甚﹐俯仰常蕭然﹐絕無慍色﹞﹐力不能延師。爾翰公口授章句。踰年﹐四書成誦﹐無遺忘。

丁未﹝一六○七﹞﹐先生七歲。

﹝補﹞七歲﹐效塾本吟詩﹝吳啟丰東山七秩乞言啟﹕髫亦無師﹐私忖髙眉故事注云云﹞。

己酉﹝一六○九﹞﹐先生九歲。

時爾翰公就館於於族姓﹐先生居家﹐助母夫人操作﹝「花溪志」﹕沈氏﹐處士宗武女﹐查爾翰室﹐自幼卽解音韻反切之學﹐工詩文﹐稿於滄桑後散失。子卽毅齋伊璜﹐其學半得於母氏之教﹐亦不廢所業﹐與長兄毅翁同力學。「州誌」﹕查繼伸字寤五﹐號毅齋﹐諸生﹐受業漳浦之門﹐著有寤廬集﹞。

庚戌﹝一六一○﹞﹐先生十歲。

先生兒童時常遊市﹐見市肆兒閱水滸傳﹐借觀之﹐中生縱橫﹐自以爲有悟﹝乞言啟﹕童而得悟﹐多從板凳說書。「外紀」﹕母夫人曰「何不讀四種書﹖吾聞水滸不可應試」﹞。一日﹐然桑條未枯﹐火不力﹐母夫人語曰﹕『汝知之乎﹐條去皮而火壯』。先生悟﹐於是每事求理﹐十餘齡卽畱心格致之學。

辛亥﹝一六一一﹞﹐先生十一歲。

受業於鄰近﹐通專經﹐讀兼經竟﹐繼續國策。忽失聲曰﹕『一部水滸卻從此書出』﹗同學咸怪之。偶於敗楮中得先輩桂北海制義一首﹐��摹逾刻﹐率爾爲文﹐懸衣帶累數十。家人浣衣﹐出視之。爾翰公取閱﹐謂有思路﹐有別情。始命先生與文期。每日晨炊﹐一飽赴館﹐袖粉餌以代晚食﹐隨路口誦﹐聲徹林樾﹐翺翔而行﹐亦隨路遺失粉餌﹐不知也。日過中﹐從袖覓粉餌不得﹐往往受饑。

壬子﹝一六一二﹞﹐先生十二歲。

是年﹐負芨從學﹐不便家食﹐宿館中﹐手執爨﹐煙迷兩目﹐爲掩淚若泣。如此經歲﹐意固樂之。文成﹐而蒙師不甚解。先達許公方壺覽之﹝名��﹐詩集自注﹕效翁尊人﹞﹐嗟嘆以爲當代異人。

乙卯﹝一六一五﹞﹐先生十五歲。

文譽日起﹝「查旦始讀軒集」﹕寄伊璜兄﹕「十五擅詩文﹐下筆風雲走」﹞。

戊午﹝一六一八﹞﹐先生十八歲。

始出應縣試﹐名「繼佑」﹐以試冊誤書「佐」﹐遂仍之。初字三秀﹐更字支三﹐號伊璜。發標題書畫﹐稱釣史﹐或稱釣玉﹐當世珍之﹝「外紀」﹕少好學﹐自號與齋﹐身在玆之義。申酉之後﹐更名省﹐字不省。入粵後﹐或隱姓名爲左尹﹐別號非人氏。乞言啟﹕「年二十餘許﹐在門及閭巷咸呼爲與翁」﹞。

己未﹝一六一九﹞﹐先生十九歲。

始受室孫氏夫人﹐爲孫懷泉公女﹝集中有悵內兄孫明寰詩云﹕自余亡婦翁之妹﹞。

泰昌元年庚申﹝一六二○﹞﹐先生二十歲。

先生以家貧﹐應聘爲童子師﹝「外紀」﹕鄰生某至棄其師所教﹐私就塾﹔生父怒撻之幾斃﹐閉一室﹐不與飲食且三數日﹐家人從門隙餅飼之。出曰「卽死﹐吾不忘與翁之教」。又某以不得及門病﹐至欲自裁﹔乃延先生。先生一日至﹐盡焚其夙業﹐與彈琴終日﹐病愈﹞。

天啟元年辛酉﹝一六二一﹞﹐先生二十一歲。

應道試﹐遊府庠﹐學使者爲閩中洪亨九先生﹝承疇﹞。

是年孫夫人生子名嗣昉﹐至丁丑而殤。

壬戌﹝一六二二﹞﹐先生二十二歲。

與同裏諸子創爲月課﹝許效翁﹑祝天孫﹑沈聞大﹑徐邈思﹑查毅齋﹑許楚白﹑許元昊﹑查魯生﹑許川翁及先生﹞﹐號十二翁﹝許效翁名��﹐���﹔祝天孫名��﹐���﹔沈聞大名兆昌﹐號天目﹔徐邈思名林宗﹐號��﹔查毅齋名繼伸﹐字寤五﹔許楚白名士璜﹐號匪峨﹔許元昊名��﹐���﹔查魯生名嗣馨﹐號日庵﹔許川翁名��﹐���﹞﹐自爲風气﹐好尙崖異﹐衣冠不同俗。鄕先達聞之或輿從相訪﹐則裹面不見﹐曰﹕『吾學未工﹐輒爲所長短﹐勢必釋吾就彼﹐終無以自見』。

甲子﹝一六二四﹞﹐先生二十四歲。

豫章吳公玆勉﹝之甲﹞督學浙中﹐得先生捲﹐異之﹐拔置第二名﹐食餼。秋闈不利。嗣後考結諸生﹐單薄之子一無所取﹐故臨試時﹐才而貧者願盡附先生結冊中。

乙丑﹝一六二五﹞﹐先生二十五歲。

先生聲價益髙。裏中諸望族備厚幣爭館谷之。每與及門講學﹐恐其昏憒失聽﹐取優俳所用一撮須置之座右﹐講未半﹐見有昏憒者﹐卽掛須齒頰閒作俯仰視﹐頃刻變易﹐昏憒者咸笑起﹐爲之惺然。於是聽講諸子耳目開明﹐無不受益而去。

丁卯﹝一六二七﹞﹐先生二十七歲。

赴秋闈﹐房師馬公騰仲﹝��﹞請以先生捲領浙首﹐主司欲屈置第二﹐馬爭之不得。曰﹕『寧落在爲後科第一人』。遂入窮山。以魏璫驕橫﹐行且亂﹐世必多故﹐與門人技擊﹐因有『弧矢方將易蠹魚』之句。魏敗乃已。時效翁挈其弟川翁約先生同守歲僧捨﹐共一竹榻。後賦詩云﹕『猶記肄業菩提庵﹝「州誌」﹕眞如寺在縣東七十里﹐舊名菩提寺﹐晉幹寶故址﹞﹐除夕不歸西風單。竹林趺坐況不足﹐三人側臥猶云寬。五鼓起奏二藝畢﹐歸壽家長日未光』也。

﹝補﹞少頗事釣戈﹐兼以博弈。丁卯﹐延師肄技擊﹐獨善運槊﹐小弓洞徹﹐走馬最便﹝見「外紀」﹞。

崇禎元年戊辰﹝一六二八﹞﹐先生二十八歲。

是時﹐三吳壇坫繁興﹐先生每少可而多怪。旣與十二翁爲月課﹐自爲風气﹐而好尙頗雜﹐凡殊能絕技之士無不遊於先生之門。武林有鄭方叔者﹐精琴學﹝文集﹕鄭方字正林﹐別號無偶﹐又號韻谷生﹐艸橋門小賣爲活﹐亦精天文。與武原祖無功遊。從學弟子得其傳者惟祖氏爲精。其刪定諸譜並樂論諸書﹐無梓本﹐藏祖氏。「外志」作鄭正叔﹞﹐與先生交最善。常問鄭曰﹕『琴未彈﹐故無聲也。旣彈﹐聲從何起』﹖鄭曰﹕『聲起七徽之間﹐漸分而兩殺﹐每弦精刻十二律﹐從尾至徽﹐徐而促﹐蓋數周律而弦盡﹐歷七弦而黃鐘﹑大呂諸律每二十餘見也。變化足效通神』。先生曰﹕『然諸書皆言理﹐惟易變化故通神。琴弦神理﹐其盡易乎』﹖﹝「外紀」﹕先生學琴於鄭正叔﹐互相發難。語鄭曰「凡八音﹐匏﹑土﹑革﹑木﹐一聲無髙下﹐金﹑石與竹﹐止十三聲﹐其髙下借用﹐亦無所不備。琴瑟所以通神﹐猶之五經惟易理無不備」。嘗作玉瑑緣﹐有曰「三教無如儒最大﹐五經惟有易通神」是也。先生畜琴名自然弄﹐易習歷二十餘年﹐棄之入越﹐歸時盜攖去﹐不知其處﹐自是情荒﹐遂絕響﹞。又有杜生﹐六合人也﹐俗號水棋杜﹐亦以水棋自名。與人對局﹐不願求勝﹐而立論多奇詭。先生時與之弈﹐以善敗爲喜。久之﹐人不識也﹝「外紀」﹕杜水棋嘗傍贊秋幹弈譜一著﹐國手曰「水棋乃有此」﹗爲存棋譜﹐不沒其善。江南遂競呼杜水棋云﹞。先生分館谷以養之。一日﹐兩國手打譜﹐定一和局﹐所爭只一子﹐在白則白勝﹐在黑則黑勝﹐兩人各不能下。杜生從傍語曰﹕『須如此﹐則兩平矣』。兩人愕然嘆服﹝「外紀」﹕水棋工圓情﹐常曰「奕智不能益人」。吾見善奕﹐絕不解人事﹐如愚。圓情以極動而得靜﹐頗益人。自後吳爾求者﹐出水棋門下﹐亦相依先生最久。先生精此義﹐最後從吳雲從得錯認三蹬﹐尢絕﹞。若王樂水之評話﹝「東山國語」﹕江寧有王樂水者﹐天啟中殺仇人於市﹐更姓名﹐逃居武林﹐無所恃﹐乃專說書﹐盡態極奇﹞。江濟寰之星學﹐趙君融之篆籀﹝「外紀」﹕先生嘗用印章﹐初爲雲間趙君融所鐫﹞。盛符先之術數﹐沈似蘿之度曲﹝同學弟子出處偶記﹕沈陵字湘岸﹐號似蘿﹐海昌人﹐年十三工奕﹐復善謳。私構制藝﹐率似艷曲。投以科學程墨﹐不閱月﹐揣摩工﹐年十七爲諸生﹞﹐約二十餘人。其後刻釣玉軒稿﹐列同友姓氏共二十子﹐首列鄭﹑杜﹐而所謂十二翁﹐竟置不書﹐世愈奇之。

濤案王樂水﹐乙酉武林潰﹐扶其瞽妻登江橋﹐相持慟哭﹐入水死。沈陵﹐乙酉六月﹐受計監荊本澈軍﹐遇大軍於郭店﹐戰不勝﹐眾潰﹐獨殿﹐後中流矢沒於陣。又有田家兒馬聖相﹐鄕人﹐棄農爲瞽星家代杖牽走﹐受星學。先生教之字﹐輒了了。聞沈陵奮義﹐往助之﹐同敗卒。先生賞識人才﹐迥出尋常﹐類如此。

己巳﹝一六二九﹞﹐先生二十九歲。

從遊益進。族弟虹成﹝查氏譜﹕名■﹝王冘﹞﹐字商衡﹐又字虹成﹐布衣﹐卽韜荒父﹐著有「吹雲集」﹞。就學他處﹐慕先生教﹐私以文求正。阿翁知而痛懲之﹝查氏譜﹕名大緒﹐字繩武﹞。虹成私請如故。不踰年﹐虹成得首拔遊庠。阿翁曰﹕『吾恐伊璜詭怪誤我子﹐今且有成驗﹐姑聽之』。旣而二南﹑王望諸兄弟﹝「州誌」﹕名詩繼﹐字二南﹐號樊村﹐順治甲午舉人﹐有深寧齋集。名培繼﹐字王望﹐號勉齋﹐順治壬辰進士﹐有「玉海堂集」﹞﹐皆在先生之門。

﹝附﹞偶記﹕猶記己巳﹑庚午之間﹐鄒靜長先生督學吾浙﹐課士最嚴。時故事﹕童子府名落﹐例得借所知余名以應﹐及列紅案後﹐徐請更名。鄒道設威儀甚﹐竟作對簿狀﹐隨之以法具﹐如犯闈﹐不啻諸露借名之實者咸不免。

庚午﹝一六三○﹞﹐先生三十歲。

先生與十二翁就試武林﹐遇乞兒陸晉﹑於畏五等。晉﹐新安人﹐抗聲長歌﹐目空左右﹐羣乞咸唯唯聽命。先生異之。問曰﹕『若乞亦識字乎』﹖晉笑曰﹕『不識字﹐還成得个乞子』﹗先生驚﹐下階與揖曰﹕『子其得道者歟﹖曷捨乞﹐俯共朝夕』。晉曰﹕『夫誰不衣食人也﹖吾取之不如其與之。吾勞取之不如其逸與之。吾奢取之不如其約與之。且取之而使人忌﹐取之而使人怨﹐至取之而使人奪﹐取之而使人不容抵於法﹐何如與之而人樂﹐與之而人不見損﹐與之而人咸自以爲積福也』。先生固請。晉曰﹕『公等解我意﹐暫爲知己輟業』。遂邀歸寓﹐爲之櫛沐﹐爲之衣冠﹔同社諸子皆親如昆弟﹝乞言啟﹕從遊皆遵其別說﹐飯乞而爲朋﹔自注「所云陸晉」是也。外紀﹕錢塘乞兒陸晉與羣乞髙步狂吟﹐先生異之。試之詩﹐應聲立就。先生曰「此中乃有逸才」﹗扶歸櫛沐﹐裹以完衣﹐約同社具進﹐飯之。是秋應試﹐復不利﹐挈晉歸龍山﹞。

案此事﹐蒲畱仙﹑鈕玉樵皆指爲吳順恪事。蒲謂淸明遇之野寺中。鈕謂雪中畱飯﹔明年﹐孝廉寄寓杭之長明寺﹐攜侶薄遊湖上﹐忽遇前丐於放鶴亭側。王阮亭﹑蔣心余承襲其訛。吳啟丰乃順恪子﹐肯將父落魄時事﹐嫁名他人﹐形諸楮墨﹐欲蓋彌彰﹐有是理乎﹖

先生自云﹕葛如﹝六奇字﹞方布衣野走﹐世傳余有一飯之徳﹐懷之而思報﹐其實無是也﹝見偶記﹞。是則公在時已傳其事﹐故公爲之辧。或謂時將軍已貴﹐公爲之諱﹐是固未可知﹝見同宗詩選﹞。有謂順恪旣貴﹐頗諳文墨﹐先生遂諱言此事﹐令著錄稱門人﹔此則先生通變矣﹝見耄餘詩話﹞。諸家臆斷紛紛﹐皆因陸晉事而附會之﹐不及見外紀及年譜故耳。後許夢椽事記謂野寺卽吾鄕之崇教寺﹐勝國時屋宇尙未稠密﹐故謂野寺。向有覆鐘地上﹐扣之無聲﹐人稱啞鐘。又稱大刀鐘﹐更屬癡人說夢﹐豈但蛇足而已。

辛未﹝一六三一﹞﹐先生三十一歲。

杭友邀先生讀書三茅觀﹐乃畱陸晉於董稚升家﹝外紀作治升﹞。旋赴三茅觀。山靜無人﹐常中夜起﹐垂殿上懸鐙﹐泛濫典籍﹝「外紀」﹕忽作狂呼﹐虎豹警去。倦臥敗經廚﹐鼠齕其須眉﹐不覺也。又或潛入睡仙祠﹐與同臥﹐覆衾下終日﹐道士覓之不得﹞。始曉﹐則與狎客絲竹騎射以爲樂。寒食抵家。陸晉過釣玉軒﹐坐客問『陸生何字』﹖先生漫曰﹕『字與之』。晉曰﹕『取義云何』﹖先生笑曰﹕『子不言與之之樂乎』﹖於是陸與之之字始著。畱信宿﹐借先生詩稿﹐仍歸於董。未幾﹐陸有去意﹐久不言。至中元之夜﹐先生復自杭歸。翼日﹐造董稚升家訪與之。董嘆曰﹕『渠昨日不告我﹐逸去﹐畱詩爲別﹐覆之甌下』。詩曰﹕『桎梏一年餘﹐以慰諸公意。我欲脫空遊﹐悶煞此天地』。先生得詩悵然﹐因爲之作傳﹝「外紀」﹕晉所著多異人﹐往往詈同社﹐索資稅輿從一遊故乞處﹐羣乞蒲伏不敢仰視。久之不樂﹐題詩碗底﹐復乞去﹐不知所之。「查灝偶然錄」﹕家敬修公拔陸晉一事﹐世無知者。余向閱公所著同門錄﹐略識其端﹐故詢之故老﹐始得其詳。蓋晉亦丐者也﹐公一見以爲不凡﹐畱之於家﹐廁於門人之例﹐飲食教誨歷六載。已而晉不自重﹐與臧獲博錢爲戲。或以告公﹐固以爲斲弛之士不足介意﹐然恐爲下人所輕﹐因以微詞感動之。晉慚﹐是日卽逸去﹐莫可蹤迹。案查浩亭得諸故老傳聞﹐不及外紀年譜之詳且確﹞。是春歲試﹐有鮑子班者﹐與許效翁交﹐言其慷慨離俗﹐以冒籍領首。值覆試﹐或發之。功令最嚴﹐閉會城夜索。先生與效翁奇計匿之。傾枯囊爲路費﹐又出奇計﹐晨縱武林門。而復一日疾輿二百里。聞其父兄令爲備。則子班徒步﹐先以父兄去﹐畱五言詩一章於門首云﹕『我本大漳人﹐饑驅無失路』。邑令遣吏捕其家不得﹐舁錄門詩以報﹐乃免﹝「外紀」﹕鮑生貧不能菽水﹐當事者得其詩﹐憐之﹐爲和韻﹐而法故不貸也。時同事咸坐斃﹐鮑生全﹞。後子班寄籍山陰﹐以俠聞。

壬申﹝一六三二﹞﹐先生三十二歲。

先生館於族弟二南家﹐時從遊益進。

癸酉﹝一六三三﹞﹐先生三十三歲。

江右黎公博庵﹝元寬﹞督學浙中﹐錄先生卷第一﹐嘆曰﹕『漆園其復生乎』﹗是秋登賢書﹐出李公少文門﹐列卷首﹝族譜徵異﹕余癸酉讀書西湖之包氏莊﹐偶倦立堤上﹐忽一書生過堤﹐揖余而進曰「君莫是查」﹖余以每臨場﹐多遊術士﹐善之﹐不深與語。書生曰「吾無所求。昨有如君者﹐謁一公座﹐見南面朱衣二人互爭﹐一欲首君﹐一不肯﹐竟塡入第九名﹐查而忘其名。余方侍側﹐但識其貌﹐恰似夢中﹐故相詢」。余猶以爲術也﹐復謝而去。及場後﹐有蜚語﹐余捲不得達內簾。書生復至曰「無慮也」。已果出李老師少文門。初擬解前﹐而忤副座主置第九。書生沈姓﹐忘其名﹞。海內盛傳釣玉軒稿﹐其自序首句﹕『餘生節孝之後﹐蓋未嘗無所本』云。節孝﹐謂大王父﹐幼孤﹐未亡人徐母苦節﹐破鏡自誓﹔前輩茅鹿門曾賦半鏡歌。而大王父尋以孝聞﹝注見前﹞。先生旣雋﹐仍故居﹐無餘椽﹐新僦茅廬數楹﹐詠歌其中。時爾翰公年踰五袠﹐生平和易。先生與兄毅齋﹑弟少王﹝名繼培﹐號蘭階﹞﹑師虞﹝名繼伍﹐號��﹞同居一室﹐互相友愛。爾翰公色和。先生益從容而加之以敏。至歲暮﹐始計偕北上。

﹝附﹞篝鐙雜綴﹕案是科吾裏獲三人﹕一祝開美先生﹝諱淵﹞﹐甲申杭州失守﹐授繯死﹔一賈心直先生﹝諱淵﹞﹐歸徳衛籍﹐河南解元﹐闖賊圍歸徳﹐不屈罵賊死﹐贈宛平知縣﹔一爲東山先生﹐奇行偉績﹐照耀裏閭﹐可與弘治壬子科浙江鄕試故胡尙書世寧﹑孫忠烈燧﹑王文成守仁同榜先後映輝。當時謂三人做得好事﹐兩間正气﹐萃於一隅﹐豈偶然哉﹗

甲戌﹝一六三四﹞﹐先生三十四歲。

會試下第歸﹐始應坊賈請選房牘﹐名之曰戎。自先輩掄文﹐立教甚嚴﹐及金沙操選多曲徇﹐凡與復社者﹝案復社始於崇禎戊辰﹐成於己巳﹐推徐傳﹑周鍾爲之主。其盟書﹕毋蹈匪彜﹐毋讀非聖書﹐毋違老成人﹐毋矜厥長﹐毋以辧言亂正﹐毋干進喪乃身。嗣今以往﹐犯者小用諫﹐大若擯。僉曰諾。蓋先後大會者三﹐復社之名動朝野﹞﹐以多選爲榮﹐加以請托。先生痛戒之﹐因名爲戒。其書盛行滿天下﹐風气爲之一變。

乙亥﹝一六三五﹞﹐先生三十五歲。

先生讀書西湖之南屏﹐著七字書﹐原名兵榷﹐爲兵家言﹐上下二卷。七字者何﹖分爲聲字﹑形字﹑气字﹑時字﹑情字﹑力字﹑實字﹐列數十﹐往往以名將故事爲驗。序曰﹕『此書可以無人﹐特恐不能無天耳』。謂逾數多變﹐以七者不能盡驗﹐故云。

﹝附﹞外紀﹕讀書西湖之南屏﹐從遊者頗眾。時先生初談兵。夜與諸子約試水戰。羣銜枚竊拏湖漁舟百﹐集龍王堂﹐合散東西如約。最後發號﹐眾雷和。時有客輕舟眠月﹐驚﹐急出其囊伏舵板上壽。先生揮之曰﹕『吾師行法不得犯一黍』。明日﹐大喧南屏有暴客。

丙子﹝一六三六﹞﹐先生三十六歲。

時黎公博庵爲溫烏程﹝體仁﹞所構被累﹐先生寄書云﹕『古道徳之儒﹐其發諸文章以自表見者﹐其人必非隨聲逐迹﹑安居美食已也﹐類有歉然不得然之事。天下以此難師﹐師豈得辭。屈曲困瘁﹐且爲豎子談笑佐酒﹐而千載不可磨滅﹐常在於是。是故君子每引以自安耳。兩浙人士羣欲走闕白無他﹐而或傳賜環﹐卽日尙在懸懸。師卽不以此爲榮遇﹐而吾道舒塞﹐卜以是矣』。未幾﹐博庵罪釋歸裏﹐先生親抵南昌﹐論及天道﹐因賦詩言別。其一云﹕『天髙不可聞﹐中尙有心存。晦塞當吾道﹐艱難幾及門。避時機在默﹐短髮夢誰論。欲起東湖伴﹐淸宵孺子魂』。

﹝補﹞娶側室蔣夫人﹝查升祖鐙萱大師行略﹕諱名萱﹐字悟眞﹐仁和蔣氏。父心齋先生﹐任楚之長沙。母潘氏。師生而顈異。及長﹐莊簡懿惠。年二十﹐字家敬修伊璜夫子。閱春秋廿四﹐便謁費隱容公求出世法。翁叔元鐵庵序﹕夫人姓蔣﹐字宜徳﹐名悟眞﹐著有祖鐙悟眞萱禪師明心錄二卷。日記﹕嗣余以僞書被逮﹐內子蔣計從死﹐幸事白得免﹐食長齋﹐法名本英。偶然錄作然鐙大師﹐耄餘詩話作悟眞錄﹐俱訛。又有蕊閣偶詠。案先生年七十六﹐夫人方開六秩﹐以年月推之﹐歸先生時當在孫夫人卒之前一年﹞。

丁丑﹝一六三七﹞﹐先生三十七歲。

時孫夫人以子殤過哀﹐病卒﹝族譜徵異﹕余殤子嗣昉﹐幼頗顈慧。十四﹑五﹐能日構應制藝十首具艸﹐不須篝鐙。酷好陳大士之爲文﹐亦好古義﹐竊喜爲詩句。十七﹐病疥且革﹐神思不亂。曰﹕『吾非此中人。有僧迎我﹐更得一淸涼處矣﹐還我故所讀書』。於是抱捲而逝。先是爲昉聘吳氏女﹐女少昉二歲。昉病劇時﹐女忽見團火﹐庭中滚抱如卵﹐卵中有似人眼一。起急呼家人共視之﹐火不爲滅。久之﹐滚入地﹐而嗣昉棄余去矣﹞。蔣夫人繼理家事。仲方沈起始遊先生之門。起初登敬修堂﹐先生與起敍賓主禮。越夕﹐先生爲起發明質直而好義﹑察言而觀色﹐慮以下人之意﹐起始下拜稱弟子。因命起與選政﹝「外紀」﹕沈子仲方﹐初卽龍山﹐憊甚。或云釣史嘗急人﹐從之。仲方呈書格﹐願就筆札。先生曰「無十三行書爲傭者急引見」。曰「子無言。知子淸白之遺﹐不得於其室﹐激而無歸也」。仲方泣下曰「先生何以知之」﹖曰「吾見子華而存其質﹐躡絲履無跟也」。索袖得詩文﹐爲稱可。仲方輒軒眉作爾汝語。先生爲解質直好義數語﹐仲方輒拜﹐願侍坐。仲方左引七不勝食。先生曰「學貴勉彊﹐從此始」。以是輒陪選政﹐海內無不知仲方起者﹞。刪定子丑程墨戒成﹑丁丑房書戒成。

﹝附﹞外紀﹕丁丑﹐楊機部先生門多材﹐移書先生﹐願各得一語﹐則先生選旣而機部之門已居最盛﹐機部益喜。吾聞釣玉子腕不可奪﹐吾悔多馳前書。

戊寅﹝一六三八﹞﹐先生三十八歲。

先生下帷南屏﹐與同學開講席﹐或技擊較射﹐繼以絲竹。有處子字雪兒﹐年十四﹐家西冷﹐善歌舞稱絕﹐願爲先生校書﹐因畱絳帳中﹝「外紀」﹕先生歌兒一部內字蝶粉者﹐聲色兩妙﹐性慧﹐破口便絕倒。時聞雪兒初見禦蝶粉﹐熟視而笑問何以故。蝶粉爲歌浣紗春風滿面之句﹐婉麗入聽。雪兒裹面羞坐帳中竟日。後蝶粉流落都中。先生壬辰入都﹐楊猶龍先生謀爲合鏡不果。又有陳姬名因﹐字夙誰﹐爲豫章吳令所贈﹐工琴弈諸音事。凡先生制作﹐率手爲稅稿。未幾死。先生曰「吾缺一書記﹐能不傷心」﹞﹗有東山女樂。季秋﹐詩經同門稿選成。

﹝附﹞先生妙解音律﹐家畜女伶。姬柔些尢壇場﹐廣陵汪蛟門制春風裊娜一闋以贈﹐同裏宗定九和之﹝「詞苑叢談」﹞。毛西河詩有「獨有柔些頻顧影﹐倩人不欲近闌干」﹝「西河集」﹞。孝廉夫人亦妙解音律﹐親爲家奴拍板﹐正其曲誤。以此查氏女樂﹐遂爲浙中名部﹝觚剩﹞。家僮侍婢解音律者十餘人﹐悉以「些」呼之﹝「南燭軒詩話」﹞。案先生歌姬有十些之目。其見諸外紀者﹐蝶粉有妹曰畱些﹐姿慧稍減其姊﹐然猶壓羣。李太虛先生贈。葉些年十五已登場。杜於皇作葉些歌以贈。又澄些能歌牡丹亭﹐流麗幽遙﹐珊些能作髙調﹐梅些亦婉入情。又得紅些﹐粵人也。粵人不可訓﹐紅些傅粉詼笑特佳。莊史之禍﹐柔些隨北﹐幾欲身殉。其餘不及考。又有家僮云些﹑月些。

己卯﹝一六三九﹞﹐先生三十九歲。

海昌諸君子稍稍有異同。在邑則範文白﹝名驤﹐號默庵﹐門人私謚「靖獻先生」﹞﹑朱近修﹝名一是﹐號欠庵﹐崇禎壬午舉人﹐著有爲可堂集﹞﹐選觀社。﹝「藝文志」﹕國初﹐海昌文社最盛。觀社十二子實主東南壇坫﹐今無能舉其姓名者矣﹐因備錄之﹕葛定遠辰嬰﹐葛定象大儀﹐葛定辰愛三﹐朱升徵岷左﹐朱升方庵﹐朱一是近修﹐朱永康石盤﹐範驤文白﹐袁秣丹六﹐查詩繼二南﹐梁次辰天署﹐張華書乘﹞。龍山則徐邈思﹑沈聞大亦有曉社之選。先生自吳門歸﹐欲平意見﹐乃合諸公之文而歸於一﹐名旦社﹝識海昌一社﹕余乃預爲一之。一之云何﹖無二之義也。無二尊﹐二尊必誅﹔無二說﹐二說必解。夫一者﹐天地人物之所以始。諸子生末造﹐�所以始之﹐則今日是書盛行所最切者歟。曰無二尊﹐無二說也已﹞。而兩社之刻遂止。十一月己卯﹐墨戒成﹝「外紀」﹕附有擬墨未成﹐坊者促行書。先生索楮六﹐大書「諸公興會及此」六字﹐書法遒古﹐選益行﹞。

庚辰﹝一六四○﹞﹐先生四十歲。

春闈﹝是年與沈聞大同車北上﹐沈獲雋﹞﹐先生捲落詩二房﹐房考則徐勿齋先生﹝汧﹞也。勿齋得是捲﹐甚異之﹐首薦見厄於總裁﹐勿翁大爲惋惜。先生初不知之。山左孫枚先﹝廷銓﹞得雋。勿齋語同門諸子曰﹕『本房多佳捲﹐惜查伊璜見遺耳﹗諸君旣遇﹐視查如同門﹐固我願也』。後枚先貴顯﹐以公事至西湖﹐投剌敬修堂﹐稱同年弟。先生怪問之。答曰﹕『此勿齋先師之意』。嗣是先生知己之感﹐不以遇不遇爲重輕也﹝「外紀」﹕時勿齋已殉難吳門矣﹐先生作勿齋傳﹐存此事以志知我﹞。庚辰﹐房選又戒成﹐序之。發端曰﹕『物有大反﹐知之乎立言與气運相關』。未幾而驗。起亦有序列凡例之前﹐其結語云﹕『抑運使然。此先生所以戒天下者﹐因以自戒也』。先生覽之憮然。旣而同遊練川﹝嘉定地名﹞﹐遇雲間吳���﹝覲章﹞﹑陽羨周顈侯﹝世臣﹞﹐同寓徐園。時坐有校書﹐小字阿采﹝「偶記」作宛宛﹞﹐機警絕世﹐頗放佚﹐屢困吳雲間。吳窘甚。余不平﹐欲辱之。先生心知之﹐向余宛轉密代爲之謝過。采微會意。後又復故﹐困吳曰﹕『犯酒政者跪聽考』。吳先犯﹐行聽考禮。采問吳曰﹕『欲起乎』﹖吳曰﹕『願起』。采復曰﹕『走向何方』﹖蓋借余之名與字相調也﹝偶記作仲方事﹐非吳雲閒﹞。余愛其機警﹐忘其放佚﹐曰﹕『如此﹐吾當爲保』。吳乃起。余密語先生曰﹕『采有目空一世之意。某今愛之﹐當善爲彼終身之』。先生始微告采。采驚喜﹐向餘下拜。自是每事相左右。餘力勸先生納之﹐采竟從先生歸龍山。

﹝附﹞外紀﹕庚辰罷禮部時﹐感齊魯道上﹐作流民歌。又感興人事﹐指黜時政﹐有云﹕『丞相出師諸葛否﹐將軍陷陣李陵無』。有所爲而發也。偶記﹕庚辰講席﹐吳門王九純﹝恪﹞偕其弟就正。九純先人王克重﹐諱聖佐﹐崇禎四年徵叛苗殉國。余曰﹕『忠臣後裔﹐詩禮不煩駁正』。

辛巳﹝一六四一﹞﹐先生四十一歲。

聞黎師博庵遊廣陵﹐先生渡江往候。踰月﹐起會先生於廣陵﹐與博庵同聚平山堂。旣隨先生遊海陵。海陵守陳公澹仙方試士﹐聘起入署中﹐先生已還廣陵。時四方名流敍廣陵六十餘客。先生與博庵爲中秋大會﹐刻秋燕詩集﹐起不及赴。至重九﹐博庵復有萸社之舉﹐起與焉。及先生歸龍山﹐而阿采已化爲異相矣﹝偶記﹕沈起從余嘉定﹐余方納姬宛宛﹐系歌兒﹐仲方爲力贊。踰年方十七齡﹐病卒。仲方悲曰「先生素以起寒宜僧﹐寒而淸宜是有知識僧。此後缺比丘尼一半熱棒矣」﹞。遭旱蝗﹐龍山南畝皆爲赤地。﹝「外志」﹕崇禎十四年六月﹐大旱蝗﹐民饑﹐鬻子女﹐售田舍﹐塗有餓殍﹐而賦稅加等﹐始苦田累﹞。四方至止﹐賓館常滿﹐先生未嘗謝客。孟冬﹐三科又戒成﹐三科選詩成。先生每歲有四方之役﹐或以爲疑。起見先生出遊﹐必當事者惇請而後就。是年﹐漕臺吳震崆﹝邦臣﹞延入公署。值江北奇旱﹐海陵守陳澹仙延先生於客館﹐以麥折事就商。先生密語於吳漕臺﹐復致書於司理湯惕庵﹝來賀。「揚州府誌」﹕字佐平﹐南丰人﹐崇禎庚辰進士﹐揚州推官﹞。澹仙隨親懇之漕撫史公﹝可法﹐字憲之﹐號道鄰﹐謚忠正﹞。得允。於是江北四郡皆從麥折﹐先生與有力焉﹝文集﹕爲澹仙書海陵荒政前幅﹞。

﹝補﹞同宗詩選傳﹕辛巳﹑壬午間﹐公上隅計十二條於浙撫黃鳴駿﹕一人口募﹐二稽額﹐三鄕保﹐四固圉﹐五號令附賞罰﹐六偵探﹐七則古﹐八拔殊﹐九俯謀﹐十器仗﹐十一形勢﹐十二勤敏﹔皆爲保固浙東西計﹐切中當時情事。如論形勢﹐謂宜宿兵長玉﹐應接豫章﹐勿應以彼此屬分爾我。再駐兵五百於獨松關﹐以據險絕蕪湖陸走入浙之徑。至南都長江爲限﹐一遞水道不必慮﹐亦不及慮。浙東阻海﹐南接閩﹐而海寇﹑山寇爲患不足慮。劈畫指顧﹐皆非經生家言也。

壬午﹝一六四二﹞﹐先生四十二歲。

先生丁外艱﹐哀毀骨立﹐悉屏諸女伎﹐獨處朴園。朴倚園樓﹐可三四百年物﹐設法置柝朴上﹐擊之門自開﹐似蒼頭應門。作朴應門傳。朴旁有大楡。楡朴交加處﹐結亭於上。下板上幔。常獨坐幔中﹝「古朴園記」﹕客至﹐臨窗小坐。爨下茗熟﹐置圓匜﹐浮水上流。益水一匙﹐匜走至窗﹐有竹堤之。主客隨手挹茗。茗竟啟堤﹐空甌復返爨下。諸飲食皆如是﹐省童子攜送之勞。壁作徑寸小門﹐門設通气其中﹐直貫爨處。客至﹐所須不必傳示﹐就壁門細語﹐客尙不聞﹐廚者大悉主人意。須臾﹐如意而至。中設蒲團﹐如轉鬥法。或欲靜坐﹐一轉便入祕室。三門蓄書﹐地通穴﹐仰出石罅﹐非習走﹐入不能出也。至於窗格門式﹐制無不曲變。甫成﹐先生嘆曰「吾不知何人效此區區」。從來勝地﹐造物所忌。會申酉之際﹐先生坐其中﹐手錄釣業可五﹑六十日﹐便釋去﹐避難會稽。歸而園蕪不可理﹐尙存數椽壁立耳﹐而門朴膚創故在也﹞。有句云﹕『誰能顏吾廬』﹝詩集作巢居五古﹞﹖繼作原書上下二卷﹝文集﹕原書及門潘集爲之注。乞言啟注﹕革列門黨事過激有作﹐今失下卷﹞。序曰﹕『釣史有感於時﹐而務爲有用之學也。凡天道人事物故﹐無不甚備﹐主於化小人爲君子﹐不主於辟小人爲君子』﹝辟如陰陽會合而成道﹐必欲天下獨陽﹐無此天下﹞。因賦雜感﹐有『欲近人情姑命酒﹐不通時務尙論文』之句﹝先生嘗有句云「世變安能皆我法﹐情平始解讀人詩」。與此俱得風人忠厚之旨﹞。

癸未﹝一六四三﹞﹐先生四十三歲。

初﹐漳浦黃公石齋﹝道周﹞得譴﹐其後賜環﹐先生各有詩二章紀之。有云﹕『以名存四海﹐其道本先民』。又云﹕『擬作先生傳﹐何當聖主憐』之句﹝明詩綜﹕黃道周字幼平﹐一字石齋﹐福建漳浦縣人﹐天啟壬戌進士﹐授編修﹐以言事落職﹐廷杖下詔獄遣戌。釣業﹕黃先生得罪﹐詩以慰之﹕「聖主終無怒﹐箕心不悔狂。�嬰傳諫艸﹐野史備行藏。所議嗟曾驗﹐此身合不祥。是非千截在﹐屏見待汪洋」。已先生竟無罪﹐詩以勉之﹕「不知何所見﹐窮海欲公存。帝欲試以死﹐恩深於無冤。艱難歷後涉﹐兵食及時論。一慰蒼生望﹐歸來朝至尊」﹞。至是入閩。石齋方講學江東﹐墮崖折肱﹐肱絡如虯。得先生詩﹐彊作書投答。有曰﹕『讀尊詩﹐令吾脇風舉擲萬仞無害』。至於「擬作先生傳」之句﹐石齋曰﹕『不知此生可復煩君五指﹐則幸矣』。隨和韻見答。後石齋殉難﹐先生果爲之作傳﹝載國壽錄。詩綜﹕福藩稱制﹐進禮部尙書。南京旣下﹐猶督師出婺源。師潰﹐執系不屈。丙戌二月﹐死於市。著有大滌函書﹑浩然詠﹞。旋遊興化﹐賓客日以百計﹐酬應繁﹐或不卽答報。有投匿名柬云﹕『先生海內人望﹐不宜先縉紳而落寒士』。翼日﹐有客匍匐伏門外﹐先生急持之。曰﹕『昨匿柬﹐康邵所上書也﹝偶記﹕字召平﹐福建莆田人﹞。夜讀先生詩﹐有「陌路憐才如護子」之句。邵久在先生𦇤褓中﹐愚不足錄。𨿽然﹐幸賜教﹐請爲弟子』。先生曰﹕『余無心賦詩﹐誠能動物﹐有如是哉』﹗自是益以誠存之旨示諸學者。未幾﹐漳浦令沈翁聞大迎先生度歲﹐入署中。

﹝附﹞偶記﹕癸未﹐余視沈聞大漳浦﹐陳夏木﹝壯行﹞來見﹐而以余閩遊諸倡和韻言盡付梓﹐題曰「閩遊有韻之言」﹐余作詩以謝。

﹝補﹞癸未﹐艸傳奇梅花讖入鄭所南心史一節﹐及稗氏中山狂人自剄事﹐又以翠爲美人陪和靖林先生。方七月﹐艸成﹐忽庭梅花開西南枝。或曰﹕『筆墨感無知矣』﹗先生曰﹕『非時不祥』﹗旣攜書入閩﹐見興化鄭郊爲所南後裔﹐尙未知井史事﹐遂存副本﹝「外紀」﹕又半劇爲書生擲筆弄兵事﹐數年﹐三吳果應此讖﹞。

大淸順冶元年甲申﹝一六四四﹞﹐先生四十四歲。

漳浦多寇警﹐先生以戎服同令侯巡城者彌月﹐發矢中盜首。經春寇退﹐始解嚴。將北歸﹐石齋貽書云﹕『賊滿山﹐行道絕﹐姑待之』。石翁廬城外二里許﹐先見賊﹐數過其門不敢入。先生因答書云﹕『先生惠餘詩﹐在賊當聞而去。賊畏見先生﹐必不幸見某』﹝方車嶺詩﹕「傳語彼昏猶未化﹐囊中帶有石齋詩」﹞。旣行﹐沈聞大發機兵二十名﹝耿巖文選﹕叔沈聞大﹐壬午授漳浦令。甲申﹐鄭芝龍遣稗將持檄徵餉﹐罵絕之﹐大吏飛章劾罷﹞。及門胡紫柏﹝名仁祖﹞以家丁十人來助。乃謝眾曰﹕『若遇賊過五百眾﹐則吾壁立無聲﹐待其先鋒至五步外﹐視的共擊之。卽進前不踰十步﹐若百人以外﹐可以戰﹐然必乘髙﹐或吾處卑﹐寧如前法。蓋賊之先驅者乃賊也﹐餘皆農夫﹐不知共力��』。再三促行﹐離縣一捨﹐名方車嶺﹐嶺以路狹得名。命整而行。遠見賊﹐吾乘髙伺之。賊不知兵﹐仰髙來從。過五步﹐先生猝取勢﹐奮一槊﹐傷其股﹐機兵連發弩。賊反走﹐吾大聲詟之﹐羣賊不敢前。其後漸退。遂率眾乘其怯﹐連傷數賊。賊盡走。一先鋒賊恃勇回斗﹐我眾環而擒之。令眾髙呼數聲﹐聲震二十里。又輿從二十人﹐合五十聲爲一聲﹐故聞聲遠﹐以寒賊之膽﹐虞其尾而求復也。抵漳州﹐其先鋒姓黃﹝名儕﹞戮於市﹐以首級歸漳浦示眾﹝方車嶺詩自序﹕乃抵漳浦﹐鄭標來迎﹐以爲神人。吾五六千禦賊﹐不得一賊﹐坐觀賊去﹐豈有被縛者哉。於是鄭師蒲請坐我上座﹐更爲衛我泉州道﹞。此先生小試兵法之一端。其後有事小亹及尖山﹝詳後﹞﹐武功於此可見。抵家﹐值三月十九日之變。龍山有市﹐哄狡健起。浙東宋某與狡首李某﹑吳某爲亂﹐欲辱先生弟﹐誤擊先生幾斃。邑侯林公子野﹝垐﹞親臨龍山﹐置李於法。吳懼﹐蒲伏乞命。先生曰﹕『汝走气急﹐試其不靜﹐非欲殺我』。諸狡始遁散﹝耿巖文選﹕林垐字子野﹐號恥齋﹐侯官人﹐崇禎十六年進士﹐授海寧令甫一月﹐燕京信至﹐金陵未立。邑鎭有大家奴乘間煽諸毒怨於大家者﹐揭竿起﹐而已陰陽構兵其間。通邑震恐。狀聞﹐垐將狀不問。且曰「皆鄕約所構約」。密於稠人中縛奴﹐數其罪﹐立殺杖下﹐余悉不問。合邑安堵。紹更記聞﹕家簡可公諱全臨﹐遊崇教寺﹐遇李三刀橫目遮路﹐叱之。時李潛謀揭竿煽亂。公密詣大尹林子野﹐告諸不法事。翼日﹐令臨寺講鄕約﹐密相稠人中擒獲﹐立斃杖下﹞。

﹝附﹞「外志」﹕東鄕盜起。初﹐孝廉查繼佐等渡江任兵部主事﹐令弟繼�等牒鬻武爵﹐人人系銜。自三月初行劫﹐云助餉江南。馮騏澄齋偶錄﹕崇禎之季﹐有蘇某爲參將﹐俗號東坡﹐林某爲總兵﹐諢號朝奉。時奉南京密牒﹐假名徵餉﹐橫行剽掠。凡裏中富室﹐遣遊騎偵視﹐劫其要人﹐系之寺前樹下﹐胸垂一牌﹐書贖銀若干。旬日之間﹐得金數萬。

按甲申魯藩未立﹐先生尙未渡江授職﹐豈有令弟鬻爵事﹖外志失於考核。當時家剽戶掠﹐溫室盡罄﹐先生弟受其摧辱﹐在所不免。林侯臨鎭﹐實爲李三刀一人。吳某﹑宋某﹐或因蘇﹑林二賊傳聞互詞耳。

乙西﹝一六四五﹞﹐先生四十五歲。

五月﹐南都大去其國﹝「三藩紀事本末」﹕福王名崧﹐神宗孫﹐福王子。甲申四月監國﹐十五日僭卽位﹐稱明年弘光元年。乙酉五月十八日﹐大兵渡江﹐王奔蕪湖﹞。六月﹐杭城北款。先生偕夫人蔣氏避亂廟灣﹝在縣東八十里﹞。八月﹐生子勗﹝字韋一﹐號斐庵﹐副室蔣夫人生﹞﹐方十日﹐棄不返顧。薶所著書於坎﹝「外紀」﹕釣業十二卷﹐系甲申閩歸手書﹐會避難江東﹐以石匣錮薶地。旣而盜迹先生故居﹐索地﹐意他物發之。及先生歸﹐購得十之五六﹞。竟渡江去。時越中鄭義興﹝遵謙。「魯春秋」﹕鄭遵謙字履公﹐奉魯藩起江上﹐上授義興將軍﹐後於紹興晉公爵﹞﹐已奉魯起事江上﹝「魯春秋」﹕乙酉八月﹐魯王監國於紹興。王名以海﹐太祖第十子荒王檀﹐十傳爲王﹐以明年爲監國魯元年﹞﹐先生領職方﹐節制小亹。宋狡亦歸越﹐來謝罪請死。卽令之去﹐曰『玆豈不忘宋時』。旣率眾抵大尖山﹐告捷﹝注見後﹞﹐義聲大振﹐諸鎭倚以爲重。時沈起已剃髮於東禪寺﹝學園集﹕江西建昌松溪山資聖寺天水和尙﹐歲甲申三月﹐應檀越耆請﹐始住東禪寺。明年﹐沈起始從師薙發爲弟子。「魯春秋」﹕沈起﹐乙酉棄諸生爲僧東禪寺﹐法名銘起﹐攺字墨庵﹐亦有似乎晦之義﹞。浙東任事者猶持東林門戶﹐先生作書以告諸君子﹐都不省﹐因自號「不省」或稱「省翁」。復擬姚善致鄭公智書﹐其注云﹕『建文四年﹐蘇州守姚善﹝建文書法擬﹕姚善字克一﹐安陸人。初姓李﹐後復姓。洪武三十年﹐擢蘇州府。建文元年﹐至京師﹐畫策防禦。文皇卽位﹐爲麾下縛之。上詰責﹐不遜。死之﹞。知義兵不可戰﹐謂當以智用之。前敗事﹐諸公率不聽﹐以是潛海上自理。鄭公智時爲禦史﹝遜國志﹕鄭公智字叔貞﹐臺寧海人。方孝孺薦之蜀獻王。建文初﹐爲監察禦史。靖難初﹐坐方黨論死﹞﹐視師南浙﹐欲倚善爲重﹐遣使招之﹐善致書』云云。書存後甲集中。

﹝附﹞偶記﹕余乙酉在越﹐於戎馬之日﹐周九逸﹝驤﹞周旋久。時余不自意其生﹐以故余少壯閱歷啟處﹐性情議論﹐以至述古﹑懷舊﹑怡興﹑放足﹑嬉笑﹑怒罵﹐無不畱心﹐記憶最悉。

丙戌﹝一六四六﹞﹐先生四十六歲。

在越﹐得會稽髙朗初及門﹐以文爲贄﹐題爲「事君能致其身」﹐取武侯「鞠躬盡瘁﹑死而後已」兩語爲題破﹐同學竊笑之。先生曰﹕『毋然﹗此言其志也』。春﹐小亹吾捷﹝「魯春秋」﹕監軍左尹以兵救赭山﹐大捷﹐追奔數十里﹐多斬獲。赭山爲小亹對渡﹐義興兵越江南而守被殘。左尹曰「不守赭山﹐是揖敵門庭也」。親往督陣。副將朱之彪先登﹞。六月上旬﹐江上內變﹐魯航海﹝「魯春秋」﹕監國奔臺州﹐次富平將軍張名振石浦﹞。髙朗具公服﹐詣浦江自沈以見志﹝髙朗字克揚﹐會稽諸生。及監國渡海﹐克揚詣蔡林廟誓神圖後起。父岱字白浦﹐力止之。走浦江投水死。父亦十餘日不食死。岱登北榜賢書﹐坐借籍見革。監國授兵部職方主事。見「東山國語」外紀中﹞﹐先生慟哭之﹐拜於江口。潛走小江。有吳允仲者﹐素未謀面﹐募竹筏來迎入湯湖﹐爲治半畝之宮﹐數日一遺粟。乃手成竹亭﹐茅覆之。取泉中圓石甓地如鱗。日哦其中。此地一望修篁﹐泉流曲折﹐至湖而暖﹐飲之可治寒疾﹝「外志」隱湯湖時﹐擬作史論﹐論必得解﹐不礱前人一語。每史冠以史律﹐律不得意出入﹐如傳次第之。方竟史記及兩漢共三史﹐便歸東山﹞。除夕﹐年家子董克千﹝良標﹞遠遺豕肉﹐有謝詩云﹕『珍重私遺除夜肉﹐至今餘暖在滄浪』。

丁亥﹝一六四七﹞﹐先生四十七歲。

初夏﹐先生將歸東山﹐以詩別吳允仲及履伯﹕『艸長花飛盡可傷。百年心事重他鄕。主人此夜難爲客﹐一樣江流分外長』﹝「外紀」﹕道有寄居詩十二章。旣至東山﹐遠寄允仲詩﹐題絹上﹐令夫人手鍼刺之﹐極精致﹐有云「與子相期三百日﹐臨行猶未眺東山」﹞。旣歸﹐盡失故業﹐僅存數十畝﹐分割以遺同气。曰﹕『弟不能復爲同文矣』。手自塗其垣壁﹐日親圃事以給朝夕﹐不以爲苦。借書讀空楹無壁處﹐風翻書葉如輪。聞鄭義興畢命於海﹐飲泣爲之作傳﹝「魯春秋」﹕建國公鄭新與遵謙有隙﹐使其將楊賡故與遵謙善﹐誘入中流﹐進酒爲壽。遵謙手一飲盡﹐大呼二祖列宗﹐長嘯拱手自沈。監國輟朝五日﹐贈太保﹐謚武湣﹞。是年﹐次子昌生﹝字天迪﹐號岐山﹐側室金氏生﹞。

﹝附﹞「外紀」﹕﹝丁亥﹞「玉琭緣」一劇爲養生而作也。嘗語人﹕老少無成相﹐男女無成形﹐從變處求不變﹐造物所以長存也。

戊子﹝一六四八﹞﹐先生四十八歲。

丁內艱﹐哀毀之中﹐親力作以襄大事。當讀禮之餘﹐修輯查氏家譜若干捲﹝今名敬修譜﹐有飭祠儀﹑統祠事宜﹑振義八條﹑廣義八條﹑家譜書法諸條議﹞。

己丑﹝一六四九﹞﹐先生四十九歲。

先生以他事爲姦凶所誣﹝偶記﹕己丑﹐余爲彼婦所�﹐嘗憩花陰亭﹐與章子淇上﹑兪子次寅賦詩以志感﹐如「覆載寧吾窄﹐饑寒孰與深」。遇同年楊仲逸之子楊汪度﹞。臬司檄郡守張公石觀﹝奇熊﹞聽是獄。未及旬日﹐詞林楊公猶龍﹝思聖﹐直隸巨鹿人﹐順治丙戌進士﹐官四川布政使﹞。忽馳手書自燕京達郡守曰﹕『吾聞浙有伊璜子﹐好古內修﹐賦性闊達﹐近法网密﹐或累於他故﹐公必善視之』。蓋猶龍亦聞聲相思﹐未謀面﹐特懸爲不然之慮也。郡侯得書﹐力爲振拔﹐事得白。隨割俸治廬云居﹝「外紀」﹕云居講堂﹐故茅鹿門先生評史記處也。先生大書「存誠」二字顏堂上﹐系以十必﹑十勿。十必者﹐必於是一﹐不必不是也。十勿者﹐勿於是一﹐不勿不是也。南生魯先生復爲圖二宇曰「中庸」﹞﹐具薪水﹐一瓶一橐皆其所給。自石觀而外﹐邑令張公玉甲﹝能鱗﹞﹑張公樵明﹝��﹞及參藩南公生魯﹝洙源﹞﹑榷關陸公石齋﹝��﹞﹑督學李公庚生﹝際期﹞﹐或湔其誣﹐或厚其餼。嗣有周公元亮﹝亮工﹐祥符人﹐崇禎庚辰進士﹐國朝官福建按察使﹞﹐道經吾浙﹐知先生受誣﹐徧白其事﹐至與當事指水爲盟﹔顧未嘗向先生一通名﹐其投契與猶龍略同。先生各有詩以志感。

庚寅﹝一六五○﹞﹐先生五十歲。

著知是編十二卷﹝「外紀」﹕先生以爲乾坤不可無正气﹐所以翼命﹐所以勵節﹐有詩曰「使气諸公金與石」是也。藝文志作如是錄﹐訛﹞以存諸死。自流氛始﹐而魏案不與。甲申以後﹐頗多其人。書法據事直陳。凡薄遊必載筆以從。或宴會紛錯﹐先生不能飲﹐眾方滿浮白﹐則獨引敗楮繕几案﹐踰日濡大墨錯綜之。

辛卯﹝一六五一﹞﹐先生五十一歲。

郡侯石觀延先生入署閱闔觀風及科錄試牘﹐拔置第一者本年列賢書七人﹐副榜又二人﹐初主者頗疑閱文曲徇同學﹐至是益信。玉甲張公亦延先生縣署﹐閱季試卷﹐拔奇士前列。先生長子勗方七齡﹐負夙慧﹐玉甲奇之﹐許字以女。兩張公眞先生知己也。是春﹐第三子升生﹝字漢中﹐號白醉﹐側室沈氏生﹞。

﹝補﹞「敬修堂說外」刊成﹝案「敬修堂說外」卽「罪惟錄」。啟運傳前有順治辛卯官石邑張奇熊石觀﹑巨鹿楊思聖猶龍﹑社盟弟董�無殊三序﹐並釣史引上卷宋韓林兒傳﹑郭滁陽王子興傳﹑方國珍傳﹑天完徐壽輝傳﹑下卷漢陳友諒傳﹑吳張士誠傳﹑元陳友定傳附伯顏於中﹐元擴廓帖木兒傳﹑蔡士英傳﹑秦從龍傳附葉兌﹑周良卿﹑靜誠先生陳遇傳﹞。

壬辰﹝一六五二﹞﹐先生五十二歲。

是春﹐有故入燕﹐往返賦七言律八十首﹐名遠道篇﹝日記﹕壬辰﹐浙右藩徐署篆以原任兵部職方司郎中衝達部﹐遂同從子嗣馨﹐字魯生﹐及同門董子期生﹐字伯音﹐入都﹐部判存銜。余有遠道之作﹐以志甲申後三千餘里風景。初就道﹐及歸途﹐統之以序。因節序語爲題敬修堂創格﹐共七言近體七十五首﹞自燕歸﹐開講云居。陸榷關爲具講案五百﹐張郡侯具堂中供億﹐兩邑侯協贊之。三百里內多咸集。郡侯復建覺覺堂於西湖廣化寺之東。﹝「外紀」﹕覺覺堂初成﹐先生爲設歷代道學諸公神主﹐以爲許衡非元末範﹑楊﹑虞﹑揭比﹐書名識處之言﹐存其意而已﹐未得與主。因謂劉因﹑金履祥﹑許謙等出處良是﹞。堂成﹐延請講席於其中。手訂通鑑嚴行世﹝自序云﹕通鑑之文﹐歷采成編﹐自經而子﹐而列史﹐愈後文愈衰﹐安得以一人之筆縱橫之得四十萬字可以無所不備﹖嚴非吾所安也。孫廷銓「南徵紀略」﹕通鑑嚴事繁詞簡﹐蓋準諸理﹐文字稍有增損﹐卽意態生動﹐理气不傷。「藝文志」﹕通鑑嚴八卷。每捲前題云﹕古石邑張奇熊石觀父鑑裁﹐海昌查繼佐伊璜點次﹐西陵祝霆曰渾潭父較訂。外附霆日所錄雪堂讀史偶存一卷﹐題曰﹕石觀先生與伊璜先生互判﹐共三十二條﹐無自序。冠伊璜先生附五代於唐論一篇於首﹞﹐馬史論兩卷﹝案是書疑卽隱湯湖時所著﹐至是方卒業﹞。

癸巳﹝一六五三﹞﹐先生五十三歲。

講學西湖。同學手輯書解﹐名曰四書講錄﹝「外紀」﹕先生所作制藝﹐已無藏本﹐顧久忘之﹐有陸子文果手錄成帙﹞。值壇坫互興﹐各爲聲气﹐獨講堂中不作彼此。曰﹕『求吾自勝﹐不求勝人』﹝同宗詩選﹕公講學不設貌。嘗言「先代諸公必設道學面目﹐是以貌教也。始之以理﹐而仍之以气。气盛勢稍貳於理﹐而禍隨之矣。吾不記此貌﹐只求自得。著著有用﹐便是驗處」。同學約百餘人。而分任講堂事者爲沈昭奕﹝��﹞﹑徐蘭臯﹝孺芳﹞﹑楊千波﹝汪度﹞﹑王禹則﹝貢﹞﹑來我平﹝時美﹞﹑丁抑之﹝克揚﹞﹑沈公亮﹝仲寅﹞﹑許道潤﹝曰琮﹞﹑徐人五﹝倫﹞諸子。時起掛單東善寺﹐不及與講云。

甲午﹝一六五四﹞﹐先生五十四歲。

是年﹐石觀張公辭任﹐卽黃泥潭爲敬修堂﹐以勤修講會故﹝黃泥潭在杭之鐵冶嶺﹐因鐵崖得名。「外紀」﹕同堂沈宣子爲題柱云「閉門艸史﹐設帳談經﹐復月一升座﹐間亦詣雲間故處﹞。癸巳以後﹐謝遠遊。性喜振人。或窮途無告﹐卽不贍﹐必曲計之。否亦勉爲大書數十紙相贈﹝「南燭軒詩話」﹕先伯曾祖伊璜公﹐書法繪事﹐並入神品﹐人爭寶貴之。有云些﹑月些二僮﹐能記誦公詩。所至縑素堆積﹐人皆乞書。其已作﹐命二僮誦而書之﹐人呼爲活錦囊。「外紀」﹕先生無全記唐人詩一首。偶客中索書﹑便面急甚苦。自是令童子一明者盡哦素所著有韻之言。得書曰「吾賴攜腹以行﹐隨口信筆﹐兩無畱滯﹐號爲活錦囊」﹞。曰﹕『藉此或幸以給旦夕』。至於無妄詿誤﹐不惜齒牙﹐欲不令彼知。曰﹕『吾未獲見嚴絜庵﹝叵矩﹞﹑楊猶龍﹑周元良三公顏色﹐乃荷抉持深至﹐吾身更多不報矣。此及人幾何』﹖其貧而才者﹐不克自振﹐尢心憐之﹐曲加延譽﹐往往成名。

乙未﹝一六五五﹞﹐先生五十五歲。

講學敬修堂。始著罪惟錄﹐歷二十年始成﹝日記﹕楊子思聖猶龍奉分局修明史﹐屬爲集艸﹐贊成全史。舊匯諸家之言﹐知史槪尙未刻﹐艸四十本爲湖潯朱相國國楨遺筆。國楨才弱而考核最詳﹐稱信史。此艸已質於同裏貢生莊鑨家。鑨有紀略之志﹐使人繕謄兩月竟﹐而還其質。又質於沈蒼�﹐蒼�寶之﹐原本不可得也。問之莊氏﹐忌不與校。余素不一至南潯﹐偶鑨弟廷鉞在苕束脯余門﹐曰「家兄意獨爲之﹐不欲分人﹐且先生不須此」。余遂有明史之役﹐攺曰罪惟錄﹞。

﹝補﹞兄毅齋卒﹝戊戌十六章自注﹕哭家兄毅齋而作也。兄中抱不平﹐積塊如拳﹐動則摩起。乙未之五月棄人事。余欲追存數語﹐每腸裂閣筆﹐意且寒之﹐乃能終篇﹞。

丙申﹝一六五六﹞﹐先生五十六歲。

購學敬修堂﹝查浦輯聞﹕先生晚年講學論道﹐自署敬修堂云「學不厭﹐誨不倦﹐何有於我﹔誦其詩﹐讀其書﹐私淑諸人」。南燭軒詩話﹕公顏其居曰「敬修」﹐自題楹帖曰「此身合置三千座﹐斯道何嘗五百年』﹔非虛語也。「外紀」﹕講學有二題﹕曰益晷﹐曰益智。益晷云何﹖大略謂人不能百年﹐卽無疾病寢食間之﹐好日月幾何。益智云何﹖大略謂智由神生﹐神可引而長也。偶記﹕顏子炳如嘗談敬修大指﹐喟然曰「從活潑二字求道﹐東山第一眼﹐諸子規之﹐尙堂下也」﹞。

丁酉﹝一六五七﹞﹐先生五十七歲。

先生成書最富﹐獨南徼多異聞未及詳。是春南遊﹐過江右﹐謁黎博庵師﹝有南昌呈博庵師詩存集中﹞﹐交範香谷﹝兆芝。「外紀」﹕香谷晤於江上﹐同入粵﹐約同歸爲明史一助。戊戌病歿。先生嘆曰「吾史無運﹐空勞香谷一諾」﹞及四明門人周驤﹝九逸﹞偕度嶺。兩廣督撫李公瑞吾﹝棲鳳﹞聞先生將至會城﹐遣其屬郊迎入署中商撫綏事﹐將東山詩文散帙悉采錄無遺﹝偶記﹕丁酉﹐偕九逸入東粵。九逸嘗寄餘句﹐有「南州闕裏三千里﹐江左夷吾二十年」。三山楚雪庵三復有�語九逸﹕「室邇人遠﹐古詩志之矣」。偶記﹕余遊東粵﹐得交黎子琬居。碗居以羊城再破無家﹐止攜其從孫端鵠局蹐藩下﹐形影互弔﹐無可與語。丁酉﹐得見余客囊所載散帙零句及入粵題識酬應合數萬言﹐呼端鵠兩腕十指促謄連日夜﹐指骨幾折﹐目爲之赤﹐不能開闔。且別﹐復作連�之歌﹐送余江上﹞。投贈過丰﹐先生盡散於窮途流寓之客。過雷峯﹐晤澹歸大師﹐卽同學金道隱也﹝「魯春秋」﹕金堡字道隱﹐浙之仁和人。崇禎庚辰進士。守臨淸﹐罷歸。唐起入閩﹐以給事中監軍江上﹐與左尹弈別。閩敗﹐桂用以原官。爭孫可望不宜封王﹐坐口舌戍。爲僧﹐依粵之雷峯寺天然座側﹐釋字澹歸。明詩綜﹕字衛公﹐著徧行堂集﹞。初﹐先生有事小亹﹐道隱以公務來自閩中﹐弈罷而別﹐各賦弈罷詩﹝羊城步答金子道隱﹕荒江對弈局初闌﹐自此爭先端復端。瀝血上書千載事﹐低眉下界一尊看。閒將只手空宜杖﹐有了圓光何處冠﹖卻向嶺南重訪舊﹐西樵山外月猶寒。金原作云﹕秋到珠江客思闌﹐小亹殘話又更端。井中史莫丹心在﹐局外人休刮目看。東海近時猶木石﹐南陽往日竟衣冠。知君十載悲涼處﹐雨入荒鴉夢亦寒﹞。時廣南方嶽巖絜庵欲晤澹歸不可得﹐密訪於先生﹐先生唯唯。『俟澹歸過我寓﹐以事款之﹐公徐徐來﹐無不可者』。翼日﹐澹歸至﹐先生請弈。方半局。而絜庵踵門。澹歸覺﹐踰垣避去﹐賦半弈詩索和﹝詩集作己亥之人日。澹歸原作不得見。先生和別半弈之句云﹕由他棋局竟未竟﹐與君仍是局中人。飄零故衲空存骨﹐整頓名山待作鄰。人日有詩春倍暖﹐雷峯無偈唱罷新。江頭放棹不言別﹐眼底聲聞總是塵。其二云﹕莫道局殘著不到﹐請看局外有何人。憐余湖畔眞蓬梗﹐向汝天涯果比鄰。雪裏梅開去路渺﹐春添鳥語破人新。兩年倡和誰無敵﹐五指都無一粒塵﹞。先生嘆曰﹕『前後兩和隔越十二年﹐只幾往復﹐嗟莫問黑白也』。度歲會城後﹐先生自粵歸﹐令起繼和。苕中有韓子蘧者見是詩曰﹕『半弈甚佳﹐猶有人之見者存。若弈罷罷弈﹐則天道在其中﹐人道亦在其中矣』。起憮然有感﹐卽賦弈罷罷弈詩。先生屬便羽遙寄粵之雷峯。起二詩見東山外記中。

﹝補﹞結茆硤川東山萬石窩﹝潘廷璋「硤川志」﹕沈山之陰有萬石窩﹐查伊璜結茆於此。閨秀徐瑩「邑翠軒集」﹕石窩小隱﹐續硤石十二景之一。艷雪亭雜纂﹕時潘公梅巖以詩餘四章贈之﹞。案歸隱萬石窩﹐年譜﹑外記失載﹐惟和金道隱詩自注云﹕『擬分硤川萬石窩駐澹歸之錫』﹐究年月莫得而詳。或云﹐自粵東歸後﹐避亂硤石﹐辟萬石窩。晚寓杭之鐵冶嶺﹐不復還家﹝周春縐云石記﹞﹔恐未必然﹐附此以俟博古詳考。偶記﹕吳日永﹐康熙丁酉遇之羊城歸。

戊戌﹝一六五八﹞﹐先生五十八歲。

初﹐忠烈公張芷園﹝家玉。明詩綜﹕張家玉字立子﹐東筦人﹐崇禎癸未進士﹐攺庶吉士﹐有遙夜軍中遺稿﹞﹐抗節南海﹐間有繁疑。是春﹐晤尹右民及張璩子﹝家珍。明詩綜﹕張家珍字璩子﹐東莞人﹐忠烈公弟﹐有寒木樓遺稿﹞紀其實﹐先生喜曰﹕『吾前傳庶不誣也』﹗﹝和別璩子詩云﹕不是逢迎淺﹐從來風雨深。�����﹐人各有孤吟。列史千年影﹐髙原斜日心﹐與君裁獨操﹐太古迥遺音﹞。復遇周旭公於珠江﹐悉陜蜀申酉間事﹐口之所述﹐恰如成書。先生曰﹕『此可謂不負傳聞』﹗曁入潮﹐先生族弟令東筦先就之。潮鎭吳葛如﹝六奇。欽定貳臣傳﹕吳六奇﹐廣東丰陽人﹐順治十一年招援﹐授鎭潮州撫兵﹐晉左都督少師兼太子太保﹐謚順恪。及門錄﹕葛如能詩﹐自比武侯﹐故以爲字﹐廣東海陽人。州誌﹕原籍海寧﹔訛﹞。隨遣役迎先生於軍。吳與督撫李皆非舊識﹐而傾倒一如故交。吳令二子啟晉﹑啟丰﹝貳臣傳作啟丰弟啟爵。偶記﹕己亥﹐余在長樂﹐潮鎭吳葛如以厚幣邀余至軍。時令長君啟晉字長源﹐晉弟啟丰字文源﹐皆侍余座。晉已登丁酉賢書﹐工詩。嗣余有詩可之選﹐選入葛如湞陽峽一詩﹞﹐負笈從遊。晉登賢書。其後丰以蔭移鎭滇南﹝「貳臣傳」﹕啟爵在瓊州徵生黎有功﹞﹐馳書來迎﹐先生辭之。在粵中執贄者以百數﹐常心念順徳之初勛﹝季庸。偶記﹕余辭羊城﹐季庸乘別有句云「越王臺上正秋曛﹐走馬南天逐雁羣。梅嶺關邊行曉日﹐禺陽峽裏載朝云。中原世事隨流水﹐夫子文章自冠軍。此日觀風應自得﹐龍門片席許誰分」﹐著有聞修堂稿。余攜二些﹐有詩可之選﹐故末句云﹞。蓋隱居而髙蹈者也。熟於滇緬諸狀及晉國李﹝定國﹞戮力致命事﹝「三岡識略」﹕晉王李定國﹐張獻忠養子﹐獨拔身羣賊之中﹐秉忠反正﹐盡瘁事國﹐乃至崎嶇九死﹐呼天以明其志。嗚呼﹗古烈丈夫哉﹞﹐以資行笈之所未備。

﹝附﹞偶然錄﹕公應吳督之招在兩廣署﹐時陸晉亦貴爲潮州提督﹐蓋晉逸去後﹐卽從軍效力﹐積功謀任至此。知公至粵﹐遣使賫帛書爲請。公赴之﹐晉郊迎百里外﹐其崇奉之禮不異於吳。夫吳﹑陸微時﹐皆托述下流﹐公獨能知其異推之。識臯亭公於困戹中。其神鑑豈皮相之士所能及乎﹝吳騫拜經樓集自注﹕查孝廉識吳順恪於微時﹐人皆艷稱。程芳沚贈詩﹐有「不羨林宗知孟敏﹐還同太白識汾陽」。案陸晉事而訛傳及吳先生﹐已爲之力辧﹞﹖

己亥﹝一六五九﹞﹐先生五十九歲。

刻廿字五百首於潮﹝自序﹕余有句「末半千篇廿字詩」﹐誠欲十百首而不得也﹐初願之不克遂如此。又云﹕嗟餘生之缺然者何多哉。又董無殊爲之序。「外紀」﹕金道隱作引﹞。復刻東山外紀兩卷﹝周驤﹑劉振麟輯。周序云﹕行關徳誼﹐運系興衰。徵乎陰陽﹐該及政治。上窺道源﹐遠達物故。以辟邪說﹐以扶正气。論事必審乎機﹐著書必求其例。無小非巨﹐卽用是體。情深不至於傷壇立而無其貌。飛躍見化﹐沈湛自全。微辭淺笑﹐盡屬天機。麤服亂頭﹐每關至要。有髙駿跋之恆﹞。是春﹐與直社諸子倡和﹐錄別詩一卷。初夏﹐負粵中奇石五﹝「外紀」﹕先生雅好石。至東筦﹐資福寺故有供佛石﹐先生作偈投佛﹐竟攜之去。髙子公有爲具夫舁石以從。曁入潮﹐張穆之贈以所畫馬﹐陪一石可供﹐而陳愼旃先生贈一石可袖﹐咸玲瓏。及門周必勃復上一石﹐小於佛石。而溫子靜甫擬以石爲贐﹐頗大於佛石﹞﹐度嶺以歸。過南安﹐司理孫曉頗﹝仁溶﹞候於舟次﹐請爲弟子。𨿽會過日淺﹐而密契最深。以秋蘭二盎贈別﹐復得劉園第一石﹝「外紀」﹕贛劉氏園廢﹐遺石四五。江申先生作之石書托人致之﹐書不得達﹐常作詩以見意﹞。日飯石下﹐夜與臥處。舟中賦詩﹐有『停舟疑下榻﹐載石未名山』之句。滯西江﹐候黎公博庵﹐呈詩曰﹕『小著須宏鑑﹐餘生可故山』。至孟冬抵家。所攜石﹐大者一﹐髙丈許﹐峯巒秀出﹐立朴園中﹝按此疑卽今之縐云石﹐非將軍所贈明矣。周春縐云石記﹕此石﹐粵東送至袁花﹐置先生故居沈墳山麓。因觀察王望遷鹽﹐移居百可園。園爲鄭端簡別業﹐售於觀察﹐遺址尙存。不知何時又售顧氏﹞。載四石於會城﹐列敬修堂之庭下。又尹右氏所贈一小石﹐奇秀﹐常置幾榻間。當命筆﹐必對石吟哦以爲常﹝詩集﹕右氏惠我一石﹐長四﹑五尺﹐瘦折如樹枝﹐謝之以詩云「君子特心許﹐割愛以爲壽。云匪旦夕意﹐庭中畜此久。以石亦以心﹐有兩不可朽」﹞。冬杪﹐同學褚硯耘﹝廷管﹞偕起訪先生於朴園。硯翁見奇石巍然獨立﹐笑語先生曰﹕『此君萬里相從﹐伊老當兄事之﹐不得比於狎客』。先生曰﹕『吾向以此君爲師﹐故髙置一座』。起曰﹕『客傳吾師粵﹑七囊贏萬全﹐盡緩急人﹐今見奇石﹐知愛金不勝愛石』。先生曰﹕『設攜此重囊﹐浮舟六千里﹐中流暴客至﹐攖以去﹐創膚幸不至死。及歸裏﹐賀者曰「何福而獲無恙」。然則﹐余免此一悸﹐日與長者相對﹐所得更饒矣』。起舉酒酬石曰﹕『勞長者枉駕』﹗是春﹐長子勛遊庠﹝外紀﹕勛縣試﹐誤書最﹐因仍之﹞。

庚子﹝一六六○﹞﹐先生六十歲。

寒食後﹐先生挈家僑寓毘陵。秋杪復歸敬修堂。時潯之史案未發。先生知天﹐自粵還﹐晤語所知有大警者至變。或伸楮棖腕﹐作爲詩文。方在滿志﹐忽心動﹐投筆起﹐置密室。或字畫且未足﹐不能待﹐置之﹐急操筆曰﹕『常警仄者之象』。驚問故。先生曰﹕『吾猶人負虛聲奔走滿世﹐凡座對知姓氏﹐無不鞠躬另上顏色。此等踰分﹐造物最忌。況此日恰又喪行有徵』。至明年﹐文星果入貫索。冬月﹐莊史事獄發於潯中﹝湖州府地名﹞。

辛丑﹝一六六一﹞﹐先生六十一歲。

春﹐豫章王公於一﹝名猷定﹐號軫石﹐江西南昌人﹐選貢生﹐有四照堂集﹞﹐捐館西湖﹐先生偕同人爲治喪。陸麗京﹝圻﹐字景宣﹐錢塘人﹞告先生曰﹕『南潯﹝湖州地名﹞有莊廷鑨者﹝字子相﹐湖州人﹐貢生﹞﹐作明史紀略﹝明史紀略爲九千幾百餘葉。有紀傳﹐無太子﹑諸王。傳體又以官分。列朝後論皆出廷鑨﹐間其父一與﹞﹐參閱姓氏﹐首列東山﹐次範子文曰﹝驤﹞﹐次及某﹐共十八人﹝日記作廿一人﹞。作序者李霜回﹝令晢﹞也﹝日記﹕李霜回年老家居﹐年近八十﹐法官欲以老逭之﹐籍其家﹐猶畱半部書案上﹐書序署令晰名﹐遂不免﹞。先生殊駭﹐所謂大警者﹐定以此矣。擬牒當事。從刀筆家稱此書不工﹐先生曰﹕『吾三人不工此書﹐是仇莊非善』。因投牒督學﹐手著四六體﹐中一聯『倘或犯於所忌﹐間有非所宜言』﹐並入範﹑陸名於牒﹐範﹑陸不知也。率以此一聯﹐生三家三百餘口﹝日記﹕驤居海寧﹐治遠莫致﹐其弟文淸合詞簡舉﹐問之杭嚴熊光裕﹐字雪庵﹐時署按察事﹐不得報。是月之五日﹐余自作牒四六體﹐投督學胡尙衡﹐亦不得報。余手啟胡﹐語陟鼎革﹐而衡文不知之乎﹐他日門戶之憂﹐當與共之﹐勿謂此日不言故警。始以原牒行湖府學。學官爲趙君宋﹐溫州人﹐頗有深望。時廷鑨已卒﹐父七十餘歲矣。自言此書無不敬﹐可上聞﹐卽柰何漁獵。君宋毒之﹐詳於府道。莊不得已﹐行千金壽知府陳某﹐而亦輸君宋四百餘。劈板計六十囊。奉督學指﹐存板湖府庫﹐爲已其事﹞。

康熙元年壬寅﹝一九六二﹞﹐先生六十二歲。

時舊烏程令吳之榮與莊氏爲仇﹐訐奏僞史於朝﹐詞連先生﹝陸莘纘任老父雲遊始末﹕有吳之榮者﹐取貨於莊﹐不獲。又查有女優﹐吳欲觀之﹐不與﹐亦憾甚。遂抱書擊登聞鼓以進。日記﹕有吳之榮者﹐舊旗書﹐爲烏程令﹐賄敗﹐擬大辟。又紹興王石公者﹐以諸生工造款﹐繼事敗﹐亦坐辟。會恩赦﹐兩得脫。石公授指於吳﹐使典貸湖鄕紳。莊老勉上百金﹐受之而銜莊毒﹐爲摘紀略中四事稱逆迹﹐皆石公添注句旁爲緣構﹐非本文也﹞。是冬﹐錢唐令慕公﹝天顏﹞奉督臺公命﹝日記﹕監院趙君鄰﹞。以手版晨至蔽修堂求見云﹕『署中有願見顏色者﹐某爲介紹』。先生曰﹕『邑令而晨來﹐其爲某乎﹖某候此久矣』。不入室﹐果以莊史見收。二十日﹐將縶內勘﹐誡子勗曰﹕『吾行﹐而故不知同參閱姓氏十八人也。卽偶聞﹐萬勿露﹐彼自有命﹐毋命出汝口﹐使天下曰「東山有子殺人」』﹝日記吾浙部撫求同參三人外十八人姓名﹐呼問兒勗。部趙憐勗幼子﹐衿且弱﹐誡左右試刑名﹐耳曰﹕毒及夫人﹐共督出十八人」。勗以余初誡﹐死不承。命刑﹐甫及膚﹐兒髙呼。趙翻誡用刑者﹐諭府丁﹕律逆十五以上無坐者。勗卒自陳十五以內﹞﹗臨行﹐勗呼號大慟。先生正色曰﹕『卽以爲不詳乎﹖使吾偃息在牀死兒女子手﹐豈若普天下窮鄕僻澨稍識大義者﹐咸爲我跌足嘆息﹐勝汝匍匐走乞巨公題墓石。速去﹗毋亂人意』﹗衝凍入燕﹝日記﹕十二月之三日﹞。相傳有於滿人側預爲先生白冤者﹐以是對簿時有筆帖式下皆問安曰﹕『伊璜公瘧愈乎』﹖先生猝不知其意﹐但唯唯。復曰﹕『此案口供已書「不知情」﹐公其志之』。故讞鞫甚嚴﹐獨不受刑。及在禁﹐復有人來傳語曰﹕『公三十年所失稿﹐有人珍藏無恙也』。竟不言何人所遣。及再訊﹐筆帖式仍如前致殷勤曰﹕『原口供幸勿忘』。先生益不解。思久之﹐憶三十年詩稿爲乞兒陸晉所取﹐抑其人亡命後﹐籍滿洲而貴﹐復居要者乎。長安人皆哄傳先生曲護得全﹐而四方訛傳吳潮陽﹝葛如﹞﹐非也﹝案此可證香祖筆記﹑觚剩諸書之誤﹞。禁刑部火房二十餘日﹐蟣生百萬﹐先生苦之。乃解衣坐鞫而正蟣罪曰﹕『爾細而恃眾爲勇乎﹖而安而長子孫﹐旣寢處之﹐男女之﹐復飲食之乎﹖而飲而嬉樂趨﹐無狎邪不到﹐橫行五體乎﹖而裸而無禮﹐聚族無好醜長幼嚙人﹐嚙無罪之人乎﹖而乘危利災官縛而羣私讞乎﹖而嬌法聽未成先蠶食之禍乎﹖彼有口譖之﹐而有口嘬人﹐律有加等數倍如是者乎﹖而忘所自生﹐是誰長養至此﹐而遽內叛鼓眾﹐銜枚潛走﹐快反噬之能乎﹖彼蠅蚋張膽﹐肆虐不成﹐鳴鼓之攻﹐而逋亡反側﹐閃爍鬼蜮﹐無不徧剝膚之慘乎﹖吾秦法最烈﹐焚坑在前﹐惛不知懼乎﹖卽否﹐捫汝而談當世之務﹐而顧何以自全乎﹖而譜有跳梁之羣﹐捷足超距﹐可以遠竄﹐而非其嫡派﹐顧棄明投暗﹐皇皇有北之趨﹐卒何能逃罪乎﹖其服炮烙之刑不赦』。此系獄中口誅﹐後事白乃書之外紀中。時族弟子望官部郎﹐爲先生制衣裘﹐供朝夕﹐及獄中費用幾千金。其後盡償之。先生常爲之志感。起於是春赴江右﹐居南城之松溪山。越明年夏﹐始知先生波累。及歸﹐先生已釋獄。

案莊史波及﹐因先生合詞簡舉﹐畱案得釋。所著得案﹐日記述之甚詳。初就獄﹐臬法若眞﹝字黃石﹞索弁語﹐司李紀元﹝字子湘﹞寒溫獄中三四﹐府丁咸池願傾家爲之贖﹐仁和令張玉甲割囊畱贈。及北逮﹐楊千波匿其詩稿﹐王望爲辦朝夕。上至督撫部院﹐無不周旋營護云。筆帖式意陸晉所使﹐不過譜中揣度﹐日記中並無明文。因陸晉誤及吳將軍。吳貧時﹐亦曾乞食故也。王﹑鈕諸君承襲其訛﹐載之筆記﹐遂令後人信以爲眞﹐是不可以不辧。

癸卯﹝一六六三﹞﹐先生六十三歲。

潯案波累者以千數﹐不能盡拘而北﹐遂移獄還浙訊。在縶咸不赦﹐惟先生與範﹑陸同釋﹝日記﹕範﹑陸系余牒連名﹐部撫慮內勘必及﹐亦起解入都﹐而部對無名﹐且原案已南發﹐範﹑陸亦南返。「適然歌」﹕逡巡諸公果自焚﹐湖頭徼倚存三君﹞。坐事幾二百日﹐作「適然歌」以紀之。闕曰﹕『適然風雨天之數』﹐言無意遘得﹐不是張皇爲一大事也。初﹐眷屬內外皆錮於公署﹐其後卽禁錮於家中。先生旣歸﹐始對家人一涕。當患難急迫﹐獨灑脫如平時。蓋得於內者素也。絓誤旣白﹐燕邸諸公盡力爲之保護者﹐媿未報謝﹐卽命駕北行。至東昌﹐交鄧元固﹝��﹞。走範縣﹐縣長施匪莪客之﹐賦詩言別曰﹕『古句散拈神倍洽﹐故人殊少夢猶存』。時兪子去文﹝��﹞捧句而哭﹐凡先生被誣始末﹐知之最詳﹐因贈以詩曰﹕『涼涼近狀佯知己﹐笑眼相誇未古人』。寧國廖祖命曰﹕『未古人﹐其今人乎』﹖先生曰﹕『爲今人﹐將以存古人耳』。入都﹐徧謝諸公﹐皆以詩紀事。還登泰山﹐賦詩曰﹕『山水難恆勝﹐吾慧日以益。大率經再往﹐前後有殊迹。所以遇名山﹐未遂登髙屐。吾生慕東岱﹐憑眺已疇昔。其時但意舉﹐襟幅面咫尺。已而歷諸勝﹐俄覺神光集。心開夢亦迥﹐智不在拳石。自惟摩秦碑﹐不知文何格。況復筋力衰﹐歲月已駒隙。當此莫大觀﹐豈肯輕一擲。今年苦旱漧﹐好雨濕山脊。肩輿裊層雲﹐諸峯墮空白。忽然天气朗﹐曠覽淸虛宅。䢐來與新甫﹐眼底亙一畫。諸松豈初封﹐古碣亦幾戹。瘞玉不知處﹐吳觀但往冊。至此意惝恍﹐種種費尋繹。轉足欲空飛﹐天風生兩腋。倏忽云上升﹐彌漫蔽前席。相對審人聲﹐翻似重巒隔。昔賢諸題詠﹐一槪經廢革。只有摩崖存﹐光芒逗精液。其餘僅百年﹐存者增愛惜。可知形最髙﹐風雨勢更劇。崩剝不可數﹐萬古見開辟。東海敞髙奇﹐纖巧非所摘。吾生憂患余﹐快此淩風翮』。至歲暮﹐乃歸。

﹝附﹞蓮夢居筆記﹕東山先生書法﹐能運左右腕﹐寒暑朝無筆墨﹐一時中指承管處繭積﹐常至四五分﹐月每三嚙之。笑曰﹕『不可吾指上又枝矣』。初學魯公﹐後負縶﹐苦手閒﹐遂以意追摹右軍書法﹐閉目伸二指轉折令得勢。嘆曰﹕『古無有不習於勢而以書傳者』。衛者不察﹐大異之﹐以爲道家指訣詛人。及脫衛﹐始細印右軍諸搨﹐捷得之。蔣虎臣見曰﹕『吾今而不釋於東山腕下矣』﹝乞言啟及適然略同﹐獨此記最詳﹐余錄之﹞。

甲辰﹝一六六四﹞﹐先生六十四歲。

遊新安﹐程子非二﹝��﹞迎先生館於別萊﹐以詩投贈曰﹕『苦心自繞三長上﹐奇骨偏逃萬死中。土室我能知足迹﹐幾時有夢到南宮』。﹝詩集和原韻﹕天門有路與云通﹐果是淵深雙石公。欲討奇文尋蘇壁﹐才醒短夢愜松風。襟披光景千峯外﹐手激珠璣萬壑中。自問百年能俎豆﹐陪君延濘紫陽宮﹞。先生曰﹕『是眞知我』﹗非二有侄芳沚﹝��﹞﹐遊於先生之門。

﹝補﹞客淮﹐中秋前一日﹐燕集曲江樓﹝見詩集﹞。

乙巳﹝一六六五﹞﹐先生六十五歲。

始杜門手輯前稿﹐名先甲集﹐近稿名後甲集﹝同宗詩選﹕以甲申分先後﹞。著魯春秋上下兩卷﹝外紀作魯之春秋。沈起魯春秋序﹕歲在己酉﹐起從侍敬修堂﹐屬起校葺是書﹐參書外之偏旁點畫以存正韻﹐稽驗歲差置閏之舛合以遵正朔﹐謹考人物之名裏以志職官﹐博采當時之詩歌文傳以正人心﹐至於筆削是非﹐出於作者之獨鑑﹐不贊一辭﹐此又春秋今昔之所同﹐不敢或異者也。自序云﹕皆知宣尼以春秋存魯曰魯﹐至漢興猶後服﹐豈知宣尼以其春秋存魯實存周﹐曰吾周禮在魯﹐至漢興猶後服﹐爲是春秋之所維系大矣。自秦焚坑之後伏生以長年所口授尙書﹐周平王而下卽載伯禽誓師之詞﹐則明以魯繼周﹐爲是魯之所維系春秋大矣。顧伏生之口不及春秋﹐而迨魯恭王時仍出之孔壁﹐則魯實又存春秋﹐諸國莫能及也。存唐者魯也﹐與延平共事而姓猶存。存桂者魯也﹐有閣部煌言之底節而歷猶存。嗟乎﹗魯春秋豈魯之春秋已哉﹖孟子曰﹕春秋天子之事也﹞。紀僧自非滇南始末。自非號普靜﹐原名鄧凱﹐系籍吉安﹝「三藩紀事本末」﹕鄧凱從王於緬。王旣死﹐入昆陽普照寺爲僧﹞。其紀事原序則玄默攝提格天中節之後六日云。又範澳供一卷。範澳在東海中。其敍曰﹕『余擬作東海爰書﹐爲張玄箸作也﹝「魯春秋」注﹕張煌言字玄箸﹐鄞縣人。崇禎壬午舉人。乙酉﹐從諸臣扶義師。魯王監國紹興﹐賜進士﹐爲庶吉士﹐授兵部尙書。後明州及諸島俱敗﹐結茆於臨門之範澳。甲辰秋七月﹐被執殉難。觚剩﹕張玄箸先生﹐起自海中﹐部落解散﹐竄身蕭寺。杭守臣覘得之﹐與愛僕楊貫玉﹑羅自牧同被執。就逮之日﹐公烏巾葛衣﹐不言不食者數日。臨刑﹐二卒以竹輿舁至江口。先生從輿中出﹐見靑山夾岸﹐始一言曰「好山色」﹗因索筆硯作絕命詞付行刑者。自牧與貫玉俱從死焉。殉難錄﹕國朝賜謚忠烈﹞。竟謂其罪無可逃﹐斷當播告天下萬世。爰題六律﹐律已不赦﹐三宥勿及矣。一律曰﹕『海若眞無賴﹐姑容荒遁兒。箕狂作客後﹐連蹈帝秦時。浪拍窮徼動﹐風哀﹝一作衰﹞水族疑。長才無不可﹐竟爾畔時宜』。二律曰﹕『望嘆汪洋在﹐鮫人故不平。生魂依屈子﹐死黨結田橫。蓬鬢看天夢﹝一作冒險逋蓬鬢﹞﹐癡心待鼎烹。匹夫不解事﹐溝壑欲成名』。三律曰﹕『虞兮久不臘﹐天佑尙﹝一作枉﹞存年。孤竹原無粟﹐蓬萊不見仙。爲貪一是字﹐錯講六韜篇。此事何能﹝一作此案豈容﹞沒﹐由他百世傳』。四律曰﹕『掉頭六合外﹐痼疾一身中。潮弩終無力﹐蜃樓久自空。气曾淩﹝一作踰﹞北固﹐天不與東風。未審王盤句﹐終成﹝一作寧存﹞雍齒功』。五律曰﹕『求藥三山去﹐俄揮落日戈。人𨿽工擊楫﹐海意不揚波。顚覆追崖島﹐從容共汨羅。黃冠如﹝一作知﹞可托﹐其柰古人何』。六律曰﹕『自負潢池大﹐空饒﹝一作不思﹞雨露寬。天南誰起霸﹐波底欲偏安。敢附睢陽譜﹐私題武穆看。廿年流水事﹐東望只漫漫』。於是集諸供招之在範澳者﹐以見其一不合﹑再不合﹑以至三四不合有如此。嗟非主法者之失入而故誤之也。不省氏識存案。

丙午﹝一六六六﹞﹐先生六十六歲。

卜葬兩先人。葬兄毅翁於昭穴。先生自爲生壙於穆﹝查穰園曰﹐公壽穴在八字橋﹐此譜中所稱生壙是也﹐今已不可考矣。蔣夫人別新墳詩云「翁姑身歸三尺土﹐兒婦心安十二分。泉下無人誰个伴﹐臨行含淚別新墳」﹔則非舊穴可知矣。今僅一壞之土﹐而州誌墳墓一卷獨漏﹞。

丁未﹝一六六七﹞﹐先生六十七歲。

初春﹐起候先生於講堂﹐時先生廬墓所不值﹐至秋杪始得一晤。初冬﹐先生應淮安侯董公﹝名期生﹐字伯奇﹞之聘﹝釣業﹕鄞縣人﹞。

戊申﹝一六六八﹞﹐先生六十八歲。

元旦賦客中詩云﹕『嶺上梅花又一春﹐豈知又有看花人。滿�舉筆書正月﹐獨自低眉相戊申。垂老餘閒寧浪擲﹐乍歸遠屐倍相親。開門野鳳掠潮去﹐不管臨流舊隱淪』。時長君勗遊太學﹐渡淮北上。季子升遊庠。升方就婚於淮安郡署中。至冬﹐子婦隨先生歸。

﹝補﹞除夕﹐客揚州鮑園﹝見詩集﹞。

己酉﹝一六六九﹞﹐先生六十九歲。

春復開講敬修堂﹝偶記﹕己酉﹐江都黃雨相﹑關西�天萬﹑楚中湯尙子﹑越中來倬人襄余講席﹐余爲宣暢聖經﹞﹐起贊司講堂事。季秋﹐長君勗病歸﹐仲冬卽世﹐舉家哀痛﹐先生恬然曰﹕『是兒臨訣時有「�圓明鏡一枝花」之句﹐自是奇人再來﹐安得以世緣相待』﹖乃之苕﹐處門人徐人五﹝倫﹞家﹐著同學出處傳略一卷﹝敬修堂同學出處偶記目錄﹕郭勗字季庸﹐廣東順徳人。陸東陸初名董志﹐字倩迂﹐江南江陰人。沈起字仲方﹐浙江嘉興人。劉振麟字軒孫﹐江西安福人。楊汪度字千波﹐浙江杭州人。鄧漢儀字孝威﹐江南泰州人。來時美字我平﹐浙江蕭山人。附族子倬﹐字卓人。潘集字雪生﹐福建浦城人。王祚昌字森之﹐陜西三原人。丁克揚字抑之﹐浙江蕭山人。徐孺芳字蘭臯﹐浙江錢塘人。附弟孺煌﹐字苕英。黃紘字偉房﹐江南昆山人。王貢字禹則﹐浙江杭州人。附兄秉圭﹐字禹功。周驤字九逸﹐浙江寧波人。附林雪山﹑歆炳如﹑胡質明﹑範香谷。陳壯行字夏木﹐福建漳浦人。附胡仁祖﹑詹印。柴煌字冕如﹐浙江仁和人。嚴曾所字在來﹐浙江歸安人。附弟徵﹐字��。沈之倬字石香﹐福建浦城人。附徐石歟﹑葉石書。許曰琮字道潤﹐浙江錢塘人。黃雲字仙裳﹐江南泰州人。徐倫字人五﹐浙江歸安人。孫仁溶字曉湖﹐江南無錫人。顧斌字士兼﹐浙江錢塘人。黃霖字雨相﹐江南江都人。黎魁肇字端鵠﹐廣東新會人。鄒儒字式輿﹐江南吳縣人。潘晉逵字士云﹐福建福州人。附廖云卿。吳■﹝日上永下﹞字熙申﹐江南長洲人。沈仲寅字公亮﹐浙江余杭人。吳啟丰字文源。附兄啟晉字長源。翁駿字駿武﹐浙江仁和人。康邵字君平﹐福建莆田人。湯芬字芳侯﹐浙江平湖人。季鳳翔字士輝﹐福建浦城人。孫旦復字九孟﹐浙江海寧人。劉心照字炎初﹐福建浦城人。髙朗字克揚﹐浙江會稽人。王恪字九純﹐江南吳縣人。附弟��。沈陵字湘岸﹐浙江嘉興人。姚景珍字楚珩﹐浙江諸曁人。陳震字東岸﹐海鹽人。齊昌兩邑儒學諸子﹞。時已踰臘﹐起寓僅咫尺﹐終日杜門﹐不知也。偶遇晴暖過訪人五﹐知先生下帷於此月餘矣﹐喜極得晤﹐見同學出處傅踰五十餘篇。起問曰﹕『先生不幸有西河之戚﹐安得有此懷抱﹐遂成萬餘言』﹖先生曰﹕『家人過哀。我老矣﹐不無有痛於中﹐特爲此書﹐憂傷之思爲之隔絕耳』。起卽移具同榻。訂明春校罪惟錄。信宿解維而別。

庚戌﹝一六七○﹞﹐先生七十歲。

寒食﹐赴龍山掃墓。翌日﹐大會祠中爲家課﹝「外紀」﹕間歲一試其族子弟於守祠﹐爲第髙下則次揚達無畱滯者。如巢阿﹑子宣﹑王望﹑日庵諸前輩﹐皆文章政事﹐卓然流譽﹞。得從侄嗣韓捲﹐怪之。語韓曰﹕『所謂文理者﹐文與理相爲因緣﹐相爲變化。子文與理各不相屬﹐而忽有一二語堅彊獨出﹐灼灼有光。子能離家從我遊﹐盡以因緣變化之法授子﹐不三年當名滿四方﹐豈止吳越閒哉』﹝「州誌」﹕嗣韓字荊州﹐家赤貧﹐過時而學﹐初不知有司尺度。族叔繼佐嘆爲未易才﹐補錢塘縣諸生﹐旋入監肄業。十三年不問家耗﹐覃精攻苦。夜分欲睡﹐舉火灼兩臂至無完膚﹞。嗣韓嘆曰﹕『世俗視某如糞土﹐得伯父殊鑑﹐恩與生我等﹐而貧不能自食』。先生笑曰﹕『敬修堂上賓客盈座﹐豈賫糧而來者哉』﹖韓遂從遊﹐兼爲之料理家費。孟秋之四日﹐先生七袠大慶﹝詩集﹕代同門沈起墨庵集葩經壽東山七秩。「安雅堂集」﹕壽查伊璜﹐調寄���﹞。取孔﹑曾﹑思﹑孟四聖之言以自訓﹐名伊訓操。序曰﹕『歲庚戌之初秋四日﹐余年七十矣。蓋四十五爲甲前之年﹐二十五爲甲後之年﹐浪視於天地之間久矣。自五十時曾賦四十九年是三詩﹐至今日則六十九﹐皆非後甲﹐無是前甲﹐亦何從得是也』。作柱聯以自媿曰﹕『從心難合矩﹐食肉有餘年』。恭集四書成語﹐如集唐體﹐葉之於韻。此乃琴瑟以自儆惕﹐操名伊訓﹐曰﹕『伊人之勤﹐在此訓也』。重九登﹐起陪先生遊西山諸勝﹐得口占五十首﹐每首各系以序。又夢中得句云﹕『祝吾五指化﹝雜記作去﹞爲石﹐點點﹝一作上﹞片雲亦是山』。宿於靈隱﹝「查浦輯聞」﹕先生爲僧巨徳題靈隱方丈聯云「憑你猜拳﹐是了是了又是了。呸﹗眞消息還在他家。倩人搔背﹐上些上些再上些。咦﹗假痛癢空歸自己﹞及法相寺共十日。嗣是以後﹐起在敬修堂度歲。

辛亥﹝一六七一﹞﹐先生七十一歲。

起隨先生遊虎丘﹐渡太湖以歸﹐有遊紀。歲暮﹐及門族侄容﹝「州誌」﹕字韜荒﹐號漸江布衣﹐有漸江詩文集﹞歸至滇﹐來謁。滇中人物事迹﹐以供先生采擇﹝詩選﹕吳逆開藩於滇﹐廣延攬﹐有以公名薦者﹐遂入滇﹐甚爲禮數。漸且引爲腹心。公察其心不純﹐欲辭去﹐吳不聽。一夕﹐盜吳駿馬﹐疾馳去。吳覺﹐遣親軍追及公。公多力﹐挾某擲地﹐詈曰「歸語老兵﹐查韜荒不從汝作賊也」﹗吳恚甚﹐陰迹公﹐公乃自楚歸裏。未幾﹐吳果叛。偶然錄﹕公題吳壁有云「將軍畱客休投轄﹐壯士聞雞已出關」。書畢卽挾騎而逃﹞。

壬子﹝一六七二﹞﹐先生七十二歲。

初春﹐起還故鄕﹐寓褚翁硯民林曙堂中。時先生挈季子升抵龍山掃墓﹐復過武原﹐升忽抱血證﹐卽泛舟入檇李就醫﹐托起審視其啟處朝夕。硯民視年侄如子﹐畱升於學圃中。初在武原﹐醫家請用參﹐先生方空囊﹐曲計得參。在學圃﹐復擬用參﹐硯民見之﹐力言不可用﹐先生不信。起曰﹕『硯翁深於醫者也﹐此系生死之關﹐曷細圖之』﹖先生曰﹕『硯老何所據』﹖硯民乃檢王肯堂薛理齋醫說出示先生﹐始信。起與硯民同爲之定方﹐投以淸火養神之劑。薛公楚玉亦主是說。數日有起色。時郡侯王公﹝師夔﹞延先生入署。逾月﹐升亦移寓城中。至仲夏﹐火證益退。楚玉與硯民皆曰﹕『今可用參矣』。初秋﹐升病愈﹐歸省城應秋試。先生尙畱郡署﹐至歲暮而歸。

癸丑﹝一六七三﹞﹐先生七十三歲。

是秋﹐海陵陸公吳州﹝舜﹞督學浙中。先生仲子昌受知於陸公﹐列前茅。族侄嗣韓應試商籍爲運使傅公所知﹐首拔之。應道試﹐陸公復置第一。嗣韓受教敬修堂三年﹝「外紀」﹕東山第一格﹞。至是名聞吳越間﹝劉廷璣「在園雜誌」﹕查荊州素怯弱﹐嘗讀書寒家之無倦軒﹐予勸慰日﹕「子病如此﹐而午夜吚唔﹐何急功名而薄性命耶」﹖答﹕「吾非不知﹐曾夢神人示之以詩﹐有「五色雲中第二名」之句﹐是以戀戀﹐冀其一驗耳」。後果以五經鄕中榜眼及第。觚剩﹕國朝五經始此。先生提掖後進﹐老而不衰如此﹞。

甲寅﹝一六七四﹞﹐先生七十四歲。

先生命起葺成東山外紀共四卷﹝案己亥本爲門人劉三之﹑周九逸同輯﹐後沈墨庵續輯兩卷﹐無從購假傳勘﹞。時有受恩門下而致反噬者﹐以起所親見錄之「外紀」中﹐先生卽命刪去。秋杪﹐起辭先生歸。

乙卯﹝一六七七﹞﹐先生七十五歲。

春﹐罪惟錄成。拜經樓藏書題跋記萬季野先生所譔明史稿五百卷﹐周松靄大令云﹐此卽查東山之罪惟錄﹐故有朱康流﹑張待軒及海昌兪子久事。然余未見罪惟錄﹐不敢懸斷﹐識之以俟知者。

案王鴻緒明史稿相傳奉萬季野爲藍本﹐全祖望序�川集﹑評良謨夢椽雜鈔皆云罪惟殘錄﹐以不及見全書爲憾。己末歲遇管丈芷湘﹐云原稿向藏桐溪馬氏﹐被裝潢割裂。早年以重價售於金陵。吾鄕藏書家﹐尙有原書十餘冊﹐佚前二卷﹐或有傳無論﹐或有論無傳﹐諸志獨全﹐未附謚法議一卷。惜無力胥鈔﹐信宿而還。特將目錄附載﹐以資嗜古一助﹕

逸運外臣傳啟運諸臣傳抗運諸臣傳理學諸臣傳致命諸臣傳

諫議諸臣傳諷諭諸臣傳淸介諸臣傳乘時諸臣傳循謹諸臣傳

文史諸臣傳播匿諸臣傳隱逸傳行傳閨懿傳

庸誤諸臣傳方外傳藝術傳回回傳宦侍傳

姦壬傳荒服傳蠻苗傳勝國傳外國傳

天文志地理誌歷志五行志禮志

樂志學校志職官志貢賦志土田志

漕志科舉志兵志刑法志將帥志

河渠志宗藩志經筵志班爵志藝文志

冠服志九邊志錢法志屯田志鹽法志

典牧志錦衣誌直閣志陵志茶法志

附謚法後論

先生每日必研墨濡筆。至仲夏﹐拈筆不覺手重﹐繼以頭暈﹐𨿽飲食如常而精力頓減。孟秋有書達起﹐首云﹕『黑庵不來﹐心疑殊甚』。末云﹕『我意中事﹐墨庵當知之』。未幾﹐復遣仲子昌拿舟見招。起整頓寒衣﹐未卽赴。先生意中有感﹐口吟曰﹕『天空云浮意何如﹖東山其頹將焉之﹖省兮省兮不省兮』﹖命升兒書之。升驚愕不敢書﹐請大人罷吟﹐不許。升伏地再懇﹐先生大慍﹐幾與之杖。升不得已﹐書畢。先生喜﹐復口吟不已。起旣至﹐昌先入問安﹐卽延起至內室。先生坐左﹐起側坐於右﹐問安畢。病中不便步履﹐神气亦稍減﹐而喜動顏色。自午後侍坐﹐更餘始登樓就寢。明日早粥後﹐命升兒取生平所著書相對校閱﹐中有誤字或有漏義應攺應補者﹐起卽請於先生﹐咸唯唯如所請。全集計一百二十冊﹐約八千餘葉﹐校三旬始畢。過歲暮﹐病頗減﹐能彊步至敬修堂。每日命起朗讀後甲集﹐或詩或文三十餘葉﹐先生欣然以爲樂。抵暮鐙下﹐則起與昌﹑升咸侍左右﹐互談至二鼓。除夕侍坐初更﹐先生語起曰﹕『子明晨夙興﹐不宜久坐』。乃辭而出。是夕﹐先生甚安適﹐家人皆以爲善。

丙辰﹝一六七六﹞﹐先生七十六歲。

元旦﹐先生於辰時整衣冠登堂﹐合家以次上壽。先生倦客。書閣中奉宣尼掛像﹐親自登閣拈香成禮。昌﹑升以周旋歲事離左右﹐起獨侍坐。先生曰﹕『此時空閒﹐我獨語子』。明日復爲是言﹐至五六日每言及之﹐其詞甚約﹐其意甚遠﹐起爲之惻然﹐時灑淚於隱處。值八日﹐先生步至講堂﹐親筆大書「令妻壽母」四字﹐爲繼配蔣夫人壽。夫人於十九日六秩預慶﹝東山及門諸弟子集�二十四句恭述敬修堂查母蔣夫人六秩壽﹕門閱顯融﹐幼循女則。恭勤婦道﹐虔將時享。恪襄表葬﹐同心桴鉞。𦇤褓所生﹐扶攜避盜。樛木下垂﹐愛如己出。云居贊謀﹐中饋肅賓。恩卹嫡黨﹐撫存族誼。潯史波及﹐擬殉待命。長參百禱﹐益悟禪學。曲恩猶子﹐惇睦裏閭。訓諭奴僕﹐��析勞。搜攬古義﹐舉存詩偈﹞﹐將制錦障。其書法寬廣幾二尺﹐筆勢矯健。起喜極﹐以爲病愈之兆。十一日語起曰﹕『春秋重大宗﹐爲世卿繼襲言也。漢序以來﹐自勛而外﹐無大宗之可言。後儒紛紛之論﹐殊未合。子可以此意序入「外紀」中』。十二日﹐本邑許侯枉駕﹝名三禮﹐字典三﹐號酉山﹐安陽人﹐順治辛丑進士﹐康熙十二年知海寧﹞。先生以疾辭。固請﹐乃就臥榻閒坐。語皆以道義相勉﹐不及私。良久別去。先生自去秋及春﹐辰刻下樓﹐必先語蔣夫人﹐然後令侍女扶持。獨於十三日不告夫人﹐不令扶持﹐徑急趨下梯。起與昌﹑升方早粥於樓下﹐急近前手扶。先生神色自若﹐曰﹕『無容爲也』。午後﹐稍覺痰喘。夫人乃治榻樓下。自此不復登樓﹐卽樓旁爲臥室。十四日﹐以痰喘故﹐擁衾危坐。夫人誕期將近﹐遠邇姻族以次踵至。先生語夫人曰﹕『吾心境淸閒﹐汝可接見諸堂客』。於是呼起入臥室﹐與昌﹑升同坐牀榻間。三人或擁於前﹐或扶於後。族侄嗣韓﹑嗣瑮﹝字徳尹﹐號查浦﹐康熙庚辰進士﹐著查浦詩鈔﹞﹐以次供飲餌之事。至十七日燕客﹐先生命扶至堂中觀劇﹐四時乃歸臥室﹐不以爲勞。十九日﹐爲夫人祝壽﹐先生仍扶至堂中﹐受合家及親友拜賀之禮。

二十日戌時﹐先生終於正寢。

二十日﹐堂客始別去。起在寢室服勤六晝夜﹐至是始就外館。薄暮﹐起與同門徐倫皆候於帷幕之傍﹐仍進粥少許。至戌時未刻﹐無所囑寂然而逝。嗚呼痛哉﹗起在講堂度穢者六﹐親見先生歲時享祀﹐自髙曾以下﹐必設兄毅翁﹑弟少王之位。弟師虞繼卒﹐亦爲之設位。教誨二子﹐必以孝友爲歸。其天倫篤摯﹐無論四方交遊不及知﹐卽及門諸子赤大詳﹐而起獨知之。是歲除夕﹐復於書室中設許效翁﹑範文白兩分之位﹐先生𨿽病﹐親致奠祭﹐至於出涕﹐其於友誼良戚戚也。時海內各以意測先生﹐先生亦隨其意付之。有與講席明理學之宗者﹐謂先生務道﹔與共安危之間者﹐謂先生知兵﹔與解吐納之功﹐謂善養生﹔與奮塵縱橫﹑四坐折聽﹐謂好辧難﹔與肄弓馬﹑攻五兵之用﹐謂精騎射﹔與陸博﹑蹴踘及書畫﹑管弦等事﹐謂善遊藝﹔與緩急人﹑約之以輕身﹐謂任俠﹔與風雨相向﹑金石不化﹐謂志堅﹔與拱答退讓﹐謂謙而光﹔與共一事﹑參一議期於善﹐此而不以爲功﹐調和以濟﹔或臨不可奪﹐萬人亦往﹐謂先生壯﹔及無意當世﹐但杜門著述﹐謂先生勤於文學而已﹔亦有以聲色言先生者。嗟乎﹗昔之東山以絲竹混其盈滿﹐而身以全﹔今之東山復借聲色以貶損其名譽﹐而身亦以全。夫太傅之絲竹也﹐與步兵之酣飲也﹐羅昭諫之肆志玩物也﹐古人全身之學不一而足﹐又何疑於先生。獨怪受恩不報﹐至反噬於身後者﹐且一﹑二見也。嗚呼﹗自先生沒幾一載﹐起撮舉七十六年中之大者﹐集成年譜﹐而罣漏甚多。余詳「外紀」中。

書湖州莊氏史獄吳江翁廣平海村

吳興之南潯鎭﹐有莊氏九龍焉。九龍者﹐莊允城與其弟允坤﹑允采﹑其子廷鑨﹑廷鉞﹑允采﹑子廷鑣﹑廷鎏﹑廷鏡﹑廷銑﹐俱以才學名著兩浙﹐故湖人以荀氏八龍比之。

莊氏世居震澤之陸家港﹐至允城始遷南潯。允城字君維﹐明季歲貢生﹐爲復社遺老﹐善望气之術﹐偶遊南潯之夏家園﹐見金銀气甚盛﹐遂購而居之﹐得藏金無算。

時裏中有朱佑明者﹐父爲木工﹐與鄰寺老僧善。父死﹐佑明給使寺中﹐僞爲馴謹﹐僧信任之。先是有湖廣商人擁厚貲﹐因寇氛梗路﹐以銀置桐油簏中﹐寄僧捨﹐約曰﹕『俟五年不來﹐而後售』。適市中桐油價倍﹐僧命佑明售其值以待。佑明發簏視之﹐取其金﹐驟富﹐誑僧以掘窖得金。閱七年﹐商人至﹐就僧索桐油不得﹐告以故﹐曰﹕『無憂。佑明長者﹐不吾負也』。因同造佑明。佑明倒屣迎曰﹕『賴客貲得厚其息﹐請以原數歸﹐僕取其羨』。商大喜﹐畱飲竟醉。夜半﹐率健僕刺殺商。兼詣僧。僧曰『吾爲徳於爾﹐殺之不祥』。佑明曰﹕『大恩難報﹐捨之不祥』。僧曰﹕『休矣﹗二十年後與故了此公案』﹗竟殺之。知其事者畏不敢發也。

嗣後佑明家愈富﹐所爲益恣肆﹐吳興士夫羞至往還。夤緣曹村金相國締姻。相國送女至﹐佑明別起華堂﹐盛供張﹐飲食窮山海之產。相國顧語客曰﹕『美哉室﹗蔑以加矣﹗而題署者無一巨公長徳﹐何也』﹖佑明恥之。買得故相朱公國禎淸美堂﹐其額則華亭董宗伯書也。乃去故相款署而加髹焉。

佑明以女妻莊廷鑨。廷鑨字子美﹐年十九拔貢﹐目旋盲。因思史遷有丘明失明厥有國語之說﹐遂欲著書成一家言。故相朱公嘗取國事及公卿志狀疏艸命胥鈔錄數十帙﹐廷鑨得之則招致賓客﹐日夜編輯爲明書。書垂成而廷鑨卒﹐無子﹐其父允城流涕曰﹕『我當先刻其書而後爲之置嗣』﹝顧亭林集及全祖望鮚埼亭外編云﹕明相國烏程朱文恪公嘗著明史﹐舉大經大法者已刊行於世﹐未刊者爲列朝諸臣傳。朱氏中落﹐以稿本質與莊廷鑨﹐因竄名已作刻之﹐補崇禎一朝事﹐中多指斥語﹐易名史槪云﹞。佑明則任剞劂事﹐書刻「淸美堂藏板」﹐欲附名以傳也。書凡百餘冊﹐所列參訂姓氏二十四人﹐皆一時知名之士。

初﹐允城之京師﹐客其舅氏吳尙書默幕﹐夜夢梁間白鳳來求救。明日﹐吳閱大辟囚文案﹐有盜曰「梁飛鳳』﹐允城以夢告﹐遂釋之。允城乃給金帛並書薦於某總兵﹐從徵湖苗有功﹐仕至兩浙提督。因感允城恩﹐約爲兄弟﹐時至允城所建百尺樓中。

辛丑歲﹐有吳之榮者﹐年二十餘﹐以贓系獄﹐遇赦得出。嘗有求於佑明﹐佑明不卽出﹐屬門客延之入﹐宿東軒。見廷鑨所著書﹐有忌諱語﹐持書要賂。允城欲許之﹐梁飛鳳曰﹕『踵此而來﹐盡子之產不足以給也』。遂使部將驅之境外。於是之榮白其事於將軍松魁﹐魁移巡撫朱昌祚﹐朱牒督學胡尙衡。允城並納重賄以免。乃稍易忌諱語重刊之。之榮計不得行﹐特購初刊本﹐遂入京奏之。四大臣大怒﹝四大臣﹕索尼﹑鰲拜﹑遏必隆﹑蘇克薩哈﹞﹐遣官之杭﹐執廷鑨之父允城﹝「亭林集」及「湖濱雜記」云﹕卽逮允城至京﹐聽三法司訊之。允城音啞﹐蓋之榮使人陰藥之也。壬寅冬﹐允城死大理獄﹞﹐及其兄廷鉞及弟侄之列名於書者十八人﹐皆論死。允坤死於成書前﹐不列名﹐不坐。而發廷鑨墓﹐焚其骨。籍沒其家產。並坐朱佑明家﹝「全氏外編」云﹕序中稱舊史氏﹐指文恪也。之榮不知﹐因怨佑明﹐遂指其姓名﹐且以堂名爲證。佑明及五子並誅﹞。參訂二十四人中﹐吳江董二酉死二歲﹐剖棺剉其屍﹔張雋投水死﹔胡某逃匿海濱爲僧﹔海昌查伊璜曾識拔吳六奇於未遇時﹐至是爲兩廣提督﹐遂奏免其罪﹔海昌範文白亦免﹐或謂並六奇救也﹔烏程閔毅夫﹑仁和陸麗京已系獄而得釋﹔其餘歸安茅元錫﹑吳之鏞﹑之銘﹑吳江潘■﹝扌聖﹞章﹑吳炎等十人﹐並刻書﹑鬻書者﹐同磔於杭之弼教坊。時癸卯五月五日也。作序者禮部侍郎李令皙亦伏法﹐並及其四子。令哲幼子年十六﹐法司令其減供一歲﹐例得免死充軍﹐對曰﹕『余見父兄死﹐不忍獨生』。卒不易供而死。將軍松魁及幕客程維藩械赴京師。魁以八議僅削官﹐維藩戮於燕市。朱昌祚﹑胡尙衡賄讞者委過於初申覆之學官﹐故歸安﹑鳥程兩學官並斬﹐而朱﹑胡幸免。湖州太守譚希閔﹑推官李煥皆以隱匿罪絞。滸墅關榷貨主事聞閶門書坊有是書﹐遣役購之﹐其鄰朱姓者爲判其價﹐時主事已入京﹐以購逆書立斬。書坊賈及役斬於杭。朱姓者﹐以年逾七十﹐免死﹐偕其妻發極邊。其列名之同產昆弟子男年十五以下者﹐並妻子皆論戌。是獄也﹐死者七十餘人﹐遣戌者百餘人。吳之榮卒以此起用﹐並以所籍朱佑明之產給之﹐後仕至右僉都。當讞獄時﹐浙之大吏與刑部侍郎鑑於松魁﹐且畏之榮復有言﹐𨿽冤者不敢奏雪也。

莊氏及參訂諸人在虎林軍獄﹐𨿽受桎梏之苦﹐而滿洲佟將軍頗加愛護﹐飲食供奉無或缺﹐故得以詩歌相倡和。就刑時﹐諸公有絕命詞者﹐佟將軍搜其遺稿摹刻之﹐共六石﹐今惟廷鎏一石存焉。廷鎏字美三﹐辭翰皆妙﹐有『豚犬縱難全覆卵﹐糟糠豈罪及然萁。一气潮回江上月﹐全家淚灑武林春』等句。潘﹑吳詩載觚剩中。吳有贈美生詩﹐卽美三也。廷鉞字佐璜﹐才華最富﹐七歲能詩﹐著有百尺樓詩稿﹐有『檮杌有名終累楚﹐鴟夷無後可畱齊』之句﹐罹禍時年二十四。苕上詩鈔選其詩作「嚴三史」﹐虎丘志作「嚴戊」云。

當史難發時﹐其朋友﹑親族﹑奴僕之爲存孤計者有數人。其一馬要沈修若匿廷銑一子於家﹐家恐禍及。修若曰﹕『急難相救﹐正在此時。若學他人畏避﹐安賴此親戚爲』﹖蓋所匿者其外孫也。其一吳溇馬價人﹐素任俠﹐與廷鑣善﹐率拳勇數十人﹐從檻車中奪廷鑣少子﹐認爲己子。邏卒並逮價人﹐三受三木之刑無異詞﹐遂率其少子去。莊君佩者﹐允城從弟也。獄急時﹐君佩者﹐允城從弟也。獄急時﹐君佩竭力營救﹐並給衣食﹐復盡收十八人骸骨歸葬祖塋之側。莊西雍﹐允城族子﹐在京師知難發﹐命善走者日馳五百里至家﹐使區處後事﹐越五日邏卒始及門。廷鎏長子濟字曰鱗﹐年十歲補博士弟子﹐以文名﹐遣戍沈陽。震澤沈鐮至戍所﹐設奇運策而救之歸。濟更姓王﹐著有半硯齋詩稿。沈鐮﹐見「縣誌」「孝義傳」﹐其三僕及僕婦乳母五人皆廷鉞家人。一曰計阿翁﹐廷鉞婦潘氏媵僕也。阿翁隨潘氏至戍所﹐事主母備嘗荼苦。主母死﹐土人欲火葬﹐阿翁以死爭免﹐乃收拾骸骨﹐走萬里歸葬。一曰髙僕婦﹐髙兄弟二人亦隨主母及小主人同戍﹐二人觸瘴死﹐其兄之妻在家守節﹐半硯齋稿中有髙僕婦一篇。一曰松江乳母﹐朱姓﹐或曰謝姓﹐曾以珠籠匿廷鉞三歲子繩武遁迹松江﹐與其夫紡織以爲食。後莊氏求繩武歸。及長﹐思報乳母夫婦恩﹐竟不可蹤迹。

余案莊史事﹐亭林集﹑貫齋集﹑觚剩及諸邑志皆載之。貫齋於莊氏兄弟不置褒貶。仲山則以才稱之﹐亭林則曰『不甚通曉古今﹐其書冗雜﹐不足道也』。又曰﹕『餘一至其家﹐薄其人不學﹐竟去﹐以是不列名﹐獲免於難。書中有忌諱語﹐本前人詆斥之詞﹐未經刪削者。潘﹑吳二君以才名素著﹐列之參閱﹐實未嘗受其聘也』。有周恭先者﹐旣以幣聘矣﹐以他故爲莊所擯﹐亦免於難。余讀松陵詩略﹑苕上詩鈔﹐所選廷鉞兄弟詩與獄中石刻詩﹐風格峻整﹐詞采典贍﹐可稱專門名家﹐非彊作解事者。然則莊氏大約以才華著﹐而於史學或未見其長耳。夫允城以救梁飛鳳之故而其禍卽發於飛鳳﹐查伊璜以識吳六奇之故而六奇卽有以免其禍﹐報施之不同﹐有如是耶﹗余聞之榮任鳥程時﹐頻過佑明。佑明一見﹐卽咄咄稱怪﹐以其貌類似寺僧也。及史難作﹐逆數殺僧之歲﹐正二十餘年。又聞莊氏後人曰﹕『史難將發時﹐南潯市中忽有若瘋顚者走呼三日﹐曰「朱氏絕﹐莊氏滅」。是知淮南子所云「掘藏之家必有殃」﹐易云「積不善之家必有餘殃」者﹐其信然乎﹝全氏外編及盧氏紀事云﹕吳之榮以發姦加道銜起用﹐見被殺者多﹐亦痛哭追悔﹐至武當山建壇懺罪﹐爲神所擊﹐伏不能起。舁歸﹐疽發於背﹐洞見五臟死﹞﹗

右翁海村徵君館潯溪時所著莊氏史獄記一篇。壬辰春﹐吾鄕葛茂才■﹝氵辛﹞南錄其手稿見示。余棄置敝篋中幾二十餘載矣﹐今夏偶檢得之﹐爲繕其副。然讀其中有可疑者四焉。佑明之害湖商與僧﹐僧曰「二十年後與汝了此公案」﹐然史難爲吳之榮發於順治辛丑﹐相傳之榮後身卽前之僧人﹐其年數亦相符﹐則害僧當在崇禎十四﹑五年間。豈有一市儈殺人﹐人皆側目而無敢入告有司﹐任其漏网﹖則可疑者一。商之寄銀﹐七年而後來取﹐則寄銀當在崇禎七﹑八年間。時湖湘尙無兵燹﹐不至道梗難行。至辛巳﹑壬午間﹐流寇充斥﹐反欲載寶言旋。此可疑者二。余讀武林女士陸莘行麗京先生雲遊始末記云﹕『廷鉞妻潘氏入臬獄﹐聞其夫已受極刑﹐一慟而絕』。蓋莘行爲麗京先生之女﹐亦以史禍牽涉﹐全家入獄﹐所目擊者。此云沒於戍所﹐拾骨歸葬﹐可疑者三。滸墅榷關主事購一書至棄市﹐並其吏役皆死﹔佟將軍𨿽憐才陰護﹐然廷踄等倡和詩歌﹐公然勒石而不怵及﹐於玆可疑者四。蓋徵君所著﹐惟折衷濂溪故老傳聞﹐證以吳中先輩諸文集﹐故其所敍不無抵牾。惟錄此以備佚聞﹐不足咎其疏略也。然貞元會合之交﹐秉筆者最難著議。史禍之酷﹐莫甚於魏之崔浩﹐尙猶奉敕而撰。至虞山蒙叟﹐自謂畱心明史﹐著述垂成﹐因絳雲一炬而灰冷﹐此史一行﹐其中悖謬之處必多﹐則禍不亞於崔浩矣。嗚呼﹗豈錢氏之有祖徳﹐藉一炬以滅其妄肆雌黃﹖鑑於莊氏﹐亦未始非虞山之深幸也夫﹗時咸豐二年歲次壬子七月下浣﹐海昌管庭芬芷湘甫書後。

跋

查東山年譜一卷﹐門人沈起仲方撰。

東山先生名繼佐﹐字伊璜﹐海寧人。崇禎癸酉舉人。國變後﹐魯王授兵部職方主事。兵敗歸裏﹐開敬修堂聚門人講學。南潯史案起﹐牽連被逮﹐釋歸。卒年七十六。先生居海寧袁化鎭﹐龍山在其居之西﹐呼其山爲東山﹐學者均稱東山先生。著書滿家﹐約八千餘葉﹐刊行者甚少。

此年譜﹐沈仲方所輯。仰方自丁丑及門﹐至丙辰易簀四十年﹐𨿽攺爲僧服﹐離合不常﹐然飫聞懿訓﹐微窺宗旨﹐親受枕膝之言﹐所紀似較親切。亦未刊播。幸同裏張鐵庵收得稿本﹐裔孫世澧復取他書補之附之﹐頗爲完備。卽徵引書目五十種﹐東山自著書十一種﹐近日見不及半﹔蓋粵匪未亂之前﹐舊書尙易得也。學園集又無傳本﹐則此譜急宜單行。惟稿本傳鈔﹐訛脫尙恐不免。歲在柔兆執徐三月上已﹐吳興劉承幹跋。

