楊掌生孝廉《京塵雜錄》序

英雄老去﹐東山絲竹之場﹔婦女生愁﹐北地燕支之色。結眞賞於牝牡驪黃而外﹐居然翰墨生香﹔定品題於須眉巾幗之間﹐畢竟人才難得。宦遊如夢﹐空畱鏡面之緣﹔傀儡登場﹐重演石頭之記。文章憎命﹐歲月催人﹐此渴司馬未免有情﹐醉太傅於焉增感也。則有楊君掌生者﹐蕊珠舊史﹐明月前生﹐以盧前王后之才﹐爲趙北燕南之客。十年薄宦﹐一介書生﹐辰溪之戍夢輪回﹐京洛之風塵寸積。徳音鸑鷟﹐妙句欲仙﹔崔玨鴛鴦﹐婆心是佛。有花有酒﹐澆磊塊於胸中﹔選色選聲﹐閱滄桑於眼底。逢場作戲﹐借物抒情﹐拈來記事之珠﹐數徧後庭之玉。心識耳聞目睹﹐著手成春﹔過去現在未來﹐從頭說法。釐爲四集﹐贊以一詞﹕丈夫不遇於當時﹐良有以也﹔秀气獨鍾於男子﹐亶其然乎。爰有月地詞人﹐雲林髙士﹐藏魚生蠹﹐窺豹見斑。追思往日交遊﹐浮生如寄﹔檢出返魂遺艸﹐炙口猶香。擬付手民﹐俾畱心血。吉光片羽﹐遺將云鳥之音﹐印爪殘泥﹐猶作飛鴻之字。天涯知己﹐長畱文字之因緣﹔地下有靈﹐應念裳袍而感泣。玆當校讎蕆事﹐弁言簡端﹔溯彼來由﹐志其緣起。長安日近﹐如聽承平雅頌之聲﹔江上風雲﹐勝讀樂府琵琶之曲。光緒丙戍夏四月﹐上海同文書局主人序。

卷一長安看花記

﹝我生也晚﹐不及見乾隆嘉慶間人。比來長安﹐四喜部諸人又多轉入春臺﹑三慶部矣。辛壬癸甲以來﹐淹畱京邑﹐洛陽名園日涉成趣﹐靑衫塵滿﹐翠袖寒多﹐回首前塵﹐但喚柰何。丙申夏五﹐適遇韻琴新來保定﹐皇州春色﹐尙能言之﹐然所識已大半道光十六年內所生人矣。嗟夫﹗此中人不過五年爲一世耳。僕北來曾幾何時﹐已不勝「風景不殊」之感。金尊檀板﹐翠海香天﹐坐享盛名﹐消受艷福﹐爽鳩之感樂﹐果未渠央耶﹖僕旬日將仍入春明門﹐輒篝燈記此﹐以授韻琴。他時良辰美景﹐賞心樂事﹐能念及軟紅十丈中﹐尙有人低徊慨嘆﹐如桓大司馬者「在否也」。佛說因果曰「去來今」﹐今僕說現在法﹐故但據目前爲斷﹐綴《鶯花小譜》《聽春新詠》《日下看花記》之後﹐與之別行。蕊珠舊史掌生記。於時荷花生日﹐有約避暑古蓮華池上﹐以使君五馬所駐﹐踟躕竟不果往。﹞

﹝湯臨川自題所塡南北曲云「玉茗堂開春翠屏﹐新詞傳唱《牡丹亭》。傷心拍徧無人會﹐自掐檀痕教小伶。」嗟夫﹗解人難索﹐自古已然。小伶自教﹐固猶愈於執塗人而語之﹐不然而西子駴麋﹐其不遭按劍者幾希。阿掌醉後又題。暇嘗集《世說新語》得二事﹐曰﹕桓子野聞歌喚「柰何」﹔王伯輿爲情終當死。典午風流﹐令人神遊心醉。世傳兪華首大夫中考功法﹐其劾語曰「稍有晉人風度﹐全無漢官威儀。」兪聞之笑曰「全無漢官威儀﹐似我矣﹔晉人風度﹐何止稍有﹖是非眞知我者。」嗟夫﹗世豈眞有此人哉﹖吾固將買絲繡之。丁酉中秋記於小霞所居夢俠情禪室。﹞

秀蘭﹐範姓﹐字小桐﹐吳人今日之牡丹花也。美艷綽約﹐如當年蕊仙﹐而品格過之。風儀修整﹐局度閒雅﹐金粉場中﹐艷而能靜﹐擬之《石頭記》中人﹐大似蘅蕪君。天香國色﹐艷冠羣芳﹐故應一時無兩。嘗演馬湘君畫蘭於紅氍毹上﹐灑翰如飛﹐煙條雨葉﹐淋漓絹素﹐或作水墨﹐或作著色沒骨體﹐娟秀婀娜﹐並皆佳妙。頓覺旗亭壁間﹐妙香四溢。諸遊冶少年﹐爭就場頭乞得﹐珍重裝池﹐錦帶玉軸什襲藏弆。有不能致小桐手迹者﹐自慚爲不登大雅之堂﹐自慚爲不韻。其見賞時譽如此﹐洵佳話也。師吳今鳳﹐字桐仙﹐爲小云髙第弟子。小云者﹐故四喜部名輩胡法卿也。桐仙旣別入春臺部﹐自立門戶﹐日從士大夫擅九能者遊﹐文采照映﹐聲施爛然﹐又得小桐美而慧﹐比之如意珠矣。所演雜劇﹐如葬花﹑折梅﹑題曲﹑雨詞﹑瑤臺﹑渡瀘﹐皆有可觀。動止蘊藉﹐妙於酬答。對之者未嘗見其有疾言遽色﹐而神韻淵穆﹐令人自爾傾倒。當日呼王妃太眞爲解語花﹐其態度宛然在人心目中。所居曲房小室﹐張自畫蘭蕙小幅﹐袁琴甫爲補綴盆石﹐韓春卿爲題八絕句﹐綠窗人靜﹐空谷生香﹐遊人入服香小塢者﹐如置身李貞美十娘家。洗桐倚竹﹐言笑宴宴﹐迥非凡境。梨園中以光裕堂爲第一世家﹐有以也。丙申暮春二十三四日﹐小桐於北孝順胡同燕喜堂﹐張筵召客﹐光裕堂旣以三世擅盛名。小桐又以和气湯醉天下人心﹐於時竇霍豪家﹐五陵遊俠﹐薦紳貴介﹐過夏郎君﹐莫不駿奔麇至﹐來會者六七百人。妙選春臺﹑三慶﹑四喜﹑和春﹑嵩祝五部佳伶合爲一班﹐試云想之衣裳﹐奏錦城之絲管﹐卜晝卜夜﹐歡樂未央﹐笙歌燈火﹐極一時之盛。酒半﹐小云﹑桐仙﹑小桐率諸郎以次前捧觴爲客壽﹐客莫不欣然釂三爵。自乾隆丙午﹐陳渼碧爲海門太守祖席﹐召客宜慶堂﹐五十年來復見今日﹐洵太平盛事也。猶憶春初元夕﹐同人小集五和樓﹐小桐卽席乞鐫服香小塢印﹐余時已被酒﹐車中攜有靑田佳凍﹐扶醉仿曼生法﹐奏刀砉然﹐頗有漢人刻玉意。是夕﹐集玉連環室﹐復爲桐仙作竹如意齋畫印﹐圍鑪燒燭﹐鐵筆紛披﹐狂奴故態﹐不堪回首。吾友趙友竹貽我紈扇﹐畫小桐小影﹐神情態度﹐無一不肖﹐命之曰「國香秀影」﹐鳳翎嘗乞塡《國香慢詞》題所畫蘭﹐諾之﹐久未命筆﹐後檢《樊榭山房集》有《詠素心蘭》國香慢一調﹐卽以移贈。端居多暇﹐乃按譜依韻﹐和厲太鴻詞﹐題扇頭小桐像﹐畫中人自足千古矣。﹝春臺部。寓陜西巷延陵光裕堂﹞

﹝桐仙畫《三友圖》﹐自命爲松﹐閏桐爲梅﹐而以竹目小桐。余作《帝城花樣》﹐命桐仙曰修竹﹐今乃移贈小桐﹐儗人必於其倫。桐仙所品題﹐似覺未當也。圖繪各半身行看子﹐分裝爲三巨冊。徧徵諸名士爲詩歌小桐一圖。象形固不甚肖﹐以視友竹所畫﹐展向春風﹐似曾相識﹐是耶非耶﹖下筆有神耶﹖妙畫通靈耶﹖方寫眞時﹐固未嘗刻意摹仿﹐極力求肖﹐而傳神寫照恰在阿堵中﹐好本天成﹐妙手偶得之﹐繪事何莫不然﹖余對簿日﹐書笈寄友人家﹐比就道﹐簡行李﹐則友竹畫扇不知誰何胠篋攫之去矣。年來在五溪戍所﹐殊有江州黃蘆苦竹之感﹐每當風月娟好﹐花酒流連﹐坐憶故人﹐輒詠江文通賦曰「黯然銷魂者﹐惟別而已。」余又有《春燈問字圖》冊子﹐乃餘及內子小像﹐亦並攫之去﹐盜亦有道﹐可爲噴飯。

鴻翠﹐兪姓﹐字小霞﹐初名綺文﹐更名雯﹐畫蘭款署「吳下阿蒙」﹐兪雯是也。與韻香同裏同師﹐故其行動舉止﹐都無俗韻﹐標格如水仙一朵在淸泉白石間。余嘗以初度夏﹐偕友人訪之﹐芍藥已過﹐櫻桃初熟﹐文窗四拓﹐簾波如水﹐柳絲竹影中﹐微颺茶煙一縷。徑造其室﹐則小霞方獨醉一壺﹐手黃廡堂《香屑集》曼聲諷詠﹐令人想見謝鎭西夜泊牛渚﹐聞袁臨汝郎隔舫詠史情事。見客初不甚酬對﹐而談言微中﹐使人之意也消﹐洵佳士也。昔韻香居傳經堂﹐以第一仙人爲廣大教主﹐望之者如藐姑射神人﹐嵩祝部一時聲譽頓起﹐爾時𨿽有蟾桂﹑鴻喜同居﹐無能爲役也。韻香旣沒﹐傳經堂轉入春臺部﹐得小霞﹐乃殊有太原公子裼裘而來之槪。昔郗公謂其門生﹕「王氏諸郎﹐羲之最佳。」正謂其能不自束縛耳。後來之秀﹐位置第二﹐乃拜虎賁﹐非認魯公也。玉溪生詩云「月沒教星替。」若小霞者﹐神明玉映﹐可謂長庚伴月﹐又非三心五噣比矣。﹝春臺部。寓韓家潭傳經堂﹐後轉入四喜部﹐寓石頭胡同內羊毛胡同詠霓堂﹞

﹝小霞﹐吳中舊家子﹐父故隸巡撫使者麾下爲材官﹐有男子子八人﹐小霞行第三﹐以嘉慶二十五年庚辰生﹐故小名阿龍﹐晉人言阿龍超﹐阿龍故自超此之謂矣。余曩遇阿龍﹐殊落落﹐故《看花記》爲立傳﹐著語殊寥寥。丁酉春﹐小霞旣脫弟子籍﹐仍寄居傳經堂﹐乃與余過從日習。秋七月﹐余以順天科場事逮系詔獄﹐小霞職納橐饘焉。先是﹐餘效唐人曹堯賓體作《遊仙詩》十五首﹐述乾隆嘉慶間軼事﹐一詠黃縣丞仲則景仁云「瓊蕭金管集鶯簧﹐廣樂鈞天奏未央。親見生天黃仲則﹐淋漓粉墨又登場。」一詠羅山人兩峯聘云「兩峯鬼趣渚犀然﹐孤竹兪兒在眼前。豈是不能畫雞犬﹐薄他舐藥便登仙。」小霞每以爲戒曰「以子才華﹐如日在東﹐柰何效唐子畏﹑楊升庵﹑康對山諸公失意所爲﹖竊恐文人無福。」不幸言而中也。嗟乎﹗言猶在耳﹐所謂楚王子圍不能自克﹐以及於難。天實爲之﹐謂之何哉﹗小霞能畫蘭蕙﹐水墨淋漓﹐落紙輒數十幅。其人胸次灑落﹐品格翛然﹐故筆墨超脫﹐非諸郎所可及。丁酉夏秋間﹐長日無事﹐界絹素作烏絲蘭格子﹐爲余寫詩﹐日以七百字爲率。或白日無暇﹐夜分歸來﹐亦必補足之﹐然對客無咬文嚼字態﹐所爲髙出桐仙諸人上也。與許兵部金橋交最厚﹐後以金麟故﹐蹤迹遂疏。丙申中秋﹐聞金橋爲債家所逼﹐日向夕﹐亟驅車載數百十錢爲償之。先是小霞私蓄幾二千金﹐供金橋揮霍盡﹐及出師旣成約﹐說金錢不能遽集﹐乃別籌。遲之又久﹐自秋䢐春﹐始得蕆事﹐而金橋於暮春傷寒七日不汗死矣。陳東阜鴻逵贈楹帖曰「常將肝膽酬知己﹐小占溫柔卽美人」﹐可謂知小霞者。小霞嘗自題畫蘭曰「可憐一樣庭階種﹐流落人間當艸看」﹐蓋自庚寅入都﹐爲弟子者凡十年﹐其師初令裏頭爲女子裝般搖會諸劇﹐不願﹐乃攺爲小生。其遇可悲﹐其志可嘉也。丁酉秋八月﹐移居羊毛胡同﹐余爲作漢碑額篆榜所居曰「夢俠情禪室」﹐書大門曰「華首堂」﹐祝小阜兵部攺題曰「詠霓堂」。戊戍春﹐率其弟子秀蕓入四喜部﹐或者四喜部殆將復興乎﹖﹞

鳳翎﹐陳姓﹐字鸞仙﹐菊部中推弦索好手。演《花大漢別妻》﹐彈四條弦子﹐唱五更轉曲﹐歌喉與琵琶聲相答。琵琶在金元時本用彈北曲﹐鸞仙齒牙喉舌﹐妙出天然﹐媚而不纖﹐脆而不激﹐圓轉瀏亮﹐如珠走盤﹐眞覺遏云繞梁之音今猶未歇﹐非他人所能及。丰儀朗澈﹐笑語俊爽﹐雙瞳人湛湛如秋水﹐一笑百媚﹐當之者莫不色授魂與。余每戲呼爲玫瑰花﹐以其英气逼人﹐大似探春也。仲云澗塡《紅樓夢傳奇》《葬花》合《警曲》爲一出。南曲抑揚抗墜﹐取貴諧婉﹐非鸞仙所宜。然聽其越調《鬥鵪鶉》一曲﹐哀感頑艷﹐淒惻酸楚﹐𨿽少纏綿之致﹐殊有悲涼之慨﹐聞者自爾驚心動魄。使當日竟塡北曲﹐鸞仙歌之﹐必更有大過人者。丙申二月二十九日移居藕香堂﹐聯升舊居也。余爲作小篆題榜曰「紫桐花館」。鸞仙飲量不宏﹐而意態甚豪﹐能畫著色蘭蕙﹐𨿽不及小桐﹐亦自饒疏秀﹐拈毫弄翰﹐時時堆紙盈几案﹐所恨酬酢太繁﹐徵逐日多﹐作輟不常﹐湘簾棐幾往往孤負耳。春試報罷﹐余與黃鏡生苦無憀賴﹐日日眠甕頭﹑臥壚側﹐取澆磊塊﹐與阿鸞日益習。一夕醉歸﹐見余持六角白團扇﹐欣然把筆﹐仿甌香館寫生法作素蘭一叢﹐曰「將乞塡《國香慢》一調。」此夢窗自度腔﹐滄浪詠桂之作﹐所謂夷則商犯無射宮者也。余案﹕《夢窗甲稿玉京謠》自注﹐亦云「夷則商犯無射宮」﹐私測制腔之意﹐因夷則商無射宮﹐皆用凡宇煞﹐故合寫其聲也。思之未得其理﹐不敢貿然點筆﹐日月匆匆﹐不快於懷﹐頃在盧龍﹐忽檢《樊榭山房詞集》有《國香慢》一闋詠素蘭﹐其落句云「白鳳梳翎﹐寫影云窗。」名字事實﹐隱然相合﹐恍然忽悟此調乃周公瑾自度曲。﹛賓﹜洲《漁笛譜》自注﹕夷則商﹐是與《白石集》霓裳中序第正同﹐管色俱用凡字煞﹐與《國香慢》用凡字煞者亦同﹐且不犯無射宮﹐卽以蔡元定畢曲之說証之﹐亦合也。樊榭老人百年前塡詞﹐一似豫爲今日題鸞仙此畫而作者﹐文章有神﹐良足異矣﹐得意之極﹐不覺拍案狂呼﹐爲浮大白。余有《紫桐花館畫扇記》﹐詳述其事﹐詞繁不載。提取記其大略如此。﹝三慶部。寓韓家潭敬義堂﹐移居小李紗帽胡同藕香堂陳。﹞

﹝鸞仙近日作畫大有進境﹐气韻不及小霞﹐而姿致殊勝。小桐作雙鉤渲染﹐尢娟秀可愛。所謂「士別三日﹐便當刮目相待」﹐魯子敬驚非吳下阿蒙矣。天下事惟在有心人好自爲之﹐豈獨繪事小道爲然﹖舊歲所持六角團扇﹐今夏在小有餘芳園爲友人彊纂去矣。﹞

玉香﹐潘姓﹐字冠卿﹐後起中前輩也。亭亭玉立﹐秋水爲神﹐《聊齋誌異》所謂「艷如桃李而冷如冰雪」﹐斯人近之。顧梁汾《詠梅》浣溪紗云「物外幽情世外姿﹐凍雲深護最髙枝﹐小樓風月獨醒時。一片冷香惟有夢﹐十分淸瘦更無詩﹐待他移影說相思。」空山流水﹐冰弦一撫﹐淸淸泠泠﹐令人蕭然意遠﹐目爲檻外人妙玉﹐可謂神情畢肖。暗香疏影﹐故應在孤山伴逋仙偕老矣。然其掬月一出﹐爲韓國大姨以瑤池之品﹐寫金屋之姿﹐天上風月﹐迥非凡艷。而舉體皆媚﹐柔若無骨﹐回翔旋折﹐飄飄欲仙﹐觀者幾欲使無方持衣裾﹐恐其因風而去。宜瑤臺獨步﹐演楊妃春睡﹐旖旎翩遷﹐尢非人意想所到。《瑤臺》《藏舟》諸劇﹐皆其餘事也。夙與韻香﹑蕊仙齊名。韻香已如優缽曼殊﹐曇花一現﹔蕊仙亦如春深芍藥﹐顧影自憐。惜美眷之如花﹐驚流年之似水﹐今惟冠卿風致猶存耳。娶婦名芙蓉﹐爲國香堂愛女﹐璧人一雙﹐一時稱快﹐往往舉以驕人。丙申四月十三日﹐花燭之夕﹐余爲賦《賀新郎》。昔康熙朝﹐汪蛟門舍人納姬﹐徐方虎﹑王西樵﹑周雪客﹑陳緯云諸公斗險韻﹐同用此調﹐今輒依其韻﹐譜之不和迦陵云郎新婚之作者﹐嫌太熟也。詞云「一桁簾衣捲﹐藕花中﹐並蒂移花﹐羊車初遣。莫笑一生花底活﹐未許露華輕泫。況紅藥﹑畱春如繭。一笑並肩人鏡裏﹐問近來﹑眉樣令深淺。紫雲曲﹐譜親展。國香服媚名逾顯﹐記索郎﹑飛白瑤臺﹐親題禁扁。爲檢河魁翻祕笈﹐不吠瑯嬛白犬。許平視﹑磨磚幸免。不礙二分春似水﹐算長安﹑添數看花典。圓月照﹐華燈翦。」曩於甲午初秋間坐丰玉堂﹐大淸香舊宅也。南海勞四諤士屬爲署額﹐因憶張南山司馬《玉香亭詞》《詠白蓮浣溪紗》有「銀塘風定玉生香」之句﹐當日南山﹐以此詞得婦﹐絕妙好詞也﹐因命之曰「白藕花吟舫」﹐香山鮑太史逸卿以冷金箋書之揭楣端﹐故詞中及之。﹝三慶部。寓韓家潭敬義堂﹐移居李鐵拐斜街滎陽丰玉堂﹞

雙壽﹐錢姓﹐字眉仙﹐吳人。嘉慶以還﹐梨園子弟多皖人﹐吳兒漸少﹐豈靈秀所鍾有時銷歇耶﹖眉仙如初日芙蓉﹐韶令天然﹐論者擬之以邢岫煙﹐神情態度﹐幽閒典雅﹐庶乎近焉。嘉慶二十年後所生人。道光十年後一時名者﹐韻香﹑蕊仙﹑冠卿﹑鸞仙﹑小蟾﹑小云次第脫身去﹐秋芙最後亦於丙申夏初自立門戶﹐小桐亦已有成說﹐惟眉仙﹑管霞﹐猶作籠中鸚鵡。二人皆居韓家潭﹐管霞居極西道北曰「春和堂」﹐眉仙居極樂道南曰「三和堂」﹐相去數十弓﹐兩恨人望衡對宇﹐亦恨事也。眉仙旣不得志﹐眉黛間常有怨恨之色﹐幽微掩抑﹐不能自勝﹐每誦「瘦影自臨春水照﹐卿須憐我我憐卿」﹐「人間亦有癡於我﹐豈獨傷心是小靑」之句﹐淸淚如鉛水﹐往往以之洗面矣。道光初年﹐京師有集芳班﹐仿乾隆間吳中集秀班之例﹐非昆曲髙手不得與﹐一時都人士爭先聽睹爲快﹐而曲髙和寡﹐不半載竟散。其中固大半四喜部中人也。近年來部中人又多轉徙入他部﹐以故吹律不競﹐然所存多白髮父老﹐不屑爲新聲以悅人﹐笙笛三弦﹐拍板聲中﹐按度刌節﹐韻三字七﹐新生故死﹐吐納之間﹐猶是先輩法度。若二簧﹑梆子﹐靡靡之音﹐《燕蘭小譜》所云「臺下好聲鴉亂」﹐四喜部無此也。每茶樓度曲﹐樓上下列座者﹐落落如晨星可數﹐而西園雅集﹐酒座徵歌﹐聽者側耳﹐會心點頭﹐微笑以視。春臺﹑三慶登場﹐四座笑語喧闐﹐其情況大不相侔。部中人每言「我儕升歌坐上﹐固無長須奴﹑大腹賈。偶有來入座者﹐啜茶一甌未竟﹐聞笙笛﹑三弦﹑拍板聲﹐輒逡巡引去﹐𨿽未敢髙擬陽春白雪﹐然卽欲自貶如巴人下裏﹐固不可得矣。」眉仙嘗演《紅樓夢葬花》﹐爲瀟湘妃子﹐珠笠云肩﹐荷花鋤﹐亭亭而出﹐曼聲應節﹐幽咽纏綿﹐至「這些時拾翠精神﹐都變做了傷春證候」句﹐如聽春鵑﹐如聞秋猿﹐不數「一聲河滿」矣。余目之曰「幽艷」。嘗論紅豆村樵《紅樓夢傳奇》盛傳於世﹐而余獨心折荊石山民所撰《紅樓夢散套》爲當行作者﹐後來陳厚甫在珠江按譜塡詞﹐命題皆佳﹐﹝余最愛《畫薔》一出﹐《繡鴛》一出情景亦妙﹞而詞曲徒砌金粉﹐絕少性靈﹐與不知誰何所撰袖珍本四冊者同爲無足重輕。故歌樓惟仲云澗本傳習最多﹐散套則有自譜工尺﹐故旗亭間亦歌之﹐然瑣瑣餘子﹐無堪稱作。瀟湘館主人者﹐𨿽有佳品﹐非過於穠卽失之勁﹐蓋冷艷幽香﹐固自與夭桃郁李不同。惟眉仙差能近似耳。《療妒羹》小靑題曲一出﹐爲小桐擅場﹐惜不令眉仙演之。三和堂主者曰﹕葉老四﹐太湖人﹐其弟子在眉仙前者﹐有皖人丁春喜﹐字梅卿﹐後別居浣香堂﹐其面目性情皆與眉仙絕相似﹐安詳靜穆﹐對之令人躁釋矜平。晉宋人所謂「春日攜雙柑﹐鬥酒聽黃鸝」可以爲俗耳鍼砭﹐詩腸鼓吹﹐正謂斯人。當時評者以春喜爲《詩品》中神品所云「不著一字﹐盡得風流」者也。吾聞其語﹐未見其人。每對眉仙﹐輒起虎賁之思。﹝四喜部。韓家潭三和堂﹐雙壽移居石頭胡同椿年堂﹐春喜移居浣香堂﹞

﹝丁酉初夏﹐余在通州書眉仙此傳﹐裝潢訖﹐入都卽授之﹐而眉仙己別居石頭胡同椿年堂矣﹐爲之一快。傳中寫出幽憂情狀﹐自謂頗能繪影繪聲﹐不忍棄置﹐仍使張之壁間。時琯霞亦已脫籍﹐仍居春和堂。凡眉仙一輩人﹐皆自立門戶矣﹐惟小桐屢有成說﹐卒不能自拔。古樂府曰「瀉水置平地﹐各自東西南北流」﹐「雜花生樹﹐羣鶯亂飛」﹐飄茵墮混﹐各有因緣﹐命也如此﹐夫復何言﹖﹞

陳玉琴﹐字小云﹐此碧桃花也﹐擬之《石頭記》中人﹐極似寶琴﹐眉目肌理﹐意態言笑﹐無一不媚﹐而安雅閒逸﹐溫澗縝密﹐有時神明煥發﹐光照四塵﹐對之如坐春風﹐如飲醇醪﹐古人稱溫柔﹐惟小云足當此二字。比徳於玉﹐無愧璧人。好從文士遊﹐講論申旦﹐娓娓不倦﹐風韻固自不凡。其同家數亦好從文士遊﹐蓋俱爲碧雲弟子。碧雲當日溫文爾雅﹐妙擅淸譽。二人同師﹐家法固在也。《玉簪記》茶敍問病﹐雨初演之﹐能狀其癡情一點﹔小云演之﹐則慧心四英﹐可謂各得妙姑之一體。小云之爲人﹐臒不露骨﹐丰不余肉﹐香而不膩﹐圓而不甜﹐風流蘊藉﹐無纖毫俗韻﹐將來此中人福澤﹐當以小云爲最﹐他人不及也。昔無錫淸微道人所居曰「福慧雙修庵」﹐人間天上二者難兼﹐若小云者﹐其庶幾乎﹖妙雲吳人﹐小云皖人﹐其父機匠也。碧雲旣南歸﹐妙雲仍處深山堂﹐小云別居輝山堂﹐卽四順堂舊宅也。自南中迎其父母﹐偕新婦來﹐並攜幼伶七八輩﹐正擬聘師起科班﹐而小云遽中法。丁酉冬﹐夜有筦庫吏及戶曹掾招轉餉官飲其家﹐從者誤觸巡城禦史車﹐遂並逮小云付秋曹﹐以所司錢谷出納事羣飲聚謀﹐禍且不測。或爲宛轉維持﹐始得從薄譴﹐坐以吸食鴉片煙﹐論城旦舂徒遷安。﹝此獄﹐山東司承讞諸郎官有曾爲侍禦史者﹐頗以惡詭作劇供笑樂﹐當之者幾不能堪。遷安尉劉君鼎勛﹐河南人﹐平日玉樓金埒﹐蹤迹頗勤﹐金鈴十萬﹐余乃以故意望之﹐杜牧湖州十年乞官上箋者﹐亦具有因緣也。﹞然已狼藉如薛幼芳矣。時同坐系者﹐有伍蘭鳳﹐字韻秋。張緒當年亦佳伶也。先是四順堂以男女混雜﹐累北部尉﹐及丞罷官﹐越一年而小云又及於難。或謂宅相不吉﹐理或然與﹖然余所評福澤之說遂已不驗﹐天下事不可料如此。噫﹗﹝三慶部。寓韓家潭深山堂﹐玉琴移居輝山堂﹐妙雲仍居深山堂﹞

翠霞﹐字靑友﹐初居鴻喜堂﹐後爲桐仙弟子﹐更字閏桐。桐仙於丙申畫《三友圖》冊子﹐謂小桐﹑閏桐並己而三也。閏桐旣出名門﹐漸漬燻陶﹐亦能作小幅著色蘭蕙﹐娟娟楚楚如其人。吳伶王若蘭﹐自言入都爲教師十三年﹐所教小郎二百餘輩﹐惟翠霞足當麗人之目。余從蓬山識靑友﹐方蓬山壬辰舉賢書時﹐靑友才十三四﹐娟秀艷冶﹐肌理細膩﹐殆無比倫﹐古人所稱柔荑凝脂﹐乃信有之。性尢警敏﹐殆眞能以目聽﹑以眉語。金陵十二釵正冊詩末首云「情天情海幻情身」﹐當日可卿兼美﹐偶現色身說法﹐遂能使絳洞花主於怡紅快綠中心醉欲死﹐其風姿令人夢寐見之。在羣芳中品第是秋海棠﹐當「碾冰爲土玉爲盆」﹐深貯之銀屏珠箔中﹐燈紅酒碧﹐茶熟香溫﹐使按紅牙低唱柳郎中「今夜酒醒何處也﹐楊柳岸﹑曉風殘月」﹐眞乃有瑤臺夢醒﹐天上人間之感矣。丙申天中節﹐偕金靜川訪之玉連環室﹐長身玉立﹐居然偉男﹐然恂恂猶如處子﹐彌令人回憶靈和殿前風流。吾嘗謂後來之秀﹐惟翠香意態融冶﹐是好女子。乙未冬﹐同友人爲銷寒之會﹐疊爲賓主﹐日在香天翠海之中。一夕﹐扶醉送玉仙歸日新堂﹐燒燈更酌﹐遲客未至﹐玉仙旣不勝酒力﹐余亦玉山倩人扶矣。溫伊初方攜瑤卿執茶甌﹐就燈下商北曲《賞花時》工尺。聞余欠伸﹐遽揭帳肘余起坐曰「子亦憶『香霧空蒙』之詩乎﹖香暖春酣﹐較之石涼花睡當何如﹖」是日壓軸子﹐玉仙方演《醉歸》﹐情景尢切﹐伊初因笑謂余﹕「昔載園先生爲陳渼碧畫《西川海棠圖》﹐今日當爲此兒補畫《海棠冬睡圖》矣。」宋人詞﹕「少年聽雨歌樓上」「中年聽雨客船中」﹐誦之輒爲憮然。玉仙邇來頗有聲﹐然以視閏桐當年﹐固不免「蒹葭倚玉樹」之嘆云。﹝嵩祝部。寓燕家胡同鴻喜堂﹐轉入春臺部﹐寓陜西巷延陵光裕堂﹞

﹝丁酉春桐仙遣閏桐復歸鴻喜堂﹐所謂三友者﹐風流雲散矣﹐每誦唐人《題長安酒家壁》詩﹐輒爲廢書三嘆。嗟夫﹗悠悠行路﹐世情大都如此﹐於若輩乎何尢﹖﹞

小蘭﹐字韻秋﹐初居永發堂﹐後入敬義堂﹐梨園中以光裕堂爲世家﹐敬義堂爲大家。主之者曰董秀蓉﹐故出耕齋門下﹐以小生擅名﹐冠卿﹑鸞仙﹑小香咸出其門。韻秋入門適際盛時﹐余識之最早。壬辰二月﹐徵鞍甫卸﹐春服旣成﹐同人小集如松館﹐爲余洗塵。韻秋芙蓉女兒﹐明秀無匹﹐姍姍來遲﹐媚不可言﹐坐對名花﹐遂至沈醉﹐絳蠟髙燒﹐海棠睡未醒。予與周福門﹑韓秀卿﹑馮竹生﹑荔生﹑余靜川﹑朱子良諸君子﹐重房復室中環守之﹐至夜分乃相將送之歸。乙未冬﹐在廣和樓﹐卽康熙時查家樓也﹐小蘭演《藏舟》一出﹐聲情幽咽﹐聽者但喚柰何。日失﹐相攜訪之﹐雨鬢風鬟﹐江潭憔悴﹐靈和殿前風流﹐不堪回首。是夕冠卿﹑鸞仙俱集﹐酒酣﹐冠卿更唱《山坡羊》二曲﹐璧月如水﹐銀云不流﹐雙笛吹凡字調和之﹐不能壓其聲。昔人謂「絲不如竹﹐竹不如肉」﹐信然。小蘭自愧弗及﹐涕泗浪浪﹐彌不自勝。爲詠「芙蓉生在秋江上﹐不向東風怨未開」之句以慰之。瑤臺夢醒﹐天上人間。歸路馬蹄踏月﹐彌憶壬辰春夜﹐紅燭籠紗時情事﹐不能置。﹝三慶部。寓朱家胡同永發堂﹐轉入韓家潭敬義堂﹐董秀蓉初在百忍胡同耕齋﹐移居韓家潭敬義堂﹞

福齡﹐錢姓﹐字綺人﹐眉仙同懷弟﹐近日推大有堂桂云爲嵩祝部首座﹐實非綺人比也。綺人娟娟少好﹐顧影徘徊﹐嫣然媚絕﹐而無姚冶之態﹐可謂「靜女其姝」。賈姬扣扣寄辟疆小札﹐用江文通「見紅蘭之受露」語﹐大爲稱賞。生對綺人﹐令人殊有「光風轉蕙泛崇蘭」之想。自韻香去後﹐一枝翹秀﹐實難其選。綺人乃如隔水桃花﹐自然明媚﹐柳陰竹外﹐人面春風。尋春帬屐﹐不覺成蹊矣。眉仙在四喜部﹐𨿽擅一時名﹐而居恆對影﹐伊善感﹐日念綺人不去懷﹐𨿽同在花天月地中﹐固不能對牀歡語﹐每見客必探綺人近狀。有過觀音寺前者﹐必寄聲問訊﹐割一味之甘﹐賭五紋之佩。至情至性﹐感動旁人。嗚呼﹗讀《棠棣》之詩﹐孝弟之心﹐可以油然生矣。其同師者曰遐齡﹐字綺仙﹐如金在礦﹐如銀在鉛﹐光輝猶未發越﹐然婉約安詳﹐無浮嚚習气。小子有造﹐與綺人共居﹐燻而善良﹐固應爾爾。其北則鴻喜堂﹐在馬翠霞所居也。同居者曰翠云﹐以靑友故﹐過客亦燻沐而登之﹐然未免有續貂之誚矣。﹝嵩祝部。寓燕家胡同福升堂﹞

巧齡﹐字秋仙﹐與綺人爲同門生。綺人爲眉仙同懷弟﹐余推爲嵩祝近年第一人﹐而秋仙盛時﹐余未之識也。平湖韓四季卿屬友人作《題壁圖》小影﹐其旁捧硯者爲秋仙﹐明秀艷冶﹐殆無其匹﹐𨿽當年靑友韻秋不是過。丁酉初秋六夕﹝唐人皆以六夕乞巧﹞﹐修秋禊﹐集右安門外尺五莊﹐《看花記》中人來會者十有七人﹐季卿出圖索題﹐見者咸謂影裏畫中呼之欲出。蔣叔起爲同人署觀款畢﹐余屏坐水亭﹐悄然凝思﹐小霞攜綺人繼至﹐言秋仙未南歸時事﹐娓娓不休。於時嘉樹選蔭﹐新荷媵香﹐棖觸於懷﹐不能自已﹐書二絕句云「桐陰如水夢如煙﹐又向情天證四禪。對此玲瓏一片石﹐自憐心事得秋先。」「畫中聲影夢中遊﹐悔煞悤唱石州。我是中年桓子野﹐近來無賴漸知秋。」嗟夫﹗我生也晚﹐賀老﹑龜年皆不及見﹐乃春明門內﹐亦復咫尺天涯﹐隔花人遠﹐中心藏之﹐而又交臂失之﹐僅僅從畫圖省識珠勒珊鞭。匆匆九陌﹐回首前塵﹐能無恨恨﹖昔人謂三生石上無一笑緣。隨園老人生平最信佛氏因緣之說﹐紀文達公筆記雜說議論亦復相同。吾令於秋仙亦云然矣。書此畢。憮然閣筆。﹝嵩祝部。寓燕家胡同福升堂﹞

翠翎﹐王姓﹐字雨初﹐揚州人﹐冠卿弟子也。風骨未騫﹐而宛轉如意。趙秋谷《海漚小譜》中所稱「飛鳥依人﹐大動人可憐色﹐是兒意態」近之﹐如山茶花﹐穠而不俗﹐大家兒女固應爾爾。此蘅蕪院中黃鶯兒也。演《茶敍》《觀花》二出﹐俱有可觀。嘗尊前捧硯﹐乞畱題﹐爲署居室曰「聽春樓」﹐楹帖曰「半榻茶禪圓夢夜﹔一簾花气釀愁天」。僕本恨人﹐彊爲排遣﹐飛鴻踏雪﹐動畱爪痕﹐醇酒美人﹐前塵影事﹐麹塵如海﹐綠葉易陰﹐他日杜牧尋人﹐又添一番惆悵矣。﹝三慶部。寓李鐵拐斜街滎陽丰玉堂﹞

玉笙﹐字芝香﹐嵩祝部佳小生也。幼年亦裏頭唱《蕩湖船》。今年三十﹐而色藝不少衰。其師王天喜絕鐘愛之﹐欲以爲子﹐故至今尙居槐蔭堂。玉磬﹐字瑤仙。初與雙慶同在玉慶堂﹐師呂胖子﹐後乃歸槐蔭堂﹐出師後自居靑蓮堂﹐與槐蔭堂望衡對宇﹐晨夕過從如一家然。其妻故王天喜所撫﹐和春部胖松林女也﹐故瑤仙在和春部。和春故少佳品﹐惟玉磬﹑素香﹐差彊人意耳。余識芝香﹐已在弱冠後。舉止安雅﹐無少年佻達習气﹐丰容闊步﹐亦殊似富家兒郎。吾嘗謂「此中人他日福澤﹐當以小云爲第一」﹐若芝香者﹐亦庶幾焉。大有堂桂云在嵩祝﹐近日頗有名﹐然以視芝香﹐未免小巫見大巫矣。淘之汰之﹐豈盛難爲繼耶﹖卽以貌取﹐亦殊覺儗非其倫也。﹝玉笙在嵩祝部﹐寓石頭胡同槐蔭堂﹔玉磬轉入和春部﹐移居靑蓮堂﹔柱云在嵩祝部﹐寓石頭胡同大有堂﹞徳林﹐字琯霞。𨿽無晴雯之艷﹐而性格近之﹐極似怡紅院中林家小紅。玉仙演《占花魁》以愁見妙﹔琯霞則正以慧見妙﹐各擅勝場﹐使尹邢相對﹐能不爽然自失﹖冠卿亦以此出擅名﹐然冠卿遭際順境﹐事事如意﹐所謂彊笑不歡﹐效顰不愁。琯霞則長身玉立﹐自顧頭顱如許﹐幽憂怨憤﹐時積於懷﹐當夫檀板一聲﹐亭亭扶影﹐眼光一注﹐茫茫大千﹐托足無地。此情北境﹐棖撥傷心﹐幽愁暗恨﹐觸緒紛來﹐故其低徊幽咽﹐慷慨淋漓﹐有心人一種深情和盤托出。借他人酒杯﹐澆自己壘塊﹐不自知其然而然也。「木末芙蓉花﹐山中發紅萼」﹐每詠王右丞《輞川雜事》詩能無慨然﹖《燕蘭小譜》有句云「若教嫁作曹交婦﹐縱不齊眉也及肩。」趣語解頤﹐隨園亟賞之。折腰齲齒﹐頗費周旋﹐文人無賴﹐遂有此口頭罪過。冠卿年來亦有鳧脛鶴膝之譙﹐菖蒲拜竹﹐舉頭天外。琯霞乃如春筍出林﹐漸欲過母﹐故觀場矮人﹐往往有元龍百尺之憾矣。性旣疏脫﹐又慣無拘檢﹐不顧忌諱﹐遂致口角招尢﹐殊費調停。𨿽然長安人海﹐紅塵緇塵﹐閱人多矣﹗六街蹀躞﹐馬盡如龍﹔九陌遨遊﹐士多於鯽。黃衫誰是﹐翠袖寒多﹐一擊未能﹐九州自大﹐天荊地棘﹐行路難﹐又何怪傷心人觸處皆非也﹗六朝人樂府曰「蓼虫避葵藿﹐習苦不言非。」又曰「心非木石豈無感﹐吞聲躑躅不敢言。」君子哀其遇﹐而原其心焉可矣。﹝三慶部。寓韓家潭春和堂﹞

聯桂﹐黃姓﹐字小蟾﹐世俗所稱「狀元夫人」﹐長春弟子也。昔呂靑田作《女仙外史》﹐演說永樂朝蒲臺女子唐賽兒事﹐言仙佛之外厥有魔道﹐是爲三教。常曰「阿修羅與我佛比肩而立﹐意气固自不凡。」小蟾行事﹐往往莩甲新意﹐不循軌度﹐是殆曼陀尼不亞也。其人疏節闊目﹐如小人家兒女﹐而意量自遠﹐性伉爽﹐笑語甚豪﹐每以伶俠自處﹐所不當意者往往如灌夫罵座。冷若冰雪﹐余嘗戲呼爲尢三姐﹐愛之者阿其所好﹐乃直欲以枕霞舊友擬之。小蟾欣然謂掌生品評不謬﹐足見其胸抱﹐亦可謂有自知之明者矣。李載園太守少年下第﹐畱京過夏﹐時蜀伶陳渼碧負盛名﹐常以白眼待人﹐獨傾倒載園﹐每值梨園演劇﹐載園至﹐陳必爲致殽核﹐數下場周旋﹐觀者萬目攢視﹐咸嘖嘖嘆羨﹐望如天上人。或陳赴他臺﹐聞園至﹐亟脫身至﹐其相契有至深者。載園爲畫《西川海棠圖》﹐徵詩《海門詩鈔》﹐有《自題海棠畫卷》﹐及《衙齋補種海棠詩》﹐皆憶渼碧作也﹐此千秋佳話。以視秋帆尙書遭際﹐殆有過之焉。《燕蘭小譜》不載其事﹐殆未免文人相輕之習爾。吾鄕黃鏡生孝廉﹐丙申春試後﹐偕余及馮朗崖訪小蟾﹐一見如舊相識。至夜分﹐余輩散去﹐小蟾獨拉畱鏡生﹐命更酒酌﹐燒燈相對﹐訴款曲。紅日上窗﹐猶言刺刺不休﹐以視渼碧之於載園﹐殆又過之焉。自後友朋酒座﹐必相將俱來﹐二人無日不見面﹐或余輩故彊鏡生他赴﹐則春元堂使者相錯於道﹐殆食息相隨如形影然矣。昔楊法齡旣脫樂籍﹐不畜弟子﹐日與諸名士相揖讓。小蟾援其例﹐亦不畜弟子﹐見客亦長揖不拜﹐往往髙談雄辧﹐驚其座人﹐顧好訐直﹐以招人過﹐人多不能堪﹐其儕偶咸嫉之﹐我輩亦多恨者﹐一時謗讟繁興﹐二人不卹也。榜發﹐鏡生報罷﹐小蟾固要﹐不令南歸﹐隱然以秋帆尙書相待。余嘗謂此子殆欲合桂官﹑銀官爲一人矣。佛言「一切眾生﹐各有因緣」﹐於玆蓋信。茫茫大千﹐每詠「不薄今人愛古人」之句﹐輒慨然爲酹一大白。小蟾生庚辰﹐以甲午出春福堂﹐自居春元堂﹐年才十五﹐同輩中脫樂籍爲最早。其色藝不過中人﹐且以阿芙蓉故﹐容光銳減﹐如春深海棠。然論其行事﹐則近今罕覯者矣。﹝春臺部。寓李鐵拐斜街春福堂﹐移居韓家潭春元堂﹞

﹝小蟾丙申秋﹐隨一縣令赴江西﹔戊戍春﹐復入京﹐寄居春福堂。予南戌期迫﹐未及見也。聞此來重理舊業﹐將謀畜弟子﹐不復如昔日效燻卿所爲矣。甚矣﹐晚節之難也﹗﹞

蘭香﹐張姓﹐字紉仙。濯濯如春月柳﹐風流自賞。拈毫弄翰﹐怡然自得﹐字作歐陽率更體﹐淸拔有致。每當茶瓜淸話﹐把卷問字﹐捧硯乞題﹐墨痕沾漬襟袖間﹐此三慶部後來書呆子也。性旣苦溺於學﹐而一洗咬文嚼字鬼態。石韞玉而山輝﹐水含珠而川媚﹐無事張皇﹐自然流露﹐此香菱所爲髙出時流也。吳兒性格﹐大抵溫柔﹔紉仙風格灑然﹐散朗多姿﹐獨有林下風。福云堂主者曰「玉鳳﹐字瑞卿﹐故出福安堂﹐亦擅時名。有弟子六七人﹐其一曰素香﹐在和春部﹐意態頗似紫菱洲中二木頭﹐有惇厚之質﹐少活潑之趣。和春爲王府班﹐擊刺跌擲﹐是其擅場。中軸子爲四部冠﹐今髙腔﹐卽金元北曲之遺也﹐和春猶習之﹐又多作秦聲。至於淸歌慢舞﹐固無聞焉。」若素香者﹐在瑤仙外﹐亦可謂庸中佼佼者矣。﹝蘭香在三慶部﹐寓陜西巷福云堂﹔素香在和春部。﹞

三元﹐字蕅仙﹐翠香師弟也。面目媚秀﹐發初覆額﹐如新鶯學囀﹐乳燕試飛。每登場與玉仙兩兩相比﹐尢宜小生。般《占花魁》秦小官﹐凝秀圓轉﹐殊有意致。余嘗謂翠香﹑三元﹑福林﹑愛林﹐並是後來之秀。「嘒彼小星﹐三五在東。」東有啟明﹐西有長庚﹐明星有爛﹐不愁明月去也。三元丙申移居東皮條營日升堂﹐其師殷采芝之弟也。是時朱家胡同復新堂有雙喜﹐其師亦殷采芝弟子。雙喜不久轉徙天津﹐更名玉環﹐而丙申冬﹐三元亦出赴長蘆。《戰國策》所謂「以君中駟﹐敵其上駟﹐捨短用長﹐尺蠖之屈﹐以求伸也。」虯髯客一見太原公子﹐決計下海﹐此正髙人一等﹐爲不可及。保定三臺部有小天喜﹐字雨香﹐神采未甚秀澈﹐而肌理娟好﹐意態婉帖﹐目之曰媚﹐曰膩﹐庶幾有一體焉﹐在彼中已不可多得者矣。﹝春臺部﹐寓朱毛胡同日新堂。殷移居東皮條營日升堂﹔雙喜寓朱家胡同復新堂﹐轉入天津﹔三元亦轉入天津﹔小天喜在保定三臺部寓唐家胡同﹞

大淸香﹑小淸香二人皆字蓮仙。二人皆美而艷﹐其聲名亦不相上下。大淸香爲小元寶弟子﹐後自居李鐵拐斜街丰玉堂﹐卽今日冠卿頂堂名而加以滎陽二字者也。小淸香爲餘慶堂汪寡婦弟子﹐丁酉夏服阿芙蓉膏自盡矣。餘慶堂夙多佳品﹐秋芙之師小鳳﹐字竹香﹐亦其徒也。方開酌增常例時﹐有新建人曹君﹐以浙江太守援例得監司入都﹐日日徵歌選舞﹐極眷餘慶堂雙鳳。一夕﹐大醉不酲﹐周┰之數千金。後復爲中部尉刺得﹐白巡城禦史送秋曹﹐竟以風流罪過罷官﹐從此餘慶堂衰落不復振矣。汪寡婦畜弟子﹐不惜重貲聘師教歌舞﹐衣輕暖﹐飫甘脆﹐視他人費倍蓰。而自余居京師七八年﹐所見其弟子。率皆闇冗下愚﹐無足當一顧者。蓋此中盛衰﹐關乎气運﹐殆非人力所能彊。全福堂汪﹐亦從不產佳伶﹐然其平日乃與四順堂﹑五柳堂﹑貴福堂相類﹐固無足怪也。吳振田﹐在父老中最負重名。敬義堂董秀蓉﹐以小生得名﹐卽其髙第弟子也。今三慶以敬義堂爲大家﹐出其門者如冠卿﹑鸞仙﹑小香﹐咸翹然秀出。而耕齋在和春﹐寥落幾不能自存。名門後裔﹐毫無樹立﹐幾令人有欒郤降爲輿臺之感。金玉堂玉蓮﹐字午香﹐亦寶善堂弟子也﹐演《繡襦記刺目》甚佳。與小云最契﹐其人溫文爾雅﹐藹然可親﹐亦佳伶也。惜其徒亦無可觀者。郝桂林曬腹堂﹐王桂林榮發堂﹐今皆後起無人﹐門風不振。﹝大淸香在三慶部﹐寓韓家潭寶善堂﹐移居李鐵拐斜街丰玉堂﹔小淸香在春臺部﹐寓李鐵拐斜街餘慶堂﹔雙鳳亦居餘慶堂﹔吳振田在和春部﹐寓百順胡同耕齋﹔董秀蓉在三慶部﹐寓韓家潭敬義堂﹔玉蓮在三慶部﹐寓韓家潭寶善堂﹐移居小李紗帽胡同金玉堂﹞

蓮喜﹐扈姓﹐字梅香﹐四喜部﹐天喜兄也。能四弦秋全曲﹐聲情掩抑﹐一唱三嘆﹐有餘音矣。其變爲男子裝﹐則局度安詳﹐詞旨婉約﹐無囂陵習气。與小蟾爲同門生﹐小蟾行事不當於若輩中求之﹐然所演不過《賣餑餑》《打杠子》《花鼓頂嘴》之類﹐色藝俱不逮連喜也。秋水菱花﹐連喜近之。近日把筆學畫﹐著色蕙蘭﹐楚楚有致。小霞邀同人畫《九畹滋蘭圖》﹐梅仙與焉﹐從此學有精進﹐當大有可觀。貽徳堂蓮生亦春臺部中人也﹐演孫夫人《祭江》﹐低迷淒咽﹐哀感頑艷﹐惜其非南北曲也﹐不登大雅之堂耳。其面目神情﹐大似金麟﹐亦是佳品。﹝春臺部。蓮喜寓李鐵拐斜街春福堂﹐蓮生寓李鐵拐斜街貽徳堂。﹞

大玉林﹐字瑤卿﹐稱大者﹐所以別敬義堂字佩珊之玉林也。其師故日新堂殷采芝弟子﹐別居後授徒二人﹐皆庸碌釵帬。瑤卿丰容多肌﹐當其不櫛而巾﹐亦是尋常兒郎。至於燻燃梳掃﹐擁髻升歌﹐丰融旖旎﹐意態動人﹐「酴醿香夢怯春寒」﹐恍惚遇之矣。演《長生殿》小宴﹑驚變二出﹐於太眞醉態﹐頗能體會﹐無矯揉造作痕﹐遂如陳思王所賦「進退無常﹐若往若還﹔動止無期﹐若危若安」矣。四喜部胖玉喜﹐亦演《驚變》《埋玉》﹐聲大而遠﹐悲涼激楚﹐非瑤卿之所能及﹐而態度遠遜瑤卿。至於佩珊﹐在敬義堂如太邱長家﹐「季方難爲弟」﹐「松柏之下﹐其艸不植」﹐未免虛有其名。謝遵韞所謂「封胡羯末﹐莫不知名﹔不意天壤之間﹐乃有王郎」。若是夫﹐托根擇地﹐亦有幸不幸也。所惜瑤卿如鶡旦不鳴﹐三弦不敢促柱吹笛者﹐往往宛轉髙下以就之﹐遂令人有鑄鍾過後之嘆。﹝格物者謂革性惡濕﹐鞼人之職﹐就燥爲先﹐津潤所蒸﹐幾於太古之簣﹐桴而土鼓也。然徐文長之用缶坐擊也﹐燒藥物搏爲陶鼓﹐扣之﹐其聲乃鐄鐄然。物理固有不可解者﹐豈獨王文成格庭前竹﹐七日不能得其理哉﹖﹞然其人固是誠實無僞。昔乾隆間《歌樓一字評旦》﹐三元曰「糙」﹐謂其不文也。余按《中庸注》「慥慥﹐篤實貌」﹐若瑤卿者可命之曰「慥」。﹝春臺部﹐寓朱家胡同復新堂﹔玉喜在四喜部﹔小玉林在三廬部。﹞

金桂﹐字粟香﹐曩以眾人遇之。丙申天中節﹐始見其演《鳳儀亭》﹐擲戟爲溫侯﹐珠冠繡襦﹐挾畫戟軒昂而上﹐英雄兒女﹐剛健婀娜﹐兼擅其妙﹐「欲采芙蓉花﹐可憐隔秋水」﹐能傳此一片心事。驚謂鏡生曰「士別三日﹐便當刮目相待﹐今日非復吳下阿蒙。」鏡生笑曰「曩因用違其材耳。」粟香此後勿復爲裹頭裝﹐庶不失本來面目耳。春臺部小生佳者頗不易得﹐小霞之外﹐惟三元可望有成﹐他不足言也。今得粟香﹐可使與參一席﹐後來殆無與儔。﹝春臺郭﹐寓朱家胡同熙春堂﹞

小天喜﹐字秋芙﹐揚州人﹐王姓。或云是舊家子﹐詭云王姓。﹝顧佩秋曰「或言天喜復姓﹐父早歿﹐母攺適。」﹞先年春臺部有天喜﹐與天祿﹑天壽齊名﹐故呼秋芙曰小天喜。旣而突過前人﹐天喜久爲所掩﹐今歌樓但知秋芙名﹐天喜不復以大小別之矣。近年﹝扈聽香在四喜部大有聲名﹐又稱小天喜﹐以別於秋芙矣。﹞以《賣胭脂》《小寡婦上墳》二出得名﹐謔浪笑傲﹐冶容誨淫﹐浮梁子弟﹝宋人小說謂無良曰「浮梁」﹞靡然從風﹐一倡百和﹐幾有若狂之嘆。乾隆間﹐蜀伶魏長生來京師﹐廣場說法﹐以色身示人﹐輕薄者推爲野狐教主。吳太初撰《燕蘭小譜》﹐以名教罪人歸獄魏三﹐非無見也。近年演《大鬧銷金帳》者漸少﹐曾於三慶座中一見之﹐𨿽仍同魏三故事﹐裸裎登場﹐然坐客無有譖嘆者﹐或且不顧而唾矣。天下人耳目﹐舉皆相似﹐聲容所感﹐自足令人心醉﹐何苦作此惡劇﹐以鬼態求悅人哉﹗余癸己春﹐卽耳其名﹐乙未夏乃識之。碎麻子被面如繁星﹐眉目亦不過中人耳﹐健談能飲﹐對壺杓意气豪邁﹐僭稱大戶﹐有俯視一切之意。然每與冠卿遇﹐搴旗摩壘﹐輒不敵也。每當春秋佳日﹐三五同好﹐各挾所知﹐載笙笛弦索拍板入酒家﹐觴詠旣陳﹐絲竹疊奏。秋芙旣自命酒人﹐又自矜名下﹐睥睨餘子﹐旁若無人﹐攘袖飛觥﹐洶洶拳勢將用武。余輒笑謂﹕「取骰子來。」旣至﹐秋芙輒據盆髙座﹐雄若迷龍﹐眾人桮﹤角戔﹥柈碗﹐雜遝下注。余輒命巨甌如缽者﹐滿爲孤注﹐諠闐笑語﹐呼盧喝雉﹐眾聲如殷雷﹐六子不再周﹐秋芙轍亂旗靡﹐如春雨洗花﹐當於香霧空蒙中髙燒絳蠟﹐代月照其睡態矣。乙未冬﹐爲消寒之會﹐秋芙無日不在座﹐余旣數以此法困之。或以告秋芙﹐不悔也。旣入座﹐賈勇酣戰如故﹐其興致固是不可及。嘗爲書楹帖云「花到生天才富貴﹔玉能延喜況溫柔」。溫柔﹐秋芙所不足﹐意以此箴之也。名流投贈甚多﹐當以髙小樓太史一聯爲最佳﹐曰「南華秋水經常誦﹐北苑芙蓉畫不如」。才人餘事﹐𨿽若無意爲文﹐而自然巧合無痕﹐溫麗可誦。別有集唐「秋水爲神玉爲骨﹐芙蓉如面柳如眉」一聯﹐不知何人手筆﹐未免俗套﹐幾成惡札﹐﹝此二語《孫西庵集》附載朝云六如亭題壁﹐及國朝黃石《牧香屑集》皆有之。﹞不如「太阿如秋水﹔初日照芙蓉」二語﹐在離卽之間﹐猶不失讀書人吐屬也。其師曰小鳳﹐字竹香﹐由餘慶堂出居春茂堂﹐雅擅時名。南歸﹐以秋芙畀李三﹐李三故竹香僕也﹐旣得秋芙﹐居必徳堂﹐聲稱藉甚﹐五陵遊俠兒載金錢奔走其門﹐夜以繼日﹐如將不及。由是李三償債買屋設錢鋪﹑擁厚貲﹐多牛爲富﹑足谷稱翁矣。同輩中人﹐年齒相若﹐有聲歌樓者﹐咸次第脫身去﹐李三故昂其直以尼秋芙﹐秋芙憤甚。丙申夏夜﹐沈醉自外歸﹐李三方諵諵語﹐雞肋已安尊拳矣﹐歷歷自陳入門來未嘗負汝狀﹐又歷歷數其近年來負我狀﹐忿忿自睡去。气壯詞直﹐李三俯首無以對﹐且其家中人𨿽至竈下養﹐亦皆不直李三也。詰朝乃以毆師爲詞﹐施夏楚焉﹐面目皆瘇﹐且有爪痕﹐旣而入歌樓﹐見者詰得其情﹐咸不平﹐慫之官﹐李三聞之始懼﹐不得已﹐艸艸從之﹐非所願也。余旣習秋芙﹐悉知其行事﹐其爲人胸無城府﹐熱腸可交﹐徒以登場賣笑﹐倡爲淫哇﹐幾爲風俗之累。此則當日教師亦當分謗﹐秋芙不獨任過矣。惟是率眞任性﹐旣不能作嗔拳笑面對人﹐又往往有酒失﹐是其短耳。余嘗戲謂秋芙﹕「此潑辣貨。」南京所謂辣子﹐當年持門健婦王熙鳳是此品格。或乃以其面有雀瘢﹐直欲以鴛鴦擬之﹐非其倫也。有時竟目以夏金桂﹐此則鄙人申之詈﹐一時矯激﹐遂至指斥過當﹐實非篤論。余在保定日﹐小五福爲餘言「小時與秋芙同舟北來﹐跳蕩與凡兒異﹐其小名曰二達子。」﹝乾隆間﹐保和部有八達子﹐內城人也。﹞然則潑辣貨之評﹐洵不誣矣。《記》中以秋芙位置末座者﹐援《燕蘭小譜》抑置魏長生爲殿之例。《春秋傳》曰「前茅中權後勁」﹐固有深意也。﹝春臺部﹐寓陜西巷性徳堂。小鳳寓李鐵拐斜街餘慶堂﹐移居春茂堂。﹞

翠林﹐字韻琴。余丙申夏五識之保定﹐姿致韶秀﹐眉目楚楚如畫﹐言詞舉止並皆安詳﹐雅無市井倚門賣笑習气﹐玉水璇源﹐方流圓折﹐此部中翹秀也。問其年﹐曰十五。自云在京師居淸河堂﹐隸春臺部。余昔固未之識也。酒半﹐捧紈扇乞塡詞﹐書《柳梢靑》一闋付之﹐曰「記否相逢﹐春山畫裏﹐春水波中。系馬樓臺﹐藏鴉門巷﹐歸燕簾櫳好春生。怕悤﹑歌扇底﹐芳心自同。藍尾杯深﹐紅牙拍緊﹐沈醉東風。」天津保定距京師在三百里內外﹐析津爲長蘆鹽政所匯﹐上谷則總督大帥節鉞駐焉。以故徵歌選舞者﹐猶往往援京師例。然諸伶轉徙無常﹐疊爲賓主﹐饑依飽颺﹐大都無固志。走馬長安者﹐至此但鳴鞭而過。「開到酴醿花事了」﹐能無慨然﹖韻琴在帝城聲稱未著﹐至保定則已「獨占百花頭上開」矣。昔郤詵對晉武帝「昆山片玉﹐桂林一枝」之言﹐未嘗不嘆皇州春色﹐目不給賞﹐而北極黃金星石下﹐以玉抵鵲者﹐爲未免罪過也。山陰道上﹐霞蔚云蒸﹐千巖競秀﹐萬壑爭流﹐及出到人間﹐已爲第一泉。其是之謂乎﹖酒酣相與縱論春明門人物﹐因命筆隨事疏記﹐積成一冊。此《長安看花記》之緣始也。起予之嘆﹐焉能慭置姜白石雪夜攜小紅過垂虹亭﹐爲千秋佳話﹖予懷緲緲﹐如或遇之。是時保定又有雙慶﹐字云舫﹐徐娘𨿽老﹐風韻猶存﹐能彈琵琶。余爲和梅村《祭酒贈白生璧雙琵琶行》。是冬來山海關﹐依臨楡令尹都君﹝都爾遜﹞。江潭憔悴﹐顧影自憐﹐予亦如桓子野聞人淸歌﹐但喚「柰何」已﹗

卷二辛壬癸甲錄

﹝道光丙申﹐春試報罷﹐余出居保定﹐適有小伶翠林新自京師來﹐自言舊隸春臺部﹐捧紈扇乞塡《柳梢靑》詞一闋。旣而曜靈西匿﹐華鐙繼張﹐催花傳筩﹐豪飲達旦。酒酣﹐相與縱論春明門內人物﹐乘醉捉筆﹐爲《長安看花記》一冊授之。自序曰「僕今說現在法﹐故但據目前爲斷﹐𨿽第一仙人﹑廣大教化主﹐如梅鶴堂之韻香﹐亦不得闌入體例然也。」嗟夫﹗僕年三十矣﹐萬里未歸﹐二毛將及﹐每念陳同甫華鐙縱博﹐雕鞍馳射之語﹐能不怦怦﹖唐人王之渙與髙適﹑李益﹑王昌齡輩﹐旗亭畫壁﹐至雙鬟發聲唱「黃河遠上白雲間」之句﹐撫掌曰「田舍奴﹐我豈妄哉﹗」諸伶官羅拜遮邀﹐盡醉乃罷﹐此千古美談也。僕以負俗之累﹐久作寓公﹐日月逾邁﹐英雄兒女﹐一事無成﹐遂有燕市酒人之目。及時行樂﹐排日選歡﹐無過藉彼柔情﹐銷我豪气﹐而任性疏脫﹐慣無羈檢﹐𨿽不至如翁鐵庵遽遭怡園爆竹炙面﹝《藤陰雜記》康熙朝宛平相當國﹐元夕張燈﹐翁鐵庵太史乘醉踏月過靑箱堂門外﹐適值怡園歌姬歸院﹐避之不及﹐從者怪其平視﹐以爆竹炙面而歸。﹞﹐然黃仲則粉墨淋漓﹐歌哭登場﹝乾隆間武進才人黃仲則﹐名景仁﹐居京師﹐落落寡合﹐權貴人莫能招致之﹐日惟從伶人乞食﹐或竟粉墨淋漓﹐登場歌哭﹐如唐六如﹑張夢晉大雪中效乞兒唱《蓮花落》。故事詳余所爲《小遊仙詩》第一首注。﹞﹐秀師拈槌豎拂﹐見訶者屢矣。嘗自署大門曰「南國衣冠﹐西京輪蓋﹔東山絲竹﹐北海壺觴。」尋復易之曰「敢擬蓬萊誇白傅﹔聊將絲竹慰蒼生」﹐又集宋人句爲楹帖曰「書卷五千誰入室﹝陸放翁詩﹞﹔酒徒一半取封侯﹝劉龍州詞﹞」﹐又集慢詞長句云「仗酒祓淸愁﹐花銷英气﹝姜白石《翠樓吟》﹞﹔縱家傳白璧﹐誰鑄黃金﹝張弈山《渡江云》﹞」。英雄習气﹐豪傑初心﹐情見乎辭矣。中秋後﹐杖策盧龍塞上﹐邊關風月﹐感慨尢多﹐扶風豪士歌﹐不堪更讀。因自榜所居曰「夢俠情禪室」。九月三日﹐秋窗聽雨﹐用吳穀人祭酒《髙陽臺》韻曰「一桁簾垂﹐一枝鐙剪﹐如煙如夢光陰。又近重陽﹐秋痕易上秋襟。角巾已悔浮名誤﹐甚傳杯﹐還勸深深。柰秋聲﹑不住如箏﹐彈破蕉心。客船換盡歌樓味﹐漸微寒斗帳﹐不耐羅衾。縱逼中年﹐誰曾慣聽秋砧。櫻桃記否開奩處﹐潤琴弦﹑煮夢沈沈。剩今宵﹑笛裏霖鈴﹐自譜微吟。﹝時方學歌《長生殿》聞鈴武陵花一出。﹞」安定郡王《侯鯖錄》載﹕魏城君謂東坡曰「秋月色不如春月好。」王子霞則謂﹕「奴所不能歌者﹐是『枝上柳綿吹又少﹐天涯何處無芳艸』。」坡笑曰「我方悲秋﹐汝又傷春。」案《毛詩傳》「秋士悲﹐春女悲」﹐理固宜然﹐惟是言者心聲﹐與境推移。「長笛一聲人倚樓」﹐斷非謝鎭西著紫羅袴褶﹐據胡牀﹐臨城樓北窗彈琵琶情態。倘使桓子野聞之﹐亦當但喚「柰何」而已。僕以辛卯六月離家園﹐今計當俟明年戊戍試後乃得南歸﹐僂指正合八年之數。回憶壬辰入都時﹐有辛壬癸甲之語﹐殆爲之兆也。五載長安﹐四番矮屋﹐文章憎命﹐魑魅喜人。京洛緇塵﹐遽集衣袂﹐劉伶荷鍤﹐畢卓盜甕﹐阮籍眠鑪﹐大抵有托而逃﹐古今傷心人豈獨信陵君﹖醇酒美人﹐爲不可說。不可思議哉﹗屠門酤肆中﹐酒食遊戲相徵逐﹐閱人多矣。物換星移﹐風流雨散﹐岐王宅裏﹐崔九堂前﹐梨園菊部中老輩存者﹐寥落如曙星。昔乾隆年人﹐得吳太初郡丞撰《燕蘭小譜》以傳﹔嘉慶間𨿽有《鶯花小譜》之作﹐今寂無聞焉。傳不傳﹐固有幸有不幸耶﹖近年聽春新詠《日下看花記》﹐及時品中人物﹐余已多不及識。以余所識諸人﹐今亦半成老物﹐儻不及今撰定﹐恐更十年後﹐無復有能道道光年太平盛事者矣。丁酉入春以來﹐同云釀雪﹐峭寒特甚﹐簾衣窣地﹐愁春未醒﹐西望帝城﹐好春如海﹐翦鐙命酒﹐坐憶故人﹐各爲撰小傳﹐命之曰《辛壬癸甲錄》﹐志緣始也。何平叔《景福殿賦》「辛壬癸甲﹐爲之名秩」﹐斷章取義﹐於文亦詞﹐是爲《長安看花記》之前集﹐其中所見異辭﹐所聞異辭﹐所傳聞又異辭﹐善善從長﹐弗爲谿刻。世之有心人﹐於寒夜重閣﹐玉幃四垂﹐氎重疊﹐燒椽燭四五枝﹐參差列几案﹐設大小宣鑪數事﹐選沈水結隔砂蒸之﹐溫香靜對﹐魂夢俱適﹐旁有知心靑衣如紫雲其人者﹐方且撥鼎中獸炭暖越中﹐陳冬釀於梅花水仙影中﹐按拍引曼聲﹐度賞花時北曲﹐不覺欣然爲浮大白。又或淸暑招涼﹐於竹林深處﹐六扇文窗﹐茜紗盡拓﹐簟文如水﹐簾影如波﹐以大白瓷盂﹐貯新汲井華水﹐浸荔支三百顆﹐與調冰雪藕之人一同啖盡﹐己乃聞瓶笙聲﹐水火相得﹐吟嘯互答。當此之時﹐展此錄﹑此記讀之﹐此中有人﹐呼之欲出﹐如聞其聲﹐如見其人。「夕陽一片桃花影﹐知是亭亭倩女魂」﹐是耶非耶﹖以視落花時節相逢﹐定何如耶﹖中和節後三日﹐春風加厲﹐陰霾竟日﹐日色皆黃﹐窗紙淅淅作秋聲﹐百花生日近矣。「二月邊城未見花」﹐今始信然。排悶折紙﹐自詠自寫﹐遂己褎然成袠。昔余澹心之作《板橋雜記》也﹐援道君在五國城作《李師師傳》爲說﹐豈非以佳人難再﹐故作此情癡狡獪耶﹖余讀《竹詞集》自題《解佩令》曰「十年磨劍﹐五陵結客﹐把平生涕淚都飄盡。老去塡詞﹐一半是空中傳恨。幾曾圍燕釵蟬鬢。不師秦七﹐不師黃九﹐倚新聲﹑玉田差近。落拓江湖﹐且分付歌筵紅粉。料封侯﹐白頭無分。」抗節長吟﹐不覺唾壺擊碎。呼童子起爇火﹐炙秫齊半罌﹐慨然釂三爵﹐起奮筆題門曰「燕巢豈足樂﹔龍性誰能馴。」烏虖﹗我輩鐘情﹐狂奴故態﹐一時呈見矣。書之﹐當佛前發露懺悔。夢俠情禪室主人﹐蕊珠舊史記。﹞

余讀馮子猶所作《愛生傳》﹐不禁痛哭流涕長太息也。子猶之言曰「天之縱生以慧者﹐適以禍生。而嗇生以壽者﹐安知非所以憐生而脫之﹖」嗚呼﹗千古傷心人﹐當萬萬無可柰何之時﹐往往故作達觀﹐彊爲排遣﹐大都有此奇想矣。余自壬辰入春明門﹐日居月諸﹐歲不我與﹐無聊﹐頹然自放﹐所識第一仙人曰韻香。韻香者﹐林姓﹐吳人﹐來京師隸嵩祝部。於時京城歌樓擅名者﹐分爲四部﹕曰春臺﹐曰三慶﹐曰四喜﹐曰和春﹐各擅勝場﹐以爭雄長。嵩祝部旣寥落不能自存﹐部中人稍稍散去。其教師父老﹐乃復招集後生子弟別爲一隊﹐曰小嵩祝部。其中皆雛鶯乳燕﹐呢喃學語﹐當筵顧曲﹐聊資笑噱﹐但堪撫掌﹐不值纏頭也。韻香新從姑蘇來﹐居傳經堂﹐名曰「鴻寶傳經堂」﹐故多佳子弟。道光初年﹐二雙三法﹐皆出其門。自乾隆間﹐蜀伶魏長生在雙慶部﹑其徒陳渼碧在宜慶部﹐相繼作秦聲以媚人﹐京腔以次銷歇。尋又有侍禦於酒座批小生頰﹐遽登白簡落職去。由是朋酒之宴相戒﹐無敢復聽王府大班者。今日惟和春尙是王府班﹐然吹律不競久矣。四喜爲嘉慶間名部﹐乃道光以來﹐部中人又多轉入春臺﹑三慶部。《都門竹枝詞》所云「新排一曲桃花扇﹐到處開傳四喜班」者﹐今亦「歌板酒旗零落盡」矣。一時徵歌者﹐必推春臺﹑三慶﹐翕然無異詞。辛卯儀愼親王生辰﹐徵嵩祝部入府承值﹐鴻寶與上壽﹐捧紅紙目錄﹐乞賞戲。吾鄕林大令星舫﹐時爲王子師﹐一見詫曰「此子不似若輩中人﹐王夫人有林下風﹐庶幾近之矣。」鴻寶學歌舞才兩月﹐卽出臨紅氍毹上﹐按節度刌﹐銖黍不爽﹐而其穠纖得中﹐修短合度﹐進止動靜﹐妙出天然。樓上下萬目萬口萬手﹐嘖嘖稱嘆是郎子。嵩祝部一時聲譽頓起﹐座上客常滿﹐有隔日豫約不得入座者。從此徵歌舞者﹐首數嵩祝﹐不復顧春臺﹑三慶矣。今距韻香之沒踰三年﹐春臺﹑三慶名輩林立﹐且多後來之秀﹐望之如芝蘭玉樹﹐森列庭階。而嵩祝座中人﹐不少減於疇昔者﹐韻香爲之也。韻香旣數奇﹐失身舞帬歌扇間﹐居恆不自得。𨿽在香天翠海中﹐往往如嵇中散﹐土木形骸﹐不假修飾﹐而何郎湯餅﹐彌見自然﹐知安仁羊車﹐良非虛語也。旣工愁﹐復善病﹐日日來召者﹐紙片如山。積困於酒食﹐至夜漏將盡﹐猶不得已﹐每攬鏡自語曰「叔寶璧人﹐則吾豈敢﹖然看殺衛玠﹐是大可慮。」歲甲午﹐三年期滿將脫籍去。其師﹐黠人也。密遣人自吳召其父來﹐之別室﹐父子不相見。啖以八百金再畱三年﹐旣成券﹐韻香始知之﹐慨然曰「錢樹子固在﹐顧不能少忍須臾耶。」乃廣張華筵﹐集諸貴遊子弟﹐籌出籠計。得三千金﹐盡舉畀其師﹐乃得脫籍去。於是定居臧家橋玉皇廟側﹐署所居室曰「梅鶴堂」。其父故庖人也﹐時自入廚下調度﹐以故韻香家殽饌淸旨冠諸郎。於時文酒之會﹐茶瓜淸話﹐必在梅鶴堂。韻香周旋其間﹐或稱水煮茶﹐或按拍倚竹﹐言笑宴宴﹐誠升平之樂國﹐欲界之仙都矣。而愁根久種﹐病境已深﹐居三月而疾作矣﹐疾不半載竟死。死之日﹐扶病起誓佛曰「淚痕洗面﹐此生已了﹐願生生世世﹐勿再作有情之物矣。」嗚呼哀哉﹗先是香山鄭舍人雲巢﹝廷檢﹞﹐以韻香幽憂之疾不得瘳謀﹐所以藥之者﹐因授之以阿芙蓉膏﹐曰「此泰西雋品﹐嵇含《南方艸木狀》﹑劉恂《嶺表錄異記》所未及詳者也。夏之日﹐冬之夜﹐歡愉嫌短﹐寂寞怨長﹐當此之時﹐於畫闌靑瑣﹐重房曲室中設七寶九華帳﹐四角懸百結流蘇﹐四垂花朵﹐中央爇長明九微鐙﹐角枕爛然。茶前酒後﹐輕攏慢撚﹐珍珠一角﹐甜香四歕﹐吐納煙霞﹐呼吸沆瀣﹐風生腋﹐露在掌﹐無此味也。畢吏部自言『持螯把酒﹐便足了此一生』﹐惜爾時未解此味﹐可更名軟飽曰『軟醉』。余粵人也﹐餉子粵產﹐儻願長醉不願醒﹐以此物了此一生﹐勝作酒人多矣。」大火西流﹐涼風始至﹐紙窗竹屋﹐靜對一燈﹐室中常作風過伽楠﹐露沃薔薇﹐熱磨琥珀﹐酒傾犀斝之味。韻香於此欣然意良得。其冬﹐有人自粵中攜精品百兩來﹐雲巢以二百四十金售之。以是日日在氤氳世界中﹐維摩病榻﹐熱惱頓消﹐亦謂便足了此一生矣。無何﹐雲巢以病死。三日﹐韻香亦死。時道光十四年十二月也。年才十八。嗚呼哀哉﹗昔劉孝綽第三妹令嫻誄徐悱曰「雹碎春紅﹐霜凋夏綠﹐如聽春鵑﹐如聞秋猿矣。」近日徽班習气﹐好買十歲小兒﹐教之歌舞﹐黃口乳臭﹐彊使登場﹐伊吾如背書﹐應弦赴節﹐尙不能解﹐何論傳神寫照矣﹖韻香以成童之年﹐始來京師﹐從師學﹐無幾時﹐卽以其色藝傾倒都人士。從此賓筵客座﹐招邀無虛日﹐油壁錦障﹐六街九陌﹐車如流水﹐馬如遊龍﹐招搖過市﹐日日如坐雲霧中。夜分來歸﹐則已絳蠟髙照﹐紅梁宿醞﹐茗談瓜戰﹐延佇已久﹐絕纓錯舄﹐紙醉金迷﹐卜晝卜夜﹐歡樂未央。他人所嘆羨企望不能得者﹐韻香當之﹐乃出亦愁﹐入亦愁﹐以故不得更竟其業﹐僅以《賞荷》《偸詩》《吞丹》三出擅句。每當廣廈細旃﹐長笛一聲﹐四座寂然﹐無敢嘩者﹐目有視﹐視韻香﹔耳有聽﹐聽韻香﹔手有指﹐指韻香。一似祗應天上﹐難得人間。覺此身在絳霄碧落間﹐所謂「玉殿吹笙第一仙﹐十四樓中第一聲。」昔人論文謂單詞隻字﹐自足以傳﹐信知貴精不貴多矣。其人肉與骨稱﹐態與體稱﹐神湛湛如秋水﹐气溫溫若春蘭﹐使宋玉﹑陳思見之﹐當恨不爲作賦。吾師吳學博石華先生嘗言﹐癸未歸舟過無錫﹐訪淸微道人比邱尼﹐王姓﹐名嶽蓮﹐韻香其字也﹞﹐於福慧雙修庵命其女弟子定保出見﹐年才十三﹐能誦唐人詩數百首﹐修眉入鬢﹐淸華如玉﹐生平所見女子﹐當以阿定爲第一﹐眞天人也。余嘗謂天地生人匪易﹐生美人更難﹐美婦人不多﹐美男子尢少。美婦人吾未見﹐所見美男子惟韻香耳。陳其年《婦人集》述冒巢民語曰「婦人以姿致爲主﹐色次之。生平所見﹐惟圓圓可稱絕色。」余壬辰春﹐曾於朱大司農菽堂先生齋中見圓圓小像﹐丰融艷冶﹐不愧麗人﹐恨不得與韻香並世﹐使尹邢覿面。今計阿定年猶未三十﹐他日放棹惠山﹐庶幾見之。吾師生平不輕許可﹐其言必非苟然。陸象山門人楊簡《鴛鴦樓記》曰「自遜抗機云之死﹐天地靈秀之气﹐不鍾於男子而鍾於婦人。」善謔而虐﹐吾當使見韻香﹐爲侮其師者﹐一雪斯言。韻香之爲人淵然靜穆﹐不苟言笑﹐而來前者﹐莫不各得其意以去。太原公子裼裘而來﹐大家風度故應爾爾。使爲閨中秀﹐足當幽嫻貞靜之目。「藐姑射之山有神人焉﹐綽約若處子﹐肌膚若冰雪」﹐此之謂矣。每恨《紅樓夢曲子》旣唱徧旗亭﹐而般演寶玉者﹐率皆庸惡陋劣。金聖嘆所謂﹕「忤奴每見之﹐輒令人三日不快。」若韻香者﹐使爲怡紅公子﹐舂容大雅﹐動合自然﹐庶乎仿佛遇之矣。韻香曩日爲人弟子﹐意思翛然﹐非必沾沾然﹐以口不言錢自詡﹐而胸次瀟灑自如﹐靑天片月﹐無纖雲渣滓太淸﹐故無私蓄﹐不名一錢。羞澀如阮囊﹐旣得脫籍﹐居室艸創﹐未幾遂病不能出門戶﹐惟二三知己﹐日來爲之檢點茶鐺﹐料量藥裹﹐猶力疾彊起﹐談諧甚樂。欬唾落九天﹐隨風生珠玉﹐無煙火气﹐無塵土味﹐娓娓然﹐惓惓然﹐聽者亦申旦忘疲。至於金夫﹑銅仙﹑大腹賈﹑長鬛奴﹐素少相識﹐偶爾對坐﹐亦格格鑿枘不相入﹐以故無有過而問焉者。及其卒也﹐斂手足形﹐幾不能備含襚﹐諸文人聞訃麇至﹐束芻沐槨﹐凡附身附棺﹐皆翰墨之香也。馮子猶言「昔宋詞人柳七郎中不得志於時﹐落魄以死﹐賴諸名伎醵錢而葬。」今愛生不葬於伎家而葬於吾黨﹐所以報也。則吾烏知今之所謂愛生者﹐非卽宋之名伎中人乎﹖信斯言也。以只雞絮酒酹韻香﹐韻香必含笑於九泉。曰「𨿽死之日﹐猶生之年。」﹝嵩祝部。寓玉皇廟傳經堂劉﹐移居梅鶴堂﹞

﹝髙雙林有女﹐許字韻香﹐將笄矣﹐忽欲奪以畀春山﹐杭州顧二西漁銳身爭之﹐乃得復歸林氏。韻香未娶而沒﹐其兄攺聘之矣。兄收弟妻﹐五溪習以爲常﹐且若輩亦不足深責也。髙氏女未成爲婦﹐抑猶可恕。顧二在京師﹐居櫻桃斜街﹐其齋中張《韻香小影》行看子於壁﹐亦稍稍徵人題詠﹐惜貌不甚似。然帝城雙闕﹐春樹萬家﹐除此一幅外﹐他無粉本﹐心乎愛矣﹐過而存之﹐亦烏容已矣。壬寅立夏後一日﹐掌生記。﹞

﹝韻香間亦畫簡﹐工力不深﹐而落筆瀟灑。星航藏一紙甚佳﹐辛壬間作也。﹞

﹝江西劉奕山﹐武定太守公子也﹐嘗爲韻香作《少年行》﹐仿效元白長慶體新樂府﹐洋洋數百言。將來當訪得其稾﹐鈔入此錄中。﹞

楊法齡﹐字燻卿﹐當日所稱三法司之一也。早脫樂籍﹐買屋石頭胡同﹐杜門郤埽﹐不蓄弟子。曰「吾備嘗種種苦趣﹐受無量恐怖煩惱﹐幸得解脫﹐登淸涼界。彼呱呱小兒女何辜﹐柰何復忍遽令著鑪火上耶﹖」壬辰春﹐予從友人訪之﹐言論風采﹐如太阿出匣﹐色正芒寒﹐令人不可逼視﹐覺扶風豪士在人目前﹐一洗金粉香澤習气。旣而南枝興思﹐一舸翩然竟歸。人亦謂其此行作五湖長﹐不復出來矣。未幾復來京師﹐則所挾數千金已盡散諸宗族親戚閭尙阝之貧者。慨然曰「吾十餘歲﹐家貧﹐無所得食﹐父母賣我﹐孑身入京師﹐幸而載數千金以歸。念吾宗族親戚閭尙阝之貧者﹐猶吾昔日也﹐不周之﹐吾昔日之事﹐保不復見於今日。今日孑身入京師﹐固十年前故我﹐吾舌尙存﹐何害﹖」烏虖﹗由前之說﹐佛也﹔由後之說﹐俠也。若法齡者﹐今之古人哉。梅禹金作《靑泥蓮花記》記北里人﹐取周茂叔《愛蓮說》「出淤泥而不染意」也。「亭亭淨植﹐中通外直﹐不曼不支」﹐所謂「太華峯頭玉井蓮﹐花開十丈藕如船」﹐惟斯人足以當之。吾嘗謂含生之儔是有六等﹕人也﹑鬼也﹑神也﹑仙也﹑佛也﹑俠也。六者性情舉止﹐種種各異。《石頭記》中人品格﹕寶釵﹐人也﹔黛玉﹐鬼也﹔探春﹐神也﹔湘云﹐仙也﹔尢三姐﹐俠也。惟佛至今思之﹐無可儗者。順徳胡赤石謂邢岫煙具有佛性﹐似近矣﹐然未敢定﹐附記於此﹐與世之有心人商之。﹝四喜部﹐寓玉皇廟傳經堂劉﹐移居石頭胡同﹞

﹝燻卿居京師﹐從士大夫長揖不拜﹐傖父頗用相訾謷。惟龔定庵禮部議論與余合。此正汲長孺所謂「大將軍有揖客﹐顧不重耶」。小蟾居春元堂﹐亦援燻卿例﹐見客長揖不拜。然燻卿旣脫樂籍﹐終不畜弟子﹐超然蟬蛻﹐吸露吟風﹐其品格淸髙﹐豈凡流所能貌似﹖余又案﹕諸伶見客皆屈膝請安﹐惟入諸王府承值則必長跪。如尙書郎謁八座及藩邸﹐皆止請安﹐惟見阿哥則跪安。此亦《梨園儀注》小掌故也。因論法齡事﹐附記於此。《金瓶梅》西門慶與客品論小優兒曰「如此色藝﹐若使爲婦人﹐早令其入座﹐不使捧壺侍立矣。」是明時伶人侑觴﹐惟以竹肉供奉﹐賞心纏頭惟在歌喉﹐至於觴糾酒錄﹐非九其職也。今爲俠邪遊者﹐猶不得挾優入平康裏﹐其必不得已攜與偕往者﹐入門必先呼「乾阿﹛彌女﹜」云。﹞

宋全寶﹐字碧雲﹐太湖人。安次香詩畫弟子﹐世所稱籟聲閣主人也。次香曰「道光朝﹐桐仙稱文人。」不知碧雲在嘉慶間蚤擅淸名﹐而胸次灑落過之。尹邢相見﹐幾於小巫見大巫矣。所居深山堂﹐主之者曰余老四。乾隆五十五年﹐三慶徽入都祝釐時﹐卽主其班事﹐弟子頗多﹐惟碧雲有翛然出塵之致。道光朝﹐四喜部漸不競﹐三慶與春臺代興而競爽。傳經堂由四喜轉入春臺﹐如楚有材而晉用之。碧雲在三慶部﹐乃如匡廬獨秀。次香詒之楹帖曰「有鐵石梅花意思﹔得美人香艸風流」﹐品題殊當。弟子知名者二人﹕小云以溫潤﹐妙雲以瀟灑﹐並是可人﹐殊有靑藍之譽。顧延之言「測得臣文﹐竣得臣筆。」具體而微﹐象形惟肖﹐每與坐對﹐猶覺虎賁﹐儼然中郎﹐故知斫梓染絲﹐非偶然也。二人皆能從文士遊﹐入其室﹐無綺羅薌澤習气。司空表聖《品詩》曰「坐中佳士﹐左右修竹﹐落花無言﹐人淡如菊。」每詠杜老《詠懷古迹》詩「搖落空知宋玉悲﹐風流儒雅亦吾師」﹐輒令人想其標格不置。妙雲﹑小云旣皆相繼自拔脫籍﹐碧雲忽耽禪悅﹐欲遊方以外。就長春寺齋僧九百五十餘人﹐日日治衣缽蒲團﹐皇皇如不及。次香規之曰「等閒休爲出家忙。」每一誦之﹐令人失笑。旣浩然思歸﹐治移家船﹐爲範少伯﹐爲張志和。茗碗香鑪﹐筆牀茶竈﹐與所蓄法書名畫﹐鐘鼎彜鬲雜然滿載﹐攜妻子飄然歸五湖煙水間。賞蕭子云有松石間意﹐望蘇子瞻如神仙中人﹐秋風江上﹐蒓菜鱸魚﹐一賦遂初﹐便可浣京華塵土矣。於是諸名士飲餞贈言﹐爲四冊子徵詩﹐安十二次香爲之序﹐且賦七言六律詩甚佳﹐今錄之﹕「相逢日下正華年﹐一見心傾喜欲顚。子不讀書眞可惜﹐生能愛酒亦堪傳。美人香艸春如海﹐樺燭紅妝月滿天。撒手便歸歸正好﹐無愁衣食是神仙。」「日落金臺此送行﹐夜涼何處不秋聲。頻看老大眞狂客﹐又見人間太瘦生。上乘禪宜參大隱﹐如來心卽是多情。長門半調梅花賦﹐一樣風流擅薄名。」「此去齊梁次第過﹐吳頭楚尾泛煙波。沙平大野歸鞍穩﹐楓落寒江得句多。一雁南飛衝碧漢﹐羣山東界走黃河。來時記得題名處﹐不是當年秋客何。」「因前因後事茫茫﹐此日回頭卽故鄕。無事便應成佛去﹐等閒休爲出家忙。江南到處蓮花界﹐湖上千秋水月場。我亦現身來說法﹐一心生滅自淸涼。」「三十塵緣悟已遲﹐蕭蕭禪榻鬢如絲。花飛綺閣三生夢﹐雪壓嚴裝萬首詩。遊戲煙雲添畫本﹐神仙眷屬載燕支。男兒此際無多讓﹐百戰功成退足時。」「畫堂遙夜惜悤﹐驪唱蒼涼聽未終。月色依然千里共﹐天涯剩有一樽同。田園晚歲輸陶令﹐絲竹中年感謝公。無限含情每南望﹐暮云春樹大江東。」﹝三慶部﹐寓韓家潭深山堂﹞

雙桂﹐字韻蘭﹐畫蘭款署「袁煊」者是也。道光初年﹐擅盛名者曰「二雙三法」。三法者﹐楊法齡燻卿﹑胡法慶小云﹐餘皆與之遊﹔王法寶則識之遲暮之年﹐在傳經堂中﹐如潯陽琵琶婦﹐憔悴江潭﹐四弦掩抑﹐殆不自勝。惟二雙皆三生石上﹐無一笑緣。然於雙桂﹐曾望見顏色﹐且最蚤。蓋在道光七八年間﹐余尙未入都也。是時粵中名部曰綺春﹑曰桂華。有松林者已弱冠矣﹐負冠絕一時名﹐而珠兒珠女之隸福壽部者﹐若阿來﹝雙鳳小名﹞﹑若阿蘇﹝雙寶小名﹞﹐並能以昆山調鳴其伎﹐不徒顏色照人。元和陳觀察厚甫﹐方應撫軍成果亭先生聘﹐主越秀書院講席﹐暇則召諸郎彈絲品竹﹐陶寫哀樂﹐如謝傅躡屐東山。時雙桂新從京師來﹐聲色旣迥出輩流﹐出其餘技復足驚座人。於是時望翕然歸之﹐赤城霞起﹐光景萬變﹐殆不足諭。而徳化相國﹐方由楚師持使節移督兩廣軍﹐頗眷雙桂﹐遂入侍相公起居。侯門深如海﹐外間人眞乃如海上望三神山﹐山在虛無縹緲間﹐但見雲气往來﹐可望而不可卽矣。壬辰徳化相戍新畺﹐聞雙桂執鞭弭屬橐從﹐荷戈周旋萬里。至賜環﹐乃復問關從入玉門關。昔秋帆尙書謫西郵﹐李桂官杖策相隨﹐論者謂桂官加人一等﹐不在前之具眼識英雄﹐而在後之患難不渝﹐所謂「歲寒知松柏」﹐貫四時而不攺柯易葉。此在公門桃李﹐猶難言之﹔況楊花輕薄﹐顧安敢望其爲冬靑哉﹖嗚呼﹗是誠不可及已。丁酉夏﹐翰林待詔武淸楊四﹝廷棟﹞貽我韻蘭畫一幅﹐爲雙鉤芝蘭水仙盆石直幅﹐筆墨娟秀﹐想見其爲人。款題「庚寅春日作」﹐則是在珠江時也。暇日聞桐仙言﹐桐仙始爲韻蘭弟子﹐韻蘭出赴粵東﹐乃轉而師小云。蓋桐仙筆札之傳﹐彊半受之韻蘭﹐其淵源固自可溯。又記﹕吳中女子林秋娘﹐名雙桂﹐石氏靑衣也﹐有小靑柳兒之憾﹐芳姿團扇﹐乃同遺駱﹐仲容人種﹐未許騎驢。桃根擊檝﹐畱幻想於南部﹔棗花持脯﹐空著綠於西河。有題壁詩流傳。許兵部金橋屬戴中允醇士爲畫《悲秋圖》冊子徵詩﹐畫作枯桂二株﹐在石欄幹外。秋聲秋色﹐顧影自憐﹐以云可悲﹐誠可悲矣。以視明人傳奇所云秋香亭得遇六如居士者﹐同一侍兒也。而愉戚菀瘁之間﹐相去豈可同年而語﹗戴中允復塡《滿庭芳》詞二調﹐題於畫冊﹐作蠅頭小楷﹐書之精妙如文衡山﹐一時名流﹐咸有歌詠。其事亦在庚寅。又以其名與韻蘭偶合﹐因附記於此。乙未春夏間﹐葛太史蓬山邀餘同作和醇士韻詞﹐適以雜事糾紛﹐未及命筆﹐孤此佳題﹐至今思之﹐猶呼負負。

邱三林﹐字浣霞﹐皖人。初入西班﹐後乃歸徽班﹐春和堂盧祿馭弟子也。祿馭弟子有三人﹕一曰三才﹐字秋棠﹐其甥也﹔一曰方三林﹐字竹春﹐其妻兄弟之子也﹐與胖雙喜演《十全福》般妙玉得名﹐今自居春暉堂﹐得小秀蘭爲弟子﹐暉光日新矣﹔其一則邱三林﹐亦祿馭內戚也。三三並有聲歌樓﹐而浣霞尢色藝雙絕﹐傾動都人士。維時惇素堂潘巧書之徒曰陳金彩﹑汪雙林﹑孔徳喜﹐皆擅時名﹐與春和堂諸人並入時品﹐各擅盛場。至今十餘年後談之者﹐尙覺津津然齒頰有餘芬。當日風流﹐令人神往。此中人今惟陳金彩享盛名﹐擁厚貲﹐卽今三慶部掌班﹑寶善堂主人﹐小名小元寶者是也。浣霞與安次香爲莫逆交。祿馭與宋全寶輩嘗戲言「梨園中文獻﹐近日當推次香。」嘉慶以還﹐舊聞軼事﹐能言之﹐累累中貫珠。浣霞與遊久﹐耳目濡染﹐亦能多所記憶。部中諸父老談往事﹐往往呼浣霞印証之﹐輒就所聞者條舉以對﹐可擬之爲「行祕書」。他日次香在樂部﹐俎豆不祧﹐則浣霞當分配享一瓣香矣。浣霞娶婦﹐名玉卿﹐容光四照﹐朗朗如玉山﹐使望見顏色者魂消心醉﹐北方佳人也。後來惟國香堂芙蓉女兒仿佛其艷麗﹐當年儕輩中殆無其匹。婉孌燕好﹐雙宿雙飛﹐鶼鶼比翼﹐禽名並命﹐羣艷羨之。聞浣霞沒後﹐玉卿抱琵琶過別船矣。癸甲之間﹐有勸我學西河聘曼殊者﹐或以玉卿爲言﹐同人多來慫恿﹐余笑謝曰「深山大澤﹐實產龍蛇﹐自維涼徳薄福﹐殆不足以當尢物。」固知其非書生耦也﹐遂罷。﹝三慶部。寓韓家潭春和堂﹞

﹝陳金彩﹐曩在惇素堂﹐隸樂籍﹐名曰小元寶。旣掌三慶班事﹐乃更今名。其門下亦頗有佳伶﹐𨿽未能遽稱大家﹑世家﹐與敬義堂﹑光裕堂抗顏行﹐然亦往往援盾拔戟﹐足以自成一隊矣。髙三庭玉言「春臺班有王元寶者﹐手揮霍數十萬金﹐好摴蒱六博﹐每入場輒散數百金﹐金纏臂跳脫數十雙﹐但供投壺一笑﹐所謂劉眞長一擲百萬﹐有其豪舉。其妻苦諫不見聽﹐乃固要還鄕。京城所有捨宇店肆﹐賤價鬻之﹐盡室以行。元寶不獲已﹐隨之歸。健婦持門﹐固猶不失爲田舍郎。多牛爲富﹐足谷稱翁﹐亦足以豪也。歸無何﹐不慣家食﹐復來京師﹐住旅店﹐裘馬翩翩﹐甚麗。都好摴蒱六博如故。未幾﹐博進負多﹐瀉囊﹐貨騎盡償戲債﹐甲午﹑乙未間竟展轉爲餓莩。其婦在南中﹐固猶未之知也。『可憐無定河邊骨﹐猶是春閨夢里人』﹐錦繡萬花谷中﹐亦有此耶﹖」此髙三目擊其事﹐且曾以數緡錢賙之﹐故最得其詳。盛衰榮悴﹐回首何堪﹗茵混云泥﹐誰能遣此﹖因與寶善堂主人同小名。附記於此。﹞

桂喜﹐居松秀堂﹐楊寶林螟蛉子也。寶林爲三槐堂王福林女夫﹐與吳正田子爲僚婿。旣得桂喜爲嗣﹐以色藝傾動都人士﹐一時遊俠子弟競飾廚傳﹐積金錢願納交﹐惴惴然惟恐不得當。期年間﹐累四五萬金﹐歌樓望桂喜如神仙中人﹐人人羨嘆。桂喜亦風流自賞﹐顧不得於其繼母。帥采林者﹐故其師也﹐有息女及笄矣﹐擎如掌上珠﹐瓊林玉筍中﹐相攸舉無足當意者﹐獨許桂喜爲可兒。以愛女歸之。雀屏中目﹐鴻桉齊眉。有時詡璧人之一雙﹐無事償聘錢之十萬﹐其儕偶諸郎少年相與羨極而妒。亦方謂良辰美景﹐賞心樂事﹐居然得兼﹐眞天上人間第一美滿事矣。漏三商而委禽﹐歌二章而弋雁﹐王睢之好伊始﹐爽鳩之樂未央。夫何方喜乘龍﹐遽聞賦鵩﹔子歸刺耳﹐始惡驚心。托芘松柏之陰﹐柰何部婁﹔豈識楸枰之樂﹐但有勃谿。奉倩不哭而傷神﹐申生無辭而卽世。合巹共牢﹐式飲式食者﹐乃在阿芙蓉膏。漢廬江小吏焦仲卿夫妻千古傷心第一事﹐乃今復見之矣。新郎才十六﹐新婦才十五﹐結褵才百日耳。哀哉﹗安次香攺月老祠楹帖挽之﹐曰「願天下有情人﹐都學他愚夫婦﹑烈夫婦﹔此前生注定事﹐不知是好因緣﹑惡因緣。」一時傳誦﹐以爲妙於語言。帥采林在和春部居福泰堂﹐其徒玉鳳﹐攺福安堂﹔其子玉桂﹐又攺安泰堂。玉鳳﹐字瑞卿﹐以小尼姑得名﹐後入三慶﹐爲福云堂畜弟子﹐頗有佳者。而安泰堂迄今門風不振﹐惟玉林妻兄弟淸香字篆卿者﹐入春臺﹐差彊人意﹐後別居素安堂﹐卽常桂玉皇廟舊居也。﹝桂喜在四喜部﹐寓櫻桃斜街松秀堂﹔淸香在和春部﹐寓李鐵拐斜街福泰堂﹐轉入春臺部﹐移居臧家橋玉皇廟素安堂﹔玉桂﹑玉林仍在和春部﹐寓季鐵拐斜街安泰堂﹔玉鳳在和春部﹐寓李鐵拐斜街福安堂﹐轉入三慶部﹐寓陜西巷福云堂。﹞

吳金鳳﹐更名今鳳﹐字桐仙。聰穎特達文而又儒﹐近日文人所稱「吳下阿鳳」是也。其師小云﹐名法慶﹐故四喜部名輩。桐仙旣入春臺部﹐遂有出藍之譽﹐風格灑然﹐談諧筆札﹐色色精妙﹐所與遊多當世文士。性復苦溺於學﹐故朱藍湛染﹐厥功甚深﹐又能出其餘以教其弟子。弟子曰小桐﹐《長安看花記》所推爲壓捲牡丹花者也。所居曰「玉連環室」﹐又有竹如意齋﹐插架皆精冊帙﹐几案間錯列舊銅瓷器數事﹐咸蒼潤有古色﹐過其門者或聞琴聲泠泠出戶外﹐皆曰「此中有人。」諸名士以春秋佳日﹐集其家﹐鬮題分牌﹐桐仙必與參一席。墨痕淋漓襟袖間﹐與酒痕相間也。尢工繪事﹐師袁琴甫﹐學甌香館寫生法﹐作沒骨折枝花卉﹐殊有生趣。而酬應過繁﹐忽遽中往往金靜川﹑安次香諸君爲之捉刀﹐故外間蘭亭頗多臨本﹐然非曹洪倩人之比也。所以韻語楚楚有致﹐暇復倚聲學塡長短句﹐亦自可誦。每於觥籌交錯之時﹐偶出一語﹐指事類情﹐一坐盡傾。好從諸文士遊﹐諸文士亦樂與之遊也。以故﹐年逾弱冠﹐而尋春車馬﹐猶爛其盈門云。先達中﹐乙丑一科人賞識桐仙者最多﹐往往以門生畜之。學作小楷﹐書殿試卷子﹐髙積盈尺﹐我輩過夏舉人且遜其勤苦。行艸書亦皆秀潤流利﹐不似「時過然後學」者。玆事𨿽關人工﹐殆亦由天授也。王子猷性愛竹﹐所居輒植之﹐曰「何可一日無此君。」東坡居士詩﹕「寧可食無肉﹐不可居無竹。無肉令人瘦﹐無竹令人俗。」吳大帝言「顧公在坐﹐使人不樂。」而晉人又言「坐無車﹐公不樂。」人亦可以審所自處矣。若桐仙者﹐可封瀟灑侯﹐菖蒲下拜﹐甘蕉許彈﹐坐對此君﹐自爾翛然意遠。﹝春喜部。寓五道廟春泉堂﹐移居陜西巷延陵光裕堂﹞

﹝桐仙先畫《對菊圖》﹐自題五絕句﹐和者甚眾﹐後又畫《三友圖》徵詩﹐自疊前韻爲倡﹐諸題詠者尙多和其自題《對菊圖》五詩韻云。周太史艾衫爲作小品四六文序﹐工致秀韻﹐雅稱才人吐屬﹐以冷金箋書之﹐作《麻姑仙壇記》楷法﹐精妙絕倫。丁酉﹐桐仙乞題於余﹐未及命筆而難作。明年春﹐出戍湖南﹐友人爲我料理行李者﹐遽收入篋衍﹐間關萬里﹐相隨來五溪﹐人不識桐仙者﹐一展冊﹐如見其人。此亦香火因緣也﹐影裏畫中﹐如何如何。﹞

王常桂﹐字蕊仙。壬癸之間﹐與韻香﹑冠卿鼎足而立﹐名在第二﹐目之曰蕊榜。是時韻香爲廣大教化主﹐是國香也﹐以韻勝﹔蕊仙﹐牡丹也﹐爲艷品﹔冠卿﹐梅也﹐爲淸品。冠卿﹐淸不知秋﹐無復人間煙火气﹐標格過蕊仙﹐而風度不及﹔然蕊仙所以遜韻香者﹐亦正以美而艷爲累﹐不得不讓上界仙人出一頭地耳。蕊仙丰容盛鬋﹐嚴妝袨飾﹐往復進退﹐光動左右﹐求之凡女子﹐殆無其匹。想見當日王明君結束﹐提琵琶出漢宮﹐上殿辭別﹐光艷照人時。唐人呼太眞爲「解語花」﹐又曰「海棠睡未足」﹐而元微之《會眞記》之狀鶯鶯﹐則曰「嬌羞融冶﹐力不能運肢體」。寫美人濃艷凝香﹐千載下猶令人神往﹐不意蕊仙乃以一身備之。當日於錦繡萬花谷中﹐如火如荼﹐壓倒羣芳﹐獨占春光九十﹐使觀者沈酣其中﹐目不給賞﹐豈浪得名哉﹗﹝春臺部。寓李鐵拐斜街餘慶堂﹐移居臧家橋玉皇廟槐慶堂﹞

莊福寶﹐字春山﹐三慶部郁大慶弟子也。後乃自居玉照堂﹐色藝不過中人﹐而語言妙天下。其爲觴糾酒錄也﹐座中無慮數十人﹐人各有性情﹐有面目﹐有技藝﹐有志趣﹐有喜忌﹐或動或靜﹐或默或語﹐帬屐雜遝﹐觵斝橫飛。春山從容酬畣﹐或迎其意以發之﹐或導其意以遠之﹐或如其意以償之﹐或助其意以足之﹐莫不欣然開口而笑﹐各得其意以去。信乎春山爲如意珠﹐𨿽取諸其懷而予之﹐不是過也。有時名流燕集﹐洗硯磨墨﹐折箋蘸筆﹐選香而添﹐擲花而潤。當之者往往如張長史見擔夫與公主爭道﹐忽悟艸書意勢﹐觸處洞然﹐風發泉湧﹐汩汩其來﹐不可方物矣。又如說平話﹑斗險語﹐徑路旣絕﹐風雲未通﹐諸名士方且搖玉柄麈尾﹑擎鐵如意﹐瞪目哆口如木雞﹐春山往往於辭理將屈之時﹐如謝道韞施靑絲步障爲小郎解圍﹐或竟如玉環妃子見皇帝博道已失徑﹐放玉色猧子亂局﹐一笑而罷。生平對客﹐不爲危言激論﹐而對之者未嘗不意也消。談言微中﹐可以解紛﹐春山有焉。曩家居時﹐見父執葉教習星曹書贈六篷船中人集句﹐云「秋菊有佳色﹐春蘭如美人。」今日國香服媚﹐非韻香莫足當之。至若東籬把酒﹐坐對南山﹐伴柴桑舊宰﹐獨占秋光﹐翛然世外﹐絕無點塵﹐幽香逸韻﹐自足千古﹐春山庶幾近之矣。文盛堂弟子在春山以前者﹐有蕭玉林﹐字雪珊﹐後別居文林堂。予不及識其人﹐聞其色藝俱佳﹐當年與梅卿﹑浣霞﹑竹春﹑秋棠諸郎﹐皆詩品中人。老輩中論道光初年人物﹐必舉及之。其得名在春山先﹐固不愧盧前王后也。爾來臉玉猶潤﹐喉珠不圓﹐退處玉照堂中﹐日傾三蕉﹐自取毛醄。惟二三舊相識﹐招邀談燕﹐籌花喝月﹐媵謔貢歡﹐相與傾倒。暇或與其儕偶中知已數人﹐沈李浮瓜﹐親戚情話﹐如說開元天寶盛時﹐不復錦巴纏頭﹐作曩日狡獪事。卽或偶遇後生年少﹐興髙采烈﹐揎袖脫帽﹐洶洶拳拳﹐不過付之一笑。唐人詠班倢妤曰「總向春園裏﹐花間笑語聲。」其超然遠引﹐不欲多上人﹐爲不可及也。鄭秋江嘗謂《鶯花小譜》有曰「反舌已聲乾﹐舞東風﹑興未闌﹐筵前笑語司空慣。」刻毒哉斯言﹗聞之者能無痛哭﹖予識春山最遲﹐問其年﹐曰「二十」。嗚呼﹗乾隆年間魏長生年廿七﹐始自蜀來京師耳。比其入雙淸部﹐享盛名﹐已當壯年。今日成功者退﹐乃在弱冠時﹐否者羣起而姍笑之﹐烏知阿婆三五少年時﹐亦曾東塗西抹來哉﹖噫﹗﹝三慶部﹐寓大外廊營口文盛堂﹔郁福實﹐出居王照堂﹐初在王廣福斜街﹐後移居石頭胡同﹔玉林出居文林堂。﹞

張雙慶﹐字蓮航﹐揚州人。初入京﹐在寶善堂﹐與小天祿﹑天壽﹑天然同居﹐隸嵩祝部﹐後入玉慶堂﹐亦隸嵩祝。其師呂胖子﹐故春臺部小鳳﹑小翠之師也。蓮舫旣聰穎異常兒﹐又得名師循循善誘﹐演《失約日月圖》一出﹐聲名卽大噪。辛卯百花生日﹐卽脫弟子籍﹐距客歲冬日長至登場﹐甫三月耳。後輩小蟾﹑小香皆十五歲自立門戶﹐梨園中擬之少年科第﹐弱冠衡文﹐令人艷說。如張東之﹐跪奉千佛名經﹐頂禮膜拜﹐慨然有成佛生天之想。以視蓮航﹐乃又如李長源﹐以神童侍禁籞﹐總角婉孌﹐卽廁身玉堂﹐讀中祕書﹐恩遇無與爲比﹐是眞天仙化人﹐飛行絕迹﹐又非下界塵凡所敢望其肩背者矣。蓮航以道光十年二月來都下﹐期年而業成名立﹐家室完好。畜弟子三人﹐有齒長於其師者。師徒跳蕩嬉戲﹐笑聲日喫喫不休。是時蓮舫年才十三耳。求之古名將中﹐如淮陰少年﹐一旦登壇拜將﹐將百萬兵指揮如意﹐一軍皆驚﹔無論李廣不侯﹑自嘆數奇者徘徊仰企﹐歆羨無已﹔卽百戰功成﹐圖畫淩煙﹐河山帶礪﹐爰及苗裔﹐而勞逸難易﹐迥乎不侔。蓋此事自有天授﹐殆非人力所能與矣。其居室在小安南營﹐曰「蓮舫堂」﹐卽長春舊室也。余識之稍遲﹐以阿芙蓉故﹐弢光斂采﹐幾如李夫人轉面向壁時﹐令人不禁有美人遲暮之感。然長身玉立﹐意思翛然﹐神采淸澈﹐有蔬筍味而無酒肉气﹐如鐵梗海棠﹐𨿽屆春濘﹐終不與芍藥肥濃同爭俗艷﹐固猶不失爲淸品也。初出師時﹐在三慶園演劇﹐方盛暑﹐部中人戲謂蓮舫﹕「盍餉我輩西瓜消渴﹖」則笑而應曰「諾。」百餘人恣啖﹐頃刻盡卅餘千。時甫自維揚逆其母至﹐大駴曰「費金錢𨿽無幾﹐然此兒如此豪舉﹐吾恐其它日難爲繼也。」至今歌樓中猶能道其事。當日豪華跌蕩﹐光輝四英﹐彼委瑣齷齪兒﹐對之能無顏汗﹖﹝嵩祝部。寓韓家潭寶善堂﹐轉入小李紗帽胡同玉慶堂﹐出師後自居小安南營蓮舫堂﹞

天祿﹐檀姓﹐或云默齋教授之孫也。元時有歌伎眞眞﹐自言「建寧人」﹐西山後裔。姚牧庵爲翰林學士承旨﹐於玉堂開宴日見之﹐爲白丞相三寶奴﹐落其籍﹐以妻小史黃康明徳之。後門戶﹛艸靈﹜替﹐遂乃往往有此﹐可爲浩嘆。今天祿與殷采芝﹑陳四同掌春臺班事﹐聞人言「給孤寺西夾道望江會館﹐亦天祿掌館。」則其部署固自可觀。順林者﹐字硯香﹝或作艷香﹞﹐祿族人也。幼隨其父入都﹐居國安堂﹐與天祿所居國香堂爲輩行。二人皆名門﹐而後起殊無足數者。天祿有女曰芙蓉﹐明慧艷冶﹐有長安麗人之目﹐都人士聞聲傾想﹐紅襟小燕入幕窺簾﹐思竊比西家宋玉者﹐以千方百計得玉香爲快婿。於歸之夕﹐催妝卻扇﹐喜可知也。於時日下﹐羣公衮衮﹐識兩家者咸會丰玉堂﹑國香堂﹐兩地笙歌燈火﹐極一時之盛﹐花天月地﹐又添一段佳話矣。先是﹐天祿畜一弟子﹐學唱武小生﹐頗秀慧。一日酒樓演劇﹐座中有入覲刺史﹐怪其神情不類優兒﹐有所棖觸﹐亟還寓召之來﹐細詰姓氏裏居及墜落之由﹐則從子八九歲時迷失道﹐爲人略賣者也。刺史大恚恨﹐鳴之官﹐祿多方夤緣﹐乃得薄譴論城旦舂。歲滿復歸京城﹐依然傅粉登場﹐聚徒教歌舞﹐意气揚揚﹐甚自得也。余嘗有詩云「茵混無端墮落悲﹐幼芳狼藉有銀兒。酒邊更讀王郎曲﹐天祿生還喜可知。」昔宋南渡時﹐伎薛幼芳爲朱道學文公先生所窘﹐無他辭﹐但曰「不可以吾污士大夫。」乾隆間陳渼碧被逮﹐荷校以徇﹐逐還四川。而國初蘇州王紫稼重入都﹐謁龔太常﹐竟爲江南枝禦史杖殺。薄命遭逢﹐又有幸不幸焉。顧黃公有《讀梅村王郎曲題雜感絕句》﹐自注序述王郎事甚詳。所云「廣柳紛紛赴盛京」﹐又云「爭拍冰輪上馬行」﹐皆指順治丁酉科場事﹐吳漢槎諸君東戍寧古塔者而言也。舊與天祿齊名者天壽﹐徐娘𨿽老﹐風韻猶存。今出臨紅氍毹﹐固猶在天祿之上也。順林近日惟與舊相識數人往來﹐偶攜弟子赴歌樓﹐亦不復酬應﹐蓋已鬑鬑頗有須矣。﹝天祿在春臺部﹐寓朱家胡同國香堂﹔順林在三慶部﹐寓百順胡同國安堂。﹞

長春﹐字紉香﹐春福堂主者﹐道光年所稱狀元夫人是也。乾隆初﹐畢秋帆先生春試報罷﹐畱京師﹐李桂官一見傾倒﹐固要主其家。起居飲饌﹐供給精腆﹐昕夕追陪﹐激厲督課﹐如嚴師畏友。庚辰﹐秋帆尙書以第一人及第﹐時溧陽史文靖公重宴瓊林﹐來京師﹐笑謂諸君曰「聞有狀元夫人者﹐老夫願得一見。」一時佳話流傳至今。隨園詩所謂「合使夫人讓誥封」者﹐正指此事也。皇都春色﹐百花爭放﹐秋芙在羣芳中﹐如紫微善笑﹐又如薔薇多刺﹐品格固未是髙﹐然尙不至如「顚狂柳絮隨風舞﹐輕薄桃花逐水流」也。北人呼長春花爲土抹麗﹐其花見日則斂﹐向夜復開﹐四時不斷﹐而托根滋蔓﹐生不擇地﹐旣少芬芳﹐又復旦暮變易﹐當萬葩競秀時﹐培植妙卉﹐寸土尺金﹐顧容此無足重輕之小艸蔓延庭階﹐大是恨事。若長春者﹐其品格在百花中﹐乃適如其所自名耳。海鹽朱九朵山﹐以癸酉拔萃﹐爲戶部郎﹐眷長春甚﹐幾於非是食不飽﹑寢不安。英四相公筦度支﹐朵山兼捐納房。於時長春長袖善舞﹐築室畜弟子﹑教歌舞﹐賺遊俠兒金﹐自娛樂。而朵山於乙酉丙戍聯捷﹐廷對魁天下﹐世遂以「狀元夫人」目長春。無何捐納房書吏﹐雕印假照事發﹐諸曹郎失察者﹐獲譴甚眾﹐朵山亦以此事呈吏議罷歸。歲甲午乃復出山﹐仍爲戶部郎﹐自此蹤迹亦疏矣。方朵山官尙書郎日﹐令叔虹舫學士有侍兒曰多姑娘﹐美而艷﹐且慧警﹐朵山大有芳姿團扇之意﹐自書楹帖曰「一心只念波羅蜜﹔三祝惟祈福壽男。」學士笑謂曰「他日能得鼎甲者﹐當以此兒賜汝。」未幾﹐朵山竟以第一人及第﹐多姑娘竟不願爲狀元小妻﹐彊之不得﹐遂罷。《板橋雜記》載舊院伎劉元遇一過江名士﹐不爲禮﹐恚曰「若不知我爲名士耶﹖」元笑曰「名士是何物﹖能值幾文錢﹖」雅俗之間﹐相去乃眞不可以道裏計。﹝余嘗以劉元二語塡詞爲《水調歌頭》起句﹞朵山之於長春也﹐非長春能識朵山﹐朵山自愛長春耳﹐宜其重來而蹤迹遂疏也。長春有弟子曰聯桂﹐字小蟾。自別居春元堂﹐髙視闊步﹐落落寡合﹐余目爲伶俠﹐以尢三姐擬之。方其初脫籍時﹐一切艸艸﹐謁其師有所假貸﹐乃徳色誶語﹐不可向邇﹐且固一毛未嘗拔也。阿蟾銜之甚﹐往來遂絕。嗟夫﹗見金夫不有躬﹐長春則誠有之矣。若云「具眼識英雄」﹐則固遜其弟子百倍。此事本不足置齒頰﹐顧狀元夫人得名已久﹐無識者或艷稱之﹐恐致惑世誣民﹐不能不辧。長春肌膚不甚白晳﹐當時輕薄者有煤炭捏成一聯﹐余載之瑣簿。至所云「太僕仇人」﹐則或諱之﹐其詳不可得聞也。﹝春臺部。寓李鐵拐斜街春福堂﹞

慶齡﹐能彈琵琶﹐稱「琵琶慶」﹐男子中夏姬也。嘉慶間﹐卽擅名﹐至今幾三十年﹐年過不惑﹐而韶顏穉態﹐猶似婉孌。爲男子裝﹐視之才如弱冠。至若垂鬟擁髻﹐撲朔迷離﹐眞乃知盧家少婦﹐春日凝妝﹐豈楞嚴十種仙中固有此一類耶﹖酒人中推爲大戶﹐巨觵到手﹐如驥奔泉﹐未嘗見其有醉容。又吸阿芙蓉膏﹐日盡兩許﹐世傳此爲罌粟液﹐合諸藥所制﹐能鑠肌膚﹐損顏色﹐服之者容光銳減。慶齡吸此廿餘年﹐而面目丰腴潤澤﹐視疇昔少好時容華不少衰﹐洵是奇事。或謂其得斟雉之術﹐理或然也。演《宛城》作張繡叔姆﹐余未及見。見其《蕩湖船》小曲﹐抱琵琶出臨歌筵﹐且彈且歌﹐曼聲嬌態﹐四座盡傾﹐燭影搖紅之下﹐釧響釵光﹐鬟絲鬢影﹐無不入媚。蓋其平居入夜輒臥對一燈﹐往往申旦﹐朝曦已上﹐始擁被酣睡﹐亭午猶息偃在牀。酒樓指名坐索﹐必俟日晚始徐徐而來。故茶園徵歌﹐久不與列﹐而酒後燈下看美人﹐適得其妙﹐幾忘其爲東塗西抹阿婆矣。三慶後來之秀﹐林立庭階﹐若論彼中人﹐名輩大半皆其孫曾行。當其輕擺慢撚﹑流盻送媚時﹐偸睨場後小兒輩﹐駢肩窺簾﹐喁喁私語﹐往往喫喫笑不能自禁﹐故其當場意態都無一定﹐隨所感觸﹐如風水相遭﹐自然成文﹐非他人所能及也。近日《法林》《蕩湖船》亦擅時名﹐然頗似燕趙佳人﹐眉梢眼角﹐時露勁气﹐不稱吳娘肢體。福林態度溫柔﹐而碧玉破瓜之年﹐未省人事﹐𨿽云綽約﹐終少嫵媚﹐故至今三慶演此劇﹐終無以易慶齡也。娶妻妾﹐畜弟子﹐而弟子苦無佳者﹐以至門風不振。至於大婦小妻分曹列艷﹐「鴛鴦七十二﹐花葉自相當」﹐慶齡處其中﹐如豹仙﹐紫雲銷魂﹐春娘換馬﹐習爲常事。款款蜻蜓﹐深深蛺蝶﹐「秦宮一生花底活﹐不數金釵十二行」矣。所營菟裘曰「遇源堂」﹐其狡穴頗多﹐小妻居小椿樹胡同者爲天人裝﹐瓔珞垂胸﹐繡袍窣地﹐見者驚猶鬼神。大婦舊住石頭胡同﹐新移王廣福斜街﹐南國佳人﹐風流自賞。吾曾見其小女﹐年才十歲餘﹐嬌鳥戀巢﹐慧麗柔媚﹐在枇杷花下撲蝴蝶﹑捉迷藏﹐殊有姿致﹐洛陽女兒難得此宛轉如意者。掌上夜光﹐珍重護惜﹐宜矣。大初山樵《燕蘭小譜》以魏長生爲殿﹐余作《長安看花記》以小天喜爲殿。今此錄復﹐以慶齡爲殿﹐同一例也。﹝三慶部。慶齡居遇源堂﹐一在小椿樹胡同﹐一在石頭胡同﹐移王廣福斜街﹔法林寓韓家潭春和堂﹞大五福﹐字疇先﹐皖人﹐保定佳伶也。上谷爲直隸省會﹐距京城三百三十里﹐日下歌樓﹐淘汰簸揚﹐往往以餘波潤三輔﹔其間色藝稍可觀有聲名者﹐又輒揚去入長安。惟疇先始終居保定﹐凡十五年。道光壬辰癸巳間﹐表叔顏魯輿制府爲方伯﹐世兄阮小云觀察攝廉訪。余來疊主二公幕﹐時士大夫方以簿書期會勤職業。昔乾隆嘉慶朝﹐合浦李海門太守﹐以縣令起家﹐至郡將與吾鄕涿州牧徐公用書﹐及余太嶽祁州牧葉石亭先生﹐並有好士名。公車北來者﹐恃爲東道主﹐供行李﹐無困乏﹐豪華跌宕﹐照英一時﹐今問諸父老﹐已鮮有能言前輩風流者。琦靜庵通侯﹝琦善﹞﹐方由蜀帥移節﹐總督畿甸﹐風規峻烈﹐馭屬吏嚴﹐戒諸長吏﹐非檄召無得輒離職守。諸郡守牧令惴惴然﹐幾於非公事不敢至行省謁上臺。商賈坐闤闠﹐無由近利市三倍。於是會城客捨闃無人﹐樂部中人幾口不言錢矣。爾時保定伶人分爲二隊﹐曰長慶部﹐曰三臺部。長慶部旣髙自位置﹐不屑屑求悅庸俗人耳目﹔三臺部則苟圖足衣食﹐委曲婉轉爲容悅。以故長慶部益寥落不能自存﹐多入三臺部。疇先慨然謂部中諸父老曰「吹律不競﹐吾不復能抱琵琶彈《輪袍》﹐爲諸父老羞。」於是斂笙笛鼓板﹐不復與諸郎競。疇先昔旣以色藝傾倒都人士﹐又其行義髙如魯仲連﹐諸顧曲者心重之。所居曰金絲胡同﹐鄰�叔先生祠堂。余以謁祠﹐日從友人訪之﹐溫潤如陳玉琴﹐瀟灑如楊法齡。天半朱霞﹐雲中白鶴﹐有超然出塵之致﹐亦不覺心重之也。又有小五福﹐字壽先﹐揚州人﹐隸三臺部。自言小時與秋芙同舟北來﹐所演雜劇亦多與秋芙同。在保定諸伶中頗有聲﹐亦庸中佼佼者。然其舉動乃大似《紅樓夢》中夏金桂。以視疇先﹐未免有名相如之譙。特以其名相同﹐如京師大小淸香之例﹐故連類及之﹐附記於此﹐實則儗非其倫也。小五福聞秋芙出師事﹐意怦怦動。好事者復嗾之﹐承讞者又忄間然以古押衙自任﹐遂開龍縱之出。然諸與相識者﹐鹹心惕惕然﹐待之如京伶趙懸郎﹐相對有戒心焉。﹝大五福在保定長慶部﹐寓金絲胡同﹔小五福在保定三臺部﹐寓唐家胡同。﹞

卷三丁年玉筍志

﹝桐仙以丁酉首夏爲花君乞立傳﹐一時諸郎﹐咸願得廁名《看花記》中﹐爭請余顧曲﹐乞品騭色藝﹐冀得一言爲重﹐招邀者武相接也。於是傳寫《看花記》者﹐幾有洛陽紙貴之嘆。余笑曰「陳壽乞米﹐許報佳傳。此事乃容請托﹐不幾如魏伯起《穢史》乎﹖」秋六夕﹐修秋禊尺五莊﹐略與同人商榷體制。試期近﹐未幾難作﹐遂爾閣筆。重九前一日﹐余就逮﹐旣下吏﹐從詔獄中﹐謁椒山先生祠﹐摩挲手植楡樹﹐因用顧梁汾寄吳漢槎《寧古塔賀新郎》韻塡詞二調。寒冬短晷﹐擁鑪謀醉﹐醉則歌嗚嗚﹐乃命筆爲《看花後記》。於是時﹐提牢主事桂林胡小初﹝元博﹞﹐隨園外孫也﹐簡齋先生與先光祿爲戊已同年生﹐故以年家子見﹐相得甚歡。戊戍元夕﹐詠萍《髙陽臺》慢詞索和﹐且以錄別﹐爲依韻譜之曰「夢漸隨云﹐春都成水﹐飄零別換心情。如此浮名﹐可知悔煞尋春。楊花誰說情根薄﹐盡纏綿﹑未放愁醒。肯貪看﹑五萬春華﹐誤了浮生。衍波箋寫回波曲﹐只約憑風片﹐護倩云根﹐似葉靑衫。笛中怕聽霖鈴﹐遙憐花韻樓前柳﹐漾春波﹐竹水三分。忒匆匆﹐秋影依依﹐又換蘆汀。」百花生日﹐荷戈就道﹐道中無事﹐篝燈對酒﹐復取艸稾﹐增刪移攺﹐命之曰《丁年玉筍志》。凡得傳十二篇﹐其中如金麟﹑小秀蘭則先已有傳﹐前略今詳。呂子明所謂「士別三日﹐便當刮目相待。」吾知之不蚤﹐所以旌吾過也。翠香﹑福齡﹑愛齡﹐則直取本傳移入﹐蓋其年輩皆與後記中人相等﹐從其類也。人才不擇地而生﹐歲時代謝﹐光景常新﹐跗鄂相銜﹐華實並茂﹐吾曩恨不及見乾隆嘉慶間人。今所見後來諸郎﹐婉兮孌兮﹐總角丱者﹐未幾罙而弁。將來子子孫孫﹐繼繼承承﹐勿替引之。和凝範質﹐衣缽相傳﹐吾知其方興而未艾也。謝太傅有言「佳子弟正如芝蘭玉樹﹐欲使其生於庭階耳。」昔謂此中人不過五年爲一世﹐吾居京師裁七八年﹐已及見其三世矣。因潤色錄之﹐都爲一卷。道光二十有二年太歲壬寅春三月三日辰溪戍卒﹐嘉應楊懋建掌生﹐自敍於繭云精舍之仰屋。﹞

﹝戊戍夏﹐到巴陵住八十日﹐與徐三穉靑定交﹐臨別爲我畫《繭云精舍圖》﹐且爲之記。洋洋灑灑數百言﹐相屬望意良厚。余亦書畫中隙地曰「此掌生夢境也。蠶吐絲作繭﹐龍噓气成云﹐所憑依乃所自爲也﹐其纏綿亦其自取也。荷戈南戍﹐先寫此圖﹐畱待他年築室以實之。」秋九月旣到戍所﹐自署大門曰「聖代卽今多雨露﹔謫居猶得住蓬萊。」又一聯曰「仰屋著書﹐我用我法﹔杜門卻掃﹐吾愛吾廬。」旣而交劉大曉亭﹝家光﹞﹐辰溪佳士也。見穉靑畫﹐將爲我更作﹐久未命筆。已亥冬夜﹐酒醒興到﹐起援筆疾成之﹐爲《四時圖》凡四﹐亦爲之記。洋洋灑灑數百言﹐相屬望意良厚如穉靑也。不佞生平良朋密友﹐愛我者旣多且摯﹐每念知己﹐能不酸辛。因書《玉筍志》﹐附志於此。庶知阿掌爲天下有情人也。﹞

秀蕓﹝或作鈞﹞﹐殷姓﹐字竹君﹐小名金寶﹐蘇州人。從桐仙兄冬友入都﹐居光裕堂﹐學昆山調小生曲廿余出。丁酉三月始登臺﹐人未之奇也。面目性情﹐大似小霞﹐俊爽超脫﹐餘一見許爲雋品。是日演《紅樓夢》櫳翠庵折梅﹐爲寶玉﹐固未足盡其所長。是時桐仙方張燈開燕﹐乞爲花君補傳﹐附入《看花記》中。羣弟子咸侍尊壺面鼻﹐各奏爾能。桐仙又與小桐合作黃荃徐熙派蘭竹盆石小幅﹐詶余曰「此鄭榮潤筆金錢花也。」諸郎環立如玉筍﹐觀者乃眞朗朗如玉山上行﹐目不給賞﹐心爲之醉。謝康樂所言「良辰美景賞心樂事」﹐竟可兼而有之。後來之秀﹐輒私相計曰「經平子未﹖」幾如許子將兄弟在汝南商度月旦評時﹐人物之延頸跂足﹐待品題者心怦怦也。余獨心許秀蕓﹐爲入目第一人﹐數數爲小霞言之﹐頗不以吾言爲河漢。秋八月﹐小霞旣移居石頭胡同內之羊毛胡同﹐秀蕓乃定歸詠霓堂。餘力贊之﹐且爲屏當部署一切事乃得就﹐以重九前二日入門稱弟子。是時﹐余以順天科場事被逮﹐秋曹準牒攝﹐對簿停案以待﹐特以此事勾畱二日。旣蕆事﹐乃自詣吏﹐亦可謂癡如王濟者矣。近日昆腔歌喉﹐盛推綺人﹑聽香二人。綺人聲大﹐然枯而不潤﹔聽香聲髙﹐然激而不和。以之起衰振靡則可﹐至於聲音之道﹐則慨乎其未之有聞也。竹君發聲遒亮﹐爽脆而又圓潤淸和﹐累累如貫珠﹐所謂「八音克諧﹐無相奪倫」﹐惟斯人足以當之。𨿽前輩中冠卿﹑鸞仙﹐不能過也。此中人有場上場下之別﹐往往聲容兼擅﹐而酬應非所嫻習。𨿽金麟猶不能免紀渻木雞之誚。夫髙文典冊用相如﹐馳書習檄用枚臯﹐陸士衡所謂「離之則雙美﹐合之則兩傷」﹐每念與人不求備之言﹐輒不禁「今日捉將官裏去」之嘆。二難具﹑四美備者能有幾人﹖若竹君者庶幾兼之矣。戊戍百花生日﹐余荷戈南戍﹐竹君隨小霞設餞「夢俠情禪室」。別後每寄聲殷殷訊平安﹐顧近日得小霞書述竹君近狀﹐乃幾有陽春白雪﹐曲髙和寡之憾﹐豈知希我貴耶﹖馮唐有言「先帝好文而臣好武﹐陛下好少而臣又老。」李廣第一﹐數奇不侯。俯仰身世﹐能不慨然﹖然詠霓堂已入四喜部﹐從此四喜部當增聲價矣。跂予望之。﹝春臺部﹐寓陜西巷延陵光裕堂﹐轉入四喜部﹐寓石頭胡同內羊毛胡同詠霓堂﹞

﹝秀蕓在羣芳中﹐異品也﹐初命之曰「綠牡丹」。繼思明崇禎朝有作《綠牡丹傳奇》以刺復社中人者﹐嫌其非佳名﹐乃更命之曰「綠萼梅」。當日上界仙人萼綠華降羊權家﹐畱贈白玉條脫而去。天仙化人﹐遊戲神通﹐目無下塵﹐故應爾爾。秀蕓在光裕堂不得於桐仙之妻﹐乃出之。桐仙意固未忍遽捨也。初歸詠霓堂﹐余實爲盟主。甫入門﹐小霞笑謂余﹕「君於此子猶子也。曩君頗眷雨初﹐今名秀蕓﹐爲秀蕓字之曰『晴初』﹐可乎﹖」在坐者咸相視而笑。秀蕓﹐或作秀筠﹐字竹君﹐從其朔也。然桐仙門下花君諸郎名輩行皆以小相爲主﹐字並從艸。呼龍耕煙種瑤艸﹐如此妙卉﹐夫豈易得﹖余乃定書作「秀蕓」。秀蕓事事肖小霞﹐而歌喉髙過其師遠甚﹐荀卿有言「靑出於藍﹐冰寒於水」﹐正所謂「當讓此子出一頭地」﹐不止沆瀣一气而已。毛初晴作教歌頭﹐羅三行序曰「羅三非歌人﹐乞毛生爲作歌﹐庶人知羅三苦沈淪也。」故其詩援元白例﹐按度刌節爲疏記﹐後有作者猶可尋繹。此天下第一有心人也。唐太宗文皇帝爲元奘法師制《聖教序》曰「松風水月﹐未足比其淸華﹔仙露明珠﹐詎能方其朗潤。」善哉﹗可爲妙於形容。然余所品題秀蕓﹐聞吾言者﹐固疑信半焉。此中人語﹐固云不足爲外人道也。﹞

翠香﹐陸姓﹐字玉仙﹐吳兒之極媚者也。隋煬帝目司花女袁寶兒曰「憨態可掬」﹐是兒彷佛過之。如春煙籠芍藥﹐秋水浸芙蓉﹐未是絕艷﹐要足令人心醉。目有曼光﹐雙瞳翦水﹐執版當席﹐顧盻撩人。演《占花魁》醉歸﹑獨占﹐《雷峯塔》水斗﹑斷橋及《蕩湖船》小曲﹐無不以憨入妙。許太常畱谿師嘗言「若輩中人﹐往往十指如懸槌﹐一握爲笑﹐令人索然意盡。惟翠香面目如曼陀羅﹐指掌如兜羅綿﹐玉筍班中﹐可稱第一手。」吾師雅人深致﹐有此絕妙品題﹐每念斯言﹐輒令人不忘相逢把臂時風趣。古樂府所謂「欄幹十二曲﹐垂手人如玉」﹐又想見王夷甫執玉柄塵尾與手同色﹐傾倒時流也。若置之梨香院女樂中﹐當時芳官品格在羣芳中﹐當命之曰「胡蝶花」﹐卽鳳仙也。《本艸綱目》謂之「急性子」﹐子熟時有觸﹐卽握拳露爪﹐此兒性格似之。余嘗榜其居室曰「翠海香天」﹐楹聯曰「翠袖竹邊憐小玉﹐香詞茶後譜中仙」。榜額余自書﹐楹帖則蔣叔起所書也。當傳經堂多寶病革時﹐玉仙代爲演《金雀記》喬醋﹐與小霞爲耦﹐憨中流慧﹐尢覺可兒。惜無幾時﹐卽以才寶易之﹐此調不復彈矣。《西遊記》女兒國王﹐嬌癡之態﹐尢爲擅場。日新堂昔演此劇者曰全齡﹐所謂「銅絲扭就國王頭」者是也。一二年間﹐爲其師賺四五萬金﹐在春臺十子中曰「黃帶子」。玉仙近日有「少爺」之號﹐亦謂其任性自恣也。殷采芝門下﹐慣育趾髙气揚之人﹐眞不可解。又有寶齡﹐已久不蹈歌場﹐亦不甚見客﹐侍采芝起居飲食﹐入夜則一燈相對﹐喁喁申旦。聞當年色藝﹐亦是可觀﹐今則反舌無聲矣。日升堂三元之弟曰三福﹐爲女兒國相﹐意趣未能流動﹐而進止徘徊﹐眄睞自憐﹐亦後輩中可造就者。﹝春臺部。翠香﹑全寶齡俱寓朱家胡同日新堂﹐殷三福寓東皮條營日析堂﹞

金麟﹐字綺人﹐春臺部胡小云弟子也。小云爲桐仙之師﹐金麟旣出名門﹐意態皆能不失大家風範﹐綽約穠郁﹐自然可親﹐儗之南州香艸﹐當在夜合﹑含笑之間﹐又如黃梅花﹐𨿽未是淸品﹐要其風味正自醲厚。丙申暮春﹐在燕喜堂肩隨桐仙執壺﹐於時光裕堂中翠霞﹑秀蓮﹐皆捧觴隨行﹐以次進酒。綺人乃如鶴立雞羣﹐置之諸郎中﹐固應翹然獨秀。余初撰《看花記》在丙申夏五﹐敍金麟者止如此。越一歲﹐則金麟已聲名洋溢﹑走馬帝城者﹐幾不欲作第二人位置矣。南海顏佩秋以書抵余曰「金麟歌喉獨出冠時﹐作者何以記不及此﹐得無遺憾耶﹖」余笑而謝。旣而見其演《絮閣》《賜珠》二出﹐乃信名下固無虛士。近日雛鶯乳燕﹐呢喃學語﹐細聲窈杳﹐裁如遊絲﹐气息僅屬﹐幾似龍賓十二﹐回翔應對時。三弦不敢促柱﹐淒淒咽咽﹐惟聞笛笙聲。𨿽有師曠之聰﹐不能辧其五音六律﹐周郎顧曲﹐但喚柰何而已。綺人出爲師子吼﹐證聲聞果﹐髙視闊步﹐踔厲發揚﹐其意气固已足以陵鑠一世﹐及其發聲﹐遂乃如項王喑嗚叱吒﹐千人皆廢﹐眞可充滿天地。俯視餘子聲嗚嗚﹐如泣如訴﹐如怨如慕﹐乃與蜩抱枝﹑螿伏砌不可同年而語矣。同日又得觀其師小云演《費宮人刺虎》﹐作家舉止﹐固自不凡。是日適遇各莊分包﹐故茶樓雜劇﹐春泉堂師徒獨占三出﹐幾與堂會指名奏伎者同。﹝春臺部。寓虎坊橋口內五道頭前春泉堂胡﹞

小天喜﹐字聽香﹐扈姓﹐春福堂連喜胞弟﹐四喜部後來之秀也。近日昆腔歌喉推金麟第一﹐聽香出﹐遽掩其上。如洛鐘之應銅山﹐蒲牢夜半鳴﹐足以發聾振聵。又如秋城畫角﹐淒徹心脾﹐令人聞之﹐有「落日照大旗」之想。蓋聽香之爲人﹐得秋气多﹐故其發之於聲亦爲秋聲。其神情極似冠卿幼年時﹐特風姿微不及耳。舉動吐屬﹐直截了當﹐又似小蟾﹐而雅馴過之﹐才藝亦居其上。昔章邱李中麓先生歸田後﹐園林池榭極一時聲伎之盛﹐大治幸捨館客。客有能以鵝管爲笛者﹐吹之﹐淸脆激越﹐有遏云裂石之音。當日卽事詩﹐所謂「鵝管吹笙明月夜」者是也。後數十年﹐猶有能傳其法者。假使聽香臨歌筵﹐得如李謩者﹐其人掌鵝管笛和之﹐一片淸商夷則﹐如夜靜龍吟﹐天空海闊﹐以視韓娥三日繞梁之音﹐當何如耶﹖天下名山﹐黃山之外﹐惟雁蕩爲石山戴土﹐地僻境幽﹐𨿽有土气﹐亦不甚厚﹐故不竹不筍﹐但覺淸剛之气滿人懷抱。若聽香者﹐學山而至於山﹐則雁蕩矣。在羣芳中﹐則玉蘭品格爲近。迎春獻歲﹐淩寒先放。四喜部如名園就荒﹐庶艸緐蕪﹐得此一枝翹然獨秀﹐從此好春消息來矣。眉仙在部中﹐巍如魯靈光殿﹐如韓陵一片石﹐如江左夷吾﹐雍容坐鎭﹐而寥天一鶴﹐殊有獨立蒼茫之嘆。得聽香爲之後勁﹐乃信曲髙者和非寡矣。丁酉入春來﹐四喜部登場﹐座上客往往與春臺相埒﹐每日不下七八百人。視前一二年﹐蓋已倍之矣。「天運循環﹐無往不復」﹐善哉﹐司馬季主之論卜也。四喜部屯極而亨﹐或者可復返嘉慶間舊觀﹐則聽香其先聲乎﹖﹝四喜部。寓朱家胡同云福堂甘﹞

福齡﹐字春波﹐郁大慶猶子也。自春山出居玉照堂後﹐文盛堂「門前冷落車馬稀」矣。旣得春波﹐門風復振﹐格局秀整﹐神采煥發﹐桃花靧面﹐光艷照人。尢不可及者﹐長眉入鬢﹐時露異彩﹐如春雨初霽﹐遠山新沐﹐濃翠欲滴。昔隋殿腳女三十人﹐惟吳絳仙善畫長眉﹐打漿踏歌者羣相仿效。有司日給螺子黛五斛﹐絳仙獨得波斯眞品﹐煬帝目之曰「秀色可餐」。坐對春波﹐仿佛想其媚嫵﹐曹子建感甄賦曰「修眉連娟」﹐《西廂記》北曲驚艷曰「宮樣眉兒新月偃﹐侵入鬢邊」。若春波者﹐固天之生是使獨﹐非京兆尹所能點染﹐更無事乞靈於頰上添毫手也。龔小玉嘗謂春波之眉﹑鸞仙之目﹐使合爲一人﹐當其秋波一轉﹐能令天下鐵石肝腸人一齊心蕩。善哉﹗可爲知言。史邦卿﹑瞿宗吉輩塡《沁園春》詞連篇累牘﹐固猶未免在溫柔鄕中爲門外漢也。﹝顧梁汾《登雨花臺詞》「如此江山﹐剛換得才子﹑幾篇詞賦」可爲片言居要。﹞春波之爲人﹐溫克沈默﹐不苟言笑﹐其意穆然以深﹐不屑屑求人憐﹐亦未嘗髙自位置。自命不作第二流﹐而人亦自不能竟度外置之。鍾夫人自是閨房之秀﹐斯人謂矣。三慶部近日玉筍環生﹐望之如瑤林瓊樹﹐要當以春波爲翹楚。性情極似藕香榭中惜春。碧玉初年﹐身量未足﹐亦正如此。或言春波似藕官﹐亦近之。在羣芳中﹐當是素馨花﹐皚皚如雪﹐皎皎如水﹐又復淸而能腴﹐潔而能雋﹐豈凡卉中所能有其色香味﹖同人嘗集福興居之醉鄕深處﹐坐中有秋芙絕纓錯舄﹐語笑喧豗。秋芙自命酒人﹐欲矜大戶﹐動以陳元龍湖海間豪气壓人﹐淋漓酣嬉顚倒﹐如項王巨鹿之敵章邯﹐諸侯皆從壁上觀﹔如光武昆陽之破尋邑﹐雷雨大作﹐屋瓦皆飛。意气之盛﹐幾幾乎有不可一世之槪。一鼓作气﹐狂態盡露﹐莫可禁遏。不逾時﹐玉山自倒﹐非人推矣。春波微笑不言﹐而杯到不停。《三國誌注》稱「邴原飲至一石﹐容色逾莊」﹑「黃叔度汪汪如千頃波﹐澄之不淸﹐淆之不濁」﹐古人所難﹐今復見之﹐可謂善《易》者不言《易》矣。雨初飲亦甚豪﹐以出冠卿門下﹐偁酒世家﹐傾翻北斗﹐吸盡西江﹐有此雄槪。然「酒酣喝月使倒行」以當春波﹐固猶是中駟耳。冠卿每嘆曰「當讓此子出一頭地。」﹝三慶部。寓大外廊營文盛堂郁﹞

愛齡﹐字小香﹐亦後來之秀也。演《邯鄲夢》爲打番兒罕﹐緋纓繡袍﹐結束爲裝﹐舞雙槍如梨花因風而起﹐觀者光搖銀海﹐萬目萬口﹐嘖嘖稱嘆。公孫大娘舞劍器渾脫﹐瀏漓頓挫﹐有此妙手。三慶部如意《打桃園》﹐掣大刀﹐旋轉如風﹐擅一時技擊名﹐不足敵小香也。吾在保定﹐嘗見三臺部雙祿賣藝﹐拳棒刀槍﹐色色俱妙。最後舞流星﹐風馳電掣﹐乃如五色舍利﹐大放光明﹐普照世界﹐嘆爲絕伎。小香不及雙祿之兼擅﹐雙祿亦遜小香之專精也。使二人見面﹐各出所長﹐正當爽然自失耳。小香偶亦裹頭作天魔舞﹐歌喉頗嘹亮﹐然究非所長。𨿽習武小生﹐而對人宛轉如意﹐無介冑容﹐亦無脂粉態。大抵柔媚是吳兒本色﹐小香則別饒淸致﹐秀外慧中﹐茶筵酒座﹐薌澤微聞﹐其風味如佛手柑﹐淸夜靜對妙香﹐可以忘言。紗廚窣地﹐桃笙膩滑﹐執﹤分瓜﹥瓠斝﹐品梅花雪水﹐但覺淸气襲人﹐不知身在瑤臺第幾層矣。古稱可人﹐又曰可兒﹐小香有焉。瀟湘館中紫鵑也。聞小蟾言﹕曾有傖父﹐以多金啖小香﹐屢逼之﹐小香如墨翟守宋﹐不窮於應﹐最後且恚且脇﹐不勝其嬲﹐痛哭而罷。後來之秀﹐守身如玉﹐豈尋常疊被鋪牀者﹐所敢望其肩背哉﹖﹝愛齡在三慶部﹐寓韓家潭敬義堂﹐移居香雪堂﹔如意在三慶部﹔雙祿在保定三臺部。﹞

﹝常州陳少逸《品花寶鑑》第二十三回

﹐有「蘭保侮」一條﹐其智有足多者﹐然以視小香﹐固有上下牀之別。宋人蔡友古詞有《洞仙歌》一闋﹐有繪聲繪影之手﹐其結句云「我只爲相思特來﹐者度更休推﹐後回相見」。吾嘗見友人慕秋芙者﹐如文園令病消渴﹐願得金莖仙掌一滴露﹐网設鴻離﹐軌濡雉鷕﹐狐綏綏﹐虎耽耽﹐整冠昧李下之嫌﹐盜鈴慰桑中之喜﹐然而鄂君未舉夫翠被﹐神君猶隔夫綃帳﹐撲朔迷離﹐是耶非耶﹗𨿽自命秦宮一生花裏活﹐其如三生石上無一笑緣何。唐張籍樂府曰「還君明珠雙淚垂﹐恨不相逢未嫁時。」夫乃嘆有情人都成眷屬之方﹐此願固未易償也。「覯閔旣多﹐受侮不少」﹐鄙人從旁盱衡久之﹐不忍其訽﹐乃錄友古詞﹐書折疊扇子貽之。見者莫不絕倒﹐愛我者或箴我﹕「柰何作此虐謔﹐毋乃綺語罪過﹖」𨿽然﹐區區之心﹐但祝回頭﹐敢辭饒舌﹖歌以誶之﹐誶予不顧﹐吾末如之何也已矣。﹞

﹝小香與小蟾交最契。丙申秋﹐小香出敬義堂﹐方綢繆居室﹐小蟾適於重陽前有西江之行﹐春源堂捨宇器用盡﹐舉畀小香。今雪香堂中一切位置﹐皆仍小蟾之舊也。小蟾落籍時﹐年十五﹐小香亦十五歲﹐自立門戶。小蟾不畜弟子﹐今小香有弟子二人矣。以齒則師徒固相若也﹐嬉戲跳蕩﹐囂嘑喧呶﹐無家人禮﹐如魏叔子所傳萬安賣酒者郭節然。嘗與友人論之﹐小蟾如蔣虎臣﹑梁山舟早賦遂初﹔小香則如侯官老儒﹐食報隔世。弱冠巍科﹐出掌文衡﹐文福兼隆﹐殆由天授。能使老師宿儒艷說其事﹐羨極泣下。梨園中又添一段佳話也。﹞

小秀蘭﹐胡姓﹐初字韞香﹐更名香吏﹐春暉堂方三林弟子也。以其與小桐同名﹐故稱小以別之。兒遂乃已知名﹐俯仰身世﹐小桐能不憮然。柳五兒爲芙蓉女兒後身﹐此兒仿佛遇之。其人有鸞仙之修整而不﹐有冠卿之秀澈而不冷﹐淸而和﹐朗而厚﹐置之瑤林琪樹中﹐風骨端凝﹐意態俊爽﹐可稱東海秀影。予昔於《看花記》中品之曰「其姿致如牽牛花﹐墻角籬根﹐娟娟一朵﹐點綴秋光﹐涼翠欲滴。秀色可餐﹐如當椎牛行炙之後﹐饜飫肥甘﹐忽進蔬筍一柈﹐入口脆美﹐淸快無比。又如妃子酒後啖荔枝過量﹐漿熱體煩﹐得玉魚含唇舌間﹐涼沁牙齒﹐頓覺舉體淸適。如蘇易簡月夜解酲﹐自稱冰壺先生﹐不數金莖解渴。」是時與香吏殊落落﹐但見其局度安詳﹐不兢不絿﹐不吳不敖﹐謂其得淸气多﹐故其言如此﹐實未足以盡香吏也。宜黃符雪樵於香吏極所醉心﹐始予不謂然﹐久乃信非阿其所好者。香吏近學弄筆作小楷﹐畫蘭蕙並有可觀﹐孳孳汲汲﹐如將不及﹐從諸文人問字﹐齗齗如也﹐可云有志之士。﹝三慶部。寓韓家潭春暉堂﹞

秀蓮﹐字花君﹐揚州人﹐桐仙得意弟子也。光裕堂先有天然﹑天秀﹐不久皆散去。後來者曰三秀。三秀者﹐秀蘭﹑秀蕓﹑秀蓮也。秀蓮入門最後而最慧。意態爽闓﹐言笑舉止﹐並皆灑落﹐無委瑣气。所般皆小生劇﹐先是同師者有學《漁陽摻撾》﹐爲禰正平罵阿瞞﹐伊吾久之。花君從旁竊聽﹐則已盡得其節拍﹐揚袍振袂而出﹐神情態度﹐參以己意﹐妙合自然﹐𨿽素所習不啻也。有傖父撓之﹐不令般演而罷。桐仙乃竭一夜之力﹐篝燈按譜﹐摹仿爲嶽雲罵秦檜劇﹐命名曰《快人心》﹐詞曲賓白﹐料諢爨弄﹐悉與《漁陽摻撾》異﹐非依樣胡盧也。桐仙以一夕成之﹐花君卽以一夕習之。明日入戲園﹐登場般演﹐耳目一新。觀者方嘖嘖嘆新劇之妙﹐不知乃其師徒夜來燈下所爲也。是時小桐方久享盛名﹐而余獨稱許秀蕓爲後來第一人﹐固未知花君也。桐仙爲覼縷述其事﹐且乞立傳。是夕﹐張鐙呼酒﹐命秀蓮奏其伎﹐曰「努力博周郎一顧﹐將以實吾言之非謬也。」有所譽必有試﹐桐仙蓋非偶然﹐因卽桐仙所書節略﹐爲潤色之如此。﹝春臺部﹐寓陜西巷廷陵光裕堂﹔天然﹑天秀﹐俱寓春臺部光裕堂。﹞

﹝天然﹐昔在光裕堂﹐未免恃寵而驕﹐桐仙亦無如之何。天然頗揮霍﹐所得金錢﹐輒隨手散盡﹐其師亦不得稽其出內也。桐仙懲往事﹐馭小桐輩頗嚴。又有閽人沈二司錢穀﹐鉤會甚密﹐故諸小郎殊局蹐。惟待花君多所寬假﹐起居一切得自如﹐丈夫愛憐少子﹐今亦有然矣。桐仙舉動灑脫﹐略似魏晉間人﹐大有王夷甫口不言錢之意。落拓殊不治家人生產﹐幾幾乎如絳侯問刑名不知﹑錢穀不知。又極慕趙明誠之爲人﹐欲學其居大學時典衣買書故事﹐每入琉璃廠肆﹐所見法書名畫﹐鐘鼎彜鬲雜然滿載以歸。或貨郎負骨董造其家門﹐意有所向﹐費輒不貲﹐不問度支能給與否。室中質帖常數十紙。肅霜告寒﹐光裕堂中諸郎始謀授衣﹐歲習以爲常。曩年在春臺部十子中﹐目之曰「書呆子」。京華塵土﹐涅而不緇。王茂宏無事舉扇相障﹐以視逐金彈工數錢者﹐相去何可以由旬計﹖然小桐謀脫籍﹐桐仙居奇貨﹐昂其直﹐索人千金﹐故事久弗就。而秀蕓之歸詠霓堂﹐小霞亦費千三百緡。余許爲後來第一人﹐力贊之﹐且爲屏當部署﹐乃得成交云。古之人有言曰「惟儉可以養廉。」旨哉言﹖﹞

鴻喜﹐字雨香﹐其師檀天祿﹐春臺部掌班也。天祿少負盛名﹐緣事論城旦。歸京師﹐復理舊業﹐得鴻喜﹐宛轉如意﹐姿首淸灑﹐而意趣穠郁﹐如茉莉花。每當夏夜﹐湘簾不捲﹐碧紗四垂﹐柳稍晴碧﹐捧出圓月﹐美人浴罷﹐攜小蒲葵扇子﹐著西洋夏布衫﹐花影滿身。納涼已足﹐就曲欄花下﹐設麋鹿竹小榻﹐八尺紅藤簟﹐開奩對鏡﹐重理晚妝﹐以豆靑瓷合裝茉莉蕊﹐攢結大胡蜨二支﹐次第安戴鬢旁﹐補插魚子蘭一叢﹐烏雲堆雪﹐微摻金粟﹐頃之媚香四溢﹐眞乃竟體蘭芳矣。坐對雨香﹐有此風味。天祿同族者曰順林﹐居國安堂﹐有弟子小翠﹐字碧生﹔小鳳﹐字次香﹐皆不及鴻喜。又保定有金福﹑銀福﹐卽順林之徒小蘭﹑小桂也。﹝鴻喜在春臺部﹐寓朱家胡同國香堂﹔小翠﹑小鳳﹑小蘭﹑小桂俱在三慶部﹐寓百順胡同國安堂﹔小蘭﹑小桂後出居保定﹐易名金福﹑銀福﹐在三喜部﹐寓唐家胡同。﹞

小五福﹐曹石麟弟子也﹐演《瞎子捉姦》﹐彈琵琶丁丁然﹐旖旎融冶﹐「梨花一枝春帶雨」﹐態殊似之。石麟本亦裹頭人﹐今攺唱小生﹐兼工技擊﹐聲容俱勝於疇昔﹐每日大軸子﹝《竹枝詞》注「軸」音「紂」﹞。石麟必與胖雙秀兩兩登場﹐此三慶部持門生旦也。胖雙秀不習昆腔﹐而發聲遒亮﹐直可遏云﹐《祭塔》一出﹐尢擅盛場﹐每當酒綠燈紅時聽之﹐覺韓娥雍門之歌﹐今猶在耳。開元末許和子入宮﹐名永新﹐能變新聲﹐髙秋朗月﹐臺殿淸虛﹐喉轉一聲﹐響傳九陌﹐此之謂矣。雙秀與郁大慶居文盛堂﹐所教多佳弟子。而雙秀﹑壽林俱尙分包銀。人生遭際﹐菀瘁不齊﹐大抵如斯矣。﹝余昔所見《四進士》劇﹐般漁蜆姝雙者次香﹐懸揣是壽林﹐恐未必然。﹞秀昔與方竹春同演《十全福》﹐爲妙玉﹐云極佳。惜吾未及見。﹝或云演《十全福》扮妙玉者乃胖雙喜﹐非雙秀也。﹞竹春卽胡秀蘭﹐香吏之師﹐今春暉堂主者也。﹝三慶部。寓石頭胡同春福堂﹞

湯鴻玉﹐徐桂林弟子也。桂林﹐字聽香﹐皖人﹐得名在蕊仙﹑冠卿之前。旣脫籍﹐向吳中娶婦。主安次香兄鐵笛生家。婦翁黃姓﹐故吾嘉應人﹐寄居姑蘇者也。旣成禮﹐挈婦復來京師﹐不復與婦家通。余曾爲一作寄書郵﹐問前訓﹐輒遇殷洪喬浮沈之。凡三四函﹐無一得達云。聽香居韓家潭﹐以其昔年所居天馥堂﹐畀其徒爲門榜﹐而自署所居室曰「云仍書屋」﹐竟將以自別於樂籍中人。然人固當知天馥堂﹐無有知云仍書屋者。𨿽翹然自異﹐思比幽蘭﹐不欲與眾艸凡卉伍﹐固未易得矣。鴻玉色藝﹐亦止中人﹐在後來諸郎中無大出色﹐特以其系出名門﹐故多刮目相待。乃顏佩秋直欲以《紅樓夢》梨香院女樂中齡官儗之。屈到嗜芰﹐或亦別好所鍾。與六朝人論州郡大中正之敝﹐「上品無寒門﹐下品無世族」﹐但以門地徵辟﹐能有幾人張目﹖不畣江東米價﹐如王掾之不癡者﹐然則龐士元拔十得五之說﹐殆亦未可盡信矣。﹝三餘部。寓韓家潭﹐鴻玉居馥堂﹔桂林居云仍畫屋。﹞

素玉﹐劉姓﹐字韞仙﹐福云堂玉鳳弟子也。初作《看花記》時﹐附之《蘭香傳》中。旣撰《玉筍志》﹐以其所輩皆與後記中人相等﹐乃別爲立傳﹐移入此卷﹐使各從其類焉。《易系辭傳》曰「方以類聚﹐物以羣分。」許洨長《說文解字》後敍自明其例曰「分別部居﹐不相雜廁。」其是之謂矣。器局秀整﹐𨿽少爽致﹐而時露勁气﹐不甚似吳兒柔媚體段﹐而又無扶風豪士雄邁气槪﹐昔目之曰丁香花。花不勝葉﹐而細香瑣碎﹐亦饒別趣。粵人目山丹花爲土牡丹﹐𨿽非玫瑰花﹐紅香多刺之比﹐要亦自是艷品﹐特輝光未能發越耳。置之南部煙花中﹐當是梔子﹐花品未必淸﹐而味則殊穠。日新堂中藕仙﹐以擬此兒剛柔輕重﹐遲速異齊﹐要其風趣﹐正復相似。若以《漢書》人物表例之﹐其品第正不失爲中上。又性好跳達﹐變動不居﹐擊劍弄丸﹐皆其所習。平居洶洶拳拳﹐如將不及﹐余每戲呼爲「無事忙」。偶然把筆學畫蘭蕙﹐風枝雨葉﹐縱橫離披﹐亦殊有劍拔弩張之態。小霞邀畫《九畹滋蘭圖》﹐韞仙與焉。太史公有言「士固有附驥尾而致靑雲者。」其是之謂歟﹖其同師者曰素蘭﹐字琴仙﹐在瑞卿門下﹐未是秀出之品。然三桓七穆﹐論者未嘗或遺之。傳曰「松柏之下﹐其艸不植。」詩又曰「蔦與女蘿﹐施於松柏。」子遊所謂﹕「夫子有爲言之﹐非一端所可盡也。」若素蘭者﹐𨿽非紫藤花濃香蔭畝之儔﹐以視金雀兔絲﹐托根得地﹐一朵嫣然。當夫春光明媚﹐邛有旨虉﹐亦具香色﹐借其點綴﹐亦未始不足當勝日尋芳者停鞭一眄。﹝三慶部。寓陜西巷福云堂﹞

文蘭﹐字畹香﹐小元寶弟子也。三慶不少佳小生﹐文蘭在後輩中亦可觀者。寶善堂與敬義堂同掌三慶班事﹐其門下皆多佳伶﹐而小元寶在當日尢自擅盛名﹐至今其徒皆如王謝家子弟﹐未必盡佳﹐而舉止落落大方﹐要自與白屋崛起者不同。文蘭能彈琵琶﹐風神爽朗﹐談吐淸脆﹐眉目間亦時露英气﹐有似鸞仙﹐特微遜其修整耳。丁酉初秋六夕﹐同人修秋禊於尺五莊歸﹐夜集其家﹐觵籌交錯﹐皆已半酣。余笑謂文蘭﹕「撥四弦爲我解酲。」則笑而應曰「諾。君如能更浮大白者﹐當奏將軍令爲壽。」卽起滌冰碗﹐滿注陳醞﹐彊予三釂﹐碗各受三升許﹐如劉景升三雅﹐同人鼓掌和之﹐促絕瀝﹐閧然相視而笑。予玉山頹矣。比進檀槽﹐予不復能顧曲﹐遽起﹐命駕疾驅歸﹐吐車茵狼藉。明日日加午﹐猶臥不能起﹐酒徒聞之﹐莫不大笑。其同師者曰淸香﹐字蘭生﹐幽秀溫婉﹐恂恂如處子﹐無市井囂陵習。暇復捉筆學作字﹐波磔殊有媚態﹐亦有志之士也。又有邊桂﹐字蓮卿﹐於三人中齒最少﹐倜儻自喜﹐不拘拘規翔矩步﹐而風致翩翩﹐自覺動人。或爲寫《蓮桂圖》﹐書《聖教序》「桂生髙嶺﹐雲路方得泫其華﹔蓮出淥波﹐飛塵不能污其葉」四語贈之。韓四季卿極所賞心﹐屢乞爲立傳﹐余諾之﹐久未能屬稾﹐乃附記於此。《長安看花記》以小天喜爲殿﹑《辛壬癸甲錄》以琵琶慶爲殿﹐皆援《燕蘭小譜》以魏長生爲殿之例。此志獨以寶善堂爲殿者﹐蓋小元實師徒色藝並有可觀﹐不愧沆瀣一气之譽。求之今日玉筍班中﹐𨿽未能遽如敬義堂稱大家﹑光裕堂稱世家﹐然望之蔚然而深秀﹐固知玉輝珠媚。此中有人﹐三慶爲主﹐可謂眾矣﹗﹝文蘭﹑淸香﹑蓮桂俱三慶部﹐寓韓家潭敬義堂。﹞

卷四夢華瑣簿

﹝史部有「記載」類﹐《三輔黃圖》《西京雜記》之屬是也﹔子部有「小說家」﹐《拾遺記》《世說新語》之屬是也。體例各殊。唐宋以來﹐遙遙千載﹐代有作者。乾隆朝﹐命儒臣因朱檢討錫鬯所撰﹐廣之爲《日下舊聞考》。煌煌作述﹐徵文考獻﹐鴻裁巨典﹐非詹詹小言所敢儗矣。余制《長安看花記》﹐復爲前﹑後集﹐旣成﹐釐爲三卷﹐爲諸伶各立小傳。以佛法過去﹑現在﹑未來命之。黃金臺下﹐按圖索驥﹔三生石上﹐似曾相識。一展捲間﹐如見其三世人矣。顧其舊聞軼事﹐旁見側出﹐耳目所及﹐書缺有間焉。盧龍尉陳五湘舟﹐與予過從旣習﹐每於午窗茶話﹐各舉歌樓雜事﹐藉資談柄。湘舟長予十餘歲﹐居京師卅餘年﹐所述多嘉慶年事﹐余所不及見也。始余交成都安十二次香﹐其人風流倜儻﹐又多才藝﹐諸伶執贄學書畫者盈其門。余從永平入都﹐訪次香孔雀斜街四川會館﹐日夕談春明門內故事﹐如與湘舟縱談時。而次香見聞尢廣﹐且多身親得其實。鄙性健忘﹐輒隨事命筆錄之。積日旣久﹐褎然盈冊。曩者顧曲置簿﹐大書曰「及時行樂﹐排日選歡。」辛壬癸甲以來﹐八年於外矣﹐回念走馬看花﹐都如夢裏。宋人有《東京夢華錄》﹐記汴梁全盛時事﹔國朝孫北海少宰﹐亦有《春明夢餘錄》。余私淑諸人﹐願竊比焉﹐因命之曰《夢華瑣簿》。簿中以陳安二君所述爲主﹐而賓筵客坐﹐發難解嘲﹐故紙叢殘﹐委巷瑣屑﹐同有關梨園掌故者﹐芻蕘葑菲﹐雜沓采入。諸君子崇論閎議﹐莫不備書﹐而鄙人謏聞隟見﹐亦得疏記。隨所得纂之﹐不得排比類次﹐凡得若干條﹐件系於左。荷戈南來﹐行道倭遲﹐復多筆削﹐所見異詞﹐所聞異詞﹐所傳聞又異詞。有修《伶官傳》者﹐以是爲長編而底簿焉﹐可矣。「少年聽雨歌樓上」﹑「中年聽雨客船中」﹐前塵影事﹐殊難爲情。他日者﹐或叱覆醬瓿焉﹔或拉雜摧燒焉﹔或一日三摩挲﹐珍重愛惜﹐以之爲記事珠﹐以之爲衣貧珠﹐以之爲珍珠船焉。聽之而已﹐非鄙人所及知也矣。道光壬寅春三月三日﹐仰屋生記於長溪戍所之賃廡。﹞

嘉慶潮州戴光祿﹝璐﹞久官京師﹐撰《藤陰雜記》﹐大半取材《日下舊聞考》﹐於都城古迹﹐考證特詳﹐云「乾隆間查家樓﹑月明樓﹐皆國初舊迹也」。余道光壬辰北來﹐卸裝卽居永光寺西街八寶店年伯朱漕帥菽堂先生家﹐所見惟查樓尙存﹐卽今前門外肉市廣和樓也﹐對門有小巷﹐通大街﹐尙榜曰查樓口﹐或訛呼茶樓矣。﹝戲園招牌皆曰茶樓﹞余初訪月明樓﹐無知者。戊戍夏﹐云夢道中﹐老僕楊升言「月明樓卽在永光寺西街﹐其地近棗林。」世俗相傳有「康熙私訪月明樓」之語﹐編爲歌謠﹐演爲雜劇﹐刻爲畫圖﹐𨿽婦人孺子皆能言其事﹐顧鮮有知其地者。

有戲莊﹐有戲園﹐有酒莊﹐有酒館。戲莊曰某堂﹐曰某會館﹐爲衣冠揖遜上壽娛賓之所﹐淸歌妙舞﹐絲竹疊奏。戲園則曰某園﹐曰某樓﹐曰某軒﹐偶然茶話﹐人海雜遝﹐諸伶登場﹐各奏爾能﹐鉦鼓喧闐﹐叫好之聲往往如萬鴉競噪矣。尋常折東召客者﹐必赴酒莊﹐莊多以堂名﹐陳饋八簋﹐空肥酒藇﹐夏屋渠渠﹐靜無嘩者。同人招邀﹑率爾命酌者﹐多在酒館﹐館多以居名﹐亦以樓名﹐以館名﹐皆壺觴淸話﹐珍錯畢陳﹐無歌舞也。間或赴酒莊小集﹐亦然。

戲莊演劇必徽班﹔戲園之大者﹐如廣徳樓﹑廣和樓﹑三慶園﹑慶樂園﹐亦必以徽班爲主。下此則徽班﹑小班﹑西班相雜適均矣。

今之戲莊燕客者﹐酒家爲政。先期計開宴者凡幾家﹐有客若而人﹐與樂部定要約。部署旣定﹐乃告主人﹐署券爲驗。主人折東以告客曰「某日集某所﹐樂演某部。」屆期衣冠必莊﹐肴核必腆﹐一獻之禮﹐賓主百拜。自朝至於日中昃﹐肅肅雍雍如也。戲園聽歌﹑酒館買醉則不然。屏車騎﹐易冠裳﹐輕裘緩帶﹐笑傲自得﹐放浪形骸之外﹐不復有拘束矣。酒莊則公燕小集﹐聽從其便﹐是合戲莊酒館爲一者﹐特無歌舞耳。乾隆間﹐金陵樓則與今戲莊異﹐而合戲園酒館爲一者。雅座小賣﹐熊魚兼美﹐任適口體﹐無愧醉鄕。﹝小屋垂簾﹐分曹而飲﹐曰雅座。肥甘蔬筍﹐選味而嘗﹐曰小賣。酒莊酒館皆然。戲莊則無之。今戲園俱有茶點無酒饌﹐故曰茶樓。﹞金陵樓於五十一年丙午秋八月停市。今多不知其處。或以五和樓﹑東升樓當之﹐非也。廣和樓蓋卽其地云。

廣和樓柱﹐今皆欹斜南向﹐如金陵瓦官閣然。或言「樓髙受朔風震蕩」﹐理或然歟。

都門《竹枝詞》云「某日某園演某班﹐紅黃條子貼通闤。」今日大書榜通衢名報條﹐曰「某月日某部在某園演某戲。」尙仍其舊俗。蓋諸部赴各園皆有定期﹐大約四日或三日一易地﹐每月周而復始。有條不紊也。﹝廣州城則每日梨園會館懸牌云「某日某班在某處」。﹞

春臺﹑三慶﹑四喜﹑和春﹐爲四大徽班。其在茶園演劇﹐觀者人出錢百九十二﹐曰「座兒錢」。﹝此散坐也。官座及桌子則有價。﹞惟嵩祝座兒錢與四大班等。堂會必演此五部﹐日費百餘緡﹐纏頭之采不與焉。﹝戲莊及第宅彩觴宴客皆曰堂會。﹞下此則爲小班﹑爲西班。茶園座兒錢﹐各以次遞減有差。堂會則非所與聞。西班諸伶﹐則捧觴侑酒﹐並所不習。近日亦有出學酬應者﹐然召之入酒家則可。茶園爲眾人屬目之地﹐有相識者﹐亦止遣傔僕送茶﹐諸伶仍不登座周旋也。﹝廣州樂部分爲二﹕曰外江班﹐曰本地班。外江班皆外來﹐妙選聲色﹐技藝並皆佳妙﹐賓筵顧曲﹐傾耳賞心﹐錄酒糾觴﹐各司其職﹐舞能垂手﹐錦每纏頭。本地班但工扶擊﹐以人爲戲﹐所演故事﹐類多不可究詰﹐言旣無文﹐事尢不經。又每日爆竹煙火﹐埃塵障天。城市比屋﹐回祿可虞﹐賢宰官視民如傷﹐久申厲禁﹐故僅許赴鄕村般演。鳴金吹角﹐目眩耳聾﹐然其服飾豪侈﹐每登場﹐金翠迷離﹐如七寶樓臺﹐令人不可逼視。𨿽京師歌樓﹐無其華靡﹐又其向例﹐生旦皆不任侑酒。其中不少可兒﹐然望之儼然如紀渻木雞﹐令人意興索然﹐有自崖而返之想。間有彊致之使來前者﹐其師輒以不習禮節爲辭﹐靳勿遣。故人亦不彊召之﹐召之亦不易致也。大抵外江班近徽班﹐本地班近西班﹐其情形局面判然回殊。本地班非無美才﹐但托根非地﹐屈抑終身﹐如夷光不遇範大夫三燻三沐﹑教之歌舞﹐則亦薴蘿山下﹐終老浣紗﹐𨿽有東施﹐並乃無顰可效﹐不亦惜哉﹖﹞

前門外戲園多在中城﹐故巡城口號有「中城珠玉錦繡」之語。中部尉所治地﹐或且因緣爲利。﹝「東城布帛菽粟﹐西城牛馬柴炭﹐南城禽魚花鳥﹐北城衣冠盜賊﹐中城珠玉錦繡」﹐此五城口號也。各舉重者爲言。﹞

宣武門外大街南行近菜市口﹐有財神會館。少東﹐鐵門有文昌會館。皆爲宴集之所。西城命酒徵歌者﹐多在此﹐皆戲園也。內城禁開設戲園﹐止有雜耍館。外城小戲園﹐徽班所不到者﹐分日演西班﹑小班﹐又不足﹐則以雜耍補之﹐故外城亦多雜耍館。﹝西城⒍子巷內街西﹐舊有戲園曰太和軒﹐西艸廠胡同有吉陽樓﹐皆雜耍館。一年中演戲無幾日。或云朝陽門外另有戲園﹐非東嶽廠西之芳艸園﹐余不知也。﹞

城外小園凡五﹐在南城者二﹐崇文門外﹐曰廣興﹔宣武門外﹐曰慶順。東城一﹐在齊化門外﹐曰芳艸。西城一﹐在平則門外﹐曰阜成。北城一﹐在徳勝門外﹐曰徳勝。皆徽班所不到﹐惟嵩祝偶一蒞之﹐亦但分下包而已。

舊時檔子班打采﹐多在正陽門外鮮魚口內天樂園﹐今爲小戲園矣。

都門《竹枝詞》云「謹詹帖子印千張﹐浙紹鄕祠祿壽堂。」謂酒莊也。祿壽堂在打磨廠﹐今尙在。浙紹鄕祠未嘗日日宴會﹐特堂會偶然借用﹐其地在虎坊橋之東。《藤陰雜記》言「向不知眾樂園何在﹐後見李自實筆帖云﹐在虎坊橋眾樂園口﹐乃知之。」今道光年李自實筆店乃在珠寶市﹐而虎坊橋則固無有知眾樂園之名者。

《竹枝詞》又云「每味上來誇不絕﹐那知依舊慶雲堂。」又云「恆徳堂中尙可賒。」今日酒莊酒館﹐俱無此二家矣。往日銀官爲李海門召客於宜慶堂﹐今觀音寺前有承慶堂﹐大柵欄有衍慶堂﹐然皆酒莊﹐非戲莊也。湘舟云「小李紗帽胡同口慶雲堂猶及見之﹐今承慶堂卽其地。」

今日三慶園﹐乾隆年間宴樂居也。其地昔甚廣大﹐今當鋪亦從此析出。又其旁有六合居﹐亦其地也。

樂部各有總庽﹐俗稱「大下處」。春臺寓百順胡同﹐三慶寓韓家潭﹐四喜寓陜西巷﹐和春寓李鐵拐斜街﹐嵩祝寓石頭胡同。諸伶聚處其中者曰「公中人」﹔聘歌師﹐食月俸者曰「包銀」﹔司事者曰「管班」。管班職掌分爲三﹕曰掌銀錢﹐曰掌行頭﹝衣箱爲行頭﹞﹐曰掌派戲﹔生旦別立下處﹐自稱曰「堂名中人」。堂名中人初入班﹐必納千緡或數百緡有差﹐曰班底。班底有整股有半股。整股者四日得登場演劇一出﹔半股者八日﹐曰轉子。諸部周流赴戲園﹐大園四日﹐小園三日﹐易地亦曰輪轉子。堂名中人有班底者﹐許償其值相授受。其堂名多承襲前人舊號﹐彼往此來﹐鵲巢鳩居。𨿽系以姓氏﹐不嫌張冠李戴也。間有自立門戶﹐別命堂名者﹐曰「新堂名」﹐必其人能自樹立﹐到處知名者矣。然自納班底外﹐宴部中父老﹐及諸鐘磬笙笛師﹐所費不貲﹐不如頂堂名者﹐有班底及一切屋宇器用﹐俱坐享其成﹐可免勞民傷財也。間亦有裹頭居大下處者﹐﹝俗呼旦曰包頭﹞大抵老夫耄矣。然吾嘗見三慶部演《四進士》大軸子﹐其般漁家蜆妹者乃艷如芍藥﹐光采動人﹐約其年當才二十許人耳。雨初雲﹕「此大下處中人。」並以其名告﹐余忘之矣。後問安次香﹐言其人卽李壽林﹐計其年齒不相當﹐恐未必然。

四徽班各擅勝場。四喜曰「曲子」。先輩風流﹐餼羊尙存﹐不爲淫哇﹐舂牘應雅。世有周郎﹐能無三顧。古稱淸歌妙舞﹐又曰「絲不如竹﹐竹不如肉。」爲其漸近自然﹐故至今堂會終無以易之也。三慶曰「軸子」。每日撤簾以後﹐公中人各奏爾能﹐所演皆新排近事。連日接演﹐博人叫好﹐全在乎此。所謂巴人下裏﹐舉國和之﹐未能免俗﹐聊復爾爾﹐樂樂其所自生﹐亦烏可少﹖和春曰「把子」。每日亭午﹐必演《三國》《水滸》諸小說﹐名中軸子。工技擊者各出其技﹐痀瘻丈人承蜩弄丸﹐公孫大娘舞劍器渾脫﹐瀏漓頓挫﹐發揚蹈厲﹐總幹山立﹐亦何可一日無此﹖春臺曰「孩子」。雲裏帝城﹐如錦繡萬花谷﹐春日遲遲﹐萬紫千紅﹐都非凡艷﹐而春臺則諸郎之夭夭少好咸萃焉。奇花初胎﹐有心人固當以十萬金鈴護惜之。嵩祝在當日﹐以韻香一人照映一時。石韞玉而山輝﹐水含珠而川媚。「日午當天塔影圓」﹐幾令人有夔一足之思。今𨿽少佳品﹐猶能與四徽班抗顏行﹐非第一仙人一點靈光所照不及此。

乾隆間﹐魏長生在雙慶部﹐陳渼碧在宜慶部﹐同時又有萃慶部﹐或曰﹐今之三慶班﹐殆合雙慶﹑宜慶﹑萃慶爲一者也。余按四喜在四徽班中得名最先﹐都門《竹枝詞》云「新排一曲《桃花扇》﹐到處閧傳四喜班。」此嘉慶朝事也。而三慶又在四喜之先﹐乾隆五十五年庚戌﹐髙宗八旬萬壽﹐入都祝釐﹐時稱「三慶徽」﹐是爲徽班鼻祖。今乃省徽字樣﹐稱「三慶班」﹐與雙慶﹑宜慶﹑萃慶部不相涉也。

陳銀兒盛時﹐召侑酒者﹐非金陵樓不赴。其地在肉市﹐今爲廣和樓﹐卽昔查家樓也。今日肉市酒樓最多﹐而味最惡劣﹐無諳水火之齊者。余嘗謂攜美人赴肉市飲食﹐亦焚琴煮鶴之一事。其南則晉元樓在焉﹐皆西商所集﹐其中不設雅座﹐諸伶足迹所不到。園中問「今夜宴集何所」﹐答曰「晉元樓」﹐則搖首徑去矣。

戲園客座﹐分樓上樓下。樓上最後近臨戲臺者﹐左右各以屏風隔爲三四間﹐曰「官座」﹐豪客所集也。官座以下場門第二座爲最貴﹐以其搴簾將入時﹐便於擲心賣眼。《竹枝詞》「樓頭飛上迷離眼﹐訂下今宵晚飯來」﹐正如白樂天《長恨歌》所云「回頭一笑百媚生」﹐梁武帝晉《白薴舞歌》所云「含笑一轉私自憐」﹐湯惠休《白薴歌》所云「流目送笑不敢言」若是矣。官座而前﹐短幾鱗次﹐曰「桌子」﹐漸遠戲臺﹐價亦遞殺。惟正樓不橫桌﹐蓋舊例也。樓下周回設長案﹐觀者比肩環座﹐曰「散座」。其後亦設髙座﹐倚墻矯足﹐可以俯視中庭。設案如樓下而坐者﹐率皆市井駔儈﹐僕隸輿儓﹐名之曰「池子」。余嘗謂此萬人海﹐眞「乃眾維魚」矣。從樓上憑欄俯臨下界﹐長幾列如方罫﹐大似白袍鵠立。橐筆試有司時﹐特不能銜枚﹐靜無嘩耳。夾臺基曰「釣魚臺」﹐亦以下場門爲貴。至於上場門鳴鉦喤聒﹐目眩耳聾﹐客不願坐也。

《竹枝詞》云「園中官座列西東﹐坐褥平鋪一片紅。」案紅色爲一二品官坐褥﹐今園中惟用藍布坐具。慶樂園新葺﹐最華眩﹐亦止用回回錦。士大夫惟戲莊公燕﹐尊卑咸集。至於茶園嬉戲﹐說平等法﹐貴官例得用紅坐褥者﹐亦當持體不便﹐降尊從諸俠少冶遊矣。卽如長安酒家﹐速客者在酒莊﹐則達官貴人鳴騶張蓋來會。若酒館小集﹐從無公卿效袁尹屏車騎看竹者﹐蓋脫巾獨步﹐買醉數錢﹐情之所鍾﹐正在我輩。大僚顧惜官箴﹐動以恆舞酣歌沈湎冒色爲戒。「長安市上酒家眠」﹐不得不讓謫仙人矣﹗豪客車中﹐皆自攜坐具﹐官座倚闌干前﹐設短榻﹐後列髙幾﹐各施錦褥﹐別於客坐。後設髙坐﹐以坐僕從﹐撤園中藍布坐具施之。其散座﹐則坐兒錢外﹐加坐褥茶壺錢百二十。又《竹枝詞》云「三寸紅箋窄戲單。」案﹕今戲園無戲單。諸伶或書片紙置懷袖﹐備相識者顧問。惟堂會仍用紅紙戲目。堂會﹐謂戲莊公燕﹐及第宅家宴﹐會館團拜也。堂會點戲放賞﹐仍用短足炕幾舁錢陳筵前。戲園亦偶有點戲者﹐但以一紙錢帖畀之而已。

《竹枝詞》云「雙表對時剛未正﹐到來恰已過三通。」此嘉慶年事也。余案﹕紅豆村樵《紅樓夢傳奇》凡例云「絲竹之聲哀﹐不可無金鼓以震蕩之。」此言殊近理。今梨園登場日﹐例有三軸子﹝《竹枝詞》注云「軸」音「紂」。﹞。早軸子客皆未集﹐艸艸開場。繼則三出散套﹐皆佳伶也。中軸子後一出曰壓軸子﹐以最佳者一人當之。後此則大軸子矣。大軸子皆全本新戲﹐分日接演﹐旬日乃畢。每日將開大軸子﹐則鬼門換簾﹐豪客多於此時起身徑去。此時散套已畢﹐諸伶無事﹐各歸家梳掠燻衣﹐或假寐片時﹐以待豪客之召。故每至開大軸子時﹐車騎蹴蹋﹐人語騰沸﹐所謂「軸子剛開便套車﹐車中載得幾枝花」者是也。貴遊來者皆在中軸子之前﹐聽三出散套﹐以中軸子片刻爲應酬之候﹐有相識者﹐彼此互入座周旋。至壓軸子畢﹐鮮有畱者。其徘徊不忍去者﹐大半市井販夫走卒﹐然全本首尾惟若輩最能詳之﹐蓋往往轉徙隨入三四戲園﹐樂此不疲﹐必求知其始訖﹐亦殊不可少此種人也。今日開戲甚早﹐日中卽中軸子﹐不待未正。無爲李小泉言「嘉慶初年﹐開戲甚遲﹐散戲甚早﹐大軸子散後﹐別有淸音小隊﹐曰『檔子班』﹐登樓賣笑。浮梁子弟﹐迷離若狂﹐金錢亂飛﹐所費不貲。今日𨿽有檔子班﹐但赴第宅淸唱﹐如打軟包之例﹐不復赴園般演矣。﹝京城舊日頓子房皆打軟包起家﹐保定則班中諸伶亦打軟包。﹞」又近來諸部大軸子﹐恆至日失乃罷。惟四喜部日未髙舂卽散﹐猶是前輩風格。內城無戲園﹐但設茶社﹐名曰雜耍館﹐唱淸音小曲﹐打八角鼓《十不閒》以爲笑樂。南城外小戲園﹐或暇日無聊﹐亦有檔子赴園﹐然自是雜耍館之例﹐非復當年大戲散相繼登場意思也。

京城極重馬頭調﹐遊俠子弟必習之。硜硜然﹐齗齗然﹐幾與南北曲同其傳授。其調以三弦爲主﹐琵琶佐之﹐﹝呼韻曰轍﹐謂換韻曰換頭﹐所用韻卽元人周徳淸《中原音韻》。﹞南中歌伎唱馬頭調﹐皆小曲﹐北道郵亭﹐抱琵琶入店﹐小女子唱九連環﹐帶都魯﹐每卸裝﹐酤村釀解乏﹐聽之亦資笑樂﹐皆與京城馬頭調不同也。﹝孔東塘《桃花扇》「聽稗」一出﹐演說太師摯適齊一章云「是賈鳧西刑部所制鼓兒詞也。」京城馬頭調卽此意。﹞伶人序長幼﹐前輩後輩各以其師爲次﹐兄叔祖師﹐稱謂秩然﹐無敢紊者﹐如沙門法嗣然。堂名中人主家爲事者﹐其傔僕呼之曰「當家的」﹐或曰「老板」﹐對之肅肅然如主人翁。檀天祿嘗於酒座遇秋芙沈醉﹐側戴花邊小氈帽﹐蟠大髮辮於頂﹐披衣趿鞋作軟棚裝﹐稱足而前﹐笑曰「檀師爺﹐看我竟當何如﹖」天祿噤不能言。良久﹐但期期曰「我長汝師傅一輩﹐柰何取笑﹗」彼中人長幼之別蓋如此。

堂名中人﹐其徒皆稱之曰「師傅」。師傅有內行﹑外行之別﹐如翰林諸公之分內班﹑外班也。翰林以起家不由庶吉士官編檢﹐徑由別衙門轉入者爲外班﹐後輩待之﹐但視庶常前輩用紅侍生帖。樂部中師傅如秋芙之師李三﹐故竹香僕﹐是外行也﹐卽檀順林之父﹐本非京城歌樓中人﹐自南中攜其子北來﹐納班底錢入三慶部﹐如是者亦外行也。

乙未冬夜﹐過日新堂﹐值其前廳事大會﹐從窗隙窺之﹐廣筵肆設﹐一中年白晳人據上座﹐部中父老﹐如李六兒﹑範四寶及國香堂主人檀天祿﹑遇源堂主人琵琶慶﹑日新堂主人殷采芝﹑敬義堂主人董秀蓉﹑寶善堂主人陳金彩﹑耕齋主人吳震田八九人皆與焉。翠香﹑三元﹑寶齡﹝寶齡久不登場﹐但侍采芝起居飲食而已。﹞及名下後生凡十二人﹐環侍左右。問玉仙﹐答曰「此吾師爺輩。」落藉後﹐去爲長蘆鹽商﹐今來京師﹐從故人飲耳。

俗呼旦腳曰「包頭」﹐蓋昔年俱戴网子﹐故曰「包頭」。今則俱梳水頭﹐與婦人無異﹐乃猶襲包頭之名﹐「觚不觚矣」。聞老輩言「歌樓梳水頭。踹髙蹻二事﹐皆魏三作俑﹐前此無之。」故一登場﹐觀者嘆爲得未曾有﹐傾倒一時。今日習爲故常﹐幾於數典而忘其祖矣。

伶人中如盧浦嫳易內而飲酒者﹐最初惟五柳堂陶月仙一人。曩時最爲奇貨﹐今則相竊妻妾﹐已成風俗。入其家羣雌粥粥﹐動曰師娘﹑師姊妹矣。然若輩中稍自顧惜者﹐猶屏弗與齒﹐故其徒僅竄名小班中。今則浸淫入和春﹑嵩祝矣。琵琶慶豁達大度﹐如楊越公不問紅拂伎行蹤﹐開閣遣去駱馬楊枝之流以數十計﹐獨不許馮子都當壚調笑﹐亦一奇也。其尢陰賊險很者﹐莫如趙懸郎﹐卽玉喜也。廣設罟擭陷阱﹑雉媒魚餌﹐日日含沙伺射人影﹐中傷者踵相接也。今過其門者﹐猶惴惴有戒心

目前南城酒館﹐以觀音寺前福興居﹑如松館爲最。裕興居﹝在楊梅竹斜街﹞浪得名耳。福興居卽昔日義興居。庖人能識美人嗜好﹐奔走者又能伺主人喜怒。某饌爲某郎設﹐作何烹治﹐無弗當意者。東偏有小院﹐許金橋兵部目爲「醉鄕深處」﹐梁翰屏太史書榜揭楣端。余往來旣熟﹐以「尋常行處」四字易之﹐又書太白酒樓集唐一聯曰「勸君更盡一杯酒﹔與爾同銷萬古愁。」凡我同人臥甕頭眠壚﹐側者見之﹐莫不大笑。丁酉夏秋間﹐又辟後院﹐葺屋五間﹐規模閎敞﹐酒人益多來者。如松館廚中殽品不逮福興居﹐而西北隅別有一院﹐重房復室﹐境極幽邃﹐促膝談心﹐無慁乃公事者﹐遊人多樂之也。打磨廠西口東勝居﹐有窟室﹐後臨護城河﹐入其中﹐如伯有飲酒﹐亦是別趣。但恨膳夫不佳﹐且東城無美釀﹐是缺典耳。東城多沽湧金樓酒﹐絕少陳醞﹐遜全城遠甚。

近日酒人登座﹐必先屬曰「全城帶票」。藍全城鳳記﹝在觀音寺前﹞陳醞最佳﹐來酤者以一紙署酒價﹐冪壺口﹐俾持歸爲驗﹐故曰「帶票」。余戲謂東坡有調水符﹐此調酒符也。

京師歌樓楹帖多佳者﹐虎坊橋浙紹鄕祠一聯云「地居韋杜城南﹐日下衣冠﹐共聽謳歌來上國﹔人在楡社裏﹐風流裙屐﹐恍攜絲竹到山陰。」吳學博師最賞心﹐亟述之﹐謂無一字虛設。元本「上國衣冠﹐共聽謳歌來日下」﹐余稍爲移易之。慶樂園一聯云「大千秋色在眉頭﹐看徧翠暖珠香﹐重遊贍部﹔十萬春華如夢裏﹐記得丁歌甲舞﹐曾醉昆侖。」相傳爲吳梅村祭酒手筆﹐芬芳悱惻感均頑艷矣。或云朱竹檢討作﹐此未必然。朱入本朝﹐總角婉孌﹑涵泳聖涯﹐與閱歷滄桑﹑俯仰身世﹑淒切心脾者不同。卽云作在已未未舉鴻博以前﹐然言爲心聲﹐有何逼迫﹐大不得已而爲此哀以思之音也﹖丙申﹐園主人修飾欄楯﹐並此聯新之﹐以退光漆塡金字﹐俗劣令人不可向邇。曩見商邱陳氏家藏舊搨法帖《樂毅論》《枯樹賦》《文皇哀冊》《廿種蘭亭》﹝《廿種蘭亭》今歸常熟翁廷尉師。師督學廣東日﹐以百六十金得之﹐其中最精者定武淡墨本﹐天字不全本﹑唐神龍絹本﹑賈秋壑本﹐皆希世之珍也。﹞﹐並是紙墨精妙﹐古香盎然﹐而裝褫皆殊庸下﹐雅不相稱﹐大是減色﹐可惜也。廣和樓長聯起二句云「廣樂奏鈞天﹔和聲鳴盛世」﹐下文不佳﹐出自俗手﹐亦不復記憶矣。

和春班大下處﹐在朱太傅舊宅對門。門前春帖子云「和聲鳴盛世﹔春色滿皇都」﹐典麗莊雅﹐不知誰氏手筆。

聞姑蘇戲館有集南北曲一聯云「把往事﹐今朝重提起﹔破工夫﹐明日早些來。」淸詞麗句﹐運古如自己出﹐望而知其爲才人之筆。又全浙新館在下斜街﹐嚴介溪聽雨樓舊宅也﹐中有楹帖云「墻頭過酒聞鄕語﹐花底移牀夢故山。」古人謂佳文字﹐惟在言人所不能言﹐而又適如人人意中所欲言﹐如此﹐乃不愧天地間眞文字。

集南北曲之最佳者月老祠楹帖﹐云「願天下有情人﹐都成了眷屬﹔此前生注定事﹐莫錯過姻緣。」次香挽松秀堂桂喜﹐卽用此爲粉本。陳荔峯少宗伯少年典福建鄕試﹐畱題江山船云「此地有崇山峻嶺﹐茂林修竹﹔只爲你如花美眷﹐似水流年。」余畱香小閣一聯云「有情皆眷屬﹐無事小神仙。」﹝此二語癸己春﹐余客淸河道官舍儀徵師家﹐孫南畺爲予仿曼生法刻小印﹐甚佳。﹞𨿽止得半﹐亦自可誦。淩仲子在揚州曲局修局譜﹐又定《金元明人南北曲論定別裁》﹐於本朝獨推洪昉思《長生殿》爲第一﹐而明曲雅不喜玉茗堂。且謂﹕「四夢中以《牡丹亭》爲最下﹐其中北曲尙有疏快之作﹐南曲多不入格﹐至於《驚夢》《尋夢》諸出﹐世人所辮香頂禮者﹐乃幾如躍冶之金矣。」余於曲學未涉藩籬﹐固未敢奉一先生之說遽定指歸也。癸未歲﹐白小山尙書督學廣東﹐試嘉應諸生古學﹐《桃杏嫁東風賦》以「嘶騎漸遙﹐徵塵不斷」爲韻。表叔李湘賓﹐才人也﹐一篇之中﹐盡用南北曲﹐燻香摘艷﹐紙醉金迷﹐如有明盛時珠江競渡﹐豪家爭以孔翠珠貝飾船篷﹐璀璨陸離﹐令人不可逼視。其押「漸」字韻曰「過眼之絮飛漸漸」﹐用東坡詞「枝上柳綿吹又少」語融化入妙。然其中如「新繡鞋都涴泥﹐儂眞命薄﹔小金鈴怪疼煞﹐花也魂銷。」橐筆試有司﹐乃放筆爲踰閾之言﹐樂也而淫﹐謔兮已虐﹐歌詩不類﹐躍冶斯譏。責備賢者﹐夫亦安逃﹖昔庚辰顧耕石侍講歲試嘉應﹐賦題爲「江上琵琶」。湘賓作有曰「煙波老汝﹐誰憐香夢如塵﹔羅綺輸人﹐不管流年似水。」上句侍講所易也。《玉簪記》對《牡丹亭》﹐庶幾麗則不淫﹐無愧詞人耳。壬辰九秋﹐余由寧河赴保定﹐塡《金縷曲》一調題沙河店壁﹐新城令章鄴李二戟門名廷棨行部見之﹐大有「手疊花箋﹐抄稿去﹐天涯沿路訪斯人」之意。甲午夏﹐過新城﹐乃定交﹐畱爲平原十日飲﹐盡出其生平撰著盈尺許相質﹐瀕行饋贐殊厚﹐翰墨緣﹑香火緣﹐夫豈苟然。然詞殊不佳﹐大似曲子。宋人詞皆付歌喉﹐故得盡情言之。金元以降﹐北曲旣興﹐重以南曲﹐而詞之界限遂窄。髙一分爲詩﹐低一分爲曲。老杜曰「文章千古事﹐得失寸心知。」嗚呼微矣﹗﹝詞附錄於此﹐曰「酒碧燈紅夜﹐判今宵﹑艷竹哀絲﹐借他陶寫。不耐天寒雙袖薄﹐小膽空房生怕。忍料理﹑十千酒價﹐莫再琵琶輕易抱﹐我何曾﹑慣聽傷心話。約略似﹑桓子野。年來走徧章臺馬﹐有个人﹑掃花鳳帚﹐寄香鮫帕。聽說秋窗風雨夕﹐挑盡相思燈下。珍重托﹑瑤天鶴駕。過夏剩畱書劍在﹐咒東風﹐敢怨嬰哥罵。明年約﹑準歸也。﹞

又余壬辰冬塡《喜遷鶯》一調﹐其起句云「軟紅簾隙﹐甚夜來﹑釀就欺人寒色。翠袖兜香﹐靑衫拚醉﹐夢也何曾穩得。照井論情﹐回波顧曲﹐況是婆娑趁拍。爲誰浮大白﹖自檢點﹑夢痕襟窄。」此亦大似曲子。然每與同人論及玆事﹐顧鮮有以吾爲知言者。惟仁和葛四太史蓬山許爲知言耳。﹝蓬山詞學﹐受之婦翁謝觀察椒石﹐篤信萬紅友四聲之說﹐始與餘同客阮小云世兄幕﹐聞余爲學海堂經生﹐意是冬烘學究﹐相遇殊落落也。後謬聞黃陂邱五采臣言余好塡詞﹐乃以《蕉夢圖》索題﹐爲譜夢窗自度腔《夢芙蓉》一調歸之﹐則大喜過望﹐因塡《月底修》簫譜一調﹐爲余題《春燈問字圖》以相報﹐從此定交。然余《夢芙蓉》詞用夢窗題趙昌所畫芙蓉﹐詞亦近曲子﹐殊不佳。蓬山守詞律極細極嚴﹐余往往不能範我馳驅﹐蓬山引繩削墨﹐無所假借﹐一字之師﹐韋弦佩焉。吾兩人剪燭對牀﹐有所商榷﹐或他友至﹐輒以他語亂之﹐此中人語云﹐固不足爲外人道也。﹞

晃州通守南陵何芰亭先分守浦市﹐獲盜賊﹐贓中有竹簡一﹐磨治瑩膩﹐刻畫精致﹐上作行楷極秀媚﹐書七言律詩曰「瑯玕消息近來聞﹐玉冷空山墮小云。滄海西頭裙自浣﹐翠微深處被親燻。人來月殿分鸞守﹐艸滿芝田付鶴蕓。香篆若能通禦座﹐萬枝眞降一齊焚。」極似玉溪生集中《錦瑟》《碧城》之作﹐不知所謂﹐不敢彊解也。款題二行雲「《乩仙詩》縹緲可愛﹐芝潤作楷﹐蕊沚鐫字﹐瑞芝閣主人淸玩。竹英山莊。」下有顚倒鴛鴦印﹐色色可愛。惟小字﹑別號無可稽考﹐大是恨事。所謂「瑞芝閣主人」者﹐不知何許人﹐或者如意館中人耶﹖聞盜贓大半湘陰質庫物﹐獨此物不似金穴銅山中來者。其所從來﹐不可究詰矣。惜於時無好事者訊之盜口﹐爲得其實也。

《竹枝詞》云「干支冠首換年年」。案﹕近日春帖子幾同拆白燈謎﹐歌樓伎館﹐投贈聯句﹐動以名字分隸對耦﹐已成俗套﹐牽彊湊合﹐幾至不成文理。惟幼時聞六篷船有細新者﹐吾州百花洲名伎也。﹝嘉應之水曰梅江﹐達潮州以入海﹐往來皆乘六篷船﹐如浙之江山船。隨園來嶺﹐以未得賞識六篷船爲恨。﹞潮州太守萬子輿有集句一聯云「細推物理須行樂﹔新得佳人字莫愁」﹐眞乃如玉合子蓋﹐奇妙不可思議﹐所謂「好語本天成﹐妙手偶得之」。

每新歲及鄕會試場後﹐團拜公燕﹐日不暇給。則諸部分包﹐或遇傳差亦分包。傳差者﹐官府公會徵諸郎承直也。大抵堂會或分二三包不等。其茶園開戲自若也。有時茶樓門首標紅曰「傳差不開戲」﹐則必禦史臺傳差﹐不敢分包者矣。

鄕會試場後﹐各園及堂會﹐必演王名芳《連升三級》﹐花面演說題解以爲笑樂﹐未免侮聖人之言。案﹕此體自漢魏六朝人已有之﹐假借同音﹐用資談柄。玉茗堂尢擅此長。其最佳者﹐《牡丹亭》「閨塾」出杜麗娘上場賓白雲﹕「酒是先生饌﹐女爲君子儒。」匡鼎解頤﹐可稱無上妙品。

嘉慶二十五年﹐京師春臺班忽無故散去﹐七月睿廟宮車晏駕。道光十三年癸己﹐和春班散去﹐四月孝愼皇后升遐。蓋普天率土﹐遏密八音﹐運會所值﹐气機先兆﹐莫知其然而然。

「曲家」「務頭」二字﹐余向不解所謂。舞勺時讀《桃花扇》「教歌」一出﹐李香君唱《牡丹亭》「驚夢」皂羅袍「原來奼紫嫣紅開徧」一曲至「雨絲風片」﹐蘇昆生曰「誤矣。絲字是務頭。」於時竊訝之。案此曲工尺「絲」字譜﹐止尺上二字﹐非板並非眼﹐不識昆生所爲誤者安在。凡遇曲師卽舉此質之﹐莫能言其所以然。後閱《水滸傳》朱仝入歌院聽笑樂院本﹐至務頭﹐停聲乞纏頭。是務頭又似關目﹐不關曲中節拍矣。《金瓶梅》亦屢言「笑樂院本」。是自元及明皆有「笑樂院本」﹐似通俗常演者﹐究不知是何院本﹐又不知務頭畢竟如何。𨿽老歌師無知之者。余舌彊喉直﹐自愧不能學歌﹐於此事尢深抱陶隱居「一事不知」之恥。

萬柳堂﹐益都相國馮文毅公所築捨也﹐國初爲淸遊勝地。坐論退食﹐躡屐東山﹐門生追陪杖履﹐來遊來歌。已未制科﹐諸公集中﹐莫不矢捲阿之音。今荒煙蔓艸﹐斷井頹垣﹐幾不能指其地矣。余住京七年﹐不知萬柳堂何在﹐暇日問車夫醉王﹐乃知在沙窩畺察二門內。可謂「禮失而求諸野」。﹝今日拈花寺﹐阮太傅辛未壬申在都常遊﹐又與朱野雲補種柳事﹐詳《揅經室詩集》。同治戊辰九月九日掌生注。﹞

丰臺芍藥﹐在昔爲勝遊。今則二三月間﹐南西門外三官廟海棠開時﹐來賞者車馬極盛。城內龍爪槐﹐城外極樂寺﹐皆遊春地也﹐遊人皆自攜行廚。惟陶然亭﹑小有餘芳二處有酒家。陶然亭﹐暮春卽掛簾賣酒﹔小有餘芳﹐則遲至入夏乃開園。其地爲尙書郎三君﹝三寶﹞尺五莊別苑。尺五莊有馬鬛封﹐三君爪發藏焉。過小橋出園﹐卽爲小有餘芳。淸暑招涼﹐調水雪藕﹐大有江鄕蝦菜之思。「西風斜日鱸魚香」﹐不止「水村山郭酒旗風」也。每歲例以修秋禊爲期﹐買酒者日不暇給﹐至中秋則盡償酒債﹐「十叩柴扉九不開」矣。南橫街圓通觀大殿後垂花門外牡丹左右各一本﹐濃艷凝香迥非凡品。特其地近市﹐湫隘囂塵﹐無過而問焉者。每歲暮﹐挾諸伶出丰宜門﹐入花局觀宮中唐花牡丹﹑碧桃﹑玉蘭﹑迎春之屬﹐先春爭放﹐美人名花﹐香光照英﹐歸則各乞數種載去。陳迦陵﹑邵山人潛夫傳述林山人古度言「乾嘉時﹐戚南塘開府鎭海上﹐諸文人依之者如魚赴壑﹐每醉後樗蒲之會﹐積錢隱人。」余澹心《板橋雜記》則言「諸名士會獵舊京﹐多集李十娘家﹐文酒之宴﹐費必百金﹐眞可謂銷金窩。」今京師冬月出南西門看花一行﹐亦中人十家產云。

三官廟中有花之寺﹐壬辰初入京﹐龔定庵招余會公車諸名士﹐宋於庭﹑包愼伯﹑魏默深﹑端木鶴田諸公十四五人於其中。余初不知其地所在﹐年伯禦史中丞朱公聞之﹐笑謂徐少司空師曰「此必君同年生所爲。」旣而戾止﹐則綺疏盡拓﹐湘簾四垂﹐花之寺綽楔在焉。前後皆鐵梗海棠﹐境地淸華﹐頗愜幽賞。余詰定庵﹕「虯戶銑溪徐彥伯澀體﹐阿掌雅所不喜﹐君柰何亦墮此惡趣﹖」答曰「此曾賓谷躗言也﹐羅兩峯夢前身爲花之寺僧﹐故賓谷先生爲署此榜額。」後二年﹐余閱宋牧仲《筠廊偶筆》﹐則花之寺實有其地﹐在靑州。開卷有益﹐信然。﹝培按王漁洋《分甘餘話》沂水縣有花之寺﹐不解其義﹐張杞園問之土人﹐云「以寺門多花卉﹐而徑路窈折如『之』字形﹐故以爲名」。周侍郎櫟園詩﹕「月明蕭寺夢花之。」其長子在浚有《花之詞》一卷﹐與宋商邱所載地名不符。是一是二﹐恨不起宋王而共質之也。壬寅四月十五日鐵癡記。﹞

後門外李廣橋一帶﹐明湖滉漾﹐大似江南水國。每過其地﹐輒令人起秋風蒓鱸之思。有慶龍堂﹐水檻回廊﹐軒窗四敞﹐盛夏入其中﹐一望芰荷蘆荻間﹐與鳧鷗鷺上下浮沈﹐燻風媵涼﹐心淸香妙﹐恍如置身海上三神山。明時金鰲玉蝀﹐深禁籞﹐諸臣得承恩直西苑賞花釣魚者﹐詡爲希世之榮。聖朝與民同樂﹐西海子許遊人來往﹐紫宸美富﹐咸得瞻仰。慶龍堂近依禁城﹐水木明瑟﹐別有林泉野趣﹐亦必不可少此境界也。嘉慶間有小有天園﹐今無之矣。

「如意館中花萬樹﹐一時都讓鄭櫻桃。」今京城有櫻桃斜街﹐惜無佳伶居之﹐負此雅名。髙慶林有女﹐年及笄矣﹐許字韻香﹐旣而悔之。將奪以畀春山。時杭州顧二西漁聞之﹐銳身以黃衫押衙自命﹐乃得復歸林氏。惜韻香未娶而沒也。

韓四季卿言「有常州人﹐楊姓﹐善寫眞﹐凡諸伶之色藝擅名者必爲寫照﹐裝爲巨冊﹐凡百六十餘人矣。其中以蕊仙爲首﹐近日名下十得八九。杜詩所謂『必得佳士亦寫眞』﹐可謂世之有心人。」余聞之喜躍不寐﹐將假得臨摹﹐忽遽未能也。惜其中獨無韻香小像﹐可云「第一缺憾事」。顧西漁家有韻香橫看子﹐名流題詠已滿﹐然神情殊不肖﹐姍姍來遲﹐是耶非耶﹖宋人詩﹕「意態由來畫不成﹐當時枉殺毛延壽。」正此之謂矣。

韻香沒後﹐匶權厝義園﹐旣不能歸﹐且未得葬。詠霓堂司閽者﹐河間人劉二﹐故韻香僕也。午夜無事﹐每與餘言及韻香生時事﹐往往欷歔不能自己。丁酉秋中元節﹐余約小霞以一盂麥飯﹑一陌紙錢﹐同酹韻香。先一夕﹐余忽有河魚之疾﹐竟負約不能從﹐爲之悒怏累日。昔橋太尉謂曹公﹕「他日不以鬥酒只雞上冢者﹐車過三步﹐腹痛勿怪。」吾於韻香﹐能不拊心呼負負﹖

傳經堂劉天桂﹐三法之師也。有弟曰劉老二﹐家政出內皆主之。韻香﹑小霞之師曰劉正祥﹐天桂子也。旣沒﹐其弟劉二主家事﹐有錢癖﹐其徒脫藉者﹐谿壑不易盈。正祥之妻心弗善也﹐然亦無如之何。正祥有女曰阿瑛﹐寡母珍惜如掌上珠﹐許字小霞。巳亥二月得阿霞書﹐言「去歲自南中迎其父母來京﹐秋間阿瑛於歸。」嘉耦曰妃﹐善時爲婚﹐家室完好矣。爲之一快。

傳經堂弟子﹐余所及見凡三輩。輩三人﹐其名皆以「鴻」﹑「寶」二字爲之樞紐。當日三法﹕法齡﹑法慶﹑法寶也。次則三鴻﹕鴻寶﹑鴻喜﹑鴻翠也。後則三寶﹕福寶﹑多寶﹑才寶也。韻香爲廣大教化主。卽此亦其一端。

京師有「春臺十子」之稱﹕金鳳曰書呆子﹐常桂曰軟棚子﹐長春曰煤黑子﹐金齡曰黃帶子﹐其六人﹐余忘之矣。紉香面目黧黑﹐有墨牡丹之誚。金齡則髙視闊步﹐縱恣不羈。十子者或論其性情﹐或肖其容貌﹐或品其行事﹐象形惟肖﹐如見其人。韻香嘗笑謂﹕「尙有乞雜子一人﹐何不廁其間﹖」聞者莫不大笑﹐或集爲偶語云「司獄情人﹐太僕仇人﹐朱狀元夫人﹐煤炭捏成莊子婦﹔紉仙師弟﹐韻香兄弟﹐殷采芝徒弟。銅絲扭就國王頭。」《蝴蝶夢劈棺》爲煤黑子所演劇。黃帶子演《西遊記》女兒國王﹐其行步首自動搖﹐顫顫巍巍如也。故以爲笑。

桐仙本名金鳳﹐以其字不雅馴﹐且以嚴東樓家優同名爲嫌﹐乃易之爲今鳳。或疑二字於文不類。余按﹕明嘉靖時冒伯麐所集秦淮四美人﹐有趙今燕﹐與馬湘蘭齊名。今桐仙有佳弟子曰秀蘭﹐演《馬湘蘭畫蘭》劇﹐是亦佳話也。又春暉堂弟子小秀蘭﹐旣與小桐同名﹐字韞香。又嫌與鴻寶字韻香同音﹐乃更曰香吏﹐電白潘石樵所定也。金魚池在昔盛時﹐幾如唐之杏園﹑曲江池。今則已無酒肆﹐但有捨﹐人皆掩鼻而過之﹐能無今昔盛衰之感﹖惟市人鬻生魚者寄畜池中耳。﹝京師最重白鱔﹐一頭直數緡﹔潞河鯉魚﹑濼河鯽魚價亦不貲。何曾日食萬錢猶嫌無下箸處﹐非虛語也。市中日過午卽以白鱔及諸生魚寄金魚池﹐笱而畜之﹐早起復貯於盆盎﹐擔入市。過酒家者必淸晨先諭畱之﹐乃得供晚餐﹐否則魚已入池﹐不可復出﹐未免彈鋏而嘆矣。﹞入伎館閒遊者曰「打茶圍」﹐赴諸伶家閒話者亦曰「打茶圍」。有攺「一去二三里」詩者曰「一去二三里﹐堂名四五家。燈籠六七个﹐八九十碗茶。」伶人家備小紙燈數百﹐客有徒步來者﹐臨去則各予一燈﹐囊火以行。中北城所屬胡同﹐入夜一望熒熒如列星﹐皆是物也。余戊戍春燈謎有俗語一條﹐隱《四弦秋》曲子一句曰「到相公下處空坐﹐不擺酒。」隱《茶別》出「這村夫不過是茶客。」謔也而虐矣﹗

有歌樓一字訣﹕曰瞧﹝葉音悄﹞﹐翔而後集也﹔曰好﹝葉去聲﹐謂叫好﹞﹐兼所愛也﹔曰要﹐定於一也﹔曰叫﹐來何暮也﹝此有二義﹕一則恨相見晚﹐所謂一日三秋也﹔一則翩何來遲﹐所謂千呼萬喚也﹞﹔曰鬧﹐情所鍾也﹔曰溺﹝音鳥去聲﹐京師謂任性曰溺﹞﹐憐生畏也﹝又卽不是冤家不聚頭之意﹞﹔曰戳﹝音慥﹞﹐及於亂也﹔曰跳﹝得新棄舊名爲跳槽﹞﹐異思遷也﹔曰漂﹝去聲﹐京師謂逋債弗償曰漂﹐《竹枝詞》所謂「一回漂慣兩三回﹐包管從今叫不來」是也﹞﹐難爲繼也。斯事始終八字盡之。事有相因﹐勢有必至﹐此欲覺晨鐘也。

有《茶園三字經》﹐凡十句﹐余但記其最後三句﹐皆殷仲堪所謂咄咄逼人者﹐曰「舀茶來﹐有客例﹐先獻茶。」此復重言以申明之者逐客令也。旣醉翁之意不在﹔斯君子之交淡如。挹彼注玆﹐瓶之罄矣。鼴鼠飲河﹐已盈其腹。大如五石瓠﹐豈僅盧仝七碗僅爲消渴解嘲﹖所謂「日旰君勤﹐大夫夙退」﹐侍坐者請出矣。曰「點燈籠」。郎近夜來﹐千金一刻。淸風細雨雜沓來﹐土上出金火照臺。不引看劍之杯﹐空燒檢書之燭。驪駒在門﹐麻蒸見跋﹐束縕以請﹐王不畱行。斯乃古文《大誓》所謂「前歌後舞﹐師乃搯矣」。曰「明兒會」。當歸旣贈﹐芍藥將離﹐薄送我祁﹐瞥然而逝。翩若驚鴻﹐矯若遊龍。賓不顧矣﹐是耶非耶﹖「黯然銷魂者﹐惟別而已」。爾道是河中開府相公家﹐我道是南海水月觀音院。「侯門一入深如海﹐從此蕭郎是路人」矣。活畫一語言無謂﹐面目可憎。無可柰何應酬情狀。翻手爲云覆手雨﹐豈獨阮嗣宗能爲靑白眼哉﹗「何所聞而來﹐何所見而去」。可爲知進而不知退者戒。又入門一語曰「那兒來」﹐已隱然「有適從何來﹖遽集於此」之意。

杭州吳氏撰《燕蘭小譜》﹑天津張氏撰《秋坪新語》皆在乾隆庚戍辛亥間﹐備載魏長生﹑陳渼碧盛時事﹐張君則及見銀兒之敗。故其書載李載園令滿城時周旋銀兒事甚悉﹐曰「君子以爲難。」至所記銀兒被盜事﹐則以告者過﹐不如是之甚也。老僕楊升年七十餘﹐隨余赴戍﹐道中無事﹐茶前酒後輒呼說京城舊日瑣事﹐以余所聞印証之﹐或合或不合。紀文達公出塞﹐往往從老校退卒談論﹐采入筆記中。不特東坡好彊問人說鬼﹐姑妄言之妄聽之﹐作無可柰何消遣也。楊升言「魏三年六十餘﹐復入京師理舊業﹐發鬑鬑有須矣。日攜其十餘歲孫赴歌樓﹐眾人屬目。謂老成人尙有典型也。登場一出﹐聲價十倍。夏月般表大嫂背娃子﹐下場卽气絕。魏三爲野狐教主﹐以《蒲萄架》《銷金帳》二出。」楊升云云。我未之前聞也。

魏三有弟子二人﹐長曰金官﹐今人但知銀官而已。金官白晳﹐銀官微有雀麻。兄弟同買屋孫公園別宅而居。今相傳直隸總督溫公﹝承惠﹞宅卽其地﹐非也。銀官宅在後﹐孫公園當日呼亢家花園﹐聞其中有塋地在焉。園旣歸銀官﹐復賂亢氏子孫使遷葬﹐大興土木﹐窮極侈麗。不三月而禍作﹐門外築馬墻猶未竟也。先是有遊僧坐關銀官門外募千金施﹐靳弗與﹐未幾遂及於難﹐僧亦不知所往。此與西門慶施五百金營梵剎事相類而相反。

梁家園在虎坊橋﹐或云「故眞定相園也」。其南則下窪子在焉﹐是爲先農壇。後梁園亭榭樹石無存者﹐有僧營佛宇其中﹐曰壽佛寺﹐募諸善男子善女人日費八金爲糜粥﹐以食餓者。五城惟冬春之際設飯廠﹐獨壽佛寺粥廠無間寒暑。其西又有義學﹐大門春帖子曰「爲善最樂﹔讀書便佳」。近年京城有東西悅生堂﹐皆壽佛寺倡之﹐可謂無量功徳。相傳眾樂園在虎坊橋﹐究不知其地﹐必非梁家園也。

朱九胖子﹐太傅文正公從孫﹐畸人也。日遨遊歌館中﹐人見之﹐呼曰「九哥﹐請坐。」卽便就座。問以「今日某部在某園﹐某人演某劇」﹐言之累累如貫珠。一曲未終﹐翩然又去矣﹐大有晉人風度。唐太宗呼虞永興爲「行祕書」﹐九胖子可當其目。

京城拜客﹐用三寸紅紙搨木刻姓名﹐而備載住宅街巷於紙背﹐以便閽人登記門簿﹐名曰「小片子」。惟翰林諸公謁前輩﹐槪用白帖子﹐其餘師生衙門﹝內閣﹑國子監﹑都察院官﹞﹐前後輩衙門﹝吏﹑禮二部﹐及科道官﹞俱用紅紙大片子﹐以代全柬。老輩書札﹐必用副啟﹐有名正具﹑名別具之別。外省拜客用單片﹐必注曰「附全」﹐蓋單片止載姓名﹑裏居﹐其稱謂仍具全柬中也。今一切趨簡易﹐副啟久廢不用﹐而片後亦刪「附全」二字﹐循名責實﹐儉吾從眾﹐亦無不可。《藤陰雜記》載曾於斜街廟地攤買得「客氏拜」三字名紙。毛西河《曼殊別誌》書磚言「寒冬晨起﹐呵凍書刺」﹐是康熙初年名紙﹐仍必親筆書也。小片子用木刻印搨﹐不知始於何時。今友朋交際往來書帖款式﹐已不復用居中一行。惟鄕間則𨿽平常通問﹐仍遵曩規﹐書中行下半截曰「某人拜」﹐無論饋遺候問皆然﹐此所謂「禮失而求諸野」矣。獨京師諸伶人謁士大夫﹐或治酒饌邀乞過臨﹐其柬必曰「門下某人拜」﹐其字書居中下半行﹐𨿽王正登門賀新歲亦然﹐但俱用小片子耳。士大夫自謁前輩外﹐門刺止用小片子。惟喜慶事以貨財爲禮者﹐速客用大片子﹐名曰「請分子」。伶人則請分子亦小片子也。﹝八旗職官拜謁﹐用單帖裁爲三條﹐書銜名於下半行﹐曰職名。部院官坐班公會用職名﹐亦同此式。﹞

王漁洋《早朝口占》﹐嘲南海程周量云「轎中端坐喫檳榔。」國初京城前三門爲新修石路﹐不許行車﹐京朝官並坐轎。今惟一二三品大員乘轎。四品惟順天府丞得乘三人轎﹐下此皆乘車矣。乾隆初年﹐尙以騾車爲市儈代步﹐京官尙乘驢車﹐大約如六朝人貴犢車之意。今日內城間有佳驢車﹐外間驢車直是寒乞相﹐惟以騾車爲通用。但官車用大鞍﹐市車用小鞍﹐以是爲差別耳。嘉慶年﹐官車率用氈帷飛檐後檔。道光年﹐大半從儉﹐坐布帷圓篷四六檔車﹐而引馬則多於往日﹐此亦一時風气也。聞昔年伶人出入皆軒車駿馬﹐襜帷穴晶﹐引馬前導﹐幾與京官車騎無辧。今日此風已變﹐輿馬𨿽華澤﹐不復敢用大鞍﹐且其傔僕皆跨轅﹐並無騎而從者矣。卽部院經承書吏亦然。其小鞍車有頂馬跟馬者﹐惟提督府有翎頂番子頭目耳。﹝都門《竹枝詞》云「止有貂裘不敢當﹐優伶一樣好衣裳。諸君兩件須除卻﹐狐腿翻穿艸上霜。」按諸伶𨿽服飾僭擬﹐小帽俱用紅骽﹐獨大帽仍用矮梁﹐外褂仍用元靑﹐至行褂則大半石靑矣。各衙門惟供事入署當直衣石靑外套。此外凡部寺經承書吏﹑庫丁﹐及番子頭目槪用元靑外褂。至皂隸﹑禁卒則袍褂並穿靑色。此亦餼羊僅存矣。伶人僕從外服俱用元靑﹐又例不著靴﹐大道中車聲粼粼﹐踖行而過﹐可一望而知之也。﹞諸五壽原述其尊甫怡亭先生言「嘉慶間﹐嚴查虧帑﹐直隸一縣令坐挪移﹐逮系詔獄﹐將論死。令﹐蜀人也﹐有蜀伶慨然曰﹕『蜀人居京師者不少﹐何無一援手者﹖』乃銳身自任﹐出五百金爲倡﹐沿門拓盋﹐旬日得萬餘金爲償官﹐令乃得脫。惜忘其名。」乾隆朝擅名者﹐魏三﹑陳銀皆蜀人。今樂部皖人最多﹐吳人亞之﹐維揚又亞之﹐蜀人絕無知名者矣。

伶人早起﹐必大聲習六字﹐先爲合口呼三字﹐曰﹕咿﹝音伊﹞﹑啞﹝音亞﹞﹑嗚﹝音婀﹞。後爲開口呼三字﹐曰﹕嘻﹑哈﹑呵。軟紅《竹枝詞》所謂「雞鴨鵝「是也。

國書十二烏珠������﹐對漢音「阿﹑額﹑伊﹑鄂﹑烏﹑諤」﹐至������二句﹐則皆對漢音「傲﹑歐﹑優」。西域三十六字母﹐統於十二攝﹐以迦結始﹐以鉤歌終。中國古音無六麻一韻﹐自婆羅門翻切之學流傳內入﹐始有之。其字半從歌戈﹐半從虞模韻轉入。然天地元音﹐實從「阿﹝麻韻﹞」字爲始。試驗小兒初生啼聲﹐開口必先曰「啞啞」﹐此人聲自然不可誣也。

國書出於蒙古﹐蒙古書出於華嚴梵夾。夫有所受之﹐非武斷臆說。《漢書儒林傳》東方朔曰「伊優亞者﹐詞未定也。」然則西京已有此語。《樂府》「妃呼豨」「羊伊吾」之類﹐亦卽此理。特自古在昔﹐未有筆之於書者﹐故無從傳習耳。天文算法之最精者﹐中法皆不如西法。然地員出於曾子﹐九重見於楚詞﹐而泰西人謂借根方爲「東來法」。宋人《測圖海鏡》已有立天元一法﹐是中西合法﹐殊途同歸也。等韻之學﹐梵語謂字母曰悉曇﹐迦佉至劣爇是也。謂切韻曰佉﹐羅岡康至貜犖是也。《玉篇》用二十四字母﹐多所兼。並至《正字通》乃欲盡攺用音和﹐則於通廣局狹之理﹐槪乎其未之聞矣。智創巧述﹐範圍不過﹐民可使由﹐不可使知。師師相傳﹐委蛇行可從迹焉。聖人復起﹐因而重之﹐識大識小﹐亦何常歸也﹖故曰「禮失而求諸野」﹐則韻理與天文算法二者﹐其尢彰彰也。

遼人制契丹大小字﹐金人初無文字﹐太祖命完顏希尹制女直字﹐依仿漢人楷字﹐用契丹字制度爲之。熙宗別制女直小字﹐以希尹所制者爲女直大字。

國朝天命六年三月﹐命巴克什達海加國書圈點。布在方策﹐至今遵守﹐余自恨未得讀《欽定同文韻統》﹐不識五十二母﹐故於三合翻切之理﹐未得觀其會通﹐思之心輒怦怦。

明人作《九宮譜》彊爲分析﹐如理棼絲。令人恨不起髙氏子於九原﹐使抽刀斷之。淩教授仲子﹝廷堪﹞曰「此特燕樂商調之太蔟一韻耳﹐多立名目﹐徒自苦也。」丙申夏四月浴佛日﹐謁阮儀徵師﹐乞假淩君《燕樂考原》六卷讀之。師笑曰「明日發榜矣﹐尙有此閒情逸致耶﹖」因言金元北曲未興以前﹐唐宋人所塡詞﹐皆以合樂。曩撫浙日﹐檢宋人詞數十調﹐授尙衣﹐命伶官譜工尺歌之﹐不能諧婉悅聽﹐且多不能作譜者。予於是爲備陳古樂與今樂中間﹐尙隔燕樂一關﹐古雅樂以琴﹐燕樂以琵琶﹐今俗樂以三弦琴之幺弦﹐卽琵琶之大弦。三弦又卽琵琶四弦而去其第一弦。由古及今﹐弦遞小﹐聲亦遞髙﹐其間蓋遞隔二韻。如琵琶用工字調﹐三弦用上字調﹐斯無不合矣。毛西河不明此理﹐以唐寧王宮中玉笛譜工尺推雅樂﹐是以今樂彊合古樂﹐無怪其扞格不通。唐宋人塡詞合樂﹐皆以合燕樂﹑葉琵琶。今歌師所習南北曲﹐葉以三弦﹐卽求與金元人合。琵琶之北曲尙難彊合﹐況上合燕樂﹐能不參差。此其故﹐固非梨園子弟所能明也。師大稱賞﹐詳具余《上師書》中。

常州陳少逸撰《品花寶鑑》﹐用小說演義體﹐凡六十回。此體自元人《水滸傳》《西遊記》始﹐繼之以《三國誌演義》﹐至今家弦戶誦﹐蓋以其通俗易曉﹐市井細人多樂之。又得金聖嘆諸人爲野狐教主﹐以之論禪說﹑論文法﹐張皇揚詡﹐耳食者幾奉爲金科玉律矣。《紅樓夢石頭記》出﹐盡脫窠臼﹐別辟蹊徑﹐以小李將軍金碧山水樓臺樹石人物之筆﹐描寫閨房小兒女喁喁私語﹐繪影繪聲﹐如見其人﹐如聞其語。《竹枝詞》所云「開談不說紅樓夢﹐縱讀詩書也枉然。」記一時風气﹐非眞有所不足於此書也。余自幼酷嗜《紅樓夢》﹐寢饋以之。十六七歲時﹐每有所見﹐記於別紙﹐積日旣久﹐遂得二千餘簽﹐擬汰而存之﹐更爲補苴掇拾﹐葺成《紅樓夢注》。凡朝章國典之外﹐一切鄙言瑣事與是書關涉者﹐悉匯而記之。不賢者識其小者﹐似不無小補焉。其禪說文法﹐托諸空言﹐槪在所屏﹐似與耳食者不同。今勿勿十餘年﹐未能脫稿﹐殊自慚也。嘉慶間﹐新出《鏡花緣》一書﹐《韻鶴軒筆談》亟稱之﹐推許過當﹐余獨竊不謂然。作者自命爲博物君子﹐不惜獺祭塡寫﹐是何不徑作類書﹐而必爲小說耶﹖卽如發榜謁師之日﹐百人羣飲﹐行令糾酒﹐乃至累三四卷不能畢其一日之事﹐閱者昏昏欲睡矣﹐作者猶津津有味﹐何其不憚煩也﹗《紅樓夢》敍述兒女子事﹐眞天地間不可無一﹐不可有二之作。陳君乃師其意而變其體﹐爲諸伶人寫照﹐吾每謂「文人以擇題爲第一義」﹐正謂此也。正如《金瓶梅》極力摹繪市井小人﹐《紅樓夢》反其意而師之﹐極力摹繪閥閱大家﹐如積薪然﹐後來居上矣。顧余有私見﹐欲獻而商之者。《寶鑑》中所稱士大夫﹐我輩爲尊親賢者諱﹐禮固宜之。至其中小人﹐如奚老土之類﹐夫也不良﹐歌以誶之﹐不忍斥言﹐亦忠厚之至。獨至杜琴言等十伶官﹐亦別立名目﹐此大不必。若輩方幸得附驥尾而名益顯﹐柰何忍使湮沒弗彰乎﹖桐仙爲餘言杜琴言﹐卽桐仙也﹐書中推爲第一﹐未知信否。其十人者曰杜琴言﹑袁寶珠﹑蘇蕙芳﹑陸素蘭﹑金漱芳﹑林春喜﹑李玉林﹑王蘭保﹑桂保﹑秦琪官十人者﹐皆不知所指﹐不能求其人以實之。素蘭﹑春喜﹑玉林﹐𨿽有其人﹐皆與此書所述不稱﹐必別有所謂也。餘丁酉夏從嚴州友吳立臣﹝達﹞案頭見之﹐迫欲借抄﹐未得其便。聞季卿言「少逸館內城一尙書郎家。」咫尺天涯﹐未能一握手爲笑﹐殊恨無緣。暇日作尺一書﹐致少逸﹐述鄙見質之。方把筆而難作﹐書未及達也。立臣亦緣事論城旦﹐所謂《品花寶鑑》者不知落誰何人之手﹐或者如歐公文﹐有蛟龍妒且護之耶﹖﹝《寶鑑》是年僅成前三十回﹐及己酉少逸遊廣西歸京﹐乃足成六十卷。余壬子乃見其刊本。戊辰九月﹐掌生記。﹞

吳中舊有集秀班﹐其中皆梨園父老﹐切究南北曲﹐字字精審。識者嘆其聲容之妙﹐以爲魏良輔﹑梁伯龍之傳未墜﹐不屑與後生子弟爭朝華夕秀。而過集秀班之門者但覺夭桃郁李﹐鬥妍競艷﹐蒹葭倚玉﹐惟慚形穢矣。道光初﹐京師有仿此例者﹐合諸名輩爲一部﹐曰集芳班﹐皆一時教師故老﹐大半四喜部中舊人﹐約「非南北曲不得登場般演」﹐庶幾力返雅聲﹐復追正始。先期徧張帖子告都人士﹐都人士亦莫不延頸翹首﹐爭先聽睹爲快。登場之日﹐座上客常以千計﹐聽者凝神攝慮﹐𨿽池中育育羣魚﹐寂然無敢嘩者﹐蓋有訂約四五日不得與坐者矣。於時名譽聲價﹐無過集芳班。不半載集芳班子弟散盡。張樂於洞庭﹐鳥髙翔﹐魚深藏﹔又曰「西子駭糜」﹐豈誑語哉﹗﹝《燕蘭小譜》記有伶人自京師歸﹐謀入集秀班﹐納重賄﹐始收之論者。或謂有志之士﹐或謂是監生捐孔目﹐居然翰林老先生矣。集秀班名重一時﹐卽此可見。聞常熟蔣聽松言﹕吳中集秀班﹐道光年間亦已散去云。﹞

伶人所祀之神﹐《笠翁十種曲比目魚傳奇》但稱爲二郎神﹐而不知其名。﹝《比目魚》入班出賓白﹕「凡有一教就有一教的宗主﹐二郎神是我做戲的祖宗﹐就像儒家的孔夫子﹑釋家的如來佛﹑道家的李老君。我們這位老師極是靈顯﹐又極是操切﹐不像儒釋道的教主都有涵養﹐不記人的小過。凡是同班裏面有些暗昧不明之事﹐他就會覺察出紀來﹐大則降災禍﹐小則生病生瘡。你們都要緊記在心﹐切不可犯他的忌。」﹞文達公《灤陽消夏錄》曰「伶人祀唐明皇﹐以梨園子弟也。」余案﹕灌口二郎神爲天帝貴戚。元人作《西遊記》成﹐稱二郎神靈異﹐非伶人所祀也。伶人所祀乃老郎神。﹝粵東省城梨園會館﹐世俗呼爲老郎廟﹞安次香曰﹕伶人所祀神乃後唐莊宗﹐非明皇也。次香蓋聞之宋碧筠﹐然亦但以《新五代史》有《伶官傳》﹐故臆度當然﹐實亦未有確據。余每入伶人家諦視其所祀老郎神像﹐皆髙僅尺許﹐作白晳小兒狀貌﹐黃袍被體﹐祀之最虔﹐其拈香必以醜腳﹐云「昔莊宗與諸伶官串戲﹐自爲醜腳﹐故至今醜腳最貴。」﹝今入班訪諸伶者﹐如指名訪醜腳﹐則諸伶奔走到侍﹔其但與生旦善者﹐諸伶不爲禮也。令召伶人侑酒者﹐間呼醜腳入座湊趣﹐斯爲行家。﹞每演劇必醜腳至﹐乃敢啟箱﹐俟其調粉墨筆塗抹已﹐諸花面始次第傅面。﹝廣州佛山鎭瓊花會館﹐爲伶人報賽之所﹐香火極盛﹐每歲祀神時﹐各班中共推生腳一人生平演劇未充廝役下賤者﹐捧神像出龕入彩亭。數十年來﹐惟武小生阿華一人捧神像﹐至今無以易之。阿華聲容技擊﹐並皆佳妙﹐在部中歲俸蓋千餘金雲。﹞然老郎神爲何人﹐卒無定論。余嘗見伶人家堂有書「祖師九天翼宿星君神位」者﹐問之﹐不能言其故。小霞爲餘言「聞諸父老﹐老郎神耿姓﹐名夢。昔諸童子從教師學歌舞﹐每見一小郎極秀慧﹐爲諸郎導﹐固非同學中人也。每肄業時必至﹐或集諸郎﹐按名索之﹐則無其人。諸郎旣與之習﹐樂與遊﹐見之則智慧頓生﹐由是相驚以神﹐後乃肖像祀之。」說頗不經。然吳人晨起禁言夢﹐諸伶尢甚﹐不解其故。如小霞言﹐是禁言夢者﹐諱其神名也。此事載籍無可考。所傳聞又多不盡可信。姑附記以俟博物君子。區心廬言「梨園會館有碑﹐載老郎神事甚悉﹐惜不記其文。」梨園會館在廣州城歸徳門內魁巷。﹝心廬此言在嶽州﹐時戊戍中秋也﹐異日當寓書家弟蘊生﹐使就其地搨文﹐但恐秉筆者言之無文﹐未免令人有「楓落吳江」之慨耳。壬寅立夏日記。﹞

湘舟言曩在都時﹐觀陽春班﹝後攺盛春班﹐今無之矣﹞小伶演《鐵冠圖費宮人刺虎》﹐正當飲刃時﹐搖頭散發﹐假髻遽墮落﹐宮裝結束上垂大髮辮﹐令人絕倒。又見演《闖山》﹐幼伶登場﹐結束不嚴﹐趨走急遽﹐忽失去假足一隻﹐倚五肩彳亍不能行。醜笑曰「我固謂黃口小兒﹐勿令登場﹐今果然﹐我今日兼作乳母矣。」遂抱之入。余憶昔聞有演桓侯者﹐揭簾出﹐遽墮其須﹐同伴遽問﹕「來者爲誰﹖」答曰「我張公子也。」笑曰「小子無用﹐可去喚乃父有須者來。」機警捷給﹐往往足以解頤。又有演《琵琶記》賣發者﹐方對鏡﹐兩纏臂金條脫﹐然呈露﹐忽聞人呼曰「可先將金釧賣去。」此後觀畫《陶母剪髮圖》﹐指摘其誤畫金釧故事脫化來。天下往往有眼前事﹐思之不值一笑者﹐大都類此。黃教習子超嘗謂﹕「日下習气﹐以雛鶯乳燕﹐彊使歌舞。充其獘之所極﹐不至於𦇤褓登場不止。」不料竟有此一段笑柄﹐述之與湘舟皆大笑。余又案陳銀兒年十七﹐始自蜀來﹐從魏三兒學歌舞。魏則初入都時﹐年已二十七﹐若使生近今﹐當何以爲情耶﹗

湘舟又言「友人丁四﹐與米伶交最密﹐從之學度曲﹐聲容畢肖。米伶知醫﹐人稱米先生。以正生擅一時名﹐刻意求精﹐家設等身大鏡﹐日夕對影徘徊﹐自習容止。積勞成疾﹐往往嘔血。丁日日周旋茶鐺藥碗間。﹝米伶般關帝不傅赤面﹐但略撲水粉﹐紥包巾出﹐居然鳳目蠶眉﹐神威照人﹐對之者肅然起敬。今京師歌樓演劇﹐不敢復般關帝。固由凡有血气莫不尊親﹐聲靈赫濯﹐不敢褻侮。亦緣來伶之後難爲繼也。﹞一日歌館指名索米﹐米病不能往﹐飛騎迫促再三﹐不獲已﹐丁往代之登場。揚袍振袂﹐須眉意气﹐笑語動止﹐宛然米伶。客倉卒不能辧也。」余謂我輩伊抑無俚﹐逢場作戲﹐借此一寫狂奴故態。昔乾隆間﹐黃仲則居京師﹐落落寡合﹐每有虞仲翔靑蠅之感﹐權貴人莫能招致之。日惟從伶人乞食﹐時或竟於紅氍毹上現種種身說法。粉墨淋漓﹐登場歌哭﹐謔浪笑傲﹐旁若無人。如楊升庵在滇南﹐醉後胡粉傅面﹐插花滿頭﹐門生諸妓輿以過市。唐六如與張夢晉大雪中遊虎阜﹐效乞兒唱《蓮花落》。才人失意﹐遂至踰閒蕩檢﹐此亦幸際聖朝﹐容其傲兀耳。道光初﹐有中書舍人於酒筵沈酣﹐登樓歌舞﹐爲禦史所糾落職。去年又有大理丞以往來伶人家﹐爲廷尉刺得﹐劾論如律。其外吏獲譴者﹕山東鹽運同以狎優縱酒掛彈章。又開酌增常例時﹐有郡守入都納粟擢觀察使﹐以歌童沈醉不醒事幾臨不測﹐其季父郡丞竟論西戍﹐坊官亦緣此累罷官。同生盛世﹐而遭逢亦有幸不幸矣﹐可不愼歟﹗康熙朝﹐洪昉思﹑趙秋谷﹑潘稼堂﹑朱竹諸公以國忌日聽歌﹐同罣吏議。所謂「可憐一曲《長生殿》﹐斷送功名到白頭」者是也。聞其事﹐實由一郡守入京朝覲﹐應酬不周﹐致圖報復。蓋中宿歸裝﹐蒲葵五萬﹐亦能累人。戴光祿官給事中時﹐曾於刑科本庫檢得當日彈章﹐云凡十餘人。詳載《藤蔭雜記》中。

打茶圍者﹐京城謂之串門子。世有一種人﹐徒輒數十﹐黷以再三﹐又顧之他。惟日不足﹐𨿽徵於色﹑發於聲﹐摽諸大門之外﹐而有靦面目﹐恬不知恥。粵人直名之打水圍﹐蓋僕僕不憚煩﹐𨿽水亦將不給也。六篷船遇此輩來﹐不勝其嬲﹐則日積敗葉﹐煎汁盈甕﹐如牛溲然﹐來則酌以巨盎﹐直是《紅樓夢》所譏飲驢之不如。馮贄《云仙雜記》載﹕宣城伎史鳳待客有等差﹐其最下者曰閉門羹﹐啜畢卽令去﹐不與晤言﹐猶未至若斯之甚也。昔元魏人恥言飲茶﹐命之曰水厄。今之不自愛惜者﹐比之匪人。呼朋引類﹐動曰「打茶圍」﹐若此者﹐眞可謂之水厄。

余嘗以盛夏赴廣徳樓聽春臺﹐熱甚。葛蓬山﹑李藹如﹑金雲卿﹑張吟航先在焉。赤日行天﹐四阿無纖雲﹐馬喘如吳牛。適有酬應必不可已﹐彊往投數剌﹐以故最後至﹐至則汗出如漿﹐煩閏不復可耐。憑闌下﹐瞰萬人海中﹐殷殷闐闐﹐笑語所蒸﹐如釜中气騰騰上觸。秋芙方於場頭演賣胭支﹐媟狎無度﹐彌覺悶膩。遽解帶搭闌干﹐盡弛暑服﹐袒裼搖扇﹐啖西瓜盡一枚。良久﹐乃得淸涼。樓上下萬目瞪視﹐識與不識﹐皆曰此狂生。明日都下盛傳有肉袒入戲園者﹐愛我者以爲言﹐且箴我謂﹕「名教中自有樂地也。」余笑曰「𨿽非臝國﹐本是倮虫﹐何妨裸遊。我非狂生﹐人貴適志耳。」﹝癸己春﹐余曾爲張海門學博刻「我非狂生」小印。﹞

余系詔獄時﹐提牢主事胡小初﹐風流儒雅人也。戊戍元夕﹐放燈五日﹐同人爲春燈謎之戲﹐鉤心鬥角﹐各極巧思。余以六角白紗燈畫著色折枝花十餘種﹐皆《看花記》中佳卉也﹐題之曰「夢痕花影」。所編廋詞隱語﹐皆日下佳伶﹐「一人名如凡鳥」﹐今鳳也﹔「齊眉」﹐雙壽也﹔「董賢少年爲大司馬」﹐冠卿也﹔「蔡伯喈骨肉團圓」﹐琵琶慶也。皆佳。鄭九主事筱巖所譔亦多佳謎﹐記其一條云「都是小生的不是」﹐隱《四書》一句﹐曰則「平旦之气」﹐甚妙。

餘量不勝三雅﹐而好從酒人遊。「長安市上酒家眠」﹐淋漓酣嬉顚倒﹐習以爲常。汪鈍翁《說鈴》載﹕「竹舉鴻博﹐與髙念祖偕入都﹐日暮泊舟﹐輒失朱所在。及髙往求之﹐已闌入酒肆中﹐醉臥壚下矣。」狂態可想。余所見三慶部最多大戶﹐琵琶慶如百戰宿將﹐功成歸第﹐奉祠﹑奉朝請﹐不復出﹐與餘子相馳逐﹐所謂「二十四考中書令﹐萬八千戶冠軍侯」﹐此太師尙父中書令﹑汾陽忠武王也。近日冠卿據首座﹐假如設酒一石﹐我與餘子未必能盡一斗﹐冠卿乃不啻如陳王獨占八斗。淮陰將兵﹐多多益善﹐固天授也。春波好整以暇﹐史稱「曹公如不欲戰」﹐信然。余目之爲邴曼容。復生雨初﹐平居溫溫﹐獨至對酒當歌﹐豪情郁勃﹐往往如潁考叔﹐拔鄭伯之旗﹐蝥弧以先登。「褒公鄂公毛發動﹐英姿颯爽來酣戰」。然不能如臨淮旌旗﹐條侯壁壘也。春臺部中人瑤卿﹐不欲以髙陽酒徒自見﹐每如曳柴僞遁﹐而以逸待勞﹐屢稱後勁。秋芙則意气淩雲﹐如蒙馬以虎皮﹐如燧象﹐十蕩十決﹐再接再厲。前歌後舞師乃搯﹐「會須一飲三百杯」矣。然淳於髡一斗亦醉﹐一石亦醉﹐但彊顏爲薛王解嘲耳。余每目之曰「虎癡」。不可有二﹐不可無一也。五人者性情意態種種不同﹐每於旗鼓相當時﹐從壁上觀之﹐亦一樂也。又或輕騎小隊﹐致師摩壘﹐投石超距﹐拔戟成隊﹐自爲偏師﹐亦一樂也。又或如妙手空空兒之於聶隱娘﹐一擊不中﹐翩然遂逝﹐神龍在雲中﹐首尾鱗爪﹐偶然一露﹐亦一樂也。如松館北小院﹐曲徑通幽﹐乃眞醉鄕深處﹐余爲署曰「酒痕花韻之居」。飛鴻踏雪﹐回首悵然。

戊戍﹐餘論戍湖南﹐百花生日﹐荷戈就道。小霞旣邀記中有傳者十七人爲余設餞﹐復集能畫者九人﹐合畫蘭蕙帳額貽余﹐錄別題曰《九畹滋蘭圖》﹐或作水墨﹐或作雙鉤﹐或作著色沒骨體﹐各有意趣。九人者﹕吳今鳳桐仙﹐陳鳳翎鸞仙﹐扈連喜梅仙﹐劉素玉韞仙﹐陸翠香玉仙﹐張蘭香紉仙﹐胡秀蘭香吏﹐範秀蘭小桐﹐兪雯小霞也。阿霞復賦二絕云「迢迢湘水膩於脂﹐雲樹蒼茫系夢思。寫出幽花空谷恨﹐贈君權當柳絲絲。」「可憐天與好才華﹐淪落偏遭失路嗟。大抵詞人多歷劫﹐生生謫伴賈長沙。」

鎭平邱東麗﹐應戊戍春官試﹐攜六如居士硯﹐云得之吳門市上。昔子畏以科場事放廢﹐吾子遭際相同﹐故以贈別硯端石也。廣二寸﹐修二寸﹐厚四分弱﹐背爲橢圓﹐刻小篆「六如居士」四字﹐其旁行書六字﹕左曰「弘治三年」﹐右曰「子畏」﹐面刻八分書﹐銘於上方﹐不題名﹐但有小印曰「華白」﹐下方參差橫列行書。云「此硯得於塗林廢井中。」硯側鐫『賦山珍藏』四字﹐不知何許人也。先是勞諤士爲余簡料行李﹐見都無長物﹐語人曰「是眞康對山﹐止存大小鼓三百面矣。」友生愛我﹐動稱前賢﹐未免儗非其倫﹐令人皇恐無地。然二公與吾家用修先後同朝﹐並皆淪落不偶。而升庵戍金齒時﹐黃夫人遠在蜀中﹐僅傳「其雨其雨﹐曰歸曰歸」之詩。𨿽諸伎紙裓乞書﹐固不能如王子霞爲學士一圓春夢也。梁四聲谷爲其友索題《琵琶美人圖》﹐餘醉後援筆書二絕句云「天涯淪落試回頭﹐紅袖靑衫一樣愁。莫爲美人輕寫照﹐有人怕聽四弦秋。」「才人慚擬對山豪﹐內閣家兄不目逃。大小鼓存三百面﹐琵琶肯譜輪袍。」內子瑤華女士﹐亦賦一詩題其後云「丰貂玉佩儼神仙﹐阿子居然我見憐。尙有知音司馬在﹐春明門外莫淒然。」

吳太初司馬撰《燕蘭小譜》﹐頗以譜中所載無杭州人爲憾。後乃得張柯亭一人﹐其行事亦有足多者。隨園采其詩﹐並載其事入《詩話》﹐蓋「錢唐蘇小是鄕親」﹐「維桑與梓」﹐未免有情。錢武肅王之歸杭州也﹐夙昔釣遊之地﹐山石樹木﹐盡被錦衣。觀過知仁﹐忠厚之至﹐君子有取焉。幼時聞故老有言魏三兒﹐故吾嘉應所屬之長樂人徙居四川者。魏於長樂爲大族﹐徙蜀者固多﹐然此事文獻無徵﹐所謂未經平子﹐未敢信也。乙未春﹐嶽州通守黃石泉之僕赤五爲餘言「吾州有賈於姑蘇者﹐羅姓﹐有子二人﹐皆入京隸樂部。」余聞之心怦怦動﹐謀所以拔出之﹐乃三四年中蹤迹杳然。﹝管子言「五方之民﹐山川風气﹐囿於其地﹐不相爲謀。」西河檢討羅三行﹐於昆山調水磨腔源流節度﹐言之頗詳。其曰「松常舌鈍浙齒頑。」蓋當時耳目所驗﹐實有其事﹐必非臆說也。京師諸伶盛衰消長各有其時﹐有莫爲莫致者。﹞

戊戍夏﹐余到嶽陽﹐小住八十日﹐得識徐三穉靑﹝庶咸﹞﹐佳士也。詩文字畫﹐並皆佳妙﹐復工度曲﹐與余交莫逆。一日﹐得長沙彭實庵書示余﹐讀之﹐云「瓣香負气去長沙。」適常徳有連元者隨之行。余亟詢瓣香何如人﹐曰是名猗蘭﹐長沙普慶部佳伶也﹐有俠气﹐其舉止不似此中人﹐實庵之眷眷瓣香﹐猶子之眷眷小霞也。余亟屬稚靑致實庵﹐幸具瓣香行事告我﹐將爲立傳附之入《看花記》。稚靑則曰「諾。」未幾﹐實庵書來﹐道瓣香事甚悉﹐且曰「瓣香之得齒於南州髙士﹐幸也。」然實庵聞掌生如此至性﹐如此邅﹐竊自危也。失意人慣作得意事﹐豈獨楊君哉﹖實庵將以此一段背面因緣﹐緘致瓣香﹐使其地北天南﹐必當力圖一面﹐以酬知己。蓋瓣香胸次落落﹐視河間奼女工數錢者﹐蔑如也﹐故無私蓄。其部中人有歿不能具含斂者﹐同人徧呼將伯﹐莫之應。時秋風漸厲﹐將授衣矣﹐瓣香僅一絮袍貲﹐盡舉畀之﹐乃得沐槨藏貍首﹐此亦不可及之一端。其去長沙也﹐有長鬛者迫之﹐色舉翔集﹐豈鶉鶠所能知哉﹗若連元者﹐又幸而附驥尾而致靑雲者矣。秋九月朔﹐余過長沙﹐得識實庵﹐卽以曩所爲與阿霞交者書扇詒之。於時獨無一語﹐探瓣香行止者﹐蓋余自分此行必經武陵﹐當得一面也。比月半﹐泊常徳檥舟﹐卽步行五六里訪之﹐始得元秀班居處﹐則方演劇﹐復趨赴歌樓。召問其掌班﹐則中秋後已復歸長沙矣。計余晤實庵時﹐猗蘭當已歸長沙。設爾時一語相問﹐何難一見﹖乃中心寫之者﹐卒交臂失之﹐三生石上無一笑緣。隨園老人生平最信我佛因緣之說﹐能不謂然耶﹖其冬﹐實庵備以此事告瓣香﹐書來﹐頗代致拳拳﹐兼緘封瓣香所畫水墨折枝梅花一幅寄余﹐又題一絕句云云。﹝瓣香姓曾﹐名超﹐昔在洪江﹐桐城朱嘯厓在攝會同令朱抱荷幕中頗眷之﹐後乃隨星橋來長沙﹐其畫梅所教也。譚鐵癡言「普慶部寓所與鐵癡家爲鄰﹐朝夕過從﹐知其行事甚悉。」瓣香學南北曲最多﹐長沙諸郎中殆無其耦﹐吐屬尢風雅﹐鐵癡嘗謂之曰「子名猗蘭﹐何獨取瓣香爲字﹖」笑曰「此吾家物也。」典雅瀟灑頗似京師桐仙﹐而行義過之。﹞余撰《長安看花記》﹐所記皆輦下諸伶﹐猗蘭遠在湖南﹐例不得羼入﹐因憶紀文達公《灤陽消夏錄》作書在居盛京日﹐而所載有歸京師後事﹐自序明其例曰「陸放翁詩﹐洋洋灑灑﹐平生萬篇﹐不盡作於劍南﹐而總題之曰《劍南集》﹐玆錄蓋用其例也。」余因竊比斯例﹐收猗蘭入《瑣簿》中﹐暇日因並天津﹑保定諸伶﹐及八年前家居時所聞見粵中佳伶﹐咸爲補傳附載記中。其例實自瓣香始也。﹝壬寅三月二十四日﹞

