

﹝原﹞序

熹烈之時﹐屢歲荒旱﹐死亡載道﹐民不堪命﹐以致流賊蜂起三秦。賊之首領百餘人﹐大者萬餘人﹐亦有數千人者﹔小者千人﹐亦有數百人者。勢小則合﹐勢大則分﹐攻城略地無虛日。獨李自成與張獻忠稱渠魁。闖賊陷秦﹑晉﹑楚﹑豫後﹐流燕京﹐逆天作難。八賊陷河南﹑江北﹑湖廣﹑四川﹐所陷州邑奸淫擄掠﹐焚殺慘毒﹐經過之處卽成丘墟﹐無復人煙。是時記事者有明季遺文《綏寇紀略》《樵史》《虎口餘生紀事本末》等書﹐事亦頗詳。惟陷廬州等處事實舛錯﹐語言模糊而多虛僞。吾鄕余瑞紫先生城陷被擄﹐在營半載而遁。八賊甚重之﹐與共食飲﹐晨夕聚談﹐起事本末甚悉﹐耳聞目見絲毫不爽。先生隨筆錄之﹐文𨿽朴質﹐事咸眞實。予不敢易其原稿﹐姑錄而存之﹐以侔後世有志於史學之君子以備采擇云爾。淝水柰村農夫鄭達序。

﹝後﹞序

予曩讀吾邑戴田有先生《孑遺錄》﹐愛其以一隅事爲經﹐而以東南各省之事爲緯﹐篇中提懾﹝該字疑誤﹞頓挫及首尾呼應之法﹐皆本之司馬氏﹐宜乎。論者謂爲《南山集》中最勝之作也﹐顧其詞甚髙﹐凡事之近俗而爲文之累者﹐皆從刪削﹔又生較晚多得之傳送﹐考其實容有待商榷者。歲戊辰冬﹐合肥徐君炎東因丁君洽明以其邑先輩余瑞紫先生所著《張獻忠陷廬州紀》見示﹐用意與《孑遺錄》同﹐而詞朴質﹐事皆目見。蓋先生當廬州陷後被執拘於寇中半載。寇以其長者也﹐與共食飲。

談論先生潛錄其始末﹐與《明史》及《方誌》往往不同而較可信。昔人於傳記小說多不欲廢棄﹐良由於此。嗚呼﹗明當莊烈帝時﹐淸室擾於外﹐勢宜與之和也﹔而必不肯議和。流寇訌於中﹐未可言撫也﹔而反以撫爲上策。任用非人﹐措置失當﹐終以慈仁恭儉之主而亡其國。可嘆也已﹗予昔在燕京﹐與炎東同教授中華大學﹐知其熟於史事。玆將以此書付剞劂﹐屬予爲序。爰書數語於原序後而歸之。

桐城姚永朴識。

張忠獻忠陷廬州紀

大明崇禎八年﹐歲次乙亥。廬州知府吳大朴﹝河南汝峯府固始縣進士﹞於正月初旬循例謁淮﹝見總漕都禦史﹞﹐去後遂聞流賊反信。如上元節﹐歷年街市各色燈俱全﹐龍燈﹑獅子燈尢多。人家放花﹑放爆竹﹑放煙火﹐笙簫鼓樂﹐喧塡街巷﹐鬧熱之極。看燈者自晚達旦﹐遊行不絕。至是槪不提起﹐大街寂寞無聞﹐相遇者直講流賊﹐於是七門各集多人﹐持刀槍﹐執棍棒﹐俱繞行城處﹐名曰「揚兵」﹐謂賊聞之城中有備﹐決不敢來。至十九日太守回﹐卽令城上蓋窩鋪﹐搬運磚石積城頭﹐以候用。至二十一日晚﹐遙望城東火光燭天﹐喧傳鄕村失火﹐竟不知賊到店埠鎭﹐殺人放火﹐焚房屋﹐燒竹木。二十二日侵晨﹐賊到城下﹐全城大驚。賊之人馬多不可言﹐城外焚殺慘不可言。人人憤怒﹐共議出城殺賊。各門之精壯勇健者俱奮勇爭先﹐從徳勝門自城上縋下﹐取得勝之讖也。走到小東門外﹐只見數賊﹐眾人卽一齊跪下。賊叫丟器械﹐人人棄其刀槍﹐任數賊砍殺。可憐數百性命無一生還者。城上人見之﹐恨入骨髓。幸人人奮守城池﹐富家大戶多送酒飯﹐犒勞守垛人夫。二十三日﹐賊眾頂大門板來攻城﹐挖水關﹔又頂板掘城墻﹐穿地道﹐矢如飛蝗﹐射城上。守城人以磚石擊射﹐傷賊多人。晝夜攻之﹐又挖關。有庠生李玉卿甚富﹐出多錢募人塡關。人爭趨之﹐半日而關塡塞堅實。二十四日﹐攻北門。已破月城﹐登小樓﹐尋緣墻上大城﹐幸大城垛口髙﹐賊不得上﹐有壯士魯能所﹝名弘道﹞﹐一人挺槍抵垛口禦之。羣賊畏之﹐不敢上。又一人放炮而炮不響。指揮使田起潛情急﹐更挾一百子炮﹐咬指﹐血滴炮上﹐叩首哭祝﹐一發而小樓打傾半邊﹐打殺數十賊。內一衣藍袍者號「二大王」﹝張進嘉﹞﹐被打死。賊眾盡退﹐而城始全。太守贊曰「北門鎖鑰﹐非將軍不可﹗」是夜﹐賊急攻南門。小東門城上燈火照之﹐如同白晝。賊人百計攻之﹐太守百計禦之。張獻忠曰「好个廬州府﹗日間是个人城﹝見守城人多也﹞﹐夜裏是个燈城」﹝見城頭燈火多﹞﹐遂有「鐵廬州」之號。適養濟院一團頭名方四﹐以胡盧瓢罩頭上﹐浮於水面﹐遠遠漂至賊蹲之河岸者﹐突扯下水殺之。太守於城上見之﹐賞銀四兩。自是賊之飲馬取水者﹐皆羣行以目﹐連攻數日﹐賊攻者疲而守者亦困矣。

二十八日晨﹐賊流往巢縣去﹐破巢縣﹐殺知縣顏玨﹝浙江人﹞。又陷無爲州﹐陷含山縣﹐陷和州﹐陷全椒縣﹐擄掠焚殺之慘﹐古今未有之惡也﹗城社丘墟﹐蒿萊沒人﹔十室無煙﹐燐火晝見。路斷行人﹐狐兔之迹滿道。先是陷鳳陽﹐殺官吏﹐放罪囚﹐焚皇陵。皇上聞之震怒﹐命將出師以巢賊爲事。自此無不談兵說賊矣。流賊去後﹐吳太守遂於東關外修築石壩以蓄水﹐護城﹔恐賊決壩﹐乃造炮樓於河旁以衛之。其關下去前所塡土﹐則鑄鐵柱﹐使通水道﹐而賊不能動。又於城門口砌陷馬坑﹐深丈餘﹐城下錠梅花樁﹐挖品字坑﹐使飛梯衝車不能進。每一垛用五人守之﹐更番疊易﹐夜間每垛用照城燈一盞﹐每五垛用照城火一盆﹐賊至﹐卽見之。其爲城守計亦周矣。

光陰迅速。不覺十二月十七日﹐流賊又到廬州府﹐攻城特甚﹐全不似春初。幸守城者亦不似春初﹐故𨿽力攻而守亦堅固。因思以冬月之賊攻春初之城﹐城必不保﹔以冬月之人殺春初之賊﹐賊必大傷。無如命數已定﹐故春爲城之幸而冬亦賊之幸也。二十二日﹐賊流往滁州去。

九年丙子正月初一日晚﹐援巢經略盧象升率大軍到府。總兵祖寬系守邊名將﹐聞賊在滁州﹐初二日卽起馬追巢﹐兼程而進﹐直入賊營。賊竟不知是兵﹐猶以爲本營人馬。怎當此慣戰將士視流賊似嬰兒﹐殺伐之聲聞數里。賊大敗﹐又流而去。嗣是賊無不到之處。而盧公又勤王去矣。繼則熊文燦用巢兼撫。而張獻忠就撫﹐於谷城縣城中創一大宅以居之﹐所居有牡丹花﹐開於冬月。有一老婢賀曰「老爺必有天日之分。從未見此花開於此時。」八賊私喜﹐賊性不攺﹐與官民俱不合。兵備道密以文投治院﹐爲巢計。下文役爲巡風賊所執﹐搜出密紮。八賊大怒﹐卽刻焚殺﹐叛之而去。

去則流毒無窮。上命輔臣楊嗣昌﹝湖廣常徳府武陵人﹞督師。上親送之﹐賜宴﹐賜詩﹕「鹽梅今暫作幹城﹐上將威嚴細柳營。一掃寇氛從此靖﹐還期教養遂民生。」此十二年九月中旬事。一時軍容之盛﹐地方迎送之恭﹐古未有也。其隨徵將官則有猛如虎﹑虎大威者﹝此將系虎生﹐故以母爲姓﹞﹐驍勇無比﹐日夜追賊。賊之奔竄無寧﹐晷日不暇食﹐疲困之極。兵賊交臥於路﹐彼此不知﹔於是賊流入四川山中。柰山險路狹﹐不便排兵布陣﹐只用圍困之法。時值大雪﹐八賊衣貂裘猶寒﹐其人馬所存者僅千餘人﹐是時凍餒交迫﹐八賊幾欲自刎。一賊曰「勝敗兵家常事﹐且緩。俟兵到再議。」八賊猶豫﹐忽拿一土人至﹐問何處有糧﹐土人曰﹕離此不遠有砦﹐砦上有糧。羣賊疾行到砦﹐攻之卽破﹐果得糧若干。賊賴以生。破後視砦下﹐險峻陡絕﹐亦不自知其何由而上也。糧盡春回﹐賊竟從山背後無路徑處﹐生開一路循出。官兵猶以賊困久﹐非凍死卽餓死。豈知賊眾復至湖廣﹐擄人甚眾﹐竟到襄陽圍城數日。忽又退去三百里。城中偵賊去遠﹐遂怠其守。賊忽一晝夜復回﹐假充官兵吹打進城﹐並無一人疑爲賊者。蓋賊去而兵卽來﹐每每如此﹐故不疑爾是。十三年五月二十八日﹐陷襄陽府﹐焚殺擄掠﹐且徧搜覓襄王。少頃﹐執王。王年七旬外﹐須髮盡白﹐體貌修偉﹐跪叩八賊曰「求千歲爺爺饒命﹗」八賊說﹕「你是千歲﹐倒叫我千歲。我不要你別的﹐只借你頭用用。」王曰「宮中金銀﹑寶玩任千歲爺爺搬用。」八賊曰「你有何法禁我不搬哩﹗只有一件事﹣﹣﹣﹣﹣你不給我頭﹐那楊嗣昌不得死。」於是殺王﹐遂以告示張掛。沿路上說楊嗣昌得金銀﹑珠寶﹑綢緞若干﹐至於總兵﹑副將﹑參遊﹑都守﹑千百把總之類﹐悉加官爵。人見之有信者﹑疑者。而楊公知罪難逭﹐遂自縊於徐宅花園中。從此兵欲﹝疑應爲「愈」﹞巢﹐賊愈甚。八賊乃回避於英霍山中。

值崇禎十三﹑四兩年蝗旱﹐人民餓死者無算﹔加以天災流行﹐屍橫徧野。鎭守舒縣將官孔廷訓有兵饑甚﹐以刈麥與民相爭﹐鳴之公庭。柰知縣與紳衿俱左兵而右民。兵中有張虎山恨之﹐遂糾數兵私奔接賊於霍山。賊大喜而未深信﹣﹣﹣﹣﹣防其詐也﹐令兵上前攻城﹐看其眞僞。及到城﹐兵果用力攻之﹐賊遂合圍﹐八賊繞城一看﹐曰「城中黑气罩定﹐必破無疑。」其時孔將尙到城下哭﹐頓足向守城人曰「快弔我們上來守城﹗我還有許多兵不曾投賊。」人皆不信﹐放炮亂打。眾兵曰「進退兩難﹐不如齊攻破城﹐大家受用。」孔將也沒柰何﹐只得聽之。攻兩日半而城陷﹐時十五年四月初三日辰時也。城中胡翰林﹝名守恆﹐初任浙江湖州府推官﹐行取考授翰林﹐宦囊巨富﹞奔出﹐殺於城南三里蓮花塘中。太僕寺卿濮中玉被擄。其焚殺殆盡無噍類。攺舒城縣爲得勝州﹝此與《明紀》同﹞。老營紮於七里河與許大王岡等處。致令桃城一鎭人望風投順﹔而孔將亦置於老營內﹐後七口親人咸被殺。當時破城之日﹐正府考合肥縣童生之日。申時﹐打察院門報舒城縣破了﹐知府鄭履祥﹝江右人﹞𨿽進士出身﹐全不知世務﹐而惟見小利。一聞報﹐竟似木偶﹐並未出聲﹐惟寒顫而已。而城中人亦置若罔聞。惟富貴家婦女男妝﹐賂出門﹐乘轎而去南都暫寓。蓋是年該科舉人皆以考爲事﹐竟忘其賊之據舒也﹔兼以廖將官﹝蜀人﹞名應登領兵三千﹐駐紮城外﹐意料賊不敢來﹐詎知流賊不畏此等之兵也﹔不但不畏﹐且尋訪而殺之。故八賊身在舒城﹐心未嘗一刻忘廬州也。

至五月五日﹐八賊以端午節待眾頭目酒。桃城有郭尙義者﹝小名小和尙﹞﹐市井小人也。賊以投順﹐官爲僞副將﹐時亦在坐﹐遂飲酒中進計曰「廬州可破。」八賊詭言曰「攻城乃下策﹐殺人一萬﹐自損三千。」尙義曰「近日廬州不似先年﹐自前舊兩年蝗旱﹐人皆思亂。望老爺去﹐求之不得。況人馬在此養久﹐如今只去暗襲﹔若破之是大幸﹐卽不破亦不傷一人﹐不折一矢。策馬而回﹐再作商量﹐有何不可﹖」八賊云「待我熟思。」少頃﹐席散﹐各歸無話。次日初六﹐學院下馬﹐晡時入城。人愈不防賊﹐賊亦不知學院臨府。於是乎傳各營挑選精兵到桃城聽令。一刻齊集﹐專候軍令。八賊上馬﹐竟奔桃城。一到﹐令造飯。約飯畢傳令人銜枚﹑馬疾走﹐從小路上府。有泄漏者斬。走小蜀山者﹐一路到城下。二更方盡﹐初轉三更﹐竟從將軍廟﹝在西城門頭上﹞攀援上城﹐無一知者。賊見守城人熟睡窩鋪內。賊敲梆子﹐大叫曰「賊破城了﹗」其人驚出望外﹐賊卽砍了推下城去﹐就以垛口燈點艸燒窩鋪。賊登城者十三人﹐遂開大西門﹐放羣賊入城﹐滿街殺人放火﹐叫喊之聲令人心膽俱裂。

斯時﹐予臥書房中﹐夜半忽聞家家打門﹐聲甚急﹐亂叫﹕「快開門﹐城破了。」喊聲﹑哭聲聒耳。予忙跑來家﹐見父親只攜二弟逃難﹐余不問﹐只帶銀數兩﹐余銀亦不包而去。及到大門首﹐而街上已有賊矣。不知何人倡爲「營兵鼓噪」之說﹐且云「天明卽安撫﹐看人家婦女此時亂跑﹐明日有何顏回家﹖」致令人聞此言﹐遂多有不攜帶家眷出城者。及賊打門時﹐天將明。吾母曰「爾速去莫顧我﹗」妻亦叫﹕「快走﹐莫連累你﹐我不過一死。」予方與二弟同奔跑﹐至鼓樓南街﹐街上人已擠滿。往南走﹐南頭有賊﹔復回北跑﹐北又有賊。兩頭亂竄﹐如魚遊釜中﹐吾二弟竟不知何往矣。只見一家門微掩﹐予卽擠入閃避黑房牀下。隨有一人被賊趕至此房之二路屋檐下。其賊戴大帽﹐紅鉀﹐手持明刀如鏡。那人可以嚇死。幸賊向那人說﹕「你莫怕﹐咱不殺你。我老爺來安撫你們。」予聞之﹐思此賊可以與言﹐若只藏在此﹐倘或放火﹐柰何﹖遂出﹐見賊。適值賊問那人﹕「有頭口麼﹖」那人未及對﹐予從背後應曰「有。」賊似驚然喜其有﹐遂忘其驚也﹐問﹕「在那里﹖」予漫應曰「在內哩」此不但不知頭口有無﹐且不知此誰氏之宅也。又進一層﹐果有大驢二頭在槽上。賊遂令予與那人牽之﹐到十字街搬東西。一家有一老人守門﹐賊問﹕「有頭口麼﹖」回曰「沒有」賊卽一刀砍死﹐進內房收拾衣物。凡金銀首飾悉擲之﹐只以綢衣放驢背上馱去﹐出大西門外放下﹐賊又領予二人進城擡酒。予卽引至我家中。先滿屋酒﹐此時只剩四大壇。予從火巷一望﹐只見祖母猶扶後門而立﹐不敢交一言。尙不知吾母已盡節塘中。妻亦下塘﹐幸浮而不沈﹐頭面俱爲萍掩。弟媳周氏見賊﹐亦同入塘﹐惜少遲一步﹐只半身在塘﹐半身在岸。賊一手扯起﹐要帶去。不從﹐賊以刀砍頸而去。幸喉未斷﹐次年六月死於南京。賊初令予擡酒。予曰「不能。」賊曰「你不擡﹐叫我擡不成﹖」於是緩緩扛出大門﹐而力已竭。正凝思間﹐忽一人曰「等我擡。他書呆子擡甚麼﹖」予竟不識其人。此時不但予喜而賊亦喜﹐遂叫他兩人送酒到營﹐領予從回龍橋巷。到趙家塘石級邊﹐只見滿塘婦女﹕有溺死者﹐有未死者。埂上只一婦與老婢同立﹐見賊至﹐方下塘。賊一手扯起要帶去。婦大哭。老婢曰「千歲要你去﹐你跟他去罷﹗婦愈哭。予從旁曰﹕」偌大一个城中﹐豈只此一婦﹖要這水淋淋的作甚麼﹖「賊不言﹐亦不帶去遂一箭射頭上。予曰﹕」旣不帶他﹝她﹞﹐又射之何益﹖「賊卽撥箭去。至西門外先到處﹐令予坐此﹐勿動。

有一小賊﹐年可十四五歲﹐見予卽問﹕」你是个相公麼﹖「予曰﹕」不敢。「困思此子甚小﹐何以知人。小賊又說﹕」我家人帶你來﹐明日自然送你到老爺前去。我這裏頭有个老爺﹐他問你可要去家﹖你若說去﹐他就叫人送你﹔卻不是送你去家﹐卻是去殺你。你到明日切不可說去家。「予思此言似眞﹐他之聞見自確。不然﹐小子何得說謊如是﹖且又云﹕」今夜城破﹐你未喫飯。我拿些粥你喫。「予食畢﹐又拿一白骨金扇﹐系一香墜﹐向予曰﹕」是你文人使的﹐我不用它。「予受而謝之。少頃﹐一衣紅X﹝左」曷「右」毛「﹞者至﹐年可二十餘﹐面如鐵﹐眼似鈴﹐聲極啞。予見之心懼﹐立起奉揖。彼如未見﹐屢X﹝左」飠「右」舌「﹞以言。彼若未聞﹐惟手提綢衣﹐左右分置﹐忽曰﹕」這些東西到我手裏都不值錢。「予答曰﹕」不是爺用錢制的。「彼亦不言﹐突有衣紅鉀者至予側﹐恭貌怡聲﹐云﹕」相公﹐我長爺有請。「予忙立起問﹕」你長爺是誰﹖素不相識﹐爲何請我﹐莫非錯了﹖「啞聲者曰﹕」你去。予曰「你叫我去﹐就去了。」隨來人行有一箭之地﹐見一人蹲踞矮墻之上﹐無耳﹐有須﹐小帽﹐短衣。紅鉀者前稟曰「相公到。」予見之奉揖。其人拉住云「不消。我且問你﹕你是个官兒﹖」予曰「不是。」其人曰「我在此望見你坐在那邊﹐體格不凡﹐故著人請你來敍敍。」予曰「讀書是實。」其人曰「是一位相公。」予答曰「不敢。」其人因言及﹕「天下大亂﹐我老爺應運而興。相公可同我等共成大事。但不知你可會做些什麼﹖」予答曰「小人只有文事微通﹐武備不知﹐如書寫是本行﹐營中書紮願效微勞。」其人曰「善畫否﹖」予曰「不知。」其人曰「我要个畫的人。」予曰「有人。但此時難尋。」其人曰「是你若遇見﹐可同他來。」因而自道其姓王﹐是老爺的髙照。營中問王髙照﹐無不知者。予猶未悟﹐王又云﹕凡營伍行動﹐第一是將官﹔第二是寶纛旗﹔次則大七星旗﹐卽髙照也。此三人勝敗不離﹐死生不散。以知王髙照是極大頭目。予見其人狀貌不惡﹐言語不俗。卽以相書上的話奉承他幾句。他說我也沒甚好處﹐我的眼生慈了﹐最不喜殺人。予聞此言甚喜﹐因舉宋時曹彬不殺人﹐後來子孫昌盛﹔曹翰好殺人﹐子孫如何衰耗。言語相投。隨叫人上前收拾酒肴﹐跳下矮墻﹐攜手同行。

不數武至一處﹐卽二里街﹐王令設座﹐一賊卽以綠豆兩稍放兩邊作椅﹐以綠豆半稍置於中爲棹﹐用大銀爵滿斟臘酒奉予﹐予曰「不飲。」王曰「豈有相公不飲者乎﹖」予曰「今日蒙王爺知遇之恩﹐又蒙賜酒﹐怎敢不飲﹖果是天性不用。」王曰「這樣說來﹐相公也有不飲的。旣不用酒﹐喜喫果品否﹖」卽令取果子來﹐一人捧果一盤﹐皆枝園栗棗。王手剝奉余﹐予接而食之。王叫牽馬﹐一人牽大肥白馬一匹﹐黃金鞍轡。王將騎﹐予卽左右拉環墜鐙伺候上馬。而王過謙曰「相公折殺我﹗本當與相公同走﹐怎敢僭妄﹐柰賤腿爲沒要緊事被老爺責罰十五棍﹐疼痛難走﹐相公莫怪。」因策馬快行﹐恐予尾其後也。予思此人相待若是﹔倘離此人﹐又爲他人擄去不妙。跟定馬后﹐馬跑亦跑。王回視予不言而加鞭﹐以予在後心甚不安故爾。正走間﹐有一戴匾巾人﹐年可四旬﹐外肘搭紫花布衫﹐撞於馬前。王叫取下巾來。其人忙取巾雙手奉上。王以刀接回﹐謂予曰「相公戴之。」予如命。又走數武﹐一賊引一美婦徒行。王見之﹐要給我﹐那賊曰「我擄的﹐怎給你﹖」王曰「你不給﹐殺了大家不得。」予上前按住刀﹐曰「像這婦人城中頗多﹐何必如是﹗」王收刀躍馬去﹐至一林中﹐但見大紅綢被鋪艸堆上。王下馬﹐卽臥被上﹐曰「相公﹐咱腿疼﹐告過躺躺兒。」予曰「王爺請便。」王曰「你莫叫我爺。我輩響馬營生﹐都是兄弟相稱。」予曰「此後叫你王哥罷﹗」王曰「可」隨問﹕「會下棋否﹕」曰「會﹐就是彈琴﹑抹牌﹑雙六之類﹐俱粗知一二。」王曰「我有棋﹐蔡道衙中拿來的。」隨取至﹐乃象牙棋子﹐果然精致。王曰「請教一盤。」卻無盤﹐王曰「相公畫个盤兒。」予曰「此處紙墨筆硯俱無﹐何以爲盤﹖」王曰「怎處﹖」予見其要下心切﹐因思一法﹐問可有綢﹖遂扯白綾尺餘﹐以瓦片磨柴炭畫成。王大喜﹐對著。先王勝二﹐予勝一。王曰「相公棋髙我多哩﹐方才兩盤是讓我的﹐我豈不知﹖」於是收棋﹐喫飯﹑飲酒至晚。見城中火焰滔天﹐心如刀剌。王大醉﹐辭予往帳房去。隨叫﹕「請相公來。」予至﹐見有婦人在旁﹐卽抽身去。王畱不放。王與予並坐﹐叫婦人再唱﹐不唱﹔又叫一婦人唱﹐亦不唱。王撥刀在手﹐說﹕「再不唱就都殺了﹗」予按刀多方勸解﹐曰「敝府婦女老實﹐從不會唱。殺也無用。」王收刀。予曰「請安罷﹐我去了。」王曰「恕不送。」予回望城暗泣而已。

次日初八﹐王起﹐梳洗畢﹐向予曰「叫人收拾早飯喫﹐我上衙門走走。若無事回來下棋」少刻回﹐謂予﹕「昨日帶你來的那人要你回去。」予甚恐。王曰「莫怕。他長家沒來。他長家之上還有老管隊﹐才和我班輩。我不你去也可﹐只他小廝們搬弄是非﹐對他長家說我擄得一个相公﹐被某人要了去。再有好寶貝他都要。去罷﹗你回去在他處和在咱處一樣﹐日後才見得。我叫裁縫送你去。」以裁縫爲營中所重者也。

予去。一到那里﹐裁縫說﹕「相公送來。」予卽說﹕「你們昨日搬到這里﹐把我丟在王爺那里﹐不叫我來家。」啞聲者不語﹐只叫昨日擄我之人名大虎﹕「送他到老爺前去。」大虎叫走﹐予卽隨行走至花園中﹐卽八大王張獻忠駐處。但見八賊頭戴水色小抓氈帽﹐眉心有箭疤﹐左頰有痕。身穿醬色潞綢箭衣﹐腳下穿金黃色緞靴﹐坐虎皮椅上。大虎在旁﹐叫跪﹐予卽跪﹔叫磕頭﹐予卽叩首。張問﹕「你要去家麼﹖我就叫人送你去家﹖」答曰「小的沒家﹐情願服侍老爺。」又問﹕「你是哪樣人﹖」答曰「讀書人。」問﹕「可會作文章麼﹖」答曰「會。」八賊云「我考考你。」叫取紙筆放在他面前﹐隨有人持全束柬﹑毫筆﹑端硯﹑金墨俱放有方棹上。予稟出題。張云「王好戰」一句。予先寫破承呈看。初以賊必通文﹐豈知字亦不識。見送上手本﹐假作看﹐但說﹕「好﹗誰帶你來﹖在誰家養活你﹗」大虎叫走﹐予卽走。走出大門內﹐又叫大虎。大虎說﹕「在此候我。」予立候。只見張亦出門外﹐黃傘﹑公案左右﹐劍戟如林。叫帶過蔡道來。蔡頭紮包頭﹐身衣藍綢褶綾﹐襪朱履﹐不跪﹐直兩頭走﹐以手摩腹﹐﹝錄者疑有闕缺﹞曰「可問百姓﹖」八大王責曰「我不管你。只是你做个兵備道﹐全不用心守城。城被我破了﹐你就該穿著大紅朝衣﹐端坐堂上﹐怎麼引个妓女避在井中﹖」蔡道無言可答。其妾王月手牽蔡道衣襟不放。張叫﹕「砍了罷。」數賊執蔡道於田中殺之。王月大罵張獻忠﹐遂於溝邊一槍剌死。屍立不僕﹐移時方倒﹝按﹕蔡道名汝弼﹐字香君﹐四川舉人﹐善詩詞﹐最儒雅風流。以千金贖南京舊院名妓王月爲妾﹐官於廬﹐遂於衙後花園居焉。城陷時兩人同避井中。賊以繩引上。八賊見月貌美﹐初七日夜欲污之。王月大罵﹐遂被剌死。﹞破城時﹐學院徐之垣系合肥縣典史蘇汝遐引之﹐馳向句容縣去。廬州府知府鄭履祥逃去﹝誌書以死﹐記者妄也﹞。合肥縣知縣潘登貴遁去。廬州府通判趙興基守水西門﹐朝衣朝冠﹐罵賊不屈﹐爲賊所殺。鄕紳程楷﹝字畸人﹞遇害。指揮使趙之璞﹝字連城﹞遇害。城中紳衿婦女死節者難以悉記﹐而多淹沒無聞。紳衿富戶略記一二。又見眾賊爭上城功﹐屈指十三名。被云「先上者我也﹗」此云「我先上也﹗」八賊曰「不必爭﹐俱是有功。」說此一句﹐皆無言而退。

大虎引予回﹐初不知八賊何以吩咐大虎﹐亦不知大虎何以傳令啞聲者。只見啞聲者到予前殷勤慰問﹐曲意周旋。予思此必八賊有好言語﹐他方如此相待﹔不然昨保倨而今何恭敬﹖是日﹐有賊至思惠樓﹐樓上集許多火藥。隨報﹐八賊卽動气﹐大嚷曰「這蠻子養不家。我厚待你﹐這火藥就該說。並無一人提起。」遂令搬火藥來營中﹐放火燒樓。又傳令進城補放火﹑殺人﹑捉人﹐一人不許放走。其焚殺更勝於前。蓋八賊初不料破城如此之易也﹐聞信喜極。到府時將午﹐所以初七日殺人尢覺其少。且七門各給銀兩招安﹐多被秀才與光棍領去。又給令箭叫人找尋婦女。

初八日巳後忽雨﹐幸卽晴。予尋至王髙照處。王見予﹐甚喜﹐卽攜手散步。至一窩篷﹐見一賊﹐年可四旬﹐詞气溫雅﹐向予講許多故典詩聯。系河南人﹐現爲八賊之官裁縫也。時顏魯淵夫妻幸爲此賊爲擄。魯淵五旬外始得一子﹐甫周歲﹐裁縫甚愛之﹐抱其子於懷撫摩極至﹐如骨肉親戚之相痛者。然魯淵以小兒不潔﹐恐腥穢觸之﹐又恐遺污其衣﹐在旁小心﹑不敢令賊抱之態﹐言不能盡。而賊愛抱之。不放﹐曰「不妨。」予因求放他回去﹐﹕「他五旬外始得此子﹐帶他夫妻去亦無用。這是爺的大恩﹐就是他的造化。」賊曰「我到起營時自然安頓他﹐不爲別人擄去方好。」予亟致謝。魯淵因拉予到一邊曰「你切不可跟他去。」曰「我豈不知﹖但我難似你。我只得暫隨之去。懇求先生送一信於我家﹐云我在此營甚好﹐終久回家﹔但不知何日也﹖」後賊果送顏歸﹐惜顏竟未送信。次日初九辰時﹐放炮起營。見啞聲者滿身披掛﹔騎大靑騾往來馳騁﹐謂大虎曰「怎不叫相公走﹖」予曰「我不會走。若要走﹐須與我頭口騎﹔不然卽不去。」大虎曰「你且暫走。」予曰「去不成。」誰知啞聲者走至八賊前稟問﹕「那相公可帶去﹖」八賊大罵曰「砍頭的奴才﹗那相公豈有不帶去之理﹖養他爲何﹖」啞聲者回謂予﹕「相公到老營﹐有極大牲口隨相公騎。今日且騎驢子。」遂叫大虎﹕「檢好驢與相公騎。」大虎遂於羣驢中擇其尢者牽與我。

予只得策蹇隨行。但見路上擡酒者﹑扛食物者多富家郎及秀才等﹐賊在後邊催促﹔稍緩者以刀背打﹐脊梁紅埂隨之而起﹔再不走者殺之。予心慘甚﹔身𨿽被擄﹐猶幸未遭此難。日午至上派河﹐八大王下令搜銀。凡帶金銀者俱投於橋下河水中﹐如違者斬。予晚至上派河鎭﹐臥麥稭屋內﹐周圍皆婦人環臥於旁。予總不問﹐只望家而泣。初十午刻﹐至桃城鎭。方過河﹐遇本族僕人名忙子﹐說﹕「大相公也來了。」予只應一聲﹐不便多言﹝賊去後﹐家聞訛傳予殺在派河。予父要來尋屍﹐幸遇忙子﹐乃止﹞。少時﹐大虎到﹐引予上街。街中人皆八賊招安者﹐今從府回有千餘。賊民接於街口。時予腰系大銀爵一隻﹐是一賊送我飲水的﹐又一賊見曰「相公莫帶他。老爺看見不喜。」適街上有孩子手捧篾盤﹐內貯燒餅﹑熟鴨蛋賣與行人。予卽以銀杯易熟鴨蛋四枚﹐食之。予隨至王髙照處﹐謂王曰「王哥﹐你帶來的婦女﹐我要進去問聲﹐看可有我的親戚在內。」王曰「請進。」予卽入室內﹐見有十餘美婦﹐俱穿大紅衣。予一一扳問明白出來。王畱酒鋪門數扇於長凳上﹐四方捲大紅綢被四牀﹐以爲坐。予執杯飲。王曰「叫那些婦人來同飲。」眾婦至坐下﹐王叫唱典。予曰「恐未必會。」王曰「若有一人不唱﹐卽一齊殺了。」內有一婦大聲曰「我等生長深閨﹐幼學女工鍼鑿中饋之事﹐不似你西北樂戶娼妓﹐多婦女學唱。我等今遭此大難﹐不幸受辱於此。求死不得﹔恨不能食爾之肉﹑寸磔爾骨﹐何懼死乎﹖」王將此婦殺之。諸婦大懼﹐慟哭。予詢此婦之姓氏﹐不能得。少時﹐別去次十一日﹐到七里河老營。大虎先到﹐將破城事及所擄人物多少搶救等項一一對長家說明。及予到﹐皆稱相公。予亦聽之。

適一女騎驢隨我﹔予下驢﹐婦亦下驢。不知羣賊何以俱呼爲「相公娘子」。一劉長家至﹐乃山西人﹐身小﹐瘦而黑﹐麻相﹐頗善﹐綽號「知非子」。旁指一綢帳戶曰「此是咱的﹐今讓相公。」予遜謝。一家大小男女俱來看我﹐後一一承事甚恭。又一大艸篷設一桌一椅﹐爲食坐之處﹔飯必四器﹐添飯十餘碗﹐皆列於前。予獨席﹐並無陪者。卽長家從未共坐細談﹐每日或夜偶至家一看卽去﹐以無暇對。或見予﹐必催上衙門到老爺跟前去走。至八賊前﹐因初到﹐一揖而立。見張衣帽無攺﹐亦不問。予在側﹐聽他說閒話﹐酒飯亦共棹而食。張上坐﹐予輩橫坐。及晚歸﹐有一婦在帳房內。予問﹕「何人﹖」婦曰「人說我是相公娘子﹐叫我來此。」予甚奇之﹐因詢其丈夫及母家。婦俱訴明。予𨿽同臥而不敢犯。十二日﹐八賊爲關將軍祝壽唱戲一日。先用男人六名淸唱﹐次則女人四名淸唱﹐後用步戲大唱。十三日﹐將軍正誕﹐亦會復如是﹐作盡日歡。十四日早﹐予循例上衙門﹐全不知家復有搜銀之說﹐賊知破城時人人決帶有銀﹐至一又一搜﹐凡有銀者俱暗送相公娘子收貯。妙在不先搜相公娘子﹐後來才搜﹐是有銀多﹐有口莫辯﹐卽刻殺之。予在衙門﹐見有人在門外大聲曰「他﹝從文意應爲」她「﹐後按此攺﹐錄入者謹識﹞是相公娘子﹐怎敢搜她﹖」予出視﹐乃服事我之新小廝﹐八賊重打新小廝四十棍﹐他打一棍﹐叫一聲﹕「相公娘子怎敢搜﹖望老爺詳情。」予在旁幾乎嚇死。儻八賊說這婦人藏許多銀子﹐爾豈不知﹖若要殺一千个﹐也殺了。幸八賊全不問﹐將新小廝打畢﹑退去。予念與婦共宿三夜﹐並無沾染﹐故獲全性命。可見不淫是第一件好事。予自八大王公署回來﹐只見合篷大小皆驚駭遠望。及予到﹐俱來問候﹑安慰﹐曰「此是天數﹐相公不必惱。」答曰「惱從何來﹖」眾曰「相公娘子已被大王爺殺了。」予回篷時問其故﹐眾以搜銀之事說明。予曰「他不是我妻子。吾妻死久了。此是前日跟來的﹐爾等何以都叫『相公娘子'﹖就是她該死﹐與我何干﹖」眾齊笑曰「我看相公全不惱。」眾賊俱來安慰。曰「相公莫惱。再攻破城池﹐選上好的婆姨送上。」予漫謝之。由是朝去暮來﹐日與八賊多人共飲食﹐終日閒談。至於用兵之事﹐全不言及。凡一切撒探擺駁並踏看紮營地方﹐總在夜間發行﹐人不得而知。卽眾賊亦不知也。

營中稱「相公」者﹐先有桐城汪公子。自鄕莊入城﹐遇賊擄來﹐畱兄放弟回﹐叫買綢緞去贖。再有福建黃舉人不第而回﹐遇賊擄於途。又有六安邵官者﹐全家擄於蓮花砦內。破舒城時擄醫士胡玄浦。此人存心忠厚﹐廣行方便﹐八賊甚重之﹐封爲丞相。有粗知數學名江山者﹐夫妻子女俱在一處。破府時擄有林子長﹐素善書畫﹑棋球﹑鐫刻之事﹐八賊呼爲「林山人」。球師李成洪﹐系巢縣人﹐在府行教亦被擄來。此皆予朝暮會者。至二十九是夜﹐復發人到儲﹐前擄之一一槪不許隨來﹐恐其亡去。此時予家避運漕鎭。

六月初旬﹐賊又進舒城掠人。予隨行﹐見房屋燒盡﹐骸骨徧地﹐傷心慘目﹐潸然淚下。想吾鄕亦如是也。午後回營﹐次日將前後所擄男女﹐各營喚出若干。八賊在大門外親點。先點男﹐分上﹑中﹑下三等各處站立﹐各插一旗。女亦如之﹐隨卽配合﹐上等男配上等女﹐﹑中﹑下亦然。問有願去家者﹐另立一邊﹐少刻﹐一齊殺之。時予避屋內﹐不忍出視﹐而江山之女亦在候點﹐山恐其女所配非偶﹐托胡玄浦作媒與予﹐予力辭﹐胡曰「旣不欲﹐不敢彊。我同出去﹐看點人何如﹖」予卽隨行﹐見八賊黃傘﹑公案。予等從旁觀之。初﹐不見江氏女﹐孰知江女母子俱避缺墻內。胡拉余至其處﹐指曰「此江氏子。」果然佳麗。胡意予見其貌﹐必動於衷。胡又言在客邸要人服事﹐做鞋襪補衣裳之類﹐勸吾兄受之爲妙。予堅執不從。胡復同予到八賊旁。胡突跪稟曰「江山有女﹐願與廬州餘生。求老爺分付。」營中有例﹐凡欲得婦者必自跪八賊前﹐稟曰「求老爺賞。」張如所請。時予不跪稟﹐且低頭不望。八賊見予光景﹐云「緩眼時。不得大牲口給他﹐這女還令隨他父母領去。」予幸甚﹐而江全家亦幸甚。未幾﹐六月半﹐汪公子親家姓倪者﹐馱幾箱綢緞至營。汪公子見之﹐喜極﹐可望回家。八賊亦喜﹐款待甚丰。次日看貨﹐卽又不喜﹐曰「我要的是織金緞子。這是繡金的﹐不大好。旣買來﹐罷了。只是煩你再買一轉。」倪人半晌不言﹐後緩緩說﹕「不敢欺瞞老爺﹕我爲這宗貨多用許多銀子不必講﹐還耽許多心﹐喫許多驚嚇。南京機房都說我替流賊制貨﹔城門上盤詰﹐總是錢要使通。受千幸萬苦﹐方得到此。」八賊曰「這是有的。我不管你。銀子多給些﹐隨你用。只要貨好。」次日﹐兌千餘兩原驢馱去。汪公子沒柰何﹐垂淚送之。八賊將緞子分散各營頭目去﹐隨卽做出﹐齊穿來謝恩。

光陰迅速﹐不覺六月將盡。偶於營門外見二人坐田埂上﹐戴瓜瓣盔帽﹐手持長槍﹐全不似本營人裝束。予問賊曰「此何人邪﹖來此何事﹖」曰「是桐城孫將官差來問候老爺的﹐昨夕有書到。」予惜未見書﹐並回書亦未見。只見那兵將去﹐八賊拿出蜜蠟念珠一串來﹐叫把回書上令林山人添上一筆﹐云「外念珠一串寄上﹐如弟常在心頭也。」復封付而去。及七月初六日﹐八賊又到廬﹐仍不帶府中一人來﹔焚殺擄人﹐更勝忿極﹐遂平其城而去。時予家已移寓南京。初九日回﹐予等迎接桃城。大河搭浮橋﹐人馬往來如履平地。予立橋頭伺候﹐恐來有熟人﹐問一家信﹔且恐有親友﹐以便救援。竟未一遇。次日﹐只見靑陽鎭張﹑李二樓人盡被擄來﹐遂焚其樓。張樓有武舉張述之與父母並在﹐內武生張孚九。李樓有文生李露一﹑武生羅廣初等。二樓之眾一二百不等。到營之日﹐分張﹑李爲兩窩鋪。述之﹑孚九﹑露一﹑廣初俱爲頭領﹐賞牛豬等物。越數日﹐令述之往鳳陽探兵信。豈知述之一來﹝按文意應爲「去」﹞卽不回。家﹝疑爲「城」字﹐應爲鳳陽城﹞中人畱曰「你不必去人。怎能出來﹖」曰「我父母在內﹐柰何﹖」畱者曰「你去亦遲了﹐儻老爹﹑奶奶殺過﹐你去送死麼﹖」遂猶豫不去。月餘後﹐予偶過其門﹐見張老夫婦同立帳房下﹐向予泣曰「小兒不來﹐我老夫妻必死。」予慰曰「不妨。他就來的。」後竟不至﹐果將老夫妻齊殺之。當時述之若回﹐賊必喜而信任之﹔俟有機會則逃﹐不亦善乎﹖當日惑於人言﹐以至陷害父母﹐於心安乎﹖未幾而孚九亦逃﹐張樓之人以是殺盡﹔又未幾而廣初亦逃﹐李樓之人亦因此殺絕。八賊軍令從來如此。先五月初到七里河時﹐見劉季淸系劉伯顧之五弟也﹐亦在衙門﹐不知頭目何時到營。謂予曰「我就回去了。」予因求之曰「你到家﹐是必送一信與我家﹐說我在此好﹐一時難回。」我卻無以爲敬﹐有一物奉贈﹐乃美玉墜一枚﹐雕刻雙魚﹐其精工無比。八賊又賞銀十兩余﹐曰「你回去﹐但有兵就送信來。我還多給你銀兩。」季淸喜笑而去。後有人說他是破城的姦細﹐實非也。蓋城破之日﹐八賊招安百姓﹐給人令箭﹐找尋家眷。七門各有頭領給銀若干。季淸還生妄想﹐故此七月不避﹐意在得銀。至是又捉到營中。至初十外﹐八賊叫﹕「帶過廬州那姓劉的來﹗」予見是劉五哥。八賊問﹕「他城中有兵﹐爲何不報﹖」劉支吾說﹕「小的要送信來﹐眾人不肯。」賊問﹕「是那夥人﹖」劉云「是些秀才們。」賊問﹕「是哪些秀才哩﹖」劉曰「是秦咸等。」予在側聽之﹐殊覺可笑﹐嚇得胡說當亦未殺。後遇諸途﹐予見其持大綠雨傘一柄﹐向予垂淚說﹕「吾必死也。」後過河偶溺水死。

日月易逝﹐不覺七月二十五日五更。忽領人馬奔六安州﹐亦如襲廬州故智。不意六安人日間下鄕﹐看﹝按文意應爲回或歸﹞家晚﹐到城墻腳下歇宿﹐及賊到城邊﹐鄕下人一齊叫喊﹐城上炮聲不絕。賊隨斂迹而回﹐歸至營中﹐怒气不息﹐誓必破六安以雪恥。於是令各營打造鐵鍬釬多少把﹐數旬日造完﹐俱送呈看。八賊接釬在手﹐向板磚墻上一築﹐釬陷磚內﹔一撬﹐連磚帶起。羣賊齊聲喝彩﹐曰「六安破了﹗」八賊亦喜﹐遂日日磨刀槍﹐擦盔甲。至八月初十日早﹐到六安﹐將人馬隊伍排列繞城而行﹐展放鮮明旗幟﹐幌耀明得刀戟﹐使人望而畏之。而城上銃炮交加﹐惜未一中。蓋炮髙﹐俱從頭上過去。斯時予正隨行﹐只得撇眾單澑。至到城下﹐乃一齊攻城﹐城守果堅。八賊又搭一將臺﹐與城相向﹐親執弓率眾射之﹐不畏銃炮。又命秦將官立城下﹐曉諭城上說﹕「你們早早開城投降﹐秋毫不動。若是攻開﹐雞犬不畱。」豈知秦之口𨿽如此說﹐而手在心頭﹐卻向城上搖。蓋賊以秦曾鎭六安﹐六安人皆認得他﹐故有是命。要曉得秦將官何以忽在賊營中﹖當日廬州破後﹐上司特委秦將官﹑吳都司兩人﹐帶數百兵丁來鎭廬州﹐同寓天王寺﹝在大西門內城墻腳下﹞。彼說有探馬﹐豈料遇賊卽走﹐從城外竟去﹐各人顧命﹐不暇進城報信。故賊到寺﹐二將猶未知也。執之而來﹐以不殺爲幸。予等日聆吳都司之笑話﹐與八賊大笑而已。十二日﹐城上忽射一無鏃箭來﹐裹簡紙一幅。賊拾來稟看﹐予等在側﹐見紙上來書云「西營張气槪雄﹐豪如君者亦世絕少。立誓不斬來人﹐卽令門役來見。此復。」秦之詞亦緩兵之計也﹐而張信以爲實﹐曰「大反。不殺通使。旣有人來﹐還要賞他。」呼人去老營取銀來用。隨差數人馳馬疾去﹔至晚﹐不見城中有人來。十三日巳後﹐賊之探馬報﹕有兵到。立刻﹐攻城者棄城亂奔﹐城上望之﹐大罵﹕「狗賊﹐大兵來﹐砍你的狗頭﹗」賊恨極﹐率羣賊大吹大擂繞城數里外一傳﹐遇數土人﹐取頭掛馬上﹐提示城上曰「有幾个毛兵被我殺敗走了。這不是頭麼﹖你看看。」隨在城下打報信人八十棍﹐大聲吆喚﹐使城上聞之。仍舊攻城。十四日﹐將城鑿成一大洞﹐置火藥數石於內﹔又用綢扯開﹐縫成信子﹐外用大毛竹劈開﹐合信於中﹐共數十丈遠﹐以土覆之。到十五日天明時﹐點上火﹐一震﹐只見灰塵迷天﹐人皆莫揩。眾賊隨之而入城中﹐亦放木植桌椅板凳於街﹐爲巷戰﹐然皆無用矣。

一刻城中人物無不擄出。予遠坐望之﹐只見大虎等擄十餘婦女來﹐送予側坐下。又一賊送許多扇來說﹕「城𨿽打破﹐竟無好物送相公。這幾柄扇子送用。」予受之。是日極熱。而眾婦中有一美婦獨汗流浹背﹐予以一扇授之﹐蓋憐其熱﹐非有私也。予隨同一賊從火破處入城﹐見一人倒埋土中﹐只兩腳向上。予至一家﹐見一人嚇死於門背後﹐直立不僕。又至一家屋宇﹐華麗天井中﹐花缸內蓄大金魚﹐朱欄回廊。予正徘徊﹐突一幼賊將花缸打破﹐金魚亂跳天井中。予急責﹐而幼賊笑走。予隨進﹐遇其主人。幼賊又狠打一刀背﹐予又讓住。主人徳予﹐以一蜜蠟金扇墜相贈。午後﹐將六安人盡剁其手。先伸左手者砍去不算﹐復剁其右手。而此人在內﹐予以不能救之爲恨。此八賊當面所行者。至於各營﹐皆有擄去者。如左右營之頭目﹐又吩咐在左營者去左手﹐在右營者去右手。及月上﹐有賊請予過中秋﹐置香燭果餅祭月。予跪而默祝﹕願早歸。祭畢﹐飲酒。予不飲。賊以果餅奉﹐予食之﹐辭回。到帳房﹐有一婦在內。問何人﹖卽先所與扇者。蓋授扇時賊疑我有心﹐故送於此。此亦足見賊之相敬﹐實此婦之幸也。那婦人見予﹐就說是那位爺叫我來伺候千歲。予曰「毋得亂道。我也是前日破府被擄來的﹐與爾等一樣。」婦曰「相公原來就是府中人。我說這裏面怎有這樣好人﹗」予問﹕「爾丈夫讀書否﹖」曰「不是。」予曰「爾今遇我﹐是爾大幸。我現有妻子在南京﹐我不敢污爾﹐壞了良心。爾明日去家﹐丈夫若在﹐爾有顏面﹔卽不在﹐異日九泉也好相會。」言及此﹐婦人淚下如雨。予亦心痰泣下﹐問爾﹕「可餓﹖」婦曰「不餓﹐只渴極。」予卽令取茶送她喫。予出帳房外﹐竟走半夜﹐四更家家造飯﹐賊俱起五更。予至八賊前﹐賊曰「有兵來﹐爾可上前去。」予尙不知兵之前站已入州城。予回﹐賊送許多肉並飯﹐擺列候我。予呼眾婦齊用﹐因說﹕「我就去了﹐都不攜你們去。」

食畢﹐予馳馬去﹐至霍山。八賊在後﹐與兵廝殺。可惜兵以遠來疲乏﹐又兼天熱﹐恨不能多殺賊。猶幸賊以攻城困倦﹐又以淫欲過度﹐不能大勝兵。然八賊畢竟受傷﹐身中三矢﹕一中肩﹐一中膝﹐一中尾閭。三日﹐到霍山縣地方﹐予等迎接。八賊猶帶怒色﹐但不知賊旣敗矣﹐黃﹑劉二將軍只追數十里而回﹐何也﹖山中有金子砦頗險峻﹐且有人守。賊到卽令人於砦下圍之﹐令山上人投降。越兩日不降﹐八賊親去率攻﹐予亦相從。見大石滚下﹐一激多遠。予避山旁大石下以觀之。頃刻間﹐忽有一賊從背後登砦。此處疏略失守﹐賊得從空而降也。破後﹐予登其巓﹐見環砦皆髙山﹐環山皆靑松可愛。有一書室﹐文籍盈幾﹐筆硯無塵﹐而主人不知何往矣﹗賊遂搬其物﹐焚其居。又數日﹐遣賊破霍山縣。其城原不守﹐一到直入。在城中者無不被擄﹐如貢生彭大年﹐生員金大來﹑金大烈及新進生員二十二人﹐一並擒來。及到營之日﹐俱見八賊﹐磕過頭﹐一一稟明。八賊吩咐云「爾這些新進生員﹐我要考考﹐恐有混在中間的。只是爾等書呆子﹐我畱爾何用﹖考後叫爾等回去就是了﹐明日來聽考。」次日巳刻﹐齊集﹐各給筆墨硯﹐設放幾張桌﹐上出題﹐是「鄰國之民不加少﹐寡人之民不加多。」二句。有一个時刻﹐八賊入內﹐予向眾曰「諸兄不必全篇﹐隨意作些﹐何苦苦懍﹝音徧﹞心﹖」於是有半篇者﹐有只起講者。予與黃﹑汪二人秉筆﹐前後序列出案﹐叫眾人俟候發落﹐好令回籍。其未發落之先﹐予等對八賊說﹐某人如何好﹐故居首﹔某人如何不好﹐故居末。到臨時﹐那八賊𨿽不知文﹐不識字﹐予三人所告之言﹐一一記明不爽。於是傳眾生發落。八賊持卷一一說明﹕「我到明日令爾等回去。」眾皆大喜﹐叩謝而去﹐豈知此賊最狡﹐這都是哄人之言。一連幾日﹐八賊竟不出堂﹐哄得這些醋丁日日早晨一問﹐中晚又問﹐必要等他吩咐才好去。一日出堂﹐眾生跪下﹐稟曰「老爺金口吩咐叫小的等回籍﹐小的在此是老爺的子民﹔卽在家﹐老爺得了天下﹐小的等也好替老爺納糧當差。」其中又有二生說﹕「小的母柩未葬。」一个說﹕「小的父棺未埋。」八賊本意不放他去就借此兩句話翻臉說﹕「人家活娘老子我都殺了﹐你之死的還講埋葬﹗不許去。」人人面面相覷﹐个个失色﹐仍隨各長家去訖。一日忽逃去一生﹐將那二十一生立卽殺之。早知如此﹐不如不進學或不在城頑耍。卽在城亦不齊集﹐都是命定﹐柰之何哉﹖

擄來六安有仇百戶者﹐善踢球﹐與巢縣球師李成洪交厚。及城破相值。仇喜其難中遇舊﹐李喜其踢球有人﹐遂畱寓。又擄有一兵大營中﹐認得百戶﹐叫﹕「仇爺在此。」旁有一賊問﹕「是甚麼人﹐你叫他爺﹖」那兵云「他是六安衛百戶官兒。」賊卽稟八賊說﹕「前日老爺吩咐﹐不許帶六安人﹐今李球師畱下一个百戶在家。」八賊隨叫兩人來罵曰「我不踢球﹐要你何用﹖殺了罷﹗」立刻殺了二人。是時林子長同余在側﹐八賊讓曰「林山人﹐爾同球師在一處﹐竟不對我說。爾也該向我說。今且恕爾死罪。」於是重責十棍。可憐子長頑耍半生﹐何曾喫此苦﹖然猶以不殺爲幸。此八月二十一日事也。予日夜焦思﹐又兼連朝風雨﹐獨自傷心﹐血淚幾枯。偶值天陰無事﹐八賊意攻桐城﹐卻不肯明言。然數月來﹐不計及此者﹐以守桐城孫將官往來暗通﹐故爾。是時孫已升遷離任久矣。故此漸漸移營﹐與桐城相近。四野擄掠﹐只不近城。一日八賊忽想起自己生辰將近﹐要許多食物用。忽點各營兵馬﹐每一營或數十名﹑或百名﹐令往樅陽鎭擄掠食物。此鎭離江不遠。不料流賊來此﹐忽然而至﹐焚殺最毒。只見大船解纜不及﹐有砍斷纜者﹐有撥錨走者﹐亦有趕上拿回者﹐俱載所擄之物而來。時九月初﹐汪公子親家又到﹐果然所買之緞如意。公子以爲必放﹐豈知又不肯放﹐說此織金蟒緞眞好﹐可惜少了﹐不足散﹐還多兌銀與你﹐借重再走一轉。﹝汪公子親家﹞沒柰何﹐勉彊負銀而去。汪公子默默無言﹐淚從肚落。

次日賞各將官﹐人人趲起﹐趕九月十八日與八大王﹝按文意應爲「賊」﹞賀壽。先十六﹑十七兩日預祝﹐自辰至酉唱紅﹑飲酒﹑大吹大擂。正席排列八洞神仙﹐堂上懸百壽錦帳﹐山柱上貼大紅緞金字壽辰聯﹐云「天上命明君曾見黃河淸此日﹐人間壽新主爭睹嵩嶽祝千年。」此林山人作也。屏門上壽聯﹕「開江左以奠基歡同萬國﹐跨海內而定鼎壽祝千齡。」此彭貢生作也。其頂上俱用綢蓬搭就﹐地下純用氈條蓋鋪﹐庭外明樓總用色綢裹成﹐眞果壯觀好看。十八日正壽﹐門前雙吹雙打﹑大炮震天﹐說不盡的熱鬧。十九日亦如是。二十日還要唱戲﹐待那小頭目的酒﹐予晚去看﹐絕不聞聲。究其故﹐說有兵已過廬州府﹐到廬江縣﹐從這一路來。予卽回房作歸計。二十一日﹐八賊卽展營直奔山中﹐每日五六十里。歇下。二十四日晚﹐予以連日辛苦﹐俱未脫衣﹐今且寬裳而臥﹐意兵未必卽至也。勞頓之人﹐脫衣自在一睡不醒。那大兵從廬江兼程而進﹐人馬早披鉀說﹝按文意應爲「銳」﹞﹐遇賊好廝殺。二十五日已趕上賊﹐相距只隔一河。賊有探馬在河岸上﹐兵駁亦探至河。見賊喫煙﹐卽回馬﹐謂已抵賊駁不遠﹐急去報主將﹐賊見有馬﹐卽問曰「你是那一哨﹖」兵且問﹕「你是哪一哨﹖」賊云「我是下六哨兵。」兵曰「我是上六哨馬。」回而甲響﹐賊云「我營裏沒穿甲的人﹐此是兵。」卽飛報八賊。一刻﹐叫老營前行﹐凡婦女什物牛羊之類﹐一槪先走。予猶在夢中﹐而合營人無不爭馳。予忽驚醒﹐叫人工智能。而新小廝已列在篷邊﹐叫﹕「相公起來﹐排兵來了﹗」予卽穿衣﹐收拾行李﹐叫牽馬來。新小廝說﹕「馬在這里。」問﹕「可有飯﹖」答曰「廚房不知到那里去了﹐還說飯﹖」只見許多賊各拉馬在手﹐腰刀﹑弓箭伺候廝殺。見予曰「相公何不跟老營走﹖」予紿之曰「前在六安﹐老爺說一位相公也不在面前。今日又不在。後來問我﹐我說就是你們叫我去的。」賊曰「相公到老爺那里去罷。」予卽上馬﹐行見八賊兩截衣﹝疑不通﹐然原文如此﹞才出門外﹐一伴當拿椅到場基上火前坐下。予問﹕「有兵麼﹖」八賊曰「有的。」予曰「是那家兵﹖」八賊曰「不過是黃闖子﹑劉花馬。」予曰「誰探來﹖再令他探一探。」八賊曰「是七哨﹐已差去了。」說畢﹐八賊起身走。方進門而七哨回。眾賊圍七哨問信。予擠上前聽。那七哨說﹐兵已過河了。眾賊俱云「快報老爺﹗」說未完而八賊已出門外﹐吩咐走﹐一齊上馬。行可五里﹐叫掌號半夜裏在山上吹打起來﹐令人分外淒涼。又走數里﹐只見許多賊這一簇﹐那一攢。八賊在馬上奔馳各處﹐吩咐叫﹕「兒子們好生發很殺﹐殺敗了黃闖子﹐捉他的大馬來騎﹐我與你官上加官。」羣賊不敢做聲。少刻﹐又來吩咐一徧﹐可見八賊此時亦粟栗危懼然﹐只得如此硬撐﹐頂住了兵﹐以便老營好走。予在馬上坐﹐看有賊目名「飛虎」者﹐予相識。一見予﹐就說﹕「相公做什麼﹖此是我們打仗的所在﹐你在引不便。你快到老爺大馬房裏去。廚師也在一處﹐又有得喫。快跟我來﹗」予隨之行﹐見譚將官﹑吳都使﹝司﹞俱立樹下。又走數武﹐一賊曰「天明了。」予舉目首一望﹐見紅日髙升﹐手忙足亂﹐人人走動。忽見氈包什物多棄於路﹑以及鼓手之號筒亦有半截在路者﹔衣履雜物甚多。予正隨一賊走﹐此賊竟不由正路過塘﹐卽從水中過﹐不暇尋岸。予見此光景﹐知賊之畏兵也極矣﹗平常只道賊以此物買路﹐今始知賊之輕擲其貨者﹐欲馬之便於奔馳也。

此時賊亦亂跑﹐不暇顧我。予直向山空處走﹐越過一山﹐並未遇一人。予卽下馬﹐脫去綢衣﹐將馬打開﹐伏一叢薄中。四外全無路徑。甫伏下﹐有1X﹝左「虫」右「喜」﹞蛛跳至余前。予喜曰「吾生矣﹗」一刻﹐兵俱從大路上過﹐聞鐵甲亂響﹐官兵大叫﹐曰「傳川營人上來趕牛羊牲口﹗」予知賊已敗走。又一刻﹐不聞聲息﹐卽出外到山下一家﹐絕無人影﹐見地下有破舊衣裳一堆﹐予脫身上白綢褂褲﹐納入堆中﹐換一褂一褲破舊不堪衣之而走。路上遇著幾起回來的人﹐走得飛快。他叫﹕「你快走﹗」予不能快﹐只得聽命慢行。至一河畔﹐綠水沈沈﹐竟﹝按文意應爲「竟」﹞不得路。惟沿河直撞﹐遇一舟灣住﹐予向舟子訴苦﹑乞渡。那人佯若不聞﹐忽一剪髮人問予﹐予以實告。其人曰「我姓錢﹐字中美﹐貴府李穎生與我相好。我是昨晚捉去的﹐今幸兵到﹐我才得回來。過河卽是舍下。我同你過河。」予喜甚﹐脫衣涉水。予下河水至心口﹐予身漂起。中美曰「想你從未下水﹐等我來牽你。」他先將彼此破衣用頭頂過去放下﹐以手牽手。予始得渡走。三里許﹐卽到他家﹐敲門﹐一見主人回﹐全家大喜。一老婢問予是誰﹖中美曰「是廬州府一位相公﹐前日破府被擄的。今日虧兵趕下。來我家。有飯麼﹖」答「沒有。」予要走﹐中美堅畱。予力辭﹐中美往田中刈稻數升﹐舂米二升付予。予以衣襟裹走。一到大路﹐甫數里﹐遇剌傷足﹐負痛而行。至晚﹐又隔一河﹐遂尋一深艸處蹲下。夜間冷气侵人。予以兩手護前﹐後心只聞風吹艸響﹐魚躍水鳴﹔並無虎狼鬼怪等物﹐有裊鳥鳴號不已。挨天雞鳴﹐東方一綫月色。予尋路過﹐並無過河之人。漸覺天明﹐對河卽回來之兵見予徘徊河幹﹐兵遂大叫﹕「從此過﹗」予不知其爲兵﹐也幸河水淸淺﹐純沙不陷﹐天又不寒。過河見是官兵﹐予曰「我是廬州府人﹐前五月破城﹐被賊擄來。今幸爺等殺敗了賊﹐救來我們來﹐使我等得還鄕裏。眞天髙地厚之恩也﹗」兵曰「相公遇大難而不死者﹐必有大貴。後來做了大官﹐莫忘我輩就是了。你昨日到今﹐可曾喫飯﹖此間有粥﹐且用些。」予卽飽餐三碗。兵又曰「我姓董﹐是老爺捧禦旗官﹐營中問董禦旗人都知道。我今就回廬州府﹐送你到家。」予再致謝。董見予赤腳﹐隨叫二戶長尋雙鞋子相公穿。二戶長旋拿一雙極大X﹝革﹢及﹞鞋與我。予履之﹐甚大﹐思得一帶捆系足上乃可行。那兵卽扯兩條布﹐用箭在鞋後錐兩眼﹐貫布條系足上﹐甚好。董上馬走﹐叫我同他介後來。此時予恨不得有費長房縮地法。怎柰那兵沿路打擄﹐遠望一家﹐必繞路去搜尋。予甚急﹐因告曰「你不必去尋。你到府至我家﹐重謝你﹗」他全不聽﹐走至日西﹐到營。營紮在一大竹園內。

次晨﹐予從竹外閒步﹐有一童子﹐手拿綱﹝按文意似爲「网」﹞巾﹐圈繩俱全﹐乃我之急需者。問孩童曰「送我罷﹖」那孩卽送我﹐予戴頭上﹐頗壯觀。因思此地何遇此好童子也﹖幸甚﹗飯後展營往桐城。兵以一大黑牛命予騎﹐遂免徒步之苦﹐惟嫌牛走之不速耳。定更時﹐始到桐城。董別予曰「相公在此﹐我進營看看﹐就來送你。」少頃來曰「相公﹐你不能進營。將主有令﹐叫來的百姓隨營後走﹐不可雜在中間﹐恐防姦細。我特來說聲。」予再三謝﹐沒柰何﹐只得城腳下盤坐一夜﹐幸眾星朗朗。次晨﹐九月二十九日﹐予到城門邊﹐候開門進城去化些盤費。在訊予者因告以故﹐有一兵出曰「我同你廬州去。」叫予隨他進城。城中多兵皆一處人。見予細細尋究。予一一訴明﹐俱加以禮貌。問兵貴姓﹐答曰﹕姓夏﹐巢縣人也。因五月間廖將官被賊殺了﹐許多兵奔入巢湖﹐招募許多巢民充數。故在桐之兵﹐多巢人。孰知夏人不願爲兵﹐因有文書一角在手﹐執此以便潛逃。十月初二日﹐同予出桐城三十里﹐到百汊湖﹐將公文往船上一丟﹐予二人跳上船﹐舟人亦不敢問。叫﹕「快開船走﹗」舟子只得撐開﹐及到湖心﹐狂風大作。舟人顫栗。予想性命送在此間﹐眞是定數。忽一風送入河港﹐同舟數人盡取瓜菜爲食。越五日而風定﹐由是過樅陽﹐到安慶﹐折入無爲州﹐起旱至巢縣。於河口遇程丞則驥﹝稱昆玉﹞立船頭﹐見予慰問再三﹐欲畱予。懇辭以「歸家心急。」夏兵見程公子相持如此﹐始信予非無來歷來也。寓巢數日﹐同夏往南京。

十月十四日﹐渡江已晚﹐寓江東門外一小樓上。推窗外看﹐心曠神怡。聽江聲浩蕩﹐看山色參差﹐先月色後小雨。予喜極不寐。早起走十里至水西門﹐日中到大中橋。予上橋與父親相值橋心。予叫父親﹐悲喜交集﹔父甫聞聲﹐若應不出﹐淚下如雨。攜手同行。問夏人爲誰﹖予曰「此恩人也﹗」告以送我來家始末。父稱謝﹐叫僕人上前去備飯。其僕先到家說信﹐全家喜從天降。一刻﹐予至﹐合家歡樂﹐不可言狀。款畱夏人數日﹐重謝而去。

次年癸未春﹐予於官帶廊下﹐偶遇林子長﹐予呼林山人﹐子長大驚。蓋山人之名﹐乃八賊所素稱者﹐今忽聞如此﹐不由人不驚也。共揖相笑﹐邀入茶肆﹐詢其出營之故。林云「賊於十月攻桐城﹐亦黃兵救下我﹐裹氈條於身﹐從山上滚下﹐竟夜力奔﹐僅走十五里﹐幸離賊營。今始到此。爾我皆兩世人也﹐功名富貴勿問也。」於是說起九月二十五日潛山敗後﹐回去將相公盡殺之﹐說﹕「此無用之人﹐畱之何益﹖」蓋因大敗﹐气憤乃爾。「只畱我與汪公子二人。汪以曾買緞匹﹐我以山人﹐故不殺爾。」予幸早離賊營﹐且駭且喜。是後聞八大王張獻忠過江到武昌﹐汪公子猶畱詩於黃鶴樓。後不知所終。至於八賊聞大淸定鼎﹐流入四川稱帝後﹐大兵壓境﹐屢報不信。兵已至﹐八賊始同將座五十餘切出城﹐並無甲冑﹐手執弓矢。時降大霧﹐被肅王之將雅布蘭射死。肅王梟首懸示保寧府北門。想此賊生性慘毒﹐殺人千百萬﹐被擄者百十萬人。而求其始終﹐未受一日之苦﹐未喫一毫之虧者﹐必以﹝瑞紫﹞爲首稱云。

有說破城系某姦細引入﹐有說假充接送營兵﹐又云妝學院承差暗進城來﹐予在營日久﹐實知三說之謬。大約壬午以前之事﹐皆予親聞。八大王所述者﹣壬午五月初七日至九月二十五日﹐皆予親見。八賊張獻忠所行者﹐毫不爽也。

節錄野史無文卷十五

淝水柰村農夫鄭達篡輯

明季羣賊名目

闖王髙如嶽﹐《明紀》作髙迎祥闖將李自成﹐系米脂人

張獻忠﹐系延安人

曹操王羅爾才﹐爲李自成所殺

平世王賀景

鄧天王鄧廷臣

撞天王賀一龍

掃地王惠登相

大傻子劉通一秤金牛成虎

活閻羅馬進孝虎拉海範世壽

沒遮攔閻洪

混十萬劉國龍﹐米脂人

九條龍郭大成

一隻虎李過

闖塌天韓國基

紅狼劉希堯小紅狼三猴兒劉超

閻王鼻劉越

雲裏虎張得功

金錢豹柳天成

莽張飛楊世威

鬼子母董國賢

獨腳虎劉興子

二大王張進嘉

艸上飛徐世寶

賽金剛韓國維

巴山虎李園

小袁營張三貴

王老虎名國維

紫金梁王自用

金翅鳥王成功

格裏眼孫仁

老回回馬守應

過天星徐世福

蠍子塊白廣恩

一斗粟孫承恩

翻山鷂髙傑

一盞燈張角﹝一﹞義

點鐙子趙四

顯道神髙加義

一科蔥滿天星張大受

橫天王托天王十反王小秦王托塔王爬天王整齊王混天王亂世王上天王左軍王混世魔王瓦罐子不說秤上天龍馬老虎鄕里人一聯鷹九梁星老當家八金剛

破鉀錐邢紅娘一垛墻渾天飛可天飛獨行狼混天龍姚黃十三家猛如虎袁韜武大定混天猴搖天動管泰山黃虎流金椎整十萬射塌天金狗兒龍江水自來虎上天猴邢家米

張妙子黑煞神李老柴楊六郎東山虎郝小泉掠地虎通天稅邢老虎趙和尙神一元神一魁掠山虎混江龍

不沾泥馬上飛

一稈槍

一丈靑李公子李巖﹐杞縣人

一座城

一字王曹操

﹝後序﹞

明季流寇張獻忠破廬州﹐吾鄕余瑞紫陷寇中﹐轉徙數百里﹐歷五六月﹐潛記所聞見﹐名曰《張獻忠陷廬州紀》。淸康熙間﹐鄕宿柰村鄭達輯明代遺聞故實﹐著野史無文﹐附輯《余紀》。閒聊書避當時禁忌﹐藏稿未刊﹐嘉慶邑志載其目。今去嘉慶又百餘年﹐故家耆舊舉無的知期遺稿者。民國壬戍曦以事往滬上﹐於友人處得柰村手抄稿本﹐計四冊﹐都二十一。其前朝宮殿﹑服禦諸遺制一卷。西X﹑北狄諸部落一卷﹐當今巡幸東南一卷﹐本朝災祥二卷﹐均殘。逸存者﹐曰《讓皇帝本紀》二卷﹑曰《列皇帝遺事》二卷﹑曰《明末死難諸臣》二卷﹑曰《永曆皇帝本紀》二卷﹑曰《西南死事諸臣》二卷﹑曰《魯監國﹑張﹑黃二臣傳》二卷﹑曰《鄭成功海東事》二卷﹑曰《流寇張獻忠陷廬州府事》二卷﹝今合爲一卷﹞﹐類皆孤詣毅行﹑奇聞軼事﹐多爲他書所未載。《陷廬州紀》卽余先生著也。紀中記獻忠事倍蓰於《綏寇紀略》《孑遺錄》諸書﹐而間有同異。獻忠破吾肥爲殘﹐無人理閱﹐未足二百年﹐市廛村野士夫販婦猶訾述當時慘暴。邑志簡略﹐未足訂流傳之訛﹐彰獻忠之惡也﹗是篇乃身經目擊﹐據事直書﹐足補鄕邦文獻。因錄付手民﹐從事剞劂。而柰村先生之全書﹐翔實贍博﹐關系宏遠﹐亦將次第印行﹐以綴國聞未備焉。

民國十八年已巳﹐邑後學徐曦序。

