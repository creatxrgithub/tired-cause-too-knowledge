百可漫誌

明陳鼐

國朝皇陵在順天府昌平縣天壽山﹐近年尙書泉山林文安公翰請升昌平爲州﹐隸以密雲﹑順義﹑懷柔三縣﹐章上未報。

國朝開科自洪武三年始﹐定條例自十七年始。先是﹐試文尙仍元制﹐刻程文自二十一年始。先是止錄姓名﹑鄕貫﹐試錄定式又自二十四年始。

國初歲貢生在京中試者﹐必令出榜﹐原籍張掛。嘗見《新昌志》載﹐云禮部爲科舉事。洪武十七年九月十三日﹐本部尙書任昂等官於華蓋殿欽奉聖旨﹕在京鄕試﹐多有中式的國子監生﹐爲他肯學﹐所以取中。似這等生員﹐好生光顯他父母﹐恁部裏出榜於原籍去處張掛﹐著他鄕裏知道。欽此。今將中式生員開坐﹐合行出榜知會。須至榜者﹐浙江布政司紹興府新昌縣第十名蔡用彊。

國朝藩省大臣無兼銜者。近時吳公廷舉以廣東右布政使兼按察司副使﹐亦異數也。

禮侍蔀齋林先生志祖淸避元不仕﹐變易姓名﹐匿居山寺。會府公檢冊寺中﹐見淸﹐誥問且曰﹕能詩乎﹖曰﹕頗能。卽以冊號八音命爲詩﹐應聲曰﹕金紫何曾一掛懷﹖石田茆屋白天開。絲竿釣月江頭住﹐竹杖挑云嶺上來。匏實曉收栽藥圃﹐土花春長讀書臺。革除一點浮雲慮﹐木筆題詩酒數杯。府公驚羨﹐遂與爲友。政暇輒攜酒過飲﹐倡和移日。一日忽論海濱人物﹐因曰﹕若林淸者雄才碩徳﹐惜未見其人。林不覺有感﹐府公曰﹕公殆林淸耶﹖林曰﹕若淸者公安得見之﹖此吾所以有感也。相與盡醉而罷﹐明日林竟去之。府公再往﹐訪之不見﹐多方物色﹐終不見矣。

永樂初﹐有士人赴舉﹐所夢有告之曰﹕禮樂徵伐自天子出。士人擬爲義爲論以待。及舉於鄕登進士﹐竟無驗。後官膳部郎官﹐文廟與羣臣宴出語曰﹕流連荒亡爲諸侯憂。屬羣臣對。無應者﹐士人進曰﹕禮樂徵伐白天子出。上大悅﹐擢禮部侍郎。

唐守之臯在歙庠日﹐每以魁元自擬﹐累蹶場屋。鄕人誚之曰﹕徽州好个唐臯奇﹐一气秋闈走十科。經魁解元何包裏﹖爭柰京城剪柳多。唐聞之志益勵。至正徳癸酉﹑甲戌連捷﹐經魁以狀元及第﹐年巳五十餘。可謂有志者事竟成也。

冢宰尹公曼司銓曰﹐閩士翁晏以貢就教職﹐公試之不許﹐曰﹕子當出科第。後果舉進士﹐終廣東副使。又有三舉子選除知縣﹐色不豫﹐公曰﹕莫以知縣爲小官﹐且去做看。後三人皆不終其職。人稱公之識鑑。

正徳戊辰廷試﹐二甲﹑三甲一名各刊策﹐丁丑會試五經各刊文三篇﹐皆異常格。

有國子祭酒和詩﹐以雕弓作弓雕﹐太學生爲詩以誚之曰﹕雕弓難以作弓雕﹑以此詩才欠致標。若使是人爲祭酒﹐算來端的負廷朝。

司禮監秦太監爲子弟訪師﹐得舉人余洙﹐初不就﹐彊而後可。謁秦上坐﹐左右驚訝。旣出﹐秦喜曰﹕此人司禮監太監也不怕﹐況怕我子弟耶﹖及就塾﹐秦子弟皆襲錦衣職位者﹐而余狀貌鄙瑣﹐頗褻易之。旣而有隋者輒加跪責﹐多不服。余怒求去﹐子弟輩大懼﹐跪畱乃止。秦聞之嘆曰﹕我家子弟不是這个先生﹐如何教得﹖益加敬禮。後余舉進士爲顯官﹐終不屈於人。

孝廟卽位﹐徧祀宗藩﹐秦王送朝使詩曰﹕九重聖主篤同宗﹐遣使明禋禮秩崇。卿相敬恭承徳意﹐廟靈仿佛著儀容。客山夜靜風雲會﹐大地春回雨露濃。歸覲重煩陳一語﹐親藩存沒感恩同。

《赤城詩選潘畱鶴太山詩》有「混沌以來惟此老﹐乾坤之外更無山」之句。近時莊定山有「開辟以來元有此﹐蓬萊之外更無山」。此語亦豪放﹐殆默符於潘者。

三山鄭汝昂善詩且多滑稽﹐嘗寄親戚令廣東者一絕云﹕三尺兒童事未諳﹐饑來彊扯我藍衫。老妻牽住輕輕語﹐爹正修書去領南。可謂善曉人者。

有張巡檢者﹐夜夢人告之曰﹕明日有十二位佛來見汝﹐可善待之﹐能爲汝度先祖﹐佑汝一生富貴。遲明果有僧十二人來﹐巡檢甚喜﹐卽語以夢﹐畱款甚厚。次日請作醮以度其先祖﹐問之曰﹕舟人更有何人﹖請同。齋答曰﹕只二行童畱看行李﹐不必請也。巡檢密令其子至舟固請﹐二行童密告曰﹕我非行童﹐乃浙江天臺人也。父爲某官﹐考滿回鄕﹐遇此十二和尙﹐劫殺一家﹐畱我姊妹二人﹐扮作行童帶來﹐至此煩大官密以此情訴達大人﹐爲雪此冤也。其子告之﹐巡檢密點弓卒﹐約二更醮完﹐擂鼓擒僧責問﹐取二女証之﹐皆服罪。事上﹐當道奏舉擢官﹐此卽所謂一生富貴也。

吉水縉紳解學士七歲時﹐其母居孀﹐苦於裏胥催徵之急﹐解具訴於縣宰﹐並系以詩曰﹕母在家中守父憂﹐卻教兒子訴原由。他年諒有相逢日﹐好把春風判筆頭。邑宰意其假手於人﹐卽指堂邊小松爲題﹐令再賦。應聲曰﹕小小靑松未出欄﹐枝枝葉葉耐霜寒。如今正好低頭看﹐他日參天仰面難。邑宰大奇之﹐遂蠲其稅。

陸太宰水村先生在位日﹐有士人投詩曰﹕子規聲裏夕陽微﹐何事先生不見幾﹖云夢巳成韓信去﹐蒪鱸空待季鷹歸。功名到此分成敗﹐史策誰能辧是非﹖回首華堂春去也﹐黃鸝紫燕自爭飛。可謂有魏野之風矣。

莆田林大中積學士也﹐嘗祈夢九鯉湖神﹐告之曰﹕汝知五八之數如何算﹖自擬四十當顯也。至四十之年﹐果入試。會馮太守受卷﹐林時方爲馮西賓﹐報捷有期也﹐一疾竟死﹐夢始驗。

蕭提學鳴風精星命﹐正徳丁丑廷試﹐或以八字雜質之﹐白孰爲狀元﹖蕭指舒梓溪芬八字是也。梓溪果及第。復以後事質於蕭﹐答曰﹕功名壽數始終﹐皆羅一峯。梓溪矍然曰﹕止此乎﹖曰忠孝狀元足矣。後果謫閩提舉﹐壽亦止此﹐且配食一峯祠。蕭之術可謂妙矣。

江右郭忠恕﹐號淸狂道人﹐以畫史鳴一時。其爲詩亦非易及者﹐嘗題武昌竹箄門外一律云﹕夜飲江樓水气涼﹐管弦成列麝蘭香。古今風月憑誰管﹖湖海煙花笑我狂。金風劈瓜消酒渴﹐瓦盆承露浣詩腸。東樓楊柳西樓月﹐曾擲千金醉幾場﹖翠館賦詠此殆絕唱歟﹖

成化間有張驛丞者﹐山東鄕試中式﹐督學畢公瑜贈之詩曰﹕一官恥不與淸流﹐忙裏遺編自校讎。枳棘豈能畱彩鳳﹖監車未必困驊驑。東藩領薦名初顯﹐西蜀題橋志巳酧蒪。脫卻樊籠入佳境﹐春雷萬里步瀛州。驛丞中式近世所無﹐畢公之贈可謂曲當矣。

金臺李縉﹐卿紳會考﹐核以浮淺﹐由光祿少卿補忻州知州﹐三疏乞致仕。有曰﹕郡縣之職非循良﹐豈弟者弗稱﹖玆以浮躁淺露之名﹐而責其循良﹐豈弟之政蓋亦難矣。旣得請﹐以歸﹐署聯云﹕五斗懶將雙膝屈﹐三章乞得一身閒。

莆田周章累舉不第﹐祈夢九鯉湖﹐得「奴天西月」之語。次夜再祈﹐又添「人牛」二字。其友詳之﹐謂是「癸酉年」三字也。至期入試﹐每患腰痛﹐至終場不屬槁而成﹐嘆曰﹕如是而可中乎﹖夢其誣矣﹐揭曉名在七十二。

父兄勞於官﹐子弟逸於家﹐一逸巳過分﹐況乃事奢華﹖軒軒傲閭裏﹐僕僕趨縣衙﹐不知禍所倚﹖方謂勢可誇。勢亦有時歇﹐禍或來無涯。不知愼徳業﹐庶幾永無嘩。此張東海有感之作﹐仕宦子弟宜書諸紳。

山陰司馬通伯垔乃羅冰玉璟春闈所取士也﹐同爲閩臯副使。一日偶並坐﹐羅貽詩云﹕歲在壬辰春試勞﹐至今朝著列英豪。此行亦有堪誇處﹐座主門生相並髙。司馬遂爲肉袒。

弘治中有老儒以貢授校官﹐翰林題白頭翁畫送之云﹕幽谷多年滯羽翰﹐泮林今借一枝安。世人莫笑頭空白﹐看盡春花雨後殘。此詩頗有意致。

近日翰林諸公飲宴尙有供湯﹐未至將欲去之﹐且畱席尊﹐出題曰﹕東面而徵西夷怨﹐南面而徵北狄怨。諸公請破之﹐皆不諭其意﹐只如本旨。席尊曰﹕皆不是。諸公曰﹕如何才是﹖曰﹕只是等湯滿坐捧腹。

嘉善周澤字天雨者﹐先君所取解元也﹐以進士爲襄陽推官﹐爲予題扇面云﹕天機艸艸仙家盡﹐樹底雍容見兩公﹐應約明年紅杏雨﹐曲江連轡立東風。且語予曰﹕立之一字比唐人﹐一日看盡長安花。趣自別也。

鄕達髙太尹瑤在番禺日﹐鎭守府紅桃盛開﹐時九月也。三司諸公並有詩詠﹐久之索題於髙﹐乃爲絕句云﹕九月雷聲震海涯﹐絳桃開徧五侯家。殷勤報與寒梅道﹐莫逐東風浪放花。詩意亦婉矣。

會友周行可續弦﹐諸君賀以詩。予弟成玉一絕可爲善謔﹐詩云﹕十分春色海棠開﹐雲雨漫天暗裏來。可是東君勤愛惜﹐煙蓑乘夜護花臺。行可多須﹐故嘲之云。

予旣不良於進﹐自號逍遙子﹐偶讀宋具處厚《逍遙齋記》覺胸次灑然﹐蓋先得予心者因取記文﹐節其首尾書之座右﹐爲逍遙說。其詞曰﹕夫性有定分﹐理有至極﹐力不能與命鬥﹐才不能與天爭。而貪羨之流﹑躁進之士﹐乃謂富貴可以力掇﹐功名可以智取﹐神仙可以學致﹐長生可以術得﹐抱憾老死而終不悟。悲夫﹗使天下之富必盡如陶朱﹑猗頓耶﹖則原憲黔婁不復爲賢人矣。使天下之壽必盡如王喬﹑彭祖耶﹖則顏氏之子﹑閔氏之孫不復爲善人矣。使天下之士必盡如稷﹑契﹑伊﹑管耶﹖則乘田委吏不復爲孔子矣。使天下之色必盡如毛嬙﹑西施耶﹖則嫫母孟光不復嫁於人矣。蓋富者自富﹐貧者自貧﹐壽者自壽﹐夭者自夭﹐達者自達﹐窮者自窮﹐妍者自妍﹐醜者自醜。天地不能盈縮其分寸﹐神鬼不能損益其錙銖﹐是以達觀君子立性樂分﹐含眞抱朴心﹐無城府行無町畦﹐天下有道則皦皦與世相淸﹐天下無道則混混與世相濁﹐壓之太山不以爲重﹐付之秋毫不以爲輕﹐升之靑雲不以爲榮﹐墜之深淵不以爲辱﹐震之雷霆不以爲恐﹐劫之白刃不以爲懼。諭死生爲旦暮﹐以盈虛爲消息。仰觀宇宙之廓落﹐俯視身世之卑蹙﹐如一浮萍之泛大海﹐一稊米之寄太倉﹐又何足議輕重於其間哉﹖故所至皆樂﹐所處皆適﹐出於天爲民﹐入與道爲鄰﹐若是則何往而不逍遙哉﹖此詞足爲世之碌碌不悟者勸也。

子弟瓚知羅田縣時﹐懷予每切﹐因集古詩風雨字句爲二十絕﹐將以寄予﹐忽以疾卒。嗚呼﹐痛哉﹗予檢歸囊得其手筆潸然莫禁因錄於此﹐痛舒孔懷之悰。云其捲曰《風雨連懷》﹐其序曰﹕古詩用風雨字者多矣﹐要不專爲兄弟發也。自蘇長公感韋蘇州風雨對牀之句﹐而其兄弟相思輒寄意焉﹐於是遂成故事。瓚奉別家兄百可先生以來﹐雅切向思﹐凡誦古詩至風雨句﹐竊有長公之感﹐顧意致凡近筆力萎瑣不能別爲之語﹐遂以所記風雨古句﹐各取韻之相葉者足成絕句。風晨月夕往往諷誦以泄鄙懷﹐殆疑古人預爲予設也。爾來裒集得二十首錄之爲捲﹐將尋便以寄家兄。而羅之士夫見侈有篇章﹐以廣予志﹐別存一卷﹐於玆捲題曰風雨連懷云。時正徳庚午孟秋之望。芝麓居士瓚拜書。詩云﹕涼風微雨夜蕭蕭﹝曾茶人﹞﹐人事音書謾寂寥﹝杜工部﹞。無路從容陪笑語﹐天涯涕泗一身遙﹝杜工部﹞。又﹐柢是當時巳惘然﹝李義山﹞﹐可堪風雨夜連天﹝秦淮海﹞。一聲何處送書雁﹝工部﹞﹐喜入燈花欲鬥妍﹝蘇東坡﹞。又﹐徙倚闌干一愴神﹝陸放翁﹞﹐故園回首隔參辰﹝王平甫﹞。山頭日日風和雨﹝王建﹞﹐幾許悲歡並在身﹝劉長卿﹞。又﹐關山無際水漫漫﹝放翁﹞﹐每軫歸心卽萬端﹝羅隱﹞。極目相望何處是﹝梅宛丘﹞﹖滿川風雨獨憑闌﹝黃山谷﹞。又﹐雞鳴風雨不愆時﹝曾文昭﹞﹐千里河山系夢思﹝陳后山﹞。獨憑闌干意難寫﹝崔魯﹞﹐誰人識此是新詩﹝王瀾﹞。又﹐窗明窗暗篆煙﹤香非﹥﹝陳簡齋﹞﹐風雨空城鳥夜飛﹝宛丘﹞。憶著江南舊行路﹝甫仙﹞﹐一身千里獨沾衣﹝簡齋﹞。又﹐棣萼一別永相望﹝工部﹞﹐客路那知歲月長﹝玉瀾﹞。愁極本憑詩遣興﹝工部﹞﹐半隨風雨斷鶯腸﹝鄭谷﹞。又﹐疾風回雨水明霞﹝後山﹞﹐目極因驚悵望賒﹝王半山﹞。落木無邊江不盡﹝後山﹞﹐相思一夜繞天涯﹝尢延﹞。又﹐千林地迥切西淸﹝胡澹庵﹞﹐常送中霄風雨聲﹝蘇子由﹞。猶憐心事淒涼甚﹝放翁﹞﹐臥數山城長短更﹝東坡﹞。又﹐一堂風月阻同遊﹝呂順浩﹞﹐迢遞髙城百尺樓﹝李商隱﹞。日月望書常至暮﹝放翁﹞﹐冷風淒雨似深秋﹝茶人﹞。又﹐五更風雨送殘春﹝陸宣公﹞﹐南蝶悠悠水映人﹝半山﹞。畱滯山頭莫嗟嘆﹝東坡﹞﹐天將彊健報淸貧﹝放翁﹞。又﹐惜春連日醉昏昏﹝魯致光﹞﹐風雨蕭蕭欲斷魂﹝東坡﹞。回首家山千里外﹝許仲猶﹞﹐別離心緒向誰論﹝前人﹞﹖又﹐靑楓無樹不猿啼﹝夏儒﹞﹐憐裏垣墻咿啞雞﹝致光﹞。家在夢中何日到﹝工部﹞﹐風吹梧竹雨淒淒﹝子由﹞。又﹐瀟瀟晚雨向風斜﹝宛丘﹞﹐目送飛鴻去路賒﹝洪鼎臣﹞。日永東窗淡無事﹝放翁﹞﹐依然和墨寫歸鴉﹝公﹞。又﹐想見掀髯正鶴孤﹝東坡﹞﹐一天風雨水平湖。曉來喚起相思夢﹝劉景太﹞﹐欲傍淸尊倒玉壺﹝前人﹞。又﹐暮笳鳴咽調孤城﹝崔魯﹞﹐目送孤鴻謾寄情﹝宛丘﹞。云物不殊鄕國異﹝工部﹞﹐滿川風雨看潮生﹝蘇子美﹞。又﹐午庭風雨撼髙槐﹝曾梅山﹞﹐肯信愁腸日九回﹝崔魯﹞。欲上疏簾看南北﹝崔徳符﹞﹐寒巖幽霧不曾開﹝晁無咎﹞。又﹐一片江湖艸樹秋﹝陳止齋﹞﹐矮檐風雨送蝸牛﹝楊誠齋﹞。欲知趨走傷心地﹝工部﹞﹐落雁昏鴉集遠洲﹝放翁﹞。又﹐一燈明滅照秋牀﹝半山﹞﹐天地無情白髮長﹝簡齋﹞。假寐塵侵黃卷上﹝王至甫﹞﹐滿城風雨近重陽﹝杜邠老﹞。又﹐汀雁飛鳴意已還﹝宛丘﹞﹐異鄕風物鬢成班﹝茶山﹞﹐相思相見知何日﹝工部﹞﹖一夕連牀風雨間﹝王瀾﹞。

