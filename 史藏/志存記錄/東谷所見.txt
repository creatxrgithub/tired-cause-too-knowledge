東谷所見

﹝宋﹞李之彥撰

○先壠

人子之於親﹐苟虧生事之禮﹐𨿽葬與祭致其力﹐何足以言孝﹖故曰祭之厚﹐不如養之薄。吾鄕多於至節﹑歲節﹑淸明詣墳所。半載余置其親於荒墟﹐已爲非禮。乘祭之後﹐大率與兄弟﹑妻子﹑親戚﹑契交﹐放情遊覽﹐盡歡而歸。至節﹑歲節非掃松也﹐只賞梅耳。淸明非省墓也﹐只踏靑耳。然則人子何以處此﹐當揆之於心平。日稍能孝養﹐𨿽祭後舉杯酌亦未嘗。若孝養有虧﹐卽當收斂酒饌返舍潛自刻責。庶幾亦不至大得罪於名教﹐大獲譴於造物。余嘗喜一前輩作初入仕啟兩句云「祿不及親﹐飽妻孥而何益﹖」遂耦其兩句﹕「忠未報國﹐對師友以多慚。」

○壽命福徳

「願我壽命長﹐常行一切善。願我福徳盛﹐普濟一切人。」此語恐未爲的。論人之念﹐慮一正﹐則萬善可觸類而通。行一善﹐則萬善皆萌蘗於此。若必待壽命長而後行一切善﹐則壽命不長﹐一切善必不行矣。顏子如之何而造道耶﹖此兩句猶庶幾﹐如下兩句則有大不然者。「願我福徳盛﹐普濟一切人」﹐則是我獨富足﹐人多窘匱﹐我常得爲人之惠主﹐人皆仰我以周給。是誠何心哉﹗余欲攺此兩句曰「願人福徳盛﹐不待我普濟。」

○殺人欠債

諺有之﹕殺人償命﹐欠債還錢﹐理也。近世豪家巨室﹐威力使令﹐逼人致死﹐但捐財賄餌血屬﹐坦然無事。至如人或逋負﹐督迫取償﹐必使投溺自經然後已。由此觀之﹐乃是殺人償錢﹐欠債還命。

○異端

士君子莫不知崇尙正學﹐排斥異端。然朝廷及州縣間﹐遇旱澇凶荒﹐非黃冠設醮﹐則浮屠禮懺。平日排斥異端﹐至此則倚仗異端﹐豈吾儒乏感格之道耶﹖切所未諭。

○簡翰

每見近日簡翰﹐動輒端拜申稟﹐百拜申稟﹐惶懼僭躐九頓百拜。申稟﹐有官君子趨事長官﹐則有狀申札﹐申如申縣﹐申州﹐申監司﹐申朝省之類。吾輩家尋常書問往來﹐何必用申字﹖又有所謂加拜申稟﹐尢爲可笑。先王制禮﹐無過不及﹐拜豈可加也哉﹖昔韓昌黎《上宰相書》﹐只寫再拜。本朝前輩簡翰或再拜﹐或頓首﹐昌黎諸公豈傲世者﹖正以禮不可過也。今之端拜﹑肅拜﹑加拜﹑百拜﹐又有覆帖申待。平交如此﹐事君父當如何﹖其勢必千拜﹑萬拜可也。且如奏疏亦只忱惶忱懼﹑頓首頓首而已﹐何嘗百拜﹐何嘗九拜﹖吾不知習俗所尙﹐果識誠實耶﹐抑虛僞耶﹖果謙遜耶﹐抑諂媚耶﹖因有一說。往年楊慈湖先生守吾邦﹐嘗作一書﹐付局兵令急出關。未幾遣人追回﹐吏輩將謂書有錯誤。局兵至﹐慈湖取書置中堂幾上﹐焚香再拜畢﹐復付之。蓋謂書中頓首﹑再拜上覆偶遺忘不及拜﹐必拜﹐然後遣。若加拜﹑百拜者皆如慈湖用心﹐此等書一日能寫得幾封﹖今簡翰只寫再拜﹐或頓首﹐乃見古人相與之意。

○物價

物價騰踴甚之甚矣。若得人人同心﹐事事節損﹐皆務儉素﹐不尙侈靡﹐則物價亦可漸平。室廬惟取容膝﹐則木石等類﹐自不可得而貴。衣服惟取蔽體﹐則羅綺文繡﹐自不可得而貴。飲食惟取充腹﹐則美味珍品﹐自不可得而貴。器具惟取適用﹐則珍奇精巧﹐自不可得而貴。以至非泛不切﹐微末細瑣﹐人家可省則省﹐則物價亦有漸平之理。柰何風俗好奢﹐人情好勝﹐競尙華居﹐競服靡衣﹐競嗜珍饌﹐競用美器﹐豪家巨族固宜享用﹐小夫賤隸卒富暴貴﹐豈惟效尢又且過之﹖或先期予人以錢﹐後期取人之物﹐惟欲快吾之用度。一聽其邀價之髙穹如此﹐則物安得不貴﹖且如有物於此﹐我方以爲僅直十金﹐未幾人急欲得之﹐𨿽倍其直不靳﹐又爭欲得之﹐更倍其直亦不靳﹐不遏踴貴之流﹐反煽踴貴之焰﹐如此則物安得不貴﹖甚可慮者﹐一日復貴一日﹐一年復貴一年﹐將若之何﹖其勢必至於此﹐吾故謂不必咎物價之踴貴﹐但當咎風俗之侈靡﹐轉移風俗豈無其道耶﹖又豈無其術耶﹖林野老拙不敢深言。

○養子

知子莫若父。當年少時﹐觀其讀書之利鈍﹐行事之醇疵﹐則可覘其終身之賢不肖也。使其賢耶﹐他日自能成立﹐何必勞心勞力﹐積財以遺之而損賢者之志也﹖使其不肖耶﹐他日必致敗壞。又何必勞心勞力﹐積財以遺之而益不肖之過也﹖縱不免儲畜﹐以爲憑藉之計﹐亦豈可妄求﹖而自取損徳之殃世﹐乃有明見其子之不肖﹐猶挾免狡而歸利﹐逞鼠技以貽謀﹐殊不知一傳而傾覆﹐有不待其父之瞑目﹐而家貲已散而之他矣。吁﹗有此豚犬﹐枉作牛馬﹗

○招師

招師教子弟﹐正望其成人克紹﹐實非細事﹐不可忽也。中產之家﹐師席固不當需索。富貴之家﹐何待師席之需索﹖書院中凡百事自當如儀。每見富貴者﹐寧丰財多粟納好寵姬﹐何常肯隆禮厚幣延好師席﹖寵姬辦首飾則甚易﹐子弟買書冊則甚難。蘭房用度必是周致﹐書院缺用置之不問﹐气象如此﹐宜乎碩師去而庸師來。碩師有抱負有見識﹐合則畱不合則去。庸師無學問以自持﹐惟佞諛主媚。而席師固棲身之謀﹐一年復畱一年﹐子弟乏開導之益﹐一日昏鈍一日。及其長也﹐塊然一物而已耳。

○教導

嘗聞之先人曰﹐昔一士子赴省試﹐甚愜意﹐在京華待榜。因遊僧寺﹐廊廡有鬻相者﹐遂扣之。相者曰「公骨相寒苦﹐縱才髙班馬﹐文過韓柳﹐亦不能成名。」士子不信﹐揭榜果黜。再往問我之終身果何如﹐相者曰「以公之骨相﹐豈敢相許﹗若於功名用心之功﹐莫若種大陰徳﹐恐可以回造化。」士子歸途心口自語﹕我居窮迫貧﹐濟人利物事﹐安能爲之﹖何以種陰徳﹖徐而思之﹕我平日常假館﹐每見爲師席者﹐多誤人家子弟﹐我從今只畱心教導﹐以此種徳。後三年復預﹐計偕﹐赴省復愜意。尋寺中相者尙在﹐一揖間相者曰「公丰神照人定應榮達。」士子曰「我赴省待榜。」相者曰「髙中無疑。」揭榜果然。士子往謝之曰「何汝向者拒我之峻﹐今日許我之確耶﹖」相者曰「某不記公風采。」士子歷述前事﹐相者曰「公形骨俱換矣。」畱心教人非陰徳﹐而何宜造物之默相也﹖余遊湖海四五十年﹐教公卿大夫之子孫屢矣﹐教尋常白屋之類亦多矣﹐未嘗以其貧富貴賤﹐束脩多寡﹐貳吾心。此語可以對越﹐但寸名不就﹐身計茫然﹐靜坐反思﹐得非生平五典不飭﹐百行有虧﹐造物特以摧敗困踣罰之耶﹖今年六十有八﹐肢體康健﹐耳目聰明﹐�飲啖自若﹐百病不侵。意者教導一節亦有可取﹐造物如壽之耶﹖余不敢自恕﹐但當自警。然見近時教蒙童者﹐《語》《孟》句讀亦多錯舛﹐教作文只謄公本﹐蔑有新功﹐誤人子弟﹐寧逃陰譴﹗甚而花街柳陌師生同遊﹐嗜利下流﹐靡所不至。甚聞有不孝不悌﹐不友不恭﹐曾未聞一言糾其過﹐徒於小廉曲謹﹐腐爛時文﹐以此稱功﹐盍亦卽赴省士子事思之﹖前輩謂不究心教導﹐所得束脩與受贓同﹐此言甚當。

○勸學文

《勸學文》曰「書中自有黃金屋。」又曰「賣金買書讀﹐讀書買金易。」自斯言一入於胸中﹐未得志之時﹐已萌貪饕﹐旣得志之後﹐恣其掊克﹐惟以金多爲營﹐不以行穢爲辱﹐屢玷白簡﹐恬然自如。𨿽有淸議﹐置之不卹。然司白簡持淸議者﹐又未必非若而人也。毋怪乎﹐玩視典憲爲具文一切﹐置廉恥於掃地﹐气習日勝﹐若根天眞﹐惟知肥家庇族而已﹐亦不知其爲蠹國害民也﹗得非蔽錮於《勸學文》而然耶﹖是固不可不深責貪饕之徒﹐亦不可不歸咎於《勸學文》﹐有以誤之也。

○富貴貧賤

貧賤不如富貴耶﹐抑富貴不如貧賤耶﹖人莫急於溫飽。靡衣華飾固美矣﹐然補破遮寒﹐其爲溫則一也。甘味盛饌亦佳矣﹐然糲食充饑﹐其爲飽則一也。溫飽之餘﹐何必羨富貴哉﹗彼委積愈厚﹐鞭算愈切﹐須髮愈白﹐計慮愈深。第宅田園﹐器用服飾﹐曷嘗見其厭足﹖爲子計﹐又爲孫計﹐惟恐其不克紹。日閒飲膳失期﹐會夜亦不能甘寢。貧賤者﹐不如是之勞苦也。肥甘沈湎乃致疾之媒﹐粉白黛綠皆喪身之具。動由順境難禁摧挫﹐少不如意﹐或飲气嘔血而暴亡。素處豢養不禁風霜﹐稍有感觸﹐𨿽良藥有所不能療。貧賤者﹐不如是之脆弱也。損人致富﹐召怨實多。或有意外﹐懷璧其罪。水火盜賊﹐刑禍戮辱﹐其終必不能免。官爵𨿽髙﹐冰山亦險。菹醯烹戮﹐載在史冊者﹐不可枚數。貧賤者不如是之驚危也。富貴者勞苦﹐貧賤者淸閒﹔富貴者脆弱﹐貧賤者堅固﹔富貴者驚危﹐貧賤者安泰。孰謂貧賤不如富貴耶﹖吁﹗富貴而傲忽貧賤﹐惑之甚也﹗貧賤而諂諛富貴﹐惑之尢甚也﹗

○錢

「半輪殘月掩塵埃﹐依稀猶有開元字。想見淸光未破時﹐買盡人間不平事。」古人詠錢如此。以余觀之﹐錢之爲錢﹐人所共愛﹐勢所必爭。骨肉親知以之面構怨稔釁﹐公卿大夫以之而敗名喪節﹐勞商遠賈以之而捐軀殞命﹐市井交易以之而鬥毆戮辱。乍來乍去﹐倏貧倏富﹐其籠絡乎一世者﹐大抵福於人少﹐而禍於人多﹐嘗熟視其形模﹐金旁著兩戈字﹐眞殺人之物﹐而世人莫之悟也。吁﹐錢乎﹗錢乎﹗以我之貧﹐求汝活我而不可得﹐我固無柰汝何﹗以我之不貧﹐汝欲殺我﹐而不可得﹐汝亦無柰我何﹗

○名利

或問殷浩曰「將蒞官而夢棺﹐將得財而夢糞﹐何也﹖」浩對曰「官本臭腐﹐故將蒞官而夢屍﹔財本糞土﹐故將得財而夢穢。」世以知言。余因喜曰「余之不得名利者﹐是造物不以臭腐待我也﹐不以糞土予我也。出之於污穢之途﹐而躋之於淸髙之境﹔脫之於鄙陋之地﹐而措之於道義之域。拜造物之賜多矣。世人名利﹐稍不得志﹐輒起怨尢﹐何其蠢哉﹗」

○朋友

君子以文會友﹐以友輔仁。友之者﹐友其徳也。當親密之時﹐握手論心﹐必使君臣父子之倫﹐兄弟夫婦之倫﹐粹然一出於正﹐交友第一義也。夫何世變日薄﹐友道掃地﹐惟酒饌追隨﹐有無周濟﹐穢言相謔﹐術數相勝﹐於是規圖便利﹐諂諛取容﹐此妾婦耳﹐非友也。啖以濡沫﹐甘效奔走﹐此奴隸耳﹐非友也。惟恐少有攖拂而取疏遠﹐故隨事苟徇而覬親密﹐乘其父子之睚眥﹐卽導之以不慈不孝﹔乘其兄弟之鬩墻﹐卽導之以不友不恭﹔乘其夫婦之反目﹐卽導之不琴不瑟。謬引古今﹐眩亂是非﹐指鹿爲馬﹐野鳥爲鸞﹐皆此等輩也。其間稍有見識廉恥者﹐必浩然而去。所友者惟小人﹐抑亦何所不至哉﹖

○故舊

故舊不遺﹐則民不偸。世俗薄故舊﹐平日同筆硯。同出處﹐同貧賤﹐同患難﹐相親相愛﹐不啻骨肉﹐一旦得志﹐有若路人。吁﹗犬不忘家﹐燕尋故壘。彼旣犬燕之不若﹐亦何足責﹗世人多以富貴忘舊爲憾﹐此特不能理遣耳。理遣宜如何﹖曰﹕譬似當初不相識。

○藥石

方今藥材鄙賤者﹐且數十倍於前﹔貴細者﹐有數百倍於前﹐至攜金繞市鋪求之不獲者﹐人孰不知眞藥之難得﹖如此﹐凡設鋪而招人贖僞藥者﹐愚也。贖僞藥而覬療病者﹐愚益甚矣﹗吾輩家何策﹖且如於飲食衣服上加謹。古人首重食醫﹐春多酸﹐夏多苦﹐秋多辛﹐冬多咸。調以滑甘﹐平居必節飲食﹐飯後行三十步﹐不用開藥鋪﹐飲食之加謹者此也。急脫急著﹐勝如服藥﹐衣服之加謹者此也。或有疾疚﹐奉行不服藥﹐得中醫之語﹐藥石𨿽貴未害也。最是孝子慈孫侍奉親庭﹐豈忍坐視其病而不救﹖家有餘蓄尙可得良劑﹐貧窶所迫將若之何﹗貧者固難得良劑﹐富者縱得良劑﹐又未必有良醫。余因念及此﹐仰而天祝曰﹕願天下人安樂。

○好官好人

偶見士大夫壁間碑刻云「好官易作﹐好人難作。」眾咸謂知言。余切以爲不然。好人何難作之﹖有仁義禮智行之在我﹐孝悌忠信行之在我﹐人皆可爲堯舜。途之人亦可爲禹﹐人自不爲之耳。乃若欲作好官﹐必鉆刺﹐必營求﹐必俯仰﹐脇肩諂笑﹐懾气促步﹐惟恐人揮斥其趨事之不周。外壞面目內壞心術﹐曾莫之顧﹐求而得者能幾人﹖求而不得者眾也。縱求而得﹐所喪已大甚矣﹐作好官之難也。

○謙遜

常見世人﹐行不肯在人先﹐坐不肯在人上﹐斂衽退縮至再至三。謙遜之風良可嘉尙﹐及其見利則逝﹐見便則奪﹐惟恐或後於人。𨿽骨肉亦疏絕﹐契交反眼不相識。當行不先人﹐坐不上人之時﹐亦知謙遜爲美事﹐抑何臨小利害﹐乃樂爲是不謙不遜耶﹖矯情可彊也﹐眞情不可遏也。

○借親

父母垂死﹐人子於此﹐正哀痛徹骨﹐幾不欲生之時也。今人反以送死爲緩﹐惟以借親爲急。父母死﹐未卽入棺﹐仍禁家人輩﹐未得舉哀。棄親喪之禮﹐而講合巹之儀﹔置括發之戚﹐而修結髮之好。此夷狄禽獸之所不忍爲﹐而世俗皆樂爲之。𨿽簪纓詩禮之家﹐亦相率而行﹐恬不爲怪﹐不知作俑誰耶﹖

○養軍

近年郡家﹐每月逼期旋糴軍糧支散。浙右素號沃饒﹐亦如此艱難萬狀﹐蔑裂百端﹐甚而折錢﹐價直峻減。又甚而拖欠﹐未卽補償。軍人敢怨而不敢言﹐蓋明知皆前太守屢任席捲之罪﹐未可咎今太守不能措辦之過也。吁﹗飽目前之欲﹐不顧後來之憂﹔徇一家之謀﹐不卹一郡之害。畱之家﹐家未必能保﹔付之於孫﹐子孫未必能久﹐徒貽害如斯其烈也。使後之爲守者﹐其果賢耶﹖則背理傷道﹐決有所不敢爲。生財足用﹐必無所措手足﹐惟以卽能罷去爲幸﹐殆類範文子。使祝宗祈死﹐無及於難﹐其亦可哀也。己果不賢耶﹖則衍爲富不仁之政﹐用移東補西之術﹐決江海以救焚﹐火滅而溺至﹔飲鴆爵以止渴﹐渴止而身亡﹐號爲能吏﹐不過如此。且幾年養軍﹐今日掣肘﹐物價騰踴﹐民不聊生。萬一荒歉﹐羣盜必起﹐諸軍素抱乏糧之怨﹐孰爲可備﹖驚急之人﹐其辭甲使鶴禦暴者反爲暴﹐滔滔皆是也。當是時﹐禍必先及於富貴充溢之家。不知爲鄕貴﹐爲巨室亦慮及此否﹖然則慮之﹐當如何積而能散﹖

○理學

理學湮汨久矣﹐士子不能講貫﹐考官亦罔聞知。蓋今日之考官﹐卽前日之士子也。方冊中文字害理者﹐不勝其多﹐不堪著眼﹐姑卽其一者言之﹐事大體重﹐莫如省試。近年「欽哉﹗屢省乃成﹐欽哉﹗乃《賡載歌》曰﹕元首明哉﹐股肱良哉」﹐經魁以「敬立而徳不孤」是說。易曰「敬以直內﹐義以方外﹐敬義立而徳不孤。」是則敬﹑義可以相有﹐而不可以相無。豈得獨指敬耶﹖聖經又豈可減一字耶﹖不知當時爲知舉﹐爲參詳﹑爲小試官﹐亦曾聞有所謂理學否﹖經魁且爾﹐一榜可想。省試如此﹐他試可知﹐余所謂今日之考官﹐卽前日之士子是也。我朝孝宗皇帝﹐一日與崔惇詩論文章關世變﹐惇詩曰「臣觀建炎詔文﹐義理明而气勢壯﹐便知天下必能中興。」遂誦一篇。孝廟諦聽﹐天顏喜甚。又問曰「六朝五代之文如何﹖」惇詩曰「六朝之文破碎﹐遂有土地分裂之象﹔五代之文粗悍﹐遂有艸茅崛起之象。」上嘉嘆曰「卿論得此甚好。」今日之文義理斷喪﹐其象當如何﹖有識者可以觀矣。

○獄訟

余近年歸故里﹐首拜先壠﹐爲不肖侄童其山。當時不勝哀憤﹐亟訪鄕貴﹐求緘一狀投之郡守。因見其書院榜示﹐謂﹕「某望卑言輕親故﹐或欲緘狀不敢奉命。當今之世得忍姑且忍﹐求直未必直。」余遂不啟齒。續見有官君子云﹐某家亦曾訴伐墓木者十八狀﹐追人不出﹐徒重費用。余含垢飲气而已。近有所聞﹐又爲之驚駭。今日囹圄供答不出於民情可否﹐一聽於吏手﹐往往吏自撰情款一本﹐令囚人依本書之﹐更不可增損一字。眞情無所赴訴﹐呼天神不聞﹐號地只不聽﹐痛哉痛哉﹗夫獄訟所以平曲直﹐雪冤枉也。今有財者勝﹐無財者負﹔有援者伸﹐無援者屈﹔豪彊得志﹐貧弱銜冤。此豈國家之福耶﹖愚願士大夫司聽斷者﹐在在持平如衡﹐事事至公如鑑﹐天下何患不太平﹗

○寒暑

寒猶可禦﹐而暑不可避。涼亭水榭﹐風車簟枕﹐世不多有。縱有之遇流金爍石之時﹐其爲熱自若也。方食冷物又恐生病﹐方食熱物汗淋如雨﹐思之爲人何益於事﹗矧得喪利害﹐不能理遣。而心火熾盛﹔妻孥累重﹐支吾不暇﹐而家火逼迫。當此流火﹐而心火﹐家火爲之俱焚﹐鑊湯鑪炭一時頓現﹐一年復一年﹐發白面皺﹐催入死途不自知也。余觀此境界﹐所以不願有生。

○茹素

世人以茹素爲齋戒。豈知聖賢之所謂齋者齊也﹐齊其心之所不齊。所謂戒者﹐戒其非心妄念也。無一日不齊﹐無一日不戒。今人之每於斗降三八﹐庚申甲子﹐本命日茹素謂之齋戒﹐不知其平日用心何如也。況在茹素之日﹐事至吾前﹐輒趍利徇欲損人害物﹐不知其茹素何爲也。古語兩句甚好﹕「寧可葷口念佛﹐莫將素口罵人。」

○謀利

利者﹐害之對。才謀利卽有害﹐然謀利營生﹐世所不免。爲富不仁﹐人所當戒﹐有能於其間﹐寡願少取﹐殆庶幾焉。最是不仁之甚者﹐糴糶一節。聚錢運本﹐乘粒米狼戾之時﹐賤價以糴。翹首企足﹐俟靑黃不接之時﹐貴價以糶其糧也﹐多方折挫以取營。其糶也﹐雜糠秕而虧斗斛。天生百谷以存活一世﹐而謀利之徒不欲其丰而幸其歉﹐不喜其飽而願其饑﹐逆天心拂人心。以此致富而望綿遠﹐萬萬無此理。又有富貴之家﹐積谷以邀價﹐放債以取息﹐開庫以解質﹐與民爭利不一而足。方且語人曰「吾家支遺願廣﹐不得不如此。」嗚呼﹗倘用度果不足﹐曷不減損環列之侍姬﹖曷不謹節非泛之費用﹖乃甘爲是狼貪﹐使水火盜賊之災﹐刑禍戮辱之危﹐子孫蕩覆之報﹐不在目前則在他日﹐昭然有不能免者。善乎﹗孟子有言曰「不仁者可與言哉﹖」不仁而可與言﹐則何亡國敗家之有﹗

○閒

造物之於人﹐不靳於功名富貴﹐而獨靳於閒。天地之間﹐日月之運行﹐星辰之纏度﹐寒暑之推移﹐山川之流峙﹐艸木之生息﹐機發輪轉無一息停焉。天地且不得閒﹐而閒豈人之所易得哉﹖髙爵厚祿﹐淸資顯秩﹐班於朝廷﹐列於州縣﹐不知其幾﹐而樂恬退者﹐倒指不一二日。顚冥於仕途﹐姑托親戚契識﹐買田園營弟宅﹐不獲一見而身亡。其有被刻之餘﹐安意家食﹐特迫於勢窮力屈而然﹐非其本心也。對賓客﹐方有築室返利﹑髙潔自許之淸談入松室。又作播尾乞憐﹑於時求進之尺櫝。囊篋鎖鑰惴惴於手﹐收支簿書介介於懷﹐一日十二時無一隙得暇。而好山好水﹐淸風明月﹐何嘗見此風景﹖縱或見之﹐又何嘗識此旨趣﹖勞勞擾擾﹐死而後已。若夫富家翁守錢虜﹐抑又不足道也﹖名曰享富貴﹐其實一俗子。孰若安分淸閒之野叟哉﹖故曰「身閒則爲富﹐心閒則爲貴。」又曰「不是閒人閒不得﹐閒人不是等閒人。」

○貪欲

五十不造宅﹐六十不制衣。縱饒得受用﹐能有幾多時﹖餘年近七旬﹐盡宜省事樂閒﹐息心退步﹐何必貪欲於受用無幾之日﹖《圓覺經》云「諸苦所因﹐貪欲爲本。余庶幾乎免矣。」蓋「貪欲」二字壞盡。世間人得便宜處再往﹐得便宜事再作﹐終有悔吝之時。今日進得一步﹐明日又求進一步﹐恐是顚濟之兆。堆金積玉來處要明﹐越分過求餘殃在後。臥病垂死﹐術數未休﹐幾年勞役一場春夢。明珠一百斛更添百斛也﹐只是不足﹔侯印十九枚更添一倍也﹐只有眉下開。杜少陵云「孔邱盜跖俱塵埃。」少陵老子今亦安在哉﹖

○禱祈

世人不思積善積惡﹐殃慶各以類至﹐惟托緇黃﹐誦經持咒。或謂保扶﹐或謂禳災﹐或謂薦亡。如此則有資財者﹐皆可以免禍矣。昔寒山見人家懸幡﹐因作頌曰「半作幡身半作腳﹐掛在空中驚鳥雀。行住坐臥思量著﹐不如把與窮漢作衣著。」達哉斯言﹗

○科舉

永嘉科舉極狼狽﹐只緣多試一日。以至士子多謄公本只書義﹐終場自有三萬三千餘卷。考官例以雷同冗長視之﹐僅著兩三日已厭惡矣。其間好文字多不及考﹐而謬種之考官亦不能識﹐中才之考官眩惑於捲之多﹐又無所別白﹐加之吏胥作獘不一﹐取士之法於是大壞。若得善舉送者﹐申明條制痛革諸獘﹐一人只計一卷﹐庶無負國朝設科之美意。

○太行山

有一主一僕﹐久行後忽登一山﹐遇奉碑﹐大書太行山三字。主欣然曰「今日得見太行山。」僕隨後揶揄﹕「官人不識字。只是大行山﹐安得太行山﹖」主叱之。僕姍笑不已﹐主有怒色。僕反謂官人﹕「試問此間土人﹐若是太行山﹐某罰錢一貫與官人﹐若是大行山﹐官人當賞某錢一貫。」主笑而肯之。行至前﹐聞市學讀書聲﹐主曰「只就讀書家問。」遂登其門。老儒出接﹐主且述其事。老儒笑曰「公當嘗僕矣﹐此只是大行山。」僕在側視主曰「又卻某之言是。」主揖。老儒退。僕請錢卽往沽飲。主俟之稍久﹐大不能平﹐復求見老儒詰之﹕「將謂公是土居又讀書﹐可證是否﹐何亦如蠢僕之言耶﹖」老儒大笑曰「公可謂不曉事﹐一貫錢瑣末耳﹐教此輩永不識是。」太行山老儒之言頗有味﹐今之有眞是非﹐遇無識者﹐正不必與之辧。

