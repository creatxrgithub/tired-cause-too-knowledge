墨客揮犀宋彭乘●卷一包拯自禦史直諫院﹐危言正議﹐傾動朝野。仁廟常溫顏優納。近侍以爲難﹐帝曰「忠鯁之言﹐固苦口而逆耳﹐蓋有所益也。設或無益﹐亦無所害﹐又何必拒而責之﹖」大聖之度﹐慈厚若此。張相升爲禦史﹐數上封章﹐論及兩府。仁廟因謂曰「卿本孤寒﹐何故屢言近臣﹖」公奏曰「臣安得謂之孤寒﹖臣自布衣﹐不數年致身淸近﹐曳朱腰金。如陛下乃孤寒也。」帝曰「何爲孤寒﹖」曰「陛下內無賢相﹐外無名將﹐官冗而失黜陟﹐兵多而少教習。孤立朝廷之上﹐此所以孤寒也。」帝喜而優容之。近侍皆爲之懼﹐自此名重朝野。孫資政沔出帥環慶﹐宿管城。值夏州進奉使至。或曰「當避驛者。」公曰「使夏國王自入朝﹐亦外臣也。猶當在某下﹐況陪臣乎﹖」羌使遂宿白沙。仁廟聞而嘉之。寇萊公卒於海康﹐詔許歸壠。道出荊南之公安縣﹐邑人迎祭於道﹐斷竹插地﹐以掛紙錢。竹遂不根而生﹐滋茂殆一畝﹐邑入神之﹐立廟於側祠宇嚴潔﹐祀奉甚謹。今侍讀王公樂道文其事於石。王延政據建州﹐令大將章某守建州城。嘗遣部將某於軍前。後期當斬﹐惜其材﹐未有以處。歸語其妻﹐其妻連氏有賢智﹐使人謂部將曰「汝法當死﹐急逃乃免。」與之銀數十兩﹐曰「徑行﹐毋顧家也﹗」部將得以活﹐去投江南。居程以疑查文だ麾下。文だ攻延政﹐部將爲主。是夜﹐城將陷﹐先諭城中﹐能全連氏一門者有重賞。連氏使人謂之曰「建民無罪﹐將軍幸赦之。妾夫婦罪當死﹐不敢圖生。若將軍不惜建民﹐妾願先百姓死﹐誓不獨生也。」詞气感慨﹐發於至誠。不得已爲之戢兵而入﹐一城獲全。至今連氏爲建安大族﹐官至卿相者相踵﹐皆連氏之後也。又李景使大將胡則守江州。江南未下﹐曹翰以兵圍之三年﹐城堅不可破。一日﹐則怒一饔人魚不精﹐欲殺之。其妻遽止之曰「士卒守城多年矣﹐屍骨滿地﹐柰何以一食殺士卒耶﹖」則乃捨之。比夜﹐卒縋城走投曹翰﹐具言城之虛實。先是城西南倚險﹐素不設備﹐卒乃引三帥自西南攻之﹐是夜城陷﹐胡則一門無遺類。二人者﹐其爲徳一也﹐何其報效之不同哉﹖王文正太尉局量寬厚﹐未嘗見其怒。飲食有不精潔者﹐但不食而已。家人欲試其量﹐以少埃墨投羹中。公但啖飯而已。問其何以不食羹﹖曰「我偶不喜肉。」一日﹐又墨其飯。公視之﹐曰「吾今日不喜飯﹐可具粥。」其子弟訴於公曰「庖肉爲饔人所私﹐食肉不飽﹐乞治之。」公曰「汝輩人料肉幾何﹖」曰「一斤﹐今但得半斤﹐其半爲饔人所度。」公曰「盡一斤﹐可得飽乎﹖」曰「盡一斤固當飽。」曰「此後人料一斤半可也。」其不發人過皆類此。嘗宅門壤主者撤屋新之。暫於廊廡下起一門﹐以出入。公至側門﹐門低﹐據鞍俯伏而過﹐都不問。門畢復行正門﹐亦不問。有控馬卒歲滿辭公﹐公問﹕「汝控馬幾時﹖」曰「五年矣。」公曰「吾不省汝。」旣去﹐復呼回。曰「汝乃某人乎﹖」於是厚贈之。乃是逐日控馬﹐但見其背﹐未嘗視其面﹐因去見其背方知也。詩人多用方言。南人謂象牙爲白暗﹐犀爲黑暗。故老杜詩曰「黑暗通蠻貨。」又謂睡美爲黑甜﹐飲酒爲軟飽。故東坡詩曰「三杯軟飽後﹐一枕黑甜余。」《左傳》﹐晉使子員謂鄭人曰「君有楚命﹐亦不使一介行李告於寡人。」﹝注﹕「行李﹐謂行人也。」今人乃爲行裝爲行李﹐非也﹞。鄭希仲云「凡仕官有三難﹕一謂統十萬之眾而爲帥﹔二爲翰林學士﹔三謂宰劇邑。三者苟非其材﹐則事必隳廢。除是三者﹐𨿽宰相猶可以常才處之。」寇忠湣初登第﹐授大理評事。知歸州巴東縣時﹐唐郎中謂方爲郡。夕夢有人告云「宰相至。」唐思之﹕不聞朝廷有宰相出鎭者。晨興視事﹐而疆吏報寇廷評入界。唐公驚喜﹐出郡迓勞。見其風神秀偉﹐便以左輔待之﹐且出諸子羅拜。唐新飾勒韉﹐置廳之左。寇旣歸船﹐其子極白其父曰「適者寇屢目此。宜卽送之。」寇果詢牙校﹕「何人知吾欲此。」對以十四秀才。旣而力爲延譽﹐極子孫漢榜中第﹐由是成名。世人畫韓退之小面而美髯﹐著紗帽。此乃江南韓熙載耳。尙有當時所書﹐題志甚明。熙載謚文靖﹐江南人謂之韓文公﹐因此遂謬以爲退之。退之肥而寡髯﹐元丰中以退之從享文宣王廟﹐郡縣所畫皆是熙載﹐後世不復可辯﹐退之遂爲熙載矣。今人於榜下擇婿﹐號臠婿。其語蓋本諸袁嵩﹐尢無義理。其間或有意不願而爲貴勢豪族擁逼不得辭者。有一新後輩少年﹐有風姿﹐爲貴族之有勢力者所慕﹐命十數僕擁致其第。少年欣然而行﹐略不辭避。旣至﹐觀者如堵。須臾有衣金紫者出﹐曰「某惟一女﹐亦不至醜陋﹐願配君子可乎﹖」少年鞠躬謝曰「寒微得托迹髙門﹐固幸。將更歸家﹐試與妻子商量﹐看如何﹖」眾皆大笑而散。舊制三班奉職﹐月俸錢七百﹐驛券肉半斤。祥符中﹐有人爲題詩所在驛舍門曰「三班奉職實堪悲﹐卑賤孤寒卽可知。七百料錢何日富﹐半斤羊肉幾時肥﹖」朝廷聞之﹐曰「如此何以責廉隅。」遂議增月俸。嘗有一名公﹐初任縣尉。有舉人投書索米。戲爲詩答之曰「五貫五百九十俸﹐虛錢請作足錢用。妻兒尙未厭糟糠﹐僮僕豈免遭饑凍。贖典贖解不曾休﹐喫酒喫肉何曾夢。爲報江南癡秀才﹐更來謁索覓甚甕。」熙寧中﹐例增選人俸錢﹐不復有五貫九百俸者。此實養廉隅之本也。潘閬﹐字逍遙﹐咸平間有詩名。興錢易許洞爲友﹐狂放不羈。常爲詩曰「散拽禪師來蹴リ﹐亂拖遊女上秋遷。」此其自序之實也。後坐盧多遜黨﹐間命捕購甚急﹐閬乃變姓名僧服﹐入中條山。許洞密贈之詩曰「潘逍遙﹐平生志气如天髙。倚天大笑無所懼﹐天公嗔爾口呶呶。罰教臨老頭﹐補衲歸中條。我願中條山神鎭常在﹐驅雷叱電依前趕出這老怪。」後會赦﹐以助教授之官。閬乃自歸﹐送信州安置﹐仍不懲艾﹐復爲掃市舞詞曰「出秋霜價錢可贏得。撥灰兼弄火暢殺我。」以此爲士人不齒﹐投棄終身。藏書畫者多取空名﹐偶傳爲鐘王顧陸之筆﹐見者爭售﹐此所謂耳鑑。又觀畫而以手摸之﹐相傳以謂色不印指者爲佳畫。此又在耳鑑之下﹐謂之揣骨聽聲。歐陽公嘗得一古畫牡丹叢﹐其下有一貓﹐永叔未知其精妙。丞相正肅吳公﹐與歐公家相近﹐一見曰「此正午牡丹也。何以明之﹐其花披哆而色燥﹐此日中時花也。貓眼黑精如綫﹐此正午貓眼也。有帶露花則房斂而色澤﹐貓眼早暮則晴圓﹐正午則如一綫耳。」此亦善求古人之意也。司馬溫公詩話曰「魏野詩曰﹕『燒葉鑪中無宿火﹐讀書窗下有殘燈。』而俗人易葉爲樂﹐不止不佳﹐亦和下句無气味。」魯直曰「老杜詩曰﹔『黃獨無苗山雪盛。」黃獨者﹐芋魁小者耳。江南名曰土卯﹐南州多食之﹐而俗人易曰黃精。子美流離﹐亦未至作道人劍客食黃精也。如淵明詩曰﹕『采菊東籬下﹐悠然見南山。』其渾成風味﹐句法如生成。而俗人易曰『望南山。』一字之差﹐遂失古人情狀﹐學者不可不知。」揚州芍藥﹐名著天下郡國﹐最其盛處。仁宗朝﹐韓魏公以副樞出鎭維揚﹐初夏芍藥盛開﹐忽於叢中得黃緣稜者四朵﹐土人呼爲金腰帶﹐云數十年間﹐或有一二朵﹐不常見也。魏公開宴﹐召二人者同賞。時王禹玉作監郡﹐王荊公爲幕官﹐陳秀公初校尉衛寺丞爲過客﹐其後四人者皆相繼登臺輔。蓋花瑞也。禦史臺儀﹐凡禦史上事﹐一百日不言﹐罷爲外官。有侍禦史王平﹐拜命垂滿百月﹐而未言事﹐同僚皆訝云﹐或曰「王端公有待而發﹐苟言之﹐必大事也。」一日﹐聞入札子﹐眾共偵之﹐乃彈禦膳中有發。其彈詞云「是何穆若之容﹐忽睹鬈如之狀。」●卷二倪彥及朝奉﹐嘗爲太原府幕官。云太原人喜食棗﹐無貴賤老少﹐常置棗於懷袖間﹐等閒探取食之。則人之齒皆黃﹐緣食棗故。乃驗嵇叔夜「齒居晉而黃」之說。福州雪峯有應潮泉﹐其廣不過二三尺﹐水才數寸﹐而進退淺深﹐與潮候無差。然四傍皆頑石﹐惟當中有數沙眼﹐每潮上則涓涓而出﹐潮退復竭。故老相傳﹐以爲海眼。但其處髙當山脊﹐不知何以能與水澤相通也。又湯院有泉﹐凡四五泓。其一當中﹐獨冷如冰﹐余鼎沸。引入浴室﹐冷暖正得其中。余澗導以灌田﹐爲利甚博。蔣﹝A13C﹞叔畱題詩﹐所謂「及物孰爲多﹐灌田一萬頃。」是也。蒲陽壺公山有蟹泉﹐在嵌巖之側。一竇大可容臂﹐其源常竭﹐求涓滴不可得。州縣遇旱蟆﹐卽遣吏齋沐﹐置淨器於前以茅接之﹐泉乃徐徐引出﹐滿器而止。有一蟹大如錢﹐色紅可愛﹐緣茅入器中﹐戲泳俄頃乃去。若遇蟹出﹐雨必г足。此亦應天寺鰻井之類也。王聖美爲縣令時﹐尙未知名﹐謁一達官﹐傳其方與客談《孟子》﹐殊不顧。聖美竊哂其所論。久之﹐忽顧聖美曰「嘗讀《孟子》否﹖」聖美對曰「生平愛之﹐但都不曉其義。」主人問﹕「不曉何義﹖」聖美曰「從頭不曉。」主人曰「何如不曉﹖試言之。」聖美曰「『孟子見梁惠王』﹐不曉此語」。達官深訝之曰「此有何奧義﹖」聖美曰「旣云孟子不見諸侯﹐因何見梁惠王﹖」其人愕然無對。往歲士人﹐多尙對偶爲文。穆修﹑張景輩始爲平文﹐當時謂之古文。穆張嘗同造朝﹐待旦於東華門﹐方論文次﹐適見有奔馬踐死一犬﹐二人各記其事﹐以較工拙。穆修曰「馬逸﹐有黃犬遇蹄而斃。」張景曰「有犬死奔馬之下。」時文體新變﹐二人之語皆拙澀﹐當時己謂之工﹐傳之至令。桂州婦人產男者﹐取其胞衣﹐淨濯﹐細切﹐五味煎調之。召至親者合宴﹐置酒而啖﹐若不興者﹐必致怒爭。紹聖初﹐曾子宣在西府﹐淵材往謁之﹐論邊事﹐極言官軍不可用﹐用士人爲良。子宣喜之。旣罷﹐與余過興國寺。和尙食素分茶甚美。將畢﹐問奴楊照取錢。奴曰「忘持錢來﹐柰何﹖」淵材色窘。余戲曰「兵計將安出﹖」淵材以手持須良久﹐曰「余趨自後門出﹐若將便旋然。」余迫之。淵材以手挈帽搴衣走如飛。余與奴楊照過二相公廟﹐淵材乃敢回顧。喘立﹐面無人色﹐曰「編虎頭﹐撩虎須﹐幾不免虎口哉。」余又戲曰「在兵法何計﹖」淵材曰「三十六計﹐走爲上計。」湖南之俗﹐好事妖神﹐殺人以祭之。凡得儒生爲上﹐祀僧爲次﹐餘人爲下。有儒生行郴連道中﹐日將暮﹐遇耕者﹐問﹕「秀才欲何往﹖」生告之故。耕者曰「前有猛獸爲暴﹐不宜夜行﹐此村下有民居﹐可以托宿。」生信之﹐趨而前﹐始入一荒逕﹐詰屈﹐行者甚少。忽見髙門大第﹐主人出﹐見客甚喜﹐延入一室﹐供帳赫然﹐肴饌丰美。旣夕﹐有婦人出﹐問生所。窺其色甚妍﹐生戲一言挑之﹐欣然而就。生由是畱連數日﹐婦人亦比夜而至。情意欲暱﹐乃私謂生曰「是家將謀殺子以祭鬼﹐宜早自爲計。我亦良家子﹐爲其所劫至此。所以遣妾侍君者﹐欲以綴君畱耳。」生聞大駭﹐乃夜穴壁﹐與婦人同出。比明﹐行四十里﹐投近縣。縣遣吏卒捕之﹐盡得姦狀。前後被殺者數十人。前所見指途耕者﹐亦其黨也﹐於是一家盡抵極法。生用賞得官﹐遂與婦人偕老焉。北人喜鴉聲而惡鵲聲﹐南人喜鵲聲而惡鴉聲。鴉聲吉凶不常﹐鵲聲吉多而凶少﹐故俗呼喜鵲﹐古所謂乾鵲是也。南中多有信鵲者﹐類鵲而小﹐能爲百禽聲。春時其聲極可愛。忽飛鳴而過庭﹛詹﹜間者﹐則其占爲有喜。凡野禽或獐狐之類入人家者﹐必有不祥事﹐余累試甚驗。不但人家﹐路行遇飛鳥過者﹐切避之。若遺糞污人衣者﹐亦不祥。又見雀斗者﹐不得相逐﹐遭官事。能敕水﹐故水宿而物莫能富。鶴能巫步禁蛇﹐故食蛇。啄木遇蠹穴﹐能以嘴畫字成符印﹐蠹虫自出。鵲有隱巢木﹐故鷙鳥莫能見。燕銜泥嘗避戊巳日﹐故巢固而不傾。鸛有長水石﹐故能於巢中養魚﹐而水不涸。燕惡艾﹐雀欲奪其巢﹐卽銜艾置其巢中﹐燕遂避去。此皆鳥之有智者也。毗陵郡土人家﹐有一女﹐姓李氏﹐方年十六歲﹐頗能詩﹐甚有佳句﹐吳人多得之。有拾得破錢詩云「半輪殘月掩塵埃﹐依稀猶有開元字。想見淸光未破時﹐買盡人間不平事。」又有彈琴詩云「昔年剛笑卓文君﹐豈信絲桐解誤身。今日未彈心已亂﹐此心元自不由人。」𨿽有情致﹐乃非女子所宜。王君貺爲三司使﹐乞更河北鹽法﹐條約頗精密。仁廟批曰「朕不忍河北軍民頓食貴鹽。」三司卽時寢罷。後刻詔於北京望宸閣。錢君倚學士服除﹐知江寧府。常州有無賴男子來謁﹐曰「我乃先公故侶也。先公嘗貸我二十萬﹐幸見還。」君倚愀然變色﹐起謝之。延饌送保寧館畱﹐且將聚質賞之。常有老先生數人﹐聞之俱至﹐責無賴子。曰「舍人方起復﹐貧甚﹐柰何以其親爲言﹐欺取無券質之財﹖」父老俱白君倚﹐請卻逐之。君倚笑曰「豈可﹐彼以吾父有所貸未償爲請﹐公輔爲之子﹐何敢不償哉。」於是償之遣去。無賴至常州﹐人人聚罵﹐遂自縊而死。雀有色純白者﹐有尾白者﹐構巢人家﹐多爲祥瑞。余曾見賃藥老人﹐育白雀數枚。問何從得之﹐答云「雀方出っ未羽時﹐以蜜和飯飼之﹐乃然。」夔峽間有子母鵲﹐比常鵲差大﹐雌雄未嘗相離。虞者必雙得之﹐閉雌於籠中﹐縱雄出食﹐食飽輒歸﹐縱雌亦然。若雙縱﹐則徑去不復返矣。河州有禽名骨托﹐狀類雕﹐髙三尺許﹐常以名自呼﹐能食鐵石。郡守每置酒。輒出以示坐客。或疑鐵石至堅。非可食之物﹐乃取三寸白石﹐系以絲繩﹐擲其前﹐卽啄而吞之。良久牽出﹐視石己軟爛如泥矣。文潞公住洛日﹐年七十八。同時有中散大夫和煦﹔朝儀大夫司馬旦﹔司封郎中致仕席汝言﹐皆七十八。嘗爲同甲會﹐各賦詩一首。潞公詩曰「四人三百二十歲﹐況是同生丙午年。招得梁園爲賦客﹐合成商嶺采芝仙。淸談風盈席﹐素髮飄飄雪滿肩。此會從來誠未有﹐洛中應作畫圖傳。」河中府鶴雀樓五層。前瞻中條﹐下瞰大河。唐人畱詩者甚多﹐惟李益﹑王之奐﹑暢當三篇﹐能狀其景。李益詩曰「鶴雀樓西百尺墻﹐汀洲雲樹共茫茫。漢家蕭鼓隨流水﹐魏國山河半夕陽。事去千年猶恨速﹐愁來一日卽知長。風煙並在思歸處﹐遠目非春亦自傷。」王之渙詩曰「白日依山盡﹐黃河入海流。欲窮千里目﹐更上一層樓」。暢當詩曰「迥臨飛鳥上﹐髙出世塵間。天勢圍乎野﹐河流入斷山。」韓侍中薨﹐差內臣張都知督葬事。玄堂以石。一切用度﹐皆出於官。上自撰墓碑﹐題其額曰「兩朝顧命定冊元勛之碑。」明年﹐曾侍中薨﹐上題其墓碑額曰「兩朝顧命贊冊亞勛之碑。」彭淵材初見範文正公畫像﹐驚喜再拜。前磬折﹐稱新昌布衣彭幾﹐幸獲拜謁。旣罷﹐熟視曰「有奇徳者﹐必有奇形。」乃引鏡自照﹐又捋其須曰「大略似之矣﹐但只無耳毫數莖耳。年大當十相具足也。」又至廬山太平觀﹐見狄梁公像﹐眉目入鬢。又前再拜﹐贊曰「有宋進士彭幾謹拜謁。」又熟視久之﹐呼刀鑷者使剃其眉尾﹐令作卓枝入鬢之狀。家人輩望見驚笑。淵材怒曰「何笑﹗吾前見範文正公﹐恨無耳毫。今見狄梁公﹐不敢不剃眉。何笑之乎﹖耳毫未至﹐天也。剃眉﹐人也。君子修人事以應天﹐柰何兒女子以爲笑乎﹖吾每欲行古道﹐而不見知於人。所謂傷古人之不見﹐嗟吾道之難行也。」鼓山有老僧云「數十年前﹐曾登靈源洞﹐見一禽自海上至﹐身大如牛﹐翼廣二丈餘。下村疃間﹐低飛掠食。俄攫二大攫羊﹐復望海而去。識者云是虎鷹﹐能捉捕虎豹。」●卷三虎每食一人﹐則耳成一缺。汀洲西山﹐有虎爲暴十餘年﹐後爲射者所殺﹐兩耳如鋸焉。又人言虎怪甚靈﹐不妄食人。遭其患者﹐蓋命所值﹐或是宿冤也。武康民朱泰﹐事母甚孝﹐嘗爲虎所搏﹐負之而去。泰大呼曰「虎暴殺我﹐我母將無所依﹗」虎遽棄於地﹐驚竄入山。泰後安健如故﹐鄕裏號爲朱虎殘。歐陽文忠公好推挽後學。王向少時﹐爲三班奉職﹐勾當滁州一鎭。時文忠守滁州﹐有先生爲學子不行束脩﹐自往詣之﹐學子閉門不接﹐先生訟於向﹐向判其牒曰「禮聞來學﹐不聞往教。先生旣已自屈﹐弟子寧不少髙﹖盍二物以收威﹐豈兩辭而造致。」先生不喜向判﹐徑持牒以見歐公。公一閱﹐大稱其才﹐遂爲之延譽獎進﹐成就美名﹐卒爲聞人。蜀人魏野﹐隱居不仕宦。喜爲詩﹐以詩著名。卜居陜州東門之外﹐有陜州平陸縣詩云「寒食花藏縣﹐重陽菊繞灣。一聲離岸櫓﹐數點別州山。」最爲警句。所居頗瀟灑﹐當世顯人多與之遊﹐寇忠湣尢愛之。嘗有贈忠湣詩云「好向上天辭富貴﹐卻來平地作神仙。」後忠湣鎭北都﹐召野坐門下。北都有妓女美色﹐而舉止生硬﹐士人謂之生張八。因府會﹐忠湣令乞詩於野。野贈之詩曰「君爲北道生張八﹐我是西州熟魏三。莫怪樽前無笑語﹐半生半熟未相諳。」吳正憲憶陜郊詩云「南郭迎天使﹐東郊招隱人。」隱人謂野。而野有子名閒﹐亦有淸譽﹐今尙居陜州。慶曆中﹐範希文以資政殿學士判州﹐予中途上謁﹐翌日召食﹐時李郎中丁同席。範與丁﹐同年進士也。因道舊日某修學時﹐最爲貧窶。與劉某同在長白山僧捨﹐日惟煮粟米二升﹐作粥一器﹐經宿遂凝﹐以刀爲四塊﹐早晚取二塊﹐斷薺十數莖﹐醋汁半盂﹐入少鹽﹐暖而之﹐如此者三年。鐘弱翁所至﹐好貶剝榜額字畫﹐必除去之﹐出新意自立名﹐令具牌﹐當爲重書之。鏤刻工匠十數輩﹐然字畫不工﹐人皆苦之。嘗經過廬陵一山寺﹐有髙閣壯麗。弱翁與僚屬部曲擁立﹐望其榜曰「定慧之閣」字徑八寸﹐旁題姓名漫滅。弱翁放意稱謬﹐使僧呼梯取之﹐拭拂視之﹐乃魯國顏眞卿書。弱翁顧謂客曰「似此字畫﹐何不刻石。」卽令刻石。傳者以爲笑。漳州漳浦縣﹐地連潮陽﹐素多象。往往十數爲羣﹐然不爲害。惟獨象遇之﹐逐人蹂踐﹐至肉骨縻碎乃去。蓋獨象乃眾象中最獷悍者﹐不爲羣象所容﹐故遇之﹐則蹂而害人。僧悟空在江外﹐見一猿坐樹杪。弋人伺其便射之﹐正中母腹﹐母呼其雄至﹐付子已﹐哀鳴數聲﹐乃拔箭墮地而死。射者折矢棄弓﹐誓不復射。貉行十數步輒睡﹐以物擊竹警之乃起﹐旣行復睡﹐性嗜紙﹐狀如兔﹐毛質滑膩可愛。予元符中﹐於京師賣藥翁處見之。蔣堂侍郎爲淮南轉運使日﹐屬縣例致賀冬至書﹐皆投書卽還。有一縣令投書人﹐獨不肯去﹐須索回書。左右諭之﹐皆不聽﹐以至呵逐﹐亦不去﹐曰「寧得罪﹐不得書不敢回邑。」時蘇子美在坐﹐頗駭怪﹐曰「皂隸如此野狠﹐其令可知。」蔣曰「不然﹐此必健者﹐能使人不敢慢其命如此。」乃爲一簡答之﹐方去。子美歸吳中﹐月餘得蔣書﹐曰「縣令果健者。」遂延譽﹐後卒爲名臣。或云﹐天章閣侍制杜祀也。國子博士李餘慶知常州﹐彊於政事﹐果於去惡。凶人惡吏﹐畏之如神。末年得疾甚困﹐有州醫博土多過惡﹐常懼爲餘慶所發﹐因其困﹐進利藥以毒之。服之﹐洞泄不已。勢已危﹐餘慶察其姦﹐使人扶舁坐廳事﹐召醫博士杖殺之﹐然後歸臥﹐未及席而死。葬於橫山﹐人至今畏之﹐過墓者皆下馬。有病瘧者﹐取墓土著牀席間﹐輒差。其敬憚之如此。石守道學士爲舉子時﹐寓學於南都。其固窮苦學﹐世無比者。王侍郎獨聞其勤約﹐因會客﹐以盤餐遺之。石謝曰「甘脆者﹐亦某之願也。但日享之則可﹐若止修一餐﹐則明日何以繼乎﹖朝享膏梁﹐暮厭粗糲﹐人之常情也﹐某所以不敢當賜。」使以食還﹐王益重之。白樂天每作詩﹐令一老嫗解之。問曰「解否﹖」嫗曰「解。」則錄之﹐不解則又復易之。故唐末之詩﹐近於鄙俚也。蛟之狀如蛇﹐其首如虎。長者至數丈﹐多居溪潭石穴下﹐聲如牛鳴﹐岸行或溪谷者﹐時遭其患。見人先以腥涎澆之﹐旣墜水﹐卽於腋下吮其血﹐血盡乃止。昔有舟人﹐爲蛟所毒﹐但見於水上嘻笑而入。明日屍出﹐兩腋下有穴如杯焉。小說言漢武帝曾得蛟﹐作甚美。又周處亦曾殺蛟。然此物似神通﹐人或見其首尾﹐能殺者亦少。余伯祖嘗於野外見蜈蚣逐一大蛇甚急﹐蛇奔過一溪﹐蜈蚣亦隨之。蛇知力屈不免﹐乃回身張口向之。蜈蚣遽入其口﹐俄頃蛇死﹐乃穴其腹傍而出﹐拆蛇視之﹐已無矣。傳言螂蛆甘帶﹐螂蛆卽蜈蚣之別名。蝸牛不特能伏蠍﹐亦能制蜈蚣。蜈蚣見蝸牛﹐則不復能去﹐蝸徐登其背﹐以涎繞之﹐其足盡落。林逋隱居杭州孤山﹐常畜兩鶴﹐縱之則飛入雲霄﹐盤旋久之﹐復入籠中。逋常泛小艇﹐遊西湖寺﹐時有客至逋所居﹐則一童子出應門﹐延客坐﹐爲開籠縱鶴。良久﹐逋必棹小船而歸。蓋常以鶴飛爲驗也。逋髙逸倨傲﹐多所學﹐惟不能棋。常謂人曰「逋世間事皆能之﹐惟不能擔糞與著棋。」邊城守具中﹐有戰棚。以長木抗於女墻之上﹐大體類敵樓﹐可以離合﹐設之頃刻可就﹐以備倉卒。城樓摧壞﹐或無樓處受攻﹐則急張戰棚以臨之。梁侯景攻臺城﹐爲髙樓以臨﹐城上亦爲樓以拒﹐使壯士仗槊鬥於樓上﹐亦近此類﹐預備敵人﹐非倉卒所致。近歲邊城有議﹐以謂旣有敵樓﹐則戰棚悉可廢者﹐恐講之﹐未熟也。鞠眞卿守潤州﹐民有鬥毆者﹐本罪之外﹐別令先毆者出錢﹐以與後應者。小人靳財﹐兼不憤輸錢於他人﹐終日紛爭相視﹐無敢先下手者。王﹛萬﹜﹐丞相荊公之次子也。取撫州龐氏﹐逾年生一子。﹛萬﹜素有心疾﹐至是與其妻不睦。丞相念婦之無罪﹐遂離而嫁之。是時侯叔獻死﹐而其妻隗氏﹐幃薄不修。丞相表其事而斥去。時有諺語曰「王太祝生前嫁婦﹐侯工部死後休妻。」東野下第詩曰「出門如有礙﹐誰雲天地寬。」晚登第﹐乃作詩曰「春風得意馬蹄疾﹐一日看盡長安花。」夫名利之重輕﹐人所不能免﹐東野尢甚。物有異類交者﹐孔雀與蛇交﹐蚯蚓與螽斯交。南方溪澗中﹐有魚生石上﹐號石班魚。作甚美﹐至春含育則有毒﹐不可食。云與蜥蜴交也。舊說見龜蛇集者﹐有印綬之喜。《博物志》云﹕龜純雌無雄﹐與蛇交通而生子。列子亦謂純雌﹐其名大腰。今有遇龜蛇集者﹐皆以爲眞武降﹐必焚香罄誠懇禱﹐而未嘗獲福。蓋蔽於流俗﹐而不究此說也。熙寧中﹐京師久旱。按古法﹐令坊巷各以大甕貯水﹐插柳枝﹐泛蜴蜥。使靑衣小兒環繞呼曰「蜴蜥蜴蜥﹐興雲吐霧。降雨滂沱﹐放汝歸去。」開封府準堂札﹐責坊巷等觀祈雨甚急﹐而不能盡得蜴蜥﹐往往以蠍虎代之。蠍虎入水卽死﹐無能神變者也。小兒更其語曰「冤苦冤苦﹐我是蠍虎﹐似憑昏昏﹐怎得甘雨﹖」●卷四熙寧中﹐髙麗遣使求入貢﹐且求王平甫學士京師題詠。有旨令權知開封府﹐尢厚之內翰抄錄以賜。時厚之自詣平甫求新著。平甫以詩戲厚之曰「誰使詩仙來鳳沼﹐欲傳賈客過雞林。」舒王性酷嗜書﹐𨿽寢食間。手不釋卷。畫或宴居默坐﹐研究經旨﹐知常州﹐對客語﹐未嘗有笑容。一日﹐大會賓佐。倡優在庭﹐公忽大笑。人頗怪之﹐乃共呼優人厚遺之。曰「汝之藝﹐能使太守開顏﹐其可賞也。」有一人竊疑公笑不由此﹐因乘間啟公。公曰「疇日席上﹐偶思咸恆二卦﹐豁悟微旨﹐自喜有得﹐故不覺發笑耳。」世謂太守爲五馬﹐人罕知其故事。或言「詩云﹕『孑孑幹﹐在浚之都。素絲組之﹐良馬五之。』」鄭注謂﹕「《周禮》州長建﹐漢太守比州長法﹐禦五馬﹐故云。」後見龐幾先朝奉﹐云「古乘駟馬車﹐至漢時﹐太守出﹐則增一馬。」事見《漢宮儀》也。古者三公開閣﹐郡守比之古侯伯﹐亦有閣﹐所以世之書題﹐有閣下之稱。前輩呼刺史太守﹐亦曰節下。與宰相大僚書﹐往往呼執事﹐言閣下者少。劉子玄爲史官﹐興監修宰相書﹐呼足下。韓文公與使主張僕射書﹐呼執事。卽其例也。記室賓佐也﹐他人亦非所宜。執事則指斥左右之人﹐尊卑皆可通用﹐侍者﹑士庶盡可用之。近日官至使府禦史及畿令﹐悉呼閣下。至於初命﹐賓佐猶呼記室﹐今則一例閣下﹐可謂上下無別矣。其執事才於舉人﹐侍者止行於釋子而已。今之布衣相呼﹐盡曰閣下﹐𨿽出於浮薄相戲﹐亦是名分大壞矣。又中表疏遠卑行﹐多有座前之目﹐尢可懲怪。夫閣下去殿下一階﹐座前降幾前一等﹐此之乖僭﹐其可行耶﹖宗從叔諸姑及姨舅行﹐施之可也。柳如京開知蔡州﹐有監兵錢供奉者﹐亦忠懿之近屬也。乃父方奉朝請在京師﹐開乘間來謁。造其書閣﹐見壁有繪婦人像甚美﹐詰以誰氏﹐監兵對曰「某之女弟也。旣笄矣。」柳喜曰「開喪偶已逾期﹐願取爲繼室。」錢曰「俟白家君﹐敢議姻事。」柳曰「以開之材學﹐不辱於錢氏之門。」遂彊委禽焉。不旬日﹐遂成禮。錢不之敢拒﹐走介白其父。遂乞上殿﹐面訴柳開劫取臣女。仁宗間曰「識柳開否﹖」「不訁冗。」謂曰「眞奇傑之士也﹐卿家可謂得嘉婿矣。吾爲卿媒可乎﹖」錢父不敢再言﹐但拜謝而退。陳瑩中爲予言﹐神宗皇帝一日行後苑﹐見牧犭犭屯者。問﹕「何所用﹖」牧者對曰「自祖宗以來﹐長令畜之。自稚養之以至大﹐則殺之。必養其稚者﹐前朝不敢﹐易爾﹐不知果安用。」神宗沈思久之﹐詔付有司﹐禁中自今不得復畜。數月﹐衛士忽獲妖人﹐急欲血澆之﹐禁中卒不能致。神宗方悟太祖遠略亦及此。舒王在鐘山﹐有道士來謁﹐因與棋。輒作數語曰「彼亦不敢先﹐此亦不敢先。惟其不敢先﹐是以無所爭。惟其無所爭﹐故能入於不死不生。」舒王笑曰「此持棋隱語也。」東坡作《海棠詩》曰「只恐夜深花睡去﹐更燒銀燭照紅妝。」事見《太眞外傳》曰「上皇登沈香亭﹐詔妃子。妃子時卯醉未醒﹐命力士使侍兒扶掖而至。妃子醉顏殘妝﹐鬢亂釵橫﹐不能再拜。上皇笑曰﹕『是豈妃子醉﹐眞海棠睡未足耳。』」作《仙童詩》曰「故將白練作仙衣﹐不許紅膏污天質。」事見則天長壽二年詔書﹐曰「應天下尼用白練爲衣。」作《橄欖詩》曰「待得微甘回齒頰﹐已輸崖蜜十分甜。」崖蜜事見《鬼穀子》曰「照夜淸﹐螢也。百花醴﹐蜜也。崖蜜﹐櫻桃也。」作《僧峯子詩》曰「平生萬事足﹐所欠惟一死。」事見《梁僧史》﹐曰﹕世祖宴東府﹐王公畢集﹐詔跋陀羅至。跋陀羅皓然淸臒﹐世祖望見﹐謂謝莊曰「摩訶衍有機辯﹐當戲之。」跋陀羅趨外陛﹐世祖曰「摩訶衍不負遠來﹐惟有一死在卽。」應曰「貧道客食陛下三十載﹐恩徳厚矣。無所欠﹐所欠者只一死耳。」蜀路泥溪驛﹐天聖中有女郎盧氏者﹐隨父往漢州作縣令﹐替歸﹐題於驛舍之壁。其序略云「登山臨水﹐不廢於謳吟。易羽移商﹐聊舒於羈思。因成《鳳棲梧》曲子一闋﹐聊書於壁。後之君子覽之者﹐毋以婦人竊弄翰墨爲罪。」詞曰「蜀道靑天煙靄翳﹐帝裏繁華﹐迢遞何時至﹖回望錦川揮粉淚﹐鳳釵斜蟬烏雲膩。細帶雙垂金鏤細﹐玉佩玎﹐露滴寒如水。從此鸞妝添遠意﹐畫眉學得遙山翠。」大庾嶺上有佛祠﹐嶺外往來﹐題壁者鱗比。有婦人題云「妾幼年侍父任吳州司寇﹐旣代歸﹐父以大庾本曰梅嶺之號﹐今蕩然無一株﹐遂市三十本﹐植於道之左右﹐因畱詩於寺壁。今隨夫任端溪﹐復至此寺﹐詩己爲朽鏝者所覆。」卽命墨於故處﹐詩曰「滇江昔日掌刑回﹐上得梅山不見梅。輟俸買栽三十樹﹐淸香畱與雪中開。」好事者﹐因此夾道植梅多矣。杜牧《華淸宮詩》云「長安回望繡成堆﹐山頂千門次第開。一騎紅塵妃子笑﹐無人知道荔枝來。」尢膾炙人口。據《唐紀》明皇以十月幸驪山﹐至春卽還宮﹐是未嘗六月在驪山也。然荔枝盛暑才熟﹐詞意𨿽美﹐而失事實矣。李翰林作襄陽歌云「淸風明月不用一錢買。玉山自倒非人推。」人皆推爲佳句。至歐陽文忠公題蘇子美《滄浪亭詩》乃云「淸風明月本無價﹐可惜只賣四萬錢。」二人致詞𨿽異﹐然皆善談風月者也。張端公伯玉大科成名﹐篇什豪邁﹐尢爲淸脫。遇姑熟見李太白十詠﹐嘆美久之﹐周流泉石間。後見一水淸激﹐詢地人﹐曰「此水名明月泉。」公曰「太白不題此泉﹐將畱以待我也。」公有詩曰「至今千丈松﹐猶伴數巖雪。不見纖塵飛﹐寒泉皓明月。」子瞻嘗自言「平生有三不如人﹐謂著棋喝酒唱曲也。」然三者亦何用如人﹖於瞻之詞𨿽工﹐而多不入腔﹐正以不能唱曲耳。蔡君謨善別茶﹐後人莫及。建安能仁院有茶﹐生石縫間﹐寺僧采造得茶八餅﹐號石巖白。以四餅遺君謨﹐以四餅密遣人走京師﹐遺王內翰禹玉。歲餘﹐君謨被召還闕﹐訪禹玉。禹玉命子弟於茶笥中選取茶之精品者﹐碾待君謨。君謨捧甌未嘗﹖輒曰「此茶極似能仁石巖白﹐公何從得之﹖」禹玉未信﹐索茶貼驗之乃服。王荊公爲小學士時﹐嘗訪君謨﹐君謨聞公至﹐喜甚﹐自取絕品茶﹐親滌器烹點以待公﹐冀公稱賞。公於夾袋中取消風散一撮﹐投茶甌中並食之。君謨失色﹐公徐曰「大好茶味。」君謨大笑﹐且嘆公之眞率也。有小兒夜戲溪傍﹐見星墜。視之得一石﹐圓如雞卵﹐因攜以歸。是夕其家大火。明日棄於道上﹐爲一士人所得﹐經數夕又火﹐遂還棄溪中。夜將半﹐復化爲流星而去。荊公﹑禹玉﹐熙寧中同在相府。一日同侍朝﹐忽有虱自荊公襦領而上﹐直緣其須。上顧之笑﹐公不自知也。朝退﹐禹五指以告公。公命從者去之。禹玉曰「未可輕去。輒獻一言以頌虱之功。」公曰「如何﹖」禹玉笑而應曰「屢遊相須﹐曾經禦覽。」荊公亦爲之解頤。館閣新書﹐淨本有誤書處﹐以雌黃塗之。嘗校攺字之法﹐刮洗則傷紙﹐紙貼之﹐又易脫。粉塗則字不沒﹐塗數徧方能漫滅﹐惟雌黃一漫則滅﹐仍久而不脫﹐古人謂之鉛黃。蓋用之有素矣。賈魏公爲相日﹐有方士姓許﹐對人未嘗稱名﹐無貴賤皆稱我﹐時人謂之許我。言談頗有可采﹐然傲誕﹐視公卿蔑如也。公欲見﹐使人邀之數四﹐卒不至。又使門人苦邀致之﹐許騎驢逕欲造丞相廳事。門吏止之﹐不可。吏曰「此丞相廳門﹐𨿽丞郎亦須下。」許曰「我無所求於丞相﹐丞相召我來。若如此﹐但須我去耳﹗」不下驢而去。門吏急迫之﹐不還﹐以白丞相﹐魏公又使人謝而召之﹐終不至。公嘆曰「許﹐市井人耳﹐惟其無所求於人尙不可以勢屈﹐況其以道義自任者乎。」●卷五《詩》云「螟蛉有子﹐蜾贏負之。」陶隱居以謂﹕「蜾羸自生子如粟粒﹐捕取螟蛉者﹐所以飼其子﹐非以螟蛉爲子也。」余童稚時﹐屢驗之。陶說誠不妄。其類有三﹕「銜泥營巢於室壁間者﹐名蜾羸﹔穴地爲巢者﹐名翳翁﹔窠於書卷或筆管中者﹐名蒲盧。名旣不同﹐其質狀小大亦異。蜾蠃﹑蒲盧﹐卽捕桑蠖及小蜘蛛之類﹐翳翁惟捕蕭蛸與蟋蟀耳。捕得皆螫殺﹐去其足盡置穴中﹐生子其上﹐旋以泥隔之。旬日﹐子大成蜂﹐能飛﹐而諸虫盡矣。蝗一生九十九子﹐皆聯綴而下﹐入地常深寸許。至春暖始生﹐初出如蠶﹐五日而能躍﹐十日而能飛。喜旱而畏雪﹐雪多則入地愈深﹐不復能出。蝗爲入掩捕﹐飛起蔽天。或墜陂湖間﹐多化爲魚蝦。有漁人於湖側置网﹐蝗墜壓网至沒﹐漁輒有喜色。明日舉綱﹐得蝦數斗。水蛭性難死。予同官林承奉﹐常言少時曾取大水蛭曝爲幹﹐數月後投水宛中復生。又以爲末﹐散水中﹐悉化爲小水蛭。有人夜臨溪而混﹐蛭入其尻中。數年﹐瘦病而死。其家將殮﹐蛭自亡者口中擁出﹐至數升而止。東南之美﹐有會稽之竹箭。竹爲竹﹐箭爲箭﹐蓋二物也。今采箭以爲矢﹐而通謂矢爲箭者﹐因其材名之也。至於用木爲箭﹐而謂之箭﹐則謬矣。丁晉公之逐﹐士大夫遠嫌﹐莫敢與之通聲問。一日﹐忽有一書與執政﹐執政得之不敢發﹐立具上聞。洎發之﹐乃表也。深自敍致﹐詞頗哀切。其間兩句曰「𨿽遷陵之罪大﹐念立主之功多。」遂有北還命﹐謂多智變﹐以流人無因達章奏﹐遂托爲執政書﹐度以上聞﹐因蒙寬宥。唐華淸官﹐今靈泉觀也。七聖殿之西南隅十數步間﹐有皂莢一株﹐合數人抱﹐枝榦頗瘴。相傳云「明皇洎貴妃共植於此。」每歲結實﹐必有十數莢合歡者。京兆尹命老卒數人守視之﹐移接於他枝﹐則不復合歡也。虫之類﹐能入耳者﹐不獨蚰蜒。如壁虱﹑螢火﹑叩頭虫﹑皂莢虫﹐皆能入耳爲害。余有外親曹爲虫入耳﹐自謂必死﹐乃極其家所有﹐恣情耗蕩﹐凡數年﹐家業遂破。虫出﹐疾愈。驗之﹐乃叩頭虫也。又余從祖多患腹痛﹐類爲虫所食﹐或教之以桃葉爲枕﹐一夕虫自鼻出﹐形如鷹嘴﹐人莫識其名者。有人爲蚰蜒入耳﹐遇其極時﹐不覺以頭撞柱﹐至血流不知﹐云癢甚不可忍。蚰蜓入耳﹐往往食髓﹐至冬又能滋生。凡虫入耳者﹐惟用生油灌之爲妙。有虫狀如蟬﹐形小而匾﹐好隱於屋壁及書策中。前有兩長足﹐如蟹螫。觸後則旁行﹐觸前則卻行。有鄭房秀才﹐因揭策見之﹐不知其有毒也﹐戲以手指再三撥之﹐欲觀其行。或爲所螫﹐痛臥數日﹐遇良醫治之得愈。醫云﹐此名惡颯﹐不治殺人。凡夜食必以燭。餘一夕大醉﹐渴甚﹐取水將飲﹐聞水中有聲﹐急呼燭觀之﹐得一虫﹐狀如蚯蚓﹐細而長﹐問左右﹐曰「水蠱虫也﹐入腹中食人腸胃。」段成式《酉陽雜俎》記事多誕。其間敍艸木異物﹐尢多謬妄。率記異國所出﹐欲無根柢。如雲﹕「一木五香﹐根旃檀﹐節沈香﹐花雞舌﹐葉藿﹐膠燻陸。」此甚謬。旃檀與沈香兩木無異﹐雞舌卽今丁香耳。今藥品中所用者﹐亦非藿香﹐自是艸葉。南方多有燻陸﹐小木而大葉。海南亦有燻陸﹐乃其謬也﹐今謂之乳頭香。五物迥殊﹐元非同類也。黃宗旦晚年病目﹐每奏事﹐先具奏﹐自成誦於口﹐至上前展奏自誦之﹐其實不見也。同列害之﹐密以他書易其奏目﹐宗旦不知也﹐至上前﹐所誦興奏目不同。歸方覺之﹐遂乞致仕。蔡子正久在邊任﹐晚年以龍圖閣直學士再守平涼。作《喜遷鶯辭》一闕以自廣。曰「霜天淸曉。望紫塞古木﹐寒云衰艸。溪馬嘶風﹐邊鴻翻月﹐隴上鐵衣寒早。欲歌倚曲悲壯﹐盡道君恩須報。塞垣樂﹐盡路鞋錦領﹐山西年少。談笑﹐刁鬥靜﹐烽火一把﹐長報平安耗。聖主憂邊﹐威懷遐方﹐關塞且寬天討。歲華向晚愁思﹐誰念玉關人老。太平也﹐且歡娛﹐須把金尊頻倒。」此曲成﹐大傳都下。嶺南有異虫﹐如蚯蚓﹐長尺餘﹐嘴利如錐。多夜出﹐半身著地﹐半指空而行。或有誤觸之者﹐直入人心腹﹐食人至死乃出。土人目之爲夜虎﹐甚畏避之。蜣螂夜飛﹐宜避之﹐撞入胸腹或臂股間﹐輒遺子而去﹐人或不悟。子漸隱入肉中爲患﹐生股臂間者﹐猶可傳療﹐若入心腹﹐則不可治也。長安道中﹐有行人倦息古松之下。回視巨蟒蛇長丈餘﹐宛轉荊棘間﹐若傷病者。行者怪而諦視之﹐但見腦門上虫大如粟粒﹐色紅如丹﹐因取置地以足比之﹐逡巡蛇遂能去。行者漸覺足間微癢﹐須臾愈劇﹐毒气俄升於股。旬日之間﹐血肉潰爛﹐遂墜股而死。細微之物﹐其毒至是﹐人終莫知其名。李溥爲江淮發運使﹐每歲奏計﹐則以大船載東南美貨﹐結納當途﹐莫知紀極。章獻太后垂簾時﹐溥因奏事﹐盛稱浙茶之美。云自來進禦﹐惟建州餅茶﹐而浙茶未嘗修貢。本司以羨餘錢買到數千斤﹐乞進入內。自國門挽船而入﹐稱進奉茶綱﹐有司不敢問。所貢餘者﹐悉入私室。溥晚年以賄敗﹐竄謫海州﹐然自此遂爲發運司歲例。每發運使入奏﹐舶艫蔽江﹐自泗州七日至京。余出使淮南時﹐見有重載入汴者﹐購得其籍﹐言兩浙箋紙三船﹐他物稱是。漢以宮殿多災﹐術者言天上有魚尾星﹐宜爲其象冠於室以禳之。今自有唐以來﹐寺觀舊殿宇﹐尙有爲飛魚形尾指上者﹐不知何時易名爲鴟吻﹐狀亦不類魚尾。蘇伯材奉議云﹐凡欲松偃蓋﹐極不難。栽時當去松中大根﹐惟畱四旁須根﹐則無不偃蓋。壹山有布木一株﹐長數尺﹐半化爲石﹐半猶是堅木。蔡君謨見而異焉﹐因運置私第﹐余莆陽日親見之﹝布木一作柏木﹞。菌不可妄食。建寧縣山石間﹐忽生一菌﹐大如車蓋。鄕民異之﹐取以爲饌﹐食者輒死。凡菌爲羹﹐照人無影者﹐不可食﹐食殺人。又有菌業生於朽木﹐或糞壤上﹐其形如瑞芝﹐潔白可愛﹐夜則有光﹐可以鑑物。江南陳彭年﹐博學書史﹐於禮文尢所詳練。歸朝日侍從﹐朝廷郊廟禮儀﹐多委彭年裁定。援引故事﹐頗爲詳洽。嘗攝太常卿﹐導駕誤行黃道上﹐有司止之。彭年正色回顧曰「自有典故。」禮曹素畏其該洽﹐不復敢詰問。李獻臣好爲雅言。曾知鄭州﹐時孫次公爲陜漕﹐罷赴闕。先遣一使召入京﹐所遣乃獻臣故吏。到鄭廷參﹐獻臣甚喜﹐欲令左右延飯。乃問之曰「餐來未﹖」使臣誤意餐者謂次公也﹐遽對曰「離長安日﹐都運待制已治裝。」獻臣曰「不問孫待制﹐官人餐來未﹖」其人愧沮而言曰「不敢仰昧﹐爲三司軍將日﹐曾乞卻十三。」蓋鄙語謂遭杖爲餐。獻臣掩口曰「官人誤也﹐問曾餐與未曾餐﹐正欲奉畱一食耳。」至和中﹐余赴任邕﹐至金城驛郵置早膳。聞如以手答腰鼓者﹐問郵卒曰「何處作樂﹖」曰「非也﹐乃鴆鳥禁蛇。」淩霄花﹑金錢花﹑渠那異花﹐皆有毒﹐不可近眼。有人仰視淩霄花﹐露滴眼中﹐後遂失明。楊梅﹑皂角木﹐皆有雌雄。雄者不實﹐鑿木幹作方寸穴﹐取雌木塡之﹐乃實。銀杏葉如鴨腳﹐獨窠者不實﹐偶生及叢生者乃實。●卷六郭フ字景初﹐泉州人。少有才學﹐而性甚輕脫。嘗夜出﹐爲醉人所誣。太守詰其情狀﹐フ笑曰「諺所謂張公喫酒李公醉者﹐乃フ是也。」太守怪其言不屈﹐命取紙筆﹐俯作《張公喫酒李公醉賦》一首﹐フ操紙立就。其略云「事有不可測﹐人當防未然。何張公之飲也﹐乃李老之醉焉。淸河丈人﹐方肆酒盤之樂﹔隴西公子﹐俄遭酩酊之愆。」太守見而大笑﹐乃釋之。或傳得一詩謎云「佳人佯醉索人扶﹐露出胸前白雪膚。走入帳中尋不見﹐任他風水滿江湖。」乃賈島﹑李白﹑羅隱﹑潘閬四詩人名也。或以爲王丞相所撰。李璋太尉罷郢州入朝﹐至襄陽﹐疾病。止驛舍兩月餘。璋嘗命蜀人費孝先作卦影﹐先畫一鳳﹐止於林下﹐有關焉﹔又畫一鳳﹐立於臺﹔又畫衣紫而哭者五人。蓋襄州南數里有鳳林關﹐傳捨名風臺驛。始璋止二子侍﹐三子守官於外﹐聞璋病甚﹐悉來奔視。至之翊日﹐璋乃卒。果臨其喪者五人。嶺南僻遠之地﹐有驛名翠嵐。往來宿者﹐多飼馬於堂上。驛吏諫諭不聽﹐乃題小詩於壁以譏之﹐曰「犬馬本非堂上物﹐莫言驛舍暫經過。大都人畜須分別﹐不禁駕聲可柰何。」駕聲之諭﹐蓋昔人曾有爲《驢喫牡丹賦》云「展似鐵之雙蹄﹐驚回蝶夢。聳如船之兩耳﹐不聽駕聲。」驛吏之意出於此。熙寧中﹐鞏大卿申者﹐善事貴權。王丞相生日﹐卽飯僧具疏﹐籠雀鴿﹐造相府以獻。丞相方家會﹐卽於客宴開籠笏﹐手取雀鴿﹐跪而一一放之。每放一鳥﹐且祝曰「願相公一百二十歲。」曾有秀才因盜絹被執﹐亦以試賦獲免。其警對云「窺其戶而闃其無人﹐心乎愛矣﹔見其利而忘其有義﹐捲而懷之。」王平甫﹐熙寧癸丑歲直宿崇文館﹐夢有人邀之至海上﹐見海中央宮殿甚盛﹐其中作樂﹐笙簫鼓吹之伎甚眾﹐題其宮曰靈芝宮。平甫欲與俱往﹐有人在宮側隔水謂曰「時未至﹐且令去﹐他日當迎之至此。」恍然夢覺。時禁中已鐘鳴。平甫自是頗習不凡﹐爲詩曰「萬頃波濤木葉飛﹐笙簫宮殿號靈芝。揮毫不似人間世﹐長樂鐘來夢覺時。」世有奇疾者。呂縉叔以知制誥知穎州﹐忽得疾﹐但縮小﹐臨終僅如小兒。古人不曾有此疾﹐終無人識。有松滋令姜愚無他疾﹐忽不識字﹐數年﹐方稍稍復舊。又有一人家妾﹐視直物皆曲﹐弓弦界尺之類﹐視之皆如鉤。醫僧奉眞親見之。江南逆旅中﹐一老婦啖物不知飽。徐徳占過逆旅﹐老婦訴以饑﹐其子恥之﹐對徳占以蒸餅啖之﹐盡一竹簣﹐約有百餅﹐猶稱饑不已。日飯一石米﹐隨卽痢之﹐饑復如故。京兆醴泉主簿蔡繩﹐余友人也﹐亦得饑疾﹐每饑立須啖物﹐稍遲則頓僕悶絕。懷中常置餅餌﹐𨿽對貴官﹐遇饑亦便啖。繩有美行﹐博學有文﹐爲時聞人﹐終以此不幸。無人識其疾﹐每爲之哀傷。蒲傳正知杭州﹐有術土請謁﹐蓋年逾九十而猶有嬰兒之色。傳正接之甚歡﹐因訪以長年之術﹐答曰「其術甚簡而易行﹐他無所忌﹐惟當絕色欲耳。」傳正俯思良久﹐曰「若然﹐則壽𨿽千歲何益。」有一郎官年六十餘﹐置媵妾數人。須已斑白﹐令其妻妾互鑷之。妻忌其少﹐恐爲羣妾所悅﹐乃去其黑者。妾欲其少﹐乃去其白者。不逾月頤頷遂空。又進士李居仁與鄭輝爲友﹐居仁年逾耳順﹐須盡白﹐輝少年輕侮﹐乃呼之爲李公。居仁於是盡摘其須去之。輝一日見居仁﹐陽驚曰「數日不見而風彩頓異﹐何也﹖」居仁整容喜曰「如何﹖」曰「昔日皤然一公﹐今日公然一婆矣。」王中令旣平蜀﹐捕逐餘寇﹐與部伍相遠﹐饑甚。入一村寺中﹐主僧醉﹐甚箕踞。公怒﹐欲斬之。僧應對不懼﹐公奇而赦之﹐問求蔬食。僧曰「有肉無蔬﹐」公異之。饋以蒸豬頭﹐食之甚美。公喜﹐問僧﹕「止能飲酒食肉耶﹖爲有伎也。」僧自言能詩﹐公令賦《食蒸豚》。操筆立成﹐曰「嘴長毛短淺含膘﹐久住山中食藥苗。蒸處已將蕉葉裹﹐熟時兼用杏漿澆。紅鮮雅稱金盤釘﹐軟熟眞堪玉筋挑。若把膻根來比並﹐膻根只合喫藤條。」公大喜﹐與紫衣師號。東坡元初﹐見公之云孫訥﹐夜話及此﹐爲記之。余在中書檢正時﹐閱雷州奏牘﹐有人爲鄕民詛死。問其狀﹐鄕民能以熟食咒之﹐俄頃膾炙之類﹐悉復爲完肉﹔又咒之﹐則熟肉復爲生肉﹔又咒之則生肉能動﹐復使之能活。牛者復爲牛﹐羊者復爲羊﹐但小耳。更咒之﹐則漸大。旣而復咒之﹐則還爲熟食。人有食其肉﹐覺腹痛淫淫而動﹐必以金帛求解。金帛不至﹐則腹裂而死﹐所食牛羊﹐自裂中出。獄具案事﹐觀其語咒﹐但曰「東方王母桃﹐西方王母桃。」兩句而已﹐其他但道其所欲﹐更無他術。慶曆中有焉。叔淵材好談兵﹐曉大樂﹐通知諸國音語。嘗吒曰「行師頓營﹐毋患乏水﹐近聞開井法甚妙。」時館太淸宮﹐於是日相其地而掘之﹐無水。又遷掘數尺﹐觀之四旁﹐遭其掘鑿﹐孔穴棋布。道士月夜登樓之際﹐顰額曰「吾觀爲敗龜殼乎﹐何四望孔穴之多也。」淵材不懌。又嘗從郭太尉遊園﹐吒曰「吾比傳禁蛇方甚妙﹐但咒語耳。而蛇聽約束﹐如使稚子。」俄有蛇甚猛﹐太尉呼曰「淵材可施其術﹗」蛇舉首來奔﹐淵材無所施其術﹐及走﹐汗流﹐脫其冠巾﹐曰「此太尉宅神﹐不可禁也。」太尉爲之一笑。嘗獻樂書﹐得協律郎。使余跋其書﹐曰「子落筆當公﹐不可以叔侄故﹐溢美也。」余曰「淵材在布衣有經綸志﹐善談兵﹐曉大樂﹐文章蓋其餘事。獨禁蛇﹑開井﹐非其所長。」淵材觀之﹐怒曰「司馬子長以酈生所爲事事奇﹐獨說髙祖封六國爲失﹐故於本傳不言者﹐著人之美﹐爲完傳也。又於子房傳載之者﹐不隱實也。柰何言禁蛇﹑開井乎﹖」聞者絕倒﹝淵材姓彭名幾﹐卽乘之叔也﹞。鎭陽於諸節中尢重寒食。是日﹐不問貧富﹐皆制新衣﹐煥然滿目。云「一歲中﹐惟此日易衣。」𨿽甚獘﹐不復易。至來歲是日﹐復圖一新也。余素知北人重此節﹐然不聞有易衣之俗。自閩嶺已南﹐視此節則若不聞矣。故沈期謫嶺表日﹐有詩云「嶺外逢寒食﹐春來不見惕。鎭陽新甲子﹐何日是淸明。」則南北異俗可知矣。嶺南無雪﹐閩中無雪。建﹑劍﹑汀﹑邵四州有之。故北人嘲云「南人不識雪﹐向道似楊花。」然南方楊柳實無花﹐是南人非上不識雪﹐兼亦不識楊花也。大元庚寅季冬二十二日﹐余時在長樂﹐雨雪數寸﹐徧山皆白。土入莫不相顧驚嘆﹐蓋未嘗見也。公是日召友人吳述正同賞﹐時南軒梅一株盛開﹐述正笑曰「如此景致﹐亦必北人所未識。」是歲荔枝木皆凍死﹐徧山連野﹐彌望盡成枯朽。後年春﹐始於舊根株漸抽芽孽﹐又數年﹐始復繁盛。《譜》云「荔枝木堅理難老﹐至今有三百歲者﹐生結不息。」今去君謨歿﹐又五十年矣﹐是三百五十年間未有此寒也。浙人喜食蛙。沈文通在錢塘日﹐切禁之。自是池沼之蛙﹐遂不復生。文通去﹐州人食蛙如故﹐而蛙亦盛。人因謂天生是物﹐將以資人食也﹐食蛙益甚。陜西鳳州伎女﹐𨿽不盡妖麗﹐然手皆纖白。州境內所生柳﹐翠色尢可愛﹐與他處不同。又公庫多美р。故世言鳳州有三出﹐謂﹕手﹑柳﹑酒也。宣州土人李愈云「吾鄕有四出。」問何物﹐答云「漆﹑栗﹑筆﹑蜜。」王﹛萬﹜﹐字光澤。數歲時﹐客有以一獐一鹿同籠﹐以問﹛萬﹜﹕「何者是獐﹐何者是鹿﹖」﹛萬﹜實未識﹐良久對曰「獐邊者是鹿﹐鹿邊者是獐。」客大奇之。歐陽文忠常愛林逋詩﹕「艸泥行郭索﹐云木叫鉤。」之句。文忠以謂語新而屬對親切。鉤﹐鷓鴣聲也。李羣玉詩云「方穿詰曲崎嶇路﹐又聽鉤格礫聲。」郭索﹐蟹行貌也。揚雄《太玄經》曰「蟹之郭索﹐用心躁也。」州東百里﹐有水名相思河。岸有郵置﹐亦曰相思鋪。令狐挺題壁以詩曰「誰把相思號此河﹐塞垣車馬往來多。只應自古徵人淚﹐灑向空川作浪波。」黃魯直使子對句曰「呵鏡雲遮月。」對曰「啼妝露著花。」魯直罪余於詩深刻見骨﹐不務含蓄。余竟不曉此論﹐當有知之者耳。●卷七禮部貢院試進士日﹐設香案於階前﹐主司與舉人對拜﹐此唐故事也。所坐設位供帳甚盛﹐有司具茶湯飲漿。至試學究﹐則悉徹帳幕氈席之類﹐亦無茶湯﹐渴則飲硯水﹐人人皆黔其吻。非故欲困之﹐乃防氈幕供應人私傳所試經義﹐蓋嘗有敗者﹐故事爲之防。歐陽文忠有詩﹕「焚香禮進士﹐撤幕待經生。」以爲禮數輕重如此﹐其實自有爲。楊大年內翰﹐七歲對客談論﹐有老成風。年十一﹐太宗皇帝聞其名﹐召對便殿﹐授祕書省正字。且謂曰「卿久離鄕裏﹐得無念父母乎﹖」對曰「臣見陛下﹐一如臣父母。」上嘆賞久之。杜學士鎬博聞彊記﹐凡有檢閱﹐先戒小吏﹐某事在某書第幾行﹐取視無差。士大夫有所著撰﹐多以古事詢之﹐無不知者。𨿽晚學卑品﹐亦應答不倦﹐時人號爲杜萬卷。性和易﹐有懿行﹐士君子推之。西洛有五相宅﹐常有五相鄰居詩﹐賡相繼和。乃文潞公﹑富相﹑王相﹑二張相也。伊洛山水之秀﹐士風之厚﹐自昔卿相間出。故諺云「吾鄕有宰相坊﹐侍郎裏。」華亭船子和尙﹐有偈曰「千尺絲綸直下垂﹐一波才動萬波隨。夜靜水寒魚不食﹐滿船空載月明歸。」叢林盛傳﹐想見其爲人。山谷倚曲音歌成長短句曰「一波才動萬波隨﹐蓑笠一鉤絲﹐金鱗正在深深處。千尺也須垂﹐吞又吐﹐信還疑﹐上鉤遲。水寒夜靜﹐滿目靑山載月歸。」崔刑部樞夫人﹐太尉西平王女也。西平生日﹐中堂大宴。方食﹐有小婢附崔氏女耳語久之﹐崔女頷之而去。有頃復至﹐王問曰「何事﹖」女對曰「大家昨夜小不安適﹐使人往候。」王擲箸怒曰「我不幸有此女﹗大奇事﹐汝爲人婦﹐豈有阿家體候不安﹐不檢校湯藥﹐而與父作生日﹖吾有此女﹐何用作生日爲﹗」遽遣乘檐子歸﹐身亦續至崔氏家問疾﹐月拜謝教訓子女不至。姻族聞之﹐無不愧赧。故李夫人婦徳克備﹐治家整肅﹐貴賤皆不許時世妝梳﹐勛臣之家﹐特數西平禮法。參政趙侍郎宅﹐在東京麗景門內﹐後致政歸睢陽舊第﹐東門之宅﹐更以爲客邸。而材植雄壯﹐非他可比﹐時謂之無比店。李給事師保釐西京﹐時駝馬市有人新構酒樓﹐李乘馬過其下﹐悅其壯麗﹐忽大言曰「有巴。」時人對曰「酒苑叔平無比店﹐洛中君錫有巴樓。」除拜官職﹐謂除拜舊籍。不然也﹐除猶易也﹐以新易舊曰除。如新舊歲之交﹐謂之歲除。易除戎器﹐戒不虞﹐以新易獘﹐所以備不虞也。階謂之進﹐以自下而上﹐亦更易之義。崔堅白侍郎﹐口不談人之過﹐澹於勢利。祥符中﹐掌右史者幾十年﹐每立殿墀上﹐常自退匿﹐慮上見之。精易象﹐善鼓琴。所僦捨有小閣﹐手植竹數竿﹐朝退﹐默坐其上﹐然獨酌以自適。韓魏公知北都﹐有中外親獻玉盞一隻﹐云耕者入壞冢而得﹐表裏無纖瑕可指﹐眞絕寶也。公以百金答之﹐尢爲寶玩。乃開醇召漕使顯官﹐特設一桌﹐覆以繡衣﹐致玉盞其上﹐且將用之將酒徧勸坐客。俄爲吏將誤觸臺倒﹐玉盞俱碎﹐坐客皆愕然。吏將伏地待罪。公神色不動﹐笑謂坐客曰「物破亦自有時。」謂吏將曰「汝誤也﹐非故也﹐何罪之有。」公之量﹐寬大重厚如此。有人說李寰建節晉州﹐表兄武恭性誕妄﹐又稱好道及蓄古物。遇寰生日無餉﹐乃遺箱挈一故皂襖子與寰云「此是李令公收復京師時所服﹐願尙書功業一似西平。」寰以書謝。後聞知恭生日﹐箱挈一破膩脂襆頭﹐餉恭曰「知兄深慕髙眞﹐求得一洪崖先生初得仙時襆頭﹐願兄得道﹐一如洪崖。」賓僚無不大笑。李侍郎性淸介簡重﹐知杭州﹐惡其俗輕靡﹐不事遊燕。一日微雪﹐遽命出郊﹐眾謂當召賓朋爲髙會﹐乃獨訪林逋處士﹐淸談至墓而歸。任中未嘗買物﹐及去﹐惟市《白樂天集》一部而已。丞相龐公初登第﹐爲郡掾。會郡守性褊急﹐好責人小禮﹐常令掾屬羅拜庭下而己坐受之﹐眾皆忿恥竊罵﹐公獨處之自若。公曾以疾在告﹐月餘方出﹐例當庭參。偶是日大雨﹐守乃命張傘布茅於庭下﹐使公設﹐拜起惟謹。此亦公遠到之量也。少保歐陽公水叔﹐在政府將求引去﹐先一詩寄潁陰隱士常秩﹐其略曰「笑殺汝陰常處士﹐十年騎馬聽朝雞。」及公致仕還潁﹐有詩贈秩曰「賴有東鄰常處士﹐披蓑戴笠伴春鋤。」旣而王丞相介甫秉政﹐遂以右正言直史館召秩﹐而秩遂起。先是歐公旣致政﹐凡有賓客上謁﹐率以道服華陽巾便坐延見。至是秩授官來謝﹐公乃披衣束帶﹐正寢見之。明年秩拜侍講判國子監﹐尋有無名子攺前詩﹐作秩寄歐公詩曰「笑殺汝陰歐少保﹐新來處士聽朝雞。」又曰「昔日潁陰常處士﹐卻來馬上聽朝雞。」有僧法名無夢﹐自云鄂州人。多化府畿村落間。手持木牌一面﹐正書詩二首﹐云「身爲車兮心爲軾﹐車動軾隨何計息。交梨火棗是誰無﹐自是不除荊與棘。」又云「身爲客兮心爲主﹐主人平和客安堵。若還主客不康寧﹐精神管定辭君去。」後至封丘縣富固村﹐曰「此一片地﹐可以寄吾身。」乃坐化。鄕人共蓋堂以庇之。其發每月生一二寸﹐則人爲剃之。後爲一婦人以手摸而觸之﹐卽不復生。人有疾者往請藥﹐卽有藥隨器中﹐服之多愈。其眞身儼然﹐面色紅潤﹐必有道者也。退之有詩贈同遊者﹕「喚起窗全曙﹐催歸日未西。無心花裏鳥﹐更與盡情啼。」魯直曰「余兒時每哦此詩﹐而了不解其意。自出陜右﹐吾年五十八矣。時春晚﹐偶憶此詩方悟『喚起』﹑『催歸』﹐二禽名也。名不虛設﹐人故不覺耳。古人於小詩用意精深如此﹐況其大者乎﹖」蓋其學問淵源﹐有五石六之旨。「催歸」﹐子規也。「喚起」聲如絡緯﹐圓轉淸亮﹐偏於春晚鳴﹐江南謂之「春喚」。海州士人李愼言﹐嘗夢至一處水殿中﹐觀宮女戲球。山陽蔡繩爲之傳說﹐其事甚詳。有拋球曲十餘闋﹐詞皆淸麗。今獨記兩闋﹕「侍燕黃昏晚未休﹐玉階夜色月如流。朝來自覽承恩醉﹐笑倩傍人認繡球。」「堪恨隋家幾帝王﹐舞ブ揉盡繡鴛鴦。如今重到拋球處﹐不是金鑪舊日香。」常秩舊好治《春秋》﹐凡著書講解僅數十卷﹐自謂聖人之意皆在是矣。及詔起﹐而王丞相介甫不好《春秋》﹐遂盡諱所學。熙寧六年﹐兩河荒歉﹐有旨令所在散苗本錢﹐權行倚閣三年。人戲秩曰「公之《春秋》﹐亦權倚閣乎﹖」秩色頗赭。滑州韋城縣﹐有廟曰龍王﹐廟中有井曰豢龍。井甚泓澄﹐人莫敢汲﹐汲則井有怪。不然水且沸﹐汲者病。《圖經》曰﹕春秋時﹐周侯治滑﹐病目久不愈。醫者曰「當得龍肝治之﹐乃平復﹐捨此不可治。」周侯詢左右﹐皆曰「龍蟠韋城池中﹐歲旱﹐民禱皆有應﹐屠而取其肝可矣。」侯下令﹐俾人取之。是日﹐驚雷怒風大作﹐龍由南而去﹐衝其城缺。補之﹐復壞如故。慶曆年﹐有知縣門客馬存秀才﹐因醉入廟﹐乃以礫投井﹐試其靈異。俄有金雀自井底飛出﹐至井口化爲烈焰﹐存須髮俱盡﹐無孑遺。臥病歲餘方愈。謝諫議名知人﹐喜引薦下吏。知襄州日﹐待鄧城知縣張逸特厚。將薦之朝﹐乃先設几案庭中﹐置章其上﹐望闕焚香再拜曰「老臣爲朝廷得一能吏。」乃封上之。逸後官至樞密直學士﹐累典大郡﹐皆有能名。公性端直奉道。及病﹐盥沐衣逸士服﹐怡然坐逝。國朝置天文院於禁中﹐設漏刻觀天臺﹐銅渾儀﹐皆如司天監。與司天監互相檢察﹐每夜﹐天文院具有無謫見云物禎祥﹐及當交星次﹐須令於皇城門未發前到禁中門﹐發後司天占狀方到。以兩司奏狀對勘﹐以防虛僞。近歲皆是陰相計會﹐符同寫奏﹐習以爲常﹐其來已久﹐中外具知之﹐不以爲怪。其日月五星行次﹐皆只據小歷所算躔度謄奏﹐不曾占候﹐有司但備員安祿而已。熙寧﹐子領太史﹐嘗按發其欺官者六人﹐未幾其獘復如故。東坡在惠州﹐盡和淵明詩。時魯直在黔南﹐聞之﹐作偈云「子瞻謫海南﹐時宰欲殺之。飽喫惠州飯﹐細和淵明詩。淵明千載人﹐子瞻百世士。出處固不同﹐風味亦相似。」尋又遷儋州﹐久之﹐天下傳聞子瞻已仙去矣。後七年北歸﹐時章丞相方貶雷州。東坡至南昌府﹐太守葉公祖洽問曰「世傳端明已歸道山﹐今尙爾遊戲人間邪﹖」坡曰「途中見章子厚﹐乃回反耳﹗」●卷八許懷徳爲殿帥。嘗有一舉人﹐因懷徳乳姥求爲門客﹐懷徳許之。舉子曳衤闌拜於庭下﹐懷徳據坐受之。人謂懷徳武人﹐不知事體﹐密謂之曰「舉人無沒階之禮﹐只少降接也。」懷徳應之曰「我得打乳姥關節﹐秀才只消如此待之。」唐詩有曰「長因送人處﹐憶得別家時。」又曰「舊國別多日﹐故人無少年。」而舒王﹑東坡用其意﹐作古今不經人道語。舒王詩曰「木末北山煙冉冉﹐艸根南澗水冷冷。繰成白雪桑重綠﹐割盡黃雲稻正靑。」東坡曰「桑疇雨過羅紈膩﹐麥壠風來餅餌香。」如《華嚴經》舉果知因。譬如蓮華方其吐花﹐而果具蕊中。造語之工﹐至於舒王﹑東坡﹑山谷﹐盡古今之變。舒王曰「江水轉空爲白晝﹐嶺雲分暝與黃昏。」又臼﹕「一水護田將綠繞﹐兩山排闥送靑來。」東坡《海棠詩》曰「只恐夜深花睡去﹐髙燒銀燭照紅妝。」又曰「我攜此石歸﹐袖中有東海。」山谷曰「此皆謂之句中眼﹐學者不知此妙﹐韻終不勝。」古之石刻存於今者﹐惟石鼓也。本露出於野﹐司馬池待制知鳳翔府日﹐輦置於府學之門廡下﹐外以木欞護之。其石質堅頑﹐類今人馬碓畏者。古篆刻缺﹐辧者幾希。範文正公幼孤﹐隨母再適朱氏。公性至孝﹐以母在時方貧﹐及顯﹐非賓客不重味﹐妻子僅能自充。然好施與﹐所得俸祿﹐盡置義莊﹐以贍宗屬﹐泛愛樂善﹐故𨿽里巷之人﹐亦知公之姓字。蔡君謨。議茶者莫敢對公發言。建茶所以名重天下﹐由公也。後公制小團﹐其晶尢精於大團。一日﹐福唐蔡葉丞祕教召公啜小團。坐久﹐復有一客至﹐公啜而味之﹐曰非獨小團﹐必有大團雜之。丞驚呼。童曰「本碾造二人茶﹐繼有一客至﹐造不及﹐乃以大團兼之。」丞神服公之明審。石曼卿居蔡河下曲﹐鄰有一豪家﹐日聞歌鐘之聲。其家僮僕數十人﹐常往來曼卿之門。曼卿呼一僕﹐問﹕「豪爲何人﹖」對曰「姓李氏﹐主人方二十歲﹐並無昆弟。家妾曳羅綺者數十人。」曼卿求欲見之﹐其人曰「郎君素未嘗接士大夫﹐他人必不可見。然喜飲酒﹐屢言聞學士能飲酒﹐意亦似欲相見﹐待試之。」一日﹐果使人延曼卿。曼卿卽著帽往見之﹐坐於堂上﹐久之方出。主人著頭巾﹐系勒帛﹐不具衣冠﹐見曼卿﹐全不知拱揖之禮。引曼卿入一別館﹐供帳赫然。坐良久﹐有二鬟妾各持一小盤至曼卿前﹐盤中紅牙牌十餘﹐其一盤是酒﹐凡十餘晶。令曼卿擇一牌具﹐一盤肴饌各令擇五品。旣而二鬟去﹐有羣妓十餘人﹐各執肴果﹑樂器﹐妝服人品﹐皆艷麗粲然。一妓酌酒以進酒罷﹐羣妓執果肴者萃立其前。食罷﹐則分列其左右﹐京師人謂之軟盤酒。五行﹐羣妓皆退。主人者﹐亦翩然而去﹐略不揖客。曼卿獨步而出。曼卿言豪者之情狀﹐懵然愚癡﹐不分菽麥﹐而奉養如此﹐極可怪也。他日試使人通鄭重﹐則閉門不納﹐亦無應門者。問其近鄰﹐云其人未嘗與人往還﹐𨿽鄰家亦不識面。古人謂之錢癡﹐信有之。杜徳俗呼爲社麻胡﹐送鋪中卒也。附郵筒物至重者﹐他卒莫當之﹐徳卽荷而去﹐曾不倦怠。一日醉﹐牽一虎臥於鋪前﹐居人大驚。徳卽枕而寐﹐食久方起﹐解縛縱虎而去。試訶之曰「復歸舊山﹐不得害人﹗」虎瞑目若聽伏者﹐乃去。人始以此異之。數日後﹐典衣召等輩環坐共飲﹐曰「徳性根好道﹐宿業所牽﹐未能脫去﹐乃此拘畱。近因引虎幾泄神妙﹐吾非久去矣。汝等善勤王事﹐無生怠忽﹐各宜保育。」翌日徳果死。徳惟一身﹐乃葬路傍。治平年﹐大雨﹐水泛濫橫流。徳墓壞﹐浮其屍出外。爲耕夫立其屍於路傍﹐爪髮須眉﹐皆不墮。叩之蓬蓬若空革﹐有識者復葬之。亦是異人也。程丞相性嚴毅﹐無所推下。出鎭大名﹐每晨起﹐據案決事﹐左右皆惴恐﹐無敢喘息。及開宴﹐召僚佐飲酒﹐則笑歌歡戲﹐釋然無間。於是人畏其剛果﹐而樂其曠達。桑贊以旄節鎭邢城﹐張文節居幕下﹐例以幕職每月料入十五千。以文節家貧﹐食甚眾﹐命倍給之。文節亦止取其半。或不得已﹐遇其所用﹐卽其所用之因聞於桑﹐歸其餘於帑藏。桑贊𨿽武人﹐嘗謂文節曰「公異日必大用﹐恨吾老﹐不得見也。」祥符中﹐文節爲京東轉運使﹐奏稱﹕「昔在桑贊幕下﹐知臣長厚。今贊死葬洪州﹐子弟悉官於外。臣乞每遇寒食節﹐至贊墓拜掃。」詔可之。是後歲一往﹐祭奉之禮﹐如在日在相府。凡桑氏子孫來見者﹐待之有如骨肉。解叔謙母有疾﹐叔謙夜於庭中稽顙祈福。聞空中語云「此病得丁公藤爲酒卽瘥。」卽訪醫及本艸注﹐皆無識者。乃求訪至宜都郡﹐遇見山中一老翁伐木﹐問其所用。答云「此丁公藤﹐療風尢驗。」叔謙便拜伏流涕﹐具言來意。此公愴然﹐以四段與之﹐並示以漬酒法。叔謙受之﹐顧視此人﹐不復知處。依法爲酒﹐母病卽瘥。魏舒嘗詣野店﹐主人妻夜產。俄而聞車馬之聲﹐相問者﹕「男也﹖女也﹖」曰「男。年之十五﹐以兵死。」復問寢者爲誰﹖曰「魏公。」舒後十五載﹐詣主人間所生兒何在。曰「因條桑﹐爲斧傷而死。」舒自知當爲公矣﹐後果爲三公。蕭睿明母病風﹐積年沈臥﹐睿明晝夜祈禱。時寒﹐睿明下淚﹐爲之冰如箸。額上叩頭﹐血亦冰不澑。忽有一人以小石函授之﹐曰「此療夫人病。」睿明跪受之﹐忽不見。以函奉母﹐函中惟有三寸絹﹐丹書爲日月字。每服之﹐卽平復。於時秣陵朱緒無行。母病積年﹐忽思菇羹。緒妻到市買菇爲羹﹐欲奉母。緒曰「病後安能食﹖先嘗之。」遂並食盡。母怒曰「我病欲此羹﹐汝何必並啖盡﹐天若有知﹐當令汝哽死。」緒便聞心中介介然﹐卽痢血﹐明日而死。睿明聞之﹐欲手自戮其屍。旣而曰「污吾刀。」乃止。李預得古人餐玉法﹐乃采訪藍田﹐躬往攻掘﹐得若環壁雜器形者﹐大小百餘。預乃椎七十枚爲屑食之。及疾篤﹐謂妻子曰「吾屍體必當有異﹐勿速殯﹐令後人知餐法之妙。」時七月中旬﹐長安毒熱。預停屍四宿﹐而體色不變。其妻常氏以玉珠二枚含之﹐口閉。常謂曰「君自云餐玉有神驗﹐何不受含﹖」言訖﹐齒啟納珠。因噓其口﹐都無穢气。舉殮於棺﹐堅直不傾委。預叔祖皎爲寇謙之弟子﹐遂服气絕粒數十年﹐隱於常山﹐年九十餘﹐顏如小童。一旦沐浴冠帶﹐家人異之﹐俄而坐卒。道士咸稱其得尸解仙道。李格非善論文章﹐嘗曰「諸葛孔明《出師表》﹔李令伯《陳情表》﹔陶淵明《歸來引》﹐皆沛然如肝肺中流出﹐殊不見有斧鑿痕。是數君子在後漢之末﹐兩晉之間﹐初未嘗以文章名世﹐而其詞意超邁如此。吾是以知文章以气爲主﹔气以誠爲主。故老杜謂之「詩史」者﹐其大過人在誠實耳。誠實著見﹐學者多不曉。如玉川子《醉歸詩》曰﹕『昨夜村飲歸﹐健倒三四五。摩挲靑莓苔﹐莫嗔驚著汝。』舒王用其意﹐作《扇子詩》曰﹕『玉斧修成寶月團﹐月邊仍有女乘鸞。靑冥風露非人世﹐鬢亂釵橫特地寒。』」仁廟朝﹐皇族中太尉夫人﹐一日入內再拜告帝曰「臣妾有夫﹐不幸爲婢妾所惑」帝怒﹐流婢於千里﹐夫人亦得罪﹐居於瑤華宮﹐太尉罰俸而不得朝。經歲方春暮﹐夫人爲詞曲﹐名《極相思令》云「柳煙霽色﹐方春花露逼金莖。秋千院落﹐海棠漸老﹐才過淸明。嫩玉腕托香脂臉﹐相傳粉更與誰情﹖秋波綻處﹐相思淚進﹐天阻深誠。」丁晉公爲昭王宮使﹐夏英公時以翰林學士爲判官。一日會宴齋宮﹐伶人有雜手伎號「藏ㄓ」者在焉。丁顧夏曰「古無詠藏撅詩﹐內翰可作一首。」英公卽席獻詩曰「舞拂桃珠復吐丸﹐遮藏巧伎百千般。主公端坐無由見﹐卻被傍人冷眼看。」薛尙書歷典大郡﹐其治嚴明。每五鼓冠帶﹐黎明據按決事。𨿽寒暑無一日異也。其精彊如此。王文正太尉气羸多病﹐眞宗面賜藥酒一瓶﹐令空腹飲之﹐可以和气血﹐辟外邪。文正飲之﹐大覺安健﹐因對稱謝。上曰「此蘇合香酒也。每一斗酒以蘇合香丸一兩同煮﹐極能調五臟﹐卻腹中諸疾。每冒寒夙興﹐則飲一杯。」因各出數賜近臣﹐自此臣庶之家皆效爲之﹐蘇合香丸盛行於時。此方本出廣濟方﹐謂之「白術丸」。後人亦編入《千金外臺》﹐治疾有殊效。予於良方敍之甚詳﹐然昔人未知用之﹐錢文僖公集篋中方﹐蘇合香丸注云「此藥本出禁中﹐祥符中賞賜近臣。」卽謂此。魏傅融有三子﹕靈慶﹑靈根﹑靈越﹐並有才力。嘗謂人曰「吾昨夜夢有一駿馬﹐無堪乘者﹐人曰﹕『何用得人乘﹖』有一人曰﹕『惟傅靈慶堪乘此馬。』又有弓一張﹐亦無人堪引。人曰﹕『惟有傅靈根堪彎此弓。』又有數紙文字﹐人皆讀不能解﹐人曰﹕」惟有傅靈越能解此文。』」靈慶後爲軍主﹐靈根爲臨齊副將﹐靈越爲前軍將軍。●卷九晉張華﹐初惠帝時﹐中人有得鳥毛長三丈﹐以示華。華見慘然。曰「此謂海鳧毛也﹐出則天下擾攘矣。」陸機嘗餉華﹐於時賓客滿坐﹐華發器﹐便曰「此龍肉也。」眾未信之。華曰「試以苦酒濯之﹐必有異。」旣而五色光起。機還問﹐於時云園中茅積下得一白魚﹐質狀殊常﹐以作過美﹐故以相獻。武庫封閉甚密﹐其中忽有雉雒。華曰「此乃蛇化爲雉也。」開視﹐雉側果有蛇蛻焉。吳都臨平岸崩﹐出一石鼓﹐捶之無聲﹐帝以問華。華曰「可取蜀中桐材﹐刻爲魚形﹐扣之則鳴矣。」於是如其言﹐果聲聞數里。初吳之未滅也﹐斗牛之間嘗有紫气﹐道術者皆以吳方彊盛﹐未可圖也。惟華以爲不然﹐及吳平之後﹐紫气愈明。華聞豫章人雷煥﹐妙達緯象﹐乃要煥宿。屏人曰「可共尋天文﹐知將來吉凶。」因登樓仰觀﹐煥曰「僕察之久矣﹐惟斗牛之間﹐頗有異气。」華曰「此何祥也﹖」煥曰「寶劍之精﹐上徹於天耳。」華曰「君言得之﹐吾少時有相者言﹐吾年出六十﹐位登三公﹐當得寶劍佩之。斯言豈效歟﹖」因問曰「在何郡﹖」煥曰「在豫章丰城。」華曰「欲屈君爲宰﹐密共尋之﹐可乎﹖」煥許之。華大喜﹐卽補煥爲丰城令。煥到縣﹐掘獄屋基。入地四丈餘﹐得一石函﹐光气非常﹐中有雙劍。弁刻題﹐一曰「龍泉」﹐一曰「太阿」其夕鬥牛間﹐气不復見焉。煥以南昌西山北巖下土﹐以拭劍﹐光芒艷發。大盆盛水﹐置劍其上﹐視之﹐曰「精芒眩目。」遣使送一劍並土與華﹐畱一自佩。或謂煥曰「得兩送一﹐張公豈可欺乎﹖」煥曰「張公將受禍﹐此劍當系徐君墓樹耳。靈異之物﹐終當化去﹐不永爲人服。」華得寶劍愛之﹐常置座側。華以南昌土不如華陰赤土。報煥書曰「詳觀劍文﹐乃幹將也。莫邪何復不至﹖𨿽然﹐天生神物﹐終當合耳。」因以華陰土一斤致煥。煥更以拭劍﹐倍益精明。華誅﹐失劍所在。煥卒﹐子華爲州從事。持劍行經延平津﹐劍忽於腰間躍出﹐墮水。使人沒水取之﹐不見劍﹐但見兩龍﹐各長數丈﹐蟠縈有文章。沒者懼而反﹐須臾光彩照水﹐波浪驚沸﹐於是失劍。華嘆曰「先君化去之言﹐張公終合之論﹐此其驗乎﹗」華之《博物》多類此。唐龍圖恬靜寡欲。天聖中以工部郎中知洪州﹐舟南渡﹐徘徊不進。或問其故﹐答曰「職由以四月爲限﹐分遽之任﹐得無獲趨利之譏乎﹖」逾月乃至。當時仕宦者無不愧服。張宗永﹐華州人﹐倜儻不羈﹐善爲詩。寶元中﹐以職官知建安縣。時鄭州陳相尹京兆﹐宗永嘗以事失公意。公有別業﹐在杜縣間。宗永知公好絕句詩﹐乘閒詣之﹐於捨壁大書二韻云「喬松翠竹絕纖埃﹐門對南山盡日開。應是主人貪報國﹐功成名遂不歸來。」莊督錄以聞﹐公覽而善之﹐待之如初。宗永嘗有詩云「大書文字堤防老﹐剩買峯巒準備閒。」嘉句甚多﹐往往膾炙人口。舊制﹐天下貢舉人到闕﹐悉皆入對﹐數不下三千人﹐謂之羣見。遠方士皆未知朝廷儀範﹐班列紛錯﹐有司不能繩劾。見之日先設禁圍於著位之前﹐舉人皆拜於禁圍之外。蓋欲限其前列也。至有更相抱持﹐以望黼座者﹐有司患之。近歲遂止令解頭入見﹐然尙不減數百人。喜中﹐予忝在解頭﹐別爲一班﹐最在前列。目見班中惟從前一兩行﹐稍應拜起之節﹐自余亦終不成班綴而罷。每爲閣門之累﹐常言殿庭中班列不可整齊。惟見三色﹐謂舉人番人駱。曹武穆知渭州﹐號令明肅﹐西人懾憚﹐由是邊境無虞。一日方召諸將飲食﹐會有叛卒數千﹐亡奔出境者。候騎報適至﹐諸將相視失色﹐公言笑如平時﹐徐謂騎曰「吾命也﹐汝無泄。」西人聞之﹐以爲襲已﹐皆殺之。山民云熊於山中行數千里﹐悉有潛伏之所﹐必在石巖枯木中﹐山民謂之熊館。惟虎出百里外﹐則迷不知道路。楊行密之據揚州﹐民呼蜜爲蜂糖。夫蜜﹑密二音也﹐呼吸不同﹐字體各異﹐亦由茄子﹑伽子之義。甚哉﹐南方之好避諱者如此。山谷言「余頃與範內翰﹑純甫同局。純甫多能言事。方公初官鳳翔時﹐年尙少﹐家人每每見其臥齋中﹐忽蹶起著公服﹐執手板﹐危坐久之﹐率以爲常﹐竟莫識其意。純甫常從容問之﹐答曰「吾時忽念天下安危事。」夫人以天下安危爲念﹐豈可不敬耶。孫之翰﹐人嘗與一硯﹐直三十千。孫曰「硯有何異﹐而如此之價也﹖」客曰「硯以石潤爲賢﹐此石呵之則水流。」孫曰「一日呵得一擔水﹐才直三錢﹐買此何用﹖」竟不受。孫元規知杭州﹐扌適姦發伏﹐號爲神明。有僧元夕市中﹐然頂求化﹐以新寺字。左右施利山積。公出見﹐立馬不行﹐瞰其情。久之﹐入呼僧前﹐詰其姦狀﹐僧惶恐頓伏。又一僧醉臥道上﹐爲邏者所擒。公問其故﹐僧答曰「野性所嗜﹐不能自禁。」又問﹕「復能飲酒否﹖」曰「公家賜酒﹐安敢不飲﹖」遂與酒一壺﹐一引而盡。公戒邏者曰「速扶師歸院﹐勿使爲羣小侵侮。」僧明日聲鼓登坐﹐謂眾曰「吾西域之人也﹐混迹於此﹐不幸爲此子聽識﹐不可復畱矣。」於是結跏跌坐﹐奄然而逝。其分別淑慝﹐皆此類也。石參政中立﹐性滑稽。天禧中﹐爲員外郎。時西域獻獅子﹐畜於禦苑﹐日給羊肉十五斤。嘗率同列往觀﹐或曰「彼獸也﹐給羊肉乃爾。吾輩忝預郎曹﹐日不過數斤﹐人翻不及獸乎﹖」石曰「君何不知分也﹐彼乃苑中獅子﹐吾曹員外郎耳﹐安可並邪﹖」趙侍讀師民﹐學問淳徳﹐天下所共稱也。仁廟時講書後殿﹐說乾卦四徳﹐至貞字﹐不以他音代呼﹐直言其字。近侍皆掩口﹐公徐曰「臨文不諱。」講罷﹐帝目送之﹐顧左右曰「此眞古儒也。」其眷重如此。臨川謝逸﹐字無逸﹐髙才﹐江南勝士也。魯直見其詩﹐嘆曰「使在館閣﹐當不減晁﹑張。」朱世英爲撫州﹐舉八行不就﹐閒居多從衲子遊﹐不喜對書生。一日﹐有貢士來謁。坐定曰「每欲問無逸一事﹐輒忘之。聞人言歐陽修果何如人﹖」無逸熟視久之﹐曰「舊亦一書生﹐後甚顯達﹐嘗參大政。」又問﹕「能文章否﹖」無逸曰「也得。」無逸之子宗野﹐方七歲﹐立於旁﹐聞之匿笑而去。●卷十郭進有才略﹐累有戰功﹐嘗判邢州。今邢州城﹐乃進所築﹐其厚六丈﹐至今堅完。鎧仗精巧﹐以至封貯亦有法度。進於城北﹐治第旣成﹐聚族人賓客落之。下至土木之工﹐皆與燕﹐設諸工之席於東廡。人或曰「諸子安可與工徒齒﹖」進指諸工曰「此造宅者。」指諸子曰「此賣宅者。固宜坐造宅者下也。」進死未幾﹐果爲他人所有。今資政殿學士陳彥升宅﹐乃進舊第東一隅也。孫夢得中丞﹐薦吳中復爲禦史。或曰「公平生不識﹐何由知之﹖」公曰「聞中復知犍爲縣﹐多美政。及替﹐不載一物。其愛民廉潔如此﹐使之立朝﹐必不苟且。知賢則薦﹐何用識面邪﹗」包樞密知府禮上日﹐眾吏前請諱。公曰「何諱也﹖」吏曰「公祖先之名﹐羣吏當避之。」公目曰「吾無所諱﹐惟諱吏之有髒污者。」吏懼而引去。吁﹐公儒者之通敏者也。任府尹十餘年﹐民吏稱爲神明。然爲大尹十餘年﹐近世亦稀有。興化隱士陳易﹐字體常。熙寧初在太學﹐通經術。旣而隱居廬山﹐以歸﹐乃築室於興化縣之蔡溪巖。不下山者三十年﹐惟與沙門有需親善。人或就見﹐亦無忤也。易襟抱易曠﹐風韻灑然﹐見者無不愛慕忘歸。蔡子由正言首以八行薦之﹐易以啟事謝之云「心若死灰﹐枉被吹噓之力﹔身如稿木﹐難施雕琢之功。」又云「昔在儒門﹐𨿽粗修於八行。晚歸祖道﹐惟務了於一心。心旣已忘﹐行復何有﹖」其所造如此。其後轉運判官陳達野﹐復以行能尢異﹐薦易於朝﹐易終不起。黃州潘大臨工詩﹐多佳句﹐然貧甚。東坡﹑山谷尢喜之。臨川謝無逸以書問有新作否﹖潘答書曰「秋來景物﹐件件是佳句。恨爲俗气所蔽翳。昨日淸臥﹐聞攪林風雨聲﹐欣然起﹐題其壁曰﹕『滿城風雨近重陽。』忽催租人至﹐遂敗意。止此一句奉寄。」聞者笑其迂潤。初作東府﹐望气者言曰「異哉﹐乃有天子气。」及府成﹐車駕果臨幸。時龍圖張秩﹐以詩慶兩府諸公﹐而王丞相和曰「曾畱主上經過迹﹐更費多人賦詠才。」王荊公患喘﹐藥用紫團山人參﹐不可得。時薛師政自河東還﹐適有之﹐贈公數兩﹐不受。人有勸公曰「公之疾﹐非此藥不可治。疾可憂﹐藥不足辭。」公曰「平生無紫團參﹐亦活到今日。」竟不受。公面黧黑﹐門人憂之﹐以問醫人。曰「此垢污﹐非疾也。」進澡豆令公洗面﹐公曰﹔「天生黑於予﹐澡豆其如予何﹖」王相有邊功﹐久居樞要。仁廟朝﹐有諫官言公宅枕乾剛﹐貌類藝祖。公上章請罪云「宅枕乾剛﹐乃朝廷所賜﹔貌類藝祖﹐蓋父母所生。」仁廟嘉納﹐益厚遇公﹐言者內愧。夫言事﹐諫官之職也。然貴得其實﹐則不曠。苟求其微過以邀名﹐非義也﹐況無過失乎﹖羅可﹐沙陽之碩儒也﹐性度寬宏﹐詞學贍麗。嘗預鄕薦﹐見黜於禮部﹐遂慨然不復有進取意﹐以疏放自適。鄕人共以師禮事焉。人有竊刈其園中蔬者﹐可適見﹐因躡足伏艸間避之﹐以俟其去。又有攘殺其雞者﹐可乃攜壺就之。其入慚悚服罪﹐可執其手曰「與子幸同裏閭﹐不能烹雞以待子﹐我誠自愧。」乃設席呼其妻孥環坐﹐盡醉而歸﹐終不以語人。人由是相誡無犯。年六十七而卒。所爲詩賦﹐多播人口。嘗作《百韻雪詩》﹐其間有「斜侵潘嶽鬢﹐橫上馬良眉。」誠佳句也。杜甫贈髙適詩云「脫身簿尉中﹐始與捶楚辭。」韓愈贈張工曹詩云「判司卑官不堪說﹐未免捶楚塵埃間。」杜牧寄小侄阿宜詩云「參軍與簿尉﹐塵土驚羌。一語不中治﹐鞭捶身滿瘡。」以此明唐之參軍簿尉﹐有過則受笞杖之刑﹐猶今之胥吏也。西頭供奉官錢昭度﹐粗有詩名。曾作詠方池詩云「東道主人心匠巧﹐鑿開方石貯漣漪。夜深卻被寒星照﹐恰似仙翁一局棋。」有輕薄子見而笑曰「此正所謂一局黑全輸也。」前輩作花詩﹐多用美女比其狀。如曰「若教解語應傾國﹐任是無情也動人。」陳俗哉。山谷作《酴詩》曰「露濕何郎試湯餅﹐日烘苟令炷鑪香。」乃用美丈夫比之﹐若將出類。而吾叔淵材作《海棠詩》﹐又不然﹐曰「雨過溫泉浴妃子﹐露濃湯餅試何郎。」意尢工也。趙叔嚴罷參政致政﹐居雎陽﹔歐陽永叔罷參政致政﹐居汝陰。叔平一日乘女輿﹐來訪永叔。時呂晦叔以金華學士知潁州﹐啟宴以召二公。於是歐公自爲優人﹐致語及口號。髙誼淸才紳以爲美談。口號曰「欲知盛集繼荀陳﹐謂有當筵主與賓。金馬玉堂三學士﹐淸風明月兩閒人。紅芳已過鸚猶囀﹐靑杏初嘗酒正醇。好景難逢良會少﹐乘歡舉白莫辭頻。」趙閱道爲成都轉運使﹐出行部內﹐惟攜一琴一鷯一龜。坐則看龜鼓琴。嘗過靑城山遇雪﹐捨於逆旅。逆旅之人﹐不知其使者也﹐或慢狎之。公頹然鼓琴不顧。治平年﹐江南吉州吉水令﹐忘其名。治邑以嚴毅﹐民有罪﹐大小不赦。邑𨿽治﹐民亦失和。有野客馬道爲《啄木鳥》詩云「翠翎迎日動﹐紅嘴響煙蘿。不顧泥丸及﹐惟貪得食多。才摧枯朽木﹐又止最髙柯。吳楚園林闊﹐芒芒爭柰何﹖」令見其詩﹐爲之少緩。民目馬君爲「馬啄木」。俗語有之曰「槐花黃﹐舉子忙。」謂槐之方花﹐乃進士赴舉之時。而唐詩人翁承贊有詩雲「雨中妝點望中黃﹐勾引蟬聲送夕陽。憶得當年隨計吏﹐馬蹄終日爲君忙。」乃知俗語亦有所自也。盧秉侍郎﹐嘗爲江南小郡司戶參軍。於傳捨中題詩云「靑衫白髮病參軍﹐旋糶黃糧換酒樽。但得有錢畱客醉﹐也勝騎馬傍人門。」王荊公過而見之﹐尢極稱賞﹐俄薦於朝。數年間遂超顯仕。東坡曰「羅浮有野人﹐山中隱者或見之﹐相傳葛稚川之隸也。有鄧道士者﹐嘗見其足迹。余偶讀韋蘇州寄全椒道士詩云﹕『今朝郡齋令﹐忽念山中客。澗底束荊薪﹐歸來煮白石。遙持一樽酒﹐遠慰風雨夕。落葉滿空山﹐何處尋行迹。』想其風度﹐則全椒道土﹐豈亦鄧君之流乎﹖」因以酒問且依蘇州韻作詩寄之曰「一杯羅浮春﹐遠餉采薇客。遙知獨酌罷﹐醉臥松下石。幽人不可見﹐淸嘯聞月夕。聊戲庵中人﹐飛空本無迹。」楊某尙書以耳聾致政﹐居縣別業。同裏有髙氏者貲頗厚﹐有二子﹐小字大馬﹑小馬者﹐業明經﹐屢上謁﹐楊以裏之故﹐𨿽庸下﹐常待以溫顏。一日裏中社﹐小馬攜酒一﹐就楊公曰「此社酒﹐善治聾﹐願得侍杯杓之餘瀝。」楊瞑目良久﹐呼小僕取箋。書絕句與之﹐曰「十數年來聾耳﹐可將社酒便能醫。一心更願淸盲了﹐免見髙家小馬兒。」晏元獻公爲童子時﹐張文節薦之於朝廷﹐召至闕下。適值鄕試進寸﹐便令公就試。公一見試題﹐曰「臣十日前已作此賦﹐艸尙在﹐乞別命題。」上極愛其不隱﹐及爲館職﹐時天下無事﹐許臣僚擇勝燕飲。當時侍從文館﹐士人大夫爲燕集﹐以至市樓酒肆﹐往往皆供帳爲遊息之地。公是時貧甚﹐不能出﹐獨家居﹐與昆弟講習。一日選東宮官﹐忽自中批除晏殊。執政莫諭所因﹐次日進覆﹐上諭之曰「近聞館閣臣僚﹐無不嬉遊燕賞﹐彌日繼夕。惟殊杜門與兄弟讀書﹐如此謹厚﹐正可爲東宮官。」公旣受命得對﹐上面諭除授之意。公語言質野﹐則曰「臣非不樂燕遊者﹐直以貧﹐無可爲之。臣若有錢﹐亦須往﹐但無錢不能出耳。」上益嘉其誠實﹐知事君體。眷注日深﹐仁廟朝﹐卒至大用。

