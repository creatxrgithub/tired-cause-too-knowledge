庭聞錄

序庭聞錄卷一庭聞錄卷二庭聞錄卷三庭聞錄卷四庭聞錄卷五庭聞錄卷六

序

先中憲公居永昌﹐曾著吳三桂傳及滇變記二種﹐皆紀逆藩之事。越數載﹐火焚故居﹐滿目蓬蒿﹐南中雜說𨿽行世﹐視所失稿﹐僅存十之一耳。滇變距今四十餘載﹐談往事者﹐無稽之言﹐人各一說﹔無他﹐地遠事久﹐以訛傳訛故也。不孝健﹐當日趨庭﹐所受教﹐懼久而忘﹐因舉所聞猶能記憶者﹐書之於丹﹐粗分六帙﹐錄其大槪。𨿽略而不詳﹐然以視耳食之談﹐竊自以爲有聞。惜乎逮養之秋﹐不能珥筆﹐致使今日欲聞其事而無從繼。自今网羅軼事﹐勒成一書﹐誅亂賊於旣死﹐以報先人於地下﹔健𨿽不敏﹐不敢不任其責也。

康熙五十八年﹝歲在庚子﹞春三月﹐劉健。

庭聞錄卷一

乞師逐寇南昌劉健述

吳三桂字月所﹐先世由徽州至髙郵﹐流寓遼東﹐因家焉。父驤﹔母祖氏﹐祖大壽之同懷也。三桂自少爲邊將﹐勇而敢戰。嘗逐一騎﹐射之﹐騎墮地佯死﹐三桂下馬欲取其首﹐騎揮佩刀刃之。桂中鼻﹐血流被面﹔卒斬其首﹐攜之歸。總監髙起潛﹐三桂義父也。大喜曰﹕眞我兒也。上其功﹐得優敍。自此累遷至總兵官﹐鎭寧遠。

吳驤字兩環﹐以寧遠前屯中後所籍﹐登天啟二年壬戌科武進士﹐累官都指揮使﹐鎭寧遠。

崇禎四年﹐遼東巡撫邱禾嘉請城大淩河﹐朝命遼帥祖大壽帥勁旅護版築役。

八月﹐我大淸兵至﹐圍大淩河﹐絕大壽餉道﹐邱禾嘉督總兵宋偉及驤救之。

二十七日﹐戰於長山﹐大淸兵先突偉營﹔營固﹐攻不能入﹐前鋒多死﹔移攻驤﹐驤師潰﹐南奔。偉力戰至晡﹐亦奔。治敗軍罪﹐驤坐削職。

是冬閏十一月﹐登州遊擊孔有徳帥兵援遼﹐兵噪於吳橋反。陷登州﹐圍萊州固守。

五年六月﹐戶部右侍郎劉重慶﹑四川道禦史王萬象並疏請關寧兵援萊州。

初九日﹐詔總監中宮髙起潛督總兵金國奇等剿賊﹐令驤從徵立功。

八月十九日﹐驤從諸將敗賊於沙河。

三十日﹐又敗於白馬﹐入登州。

九月初一日﹐圍登州。

十一月﹐復驤原官﹔金國奇卒﹐卽以驤代之。

六年二月十三日﹐孔有徳遁出海外。

六日﹐復大城。

十八日﹐復水城。

七月﹐敍功﹐授驤都督同知﹐蔭一子錦衣百戶世襲。

十七年春﹐流賊李自成自秦犯晉﹐所至皆破﹐畿輔大震。

二月初二日﹐薊督王永吉請撤關外四城。謂前後屯失守﹐寧遠孤懸二百里外﹐四面阻敵﹐防禦極難﹐且寇氛日迫﹐三輔震驚。宜撤寧遠﹐令吳三桂統邊兵守山海關﹔卽京師有警﹐關門之援可旦夕而至也。帝問閣臣陳演﹑魏藻徳等。演私念上有急﹐故行永吉計﹔事定而以棄地責我﹐又柰何﹗且揭持「一寸山河一寸金」之說。帝諭演曰﹕棄寧遠﹑守關城﹐誠屬下策﹐然非得已。於是﹐復集科道九卿會議徳政殿﹐聚訟不能決。主永吉議者﹐惟大學士範景文﹑兵部尙書張縉彥﹑兵部侍郎金之俊﹑左都禦史李邦華﹑翰林學士倪元璐。吏科給事中吳麟徵爭尢力﹐謂寧遠孤城﹐其勢必棄﹐今日棄之爲棄地﹐他日棄之爲棄人。棄地已不可﹐棄地兼棄人更不可。吳三桂勇將宜收用﹐勿委之敵人。今寇旦夕至﹐若使來捍京師﹐一舉兩得。又疏﹕邊臣不可令有懼心﹐尢不可令有死心。臣讀三桂疏﹐言切情危﹐若有格格不忍言之意﹐臣知其有懼心。始以裹屍自任﹐終爲父弟乞恩﹐臣知其﹝有﹞死心。今寇勢方張﹐不早徙近捍禦﹐京師何以恃乎﹗疏再上﹐閣中堅執如初。

時﹐吳驤爲中軍府都督﹐羣臣請召見﹐熟計其宜。驤備陳邊兵精銳﹐三桂才可辦賊狀。帝欲從之﹐而廷議不一。永吉之策﹐竟格不行。及賊鋒日逼﹐始決計調兵。

三月初五日﹐封三桂平西伯﹐詔徙寧遠之眾﹐入援京師。數十萬眾﹐日行數十里。

十六日﹐入關。

二十日﹐至丰潤聞變﹐還師山海關。吳驤旣降賊﹐三桂亦以所部之眾西行赴降。道遇家人﹐來自京師者﹐詰問﹐得父被執狀。莞爾曰﹕此脇我降耳﹐何患﹗復問陳姬無恙乎﹖陳姬﹐名沅﹐字圓圓﹐吳門名妓﹐得之戚畹田宏遇者也。色美而善歌﹐三桂嬖之。賊執驤﹐圓圓爲僞將軍劉宗敏所掠。家人以告。三桂怒曰﹕大丈夫不能保一女子﹐何面目見人耶﹗遂揮眾返﹐縱掠而來。

陳沅之事﹐言者多殊。陸次云陳沅傳﹐以奪沅者爲李自成﹐不知其爲宗敏也。傳文𨿽詳﹐究未確。其點綴處﹐尢多已甚之詞。又有云﹕崇禎辛巳年﹐田宏遇進香普陀﹐道經蘇州﹐購沅以歸。三桂奉命出鎭﹐宏遇餞之﹐出沅佐觴﹐三桂悅之﹐以爲請﹐宏遇許俟終年。後果送至驤宅﹐驤不敢受﹐仍歸田氏﹐而客以報。三桂時有入衛之命﹐疾駛赴京﹐欲乘便取沅。中途聞劉宗敏踞宏遇宅﹐挾沅日事酣宴﹐遂大怒﹐出關乞師。有又云﹕吳妓陳沅﹑顧壽﹐並名噪一時﹐田宏遇以重價市壽﹐而沅名更髙﹐不易得。會其婿以細故得罪﹐欲求好﹐無以通媚﹐百計購沅以獻﹐宏遇善之如初。未幾﹐宏遇卒﹐驤入都﹐三桂使人持千金隨驤市沅﹐旣得﹐驤遣送寧遠。京師陷﹐劉宗敏踞宏遇宅﹐聞沅﹑壽名﹐索之。壽從優人私逸﹐而沅先爲三桂購去。宗敏於是斬優人七﹐而擊驤索沅。驤具言送寧遠已久﹐宗敏不信﹐拷掠備至。二說彼此微異。至謂三桂入衛之時方欲取沅﹐與謂沅在寧遠者﹐皆非也﹔惟吳梅村圓圓曲爲得其眞。當日梅村詩出﹐三桂大慚﹐厚賄求毀板。梅村不許。三桂𨿽橫﹐卒無如何也。

自成聞三桂之來而復返也﹐命僞相牛金星假驤書招之曰﹕爾以皇命特簡﹐得專閫任﹐非有累戰功也。不過謂彊敵在前﹐非有異恩儌勸﹐不足以誘致英士﹔此管子所以行賞罰之令﹐而漢髙見韓﹑彭則予重任之類也。今爾徒飾軍容﹐怯懦觀望﹐使李兵長驅深入﹐旣無批吭搗虛之謀﹐復無形格勢禁之力。事勢已失﹐天命難回﹐吾君已矣﹐爾父命在須臾。嗚呼﹗識時務者可以知所變計也。昔徐元直棄漢歸魏﹐不爲不忠﹔伍子胥違楚適吳﹐不爲不孝。然以二者揣之﹐爲子胥難﹐爲元直易。我爲爾計﹐不若反手銜璧﹐貫鍎舁棺﹐及今早降﹐不失通侯之位﹐而猶全孝子之名。萬一徒恃憤驕﹐全無節制﹐主客之勢旣殊﹐眾寡之形不敵﹐頓甲堅城﹐一朝殲盡﹐使爾父無辜並受戮辱﹐身名俱喪﹐臣子均失﹐不亦大可慟哉﹗語云﹕知子莫若父﹐吾不能爲趙奢﹐爾殆有疑於括也。降將唐通亦遺書招之。三桂不答。上書於父﹐略曰﹕桂以父蔭﹐熟聞義訓﹐得待罪戎分﹐日夜厲志﹐冀得一當﹐以酬主眷。屬邊警方亟﹐寧遠爲國門戶﹐淪陷幾盡﹐桂方力圖恢復﹐以爲李賊猖獗﹐不久卽當撲滅﹐恐往復道路﹐兩失事機﹐故爾暫稽時日。不意我國無人﹐望風而靡﹐吾父督理禦營﹐勢非小弱﹐巍巍萬雉﹐何至一二日便至失墮﹗使桂捲甲赴闕﹐事已後期﹐悲恨何極﹗側聞主上宴駕﹐臣民僇辱﹐不勝眥裂﹗猶憶吾父素負忠義﹐大勢𨿽去﹐猶當奮槌一擊﹐誓不俱生﹔不則刎頸闕下﹐以殉國難﹐使桂亦縞素號慟﹐伏劍復仇﹐不濟則以死繼之﹐豈非忠孝媲美乎﹗何乃隱忍偸生﹐訓以非義﹐旣無孝寬禦寇之才﹐復愧平原罵賊之勇。夫元直荏苒﹐爲母罪人﹔陵苞二親﹐並著英烈。我父矯矯王臣﹐反愧巾幗女於。父旣不能爲忠臣﹐兒安能爲孝子乎﹖桂與父訣﹐請自今日。父不早圖﹐賊𨿽置父鼎俎旁以誘之﹐桂不顧也。傳檄遠近﹐討賊復仇﹐招集潰散及唐通降兵約二萬人﹐以眾寡不敵爲慮﹔有進乞師策者﹐遂遣副將郭雲龍﹑楊坤﹑孫文煥請兵於大淸。時和碩睿親王湯鵝泰行九﹐稱攝政王﹐西徵﹔師次翁後﹐得三桂請﹐大喜許諾。

四月十三日﹐自成命牛金星居守﹐自率劉宗敏等以精兵數十萬東擊三桂﹐並挾永王﹑定王及吳驤以行。

十八日﹐賊兵犯關城﹐圍之數匝。關東二里許﹐有羅城外拒﹔賊慮三桂東遁﹐出二萬騎從關西一片石轉東﹐夾攻關外城。三桂堅壁拒守﹐遣人趣大淸援兵﹐睿王兼程進﹐命英王蟒虼■﹝虫答﹞行八將萬騎爲左翼﹐由西水關入﹐豫王阿吉奇行十將萬騎爲右翼﹐由東水關入﹐自以大兵隨後。繼使宿將祖大壽帥精甲駐秋喜嶺﹐髙張旗幟爲聲援。三桂選死士五百人突圍出﹐謁睿王﹐情詞懇切﹐聲與淚俱﹐一軍爲之動容。三桂卽壁中薙發﹐與睿王鉆刀定盟而返。

二十一日﹐開關出戰﹐敗之﹔賊分道並進﹐會日暮乃罷。

二十二日﹐復戰﹐賊知邊兵勁﹐成敗待此一決﹐驅其眾死鬥。三桂悉銳而出﹐無不以一當十﹐殺傷過半﹔賊恃其眾﹐鼓勇疊進﹐挾二王於廟岡立馬觀戰。賊眾我寡﹐三面受敵﹐我兵東西馳突﹐賊眾亦左縈而右拂之﹐陣數十交﹐圍開復合﹐自成按轡岡上﹐見有騎兵出三桂旁突陣而入者﹐自成麾後軍益進。或曰﹕彼騎兵非關寧兵﹐必滿洲兵也﹐宜避之。騎兵銳甚﹐所至莫當。自成策馬走﹐諸賊畏令嚴﹐未敢退。忽塵開﹐見辮而甲者﹐咸驚呼曰﹕滿兵來矣。拉然崩潰。是日﹐戰初合﹐滿兵蓄銳不發﹐苦戰至日昧﹐三桂軍幾不支。滿兵乃分左右翼鼓勇而前﹐以逸擊勞﹐遂大克捷﹐陣斬賊大帥十五人﹐殺賊兵數萬﹐奪軍資無算。自成潰敗﹐奔至永平﹐使降臣張若麟詣三桂軍議和。明日﹐三桂追至永平﹐又敗之﹐自成殺吳驤於永平城西二十里範家莊。

二十六日﹐狼狽近都門﹐盡戮吳氏家屬三十四口﹐屍諸王於二條胡同。

二十七日﹐宵遁。

二十九日﹐餘黨焚宮殿及各城門樓﹐出阜城門西奔。

五月初一日﹐京城爲大行發喪﹐設位都城隍廟﹐諸商乃合資爲吳氏發喪﹐遺屍悉以厚櫬殮之。是日﹐輦下喧傳﹐三桂從賊中奪太子以入﹐入卽太子嗣立﹐延頸以待。而三桂兵至楡河﹐睿王檄其追賊﹔請入都﹐不許。乃於道中命人求陳沅﹐而自從蘆溝橋逐賊而西。

初二日﹐過琉璃河﹐追及慶都﹐又敗之。又及於正定﹐自成暫駐玉皇閣﹐方具食﹐聞三桂追至﹐不食而走﹐逐北至固關班帥。

是月初七日﹐國朝敕封吳三桂爲平西王。

移兵部咨﹕爲查取應敍官員事。準貴部咨前事內開﹕凡副將以下﹑守備以上﹐前關門對疊有功﹐各據實詳開送部﹐以憑覆敍等因﹐準此。勘得本年四月內﹐逆闖馬步數十萬長驅窺關﹐本藩忠義激昂﹐誓不與賊俱生﹐父母身家舉置度外﹐不待言矣。仍多方鼓舞聯絡﹐幸遼鎭文武官兵同心僇力﹐倡之於前﹔而關門各將士並能協和鼓勵﹐應之於後。四月二十一﹑二兩日﹐戰者守者﹐均矢肝腦塗地之心﹐用能摧堅破壘﹐淨掃妖氛。此一役也﹐立肇造大定之基﹐揆厥勛勞﹐原非淺鮮。今貴部移咨覆敍﹐本藩轉行確察﹐據各鎭協冊報前來﹐謹備冊咨送。內如總兵何進忠﹐捐軀突陣﹐立功彪炳﹐應與格外酬異。此外如副將楊坤﹑遊擊郭雲龍﹑參將孫文煥﹐效力最多﹐並應優異敍升。又如監紀同知童逵行﹑陳全國﹐摧鋒借箸﹐以文吏而兼武弁之勞﹐其功更難泯滅。業經揭送內院轉送吏部﹐擬與優加京銜在案。玆特再爲拈出﹐用邀破格升賞之聖恩。又查遊擊魯澄﹑副將陳時登﹑夏登仕﹑胡亮﹐保關禦寇﹐宣力並著﹔而登仕﹑胡亮當關門撫道投賊求生之時﹐獨能同仇戰守﹐忠義可嘉。且四弁智勇兼資﹐俱屬有用之材﹐今均置空閒之地﹐更覺可惜。天造艸昧﹐需人孔亟﹐查缺優補﹐亦以酬前勵後之道也。統祈貴部立爲優酬﹐擢用施行。

又咨﹕爲敍功事。準貴部咨開云云等因﹐準此。照得我國家應天順人﹐定鼎燕京﹐不期月間﹐率士來王﹐已成車書一統之治。揆厥始基﹐實肇造於關門之一戰﹔而慶都之追剿﹐觸暑星馳﹐摧鋒陷陣﹐亦不可泯之勞勩。本藩謬荷天恩﹐已叨王爵矣。顧一時同心僇力共成其功者﹐查遼鎭文武將吏諸生千有餘員﹐其間有同謀歸命者﹑有遠請王師者﹑有當先迎駕者﹑有陷陣先登者﹑有效死守堞者﹐又有以一人而兼數勞者﹔𨿽功有大小﹑秩有崇卑﹐其歸命投誠以宣力於朝廷﹑策勛於開創則一也。計功行賞﹐均宜叨沐榮褒﹐第念寵襲殊恩﹐不敢多冒。前本藩就文武將吏中敍其功績尢著者﹐造冊先咨貴部﹐用邀不次之賞。其稍遜於此者﹐正在另冊咨請。皆本藩特疏奏明﹐奉有速與酌議之諭旨﹐前咨內預行拈出在案。今復準貴部移咨﹐欲本藩分別同謀﹑先迎與戰守各款項﹐具紉其難﹑其愼﹐不僭﹑不濫之至意。查當日同謀歸命﹑又兼督戰守者﹐則同知童逵行也﹐前冊另款開列矣。又遠請王師兼任戰守者﹐則副將楊坤﹑郭雲龍﹑孫文煥也﹐前冊亦另款開列矣。此外冊開之總兵﹑副將﹑參﹑遊﹑都﹑守等二百四十八員﹐同知參謀三員﹐則皆順天歸命先登血戰應居首功者也。至云某年月日﹑某地戰守﹐此在攝政王目擊﹐亦貴部之所心悉﹐本藩不敢贅陳瑣屑。若夫各官之職銜﹐文武大小﹐本藩一照各官歷題實銜﹐分別開列﹔間有部冊不符者﹐亦系本藩札加。蓋當日明祚斬絕﹐本藩總統兩鎭﹐值人心皇皇靡定之秋﹐其與本藩同肝膽而歸順淸朝﹐捨性命而捍禦逆闖﹔倘非動以望外之功名﹐萬不能有濟。今追溯成功之機﹐全賴此著。本藩又不得不申說明白﹐仰邀同仁之視也。總之﹐關們﹑慶都之役﹐人人用命﹐戰系實戰﹐功系實功。旣爲開國首功﹐又與尋常戰守之功大有分別﹐破格升襲﹐賞一勸百﹐關系重大﹐貴部必能見及於此矣。除續敍有功各官應加流銜者冊敍送外﹐今再備造文武淸冊二本﹐擬合咨覆。爲此﹐合咨貴部﹐請照事理宜賜題覆﹐應與優升世襲撰給敕書者﹐與世襲敕書文職應超等擢用者﹐卽與轉咨吏部超等擢用施行。庭聞錄卷二

鎭秦徇蜀

順治二年﹐三桂帥師入陜西﹐由西安駐漢中府。

三年﹐流賊張獻忠踞四川西充縣﹐日肆殺掠﹐將士人人自危。其下劉進忠導我師擊之﹐肅王豪格射獻忠﹐中其乳﹐墜馬死。其養子孫可望﹑李定國﹑劉文秀﹑艾能奇等收敗卒﹐奔重慶。

四年﹐可望等自綦江奔遵義﹐三桂偕肅王入川﹐分兵徇地﹐下重慶及遵義﹐可望由黔入滇。賊眾𨿽走﹐川中兵四起﹐最彊如楊展﹑王祥﹑李占春﹑余大海﹑袁韜﹑武大定﹑曾公於等各有眾數萬﹐擁兵聚餉﹐互相聯絡。我師亦以川中殘破﹐北還順慶﹐三桂乃駐漢中。

五年﹐大同鎭總兵姜瓖反﹐兵勢甚盛﹐西連楡林﹑寧夏﹑甘肅三總兵同時並起﹐全秦震動。楡林兵南下西安﹐時秦督孟喬方年未三十﹐請師漢中。三桂倍道赴援﹐不旬日而至西安﹐屯營南教場。喬方托疾不出見﹐厚犒師。三桂笑曰﹕疑我矣。夜半拔營北行﹐與楡林兵遇於浦城。遲明合戰﹐殺傷相當。日午﹐三桂率鐵騎數百冒矢石摧鋒陷陣﹐楡林兵敗走。三桂急追之﹐不數日﹐至城下﹔又急攻﹐數日而拔﹐屠其城。楡林大姓尢﹑杜﹑種﹐皆世將也﹐殺戮殆盡。得士大夫所與瓖等往來書﹐按誅者又數十家。

楊展等始相睦﹐後有隙﹐日治兵相玫。孫可望旣入滇﹐盡收云﹑貴之眾﹐勢復大震﹐窺川﹑陜。

六年﹐袁韜﹑武大定殺楊展。

七年﹐可望使白文選攻遵義﹐殺之。王祥又聲殺楊展之罪﹐使劉文秀﹑王自奇擊袁韜﹑武大定﹐擒之。

八年﹐可望使盧名臣取涪州﹐李占春﹑余大海拒戰敗績﹐遂來歸。可望畱兵守川西。

九年二月﹐三桂偕定西將軍墨勒蝦自漢中發兵﹐分東西兩路入川﹐屯川南。時禦史郝浴巡按四川﹐三桂挾王爵驕恣﹐部下尢淫殺不法﹔浴性嚴正﹐三桂忌之﹐輒禁止沿途塘報。浴疏言﹕臣忝爲朝廷耳目﹐而壅遏若此﹐安用臣爲﹗三桂益銜之。

四月﹐孫可望使劉文秀﹑白文選﹑張先壁寇四川。

十月﹐大敗劉文秀於保寧。初﹐三桂取敍州﹐都統白含貞取重慶﹐含貞及總兵白廣生被擒。文秀犯敍州﹐三桂以其勢甚﹐不敢戰﹔比戰﹐圍三桂於陣中數匝﹐都統楊坤力戰救免﹐三桂奔綿州。文秀乘勝由嘉定直犯成都﹐追三桂於保寧﹔至梓潼﹐劍閣總兵嚴自明回軍力戰﹐先擊張先壁。先壁敗退﹐入文秀軍。袁韜﹑武大定亦退軍﹐軍亂﹐遂大敗奔潰。

庭聞錄卷三

南昌劉健述

收滇入緬

順治十五年春﹐三桂請南徵。初﹐張獻忠死﹐餘黨推孫可望爲長﹐受約束﹐獨李定國常與之抗。可望惡其倔彊﹐常以事故杖之百﹐定國恨甚。

定國﹐字一人﹐綏徳州義讓裏棘鍼人。爲人勇乾剛直﹐目不知書。有昆明金公趾者﹐知其可動﹐取世俗所傳三國誌演義﹐時時爲之誦說﹔定國樂聞之。已遂明斥可望爲董卓﹑曹操﹐而期定國以諸葛武侯。定國大感悟﹐謂公趾曰﹕孔明何敢望﹐關﹑張﹑伯約之所爲﹐不敢不勉。自是益與可望左。

壬辰歲﹐入廣西﹐不復稟命。可望遣馮雙鯉襲之﹐定國覆其軍。

乙未歲﹐定國攻廣東新會﹐爲南平王尙可喜所敗﹐走南寧。時永曆在安隆﹐可望患定國之入安隆也﹐遣關有才等以精甲四萬扼之田州﹔定國襲破有才﹐收其兵。

丙申歲﹐至安隆﹐奉永曆入雲南。

丁酉﹐可望大舉擊定國﹐其部白文選﹑馬進忠﹑馬惟興﹑馬寶等密與定國約﹐陣而不戰﹐俾定國全力擊中軍﹐以故可望舉軍皆沒。定國使劉文秀追可望﹐文秀縱之﹔可望得旋貴州﹐走湖南﹐詣經略洪承疇投降。入都﹐封義王﹐具言雲南可取狀。三桂欲自以爲功﹐上疏曰﹕孫﹑李治兵相攻﹐今可望投誠歸化﹐變亂之際﹐人心未定﹐大兵宜速進貴州﹐此卞莊刺虎之時也。疏上﹐報可。乃分兵三路﹕中路經略洪承疇﹑信郡王鐸尼﹐由湖廣入﹔東路徵南將軍趙布太﹑固山綫國安﹐由廣西入﹔西路三桂﹐由四川入。

二月二十五日﹐三桂發兵漢中府。

三月初四日﹐至合州。

四月初三日﹐至重慶。

二十五日﹐至三坡紅關石臺關﹝﹖﹞將軍劉鎭國踞險設伏以守﹔敗之。

晦日﹐克遵義﹐獲糧三萬餘石﹐招降郭李愛等﹐得兵五千有奇﹑象一。

五月十一日﹐入貴州。時貴苦饑﹐糧餉不繼﹐士馬疲困﹔還軍息鋒。

十七日﹐敗總兵梁亦英於開州倒流水﹐得象二﹑馬五百有奇。

六月望﹐水西宣慰司安坤﹑蘭州宣慰司奢保受降。

二十三日﹐興寧伯王興﹑將軍總兵劉董才﹑王劉蒼﹑王明池﹑朱守﹑金友臣﹑朱尙文﹑張伏成﹑楊士誠﹑李友才﹑張宏﹑羅志奇﹑李貞虎﹑周永福﹑馬成徳等以七千餘人降。時﹐白文選率文安伯竇名望﹑荊江伯張光翠﹑將軍鄒自貴﹑張國用﹑王安﹑趙得勝﹑王汝霖﹑塔新策﹑髙應鳳﹑劉之復﹑總兵周名望﹑髙正魁﹑潘正龍﹑陳發﹑秦斗全﹑王有徳﹑郤先祚﹑髙世傑﹑張斗霖﹑黃之宮﹑陳勇﹑武國用﹑王國勛等以兵四萬守七星關﹐文選令王興等還駐舊營。於是﹐興等來歸。

七月﹐三桂還遵義。督師大學士文安之﹑劉體純﹑袁宗第﹑李來亨﹑譚詣﹑譚宏﹑譚仁等一十六營以水師襲重慶﹐三桂還禦之。白文選以三桂之還﹐遂自七星關進營生界﹐窺遵義。

十月﹐大兵三路俱集﹐戒期入滇。李定國以西路已有白文選﹐乃令祁三升出中路﹐壁雞公之背﹔而自出東路﹐扼黃艸壩。

十一月初十日﹐三桂自遵義進兵﹐白文選保七星關。

十二月﹐三桂敗白文選於七星關。地險峻﹐前臨麻哈江﹐兩岸石壁陡峭﹐中僅一小橋以濟﹔其南岸石城木柵﹐徧排巨炮﹐積糧以守。三桂知其險﹐不可攻﹐乃由水路至西溪河﹐得快捷方式。初二日﹐至以烈。淩晨﹐渡關下流至天生橋﹐抄出文選背﹐文選驚潰。追至烏撒﹐降兵千餘﹐獲象六。馬寶守可渡河﹐文選敗走﹐馬寶亦與俱奔。李定國軍盤江﹐泗城士官岑繼祿導大兵入﹐定國回軍拒戰﹐敗績﹐祁三升亦奔。定國等奉永曆西走。

十六年正月初三日﹐三桂入滇城﹐信郡王鐸尼﹑將軍趙布太會師。

二月初三日﹐三桂發羅次﹐西追。

初九日﹐至鎭南州。

初十日﹐敗總兵王國勛於普棚山﹐擒十一人﹐獲馬四十匹。李定國之奔也﹐以白文選斷後﹔文選度不交﹐率張光翠等西走。

十三日﹐距玉龍關二十里﹐我師追及﹐擒呂三貴﹐獲鞏昌王印一﹐孔雀尾傘﹑銷金龍傘各一﹐象三﹑馬一百四十。

十五日﹐自永平疾趨至鐵索橋﹐橋爲文選所斷﹐明日爲筏以渡。

十七日﹐渡瀾滄江。

十八日﹐至永昌。

二十一日﹐過潞江。江水彌﹐且多瘴气。越江二十里爲磨盤山﹝一應﹝﹖﹞髙黎貢﹐本髙侖岡之僞也。髙四百里﹐彎而涉巓﹐可望昆侖﹔視星宿海大僅丈許﹐宛如在山下者然﹞。徑隘箐深﹐屈曲僅容單騎。定國思三桂累勝窮追﹐必不戒﹐立柵數量﹐設伏其間﹐以竇名望爲初伏﹑髙文貴爲二伏﹑王璽爲三伏﹐令曰﹕俟敵至三伏﹐山巓舉炮﹐首尾橫擊之﹐片甲不令其逃也。三桂遂北﹐數百里無夫一守﹐以爲定國去遠﹐渡江上山﹐隊伍散亂。將入伏中﹐降官盧桂生以有伏告﹐而前軀已入二伏。三桂急退﹐以精甲蹂伏兵﹔名望不得已出戰﹐二伏亦趨下應之﹐戰於山間﹐短刀肉薄﹐固山額眞沙裏布等人俱陣亡﹐竇名望﹑玉璽亦戰死﹝竇名望﹐蘄水人。短小勁悍﹐每臨陣﹐輒飲酒數升﹐去兜鍪而出。是日戰酣﹐謂人曰﹕我姓竇﹐而山名磨盤﹐天下有豆入磨而不腐者乎﹖今日是我死日也。復飲酒免冑而出﹐手刃百餘人乃死﹞。定國坐山巓﹐聞信炮失序﹐驚駭。忽飛炮落其前﹐擊土塊滿面﹐乃奔。時伏兵僅六千人﹐我兵上山者已萬二千餘﹔及搜伏兵﹐矢炮兩發﹐伏兵不得號﹐不敢發﹐死於林箐中者三分之二。號發而起僅二千人﹐而我兵上山殺戮盡絕。

二十三日﹐三桂西追。二十四日﹐至騰越。二十五日﹐過南甸﹐至孟村﹔距騰越一百二十里﹐有關曰天朝﹐中原地盡於此。懲磨盤山之敗﹐不復追。

二十六日﹐定國走銅壁關。永曆先行入緬﹐與定國相失﹐定國遂收餘兵走孟定。

三月﹐李定國聞白文選在木邦﹐移兵與會﹐率廣國公賀九儀等入緬迎永曆——時在阿瓦舊城﹐阿瓦新舊兩城中隔一江﹐相去七﹑八里﹐攻其城外﹐城已破﹐緬爲乞降﹐而陰調兵修守具。文選不能攻﹐乃返﹐仍�木邦。定國移猛緬﹐金騰道張應井來歸﹐以原官用﹔總兵曹延生來歸﹐攺瀾滄兵備。三桂還駐姚安﹐以王在極爲金滄守道﹑盧桂生爲大理府知府﹑倪巽生爲姚安知府﹑米總爲順寧知府。

閏三月十八日﹐延長伯朱養恩﹑總兵龍海﹑副將吳宗秀以三千人自嘉定出建昌﹐詣羅次軍前降。又建昌徳安侯狄三品﹑將軍艾承業﹑張明志﹑丁有才﹑總兵陳萬保執慶王馮雙鯉﹐以兵二千人來降。

四月十一日﹐副將孫崇雅﹑遊擊陳報國﹑郭之芳﹑張玉﹑葉世先﹑張應虎以兵二千餘人﹐自南甸來降。

十六日﹐降將王安﹑王汝霖﹑黃之寶叛走建昌﹐三桂返滇城。

五月十六日﹐敍國公馬惟興﹑淮國公馬寶與將軍塔新策﹑李貴﹑焦宏曹﹑賀天云﹑曹福徳﹑單泰徵以眾四千三百三十七人﹑馬一千四百七十一匹自瀾滄江外來降﹐又漢陽王馬焦忠子自徳來降。

二十八日﹐公安伯李如柏﹑宜川伯髙啟龍﹑總兵劉鎭國﹑都督僉事王朝欽各以眾二千餘人﹑馬三千匹自麗江邊外來降。

六月﹐奏畱西洋大炮。以滇中初辟﹐窺伺猶多﹐請畱炮以備不虞。懷仁侯吳子聖﹑孟津伯魏勇龔永昌﹐執張應井﹔岐山侯王會﹑總兵楊成﹑趙武﹑史文﹑鄧望功﹑萬致元﹑韓敬﹑韓天福﹑王朝興﹑曠世宰﹑胡九鼎以眾四千一百十五人來降。又東閣大學士張佐宸﹑戶部尙書龔彜﹑兵部尙書孫順﹑侍郎萬年策﹑大理少卿劉泌﹑兵科都給事胡顯降。

七月﹐元江土知府那嵩謀反。嵩字維嶽﹐元江土司之族屬﹐世掌他郎寨。土司絕嗣﹐嵩殺其族之長老未龍﹐遂襲知元江府。性淫侈﹐好兵﹐遣﹝弟﹞侖侵緬之晉洱﹐遂踞其地。永曆入緬﹐又欲平緬甸爲一省﹐有不測可爲卻步計。文安侯馬吉翔尼之﹐不果。永曆加嵩巡撫﹐以其子燾襲知府﹐加其弟侖佐明將軍﹑■﹝山華﹞懷明將軍﹔黔國公沐天波又以次子忠亮贅嵩之女。嵩感激﹐誓以身許。至是﹐與燾等定計舉事﹐招畱總兵孫應斗﹑賴世勛﹐陰約降將髙應鳳﹑朱養恩及石屏總兵許名臣﹑士官龍贊揚及迆東土司。

八月初七日﹐將軍都督楊國明以眾千餘降。

二十一日﹐朱養恩叛走。

二十四日﹐揚武伯廖魚以兵六百﹑馬一百五十匹降。

九月﹐那嵩反。髙應鳳﹑許名臣殺石屏知州奔元江﹐嵩遂舉兵。初十日﹐發兵攻石屏。時提督張勇駐臨安﹐距石屏僅七十里﹔名臣患其來援﹐僞爲三桂檄召勇赴昆明。勇欲往﹐而名臣怨家發其家﹐合篆文﹐果小異﹐遂止不行。

二十一日﹐三桂發昆明。

二十六日﹐至曲江驛。名臣與龍贊揚奔元江。

二十八日﹐將軍揚武﹑劉啟明以官九十﹑兵三千八百九十六名﹑馬二千二百﹑象四自騰越邊外來降。

十月朔﹐三桂至石屏﹐那嵩遣朱養恩屯兵老武山爲外援﹐又設伏大竹箐以待。石屏土官龍世榮知其謀﹐導大兵別取道荊竹林﹐繞出伏兵後。

初九日﹐至元江﹐壁於江東。我兵勢甚盛﹐恩不敢援。

十二日夜﹐嵩出兵劫營﹐鏖戰而退﹔遂掘濠﹐立木城困之。又造浮橋﹐遏水路。

二十一日﹐總兵馬秉忠出西門搏戰。

二十八日﹐懷仁侯吳子聖以兵六百十四名﹑二馬百十五七匹降。

十一月初四日﹐攻元江﹐不克。

初五月﹐嵩出兵戰於城下。

初六日﹐攻城東北﹐破之。初﹐三桂使降將楊威立城下﹐說嵩令獻髙應鳳﹑許名臣﹐許仍故爵士。名臣請自縛﹐出就死。嵩不可﹐曰﹕吾三人共事﹐豈以生死易心乎﹖積薪樓下﹐雜以硝磺引火物﹐以死自矢。三桂射書於江﹐令兵民縛嵩出降﹐否且屠城。嵩亦射書至城外﹐備列三桂入關以來罪狀﹐且署其舊銜曰「山海關總兵吳三桂開拆」。三桂大怒。奮力急攻。城破﹐嵩自北門馳歸﹐與妻妾登樓舉火自焚﹐那燾﹑沐忠亮亦各赴其室自焚。那■﹝山華﹞﹑許名臣﹑許世勛﹑許甲貴﹐俱自殺。生擒髙應鳳﹑孫應斗﹑周長統﹑馬秉忠四人。嵩之反也﹐初應鳳請﹐約李定國兵至永昌﹔三桂往禦﹐然後糾合迆東土司以襲其後﹐則三桂腹背受敵﹐而滇城可得也。嵩不從。及嵩遣人報定國﹐定國方與景綫構兵﹐跌足嘆曰﹕何不稍待耶﹖蓋怪其早也。經略洪承疇東還﹐三桂請自固之策。承疇曰﹕不可使滇一日無事也。三桂頓首受教。

十七年正月﹐三桂受總管命﹐鎭雲南﹔上疏乞沐氏舊莊。

二月二十日﹐奏曰﹕臣三桂請進緬﹐奉旨﹕一則曰若勢有不可行﹐愼勿彊行﹔再則曰﹕斟酌而行。臣竊以爲逆渠李定國挾永曆逃命出邊﹐是滇土𨿽收﹐而滇局未結﹔邊患一日不息﹐兵馬一日不寧。軍費益繁﹐睿慮益切。臣荷恩深重﹐叨列維藩。南服新經開辟﹐人心向背難知。糧食不充﹐事多牽系﹕在當日內重而外輕也。拜疏之後﹐果有元江之事﹐土司徧地動搖﹔仗我皇上威靈﹐一舉掃蕩。由此蓄謀觀望之輩﹐始知逆天之法難逃﹐人心始覺貼然。然逆渠在邊﹐終爲隱禍﹕在今日內緩而外急也。臣恭承上諭﹐一則曰若勢不可行﹐愼勿彊行﹔再則曰務必籌劃斟酌而行。大哉天語﹐詳愼備至。臣智慮粗疏﹐言無可采。惟是再三籌斟﹐竊以爲邊孽不殄﹐實有三患二難﹔臣請畢陳其說。其永曆在緬﹐而僞王李定國﹑白文選﹑僞公侯賀九儀﹑祁三升等分駐三宣﹑六慰﹑孟良一帶﹐藉永曆以惑眾心。倘不乘此天威震赫之時﹐大舉入緬以盡根株﹐萬一此輩立定腳跟﹐整敗亡之眾窺我邊防﹐奮思一逞﹐比及大兵到時﹐彼已退藏。兵撤復至﹐疊擾無休﹕此其患在門戶也。土司反復無定﹐惟利是趨。有知我兵不動﹐逆黨假永曆以號召內外諸蠻﹐餌以髙爵重祿﹐萬一如前日元江之事﹐一被煽動﹐徧地烽起﹕此其患在肘腋也。投誠官兵﹐𨿽已次第安插﹐然革面恐未革心﹐永曆在緬﹐於中豈無系念﹗萬一邊關有警﹐若輩生心﹕此其患在腠理也。今滇中兵馬雲集﹐糧艸問之民間。無論各省銀兩起解愆期﹐難以接濟﹔有銀到滇召買﹐不一而足。民室苦於懸磬﹐市中米價日增。公私交困﹐措餉之難如此。凡召買糧艸﹐民間須搬運交納﹔如此年年交納﹑歲歲輸將﹐民力盡用官糧﹐耕作半荒於南畝。人無生趣﹐勢必逃亡﹕培養之難又如此也。臣澈底打算﹐惟有及時進兵﹐早收全局。誠使外憂一淨﹐則邊境無伺隙之患﹑土司無簧惑之端﹐降人無觀望之志﹐地方漸得蘇息﹐民力稍可寬舒﹐一舉而數利存焉。竊謂救時之方﹐計在如此。謂臣言可采﹐敕行臣等遵奉行事。臣擬今歲八月間同固山額眞卓羅統兵到邊養馬﹐待霜降瘴息﹐大舉出邊﹐直進緬國。明年二月﹐百艸萌芽﹐卽須旋師還境。但自省城邊上一路糧艸﹐應於雲南設法支給。又在邊上養馬﹐必得四﹑五十日盡力餵養圓膘﹐須供得兩月路程﹐方可行動。出邊之日﹐每人自捐一月口糧。臣通計大兵﹑綠旗兵﹑投誠兵﹑土司猓鑼兵及四項苦特勒約共十萬餘口﹐以在邊養馬﹑出邊捐糧作八﹑九十日算各支不等﹐約該米七萬餘石。此內如投誠官兵與隨帶人口﹐先於安插之日已給月米﹐節次題明﹐又經戶部撥給官兵十六年餉銀在案﹐今應一例隨軍支給糧餉。其餘綠旗苦特勒﹐原不支糧﹐令出兵遠徵﹐官兵必帶苦特勒隨往邊外﹐無糧何以養活﹖應予出邊之日爲始﹐將苦特勒照例給米﹐俟回到滇省﹐再行停支。又有土司猓玀目兵﹐原未食糧餉﹐應於調到之日﹐照例給米﹐並酌給鹽菜銀兩與所帶苦特勒一例給米﹐以勵其行﹐回日方行停支。此兩項𨿽算在十萬口之內﹐但原非食糧之數﹔米系外增﹐自出兵之日起支之糧﹐又在到邊七萬石之外﹕此蓋就出邊外而言也。如明春回兵﹐除馬匹仍須牧放﹐積下一月口糧在邊接濟﹐大約前後共得十萬石﹔此項糧米不取外﹐請發銀專待。戶部原議撥給雲南十六年買米銀兩並十七年俸餉豆艸銀兩﹐催解到滇﹐臣分發邊上召買以備支給另行開銷外﹐至於滿漢約有馬六萬餘匹﹐作餵養五十日算﹐以米﹑豆﹑大麥三色兼搭﹐每日得倉升八升﹐共該二十四萬石。若以今市價論﹐需銀無數。如谷熟收之日﹐市價稍平﹐臣大約酌量米﹑豆﹑大麥各價不等﹐多牽算每斗約作八﹑九分﹐該銀二十餘萬兩。又馬日支艸二束﹐共該六百萬束。若以今日市價論﹐每該七八分﹑一錢不等﹐需銀甚多。俟秋成後﹐臣鼓勵士民召買﹐每束量給艸價﹑腳銀二三分﹐約該銀十﹑七八萬兩。大約此舉共得銀二百二十三萬餘兩﹐乃可以告成事。𨿽所費如此﹐然一勞永逸﹐宜無不可也云云。

又請給印札邊外土司﹐收爲我用。又請錄用投誠將官總兵十員﹐以馬寶﹑李如璧﹑黃起龍﹑劉之復﹑塔新策﹑王會﹑劉稱﹑馬惟興﹑吳子聖﹑楊威等充之﹔遊擊十員﹐以曹福徳﹑蔡得春﹑劉國泰﹑王然﹑羅思忠﹑韓天福﹑王朝興﹑張善﹑張從仁﹐鄧望功等充之﹔守備十員﹐以賈文學﹑顧進升﹑余應俸﹑髙明﹑何祥圖﹑鄭啟明﹑孫志髙﹑江瓊﹑田可久﹑馬之貞等充之。

庭聞錄卷四

南昌劉健述

開藩專制

康熙元年十一月十一日﹐詔加吳三桂爵平西親王。

二年﹐奏繳大將軍印。有內大臣諭三桂子額駙應熊曰﹕他日永曆在緬邊方多故﹐故予若父將印﹐重事權也。今天下大定矣﹐據之不還﹐何爲者﹖三桂不得已﹐具疏上之﹐怏怏不懌。

三年﹐水西土酋安坤謀反。順治十五年﹐坤旣歸命。康熙元年﹐有常金印者﹐自雲開平王后﹔自粵至﹐與坤謀不軌。又有劉永寧﹑倪生龍﹑丁調鼎﹑李化龍等至阿堵牛﹐復言海上已立新君﹐國號平順﹐晉王李定國尙在﹐諭令起兵。坤聚眾數萬﹐以叔如鼎爲總統﹐通貴州土司羅大順等約共取雲南。坤師張默之妻父皮熊﹐亦使蜀人陳進才等各路經散札付。總兵沈應時獲進才﹐已報三桂督云﹑貴兵兩路進討。

皮熊﹐本江西羅聯芳也﹐爵匡國公﹔爲孫可望所敗﹐遂祝發水西可卜河。

三月初一日﹐自率滇師由畢節七星關取道米羅歸宗﹐直入果勇﹐令總兵劉之復駐兵大方遏其衝。檄貴州提督李本深統貴州四鎭兵﹐由大方之六歸河會剿﹐屯糧三岔河﹐期首尾夾攻。而檄貴州進兵文誤書「六歸」爲「陸廣」﹐於是本深駐兵陸廣﹐黔﹑蜀所調糧儲亦盡屯陸廣鎭西﹐以致兩路聲援皆隔絕不通。三桂軍於龍場﹐見糧將絕﹑外援不至﹐永順總兵劉安邦力戰死﹔軍亂﹐夷勢益張。適水西土目安如鼎遣人偵黔營虛實﹐爲本深所獲﹐始知滇兵被困﹔乃使爲鄕導﹐鼓勇進兵﹐副將白守彥手斬夷目以罵於陣。以罵者﹐坤之驍將也。旣斬﹐夷眾遂潰。總兵李如璧亦率精兵直入﹐兩路始合爲一。旣敗之於阿作峒﹐又敗之於初得峒。九月﹐又敗之於紅巖峒。坤率其妻子奔弄箐﹐由烏撒至蒙烏﹔蒙不納﹐卽遣漢托曾經賫印請降。三桂不許﹐分兵追擊﹐生擒坤於大方之杓。

十月﹐又擒皮熊於烏撒。時﹐皮熊年已八十餘﹐面責三桂﹐三桂不能答。皮熊飽食十五日而死。是年﹐吳應熊給假省父。四月至滇﹐十月還都。有錢邦芑者﹐字開少﹐丹徒人﹐官都察院﹐初由閩至粵﹐旣由粵至滇。滇破﹐祝發雞足山﹐號大錯和尙。應熊省親遇之於貴州道中﹐出語不遜﹐應熊執之﹐以見三桂。三桂笑曰﹕是欲辱我以求死所耳。吾兒正墮其計矣。命亟釋之。

四年正月﹐誅安坤及張默﹑丁調鼎﹑倪生龍等。水西旣平﹐奏請建郡。

疏曰﹕竊惟南方蠻種﹐惟滇﹑黔最多﹔而貴州土司﹐獨水西最大。按水西古號羅甸鬼國﹐相傳始自唐堯﹐明臣王守仁辧爲傲象遺裔。𨿽未詳孰是﹐大都享有玆土﹐傳襲已深。生聚相沿﹐至漢寖大﹔歷唐﹑宋﹑元﹑明之世﹐日益以繁。緣其地廣族多﹐遂得雄長諸郡。溯稽往代﹐叛服無常。三省接壤苗蠻﹐莫不稟承頤旨。此於滇爲咽喉之病﹐於蜀爲戶牖之狼﹐於黔爲盤結腹心之蠱毒也。先是﹐故明天啟年間﹐蠻長安邦彥構難發端﹐困黔一載﹐城中殺人爲食﹐市坊壘骨如山。酋首西寇馬龍﹐欲洗兵滇海﹔東抄遵﹑永﹐更圖牧馬成都。是時﹐六詔如坐井中﹐聲气終年永絕。滇人不得已之計﹐乃請開間道粵西。往事之害如此。顧當年曾調六﹑七省兵馬﹐費千百萬金錢﹐大加剿伐﹐先後垂二十年﹐竟未能克。邊臣失策﹐始以撫﹐終以叛﹐致蠻焰滋長﹐養成驕大。由此﹐負尉陀王粵之志﹐懷夜郎小漢之心﹐蔑視紀綱﹐全無顧忌。至我朝開拓黔地﹐安坤荷寵獨優。詎吠堯之犬﹐頓生變志﹐謀禍封疆。臣奉張天討之靈﹐直搗老狐之窟﹐渠魁斯縶﹐黨羽全芟。是役也﹐告成事於一年﹐銷憂危於三省。良以凶蠻餘孽﹐至安坤而罪始盈科。顧如屢代難除﹐俟我上而功成伐暴﹐從此南方永靖﹐實蒙皇上恩施﹐拜手揚休﹐歌詠罔替矣。惟是武功已奏京觀﹐已土其土﹑斯人其人﹔盛世開疆﹐堂典設流之制﹐臣請得而陳之。議照滇﹑黔十郡﹐要不過中通一綫﹐此外則皆生苗部落﹐是故有常之賦無多。誠以水西絕長補短﹐較之約敵全黔十分之六。今裂其土以爲部﹐撫其民以供耕﹐可增如許軍糧﹐聊佐公家萬一之計。卽黔之爲省﹐亦得稍展幅■﹝巾員﹞。是向之害黔者﹐今且益矣。此則全盤形勢之大槪也。查水西地有十一則溪﹐度量延袤之形﹐其地可置四府州縣。但恐大創之後﹐人民死損甚多﹔兼值艸昧之初﹐一切尙難臆揣。今應先設三府﹐以試其治可乎﹗臣擬將隴膠﹑的都﹑垛你﹑阿架四則溪﹐設爲一府﹐治於比喇﹔將法戈﹑大著﹑木胯﹑架勒四則溪﹐設爲一府﹐治於水西城。各領以流官﹑知府﹐悉隸貴州布政司。倘後地廣人多﹐三府難治﹐或應再爲添設﹐臣當另議具題。此則創制設流之槪也。若夫應設官員﹐與其冗也寧簡﹐但期足供職事而已。除原設分巡畢節道原以控制各土司﹐今水西已平﹐應攺爲整飭三府分巡貴寧道兼管永寧﹑赤裏等衛﹐駐札比喇外﹐其三府﹐臣擬每府各設知府一員通判一員﹑經歷一員﹑司獄一員﹑儒學教授一員。內比喇一府﹐再設推官一員承理三府刑名大案﹐俾有責成。庶綱舉目張﹐事無缺略。於是乎﹐列郡之制已成。至於酌時宜以定賦﹑因地利以科糧﹐與夫衙門經費之需﹑郵驛夫馬之額﹐此當另爲措置﹐容臣次第奏聞。此則建官分治之槪也。恭請廟謨俯垂鑑定﹐俾後世遵爲成憲﹐遐邇奉作大經。所有文武職官﹑恭候命下﹐另爲題請。再所設三府﹐不便以比喇﹑大方﹑水西爲稱﹐宜攺新名﹐用示我朝展土之烈。恭懇皇上每府賜定一名﹐聽部臣鑄給關防印信﹐頒發轉給施行。

三月﹐迆東土酋寧州祿昌賢﹑新興王耀祖﹑嶍峨祿益﹑王楊祖﹑王弄山﹑王朔﹑蒙自李日新﹑李世璠﹑李世屏﹑八寨李成林糾合納樓﹑普率﹑教化張長壽﹑枯木龍元慶﹑倘甸葉向陽﹑葉正昌﹑石屏龍韜﹑龍飛揚﹑元江那烈﹑路南秦祖根﹑陸涼資洪﹑彌勒昂祖﹑維摩沈兆麟及王承祖﹑王義﹑王先任﹑王先倫等﹐因三桂徵水西未返﹐乘機欲由澄江﹑廣西諸路襲雲南。先分兵掠地﹐祿昌賢陷寧州﹐執知州曹某﹐犯昆陽﹑晉寧﹑三泊﹐王朔﹑李世屏﹑普率﹑李成林﹑張長壽犯臨安﹐秦祖根擁開國公趙印選﹐彌勒龍韜﹑龍飛揚犯石屏﹐李世璠犯蒙自﹐執知縣潘訓﹐祿益﹑王揚祖陷嶍峨﹐與舉人董奇馨﹑楊緗暗通﹐執知縣孫衍慶。祿昌賢復遣夷日犯河西﹐於城外呼舉人蘇若頲﹑諸生蘇若某爲內應﹐守備嚴有義﹑知縣胡時翺擒靳若頲等﹐余酋分犯廣西維摩等處﹐滇城震動。總督卞三元﹑巡撫袁懋功﹑提督張國柱發兵分討﹐復嶍峨﹐祿益等遁走﹐擒奇馨及其父。三桂亦自水西遣趙得勝援石屏﹑王輔臣援彌勒﹐生擒趙印選。

四月﹐宜良竹子山賊李忠義等聚眾犯城﹐三桂使都統何進忠﹑副都統髙拱震﹑總兵趙得勝三道進剿﹐平之。王耀祖僭稱大慶元年﹐遣侄先任﹑王義招江外僞興陽侯齊正﹑總兵馬麟甲﹑李明陽等﹐犯易門﹔有姦民途元勛﹑楊佩遠等爲內應﹐城陷﹐執知縣胡邦靖﹐靖被害。三桂將討寧州﹐以耀祖狡黯諸酋﹐最先剿之﹐陣擒耀祖。其弟揚祖自嶍峨據鐵鑪關﹐堵扼滇省要道﹐三桂遣副都統石國柱敗揚祖﹐自以大兵馳易門﹐陣斬馬麟甲﹑李明陽﹐遂困其城。

十七日﹐復易門﹐擒齊正﹑王義﹐斬僞軍師益傳信及徐元勛﹑楊佩遠等。

五月﹐三桂返雲南。

七月﹐再剿迆東叛酋。易門﹑寧州﹑嶍峨𨿽復﹐李世藩﹑李日森仍據蒙自﹐祿昌賢﹑祿益依之。沈應麟據維摩﹐龍韜入樂育﹐與那烈﹑龍飛揚合。王朔據老寨﹐李成林據八寨﹐龍元慶據格木﹐葉向陽﹑葉正昌據倘甸﹐聚眾相結﹐約攻滇城。三桂畱左都統吳應期同巡撫袁懋功居守﹐使副都統髙得捷﹑髙拱震﹑王屏藩﹑總兵王輔臣﹑閆鎭等剿蒙自﹐使總兵沈應時﹑馬惟興等先討沈應麟﹐次進老寨﹐堵諸酋逸後路﹐使總兵趙得勝等由元江﹑落空討那烈﹑龍飛揚。三桂親率大兵與卞三元﹑張國柱從臨安阿迷進。

十七日﹐髙得捷等進師蒙自﹐敗李世藩﹑葉正昌﹐復縣城﹐得知縣潘訓。又敗李日森於發果山。

八月初五日﹐遣左纛章京胡國柱直搗老巢﹐敗王朔﹑祿昌賢﹔王朔走霧露結﹐昌賢走八寨。二十八日﹐三桂由王美山抵教化。

是月﹐以藩下人眾﹐食鹽不足﹐議每月增煮黑井鹽十二萬五千斤﹐加課二千兩。

九月十二日﹐三桂由枯木進取牛羊﹐龍元慶遁﹐依土酋儂得功。遣兵追之﹐又遁入交趾。髙拱震追剿蒙自諸夷﹐李世藩﹑葉向陽﹑葉正昌走大江沼。李日森走打巫白﹐被旋彼擒﹝﹖﹞。吳國貴由大江沼追賊至勒古簿﹐擒李世藩﹐斬葉正昌。沈應時至維摩﹐自度不支﹐從法古龍城突應﹐應麟要擊﹐擒之。

十月﹐趙得勝師至落恐﹐龍韜等納更山﹐得勝掩擊﹐斬韜﹐擒那烈﹑龍飛揚﹑馬寧﹐兵至八寨。祿昌賢據龍蔭山﹐守備黨發奪路登山﹐斬昌賢﹑吳國貴﹝﹖﹞﹑王朔於霧露結﹐馬惟興斬張長孝於邱北。李成林走交趾﹐交人殺之﹐迆東悉平。逮沐忠顯妻龍氏並子神保赴京。初﹐天波以長子忠顯贅石屏土官龍世榮第三女﹐隨世榮居﹔又隨出降﹐居滇城。張琦之獄﹐詞涉忠顯﹐忠顯知不免﹐謂妻曰﹕我今蹈不測﹐汝孕已四月﹐善自保﹐生子可無絕先人後矣。令內官勝九徳﹑僕白君愛引之出﹔以三月二十八日﹐詐言東嶽進香﹐逃匿昆陽州。忠顯𨿽免死﹐亦赴都﹐龍氏攜婢夏蓮偕行﹐人莫有知者。居昆陽六日﹐走新興﹐匿九徳兄飛熊家。飛熊死﹐又徙其弟飛豹家。其年八月﹐龍氏生男﹐九徳等名之曰神保。王耀祖反﹐使段尙賢以衣幣迎之﹔及戰不利﹐縱之法衝白乃家﹐已又令君愛匿之滕老五家。耀祖敗﹐得其聯絡諸酋書﹐有「今沐氏有子在﹐事成奉以爲主」之語﹔三桂始知土酋之反﹐爲神保也。令新興知州楊彥格捕獲神保母子﹐斬九徳﹑君愛及滕老五﹑楊騰龍﹐磔王耀祖﹑沈應麟於市。忠顯先在都﹐無恙﹔妻子至﹐遣戍寧古塔。

是年﹐作新府。三桂居劉文秀故宅﹐以其狹小。是年塡萊海子之半作新府。萊海子者﹐三桂縊永曆旣死﹑復焚其屍﹐揚灰之處也。

五年﹐雲南鄕試﹐平西藩下中式者一百六十三名﹐後奉旨準三名附雲南舉人末。三桂自誇藩下子弟彬彬多文學之才﹐主司迎合其意﹐有口尙乳臭﹑未入棘院﹐塡榜敍名而登賢書者。初﹐三桂入滇﹐羽書旁午﹐朝廷假以便宜﹐不復中制。用人﹐吏﹑兵二部不得掣肘﹔用財﹐戶部不得稽遲。是年﹐截其用人題補之權﹐遷除悉歸部選﹔轉餉𨿽如故額﹐不得仍前之多。除吏亦具疏詳謝﹐中實怨望。至部選官﹐皆指爲外人云。

六年三月﹐奏蒙古幹都臺吉聚兵麗江﹑北勝﹐請移兵捍禦。

閏四月﹐詔圈撥雲南府屬州縣衛所給平西藩下兵丁口糧。圈地之役﹐百姓例應他徙開墾。明年﹐巡撫袁懋功奏稱﹕滇報極薄﹐百姓極貧﹐今一旦驅往別境﹐窮困顚連﹐不可盡狀。請令其佃種原田﹐照業主例納租﹐免其遷移。疏上﹐報可。

五月﹐奏蒙古幹都臺吉遣人至北勝洲乞赴滇省通省。

六月﹐蒙古據麗江中甸地﹐西番二寶法王哈馬﹑臨淸﹑搭丁等來奔﹐令居南關外古城。

九月﹐巡邊。

疏稱﹕蒙古移兵奪的﹐離麗江﹑北勝否遠﹐另自中甸出麗江﹐或由永寧走北勝﹐偪我門戶﹐一舉足而入堂簾。我兵旣少﹐萬難捍禦﹐若待蒙番壓境﹐方議發兵﹐相去一千四﹑五百里﹐安能救危疆於一日乎﹖萬一事出意外﹐敵人闌入邊境﹐�惟省城動搖﹐全滇土司未免各懷幸亂之心。一旦變從中起﹐內外受敵﹐兼辦殊難。計宜先發制人﹐庶幾事當有濟。今擬畱在都統胡應期固守省城﹐臣親到彼中酌形勢﹐相機堵剿。

二十八日﹐啟行。十一月﹐至大理﹐奏稱﹕蒙古撤兵奪的﹐分札三道。隆冬冰雪已深﹐敵人料不能至﹐已分布各營官兵固守門戶﹐臣暫旋師。十七日﹐班師洱海。

七年﹐請以原賜沐民莊田七百頃並入圈內。

七月﹐奏蒙古據中甸。執麗江土知府木懿﹐奏其受蒙古僞封﹐遷赴省城﹐以其長子請嗣職﹐人以爲冤。

八年﹐營新城。

九年﹐巡撫都禦史朱公國治蒞任﹐遼東﹝﹖﹞。

十年﹐巡邊﹐北勝鎭將趙報西番人入寇雲南。自土酋平後﹐內地寧謐﹐諸番部落治兵構怨﹐不過自相仇殺﹐初無有犯中國心。邊將生事挑釁﹐番人遊騎間至邊外﹐亦未嘗大舉深入也。趙某輩﹝﹖﹞吳三桂意﹐妄報邊警。三桂挾封疆以重﹐張皇邊事﹐自負萬里長城。鎭將欺督撫﹑三桂欺朝廷﹐懷「藏弓烹狗」之慮﹐深「市權固位」之念﹔重勞王師﹐傷財所不顧矣。

十一年﹐先中憲公以束鹿知縣擢雲南府同知。十一月﹐蒞任。新任官﹐知縣以上﹐例謁王府﹔有才望素著及儀表偉顯者﹐百計羅致﹐令投身藩下﹐蓄爲私人。先中憲受事三日後﹐循例入謁。待便坐﹐細問家世履歷﹐已而默然﹐目矚先公﹐不轉瞬顧。謂胡國柱曰﹕科甲中有此一人﹐大奇。命具飲饌。坐踰二十刻﹐乃出。明日﹐國柱代王報謁﹐隨遣客道意。先公曰﹕我投身久矣﹐若不知耶﹖客愕然問故。先公曰﹕己亥年﹐廷試之日﹐太和殿中投身矣。客掩耳走。當客來時﹐袖出馮某投身契一紙云﹕立賣身婚書楚雄府知府馮某﹐本藉浙江臨海縣人。今同母某買賣到平西王藩下﹐當日得受身價銀一萬七千兩。後署媒人胡國柱。

先公未至滇﹐馮某等已先以才品告三桂﹐故禮待優異。凡賣身者﹐皆師事國桂﹔先公嘗言﹕滇中有三好﹐吳三桂好爲人主﹑士大夫好爲人奴﹑胡國柱好爲人師。

冬至後三日﹐雷電﹑雨雹﹑風雪一時兼作。西北方天門開﹐中有人馬紛紛格戰之狀。

十二月﹐按察使李公興元蒞﹐遼東人。

十二年正月﹐奉旨﹕平西藩下逃人﹐俱歸有司審理﹐章京不得干預。平西勛莊碁布﹐管莊員役盡屬豺狼﹐殺人奪貨毫無畏忌。訟牒命﹑盜兩案﹐甲兵居其大半﹐有司不敢問。又勒平民爲餘丁﹐不從﹐則曰﹕是我逃人也。誘人稱貸﹐責重息﹔稍有毫髮負﹐亦以逃人誣之。有司俱不敢問。中丞朱公欲大振作﹐而屬吏因循不之應。新任臬司李公﹐素以風力自持﹔部檄旣下﹐稔先公彊項﹐屬爲審事官。凡甲兵有罪﹐輒論如法﹐不少貸﹔平民﹐判使歸農者數百人。

三月初五日﹐北門城樓東脊鴟吻中出白煙﹐髙五丈﹑闊四尺。察之﹐乃蛟也﹔以泥塗﹐乃已。是時﹐物異最多﹕西寺塔頂銅鳳有聲呼之﹐數日不止﹔斷其首﹐方已。又來一異鳥﹐展翼方丈餘﹐三桂遣排鎗手擊殺之﹔狀貌怪異﹐博物者不能知其名。又羅次縣山素荒﹐野獸登牧﹔忽見羣羊數百徧散嶺谷﹐囓者﹑奔者﹑臥者﹐各自爲偶。縣人怪之﹐上山競觀﹔萋艸蒼然﹐一無所見。

七月初三日﹐疏請撤兵。朝廷患尾大﹐稍示裁抑﹐仍不自責﹐輒生怨望。

三桂專制滇中﹐十有四載﹐位尊權重﹐收召人才﹐樹立黨羽﹐命吏不爲用者﹐輒尼去之。淩雪諸土司﹐艸薙禽獼﹐陽居拓地之功﹐而陰擅其利。諸水陸要衝﹐徧置私人榷斂市貨﹐潛積硝礦諸禁物。詭稱邊警﹐要挾軍需﹐以示餉不可裁。日練士馬﹐利器械。雲南十鎭大帥及貴州提督李本深﹑四川總兵吳之茂﹑陜西提督王輔臣輩皆舊部將﹐爲之腹心。應熊尙主京師﹐朝事大小﹐飛騎報聞。久益跋扈﹐所爲多不法。

三月十二日﹐平南王尙可喜請還遼東﹐許之。三桂不自安﹐亦具疏僞請。天子知其姦﹐溫旨答之曰﹕王自歸誠以來﹐克竭忠藎﹐僇力行間﹐功績茂著﹔鎭守巖疆﹐宣威歲久。覽奏撤兵安插﹐恭謹可嘉。今雲南已經底定﹐王下官兵家口作何遷移安插﹐戶﹑兵二部確議以聞。部議﹕三桂及所部五十三參領﹑佐領官兵家口﹐應準遷移。疏下議政王具勒大臣集議。一議﹕吳三桂宣勞已久﹐今已具疏請撤﹐應蔣所屬官兵家口俱行遷移。至於雲南﹐有苗蠻土司雜居﹐且系控禦西陲要地﹐應遣滿漢官兵鎭守﹔俟駐防官兵到日﹐三桂起程。一議﹕三桂鎭守雲南以來﹐地方寧謐﹐若將三桂遷移﹐必須遣兵鎭守﹐兵馬往來﹐驛遞必致苦累。且雲南有苗蠻土司雜居﹐若撥滿洲官兵鎭守必須四千﹐少則力薄﹐多則京城兵力又減﹐相應仍令三桂鎭守可也。上命議政王具勒大臣同九卿科道確議畫一﹐會議仍以前兩端具奏。奉旨﹕吳三桂請撤﹐情詞懇切﹐著率所屬官兵﹑家口俱行搬移﹔其滿洲官兵﹐不必遣發。如有用滿洲官兵之處﹐該藩奏請。於是﹐兵部言三桂所屬綠旗援濟前﹑後﹑左﹑右四鎭官兵一萬二千名仍畱武定﹑曲靖﹑楚雄等處﹐令督臣統轄。報可。三桂本挾雲南﹐要旨慰畱﹐冀得世守藩封如沐氏故事﹐永踞滇中。命下﹐愕然﹐气沮。其黨憤憤不平﹐謂王功髙﹐今又奪滇﹔慫恿舉事。三桂亦自負才武不出世﹐地險財富﹐所屬親軍與兩迆諸鎭將健卒皆百戰之銳﹐素得其死力﹐卽他直省平日所植黨﹐兵起當無不從命。且開國諸宿將多先後物故﹐無足抗顏行者。遂決計反。

八月十五日﹐欽命禮部侍郎折爾肯護理三桂移家。詔曰﹕自古帝王平定天下﹐咸賴師武臣力。及海宇寧謐﹐必振旅班師﹐休息士卒﹐俾封疆重臣優遊頤養﹐賞延亦■﹝示冀﹞﹐寵固江山﹐誠巨典也。王夙篤忠貞﹐克據猷略﹔宣勞僇力﹐鎭守嚴疆﹔釋朕南顧之憂﹐厥功茂焉。但念王年齒已髙﹐師徒暴露﹐久駐遐荒﹐眷懷良切。近以地方底定﹐允王所請﹐搬移安插。玆特遣禮部侍郎折爾肯等前往宣諭朕意﹐王其率官兵束裝北上﹐慰朕眷注﹔庶幾旦夕覯止﹐君臣偕樂﹐永保無疆之休。至一應安插事宜﹐已飭所司籌劃周詳﹐王到日﹐卽有寧宇﹐毋以爲念。欽哉。

九月﹐詔預給藩下官兵六月俸餉。

初七日﹐欽差折爾肯至﹐兩迆勛莊民迎於歸化寺﹐以保畱請。折宗伯曰﹕吳王自請移家﹐若輩何人﹐敢云保畱﹗屬有司捕責倡首者。三桂集諸士﹐議舉兵之名。劉茂遐謂﹕明亡未久﹐人心思奮﹔宜立明後﹐奉以東徵。老臣宿將﹐無不願爲前驅矣。方光琛云﹕出關乞師﹐力不足也﹐此可解爲明﹔永曆已竄蠻夷中﹐必擒而殺之﹐此不可解矣。今以王兵力恢復明土﹐甚易﹔但不知成功之後﹐果能從赤松子遊乎﹖事勢所迫﹐萬不能終守臣節。篦子坡之事﹐再一行之﹐又再行之乎﹖三桂聽之悚然﹐遂不從茂遐策。

十月朔﹐三桂鑄印﹐其文曰「天下都招討兵馬大元帥」﹐鑄工乃淸軍廳吏畢某之子也。先中憲公知之﹐密白中丞朱公曰﹕事急矣﹐宜商之折宗伯會疏展期﹐以緩其反。密請重兵速扼川西﹑鎭遠﹑常徳等處﹐濟之山中﹐使不得爲出柙虎﹔縱有不測﹐亦易制也。中丞不能用。

十一月﹐三桂佯示行期﹐雲南知府髙顯辰﹝字欽思﹐深州人﹞出交水﹐爲夫馬﹑芻糧備。

十八日﹐遣騎執髙公於交水。

庭聞錄卷五

南昌劉健述

稱兵滅族

康熙癸丑十二年十一月二十二日﹐三桂於是日昧爽﹐召各官赴王府會議。中丞朱公率眾往﹐賊黨不候令﹐害之﹐刃三下乃死﹔餘皆被執。朱中丞﹑李臬司及先中憲素爲賊黨切齒﹐三桂使其子飛騎傳諭﹐不得輕殺。至則中丞已身首殊﹐臬司與先公衣冠皆毀﹐將加刃矣﹔聞令乃止。有頃﹐胡國柱出曰﹕各官釋縛供職﹐臬司﹑軍廳二人押赴審事堂。先公曰﹕死則死耳﹐何事可審﹗國柱笑曰﹕需後命。至審事堂﹐與僞刑曹楊彥光﹑傳奇棟列坐。李公慷慨激烈﹐罵不絕口。彥光曰﹕公休矣﹐且俟劉先生一言。奇棟曰﹕先生與旗員異﹔先生明朝世家﹐今日恢復﹐宜效命。先公曰﹕若誤矣﹗順治元年﹐若輩迎王師入關。十八年﹐又執永曆於緬甸。前明之亡﹐誰實爲之。在明亡明﹑事淸叛淸﹐兩朝亂賊﹐天地不容﹗我恨力不能誅﹐乃欲我污此七尺哉﹗初﹐分之入滇也﹐三桂愛其才﹐因不入其黨﹐是以銜恨。及爲審事官執法不撓﹐賊黨側目﹐日譖於三桂﹐恨益甚。至是﹐籍先公署﹐圖書之外﹐惟衣二笥﹑米二石﹑錢三千文﹑馬一匹﹑蒼頭二人﹐余無有也。三桂怒﹐責左右曰﹕汝曹素訟此人貪﹐今貧如是﹐幾爲汝曹所誤﹗謂國柱曰﹕劉某廉幹﹐大事不可無此人﹔其爲我諭降。中夜﹐使至審事堂諭意。先公怒叱之。彼曰﹕不從﹐禍且不測。先公瞋目大呼﹐揮鐵索擲之。不得已﹐反命。三桂慍曰﹕倔彊至此耶﹗謂國柱曰﹕是當予以殊苦而降之。

二十七日﹐逮赴三市街﹐與知府髙公並杖四十﹐戍髙公永昌衛﹑先公騰衝衛﹐系李公於獄。僞署郭壯國爲雲南畱守大將軍﹐胡國柱﹑吳應正金吾左右將軍﹐得捷﹝﹖﹞左右翼將軍﹐吳國貴﹑張國柱親軍前後將軍﹐吳應期﹑夏國相親軍左右將軍﹐王屏藩﹑衛朴驃騎前後將軍﹐陶繼志﹑張足法驃騎左右將軍﹐馬寶﹑杜輝驍騎前後將軍﹐王會﹑髙啟龍驍騎左右將軍﹐羅維明﹑田進學鐵騎前後將軍﹐範齊韓﹑廖進中鐵騎左右將軍。解布政司崔之暎印﹐以楚雄知府馮蘇代之。以瑯井提舉來度爲糧儲道﹑彭化南爲雲南知府。使吳國貴﹑夏國相領步騎前驅。滇中先有謠曰﹕不是春﹐不是秋﹐捉刀斷盡道僧頭。

十二月初一日﹐三桂東行。是日﹐營歸化寺。

初五日﹐貴陽兵嘩﹐總督甘公文焜自度不支﹐謀東扼鎭遠。知府張惟堅﹑副將江義先已受逆命﹐阻公毋東。兩人猶豫不決﹐有守備某﹐以考試懷恨﹐力勸從賊﹐且自請阻公。公之未顯也﹐曾問終身於朱山人。山人曰﹕一路功名到吉祥。公被阻﹐逡巡度橋﹐見吉祥寺﹐愕然曰﹕前定矣。遂自縊。子筆帖式雅圖華善﹐從死。

二十六日﹐詔削三桂爵。諭雲貴文武官員軍民曰﹕逆賊吳三桂窮蹙來歸﹐我世祖章皇帝念其輸款投誠﹐授之軍旅﹐錫封王爵﹐盟勒山河。其所屬將弁﹐崇階世職﹐恩賚有加。開閫滇南﹐傾心倚任。迨及朕躬﹐特隆異數﹐晉爵親王﹔重奇幹城﹐實托心膂﹐殊恩優禮﹐振古所無。詎意三桂性類奇窮﹐中懷疑詐﹔寵極生驕﹐潛圖不軌。本年七月內自請搬移﹐朕以三桂出於誠心﹐且念其年齒衰邁﹐師徒遠戍已久﹐遂允奏請﹐令其休息﹔仍飭所司安插周至﹐務俾得所。議特遣大臣前往宣諭朕懷。朕之待三桂﹐可爲隆情至徳﹐蔑以加矣。今覽川湖總督蔡毓榮等奏疏﹐稱三桂徑行反叛。背累朝豢養之恩﹐逞一旦鴟張之勢﹐橫施凶逆﹐塗炭生靈﹐理法難容﹐神人共憤。今削官爵﹐特遣寧南靖寇大將軍多羅順承郡王勒爾錦統領禁旅﹐前往撲滅﹔兵威所至﹐克期蕩平。但念地方官民人等身在賊境﹐或心存忠義﹐不能自拔﹔或被賊驅迫﹐畏罪懷疑。大兵一至﹐玉石不分﹐朕心深爲不忍。爰頒敕書﹐通行曉諭﹕爾等各宜安分自保﹐毋聽誘脇﹔卽或誤從賊黨﹐但能悔罪歸誠﹐悉赦已往﹐不復究治。至爾等父子﹑兄弟﹑親族人等現在直省出仕居住者﹐已有諭旨俱令各安職業﹐並不株連﹐爾等毋懷疑慮。如有能擒斬三桂頭獻軍前者﹐卽以其爵秩之﹔有能誅縛其下渠魁及以兵馬城池歸命自效者﹐論功從優敍錄﹕朕不失言。汝等皆朕赤子﹐忠孝天性﹐人孰無之﹗從逆從順﹐吉凶判然﹔各審宜度﹐勿貽後悔。地方官﹐卽廣爲宣布施行。

二十八日﹐三桂至貴州﹐提督李本深爲貴州總管大將軍。巡撫曹申吉先削髮遁﹐召見﹐與潘超先﹑張文徳等俱以原官用。

十三年正月﹐三桂自稱周王。有某生者﹐上書極諫。大略謂宜奉明朝﹐稱前平西伯﹐縞素待罪﹐以告天下﹔則忠臣義士﹐孰不傾心﹗今義旗再舉﹐便以開國﹐是解天下體也。自此﹐人窺王志﹐無復望其景從矣。遣吳國貴等犯楚﹑王屏藩犯蜀。

十二日﹐三桂發貴陽。二十日﹐至鎭遠。

二月﹐賊師入湖南﹐廣西撫蠻將軍孫延齡反﹐應三桂。孫延齡妻孔四貞﹐定南王孔有徳女也。有徳沒﹐朝廷以延齡爲將軍﹐攝理王府事。﹝有徳子士訓﹐三桂之婿﹐爲李定國所戮﹐故以延齡攝軍事﹞延齡起家素微﹐庸劣無能﹐攝桂威﹐不敢抗﹔又時擅殺人犯法。十二年春﹐都統王永年發其罪狀﹐詔奪其官。滇變後﹐上復以廣西境鄰貴州﹐重念有徳舊勞﹐特起延齡統兵固守。延齡旣恨永年刺骨﹐又怨前之奪爵也﹐受三桂命﹐二月十八日詐集諸將議事﹐殺永年於坐及副都統三十餘人﹐遂勒兵圍巡撫署﹐以僞命脇中丞馬公鎭雄降﹝公字錫藩﹐遼東人﹞公朝服北向﹐再拜曰﹕臣無狀﹐僅一死謝國﹗卽拒戶自經。家人蹋扉入﹐救之﹐得不死。已乃遣其子世濟詣闕上變有聞﹐又遣各攜次子世永﹑孫國楨乘夜穴垣出間道赴都。賊知公不可屈﹐而子孫入朝乞師者且相繼﹐益恚且懼。賊兄延基率兵排闥入﹐環立露刃睨公。公引所佩刀自刎不死﹐血灑徧體。賊率前抱持救之﹐奪其刀。力創救者﹐右手墮三指。賊舁公出﹐並驅其家屬幽別室中﹐賊逐發兵平樂。

三月初九日﹐兵部尙書王熙請誅逆子。

疏略曰﹕逆賊吳三桂負恩反叛﹐肆虐滇黔﹐毒流蜀楚﹐散布僞紮﹐煽惑人心。今大兵已抵荊南﹐刻期進剿﹐除凶授首﹐在指日間。獨自逆子吳應熊﹐素憑勢位﹐黨羽眾多﹔擅利散財﹐蓄養亡命依附之輩﹐實繁有徒。今旣被羈守﹐凡彼匪類蔓引瓜連﹐但得一日偸生﹐豈有甘心受死﹗卽如種種流言﹐訛傳不止﹐姦謀百出﹐未易周防。大寇在外﹑大惡在內﹐不早爲果斷﹐貽害非輕。爲今之計﹐惟速將應熊正法﹐傳旨湖南﹑四川諸處。老賊聞之﹐必且魂迷意亂﹐气沮神昏﹔羣賊聞之﹐內失所援﹐自然解體。卽兵士百姓聞之﹐公義所激﹐勇气倍增。至應熊親隨人等系縲之中﹐益成死黨﹔聞發禁刑部者不下五﹑六百人﹐人眾則難防﹐時久則易玩。速敕法部考訊別情﹐罪重則立決﹐次者分給各旗。消除內變之根源﹐掃蕩逆賊之隱禍﹐洵今日第一要著也。

疏上﹐應熊伏誅。三桂善持兩端﹐反後頗中悔。及聞應熊訃﹐時方飲﹐停杯灑淚曰﹕今日乃眞騎虎矣。廣東副總兵張星耀反附三桂﹐縱兵大掠﹔副都統蟒吉圖自肇慶北行﹐以所將卒五百人破之﹐星耀走江西。

五月﹐夏國相陷江西萍鄕縣。縣爲湖南入江西之要道﹐賊窺江西﹐先陷之。

九月﹐先中憲公抵騰衝衛﹐衛守偕楊某編入沈大伍中。

十四年﹐郭壯圖括莊民爲兵。夏國相築土城於萍鄕﹐又環城築炮臺十餘所﹐發掘冢墓﹐暴骨如莽。髙得捷寇吉安﹐其屬二千人﹑副將韓大任﹑陳堯元各二千人﹐皆先鋒也。城守單弱﹐遂陷。

七月十三日﹐髙公顯震卒於戍。馬雄自廣西犯廣東﹐陷髙州府﹐又陷電白縣﹔廣東總督金光祖帥師禦之﹐軍於儒峒。

十二月﹐儒峒師潰。江西副總兵於奮起叛降賊﹐恩平﹑陽江相繼陷沒。

十五年正月十六日﹐馬雄兵至新會﹐耀兵於圭﹑峯諸山﹐平南王尙可喜遣標員趙天元﹑謝厥扶等以水師拒之於江門。

二月二十二日﹐安親王復萍鄕。大兵至﹐賊拒戰於城東流江橋﹐把總張徳以奇兵三百人由間道襲城﹐夏國相奔湖南。安親王追及於長沙﹐馬寶拒守﹐三桂自將援長沙。

十五日﹐趙天元劫諸將降馬雄。時﹐總兵張偉駐新會﹐遊擊芮夢龍叛﹐以城降。

三月初一日﹐安王進師逼長沙﹐賊率九千人營於瀏陽門外﹐大兵先與王緒結陣自固。我師繞緒壁﹐煙塵蔽日﹔三桂坐譙樓﹐遙望諸軍如已歿﹐倉皇莫爲計。有頃﹐聞緒壁發炮三聲﹐壁中沸起﹐白刃排空﹐濤翻雪舞﹐呼聲動天地﹐軍威大振。賊宿衛兵气驕甚﹐爭出赴戰﹔我師大敗之﹐追薄城下﹐賊遊兵力戰始退。是日﹐勝負略相當﹐逆賊吳應正中矢死。馬雄屠新會各村﹐殺掠男女無算﹐勢且逼廣州。尙可喜子俺達公尙之信被廢怨望﹐矯父命叛降賊﹐殺父客金光﹔以爲向之抗衡久持不下者﹐此人爲之也。上表三桂﹐自稱暫署輔徳將軍﹔移檄郡縣﹐使皆納款。而馬雄移駐肇慶﹐遣將分守衝要。黃天元裨將黃有功大掠番禹﹐謝厥扶殺之﹔天元訴於馬雄﹐與厥扶治兵相攻。之信右厥扶﹐陰助其餉。由是﹐雄與信有隙﹐不敢窺廣州。

八月﹐頒僞赦移置先公於永昌。

是年﹐髙得捷死於吉安。得捷老於兵間﹐所將卒銳甚﹐能以擊多。孤軍踞吉安﹐間以百餘騎出戰﹐我師輒挫。一日﹐於副將色勒故宅獲窖金數萬兩﹐大任以告胡國柱﹔國柱遺書得捷曰﹕我兵乏餉﹐公所得幸假以佐軍。公立大功﹐何患不富﹗他日償公者﹐且百倍也。得捷怏怏﹐恨大任之責己。先是﹐得捷主兵﹐大任等奉令惟謹﹔已賊進大任爲揚威將軍﹐位與得捷並﹐遂不爲�。得捷受侮於後進﹐郁成疾死。

十六年四月﹐我師復吉安。髙得捷死﹐韓大任專柄﹐日以詩酒自娛﹐口不言兵。簡親王率江西總督董衛國等十萬之眾環城而軍﹐城外眞君山﹑天華山﹑城岡山﹑螺子山﹐壁壘旌旗﹐連雲灌水﹔大任震懾兵威﹐嬰城自守。久之﹐我兵進逼大覺寺﹐城中饑﹐勢且不支。賊眾忿激請戰﹐大任不許﹔請掠兵﹐又不許。總兵魯某固請﹐大任許以百人出﹐試奪大覺寺﹔往﹐輒勝。城中見先往勝﹐不俟令﹐鼓噪而出﹐直奔螺子山。簡親王不意賊猝至﹐倉皇棄營走。賊入壘掠飲食﹐縱酒大醉﹐捆載而返﹔將及城﹐朦朧中訛驚曰﹕追兵至矣﹗踉蹌而奔﹐踐踏死屍﹐墮濠死者無算﹔驚潰之後﹐不敢復出。三桂聞其急﹐遣馬寶﹑陶繼志﹑王緒以九千人援之。馬寶先遣諜從水關入報﹐大任謂諜曰﹕我聞馬帥已降淸朝﹐汝來﹐眞僞不可知。諜曰﹕馬帥慮此矣﹐臨行囑以「棒槌」二字示信。大任默然良久曰﹕馬帥如眞赴援者﹐至城下免冑有發在﹐我當出會。遣之出。寶等進師﹐阻水不能達城下﹔城中寂然﹐無一炮相應﹐疑不敢前﹐退師安福。將軍厄楚帥師三萬追之。厄楚方敢戰﹐先擊王緒軍﹐斫營直入﹔寶與繼志救緒﹐敗厄楚﹐還師湖南。

夏四月﹐大任宵遁﹐夜分渡河﹔旣濟﹐發炮嚴鼓﹐我師以爲劫營﹐驚擾終夜。平旦﹐始知其遁﹐以其兵精﹐不敢追。大任至寧都﹐上鄕土賊謝士禮等附之﹔已皆潰散。十月十四日﹐拔營走福建﹐詣康王軍前降。

吉安之寇﹐召之者郡人劉某﹔令大任之降康王﹐則孫旭爲之也。旭﹐湖州人。少而機警﹐稍知書﹔入武學﹐中某科武舉。耿精忠反﹐總督姚啟聖募士入閩﹐旭往應募﹔貌旣修偉﹐又有口才﹐啟聖悅之。旭請招某山寇﹐寇受撫﹐偕旭至縣﹐縣令以賓禮待之。縣有捕役素恨旭﹐白令曰﹕旭所招盜﹐名在捕中有年矣。按縣牘﹐良然。於是﹐執旭及盜鞫訊具服﹐解赴浙省臬司獄。時﹐軍書旁午﹐囚多淹禁﹐旭與解役私相結之﹐移旭還鄕﹔出北新關﹐遂與解役逸。凡七日而至建昌府﹐詣樂燦軍。樂燦者﹐耿逆之大帥也﹐奉逆命﹐寇江西。旭攺爲王懷明﹐自言聚兵爲義師﹐不幸而敗。燦及參軍周發祥信之﹐爲具衣冠﹐署僞職。燦敗﹐發祥以殘卒千人歸大任。大任求幕客﹐發祥以旭應﹔一見相契﹐遂用事﹐權領一軍。大兵圍城﹐簡王﹑安王皆招降﹐大任猶豫。時﹐康王偕姚啟聖經略閩事﹐旭欲大任就姚啟聖﹐諸招降者皆阻不允。贛州折璽肯還﹐魏祥來招降。祥字善伯﹐寧都人﹐號易堂﹐負重名。旭忌其才﹐恐大任爲所動﹐則奪我閩約﹐構祥於大任。大任入其言﹐怒曰﹕二王招我﹐我且未許﹔折爾肯何人﹐乃欲以藩臬爲餌乎﹗命旭收祥﹐榜掠慘毒﹔發祥爭之不能﹐竟殺之。旭日說大任入閩﹐大任亦以諸招降前已皆不允﹐非閩不可﹔遂從旭言﹐降於閩。旭以招降功議敍﹐當以道員用﹐給假歸裏。一門血屬﹐死無孑遣﹐廬舍亦焚毀一空﹔旭自傷﹐遂祝發爲僧﹐號諦灰﹐住持浙江靈隱寺。雍正三年﹐以募化入閩死。

秋七月﹐胡國柱﹑馬寶等犯韶州﹐鎭南將軍蟒吉圖﹑都統穆成格帥師擊之。賊遣張星耀爲鄕導﹐領兵數萬﹐■﹝食臭﹞糧攻具甚備﹐志在必得。蟒吉圖自廣州馳視北城爲最衝﹐厚築土墻﹐遣一軍駐白土村﹐以衛廣州餉道﹔又檄江寧將軍額楚赴援。部署略定﹐賊師至﹐晝夜急攻﹔城中固守﹐賊不得入。軍糧復從廣州至﹐吉圖夜縋民出城﹐浚濠通水﹐以爲固守﹐眾志益堅。賊距筆峯山俯瞰城中﹐炮凡下﹐屋瓦皆震﹐女墻�壞﹐守陴者無容足處﹔而新築土墻甚堅﹐兵皆退保﹐穆成格又使聯竹急護之。自七月至九月﹐賊攻城不息﹐後援兵四集﹐乘夜渡江﹐襲蓮花嶺﹐以過援師。會額楚將萬人北來﹐與賊遇﹐大戰﹔蟒吉圖將兵自城內出﹐與夾擊之。總督標兵亦至﹐橫衝其壘﹐遂大破賊﹐山爲之赤。賊潰還大營﹐渡江爭舟﹐墮水死者數千。

十月﹐吳世琮帥兵入桂林。初﹐孫延齡諂事三桂無所不至﹐後有隙﹐三桂僞寵之﹐而延齡不知也。是月﹐世琮執延齡殺之﹐徙其家於昆明﹐遂收廣西巡撫馬鎭雄及其幼子﹑家僕。公之被拘也﹐坐臥一室者四年。三桂以書招公﹐公手裂書﹐抵之地。及是﹐見收。世琮責公降﹐公怒叱之。世琮移之他所﹐令人更相說誘﹐公瞋目不應。予以飲食﹐則頓食擊器﹐罵不絕口。世琮怒﹐令牽去﹐以刃夾諸人﹐坐之地﹔先殺其幼子世洪﹑次子世泰﹑家僕諸兆以下九人。次乃及公﹐公恬然引頸受刃。時十月十二日也。夫人李氏與二女二姐﹑五姐及妾顧氏﹑劉氏﹑子世濟之婦董氏﹑妾苗氏﹐聞變皆自經﹐闔門先後死者凡四十三人。公旣死﹐賊怒猶不解﹐暴其屍田野中四十餘日。賊將趙天元過之﹐睨公面勃然如生﹐驚而拜曰﹕忠臣也﹗解衣覆屍﹐瘞之廣福寺。後守備某亦以李夫人及其子女遺骨竁其旁。

十七年正月﹐撫蠻滅寇將軍廣西巡撫傅宏烈與寧南將軍蟒吉圖﹑都統王國棟﹑總兵班際盛恢復梧州。乘時下賀縣﹑富川﹑昭平﹐進攻平樂﹔僞總兵魏某﹑王某等率兵拒敵﹐見我師眾﹐不敢戰﹐退守入城。

十六日﹐大兵至城下﹐賊堅守﹐又發猓玀兵伏西查街﹐詭開南門樵汲﹔我兵攻之﹐伏發﹐反爲所敗。乃環城築壘以困之﹐分屯西北岸。

十二日﹐僞將軍吳世琮率兵五千來援。時我大兵屯鱖魚堡﹐列營凡六﹐世琮對江設一壘。

二月初一日﹐賊前鋒劉士龍由荔浦江乘小舟突至南江口﹐我兵始猶堅壁不出﹐賊奮力環攻﹐諸營乃稍出敵﹐羅定協都司吳錫綬以孤軍扼更鼓濰﹐挫其鋒﹐殺傷相當。而他營之出敵者﹐忽先退﹐錫綬獨帥所部力戰﹐眾寡不敵﹐與千總謝得功等七人及步卒八百皆戰死。滿漢大兵避駐北岸﹐以江水湍急﹐竟莫敢濟。於是﹐賊兵縱火連燒七﹑八營﹐平樂副將徐援列陣匯塘灣﹐他營兵俱棄柵奔竄﹐援勢孤﹐亦走。是夜﹐各營退出榕津。

明日﹐賊收所棄芻糗輜重﹐無心追襲。我兵復退至鐘山鎭﹐招撫督捕理事官麻勒吉挽畱諸軍不得﹐走梧州。世琮遣李自安復陷富川﹑賀縣﹐蔣世傑復陷招平﹐又遣徐援之子招援復降於賊。僞水師將軍林興珠﹐自湘潭歸正。

三月﹐三桂僭號。逆久駐衡州﹐欲直北而前﹐則荊州﹑武昌已爲大兵駐守﹐不可犯。西招張勇不應﹐東招耿﹑尙二藩皆不得志﹐徘徊日蹙﹐慘慘悲傷。賊黨哀其意﹐相寧勸進。三桂自念日暮﹐及未死﹐姑稱帝以自娛。議旣定﹐卜吉三月朔。晦日﹐大雨﹐鹵薄儀仗﹐泥污不堪﹐藉松鍼於大壇﹐以待行事。昧爽天霽﹐五色云見﹐三桂大喜﹐以爲得天。是日﹐乘馬出僞宮﹐冠翼善冠﹑衣朱衣﹐登壇行衮冕禮畢﹐乘輦返。僞國號周﹐僞元昭武﹐攺衡州爲定天府。冊妻張氏爲後﹑應熊庶子世璠爲太孫。加郭壯圖大學士﹐仍守雲南﹔設雲南五軍府兵馬司﹐攺畱守爲六曹六部。晉胡國柱﹑吳應期﹑吳國貴﹑吳世琮﹑馬寶等大將軍﹐封王屏藩東寧侯﹐予尙方劍﹐余晉爵有差。

大有奇書云﹕衡山嶽神廟有小白龜﹐大僅如錢﹐多歷年所﹐土人以爲嶽神。使者敬而祀之﹐藏之神幃中﹐藉以占卜。涓吉祀神﹐呈輿圖於神前﹐祀龜所向。龜蹣跚循走﹐總不出長沙﹑嶽﹑常之間﹐復至滇而止。再三拜禱﹐三復如之。

僞詔至永昌﹐先公謂安福伍柳曰﹕僭元昭武﹐拆昭字爲斜日刀口。日斜不久﹐刀口不祥﹔武之文﹐止戈也﹕賊亡無日矣。

八月﹐舉雲南鄕試﹐中式僞舉人七十三名。

十八日﹐三桂死。時吳國旗﹝﹖﹞軍��﹑胡國柱軍郴州﹐賊眾匿喪不發﹐尙衣﹑尙食如平時。召國柱返衡州﹐推國貴總軍務﹐而使國柱入滇迎世璠奔喪。國柱至滇﹐郭壯圖等以滇爲根本重地﹐力阻世璠勿輕出﹔國柱大哭於東郊數日﹐卒不許。

僞中書盛王臣侍左右﹐自僭號以及病死﹐嘗與健言甚詳。今滇志作十月﹐三桂死此。因匿喪之故﹐而誤作十月也。當以王臣之言爲確。

三桂旣死﹐吳國貴謂諸將曰﹕從前所爲大誤﹐今日之計宜捨滇不顧﹐北向以爭天下。以一軍圖荊州﹐略襄陽﹐直趨河南﹔一軍下武昌﹐順流而下﹐經略江北。吾輩勿畏難﹑勿惜身﹐寧進死﹐毋退﹔拚死決戰﹐剜中原之腹心﹐斷東南之漕運。卽令不能混一﹐黃河以南﹐我當有之。諸將俱重棄滇﹐馬寶首梗議﹐一唱百和﹐計遂不行。

九月﹐僞後張氏死。

十月﹐衡州發喪。

十一月﹐世璠僭號。郭壯圖等奉遺令立之﹐築壇於古城﹐國柱代祭﹐陰風疾起﹐燈燭俱滅。世璠召顧命大臣曹申吉﹝等﹞入滇輔政﹐皆托故不行。惟申吉入滇﹐計欲乘機歸正﹐事泄死。

十六日﹐僞將軍杜輝謀歸正﹐爲吳應期所僇。

十八年正月﹐世璠僭元洪化。

十六日﹐我師敗吳應期於嶽州。嶽州恃湖爲險﹐每歲秋冬水涸﹐大兵樓船不能入﹐賊得出沒湖中﹐故不卽敗。林興珠降﹐進策決新堤灌水以通舟。於是﹐綏遠將軍蔡毓榮偕提督周邦寧﹑萬正色等大會舟師﹐棋布洞庭。又於布袋口樹柵截湖﹐絕其餉道。水陸聯營綿亙百里﹐賊兵赴援者皆不敢進。初﹐賊糧甚丰﹐應期擁倉庾不發﹐折價縮值以給軍﹐而轉賣髙值入私橐。長圍旣合﹐糧盡軍饑﹐應期潰圍奔常徳。是春﹐大兵復平樂。

五月﹐郭壯圖斂民戶錢給軍需﹐按戶加徵﹐富者酷刑拷索﹐怨聲載道。初﹐三桂專制﹐各直省協餉歲四百萬兩﹐其籍沒諸土酋財物及遣私人貿易四方之所得不可計數﹐以此得結客養士。及後用兵﹐所費不資。前積旣竭﹐所獲黔﹑滇賦稅﹐不足以充興軍﹔每有調發﹐往往以餉絀掣肘。財匱師老﹐以至於亡。

六月﹐大兵進南寧。

二十七日﹐敗吳世琮於新村山。

吳國貴死於黎平雙井鋪。時﹐賊營山上﹐國貴將中軍馬寶﹑王緒分列左右。昧爽﹐大兵整眾出﹐距賊里許而陣﹔馬寶爲以髙臨下﹐往無不克﹐請出戰。國貴不許﹐閉壘休士。日中﹐大兵人馬俱疲﹐不可進﹐又不可退。王緒復請戰﹐國貴熟視﹐方許之。鳴鼓勒兵﹐忽飛炮中額死。

王屏藩死於保寧。將軍瓦爾喀駐兵城外蟠龍山﹐屏藩遣將絕我師餉道﹐我師棄城走。屏藩率眾分道追劫﹐乘勝襲陷漢中府。平涼提督王輔臣﹐逆黨也﹐驍勇敢戰﹐士馬精彊﹐與甘州提督張勇並稱陜西名將。輔臣受三桂命反﹐應屏藩。十二月二十六日﹐詔諭陜西總督哈占﹑提督張勇﹑王輔臣云﹕逆賊有僞札﹑僞書潛行煽惑者﹐當曉諭官兵百姓﹐令其首舉。汝等皆朕擢用股肱之臣﹐捍禦邊境﹑綏輯軍民﹐惟汝等是賴。其悉知朕意。詎輔臣受逆將軍印﹐竟反。屏藩𨿽踞漢中﹐大將軍圖海堅守寶雞﹐屏藩不能北越合輔臣。賊將髙拱宸等先後犯秦﹐皆敗而退。王公良入漢中﹐屏藩舉爲四川總督﹐屬其調川中兵以定三秦﹐期之以酇侯故事﹐而公良不能也﹔屏藩大失望。先是﹐輔臣反﹐陷州縣﹐西郵震動﹔張勇以邊兵討之﹐勝負略相當。輔臣恃勇﹐易視大兵﹐被陷各州邑相繼克復﹐毫不介意。大兵進逼平涼﹐十萬之眾環於城外﹐畏其勇﹐不迫。輔臣日飲酒髙會﹐嘗巡城﹐舉足加馬鬣﹐睨外壘曰﹕是何能爲﹗姑緩其死﹐稍遲﹐當盡了耳。其驕如此。亡何﹐糧盡軍饑﹐屏藩遣陸道淸﹑陳國良援之﹐兵敗就擒。旣食盡﹐平涼軍民開門降。

輔臣敗﹐屏藩气索。大兵旣平隴﹐得專力南徵。三桂死﹐賊謀日亂。川中餉援不給﹐屏藩不能支﹐遂偕吳之茂﹑陳君極等盡棄前所得州邑﹐南走保寧。奮威將軍王進寶等提兵恢川﹐復保寧﹐屏藩與陳君極自殺。吳之茂﹑王公良﹑譚宏﹑楊來嘉等俱以次降﹐川中悉平。王輔臣之敗也﹐自刎未死﹔大將軍圖海馳入城救之﹐得不死。後畏誅﹐卒自殺。

十九年﹐世璠東行﹐駐貴州。大兵恢復川﹑楚﹐郭壯圖使綫域畱守﹐自扈世璠出貴州。世璠僞後﹐郭壯圖女也﹔世璠年少﹐國事決於壯圖。壯圖挾椒房之密﹐專權用事﹐眾多不平。

二月﹐舉會試於貴州﹐以陳循爲第一甲第一人。

綏遠將軍蔡毓榮自武陵進師。三月甲午﹐次寧香館﹐分兵五道﹕一由辰州坪﹐一由巫溪﹐一由倉溪﹐一由郭家溪﹔自以大兵進攻辰龍關——地勢險峻﹐李本深扼要以守﹐我兵不能仰攻﹐許以平黔﹑破滇後﹐卽以平西王爵之。本深脫出﹐降。我師入關﹐乘鋒遂北﹐磊石關﹑馬鞍關﹑馬溺關﹑芙蓉關﹐一日而復。別將從武岡進者﹐由黃茅嶺﹑蓼溪泡﹐�瓦塘﹔從辰河進者﹐由麻一洑﹐淸浪﹑自溶俱克捷。癸卯﹐毓榮師次灰窯鋪。甲辰﹐至辰州。

四月丁丑﹐賊守沅州者奔還鎭遠﹐爲死守計。

五月﹐範齊韓拒戰陶鄧山﹐我師敗之﹐獲齊韓。

六月﹐四川提督王之鼎援永寧﹐賊眾我寡﹐被圍數匝。三閱月﹐糧盡援絕。重九日﹐賊以火藥轟陷之﹐鼎被執﹐自刎不死﹐舁至貴陽﹐夏國相等說降不從﹐被害壯門川主廟前。同時死者﹐總兵何成徳等十二人。

田進學起兵。進學﹐蒙古人﹐以天律鎭總兵貶騰衝營副將﹔逆反﹐降之。僞永昌鐵騎前將軍羅維明﹐統兵苛虐﹐部下李成村鼓噪﹐殺成村﹐敗死。進學代維明爲前將軍﹐鎭永昌。窺逆勢已頹﹐謀與周元同反正﹔娶元女爲其第四子婦。元字孟祥﹐上饒人﹐累官參將。三桂反﹐調兵逗𨖻不赴﹐削其柄。九月二十五日﹐進學以元爲中軍﹐起兵反正。

十月甲午﹐蔡毓榮師次周倉坪﹐賊兵憑髙拒守﹐分道攻之﹐賊夜遁。

壬午﹐我師進重安。

二十日﹐臬司李公興元卒。公系獄六年﹐世璠立戊蒙化﹐郭壯圖忌之﹐檄僞總兵張光令﹑僞同知胡溥﹑遊擊文安世殺之﹐籍其子蔭秀﹑萃秀﹑奇秀家屬九十六人﹐沒入昆明。時﹐蔭秀有子繼祖﹐十歲﹔秀奇有子緒祖﹐生方三日。有左從甫者哀之﹐與其內兄弟熊奎章﹑熊奎聯匿二子於他所。後蔭秀﹑奇秀俱被害﹐惟萃秀得免﹐而二孤亦以從甫無恙也。

十月朔﹐永昌有白气二丈許見於西南﹐月餘而沒。

二十日﹐田進學敗﹐僞將軍趙某至﹐進學不能禦﹐周元被執死﹐進學遁入某土司。趙大索﹐土酋以進學首獻﹔趙疑不信﹐逮其第三女驗之﹐女捧首大哭﹐乃斂兵。

世璠還雲南﹐大兵鼓行而前﹐韓天福拒戰平越﹐敗績。世璠遂遁。

十二月﹐郭壯圖殺僞楚王吳應期。世璠還滇﹐應期亦奔曲靖﹔居常嫉壯圖專憤﹐一有詞﹐謀入滇城則廢之。壯圖遣綫域援黔﹐至交水﹐給應期勞師而縊之﹐並縊其子世琚﹑世琨於昆明。

二十年正月﹐綫域拒戰江西坡。是役也﹐提督桑格﹑前鋒陳珀中炮折足﹐將士損傷過半﹐大敗不能軍﹔而其實未交鋒也。江西坡﹐崇隆險峻﹐曲折盤旋﹔繞山而上﹐如螺紋然。賊負險山﹐以象迎戰﹔我師見象出﹐卽驚潰。蔡毓榮遣紅旗督戰﹐眾奔不可止﹐紅旗亦返奔﹐走兩日夜方止。死屍山積﹐大約死於賊者十之二﹑三﹐顚踣死﹑踐蹈死﹑自相格殺死者十之六﹑七。今坡下鋤犁﹐往往見白骨云。

二月初二日﹐我師大破賊於黃艸壩。正月之戰﹐我師𨿽挫﹐諸眾繼進者日多﹔綫域不能支﹐棄險西走。僞將軍何繼祖等扼黃艸壩以守﹐而我徵南大將軍賴塔偕副都統勒貝﹑都統希福﹑馬齊﹑趙連﹑護軍統領顏黑裏﹑副都統洪實錄﹑祖植椿﹑兩廣總督金光祖﹑福州將軍馬九玉等由泗州城奪石門坎﹐拔安籠所﹐繞出賊後﹐遂大破之。

十九日﹐又遣平寇大將軍固山貝子章泰率大兵至雲南。賊眾議堅守﹐俟迆西援至﹐然後一決﹔壯圖不聽。時﹐貝子章泰營歸化寺﹐寺西北金馬山﹑正北鸚鵡山﹑寺左右虎岡﹑城北陋山皆我師壁壘。壯圖出兵重關﹐遣李殺牙﹑胡國柄等悉選精甲過河﹐犯貝子軍甚銳。將軍賴塔﹑總督趙良棟等縱兵來擊﹐將軍穆占尢奮勇力戰﹔賊隊中象忽反踐其軍於金汁河﹐官兵從之﹐陣斬胡國柄於金馬寺外。壯圖斂兵﹐僅存二十七人入城。

四月初四日﹐先公詣軍前﹐巡撫伊辟﹝字昆來﹐山東新城人﹐順天乙末進士﹞問下城策。先公曰﹕公用人太寬﹐投誠之人盡予原任﹔今安寧﹑晉寧﹑昆陽﹑呈貢四州縣悉以舊員領之﹐此皆逆黨子弟也。昆池南北百里往來舟楫﹐絕無查詰﹐豈有父兄受困於內而子弟不爲之轉輸者乎﹖辟曰﹕謹受教。越一日﹐四州縣皆委隨營之人﹐自此賊餉遂絕。

六月﹐胡國柱等自殺。國柱走姚安﹐部卒潰散不能軍。都統希福﹑提督桑格等逐賊至永昌﹐國柱同王緒﹑李匡由金沙江至永順之交﹐窮荒乏食。將死﹐決之王愈擴。愈擴曰﹕君侯不見落花乎﹖或繽紛裀席之上﹐或狼藉泥塗之中。語未畢﹐國柱遽曰﹕是﹗是﹗先生愛我﹐敢不受命﹖明日﹐引帛﹐謂其家人曰﹕吾備位大臣﹐死固當。𨿽然﹐吾懼人之索我不得而累及無辜也。命從者出告於眾。其屍旣絕﹐王緒舉奠盡哀﹔遂傾私財散從者﹐揮之去﹔積柴置火藥其下﹐與李匡登柴縱飲﹐飲酣﹐緒謂其僕曰﹕若告我二妾﹐彼可以無死者也﹐宜速去。僕致命二妾﹐已先懸巾爲繯兩端﹐並縊死。緒聞狀﹐慨然曰﹕彼亦能死耶﹗趣僕曰﹕可矣﹗遂發火。

王愈擴﹐字若先﹐廬陵人﹔爲韓大任乞援入滇﹐遂客國柱幕。先國柱一日死。死後二十年﹐廬山隱士查轍請乩仙﹐愈擴忽附乩﹔轍再拜曰﹐先生死於滇﹐何以至此﹖判曰﹕星子已歸我骨矣。訪之信然。星子﹐其僕名也。

七月﹐擒馬寶。寶自遵義走尋甸﹑奔楚雄﹐都統希福﹑提督桑格敗之於呂合。寶走姚安山中﹐領兵數窘我師。我師恨入骨﹐欲生得之以甘心。桑格遣說客招降﹐備儀從以迎之。寶出至姚安府城﹐幅巾深衣﹐八人扛輿過市﹐大言曰﹕我不出﹐爲累者必眾﹔我不惜一死﹐救此一方民。色厲詞壯﹐儼然丈夫。迎者稍失意﹐輜菙立下﹐如治其部卒。赴楚雄﹐桑格郊迎﹐謬爲恭敬﹐寶喜不勝。居數日﹐桑格夜飲﹐寶忽心動﹐停杯而泣﹐涕淚沾須﹐以子自寄爲托。明日﹐攺服入滇﹐卽逮赴京﹐處以淩遲極刑。噤嘿受刃﹐及洞胸﹐始大呼一聲死。夏國相﹑髙啟隆﹑王永淸﹑廖進忠俱被擒﹐伏誅。

八月﹐各路兵會雲南﹐宣威將軍紀哈里﹑副都統希福﹑覺羅西布﹑勇略將軍雲貴總會趙良棟自金沙江來會﹐鎭安將軍都統噶爾漢﹑護軍統領佟雅﹑副都統得爾徳翁艾﹑張長庚自永寧來會。

十月初八日﹐攻城﹔賴塔進兵銀錠山﹐蔡毓榮奪重關及太平橋﹐穆占﹑趙良棟﹑巡撫王繼文奪玉皇閣﹐遂至東西二寺。

二十二日﹐余從龍﹑吳成鰲出降。城中饑﹐人相食。余﹑吳二人降﹐益知虛實。趙良棟攻得勝橋﹐蔡毓榮攻大東門﹐林興珠攻艸海﹐賴塔等分兵攻華浦﹐四面逼城﹐復令余從龍入城招撫。

二十七日﹐世璠衮冕禦僞殿﹐自刎不死﹐自抉喉管﹐再刃乃死﹔僞後郭氏殉焉。僞宮中從死者百餘人。城中亂﹐綫域等擁兵入郭壯圖第。壯圖與子宗汾﹐舉火自焚。壯圖母不死﹐後爲尼。

二十八日﹐綫域﹑吳國柱﹑吳世基﹑何進忠﹑萬明等開門降。

三十日﹐貝子章泰遣穆占﹑馬齊入城﹐大兵分守各門﹐籍沒逆產﹐具疏以聞。

庭聞錄卷六

南昌劉健述

雜錄備遺

三桂巨耳﹑隆準﹐無須﹔瞻視顧盼﹐尊嚴若神。雞鳴卽興﹐夜分始就枕﹐終日無惰容。鼻梁傷痕﹐右髙左低﹐中有黑紋如絲﹐非締視不見。忤意﹐卽自捫其鼻。與人語﹐如疾言﹐則意無他﹔或中變﹐則閉唇微咳﹐聲出鼻中。以此兩者測﹐百不失一。好輕財。士人有一長﹐卽收錄無棄。與人計事﹐相對如家人父子。或有詰難﹐益喜與相往復﹐娓娓不倦。生平非盛怒﹐無疾言遽色也。

初入滇﹐請開局鼓鑄。

疏曰﹕雲南市肆﹐所信惟錢﹔一日無錢﹐卽稱不便。今蒙頒新制樣錢到滇﹐方興鼓鑄﹐旋行停止。在滇省所鑄無多﹐賓泉﹑江寧之錢﹐無能轉達而至﹐不足以供人民日用之需﹔是以該司有懇請鼓鑄之議也。以臣愚見﹐滇省懸處天末﹐錢法通滯﹐自與別省無關。況今省中漢土樂行新錢﹐此於交易所涉尙淺﹐而於聲教遠被所關甚大﹔鼓鑄誠不宜缺。合無將雲南省城與大理府之下關現鑪十八座減去八座﹐量存十座﹔於省城設七座﹑下開設三座﹐鼓鑄新錢﹐給散使行﹐俾人民有交易之便﹑遐荒仰國寶之尊﹐似於餞法有裨也云云。

平西府制﹐擬於帝居﹔千門萬戶﹐極土木之盛。又造亭海中﹐名近華浦。又爲園於西郊﹐名安阜園。園內書屋一所﹐名萬卷樓﹔古今書籍﹐無一不備。刻開疆疏艸﹐自侈平蠻功績﹐期垂永久。塑像於報國寺﹐在左庶布袋和尙下。像將巾﹐松花色﹐衣錦邊﹔右手撫膝﹐左執捲﹐面左顧。

修玉皇閣﹐獲窖金五十餘萬兩。老君殿圯﹐捐資重建﹐易神座﹐獲窖金百餘萬兩。其它十萬兩以內﹐因土木而發者甚多。

西寺落成﹐大享文武官。鹽道趙廷標平日好爲詩﹐三桂請詠金剛。廷標口占曰﹕金剛本是一團泥﹐張拳鼓掌把人欺﹔你說你是硬漢子﹐你敢同我洗澡去﹖三桂大笑﹐亦心知其諷己也。

作白牡丹詩﹐記室代筆也。特示朱中丞。中丞亦乞人次韻﹐三桂嘆賞﹐以爲奇才﹐且屬中丞更爲索和。首及李臬司﹐臬司謝不能﹐中丞彊之。臬司曰﹕公之不能文﹐無異於王﹔我之不能文﹐無異於公。中丞赧然而止。

三桂有三奇物﹔一虎皮﹐一大理石﹐一帽頂。虎皮白章黑紋﹐得之寧遠﹐卽騶虞皮也。大理石屏二﹐沐氏舊物也。一髙六尺﹐山水木石﹐渾然天成﹐似元人名筆。一差小﹐山巓一鶯﹑溪旁一虎﹐上下顧盼﹐神气如生。帽頂大紅寶石﹐徑寸﹑長二寸許﹔光照數丈﹐炎炎如火。

大禮公出乘輦﹐閒行多騎馬﹔宮中乘女轎。應熊歸省﹐亦出郭迎。福金張氏﹐關東人﹐自奉儉約。嘗嘆曰﹕昔作嫁衣裳﹐吾母嘗吝一紅裙﹔今若此﹐豈非命耶﹗應熊﹐張氏出。

福金貌寢而性妒﹐三桂頗憚之。布政司崔之瑛亦同病﹐常侍坐便殿﹐言及家事﹐彼此相憐。之瑛哽咽﹐三桂亦欷歔不已。

八面觀音與圓圓﹐並擅殊寵﹔故宗伯南昌李明睿妓也。宗伯侍兒十數輩﹐聲色極一時之選﹐而八面爲之魁。其曹四面觀音亦美姿容﹐亞於八面。先公曾於宗伯第見其歌舞﹐果尢物也。宗伯老﹐爲給事髙安所得﹐以奉三桂。辛酉城破﹐圓圓先死﹐八面歸綏遠將軍蔡毓榮﹐四面歸徵南將軍穆占。

三桂少時﹐曾爲毛文龍部將﹐入國朝﹐與毛氏不相聞問。浙帥李﹐彊奪毛氏宅﹐毛氏無如何。一老僕素狎三桂﹐赴滇訴其事。三桂令李還宅﹐且責輸金謝毛氏。傅宗龍﹐亦三桂舊帥也。其子汝﹐視之如親兄弟。王府門禁甚嚴﹐汝非時出入﹐侍衛不敢詰。寧都曹應遴﹐於三桂有恩﹔其子孝廉傳燦遊滇﹐三桂以十四萬金贈行。旣貴不忘故舊﹐三事可以愧世之薄夫。

湖廣會元曹石霞﹐省親雲龍州返﹐三桂令扶督學何宏中櫬歸裏﹐贈金三千兩﹐並遺宏中子千金。其以利誘士心﹐類如此。

自督撫以及守令﹐時有饋遺。袁巡撫懋功內召﹐程儀十萬兩。揮金如土﹐爲防口也

李巡撫天浴﹐嘗有疾﹐三桂往視曰﹕先生淸貧﹐不可以口腹相累。自攜茶食往。康熙九年﹐中丞予告﹐饋贐三萬金﹔中丞不受﹐三桂亦不彊也。及抵鎭遠﹐侍衛賫原贐以待﹔委之舟中﹐疾馳而去。

予督﹑撫用年家弟帖﹐司道用侍生帖。

朱中丞入滇之初﹐爲蠹役沙象徳所蠱﹐以賄聞。又事三桂禮過﹐年後悟﹐力攺前轍﹐遂爲所疾。

胡國柱﹐字擎天﹐號怡齋﹐順治甲午舉人。與夏國相﹑衛模﹑郭壯圖﹐皆三桂婿。吳應期﹐三桂侄。

吳國貴從守寧遠日﹐嘗力戰被傷而血不出﹐歸營乃僕。有老人郭某﹐言人休咎﹐往往有驗﹐軍中呼爲郭見鬼。先數日﹐募人拾石子十餘擔﹐人莫知其意。至是﹐置國貴於地仰臥﹐壓以石子﹔越二日﹐血出而蘇。

吳國貴所將卒正甲一名﹑副甲五六人不等﹐皆以年二十以外﹑四十五以內者充之﹔非風雨﹐無三日不訓練。所造皮盔﹑皮甲﹑刀矢﹑小鉛子﹐皆不能入行營。如需碓臼﹐卽仰盔伐之。

馬寶﹐字城璧﹐秦人。少小時﹐卽力敵成人。父令牧羊﹐有同牧者攘其羊﹐寶怒﹐斃之拳下。有司牧逮訊﹐寶曰﹕我童子也﹐焉能斃彼﹖有司見其幼﹐亦疑死者不由寶﹐置獄中﹐不加桎梏。先有巨盜在獄中﹐寶脫其械﹐同逸爲盜。爲人反復﹐號兩張皮﹐狡黠善戰。唐初﹐有驍騎將馬三寶﹔人羨其勇﹐亦以三寶呼之。寶𨿽起羣盜﹐好與士大夫遊。次子自援﹐恂恂懦雅﹐諳韻學﹐有詩集行世。

韓大任﹐字非有。能詩﹐好食雄黃。

胡心水﹐字太乙﹐國柱之叔父。居京師﹐散財結客﹐專刺密事報滇。

王緒﹐字繼志。美丰姿﹐垂發委地。溫雅如書生﹐及疾呼搏戰﹐丈八蛇矛盤旋若飛﹐無不辟易。

陶繼志﹐其年最老﹔部卒精銳冠諸軍。

吳三枚﹐三桂從弟也。滇城探丸胠篋之徒﹐皆以爲淵藪。

馬雄﹐陜西回種﹐僞授廣西提督懷寧公。

劉茂遐﹐字符初﹐四川諸生。劉文秀得之﹐以爲僞中書。將軍劉之福﹐卽茂遐子也。

方光琛﹐字獻廷﹐明禮部尙書一藻子。城破﹐擒斬。

王公良﹐遼東賣菜傭也。初以隊長從三桂﹐後僞授仁威將軍。自蜀返﹐與先公善﹐使其子爲弟子。先公嘗以反正說之﹐公良嘆曰﹕我自知旦暮死﹐顧人遇我厚﹐義不可負耳。大兵至﹐自焚死。

蹇而泰﹐字文定﹐昆明人﹐本邑庠生。少爲孫可望所閹﹔可望敗﹐削髮安寧虎邱寺。名著﹐不能匿﹐復入平西府。而泰博學﹐善詼諧﹔三桂或盛怒﹐而泰微詞解之﹐恆水釋。在府中﹐專管圖籍。滇破﹐趙良棟攜之入都。曰此吳逆宮中賬簿也。以故諸將所攫取者皆不能匿。

王四﹐吳商也﹔恃三桂勢﹐在貴州所爲多不法。總督甘公理其罪﹐逐之出境﹐盡反所奪廬舍﹑子女﹔三桂勿能畱也。

旗員多領資貿易﹐王章京以私鹽過彭澤﹐縣令李遙持之。三桂備極調停﹐鞭王一百﹐事乃解。

藩下甲士﹐嗜利無恥﹐其術百出。有某甲士者﹐叩一所識富翁門﹔自謂早孤﹐年少不諳事﹐欲拜翁爲父﹐受教誨。翁佯遜謝﹐而心實喜﹐冀藉藩下以自壯﹐終許之。擇日拜父﹐執禮甚恭﹐事翁若眞。翁益喜﹐並資給之。久之﹐並挈其婦來﹔又久之﹐一切所與往來之人皆至矣。翁日費不支﹐謝遣之﹐不可﹔哀懇厚贈﹐乃去。此風一開﹐滇城錢奴半受干兒之累﹔卽城外富戶﹐亦有墮其術者。

府廳公出﹐甲士衝道而行﹔甚且跳躍旋舞﹐故作狂態。先公始至﹐甲士狃故習﹔先公怒﹐叱隸撲之。甲士罵曰﹕汝何官﹐敢辱藩下人﹖先公曰﹕若藩下耶﹖加撲十。自是﹐先公出﹐不敢無禮﹔或誤犯﹐恐多責﹐甚有自諱爲藩下者。

三桂父子異趨﹐父蓄異謀﹐而應熊則欲終守臣節﹑保全祿位﹐所以規諫無不至。康熙九年黃�以三桂六旬﹐赴眞稱觴﹔應熊患其慫恿逆謀﹐使人遮之於鎭遠。三桂聞而止之﹐黃�中道返。反計決﹐遣李恕﹑張鑣召應熊。應熊徘徊不果﹐日飲泣不止。恕與鑣以其側室子世璠奔雲南。

招江西巡撫董衛國。三遣使﹐不返。

招甘州提督張勇。勇之在滇也﹐三桂待之有加禮。藩下諸少年不平﹐召勇食﹐烹蚓雜面中戲之﹔勇以是怒。使至﹐中軍王進奮然斬使﹐焚書絕三桂。

徵各土司兵。滇中土酋多富於財﹐三桂每年勒助餉﹐金銀以皮盔爲量。至是﹐又勒助兵﹐土酋不堪命。

使人僞爲永曆獻骨之議﹐卜地營陵。又修永曆嫡母陵。王氏葬南寧三江口。先有寶城三十步許﹐隴山城髙不及肩﹔三桂外築土圍﹐周一里許﹐建寢殿三楹及寢門。

平時文職官有公事謁王府﹐府中必具食。反之日﹐各官釋縛後﹐仍予食如舊日。一官戰栗﹐齒相擊﹐格格有聞﹐竟席手不能握箸。三桂聞之﹐笑曰﹕何膽薄至此耶﹗李臬司﹑劉同知﹐眞漢子也﹗

先公被執審事堂﹐項及手足徧體縲紲﹐每夜甲士二十人張燈以守。二十三日夜寢﹐覺通體脫然﹔呼問甲士﹐大驚﹐覓銷鈕諸物﹐得之褥下。

大兵逼雲南﹐世璠潛易祖柩﹔自郭壯圖數人而外﹐無知眞骨所在者。城破後﹐據逆冢﹐知其僞﹔徧求之﹐一日而得十三尸﹐盡焚而灰之。傳聞眞骨瘞銅壁關外。

僞宮財物充斥﹐籍沒裁紙折疊小刀﹐多至於數庫。

三桂祖塋在關東﹐卜地時﹐形家曰﹕此於地理﹐貴不可言﹔所惜者﹐一脈三斷節耳。吳氏自吳驤以下﹐惟三桂以疾終﹐他皆非命死。說者謂是斷節之應。

滇中以瀾滄江橋爲最﹐李定國燒斷以拒我師﹐吳三桂用竹筏過兵至永昌﹔旣逐定國﹐始動帑修之。

