引金陵聚寶門城墉﹐左右袤延﹐淮水邪界於其北﹐中狹而旁廣﹐故城廂隙地﹐如舒兩翼。然土人呼門東﹑門西。而徐錦衣園亭分踞其勝﹐因又有東﹑西花園之稱。予旣輯《鳳麓小志》以紀西南隅之名迹﹐而東城闕如。山川有靈﹐殆將怨我。會於暮秋之初﹐訪秦君伯虞於南岡艸堂﹐時天雨新霽﹐景物澄鮮﹐疏柳搖風﹐叢蘆作雪﹐相與登孝侯之臺﹐尋鷲峯之寺﹐俯仰陵谷﹐不盡流連﹐古意滿懷﹐呼之欲出。歸乃披圖檢冊﹐就所聞見﹐排比成編﹐命曰《東城誌略》。山水﹑街道考核綦詳﹐人物﹑藝文未遑專錄﹐亦《運瀆橋道小志》例也。抑予深有感焉﹐士君子幸生今世﹐方將馳海外之觀﹐卽鄒衍所謂大九州者﹐演爲新說﹐以變易天下之耳目。而顧足不出裏閈﹐一邱一壑﹐極意蒐探﹐甘爲不賢者之識小﹐質之秦君﹐得毋笑其如醯雞乎﹖光緒已亥冬至後十日陳作霖識。志山

赤石磯者﹐雨花山之分支也。楊吳築城時﹐斷而爲二。在城內者爲紫巖﹐俯臨婁湖。婁湖者﹐吳張婁侯昭所開也。齊武帝作婁湖苑﹐陳宣帝立方明壇於婁湖﹐或厭王气﹐或誓六師﹐天人交應矣。今湖久涸﹐而亂石猙獰﹐俗呼「老虎頭」者﹐婁湖頭之轉音也。其坡陀處爲南岡﹐六朝士大夫萃聚之所。﹝《梁武帝評書》譏其徒尙風軌﹐不免寒乞。﹞宋沈慶之有園捨在是。一夜攜子孫徙居之﹐所謂徒步歸南岡也。稍東爲同夏裏﹐梁武帝生於斯。大同三年置爲縣﹐因捨三橋舊宅爲光宅寺﹐亦名蕭帝寺。﹝蕭子雲飛白書寺額﹐後唐李約得一「蕭」字﹐載歸以名齋。﹞南唐更名法光﹐宋曰鹿苑﹐皆取內典以錫號焉。寺側有範云﹑裴邃二墓﹐﹝見《南史﹐梁武帝紀》。﹞今不知所在矣。向東有艦澳﹐梁武帝每幸舊宅﹐儀仗塞路﹐開此以藏艦也。﹝見《景定志》。﹞後爲郤氏窟﹐蓋梁武皇后化蟒處。武帝冊爲龍天王﹐立祠祀之﹐﹝《景定志》引《六朝記》。﹞今之蟒蛇倉也。岡脊有周孝侯處讀書臺﹐正气浩然﹐髙山並峙。臺下爲古柏庵﹐林木名節﹐輝映千秋矣。門外嵌宋管仲姬畫大士石刻﹐後又就山鑿像﹐故謂之石觀音院。西蓮庵實與之鄰﹐修竹深藏﹐屋瓦皆綠﹐循側徑而行﹐至接引庵﹐藏二米佛﹐刻鏤工絕。相傳爲赫制軍壽所畱﹐今久失去。紫巖舊有文昌閣﹐明呂維祺建。林明經潤嘗橫經於此。﹝潤字雪睛﹐解元﹐端其子也。﹞與譚聖道之在慈云庵﹐生徒同其盛焉。磯旁爲大樹城﹐有明賈孝廉明道之園。﹝明道﹐字心我﹐善《易》﹐嘗築乾坤一艸亭於赤石磯上。﹞孝廉皓首窮經﹐當萬曆之季世﹐時尙承平也。迨兩都旣覆﹐抗夷齊之節者﹐率潛伏不仕﹐如顧夢遊﹑﹝字與治﹐寒碧裔孫。﹞紀映鐘﹑﹝字伯紫﹐竺遠子。﹞文士英﹑﹝字及先﹐與張瑤星爲友。﹞王亦將﹐﹝亦臨弟﹐性孤僻﹐非其紊好不下樓一見。﹞所居皆在孝侯臺側﹐與張幼仁斐園﹑﹝張爲瑤星從兄﹐園在濯錦塘。﹞鄒典節霞閣﹑典字滿字﹐與胡念約﹑周敏求爲友。閣在洗馬塘﹐宋之玩水閣也。﹞李鄴鷗天閣﹐﹝鄴字泌仙﹐事親至孝。﹞相望於山水之間。其以畫隱者﹐又有楊亭﹑﹝字元艸﹐家貧品竣﹐不妄干人。﹞張修﹑字損之﹐﹝嘗獨坐鷲峯寺鐘樓﹐反扃其戶﹐寄想云外。﹞樊圻﹝字會公﹐與兄沂偕隱﹐嘗作詩云「天多哀志士﹐福不降淫人。」﹞諸人﹐遺老衣冠﹐差堪仿佛﹐彼李漁芥子園﹐﹝漁字笠翁﹐以塡詞名。﹞不得與之競美已。官廨則有明供應庫﹐土人猶呼庫上。又有金陵驛﹐同治後遷於上元署側。而馬王廟遂廢﹐其址曰馬皇苑﹐猶以廟名也。自大樹城轉東爲正覺寺﹐初名水月庵。嘉慶中﹐僧鏡澄獲妖人方榮昇﹐奉敕攺建﹐規模宏敞﹐予猶及見之。蓋至是﹐而岡麓之地盡矣。

志水鎭淮橋者﹐今之南門橋也。跨秦淮之上﹐在吳爲南津。晉立大航以與朱雀門對﹐故名朱雀航﹐實二十四航之一。至唐乃有橋﹐﹝見劉禹錫詩。﹞而淮流益狹矣。自橋南轉東爲大英府街﹐﹝今攺爲膺福。﹞以明英國公張輔府而名。﹝輔以平交恥封﹐後死土木之難。﹞又東爲堆金﹑積玉二橋。稍北爲翔鸞坊﹐南唐盧絳嘗居此﹐有廟祀盧大王﹐重其忠節也。﹝絳爲昭武節度畱後﹐宋殺之。﹞皇甫繼勛與之爲鄰﹐有愧色矣。﹝繼勛﹐暉之子也。亦居翔鸞坊﹐以豪暴爲眾所。﹞廟側有溥泉﹐咸淳年井闌已失。對街爲長樂渡﹐舊有橋﹐今圮。古丹陽郡城在長樂橋東一里﹐﹝見《肇域志》。﹞晉太康中所築也﹐至隋始犁平之。轉北爲大油坊巷﹐﹝一曰徳慶巷﹐從庵名也。﹞有明姚典客淛市隱園﹐﹝淛﹐字元白﹐性孝﹐告歸侍養﹐與顧東橋﹑顧淸甫爲友。﹞其子之裔建海月樓於中﹐孫履素拓南面而大之。以北半歸何侍禦淳之﹐命曰「足園」。﹝淳之﹐字仲雅﹐巡按福建﹐有政聲。﹞鼎革後﹐龔尙書鼎孳挈顧眉娘寓此。值其初度﹐張燈宴客﹐而園名「益振」。﹝或曰仕隱。﹞乾隆間﹐屬熊編修本﹐易名「塔影」﹐與其旁借影園﹐龔文思以爲江文通宅者﹐今皆蕩爲瓦礫場矣。又北爲武定橋﹐﹝徐中山王達﹐謚武寧﹐橋適當王府第後﹐故曰「武寧」﹐以避宣廟諱﹐易今名。﹞橋口有明梁尙書﹑邢榜眼二坊。﹝尙書名材﹐字儉庵﹐在戶部﹐善守法﹐謚端肅。榜眼名一鳳﹐字羽伯﹐號雉山﹐官至太常少卿﹐爲徳鄕裏。﹞而管檢校景宅﹐﹝景﹐字子山﹐能文。﹞與尙書坊相對﹐讀樂園卽在坊側。﹝白雲《名園記》﹕有亭翼然﹐藏書十二架﹐以供翻閱。﹞迆東北爲鈔庫街﹐明置寶鈔庫於此﹐一日沈香街﹐以項子京焚沈香牀得名。﹝子京挾妓爲所侮﹐因焚是牀﹐見《續板橋雜記》。﹞驃騎航實當其地﹐晉紀侍中瞻之宅在焉﹐﹝瞻﹐字思遠﹐拜驃騎將軍﹐卽家開府﹐故航以官名。﹞又名東航。﹝《金陵新志》﹕晉太元中﹐驃騎府立東航﹐則會稽王道子所立﹐亦曰東府城橋﹐或曰陳後主弟叔陵據東府作亂﹐自小航渡﹐亦此處。﹞烏衣巷應與之近﹐吳時烏衣營處也。晉王謝渡江初來﹐卜居於此﹐翩翩子弟﹐裙屐風流﹐必非尋常閥閱。﹝宋有烏衣園﹐馬制使光祖新之﹐榜其堂曰「來燕」。﹞乃以街西一委巷當之﹐謬矣﹗巷中舊有法王寺﹐隆安間﹐晉帝迎鳩摩羅什於秦來居此﹐號三藏國師﹐非唐之元奘也。﹝見《肇域志》。﹞瀕淮有張明經濼宅﹐﹝濼﹐字子瀾﹐道光中詩人。﹞與顧槐三﹝字秋碧。﹞夾河而居﹐人稱「白門二妙」。其旁爲文徳橋﹐﹝新造用木﹐甚崇隆﹐與利涉橋同。﹞跨文廟泮池之上﹐蔣山眞面﹐靑翠撲人。橋口有明督學陳公子貞祠﹐舊名芥子河亭﹐今爲茶社。疏柳曲欄﹐頗饒畫意。直北爲石壩街﹐亦曰石壩園﹐以近長橋石壩而名。街西有明黃侍中觀祠﹐屋後臨河﹐立忠節石坊。﹝侍中貴池人﹐與妻翁氏俱死靖難之變﹐翁有血影石﹐舊藏祠中﹐今失。﹞又北爲貢院對岸﹐每屆大比之期﹐設浮橋以通中路焉。夫秋風士子﹐負笈觀光﹐試館如林﹐率築臺榭。傍南岸者﹐以合肥劉氏河廳爲冠﹐蓋在丁字簾前遺址左右。﹝對河水港歧出﹐潮丁字形﹐所謂簾前丁字水也。﹞或曰卽丁繼之水亭﹐復社會文處也。薛桑根師停艇聽笛之扁﹐﹝以四聲調之。﹞殆爲此作歟。若張士瀹淸懶窩﹐﹝士瀹﹐字心父﹐昆山人。﹞亦在淮上﹐則無可考矣。臨石壩之首﹐有木板以蓄泄水﹐命曰金陵閘。胡太守鐘之宅在其東﹐﹝鐘﹐字晚晴﹐以舉人官至遵義知府﹐祀鄕賢。其子沛率合室死粵賊之難。﹞朱太守緒曾之宅在其西﹐﹝緒曾﹐字述之﹐以舉人官至嘉興知府﹐畱心鄕邦文獻﹐其子桂模爲刊遺書。﹞而利涉橋界之。﹝或指是爲長板橋者﹐非。﹞旁有金公閣﹐以祀國初造橋之人金雲甫﹐非典祀也。稍東爲桃葉渡﹐晉王獻之送婢於此﹐宋曾極詩謂之「南浦渡」﹐明遺老方文自瓦官寺移居焉。旁爲柳浪湖﹐﹝疑卽田林詩注之煙柳湖。﹞明吳子充築長吟閣於上﹐朱元律詩所謂「秦淮別派小成湖」是也。自是而上﹐樓船﹑歌舫麇集於斯﹐金碧輝煌﹐外施步幛﹐中流屹立﹐不費推移﹐與昔時烏篷小舫納涼競渡者迥異。卽一冶遊﹐亦不免滄桑之感焉。南岸有長年振粥廠﹐以食饑民﹐豪華浪子睹之﹐其有警心乎﹗又向東折處爲汝南灣﹐晉汝南王南渡家此。旁卽東冶亭﹐六朝士大夫餞別之所﹐明焦太守潤生之隨園在焉。﹝潤生﹐字茂慈﹐弱侯之子﹐以蔭官曲靖知府﹐死孫可望之難。﹞其跨淮平曠之區﹐蓋東府城故址﹐晉會稽王道子之第也。趙牙爲築土山於中﹐曰靈秀。義熙十年﹐移揚州治於此﹐宋﹑齊﹑梁﹑陳因之﹐﹝景和中﹐攺東府爲未央宮﹐蕭道成初封齊王﹐以東府爲齊宮。﹞江左之重鎭也。今則舊時明月猶過女墻﹐寂寞周遭﹐正臨東關之上﹐乃秦淮水入城之處﹐所謂上水門也。﹝城內河身積淤﹐髙於城外﹐閘板𨿽開﹐而時屆秋冬之交﹐水反外泄﹐講水利者﹐宜思導源之法焉。﹞右﹐淮水東南岸。明畱守後倉﹐在赤石磯下﹐俗呼「蟒蛇倉」。其轉輸之道﹐則引淮水以爲渠﹐謂之小運河﹐自金陵閘東北傍白塔巷而流。﹝塔本在回光寺﹐永樂時﹐僧回光所建。萬曆中﹐以寺近舊院移去﹐而白塔猶存。﹞巷中有倪園﹐釋笑峯所構也。﹝笑峯卽倪嘉慶﹐字篤之﹐官戶科給事中﹐明亡爲僧。﹞又有卜守備世儼宅。﹝世儼﹐以武進士起家﹐死吳三桂之難。聖祖南巡﹐賜「盡節邊疆」額。﹞一曰楊家巷﹐蔡部郎琳故居在焉。﹝琳﹐字紫函﹐性至孝﹐咸豐中進士。﹞迆北爲丁官營﹐直東爲長塘﹐舊長板橋所跨也。橋西爲教坊。明初﹐以勝國俘孥罪臣妻女沒入其中﹐最稱獘政。然煙花南部﹐點綴陪京﹐舊院聞歌﹐柰何輒喚﹐渡江名士有樂而忘歸者﹐如顧橫波之眉樓﹑李香君之媚香樓﹐皆足爲曲中生色。而過孔雀庵中﹐﹝一名因是庵。﹞尋守眞﹝馬湘蘭字。﹞手植朱藤﹐淸陰散馥。經門外玩月橋﹐證色空之旨﹐得眞詮焉。黃虞稷詩﹕「馬湘蘭宅作招提」﹐大徹大悟矣。院旁有樂王祠﹐以祀鼓吹之神。後訛曰「藥王」﹐醫士祭之。祠外有教坊司題名碑。﹝嘉靖中立﹐張鏊書﹐有左右司樂﹑俳長﹑色長等名﹐後徙於回光寺。﹞至國朝康熙間﹐攺築石壩﹐而橋始廢。塘西有鷲峯寺﹐﹝唐時僧名鷲峯。﹞天順中﹐宦官進祖定所建。寺後有顏魯公放生池。溪云蘆雪﹐秋景絕佳﹐石上鐫擘窠字曰「魚極樂國」。宋乾道時﹐史制使正志建靑溪閣於池上﹐後人誤以淮東爲靑溪﹐實始於此。迆南有回光寺﹐葛祠部寅亮所移建也。中築靑扶閣﹐登眺尢宜。道光中﹐以寺爲老民堂﹐屋宇日圮矣。運河水又東流至苑家橋﹐徐錦衣天賜之東園在焉。中有世恩樓﹐徐霖所篆額也。﹝《弇州名園記》云「東園一曰太傅園。初入門﹐雜植楡柳﹐餘皆麥隴。轉而右爲心遠堂﹐爲月臺﹐爲小蓬山﹐有峯巒洞壑亭榭之屬。左有一鑑堂﹐枕大池﹐丹橋迆邐﹐凡五六折﹐橋盡有亭﹐宛在水中央。一水之外﹐皆平疇老樹。」﹞其壯麗爲諸園甲。有園丁苑姓﹐居橋旁﹐故橋以苑姓之。舊有酒肆﹐曰「浣花居」﹐以賣野味得名。其小碣曰「靑溪中斷處」﹐嗣魏國公洪基書也。茶社曰「靜樂軒」﹐相傳爲劉明經旂錫故居。﹝旂錫﹐字莪厓﹐誠意伯之裔﹐著《白下余談》。﹞其側有晉孫興公宅﹐王宗伯澤宏﹝字昊廬﹐黃岡人﹐主持風雅﹐遠近宗之。﹞卜築於此﹐命曰「紅薔山館」。﹝見《白門風雅集》。﹞左近有茉莉園﹐東園之所分也。蔬圃菜畦﹐地頗幽僻。金陵俗﹕中秋月夜﹐婦女有摸秋之戲﹐以得瓜豆爲宜男﹐常往是間也。運河水又南折至馬家橋﹐有緣蘋灣﹐朱處士庭柏寄寓於上。﹝庭柏﹐字林修﹐性髙潔﹐康熙時人。﹞宋山言詩﹕「便欲從君圖畫裏﹐杉皮屋子補三間。」其景仰之情可見矣。馬家橋南有石橋﹐迆東爲五塊磚﹐方少詹拱乾嘗居之﹐﹝拱乾﹐字坦庵﹐恪敏公之髙祖也。﹞陳布衣毅之宅在焉。﹝毅﹐字古漁﹐工詩﹐袁簡齋稱之。其子元富﹐字紫巖﹐以地名也。﹞陳大令克廣﹐實與之鄰﹐﹝克廣﹐字容園﹐宅中有玉京仙館﹐以植美蓉而名。﹞異苔同岑﹐契合無間已。運河水又南流﹐至麥子橋﹐婁湖水自五板橋﹑觀音橋﹑藏金橋﹑采蘩橋﹑星福橋﹑小心橋來會之﹐所歷者爲半邊營﹐﹝南岸皆河﹐有橋曰「安定」﹐今圮。﹞爲水左營﹐﹝明水軍左所屯營之地。﹞遂以達於倉焉。﹝按﹕此水明人以爲靑溪﹐《呂志》以爲西溝﹐實則淮水支流﹐古運河水也。今故道多塞﹐諸橋日平。每夏秋水漲﹐泛濫爲患﹐病潦者十室而九焉。﹞右﹐小運河。

志街道鎭淮橋東﹐沿南城根轉爲豆腐巷﹐內有土地廟﹐頗宏廓。迆西爲鬼門關﹐以闃寂無人也﹐今呼爲貴人坊﹐從美稱也。直東南爲邊營﹐有金氏膝園﹐地僅數十弓﹐而池臺粗具﹐罌粟花極繁。﹝見《白下瑣言》﹐﹞又東爲中營﹐爲仁厚裏﹐轉北爲三條營﹐爲阿彌陀佛庵﹐或曰卽普照庵。道光時﹐飯僧以千計﹐蔡琳詩「臘終尙想兒時事﹐錦髻雙丫看打齋」是也。跨五板橋﹐過爲積善裏。稍東爲雙塘﹐塘旁園戶縛盆爲船﹐冬月入夜取魚﹐謂之湖魚﹐味尢鮮美焉。自大英府南轉爲翦子巷﹐古名周處街﹐在善和坊南﹑織錦坊東者﹐卽此。﹝見《南都察院志》。﹞巷內有明韓通政國藩園﹐﹝國藩﹐字襄宇﹐萬曆中進士﹐從子範死國難。﹞石山中峯﹐髙可二丈﹐宋賢題跋甚眾﹐從徐氏東園購得者也。舊有崇義堂﹐本淮商創置﹐以爲孤貧肄業之所﹐今廢。新設育嬰﹑普育二堂﹐官所辦也。東轉爲方家苑﹐明世宗孝烈皇后家居此。過藏金橋﹐爲小英府﹐英國公之分第也。路旁有韋駝殿﹐其南爲陶家巷﹐又南爲張家衙。明張莊節公可大有宅在此﹐名小東園。直東爲轉龍橋。﹝一名八間房。﹞南折卽轉龍巷與轉龍居也。自堆金橋東轉爲馬道街﹐相傳明富民沈萬三居此。﹝萬三﹐非名也。洪武初﹐分其民爲歌﹑畸﹐郎﹑官﹑秀五等﹐秀最上﹐又各有等﹐巨富者爲萬戶三秀。沈﹐名富﹐字仲榮﹐性豪華。其弟貴﹐屢以詩諷之﹐不聽。未幾﹐籍沒其家﹐戍金齒。﹞範光祿鏊之宅在焉。﹝鏊﹐字叔度﹐從福康安平臺灣有功﹐官至四品卿。子承祖﹐夔州知府﹔承典﹐通政司副使。﹞東爲采蘩橋﹐側有王義士廷銓寓廬。﹝廷銓﹐字朴庵﹐閩人﹐嘗收道旁遺孩養之。﹞查愼行詩云「采蘩橋上畱詩別﹐母在尢宜惜政身」﹐則亦遊俠之雄者也。後𨿽遷徙﹐不離東園。又王元貞﹝字孟起﹐諸生﹐有任卹行。﹞有臥癡閣﹐在秦淮南﹔有桂園﹐在回光寺後﹐擇鄰尢近矣。金明經鰲故居﹐亦在橋畔。﹝鰲﹐字偉軍﹐卽著《金陵待徵錄》者。﹞模山範水﹐筆具化工﹐文獻之所系也。馬道街西北爲蔡家苑﹐爲木匠營﹐其歧處爲新路口﹐東沿方井﹐遂至於小心橋矣。自翔鸞坊人﹐爲維新巷﹐爲燈艸巷﹐又東爲磊功巷﹐蘭明經玉堂嘗課徒於此。﹝玉堂﹐字帶芬﹐以善講書名。﹞巷盡處﹐有郭貢生鴻﹑倪處士之﹤釒鹿﹥二孝子坊﹐東西相望。轉北爲箍桶巷﹐有徐髯仙霖快園﹐前明武宗南巡時幸其家﹐於晚靜閣下釣魚﹐失足落水中﹐園內有宸幸堂﹑浴龍池﹐皆紀實也。﹝霖﹐字子仁﹐詞曲詩畫無不精妙﹐供奉禁廷﹐恩幸無比﹐授官固辭﹐天下髙之。﹞後園數易主﹐至國朝爲淩州判霄所得。﹝霄﹐字芝泉﹐嘗入畢中丞沅幕﹐書畫篆刻皆工。﹞今𨿽廢爲邱墟﹐而春水鴨欄﹐夾以桃柳﹐土人猶呼小西湖焉。自大油坊巷轉東﹐爲宰豬巷﹐爲小油坊巷﹐巷北有官立淸節堂﹐以養嫠婦﹐惠政也。直武定橋東﹐爲堂子巷﹐有明何文端公如寵賜第。﹝如寵﹐桐城人﹐崇禎時﹐官至大學士。﹞至國朝嘉慶時﹐秦殿撰大士歸老後居之﹐﹝大士﹐字磵泉﹐官至侍講學士。﹞取歐陽永叔「瞻望玉堂﹐如在天上」之意﹐名其園曰「瞻園」。﹝中有東山樓﹐自撰聯云「辛勤有此廬﹐抽身歸矣﹐喜鳥啼花笑﹐三徑常開﹐好領取竹簟淸風茅檐暖日﹔蕭閒無个事﹐閉戶怡然﹐對茶熟香溫﹐一編獨抱﹐最難忘別來舊雨經過名山。」又樹柏﹑梓﹑桐﹑椐四木於庭﹐名曰「百子同居」之堂。﹞土人遂以官命其裏﹐曰「大夫第」。﹝大士子承恩﹐官至直隸總督﹔承業﹐以帝傅贈禮部尙書﹐謚文愨。承恩子耀﹐曾官兵部郎中。其妻畢率合室死咸豐癸丑年粵賊之難。﹞又東爲院門口﹐舊院之前街也。長橋煙水﹐淸泚彎環﹐碧楊紅藥﹐參差映帶﹐明時最爲歌舞勝處。又東爲新廊﹐有鳳池書院﹐以課諸童。迆南有千佛庵﹐﹝《梵剎志》所謂千佛寺﹐在水軍所東北者﹐卽此。﹞有石將軍廟﹐飲虹園之故址也。稍北爲蓮子營﹐爲槽坊巷﹐有釐捐總局寄此﹐理財抑末有微權焉。自鈔庫街轉南爲琵琶巷﹐迆東北爲天喜長生祠﹐﹝本名祁園。﹞所以祀痘神者。道光中﹐上元夜張燈極盛﹐後毀於賊﹐曾文正公重建之。又東爲延慶祠﹐藩司書吏以祀庫神﹐謂之財帛司。道光中﹐有爲之娶婦者﹐黷神甚矣。自石壩街轉東﹐爲石將軍巷﹐爲小石壩街﹐有畫師蔡元春之宅﹐﹝元春﹐字芷衫﹐嘗與繪《南巡盛典》。﹞吳思忠遙與爲鄰﹐﹝思忠﹐字孝侯﹐工詩善畫猿﹐人呼吳猴。﹞家有靑溪艸堂﹐實爲東城之極北隅焉。

