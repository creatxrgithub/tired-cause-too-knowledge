

《三湘從事錄》淸蒙正發

◎例言

此書之刻﹐所以正人心﹐息邪說。聖功爲明臣﹐旣忠於明﹐則凡爲人臣者﹐其當如何盡忠﹐可借鑑而明。髙宗純皇帝讀史閣部《報攝政王書》而善之﹐諭史臣曰「可法﹐明臣也﹐其不屈正也﹔不載其書﹐不失忠臣之心乎﹖不必諱﹐亦不可諱。」大哉王言﹐其爲萬世明綱常﹐教節義也﹐至深且切﹗此書一出﹐於近世人心風俗大有裨益﹐讀者不可不知。

書中人名﹑地名﹑以別號稱者如﹕孔有徳稱恭順﹐肇慶稱端州之類﹐悉爲注明﹐使讀者一目了然。

聖功在永曆朝與金堡﹑袁彭年﹑丁時魁﹑劉湘客等直言敢諫﹐不畏彊禦﹐忌之者有五虎之謗。恐後世史家不察﹐至沿其誤﹐悉爲辧正﹐不使忠魂遺憾於地下。

書中名臣如瞿忠宣﹑何忠烈諸公﹐姦臣如劉承蔭﹑馬吉翔諸人﹐皆關一時治亂﹐故於其爵裏事實﹐略加參考。其餘人名甚繁﹐無大關系者﹐皆從略焉。此書沈湮垂二百餘載﹐將就散失﹐永森下鄕宣講﹐所至之處﹐必召其故老探訪古迹﹐搜求遺書﹐此乃聖功後裔甘雲峯所藏者。至邑中遺書甚多﹐以蒙所聞者如﹕楊之《素庵文集》﹝永樂時禦史﹐詳《明史》本傳﹞﹑汪必東之《南雋集》﹝朱竹選其詩入《明詩綜》﹞﹐汪文盛之所刊三史﹝《廣雅堂詩集》《滁山艸堂歌注》﹑汪文盛刊三史﹐稱善本﹞﹑汪宗伊之《南京吏部志》﹑汪宗元之《南京太常寺志》﹝均見《四庫提要》﹞﹑吳楚材之《彊識略》﹝王州其必傳﹞﹑劉景韶之《大白原稿》﹝與李滄溟同官曹部﹐結社唱和﹐王州爲作序﹞﹑胡定之《二溪全集》﹝兪桐川刻其文於百二名家﹞﹑汪桂之《梅村遺稿》﹝善畫﹐華亭董尙書云「文有吳梅村﹐畫有汪梅村﹐皆足冠絕當時﹐稱二梅村云。」﹞﹑熊則禎之《禦史疏稿》﹝楊漣劾魏忠賢二十四大罪﹐則禎復上疏之﹐均爲忠賢所持﹐熊廷弼死﹐則禎哭之哀﹐竟以憂憤成疾﹐卒於官。人皆知有楊﹑熊二公﹐而不知有則禎﹐故特表之﹞等書﹐均未得見。倘有同志之士﹐搜得其書。願以相餉﹐重謀付梓﹐以光潛徳﹐翹盼殊切。

聖功有詩二種﹕曰《漆園放言》﹑曰《Ы乃聲》﹐船山先生作序﹐雅推重之。聖功原不藉詩傳﹐而詩又非近時急務﹐故置而未刊﹐玆擇句之佳者五言如﹕「山將落日去﹐風送晚涼來。木客林端嘯﹐孤鴻海上來。寒澗蒸輕霧﹐髙岑駐晚晴。檐淺髙收照﹐林空易送聲。」七言如﹕「舊句復吟如夢裏﹐湘山重見似親人。荒城笳吹山遮斷﹐野寺疏鐘月送來。秋成衲子忙如俗﹐雨後山光淨若澄。天地茫茫眞大瓠﹐行藏泛泛一浮萍。撥枕灘聲喧斷夢﹐系舟老樹托芳鄰。粵水南來深染碧﹐春山雨過盡堆藍。茶煙入水如雲泛﹐風影騫風覺岸忙。」皆妙。聖功生明季﹐其詩不爲王﹑李﹐亦不爲鐘﹑譚﹐自出機杼﹐不屑依傍門戶﹐此其所以爲豪傑之士也。

黃筱魯觀察輯有《濂學編》一書﹐中多理學名儒﹐《王船山先生傳》中附載聖功事實﹐﹝永森﹞以聖功此書相質﹐觀察服膺船山有年﹐又以吾鄕有此義士﹐不可聽其湮沒﹐慨然捐貲刊行。表彰節義﹐卽以磨厲頑愚﹐不僅尋常文字因緣已也。故特志之。

隆武元年﹝永森按﹕順治二年﹐唐王聿鍵立於福州﹐號稱隆武﹞﹐乙酉歲﹐十月旣望﹐正發同汪東一柱﹐趙巖仙繼﹐王振秀士芳﹑孫大川嗣濟﹑陳命卿王言﹑家叔父濟五﹝諱上和﹞起義復城。教官周生文脫逃﹐赴省請兵﹐從崇陽東隅之沿河嶺進﹐鄕勇烏合﹐遂成瓦解。十一月望旬﹐發與孫嗣濟﹑陳王言﹐與邑令李方曾自摩旗峯間道走通城。時大雪嚴寒﹐夜行晝伏﹐三日不得食。自念槁斃山中﹐與艸木同腐朽﹐且投身村捨﹐若執獻而出﹐明目張膽﹐慷慨從白刃﹐不枉此番義舉。遂同陳王言投通城淶澌黎時生家。

時生通城庫吏也﹐素昧生平。一見卽引入後堂暖室中﹐先飯以薄粥﹐卽設ブ褥﹐命且就寢。移時﹐設饌甚盛﹐醉且飽﹐復命再休息。片時﹐村中囂雜﹐不可久畱﹐此間距關門四十里﹐當溫月夜行。黃昏後﹐時生攜一蒼頭沿途索火炬以行。行三十里﹐黎明﹐恰遇淸令同防將自關門回﹐時生曰「毋恐﹐有我在。」遂向前迎邑令﹐數語支吾而去。至關門﹐門弁與時生熟識﹐竟得坦行。越關行十里﹐卽入平江境。時生曰「此大明地方矣﹗二君奚姓﹖」俱以實告。時生曰「某固知二君起義出亡者﹐兩賊相得﹐得形於嘿﹐故前此不問姓名﹐恐君疑也。」遂泣涕拜別。時生仍命蒼頭送行。

行三十里﹐遇太僕寺卿兼管監軍道事章公標將何一干﹐領十數騎哨探﹐細訊本末﹐知爲辛苦難中來者﹐以騎乘我。至平江縣﹐防將副總兵滿大壯﹑萬大鵬﹑參將黃茂功等各張樂設宴﹐款接殷勤﹐遂厚犒時生蒼頭遣歸。柰蒼頭癡甚﹐述其事﹐遂至外泄。時生苦刑獄﹐破家產。嗟呼﹗正發雪夜危蹤﹐凍餒垂斃﹐不異子胥奔吳﹔時生髙義﹐又不異瀨水女子﹐江上漁父﹔上天蒼蒼﹐十數年來﹐未嘗一刻忘也。

發脫難後﹐汪柱﹑趙繼﹑王士芳﹑趙之城﹑家叔父俱被執﹐縛至武昌﹐死之。柱﹑繼﹑之城有絕命詩﹐多傳誦之。家叔父見佟養和﹐抗節不屈。養和曰「汝何不剃頭來見我﹖」叔曰「若去一毫髮﹐無以見二祖列宗於地下﹗」養和怒﹐遂死之。

發往平江數日﹐卽往湘陰。忽見道上拋棄杖械﹐潰兵絡繹。行百里﹐無煙火。詰其故﹐乃總兵張先璧分守下湘之兵﹐聞貝勒渡湖﹐遂踉蹌先奔。發與陳王言相對愕眙曰「中興气象﹐固如是乎﹖我輩破家亡命﹐九死至此﹐惟冀重見天日﹐稍稍吐气。今如此﹐更復何望﹖」及抵長沙﹐謁督師何公﹝永森按﹕何公名騰蛟﹐貴州黎平人﹐天啟辛酉舉人﹐崇禎中知南陽縣﹐地當要衝﹐數摧賊鋒。又從巡撫陳必謙破賊安臯山﹐討平土寇﹐能聲大著﹐遷兵部主事﹐出爲懷來兵備僉事。調口北道﹐丁母憂﹐巡撫薦其才﹐將奪情固辭歸。服闋﹐起淮徐兵備﹐境內肅然。癸未冬﹐晉右僉都禦史﹐巡撫湖北﹞﹐司閽者白棒亂撲﹐不容稍近﹐正發不禁怒發上指﹐振聲大呼﹕「我輩奉督師之命起義殺�﹐不幸家族俱屠﹐間關至此﹐乃竟師門遠於萬里乎﹖」時太僕章公﹝永森按﹕章公名曠﹐字於野﹐別字峨山﹐華亭人。崇禎丁丑進士﹐授沔陽知州。十六年﹐賊陷州城﹐同知馬飆死之﹐曠走免﹐爲給事中熊泌霖﹑禦史遊有倫所劾﹐何騰蛟令戴罪立功。左良玉犯南都﹐騰蛟至長沙﹐以曠爲監軍﹞聞發言﹐趨語督師﹐隨召入﹐痛責閽人。正發詳述起義顚末﹐督師慰勞再四﹐並饋費二十四兩。隨謁太僕﹐已先飭閽人相候﹐一見開誠吐衷﹐卽蒙國士之遇。時孫嗣濟與李令同到﹐督師授正發參軍推官職銜﹐正發本意急欲請兵恢復﹐以救家難﹐榮名非所願也。

一日﹐太僕語正發曰「督師軍務煩劇﹐不及照管﹐若肯相助爲理﹐同到湘陰相機進取﹐不更便乎﹖」正發麵𨿽唯唯﹐其實屬意在督師也。蓋以癸未殺賊保城之功﹐督師聞於烈廟﹐奉旨準貢。乙酉春﹐左良玉之子夢庚稱戈東下﹐督師不從﹐投身江漢﹐漁艇救起﹝永森按﹕稗史稱﹕宏光立南京﹐有稱故太子自北來者﹐諸臣莫能辧﹐下之獄。良玉上疏申救﹐不報﹐用黃澍計﹐舉兵反﹐以「淸君側」爲名﹐焚武昌﹐東下劫巡撫何騰蛟同往。舟次漢陽門﹐騰蛟乘間躍入江中﹐漂至竹門﹐漁舟救起。此則云夢庚稱戈東下﹐而不及良玉。後載《騰蛟祭章總督文》﹐亦云夢庚問鼎畱都﹐均爲良玉開脫。似當時此舉皆黃澍與夢庚爲之﹐劫巡撫並劫良玉也。以楚人記楚事﹐當較諸書爲確﹐可爲良玉雪誣﹞﹐由蒲圻入崇專﹐尋發等起兵﹐隨以闖氛告逼﹐遂上湖南。十月朔﹐督師手書與發云「不佞於十月十六日誓師祭江﹐水陸並進﹔足下速率義旅會合柯陳兵﹐收復大冶﹑興國州縣﹐同至省會﹐痛飲黃鶴可也。」發遂舉兵以應。是前此知己相感﹐今復舉兵相從﹐千里來依﹐原非漫然﹐故屬意在督師也。

先是闖部王進才投歸督師﹐卽以總兵駐鎭嶽陽。又左營副將馬進忠﹑王允成﹑盧鼎抗節﹐乘便風﹐一夕掛帆從九江上﹐亦駐嶽陽。本年十月十六日﹐督師同太僕誓師東徵﹐蔽江而下﹐至湖口﹐見王﹑馬渚鎭舳艫南潰﹐何章二公相顧詫愕﹐不知所出。四鎭到﹐面訊之﹐始知爲貝勒渡湖故也。其實貝勒是往西湖襲撲一隻虎﹐非來星沙者也﹐太僕向督師泣曰「本擬長驅直搗﹐孝陵在望﹐今未出內地﹐撓沮若此﹐將何面目還星沙﹖某寧死不歸也。」督師欷解慰﹐邀太僕且還﹐再圖後舉。諸鎭才至星沙﹐不肯駐足﹐王進才往弋陽﹐馬進忠往常徳﹐王允成往湘潭﹐盧鼐往衡州﹐各擇內地爲偸安計﹐門庭置之不問矣。太僕與督師密商﹕此輩響馬﹐性習難馴﹐且驚弓之鳥﹐望而驚揚﹐豈能抗臂與敵人爭鋒﹖於是決計用南人矣。

時江右震鄰﹐漸逼茶醴﹐羽書日急﹐遂遣總兵張先璧出吉安﹐以張星沙右蔽。副將劉承允駐武崗兵力頗彊﹝永森按﹕承允南都人﹐酗酒有膂力﹐號劉鐵棍﹐以徵蠻撩功﹐累官至副總兵﹞﹐太僕親往調之。承允曾困辱何公子文瑞﹐恐督師之銜己也﹐惴惴不敢下。太僕身任保其無他﹔然每向承允盛稱督師威嚴﹐承允益惕懾﹐惟求太僕周旋﹐𨿽赴湯蹈火惟命。及承允庭見﹐督師竟行賓主交拜禮﹐稱承允老公祖﹐過於謙牧。承允出嗔太僕曰「何公長者﹐原無他腸﹐公胡恐喝我也﹖」承允由是驕恣﹐後竟不辭而歸﹐諸鎭尢而效之。董英請鎭瀏陽﹐黃朝宣盤踞燕子窩﹐曹志建營窟鎭峽關﹐郝永忠以迎駕爲名﹐深入彬陽﹐牛萬才往湘鄕﹐風捲云擾﹐民罹湯火﹐以督師太僕爲孤注矣。

太僕撫膺嘆曰「我尊督師所以尊朝廷﹐今朝廷艸創八閩﹐威福不能行於遠方﹐故特張皇督師聲靈﹐俾節制有權﹐調度無梗。今屈體如此﹐元气泄矣﹗其何能振﹖」尋與督師計曰「向謂用北人不如用南人﹐某謂用外鎭不如用親兵﹐與其以有用之金錢﹐養望敵還奔之響馬﹐不如養站得腳跟之南兵﹔與其以有限之金錢﹐養進止自如之外鎭﹐不如養可予奪遣發惟命之親兵。且有親兵則可以自彊﹐自彊則可以彈壓響馬﹐駕馭外鎭﹐此壯威制勝之術也。」督師深然太僕計﹐於是於黔粵之間﹐分頭召募﹐督標募得平越土師副將吳承宗﹐綽號大弩﹐領兵三千﹔黎平土師參將姚友興同藍監紀領兵二千﹔參將龍見明與廖都司領兵二千﹔廣西柳州往目副將覃裕春﹑子覃鳴珂﹑領交銃手狼兵五千﹔僕標副將滿大壯原兵三千﹔參將黃茂功原兵一千。又募得鎭指揮張星炫﹐領麻陽兵二千﹔又滿副將之子都司滿其炅續募到麻陽兵二千。又長沙巡道傅上瑞亦同召募標將胡躍龍﹑吳勝﹑陳紹堯﹐共領兵五千餘﹔又調到副將向登位﹑向文明﹐共領兵三千。督標官兵共計三萬有奇。

是時﹐學道堵允錫﹐督師題補湖廣南撫﹐往常徳招撫一隻虎﹐更營制名忠貞營﹐就在彼中制師。以原黃州知府周大啟題補學道﹐以長沙巡道傅上瑞題補偏沅巡撫﹐仍駐長沙﹐辦轉運。上瑞以專汛所在﹐堅請往任﹐因題永州守道嚴起恆左布政﹐措濟軍餉﹐太僕以敵在嶽陽﹐下湘爲門戶重地﹐不宜久虛﹐請親率三標駐紮湘陰。督師曰「公𨿽胸有萬甲﹐但身苦文弱﹐須得大鎭與俱。」太僕謂﹕「若兼大鎭﹐必致事權掣肘。封疆之事﹐某一身任之﹐居中調度﹐則明公主持﹐左右贊﹐新監司趙廷璧尙可效尺寸也。」

訂議已定﹐適永州司李吳晉錫至長沙﹐得閩中邸報﹐張肯堂題報﹕松江鄕紳李待問﹑章簡起義守城﹐�攻累月﹐破城殉節。奉旨祭葬﹐贈吏科都給事﹐加贈尙寶卿﹐謚節湣。太僕見報﹐哭踴幾絕﹐卽日設位展奠﹐星沙文武畢集。祭畢﹐太僕祭文內有云「弟之任沔陽﹐兄送弟京口﹐執手叮嚀做好官。兄不忍捨弟﹐弟不忍捨兄。兄今捨弟而報國﹐弟必報國而追兄。」等語。聞者莫不感泣。

時星沙文武公送郡丞周二南神主入蔡公祠配饗﹐太僕於壁間《題弔蔡江門詩曰》﹕「人生七尺亦一夫﹐作文八股稱爲儒﹔科名俯仰幾大事﹐轉念正念在須臾。曠也雄心憤殺賊﹐一朝未死今囁嚅﹔學得君身寸寸樂﹐無苦無痛亦無拘。愛我君兮辭我母﹐嗟我民兮獨噫。」蔡江門諱道憲﹐任長沙司李﹐癸未八賊陷長沙﹐江門怒罵不屈﹐寸磔以死。周二南字石拙﹐南舉人﹔長沙郡丞﹐乙酉秋﹐闖賊潰入長沙﹐督師命往招撫﹐周隨帶兵丁數百﹐賊誤爲襲己也﹐遂遇害。蔡先建祠﹐今以周配焉。

翼日﹐太僕辭督師往湘陰﹐正發送出城﹐停鞭語發曰「待到湘陰﹐卽來相請。」此丙戌正月念旬時也。太僕至湘陰﹐鼓舞戰士﹐整頓守備﹐就民捨爲公署﹐扁其堂曰「後食」﹐柱聯云「帳下若干同苦士﹐湖南第一大明城。」旬日後作字督師﹐求正發與孫嗣濟﹑陳王言﹐同赴軍前。又手字與發﹐約刻期遄赴﹐於二月旣望﹐至湘陰﹐凡一切戰守機宜﹐無不虛心諮詢﹐朝夕同飲食﹐無刻離者。

先是湘陰十五里外﹐時有敵騎往來。太僕選三標驍將領兵奮殺﹐斬首百餘級﹐追奔至新墻河岸﹐直抵嶽界。以梟將牛養勇駐頂撥﹐覃裕春﹑姚友興﹑藍監紀﹐駐潼溪﹐以遏小路。滿大壯父子﹑吳承宗﹑龍見明﹑廖文明﹑陳有明﹐駐新墻﹐以禦大路。吳勝駐關王橋接應潼溪﹐向登位駐長樂街﹐接應新墻。委陳王言監紀新墻官兵﹐委孫嗣濟同黃友功﹑張士燕往辰陽召募﹐委材官蔡演﹑張紹孟往東安縣打造交銃。又會同督師牌﹐正發爲十三營監軍﹐凡有機密﹐重日馳驅各營﹐酌量布置﹐仍還湘陰面商太僕方略﹐幾以馬上鞍閒爲眠食矣。

時有愛將萬大鵬﹐招撫有功﹐技勇絕倫﹐督師有「渾身是膽﹐出口驚人」之薦。因在平江有不法之事﹐太僕縛來﹐揮淚縊殺之。各將咋口曰「愛將且不少假﹗」各相戒勿敢犯。發在行間﹐太僕錄《寄送春絕句》云「細細薰風上鐵衣﹐遲遲暖日坐軍幃。河山咫尺烽煙隔﹐不放春從異域歸﹗」發和韻奉酬﹕「輕鞭小馬敝徵衣﹔壁壘風煙黯布幃。莫謂春光畱不住﹐大明正朔萬方歸。」

敵騎數來衝突﹐我軍奮勇堵殺﹐屢挫其鋒。三月乘勝逐北﹐直抵嶽陽城下﹐淸嶽鎭馬蛟麟懼﹐飛請援兵﹐遂發固山祖大受﹝永森按﹕大受當作大壽。《貳臣傳》﹕大壽遼東人﹐明總兵﹐崇禎元年﹐擢大壽總兵﹐掛徵遼東前將軍印。崇徳七年﹐松山城破﹐與洪承疇並降﹐隸正黃旗﹐仍官總兵。順治十三年卒﹞﹐領滿兵於四月初旬出京門。督師駐星沙﹐安戢王馬郝盧各鎭兵馬﹐措給月餉﹐使不擾民。又徧檄各路糧餉﹐接濟三標臨敵之兵﹐左提右挈﹐寢食不遑﹐以一手障南天﹐亦良苦矣﹗太僕在湘陰﹐自新墻潼溪以至平江﹐延袤三百里﹐步步棋布﹐處處星絡。又推心以置諸將之腹﹐一裨一弁﹐無不精神周到﹕稍有捍格﹐委曲調劑﹔稍有疏漏﹐立行補綴﹔一飯之頃﹐軍書四五發。每日自黎明至夜半﹐就枕片時而已﹐以致心血枯槁﹐顏色憔悴﹐暴發下血之病﹐藥餌調治﹐彌月始痊。太僕與發笑語曰「我輩身任封疆﹐一腔熱血﹐免不得要尋出處﹐但願漧淨從項間出﹐不可齷齪從下體出也﹗」太僕見發行間數月﹐亦有微勞﹐每致書督師盛稱之。

五月督師題太僕巡撫江北總督﹐恢撫軍務﹐題正發兵部司務﹐仍監三標兵馬。適值探入回報﹕祖兵已至嶽州。卽馳諭各營﹐嚴飭防禦﹐發馳新墻﹐率勵整備。六月初一日﹐�兵萬騎渡河﹐直逼排柵下營。副將滿大壯語發曰「敵勢甚重﹐必須援兵接應﹐然非監軍親往﹐恐遲縮誤事。」發馳十數騎至長樂街﹐卽刻命向文明領兵三千前去。又至關王橋﹐發吳勝兵一千協援。馳至潼溪﹐聞新墻炮聲震天﹐不移時有帶傷兵丁奔來云「我軍與敵鏖戰半日﹐從陳友功排柵攻進﹐副將吳承宗﹑參將滿其炅﹑都司郭泰被執﹐東北角兵丁盡沒。滿大壯﹑陳有功﹑龍見明﹑張星炫衝陣力戰﹐又得向文明救援﹐兵丁殺傷不多。」發號哭憤激﹐恨不身赴﹐與副將覃裕春誓曰「今日破新墻﹐明日必攻潼溪﹐此我與君戮力效命之地也。萬一潼溪不守﹐正發誓以身殉﹐有何顏面見章太僕耶﹖」裕春亦感奮﹐期同生死。

副將姚友興聞新墻之敗﹐大怖恐﹐薄暮率所部棄汛而走。發不禁恚怒﹐躬率數十騎邀姚友興叱數其離汛失伍之罪﹐軍心貼然。裕春與姚﹑藍共兵八千﹐內有鳥銃六千﹐發同裕春布置﹐將鳥銃分作三排輪放。是夜三更﹐卽命造飯。兵丁出汲﹐見營門一黑物﹐視之﹐乃大包火藥也﹐環柵而視﹐又得火藥二大包﹐蓋敵用細作先置排柵間﹐待攻圍發火者。裕春喜曰「天賜我也﹗」東方才白﹐敵萬騎齊來﹐環營數匝。先放鳥銃一排﹐僕屍數百﹐潰然而解。少頃﹐又合一圍﹐又放鳥銃一排﹐敵又僕屍數百﹐救死扶傷﹐不敢向邇。有來搶屍者﹐又被銃死﹐遂號天奔渡﹐不敢反顧。此敵渡湖以來﹐第一大創也。

太僕聞新墻之敗﹐以頭搶地﹐嘔血昏絕。湘潭鹽法推官鄭古愛﹑監紀孫象乾﹑郭如泰﹑蕭爲龍﹑知縣兪鳴儀﹑中軍秦相百﹑旗鼓董宏猷﹑陳通等﹐委曲勸解。次日﹐得潼溪捷報﹐稍慰憤悶﹐仍設措藥食﹐息養新墻傷殘之兵﹔搜括酒器﹐獎勞潼溪得勝之將。與正發手書曰「新墻挫衄﹐切恐門下不免﹐不佞心膽俱碎﹔幸天佑吉人﹐復於潼溪大報東門之役﹐轉敗爲功﹐具見偉略﹐不佞擬馳行間面犒有功將士﹐因新墻一气成病﹐煩門下酌量厚薄﹐逐一周到﹐以彰前勞而策後效。犒不能丰﹐聊示投醪挾纊之意而已。所有善後機宜﹐不佞急欲面商﹐貯望。」發遂回湘陰﹐與太僕相見﹐慰勞甚歡。

時探得敵自潼溪敗還﹐祖﹑馬自相仇怨﹐無復上侵之意。但新墻一路﹐甚是空虛﹐敗兵銳气已挫﹐未可卽用﹔遂於平江撤黃茂功領所部兵二千同牛養勇兵五百星赴新墻。時監紀孫嗣濟新募辰兵三千適至﹐休養數日﹐遣赴新墻﹐汛守新軍聲復振﹐敵騎不敢復近新墻矣﹗

七月﹐太僕北撫新命下﹐奉敕巡撫湖北等處地方﹐兼理糧餉總督﹐恢撫軍務﹐兵部右侍郎﹐兼都察院右副都禦史。正發亦拜兵部司務新秩。上又晉督師定興侯﹐賜鐵券﹐督師以有罪無功﹐力辭不受。又加堵撫院總制忠貞營務﹐兵部左侍郎﹐加傅偏沅兵部尙書﹐嚴方伯戶部右侍郎。初﹐督師題太僕北撫﹐兵科楊文薦面奏﹕「太僕昔爲沔陽知州﹐江北鄕紳俱受其毒﹐今若作巡撫﹐江北士紳無噍類矣﹗」上曰「章曠以一知州而能毒江北士紳﹐是其才力必非庸碌﹐中興大業﹐急需此人。」命該衙門速給敕印與他。夫文薦與總督有師生誼﹐以杯酒語言之小嫌﹝文薦公上車﹐峨山師錢飲﹐酒酣戲語文薦曰「若叨楚學政﹐相煩衡文。」文薦艴然曰「老師欺門生不能會也﹗」遂以成嫌。永森按﹕錢當是錢字之誤﹐公上車﹐當是上公車﹞﹐遂構讒沮﹔賴思文聖明﹐反以此識總督之才力﹐煌煌錫命﹐出自乾斷﹐思文眞英主哉﹗向使北都壞後﹐卽以思文繼立﹐天下事猶可爲也。惜東南半壁斷送於酒色昏湎之孝安﹐國事旣去八九﹐而始龍飛海甸﹐嗚呼晚矣﹗

時江北諸生來依總督者數百﹐總督葺理學宮﹐復擴構盧捨﹐爲諸生卽安﹐每生月給米三斗﹐銀三錢膳之。一日下學課諸生﹐歸殊快怏﹐無可意者﹐卽將「夫我則不暇。」「無羞惡之心﹐非人也。」二題轉以課發。發辭以久疏筆硯﹐師再三彊之﹐潦艸成二藝﹐師極爲贊服﹐出以示諸生。比日﹐適接按院楊公移文﹐題準於衡陽開科﹐補乙酉鄕試。卽以代巡楊公諱喬然﹐號桐若﹐四川長壽縣人﹐癸未科進士爲大主考﹐方伯嚴公爲監臨﹐卽就府學攺爲貢院﹐凡科場公費﹐皆嚴公倡同監司設法捐措者也。師鼓掌嘉躍﹐慫恿發往﹐發曰「自壬午後﹐從事鞍馬﹐久謝毛錐。且旣叨一命﹐又何必博此虛名﹖」師曰「科目到底是三百年來名器﹐子何薄視之耶﹖且以子才﹐而不由科目出﹐亦可惜也。」

先是師憂水路無備﹐敵若揚帆而上﹐我徒望洋而嘆。於五月內﹐遣坐營副將王儲往衡州打造戰船﹐並招水兵。去後﹐師知發不願赴試﹐先遣監紀陳王言﹑蕭爲龍先行﹐隨借督催戰船爲由﹐咨會督師札﹐付正發往衡。發至長沙謁督師﹐置酒歡洽﹐同參軍姚大復﹑丁元相﹑李春先﹐流連數日﹐以戰船急務辭行。及至衡郡﹐師蚤有手諭與坐營﹐著令勸發赴試﹐不則咎在該將。發感師愛肫摯﹐彊入棘圍﹐中式三十七名﹐蕭爲龍六十四名﹐發本房座師新化知縣江公見龍﹐號田侯﹐貴州黎平人﹐癸酉解元也。師正督兵在行間﹐聞報狂喜﹐不啻子弟之得雋者。正發則於揭曉之辰﹐不禁痛哭﹐念從前偃蹇﹐今於國祚式微之日﹐始克一售﹐邱墓不幸﹐弟妹無緣﹐是用摧切膺肝﹐淚浪浪也﹗然榜前數日﹐發與王言同寢﹐王言見一藍面獠牙立發枕畔﹐光燭滿室﹐王言恐怖爪發發寤﹐則闃無蹤影﹐噫﹐是所謂魁星者非耶﹖師謂到底是三百年名器﹐豈不信哉﹖赴宴後﹐駐衡一月﹐督催王坐營戰船﹐祭江起行﹐蓋十月二十旬也。

九月初旬﹐總督見各路募兵已集﹐且總兵王進才全營俱至﹐長沙水師王允成蓄養已久﹐屢文請下﹐遂與督師定計﹐大舉北伐。又移咨堵制撫﹐約會馬進忠﹐由大江訂期同發﹐總督統三標並二王宮兵直指嶽陽。嶽鎭馬蛟麟自潼溪敗後﹐怯我火攻﹐見鳥銃上﹐卽望風鼠竄﹐前鋒已抵城陵磯﹐敵空城而走。不意新營終是響馬﹐性習淩爍﹐三標呼爲蠻子﹐所得敵人﹑敵馬﹐公行搶奪。三標憤激﹐謂我等出死力殺��﹐響馬袖手得財物﹐斷不甘心遠逐﹐另紮一山頭。敵以數百騎打一倒撥﹐新營站腳不定﹐奔潰踐踏﹐死傷無算。三標按陣﹐振旅而歸。總督切齒捶胸曰「可惜我兵垂成之功﹐竟爲響馬所誤﹐人乎天乎﹐柰之何哉﹖」此時馬進忠由大江直至嘉魚六磯口﹐生擒淸閣部丁姓者﹐殺總兵一員﹐兵多赴水死﹐守候三日﹐聞旱兵已退﹐遂爾返棹。是時武漢震動﹐各官俱束裝以待﹐督師聞報﹐竟夕繞堂而走﹐昏絕復蘇﹐自是決意不用響馬矣。

總督回湘陰﹐下血之病復作。發至長沙﹐制撫堵公以會師之役來長沙﹐同飲督師署中﹐盛稱馬鎭之勇﹐微彈湘兵之怯﹐樽酒間﹐頗露機鋒。發辭歸湘陰﹐師欷述前事﹐且云「下血復作﹐皆由怒气傷肝﹐焦思腑﹐以致拶血涔涔下﹐殆不起之癥也。」以發新歸﹐咄嗟命酒﹐每飲至夜分﹐師量不勝酒﹐蓋借此爲排遣之苦趣也。

時頒歷未幾﹐汀洲蒙塵之報至矣。所頒隆武三年曆日﹐上於歷面禦書「大明中興」四字。上天姿英武﹐博學好文﹐急於求功。鄭國公芝龍以元勛舉動任意﹐上深銜之﹐會錢邦芭與總兵陳謙小嫌﹐疏劾謙﹐上遂殺謙﹐謙固芝龍肺腑交也。芝龍大憤怏﹐聞貝勒過錢塘﹐芝龍致書貝勒﹐有「由旱路則撤杉關﹐由水路則撤水師」之語。貝勒遂列隊坦行﹐至福州。上移延平﹐內閣何吾騶領兵三千扈行﹐忠伯張鳴鳳領兵一千護宮眷輜重﹐上至汀州﹐�兵已抵延平。左右請上急行﹐上曰「何輔臣與宣忠伯有兵在後﹐當待其至。」不知吾騶﹑嗚鳳以所挾重資﹐已棄上走小路過廣東矣﹗上因待吾騶兩日﹐遂及於難。嗟乎﹐吾騶陷主之罪﹐等於殺逆﹐𨿽寸磔豈足贖哉﹝永森按﹕《小腆紀年》﹕丁酉唐王奔順昌﹐王師抵劍津﹐倉卒就道﹐有一騎而三人者﹐福淸伯周之藩﹐給事中熊緯率兵五百隨行。二十七日﹐抵汀州﹐明日五鼓﹐之藩朝行在﹐猶聞王與曾後角口聲﹐俄有十餘騎稱扈蹕者踵至﹐則追兵也。呼問﹕「誰是隆武﹖」之藩挺身呼曰「吾乃大明皇帝也。」羣射之﹐之藩拔箭殺數十人﹐俄腦後中箭﹐墜馬被殺﹐王與曾後遇害於汀州之府堂﹐八月二十八日也。又曰﹕諸書皆謂隆武被執﹐送至福州﹐斬於市。曾妃被執﹐投九龍潭死。《臺灣外記》云﹕錦衣衛陸昆亨眼見隆武帝後戎裝小帽﹐與妃嬪被難於汀州之府堂﹐百姓收羣屍﹐葬於羅漢嶺﹐當得實也。或又曰﹕汀州代死者爲張致遠﹐王實未死。後鄭成功屯兵鼓浪嶼﹐有遣使存問諸臣者﹐云爲僧於五指山﹐然亦莫別其眞僞也﹞﹖

總督得汀州之報﹐泣血失聲﹐眾勸以方在病中﹐宜節哀養此身以報國仇。督師聞報﹐號天痛哭﹐兩日不食。恐敵因喪乘我﹐督師﹑總督忍情辦事﹐以備冬防。總督鼎湖哀詩云「才說三年又換年﹐哭聲倒地且呼天。此身珍重千秋史﹐種得冬靑處處煙。」

廣西徵蠻將軍楊國威擁靖江王乘亂自立﹐頒僞令至長沙﹐督師不爲禮﹐至湘陰﹐總督亦如之。廣西巡撫瞿式耜率同副將陳邦傅﹑參將焦璉﹑討靖江王並楊國威殺之。邦傅遂佩徵蠻印﹐焦璉授總兵官﹝永森按﹕璉字國器﹐山西人﹐絕有力。獻賊之陷楚也﹐系桂王由榔於道州﹐璉逾城入獄﹐破械負王登城﹐手短兵﹐一躍下﹐輕捷如飛﹐賊疑怪﹐不敢逼﹐遂趨渡河以免﹞。唐藩郡王又在廣東僭立﹐年號紹武﹝永森按﹕王名聿釒粵﹐隆武之弟。明大學士蘇觀生與何吾騶等擁立於廣州﹐大兵取廣州﹐爲追騎所獲﹐投繯死﹞。惟有桂藩第四子永明王﹐神宗嫡孫﹐敍親敍賢﹐應承大統﹐兩粵文武瞿式耜﹑丁魁楚﹑程峋﹑方以智﹑總兵侯恂﹑吳雙﹑陳邦傅﹑焦璉等同心擁戴﹐屢箋勸進﹐於丙戌年十月﹐卽位於端州﹐以次年丁亥攺永曆元年﹝永森按﹕永明王名由榔﹐神宗之孫﹐桂端王常瀛少子也。張獻忠陷衡州﹐王由永州入粵西﹐爲賊所執﹐系道州﹐焦璉攀城破械出之。隆武常語羣臣曰「永明王神宗嫡孫﹐朕無子﹐後當屬諸。」曁汀州聞變﹐丁魁楚等奉之卽位於肇慶﹐稱永曆﹐肇慶卽唐之端州﹞。晉督師何騰蛟東閣大學士﹐定興世侯﹐升廣西巡撫瞿式耜大學士兼吏部尙書﹝永森按﹕式耜字起田﹐常熟人﹐萬曆丙辰進士﹐由知縣擢戶科給事中﹐坐錢謙益黨削籍﹐事詳記傳。南都立﹐起應天府丞﹐再擢僉都禦史﹐代方震孺巡撫廣西。大兵破廣西﹐式耜與張同敞同殉節﹞。兩廣總督丁魁楚東閣大學士兼兵部尙書﹐制撫堵胤錫加兵部尙書﹐總督章曠加兵部左侍郎﹐蔭一子﹐錦衣衛堂上僉事戶部右侍郎管湖廣布政事﹐嚴起恆加戶部左侍郎﹐蔭一子﹐錦衣衛千戶總兵侯恂商丘伯﹐吳雙前軍都督府﹐陳邦傅柳慶伯﹑焦璉新興伯﹑馬進忠武昌伯﹑王進才澧陽伯﹑劉承允武崗伯﹑張先璧茶陵伯﹑曹志建保昌伯﹑郝永忠南安伯﹑王允成嶽陽伯﹑盧鼎宜章伯﹑黃朝宣萍鄕伯﹑董英瀏陽伯。宜章伯標總兵武自彊掛威遠將軍印﹐白良輔掛致遠將軍印。忠貞營李赤心�國公﹐髙必正鄖國公。李來亨三原侯﹐馬騰雲髙陵侯﹐賀登云涇陽侯﹐黨守素興平侯。袁宗第﹑劉體純﹑張光翠等共二十餘員﹐各晉爵列侯。四川楊展﹑王祥﹑李占春﹑於大海﹑譚宏﹑譚詣﹑譚文等﹐貴州皮熊等﹐各晉爵有差。滿大壯﹑覃裕春﹑馬養麟﹐各加正總兵官。

本年十一月廿七日﹐總督恐歲暮疏虞﹐率二百騎同發巡視潼溪﹑新墻一帶營盤﹐駐新墻度歲。除夕﹐朔風暴起﹐帳房掀拔﹐各將懇請暫進營房安歇﹐總督曰「我若畏寒圖便﹐反令將士露處﹐於心安乎﹖且我受苦不過一宵﹐諸將士隆寒嚴凍﹐執戟鳴﹐其苦百倍﹐更可念也﹗」諸兵聞之﹐莫不感泣。黎明﹐望闕叩拜。口占絕句云「柴待旦拜天子﹐一著戎衣起大風。踴躍嵩呼震壁壘﹐東西南北盡陰崇。」發和云「投醪喜挹柏漿融﹐旌旆飛揚掣曉風。新帝新元新歲月﹐河山萬里悉來崇。」

正月初三日﹐總督回湘陰。初六日﹐上長沙﹐與督師面商機宜﹐畱髮居守湘陰。十六日﹐總督自長沙回﹐蓋因黃朝宣與盧鼎衡陽內構﹐郝永忠在郴﹐桂擾攘﹐百姓驚竄﹐糧餉匱乏﹐立有脫巾之憂。議委正發督催衡﹑永餉務﹐以應急需。於正月二十日起行﹐督師﹑總督各撥材官十員隨行供差遣。發至衡陽﹐盧鼎標武白二鎭與燕子窩黃朝宣構兵穴斗﹐戮及居民﹐城郭一空﹐督師馳檄往諭﹐不肯罷﹐嚴戶部同衡嶽道人李皓白兩地勸和﹐久而始釋。發駐十日﹐差官七員分往衡﹑彬各屬﹐勒限提解。去後﹐卽兼程赴永﹐督催驛餉二萬﹐差官分催。去後﹐發又親往石磯站查驗蔡演所造鳥銃﹐晤川陜總督朱石渠﹐諱容藩﹐坐談達旦。云欲間道往澧州﹐入永順土司﹐渡江走巫峽﹐進兩川﹐聯絡全川將士﹐建瓴而下﹐直至武昌。指形畫勢﹐有如聚米﹐厥後皆一一如其算。洵傑﹐士也。

容藩又細述上播遷顚末﹕因貝勒在汀州遣總督佟養甲﹑提督李成棟領兵七千破南贛﹐贛督師閣部楊廷麟﹑總督劉同升﹑萬元吉﹑監軍禦史姚毓奇﹑總兵張定遠死之。成棟乘勝度嶺﹐南韶望風靡﹐遂破省會﹐紹武被執﹐上聞驚﹐星移梧州。�兵尋至肇慶﹐上又移桂林。上慮粵疆日蹙﹐惟湖南兵力方盛﹐且有何督師﹑章總督﹑堵制撫﹐諸心膂大臣可托﹐遂命內閣瞿式耜畱守桂林﹐上自移駐全州。而武崗伯劉承允居天子爲奇貨﹐至全迎駕﹐上意不兪。廷議以全陽爲楚粵適中之地﹐可以鼓舞中外﹐若落武崗一隅﹐諸勛鎭誰肯向承允仰鼻息者。尋晉承允安國公﹐以允弟承永襲兄伯爵﹐承允恣睢擅威福﹐附從者陟遷﹐違忤者褫斥﹐朝士咸切齒。禦史劉湘客﹑吳得操﹑毛壽登﹑上疏論承允專擅﹐俱廷杖落職。兵部郎朱容藩論事與承允左﹐遂以總督虛銜遠出川陜。

永曆元年丁亥正月﹐承允脇駕入武崗﹝永森按﹕《小腆紀年》﹕劉承允請封郭承昊等爲伯﹐禦史毛壽登駁之﹐承允逼王立下廷杖旨﹐縛壽登等於行在午門外﹐諸臣申救得免﹐仍落職。承允益橫﹐遂劫王於武崗﹐瞿式耜疏請畱蹕全陽﹐王制於承允﹐不能用。又按《明史稿》《南疆繹史》《武崗播遷始末》謂﹕王以三月幸武崗。《東明見聞錄》以爲五月﹐徐氏參考《行在陽秋》諸書﹐以承允四月劫王播遷﹐至五月十四日甲寅﹐始攺武崗爲奉天府﹐此錄則云正月﹐互有同異﹐未知其孰是﹞。三宮號泣登車﹐朝臣不附承允者﹐各踉蹌逃匿﹐卓操故轍﹐今又復見。於是攺武崗爲奉天府﹐一切朝權俱歸承允﹐又有傅作霖爲之羽翼﹐數月以職方躐大司馬﹐宸衷𨿽切幽憤﹐然受制跋扈﹐惟恭嘿垂拱而已。駕行報﹐報粵東�兵於二月內襲破梧州﹐直趨平樂﹐無敢抗一臂者﹐畱守鼓勵焦璉嚴兵以待﹐�兵由朔陽進薄會城﹐焦璉身先陷陣﹐血戰北門外﹐斬首百十級﹐�兵奔敗﹐焦璉鼓銳躡追﹐盡復平梧之地﹝永森按﹕《小腆紀年》﹕王師從平樂長驅入桂林﹐虛無甲兵﹐瞿式耜召焦璉於黃沙鎭﹐璉率騎三百人赴之。時山水汛溢﹐士卒從水中行百里﹐水及馬腹﹐至江得漁舟二艇﹐次第渡之。初十日薄暮﹐抵畱守府﹐式耜拊臂勞之。明日﹐王師數萬猝至﹐一卒倉皇奔報﹐气急舌結﹐手東西指﹐式耜笑曰「敵兵至耶﹖何張皇若是﹖」俄數十騎乘虛突入文昌門﹐登樓瞰畱守署﹐矢集式耜綸巾﹐式耜叱曰「何敢爾﹖」呼焦璉﹐璉袒臂控弦提刀至﹐發數矢應弦倒﹐璉士卒閉城門﹐王師之入城者不得出﹐繞城走。璉復殺數人﹐乃棄馬越城下﹐璉三百人開門追之。王師自渡江來﹐未有抗衡者﹐見璉出﹐方錯愕﹐而璉引騎直貫其營﹐左右斬首數千級﹐衝王師爲三﹐已復合圍之。璉大呼入﹐戈刃所及﹐血雨肉飛。諸將白貴﹑白玉﹐亦開城出﹐追奔數十里﹐桂林獲全。論者謂南渡第一功也﹞。先是丙戌冬﹐�發恭順﹑懷順﹑致順三王﹝永森按﹕孔有徳崇徳元年封恭順王﹐尙之信封智順王﹐耿仲明封懷順王﹐致當作智﹐此誤﹞取湖南。丁亥二月初﹐至嶽州。二月十五日﹐撲新墻﹐我兵失利﹔又撲潼溪﹐潼溪亦潰。十八日﹐三王距湘陰二十里下營﹐總督躬率將士登陴﹐坐城樓誓曰「城亡我亡﹐湘陰城﹐我棺材也﹗」諸將泣勸﹕「且畱有用之身﹐再圖恢復。」總督謂﹕「拮據兩載﹐心血用盡﹐此而不能恢復﹐更何望哉﹖」及黎明﹐有王馬標二副將領甲兵數百斬關而入﹐徑上城樓﹐不交一言﹐將總督挾腋而行﹐總督力不能脫﹐拔刀自刎﹐二將奪刀。及出南門﹐�兵已至城下﹐復從東門出走關王橋﹐仍收集滿大壯﹑吳勝﹑張星炫﹑覃裕春等兵﹐著定扼住橋頭﹐另候進止。總督至長沙﹐執督師手痛哭曰「相外將內﹐客彊主弱﹐事勢久不可爲﹐全憑公與某一片心血支持兩載。湘陰不守﹐則長沙亡在旦夕﹐長沙亡﹐南天一壁從此瓦解﹗」語罷﹐復哭。督師誓以身殉封疆﹐惟勉慰總督王佐才﹐珍重此身﹐以造中興。總督云「某今年必無生理﹐元旦夢周﹑蔡二公吉服迎某入公署﹐若應此夢﹐得死所矣﹗」

澧陽伯王進才以事急請方略﹐督師曰「今日大敵壓境﹐我與若同受利害﹐此時不戰﹐我惟自分一死﹐若屬老營爲�有矣﹗」進才亦奮勵自矢﹐請檄調馬進忠﹑王允成﹐水陸齊下。時忽報滇營官兵自江西回到寧鄕﹐督師喜語總督曰「滇師勇敢樂戰﹐在江西頗著聲名﹐今日來﹐添我一臂矣﹗但趙﹑胡二將素徳公﹐必須公往﹐可立致也。」蓋總督與贛撫李永茂同年友﹐每於手書稱述滇將趙印選﹑胡一淸﹐在贛戰功﹐總督升北撫時﹐特疏題二將開鎭﹐是以有夙誼也。總督渡江行里許﹐見城內火起﹐復轉至江幹﹐遇監軍姚大復﹐復云「因親兵副將姚友興兵與新王營爭營房﹐相攻殺﹐城內焚掠一空。督師親出解紛﹐一炮從項間過﹐衣領焚焦﹐督師不知也。」總督步行至城﹐王營嚴兵拒沮﹐不得入﹐仍渡江夜�﹐此二月二十三日事也。次日﹐至寧鄕﹐滇營先一日行﹐城中虛無人﹐總督系念督師﹐次日仍還長沙。渡江將抵岸﹐淸騎突出叢射﹐鏃及船舷。訊之漁人﹐始知長沙二十五日已爲�有﹐督師死不出城﹐王進才遣將官彊搶上船而去。總督遵路仍還。

三月初一日﹐至寶慶﹐王﹑馬三營於湘鄕﹑新化一帶大肆焚殺。總督差參將馮士傑持書勸諭﹐畱此孑遺﹐以資糧餉﹐三營愧服﹐戢兵安民。總督差官探確督師已至衡山﹐遂將寶城付按院李公膺品﹐身馳十數騎往衡山。時霪雨泥濘﹐禦濕無具﹐題邵陽旅壁云「春雨不肯住﹐隨云到柰何﹖天心今若此﹐臣死矢無他﹗肝膽堅移谷﹐頭顱贈枕戈。讀書羞宋史﹐到底不言和。」又邵陽道上有感﹕「將軍只解出南塘﹐空號貔貅駐下湘。晉室淸流傳甲冑﹐桃源髙迹換疆場。喪師嬌擁魚沈色﹐棄仗牢拴雀篆章。指顧河山還在手﹐寧辭病骨煉風霜。」又邵陽道上寄蒙子﹕「天能生人地能載﹐鑿破洪荒失所在﹗雷轟電掣走巨靈﹐鼓浪掀風噴海沫。中有正气橫古今﹐日月爭光許我輩。旄頭夜白野狐鳴﹐金甌撲落河山碎﹐天柱將傾一手扶﹐折臂難支負以背。明貂錦錯列侯﹐指畫從容輕邊塞。一朝決裂智巧殊﹐枉有雄文誇百代﹐欲畱慷慨身後名﹐要識生前不假貸。血爲水火心作鑪﹐熔鑄湖南土一塊。指心誓日與子期﹐死報君恩身不愛﹐浩气直壓岣嶁巓﹐摩挲雄劍腰間佩。」

總督三月十三日與督師死生重聚﹐悲欣交集﹐幾同隔世。時張先璧自吉安退還茶陵﹐前營副將滿其興領兵一千至湘潭﹐督師檄令其興從湘潭一宿河設塘直至衡山。又探聽張先璧欲走弋陽小路﹐總督語督師曰「我兵新敗﹐惟先璧尙是全師﹐某請親往督調來衡﹐以資守禦。」淒風苦雨﹐冒顯馳驅﹐道中遇先帝朝司禮太監王坤﹐目擊勞瘁﹐噓嘆久之。先璧見總督親到﹐卽於三月二十日振旅來衡﹐總督促督師先至衡郡彈壓﹐以救地方﹐又飛調滇營亦赴衡陽﹐總督自畱衡山駐紮。

不意衡山有逆衿二十人﹐見督師﹑總督俱在一城﹐潛往長沙請兵﹐云二督就擒﹐南方數千里彈指可定。�師畱十人爲質﹐以十人向導﹐五百騎曉夜疾馳﹐沿塘迅掃﹐副將滿其興被殺。總督見一夜塘報斷絕﹐心切驚疑﹐差董旗鼓哨探﹐行十里﹐聞警馳還。總督以八騎出南門﹐卽遇�兵﹐問二部院何在﹐詭對曰「在裏面。」復撥馬從西門出﹐至橋頭﹐恰遇趙印選﹑胡一淸﹐領兵數十前來﹐見�兵大隊飛追﹐二將大呼﹕「快策馬過橋﹐某等險阻拒敵﹐𨿽萬騎不能飛越也。」�兵壓橋三次﹐二將連鏢殺十數人﹐�兵退﹐遂殺向導十人。又跟追二十餘里﹐二將奮敵﹐又殺數人﹐再行十餘里﹐二將計曰「敵見我兵少﹐勢必再來。前去平坦﹐惟此地險隘可持。」又發人命後塘放炮接應﹐以張聲援。計畢﹐�兵大隊果至﹐見二將布置已定﹐又聞山後炮響﹐對立良久而去。二將又佇望移時﹐按轡行還衡﹐此三月二十九日事也。薄暮至郡﹐總督向二將稱謝﹐且語督師曰「今日非二將軍﹐不能重會矣﹗」二將謂﹕「某等沐特達之知﹐𨿽捐糜不足云報﹐況區區小戰乎﹖」督師亦慰勞二將﹐並勵後效。

張先璧之來衡﹐原迫於總督之親往﹐非有禦敵捍圉之心也。且其兵素無紀律﹐在衡彊奸民女﹐居民喊稟總督﹐卽將犯兵置之法﹐先璧飲恨而已。先璧見滇營兵僅五千﹐將有吞並之意﹐趙﹑胡二將知之﹐移營路口﹐整備以待﹐遂不敢動。先璧知勢日急﹐托言糧餉匱竭﹐不能久駐﹐徑自拔營而上。又令各將圍挾督師同行﹐至二十里外﹐先璧置酒婉勸﹐二公堅不許。先璧就地四拜曰「某自知負國負師﹐罪過深重﹐然亦不能顧矣﹗」先璧至寶慶﹐焚掠奸殺﹐民不堪命﹐猶然一王馬矣﹗嗟乎﹐衡陽之失﹐先璧先棄之矣﹗此四月十四日事也。

先璧旣去﹐二公至祁陽﹐馬養麟已先遁﹐粒食維艱﹐嚴戶部自永州飛送米數石。十九日﹐督師上永州﹐總督仍畱祁陽﹐正發聞報﹐星馳至祁。先是發動支驛餉﹐買馬六十餘匹﹔又副將李大金﹑張紹孟﹑都司劉大才等隨帶馬三十餘匹﹐並兵丁三百名﹔又蔡演造就鳥銃二百﹐俱到祁陽﹐稍壯軍容。上在武崗聞太監王坤之奏﹐特差太監楊守春持璽書慰勞﹐加督師上柱國太師﹐加總督兵部尙書﹐賜上方劍﹐便宜行事﹐一應機宜﹐先行後奏﹐以劉承允阻撓故也。

上苦承允專橫﹐親書密詔除劉救駕﹐天語極爲悲切。楊太監又述上諭﹐內廷俱系劉黨﹐要薦正人以備選用。總督遂疏題正發爲翰林院庶吉士。疏云「正發以諸生起兵崇陽﹐臣服其勇﹔棄家不顧﹐仗策南來﹐臣服其義﹔甫解橐﹐遂登賢書﹐臣服其學﹔帷巾運籌﹐盾頭艸檄﹐臣服其才﹔督催餉務﹐裘敝肘見﹐臣服其廉﹔與臣同事兩載﹐不肯離臣一步﹐不屑求人一官﹐臣服其靜而正」云云。疏上﹐奉兪旨部覆﹐爲承允所沮遂以兵部司務攺授翰林院待詔。

總督正欲收拾整頓﹐再圖恢復﹐忽報�帥差官持書招安﹐已到對江武自彊﹑白良輔營內。次朝﹐武﹑白果差官送來﹐總督卽令斬之。密探得武﹑白又差人往衡﹐事屬叵測﹐遂於四月二十七日五鼓﹐從黃楊司前往東安﹐於白牙橋紮二日。五月初一日﹐至縣﹐遂駐節焉﹝永森按﹕《小腆紀年》﹕盧鼎守衡州﹐張先璧兵突至﹐大掠﹐鼎不能抗﹐走永州。先璧乃挾騰蛟走祁陽﹐走辰州﹐騰蛟還走永州﹐大兵至﹐鼎部將復大掠走道州﹐督師何騰蛟退駐白牙橋﹐兵部右侍郎章曠退駐東安﹞。自�帥據長沙﹐從瀏陽投降者董英也﹐從弋陽歸降者王允成也。�師至衡﹐從燕子窩出降者黃朝宣也。朝宣降後﹐子女玉帛俱非已有﹐復憤悔思逸。�帥發數十騎伏花藥寺巷口﹐俟朝宣出﹐夾射之﹐死於亂箭之下。而朝宣營將在外者皆聞聲上奔﹐總督遣旗鼓董宏猷﹑李大金﹑中軍秦相百等﹐於洪盧司了路口各路持令招集。各將脫阱之獸﹐喜得所歸。副將張韶領兵二千﹐副將黃家臣領朝宣內丁八百﹐參將賀上選領兵五百﹐衣甲器械俱全﹐馬三百匹﹐皆相率來歸﹐總督標下。又差副將王鳳升﹑參將王廷祥﹑方升等往廣西柳州招募狼兵交銃手三千﹐又就東安招梘上林三鼎﹑三錫﹑長鈀手五百名﹐又招社塘丁上楚殺手八百名﹐又募取各處鐵匠打造交銃三千﹐軍聲漸振。

總督與正發形影相依﹐眠食與俱﹐籌兵策餉﹐甚費焦勞﹐而總督下血之病﹐日漸日劇﹐飲食漸減少﹐發甚憂之﹐總督不自知也。督師駐永﹐上命楊太監密敕召赴武崗陛見﹐因劉承允橫肆日甚﹐且陰蓄異謀﹐有廢上立伊婿岷王之意。刑部尙書楊喬然公正不阿﹐言事與承允忤﹐揮拳毆擊﹐頭面受傷﹐廷臣莫不股栗。上與姜皇親密計﹐急召督師入內示彈壓。督師於五月初旬﹐從石磯站渡江﹐而站中不逞之徒﹐誤以爲督師之行遁也﹐持梃刃邀劫﹐不得行。總督聞之﹐發數十騎往護﹐始解去。督師怒﹐欲命滇營屠站中人﹐總督力勸分玉石﹐止縛首亂者二人﹐磔而梟示之。

督師旣入覲﹐永城遂空﹐嚴戶部遂移駐白牙橋。�遂遣數百騎入永﹐張示安民﹐永城遂爲�有。總督遣總兵周金湯﹑熊兆佐﹑副將李大金﹑張紹﹑黃家臣等領兵三千恢永﹐�騎聞風奔去﹐我兵追至祁陽﹐過熊飛嶺﹐直抵排山分汛扼守﹐去衡郡僅百里耳。

時湖南大饑﹐萬緡不能市斗米﹐欲仰給全陽﹐被妖人王倫鳩合亡命據宜湘口﹐依瞼爲壘﹐阻舟航不得進﹐比閭皆菜色。總督與發計曰「若輩處堂何知﹖兵至可擒也。」遣標將董宏猷午夜擊破﹐諸盜悉平﹐楚粵道坦﹐米價頓減。又致書瞿畱守求通糶糴﹐匪獨兵資騰飽﹐湖南數百萬溝中之瘠賴有起色﹐不僅東安一偶也。

東安彈丸之地﹐財賦幾何﹐劉承允又差二副將坐縣收民租﹐總督與發定計捕二將斬之。隨傳檄入武崗﹐歷數承允十大罪﹐並移檄張先璧﹑曹志建﹑郝永忠﹑馬進忠等﹐共勒勤王之師﹐以安乘輿而張先璧已先逼城步縣﹐聲罪致討矣。承允見各勛環戈爲難﹐气焰稍沮﹐又慮督師出爲葵丘盟主﹐在武崗必至居中內應﹐竟欲縶維幽閉﹐將圖不軌。又斷絕往來﹐如內閣吳炳﹑總憲李若星﹑大司寇楊喬然﹑兵科姚大復﹐皆屏息惕惕﹐不敢與督師通起居﹐惟姜皇親密語督師蚤爲計﹐毋墮姦阱。督師密疏奏上云「臣在外則上安﹐臣在內則上危。臣在外則承允恐臣糾率諸勛討逆﹐不敢他萌﹔臣在內則身爲孤注﹐號召不靈﹐承允無復顧憚﹐皇上與臣俱危矣﹗」又潛約滇營趙﹑胡二鎭訂期接應。越數日乘間出城﹐策馬飛奔十數里﹐卽遇二鎭領兵至。承允塘將發大炮擊督師﹐炮髙人下﹐一無所傷。及承允追兵躡至﹐督師已入滇營﹐中軍二鎭奮殺﹐劉兵敗還﹝永森按﹕《小腆紀年》﹕何騰蛟入謁﹐王及太妃皆召見慰勞。初騰蛟薦劉承允由小校至大將﹐稱門生﹐已漸倔肆﹐騰蛟不能制。王遣中使密召騰蛟爲計﹐然騰蛟固無如何﹐且無兵﹐命以南援將趙印選﹐胡一淸兵隸之﹐守白牙市。及辭朝﹐賜銀幣﹐命廷臣郊餞﹐承允伏甲將襲之﹐印選﹑一淸力戰殲其眾﹐承允諱之﹐王亦不能問也﹞。

六月旣望﹐督師率滇鎭同至白牙橋駐札。時兵餉久匱﹐總督仰屋無措﹐因面商督師﹐會題正發戶科試給事中﹐經理恢撫兵馬錢糧﹐奉兪旨頒給敕防。劉承允因怨叢釁深﹐復欲與總督修好﹐故不撓其事也。發膺玆寵命﹐日夕惶惶﹐爰設法鼓鑄﹐以裕錢源。於石磯站開鑪一百二十座﹐委效勞知縣方鎭管理﹐白牙橋開鑪二百座﹐委參將鄭宗文管理﹐小江口開鑪一百四十座﹐戶部主事臧煦如專理。又全州東安紳衿有願助兵餉糧米﹐授文武札銜及貢生生員者﹐聽其樂輸﹐一一移檄總督給紮﹐是名例餉。

斯時總督病日加重﹐日夜下血十數次﹐體益羸弱不支﹐然猶扶病視事﹐自黎明以至夜半﹐黽勉不遑。發泣曰「師體如此﹐宜節勞省慮﹐爲封疆宗社保愛萬全之身﹐以圖再進。」師曰「人以身病爲病﹐我以國病爲病﹐但得糧餉不竭﹐兵士鼓銳恢復東下﹐身自霍然矣﹗」總督駐東安數月﹐湖南節義之士莫不聞聲景從。衡州舉人王介之﹑夫之﹝永森按﹕夫之字雨農﹐號姜齋﹐衡陽人。崇禎壬午與兄介之舉於鄕﹐以瞿式耜薦授行人﹐轉徙楚﹑粵﹑滇﹑黔﹑閩﹑緬甸旣覆﹐隱犭峒以終﹐學行詳本傳﹞﹑鄒統魯﹑夏汝弼﹑李跨鰲﹑管嗣裘﹑吳汝潤﹑周士儀𨿽匿影南山僻谷﹐或密報情形﹐請商方略﹔或悲歌唱和﹐緘寄詩篇﹔風雨郵筒﹐間道不絕。又有來陽舉人﹝永森按﹕湖南衡州有耒陽縣﹐來恐耒字之誤﹐考縣無來陽名者﹞廖應亨﹑武昌舉人蔡之俊﹑宗貢生朱盛燦﹑朱容椒﹑中書科周震﹑與翰林院檢討劉李礦釒廣﹝同升子﹞兵科給事萬六吉﹝元吉弟﹞﹐疏參逆允﹐避禍而出﹐先後齊集東安﹐皆以總督爲依皈。一時文人輻輳﹐旁午之暇﹐樽酒拈韻﹐樂此不疲也。

總督見糧餉稍可支持﹐兵馬休養已久﹐加以滇營又到﹐遂與督師共商﹕東安掌地﹐若再持久﹐糧竭餉盡﹐勢成鳥獸散﹐不如決計東下爲得算也﹐七月七日﹐自東安起行至石磯站﹐師下民房﹐將分司駐發﹐發謙讓不居。師曰「我是已成之章總督﹐君是新起之蒙戶科﹐正欲借此彈壓兵民﹐勿讓也﹗」薄暮﹐東安知縣敖化龍饋酒醴果淆至﹐師與發飲﹐微醺﹐師攜發步入竹林山岡﹐正仰臥林間﹐語發曰「死便葬我於此。」發曰「師眞醉耶﹖胡言之謬耶﹖」

初八日﹐抵永郡﹐駐東海王孫宅上。初十日﹐副將王鳳自柳州募到狼兵交銃手三千到永﹐師大喜曰「此潼溪制勝之長技也。」遂卽以所募兵屬鳳統領。又全州貢生蔣成龍募兵一千同到﹐亦命隸鳳轄下。爰定恢撫營制五副將﹐分中﹑前﹑後﹑左﹑右﹐隨遣王鳳﹑李大金﹑黃應元各領兵前往祁陽關口防禦。去後﹐發因查核各處鑪場月錢﹐並東安未完例餉﹐才離永五日﹐師差數騎星馳召發﹐發寅夜遄歸﹐見師容骨立﹐气息奄奄﹐相抱痛哭。師曰「吾病不起矣﹗特請回作生死之別﹐並付封疆大事。」師下血之病﹐轉成腸垢﹐滑痢日夜數十次﹐五內痛楚﹐呻吟不絕聲。每呻吟一聲﹐則呼發一聲﹐發隨應一聲。

七月二十日﹐召諸將至榻前﹐將恢撫營務﹐兵馬冊籍﹐北撫關防﹐一並交發署理。發揮涕曰「某𨿽屬師生﹐恩同父子﹐從事三載﹐夙夜黽勉﹐況師體抱恙﹐發敢不竭其愚鈍﹐稍效萬一。幸惟安心調養﹐內外諸務﹐發自任之﹐不必有此舉動﹗且發受玆重畀。責有攸歸﹐倘敗乃公事﹐致吾師失知人之明﹐爲他人笑﹐發斷不敢聞命也。」師作色曰「子欲气死我耶﹖旣不承受﹐終無著落﹐如何安心調養﹖」發只得唯唯。

二十六日﹐師命人扶坐榻間﹐作書與督師辭訣。捉筆指不能運﹐遂口授曰「某病不能起矣﹐不能風雨晦明奉教左右矣﹐不能周旋鞭弭共事中原矣﹗遺大投艱﹐獨勞先生﹐誰復與先生分一臂者﹖某獨何心﹐能不悲哉﹗戶科蒙正發原在先生門墻﹐其人才品﹐先生所悉﹐已於本月二十日﹐當諸將付以恢撫營務﹐某死之後﹐乞先生特疏題補事。付托得人﹐死可瞑目。諸標員從某馳驅日久﹐忍饑寒﹐衝鋒鏑﹐義矢無二﹐其忠勤有可知者﹐幸先生驅策之﹐以相與有成也。放筆昏絕永從此辭。」督師覽書慟哭﹐作字安慰﹐極其酸切。略云「老夫耄矣﹐生亦無益﹐惟瓣香頂祝天地鬼神﹐乞畱公斗岱之身﹐以興明祚。蒙戶科大用之才﹐恢撫事務﹐且暫署理﹐諸將兩標一體﹐原無分別﹐俱不必作事後之慮也。」發自受事以來﹐卽就師榻前置几案批答文卷﹐料理各路軍機﹐仍奉侍湯藥﹐應答呻呼﹐衣不解帶二十二晝夜。發又詣永郡內外各廟祠寺觀行香焚疏﹐願滅壽一紀﹐爲師延算。督師曰「遣官候病﹐甚切憂馳。」

八月初三日﹐師作絕命詩二首云「莽莽乾坤咫尺蕪﹐秋風五丈失支吾。千年黃土扃雄劍﹐一寸丹心冷壯圖。報國未能空愧死﹐渡河有恨只頻呼﹐難尋淨土堪埋骨﹐魂詣髙皇索舊都。」「批頰聲聲未肯明﹐河山笑擲一毛輕﹐坐看玉篆沈千古﹐空伴銅駝泣五更。今世何時慚後死﹐此身無用忍求生﹗湖幹欲聽華亭鶴﹐武穆祠前秋水泓。」

初五日﹐自作遺表﹐命死後進呈。「爲臣病已篤﹐臣志未伸。謹瀝血泣辭效忠重泉事﹕臣以七尺書生﹐謬膺封疆大寄﹐過蒙國恩﹐濫叨節鉞﹐躐級中樞﹔龍光之晉﹐極其寵榮﹐報稱之勞﹐全無尺寸。猶冀臣年方壯﹐尙不卽塡溝壑﹐庶竭駑駘之力﹐稍收桑楡之效。不意丙戌春﹐事機叢脞﹐智力短淺﹐積勞成瘁﹐遂成下血之病﹔隨值新墻敗績﹐憤怒傷心﹐又增嘔血之癥﹐擬欲請乞骸骨﹐以時勢日亟﹐不容息府﹐恐蹈規避之咎。柰疆事日壞一日﹐臣病日深一日。今年夏﹐詰兵措餉﹐猶可力疾支持﹐入秋以來﹐飲食漸阻﹐血痢大作﹐連日昏絕﹐移時始蘇。臣之死期已在旦夕。」

「竊念臣任封疆﹐進取是職﹐不能厲兵秣馬﹐克復長驅﹐而以�遺君父﹐臣罪一也﹔臣身爲總督﹐不能彈壓遠邇﹐致諸勛水火成形﹐失地喪師﹐臣罪二也﹔臣屏藩在外﹐不能興晉陽之甲﹐立討君側之姦﹐致逆勛劉承允跋扈不臣﹐以堯舜之主﹐而抱靈獻之憂﹐臣罪三也﹔皇上春秋鼎盛﹐聖敬日躋﹐中興可期﹔天奪臣箕﹐不能長效犬馬﹐聿觀周宣﹑光武之隆﹐中道捐棄﹐事主不終﹐臣罪四也。臣負玆四罪﹐𨿽萬死不足以塞責﹐伏乞皇上削奪臣官﹐以爲有罪無功者戒。」

「顧國家大勢﹐禍胎養成於姑息﹐軍機多挫於內訌﹐臣願皇上大奮於斷﹐明功罪﹐信賞罰﹐愼名器﹐養殘黎﹐及蚤返蹕西粵﹐居萬全之地﹐以慰天下臣民之望。南湘半壁﹐付督師臣何騰蛟專理﹐辰嘗一帶﹐付制撫臣堵胤錫支撐﹐輔臣嚴起恆休休有容﹐剛柔交克﹐若與輔臣瞿式耜同居政本﹐必有可觀。臣鬼篆中人﹐不應言及國家事﹐但耿耿寸心﹐不隨身死。臣死之後﹐定擬哭訴二祖列宗之前﹐默佑聖躬﹐迅掃膻氛﹐收還兩都﹐重光寶歷。臣志伸﹐臣願快﹐臣死且不朽。伏枕瞻天﹐稽首泣血﹐仰祈睿鑑。爲此具本辭﹐謝天恩﹐臣無任悲憤感激之至。」

初六日﹐師簡閣部楊公嗣昌所著《兵餉》一卷付發曰「我不如文弱﹐子才不減萬吉人﹐吾子勉之﹗」隨命董君達啟行搜所存餉銀四十八兩﹐命發執筆﹐口授諭帖曰「恢撫部院章諭﹕『各路防守諸將﹕本部院病已危篤﹐不能與門下終始共事﹐前驅進取﹐有負國恩。今外�內寇﹐望汝輩爲我雪未雪之仇﹐本部院𨿽入九泉﹐倦倦以望捷音也。本部院死後﹐切勿以奔喪爲由﹐擅離汛地﹐有誤封疆﹔務須堅心固守﹐靜聽督師調度與蒙戶科指示。僅存餉銀若干兩﹐均平諸將﹐每人若干兩﹐以致永別之意。門下報國﹐卽是報主﹐本部院𨿽死猶生矣﹗」

初七日﹐命董子啟行取酒來﹐與發作別。且云「感足下三載共事﹐有如形影﹔無如鬼伯催促﹐幽明千古。」正發號哭僕地﹐師正色厲聲曰「吾以祖士雅﹑劉越石望子﹐柰何效兒女子態﹐作哀哀斷腸聲耶﹖」遂把盞酌酒勸發飲三杯﹐師亦吞三咽。飲畢﹐拱手揖發曰「請了﹗」自是不復與發語﹐發問亦不復應。董子啟行﹑師股肱心膂之親人也﹐呻吟之際﹐啟行間曰「病已至此﹐家事獨無遺命乎﹖」師曰「吾自服官入楚﹐已無家矣﹐夫復何言﹖汝若生還﹐但囑吾兒不必讀書。」

初八日申刻﹐呼啟行曰「董家寧馨﹐外�內劉﹐皇上在哪里﹖」少頃﹐又呼如是者三﹐忽大叫一聲﹐遂爾委蛻﹐蓋丁亥八月初八日亥時也。是夕﹐督師見大星如斗﹐自南天墜下﹐光燭普地。督師驚愕曰「於野其不祿耶﹖」翌辰﹐訃音報督師與戶部嚴公及各路營將﹐督師大慟慘﹐三軍各將撞地號天﹐如喪考妣。發先期命永州同知掌府事傅本斗動支官銀一百兩﹐買蔣鄕紳杉枋一具。初九日﹐巳刻大殮﹐適宜章伯盧鼎自道州候病至永﹐拊棺痛哭。正發與董啟行哀毀忘生﹐僅存一息﹐宜章勸發﹕「大事叢集﹐君身過傷無益﹐幸抑情彊飯﹐料理軍務﹑正所以報章公也。」發行文各將﹐遵先師遺命﹔不許奔喪﹐務嚴飭堵禦﹐以鞏萬全。

十一日﹐正發差官上總督遺疏﹐並報病故日期。同日﹐督師亦具疏題報。又一疏題太僕卿郴桂道吳晉錫升補北撫﹐蓋督師於隆武二年題晉錫郴桂巡撫﹐廷議不允﹐至是參軍丁元相爲晉錫請曰「吳公名進士﹐且前題開府未遂﹐北撫一座﹐捨此其誰﹖」督師從之。十六日﹐晉錫行文知會各將﹐取職名兵馬冊籍。發見文﹐欣躍如釋重負﹐楚人原無官楚之理﹐前日爲先師病篤﹐恐拂其意﹐故爲勉承﹐今日實獲我心。遂將北撫關防官冊籍一並移送督師﹐並行各將遵照。各將謂﹕「先主以我等付托戶科﹐以戶科與我等周旋﹐久習知我勤苦。今易簀才旬月﹐蘧以我等屬他人﹐戶科卽可背﹐先主不可負也。」各將心殊怏怏﹐無固志。�帥聞章總督卒﹐喜曰「二敵去其一﹐吾無憚矣﹗」

八月二十二日﹐襲破排山﹐並奪熊飛關﹐諸軍多內潰。正發語董子啟行曰「師櫬未舉﹐敵若旦夕至﹐發誓以身殉。但得項膏白刃﹐蚤從先師地下游﹐固愉快也﹗」啟行同以死誓。諸將見發堅守不動﹐遂相率扶襯﹐發與啟行挽紼登舟﹐至石磯站﹐僉謀卜地。發曰「師有治命矣﹗」遂於前日竹林小岡先師醉臥之處﹐壬首丙趾而瘞玉焉。督師馳至石磯﹐撫靈牀踴長號﹐兼述共事之情﹐且哭且訴﹐兩標將士莫不灑涕。督師親撰誄文曰「人臣死忠者三﹕曰激烈﹐曰從容﹐曰勞瘁。激烈以剛怒死﹐從容以堅貞死﹐勞瘁以憂勤死﹐死𨿽不同﹐死忠則一也。孔子曰﹕『殷有三仁焉。』去者﹑奴者﹑剖心者﹐迹似懸殊﹐孔子俱以仁爲斷。眾人論其迹﹐聖人原其心耳﹗癸未﹐騰蛟承乏楚撫﹐時楚北皆入�版﹐公以孤城文吏﹐獨保沔州。境內不軌﹐勾賊爲姦﹐公次第剪除﹐以靖內患﹔左營魚肉沔﹐彊擄民女﹐公縛而投諸水﹐以靖內擾。公知賊梳兵篦之害﹐悉撤客兵﹐自練土兵﹐與�將白旺相持三載﹐遮蔽長江﹐使�不能飛渡﹔蛟得免於覆飠束者﹐藉公長城之力也。蛟屢上公功﹐三請藩宣﹐被讒閒所沮。」

「甲申冬﹐庚癸呼亟﹐煩公轉運湖南。乙酉春﹐左夢庚問鼎畱都﹐蛟投身漢水﹐方得更生﹐復至湖南﹐與公重聚。天驕內肆﹐闖逆伏誅﹐兩都淪沒﹐匝地鮏羴﹐僅畱南天一塊土﹐爲我與公拮據瘁﹤疒者﹥之區﹗維是張先璧荼毒於辰陽﹐劉承允虎踞於黎靖﹐公單騎解諭﹐悉歸戎索。崎嶇虎狼之穴﹐出民湯火之中。繼而左標﹑闖部窮而無歸﹐公挺身招徠﹐肉袒傾城。復以客兵難馭﹐爰整親旅﹐詰兵於黔粵之裏﹐措餉於無米之炊。蛟在長沙﹐居中調度﹔公駐湘陰﹐臨邊自將。一將一兵﹐費公推置﹔一壁一壘﹐費公分布﹔一士一民﹐費公保護﹔一機一宜﹐費公眠食﹔一緡一粒﹐費公焦勞﹔一勛一鎭﹐費公調劑。心血幾何﹐能不病哉﹖蛟也魯拙﹐每有方略﹐費公訐謨﹔每有過失﹐費公匡救。心血幾何﹐能不病哉﹖又以同人參差﹐事多掣肘﹐隱忍彌縫﹐更費苦Jb。心血幾何﹐能不病哉﹖」

「迨至彊敵馮陵﹐我疆日蹙﹐新墻之挫﹐嘔血盈升﹐公病已劇。湘陰不支﹐立誓身殉﹐眾將奪公﹐𨿽不得死﹐公病又劇。策蹇氵資水﹐泥塗雨雪﹐痛念提封﹐昏僕馬下﹐公𨿽不死﹐公病又劇。衡山險厄﹐幾落危機﹐躍馬橋頭﹐目擊醜類﹐眥裂發指﹐怒气欲吞﹐公𨿽不死﹐公病又劇。跋涉雁峯﹐渴餒浯溪﹐以至東安﹐外集殘兵﹐內合勁卒﹐振軍聲於菜色之時﹐復殘疆於桑楡之日﹐公病劇已極﹐而公死矣﹗」

「武侯曰﹕『鞠躬盡瘁﹐死而後已。』二語八字﹐的的爲公行實。嗚呼﹐公其死矣﹗蛟固知公之必死久矣﹗然而蛟又不知公之必死也。蓋知公之必死者﹐知公之心﹔不知公之必死者﹐感公愛公﹐祝公望公﹐不忍作此不祥之想﹐此又蛟之癡心也。嗚呼﹐公其死矣﹗公其忍心捨我而去矣﹗今而後﹐進退死生﹐誰復與蛟共安危者乎﹖密座促膝﹐誰復與蛟共籌策者乎﹖紛紜險阻﹐誰復與蛟分仔肩者乎﹖昏耄舉動﹐誰復與蛟規舛謬者乎﹖風風雨雨﹐誰復與蛟相慰勞者乎﹖」

「嗚呼﹐公其死矣﹗然而公之心則願以激烈死﹐不願以勞瘁死者也。向使公擐甲行間﹐衝鋒冒鏑﹐蛟知公必爲關壯繆﹔向使公獨守孤城﹐�騎重困﹐蚊知公必爲張睢陽﹔向使公身陷賊中﹐義不受辱﹐蛟知公必爲顏魯公﹔向使公衡山失機﹐身落�手﹐蛟知公必爲文信國。諸死皆不得遂﹐乃與諸葛丞相輝映千古。且諸葛以八月死行間﹐公死行間亦以八月﹐何其先後一揆也﹖語曰﹕『人之相知﹐貴相知心。』公固知蛟之心者也﹐蛟豈不知公之心哉﹖」

「蛟今年五十五矣﹐公年三十六耳﹗五十五者不死﹐三十六者先逝﹐鬼伯無知﹐謂之何哉﹖且漢江之水滔天﹐可以死矣﹐而不沒﹔長沙之炮焚領﹐可以死矣﹐而不傷﹔武崗已陷凶阱﹐可以死矣﹐而復脫。萬死一生﹐畱此頑鈍之身﹐以守殘局。蛟可以死而不死﹐公不可死而死﹐上天蒼蒼﹐獨何心哉﹖嗚呼﹐招魂不復﹐撫牀如生﹐恨深九泉﹐慘達層霄。灑血披衷﹐公靈鑑之。」

祭畢﹐督師還白牙橋。正發又住石磯數日﹐瑩壙事竣﹐帶十數騎詣謝﹐遂住東安舊館。恢撫諸將復泣請正發視事﹐發曰「吳公旦夕且至﹐諸君當靜聽朝命﹐安可以意爲從違耶﹖」越數日﹐督師賫奏官回﹐云「上得遺表﹐揮涕呼我督臣者三﹐聲徹殿廷。」吳晉錫北撫命旣下﹐督師以軍務不可久曠﹐送敕印催其卽日受事。晉錫至東安﹐擇吉蒞任﹐諸將起曰「某等數月無餉﹐餒窘萬狀﹐今得新總督﹐有憑藉矣﹗」晉錫聞之﹐竟挾印遁去。

九月初五日﹐�兵奪永城﹐哨及石磯﹐北撫吳晉錫自東安山中納印出降。滇帥拔營走八十里山﹐入全州萬鄕﹐遂彊督師同行﹐內閣嚴公亦移入全州矮林﹐依原長沙道鄧承券托焉。正發與恢撫諸將由宜湘上全州﹐諸將復環正發請曰「先主棄世﹐我等見公如見先生﹐身𨿽武夫﹐義气爲重﹐實不願屬他人﹐惟公主持之。公如見拒﹐卽日四散作響馬矣﹗」發不得已﹐與諸將約﹕毋降�﹐毋害民﹐毋私鬥。諸將咸唯唯遵約束。

抵全州﹐州守誤以爲郝盧兵﹐閉門不納。中翰周震﹑畱守題授監事禦史﹐適在全城﹐望見旗幟﹐曰「此恢撫營兵也。恢撫紀律素嚴﹐民皆無恐。」遂開門出迎。發語震曰「�在門庭﹐州城守乎﹐棄乎﹖」震曰「守乎。」「本營官兵畱乎﹐去乎﹖」震曰「畱哉。」發遂同震進城﹐與州守馬鳴鸞議糧餉。又致書畱守商機宜﹐州守會各鄕紳公議捐助。各紳樂輸糧米﹐約計三十石。議每兵每日米一升五合﹐錢十文﹐馬料谷日三升﹐兵丁各給十日糧﹐將老營駐紮湘山寺。發總兵王鳳同三副將領兵守黃沙河﹐以當孔道之衝。總兵周金湯﹑熊兆佐﹐紮三叉鋪﹐以防宜湘小路。

時九月初十日﹐探人回報﹕�帥三王各分一路進兵﹔恭順領武崗路﹐懷順領永州路﹐智順領常徳路。恭順過紫陽河﹐承允標將陳友龍殊死戰﹐屢挫敵鋒。承允馳令禁友龍不得戰﹐又不發救兵﹐友龍敗還。恭順離武崗山三十里下營。承允輕騎出降﹝永森按﹕《王船山叛呂傳》﹕�兵至石羊渡﹐承允退坐營門﹐召諸將護﹐皆請死戰。承允不語﹐入幕中修降書﹐遣使詣孔有徳降。使返﹐與承允耳語良久。乃遣片紙奏上﹐言「敵勢大﹐陛下宜自爲計。」上乃倉遽出奔。城門不開﹐龐天壽等麾壯士以利斧斷扃鎖﹐上單騎走﹐承允遂開關延敵人﹞﹐且許獻皇上爲贄。恭順疑其詐﹐不納。承允復回至武崗城外北寺﹐剃髮而往。恭順納之﹐待以賓禮。

承允因一再往返﹐是夜遂不及入城。然承允出降之先﹐將城門封鎖嚴密﹐不許隙通。二更時﹐皇親王維恭﹑維讓與掌院事張同敞﹑錦衣衛馬吉翔﹑吳雙﹑兵科吳其囂﹑禮科洪士鵬等﹐相率在廷﹐同會劉承永曰「令兄如此舉動﹐將欲以皇上作晉惠﹑宋欽耶﹖」承永曰「家兄此行﹐正是挺身當鋒﹐以保皇上耳﹗」諸公曰「旣是如此﹐何不開門﹐待皇上移到靖州﹐不更便耶﹖」承永尙遲疑﹐諸公又請承永母出﹐懇切言之。母曰「吾兒旣不肖﹐自陷其身﹐豈有復陷皇上之理﹖」立命取鑰匙來﹐諸公卽入行宮﹐扶擁上駕並三宮上馬﹐奪門而出。二十里﹐上曰「靖州不可往﹐當從間道走廣西。」遂覓小路走古坭﹐至柳州﹝永森按﹕《小腆紀年》﹕王師破常徳寶慶﹐且逼武崗﹐王召劉承允謀之。但言我兵多﹐敵決不來。王疑而察之﹐則承允已密議投降。乃與輔臣吳炳議﹐由古坭幸柳州﹞。蹕數日﹐仍移桂林。

恭順至武崗﹐見上駕已行﹐遂發千騎徑追靖州。至靖不見﹐大肆殺戮﹐無不殘滅。承允旣降﹐仍居舊第﹐內閣吳炳﹑吏部尙書李若星﹑承允中軍鄒山﹐死之。刑部尙書楊喬然與承允不合﹐先期請出督川兵﹐得不及難。兵部尙書傅作霖不屈﹐承允勸之﹐作霖大罵曰「我以汝爲必不負國﹐凡事將順﹐中外莫不指摘﹐以爲汝黨﹐我被汝蒙惡聲久矣﹗今豈肯同汝作狗彘耶﹖」拽見恭順﹐益加怒詈﹐遂死之﹝永森按﹕《小腆紀年》﹕大學士吳炳奉命扈世子走城步﹐旣至﹐而城已爲王師所據﹐被執送衡州﹐炳不食﹐自盡於湘山寺。傅作霖﹐武陵人﹐夙與承允善﹐故驟得遷。及承允降﹐作霖勃然大罵曰「吾以汝爲人﹐汝挾天子作威福﹐致天子蒙塵﹐罪已不容於死﹐眞狗彘不爲也﹗」王師入城﹐作霖冠帶坐堂上﹐承允勸之降﹐作霖唾其面﹐遂遇害。妾鄭氏有殊色﹐被執﹐過橋躍入水中死。」﹞。

承允親引恭順直搗黎平﹐督師母太夫人﹑妻王夫人與次子並家屬百餘口俱被執﹐以彭而述爲貴州巡撫。智順至常徳﹐王進才﹑馬進忠﹐退入灃州﹐進永順土司﹐制撫堵允錫亦同往馬。偏沅傅上瑞獻營王以降﹝永森按﹕上瑞武定人﹐爲武昌推官。初爲何騰蛟所薦﹐至偏沅巡撫﹐性反覆﹐棄騰蛟如遺。武崗破﹐遂降。逾年﹐金聲桓事起﹐當事者慮其爲變﹐與劉承允並誅死﹞。沅州偏橋﹑鎭遠﹐直抵黔中﹐悉爲�有﹐而沅州殺戮尢慘。

上蹕桂林﹐召內閣嚴起恆入。十月朔﹐督師率滇營由西延至興安駐紮。初﹐督師至八十里山﹐聞武崗之警﹐卽駐兵新寧界﹐飛探皇上消息﹐擬率滇營爲勤王之師。後聞輦路無虞﹐移駐粵西確報﹐遂出興安﹐復與發合。督師致書﹐深悔前過﹐並慰發營。

督師駐興安三日﹐恭順差督師至戚持手書並貴陽王金印一顆與夫人家報至。來人述恭順奉養太夫人甚厚﹐保全眷屑﹐恩禮備至﹐督師皆不聽﹐將書印抵地﹐命綁來人斬之。左右解勸良久﹐始釋。卽日備述家難﹐繕書以聞﹐督師又念上自播遷之後﹐朝臣失散﹐扈從寥寥﹐遂薦正發入內。疏謂﹕「今日朝廷封疆﹐呼吸一體。科臣蒙正發久歷行間﹐諳練機務﹐若使其入司封駁於內﹐臣辦戰守於外﹐其間緩急事宜﹐應若桴鼓」等語。奉兪旨﹐敕召正發入行在供職。發將見在官兵馬匹造冊面交督師﹐諸將送行哭別﹐戀戀不忍捨。發囑諸將曰「先總督師事督師﹐諸君盡力於督師﹐卽是報先總督。其努力建樹﹐無墮恢撫聲靈﹐在內不患無懋賞也。」董啟行原與發生死相依﹐因聞逃寇王倫投懷順﹐請發章總督墓以快報復﹐石磯父老詣懷順哭訴總督恩徳﹐倫坐誣見殺﹐啟行邱墓關心﹐遂畱全陽。

發於十一月初三日﹐赴桂林陛見﹐適本科員缺﹐遂掌科事兼管刑科。是時﹐畱守首輔瞿式耜兼掌吏部尙書事﹐內閣嚴起恆兼掌戶部尙書事﹐侍郎蕭如韓原名蕭琦﹐掌兵部尙書事﹐兼掌都察院﹐侍郎於元輝掌刑部尙書事﹐戶部侍郎張尙管﹑鼓鑄李和鼎爲通政司﹐兵科給事中吳其露掌兵科兼掌吏科事﹐禮科給事中洪士鵬掌禮科兼掌工科事。廖應亨掌河南道﹐汪��掌文選司﹐朱儼�掌職方司﹐張應斗掌儀制司﹐尹三聘掌虞衡司﹐吳侯鴻臚寺﹐文安侯馬吉翔掌錦衣衛﹐總兵吳雙錦衣僉士﹐王坤司理太監﹐趙進秉筆太監。其餘各衙門盡皆缺員。

兵部蕭如韓媚事南安侯郝永忠﹐備極醜態﹐凡有拂其意者﹐卽嗾永忠以兵力嚇之。一日﹐永忠同如韓遊靖邸獨秀山﹐永忠折柳條作圈套﹐加韓項戲曰「猴子跳圈。」以如韓有猴子綽號也。如韓諂笑曰「我得爲猴足矣﹗」聞者皆唾之。

十一月二十日﹐懷順遣將同董英領馬步三千﹐從間道襲全州﹐攻圍累日。督師遣新寧伯趙印選﹑興寧伯胡一淸﹐領兵援全﹐畱守遣新興伯焦璉標三總兵劉起蛟等領兵援全﹐兵由三路進﹐會合恢撫官兵﹐直抄�兵之後﹐�兵大敗﹐董英僅以身免陣殺千餘人﹐得馬匹數百﹐盔甲器械無算。�自大挫之後﹐不敢近粵疆一步。趙﹑胡二伯與新興標鎭劉起蛟等凱旋﹐惟畱副將唐文曜領兵一千﹐與全州城守副將王有成兵八百﹐同監軍周震﹑知州馬鳴鸞駐全防守。

督師以恢撫官兵旣隸親標﹐撤回點閱﹐更定營制﹐凡屬恢撫者﹐以王鳳爲總統。但鳳爲人忮刻且橫﹐諸將多離心﹐潛投郝﹑盧者紛紛。全州守馬鳴鸞與唐﹑王二將計曰「大帥在內﹐僅畱我輩獨支門戶重地﹐孤注之勢也。城不守﹐則必繩以失地之罪﹔守城﹐則眾寡彊弱不敵﹐無噍類矣﹗不如降之便。」二將許諾。十二月十二日﹐鳴鸞同二將潛詣永州請降﹐懷順以爲無據﹐不收。復回全說監軍周震同降。震大怒叱罵﹐遂殺震﹐持震頭與震刺印詣永﹐遂納焉。

十七日﹐二將領�兵二千騎入全州﹐西粵藩籬從玆壞矣﹗滇師見全陽有失﹐遂將老營移入省會。先是南安侯郝永忠自道州入桂林﹐宜章伯盧鼎自道州入義寧﹐督師調郝﹑盧同滇師與親標復全州﹐皆以粵西爲新興汛地﹐且降將系新興標員﹐各推諉不前。督師誓死坐興安﹐上召亦堅辭不赴。郝永忠發羅中軍領千騎往﹐胡興寧自率馬步二千往﹐然只爲護從督師﹐不復問全陽矣﹗

督師以親標兵單﹐命坐營熊兆佐往柳州募狼兵銃手三千﹐久未報命。永曆二年戊子新正﹐上疏請正發往柳州監催﹐發奉敕卽就道。二月朔﹐�三王會師大舉入粵﹐胡一淸手挾督師上馬還省。�兵重圍興安﹐破之﹐盡屠其城﹐郝營千騎無一脫者。永忠大恚﹐將桂林官民劫掠一空。上駕踉蹌﹐又移柳州﹐再遷南寧。督師至省城﹐見乘輿已行﹐遂同滇營走永寧州。惟畱守瞿公死守桂林﹐飛檄焦新興上省﹐新興見檄卽趨﹐�兵已薄北門﹐新興率諸鎭鼓銳力戰﹐�兵敗退全州﹝永森按﹕《小腆紀年》﹕自郝永忠亂後﹐王師疑桂林空虛﹐直抵北門。何騰蛟將三面出﹕胡一淸以滇兵出文昌門﹐周金湯﹑熊兆佐以楚兵出榕樹門﹐騰蛟自與焦璉出北門。戰未合﹐奮臂顧左右曰「璉爲諸君破敵。」橫矛直奔我營。我兵圍之﹐矢如雨下﹐璉左右衝擊﹐勢如遊龍﹐我兵合而復散者再。粵撫將軍劉起蛟亦大呼殺入﹐與璉合﹐擊殺數百人﹐貫其營而出。胡一淸從東至﹐騰蛟撫其臂曰「兒好爲之。」一淸應聲躍馬馳擊。一淸短小便捷﹐馬上騰擲如飛﹐能標槍取人數十步外﹐百發百中。每乘馬﹐必翦其鬃。王師認爲牛﹐輒相戒曰「此騎牛蠻子﹐不易當也﹗」一淸與璉合兵再戰﹐金湯﹑兆佐橫擊之。璉標下趙與白貴殊死戰﹐王師大奔﹐追二十里﹐大帥幾爲所獲﹞。

時值江西金聲桓﹑王得仁反正﹐蓋遇時襲茶陵﹐�帥心懷內顧﹐惟畱副將李東斗領兵三千守永州﹐總兵徐勇領兵五千守長沙﹐衡寶﹑武靖﹑常徳各府各畱鎭將領兵駐防﹐三王自撤滿兵北去。三月朔﹐督師自永寧州率滇營並親標出嚴關﹐圍興安﹐執�防弁殺之。正發於三月初十日﹐督催監紀範炳元狼兵三千名﹐同總兵熊兆佐到興安﹐督師大喜慰﹐因畱髮在行間﹐商進止。遂下取全州﹐與�兵戰於飛鑾橋﹐斬首數百級﹐�兵奔回守城﹐攻圍四十日﹐克之。�兵脫走者僅十之三。畱守親至全州犒兵﹐與督師同在湘山寺﹐樽酒流連﹐歡洽旬日﹐拉發同還。

時有周鼎瀚者﹐以任子宮中書﹐因武崗之變﹐上塗次播遷﹐一應本章﹐命鼎瀚同金吾﹑馬吉翔哲理。鼎瀚至全﹐大署內閣﹐與發晤言﹐隱然中堂規模﹐發麵斥之﹐聞畱守來﹐卽遁去。此五月念旬時也。畱守與督師面商﹕時方酷署﹐兵士毋太苦。而一淸必欲乘勝攻永﹐六月初旬﹐環永城數匝﹐兩月不得下。保昌侯曹志建以火器五千助攻﹐城中糧斷﹐�將李東斗大困﹐殺馬馬盡﹐殺老幼老幼盡﹐互相屠食﹐永紳劉興秀在圍城中﹐饑兵臠而食之。東斗窘急﹐以十數騎重鎧血戰﹐奪路窮奔。�廣西撫院李茂祖就擒﹐解至桂林斬之。我兵直抵衡山﹐長沙震恐。

又劉承允標鎭陳友龍自武崗反正﹐光復黎靖﹐下至寶慶。友龍每得�官﹐卽剝皮示眾﹐綽號陳剝皮﹐尋以功晉遠安伯。張先壁亦自麻陽峒中出﹐盡有辰常一帶﹐三王至漢陽﹐聞陳友龍反狀﹐歸咎承允﹐將承充﹑傅上瑞等三千餘人﹐無少長皆殺之。

本年正月內﹐金聲桓﹑王得仁返正於江西。四月內﹐李成棟反正於廣東。王得仁𨿽爲聲桓標將﹐原約結爲兄弟﹐每行事如出一體。聲桓﹑得仁與巡方不愜﹐巡方持其短﹐必得金巨萬﹐始免白簡。得仁原有故國之思﹐如此一激﹐遂密部將士衷甲﹐而往聲桓署中曰「我等皆食踐大明茅土﹐何可長淪腥穢﹐甘心犬豕乎﹖」袖出网巾一頂﹐露刃而前﹐持聲桓髮辮割之﹐卽請柬巾加冠。聲桓曰「吾有心久矣﹗所以隱忍不發者﹐欲乘間待時耳﹗今弟舉事矣﹐生爲明人﹐死爲明鬼﹐敢有他志﹖」得仁遂同聲桓勒兵執巡方跪而訊曰「汝尙欲我金乎﹖�主命汝巡方﹐爲地方造福﹐柰何虎而翼飛而食人耶﹖」遂命斬之。令城內外文武兵民反正﹐各郡縣三日內去辮加冠﹝永森按﹕《貳臣傳》﹕聲桓遼東人﹐明總兵。順治四年﹐隨左夢庚投誠﹐授總兵﹐討江西有功﹐未酬封爵﹐懷叛志。王得仁者﹐舊爲自成裨將﹐所稱爲王雜毛者也。助聲桓攻戰久﹐亦自負其功﹐以敍祿弗及﹐五年正月﹐聲桓與合謀﹐糾眾據南昌叛﹐殺巡撫董成學。六年正月﹐大兵克南昌﹐斬得仁﹐聲桓中矢投水死﹞。

得仁卽欲出九江﹐襲取南京﹔聲桓以贛州髙進庫尙負固﹐必先取贛城﹐乃可東下。李成棟﹝永森按﹕成棟遼陽人﹐明總兵﹐順治二年降﹞提督廣東一年﹐廣東義兵四起﹐日事撲殄﹐兵士擐甲無休日。詹事陳子壯﹑吏部張家珍﹐俱以起義殉節。成棟曰「何起義之多耶﹖某身受國恩﹐位列開鎭﹐反不知粵民好義耶﹖」袁彭年爲藩司﹐與成棟養子李元允友善﹐相與密謀﹐日夜說成棟舉事。又總督佟養甲見成棟橫肆﹐上疏請節制﹐成棟恚之﹐遂舉兵圍養甲﹐取滿兵十餘人盡殺之。養甲去辮納印﹐詣見成棟﹐成棟禮待如初﹝永森按﹕《逆臣傳》﹕順治二年﹐佟養甲署兩廣總督﹐成棟署兩廣提督﹐合軍徵廣東。四年﹐由榔走廣西﹐成棟與養甲分兵攻剿﹐次第平復。攻克梧州﹐會賊渠余龍連結陳子壯﹑張家玉寇掠肇慶﹑廣州。養甲自廣州告急﹐成棟將軍赴援﹐俱擊走之。是年六月﹐授提督廣東總兵官﹐加左都督銜。先是成棟與養甲兵定廣東﹐以部眾爭功﹐漸生隙﹐至是因養甲奉命督兩廣﹐而已僅得提督虛銜﹐疑養甲有意抑之﹐懷叛志。明年正月﹐江西叛鎭金聲桓遺書成棟﹐約期舉兵。成棟遂據南雄叛﹐納款由榔﹐迎之駐肇慶﹐授僞爵爲惠國公﹐使其黨賊害養甲。又考《小腆紀年》﹕成棟怨望形諸詞色﹐愛妾張氏﹐陳子壯之妾也﹐成棟艷而納之﹐年餘不歡。偶演劇﹐張氏見之而笑﹐成棟詰之﹐氏曰「爲見臺上威儀﹐觸目相感。」成棟遽起著明衣冠﹐氏取鏡照之﹐成棟歡躍﹐氏察知之﹐因慫恿焉。又按「家玉字子元﹐東莞人﹐崇禎癸未進士。諸書皆作家玉﹐此作家珍誤。《東華錄》云﹕成棟使其黨害養甲﹐此則云待禮如初。互有異同﹐未知孰是﹞。

先是粵東石米五兩﹐及返正﹐士民皆歡呼載道﹐米價減至三兩。又本年二月﹐國姓成功同鄭鴻逵恢復建寧﹑漳泉﹑延江等處﹐全閩俱歸舊版。初國姓疾父之降﹐遂同鴻逵全師下海﹐貝勒命芝龍作書招之。成功曰「蒙隆武皇上養我爲子﹐賜我國姓﹐我已爲朱家子﹐非復鄭氏兒矣﹗且父旣不爲忠臣﹐又安望我爲孝子哉﹖」﹝永森按﹕成功初名森﹐芝龍娶倭婦翁所生也。年十五﹐補諸生﹐試髙等食餼。宏光時﹐入南京大學﹐聞錢謙益名﹐執贄爲弟子﹐謙字之曰大木。芝龍引森入見福王﹐王奇其貌﹐賜國姓﹐名成功。順治三年﹐貝勒博洛以書招芝龍﹐芝龍降。時成功年二十三﹐阻之不從﹐遁入海。﹞繼而貝勒挾芝龍北去﹐成功同鴻逵率師先取沿海地方﹐隨登岸﹐盡復八閩。

六月內﹐李成棟差官南寧賫奏表﹐請駕幸廣東。上以成棟新經反正﹐恐有叵測﹐未便輕往。成棟又上疏請﹐語甚迫切﹐以爲﹕「臣欲親赴行闕﹐而東土新造﹐人心尙未貼安﹐臣一舉足﹐恐生不測。皇上若不移蹕﹐將以東省非王土耶﹖豈棄臣﹐抑疑臣耶﹖臣一點愚忠﹐棄八旬老母﹐三歲稚兒﹐全家五百口於淞江﹐而不顧者﹐實欲一洗從前之羞﹐再造中興之業﹐畱微名於百年耳﹗今天顏咫尺﹐不得一見﹐其何以鼓舞士卒﹐號召義旅﹐爲出嶺之計耶﹖」疏上﹐上猶未決﹐畱守與發馳書督師商酌此事﹐以爲成棟旣經背�﹐必無二三﹐上不東蹕﹐反令成棟觖望﹐無以收人心。且金聲桓﹑王得仁聞之﹐亦不鼓勵。遂上疏力勸移蹕。議以正發領滇營精兵三千﹐備一月行糧﹐赴梧州扈駕。正發於七月十六日﹐自桂林率兵從水路起行。二十二日﹐抵蒼梧﹐暫候。二十八日﹐駕至﹐謁祭端陵。發於龍舟陛見﹐上問湖南情形﹐發一一奏聞。八月初一日﹐發領兵扈駕起行﹐李成棟於徳慶州迎駕。初四日﹐駕至端州﹐遂駐蹕焉﹝永森按﹕《小腆紀年》﹕李成棟遣使迎駕﹐瞿式耜慮成棟挾王自專如劉承允事﹐上疏力請駕幸桂林。疏令簡討蔡之俊﹐給事中蒙正發先後迎駕。前日粵東未復﹐宜駐桂以扼楚﹔今日江廣反正﹐宜駐桂以圖出楚。事機所在﹐毫釐千里。王意未決﹐吏部侍郎吳貞毓力言成棟忠誠﹐迎駕無虛僞﹐王乃由梧入肇慶﹞。內閣嚴起恆﹑王化澄同居政府﹐又召朱天麟入直﹐首封李成棟惠國公﹐仍管兩廣總督事﹐封佟養甲襄平伯﹐何吾騶﹑黃士俊﹐以成棟薦﹐復居相位。敕召大學士方以智﹐智以病辭。

時敍反正功﹐以曹掌燁兵部﹐晏淸﹝永森按﹕晏淸﹐字元洲﹐黃岡人﹐萬曆己未進士。永曆四年﹐吳毓貞﹑王化澄﹐相表裏以逼淸﹐遂乞骸骨去﹐事詳《永曆實錄》﹞爲吏部尙書﹐吳毓貞戶部尙書﹐洪天擢﹑朱盛濃﹑程峋俱兵部右侍郎﹐耿維恭工部尙書﹐余廷相更名心度﹐刑部右侍郎﹐吳文瀛更名吳﹐禮部右侍郎﹐掌尙書事。袁彭年﹝永森按﹕彭年字介眉﹐公安人﹐中道之子也。崇禎甲戌進士﹞掌都察院﹐張佐宸掌文選﹐繼以施召徵掌之﹐唐元楫掌職方﹐劉遠生管戎政尙書事。劉湘客爲少詹經筵講官﹐陳世傑編修日講﹐蔡之俊﹑張鳳翼﹐同爲檢討日講。姚端以待詔管誥敕﹐屈士﹑姚子莊俱翰林院待詔﹐扶綱爲太常少卿﹐連城璧爲大理寺少卿。丁時魁﹝永森按﹕時魁字斗生﹐江夏人﹐崇禎庚辰進士﹐授禮部主事﹞掌吏科﹐正發掌戶科﹐李用楫掌禮科﹐許兆進掌兵科﹐繼以金堡掌之﹐李日煒掌刑科﹐尹三聘掌工科。張孝起吏科給事中﹐陳子升﹑黃葵日﹑李貞﹑謝元忭﹑洪夢棟﹑雷徳復﹐俱兵科給事中。髙賚明掌河南道﹐鄭同玄﹑王者友﹑王朝柱﹑陸樞﹑謝昌俱爲禦史﹐鄒統魯中書科﹐王夫之﹑程人行人司﹐溫溥知禮部祠祭司主事﹐張應斗儀制司郎中﹐郭如泰戶部江西司主事﹐李來冷﹑孟鈺﹑朱昌時﹑錢秉鐙﹑彭焱﹝永森按﹕焱孝感人﹞﹑吳霖﹑李芳先﹐俱兵部職方司主事﹐吳侯鴻臚寺卿﹐何讓鴻臚寺丞。大皇親長州伯王維茶掌前府﹐二皇親王維讓掌後府﹐商丘伯侯恂掌中府﹐西陵侯宋裕祚掌左府﹐襄城伯李守榮掌右府。續又晉封金聲桓豫國公﹐王得仁建武﹐侯馬進忠鄂國公﹐王進才襄國公﹐曹志建永國公﹐陳邦傅慶國公﹐焦璉宣國公﹐趙印選開國公﹐胡一淸衛國公﹐張先壁�國公﹐馬維興宣城侯﹐王永祚寧遠伯﹐蒲英綏寧伯﹐楊國棟武陵伯﹐馬養麟﹝永森按﹕義麟鄖陽人﹐初從何騰蛟爲副總兵﹞陵武公﹑四川王祥忠國公﹑貴州皮熊匡國公﹑譚詣俱晉伯爵﹐福建國姓成功�國公﹑鄭鴻逵等俱賜璽書﹐晉秩上桂國。趙壹加兵部尙書﹐巡撫潯南﹐劉才鼎巡撫柳慶﹐魯可藻加兵部右侍郎﹐巡撫廣西﹐馬光太僕少卿﹐巡撫全允﹐吳徳操巡按廣西﹐王��加兵部右侍郎﹐巡撫惠潮﹐範礦總督貴州軍務﹐鄭逢源巡撫貴州﹐瞿鳴丰巡按貴州﹐廖應亨巡撫南。米琦以僉都禦史監王進才軍﹐鄭古愛﹝永森按﹕古愛字子遺﹐江夏人﹐壬午鄕試出章曠門﹐曠亟薦不得中﹐抱其捲哭。武昌陷﹐南奔長沙﹐曠以爲監紀推官。永曆元年﹐擢監察禦史﹐以功晉僉都禦史﹐後以憂恚成疾卒。事詳《永曆實錄》﹞以禦史監馬進忠軍﹐朱嗣敏以僉都禦史監曹志建軍﹐江見龍以禦史監熊兆佐軍﹐倪炳元以禦史監馬養麟﹑周金湯軍﹐丁元相以禦史監督師親軍﹐兵科吳其監畱守軍﹐藍亭以副使監滇營趙印選﹑王永祚﹑蒲英軍﹐楊應亨以禦史監胡一淸軍。郭都賢﹑周堪賡加內閣大學士起復召用﹐王道直加兵部尙書﹐夏時亨﹑王應斗﹝永森按﹕應斗字天喉﹐崇陽人。天啟壬戌進士﹐初爲鄱陽令有政聲﹐崇禎元年﹐考選南道監察禦史。國朝定鼎﹐本省按臣李敬疏薦下部﹐以年老辭﹐不復出﹐著有詩文集若干捲。事詳《邑志》﹞﹐加兵部右侍郎﹐總督湖北山寨義旅﹐揭重熙加兵部尙書﹐總督江西義旅﹐劉季礦以僉都禦史督吉安義旅﹐曹徹昌﹑沈會霖授僉都禦史﹐督由云寨義旅﹐其以職方主事銜奉敕聯絡者﹐不可枚舉。

時文安侯馬吉翔以從龍之功﹐悉攬朝權﹐又以武崗播遷之時﹐吉翔妾隨端寧太后左右﹐甚得歡心﹐賜號勤敏夫人﹐吉翔恃有內主﹐益無憚。凡文武升授與章奏票擬﹐一一關會﹐然後行止致有馬皇帝之號﹝永森按﹕吉翔順天大興人﹐以武進士歷官至廣東指揮使。唐王立﹐至福建依鄭鴻速﹐擢錦衣衛都督僉事。福建陷﹐吉翔走肇慶。永曆立﹐與定策事﹐升左都督掌衛事﹐從駕至全州﹐結劉承允﹐爲請封伯爵﹐加少保﹐晉封文安侯。大兵破南﹐吉翔與李國泰等奉桂王走緬甸﹐緬人箋從亡者四十有一人﹐吉翔與焉。王船山《永曆實錄》則謂﹕桂王走南寧時﹐吉翔知大勢已去﹐遂不復從。匿潯州山中﹐久之出降﹐挾重貲北歸﹐不知所終。與諸書頗異﹐未知是否﹞。一日﹐吉翔謂成棟曰「上念貴標諸鎭將從公反正﹐功不可泯﹐尙未頒爵賞﹐煩疏姓名﹐以便上聞。」成棟卽將杜求和﹑張月﹑李元允﹑羅成耀﹑楊大甫等八員開列。吉翔卽對成棟繕奏單封進﹐遲一時﹐伯爵之命遂下﹐吉翊固以此示恩也﹐成棟則以爲示威福矣。歸而嘆曰「人言馬皇帝﹐豈不信哉﹖懋賞不典也﹐五等顯秩也﹐爵人於朝﹐與士共之﹐乃於一座之頃﹐呼吸如意﹐何其神也﹖我棄老母幼子爲此舉﹐惟望中興有成﹐庶不虛負﹐今見權姦如此﹐寧有濟哉﹖」遂鬱鬱返羊城。

正發痛念峨山先師卒已經歲﹐卹典尙未請行﹐特具疏題請﹕「爲臣師膚功特著﹐大典未伸﹐僅循分陳乞﹐仰懇聖明加恩優卹﹐以勵臣忠事。臣聞市骨以致千里﹐式蛙以鼓戰士﹐故卹死所以勵生﹐追酬旣往之庸﹐更倍懋加方新之賞也。故督輔臣章曠與督師臣何騰蛟共事湖南﹐身履下湘危疆﹐獨當門戶之衝﹐練兵於萬難練之時﹐措餉於無可措之地﹐事事艱難﹐刻刻拮據。丙戌春﹐積勞成瘁﹐致成下血之病﹔繼以勛鎭主客不和﹐掣肘牽纏挫機蹙地兩次身殉封疆﹐求死不得﹐憤郁塡胸﹐又加嘔血昏眩之疾。疆圉事勢日壞﹐督輔臣病癥日劇。丁亥年﹐自春䢐夏﹐猶忘軀力疾﹐重振軍聲﹐支撐湖南半載﹐病篤气絕﹐方肯息肩。然屬纊之時﹐無一語及身家﹐惟云外胡內劉﹐倦倦以聖躬爲念。督輔臣之死﹐爲兵死﹐爲餉死﹐爲民死﹐爲門庭之�死﹐爲君側之姦死﹐非漫焉抱不起之癥﹐偃蹇牀第以死者也。鞠躬盡瘁﹐死而後已﹐督輔臣得以不死之身﹐再造中興﹐其功業不失爲先臣王守仁。今不幸盡瘁以死﹐其忠勤勞績﹐豈在漢臣諸葛下哉。」

「臣前奉命經理恢撫兵馬錢糧﹐與督輔臣追隨三載﹐督輔臣之勞之病之死﹐臣朝夕左右﹐摧肝腑﹐願以身贖而無從者也。今督輔臣沒已匝歲﹐尙不得邀皇上涓滴之恩﹐沾及重泉﹐是臣淹滯先勞﹐稽遲曠典﹐負君以負師之罪也。臣謹瀝血吁請﹐伏乞皇上念督輔臣身爲封疆而死﹐敕輔部衙門所有應給謚贈﹑祭葬﹑恩蔭﹐查照典例﹐議復頒行。不獨督輔臣銜結於九原﹐楚粵江閩封疆諸臣﹐聞皇上加恩於已逝之忠魂﹐莫不感激思奮﹐著懋功以邀懋賞﹐允收市骨式蛙之成效矣﹗」

疏奏﹐奉旨﹕「故輔臣章曠身任綱常﹐力扶宗社﹐乃心王室﹐畢命危疆﹐垂千秋之生气﹐畱不死之孤忠。卽今湖南再奠﹐墓艸猶靑﹐何莫非故輔臣英靈之所貽﹗一切贈謚祭葬諸典﹐已經奉旨照原議。未經議覆者﹐速議。覆該衙門知道。」部覆謚文毅﹐贈華亭伯。蔭一子中書科舍人﹐祭九壇﹐加祭三壇﹐全葬。奉旨依議。禦制祭文於三年七月敕差中書科鄒統魯往永州東安縣石磯站致祭。

時永衡𨿽光復﹐�鎭徐勇駐守長沙﹐收衡寶辰常兵將﹐俱集長沙﹐守禦堅固﹐屢攻不下。十二月﹐督師在衡陽度歲。永曆三年己丑歲正月﹐�遣烏金鄭親王從荊江至常徳﹐襲忠貞營。髙﹑李﹝永森按﹕流賊髙必正﹐李赤心降明爲忠貞營﹐稱髙﹑李十家﹞潰奔至長沙﹐急攻長沙城﹐將陷﹐探聞烏金至弋陽﹐遂棄去。方忠貞攻城之時﹐堵制撫語人曰「督師失之﹐我爲復之﹐不亦善乎﹖」督師聞言﹐頗懊憾﹝永森按﹕王船山《永曆實錄》﹕堵允錫字仲緘﹐宜興人﹐崇禎癸酉舉人﹐丁丑進士﹐由兵部主事歷官湖廣學政。何騰蛟奔長沙﹐題薦允錫巡撫湖廣。初傅上瑞棄黃州﹐賣武昌城﹐坐事不測﹐章曠亦以廷議齟齬﹐二人皆騰蛟保薦擢用﹐刺署門生如故。允錫以淸望推督學﹐𨿽節鉞之命自騰蛟薦﹐而朝廷委任不在騰蛟﹐雅不欲與上瑞齒﹐乃據舊章刺以平交相往復﹐騰蛟不說。兩府幕客類無賴士﹐益相構煽﹐遂成猜離﹐湖南北不相應﹐而瓦解之勢成矣﹞。時忠貞眾號十萬﹐滇營聞其至﹐恐軋己也﹐駐衡州不肯下。適報馬進忠至湘潭﹐督師旣欲急於恢長﹐且聞忠貞大掠長境﹐西寧兩湘之間。人畜殺幾盡﹐爭得督師至卵翼之。督師聞﹐單騎免冑入湘潭。會�師猝至﹐諸部方縱掠﹐不發偵入白。

正月十九日﹐�潛襲潭﹐屠其城﹐騎生得督師﹐欲彊之降﹐堅臥不食。聞圖賴佟固山至﹐輒下拜曰「聞公在武昌﹐善視吾母﹐宜答謝﹐非私公也。」烏金又命董英往勸﹐督師見英﹐裂眥大罵曰「汝是我七省督師大廳耶﹖今日何面目敢來見我﹖」董英垂首不敢出一言。督師不食已四日﹐苦渴甚﹐命奄僧往一宿河馭水﹐僧曰「江水淸冽可飲。」督師曰「此間水已染腥穢﹐豈可污我冰玉肺腸﹖一宿河尙從明士流出﹐故堪飲耳﹗」僧捧水一盂至﹐啜盡復臥。越二日﹐�帥知不可彊﹐泄出流水橋﹐竟不屈死之﹝永森按﹕《小腆紀年》﹕騰蛟駐衡州﹐聞李赤心之棄常徳東走也﹐大駭﹐檄馬進忠由益陽至長沙﹐與諸將會師進取﹐而親詣忠貞營﹐邀赤心入衡州。部下將士慮爲赤心所襲﹐不護行﹐止攜吏卒三十人往﹐赤心已東尾之行。進忠方奉檄進發﹐聞督師輕身往﹐大駭﹐遣將宣威伯楊某追護之。騰蛟至湘潭﹐則赤心已不宿去矣。湘潭空城也﹐降將徐勇輕騎偵知一人在焉﹐率兵徑入。勇舊隸騰蛟麾下﹐率眾羅拜﹐勸騰蛟降﹐騰蛟大罵﹐遂擁之去。旣去﹐而陽某始至﹐急入求督師﹐凡七出七入﹐最後出橋﹐遇伏兵。矢中其吭﹐自擲橋下以死。騰蛟絕粒七日不死﹐乃見殺。事聞﹐王哀悼甚﹐賜祭九壇﹐贈中湘王﹐謚忠烈﹐其子文瑞以蔭官僉都禦史。相傳騰蛟所居有神魚井﹐井故無魚﹐騰蛟去﹐魚忽滿井﹐旣死﹐井復空。人猶能言其處也﹞。上聞報﹐痛哭曰「天不祚朕耶﹖胡奪何先生之速耶﹖」廢膳撤朝﹐極其悲悼。

前此�遣譚拜固山復江西﹐圍困半載﹐上四調援兵﹐皆遷延不赴。戊子十二月﹐城破﹐王得仁巷戰身死﹐金聲桓赴井死。永曆三年己丑正月﹐惠國公李成棟督兵五萬出嶺取信丰﹐髙進庫先期請救﹐譚拜至贛﹐與成棟對江而軍。成棟乘夜欲潛師渡江﹐恃其馬撇烈善水﹐重鎧先渡﹐至江中﹐馬蹶﹐墮水死焉。保丰伯羅成耀率全師還嶺﹐�亦畫嶺而守﹐不復內窺。

制撫堵允錫同忠貞營由茶陵﹑攸縣﹑安仁﹑永興﹐以至江華﹑永明一帶山縣僻谷中﹐直達廣東之星子連州﹐所過殺擄﹐白骨滿山﹐野民呼爲白毛氈。永國公曹志建深憾制撫引縱忠貞殘害地方﹐於道州邀制撫入關﹐欲脇其上疏劾髙﹑李﹐並移檄諸勛共討之。制撫不從﹐遂閉之僧室中﹐將有不利。有永明何生員﹐制撫督楚學時﹐考居髙等﹐遂密領制撫黑夜從萬棘中走脫﹐赴行在。正發向在廷盛稱制撫人品功業煜煜與督師比隆﹐羣公皆敬憚之。南陽侯車騎將軍李元允﹝永森按﹕元允﹐成棟養子也﹐本姓賈﹐河南人。永曆四年﹐封南陽伯。元允力辭不許﹐乃勉受車騎將軍。此作侯爵﹐與諸書稍異﹞十里外橐郊迎。

制撫到行在日﹐從事楸秤﹐橙橘中樂。又聽同鄕細人之言﹐與馬吉翔爲莫逆交。又在七星巖與孫可望﹝永森按﹕孫可望陜西延安人﹐張獻忠義子也。獻忠敗死﹐可望與其黨奔南﹐自稱東平王。旣而降附桂王﹐乞封爲秦王﹐復背明與李定國戰。兵潰﹐走河南﹐赴經略洪承濤軍前降﹐授爵爲義王﹞差卒潘世榮﹑焦光啟歃血盟好。工科右給事金堡面斥其褻威靈﹐辱朝廷﹐制撫𨿽面謝過﹐然已深銜金給事矣﹝永森按﹕《小腆紀年》﹕堵允錫在梧州﹐王遣嚴起恆﹐劉湘客﹐安輯忠貞營﹐至梧州而李赤心等已入賓﹑橫二州﹐乃載允錫回肇慶。十六日﹐朝行在﹐給事金堡劾以喪師失地﹐面責其結李赤心爲援﹐張筵宴孫可望使者。且曰「滇與忠貞皆國仇也﹐厥罪滔天﹐公柰何獨與之暱﹖」允錫失色﹐徐曰「我鞅掌王事﹐如君言﹐竟無功耶﹖」堡曰「勞則有之﹐功於何有﹖」允錫由是大惡元允黨﹐欲激李赤心東來以去之。而朝士之仇五虎者﹐又交構其間﹐允錫乃移書瞿式耜﹐言奉王密敕﹐令共圖元允。式耜復之曰「我輩不力視封疆﹐乃聽人臯牢而起釁端﹐非社稷之福也。」又按金堡字道隱﹐仁和人。崇禎庚辰進士﹐授臨淸知州﹐頗有政聲﹐以事去官。唐王幸湖南﹐堡朝行在﹐授兵科給事中。桂林城破﹐爲僧名性因﹐上書定南王﹐乞葬瞿公式耜﹐張公同敞﹐後卒如其志﹐一時稱義士云﹞﹗尋至潯州﹐與慶國公陳邦傅善﹝永森按﹕王船山《永曆實錄》﹕邦傅字霖寰﹐浙江紹興人。故富家子﹐有口辧﹐善逢迎﹐以賄中武科﹐父事職方司吏胡執恭﹐居中爲援引﹐歷官分守柳慶參將。隆武元年﹐楊國威反﹐焦璉與邦傅合兵﹐遂斬國威。璉功最﹐而邦傅以結納丁魁楚﹐得錄首功﹐掛平蠻將軍印﹐擢都督同知﹐加太子大師﹐封思恩侯。大兵取廣州﹐李元允之兵潰於肇慶﹐邦傅乃西還。欲挾桂王以降﹐畏髙必正﹐不敢入南寧﹐乃遺書約與焦璉兵固守永安。璉不設備﹐遂夜攻璉營﹐執璉殺之﹐獻其首以降於孔有徳。永曆六年﹐李定國破桂林﹐執邦傅磔之於市﹐傳首黔楚﹐見者莫不快之﹞。邦傅怒忠貞潰入﹐壞其窟穴﹐與忠貞不兩立﹐遂與制撫約結﹐爲驅除計﹐以美姬贈制撫。忠貞見制撫與邦傅合﹐遂與制撫貳。久之﹐邦傅見制撫不能有爲於忠貞﹐交情亦漸衰。制撫旣失忠貞心﹐邦傅又不承權輿﹐復藉內閣朱天麟求依於畱守﹐畱守見其舉動多乖﹐遂薄之。日暮途窮﹐憂憤抑結﹐七日內﹐抱疾而殞﹝永森按﹕封孫可望爲王﹐結忠貞營以圖恢復﹐堵制撫實主其說。與嚴起恆﹐金堡大相齟齬﹐其後卒受噬臍之毒﹐則比匪之傷﹐制撫自不得辭其咎。然平心論之﹖當時殘山剩水﹐能與流賊爲敵乎﹖阻可望之封﹐能保其不自王乎﹖則二者之議﹐權也﹐勢也﹐非必其心之所安也。王船山作《堵制撫傳》﹐稱其忠直磊落﹐負有爲之志﹐獨惜輕信自恃﹐專意刑賞﹐屢啟敗僨﹐與何騰蛟交相猜簿﹐以至敗亡。此則持平之論。聖功受知何騰蛟﹐與金堡爲至交﹐其論制撫﹐詞气之間﹐不免稍有抑揚﹐讀者當分別觀之﹞。

上慟督師﹑惠國之死﹐悲涕不已﹐命官結壇宇﹐親臨致祭。惠國之事﹐李元允主之﹐惠國祭儀先備﹐上於八月初三日﹐肅輦道﹐親臨靈位前﹐三灑酒祭之﹐追贈寧夏王。

督師之事﹐正發主之﹐上於八月初十日臨祭﹐撫靈位大慟﹐三呼何先生﹐三灑酒﹐舉朝臣工無不哭盡哀﹐以督師殉節中湘﹐追贈中湘王。發與吏部尙書晏淸﹑都察院袁彭年﹑吏科都給事丁時魁﹑噱同鄕金爲督師致祭。文曰「桓桓先生﹐崛起黎平﹐翼軫毓秀﹐海嶽鐘英。燥發賢書﹐名重玉除﹐偉人間出﹐讖應居諸。鏌釒耶初試﹐熊封兕劃﹐烈皇掄才﹐超躋卓異。藩宣開封﹐唐邸潛龍﹐蚤識眞人﹐左右肅恭。流氛孔熾﹐犯及豫地﹐躍馬彎弓﹐身自爲帥﹐賊渠褫魄﹐鼠竄引避。維是方城﹐獻逆縱橫﹐烈皇特簡﹐節鉞專徵。內起瘡痍﹐外捍牧圉﹐童叟歡呼﹐天方授楚。云何昊天﹐降此荼毒﹖楚事之壞﹐由左良玉﹐先生苦心﹐彌縫調劑。柰有黃澍﹐階之爲厲﹐孽子夢庚﹐犯闕麾旌。先生義烈﹐蹈漢江氵引﹔河伯有靈﹐負公巨鯖﹐飄然拔起﹐再禦輕ぎ。」

「燕都淪沒﹐金陵艸菅﹐鼎湖連哭﹐無髯可攀﹗馬姦賣國﹐史相捐軀﹐徧染腥氛﹐江楚浙吳。龍飛海甸﹐建武再見﹐先生故人﹐特膺主眷。督師長沙﹐飄搖室家﹐外訌內潰﹐條緒如麻﹐半壁南天﹐一身蔽遮。左闖餘部﹐窮竄南土﹐𨿽就戎索﹐實爲禍蠱。嘔心駕禦﹐如馴獰虎。兩出洞庭﹐一搗嘉魚﹐事機挫折﹐天意何如﹖」

「新皇禦極﹐晉公定興﹐先生拜表﹐隕越不勝。詰兵難詰﹐籌餉無籌﹐重光衡永﹐再薄潭州﹐先生之志﹐以死爲休。五坡嶺前﹐弘範突至﹐吁嗟毒网﹐信公失墜﹐窮廬環繞﹐玉山巋巋﹐不餐周粟﹐不飲盜泉﹐誘勸宛轉﹐金石彌堅﹐從容仰吭﹐騎箕上天。大明日月﹐大明山川﹐大明旗鼓﹐大明衣冠。」

「先生旣去﹐海竭山眞﹐淒愴宸衷﹐撤朝廢膳。親禦龍輦﹐素袍展奠﹐三呼先生﹐玉淚如霰﹐煌煌曠典﹐古今僅羨﹗嗚呼先生﹐帝之股肱﹐我之公祖﹐福星照耀﹐久托髙宇。先生旣去﹐空侈三戶﹐星隕中湘﹐因以封王﹐作賓於天﹐冕衮裳。嗚呼先生﹐江漢之水﹐陷而復出﹐長沙之炮﹐焚領不拭﹔武崗履尾﹐幸而不嘎﹔一死泰山﹐天畱今日。秋風其淸﹐秋露其瑩﹐敬挹端水﹐虔擷杜蘅﹐文武趨蹌﹐鶴唳猿聲。嗚呼先生﹐鑑此哀情。」

祭畢﹐在廷各省文武有公祭﹐南陽侯有私祭。督師建殊勛。死殊節﹐允應享此殊禮。嗚呼﹐督師死﹐三湘之局結矣﹗正發之從事三湘﹐亦於此竣矣﹗𨿽督師死後﹐滇營趙印選﹑胡一淸﹑王永祚﹑馬養麟等猶出入全永之間﹐支持兩載﹐究竟倒景餘燼﹐如姜伯約襲武侯之後塵﹐無當於規取中原之大舉也。內閣嚴公秉鈞當軸﹐身荷軍國之重﹐厥後以正气植節﹐爲孫可望所害﹐另詳於《嚴公列傳》﹝永森按﹕王船山《永曆實錄》﹕起恆字秋冶﹐浙江山陰人﹐舉北闈﹐中崇禎辛未進士。孫可望求封王爵﹐起恆力持不可﹐胡執恭僞造冊寶﹐封可望秦王﹐懼僞露﹐乃密告可望曰「嚴學士必不肯撰敕冊﹐此我密請之。」可望由是怨起恆。永曆五年﹐遣其將吳將軍者入見﹐挾兵擁行宮猝入起恆舟﹐佯與語。語竟﹐起送之出﹐遽揮銅椎擊中起恆腦﹐墮水死。上聞之﹐痛哭﹐募泅人得起恆屍﹐裹禦衾﹐買棺葬於南寧。《小腆紀年》則云﹕殺起恆者﹐可望之將賀九儀也。九儀殺起恆﹐投屍江中﹐屍流三十里﹐泊沙渚間﹐突有虎負之登崖﹐守視不去。九儀等驚悸累日﹐乃禮而葬之山麓﹐至今人稱虎墳云﹞與《正發嶺表罪狀》中﹝永森按﹕聖功此狀﹐未經傳鈔﹐想已散失。按《小腆紀年》﹕時李元允畱守肇慶﹐王命陳邦傳統兵入衛﹐五虎失執。於是吳毓貞﹑郭之奇﹑萬翔﹑程源輩咸修舊怨﹐與給事中張孝起﹑李用揖﹑李日煒﹑朱士鯤﹑禦史朱統鑰﹑王命來﹑陳光允﹑彭全等疏論袁彭年等五人﹐把持朝政﹐罔上行私﹐朋黨誤國﹐十大罪。王以彭年反正有功﹐特免議﹐餘下錦衣獄。大學士嚴起恆請對水殿﹐不得入﹐率羣臣長跪沙際。都督張鳳嗚受密旨﹐欲因是殺堡﹐於古廟中陳刑具﹐用廠衛故事﹐嚴鞠之。堡大呼二祖﹑列宗﹐餘皆叩頭哀祈﹐招贓數十萬。獄成堡﹑時魁並謫戍﹐湘客﹑正發贖配追贓。瞿式耜再疏爭之﹐謂﹕「中興之初﹐宜保元气﹐勿濫刑詔。追贓﹐乃熹廟魏忠賢鍛煉楊左事﹐何可祖而行之﹖」王頒敕布四人罪狀﹐式耜封還﹐謂﹕「法﹐天下之公也﹐不可以蜚語飲章﹐橫加考察﹐開天下之疑。且四人得罪﹐各有本末﹐臣在政府若不言﹐恐失遠近人望。」疏凡七上﹐不聽﹞。

督師二嗣﹕次子丁冬被擄北去﹔長子諱文瑞﹐乙酉鄕貢﹐歷官兵部侍郎﹐繼娶姜皇親女﹐嘗膽枕戈﹐收拾督師遺旅﹐矢志復讎。辛卯春﹐上蹕南寧﹐時文瑞督兵昆侖關﹐與�相持數月﹐染瘴病且篤。諸將勸暫回寧養病﹐文瑞曰「昔伏波云﹕『馬革裹屍。』古今壯之。我與其死於妻子之手﹐何如死於諸將手﹖猶不失身死封疆﹐爲中湘王子也。」遂於行間易簀。嗟乎﹐中湘可謂有子矣﹗

○跋

正發記三湘從事﹐紀畢﹐投筆嘆曰「國祚中興﹐何代蔑有﹖髙皇帝提三尺劍長驅逐北﹐撥轉倒置之乾坤﹐得天下之正﹐與漢髙等。然漢家享祚靈長﹐光武起自白水﹐重噓炎運﹐歷數二百九十四年。唐肅宗卽位靈武﹐滅安史﹐重奠鐘ね﹐歷十四帝﹐一百五十八年。趙宋南渡﹐𨿽云孱弱﹐猶更九帝﹐綿歷一百五十三年。至我明烈皇帝﹐以精明而失天下﹐從古希覯。亡何﹐孝安卽位南都﹐翠華才建期月﹐遂蹈徽﹑欽之轍。猶謂孝安昏庸﹐不克負荷﹐加以馬﹑阮當國﹐斫傷元气﹔譬人抱劇病﹐猶復治以庸醫﹐劑以毒藥﹐豈不斃哉﹖思文皇帝﹐文武英明﹐勵精圖治﹔中興規模﹐大有可觀。第以求效大速﹐羽翼未成﹐牙爪先露﹐致失擁戴﹐勛臣離心﹐開門納敵﹐又爲姦輔所賣﹐遂蒙汀州之塵。今上神廟嫡孫﹐敍親敍賢﹐聖徳渾厚和平﹐綽有漢髙大度之風﹐宜卽重新日月﹐再整河山﹐兩都故物﹐何難鞭箠收之﹖「乃五稔湖南﹐寸土未恢﹐百里日蹙﹐豈人事之多乖﹐抑天命之已攺耶﹖」

正發衡而斷之曰「始終皆流賊之爲害也。」闖逆初起綠林﹐漸成巨寇﹐稱兵犯闕﹐喋血禁廷﹐祿山﹑黃巢之禍﹐不烈於此矣﹗幸而假手��﹐闖逆授首﹐死於九宮山村民之手﹐率土痛憤﹐於玆稍快。督師何公﹑總督章公﹑同內閣嚴公﹑制撫堵公﹑撐持湖南﹐綢繆拮據﹐以爲光武之河北﹐髙宗之錢塘。不意布置甫就﹐而闖逆之餘燼又竄入矣﹗始而窮鹿奔藪﹐搖尾以求憐﹔繼而養虎貽患﹐張牙而恣噬﹔殺民則惟恐其不盡﹐穴斗則梟然以稱雄﹔見北敵則鼠竄﹐出南塘則鷹揚。髙﹑李虎踞於長常﹐王﹑郝鴟張於衡永﹐袁﹑劉蠶食於澧沅﹐且以有用之金錢﹐養此多害之溪壑﹐人或歸咎於督師之不應撫納以自貽伊戚。不知敵方狡焉啟疆﹐此窮而來歸者若不收之戎索﹐勢必披倡脖跳﹐立見決裂。旣拒門庭之�﹐又辦堂奧之寇﹐其爲禍也﹐不更速乎﹖故督師初計以爲此輩可馴而用之﹐則不召不募﹐坐獲精兵十萬﹔否則縻以虛器﹐戢其爪牙﹐使不致決裂成變﹐亦權宜補救之一術也。

或曰﹐劉承允﹑張先璧﹑曹志建﹑黃朝宣﹐非賊也﹐而所以率多不馴﹐將安歸咎乎﹖夫劉承允叛逆成性﹐董卓﹑朱Г合爲一身﹐此固有北投之﹐豺虎畀之者。張先璧﹑曹志建﹑黃朝宣﹐𨿽紀律不嚴﹐擾民毒地﹐其初皆奉督師調度﹐後見新營驕橫﹐遂爾效尢。又爲王﹑郝﹑髙﹑李輕視﹐南人每加淩軋﹐不得不各踞一窟﹐以防襲劫耳。

總督章公憤客兵爲害﹐乃與督師決策﹐自煉親標﹐始得自將湘下﹐立定腳跟﹐與敵相拒潼溪﹑新墻之間﹐勝負各當。嶽陽之役﹐若無新營僨事﹐方城漢水﹐可鳴鏑而下也。大敵已報壓境﹐又與親標起營房之爭﹔曾不移時﹐胡馬長嘶﹐宛其入室﹐獨不以一矢相加遺﹐何耶﹖湖南塊土﹐糜爛已盡。永忠狼顧入八桂﹐所到之處﹐城邑荊榛。忠貞營自常徳亂竄﹐崎嶇衡永僻邑之地闌入粵東三連﹐經四會﹐歷懷集﹐渡蒼梧﹐深抵潯南﹐兩粵遂從此壞。孫可望獻逆前部也﹐西川敗遁﹐南來休沐﹐收漁人之利﹐攘我六詔﹐滇﹑黔遂從此壞。

向使悉湖南之錢谷﹐以贍親標﹐則指臂效命﹐不致有內梗之憂。向使忠貞不奔長沙﹐則滇營必隨督師鞭弭﹐當不致有中湘之失﹔向使郝永忠﹑髙必中﹐不蹂粵土﹐則曹﹑焦﹑趙﹑胡不致分心內顧﹐而疏疆圉之防﹔向使孫可望不襲據南﹐則滇黔之財賦甲兵﹐必爲我用﹐不致有餉匱兵單之患。北自燕都﹐南至滇粵﹐流毒所及﹐悉成潰決。故曰﹕始終皆流賊之爲害也。卽督師之以殉節死﹐督輔之以勞瘁死﹐制撫之以憤郁死﹐其禍原豈外是哉﹖

且光武當年新莽傳首之後﹐王郎﹑赤眉以次翦除﹔假令銅馬髙湖都部若不投身效命﹐其何以成建武之業﹖唐肅宗藉塞上精兵﹐又得回紇吐蕃內助﹐專力以辦安史﹔假令靈武涼晉間﹐有縱橫斥騁之從﹐其何以收兩京而還舊物﹖宋髙宗恃長江之險﹐以限南北﹔假令浙﹑閩﹑吳﹑楚諸路﹐有尾大之將﹐爲腹心痼疾﹐其何以延建炎之祚﹖故漢﹑唐﹑宋禍在外而不在內﹐所以畢心一志﹐致中興而延歷數。本朝內外俱受其禍﹐故智力交困﹐張而復蹶﹐不得媲美前代也。

𨿽然﹐中興者中興也﹐謂剝極而復﹐絕極而蘇。恰當其扼而興﹐非適中之說也。孟子曰「以其時考之﹐則可矣﹗」父母旣死﹐猶思招魂而復之﹐敢作絕望想哉﹖或曰﹕天下大位﹐神器大寶﹐興衰之數﹐天實主之。豈可全咎人事﹖然正發從何﹑章二公共事三湘﹐其中事勢﹐歷歷身履而熟諳之者也。故不敢歸諸蒼蒼﹐以開人推諉之端也。

