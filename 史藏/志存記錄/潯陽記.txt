潯陽記東晉張僧鑑

廬山頂上有湖﹐廣數頃﹐有楊梅山桃。止得於上飽啖﹐不得將去。

廬山西南有康王谷﹐又有北嶺城。天欲雨﹐輒聞鼓角蕭管之聲。

雞籠山下﹐澗中有數處累石﹐若有人功。水常深尺餘﹐朝夕輒有湧泉溢出﹐如潮水﹐時刻不差﹐朔望尢大﹐號爲潮泉。

溢城﹐灌嬰所築。建安中﹐孫權經此城﹐自標井地﹐令人掘之﹐正得故井。有石銘云「漢六年﹐穎陰侯所開。十云三百年當塞﹐塞後不滿百年﹐當爲應運者所開。」權見銘﹐欣悅﹐以爲己瑞﹐時咸異之。井甚深﹐大江有風浪﹐此井輒動。土人呼爲浪井。

稽亭﹐北瞰大江﹐南望髙嶽﹐淹畱遠客。因以爲名焉。潯陽城東門通大橋﹐常有蛟爲百姓害。董奉疏符沈水﹐片少見一蛟死﹐浮出。

黃金山有柟樹﹐一年東邊榮西邊枯﹐後年西邊榮東邊枯﹐年年如此。張華曰交讓者﹐此是也。

麻姑山上﹐人登之﹐有物人形﹐眼﹑鼻﹑口﹑面﹑無臂﹑腳﹐俗名之楓子鬼。

