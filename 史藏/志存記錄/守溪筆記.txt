守溪筆記

﹝明﹞王鏊撰

王鏊

宋學士

王行

李徵臣

詹徽

姚廣孝

耿淸

王朴

恩張

王璋

建文

鐵布政女詩

平都司

王府尹

皇甫仲和

王振

陳繼

胡濙

薛瑄

王翺

李賢

萬安

李秉

王李不同

劉鉉

錢溥

陳文

倪謙呂原

張益

馮珤

懷恩

門達

王賓

盛啟東

丘浚

徐溥

湯鼐

吳寬謝遷

吳惠

趙風子

災異

財賦之數

財用之數

天下糧數

○宋學士

宋學士濂洪武中以文學承寵渥最久後以老致仕每值萬壽節則來京賀上與宴恩數尢洽一日與登文樓樓峻陟級躓焉上曰先生老矣明年可無復來濂稽首謝至明年萬壽節前數日上曰宋先生其來乎蓋忘前語也久之不至曰其阻風乎使使視之江口不至曰其有疾乎使使視之家濂方與鄕人會飲賦詩上聞大怒命卽其家斬之巳而入宮上食孝慈命左右寘蔬膳於側上問後何爲食素曰聞宋先生今日賜死故爲蔬食以資冥福上感悟遽起命駕前雙馬馳赦之曰不及罪死會前使阻風錢塘江得稍延後使至則巳綁至市矣宣詔得免久之孫愼獲罪復執來京將殺之後復力救曰田舍翁請一先生尙有終始濂教太子諸王可無師傅之恩且濂居家必不知情乃免逓至四川憇某寺寺有老衲髙僧也濂與語曰吾聞內典善惡必以類報吾平生所爲自以無愧何至是哉僧曰先生於勝國嘗爲官乎曰編修僧默然濂是夜自經死

○王行

行字止仲少有異質而苦無書閶門徐者大姓也家多書乃傭於其家主藥肆每出藥帖習書殆徧主者見之問誰書者曰藥肆中博士也召問之曰汝欲讀書乎命樓上取書數帙授之數日問之響對無窮者主人嘆曰吾家有書無人讀若欲讀無書乎乃命至樓中恣其觀覽三年不下樓主人命家厚給之忽一日辭其主人曰書讀已徧矣且往仕乎主人曰此豈求仕之時哉行曰虎穴中可以遊戲遂往南京主於武臣中﹖其教授久之武臣見上上怪其識進曰汝豈遇異人乎武臣因言其家塾師朝夕講論因召見之語不合賜死

○李徵臣

徵臣楊州人元時翰林待詔洪武中不肯屈家屬盡死終不屈乃謫戍寧夏永樂間有丁某者爲學士爲上所重時時召問曰少從誰學丁以徵臣對且言其徳學上不令知也卽遣使取至京入對稱旨上問丁欲見汝師乎丁叩頭謝卽出與相見且欲官之徵臣對曰臣於洪武中旣不受官則今日義不得復受上曰然則若欲何之曰願還行伍曰朕旣巳召卿何可復從戎乃遣還家曰臣巳無家可歸惟吳中有一故人曰盛景華願依之景華乃館之家遣其子弟從學久之謂景華曰吾將與君永訣矣何以處我景華曰先生若不諱當殯之先人冢旁徵臣厲聲曰朋友死於我殯將復歸之也予無歸者尙何殯﹖景華謝曰某言過矣當葬於先人之旁徵臣曰得之矣抗手相謝而逝今其冢猶在盛氏先隴

○詹徽【湖廣人爲都禦史】

徽性殘忍嘗命與懿文太子同錄重囚太子屢欲有所出徽爭不從間以言於上上曰彼所執是也太子因言治天下當以仁厚上怒作色曰竢汝有天下爲之太子惶遽自投金水河中左右遽入水抱持者免死解衣而救者皆死太子從是得疾語皇孫曰我之死徽爲之也無忘我讎他日復與皇孫錄囚問死囚當加何刑曰斷其手足遂叱徽曰汝罪當死速卽此刑

○姚廣孝

姚少師廣孝吳之相城人也少祝發爲僧常從髙季廸諸人遊工詩善書洪武中以十髙僧分贈諸王廣孝得燕府旣預靖難之功封太子少師終不肯畱髮嘗賜宮人二人不能辭逾月猶處女也上乃召還之不復彊畜一雞每雞一號卽起朗然誦經嘗治水還吳有王光庵先生者名賓髙士也廣孝與有舊詣之閉門不納再往復不納三往乃見之曰渠曷爲此事終不肯出仕廣孝嘗肩輿過閶門見酒望書甚工問誰書乃一少年召與相見曰若相當貴能爲吾子乎家有何人曰惟老母與妹少師見憐願以身事乃辭其母復來廣孝迎之曰惜也年不甚永官可止四品耳歸以見於上曰此行得一子上爲賜名曰繼使侍東宮讀書於文華殿後廣孝復以使事歸途中得疾抵城門不入命其下﹖幄曰上將來視巳而駕果至撫勞備至賜金唾盂且問有何言廣孝以手加額曰泐季潭在獄久願赦出之卽坐中使人出季潭則發巳蓋額廣孝復以手加額謝數日駕復至及薨繼訃於上上曰汝父死有何言曰願陛下厚卹臣家上大怒曰汝父平生與吾語何嘗及私家乃逐繼使使至相城取其弟侄來京賜金帛充溢然二人皆農夫愚騃特甚上嘗憶廣孝言爲僧者與家絕不復顧其家且邏者於其家往往得帖亦云乃復還二人於家

繼於仁宗初召爲太常少卿謁告還至張家灣卒年四十二廣孝之先自汴扈宋來吳相城世業醫父曰震卿廣孝初名天禧幼白父母曰某不樂爲醫但欲讀書爲學以仕王朝顯父母否則從佛爲方外之樂至正間年十四遂出家於裏之妙智庵名道衍遊學湖海刻意爲詩文過古作者洪武四年詔取髙僧以病免八年詔通儒學僧出仕禮部考中不願仕賜僧服還山十五年孝慈髙後喪列國親王各奏乞名僧歸國修齋於是左善世宗泐舉道衍等三名太祖親選道衍住持慶壽寺參應

太宗於潛邸廿有餘年禮遇甚厚後有詔取赴京巳而還之太宗靖內難賓於幕下太宗卽位授左善世巳而曰道衍有功於國宜蓄髮加以官爵時年巳七十二賜今名並冠帶朝服升資善大夫太子少師六月往蘇松賑濟賜玉帶一廣孝𨿽官於朝仍淸淨自居仁宗朝以配享太廟云

○耿淸

淸陜西﹖寧人洪武末進士苐二人爲翰林編修慷慨有才器擢爲副都禦史文皇渡江至金川門百官皆出迎拜於江次淸直立罵不巳上徐責之曰且不說爲天子卽爲親王若敢爾其罪云何淸復罵不巳乃命左右抉其齒且抉且罵頃之近前若有所咨則含血直噀上衣乃命醢之罪及九族久之上晝寢夢淸入繞殿追之曰淸猶能爲厲耶乃命籍其鄕轉相攀染者數百人謂之瓜蔓抄其村至今無人焉

○王朴

王權陜西人攺名朴洪武中爲禦史性戇數與上爭曲直上怒命斬之反接至市曹有旨赦之反接還見上上曰汝其攺乎朴曰陛下以臣爲禦史豈可戮辱至此且以臣爲有罪安用生之無罪又安得戮之臣今日願速死上復命反接至市過史館大呼曰學士劉三吾聽之某日月皇帝殺無罪禦史王朴朴臨死作詩云云行刑者復命上惻然問朴死有何言以詩聞上曰彼有片言亦當聞況詩耶行刑者數人俱坐死蓋上惜其才欲折其气實無意殺之也

○恩張

隆平侯張信初爲北平指揮使時建文疑忌諸王忌燕尢甚密敕信擒以來信意未決曰以爲憂而不敢言其母問之曰子何爲其憂也信曰兒統兵馬以十萬能無憂乎其母曰吾觀子之才統軍馬有餘汝憂非此也子其語我信乃屏左右言曰今有敕取王爲之柰何母驚曰是不可也吾聞燕王當有天下王者不死亦非汝之所能擒也汝不聞爾父之言乎蓋其父嘗言王气當在燕分也信聞之益憂不知所出未幾復有敕令趣之信艴然起曰何太甚乎乃啟欲見王不可又啟不可三啟終不可乃乘女車徑詣王府求見王素忌信見其挺身來造乃入之信拜於牀下王佯風疾不能言信曰殿下無然有事當以告臣王復曰我眞有疾何不信也信復曰殿下不以誠語我今朝以敕令信擒王王果無意乎信當執獻如有意乎當以告我王見其誠不覺下拜曰子救我一家之命呼爲恩張乃召姚廣孝共謀靖難語未幾檐風瓦墜地碎王以爲不祥不懌廣孝曰祥也王罵曰子又妄言若如此何祥焉廣孝曰祥也天欲易黃瓦耳是日謀乃定

○王璋

璋河南人永樂中爲右都禦史時有告周府將爲不軌者上欲及其未發討之以問璋璋曰事未有迹討之無名上曰非汝所知也兵貴神速彼出城則不可爲矣璋曰以臣之愚可不煩兵臣請往任之曰若用眾幾何曰得禦史三四人隨行足矣然湏奉敕以臣巡撫其地乃可遂命學士艸敕卽日遂行往黎明直造王府王驚愕莫知所爲延之別室問所以來者曰人有告王謀叛者臣是以來王驚跪璋曰朝廷巳命丘太師將兵十萬將至臣以王事未有迹故來先諭事將若何舉家環哭不巳璋曰哭亦何益顧求所以釋上疑者曰愚不知所以出惟公教之璋曰能以三護衛﹖獻無事矣從之乃馳驛以聞上喜璋乃出示曰護衛軍三日不徙者處斬不數日而散於是令其下﹖微行有司有貪酷者處以極刑人情震詟歸省其母其母﹖具坐中以本州島知州爲托璋曰公法不可私也頃有丐者至母以餕與之明日至府禦史以餕獻璋卽丐者也璋曰吾謂事亦當如此其母自璋去遂臥不復言亦不復食三日從者以告璋性至孝馳往跪問母終不言亦不食璋知之曰得非以知州之故乎當聞於上爲母赦之其母始言始食

○建文

太宗師至城下文闔宮自燔死然或傳實自火逃出或傳蜀府兵來赴難竊載以去然莫察其實故遣胡濙巡行天下以訪張仙爲名實爲文也終莫知所之後至正統間有禦史出巡忽一僧當道立從者呵之終不避問之乃獻詩云云詢之乃文也禦史奏之朝詔廷詢亦不察虛實後卒於禁中云詩曰流落江南四十秋歸來白髮巳盈頭乾坤有恨家何在江漢無情水自流長樂宮中雲气散朝元閣上雨聲愁新蒲細柳年年綠野老吞聲哭未休

○鐵布政女詩

鐵鉉色目人也建文中爲山東布政文皇靖難師至城下攻之百方隨機設變終不能下以礟擊其城城將破鉉書太祖髙皇帝牌懸城上師不敢擊鉉終不下後姚少師獻計曰師老矣不如捨之而去文皇正大統擒鉉至終不屈被殺其家屬發教坊司爲娼鉉有二女入教坊數月終不受辱有鉉同官至二女爲詩以獻文皇曰彼終不屈乎乃赦出之皆適士人長女詩曰教坊脂粉洗鉛華一片閒心對落花舊曲聽來猶有恨故園歸去巳無家雲鬟半綰臨妝鏡雨淚空流濕絳紗今日相逄白司馬樽前重與訴琵琶其妹詩曰骨肉相殘產業荒一身何忍去歸娼涕垂玉筋辭官舍步蹴金蓮入教坊覽鏡自憐傾國貌向人羞學倚門妝春來雨露寬如海嫁得劉郎勝阮郎【詳此詩末句似旣嫁後作也】

○平都司

平寶兒不知何許人建文中從軍與王師戰於白溝河寶兒槍幾及上馬忽蹶乃免文皇旣正位問白溝之戰窘我者爲誰或曰寶兒也召至問曰前日之戰汝馬不蹶其殺我乎寶兒曰殺之上命左右縛出斬之將至市復曰忠臣也赦之命爲都司久之上見寶兒曰汝猶在乎寶兒懼乃自縊【謹按革除錄寶兒作保兒其小字也降附後爲北平都司】

○王府尹

嘗夢人授之書曰讀吾書可衣緋不讀吾書止衣綠覺而異之數日於路得一書視之靑烏之說也潛玩讀久之乃以善地理聞﹖某縣丞時漢府有異志遣人購之志不往曰欲得予非詔旨不可漢以名聞時太宗有事於壽陵乃遂取以往今長陵乃其所定也對面有小阜勸上去之曰恐有妨於皇嗣上問無後乎曰非也但自偏室出耳上曰偏出亦可也遂不去後累世皆驗其人官至順天尹

○皇甫仲和

仲和河南睢州人精天文推步之學文皇北徵袁忠徹以相從仲和以占從一日師至漠北不見虜上意疑欲還師召仲和占之曰今日未申間虜至自何方曰自東南勝負如何曰王師始卻終必勝召忠徹問之皆如仲和之言上怒曰汝二人朋比欺我乎卽械之曰今日虜不至二人皆死乃命苟太監往哨之日中不至復召二人占對如初頃之太監奔告曰虜大至矣時初得安南神鎗虜一人直前卽以神鎗衝之二虜直前復以神鎗中之虜按兵不動頃之虜眾齊發上登髙望之召總兵譚廣曰東南不可卻乎廣率精兵舞牌斫其馬足虜稍卻巳而疾風揚沙兩不相見虜引去詔欲乘夜引還二人曰不可明日虜必來降從容而去明日虜果詣軍門納款曰不知乘輿在是賜以幣帛乃還

正統十四年仲和老矣大學士曹鼐與鄰時有旨親徵鼐急歸召仲和與議曰胡王兩尙書率百官諫可止乎仲和曰不能止也紫微垣諸星皆動矣曰事將若何仲和曰以老夫計之當先治內而後行曰巳有旨某監國仲和曰不如立儲君而後行曰東駕幼且未易立也仲和曰恐終不免於立土木之難虜騎逼城下城中皆哭仲和登髙望謂家人曰雲頭不向南乎曰然曰大將气至虜將退矣明日楊洪自宣府石亨自大同將兵入援虜遂遁仲和一日出朝有衛士見之曰願爲我相之仲和不肯固請之仲和曰若不能正內何相爲衛士怒曰何以知我不能正內也曰汝不有妻妾乎曰然曰二人在家正相鬭不解衛士不信至家果然後人問仲和何以知之終不言所以堂上官固問之乃曰彼問時見屋上兩鵲正相鬭是以知之其術如此

○王振

世言王振之橫也公卿皆往拜於其門天子亦以先生呼之三殿初成宴百官故事宦官𨿽寵不預外廷之宴是日上使人視王先生何爲振方大怒曰周公輔成王我獨不可一坐乎使人復命上爲戚然乃命東華開中門由以出入振至問故曰詔命公由中出入振曰豈可乎及至門外百官皆候拜振始悅

○陳繼

宣宗一日於禁中閱畫見龍有翼而飛者訝之因詣閣下問三楊等皆不能對上顧諸屬官曰有能知者否繼時官在下出對曰龍有趐曰應龍上問所出曰見爾雅命取爾雅視之信

○胡濙

景泰中王文威權赫奕忤者必死吏科給事中林聰獨上章劾之文衘之日求其罪不得也會聰鄕人有事吏部應笞聰﹖囑文選郎中郎中出其手書文欲置之死會官廷議比擬大臣專擅選官廷臣畏文無敢違者公謂文曰給事七品官而擬以大臣囑微事而擬以選法二者於律合乎且人臣以宿憾而欲殺諫官無乃不可乎遂拂衣而出曰此疏吾不預公等自爲之於是議遂罷曰再議之公歸遂臥病不朝數日景帝問胡尙書何不朝以疾對使太監興安問安造問何疾曰老臣無疾前日議事驚悸至今不寧耳安問何爲曰諫官有小罪而欲殺之此所以悸也安以告於上旣而法司復以比擬上詔曰比擬殺人可乎聰得不死

○薛瑄

薛有理學以僉事董山東學政人稱薛夫子王振之專政也問三楊吾鄕人亦有可以爲京堂者乎三楊以瑄對乃召爲大理少卿瑄初至京宿於朝房三楊先過之不值語其僕曰可語若主明日朝罷卽詣王太監謝若主之擢皆太監力也明日朝罷不往三楊使人語之亦不往時振至閣下問何不見薛少卿三楊乃謝曰彼將來見也知李賢素與瑄厚召賢至閣下令轉致吾等意且言振數問之賢至朝房道三楊意瑄曰徳遠亦爲是言乎拜爵公朝謝恩私室吾不爲也久之振知其意亦不復問一曰會議東閣公卿見振皆拜一人獨直立振知其爲瑄也先揖之曰多罪多罪自是衘之會指揮某死妾有色振侄王山欲娶之妻持不可妾因誣告妻毒殺其夫都察院問巳誣服大理駁還之如是者三都禦史王文大怒又承振風旨劾瑄得賄故庇死獄詔逮至午門會問瑄呼文字曰若安能問我若爲禦史長自當回避文怒奏彊囚不服問理詔榜西市殺之門人皆奔送瑄神色自若會振有老僕素謹厚不預事是日泣於廚下振問何爲泣曰聞今日薛夫子將刑故泣振問何以知之僕曰鄕人也備言其賢振意解傳詔赦之系錦衣衛獄終不屈

○王翺

翺髙邁孤峭人不敢幹以私鎭守遼東還朝饋貽一無所受有某太監者與同事久持明珠數顆饋之公固辭某曰公於他人之饋皆不受我之饋亦不受吾有死而巳公不淂巳受之乃自綴於衣領間臥起自隨𨿽其妻不知也居數年太監死其猶子以貧不敢見公使人召之曰何不買第宅曰貧不能也公曰第買之其人訝不肯買公乃解其珠出之衣間與之直可千金第尙有餘云詔營第於鹽山有司承媚於苐外多列屋若干公悉拆去之曰非詔旨也每朝退於公卿前孑然獨行不與人言時馬昂爲兵部尙書崔恭爲吏部侍郎公直以名呼之

○李賢

國朝自三楊后相業無如賢者其得君最久亦能展布才猷然在當時以賄聞亦頗恣橫嶽正自內閣出貶後召還館中賢欲以爲南京祭酒正不欲或讒之曰正曰吾閣老也乃欲逐於外都給事中張寧有時名因言失賢意吏部擬二人京堂乃皆出之於外二人自是不振葉盛巡撫廣東或讒之曰盛自負其文嘗指公某文爲不善因以韓雍易之其敕曰無若葉盛之殺降也羅倫疏賢奪情賢怒甚欲貶於外王翺勸其依文彥慱故事說畱之賢謝曰吾不能矯情如此

○萬安

萬安蜀之眉山人長身魁顏眉目如刻畫外寬然長者而內深剌骨初戊辰進士在翰林者八人各爲黨友惟安無所交李泰內臣飬子也安專與相結爲腹心內閣缺人且欲用泰泰推安曰子先爲之我不患不至故安得先入未幾泰暴死安在內閣初無學術日以囑托貪賄﹖事時昭徳寵冠後宮安認爲同宗又多結宦官爲內援見所屬無問賢愚惟有內援者則敬之用之時內閣三人劉珝劉吉珝狂躁吉陰刻皆爲天下所輕時昭徳恣橫好奇玩中外嗜進者結內臣進寶玩則傳旨與官以是府庫竭爵賞濫三人不出一語正救故時有紙糊三閣老泥塑六尙書之謠

吏部尙書尹旻都禦史王越與珝皆山東人爲一黨安與學士彭華爲一黨互相傾詆久之安以計排珝去之越與旻亦相繼罷去山東人在朝者去之一空有倪進賢者少無行而安與爲腹心取爲庶吉士擢爲禦史日與講房中之術由是穢聲益彰憲宗晏駕內豎於宮中得一小篋皆房中術也悉署曰臣安進太監懷恩袖至閣下示安曰是大臣所爲乎安漸汗不能出一語已而科道劾之懷恩以其疏至內閣令人讀之安跪而起起而復跪恩令摘其牙牌曰請出矣乃惶遽奔出索馬歸第初安久在內閣不去人或微諷之答曰安惟以死報國及被黜在道猶夜看三臺星冀復用也其無恥如此安貪賄至巨萬萬安死妾媵子婦懷以奔人家無餘者

○李秉

公以都禦史巡撫宣府張鵬以禦史巡按有武臣私役士卒公將劾之故事都禦史不理訟獄公以屬鵬親詣之鵬不可曰鵬非公問刑官也彊之再三必不可公乃自爲奏劾之事下禦史鵬曰今日乃可理耳其後鵬與楊瑄俱以言事得罪謫戍兩廣詔詞嚴峻曰亡則殺之命錦衣林千戶監行二人同手梏行坐有妨朝夕莫保時公以都禦史巡撫南直隸瑄咎鵬曰若於是時少貶李公今日能不少視我乎言未畢傳呼者至問誰爲二禦史船頃之公至見二人同桎梏不能起命左右出之二人不肯曰吾二人死則巳矣其敢累公此門錦衣親封且有邏者在後事且不測公曰何傷如朝廷有謫吾自當之卽前訪林千戶跪請之林曰此詔旨也何敢公曰有事吾自當之林乃從二人得釋於是所過州縣以公故皆厚給飲食或饋之贐公自解其帶以貽二人二人乃得安然至戍所

○王李不同

王竑李秉俱號一時名臣及二人俱致仕居鄕竑髙自標岸非其人不與交秉出入閭巷每與市井人對奕終日無忤竑曰李執中朝廷大臣而與閭巷小人遊戲何自輕之甚秉曰所謂大臣者豈能常爲之在朝在鄕固自不同何至以官驕鄕人哉其不同如此

○劉鉉

景皇卽位楊翥以郕府長史來朝主於鉉家時翥以舊學數入見內殿其還也手疏言鉉及呂原可大用上以授太監宋某曰竢有缺言之久之莫問也會宋病召醫盛叔大治之病愈問醫何許人曰蘇之長洲人也曰長洲有劉先生者識之乎今爲何官盛以爲劉艸窓也曰爲吏目曰非也翰林學士耳盛曰劉學士古板人也太監曰上亦知之且將用之矣盛退以告鉉且邀與同見鉉謝曰見之何爲旣而怒曰上奚從知我哉必翥之言也主於我而害我如此哉時易儲之議漸萌而禮部兩亞卿俱缺議必得有力量者爲之宋乃出手疏於上上令送閣下曰可用學士爲之時大學士陳循等乃擬鉉以進江淵不悅公乃退與內侍曰鉉素不能幹事不可用乃用編修薛埼鉉聞淵言曰此深知我者久之鉉爲國子祭酒一日報易儲諸司無大小俱勸進司業言於鉉曰百司俱勸進國子監獨無乎鉉曰國子監諫止則可勸進則不可名遂止後英廟復辟日閱諸疏見勸進無國子監名問徐有貞曰祭酒何人官幾年矣有貞以鉉對上曰吾欲一識之乃召對於文華殿上曰卿可遂傳東宮乃擢少詹事其後鉉以完名終卒謚文恭今上以宮傳見錄其孫棨至尙寶少卿人曰此不能幹事之效也

○錢溥

溥之居與陳文鄰也溥嘗教內豎後顯來謁必邀文與共飲天順末英廟不豫中外危疑內侍王綸溥之所教伴讀東宮一日來謁文意必召巳竟不召乃使人微詗之綸言上不豫東宮未納妃如何溥言當以遺詔行事已而內閣艸遺詔大學士李賢當筆文起奪其筆曰無庸已有艸之者矣遂言溥綸定計將退賢以溥代之退兵部尙書某以韓雍代之故俱及於貶

○陳文

文江西人以編修選侍經筵展書與商輅﹖偶景泰中大學士髙谷薦錢溥與文溥可入閣文可爲部侍王直在吏部皆格不行奏以文爲雲南布政使文時爲侍講矣英宗復辟見商輅曰曩經筵與卿﹖偶長而偉者爲誰其人安在輅曰文也今任雲南布政卽召還之爲詹事久之大學士呂原死上問大學士李賢誰可代者賢曰柯潛可賢出吏部尙書王翺問內閣之缺爲誰曰已於上前舉潛也翺曰潛固好然陳文年資皆深用潛置文於何地賢曰然然業已舉之翺曰復見上言之何妨明日賢見如翺言上曰汝昨巳舉潛賢固陳乃許及文入閣與李賢日爭事曰吾非汝所舉也

○倪謙呂原

景泰中選內侍之秀異者四五人進學於文華殿之側室倪謙呂原寔教之上時自臨視命二人講倪講國風呂講堯典講罷上問二人何官倪時以左中允兼侍讀呂以右中允兼侍講又問幾品曰皆正六品上曰二官品同安得相兼命取官制視之乃命二人以侍講學士兼中允上旣臨幸二人因攺坐於旁他日上至訝之二人對君父所坐臣子不敢當上曰如是乎其後至館中惟立談或東西行不復坐云時淮上大饑於椶橋上閱疏驚曰柰何百姓其饑死矣後得王竑奏輒開倉賑饑大言曰好都禦史不然幾饑死吾百姓也

○張益

土木之難益以學士從死焉後四十餘年其子某印馬於邊道土木設祭悲泣是夜夢其父衣冠來曰以紅紗馬與我旣覺未甚異也忽從者來報云後隊紅紗馬一疋夜來無病暴死始異之及歸詢之父老益初從駕騎紅紗馬云

○馮珤

珤浙江處州人叔父讓以少監鎭福建進燈有寵時修寰宇通誌珤求入書辦內臣舒良王誠因啖內閣大臣得各舉一人於是王文舉驛丞某陳循舉鄕人周某蕭鎡舉監生溫良髙谷舉其婿王淸商輅舉其姻蔣銘良誠因舉珤及文等所舉皆不用珤獨擢爲典籍天順二年乞升錦衣副千戶理鎭撫司刑成化二年進指揮僉事巡江擒江賊劉顯文等六十餘人誅之珤內倚中貴外任樞要富侈驕盈荒於聲色一旦暴卒

○懷恩

林俊之劾繼曉也下之詔獄事且不測恩叩頭諍曰不可自古未聞有殺諫官者我太祖太宗之時大開言路故底盛治今欲殺諫官將失百官之心柰何臣不敢奉詔上大怒曰汝與俊合謀訕我不然彼安知宮中事舉所禦硯擲之恩以首承硯不中復怒僕其桌恩脫帽解帶於禦前號哭不起曰不能復事陛下上命左右扶出至東華門使謂鎭撫司曰若等諂梁芳合謀傾俊俊死若等不得獨生乃還歸臥於家曰中風矣不復起視事上無可柰何命醫調治使者旁午於道俊獄得解

時星變黜傳奉官禦馬監太監張敏請於上凡馬坊傳奉不復動敏袖疏來謁跪於庭恩徐曰起起病足不能爲禮問何爲曰巳得旨馬坊傳奉不復動恩大言曰星之示變專爲我輩內臣壞朝廷之法也外官何能爲今甫欲正法汝又來壞之他日天雷將擊汝首矣指其坐曰吾不能居此汝來居之汝兄弟一家偏居權要又欲居我位乎敏素驕貴又老輩也聞其言不敢吐气歸家中气而死

章瑾以寶石進鎭撫司命懷恩傳旨恩曰鎭撫掌天下之獄極武臣之美選也柰何以貨得之不肯傳上曰汝違吾命乎恩曰非敢違命恐違法也不得巳乃命覃昌傳之恩曰倘外廷有諫者吾言尙可行也時餘子俊爲兵部尙書恩諷之曰第執奏吾爲汝從中贊之餘謝不敢恩嘆曰吾固知外廷之無人也時都禦史王恕屢上疏切直恩力扶之卒免於禍每恕疏至恩則嘆曰天下忠義斯人而巳及弘治初言路大開進言者過﹖激切或指內臣﹖刀鋸之餘覃昌大怒恩曰彼言是也吾儕本刑余之人又何怒焉初內藏之積金凡十窖窖凡若干萬蓋累朝儲之以備邊未甞輕費景泰末頗事奢侈英宗在南內聞之嘆曰累世之積其盡乎甫復位卽往視之則金皆在缺其一角耳旋節他費補完之

成化中梁芳韋興等作奇技淫巧禱祠宮觀寶石之事興於是十窖俱磬懸久之上一曰指示芳等曰帑藏之空皆爾二人爲之興懼不敢言芳仰言曰臣爲陛下造齊天之福何謂虛費因子三官廟顯靈宮之類曰此皆陛下後世齊天之福也上不懌起曰吾不與汝計後之人必有與汝計者蓋指東宮也芳等退而懼寢食俱廢時上鐘愛興王或﹖芳計曰不如勸昭徳勸上易之立興王是昭徳無子而有子興王無國而有國如此可保富貴於無窮豈直免禍﹖哉芳大以爲然言於昭徳昭徳勸上易儲時懷恩在司禮監曰此事只在懷恩上間召懷恩微露其意恩免冠叩頭曰奴僕死不敢從寧陛下殺恩無使天下之人殺恩也伏地哭泣不起上不懌而罷恩退閉門不出詔往鳳陽守陵恩旣去次及覃昌昌曰以懷太監之力量尙不能支我何能爲憂不知所出或爲之謀曰不如謀之閣下使分其責昌以爲然於是各賜金一篋乃詣閣下言之萬安默然不對次劉吉亦默然上又質責昌昌無以容屢欲自經死會泰山震內臺奏曰泰山東岱應在東朝得喜乃解上曰彼亦應天象乎曰陛下卽上帝東朝卽上帝之子也何謂無應上首肯始詔爲東駕選妃不易太子矣

○門達

英宗蒙塵袁彬實侍上同起臥天順初授錦衣指揮甚有寵巳而門達得幸於上忌彬譖之攺南京所部官校皆送至門外共言其冤有一少年獨奮曰我能還之但我母老無所托耳眾許之明日上疏具言達不法事蓋平日達密托某爲之者也上以疏示達達出召少年曰我平日待汝若何而汝劾我謝曰非我之﹖乃閣老李賢使某爲之蓋知達平日素忌賢故也達喜卽言於上曰此非某爲之乃李賢使害臣耳乃詔會官廷辯之【此下有缺文按王琦寓圃雜記此事云其人姓楊名瑄字景和】

○王賓

初戴元禮得丹溪之學避名吳中﹖木客時爲人治病但疏方而不處劑往往有奇驗時王光庵賓等謂曰元禮名醫合往訪之至則一見傾倒飲酒賦詩久之賓謂元禮曰若賓年長醫亦可學乎元禮曰君家固素醫亦何難乎然則當從何始元禮亦不肯輕授漫曰君能讀素問難經傷寒論等書則可巳而別去期年元禮復至因復請問醫曰素難之書巳讀否曰巳讀能記憶否曰公試舉問元禮摘問賓隨口背誦如流𨿽箋注異同亦能口述元禮嘆曰壞吾醫名者此人也然終不授以方賓歸處劑漫不知要固叩之元禮曰吾固不求貨獨不能以禮事我乎賓曰吾春秋巳髙官尙不欲爲又肯爲人弟子乎一日詣元禮值元禮不在見其書八冊遂攜以去元禮回嘆固求不得賓自是得其傳賓不娶無子與其弟不相能弟嘗戍北邊歸頗詫其富賓曰得吾醫耳明日其弟撤其藥獨署外科曰吾自得之異僧示非其術也賓將死以其書授盛啟東韓叔暘云

○盛啟東

啟東初從光庵學古文光庵喜之其叔父曰汝學於光庵見光庵用藥亦少畱意乎於是密窺其用藥一日治一熱癥用附子光庵驚曰汝遽及此乎此反治之道也但少耳加之而愈及卒竟授以書爲本縣醫官攝縣以事逮至南京時吳江有梅某者乞與之同行駕幸北京又還至北詔發雲南爲吏梅某曰若至雲南死矣乃僞盜其家廟髹器首之中途追還免死天壽山拽木啟東長髯偉姿容時監工某侯見之曰有貌如此爲小官乎乃令左右自隨主出算初啟東在吳有內使督花昌於東南甞主其家甚習嘗病脹藥之而差至是偶值之途內使驚曰盛先生無恙乎予太監患皷脹無能治者急往安樂堂見之藥救投愈太宗狩西苑太監病新起步往觀焉太宗遙望見之曰彼人死久矣安得復生曰得吳醫盛啟東而生太宗喜曰明日與來啟東與梅某散步長安門外中使傳曰宣吳醫盛某如是者三乃以平巾入見稱旨遂畱之禦藥房旣而曰汝在我左右平巾可平乃命吏部授之禦醫

啟東爲人慷慨敢直言一日雪霽召見便殿韓叔暘等俱在語次偶及白溝河之戰上曰彼時爲長蛇之陣擊其首則尾應擊其尾則首應予乃從中衝之遂大勝啟東曰是天命耳上不懌起視雪啟東又曰宜瑞不宜多旣退韓叔暘曰上前安得如此汝並吾斬首矣湏臾賜禦膳數筵一日與叔暘奕於禦藥房上猝至不及屏上曰誰與棊者對曰臣與韓叔暘問二人孰優曰臣優叔暘初學耳遂命奕於禦前親觀之連勝者三因命賦詩啟東曰不材未解神仙著有幸親承聖主看叔暘詩不成數日上賜象牙棊盤並詞一闋棋畱寘院中

永樂中東宮妃張氏十月經不通眾醫以爲胎也而脹愈甚一日上謂曰東宮妃有病汝往視之東宮以上命醫也導之惟謹旣診出復曰使長痛狀早若何晚若何一一如見妃遙聞之曰朝廷有此醫不早令視我何也出而疏方皆破血之劑東宮視之大怒曰好禦醫早晚當誕皇孫乃爲此方何也遂不用數日病益急乃復召診之曰再後三日臣不敢用藥矣仍疏前方乃鎖之禁中家人惶怖或曰死矣或曰將籍沒家矣旣三日紅棍前呼賞賜甚盛蓋妃服藥下血數斗疾遂平也旣而上亦賜之曰非謝醫乃猒﹖土驚也時啟東與袁忠徹俱不爲東宮所喜至是自以爲可釋矣一日上謂曰若見吾東宮可少避之乃知憾猶未釋也憂之謀於忠徹忠徹密曰無傷也彼相安能久及楡木川之變啟東歸取洞賓瓢未至聞訃乃求至南京太醫院避之宣宗卽位問左右曰有髯善醫者爲誰今安在曰在南京卽詔南京守備太監陳巫伴宿食以來甚信用之

○丘浚

丘浚瓊州人學於子史無所不窺而尢熟於國朝典故議論髙奇人所共賢必矯以爲非人所共非必矯以爲是能以辯博濟其說亦自恃老故對人語滚滚不休人無敢難者論秦檜曰宋家至是亦不得不與和親南宋再造檜之力也論範文正則以爲生事論嶽飛則以爲亦未必能恢復其最得者絕元不與正統許衡不當仕元亦前人所未發也性好著述𨿽老手不釋書性剛褊不苟取亦恬於仕進年七十猶滯國學意不能無少望孝宗卽位乃進大學衍義補得尙書時李廣幸於上因之得入內閣在閣中與同僚爭議每事欲有紛更眾不謂善也時王恕有重望於天下浚每憎之會劉文泰劾恕或以爲浚嗾之也以是尢爲眾所貶

○徐溥

溥宜興人在翰林不以文學名及在內閣承劉吉恣威福報私怨之後溥一於安靖調和中外海內和平行政不必出於巳惟其是用人不必出於巳惟其賢時稱其休休有大臣之度溥嘗希範仲淹作義田以贍宗族其子不肖多奪鄕人之田以充之溥沒未久爭訟紛紜

○湯鼐

鼐壽州人爲人抗爽喜爲大言弘治初詣內閣會敕萬安劉吉尹直時爲大學士謂鼐等曰近者詔書裏面不欲開言路我等扶持科道再三陳說方添得此一款鼐卽上疏人臣之義善則稱君過則歸巳安等乃歸過裏面而又佞臣等以扶持之說不知安等所謂裏面者將何所指謂內臣耶謂朝廷耶乞追究所指且治其欺君誤國之罪發俟命司禮監宣入內令跪聽命鼐曰令鼐跪者奉旨耶太監命耶曰奉旨鼐乃跪乃宣若疏畱中不出可歸矣鼐乃以手拍地大言曰臣所疏皆經國大事何爲不見施行

○吳寬謝遷

成化弘治間翰林聲望最重者吳寬謝遷二人皆狀元及第儀幹修整寬溫粹含弘遷明暢亮直寬詩文俱有古意遷亦次之故一時並有公輔之望及丘文莊卒寬適以憂去遷服將闋遂用選入內閣十餘年間號能持正不失爲賢相寬遂逗𨖻終不獲入閣人頗爲不平而寬處之裕如也惟遷亦以先之﹖不安時劉健爲首相遷數言寬當入閣健曰待我去用之他日又以﹖言又曰待我去用之遷爭之不得至聲色俱厲吁吾豈私於寬耶顧寬之科第先於予年齒先於予聞望先於予越次在此吾心慚焉故言之而公終不入何耶健但笑而巳其後天變師保皆上章求退遷上疏求去不得復上疏舉寬及鏊自代健大不悅宣言於內以遷爲主黨也

○吳惠

惠東洞庭人正統六年七月以行人奉命使占城立嗣王十二月發東筦次日過烏豬洋又次日過七州洋瞭見銅鼓山次至獨豬洋見大周山次至交趾洋山有舊周名截海中怪石廉利風橫舟礙之卽傷舟人不勝恐湏臾風急過之次日至占城外羅洋校柸墅口二十九日王遣頭目迎詔入國寶船象駕金皷笳管旌旄瞭靄氎衣椎髻前後馳至行宮候官設宴番王躬迓國門前戴金花冠纓絡環帳列刀戟象衛盔牌稽首受命上元夜其王請賞煙火爇沈香火樹髙燃嬌娥舞蠻樂奏五月六日回洋舟至七州洋大風幾覆舟人大恐惠爲文以祭祝融與天妃之神申時尙雨至酉戌開霽月明當空賀神之靈驗也五月十五日瞭見廣海諸山遂收南門以道廣東其國臘月猶暑民多袒祼士著薴衣南阡稻熟北秧猶靑其樹多檳榔紅蕉椰子夜皷八更﹖節【缺文】

初李廣得幸於上嗜進者皆趨之廣敗籍其家朝臣鮮不與通故有白米黃米之說惟公無一剌與通張氏得幸勢傾朝野士夫罔不相結公貧賤時有連終不與往來公飲亦不赴其子封侯伯遇之若不相識未嘗與交一言劉瑾之橫尢以苛法毒天下士夫無恥者因之求進或藉其勢以中傷善類有自守者亦脂韋曲從過爲佞諛以求自全惟公超然去之瑾𨿽不懌終不能害天下以是髙之

○趙風子

趙風子名鐩霸州文安縣生員也正徳六年賊劉六劉七齊彥明邢老虎楊虎率眾萬餘攻掠文安鐩同家屬避賊立水中賊刼其妻將污之鐩往戮傷二賊被劉六劉七擒之因降爲盜久之劉六等欲分夥爲盜鐩與邢老虎楊虎爲一夥因刼興濟南皮至東光擒其縣尹巳而釋之時都禦史馬中鍚邊憲遣人往招之不聽轉刼濟寧張秋威縣新河南宮棗彊等縣至景州遇許遊擊馮遊擊兵與戰被擒斬一千餘人奔敗至小灘河又遇田都司兵殺官軍七十餘人擒其指揮趙文巳而釋之奔至蒙山遇副總兵李某軍敗之得其神器盔甲百餘副及蟒龍袍楊虎因自衣之至楊頭賊管四馬武張通等皆來歸其勢轉熾至宿遷淮安太守率兵與戰眾不戰而潰溺水死者無算祥亦被擒旋縱還之渡河擒髙郵指揮陳鵬攻靈璧縣知縣陳伯安出戰擒之攻宿州城不能破焚其西關陳伯安不屈欲殺之巳而縱之又攻永城夏邑盧城三縣焚其居民擒盧城縣尹釋之攻歸徳州破之守備萬都司率兵追至亳州武平衛指揮石堅率軍一千僧兵七千餘人至白龍王廟小黃河渡對岸立營楊虎不勝其憤率壯士七人奪船渡河與戰官軍亂以土石擊之覆其舟虎死焉鐩等乃立劉三爲首攺名劉惠

至蒙城太和官民俱逃散副總兵白玉率兵來戰劉三率五百餘人與官軍戰殺官軍一千餘人得盔甲鎗刀二千餘件神器七千餘件攻﹖﹖﹖﹖﹖丘縣先塞其城鐩等扢城而入殺軍民一千餘人擒其都司潘忠釋之至鹿邑縣官吏望風逃散擒其守城千戶李茂等二百餘人有陳翰者自稱主事願與劉三爲子新蔡縣致仕知府張什率生員耆老備金銀器皿彩段饋送求免攻新蔡救一城生靈劉三許之至上蔡知縣霍某與指揮李某拒守破其城斬霍知縣梟首示眾鐩見勢日盛思與劉六等各舉大事與陳翰寧龍等謀兵法無主統必亂劉三稱奉天徵討大元帥鐩副元帥小張永前軍都督管四後軍都督劉孜左軍都督馬武右軍都督邢老虎中軍都督其餘各有名號外二十八營以應二十八宿各色大旗爲號﹖鈞牌所至官吏修理道路橋梁備糧艸給軍迎降者秋毫無犯拒敵者寸艸不遺

至﹖水縣縣尹迎降至武陽擊城刼庫釋囚內有僧徳靜爲唐府宮人所生因畱之至葉縣擒其縣尹及學官唐府校尉三人釋之爲眾軍所殺攻襄城居民納銀並馬斂兵而過攻鈞州不破陳翰聲言欲屠城鐩以故馬尙書在圍中家去之至郯城民獻馬二十乃止破寶豊縣僉事孫盤賫黃榜招撫之鐩復書云羣姦在朝舞弄精神濁亂海內誅殺諫臣屏斥元老乞皇上獨斷梟羣姦之首以謝天下斬臣首以謝羣姦營中見榜逃去者百餘人賊有虜縣尹妻子者殺之攻裕州破之殺都指揮詹濟及其下四百餘人刼庫釋囚唐王遣人謂之曰徳靜非我子若等殺之至唐縣攻城不能破城中饋以鞍轡二十副燒居民以去至西平縣與官軍對敵大敗死者二千餘人奔敗至西華鄢陵擒其縣尹巳而釋之至新鄭轉至滎陽汜水破其城至偃師遇姚總兵官軍夾河而陣鐩率眾過河官軍奔散殺毛葫蘆軍一百餘人至河南府延綏楡林官軍迎之亂殺賊大敗官軍追至河劉三奮勇殺其都指揮及其下四十餘人至汝寧遇湖廣土軍迎敵殺土軍數十人駐朱僊鎭官軍追過河劉三率眾敗之

至六安州官軍追至被殺四五百人至定遠縣又被殺四十餘人復至六安劉三率眾萬餘人徑往﹖城而去不知所向鐩意欲還文安適管四張通率眾二千餘人來歸至穎州楊虎下廸卽二千餘人來歸至鳳陽持叢都堂處約歸款不果時邢老虎死於唐縣官軍追至徐州賈敏下賊李升二掣其眾二千餘人至黃陂﹖城等處刼掠而死鐩知事不成官軍復追至﹖城遇一僧奪其度牒削髮詐爲僧欲投江西賊尋船將渡遇武昌軍人趙成等擒之

○災異

正徳七年三月江西余幹之仙居寨夜大雷電及風西北有火如箭墜旗竿上如燈籠光照四野戌卒因撼動其旗火直飛上竿首卒因發火銃衝之其火四散闔寨鎗首皆有火如星湏臾而滅五月廣西萬春北寨各鎗上有光三月山東秦始皇廟鍾鼓夜鳴火起桑上樹燔而枝葉無恙廟宇毀而神像如故直隸順徳涿州河間有生﹖月色赤黃或如火或如貓其形如風夜自空中飛下或爲傷人面額或嚙人手足逐之不見蹤迹

○財賦之數

今天下歲徵稅糧凡三千六百三十二萬一千餘石內三百二十萬九千石折銀八十一萬四千餘兩戶田商稅除折米外並船鈔料折銀可得四十三萬九千餘兩各礦銀課歲辧一十五萬一千餘兩兩淮折鹽場歲賣折鹽銀常不下數萬千兩如此而歲用猶云不足何也祖宗時歲用頗省以黃蠟一事計之歲用不過三萬斤正統末四萬斤景泰天順間加至八萬伍千斤成化十一年後遂加至一十二萬斤其餘可推也

○財用之數

每年入數各處糧稅折徵共一百三萬餘兩雲南閘辦三萬餘兩各鈔關船料四萬餘兩馬艸折徵二十三萬餘兩鹽課折徵二十餘萬兩

以上共二百四十三萬兩

每年出數送內庫預備成造等項十萬餘兩或二十萬兩給散軍官俸銀三十三萬餘兩宣府大同遼東陜西年例共四十萬兩若遇有聲息緊急各處奏討加添每處多則四五十萬少則二三十萬兩軍官折俸每年三十三萬六千五百餘兩聖旦千秋等節用三十九萬七千八百餘兩親王王妃公主及上用及天下王府銀盆水罐儀仗等項共十三萬七千五百餘兩

大約歲用二百餘萬今歲議進入三百萬兩【以上正統二年戶部奏上數目】

○天下糧數

蘇州歲運軍糧六十五萬石加耗過壩每石七斗九升不過壩每石六斗六升外金花銀十七萬兩折米六十八萬石鳳陽南京不在數存畱在蘇歲止七萬福建歲九萬一千兩江西歲二十五萬兩湖廣折銀十萬兩兌軍二十五萬石雲南五萬河南漕運三十萬浙江六十萬

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

