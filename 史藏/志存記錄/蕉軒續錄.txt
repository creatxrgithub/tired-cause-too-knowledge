蕉軒續錄淸方浚師

●卷一

◎匪直也人《詩。風。定之方中章》﹕「匪直也人。」毛傳曰「匪徒庸君。」訓匪直爲匪徒﹐訓人爲庸君。朱子輯傳曰「非獨此人所以操其心者誠實而淵深﹐蓋其所蓄之馬七尺而牝者﹐亦已至於三千之眾。」又《答劉平父書》曰「『匪直也人』云云﹐非特人化其徳而有塞淵之美﹐至於物被其功﹐亦至眾多之盛。」謂可以補橫渠之遺。浚師按﹕朱子此說﹐較輯注尢爲精審。不然﹐「來牝三千」一句﹐豈非贅設﹖讀者不悟上下文義﹐輒於逐字間求之﹐愈索愈遠。王伯申《經義述聞》以毛傳爲失﹐信杜預注﹐匪作彼字解﹝預注《左傳。襄八年》子駟引「如匪行邁謀」﹞。言彼正直之人秉心塞淵。後言說者皆訓匪爲非﹐其義不可通。如王氏云﹐吾不知上下文通耶﹖否耶﹖

◎孫適齋先生幼時讀《聊齋誌異》所紀毛文簡事﹐末附任城孫公﹝擴圖﹞跋語﹐不知孫公爲何人也。洎官京師﹐與駕航前輩﹝楫﹞同直薇省﹐乃悉公爲寄圃節相之父﹐實駕航之髙祖。而軟紅馳逐中﹐亦未嘗詢公仕履及其著述。後十餘年﹐予與駕航復同官粵東。丙子﹐同事秋闈。公暇駕航出公家傳並其遺稿見示﹐然後公之生平始了然於心目間。亟錄之以識髙山仰止之思。按﹕公字充之﹐號適齋﹐舉乾隆元年丙辰科鄕榜。初官掖縣教諭﹐巡撫楊﹝應琚﹞特疏保薦。歷浙江烏程﹑縉雲﹑嘉興﹑錢塘等縣知縣﹐發姦摘伏﹐人莫敢欺。秉性方耿﹐不曲承上官意旨﹐爲忌者所中﹐以微事落職。辛卯入都祝嘏﹐蒙賞還職銜。公宦情素淡﹐自是絕意仕進﹐主萊州北海﹑溫州東山兩書院講席﹐門下士多所成就。爲古文辭﹐下筆泉湧﹐法律一歸嚴謹。著《萊遊艸》《東山吟艸》《於京集》《釣雪集》《秋柳集》《田園雜詩》《一松齋古文》。年七十一卒。集中五言如《渡河》云「刷黃誠善策﹐順性豈陳言。」《晚泊》雲「雨聲秋晚葉﹐燈影夜深船。」《正月初二日雨》雲﹕「江梅方笑靨﹐塞雁總歸心。」《京口懷太白》云「第一江山景﹐無雙詩酒人。」七言如《楓橋晚泊》云「鄰舟歌盡《懊儂曲》﹐夜雨滴殘孤客心。」《詠蠟梅》云「美人遲暮曾非病﹐名士風流可帶酸﹖」《秋柳》云「金堤月細雙蛾斂﹐玉帳風髙一箭新。」「未許風流隨逝水﹐可堪搖落倚殘陽。」皆息胎王﹑孟﹑韋﹑柳諸家﹐別具一種悱惻纏綿懷抱。聞諸稿遺失過半﹐見鳳一毛﹐殊可惜也。公又有《秋柳詩》﹐用上下平韻三十首﹐自序云「少陵《柳邊》一首﹐獨步千古﹐僅稱『葉葉自開春」一句﹐著題精刻﹐自難多耳。逮劉賓客﹑白太傅﹑溫方城之屬﹐好爲《柳枝辭》﹐動至如乾首﹐大槪以柳爲緣起﹐如醫家飲劑﹐庖人羹湯﹐凡朝市﹑村園﹑江山﹑樓店﹐一切風景之地﹐無不可借端設措者。於人則主言情﹐𨿽不專在別離﹐總以哀艷爲宗。余衍爲三十首﹐亦猶漁洋衍《柳枝》爲長律耳。予生平無一適意﹐感悼傷懷﹐復不減於昔人﹐詩中亦間及之﹐非專詠一物核切爲主者。「云云。詩多不具錄。其後章有云」僕本恨人無好況﹐更逢楚客話江潭。「極牢騷語﹐卻以蘊藉出之﹐尢不愧風人之旨矣。

◎漁樵對問《四庫全書存目》載《漁樵對問》一卷﹐云舊本題宋邵子撰﹐晁公武《讀書志》又作張子﹐劉安上集中亦載之。三人時代相接﹐未詳孰是。中論楊愼所駁「有溫泉而無寒火」一條﹑「天何依﹖曰﹕依乎地。地何附﹖曰﹕附乎天」一條﹐不足爲是書病﹔並因其書所論皆習見之談﹐疑後人摭其緒論爲之。浚師謹案﹕朱晦翁《答呂伯恭書》云「康節所著《漁樵對問》﹐論天地自相依附﹐形有涯而气無涯﹐極有條理。當時想是如此說﹐故伊川然之。」云云。據此﹐則是書實爲邵子手著無疑也。

◎侍讀名不始於唐劉友益以唐明皇讀書無從質疑﹐盧懷愼薦馬懷素﹑褚無量更日侍讀﹐爲侍讀名見史傳之始﹐予前錄十二卷中引之。嗣閱《資治通鑑》胡三省注﹕晉王紹宗遷祕書少監﹐仍侍皇太子讀書。此侍讀之始也。他如《齊明帝紀》溧陽令錢唐杜文謙嘗爲南郡王侍讀﹐江泌爲南康王侍讀﹐梁晉安王綱以侍讀東海徐ゼ爲家令﹐東魏髙澄欲用荀濟爲侍讀﹐北齊國子祭酒張雕以經授齊主爲侍讀。又《隋恭帝紀》代王在東宮﹐左右奔散﹐惟侍讀姚思廉侍側。是侍讀之名﹐不自唐始﹐劉氏陋矣。予因劉氏之陋而據以筆之於書﹐陋更甚於劉氏也。記以志愧。

◎九江程大昌《禹貢論》曰﹕謂江至荊而九者﹐自孔安國始。其後班固之志地理﹐應劭之釋《漢志》﹐皆謂江至廬江尋陽分爲九派。﹝胡三省《資治通鑑注》曰「余按﹕秦並天下﹐置九江郡﹐項羽封黥布爲九江王﹐都六。《漢地理誌》所謂『九江在潯陽縣南』。沈約《宋志》﹕」尋陽﹐本縣名﹐因水名縣。水南注江。二漢屬廬江。吳立蘄春郡﹐尋陽縣屬焉。『此時尋陽之地在江北。晉亂﹐立尋陽郡。後郡治於柴桑﹐而尋陽之名遂移於江南。晉惠帝置江州﹐治豫章。成帝移江州治尋陽。時人蓋因《漢志》所謂』九江在尋陽縣南『﹐而尋陽又爲江州治所﹐遂謂尋陽爲九江。若《禹貢》之九江﹐其地實難考見。若必以夷陵爲西陵﹐遂以巴陵爲《禹貢》之東陵﹐摭取會洞庭之水爲九江﹔考之前《志》﹐會洞庭者不止九水﹐而酈道元《水經注》謂廬江郡有東陵鄕﹐江夏有西陵縣﹐故是言東﹐《尙書》云』江水過九江﹐至於東陵『者也。西南流﹐水積爲湖﹐湖西有靑林山。又考《水經注》﹐自沔口以下有湖口水﹑加湖江水﹑武口水﹑烏石水﹑舉水﹑巴水﹑希水﹑蘄水﹑利水皆南流﹐注於江﹐而後至靑林水口。亦可傅合九水之說﹐但未敢以爲是。九河之迹﹐至漢已不可悉考﹐而欲彊爲九江之說﹐難矣。「﹞至張僧監《尋陽記》方列九名﹕曰申﹑曰烏奉﹑曰烏白﹑曰嘉靡﹑曰畎﹑曰源﹑曰廩﹑曰提﹑曰菌。樂史《寰宇記》﹑李宗諤《九江圖經》亦皆本僧監所記﹐而張須無﹑賈耽所記﹐名又特異。耽曰﹕」江有八洲﹔曰沙﹑曰人﹑曰九江﹑曰葛﹑曰象﹑曰烏﹑曰感﹑曰蚌﹐此八洲者﹐曲折而與江爲九。「其說之無定如此。又曰﹕」《經》之九江﹐敍次岷源之下﹐彭蠡﹑洞庭之源﹐不與岷源相入。《水經注》所敍洞庭受水﹐有微﹑氵資﹑湘﹑沅﹑澧﹑漣﹑漉﹑氵未﹑淵﹑潙﹑氵貿﹐不止九派﹐不可以損多就少。「又曰﹕」漢世近古﹐其謂江分爲九﹐則經語無之。而謂尋陽之江爲九江者﹐以其時世考之﹐則近古﹔以九州疆境考之﹐則尋陽向隸荊﹑不隸揚﹐豈可於去古甚遠之世﹐易其地而他之乎﹖「浚師按﹕蔡沈集傳尋陽記九江之名﹐一曰烏江﹐二曰奉江﹐三曰烏白江﹐四曰嘉靡江﹐五曰畎江﹐六曰源江﹐七曰廩江﹐八曰提江﹐九曰江。陸氏《經典釋文》曰﹕」九江﹐《尋陽地記》云﹕一曰烏白江﹐二曰奉江﹐三曰烏江﹐四曰嘉靡江﹐五曰畎江﹐六曰源江﹐七曰廩江﹐八曰提江﹐九曰江。張須無《緣江圖》云﹕一曰三里江﹐二曰五州江﹐三曰嘉靡江﹐四曰烏土江﹐五曰白蚌江﹐六曰烏江﹐七曰廩江﹐八曰沙提江﹐九曰廩江。「陸氏所引﹐與程氏所引申江﹑烏奉江﹐蔡氏所引一曰烏江﹑三曰烏白江已自不符。張氏之三里﹑五州﹑烏土白蚌﹑沙提﹐尢與前二說異。賈耽八洲﹐更無論矣。《初學記》引《尋陽記》﹕一白烏江﹐二奉江﹐三烏土江﹐四嘉靡江﹐五畎江﹐六浮江﹐七稟江﹐八提江﹐九菌江。源作浮﹐廩作稟﹐作菌。歷來說經者但知據《釋文》諸書﹐而於《初學記》均不之及也。嘗詢之李恢垣吏部﹐吏部以爲次序不同﹐故見聞互異。然同引一書﹐不應舛誤如是。惜《尋陽記》今無其書﹐不能考訂耳。至以九江不在潯陽﹐而在洞庭﹐始於宋初胡旦﹐嗣是晁以道﹑曾彥和皆從其說。曾氏謂﹕」九江一曰沅﹐二曰漸﹐三曰無﹐四曰辰﹐五曰敍﹐六曰酉﹐七曰湘﹐八曰資﹐九曰澧。「朱子考定九江﹐去無﹑澧二水﹐而易以瀟﹑蒸﹕」一曰瀟江﹐二曰湘江﹐三曰蒸江﹐四曰資江﹐五曰沅江﹐六曰漸江﹐七曰敍江﹐八曰辰江﹐九曰酉江。「胡渭《禹貢錐指》引酈道元﹑《湘中記》諸說﹐謂古無瀟水。恭讀《大淸一統志》云﹕」瀟﹑湘𨿽自古並稱﹐然《漢志》《水經》俱無瀟水之名。唐柳宗元《愚溪詩序》始稱謫居瀟水上﹐然不詳其源流。宋祝穆始稱瀟水出九疑山。今細考之﹐惟道州北出瀟山者爲瀟水﹐其下流皆營水故道也。至祝穆所謂出九疑山者﹐乃《水經注》之泠水﹐北合都溪以入營者也。「又蔣本厚《零陵山水志》云﹕」瀟水一支出江華﹐一支出永明﹐一支出濂溪﹐惟出濂溪者猶爲近之﹐出江華者乃以沲水爲瀟水﹐出永明者以掩水爲瀟水﹐蓋後人以營水所經統謂之瀟水﹐而遂不知有營水矣。故《廣輿記》據此謂瀟江在永州府城外﹐原出九疑山。不得謂古無瀟水﹐遂於朱子有所疑也。「又按﹕沅水﹑湘水﹑資水﹐《太平禦覽》並載於江南諸水﹐下並引《郡國志》云」資水岸有石頭城﹐卽吳將周瑜築也「之語﹐則按之曾氏所云﹐資水出零陵都梁縣﹐東北入沅﹐《水經注》資水出武陵郡無陽縣界﹐皆地名迥殊矣。總之﹐地勢久遠﹐未可彊通。孔安國傳曰﹕」江於此州界分爲九道﹐甚得地勢之中。「言江水至荊州地界之中﹐分作九道﹐止此兩語﹐免得多少葛藤。漢儒經義﹐絕不穿鑿傅會﹐正不必爭潯陽﹑爭洞庭也。胡渭以甚得地勢之中﹐謂孔安國傳」孔殷「二字費解﹐直不知讀孔傳矣。若張須無一有作須元者﹐渭引作張須﹐尢謬之甚焉。

◎周儀伯山陰周鳳翔死甲申之難﹐南都僭號﹐贈禮部侍郎﹐謚文節。我世祖章皇帝追卹前朝殉難諸臣﹐特謚文忠。按﹕《烈皇小識》載文忠三月二十一日死﹐二十二日逆闖始得崇禎帝遺魄於後苑山亭﹐二十三日殮於東華門﹐與《殉難錄》文忠赴哭帝梓宮東華門外﹐歸寓自縊不符。毛西河《文忠傳》云「京師陷﹐有傳駕出狩者﹐鳳翔思扈蹕﹐倉皇奔探。見賊據殿坐﹐而魏藻徳﹑陳演﹑侯恂﹑宋企郊等各帥百官入朝賀。鳳翔至殿前﹐視之大哭﹐急從左掖門趨出。百官皆驚怖不知所爲﹐而賊第顧之﹐不爲問。」毛與文忠同鄕﹐其所紀述必詳審。侯恂商丘人﹐崇禎戊辰進士﹐官兵部尙書﹐坐汴城失陷事下獄。闖賊入都﹐恂從逆﹐授僞工政大堂。其子方域﹐復社有名﹐亦兩中我朝鄕試副榜。張船山詩所謂「兩朝應舉侯公子﹐忍對桃花說李香」也。彼藻徳﹑演﹑企郊輩固狗彘不食其餘矣﹐若恂者亦復如此﹐不知後日見文忠於地下﹐作何面目﹖倘遇馬士英﹑阮大鋮﹐當一笑而解前憾歟﹖

◎出塞詩錢竹汀宮詹跋紀文達公﹝昀﹞《烏魯木齊雜詩》﹐謂其敍次風土人物﹐歷歷可見﹐無郁﹔舂愁苦之音﹐有舂容渾脫之趣。林薌溪學博題林文忠詩云「塞外之作﹐如寒月霜鴻﹐聞聲淚下﹐尢妙在怨而不怒﹐得詩人溫柔惇厚之旨。」從叔蕓圃先生謂先世父天山之役﹐塞雨邊雲﹐彌增奇气。自古名人負文章經濟﹐所歷之境﹐絕不以窮通得喪爲累。唐之昌黎﹐宋之東坡﹑山谷﹐胸襟闊達﹐千載下讀其詩文﹐猶可想見其爲人也。先世父效力伊犁時﹐曾建開墾屯田之議。厥後文忠在戍﹐力任其勞。塞土荒涼﹐頓成美壤。故先世父懷文忠詩云「沙場我欲無閒土﹐題向天山有數行。」文忠亦有句云「但期繡隴成千頃﹐敢憚鋒車歷八城。」今則盜賊縱橫﹐干戈滿地﹐昨聞廿肅肅淸後﹐大兵業已出關﹐是所望於桓桓虎貔之將帥哉。余抄文忠公及先世父詩之有關邊疆風俗掌故者﹐附錄於後﹐復檢洪稚存太史《伊犁紀事詩》﹐並錄之﹐以到戍先後爲次﹐亦足以徵我聖朝威徳廣被﹐拓土開疆﹐實從來所未有也。若文達詩中之「無數紅裙亂招手﹐遊人拾得鳳凰鞋」﹐文忠詩中之「無端萬斛黃塵裏﹐偏著一枝含笑花」﹐則又廣平賦梅﹐不礙其心腸鐵石矣。

洪稚存太史﹝亮吉﹞《伊犁紀事詩》四十二首﹝錄十首﹞﹔橐筆頻年上玉墀﹐虎賁三百笑舒遲。書生亦有伸眉日﹐獨跨長刀萬里馳﹝廢員見將軍﹐例佩刀長跽﹞。

熟客先驚問姓名﹐記曾躍馬入咸京。當時書記疏狂甚﹐親屈元戎作騎兵﹝謂張總兵廷彥。余辛丑歲客西安節署﹐張時尙在撫標學習﹐親導至曲江鎭看花﹞。

誰跨明駝天半回﹐傳呼布魯特人來。牛羊十萬鞭驅至﹐三日城西路不聞﹝布魯特每年驅牛羊及哈拉﹑明鏡等物至惠遠城互市﹞。

坐來八尺馬如龍﹐演武堂前夾路松。謫吏一邊三十六﹐盡排長戟壯軍容﹝四月一日隨將軍演武場角射﹐時廢員共七十二人﹞。

鑿得冰梯向北開﹐陰崖白晝鬼徘徊。萬叢燐火思偸渡﹐盡附牛羊角上來﹝冰山爲伊犁適葉爾羌要道﹐常拔回戶二十人日鑿冰梯以通行人。浚師按﹕二十人句錯﹐此地豈二十人足用耶﹖徐星伯《西域水道記》云是達巴齊人七十戶盡借此役﹐應據此爲妥﹞。

甌脫宵寒忽異常﹐行轅門外橐它僵。堂期縱過天中節﹐明日仍冠骨種羊﹝將軍一月內以二五八爲堂期﹐諸廢員咸入辦事。又伊犁夏日卽換季後﹐每天寒則仍戴暖帽﹞。

城西連日雨昏黃﹐急澑先傾羊馬墻。夜半老兵驚起叫﹐皂雕如虎撲人忙。

將軍昨日射黃羊﹐親爲番王進一湯﹝時哈薩克王子以承襲王爵來謝﹐因照例設宴﹞。百手盡從空裏舉﹐更憑通事貢眞香﹝外番以藏香爲貴﹐有所敬則獻之﹞。

伏流百尺水潺﹐地勢斜衝北斗垣。髙出長安一千里﹐故應雷雨在平原﹝伊犁地形髙出西安八百餘里﹞。

五月天山雪水來﹐城門橋下響如雷。南衢北巷零星甚﹐卻倩河流界畫開﹝四月以後卽引水入城﹐街巷皆滿﹐入家間作曲池以蓄之﹐至八九月始涸﹞。

先世父蓮舫公《伊江雜詩》十六首﹝錄九首﹞﹕浩浩伊江水﹐春來浪拍天。南山插雲裏﹐北岸近城邊。沃土原宜谷﹐疏流可漑田。豈煩權子母﹐多費水衡錢﹝伊犁水土肥美﹐雪山春融﹐泉流甚旺﹐若築壩分渠﹐開墾無數﹐何必河工歲修款算生息也﹞。

義烈媲睢陽﹐英風鎭異方。三朝膺錢券﹐兩代瀝忠腸。碧血山河壯﹐丹霄日月光。輝煌天語渥﹐讀罷淚沾裳﹝紮義烈公乾隆年間在葉爾羌殉難﹐褒封世襲罔替。公子保寧謚文端公﹐孫慶祥字云嶠﹐兩世鎭守伊犁﹐有政績。慶公帥於道光丙戌﹐在噶什喀爾殉難。天語褒嘉﹐卹典尢重﹞。

雪海冰山路﹐開疆賴伏波。鷹聲偏善引﹐﹝見《西域聞見錄》。﹞馬骨卻憐多。惟有天垂險﹐能教地不頗﹐南方資保障﹐攺道究如何﹝冰嶺﹐神山也﹐從不傷人﹐但馬匹倒斃太甚耳。近年屢有攺道之議﹐究未知於險易如何耳﹞﹖

承平五十載﹐耕鑿六千家。回紇常棲寺﹐汾陽此建牙。獨將苛政去﹐尢沐聖恩加。繩武推英嗣﹐勛名詎有涯﹝阿文成公移回民六千戶於伊犁﹐另築回城﹐立廟曰金頂寺﹐以棲之。每歲交糧十萬石﹐以供軍食。服教畏神﹐至今不輟。丁亥﹐公之曾孫容靜止參帥到任﹐革除獘政﹐撫卹無微不至﹞。

艸澤浩無邊﹐山環大海圓。駐師李廣利﹐畱碣漢張騫。路可移瓜戍﹐川敷引馬泉。巡防兩無礙﹐經畫仰前賢﹝伊犁西南卡倫外曰那林河艸地﹐有大海﹐萬山圍繞﹐距喀什噶爾千餘里。向例伊犁派赴喀城換防兵三百名﹐因冰嶺行走甚難﹐奏攺由此路緣海沿行至喀城﹐經行外夷哈薩克﹑布魯特地面﹐寓巡邊於換防之中﹐立法最善。近因軍務﹐停止兩手矣。相傳海沿有張騫碑一座。又案﹕哈薩克卽漢之大宛也。浚師按﹕霍罕是漢大宛觀《陳湯傳》可見。哈薩克是唐突厥王庭﹐卽康居地也﹞。

有鳥能知气﹐飛從兩地分。冬來同白雪﹐春至似烏雲。星月還棲樹﹐風霜自樂羣。防邊依聖世﹐眞不愧鴉軍﹝十月白鴉自南路飛來﹐烏鴉換去。春二月亦然﹐名曰換班﹞。

惡濕偏宜燥﹐孤髙性獨成。托根從石骨﹐結縷掛雕楹。野燒不須畏﹐春風應有情。愛居下流者﹐污辱總偸生﹝艸名濕死幹活﹐人家從石上采來﹐系於窗戶間﹐開花頗好﹞。

爾豈通黃教﹐偏將禍福興。圓身工宛轉﹐捷足任騫騰。愛極稱如父﹐淸修或偶僧。關門未許入﹐砂磧竟何能﹝八叉虫如土蜘蛛﹐長腳善走﹐嚙人便死。見之者用黃紙收裹﹐送入廟中。亦有呼爲八爺者。外夷人見之﹐臥於地上﹐任其行走﹐以爲祈福﹐如見喇麻一樣。關門外到處有之﹐一入關門﹐絕不見矣。紀文達公《濼陽消夏錄》言「乾隆中京師相驚以虫﹐圓形相示﹐然究未見虫也。逮至烏魯木齊﹐見所謂八蠟虫﹐乃卽昔所圖者。每逐人。巽之以水﹐則伏而不動。亟嚼茜艸根敷傷口卽愈﹐遲則不救。南路每移文北路﹐取茜艸以備秋獲者救急。」蓋卽此虫也﹞。

安得趙充國﹐邊屯盡力籌。稼通秋塞迥﹐水引雪山流。烽燧𨿽云息﹐倉箱尙可憂。荒垣多曠土﹐使者亟須謀。

《登天仙絕頂》﹕匹馬西來萬里遊﹐飄飄心迹似輕鷗。才探蒲海千尋浪﹐又度陰山五月秋。星落天中半天外﹐水穿沙底挾沙流。停車東望頻搔首﹐漫學題詩付上頭。

拔地蒼松幾萬重﹐涼飆吹到白雲峯。登臨欲放乾坤眼﹐得句能消鬼胸。石有靈碑奠風雨﹐山畱古雪守蛟龍。何當盡挽西流水﹐開徧沙場好力農。

林文忠公﹝則徐﹞《出嘉峪關》四首﹝錄一首﹞﹕一騎才過卽閉關﹐中原回首淚痕潸。棄人去誰能識﹐投筆功成老亦還。奪得胭脂顏色淡﹐唱殘楊柳鬢毛斑。我來別有徵途感﹐不爲衰齡盼賜環。

《塞外絕句》十首﹝錄六首﹞﹕裨海環成大九州﹐乎生欲策六鰲遊。短衣攜得西涼笛﹐吹徹龍沙萬里秋。

雄關樓閣倚雲開﹐駐馬邊墻首重回。風雨滿城人出塞﹝重陽前一日出關﹞。黃花眞笑逐臣來﹝「黃花笑逐臣」﹐太白流夜郎句也﹞。

路出郵亭驛鐸鳴﹐健兒三五道旁迎。誰知不是髙軒過﹐阮籍如今亦步兵。

天山萬笏聳瓊瑤﹐導我西行伴寂寥。我與山靈相對笑﹐滿頭晴雪共難消。

古戍空屯不見人﹐停車但與馬牛親。道旁一飯甘藜藿﹐半咽西風衮衮塵。

僕禦搖鞭正指揮﹐忽聞狂吼懾風威。前山松徑低迷處﹐無翅牛羊欲亂飛。

◎光祿寺廚役《漢舊官儀》﹕「太官﹑湯官﹐奴婢各三千人﹐置酒皆緹糸蔽﹐上食用黃金口器。」奢侈之習﹐自古已然。明光祿寺職上膳饈及宴享諸務﹐與閹寺交涉﹐蠹耗至不可紀極﹐稍正色其間﹐輒怨侮叢集﹐譴禍隨之﹝見歐陽旦文集﹞。其上供品物﹐皆榷之長安中賈人﹐不時予其直﹐積負萬計﹐賈人多破產者。南京光祿寺歲進酒十萬瓶﹐由軍民轉運﹐遇有稽延﹐屬吏往往獲罪。楊峻在官時﹐始請攺歸巡倉者監之。徐文貞﹝階﹞有《淸查光祿寺廚役疏》云「臣等看得該寺廚役﹐嘉靖九年議準不足四千名方許收補﹐蓋本以四千名爲額數。後𨿽加添一百名﹐揆之事理﹐總當不過四千一百名。伏乞敕下該寺堂上官﹐逐一淸查明實﹐以四千一百名立爲總額﹐而酌量各署事之繁簡﹐分派某署若干以爲細額﹐庶該寺不致動稱缺乏﹐有誤供應。」云云。觀廚役一項﹐人數之多如此﹐無怪乎萬曆以後宮中脂粉錢開銷至四十萬兩﹐馬口柴﹑紅螺炭需用至數千萬斤也。我朝光祿寺﹐一切用度﹐俱有定制。惟禦膳房屬之內務府衙門。恭讀《會典》內載﹕「膳房屬下庖長四名﹐副庖長四名﹐庖人五十名﹐廚役二十八名。」又內膳房廚役六十七名。通計不過一百五十三名。緬維祖宗昭儉防奢﹐實足爲萬世法守矣﹝又按﹕明太常寺廚役嘉靖間亦多至一千三百六十三名﹐經徐階等議準﹐以一千名作爲定額﹐以三百名供續增差撥及備臨時事故﹐可謂冗濫。又按﹕沈徳符《野獲編》載﹕「嘉靖十年﹐光祿寺廚役王福力請遷興獻王梓宮葬於北京﹐上命會議。尙書李時等極論不可﹐乃寢。」廚役上封事﹐議大禮﹐誠亙古僅見事。又按﹕正統時柰亨以光祿寺廚役得官本寺卿﹐歷戶部侍郎﹐亦奇﹞。

◎瑚璉杜少陵《水宿遣興奉呈羣公》詩﹕「嶷嶷瑚璉器﹐陰陰桃李蹊。」翟灝謂﹕「璉﹐力展切。今俗讀音連﹐謬。少陵作平音﹐爲賢者之責。」按﹕陸徳明《明堂位音義》「四璉」作「四連」﹐𨿽亦注力展切﹐然古字多通﹐旣作連字﹐卽用爲平聲﹐似無不可。如「夏后氏之兩惇」﹐惇音對﹐黃東發《日鈔》則平﹑上兩收矣。至《論語》「瑚璉」﹐自漢﹑魏以來注者皆曰夏瑚殷璉﹐與《明堂位》不符。或云有誤﹐或云別有所據。林薌溪《三禮通釋》以朱子因《論語》作「瑚璉」﹐《左傳》「仲尼曰胡簋之事」﹐皆「瑚」字在上﹐故以夏﹑殷﹑周爲敍﹐疑《明堂位》文有倒置﹐亦有見也。

◎冰鑑七篇操姑布子卿之術者多矣。《四庫》所收《月波洞中記》《太淸神鑑》二書﹐皆稱美備。楚南何鏡海觀察﹝應祺﹞藏有《冰鑑》七篇﹐不著撰人姓名﹐議論微妙﹐宛似子家。予曾向觀察借抄之﹐因世無刻本﹐特錄於此。鏡海極精相法﹐其《神骨章》二注﹐《須眉章》《聲音章》各一注﹐並爲列入。荀卿《非相篇》「形相𨿽惡﹐而心術善﹐無害爲君子﹔形相𨿽善﹐而心術惡﹐無害爲小人」數語﹐固千古不磨之論﹐然視察焉﹐聽觀不掩讀書者﹐能神而明之﹐未始非甄識人物之一端也。

附錄《冰鑑》﹕《神骨章》第一語云「脫谷爲糠﹐其髓斯存。」神之謂也。「山騫不崩﹐惟石爲鎭。」骨之謂也。一身精神具乎兩目﹐一身骨相具乎面部。他家兼論形骸﹐文人先觀神骨。開門見山﹐此爲第一。

相家論神﹐有淸濁之辧。淸濁易辧﹐邪正難辧。邪正先觀動靜﹐靜若含珠﹐動若火發﹐靜若無人﹐動若赴敵﹐此爲澄淸到底。靜若熒光﹐動若流水﹐尖巧喜淫。靜若半睡﹐動若鹿駭﹐別才而深思。一爲敗气﹐一爲隱流﹐均之托迹二淸﹐不可不辧。

凡精神﹐抖擻時易見﹐斷續處難見。斷者出處斷﹐續者閉處續。道家所謂收拾入門之說﹐不了處看其脫略﹐做了處看其鍼綫。小心者從其做不了處看之﹐疏節闊目﹐若不經意﹐所謂脫略也。大膽者從其做了處看之﹐愼重周密﹐無有苟且﹐所謂鍼綫也。二者實看向內處﹐稍移外﹐便落情態矣。情態易見。

骨有九起﹕天庭骨隆起﹐枕骨彊起﹐頂骨平起﹐佐﹑串骨角起﹐太陽骨綫起﹐眉骨伏起﹐鼻骨芽起﹐顴骨若不得不起。頂骨平起﹐在頭以天庭﹑枕骨﹑太陽骨爲主﹔在面以眉骨﹑顴骨爲主﹐五者備﹐柱石器也。一則不窮﹐二則不賤﹐三動履小勝﹐四貴也﹝何鏡海曰﹕相有骨格﹐有骨气。骨格者﹐已成事也﹐手可揣。骨气者﹐未成者也﹐驗於將來。惟持目力﹐此非碌碌者所知也﹞。

骨有色﹐面以靑爲貴﹐少年公卿半靑面是也﹝何鏡海曰﹕靑面者﹐深思而無情﹐心忍而志堅﹞。紫次之﹐白斯下矣。骨有質﹐頭以聯爲貴﹐碎次之。總之﹐頭無惡骨﹐面佳不如頭佳。然大面缺天庭﹐終是賤品。圓而無串骨﹐半爲孤僧。鼻骨犯眉堂﹐主不壽。顴骨與眼爭﹐子嗣不立。此中貴賤﹐有毫釐千里之辧。

《剛柔章》第二旣識神骨﹐當辧剛柔。剛柔卽五行生克之數﹐名曰先天。種子不足﹐用補有餘﹐用泄消息﹐直與命通﹐此其皎然易見。五行有合法﹐木合火﹐水合木﹐此順而合。順者多富﹐卽貴亦在浮沈之間。金與火仇﹐有時合火﹐推之水土皆然﹐此逆而合。逆者其貴非常。然所謂逆合者﹐金形帶火則然﹐火形帶金則三十死矣﹔水形帶土則然﹐土形帶水則孤寒老矣﹔木形帶金則然﹐金形帶木則刀劍隨身矣。此外牽合﹐俱是雜格﹐不入文人正論。五行爲外剛柔內﹐剛柔則喜怒﹑伏跳﹑深淺者是。喜髙怒重﹐過目輒忘﹐近粗。伏亦不伉﹐跳亦不揚﹐近蠢。初念甚淺﹐轉念甚深﹐近姦。內姦者功名可期﹐粗蠢各半者勝人以壽﹐純姦能豁達者功業終成﹐純粗無周密者半途必棄。觀人所忽﹐人得八九矣。

《容貌章》第三容以七尺爲期﹐貌合兩議而論。胸﹑腹﹑手﹑足﹐實按五方﹔耳﹑目﹑口﹑鼻﹐全通四气。相顧相稱則福生﹐如背如湊則林林總總﹐不足論也。容貴整﹐非整齊之謂﹐短不豕蹲﹐長不茅立﹐肥不熊餐﹐瘦不鵲寒﹐所謂整也。背宜圓﹔腹宜突坦﹔手宜溫軟﹐曲若彎弓﹔足宜丰滿﹐下宜藏蛋﹔所謂整也。五短多貴﹐兩大不揚﹐負重髙官﹐鼠行好利﹐此爲定格他。如手長其身﹐身過於體﹐配以佳骨﹐定主封侯。羅紋滿身﹐胸有秀骨﹐配以妙神﹐不拜相卽鼎甲。

相貌家有淸古奇秀之別﹐總之不必﹐須看科名星﹑陰騭文爲主。科名星十三歲至三十九歲隨時而見﹐陰騭文十九歲至四十六歲隨時而見﹐二者全大器也﹐得一亦貴。科名星見於印堂眉彩﹐時隱時見﹐或爲剛鍼﹐或爲小丸﹐嘗有光气﹐酒後及發怒時易見。陰騭文見於眼角﹐陰雨便見﹐如三叉樣﹐假寐時易見。得科名星早發﹐得陰騭文遲發﹐二者全無﹐前程莫問。陰騭文見於喉﹐又主子貴﹐雜路不在此格。目者面之淵﹐不深則不淸﹔鼻者面之山﹐不髙則不靈。口闊而方﹐祿千鐘﹔齒多而圓﹐不家食﹔眼角入鬢﹐必掌刑名﹔頂見於面﹐終身錢谷﹔此貴徵也。舌銳無官﹐橘面不顯﹐文人不傷﹔左眼鷹準﹐動便食人﹔此賤徵也。

《情態章》第四容貌者﹐骨之餘﹐常佐骨之不足﹔情態者﹐神之餘﹐常佐神之不足。久注觀人精神﹐乍見觀人情態。大家舉止﹐羞澀亦佳。小兒行藏﹐跳叫愈失。大旨亦辧淸濁﹐細處兼論取捨。人有弱態﹐有狂態﹐有疏懶態﹐有周旋態。飛鳥依人﹐情致婉轉﹐此弱態也。不衫不履﹐旁若無人﹐﹝此﹞狂態也。坐止自如﹐問答隨意﹐此懶態也。飾其中機﹐不苟言笑﹐察言觀色﹐趨吉避凶﹐此周旋態也。皆根其情﹐不由矯枉。弱而不媚﹐狂而不嘩﹐疏懶而眞誠﹐周旋而健舉﹐皆能成器。反此﹐敗類也﹐大槪亦得二三矣。前者恆態﹐又有時態﹐方與對談﹐神忽他往﹐眾方稱善﹐此獨冷笑﹐深險難近﹐不足與論情。言不必賞﹐極口稱是﹐未交此人﹐故意詆毀﹐卑庸可恥﹐不足與論事。漫無可否﹐臨事遲回﹐不甚關情﹐亦爲墮淚﹐婦人之仁﹐不足與談心。三者不必定人終身﹐及此以求﹐可以相天下士。

《眉須章》第五須眉男子﹐未有須眉不具可稱男子者。少年兩道眉﹐臨老一林須﹐此言眉主早成﹐須主晚運也。然而紫面無須自貴﹐暴腮缺須亦榮。郭令公半部不全﹐霍嫖姚一副寡臉。此等間逢﹐畢竟有須眉者十之九也。眉尙彩﹐彩者﹐杪處反光也。貴人有三層彩﹑有一二層彩者﹐所謂文明气象﹐宜疏爽不宜凝滯。一望有乘風翔舞之勢﹐上也﹔如潑墨者﹐最下倒豎者﹐上也﹔下垂者﹐最下﹝何鏡海曰﹕下垂一語不確﹐僅有下垂而大貴者。大抵必兼斜視﹐所謂殺星當令也﹞。長有起伏﹐短有神气﹐濃忌浮光﹐淡忌枯索。如劍者掌兵權﹐如帚者赴法場。个中亦有微茫﹐不可不辧。他如壓眼不利﹐散亂多憂﹐細而帶媚﹐粗而無文﹐最是下乘。

須有多寡﹐取其與眉相稱。多者宜淸﹑宜疏﹑宜縮﹑宜參差不齊﹐少者宜健﹑宜光﹑宜圓﹑宜有情照顧。捲如螺紋﹐聰明豁達﹔長如解索﹐風流榮顯﹔勁如張戟﹐位髙權重﹔亮若銀條﹐早登廊廟﹔皆宦途大器。紫須劍眉﹐聲音洪壯﹐蓬然虯亂﹐嘗見耳後﹐配以神骨淸奇﹐不千里封侯﹐亦十年拜相。他如輔須先長﹐終不利﹔人中不見﹐一世窮﹔鼻毛接須﹐多晦滯﹔短髭遮口﹐餓終身﹔此其顯可見耳。

《聲音章》第六人之聲音﹐猶天地之气﹐輕淸上浮﹐重濁下墜。始於丹田﹐發於喉﹐轉於舌﹐辧於齒﹐出於唇﹐實於五音相配。取其自成一家﹐不必一一合調。聞聲相思﹐其人斯在﹐寧必一見決英雄哉﹗

聲與音不同﹕聲主張﹐尋發處見﹔音主斂﹐尋歇處見。辧聲之處﹐必辧喜怒哀樂。喜如折竹當風﹐怒如陰雷起地﹐哀於擊薄冰﹐樂如雪舞風前。大槪以輕淸爲上。聲雄者﹐如鐘則貴﹐如鑼則賤﹝何鏡海曰﹕亦有如鑼而大貴者﹐气必出於丹田﹐然一生勞苦不免也﹞。聲雌者﹐如雉鳴則貴﹐如蛙鳴則賤。遠聽聲雄﹐近聽悠揚﹐起若乘風﹐止若拍瑟﹐上也。大言不張唇﹐細言若無齒﹐上也。出而不返﹐荒郊牛鳴﹐隱而不達。深夜鼠嚼﹐或字句相聯﹐喋喋利口﹐或齒喉隔斷﹐喈喈而談﹐市井之夫﹐何足比數。音者﹐聲之餘也﹐與聲相去不遠﹐此則從細曲中見。貧賤者有聲無音﹐尖巧者有音無聲﹐所謂禽無聲﹑獸無音是也。凡人說話是聲﹐其散在左右前後是音﹐開談若含情﹐話終多餘響﹐不惟雅人﹐兼稱國士。闊口無溢出﹐尖舌無窕音﹐不惟實厚﹐兼獲名髙。

《气色章》第七面部如命﹐气色如運。大命固宜整齊﹐小運亦當亨泰。是故光焰不發﹐珠玉與瓦礫同觀﹔藻繪未揚﹐明光與布葛齊價。大者主一生禍福﹐小者亦三月吉凶。

人以气爲主﹐於內爲精神﹐於外爲气色。有終身之气色﹐少淡﹑長明﹑壯艷﹑老素是也。有一年之气色﹐春靑﹑夏綠﹑秋黃﹑冬白是也。有一月之气色﹐朔後森發﹑望後隱躍是也。有一日之气色﹐早淸﹑晝滿﹑晚停﹑暮靜是也。

科名中人﹐以黃爲主﹐此正色也。黃雲蓋頂﹐必掇大魁﹔黃翅入鬢﹐進身不遠﹔印堂黃色﹐富貴逼人﹔明堂素靜﹐明年及第。他如眼角霞鮮﹐決利小考﹔印堂垂紫﹐動獲小利﹔紅暈中分﹐定產佳兒﹔兩顴紅潤﹐骨肉發迹。由此推之﹐足見一斑矣。

色忌白﹑忌靑﹐靑嘗見於眼底﹐白嘗發於眉端。然亦有不同﹕心事憂勞﹐靑如凝墨﹔禍生不測﹐靑如浮煙﹔酒色憊倦﹐白如臥羊﹔災晦催人﹐白如傅粉。又或靑而帶紫﹐金形遇之而飛揚﹔白而有光﹐土庚相當亦富貴﹔又不在此論也。最不佳者﹐太白夾日月﹐烏鳥集天庭﹐桃花散面頰﹐居守地閣﹔有一於此﹐前程退落﹐禍患再三矣。

◎徐錫之鼓山詩《鼓山誌》朱竹先生題名云「鼓山去福州府治東三十里。康熙壬子六月﹐偕歙人鄭埕乘竹轎往遊。晨曦射人面﹐扇以障之﹐手指皆流汗。旣而行松陰三里﹐達湧泉寺。寺創自梁開平二年﹐閩王審知所建﹐延國師神晏居之。入門﹐山僧迎客﹐飯香積廚﹐尋挾之出﹐探靈源洞。下巖磴數十級﹐中裂一澗﹐跨以石梁﹐下視乏水。山僧語予﹕」此喝水巖也。國師安禪於是﹐惡澗水之喧﹐喝之﹐水乃倒流﹐遂涸。『予爲悵然。旁多宋人題字﹐有徐錫之者﹐刊詩於石云「重巒復嶺鎖松關﹐只欠泉聲入座間。我若當年侍師側﹐不教喝水過他山。』辭頗淸拔﹐先得吾心言之矣。鄭子登Ю﹀峯﹐予納涼僧廊。日旣暮﹐畱憩廊下﹐愛靑松架壑﹐信宿乃還。用苕帚拂塵﹐題名於壁。」按﹕《志》稱錫之淳熙時人﹐此詩作於己酉。歷太鴻《宋詩紀事》遺之﹐可謂失諸眉睫間矣。

◎李卓吾《四庫存目》云「李贄所著書皆狂悖乖謬﹐非聖無法。其《藏書》排擊孔子﹐別立褒貶﹐凡千古相傳之善惡﹐無不顚倒易位﹐尢爲罪不容誅。」按﹕《明史。耿定向傳》﹕「定向學本王守仁﹐嘗招晉江李贄於黃安﹐後漸惡之。贄亦屢短定向。士大夫好談禪者﹐往往從贄遊。贄小有才﹐機辧﹐定向不能勝也。贄爲姚安知府﹐一旦自去其發﹐冠服坐堂皇﹐上官勒令解任。居黃安日﹐引士人講學﹐雜以婦女﹐車崇釋氏﹐卑侮孔﹑孟。後北遊通州﹐爲給事中張問達所劾﹐逮死獄中。」黃宗羲《明儒學案》謂﹕「定向因贄鼓倡狂禪﹐學者靡然從風﹐故每每以實地爲主﹐苦口匡救。然又拖泥帶水﹐於佛學半信半不信﹐終無以壓服卓吾。」又謂﹕「焦澹園篤信卓吾之學﹐以爲未必是聖人﹐可肩一『狂』字﹐坐聖門第二席。」予觀《焦氏筆乘》載方思善﹝揚﹞《懷李姚安詩》﹐中云「寥寥千載後﹐師聖當何因。彼岸久未登﹐姚安識其津。一振士風變﹐再振民風醇。」可見當時推許之盛﹐非孟子所謂相率而爲僞者歟﹖休寧汪廷訥﹝字無如﹞。與贄贈答﹐稱其「著書皆了義﹐評古善誅心」﹐一時習染之深如此。贄編有《開卷一笑》前﹑續集﹐猥鄙淫褻﹐污穢滿紙。屠隆等從而誇贊﹐閱之令人欲嘔。贄詩亦復不佳﹐如《初到石湖》云「魚遊新月下﹐人在小橋西。」《九日極樂寺喜袁中郎至》云「時逢重九花應醉﹐人至論心病亦蘇。」《江上望黃鶴樓》云「九秋槎影橫淸溪﹐一笛梅花落遠天。」皆平常語﹐了不異人﹐宜《明詩綜》削而不錄也。

◎民呼故官明華亭顧文僖﹝淸﹞《書感》詩云「民力旣已紓﹐賦入乃有常。公家無闕事﹐帑廩有餘藏。後來諸君子﹐率由如舊艸。至今鄕父老﹐稽首周侍郎。」注﹕「周文襄以侍郎巡撫﹐後升尙書﹐而民止呼其故官。」吾皖道光初東阿周文忠﹝天爵﹞爲懷遠令﹐調阜陽﹐擢宿州牧﹐皆未離鳳﹑潁兩郡﹐愛民如子﹐善政不可殫述。公薦歷至總督﹐鳳﹑潁人仍稱之曰周太爺。咸豐癸丑﹐公督師蒞臨﹐至一村﹐有老嫗奉雞子數枚﹑麥餅一盤﹐跪公馬前曰「太爺饑乎﹖敢以爲獻。」公問﹕「汝何人﹖」對曰「我子昔爲仇家所陷﹐賴太爺廉察﹐出之於死也。」公笑而受之﹐且啖且話﹐不里許而餅盡矣。《詩》曰「愷弟君子﹐民之父母。」文忠有焉。乃傖父目公爲酷吏﹐亦何妄哉﹗

◎天后李墨莊先生《使琉球記》據徐澄齋太史﹝葆光﹞《中山傳信錄》﹐謂天后莆田湄洲嶼林氏第六女﹝錄云「張學禮記云﹕」天妃蔡氏﹐猴嶼人。『非是「﹞母王氏。生於宋建隆元年庚申三月二十三日﹐升化於雍熙四年九月初九日﹐室處三十有八歲﹝徐錄云﹕」一作生宋哲宗元﹐又云生於甲申之歲﹐以升化年考之﹐皆非是「﹞。徽宗宣和五年始賜廟﹝徐錄云﹕」宣和五年給事中路允迪使髙麗﹐八舟溺其七﹐獨允迪舟見神朱衣坐桅上﹐遂安歸。聞於朝﹐賜廟額曰』順濟『「﹞。紹興二十有六年始封靈惠夫人﹐歷代加封至天妃﹝徐錄﹕」紹興三十年﹐加昭應﹔乾道二年﹐加崇福﹔淳熙十一年﹐回善利「皆仍夫人封。紹熙三年﹐特封靈惠妃。慶元四年﹐加助順﹔嘉定元年﹐加顯衛﹔十年﹐加英烈。嘉熙三年﹐封靈惠助順嘉應英烈妃。寶二年﹐封助順嘉應英烈協正妃。三年﹐又封靈惠助順嘉應慈濟妃。四年﹐封靈惠協正嘉應慈濟妃。是年﹐又封靈惠協正嘉應善慶妃。景定三年﹐封靈惠顯濟嘉應善慶妃。元至元十八年﹐封護國明著天妃﹐爲封天妃之始﹐又進顯佑。大徳三年﹐封輔聖庇民明著天妃。仁宗加封護國庇民廣濟明著天妃。天歷二年﹐加封靈感助順福惠徽烈﹐共二十二字﹐廟額靈慈。明太祖封昭孝純正孚濟感應聖妃。永樂七年﹐封護國庇民妙靈昭應弘仁普濟天妃。崇禎年封天仙聖母靑靈普化碧霞元君﹐已又加靑賢普化慈應碧霞元君。有明一朝﹐凡四封也﹞。我朝康熙十九年收復臺灣﹐提督萬正色奏請加封天后。父名願﹐字惟愨﹐宋時官都巡檢﹐渡海覆舟﹐賴後救免。寶五年﹐教授王裏請於朝﹐封父積慶侯﹐母顯慶夫人﹐女兄以及神佐皆有錫命。浚師按﹕毛西河《重修得勝壩天妃宮碑記》云﹕」神名天妃﹐舊傳秦時李丞相斯於登封之頃﹐出玉女於岱山巓﹐至今祀之﹐所稱神州老姆是也。特以地主陰﹐故妃之﹐而以所司河海爲職土之雄。逮宋元中﹐俗稱莆田女子契玄典而爲水神﹐則後人所附會。「云云。不知西河所云神州老姆出自何典。徐﹑李二公亦未曾考及。林舍人﹝麟昌﹞充冊使時﹐獻長聯於天后宮楹﹐款署裔侄孫某敬題。林﹐閩人﹐不容漫無考核而沿俗說也。﹝謹案﹕吳榮光《吾學錄祀典門》載﹕」國朝康熙十九年﹐封護國庇民妙靈昭應弘仁普濟天妃。二十三年﹐加封天后。乾隆二年﹐加封福佑羣生。二十二年﹐加封誠感咸孚。五十二年﹐加封顯神贊順。嘉慶五年﹐加封垂慈篤祜。六年﹐追封神父爲積慶公﹐母爲積慶夫人﹐祭於莆田淸口天后廟後殿。「﹞

◎李不器嶽襄勤公﹝鐘琪﹞督川﹑陜時﹐有湖廣姦民盧宗造言誣其謀反﹐尋又有郴州謀叛逆犯曾靜遣徒張熙投書﹐勸以同謀舉事﹐具詳國史《襄勤傳》中。惟李不器一案﹐本傳未載。恭讀雍正六年十二月初十日世宗憲皇帝諭旨﹕「據將軍常色禮轉奏﹐道士李不器誣捏嶽鐘琪謀叛一事﹐甚爲荒謬。李不器向年因隆科多之薦﹐在內庭行走。聖祖仁皇帝廣大包涵﹐天地覆載﹐無所不容﹐如喇嘛﹑西洋人以及僧道等類﹐畜養者甚多﹐聖祖仁皇帝皆不過以工匠雜藝人等視之。其中不肖之人﹐或借供奉名色﹐在外多事﹐而李不器尢爲妄誕之甚﹐招搖不法。至聖祖仁皇帝賓天后﹐朕因李不器本籍陜西﹐故令發回原籍﹐交與年羹堯拘管。不意年羹堯將伊送往終南山內﹐厚加供養﹐每月給以多金。後聞李不器在彼怙惡不悛﹐仍肆爲大言﹐希圖惑眾﹐且捏造朕旨有『只要他在﹐不要他壞』之語﹐鄙俚妄誕﹐不知從何而來。今春朕向嶽鐘琪問及李不器﹐嶽鐘琪奏稱『李不器在陜﹐其每年供給﹐仍在通省存公銀兩內支給』等語。朕批諭云﹕」此事當日辦理﹐甚爲錯誤。李不器本系有罪之人﹐畱其性命﹐已屬寬典﹐豈可復加厚待﹗『隨諭令嶽鐘琪將伊看守﹐每日量給飲食。詎料李不器因此怨恨嶽鐘琪﹐竟敢造爲無影之詞﹐肆行誣蔑﹐深可痛恨。據李不器以西藏用兵爲嶽鐘琪妄啟邊釁。夫西藏之用兵也﹐當日平定藏地之時﹐康濟鼐效力甚多﹐蒙聖祖仁皇帝封爲貝子﹐令其與阿爾布巴等總理西藏事務。乃阿爾布巴等因妒忌爭權﹐心懷背向﹐擅將康濟鼐殺害﹐其叛逆之罪﹐實不容誅。正欲聲罪致討﹐適頗羅鼐率眾爲康濟鼐復仇﹐具奏懇請發兵﹐是以特遣大臣統師進剿﹐未煩一矢之勞﹐凶渠授首﹐西藏安帖。此事皆由阿爾布巴等逆天背命﹐自取滅亡﹐是以國家不得已而用兵。事事皆出於朕親指授﹐嶽鐘琪遵奉辦理﹐而謂嶽鐘琪爲啟釁藏地﹐其誣妄甚矣﹗又李不器以嶽鐘琪廣造軍器﹐心懷不測。夫槍炮系軍中必需之要器﹐朕令內外大臣屢行詳議酌定﹐行令各省督﹑撫﹑提﹑鎭增添炮位﹑鳥槍﹐不時演習。車陣乃自古戰守之良法﹐是以朕行令北方諸省商酌制造﹐募召兵丁﹐令其操演。此不獨陜西一省爲然﹐而乃以嶽鐘琪爲私造私演﹐包藏異謀乎﹖又李不器謂嶽鐘琪濫費國帑。夫嶽鐘琪辦理軍需﹐購買騾頭﹐一一俱經奏明﹐造具淸冊﹐送部查核﹐從無一毫浮冒。不知李不器何所據而指爲濫費也。又李不器謂嶽鐘琪交結黨與﹐訛言頻興﹐乃指姦民張熙投遞逆書一事。前嶽鐘琪一見逆書﹐卽嚴加審訊﹐窮究根株﹐張熙堅不吐供﹐嶽鐘琪百計詢問﹐甚至設誓以誘之﹐伊始將謀逆黨類盡行供出。今行文湖廣﹑江﹑浙緝捕﹐無一漏网。且嶽鐘琪深知逆書中語誕幻已極﹐於朕毫無影響﹐無容隱諱﹐直將逆書陳奏。朕前嘉其識見遠大﹐心地光明﹐爲古大臣所莫及﹐卽如王國棟﹑海蘭等搜得逆書原稿﹐奏稱書詞悖逆﹐斷不敢陳奏﹐其識見卑鄙無知﹐去嶽鐘琪何啻霄壤哉﹗且嶽鐘琪不將張熙嚴行監禁者﹐亦系奉朕密旨。而李不器乃以爲嶽鐘琪交結黨與﹐此醉夢中囈語也。又李不器以西安省城開挖街道﹐系雍州地方﹐與雍正年號幹礙﹐謂是嶽鐘琪之咒詛公行。夫街道爲居民出入之所必由﹐地方官修理平治﹐乃爲政之要務。雍正四年有人條奏戊午系朕本命之年﹐京城不宜動土。朕諭以此等拘忌﹐皆庸夫俗見﹐毫無關系﹐仍令照常蓋造房屋﹐修治街道。朕於輦轂之前﹐尙不以俗見爲拘忌﹐況雍州之與雍正﹐有何干礙﹐而爲此謬妄不經之語乎﹗至李不器所稱嶽鐘琪搜伊居室時﹐有聖祖神牌﹐不知供奉何處等語。夫聖祖神牌﹐至尊至重﹐𨿽諸王之家亦不得私行供奉。李不器何等卑微下賤之人﹐乃敢以聖祖神牌供於私室﹐卽此褻越僭逆﹐萬死不足蔽其辜﹐何得以此誣加嶽鐘琪之罪﹖尢屬狂悖之至矣。嶽鐘琪身任封疆﹐實心辦事﹐公忠義勇﹐敬愼無私﹐精誠可貫金石﹐勛業著於旗常。朕素所深知篤信﹐朝野內外﹐無不共悉。李不器架空誣捏之詞﹐原不足以損其毫末﹐但李不器所以敢肆誣蔑者﹐想因延信向爲西安將軍﹐平素溺於道教﹐習爲妖邪﹐與李不器必相往來。西藏之事﹐延信推諉不願前往﹐故李不器遂有擅啟邊釁之謗﹐亦未可定。至於捏造妖言﹐以反叛重罪污蔑國家柱石大臣﹐逞其私忿﹐如此喪心蔑理﹐乃天地神明所不容。是以自行敗露﹐公然投遞呈折﹐大幹法紀。常色禮容此奉旨拘禁之人逃入將軍署內﹐並令乘坐轎車﹐於轅門之外肆其狂悖之言﹐駭人觀聽。常色禮甚屬無知﹐著常色禮會同巡撫西琳將朕此旨宣播於眾﹐再將李不器嚴加刑訊﹐其種種妄言﹐是何意見。審明按律定罪﹐交三法司核擬具奏。欽此﹗「竊惟人臣功髙震主﹐一經謠諑﹐鮮克令終。襄勤以大將專徵﹐屢遭宵小播惑﹐非賴聖明洞鑑﹐其身頓成齏粉矣。於此益徵大聖人保全勛庸﹐實超出尋常萬萬也。

◎微子面縛銜璧之誣「微子去之」﹐朱注﹕「微子見紂無道﹐去之﹐以存宗祀。」本何晏集解。《書》「我舊云刻子﹐王子弗出﹐我乃顚齊。」孔安國傳﹕「今若不出逃難﹐我殷家宗廟乃隕墜無主。」故東坡先生於「人自獻於先王」句注云「人各自以其意貢於先王﹐微子以去之爲續先王之國﹐箕子以爲之奴爲全先王之嗣﹐比干以諫而死爲不負先王。」蔡沈集傳﹐據《左傳》逢伯答楚子問﹐許男面縛銜璧﹐衰輿櫬﹐以武王克商﹐微子啟如是﹐斷爲微子適周在克商之後。浚師按﹕成王旣殺武庚﹐封微子於宋﹐以奉湯祀。是微子受封在成王時﹐安得有面縛銜璧等事﹖觀《武成》所載釋箕子囚﹐封比干墓﹐式商容閭﹐並未語及微子﹐可知其早已行遁也。當紂之荒淫﹐微子痛殷將亡﹐謀於箕﹑比﹐其辭悱惻﹐千百世下猶想見其忠君愛國之忱。得父師片言﹐而其志始決。何則﹖前之數諫﹐旣不聽從﹐今之民心﹐已成仇敵﹐惟有遁之一法﹐冀存殷家一綫之遺。設當時民無離徳﹐旅不倒戈﹐我知微子必能復煽王燼﹔聲周武以不臣之罪﹐安九鼎而中興。夷﹑齊何人乎﹖奮其孤忠﹐尙扣興王之馬﹐豈忠如微子甘爲降鹵﹐貽偸生隱忍之羞﹖蓋天時人事﹐無可如何至此﹐實有不得不去之勢矣。陳同父曰武庚之叛爲孝子﹐吾亦曰微子之去爲忠臣。迨其後作賓王家﹐宏乃烈祖﹐馬仍殷舊﹐鷺振西雍﹐作《詩》者固以客禮待之﹐而明其非周之臣子也。抑更有說者﹐《左傳。僖公六年》﹕「楚子圍許﹐許男面縛銜璧﹐大夫衰經﹐士輿櫬。」微子﹐殷之宗室﹐位實子爵﹐無論不敢以君自居﹐卽使面縛銜璧﹐而衰經與輿櫬﹐孰爲其大夫﹑士而相從以適周也﹖逢伯之說誣﹐蔡沈信逢伯之說﹐不愈誣耶﹖揖讓之局﹐變而爲徵誅﹐虞賓之位﹐變而爲銜璧﹐竊恐後世亂臣賊子﹐必有藉以爲口實者﹐故不得不辯。若司馬氏持祭器至軍門之辭﹐則更不足論矣。

◎錢竹汀跋望溪集之謬李巨來督部書望溪侍郎《大父馬溪府君墓志銘》後文﹐予已載入《隨錄》九卷中。近閱錢竹汀《研潛堂文集》跋侍郎文云「望溪以古文自命﹐意不可一世﹐惟臨川李巨來輕之。望溪常攜所作曾祖墓銘示李﹐才閱一行﹐卽還之。望溪恚曰﹕」某文竟不足一寓目乎﹖『曰「然。』望溪益恚﹐請其說。李曰﹕」今縣以桐名者有五﹕桐鄕﹑桐廬﹑桐柏﹑桐梓﹐不獨桐城也。省桐城而曰桐﹐後世誰知爲桐城者﹖此之不講﹐何以言文﹖『望溪默然者久之﹐卒不肯攺﹐其護前如此。金壇王若霖言靈臯以古文爲時文﹐以時文爲古文﹐論者以爲深中望溪之病。偶讀望溪文﹐因記所聞於前輩者。「云云。此一則謬之極矣。《穆堂文集》與侍郎論文辧難者不一而足﹐桐城之議見於集中﹐且尙有論及所稱副憲官階﹑金陵地名者﹝已見九卷﹐不具錄﹞。何錢於李集絕未寓目耶﹖跋中旣曰」偶讀望溪文「﹐何又不知《馬溪府君墓志》起首一句卽云」苞先世家桐城「耶﹖末以王若霖之言謂中侍郎作文之病﹐是猶王昶忌隨園先生名﹐作《蒲褐山房詩話》拉吳嵩梁爲證也。錢之經學﹑史學﹐較王爲勝﹐不應輕率落筆如此。吁﹗可怪矣。

◎貶張畱侯詩袁隨園《詠史》云「子房非正士﹐可傳惟一椎。自見黃石公﹐陰險靡不爲。爲韓非其心﹐滅韓皆其計。不肯立六國﹐韓宗遂隕地。野雉幸辟陽﹐夫妻義已絕。立賢不立長﹐殷周有成迹。胡爲召四皓﹐爲之張羽翼﹖老人見厚幣﹐來如飛鳥捷。龍準木彊人﹐傷哉爲所劫。長陵骨未寒﹐殺子及其妾。北門奪軍時﹐四皓骨已朽。借使木未拱﹐能安劉氏否﹖報韓旣不成﹐報漢復何有﹖所以子辟疆﹐竟請諸呂王。誰能爲此謀﹖貽謀自子房。」後人讀者都以爲深文周內﹐於畱侯尙如此﹐眞三代下無完人矣。不知此議發於朱子也。朱子曰「子房爲韓報秦﹐攛掇髙祖入關。及項羽殺韓王成﹐又使髙祖平項羽。兩次報仇﹐皆不自做。後來定太於事﹐他亦自處閒地﹐又只教四老人出來定之。」﹝見《禦纂朱於全書》卷五十八﹞據此﹐則隨園詩實爲有本。予在京師﹐一日侍椒生先生座中﹐談及之﹐先生曰「隨園亦喜讀朱子書耶﹖」余對曰「大約隨園篤信程﹑朱處卻在此等。」先生笑而不答。

◎張玉父子奪門明成祖靖難兵起﹐首用燕山左護衛張玉策﹐奪北平九門﹐撫諭城內外﹐三日而定。嗣進攻東昌﹐玉被創戰歿。成祖卽位﹐論靖難功第一﹐追封榮國公﹐謚忠顯。洪熙中攺謚忠武﹐與朱能﹑王眞﹑姚廣孝侑享成祖廟廷。子︷﹐當景泰帝不豫時﹐與石亨﹑曹吉祥迎英宗於南城﹐復以奪門功封太平侯。於謙﹑王文﹑範廣之死﹐︷頗有力。納賄亂政﹐亞於石亨。天順二年卒﹐贈裕國公﹐謚勇襄。予嘗謂成祖竊位﹐其罪浮於唐太宗﹐英宗復辟﹐其名亦不及唐太宗之正。何也﹖唐太宗殺建成﹑元吉﹐髙祖尙在﹐陜以東建天子旌旗﹐夫固父命之矣。若成祖與建文帝﹐君臣分定也﹐分定則篡逆而已。廬陵王逼於牝朝﹐母子義絕﹐天復唐祚﹐諸武遂殲。若英宗北狩﹐禍由自取﹐輕棄其天下﹐而猶然謀復大位﹐兄弟有市行矣。善乎李賢之言曰「如景帝不諱﹐羣臣誰不願請﹐門何必奪﹖且內府之門何可奪﹖而『奪』之一字﹐何可訓也﹗」若張玉父子﹐先後五十年間﹐均以奪門得爵﹐聯姻帝室﹐富貴綿長﹐天道實有不可知者。後世臣工﹐與人國家﹐處人骨肉﹐使皆如張氏父子居心﹐三綱不幾幾淪滅耶﹝英宗用嶽蒙泉爲內閣﹐︷與石亨見之愕然﹐卒阻其吏部侍郎之擢﹐小人肺肝如見。︷兄輔﹑從兄信並著賢聲﹐一門邪正不同如此﹞。

◎劉魯田六流《六流》一首﹐濟寧劉魯田孝廉撰。其文云「蓋聞射必有的﹐行必有歸﹐志倡於前﹐行與之隨。志之所趨﹐不勉而習﹐習之所熟﹐不期而開。譬猶決拾將施﹐中否未判﹐輪蹄初發﹐南北可之。終謬千里﹐始差毫釐﹐及乎已誤﹐𨿽悔何追﹗農工力作﹐商賈負販﹐良苦縱殊﹐相去非遠。惟淸門緒餘﹐儒林苗裔﹐成則登天﹐敗則入地﹐睹之生憫﹐言之斯畏。用是品騭履行﹐章別流輩﹐總其阡陌﹐區爲六格﹐貽彼童蒙﹐使自擇執。一曰聖賢之流。昭事上穹﹐同胞下民﹐洗心致知﹐修辭檢身。窮十三經﹐涉廿一史﹐旁究百氏﹐折衷孔子。訪畎畝之利病﹐明廊廟之張弛﹐得志則膏澤大行﹐處約則著書樂志。桑樞繩牀不爲絀﹐衮衣華轂不爲侈。斯其上也。二曰英彥之流。細行出入﹐大節確然﹐古人可作﹐吾何畏焉。文事則祖聖宗賢﹐滋條沃根﹐遷﹑固﹑董﹑賈爲之師﹐揚﹑馬﹑崔﹑蔡爲之鄰。武略則太公﹑孫﹑吳寢處揣摩﹐驅萬眾如疾風﹐摧彊敵若朽株。譬鸞鳳之羽毛﹐貔虎之爪牙﹐或禦侮於疆場﹐或爲儀於天家。斯其次也。三曰方伎之流。聚精殫思﹐執藝不遷﹐心憤而通﹐巧生於專。是以虢國起死﹐成都下簾﹐弄丸解紛﹐調弓泣猿﹐鼓琴飄瓦﹐畫龍禦天。與沒世而無稱﹐寧小道之可觀﹖抑亦爲次﹐此其選也。四曰溫飽之流。與俗浮沈﹐隨世惟諾﹐盤簋願丰﹐衣服恥惡。利田宅則鉤考錙銖﹐貪仕宦則依違臺閣。同艸木而甘心﹐惟富貴之是樂。是古之所謂凡庸﹐而今之所謂卓犖也。五曰樗櫟之流。長爪丰肌﹐啜茗薰香﹐牙簽飾架﹐素琴掛墻。微輿馬不出郊﹐非慶弔不下堂。生事雪消於幾筵﹐精神蟻漏於姬姜。此猶禽息與鳥視﹐形𨿽存而若亡也。六曰糞壤之流。正人則疏﹐宵小是比。仇讎篇翰﹐詆訕術藝。鵪鶉促織﹐華燈紙鳶﹐走狗鬥鷄﹐挾彈持竿﹐性命與依﹐忘眠廢餐。又或品竹弄絲﹐乞靈賤優﹐擲骰鬥葉﹐摹肩廝流﹐追歡曲巷﹐金盡牀頭。九陌前行﹐十手後指﹐曳履頂冠﹐植發含齒。彼丈夫也﹐奚如至此﹖凡此六流﹐何地蔑有﹖三益三損﹐惟人所取。若乃父兄據津﹐親戚當塗﹐承庇嘉蔭﹐容容於於﹐食客仰其膏光﹐窶子希其吹噓﹐誰不投以甘飴﹐而肯進之苦荼哉﹖於是日削月剝﹐時流歲遷﹐及乎景暮而市空﹐水涸而魚窮﹐身名瓦裂﹐憑籍蕩然﹐受恩者付之太息﹐而他人坐視而不憐。非後事之失圖﹐乃初志之已愆也。《詩》不云乎﹖『言念君於﹐載寢載興。』《易林》有言﹕」跬步不已﹐跛鱉千里。『夫寢興念之﹐跬步斯勉﹐不良之足﹐可以致遠﹐而況與騏ら﹐固絕塵而追電者乎﹖「按﹕魯田名汶﹐號叔子﹐父毓秀從何姓﹐順治間副榜﹐官至山東按察使﹐卒畱葬濟寧﹐遂家焉。魯田以復州衛籍中山東鄕舉﹐旋隸旗籍﹐蒙聖祖恩復原姓﹐歸濟寧守墓。世祖在潛邸時﹐特見優禮﹐多所咨詢﹐賜其讀書室曰」士林芝蕙「。魯田又著有《原命》《原性》及《誠者聖人之本論》﹐惜皆未之見也。

◎鄭介夫解考詩《考》三章﹐鄭箋﹕「弗諼者﹐長自誓以不忘君君之惡。弗過者﹐不復入君之朝。弗告者﹐不復告君以善道。」朱晦翁詩傳云「詩人美賢者隱處澗谷之間﹐無戚戚之意。𨿽獨寐寤言﹐猶自誓不忘此樂。永矢弗過﹐自誓所願不逾於此﹐若將終身之意。弗告﹐不以此樂告人也。」晦翁抹卻小序﹐但就賢者自己身分而言﹐較鄭氏似爲得體。然鄭介夫俠《言行錄》云「暇日聞子侄誦《詩考。》之義﹐嘆曰﹕是何言歟﹗古之人在﹤畝犬﹥畝不忘君﹐況於賢者﹖一不見用﹐而忿戾若是哉﹗蓋弗諼者﹐弗忘君也。弗過者﹐弗以君爲過也。弗告者﹐弗以告他人也。其存心如此﹐故𨿽流落頓挫之餘﹐一話一言﹐未嘗不在君父。」云云。浚師按﹕介夫不以說經著稱﹐而所論斷恰具一種忠君愛國之慨。後之攻駁鄭氏者﹐恐無此直截也。晦翁《三朝名臣言行錄》曾采之﹐何於輯傳轉置之耶﹖

◎牽牽者﹐亻見挽也。挽舟索一名百丈牽。《資治通鑑晉安帝紀》﹕「魏人以數千騎緣河隨裕軍西行﹐軍人於南岸牽平百丈。風水迅急﹐有漂渡北岸者﹐輒爲魏人所殺略。」胡三省注曰「百丈者﹐所以挽船。今南人用麻繩﹐北人以竹爲之。」並引陸遊《入蜀記》爲證。按﹕《入蜀記》云「倒竿檣立魯牀﹐蓋上峽惟用魯及百丈﹐不復張帆矣。百丈以巨竹四破爲之﹐大如人臂。予所乘千六百斛舟﹐凡用魯六枝﹐百丈兩車。杜工部在云安《十二月一日三首》詩中﹐有云」一聲何處送書雁﹐百丈誰家上瀨船「﹐仇滄柱輯注引程大昌《演繁露》及《南史。朱超石傳》﹐而不及《通鑑》﹐以朱超石作朱超﹐誤矣。浦二田《讀杜心解》引白香山詩」荏苒竹篾「﹐卽百丈也。《康熙字典》牽字注謂百丈爲牽船之筏。按﹕筏乃編竹渡水者。《揚子方言》云﹕」氵付謂之﹝B18C﹞﹐﹝B18C﹞謂之筏。「似於牽無涉﹐當是篾字之訛。蘇子由《河冰復結》詩云﹕」引纖低徊疑上阪﹐打淩辛苦甚攻城。「牽亦作纖也。﹝又按﹕天寶十三載﹐安祿山乘船沿河而下﹐令船夫執繩板立於岸側﹐十五里一更。胡三省注曰﹕」凡挽船夫﹐用板二尺許﹐斜搭胸前﹐一端至肩﹐一端至脇﹐繩貫板之兩端﹐以接船纖而挽之。「﹞

◎貢妃明成祖爲髙皇后第四子﹐史有明徵。朱竹撰《靜志居詩話》﹐信嘉興沈元華《敬禮南都奉先殿紀事詩》云「髙後配在天﹐禦幄神所棲。眾妃位東序﹐一妃獨在西。成祖重所生﹐嬪徳莫敢齊。一見異千聞﹐《實錄》安可稽」云云﹐定成祖爲貢妃生。按﹕明《太常寺志》載奉先廟制﹐髙後南向﹐諸妃盡東列﹐西序惟貢妃一人。貢音公﹐《康熙字典》注明祖妃貢氏﹐據《太常寺志》也。《明會典。廟祀門》載奉先殿儀節﹐但列帝後忌辰﹐自仁祖起﹐至穆宗帝後止﹝此系萬曆間所修《會典》﹞﹐並無各妃。其陵寢所載﹐亦僅云孝陵四十妃嬪﹐惟二妃葬陵之東西﹐余俱從葬﹐亦未敍妃嬪姓氏。如果成祖爲貢妃所生﹐當卽位時何未聞尊崇謚號﹐僅於奉先殿西序位次別之﹖揆之情理﹐殊屬牽彊。沈元華詩集﹐竹明言爲其玄孫傳弓摭拾﹐而傳弓早夭失傳﹐此詩蓋得之髙工部寓公家。必好事者假沈名而作﹐竹不察﹐輒登錄之。且以髙後從未懷妊﹐卽懿文太子亦非後生爲證﹐抑何謬耶﹝元至正十五年﹐明祖渡江﹐定太平。馬后念滁﹑太平阻江﹐脫東西急﹐勢不能相爲﹐卽率諸將士妻妾從﹐挈家至太平﹐太子標於是年生於太平陳迪家。時太平城初下﹐太子生之報至﹐明祖喜﹐鐫其山曰「到此山者不患無嗣」。據此﹐則懿文太子生年確鑿﹐其爲馬后所出無疑。按﹕明祖二十六子﹐馬后生太子標﹑秦王爽﹑晉王岡﹑成祖﹑周王肅﹐胡充妃生楚王楨﹐達定妃生齊王浚﹑潭王梓﹐郭寧妃生魯王檀﹐郭惠妃生蜀王椿﹑代王桂﹑谷王惠﹐胡順妃生湘王柏﹐韓妃生遼王植﹐余妃生慶王彜﹐楊妃生寧王權﹐周妃生岷王便﹑韓王松﹐趙貴妃生沈王模﹐李賢妃生唐王輕﹐劉惠妃生郢王棟﹐葛麗妃生伊王彜﹐而肅王英母郜無名號﹐趙王杞﹑安王楹﹑皇子楠皆未詳所生母。史冊班班可考﹐曷嘗有貢妃之名﹖沈元華以明臣又曷敢如此妄言乎﹖此不辧而自明也﹞。

◎兔吐生退之《毛穎傳》﹕「其先明視﹐佐禹治東方土﹐養萬物有功﹐因封於卯地﹐死爲十二神。嘗曰﹕」吾子孫神明之後﹐不可與物同﹐當吐而生。『已而果然。「云云。浚師按﹕東方房宿﹐正卯宮﹐水土旣平﹐生養萬物﹐故曰」佐禹治東方土﹐養萬物有功「。張茂先《博物志》﹕」兔舐毫望月而孕﹐口中吐子。舊有此說﹐余目所未見。「故曰」當吐而生「。朱文公答蔡季通書曰﹕」《毛穎傳》云』其先明視﹐佐禹治東方﹐吐養萬物『﹐又云』吾子孫當吐而生『﹐恐兔之得名﹐以吐之故。但吐養未知所出耳。「又答季通書曰﹕」兔者﹐吐生光。昨日閒思此語﹐忽記《毛穎傳》有』吐養萬物有功『之句﹐意此等語必先有出處﹐故二書各用之。「又答季通書曰﹕」荷垂示﹐但《本艸》亦止說吐生﹐而不言其得名之自此也。「嚴有翼注韓文﹐但舉《博物志》而不及《本艸》﹐不知《博物志》明言」舊有此說「﹐則亦非出自茂先所志矣。文公以」土養萬物有功「作句﹐誤以土爲吐耳。兔吐而生子可也﹐兔豈能吐養萬物乎﹖

◎杜茶村隨園先生《與邵厚庵書》曰「枚前席間貶茶村文﹐太守色不許。我以見彼文絕少﹐未敢爭之固﹐辧之疾。今賜《變雅堂集》讀之﹐文之未是﹐又安論其古不古也。然茶村至今尙不至於艸亡木卒者﹐亦有故焉。當鼎革時﹐諸名士流離江湖﹐結社羣居已﹐而不學。其諸老先生多晚節不臧﹐欲然病乎己﹐遇勝國士人﹐爭羅致燠咻之﹐冀免其淸議。而其時冒稱逸民者﹐遂乘其虛而劫焉﹐往往ε破履﹐登髙座﹐居之不疑。以爲李﹑杜﹑韓﹑蘇﹐搖筆便是﹐旣無劌怵之苦心﹐又無畏友之靡刂切﹐借國家危亡﹐盜竊名字。蓋不止茶村然也。使生今日文教覃敷之時﹐荊楚一傖﹐技止此乎﹐久沒沒矣。」又陳錫路《黃奶餘話》曰「杜於皇詠坡公云﹕」堂堂復堂堂﹐子瞻出蛾眉。少讀《範滂傳》﹐晚和淵明詩。『此四句都用山谷語。按﹕山谷《贊東坡眞》有』堂堂子瞻﹐出於峨眉『之句。又詩有』飽喫惠州飯﹐細和淵明詩『云云。杜故不免ㄎ扯。鈍翁《說鈴》及漁洋《詩話》並稱之﹐亦不可解。「浚師於茶村詩文皆未寓目﹐近得《變雅堂全集》﹐方信隨園之言不謬。其集中有《祭龔太夫人》文一篇﹐以歐陽修﹑嚴延年之母爲比﹐謂﹕」修得母訓﹐遂以文章﹑气節﹑經濟﹐名當時而傳後世﹔嚴母之言﹐其子不能用﹐以及於禍。「又云﹕」由歐母而後﹐惟太夫人一人。「按﹕龔端毅曾降李賊﹐作北城禦史﹐復歸大淸。維時甫當鼎革﹐我聖朝恢闊大度﹐不咎旣往之辜﹐端毅得以揚歷臺省﹐其人實無足取也。茶村受端毅恩﹐貢諛則可﹐何至謂歐母后僅得一龔氏之母﹖直將七八百年賢母﹑節婦﹑忠臣﹑孝子一齊抹煞﹐安乎﹖不安乎﹖至與屈大均書﹐許爲魯仲連不帝秦﹐言尢狂妄﹐桀犬吠堯﹐奚足污人齒頰。第逞其曲筆﹐未免顚倒是非。沈歸愚選茶村詩﹐目以頹唐﹐尙不能定茶村之品詣也。吾家望溪公垂老之年﹐親銘其墓﹐毋亦偏於私誼歟﹖

◎中統歐陽圭齋《慰文廷國博喪母書》云「『中統』若干﹐聊爲雇車之資。」按《元史》﹐世祖中統元年十月﹐造『中統元寶』鈔﹐其文以十計者四﹐曰一十文﹐二十文﹑三十文﹑五十文﹐以百計者三﹐曰一百文﹑二百文﹑五百文﹐以貫計者二﹐曰一貫文﹑二貫文。至元二十四年又攺造『至元鈔』﹐自二貫至五文﹐凡十有一等。其後𨿽有更易﹐而終元之世﹐中統﹑至元二鈔﹐常行鈔也。而以國號稱之﹐直可與「朱提」作的對矣。

◎郭以沈氏子爲嗣《沈下賢﹝亞之﹞集》有《駙馬都尉郭公墓志銘》云「府君諱某﹐大父汾陽王子曖尙升平公主﹐生子男三人﹑女二人﹐長今爲皇太后﹝按﹕憲宗在潛邸﹐曖女爲廣陵王妃﹐生穆宗﹞。府君卽其少子。今上卽位﹐皇太后﹝穆宗立﹐尊郭妃爲皇大後﹞。昆弟皆寵錫尊官﹐而府君最少﹐益蒙隆念。自州刺史入爲殿中監﹐尙西河公主。歲餘﹐攺宮苑閒廏使。府君寬柔和易﹐不守剛決。長慶三年七月五日﹐暴疾卒於主家﹐享年三十七。太后聞之﹐驚悼悲哀﹐使者自中宮出﹐按問發疾之狀﹐月餘乃解。以其年十二月十九日﹐葬於京兆某原之上。初﹐西河主前降吳興沈氏﹐生子男一人。及郭氏之喪無後﹐而以沈氏之子爲之主。」云云。浚師按﹕《新唐書》曖生四子﹐鑄﹑釗﹑釒從﹑﹐鑄襲封。《舊唐書》則云曖子釗﹑釒從﹑﹐無鑄名。《新唐書》﹕「曖性和易﹐累爲殿中監﹐尙西河公主。釒從卒﹐代爲太子詹事﹑宮苑閒廏使。長慶二年﹝與墓志作三年不合﹞暴卒﹐太后遣使按問發疾狀﹐久乃解。初﹐西河主降沈氏﹐生一子﹐無嗣﹐沈氏子嗣。」《舊唐書》無傳﹐似宋子京本《下賢集》中墓志而添入也。顧《新唐書》專立《公主傳》﹐其憲宗諸女﹐載漢陽公主降郭釒從﹐西河公主降沈﹐薨咸通時﹐不言再降郭釒從。且《公主傳》自代宗後皆無再降者﹐子京不應漫無考證。國朝邵氏撰《宏簡錄》﹐序於宋氏新書頗著其失﹐而於此等處亦未經指出。其《公主傳》中於西河公主敍入先嫁沈﹐後嫁郭﹐蓋亦以下賢墓志爲本耳。獨怪令公有子八人﹐其孫曾之多﹐至不可數記。沒無子﹐何不擇昆弟之子爲嗣﹐而竟以妻之前夫子異姓主喪。世祿之家﹐鮮克由禮﹐吾於郭氏﹐不能無惑。

◎撰擬文字武進李申耆太令﹝兆洛﹞編《皇淸文典》七十四卷﹐皆翰林﹑詹事撰擬大令﹐序云「其於掌故﹐以當中郎《獨斷》﹔資之遣翰﹐或同伯厚《指南》。」誠文章之大觀也。同治丁卯﹐鮑子年太守官閣讀時﹐搜輯內閣撰擬文字﹐自康熙以來﹐僅得詔十六篇﹐制七篇﹐敕諭八篇﹐祭文四篇﹐諭祭文四篇﹐賀表七篇﹐奏折二十一篇﹐謝折三篇﹐附會議折四篇﹐不過存十一於千百。蓋道光二年直廬不戒於火﹐檔冊悉付焚如﹐無從纂集耳。偶閱華亭章荀儔﹝鳴鶴﹞《谷水舊聞》載﹕「順治時逢端敬皇后喪﹐中書張宸撰禦祭文中有『渺玆五夜之箴﹐永巷之聞何日﹔去我十臣之佐﹐邑姜之後誰人』等語﹐上閱之墮淚。」今內閣題名中並宸之名亦失之矣。按﹕《上海縣誌。文苑傳》﹕「宸字靑糸句﹐博學工詩文﹐由諸生入太學﹐選中書舍人。時端敬皇后賓天﹐上命詞臣擬撰祭文﹐三奏艸而上不懌。最後屬宸云云。尋遷兵部督捕主事。康熙六年求直言﹐宸疏請撤本邑客兵二千四百人並巡海章京﹐以蘇民困﹐邑用安堵。旋罷歸病卒。有《蘆浦莊詩》《北徵使粵艸》行世。《谷水舊聞》又載其《均編糧務議》﹐其鄕百姓得免賠累之苦﹐遠近咸感頌云。

◎於六宗「於六宗」﹐《祭法》曰「埋少牢於泰昭﹐祭時也。相近於坎壇﹐祭寒暑也。王宮﹐祭日也。夜明﹐祭月也。幽宗﹐祭星也。雩宗﹐祭水旱也。」東坡先生從之﹐朱文公亦以《祭法》爲主﹐蔡沈集注遵師說也。浚師按﹕胡氏三省《資治通鑑》注云「《尙書》『於六宗』﹐而諸儒互說不同。王莽以《易》六子﹐遂立六宗祠。王肅亦以爲《易》六子。摯虞以爲《月令》『孟冬天子祈來年於天宗』﹐天宗﹐六宗之神也。劉邵以爲萬物負陰而抱陽﹐沖气以爲和﹐六宗者﹐太極沖和之气爲六气之宗者也﹐《虞書》謂之六宗﹐《周書》謂之天宗。孔穎達曰﹕」王肅六宗之說﹐用《家語》之文﹐以四時也﹐寒暑也﹐日也﹐月也﹐水旱也﹐爲六宗。孔注《尙書》同之。伏生與馬融以天﹑地﹑四時爲六宗。劉歆﹑孔晁以《乾》《坤》之子六爲六宗。賈逵以爲天宗三﹐日﹑月﹑星也﹔地宗三﹐河﹑海﹑岱也。『今《尙書》歐陽﹑夏侯說六宗者﹐上及天﹐下及地﹐旁及四方﹑中央﹐恍惚助陰陽變化﹐有益於人者也。古《尙書》說天宗日﹑月也﹐辰﹑岱﹑河﹑海也﹐日﹑月爲陰﹑陽宗﹐北辰爲星宗﹐河爲水宗﹐岱爲山宗﹐海爲澤宗。鄭玄以星也﹐辰也﹐司中也﹐司命也﹐風師也﹐雨師也﹐爲六宗。虞喜《別論》曰「地有五色﹐太社象之﹐總五爲一﹐則成六。六爲地數﹐推校經傳﹐別無他祭也。』劉昭以爲此說近得其實。張髦曰﹕」父祖之廟六宗﹐卽三昭﹑三穆也。『魏文帝以天皇太帝﹑五帝爲六宗。杜佑取之。鄭氏曰「之言煙﹐周人尙臭﹐煙气之臭聞者。』」此一則胡氏薈萃諸家﹐敍而不斷﹐今之說經者罕有其匹。

◎混號趙甌北先生《陔余叢考》曰「世俗輕薄子互相品目﹐輒有混號。《呂氏春秋。簡選篇》﹕」夏桀號移大犧﹐謂其多力﹐能推牛倒也。『此爲混號之始。「因歷記史策以來﹐至於明季﹐人士之有混號者﹐可謂博矣。愚按﹕混號之稱﹐不始於桀也。兜爲渾惇﹐共工爲窮奇﹐鯀爲杌﹐三凶爲饕餮。他如京城太叔﹝《隱元年》﹞斗谷於菟﹝《莊三十年》《僖二十年》﹞。封豕﹝《昭二十八年》﹞﹐皆明著於經傳者。不特此也﹐殷紂之爲獨夫﹐周靈王之爲髭王﹐百里奚之爲五大夫﹐非混號而何﹖蜀馮繼先曰﹕」三凶﹑封豕﹐所有異呼﹐皆天下之民﹐各據其惡目之也。「邵陽魏默深撰《武事余記》﹐於教匪冉天元﹑王國賢皆書其本字﹝不攺書添﹑幗﹞。髙天升﹑馬學禮﹑魏學勝書其本名﹝不書髙二﹑馬五﹑魏棒棒﹞。並以明季流寇各有本名﹐如羅汝才﹝混世王曹操﹞﹑惠天相﹝過天星﹞﹑劉國能﹝闖塌天﹞﹑李萬慶﹝射塌天﹞﹑髙迎祥﹝小闖王﹞﹑李錦﹝一隻虎﹞﹑劉體純﹝二隻虎﹞﹑王輔臣﹝馬鴿子﹞﹑劉哲﹝蠍子塊﹞﹑髙傑﹝翻山鷂﹞﹑王光恩﹝小秦王﹞﹑馬進思﹝混十萬﹞﹑張光璧﹝黑煞神﹞﹑楊光甫﹝一連鷹﹞﹑賀一龍﹝革裏眼﹞﹑孟長庚﹝點燈子﹞﹑賀宗漢﹝活地神﹞﹑髙加討﹝顯道神﹞﹑劉浩然﹝鄕里人﹞﹑劉洪啟﹝一把沙﹞。吳梅村《綏寇紀略》不加核實﹐王橫云《明史稿》亦不加釐正﹐遂以一丈靑﹑搖天動﹑不沾泥等形之紀傳﹐以正史而同《水滸》小說﹐謂之鄙倍﹐是亦謬論。《漢書。王莽傳》﹕」靑﹑徐賊眾數十萬人﹐迄無文號﹑旌旗﹑表識﹐咸怪異之﹐曰』無文號者『。「正以其亂書名目﹐如市俗之所謂混號耳。東漢張角之亂﹐所在盜賊並起﹐博陵張牛角﹑常山褚飛燕及黃龍﹑左校﹑於氐根﹑張白騎﹑劉石﹑老髭文八﹑平漢大計﹑司隸緣城﹑雷公﹑浮雲﹑白雀﹑楊鳳﹑於毒﹑五鹿﹑李大目﹑白繞﹑眭固﹑苦蝤之徒﹐大者二三萬人﹐小者六七千人。胡三省注《資治通鑑》﹐引」《朱雋傳》曰』輕便者言飛燕。『於氐根﹐賢注曰「《左傳》曰」於思於思「﹐杜預云﹕」於思﹐多須之貌。「』騎白馬者爲張白騎。大聲者稱雷公。大眼者爲大目。『老髭文八』作『左髭丈八』」云云。以故隋盜之王簿爲知世郎﹐王須拔爲漫天王﹐魏刁兒爲歷山飛﹔宋盜之楊天王﹑透手滑﹑武胡﹑一窩蜂﹔元盜之芝麻李﹑定光括佛﹑戕命官﹑破頭潘﹑大刀敖﹔明成化時荊﹑襄盜之劉千斤﹑李胡子﹔正史中彰彰如此﹐烏得謂吳祭酒﹑王尙書爲鄙倍耶﹖

◎望溪先生楹句家望溪公生平不甚作詩﹐戴蓉洲孝廉曾從其裔孫處搜得十五首刻之。浚師按﹕吳江王北溪﹝元文﹞有《過望溪讀書處》五古三章﹐注﹕「公有句榜於堂中云﹕」急務莫如存夜气﹐衰年尢在惜分陰。『頗似晦翁集中語。持躬立品﹐足見一斑。「又顧俠君太史﹝嗣立﹞《寒廳詩話》云﹕」丙子春﹐寓宣武門外三忠祠﹐小屋數間﹐蕭疏可愛﹐因顏之曰』小秀野『。時海寧查徳尹﹝嗣ロ﹞﹑嘉善柯南陔﹝煜﹞﹑桐城劉北固﹝輝祖﹞﹑方靈臯﹝苞﹞﹑江浦劉大山﹝巖﹞﹑泰州宮友鹿﹝鴻歷﹞﹑武進錢亮功﹝名世﹞﹑徐學人﹝永寧﹞﹑嘉定張漢瞻﹝云章﹞﹑常熟蔣揚孫﹝廷錫﹞﹑大興王昆繩﹝源﹞﹑方拱樞﹝辰﹞俱集京師﹐乃舉逢十之集﹐率以賦詩飲酒爲樂。倩禹鴻臚尙古﹝之鼎﹞繪《小秀野圖》﹐余自題四絕句﹐和者百餘人。餘詩有云「繞墻新插翠芭蕉﹐根護薔薇粉欲消。試聽雨聲催葉響﹐秋來無限可憐宵。』是科無一人受知者。徳尹曰﹕」此首殆詩讖也。『「以上兩則﹐蘇厚子編輯公年譜﹐皆未收入。然則公之遺事湮沒不傳者多矣。

◎染藍鷺鷥翎《大淸會典》載崇徳元年定戴翎之制﹐貝子戴三眼孔雀翎﹐根綴藍翎﹔鎭國公﹑輔國公戴雙眼孔雀翎﹐根綴藍翎﹔護軍統領﹑參領戴單眼孔雀翎﹐根綴藍翎﹔護軍校戴染藍鷺鷥翎﹐蓋卽今之藍翎也。余在京師廠肆得國初順治間無名氏畫冊一本﹐所畫人物皆本朝衣冠﹐其戴花翎及藍翎者﹐悉無玉石翎管﹐藍翎如花翎之綠色﹐但無眼耳﹐亦不似今之烏色。涼帽用片金裏﹐非今之全紅裏者﹐與《會典》所載四品以上涼帽用片金裏合。帽上無頂戴。又婦人袍皆若男裝﹐袍長短﹐不似今之袍一齊。隨事皆關學問﹐卽我朝冠服﹐歷今二百數十年﹐非得此畫冊較証之﹐無從盡悉也。又按﹕頂戴之別﹐始於雍正五年。其時二品﹑三品官咸起花珊瑚頂﹐至八年﹐始攺三品爲藍寶石頂焉。

◎宋丘浚宋丘浚﹐黟縣人﹐官殿中丞﹐因讀《易》悟《損》《益》二卦能通數﹐知未來興廢。嘗謂家人曰「吾壽終九九。」後果八十一卒﹝見《明一統志》﹐本朝蕭氏《氏姓譜》中亦僅錄此數語﹞。按﹕《江南通誌》載﹕「浚﹐天聖中進士﹐爲句容令﹐歷官至殿中丞。多宦績﹐嘗上《感事》百篇﹐往往刺譏權貴。執政請誅之﹐仁宗曰﹕」狂夫之言﹐聖人擇焉。古有郇謨哭市﹐其斯人之徒歟﹖『「云云。據此﹐浚之品學必有大過人者﹐惜其著作不傳。明丘瓊山姓名與之適同﹐豈無心暗合耶﹝尢展成《明藝文志》誤以浚所撰《牡丹榮辱志》爲明丘瓊山作﹐《四庫存目》中譏之﹞﹖

◎西湖雍正二年六月﹐福﹑浙總督滿保﹑浙江巡撫黃叔琳疏稱﹕「杭城地當省會﹐附郭之縣仁和在東北﹐錢塘在西南。自仁和而迆東﹐則爲海寧三縣﹐田畝數萬頃﹐全藉省城上下兩塘河水灌漑。而兩河之水源﹐則皆自西湖所流注者也。湖居省城之西﹐聚南北諸山之水﹐匯七十二泉之源﹐瀦而爲湖。《舊志》﹕周圍三十餘里﹐水由湧金門入城﹐紆回環曲﹐而出於錢塘﹑武林﹑艮山諸門。其出艮山門者﹐入上塘河﹐由臨平而達於海寧。出錢塘門者﹐由三閘而至松木場﹑桃花港﹐與武林門之水共注響水閘﹐凡湖墅﹑支河與古蕩﹑西溪沿山十八里之田﹐皆資其利﹐有餘之水﹐歸入下塘河﹐而仁和北鄕以及錢塘之下八鄕實沾蔭焉。此西湖水源出入之大槪。唐臣白居易所謂『每放湖水一寸﹐可漑田十五頃。每一復時﹐可漑五十頃。若蓄泄及時﹐則瀕湖千頃可無饑歲』者﹐此也。然西湖之所以灌漑利溥者﹐由湖界直接山腳﹐沿湖諸山之水﹐暢流入湖﹐而無所壅遏。一由山水所來要口﹐俱設小閘﹐以阻浮沙﹐使之不能淤塞﹐一由上塘五十里外臨平鎭之西南有東湖﹐卽古臨平湖﹐以爲之停蓄。故其來也有源﹐其去也有歸﹐含泓蘊涵﹐而無涸竭之患﹐無泛濫之虞。則西湖與上河﹑東湖﹐其利害實相爲表裏者矣。自明季來﹐各閘廢壞﹐而沙土多淤﹐繼且並其淤者而聽佃於民﹐則山與湖隔絕﹐而西湖之源不能充裕。上河淤淺﹐東湖壅塞﹐則水無容納﹐而西湖之流不能停蓄。源流旣損﹐而湖利遂微﹐三縣之田﹐旱不兼旬﹐卽憂枯槁﹐由來久矣。我皇上宵旰憂勤﹐凡利益民生之事﹐無一不廑聖懷﹐況開浚水利﹐所關甚大。﹝臣﹞等奉命詳愼查勘﹐謹按《西湖舊志》﹐三十餘里有先被民人占爲田蕩﹐於康熙三年丈入魚鱗圖冊者﹐計四百四十二畝零﹐每年共徵糧銀二十兩七錢零﹐共徵糧米一十五石五斗零﹐其田埂內種植桑柏樹﹐共一萬九千三百三株﹐並蕩內栽荷蓄魚等項管業之家﹐每年約收租息銀三百四十四兩零。又未經丈入魚鱗圖冊者﹐計二百一十八畝。若較額徵之數﹐每年亦止銀十餘兩﹐米七石餘斗﹐其田埂內種植桑柏樹共八千四百二十七株﹐並蕩內栽荷蓄魚等項管業之家﹐每年約收租息銀一百二十三兩零。此項田地﹐原屬官湖﹐漸爲民占﹐在亙塞湖心者﹐固爲妨礙水道﹐卽去湖較遠者﹐亦皆阻遏水源。況所納於官者﹐每年僅銀三十餘兩﹐米二十餘石﹐卽所利於民者﹐每年亦止花息銀四百九十三兩零。其爲官民利益者甚微﹐而所損於三縣民田者實不止於巨萬。今荷聖恩﹐軫念民生﹐修復水利﹐所當仰請皇仁﹐豁除糧額﹐照西湖舊址盡行淸出歸湖﹐去其梗塞﹐開通水源﹐以貽萬世無窮之利。其從前所種桑柏等樹﹐或移植於附近提岸﹐或移植他處﹐以收花息﹐各聽民便。至現存湖址二十二里四分有奇﹐通計裏外湖面一萬一千三百一十五畝零﹐淤淺﹑硬沙﹑葑灘共三千一百二十二畝﹐應將淺涸者挑深﹐淤塞者開浚﹐芟除葑艸﹐以復故址﹐而暢湖流。其次序則先裏湖而後外湖﹐先硬土而後葑灘。其深淺則或五六尺﹑三四尺﹐各就湖面形勢﹐分別挑浚。其淤泥﹑葑艸則雇用小船﹐搬運幫築於各舊堤之上﹐加闊加髙﹐以堅堤址。其保護則沿堤釘樁編竹﹐不使淤泥坍入湖中。裏湖各橋建閘啟閉﹐不使沙土流入湖內。其委任則令鹽驛道率同府﹑縣﹑佐貳﹐實心料理。其工費則令布政使會同鹽驛道將府﹑縣原估﹐再加丈勘﹐節省確估﹐造冊詳送撫﹝臣﹞核明﹐具題請旨酌動海塘捐監銀兩﹐於今年揪成後興工。撫﹝臣﹞就近不時查看督率﹐俟工成之後﹐卽交於鹽驛道每年查看照管﹐俾永遠不致淤塞。如此則西湖之水無憂涸竭﹐而仁﹑錢﹑海三縣民田旱澇有備﹐億萬小民受益無窮﹐於國計民生實有裨益矣。」全疏載《西湖志》中。謹按﹕乾隆二十二年﹐復奉諭旨﹐不許民間侵占﹐經疆臣親歷相度﹐將占墾及淤淺之灘﹐逐段勘明﹐分別有無妨礙水道﹐酌量辦理。計展復小有天園迆西﹑一天山腳下﹑金沙港廟後﹑錦帶橋內湖﹑錢塘門迆南﹑淸波門西首長橋等處﹐共淸出有礙水道之地蕩淤灘約一里有零﹐悉刨挖歸湖。其已成田者﹐槪免刨挖﹐其小民栽荷蓄魚之蕩﹐止許用竹箔攔隔﹐以通水道﹐不許私築土埂﹐爲日後占墾張本。內將小有天園門前圈占之水蕩淸出﹐建築馬頭﹐又於柳浪聞鶯處卽將開挖圈占之土方築堤一道﹐計長一百餘丈﹐直至湧金門馬頭﹐以作界限。其餘不齊之處﹐悉行裁直﹐淤灘開浚深通。現在實丈湖面已有二十一里二分﹐較前淸出一里有餘。於湖之四面﹐立石永禁﹐不許再行侵占。每年責令地方官查丈一次﹐如有侵越﹐立押刨廢﹐照例治罪。所有免其淸出之田畝地蕩﹐分別酌量徵租﹐解鹽驛道存貯﹐充歲修西湖之用。其淸出之堤岸﹐悉照蘇堤之式﹐沿岸栽種柳樹﹐以杜小民侵占。二十七年﹐又經委員查丈具奏。仰見兩朝聖人仁恩覆載﹐民隱時廑﹐綿遠湖流﹐實爲東南利賴。兵燹以來﹐名勝之區化爲灰燼﹐有心水利者﹐當能修復而還厥舊觀也。

◎玉戶開種《後漢書襄楷傳》襄上桓帝疏云「前者宮崇所獻神書﹐專以奉天地﹑順五行爲本﹐亦有興國廣嗣之術﹐其文易曉﹐參同經典﹐而順帝不行。」章懷太子注﹕「《太平經典﹝興﹞帝王篇》曰﹕」問曰「今何故其生子少也﹖」天師曰「善哉子之言也﹗但施不得其意耳。如令施其人欲生也﹐開其玉戶﹐施種於中﹐比若春種於地也﹐十十相應和而生。其施不以其時﹐比若十月種物於地也﹐十十盡死﹐固無生者。眞人欲重知其審﹐今無子之女﹐𨿽日百施其中﹐猶無所生也。不得其所生之處﹐比若此矣。是故古者聖賢不妄施於不生之地也﹐名爲亡種﹐竭气而無所生成。今太平气到﹐或有不生子者﹐反斷絕天地之統﹐使國少人。」云云。按﹕開其玉戶﹐施種於中﹐語已近於淫褻﹐至云無子之女﹐日百施其中﹐猶無所生﹐又云不得其所生之處﹐又云聖賢不妄施於不生之地﹐試問如何得所生之處﹖如何得不妄施之地﹖此是何等事﹐而欲人君行之﹖不幾幾乎講容成之術耶﹖且楷疏中一則曰「陛下嗜欲不去」﹐再則曰「陛下淫女艷婦﹐極天下之麗」﹐旣以嗜欲淫艷爲當戒﹐而復勸以讀宮崇之書﹐謂之可以廣嗣﹐然乎﹖否乎﹖楷習天文陰陽﹐歷陳天象﹐使桓帝恐懼修省可也﹐乃雜以不經之言﹐則眞妖妄不經矣。

◎雙雙《春秋。宣五年》﹕「冬﹐齊髙固及子叔姬來。」《左》曰「冬來反馬也。」《公羊》曰「其諸爲其雙雙而﹝俱﹞至者與﹖」孔穎達曰「法當遣使﹐不合親行﹐故經﹑傳具見其事﹐以示譏。」浚師按﹕髙固脇而求昏﹐書逆叔姬﹐譏其不當逆而逆也。書及子叔姬來﹐譏其不當來而來也。雙雙而至﹐不過曰固何爲而夫婦偕來耶﹐與《左氏》「來反馬也」四字﹐皆於言外用其譏諷﹐辭極明顯。乃唐徐彥疏曰「舊說雙雙之鳥﹐一身二首﹐尾有雌雄﹐隨便而偶﹐常不離散﹐故以諭焉。」蓋因何休注「雙行匹至﹐似於鳥獸」﹐遂附會言之。然舊說出自何人﹐彥未嘗著明。考之《山海經》﹐有云「南海之外﹐赤水之西﹐流沙之東﹐有三靑獸相並﹐名雙雙。」郭璞注云「言體合爲一。《公羊傳》所爲『雙雙而俱至』者。」彥所本如此。然《山海經》與彥說不同﹐以之解經﹐眞荒唐奇怪之極。國朝劉氏逢祿﹑淩氏曙皆深於《公羊傳》者﹐於此等處絕無一語駁正﹐何耶﹖劉安世曰「讀《春秋》者﹐以爲《公》《》《左氏》三家皆不可信﹐非三家之不可信﹐實不善解經者之起人不信耳。」蘇氏謂何休爲《公羊》之罪人﹐愚謂徐彥亦何休之罪人矣。﹝按﹕星家衍心星爲狐﹐《二十八宿眞形圖》心星有牝牡兩體。《異物志》﹕「靈貍一體﹐自爲夫婦﹐故能媚人。」《山海經》﹕「有鳥焉﹐其狀如烏﹐五彩而赤文﹐名曰奇余﹐自爲牝牡﹐食之不疽。有鳥焉﹐其狀如雌雉﹐而五彩以文﹐自爲牝牡﹐名曰象蛇。」又叢「爰之山有獸焉﹐狀如貍而有髦﹐其名曰類﹐自爲牝牡。」又《唐韻》注﹕「有鳥名炎離﹐能自爲牝牡。」又《物理小識》云「《莊》注言類自爲牝牡﹐猶藏經之言半變也。」今廣東所產有一獸﹐予曾親見之﹐徧體斑毛﹐名不求人﹐自爲陰陽﹐殆卽靈貍也。天下之大﹐何所不有﹐存之以廣異聞。若解經引以爲證﹐其污穢聖人著作﹐可勝誅耶﹖因論雙雙而附記於此。﹞

◎八蠟《禮。郊特牲》﹕「蠟之祭也﹐主先嗇而祭司嗇也。祭百種﹐以報嗇也。饗農﹐及郵表﹑禽獸﹐仁之至﹐義之盡也。古之君子﹐使之必報之。迎貓﹐爲其食田鼠也。迎虎﹐爲其食田豕也。迎而祭之也。祭坊與水庸﹐事也。」《黃氏日鈔》﹕「八蠟﹕一先嗇﹐二司嗇﹐三農﹐四郵表﹐五貓﹐六虎﹐七坊﹐八水庸。」山陰陸氏讀爲「祭坊與水﹐﹝句﹞庸事也」。﹝句﹞謂如「民功曰庸」之庸。按﹕徐師曾曰鄭氏去百種而增昆虫﹝鄭注並無此語﹞。方氏亦去百種而分貓﹑虎爲二﹐張子用百種而序之於末﹐以爲學者不信經而信注﹔定爲先嗇一﹐司嗇二﹐百種三﹐農四﹐郵表五﹐貓虎六﹐坊七﹐水庸八﹐似矣。然以愚見度之﹐孔疏云「郵若郵亭屋宇處所﹔表田畔﹔者﹐謂井畔相連。」是郵表﹑﹑實三事也。「古之君子」以下數句﹐乃申明上文諸祭之義﹐坊與水庸似包入表﹑內。莫若以主嗇爲一﹐司嗇爲二﹐百種爲三﹐農爲四﹐郵爲五﹐表爲六﹐爲七﹐禽獸爲八﹐較爲平允。孔疏不云乎﹖「禽獸卽下文貓﹑虎之屬」﹐則助田除害者皆悉包之﹐今但合貓﹑虎爲一﹐或分貓﹑虎爲二﹐則禽獸二字爲無著矣。王白田謂集說仍載舊說而不取張子爲非﹐近人兪蔭甫引《周禮大司樂》注謂禽獸之所包者廣﹐而不敢明斷禽獸卽八祭之一﹐似均於「古之君子」一段未曾體會入微也。究之蠟祭一事﹐古今迄無定論。乾隆十年十二月十二日﹐奉上諭﹕「國家崇報之文﹐明肇薦﹐考議周詳。凡祀典所關﹐羣神咸秩。卽如雩祭諸禮﹐事系農桑﹐近復議行。有舉無廢﹐皆以爲民也。邇年以來﹐諸臣工每以蠟祭爲請﹐朕追維舊制﹐酌古準今﹐有宜於詳愼者。考大蠟之禮﹐防於伊耆﹐三代因之﹐所以報萬物之成也。𨿽詠於《詩》﹐詳於《禮記》《周官》﹐而古制遠﹐傳注參錯﹐難以折衷。所謂八蠟﹐配以昆虫﹐後儒謂其害稼﹐不當與祭。《月令》﹕」祈年於天宗﹐蠟祭也。『注云「日月星辰則所主。』又非八神。至謂合聚萬物而索饗之﹐其神甚多﹐尢難定位。且蠟與臘冠服各殊﹐有謂臘卽蠟者﹐有謂蠟而後臘者﹐是古制已不可考﹐終無定衡。至於後世﹐自漢臘而不蠟﹐此禮已湮。魏﹑晉以降﹐迄於唐﹑宋﹐時行時止﹐或溺於五行之說﹐甚且天帝﹑人帝及於龍﹑麟﹐朱鳥﹐多至百九十二座﹐議者以爲失先王之禮遠矣。蘇軾曰﹕」迎貓則爲貓之屍﹐迎虎則爲虎之屍。『近於倡優所爲。是以子貢觀於蠟﹐言一國之人皆若狂﹐以其沿習日久﹐迹類於戲也。蓋祀於南郊﹐已不合古制﹐而蠟於四郊﹐則惟順成之方始祭。較量區別﹐叢雜瑣細﹐於義有乖﹐於禮未洽﹐於神爲褻。自元﹑明以來停止此典﹐實有難於舉行之處。況蠟祭諸神﹐如先嗇﹑司嗇﹐日月﹑星辰﹑山林﹑川澤﹐今皆祀於各壇廟﹐原於典文無缺。卽民間秋成之後﹐休息農功﹐祀神報賽﹐大抵借蠟之遺意﹐以盡其閭井歡洽之情﹐猶有吹豳擊鼓之風﹐亦皆聽從民便﹐未嘗禁止。是蠟祭原行於民間﹐但田夫萃處﹐雜以嬉戲﹐各隨其鄕之風尙﹐初不責以儀文。若朝廷議祀﹐潔蠲虔享﹐必嚴肅整齊﹐何至有一國若狂之論。可知此祭卽古亦閭閻相沿之舊俗﹐詎可定以爲郊廟典禮﹖如以爲有祈無報﹐則方春而祈谷﹐冬又有事於圜兵﹐《禮》謂郊之祭爲大報天﹐又云萬物本乎天﹐大報本也﹐豈得謂之有祈無報乎﹖況二仲薦馨﹐並崇社稷﹐班固所謂爲天下求福報功者﹐具在陳祥道﹐所謂大社﹑國社﹐農之所報在焉。今社稷壇春秋兩祀﹐祈報之禮已備。至義近於重復﹐事涉於不經者﹐卽下之禮臣﹐亦難定議。因諸臣但泥古制﹐多未深考﹐是以特降此旨﹐俾共知之。欽此﹗「恭讀一過﹐儒生紛紛之說﹐可以不攻自破矣。

◎﹤甬瓦﹥瓦《大淸會典》惟親王﹑郡王﹑貝勒﹑貝子﹑鎭國公﹑輔國公府第得用筒瓦。謹案﹕筒應作﹤甬瓦﹥﹐音同﹐趙宋太祖嘗命有司爲州防禦使郭進治第﹐凡庭堂悉用﹤甬瓦﹥瓦。有司言惟親王﹑公主始得用此。帝怒曰「郭進控扼西山逾十年﹐使我無北顧憂。我視進豈減兒女耶﹖亟往督役﹐勿妄言﹗」帝寵異將帥類此。又王世懋《閩部疏》﹕「泉﹑漳間燒山土爲瓦﹐皆黃色﹐郡人以海風能飛瓦﹐奏請用﹤甬瓦﹥瓦﹐居民皆儼似黃屋。」今粵東民家亦因畏海風﹐多用﹤甬瓦﹥瓦者﹐但不敢黃色耳。粵屋向覆以蒲﹐自唐李齊物及楊於陵爲節度使始教民陶瓦﹐以備火患云。

◎二分明月徐凝詩﹕「天下三分明月夜﹐二分無賴是揚州。」元薩雁門《寄李漑之》詩云「天下三分秋月色﹐二分多在水心亭。」漑之名﹐濟南人﹐所居在大明湖上﹐雍土水中而爲亭﹐可以周覽其勝﹐名之曰「天心水面」。然則濟南亦有二分明月之典矣。

◎夢觀集余從海舶賈人購得《夢觀集》六卷﹐《釋如蘭》編次。按﹕夢觀禪師名守仁﹐富陽人﹐發迹四明延慶寺﹐住持靈隱。洪武十五年﹐徵授僧錄司右講經﹐甚見尊禮。三考升右善世。母歿﹐賜鏹殯殮。二十四年﹐主天禧﹐示寂。方正學先生撰其詩序云「五穀所以療饑﹐而水所以禦渴。人皆知五穀之用重於水也﹐不知五穀非水則不能成﹐生物之功反有急於五穀者。有水而無谷﹐則鳥獸之毛血﹐艸木之膚實﹐或可治以養生﹐未有無水之地﹐能久存而不死者也。惟文與道也亦然。天下皆知道之貴於文也﹐寧知道非文則無所寓﹑而文有急於道者乎﹖周衰以來﹐老﹑莊諸子發其術﹐著書者以百計﹐惟佛氏入中國稍後﹐而其術最奇。其閎詭玄奧﹐老﹑莊不能及之。然而世之學者﹐常喜觀諸子之書﹐至於佛氏之說﹐非篤好者﹐多置不省。何哉﹖豈非諸子之文足以說人﹐故人尢好之邪﹖佛氏之意蓋亦深遠矣﹐惜其譯之者不能修其辭也。以其所言之詳﹐使有能文者譯其辭﹐命文措制與諸子相準。𨿽阻遏諸子而行於世可也。其動物誘民﹐奚止若斯而已哉﹗蓋知道而不能文﹐其失蕪昧﹐而道不章﹔能文而不知道﹐其失荒鄙﹐而不足以立教。兼通而並至者﹐非奇傑之士不能也。余行四方﹐與學佛者遊頗眾﹐其以知道自名者﹐則綴緝俚俗之說﹐以誑誣其徒﹐污穢煩褻﹐近於俳戲之語﹐謂道當若是﹐而不必乎文﹐或病其然﹐則絕去其教不省﹐而雕斫麗語曼辭以取容於世﹐心甚厭而非之。人咸誚余不喜佛氏﹐亦有以致之耳。今年道錢塘﹐遇普福大師仁公一初﹐於其道甚習﹐出其文若詩﹐覽之持論深醇而不雜以他說﹐爲辭富麗而不流於詭異。吾儒之工於言者﹐殆不能過。余喜與之值﹐師亦樂與餘言﹐然相宜﹐犁然相諧﹐然忘其所從之殊﹑所居之遠也。夫道固無窮﹐文亦無窮﹐能言斯道者﹐豈特古之人哉﹗暗乎而非隱也﹐茫乎而非誕也﹐杳乎微乎而非昧也﹐試歸而求之﹐余不有得焉﹐則師得之矣。」此敍《遜志齋集》中無之﹐蓋先生文章遺失者多也。夢觀曾從東維子﹝楊維楨﹞遊﹐故《題鐵崖余山詩後》云「世無揚子云﹐千載徒爲爾。」又《鐵崖挽詩》云「舊業門生今幾在﹐下車空拜馬陵墳。」亦可知其淵源所自矣。集中各體均具淸新俊逸之致﹐無元季纖巧結習。同時宗泐﹑道衍諸人﹐相與酬唱﹐雄壯遜泐﹑衍而風韻過之。五言如﹕「雨壑龍隨臥﹐晴林鶴共蜚」﹕「山川壯齊魯﹐河漢入靑徐」﹕「煙村人語寂﹐雪徑虎蹄深」﹕「松風淸客枕﹐花雨灑僧袍」﹕「畫意滄洲外﹐鄕心落照邊」﹕「溪云千頃雪﹐松籟一庭秋」﹔七言如「云銷碧海天無際﹐波撼金山地欲浮」﹕「百寶不如燕石貴﹐一錢誰買越江淸」﹕「人因病久交遊絕﹐士到名成出處難」﹕「漢室將軍雙玉斗﹐郭家天馬五花文」﹕「巖僧掃月千峯淨﹐山鬼吟風萬壑哀」﹕「故人消息雙魚素﹐遊子衣裳寸艸心」﹕「瘦駝隨燕艸﹐歸馬蕭蕭識漢旌」﹕「謫仙浩气臨靑海﹐賀老淸風滿鑑湖」﹐奇超拔﹐不似衲子口吻。其和禦制《安南雲水僧》詩六首﹐有云「玆行豈敢辭艱險﹐一葉輕舟出浪堆」﹐禦筆爲攺「一葉帆飛白浪堆」﹐易三字而上句艱險之義始貫。明髙天縱之英﹐足使夢觀心折。是集《四庫》正存目中均不載。朱竹《明詩綜》但存如蘭﹐而無夢觀﹐殊令人不解。五百餘年復於海外得之﹐洵可寶也。

◎四庫裝函《四庫》書每部用香楠二片﹐上下夾之﹐約以綢帶﹐外用香楠匣貯之。其書面皆用絹﹐經用黃﹐經解用綠﹐史用赤﹐子用藍﹐集用灰色﹐所約帶及匣上鐫書名﹐悉從其色。見王葑亭通政﹝友亮﹞《雙佩齋詩》注。

◎嘉魚「南有嘉魚」﹐朱子集傳注﹕「鯉質﹐鱒鯽肌﹐出於沔南之丙穴。」袁仁《毛詩或問》云「《埤雅》﹕」嘉魚﹐鱒鱗﹐肌肉甚美。『謂其鯉之質﹐鱒之鱗﹐而肌肉甚美也。今乃以鱗爲鯽﹐而以肌屬上。「浚師按﹕《大淸一統志》﹕」大丙山在略陽縣﹝陜西漢中府屬﹞東南﹐《蜀都賦》』嘉魚出於丙穴『﹐注﹕「丙﹐地名也。』《寰宇記》﹕」大景﹑小景二山﹐景字本爲丙﹐唐諱攺﹐並在順政縣﹝順政﹐唐屬山南西道﹐宋屬利州路﹐卽今略陽﹞東南七十里。其山峻崖﹐南北相對﹐髙百餘丈。山衣石發﹐被於崖陰。北有穴﹐方圓二丈餘﹐其穴有水潛流﹐土人相傳爲丙穴。沮水經穴門而過﹐或謂之大丙水。每春三月上旬﹐有魚從穴出躍﹐相傳名爲嘉魚。『《府誌》﹕「大丙﹑小丙二山在沔縣西北八十里。』《冊說》﹕」大丙山在略陽縣南二十里﹐又丙水在褒城縣西北。『《水經注》﹕「丙水上承丙穴﹐出嘉魚﹐常以三月出﹐十月入地。穴口廣五六尺﹐去平地七八尺﹐泉懸注﹐魚自穴下透入水﹐穴口向丙﹐故曰丙穴﹐下注褒水。』《寰宇記》﹕」丙水源出褒城縣西北牛頭山。『《輿地紀勝》﹕「大丙水源出黃崖嶺下。』《明統志》﹕」水在沔縣北八十里。『「據此﹐則今之論丙穴當云陜西﹐不當云蜀矣。廣東肇慶府首邑爲髙要﹐亦出嘉魚﹐《一統志》不載。《嶺表錄異》云﹕」嘉魚形似鱒。「《廣東通誌》云﹕」其頭如鼠﹐鱗中有脂﹐以豕膏炙之﹐光明如珠。「《嶺南雜記》云﹕」爲魚中第一﹐廣魚無味﹐此魚出自石穴﹐蓋食乳水﹐故肥美。「《廣東新語》云﹕」孟冬大霧始出﹐出必於端溪﹑髙峽間﹐其性潔﹐不入濁流。嘗居石巖﹐食苔飲乳以自養﹐霜寒江淸﹐潮汐不至﹐乃出穴噓吸雪水。在粵中大﹑小湘峽者﹝大﹑小湘峽皆髙要縣屬﹞﹐以十月出穴﹐三月入穴﹐西水未長﹐則四五月猶未入穴。「《粵中見聞》云﹕」四會地方﹝肇慶府屬﹞白蕩﹐有柔鱗肥甲如水晶者﹐亦謂嘉魚。「《虞衡志》云﹕」梧州火山嘉魚狀如小鰣魚﹐皆與髙峽者異。「詳《髙要志》中。《南記》﹕」雅州丙穴出嘉魚。「蓋產不一地﹐而解丙穴者﹐或以爲丙日﹐或以爲地名﹐或以謂其穴向丙﹐亦迄無定論。產髙峽者﹐其白如玉﹐肉亦腴嫩﹐入口若豆腐。然美則美矣﹐但不耐咀嚼耳。浚師又按﹕《詩九》」之魚鱒魴「﹐傳﹕」大魚也。「《爾雅》注﹕」鱒似蹲子﹐赤眼。鱒音蹲﹐上聲。「《毛詩陸疏廣要》﹕」鱒似鯤魚﹐而鱗細於鯤﹐赤眼﹐多細文﹐魚之美者。「《埤雅》以嘉魚之鱗比鱒﹐頗不謬。若鯽﹐色黑﹐體促﹐腹大﹐脊隆﹐與嘉魚絕不相似矣。至朱子所引﹐山陰陸氏亦引之﹐特云﹕」鯉質鱒鱗﹐肌肉美。「並未有鯽字。其原實出任豫《益州記》﹐見《文選》注。袁氏之駁晦翁僅知陸佃《埤雅》﹐亦失之不考也。

◎淩廉使先世父《蔗余偶筆》曰「王子安《滕王閣序》﹑範文正《嶽陽樓記》﹐勝地髙文﹐江山生色。我朝淩泉莊廉使﹑翁覃溪閣學書《序》﹐張文敏書《記》﹐皆刻諸屏風﹐信三絕也。」浚師按﹕「汪師苕太宰﹝由惇﹞《松泉詩集》有《題淩觀察課耕禱雨二圖》截句云﹕」東阡西陌畝縱橫﹐布谷聲中長吏行。誰識霜威廉使重﹐荷鋤童叟笑相迎。「」珠簾秀句銀鉤筆﹐勝事流傳傑閣中。硯沼還飛作霖雨﹐不須作記擬坡公。「第二首卽指屏風《序》刻。廉使諱壽﹐康熙癸巳舉人﹐由內閣侍讀擢禦史﹐巡按北直﹐出爲陜西糧道﹑江西按察使。善書﹐直逼晉人﹐詩文亦具有宗法。兵燹後所存者鮮矣。道光壬寅﹐浚師在邑城﹐往來公家。綺園姑丈﹝樹藻﹞﹐廉使玄孫也。案頭有廉使舊鐫」鳳閣侍讀「印章一方﹐昌化血沁石﹐光潤如玉﹐一日持以見賜﹐並佐以廉使在江西自制雞雛待飼酒杯四器﹐今所稱淩磁者﹐質地瑩潔﹐雞之花冠﹑金爪﹐奕奕有神﹐儼似甌香館設色﹐藏之篋衍﹐不啻金璧。乙卯入都﹐此篋獨忘攜出﹐竟毀於賊。至今思之﹐猶爲憤懣。厥後浚師濫竽侍讀﹐曾仿廉使印章﹐屬栩齋鐫刻﹐石旣不佳﹐篆法更迥不能及。吾邑自國初以來官閣讀者﹐廉使後﹐惟浚師繼之。竊嘆姑丈持賜之時﹐若預爲區區兆者。異哉﹗

◎蒙古吉林風土髙宗純皇帝《禦制詩》二集﹐有《蒙古》《吉林土風雜詠》各十二首﹐於蒙古則諮諏部落之習俗﹐於吉林則敬念興京之舊規﹐隨事命題﹐各疏短序﹐非僅供吟詠﹑備考證已也。詩多不具載﹐敬錄其目﹐俾鄕曲儒生不獲仰誦全集者﹐知我國家臣服之地﹐與開創之邦﹐不特遠過劉﹑李﹐抑且上邁豳﹑岐矣。蒙古詩目一曰《乳筒》﹐序云「以皮爲之﹐平底丰下﹐而稍銳其上﹐捋乳盛之﹐於取攜爲便。」二曰《荒田》﹐序云「農作非蒙古本業。今承平日久﹐所至多依山爲田﹐旣播種則四出遊牧射獵﹐秋獲乃歸﹐耘耨之術﹐皆所不講﹐俗云靠天田。」三曰《鄂博》﹐序云「蒙古不建祠廟﹐山川神示著靈應者﹐累石象山冢﹐懸帛以致禱﹐報賽則植木爲表﹐謂之鄂博﹐過者無敢犯。」四曰《革囊》﹐序云「以革爲之﹐用代筐罌盎﹐食用巨細﹐無所不納﹐行汲或以貯水﹐涉川則挾之肘間﹐亂流以濟。或謂之皮餛飩﹐蓋俗呼也。」五曰《柴車》﹐序云「取材於山﹐不加刻斫﹐輪轅略具﹐以牛駕之﹐行則鴉軋有聲﹐如小舟款乃。」六曰《骨占》﹐序云「炙羊肩骨﹐視其兆以覘吉凶﹐猶古龜卜。」七曰《馬竿》﹐序云「生駒未就羈勒﹐放逸不可致﹐以長竿系繩縻致之﹐蒙古最熟其技。」八曰《兒版》﹐序云「兒生在𦇤褓中﹐令臥版上﹐韋束其兩臂﹐倚氈廬壁間﹐啼則搖之﹐徙居則懸之裝之後。」九曰《灰簡》﹐序云「木削兩簡﹐編韋聯之﹐稍刳其中﹐塗油而布以灰﹐作字畢﹐則拭去而更布之﹐有古漆駝之風。」十曰《竹筆》﹐序云「蒙古產毫穎而未得縛筆之法﹐削竹木漬墨作書。」十一曰《口琴》﹐序云「制如鐵鉗﹐貫鐵絲其中﹐銜齒牙間﹐以指撥絲成聲﹐宛轉頓挫﹐有箏琶韻。」十二曰《轉經》﹐序云「蒙古奉佛惟謹﹐木輪中貫鐵樞﹐可轉動﹐集梵經於輪間﹐大者支木架﹐以手推之﹐小者持而搖之﹐旋轉如風。謂一轉功徳﹐與持誦一過等。」吉林詩目一曰《威呼》﹐序云「刳巨木爲舟﹐平舷圓底﹐唇銳尾修﹐大者容五六人﹐小者二三人。剡木兩頭爲槳﹐一人持之﹐左右運棹﹐捷若飛行。」二曰《呼蘭》﹐序云「因木之中空者﹐刳使直達﹐截成孤柱﹐樹檐外﹐引炕煙出之。上覆荊筐﹐而虛其旁竅以出煙﹐雨雪不能入﹐比室皆然。」三曰《法喇》﹐序云「似車無輪﹐似榻無足﹐覆席如龕﹐引繩如禦﹐利行冰雪中﹐俗呼扒犁﹐以其底平似犁。蓋土人爲漢語耳。」四曰《斐蘭》﹐序云「弧矢之利﹐童而習之﹐小兒以楡柳爲弓﹐曰斐蘭﹔剡荊蒿爲矢﹐翦雉翟﹑雞翎爲羽﹐曰鈕勘。」五曰《賽斐》﹐序云「古人食皆以匕﹐羹則以勺。國俗舊用木匕﹐長四寸許﹐曲柄丰末﹐猶古制也。」六曰《額林》﹐序云「庋橫板楣棟間﹐以貯奩篋瓶罌諸器具﹐兼几案匱櫝之用。」七曰《施函》﹐序云「斫木爲筒﹐因其自然﹐虛中以受物﹐貯水釀酒﹐皆用之。視束鐵編篾攢木片爲器者﹐天質爲勝。」八曰《拉哈》﹐序云「土壁堵間綴麻艸﹐下垂緣以施圬墁﹐此國初過澗芮鞫間故俗也。」九曰《霞繃》﹐序云「蓬梗爲幹﹐摶谷糠和膏傅之﹐以代燭。燃之靑光熒熒﹐煙結如雲﹐俗呼糠燈。」十曰《豁山》﹐序云「夏秋間搗敗薴楮絮﹐入水漚﹝去聲﹞之成毳﹐瀝蘆簾勻暴爲紙﹐堅韌如革﹐謂之豁山。凡紙箋胥以是名之。」十一曰《羅丹》﹐序云「鹿蹄腕骨也。舊俗以蹄腕骨隨手攤擲爲戲﹐視其偃仰橫側爲勝負。小者以獐﹐大者以鹿﹐瑩澤如玉﹐兒童婦女圍坐﹐擲以相樂。以薄圓石擊之﹐則曰帕格。」十二曰《周斐》﹐序云「樺木之用在皮﹐厚者盈寸﹐取以爲室﹐上覆爲瓦﹐旁爲墻壁戶牖﹐體輕而工省﹐逐獸而頻移。山中所產不可勝用也。」又恭讀《賦板升》七古一章﹐序云「蒙古語音以氈廬爲格爾﹐以土瓦屋爲拜牲。板升者﹐蓋拜牲之訛也。氈廬其舊俗﹐而土瓦屋則近代始有之。內地流民至此﹐率仍屋處。明季因以是爲苦﹐蓋視板升儼如畏甌脫矣。」謹並著之。

◎家音姑《詩。豳風》「予未有室家」﹐與上據﹑荼﹑租﹑﹤疒者﹥葉﹔《小雅》「復我邦家」﹐與上樗﹑居葉﹔並音姑。《左傳。襄四年》魏絳對晉悼公述虞人之箴曰「武不可重﹐用不恢於夏家。獸臣司原﹐敢告僕夫。」家與夫亦葉也。陸徳明《經典釋文》不載。

◎郭元登臨淮﹝今攺鄕﹐屬鳳陽縣﹞郭登字元登﹐武定侯英之孫﹐正統時立﹐功麓川﹐歷官都督僉事﹐鎭大同﹐封定襄伯。英宗復辟﹐戍甘肅。憲宗成化初復爵﹐八年卒﹐贈侯﹐謚忠武。事詳《明史》本傳。登七歲能詩﹐及爲將﹐拊循士卒﹐廉潔尙謀。也先之寇京師也﹐登率所部並糾集忠義﹐從雁門入援﹐先以蠟書馳奏﹐略云「敵馬長驅﹐三關失險﹐賊畱連內地﹐爲患匪輕。臣今悉起官軍民壯﹐入護闕庭﹐京兵擊於內﹐臣兵擊於外﹐使賊有腹背受敵之患﹐首尾不救之虞。」又曰「忠誠切己﹐敢亡報國之心﹔成敗在天﹐不負爲臣之節。」奏上﹐賊已退。登復上疏曰「敵人𨿽回﹐離邊不遠。傳報有云黃河已凍﹐且向延綏﹐靑艸漸生﹐再侵京闕。事𨿽未信﹐情亦可疑。」又曰「推誠待下﹐側席求賢。擴天理﹑克人欲以成聖學之功﹔親君子﹑遠小人以收天下之望。」景帝曾優詔褒之。嘗憤贓吏病民﹐疏云「承平日久﹐人心驕逸。在官者旣無廉恥之心﹐蒞政者惟肆貪婪之志。釀成污濁之風﹐致有邊疆之禍。」所言皆不愧古良將云。著有《聯珠集》。《詠梟》一首﹐朱竹稱其直兼張﹑王﹑韓﹑杜之長。浚師讀其「豈有鴆人羊叔子﹐可憐憂國賈長沙」句﹐當時事艱難﹐慨然許身社稷﹐方之《小雅》﹐實未爲過。李東陽但謂明之武臣能詩﹐無逾定襄﹐試取登詩較之﹐豈東陽諸人所能企及哉﹗玆就浚師所知者﹐略記於此﹐以補《明史》未備。鄭曉《吾學編》不爲登立傳﹐亦殊忽也。

◎康齋出處竹先生《靜志居詩話》曰「龜山之出由蔡氏﹐未足爲龜山玷也。康齋薦自石亨﹐於康齋何損焉﹗獨是鶴書一至﹐亟令弟子表迎恩之橋﹑彩雲之山﹐建皇華天使集慶之亭﹐焚芰裂荷﹐惟恐不速﹐而又跋石亨族譜﹐自稱門下士﹐則龜山義不屑出此也。詩亦俗劣﹐非惟不及白沙﹐方之定山亦不逮。」浚師謹案﹕《明史。儒林列傳》﹕「吳與弼字子傅﹐崇川人。正統間山西僉事何自學﹑禦史塗謙﹑撫州府知府王宇均經疏薦﹐景泰間禦史陳述復薦﹐均不就。於是出處間審之詳矣﹐何忽於年垂七十一﹐聞石亨汲引﹐欣然命駕﹐不顧猿驚鶴怨耶﹖《四庫提要》稱﹕」與弼物論頗有異同。尹直作《瑣綴錄》詆之尢力﹐𨿽不免恩怨之口﹐然爲石亨作族譜跋﹐稱『天順戊寅七月二十一日﹐門下士崇仁吳與弼拜』﹐觀其文今載十二卷中﹐決非尹直所竄入。陳維新序引薛受知王振爲解﹐劉世節序又引孔子欲見佛爲解﹐究不能厭天下之心也。其講學之功﹐備見於日錄。第一條卽稱乙巳夢見孔子﹑文王﹐第二條又稱夢見朱子﹐後又稱丙子三月初一日夢訪朱子﹐五月二十五夜夢孔子之孫奉孔子之命來訪﹐辛巳食後倦寢﹐夢朱子父子來枉顧﹐此猶可云向慕之極﹐因心生象﹐於理亦或有之。至稱新居栽竹夜歸﹐其妻亦夢一老人攜二從者﹐云孔夫子到此相訪﹐則無乃其妻戲侮弄之﹐而與弼不覺歟﹖觀其稱隨處惟嘆聖人難學﹐又稱一味學聖人﹐克其不似聖人者﹐其髙自位置﹐眞可謂久假而不歸﹐烏知其非有也。「何喬遠《名山藏》稱﹕」與弼有弟嗜酒不飭﹐祖父田數畝盡爲奪去。旣歸﹐用其賜金墾田荒山下﹐以爲祭資﹐弟復謀斥賣。與弼訟之守﹐守張璜傲物人也﹐致與弼於庭。與弼免冠束腰﹐以庶人禮見。張元禎聞而作書﹐將告之素王﹐鳴鼓其罪﹐𨿽止不達﹐然與弼尋悔之矣。「其詞婉而微﹐所謂不著一論﹐而褒貶自見。黃宗羲《明儒學案》以康齋褒然舉首﹐力辟諸說之誣﹐而婁諒作《康齋行狀》﹐直欲比朱晦翁後一人。諒固申其師生之誼﹐宗羲何爲而亦曲護之哉﹝康齋父名溥﹐字徳潤﹐建文二年會元﹐官編修﹐永樂初升修撰﹑國子監司業﹐歷二十年不遷﹐有《古崖文集》。婁諒作《康齋行狀》﹐敍其父但云司業﹐不言出身﹐毋亦有慚於革除之際﹐爲溥諱歟﹖又按﹕元順帝時杞人範孟謀不軌﹐執大都路儒學提舉歸﹐俾北守黃河口﹐力拒不從。同裏吳炳嘗以翰林待制徵﹐不起。賊召司卯酉歷﹐炳懼﹐不敢辭。時人語曰﹕」歸出角﹐吳炳無光。「若康齋者﹐當亦吳炳流亞也。吳氏何多虛士乃爾﹗陳邁《敬學錄》云﹕」康齋之應石亨薦﹐所謂不由其道也。顧至京而三疏辭官﹐何如不赴之更髙。「云云。亦可謂婉而嚴已﹞﹗

●卷二

◎日月五星右旋朱子渭﹕「天道與日月五星皆是左旋﹐但歷家以右旋爲說﹐取其易見日月之度。」又謂﹕「歷家只算所退之度﹐卻云日行一度﹐月行十三度有奇﹐此乃截法﹐故有日月五星右行之說﹐其實非右行也。橫渠云﹕」天左旋﹐處其中者順之﹐少遲則反右矣。『此說最好。「蔡沈《書集傳》其原出於朱子也。明洪武時以夏亻巽《尙書解》與蔡傳並行取士﹐後乃黜夏而專用蔡傳﹐沿至國朝﹐不復攺易。然洪武十年時﹐曾命儒臣撰《書傳會選》六卷﹐考正九峯之失凡六十六條﹝詳《提要》﹞。今《四庫》中收之﹐惜未之見。竹《曝書亭集》跋《會選》一篇﹐亦未申明駁訂蔡傳之旨。偶閱明《髙皇帝集。七曜天體循環論》云﹕」蔡氏所注《尙書》言乾旋之道﹐但知其膚﹐不究其肌。不格其物以論天象﹐是以己意之順﹐亂乾道之順﹐以己意之逆﹐亂乾道之逆。朕自起兵以來﹐與知天文﹑精歷數者晝夜仰觀俯察﹐二十有三年矣。知天體左旋﹐日月五星右旋﹐非此一日之辯辯﹐非尋常之機。所以非尋常之機何﹖因與羣雄並驅﹐欲明休咎﹐特用心焉。故知日月五星右旋之必然也。今蔡氏以進曰退﹐以退曰進﹐朕謂諸儒曰「何故﹖』典籍黃鄰代蔡氏曰﹕」以理若是。『曰「理者何﹖』曰﹕」首以天疾行﹐晝夜三百六十五度﹐行健也。次以理﹐日當繼之﹐不及天一度﹐末以太陰之行﹐不敢過太陽﹐特不及天十三度。『此因意僻著而爲理﹐所以順亂逆﹑逆亂順是也。所謂蔡氏之僻者﹐但見日月在天﹐周流不息﹐安得不與天順其道而並馳﹖旣馳﹐安得不分次序而進﹖此蔡氏之機﹐理不見也。吾以蔡氏之說審慮之﹐知其不當。其蔡氏平昔所著之書﹐莫不多差矣。夫日月五星之麗天也﹐除太陽陽剛﹐人目不能見其行於列宿之間﹐所行舍次盡在數中分曉。其太陰與夫五星﹐昭昭然右旋﹐緯列宿於穹壤。其太陰之行疾而可稽驗者﹐若指一宿爲主﹐使太陰居列宿之西一丈許﹐若天晴气爽﹐正當望日﹐則盡一夜知太陰右旋矣。何以見﹖蓋列宿附天捨次﹐定而不動者﹐其太陰居列宿之西一丈﹐比月未入地時而行過列宿之東一丈曉然。今蔡氏所言不過一晝夜一循環﹐爲之理說﹐差多矣。且天覆地﹐以地上仰觀平視﹐則天行地上﹐所以行地上者﹐以十二方位驗之﹐定列宿之循環是也。其日月附於天﹐以天上觀之﹐以列捨不動之分﹐則日行上﹑天右旋驗矣。故天大運而左旋﹐一晝夜一周三百六十五度﹐小運之旋一晝夜西行一度﹐一年一周天﹐太陽同其數。太陰一晝夜行十三度﹐一月一周天。此日月細行之定數也。其日月一晝夜一周天﹐日月未嘗西行也。乃天體帶而循環﹐見其疾速也。此卽古今歷家所言蟻行磨上的論。吾爲斯而著意﹐因蔡氏不窮稽於理。以郭傳﹑黃鄰務本蔡氏之謬言﹐意在刑其人以誡後人﹐特敕三番入禁﹐而又權釋之﹐使習知天象﹐而畢來告﹐故遣行焉。「﹝論系節錄﹞浚師案﹕髙帝此論﹐確有證見﹐非經生家一知半解者比。顧亭林《日知錄》謂右旋之說本之陳祥道﹐不知實出髙帝獨斷也。

◎一松齋隨筆濟寧孫適齋先生﹐﹝擴圖﹞有《一松齋隨筆》﹐卷帙不多﹐予爲擇錄二十四條於此。先生平生品詣﹐亦可略見一斑也。

太白樓在濟寧州南城上﹐下瞰杜工部南池。登此樓者﹐題句如林。本朝陸復佳靈萃以一弱女郎題廿八字云「南池池水足淸漣﹐池上酒樓髙插天。鷗鷺相呼樓下過﹐紛紛殘雪撲秋煙。」一時爲之擱筆。

童時家君課對句甚嚴﹐一日以「雲气香流水」爲問﹐蓋唐句之孤行者。終日不能成﹐求教於湘姝陸靈萃﹐笑答云「諸郎念書不熟﹐何不對『煙光紫暮山』耶﹖」

湘姝陸復佳最善對句﹐應聲卽得﹐不煩叉手舉步。故是天然妙境﹐非由思致。《納涼》對句云「輕輕團扇翻花影﹐剪剪宵衣綴露紋。」「梧葉驚風喧急雨﹐竹梢帶月剪輕煙。」「螢火飛來簾似水﹐鴉黃描就鬢垂靑。」與成句工力悉敵﹐且有意外巧妙﹐豈非宿慧﹖

余少時最愛東坡《水調歌詞》﹐和韻中有「秋削孤桐葉﹐影墜月明間」之句﹐或亦庶幾於「流水孤村」之亞耳。

壬戌重陽日過萊州﹐溫煥章有贈。閱五年﹐予爲掖縣教諭﹐再以是日過煥章﹐見其少子﹑長孫皆弟子員。酒酣﹐招毛孝廉式玉來﹐相對歡甚。已復慨然花影雁聲中﹐不覺沈醉﹐遂以竹枝代筆﹐和舊韻而題其壁云「壬戌之秋曾此醉﹐今來重與問黃花。主人五載須全白﹐客子三旬鬢有華。愧汝蘭芽盡桃李﹐輸他玉樹倚蒹葭。平生感慨非關酒﹐不見長空雁影斜。」

庚午歲在萊州﹐《九日遊趙氏小平遠別墅》云「山勢東南縱復橫﹐節臨霜降倍淒淸。秋涼似水隨時態﹐花澹如人少宦情。拂壁空憐陳迹杳﹐倚闌直到暮云平。牛羊下盡雅成點﹐風裏忽聞羌笛聲。」末二句王扶九寫爲圖。

余珍南珩詩筆巧秀﹐嘗從僕賞雪萊子城南﹐有句云「對岸山村入望遙﹐寒林五里酒簾飄。模糊不辧零沽字﹐但見行人過野橋。」意思妙在語言之外。因憶己未十月﹐自髙魚歸裏﹐路遇大雪﹐有句云「雪勢猖狂風勢驕﹐行人索索馬蕭蕭。前溪何處尋沽酒﹐不見商家舊板橋。」此詩又以直說爲妙。舊板橋﹐商輅狀元所建並書。商曾阻雨於此﹐後貴爲之也。髙魚卽鄆城﹐唐有兗鄆節度﹐卽此。

余珍南有《元宵絕句》十首﹐如﹕「家家燈火搖春色﹐知道風光在那邊﹖」次日﹐僕在某紳家嘆賞之﹐遂家有其作。而閨秀某者聞之向慕﹐或以珍南家岷州﹐距萊子城五六千里﹐女意不回﹐遂歸焉。時珍南十七齡﹐未幾以拔貢入太學﹐最有聲十堂中。

前輩爲硯銘者多矣﹐或致文墨之妙﹐或爲蓄徳之端﹐未有比之閨閣中人者。僕嘗爲及門陳生映千銘云「硯有三長﹐惟才徳色。兼者爲上﹐其次去色。有才無徳﹐乃同礪石。有徳無才﹐非硯何責﹖君子觀於硯﹐而益研其才與徳。」

景幹周以老幕名江﹑浙間﹐甲戌歲﹐余延入烏程署。幹周出其《愛楓圖》卷子索題小詩﹐公冗未暇﹐置行篋中。孟冬下旬﹐有事於杭州﹐舟泊塘西。天气乍寒﹐推篷窗四望﹐雪意垂垂﹐寒林病葉如雨﹐乃以杯酒暖手﹐檢篋適得圖﹐遂題其端曰「樵徑酣紅托素毫﹐時懷畫意兩爭髙。淸霜一樣能烘染﹐不向春風借剪刀。」「一車書卷一林春﹐秋葉春花總未眞。試與西來參大意﹐旁觀早有冷吟人。」

龍將軍廷臣好畫﹐多所藏。戊辰春﹐出一冊屬爲題句。余覽其冊﹐用筆有法﹐可題也。旋以寒嗽之疾﹐長夏炎天﹐日坐冰雪窖中﹐不能把筆。秋九月﹐有事於會城﹐棹返桐江﹐篷窗弄墨﹐爲書十絕如右﹕矗矗峯尖遠近分﹐靑林紅樹擁寒云。風泉遙落平橋晚﹐疑有淸音隔岸聞。風雨蕭蕭蘆荻秋﹐一行雁影落湘流。漁翁鼓棹拖帆去﹐不羨長風萬斛舟。跨橋策蹇傍巖行﹐下有奔湍風雨驚。到此令人愁逼仄﹐崎嶇過盡倘能平。小米襄陽京口筆﹐千鈞力量在毫端。臨摩勃勃猶生气﹐煙雨長同北固寒﹝此臨米虎兒京口畫壁﹞。貴盛山王孰與儔﹖曾同稽阮數公遊。黃壚重過淸風杳﹐水自潺竹自修。白塔紅樓入望遙﹐梵王宮殿鎖松濤。贊公房裏應畱榻﹐獨自攜琴覓斷橋。精廬結構倚巖隈﹐屋後懸流殷夏雷。散作前溪千頃碧﹐林邊時見小舟來。瀑布匡廬天下聞﹐銀河遙向九霄分。卷中也有三千尺﹐指點何人對夕曛。碧玉爲山水綠蘿﹐玉羅帶更如何﹖年來著徧仙都屐﹐約略溪山似此多。衡宇天然帶水灣﹐素秋紅葉點煙鬟。歸云蓊處閒窗暝﹐更出門前看遠山。

武康尢大令有佳紀綱曰趙榮﹐余向爲烏程時﹐尢使來謁。余見其狀貌如雅士﹐固已奇之。丙子孟夏入覲﹐過武康﹐與大令談詩﹐榮因以詩請益﹐則又詩人之詩﹐而非士大夫習爲之詩也。嗟夫﹗榮殆疾夫士大夫習爲之詩﹐並疾夫所謂士大夫者﹐以自托於武康歟﹖按﹕其詩淸而婉﹐麗而不靡﹐感慨懷思﹐得意語言之外﹐可以爲難矣。旣與大令別﹐攜其捲而北﹐是秋蒞縉雲﹐榮有書促作序﹐未暇以爲。丁丑春日﹐從大吏迎鑾江南﹐舟中適把其捲﹐遂爲題記﹐以歸大令。大令名錫章﹐最工詩﹐余嘗讀之云﹝浚師按﹕《唐詩紀事》綜一代之詩﹐僅得咸陽郭氏童﹑池陽門子朱元明﹑兪汝成﹐《明百家詩》僅錄靑衣李英一人﹐朱竹《明詩綜》亦僅錄靑衣胡梅﹑吳忠二人。惜榮詩先生未載耳﹞。

及門陳生映千﹐於己卯仲春朔日﹐自湖來杭﹐送余之行。同寓十三日﹐遂同舟北發﹐由嘉至蘇﹐中歷常﹑鎭以及揚州﹐自杭指計﹐凡六郡﹐爲地幾千﹐爲日幾月﹐自古送行無如此之遠者﹐不但兩省人士也。顧猶依依不忍別﹐余堅辭﹐乃歸。因作廿八字贈之﹐志余感也﹕「兩省中過六郡城﹐居然千里共揚ぎ。前頭已是揚州郭﹐無數垂絲水驛靑。」右詩旣脫稿﹐而映千復請曰「詩意誠深﹐不敢忘。顧師歸弗能卽面﹐更求所以遵循者。」予彌重其意﹐遂再成一律云「追隨六載久相於﹐我有贈言君聽諸。平生看我少投刺﹐終始願君多讀書。一舉成名及早早﹐多能餘事姑徐徐。榮親正爾雙親在﹐莫使千金歲月虛。」題畢﹐映千深相然可﹐舟已抵揚州南門矣。夜﹐航船人促別﹐檢篋中素Ψ﹐書以與之。

昔白香山久遊江﹑浙﹐作《江南好》詞三首﹐所謂「風景舊曾諳」者是也。余於乾隆戊寅春﹐以縉雲令因公一至溫州﹐是冬外艱去官。庚辰歲﹐復應太守李公之招﹐主東山書院講席﹐孟夏蒞止﹐冬杪北歸﹐甌江舟中回憶所諳風景﹐有不釋然於懷者。爰用香山詞調﹐譜作十闋﹐寄溫之相知者。調名因白詞﹐一名《憶江南》﹐又名《望江南》﹐或衍爲雙調。云「溫州好﹐丰樂太平時。海有魚鹽無寇盜﹐民安耕織保妻兒。帝力少人知。溫州好﹐別是一干坤。宜雨宜晴天較遠﹐不寒不燠气恆溫。風色異朝昏。溫州好﹐地勢舊稱雄。山接天臺來雁宕﹐地連甬上控閩中。勝據浙西東。溫州好﹐水土甲東南。遊徧千山無瘴癘﹐汲來千井盡淸甘。久住使人貪。溫州好﹐城郭畫圖間。渠引千街同一水﹐精臨九斗孕羣山。瀟灑出塵寰。溫州好﹐火艷有楊梅。蜜橘垂枝憐色嫩﹐黃柑帶露擘香開。冰雪荔枝來。溫州好﹐士女太繽紛。淨履鮮衣來个个﹐觀燈競渡一羣羣。香气晚氤氳。溫州好﹐賈客五方民。吳會洋船經宿到﹐福淸土物逐時新。直北是天津。溫州好﹐官長政淸閒。入郭江魚烹石首﹐躋堂春酒醉華顚。幕府儼神仙。溫州好﹐書院講堂開。鄒魯當年曾媲美﹐山川何地不生才。小別惜追陪。」

「莫笑乖龍無左耳﹐須知瘦虎有雄心」。偶然得之肩輿中。

「薄衾小枕涼天气﹐乍覺別離滋味。展轉數寒更﹐起了還重睡。畢竟不成眠﹐一夜長如歲。也擬拋卻回徵轡﹐又爭柰已成行計。萬種思量﹐多方開解﹐只恁寂寞厭厭地。系我一生心﹐負爾千行淚。」落句的是名句。康熙間閨秀林以寧《寄外》云「我爲爾掛肚牽腸﹐爾爲我提心在口。」湘君亦云「我分難消爾﹐渠言不負儂。」

跋宋拓《九成宮醴泉銘》云「凡古拓皆肥壯有神彩﹐可以辧昔人用筆之意。否則﹐石損而瘦﹐索然無气耳。此拓與《北海嶽麓寺碑》一日同獲﹐皆宋﹑元物﹐爲可貴也。」又云「辧帖原是用眼力事﹐有神彩而完善﹐爲俗本所不及者爲古本。或記某字偏旁﹐及紙色墨霜﹐皆皮相也。」又云「唐人楷法如林﹐而推率更第一﹐率更又以《醴泉帖》爲第一。予所見又以此帖爲第一﹐豈易言耶﹖」又云「此帖乃自古楷法帖中之大羅天仙也﹐下視塵寰﹐抑何肯屑屑矯枉乎﹖自來論者﹐謂其險峭過甚﹐又惜其藏器未優。吁﹗豈知率更哉﹗」又云「虞永興書余所深愛﹐然每與率更對﹐輒爲意奪。夫其髙標勝槪﹐兩俱詣極﹐特永興尙有遷就及作態處耳。」

爲及門陳生映千跋《東陽蘭亭》云「予在東省﹐聞東陽何氏《蘭亭》刻本之妙﹐殆廿年矣。甲戌孟春﹐烏程前輩吳靑然先生惠予數本。及門陳子映千習趙文敏者﹐見此刻﹐愛其骨气洞達﹐倘卽文敏《十三跋》中所謂定武本者乎﹖玩之不釋手﹐遂以一本贈之。乙亥仲冬﹐予將以入覲﹐去烏程。映千信宿於予寓館﹐從容爲予言﹐自得何氏刻﹐覺向來所見﹐有楚臣衣冠之感﹐無怪文敏好之若性命也。予惟老友鄭板橋有言﹕」古人作字﹐未有不神寒骨重﹐可以傳後世者。飄浮蕩漾﹐𨿽盛行一時﹐必不能久。故學書當先煉骨。『板橋之論﹐與映千玆之所見﹐何其不謀而合耶﹗予之轉贈﹐信不虛矣。遂書以付映千。「又云﹕」論書如論文﹐須要芒寒色正﹐布帛菽粟。飄浮蕩漾﹐𨿽盛名一時﹐必不能久。故州之文﹐華亭之書﹐老而自傷也。「又云」趙承旨跋《蘭亭》云「右軍人品甚髙﹐功夫又到﹐故書入神品。』余謂右軍以修仙了道功夫﹐用於筆墨﹐以此自鳴﹐實以此自晦也。故腕下無一點世俗語言意思。」又云「《大學》聖功曰知止﹐曰定﹑靜﹑安﹑慮﹑得﹐盡之矣。其實凡事皆然。書法一道﹐亦有功候﹐絲毫不可假借﹐不可勉彊。試問誰肯用此功者而妄希速化耶﹖」

跋趙文敏《七觀帖》云「文敏書形神並妙﹐直入晉人之室者﹐以《七觀帖》爲第一。乙亥新秋﹐在杭州城隍山買歸此本﹐喜其摹刻微妙﹐气韻生動﹐不減原拓。未幾﹐陳生映千以所藏一本索題。事忙﹐置篋笥中。仲冬下旬將東歸﹐覓其本不得﹐卽以此本與映千。映千刻意學書﹐得於文敏甚深﹐由此益求其微妙處﹐則升堂入室﹐爲文敏後勁不難矣。」又云「《七觀》是文敏垂老得意筆﹐嚴古中愈見明瑩輝媚之致。」

偶遊小有天園﹐一僧問﹕「作詩如何便佳﹖」余笑答曰「不作便佳。」又一生如僧問﹐余答曰「常作便佳。」

邢太僕子願﹝侗﹞以書名﹐人多假之以獲利。太僕因取古墨重煉用之﹐故眞迹墨色精彩奪目﹐人並其墨亦假之。太僕女弟慈淨以手戲摶墨﹐紋獨異﹐不復可假。嘗得半丸於萊州﹐今無矣。

京邸月夜與木舟王太史攜手天街﹐余曰「『大丈夫當如此矣』﹐索對句。」木舟曰「美婦人何必是也。」余曰「何如『萬戶侯安足道哉﹗』」

漁洋結綠硯爲予得之﹐背銘云「非結綠也﹐何以沿結綠之名﹖殆如虎賁之似中郎耶﹖𨿽無老成人﹐尙有典型。漁洋老人銘﹐漫亭珍藏﹐中書舍人林吉人隸古書。」沈椒園爲作《得硯記》﹐文甚工﹐項城令劉彤書。

茌平旅次﹐寓書與陳映千云「十月十九日﹐送令弟回南﹐曾附手書。至廿八日﹐吏部傳挑錢塘縣缺﹐恐受規避處分﹐扶病而往。廿八日引見補授。憶嘉﹑湖兩首邑之授﹐並此而三﹐皆出自特恩。東坡《海市詩》『信知人厄非天窮』﹐余亦同此感也。省會首邑﹐稱職匪易﹐將來順逆得失﹐殊非所計﹐而亦不能預計也。只老母可以乘舟迎養爲喜﹐且得與吾賢不時相聚﹐而湖山未了之緣﹐亦得借此消結耳。晤對匪遙﹐余不盡。」

◎海上生明月詩先師寶坻李文恪公曾語浚師曰「唐人以詩賦取士﹐士之工此者多﹐故韻語必推唐人爲第一。我朝自乾隆間鄕會試增五言八韻﹐一時應試者妥章適句﹐鉤心鬥角﹐幾於家隋珠而戶卞璧。嘉﹑道以前﹐獻紀文達公啟之﹐錢塘吳谷人祭酒繼之﹐歙鮑雙五侍郎﹑大興王楷堂員外又繼之﹐類皆擷三唐之精英﹐而上承漢﹑魏﹑六朝風旨﹐融會法則﹐謹嚴格調。盛矣哉﹗足以空前而絕後矣。」浚師識之﹐間嘗徧覽唐人應制諸作﹐或誇典重﹐或尙气韻﹐似已無美不備。然細按之﹐有起結未見超邁者﹐有開合未見生動者﹐求於全首之中無懈可擊﹐不數數覯。不得以下土秋風﹐巧爲假借﹐曲終江上﹐別具風神﹐遂一例而奉爲圭臬也。丙於廣東鄕闈﹐主司以「海上生明月」命題﹐諸當道以次各有擬作。浚師在闈中﹐亦復效顰學步。出闈後偶檢閱《全唐詩》冊﹐方知朱華曾有是題六韻詩﹐其詩云「皎皎秋中月﹐團團海上生。影開金鏡滿﹐輪抱玉壺淸。漸出三山上﹐將離一漢橫。素娥嘗藥去﹐烏鵲繞枝驚。照水光偏白﹐浮雲色最明。此時堯砌下﹐莢正敷榮。」六十字中﹐惟「金鏡」﹑「玉壺」一聯尙稱出色﹐而究嫌合掌。若「將離一漢橫」句﹐意爲詞掩﹐素娥竊藥﹐凡涉明月皆可通用﹐繞枝烏鵲﹐亦衰颯無味﹐第九第十句近於油腔滑調﹐收句尢覺寬泛。華平生著作﹐僅此一詩﹐竟流傳千餘年﹐而莫之敢議者﹐奇矣。玆擇錄秋闈擬作數聯﹐如長樂初將軍﹝長善﹞起首四句云「滄海來天上﹐光明大地生。懷人良夜月﹐作客異鄕情」﹐能吸題之神髓。中雲「水雲聯一色﹐風露雙淸」﹐第二首云「圓靈含水鏡﹐浩渺接蓬程。素魄心同濯﹐寒光手可盈」﹐精采奪目﹐疑置身十洲三島間。張友山中丞第一首云「星河涵有影﹐波浪湧無聲」﹐又云「當頭光正滿﹐濯魄意俱淸」﹐細致熨貼﹐格律深穩。第二首起句云「月近人偏遠﹐空明到處生。曲江添別緒﹐滄海寄吟情」﹐開口五字﹐得未曾有﹐「曲江」﹑「滄海」﹐屬對天然﹐不同小巧。而兩首結句﹐一則曰「願將金鑑錄﹐持以答升平」﹐一則曰「春暉同眷戀﹐歸思繞東瀛」﹐忠孝之忱﹐溢於簡外。吳子實學士首作云「浴波雙鏡射﹐出水一珠擎。三山髙不夜﹐萬頃渺無聲」﹐次首云「萬重波影蕩﹐三五月華生。此夕停琴待﹐何人掛席行。牛鬥爭環拱﹐魚龍若送迎。路直靑雲接﹐紋回碧浪平」﹐淸詞麗句﹐興會淋漓﹐妙能於題理題神﹐面面均到。果杏岑都護﹝果爾敏﹞首作云「浪添千頃白﹐潮湧一輪淸。鏡自磨雲母﹐盤如漾水晶」﹐次首云「團開桂殿﹐次第度蓬瀛。玉浪東隅湧﹐銀河左界迎。大地寒輝迥﹐長安遠夢縈」﹐寄托遙深﹐別成機杼﹐「大地」﹑「長安」一聯﹐尢道出張文獻望月懷遠心緒。孫駕航觀察﹝楫﹞首作云「冰丸涵蜃采﹐玉宇靜鼉更。朗照三山峙﹐光凝萬派平。紫瀾回皎潔﹐碧漢共澄淸」﹐次首云「日邊身是客﹐海上句移情。輪欹孤岫湧﹐鏡澈斷雲擎。槎浮侵露气﹐琴罷遏潮聲」﹐不泛寫海月﹐處處於「生」字著想﹐淸華朗潤﹐愈唱愈髙。樓次園太守﹝震﹞首作云「天容涵鑑影﹐夜气激濤聲。初魄芒猶斂﹐前身骨本淸」﹐次首云「飛鏡丹霄下﹐停琴白露橫。蚌胎珠有耀﹐蟾魄玉無聲。路帳蓬山隔﹐人從桂府迎」﹐頓挫纏綿﹐頗有瞻望玉堂﹐如在天上之感。他若蔡大令﹝逢恩﹞之「一輪扶水出﹐萬早照潮平」﹐岑大令﹝傅霖﹞之「鏡奩云葉捧﹐珠顆水花擎」﹐胡大令﹝鑑﹞之「東斗寒芒吐﹐南溟遠漲平」﹐張大令﹝坤﹞之「賞來同此夜﹐修到豈今生」﹐彭大令﹝君谷﹞之「扶桑新浴出﹐斫桂早修成」﹐王大令﹝煦﹞之「一丸空際漾﹐萬象此中呈」﹐李大令﹝靑培﹞之「濤頭來一綫﹐月魄浴三更」﹐湯大令﹝獻祥﹞之「客心歸嶺嶠﹐秋色滿寰瀛」﹐並精心結撰﹐意遠思沈﹐不愧詩人吐屬。以此較彼﹐古今人何遽不相及耶﹖惜詩多不克具錄﹐略采一二﹐質之世之號爲五字長城者﹐或不以爲謬耳。浚師八載監司﹐三充提調﹐追陪大府﹐借助寅僚﹐舉凡點名之擁擠﹐題紙之漏泄﹐供役多傳倩之徒﹐飲食鮮潔精之品﹐均經剔除積獘﹐加意整頓。多士頗感頌﹐而自計尙多抱恧焉。餘事作詩﹐唐之李氏景﹐宋之蘇氏軾固已先之﹐風塵中似不可無此雅興也。因書以示客﹐客問曰「子之擬作何不並登之﹖」浚師曰「鐘繇﹑王朗視王粲髙才﹐皆閣筆不能措手﹐況區區敢與諸君子爭衡乎﹖𨿽然﹐客知我者﹐能道我中肯句否﹖」客曰「『古人曾共照﹐今夕倍分明。涼魄隨潮長﹐秋心入夢淸。』此兩聯得不謂之佳句乎﹖浚師曰﹕」其然﹐豈其然﹖「

◎華戎魯衛信錄宋元丰中神宗謂蘇頌曰「欲修一書﹐非卿不可。以北虜通好八十餘年﹐盟誓聘使﹐禮幣儀式皆無可考據。朕欲成一書﹐但患邇來修書者遷延歲月﹐不肯早成。」頌曰「恐須一二年可矣。」上喜曰「果然。」及書成﹐賜名《華戎魯衛信錄》﹐奏篇上。上讀序引﹐大喜曰「正類序卦之文。」謹按﹕我朝咸豐十年﹐與外洋通商﹐互換和約以來﹐案牘幾於等身。余在總理衙門時﹐文博川師相曾屬余檢視道光後文移奏稿﹐編成一書﹐名之曰《洋務紀事本末》。時公事ζ雜﹐終日治官文書﹐數人分理﹐尙無暇晷。余惟於歸寓或畱宿署中﹐執筆爲之﹐分門別類﹐漸有頭緒﹐甫年餘而餘外擢﹐此書聞迄未成帙﹐可惜也。趙飴山文集中《原山考》云「學術日疏﹐文章掃地。本朝奉諭旨修《一統志》﹐六十年而不成﹐借使酈道元者主之﹐胡渭佐之﹐於欽以上者爲之糸番閱奔走﹐則煌煌大觀﹐立見於盛世矣。」飴山之狂﹐固不可一世者﹐然今日而能畱心時務﹐勤於筆硯﹐實不可多得。世有蘇子容其人乎﹖餘日望之矣。

◎朱於謂漢儒善說經朱文公答張南軒書曰「平日解經﹐最爲守章句者﹐然亦多是推衍文義。自做一片文字﹐非惟屋下架屋﹐說得意味淡薄﹐且是使人看者將注與經作兩項功夫﹐做了下稍﹐看得支離﹐至於本旨全不相照。以此方知漢儒可謂善說經者﹐不過只說訓詁﹐使人以此訓詁玩索經文﹐訓詁﹑經文不相離異﹐只做一道看耳﹐直是意味深長也。」據此﹐文公亦深知漢學之精矣。

◎八公晉武帝時有八公﹕太宰司馬孚﹐太傅鄭衝﹐太保王祥﹐太尉司馬望﹐司徒何曾﹐司空荀ダ﹐大司馬石苞﹐大將軍陳騫。所謂「八公同辰﹐攀鱗附翼」也。魏道武被弒﹐太子嗣卽位﹐是爲太宗。詔長孫嵩與北新侯安同﹑山陽侯奚斤﹑白馬侯崔宏﹑元城侯拓跋屈等八人坐止車門右共聽朝政﹐時人謂之八公。溫公《資治通鑑》自嵩以次﹐姓名可知者僅得五人﹐其三人則無從稽考也。

◎論竹讀書詩金風亭長於漢學﹑宋學﹐《曝書亭文集》及《經義考》中言之詳矣。予幼時閱其晚年所作《讀書》五言古十二首﹐設詞不無過激﹐然未敢以爲是﹐亦未敢以爲非也。又二十年涉獵宋五子書﹐稍稍有得﹐偶以質侯官老友林薌溪學博。學博曰「微子言﹐吾亦幾不敢出諸口。子知宋儒之學極精也﹐至論五行﹐則未免失之粗率。子知宋儒之學極實也﹐至論太極﹐則未免近於玄虛。子試於精粗虛實間求之﹐思過半矣。其他人人能道之﹐吾不復重爲子告也。」予乃取竹詩﹐略加注釋﹐參以鄙見﹐附錄於此。非推波助瀾﹐爲竹幹城焉。

◎附錄朱竹﹝彜尊﹞《讀書》十二首《周官》掌《三易》﹐以通天下志。卦名或不齊﹐旅占本一致。豈有先後天﹐孤離異方位。斯言僞且堅﹐足以亂神智。演爲方圓圖﹐申以河洛義。儀象卦已陳﹐相錯六十四。圖中疊相生﹐十六三十二。請問安樂翁﹐正名名焉寄﹖﹝浚師按﹕朱子發震敍圖書授受﹐謂陳摶以《先天圖》傳種放﹐更三傳而至邵雍。放以《河圖》《洛書》傳李漑﹐更三傳而至劉牧雲云。朱晦翁作《易學啟蒙》﹐多發邵氏《先天圖》義。至於袁樞論後天《易》﹐則謂嘗以卦畫縱橫反覆求之﹐竟不得文王所以安排之意﹐是以有畏懼﹐不敢妄爲之說。至稅與權從魏了翁講明邵氏諸書﹐於《觀物篇》得後天《易》上下經序卦圖﹐證以《雜卦》傳及揚雄所稱文王重易六爻互用兩卦十二爻﹑孔穎達所稱六十四卦二二相偶﹑非覆卽變之說﹐知《乾》《坤》《坎》《離》《頤》《中孚》《大過》《小過》不易之八卦爲上下兩篇之幹﹐其互易之五十六卦爲上下兩篇之用。卽其圖反覆觀之﹐上下經皆爲十八卦﹐始終不出九數﹐以明羲﹑文之《易》﹐似易﹝異﹞而實同。蓋闡邵氏之說﹐以補《啟蒙》之未備云云。《四庫》論胡方平《易學啟蒙通釋》云「朱子囚程傳專主明理﹐故兼取邵子之數﹐以補其偏﹐非脫略《易》理﹐惟著此書以言數也。後人置本義不道﹐惟假借此書以轉相推衍﹐至於支離軫葛而不已﹐是豈朱子之本旨乎﹗」又按朱子謂門人曰「《先天圖》非某之說﹐乃康節之說﹔非康節之說﹐乃希夷之說﹔非希夷之說﹐乃孔子之說。但當日諸儒﹐旣失其傳﹐而方外之流﹐陰相傳授﹐以爲丹竈之術。至希夷﹑康節乃反之於《易》﹐而後其說始得復明於世。」云云。此詩專譏康節先生耶﹖抑不僅爲康節先生發耶﹖《宋史》康節從事北海李之才﹐受河洛圖書﹑伏羲八卦六十四卦圖像。之才書今不可考矣﹞。

太極非有象﹐一元气渾淪。陰陽至精數﹐義由道士伸。列圖自下上﹐三五理具陳﹝陳子昂詩﹕「太極生天地﹐三元更廢興。至精亮斯在﹐三五誰能徵﹖」義見道家《洞眞玄妙經》﹞。番番希夷叟﹐以此勒貞瑉。元公一丁倒﹐遂爲席上珍﹝陳摶《無極圖》倒易﹐卽爲周子《太極圖》﹞。後來費朱陸﹐往復辭紛綸。仲尼不可作﹐誰與別僞眞﹖﹝浚師案﹕周子《太極圖說》﹐朱子以畢生精力﹐逐一思索﹐所注洵精密矣。象山非之﹐致朱子與象山書反覆數千百言。竹以道家貶之﹐朱子不云乎﹕「老子曰『復歸於無極』﹐柳子曰『無極之極』﹐康節《先天圖說》亦曰『無極之前陰含陽』也。是周子以前﹐已有無極之說矣。但其主意各不同﹐老子﹑柳子﹑康節以气言﹐周子則專以理也。」又曰「今人多疑濂溪之學出於希夷。某曰﹕」濂溪書具存﹐如《太極圖》﹐希夷如何有此說﹖『「然朱子曾謂《先天圖》非希夷之說﹐乃孔子之說﹐是直以希夷上接孔子矣﹐如獨以太極之說爲非希夷所能﹖似但尊濂溪﹐而忘卻論《先天圖》之言﹐自相矛盾耳。以濂溪襲道家門面﹐固不足服濂溪之心﹐若云濂溪得千古不傳之祕﹐恐亦未必然也。善乎黃魯直之稱濂溪曰﹕」人品甚髙﹐胸懷灑落﹐如光風霽月﹐廉於取名﹐而銳於求志﹐薄於徼福﹐而厚於得民﹐菲於奉身﹐而燕及煢嫠陋﹐於希世﹐而尙友千古。「只此數言﹐學濂溪者終身奉之﹐斷不至流於放僻邪侈﹐奚沾沾焉冥心於《太極圖說》哉﹗﹞

書名達四方﹐掌之周外史。曷言乎書名﹐毋乃小序是﹖馬鄭注漆經﹐大義已及此。古文𨿽未見﹐序先暢厥旨。云何宋諸儒﹐深文共排毀﹝《書序》非孔子作﹐其說始林之奇﹞。吾聞國史言﹐序書自孔子。哀哉秦火後﹐未亡亦僅爾。苟屬聖人言﹐亦當存其似。不見小戴文﹐禮家以取士。何獨詩書序﹐攻者後先起﹝浚師按﹕竹《經義考》曰「朱子疑《詩》小序﹐而並疑《書》小序﹐疑孔安國所傳之古文﹐而並疑古文之有小序。然《百篇》之序﹐實自漢有之。竊謂《周官。外史》」達書名於四方「﹐此書必有序﹐而今《百篇》之序﹐卽外史所以達四方者﹐其由來古矣。又按﹕程子曰﹕」《書序》夫子所爲﹐逐篇序其作之之意。「朱子不遵守程子說﹐而斷以爲非孔門書﹐何耶﹞﹖

九疇一五行﹐《洪範》義先具。伯鯀一汨陳﹐維帝乃震怒。啟賢能繼禹﹐天罰行有扈。桑門易地風﹐其說本舛互。柰何洛下儒﹐侮聖不知懼。用三革其二﹐變一成百牾。旣與《洪範》殊﹐寧免彜倫攵。百世而可欺﹐君子亦有惡﹝浚師按﹕《皇極經世》一書﹐《四庫提要》引明何瑭之論詳矣。竹《經義考》曰「明初編《性理大全》﹐與《通書》《正蒙》並列。崇禎間帝幸大學﹐議禮者欲躋周﹑程﹑張﹑朱於七十子之上﹐康節亦與焉。然五行爲《洪範》九疇之首﹐傳稱『天生五材﹐廢一不可』﹐康節乃去木﹑金而益之以石﹐是威侮五行也。庶徵爲《洪範》九疇之八﹐《書》稱『五者來備﹐各以其敍』﹐康節乃去燠寒而易之以露雷﹐是一極無凶也。五官去心﹐則不成大人矣。五經去《禮》﹐則無以別於禽獸矣。不知諸儒何故而神明其說﹐爭推演之﹐此蒙之所不識也。」又曰「康節之水火土石﹐仿諸佛氏之地水風火也。色聲气味﹐取諸佛氏之色聲香味也。遇數之五﹐率去其一﹐若夫天有五星﹐地有五服﹑五溝﹑五塗﹐人有五藏﹐教有五典﹑五禮﹐祭有五祀﹐目有五色﹐耳有五音﹐口有五味﹐鼻有五臭﹐手有五指﹐繪有五章﹐律有五度﹑五量﹑五權﹑五則﹐康節亦安能悉爲減損﹖其說亦窒而不可通矣。」浚師譾陋﹐於《邵子全集》亦嘗略加研究﹐不知日月星辰何以變爲寒暑晝夜﹐水火土石何以變爲風雨露雷﹐乾何以不爲天而反爲日﹐離何以不爲日而反爲星﹐坤何以不爲土而反爲水﹐坎何以不爲水而反爲土﹐舉伏羲之卦象﹑箕子之《洪範》一掃而空之。程子之所以不敢傳其學者﹐得毋有不安於中乎﹖竹所言容有過當﹐然儒者好奇﹐實有以啟人議論耳﹞。

孔門善說《詩》﹐子云商起予。流傳大小毛﹐授受大小序。縱有齊魯韓﹐見之色斯沮。夾氵祭一後生﹐攻以列火炬。先儒誤聽信﹐鑿枘生齟齬。微言忽中絕﹐太義不復舉。聞人左丘明﹐著書秦相呂。其言𨿽近誣﹐其事頗足取。國僑賦《褰裳》﹐晉爲退師旅。《木瓜》美齊桓﹐情豈系男女。《詩》教厚人倫﹐誨淫何獨許。可怪上蔡師﹝魯齋王氏爲上蔡書院師﹞﹐爲力亦太巨。芟棄鄭衛篇﹐竄攺《雅》《頌》所﹝王氏擅刪《鄭》《衛》諸篇﹐又退《召南野有死》入《王風》﹐而以譚大夫﹑衛武公詩攺入《國風》﹞。誰爲辧異同﹐復遵箋傳語﹝浚師按﹕鄭樵《通誌》卓然成一家之言﹐惟力攻《詩》序﹐頗不滿人意。朱子因之﹐而淫奔之章遂不一而足。竹此詩合下一首﹐可謂大聲而疾呼矣。至王魯齋刪攺經文﹐無所忌憚﹐此實孔門之鴟梟﹐殊不屑污人齒頰。竹曾云「寧不食兩廡特豚﹐不刪《風懷二百韻》」﹐殆有激而言之歟﹞。

男女一相悅﹐情迫莫自持。不聞桑中契﹐先以定情詩。國史明得失﹐軒別醇疵。如何歷鄭衛﹐專錄淫人辭。雞鳴風雨夜﹐奔者亦可危。執祛遵大路﹐豈不畏人知﹖丘中有麻麥﹐兩雄共一雌。雙雙李樹下﹐寧免相詬訾﹖立言詎可訓﹐說者宜再思。無邪尼父教﹐用告童子師。

《詩》亡王迹熄﹐百國有《春秋》。魯叟乃筆削﹐實書肆旁搜。晉《乘》楚《杌》《鄭志》亦見收。斯爲天子事﹐邦國合九州。大書王正月﹐恐疑於孟陬。胡氏逞私智﹐謂以夏冠周。豈其一布衣﹐斧鉞威諸侯﹖美惡同其辭﹐此言尢謬悠。當其在講幄﹐君臣意綢繆。經義月經進﹐諷諫同轉。是時十將存﹐可復二帝讎﹖柰何戒黷武﹐惟知安是偸。得毋檜所薦﹐知已士當酬。流傳誤後學﹐乖舛難悉糾。曷不廢其書﹐述事準左丘﹝浚師按﹕胡傳立於學官﹐諸家之說幾於盡廢。章氏潢曰「安國之作傳也﹐總三家紛紜之說而錄其似﹐匯諸家後出之論而采其長﹐義例炳然﹐衮鉞斯備。然以爲不詭於聖人之教則可﹐以爲盡得聖人之意則未也。」云云。此論極平允。至「文定於成公十五年仲嬰齊卒傳曰﹕」嬰齊者﹐公子遂之子﹐公孫歸父之弟也。歸父出奔齊﹐魯人徐傷其無後也﹐於是使嬰齊後之。故書曰仲嬰齊。『此可謂亂昭穆之序﹐失父子之親者。以后歸父﹐則弟不可爲兄嗣﹔以後襄仲﹐則以父字爲氏亦非「﹐數語義正詞嚴。故《禦纂》首著之﹐所以昭萬古倫常法戒。嘉慶間段玉裁作《明世宗十論》﹐乃竟肆其狂哮﹐且欲以世宗爲武宗之子﹐拾毛西河唾餘﹐而西河之所不敢言者﹐玉裁復侈然言之﹐其有關於人心風俗不小。因閱竹議文定詩而附錄之。周正﹑夏正辧者多矣﹐固無庸竹嘵嘵也。又按﹕文定仲子寅著《讀史管見》﹐三代以下幾無完人﹐較之乃翁《春秋傳》頗爲可議。總之﹐安國之學似未可厚非也﹞。

素王六經外﹐《論語》其總龜。紀者六十四﹐義取《春秋》辭。同門有不善﹐一一具書之。由求予亢寮﹐言失不可追。揆諸朋友義﹐情得徇其私。寧形弟子短﹖但以尊先師。試觀孟子徒﹐克丑亦若斯。後儒不曉事﹐吹毛務求疵。倡論輟從祀﹐平反者爲誰﹖不若鄕願人﹐非刺無可施。瞽宗祀此輩﹐眾口庶不訾。吾思屋上烏﹐愛由丈人推。云何七十子﹐一眚罷其祠﹖何年復舊典﹐俎豆敕有司。

漢士守一經﹐其義或春。眞儒起北海﹐卓哉鄭司農。博綜六藝旨﹐叩之等木鐘。於時內外學﹐罔不羅心胸。用以釋儀象﹐明堂曁辟雍。初非尙怪異﹐專一譚魚龍﹝緯書《河圖魚龍》最怪﹞。至於五帝名﹐亦惟祀典從。徳業旣日尊﹐弟子爭攀逢。黃巾拜車下﹐後儒翻不容。一朝輟栗主﹐俎豆何由供﹖嗟彼黎丘鬼﹝謂王通也﹞﹐乃以祀瞽宗﹝浚師按﹕明世宗嘉靖九年﹐罷申黨﹑公伯寮﹑秦冉﹑顏何﹑荀況﹑戴聖﹑劉向﹑賈逵﹑馬融﹑何休﹑王肅﹑王弼﹑杜預祀孔廟﹐而祀林放﹑蘧瑗﹑鄭眾﹑盧植﹑鄭康成﹑服虔﹑範寧於其鄕。我朝雍正二年﹐復林放﹑蘧瑗﹑秦冉﹑顏何﹑鄭康成﹑範寧祀。王通之祀也﹐亦嘉靖九年詔旨。竹目通爲黎丘之鬼﹐虐矣哉﹞。

秦延君說《書》﹐敷文太支蔓。《堯典》僅一篇﹐爲言且三萬。博士賣騎驢﹐亦費三紙券。吾思吉人辭﹐終與躁人遠。辭苟足以達﹐其義自繾綣。勿徇買菜求﹐第抒心所願。不見陸士衡﹐才多反爲患﹝浚師按﹕《漢書》﹕「張山拊長賓﹐平陵人。事小夏侯建﹐爲博士﹐論石渠﹐授同縣李尋﹑鄭寬中少君﹑山陽張無故子儒﹑信都秦恭延君﹑陳畱假倉子驕。無故善修章句﹐守小夏侯說文。恭增師法至百萬言。由是小夏侯有鄭﹑張﹑秦﹑假李氏之學。寬中授東郡趙玄﹐無故授沛唐尊﹐恭授魯馮賓。」桓譚曰「秦延君能說《堯典》﹐篇目兩字之說﹐至十餘萬言。但說『日若稽古』﹐三萬言」﹞。

詩篇𨿽小技﹐其源本經史。必也萬卷儲﹐始足供驅使。別材非關學﹐嚴叟不曉事。顧令空疏人﹐著錄多弟子。開口效楊陸﹐唐音總不齒。吾觀趙宋來﹐諸家匪一體。東都導其源﹐南渡逸其軌。紛紛流派別﹐往往近粗鄙。羣公皆賢豪﹐豈盡昧厥旨。良由陳言眾﹐蹈襲乃深恥。云何今也愚﹐惟踐形迹似。譬諸﹛艸力﹜蔗甘﹐捨漿啖渣滓。斯言勿用笑﹐庶無乖義始﹝浚師按﹕宋詩非不可學也﹐別流派﹐去粗鄙﹐由宋以上沿波溯源﹐自無流獘。不齒唐音固非﹐然如前後七子專學唐人腔調﹐攺頭換面﹐毫無神韻﹐亦未免生厭矣﹞。

羣雅日凋謝﹐後起靡有涯。奇觚累百人﹐各自名其家。吾衰尙有志﹐道古閒波邪。有明三百祀﹐攬秀披春華。靑田與靑丘﹐二美洵無瑕。吾鄕數程貝﹐雙珠握靈蛇。自從永宣來﹐其辭正且葩。洎乎嘉靖季﹐七子言何誇。鉤金縱可揀﹐莫披黃河沙。一咻眾楚和﹐是後尢卑畦。先公聞﹤鳥﹥舌﹐頓生亡國嗟﹝先太傅初聞袁中郎﹑鐘伯敬論詩﹐嘆曰「安得此亡國之音﹗」慘然不懌﹞。吾欲返正始﹐助我者誰耶﹝浚師按﹕《靜志居詩話》曰「王﹑李教衰﹐公安之派浸廣﹐竟陵之焰頓興。一時好異者﹐詩張爲幻。關中文太靑倡堅僞離奇之言﹐致刪攺《三百篇》章句。山陰王季重寄謔浪笑傲之體﹐幾不免綠衣﹑蒼鵒之儀容。如帝釋旣遠﹐修羅﹑藥叉交起搏戰﹐日輪就暝子﹑母四野羣飛。」云云。此論眞透骨髓﹐不爲太詈。髙﹑劉兩家洵無瑕之璧﹐若程﹑貝﹐似尙遜一籌也﹞。

◎翰詹外轉余閱明洪武四年進士登科錄﹐一甲三人﹐狀元吳伯宗授禮部員外郎﹐榜眼郭﹑探花吳公達及二甲十七名均授主事﹐三甲一百名均授縣丞﹐無所爲翰林也。皇朝順治三年﹐題準於二甲﹑三甲進士內選取送翰林院讀書﹐滿﹑漢學士教習﹐俟學業有成﹐復行考試﹐優者用編修﹑檢討﹐其餘除科﹑道﹝皆七品﹞﹑部屬等官。十年﹐世祖特諭翰林各官﹐內外揚歷﹐方見眞才﹐欽定少詹事以下二十一員﹐外轉司﹑道。十八年﹐著令停止。至康熙二十五年﹐吏部議準翰林院﹑詹事府﹐於每年八月內﹐將庶子﹑侍讀﹑侍講以下各官開列具題﹐候欽定數員外轉。庶子以同知用﹐侍讀﹑侍講﹑諭徳﹑洗馬以鹽運司運副﹑鹽課司提舉用﹐中允﹑贊善﹑修撰以通判﹑布政司經歷﹑理問﹑都司經歷﹑斷事﹑鹽運司運判用﹐編修﹑檢討以按察司經歷﹑布政司都事﹑鹽運司經歷用。至才力不及﹑不謹﹐及所行不端者﹐照例降級﹑革職。載康熙二十九年所編《大淸會典》。按庶子﹑講﹑讀﹐較同知﹑運副﹑提舉﹐品級𨿽均五品﹐而貴賤相去﹐不啻天淵。若布﹑按各司首領官﹐不過佐貳末職﹐更非同知﹑運副﹑提舉等比。乃以爲中﹑贊﹑修撰﹑編﹑檢外轉之階﹐且恐其不謹﹐定以處分﹐足見聖祖時吏治之重勝於文學也。予歷充粵闈鄕試提調﹐副典試者皆編修﹑檢討﹐迎簾公宴﹐親見布政司首領官葉某加五品銜﹐頂戴用藍翎﹐爲之捧茶。惜其未知康熙《會典》中有此一段公案耳。捐例長開﹐同知而下﹐朝珠蟒服持手版者﹐幾塞破院司屋子﹐幸而外轉例停﹐不然翰愧詹諸公能毋惴惴耶﹖

◎報恩寺塔張岱《陶庵夢憶》載金陵報恩寺塔爲四大部洲所無。按﹕北魏胡靈太后時作永寧寺﹐又作石窟寺於伊闕口﹐皆極土木之美﹐而永寧尢盛﹐有金像髙丈八者一﹐如中人者十﹐玉像二﹐爲九層浮圖﹐掘地築基﹐下及黃泉。浮圖髙九十丈﹐上剎復髙十丈。每夜靜﹐鈴鐸聲聞十里。佛殿如太極殿﹐南門如端門。僧房千間﹐珠玉錦繡﹐駭人心目。自佛法入中國﹐塔廟之盛未之有也﹝本《資治通鑑》﹞。據此﹐則永寧塔與報恩塔亦正相等耳。報恩寺在江寧縣城南一里﹐乃長幹寺舊址﹐明永樂初撤而斥大之。塔髙百餘丈﹐國朝康熙三年及三十八年﹐皆重修。道光甲辰﹐予在江南﹐登其巓﹐遙望江潭﹐舟檣一片﹐俯瞰城闕﹐煙火萬家。時當八月﹐秋气逼人﹐老僕以棉衣進﹐著之頗覺髙處不勝寒也。咸豐辛亥﹐予寓鏇子巷﹐去寺甚近。一夕赴友人召﹐四鼓歸﹐見塔燈髙者如繁星﹐下者如明月﹐煙雲繚繞﹐金碧輝煌﹐又覺置身琉璃世界中。歸取所儲雨華臺水烹松蘿香茗﹐快飲數甌﹐形神爲之酣適。迄今垂三十年﹐一追憶之﹐猶依依魂夢也。粵賊跳梁﹐據城十二年﹐名區勝境﹐悉付劫灰﹐而此塔亦拆毀無片瓦矣。可勝嘆哉﹗

◎聽言則對《柔桑》之詩「聽言則對﹐誦言如醉」﹐鄭箋﹕「對﹐答也。貪惡之人見道聽之言﹐則應答之。見誦《詩》《書》之言﹐則冥臥如醉。」朱注﹕「王使貪人爲政﹐我以其或能聽我之言而對之﹐然亦知其不能聽也﹐故誦言而中心如醉。」朱公遷曰「無可與語﹐故自誦其言耳。誦言猶云獨語也。任小人而不聽善言﹐念君子而不見信用。」錢飲光《田間詩學》曰「聽言之言﹐與誦言之言﹐皆同時言者。一聽之則對﹐其所言者中聽之言﹐與言利也。一誦之如醉者﹐其所誦者《詩》《書》之言﹐與利相反也。」愚謂公遷之說爲長。胡三省注《通鑑》﹝一百五十卷﹞則從鄭箋云。

◎孱主敕書北魏平陽王爲髙歡所立﹐旣而逆謀大露﹐行路皆知。魏主使舍人溫子升爲敕賜歡曰「朕不勞尺刃﹐坐爲天子。所謂生我者父母﹐貴我者髙王。今若無事背王﹐規相攻討﹐則使身及子孫﹐還如王誓。近慮宇文爲亂﹐賀拔應之﹐故戒嚴﹐欲與王俱爲聲援。今觀其所爲﹐更無異迹。東南不賓﹐爲日已久﹐今天下戶口減半﹐未宜窮兵極武。朕旣暗昧﹐不知佞人爲誰。頃髙乾之死﹐豈獨朕意﹗王忽對昂言兄枉死﹐人之耳目何易可輕﹗如聞庫狄幹語王云﹕」本欲取懦弱者爲主﹐無事立此長君﹐使其不可駕禦。今但作十五日行﹐自可廢之﹐更立餘者。『如此議論﹐自是王間勛人﹐豈出佞臣之口﹗去歲封隆之叛﹐今年孫騰逃去﹐不罪不送﹐誰不怪王﹗王若事君盡誠﹐何不斬送二首﹗王𨿽啟云』西去『﹐而四道俱進﹐或欲南度洛陽﹐或欲東臨江左﹐言之者猶應自怪﹐聞之者寧能不疑﹖王若晏然居北﹐在此𨿽有百萬之眾﹐終無圖彼之心。王若與旗南指﹐縱無匹馬隻輪﹐猶欲奮空拳而爭死。朕本寡徳﹐王已立之﹐百姓無知﹐或謂實可。若爲他人所圖﹐則彰朕之惡﹔假令還爲王殺﹐幽辱齏粉﹐了無遺恨﹗本望君臣一體﹐若合符契﹐不圖今日分疏至此﹗「云云。唐髙駢之跋扈也﹐上表指斥﹐僖宗使鄭畋艸詔切責之﹐其略曰﹕」綰利則牢盆在手﹐主兵則都統當權﹐直至京北﹑京西﹑神策諸鎭﹐悉在指揮之下﹐可知董制之權﹔而又貴作司徒﹐榮爲太尉﹐以爲不用﹐如何爲用乎﹖「又曰﹕」朕緣久付卿兵柄﹐不能翦蕩元凶﹐自天長漏网過淮﹐不出一兵襲逐﹐奄殘京國﹐首尾三年﹐廣陵之師﹐未離封部﹐忠臣積望﹐勇士興譏﹐所以擢用元臣﹐誅夷巨寇。「又曰﹕」從來倚仗之意﹐一旦控告無門﹐凝睇東南﹐惟憎淒惻﹗「又曰﹕」謝玄破苻堅於淝水﹐裴度平元濟於淮西﹐未必儒臣不如武將。「又曰﹕」宗廟焚燒﹐園陵開毀﹐龜玉毀櫝﹐誰之過歟﹖「又曰﹕」』姦臣未悟『之言﹐何人肯認﹗』陛下猶迷『之語﹐朕不敢當﹗「又曰﹕」卿尙不能縛黃巢於天長﹐安能坐擒諸將﹗「又曰﹕」卿云劉氏復興﹐不知誰爲魁首﹖比朕於劉玄﹑子嬰﹐何太誣罔﹗「又曰﹕」況天步未傾﹐皇綱尙整﹐三靈不昧﹐百度具存﹐君臣之禮儀﹐上下之名分﹐所宜遵守﹐未可墮陵。朕𨿽衝人﹐安得輕侮﹗「云云。明桂王之入緬甸也﹐我朝已度外置之。吳三桂貪擅兵權﹐具三患二難之疏﹐而桂王殞於三桂之手。三桂駐兵舊晚坡﹐桂王亦遺書責之曰﹕」將軍新朝之勛臣﹐舊朝之重鎭也。世膺爵秩﹐藩封外疆。烈皇帝之於將軍﹐可謂甚厚。詎意國遭不造﹐闖賊肆惡﹐突入我京城﹐殄滅我社稷﹐逼死我先帝﹐殺戮我人民。將軍志興楚國﹐飲泣秦庭﹐縞素誓師﹐提兵問罪﹐當日之本衷﹐原未泯也。柰何憑借大國﹐狐假虎威﹐外施復仇之虛名﹐陰作新朝之佐命。逆賊授首之後﹐而南方一帶土宇﹐非復先朝有也。南方諸臣﹐不忍宗社之顚覆﹐迎立南陽﹐何圖枕席未安﹐千戈猝至。弘光殄祀﹐隆武就誅﹐僕於此時﹐幾不欲生﹐猶暇爲社稷計乎﹗諸臣彊之再三﹐謬承先緒。自是以來﹐一戰而楚地失﹐再戰而東粵亡﹐流離驚竄﹐不可勝數。幸李定國迎僕於貴州﹐接僕於南安﹐自謂與人無患﹐與世無爭矣﹐而將軍忘君父之大徳﹐圖開創之丰功﹐督師入滇﹐覆我巢穴。僕由是渡沙漠﹐聊惜緬人﹐以固吾圉。山遙水遠﹐言笑誰歡﹐只益悲矣。旣失世守之河山﹐苟全性命於蠻服﹐亦自幸矣。乃將軍不避艱險﹐請命遠來﹐提數十萬之眾﹐窮追逆旅之身﹐何視天下之不廣哉﹖豈天覆地載之中﹐獨不容僕一人乎﹖抑封王錫爵之後﹐猶欲殲僕以邀功乎﹖第思髙皇帝櫛風沐雨之天下﹐猶不能貽畱片地﹐以爲將軍建功之所﹐將軍旣毀我室﹐又欲取我子﹐讀《鴟》之章﹐能不慘然心惻乎﹖將軍猶是世祿之裔﹐卽不爲僕憐﹐獨不念先帝乎﹖卽不念先帝﹐獨不念二祖列宗乎﹖卽不念二祖列宗﹐獨不念己之祖若父乎﹖不知大淸何恩何徳於將軍﹐僕又何仇何怨於將軍也。將軍自以爲智﹐而適成其愚﹐自以爲厚﹐而反覺其薄。奕祀而後﹐史有傳﹐書有載﹐當以將軍爲何如人也﹖僕今者兵衰力弱﹐煢煢孑立﹐區區之命﹐懸於將軍之手矣。如必欲僕首領﹐則𨿽粉身碎骨﹐血濺蒿萊﹐所不敢辭。若其轉禍爲福﹐或以遐方寸土﹐仍存三恪﹐更非敢望。倘得與太平艸木同沾雨露於聖朝﹐僕縱有億萬之眾﹐亦付於將軍﹐惟將軍是命。將軍臣事大淸﹐亦可謂不忘故主之血食﹐不負先帝之大徳也。「合而觀之﹐其詞皆極憤激﹐可爲千古孱弱之君一哭。彼亂臣賊子﹐尋亦自斬其宗﹐無復遺類﹐究竟何爲也哉﹗

◎嶽容齋詩相傳嶽襄勤公﹝鐘琪﹞《題邯鄲壁》詩云「只因未了塵寰事﹐又作封侯夢一場。」今《容齋詩集》無之。惟《自題畫像》云「肘後仙方卽睡方﹐雙桐髙蔭日華長。塵根盡斷黃粱熟﹐又作封侯夢一場。」前句當是傳聞之訛。按﹕襄勤詩有《蛩吟集》《姜園集》《復榮上下二集》。五言如《鳳嶺》云「鳥去岐云暗﹐山空渭水流。」《軍中雜詠》云「日寒川上艸﹐松冷雪中山。」《韓臯挽詩》云「黃壤埋詩骨﹐靑山失醉侯。」《沙州》云「沙寒春艸白﹐風勁暮云黃。」《新竹》云「翠引幹竿玉﹐虛分一寸心。」《送春》云「一簾飛絮白﹐三徑落花紅。」《烈女》云「生辭秦嶺月﹐死裹蜀山煙。」《尹大司馬過村捨》云「樽傾花市酒﹐膾斫藕塘魚。」七言如《武侯祠》云「漢土蠶叢天一角﹐艸廬龍臥鼎三分。」《西藏口號》云「天連塞艸迷徵馬﹐云擁沙場冷戰袍。」《軍中聞笛》云「塞上梅花翻古調﹐軍前楊柳送邊聲。」《答髙夫人見寄》云「胡蝶繡衾空有夢﹐芙蓉錦水好誰看。」《感興》云「弓蛇畢竟成疑影﹐斗米何曾慣折腰。」《述懷》云「蓋棺論待千秋後﹐大覺遲醒一夢中。」《九日》云「人因久客貧非病﹐菊不趨炎淡亦香。」《山居》云「柳堤沙暖朝調馬﹐竹院人閒午飼雞。」《都門述懷》云「黃金又築招賢館﹐白首重經督亢城。」《老夫》云「燒燼燭灰猶有淚﹐老殘姜性尙餘辛。」《萬流驛雨舟卽事》云「稚子慰寒頻勸酒﹐老妻憐病彊披裘。」《小酌成詠》云「汲泉試煮新礱米﹐把酒旋罾下澤魚。」詩僅一百四十一首﹐美不勝收。時而悲歌慷慨﹐如聞金戈鐵馬之聲﹐時而對景流連﹐宛同香艸美人之葉。而辱居士《品詩》曰「返虛入渾﹐健積爲雄。」又曰「空山無人﹐水流花開。」觀襄勤詩﹐可以當之無愧。

◎記五色綫引雀離語《五色綫》二卷﹐毛子晉刊入《津逮祕書》。據《四庫存目》云「《中興館閣書目》有此書名﹐然是書雜引諸小說新誕之語﹐或不紀所出﹐割裂舛謬﹐不可枚舉。至謂楚襄王夢神女事出《史記》﹐其庸妄可知。未知果出宋時舊本否也﹖《續百川學海》中亦載此書﹐僅鈔錄二十八條﹐則系姦滑書賈所爲﹐尢不足一噱。」謙按﹕《佩文韻府》四支離字韻下載﹕「《五色綫》云﹕」金翅鳥王﹐銀角犢子。地名鹿苑﹐塔號雀離。『「《五色綫》蓋本唐段成式《續酉陽雜組》五卷中《寺塔記》徵引獸中事切對﹐」雀離「句下注」善繼「二字﹐又成式之所本也。《資治通鑑》一百七十卷載北齊執太尉趙郡王髙睿送華林園雀離佛院﹐令劉桃枝拉殺之。胡三省注曰﹕」《釋氏西域記》﹕龜玆國北四十里﹐山上有寺﹐名曰雀離﹐大淸淨﹐故仿以建佛院。「《五色綫》不引《北齊書》而但引段氏續書﹐何耶﹖愚謂是書隨意摘錄﹐絕無考證﹐文士案頭﹐聊供獺祭而已。明季善造僞書﹐子晉爲人所蒙﹐謂之出宋人手﹐誣矣。

◎系於苞桑隋文帝詔曰「魏末喪亂﹐軍人權置坊府﹐南徵北伐﹐居處無定﹐家無完堵﹐地罕包桑。」胡三省曰「包桑多根﹐植桑至於根多﹐民安其居之義。」明徐勃《筆精》﹕「張氏曰﹕」苞桑﹐今之解者以爲固結之諭﹐非也。苞桑豈固結之物﹖蓋古人朽索六馬﹑虎尾春冰之類。陸宣公《收復河北後請罷兵狀》云「邦國之杌隍﹐綿綿聯聯﹐若苞桑綴蔬﹐幸而不殊者屢矣。」此得其解『「云云。浚師按﹕宣公此狀乃收復河中後所陳﹐非收復河北。苞桑綴蔬﹐系作包桑綴旒。宣公取以爲譬者﹐若曰綴旒於包桑之上﹐易致危落耳。蓋苞﹐本也。荀爽本作」包「﹐凡物系於桑之苞本﹐則牢固﹐孔疏甚明。張氏所引﹐誤苞桑爲一事﹐綴旒爲一事﹐又以旒作蔬﹐忘卻」系於苞桑「系字矣。

◎呂元膺諸醫家評騭呂復字元膺﹐浙江鄞縣人﹐生元末﹐至明初卒﹐以醫名世﹐取效若神。《明史。方伎傳》述其於古今醫書﹐皆有辧論﹐前代醫家﹐皆有評騭。後讀戴叔能﹝良﹞《呂滄洲傳》﹐始悉其論諸醫曰「扁鵲醫如秦鑑﹐燭物妍媸不隱﹔又如奕秋﹐遇敵著著可法﹐觀者不能測其神機。倉公醫如輪扁﹐斫輪得心應手﹐自不能以巧思語人。張長沙醫如湯武之師﹐無非王道﹐其攻守奇正﹐不以敵之大小﹐皆可制勝。華元化醫如庖丁解牛﹐揮刀而肯綮無礙﹔其造詣自當有神﹐𨿽欲師之﹐而不可得。孫思邈醫如康成注《書》﹐詳於制度訓詁﹐其自得之妙﹐未易以示人﹔味其膏腴﹐可以無饑矣。龐安常醫能啟扁鵲之所祕﹐法元化之可法﹐使天假其年﹐其所就當不在古人下。錢仲陽醫如李靖用兵﹐度越縱捨﹐卒與法會﹔其始以顱﹤囪頁﹥方著名於時﹐蓋猶扁鵲之因時所重而爲之變爾。陳無擇醫如老吏斷案﹐深於鞫讞﹐未免移情就法﹔自當其任則有餘﹐使之代治則繁劇。許叔微醫如顧愷寫神﹐神气有餘﹐特不出形似之外﹐可模而不可及。張易水醫如濂溪之圖太極﹐分陰分陽﹐而包括理气﹔其要以古方新病自爲家法﹐或者失察剛欲﹐指圖爲極則﹐近乎畫蛇添足矣。劉河間醫如橐駝種樹﹐所在全活﹔但假冰雪以爲春﹐利於松柏﹐而不利於蒲柳。張子和醫如老將對敵﹐或陳兵背水﹐或濟河焚舟﹐置之死地而後生﹐不善效之﹐非潰則北矣﹔其六門三法﹐蓋長沙之緒餘也。李東垣醫如獅弦新糸互﹐一鼓而竽籟並熄﹐膠柱和之﹐七均由是而不諧矣﹔無他﹐希聲之妙非開指所能知也。嚴子禮醫如歐陽詢寫字﹐善守法度﹐而不尙飄逸﹔學者易於摹仿﹐終乏漢﹑晉風度。張公度醫專法仲景﹐如簡齋賦詩﹐每有少陵气韻。王徳膚醫如虞人張羅﹐廣絡原野﹐而脫兔殊多﹔詭遇獲禽﹐無足算者。」自來評文﹑評詩﹑評書﹑評畫者最多﹐獨評醫頗罕。元膺此作﹐可謂別開生面﹐不特詞旨華贍﹐並可見其醫理精妙﹐非三折肱不能道也。所著《內經或問》《靈樞經脈箋》《五色診奇眩》《切脈樞要》《運气圖說》《養生雜言》《脈緒脈系圖》《難經附說》《四時燮理》《方長沙論》《傷寒十釋》《運气常變釋》《松風齋雜著》若干捲﹐《四庫正目》《存目》均未收﹐恐已湮沒矣。

◎六笑明桑懌民﹝悅﹞詩云「《四愁》自比張平子﹐《六笑》堪憐範茂明。」按﹕《六笑詩》云「我笑支道林﹐遠移買山書。巢由古達士﹐不聞買山居。我笑賀知章﹐欲乞鑑湖水。嚴陵釣淸江﹐何曾問天子﹖我笑陶靖節﹐自祭眞忘情。胡爲托靑鳥﹐乃欲長年齡﹖我笑王無功﹐琴外無所欲。當其戀五斗﹐乃獨不知足﹗我笑杜子美﹐夙昔具扁舟。老大意轉拙﹐欲伴習池遊。我笑韓退之﹐不取萬乘相。三黜竟不去﹐觸事得讒謗。客言莫謾笑古人﹐笑人未必不受嗔。螳螂襲蟬雀在後﹐只恐有人還笑君。回頭生愧不能語﹐嘲評﹝去聲﹞從今吞不吐。譽堯非桀亦何爲﹐訕周譏禹終無取。」宋範浚作也。浚字茂明﹐蘭溪人﹐有《香溪集》。舉紹興間賢良方正﹐當秦檜枋政﹐夷然不起﹐人服其髙卓。朱晦翁注《孟子》﹐載其《心箴》。

◎紀公誤記「禾麻地廢生邊气﹐艸木春寒起戰聲。」元戴岷源元表詩也。紀曉嵐先生《筆記》引王執信語﹐以爲唐彥謙詩﹐誤。又金張子信《大節同新進士呂子成輩宴集狀元樓》詩云「鸚鵡新班宴杏園﹐不妨老鶴也乘軒。龍津橋上黃金榜﹐三見門生作狀元。」﹝見《中州集》﹞先生《筆記》引介野園侍郎事﹐略易數字﹐以爲野園詩﹐亦誤。又《筆記》載周書昌記一人夢古妝女子﹐謂曰「我隱公七年歸紀莊公﹐二十年歸阝﹐相距三十四年﹐已在五旬以外﹐以斑白嫠婦﹐何由知季必悅我﹐越國相從﹖」云云。按﹕叔姬歸阝在莊公十二年﹐不應作二十年。隱公七年至十一年﹐共五年﹐中間桓公十八年﹐再加莊公十二年﹐共三十五年﹐不應作三十四年。皆先生一時忘檢也。

◎同懷五壽宋景濂撰《羅氏五老圖詩卷序》云「明之慈溪羅氏﹐多以耆壽稱。其諱糸者﹐年八十有四。糸之子善卿卒之年如糸。善卿娶某氏﹐生五男子﹐其一曰明遠﹐年八十又三﹔次二曰明傑﹐其年如明遠而少二歲﹔次三曰明徳﹐其年如明傑而少十又三歲﹔次四曰明純﹐次五曰明叔﹐明純如明徳而少二歲﹐明叔如明純而少三歲。惟此五老人者﹐髙邁八﹐卑逾六旬﹐皓發龐眉﹐照耀後前﹐華彩衣﹐給事左右。見者驚詫﹐不曰此人世之上瑞﹐則曰是國家之休貞。昔者睢陽固嘗以五老聞﹐其系非一姓﹐其生非一門。今羅氏連弟若兄﹐同出一父母﹐揆於睢陽之所聞﹐不爲尢異者歟﹖」景濂所述如此。光緒戊寅春閱邸報﹐署湖南巡撫崇﹝福﹞奏稱﹕「湘鄕縣儒士胡朝瑜兄弟五人﹐長朝瑜現年八十九﹐次朝瑞現年八十七﹐次朝現年八十五﹐次朝珠現年八十三﹐次朝環現年八十一。同懷昆季﹐共享耄齡﹐抑且世業《詩》《書》﹐家傳孝友﹐實屬熙朝人瑞﹐宜邀曠典褒榮。」浚師按﹕羅氏兄弟同時並存﹐惟最長者八十三耳。今胡氏一門﹐皆逾八十﹐其長且將開百﹐蓋古今所罕見﹐豈僅爲湘鄕盛事也哉﹗

◎浮山桐城縣東九十里浮度山﹐一名符度山﹐又名浮山﹐有奇峯七十二﹐有巖三百五十﹐最著者三十六﹐有洞六﹐有華嚴寺﹐詳《一統志》中。劉海峯作《浮山記》﹐章法全仿《禹貢》﹐每瀆之﹐輒如身履其地。明鐘伯敬﹝惺﹞所謂「無巖不樹﹐無徑不竹﹐無石不苔﹐無澗不花」也。姚惜抱《遊浮山》五古長篇﹐尢爲詳贍。近有許奉恩者﹐語子箴家兄曰「其山僻處江鄕﹐古今騷人墨客﹐鮮有遊覽及之﹐不若龍眠之嘖嘖人口。」眞村夫夢囈﹐不足一噱。因閱《夢園叢說》﹐特記於此﹐並函致家兄亟宜削去。

◎不如宋神宗時司馬光上疏曰「臣之不才﹐最出羣臣下。先見不如呂誨﹐公直不如範純仁﹐程頤﹐敢言不如蘇轍﹑孔文仲﹐勇決不如範鎭。今羣臣許歸﹐乞依例致仕。」明崇禎時黃道周亦有七不如疏﹐以爲品行不如劉宗周﹐至性不如倪元璐﹐遠見深慮不如魏呈潤﹐犯顏敢諫不如詹爾選﹐老成足備顧問不如陳繼儒﹐朴心醇行不如李如燦﹑傅朝佑﹐文章气節不如錢謙益﹑鄭曼阝。愚謂光之所指諸人﹐皆正人也。揄揚諸賢之美﹐謙尊而光﹐頗爲允洽。若道周所云不如者﹐陳繼儒不過裝點山林﹐附庸風雅﹐不知有何經濟﹐足備顧問。鄭曼阝甫以罪誅﹐亦似不當陳之奏牘。錢謙益順治二年豫王入江南﹐首捧降箋﹐文章气節掃地以盡。此論𨿽出之道周﹐然後世非皆無耳目人﹐究不敢爲賢者諱也。本朝尹文端公繼善受知世宗﹐嘗召對﹐世宗諭﹕「汝知督﹑撫中李衛﹑田文鏡﹑鄂爾泰有可學者乎﹖」繼善對曰「李衛臣學其勇﹐不學其粗﹔田文鏡臣學其勤﹐不學其刻﹔鄂爾泰大局好﹐可學處居多﹐然臣亦不學其愎也。」嗚呼﹗有聖主﹐斯有賢臣。吾每三復繼善之言﹐匪特遠邁漳浦﹐抑且上駕涑水矣。

◎小輞川詩鈔合肥王公受虛﹝運咸﹞爲先大父石交﹐公有子育泉先生﹝世溥﹞長先公七歲。嘉慶癸酉﹐先大父攜先公寓居合肥﹐先公時年十一﹐與先生過從若昆弟。王氏與吾家累世姻戚﹐浚師妻孫夫人又先生舅氏習之孫公﹝克儀﹞女孫﹐自垂髫卽蒙先生齒牙獎借﹐不亞謝玄暉之於孔覬也。先生爲人不立崖岸﹐胸中無城府﹐見義必爲﹐拯人患難﹐甚於饑渴﹐至代受誣謗不顧。而家庭以內﹐孝友慈愛﹐更爲常人所難。辛亥制科﹐薦舉孝廉方正﹐都人士僉謂惟先生當之無愧。發﹑撚縱橫﹐時事孔棘﹐先生團鄕兵剿殲逆首﹐並招撫淮團之反側者。練營鏌邪山﹐三圍鳳陽﹐再援懷遠﹐卒以庸帥驕將貽誤事機﹐皖江以北糜爛遂不可收拾。先生竟抑鬱死。曾以剿匪功擢知州﹐其卒也﹐贈知府﹐賞祭葬銀兩﹐蔭子入監。位不當才﹐年不稱徳﹐嗚乎唏矣﹗猶憶丁巳冬﹐浚師奔先公喪於壽州﹐先生時在壽州鄕間。聞浚師至﹐不遠數十里冒雨來唁﹐執手失聲哭﹐至今感不能忘焉。去年乞養歸﹐將買棹淝津﹐拜先生之墓﹐適哲嗣謙齋先來見訪﹐並示以先生所著《小輞川詩鈔》﹐焚香展讀﹐如對典型。集中諸體﹐美不勝收。如《寶劍篇》《采蘭曲》﹐借題攄興﹐寄托遙深。《李貞女詞》胎息《騷經》﹐有關風化。《愁城謠》三首﹐兵荒食乏﹐詠嘆長言﹐樂府遺音﹐不僅似杜陵野叟也。其他佳句﹐五言如《柘臯山行》云「落日行人少﹐飛花小店扃。」《雨中答蔡靜遠》云「蘭香淸若茗﹐苔印厚於泥。」《田家》云「賽神田鼓樂﹐隔牖紡燈新。」《自固鎭至宿州卽事》云「蟹河春雨歇﹐虹縣夕陽多。」合無功﹑摩詰爲一手﹐奄有本家風味。七言如《遊逍遙津別墅》云「殘花病雨羞低首﹐怒筍驚雷喜脫苞。」《飲嵇氏園》云「黃衫烏帽紅塵倦﹐綠樹靑山白日低。」《猶子用賓秋捷》云「萬卷楹書懷舊徳﹐十科衣缽賴傳人。」《讀史有感》云「廟堂無劍誅張禹﹐艸野陳書咎馬周。」《淸涼山訪姚石甫》云「著書志定千秋業﹐報國天畱百煉身。」《壽城北樓晚眺》云「當年艸木藏兵气﹐此日烽煙誤麥秋。」均極慷慨激昂之致。至其挽先公詩云「冷落一官羈異地﹐烽煙千里盼孤兒。」情眞語摯﹐一字一淚矣。

◎遂園詩鈔太湖趙岵存觀察﹝勻﹞﹐介山先生之季子。先公司鐸太湖﹐觀察方爲諸生﹐以文爲贄。先公一見稱賞﹐乃與其兄晉生茂才同授業焉。故事﹐諸生舉優行必歲試前﹐先公於科試時請於學使﹐破例補舉之。遂以道光辛卯貢成均﹐乙未售京兆﹐辛丑成進士﹑入翰林﹐屢司文枋﹐侍直上書房﹐外任知府﹐歷官廣東髙廉道﹐署惠潮嘉道﹐復署廣東臬司。丁內艱歸﹐服闋不出﹐晚年主講敬敷書院﹐年七十卒。文章經濟﹐未竟厥施﹐可惜也。觀察長子子方﹝繼元﹞與予爲己酉同年。庚戌朝試在都﹐觀察適充實錄館總纂﹐辰入酉歸﹐然間一二日﹐必抽暇至鳳陽會館視予﹐呼予以弟﹐所以獎掖之者頗厚﹐不作尋常交態﹐蓋篤於師門如此。予匣中存觀察詩文最多﹐其和先公《消夏》八律﹐年甫二十三歲﹐用殿試卷﹐莊楷書之﹐至今猶在﹐而《遂園詩鈔》中已刪去不存。《遂園詩》爲觀察自訂稿﹐取去頗嚴﹐如題先公《藕榭書聲圖》本二首﹐今僅存一首也。觀察詩不名一體﹐占作力摹李﹑杜﹐亦染指坡﹑谷﹐近體則雍容華貴﹐風雅兼擅。《道旁苦李行》《蘆包廠棧道行》諸作皆語有包孕﹐亦史亦箴。《太白酒樓歌》奇气勃勃紙上﹐直可把臂靑蓮。五言如《春陰》云「暗雷盤遠勢﹐涼雨閣微陰。」《避雨道旁僧寺》云「佛閒如笑客﹐僧野不迎人。」《送侄南歸》云「气盛休陵物﹐才多總累身。」《閱天寶遺事》云「一紅花姊妹﹐五季莽江山。」藩鎭之禍迄於五季﹐皆安﹑史肇其釁也。《東阿道中》云「亂山爭返照﹐遠樹帶殘秋。」《郎岱山行》云「眾泉爭曲壑﹐遠樹讓斜陽。」七言如《月下登大觀亭》云「天風到樹和檐鐸﹐山气畱寒濕梵鐘。」《泊燕子磯》云「峭壁月明危石動﹐平沙水落大東濱。」《落花》云「風雨不禁緣脆質﹐繁華太過近收場。」《偶成》云「還家夢逐花胡蝶﹐得僕人呼郭橐駝。」《讀陶隱居傳》云「白雲有幸棲眞逸﹐黃閣無才惜少微。」《歸舟望海幢寺》云「幢經難覓阿羅漢﹐鈴語惟聞替戾岡。」《李鄴侯》云「誤我神仙緣富貴﹐保人骨肉是功名。」《寓樓望月》云「域中兵气銷難盡﹐亂後人才出已多。」《劍關驛懷古》云「主孱甘作降王長﹐天險輕拋蜀道難。」《登昆明大觀樓》云「托地愈髙天更近﹐入秋已半水先寒。」並超脫可誦。至其題子箴家兄詩集云「哀絲豪竹中年感﹐綠酒紅燈舊夢過。」則的是名場耆舊語﹐讀之喟然矣。

◎趙子方楹聯同治戊辰各直省軍務敉平﹐合肥李少荃相國入觀天顏。退朝之暇﹐同鄕諸公宴相國於江蓉舫﹐前輩宅。因議買後孫公園孫侍郎舊居﹐設立安徽會館。時予方奉觀察粵東之命﹐相國遂倩蓉舫總司其事。次年吾兄芰塘以書寄予﹐則樓臺池館一律告成﹐兼示太湖趙子方太史﹝繼元﹞所撰楹帖云「結廬挹退谷﹐風流勝迹重新﹐應續《春明夢餘錄》﹔把酒話皖公﹐山色鄕心遙寄﹐難忘江上大觀亭。」筆情飛舞﹐雄跨古今。兄書中亦屬予題聯﹐讀之不覺擱筆矣。子方作楹帖﹐別具匠心﹐而能揮灑自如﹐不落前人窠臼。其題莫愁湖勝棋樓云「賭棋得墅﹐勝棋名樓﹐問江左風流﹐今古英雄同一局﹔蔣家小姑﹐盧家少婦﹐借美人點染﹐湖山佳話各千秋。」淸涼山諸葛武侯祠云「一戰定三分﹐功在東南﹐公瑾甫能成霸業﹔二難羈異國﹐名齊龍虎﹐子瑜端合祠堂。」秦淮鷗波小榭自題云「不霽何虹﹐有雁齒雙橋﹐靑舫綠波相掩映﹔在眉爲黛﹐指螺鬟一角﹐霏雲捲雨總空。」又云「我亦倚樓人﹐邀笛已成千古事﹔誰爲載酒客﹐開尊同看六朝山。」劉省三河樓云「山圍故國﹐潮打空城﹐邀月到樓頭﹐盡六代滄桑﹐都分付一聲長笛﹔畫棟云霏﹐珠簾雨捲﹐憑欄望江北﹐指千重煙樹﹐最難忘三徑吾廬。」薛慰農雪廬云「淸涼居士﹐安樂先生﹐看問字車停﹐東閣初開且延客﹔吳郡詩新﹐杭州酒舊﹐喜環滁山近﹐西湖𨿽好不如歸。」慰農官杭州時﹐亦構薛廬也。他所撰甚夥﹐不及備載。嘗鼎一臠﹐願與知味者道之。

◎絮香吟館詩《絮香吟館詩》一卷﹐長白馬佳太夫人所著。太夫人名齡文﹐字竹友﹐幼隨尊人嵩中峯總戎遊宦湖南﹑安徽。生有夙慧﹐博通墳典﹐尢工於詩。歸侍衛忠公善亭﹐未一載而寡。嗣兄公之子爲後﹐躬親教養﹐卽榮帆觀察﹝吉順﹞也。予在嶺西﹐曾搜羅諸名媛著作﹐屬老友林薌溪徵君﹝昌彜﹞登之《海天琴思錄》﹐亦間附載於拙著《蕉軒隨錄》中。養親歸田﹐復有續錄﹑三錄之刻﹐經史掌故外﹐旁及詩文﹐采取甚夥。丁亥夏初﹐重入都門﹐旋拜永定河防之命﹐適與榮帆同官一省﹐然未面也。榮帆知予抵任﹐緘太夫人詩集寄示。莊誦數過﹐溫柔惇厚﹐得杜﹑韓風格﹐兼具坡﹑谷丰神。閨閣中才力如此﹐吾見亦罕矣。謹擇其尢佳者﹐五言如﹕「露菊花開紫﹐霜楓葉落黃。」「世情今更薄﹐知己古猶難。」「新愁憐鬢禿﹐舊事話心酸。」「心情隨逝水﹐身世等飄蓬。」可想見寒檠夜紡時辛苦零丁光景。至《自遣》云「窮通有造化﹐人生柰若何﹖一望天涯遠﹐靑靑芳艸多。憂抑從中來﹐慷慨發以歌。安命自康樂﹐胡爲嘆逝波﹗」四十字節操凜然﹐風人之旨。七言如《夜坐聞孤雁聲感賦》云「煮茗焚香靜坐時﹐一燈相伴正凝思。忽聞孤雁聲如泣﹐獨唳遙天意可知。哀切只緣心念侶﹐淒涼惟有影相隨。月明莫向邊關去﹐恐惹徵人苦別離。」全如自家寫照﹐而以比體出之﹐可稱雋永。其他如《舟中扶櫬》云「愁封衡嶽雲千岫﹐夢冷瀟湘月一川。」《登車北行值炎熱》云「直似熱官趨蟻釜﹐不同秀士仞鵬程。」《白梅花》云「聞來東閣香猶在﹐寫出西湖雪未幹。」《白桃花》云「三月東風嗟命薄﹐一溪流水見情眞。」《生日有感》云「持家久積紅鹽累﹐覽鏡新添白髮憂。」皆能不粘不脫﹐獨出機杼。昔畢秋帆尙書母張夫人詩名籍甚﹐以節婦兼賢母﹐吾於榮帆卜之矣。

◎韻香閣詩「猿啼兩岸夕陽催﹐江上何人賦落梅。山影漫隨煙靄去﹐鐘聲時雜雨風來。鳥穿疊嶂陰雲合﹐舟入重巖石壁開。到此蓬萊知不遠﹐我今新自蜀東回。」孔齊賢﹝祥淑﹞《巴東舟中作》也。雋雅宏拔﹐不似閨閣口吻。齊賢爲衍聖公﹝祥珂﹞從姊﹐幼工吟韻﹐及長歸劉景韓觀察﹝樹堂﹞著《韻香閣詩艸》一卷﹐曾隨其尊人藹亭先生宦遊蜀﹑黔﹐得江山之助﹐年甫四十而卒。夏綠霜凋﹐宜觀察悲之深焉。集中《讀史》十八首﹐具有眞識。近體五言如﹕「春溪羣鷺飲﹐紅杏亂鶯啼。」「稻香中婦飠盍﹐豆熟老農忙。」七言如《偶成》云「月下理琴寒有韻﹐燈前課子喜無。」《詠菊》云「有品皆淸眞富貴﹐𨿽香不俗亦神仙。」方之元﹑白﹐殊不多讓。柳州序嚴公貺云「脫略富美﹐服勤儒素。」予於齊賢亦云。然齊賢又有句云「開軒時遠眺﹐白雲出岫遲。悠悠布天際﹐林深鳥不知。」大有亭臯隴首之槪﹐倘遇王融﹐願書團扇矣。

◎師竹軒詩保山爲南永昌府附郭之縣﹐去京師一萬一千餘里﹐本古哀牢國﹐今爲西南徼外重鎭。人物繁庶﹐諸葛武侯所謂惇直者也。乙卯﹑丙辰間﹐余宮中書﹐在吾師何賡卿侍郎家﹐嘗聞侍郎稱保山劉君景韓﹐惜未一識其面。後三十餘年﹐予權臬直隸﹐劉君適觀察淸河﹐昔日神交之友﹐同官一城﹐眞前生香火因緣﹐喜可知矣。公暇出《師竹軒詩集》見示﹐沈靜醞藉﹐語語從性情中流露。明發眷懷則有省親之什﹐纏綿骨肉則有寄弟之章﹐而當戎馬倥傯﹐室家遷徙﹐感時紀事﹐坦平練達﹐借諷詠以見其抱負不凡﹐此大較也。錄其五言古云「子云頌劇秦﹐靈均騷懷楚。文藻並玄曜﹐心迹難儔伍。士行苟不虧﹐一節自千古。涉世由正路﹐立身終有主。載塗誦《皇華》﹐來諗歌將母。臨風念往事﹐思仁以爲輔。」「長途何漫漫﹐悠悠我心傷。中夜獨展轉﹐攬衣下匡牀。徙倚步前庭﹐寒風吹我裳。徘徊將何之﹖明月輝髙堂。音響西北來﹐比翼雲中翔。延佇懷所思﹐感物摧衷腸。」七言古《蜀中吟》云「西蜀地形天下險﹐層巒疊嶂畫難染。雄才割據多偏安﹐成由忠良敗讒諂。」允爲歷來君臣龜鑑。《漢江阻風》云「物理靜觀各有得﹐茫茫天意難窺測。安排喜雨賦新詩﹐翻見皓月照顏色。」蓋有慨乎世態推移﹐人情冷熱﹐忽雨忽月﹐境迥不同焉。其他律詩中如《雪霽出三峽》云「雲橫千樹短﹐雪壓萬山低。」《白帝城》云「千山齊拱衛﹐萬壑判陰陽。」《雨後偶成》云「篙添三尺浪﹐帆趁半江風。」《寶雞道中》云「千澗陡懸人影直﹐萬峯倒入馬蹄尖。」《鳳縣》云「花落無言知俗儉﹐艸深不覺官淸。」《過五丁關竹叢》云「山圍四壁天成斗﹐河漑千畦水作云。」皆能脫去凡近﹐饒有大歷十子風調。又《登黃鶴樓》一律云「滔滔流日夜﹐鶴去景還新。樹擁樓頭月﹐梅開笛裏春。朝宗三楚水﹐曠代一詩人。縱有登髙興﹐畱題莫效顰。」乾隆間黃仲則詠黃鶴樓用崔顥韻﹐人以爲膽大﹐及讀其「坐來云我共悠悠」﹐咸相驚服。景韓此作﹐不在兩當軒下也。古今詠楊妃者最多﹐或曰「終是聖明天子事﹐景陽宮井又何人」﹐或曰「自從妃子入深宮﹐大被長衾冷如水」﹐或曰「姚宋不亡妃子在﹐胡塵那得到中華」﹐卓著人口。景韓《經馬嵬驛》云「直到蒙塵無一策﹐捐軀還讓美人先。」是則古今詩人見之﹐定當點首矣。景韓名樹堂﹐歷官卓具循聲﹐年未六十﹐好學不倦﹐老去篇章應更進而愈上﹐欲《騷》儷《選》﹐豈過譽哉﹗

◎菜根香室詩存閨秀詩不能盡工﹐但取有風致﹐淸婉可誦而已。其卓然可傳者﹐吾見蓋罕。善化楊仲霖﹝國俊﹞出其母氏吳孺人《菜根香室詩》一冊示予。予讀之﹐誠所謂有風致而淸婉可誦者。《送春》云「落花如雨柳如煙﹐畫裏春光欲暮天。何處飛來雙燕子﹐呢喃猶繞繡簾邊。」《題落花胡蝶圖》云「飛花片片落枝頭﹐紅到溪邊水共流。誰道多情惟蛺蝶﹐任他春去不知愁。」《詠雪羅漢四絕句》云「玉戲搏成淸淨身﹐是空是色悟前因。花開仿佛無人境﹐流水空山自寫神。寶相莊嚴絕點瑕﹐玉樓銀海擬無差。東風吹墮寒梅瓣﹐一笑拈花又散花。冰霰爲肌玉作胎﹐聰明一點澈靈臺。云階權當蒲團坐﹐記向峨眉頃上來。塵埃何處許相侵﹐幻相參將五蘊深。夜色寂寥天地淨﹐惟畱明月證前身。」斷句如《春夜》云「人靜徘徊驚月影﹐酒闌惆悵奠詩魂。」《尋梅》云「橫琴此地偏迷路﹐吹笛誰家又隔林。」《七夕》云「如何修到神仙侶﹐更比人間離恨多。」《對菊》云「𨿽喜黃花拂徑開﹐那堪紅樹催人老。」《送春》云「無知小鳥不解事﹐猶帶夕陽上柳枝。」「可恨千條萬條柳﹐系愁曾不系春光。」皆灑落可喜。他如《詠雪》云「人抱此心同一潔﹐天畱片月照雙淸。」《對菊》云「霜信任催風任緊﹐此花偏耐晚香時。」《春陰》云「石研入水日低樹﹐山寺開門云蔽僧。」此數聯卽置之名集中﹐亦不多讓矣。仲霖言其母氏謙挹﹐不欲梓其詩。予故錄之以見梗槪﹐且以志仲霖之孝思云。

◎附退一步齋楹聯題嶺西道頭門云「獬豸一官淸﹐朗潔嶺雲知我意﹔羚羊雙峽迥﹐澄泓江水鑑臣心。」嶺西道二門云「重門洞開﹐要事事勿負寸心﹐方稱良吏﹔髙山仰止﹐莫矜矜不持片石﹐便算淸名。」嶺西道大堂云「曾踏軟紅塵﹐只不忘藥砌薇階﹐十載文章綸閣靜﹔勉爲淸白吏﹐好記取韶山端水﹐兩番兄弟繡衣來。」嶺西道署花園云「勝地近七星﹐看云影嵐光﹐公暇卻宜邀客賞﹔好春當二月﹐喜風和日暖﹐我來剛值課農時。」嶺西道頭門春聯云「十三年忝掌絲綸﹐曾賦早朝詩﹐尙餘袖底鑪煙﹐囊中銀管﹔萬千家共躋仁壽﹐願斟元日酒﹐好勸農勤稼穡﹐士樂弦歌。」肇慶府署晚香亭云「亭臺位置不僅優繇﹐要知賢太守心﹐方得山水眞樂﹔花木栽培略如農圃﹐請與都人士約﹐毋忘稼穡艱難。」肇慶迎恩亭云「驛路界東西﹐直遠通萬里江﹐千盤庾嶺﹔鴻泥誰主客﹐且坐看春帆細雨﹐秋水文波。」肇慶披雲樓云「舉頭天外﹐髙處不勝寒﹐看修雉駢羅﹐幾疊雲山開畫本﹔倚檻風前﹐壯心殊未已﹐問元龍在否﹐千秋湖海共襟期。」又題云「此間爲鎖鑰雄關﹐下環湘峽﹐上溯蒼梧﹐對雉堞巍巍﹐敢云坐鎭﹔難得是春秋佳日﹐亭近晚香﹐臺鄰寶月﹐喜鴻泥處處﹐畱證登臨。」端州寶月臺云「對面卽星巖﹐七朵芙蓉呈綺麗﹔賞心傾露盞﹐一池菡萏正芬芳。」端州桂林書院云「小山舊近使君居﹐望月思鄕﹐正香滿蟾宮﹐可許八公移桂種﹔廣廈新成多士庇﹐臨風作賦﹐願學宗鹿洞﹐好憑五子證薪傳。」揚州平山堂云「自張唐民偕梅宛陵遊﹐斯堂乃因人重﹔有蘇長公和王巨卿作﹐吾曹毋以詩鳴。」又題云「岡形似蜀﹐山色連吳﹐極目對峯巒﹐已勝一窗供謝眺﹔江上飛雲﹐檻前修竹﹐髙吟忘主客﹐有誰七字繼蘇髯。」壽州珍珠泉云「卅年治水竟難歸﹐看叢桂依然﹐霜雪盈頭憐我老﹔一勺貪泉差免污﹐試烹茶坐此﹐薏珠到眼有人知。」永定河道署宜春園云「心共綠波平﹐池上曉風鷗夢穩﹔手栽紅杏滿﹐檐前新雨燕泥香。」寶應寄寓門聯云「作唐一經﹐讀宋五子﹐觀風十稔﹐愛日三春。」祝長樂初將軍四十開九壽云「介石論交﹐持山作壽﹔自天錫嘏﹐與佛同生。」又祝五十正壽云「生當浴佛佳辰﹐介壽酒斟金琥珀﹔公是坡仙知己﹐吟詩花對玉盤盂。」祝張午橋太守尊慈李太夫人八十開六壽云「長吾母六齡﹐奉杖承歡﹐願分萊彩﹔樂賢侯三釜﹐稱觴介壽﹐剛展花朝。」挽李文恪公菡云「帝眷卅二載耆臣﹐宣勞冬部﹐久羨盛名垂﹐況愛士歐陽﹐澤流皖水﹐焚香淸獻﹐譽徧巴江﹐報國效馳驅﹐最堪欽醇謹老成﹐寵賁絲綸邀定論﹔我是十三齡弟子﹐記領春風﹐頗慚虛坐了﹐念飄零王粲﹐兵燹無家﹐牢落杜陵﹐文章憎命﹐撫棺余涕淚﹐只嬴得感恩懷舊﹐願傳衣缽到來生。」挽孫筱楚太守家玨云「以秀才官二千石﹐遇誠榮哉﹐曾記得風檐共艸﹑水榭看花﹐何等豪情逸興﹐驀地裏鄕關頻戰伐﹐羨書生投筆﹐入參幕府﹐元戎賞鑑﹐爭列剡章﹐撫字正勞心﹐詎夢中旗鶴先迎﹐可憐嵇阮深交﹐長笛一聲添舊恨﹔隨名王獲數萬俘﹐功亦偉矣﹐怎禁他蜣吉轉丸﹐蚍蜉撼樹﹐竟教換羽移宮﹐荷天恩甘隴再馳驅﹐柰賀蘭山險﹐藏徧麼麼﹐靈武城空﹐荒連沙漠﹐彌畱難瞑目﹐況堂上金萱垂暮﹐頓使崔盧增慟﹐素琴三疊發新吟。」挽張勇烈公樹珊云「識面我無緣﹐名在江淮﹐百戰功勛萬人敵﹔出師公未捷﹐气吞云夢﹐一生忠勇九重知。」挽李星衢中丞福泰云「棘院幸追隨﹐登樓賞月﹐把酒論文﹐憶五夜秋風﹐回首可憐成夢裏﹔桂林移使節﹐墜雨才歌﹐落星遽賦﹐對一江春水﹐傷心猶自盼公歸。」挽羅文恪公悼衍云「自濂洛關閩而後﹐罕證薪傳﹐惟公東粵挺生﹐本儒術﹐作名臣﹐體用兼賅﹐六子階梯堪並足﹔哭倭曾朱吳以來﹐又驚木壞﹐顧我西州增感﹐省孤衷﹐慚末學﹐淵源空托﹐卅年門館最傷心。」挽瑞文莊公麟云「兩朝元老似公稀﹐況年屆歐蘇﹐難得古今同齒徳﹔六載監司容我拙﹐愧才非繇岱﹐空教兄弟熱心香。」挽李叔彥觀察常華云「服官閱二十餘年﹐宣勤象譯﹐奉使駝山﹐畫策濟艱難﹐梅錄聞風稱景略﹔判袂在五千里外﹐方握豸章﹐遽驂鶴馭﹐吟詩揮涕淚﹐楓林落月夢靑蓮。」挽黃蜀庵明府以愼云「素交惟我最傷心﹐廿年車笠﹐兩世葭莩﹐同是宦遊人﹐對秋水羚羊﹐酹酒風前空有淚﹔綿忄料君難瞑目﹐近戀嚴親﹐遠思嬌女﹐漫云生死別﹐托芳洲鸚鵡﹐招魂泉下豈無知。」挽王文勤公凱泰云「山色蒼涼﹐兩點金焦虛舊約﹔天恩稠疊﹐八閩俎豆有新祠。」﹝挽﹞何鏡海觀察應祺云「一事最傷心﹐檢匣中矮札長箋﹐敢忘良友﹔七言成讖語﹐問世上封侯登第﹐豈盡傳人。」挽葉穆如大令大同云「西嶺知君﹐屢有薦書慚許郭﹔南交攝宰﹐何堪治譜失龔黃。」挽何地山侍郎廷謙云「節院最辛勞﹐定知五省孤寒﹐瞻望使星齊灑淚﹔艸堂歸未得﹐默數卅年交誼﹐從今人日怕題詩。」挽晏彤甫中丞端書云「惟公是南極一星﹐記禦李膺車﹐三載屢陪文字飲﹔許我作東還七友﹐曾畱裴楷象﹐九秋怕展畫圖看。」挽鮑花潭中丞源深云「淸望在三天﹐內登臺省﹐外重疆圻﹐傾心一代名臣﹐屢進讜言焚諫艸﹔寄居同八寶﹐正喜結鄰﹐遽悲捐館﹐回首卅年交誼﹐空餘老淚奠生芻。」挽馮展雲中丞譽驥云「持節蒞公鄕﹐記斟綠蟻論心﹐早安排十載東山﹐千秋北海﹔蓋棺悲客館﹐那要靑蠅作弔﹐只惆悵二分明月﹐一點文星。」挽吳子健中丞元炳云「我懷桑梓﹐公念葭莩﹐烹鯉感殷勤﹐咫尺之書前日到﹔門第金張﹐詞臣頗牧﹐騎鯨遊汗漫﹐十三此夜大星沈。」挽孫仲珊觀察傳樾云「停雲京國﹐聽雪章門﹐更經話雨秦淮﹐往事怕重論﹐老我空揮雙眼淚﹔湛露鸞綸﹐觀風豸繡﹐正展淩霄鵬翼﹐降年胡不永﹐知君難忘七旬親。」挽孫稼生廉訪家谷云「君曾奉使西洋﹐歷十四萬里行程﹐海上禦長風﹐宣布皇仁﹐烏弋黃支咸受吏﹔我忝提刑北地﹐值三五中秋佳節﹐樽前延皓月﹐忽驚噩耗﹐蒼葭白露倍傷神。」挽家友蘭二兄云「鉤緡耒耜﹐未遂歸田﹐展往復遺書﹐我傷昔者應散騎﹔孝友和順﹐見稱合族﹐壯生平篤行﹐公乃今之徐贊皇。」挽家子箴伯兄云「四朝耆舊﹐一代文人﹐有詔拜原官﹐海內競傳唐介起﹐十載淸風﹐五更曉月﹐寄詩懷阿弟﹐匣中畱與惠連悲。」挽家仰昕大侄云「君目瞑乎﹐蜀道啼鵑空灑血﹔我心悲矣﹐端江烹鯉正來書。」挽家少屏侄孫云「人生至此竟難論﹐心傷萬里魚書﹐敢使而翁滄海寄﹔地下招魂知慟否﹐指引兩行鸞﹐好隨吾母故鄕歸。」挽張振軒中丞尊慈李太夫人云「卅年恭儉﹐鄰里欽崇﹐記當矛馬縱橫﹐煮粥活鴻嗷﹐到處烽煙驚戰鼓﹔八座起居﹐門閭光大﹐成就杜羊節槪﹐生天來鶴弔﹐滿城風雨送銘旌。」挽梁檀圃京兆尊慈淩太夫人云「子爲京兆不疑﹐愛日陳情﹐方欣福備林壬﹐八秩萱幃綿後葉﹔我愧南州徐孺﹐臨風遙奠﹐剛值節過端午﹐一樽艾酒當生芻。」挽張午橋太守尊慈李太夫人云「板輿未蒞﹐鶴弔俄來﹐徳媲範夫人﹐轉瞬百令兼五福﹔簡牘陳情﹐雁行先斷﹐詩吟孟貞曜﹐傷心寸艸報三春。」挽劉樹君太守徳配宋夫人云「紫誥仰天題﹐最難二品崇封﹐生平眉展﹔靑琴餘物在﹐料得五羊賢守﹐死別心悲。」挽張友山中丞尊慈宋太夫人云「鄭魏國畫荻兼父師﹐九重綸﹐備荷恩榮﹐阡表待雕鐫﹐南峙瀧岡同不朽﹔庾叔褒刈荊誡兄女﹐十載葭莩﹐多蒙獎掖﹐《薤歌》揮涕淚﹐北隨夫阝水一齊寒。」挽楊振甫方伯尊慈沈太夫人云「文母有恩言﹐教扶鳩杖﹐毋急先徵﹐淑景記梅關﹐照眼萬花迎愛日﹔詞臣承懿訓﹐正展鴻猷﹐遽來鶴弔﹐《風詩》誦諼背﹐傷心寸艸戀慈云。」挽何子永侍讀尊慈朱太夫人云「齏鹽中饋﹐紡績長宵﹐賢母獨勞心﹐最難教子淸廉﹐一代鴻儒表風軌﹔芝誥五花﹐萱齡百秩﹐文孫齊繞膝﹐詎意消寒時節﹐九天鳳吹迓云。」挽李少荃傅相尊慈李伯太夫人云「桑梓久蒙庥﹐遽驚萱艸霜淒﹐輟社停舂﹐徧皖水十三州士女﹔棣棠同秉節﹐更見蘭芽日茂﹐承家報國﹐偏箕疇九五福榮哀。」挽仰昕侄媳王夫人云「在粵勤定省﹐寓湘惇節儉﹐赴甘隴歷辛勞﹐宗族稱賢﹐更難忘六載京華﹐繞膝最爲吾母愛﹔事親盡孝誠﹐相夫著敬莊﹐教兒孫兼顧復﹐死生頓隔﹐且撰就一篇家傳﹐傷心怕遣阿翁知。」挽倪豹岑中丞徳配桐城方夫人云「聞君畱得荊釵﹐卅載瘁身心﹐遺範定傳家內外﹔顧我慟深萱蔭﹐兩行余血淚﹐招魂分灑粵東西。」挽孫稼生尊慈從母陳太夫人云「與吾母同气連枝﹐籌開九秩﹐膝長九男﹐九五福備在一身﹐正九月霜華﹐傷心九日樽前﹐尙插茱萸悲阿姊﹔教兒孫登科及第﹐學富四《詩》﹐譽全四徳﹐四三年寄居八寶﹐證四時佛果﹐含笑四禪天上﹐定拈エ卜禮空王。」挽亡室孫夫人云「扶病侍靈輿﹐幸攜佳婿佳兒﹐茶湯手奉﹐含斂躬親﹐只傷心丹藥難憑﹐竟爾仙鄕迎孝婦﹔方春驚噩耗﹐倘見先公先母﹐蘭膳如生﹐淸溫猶昔﹐但道我白頭無恙﹐莫教泉壤念衰孤。」楊泰海學博以辛未之春﹐爲尊甫愛堂先生及尊慈張孺人百齡冥壽屬撰聯語﹐俾設祭追祝。歿而稱壽﹐禮經所無﹐援州山人集中有《爲顧孝廉追壽父母序》例﹐得一聯云「有子作經師﹐九京含笑﹔焚香追壽考﹐百歲如新。」又代劉伯士明府題肇慶披雲樓云「剛逢索月流天﹐更上一層﹐尊酒有誰邀太白﹔擬種碧桃滿樹﹐登玆四望﹐名花知我是劉郎。」代長樂初將軍挽王補帆中丞云「兩首贈別詩﹐緬羊城交誼曾聯﹐何日同舟﹐此語傷心成絕望﹔千秋表忠觀﹐念閩海謳思倍切﹐臨風奠﹐知君含笑慰生平。」代張午橋觀察挽李伯相太夫人云「以首揆奉耄耋親﹐漢廷視馮勤﹐唐室視趙隱﹔頒手詔表珩璜徳﹐義方徵《左氏》﹐淑愼徵《毛詩》。」代林竹溪太守挽李伯相太夫人去﹕「香雨暮春﹐初悵瑤池瓊島﹐鸞鶴齊迎﹐遽駕仙歸碧落﹔福星中夏﹐仰願玉友金昆﹐麒麟雙畫﹐大書阡石奠黃封。」代胡云楣觀察題天津浙江會館戲臺云「簫管慶升平﹐演來《水調歌頭》﹐喚鸚鵡銜杯﹐聯袂衣裳評北譜﹔樓臺新結構﹐最好金燈花下﹐看氍毹貼地﹐淡妝濃抹說西湖。」代毛升甫觀察鴻圖祝楊石舫封翁夫婦雙壽聯云「福相荷絲綸﹐憶龍門校士﹐虎帳談兵﹐廿年聽齊魯謳歌﹐至海至河稱父母﹔壽星躔軫翼﹐羨鴻碗相莊﹐鳳毛繼起﹐一曲和瀟湘雲水﹐鼓琴鼓瑟慶神仙。」題譯署大堂聯云「帝澤如春﹐正寰海波恬﹐瀛洲日麗﹔太平有象﹐喜靈臺伯偃﹐《王會》圖成。」又集東坡句懸直廬云「試艸尺書招贊普﹐誰能鬥酒博西京。」

先大夫所作聯語甚多﹐其佳者久已膾炙人口﹐而遺軼者亦復不少。今就所知者錄之﹐不復詮次﹐謹附於《蕉軒續刻》之後。手澤所存﹐不敢失墜﹐且以見翰墨餘事﹐亦原本學術云。光緒辛卯男臻喜謹識。

