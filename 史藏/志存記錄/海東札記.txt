海東札記

劉序鄭序目次卷一卷二卷三卷四

劉序

六合以外﹐聖人有所不知。不知之﹐則不敢言之也。東坡官登州﹐五日而將去﹐以不見海市爲恨﹐禱於神而得見﹐乃作詩歌以紀之。故凡風土人情之變﹐山川艸木之奇﹐屬在海隅﹐非中土可例﹐不身親其地而歷有年所﹐其能了然於心胸﹑筆之於簡冊乎﹖

吾友朱君研北爲臺灣司馬三年﹐秩滿來京﹐出海東札記一編見示。夫臺之隸我版圖久矣。官斯土者﹐孰不眞知之而能言之﹐顧待君援筆以記乎﹖蓋四海內外﹐其麗於天與麗於地者有同﹑有不同。人生於其間﹐性情嗜好亦因之各別。每覽夫方輿所載﹐千態萬狀﹐忽覺胸中奇奧之气勃然而生﹐未嘗不嘆宇內之風景﹐皆乾坤淸气醞釀而成﹐卽天地之大文也。欲得難狀之景而錄之成文﹐非才學識之兼全﹐豈能文天地之大文哉﹖君爲吾楚名元。自爲諸生時﹐吾卽欽其學之博﹑才之長。年來宦遊四方﹐又足增其識﹐故所著畬經堂詩集﹐早爲騷壇所推重。而其作是編也﹐統之以八門﹐釐之爲四卷﹐萬類洪纖﹐覼縷備載﹐體物之工﹐不啻偃師化人之戲。至於禦民有道﹐立政有方﹐則經濟之老成﹐尢足爲後之守土法。寧第斯文之必待君而成哉﹖

君與吾少圃兄爲同年友。君甫自臺歸﹐吾兄卽往宰鳳邑。君其寄一編與吾兄讀之﹐亦可奉爲前事之師云。

乾隆癸巳仲冬月下浣八日﹐年姻愚弟劉亨地撰。

鄭序

臺灣孤懸海裔。入版圖﹑置郡縣﹐自我朝康熙始﹐閱今百餘年。六榖時熟﹐犵姥如家人。官玆土者﹐怡怡於於﹐涉洪濤如履平地。蓋太和翔洽﹐非一朝夕效也。若其土俗民風﹐載郡邑志者﹐亦屢經修輯﹐而覽者猶有弗全﹑弗備之憾﹔何耶﹖程之以在官﹐縻之以常俸﹐迫之以歲月﹐不能事事考而物物辧也。

武陵朱研北司馬﹐深思篤古﹐釀於平時。乃以佐守是邦﹐行部所經﹐得徧其境。至輒延覽形勝﹐諏詢名物﹐暇日記所見聞﹐釐爲四卷﹐名之曰海東札記。歲癸巳﹐秩滿來京師﹐手以示余。余受而卒業﹐因嘆曰﹕昔人謂一莖艸化萬丈金身﹐不信然歟﹗

夫臺灣蕞爾地﹐而外障生番﹐內屏中國﹐屹然爲東南重鎭﹔豈所謂地險者非邪﹖觀研北是編﹐島夷之延亙﹐風濤之險夷﹐不待按圖﹐了然在目前。其地田畝﹑軍營﹐下及烏獸﹑卉木﹐巨細悉具。其立言簡而峭﹐其敍事約而盡﹐其體物核而精﹔卽起酈生﹑柳子爲之﹐奚以易此﹖至其習俗之驟難移易﹐利獘之所當因革﹐尢拳拳致意﹐寓以箴規﹐重以激勸﹐且有深望於來者﹔仁人用心﹐無往不厚如是。研北洽績循茂﹐讀是編者其亦可想見矣﹐毋徒作嶺外代答諸書觀也可。

乾隆癸巳長至後治學弟鄭際唐撰。

目次

余貳守海東﹐逾三歲﹐南北路徧焉。凡所聽睹﹐拾紙雜然記之﹐日積以多﹐遂析爲八類﹐鈔存四卷。隨筆件系﹐藉備遺忘﹐要無當於郡邑志體﹐故掛漏不免﹐覽者諒之﹗乾隆壬辰歲冬十月朔日﹐武陵朱景英幼芝自識。

卷一

記方隅

記巖壑

卷二

記洋澳

記政紀

卷三

記气習

記土物

卷四

記叢璅

記社屬

卷一

記方隅

以海中荒島而置郡邑﹐實刱所未有。其以臺灣名者﹐襲乎舊﹐第未知昉自何時。或曰地在東隅﹐形似彎弓﹔或曰山橫海嶠﹐望之若臺﹐民居廛市﹐又在沙曲水匯之處﹔地之得名以此。明末莆田周嬰東番記又稱臺員﹐未知何據。大抵閩音「灣」﹑「員」相近﹐故涉筆者亦因之混耳。愚謂島夷僻在窮海﹐鱗介與伍﹐書契茫昧﹐齦齶咿嚘﹐安得有地形字義可以彷佛﹖意明嘉﹑萬間﹐海寇姦民疊來竄踞﹐時因墟立市﹐卽境呼名﹐差爲近是。否則﹐音之不通﹐義於何取﹐臆度者毋乃詞費耶﹖

文獻通考流求國居海島﹐在泉州之東有島曰澎湖﹐水行五日而至。隋大業中﹐曾令羽騎尉朱寬入其國取布甲而歸。時倭國使來朝﹐見之﹐以爲夷耶久國人所用。旁有毗捨耶國﹐語言不通﹐袒裸盱雎﹐殆非人類。宋淳熙間﹐其酋豪■﹝當﹐甘代田﹞率數百輩猝至泉州水澳﹑圍頭等村﹐多所殺掠。喜鐵器﹐掠取門環及剜甲取鐵。臨敵用鏢﹐鏢以繩十餘丈爲操縱﹐蓋愛其鐵不忍棄。論者疑其情狀相似﹐以臺灣卽毘捨耶國﹐其足信歟﹖

又有據名山藏乾坤東港華嚴婆娑洋世界名爲雞籠之說﹐指爲今臺灣﹐恐亦影響譚耳。至海防考有隋開皇中遣虎賁陳稜略澎湖三十六島﹐郡誌據之﹐語尢可疑。考隋書陳稜流求之役在大業中﹐而本傳亦無略澎湖三十六島之詞。獨不解當日談海防者﹐何所據而云云也﹖惟顧宛溪謂北港在澎湖東南﹐亦謂之臺灣﹐或不誣歟﹗

元末設澎湖巡司。明洪武初﹐徙其居民置漳﹑泉間﹐廢巡司。嘉靖中﹐林道幹寇海邊﹐兪都督大猷討之﹐追至澎湖。道幹遁入臺灣。大猷畱偏師駐澎。道幹旋遁之占城。澎之偏師亦罷﹐設巡檢守之﹔尋裁。萬曆間﹐內地人顏思齊爲日本甲螺。甲螺者﹐彼國中頭目也﹔引倭屯於臺灣﹐鄭芝龍附之。未幾﹐棄去。荷蘭誘土番取其地﹐築城以居﹐又築樓相望﹐今安平鎭城及郡中紅毛樓是也﹔甓如塗丹﹐故均謂之赤嵌云。

本朝順治初﹐芝龍子成功自江南敗歸鷺門﹐荷蘭甲螺何斌導成功取臺灣﹐遂逐荷蘭據之﹐僣置承天府﹐名東都﹐設天興﹑萬年二縣﹐又卽一鯤身立安平鎭。成功死﹐子經攺東都爲東寧﹐二縣爲二州﹐又設南北路﹑澎湖安撫司各一。經死﹐子克塽嗣。康熙壬戌歲﹐姚總督啟聖謀取臺灣。明年六月﹐施提督瑯統舟師攻澎湖﹐破之﹐克塽降。歲甲子﹐廷議設臺灣府﹐領臺灣﹑鳳山﹑諸羅三縣。雍正元年﹐增彰化縣﹐又設淡水廳。五年﹐設澎湖廳。此臺灣有郡所繇來也。

由廈門出大嶝門﹐或由遼羅放洋﹐歷七更水程至澎湖。又自澎湖五更水程至臺灣﹐通水程十有二更。更六十里﹐計海舶泛洋﹐共爲裏七百二十。入鹿耳門﹐易小舟棹內港二十里﹐經安平鎭﹐又十里抵郡西郭上岸。蓋臺﹑廈東西遙對﹐其水程約略如此。

臺灣府東抵羅漢門六十五里﹐是爲中路﹔西抵澎湖三百八十里﹔南抵沙馬磯頭四百六十里﹐是爲南路﹔北抵雞籠六百三十四里﹐是爲北路。東西廣四百四十五里﹐南北袤一千九十四里。臺灣縣倚郭﹐東至羅漢門六十五里﹐西至鹿耳門三十里﹐南至二贊行溪﹑鳳山縣界二十里﹐北至新港﹑諸羅縣界二十里﹔廣九十五里﹐袤四十里。鳳山縣東至傀儡山五十里﹐西至打鼓港十里﹐南至沙馬磯頭三百七十里﹐北至二贊行溪﹑臺灣縣界七十里﹔廣六十里﹐袤四百四十里﹐距郡九十里。諸羅縣東至大龜佛山二十里﹐西至海三十里﹐南至新港﹑臺灣縣界八十里﹐北至虎尾溪﹑彰化縣界五十里﹔廣五十里﹐袤一百三十里﹐距郡一百里。彰化縣東至南北投大山二十里﹐西至海二十里﹐南至虎尾溪﹑諸羅縣界五十里﹐北至大甲溪四十里﹔廣四十里﹐袤九十里﹐距郡二百里。淡水廳駐竹塹﹐東至南山十里﹐西至海七里﹐南至大甲溪一百十九里﹐北至大雞籠城二百七十五里﹔廣十七里﹐袤三百九十四里﹐距郡三百五十九里。澎湖廳東至東吉嶼八十里﹐西至艸嶼八十里﹐南至南嶼一百里﹐北至目嶼八十里﹔距郡三百里﹐是又以水程計者。以上全郡疆域道裏﹐就志乘所紀稍爲更定如此。舊志則稱臺地二千八百四十五里。劉觀察良璧風土記﹐又謂康熙五十五年經大臣勘定一千五百餘里﹐而林學博謙光臺灣紀略直稱南路五百三十里﹐北路五千三百三十里﹐何計程懸絕乃爾﹗要之﹐郡邑疆索﹐不過山外沿海平地官司所轄者可紀﹔若其深山野族﹐與外罕通﹐外人亦不能深入其阻﹐溪峒廣輪之數豈郵簽裏鼓所可計算耶﹖且郡境紀程甚長﹐視內地幾幾倍之﹐未審從前憑何步丈﹖大抵就土人所指﹐意爲近遠耳。

臺灣綿亙千餘里﹐號稱沃野。顧平沙漠漠﹐彌望無際。每風起堀堁飛揚﹐如度龍堆鴈塞﹐幾忘此境在東南海外也。髙者爲園﹐低者爲田﹐窪者爲潭﹐瀦者爲塭﹐附山者爲莊爲社﹐通海者爲溪爲港。問途者彳亍於歧路﹐尋津者■﹝袲﹐非代多﹞回於絕潢。字以俗撰而愈訛﹐語經重譯而莫辧。斯故非僅盩厔﹑盱眙﹐阻於南北人之見已也。

記巖壑

志稱臺山自福州五虎門蜿蜓東至大洋中﹐二山曰關潼﹑白畎﹐是臺灣諸山之龍起處也﹔隱伏波濤﹐穿海渡洋至臺之雞籠山﹐始結一腦﹐磅礡繚繞千餘里﹐或山谷﹐或平地﹐諸山屹峙﹐不可紀極。又稱臺地祖山﹐自福州渡海﹐從此而來﹐而郡治又近南﹐故以木岡山爲少祖﹔是皆狃於形家者言﹐牽附支離﹐可爲典要乎﹖至稱大海環繞郡境﹐爲閩省外障﹐其山皆向內地﹔北路之後壠與興化南日對﹑竹塹與福淸海壇對﹑南嵌與閩安鎭關潼對﹑上淡水與北茭對﹑雞籠城與沙埕烽火門對﹔形勢之論﹐差爲近似。

東望半壁﹐沓岡復嶺﹐蔽虧曦魄﹐竟莫能測其起訖。稽其名義﹐以地域野番﹐故統謂之內山云。終日雲气冪■﹝罒上歷下﹞﹐不見峯岫﹐則天色晴霽﹔若山骨盡露﹐靑翠如澣﹐則立致霶■﹝雨上沱下﹞矣。

羅漢門在郡治東。自猴洞口入山﹐層巒疊嶂﹐環峙虎頭山。過大灣崎﹑蘆竹坑﹑齩狗坑﹐又東南經土樓山﹐壁如削成。稍前爲疊浪崎。出茅艸埔﹐度鴈門關。距關里許﹐有深塹可數百尺﹐攀崖度險﹐令人心悸。又自番子寮越烏山﹐髙峯斗絕﹐險不可階矣。緣路徑紆而仄﹐入幽出坎﹐不一而足。惡艸蒙茸﹐悶人頭目﹐樹惟桄榔披拂而已。入羅漢內門﹐平疇沃衍﹐穜稑被畦﹐麓無闊塍﹐麓無閒壤。凡歷三重埔皆然。又東南由觀音亭﹑更寮﹑頭侖﹑番子路頭越大崎嶺﹐則爲外門。其東爲南子仙山﹑東方木山。隔溪爲旗尾山﹐淡水出焉。南爲銀錠山﹐北爲分水山。又自社尾莊﹑蘭披嶺可赴南路。由木岡社﹑卓猴山可赴北路。曩以地逼野番﹐且易叢姦匪﹐故邊界有禁﹐而輦運以時。近則墾辟漸廣﹐往來如織矣。

未至鳳山十數里﹐遙望崇墉錯堞﹐稍前﹐詢知半屏山也。奇秀爲海外僅見。列障出於天鑿﹐名山者惟此爲雅切耳。縣南三十里有鳳山﹐縣之得名以此。又有鳳彈﹑鳳鼻諸山﹐狀形殊可鄙笑。

打鼓山附近縣治﹐委屬海隅。山石嵌空﹐頗爲好事者輦致亭榭間﹐然膚理色澤﹐罕有細潤者﹐要不足供玩賞也。

岡山在鳳山縣治之北﹐狀如覆舟﹐無洞壑幽阻之處﹐不解醜類何以屢集此生心。近時城守左軍守備率兵駐此﹐久而勿弛﹐庶孤兔無從竄突歟﹖朱學博仕玠小流求志云﹐山巓牡蠣螺蚌遺殼甚夥﹔山去生熟番旣遠﹐且上無居人﹐是不可解。彰化胡雄白明府云﹐彰化諸髙山在治內者亦然﹔豈臺地諸山昔皆在海中耶﹖沈文開雜記云﹐臺灣當混沌時﹐總屬茫茫大海﹐中崎髙山﹐因水歸東南﹐漸現沙土﹐所以地薄而常動﹔理或然也。

小流求山﹐鳳山西南海中嶼也﹐周三十餘里﹐內饒竹木﹐山下多礁石﹐巨舟不敢泊﹐樵采者棹小舟往焉。聞昔有墾土居者﹐今亦徙入以爲禁地。朱學博據閩部■﹝琉﹐足代王﹞云﹐由興化東門而出﹐更從黃石東行六十里而遙﹐爲平海衛﹐正當大洋東南二面﹐了無障蔽﹐登城東望﹐日下黯黯一點爲烏坵﹐倭夷所經行處也﹐天淸時小流求亦隱隱見﹐云卽指此山也﹔恐未必然。

玉山在諸羅萬山之中﹐望之如大白積雪﹐非有玉可采也。

火山有數處。鳳山誌﹐港西裏赤山之頂﹐不時山裂﹐湧泥如火﹐焰隨之﹐有火無煙﹐取薪芻置其上則煙起。臺灣風土志﹐南子仙山後有火出石畔﹐撲之亦滅﹐吹之輒起。又郡舊志﹐貓羅﹑貓霧二山之東﹐山上晝常有煙﹐夜常有光﹐在野番界內﹐人迹罕到。又玉案山後山之麓有小山﹐其下水石相錯﹐石罅泉湧﹐火出水中﹐有焰無煙﹐焰發髙三四尺﹐晝夜不絕﹐置艸木其上則煙生焰然﹐皆化爲盡﹐故亦名火泉。

蓬山而北﹐有白沙墩﹐橫界中逵﹐巨溟漱其趾﹔陟巓瞰﹐臨眇空闊﹐遠浪擊撞﹐靑瀉無際﹐眞大觀也。

八里坌亦山名。由竹塹過眩眩社﹑南大溪﹑北大溪至南嵌﹐凡九十五里不見人煙。路行海岸間﹐雪浪一拍﹐直沾衣袂。至此則爲淡水港。港南有觀音巖﹐極髙峻。相傳淩絕頂可瞰澎湖。港東有奇獨圭侖山。山後有磺山﹐水潺潺巉石間﹐與石皆藍色如澱。下爲沸泉﹐其熱如炙。厥土黃黑﹐質沈重有光芒﹐以指撚之﹐颯然有聲﹐碎如粉﹐日曝極幹﹐煉以油﹐可得硫磺。余以公事至八里坌﹐棲止港南﹐見隔港山頂﹐毒霧彌漫﹐气息觸不可耐。從前設巡檢都司防此﹐以地气惡﹐近皆移去。

沙馬磯山﹐南路盡境也。雞籠山﹐北路盡境也。皆在海中。相傳呂宋往來船以沙馬磯爲指南﹐日本往來船以雞籠爲指南。沙馬磯酷熱﹐雞籠奇冷﹐南北之殊如此。郡境﹐若南之傀儡﹑卑南覓﹑大龜紋﹑瑯嶠諸山﹐北之攸武乃﹑查內﹑蛤子難諸山﹐皆野番出沒之區﹐本無正名﹐譯番語彷佛得之﹐不堪掌錄。

郡境通海之處﹐各有港澳。定例只許廈門﹑鹿耳門商船往來。此外臺灣縣有大港﹐鳳山縣有茄藤港﹑打鼓港﹑東港﹐諸羅縣有蟁港﹑笨港﹑猴樹港﹐彰化縣有海丰港﹑三林港﹑鹿子港﹑水裏港﹐淡水廳有蓬山港﹑中港﹑後壠港﹑竹塹港﹑南嵌港﹑八里坌港﹐凡十有七港﹐均爲郡境小船出入販運其中﹐各設官守之。笨港列肆頗盛﹐土人有南港北港之稱﹐大船間有至者。鹿子港則煙火數千家﹐帆檣麇集﹐牙儈居奇﹐竟成通津矣。中港而上﹐皆可泊巨舟﹐八里坌港尢夥。大率笨港﹑海丰﹑三林三港爲油糖所出﹔鹿子港以北﹐則販米粟者私越其間﹐屢經查禁﹐近亦稍稍斂迹矣。

南北溪流錯雜﹐皆源發內山﹐勢如建瓴﹔大雨後尢迅急不可厲揭﹐行旅苦之。郡城北十里許有洲子尾﹐地極窪坳﹐通途爲之中斷。蔣觀察允焄前守郡時﹐築堤數里﹐支板橋十餘以釃水﹐人稱便焉。嗣來分巡是郡﹐復增築之。

鳳山縣東南三十里爲淡水溪﹐源出山豬毛社後山。水初出爲巴六溪﹐合力力溪﹑大澤溪﹑冷水坑﹐會流數十里入海。每夏秋水漲﹐諸溪驟匯﹐海不能泄﹐灝溔不可涯計。水落後﹐洲渚縱橫﹐有褰裳涉者﹐有用竹筏濟者。

虎尾溪在諸羅﹑彰化之交﹐源出水沙連內山﹐合諸溪之水至臺子窪入海﹔水濁而迅﹐泥沙淤漩﹐車徒涉此﹐疾行稍緩﹐則有沒腹埋輪者﹔有插竹以導行旅﹐循之可無他虞。

彰化縣北十里有大肚溪。志稱溪闊水險﹐發南投山﹐過北投﹑貓羅﹑柴坑諸社﹐北合水沙連九十九峯之流爲艸港入海﹔然水落時沙際尙可踵接也。

大甲溪闊可十里。溪涯山皆圓石﹐絡土溪底﹐山骨礧硌﹐苔毛■﹝馬夭﹞■﹝蒀上﹝萬去一﹞下﹞﹐滑不容趾。迅湍衝激﹐聲沓如霆。渡此者先傭社番數十﹐牽臂聳頂﹐亂流逆涉﹐良久始達北岸﹐心膽猶惕惕然。溪在彰化縣北四十里﹐與淡水廳分界。又北二十里許﹐有大安溪﹐險如大甲﹐然較狹矣。

自竹塹至南嵌﹐諺云九十九溪﹐內多一溪十數彎折者。潮過小鳳山﹐至南嵌社﹐南受查內山水﹐東受關渡門水﹐西入海。

關渡門從淡水港東入潮流﹐分爲二支﹐西南至擺接社止﹐東北至峯紫嶼止。番民往來﹐俱用蟒甲。蟒甲者﹐刳獨木爲舟也﹐大者可容十三﹑四人﹐小者三﹑四人﹐劃雙槳以濟﹐蠻奴習焉。雞籠內海所制最大。於獨木之外﹐另用藤束板輔於木之兩旁﹐可容二十五﹑六人。

郡東北十里有鯽魚潭﹐廣可十數里﹐平流淸淺﹐碎萍圓藻﹐演漾水面﹔岸際漁村﹑蟹捨﹐錯落其間。施罟者浮查容與﹐鮮鱗躍躍牣集﹐洵海外勝境也。所少者嘉樹垂陰﹐且無亭榭可憩耳。

蓮花潭在鳳山學前﹐廣約八﹑九里﹐煙浪皺褶有致﹔長堤修亙﹐水木湛然。往時屬博士徧植荷花﹐露淨香淸﹐泮宮佳境。後爲俗令判歸民業﹐漁人踐藉﹐荷气久不聞矣。

水漣潭在半綫﹐方廣二丈餘﹐狀如井﹐諸峯環焉。天將雨﹐則水漲發聲如潮。又諸羅野番界內﹐入大武郡山﹐行十數日﹐至加网网社﹐有石湖﹐寬里許。天將雨﹐輒水漲丈餘。或以爲湖底有穴通海云。

水沙連四周大山﹐山外溪流包絡。自山口入﹐爲潭廣可七﹑八里﹐屈曲如環﹐圍二十餘里。水深多魚。中突一嶼。野番繞嶼以居﹐空其頂。岸艸蔓延。沿岸架竹木浮水上﹐藉艸承土以種稻﹐謂之浮田。隔岸欲詣社者﹐爇火示之﹐番棹蟒甲以渡。嶼圓淨開爽﹐靑嶂白波﹐雲水飛動﹐海外別一洞天﹔舊志云爾﹐詢之津逮者良然。卷二

記洋澳

廈門達臺灣七百餘里中﹐巨溟界之﹐或曰「岐海」﹐一曰「橫洋」。自大嶝乘西北風﹐鍼盤定巽向﹐放舟出洋後﹐混茫一气﹐四望靑蒼﹐天角下垂﹐銀濤怒捲。若乃天無片雲﹐微風不動﹐中流停楫﹐棲泊末由。旣而颷舉浪掀﹐髙帆峭起﹐瞥爾千里﹐簸蕩無垠﹐局促海舶中者﹐鮮不眩搖心目﹑震懾魂神者矣。船將屆澎湖﹐經黑水溝﹐乃海水橫流處﹐深無底﹐水多靑紅碧綠色﹐勢若稍窪﹐故謂之溝﹐廣約百里。舟利乘風疾行﹐遲則怒浪夾擊﹐且水深不能下碇也。傳有怪蛇長數丈﹐徧體花紋﹐尾梢向上﹐毒气燻蒸﹐腥穢襲人。此爲渡海極險處。或順風鼓柁﹐不泊澎湖﹐謂之透洋。然必視澎湖以定向。若舟不收澎﹐或飄越臺之南北而東﹐則渺不知其所之。或未及泊澎﹐爲東風所逆﹐不得不仍回廈門。倘已收澎湖﹐值風大浪湧﹐惟日泊澳以待而已。

澎湖在汪洋大海中﹐錯落五十嶼﹐巨細相間﹐坡壠相望﹐回環五十五澳。凡可泊船之處曰澳﹐澳卽在嶼中也。舊稱三十六島﹐指著名者言之耳。由西嶼頭外塹﹑內塹泊天后澳﹐乘小舟登岸達天后宮前﹐廛裏環列﹐爲澎湖正面。聯絡風櫃尾﹑豬母落水﹑鳥嵌子﹑林投子﹑峙裏諸嶼﹐形勢曲盤﹐甲於他澳。通判﹑副將駐焉。此外曰西嶼﹑大蒼嶼﹑小蒼嶼﹑姑婆嶼﹑小門頭嶼﹑白沙嶼﹑圓目嶼﹑大烈嶼﹑小烈嶼﹑險礁嶼﹑吉貝嶼﹑目嶼﹑空殼嶼﹑土地公嶼﹑金山嶼﹑鳥嶼﹑丁字門嶼﹑大貓嶼﹑小貓嶼﹑北白沙嶼﹑中墩嶼﹑南白沙嶼﹑四角嶼﹑碇齒嶼﹑鋤頭嶼﹑大山嶼﹑北崎嶼﹑奎壁嶼﹑籃笨嶼﹑陽嶼﹑香鑪嶼﹑雞籠嶼﹑虎井嶼﹑船篷嶼﹑金雞嶼﹑狗沙嶼﹑桶盤嶼﹑頭巾嶼﹑花嶼﹑艸嶼﹑墨嶼﹑鐵砧嶼﹑馬靴嶼﹑布袋嶼﹑八罩嶼﹑東吉嶼﹑西吉嶼﹑味銀嶼﹑鐘子嶼﹑半坪嶼﹑大嶼。其西嶼之小果葉﹑大果葉﹑竹篙灣﹑牛心灣及小赤嵌﹑八罩山﹑船篷﹑將軍諸澳﹐皆有居民﹐有防汛﹔余悉無人居。天后宮澳﹐泊船最平穩。外塹﹑內塹﹑將軍﹑八罩各澳﹐南北風皆可泊。西按子澳﹐北風可泊。山裏﹑良文港各澳﹐南風可泊。雙頭掛﹑鎭海港各澳﹐值颶風亦可入避。此外﹐東衛澳﹑西衛澳﹑暗澳﹑鼎圓子澳﹑紅羅澳﹑湖東澳﹑湖西澳﹑奎壁澳﹑小果葉澳﹑林投子澳﹑煙墩澳﹑鎖管澳﹑銅瓦澳﹑通梁澳﹑大赤嵌澳﹑小赤嵌澳﹑竹籠灣澳﹑輯馬澳﹑大嶼澳﹑花嶼澳﹑只通小舟出入﹐供居民采捕而已。

鹿耳門﹐全郡之門戶也﹐四周皆海。海底鐵板沙綫﹐排列如鑄。南曰北綫尾﹐北曰加老灣﹐又西南曰隙子港﹔兩岸沙腳環抱﹐中通一徑﹐狀如鹿耳﹐故名鹿耳門。商舶率銜尾出入﹐不敢並棹。潮長﹐水深丈四﹑五尺﹔潮退﹐不及一丈﹐舟人必懸柁始能出入。港路紆回﹐舟觸沙綫立碎。於盤旋處﹐插竹剪布﹐南白北黑﹐名曰「蕩纓」﹐一曰「招子」﹐使出入者知所趨避。或令人駕小舟導引﹐亦曰「招船」。沙岸設炮臺﹐分兵防守。海防廳亦置一館稽查﹐凡由內地東渡及自此西旋者﹐捨此末由取道。目爲天險﹐諒哉。

自南來七峯﹐蜿蜒海中﹐累如珠貫﹐差排無近遠殊﹐雜卉被臯﹐望之蒼郁﹐所稱七鯤身者是也。安平鎭占一鯤身之壤﹐設副將治水師。旁有大港﹐通小舟往來南路者﹐蓋安平鎭與鹿耳門相表裏﹐衛郡之要區也。往時荷蘭人築城其上﹐周二百七十七丈﹐崇三丈有奇﹐趾入地丈餘﹐厚倍之﹐垣甃巨甓﹐色如染紺﹐雉堞皆鐍以鐵。今協營軍裝﹑火藥貯其中。城外平廣約八﹑九里﹐水軍與土人雜處﹐環岸列戰艦焉。

出鹿耳門迆南﹐有石塔嶼﹑石佛嶼﹑涼傘嶼﹑小流求山﹐至沙馬磯頭止焉。迆北有海翁綫﹑馬沙溝﹑靑鯤身﹑靑峯闕﹑南鯤身﹑北門嶼﹑荷包嶼﹐直至大小雞籠山外﹐有跳石﹑旗竿﹑石獅﹑球嶼﹑桶盤嶼﹑燭臺嶼﹑香燭嶼﹑羅漢石﹑雞心嶼。此上遠莫能稽矣。諸嶼皆附近海岸﹐尙無險仄﹐故郡境北港口外﹐號「鏡面洋」。

俗呼廈門至澎湖爲「大洋」﹐澎湖至鹿耳門爲「小洋」。由大嶝出洋﹐海水深碧﹐或翠色如澱。紅水溝稍赤﹐黑水溝如墨。更進爲淺藍色﹐近鹿耳門則漸白矣。又泛海不見飛鳥﹐則漸至大洋﹔近島嶼則先見白鳥飛翔。

裨海紀遊雲﹕『海吼俗呼海叫﹐如擊花羫鼓﹐點點作撒豆聲﹐乍遠乍近﹐若斷若連﹔臨流聽之﹐有成連鼓琴之致。大吼如萬馬奔騰﹐鉦鼓響震﹐三峽崩流﹐萬鼎共沸﹔惟錢塘八月怒潮﹐差可彷佛﹐觸耳駭愕。余常濡足海岸﹐俯瞰溟渤﹐而靜綠淵滈﹐曾無波灂﹐不知聲之何從出。然遠海雲气已漸興﹐而風雨不旋踵至矣。海上人習聞不怪﹐曰﹐是雨徵也。若冬月吼﹐常不雨﹐多主風』。此則形容頗肖。余署近海壖﹐每夏秋間晝夜震耳﹐而更闌籟寂時﹐枕畔喧豗﹐尢難成寐。值雨夜﹐則如洞庭合沓﹐令人五色無主矣﹗

舊傳由廈渡臺﹐行舟者皆以北極星爲準。黑夜無星可憑﹐則以指南車按定子午格巽向而行。倘或子午稍錯﹐南犯呂宋﹑或暹羅﹑或交趾﹐北則飄蕩莫知所之。此則入臺者平險遠近之海道也。至若臺灣郡治之海道﹐自鹿耳門北至雞籠十九更﹐自鹿耳門南至沙馬磯頭十一更。苟遇■﹝風貝﹞風﹐北則墜於南風炁﹐一去不可復返﹐南則入於萬水朝東﹐皆極險。此又居臺者之不可不知也。或言﹐黑水溝險冠諸海。順流而東﹐則爲弱水。昔有閩船飄至弱水之東﹐閱十二年始還中土。或又言﹐雞籠山下實爲弱水﹐名爲萬水朝東﹐勢傾瀉捲入地底﹐流而不返。然均不可考。又蓉洲雜記言﹕『臺灣東北有暗洋﹐春夏爲晝﹐秋冬爲夜﹐蓋一年一晝夜』。其說甚誕﹐不足信。

芝湄紀略云﹕『羅經鍼定子午放洋﹐各有方向。春夏由鎭海圻放洋﹐正南風坐乾亥向巽己﹐西南風坐乾向巽。冬由遼羅放洋﹐正北風坐戌向辰﹐至夜半坐乾戌向巽辰﹐東北風坐辛戌向乙辰。或由圍頭放洋﹐正北風坐乾向巽﹐至夜半坐乾亥向巽己﹐東北風坐乾戌向巽辰。至天明﹐俱可望見澎湖西嶼頭。由澎湖至臺灣﹐俱向巽方而行﹐薄暮可望見』。其說甚悉﹐要爲長年三老所習者。

海舶長約十丈餘﹐闊約二丈﹐深約二丈。舶首左右刻二大魚眼﹐以像魚形。舶腰立大桅髙約十丈﹐圍以丈計。購自外洋來者﹐曰「打馬木」﹐亦曰「番木」。又舶首立頭桅﹐丈尺殺焉。帆﹐編竹爲之﹐長約八丈﹐闊四﹑五丈。尾柁長約二丈餘﹐巨半之﹐以鹽木制者爲堅。柁前相距二丈餘﹐設板屋﹐廣約丈餘﹐深如之﹐左右置四小龕爲臥室﹐曰「麻離」。板屋後附小龕﹐髙約三尺﹐橫闊約五尺﹐置鍼盤其中﹐燃燈以燭。板屋前左置水櫃﹐深廣約八尺﹐以貯淡水。又前則爲庖室。碇以鐵力木爲之。頭碇重七﹑八百斤﹐以次遞殺。巨舶四碇﹐次三﹐次二。鉛筒以鈍鉛爲之﹐形如秤錘﹐髙約三﹑四寸﹐底平﹐中刳孔寬約四分﹐深如之﹐系以棕繩﹐約長六﹑七十丈。舟人用以試水﹐繩盡猶不至底﹐則不敢下碇。鉛筒之末﹐塗以牛油﹐下繩沾起泥沙﹐輒能辧至某處。又載一杉板船﹐以便登岸。出入悉由舶側﹐名水仙門。舶內出海一﹐卽船主﹔柁工一﹔亞班一﹐用以緣桅攀帆﹐捷如猿猱﹐升頂了無怖畏﹐足資占望經理者﹔大繚一﹔頭碇一﹔司杉板船一﹔香公一﹐司祀神者﹔總鋪一﹐司火食者﹔水手二十餘人。凡海舶以十二辰命名﹕舶首邊板曰「鼠橋」﹐後兩旁欄曰「牛欄」﹐柁繩曰「虎尾」﹐系碇繩木曰「兔耳」﹐舶底大木曰「龍骨」﹐兩旁另釘杉木曰「水蛇」﹐帆系繩板曰「馬臉」﹐舶首橫覆板插兩角曰「雞冠」﹐抱碇繩木曰「狗牙」﹐拄桅腳杉木桅曰「桅豬」。

記政紀

蔡文勤公曰﹕『臺灣鮮土著之民﹐耕鑿流落﹐多閩﹑粵無賴子弟。土廣而民雜﹐至難治也。爲司牧者﹐不知所以教之﹐甚或不愛之而因以爲利。夫雜而不教﹐則日至於侈靡蕩逸而不自禁﹔不愛而利之﹐則下與上無相維系之情。爲將校者﹐所屬之兵平居不能訓練﹐而又驕之。夫不能訓練﹐則萬一有事﹐不能以備禦﹔驕之﹐則恣雎侵軼於百姓。夫聚數十萬無父母﹑妻子之人﹐使之侈靡蕩逸﹐無相維系之情﹐又視彼不能備禦﹐而有恣雎侵軼之舉﹐欲其帖然無事也難矣』﹗此論語語切中海外之獘﹐有事斯土者其三復之﹗

簡滿漢禦史或給事中巡視臺灣﹐自康熙六十年始。往時歲有更替﹐嗣停遣。近則三年一蒞﹐半歲輒回。至則釐核案牘﹐查盤倉庫﹐閱視軍伍﹐周巡南北疆圉﹐據實入告﹔所以重海外也。其猶循古者遣重臣行部之遺歟﹖

雍正五年以前﹐臺廈兵備道領之。六年﹐攺分巡臺灣道。近兼提督學政﹐又加兵備銜。凡廳縣刑名﹐由府審轉者﹐道復核審移司。錢谷冊案﹐亦多經道稽核。舉歲科試﹐甄錄文武生童﹔其恩拔歲貢﹐亦由道考取匯捲冊送本省學政。歲會臺灣鎭兩閱水陸軍務。又設廠督修臺澎戰船八十一號。責綦重矣。

臺灣府視內地職事無別。惟全臺兵餉貯府庫﹐由府支放﹐與藩司等。又經理鹽政。其鹽場分設四處﹕洲南﹑洲北﹑瀨北三場屬臺灣縣﹔瀨南一場屬鳳山縣。四場鹽埕共二千七百四十四格﹐曬丁計三百三十五名。每埕所出之鹽﹐盡數盤收。每月照數給價﹐曬丁收領。計四場收入倉鹽約九萬﹑十萬﹑十一萬石不等。府治內設鹽館一所﹐聽各廳縣販戶﹑莊戶赴館繳課領單執赴場支鹽﹐各處運賣。所賣鹽銀﹐除每月支發鹽本及各場館辦事人役工食外﹐余悉存貯府庫﹐按月冊報。

臺灣﹐海疆也﹐海防同知一官﹐實關緊要。蓋鹿耳門爲全郡門戶﹐而南北各港口亦其統轄者。凡商船自廈來臺者﹐有糖船﹑橫洋船之分﹔由泉防廳給發印單﹐開載柁工﹑手水﹑姓名﹑年貌﹑並所載貨物﹐於廈之大嶝門會同武泛照驗人貨相符﹐放船出口。其自臺回廈﹐亦由臺防廳查明柁水姓名﹑年貌﹑及貨物數目﹐換給印單﹐於臺之鹿耳門會同武汛點驗出口。倘出入有私冒夾帶者究之。其所給印單﹐臺﹑廈兩廳彼此匯移查銷。如有一船未到﹐及久不銷者﹐卽移查焉。又司四縣額運內地府廳縣倉兵眷米粟﹐歲計九萬四千四百八十八石有奇﹐逢閏加運粟四千九百六十九石有奇。臺灣縣附郭﹐粟貯郡城。其鳳山縣粟石﹐自茄藤港運至府澳。諸羅縣粟石﹐自笨港運至府澳。彰化縣粟石﹐自鹿子港運至府澳。凡有內地商船自廈門來進鹿耳門者﹐責成臺防廳分爲六等。糖船則以梁頭在一丈六尺以上者爲大﹐一丈四尺以上者爲中﹐一丈二尺以上者爲小。橫洋船則以梁頭在一丈四尺者爲大﹐一丈二尺者爲中﹐一丈者爲小。大糖船初配粟三百二十石﹐後減配二百六十石。中糖船初配粟二百六十石﹐後減配二百二十石。小糖船初配粟二百四十石﹐後減配二百石。大橫洋船初配粟二百石﹐後減配一百六十石。中橫洋船初配粟一百六十石﹐後減配一百二十石。小橫洋船初配粟一百二十石﹐後減配九十石。至其交卸處所﹐遠近不同﹐則令各船拈鬮﹐由縣給以水腳銀﹐載赴廈門﹐轉輸內地各府廳縣倉交納。其初來之船﹐領單足數後已運者﹐免運一次﹐謂之一差一免﹐事例均經咨部行之。郡境有澎子﹑杉板頭﹑一封書﹑■﹝舟古﹞子各小船﹐領給臺灣﹑鳳山﹑諸羅三縣船照﹐設有船總管理﹐均有行保﹐赴南北各港販運。船總行保具結狀塡往某港﹐同縣照送臺防廳登號給與印單﹐以水程之遠近﹐定限期之遲速﹐到港時汛官驗戳入口﹐仍塡所載貨數蓋戳出口﹐回至鹿耳門﹐將印單繳驗進澳。各港汛官﹐每五日折報備查。有踰限者﹐嚴懲船總行保﹐仍行各汛挨查﹐以防透越。近年又兼南路理番﹐則以臺灣縣三社﹑鳳山縣八社歸其管理﹐已另鑄關防頒用矣。

乾隆三十三年﹐專設北路理番同知﹐駐彰化縣城﹐管理淡水廳及諸羅﹑彰化二縣番社一切民番交涉事件﹐毋許姦棍﹑豪彊購典番土﹐牽手番婦﹐占居番社﹐及官吏派累﹑采買﹑需索﹑供應諸獘。仍責令不時淸查番界﹐防禦生番。其南路理番﹐則以海防同知兼之。

臺灣﹑鳳山﹑諸羅三縣﹐設自有郡之初。雍正元年﹐割諸羅虎尾溪以北﹐設彰化縣。又增設淡水同知﹐稽查北路﹐兼督捕務。九年﹐割彰化大甲溪以北﹐歸其管理﹐駐竹塹﹐職事與縣等。凡廳縣刑名﹑錢榖﹑簿書﹑期會﹐與中土無異﹐惟田賦則殊。蓋中土止有田﹐而臺灣兼有園﹔中土俱納米﹐而臺灣止納粟﹔中土有攺折﹐而臺灣止納本色﹔中土之田﹐以六尺爲一弓﹐二百四十弓爲一畝﹐臺灣之田﹐以長竹一丈二尺五寸爲一戈﹐東西南北各二十五戈爲一甲﹐計一甲約中土十一畝三分一釐有奇﹔中土上則一畝田各縣輸法不一﹐約徵折色自五﹑六分至一錢一﹑二分而止﹐是臺灣一甲之田﹐在中土不過徵至一兩三錢零﹔今一甲田﹐上則徵粟八石八斗﹐中則七石四斗﹐下則五石五斗﹔一甲園﹐上則徵粟五石﹐中則四石﹐下則二石四斗﹔其輕重懸殊如此。蓋自紅夷至臺﹐就中土遺民﹐令之耕田輸租﹐名曰王田﹐非民自世其業﹐按畝輸稅也。及僞鄭時﹐王田攺爲官田﹐耕田者爲官佃﹐輸租仍其舊。其支黨及文武僞官與士庶之有力者﹐招佃耕墾﹐自收其租﹐而納課於官﹐名曰私田。其營兵就所駐之地﹐自耕自給﹐名曰營田。迨歸命後﹐官﹑私田園悉爲民業﹐酌減舊額﹐按則勻徵﹐以有此數也。雍正九年﹐戶部議準劉總督世明具題﹐臺屬報墾田園﹐自雍正七年報墾﹐及自首升科以後續墾者﹐照同安則例徵糧﹐俱以雍正七年爲始﹐化甲爲畝﹐分別上中下﹐如上田民米例﹐每畝徵銀八分五釐三毫四絲﹐米六合九抄五撮﹐中田鹽米例﹐每畝徵銀六分五釐八毫八絲四忽﹐米三合八抄七撮﹐下田官米例﹐每畝徵銀五分七釐五毫五絲﹐不徵秋米﹔上園照中田例﹐中園照下田例﹐下園照鹽米不徵鹽折例﹐每畝徵銀五分六釐一毫八絲﹐至攺則田園仍依臺例統照三錢六分折粟一石核算徵輸著爲例。查淡水廳新舊額徵粟一萬一千七百八十一石零﹐臺灣新舊額徵粟五萬一千七十九石零﹐鳳山縣新舊額徵粟四萬六千三百五十二石零﹐諸羅縣新舊額徵粟四萬八千三百七十八石零﹐彰化縣新舊額粟三萬二千三百五十石零﹔全臺各廳縣每年新舊額通徵粟一十八萬九千九百四十三石零。每年應支銷全境兵粟及撥運內地兵眷粟通十七萬一千九百一十石零﹐逢閏加支粟一萬一千三百八十二石零。計常年現徵之粟﹐較常年支銷之數﹐實余粟一萬八千三十三石零﹐閏年餘粟六千六百五十一石零。論者謂一郡之中﹐新舊異額﹐輕重懸殊﹐輸旣未免偏枯﹐且核現徵額粟﹐除支銷之外﹐實有贏餘﹔議於余粟一萬八千三十三石零數內﹐每年止徵粟六千石﹐爲三年一閏﹑五年再閏加支之粟﹐其餘一萬二千石零﹐請於雍正七年以前舊徵額內攤勻核減﹐以紓民力。然卒不果行。又各廳縣雜稅﹐多沿舊名﹐故徵餉水陸異科﹐與中土迥別﹔然存畱經費之項資焉﹐未可議減也。

各港汛員﹐如大港則經歷司之﹐南路茄藤港則鳳山縣上淡水巡檢司之﹐打鼓港則鳳山縣典史司之﹐北路蚊港則諸羅縣佳裏興巡檢司之﹐笨港﹑猴樹港則諸羅縣笨港縣丞司之﹐三林港﹑海丰港則彰化縣南投縣丞司之﹐鹿子港則彰化縣鹿子港巡檢司之﹐水裏港則彰化縣貓霧捒巡檢司之﹐篷山港﹑後壠港﹑中港﹑竹塹港﹑南嵌港則淡水同知司之﹐八里坌港則淡水廳新莊巡檢司之。

府縣設教授﹑教諭﹑訓導各一。臺灣府學歲進文武童生各二十名﹐科進文童生二十名。又歲科額進四縣粵籍文童生各八名附府學。縣學歲進文武童生各十二名。科進文童生十二名。臺灣﹑鳳山﹑諸羅三縣學同。惟彰化縣學歲進文武童生各八名﹐科進文童生八名。廩增生﹐府學各二十名﹐四縣學各十名。歲貢則分府縣學﹐一年一貢﹐二年一貢爲差。屆鄕試﹐渡海赴省闈﹐另編臺字號取中二名。郡中有海東書院﹐道主之﹔崇文書院﹐府主之﹔近移設南郊﹐曰南湖書院。

澎湖爲臺灣郛郭﹐承平旣久﹐生聚日繁﹐俗亦少馴矣。雍正五年﹐設通判洽之﹐稽澳慝﹑詰姦船﹑平訟爭﹑支軍糈。有命盜案﹐仍歸臺灣縣審擬。設文石書院﹐生童肄業其中﹐歲科試於廳﹐渡海應道試﹐附臺灣縣﹐屢有遊庠者。近淡水廳亦依此例﹐附彰化縣進學。

臺灣鎭總兵官駐郡城﹐掛印埒提督﹐水陸兼轄﹐重鎭也。領中﹑左﹑右營遊擊各一﹐守備各一﹐千總六﹐把總十二﹐額兵二千七百七十名。復領城守營參將一﹐左右軍守備各一﹔左軍駐鳳山縣岡山汛﹐右軍駐諸羅縣下加冬汛﹔千總二﹐把總四﹐額兵一千名。南路參將駐鳳山縣城﹐領守備一﹐駐埤頭﹐千總二﹐把總四﹐額兵一千名。復領下淡水都司一﹐駐山豬毛﹔千總一﹐把總二﹐額兵五百名。北路副將駐彰化縣城﹐領中軍都司一﹐左右營守備各一﹔左營駐諸羅縣城﹐右營駐竹塹城﹔千總六﹐把總十二﹐額兵二千四百名。復領下淡水都司一﹐駐猛甲﹐千總一﹐把總二﹐額兵五百名﹔設波字號戰船二隻。臺灣協水師副將駐安平鎭﹐領中﹑左﹑右營遊擊各一﹐守備各一﹐千總六﹐把總十二﹐額兵二千五百名。中營設平字號﹑波字號戰船十五隻﹐左營設定字號﹑波字號戰船十六隻﹐右營設澄字號戰船十五隻。澎湖協水師副將駐澎湖﹐領左﹑右營遊擊各一﹐守備各一﹐千總四﹐把總八﹐額兵二千名。左營設綏字號戰船十八隻﹐右營設寧字號戰船十五隻。統計臺澎水陸兵一萬二千六百七十名﹐水師戰船八十一隻。其間分布塘汛﹐聯絡巡徼﹐炮臺﹑烽墩﹐列戌相望﹐官有秩限﹐兵以更番﹐練習勿弛﹐防衛加謹﹐蓋海外營務﹐至今日倍周密矣。論者以諸羅縣境地廣闊﹐溪嶺深險﹐居戶流民﹐錯處其中﹐僅一守備駐城﹐存兵無幾﹐所轄要害之地﹐防守亦置兵寥寥﹐殊不足以資捍禦。議將鎭標左營遊擊移駐諸羅縣城﹐守備移駐下加冬。又以縣境斗六門地方﹐北接虎尾溪﹐東通內山﹐實爲要隘﹐應將舊駐縣城之北協左營守備移駐﹐其舊駐下加冬之城守右軍守備撤回郡城。又以縣境礁吧哖地方﹐山深林密﹐徑路錯雜﹐易於藏匪﹐應將上淡水都司移駐﹐與鬥六門守備均歸北協管轄。其淡水各處﹐俱關緊要﹐須置大員彈壓。都司旣移駐礁吧哖﹐應將安平協左營遊擊移駐猛甲。又以彰化縣境鹿子港澳口廣闊﹐人居稠密﹐舊設把總一員﹐防範難周﹐應將安平協左營守備移駐。蓋亦相時籌地之議也。𨿽不能遽行﹐存此以備采擇。

陳少林曰﹕『臺灣環海依山﹐欲內安必先守山﹐欲外寧必先守水。守山之法勞而易﹐守水之法逸而難。蓋陸地之防﹐惟在嚴斥堠﹐愼盤詰﹐實心衛民﹐勿以擾民﹐得其人以任之而已。水地之防﹐必資於船﹐多設船則有篷桅纜碇修葺之工費﹐歲需不貲﹐是在主計者之持策也。蓋臺灣善後之計﹐莫急於增兵﹐增兵自不得不增餉。若僅駐鎭於郡﹐駐協於安平﹐南北路兵單汛薄﹐恐未雨之憂﹐不在鹿耳門﹐而在海港山社之門矣』。少林名夢林﹐漳浦諸生﹐蔡文勤公稱其曾修諸羅縣誌﹐凡所憂虞規度﹐先事而中﹐錄此以見一斑。

卷三

記气習

具四方之風謂之颶﹐字從具。今羣然作■﹝風貝﹞﹐訛從貝﹐呼亦貝音﹐且轉爲暴音矣。字書無臺字﹐亦土人臆撰者﹐呼爲臺音﹐風大而烈﹐尢甚者爲臺。■﹝風貝﹞倏發倏止﹐臺常連日夜。正﹑二﹑三﹑四月發者爲﹐五﹑六﹑七﹑八發者爲臺。九月則北風初烈﹐或至連月爲九降。渡海以四﹑八﹑十月爲穩﹐以四月少臺﹐八月秋中﹐十月小春﹐天气多晴暖故也。六月多臺﹐九月九降﹐其最忌者。■﹝風貝﹞將至﹐則天邊斷虹﹐先見一片如帆者﹐曰「破帆」﹔稍及半天﹐如鱟尾者﹐曰「屈鱟」﹐此其驗也。臺無定期﹐必與大雨同至﹐至必拔木壞垣﹐飄瓦裂石﹐久而愈勁。舟𨿽停泊﹐常至粉碎﹐海上人甚畏之。惟得雷聲卽止。諺云「六月一雷止三臺﹐七月一雷九止臺』。占臺者﹐每視風信反常爲戒。如夏月應南而反北﹐秋冬春應北而反南﹐旋必成臺。若七月北風亦主臺。及其旣作﹐必四面傳徧。如北風必轉東而南﹑而西。南風亦然。或一﹑二日﹐或七﹑八日﹐不傳徧不止也。■﹝風貝﹞驟而禍輕﹐臺緩而禍久且烈。昔人謂天地之气交逆﹐地气鼓而海沸﹐天風烈而雨飄﹐故沈舟傾檣。又謂春風畏始﹐冬風慮終﹔非習海上气候者烏能知之﹖

暴信或先期卽至﹐或逾期始作﹐總不出七日之內﹐其期舟人悉習之。相傳正月九日玉皇暴有風﹐則終歲各暴皆驗﹔否則至期或有風﹑或無風﹐靡所準也。又十二月廿四日送神暴﹐自是日至二十九日﹐凡有南風﹐則應來年有■﹝風貝﹞﹔如二十四日應﹑四月二十五日應﹑五月二十九日應﹐九月俱不爽。

廈門之風﹐早西晚東﹐惟臺灣之風﹐早東晚西。每午後﹐海上如煙霧蒙蒙﹐名曰「發海西」﹐四時皆然。說者謂船出鹿耳門﹐必得東風﹐方可揚帆﹔澎湖來船﹐必俟西風﹐裁可進港。設早西晚東﹐則去船過日中始能放洋﹐來船昏暮不能進口。豈非風信之奇﹖於此想越中樵風之說﹐不盡誣也。

自九月至明年四月不雨﹐殆累歲皆然。五月以後﹐大雨時行﹐甚有連綿匝月不歇者。砌苔礎菌﹐綠意延緣﹐墻壁幾榻﹐津潤欲滴﹐插架連箱﹐靡不黴浥﹐殊悶悶也。於日落時﹐見西方云色黯然﹑一片如墨﹑全無罅竇﹑不見云腳者﹐主來日雨。郁滄浪云﹕『云腳者﹐如畫家繪水口石﹐其下橫染一筆爲水石之界者是也。無腳之云﹐如畫遠山﹐但見山頭﹐不見所止』。可謂善狀丰隆者。黃玉圃侍禦云﹕『諸山煙靄蒼茫﹐若山光透露﹐便爲風雨之徵』。又饑鳶髙唳﹐海雀驚飛﹐踰日必風。春晚觀西﹐冬晚觀東﹐有黑雲起﹐主雨。諺云「冬山頭﹐春海口」。

常年气候皆燠﹐雨後輒微涼薄肌﹐所謂四時皆夏﹐一雨成秋也。入冬絕無霜雪﹐故工人度臘﹐少挾纊者。遊客三月輒著輕紗﹐至十月不更。每朔風驟凜﹐忽易薄裘﹐曦光一射﹐仍被縠衫。一日之間﹐暄涼數變。故燕集頃﹐袷毳兼攜﹐以備不時脫換。砌虫夜響﹐竟歲皆然。春初已綻夏萼﹐膽缾折供﹐若橊與山茶掩暎﹐不足怪也。更有狂颷怒號﹐轉覺灼體﹐風過後﹐木葉焦萎如爇﹐俗謂之「麒麟■﹝風貝﹞」﹐云風中有火﹐殊可詫異﹗

舊傳野不苦旱﹐以土沙含潤﹐又露气重也。予嘗秋郊早行﹐辧明時艸露已晞﹐志所謂「入夜霏霏如霰﹐茅檐日髙﹐尙澑余滴」者無有也。或曰﹐近年人煙漸稠﹐故露气減於昔去。

黃玉圃侍禦曰﹕『廣東志云﹐嶺南陰少陽多﹐故四時之气﹐辟多於闔。一歲間溫暑過半﹐元府常開﹐毛腠不掩﹐每因汗溢﹐卽致外邪﹔蓋汗爲病之媒﹐風爲汗之本﹐二者一中﹐寒瘧相乘﹐其疾往往爲風淫』。又云﹕『盛夏士庶出入﹐率以靑布裏頭﹐蓋以其候南風爲厲﹐一侵陽明﹐則病不可起』。此地正相同。余見寓臺者﹐小有感冒﹐投表劑則內府虛餒﹐而俗師驟施溫補之藥﹐變癥又不可思議矣。大抵來此者﹐堅彊變爲柔脆﹐十常八九矣。

臺灣本島夷境﹐祗今林林總總﹐皆漳﹑泉﹑潮﹑惠之人﹐占居於此。凡歲時婚喪諸議節﹐率沿其土風﹐要不得目爲臺灣習俗也。顧海外雜然﹐𨿽疆索視內治﹐而流而不返之勢﹐已成積重﹐有心挽救者非洞見其受病所自﹐烏能相腠理而鍼砭之哉﹖

好輕生﹐舊習故未殄也。每睚眥微隙﹐輒散檳榔﹐一呼哄集﹐當衢列械﹐橫擊不可向邇。陳肆者收所售物﹐如恐不及﹐蓋稍需則乘機攫奪盡矣。七月中元﹐絫臺延僧道施食其上﹐至於更闌﹐擁觀者爭所施食﹐名曰「搶孤」﹐有亂毆至死者。又開場演劇﹐小伶流睞所及﹐名曰「目箭」﹐人必爭之﹐揮拳斃命﹐亦所時有。此皆習之最惡者﹐當厲禁之。

海外百貨叢集﹐然直倍中土。俗尙華侈﹐𨿽傭販輩徒跣載道﹐顧非紗帛不褲。婦女出不乘輿﹐袨服茜裙﹐擁傘踅通逵中﹐略無顧忌。匠作冶金範銀﹐釵笄釧珥之屬﹐制極工巧。凡鬻冠服履襪者﹐各成街市﹐哄然五都﹐奢可知已。

無男女老少﹐羣然好博。有壓寶﹑壓字﹑漫抓攤﹑簸錢諸戲。洋錢﹐大者一博動以千計。洋錢﹐銀錢也﹐來自咬■﹝口畱﹞吧﹑呂宋諸國。臺地交易貲費皆用之。大者﹐一枚重七錢二分。有二當一者﹐曰「中錢」﹔有四當一者﹐曰「茇仔」﹐且有八當一﹑十六當一者。臺人均謂之「番錢」﹐亦稱「番餅」。

土人啖檳榔﹐有日費百餘錢者﹐男女皆然﹐行臥不離口﹔啖之旣久﹐唇齒皆黑﹐𨿽貧家日食不繼﹐惟此不可缺也。解紛者彼此送檳榔輒和好﹐款客者亦以此爲敬。

俗喜迎神賽會。如天后誕辰﹑中元普度﹐輒醵金境內﹐備極鋪排﹐導從列仗﹐華侈異常。又出金傭人家垂髫女子﹐裝扮故事﹐舁遊於市﹐謂之「擡閣」﹐靡靡甚矣。每舉尙王醮設壇﹐造舟送迎﹐儼恪糜費﹐尢屬不貲。

神祠﹐里巷靡日不演戲﹐鼓樂喧闐﹐相續於道。演唱多土班小部﹐發聲詰屈不可解﹐譜以絲竹。別有宮商﹐名曰「下南腔」。又有潮班﹐音調排場﹐亦自殊異。郡中樂部﹐殆不下數十云。

鴉片產外洋咬■﹝口畱﹞吧﹑呂宋諸國﹐爲渡海禁物。臺地無賴人多和煙吸之﹐謂可助精神﹐徹宵不寐。凡吸﹐必邀集多人﹐更番作食﹐鋪席於地﹐眾偃坐席上﹐中燃一燈以吸﹐百餘口至數百口爲率。煙筒以竹爲管﹐大約八﹑九分﹐中實棕絲頭髮﹐兩頭用銀鑲首﹐側開一孔﹐如小指大﹐以黃泥掏成壺盧樣﹐空其中以火煆之﹐嵌入首間﹐小孔上置鴉片煙於壺盧首﹐煙止少許﹐吸之一口立盡﹐格格有聲。飲食頓令倍進。日須肥甘﹐不爾腸胃不安。初服數月﹐猶可中止﹔迨服久偶輟﹐則困憊欲死﹐卒至破家喪身。凡吸者面黑肩聳﹐兩眼淚流﹐腸脫不收而死。

凡遊臺者﹐蕩子癖狹斜之遊﹐敗類耽摴蒱之戲﹐貪毒煙以自朘其膏﹐比匪人而甘罄其橐﹐以致生歸無日﹐賫恨埋沙。縱令綿息僅存﹐含羞托缽﹐習之不臧﹐轍胡勿鑑﹐至於斯極﹐悔何及哉﹗

臺灣更有一種無賴之人﹐出則持挺﹐行必布刀。或藪巨莊﹐或潛深谷﹐招呼朋類﹐謆誘蚩愚。始而伏黨羣偸﹐繼而攔途橫奪﹐蓋梗化之尢者。初方目爲羅漢腳﹐而治之不早﹐將有鴟張之勢。如朱一貴以一飼鴨奴跳梁﹐黃教以一盜牛賊作逆﹐𨿽先後克日就戮﹐而官軍受其戕害﹐村莊遭其荼毒﹐已不可勝言矣。吾願司土者尙時時畱心斯輩也可。

記土物

有物非此土所產﹑來自中土他海者﹐有名系此土﹑實非產自此土者﹐有此土與中土他海同產而早晚稀稠有別﹑與夫形狀小異者﹐有實爲此土獨產者﹐或略或詳﹐就見聞所及記之。

稻之屬﹕若粳稻﹐有早占﹑埔占﹑尖粟﹑三杯﹑圓粒各種﹔秫稻有赤殼﹑虎皮﹑鴨母﹑鵝卵各種。早占種於二﹑三月﹐成於六﹑七月﹐田中種之。埔占種於三﹑四月﹐成於八﹑九月﹐園中種之。圓粒無多。三杯殼薄而米白﹐但不耐久貯。尖粟殼厚而米麤﹐收倉十年不腐﹐故各屬正供﹐惟收此種。鵝卵秫性極黏﹐諸秫中最佳者。又鳳山﹑淡水﹑東西港早冬種於十月﹐收於三﹑四月﹐名曰雙冬﹐又爲他邑之所無也。臺地土壤肥沃﹐田不資糞﹐種植後聽之自生﹐不事耘耔﹐坐享收成﹐倍於中土。近歲糴價不賤﹐居民炊釜頗艱﹐則以逐利者祗貪越販﹐故蓋藏解焉。

南路地熱不宜麥﹐北路種者甚多﹔三月可收﹐不待麥秋也。凡小麥開花﹐北地以晝﹐南方以夜。臺麥如北地﹐故其性最良。又一種狀如■﹝禾上米下﹞﹐實如石橊子﹐一葉一穟﹐穟數百粒﹐土人謂之番麥。

黃豆﹑黑豆﹑赤豆﹑綠豆﹑黃梁﹑胡麻之屬﹐北路廣種之﹔種同中土﹐而收獲較早。

蔬蓏與內地無別。黃瓜﹑茄﹑莧之屬﹐春初卽入盤餐。又荷蘭豆如豌豆﹐角粒脆嫩﹐色綠味香。裙帶豆莢綠子黑﹐紅公豆莢紫子紅﹐禦豆大如指頂﹐味尢滑嫩﹐皆食單佳品也。

筍味酸苦﹐不堪入庖。予在八里坌港﹐見有筍生竹節間﹐剝而瀹食﹐味甚脆美。

傀儡山產芋魁﹐有數十觔大者﹐野番以此爲糧。余在鹿子港﹐見芋大如巨筐﹐重三﹑四十斤﹐云亦產自內山。

番藷有紅﹑白二種﹐產同中土。臺人亦資以供常餐。海外土浮而沃﹐樹藝較內地倍肥澤焉。余署階際﹐偶植一枚﹐旋坼土牽蔓﹐未數月﹐幹如蒲桃﹐支架引之﹐髙丈許﹐葉覆數笏地﹐蓋僅見者。

王漁洋香祖筆記云﹕『鳳山縣有姜名三保姜﹐相傳明初三保太監所植﹐可療百病』﹔鳳境今無有也。臺地植姜﹐春種夏熟﹐味最脆嫩。

梅花間有。山茶花紅﹑白各種多重臺者。桂花四季皆開﹐然香少遜矣。蘭花﹑水仙花﹐來自海舶。桃花處處有之﹐入臘盛開﹐至燈期則花事闌珊。絳緋碧桃﹐吐萼稍遲。若牡丹﹑芍藥﹐乃絕無者。

扶桑花一名佛桑﹐葉如桑葉﹐花如蜀葵﹐色深紅如火﹐曦光所燭﹐疑若焰生。臺地有二種﹕千葉者紅﹑黃二色﹐單瓣只有紅者﹔自夏至冬﹐一樹開數百花﹐望之如燒空焉。

刺桐﹐樹髙大而枝葉蔚茂﹐其花附幹而生﹐側敷如掌﹐色極鮮紅。予友任伯卿官右營遊擊﹐署旁射圃中﹐列植以百計﹐因以名園﹔花時余偕觴詠其下﹐襟袖間疑蒸赤城霞也。

貝多羅花﹐樹多癭結﹐枝皆三杈﹐葉如枇杷﹐而厚韌過之﹐可以寫經﹐所謂貝葉也。花瓣五出﹐間有六出者﹐大如小酒碊﹔瓣皆左紐白色﹐近芷則黃苞微紫﹐香如擘橙﹐日開數萬朵﹐落地如鋪銀﹐略無萎意。余署前庭一株﹐老樹屈蟠﹐婆娑廣蔭﹐竟歲在馥鬱中﹐殊饒佳致。

曇花卽優缽羅花﹐艸本﹐出西域﹐有紫﹑白二種。靑葉叢生﹐或一年一花﹐或數年不花。懸莖包裹﹐狀若荷蕊﹐中攢十八朵﹐每一日開一朵﹐釋家謂符羅漢之數。梵剎多植之。

抹麗花﹐千層﹐大如菊蕊﹐碎玉玲瓏﹐開經三宿﹐妙香絕迥﹐亦名三友花﹐土稱番茉莉﹐又稱番梔子﹐或稱葉上花。其常種亦自饒賤﹐串朵成球﹐一錢可得﹐置枕簟閒﹐足淸夢寐。

晚香玉﹐葉如鹿蔥﹐花潔白﹐含苞如玉簪﹐夜開﹐有香﹐蒂必雙出﹔一名月下香﹐出者﹐大如小酒

又名雪鴛鴦。此花﹐中土極珍之﹐臺地叢生如艸﹐土人不甚愛惜﹐剪之成束﹐鬻以插缾。余於署後圃中﹐課僮徧栽﹐每風露涼宵﹐月光如水﹐覺淸芬細細襲襟帶間。

赬桐花﹐艸本﹐髙不盈丈﹐葉似桐花﹐紅如火﹐一穗數十蕊﹐苞如鸚咮﹐亦名紅鸚哥。臺地五月盛開﹐午日雜插瓶盎中﹐故俗呼龍船花。又虎子花﹐一名月桃花﹐亦五月開﹐午日折以簪小兒髻上。

木蘭花﹐樹本大者圍數尺﹐花淡黃﹐色細碎如黍粒﹐香气淸遠﹐種出暹羅﹐故名暹蘭。又珍珠蘭﹐花如金粟﹐弱枝蔓引﹐香與木蘭同﹐俗呼雞爪蘭。

含笑花﹐五瓣﹐淡黃色﹐香味郁烈﹐拗折間餘芬溢指尖﹐經時不歇。

鷹爪蘭﹐花如蘭﹐無心﹐色初靑﹐漸黃﹐香味滯膩﹐齅之令人作惡。閨人插之鬢際﹐云染髮膏則香益淸徹。

斑支花﹐卽木棉也。花較山茶更大﹐色深黃﹐蓓蕾堅厚﹐結實如棉。又一種花色紅者﹐臺地無之。

消息花﹐卽刺球﹐本髙數尺﹐有刺﹐植之籬落間﹐黃蕋細攢﹐如團絨﹐芬馨亦自襲人。又番繡球﹐蔓生﹐葉厚﹐花白心微紅﹐亦名紅繡球。

金絲蝴蝶﹐花黃片紅點﹐多須﹐如舞蝶﹐一名金莖花。又番蝴蝶﹐花髙盈丈﹐色中紅外黃﹐如蝶﹐有須﹐四時常開。

鐵樹花﹐狀如紗籠﹐玲瓏細瑣﹐千瓣分披﹐瓣各一花。黝根翠葉﹐故自森森。

午時梅﹐色紅﹐午開子落﹐一名子午花﹐非梅種也。相傳來自毗屍沙國。

指甲花﹐樹髙丈餘﹐枝條柔弱﹐葉如嫩楡﹐搗以染指甲﹐色同鳳仙花﹔白色﹐朵細香淸。

百葉黃梔花﹐一名玉樓春﹐亦非牡丹種。又七里香﹐木本﹐一名小柑花﹐叢生如柑﹐五瓣﹐色白﹐香遠﹐與山礬名同族別。又素馨花﹐藤本﹐延緣竹木﹐花白如雪﹐恐亦與花田所產者殊類。

美人蕉花﹐有紅黃二種﹐黃者尢芳鮮可愛﹐四時開花不絕﹐有髙丈餘者﹐子堅黑﹐可作小念珠。

迎年菊與秋花無異﹐惟紫色一種開歷冬春﹐故名。余署齋前﹐四月間盆菊盛開﹐曾邀友人賞之。臺地少寒多燠﹐百卉榮滋﹐故不論節候也。

蓮蕉花出蕉心﹐大如蓮﹐鮮紅可愛﹐經時不謝。又交枝蓮﹐藤本﹐花五瓣﹐白色﹐其莖互相縈繞﹐午開未謝。

噴雪花﹐葉深碧﹐開小白花﹐以千萬計﹐彌望如雪﹐故又名潑雪。

西瓜種於八月﹐成於十月。臺灣﹑鳳山二縣有之﹐歲以充貢。

波羅蜜大如斗﹐皮礧砢如佛頂螺髻﹐剖之﹐純瓤間疊如橘柚﹐囊色黃﹐味甘﹐核如棗仁﹐熟食味如百合。余初得一枚﹐署中人有不識者﹔余戲之曰﹐此荔祖也﹐眾爲撫掌。

釋迦果似波羅蜜而小﹐色碧﹐種自荷蘭﹐味甘而膩﹐微酸﹐熟於夏秋間。

菩提果一名番果﹐花白色﹐實如枇杷﹐味甘芬﹐鮮靑熟黃﹐累累如臘丸。

菠蘿一名黃梨﹐亦曰黃來﹐葉如蒲而短闊﹐兩側如鋸齒﹐實抱幹生﹐通體鱗皺﹐葉自頂出﹐森張若鳳尾。色淡黃﹐味甘酸﹐切之﹐津瀝芳香襲人。

羨子亦稱番蒜﹐或作檨﹐字書無此字也。樹髙大﹐葉尖長﹐濃可蔭畝。花微白﹐小朵有香。結實﹐膚綠肉黃﹐味酸甘﹐盛夏大熟﹐人爭瞰之。又或蘸鹽以代蔬﹐切片用糖罨之﹐名曰蓬萊醬。土人壓擔堆筐﹐鬻諸通市﹐果之最繁富者。

甘蕉一名牙蕉﹐綠葉攢抽﹐中心出花一枝﹐五六層﹐層層吐瓣﹐紅紫可愛。結實每層數十枚﹐排比如櫛﹐色黃白﹐味香甘。臺地村捨後每廣植之﹐四時皆生﹐藉以獲利。

檳榔樹直無枝﹐髙一﹑二丈﹐皮如靑桐﹐葉類筠竹。葉上豎如翼張﹐葉脫一片﹐內現一苞。苞綻卽開花﹐淡黃白色﹐連綴而芬。實附花下﹐形圓而光﹐宛然纂棗。自孟秋至來年孟夏﹐發生不絕。土人摘其鮮者﹐用扶畱藤和蠣灰食之﹐咀噍不能少輟。迨六﹑七月未熟時﹐輒以燻幹者繼之。

椰子樹榦葉如檳榔﹐結實﹐外裏粗皮似棕片﹐質大如瓜﹐殼堅厚﹐剖之白肪盈寸﹐極甘脆﹐淸液可碗許﹐气味與酒相近﹐曰椰酒。六﹑七月熟可采﹐番人躍其上﹐攀援矯捷﹐名曰猱采。

南北路連隴種土豆﹐卽落花生也。沙壤易滋﹐黃蘤徧野。每冬間收實﹐充衢盈擔﹐熟啖可佐酒茗。搾油之利尢饒﹐巨桶分盛﹐連檣壓舶販運者﹐此境是資。

番姜﹐木本﹐花白色﹐實光長﹐熟時紅艷﹐中有子﹐味辛﹐荷蘭種也。番人帶皮啖之﹐亦名番椒。又一種實圓而微尖﹐狀如柰﹐種出咬■﹝口畱﹞吧﹐中土無之。又番木瓜﹐樹榦直上﹐無枝﹔葉生樹杪﹐似萆麻﹔花白色﹐開枒槎間﹔瓜凡五稜﹐無香味。番石橊﹐不種自生﹐味臭而澀。番柑﹑番橘﹐皮苦肉酸﹐皆不足啖。

佛手柑﹐北路產者甚大﹐香殊不足。龍眼亦顆小味薄﹐均非佳品。

蔗有紅白二種﹐其漿資人啖者與中土同。又幹小者﹐名曰芒蔗﹐煮汁成糖者此也。東寧政事集云﹕『蔗苗種於五﹑六月﹐首年則嫌其嫩﹐三年又嫌其老﹐惟兩年者爲上。首年者熟於次年正月﹐兩年者熟於本年十二月﹐三年者熟於十一月。故硤煮之期﹐亦以蔗分先後。若早爲砍削﹐則漿不足而糖少。大約十二月﹑正月間始盡興工﹐至初夏止。初硤蔗漿﹐半多泥土﹐煎煮一次﹐濾其渣穢再煮﹐入於上淸﹐三煮入於下淸﹐始成糖。入■﹝石屚﹞待其凝結﹐用泥封之﹐半月一換﹐三易而後白﹐始出■﹝石屚﹞。曬漧﹐舂擊成粉﹐入簍﹐須半月爲期。未盡白者﹐名曰糖尾﹐並■﹝石屚﹞再封﹐蓋封久則白﹐封少則緇﹐其不封者則紅糖也』。又赤嵌筆談云﹕『臺人十月內築廍尾﹐置蔗車﹐催募人工﹐動廍硤糖。每廍用十二牛﹐日夜硤蔗﹐另四牛載蔗到﹐又二牛負蔗尾以飼牛。一牛配園四甲或三甲余。每園四甲﹐現插蔗二甲﹐畱空二甲﹐遞年栽種。廍中人工﹕糖師二人﹐火工二人煮蔗汁﹐車工二人將蔗入石車硤汁﹐牛婆二人鞭牛硤蔗﹐剝蔗七人園中砍蔗去尾去■﹝艸澤﹞﹐采蔗尾一人﹐看牛一人』。二書足盡煮糖之法﹐因摘錄之。

臺灣山無松柏﹐坐蔭則臃腫成林﹐艸不芊綿﹐彌望則劍鋩刺眼。縱有良材﹐多淪深谷。豈無芳艸﹐未入圖經。欲指名而末繇﹐求適用而奚辧﹖嵇含之所難狀﹐神農之所未■﹝當﹐甘代田﹞﹐不幾指不勝僂也哉﹗

榕樹產閩粵間﹐木之易長而多壽者﹐海外亦所在皆有。余署南園一株﹐輪囷偃覆﹐極冥蒙郁律之狀。郡署鴻指園有榕根蜿蜒地上﹐髙約四﹑五尺﹐橫長約二丈餘﹐淩空搘拄﹐疑出神工﹐謂之榕橋﹐奇觀也。

茄冬樹﹐木實堅重﹐色紅紫﹐紋理細致﹔制器物與紫檀相近﹐花梨不及也。余在後壠﹐見列樹交柯﹐葉如冬靑﹐淺黃深綠﹐一望郁然﹐類西洋界畫中所渲染者﹐詢之卽此樹也。

蕭朗木﹐大者數圍﹐質重而理細﹐類黃檀﹐然求之內山﹐析片輦運﹐制器最良﹐或曰卽柏也﹐一曰消郎。

楠木始生﹐已具全體﹐裂土而出﹐兩葉始蘗﹐已大十圍﹐歲久則堅﹐終不加大﹐蓋與竹筍同一理也。見裨海紀遊。

南路打鼓山有香木﹐色類沈香﹐味較檀尢烈﹐不名何香。土人亦不知貴。聞昔年爲吳客載去甚多﹐後有制爲香杖者﹐零星■﹝貝養﹞木﹐拾琢扇器。見赤嵌筆談。

桄榔﹐直幹似栟櫚﹐有節如竹。樹杪抽數十枝﹐攢葉若翦。吐花作穗子歷落﹐狀若靑珠﹐皮中有屑﹐赤黃色﹐如面﹐可食。木質堅而多文﹐制器斑如。

桫欏木﹐腹空洞﹐四周縐褶如繆篆﹐自然蚪屈﹐不待郢削也。人每取以貯筆。

綠珊瑚﹐一名綠玉樹﹐竟體槎枒﹐絕無花葉。色光潤﹐如研黃和黛綠﹐不可拭。其生易蕃﹐郡境籬柵閒所在皆植。

交標﹑九荊﹐皆土人構室材也。交標可爲梁﹐九荊作柱﹐入土不朽。野人縛茅成捨﹐搘拄便焉。又番樹大如槐﹐枝榦離奇﹐或似臥松。結實如槐角﹐皮紅時綻子﹐肉白可食﹐俗呼刺豆﹐亦呼番豆。又饅頭果樹﹐幹似桐﹐不直聳﹐旁枝著葉﹐略如木芙蓉﹐細花綠穗﹐攢萼相屬﹐皆中土所無者。

林投或作菻荼﹐樹直幹﹐皮似棕櫚﹐質極堅﹐有紋理﹐中空﹐從根結絲貫頂。葉勒而長﹐兩旁皆刺。花如蘆荻﹐實類波羅蜜﹐不堪啖。又水漆﹐柯葉彷佛刺桐﹐皮有黏液﹐著膚輒腫。一說葉有毛﹐刺人則癢不可耐﹐搔之發紅腫痛﹐久之乃止﹐故名咬人狗﹐卽水漆種也。與林投均爲人家圍籬所資。

每於雜薪中拾木如螙痕﹐甚如濕漬腐朽指不可搯者﹔迨裂之﹐堅實異常﹐揮斤有難色矣。質細滑如塗膏﹐睇之完蝕相錯﹐洵制器美材。俗呼爛心木﹐究不審何許木也。黃玉圃云﹕『內山林木叢雜﹐多不可辧﹐樵子采伐鬻於市﹐每多堅質﹐紫色竈煙﹐間有香气拂拂。若爲器物﹐必系精良﹐徒供爨下之用﹐實可惜』﹗良然。

竹叢一望蒙密﹐略無娟翠細香。供人玩味﹐則惟刺竹一種而已。此種數十竿爲一叢﹐茁筍不出叢外﹐每於叢中排比而出﹐枝大於竿﹐又節節生刺如鳥爪﹐捎人甚銳﹐人不敢近﹐是用植以固樊圉焉。而欂櫨﹑枅柱﹑幾榻﹑筐筥之屬﹐亦於是資。其它中土產者﹐間有之。

七弦竹﹐幹白﹐有靑綫紋六﹑七條﹐葉與凡竹同﹐蓋竹別種也。又人面竹﹐節密而凸﹐宛然人面﹐一名佛眼竹。又觀音竹﹐弱枝細葉﹐瓷斗中物也。

地不產茶﹐水沙連一種﹐與茗荈相類﹐產野番叢箐中﹐曦光不到之處﹐故性寒可療熱癥﹐然多啜恐胃气受傷。

扶畱藤卽蒟也﹐俗名荖﹐字書無此字。蔓生﹐葉如田藷而小﹐枝柔細﹐長延十餘丈。土人食檳榔﹐或用葉﹑或用藤﹑或用根和食之。納幣儀以紅絲系葉百束壓盒﹐不解何義。

風艸惟社番識之。春生無節﹐則經年無臺風﹔生一節﹐則臺一次﹔多節則多次。聞驗必不爽﹐眞奇事也。

龍舌艸形如舌﹐旁有刺﹐中液如膏﹔閨人取以潤發﹐鮮澤可鑑。

紅毛茶﹐艸類。黃花五瓣﹐葉如瓜子﹐亦五瓣﹐根如藤﹐劚取曝漧瀹茗﹐可療時癥。又姜黃﹐叢生﹐葉如美人蕉﹐根似姜﹐取以染繪。又七弦艸﹐叢生如秧苗﹐界紋白綠相間﹐入冬白變爲紅。又羞艸﹐葉生細齒﹐爪之則垂如含羞狀。又齒艸﹐枝葉髙尺許﹐社番取以擦齒﹐久之皆黑。凡此悉隨俗呼名﹐爲類尙多﹐不能臚記。

藥品多本艸所不載者。舊志及赤嵌筆談諸書所錄甚夥。如羊甘烏﹑甜雞骨﹑鴨嘴﹑鼠尾﹑鱟殼與夫四時春﹑半天飛﹑過江龍﹑鐵馬鞭之屬﹐名旣不典﹐性亦難識﹐𨿽主治各有方味﹐刀圭當勿輕試也。

蔣觀察以海外無鵲﹐從中土籠致十數枚﹐載海舶來﹐亦復營巢伏卵﹐意必蕃息﹐甫逾年無一存者。說者謂鵲卑飛﹐不能越海﹐是不然﹐土性不相習﹐故物類不能不拘於墟。鸜鵒不踰濟﹐鴻雁回於峯﹐獨鵲也歟哉﹖

鳩不一種﹐色靑黑者曰斑鳩﹐項下赤者曰火鳩﹐體純綠﹑觜趾紅者曰金鳩。白鳩周身如雪﹐皎然可愛﹐能知气候﹐每交一更﹐輒鳴數聲﹐眞慧禽也。

烏鶖似八哥﹐通體皆黑﹐喙如錐﹐尾長﹐飛最疾﹐鳴如黃鸝﹐能作百鳥聲﹐夜則隨更遞喚﹐能搏擊羽族﹐蓋鷙鳥也。又一種﹐黑身﹑紅頂﹑綠趾曰海八哥。又傳咸水港統領埤茄冬樹上﹐歲巢白八哥﹐土人每伺其將雛時攫而飼之。

海燕與中土無別﹐而營巢少異。又一種似燕﹐背淡黑色﹐腹下黃色﹐尾長﹐飛則鳴﹐行則搖﹐曰番萆。

赧鸛狀似鶴﹐略小而短尾﹐翎羽淡紅色﹐專食蛇虺﹐探穴啄令自出。

長尾三娘﹐朱喙﹐翠翼﹐褐脊﹐彩耀掩暎﹐尾長盈尺﹐土人因名之﹔產諸羅深山中。

海鵝俗名南風戇﹐又名布袋鵝﹐恆於海濱獵魚。又海雞﹐比家雞較大﹐色黑﹐腳綠﹐宿海嶼中﹐取而烹食﹐骨脆﹐味美甚。

五鳴雞大如■﹝今上西下﹞鳥﹞鶉﹐項白﹐每漏下一鼓則一鳴。又潮雞﹐潮上輒鳴。又彩囊﹐似雞而小﹐項上有五彩囊。

番鴨大於舒鳧﹐翎釆微異﹐觜趾皆赤色﹐味殊遜之。

臺山無虎﹐故產鹿最繁。從前鹿場在近山所﹐後皆墾爲田﹐遂於內山捕獵。貿販者多越山後交易。鹿茸性減於關東﹐而直不賤﹔胎皮則益昂矣。市人購皮制爲箱篋裀囊﹐遊臺者必挾歸充饋物﹐然費侈而品不精﹐徒供唾涕耳。

艾葉豹﹐斑駁可觀﹐制裘者重直購之﹐然亦粗重不堪曳婁。

內山多野牛﹐千百爲羣。欲取之﹐先置木城﹐一面開門﹐驅之急則皆入﹐入則扃而餒之﹐然後徐施羈靮﹐豢之以芻﹐馴則役同家畜矣。其革制衣篋甚堅﹐臺物以此爲最。

產馬小而弱﹐不及中土﹔內山亦有產者﹐名曰山馬。

內山多猴﹐有小如拳者﹐不易得。

番犬髙倍常犬﹐狀尢獰猙﹐中土人每重直購而畜之。又番貓較家貓肥澤﹐而尾甚短﹐捕鼠亦捷。

聽虫聲以占候﹐海外不然﹐二月已聞蟬噪﹐四時不絕蛩吟。豳風﹑月令所陳﹐要難爲此間例也。至若密惟不能障蟁蠅﹐鐍笥不能卻蟻豸﹐尢足生人厭惡﹐不堪寢處者矣。

每夜分籟寂﹐忽四壁作響﹐唶唶如鵲噪﹐火之則蝘蜓鳴也﹐聒耳不休﹐殊無淸趣﹐徒令旅懷作惡耳。

蛇之毒者不一種。聞北路有巨蛇可以吞鹿﹐名鉤蛇﹐能以尾取物﹐則又巴蛇之亞也。

海族綦繁夥矣﹐沿海郡邑志詳載之。臺產無珍錯。燕窩﹑海參﹑鰒鯗之屬﹐來自洋舶。所常產者﹐蟳﹑蠣﹑蠃﹑蛤﹑蚶﹑蜆﹑鰇﹑■﹝魚則﹞各種無異也﹐故鱗介不備記﹐記其稍饒異者。

裨海紀遊雲﹕『鯊魚胎生。市得一魚﹐可四﹑五斤﹐用佐午炊。庖人剖腹﹐一小魚從中躍出﹐更得五﹑六頭﹐投水中皆遊去』。赤嵌筆談云﹕『鯊類不一種。龍文鯊﹑雙髻鯊﹐志言之矣。外此有烏翅鯊﹐身圓﹐翅尾黑色﹔鋸子鯊﹐長似鋸﹔烏鯊﹐口闊﹐大者數百斤﹐能食人﹔虎鯊﹐頭斑如虎﹐齒迅利﹐噬人手足立斷﹔圓頭鯊﹐亦食人﹔鼠■﹝虫吾﹞鯊﹐皮白﹐齒如梳﹔蛤婆鯊﹐口闊﹐尾尖﹔油鯊﹐身圓而長﹐尾似蝦尾﹔泥鰍鯊﹐口尖﹔靑鯊﹐身靑色﹔扁鯊﹐身扁﹐尾小﹔乞食鯊﹐皮可飾刀鞘﹔狗纏鯊﹐身長﹐尾尖﹔狗鯊﹐頭大﹐上有烏赤點﹐離水終日不死』。按郡誌有白鯊﹑胡鯊﹑雙髻鯊。其最佳者﹐皮上有黑白圈文﹐曰龍文鯊﹐其翅尢美。今鯊翅出南路嵌頂及澎湖﹐每歲十一月漁人取之﹐載海舶行販焉。

澎湖產塗魠魚。魚無鱗﹐狀類馬鮫而大﹐重者二﹑三十斤﹐肥澤薌甘﹐海外魚味之絕。官澎島者﹐以此饋遺﹐不過一﹑二尾﹐意甚珍重﹐然冬春間海舶經此﹐市之直廉﹐未■﹝當﹐甘代田﹞不饜飫而去。

烏魚以冬至前後盛出。由鹿子港先出﹐次及安平大港﹐後至瑯嶠海腳﹐於石罅處放子﹐仍引子歸原港。冬至前所捕者曰正頭烏﹐則肥﹔冬至後所捕者曰回頭烏﹐則瘦。子成片﹐下鹽曝漧﹐味亦佳。漁人有自廈門﹑澎湖伺其來時東渡采捕。鳳山縣雜餉款內﹐有采捕烏魚旗九十四枝。旗用白布一幅﹐刊刷「烏魚旗」字樣﹐塡寫漁戶姓名﹐鈐蓋縣印﹐植船頭网取﹐旗每枝徵銀一兩五分﹐是爲臺賦水餉之一。又臺灣﹑鳳山﹑諸羅三縣蠔餉﹐每條徵銀五兩八錢八分﹔蓋蠔﹐蠣房也﹐卽以爲取之之名。用竹二﹐長丈餘﹐各貫鐵於末﹐如剪刀﹐於海水淺處鉤取蠣房者。

飛藉魚﹐相傳沙燕所化﹐兩翼尙存。漁人俟夜深時懸燈以待﹐乃結陣飛入﹐舟力不勝﹐滅燈以避。又新婦啼魚﹐狀本鮮肥﹐熟則拳縮﹐命名以此。

鸚哥魚觜紅體綠。又蝴蝶魚見上淡水海岸間﹐栩栩然宛似鳳皇孫也。

旗魚色黑﹐大者六﹑七百斤﹐小者百餘斤﹐背翅如旗﹐鼻頭一刺﹐長二﹑三尺﹐極堅利﹐水面毆魚如飛﹐船爲所刺﹐卽不能脫﹐身一轉動﹐船立沈。赤嵌筆談云爾。余在安平鎭所見卽此﹐尢駭其胸脊間肉陷如溝﹐鬐翅斂之不見﹐有時怒張如支雨蓋﹐故亦名破傘魚。

蜈魚俗呼海豎﹐首似豬﹐大者千餘斤﹐小亦五﹑六百斤﹐常於水面躍起髙丈餘﹐噴水如雪﹐漁人見之輒避。又海和尙魚﹐色赤﹐頭與身皆似人形﹐四翅無鱗。又海狗魚﹐頭似狗﹐尾尖﹐四翅。又海馬魚﹐形似馬﹐頸有■﹝髟上﹝夌﹐氹代土﹞下﹞﹐亦四翅。漁人网獲﹐均爲不祥。俱見赤嵌筆談。

澎島冬日產海龍﹐每躍必雙﹐首尾似龍﹐無牙爪﹐長不徑尺﹐以之入藥﹐功倍海馬﹐漁人獲之﹐號爲珍物。

海翁魚卽海鰍也﹐大者三﹑四千斤﹐小亦千餘斤﹐皮生沙石﹐刀箭不入。鹿耳門沙岸有自殭者﹐肉粗不可食﹐人割取其膏﹐資然釭焉。或言口中噴涎﹐常自爲吞吐﹐有遺於海濱者﹐黑色﹑淺黃色不一﹐卽龍涎香也。聞上淡水有之﹐云可止心痛﹐助精气﹐欲辧眞膺﹐研入水攪之﹐浮水面如膏﹐以口沫撚成丸﹐擲案有聲﹐噙之通宵﹐不耗分毫者爲眞。每兩直數十金。艷其名者每於臺是徵﹐然此地實罕有﹐仍購諸洋估所販者。無益之物之爲累如此﹗

蟹產於海﹐獨諸羅蟹生溪澗中。螯有毛﹐名曰毛蟹。諸羅溪內亦產鰱﹐與臺灣縣鯽潭產鯽﹐均肥美﹐爲食單佳品。又鳳山溪中產蝦﹐彰化澤中產茭白﹐皆海外僅有者。

越絕書﹕『水母蝦爲目﹐海鏡蟹爲腹』。郭璞江賦﹕『璅蛣腹蟹﹐水母目蝦』。按水母﹐閩人謂之■﹝虫宅﹞﹐又謂之蜇皮。渾然一物﹐有知識﹐無口眼﹐蝦寄腹下﹐食其涎﹐見人則驚﹐此物亦隨之沈。鹿耳門內甚多﹐淡紫色﹐味遜於他產。又鹿耳門沙岸上多寄生螺。小蟹如鼅鼄﹐本無殼﹐入空螺殼中﹐負以行﹔大小磥硌﹐郭索沙磧中甚疾﹐觸之縮入﹐如螺閉戶﹐火炙之乃出走﹐此卽海鏡璅蛣種也。

■﹝句上黽下﹞鼊﹐龜屬﹐卵生﹐狀似鰲﹐四足漫胡﹐無指爪﹐大者百餘斤﹐小亦數十斤。常從海岸赴山凹鉆孔伏卵﹐人伺其來﹐尾而逐之﹐行甚疾﹐眾並力反其背﹐則不能動矣。甲可亂玳瑁﹐亦以爲飾﹐但薄而色淺﹐不任作器。南路每有之。又龍蝦﹑文蛤﹐他海所有。虎蟳﹑鬼蟹﹐則名狀皆惡劣矣。

郡境貨無奇贏。番錦﹑番毯﹑番布之屬﹐或絲不經練雜染成者﹐或績樹皮繰獸毳爲之者﹐不足珍也。文綺﹑大布﹐來自中土﹐入市者直恆倍焉。相傳哆囉■﹝瞞﹐口代目﹞產金﹐地屬野番﹐恐不足信。而中土每謂臺地有金﹐蓋此地工善煉金﹐賈人以金來就煉者爲多耳。近聞加泵社山亦產銀礦﹐星星無幾﹐亦在野番界內﹐厲禁之﹐無敢入者。

卷四

記叢璅

郡無城郭﹐四周樹柵﹐藩以竹木﹐望之深郁﹔惟七門甃石﹐粗具樓堞而已。鳳山﹑彰化二縣皆然。諸羅往時築土爲垣﹐歲久漸陊﹐今周令大本增築之。或謂厥土■﹝足束﹞浮﹐不任壘甓。當荷蘭來踞時﹐旣築赤嵌城於鯤嶼﹐又築赤嵌樓於鎭北坊﹐且築城於雞籠島上。何以皆歷久仡仡耶﹖總之﹐談形勝者以東嶺爲疊屏﹐以澎島爲巨障﹐以鹿耳門爲嚴鑰﹔恃天造之金湯﹐又何墉隍之是藉哉﹗

郡中文武廨宇﹐布置四坊中﹐歷有修葺。近時章鎭帥紳辟大樹園﹐構淸蔭堂﹑倚靑亭於署側﹔蔣觀察亦於署後構褆室﹐又刱延燻閣﹑挹爽廊﹑檥月樓﹑魚樂檻﹑接葉亭﹑花南小築﹑花韻欄﹐復辟叢桂徑﹑得樹庭﹑小仇池﹑瑞芝巖﹑疊雲峯﹑醉翁石﹐仍增飾澄臺舊迹﹐更移構斐亭於其東偏。郡署鴻指園﹐往時蔣觀察所辟者﹐鄒太守應元復葺治之。城守白參將世儻構凝香居﹔左營余遊擊大進構鏡淸堂﹑岸舫﹔右營任遊擊承恩構師愼堂﹑棟花書屋﹐又辟俗桐園﹔臺灣王令右弼構古春小築﹔而余亦就署後隙地構澹懷軒

研北書屋﹔皆一歲中興工蕆事者﹐頗增海外之勝。

郡舉秩祀﹐所在咸飭﹐外此尙無多。淫祠寺觀亦寥寥。北郊海會寺卽鄭氏北園﹐頗宏敞。黃蘗寺亦在北郊﹐饒有花竹。明孝廉李茂春夢蜨園﹐後攺爲法華寺﹐今於其前祀祝融﹔左側則南湖書院辟焉。彌陀寺在東門內﹐僅具規模。惟南郊付溪寺﹐境以幽勝﹐差堪遊憩。

隨屧黃沙坌積﹐何從選勝﹖偶與任將軍伯卿聯轡城隅﹐得曾氏園﹐修竹千竿﹐極檀欒之致。藥欄羅徑﹐布置逶迆﹐頗有淸趣。相與盤桓老樹下﹐嘯詠良久。自此遊涉日眾﹐竟成海外辟疆矣。

一元子玉帶﹐流傳民間且久﹐玉版凡二十枚﹐碾成百鹿﹐良玉善工﹐足寶也。考一元子名術桂﹐字天求﹐明遼藩裔也。明亡﹐由輔國將軍依唐藩閩中﹐封寧靖郡王﹔崎嶇兵間無成事﹐窮蹙竄海外。迨鄭氏歸命﹐無所之﹐遂自經死。臨終書絕命詞曰﹕『艱辛避海外﹐總爲幾莖發。於今事畢矣﹐不復采薇蕨』﹗聞者悲之。死時年六十六﹐葬鳳山竹滬裏。姬侍從死者五人。蓋康熙二十二年癸亥六月事也。五人者﹐姬袁氏﹑王氏﹑媵妾秀姑﹑梅姑﹑荷姑也﹐葬郡城南門外魁斗裏﹐人稱五烈墓云。

郡人譚藝者必推沈斯庵。往歲範九池侍禦修郡誌﹐采其詩文入志者甚多。頹唐之作﹐連篇累牘﹐殊費持擇也。考斯庵名光文﹐字文開﹐鄞人﹐明副榜﹐由工部郎中晉太僕寺少卿﹐命監軍廣東。順治辛卯﹐自潮州航海至金門﹐總督李率泰陰招之﹐不赴。將入泉州﹐舟過圍頭洋﹐遇風飄至臺灣。鄭成功禮以賓客﹐不署官。及經嗣﹐以賦寓諷﹐幾罹不測﹐遂變服爲僧入山。臺平﹐不能歸﹐因家焉。意此君官唐桂藩﹐事販渡海依鄭氏者。觀其序東吟社稿有云﹕『鄭延平視同田島﹐志效扶余』﹐可想見已。他如王忠孝﹑辜朝薦﹑沈詮期﹑盧若騰﹑李茂春﹑張士郁﹑張灝﹑張瀛輩﹐均以故紳遁迹島嶼者﹐志家列諸此郡流寓﹐論其世﹑原其志可耳。

官臺灣者﹐文武皆三年秩滿。吏民知瓜期將及﹐輒形爲懈玩﹐俗之敝也若此。水陸軍伍﹐亦以三年更疊。及期每不受鈐束﹐典領者所當嚴治之也。

南北路任載及人乘者﹐均用牛車﹐編竹爲箱﹐名曰笨車。輪圜以木板﹐板心鑿孔﹐橫貫堅木﹐無輪與輻之別。蓋臺地雨後潦水停塗﹐有輻輒障水難行﹐不如木板便利也。車輒縱橫衢市間﹐音脆薄﹐如哀如訴﹐侵曉夢回時﹐尢不耐聽。

凡貨食物﹐率土音叫唱﹐不可曉。賣肉者沿街吹角﹐如塞上髙秋時﹐難勝淒楚﹗

使槎錄云﹕『郡中鴦舌鳥語﹐全不可曉。如劉呼澇﹐陳呼淡﹐莊呼曾﹐張呼丟﹐吳呼襖﹔黃無音﹐厄影切﹐更爲難省』。小流求志云﹕『臺地字多意造﹐爲字書所不載。如番檨之檨字﹑泥■﹝魚賣﹞之■﹝魚賣﹞字﹑管■﹝犭豪﹞之■﹝犭豪﹞字﹑啊乳酒之啊字﹑茄荖网社之荖字﹑臺風之臺字﹑獸善走爲■﹝拋﹐足代扌﹞之■﹝拋﹐足代扌﹞字﹐不一而足﹐尢難枚舉』。愚謂形聲舛異﹐此類尙多﹔二書特舉其槪耳。

海外晝日﹐視中土較長﹔蓋迆西巨瀛無際﹐陽曦無有蔽虧故也。有謂男女暴長﹐年十四﹑五卽如中土年二十許。且有男九﹑女十之諺﹐以爲地居東方﹐生發气盛所致﹐未必盡然。

郡中歲常地震。每大風雨後﹐或黃霧彌漫時﹐多有此異﹐然不過一往來間捨宇動搖而已。聞諸羅最甚﹐至有裂地溢水之變。近年稍稀﹐可以覘境疆之寧謐矣。

臺地多用宋錢﹐如太平﹑元佑﹑天禧﹑至道等年號﹐錢質小薄﹐千錢貫之﹐長不盈尺﹐重不逾二斤。相傳初辟時﹐土中有掘出古錢千百甕者﹐或云來自東粵海舶。余往北路﹐家僮於笨港口海泥中得錢數百﹐肉好﹑深翠﹐古色可玩。乃知從前互市﹐未必不取道此間。果竟邈與世絕哉﹖然邇來中土不行小錢﹐洋舶亦多有載至者。

澎湖出文石﹐土人碾爲念珠玩物﹐列肆以市。石理如指螺﹐淡黃色﹐暈間以白﹐略可觀。然質枯而色黯﹐非珍物也。今竟以此爲書院標額﹐鄕曲之見﹐不堪嗢噱耶﹗

武林郁滄浪撰僞鄭逸事﹐頗詳核。長耳﹑艸雞﹐後先竊踞一甲子中﹐本末具在﹐𨿽不足爲海外故實﹐然禹鼎鑄其神姦﹐楚史號爲禱杌﹐要亦鑑古者所不慭置也。

臺灣人稱內地曰唐山﹐內地人曰唐人﹐猶西北塞外稱中土人曰漢人﹔蓋塞外通於漢﹐海外通於唐﹐名稱相沿﹐其來久矣。至土人呼府城爲仙府﹐鄕村爲艸地﹐則辟郡後始有此稱。

澎島四面阻海﹐山不生艸木﹐土不宜稼穡﹐井罕冽泉﹐竈惟糞爨﹐居人散處其間﹐捨漁別無所業。資俯仰者望歲於海﹐將毋操网罟以代耒耜歟。

己丑臘盡﹐同人集官齋度歲﹐余以鎖印無事﹐集杜句成五律十三首﹐有序曰﹕『天涯薄宦﹐歲杪驚心。物候方新﹐盤桓不廢。交親依舊﹐覉旅同然。頻此盍簪﹐因之授簡。昔少陵棲遲劍外﹐厥有嘯歌﹔伊僕也落拓海邊﹐能無抒寫﹖爰用意於剪彩﹐仍乞靈於浣花﹐始自臘宵﹐迄於人日﹐十三短律﹐參伍曩篇﹔要無殊於借酒澆愁﹐竊自比於引聲發興焉耳』﹗

臘夜云﹕絕域三冬暮﹐寧辭酒碊空。漫看年少樂﹐不與故園同。殊俗還多事﹐生涯獨轉蓬。梅花萬里外﹐■﹝足束﹞放憶途窮。

贈鳩玆韋蘇溪潤翰云﹕相門韋氏在﹐夫子獨聲名。歲暮遠爲客﹐憐君如弟兄。聽歌驚白鬢﹐飄轉任浮生。同調嗟誰惜﹖悠悠滄海情﹗

贈晉安薛澹庵宸■﹝十上早下﹞翁﹞云﹕大雅何寥闊﹐情親獨有君。幾年一會面﹐重與細論文。韋曲花無賴﹐王喬鶴不羣。往還二十載﹐隨意嶺頭云。

贈吳興鮑絅庵進云﹕新詩句句好﹐俊逸鮑參軍。問子能來宿﹐聽詩靜夜分﹖他鄕復行役﹐何路出塵氛。南海春天外﹐愁多任酒醺。

贈錫山周梅亭龍驤云﹕故國愁看外﹐江山憔悴人。飄零爲客久﹐披豁對吾眞。盡室豈相偶﹐交情何尙新。勿云俱異域﹐白髮好禁春。

贈吳門徐友松貢金雲﹕吳楚東南坼﹐胡爲君遠行﹖不知滄海上﹐月是故鄕明。鴻雁幾時到﹐雲霞過客情。飄飄何所似﹐鷗泛已春聲。

贈具區李槎寄掞云﹕行路難如此﹐姑蘇落海邊。含淒述飄蕩﹐發興自林泉。用拙存吾道﹐將詩莫浪傳。乘槎斷消息﹐把酒意茫然。

又贈槎寄云﹔不見李生久﹐飄零似轉蓬。築居仙縹緲﹐門巷落靑楓。興與煙霞會﹐交親气慨中。誰能更拘束﹐愁坐正書空﹖

贈新安吳澹如基堯云﹕萬里蒼茫外﹐嵇康有故人。天涯喜相見﹐款曲動彌旬。久客得無淚﹐長歌欲損神。故園花自發﹐絕域望餘春。

贈四明余獻之廷良云﹕意愜關飛動﹐今朝豁所思。異方同宴賞﹐到日自題詩。才士得神秀﹐淸襟照等夷。藏書問禹穴﹐捨此欲何之﹖

贈武林施止莽爟云﹕莽莽天涯雨﹐從西萬里風。所居秋艸淨﹐忍對百花叢﹗靜者心多妙﹐何人髙義同﹖異方驚會面﹐此日意無窮。

示子婿髙時夏云﹕長爲萬里客﹐日夜向滄洲。髙浪垂翻屋﹐沅湘萬里流。朝來沒沙尾﹐漸擬放扁舟。𨿽對連山好﹐桃源無處求﹗

示從子和埮云﹕嗣宗諸子侄﹐遙憶舊靑氈。前輩復誰繼﹐含情覺汝賢。應須理舟楫﹐恣意買江天。一室他鄕遠﹐相望淚點懸﹗

人日云﹕元日到人日﹐他鄕勝故鄕。■﹝足束﹞花披素艷﹐沙岸繞微茫。錦裏殘丹竈﹐春星帶艸堂﹐平生爲幽興﹐詞客未能忘。

東瀛署齋八詠﹐倚聲臨江仙﹐亦餘暇日戲拈也﹐附錄於此。

蕉窗話雨雲﹕覆地濃陰風力怯﹐隔窗浙瀝驚心﹐坐來舊雨一燈深﹐無端譚娓娓﹐相對意愔愔。愁滴聽從殘葉下﹐浣花苦值秋霖﹐巴山往事費沈吟﹐寒聲催剪燭﹐絮語咽題襟。

竹榻聞濤云﹕大海回風波浪闊﹐海門竟夜喧豗﹐魚龍蹴踏白銀堆﹐挾聲舂急雨﹐作勢殷輕雷。欲臥難眠人起立﹐匡牀夢亦疑猜﹐鉤天合沓洞庭來﹐壯心驚舞劍﹐飛渡戲浮桮。

紙閣揮毫云﹕散卓幾回成棄擲﹐底論斂手姜芽﹐興來屏障徧塗鴉﹐自嗤貪結習﹐只覺媿書家。片名鴻都標格在﹐臨摹體勢槎枒﹐軒窗如盥境無嘩﹐隼波隨跌宕﹐繭紙任橫斜。

莎庭索句云﹕小院落花風細細﹐芊綿纖艸香吹﹐放衙散步此間宜﹐蒼茫還獨立﹐徙倚爲尋詩。性癖少陵佳句得﹐登頭吟望低垂﹐閒中意味有誰知﹖會心殊未遠﹐叉手已多時。

小園馴鹿云﹕綠徧南園風日美﹐夾輪靈種嬉遊﹐來從蘋野一雙收﹐交眠仍濯濯﹐對語忽呦呦。■﹝足束﹞放年時無住著﹐覆蕉夢裏何求﹐長林丰艸自爲謀﹐物情偏靜穆﹐人意與綢繆。

別館來鷗云﹕海上翁無機事者﹐忘機沙鳥相親﹐命疇嘯侶海之濱﹐風前■﹝足束﹞有態﹐煙際點如銀。浩蕩逐將晴浪至﹐捨南捨北生春﹐依他水石碧粼粼﹐憑軒紗帽對﹐著筆粉痕勾。

篁徑納涼云﹕正苦煩襟無滌處﹐倚墻幾个篔簹﹐晚風依約戛瑯瑯﹐渭川畱縮本﹐淇澳辟新莊。軟到葛衣輕襲袂﹐那知白汗翻漿﹐移時佇月淨琴張﹐當頭延翠影﹐落指動淸商。

榕陰度曲云﹕宮調暗拈紅豆記﹐又從綠樹偸聽﹐當場接葉一圍靑﹐柘枝何綽約﹐鵙語太丁寧。絲竹中年哀樂寫﹐忍看華發星星﹐黃雞白日唱休停﹐檀痕安點點﹐珠串瀉泠泠。

記社屬

郡境南北路番﹐有熟番﹐一曰土番﹐有生番﹐一曰野番。南路熟番十一社﹐北路熟番七十八社﹐每年輸納丁餉。社中戶口多者三﹑四百丁﹐少者百餘丁至八﹑九十丁。每社置通事一﹐亦有一通事兼數社者。土目二﹑三﹑四不等﹐皆番充之﹐謂之土官。又設番役數人﹐勾攝社事者﹐均歸南北路理番同知分領之。

南路臺灣縣熟番三社﹕曰大傑巓社﹑新港社﹑卓猴社。鳳山縣熟番八社﹕曰武洛社﹝舊名大澤機社﹞﹑搭樓社﹑阿猴社﹑上淡水社﹑下淡水社﹑力力社﹑茄藤社﹑放索社。北路諸羅縣熟番十三社﹕曰灣里社﹝舊名目加澑灣社﹞﹑蕭壠社﹑麻豆社﹑大武壠頭社﹑芒子芒社﹑蕭里社﹑加拔社﹑諸羅山社﹑打貓社﹑他裏霧社﹑哆囉嘓社﹑大武壠派社﹑柴里社。彰化縣熟番二十九社﹕曰西螺社﹑東螺社﹑眉里社﹑貓兒幹社﹑南社﹑二林社﹑大武郡社﹑柴坑子社﹑貓羅社﹑馬芝遴社﹑半綫社﹑大突社﹑感恩社﹝舊名牛罵社﹞﹑遷善社﹝舊名沙轆南社﹞﹑沙轆北社﹑大肚中社﹑大肚南社﹑大肚北社﹑水里社﹑阿束社﹑貓霧社﹑岸里社﹑朴子籬社﹑舊社﹑壺盧墩社﹑烏牛欄社﹑阿里史社﹑南投社﹑北投社。淡水廳熟番三十六社﹕曰徳化社﹝舊名大甲西社﹞﹑日南社﹑日北社﹑大甲東社﹑雙寮社﹑房里社﹑貓盂社﹑宛里社﹑吞霄社﹑後壠社﹑貓里社﹑加志閣社﹑中港社﹑新港社﹑竹塹社﹑武朥灣社﹑雞柔山社﹑雞泵社﹝舊名大浪泵社﹞﹑奇武卒社﹑八里坌子社﹑擺接社﹑搭搭攸社﹑裏族社﹑錫口社﹑峯子峙社﹑雷里社﹑南嵌社﹑坑子社﹑毛少翁社﹑北投社﹑三貂社﹑小雞籠社﹑金包里社﹑大雞籠社﹑霄里社﹑龜侖社。其生番﹕鳳山縣則有山豬毛五社﹑傀儡山二十七社﹑瑯嶠十八社﹑卑南覓六十五社﹔諸羅縣則有崇爻八社﹑內優六社﹑阿里山八社﹔彰化縣則有水沙運二十五社﹔淡水廳則有蛤子難三十六社﹑攸武乃四社。

熟番社或處平原﹐或倚山麓﹐或近海濱﹐亦有山居者。其俗尙﹑語音﹐互有異同。相傳番種各別﹐有土產者﹐有自海舶飄來者﹐有宋時丁零洋之敗遁亡至此者。又傳元人滅金﹐金人有浮海避之﹐遭風飄至﹐各擇所居﹐數世之後﹐忘其自而語不盡攺﹐故多作都盧嘓轆聲﹐呼酒曰打辣酥﹐呼煙曰淡巴菇﹐理或然也。當歸化之初﹐鷙獷成習﹐誠有如舊籍所紀者﹔今則漸染華風﹐番俗亦稍稍變易矣。然其舊習有未必盡更者﹐崖略尙不廢載筆也。

番狀貌無甚怪異﹐惟兩目坳深﹐向人瞪視﹐髙顴闊口﹐紺膚赤足﹐一望而識爲別種也。無族姓﹐無祖先祭祀。父母而外﹐無伯叔甥舅之稱。不知歷日﹐亦不自知其庚甲。

居處築土爲基﹐架竹爲梁﹐復編竹結椽桷爲蓋﹐各一大扇。植柱上梁畢﹐眾共擎蓋以升﹐編茅以覆。各築一室﹐合社之眾助之。名屋曰囤﹐或曰朗﹐亦曰必堵混﹐曰達勞﹐曰夏堵混﹐曰濃蜜﹐曰都粉﹐曰打咯﹐狀如覆舟﹐前後疏通﹐男女長幼﹐異榻而同室。今則殷富者棟牖堂寢﹐宛然民捨矣。周屋多植藤竹果木﹐望之翠蔭如圖畫。

種圃爲田﹐收獲早稻﹐菽麻﹑梁黍﹑藷芋之屬亦廣植焉。置筐釜上﹐蒸米爲飯﹐或漬以水﹐盛用椰瓢﹐以手攫食﹐近亦有用碗箸者。搗秫爲餈﹐曰都都﹐極精潔。酒用未嫁番女口嚼秫米﹐藏三日﹐微酸成曲﹐搗秫和置甕中﹐發气﹐攪水飲之﹐名曰姑待。亦有蒸秫米拌麵入筐﹐置甕口滴瀝成者。男婦飲必盡醉始歡。漬魚■﹝臨﹐酉代臣﹞腥鹿髒以佐餐﹐味餒敗爲美。

衣制短至臍﹐以幅布圍其下體﹐曰抄陰。被以番毯﹐曰卓戈紋。婦衣短至腰﹐腰下圍桶裙。織茜毛緣其領。以靑布束腓至踝。頭盤髮﹐不挽髻﹐裹以靑布﹐喜簪野花﹐飾贗珠曰沙其落﹐曰賓耶產。項掛銀錢螺貝﹐曰貓打臘﹐曰麻海譯﹐曰牙堵。約指珠貝曰夏落﹐臂釧或銅或瑪瑙﹐曰龜老﹐曰堵生聲。男婦俱跣足﹐近或衣衫履韈﹐彷佛漢制。南路番婦竟有纏足者。男子十四﹑五歲時﹐編藤圍腰﹐束之使小﹐故射飛逐走﹐疾於奔馬。發少長卽斷去其半﹐以艸縛之。齒用生芻染黑。人各穿耳孔﹐始用綫貫﹐後用蠔殼﹑或螺錢﹑或竹圈﹑或木圈貫於孔內﹐自少至壯﹐漸大如盤﹐名曰馬卓。或言番婦最喜男子耳垂至肩﹐故競爲之。胸背腕臂多黥花紋﹑或紅毛字﹐以爲美觀﹔邇來北路諸番猶沿此習﹐南路則絕無貫耳﹑文身者。男子須出輒拔﹐無一莖畱者﹐謂番俗憎老也﹔今間有鬑鬑者矣。

從前不擇婚﹐不倩媒﹐男皆出贅。生女則喜﹐以男出贅﹑女招夫也。女及笄﹐構屋獨居。番童有意者﹐彈嘴琴挑之。嘴琴﹐削竹如弓﹐長尺餘﹐或七﹑八寸﹐以絲綫爲弦﹐一頭以薄竹片折而環其端﹐承於近弰弦下﹐末疊系於弓面﹐扣於齒﹐爪其弦以成音﹐名曰突肉。意合﹐女出而招之同居﹐曰牽手。逾月﹐各告於父母﹐以紗帕靑紅布爲聘。或男家贈頭箍﹐以艸爲之﹐曰搭搭幹。女父母具牲醪會親友以贅焉。旣婚﹐女赴男家灑掃屋舍三日﹐名曰烏合﹐此後男歸女家﹐家務悉女持之。耕作皆婦人﹐男反待哺。夫妻反目輒離異﹐不論有無生育﹐均分捨內器物﹐各再牽手出贅。近日亦有議婚﹐以媒聘用布帛牛酒娶婦﹐不出贅者。凡婚嫁﹐有曰帶引那﹐曰匏治需﹐曰綫堵混﹐曰三問﹐曰諳貓麻哈呢﹐社各異名如此。生兒以冷水浴之。

疾病不知醫﹐輒浴於溪﹐𨿽冬月亦入水澡身爲快。死喪曰馬歹﹐曰描描產﹐曰麻八歹。喪家結釆於門。所有衣服﹐與生人均分﹔死者所應得之物﹐同其屍埋於屋內﹐或所臥牀下﹐亦有葬之竹圍內者。蓬山以北﹐或埋山上﹐或■﹝疒﹝癶上土下﹞宅邊。其斂﹐或合板爲盝﹐或裹覆衣革﹐各不相襲也。

向無廚竈﹐用三足架支鍋於地以炊﹔今則庖室具焉。另構小室貯米﹐曰圭茅。室中懸壺盧貯米粟衣服。以懸之多寡覘其家之贏絀。亦以番婦腰佩鎖匙多寡爲驗。俗以秋成度歲﹐或以東作換年。屆期盛其衣飾﹐聚飲平蕪﹐歌呼笑樂﹐經三﹑四月乃止。歌時﹐番婦裝束簪花﹐團■﹝囗外樂內﹞十數人﹐攜手跳躍﹐或舉腕拍拍﹐諵諵唱不絕。或番童相雜﹐鳴金鼓以助之。聽鳥音占吉凶。鳥色白﹐尾長﹐卽蓽雀也﹐名曰蠻在。音宏亮﹐吉﹔微細﹐凶﹔動作以此定趨避。

番童曰麻達﹐聽差者曰咬訂﹐亦曰貓踏﹐曰貓鄰。凡撥遞公文﹐插雉尾於首﹐手系薩豉宜﹐又名卓機輪。鑄鐵爲之﹐長三寸許﹐如竹管斜削其半﹐空中﹐尖其尾﹐系其尾於掌之背。番兩手皆約鐵鐲﹐身行手動﹐則薩豉宜與鐵鐲撞擊﹐錚錚有聲。又結艸雙垂如帶﹐飄揚自喜。風起沙飛﹐足幾及背﹐瞬息間已數十里。

獵則削竹爲弓﹐無弰背﹐纏以藤﹐薴繩弦之﹐漬以鹿血﹐細筱爲矢﹐錐鏃雞翎﹐直弓卓地﹐控弦而射﹐百不失一。佩刀尺許﹐圓銳不一﹐函以木室﹔障以木楯﹐髙三尺餘﹐闊二尺﹐繪云鳥焉。鏢桿長五尺許﹐鋒長二尺許﹐有雙鉤﹐長繩系之。遇野獸﹐一發卽及﹐𨿽奔逸﹐繩掛於樹﹐終就獲焉。

社有事﹐集公廨以議。小番供役其間﹐有能書紅毛字者﹐謂之教冊﹐凡出入數皆經其手﹐字體如蝌蚪文﹐削鵝管濡墨橫書﹐自左至右﹐非直行也。

番以父名爲姓﹐以祖名爲名。如祖名甲﹐父名乙﹐卽呼曰乙礁巴甲。醮巴者﹐番口語也。近時各社均延師課讀番童﹐出就道試﹐錄取樂舞生﹐給予頂戴﹐與新生一體簪掛。前學政就番字加水旁﹐姓以潘者﹐今則張﹑王﹑劉﹑李﹐自爲姓者多矣。

東望一帶層巒疊嶂中﹐皆野番巢穴也。於山凹險隘處﹐以石片壘墻壁﹐大木爲梁﹐大枋爲桷﹐鑿石爲瓦。地無五穀﹐種芋爲糧﹐掘芋魁大者儲之穴。爲窖積薪燒炭﹐置芋灰中﹐仍覆以土﹐聚一社之眾發而噉之。鹽則汲海水自曝。啖麋鹿之腥者﹐或割剝而燔炙之。披髮裸身﹐或以鹿皮爲衣。雨則被以樹葉。頂皆蓄髮﹐剪與肩齊。艸箍如帽。黑齒文身﹐所在皆是。婦亦以鹿皮蔽體﹐織樹皮﹑薴麻爲布﹐極粗厚﹔日以作■﹝衤曼﹞﹐夜以覆寢。常持布幅出與漢人交易。耕作無牛﹐亦無農具﹐僅用一鋤﹐闊三寸﹐柄長一尺﹐屈足伏地而斸。捕鹿用獵犬﹑弓矢﹑鏢刀﹑网羅之屬。男女十餘歲﹐以鏢爲定。父母亡﹐視若路人﹐惟爲兄弟姊妹服。南北內山社俗﹐大率類此。惟水沙連𨿽在山中﹐實輸貢賦。其番善織罽毯﹐染五色狗毛雜樹皮爲之﹐陸離如錯錦﹐質頗細密。番婦亦白晰妍好﹐能勤稼穡﹐人皆饒裕﹔殆野番中僅有者。蓋野番最窮﹐有終身無偶者﹐惟殺得漢人頭顱﹐稱爲好漢﹐社內任其選擇番女爲婚﹐女家亦願得爲婿﹐不向索財物﹐故每以殺人爲事。所用弓矢﹑刀鏢﹐視熟番尢勁利。每殺人卽割其髮辮﹐纏於鏢柄﹐以多者爲勇。提所割髑髏﹐與眾番環坐歡呼﹐灌以酒﹐從喉管中出﹐以口接之﹐輪吸爲樂。醉後以手剝人頭眼鼻皮肉﹐爭啖無遺﹐然後將顱骨懸戶﹐以相誇耀。善於走險﹐懸崖絕壁﹐跣足而登﹐捷若猿猱。每掘土爲坑﹐暗藏鋒竹﹐蓋以薪芻﹐或誤墮輒爲所害。又潛伏艸內﹐暗發鏢矢﹐往往被戕。惟苦無鹽﹐每夜間結夥出山取海泥﹐有遭之者多受屠毒﹔眞異類中之奇凶也。又有雞距番﹐足距義﹝﹖﹞了如雞距﹐性善緣木﹐往來跳躑﹐如猿狖然﹐食息皆在樹間。偶下平地﹐尙可追及﹐旣登樹﹐則穿林度棘﹐不可復制。是又諸番所最怖畏者。司土者惟有禁漢人之侵越﹐嚴隘口之防禦﹐庶幾民命少蘇乎。

