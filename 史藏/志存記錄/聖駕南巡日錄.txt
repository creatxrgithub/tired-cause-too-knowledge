

聖駕南巡日錄

﹝明﹞陸深撰

●紀錄匯編卷之二十四

聖駕南巡日錄

陸深

嘉靖十有八年巳亥春正月望聖駕巡幸承天相度顯陵遷合是行也秉於上心之獨斷諸凡機務咸躬親裁決若冊立東宮分王■﹝礻谷﹞景

祭告郊廟建置畱守遣使行邊特設都護將軍左右副將軍由是臨軒掛印內刺前驅雷動風行雅尙整峻至於車旗輦服之制一新皆出夙辦非臣工之所能與嗚呼大矣哉聖人之作爲也諸司印信次第掌署乃發舊鑄行在印以從特諭輔臣以深掌行在翰林院充扈從禦筆親署爲翰林學士抹落侍讀聖眷厚矣

二月九日禮部送至印文完好作九疊三行曰行在翰林院印直欛爲紐旁鏨小楷字曰永樂十一年正月日禮部造行在翰林院印自左向右作三行書比今院印差大云旣有旨

十四日從官分程前行至期適宮僚命下深得攺詹事府詹事兼翰林院學士是晚報名明晨入謝畢謁內閣出由宣武門西行

十五日甲寅也午過盧溝橋初作一詩南行野田村落中悠然有鄕思未至良鄕吏導入民捨署曰公館從官所止略具一飯從權宜也日晡過舊店夜向陰乘月行至涿巳二鼓矣亦入民捨乃吾鄕昆山顧氏父子出拜候甚謹宿

十六日乙卯曉發涿出南郭初望席殿甚整行二十里餘遇兵部右侍郎方山張公衍慶仲承邀入寓次時戶部尙書蒲汀先生李公廷相吏部尙書松臯許公贊戶部左侍郎靜庵袁公宗儒繼至方山畱小酌松臯先生四人飯畢同行巳刻細雨入定興循例寓次一飯而發過同年王司徒南臯堯封家不遇出南門行五十餘里過麒麟店又南土丘隆然道旁刻石曰麒麟冢云酉抵安肅北門有吏持木牌上書翰林院講讀三位來迎寓次甚陿又吏持牌白詹事府一位予曰此是也返顧屋主曰屠胡陳三翰林至善事之入城寓楊生家初禮部儀注止定翰林講讀三員堂上不具予以別諭從故兵部文移有司者亦不具迎候多誤惟詹事府元不與扈從不知此縣何據有此牌予頗以爲訝燈下安州同知何城來候城嘗爲庶吉士以刑官謫此予禮而慰之因饋品物曰下程予曰此有題準事例彼此無益峻卻之而去遂宿

十七日丙辰早發白溝驛白溝在雄縣土人云東去尙三十餘里是日天气和朗西望郎山諸峯甚秀爽南出郭松臯自後來予遜之先松臯但曰悶悶彊拉同行並輿得商確古今數事酬答縷縷予曰我輩此行惟有早勸回鑾爾松臯首肯曰然然又南度肅河石橋始有水木之觀抵保定北門與松臯別候吏導行濠上自西而南寓傅文毅公莊門榜曰少冢宰公名珪武宗朝禮書有气節予會試本房座主也嘗許爲序其文集未脫稿爲之撫然倦甚就南牗下偃息午飯後漸山屠文升前岡胡用夫至頃之方山陳應和亦至矣前後房宿

十八日丁巳早赴行宮候駕巳刻上乘馬入宮眷從從官朝於行殿奏事如儀退偕三春坊過內閣直廬起居桂洲公云明早當朝後發先是行宮前見傳帖書保定眞定鈞州襄陽四處駐蹕初定十處者攺矣午仍飯傅莊唐甥■﹝斌上金下﹞來候以中書供事勑房後至乃出湯餅食之時行李車巳先發是夜臥土炕夜半報免朝遂發五更騎至涇陽驛二門閉官吏皆避與工部尙書石庵蔣公坐檐下燎火而出並馬行曉月中

十九日戊午晨抵慶都寓次博野知縣張鳴岐來候外侄也騎行途中馬爲車傷午入定州北門寓軍衛家暫憩向晚三春坊至予就寢矣

二十日巳未以新銜再發行牌爲應付多錯也乘月南發懷表弟顧世安抱病有詩是曉寒甚行二十五里入村店燎薪吸湯而去卯至新樂寓次午過伏城遇刑部尙書五華楊公志學同行未至眞定入北門寓次晚三春坊見過畱小酌而去是夜與方山中允同宿

二十一日庚申晨出行宮候駕巳刻朝於行殿從官各有席次頗可居午後復入城過大佛寺登髙閣觀宋太祖畫像與一老僧相對若問道狀在西閣之東壁壁巳頹圮閣後觀八角井殿前開皇碑字帶隸體尙完好可榻東亭有端拱碑巳橫裂皆不及細讀而出西過開元寺寺巳荒落惟一殿是十八石柱皆中斷木作斗栱甚奇古殿中東柱上刻寺始於元魏似唐人書迹西柱上有楷書心經望之亦隹遂與屠陳南過陽和樓樓下兩復道通衢頗有偉觀漸山云此樓雨不沾灑四面隨風若避故曰陽和問之土人曰然遂相與飲王礦家礦舊識也迎送甚謹予復至席寓宿候朝

二十二日庚申晨起燈下見禦札三侍郎髙三峯張方山工部江瑞石曉以闕供先去各取回行在午易吉服陪祭北嶽祭所復覩一札三更起行眾皆欣躍上欲兼程速回甚盛徳也因命從官三品以上乘轎聖恩厚矣別定儀注從事予騎行南渡滹沱數里見校尉馳馬宣吏部松臯返騎而北晚至欒城馮禦史汝學彬過寓次坐語別去

二十三日辛酉月初出卽上車嚴介溪宗伯向予說坐車可抵按摩予憶弘治辛酉冬同介溪赴會試車行屈指三十八年矣曉抵趙州次劉編修世盛家世盛字子謙丁丑進士場屋舊識也以心疾殀死過栢林寺趙州和尙道場也殿後壁上有畫水二堵作波濤狀其起伏之勢筆底凹凸渦回流動自側視之平壁也亦似近時手迹西有古佛堂東南所樹名遂靈碑石甚光潤而黝黑一捬而出南過石橋車馬闐擁又南二十里入鋪捨小憩遇右副都禦史穎東黨公守衡以平與並行過三十里鋪髙邑縣協濟吏治具帳次同穎東小酌而出又南過王莽城午抵栢鄕寓次自此見西山發脈起伏層層南望白浮橫截一縷如雲頃至乃河沙爾復遇松臯知昨宣爲散賞故也夜至內丘宿南城樓居是夜大風有聲

二十四日癸亥發內丘地多浮沙途中風塵甚髙午抵順徳覓寓不得暫寄淸軍禦史寓次屠胡至小酌旣而遷寓市樓小憩騎出東門行宮候駕燈下還瞿照磨寉九臯來謁少敍而去三更復上車

二十五日甲子曉過沙河聞車人若沙深而車中乃少安辰抵臨洺寓次午過邯鄲南行西望趙王城叢臺故址遇通政使鄭敬庵公佩紳同行道旁見兩人折柳枝而將之云以充饑入河南地界見姚布政文淸樂參政頀龐廉使浩王副使納言胡都司永錫皆舊識也稍南遇都憲可泉胡孝思纘宗以治河至敬庵易廷用贊以巡撫至巡按馮禦史震宋禦史大本偕入逆旅茶話而別暮至磁州寓次宿

二十六日乙丑曉發月中辰臨漳河渡自新橋旁結浮梁亦可渡南岸行數里遇趙王椶輿拱候道左而過巳抵彰徳過安陽石橋河水涓涓流卽洹水是巳寓倉司午飯過學宮訪三春坊出自南門候駕燈火下與同年崔后渠子鍾立敍契闊子鍾名銑以南祭酒致仕家居十餘年昨選宮僚遷少詹事兼侍讀學士於此朝見會介溪講送親王還國之禮始知深亦與焉顧不知有禦札爾介溪第囑之曰從行三學士須不遠亦不知有宣召之事過內閣直廬桂洲云有禦札笑且賀曰昨禦筆特稱卿先生當又遷矣還寓次復辦車行三更遂發

二十七日丙寅曉至湯陰寓察院早飯發抵宜溝入市居供湯餅遂行遇髙三峯知張方山奪俸六月騎行申抵淇縣寓次出東門候駕會鄔都尉景和始見禦筆稱卿事蓋因戶書禮侍似以舊官入銜蒙上記憶若此敢不圖報謹識之會蒲汀陽峯於內閣直廬知勑止汝王遠迓寓孫生家宿三更車行

二十八日丁卯曉至衛源寓次出邀蒲汀同至行宮候駕午後駕至汝王來朝司禮監太監張佐自行宮東門引王入東席殿上升座文武官僚侍斑王由行殿東門入至禦前行五拜三叩頭禮上避座受之王叔行也王退復入東席殿從官朝參如儀後渠面見賜酒飯鴻臚劾彰徳知府王旒失朝有旨逮治上退王入內行禮髙三峯亦奪俸半年怒旨參詰撫按官甚嚴以闕乏也旣乃命宗伯送王予輩候得亢村祭河之命還寓次三更車行途中望火光巳而知行殿災

二十九日戊辰曉抵新鄕不下車而行午至炕村候駕鄭王朝於行殿初儀注以是日酉時炕村祭河瀆臨時太常牲品先往河濱旣有旨以明日寅時臨河而祭駕發遂車行以從深夜始近行官乃騎行昏黑失道走至河濱還覓得席寓小憩

三月一日巳巳質明陪祭禮畢隨駕至河堧奉上升舟子得胡可泉官舫與陳尙寶箎胡禦史守中同濟觀龍舟少泊南岸乃騎至榮澤寓次宿小樓河濱行殿亦災衛輝之變焚毀法物甚多後宮中貴受禍數輩上怒河南撫按二司皆下詔獄張方山亦就逮有司有綁縛示眾者兵書院長浚川王公子衡廷相被命於災所檢括

二日庚午發榮澤午抵鄭州周世孫伊王來朝申過郭店少息樹陰夜深抵新鄭寓次三更出行宮候駕免朝還寓宿

三日辛巳曉發午過姚店入斗室中朱署正守宣來謁爲設豆飯行途見饑民跪號者相續未至鈞州徽王來朝從官朝於行殿如儀前少保閣老南塢先生賈公詠迎駕失朝可泉面謝河南巡撫之命禮畢陪祭中嶽夜入鈞州城寓次駕卽發乃騎從自出京是夕始隨駕後行

四日壬申曉過醎塞巳至襄城行宮候駕會南塢乙丑經房座主也慰藉久之乃有鐫落散官之命視介溪疾入城發是日始行山麓林木向榮晚至葉縣寓次宿

五日癸酉五更發曉遇袁靜庵同行卯過昆陽城是日大風午抵保安寓次未抵■﹝礻谷﹞州寓王生家茅堂土壁窻榻朴雅庭中有竹筱松檜藥闌花塢耳目頗適蔬食後出行宮候駕免朝遂宿是夜夫隸俱逃散中宵車行聞雨聲

初六日甲戌曉抵博望寓次朝飯騎行途中濃陰細雨復車行過博望未至南陽東關寓次出候駕過松臯席寓聞回鑾有期促工大峪夜深駕至從官俱候於門屏待旦

七日乙亥辰唐王來朝免從官以出有旨從官先行遂發是日風陰途中遇京山候崔公元同行聞松臯奪俸三月該司六月以推補有忤也午抵林水暮至新野縣寓次宿

八日丙子發新野過呂堰寓次晚至樊城候駕得旨切責以失送新王也與蒲汀陽峯俱待罪二更發襄陽午過宜城不及下車旣而蒲汀來約乃騎追三十里及之議上疏認罪中夜行車至丰樂投進吏禮參處亦上

九日丁丑曉至承天藩邸西門會工部侍郎東橋顧公華王璘與敍契闊同飯午後始得東關寓次宿

十日戊寅辰出南郭候駕不至還寓宿

十一日巳卯申刻駕至入舊邸免朝

十二日庚辰黎明入朝待罪工部左侍郎方塘潘公希古鑑以督木至來訪出答之

十三日辛巳入朝仍待罪巳刻始得降俸兩級之命喜懼交並報名謝恩是舉也深資次稍後追趨難前可謂自負聖恩矣及捧聖諭嚴詞峻督皆有至愛存焉愧心之痛慘於刑戮其間難處事扈從諸公或有能知之者是日聞上有擇地之行抵夜有旨罷之得閣老未齋顧公致比信至發封得黃甥標手書知京邸粗安

十四日壬午入謝禮成湖廣撫按來訪巳刻駕謁顯陵同蒲汀扈從遇松臯三人隨駕椶轎聯接平生親近未有如此日者旣而退息柳陰下以俟暮還寓次二更入陪祭龍飛殿社稷山川禮成還寓就寢

十五日癸未入朝頒賞銀五兩

十六日甲申雨謝過內閣直廬議表賀還過介溪畱酌觀賜衣酒杯適樂工至奏伎東橋陽峯同席盡情冒雨暮還風雨益甚更餘得旨明晨午前後候旨上陵

十七日乙酉入朝頒賞銀七兩未刻雨止駕出予輩從間道至陵夜還宿

十八日丙戌楚王來朝上禦龍飛殿受之出赴廖學士道南招過孫尙書九峯先生交東城別業遂訪孫憲副從一元敍舊予丁酉春過承天訪從一於裏第從一適檢得本朝內閣諸老歷官年月云九峯所遺復訪得之漫錄於此

解學士縉【永樂元年入四年故】

黃文簡公淮【永樂元年入十三年罷洪熙元年復入尋卒】

胡文穆公廣【永樂元年入十七年故】

胡祭酒儼【永樂元年入十四年出】

楊文敏公榮【永樂元年入正統五年故】

楊文貞公士奇【永樂元年入正統九年故】

金文靖公幼孜【永樂元年入】

楊文定公溥【正統十一年故】

陳尙書山【宣徳九年入四年去】

張尙書瑛【宣徳九年入四年去】

馬學士愉【正統五年入十四年故】

曹文忠公鼐【正統五年入十四年故】

陳少保循【正統八年入景泰七年去】

髙文義公谷【正統十四年入天順元年去】

王學士一寧

蕭尙書鎡【景泰�年入天順元年去】

苗文康公衷【景泰元年入】

啇文毅公輅【景泰元年入天順元年去成化三年復入十三年去】

彭文憲公時【景泰元年入本年去天順元年復入成化十年故】

王毅湣公文【景泰三年入】

兪侍郎綱【正統十四年辭未入】

江學士淵【正統十四年入】

張學士益

徐武功伯有貞【天順元年入本年去】

許侍郎彬【天順元年入二年去】

薛文淸公瑄【天順元年入本年去】

李文達公賢【天順元年入成化二年故】

呂文懿公原【天順元年入六年去】

陳莊靖公文【天順七年入成化三年去】

嶽修撰正【天順二年入五年去】

劉文安公定之【成化二年入五年故】

萬文康公安【成化五年入二十三年去】

劉文和公珝【成化十一年入二十一年去】

劉文穆公吉【成化十一年入弘治五年去】

尹文和公直【成化二年入二十三年去】

彭文思公華【成化�年入】

徐文靖公溥【成化二十三年入弘治十一年去】

劉文靖公健【成化二十三年入正徳元年去】

丘文莊公浚【弘治四年入八年故】

李文正公東陽【弘治八年入正徳七年去】

劉文正公遷【弘治八年入正徳元年去】

焦守靜芳【正徳元年入五年去】

王文恪公鏊【正徳元年入四年去】

楊石齋廷和【正徳二年入十年守制十二年復入】

劉尙書宇【正徳四年入數日去】

曹尙書元【正徳五年入本年去】

劉野亭忠【正徳五年入六年去】

梁厚齋儲【正徳五年入十六年去】

費文憲公宏【正徳六年入九年去十六年復入本年去嘉靖十四年復入】

靳文僖公貴【正徳元年入十二年去】

楊邃庵一淸【正徳十年入十一年去】

蔣敬所冕【正徳十一年入】

毛礪庵紀【正徳十二年入】

袁榮襄公宗臯【正徳十六年入尋故】

石文隱公珤【���年入】

賈南塢詠【嘉靖三年入】

張羅峯璁【嘉靖六年入】

李序庵時【嘉靖十年入】

翟石門鑾【嘉靖六年入】

桂見山蕚【嘉靖八年入】

方西樵獻夫【嘉靖十一年入】

夏桂洲言【嘉靖十六年入】

十九日丁亥出答拜撫治鄖陽石岡王公以旗巡撫湖廣石涇陸公傑巡按禦史朱君箎因答榮府王長史正宗書正宗字嫡夫予丁丑會試所取士以禦史謫遷遣人候問至二十日戊子上禦龍飛殿受賀宣表禮成午從上幸顯陵暮還二十一日巳丑有旨從官先發上以二十三日

大駕北還

聖駕南巡日錄

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

