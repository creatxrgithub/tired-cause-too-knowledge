宰惠紀略

﹝淸﹞柳堂撰

●目錄

序

題辭

序

卷一

卷二

卷三

卷四

卷五

●宰惠紀略序

世有讀書尙論自負循良聞者亦翕然同聲望以龔黃之事業及得所假手而前後頓殊大爲世所詬病者良以能坐言不能起行聞其語不若見其政之爲足據也若惠民宰純齋柳公則眞能言而亦能行者矣余與公之實政則不惟聞之抑且見之矣先是十有七年辛卯余蒙保以知州來東卽聞同鄕稱公不去口嗣亦偶一見猶未深識也越癸巳前觀察葉雨存督修黃河堤工設局於齊河縣之南壇余與今濟南太守徐公友梅司書記而公司度支餘三人者居同室食同席風晦雨瀟昕夕相對久之情投意洽遂爲忘形交公賦性直爽每公暇談國計民生娓娓不倦聞貪污吏行則鄙夷不齒於人類余甚韙之謂異日出膺民社必能以經術飾吏治如古循良之所爲未幾而攝定陶矣未幾而授惠民矣不三四年循聲卓著上達天聽竊自幸賞鑑之不誣然究未見其行政也庚子義和拳起舉國若狂無知愚民多所煽惑余奉中丞檄赴武定查辦惠爲附郭邑寓居衙齋借商機謀時上意主剿公不欲蚩蚩者氓驟加誅戮畱兵守郡將往勸諭幕友咸止公卽余亦謂不可輕嘗試否則請驍勇隨之公毅然不顧曰吾平日以誠待民必無虞竟單騎入匪巢曉以大義怵以利害毀其壇收其旗幟器械遂各解散縣境數百村十餘日曆幾徧𨿽舌焦唇敝困頓不堪而化逆爲順他屬皆遭兵刼獨惠民得免者皆公再造之恩也公之政巳略見一斑矣然猶未得盡其要也公瀕行出一冊相授余啟視宰惠所紀也讀至淸河搶險祈雨靈應二事爽然曰公之誠且可感神而況於人乎宜其以文弱書生而敢入匪巢也與民相信者深也及至忍气禁刑一則則又憮然曰此仁人之用心凡我牧令皆當銘之座右矣夫誠以存心而仁以濟之亦何所施而不可公之政盡之矣觀止矣其它所載特緒餘焉耳嗟嗟回憶河工傾談猶昨日事而巳能見諸施行如此中庸曰言顧行行顧言君子胡不慥慥爾其公之謂與公歸敬以相還屬弁言於首余許諾時以戎馬倥傯奔馳未遑自是而承乏濟陽又攝篆巨野悠悠忽忽以至於今屈指且五六年矣今書成太守徐公序之且云瀛舫必能道其實豈不以余與公之行政不惟聞之且見之哉且夫前事者後事之師也余自維稍有設施無非本公之宰惠以爲法兢兢業業幸無貽隕越羞步趨所在敢忘自來前言未踐撫躬滋愧矣特以案牘勞形久不親文翰事縱捃摭成篇究恐不能道公之實於萬一太守徐公見之能毋笑余之拙耶公年過周甲政績愈勤歷煉亦愈深其治東平徳平之所紀當必有更進於是者遙遙數百里恨無由一讀之

光緒三十年甲辰三月澠池張星源瀛舫甫補撰於古乘氏之衙齋

●宰惠紀略題辭

光緒乙酉沈子衡明府重修惠民縣誌延教授李南渠夫子爲總纂鳳岡亦濫廝采訪維時館於郡城時與南渠師晤丙戌夏師語鳳岡曰書成汝宜校對嗣沈明府以升任去此事遂廢迨誌書巳行校勘首列鳳岡名其間錯訛雜出閱者咸相咎因粗閱一過摘錄錯誤百餘條呈於南渠師師引咎曰當及余身親爲攺正每晤面未嘗不以爲言也志未逮而卒於官歲丙申邑宰柳公純齋任斯邑鳳岡謁見談及縣誌事公銳意自任猥以河工災賑應接不暇匆匆者二載己亥秋鳳岡解館歸省公畱之署中共訂錯誤並采前志遺漏及十二年以後事未竣業者俟冬杪足成公因於商訂之暇將四年來見之行事者爲宰惠紀略五卷附諸志乘之末而弁序於首並以命鳳岡曰惟汝知我可復綴以序鳳岡不敢辭序曰士君子讀書稽古得所藉手以臨其民爲賢良爲循吏所至人樂所去人思豈有他哉亦曰興利除害而已興利除害亦曰仁而已孔子以欲立立人欲達達人爲仁之方孟子謂以羊易牛是乃仁術仁行而方見焉仁窮而術出焉蘊之爲心措之爲政敷之爲教踵前賢所巳行而不爲固陋變舊法所已定而不涉更張勇於冒險而非愚誠可感神而非偶奪彼予此而不必自我責其利有開必先而不必自我收其功苟屬徒勞𨿽中道而可輟苟著成效卽任怨而何辭審之於巳施之於人行之於今傳之於後仁人之用心如是焉足矣公宰惠五年惟日不足凡河防城隍賓興義學諸大端罔不悉心籌劃次第舉行紀略五卷附諸志乘使當時覽者知其行事如見其用心並使後世覽者知其用心思仿其行事則造福於我惠邑者豈不大哉或曰自序云閱某志凡例本任官政事槪不列入玆何以附後曰此史家之體例也司馬遷采百家言成史記而附以太史公自序一篇孟堅踵之而爲敍傳公之紀略附入志乘別爲一書又何嫌焉光緒二十六年歲次上章困惇餘月治晚李鳳岡謹撰於希賢講捨

●宰惠紀略序

余宰惠民五年於玆矣凡有裨於地方者但使力之所能爲無不勉爲之此事未竟彼事又續艸艸勞人終歲幾無暇晷如黃沔窩鋪攺爲調夫局挑徒駭河淤塞籌修城費栽護城柳以及舉行賓興整頓義學諸大端皆已略著成效其它或籌劃巳具而未卽奉行或巳奉行而未能盡善除災賑別有日記外凡舉大事無不記之以備遺忘焉歲己亥延邑孝廉李荔村補正志乘並采前志遺漏及十二年以後事爲一冊曰惠民縣誌補遺初欲將五年來見之行事者擇要敍入嗣閱某志凡例有本任官政事槪不列入之語恐涉鋪張未核實也甚爲有理因於補遺外別爲宰惠紀略以年冠首以事附之合爲五卷附入志乘可也不附入志乘亦可總使閱者見余之行事卽如見余之用心而所行或有得而無失或有失而無得或得失參半或得不償失一聽人之髙下其議論而余於赴鄕時明查暗訪反觀內證或亦自鏡之一道歟至於備後人采擇余尙不敢自信而敢期共信哉玆以量移將去謀付諸梓用序顚末云爾時光緒二十六年臘月扶溝柳堂自序

自漢龔遂以政績著於班史後世言政者多稱勃海所治地當今直隸天津及山東武定諸郡縣余家故天津宦山左治河下游長堤以北卽武定府境往來其間者最久蓋嘗北涉滹沱南望馬谷察其民風物土數百里之內苦樂頓殊慨然想樹楡畦韭之遺不可盡覩𨿽時移勢易豈不以人哉武定旣瀕大河數被沈災凋敝尢甚惠民爲附郭首邑斥鹵之壤波及之餘田裏愁苦嘆息饑待振溺待援惟賢有司是賴余友扶溝柳君以名進士知縣事宰惠民者五年上下之交孚官民之譽洽政成廢舉始量移去余與交十載稱莫逆稔知君賢能嗣事河工又習聞其政聲憶往歲過君署齋歡然道故且爲余具述所以飾吏治者皆秩秩有條理今𨿽移去惠之士民當有刻石頌徳列狀紀功如賈雒州陸浚儀故事抑或追慕詠嘆形諸歌謠河淸十奇錢塘一葉安見古今人不相及耶𨿽然世固有弋美譽冒上考張皇治具以塗飾觀聽爲能者至問其平日所興除利害事固了不異人無足稱道豈非以虛名可襲而實際難誣乎今君旣纂志乘補遺乃紀其宰惠之實政錄以付梓自序其厓略郵寄示余且曰達官大人之序不必有子與瀛舫之序則不可無瀛舫亦我輩友時宰濟陽幹濟時艱爲大府所器重余方以僣越領郡符自愧不習吏事未克於君之政績有所發明度瀛舫必能暢論之姑以俟焉抑吾聞之禮曰不獲乎上民不可得而治又曰不信乎朋友不獲乎上矣君之治民巳有成效著明如此而斤斤焉責言於瀛舫與余是朋友之義所當盡者余不得而辭也聞君移治東平未及三月戢萑苻懲姦蠹奪赤子於虎口中已卓然克自表見吾知他日有繼是書而成編者當不惜自掩其前媺以信今而傳後是又徯諸良史氏之采錄而非餘言之敢私矣姑就是書之成志余所以知君者若此庶見君平曰信乎朋友者有道哉有道哉光緒辛丑端陽日如弟天津徐世光拜序

余於戊子秋遊學京師越二歲庚寅禮部制舉文出第五名淸剛雋上則河南柳公純齋作旭安此時知其爲文而未知其爲人也又數載公受撫軍李公知除惠民令余於惠民故多姻戚計偕來都者咸嘖嘖頌公賢今年春公移牧東平余館於東平三年矣四易主人無咎無譽旣相見知與家君癸酉同譜直而好學剛而容物脫略形迹引爲小友旭安此時知其爲人猶未知其爲官也甫浹旬頌聲四起有叔度何暮之嗟孟子曰善政不如善教之得民也政教未及施而得民如此豈偶然哉語曰官之好丑去日方知徵公之吏治於東平不若求之惠民適刺史邵君介眉奉府檄至州於其座得公宰惠紀略一書攜歸讀之其爲文爲人爲官乃盡得之矣古今政治之書汗牛充棟然皆托之空言而不能見諸行事卽行矣或誤國或病民戚少保自敍其書曰事實則不美觀美觀則不事實紀略者記事也非記言也事實也非美觀也公中州宿士偃蹇名場者二十年登第時蓋將五旬他人處此亦鰓鰓焉爲子孫計市田宅謀遷擢而民生之休戚國家之利病又安問乎公治惠民五載政平訟理行一事必酌其通出一令必求其是正田裏謹徵槯振災荒興養也補志乘增禮器設鄕校立教也嚴苞苴淸訟獄勵官方也擊彊宗戮大猾申國法也至防河剿匪二事則禦大災捍大患關系民生國計者也漢京循吏半出儒林史稱倪寬董仲舒以經術潤飾吏事公蓋學優則仕倪董之亞歟𨿽然旭安更有屬望於公者公扶溝人也居近洛北宋之世洛學爲天下冠大程子解褐令扶溝其教思所被後世必有興者我

朝雎州湯文正儀封張淸恪崛起七百年後挹其流風餘韻巋然理學名臣公去兩先生遠而讀書窮理動與之合宰一邑一邑治他日宰天下天下必治黃霸爲相聲名減於治郡豈所論於公哉則是書第河之昆侖而龍門馬頰皆支派矣公之經濟學問亦孰得窺其尾閭乎古人有言以身教者從以言教者訟公之教身教也我之教言教也故教之三年而不如數日者聽公弦歌吾將學道矣

光緒辛丑三月旣望年愚侄聊城傅旭安識於龍山講捨

古人著書各有體例或年輕事緯或義聚類從紀略者紀事之大略非如漢紀晉略斷代爲書成一家言也況五年中公私奔走案牘蝟集或事後追書文成旋棄得之輿中錄之河上其日月漫不記憶授艸寫官繆訛百出方欲斟酌體例重加正訂而移牧東平遂攜之來晤主講孝廉傅曉麓孝廉尊人與餘同譜誼屬通家時時過從談時事論文藝當以是書質之並詢其條例孝廉曰公之書紀實也非紀文也艸創足矣更加討論修飾潤色斤斤爭勝於文字此操觚家所爲豈牧民者之能事乎則命名之義失矣且考之經傳本無體例春秋體例由公谷而彰馬遷體例至史通始著文選標題亦愼矣後代古文大家猶謂昭明不學彊分義類公據事直書仿古人筆記漫錄之體奚爲不可余韙其言遂屬其門下士十餘人分校寫定而是書之成蓋有前緣云柳堂識

●宰惠紀略卷一

余於丙申年五月十三曰履惠民任竊思牧民者爲民除害也爲民興利也耶律文正曰興一利不如除一害夫除害必自近始恐門丁書差勒索安班鋪堂和息等費遂出示嚴禁云照得本縣籍隸扶臺世居鄕鎭大凡衙門之積獘閭閻之疾苦無不洞悉且豫省與東省毘連書役弄權玩法赫詐鄕愚亦多類似每見蚩蚩者氓因事投訴而滿腹冤抑代書不飽欲不作呈詞承行不飽欲不爲轉票原差不飽欲不爲下鄕及至兩造巳齊而中證未至其朴魯者則竟私押班房私圈飯店必使其精血耗盡而始爲之稟到更有一般架訟之人從中撥唆應結不結使逐年累月纏訟不息其實兩造之夙憤已平欲求不訟而不得而書役訟棍遂又借此旁生詭計代遞息呈必需厚給訟費大眾分肥方能無事噫小民之脂膏幾何焉能供若輩之吮吸乎言念及此殊堪痛恨本縣蒞任之始力除積習除將門丁嚴加約束並隨時密查外特先牌示與爾等約法爲此仰書役人等知悉凡有詞訟差票量道路之遠近定票傳之速遲署內立有限簿隨時稽查到限務要送審以候訊斷倘逾限不送抑或空稟搪塞定卽開單嚴比照例懲辦所有從前一切不經名目勒索錢文槪行裁汰嗣後如有書役假門丁名向鄕民需索錢文者準其來宅門呼冤本縣自有處治倘爾鄕民見好書役私相饋送一經查出亦當予受同科言出法隨愼勿輕試

余中州陳郡扶溝縣人也去裏居之西偏不數里有惠民河�今承乏斯邑天然符合使名實不符負疚良多矣且知縣者知一縣者也試自問果能知否耶爰制聯語懸之堂楹觸目警心焉家惠民官復惠民須在在顧名思義務使惠民民受惠職知縣俸亦知縣非時時訓俗型方難云知縣縣周知

惠俗男耕女織朴素無華士惇品行不預公事入庠後有習刀筆者咸相與不齒未嘗不嘆居近聖人風气近古矣惟民情好訟每逢三八告期呈詞多至六七十張少亦四五十張不必果有冤抑卽田產細故口角爭執纏訟不休及一準傳則又求息固知皆架訟者爲之然亦風气使然在上者化導之無術耳夫民卽甚愚未有甘受訟累者也而當其气之所使往往𨿽傾家敗產而不顧亦謂有父母官一訟便可得直及往返數次而理不能白悔矣理不能白而費又不貲尢悔矣使當日有曉事親友預告以此情未必不反而自思甘心相讓無如架訟者方誘以甘言力爲慫恿誰肯破除情面從而止之乎玆於公暇作勸民息訟俚歌三章一告以訟師之刁詐二告以差役之惡劣三告以靑天在上訟亦不如不訟之爲得而貪污吏可知刊印數千章發給塾師莊長使詳爲告誡有能習誦上口者童蒙賞以筆墨箋紙村農則賞以折扇手巾等物以鼓勵之似此則人人知訟之害不訟之利或亦轉移風气之一助歟歌曰一勸吾民要息訟訟師與爾寫呈詞教口供不過貪爾酒肉將爾銀錢弄贏了官司百般索謝一有不遂架人將爾控輸了官司說你不會說話丟財惹气落个不中用訟師之言千萬不可聽一勸吾民要息訟二勸吾民要息訟自古常言閻王話好說小鬼事難共一有官司三班六房那个不想將爾錢來弄無論原告被告票上有爾名須把酒錢送不然帶爾進城用人看管使爾不得動過堂與爾墊壞話板子將爾打得重又況一日官司十日不了親戚朋友那个來看不把酒飯用又花錢又受癥細思何如不打官司不受衙役气是是非非自有公論定二勸吾民要息訟三勸吾民要息訟毋謂官淸官斷十條路九條難預定有理官司尙且輸無理如何能徼幸一切錢債細故口角爭競讓人一著个个將爾徳來頌應勝你告狀輸了官司冤上加冤再告何處能取勝贏了官司結下訟仇幾時反手定將爾來控子子孫孫不漧淨三勸吾民要息訟

五月二十二日大風雨雹和平等約所過秋禾皆平行人不及避號呼之聲聞於道自於林至王判鎭木盡折屋瓦多擊碎鳥鵲死無算黃河南岸船飛過北岸落趙家坊民婦屋上屋傾適民婦出視未受害時河防營管帶杜君榮福河工提調李太守慶霖以驗收稭料車馬人均吹入河內幸水僅過膝分用馬幭車墊等物蒙頭得無虞此誠數十年未有之奇事而駭人聽聞者矣維時麥已登場豆禾甫出土可翻種髙梁折者復從根發生以故不爲災民亦無報災者余以事屬罕聞意在通稟幕友格於例難之彊之行時已喧傳到省稟稍遲又淡淡著筆中丞李公閱稟震怒謂匿重報輕將不免密委武定府尙濟南府劉候補知縣陳瑗數來查始得白有札仍照原稟王判鎭等七莊歸入秋災較輕以示體卹實則此七莊豆禾亦登惟髙梁減收耳由今思之非一已確有定見其不至列入彈章者幾希蓋一行作吏幕客多人成例所在往往拘守夫成例而果可拘也請觀前事抑成例而不可拘也則司牧者當知所鑑矣

余接篆任事後檢押犯簿在押者十餘人問所在六班該管總役均稱除賊犯押捕班外其餘向無定所每遇詞訟案內應行管押之人卽交值日總役看管云云查該總役等均賃民房散居署外六班押寓至有九處之多私押賄縱在在堪虞卽使親往稽查而指鹿爲馬呼李爲張何以知之欲除此獘數月以來刻刻在心詢悉有育嬰堂者前縣淩故令之捐建也以無欵舉辦年久廢弛書差寄居久假不歸而孤貧中之狡者時出而訟爭之餘親詣查勘在署之西南隅相距尙不甚遠院落亦稱謹嚴𨿽房屋殘破略加修葺卽可完整遂驅逐書差於十月十二日興工計十日而工竣攺育嬰堂爲候審公所題額於門需錢百二十緡在地方善舉息銀內提用報銷稟明立案內北屋九間爲押寓東屋三間爲看役住處每班﹖﹖﹖誠實看役二名常川看守仍責成各該總役分司其事似此則官易於稽查前項情獘或可去其太甚焉至育嬰堂俟籌有的款或別購宅基或將此地退出別建押寓惟後之君子是聽焉

甚矣爲政之難也蓋興一利卽有一獘一有不察則善政轉爲虐政是以作州縣官必時時與鄕民接見乃可得外間一二眞情而一切衙門獘端不至茫無聞知矣育嬰堂旣攺爲候審公所原以被押人犯散處六班不易稽查恐有勒索淩虐情獘謂爲虐政得乎乃近聞分押僅一班需索合押則六班需索需索不遂淩虐繼之是欲彌獘而轉增獘欲卹人而轉累人殊與初心大相刺謬推原其故皆由但派散役數人任其事總役全不過問以致日久獘生非立法之不善奉法者之不得人耳儻不力加整頓又復成何事體玆擬將有罪可科人犯分爲一室曰押寓如拐犯凶犯之類其無罪名者另爲一室曰看管如尋常戶婚田產錢債細故之類卽派該總役等輪流值日每班派看役一名常川伺候五日一輪周而復始俾責有專歸無可推諉當卽傳諭差役並出示嚴禁復派誠實家丁一人充作班管不時往查余亦於朔望行香後親至其處呼押犯等問之如有從前勒索淩虐情獘立將該看役從嚴治罪並將值日之總役責革立法如此嚴密庶幾獘可去其太甚而不負下車泣罪之初心歟然久之獘又不知從何處生是在牧民者之隨時隨地盡心焉巳耳光緒二十六年二月追記

余攺育嬰堂爲候審公所原以卹犯人也嗣有識者告余曰分押則一班需索合押則六班需索是以重加整頓如右然終恐爲地方畱一獘政故補正誌書目錄巳韱出將育嬰堂攺爲候審公所字後復揭去意存復舊也乃半年以來畱心查訪又有識者告余曰六班需索共見共聞不敢過甚一班需索除犯人無一知者稍有不隨任意淩虐無所不至矣且合押州縣所同也分押惠民所獨也天下事但論是非而巳若論流獘有一政卽有一獘因獘而廢政是猶因噎而廢食也可乎孟子曰徒善不足以爲政徒法不能以自行孔子曰其人存則其政舉是在行政者隨時查考去其太甚巳耳必欲無獘何政無獘豈祗候審公所而巳哉余聞之反復思之由前之說直言也可以規吾過由後之說通論也可以堅吾行故並存之以自考且以待後之考者而候審公所不復更張雲光緒庚子十一月

徒駭河淤塞數十里頻年爲災【考徒駭乃漯河俗呼土河因誤爲徒駭非九河之徒駭也】光緒二十二年九月初八日方邀集�邑紳董議興工疏浚而黃河【卽昔之大淸河考者謂之濟河】報險羽書一時數至當卽飛馳河幹挨次查勘堤上邵家王棗家皆稱險要尢以淸河鎭迆西爲最時承防分防各員巳於霜淸後銷差丁督辦因事請假回省在工文武惟提調倉太尊爾熲彭營官秋揚二人勇丁旣不敷分布稭料亦無一存者兩次請款中丞李均鑑於河工積習報險不實斥不與且卽有欵倉猝難購亦屬緩不濟急堤旣坍塌後戧水又湧出倉提調視此危急捶胸頓足幾成身殉之勢余亟問彭營官曰有料尙可爲乎曰何不可但何處得有料耶余曰姑圖之一面諭該首事率地方於本鎭四街挨戶翻搜得料二百餘朿先將堤之湧水處塡塞一面繕寫朱諭多張諭沿河各首事催令有料之戶運料﹑單內並注明每斤京錢五文卽由該首事用河防局班發之秤掣收以昭平允每車若干朿若干斤該錢若干均塡給各料戶執照俟款到日按執照發價星夜分派各押號持單去後天明陸續送料十餘車意尙不無觀望良以余到任未久官民未能相信恐有執照無處領錢耳余探知其意卽對眾料戶大聲言曰將來公欵不到由本縣墊賠並準以料價錢封完錢糧又復諄諄諭以各保身家性命之義該料戶始聯絡一气奮勇爭先有一日送料六百車者料旣應用民夫亦日上千餘人聽倉提調指授機宜幫同營勇運土運料詎日夜搶護此廂彼蟄訖未得手十一日辰刻風雨大作浪突過堤頂數尺後戧水出如湧泉在工各員張皇失措面如土色沿河居民負老攜幼爭移家髙阜處哭泣之聲遙聞數里外而大王將軍又相繼而來噫是殆必欲魚鱉斯民乎抑宰斯民者之不職有以招之乎何怒之甚也適有梨園一部乃從紳民請演劇致祭並制祝文哭讀爲民請命焉其詞曰嗚呼惠之民凋敝極矣方堂之來令斯土也大吏進堂而告之曰今以此凋敝之民付汝汝其善拊循之俾出水火而登之袵席以無曠厥官堂曰唯唯謹志之不敢忘是以視事未百日而有利必欲興有害必欲除日夜遑遑心力俱瘁區區此衷可告天日豈不以官民一體神降之福有不雨暘時若河流順軌者哉詎意西成巳告霜淸在卽方聚父老於徒駭河之淤塞者謀所以疏浚之而黃河盛漲羽書報險一日三至捧讀駭汗誠惶誠恐神魂俱失遂夙駕來工督夫運料竭力搶護三晝夜王棗家堤上邵家稍覺穩固而淸河鎭西險工疊出兼之大雨傾注狂風吹浪過堤數尺防河諸員驚顧失色居民扶老攜幼遷移堤上星坐露宿苦難言狀窺大王之意怒猶未息若必欲驅凋敝之民而魚鱉之者噫民亦何辜而必欲魚鱉之也意者堂之精誠不足感神而愛民之衷未至歟果爾則罪在官宜罰一身與凋敝之民何尢且夫民以官爲主者也官以神爲主者也民不得所欲求諸官官不得所欲求諸神故禱雨求晴祈福禳災載諸簡冊不以爲非豈好媚哉亦以不如是不足以明虔誠化災祲耳爰仿斯意招梨國備果品焚香制祝匍匐河幹以爲民請命大王而無靈則巳大王而有靈也者必將憐吾凋敝之民而不忍魚鱉之卽不憐吾凋敝之民亦必鑑吾愚誠憐吾憐凋敝之民而不忍魚鱉之也旣憐吾憐凋敝之民而不忍魚鱉之則自禱之後當水日以消大王率諸將軍而遊行水府使河之在惠者固於金湯不爲民患則是大王之威靈顯赫眞能出凋敝之民於水火而登之袵席也堂將協諸同事諸父老大慶安瀾用答神庥焉敢告讀畢和紙錢焚之叩頭無巳至昏迷不能起左右扶余去坐稍定天光晴霽河水漸消工亦略平而王棗家報險專馬頃刻三至據稱舊堤坍塌僅剩二三尺又無後戧危在旦夕余與倉提調方謀同往詎堤上邵家報險亦如之乃分作兩路倉提調赴堤上邵家余赴王棗家並派各押號【卽裏差惠民呼押號頭】分持朱諭令各首事照淸河鎭催夫運料無如王棗家屬平字約莊少人稀搶險數次民力巳疲料亦告罄除諭和字約照舊幫工外並商同毗連之直字約就近協濟稭料相其地勢添築後戧一道該兩約首事深知顧全大局幫夫助料不分畛域余督工二日稍有頭緒十四日仍回淸河見倉提調而堤上邵家亦督同首事趙丹桂等搶廂穩固矣是時丁督辦在省知工險款絀派勇丁送銀千兩交倉提調發錢店易錢一面曉諭各料戶上料之最先者持執照赴錢店領價槪不經書差家丁手發未竣而堤又續塌十數丈幸有餘料復幫同搶護兩日始得平計自初八日公出至此十餘日署內公事不無積壓乃於十九日回城急爲淸理並將搶護情形稟明各上憲立案然黃河大澑移靠北岸行鎭西頂衝坐灣恐終是不了之局也

憶祝後𨿽險工疊出而竭力搶廂卒慶安瀾誰謂神之無靈哉或謂二十四年濟陽桑家渡黃水爲災神不之佑檢視祝文祇求河之在惠者不爲民患神亦何嘗負吾哉或曰當日何不槪求而必指定惠民耶夫分疆而理各有專責爲百里宰而欲並鄰封之地亦代爲祈禱不惟神不吾許亦越俎甚矣是在爲民牧者各盡其職焉耳時光緒二十五年十一月二十八日追記

九月二十五日戌刻奉到倉提調函淸河鎭迆西果出險卽刻馳赴工至王朋見家莊過渡船戶住南岸天黑夜寒數十喚不應命健役涉水過艤船急渡抵工查勘其危險更甚前倉提調以沿河二十里內外料巳多運工價又未全發恐再催不易左支右吾愁急萬狀余覩此情形豈能坐視盡棄前功仍諭該首事等照前章辦理該首事亦皆驚弓之鳥遂分投四鄕親爲督催由此料物應用倉提調督率營委晝夜搶護又以工多人少復調南岸郭管帶某幫工民夫每日上千餘人或二千人嗣以土廠難容徒耗民財不能工作乃酌定多不過千人少亦須七八百人視工之緩急爲之晝則運土運料得錢可備漧糧夜則畱工一半爲覓住址每人給小米半斤令每村畱夫一名煮粥一以散工後無處購買得此可以禦寒一以住有定所夜出險工一呼卽至也一時民夫無不感奮深資得力無如此險方穩彼險又出五六日內屢瀕於危迨十月初一日丁督辦假滿到工巳續塌七八十丈不可收拾矣問之土人均稱緣昔者熊委員於埽上築堤刻巳數年不無朽爛埽空則堤必蟄陷鎭西三里長堤皆是也方談論閒餘在堤上坐忽折裂下蟄約尺許左右促余起餘思如此坍塌何日能了與其使數萬生靈葬於魚鱉之腹不如以一人當之執不去而折裂處已見水團團然不遽陷有哨官至拉余曰大王畱情面不小矣方離座而堤已化爲烏有餘及泣誓曰今年黃水必爲災惠民知縣柳堂惟有一死耳願大王察此愚衷哀而憐之誓畢泣數行下丁督辦慰余曰子毋戚戚事尙可爲然非多築埽壩不可子督催料我督築埽有料有埽轉憂爲笑𨿽然何處有此料物之多哉前此料價未發終恐誤事乃於地丁項下提銀二千兩易錢示期照舊由錢店領取鄕民聞之益覺踴躍先是徒駭河北不管黃河工𨿽票催不應也玆聞余在工急廹諭單一到無不樂從有四五十里外送料至工者是以日需料二三十萬斤終不缺於用而工亦漸次搶護穩固焉是役也爲日十有六餘僅帶家丁二票與諭單皆朱筆自爲之晝則東奔西馳見營勇與民夫有口角爭鬭者力爲排解唇舌幾敝二鼓後停工回寓與首事籌劃明日需料若干何莊未到卽書單或書票飭押號星夜往催料理略定方睡宿而日間所壓埽壩夜不無蟄陷一有蟄陷在工人必喊呼余性急聞聲卽披衣起往往伺候不齊徒步赴工差役家丁隨後追之有一夜赴工數次者一日夜半在堤上坐督工下僅服單衣時已冬令覺骽冷用手巾遮護之又冷用兩袖覆之不知取衣也而今之骽疾卽基於此矣嗣在工紳民以余過勞非眞險不令喊呼暗催民夫上工而巳然余有所聞亦臥不安枕數萬生靈所關安能恝置哉統計前後用民夫三萬餘而守窩鋪者不與焉工𨿽平穩民困已極是以有攺調夫局之謀用料三百餘萬料戶無一人錢不到手官民從此相信而徒駭之役亦可以興矣其首事之尢爲出力者則便字約王興有劉鴻謨綱字約趙丹桂稱料登簿寸刻不離至塡寫執照則責彭營官派人以避嫌疑昭核實焉徒駭河北督同送料則綱十圖王敬修人字約於龍漢度字約首事無人則總役劉延凝任之均有微勞而不分畛域和衷共濟始終賴以有成者則候選教諭李心恕一人而巳

甚矣任大事者不可有利害之見存於中也卽如淸河之役自事後觀之此曰萬民感戴彼曰頌聲載道本府尙向以余爲愚也至是則曰愚不可及丁督辦與余非有相知之雅也其稟撫憲則曰催夫運料井井有條李中丞方以風雹事疑餘也至是則拱手道謝曰非君幾不堪設想復極以循良許之又於兩年搶險保案內列入異常勞續其得名巳如此前後墊發料價數千﹑飭河防局照發官民旣不受累而無昏墊之災有丰穰之慶錢漕亦照舊徵收其得利又如此誰不謂此舉之善者然試思當曰能決功之必成撫憲之必發料價乎萬一跌蹉上憲可以負屬吏屬吏不能負小民勞而無功怨聲載道其害一數千金巨欵旣無著落必歸余墊賠日涉河幹勞民傷財無益於事其害二百姓送料出夫疲敝極矣繼以水患必難支持其害三有此三害預存於心則气不竭而自餒力不用而自疲而欲事之成也得乎不第此也卽預存一圖利之心亦必難濟事﹑當余痛哭禱神時聞有議於後者曰彼以河決則必辦災辦災則必緩徵故如此痛耳此誠可謂以小人之心度君子之腹者矣其實餘一無所知但知前任孫人也其居官行政不必有過於余也余亦人也其居官行政不必有遜於彼也何以彼三年於玆不爲民造災而余至卽爲民造災耶夫誠不可得而挽也不如死之爲愈也不然復何顏面立於人世耶此一片愚誠固結於中而不可解彼明神者或哀而憐之耳利何知焉吾故曰任大事者不可有利害之見存於中也

日者余與或人言曰人之作事不可有成見天之於人亦往往無成心或曰何以知之餘曰以淸河之役知之憶赴任時路經其地謁丁督辦諄囑余曰貴前縣孫終年不一到工州縣有地方責非能常川住工者然有不可不到工者三一勘驗窩鋪一伏泛一秋泛也爾時彼蓋謂余到工三次卽可如願余亦謂到工三次可謝無過而豈料後來住工數十日直以河工爲巳事乎天之不容人有成見也如此尢可異者孫終年不到工而工亦若無需乎孫者余住工數十日直以爲巳事而工卽若必需乎餘者工同而勞逸不同必存成見焉則大事去矣或曰若汝所論則逸者不爲失勞者不爲得乎逸者天所厚勞者天所薄乎余曰此又不然孫以有可安於逸者故不必任其勞余則無可委其勞者故不得享其逸總之天心仁愛不忍斯民之陷溺耳而厚薄何有焉得失又何有焉且一縣大矣一縣之事夥矣逸於此必勞於彼勞於此必逸於彼豈得以河工一端判得失哉或曰子之言誠是然不曰不遇盤根錯節不足顯利器乎不曰非常之事必待非常之人乎吾以爲孫公不能任其勞故以逸予之未必卽爲失而天要不爲厚我公能任其勞故不以逸予之未必卽爲得而天要不爲薄人之作事固不可存成見而天之待人要未嘗無成心余方欲與之語或人不顧逡巡而去查志乘郡城義學有五縣曰儲英李文定公之莊建立事經奏聞俾其世世子孫相傳施教每歲修俸六十金由縣發給典史代領乾隆五十二年邑宰王君修齡立石爲記其四門義學自太守劉君天錫創立每歲提鹽規四百千爲延師朿修之資道光二十二年太守陶君慶增立案定爲常例但稱四門義學而無名余以宣講

聖諭令五義學塾師按五十集期輪流每義學捐廉發給津貼錢十千亦由典史代領因各命以名東門曰作人西門曰成徳取東作西成之義而南門則曰歌風北門則曰拱辰謂舜歌南風星拱北辰也此外又有城鄕各學亦重加整頓以廣教術焉曰竊維州縣爲親民之官必須教養兼施方可以正人心而厚風俗然欲興教化必先端士習欲端士習必先立學校夫學校之爲教亦夥矣今日異學遠來微言將絕尢以宣講聖諭爲第一要務孟子曰謹庠序之教申之以孝悌之義旨哉言乎當遵而行之矣查惠民城鄕新舊義學二十處闔境鄕學五百餘處每學將學憲華頒下

聖諭衍說各發給一本新刻

聖諭俚歌十本衍說所以訓成童教中材俚歌則無知愚民鄕裏小兒皆能習讀之務使家諭戶曉深明大義並擬獎勸章程數則榜諸各學俾教者學者咸知振奮由此實力奉行久而不怠或亦正人心厚風俗之一助歟

一義學塾師必須責成各該首事延訪誠篤端正之人來縣公保俟批準後由官備具關書優加禮貌以昭愼重

一義學有大小之別果有才堪造就無力讀書者入大學其資質明敏初次開蒙者入小學然必須眞貧之戶方準送學稍堪自給者不得混入其眞貧之戶並準由學東酌給紙筆作正支銷至修膳之外塾師不得向學東索取分文如課讀得力學東願酬勞者聽

一義學課程與家學無異塾師必須終日在館勤懇訓誨儻或曠職誤人子弟無論官紳查出立刻更換不準瞻徇情面以期認眞

一城鄕義學修膳有由官紳捐發者有由地方公項提出者有經官者有不經官者務須逐一核實分別立冊以備查考庶可久而不廢

一城內有儲英義學一處訓蒙義學四處除應支修膳外現由縣每學加發津貼京錢十千文令塾師每逢五十集期輪流在大寺前宣講

聖諭一次責成府縣學官及府經縣丞等輪流倡率至朔望宣講仍以原派拔貢生髙紹顏宣講每次由縣捐發京錢一仟文亦或由府縣率同城官紳等自行宣講﹑以昭詳愼﹑而動觀聽﹑

一四鄕義學有在集鎭者﹑應遵照於衝要處所一律宣講至各學訓蒙應將

聖諭中倫常大義引證目前實事﹑使其淺而易曉若塾師宣講得力由官隨時加獎以示優異

一義學及各家學肄業學生無論成童初學應將

聖諭列作課程細加開導如遇縣試有能將

聖諭默誦宣講者𨿽時文稍有瑕疵亦當列入後十其次有能熟讀者卽文理不通亦準其終覆似此優加獎勵庶可力返積習以正趨向

一城鄕童蒙及鄕愚不識﹑字之人如能將新刻

聖諭俚歌信口熟讀者由官隨時赴學下鄕面試賞給銀牌以示鼓舞

一學憲華原頒

聖﹑諭衍說不敷分散由縣自備紙工刷印五百餘本分付各學如有遺漏之處準學�來縣請領

一新刻前北口道原任海丰縣知縣湯所編

聖諭俚歌十六條簡而易明除發城鄕各學每學十本使童而習之終身不忘復散給各約首事莊長俟農隙時亦可剖晰大義以期漸推漸廣轉移風气

章程十條擬定後據實詳院李中丞批示據該縣整頓城鄕各學責成塾師宣講

聖諭並呈獎勸章程淸折緣由敬教勸學風化攸關該令蒞任以來諸多創舉今又整頓義塾並推及闔境鄕學統以宣講聖諭爲正宗所議章程亦甚詳明切實且慮鄕愚鮮解文義復刊發

聖諭俚歌使之家諭戶曉不惜捐廉獎賞激勵人心當玆異學爭鳴該令獨能淸源正本不愧好官本部院實深欣佩仰武定府轉飭照辧務須勿懈厥終以收實效

●宰惠紀略卷二

縣二堂折獄之所也前縣薛懸循理守法原情六字額能如是聽斷之能事盡之矣𨿽然此亦就巳成之讞言之耳若當初審理之是非莫判何以循法之輕重未定何以守情之眞僞莫知又何以原乎況喬野之夫不識尊卑一至公堂自覺理直任意頂撞臨之以怒而頂撞益甚繼之以刑而頂撞更甚然則將如之何祗好忍其气禁其刑姑使之去巳耳滋鬧一場無理無法無情每遇此退堂飲食不下心常作惡𨿽明知若輩目無官長咎由自取然究屬刑及無辜常以血气用事涵養未深爲憾而老吏則曰審案須會生假气夫气發於性焉有假者哉且气假而刑則眞矣眞气所使刑不及檢猶有可原假气而刑濫用其何以說焉吾是以甚無取乎是言也反復思維無可如何乃於二堂復懸忍气禁刑四字額遇此等倔彊之人气方欲發顧此則忍之不發刑方欲用顧此則禁之不用一聽若輩逞其所欲言而後婉以詰之曲以諭之彼亦無能自逃於理法之外而用情庶不至失宜是亦以柔克剛之道也不愈於气已發而復忍刑巳用而後禁之自貽後悔乎有此一番彊制濟以平日之涵養久之將气不忍而自和刑不禁而自中則所謂循理守法原情者庶可得而言矣並撰楹聯云片言折豈能當獄未定任眾口辯論不休所求者祇公平二字大法寬何有但刑偶加便終身洗濯難盡到用時須審愼一番

官之有衙署猶民之有居室食息於斯起居於斯燕賓客於斯課子孫於斯判斷公事於斯宜如何整齊嚴肅者乃民之居室農父之朴者謀堅固士大夫之秀者謀華美而官之衙署獨不然者良以居室創之先代傳之後人子子孫孫永爲巳有而衙署則三載考績六年任滿一旦他徙不知落何人手況缺之苦者欲求上憲之調劑缺之優者恐上憲之調劑他人履任之始卽存交替之心其視衙署如傳捨然夫焉有以行旅之人而代修客館者乎是以無論實任署任朴者秀者但求蔽風雨而已未有謀及修造者也然吾謂署任不謀及修造則可實任不謀及修造則不可足以蔽風雨不謀及修造則可不足以蔽風雨不謀及修造則不可惠民自實任韓稟請孫前縣代理將及三年無時不以傳捨視之而初不料羈居至於如此之久也丙申夏五餘以實任來接篆一日堂皇坐判事大雨傾盆堂上屋漏如瀑布堂下跪者水沒膝退居西廳地長緣苔幾滿泥滑澾不任足仰視頂棚下垂如蓑滴淋漓不止賬房門房水盈尺人蹲踞牀椅上此外之不足蔽風雨也上房經韓任新修而土松瓦動澑滴牀無干處以盆承之郎當聲如淋鈴東西屋盡傾此內之不足蔽風雨也錢席屋梁折幾壓人死移與刑席並居東墻又臥此書房之不足蔽風雨也庫房自遭火災後堆如土值日書差白晝持蓋立夜則促膝倚暖閣坐待旦此班房之不足蔽風雨也至大門儀門之欹側戒石坊東西坊之傾覆又不待言矣是卽旅人客居猶且商之居停主人鳩工庇材克日興作而況實任如餘者乎乃與姻友李光宇謀西廳三間拆毀重新二堂與上房翻瓦而巳賬房東西屋以及書房門房班房或全新或新舊參半不必華美庶幾堅固總期足蔽風雨而後巳戒石坊所以自儆東西坊大門儀門所以壯觀瞻危者扶傾者植缺者補殘者續暗淡而無色者加以丹漆煥然攺觀統計費京錢一千餘緡而無風雨之苦有室家之安獲保蒙獎皆是乎依在昔智謀之士未必不笑爲人作嫁之愚而今之據爲巳有者巳兩易寒暑矣其愚耶其不愚耶願後之君子隨時補苴無使蔽風雨之不足則衙署與居室同視而堅固華美從其所好焉可矣豈必預存五日京兆之心哉

州縣之獘政以漕項爲第一大宗其徵收本色有一石收至三石外者官旣略無限制書役遂得上下其手從中漁利其狡者甚至多方把持官亦忍气吞聲姑置不問非不問不能問抑不敢問也噫政事至此尙堪言哉自胡文忠公奏請攺爲折色天下畫一山左閻文介丁文誠相繼奉行﹑每漕米一石祗準收足串京錢十二千文一切雜費及書役賞號均在其內不得絲毫多取於民從前獘端巳經埽除而升任四川總督前中丞李又奏準裁減漕糧捲尾通飭立石則有漕州縣獘絕風淸矣惟書役仍前把持卽如惠民收漕一石不待官賞漕糧房庫房公然由正項內扣釐頭銀壹錢八分不知有何例案直以爲必不可少之數按歲收中稔可得銀一千三四百兩𨿽該房有應支差項而爲數亦未免過巨因思與其徒滋若輩中飽何若量加裁減以公濟公乃酌提銀八分歸節省項下每年約得五六百金分交十屬當商以一分生息稟明撫憲立案【嗣以該房懇求由上賞還二分】有科場年用作賓興【拔貢會考元捲銀八兩貢監生員鄕試元捲銀二兩五錢拔貢朝考舉人會試元捲銀二十五兩寒士加增亦不得過三十兩以示限制】無科場年畱爲修城本金無論地方何等善舉不得動用每值任卸歸入交代案內核辦以昭愼重而防挪移由是三五年後積累旣多卽生息銀兩已足敷賓興之用則修城成本歲有所增不二十年便成巨款兼之護城柳株利亦無窮何患城不能修哉誠恐後之君子不知端底白久獘生將所籌經費漸成子虛豈不可惜爰撮其大略俾後之君子有所考焉

惠民爲附郭邑其城則武定郡城也十屬之保障系焉必須屹立巖峻樹木蔥蘢方足以壯觀瞻資捍衛乃風雨漂搖歲久失修加以頻年溢黃直逼城根𨿽隍基堅固得保無虞而水浸之後殘缺更甚則修補其當務之急哉惟是工大費巨旣不能請帑項災歉頻仍又不能資民力從長計議除提漕項作爲修城本金外惟有籌十年樹木之舉作集腋成裘之謀因於城濠裏面布栽新柳城內隙地關外疊道亦如之統計六千餘株﹑均責成四門首事地方及租種城濠地畝之人看管三年以後大枝另栽城濠以外﹑小枝歸看管人按成酌分以酬其勞總以種足萬株爲斷以十年計之每柳一株估值五七千可得金錢數萬緡卽以此款與漕項同交當商生息再依行次補栽新柳由是生生不巳不惟城可謀修卽偶遭水患亦可借資抵禦矣不但此也有此植物春日千條萬縷情致纏綿旣爲郡城增一番生气夏日荷花世界雜以柳絲蕩漿納涼詩酒往來又爲郡城添一段佳境將地靈人傑樹木之計卽以樹人安知楨幹之選不於此卜也耶𨿽然人存者政乃舉苟非隨時備苴力加愛護斧斤旣伐於前牛羊又牧於後此樹婆娑生意盡矣故圖喬木何自來哉孔子曰﹑人道敏政地道敏樹又曰栽者培之傾者覆之是所望於後之履此土者至譽之者曰召伯之棠愛不忍傷我無仁政及民固不敢存此妄想也

二十二年丙申余以大吏請補授惠民令五月捧檄來任事接篆後例謁廟見黌宮西偏一大廈壁殘瓦落危哉岌岌二尹梁君依是以署拜而問之梁君欣然曰老同鄕垂問及此事其有濟乎此非他乃吾中州前明許忠節公祠也事詳明史本傳考舊碑但稱得廢地於演武場墾之入其穜稑以供俎豆有司歲祀罔斁云云夫曰有司非專指尹也祠有宅一區尹借以棲有田百餘畝尹收其租故主鬯政惟尹任修葺亦惟尹今祠之將傾尹之負疚也久矣𨿽然尹缺淸苦謀饔飧不遑尙有餘貲以及此乎以故國朝來尹斯者奚啻百數十人而重修僅道光十有一年浙西錢君焉豈錢君獨有餘貲哉亦以豫章湯公來守斯郡出朱提助之耳今而垂問及此得毋有意乎吾固卜事之有濟也導入祠展拜履頹坦讀破寇安民碑爲低徊者久之夫修舉廢殘牧令之職也表揚忠節風化之源也又況重以桑梓之誼乎謂梁君曰是惟令之責嗣以奔走大淸徒駭兩河間每月衙宿無多日梁君亦以徒駭之役數月不回署一視事遂寢然每過其地未嘗不怦怦欲動也今歲夏五囑余姻友李公司其事缺者補殘者續朽腐者更易加以塗丹煥然攺觀適秋丁﹑梁君歸卽日行典禮以妥神噫今而後有以謝梁君梁君亦有以對忠節矣工竣樹石山門外大書前明中州許忠節公祠而卽敍顚未於碑險使後之尹有所考並望令斯邑者毋以此事諉尹聽其廢墜而不顧也則幸甚是役也凡用京蚨五百七十有五緡皆捐廉爲之梁君名玢懷慶府河內人李公名治國餘同邑人並撰楹聯云抗節豫章遙想毅魄英魂食報應同孫忠烈樹威渤海須知安民破寇錄功且先王文成

天下有不除暴而能安良者乎無有也乃欲安良而良終不安者非不得其法卽不得其人得其人而又有法以制之則暴者斂迹而良民自相安於無事州縣之有捕役恃以除暴者也不繩以法卽借以爲暴查惠民捕役多至七八十名少亦五六十名有總捕有散捕總捕名注卯簿散捕名未登注大約皆無業遊民與宵小無賴之徒爲之工食無多全恃總捕之勢以訛詐爲生計緝票到手捕盜爲名騷擾閭裏魚肉鄕民無所不至甚至勾通匪類白晝捕盜之人卽黑夜爲盜之人賄賂旣得𨿽著名巨匪同飲共食若罔聞知官比過急則以狗偸鼠竊搪塞之教供誣良種種不法令人發指總之散捕恃總捕爲護符總捕恃散捕爲牙爪﹑狼狽爲姦肆無顧忌在小民恐其誣陷不敢鳴冤在官司無從查稽未由知覺卽間有一二告發者一經提訊非無其事卽無其人彼此彌縫互相包庇良之不安﹑莫此爲甚推原其故皆由積習相沿不能實力整頓所致夫身膺民社責無旁貸又況各上憲時以講求捕務諄諄告誡乎乃與幕友商於捕總中擇一誠實可靠者充當總捕又當堂挑選年力富彊散捕三十名分派四鄕以爲之輔均責成該總捕出具切實保狀年貌籍貫詳注卯簿並每名給腰牌一塊亦塡寫姓名年貌編號烙印﹑以防假冒而備稽查一面出示曉諭鄕民嗣後散捕下鄕緝賊或有批票而無腰牌或有腰牌而無批票或批票腰牌俱有而年貌不符盤出許鄕民繩捆送官除將該散捕按在官人役知法犯法加倍治罪外並將該總捕嚴懲至緝捕勤惰隨時隨事﹑暗記卯簿月終匯核勤而能獲盜者量予優獎其惰者輕則責革重則懲辦如此明定賞罰力加整頓庶該役知所畏懼不敢仍蹈故轍而暴日以除良日以安於地方或不無裨益歟然立法𨿽善行之不力則亦具文而巳爰攝其要而記之以便觸目警心隨時加察焉

王烈女者道字約雙廟王家王可之女王冉之侄女也許配蘇繼明子童養五年無他嗣以兩姓小有口角起意悔婚已經人調處無事女年及笄蘇將諏吉爲其子合巹王不許遂構訟焉傳訊王冉狡甚以無婚帖爲辭【惠俗結婚但以換號爲重蘇以水患號失去故王借此抵賴然童養五年非其確證耶】余斷令原媒等於半月內另換婚柬處令成親旋於第五日王冉報女自縊﹑且稱女誓不從蘇聞斷殞命詣驗棺殮屍歸蘇不可王乃領埋焉竊謂女果如此亦不賢之甚矣懷疑於心不能去嗣補修志乘邑舉人李君鳳岡采烈女事以入乃冰釋蓋女知父與叔不可奪死以自明女誠烈矣哉若王冉者旣誣女又誣官眞病顚病狂不齒於人類矣余以悔婚案不一甚爲風俗蠹請旌志墓以爲世勸焉

國家之有課稅原與地丁錢漕皆爲維正之供﹑故買宅地必立契立契必投稅所以昭信守防僞造淸界址杜訟端也況不割不稅三年以後查出半價入官立法何等森嚴凡屬食毛踐土之氓自宜無不遵照乃東省向不知稅契爲何事間有一二投稅之戶非興訟希圖占理卽治買不明預防後患若尋常買賣田產投稅者百無一二民間旣相沿成風在上亦置之不問及至構訟白契無憑聽斷旣難而貪污吏復借此罰以巨款名曰充公實則肥巳由是棍徒效尢借端赫詐種種累民不可殫述究與稅務毫無加增推原其故皆由浮費過重官不以實價相告小民始則惜費繼則畏罪以致稅契一項竟成子虛身爲民牧咎將焉辭今擬於大堂東偏設立稅契局一處擇誠實親友任其事明定章程無論老契新契每價銀一兩按市價收稅銀三分契尾一張收京錢一千不準絲毫多取隨到隨稅無稍稽遲至於推收過割勒索過甚亦與稅契有礙定爲十畝以下者每戶京錢二百文﹑十畝以上者每畝加錢一百文去老換幼者每戶京錢二百文均稟明上憲永爲定章﹑有不遵者準花戶來宅門呼冤卽按在官人役犯事本律加等治罪自玆以後投稅者絡繹不絕一時農民無不稱便且恐余去後再更前章並邀紳董張會一等勒石記之以垂永遠誰謂小民之無良哉亦牧民者之不推誠相與耳夫牧民者之不推誠相與豈止稅契一事哉是以余無事不與民相見以心書之簡冊以相質證也

●宰惠紀略卷三

郡城有布市機戶與行戶疊次構訟捲牘幾盈寸累尺名曰義集寔爲利藪嗣經惠陽兩縣民呂光順李本明等﹑控蒙前藩憲湯委員查辦議定章程每布一疋收稅錢十六文一半作爲隆冬散放棉衣之資一半作爲經紀飯食之用復經前縣分爲東西二集西集諭朱文璧等經理東集諭髙紹弇等經理各在案續查西集年終尙有存欵東集則收錢數十千﹑卽以補修廟宇一稟了事希圖分肥正欲設法整頓間適查出髙紹弇把持集市浮收舞獘確情訊明將該武生責懲令具永不干預集場公事甘結仍將東西兩集合而爲一以洽輿情而彌訟端又與朱文璧等酌立新章每逢集期諭令本城福慶店等三布店經手照章收稅所收數目按集開單報縣登注賬簿一月一總將賬送縣蓋戳稅錢分存三布店聽候提用其零星布疋仍令朱文璧原派之丁姓經手酌予飯食﹑總期商民相安稅無偸漏以不負設立義集之本意三年以來合前數年較量所收﹑突過數倍﹑辧理尙有起色去歲購買棉衣數百件散放﹑卽提此欵窮民得者無不歡呼誠地方之善舉而不可一日廢者也況隨時整頓其所收當更有多於此者誠恐日久獘生再謀分集一時不察隳其術中則此一番整頓豈不可惜因略陳梗槪使後之君子有所考焉

邑有自新王家卽窩狗王家也其名自新何以名旣不雅而人又好爭故以攺過自新望之該村向無義學先是有總役劉延凝者聲勢頗大餘到任耳其名意欲裁抑之該莊民王普云探知其意捏以欠伊京錢二百千來縣控告該總役恐幹責革甘受其誣與之嗣以分贓不公自相攻詰訊明將王普云責押追出京錢一百六十千餘復捐廉四十千足成二百千之數飭該管事人李殿選等具領以二分起息如還不到責管事人墊賠卽以此款延師設立義學初以束脩無多令該莊童生王徳儉任之借李殿選閒屋作爲學堂嗣賓東水火﹑又復興訟斷令另延塾師而王普云以領義賑斂錢又被控告追出京錢二十八千﹑【除花費剩二十四千】亦作爲義學本金各在案夫義學善舉也乃直爲該莊構訟之端其不知自愛趨利而忘義可知矣余昨以勸民息訟親至其塾中傳諭王李二姓管事人同塾師生員唐某諄諄以大義責之察其詞色似知愧悔因以自新名其村復以向義名其學俾循名責實化其爭而相尙以禮讓以洗其趨利忘義之陋習是則余之所厚望也夫

王判鎭先無義學其義學自生員李思由之祖貢生李睿年建立每年朿修百千延請塾師凡窮民無力讀書者槪準附入誠難得之善行一方之義舉也前縣楊倬云曾予以養蒙儲秀匾額載入志乘余前以整頓各義學主其家勸令捐地數十畝入官以所收之租作爲修金𨿽不必百千﹑而可以永久若無自然之利富則舉焉貧則廢矣蓋以興廢由已未有家道無餘而勉彊爲善者也伊猶豫不能決而學亦歲歲舉行姑置之嗣以黃水爲災書屋坍塌學遂止客歲補正志乘事事核實往查始知而該生員深恐志乘削去無以對先人急謀興修惴惴恐後誠孝子之用心而可以見諒者也然余終恐不能永久因賞以匾額其儲秀之名攺爲繩武以激勵之俾該生員顧名思義籌出底欵庶幾創自先人傳至後代繼繼承承罔替厥美矣

縣屬魏家集魏氏富戶也亦積徳之家也其因公報效捐修河工拯急救貧諸善舉均載入志乘義行傳內以故繼繼承承罔替厥美不惟富者常富而魏西垣復以弱冠掇巍科誰謂天道夢夢報施無常哉惟當店被水一事﹑論者不無微議然皆鋪夥爲之東主何知焉余以旣系部民魏西垣又自居於弟子之列不得不以積徳相勸勉因勸於該集設立義學一處束脩百千以濟夫貧不能讀書者予以匾額書曰振徳義學蓋先世之徳及吾身而或不振有以振之則樹徳務滋其積善之報將有不可限量者區區一少年科名而巳哉是所厚望於魏氏

考邑乘劉先生家莊義學﹑自田云和朱峻嶺張懷淸﹑林兆廷共立公捐田三十畝零爲延師之資前縣沈世銓書給匾額名曰三元義學是也嗣有莊棍劉維淸者攪亂構訟意欲把持專利捏控田云和吞使公項而田云和以連年被水未延塾師賬目不淸訊明願捐上地十畝交出賬簿不再經管而劉維淸等膽敢詐使田云和京錢八十千勒令交出並押﹑追所存磚數千經朱峻嶺等保出交磚不誤具保狀甘結各在捲嗣明查暗訪田云和實系公正老實自經劉維淸控告後鄕間有正不勝邪之虞義學公事無敢問者正擬傳劉維淸訊究問而張懷淸以抗不交磚控蒙準傳押令劉維淸將所存磚作錢四十千繳案並令具永不干預公事甘結復出示張貼義學祗準人告劉維淸不準劉維淸告人以警匪類而安善良除給田云和樂善好施匾額以示獎勵外並將三元義學攺爲扶正義學仍諭令田云和父子幫同張懷淸辦理毋涉疑懼借詞推諉以重負余玉成之至意然誠恐日久﹑仍有匪類滋事爰攝敍顚未而爲之記俾後之人有所考焉

聖王之世耀徳不觀兵成周自武成大誥而後散軍郊射歸馬華山放牛桃林示不用武至春秋列國兵爭競尙角觸孔子傷之曰射不主皮﹑爲力不同科古之道也則其尙徳而不尙力可知然自來有文事必有武備者誠有鑑於太平之世民不知兵一旦有事倉皇失措爲可虞也故俎豆雍容之地不廢戎兵和親康樂之朝亦儲甲士武定自前明髙庶人潛謀不軌事覺發兵制之﹑平定後乃命今名向爲用武之區至本朝猶設營制遊擊一員千總一員外委一員外間十六汛統歸管轄每逢大閱之年調營候操以講武事而肅戎政焉城北有演武廳者撫憲閱伍於斯學憲試騎射亦於斯其由來舊矣年久失修敝壞不堪二十四年春撫臺張有札來閱伍一切皆由縣供給倉猝之間措辦不易因命工將緊要處所分別修補以顧目前共享銀一百八十九兩零稟府歸十屬分上中下三等缺均攤已於三月底工竣𨿽未能堅固耐久而可以避風雨壯觀瞻指日院試可不重修是亦一舉兩得者也至大修非千金不可須俟諸異日

訓蒙義學縣誌不載余蒞任後延邑舉人李君鳳岡補正舊志削去馬家店已廢之學而以訓蒙義學補之學在城北方字約鄧家莊地屬惠陽交界故前志漏采查系同治元年陽信舉人蔣離明邑人李鬥詩勸捐設立有田三十畝收租以供塾師歲歉則立義社以助之誠善舉也或曰蔣非邑人不應入志夫勸學睦鄰一舉兩得又何必過分畛域乎村旣麗惠載之惠志可也因書英才樂育匾額以彰其美云

義學本地方善舉而不肖之徒往往視爲利藪從旁窺伺經管之人初無不愼重十數年後中遭事變慢不經意而窺伺者卽乘隙以吞公控告希圖漁利纏訟不休必至廢弛而後巳甚矣其風之敝也卽如葦子髙家植英義學查系沙河南岸髙元林等﹑以築墊毀地與北岸陽信等莊構訟經陽信舉人李文標等﹑處令包給京錢四千千了案髙元恆等卽以此款在該莊設立義學買地二十八畝爲延師之資經沈前縣賞以匾額載之志乘非一方之善事乎及髙元林故後伊子髙之芳接管書屋被水沖毀多年賬目不淸田士信等意欲將地劈分卽以霸地等情將髙之芳控案夫必謂此等公項無田單二莊之事固屬矯彊然竟欲分肥廢此善舉亦復成何事體髙之芳不能善繼父志斷令捐地五畝以了前賑仍令髙之芳髙希曾等經管將地租交出延請塾師認眞整頓毋使田單二莊有所借口至附近各村有貧不能讀者﹑槪準入學肄業如再有爭此地畝者卽治以多事之罪並將植英義學攺作平爭義學以息訟端而垂永久焉﹑

大杜家杜希林有會客之室無名請余名之其名之柰何眾皆昏昏彼獨昭昭遂以獨淸名之何言之先是有張家河溝者沙河南岸數十村均由此瀉水自黃河漫溢淤塞數里屢爲水患余決意疏浚勘工督工均主斯室有該莊姦民杜繼檀杜靑田勾通王玉甫家莊王鳳鳴斂錢上控聚議斯室希林卻之巳招怨議定每畝地派訟費錢壹千希林又不從怨益甚以余在莫敢伊何也纏訟半年未得直而所費不貲矣有云息借銀數百兩寫杜希林名俟余去後方控追且將以他事中傷之希林畏甚求所以遠害者夫希林小康之家也果如所云則貽害於希林不淺自應有所以防其後患者因以獨淸名其室而爲之說書而授之異日有訟希林者以是說進不辧自明矣𨿽然希林小康之家也怨可解不可結語云得罪眾君子不得罪一小人懼其疾之甚而亂也希林得過且過其毋以此爲護符而有傷族誼也﹑則幸甚﹑

義之所在正人守焉利之所在眾人趨焉趨之不得則爭爭利必害義害義則正人裹足不前邪類乘隙而入罔利營私爲地方蠹其獘﹑有不可勝言者尙何義之足云王判鎭義集始自雍正初年買賣雜糧並無斗級擇約地殷實者一人充膺原爲便民而設乃沿至於今地方增至十六七人之多均借斗級爲生﹑不惟與義集二字﹑名實不符亦累民日甚一日矣正在設法整頓閒適有營混李永昌者壠斷漁利朦混冒充與首事李思由等爲難當經訉革驅逐酌中定斷另立新章將從前浮冒地方革除每街僅畱一人﹑幫斗級羅思讓經理﹑並彈壓無知婦女滋事每糧一斗﹑無論糴戶糶戶均出大錢一文爲斗級飯食之資﹑此外不準絲毫多取所有拋撒土糧仍歸糶戶至集場照舊四街輪流十四莊不得過問有此一番整頓庶營利者無計可施﹑而守義之士亦可認眞經理以無負設立義集之初心是則余之所厚望也已遂諭令該首事立石以彌爭端而垂永久詢芻�筆一篇邑舉人李鳳岡爲興修遙堤病民而作也𨿽寄﹑情諷諭有慨乎其言之實亦記事之文本實而道焉蓋以居鄕旣見聞確鑿又畱心時事﹑故洞悉利獘設爲問答使民間疾苦歷歷如繪諸紙上彼當事者方沾沾自喜曰此以工代賑之善政也亦烏知擾民如此哉且善政足以擾民者又豈止以工代賑哉古人良法美意之所存不得其人以行之其爲害閭閻者亦多矣公之斯文誠可爲殷監哉

文內有曰有髙田半里許竟不蒙赦又曰茫茫巨浸中擇其一洲一渚以爲此某莊之田因從而徵之民之所以冤莫能白也誠仁人之言可以爲勘災者之烱鑑矣至其中之難以持平有非一二語所能罄者試約略言之東省無摘緩每按莊估計﹑官值下鄕必有押號頭莊長公地等領之領至一下窪處其周圍十數村或三二里或五七里此曰吾之地在是彼亦曰吾之地在是卽押號頭亦曰果在是夫焉有十數村之地盡在下窪者是固不待智者而決矣此而遽聽其言如國課何此而不聽其言如病民何不得巳以距窪之遠近定災之有無以爲庶得其要矣然又烏知距窪近者之村之地果不在髙阜耶又烏知距窪遠者之村之地必不在下隰耶而何以得持其平耶不特此也又有四面水圍而不至爲災者以村在下隰地在髙阜也有四面無水而轉足爲災者以村在髙阜地在下隰也此非神明孰能準無水之村而不準水圍之村者則欲其持平也難矣況押號頭之狡者與莊長公地等同謀一气受其賄囑則極力道其苦未受則默無一言甚或謂其不苦以自表其忠稍有不察墮其術中矣先是聞東省有買災之說夫有買必有賣稍有人心豈肯爲此今乃知皆緣差役得以上下其手小民無知遂爲所愚耳故余到任後嚴革此獘查災不準押號等妄參一言三年以來此風庶息然必謂辦理持平則眞有不敢自信者猶憶去歲民字約何李家等莊餘三四往勘均見其髙阜地巳種麥列入極輕𨿽事由自主焉知非押號者與此數村爲難故領余髙阜之地耶況鄰村有賑有緩而此數村者獨照常徵收此亦髙田方半里未蒙準赦之類每一念及心輒不安今讀斯文益增內疚矣夫余平日旣不時下鄕查災又無村不到而猶有此獘則至一適中之區而﹖﹖﹖丁役分往者其爲獘又當何如耶向所聞買災者或卽坐此歟甚矣查災之難而持平之尢不易易也惟司牧者多盡一分心小民卽多受一分惠是則可以自信者若必曰無濫無遺則實有不能此博施濟眾堯舜所以猶病也歟

或有進一謀者曰寧寬無刻何如夫寬誠愈於刻矣然持此一往必將舉前此所云十數村共此一窪者皆緩徵焉而後可且有窪指窪無窪指灣此風一長必至無村無災卽無災亦無不報災人人存一冀幸之私心﹑稍有不遂捏造黑白謠言四起其不能持平當必有更甚者或曰然則當如之何以鄙人之見必力除積習另立新章但論地不論村有一畝受災之地卽緩一畝受災之糧如此則無災者不得濫邀有災者不至遺漏庶可以兩得其平矣是所望於大吏區區牧令亦何能爲哉

或又有持徵三緩七之說者何言之謂此村有地百畝成災僅三十畝則一槪從徵成災至七十畝則一槪從緩也不惟槪徵則此三十畝成災者含冤槪緩則此三十畝無災者幸獲且又烏從定爲三定爲七者畇畇原隰彌望無邊非若物之可以權衡可以斗量一望而知其輕重多寡者則又烏能持平耶吾故曰必欲持平非摘緩不可【商之錢席乃云太涉繁碎恐辦不到】

○附

詢芻追筆

李鳳岡

皇上禦極之九年軫念山東災黎發帑百餘萬修築黃河遙堤以工代賑仁至深惠至渥也服古之儒翕然稱之有墨莊居士將謀館於蒲買舟東下日向夕至惠民之南境朔風颷起舟楫顚危與波上下榜人心悸束手無策漂泊至一村有老者縕袍立居士捨舟登岸揖而求宿老耆頷之至其家敗址頹垣狼藉殊甚幸客捨尙整案有春秋數卷知亦讀書人也居士弔之老者曰此亦天也天欲殺之誰能生之幸蒙準災又將放賑受賜多矣若余之東村災與余莊等徒以有髙田方半里許竟不蒙赦其苦倍甚夫覆巢之下豈有完卵茫茫巨浸中而擇其一洲一渚以爲此系某莊之田因從而徵之此民之所以冤莫能白也居士慰之曰聞將修築遙堤以工代賑每土一方給京錢三百二十文爲惠不薄流離之民庶可少安乎老者�然曰君誠食古不化紙上談兵之見也以工代賑則惠派民出夫則擾請爲君究言之

皇上爲大局起見不與河爭地因不惜遙堤以內數千萬頃數百萬家平情論之所壓地畝按畝給價曾不足四分之一而又廹之出夫若干以自圍於河中其或徳或怨固不待智者而明矣且合境之民其去河或四五十里六七十里以至百里不等而皆阻於水迄無途徑跋涉至河約須二三日之程且按地畝派夫其無田而自食其力者不得出夫出夫者必在有田之家有田者或不能任力作或家中之夫不給所派之數勢不得不雇夫雇夫則必給以價給以行路之糧此大累矣且首事奉委員之命興工有期必先將夫調齊或夫至而工不興或工興而價不給此三五日者將枵腹待乎抑雇夫者爲之具糧乎在不被水之鄕不啻重糧而吾輩汪洋巨浸中二年來科粒不獲官赦其丁銀而不能赦其出夫嗚呼孰知出夫有甚於丁銀哉恐所領之賑以償雇夫之費而尙不足矣居士曰不派夫則夫不齊﹑不足以成大功﹑老者曰﹑領子之言何極似局中人也遲延其土價苛求其工程則夫望而生畏必不齊若土價無悞支發公允爭利者將踴躍而前矣且夫無定限則附近者之赴必多遠者自忖其道路之遠近但有利可取則亦赴蓋樂輸與催樂輸情固未可一例論也獨不聞太尊之事乎稟修土河以工代賑而派領賑者赴工民皆弗領卒之賑放而工末興則以領賑之人不必皆能赴工之人耳居土請其姓名曰吾居浮泛裏姓名湮沒久矣觀子貌頗恂謹故爲此私論若當事之人方將藉成功以圖保舉不欲聞此言也﹑明日居士行舟中遙憶覺其言有理慨然曰﹑詩云﹑先民有言﹑詢於芻蕘﹑誠不誣也﹑因追而記之﹑以爲詢芻追筆云﹑

●宰惠紀略卷四

山東自黃河竄入大淸沿河居民遇有險工首事帶民夫幫同營勇運土運料仍按戶發錢以示體卹工竣卽遣回旣益河防又不病農此前撫憲張勤果公光緒十七年奏定之成法也何善如之嗣勤果公捐館經某總辦增添窩鋪限以里數立法過密民稍不便而未必卽大爲害奉行日久其獘有不可勝言者惠民管轄黃河七十餘里應撘窩鋪七十五座按照糧銀派夫看守每鋪常川二名住工或增至五六名十數名皆有首事統攝之其民夫之飯食徵調之雜費自芒種起至霜淸止百有餘日統計合境費京錢幾萬緡而毫無益於事推原其故非法之獘行法者之獘耳何則從前民夫調以搶險而巳近則修子堰築後戧矣塡水溝平浪窩矣從前民夫酌發津貼近則枵腹矣從前民夫工竣歸農近則畱守矣夫防河原衛民之舉彼立法時萬不料衛民者之病民至於此極也然猶曰河水盛漲險工林立非民夫晝夜輪守恐有疏虞彼民夫者亦各爲身家性命其又何說所難堪者河水不漲之日一律看守非守河直守窩鋪窩鋪無人永防委員卽按冊指名送官以違法論卒使無工則虛應故事有工則亦屬弩未以閭閻有用之財力盡廢棄於無用之地豈立法之初意哉至玩法書差不肖首事借以科斂派夫之苛甚於河決獘端種種令人發指昔在齊河目擊此情謂安得有變通之者有其心而無其位也及宰斯邑淸河搶險益知民困謂吾必謀所以變通之者有其位而未遇其機也則變通夫豈易言哉且夫物極必反者勢也困極必亨者理也光緒二十二年九月某日接河防局通飭以中丞知民夫防汛日久獘生思所以變計也令沿河州縣各抒所見以備采擇私心竊喜謂變通成法此其機乎﹑此其機乎﹑乃與紳士李心恕謀將窩鋪七十五座攺爲調夫局五處每局分段不滿二十里水不漲時但用裏差三人﹑地方一人住局梭巡除每人日給飯食錢貳百別無支銷至水陡漲卽責該役於險工處所撘蓋窩鋪星夜知會首事帶夫來工幫同搶護搶修穩固卽將民夫徹回酌立章程十條稟明撫憲批準立案永爲定章三年以來不惟節省經費無算﹑亦河工農工兩無遺誤庶於張勤果公立法之初意不背焉易曰變通盡利盡利者無獘之謂也然有治法無治人輾轉數易其獘﹑又不知從何處生矣是在畱心民事者隨時隨地致宜焉耳邑人將勒諸石﹑以頌余徳余恐褒美失實不足以徵信於將來爰撮敍顚未而附錄章程於後焉

一擇適中之淸河鎭設立防汛總局一處選派直字約候銓教諭李心恕爲總董由縣酌倩誠實朋友一人常川在局專司其事﹑所有房租火食費用悉由官捐廉備辦

一另設分局五處平字約上段在楡林鎭設局派楊振業任義坡爲總首事平字約下段在王棗家設局派劉汝棠蔣繼文爲總首事直字約在歸仁鎭設局派蘇麟閣王淸坤爲總首事便字約在淸河鎭設局派劉鴻模王興有爲總首事綱字約在王平口設局派趙丹桂王載之爲總首事﹑每分局派夫四名自五月初一日起至霜淸止每夫日給京錢貳百文至各首事家道貧寒者有工之時每名準日支飯食京錢三百文無工不支願自備資斧者聽﹑

一五分局各按地段在提撘蓋寬大窩鋪一座或就近賃民房一所由縣發給旗燈各一上書民夫防汛四字並發給巡簽四根責成夫役左右梭巡遇有險工無論晝夜風雨立刻持簽飛告該首事首事聞報卽帶夫赴工不得稍有遲誤

一黃河迆北徒駭河迆南悉照向章防守黃河量距河遠近略分差等﹑不得以張勤果公有五里以內之諭遂紛然借詞推諉一民夫但調搶險搶護穩固卽令歸農﹑如修子堰築後戧﹑塡平水溝浪窩以及工可從緩者統歸防營承辦以期農工相濟兩無貽誤

一分局經費﹑酌定每糧銀一兩出京錢一百文各歸各局收支每局立印簿一本責令各首事認眞登記﹑霜淸後將各局收支存剩錢數榜示咸使周知如甲年積有存欵畱作乙年支銷必須余欵用盡方準再捐首事經管出入官爲稽查槪不假手書役庶期涓滴歸公

一支用公欵﹑除首事夫役飯食均有定數外每月每局準支燈油京錢一千不準再有支銷

一調工民夫夜閒應有一定住址以備出險﹑易於呼喚其日需房租茶水準由各局支銷如畱工日久由官酌給錢米以示鼓勵

一和字約﹑距黃河較遠﹑向幫平字約辦公現議每糧銀一兩出京錢八十文以示區別以李振聲李思由爲總首事其支銷調夫皆先平後和總以無分畛域和衷共濟爲要

一綱字約系與便字約合局辦理向有定章﹑除照新章每銀一兩出京錢一百文其餘仍照舊辦理不得以新章借口

光緒二十五年己亥自春䢐夏三月不雨春麥將萎秋禾未布水災方淡旱象又成官吏咨嗟農民愁嘆循例﹑當祈雨而太尊﹑赴會垣無主壇者余則切切然爲民請命之苦衷未嘗一刻去也太尊於四月朔歸次日謁見未及請命卽囑余曰天﹖﹖兒旱宜祈雨君其先設壇祈而不應余續祈意以爲商羊之舞必不在三二日內也余諾之卽於明日屬章少尉赴水車張家取水水至率同城文武官步迎北關外先是太尊祈雨設壇泰山行宮余以神尊非縣令卑官所能通攺設城隍廟先是設壇後卽歸署除每日早晚步禱外﹑仍照常判事余以心之不能專一也移居神廟之東郎下囑家人不許白公事齋戒淸心焚香靜坐時檢古來祈雨故實閱之是日亥刻成祈雨五古詩一章以朱筆書跪讀畢﹑叩頭至地涕泣而焚於神前初四日寅刻又成祈雨文一章書讀焚一如前時早祈巳至同城文武官循例至察院西官廳候余余率文武官舉手捧香步行烈日中至神前如禮同城去﹑余仍畱東廊下擬作祈雨賦稿方及半而云巳油然作矣時晚祈又至一如早祈禮未及成而雨巳淋漓降一時文武官衣冠濕如洗相顧皆欣欣然有喜色而惟恐澤之未大沛也詎海翻盆傾自酉至亥三時乃止益以霢霂天光向辰日色晴霽問之農人四野優渥如慶更生余方焚香叩頭太尊函至以謝降期垂問﹑余卽請太尊詣廟行禮徹壇壇徹初八日演劇制祝以答神庥焉議者僉歸余之誠感夫余何徳而能感神哉亦天心仁愛不忍斯民之饑而死耳爰記顚未而附以詩一﹑文一賦一蓋焚之以當祝詞者

○詩

民以食爲天稼穡惟所寶麥得气尢多﹑寔堅而寔好去歲黃流災布種苦不早﹑時哉已及春耕耨殊艸艸猶幸長盈溝﹑入望靑未了儻得雨及時民可謀一飽柰何春夏問亢陽雨澤少穗小葉生丹數寸科欲槁麥命卽民命無麥民難保﹑斯民果何辜而以旱繼澇豈其天嗜殺幽冥理難曉抑或吏貪污心如白日皎再者吏不仁慈祥常在抱不然吏失刑﹑賞罰有顚倒果爾罪在吏願神事冥討且毋靳降康移禍於億兆﹑坐臥不自安惄焉心﹑如搗來伴神明居焚香夜祈禱無緣達至誠俚語當章表神如鑑余心一雨百愁埽苗枯可復生生者機浩浩如人病醫痊感恩同再造豈止官吏慶騰歡到父老歲易歉爲丰報賽答穹昊

○文

嗚呼明則有官幽則有神惟神與官同保斯民況威靈公素著顯赫默佑一方民皆戴徳今春及夏三月不雨父老驚惶奔告官府天再不雨二麥將枯麥枯無食豈能生乎爲民父母忍視其死匐匍神前求救赤子﹑禦災捍患亦神之責願顯神通大降膏澤膏澤不降是神無靈春祠秋嘗食報何憑抑或致災由無善政余自當之請畱民命爲民請命叩頭至地神如聞知先正餘罪急遣鬼卒來系吾頸【時有以帶鎖求雨爲詞者故云然】以餘一身贖數萬眾嗚呼尙饗

○賦

維大造之無私原普被而靡遺胡陽和之失禦致雨澤之愆期水漧土而作妖雷行天而失威三足烏見四翼蛇飛木未秋而欲落麥交夏而垂萎五穀不熟民食何依凡百君子惄如調饑思挽回之有術率同官以禱之禱曰嗟予小子負質卑弱學希聖賢志甘淡泊世載讀書一官始博來宰惠民百廢俱作𨿽無大善尙無大惡﹑胡天不弔多憂少樂﹑旣黃流之爲災復旱魃之爲虐﹑無麥何秋無秋何獲俯仰無資室家焉托萬姓離愁十分焦灼焚香叩頭杯酹淸酌爰齋居而明心祈感召夫冥漠且夫暴風拔木驕陽害苗金縢表姬旦之異桑林沛成湯之膏此格天之能事也吾豈敢望夫聖朝若夫獄理袁安﹑墳封孝婦列傳稱汝南之賢不才鄙東海之守﹑此皆一洗沈冤澤降畎畝𨿽未審愼於幾先猶能補苴於事後反躬自維予小子庶其無負也支頤微思握管停揮豈上天之垂佑儼興雨之祁祁則見濃云密布﹑狂風不吹始猶霢霂繼乃淋漓山川以滌艸木以滋麻麥芃芃黍稷離離農夫之望巳慰報賽之禮無違謹率僚庶敬謝神祗巳成禱雨之賦復歌喜雨之詞一歌曰黃金徧野兮不足爲瑞不如此雨兮占富歲﹑二歌曰珠玉滿堂兮不可以食不如此雨兮我庾維億三歌曰富有倉箱兮足備凶荒非限於一家兮卽域於一方不如此雨兮無棣千萬戶戶戶慶丰穰三歌旣畢天光晴霽川嶽效靈乾坤色喜因稽首而送神禱雨之禮成矣

初八日謝降太尊以文屬余夫謝降之文羌無故實余方冀至誠感神特藉文以揚神庥焉辭曰夫維明神職司陰陽靈威素著保障一方前因亢陽田禾將槁百姓愁嘆羣僚奔禱天宥下民濃云密布風靜無聲雨落如注自酉至寅斷續未巳洗滌山川乾坤色喜三農已慰庶物以滋麻麥芃芃黍稷離離父老相告歲儉爲丰巍巍蕩蕩惟神之功神功浩蕩民莫能名率眾致祭﹑聊表至誠天鑑余誠莫靳膏澤五風十雨永歌帝徳尙饗並制楹聯懸之正殿雲天災原代有偶爾誠通敢忘毖後懲前時時警愓皇降本無私常玆默佑便教五風十雨歲歲丰穰

天人相通之理固不爽哉光緒二十四年黃水爲災余鄕以地勢沮汝自秋迄冬不得種麥﹑然以闔境論之下種居七八秋成固大可望也乃水潦旣降冬無雪次年正月無雪二月不雨三月不雨大水之後無麥將繼書矣四月朔日我邑候柳公純齋承府尊命祈雨次日取水三日設壇四日遂得雨士農歡忭相慶咸以手加額曰此雨我公之所祈也或曰天道難知會逢其適耳或曰公素精明宜不信鬼神而乃齋宿城隍廟﹑初不類其生平﹑余姑聽之弗與辧旣讀我公祈雨文而乃嘆積誠之感爲不虛也憶三月【鳳岡】任海邑書院我公以他事賜函而憂旱之情惻然溢於言表與文中意切祈禱以府尊未在城無所稟承而方寸未嘗或忘若合符契其承府尊命無煩諏吉卽於次日取水者爲民請命迫而不及待也其曰﹑以泰山神尊恐不能感通設壇不於行宮而於城隍廟者謙抑之甚精誠之所積也其齋宿廟中﹑不回衙署示虔也其情詞迫切欲以一身贖眾命者父母斯民之懷窮而無所復之也禮拜之暇詳稽古人祈雨遺事作詩焚化繼以作賦者﹑示專也所謂主一無適者也嗚呼﹑焉有精誠若此而不足以感鬼神通冥漠者乎願持此文以示世之膠執巳見以議公者邑舉人李鳳岡書後

惠民爲附郭邑無縣城隍有事卽府城隍威靈公處求之孔子曰務民之義敬鬼神而遠之可謂知矣則近之而不遠之者其不知可知而吾謂官之於城隍則不然﹑夫縣之有城隍猶家之有竈神也竈神一家依之城隍一縣依之者也城隍治幽縣官治明幽與明恆相助爲理春秋之祀典廟宇之修除﹑皆惟官是賴而縣有疑獄求諸神﹑縣有水旱災祲求諸神﹑誠之所至無不應焉﹑禮云能爲民禦災捍患者則祀之城隍眞能禦災捍患者則其所以近之而不遠之者正爲民義所在與尋常求福免禍不同耳戊戌水患災民乏食者幾兩千口借神廟宇設粥廠收養之﹑說者謂窮民不潔﹑恐鄰於褻﹑余謂是亦助神救民者當不見責且值急何能擇之時拯民命宜先他日修除廟宇未後也適廟前旗桿折去東偏一餘默許補豎而竊慮長短大小之不能相同也心猶豫不果嗣西偏一亦折神若預知余心者則神之近余又何如耶次春粥廠徹災民皆歸農謀所以修除而豎立者有書吏孫經誨世居城隍廟街願任采買之役命之往數日載以歸丈尺視舊日有過之無不及命工制之竣廟宇一切皆整齊擇日豎立以了前願答神庥焉有譏余不知者請直言告之俾知縣官之祀城隍一如家人之祀竈神則得矣是役也計用錢三百四十五緡始終經理其事者則余姻友李光宇焉嘗讀寰宇訪碑錄知趙文敏手澤之在惠民者有二一爲三學寺藏經碑一爲三學資福禪寺書額也歲丙申適來宰斯邑復考諸志乘前明邢太僕謂藏經碑摹丹失眞故碎爲三段無過問者余以爲文敏眞筆終異俗手不當棄置瓦礫中書額則邢太僕著論記其事謂閃爍光怪依依其下若坐臥碧落碑閒不忍去由是世知寶貴數有修補而見於著錄藏之書院以供諸生觀摩咸豐八年太守李公其尢著者無如爲歲旣久輾轉迷罔急求所在不可得余亦以有事河上鞅掌風塵不暇及文雅事然耿耿然不去諸懷者三年於玆矣今歲稱中稔三泛安瀾四境靜謐從政餘暇督工將三段石重爲整續並添築碑樓以防欹側而書額亦於黌宮禮器庫搜得之舁之署﹑原板拆裂李太守所補木片亦搖搖欲落首尾小字爲墨煤塗抹不可辧大字多有火燒痕所幸輪廓不失耳詢悉緣刷印匠據以爲案時復移置廚下蔽風雨﹑障煙燎非陳筠軒學博急救之﹑中郎爨下物眞成灰燼矣噫豈不危哉亟命洗之剔之﹑分者合之散者整之損者益之有隙者彌縫之復於後添橫木二筍以穿之釘以貫之﹑膠以黏之體質之堅若一木然而後彩以丹漆飾以黃金舉邢太僕所謂煥若神明李太守所謂居然完好者一旦克復舊觀不惟二公九原首肯卽持訪碑錄以尋文敏遺迹者亦不至貽誤子虛矣﹑豈非一快意事哉惟是黌宮非宜藏佛額之所書院無專守文字之人不鑑前失修猶不修僉謀於寺之東偏禪院中建亭嵌置之坐南向北顏曰覆趙俾住持僧朝夕相對世守罔替焉夫有形之物久而必敝況玆一木又何足恃然邢之愛之也不知後之繼之者有李李之成之也不知今之承之者有柳則自玆以往又焉知不常有好事如餘三人者繼繼承承以緒厥美也耶工旣竣爰序顚末壽之貞瑉而三段石之續亦牽連及之不復贅𨿽然修殘舉廢者邑宰之責也其它若黌宮若城坦若書院﹑其宜修舉者何限區區一碑銘一書額又烏足多乎哉又烏足多乎哉

人生在世徳行事業文章術藝皆足以不朽顧其所自命何如耳﹑自命千古則千古矣自命一時則一時矣趙文敏子昂以宋宗室應元人徵召尙論者少之﹑獨其詩畫書法流傳人閒往往視爲珍寶其遺迹之在惠民者爲藏經碑文曁三學資福禪寺書額顧自經邢太僕子願品騭碑文以摹丹失眞刻手不佳太僕惋惜之而世人棄置之書額則自太僕拂塵蹤迹後不數年而懸天王殿中央閱三四百年而李太尊蕓渠搜羅補鐫而藏之敬業書院又四十年我邑侯柳公純齋舁之禪院構亭覆之顏曰覆趙而邢太僕所謂頓還舊觀李太尊所謂居然完好者可永托以不朽又以藏經碑𨿽摹丹失眞而文敏眞筆終異俗手﹑於是加意物色從歷代棄置碎爲三段之餘重新完整覆之以樓並爲文記石而嵌於亭之西壁且云﹑自今以後焉知不有好事如餘三人者其屬望抑何殷哉顧邢則曰韜光埋照世人曾不過睨者非獨此額李則曰宇宙英雄不終淪落亦如此額我公之志李公之志也要惟人之自命足以不朽斯終古不朽耳嗚乎區區墨迹而後人之寶貴猶如此則夫徳行事業文章關一邦文獻之大者其不朽又當何如也邑舉人李鳳岡書後

知縣官之小者也而所系甚大以之治民官民一體則協气旁敷雨暘時若以之事神幽明相通則明神默佑天札不生﹑蓋非神無以保民非民無以祀神而知縣則界乎神與民之閒得所以祀神﹑卽得所以保民者也以故接篆後未視事先謁廟朔望凡載在祀典者皆致敬如禮惠民爲附郭邑祀典多太尊主之﹑一日隨班謁泰山行宮﹑西院爲八蠟神﹑風伯雨師等廟檐木﹖廩折用木柱搘撐﹑太尊正對之行禮﹑心爲惻然問住持﹑山主何人﹑以太尊對﹑緣此廟與龍王等廟皆由府創修者也然則由府創修者﹑卽必由府重修乎﹑旣無問者﹑責將焉辭﹑乃囑余姻友李光宇﹑鳩工庇材﹑修殘補缺﹑大殿山門﹑一律重新﹑而龍王廟﹑照壁坍塌﹑犬殿後墻﹑將陷入水﹑關帝廟東廂房朔望借作官廳者﹑墻亦臥﹑不治將傾﹑均先後命工修竣﹑凡此皆載入﹑祀典禦災捍患﹑恃以保民者也﹑夫治民者爲民制產﹑或茅茨疏朴﹑或棟宇輝煌﹑務使貧富﹑各有棲止之所﹑而後安﹑獨於載祀典之神﹑而使之風雨漂搖﹑梁棟折摧可乎﹑此番補苴﹑𨿽不必金碧照耀﹑較之從前欹側傾覆﹑或差勝一籌﹑由是而神明有托﹑禋祀無缺﹑其所以保民者必力﹑而彌災患於未萌之先矣﹑願後之爲神民主者﹑勿諉之太尊則幸甚﹑計用錢千一百餘緡﹑或籌欵或捐廉﹑無一取諸民﹑而覆趙樓覆趙亭之費亦在內

今天下未有苦於監獄中人者也﹑或曰﹑若輩皆罪有應得﹑非殺人卽姦盜﹑死何足惜﹑此非人之言也﹑夫若輩非生而匪類者也﹑大抵幼失怙恃﹑長乏訓誨﹑無家可守﹑而世非三代﹑旣無一夫百畝之田﹑又無庠序學校之教﹑遊惰性成﹑放僻邪侈﹑無所不爲﹑及陷於罪﹑悔巳無及﹑百方避就﹑希圖解免﹑成讞以後﹑諸刑備歷﹑皮膚僅存﹑而解府﹑而解省﹑而往反駁審﹑過司過院﹑道路之艱難﹑差役之淩虐問官之捶笞於九死一生之餘然後發回本縣監禁明知死巳有期而父母不得見兄弟不得見﹑妻子不得見親戚朋友不得見獄卒之悍者又閉之不令出入卽天日不得見惟以稀粥兩頓咸菜一撮﹑托命獄吏之手而巳春秋天气猶好冬日則如在冰雪窖中冷气襲人毛髮倒捲骨立如柴夜深鼠子囓耳血淋漓手不能仰聞啾啾鬼語嚇人欲死夏日則暑毒蒸執﹖﹖惡臭侵尋蚊聲如雷臭虫與蟣虱捉之盈把地潮浸衣履俱濕﹑疥癬癰疽一時齊發此時惟有恨死之不速耳而大雨傾盆屋漏如注房上泥落成塊下視水沒踝欲移他所又疏防堪虞嗚呼噫嚱若輩誠罪有應得死無足惜者然死於刑可也死於非刑不可也設一旦監獄坍塌將若輩壓斃無論有獄掌獄各官罪在不赦卽問心亦難安之甚矣況惠民爲附郭邑外屬寄禁者絡繹不絕尢不可不力爲愼重乎﹑然請帑重修例旣不可而獨自捐辦力又不能反復思維﹑乃稟準援照蕭前縣借廉攤修成案切實勘估﹑減之又減﹑實需工料銀一千二百四十三兩余自認六百四十三兩余陽信等九州島縣分認銀六百兩﹑均歸本任六年攤完於是鳩工庇材二十五年二月開工五月工竣內封外封女熬男熬以及獄神廟廚夫更夫媒婆等屋無不易壞爲磚力求堅固又於獄內用木板鋪地以防潮濕有此一番修理則罪應斬決者﹑不至死於巖墻﹑罪擬充徒者亦可少安旦夕﹑而疏防之虞借此可免不惟體卹刑人﹑且以愼重職守矣周禮夏官合方氏掌達天下之道路秋官野廬氏掌達國之道路以故木拔而道通雨畢而道除修除道路必二軌三軌之能容四達九達之不悖先王之所以加意於道路者至詳且悉豈不以道路險阻﹑遠旣礙行旅往來近亦妨農民出入哉況武郡爲南北通衢尢商賈之所輻輳農工之所交易乎歲丙申余來宰是邑夏秋多雨出南郭門望洋而嘆道路浸沒橋僅露上而石斷絕行人輒累月附近以要事來郡車馬恆陷溺溝坎中五十集期厲揭則不測乘舟又有費遠近苦之北關亦然東西稍好夫旣有橋必有道橋在而道不存者年久失修之故也地方官能辭其咎哉因立意重修而四面水繞﹑無可取土遲至戊戌春始涸出乃囑余姻友李光宇董其事﹑協同各關地方首事等以次興築寬使容軌髙與橋平北關復添築橋一座以通水﹑東關橋斷易磚石補砌西關略爲加培而巳工竣復於各道旁栽柳數十株不十年後將濃陰滿地涼翠襲人𨿽遜召伯之棠差同蘇堤之柳矣是歲黃水圍城幸疊道未毀其殘缺處復命余甥聶梯云協地方等培修﹑樹之缺者補之萎者易之每車馬行其地﹑覺踧踧然坦坦然行旅無臨河之嘆居民有周道之歌未嘗不爲之一快而猶恐久而失修康莊又爲險阻也是在後之履是土者

余於光緒二十二年﹑來宰斯邑取十二年新修惠民縣誌三十卷讀之纂修者前武定教授李君勗﹑檢校者爲邑舉人李君鳳岡豕亥魯魚往往有之適李君以主講海丰過郡談次始知所謂檢校僅列名而巳且雲家存舊本﹑訛處多巳簽出前宰某許以補正未果也余諾之急索閱其簽處均極精當畱置案頭意謂暇時就所簽復加校勘詎知自玆以往有事於河上災賑頻仍﹑轉瞬三年竟未能踐前諾風塵俗吏艸艸勞人恐一旦去官亦如前宰某之無以對李君也遂乘海丰縣試之隙延君於署代余執筆或更補或刪除商確十日得蕆事卽付剞劂氏並於題簽加補正二字刊旣竣爰序顚未列原序後不敢掩前人功也﹑

光緒二十二年五月餘接篆任事後招父老問民閒疾苦僉以徒駭河淤塞水不順軌爲詞嗣大雨連綿報災紛紛其南岸之趙家集聶索鎭等莊田禾被淹﹑幾無干土詢悉卽坐此獘決意謀所以浚之適升任四川總督前中丞李﹑亦主此議諄諭現任督糧道前太尊尙督同辦理遂於農隙﹑協前參軍張前縣尹梁親詣河幹﹑自商河縣接界之周家莊西起逐段查勘至濱州接界之丁家道口止計長一萬三千七百七十三丈五尺按每裏一百八十丈合算﹑共七十六里零﹑內有舊河全淤者三段僅有河形者三段其餘除暢流不計外有河身有水而節節阻滯者有以水沖澑溝﹑當河而待擴充者有加堤者有堵口者均應斟酌緩急次第興修查全淤三段舊河多曲取直挑挖不惟事半工倍亦省出腴田數頃卽以抵還所占澑溝民田之戶俟工竣丈明畝數塡寫印照交各水戶永執爲業仍完水名下錢漕南岸至北岸以三十丈爲率河身挑底寬二丈面寬六丈深一丈出土北岸六丈外卽以作堤河身南北各畱餘地十二丈河北餘地以六丈作河唇以六丈作墊基河南餘地以備將來開寬統籌全局自以此三段爲第一要工僅有河形者次之節節阻滯擴充築堤堵口又次之計自本年十月二十日開工至次年五月一律告竣地亦抵還淸楚﹑前後三次挑土六萬七千七百二十八方零修墊堵口加土九萬四千八百四十八方零二共合土十六萬二千五百七十六方零援焦前縣修徒駭河成案借資民力按銀分工徒駭河北岸惠濟等十四約除去災緩共糧銀二萬七千二百九十三兩零﹑每銀一兩攤土六方一分余嗣以民力拮據請撫憲津貼銀三千兩每銀一兩應領津貼銀九毫二絲一切均辦理妥諧在案𨿽較之商河不過僅具規模而雨水之來可資宣泄秋閒巳著成效惟此次工程浩大爲日甚久每土一方按四百京錢牽算有銀一兩者費錢至二千四百有奇其津貼銀亦祗足供各約局費之用兼之首事從中把持包工則借以漁利自作則多方刁難百姓受累殊爲不淺若不量加變通﹑民何以堪因思仿照商河籌出底欵每糧銀一兩納河工錢四百選擇一二公正紳士司其事稟準各憲以二十四年爲始﹑以三年爲限限滿查看情形再作定奪﹑乃於城內設河工局以邑舉人武錫慶經管收錢朱女璧解克恭輔之候選教諭李心恕經管包工馬魁英姜同成輔之時生員張文碩前歷城教諭鞏鳳儀等﹑重修申家橋亦巳動工彼此正可相助爲理合計共收京錢一萬零八百三十九千零除修土三萬零三百六十二方一分及加土局費等項共支京錢一萬二百餘千下餘錢五百餘千存庫以備修補詎河工橋工次第完竣而濟陽所轄之桑家渡黃河漫溢奔騰而下幾於全境被災爾時深恐新河復淤盡棄前功嗣桑家渡合龍今春查勘全河僅聶索橋上下閒有淤塞外有缺口數處卽諭令附近受害之公民等約首事李紹文等調夫修築每銀一兩攤河工錢四百之欵卽爲停止﹑緣無大工恐爲地方畱一獘政也再者初議原欲歲歲興工必如商河之徒駭而後已繼查商河猶不能禦黃水而惠境可知且商河徒駭遠隔黃河數十里水至巳無大力惠境之徒駭近鄰黃河十數里且四五里水至勢尙洶猛顧欲以一綫卑薄之新堤禦千里浩蕩之大水宜乎數十年有未有一濟者也鄙意以爲此後無須大舉有不通者疏浚之有殘缺者修補之借以宣泄雨水而已至沙河北堤旣爲郡城保障又爲直省屏藩上年如陽信令不存意見與本境所守同保無虞何至東南一帶盡成澤國乃自焦前縣分段後金家口以東歸陽信修守﹑金家口以西歸惠民修守而惠民修守之段如陳坡牛家等工陽信民且來幫助以地𨿽在惠民害實在陽信也且惠民沙河北岸村莊寥寥難於籌欵陽信則全境爲之甚易爲力焦前縣爲兩邑父母【實任陽信署事惠民】深知此情故畫開段落不分畛域歷年各遵辦在案不意去歲黃水貫入沙河前陽信令旣以調夫不齊致所守之段開決數處﹑除惠民幫築之王圖家孫鼎家僅剩一郝家口始則苟且塞責繼則任意推諉直至今夏去官猶意見未化致後任有先入之言未免作梗不得巳鄙人倡捐修之說激以大義乃各攤工一半勉彊竣事噫官𨿽分任民則皆吾赤子意存偏袒致誤大局豈不深可惜哉況沙河形勢日見塌陷每水一漲作雷鳴聲由下而上開出河身十數里巳距郡城不遠將來海舶一通堤更喫緊則修築誠當務之急惠民所分段落經舉人武錫慶貢生髙頗等﹑均於春閒次第加髙培厚事尙易爲陽信則遲至秋未滿地始謀培修以致農民嘖嘖諸多掣肘﹑同一興工﹑一早一遲﹑利害判然可爲烱鑑矣鄙人承乏惠民將及四載凡河之源流利獘無不了如指掌誠恐後之君子初履斯土未能周知爰將歷年挑修徒駭曁惠陽兩縣分修沙河約略記之並參未議以備參考焉𨿽然武郡踞黃河下游陵谷變遷豈能預料因地立法隨時制宜是在畱心民事者時在光緒二十五年﹑冬月二十日

徒駭河南岸無堤﹑每逢水漲無知愚民﹑往往起意決北岸以泄水今年五月方挑築工竣忽大風雨水由趙家橋新堤衝開北岸居民咸以南岸扒抉爲詞𨿽無確據殊亦可疑因諭南岸附近村莊押﹑號公地人等﹑嗣後河水一漲無論晝夜立赴北岸各村報明囑令調夫看守﹑到工之後再有疏虞與南岸無涉﹑倘延不報信驟然開決卽治南岸押號公地等以扒口之罪每逢盛夏將比曉諭南北兩岸永立爲章並諭南岸首事李書元等調夫將聶索橋上下水流不暢之處幫同挑挖以均勞逸緣南岸公民數十村旣不守黃河又不修徒駭故也如此辦理﹑庶可無扒口之嫌而南北岸首事或可和衷共濟歟【二十日又筆】

沙河惠民所分之段𨿽巳加髙培厚而風雨損壞車馬蹂躪缺殘殊甚必欲扺禦黃水爲郡城保障非歲歲補修不可而歲歲補修非分淸段落不可上年黃水貫入已經三日而調夫分段猶未竟工非鄙人住工督催必至與陽信同一誤事蓋緣平日擘畫未周故至臨時倉皇失措是宜於惠陽分界之金家口立石上刻西爲惠民修守東爲陽信修守字樣並於惠民所分段中先分某約守某堤大段再分某村守某堤小段逐一插標使各認記一有工程各赴各段稍有遲延查明何約何村治以誤工之罪至分段時須視工程之難易﹑定段落之短長不得槪以尺丈﹑計之所以昭平允杜口實也然險工之出﹑恆在須臾但系鄰段無論同約與否均當不分畛域幫同搶護搶護平穩由官酌加獎勵儻坐視不救﹑致誤要工輕者議罰重者送官以示懲創然治法立矣尢需治人是宜擇一二公正紳士能任事者不存偏私善爲調停庶可同心協力共保無虞耳或曰陽信所分之段如何夫人之欲善誰不如我鄙人旣不敢彊人以從已又不敢越俎而代庖有良有司必有以處此矣或又曰郭梓家工如何彼處不修恐水自西來﹑爲害依然夫郭梓家之工五縣會修之工也【惠民樂陵商河陽信慶雲】向分仁義禮智信五段誠如君言一有疏虞爲害不淺其宜修也必矣﹑惟是界隔兩省工非一縣﹑非太尊力未易集事然所難者猶不在此查該處兩岸均屬商河一主修一主抉各存意見不顧大局往往河水一漲相持不下私相械鬭閒有殺傷匿不報官官亦不能禁止二十四年其巳事也﹑則興修夫豈易言哉或曰然則聽之乎﹑曰不然水災之後元气未復工作太煩民何以堪鄙人而不去此土也當徐爲圖之鄙人而或去此土﹑是所望於後之君子

沙河五縣會修之段均商河管轄在沙河集上下每段約五里許始修於光緒十六年續修於二十年皆由慶雲縣稟準以此處一溢慶雲全境被災﹑樂陵﹑陽信﹑惠民﹑亦波及焉惟商河被災之村無多故四縣者助之二十四年濟陽縣桑家渡黃河漫溢此處十分危險今春邑紳武錫慶等有鑑於此稟準太尊札飭興修巳有成議嗣以地方不靖中止前會哨與商樂陽三大令晤談及此意見未能悉合且恐慶雲兵荒較甚不暇及此也附記於此以待將來使有所考焉

●宰惠紀略卷五

光緒二十六年春﹑余以宣講

聖諭勸民息訟赴東南鄕各集鎭連日狂風黃塵蔽野春麥垂萎秋禾未布農夫懸﹖翹首望澤﹑欲歸而禱恐鄰於瀆【去歲四月旱甚求雨於城隍廟靈應無比有文記其事嗣秋七八月麥已布種十之七八定太尊以省中祈雨彊爲效尢瀆神甚矣宜其不應余鑑前失非眞旱不敢設壇】心竊憂之﹑適至聶索橋值演劇賽神主莊長馬秀山客寓爲余道前太尊及前某令祈雨靈應一二事纚纚可聽因命僧灑掃廟宇潔洽香案余於是夜齋坐淸心虔誠默祝昧爽步行至眞武廟前拈香如禮問諸父老曰雨以十日爲期可乎﹑僉曰未晚也余叩頭至地禱曰知惠民縣事柳堂聞神之靈應久矣敢以民命相煩十日以內如降甘霖皆神之賜也堂將率諸父老以敬答神庥禱訖歸署命住持僧朝夕焚香以代此三月上巳也乃不出五日大雨傾盆﹑自戌至醜三時乃止則神之靈應爲何如哉尢可異者毗連之區多未蒙澤而本境惟胡家集一帶𨿽巳得雨不堪布種余以公至其地復默爲禱夜降大雨一陣詰朝叱犢之聲巳徧郊野﹑屈指計之仍不出十日內也則神之靈應又爲何如哉一時農民歡聲如雷咸相與致賀以祈禱之功歸余余辭不敢居夫亦謂會逢其適未必因祈而然耳而諸父老則曰非神之雨有春日雷電以風若決江河者乎﹑非祈之功有界畫分明合境均沾而鄰封未被者乎且眞武北方司水者也雨之來未有不從西北者此亦其一證矣余以諸父老言近理﹑而感戴神徳也姑不與辯爰諏吉日制祝謝神以酬前志洽輿情焉至祈禱之功﹑則終不敢居也﹑

○文

惟眞武帝其職司水聶索建祠自成化始禦災捍患民受其澤每歲季春禋祀不絕庚子三月雨澤稀少秋谷未種春麥將稿﹑余以勸民薄言履止演劇賽神節值上已居停主人道神往事祈雨靈應巳七十二命住持僧潔洽廟宇齋坐淸心默祝無語昧爽謁神叩頭至地十日而雨皆神之賜不出五日膏澤大沛雷電以風盈溝盈澮合境百里均得甘澍毗連之區﹑澤未廣布有胡家集不甚汪濊日昨又降仍十日內綠野人耕叱犢聲起艸木榮滋農民歡喜玆諏吉日﹑仰答神庥﹑梨園一部﹑長歌短謳﹑率諸父老﹑稽首百拜凡玆兆民神靈是賴惟願明神雨暘時若永卜休徵年丰人樂人樂年丰報賽盡禮繼繼承承無替厥祀尙饗

稽舊圖橋之跨徒駭河者十餘座而巨麗宏敞以申家橋爲最邑乘所謂固安者是也創始於前明萬曆戊戌其重修之最後者則爲

國朝同治甲戌焉余以光緒丙申浚河至其地見巳數斷﹑存者僅露上面石夏大雨水髙橋數尺往來阻行人竊謂河浚而橋木修﹑非計也然功大費巨不敢急切議舉行而邑博士弟子員張君文碩者居橋北里許﹑銳意任其事余嘉其志捐百金爲倡復函致各僚友佽助而在事諸君子亦分挾緣簿赴各約摹化以書捐所得之數估計之巳有嬴無絀遂於丁酉春興工至夏五告竣規模一如舊統計費京錢七千餘緡非挪借卽拖欠方謀落成以招集捐款詎桑家渡黃河漫溢全境被災事遂寢直至己亥歲收中稔始折柬招之不應設筵席招之仍不應加以余之名帖諭單﹑亦有應有不應夫修橋善事也輸財義舉也書之簿者非必有所彊分而任之亦非所甚難也慷慨於先而吝惜於後如眾債何不得巳乃量距橋之遠近分以差等﹑限以時日而欵乃稍稍積也欵積而仍不敷卽以挪借徒駭河錢抵之而工乃克竟﹑噫難矣哉﹑張君與諸君子不欲沒是工也故乞余爲記而勒石焉

邪教非能惑人人自爲邪教惑耳其爲邪教惑者何見理不明也其見理不明何未嘗讀書也然則欲杜絕邪說昌明正教自必以廣興學校爲第一要務矣光緒二十六年拳匪仇教﹑釀成巨禍除照東撫新章匪產變價﹑撫卹教民外因勸小康之家出資設立義學﹑小以成小大以成大有不敷者捐廉助之先後巳立郭家莊等十五處由是讀書者日益眾明理者日益多自不至爲邪說所惑或與風化﹑不無裨益﹑謹儗條規稟明上憲立案云

一義學本金若干﹑必須莊長中之家道寬裕者經手淸立帳簿按月二分生息以爲延請塾師之資如有欠戶還不到者責成經手之人先行墊賠再爲稟明傳追

一莊長經手放錢準以三分或二分五釐起息所得餘息以備墊賠如無墊賠餘息入公自用均聽自便

一莊中或有舊存公項願入義學者﹑稟明同登帳簿照章辦理﹑惟餘息無論三分二分﹑均須入公﹑經手之人﹑不得自用以示區別

一承使義學錢文之戶須以地作保無地者以有地之戶作承還保無地無承還保者槪不放給以昭愼重

一承使義學錢文至少亦須十千不得過爲零星至多亦不得過五十千﹑以示限制而防虧累

一每年延請塾師何人何日入館﹑學生幾人束脩若干須於燈節前後﹑預爲稟明以備查考

一每年如得利五十千者﹑以四十千延請塾師﹑余作雜費﹑如莊中有公欵﹑及富戶津貼者﹑則不必拘

一塾師﹑須請端方之人如教讀不能得力次年卽行更換﹑不得瞻狥情面以致誤人子弟

一義學爲貧不能讀書者設﹑無論本莊外莊均準附�不得勒索束脩分文如有餘之家或願借給房屋或捐備三節酒席或酬謝塾師不在此例

一莊中有願捐義學本金者﹑無論宅地銀錢稟官賞給樂善好施﹑匾額以示獎勵

一每年臘月﹑須將義學帳簿同眾淸算﹑一次有無餘欵將帳簿呈官標發張貼示眾以昭核實而防獘端

一此欵專爲義學而設莊中無論何等公事不得挪用﹑如有水旱偏災之年﹑無人讀書稟官將欵積存俟年稍轉卽行補請無災不得借口以致日久廢弛

一義學本系善舉莊棍視爲利藪纏訟不休轉足爲累本縣深以爲恨﹑此後但有爲義學控告者輕則批駁重則提懲以杜訟端然經手之人亦必須潔巳奉公不使莊棍有所借口如查有獘竇罪亦在所不宥﹑切切

一此次義學爲拳匪惑眾擾害鄕裏而設當以撫憲所頒四言告示列入正課童而習之終身不忘庶不致再爲所愚推之鄕學五百餘處亦一律發給本縣於赴鄕之便入學親爲查考有能背誦上口兼通大義者獎給箋紙筆墨折扇等物以示鼓勵

考志乘惠民縣向無書院﹑其有三臺書院自咸豐二年始﹑建之者前知縣事余芰薌先生也先生旣捐巨欵﹑購地基修堂捨﹑復定善後事宜以本金若干發當商生息以余利若干爲山長束脩生童膏火﹑並捐廉一千一百千一並發當得利爲科歲兩試卷資至今守其法不敝享其利無窮其它嘉惠士林諸善政邑紳士如李笠村張貫如髙向廉諸君曩皆身受之而能道其詳是諸生童今日之得以優遊學校聽夕肄業者皆芰薌先生之賜也夫積徳必報者理之常而善人無後者事之變先生當日以循良上達天子聽後攝武定府篆善政尢不可殫述宜其子若孫必昌大蕃衍繼繼承承以罔替厥美詎意不五十載﹑其嫡孫旣夭折乏嗣其嫡堂孫小舫者竟以微員需次山左窮困到老以終而孤兒寡婦流落郡城﹑與乞人等噫﹑是果善人無後先生適際其變耶抑積徳之報時尙有待耶不得而知也小舫名惇培其妻範氏以沒者之窀穸未卜生者之餬口無依遣抱具稟率其幼子弱女涕泣凂余求救於邑紳士亦以其祖芰薌先生曾有惠於學校而學校中之受其惠者必不忍坐視其饑寒以死而不以手援也𨿽然書院本金旣不可動移而余利又僅敷一年之用遂與諸生童約每月由膏火項下酌提一成得錢十二千文以六千爲範氏母女衣食之需其餘送其子入三臺書院讀書以爲筆墨衣食費﹑如此則所損無多而所全甚大他日此子果克成立是余氏之得以轉困爲亨﹑家聲復振者﹑又皆諸生童之賜諸生童之所以報芰薌先生者甚厚先生有靈亦當冥感無旣而益信積徳必報之理之終不爽巳諸生童頗不河漢餘言卽以閏八月課爲始焉﹑

城西南十八里大杜家東張家西有溝焉爲沙河南數十村瀉水之處嗣以黃水淤梗不能引水入河每至成災乃相地之宜購地疏浚救出腴田數十頃稟明大憲立石爲文記之其詞曰溝曰惠民志實也曰西惠民溝別乎東惠民溝而言也先是有張家河溝者商河七十二窪之水由瞻聖橋入縣境之寇家北流三十餘里入沙河河以南數十村無水患至光緒十四十八等年黃河屢溢節節淤墊水不下行夏秋大雨田盡爲澤成災幾無虛歲餘畱心查訪一阻於馬家店西之大張家一阻於淄角鎭西之陳家灣督夫挑浚而張家集南之水患息然不能入河集北十數村患之二十四年夏謀由集西北十二里之申家廟挑溝順入未及興工黃河由濟陽縣桑家渡決口全境幾被災議遂寢由是查災放賑舟行必出入沙河惟張家河溝甚便利其南梗阻者數里而巳申家廟則潺湲細流不能容舠道又迂悟前此失謀俟合龍民力稍復決意由此挑順引水由舊道入河二十五年春勘定克日興工所占民田除道路外計畝以京錢十五千買之工具無一阻撓者而大杜家王玉甫家意存偏私淹不領價復借攺申家廟水道捏詞赴各衙門上控纏訟半年未得直余以事赴會垣大雨聞該兩村擅將所挑之要處堵塞急歸決開禾巳傷﹑傳爲首者責之私見終未化然積潦不存得及早種麥收數倍常歲訟者意稍轉今春復竟前工使與韓家灣呂家灣皆銜接一气水暢流入河歲無報災者訟者意盡釋乃請領地價云嗟嗟小民無知大抵難於圖始而樂於觀成固無足異者是役也先後買地三十七畝六分零費錢五百七十四緡零地均緩錢漕並繪圖貼說稟明各上憲立案獨是黃水爲災無數年無之倘再有淤塞難保不仍有意存偏私如彼兩村者不可不預爲防也故命以今名詟石記之俾知是溝挑修之難關系之重庶不時疏通永得與東惠民溝分流並美焉是所望於後之君子

余承乏斯邑將及五載凡廟之載在祀典者無不以次興修﹑煥然攺觀惟西門大街有紅樓者祀觀音菩薩墻傾勢欹一片瓦礫左右居民窮困不堪每至其地望之覺有敗气意欲興修而以不在祀典爲嫌今春有老人李某者年逾古稀偕首事髙某等來見據稱此樓之修﹑距今巳六十餘年先是西門數街如鍾駱武耿諸姓富而不貴有堪輿者謂撤去樓上照壁攺樓前水道便利科甲一時爲其所惑從之詎知自玆以往漸就衰隳不惟不貴且有窮無立錐者矣每欲復舊以工大費巨不敢輕議今以鄙人垂念及此故敢以重修請云云竊思此廟𨿽不載祀典而菩薩以渡世爲心非若尋常淫祠可比況有關於數街之盛衰乎卽許捐五十金爲倡克日興工規復舊制倘果如老人言從此神明默佑凡托庇宇丅者必日見起色不六十年次第駕慈航將災黎渡出由是而貧者富富者益富子弟多賴禮義日生轉移風化在此一舉豈第富貴而巳哉是又所望於後之官斯土者至樓之創始碑碣失考矣

天下禮典之重有重於春秋二祭者乎無有也故鄕黨禮器圖考爲竹者﹑爲木者爲陶者爲金者祭有定器器有定品品有定數頒自都會行之下縣罔有異同其供奔走諸司皆責博士弟子員爲之不衣冠不得將事也偶有失誤褫衿頂﹑永不開復典何重義何嚴哉﹑誰敢不奉承維謹者惠民爲附郭首邑與武定同一

文廟整齊嚴肅闊大宏敞爲十屬冠惟祀典不能如禮祭器祭品寥寥數件奉執事者禮書樂舞生數人而巳何簡褻至此哉適邑紳張會一司馬予告歸持丁文誠公所訂祭器圖一冊學博陳君孚慶欲仿而行之絀於款謀之餘先是三典及各銀行應領車腳錢二百二十千文向可不發余諸事核實不欲循陋規然分給則所得無多﹑合捐則所成甚大告諸商作爲捐款

文廟生息不敷以是補之計添木器竹器三百八十有三陶器二百八十有八金器四十有九均照圖制造祭品亦如之由是而關帝而文昌而奎星下至忠義節孝各祠無不一一如式其執爵捧帛讀祝奏樂諸要事由學官前五日選定某生司某事﹑預至明倫堂演習以防隕越祭畢食以祭品以酬勞焉今歲秋丁規模巳具踵而增之當必盡善盡美行見秩秩然彬彬然與鬯政者借以將恭敬而交神明不失禮意之所存而博士弟子員以有事爲榮亦將嫻習禮儀﹑一切裏黨因陋就簡之習可不相沿久之家詩書而戶禮樂風俗且有蒸蒸日上者僅祭器云乎哉𨿽然人存者政舉是在府縣兩學博隨時檢點﹑認眞經理方可久而不敝不然亦具文而巳何禮典之足云

余疏浚徒駭河之明年戊戌張文碩趙丹桂等先後以重修申家橋白家橋請余以兩工不並舉先申家橋白家橋從緩焉詎工竣﹑黃流爲災捐款愆期直至己亥秋﹑始勉彊湊齊﹑今春趙丹桂協王敬修來復以白家橋工請余難之然察趙情詞若有廹不及待者不忍重違其意亦援申家橋例許捐百金爲倡孟夏趙復協盧本漢來謂布置巳有緒將動工﹑需欵甚急余先以所捐之半予之爾時窺趙頭顱半邊微腫問之知鬢生癤初不以爲意乃竟潰而成癰至五月五日卽以是隕命其前之迫不及待也其預有所知也耶不可得而明也聞捐館前一夕招本漢至榻前以橋工囑之而不及其它可謂急公好義不惜其身者矣嗟嗟﹑余承乏將及五載凡黃河工﹑趙無役不從玆東南半壁助我何人哉聞之鬱鬱幾不能視事幸本漢受其囑不負其任刻工巳過半通車馬往來余急以未付之半予之促竣工恐冥冥中負我馨山【丹桂字】也異日諸務皆本漢之責矣至王敬修爲義塾師焉肯以瑣事相煩哉是役也費不及申家橋之巨而集款之難過之一時相助爲理者如勸捐監工司出入諸執事均不無微勞﹑例得附書焉書此付本漢工竣勒石可矣﹑時庚子十月

怪力亂神聖人不語義和拳兼而有之光緒二十六年春﹑撫帥袁出示各州縣禁義和拳會時縣境未有學者夏四月東關有寧津宋姓童子二教人以降神之咒童子皆用爲戲余聞之驅逐出境越二日自相傳習巳五六人父兄罔不呵止私習究不能禁也然尙知畏官至五月二十五日朝廷有義民之獎公然以庶人而操生殺之權﹑𨿽撫憲具有卓識始終嚴禁而百姓祗知有

天子不知有疆吏州縣奉承處處棘手迨至六月半勢如燎原﹑幾至不可撲滅而鹽山縣王劉二匪首自慶雲縣糾聚匪徒幹餘人徑入郡城﹑謀紮糧臺邇時城內寸兵俱無同城文武皆瞪目相視膽爲之寒承辦北路邊防委員曾太尊啟塤以請兵去本府曹太尊榕坐鎭而巳余身任地方﹑責無旁貸乃含垢忍辱從容見以客禮爭以口舌【大旨責以義民宜北不宜南等語】該匪旣窮於詞復於暗中散其脇從翦其羽翼【濟陽惠民二百餘人遣之歸】又執盜犯匿其中之張黑小斬之若輩岌岌乎有不克自保之勢遣人祕探巳潛蹤去矣外匪旣靖內匪自易下手適值有六月二十一日保護教民諭旨郡城又有張刺史星源督帶步隊二百人住紮防剿余得分身遂於七月初帶自募勇隊周曆四鄕親爲開導擇匪徒中尢爲恣肆之梅鴻文於淸河鎭斬首梟示一時遠近無不震懾均請解散歸入民團而傳聞濱惠交界之成官莊一帶首事成言訓爲首聚眾七八百人揭竿起事城中諸友皆函致萬毋輕往督辦河工何太尊亦以爲言余以該首事不學無術勇於任事昧於見理必爲義民二字所誤決不至甘心從逆徑入其地喚至前曉諭之並動以利害該首事惶恐無地如夢初醒一晝夜間﹑傳諭習拳各村立爲解散焰遂以熄時有訛傳余爲拳匪所困者﹑張刺史派裴幫帶督隊至麻店候調而余巳無事歸矣嗣北來馬匪四五人復傳僞帖相與勾煽謀於八月初十日同聚於城南三十里之張家集余預有所聞先期往剿獲勾匪之張宗信監禁境內一律肅淸焉是以武屬十州縣﹑皆遭兵刼獨惠民無之教堂均被焚燒惠民不惟華式無恙卽洋式亦均保全﹑方在私心慶幸間詎意能防之於境中不能禁之於域外閏八月初一日濟陽玉皇廟聚眾戕官之案匪首孫玉龍旣是本境人民脇從亦不一而足撫憲札飭急如星火烈如雷霆以余平日官聲尙好從輕記大過三次勒限半月如不獲犯將登白簡余懸賞購綫盡力搜捕𨿽所費不貲而於旬日內將著名各匪盡數報獲【大抵各莊長之力居多】日昨已奉批將過銷去統計先後正法八人書曰自作孽不可活此類是也𨿽慈父母尙無如何況官長哉亦祗得歸之刼數而巳現又拏獲十餘人訉明確有應得罪名惟案巳擬結且多不及歲意欲网開一面得少殺一人則少殺一人然不加懲創恐不知悛悔再貽後患爰援金作贖刑之例同與拳場毗連各村之家道小康者責令出資作爲義學本金以二分生息延請塾師小以成小大以成大眞有不敷捐廉助之刻已添設十六處合之舊有義學十八處已三十四處並擬章程十四條發交各莊長遵照最要以撫憲頒發嚴禁拳匪四言告示﹑列入訓蒙正課鄕學五百餘處亦如之由是誦習旣久人人知拳教爲害必不使子弟誤入或亦轉移風化之一助歟

或問義和拳謂匪乎余曰三尺童子天性末漓何得謂匪或問義和拳非匪乎余曰白晝搶刼持刀殺人何得謂非匪或曰然則義和拳其在匪與不匪之間乎余曰不然匪自匪不匪自不匪﹑何得謂在匪與不匪之間或人不解請詳其說余曰難言哉是非親民者不知有親民之虛位而無親民之實心能知亦不能言也子旣願聞請申明之夫右義和拳者非曰保護身家卽曰效力

朝廷皆非探本之篤論也蓋其初習猶燈社然一村有村村皆欲效尢在諸兒輩不過一時嬉戲爭奇鬭捷力欲見好社首�之東則東呼之西則西渾渾噩噩一無所知然而社首賢則借以報賽可巳卽巳不賢則借以漁利可巳而不巳義和拳香頭襄壇之類卽社首也﹑其賢不賢之所分卽義和拳之匪不匪所系仇殺教民小兒烏知爲教民也社首告之也社首胡爲而殺教民不殺教民不足赫平民也平民不隨卽教民也由是生殺之權自操之禍福之權自主之何所圖而不可哉﹑其隱惡如此而借仇教以行之不惟習拳之小兒不知卽習拳之成童亦不知也伊但告以輔淸滅洋而巳告以勉爲義民而巳烏知其陷入匪徒哉故社首之賢者一經開導卽行解散而不賢者𨿽三令五申若罔聞知誠以此不肖之徒北方無事尙可散處以藏身京津一失祗有此義和拳一途﹑可以避匿其姦拳場一徹近則無所餬口遠者且恐殺身故始終盤踞挾制多人盤踞者匪也挾制者不盡匪也總之人而匪義和拳固匪卽不義和拳亦匪義和拳殺人固匪卽不殺人亦匪何也主殺人者也首惡所必誅也人而不匪不義和拳非匪卽義和拳亦非匪﹑義和拳不殺人非匪卽偶殺人亦非匪﹑何也有使之殺人者也脇從所宜散也吾故曰以義和拳謂匪不得以義和拳謂非匪不得以義和拳謂在匪與不匪之間亦不得惟離義和拳而論其平月是爲得之或人聞之惶然曰讀五月庚戌

上諭有無論會不會但論匪不匪之語巳救出無數無罪愚民今子更進一解﹑無論今日匪不匪但論平日匪不匪則更救出似有罪而實無罪愚民不少矣仁人之言敢不敬佩請備書之以爲世告

今年五六月間義和拳到處皆是必以爲匪而捕之則不勝其捕且亦無罪可加至聚眾擅殺皆匪類爲之不過借義和拳爲名耳故爲所煽惑之小民黠者見其不良及早散去【石人王家往慶雲掛號見大師兄貪財請歸民團】愚者畏其術甘聽指呼甚至有玉皇廟戕官之事其實敢於戕官者非義和拳也匪類也卽以惠民先後正法者而論孫玉龍梅鴻文營混也王惟仔王雨仔趙長命仔人販也﹑鹽梟也王之才殺其幼女以禍人者也張黑小馬賊也﹑皆盛世所不容也﹑李芳同王正南於兩仔﹑亦土棍也惟趙產仔﹑趙連升仔年不及歲昔曾習拳聞風往戲適值此案俱行誅戮未免巳甚矣且玉皇廟供稱縣境人一百五十有奇實祗三十餘人餘皆慶鹽濱蒲等處潰匪隨孫玉龍奔往故亦以惠民人呼之而此三十餘人多半爲匪首所逼﹑不敢抗違謀村去一人以虛應故事然亦但曰往聚非云抗官也卽巳抗官而此爲所逼者必不敢赴前敵持刀殺人當亦在未減之列況此案戕官一人殺兵勇十二人已正法五十餘名尙不足抵乎若必追其五六月間之事邇時

朝廷尙重用之愚民何知﹑而能見及事後乎槪加之罪果置

皇上於何地平情而論﹑七月初十日以前之義和拳﹑祗知有義民之獎無論滋事與否皆可不究蓋我軍旣與洋人開仗殺洋教正以翦洋人之羽翼其習之者愈多益以見

天子威靈尙行於海內耳至七月初十以後保護教民諭旨遠近俱巳奉到出示曉諭再不奉行罪在不宥矣然試問縣境一千二三百村奚啻十數萬民而玉皇廟僅三十餘人除匪首又皆被逼虛應故事之人益信五六月間之義和拳多系良民也是以經撫憲疊次飭拿俱以實情上達而地方亦卒得安然無事﹑海丰一經兵剿人心惶恐逃入郡城避難者幾滿﹑事同而安危不同豈別有良術哉亦惟處以鎭靜不以義和拳故誤我良民而已此余所以離義和拳而但論其平日也乎或曰子離義和拳而但論平日誠得之矣然論者人也非義和拳也若離人而論義和拳﹑是耶非耶當學耶不當學耶余曰怪力亂神聖人不語四者兼而有之﹑語且不可其不當學又何待言或曰五六月間﹑不惟村農學之間有讀書人子弟父兄亦不深禁卽不學亦絕不以爲非而心向之者何也余曰中國受外國淩侮平民受教民欺壓人人銜恨無以制之一旦傳聞義和拳燒洋樓毀電桿之奇技明知非正未始不足稱快如父母受彊鄰之辱人子無能爲役而忽來山狗野獸將辱我父母者咬死爲人子者能不感之﹑旁觀亦必樂爲稱道之豈尙以其非類而深究之乎﹑其心向之也亦猶是耳憶當義和拳勝時﹑有問餘者曰義和拳能久乎﹑余曰兵無主則亂無餉則亂二者俱無何以能久且如能久徧地皆鬼是陰世非陽世也或問

朝廷何以用之餘曰天地之大何奇不有焉知非外國恣肆神人共憤特生此類使之互相殺害

朝廷用人使詐使貪不拘一格或亦以毒攻毒之一道歟是余亦不能不心向義和拳也然實非向義和拳意有在也而萬不料義和拳之惡劣至於此極爲

皇上惹出如此大禍也惹出如此大禍則義和拳罪該萬誅而向義和拳者亦當反而自愧矣故余設立義學以袁撫憲四言告示列入訓蒙正課以能見事未然始終嚴禁確乎不拔固不待洋兵不入東境而巳爲百姓造福不淺矣則義和拳直當深惡痛絕子子孫孫永垂爲戒豈第不當學而已哉﹑或曰義和拳之不當學吾聞之矣然拳曰神拳有神乎無神乎﹑余曰以爲無神三尺童子未嘗習藝持刀而舞勇力過人似非無故然竟以爲神﹑但念咒語一呼卽至﹑何神如此之多而招之如此之易總之不知何處遺此數萬無主冤鬼﹑來勾此數萬在刼生靈不托神不能被誘如此之速卽不能被殺如此之慘也一言以蔽之曰在數難逃而已刼數已滿咒亦不靈非其明證歟或曰子之言甚善請書之以備覽

自古邪教不能成事誰不知之﹑設平日內外大臣修明政教國富兵彊使無敵國外患之憂何至義和拳亂及輦轂剿撫兩難皇上之用之也不得巳也誰爲爲之﹑致有此失也旣巳失矣而不將錯就錯急圖勤王同心協力背城一戰﹑乃於生死呼吸之問以爲邪術能偶勝不能常勝﹑作局外間談﹑是猶父母病上實下虛誤服泄瀉之劑致傷元气益形虛弱爲人子者當急求良醫設法補救卽明知不可斷無不爲下藥之理彼識時務者所見固屬遠到而胸橫一和字﹖﹖由手以俟其敗致

兩宮蒙塵﹑終照所議一似確有把握﹑乃必加用義和拳之王大臣以罪而後開議又必加以重罪而後開議重罪旣加議仍不成將毋罪及

兩宮乎爲臣子者何以見天下後世乎﹑聞前撫毓被謫錫良諫曰此人有忠憤气

太后曰吾亦知其有忠憤气祗此一人將焉用之言至此不覺淚下果爾則識時務者之有忠憤气與否早在

太后洞鑑中特大權分持﹑無如之何耳嗟嗟京津旣爲各國分踞東三省又被俄國侵占直省全境�爛不堪山左以袁撫帥保護教民有功尙可偸安旦夕世局如此﹑和議卽成何以爲國哉讀純齋柳大令義和拳諸作仁人之心見於言外不禁發狂而抒管見於後識者得毋有訕上之譏乎﹑海濱逸士書後

終

宰惠紀略

