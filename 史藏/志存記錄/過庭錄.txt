

過庭錄提要

《過庭錄》一卷﹐宋範公偁撰。公偁仕履未詳。據其所言﹐乃仲淹之元孫﹐而不言其曾祖爲誰。觀其稱純禮爲右丞﹐純粹爲五侍郎﹐則必非純禮﹑純粹二人之後。純祐惟一子曰正臣﹐官太常寺太祝﹐與所言祖光祿者不合﹐則亦非純祐之後。考純仁傳末稱二子正平﹑正思。此書皆稱爲伯祖﹐則並似非純仁後。惟純仁傳中有「沒之日﹐幼子五孫皆未官」語。正平傳中亦稱以遺澤官推與幼弟﹐後蔡京興僞造純仁行狀之獄﹐正思與正平爭承。則純仁沒時﹐正思已不年幼。知純仁尙有一幼子﹐光祿卽所蔭之官。公偁之父﹐蓋卽其子。書中稱其於純仁沒後﹐未及釋服而卒﹐故後來不預行狀事。而史遂但稱純仁子二人耳。以是推之﹐知爲純仁之曾孫也。其書多述祖徳﹐皆紹興丁卯戊辰間聞之其父﹐故命曰《過庭》。語不溢美﹐猶有淳實之遺風。惟純禮自政府出守潁昌﹐史以爲王詵之譖﹐此則以爲中官閻守忠之譖﹐則未知孰是也。中亦間及詩文雜事﹐如記宋祁論杜詩實下虛成語﹐記蘇軾論中嶽畫壁似韓愈南海碑語﹐皆深有理解。其記蘇﹑黃集外文及燕照鄰﹑崔鷃諸人詩詞﹐亦多可觀。獨黃須翁傳卽李靖﹑虯髯客事﹐而稱爲已佚之異書﹐則偶誤記耳。

正文

七伯祖子夷﹐忠宣公次子也。爲開封縣時﹐道教初興﹐有玉仙觀主﹐交接權貴﹐勢傾一邑﹐縣官升陟﹐由其門者甚眾。公到觀中﹐主相待倨﹐公亦不爲禮。主頗不平﹐謂公曰「公後生﹐不可簡禮朝廷﹐宮觀特寄在境中耳。邑官薦舉者﹐某力爲多﹐公欲之乎﹖」公笑而不答﹐主益憾之。居無何﹐觀中聖母殿珠環﹐主匿之﹐詐爲盜所取﹐告諸朝﹐欲以中公。有旨責範某﹐限七日捕獲﹐違者罷免﹐行移極峻。公親蹤﹐知其詐﹐乃召守界分者指問曰「此熟蹤也﹐爾輩安得不知。我外日去官﹐則不能治汝矣﹐各痛笞之。」觀主在旁色變﹐自是不復敢出。旬日事稍緩﹐會陳州報魏國夫人病危﹐子夷求告奔問﹐觀主意其不復來﹐始肆出入。未久﹐魏國安﹐公復往﹐道中益知其實﹐且以告者遂竟入觀中﹐值主出﹐命吏開其篋﹐得一小簿﹐記盜典所失物及金玉非一﹐遂就擒之。觀主立伏曰「某今遭遇明公。」卽命扃其觀門﹐考驗文案立具﹐徑申朝廷及所屬﹐蓋懼其有誣訴也。主司得之﹐怒甚﹐尋奉旨玉仙觀住持﹐特貸命杖脊﹐配沙門島﹐時人莫不欣快。禦史張安民﹐特言於神宗﹕「範某非常才也﹐願陛下識之。」紹興乙卯﹐先子守郎曹狀奏其事﹐詔贈直祕閣。

陶嶽﹐商公父也﹐與寇萊公同年。嶽調密州幕﹐屬寇守密。寇齒少﹐陶公就拜﹐講長少禮﹐陶納之。後有啟謝寇公云「與韓非同傳﹐於老子何傷﹔以叔向爲兄﹐是仲尼太過。」

王陶樂道﹐哲廟居東宮時師傅也。哲廟登極﹐時王退閒﹐上力欲召用。陶表謝云「羽翼已成﹐四皓不聞於再起﹔田園粗足﹐兩疏那見於復來。」遂不出。又有《謝賜夏藥表》云「陛下樂忠良之諫﹐而臣無入告之嘉猷﹔陛下錫藥石之良﹐而臣無盡言之苦口。」一時稱之。陶美姿而長身﹐時謂之沒興眞武﹐與文正長子監簿爲友婿。範氏處長﹐後其室死而監簿亦亡﹐復續長姨﹐忠宣因此疏之。

先子於河東一官員家﹐見東坡親墨春宴致語云「春爲陽中﹐生物各遂其性﹐樂以天下﹐聖人豈私其身。」又云「主上方麯蘗羣賢而惡旨酒﹐鼓吹六藝而放鄭聲。𨿽白雪陽春﹐難解天顏之一笑﹔而獻芹奉炙﹐各盡野人之寸心。」今集中蓋無此。

理窟嘗與先子論詩曰「古人規矩具在﹐學之不難﹐但患不能效之耳。凡人所作﹐必盜竊一句一字謂之工﹐而不知在意而不在言也。」余嘗作詩云「赤縣東城尉﹐他年舊業儒。老爲知道馬﹐中有拜恩珠。歲月侵余齒﹐風埃上短須。賴逢同老友﹐襟韻不相孤。」此乃效老杜《城北》一詩耳﹐試思之。

王履道同先子避地嶺外﹐甚熟。因見有顏持約王維畫嘉陵江山圖﹐蓋明皇幸蜀過嘉陵﹐愛其江山﹐命吳道子圖於大同殿壁。王維復畫小簇云「江山已暗大同殿﹐弦管猶喧凝碧池。別寫嘉陵三百里﹐右丞心事與誰知。」蓋謂此也。

邵伯溫子文﹐康節先生子也﹐才而有文﹐爲陜西宣撫司﹐書寫機宜文字﹐與路鈐李君交往甚熟。李家有數侍婢﹐每遇歌宴﹐子文必預。後十餘年﹐子文與李氏邂逅長安﹐而李君已死。適值其妻生辰﹐命子侄宴子文於書捨﹐遣舊婢出舞。酒酣﹐子文感愴宿昔﹐卽席作詞﹐末章云「翻翻繡袖上紅裀﹐舞姬猶是舊精神。坐中莫怪無歡意﹐我與將軍是故人。」諸子得之﹐入呈其母﹐皆感泣不自勝。乃令謂子文曰「宅中得公佳詞﹐情緒作惡﹐難復行酒﹐卽容別日款會。」子文不終席而退﹐良久憮然曰「所謂口乃禍門。」此事卽傳於時。外日﹐子文謁一當位而不相識﹐問之﹝不記姓氏﹞﹐答曰「此乃李家作調笑者。」

元祐間﹐伶人丁綫見教坊長﹐以諧俳稱。宰相新拜﹐教坊長副庭參﹐卽事打一俳戲之語﹐賜絹五匹﹐蓋故事也。元祐年﹐呂汲公忠宣拜相﹐日以任重爲憂﹐容色愁厲﹐未嘗少解。丁生及副丁石﹐參謝忠宣﹐丁綫見言曰「餓殺樂人也相公。」丁石曰「今時和歲丰﹐朝野歡樂﹐爾何餓爲﹖」綫見指忠宣而言曰「是他著這幾个好打哄趁浪﹐我輩衣食何患﹖」忠宣亦爲一嗤。

丁石﹐舉人也﹐與劉莘老同裏。發貢﹐莘老第一﹐丁第四﹐丁亦才子也。後失途在教坊中﹐莘老拜相﹐與丁綫見同賀莘老。莘老以故﹐不欲廷辱之﹐乃引見於書室中﹐再三慰勞丁石。丁石曰「某憶昔與相公同貢﹐今貴賤相去如此﹐本無面見相公。又朝廷故事﹐不敢廢﹐誠負慚汗。」綫見因自啟相公曰「石被相公南巷口頭擲下﹐至今趕逐不上。」劉爲大笑。

洛陽朱惇復﹐字無悔﹐並弟希眞﹐以才豪稱。有學老子者曰劉跛子﹐頗有異行。時至洛看花﹐一日告人曰「吾某日當死。」至期果然。與之善者﹐遂葬於故長壽宮南﹐托無悔銘其墓曰「跛子劉姓河東鄕﹐山老其名野夫字。丰髯大腹右扶拐﹐不知年壽及平生。王侯士庶有敬問﹐怒罵掣走或僵死。洛陽十年爲花至﹐政和辛卯以酒終。南宮道旁冢三尺﹐無孔鐵錘今已矣。」劉公有一僕﹐曰尙志﹐隨劉四十年﹐劉常以畜生呼之。及劉死﹐人恐其有所得﹐士夫競叩之。尙志告曰「何所得﹐但喫畜生四十年矣。」無悔因作一詞曰「尙志服事跛神仙﹐辛勤了萬千般。一朝身死入黃泉﹐至誠地哭皇天。旁人苦苦叩玄言﹐不免得告諸賢。禁法偈兒不曾傳﹐喫畜生四十年。」

許將衝元﹐以前執政知大名府﹐以剛略稱。時同官曹蒙﹐銜命察訪﹐蔑視郡縣﹐威令甚嚴。至大名見衝元﹐當廳下轎。衝元出﹐見其倨甚﹐復入﹐呼法司曰「不知前執政作守監司﹐得當廳下轎否﹖」法司具條白之﹐不許佇立。曹甚久復令白曹曰「請就賓次﹐以全國體。」曹失措而退﹐許接武迎之﹐謂曰「在將無稱﹐此乃朝廷禮耳﹐公不可以人而輕國也。」曹气懾無語﹐更不問一毫事﹐屏縮數日而去。衝元察禦僚屬甚嚴﹐一日﹐賓佐過廳﹐一都監曳皮鞋而前﹐許問曰「公何得此鞋﹖」都監以爲美意﹐云某衙一卒能造﹐樞密或須之否﹖許作色曰「某非無此﹐但不敢對同官著耳。」都監皇恐失措﹐坐間數十客﹐莫不各視其足。先子自州爲張子文所拉﹐沿檄至大名﹐坐中親睹此事。

黃魯直少輕物﹐與趙挺之同校舉子﹝失處所﹞﹐一文卷使蟒蛇﹐挺之欲黜之﹐諸公盡然﹐魯直獨相持。挺之誠其言問曰「公主此文﹐不識二字出何家。」魯直良久曰「出梁武懺。」趙以其侮己﹐大銜之。後挺之作相﹐魯直責鄂州﹐召還諸流人。挺之令有司舉魯直作《承天寺碑》云「方今善人少而不善人多。」疑爲謗訕朝廷。善人﹐蓋謂奉佛者。復謫宜州。時五侍郎﹝徳孺﹞自遷所還﹐會黃於武昌﹐志甚不平﹐且貧甚。侍郎厚贈﹐令諸子送至漢陽。魯直有謝詩﹐見《豫章集》。

溫公曰「某適過範淳父門﹐邀之同去﹐徐思之﹐不敢輕言﹐被他不是个趁哄底人。」忠宣嘆息久之。旣歸﹐謂子孫曰「淳父爲溫公所重如此。」

滕子京負大才﹐爲眾忌嫉﹐自慶帥謫巴陵﹐憤郁頗見辭色。文正與之同年﹐友善﹐愛其才﹐恐後貽禍。然滕豪邁自負﹐罕受人言。正患無隙以規之﹐子京忽以書抵文正﹐求《嶽陽樓記》﹐故記中云「不以物喜﹐不以己悲。先天下之憂而憂﹐後天下之樂而樂。」其意蓋有在矣。戊辰十月﹐因觀《嶽陽樓記》﹐遂言及此耳。

忠宣舊藏一江都王馬﹐往年自慶赴闕﹐李伯時自京前路延見求觀。忠宣云「某非吝﹐但道路難爲檢尋﹐俟至闕未晚。」李日夕懇之甚力﹐尋出。李見之﹐稱嘆失措﹐借歸累日﹐用意模寫﹐竟不能下手。復還之﹐但以粉牌榜其上云「神妙上上品江都王馬。」云「某看之累日﹐不能下筆﹐聊畱數字﹐以見歸向之意。」時米元章作郎﹐每到相府求觀﹐不與言﹐惟繞屋狂叫而已﹐不盡珍賞之意。然絹地朽爛爲數十片﹐無能修之者。李因薦一匠者﹐酬傭直四十千﹐就書室背之﹐乃以畫正湊於卓上﹐略無邪側﹐用油紙覆﹐微灑水﹐以物砑之﹐著紙上毫釐不失﹐然後用絹托其背﹐遂爲完物。崇寧初﹐歸上方矣。

韓魏公在相﹐曾乞《晝錦堂記》於歐公。云「仕宦至將相﹐富貴歸故鄕」﹐韓公得之愛賞。後數日﹐歐復遣介別以本至﹐云前有未是﹐可換此本。韓再三玩之﹐無異前者﹐但於仕宦﹑富貴下﹐各添一「而」字﹐文義尢暢。先子云「前輩爲文﹐不易如此。」

髙荷子勉爲陜漕張永錫幕屬﹐先子與同僚。嘗遊華州雲臺觀﹐永錫有詩﹐用歸字韻﹐和者盈軸。子勉末作云「親祠堂主鸞曾駐﹐善夢先生蝶不歸。」又作詩云「妄作非吾事﹐罷官饑爾曹。此心常去住﹐何日遂孤髙。雁伴烏瘡脫﹐蠅營狗跛勞。不如張仲蔚﹐門外長蓬蒿。」故魯直有三傑同科之句。

宣和間﹐景靈宮落成﹐禦制有詩﹐用萊字韻。應制者牽彊不葉﹐獨鄭達甫所作云「殿上神光瞻舜禹﹐壁間俊气識伊萊。」爲冠絕諸臣矣。

六伯祖子正﹐丞相長子﹐有大才博學。嘗作《孔林》詩云「漢陵玉匣盡﹐秦山銀海空。干戈百世後﹐獨完先聖宮。樹有千年色﹐門無數仞崇。盛徳包覆載﹐遂順因所宗。坐若顏閔後﹐頗聞鄒魯風。撫膺感遺言﹐零落涕沾胸。」季顏師顏謫齊州﹐又嘗以詩寄云「歷下故人今何在﹐音書久已隔寒暄。多年別後紛紛事﹐何日樽前細細論。忍見風霜摧羽翮﹐空教江漢瀉詞源。聖朝寬大超前古﹐卽有恩光照覆盆。」其才器可知。年甫三十二而卒﹐有文集百卷﹐魯直爲跋。其後兵火﹐集散亡﹐而魯直集中此跋亦闕。其略云「士之學﹐期於沒而不朽。君子之道﹐百世以俟聖人﹐故壽夭之際﹐未嘗置言﹐鳧鶴之短長﹐物故不能齊也。𨿽然有連城之璧﹐操之甚栗﹐中道而毀﹐豈能使人無槪於心哉﹗範子正﹐予不及友也﹐予旣親聞其人﹐又得其言﹐皆可傳後。問其所遊﹐則司馬溫公愛之﹔問其爲吏﹐則年三十試吏單父。方使者剝膚椎髓﹐取於民以自爲功。子正以歲饑﹐獨捨單父民錢十九﹐𨿽沒世﹐可以不朽矣。或謂子正父祖皆名世士﹐自宜如此。應之曰﹕『文王割烹﹐武王飪鼎﹐叔旦舉而用之﹝用當作薦﹞﹐管蔡不食﹐誰能彊之。』則子正賢於人遠矣。元祐二年三月庚午﹐豫章黃庭堅書。」

崧山道中小市曰金店﹐範弇學究居焉。先子自許省墳河南﹐往來數見之。貌古性直﹐君子人也。鄰有酒肆詩云「喫酒二升﹐糴麥一斗﹐磨面五斤﹐可飽十口。𨿽遇歲時﹐歌樂喧集。」鄕人競觀﹐範公閉戶讀書自若也。又有《戒訟》詩云「些小言詞莫若休﹐不須經縣與經州。衙頭府底陪茶酒﹐贏得貓兒賣了牛。」鄕人畏而服之。丁卯仲冬十七日﹐因是觀造酒﹐舉其事﹐謹詳記之。

崧山隱者敏交時﹝一作如﹞﹐閉戶著書﹐不接世事。忠宣造其居﹐自名其刺曰「探道學古」﹐持所業謁見。嘗有《字說》﹐解「可」字云「方釘丁時﹐必相其孔之可否﹖」又解「母」字云「方爲女時﹐未有所乳。爲母﹐則兩乳垂矣。」

建業進士﹝失記其名﹞遊上都﹐貧不能自給﹐以詩幹韓相魏公﹐一聯云「建業江山千里遠﹐長安風雪一家寒。」韓公憐之﹐以百千賙焉。

小宋舊有一帖論詩云「杜子美詩云云﹐至於實下虛成﹐亦何可少也。」先子未達﹐後問晁以道云云「昔聞於先人﹐此蓋爲《縛雞行》之類﹐如『小奴縛雞向市賣』云云﹐是實下也。末云云『雞蠱得失無了時﹐注目寒江倚山閣』﹐是虛成也。」蓋堯民親聞於小宋焉。丁卯季冬初七日夜﹐因看杜詩舉此﹐謹退而記之。

忠宣在陳﹐先光祿侍﹐行後圃﹐忠宣問曰「八郎﹐爾今幾歲﹖」光祿應曰「某四十六矣。」忠宣嘆曰「爾好福人﹐吾所不若爾。」光祿愕然曰「大人身爲宰相﹐勛業如此﹐而不若某﹐何也﹖」忠宣曰「豈謂是哉。吾七歲丁楚國憂﹐廿六丁文正憂。爾今年四十六歲﹐而父兄弟無故﹐未嘗一日離侍側﹐則吾豈如爾也﹖」

先君初仕平恩主簿﹐啟行拜辭。右丞平居寡言端坐﹐如木偶人﹐終日未嘗移足﹐至埃塵印迹無倦意﹐家中不見喜慍之色。至是問先子曰「爾行裝幾擔﹖」先君時新娶﹐實應之曰「有十擔。」右丞曰「爾初仕已如此﹐若久宦柰何﹖我昔赴遂州守時﹐只有三擔﹐罷官仍舊。不惟緩急易於去就﹐亦免張外醜也。」

李毅師贊﹐文正李夫人侄也。與弟顏﹐俱博學有大才﹐時號「二李」。嘗代蜀守﹐謝上表一聯云「捫參歷井﹐都忘蜀道之難﹔就日望云﹐但覺長安之遠。」一時稱賞。由是師贊四六之名甚著。

忠宣捐館許下﹐服中﹐先光祿卒﹐子弟閉戶﹐未嘗出。於七叔祖年幼﹐一日﹐先子同至所居宅後門﹐見賣豆者﹐買食之。劉晦升顯子民則偶見﹐歸告晦升﹐卽以柬抵先祖曰「某昨暮聞公家子弟有在門首嬉遊者﹐丞相墳土未幹﹐未應爾爾。顯門下生﹐有所知不敢不告。」先祖慚謝晦升﹐諸子皆被責辱。

梁寬﹑梁子美﹐皆博學髙才﹐受知五龍學﹐累從徵辟﹐爲上客。寬號大梁﹐髙放人也﹐後居嶽陽。太守楊壽卿﹐頗陋猥不好事﹐寬鄙之。作亭湖上﹐號「風月」﹐托寬爲記﹐略曰「世不患無風月也﹐患無風月之佳客﹔不患無江山也﹐患無江山之主人。」蓋譏之也。

王介甫未達﹐韓子華﹑富彥國愛其才﹐皆力薦於朝。王秉政﹐頗失士望﹐二公悔惡之。張安道歸南京﹐富公守陳﹐安道由陳見富公﹐尊俎閒談疾介甫不已﹐安道略不答。富公曰「安道是介甫耶﹖」安道曰「某何嘗謂是﹐公自不知人﹐今將何尢。」富公默然無語。

崔比部諱公立﹐韓魏公妻弟也。爲人古直有操行﹐居許與忠宣鄰。忠宣除文正服﹐托妻子於崔﹐幹祿上都。崔晨夕顧矚﹐始終不怠。時七伯祖爲單州推官﹐人來報疾篤﹐魏國夫人驚憂﹐欲往視之。崔公力阻曰「而爲婦人﹐夫出獨安往﹖吾受而夫之托﹐因立杖於門曰﹕『出者吾杖之。』」魏國不敢復言﹐忠宣歸而謝焉。

魏國之侄﹐歸比部次子子厚﹐崔以親契﹐數往來忠宣家﹐常具饌待之。食稍不精﹐崔必直言﹐略不自外。忠宣每爲杖爨者。家婢聞崔比部來﹐皆惡之。比部二子﹐長保孫爲忠宣婿。

韓持國晚年守許﹐崔子厚爲酒官。值韓生辰﹐獻歌頌褒諛者甚眾。子厚獨以詩警之云「衣錦榮名𨿽烜赫﹐掛冠髙節莫因循。」韓得之﹐再三嘆詠曰「非君誰爲我言。」於是以太子少師致仕。

謝景武師直﹐與王存正仲友善。謝仕褒陽﹐王遠至﹐夜叫門見之。師直屣履出迎﹐率子侄行家人禮﹐慷慨道舊﹐喜而有詩云「倒著衣裳迎戶外﹐盡呼兒女拜燈前。」

劉皓商父﹐河北人﹐質直有守﹐爲耀之倚郭縣令。郡醫姚生﹐以術賂結權貴﹐豪恣莫比﹐監司憚之。郡縣僚吏﹐居職能媚姚生者﹐𨿽上位有隙﹐亦必善終﹐或升攺而去﹔反是者禍亦不測﹐遠邇畏恐。後郡僚有老母疾篤﹐哀求冀一就視。姚漫不加卹﹐使人謂曰「我不可往﹐可遣而母來。」郡僚不得已﹐舁母往。姚之田畝﹐貢賦未嘗納﹐商父聞其風久矣。至官﹐深嫉之﹐檢姚所欠賦稅﹐以公引追納。承行吏以死辭﹐劉怒﹐叱曰「有禍我當爾。」吏持引至其家﹐姚大怒﹐毀其公引﹐逕親訴於守。吏歸以告﹐劉笑曰「何敢爾爾﹗」乃遣彎者四人﹐令之曰「知姚醫謁守﹐可以我命請至﹔不從﹐則奪舁而來。爾等能辦此﹐吾惟爾惠﹔否則當挈而妻子出吾境爾。」彎者如其言﹐舁姚至縣。劉卽戒閽者謹守﹐不外通﹐立姚庭下﹐詰問曰「爾庸醫﹐賦稅敢不納邪﹖」姚厲聲與劉相抗。後問曰「郡官母老病篤﹐汝寄迹郡中﹐不就視而使其來﹐此何理也﹗」遂命吏械之。姚虞勢弱﹐卽解容俛首曰「某愚無知﹐爲上位優容至此。不意明公威嚴若是﹐幸見恕。」命繃於廡下凡累日﹐姚以病告。劉曰「爾罪人﹐不可歸。」家人欲視﹐令此來﹐其母八十餘﹐還追至視疾。僚屬咸快其事﹐就告劉曰「此奇事也﹐然不爲已甚﹐幸容自新。」懇之再三﹐始從。太守與姚善﹐頗不自潔﹐怒劉之暴﹐欲劾。而劉先奏﹐守過伏辜﹐劉竟無罪。劉因慨然曰「此何時哉﹐吾不可以居此。」卽解印去。先子崇寧初官河北﹐見之﹐常衣布袍﹐往來閭裏中﹐浩然自樂﹐竟不仕。而姚亦悔過自克﹐終身稱爲長者。

商父質直有守﹐初仕趙州林城令﹐決事嚴明。會鞫劫盜﹐獄吏令盜僞通買物者十數人﹐以狀稟乞追證﹐意欲乘時規利。商父佯爲無能者﹐判曰「並要正身﹐違限重斷。」及期如數勾至﹐皆衣服鮮潔﹐豪子也。商父命屏鞫獄吏﹐別以他吏引賊至庭下認之﹐皆無識者。商父曰「爾能通姓名而有不識者乎﹖」賊愕然實告﹐命盡釋之﹐當行吏置重法。一境欽畏﹐不敢欺。商父謂諸吏曰「我河北村秀才﹐深知民間利病﹐爾乃敢爾﹐宜屏縮以俟來者。」

右丞守永安軍時﹐修曹后山陵。曾魯公主其事﹐董促郡縣甚急。右丞恬不誰何﹐監司數責詰﹐亦不與辧﹐但惟說知委而已。事畢﹐魯公過洛﹐問諸郡應辦勤怠﹐監司共言曰「餘皆集事﹐獨範永安頑然無奉上意。若在他所俱效永安﹐則朝廷難復舉事矣。某等欲奏削正﹐恐遠方觀望﹐以爲不能容名子爾。」魯公大怒曰「何敢爾﹗鄰里有喪﹐尙相救之﹐況君父乎﹖」右丞繼進見魯公﹐魯公厲言曰「諸司甚有語。」右丞緩步進曰「不知諸司有何語﹖」魯公具以告。右丞因悄言曰「某非至愚病風﹐豈有臣子坐視君父者。朝廷抑亦取辦而已﹐然諸司甚不體國。」魯公愕然曰何﹖右丞曰「山陵所在﹐財用已羨二倍﹐民力竭矣。永安山陵所在﹐正宜惜一方力﹐以堅崇奉意。」魯公曰「何不早言﹖」右丞曰「當興事時﹐竊恐有假此規避者﹐故不敢告。今願擇精敏吏考驗之。」魯公首肯﹐卽命吏警察如言。魯公大激切稱嘆﹐徑奏擢爲三司判官。

右丞在政府﹐宦者閻守忠﹐恃寵專恣。一日至堂宣諭﹐辭意甚傲﹐諸公拱應而已。右丞作色叱曰「老奴何敢爾﹗」守忠退步連應曰「守忠不敢。」在堂諸公﹐皆爲寒心﹐曰「範公必不久居矣」。右丞蓋自如也。未久﹐遼使至﹐選右丞館伴遼使。忽自中批出﹐範某言犯禦諱﹐落職﹐知許﹐尋乞宮祠去。

右丞居許﹐太守韓持國﹐秋日於郡圃會景亭﹐置宴張樂﹐會諸郡公。程正叔及右丞﹐以故不至﹐持國以詩寄云「曲肱飲水程夫子﹐宴坐焚香範使君。顧我未能忘舊樂﹐綠樽紅妓對西曛。」

宦者李憲﹐用事神廟。朝議再興西夏之師﹐慮有沮撓者﹐詔天下敢有言班師者族。五侍郎任陜漕﹐乃連上章﹐言三十六不可﹐皆指斥時事﹐各有徵驗。且曰「臣世受國恩﹐寧受盡言之誅於今日﹐不受不言之誅於後世。」辭意誠切﹐恐不免禍﹐乃自籍家口數﹐牒永興軍拘管﹐以俟上命。章上﹐神宗覽之默然﹐召宦者李舜聰﹐問曰「範某所陳﹐徵據甚的﹐果有否﹖李憲假我令天下人﹐旣有何處之﹖」舜聰良久曰「此事𨿽未皆有﹐蓋不盡無。」上大悟﹐詔卽日班師。放範某罪﹐除直龍圖閣﹑環慶路經略安撫使。

光祿侍居相府﹐同晁以道往見東坡。頃有從官來﹐東坡揖坐書院中﹐出見良久。光祿於坡書笈中見一小策﹐寫云「武宗元中嶽畫壁﹐有類韓文南海碑﹐呵呵。」光祿與晁再三繹之﹐不曉。坡歸﹐疑不已。晁輒發問﹐具告曲折﹐云不知何義。坡笑曰「此戲言耳﹗武宗元﹐眞廟朝比部員外郎也﹐畫手妙一時。中嶽告成﹐召宗元圖羽儀於壁﹐以名手十餘人從行。旣至﹐武獨占東壁﹐遣羣工居西﹐幕以幃帳。羣工規模未定﹐武乃畫一長腳襆頭執撾者在前。諸人愕然﹐且怪笑之﹐問曰﹕『比部以上命至﹐乃畫此一人何耶﹖』武曰﹕『非爾所知。』旣而武畫先畢﹐其間羅列森布﹐大小臣僚﹐下至廝役﹐貴賤形止﹐各當其分﹐幾欲飛動。諸人始大服。南海碑首曰﹕海於天地間﹐萬物最巨﹐亦何意哉﹖其後運思施設﹐極盡奇怪。宗元之畫﹐是以似之也。」

韓子華爲閣長﹐一時名公如劉原父﹑王介甫之徒﹐皆在館職。介甫最爲子華所服﹐事多折衷於介甫。一日﹐館中會話﹐論及劉更生。介甫以當漢衰靡﹐王莽擅權﹐勢不復興﹔而更生嘵嘵彊聒﹐近不知時﹐其中是非者相半。子華繼自外至﹐問曰「諸公所談何事﹖」或以更生對。子華問介甫曰「如何﹖」介甫具告。子華曰「不然﹐更生同姓之卿﹐安得默默就斃哉。」一坐服子華至論。

忠宣帥慶﹐爲種詁誣訟﹐責守信陽。時漢上有巨賊曰羅塹﹐擁眾雄視一隅。忽直壓郡界﹐靳三十五里﹐一郡皇怖失措﹐朝夕危陷。忠宣集郡寮﹐謀守禦計﹐皆懦怯無敢當者。有酒吏秦生請行。忠宣命攝巡尉﹐欲假之眾﹐秦曰「無益也。」獨以數十騎﹐直對賊壘。值賊置宴﹐軍勢甚張﹐賊副小關索者﹐領十餘騎飲馬河側﹐隔河問秦曰「爾爲誰﹐胡爲至此﹖」秦曰「吾信陽巡檢﹐來取爾首爾。」賊笑曰「爾無輕命﹐吾貸爾﹐告若曹速降﹐吾無爾害。」秦罵曰「狂賊敢大言﹐吾惟爾首之得。」秦因袒膺謂賊曰「爾能射我乎﹖」賊挽弓射之﹐不中。秦復射中賊關索心而死﹐數十人駭散。秦卽鼓眾絕河﹐掩其不備﹐賊眾皆烏合﹐且醉不能禦﹐盡竄走林谷﹐莫敢出。眾獲牛馬器械﹐凱旋而歸﹐一境遂安。忠宣率眾郊迎﹐厚加賞宴﹐奏功於朝﹐遷數官。及忠宣拜相﹐亟訪秦﹐欲大用﹐而秦已死﹐深痛惜之。

己巳十二月七日夜﹐家君論人貴賤壽夭﹐命不可逃。亨運未窮﹐則大患不能相害﹐忠宣是矣。忠宣自入仕﹐門下多食客﹐至貴益盛。守陳﹐以己俸作布衾數十幅待寒士。時人爲之語曰「孟嘗有三千珠履客﹐範公有三千布被客。」譏其儉也。忠宣聞之﹐乃作一幅享用﹐作銘辧正。於是範蜀公﹑司馬溫公皆效之。銘見家集。

杜子美詩云「仰蜂粘落蕊﹐行蟻上枯梨。」「行」字世本皆然。忠宣在永﹐於蔣氏彥回家見別本﹐乃作「倒蟻」。「倒」之意﹐與「行」迥異。或以爲忠宣得之於太平藏經中﹐蓋好奇之論也。

彭思永﹐字季長﹐歷陽人。微時嘗夢人告曰「爾生爲兩制﹐死住秦州。」季長異其事﹐嘗語於親識間。彭拜禦史中丞﹐未幾除知秦州。彭母尙無恙﹐深疑其行﹐誠告執政者曰「定數固不可逃﹐柰老母在。」執政憐其意﹐且預知其說﹐乃奏易江寧。季長大喜﹐奉親之任。至淮﹐更促裝登舟﹐一夕感疾而卒。蓋秦淮亭下舟中也。果如其夢。季長居官﹐嘗有詩云「爭利爭名日日新﹐滿城冠蓋九逵塵。一聲雞唱千門曉﹐誰是髙眠無事人。」季長長子衛明微﹐時奉母晏夫人﹐調官宣城簽判﹐母難於遠涉。明微年未三十﹐遂承志掛冠歸﹐栽花植竹﹐築堂曰「壽燕」﹐歲時奉親遊宴﹐盡其樂。晏夫人八十餘卒﹐明微亦享上壽。忠宣有詩美之﹐見家集。次子衍乃祖﹐永嘉夫人之父﹐力學應大科﹐未弱冠過閣﹐忽嘔血而卒。

祖宗時﹐有陜民值凶荒﹐母妻之別地受傭。民居家耕種自給﹐逾月一往省母。外日省母少﹐俟其妻出﹐讓其夫曰「我與爾母在此﹐乃不爲意﹐略不相顧乎﹖」民與妻相詬責不已。民曰「爾拙於爲生﹐受傭於人﹐乃復怨我。」妻曰「誰不爲傭耶﹖」民意妻譏其母﹐怒以犁柄擊妻﹐一中而死。事至有司﹐當位者皆以故殺十惡論。案成﹐一明法者折之曰「其妻旣受人傭﹐義當蹔絕﹐若以十惡故殺論民﹐或與其妻姦﹐將以夫妻論乎﹖以平人論乎﹖」眾皆曉服﹐遂定以鬥殺情理輕奏聞﹐折之者被褒賞焉。

潘兌說之侍郎﹐夙慕程正叔﹐過洛﹐就見之。時黨事正起﹐正叔畏避不出。潘再三致恭欲見﹐正叔不得已出。說之展師弟禮請教﹐伊川遜不受﹐潘請之固。正叔問曰「公嘗讀何書﹖」潘曰「嘗看語孟。」正叔曰「有得乎﹖」曰「未也。」伊川問曰「孜孜爲善者﹐舜之徒﹔孜孜爲利者﹐跖之徒。其義若何﹖」潘以爲易已也﹐曰「此不難曉。」先生曰「𨿽然﹐今之所爲善者﹐乃古之所謂利也。」潘下拜﹐悅服而去。潘至許﹐見先祖﹐語其事曰「自聞斯言﹐悟一生之非矣。」

文正祖唐公﹐有詩贈華山陳希夷﹐五侍郎帥陜﹐嘗刻石傳世﹐逸上一聯。「曾逢毛女話何事﹐應見巨靈開此山。濃睡過春花滿地﹐靜休中夜月當關。紛紛詔下忽東去﹐空使蒲輪倦往還。」丁卯十二月五日﹐因侍夜話﹐謹錄之。

陽翟燕照鄰仲明﹐賢士人也。素安命﹐生計索然﹐讀書不仕。嘗有詩云「女矮兒癡十口余﹐進時無業退無廬。一窗風雪韓城夜﹐火冷燈靑照舊書。」

陽翟崔鷃徳符﹐以文學稱鄕裏﹐有詩抵先祖云「淚盡空山一病夫﹐荊榛無路掩樵居。自憐身是皮公美﹐茅屋淸燈夜著書。」後仕鄱陽﹐有詩云「記得詩狂欲發時﹐鄱陽湖裏月明知。無人爲覓桓伊笛﹐自捲秋蘆片葉吹。」

韓康公子宗武文叔﹐賢而有才。康公有愛妾曰蟾奴﹐康公身後家資巨萬﹐妾盡攜他適﹐文叔恬然不較﹐鄕裏服焉。

張孝純永錫﹐微時久依徐之滕縣吉氏﹐見其淳厚﹐頗加顧遇﹐許妻以女而未聘也。永錫登甲科﹐京師權貴競捉婚﹐永錫皆謝絕﹐歸就吉氏女﹐娶數年而卒。永錫漸顯﹐吉氏復有次女﹐雙盲﹐無問之者。永錫欲納﹐吉氏遜辭甚力。永錫曰「某荷公徳﹐令女非某娶之﹐則誰肯顧者﹖」意極誠確。吉氏感其義﹐從之。永錫敬待過前室﹐生二子﹐先卒。吉氏有幼女﹐視永錫頗小﹐吉氏堅復歸之。三室生四男﹐皆顯官有稱﹐蓋報施之理云。

王樂道二子﹕寔﹐字仲弓﹔寧﹐字幼安﹐卜居許昌。仲弓與光祿行遊﹐淳厚博學君子也。好客喜酒﹐先子叔父常請見之﹐必委曲畱連﹐飲食教誨而歸。𨿽鄕裏庸夫賤士﹐莫不謙睦誠接﹐得其歡心。平居未嘗釋卷﹐先子一日劇暑中迫昏會歸﹐皆已大醉﹐偶遺衣﹐後往取之。見仲弓披衣執策﹐就視之﹐乃《禮記疏》也。其精勤如此﹐鄕人敬其徳。幼安晚以上書關元祐得幸﹐致身臺輔。李彥西城事興﹐幼安以竹園爲獻。後彥道許﹐幼安郊迎至府治﹐讓彥上坐﹐彥曰「某何人﹐樞密過禮如此。」幼安拱手應曰「某西城竹園戶爾。」時曾存之在許謝客﹐獨以聲妓自奉﹐仲弓嘗曰「若存之之富﹐捨弟之貴﹐寔寔不愛。」蓋仲弓口喫也。

七伯祖子夷二子﹐以忠宣身後得官﹐嫁郭氏。司馬氏姊二甥﹐亦忠宣所蔭也。黨事再興﹐皆減放大臣所得恩數﹐卽納二子官﹐仍奏二甥。子夷云「恐傷老姊之心。」

祖妣甲戌冬﹐歿於鎭國軍先子避地。倉惶中不復問術者﹐以意卜葬郡之水南。未幾﹐有建昌黃生者﹐過墓下﹐愛之﹐問先子所居﹐以刺投謁。先子昧其人﹐托以它出。生力請曰「非有所覬﹐特欲言少事爾。」先子出見﹐生問曰「水南新墳﹐知公所葬﹐術者爲誰也﹖」先子曰「亂離中歸土是急﹐以意自卜爾。」生曰「幾於暗合孫吳﹐此墳以術徵之﹐不以久遠論﹐來春當有天書及公﹐公起無疑。」先子曰「哀苦偸生﹐安有是理。」笑而謝之。生曰「願公謾記此言。」一揖而去。己酉二月﹐當路有薦先子者﹐果有禦營參謀之除。

種世衡倅鳳翔﹐以髒編置髙州。文正知其才﹐奏授武職帥陜﹐提拔爲多。忠宣爲慶帥﹐種子詁爲環守﹐執屬羌爲盜﹐奏流南方。羌過慶聲冤﹐忠宣爲按驗﹐果非盜﹐釋之。時介甫當柄﹐詁乘時訴忠宣﹐挾請變獄﹐對獄寧州﹐事皆無狀。忠宣謫守信陽﹐先子自洺之恩平簿免歸﹐終光祿喪。時年三十七﹐怡然無干祿意。永嘉夫人謂曰「人爲親求官者多矣﹐爾親老家貧﹐旣有一命﹐安得置而勿問耶﹖」先子承志調原之曹掾﹐僦寓長安﹐於提舉劉韐客次﹐見緋衣老出廳事後﹐注視先子曰「公範忠宣後乎﹖」先子愕然不知爲誰﹐應曰是也。老曰「見公頤頷音聲﹐類丞相耳。」先子竊問其姓名﹐老曰「吾乃史師也﹐舊供事忠宣﹐拜尊丈於公家﹐契甚厚。」委曲問行藏﹐先子具以告﹐相揖而去。先子之任﹐種忠憲克西夏﹐帥涇原﹐辟史爲客。一日﹐史從種郡圃正己堂習射﹐種曰「以先祖才業﹐只終皇城使﹐某何人﹐叨冒乃爾。然子孫繼承﹐至今不敢忘範文正之徳。中間以家叔事﹐頗難見渠子弟。欲訪其後﹐少報先徳﹐未得其人也。」史具言長安邂逅﹐先子曲折﹐種卽顓使具書﹐邀至軍前議事。一見甚喜﹐張宴酒酣﹐謂先子曰「先祖荷文正不報之恩。」先子曰「蓋未聞也。」種曰「公爲範氏子﹐獨不知此乎﹖」先子曰「先公以公議舉人﹐非謂私恩﹐未嘗語家人也﹐安得知之﹖」種益欽嘆曰「眞有家風也。」厚贈先子歸﹐曰「此有警當屈賢者席。」威平之役﹐召先子從行﹐奏功﹐特攺秩﹐旋累勞遷升﹐四十一歲﹐已爲員外郎﹐皆種吹噓之力也。戊辰正旦﹐侍坐同叔兄晚膳﹐先子言窮達有命﹐不可妄求﹐因及此。謹退而記之。

先子從忠憲代州措置木事﹐調民搬運甚篤﹐至嶺下﹐見一卒捨木而坐。種問曰「爾何人﹐胡爲不行﹖」曰「乃華亭卒爾﹐病未能去。」種命斬之。先子昧意甚驚﹐問曰「太尉何遽如此﹖其人莫未應至是否。」種曰「過不在斬乃在問。」曰「問而不斬﹐則人人皆效此卒﹐安能濟事乎﹖」先子因閒宴﹐問種所以經綸之道﹐曰「爾父祖平日所行者是﹐師之足矣。但臨事便非是﹐精審決意行之﹐𨿽成敗在命﹐而吾無愧焉耳。」

孟長文﹐河北人﹐政和間爲雍之淸平宰﹐正直有守。二子皆力學﹐舉進士。家居時﹐權陜漕幕屬與之遊﹐後以不能俯仰﹐觸漕使桑景詢﹐爲所窘摭。孟不堪其辱﹐欲遷正郎﹐遂解印歸鄕。以詩抵先子一聯云「世事無窮貧不盡﹐人生有著到思量。」復曰「僕之所享過分﹐二子𨿽未及祿﹐亦粗知學﹐豈能屈身爲兒輩計哉。」未久﹐一子登第。戊辰十一月二十三日﹐因夜話及此﹐記之。

先子侍忠宣居永﹐判官魏中孚﹐字誠老﹐淸潔自克之士也。同官有興作﹐制器用﹐誠老未能無意﹐每欲爲之。先令匠作者﹐計工用若干費﹐各具公私之數呈﹐輒判以且休二字。及解官﹐檢一任所供且休﹐且休錢蓋千百緍矣。先子曰「士之入出官物﹐當以此爲法﹐不惟可以養廉﹐亦免剝下奉上之悔也。」戊辰十二月二十一日﹐因侍夜話﹐語作器用事及此﹐謹退而記之。

韓皓見素﹐持國侄孫也﹐寬仁有度。政和間﹐宰唐之桐柏﹐廣武堤決﹐勢逼都城﹐患在朝夕。朝廷檄郡縣收刷稻艸﹐爲壅禦計甚急。時中夏舊艸已盡﹐新禾未實﹐上下危懼失措。桐柏西城有朝廷樁艸數十萬﹐李彥主其事﹐輒動者流﹐不以蔭論﹐官吏睥睨莫敢窺。見素呼耆老而告之曰「今盛夏新舊不相及﹐𨿽嚴督若曹﹐理難得艸。而上危下迫﹐設如有所隳誤﹐吾曹何以生爲也﹖西城所樁﹐𨿽有大禁﹐吾願往取應急﹐得上寬主憂﹐下瘳民病﹐吾被重責無憾。」一境感泣從命。韓徑入西城倉﹐取納獨先﹐諸所水患賴平。李彥怒﹐欲削竄之﹐諸司知其心﹐遷延旬日。至秋﹐鄕民老弱﹐皆晝夜刈生禾補納西城倉﹐盡爲新艸﹐上責遂緩。見素解官歸許﹐邑人立亭城北﹐名曰「思韓」﹐歲時相率拜望焉。先子所記韓之善政極多﹐戊辰十二月三日。

湘潭進士胡景裕﹐好問博學﹐信義人也。舊與先子相識京邑﹐己酉冬避地至潭﹐卻乏餘資﹐行裝垂罄﹐胡亦困居。乃以千錢爲贈曰「某𨿽貧﹐裏中有所貸﹐公今流落途窮﹐少助行色。」先公謝其意而卻之。有詩餞先子云「當年邂逅帝王畿﹐歲月侵尋若電飛。學士榮除靑瑣闥﹐故人老著白麻衣。尊前且斗閒身健﹐眼底休論往事非。第恐縫車促嚴召﹐片帆明發不輕違。」先子有答詩﹐見家集記。

忠宣守信陽﹐簽判李樗大夫之室﹐有才藻。魏國夫人嘗與往來﹐有謝魏國詩云「朝來瑞靄徧祥虛﹐果見麻姑降陋居。陶令滿籬惟有菊﹐相如四壁但藏書。蕭條廷館門羅雀﹐冷落杯盤食欠魚。」逸後二句。

元祐五年季秋二日﹐忠宣呂汲公安厚卿秉政。宣仁聖烈皇后寢疾﹐中外憂惶﹐三公詣閣門﹐乞入問疾﹐詔許之。至禦榻前﹐障以黃幔﹐哲廟黃袍襆頭立榻左﹐三臣立右。汲公進問曰「太皇太后聖躬萬福。」後曰「老婆待死也。累年保佑聖躬﹐粗究心力﹐區區之心﹐只欲不墜先烈。措世平泰﹐不知官家知之否﹖相公及天下知之否﹖」辭气憤郁﹐呂公未及對。哲廟作色叱曰「大防等出。」三公趨退﹐相顧曰「吾曹不知死所矣。」

忠宣尹洛﹐謝克家叔往自河陽﹐來至中路曰白司馬坡﹐秣馬歇店中。欲行﹐以馬未盡芻﹐少待。見老翁負暄墻下﹐有人告曰「黃犢爲人所竊矣。」翁因坐負暄﹐略不向問﹔須臾﹐再以失犢告﹐翁容色自若﹐徐曰「爾無求﹐必鄰家戲藏爾。」謝以爲有道者﹐異而就問曰「翁家失犢﹐再告而不顧﹐何也﹖」翁笑曰「範公居此﹐孰肯爲盜﹖必無此理。」已而犢果還﹐謝嘆息而去。謝後與先子會宛丘﹐語及此﹐曰「忠宣當時信及百姓如此。」十月二十五日﹐夜話言及﹐謹退而記之。

先子自許展省河南﹐及境駐馬﹐少憩村店。頃有翁從家出﹐注視先子﹐問曰「明公頤容上類丞相﹐非其家子乎﹖」曰「然。」翁不語﹐入所居具冠帶出拜。先子愕然不受﹐翁曰「某有欲言。」拜訖﹐謂先子曰「昔丞相尹洛﹐某年四十二矣﹐平生粗知守分畏法﹐偶以意外爭鬥事至官﹐得杖罪。丞相晚坐﹐吏引某褰裳行刑﹐丞相見某容貌循謹﹐膚體素完﹐命至廡前﹐問曰﹕『吾察爾非惡人﹐膚體無傷﹐而何爲至此﹖』某以情告﹐且致欲自新之意。丞相曰﹕『爾果能自悔乎﹖』某感泣應命﹐卽命罰放出。非特某得爲完人﹐此鄕化之﹐至今無鬥爭者。」

王子野待制家﹐舊養學老子曰水先生﹐頗能前知禍福﹐甚敬信之。子野正食﹐羅列珍品甚盛﹐水生適至﹐子野指謂公曰「試觀之﹐何物可下飯乎﹖」生徧視良久曰「此皆未可﹐惟饑可下飯爾。」

吳人孫山﹐滑稽才子也。赴舉他郡﹐鄕人托以子偕往。鄕人子失意﹐山綴榜末。先歸﹐鄕人問其子得失﹐山曰「解名盡處是孫山﹐賢郎更在孫山外。」

無名子從學魯直﹐未幾文大進。嘗題扇上畫小兒迷藏詩云「誰剪輕紈織巧絲﹐春深庭院作兒嬉。路郎有意嘲輕脫﹐只有迷藏不入詩。」蓋得延小兒詩不及迷藏也。

忠宣宰襄邑﹐有二烏類鸛﹐灰羽赤喙﹐遊囿﹐眾爲異﹐以術數致得。畜之﹐愛食虵虺﹐入口中卽爲水。畜之半年﹐一縣虵虺幾盡﹐竟不知其名也。有廣南賈者﹐過見之曰「此擅雞毒鳥也。」後死其一。居無何﹐忠宣閱《廣南異物志》曰「擅雞﹐鴆鳥之別名。」始大驚駭﹐卽命殺而焚瘞之。

湛朴子文﹐信實君子也。爲江夏縣令﹐動省過失﹐平居未始懈惰。臨民禦政﹐必稽參條理﹐然後行。設有小愆﹐則以狀自劾﹐使吏望闕宣讀呼名﹐朴則公裳惟諾於下﹐示其攺也。忠宣薦其才。

忠宣尹洛﹐其佛牙院主不自檢束﹐穢行甚彰﹐然不犯有司。忠宣初不問也。時五侍郎從居﹐嫉惡之﹐力勸忠宣抵其罪。忠宣曰「彼有犯固在不宥﹐豈可無犯而求之乎﹖吾則未能﹐俟爾守此未晚。」後數年﹐侍郎果守洛﹐久患其事。有茶肆婦人﹐文及甫之舊妾也﹐與佛牙主通﹐被盜訟至府﹐事連佛牙。侍郎忽省前過﹐知其文氏妾﹐恐有所請﹐就庭下直面鞠勘。案成﹐僧罪應徒﹐而背有大癅﹐吏以聞﹐侍郎判曰「非瘡非病特決。」戒閽者扃門卽行。及甫繼至﹐矚聞無及﹐復回﹐僧二杖而癅落﹐三杖而至斃﹐一境莫不驚伏。

侍郎尹洛﹐賈者有銀數十兩﹐爲同行所盜﹐訟至官﹐事迹甚明﹐而盜者抵諱莫伏﹐二賈者紛辧不已。侍郎得其情﹐令吏搜檢盜者身﹐無所獲﹐得一鎖匙而已。卽當時押下﹐吏莫能曉。公潛令人往盜者家﹐詐以其意﹐賫匙開篋取銀﹐盜家誠其事付納。公後令引二賈至﹐問訟者曰「爾銀若干﹐包以何物﹐有別記驗否﹖」賈歷言無不中者﹐卽面付銀還﹐盜者抵罪﹐眾始服其神。

許昌郭挺元傑﹐從李方叔學﹐久蒙訓導。方叔死﹐挺有挽詩云「憔悴詞林失俊英﹐已應精爽在蓬瀛。楷模昔日依元禮﹐貧病他年累長卿。無復波瀾窺大手﹐空將日月送虛名。當時潁曲爲耕地﹐只有風灘晝夜聲。」

孔收寧極﹐有道之士也。視文正爲友婿﹐與忠宣持國遊。持國守許﹐孔居郊﹐常具車馬邀致郡治之養眞庵﹐同衾促膝﹐快論人間事﹐久而復歸。一夕大雨﹐孔告還﹐持國獨寢庵中﹐有詩寄雲「雨滴庵上茅﹐風亂窗前竹。繁聲互入耳﹐欲寐不得熟。緬懷田舍翁﹐石逕滑馬足。連山暗秋燈﹐一路何處宿。」又有訪友詩云「驅車下橫嶺﹐西走龍陽道。靑煙人幾家﹐綠野山四抱。鳥啼春意闌﹐林變夏陰早。知應近生廬﹐民風故醇好。」又云「不踏南溪路﹐於今又幾春。能來共聯轡﹐還是舊遊人。載酒眞乘興﹐談經或入神。歡餘不無愧﹐林壑可還身。」

許昌筆人郭純隸﹐業甚精﹐遠人多求之。所入日限五千﹐數足﹐不論早暮﹐閉肆出遊﹐恣其所之﹐盡醉始回﹐𨿽寒暑不失。一日大雨﹐先子至西湖﹐見郭夫婦並酩酊笑歌而來﹐因謂曰「何不家居飲酌爲安乎﹖」郭笑曰「家中非無酒﹐但飲之不佳耳。」識者或偉之。

許昌進士馬磐子漸﹐五侍郎少時受教﹐後光祿大卿行繼處席下﹐爲範氏三世師。磐死﹐有二子﹐貧甚﹐所居切鄰曾存之﹐屢欲市之﹐酬重價。二馬藜羹忍窮不欲﹐曰「先人故廬﹐兄弟當死此﹐不願易也。」鄕人服之。

昝昌洪道爲許學正﹐鈐束諸生嚴甚﹐輕薄者苦怨之。昝他適﹐書所居壁云「某日某上謁良輸先軍。」昝歸不解﹐徐繹之﹐蓋連姓而言﹐乃短舌者之詈言也。

王齊叟彥齡﹐霖弟也﹐有絕才﹐九流無所不能。宣和間﹐上愛琵琶﹐博選工妙處樂府﹐彥齡往視﹐工者彈撥﹐因默問一二﹐工失措﹐再拜就學焉。能袒裼舞長曲﹐左右周旋如神﹐睹者失色。又以蹴踘馳天下名。嘗畫梅影圖﹐形影毫釐不差﹔萬荷圖狀極纖細﹐生意各殊﹐識者奇寶之。以五行自推﹐年止三十九﹐果如其言。臨終有禪頌云「醉魂今夜不須尋﹐請看武陵溪上月。」

王觀與章子厚友善﹐俱以疏散稱﹐時號觀三惇七﹐各言其第也。子厚執政﹐觀蹭蹬不達﹐至堂見子厚﹐邀至閣中話舊﹐欲去。子厚令引馬就登﹐觀上馬對眾顧謂子厚曰「相公莫要忘了觀三。」子厚頗有慚色。

李禹卿﹐文正夫人兄也。爲泗倅﹐有才略﹐禦下頗峻﹐官吏怨之。其侄嘗捆載貨物過境上﹐稅官以狀聞﹐意欲李放免﹐持以爲訟﹝訟一作公﹞。李卽判曰「系禹卿大功親﹐並無稅物。」稅官如得奇貨﹐將欲訟於上﹐未及發﹐李先追稅務官吏致獄曰「吾五服內所當隱﹐而監吏而漏重稅耶﹖」各抵罪。時楚有大獄﹐屢易官讞﹐翻覆累年不決。上司委李。李至﹐於鞫案中取事令吏問白﹐犯者慟哭服﹝服一作伏﹞辜。

光祿舊藏麻師一《雪雀圖》﹐奇甚﹐士夫嘗就看之。光祿居許﹐李之儀端叔時任許幕屬﹐以詩借云「圖中塵迹已冥冥﹐說著麻翁耳便醒。凍雀髙低棲舞白﹐枯槎零亂倚寒靑。欲憑妙手聊模寫﹐暫借遺蹤作典刑。老去未能忘著相﹐他年要伴艸堂靈。」

鄧璋徳甫﹐永州人﹐鄕舉八行。忠宣謫永﹐館門下教授諸孫。後過長沙﹐與故人蔣擴充之遇。蔣有送詩云「髙談耳冷幾經秋﹐解後長沙得少畱。莫畏洞庭風浪險﹐主翁元是濟川舟。」蔣由是詩名播湖湘間。後零陵簿李良輔媚附蔡京﹐以蔣詩聞於上﹐蔣被貶竄﹐守倅舉鄧八行者皆譴詘﹐李借此進。靖康間﹐呂元直執政﹐良輔至堂幹祿。呂偶記昔事﹐云「爾非陷範忠宣者耶﹖」命左右毀其朝服﹐縉紳莫不快意。

晁詠之道﹐美叔子也﹐爲宏詞魁﹐志大才豪﹐意欲俯拾靑紫。元符間﹐言事坐黨廢﹐頗鬱鬱不平。爲京兆幕屬﹐有送髙懷恩赴闕詩云「當時雞犬皆霄漢﹐自是劉郎不得仙。」家本東都﹐以禁不可歸﹐有詩云「自嘆百年家鳳闕﹐一生腸斷國西門。」後骨肉淪喪﹐獨至都城外﹐和陸公遜遊西池詩云「傷心有恨關存歿﹐袖手無人問姓名。」蓋自傷之至也。

李充子美﹐洛人﹐家業賣餅﹐好學不倦﹐從程正叔遊。忠宣招館下﹐隨仕五六年﹐歸見正叔。正叔曰「子久從範﹐何所聞見﹖」充曰「範公奧蘊妙用﹐某固難測﹐相從累年﹐但見貴者見之忘其貴﹐賤者見之忘其賤爾。」正叔首肯﹐回謂門人曰「李生非常才也﹐二三子速往見之。」

先子舊藏唐末道士虞有賢書送臥云道士詩云「臥云道士來相辭﹐相辭倏忽何所之。紫閣春深煙靄靄﹐東風花柳折枝枝。」「藥成酒熟有時節﹐寒食恐失松間期。冥鴻一見傷弓翼﹐髙飛展轉心無疑。」「滿酌數杯酒﹐狂吟幾首詩。畱不住﹐去不悲﹐醯雞蜉蝣安得知。」

杜甫《解悶》詩云「側生野岸及江蒲﹐不熟丹宮盡玉壺。云壑布衣鮐背死﹐勞人害馬翠眉疏。」先子問光祿﹐言此詩爲荔支作。

張康節公居江南﹐有詞云「一帶江山如畫﹐風物向秋瀟灑。水浸碧天何處斷﹐翠色冷光相射。蓼岸荻花中﹐隱映竹籬茅舍。

天際客帆髙掛﹐門外酒旗低迓。多少六朝興廢事﹐盡入漁樵閒話。悵望倚危欄﹐紅日無言西下。」公晚年鰥居﹐有侍妾晏康﹐奉公甚謹﹐未嘗少違意。公嘗召而謂曰「吾死亦當從我爾﹖」妾亦恭應曰「惟命是從。」公薨﹐妾相繼果死﹐人以爲異。

張先子野郎中《一叢花》詞云「懷髙望遠幾時窮﹐無物似情濃。離魂正引千絲亂﹐更南陌香絮蒙蒙。嘶騎漸遙﹐徵塵不斷﹐何處認郎蹤。

雙鴛池沼水溶溶﹐南北一橈通。梯橫畫閣黃昏後﹐又還是斜月朦朧。沈思細恨﹐不如桃杏﹐猶解嫁東風。」一時盛傳﹐歐永叔尢愛之﹐恨未識其人。子野家南地﹐以故至都謁永叔。閽者以通﹐永叔倒屣迎之曰「此乃桃杏嫁東風郎中。」東坡守杭﹐子野尙在﹐嘗預宴席﹐有《南鄕子》詞﹐末句云「聞道賢人聚吳分﹐試問也應傍有老人星。」蓋年八十餘矣。

魯直在鄂州﹐太守以其才望﹐信重之。士人以詩文投贄﹐守必取質於魯直而報之。一同人投詩﹐頗紕繆﹐守攜見魯直﹐意其一言﹐少助其乏。魯直閱詩﹐良久無語。太守曰「此詩不知酬以幾何﹖」魯直笑曰「不必他物﹐但公庫送與四兩幹艾﹐於尻骨上做一大炷灸之。」且問曰「爾後敢復湊放野﹖」同人竟無所濟。

一相士黃生見魯直﹐懇求數字取信﹐爲遊謁之資。魯直大書遺曰「黃生相予﹐官爲兩制﹐壽至八十﹐是所謂大葫蘆種也。」一笑。黃生得之欣然﹐士夫間莫解其意。先祖見魯直﹐因問之﹐黃笑曰「一時戲謔耳。某頃年見京師相國寺中賣大葫蘆種﹐仍背一葫蘆甚大﹐一粒數百金﹐人競買﹐至春種結﹐仍乃瓠爾。」蓋譏黃術之難信也。

劉貢父知長安﹐妓有茶嬌者﹐以色慧稱﹐貢父惑之﹐事傳一時。貢父被召造朝﹐茶遠送之﹐貢父爲夜宴痛飲﹐有別詩曰「畫堂銀燭徹宵明﹐白玉佳人唱渭城。唱盡一杯須起舞﹐關河風月不勝情。」至闕﹐永叔直出道者院﹐去城四十五里迓貢父。貢父適病酒未起﹐永叔曰「何故未起﹖」貢父曰「自長安路中﹐親識畱飲﹐頗爲酒病。」永叔戲之曰「貢父非獨酒能病人﹐茶亦能病人多矣。」

趙軏信可﹐許人也﹐以才稱鄕裏﹐爲陜漕屬﹐潦倒選調。先子與之鄕舊。旣在太原﹐趙沿檄相謁﹐因館於書室。是夕八月十四日夜﹐先子具酒飲食﹐宣使張永錫召先子會酌。趙獨處寂寥﹐就枕卽作一詞達先子云「今夜陰雲初霽﹐畫簾外月華如水。露靄晴空﹐風吹髙樹﹐滿院中秋意。皎皎蟾光當此際﹐怎柰何不成況味。莫近檐間﹐休來窗上﹐且放離人睡。」永錫見之大喜﹐贈上尊數壺。先子爲求薦章﹐僅攺秩而終。

舊家多藏異書﹐兵火之後﹐無復片紙。尙記有一《黃須傳》云﹕李靖微時甚窮﹐寓於北郡一富家。一日﹐靖竊其家女而遁。行至暮﹐投一旅捨﹐飯罷﹐濯足於門。見一黃須老翁坐於側﹐且熟視﹐神色非常。靖恐富家捕己者﹐欲避之。頃於身皮篋中﹐取一人頭切食﹐甚閒暇。靖異之﹐乃親就問焉。翁曰「今天下大亂﹐汝當平天下﹐然有一人在汝上﹐若其人亡﹐則汝當爲王﹐汝可從我尋之。」靖隨翁數程﹐至汴州﹐見一大第中數人奕。翁同佇立﹐云不見其人矣。頃有一披衣從中出視奕者﹐蓋太宗也。翁驚曰「卽此人當之﹐汝善佐其事。」遂別餞﹐畱連久之﹐語靖云「此去四十五年﹐東夷中有一黃須翁殺其君而自立者﹐卽我也。」靖旣佐唐平亂﹐貞觀中﹐東夷果奏一黃須翁殺其君而自立﹐異哉異哉﹗

邵伯恭侍郎守長安﹐旣去久之﹐以書抵親識曰「自去長安﹐惟酥梨筍時復在念﹐其他漫然不復記憶。」可謂風流矣。

李師忠復之﹐帥桂罷歸﹐一詞題別云「子規啼破城樓月﹐畫船曉載笙歌發。兩岸荔支紅﹐萬家煙雨中。

佳人相對泣﹐淚下羅衣濕。從此信音稀﹐嶺南無雁飛。」荔支煙雨﹐蓋桂實景也。

曾肇子開守亳﹐秩滿﹐丐祠歸江南﹐一詞別諸僚舊云「歲晚鳳山陰﹐看盡楚天冰雪。不待牡丹時候﹐又使人輕別。

如今歸去老江南﹐扁舟載風月。不似畫梁雙燕﹐有重來時節。」

忠宣守洛。遊師雄景叔﹐忠宣門生也﹐赴陜漕任過洛﹐畱數日﹐啟行﹐忠宣餞於郊﹐拉程正叔會﹐而使妓侑酒。蓋忘正叔之來﹐旋悔之無及。景叔以正叔年徳髙﹐讓居上坐﹐正叔亦不辭。酒數行﹐景叔啟白忠宣曰「數妓遠出頗勞﹐某願各酬一杯。」遂執爵徧勸諸妓。正叔不樂﹐忠宣甚惶怖﹐勸將畢﹐正叔厲言曰「景叔﹐願公愛陜之百姓亦如此。」景叔執爵從容操西音言曰「覆侍講﹐只有此一勺裏。」正叔亦爲一嗤﹐忠宣意遂解。

晁端彥美叔﹐一日會賈易及東坡。賈時臺諫﹐蓋嘗劾坡於朝。晁亦忘其事﹐遂同會。酒酣﹐坡言曰「某昨日造朝﹐有一人乘酒臥東衢﹐略不相避。某頗怒之﹐因命左右曰﹕『擒而繃之。』酒者曰﹕『爾又不是臺諫﹐只有胡繃亂繃。』」易應聲曰「誰教爾辧﹖」坡公終席不樂﹐美叔終身自悔拙於會客。忠宣曰「吾向非景叔之佞﹐亦當抱美叔之恨矣。」

石蒼舒與韓魏公有舊。韓拜相﹐石至幹祿﹐畱數月無成。石作詩以別歸云「逸上句﹐簾前二聖擁千官。惟有掃門霜鬢客﹐卻隨社燕入長安。」韓覽之惻然﹐遂注一官而去。

滕甫元發﹐視文正爲皇考舅﹐自少侍文正側。文正愛其才﹐待如子。視忠宣爲叔﹐每恃才好勝﹐忠宣未嘗與較。皇祐元年﹐同忠宣貢京師﹐忠宣篋中物﹐滕嘗自取之付酒﹐或濟困乏者﹐忠宣初不問也。是年﹐忠宣登第﹐滕失意歸。文正責怒滕﹐欲夏楚﹐其無間如此。愛擊角球﹐文正每戒之不聽。一日﹐文正尋大郎肄業﹐乃擊球於外。文正怒﹐命取球﹐令小吏直面以鐵槌碎之。球爲鐵所擊﹝一作激﹞﹐起中小吏之額。小吏會痛間﹐滕在傍拱手微言曰「快哉﹗」文正亦優之。至登第仕宦始去。後四十年﹐忠宣自右相出帥太原﹐與滕爲代。將行﹐滕設宴津館﹐會忠宣及魏國夫人﹐慷慨道昔日事﹐痛飲達旦。滕手作數語云「當年風月﹐共遊王謝之庭。」又云「道四十年之舊話﹐曷盡歡情。」其詩云「負鼎早爲湯右相﹐有文今作魯夫人。」蓋魏時封魯國﹐一時傳其精確。

崔豫﹐忠宣長外孫也﹐爲長安縣尉。爲人自負﹐厚於責物。忠宣守洛﹐崔以書求教﹐忠宣答之﹐其略曰「我平生所學﹐惟忠恕二字﹐一生用不盡。至立朝事君﹐接待僚友﹐未嘗頃刻離此。」又云「人𨿽至愚﹐責人則明﹔𨿽有聰明﹐恕己則昏。爾曹但以責人之心責己﹐恕己之心恕人﹐不患不到聖賢地位也。」

韓魏公相神宗﹐一日﹐得旨理汴河役兵事。有問許面對﹐神宗謂韓曰「前日汴河事如何﹖」韓對曰「汴河之役﹐措置亦未便﹐頗有怨咨﹐更望陛下詳處。」神宗作色言曰「爲君者﹐亦甚難矣。管又不是﹐不管又不是﹐待將若何﹖」魏公退步謝罪曰「臣愚意無他﹐只欲奏陛下知﹐責有司爲久遠之利耳。」韓恐懼還第﹐聽命者數日。紹興丙辰﹐張徳遠督兵淮上﹐先子咨議幕中。張日與僚屬語浹﹐逞上之眷錫至再三。先子從容曰「某嘗記韓魏公事神宗﹐具述上事﹐云當是時﹐韓公性命難保﹐何寵錫之足云﹖」徳遠始則傾聽﹐終變色無語。同僚者以先子爲名言。

元符庚辰﹐蔡京出﹐韓師璞當軸﹐下詔求言。其略曰「言之當者﹐朕有厚賞﹔言之不當﹐朕不加罪。朕言惟信﹐無慮後悔。」於是四海之士﹐莫不慷慨論蔡京之失。時忠宣在永州﹐聞之驚曰「師璞果能辦此乎﹗」未久﹐京復相﹐舉言者竄嶺外﹐善類於是盡矣。

神廟大長公主﹐哲宗朝重於求配。徧士族中求之﹐莫中聖意。帶禦器械狄詠﹐頗美丰姿﹐近臣奏曰「不知要如何人物﹖」哲宗曰「人物要如狄詠者。」天下謂詠爲人樣子。狄詠﹐狄靑子也。

文正嘗指呂許公之失。文正出帥陜﹐呂欲疏遠之﹐及韓﹑夏二公悉攺除節鉞﹐蓋換武則不能在朝廷也。文正知其意﹐思上章辭之而不受。

溫公獨樂園林﹐賦詩述美者甚眾。李夷行炳大有見山臺詩云「闕上句﹐紛紛紅紫簇虛檐。山光不肯饒春色﹐故向花閒出數尖。」蓋臺側盡栽花卉也。

潁川陳恬叔易﹐以才名稱鄕裏。家貧﹐與弟同居。一日弟忤其意﹐遂捶之。親鄕中黠者目曰愷悌君子﹐自號澗上丈人。里人之子從叔易學文﹐而好刷飾頭面﹐舉止妖嬈﹐目爲澗上丈母。

李淸臣邦直﹐平生罕作詞﹐惟晚年赴大名道中﹐作一詞云「去年曾宿黃陵浦﹐鼓角秋風﹐海鶴遼東。回首紅塵一夢中。」竟死不返﹐亦爲詩讖也。

範蜀公六十三歲致政﹐歸第後十餘年﹐上欲起之者再三。蜀公表謝云「六十三而吿老﹐蓋不待年﹔七十五而復來﹐孰雲中禮。」朝廷無以彊之﹐竟從其請。

劉禹錫博通子史百家﹐作證類本艸﹐而訥於爲文。時賢頗於此鄙之﹐嘗作詩曰「風定落花深一寸﹐日髙啼鳥度千聲。」又云「曉鶯林外千聲囀﹐芳艸階前一尺長。」歐公謂忽作人言。

忠宣守陳州﹐黨錮禍起﹐盡竄善類。忠宣以救蔡新州﹐爲論持正獨免。時年已七十﹐親識皆勸止之曰「公年七十﹐中外亦不責望﹐得幸免﹐何自苦如是﹖」公笑曰「我受國厚恩﹐備位宰輔﹐合瀝血懇陳﹐萬一感回上意﹐所濟非細。若忤旨竄謫﹐蓋亦分也。」遂自艸奏章﹐命諸子緘封﹐外人無知者。章上﹐卽爲行計﹐未久謫隨州。分子捨寄食許蘇二郡﹐骨肉離別﹐哭聲眾不忍聞。忠宣蓋怡然自若也。繼安置永州。魏國夫人嘗曰「吾非有仇於章相公﹐何使我至此。」忠宣每答之以命。至道中﹐夜失舟﹐骨肉狼狽野宿﹐忠宣笑謂魏國曰「此亦章相公耶﹖」

文正長子監簿純佑﹐幼有智略﹐與富彥國家子有遊。富氏引葬﹐陳設從葬祭用甚盛﹐觀者如堵。器用蓋錫造者﹐監簿在側﹐取一器擘而示眾曰「此錫器﹐爾等謂何物耶﹖」富氏子大怒﹐以爲笑已。監簿徐謂曰「爾何所見﹐吾正恐愚民致疑﹐害爾先塋耳。」富子嘆服﹐時始十餘歲。

蔡持正少於泗州道中山寺讀書﹐僧厭其久﹐書捨有竹﹐書一絕壁間云「窗前翠竹兩三竿﹐瀟灑風吹滿院寒。常在眼前君莫厭﹐化成龍去見應難。」已有宰相气味。蔡作相﹐其詩尙存﹐先子經過常見之。

葉蒙正澤民倅撫﹐先子謁之﹐見一同人投詩﹐中兩聯云「吾儕志正堅如石﹐俗眼相看薄似云。貧病已甘明世老﹐賢愚畱與後人分。」先子因贊葉禮遇之。

