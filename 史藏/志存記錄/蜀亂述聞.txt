

蜀亂述聞

淸祝介

自東南軍起﹐四川獨稱完富﹐是以調餉恆仰於蜀。乃咸豐九年﹐忽有藍﹑李之亂。藍﹑李者﹐藍朝鼎﹑李永和。居南昭通大關﹐以私販鴉片﹐往來敍州﹐爲老鴉灘汛弁所覺﹐以賂免。宜賓典史於育金羨之不滿所欲﹐則告縣令汪覲光﹑千總胡安邦﹐誘新場煙販至郡﹐置之獄。其黨初謀劫獄﹐旣聞奉批照屯積例斬﹐於是其黨聚眾起事。時承平曰久﹐州縣不知兵﹐姦民和之﹐遂陷筠連﹑髙縣﹑慶符。知縣武來雨仰藥死﹐勢益披猖。時有鳳山將軍署總督﹑檄提督馬天貴守敍府之眞武山及弔黃樓﹐至石梯橋﹐遇藍﹑李﹐敗死。藍﹑李長驅而西﹐殺都司余振海於犍爲之箭板場﹐副將張萬祿敗死於榮縣之黃石坡﹐遂據五通橋爲巢穴﹐掠鹽丁爲兵。

淸令曾望顏督蜀。望顏無他策﹐惟以巡城擊柝爲事﹐自昏至旦﹐柝聲不絕﹐又以軍防井研以自固而已。先是﹐越西同知翁祖烈以賂驟升首府﹐望顏謂其非資﹐更以知府楊重雅代﹐祖烈遂結有風﹐傾望顏﹐皆罷去。而駐藏大臣崇實爲將軍。望顏徵兵湖南﹐命蕭啟江率八營四千人入成都。啟江道病﹐不能退軍﹐未幾卽死。其部無統屬﹐大掠成都市﹐居民驚呼蕭兵變﹐皆閉戶奔走。是時藍軍圍錦州﹐提督占泰自羅江皂角鋪赴援﹐被擒不屈﹐死。遂陷安縣﹐殺知縣張香海﹔遂至趙家渡﹐殺總兵李莫粲。而大吏但以增募爲事﹐遊弁驕將﹐坐食行掠﹐未嘗出師﹐州縣則仗鄕團爲保衛。然李﹑藍亦除攻掠無他技也。布政使祥奎素有貪名﹐而蜀中新設釐以助餉﹐皆以賄任。其幕友金峨峯﹑秀子昌爲之通賂﹐以故吏治益濁。督標副將張定川無軍功﹐由行伍夤至軍中﹐亦以貪名。二人皆握蜀中大權﹐見望顏罷﹐無騶從﹐至與爭道﹐鞭其舁夫。代望顏者爲東純﹐道卒。更命曹樹鐘﹐以奪情被劾﹐於是淸詔湘撫駱秉章督辦四川軍務。是時土匪起者益眾﹐多冒藍﹑李﹐獨眉州之陳祥順招募無賴﹐號「祥字營」﹐與藍﹑李通﹐沿途掠食。時藍﹑李蔓延川南諸州縣﹐又擾及川東﹐湘軍將胡中和等﹐蜀將唐友耕等奔命往來﹐莫能制也。秉章初畏爲崇實所﹐崇實亦知己材不足辦賊﹐虛心倚秉章。秉章旣大會諸將於夔﹐適與望顏遇。望顏泣訴蜀中軍情吏治﹐秉章益知其得失﹐奏辦捐輸二百餘萬以裕國用。時黃淳熙所部先發﹐將從萬縣援順慶﹐探知敵已趨定遠﹐淳熙恐失賊﹐急馳攻之。遇於姚店﹐敵無敢迎敵者﹐遂大敗﹐死者數千人。時方五月﹐臭聞數十里。淳熙益偵賊所向﹐自率前軍五更發令﹐後隊繼之。行七八里﹐遇於燕子窩﹐敵從兩山抄官軍﹐淳熙知中伏不能退﹐遂戰沒。

自軍興以來﹐蜀中諸軍皆避敵﹐敵未大被懲創﹐至是始有大戰﹐而敵亦畏官軍﹐自此破散矣。秉章奏疏有云「蜀賊悍而不狡﹐亦知其無能爲也。」是時秉章駐順慶﹐藍圍綿州﹐李圍眉州﹐皆布其黨擾旁縣﹐於是湘軍﹑蜀軍﹑黔軍大會於綿州城下。時知州唐炯以堅壁淸野之法守城﹐至六十曰﹐是圍始解。湘軍以索供給﹐與黔軍大哄於州署﹐黔軍將顏佐才斫湘軍於公案側。秉章劾罷炯而系佐才於獄﹐並劾布政使及中軍副將﹐劉蓉遂以附生署布政使。於是湘﹑蜀﹑黔軍分道攻敵。敵連擾川東北州縣﹐攻掠而不逗畱﹐往往爲民團所擊殺。藍逆所部﹐遂入漢陰﹐惟李賊猶踞犍爲之鐵山。川東別寇周紹勇﹑郭刀刀亦有陷城戕宮之事﹐然遇淸軍﹐輒伏藏山谷﹐且與李賊聲息亦不相應。防軍或破之﹐或擒之﹐從無大隊接戰者﹐故其禍亦不烈﹐但騷擾糜爛而已。李旣棄鐵山走宜賓之八角砦﹐又回犍爲之龍孔場﹐劉蓉督胡中利等擒之﹐並擒其將卯得興。得興尢凶悍﹐當時呼之爲「卯先鋒」者也。

先是﹐江南旣平﹐扶王陳得才猶出沒於陜西﹑湖北﹑河南之間﹐爲淸軍所攻﹐遂全軍入陜。至是川東諸股出境與之合﹐而蜀內寇漸靖﹐獨石達開擁眾入蜀境。初﹐達開旣與洪秀全相離﹐念江西爲己攻掠之地﹐欲據以自固。旣已不能自立﹐遂突浙﹑閩﹑湘﹑桂﹑滇﹑黔﹐入川境﹐崎嶇山谷﹐蓋已七年。至是﹐由寧遠渡大渡河﹐值水漲﹐更期次曰﹐而唐友耕防江之軍至矣。達開糧盡﹐煮桑葉﹑殺馬爲食﹐遂爲土司嶺承恩所擒。劉蓉往受俘時﹐藍朝鼎及入陜之川寇﹐並陳得才縱橫於漢中﹑興安。秦將毛震壽不能制﹐詔以劉蓉撫陜﹐止巴州不進。藍賊在漢陰﹐爲在籍主事管澇帥團捕殺﹐而黃鼎新自敵中出﹐則謂朝鼎死於丹稜﹐其族兄朝柱統其眾﹐亦不知死何處﹐澇所殺實姓曹也。多隆阿旣以攻周至傷目薨﹐益徵蜀將援陜﹐時賊已攔入隴西矣。庭議劉蓉無實﹐不可用﹐更以喬松年爲撫﹐猶令領軍﹐又潰於灞橋。後左宗棠督陜甘﹐始平諸寇﹐然多用蜀軍﹐故蜀軍將功多著在陜甘。

初﹐蜀亂旣平﹐秉章進爵輕車都尉﹐益飭吏治。同治五年卒﹐當時請建專祠﹐歲時奉祀。先是﹐奉旨建祠者﹐多因現有之廟宇﹐分一室以祀之﹐至秉章﹐則湘軍諸將醵金拓大地﹐特立一廟。吳棠繼秉章。張之洞爲學政﹐益以經史提倡蜀士﹐首建尊經書院﹐刊刻殿本四史諸書。之洞復倡設學田以惠寒唆﹐始於南川﹐而漸及於各縣云。

