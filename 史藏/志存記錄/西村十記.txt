西村十記記臨平山一錢塘山水名天下。四方之人不遠千里以一遊爲快﹐何況吾蘇與之名相亞﹐地相望。徐行四日﹐疾行三日皆可達。然而足迹未嘗一至者﹐何也﹖蓋無名人勝士可依借以行﹐故徘徊顧望而不卽遂者。蓋將以有待焉耳﹗前三四年﹐鄕先生劉僉憲﹑友人沈啟南嘗與子訂爲斯遊。因竊自賀﹐以爲平生所待而借者玆遂矣。又各以事縻不果行。成化辛卯歲二月﹐乃始克踐之。先是一月﹐與啟南定行日﹐其仲繼南聞之欲向往﹐子欣然諾之。是月四日﹐三君子過子家﹐畱信宿。行逾嘉興﹐歷石門﹑道崇徳﹐始望見有山隱隱出天際﹐人指云「臨平山也。」又行餘五十里﹐乃至山下。時快雪新霽﹐重岡覆嶺﹐積素凝華﹐上下一色﹐寒光皓彩﹐奪人目睛。瓊林玉樹﹐布列嚴崖上﹐玲瓏玓瓅絕可愛。凡齗齶之狀﹐蒼翠之色﹐舉蒙被皎白﹐斂巧藏奇﹐一返太朴如仙姝玉女﹐不爲世俗艷媚態。而淡妝素服﹐風韻髙潔﹐終異凡人。僉憲歡曰「始吾之南也﹐以斯景爲不及見。而今玆遇之﹐豈天將全吾觀乎﹗𨿽然仲春之雪﹐非時也﹐吾何敢遊觀之樂爲哉﹗」宜不忘吾憂﹐不溺吾樂者。吾其爲心樂至而憂或忘者﹐吾其爲迹君子之道也﹗二三子其識之。作《望臨平山記》。記寶石山二自臨平指西南行﹐將六十里至杭。山皆在城西﹐舟不得至其處。命家僮持橐自山後先往。客皆肩輿入市﹐訪劉邦彥。他出不遇﹐投刺而去。入北關門﹐至洪福橋﹐飯諸立夫家。相與捨輿﹐步出錢塘門﹐度石函橋。湖水自橋下出﹐屈折衝蕩有聲。倚闌聽者久之﹐遂與持橐者會寶石山下。山之僧傳上人﹐子鄕人也。其住山時子曾送之。有「明年不負登臨約﹐應叩禪扉借竹房」之句。至是﹐聞予實來﹐候道左迎。謂﹕「日前言可不食矣﹗」相與撫掌一笑。遂導客躡石磴數十級至寺。爲房皆負陰向明重疊﹐石山半顧。見羣山自天目來﹐環湖之西南北三面。南止巽爲鳳凰山﹐宋故宮在其麓。北止艮卽寶石也﹐今保叔寺踞其冢﹐岡嶺連屬﹐蜿蜒委她﹐髙下嶔岑凡三十里不斷﹐郡城橫截其東。西三門皆俯臨湖水。南曰淸波﹐道湖陰者出焉。北曰錢塘﹐道湖陽者由焉。中曰湧金﹐復分道於南北湖。幅員可十里許﹐泓淳淵瀠﹐蓄細洩大﹐納污流惡。蘇公堤如蛟龍出水﹐挐雲捲雨﹐橫亙湖面。城中官府﹑居民﹑軍師之署捨﹐與夫浮屠﹑老子之宮皆棟宇櫛比﹐榱角鱗次﹐气鬱鬱如霧。東望浙江﹐如白練曳城下﹐繚南縈東﹐連接海气。蒼茫無際﹐不騖遠﹐不窮髙﹐一舉目而得其大都焉。傳上人出酒飲客﹐眾樂甚。惟啟南時起倚闌檻﹐語之不應﹐飲之不舉。穆然若忘﹐凝然若寂﹐疑其神與造物者往遊而不息也。日欲暮﹐立夫將辭歸。客挽畱同宿修師房。燈下相對如夢﹐不意此身之眞在山水間也。記參寥泉﹑鄂王墓﹑飛來峯三明日邦彥來訪。握手相問勞已﹐卽謀入西山。前時遊者﹐皆朝往夕返。而幽勝處多在深僻﹐往往迫日暮而莫得竟也。於是置重累保叔﹐獨從家僮輦食飲﹑捨頓具偕往。餘百步﹐有寺峨然臨湖上﹐云智果也。入門循東廡行﹐過佛殿稍北﹐一小亭甚幽闃。中有泉曰「參寥」。讀徐一夔碑﹐云東坡在黃州時﹐常夢與參寥子道潛賦詩。覺時﹐記「寒食淸明都過了﹐石泉槐火一時新」兩句。後守杭﹐闖參寥住智果寺﹐有泉宜茶。寒食日泛湖尋之。忽憶舊夢﹐因以名泉云云。頃之﹐從者舁酒至﹐遂列飲泉上。各賦一詩﹐觴至則歌以侑之。飲散登輿﹐西從葛嶺訪賈似道故居﹐則已鞠爲瓦礫場矣。噫﹗擅威福﹑窮逸樂﹐身不欲危﹑家不欲敗﹑國不欲亡得乎﹗又行二三里許﹐至棲霞嶺﹐過嶽鄂王墓下。下輿趨入﹐僉憲拜﹐眾皆拜。嗚呼﹗髙宗忍忘其父兄之仇﹐其忍於殺王也宜矣﹗然墓上木今猶南向﹐則王之忠義豈以冤死而有間哉﹗悲慨者久之。折而南行﹐度洪春橋。見蒼松夾路﹐大皆連抱。而髙或百尺﹐依依如人立道傍。肩摩武接﹐或拱或揖。自此至靈隱及三天竺﹐不間他族﹐故曰九里松云。上則枝鬣偃蹇﹐下則石甃夷潔。雨不沾衣﹐土不塗足。每風自山頂下﹐則龍鳳飛舞﹐翺翔霄漢﹔濤鼓籟鳴﹐淙錚鏗鍧﹐響應山谷﹐如聆廣樂於洞庭之野也。少焉﹐涉芝嶺﹐遊普福寺。愛其淸雅欲止宿﹐而寺僧皆出遊未歸。乃進次飛來峯。峯在西山中。始由天目山發源東來﹐至湖止不可去﹐其气郁積﹐融結爲此峯﹐故其秀爲諸山冠。重岡如城﹐圍合無間。惟東北稍隙﹐所謂九里松者﹐路所從入。有橋曰「回龍」﹐宋南渡後名也。行又數十步﹐復有橋曰「合澗」。峯南北有泉至橋下﹐同入於湖。兩寺夾立峯下而中分之。陽曰靈山﹐陰曰靈隱。臺殿重沓﹐掩映前後如畫。故白樂天有「一山門作兩山門」之詩﹐蓋指此也。峯之石﹐無秋毫土壤﹐皆紺碧膩滑﹐攢蹙疊皺﹐峛崺礧磈。俯若頹云﹐仰若偃蓋。峙者獸踞﹐騫者鳥騰。望其顚﹐如圭璋呈露﹔卽其址﹐如瓊瑰委積﹐神設鬼施﹐千態萬狀而莫有同者焉。其上﹐則異木奇卉﹐不辧其名。穿透崖石﹐根露蔓延﹐而膚理光澤﹐枝葉葳﹖﹐華盛美好類人力所治灌也。其下﹐則巖洞空豁﹐容納光景。東曰「龍泓」﹐西曰「呼猿」﹐皆曲暢連貫。窈然若窮﹐忽又明朗縱橫﹐出入恍不知其端倪。客環行交錯﹐卒與眾遇﹐則大呼笑以爲樂。家僮伺主者出﹐亦竊入馳逐洞中﹐互相持驚叫聲如甕盎中﹐響久未能出。冷泉澗如一玉帶﹐抱峯背流至。靈隱寺前有亭翼然臨之﹐名與泉同。澗底皆小石平布﹐圓潔如鳧雁子。泉軋其上﹐紋如織縠﹐聲如鳴佩﹐使人目駭耳聾。岸址則蘭芷叢生﹐搖靑曳紫。蕊折苞敷﹐香气﹤香愛﹥﹤香逮﹥﹐凡此皆其略耳。他勝殆不可爲狀。方舉酒欲飲亭上﹐而靈隱祥禪師歸自城中。見輿上挾書冊﹐遙呼曰「客非常人也。」不問名而就飲焉。眾皆引滿不辭﹐頹然就醉。邦彥以事不可畱﹐辭歸。予五人者皆露坐寺前石上﹐融然神釋﹑快然心暢﹑萬慮俱息﹐直欲身世兩忘也。久之﹐日沒林影外﹐暮色蒼然﹐瞑無所見。覺露濕衣上﹐乃始入憩祥師面壁軒中。夜深月上時﹐時開南牖望之﹐如見故人﹐與語而不忍休也。記韜光庵﹑三天竺寺四環西湖之山凡三面﹐西山爲最佳。據西山之佳﹐惟四寺﹐靈隱爲最勝。領靈隱之勝﹐有五亭﹐韜光爲最幽。韜光在寺後之北髙峯下。其始由西北隅上。山路險峻﹐曲折蛇行。兩旁皆巖崖﹐斗絕數里中連屬不斷。嘉樹美竹森其上﹐兔絲女蘿之屬蔓延而羅生。枝陰交加﹐蒼翠蒙密。日光漏木葉下﹐瑩淨如琉璃可愛。禽鳥聞人聲近﹐輒飛鳴翔舞若報客狀。峯迥路轉﹐客或先後﹐行相失。望見樹隙中微有人影﹐往往遙相呼應。遇會心處則倚樹而息﹐借艸而坐﹐悠然遐想者久之。起而行﹐行而止﹐猶徘徊不忍去。道中聞梵音泠泠如金石出林杪﹐因徐步聽之久﹐方及門。堂宇因山爲髙下﹐明淨潔整﹐一塵不生。周圍峯巒環抱﹐勢極奧曲﹐窈然深秀。乳泉交流﹐屋上下隨處充滿﹐晝夜常如風雨聲。老僧八九人皆擁衲趺坐﹐閉目靜觀﹐客至不起。惟融庵主者出﹐肅客坐小軒中﹐焚香供茗果甚虔。復引客出屋後﹐見大竹數萬。竹盡﹐西一小邱髙可數丈﹐攀援而登其上﹐望見西湖湛然在城下。南北兩山繞湖﹐如雙龍抱一白銀盤﹐滉漾不定。使人心目蕭爽﹐神思飄逸。疑乘雲禦風﹐浮游於灝气上也。吁﹗快矣哉﹗復循舊路下山﹐而傳上人追及﹐客飛來峯下﹐同往遊三天竺。初慧理法師自西域來﹐見峯之秀拔﹐有靈鷲小朵飛來之嘆。蓋言其形似而未必有實也。旣建靈隱於峯後﹐次建靈鷲於峯左﹐又次建靈山於峯前。靈山一名天竺﹐靈鷲已久廢。靈隱地勢又窮。惟靈山之右﹐山益深﹐地益髙﹐勢綿延未已。後人乃於其隙相繼建二寺﹐並靈山爲三。三寺並列﹐同名天竺﹐而上中下別之。以髙下言﹐先上竺後下竺﹔以久近言﹐先下竺後上竺﹐中竺則兩乎其兩間。二竺皆臨絕澗﹐限溪運﹐山深祕密勿疑若無路。惟其左有所入處﹐署曰「佛國山」﹐張卽之書也。長松參天半﹐路平坦﹐無上下之險﹐無陟降之勞。行不甚遠﹐人不甚困﹐而舉盡其遊觀之美焉。上竺旣深邃在五峯之間﹐雙桂乳竇﹐白雲磈礧﹐獅子其目也。寺有鴛鴦殿﹐蓋重而合之。中藏沈香大士像﹐人捐寶玉爲供﹐至建閣貯之﹐𨿽多而無絕異者。寺僧獻秉中名﹐能詩。出稿示客﹐惟絕句頗佳耳。中竺稍荒廢﹐僧有寶楚瑛巖﹐自言其師吳僧也﹐故視客爲尢親。延入千歲巖下﹐登曲水亭。亭有巨石﹐上鑿爲蜿蜒形﹐引水注之。屈折行其間﹐因呼酒實觴而流焉。至則接取以飲客﹐甚歡洽。下竺多古迹﹐葛公井﹑理公巖﹑三生石﹑香桂林﹑翻經臺﹑跳珠澗﹑東坡煮茶亭咸具在無恙。方丈負飛來峯﹐其背不施戶牖﹐恆與峯面。石之秀者與冷泉同。中有王叔明畫壁﹐甚佳。但恨其未畢委去﹐有沈士稱者補之。老宿祿萬鐘﹐年八十餘而好客﹐觴於小朵軒中﹐客已先醉不能飲﹐惟徜徉泉石間。會日暮天黑﹐祥師又頻遣人促回﹐乃行。歌過合澗橋﹐月已出東山﹐掛靑松頂矣﹐遂乘月歸。直指堂上﹐師復出酒飲客。問遊事﹐余曰「三竺﹐下竺勝。」啟南應聲曰「四僧﹐此僧髙。」因大笑。飲散﹐啟南秉燭作圖﹐相與賦詩其上﹐畱山中爲故事。皆冥搜苦思﹐務出奇語以相勝。夜將半﹐猶吟聲鳴鳴然不休。記風篁嶺﹑靈石山﹑煙霞洞五西山之勝旣盡﹐將理輿南遊。傳上人引治裝者先往六通寺候。僉憲與客辭飛來峯。出路口﹐猶時時回顧﹐至不見乃已。因指而誓曰「自此﹐當歲一相見也。」遂經集慶寺﹐過夕佳樓﹐歷梅坡園﹐皆荒丘艸舍﹐遺迹無幾存者。豈宏大侈麗之觀﹐爲天道所惡而然耶﹗抑廢興別有數耶﹗相與一慨。道中見古墓在山半﹐立夫指云「此句曲外史張天雨葬其下。」惜榛莽荒穢﹐不果登。又行數百步﹐始至風篁嶺下。福邸園﹑龍井寺正據其上。嶺甚髙大﹐上下純嵌空。大石玲瓏挺秀﹐萬怪千奇無以爲之狀。近年有中貴人將事搜剔﹐則愈出愈奇﹐度不可窮乃止。園廢久﹐垣屋卉木已蕩然。惟水樂洞在。水自頂澑洞中﹐淙然有聲﹐如合節奏﹐儼乎宮商之相宜也。坐洞口﹐聽久不去。龍井在山頂﹐率然石眼也。刻石爲龍頭吐之﹐頦下石發濯濯然﹐如須鬣動水中。寺僧以泉煮茶飲客﹐味絕勝。他水自此南行出荊筱間。上靈石山磴道﹐危險如登梯﹐輿人皆喘汗欲僕。客前行者覺有異﹐則指示大呼笑。後行者亦呼而應之﹐聲振林壑不已。連山綿谷﹐萬石如林﹐奇怪疊出。大者﹑小者﹔側者﹑正者﹔瘦者﹑壯者﹔皺者﹑滑者﹔枯者﹑潤者﹔方者﹑圓者﹔奮者﹑斂者﹔靑者﹑紺者﹑黝者﹔起者﹑僕者﹑蹲踞者﹑偃蹇者﹑蜿蜒者﹔突怒者﹑透漏者﹔人立者﹔羊觸者﹔牛眠者﹔虎搏者﹔抑而欹者﹑俯而屈者﹑騰而上者﹑頹而下者﹐如人之面目皆具而無一相似﹐信天設其巧﹐地發其秀以表異於此邦也歟﹗然嶺上無水﹐𨿽鑿井亦不得﹐意其下皆空洞穿漏﹐故不能停滀乎。轉東行二里許﹐至一寺﹐有洞在西北山上﹐以煙霞名之。寺又以洞名名之。僉憲倦步欲不往﹐眾彊輿至。洞約髙二丈﹐中窅然深黑不知所止。澑水下滴石上﹐歲久成波浪粼然。洞頂及兩壁﹐皆鐘乳凝結﹐靑白黃碧相間﹐其紋如雲气﹑如雨腳﹑如蓮花龍鳳不可勝計。𨿽甚巧﹐莫能角其技焉。欲一飲﹐從者咸不在。寺僧慧無自攜山蔬新釀來供奉。傳上人在六通﹐遲客久不至﹐遣治裝者賚酒肴隨路訪之。崎嶇歷數處﹐問樵者始追及山下。立夫望見歡呼曰﹔「酒至矣。」予喜舞。僉憲笑曰「是生未醉先狂矣。」乃列飲洞中﹐令童子歌《竹枝詞》以侑觴﹐客從而和之。悠揚飄搖﹐如步虛聲鳴雲霄上也。於是飲酒樂甚。醉後猶連索未已﹐不復言他往矣。俄有言象頭峯﹐始撤而往觀。有鼻蜷然下垂﹐甚肖似也。撫玩者久之。噫﹗今夫世之名有力者﹐往往逞志於泉石。窮險阻﹑竭工費﹐以聚其秀且異者於私苑之中﹐務在盡取必得而後已。然求如彼﹐自然之奇曾不能仿佛其萬一。今乃知造物者巧與力﹐豈區區私智所可擬倫哉﹗記石屋洞﹑虎跑泉﹑玉岑山﹑六通寺六遊煙霞洞後﹐客相與並輿語道中。以爲斯洞之奇不可復得。輿人有沈安者進曰「石屋洞當不下此﹐且甚近﹐盍往遊乎﹖」客聞喜甚。因移輿指之﹐洞在山麓前﹐臨平地約髙三丈許﹐深如髙而闊倍之。爽塏明徹﹐可容數十人坐洞口。奇石倒懸﹐危欲下墮。下突起一石向之連比暱接﹐儼然若二故人附耳語也。洞底如螺殼新蛻﹐旋轉深入。愈下愈小﹐窺之甚黑﹐莫測其淺深。西南有小穴﹐上出漏光納明。遙望見靑天﹐如紫雲中懸一碧玉盤耳。石壁上有賈似道題名。乃咸淳中往上天竺禱雨回經此。後有廖瑩中﹑翁應龍名。賈專政時﹐廖爲館客﹑翁爲堂吏﹐事一切委之。於此可以見二人無時不從﹐他人𨿽賢者弗得預耶。轉而上山﹐有二洞相望﹐東曰「天然」﹐西曰「隱身」。「天然」則上平下坦﹑如怒猊張吻﹐哆然未收。俯首乃可人。「隱身」一名蝙蝠﹐直石罅耳。是日﹐微安幾失之。出坐道旁樹下﹐因共論二洞優劣。余推煙霞﹐啟南推石屋﹐爭辧莫能決。僉憲方面山吟哦﹐初若不聞。乃相與質之﹐徐曰「煙霞麗﹐石屋奇﹐要亦不相上下。」眾乃大笑起去。度小石橋南行田野間﹐兩山谷夾道﹐連綿起伏﹐如二陣並進爲犄角。天衡地軸﹐鶴立魚麗﹐靡不畢備。而縱橫變化﹐出奇無窮。使人心目蕩駭﹐左顧右盼﹐得此失彼﹐直應接不暇也。又西南行五里許﹐覺山益奇﹐路益曲﹐水泉多交流﹐乃虎跑寺也。嵐气藏納﹐竹樹掩映。窈然而深﹐郁然而陰。後行人望前行人﹐如入綠雲中﹐倏忽不見。如此者又二里餘﹐方至重門。內有方池水淸如鏡﹐俯見天影。石橋跨之﹐水從門竇中出﹐轟然雷鳴澗中也。樓殿宏麗﹐重疊處出。上下門廡堂室﹐無一不整齊完好﹐南山中之最淸處也。敬祖規上人道客往觀虎跑泉。泉在佛殿西階上﹐覆以亭﹐護以朱欄。泉流階除下汨汨然。云性空中法師開山時﹐患無水將遷他處﹐忽二虎跑地出水﹐師遂止不去。蘇東坡學士守杭時﹐曾此養疾。所賦詩石刻猶在。遂往遊滴翠軒。壁間有求無已禪師遺像。因憶鏗爲兒時﹐聞先君子言虎跑之勝﹐以爲杭諸山無能過之。且甚愛求師之爲人﹐別後不能忘懷﹐至形於詩詞。然以事﹐竟不及再遊。俯仰隔世﹐淒然久之。歸坐翠濤軒上。軒內外花木﹑幾格﹐種種皆可愛。有倪雲林《樹石圖》﹐上書爲「徳常畫二絕句上」﹕「春雨春風滿眼花﹐夢中千里客還家。白鷗飛去江波綠﹐誰采臣園谷雨茶。」「燕子低飛不動塵﹐黃鶯嬌小未勝春。東風綠盡門前艸﹐細雨寒煙愁殺人。」詩佳而畫非眞迹﹐其戴文進摹歟﹐亦亂眞矣。啟南云「出門見夕陽在山﹐山色盡紫。松枝上有鳥如山雀﹐毛羽蒼綠﹐見客不驚﹐意甚閒暇。」頃之﹐經南髙峯至玉岑山下﹐遊慧因寺。寺又名髙麗﹐像塑繪畫﹐皆神彩生動。故宋時名手也。遂往六通寺與傳上人會。寺僧惠天澤亦予之鄕人﹐設酒樂客。客困不甚飲﹐夜就宿焉。記南屏山﹑玉泉寺﹑紫雲洞七客遊虎跑時﹐立夫卽欲別去。眾不許﹐乃偕至六通寺。先是﹐皆連榻同寢。是夕忽他宿﹐晨起不見﹐則已遁歸城中矣。眾怪之﹐予曰「飫於飲食者﹐固異夫饑渴之人也。山水日接乎其目﹐匪若吾徒來遊之﹐爲樂方未饜也。其去也固宜。」遂往法相﹑法因兩寺﹐皆少憩。自此以東﹐至南屏山﹐遊淨慈寺。寺甚大﹐佛殿﹑羅漢堂尢宏敞。新整五百應眞像﹐皆面相對﹑背相負﹐環坐無端。遊者多周行其間。寺門外有池。前有雷峯塔﹐類炎上鑿此以厭之。樟樹四株﹐大各數圍﹐髙六七丈﹐拳曲擁腫﹐與他生者不類。湖山勝槪樓﹑藕華莊皆近湖上。樓以供監司郡守宴遊。莊則有僧居之﹐但名佳耳。僧言「故老云杭之諸寺﹐靈隱秀气﹑虎跑淸气﹑淨慈市气。」信然﹗遂道六橋往湖北歸。湖光山色﹐映帶左右﹐而六橋橫界乎其中。客連輿循行。若駕飈車﹑驅羽輪﹑淩弱水而遨遊乎蓬瀛方丈間也﹐亦樂矣哉﹗道中見流水下﹐石子多金色可愛﹐人云金沙灘也。俄入北山後﹐訪玉泉寺。地勢益進益下。泉在西北﹐有二池作石梁限之。大者可一畝﹐小者亦數十步。水瑩澈明淨如汞﹐沙土盡碧色。日映風動﹐光景蕩漾﹐疑露珠走大荷盤上也。人撫掌﹐則泉脈湧發﹐勃勃作湯沸狀。巨魚可百餘頭。類若遊行鏡中﹐鱗鬣可數。見客怡然不驚﹐若與之相忘。客亦坐是不去。時主僧仁上人出遊吳興﹐其守舍者以客之樂乎此也﹐爲汛掃池西小閣。客呼酒坐飲其上﹐戲以餅餌投之﹐皆噞喁就食﹐或趨而奪之。其已得者則悠然遠逝﹐若畏避狀。因忽自悟﹕人之懷利自私者﹐其亦何以異於是乎﹖爲之一笑。客飲酒不已﹐皆至醉。俄而僧歸﹐共舉酒勸之﹐亦醉。遂由山背南上﹐捨輿步往紫雲洞。初入低甚﹐轉西稍寬﹐已而忽髙曠。洞頂斜卓﹐石色純紫﹐類畫家所謂斧劈皴者。益上有穴西出﹐臨大野﹐見落日在其下。乃自山前下去﹐由棲霞嶺西出路口﹐歸保叔寺中。記西湖八錢塘爲東南佳麗﹐而西湖爲之最。重山環之﹐名藩枕之。凡峯巒之連絡﹐城郭之逶迆﹐臺殿亭榭之參錯﹐舉淩虛乘空以臨其上﹐天光水色顚倒上下。煙雲起滅﹐其狀萬殊。而酒棹遊艫﹐往來交互﹐歌吹之聲相聞﹐自春而夏﹐夏而秋﹐秋而冬﹐無日而息也﹐其盛矣哉。客來錢塘時﹐僑居寶石山上。湖之勝盡在幾席下﹐然猶以未卽其中爲恨﹐故連爲三遊焉。𨿽所遇之景不同﹐而所得之樂無不同也。二月望日﹐其始遊也。主則邦彥﹐客則僉憲﹑啟南﹑繼南﹑立夫﹑沈明徳曁予凡七人。時春日妍麗﹐湖水明淨。萬象在下﹐柳色微綠。梅花猶繁盛﹐點綴遠近。篙師刺船紆回宛轉﹐傍湖徐行。而賣花之人﹐皆乘小紅船。鳧飛水上﹐迎前尾後﹐由東之南﹐由南之西﹑之北﹑復之東而休焉。遇勝而登﹐適興而返。感今悼昔﹐形諸詩歌。有唱斯和﹐𨿽興寄不同﹐然皆沨然成音﹐可諷詠也。凡所履歷並記之﹕孤山在湖北﹐去岸猶二里許﹐無所連系﹐林和靖墓在其上。後人建祠肖白香山﹑蘇東坡﹐並和靖曰三賢堂。慶樂園在湖南﹐今廢﹐惟太湖石在耳。園昔爲韓侂冑山莊﹐初名勝景﹐卽趙師■於此效雞鳴犬吠者。後侂冑誅﹐入宮更今名云。後五日﹐其再遊也。主則杭人歸生﹐客則惟邦彥﹑明徳不至﹐余咸在﹐凡六人。是日風雨交作﹐船不得出外湖﹐惟在斷橋內迆邐行耳。顧望四山﹐雲霧蒙冪﹐霮﹤雨﹢對﹥淋漓﹐儼如水墨畫中。繼南笑指曰「天殆欲別出—奇乎﹖然對此無言﹐恐山靈亦將笑人矣。」因其聯一律。又後二日﹐其終遊也。捨始遊﹑再遊之主與客凡八人﹐妓則碧玉簫﹑翡翠屏二人。時宿雨新止﹐天宇朗然。日光漏云影中﹐乍明乍滅。羣山淨洗﹐絕無塵上气﹐空翠如滴。眾壑奔流﹐水色彌漫﹐湖若加廣。艸木亦津津然﹐有喜色焉。遙望雲气出山腹﹐如白浪在大海中﹐洶湧不定。方欲賦一詩紀之﹐而僉憲赴臬司招﹐不終飲而往。邦彥﹑立夫又間與二妓爲諧謔﹐竟不及成章而散。噫﹗客志此久矣。私心以一至爲足﹐而今乃三焉。天又隨所至﹐輒攺張其觀以示﹐若使盡識之。況主客多能言。淸而不固﹐麗而不侈﹐樂而不流﹐其可謂無負賞酬者矣。因次第書之。記銀瓶祠﹑紫陽庵﹑三茅觀九客恆往來湖山間﹐而城中之遊則未也。始遊西湖之明日﹐乃相與詣之。由錢塘門入﹐至立夫家。竹下少憩﹐共往遊銀瓶聖女祠。祠故嶽鄂武穆王居也。王遭誣時﹐家屬俱徒嶺南﹐惟女抱銀瓶墜井死。杭人義而祠之﹐至今香火猶盛。豈其貞烈之性﹐死而猶靈歟。徘徊顧嘆﹐共舉酒酹之。由祠東轉南﹐入一尼院。觀所藏伯顏畫像﹐魁然偉丈夫也。遂行街南。行數里﹐過朝天門﹐復西上吳山之鰲峯﹐乃紫陽庵也。前後左右皆大石﹐怪怪奇奇﹐如蛟龍﹑如虎豹﹑如麒麟﹑如鳳凰﹑如獅子﹐如羅漢﹑如壽星﹑如蓮花﹑如芝艸﹐如慶雲﹑如蜂房﹑如燕巢﹑如車蓋﹑如馬鞍﹑如浮圖﹑如蝦蟆﹐又如牛﹑如鹿﹑如鐘﹑如磬﹑如鼓﹑如鼎彜﹑如筆架﹑如屏風者甚眾。客循行其間﹐常若上墜旁僕﹐戰懼失色﹐毛髮森豎。道士顧本淸出﹐陪客談故事云﹕昔徐洞陽夢紫陽張平叔授丹訣﹐故以名庵。復導客往登丁仙亭﹐有遺蛻一軀﹐云「丁野鶴也。」予應曰「神仙家以爲得道可不死﹐野鶴其已得者歟﹖將未得者歟﹖」道士與客皆大笑。因取酒飲亭上﹐索之﹐詩成酒盡。遂由庵後竹林中出往三茅觀。觀𨿽大﹐然不逮庵之勝多矣﹐乃不顧而去。記鳳凰山﹑勝果寺﹑浙江潮十杭人多春遊。盛時常苦多雨﹐爲之廢者什六七。今年雨獨少﹐客來遊時﹐鮮或值之。邦彥詩有「南遊半月無風雨」之句﹐蓋紀實也。遊城中後之三日﹐天宇忽黯。然雲气自山谷中出﹐上接太空﹐頃刻彌布﹐欲雨不雨。客顧笑曰「天殆將促我遊乎﹖」乃始整頓爲遊事。然以邦彥﹑明徳咸在遠﹐卒未能致。惟立夫居稍近﹐因紿之來。相與循城下南行﹐歷錢塘﹑湧金﹑淸波三門﹐凡數里。乃折而西行﹐登萬松嶺﹐鳳凰山之左翌也。可二三里許至絕頂﹐見怪石數十株﹐奇秀挺拔無與比。屹立相向﹐中止通一人行。路盡有艸屋一間﹐僧一人居之。而巖下有石龕可坐﹐然皆類人鑿而成者。僧言舊有羅漢居此﹐不煙火食﹐惟茹黃精耳。客相視竊笑﹐以爲其言近於妄。遂循磴南下轉西﹐有坊曰萬松﹐故宋宮也。然陵谷變遷﹐城邑移攺﹐非復往時气象矣。不勝黍離之悲﹐彷徨者久之。前有岡嶺﹐白塔在其上。昔元君令番僧楊璉眞珈發宋之諸陵﹐盜殉寶焚屍﹐取骨葬此﹐建塔鎭之。復因故宮爲報國寺﹐蓋以厭勝云。嗚呼﹗忍乎哉﹗何其用心之若是耶﹗抑不知帝王疊興﹐自有天運。豈專在宋氏之裔乎。爲是術者﹐多見其不仁而淺陋也。自是益西﹐行松徑中。盤旋曲折將數十轉﹐至聖果寺﹐鳳凰山之右翌也。寺創始於唐﹐至宋規爲苑﹐今復之。背山臨江﹐風景殊絕。主僧茂古林迎客松樹下﹐歡然如舊相識。因導登寺後之髙閣遙望。見江波浩渺﹐東連大海﹐與天爲際。而會稽佳山水﹐屢見疊出﹐縈帶如畫。客安得與浮鄴﹑廣成輩乘鸞鶴往遊乎﹗壁間有僧處默詩云「路自中峯上﹐盤回出薜蘿。到江吳地盡﹐隔岸越山多。古木叢靑靄﹐遙天浸白波。下方城郭近﹐鐘磬雜笙歌。」是詩盡之矣﹐後𨿽有賦者﹐未見其能逾此也。復下觀洗馬池﹐看月巖﹐宋之遺迹可見者僅此耳。西南一嶺甚平坦﹐云女教場也。嗟乎﹗髙宗有臣如嶽飛而殺之﹐乃欲教女子以兵用圖恢復﹐難以哉﹗方列席欲飲﹐繼南走報曰「邦彥至矣。」蓋過立夫家﹐聞客爲此遊。遂南度慈云嶺﹐追至天龍寺不見。復東逾嶺阪﹐始及寺中也。客歡甚﹐競舉酒勸之飲。散﹐將西遊天龍﹐邦彥不欲往。乃至江上﹐觀錢武肅王所築捍海塘﹐厥功甚偉﹐而杭人今猶追思之﹐蓋以此也。適潮自海門上﹐初如牽一綫白﹐久之有聲轟然﹐萬人鼓也。俄見潮頭如雪山移來﹐震蕩天地﹐噴薄日月﹐可駭可喜。江中之船欲西往者﹐反東向迎之。潮與船相搏﹐向天欲立者數四﹐若與之角力斗技。須臾潮過﹐乃旋艫隨之。其往如箭﹐轉眼已不見矣。是日竟不雨﹐明日乃雨。客曰「天之成全我者至矣﹐可不知止乎﹗」因共謀爲歸計。僉憲命鏗記之。噫﹗錢塘山水﹐古今之名士﹐遊覽探索盡發其勝者多矣。鏗何人﹐乃欲抗顏而廁名耶﹖然其足之所及﹑目之所見﹑心之所感﹐不容以不書﹐姑記之。僉憲名班﹐字廷美﹐以鄕薦爲秋官﹐屬僉山西憲事﹐五十卽致政﹔啟南名周﹐繼南名召﹐長洲人﹔邦彥名英﹑立夫名中﹑明徳名宣﹐皆錢塘人﹔鏗字明古﹐吳江人﹐史氏。《西村十記》終。

