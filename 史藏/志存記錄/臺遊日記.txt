

《臺遊日記》

﹝淸﹞蔣師轍撰

無爲州蔣公祠碑

安徽無爲州知州蔣君墓志銘﹝並序﹞

臺遊日記卷一

臺遊日記卷二

臺遊日記卷三

臺遊日記卷四

跋

●無爲州蔣公祠碑桐城陳澹然

皇帝光緒三十有二年﹐春﹐給事中吳煦奏言「故安徽知無爲州上元蔣師轍惠政澤民﹐民用祠祀﹐請竅撫臣最厥迹播之史官﹐令官司時歲祀﹐用彰以死殉民之烈」。詔下安徽巡撫誠勛﹑布政使馮煦斂實以陳。於是桐城部民陳澹然方至皖﹐聞而喜曰「賢哉蔣公﹗得此可昭著萬世而無憾矣」﹗乃亟索其家﹐讀其書﹐著其學行才志大者﹐聲諸無爲公祠之碑。特本歐志孫泰山例﹐大書其號曰「遁庵先生」﹐嚴而立之天下。

先生之志﹐其大者憂中國外患之深。言治者大率張皇補苴﹐莫或知其本。本之大莫如土地﹐而水輒陷之。故天下知水之害﹐而莫知其利。水利亡而衣食絀﹐訟盜淫慝釀爲人心風俗之憂﹐外患將不知所極。故所著江蘇水利海塘圖書﹐都六十一卷﹐與山東防海﹑治河諸策﹐類無不愼抉其网維﹔下逮臨朐﹑鹿邑二縣誌三十六卷﹐大之山川人物﹐細之風俗物產之微﹐類無不探其幽元而隱寓拳拳振祓之義。其論臨朐風俗﹐敝者則謂士丈夫當挽救無形。此豈操切拘墟所可窺其萬一者﹖卒乃飄泊一官﹐蹉跎吾皖﹐所治壽州﹑鳳陽﹑桐城﹐多者乃不及歲﹐今無爲則又七月而亡。然民無不痛哭悲哀﹐若喪父母。至乃一州數百里罷市三日﹐比戶張白燈﹑懸素縞﹔遠則位村社﹐麻衣布履入城奠哭致厥哀。川督劉公﹐且命家人張燈素縞。喪歸﹐白衣冠送者數萬人﹐聚哭於江滸﹐連檣百數十里乃還﹔爭爲聯詞歌謠﹐刊巨帙﹐制墮淚碑﹐祠朱南宮側永其懷。蓋自國朝三百年﹐蜀人悲駱文忠外﹐未有如先生者﹗

自民教之爭﹐牧令袒教抑民﹐民憤益亂﹔故拳寇之起﹐戰爭乃震環球。亂定賠款日增﹐而牧令益棘。先生之履無爲也﹐民教訟作﹐則一斷以平﹐而達其詳於主教﹔主教敬其行﹐莫敢誰何。

初﹐辛丑賠款之興﹐皖且歲百萬﹐羣議括諸民。先生方宰鳳陽﹐瘠甚﹐獨抗言帥府曰「民苦凋療久己﹐取諸民曷若取諸官」﹗大吏寢其言﹐則怏怏累日。捐令下﹐擇市人殷謹者任之。法捐畝銀兩增緡錢二百﹐先生則哀農氓減其半﹐瑣而乖政體者自任之﹐捐集而民不擾。他牧令納民錢以銀納庫﹐先生則一任市價﹐絕纖私。大府嘆之﹐檄爲行省法。

桐城舉人吳原淑曰「先生之聽訟也﹐溫顏肅坐﹐任兩造極言﹐徐出詞組抉其奧﹐黠者悚然﹔或狡甚﹐呼杖槢之﹐而徯其自返﹐不輕撲一人。或問之﹐嘆曰「彼皆鄰里﹐撲則終身大恥﹐訟鬧且無窮耳」」﹗桐故健訟﹐遇塋地尢黠﹔先生必據契譜﹐辧昭穆爲圖﹐豁乃己。命盜則減胥從﹐絕冤累﹐纖悉必嚴。或聽斷久﹐苦饑﹐家人勸之食﹐則嘆曰「吾豈不愛身哉﹗一獄未淸﹐退則胥役必索酒食資﹐訟師且因爲姦利﹐將益苦吾民耳」﹗桐紳怒請托不得﹐則謗之大府﹐謂恆屈富貴人。先生嘆曰「世飲泣莫訴者貧賤﹔且折良懦以交富貴﹐吾忍出此哉﹗吾惟一以平耳」。故在壽﹑在桐皆扼於紳以去﹐小民流涕碣之。

在壽﹐蝗不入境。在鳳﹐蝗且作﹐獨率吏民步烈暑﹑穢冠服不休﹐鄰蝗而鳳不爲災。及至無爲﹐盛雨督民堤﹐徒行泥淖中不輟。雨極則手疏禱城隍﹐請以死代﹐天乃大和。故其病也﹐日危坐﹐喃喃審判狀﹐威霽若堂皇。醫至﹐則攬其手曰「若幸教吾民﹐愼自愛﹔虐吾良懦﹐吾且不汝貸矣」﹗醫出嘆曰﹔「公疾若此﹐獨哀苦吾民」﹗則相率手疏禱城隍﹐乞減年代死。旣沒﹐或見實爲州城隍云。嗟乎﹗鬼神之說﹑蝗雨不災﹐皆新學家不道﹔然中西皆主上帝﹐旣曰上帝﹐安能無神祗﹖苟有神祗﹐安能無感格摩耶﹖絕淫祀﹐社福田﹑豈謂聖賢豪傑之瞑焉澌滅鬼神者﹖乾天地﹐質萬物﹐至誠所積﹐心卽鬼神﹔寧獨經傳反風體物之爲足據哉﹖

方先生之謝壽移鳳也﹐或請以瘠辭﹔則笑曰「仕以行道﹐利則商賈所爲」。或以虧逋告﹔則笑曰「吾飽憂患﹑惡衣食數十年﹐今所用不民則國﹐虧數明徒亂吾意耳」﹗卒不顧去。鳳方建壩捍淮﹐款絀﹐挹諸桐﹐無難色。至無爲﹐革漕費金逾萬。旣沒﹐逋金萬而實不知。而吾所嘆爲不可幾及者﹐則尢在去桐逸重囚一事。故事﹕囚逸例奪官﹐官輒逆期稱公出﹐賂典吏以承。吏故金陵人﹐請自承脫其危。先生謝曰「僞而苟祿﹐曷若誠以去官。吾實未出﹐而詭出以欺長官﹐是欺君上也。吾生無欺人語﹐老乃墜此節哉」﹖卒以實達長官。越日﹐竟得囚﹐無恙。

故嘗綜其大節﹐實始臨朐左右病父﹐凡六年不忍一違其側。精誠旣結﹐學養旣深﹐而又奔走饑寒﹐飽更憂患﹐故能守經達權﹐剛柔允協。嗚呼﹗此殆古托孤寄命者歟﹗獨柰何始困風塵﹐終沈科舉﹐至乃降心郁志﹐捨其身以求當吾民﹐而卒佗傺死﹖上者見吾民哀痛慘切﹐然後震而奇之﹐而卒莫肯發其書一窺其蘊抱﹗吾慕先生久﹐不獲見﹔羅運經曰「先生偉軀幹﹐聲如巨鐘﹐動靜必禮﹔見邪慝則髻眉怒張﹐而賢則親如子弟﹔蓋乃昌黎所稱磊落天地者。惜哉﹗惜哉﹗

沒年五十有八。光緒三十年甲辰春三月二十四日﹐起上元縣拔貢生﹑中順天副榜﹑以知州終。

●安徽無爲州知州蔣君墓志銘﹝並序﹞江寧鄧嘉緝

君諱師轍﹐字紹由。先世居溧陽﹐至髙祖嘉樹始遷上元。考諱永齡﹐山東沾化縣知縣﹐有循績。沾化君居官廉﹐身後猶負官逋﹔君營養償責﹐南北奔馳﹐偃蹇不遇﹐而聲譽益廣。由同治癸酉選貢舉﹐光緒辛卯順天鄕試副榜﹐至戊戌始援例爲安徽知州﹐年逾五十矣。大吏夙諗君名﹐咸禮下之。二十五年﹐檄權壽州。又明年﹐移鳳陽。二十八年﹐調桐城。二十九年﹐眞授無爲州知州。在官未滿五年﹐四易其任。所至一切務除獘。

於壽州﹐值拳匪哄畿輔﹐聯軍犯順﹐大吏檄辦民團以防亂。辦團必斂民財﹐而團丁多遊手﹐遣散則無所歸。君以民情安堵﹐持不行﹔民免於擾﹐亦無後患。

於鳳陽﹐裁驛舍﹑圍墻﹑馬棚之費﹐儲款以備修葺﹔建棚以庌馬﹐自出私財﹐永禁灑派。和議賠款﹐各省攤派民捐﹔君擇市廛殷實者量力輸助﹐而傾囊以足之﹐民得不困。

於桐城﹐革車頭之獘。贛餉道桐﹐以手車挽送﹐歲七十餘次﹐立車頭任其役。車頭責諸民﹐浮濫無藝。君斥去車頭不用﹐使村保輪應﹐餉至懸牌遞送。竟歲﹐苛派悉絕﹐省費十七﹑八。

於無爲﹐民朴願﹐號易治﹐官吏蹈藉而魚肉之﹔君至悉窒蠹孔﹐日勤聽斷﹔重門洞開﹐訟入卽決﹔事無壅蔽﹐民樂歸訴﹔丞佐之庭闃如﹐斂手不得勒索。訟有拘集﹐差役賂閽者入已名而取盈於良懦﹐謂之買票。君視勤惰注牒﹐延宕詐索技無所施﹐隸皆咋舌自失。丁漕﹐吏胥主之﹐易其人則競進陋規﹐謂之簽點﹔賄入﹐而賣災民欠﹐不可究詰﹐徒蝕正供﹐下戶益滋浮費。君嚴杜苞苴﹐吏噤罔敢飾災欠。是歲﹐奏銷如額。君斷獄罕畱滯﹐民免羈候。每赴鄕﹐禁供張需索。遇命案﹐親率仵作按驗﹐鄰右證明卽遣去﹐它無株連﹔往往當場訊結﹐兩造不費錙銖。輿從簡約﹐寒暑風雨﹐𨿽凍餒不自卹﹔卒以此致疾不起。在無爲﹐凡七閱月。民爲巷哭﹑罷市﹑建祠﹑樹碑﹔喪歸﹐奠送至數十百里。論者咸詫爲異。余謂無異也。夫人陷水火﹐拯而濟之﹐一引手之勞﹐固已出死入生矣﹔而拯者旋以顚隕﹐有不號泣而感慕者﹐豈情也哉﹖

君旣卒之明年﹐大吏徇民請﹐最君事迹聞於朝﹐詔史館立傳。於是君勤民之績乃益著﹔而天下爭重循吏矣﹗

君有至性﹐篤於倫紀。沾化君晚患風癇﹐昏瞀或失常度﹔君匡救將順﹐未嘗忤其意﹐扶掖起動﹐晝夜在側﹐數年不歸內寢。兄幼瞻之喪﹐懼重親憂﹐外無戚容﹐而淚濡枕席。執友羅雨田亡﹐悼嘆彌月。哭幼瞻﹑雨田之詩﹐語皆絕痛﹐至不可讀。君學涉多通﹐譔著凡十餘種﹐尢長於水利。君旣以循良稱﹐未足以是槪君也。

余辱君知三十餘年。同試京師﹐聚處且半歲。君修臨朐縣誌﹐約余分纂﹔館君齋八月﹐深語多窮日夜。君每曰「士習骫骳﹐久叢詬病﹐吾輩立身﹐自具本末﹐至於任事﹐無問出處﹐皆宜朴實耐勞﹐庶幾內省不疚」。嗚呼﹗君可謂克踐其言己。

以光緒三十年三月二十七日卒﹐年五十有八。子汝中﹐安徽候補通判﹐出爲兄幼瞻後。次汝正﹐舉人﹐法部主事。將以宣統元年十一月二十七日葬君於南鄕太白二圖陽山之原﹐實來乞銘﹔余與君至愛也﹐離合久暫﹐必相念也﹐誼不得辭。然君豈以余文重哉﹖乃詳序其治績而銘之曰﹕勤民以死﹐民痛誰嗣﹔何促其期﹐而侈其惠。虎暴狼貪﹐赫赫胥隸﹔孰馴擾之﹐使無搏噬﹗湯火斯離﹐衽席可冀。我生甫樂﹐我君遽逝﹔萬夫難贖﹐四民永棄。哭送喪舟﹐聲滿江澨﹗祠愴迎神﹐碑傷墜淚﹗遺塵遄歸﹐佳城長閉。宰樹丸丸﹐式此良吏。

●臺遊日記卷一

上元蔣師轍

光緒十有八年﹐歲在元黓執徐﹐二月甲寅朔﹐越六日己未﹐買舟赴津門﹐將杭海而南﹐應臺撫邵中丞﹝友濂﹞之聘也。中丞與余初不相識﹐忽介李景卿觀察﹝慶雲﹞詒書﹐延主章奏﹔虺隤之馬﹐感伯樂而思奮。觀察來書﹐惇迫者再﹐以春寒川渠仍眾﹐至是始發。夕登舟﹐攜豫甥偕。

七日晨﹐抵桑園﹐舟子以夜行也。地本名柘園鎭﹐一曰桑兒園﹐明正徳間劉六﹑劉七駐兵於此﹐都禦史馬仲錫招撫之﹐事見明史。或謂桑園以桑淵得名﹐引修市桑社淵爲證。案修市在今景州北二十里﹐方輿懸絕﹐未可混同也。是日微雪﹐逆風而前﹐順流如﹐至安陵小泊。俗曰安連﹐蓋音之轉。安陵本漢縣。水經注﹕「大河故瀆北徑安陵縣西本修之安陵鄕」。地理風俗記曰「修縣東四十里有安陵鄕﹐故縣也」。斯其是矣。夕泊連鎭。

八日﹐已刻始解維。夜雪盈尺﹐岸如飾瑤。南風微作﹐布帆可張。行三十里﹐至東光縣﹐古觀津地也。樂毅自燕降趙﹐封於觀津﹐號望諸君﹐卽此。以毅之才﹐功墮反間﹐竄迹異國﹐豈其本囊﹖曩過此有詩弔之曰「天遣燕王有東海﹐樂生豈作望諸君」﹖昌國有知﹐得無霣涕﹖東光置縣自漢始﹐地理誌渤海郡東光縣有胡蘇亭﹐郭璞爾雅注作東莞﹐邢昺疏當作光﹐胡蘇卽九河之一亭﹐蓋以河得名﹔此亦足爲胡蘇在東光縣境之確證。日晡至泊頭﹐俗曰堡頭﹐亦調。市廛殷闐﹐袤可二里許﹐並河一大聚落也。雪止復作﹐離方云色墜墨﹐夕不必■﹝夕生﹞。詢舟子晚泊何所﹐答雲乘風夜行﹐不復系纜矣。

九日﹐晵。枕上聞市聲﹐問奴子﹐知昨夜泊滄州州治﹐卽長蘆廢縣﹐亦名袱頭城﹐漢參戶城地﹐其西北屬靑縣﹐州有其東南境。唐天佑三年﹐朱全忠攻劉守文於滄州﹐自白馬渡河至滄州﹐軍於長蘆﹐卽此。旗尾南指﹐風力復勁﹐舟行殊緩。四十里至興濟﹐宋縣也﹝大觀初置﹞﹐今省入靑縣﹐縣廢而名存。廛肆繇密﹐亦並河巨鎭。方輿紀要謂「本宋笵橋鎭」﹐非是。金史地理誌﹕「淸州統縣三﹕會川﹑興濟﹑靖海﹔鎭一﹐範橋﹐屬會川」。明確可據。日晡﹐過馬廠﹐壁壘嚴固﹐夾河而峙。憶二年秋九日﹐與何善伯﹝延慶﹞﹑宋柳生﹝春陶﹞諸君聯襼登炮臺﹐篸萸呼酒﹐意气甚盛。時周武壯公﹝盛傳﹞方閱騎兵陣法﹐旗幟殊色﹐各視其馬﹐五花參列﹐駭目悅心。忽忽十有六年﹐武壯旣謝賓客﹐何﹑宋二君亦墓有宿艸矣。鴻爪懶尋﹐聞魚舟篴聲﹐彌觸山陽之感﹗晚至唐官屯泊。

十日﹐西南風作﹐帆翔凡捷﹐未午﹐已至獨流﹔九域志所謂獨流口也。河冰甫泮﹐眾舟爭發﹐落帆徐歬﹐至楊柳靑遂泊。畿輔志﹐柳口在靜海縣﹐今屬天津縣﹐卽楊柳靑﹔四面多植楊柳﹐故名。於愼詩﹕「楊柳靑垂驛﹐蘼蕪綠到船」﹐狀景極工。今則冰雪滿地﹐春意未蘇﹐萬樹寒條﹐蕭疏入畫﹐又別一景象矣。地距天津尙三十里。咸豐三年﹐赭寇盜據金陵﹐林鳳祥以一旅之眾﹐轉戰而北﹐所至瓦解。時天津令爲謝忠湣公子澄﹐喋血誓眾﹐折衝於此﹐𨿽肝腦塗地﹐而賊鋒亦挫﹐九廟鬯鹵﹐賴以不驚﹐論其功當在顏常山﹑張睢陽上﹔■﹝氵﹝廣外屰內﹞憶往事﹐愾慕久之﹗

十一日﹐河冰礙舟﹐時止棹避之。晚始至天津﹐過關泊。地置三衛﹐自勝國始。國朝雍正三年﹐攺衛爲州。九年﹐升州爲府。俗猶曰衛者﹐沿舊稱也。本爲京師屏蔽﹐自互市約定﹐飆輪麇集﹐島夷內伺﹐輒有扼吭之慮﹐靖密綏控﹐益爲重地矣。

十二日﹐黔﹐狂飆怒吼﹐沈云翳日。舟子至三汱口視冰﹐尙凝結不可歬。遂至爬子街訪宗人鳳來明經﹝文藻﹞﹐約同過紫竹林。往昔田壠﹐皆成市廛﹐軺輦馳騖﹐轂擊塵上。塗遇南來友人﹐知李小園﹝籛﹞附海晏船﹐尙須數日始可抵埠。余與小園﹐通家之好﹐裏居五載﹐兩兒皆從受業。客夏赴張勤果公﹝曜﹞之招﹐瀕別堅約冬與家累俱北。人事變遷﹐志願頓左。歲闌得海外聘書﹐乃申前約﹐岐路勿勿﹐企盼殊切也。

十三﹐大雪。南行猶須﹐舟居不適﹐遙寓估衣街鄕人劉養之處。𨿽廁市廛﹐而深院幽邃﹐塵囂遠隔﹐棲遲偃仰﹐頗愜鄙懷。

十四日﹐晨起﹐院落積雪盈寸。乘肩輿入城﹐過倉門口﹐訪成漱泉同年﹝肇麟﹞﹐其閽人云﹐客歲赴熱河振災未歸。嗣過張楚寶觀察﹝士珩﹞﹑李贊臣太守﹝竟成﹞處﹐均未晤。楚寶與吾鄕秦際唐伯虞﹑顧云石公﹑鄧嘉緝熙之﹑翁長森鐵某皆義契﹐裏門再覿﹐襟袌冥合。贊臣則二十年前共學塗門之舊侶也。午餐後無俚﹐爲友人書短紙十二幅﹐錄摭言所載皇甫湜答李生第二書﹐中有云「詩未有劉長卿一句﹐己呼阮籍爲老兵矣﹔筆語未有駱賓王一字﹐已罵宋玉爲罪人矣﹔書字未識偏旁﹐髙談稷契﹔讀書未知句讀﹐下視服鄭﹔此時之大病」。余見時賢犯此者夥﹐深用自惕﹐宜日誦之﹐以當白圭三復。日晡﹐楚寶來﹐以鄕人盈坐﹐謝之。

十五日﹐啟﹐大風﹐寒甚﹐擁鑪而坐﹐猶栗栗也。友人迫作字﹐呵筆爲之﹐落紙復冰﹐瑟瑟有聲。晚作家書。

十六日﹐午餐後﹐養之約同至紫竹林詢海晏消息﹐不得。晚飲於番菜館﹐席具刀若叉﹐而不設橇﹐五簋疊薦﹐鮏羴觸鼻﹐醯漿之屬﹐臭味尢惡。養之殷勸﹐彊爲半飽而歸。憶宋書五行志有云「晉泰始後﹐中國相尙用胡牀貊盤﹐及爲羌煮貊炙」。今此風復傓﹐士大夫尢甚。證今援古﹐識者有恧矣。是日發家書。

十七日﹐吳寶齋﹝家珍﹞達其兩從子至。一字習之﹐獻齋同年子。一字小恆﹐恆齋子也。恆齋劬學無年﹐賢子頎頎﹐遂已成立。■﹝言口﹞以所業﹐是能嗣箕裘者。晚過其寓﹐知獻齋明日可至。時方棲盛匍戎幕。寶齋則自靑社至﹐公車暫巡﹐遲之同發也。回憶同治間角藝名場﹐三吳二蔣之名﹐頗在人口。今三吳𨿽弱其一﹐而伯叔競爽﹐龍躍平輿﹔余則屈谷堅瓠﹐一身落拓﹐鴿原之戚﹐引憾終古矣﹗

十八日﹐大風。贊臣晨來﹐余尙臥未起﹐畱刺而去。晚聞獻齋至﹐急走訪之。別逾八稔﹐風標如故﹐而雙鬢亦微斑矣。雜語身世﹐互相慰藉。余擇交夙愼﹐臭味之合﹐悉能共休戚﹑同襟期﹐而獻齋關注尢切。時直海防上功﹐五兄職盛軍糈臺有年﹐誼得列名﹐獻齋援流貤例白於主衛﹐以余名上﹐出牘艸見視﹐余慚竊非分﹐屬仍歸之五兄﹐獻齋有難色﹐蓋文牘已具也。

十九日﹐黔。獻齋來﹐畱共午飯。聞海晏船抵埠﹐小園率其仲子並至﹐遣力往訝﹐久之不至。復自過紫竹林視之﹐則船阻大沽口橫沙﹐尙外泊也。冒雪而返﹐衣履爲濡。

二十日﹐啟。贊臣招■﹝今上酉下﹞欠﹞﹐車笠重逢﹐淸修如舊﹐握手道故﹐情款彌洽。同坐吳彬士同年﹝瞻莪﹞﹑楊霽堂明府﹝善慶﹞﹐皆夙識也。日晡歸﹐小園已在寓﹐具述風濤之險﹐無異談虎色變。晚約過酒樓﹐淸尊慰勞﹐歡釂無算。扶路而歸﹐各已酩酊。

二十一日﹐晨起爲友人書紈扇數握﹐楹帖數聯。縑素堆積﹐尙盈兒案﹐意殊苦之。午餐後﹐楚寶復來﹐爲語臺海風土及政治得失頗詳。其兄瑾卿觀察﹝士瑜﹞在彼中久﹐故知之最審也。

二二日﹐小園晨出﹐乘暇作家書。晚送小園登舟﹐東勞西燕﹐執別黯然﹗

二十三日﹐晨﹐走別獻齋﹐聞新裕船明日展輪﹐將附之以行也。余以海外瘴癘﹐其俗又淫佚﹐攜豫甥往﹐意涉狐疑。獻齋亦不謂可。適雄縣王戒之明府﹝金銘﹞過此﹐五兄舊識也。獻齋允爲之地。余歸整裝﹐至紫竹林旅捨﹐而獻齋踵至﹐云戒之已諾﹐心甚感之。攜豫甥往拜。晚復遣郭僕送之往。甥自髫齔失怙恃﹐依余廿載﹐未嘗跬步離。瀕別﹐甥淚盈睫﹐餘溫詞慰之﹐並勗以持己應物之要﹐而意緒愴然﹐亦不覺潸焉出涕矣。甥冬非性愚頓而不嗜學﹐延師課讀﹐輒捨業而嬉。年旣逾冠﹐蕩檢彌甚﹐嚴戒之不爲止。攜之出遊﹐冀其稍諳世故﹐悔心或萌﹐非眞欲其自營溫飽也。漏二下﹐登輪船﹐擇官艙息焉。招商局輪船之制﹕督行船者曰大副﹐曰二副﹐皆夷人﹔司船事者曰買辦﹐中國人﹐而查艙則必與夷人俱。船居處判四等﹕最上者曰大餐間﹐臥格外多一榻﹐沐盤鏡具﹐致爲修絮﹐食皆番菜﹐夷人謂食爲大餐﹐故艙蒙其名﹔次曰官艙﹐又次曰房艙﹐制不甚別﹐官艙外陳設較備﹐藤榻紅茵﹐頗適偃仰﹔又次曰統艙﹐居最下﹐良賤雜廁﹐枕藉相接﹐盤餐亦極劣矣。乘船者先輸資﹐或於局﹐或於船﹐給以寸楮爲券﹐謂之買票。大餐間價最髙﹐津沽往返﹐需銀七十兩。官艙﹐自津至滬﹐銀十四兩。房艙十二兩。統艙視房艙十分而減其一。俟開行後就艙收票﹐驗其符否﹐謂之查艙。買辦舞智﹐往往收資而不予票﹐查艙時匿客幽隱﹐其資卽飽私橐﹔客或不欲﹐稍稍分潤之﹔姧黠如鼠﹐莫可窮也。

二十四日﹐辰刻﹐展輪徐行﹐出大沽口﹐候潮至始前﹐以外有橫沙故。咸豐八年﹐英﹑法﹑俄﹑彌四國窺伺天津時﹐兵艦淺阻於外﹐當事乃遣武弁駕小舟導之使入﹐復任其以小輪船探水遊奕﹐虛實旣得﹐英法之眾遂乘間肆毒﹐敓我炮臺﹐挾兵要撫﹐致有城下之盟。委天險弗乘﹐且爲之倀﹐竭勃海之流﹐寧足爲諸賢湔此恥哉﹗前車旣折﹐來軫方遒﹐流連形勝﹐爲之三嘆。

二十五日﹐微風﹐夜雪。午過煙臺﹐山皆積素﹐有三五夷樓﹐峙於山顚。附輪船者登降皆泛小艇﹐俯仰驚濤中﹐如落葉之隨飄風﹐殊可危也。停輪逾時﹐復行。

二十六日﹐啟。泛黑水洋﹐舟𨿽搖蕩﹐然可起立﹐憑闌俯鏡﹐水作黯碧色﹐蓋大海極深處。舟人云﹐見濁水﹐則距滬不還矣。

二十七日﹐晨起﹐拓船窗﹐水色果異﹐不逾時﹐見夷樓綿互﹐舟檣如林﹐已屆吳淞口矣。北眺寶山﹐爲道光間陳忠湣公化成殉節之所。東海長城﹐壞於庸督﹐怒濤嗚咽﹐猶有餘哀﹗巳刻抵埠﹐寓長春棧。遣郭僕至鴻慶裏鄧丈旣雨﹝啟賢﹞處訊季垂縱迹﹐則已於二十二日攜家室東渡矣。季垂官黔有聲﹐邵中丞奏調至臺﹐余會寓書有偕行之約﹐乃遲餘十餘日不至﹐中丞遣書促之﹐遂先行。午餐後﹐往晤鐵仙丈﹝名啟昌﹐季老弟﹐工畫﹐馳譽甚廣﹞﹐知東渡僅一輪舶﹐月中往還者再﹐守■﹝來矣﹞之期﹐不能以旬計也。入城訪薛飴樹﹝葆楹﹞﹐知藼闈疾亟﹐景卿觀察郎至。觀察﹐飴樹之姊婿也。余本圖謁觀察吳門﹐今蹈一往復矣。夕﹐旣雨丈枉過。

二十八日﹐穌風微扇﹐有春意矣。旣雨丈約過江寧公所。髙堂重屋﹐規模洪廓。旁有小樓三楹﹐坐攬云物﹐別饒幽趣。其西丙捨參差相望﹐則鄕人寄匶處也﹝上海之俗﹐凡寄居有死者皆不容待殯於家﹐鄕人寓此者可十數萬﹐勼貲集議﹐遂成是舉﹞。集資巨萬﹐經營創始﹐丈之力爲多。余欲假小樓下榻﹐以避市囂﹐丈欣然諾之。

二十九日﹐霒。發家書。

三月一日﹐癸未﹐購中西紀事閱之。述諸夷猾夏槇末綦詳。粵東之撫﹐藩籬徹險﹐白門之約﹐腹心萌患﹐𨿽有智者﹐莫善其後。論者睹方今夷禍之烈﹐徒以縮肭爲當事咎﹐三復斯編﹐知獄有主名也。晚作寄京邸友人書。飴樹饋食物﹐受之。

二日﹐晨﹐饋飴澍髙貞碑拓本一幅﹐■﹝倦﹐女代巳﹞以羅酒﹐酬昨惠也。李觀察枉過﹐具述稱許之旱與邵中丞相需之殷﹐余惶恐對曰﹐生慚遵祖﹐公實中軍﹐慮失中丞之望﹐眞誚爲羊公鶴耳。觀察云寓飴澍處﹐旋往答拜。歸晤旣丈﹐期以明日迻寓。

三日﹐啟。晨起檢山左詩鈔一部﹑髙貞碑拓本一幅贈李觀察﹐副以阿膠﹑羅酒。午至江寧公所﹐居廳事旁捨﹐幽寂淸曠﹐室無纖塵﹐視夷場眞薉壞矣。

四日﹐霒。枯坐無俚﹐檢雅雨十種內撫言閱之。書爲唐光化進士瑯邪王定保撰﹐記進士應舉登科雜事﹐共列一百五門﹐釐爲十五卷。每則皆有論贊﹐所述典故﹐多選舉志所未備者﹐宜漁洋以爲祕本可貴重﹐而盧氏得之極爲刊布也。理行篋﹐尙餘髙貞碑一幅﹑水利圖一冊﹐卽持贈旣雨丈﹐並詒其孫糕餌二匣。其孫﹐吾姨甥也。

五日﹐風。晨起﹐書楹帖四聯﹐折疊扇六握﹐皆應鄕人之求者。李觀察見過﹐謂薛母疾如故﹐以事暫歸。旋至其舟﹐承貸番蚨四十枚﹐備資斧之乏﹐意摯可感。夕■﹝夕生﹞。

六日﹐晨﹐遇旣雨丈﹐約同至中和棧訪仇淶之太史﹝繼恆﹞﹐侘寄津門及都中諸友書。歸未逾刻﹐淶之踵至﹐縱語古今﹐靡靡可聽﹐度亦安雅﹐吾鄕之雋也。旣雨丈來﹐惠以石印華山碑﹐又出洋務權輿及投筆集見視。

七日﹐晨起﹐閱華山碑一過。原本最佳﹐昔賢所評海內第一本者是也﹔惜石印僅具迹相﹐君形者亡焉。復閱投筆集﹐爲虞山晚年作﹐皆用杜少陵秋興韻﹐譏謗明時﹐語多紕絞。此老大節旣墮﹐文采本無足道﹐是集尢其進退失據之顯證﹐作災梨棗﹐甚亡謂也。旣丈來約同遊張園﹐地極僻曠﹐惜點綴不工﹐茅亭十餘﹐如秦越人雜坐﹐了無顧盼﹔夷樓二所﹐尢乖雅致。復遊徐園﹐室宇繁密﹐別一境界﹐又憎其乏疏曠之趣矣。園林如圖畫﹐非匈有邱壑人﹐固未易言布置也。晚得李觀察書﹐並寄水利全書﹑江蘇海塘志各一部。

八日﹐閱洋務權輿一過﹐爲嶺南李徳庵撰﹐詳述道光間夷亂始末。其議論多與魏默深聖武記同﹐皆於林文忠公不能無責。不知文忠气吞彊虜﹐匈有成算﹐使朝廷一意任之﹐厥功必竟。乃墮元老之壯猷﹐蒙狡夷之譎計﹔觀文忠前後諸奏﹔眞可爲痛哭流涕。顧忍以成敗之談﹐嘵嘵事後﹐赤好爲苛論矣﹗是日見邸鈔﹐會試總裁爲翁尙書同和﹑祁侍郎世長﹑侍郎霍穆歡﹑李侍郎端棻﹐同考則劉若曾﹑洪思亮﹑徐仁鑄﹑施紀云﹑李福錕﹑許葉芬﹑吳鴻甲﹑彭述﹑周爰諏﹑沈曾桐﹑陳遹聲﹑袁昶﹑鄒福保﹑趙曾重﹑姚丙然﹑戴兆春﹑呂佩芬﹑馮金鑑﹐三五知交﹐皆不預也。

九日﹐晤津人陳某﹐知戴孝侯觀察﹝宗騫﹞至﹐寓永安棧﹐過訪則旣行矣。余始識孝侯於周武壯戎幕﹐酒酣抵掌﹐過從靡問。嗣聞其握兵棅戍三姓﹐歸復經武威海﹐屹然爲勃海大藩。懸渴之忱﹐倏將廿載﹐風萍偶合﹐仍艱一面﹐怊悵何極﹗

十日﹐雨。枕上聞雷聲殷殷﹐起於艮方。起視敝硯﹐吐潤如濡。興至作大艸一■﹝巾﹝宀癶旦﹐上中下﹞﹐頗具屋漏痕之妙。午勌攤飯﹐一枕蘧蘧﹐餐和履順﹐古惟阮公諭此恉矣。

十一日﹐晴。鐵仙丈來﹐云旣丈病﹐午後往視之。王湘蘅﹝公所司事﹐亦鄕人也﹞約過茶肆﹐層樓切云﹐俯瞰闤闤﹐馬車馳驟﹐往來如織﹐大腹賈及輕薄少年攜歌伎共載﹐招搖過市﹐顧盼自豪﹐眞不知人間有羞恥事。而歌伎之媚客者﹐複雜爲夷女倭婦妝飾﹐以自炫鬻﹐浮塵污人﹐安能傾東海而湔之﹗﹐歸見赴﹐知飴澍已銜卹。

十二日﹐李觀察遣紀网至﹐邀過飴澍所﹐■﹝來矣﹞大殮禮畢入奠﹐已日夕矣。觀察出飴澍哀啟見視﹐爲刪攺數語。

十三日﹐大風。竇甸臯明府﹝鎭山﹞招■﹝今上酉下﹞欠﹞海天春番肆。明府籍中州﹐見司釣船榷務。

昨晤於飴澍處﹐髙睨大談﹐無骫骳之態﹐與余甚契﹐雅不欲負其意﹔惟心惡番肆﹐又慮不悉鄙性﹐彊以徵歌選色﹐故托詞謝之。

十四日﹐晨﹐過山家園﹐訪竇明府﹐未值。過李觀察﹐同赴復新園午飯﹐肴核精美﹐頗饒鄕味。

十五日﹐霒。湘蘅出巨■﹝巾﹝宀癶旦﹐上中下﹞索作篆﹐以壁閒舊懸熙之書訛數字﹐欲得余書易之。作竟張視﹐殊嫌弗工。余治許書﹐𨿽校熙之差密﹐然能窮篆籀之妙﹐則自審不如也。晚閒駕時船已抵埠。臺灣輪舶二﹕一曰獻美﹐一曰駕時﹔獻美通廈門。

十六日﹐啟。晨過鼎新裏視吳次竹﹝熙﹞﹝次竹昨夕自蘇至﹐捨館甫定﹐卽遣價持刺訊余起居﹐謂今晨過從。余以晨須出倩友人代購船券﹐謝之﹐囑遲余捨館﹞。次竹曾從先兄受業﹐乙亥舉於鄕繇中書舍人攺官知縣﹐出宰金匱﹐延余主校試卷﹐推犕甚至。以禮去官﹐服闋後仍歸江蘇。比臥疾始療﹐間余頓此﹐拏舟遠來﹐歧路班荊﹐悆快惟倍。午約過酒樓﹐引觴爲壽﹐謂此行必可假手一抒素袌﹐且誦昌黎送溫處士文壯以余志﹐盡歡而■﹝木枝﹞﹐日已西趖。晚﹐旣丈代取駕時船券至﹐官艙一紙費番蚨十二枚﹐下艙一紙費番蚨八枚﹐此自滬至淡水價也。

十七日﹐晨起﹐撰挽辪母聯語﹐書成遺之。汛小舟至下海埠登輪舶﹐官艙已無隙地﹐舟人導至大餐間息焉。

十八日﹐舟人以事不果發。柁樓徙倚﹐睹北岸夷居日益繁盛﹐腥羴蔓延未知所極。曩聞李觀察云﹐吳淞口外暗沙橫埃﹐夷人苦之﹐逐逐之欲﹐將在寶山﹐以其地三面瀕海﹐無鯁阻之虞也。魄兆旣形﹐觀察之言﹐可謂遠識。蒙謂人鬼雜糅﹐其患已成﹐罷關互市﹐事終有待。方今籌策﹐惟當堅執前約﹐已辟口岸外不容更增一埠﹐已定租界外不容更拓尺土。譬彼瘭疽﹐𨿽不能療﹐庶免流潰﹐遂徧胑體耳。

十九日﹐辰刻﹐舟發﹐出吳淞口﹐轉輪而南﹐風濤不驚﹐如履平地。同舟汪君南陔﹝瑞曾﹞﹐盱眙人﹐庚午舉人﹐官江蘇知縣﹐與邵中丞有舊﹐奏調東渡。又曾君士滸﹝炳章﹞﹐常熟人﹐亦至臺北者。談笑頗洽。午後﹐東南風作﹐微苦顚簸﹐迻步欲躓﹐遂僵臥。晚餐粥一盂﹐蒙首跧伏﹐夜分始成寐。

二十日﹐微風。仍不能起立。午後稍恬適。日晡啟船窗﹐見滄瀾萬頃中﹐一島孤懸﹐有若黑子。詢舟人﹐知過雞籠嶼矣。夕抵滬尾﹐纁昏亡所見。明星數點﹐若隱若見﹐蓋市樓鐙火也。

二十一日﹐晨起﹐約南陔﹑士滸同附小輪舟入郡。滬尾至郡郭三十里﹐往來有小輪舟﹐人索錢五十﹐行李以石計﹐數如之。舟人以南陔與餘皆攜有江海關免稅單﹐須稅務司驗畢乃可行﹐是日直夷人禮拜﹐不理事。南陔遂孑身先往。午餐後買小舟登岸﹐榕陰如幄﹐流泉出蹊術間﹐頗饒幽致。小市居岡麓﹐肆廛櫛比﹐海腥羅列﹐狀多詭異。略一涉歷﹐復登輪舶﹐憑闌側顧﹐山勢邐迆﹐如屏如幛﹐艸茻蒙密﹐不見山骨。海關及軍壘隱露其顚﹐疑入畫境。向夕嵐蒸﹐一白橫抹﹐舟人曰﹐此瘴气也﹐惟醉可敵﹐不則中之必病。

二十二日﹐雨。士滸聞中丞試士臺南﹐以翌晨發﹐意甚惶迫﹐挈舟人符某能夷語者徑至海關語以故﹐稅務司允不復譣﹐歸買小舟。南陔遣僕亦至﹐來刺述中丞意﹐請徑入署﹐遂同行。雨益甚﹐幸風利﹐張帆而前﹐日晡遂達郡郭。易肩輿行﹐夷居繞郭﹐髙下雜廁﹐士人屋瓦﹐皆作赭色。城無隍﹐髙才及丈。入城北門﹐市肆朴陋﹐如涉異域﹐折而西﹐達行署﹐館於西院。具衣冠通謁﹐中丞辭謝。旋便服至﹐略通寒暄﹐致甚脫落﹐余不覺爽然﹐如閔仲叔之見君房﹐喜懼皆去。晚餐得手簡﹐約至臺南襄校。檢行簏﹐分別攜置﹐漏三下始寢。

二十三日﹐霒。晨與南陔同乘肩輿出城。河濱泊小艇二﹐其一中丞乘之﹐余與南陔共據其一。管淩雲司馬﹝元善﹞﹑臺北陳仲英太守﹝文騄﹞﹑淡水葉縵大令﹝意深﹞相繼至﹐遂同載焉。小輪舟率以歬﹐未午達滬尾。管司馬約過海關公廨小憩。飛捷輪艦已乘潮外泊﹐以潮落沙梗﹐將不得出也。日晡﹐乘小輪舟赴之﹐喜晤季垂﹐軒眉髙談﹐豪邁猶昔﹐時權嘉義篆﹐奉檄之官﹐同舟瘴海﹐樂甚班荊矣。偏晤同行諸君﹐兪冬生大令﹝秉焜﹐浙江湖州人﹐壬戌舉人﹞﹑尹蕙庵明經﹝士芳﹐潁州人﹐乙酉拔貢生﹞皆襄校者﹐疏禹門司馬﹝鑿﹐桐城附生﹞司行轅出內者﹐胡鐵華直刺﹝傳﹐績溪貢生﹞巡閱臺南營伍者﹔中惟鐵華爲同學舊侶﹐它皆始覿也。晚與兪大令同處一艙﹐分上下牀而眠。

二十四日﹐啟。炎方气候迥殊﹐易綿而夾﹐汗仍浹背。日脯﹐抵臺南四艸湖泊焉。臺南府本臺灣府﹐附郭縣曰安平﹐本臺灣縣﹐光緒十三年攺建行省﹐析彰化縣地爲省會﹐移置臺灣府臺灣縣﹐而故地並易今名。湖距安平港尙十數里。近港水深才三﹑四尺﹐潮至亦僅僅五尺許耳﹐巨舟不歬﹐須易小艇或竹排乃達。時南風大作﹐驚濤洶湧﹐震目駭心。舟人曰「此湧也﹐然猶未甚﹐每屆五月﹝四月二十八日俗曰湧開眼﹞﹐不風亦濤髙可十數丈﹐稍有風則排擊掀滕﹐聲達郡郭﹐萬斛之舟無敢近者﹐須至九月乃衰。昔有貴官惡其險﹐謂是礁石所激﹐費鉅貲募洋人泅水鑿之﹐迄無成功﹐惜哉」﹗余笑語季垂曰「圖行旅之安而疾固國之險﹐是眞舟子語矣」。同人有泛小艇先行者﹐帆檣欹側﹐狀殊可危。安平僕隸以竹排至﹐謂較穩適。察其狀﹐廣可五尺﹐長約三之一﹐人濯於前﹐後置木桶以居乘者。竹疏不儲水﹐無湛汆之患﹐然隨湧而起﹐才及輪艦之半﹐須躍而下﹐脫有蹉跌﹐隨波臣遊矣。冬生宦閩久﹐通於事﹐尼余曰「風起湧動﹐皆以日出﹐昱晨行可矣﹐蹈險胡爲者」﹗余善其言﹐並挽季垂﹑南陔止焉。暇登舵樓縱眺﹐求鹿耳門所在﹐積沙如雪﹐蕩纓不搖﹐此險蓋失自道光之初﹝道光三年七月﹐臺灣大風雨﹐鹿耳門內海沙驟長﹐變爲平陸﹐見東槎紀略﹞﹐不自近日始也。形勝已非﹐勛名猶赫﹐緬賜姓辟士之烈﹐與靖海平臺之功﹐爲裴徊者久之。

二十五日﹐黎明起﹐小艇已環泊﹐季垂攜細弱先發﹐余與同人共載一艇﹐水波不興﹐雙槳迅捷﹐日甫上﹐已達安平鎭。鎭名始於鄭氏。紅毛先於此築臺灣城﹐已復築赤嵌樓與相望。成功入﹐攺赤嵌爲承天府﹐名東都﹐而臺灣城易今名。入版圖後﹐沿之弗革。歷年滋多﹐垣堞已廢墮不復可辧。鎭去郡城十里﹐舊阻風濤﹐非舟楫弗濟。故八景有安平晚渡之目。沙潬日■﹝土長﹞﹐遂成平陸。今達郡郭﹐一輿梁可通矣。登岸易肩輿﹐聞有字餘者﹐急睇視﹐則朱調元太守﹝和鈞﹞也﹐時司安平榷務﹐握手問勞﹐意致彌親。輿人促發﹐匆遽而別。塗中東望木岡﹑卓猴諸山﹐疊若屏障﹐白雲橫抹﹐悉露其顚。下視田疇﹐千頃一綠﹐村落遠近﹐皆環植■﹝艸﹝束刂﹞竹爲垣。比及郡郭﹐益蔚然深秀矣。入城﹐闤闠頗隘﹐里巷■﹝糸虧﹞曲﹐達於試院。余與南陔同居﹔屋三楹﹐中爲文昌饗堂﹐久無居人﹐陰森之气﹐砭人肌骨。

二十六日﹐巳刻﹐地大震﹐始有聲殷如輕雷﹐自北而南﹐屋宇■﹝鏝﹐方代又﹞士旋簌簌墮﹐墻壁數俯仰﹐逾刻乃止。午﹐季垂至﹐約過管淩雲齋﹐抵掌縱談﹐心臆一快。察余有歸志﹐止之曰「中丞前詢君生平﹐余對曰﹐其文事固優﹐然恥用自見﹐究心經濟﹐器識素裕﹐益以練歷﹐是好吏才。中丞欲任以大科嵌撫蕃事。余知不可爲﹐婉爲卻之。中丞性夷簡﹐然任賢不貳﹐勿苛以小節﹐久處必能有合。脫欲拂衣﹐幸馳書見商﹐愼不掉頭勿顧也」。瀕別惓惓﹐並約以兄女妻余長子﹝鵬兒嗣先兄後﹐季垂與先兄同舉於鄕﹐又最契﹐故有是約﹞﹐感而諾之。是日﹐胥吏白試期﹐間日一舉﹝嫁名掃場﹐實圖糜供張之費費。往例於供給外﹐校閱者日奉錢四百餘﹐亦日饋有差﹐故競樂其濡緩﹞﹐兩府﹝臺灣府已建試院﹐中丞以政務殷劇﹐不欲久稽於外﹐仍令諸生就試臺南﹐入告得兪旨﹞試畢﹐須四十餘日﹐中丞意遲之﹔余與管﹑汪二君共爲排日﹐不二旬而竟。

二十七日﹐試臺南生童經古。晚﹐分得生卷六十本﹐閱至漏二下﹐腹曶洞舄﹐體憊甚﹐旋寢。夜復三起。或云至此者﹐必病數日﹐水土乃服﹔豈其然歟﹖

二十八日﹐晨起﹐復舄﹐飲粥一盂﹐胑體疲倦。伏案校閱﹐諸捲無一合作﹐其紕繆多可噴飯。晚擬錄一等十四卷﹐是日試生文。

二十九日﹐分校府學生捲﹐擬錄一等十二卷。文都不諳理法﹐別風淮雨﹐訛字尢多﹐則夾帶小本誤之也。應試者分閩﹑粵籍﹐其人始𨿽皆鄭氏之遺﹐然繼世長子孫﹑沐浴文教已二百有餘歲﹐而菁莪之化終遜中土者﹐豈靈秀弗鐘歟﹖抑亦有司之責也﹗是日覆試經古。

三十日﹐試安平﹑鳳山﹑嘉義﹑澎湖童文。夕﹐分得嘉義捲﹐題爲乞諸其鄰而與之﹐子曰巧言。於釣渡挽諸法﹐非鹵莽卽疏略﹐俚率一致﹐棄取殊艱。

四月一日癸丑﹐擬取嘉義招覆童卷二十六本。日埔﹐大風。是日覆試一等生文。

二日晨﹐閱府學覆試生捲﹐甲乙略有迻置。是日覆試諸縣童文﹐凡三題﹐皆作小講。午後得捲﹐視前尢遜﹐遴其筆致稍淸者﹐嘉義十四名﹐撥府三名﹐澎湖一名﹐撥府一名﹐皆如額。澎湖府試首卷最劣﹐中丞斥之﹐臺南文試畢。

三日﹐試臺灣府生童經古。郭僕昨夕購得檳榔扇數握﹐以一進余。狀極質僕﹐戲銘之曰「仁頻嘉果﹐擷秀炎方。舊制書軸﹐會稱錦郎。待時而動﹐厥用彌臧。宣揚仁風﹐斯民以康」。晚閱生捲﹐鄙俚過於臺南﹐擬正取六卷。

四日﹐試生文。日夕分得府學六十四卷﹐題爲植其杖而耘至隱者也﹐擬取一等六卷﹐備數而已。

五日﹐風。午後大雨。覆校擯落生捲﹐蕪薉滿眼﹐知無匿秀矣。是日覆試生童經古。

六日﹐啟。閱覆試生經古卷畢﹐成小詩五首。晚甚涼﹐有雨意。是日試諸縣童文。

七日﹐霒。閱彰化童捲﹐擬取招覆二十四卷。是日覆試一等生文。

八日﹐啟。分閱府學彰化覆試生捲。是日覆試諸縣童文﹐仍各爲小講三。午餐後﹐分得彰化捲﹐錄取十六名。府試諸縣首卷皆劣﹐中丞擯其三﹐聞輿論頗洽也。

九日﹐覆試二府童文﹐俗所謂總覆也。校閱有暇﹐成延平王廟歌一篇﹐各生和之。夕﹐分閱童捲﹐文字曉暢勝前﹐知皆非已出矣。俗以隸籍黌捨爲大榮﹐每覆試榜出﹐爆竹鼓吹之聲喧闐竟夕。聞謁聖後藍衫肩輿﹐鼓吹前導﹐徧拜親故﹐往往經歲不已。知重名器﹐自能急公奉上﹐此亦民心可用之一證也。閩﹑粵﹝幹隆五年巡視臺灣禦史兼學政楊二酉奏﹐粵民流寓入籍﹐均有戶冊可稽﹐閩童恐其占籍﹐攻擊惟嚴﹐應另編爲新字號應試。照小學例﹐四色通校共取進八名﹐附入府學﹔又有郊籍﹐亦附府學﹐臺灣府二名﹐臺南府三名﹞之外﹐又有番籍﹝何澄臺陽詠注云﹐番童向祗取佾﹐光緒三年歲丁﹐中丞取進淡水番童陳寶華﹐撥入府學﹐並附片奏聞﹞﹐皆化番之向學者﹐人數寥寥﹐主試者持寧遺毋濫之說﹐恆虛其額。蒙謂化榛狉爲文秀﹐誘掖有漸﹐宜寧濫勿遺以鼓舞之。言於中丞﹐不見省。是屆懸額如故。

十日﹐覆閱童捲畢。是日試武生。自是分校者無役﹐關防旣弛﹐如鞲鷹挩縶矣。夕作家書。

十一日晨﹐出城至安平訪調元。矮屋數椽﹐側枕溪流﹐別無鄰捨。調元以良二千石才﹐屈司榷務﹐鬱鬱居此﹐頗有短馭之漑。畱午飯﹐鄕味馨絜﹐饑腹爲果。出波羅密三枚見遺﹐日夕攜歸﹐成二詩酬之。

十二日﹐午餐後﹐與同人謁延平王廟。道徑廛肆﹐廣不盈丈﹐豢豕當門﹐臭惡交傓。市人無老稚男婦﹐率面色憔悴﹐血不足肉﹐而貪著綺紈﹐坐起皆嚼生檳榔不去口﹐搖唇露齒﹐猩紅駭人。廟在城東門外﹐古木二株﹐蔭可竟畝。饗堂閎壯。王像奕奕有神。

廂捨附祀劉國軒﹑陳永華之屬。後爲翁太妃祠。左祠明寧靖王。右祠監國鄭克■﹝臧上土下﹞。本名開山王廟﹐民間私祀﹐馨香甚盛。光緒紀元﹐沈文肅公葆楨奏列祠典﹐仍延平之封﹐並賜謚忠節以彰之。文肅撰廟聯云「辟千古得未曾有之奇﹐洪荒畱此山川﹐作遺民世界﹔極一生無可如何之遇﹐缺憾還諸天地﹐是刱格完人」。詞意渾括﹐一時無兩。寧靖祠聯云「鳳陽一葉盡﹐魚貫五星明」。監國祠聯云「夫死婦亦死﹐君亡明卽亡」。並工。寧靖名術桂﹐字天球﹐別號一元子﹐太祖九世孫遼王后長陽郡王次支也。明亡蹀■﹝躞﹐火代又﹞諸王間﹐始襲長陽王封﹝監國封﹞﹐繼攺封寧靖﹝唐王時﹞﹐累監方國安﹑淮王﹑鄭鴻逵﹑鄭成功軍。成功取臺灣﹐王東渡﹐就竹滬墾田自給。鄭氏納土﹐王賦絕命詞﹝詩曰「艱辛避海外﹐總爲數莖發﹔於今事畢矣﹐祖宗應容納」﹞﹐從容自縊。妃袁氏﹑王氏﹝或云袁氏誤﹞﹑媵妾秀姑﹑梅姐﹑荷姐﹐均從死。綜其始末﹐蓋明末之賢王也。克■﹝臧上土下﹞﹐小字欽捨﹐鄭經通諸弟乳母昭娘所生。弱冠有祖風。經駐泉州﹐令監國居守。及自廈門敗歸﹐視其處分悉當﹐遂與精兵三千人爲護軍。經亡﹐不容於宗族﹐自縊死﹔妻陳永華女﹐亦以身殉。使監國不殞﹐海外事正未可知。聖人應命﹐混一區宇﹐固不容趙雄南越﹑張王扶余矣。

十三日﹐爲調元書團扇﹐陽系端木子疇先生所書﹐調元屬識其陰﹐謹題數語歸之。是日得會試名錄﹐吾鄕僅伍元芝一人。睹王緯丞﹝得庚﹞同年名﹐爲之狂喜。緯臣籍仁和﹐與余夙契﹐相知最深。客秋同應京兆試﹐喜其孟藝有先正風骨﹐榜出果敓魁席﹔今復髙捷﹐文字亦未可謂無憑也。

十四日﹐武試畢。督郭僕理行簏。午﹐調元來﹐侘寄江寧親故書。

十五日﹐未明起。同人乘肩輿競發﹐愳安平之湧也。至港﹐擇小艇泛焉。微風已作﹐一葉飄蕩﹐港外有暗渾﹐沙水相激﹐驚濤飛濺﹐艇無篷笠﹐莫可隱蔽﹐比登輪艦﹐衣裹皆濡矣。海天徙倚﹐西眺澎湖諸鳧﹐如堤岸遙障﹐無雄峻之勢。地距臺南郡治百七十五里﹐名初見宋史。相傳隋開皇中虎賁陳稜曾略地至焉。舊云三十六島﹐今可名者五十有五。元末設巡司。明初廢﹐移其民﹐墟其地﹐爲盜賊淵藪者二百餘年。嘉靖間﹐都督兪大猷畱師駐防﹐尋罷﹐設巡檢司。未久﹐復裁去。萬曆間增遊兵備倭。天啟二年﹐紅毛據之﹐築城求互市。巡撫南居益遣總兵兪咨臯擒其酋﹐獻俘於朝。鄭氏攘土﹐設安撫司。國朝歸版圖後﹐隸臺灣縣﹐設巡檢。雍正五年﹐攺設通判﹐並設副將守之。今攺設總兵官。形埶之要﹐昔號爲全臺門戶﹐今則存之不足以自固﹐而亡之且助以自攻矣。然其地磽埆﹐百物不生﹐一錢一粟皆仰於外﹐非厚其兵力﹐丰其軍儲﹐而又有良將蒞之﹐一旦有事﹐狡虜以二﹑三巨艇遊弋驚濤中﹐內外隔絕﹐孤軍縣寄﹐糧盡而軍火窒﹐求爲髙克之散將不可得。徹彼桑土﹐綢繆牖戶﹐老成謀國﹐此尢不可不豫籌也。午﹐中丞至﹐展輪後北風大作﹐同人皆堅臥不復敢起。

十六日﹐狂飈益厲﹐舟屰前殊緩﹐首尾俯仰﹐殆類桔橰。蒙首堅臥﹐汗涔涔襲衣皆濕。飲水輒歐﹐盤餐如禁臠矣。夕聞機器聲稍和﹐試起彳亍﹐足可自主。啟船窗東眺﹐雞籠山色﹐濃翠在目。﹝今呼爲雞籠杙﹐而謂雞籠山在獅山東。使槎錄﹑稗海紀遊諸書﹐皆謂雞籠山孤懸海上﹐以雞籠名者肖其形也。未知孰是﹞﹖旣入港泊﹐中丞彶伋登陸﹐乘輪車夜行。余與南陔﹑冬生約﹐仍以翌晨發。晚食糜一盂﹐神志始定。此行本圖一覽臺海形勢﹐而爲封姨所虐﹐枕裀■﹝歹辟﹞■﹝歹析﹞﹐如嬰沈痾﹐乘風破浪﹐壯志安在﹐言之漧笑不能自已。顚險中成詩一首﹐意在解﹐非敢有尢怨也。

十七日﹐黎明起。聞雞籠瘴气最甚﹐酌醕醪數觥敵之。周覽嶺澳形勢﹐三面巉巖﹐環障巨浸﹐東嶺炮壘﹐頗占地利。聞法夷構釁時﹐此險實拱手授之﹐止幕有烏﹐敵眾始敢攀陟。而當事者方以棄地餌敵得全滬尾爲知兵。嘻異矣﹗日旣上﹐泛艇至基隆廳署前﹝雞寵本屬淡水廳﹐光緒元年建臺北府﹐攺廳爲縣﹐更設通判於此﹐以雞籠名不雅﹐易之﹞﹐易肩輿﹐越髙嶺﹐■﹝糸虧﹞曲達獅球嶺下﹐登輪車行。鐵路穴嶺而過﹐歷六堵﹑水返腳﹑錫口迆達郡郭﹐可六十里。車制四輪﹐髙不及丈﹐長略贏﹐廣二弓而縮﹐輪與鐵軌坳垤相合﹐一車置機器前導﹐尾綴五車﹐行疾如飈馳電激﹐不逾時達矣。此路所費﹐以百萬計﹐行旅便之。下車﹐復易肩輿入行署﹐寓西院前捨。

十八日﹐霒。晨與南陔徧拜幕中諸君﹕司錢谷﹑沈錫藩﹝蓉卿﹞山陰人﹔掌書記﹐陳大文﹝小舫﹞余姚人﹐左壽鏡﹝照蓉﹞長沙人﹔繕折奏﹐蘇鴻漸﹝逵九﹞石埭人﹔襄文案﹐範本禮﹝麗泉﹞上海人﹔總出納﹐邵以濂﹝惟謹﹞﹐中丞之宗人也。晚作家書。

十九日﹐晨起﹐攺舊詩一首。過天后宮訪冬生。出城﹐至機器局答拜薛小亭大令﹝一興﹞。小亭﹐江浦人也。羈孤海外﹐得遇鄕人﹐比於空谷足音。其人闊疏﹐匈無城府﹐視號爲多智而陰賊自恣者殊賢。士滸贈三陶文集及景宋本陶詩﹐酬以髙貞碑拓本。

二十日﹐午﹐雨﹐旋啟。冬生來。

二十一日﹐雨。過南陔室﹐晤其弟玉農少尉﹝準﹞﹐時撫番三角湧﹝街名﹐逼內山﹐隸新竹縣界﹞﹐■﹝言卩﹞以撫狀﹐啞然曰「以酒肉餒虎狼耳﹗番不殺人﹐則男婦雜沓﹐相率羣至﹐人給酒一盂﹑肉半斤﹐醉飽吅呼而去。其至也﹐不復知敬禮官﹐坐可據也﹐榻可寢也﹐歡則呼老角﹝番語名官如此﹞﹐或拊背以爲親悅。爲番所撫久矣﹐撫番云呼哉」﹗余曰「不能化番爲民﹐而鰓鰓言撫﹐已爲下策。然卽以撫言﹐伏埜獸者先网畢﹐馴驕子者先鞭撻﹐崇吾體制﹐示之尊嚴﹐豫消其狎侮之萌﹐徐結以忠信之實﹐操縱在我﹐事庶有功」。少尉曰「君盍爲中丞言之」﹖曰「新婦而議竈炊﹐古人所哂﹔矧又處非其位﹖聊論其得失可耳」。

二十二日﹐雨。顧緝亭方伯枉過﹐言論蘊藉﹐雅度可親。述中丞意﹐欲以通誌事見任﹐兼令其長公子從受業﹐余並謝之。晚發家書。

二十三日﹐晨起﹐錄近詩六篇呈顧方伯﹐以索觀甚殷也。午至藩署修答拜之禮。方伯極稱餘詩﹐謂導原韓杜﹐能匯其流﹔並索全槁及他撰著。歸檢靑溪詩選﹑江蘇水利圖說二種遺之﹝臨朐志﹑江蘇水利全書﹑江蘇海塘志﹐卷帙繁重﹐行篋均未攜置﹞。

二十四日﹐雨﹐晚益隧禳不止。薛小亭招飲﹐與南陔﹑士滸同赴之﹐漏二下始歸。肩輿制陜﹐僅如鹿車﹐坐又苦氐﹐兩■﹝桼阝﹞曲上﹐齊於匈鬲﹐二人舉之﹐復一人逼輿帷前﹐以半竹二尺許橫縛兩竿﹐側肩斜荷﹐每一換步﹐輿隨起落﹐拘攣顚眩﹐體爲不平者久之。

二十五日﹐雨仍不止。沈蓉卿來談﹐於臺治得失﹐言之鑿鑿。余■﹝言卩﹞以撫番之失﹐並舉汪少尉所語質之。蓉卿曰「番之侮官﹐蓋亦有繇。前有某君職三角湧撫務﹐悅二番女﹐私之﹐畱處月餘﹐二女歸﹐其父糾眾聲罪﹐某君習番俗﹐酌酒﹑屠豕﹐款之盡歡﹐復廣市紅布﹐分饋番眾﹐許納二女爲妾﹐眾乃散去。事爲劉中丞所聞﹐驅之內渡。然自是番無男婦﹐皆易視官如無物矣」。余曰「邪慝敗政﹐罰不蔽辜﹐然作法實亦未善﹐專撫者無剿權﹐徒以酒肉市恩﹐糜費損威﹐不如其已矣」。

二十六日﹐霒。午入試院。臺北試事自翌日始。是日得徳州電音﹐知細弱安善。離家三月﹐六寄書未得報﹐片紙入手﹐眞一字千金。晚作書寄季垂。

二十七日﹐雨。啟廳事後戶﹐抱城山色﹐濕翠滿前﹐頗愜幽袌。循廊而東﹐別寏淸曠﹐小亭翼然﹐外環曲沼﹐臥虹低偃﹐嘉木蔭之。吟賞徘徊﹐尢覺得石泉間意。晚閱生童經古卷。生題爲披沙揀金﹐童題爲漱六藝之芳潤﹐無比附之能﹐又率枵腹從事﹐降格甄錄﹐意終不厭。

二十八日﹐試生文。晚﹐分得淡水卷三十本﹐瀏覽一過﹐文風較臺南尢遜。

二十九日﹐分校畢﹐擬錄取一等六卷。是日覆試生童經古。

五月一日戊午﹐霒。試三縣童文。夕﹐分得淡水卷二百數十本﹐題爲可使爲之宰至求也何如﹐鹵莽之獘﹐諸卷一致。

二日﹐擬取招覆卷十二本﹐額六名﹐倍取之﹐沿往例也。午﹐大雨﹐院落水深半尺﹐屋漏聲淅瀝與檐澑相亂﹐向夕乃止。與冬生﹑蕙庵爲詩鐘之戲。鳳頂格「一媚」﹕冬生云「一生惟有熱腸在﹐媚世須防冷眼窺」﹔余云「一心徳喜君臣合﹐媚世容慚妾婦工」。燕頷格「虎毛」﹕余云「繡虎才名斑鬢老﹐紅毛城廓瘴云深」。鳶肩格「刀牛」﹕冬生云「扣余牛角歌聲壯﹐夢逐刀頭歸思長」。峯腰格「簾雨」﹕冬生云「蜀肆垂簾懷往哲﹐傅巖作雨屬何人」﹖余云「喜逢微雨宜栽竹﹐懶下重簾爲看山」。「牀考」﹕余云「蔡裔拊牀能殞賊﹐陽城書考拙催科」。鳧脛格「犬槍」﹕余云「師■﹝罒上奔下﹞諂諛工犬吠﹐彥章武勇以槍名」。雁足格「尺然」﹕余云「學問有得尺則尺﹐富貴可求然不然」。鴛鴦格「犬牙」﹕余云「獫獢健並誇秦犬﹐牙於訛還類魯魚」。「北斗」﹕冬生云「析津水匯燕之北﹐斗宿星分皖以南」﹔余云「觚稜夢繞皇輿北﹐斗室身羈瘴海東」。「鼠須」﹕冬生云「政比狼貪詩詠鼠﹐須如蝟磔客來燕」。魁斗格「九鐙」﹕余云「九試明經慚白蠟﹐千秋盛業出靑燈」﹔蕙庵云「九陛風雲開曉日﹐萬家煙火放春燈」。語不必盡工﹐而風萍雪爪。不欲忘之﹐擇錄數聯﹐聊志一時朋篸之雅云。是日中丞面申志局之約﹐堅謝弗獲。自惟鉛刀一割﹐𨿽乖夙願﹐而网羅舊聞﹐搜葺掌故於海外﹐地勢之夷險﹐政治之得失﹐境俗性智之優薄﹐產載物類之區別﹐舉得審求根實﹐赤爲不虛此行﹐遂不復辭。

三日﹐仍大雨。閱一等生覆試文卷﹐甲乙略有移置。午後得覆試童捲﹐錄取如額。是夕葉縵卿大令入謁中丞﹐白大科嵌撫墾局械李九至。李九者﹐粵之嘉應州人﹐爲大科嵌番社通事﹐傓惑番眾﹐構成禍釁﹐與陳水﹑黃妹同爲大憝﹐而九尢狡詐。中丞檄林紳朝棟剿番■﹝宀上﹝峜﹐糸代止﹞下﹞禍首﹐李九堅匿不出﹐頃始誘至。謂曾許以不死﹐乞仍釋歸﹐以成其信。南陔謂余曰「使子當位﹐奚以處此」﹖曰「直磔於市而已﹗戰士深入﹐屍骸塡壑﹐不殺何以謝之﹖獄有主名﹐已徹天聽﹐不殺何以解之﹖彼謂殺之益激番怒者﹐寱語也。番於李九﹐非有气類之愛﹐特恃以爲謀主﹔一旦授首﹐野心旣懾﹐凶焰正可稍稍療耳。此曹亂民不能弭禍﹐祗能激禍﹐縱虎歸山﹐益長其驕﹐後此之患﹐恐未有艾」﹗南陔然之。嗣聞中丞重違林意﹐內諸淡水縣獄﹐期以三月無番禍﹐貸其死。

四日﹐雨。文試已畢﹐歸署。自是裹鉛握槧﹐又將躡揚云後塵矣。

五日﹐霒。炎气鬱蒸﹐如在釜中﹐甚不可耐。晚赴晏東廳﹐漏二下歸寢。

六日﹐啟﹐蓐署彌甚。督奴子暴冠履﹐皆黴不可著手。向夕﹐中丞來﹐雜論時事﹐深言治臺之難。余謂首在得民﹐隸籍者非閩則粵﹐性多疆悍﹐善拊之足資禦侮。道光二十一﹑二年雞籠口﹑大安港之役﹐其明徵也。然激之亦易爲亂。自入版圖後﹐大小禍變﹐奚翅數十﹐倘乖其好惡﹐浮動之气﹐如偏使熾﹐此之可患﹐殆甚外寇。至如生番﹐榛處狉遊﹐野性不可馴﹐要其技倆﹐亦抵能於深巖密箐中狙伺搏殺而已﹐蚧搔之疾﹐亡足慮也。晚饋冬生酒二鴟。

七日﹐大風。午餐飯失飪﹐不能果腹﹐煮番薯噉之﹐頗甘。是日中丞閱武童技藝。

八日錄說文百字。曩疾今之業許書者﹐率以隸體作篆﹐而於九千三百五十三文之本義淆於叚借者尟能詳究其實。徐氏說文韻譜﹑李氏五音韻譜﹑張氏復古編﹑吳氏增修復古編﹑範氏韻譜本義﹑互有得失﹐亦皆未愜於心。擬本佩文韻分別部居﹐備載許說﹐而博采徐﹑段﹑桂﹑王諸家之說﹐薈萃精要﹐匯爲一編﹐以便初學檢閱。惜頻年道長﹐勿勿未克﹐今喜有逸晷﹐當以修書余墨成之。日數百字﹐計三月可卒業矣。

九日﹐淩雲索書紈扇﹐錄近詩二篇應之。夕雷雨﹐旋■﹝夕生﹞。

十日﹐中丞補送聘書﹐名曰襄辦筆墨﹝修脯之貲﹐月番銀三十兩﹞。余以無約﹐欲弗受。淩雲述中丞意曰「志局聘書﹐藩司主之﹐別具此函﹐藉竺維駒之誼而已。瑣屑文字﹐槪弗以相嬲也」。

十一日﹐顧緝亭方伯枉過﹐旋遣陳仲英太守﹑葉縵卿太令送通誌局聘書至﹝修脯之貲﹐月番錢百枚﹐中丞本云百金﹐今蓋析而二之﹞。而羔雁之儀不具﹐意頗不懌﹐復萌去志。南陔﹑淩雲皆力阻之﹐余曰「戔戔者寧所措意﹐顧天下事惟有禮乃可久耳」。淩雲曰「海外百爲艸創﹐諸失簡略﹐若衡以故常﹐皆不可終日﹐子行知之﹐非於子獨慢也」。余曰「有是哉﹗適倮人之域而責以冠裳﹐是余之不智﹐今而後但裼以從諸君遊可矣」。相與一笑而罷。

十二日晨﹐答拜顧方伯﹐直未起﹔復過臺北府﹑淡水縣署﹐皆畱刺而去。薛小亭以紈扇乞書﹐爲背臨三表數十字。晚﹐雨。

十三日﹐雨。晚赴府署燕﹐陳仲英太守適以事畱院署﹐葉縵卿大令代主之。同席南陔外﹐薛小亭﹑徐心田大令﹝某某﹞皆鄕人也。是日駕時輪舶自滬至﹐得次竹書。

十四日﹐啟。晨作家書竟﹐條列志局所需書目﹐最切要者凡六十餘種﹐屬葉縵卿大令訪購。大令副陳太守職﹐提調是其責也。日晡﹐大令以府誌來﹐並詢志事大端。余曰「當務之急有三﹕徵文獻﹐繪輿圖﹐錄檔冊。肴核旣備﹐乃可以議烹治。書之體例﹐當一以會稽章氏爲宗﹐專門之學﹐足資規放也」。大令首肯而去。

十五日晨﹐得家書﹐乃四月下旬發者﹐知前有二書均未達﹔浮湛何所﹐莫可根詰。

閱府誌爲卷二十有六﹐列十二綱﹕曰封城﹐曰規制﹐曰職官﹐曰賦役﹐曰典禮﹐曰學校﹐曰武備﹐曰人物﹐曰風俗﹐曰物產﹐曰雜記﹐曰藝文。子目之繁﹐至九十餘﹐得失參半﹐不盡可因。玩其文筆﹐尙不落塵俗。卷首署分巡臺灣道兼提督學政覺羅四明臺灣府知府余文儀續修﹐時爲幹隆二十五年﹐實則沿六範舊文﹐略有增益而已。余所見舊本﹐雕鏤頗精﹐此殊不逮﹐乃光緒四年重刻者。

十六日﹐霒。南陔將歸﹐書便面贈之。晚作家書。

十七日晨﹐送南陔﹑士滸行﹐海天聚首﹐歡若平生﹐執別黯然﹐益觸羈孤之感。是日蓉卿室張安人以產難亡﹐所居在西院﹐側無親族﹐聞侍嫗哀號聲﹐淒楚動人。

十八日﹐啟。晨過蓉卿齋﹐慰之。是日與季垂﹑調元書。

十九日﹐擬采訪例凡數則﹐侚葉縵卿大令之請也。

二十日﹐撰采訪凡例成﹐以怠於移寫﹐置之。

二十一日晨﹐霒﹐旋啟。閱府誌自是日始﹐間有糾彈﹐輒筆於冊﹐非熹爲古人諍友﹐它日屬稿當據爲大輅之椎輪也。第一卷

封域﹐首列星野附考﹐列諸羅﹑鳳山二志之言﹐一主翼九度﹐一主從閩省牛女。鳳山誌語較有識﹐其說曰「劉向曰﹐吳越屬斗牛女分﹔晉﹑隋﹑元志﹐吳越其辰在丑﹔伊古以來﹐未有非之者。而說者曰﹐呂宋居巽已﹐入翼十度﹐日本在寅艮﹐入軫八度﹐臺灣背接呂宋﹐右連日本﹐其值翼九度無疑。夫臺之去呂宋也﹐水道亦七十更有奇﹐二島不在九州之內﹐荒遠難稽﹐星野實不足據。若由臺開棹中流至澎湖﹐四更焉止矣﹐由澎至廈﹐七更焉止矣﹔澎舊隸同安﹐星野其能別異乎﹖澎不能別異﹐而謂臺星野能別異乎﹖且自省會達雞籠﹐水道亦祗七更﹐浮嶼如關童﹑白畎以及旗幹石等處﹐似蛛絲馬迹﹐脈絡昭然可尋﹔是鳳山星野當依郡乘從閩省牛女﹐確乎其不可易也。倘謂鳳山星野入翼九度﹐諸羅星野入翼八度﹐則同郡之地至差一度﹐而呂宋水道去臺六﹑七千里而遙者反謂其入翼十度﹐捨耳目之近而持渺茫無據之論﹐未敢以爲信也」。然分野之說﹐余終疑之。保章氏以星土辧九州﹐𨿽見周禮﹐其書出自莽代﹐乃劉歆讖緯之學﹐必非周公原本﹔班固天文志﹑李湻風法象志﹑僧一行著兩戒之說皆宗之。明洪武七年修淸類天文分野﹐一代之省﹑府﹑州﹑縣﹐安處附會﹐遂益煩瑣矣。謹按歷象考成﹐專論北極出地以及日躔校分埜塙而有據。純廟欽定熱河志刱立晷度類﹐尢足爲千古規範﹐敬守勿越﹐庶免杳渺之譏。

二十二日﹐大雨。陳太守送福建通誌來﹐並促凡例。凡例者﹐明一書之大旨也﹔諸縣誌乘﹐旣未寓目﹐采訪詳略﹐亦難逆斷﹐譬於圬者﹐莫悉地形之廣袤﹐材瓦之贏絀﹐而第憑虛率臆﹐妄語規摹﹐詞費徒譏﹐何裨實用﹗太守未知此當先作八議視之。撰挽張安人聯語﹐得十六字曰「大家有文﹐傳入列女﹔長陵不死﹐祠爲神君」。安人通文翰﹐故待語云爾。

二十三日﹐仍雨。閱府誌建置﹐附載諸說頗詳。謂卽文獻通考之毗捨耶﹝一作那﹞國者﹐臺海使槎錄也。謂卽昔人所稱乾坤東港華嚴婆娑洋世界名爲雞籠者﹐蓉洲文稿也。謂明周嬰東番記南音稱臺灣爲臺員者﹐臺灣隨筆也。謂隋開皇中常遣虎賁陳稜略澎湖地者﹐海防考也。而舊志敍述尢核﹐其略云「臺灣﹐古未隸版圖。明宣徳間太監王三保﹝通誌作鄭和﹞舟下西洋﹐因風泊此。嘉靖四十二年﹐林道幹寇亂邊海﹐都督兪大猷逐道幹入臺﹐偵知港道紆回﹐不敢進﹐畱偏師駐澎﹐時哨鹿耳門外。道幹以臺非久居所﹐遂恣殺土番﹐取膏血﹐造舟從安平鎭二鯤身隙間遁去占城。道幹旣遁﹐澎之偏師亦罷。天啟元年﹐漢人顏思齊爲東洋國甲螺﹝甲螺卽頭目之類﹞﹐引倭屯於臺﹐鄭芝龍附之。尋棄去。久之﹐荷蘭紅毛舟遭颶風飄此﹐愛其地﹐借居於土番﹐不可﹐乃紿之曰﹐得一牛皮地足矣﹐多金不惜﹐遂許之。紅毛翦牛皮如縷﹐周市已數十丈﹐因築臺灣城居之﹝今安平城﹞。已復築赤嵌與相望﹐設市城外﹐而漳泉之商賈集焉。國朝順治七年庚寅﹐甲螺郭懷一謀逐紅毛﹐事覺被僇。辛丑﹐芝龍子成功自江南敗歸﹐孤軍廈門﹔適甲螺何斌負債逃廈﹐誘成功取臺地。舟至鹿耳門﹐乘大霧駢進﹔荷蘭歸一王以死拒戰﹐不敵遁去。成功遂入據之﹐攺臺灣爲安平鎭﹐赤嵌爲承天府﹐名東都﹐設縣二﹐曰天興﹑曰萬年。成功死﹐子經攺東都爲東寧﹐二縣爲二州﹐設安撫司三﹐南﹑北路﹑澎湖各一。康熙二十一年﹐福建總督姚啟聖用間諜陰散其黨﹐約僞賓客司傅爲霖內應﹐事泄﹐爲霖遇害。

二十二年﹐水師提督施瑯統舟師進徵。六月﹐由銅山直抵澎湖八罩澳﹐取虎井桶盤嶼﹐一戰而澎湖平。克塽震懾﹐遂藉府庫納地歸誠」。志文略於舊志﹐故置彼錄此。志載縣四﹕曰臺灣﹐曰鳳山﹐曰諸羅﹝皆康熙二十三年置﹞﹐曰彰化﹝雍正元年析諸羅北境置﹞﹔廳二﹕曰淡水﹝雍正元年設官﹐與彰化縣同城﹐主北路捕務﹔九年畫大甲溪以北刑名錢谷歸同知﹐攺治竹塹﹐自大甲溪起﹐三貂嶺下之遠望坑止﹐計地三百四十五里有奇﹞﹐曰澎湖﹝雍正五年置﹐設官通判﹞。今爲行省﹐凡析其地爲三府。一曰臺灣府﹝爲省會﹐光緒十三年析彰化縣境置﹞﹐領縣四﹕曰臺灣﹝附郭﹞﹐曰彰化﹐曰雲林﹝光緒十三年析彰化南境置﹞﹐曰苗栗﹝析新竹縣西南境置﹞﹔廳一﹐曰埔里社﹝光緒十年析彰化六社置﹐設撫民通社駐捕里社﹐撫番開墾﹞。一曰臺南府﹝卽舊臺灣府﹐光緒十三年易置﹞﹐領縣四﹕曰安平﹝附郭卽舊臺灣縣地﹞﹐曰鳳山﹐曰嘉義﹝卽諸羅﹐幹隆間攺今名﹞﹐曰恆春﹝光緒元年析鳳山枋寮以南置﹐治猴洞﹐在車城南﹞﹔廳一﹐曰澎湖。一曰臺北府﹝光緒元年置﹐治艋舺﹞﹐領縣三﹕曰淡水﹝附郭﹞﹐曰宜蘭﹝卽噶瑪蘭廳﹐廳置於嘉慶十五年﹐設通判專理民事﹐光緒元年攺設﹞﹐曰新竹﹝光緒元年析置﹐卽淡水廳治爲縣治﹔廳一﹐曰基隆﹝光緒元年置﹐設通判兼理煤務﹐本云雞籠者﹐以不雅也﹐十三年攺設同知﹐理民撫番﹞。臺東直隸州則辟後山番境新置﹝光緒十三年設知州一員﹐治水尾﹐歲費養廉銀一千二百兩﹐津貼銀七千兩﹐名焉而已﹐其地荒蕪不治﹐額賦千數百兩﹐知州代納之﹞﹐夏氏圖說所謂區其地可得一府三縣者也。卑南覓及花蓮港皆設廳置官﹐以爲他日作縣張本。今昔沿革﹐大較如是﹐當先表之﹐以便省覽。

二十四日﹐晨﹐擬修志議﹐成五則。惠庵屬代撰挽張安人聯語﹐復成一偶云「識良匹﹑靑油幕底﹐閨門風雅﹐久聞香茗才名﹐祥夢曶成烖﹐別寏驚傳角鴟嘯﹔悟往因﹑紫峙峯邊﹐塵劫年華﹐肯換靈芬仙籍﹐滄波知不隔﹐飛軿好控石麟歸」。閱府誌山川﹐有云「大海環繞臺郡﹐其山皆向內地。北路之後壠港與興化南日對峙。後壠而上有竹塹﹐與海擅對峙。竹塹而上有南嵌社﹐與福州閩安鎭關潼對峙。自南嵌至上淡水﹐與北茭相望。淡水至雞籠城﹐與沙埕烽火門相望。南路鳳山縣之彌陀港﹑萬丹港﹑岐後東港﹑茄藤港則與漳州之古螺﹑銅山﹑懸鐘等處相望﹐惟鹿耳門居府治之西北﹐澎湖又居鹿耳門之西北﹐與泉州府同安縣廈門東南斜對」。又附載諸羅志云「凡水皆東流﹐邑治之水獨西﹐臺海在西﹐三邑攸同也。閩粵間水源自山﹐匯流揚波﹐謂之溪。溪漸於海﹐潮汐應焉﹐謂之港。海淡無源﹐潮流而豬﹐隨其所到﹐以爲遠近﹐亦謂之港」。數語並能簡括。惟山溪名目﹐分疆臚列﹐不異市井簿記﹐大嫌非體。又搜輯舊聞﹐不分隸各目之下﹐而皆附列於後﹐如大岡山頂蠣房殼甚多﹔赤山之頂不時裂﹐湧泥如火﹐取薪芻置其上則火﹔南仔汕山沒﹐火出石畔﹔玉案山後小山泉湧﹐火出水中﹔茄老网社石湖大里許﹐將雨輒漲﹔劍潭有樹名茄冬﹐髙聳障天﹐相傳荷蘭人插劍於樹﹐樹皮合劍在其內﹐因以爲名之類﹐亦爲不善翦裁﹐當援光緒畿輔通誌例正之。按臺灣諸山﹐使槎錄謂發軔於福州鼓山﹐自閩安鎭官塘山﹑白大山過脈至雞籠﹐皆南北峙立﹐然多隱於瘴厲﹐脈絡枝榦莫可目譣﹔而溪流巠理及小溪分匯之迹﹐輿圖所載﹐尙覺分明。它日敍述﹐蓋山難川易矣。

二十五日﹐啟。撰修志八議成。鄕人劉獻之﹝世芬﹞來﹐兒甚質朴﹐詢其旅況﹐佗傺無俚﹐意頗憐之。閱府誌形勝附載理臺末議﹐重鹿耳門而輕上淡水﹐此自當日形勝﹐今則雞籠﹑滬尾爲外寇所必爭﹐防禦之謀﹐視臺南爲急矣。又載使槎錄論臺南內險曰「羅漢門在郡治之東。自猴洞口入山﹐崇岡復嶺﹐多不知名。數里﹐爲虎頭山﹐諸峯環列﹐樹惟慷榔。過大灣崎﹑蘆竹坑﹑咬狗坑﹐又東南經土樓山﹐壁平如削﹐上則瀾猴跳擲﹐虞人張羅以捕。稍前爲壘浪崎。出茅艸埔﹐度雁門關嶺﹐回望郡治﹐海天一色。去關口裏余﹐中爲深塹﹐百數十丈﹐緣崖路狹﹐不堪旋馬。五里﹐至石頭坑﹔四里﹐至長潭﹐淸瑩可鑑。潭發源於分水山後﹐由羅漢門坑入岡山溪﹐同注於海。自番子寮迆邐至小烏山後﹐入羅漢內門﹐峯回路轉﹐眼界山開﹐沃衍平疇﹐極目數十里。東則南仔汕山﹑東方木山﹐隔淡水大溪爲旗尾山﹔西則小烏山﹔南爲銀錠山﹔北爲分水山﹑目貓徽山﹔層巒疊巘﹐蒼翠欲滴。民莊凡三﹕外埔﹑中埔﹑內埔。居民約二百餘口。內埔泛兵五十名﹐分防猴洞口﹐狗勻昆諸地﹐則寥寥三十餘人而已。先是由長潭東南行﹐至夏尾藍帛腳寮轉北至外埔莊﹐後以逆黨黃殿潛蹤內埔﹐而甕菜岑﹑鼓壇坑尢爲姦匪出沒之所﹐禁止往來。外埔東南由觀音亭﹑更寮侖﹑番子路頭至大崎越嶺﹐卽爲外門﹐去大傑巓社二十里﹐中有居民﹐爲施裏莊﹑北勢莊﹔莊盡番地﹐往年代納社餉﹐招佃墾耕﹐繼以遠社生番乘間殺人﹐委而去之﹐今則茀艸不可除矣。自社尾莊割蘭坡嶺可赴南路﹐由本岡社卓猴可赴北路﹐外此則羊腸鳥道﹐觸處皆通﹐峻嶺深谷﹐叢姦最易。土人運炭﹑輦稻﹐牛車往來﹐徑路逼狹﹐不容並軌。惟約畫則自內而外﹐夜則自外而內。夏秋水漲﹐坑塹皆平﹐迷津莫渡矣」。又論淡水全勢略曰「上淡水中有崇山大川﹐深林曠野﹐南連南嵌﹐北接雞籠﹐西通大海﹐東倚層巒﹐計一隅可二百餘里﹐洵扼要險區也。外爲淡水港﹐八里岔山在港南﹐圭柔山﹝一作雞柔﹞在港北﹐兩山對峙﹐夾束中流﹐南北有二河。南河源出武勝灣﹐行四十餘里﹔北河源出楓仔嶼﹐行百餘里﹔俱至大浪原會流出宥脰門﹝卽關渡門﹞﹐入淡水港﹐曲折委宛﹐五十餘里而歸於海。圭柔山麓爲圭柔社。由山西下數里。有紅毛小城﹐髙三丈﹐圍二十餘丈﹐今圯。城西至海口﹐極目平衍﹐名虎尾﹐今淡水營所駐也。兩山南北﹐重岡復嶺﹐灌莽叢翳﹐南則武勞﹑裏末﹑擺接﹑秀朗諸社﹐北則麻少翁﹑外北投﹑內北投﹑大浪源﹑麻裏卽吼﹑楓仔嶼諸社。礦山在內北投﹐濱河﹐山僅數仞﹐寸艸不生。自淡水經楓仔嶼上下十里﹐過港至雞籠﹐山髙多石﹐山下卽雞籠社﹐稍進爲雞籠港﹔港道狹隘﹐港口有紅毛石城﹐非圓非方﹐圍五十餘丈﹐髙二丈﹐遠望爲小雞籠嶼。循此而上至山朝社﹐又上至蛤仔難諸社﹐深箐鳥道﹐至者鮮矣」。二說詳盡﹐爽若列糜﹐此古今不異者也。又載稗海紀遊雲﹕「雞籠山下﹐實近弱水﹐秋毫不載﹐舟至卽沈」。或云「名爲萬水朝東﹐勢傾舄捲入地底﹐滔滔東逝﹐流而不返」。今訪諸久客於此者﹐不聞有弱水湛舟之事﹐當更考之。

●臺遊日記卷二

上元蔣師轍

二十六日﹐移寫八議成。閱府誌第二卷

規制﹐知其時惟鳳山﹑諸羅建城﹐郡治樹木柵﹐大門壘石﹐柵外環植■﹝艸﹝束刂﹞竹﹑綠珊瑚護之。彰化及淡水但設四門﹐■﹝勹外舟內﹞護■﹝艸﹝束刂﹞竹而已。蒙謂自炮火之焰熾﹐而所攻無堅城﹐惟柔可以禦之。臺地■﹝艸﹝束刂﹞竹﹐每叢輒數十竿﹐節有■﹝艸束﹞如堅錐﹐人入其中﹐牽發毀肌﹐莫不委頓。宜堅築短垣﹐而■﹝勹外舟內﹞植數重於外﹐敵旣無從越﹐炮彈卽有摧敗﹐亦豈能蕩爲夷庚﹖而守禦之眾從內窺外﹐易得敵情﹐可以出奇制勝﹐金城百仞﹐亡以逾也。海防亦隸規制﹐弟列港名。附考載則例﹐於商船﹑社船﹝淡水舊設四■﹝木叜﹞﹐雍正元年增六■﹝木叜﹞﹐幹隆八年定制十■﹝木叜﹞﹐不得再增。例由淡水莊民僉舉殷實之人﹐赴漳泉造船﹐給照在廈販買布帛至淡水﹐而回棹糴米粟接濟漳泉民食﹞﹑貿易﹝商船自廈來臺﹐由泉防廳給發印單﹐開載舵工水手年貌﹐並所載貨物﹐於廈之大嶝門會同武泛照單驗放。自臺回廈﹐由臺防廳查明換給印單﹐於鹿耳門會同武泛照驗出口﹞﹑配運﹝商船撥運內地兵米及賣買平糶米谷﹐俱照梁頭丈尺分派。小商船謝免配載。每石腳價銀六分六釐六毫五絲。自廈載往他處﹐水程每百里加銀三釐。遇奉文起運之日﹐將人口﹑船隻﹐計梁頭之丈尺﹐配米數之多寡﹐至交卸處所水程有遠近之不同﹐將交卸地方寫入鬮內﹐當堂令各船戶公同拈鬮﹐鬮值何處﹐卽照拈配運﹐給與免單﹐下次入口﹐呈繳免單﹐免其配運﹞。及海洋禁止偸渡諸制頗詳﹝海洋禁止偸渡﹐犯者照私渡關津律杖八十﹐遞回原籍﹔人數至十名以上者﹐官役分別責罰﹞﹐而初不及兵事﹐蓋向者情勢然矣。弛張之道﹐今昔異宜﹐似應別立專門﹐以示鄭重。

二十七日﹐閱府誌第三卷

職官。首官制﹐敍官也﹔次官秩﹐志姓名也﹔次列傳﹐書宦績也。官秩無表﹐列傳不與它傳類編﹐皆義例之當正者。知府馮協一﹐注江南人﹔按協一字退庵﹐乃益都相國子﹐官臺灣有惠政。民成丁以上﹐歲輸銀一錢二分於官﹐曰公用﹐協一除之﹐見靑州府誌﹔訛誤宜正﹐據此一事﹐傳亦宜增。

二十八日﹐晨﹐過淡水縣署﹐答拜劉獻之﹐未晤。歸遵稻塍而北行﹐阡陌間溪流潺潺﹐時橫約略﹐景趣之幽﹐不異村野。午餐後過左照﹑蓉齋﹐照﹑蓉乞代撰張安人挽聯﹐走筆成一偶云「筆牀硯匣﹐流芬勝徐淑五言﹐良友失閨中﹐頓令腰瘦東陽﹐舊夢芝芙成永悼﹔瓊室丹房﹐證果早楊回三日﹐法齋營海外﹐祗合魂招西極﹐仟鸞驂鶴倘重來」。西王母姓楊名回﹐以丁丑日死﹐見酉陽雜俎﹔張安人之歿以甲戌﹐故拈用之。夕得五兄書﹐知轉漕事縪﹐爲之慶幸。糧■﹝木叜﹞偸盜之獘﹐𨿽懸嚴法﹐犯者自如﹐而倉場胥吏■﹝宀上﹝峜﹐糸代止﹞下﹞賄之苛﹐亦實資舟子口實。五兄匑匑﹐不能與小人角詐﹐心竊憂之﹐今釋然矣。

二十九日﹐晵。午後聞雷聲﹐雲起西方﹐有雨意。商務局黨幼云直刺﹝鳳岡﹞來﹐余適過禹門齋﹐未晤﹐畱刺而去。聞直刺籍濟寧﹐寄居楊州﹐常遊吾鄕﹐爲龔謙夫先生弟子﹐頗用幹局見稱﹐天方教中人也。閱福建通誌數卷﹐義例未諳﹐文字尢劣﹐林中丞鴻林弁言啟寓不滿之意﹐蓋公論矣。志成於道光末﹐後府誌且九十年﹐於臺事殊無所增﹐亡可據依﹐閱之失望。是日得劉藎臣書﹐並代印靑溪詩選百本。覆閱一過﹐仍有訛誤﹐如「泛」刻作「汛」﹐「遣」刻作「遺」之類﹔校書之難﹐如拂積塵﹐信然﹗

六月朔日戊午﹐閱府誌職官附考云「雍正十一年﹐覆準臺員道員準鎭協例三年報滿﹐知府﹑同知﹑通判﹑知縣視參將等官二年報滿﹔蓋其時版圖初隸﹐風气未開﹐風濤之險﹐瘴癘之惡﹐之官者皆視爲畏塗﹐故著令如是。今則功名之士捷足爭先矣」。蒙謂牧令報滿之期﹐宜視內地倍之。通其語言﹐熟其情僞﹐以養以教﹐非寬以歲月﹐𨿽賢如陶矩﹐不能爲功。治行果優﹐察廉舉異﹐報政及期﹐卽擢郡守﹐洊至監司﹑開府﹐不假外求﹐始嚴杜其幸進之念﹐繼亦不使有淪抑之書﹐政化可成﹐俊傑益奮﹐海外吏治﹐庶無慨遢茸乎﹗是日﹐得叔龍同年書﹐又得李觀察及次竹書。

二日﹐晨起腹舄﹐體爲不平。午餐頓減。夕療。過惠庵齋﹐禹門亦至﹐爲余述一異云「往歲臺南安平港有漁翁网得一龜﹐大可六寸﹐足踏四小龜而行。司榷王君以緡錢數千得之。漁翁夜夢神示異﹐驚悖而醒﹐仍從乞還﹐置諸水濱﹐蹣跚而去。不審何怪」﹖余曰「此聖龜也﹗酉陽雜俎云在福州﹐今所見豈卽此歟﹖抑𨿽靈物而族類固繁歟」﹖

三日晨﹐黨幼云直刺來﹐語次知與吾鄕田撰異茂才﹝曾﹞最相得。述撰異客死狀﹐爲之悐然﹗以饑寒故﹐竄迹瘴域而殞﹐不貲之軀﹐覆車非遙﹐襲踵滋懼矣﹗閱府誌第四卷

賦役。首載田園之數﹐都五萬三千一百八十四甲有奇。又澎湖地種三百八十石一斗有奇。蓋沿幹隆十年舊志文。其附注三萬六百十九甲有奇﹐又三千三百九十三頃五十四畝有奇﹐則據幹隆二十六年冊籍所載。當時確數﹐反從附注﹐不解其旨。其別田爲園者﹐以無陂塘貯水也。共變畝言甲者﹐仍紅毛之舊也。每甲縱橫二十五戈﹝戈長丈二尺五寸﹞﹐當十一畝三分有奇﹝或作十一畝﹐削其畸零﹞。雍正七年以後﹐化甲爲畝﹐故續墾者別以頃畝計﹐此諸縣所同。其以地種計者﹐則惟澎湖獨也。按附考﹐知鄭氏時有官田﹑私田﹑營盤諸目。官田者﹐沿紅夷王田之舊﹝紅夷至臺﹐令中土遺民耕田輸租﹐其陂塘堤圳修築之費﹐耕牛﹑農具﹑籽種﹐皆資給之﹐故名王田﹐亦猶中土之民受田耕種納租於官之義﹞﹐耕田之人﹐皆爲官佃也。私田者﹐鄭氏宗黨及文武僞官與士庶之有力者招佃耕墾﹐自收其租而納課於官也﹝亦謂之文武官田﹞。營盤者﹐鎭營之兵就所駐之地自耕自給也。歸命後﹐悉蠲爲民業。它時編田賦考﹐當附著於篇﹐非惟摭拾墮聞﹐將以著聖朝寬大之澤焉。晚過淩雲齋﹐■﹝宀上﹝峜﹐糸代止﹞下﹞光緒十年淸賦案牘﹝淩雲職纂修﹐中丞謂其於案牘最釆﹐檢閱之責﹐並以屬之﹞﹐擬先翻閱﹐繹其端緒﹐並■﹝言卩﹞之曰「聞淸丈之役﹐合十數廳縣之廣﹐刻期三月而縪﹐倉猝甚矣。又不擇人而任﹐不檢之徒﹐往往取賂富民﹐減書其數﹐而別造虛僞名籍﹐以飾增賦之美﹐有諸﹖」淩雲曰「此獘淡水獨無﹐它縣皆有﹐而鳳山﹑嘉義﹑彰化尢甚﹐人言皆如是矣」。曰「廣無賦之田而聽其匿稅則病國﹐執無田之賦而責以催科則病官﹐官懼書下考而曲肆其鉤詰周內之術則終以病民。捐投鼠之細忌﹐慕攺弦之宏致﹐往者不諫﹐來者其猶可追乎」。淩雲爲語不可之故﹐相與嘆久之。

四日晨﹐過商務局﹐答拜黨幼云直刺﹐直其它出。歸循城垣而行﹐柳陰毿毿﹐溪流如帶﹐見二﹑三牧■﹝臣又﹞上言下﹞橫臥牛背﹐信其所往﹐暇逸之致﹐令人意移。夕閱府誌租賦。田園之則﹐皆判三等。鄭氏賦民最重。上則之田﹐每甲徵粟至八石八斗﹝中則七石﹐下則五石﹔園﹐上則五石﹐中則四石﹐下則二石四斗﹞﹐始皆因之。雍正七年以後﹐續墾田園升科視同安則例﹐上則田視民米每畝才徵銀八分五釐三毫四絲﹐秋米六合九抄五撮而已﹐中則田視鹽米﹝每畝六分五釐八毫八絲﹐秋米二合八抄七撮﹞﹐下則田視官米﹝每畝五分七釐五毫五絲﹐不徵秋米﹞﹔上則園視中田﹐中則園視下田﹐下則園視鹽米不徵鹽折﹝每畝徵銀五分六釐一毫﹞。計畝徵銀﹐仍代一粟﹝每銀三錢六分折粟一石﹐秋米一米二粟﹞。每石粟徵耗粟斗﹐則代以銀﹝諸縣從同﹐計地種徵銀﹐亦惟澎湖則然﹞。粟以充兵米﹝全臺十五營兵米四萬四千八百五十一石八斗﹐福﹑興﹑漳﹑泉平糶額粟﹐及兵眷金廈兵米八萬三千二百五十石﹐督標兵米七千七百八十五石﹐皆倍給以粟﹔所徵之粟不敷起運﹐每年將運糶四府粟價發臺﹐分給四縣﹐糴補足額﹞。銀以充經費﹝與人丁餉稅﹑官莊各耗羨﹑曁並封戥頭﹐皆解充各衙門養廉及津貼船工公費﹞。大端如是。附注謂幹隆二十六年冊載原額﹐新收田園共三萬六百一十九甲九分有奇﹐徵粟一十二萬六千五十八石五斗有奇﹔雍正七年後續墾化甲爲畝田園共三千二百九十三頃五十四畝有奇﹐徵粟五萬四千六百六十一石四斗有奇﹔通計歲共徵粟十八萬一千一百六十九石九斗有奇。今合一直隸州﹑二廳﹑十一縣之地﹐所增奚翅倍之。其徵納銀粟損益因革之故﹐甚欲■﹝勹外舟內﹞知﹐一證今昔得失﹐而官書私載了無所窺﹐詢諸人人﹐亦若聚聾以鼓﹐選事如是﹐眞可云泄泄矣﹗是日得朱調元書。

五日﹐閱府誌戶口。都計戶一萬二千七百二十七﹐口一萬八千八百二十七﹐此據康熙五十年丁冊給此編審之數﹐至幹隆二十年止﹐詳略不一致。彰化僅增一丁﹐時𨿽厲渡臺之禁﹐不應亦靳滋生﹔缺漏疑多﹐然亡可考矣。民丁外﹐有番丁。八社番丁﹐三千五百九十二口﹐隸鳳山﹔冊載公廨番丁九十七﹐壯番丁一千三百九十五﹐少壯番丁二百五十六﹐壯番婦一千八百四十四口。又八十九社番丁五千九十口﹐又六十社歸化生番丁數未詳﹐並隸鳳山﹑彰化﹑諸羅﹑淡水諸廳縣。始徵丁糧重於內地﹐康熙二十五年題準每丁徵銀四錢七分六釐﹐五十年定額滋生人丁永不加賦﹐則與內地同。純廟禦極﹐詔減其大半﹐每丁徵銀二錢。十二年﹐復均其數於田園中按則徵輸。舊額田園每甲折十一畝﹐每畝上則田勻丁銀四釐一毫八絲六忽﹐中則田勻四釐三亳八絲一忽﹐下則田勻四釐六毫三絲九忽。園﹐上則勻四釐九毫二絲九忽﹐中則勻五釐二毫五絲七忽﹐下則勻五釐六毫三絲三忽。新墾化甲爲畝﹐下則田每畝勻丁銀七釐一毫六絲九忽﹔園﹐八釐六毫三絲九忽。每兩加耗銀七分﹐並封平余銀二分。按納丁於田﹐本在雍正四年﹐而臺灣至是新令始播﹐則已後二十有餘載矣。番丁輸納﹐別曰番餉﹐始斂亦重﹐有多至二兩﹐一兩有餘及五﹑六錢者。幹隆二年﹐詔優卹之﹐視民丁例。歸化生番社責輸鹿皮五張﹐每張折徵銀二錢六分。幹隆二年蠲其五之三﹐折徵銀亦減去二分。此丁番算錢之大略也。竊謂戶口宜先土田﹐土田宜先租賦。有人此有土﹐有土此有財。山陽魯通甫撰邳州誌﹐體例最善﹐曩撰臨朐志因之。此𨿽通誌﹐大端無別也。午餐後﹐席春愚太守﹝時熙﹞枉過。太守﹐成都人﹐以醫術名﹐中丞延至﹐爲其長公子治夙奇者。

六日晨﹐過席太守齋﹐■﹝言卩﹞其醫術﹐極服膺仲景傷寒論﹑金匱要略二書﹐學有本原﹐蓋異虖庸庸獵食者﹐論議亦極豪健﹔耳日聞箏琶之音﹐忽直此方﹐如撾羯鼓矣。夕閱府誌鹽課﹑水餉﹑陸餉。臺灣有鹽埕者三縣。臺灣三埕﹐一在洲南﹐一在洲北﹐雍正九年復移鳳山瀨北場歸縣管轄﹐而格數不詳。鳳山亦三埕﹐舊只瀨南﹑瀨北二場﹐共一千三百二十三格﹐後移瀨北場歸臺灣﹐幹隆二十二年復設瀨東﹑瀨西場﹐仍原額。諸羅一埕﹐在安定裏﹐幹隆二十年增築﹐凡六十五格。埕以格計﹐大小不等。格以丈計。計丈徵稅﹐每丈徵銀四錢九分﹐名曰埕餉。此餉未詳徵取之制。據附考﹐卽統於鹽課之中。曬丁無竈﹐故不曰竈丁﹐而曰曬丁。鹽成納諸官﹐官償以值。每交鹽一石﹐給價廣番銀一錢二分。南場鹽遜北場﹐每石減二分。建倉儲之。府治設所名曰鹽館。販鬻者率投館納課﹐每一石交番廣銀三錢﹐腳費三分﹐而執單取鹽於場。時額銷鹽十一萬石﹐收課銀三萬六千三百兩﹔完解埕餉外﹐養廉﹑役食﹑曬價﹑運費﹐咸取給焉。余乃以充兵餉。此鹽法之大端也。今臺北鹽館﹐有配運之名﹐有餘鹽之利﹐職此者囊橐率充﹐似稍易往制矣。水餉﹐徵於舟者﹐有采捕小船﹑渡船﹝每載梁頭一石﹐徵銀七分七釐﹞﹑尖艚﹑杉板﹝臺灣舊有尖艚五隻﹐每徵銀四錢二分。杉板頭船九十七隻﹐每徵銀四錢二分。雍正五年﹐撥歸澎湖﹐續增尖艚二十九隻﹐並前每徵銀八錢四分。杉板四百三十四隻﹐徵銀如故﹞諸目。其徵於漁人者﹐有港﹝海水支流之處﹐大小不同﹐徵銀自一兩至二百二十兩不等﹞﹑潭﹝平埔開窩﹐積水甚深﹐魚蝦多蓄其中﹐以所計﹔每所大小徵銀不等﹐有多至十二兩者﹞﹑塭﹝就海坪築岸納水蓄魚﹐以口計﹔每口徵銀自五錢至五十兩不等﹞﹑罟﹝每一張駕船二隻﹐先放海底﹐後用四﹑五十人兩頭牽挽﹔圍攏海邊﹔徵銀自五兩至十餘兩不等﹞﹑罾﹝有車罾﹑舉罾﹑搖罾三者﹔大罾徵銀二兩一錢﹐小罾徵銀八錢四分﹞﹑■﹝罒上令下﹞﹝网上有蕩﹐能浮水面﹐下系网袋無數﹐每袋各綴鉛墜﹐沈入水底﹐魚入袋中﹐輒蔽不能出。大者置諸外海﹐小者置諸內滬。以條計。每條大者率徵銀五兩八錢八分﹐小者未詳﹞﹑縺﹝於冬春二時在外海捕塗魠等大魚用之。每條徵銀與■﹝罒上令下﹞同﹞﹑蠔﹝蠣房也﹐卽以爲取之之名。用竹二﹐長丈餘﹐各貫鐵於末﹐如剪刀﹐於海水淺處鉤致之。以條計。每徵銀與縺同﹞﹑■﹝糸衮﹞﹝垂餌以釣大魚。大繩長數十丈﹐系一湍於岸﹐浮舟出海﹐每尺許有數鉤﹐繩盡則返棹而收﹐曰收婊。每條徵銀與蠔同﹞﹑网﹝大者徵銀三兩五錢﹐小者半之﹞﹑箔﹝削竹片爲之﹐繩縛如簾﹐髙七﹑八尺﹐長數十丈﹐就海坪植杙﹐及潮水未滿時縛箔於杙﹐畱一門寬可四﹑五尺﹐潮漲時魚隨水入﹐以网截塞箔門﹐潮退魚不得出。大者徵銀一兩二錢六分﹐小者六錢三分﹞﹑滬﹝於海坪潮漲所及處﹐周圍築土岸髙一﹑二尺畱缺爲門﹐兩旁豎木柱﹐掛小网於上﹐截塞岸門﹐潮漲淹滬﹐魚蛤隨入﹐潮退由滬門出﹐魚蛤爲网所阻﹔寬者爲大滬﹐狹者爲小滬﹐以口計﹐大滬徵銀八錢四分﹐小者半之﹞﹑鳥魚旗﹝用白布一幅﹐刊刷「鳥魚旗」字﹐塡寫漁戶姓名﹐縣印鈐蓋﹐插於船頭﹐帶网采捕。其捕用罟﹐每枝徵銀一兩五分﹞諸目﹐舊額歲共徵銀三千八百七十七兩有奇。陸餉有街市瓦艸店厝﹝瓦厝每間徵銀三錢三釐八毫﹐艸厝每間徵銀二錢一分七釐﹐安平鎭較減﹞﹑牛磨﹝以首計﹐每徵銀五兩六錢﹞﹑蔗車﹝以張計﹐每徵銀與牛磨同﹞﹑番檨宅﹑檳榔宅﹝以所計﹐每徵銀六兩﹞﹑瓦窖﹝以座計﹐每徵銀二兩五錢﹞﹑菜園﹝以所計﹐每徵銀一兩五錢﹞﹑當稅﹝每所徵銀五兩﹞諸目﹐大都沿於鄭氏。今則或減或罷﹝光緒三年﹐福建巡撫丁日昌奏請﹐除番社所輸鹿皮﹑小米猶有任土作貢遺意﹐曁民間塭餉﹑蔗車﹑糖蔀仍其舊外﹐所計雜項﹐均應豁免﹐以除民累﹞。迥異曩昔﹐制用有經﹐皆宜博考者也。

七日﹐閱府誌卷第六賦役三﹐曰存畱﹑曰經費﹑曰養廉﹑曰官莊。經費支給諸目﹐與內地同﹝惟本府進表合綾袱紙張一目﹐內地無﹔幹隆二十年﹐亦裁去矣﹞。官莊凡一百二十五所﹐徵收有靑白糖﹑粗粟﹑芝麻﹑糖蔀﹑蔗車﹑牛磨﹑魚塭等名﹐歲入銀凡三萬五百兩有奇﹐鳳山﹑諸羅二縣最多﹐皆武營經費之資也。按閩鄭蘇年﹝光策﹞西霞文鈔有臺灣設官莊議﹝略云官莊卽公田也﹐然與文職無與﹐竊意臺中各屬縣員吏亦宜仿﹐此將各處叛產及流亡無主田畝﹐各撥若干頃﹐以爲公田﹐募人耕作﹐官收其租﹞﹐欲以濟諸縣官吏匱乏﹐俾廉音無困﹐而貪者有資﹐私欲亦戢。其事未見施行﹐殆有所格。今制﹐牧令所徵平余﹐亦悉輸公﹐而別給之資號曰津貼﹐劇縣歲費萬二千金﹐它以次減﹔立法似善﹐然慮其不可久矣。

是日黨幼云刺史來﹐語及番禍﹐余曰「理番無它﹐叛則剿﹑服則撫而已。然皆有道。請先以剿言。剿生番難﹐剿化番易。生番捷若猿猱﹐駻若■﹝炙﹐布代火﹞豪﹐以麋鹿爲糗餌﹐據幽邃爲窟穴﹐怒則狂噬﹐窮則狙伏﹐非烈山澤﹑芟蔽翳﹐亡以制其死命。今所剿者皆化番耳。旣有里社﹐又習耕種﹐若俟其禾熟時﹐縱軍士取之﹐屯師要隘﹐絕其剽掠﹐彼無隔歲之儲﹐食盡力窮﹐必出求撫﹐此屬非可殄絕﹐但名誅其首惡﹐眾情懾畏﹐自爾聑然。此剿之上策也。若旣就撫矣﹐不當仍以番目之﹐卽令薙發冠服﹐稽戶口﹐列版藉﹔稍徙其悍者﹐散處近郊﹐伍於齊民﹐授之土田﹐導以耕作。番土空曠﹐亦量遷無業之民實之。婚姻往來﹐民番無間﹐官不屏以異類﹐彼亦久將自化。此撫之遠圖也。難者將謂安所得閒田而授之﹖是亦有策。林太僕以財雄海外﹐田畝最富﹐幾據有臺北之半﹐宜與之謀﹐量出其近郊之田以處番﹐卽移其近郊佃農以治番田。太僕受朝廷厚恩﹐撫番又其專責﹐苟利於國﹐毀家亦不當惜﹐矧固無毫毛之損哉﹗此而猶吝﹐則是鄙夫之智﹐封利自專﹐執大義以相繩﹐太僕恐無詞自解也。此一說也。聞番社土曠膏腴﹐待墾者甚廣。近郊之農有可與番易耕者﹐三倍其數酬之﹐並免其三年租賦﹐越期乃徵﹔貧民或亦樂從。此又一說也」。曰「處生番柰何」﹖曰「亦開山而已矣。運會之開﹐萬物莫能阻﹐今旣建行省﹐東西皆服聲教﹐而獨中迆長數百里淪於化外﹐亦謀國者之恥也」﹗曰「前者事此矣﹐而士卒死於瘴癘老相枕籍﹐子亦未聞之乎」﹖曰「此用客軍之失也﹐役閩粵人則無患矣。今之宜蘭縣﹐昔之蛤仔難也﹐漳人吳沙實始辟之。埔裏諸社亦用潮民私墾﹐遂成■﹝氵﹝艸夭﹞壤。水土旣習﹐瘴毒不能爲烖。以募客軍之饟﹐招輯其眾﹐伐木信道﹐以漸而進﹐不須十稔﹐內山淸夷矣」。曰「山木長榮﹐焚之不易﹐伐材輸運﹐亦艱致遠﹔柰何」﹖曰「吾聞泰西有炸藥者﹐其力極猛﹐某禍至烈﹐一投而榮者瘁﹐再投而菀者枯﹐杯藪狙伺之徒迫其凶焰﹐勢將遠避﹐吾得從容畢力攘剔﹐卽於岡麓密設窯竈﹐廣薪炭之利﹐商販麇至﹐何憂轉輸矣」。曰「生番可盡誅乎」﹖曰「不可。悍者戳﹐馴者撫﹐亦以處化番之術處之可矣。善乎藍鹿洲之言曰﹐以殺止殺﹐以番和番﹐辟其土而聚我民焉﹐孰復三語而神明其術﹐要領旣得﹐尙何艱之不可圖哉」﹗黨君旣去﹐爰次前語﹐筆之於冊﹐以備來者芻蕘之采焉。

八日﹐霒。蓉卿爲其亡室營齋於艋舺之龍山寺﹐與同人往弔。艋舺本一大聚落﹐食貨所萃﹐府治旣建﹐地遂附郭。寺在其西﹐棟宇頗隘﹐別院略憩﹐尹疏二君約過學海書院﹐曲徑幽邃﹐竹樹蔽天﹐可里許而達。山長丁彤煊﹝煒﹞出訝﹐恂恂少年﹐■﹝言卩﹞以諸生所業﹐大半淪於俗學﹐速化之獘﹐眞簿海同風矣﹗丁君謂禹門曰「今之速民謗者﹐大橋釐局爲最。公等亦有聞乎﹖鄕民至艋舺市物﹐𨿽食貨必徵。近有治喪具若縗麻緦布之屬﹐倉皇過橋上者﹐丁役執之﹐謂爲骫法﹐罰其倍輸﹔其人哀乞不獲見原﹐投物於水悻悻而去。此類非一過者﹐皆側目視之﹐吾懼其滋釁也」﹗余曰「臺灣地袤不能千里﹐廣才數百里或百里耳﹐田賦所出與夫關榷雜稅﹐歲入率二百萬金﹐亦可云饒足矣﹐復汲汲非義之徵奚爲者」﹖曰﹕曩以鐵路費絀﹐暫規挹注﹐久而不廢﹐則非始事者所及知也」。余聞此類事輒不懌﹐如骨﹐鯁在喉﹐必吐棄乃快﹐歸途成新樂府一章﹐比於杜老諸別﹐聞者不必戒﹐言者固無罪也。晚閱府誌卷第七典禮。子目凡九﹕曰慶賀﹑曰接詔﹑曰迎春﹑曰耕藉﹑曰祭社稷﹑曰鄕飲酒﹑曰鄕約﹑曰祠祀。按章氏遺書﹐湖北通誌不廢此門﹐海外荒僻﹐會典﹑通禮二書寓目者尟﹐似可仍之。

九日晨﹐閱府誌卷第八學校。知其時土番社學最夥。臺灣四﹐鳳山八﹐諸羅十一﹐彰化十九﹐淡水六。今或存或廢﹐蓋同具文矣。臺北新塾﹐聞有番僮十餘人﹐頗循循就規範﹐惜所以惠卹之者不至。夏秋疾疫﹐間有死亡﹐向學之心或因以沮。化頑馴梗﹐道務推廣﹐而故常視之﹐此有司之責也。陳石齋刺史﹝善慶﹞來。刺史﹐毫州人﹐與舊友商邱梁西橋﹝宗瑋﹞雅故﹐故知余名。客歲曾一晤於津門。比居大科嵌﹐司樟堖稅。■﹝言卩﹞以煎堖始末﹐曰「此大利也﹐而夷人攘之」。曰「竈丁不皆土人乎」﹖曰「固也。其貲則皆夷人豫叚之﹐堖成售與﹐故抑其價﹐無敢校者」。曰「官主之﹐不愈於是乎」﹖曰「載在條約﹐弗可故也。某居其所﹐如牙郎﹐登市竈徵番銀八枚而已」。刺史旣去﹐余從淩雲求條約閱之﹐不可得。午餐﹐飯穢且饐﹐下喉欲歐。中丞宗人實司會計﹐同人皆會食其所﹐因婉語之曰「食之失飪屢矣。時近溽暑﹐口腹不愼﹐尢易致疾﹐幸戒庖人稍愼其事」。其人忽盛怒相向﹐語音甚楚﹐喉急不可辧﹐意蓋謓餘多言。原其市儈不解禮賓之意﹐一笑寘之。晚燭飯齋中﹐瀹茗代羹﹐市豆豉下之。過淩雲齋﹐詢以開局何日﹐答云不知﹐彌益煩懣。

十日﹐啟。晨閱府誌卷第九武備。首曰營制。掛印總兵官一員﹐統轄三營。中軍遊擊一員﹐駐防臺灣府中路口﹔守備一員﹐千總二員﹐把總四員﹐步戰守兵九百一十名。左營遊擊一員﹐駐防臺灣府北路口﹔守備一員﹐千總二員﹐內一員雍正十一年添設﹐把總四員﹐內一員添設同上﹐步戰守兵九百一十名。右營遊擊一員﹐駐防臺灣府南路口﹔守備一員﹐千總二員﹐把總四員﹐步戰守兵九百三十名。臺灣城守營雍正十一年添設﹐轄二軍。參將一員﹐駐防臺灣府城。左軍守備一員﹐駐防岡山汛﹐兼轄山頭﹑山腰﹑山尾﹑狗勻﹑昆南﹑安店等塘防兵一百八十名。千總一員﹐與駐臺把總遞年輪防羅漢門﹐兼轄猴洞口汛防兵八十名。把總二員﹐一員與千總遞年輪防羅漢門等處﹐一員駐防同守備。步戰守兵五百名﹐以五十名撥防康蓬林汛﹑大湖﹑半路竹等塘﹐以五十名撥防鹽水浦汛﹑港岡﹑角帶圍﹑瀨口﹑塗槧埕等塘。右軍守備一員﹐駐防下加冬汛﹐兼轄哆囉嘓汛﹑鳥山頭﹑八槳溪﹑急水溪﹑鐵綫橋等塘防兵一百三十三名。千總一員﹐駐防府治。把總二員﹐一員駐防同守備﹐一員分駐佳興裏汛及茅港尾﹑水堀頭﹑茇仔林等塘防兵二十七名。步戰守兵五百名﹐以五十名分防加澑灣汛﹐及溪邊﹑水柵﹑柴頭港﹑水仔尾等塘﹐以五十名撥防大穆降汛﹑蔦松﹑小橋等塘﹐以五十名撥防舊社﹑大灣﹑嵌下等塘。南路營參將一員﹐駐防鳳山縣﹐防兵五百人。都司一員﹐雍正十一年添設﹐分防下淡水﹐駐丈山豬毛口堵截生番﹐兼防河裏港等汛﹐防兵三百名。守備一員﹐駐紮鳳彈﹐分防下埤頭汛﹐防兵二百五十名。千總三員﹐內一員雍正十一年添設﹐一員隨參將駐防﹐一員分防新園等汛﹐防兵一百五十名﹐分防觀音山汛。把總六員﹐內二員雍正十一年添設﹐一員駐防鳳山﹐一員駐防同守備﹐一員駐防同都司﹐一員防守萬丹等汛﹐防兵五十名﹐一員分防觀音山﹑石井汛﹐一員分防攀桂橋汛。步戰守兵一千五百名﹐原一千名﹐雍正十一年添設五百人﹐以二百五十名分汛防守﹐遊巡南路。北路協標轄三營﹐原一營﹐雍正十一年分設。副將一員﹐原系參將﹐雍正十一年攺設﹐駐紮彰化縣﹐防兵四百四十名。中軍都司一員﹐駐紮彰化。左營守備一員﹐駐諸羅縣﹐防兵四百七十名。右軍守備一員﹐駐竹塹。千總六員﹐內四員雍正十一年添設。一員隨副將駐防﹔一員分防蕕霧揀汛﹐防兵二百一十五名﹔一員分防斗六門等汛﹐防兵一百名﹔一員分防笨港汛﹐防兵一百五十名﹔一員駐竹塹﹔一員分守後壠﹐防兵一百名。把總十二員﹐內八員雍正十一年添設。一員分防柳樹湳汛﹐防兵一百名﹔一員分防南﹑北投汛﹐防兵八十五名﹔一員分防燕霧汛﹐防兵五十名﹔一員分防蓬山等汛﹐兼遊巡牛罵﹑沙轆﹑大川等處﹐防兵一百名﹔二員駐諸羅縣治﹔一員分防石橊班汛﹐防兵三十名﹔一員分防鹽水港﹐防兵六十名﹔二員駐竹塹﹔一員分駐中港﹐防兵五十名﹔一員分防南嵌﹑淡水等處﹐防兵五十名。步戰守兵二千四百名﹐原止一千一百二十名﹐雍正十一年添一千二百八十名﹐以五百名駐淡水廳治。按所載實二千五百名﹐不知其誤安在﹖又據東槎紀略﹐原額一千二百六十八名。淡水營都司一員﹐舊駐淡水港﹐今移駐艋舺渡頭﹐防兵二百九十八名﹐兼轄長道坑﹑煙墩﹑霄裏等塘。千總一員﹐輪防艋舺渡頭。把總二員﹐內一員雍正十一年添設。一員輪防海山口汛﹐兼轄炮臺北港﹑小雞籠等塘﹐防兵七十名﹔一員輪防大雞籠汛﹐兼轄大雞籠港﹑金包裏等塘﹐防兵一百二十名。步戰守兵五百名。大雞籠港戰船二艘﹐淡水港四艘﹐幹隆十二年裁。安平水師協標轄三營。副將一員﹐駐安平鎭汛﹐隨防兵四十名。中軍遊擊一員﹐分巡鹿耳門外中路洋面﹐防兵一百六十名。守備一員﹐輪防內海鹿耳門汛﹐防兵一百五十名。千總二員﹐一員分防內海安平鎭汛﹐防兵八十五名﹔一員分防外海蚊港汛﹐兼轄外海北門嶼﹑馬沙溝﹑靑鯤身等汛﹐防兵九十五名。把總四員﹕一員分防內海安平鎭汛﹔一員輪防內海安平鹿耳門汛﹔一員分防內海鹽水港汛﹐防兵一百二十名﹔一員分防外海大港汛﹐兼轄外海鯤身﹑頭蟯港等汛﹐防兵六十名。步戰守兵八百五十名﹐以九十名撥隨副將出洋總巡﹐以五十名貼防北路營半綫汛。戰船十八艘﹐內海安平鎭汛七﹐鹿耳門汛三﹐外海蚊港汛二﹐大港汛一﹐撥隨副將出洋總巡二﹐分巡中路洋面四。炮架八座﹐皆鹿耳門汛。炮臺七座﹐外海蚊港四﹐大港汛三。煙墩十一座﹐外海蚊港汛六﹐大港汛五。左營遊擊一員﹐駐安平鎭汛﹐防兵一百名。守備一員﹐分防內海笨港汛﹐防兵一百三十名。千總二員﹐內一員雍正十一年添設。一駐防安平鎭汛﹔一分駐內海安平鎭汛﹐兼轄內海水城海口﹐防兵一百三十名。把總四員﹐本三員﹐雍正十一年增。一分防外海蚊港汛﹔一分防內海笨港汛﹔一分防內海三林港汛﹐防兵五十名﹔一分防內海鹿仔港汛﹐兼轄炮臺防兵九十名。步戰守兵八百名﹐以七十名隨防安平鎭城﹐十名撥防內海猴樹港汛﹐並海丰港炮臺四十名﹐撥隨副將出洋總巡﹐一百八十名撥巡本汛洋面。戰船十八艘﹐安平鎭汛七﹐笨港汛三﹐三林港汛一﹐鹿仔港汛二﹐撥隨副將出洋總巡一﹐撥巡本汛洋面四﹐炮架八座﹐在安平鎭汛。炮臺七座﹐安平鎭汛三﹐笨港汛一﹐海丰港汛一﹐三林港汛一﹐鹿仔港汛一。煙墩十一座﹐安平鎭汛七﹐笨港汛一﹐海丰港汛一﹐三林港汛一﹐鹿仔港汛一。右營遊擊一員﹐駐防安平鎭汛﹐防兵一百名。守備一員﹐分巡本汛洋面﹐防兵一百八十名。千總二員﹐一駐防安平鎭汛﹐一分防打鼓﹑岐後﹑西溪﹑東港﹑淡水港汛洋面﹐防兵一百二十名。把總四員﹐本三員﹐雍正十一年增。一隨防安平鎭城﹔一輪防鹿耳門汛﹐防兵一百五十名﹔二分防外海打鼓汛﹐兼轄岐後﹑萬丹﹑西溪﹑東港﹑淡水港﹑茄藤港﹑放纖﹑大昆麓等汛﹐防兵一百三十名。步戰守兵八百五十名﹐以七十名隨防安平鎭城﹐五十名撥隨本標右營遊擊出洋總巡﹐五十名貼防北路營半綫汛。戰船十八艘﹐安平鎭汛六﹐鹿耳門汛三﹐打鼓汛二﹐分防打鼓﹑岐後﹑西溪﹑東港﹑淡水港洋面三﹐撥隨遊擊出洋總巡一﹐分巡本汛洋面四。炮架十四座﹐鹿耳門汛七﹐安平鎭汛七。炮臺五座﹐皆在打鼓汛。煙墩二十一座﹐安平鎭汛十﹐打鼓港汛十一。澎湖水師協標轄二營。副將一員﹐駐澎湖。左營遊擊一員﹐駐內海媽宮汛﹐防兵二百二十七名。守備一員﹐分巡八罩洋面﹐防兵一百四十七名。千總二員﹐一駐媽宮汛﹐一分防外海蒔裏汛﹐兼轄雙頭﹑跨鳳﹑櫃尾﹑文良港﹑龜鱉港等汛﹐防兵一百三十五名。把總四員﹕二駐媽宮汛﹐一輪防媽宮澳新城內海港口﹐防兵二十八名﹔一分防外海八罩汛﹐兼轄外海八罩﹑挽門﹑水垵﹑將軍澳等汛﹐並將軍澳炮臺防兵二百八十四名。步戰守兵一千名﹐以七十八名撥隨內海媽宮澳﹑新城﹑東港並港口﹐一百一名撥隨副將出洋總巡。戰船十七艘﹕媽宮汛七﹐撥防內海媽宮澳﹑新城﹑東港﹑並港口一﹐分防外海八罩汛三﹐分防外海蒔裏汛二﹐撥隨副將出洋二﹐分巡八罩洋面四﹐幹隆二十五年裁一。炮臺六座﹕媽宮澳媽一﹐八罩汛三﹐蒔裏汛二。煙墩六座﹐八罩﹑蒔裏各三。右營遊擊一員﹐駐內海媽宮汛﹐兵三百三十三名。守備一員﹐分巡西嶼頭洋面﹐兵一百七十三名。千總二員﹕一駐媽宮汛﹐一分巡外海大北山﹑瓦硐港﹑赤嵌澳﹑通梁港等汛﹐兵一百名。把總四員﹕二駐媽宮汛﹔一分巡媽祖澳港口﹐兵五十名﹔一分巡外海西嶼頭﹑內外塹﹐兼轄竹篙灣﹑緝馬灣﹑小門等汛﹐兵一百七十三名。步戰守兵一千名﹐以五十六名撥防媽祖澳﹑新城並內海新城西港﹐以九十名撥隨副將出洋。戰船十六艘﹕媽宮汛九﹐媽祖澳港口一﹐分巡外海西嶼頭等汛一﹐分巡外海大北山等汛一﹐隨副將出洋二﹐分巡西嶼頭洋面四﹐幹隆二十五年裁一。炮臺三座﹐皆在西嶼頭。煙墩六座﹐西嶼頭五﹐大北山﹑瓦硐港一。最凡水陸十五營﹐總兵一員﹐副將三員﹐參將二員﹐遊擊八員﹐都司三員﹐守備十三員﹐千總二十八員﹐把總五十六員﹐戰守兵一萬二千六百七十名﹝班兵皆由內地五十三營遣戍﹐分入各營﹐三年更替﹞。此幹隆二十五年以前營制之大略也。考東槎紀略﹐嘉慶十年﹐海寇蔡牽自滬尾登岸﹐徑至新莊﹐乃移水師左營遊擊駐淡水之艋舺﹐兼轄水陸﹐移興化協守備駐滬尾﹐爲水師守備﹐移延平協守備爲遊擊中軍﹐新設噶瑪蘭營亦歸艋舺轄焉。噶瑪蘭營﹝地建廳設官﹐始於嘉慶十七年﹐立營在先﹞始設守備一員﹐駐五圍城內﹐戰守兵二百一十五名。千總一員﹐駐頭圍﹐兵六十名。把總二員﹕一駐五圍城內﹐一駐溪洲汛﹐兵四十名。外委二員﹕一駐五圍城內﹐一駐北關汛﹐兵四十名。額外三員﹕二駐五圍城內﹐一駐隆隆嶺﹐兵二十名。戰守兵四百名﹐一圍汛兵十名﹐鳥石港口炮臺塘兵十名。按以上實只三百九十五名。道光三年﹐增設都司一員﹐駐五圍城內﹐而攺駐守備於頭圍﹐以其地當北關﹐東扼烏石港﹐人煙稠密也。頭圍千總攺駐隆隆嶺汛﹐爲淡蘭二廳交界﹐接三貂嶺﹐俯瞰雞籠卯鼻﹐茂林峻嶺﹐匪民之所逃匿。千總一員﹐駐五圍城內﹐移五圍城把總駐馬賽艸山﹐以外爲蘇澳﹐接界生番﹐東臨大海﹐可泊大小百艘﹐故於山上建立炮臺﹐置戰守兵五十名以防之。外委二員﹕一駐五圍城﹐一駐頭圍。額外一人﹐駐加禮遠港﹐在東勢大溪出海之口﹐沿港皆番社﹐港口容小船出入﹐率兵三十名稽查掛驗。增戰守兵三百名﹐五圍城內一百四十五名﹐頭圍四十名﹐隆隆嶺汛三十名﹐馬賽艸山五十名﹐加禮遠港三十名﹐烏石港口炮臺塘五名﹐而攺艋舺遊擊爲參將﹝時總督趙文恪公欲移北路副將駐竹塹﹐攺右營守備爲中軍﹐抽撥彰化額兵二百﹑艋舺額兵一百﹑歸守備隨副將駐紮﹐攺彰化都司爲北路左營﹐攺艋舺守備爲北路右營﹐同蘭營四營統歸副將轄﹔其嘉義都司攺歸郡中城守參將轄﹐艋舺水師遊擊專司洋面。水師提督在臺﹐謂減艋舺水師權﹐副將亦貪彰化庶富不欲移營﹐道府惑其說﹐議不行﹞。此道光三年攺編之營制也﹝噶瑪蘭續撥兵三百名﹐系城守營左軍岡山汛四十名﹐右軍大武壠汛三十名﹐北路左營嘉義存城兵八十名﹐斗六門汛三十名﹐鹽水港西螺二汛二十名﹐艋舺汛一百名﹐非於全臺兵數有增﹞。光緒元年﹐沈文肅公創裁汛並練之議﹐仿湘淮軍制﹐五百人爲一營﹐析爲三支﹝調臺南﹑淡﹑嘉義三營至府城﹐合府城三營爲一支﹐專顧鳳﹑臺﹑嘉三縣。其北路協副將所轄中右兩營﹐合鹿港一營爲一支﹐專顧彰化一帶。艋舺﹑滬尾﹑噶瑪蘭三營爲一支﹐專顧淡蘭一帶。均各認眞訓練﹐扼要駐防﹞。並疏請去總兵掛印之名﹐歸巡撫節制﹔罷水師副將﹐而移總兵駐安平﹐中營遊擊隨之。其水師中右兩營都司攺爲鎭標﹐陸路左右兩營都司攺鎭標﹐左營遊擊爲撫標。左營遊擊隨巡撫駐臺﹐撫標原設兩營仍駐省。攺左營爲中軍﹐卽以中軍參將領之。攺水師左營遊擊﹝原駐鹿港﹞爲臺灣北路左營遊擊﹐歸北路協副將管轄。臺灣兵制﹐於是乎大變﹐因時制宜﹐蓋有不容己者。法寇之警﹐客軍麇集﹐撫墾事棘﹐招募日增。及建行省﹐而營制又稍稍殊矣。以今所聞﹐練兵募勇尙有四十營之眾﹐規制若何﹐索案牘苦未能得﹝中丞養疾簡出﹐竟月不面﹐在事諸君﹐營營逐逐﹐各有所務﹐每聞餘言﹐輒漫應之﹐意且憎其多事﹐以故官牘私載﹐索閱片紙﹐如借荊州﹞。澎湖副將與壇鎭互易﹐事在何年﹐亦未悉也。按文肅請攺臺地營制疏﹐極言班兵之獘﹐而又以就地招募﹐得失參半爲言。蒙謂迹馬以驥﹐莫急於求將才。統率非人﹐二者皆未能無失。豪傑裹足﹐老成引退﹐擾擾者非喜事之孺子﹐卽黷貨之貪夫﹐今之可憂﹐又在此不在彼矣。志載戰船八十九艘﹐而文肅疏言臺澎各營僅剩拖罾船八號。軍政之弛﹐卽此可見。文肅又請以閩廠所艁輪船分備臺海﹐今祗飛捷一艘﹐仍系備修水綫與貴官利濟之用﹐與軍政不涉也。

午赴黨幼云直刺之約﹐出西郭門﹐循垣而北﹐可二里許﹐夷樓屹然孤立田塍中。門外■﹝勹外舟內﹞以竹籬。浚池一弓﹐中界小堤。堤有井泉﹐以機器鑿成。筒水激湧﹐瀦小沼中﹐狀如園壁。地中荷花盛開﹐淸芬襲人。微轉入門﹐曲折登樓。樓面池﹐覽山盡東﹑西﹑北三面。峯回嶺袌﹐中曠可數十里﹐天然一都會地也。惜城建稍西﹐移東里許﹐便得地勢。飯畢﹐登髙臺覽東南諸山﹐狀極雄獷﹐雲气■﹝艸翕﹞然﹐不辧巖■﹝穴上由下﹞。月晡歸﹐答拜陳石齋刺史﹐詢以番嗜殺狀。曰「其天性固然﹐然亦堖丁有以激之」。「激之柰何」﹖曰「外山之樟盡矣﹐涉番境伐番木﹐約饋以羊﹑豕﹑紅布之屬。堖丁亡賴﹐往往食言﹐堖成而逸。番不能文字﹐視所約之期﹐壁結繩如其數﹐日解一結﹐結盡而饋不至﹐則瞋目捉刀而出﹐以爲漢人誑我也﹐不辧甲乙﹐輒手刃之。其盜淫番婦因以霣首者﹐亦所在多有。丁眾而勢散﹐𨿽各有長﹐莫能禁詰也」。曰「此而以殺止殺﹐詎足服之﹖譬猶捄火而袌薪耳。去薪止沸﹐莫若使竈長與番目共圖之。竈廁一番﹐俾習其業﹐卽均其利」。曰「有上此議者矣﹐大府怵其難﹐寢不行」。曰「若是則番禍未易弭也﹗豈惟番禍﹐外憂將緣是而起。彼狡焉思啟者﹐方苦無所借口﹔今挾重貲而來﹐而山谷搶�﹐堖竈日減﹐所欲不厭﹐將竊倭奴之故智﹐嫁名剿番﹐而陰肆其詐。履霜堅冰﹐遠覽之■﹝智虧﹞﹐何必君子」﹗曰「夷之志亦譎矣。近求弛入山視竈之禁﹐謂戕於番不復懟官﹐當事許之。彼且欣欣然襄銀錢遨遊番社間﹐所直無男婦﹐皆有所與﹐揆其用心﹐殆於叵測」。曰「有是哉﹗始以小惠結其心﹐繼必以重直購其地﹐據要害﹐營窟穴﹐僻在番壤﹐我且不之知﹐又安從而禁之。是猶聚虺蛇於裹衰﹐伏豺虎於戶闥﹐發之愈遲﹐其禍愈烈﹐𨿽有智者﹐不知所以善其後矣」。復詢以畫界得失。曰「此某某怯懦﹐懼冒功之無終﹐而敢爲欺謾以惑大府之聽耳。陽曰畫界﹐實割地以乞和。已辟之土﹐委棄不惜﹔姦黠梗化﹐益長其驕。隘寮甫移﹐挾刃者已闈出於境外﹐而匿不上聞﹐且以息事寧人﹐覬冢優賞﹐道路之口﹐不可誣也」。歸質諸淩雲﹐其言良信。

十一日﹐閱武備列傳。始施瑯﹐終張天駿﹐凡二十人﹐此宜歸列傳。標目武功﹐與宦績並列﹐後之有事於臺者﹐皆以類從﹐其所謂義民﹐則歸諸人物﹐以嚴主客之別。末載船政﹐敍述船制頗詳。自輪舶入中國﹐而海舟幾廢﹐利濟之用﹐因謝弗如﹔然使船如馬﹐閩人狡捷﹐西夷實出其下。此則當備錄之﹐非祗存船制之舊﹐亦以見占風試水﹐中國固自有長也。是午﹐陳石齋招飲﹐未赴。

十二日﹐晨﹐閱府誌卷第十二人物。首列科貢﹐非是﹐宜畫格立■﹝衺﹐毛代牙﹞次秩官■﹝衺﹐毛代牙﹞後﹐此志乘定例也。臺灣之有進士﹐自幹隆二十年丁丑始。按巡臺禦史諾穆布疏﹐請援鄕試例編臺字號取中一人﹐章下部議﹐臺郡士子就試滿十人再以奏聞。事在幹隆四年。閱十八年﹐乃有登第者﹐豈前此計吏之車偕行者罕歟﹖﹐舉人自康熙二十六年丁卯始。時別編字號額中一人。三十六年﹐總督奏罷另號之制。雍正七年復之。十三年﹐增中一人﹝不論何經﹞。幹隆元年﹐復增一人﹝以恩故﹐非常例也﹞。今則秋榜三人﹐春榜二人﹐率爲定額。俗學湛錮人才﹐豈必遂優於昔﹐而科第轉盛﹐一二傑出之士﹐宜益刻厲勉自奮興矣。

胡鐵花直刺巡閱營伍歸﹐詢其所歷﹐皆蠻煙瘴雨之鄕。傔從三人﹐死者二﹐病者一﹐而一身泰然﹐了無疾苦﹐眞鐵漢也。語余後山境俗﹐與志載略同。獨謂精華已竭﹐無復膏腴可辟﹐臺東州直當以甌脫棄之﹐私心滋疑﹐然屐齒未經﹐不敢辧難。又力辧玉山之誣﹐謂直無此山﹐屬余撰山水考﹐刊落舊說。余以漳浦陳夢林有望玉山記﹐狀寫鑿鑿﹐似非讆言。近有謂是積雪者﹝見王文勤臺灣雜詠自注﹞﹐當以采訪証之。玉以形似﹐疑山不可以臆見削也。晚得新荔支﹐擘而嘗之﹐色香味俱絕﹐渡海且數月﹐聞見無一快意者﹐賴此果爲余解嘲﹔仲翔南海之憾可以釋矣。是日得五兄及內子書。

十三日﹐閱人物列傳。不標品目最善﹐無截趾適履之嫌﹔惜尟奇特﹐不足爲志乘光。通誌成於道光間﹐增傳十餘人﹐亦率毛舉細行﹐振幽拔滯﹐采訪者之責矣。流寓始沈﹝光文﹞﹑李﹝茂春﹞﹑張﹝士郁﹞﹑郁﹝永河﹞諸賢﹐履綦所畱﹐流風足慕。藍鹿洲以飛書艸檄之才﹐參其兄襄毅軍事﹐運籌帷幄﹐時發奇策﹐於臺灣可謂有功﹐而儕於寓公﹐則大嫌失實矣。寧靖王始終依鄭氏者﹐亦列入明遺臣傳爲宜。晚復得荔支﹐誦東坡「海山仙人繹羅襦﹐紅紗中罩白玉膚﹔不須更待妃子笑﹐風骨自是傾城姝」四語﹐深服其題品之妙。吟諷數過﹐覺香山之「新熟雞冠色」﹐涪翁之「新剝女兒頰」﹐皆傖父語矣。

十四日﹐晨﹐閱列女傳。所載皆貞烈﹐卓卓可傳﹐不百年間﹐以奇節顯者且四十人﹐可謂盛己。今俗乃以淫泆稱何也﹖死節﹐首續順公沈瑞妻﹐乃鄭斌女﹐鄭克■﹝臧上土下﹞妻﹐乃陳永華女﹐皆非臺灣人﹐似宜各附其夫傳後。又載北路參將羅萬倉妾蔣氏﹔羅﹐陜西寧夏人﹐死朱一貴之亂﹐志有傳﹐蔣殉得旌﹐已見傳末﹐不云是臺灣人﹐亦當析出以淸主客之界。午寫家書竟﹐復作上徳州糧儲道書。儲使名思燾﹐由侍禦出領東漕﹐風雅好事﹐有孫陽湖之風。余以賓氓﹐深荷容接。索所撰著﹐以詩刻﹑江蘇水利圖說﹑臨朐縣誌三種就質。復索江蘇海塘新志及水利全書﹐時插架已窒﹐南來從李觀察覛得﹐因介便力遺之。晚得徳州四月書。

十五日﹐晨﹐陳仲英太守來﹐知前撰八議已見。明室遺臣傳一目﹐頗不謂然。並云「沈文肅奏請崇祀延平時﹐有某君者曾與書爭之﹐謂臺灣可祠成功﹐則李自成當先立祠都下﹔其議𨿽激﹐要爲公論。成功謂有功本朝則可﹐在明實叛臣也」。余聞而駭然﹐自成乃亡明天下者﹐成功乃存明正朔者﹐燻獲異器﹐婦孺皆知﹐固可相提並論邪﹗且成功以一諸生﹐奮起於明社旣屋之餘﹐辟土孤島﹐帝制自爲﹐誰能禁之﹐而必奉淮王常淸爲監國﹐不攺東武年號﹝此見鯨埼別編﹐外紀則云奉永曆年號﹞﹐殷頑之義﹐大節凜然﹐何負於明而目爲叛﹖然太守以翰林起家﹐一典文衡﹐再守大郡﹐治行察異﹐聲譽日崇﹐非不通古今者﹐或別有所見﹐故余亦不深致辧﹐亶促其迅圖始事而已。冬生來﹐知與淩雲同職纂修﹐協修四人﹐未悉誰某﹐聞中丞欲於需次諸賢中求之。

十六日﹐閱府誌卷第十三風俗。其子目曰習尙﹑曰歲時﹑曰气候﹑曰潮信﹑曰風信﹑曰占驗﹐似涉蕪亂﹐宜用畿輔通誌例﹐目以人立﹐曰士﹑曰農﹑曰工﹑曰商﹐以禮立﹐曰冠﹑曰昏﹑曰喪﹑曰祭﹐而以歲時終焉。比類分隸﹐雜采諸書﹐若网在綱﹐斯井井矣﹝潮信﹑風信附水考﹐气候﹑占驗入雜記﹞。所述習尙﹐大都殷賑而侈﹐人非土著﹐故其气浮﹐健訟樂鬭﹐根於天性。今服教化且二百年﹐而不變者什七。移風易俗﹐不其難哉﹗歲時俚俗﹐閩粵相雜﹐余簡出﹐目譣蓋寡﹐令昔同異﹐亦非采訪不能詳也。

十七日﹐閱府誌卷第十四﹑第十五番社風俗。可名者凡一百四十四社﹝臺灣三﹐鳳山五十七﹐諸羅三十五﹐彰化四十八﹐淡水四十一﹞。大社三﹑四百人﹐小社或數十人。酋長亦稱土官﹐一社或具數官﹐一官或轄數社﹔無徵賦之責﹐略有統屬而已﹝土官有正副﹐各分公廨﹐有事則集眾以議。管事頭目亦稱公廨。娶妻後卽於肩﹑背﹑胸膛﹑手臂兩腋下﹐鍼刺花﹐用黑煙文之。正土官刺人形﹐副土官公廨祗刺墨花﹐女土官肩臂手掌亦刺墨花﹐以爲尊卑之別。番嫁娶以鼎珠刀布爲聘﹐土官取其半。土官與土官相爲婚姻﹞。俗重長﹐男則娶婦﹐女則贅婿。甥以爲孫﹐不能三世﹐族姓淆矣。其眾寬則事耕作﹐獵禽獸﹐盱盱雎雎﹐自遂其生﹔急則尋人殺僇以自快﹐其天性也。其長兵則弓矢﹐短兵則鏢槊﹔近頗有火槍矣。無以激之﹐則亦不動﹔凶悍嗜殺﹐傀儡諸社﹝使槎錄云「傀儡生番﹐動輒殺人﹐割首以去。髑髏用金飾以爲寶。被殺之番﹐其子於四月釋服後﹐必出殺人﹐取首級以祭。大武﹑力力尢鷙悍」。﹞﹐它不盡然。自土官以次﹐咸短衣掩臍﹐下蔽尺布﹐女或圍幅布爲桶裙。近水取魚鱉﹐近山飽麋鹿。貴少壯﹐賤衰老。人死輒痙屋內。不爲父母制三年喪﹝有一年者﹐有四月者﹐有數十日者﹞。無婚姻之禮﹐意合相偶﹝男女梳妝結髮﹐徧社遊越﹐互以觜琴挑之﹐意合則成夫婦。琴以竹爲弓﹐長可四寸虛其中二寸許﹐綴以銅片﹐另系一小柄﹐以手爲往復﹐唇鼓動之。然亦有自幼訂婚者。聘用螺錢海蛤珠粒之類﹞。夫死輒他適。反目失歡﹐亦輕離異﹝大傑諸社﹐配合已久﹐造髙架坐婦於上﹐舁迎諸社中﹐番眾贈遺色布﹐歸宴同社﹐則永無離異﹞。舊俗如此。今則其地半歸版圖﹝瑯嶠十八社已爲恆春縣﹐水沙連諸社已爲埔裏廳﹐竹塹已爲新竹縣治﹐淡水已設臺北郡城﹞﹐狉狉榛榛﹐漸殊曩昔矣。然卽以舊俗言﹐男勤樹藝﹐女至刳木爲機以織﹝臺海采風圖云「番女織抒﹐以大木如栲楮﹐鑿空其中﹐橫穿以竹使可轉﹐纏經於上﹐刓木爲軸系於腰﹐穿艘闔而織之。以樹皮合葛絲織氈﹐名日戈達紋﹐以色絲合鳥獸毛織帛采﹐各色艸染采﹐斑斕相間。又有巾布等物﹐皆堅致﹞﹐則固知務本也。達麻任力役﹝達麻﹐番丁未娶者之名﹐凡長吏將弁遠出﹐肩輿﹑行笥﹑襆被﹐皆其所任﹞﹐或不敢遠社寮家居﹐則因知急公也。父母之喪﹐覆笠不敢見天﹝鳳山瀦毛﹑傀儡諸社有然﹞﹐則未始不念親也。祀祖有歌﹐每飯不忘祖公﹐則未嘗不追遠也。合飲先酌土官﹐公廨番眾以次及﹐則彬彬有禮讓也。子女未婚姻﹐皆別居﹐則秩秩有廉恥也。令祛諸蠹﹝如通事﹑社商﹑社棍之屬。稗海紀遊雲﹕「番旣愚﹐又畏法﹐郡縣有才力者﹐認辦社課﹐名曰社商。社商又委通事﹑夥長輩﹐使居社中﹐凡番一絲一粟﹐皆有籍稽之。射得麋鹿﹐盡取其肉爲脯﹐並取其皮﹐二者輸賦有餘。然脧削無厭﹐所有不異己物。平時事無巨細﹐悉呼男婦孩稚供役。且納番婦爲妻妾。其有橫撓潛阻於中者﹐則社棍是也。謀充夥長﹑通事﹐父死子繼﹐流毒無已。利番人之愚﹐又樂番人之貧。愚則攫奪惟意﹐貧則力不敢校。卽有以冤訴者﹐咪離不能達。通事顚倒以對﹐番人反遭訶斥」﹞﹐寬其徭役﹐因固有之良而導之以禮教﹐業處安善﹐何渠不若閩粵民﹖周氏﹝鐘定﹞有言曰「疆者欺番﹐視爲俎上之肉﹔弱者媚番﹐導爲升木之猱。曩昔多故﹐罔不繇此二者」。不釆其故﹐而亶以異類視番﹐吾察番俗﹐吾爲番冤矣。是日發家書。

十八日﹐閱府誌卷第十七物產五穀。稻之屬二十七﹝早占﹑埔占﹑圓粒﹑尖仔﹑三杯﹑天來﹑內山早﹑淸遊早﹑紅腳早﹑大頭婆﹔過山香﹑大伯姆﹑七十日﹑早安南﹑早白肚﹑早一枝﹑早呂宋﹑占糯米﹑赤殼秫﹑虎皮秫﹑竹絲秫﹑尖仔秫﹑生毛秫﹑鴨母潮﹑禾秫﹑鵝卵秫﹑番仔秫﹞﹐名以時﹑以地﹑以形﹐似半涉俚俗。其號曰占者﹐則占城產也。宋眞宗時﹐以福建地多髙仰﹐聞占城稻耐旱﹐遣使求其種使蒔﹔見湘山野錄。然據宋會要﹐大中祥符五年﹐遺使痙福建﹐取占城谷分給江﹑淮﹑兩浙﹐則種入中國﹐又不自眞宗時始矣。附考云「谷種早晚不同。早者六月可收﹐晚者七月始獲。下淡水間有三冬種﹑四月卽收者﹐名爲雙冬」。又云「占稻六﹑七月始種﹐十月收」。稻之極美者﹐以余所聞﹐則臺北農畝皆二年而五熟也﹝始獲以五月﹐再獲以九月﹐三癈疹芝水﹐附郭皆如是﹞。麥﹑黍﹑稷﹑豆﹐皆不異內地。二年五熟之田﹐則皆不雜萟矣。蔬菜之屬二十八﹐亦尟奇品。王瓜下引月令四月王瓜生﹐而臺地十二月卽有﹐爲異。按今之黃瓜﹐本名胡瓜﹐北人避石勒諱﹐攺稱﹔見本艸綱目﹐非月令之王瓜也﹝考禮鄭注﹐王瓜﹐萆絜也。今月令云王萯生﹐夏正云王萯秀﹔王瓜﹑王萯﹐一物二名。呂氏春秋又作王菩生﹐髙誘注﹐菩或作瓜﹐■﹝舌瓜﹞■﹝旣上旦下﹞也。桂氏說文義證謂菩卽萯。據各說﹐志注殊誤。曩客臨朐﹐見土人李廷樞齊雅一書﹐謂王瓜今之土豆﹐俗曰赤薐﹐卽萆絜也﹐四月出土﹐延蔓如瓜﹐豆在根旁﹐味如薯蕷﹐野物自生﹐故可以驗天時。若黃瓜﹐家蔬﹐或蚤或晚﹐人力爲政﹐濟南早春卽有登市者﹐不必四月也。立言明塙﹐足爲據依﹐其疏證尢詳﹐惜不全記矣﹞。筍下注﹕「臺地產者味苦」。附考引使槎錄謂「竹塹笙竹筍味最佳」。筀筍﹐余未獲見。若臺北所產﹐則庖人日供﹐𨿽遜吾鄕牙竹筍之佳﹐而味實不苦也。晚作沿革■﹝裹﹐毛代果﹞成。臺灣府縣名猶是﹐而遷易其地﹐百世而下﹐考古最易混淆。升建之始﹐宜以臺中﹑臺南﹑臺北命郡﹐便渻糾繚﹐且各有獨專﹐亦合升府爲省之義也。

十九日﹐晨﹐閱府誌物產。貨之屬十六﹝糖﹑冰糖﹑油﹑藤﹑菁澱﹑菁子﹑茄藤﹑皮可染絳﹑薯﹑榔﹑染皂用之﹐紵麻﹑炭﹑灰﹑鹿皮﹑麋皮﹑鹿皮﹑可作靴襪舄挎﹐茶﹞以糖始﹐以茶終。附考引稗海紀遊﹐謂臺人植蔗爲糖﹐歲產二﹑三十萬。按赤嵌筆談所述計之﹐則奚翅百二十萬金﹝每歲出蔗糖約六十餘萬簍﹐每簍一百七﹑八十斤。烏糖百斤﹐價銀八﹑九錢﹔白糖百斤﹐價銀一兩三﹑四錢。據此數通核﹐二者各半﹐通爲百斤價銀一兩一錢﹐是一簍已直銀可二兩﹐合六十餘萬簍計之﹐一百二十萬且有餘矣﹞。今臺南土地日辟﹝臺北無蔗﹐豈土性不宜歟﹞﹖數宜有贏無絀﹐須檢貨稅檔冊核之﹐亡可諮也。茶下注云「出水沙連社﹐可療暑疾」。今臺北近山種蒔幾滿﹐其最佳者名烏龍茶﹐泰西人酷嗜之﹐自四月至八月﹐輪艘日至﹐疊筐累篋﹐販載而去﹐利與糖埒。其盛蓋自同治間始矣﹝茶賈皆集大稻埕。每至夏月﹐開場列肆﹐柬別精惡﹐受傭婦女﹐千百成羣﹐俗幾與上海類。有創拔茶植桑之議者﹐微論炎荒天气﹐不宜於蠶﹐卽使宜之﹐亦非一二年可收其效。毀百數十萬已成之利藪﹐而冀幸不可知之原﹐拂民已甚﹐決不可行。且維持風化﹐固自有道﹐謂臺北有桑無茶﹐婦女遂不淫逸﹐亦言之決不仇者。腐儒談經濟﹐往往如此。或曰﹐然則宋張忠定崇陽之政非歟﹖曰﹐忠定之意﹐以茶利厚﹐官將榷之﹐懼民之失業也。譬於醫者﹐貪引古法﹐而不悉古人救病之由﹐𨿽仲景諸方﹐亦足爲患﹞。幣之屬七﹝棉布﹑薴布﹑麻布﹐以上三種俱不多產﹔卓戈文﹑毛被﹑戈達紋﹑番毯﹐以上四種﹐俱詳番俗﹞﹐出於番婦者四。考番俗薴縷爲經﹐犬毛爲緯﹐染采斑斕﹐以織成布﹐曰戈達紋。剝樹皮和獸毛織成者曰毛被﹐曰番毯﹐蓋古繢■﹝罒上剡下﹞之類﹔曰卓戈文﹐則其所織氈也。又彰化大武諸社所織麻布名老佛﹐此未載﹐宜增﹝老佛殆卽今所市番布。閩雜記謂爲戈達紋﹐欠考﹞。按幣之名未安﹐似不若以貨統之。晚過西學堂﹐訪冬生﹐漏二下歸﹐濕煙出地。絪縕尺許﹐殆卽瘴气。余曾持晚出之戒﹐今忽犯之﹐意滋悔也。

二十日﹐霒。閱府誌物產。金之屬六﹝劍錢﹑圓錢﹑方錢﹑中錢﹑茇﹑通寶錢﹞。劍錢﹑方錢﹐今並未見。所謂圓錢﹐則今之番餅﹝俗名洋錢﹐每重七錢二分﹐上鑄人面形者曰人頭番﹐鑄鷹形者曰鷹洋﹐皆來自西洋。今臺灣盛行者則日本番餅﹐銀色尢不足﹐而式頗精﹞。中錢及茇﹐則今之小番餅﹝中錢﹐三錢六分﹐則俗所謂對開洋錢﹐以二當一。茇﹐重一錢八分﹐則俗所謂四開洋錢﹐以四當一﹔重九分﹐則八開﹔四分五釐﹐則十六開﹔今皆有之﹞﹐皆自西洋流入﹐非臺產也﹝日本攺法度﹐學西夷﹐自近歲始﹐故其時番銀只云來自呂宋咬畱吧﹞。番餅充斥﹐网利無形﹝每枚雜銅四分鑄成﹞。余嘗痛疾之﹐謂爲通商後諸大漏厄之一。詳志所述﹐則臺灣中患爲最先矣。圜法之敝﹐亦甚內地﹐如赤嵌筆所云鵝眼荇葉﹐散若流泉﹐見行鼓鑄﹐輪郭周好﹐棄而不用者﹐比稍禁革﹐然獘又他滋。番餅一枚直錢九百五十﹐以重七錢二分爲率﹐不及者有減﹝臺灣所名爲通用番者﹐皆椎鑿重疊﹐體無完膚﹐甚有中穿如環﹐其重不滿五錢者﹞﹐而過考不增﹝日本番餅名庫番﹐其體最重有七錢三﹑四分者﹞。錢賈利權獨專﹐四民皆困。曾爲有位者一再言之﹐越位之思﹐殊無髀益也。按此類皆貨屬﹐似可不別標目。附考引臺灣誌略謂哆囉社產金﹐而臺灣外紀云康熙壬戌間鄭氏遣僞官陳廷輝住其地采金。老番云﹐采金必有大故。詰之﹐曰﹐初日本居臺來采金﹐紅毛奪之﹔紅毛來采金﹐鄭氏奪之﹔今又來取﹐豈遂晏然﹖明年癸亥﹐我師果克臺灣。﹐語似荒怪﹐而實得之身歷。今以利媚上者方力持淘金之議﹐招集徒手﹐重其徵斂﹐豈眞未睹此說邪﹖抑旣言利﹐則害不暇計耶﹖石之屬五﹝■﹝石婁﹞■﹝石國﹞石﹐生海中﹐皆咸鹵結成﹐土人充盆玩。文石產澎湖﹐有文﹐佳者可爲朝珠﹑扇器。打鼓山石崟■﹝山上欹下﹞可玩。岡山石可燒灰墁壁。硫磺出淡水磺山﹞。四皆玩具﹐無足稱述。惟硫磺爲軍火所資﹐宜歸貨類。稗海紀遊雲﹕「硫土﹐黃黑不一色﹐質沈重﹐有光芒﹐以指撚之﹐颯颯有聲者佳。煉法﹕搥碎如粉﹐日暴﹐極幹。鑊中先入油十餘斤﹐徐入漧土﹐以大竹爲十字架﹐兩人各持一端攪之﹐土中硫得油自出﹐油土相融﹐又頻頻加土加油﹐至滿鑊﹐約入土八﹑九百斤﹐油則視土之優劣爲多寡。工人時時以鐵鍬取汁瀝突旁察之﹐過則添土﹐不及則增油。過﹑不及皆能損硫。土攺優﹐用油適當﹐一鑊可得淨硫四﹑五百斤﹔否或一﹑二百斤﹐乃至數十斤。關鍵𨿽在油﹐而工人視火候亦有微權也」。近聞雞籠石炭開采亦富。又大甲之席﹝大甲溪艸織成﹐疊如布帛﹐可寘行篋。艸有鹹淡之別﹐產淡水者佳。極精者價可五﹑六十金﹐最下亦直番餅三數枚。內渡者皆購以充饋遺﹞﹑鹿港之香﹝名奇楠香﹐僅如縷﹐色黑﹐熱之芬郁沁人﹐制爲搬指珠串之屬﹐不逮揚州精好﹐而芳烈過之。鹿港又用牛皮制箱﹐亦有名﹐然不若福州所制之佳﹞﹑臺南之竹絲冠胎﹝其細如發﹐制爲涼冠﹔與萬絲胎競美。一冠之直﹐精者亦需番餅一枚﹞﹐昔無今有﹐皆貨屬也﹐當一一增之。

●臺遊日記卷三

上元蔣師轍

二十一日﹐閱府誌卷第十八物產。先艸木﹕花之屬六十三﹐果之屬二十八﹐木之屬四十五﹐竹之屬十三﹐艸之屬二十七﹐藥之屬九十五﹔次鳥獸﹕羽之屬四十﹐畜之屬十一﹐毛之屬十三﹔次虫魚﹕虫之屬三十一﹐鱗之屬九十二﹐介之屬二十六。大較宗爾雅﹐𨿽不盡合﹝爾雅﹐竹在釋艸﹐果半在釋木﹐釋獸出寓屬﹐不言毛﹐豕列寓屬﹐不歸釋畜也﹞﹐要爲有體則矣。諸產爲內地所尟有﹐或臺地獨盛者﹐花則佛桑﹐葉似桑﹐四時長開﹐有朱紅﹑淡黃二色﹔單葉者曰照殿紅。鐵樹﹐花狀如竹絲燈籠﹐廣張千瓣﹐瓣各一花。斑支﹐斑或作攀﹐先花後葉﹐二﹑三月盛開﹐綠色﹔花落而實﹐中有棉﹐爲褥宜暑。山柑﹐一名七里香﹐叢生如柑﹐葉似珠蘭﹐花五瓣﹐色白﹐香气濃鬱﹐可越數十武﹔六月結實﹐大如豆﹐未尖先綠後紅﹐一枝排比數十如緋珠﹐能辟煙瘴﹔所種地﹐蠅蚋不生﹐臺產也。番茉莉﹐一花千瓣﹐望之似菊﹐旣放﹐可得三日觀﹐惟香少遜。倒垂蘭﹐出北路內山﹐枝屈曲如梅﹐葉似萱﹐短而厚﹐不著土﹐取一技掛檐陰雨露所及處﹐自能生根抽芽﹐出葉開花﹐花如蘭﹐色黃碧﹐微香。番蝴蜨﹐葉略似夜合花﹐中紅外黃﹐似蜨﹐有須﹐一枝可數蕊﹐四季長開﹐臺產。優缽羅﹐卽曇花﹐艸本﹐種出西域﹐有紫﹑白二種﹐靑葉叢生﹐或一年數花﹐或數年不花﹐懸莖包裹﹐狀若荷花﹐中攢十八朵﹐每一日開一朵﹐梵剎多植之﹐取十八羅漢之義。貝多羅﹐木本﹐種自西洋來﹐葉似枇杷﹐梵僧用以寫經﹐枝皆三叉﹐花六出﹐香似梔子﹐臺人但呼爲番花。果則檨﹐紅毛人從日本移來﹐樹髙多陰﹐實如豬腎﹐盛夏大熟﹐俗稱番蒜。赤嵌筆談謂色味似杏﹐或是番杏﹐皮綠肉黃﹐其气辛熱﹐其味酸甘﹐入肝補脾﹐切片以啖﹐淸芬過蔗漿﹐鹽漬久更美﹐名蓬萊醬。柚﹐實大皮厚﹐味稍遜內地﹐俗呼爲拋。按拋字字書不列果名。閩雜記云﹐古尢蕭韻多同﹐如修或作條﹐愁或作騷之類﹐前人詩文可證者甚多﹐蓋本作柚﹐訛爲拋耳。謝肇淛五雜組言其實在樹﹐任風拋擲不落﹐故謂之拋﹐乃是臆說云云﹔辧頗明確。檳榔﹐樹直無枝﹐髙一﹑二丈﹐皮類靑桐﹐節似筠竹﹐葉皆上豎﹐如鳳羽臨風﹐葉脫一片﹐內見一包﹐數日包綻﹐卽開花二﹑三枝﹐淡黃白色﹐朵朵連珠﹐香芬襲人﹔實附花下﹐形圓而澤﹐宛若棗形﹐自孟夏至孟秋發生不絕。臺人於未熟時采其靑皮和扶畱蠣灰嚼之﹐可以祛瘴。新港﹑蕭壠﹑麻豆﹑目加澑灣最多﹐尢佳。椰子﹐樹髙數丈﹐直起無枝﹐實大如寒瓜﹐外有粗皮﹐皮次有殼﹐圓而堅﹐可作瓢及酒器﹔肉在殼內﹐色白﹐味似牛乳﹐中含漿如酒﹐性能敗胃。種檳榔必間此樹﹐則實繁。波羅蜜﹐一名優缽曇﹐葉如蘋婆而光潤﹐實生樹榦﹐熟以盛夏﹐大如斗﹐皮厚有軟刺﹐礧砢如佛頂旋螺﹐內含純瓤﹐關疊如橘柚囊﹐气甚芬郁。有幹﹑涇苞之分﹐幹苞液不濡膩﹐味尢甜。每實有核數百枚﹐大如棗﹐仁如栗黃﹐■﹝火芻﹞熟可食。赤嵌筆談云﹐舊爾志云﹐子似橡實﹐每一子爲一房﹐熟而食之﹐味似百合子﹐不可生食﹐瓤可生食﹐味亦不甚佳。土人以子煨肉。余按二說皆未確。曩至臺南﹐朱苕園太守饋此果﹐其大正類佛頭﹐剖之﹐瓤黃﹐臭惡不可食﹐房或數子﹐似蓮實而稍大﹐熟食味近慈姑。菠蘿﹐一名黃梨﹐葉似蒲而短闊﹐兩旁如鋸齒﹐實生叢心﹐其實色黃味酸﹐皮麟起﹐未有葉一叢﹐形狀類鳳﹐故名。釋迦﹐一名番梨﹐樹髙出墻﹐實大如柿﹐碧色﹐文縐如佛頂﹐味甘而膩﹐熟在夏秋之交。菩提﹐俗名香果﹐花實靑﹐味甘而香。龍眼﹐顆小味薄﹐按此果惟臺南有之。臺亦產瓜﹐惟八月始種﹐十一月熟﹐與內地異。木則柤﹐余見合抱之材甚夥﹐特質不堅﹐不若粵產之佳。稗海紀遊雲﹐枏性生﹐已具全體﹐裂土而出﹐兩葉甫蘗﹐已大十圍﹐歲久則堅﹐終不加大﹔說甚奇﹐未目譣﹐不敢信也。樟﹐余所見一種﹐色紅臭烈﹐俗名香樟﹐作書廚可避蠹﹔取其木煎堖﹐亦臺地之一大利源﹐惜西夷龍斷﹐我不得專。黃目﹐結實如枇杷﹐色黃皮縐﹐功用同阜角。林投﹐一名林荼﹐葉多刺﹐髙丈餘﹐密植爲籬﹐牛羊不得入。九芎﹐一名九荊﹐用爲屋柱﹐入土不朽。婆羅﹐樹中空﹐四圍折疊成圓形﹐花紋糾結﹐盤屈如古木狀﹐用貯筆﹐因其材﹐見使槎錄。今所市筆筒﹑帽架﹐正類此﹐或云檳榔﹐或云貫眾﹐未知熟是﹖土沈香﹐樹開花五瓣﹐白色﹐結子黃如豆大﹐其根香﹐打鼓山最多。綠珊瑚﹐一名綠玉樹﹐多椏杈﹐而無花﹐葉光潤﹐雅與名稱。種自呂宋來。按閩雜記謂卽興﹑泉等處之護田艸﹐亦名霸王鞭﹐一名仙人鞭﹐非是。余見仙人鞭如仙人掌而長大﹐別是一物。桄榔﹐挺然直幹﹐花落生葉﹐質堅多紋﹐可制爲器。茄藤﹐生海濱﹐可爲薪﹐紅可染网。竹則刺﹐髙四﹑五丈﹐旁枝橫生而多刺﹐堅利﹐人不敢犯。筀﹐大者圍二尺﹐長四丈﹐出竹塹。按山海經﹐龜山又東七十里曰丙山﹐多筀竹﹐殆卽此。金絲﹐一名箭竹﹐粗如小指﹐大朴﹑仔籬等社土番以爲箭。珠籬﹐髙丈許﹐如指大﹐用以編籬。七弦﹐竹幹有靑綫紋五﹑六﹑七條﹐葉與竹同。人面﹐竹髙四﹑五尺﹐節密而凸﹐宛如人面。通誌﹐一名佛眼竹﹐可供賞玩。艸則仙﹐髙五尺﹐釀幹可作茶﹐解暑毒﹐煮爛絞汁﹐和粉再煮成凍﹐用糖泡水飲之﹐甚涼。風艸﹐土番識之﹐春生無一節﹐則經年無臺﹐有一節主臺一次﹐甚奇驗。龍舌﹐艸長徑尺﹐原半寸﹐形如舌﹐土名蘆薈﹐上有汁﹐閨中取以潤發。簍藤﹐俗名荖艸﹐卽扶畱藤﹐臺人納幣﹐取其葉滿百束﹐以紅絲爲禮。按簍藤亦俗名﹐說文﹐蒟﹐蔓生﹐子如桑椹﹐苗爲浮畱藤﹐卽此。藥則土茯苓﹐俗呼止尼薯。按藥中別有土茯苓﹐大如鴨卵﹐連綴而生﹐臺產非是。余得數枚﹐大者可二十斤﹐此眞茯苓也。鹿茸﹑麋茸﹔鹿茸補陽﹐麋茸補陰。按臺產近多不堪用。或謂鹿皆鯊所化﹐其說殊非。內山去海遠﹐產鹿固繁﹐特番人不解內地取茸之法﹐率屠鹿後取其角以售﹐故易臭敗。鹿角膠。鹿角霜。風藤﹐狀與他藤異﹐似木通﹐出水沙連內山﹐浸酒飲已風。按內山雞血藤尢夥﹐聞有甚巨者﹐斫之漿流如血﹐以煎膏﹐與雲南所產同珍。

今番禍未敉﹐不可得矣。名宜增列。樟腦﹐北路甚多。馬尾絲﹐大小二本﹐生陰濕地﹐患蛇傷者取根擦立愈。鹿肚艸﹐治噎嗝。附考又載數十品﹐多方俗稱謂﹐莫正其名。亦不能詳其何用也。鳥則鴛鴦﹐竹雞。白鳩﹐五更則鳴﹐或呼爲洋鴿﹐來自咬畱吧。初時﹐一雙不下二十金﹐近飼養將雛者多﹐價不及十分之一﹔見使槎錄。金鳩﹐身綠﹐嘴足皆紅﹐惟淡水出。五鳴雞﹐大如鵪鶉﹐項白﹐每漏下一鼓﹐則一鳴。長尾三娘﹐鷴之屬﹐一名練雀﹐朱喙﹑翠翼﹑褐脊﹐彩耀相間﹐尾長盈尺﹐臺人因而名之﹔生諸羅深山﹐中土罕有見者。彩囊﹐似雞而小﹐頂有五彩囊。倒掛﹐似鸚鵡而小﹐翎羽鮮明﹐紅綠相間﹐緣枝循行﹐喙如鉤﹐足短爪長﹐性好倒掛﹐夜睡亦然。畜則番鴨﹐似鴨而大﹐毛有小采﹐嘴腳朱色﹐肉粗味劣﹐不中食。番豬﹐毛黃色。按與豬並列﹐自別一種。余見人家所畜﹐非番豬亦率雙耳批竹﹐猙獰可畏﹐大者或重二﹑三百斤。黃羊﹐出水沙連﹑紅頭嶼﹐鬻其皮可爲褥。山馬﹐臺馬小而力弱﹐此別一種。獸則熊﹐類不一﹐有豬熊﹑狗熊﹑人熊﹑馬熊﹐各肖其形。豬熊毛勁如鬣﹐腹有脂可啖﹐掌爲八珍之一﹐然不易熟。庖人取其汁烹他物爲羹﹐助其鮮美﹐可供數十烹﹐苦爲屠門之嚼﹐貽笑知味矣﹔見裨海紀遊。聞內山初辟時﹐番持熊掌出易鹽布之屬﹐不甚祕惜﹔近則知索髙價。熊膽一具﹐輒直番餅數十枚﹐且有僞者﹐或言卽■﹝句黽﹞鼊膽。鹿﹐臺山無虎﹐故鹿最繁﹐角尾單弱﹐不似關東之濯濯﹐角一對只可煎膠二十餘斤﹔見使槎錄。山羊﹐能陟峻﹐生深山中﹐皮可作鞵。山鼠﹐土人捕得﹐以蔗梗塡腹﹐去毛炙黃﹐合豬肉煮食。獐虎﹐卽艾葉豹﹐無害於人。山貓﹐取其毛以束筆。虫則白蟻﹐生於濕處﹐凡衣物近濕﹐多爲所壞。蜥蜴﹐在艸曰蜥蜴﹐在壁曰蝘蜓﹐一曰守宮。臺之蝘蜓能鳴﹐其聲嘎嘎﹐或謂過澎湖則不鳴。按臺北守宮﹐亦不鳴。蛤螂﹐多藏廚中﹐漳志謂之蝤虫﹐煎食解毒最神。鉤蛇﹐北路有巨蛇可以吞鹿﹐名鉤蛇﹐能以尾取物﹔見亦嵌集。又山辣長六﹑七尺﹐專捕鼠。靑竹絲長一﹑二尺﹐色如竹。龜殼花﹐背有文如龜。飯匙倩﹐頭扁如匙﹐見人頭昂二﹑三尺﹐惟尾貼地﹐噴鼻有聲三者嚙人最毒。尢毒者曰簸箕甲蛇﹐大者數尺﹐身有橫紋﹐黑白相間﹐俗名手巾蛇﹔甲有毒汗﹐行處艸木皆萎﹐嚙人數十步立死。其骨必搗爛遠擲之﹐誤踐亦能刺足殺人。又靑竹鏢﹐蛇類﹐一名百步劍﹐長尺餘﹐深綠色﹐纏樹杪與葉無別﹐有絲如蛛网﹐人誤觸之﹐則飛嚙﹐其疾如鏢﹐被嚙者百步卽僵。鱗則魟﹐形圓如扇﹐無鱗﹐色紫黑﹐口在腹下﹐尾長於身。有黃魟﹑燕魟。黃魟大而肉粗﹐燕魟小而肉潤。按此卽■﹝魚哪﹞。說文﹐■﹝魚納﹞魚似鱉無甲﹐有尾無足﹐口在腹下。鯊﹐有白鯊﹑胡鯊﹑雙髻鯊。其佳者皮上有黑白圓文﹐曰龍文。鯊翅尢美。按說文﹐字作魦。魴﹐有錦魴﹑黃魴﹑鳥燕魴﹑四開魴﹑鬼角燕魴﹑小沈魴﹑錦魴。身圓有花點﹐大者三﹑四百斤。鮡﹐生海島泥塗中﹐其大如指﹐善跳﹐故名。塗魠﹐形類馬鮫而大﹐重者二十餘斤﹐無鱗﹐味甚美。紅沙﹐皮紅如塗朱﹐鱗細。鸚哥﹐魚狀如鯉而潤﹐色綠﹐嘴尖而句曲似鸚哥嘴﹐故名﹔產澎湖。塗虱﹐頭扁﹐身微圓﹐黑色﹐長五﹑六寸﹐產圳潭窟中。麻虱目﹐魚塭中所產﹐夏秋盛出﹐狀類鰡鱗﹐臺中以爲貴品。龍尖﹐口尖而身丰﹐味甘而肥美﹐出澎湖﹐多曬漧者。黃翅﹐狀如鳥類﹐肉細而甜﹐以其翅黃名。下淡水有重一﹑二斤者。最大者曰海翁魚﹐卽海魷﹐大能吞舟﹐浮水面則大風將作。赤嵌集云﹐如小山﹐艸木生之﹐樵者誤登其背﹐須臾轉徙﹐不知所之﹔此不可考。舊志云﹐口中噴涎﹐常自爲吞吐﹐有遺於海邊者﹐黑色﹑淺黃色等不類﹐或云卽龍涎﹐番每取以賈利。按說文﹐■﹝魚翁﹞當卽此。本艸﹐漳海中有海■﹝魚翁﹞魚﹐取其糞幹之﹐盛器﹐可避蠅。臺地鱗屬﹐奇詭萬品﹐名皆俚俗﹐玆略舉其尢異者。實則志所載﹐仍多掛漏也。又有海和尙﹑海狗﹑海馬之屬﹐漁人得之﹐皆謂不祥。澎湖產海龍﹐則爲珍物﹐冬日雙躍灘面﹐首尾似龍﹐無牙﹐爪長不徑尺﹐入藥﹐功倍海馬﹔見赤嵌集。介則■﹝句黽﹞鼊﹐龜屬﹐卵生﹐狀如鱉﹐四足漫胡﹐無指爪﹐大者百餘斤﹐小者亦數十斤。常從海岸赴山凹﹐鉆孔伏卵﹐人伺其來﹐尾而逐之﹐行甚疾﹐眾並力反其背﹐則不能動矣。嗜者謂味同牛肉﹐值亦相等。甲可亂■﹝王毒﹞瑁﹐但薄而力淺﹐不任作器。市販鹿膠﹐每以其板與鹿角骨同煎。南路龜壁港以此名﹐今寫訛。劉欣期交州記作蚼躃﹐見赤嵌筆談。按字當作■﹝句上黽下﹞鼊。玉篇﹐■﹝句上黽下﹞鼊似龜而大﹐文如■﹝王毒﹞瑁﹐可飾物﹔其說正合。字引﹐鉤與■﹝奚黽﹞屬之■﹝句上黽下﹞音枸者有別。今宜蘭人啖大龜﹐抽其筋盤曲以鬻於市卽此。聞甲有大容人者。螺有香螺﹑花螺﹑響螺﹑肉螺﹑珠螺數種。香螺長數寸﹐肉雪白﹐尾有膏﹐味最淸甘。花螺圓小﹐殼薄﹐有斑點﹐味亦淸。響螺大者盈尺﹐類於香螺﹐其殼可吹﹐軍中用之。肉螺大五﹑六寸﹐味苦﹐切其殼可作嬰武杯。珠螺似花螺而小﹐堅硬﹐嘴有皮厚而圓﹐如半面珠﹐故名﹔宜腌食。蟳﹐膏多於肉曰紅蟳﹐無膏曰菜蟳﹐大者長尺餘﹐隨大潮退殼﹐一退一長﹐其殼最堅﹐螯無毛﹐故異於蟹。按此種在呂亢十二種之外﹐時臺州無蟳﹐故圖不列。朱竹垞查初白蟳詩題下皆自注卽蝤蛑。李石續博物志﹐蝤蛑﹐大蟹﹐有力能與虎闘﹐能翦殺人﹔今無此大蟳也。謝金鑾臺灣誌﹐謂蟳一螯小﹐一螯大﹐卽擁劍﹐亦附會。白蟶﹐臺原無蟶﹐康熙五十九年始有﹐生於海泊泥塗中。殼薄﹐色白如玉﹐肉尢淸甘。四﹑五月時有之。海蒜﹐一名湖腎殼﹐類蛤﹐肉長三寸詐﹐白色﹐上有黑點﹐狀甚劣﹐食之多腹舄。龍蝦﹐昂首奮角﹐如畫龍狀﹐甲硬如蟹殼﹐須長二尺餘﹐鉗六﹑七寸﹐上有芒刺。寄居虫﹐南州異物志﹐寄居之虫﹐如螺而有腳﹐形如蜘蛛﹐本無殼﹐入空螺殼中﹐戴以行﹐觸之縮足如螺﹐閉戶﹐火炙之乃出走。異苑謂嬰武螺﹐常脫殼而朝遊﹐出則有虫如蜘蛛入其殼﹐戴以行﹐夕返則此虫出。庾闡所云鸚鵡外遊﹐寄居負殼者也。臺地呼寄生。按酉陽雜俎﹐寄居殼似蝸﹐一頭小蟹﹐一頭螺蛤也。寄在殼間﹐常候螺開出食﹐螺欲合﹐速入殼中。其說稍異。聞鸚籠產此﹐當覓得驗其是非。鬼蟹﹐狀如傀儡。標舉尢異﹐足新旅客見聞。惟通覆所志﹐半沿方俗稱謂﹐不復徵古。或本常品﹐乃被奇名﹐眩亂耳目﹐淺識易惑﹝艸木虫魚數者尢甚﹞﹐撰考時當博采揚雄方言﹑張萱方言類聚﹑杭世駿續方言﹑爾雅鄭樵注﹑張揖廣雅﹑陸佃埤雅﹑羅願爾雅翼﹑陸璣毛詩艸木鳥獸虫魚疏﹑蔡卞毛詩名物解﹑唐愼微證類本艸﹑李時珍本艸綱目﹑盧之頤本艸乘雅半偈﹑欽定廣羣芳譜﹑陳懋仁庶物異名疏﹑莫休符桂林風土記﹑段公路北戶錄﹑劉恂嶺表錄﹑範成大桂海虞衡志﹑周去非嶺外代答﹝臺地產物﹐與廣東﹑廣西多相類者﹐故五書不可廢﹞﹑何喬遠閩書﹑趙汝適諸蕃志﹝臺土產多有自西洋來者﹐宜考此書﹞﹑黃衷海語﹑閔敍粵述﹑黎定國續閩小記﹑吳綺嶺南風物記﹑施鴻保閩雜記﹝間及臺事﹞﹑嵇含南方艸木狀﹑戴凱之竹■﹝言並﹞﹝多至七十餘種﹑異品可徵﹞﹑吳仁傑離騷艸木疏﹑王楨農書﹝谷譜四最精博﹞﹑王盤野菜譜﹝圖可備審狀﹞﹑髙士奇北墅抱甕錄﹝果樹﹑卉竹﹑蔬茹﹑藥蔓咸備﹐其疏形色品狀可備考證﹞﹑師曠禽經﹑袁達禽虫述﹝達﹐閩人﹐所述尢與臺產近﹞﹑陳鼎蛇譜﹝前五十三則可徵怪異﹞﹑屠本畯閩中海錯疏﹝鱗三卷﹐介一卷﹞﹑楊愼異魚圖贊﹝審物狀圖﹐最佳﹞﹑胡世安異魚圖贊箋﹝補楊之略﹐並正其乖舛﹐殊形詭狀﹐辧證亦詳﹞﹑異魚圖贊補及閏集﹑髙似孫蟹略﹑西陽雜俎﹑張華博物志﹑李石續博物志﹑董斯張廣博物志﹑王灼糖霜■﹝言並﹞﹝敍蔗糖。臺產蔗糖最盛﹐可以備考﹞諸書﹐審厥形狀﹐詳其名義﹐通郵雅俗﹐觸目了然﹔𨿽曰識小之端﹐亦通人所不廢矣。

晚過鐵花齋﹐論及淘金得失。鐵花曰「不費公家一錢﹐而歲入十餘萬金﹐此天下第一美礦也」。余曰「以愚度之﹐害百於利」。曰「何也」﹖曰「淘沙得金﹐其細已甚﹐貧民業此﹐或博果腹。今主於官﹐日需牌費錢百﹝禁私淘﹐以牌爲識﹐出錢購牌﹐謂之牌費﹞﹐地租錢五十﹝沿溪田畝挖廢﹐出錢酬之﹐謂之地租﹔有籍者歸業戶﹐無則歸官﹞﹔臺地食貨糜不昂直﹐人日費復需百錢﹐一日所得﹐必可易錢三百﹐乃稍稍有贏然地多雨﹐趨工不能無閒﹐月或罷淘十日﹐束手坐食﹐則所贏窒矣。土著之民﹐猶可無患。今則聞風庸至者﹐皆粵中亡賴之徒﹐一旦利竭﹐饑寒無歸﹐不亂何待﹖至於爭壤角力﹐釀爲釁端﹐猶害之細焉者也。蒙以謂寧使國家少十餘萬金之利﹐必不可使臺灣有三數千貧窶獷悍之民」﹗鐵花終不謂然﹐而以禍亂歸之於天﹐

二十二日﹐閱府誌卷第十九雜記﹕日樓堞﹐曰園亭﹐曰寺廟﹐曰墳墓﹐雜誌紅毛及鄭氏之遺迹也﹔曰菑祥﹐序述災異﹐兼及兵事﹐而鄭氏遺聞詳於附考也﹔曰雜箸﹐類誌書目﹐因臺事而有作者也﹔曰叢談﹐羣書拾遺述異之類也﹔曰外島﹐則及東倭﹑西夷﹐騁褱域外者也。按志乘末捲﹐或曰識余﹝畿輔通誌﹞﹐或曰摭佚﹝同治上江志﹞﹐或曰雜錄﹝羅願新安誌﹞﹐或曰敍遺﹝羅浚四明誌﹐或曰拾遺﹝周應合建康志﹞﹐或曰摭遺論辧﹝張鉉合陵新志﹞﹐或曰雜略﹝謝肇淛滇略﹐或曰雜類﹝江南通誌﹞﹐要皆弗若雜記命篇﹐遠法禮經﹐最稱賅括﹐此卷可弗革﹐然分目未善﹐當以記時﹑記地﹑記事﹑記言四者分攝。蕃淆兵事﹐析出別立通紀﹝卽大事記﹐或仿桐城姚氏江寧府誌例﹐作大事表亦可﹞。鄭氏遺聞﹐其大者敍入各傳﹐其細者隸之記事。菑祥﹐時害也﹐歸記時﹝气候占驗屬焉﹞。遺迹﹐地載也﹐歸記地。雜箸﹐文﹐言也歸記言﹝凡藝文有關臺地利病﹐而無可附者﹐匯附於後﹞。外島殊域﹐削而不書。必謹必嚴﹐庶符體例。日夕﹐得九弟及內子書﹐又得八弟天津書﹐又得上海鄧旣老書。

二十三日﹐晴。閱雜記。樓堞之屬﹐在臺灣者曰赤嵌樓﹝在鎭北坊﹞﹑紅毛城﹝在安平鎭﹐亦名安平城﹐一名磚城﹐紅毛相其地脈﹐龜蛇相會﹐穴城基入地丈餘﹐雉堞俱釘以鐵﹐城上置大炮五十位﹞﹔在諸羅者曰靑峯闕炮臺﹝在蚊港口﹞﹔在淡水者曰淡水炮臺﹝在淡水港口﹞﹑雞籠城﹝在大雞籠島上西南兩門﹞﹑雞籠炮臺﹝在雞柔山社南滬尾莊界﹐與淡水港口炮臺對峙﹐以防海口﹞﹔在澎湖者曰暗澳城﹝明兪大猷所築﹐嘉靖間林道幹作逆﹐大猷追之﹐道幹遁入臺灣﹐大猷畱師澎湖﹐築城暗澳以守﹞﹑瓦硐港銃城﹝荷蘭所築﹐明時澎湖屬同安﹐分金門哨汛兵駐防於此﹞。內惟暗澳城爲明兪大猷所築﹐它皆成於荷蘭。牛毛讎詐﹐盜壞自雄﹐樹阻山溪﹐勢將負固﹐驅除不有鄭氏﹐中朝且大度寘之﹐窟穴至今﹐禍寧有極﹗此類當詳志勿缺﹐鑑往非遠﹐意在懲今﹐非謂鮫鱷腥羴﹐足爲東番增重也。

午作書寄季垂﹐付驛吏持去。夕將寢﹐忽聞人聲叫囂﹐甚於鼎沸。奴子出詗﹐知艋舺鹽館委員某以疑似誣良民爲盜﹐手毆之幾死﹐其母至﹐哀之﹐復撻至流血﹔眾憤且怒﹔相■而喿於門。縣宰至﹐聲捕權首﹐出語未竟﹐瓦石交投。嗣懾以兵﹐乃始逸散﹐余爲駭愕者久之。海外之民﹐气本浮動﹐所恃在上者結之以恩信﹐而導之以和平﹔乃不肖之徒﹐日以虐民爲能﹐威力所加﹐猛於豺虎﹐一旦變生﹐則又巧說文姦﹐以刁悍爲民罪。禍亂萌枿﹐罔不由此。城門失火﹐其能免於池魚之殃乎﹗

二十四日﹐閱雜記﹐園亭。曰北園別館者﹝在臺灣縣治北五平壤﹐無邱壑亭臺曲折之致。丙寅﹐臺廈道周昌因其地結亭築室﹐爲之記﹐且繪而圖之。季麒光顏曰致徹。按此園後攺爲海會寺﹞﹐鄭經爲其母董氏建也。曰陳氏園者﹝在臺灣縣武定裏﹞﹐陳永華別墅也。曰夢蜨園者﹝在臺灣縣小南門外﹞﹐漳人李茂春棲隱處也﹝後攺爲法華寺﹐見瀛堧百詠﹞。曰聚星亭者﹝在臺灣縣小東門外﹐近鯽魚潭﹞﹐李氏之園林也。曰檨林者﹝在臺灣縣寧南坊﹞﹐鄭氏勇衛黃安之故宅也。諸蓋﹐以夢檨園﹑聚星亭爲最勝。前至臺南﹐以疲於校閱﹐未遑一蠟遊屐﹐今讀張鷺洲瀛檨百詠﹐所謂「疏林一碧﹐物外悠然」﹝詠夢蝶園﹞﹐「梧竹陰森﹐羣峯飛落」﹝李氏園﹞者﹐幽靜之致﹐殊令人神往也。它若忠義﹝在鳳山港西裏西勢莊﹐康熙六十年﹐總督爲粵莊義民造﹞﹑鎭番﹝在彰化東山之巓﹐雍正十年﹐巡道倪象塏徵大甲西等社番﹐平之﹐築此﹞﹑望海﹝在淡水廳北﹐淡水營後山之畦﹐都司三元所葺﹞諸亭﹐或以勵俗﹐或以示武﹐或以了遠﹐又非點綴景物之比。後有此類﹐悉應補載。是日發家書。

二十五日﹐閱雜記﹐寺廟﹝臺灣縣二十二﹐鳳山縣八﹐諸羅縣十四﹐彰化六﹐淡水廳三﹐澎湖廳五﹞。曰吳眞人者﹐以神醫祀也﹝按此廟最多﹐臺灣十二﹐它縣亦非一所。眞人名本泉之﹐同安人﹐生宋太平興國四年﹐醫術如神﹐景佑二年卒﹐里人祀之。部使者以廟額爲請﹐敕爲慈濟﹔慶元間敕爲忠顯﹔開禧二年封吳惠侯。臺多漳﹑泉人﹐故祀事獨盛。或曰慈濟宮﹐或曰保生大帝廟﹐或稱眞君﹐或稱大道公﹐或曰開山宮﹞。曰聖公者﹐以熟識港道祀也。曰三山國王﹝未詳何神﹞﹑曰聖王﹝云祀開山聖王﹞者﹐以追思功徳祀也。是𨿽私祠﹐皆應祀義。張嶽﹝唐中丞巡﹐宋忠武王飛﹞忠烈﹐人心同好﹐俎豆馨香﹐亦非淫祀之比。他則禳沴祈福﹐閩人好鬼﹐多涉不經矣。水仙宮祀大禹﹑伍員﹑屈原﹑項羽﹑魯班﹝或易班爲奡﹐又或易項羽爲王勃﹐班爲李白﹞不類已甚﹐尢奇。按碧山﹑虎山諸寺﹐皆以巖名﹐漳泉人之方言也。晚唐薇卿方伯﹝景崧﹞遣紀綱以名刺來﹐蓋入覲甫歸也。

二十六日晨﹐遣奴子投刺藩署﹐答方伯之■﹝也攵﹞也。過範禮泉齋﹐晤張敬甫茂才﹝煥綸﹞﹐亦曾共學龍門講捨者﹐見職金沙局提調﹐中丞頗倚任之。聞眾口多微詞﹐未悉其隱﹐豈利權之重﹐固非寒畯所宜專歟﹖午得五兄書﹐又得馮夢華太史﹝煦﹞書﹐謂蘋湘近失棲息﹐欲橐筆遊海外﹐觸藩羸角﹐余方自艾﹐朋以大蹇■﹝言﹝愳﹐大代心﹞我友朋﹔當豫作書止之。邵公子綬靑﹝頤﹞來﹐詢及史學源流﹐粗舉大端以告。公子用病■﹝疒■﹝畾上大下﹞廢學﹐然頗喜購書也。夕閱雜記﹑■﹝勹外豕內﹞墓。在臺灣者﹐三五妃也﹐李茂春也﹐陳烈婦也﹔在鳳山﹑諸羅﹑澎湖者各一﹐寧靖王也﹐沈光文也﹐盧若騰也。按流寓寧靖王傳﹐王臯葬於鳳山長治裏竹扈裏﹐與元妃合焉﹔妾媵五﹐棺埋於魁斗山﹐去其墓三十里﹐時偁爲五烈墓。五烈之名最當﹐以從死五人﹐皆姬媵也。陳烈婦﹐參軍永華女﹐鄭克■﹝臧上土下﹞婦。克■﹝臧上土下﹞死﹐烈婦自縊以殉﹐合葬於武定裏洲仔尾。克■﹝臧上土下﹞亦奇男子也﹐而一邱之共﹐婦專其名﹐則節烈貴己。沈﹑李﹑盧三君﹐生前遭際﹐窮達不同﹝沈字文開﹐號斯庵﹐鄞人﹐明太僕寺少卿﹔李字正靑﹐龍溪人﹐明舉人﹔盧字閒之﹐同安人﹐明寧紹道﹞﹐遁迹遐荒﹐堅貞則一。以上諸壠﹐均不當委諸狐兔﹐聽其蕪滅﹐載筆無缺﹐庶幾樵蘇之刑時。若張士郁﹝東安人﹐明副榜﹞﹔張瀛﹝字滄五﹐同安人﹐明舉人﹞﹔沈佺期﹝字云卿﹐南安人﹐明右副都禦史﹞﹔王忠孝﹝字愧兩﹐惠安人﹐明戶部主事﹞﹔皆明遺臣﹐卒於海外者﹐而墓皆不著﹐豈悉歸葬歟﹖抑湮沒不可考歟﹖

二十七日﹐晨﹐張敬甫來﹐余詢以淘金用客民故。曰「土人惰甚﹐且多不貧﹐故罕事此」。曰「眾至數萬指﹐能相安乎」﹖曰「不能畫地而施畚■﹝臿疌﹞﹐■出則爭﹐爭不已則闘﹐挺刃相向﹐事亦時有」。曰「脫亡所得﹐此曹能卽解散乎」﹖曰「地產金甚多﹐此不須過計也」。曰「以愚所聞﹐似不如君言」。敬甫默然。余知失言﹐自悔者久之。

閱雜記﹑菑祥。其志兵事﹐自歸版圖後數十年間﹐民禍凡三﹐番禍凡六。康熙三十五年之亂﹐則新港民吳球也﹝旋伏誅﹞。三十八年春二月之亂﹐則吞霄土官卓个﹑卓霧﹑亞生也﹝殺通事黃申﹐及其夥數十人﹐北路參將常泰破之﹐八月平﹞。夏五月之釁﹐則淡水土官冰冷也﹝殺主賑金賢與吞霄吞﹐水師把總巡哨至淡水﹐設計誘獲﹐誅之﹐七月平﹞。四十年冬十二月之亂﹐則諸羅劉卻也﹝卻爲管事﹐以拳勇自雄﹐聚眾毀下加冬營﹐北路參將白通隆及兩標兵破之﹐又明年二月平﹞。六十年夏五月之亂﹐則朱一貴也﹝府治三邑俱陷﹐將士卒者不可勝計﹐惟淡水都司陳策孤軍自保﹐水師提督施世驃﹑南澳鎭總兵藍廷珍攻克之﹐七日平﹔八月﹐餘黨黃輝﹑卓敬等復糾眾小岡山﹐亦旋捕獲﹐斬之﹞。雍正四年秋之釁﹐則水沙連社番骨宗也﹝戕殺民命﹐不復輸餉﹐臺灣道吳昌祚﹑北路參將何勉率師禽獲骨宗父子﹐斬之﹐逾月平﹞。六年冬十二月之釁﹐則南路豬毛社生番也﹝戕殺漢民﹐明年春二月﹐捕其首惡﹐誅之﹞。九年冬十二月之亂﹐則彰化大甲社﹑西社番林武力也﹝林武力學生等結朴仔籬等八社爲亂﹐淡水同知走免﹐臺鎭屢戰未克﹔明年五月﹐復結沙轆﹑吞霄十餘社同反﹐福建陸路提督王俊攻克之﹐十月平﹞。十年春三月之亂﹐則流民吳福生也﹝焚岡山營﹐福生與商大槪謀搶埤頭﹐臺鎭王郡禽獲之﹐逾月平﹞。十三年冬十月之釁﹐則彰化柳樹湳﹑登臺莊生番也﹝四出劫殺﹐加臘社番已裏鶴阿尉爲魁﹐旋捕斬之﹐不逾月平﹞。按番禍多■﹝氵繇﹞激成。吞霄之亂﹐激於通事黃申﹝申贌社於吞霄﹐徵派無虛日﹐社番苦之﹐土官卓个等鷙而驍﹐陰謀作亂﹐會番當捕鹿﹐申約期日先納錢米而後出﹐卓个等大噪﹐殺申及其夥﹐鎭道招諭不得﹐乃發兵剿之﹞。淡水之釁﹐激於主帳金賢﹝冰冷爲淡水內北投社土官﹑麻裏郎吼之婚姻也﹐麻裏郎吼有女字金賢﹐賢將娶之﹐其父憐女幼﹐告賢曰﹐俟長歸汝﹐賢縛麻裏郎吼於樹而撻之﹐麻裏郎吼訴於冰冷﹐冰冷怒﹐率眾殺賢﹐遣使與个﹑霧等通﹞。它或恃險﹐以殺人爲雄武﹐要亦與揭竿斬木﹑犯分竊號者殊科﹐爝止不炎﹐撲之尙易。若朱一貴之屬﹐則幾同燎原矣。嗣是扇禍最熾者﹐幹隆三十五年黃教亂於大穆降﹐五十一年林爽文﹑莊大田相繼亂﹐北路先陷﹐南路應之。六十年陳光愛﹑陳周全相繼亂﹐南路始平﹐北路旋失。汪降之亂也﹐在嘉慶五年。許北之亂也﹐在十五年。中更間以蔡牽之亂﹐則吳淮泗陷鳳山矣﹔胡杜侯之亂﹐則陳錫宗據曾文矣。相去或三十年﹐或十數年﹐或數年﹐大都遊手姦民﹐鴟張蟻聚﹐𨿽卽殄滅﹐而勞師糜餉﹐實非細端。己事而懲之﹐曷若未事而弭之。余故欲輯大事爲一卷﹐治亂之鑑﹐得失之林﹐俾後之理臺者有可考焉。附考載鄭氏軼事﹐校賜姓本末敍述爲詳﹐惜不載成功母之死烈﹐亦一缺也。

二十八日﹐大風。作答夢華書﹐並寄同年黃愼之﹝思永﹞﹑王夢湘﹝以敏﹞﹑兪幼萊﹝鐘穎﹞﹑王緯丞﹝得庚﹞及吳子蔚﹝炳﹞弟各一函﹐聞明日有賫奏差弁行也。

二十九日晨﹐雨。作諸書竟﹐付差弁寄都門。又發徳州書。夕閱雜記﹑雜著。目凡三十有九﹕東番記﹝無卷數﹐明莆田周嬰撰﹐臺灣輿圖考一卷﹐文開詩集二卷﹐文集一卷﹐臺灣賦一卷﹐艸木雜記一卷﹐流寓考一卷﹝皆明鄞縣沈光文撰﹞﹐靖海記二卷﹐平南事實一卷﹝皆國朝晉江施瑯撰﹞﹐臺灣雜記一卷﹐蓉洲文稿一卷﹐山川考略一卷﹐海外集一卷﹝皆梁溪季麒光撰﹞﹐省軒郊行一卷﹝鐵嶺沈朝聘撰﹞﹐臺灣紀略一卷﹝長樂林謙光著﹞﹐赤嵌集四卷﹝桐城孫元衡著﹞﹐稗海紀遊一卷﹐番境補遺一卷﹐海上紀略一卷﹝皆武林郁永河著﹞﹐東徵集二卷﹐平臺紀略一卷﹝皆漳浦藍鼎元著﹞﹐遊臺詩一卷﹝漳浦陳夢林著﹞﹐赤嵌筆談四卷﹐番俗六考三卷﹐番俗雜記一卷﹝以上八卷統名臺海使槎錄﹐北平黃叔璥著﹞﹑巡臺錄一卷﹝浮山張嗣昌著﹞﹐臺灣誌略三卷﹝濟水尹士俍著﹞﹐瀛壖百詠一卷﹝錢塘張湄著﹞﹐臺灣風土記一卷﹝衡陽劉良壁著﹞﹐臺海采風圖考一卷﹐番社采風圖考一卷﹐使署閒情一卷﹝皆白麓六十七著﹞﹐婆娑洋集二卷﹝仁和範咸著﹞﹐澄臺集一卷﹝長洲莊年著﹞﹐臺灣府誌十卷﹝楡林髙拱幹撰﹞﹐重修府誌二十卷﹝衡陽劉良壁撰﹞﹐臺灣縣誌十卷﹝虞山王禮纂﹔按閩雜記﹐臺灣縣誌謝金鑾撰﹐未知卽此本否﹞﹐鳳山縣誌十卷﹝灤水李丕煜纂﹞﹐諸羅縣誌十二卷﹝漳浦陳夢林纂﹞﹕諸書皆足備臺灣掌故﹐惜余荒陋﹐所見不能得半。聞近出輿地叢鈔﹐亦祗采錄廿余種﹐蓋湮佚不少矣。輿地叢鈔﹐上海石印本﹐殊非祕岌﹐曾屬提調購之﹐忽忽兩月﹐亦未得一寓目也。踵諸書出者﹐以姚氏東槎紀略爲最優﹐書凡五卷﹐爲篇二十有五﹐其論班兵得失與臺亂槇末﹐並極翔實﹐中二卷載噶瑪蘭事規制﹑境俗﹐大端已具。聞所纂廳志甚善﹐此殆其嚆矢椎輪矣。近見臺灣雜詠合刻一卷﹝臺灣雜詠四十首﹐寶應王文勤凱泰著﹔臺陽雜興三十首﹐馬淸寵著﹔臺陽雜詠三十首﹐山陰何澄著﹞﹐組織舊聞﹐間及今事﹐語多瑣屑﹐無關考稽。竊謂臺志之要﹐尢在明因革﹐著治亂。道光間夷禍詳於中西紀事一書﹐繼此有事﹝倭禍在同治十三年﹐法禍在光緒九年﹞﹐亦貴有私家之言﹐以雪公牘誣飾﹐余故彶彶采訪。乃尺一之檄迄不下行﹐是又不亶文獻無徵﹐爲可慨嘆已﹗

三十日﹐晨﹐雨。濕气萌﹐作歐﹐苦不止﹐憊甚。唐方伯枉過﹐語及志事﹐深慮縣誌不簡﹐譬於築室無基。余對曰「今之郡縣﹐𨿽倍於昔﹐然有析置更易﹐而無創建。聞臺灣﹑鳳山﹑諸羅三縣﹑噶瑪蘭﹑淡水二廳﹐皆有志﹐疆域山水﹐不啻已攬其全。惟諸志之成﹐去今已遠﹐其間政治之大﹐兵事之煩﹐文獻之盛衰﹐風俗之同異﹐官書私戟﹐搜輯頗難。二者一疏﹐勢將擱筆耳」。方伯曾棅豸節﹐因■﹝言卩﹞以道署檔冊。曰「同治十二年地大震﹐署宇半圯﹐文牘皆沒於泥塗﹐百不存一矣」。方伯旣去﹐私心溺然﹐益不勝足蹇塗遙之懼。夕得江寧親串書。

閏月朔﹐啟。晨起﹐擬答拜唐方伯﹐以體中不平而止。閱府誌雜記﹑叢談。多述怪異。如謂臺之東北有暗澳﹐春始旦﹐至秋卽夜﹔今不聞有此澳﹐殆與雞籠﹑弱水同一傳訛矣。末引使槎錄述鴉片之害﹐甘味鴆毒﹐知在康雍時卽已有然。惟云用麻葛同鴉土切絲於銅鐺內煮成鴉片﹐拌煙另用竹筩﹐實以棕絲﹐羣聚吸之﹐今旣不需麻葛﹐棕絲之實﹐亦未詳何制也。又云官弁嚴禁﹐常有身被逮系﹐猶求緩須臾﹐再吸一筒者。繪煙人迷罔情態﹐昏溺可笑。又引臺灣誌略云﹐明太監王三保舟至臺﹐投藥水中﹐令土番染疾者於水中洗澡卽愈﹔三保植姜岡山上﹐至今尙有產者﹐有意求覓終不可得﹐得者可療百病。按明史宦官傳所謂三保太監者﹐乃鄭和﹐非王姓。從燕邸起兵有功﹐成祖始疑惠帝亡海外﹐欲蹤迹之﹐且欲耀兵異域﹐示中國富彊﹐命與王景宏等徧歷諸番國。和經事三朝﹐先後七奉使﹐所歷凡國三十餘。俗至傳爲盛事﹐則其聲勢之燻灼﹐槪可想見。臺灣時爲荒島﹐倮人羣居﹐不異鳥獸﹐忽睹中國衣冠﹐得不驚爲天神﹗而三保所以愚惑之者﹐又必故神其術。怪誕之說﹐殆自此興歟﹖

二日﹐晨出﹐答拜唐方伯﹐直其病酒未起﹐畱刺而歸。午浴身﹐濕气爲患﹐胑體如就縛束﹐不快者已累日矣。夕閱雜記﹑外島。琉球在臺海正東﹐船行出大雞籠山﹐水程四十三更。日本在臺海東北﹐出大雞籠﹐經關潼白畎﹐過花島嶼放舟﹐水程五十九更。呂宋在臺海東南﹐舟行由南沙馬磯袤指巽方﹐經謝昆山﹑大小覆金山﹐水程五十八更。安南在臺海直西﹐水程八十三更。此可擇錄﹐隸於雜記。

三日晨﹐雨﹐旋啟。王蔀畇孝廉﹝甲榮﹞枉過。孝廉﹐浙人﹐以朝貴書來﹐中丞畱司記室者。辭气頗遠鄙俗﹐蓋風雅士也。午過其齋﹐蕙庵亦在。聞述澎湖臺厲﹐爲之栗栗。土人云﹐臺間歲作﹐歲數逢耦﹐皆烈。今十八年﹐又當防之。按臺﹐字書不收﹐蓋颶風也。颶起最可畏﹐訇哮簸陵邱﹐見昌黎詩。南越志﹐颶風者﹐具四方之風也。常以五﹑六月發。永嘉人謂之風癡。陸遊曰﹐嶺表有瘴母﹐初起圓黑﹐久漸廣﹐謂之颶母。嶺南錄異﹐嶺嶠夏秋雄風曰颶。其字皆作颶。惟楊升庵﹑李西涯謂颶爲颶之訛﹐從見無義﹐不可信。佛經﹐風虹如貝﹐巧狀形似﹐卽初起圓黑之義﹐字固作貝﹐不作颶。柳州詩﹐颶母偏驚估客船﹐何知非傳寫偶誤。不能以一疑斥眾信也。土人謂春夏爲颶﹐秋冬爲臺﹐無雨爲颶﹐有雨爲臺﹔蓋亦臆說。按舊志云﹐臺海風信與他地迥異﹐風大而烈者爲颶﹐又甚者爲臺。颶倏發倏止﹐臺常連日夜。正﹑二﹑三﹑四月﹐發者爲颶﹐五﹑六﹑七﹑八月發者爲臺。九月則北風初烈﹐或至連月爲九降。過洋以四﹑八﹑十月爲穩﹐以四月少臺﹐八月秋中﹐十月小春﹐天气多晴暖故也。六月多臺﹐九月多九降﹐最忌。臺颶俱多挾雨﹐九降多無雨而風。凡颶將至﹐則天邊斷虹﹐先見一片如船帆者曰破帆﹐稍及半天如鱟尾者曰屈鱟。颶之多以時而異。正月初四日曰接神颶﹔初九日曰玉皇颶。九日有颶﹐則各颶皆驗﹐否則至期或有颶或無颶﹐靡所準也。十三日曰劉將軍颶﹐十五日曰上元颶﹐二十九日曰鳥狗颶﹐二月二日曰白須颶﹐三月二日曰元帝颶﹐十五日曰眞人颶﹐二十三日曰媽祖颶。眞人多風﹐媽祖多雨。三春共三十六颶﹐此其大者。四月八日曰佛子颶﹐五月五日曰屈原颶﹐十三日曰關帝颶﹐六月十二日曰彭祖颶﹐十八日曰彭婆颶﹐二十九曰文丞相颶﹐七月十五日曰中元颶﹐八月初一日曰竈君颶﹐十五日曰魁星颶﹐九月十六日曰張良颶﹐十九日曰觀音颶﹐十月初十日曰水仙王颶﹐二十六日曰翁爹颶﹐十一月二十九日曰普庵颶﹐十二月二十四日曰送神颶﹐二十九日曰火盆颶。自二十四日至二十九日﹐凡有南風﹐則應來年有臺。如二十四﹐則應四月﹔二十五日﹐則應五月﹔二十九日﹐則應九月。又稗海紀遊雲﹐颶風或先期卽至﹐或逾期始作﹐總不出七日之內。正月初三日曰眞人颶﹐二十四日曰小妾颶﹐二十八日曰洗炊籠颶﹐二月十日曰張大帝颶﹐十九日觀音颶﹐二十五日瀧神朝天颶。一云二十九日﹑三月七日關帝颶﹐十八日後土颶﹐二十八日東獄颶﹐又曰諸神朝天颶。四月初一日白籠颶﹐十三日太保颶﹐十四日純陽颶﹐二十五日龍神太白颶﹐五月一日南極颶﹐初七日朱太尉颶﹐十六日天地颶﹐二十九日威顯颶﹐六月六日崔將軍颶﹐十九日觀音颶﹐二十三日小姨颶﹐二十四日雷公颶﹐此最狠。二十六日二郎神颶﹐二十八日大姨颶﹐七月七日乞巧颶﹐十八日王母颶﹐又曰神煞交會颶。二十一日普庵颶。凡六﹑七月多主臺﹐海上人謂六月防初﹐七月防半﹐有時而驗。八月五日九皇颶﹐二十一日龍神大會颶﹐九月九日重陽颶﹐十七日金龍颶﹐二十七日冷風颶。九月自寒露至立冬止﹐常乍晴乍陰﹐風雨不時﹐謂之九降﹐又曰九月烏。十月五日風信颶﹐六日天曹颶﹐十五日下元颶﹐二十日東獄朝天颶﹐十一月十四日水仙颶﹐二十九日西獄朝天颶。此時朔風司令﹐無日無風。二說頗詳﹐錄存以驗信否。

四日﹐啟。閱府誌卷第二十藝文。首載施襄壯陳海上情形疏﹑密陳進剿機宜疏﹑請決計進剿疏﹝時鄭氏已衰弱﹐劉國軒暴﹐民不附之﹐襄壯駐師銅山﹐俟南風乘便進剿。而總督主北風出師﹐意不合。筆帖式譚木哈圖又具題大兵水面度日﹐逆賊窺望空隙之疏﹐故襄壯上此疏爭之﹞﹑飛報澎湖大捷疏﹝疏云﹐六月時序﹐澎湖無五日和風﹐怒濤山髙﹐變幻莫測﹐今抵澎湖旬餘﹐海不揚波﹐俾臣得以調度。七日夜﹐破賊﹐二十二日﹐進師。午刻潮漲﹐較多四天云云。是天意之佑﹐又不僅潮平鹿耳門矣。前疏與總督爭北風進剿之非﹐此疏又雲臺灣港道紆回﹐南風狂湧﹐深淺莫測﹐似應少待﹐八月或十月﹐利在北風。豈攻澎湖利南風﹐而取臺灣利北風﹐地勢固異邪﹖抑持說不能自堅耶﹑陳臺灣棄畱利害疏﹝臺灣旣平﹐朝議棄地﹐遷民內徙﹐而但守澎湖﹔襄壯力陳不可﹐實瀕海諸省安危之一大關鍵也﹞﹑請蠲減租賦疏﹝鄭氏賦民重﹐故請蠲減。此疏錯簡﹐語气不貫﹐當覓襄壯靖海記考之﹞﹑論開海禁疏﹝此疏不專主臺灣﹐可弗采﹑請收拾遺棄人才疏﹝時部議﹐康熙十三年以後﹐凡投誠功未加至八等者﹐追紮追農﹔襄壯謂屈其已效之力﹐辜其歸命之心﹐故上疏論之﹞﹑凡八總督﹝保﹞題報生番歸化疏一﹝時據臺道詳報﹐南路生番山豬毛等十社﹐共四百四十六戶﹐男婦老幼共一千三百八十五人﹐北路生番岸裏等五社﹐共四百二十二戶﹐男婦老幼共三千三百六十八人﹐均各傾心向化﹐代輸貢賦﹐故具疏入告。按疏內有云﹐查其土地毗連﹐各有土官統攝﹐應循習俗﹐令其照舊居處﹐仍用本社土官管束﹐所報丁口﹐附入版圖﹐勿事編查﹐順其不識不知之性云云。此大失計。夫番眾亦人也﹐旣已歸化﹐自宜編查戶口﹐與民一視﹐農桑禮義﹐徐予化導﹐安在雕鑿侏儒之屬﹐不可爲戶口貢賦之良民哉﹖乃仍以番外之﹐彼亦仍以番自居﹐叛服不常﹐職以是故。後之撫番﹐皆祖此意﹐眞可謂重罹貤繆者矣﹞﹑巡臺禦史書﹝山﹞張﹝湄﹞請采買米谷按丰儉酌價疏一﹝時臺灣谷價﹐每石約八﹑九錢﹐而買運內地﹐僅發價三錢六分或三錢不等。又兵米眷米及撥運福漳泉平糶之谷﹐以及商船定例所帶之米﹐通計不下八﹑九十萬石。閩省水陸提督及金門鎭等采買兵米﹐亦不下數千石。工科給事中楊西有先實臺倉之奏。督撫議四縣貯倉四十萬石﹐爲數太多﹐應限三年如數購買。部議不允﹐米價益髙﹐故此奏𨿽請緩貯谷期限﹐兼止提督采買﹐而意偏重在撥運增重﹐故以爲名﹞﹑巡撫吳﹝有功﹞題準臺民搬眷過臺疏一﹝搬移眷屬之禁﹐雍正十年弛﹐幹隆五年復之﹐十一年再弛﹐一年之後仍復之﹐老弱偸渡。不肖客頭姦稍往往將船駛至外洋荒島﹔詭云到臺﹐促眾登岸﹐人煙斷絕﹐坐而饑斃。故有此奏﹐其無嫡屬在臺及隻身無業者﹐乃嚴禁之﹞﹐諸有關政典者﹐采附大事考﹐無從附者﹐編歸雜記記言﹐藝文類聚例必所刪也。夕得新龍眼﹐食之﹐味甘而薄﹐視荔支殊遜。潯梧雜佩﹐訕其艸气﹐固爲苟毀﹔然若淸音閣集所云淸潤過荔支者﹐稱譽亦嫌失眞﹔惟東坡蝤蛑石蟹之諭﹐品騭最工﹐未嘗二果﹐不知此語之妙也。

五日晨﹐聞淩雲升擢臺東直隸州﹐過其齋賀之﹝淩雲以布政司經歷至臺﹐不數歲補官埔裏廳﹐未上﹐復擢今職﹐可謂捷遇矣﹞。腹痛未衰﹐午餐大減﹐服菩提丸一圓﹐寢至日晡始起。夕閱府誌卷第二十一藝文。凡載露布三﹝復平安一﹐復府誌一﹐禽朱一貴平南北路一﹞﹑文移九﹝檄將弁大搜羅漢門諸山﹐檄北路將弁搜小石門諸山﹐檄下冬加李守戎﹐檄查大湖崇爻山後餘孽﹐檄淡水謝守戎﹐諭閩粵人民﹐覆臺變殉難十六員看語﹐覆臺變逃回澎湖解任十六員讞語﹐覆武職四十一員讞語﹞﹑書六﹝覆制軍臺疆經理一﹐論臺鎭不可移澎一﹐論行保長論一﹐送考商前弁缺一﹐與樂參戎一﹐再與總督滿公一﹞﹐惟末一書爲蔡尙書﹝世遠﹞作﹐它皆見藍鹿洲東徵集﹐淵謀石畫﹐百世不刊﹔宜擇其最切要者附大事考﹝露布前二駢詞可汰﹐論送考弁缺書﹑與朱參戎書﹑及看語﹑讞語﹐俱不關臺地掌故﹐亦均可刪﹞﹐無繇附者﹐則歸記言﹐以備來者省覽。集中如覆制軍遷民畫界﹐復呂撫軍論生番﹐論臺中時事﹐論復設汛營諸書﹐皆當補錄。愚夫區霿際﹐智竭自懟時﹐三復其說﹐不啻暗室見鐙也。蒙最服鹿洲之才﹐其論治民﹑治番﹐如神醫洞癥結﹐如巧匠設榘矱。使生今時﹐且有事半功倍之樂。斯人可作﹐吾爲國家慶﹐吾尢爲民番幸矣﹗

六日晨﹐鐵花自雞籠歸﹐爲語臺北武備之弛﹐士卒惰窊﹐試其技﹐輒不嫻。余曰「全臺額兵之外﹐益以招募﹐糜餉百十數萬﹐不翅歲入之半﹐弭內釁﹐禦外侮﹐皆不足恃﹐國家亦安用此兒戲之軍哉﹗額兵不可廢﹐其餘一切罷之﹐歲渻金錢﹐儲備臨事增募土勇之費﹐此正策也」。鐵花曰「他姑不論﹐撫墾之軍則必更張﹐俟至大科嵌歸﹐當條議上之」。午﹐丁彤宣明經來云「比聞提調語﹐協修諸人﹐皆不以書聘﹐而以檄徵。某忝備學海講席﹐而奉郡守檄﹐愳爲邦人士所輕﹐且實非體」。余允爲白於中丞﹐誼所當言﹐不爲越俎也。晚得八弟書﹐又內子及鵬鵾各書。

七日晨﹐閱府誌卷第二十二藝文。序十二﹐東吟社一篇﹐可存﹐爲沈斯庵所築﹐尋幽擇勝﹐流連詠歌﹐寄意東山﹝序內云﹐余以此間東山爲首題﹐蓋臺灣之山﹐在東極髙峻﹞。月泉嗣響﹐入社者凡十四人﹕無錫季麒光蓉洲﹑華滚蒼崖﹑宛陵韓又琦震西﹑會稽陳元圖易佩﹑金陵趙龍旋蒼直﹑林起元貞一﹑福州陳鴻猷克瑄﹑上虞屠士彥仲美﹑無錫鄭廷桂紫山﹑福州何士鳳明卿﹑武陵韋渡念南﹑泉州陳雄略云卿﹑福州翁徳昌輔生﹑寧沈光文斯庵﹝皆依元次﹞﹐第列姓名﹑籍貫﹐而不紀官號。庚甲﹐其自序云爾。詩本名福臺間詠﹐嗣以季蓉洲宰諸羅﹐取社題相率唱和﹐易名東吟﹐寫本流傳﹐今不可得。存此一序﹐非只遺老翰墨﹐字字可珍。且以著臺海開先諸賢﹐實爲風雅勝廣云﹝按赤嵌筆談云﹐東吟詩一名福臺新詠﹐四明沈文光﹑宛陵韓又琦﹑關中趙行可﹑會稽陳元圖﹑無錫華滚﹑鄭廷桂﹑榕城林奕﹑丹霞吳蕖﹑輪山楊宗城﹑螺陽王際慧﹐前後倡和之作﹔與此不同﹐則詩非一集矣﹞。記三十七﹐或志興作﹝如府縣學﹑明倫堂﹑書院﹑祠廟﹑官署﹑驄馬橋﹑畱養局諸記是﹞﹐或表山川﹝如望玉山﹑遊北香湖﹑記十八溪之類﹞﹐或侈名勝﹝如澄臺﹑秀峯塔﹑斐亭諸記是﹞﹐安處附隸﹐類各有歸。惟師泉一篇﹐爲施襄壯駐師平澳時作﹐迹遠方域﹐而侈載無實之文﹐以爲美談﹐甚亡謂也。末志祭文二首﹐尢泛濫不足存。晚﹐邵公子約觀泰西馬戲﹐謝之﹐以在郊外﹐懼夜深中瘴气也。

八日晨﹐閱府誌卷第二十三﹑二十四藝文。賦七篇﹐大部躡迹班張﹐受命孫木﹐而力才疲苶﹐不稱閎制。王必昌一篇﹝臺灣賦﹞﹐敍述較有條理。張從政﹑陳輝二篇﹝張名臺山賦﹔陳述海﹐當曰臺海﹐題曰臺灣﹐似誤﹞﹐出於土人﹐亦爲景慶﹐可並存之。又駢體﹐沈斯庵平臺灣序一篇﹐季蓉洲客問六則﹐一詳兵事﹐一列境俗﹐略文究議﹐節取可也。文至是竟。以下至二十六卷皆詩。中丞來﹐語及八議﹐亦以明遺臣傳爲疑。余曰「此仁廟語也。鄭氏之屬旣不可入名宦﹐亦不得爲流寓﹐創例頗艱﹐奉天語爲據依﹐糾彈之口﹐庶靡敢逞耳」。曰「考據家喜引禦案﹐以折眾論﹐編纂官書﹐似不必爾」。余知有先人之言﹐不復置辧﹐第婉對曰「容徐思之」。天下事亦惟其是而已矣。午後﹐葉縵卿來﹐■﹝言卩﹞以開局何日﹐仍茫然也。

九日晨﹐閱府誌藝文。詩凡五百八十八首﹐詞一首﹐可謂緐富矣。陳詩觀風﹐其事已古﹐志乘采摭﹐良不可遺﹐然必語涉境俗﹐抑或如白傅秦中吟之類﹐有關政治得失﹐乃爲可貴。至於流連光景﹐友朋酬唱﹐編諸私集﹐巳爲徒詩﹐豈況官書﹐泛濫焉取。故余於諸詩僅擬采三十餘篇﹐歸諸雜記﹝孫元衡颶風歌一篇﹐裸人叢笑寫十四首﹐郁永河臺海竹枝八首﹐藍鼎元臺灣近詠十首﹐陳輝買米一首﹞。其寫景狀物﹐有頗工者﹐附注各類﹐亦數十篇而已﹝唐施肩吾澎湖嶼一首﹐孫元衡黑水溝一首﹐阮蔡文大甲溪一首﹐張湄番俗六首﹐範咸烏魚一首﹐宴七里香花下一首﹐木蘭花歌一首﹐陳輝過埤頭店一首﹐宿放纖社口一首﹐龍湖巖一首﹐遊海會寺一首﹐盧九圍海會寺一首﹐林麟昭赤嵌城一首﹐傅汝霖赤嵌城一首﹐張英安平晚渡一首﹐張廷藩遊竹溪寺一首﹐張士箱竹溪寺一首。自陳輝至士箱皆土人﹐故釆摭略寬。譚垣巡社紀事八首﹞。午後大雨﹐東壁漏痕如艸書糾紛﹐所懸書畫皆滲濕。晚聞風聲﹐頗有戒心。

十日﹐啟。午過鐵花﹑村愚齋﹐約會食其所﹐諾之。每食六簋﹐亦復不堪下箸。晚赴西學堂﹐應顧緝亭觀察之招﹐共燕者爲席村愚﹑管淩雲﹑疏禹門﹑蘇逵九﹐漏二下歸。

十一日﹐陳仲英太守﹑葉綬卿大令俱至﹐言設局尙無定所。余曰「修志之難﹐以測繪﹑采訪二者爲最﹐皆非刻期可竟﹐盍豫圖之矣」。太守唯唯。■﹝言卩﹞以訪購諸書﹐以未得對。太守復言「前視■﹝宀﹝峜﹐糸代止﹞購書目﹐有臺灣紀略﹑臺灣誌略﹐殆一書而記憶偶舛歟」﹖余曰「非也。紀略﹐長樂林氏撰﹔誌略﹐乃出濟寧尹氏手﹔具載府誌﹐可檢核也」。余時擬志目﹐粘於東壁﹐經籍考下注云「海外荒陋﹐私家箸述﹐不能盈捲﹐聞學海書院藏書頗富﹐歷朝頒發學宮典籍亦當具存﹐擬仿同治上江志例編目匯載﹐以視響學之士﹐俾無書可讀者知所就資焉」。太守見之﹐復曰「頒書之典﹐僅下各省會﹐不能徧及州縣﹔某曾備職武英殿﹐知之頗審」。余自愧艸茅﹐不敢與辧。然曩修臨朐志時﹐徵於學官﹐實得數十種﹐案頭適有此書﹐因檢出視縵卿。太守默然而去。余知太守自負名位﹐易於發言﹐非故相陵懱﹐故亦無怏。第惟集議已逾二月﹐譬諸作室﹐尙未營基﹐捨鏝而嬉﹐考成何日﹖素食之誚﹐翫日之笘﹐不知者且集矢於余﹐以是憧憧不能自泰耳﹗禹門將有臺南之行﹐夕與同人共餞之。是日聞中丞復病。

十二日晨﹐得夏氏輿圖閱之。凡二卷﹐首圖全勢﹐次分圖各廳縣﹐未圖後山﹐都十二幅﹐附說十一篇﹝全勢無說﹞。捲端題光緒辛巳錭。其時臺北府已增設﹐而升建行省之議尙未萌牙﹐故臺東﹑雲林﹑苗憟諸州縣皆無圖。自序凡再易寒暑始竣﹐而後山圖又數易。瘴林霧箐﹐人迹尟到﹐測繪翔實﹐良未易言﹐然視府誌則殊密也。釆諸縣疆域﹐其西面海﹐其南北皆畫溪爲界﹐無盤牙難晰之迹﹐惟東界卑南歧萊﹝卽今之臺東州﹞﹐中鯁生番﹐至到不著﹐蓋莫能詳矣。午﹐曝行篋﹐睹舊稿檢出﹐長日無俚﹐偶一翻閱﹐覺丁丑以前諸作﹐多無足觀﹐蓋余學詩﹐實始辛酉﹐明年冬丁先恭人憂﹐轟業者三載﹐乙丑以後乃復顓意習之﹐閱十一年積稿多至六百餘篇﹐才麤气猛﹐易於語言﹐不寤其未融挩也。今欲悉汰不存。而十數年間風塵行李之勞﹐鄕關兵燹之感﹐與夫友朋酬者唱﹑史弟離合之迹﹐悉具於篇﹐意未能您。當援陳后山甲乙丙稿例﹐甄錄什五篇爲甲集﹐夷諸日記﹐聊備省觀﹐百年之後﹐以覆醬瓿可也。

十三日﹐覽前後山總圖。按全臺地形﹐若偃■﹝魚夷﹞而短尾﹐山脊中隆。自西望之﹐故脊西爲內山﹐而脊東爲外山。脊西三郡所治﹐脊東今臺東州所治。首爲雞籠﹑宜蘭﹐尾則恆春。生番所據者﹐僅中脊一綫耳。乃勞師十數年﹐糜餉數千萬﹐全臺歸化﹐虛慰聖厪﹐而俚壤一綫﹐實仍大度寘之﹐陪心異矣。地距福建省會九百里﹝原一千二百里﹐今用輪船量水裏測量得此數﹞﹐澎湖一百七十五里﹝原二百四十里﹞﹐廈門四百九十五里﹝原四百二十里﹞﹐說云測量得實﹐不審塙否﹝詳臺灣縣圖記﹞。其繪北極出地緯綫﹐自二十二度始﹐至二十五度止﹐而二十二度外約仍占三十分﹐二十五度外約仍占十分。以每度六十分作直地二十五里之數核之﹐袤長應九百一十三里有奇。以每方格作地平十里之數計之﹑畫格應九十一方有奇﹐今祗六十六格﹐乖舛已甚﹐殆未可憑矣﹝按府誌云﹐南北一千九十四里﹐此以人屈曲計﹐圖之直地則以飛空鳥道計﹐宜不同也﹞。是日得江寧親友書。

十四日晨﹐閱臺灣縣﹝卽今之安平縣﹞圖及說。縣治附郭境﹐南盡二層行溪﹝出南門一里至大橋頭﹐又二里大林莊﹐又五里營盤口﹐又五里至溪﹐溪南爲鳳山縣界。按府誌云﹐原至依仁裏交界僅十里﹐雍正十二年攺。惟云至鳳山界二十里﹐二層作二贊﹐未知孰訛﹞﹐北盡曾文溪﹝出北門迆東北三里至柴頭港莊﹐又二里螺仔底﹐又二里三坎店﹐又十里看西街﹐又二里木柵莊﹐又十三里至溪﹐又三里渡溪爲嘉義縣界。按府誌﹐溪南有新港社﹑新化裏﹐原屬諸羅﹐雍正十二年攺溪南屬臺灣﹐溪北屬諸羅。今云渡溪三里﹐殆溪寬三里﹐金屬臺境耶﹞﹐東至羅澳門接內山﹝出東門五里至坎腳莊﹐又三里上侖莊﹐又六里南保莊﹐又七里舊社莊﹐又三里咬狗溪寮﹐又五里打鹿洲埔﹐又八里烏山莊﹐又二里內門莊﹐又八里茄冬侖﹐又五里申埔莊﹐又七里至羅漢門。按府誌云﹐六十五里﹞。西瀕海﹝十里。按府誌云﹐三里。蓋其時安平鎭尙在海中﹞。其它褊笮﹐其土多粉解。其扼內山之險者惟羅漢門﹝朱一貴之亂﹐嘗負嵎於此。雍正九年﹐移縣丞防之。嗣攺巡檢﹐今裁﹞﹐其扼外海之要者曰三鯤身﹝洲仔尾卽昔之隙仔寮﹐在鹿耳門北﹐距縣治十五里﹐前可泊巨舟百餘艘﹐今爲平陸。鹿耳門亦淤淺。同治十二年﹐海氛不靖﹐於三鯤身築炮臺﹞。大略如此。未又述安平巨湧﹐侈爲天險。余曾目擊﹐良可駭怖。然惟五月至九月爲然﹐它時無風﹐亦自平易。法寇之擾﹐南疆敉寧﹐敵情所趨﹐大都視我偏重。今臺勢偏重在北﹐可挾爲奇貨者﹐又莫如雞籠﹐故狡虜並力注之。設令終不得逞﹐蹈瑕抵隙﹐未必不攺而圖南。固民心﹐簡軍實﹐綢繆未雨﹐術何可疏﹖愼勿藉海若之威﹐遂謂湯池足恃也。又有云「木岡﹑銀錠﹑土樓﹑魁斗諸山﹐均在縣南」。按府誌﹐惟魁斗山在縣治南﹐銀錠山在縣治東六十里﹐土樓山在縣治東四十里﹐木岡山且在東北三十三里。孰得孰失﹐未可臆斷。然圖中銀錠山固位震方﹐則府誌不誤也。午﹐顧觀察枉過。日夕過禹門齋﹐直共食瓜﹐嘗而甘之﹐飽噉而歸﹐晚餐遂廢。

十五日晨﹐與蓉卿同至西學堂送顧觀察行﹝觀察卸藩篆﹐復任臺灣道﹐以日夕發﹞。歸作江寧親串書凡五函。夕閱鳳山縣圖。按云其地東北至彌濃﹐西至旗後﹐東南沿海至率芒溪北岸﹐東涉下淡水至阿猴街。自阿猴而東南至內埔莊﹐有二路可通卑南覓。率芒溪北行有枋寮汛焉。由縣治北行六十七里爲臺鳳交界之二層行溪﹝溪常涸﹐惟大雨可渡竹筏﹞。由彌濃西行五里爲旗尾﹐屬臺鳳交界之旁徑。由率芒溪以南爲新設恆春縣境。以上皆坦夷。東南行三十里爲東港銜﹐與新莊茄冬腳連界﹝按圖﹐茄冬腳去東港甚遠﹞。從山麓行﹐可達枋寮。其敍述如此﹐紆回糾繚﹐目視爲眩﹐所指方隅﹐証之圖繪﹐亦多不讎。今姑就圖正之。縣城去府治八十里﹝按府誌云九十里﹐時縣城在興隆裏﹐在今治埤頭西北﹐不應距府治反遠﹐疑府誌誤﹞。境西北盡二層行溪。出西門迆北九里﹐至大將廟﹐又七里太平橋﹐又四里楠仔坑﹐又十里橋仔頭﹐又八里倒磚仔溪﹐又二里阿公店﹐又二十里大湖﹐又七里至溪。溪北爲臺灣縣界。按府誌﹐北至二贊行溪臺灣縣界五十里。自興隆裏至交界﹐旣較埤頭近十七里﹐安得至府治反遠十里﹖益知前說之誤。東盡率芒溪。出東門五里至山仔頂莊﹐又三里芎蕉腳莊﹐又七里頂鳥鼠洲﹐又三里下鳥鼠洲﹐又六里王爺官莊﹐又四里五房洲莊﹐又三里東港街﹐又四里侖仔嶺﹐又五里塭尾﹐又五里蘆竹塭﹐又七里下寮﹐又五里枋寮﹐又五里至溪﹔溪東爲恆春界。東北界內山﹐西南瀕海﹐其南北帶東境內者﹐曰大澤機溪。溪有二源﹐其北源亦臺﹑鳳二邑所藉以界壤者也﹝圖於西源訛爲北﹔府誌說可憑﹞。匯東北境山溪之水而入於海者﹐曰東港﹝水深丈許﹐商船便於出入。他若茄藤港﹑內港﹑蟯港﹑茄萣港﹐或昔通今塞﹐或本■﹝土於﹞淺﹐皆不通巨舟﹞。其西南諸港距縣治最近﹝十五里﹞﹐而爲通市要津者曰打鼓港﹐卽旗後口﹐浪平可泊輪船﹐華夷雜處﹐今築炮臺置戍。自下淡水而下﹐溥灌漑之利者﹐曰曹公圳﹐灌田三萬餘畝﹐水皆繞埤城﹐前縣令曹瑾倡睿﹐故名。東北踰大山﹐通卑南覓﹐新辟之塗有二﹕一出立里社﹐一出昆侖坳。共孤懸海中﹔與東港對峙﹐而儼若邑之附庸者﹐別有小琉球﹐周圍約二十里﹐居民三百四十餘戶﹐男女二千餘口﹐地不產五穀﹐以捕魚兼蒔雜糧爲生﹐光緒三年置戍。圖狀塙不﹐所不敢知﹐姑最其凡﹐以俟再考。說又云﹐城南三十里有鳳鼻山﹐邑治所由名。考府誌﹐鳳山在縣治南三十里﹝此據興隆裏舊治言﹐今治埤頭﹐不應仍云三十里﹞﹐橫列東南﹐形若飛鳳﹔西南小峯﹐形如鳳鼻﹐曰鳳鼻山。取象命偁﹐義自有主﹐乃舉細而遺大﹐何也﹖

十六日晨﹐閱嘉義縣圖。縣治府城東北一百里。舊治在佳興裏﹐康熙四十年﹐移駐今址。境東南盡會文溪。出南門五里至鴿溪寮﹐又七里水堀頭街﹐又七里北屹﹐又四里後壁寮﹐又五里丁茄冬﹐又五里茄冬仔﹐又五里仙艸寮﹐又五里火燒店﹐又八里竹仔腳﹐又七土茅港尾﹐又七里坎頂﹐又二土至溪﹔溪南爲臺灣界﹐凡六十有九里。西北盡虎尾溪。出北門五里至牛稠溪﹐又八里打貓銜﹐又三里虎尾寮﹐又四里大莆林﹐又五里興化店﹐又五里他裏霧﹐又五里松仔腳﹐又七里虎尾溪﹐又渡溪二里爲彰化縣界。以上﹐所謂內路也。其外路自曾文溪而出蕭瓏﹑麻裏﹐歷鹽水港﹑笨港﹑南港﹑新港﹐逶迆北轉而達虎尾溪﹐遵海堧而行﹐不徑縣治。按今縣界盡石龜溪﹐溪北爲雲林縣。北至斗六門。接內山三十里至他裏霧﹐又四里甲寮﹐又四里九老爺﹐又二里斗六門。東北接番界﹐西南至海﹝按府誌云﹐西至海三十里﹔圖似去海差遠﹐說不詳至﹐殊疏﹞。方輿廣袤﹐過於鳳山。其大溪縱界境內者﹐曰十八重溪﹐在縣治東南﹐按府誌云西南六十里﹐疑誤﹔曰急水溪﹐在縣治南﹐府誌云縣南四十里﹐源發仔嶺門山﹔曰八掌溪﹐在縣治南﹐府誌云縣南四十里﹐源發下山﹐西入冬港﹐南由靑峯闕入海﹔曰牛稠溪﹐在縣治西北﹐府誌云在縣西五里﹐發源大武巒山﹐歷大福興山爲龜仔港﹐又西至猴樹港﹐南出靑峯闕入海﹔曰石龜溪﹐在縣治西﹐府誌云在縣北二十五里﹐發源奇冷岸山﹐歷他裏霧莊至雙溪口﹐與三疊溪合﹐按圖﹐雙溪口﹑三疊溪皆不詳其所在。其外港大者﹐曰井仔腳港﹐急水溪之所從出﹐府誌不載﹐而急水溪下云﹐由內連桁口入海﹐豈卽此港歟﹔曰鹽水港﹐大潮水深三﹑四尺﹐潮退見底﹐府誌云在縣治西南四十里﹐由冬港東入﹔曰布袋嘴港﹐潮漲水深一丈二尺﹐潮退水深七尺餘﹐府誌無此名﹔曰猴樹港﹐潮漲水深一丈﹐潮退水深三尺﹐府誌云在縣南二十里﹐源從牛朝溪入﹐南出靑峯闕入海﹔曰下湖口﹐卽笨港口﹐潮漲水深二丈八尺﹐潮退深八尺﹐凡至此港口﹐猝遇北風不得入﹐急入象苓汕﹐可以暫避﹔汕在港南﹐府誌云笨港在縣西二十里﹐由三疊溪分入。其土膏腴﹐其樹藝宜五穀﹑百果﹑竹蕷﹑藤薴。其山之奇者﹐有玉山﹐府誌云在縣治東北﹐大武巒山之後障也﹐人迹罕到﹐三峯並列﹐終歲雪封﹐如紗籠香篆﹐冬日晴明乃得見﹔有頃則雲霧復合矣﹐見時非風卽雨﹐甚驗。按王文勤臺灣雜詠詩注﹐彰化內山﹐有一望潔白者﹐相傳爲玉山﹐吳鎭軍開山履勘﹐乃積雪﹐殆卽此山綿亙二邑歟﹖臺灣山本無正名﹐積雪似玉﹐遂名玉山耳。必謂無之﹐固矣。火山迆東四十里﹐常有焰上騰﹐按府誌不載此山。按說云﹔林爽文之亂﹐臺灣廳縣相繼淪陷﹐諸羅被困逾年﹐民食皆絕﹐賊濟以米﹐不受﹐卒賴以全﹔純廟以縣民效死勿去﹐特詔攺諸羅爲嘉義。據此﹐則民俗視他縣爲優矣。今仍以狡詐難治聞﹑其栗悍敢爲盜﹐又實爲它縣最﹐何也﹖午過席村愚齋﹐索其詩稿讀之﹐气頗奇逸﹐惜太粗率﹐不若其鄕人王冊山之工。蔀畇出視舊稿﹐淸詞麗句﹐別一境界。晚發江寧親友書。

十七日晨﹐閱彰化縣圖。縣治距府城二百一十里﹐此府城昔之臺灣﹐今之臺南也。臺灣府移治縣境橋仔﹐圖在縣治東北﹐相距殊近。境廣丰於袤。南盡虎尾溪﹐出南門四里至口莊﹐又四里茄冬莊﹐又五里燕霧莊﹐又七里抱竹莊﹐又七里挖仔莊﹔又八里寶斗街﹐又八里潮陽厝﹐又七里樹仔腳﹐又五里刺桐腳﹐又五里至溪﹔溪南爲嘉義界。按今界盡濁水溪﹐溪南爲雲林縣。北盡大甲溪。出北門五里至茄冬腳﹐又七里大肚街﹐又八里龍目井﹐又七里沙轆街﹐又八里牛罵頭﹐又七里靑埔墘﹐又三里至溪﹐渡溪五里爲新竹界﹐凡五十里。按府誌蛤滿溪在縣北四十五里。大甲溪中條淡彰交界處﹐圖未之及。東至南投街。出北門迆東五里至大竹圍﹔又五里外快官﹐又五里內快官﹐又五里竹林﹐又五里本縣莊﹐又五里界月眉莊﹐又五里營盤口﹐又五里至南投﹐凡四十里。接埔裏六社﹐別有圖。西至鹿港瀕海。出西門三里至三塊厝﹐又五里馬鳴山﹐又六里半路莊﹐又六里至鹿港﹐又十里至海﹐凡三十三里。艮隅南溢可數十里。西界嘉義﹐東界歧萊。以今疆域言﹐當西界雲林﹑嘉義﹐東界臺東州。境內地多坦夷可耕﹐溪流縈回﹐溝洫利溥。其大溪在南境者﹐虎尾而外﹐爲濁水溪﹔在北境者﹐大甲而外﹐爲大肚溪。夏秋雨集﹐民皆病涉﹐而大甲尢甚﹐波濤洶湧﹐沙石雜下﹐往往幣而月不通往來。其港之最著者﹐曰麥寮港﹐潮漲水深一丈五尺﹐潮退水深一丈﹐按此港府誌不載﹔曰番穵港﹐內有番穵街﹐潮漲水深一丈四尺﹐潮退水深九尺﹐曰王宮港﹐潮漲水深一丈八尺﹐潮退水深一丈﹔曰鹿港。以上諸港﹐沙痕盤屈﹐巨舟難泊。按府誌﹐鹿子港在縣治西南四十里﹐商船到此販載芝麻粟豆。曰梧棲港﹐潮漲水深一丈四尺。潮退深九尺﹐外有五條沙﹐舟行尢易擱淺。考府誌﹐海丰港﹑三林港皆通商舶﹐今說不詳﹐豈昔通今塞歟﹖鹿港有市﹐商賈輻湊﹐號稱緐富﹐西直泉州﹑蚶江﹐海程之最近處也。說以縣城築於平陸﹐不得地利﹝城外又有八卦山﹐在東北隅﹐俯瞰全城﹞﹐且幅員遼闊﹐控馭難周﹐因創鹿港﹑捒東﹝圖失載。按府誌﹐貓霧捒﹑東保距縣治二十五里﹐貓霧在縣北境﹞﹐分治之議﹔形勢得失﹐未敢臆斷。惟今之疆域﹐已割東北爲臺灣﹐析濁水溪以南爲雲林﹐減削幾半﹐非復曩時之遼闊矣。午後﹐村愚烹鴨﹐招共食之﹐酒酣耳熱﹐聞述瓊州撫黎亭﹐爲狂釂大卮者再。

十八日晨﹐閱埔裏六社圖。六社者何﹖曰埔裏﹐曰眉社﹐曰田頭﹐曰水社﹐曰審鹿﹐曰貓蘭﹐而以埔裏爲著﹝按東槎紀略﹐本二十四社﹞。彰化之東境﹐舊爲番社﹐閩粵之民﹐雜墾其內﹝始於嘉彰民人陳大用﹑郭百年﹐繼爲萬斗六革通事田成發﹔東槎紀略言之最詳﹞。光緒元年招撫之。舊有大莆城﹐移鹿港同知駐其地﹝按建省後﹐罷同知﹐攺設通判﹞。自縣治達大莆之塗凡四﹐紆曲旋折﹐率百數十里。一出縣治東門四十里至南投街﹐又二十里集集街﹐又十里風谾口﹐又十里土地公安嶺﹐又十里頭社﹐又十里小社﹐又五里貓蘭社﹐又五里審鹿社﹐卽新城﹐又十里白葉嶺﹐又十里至大莆城﹐凡一百三十一里。一出東門至南投街﹐又八里都莊﹐又十里中寮﹐又四里未侖灣﹐又三里哮貓﹐又五里溪底﹐又四里二尖山﹔又八里大侖山﹐又八里鹿寮坑﹐又十里茅埔﹐又二里頭投﹐又三里新城﹐餘同上﹐凡一奪二十五里。一出北門三里至牛稠溪﹐又二十七里北投﹐又二十里芎林﹐又六十里至大莆城﹐凡一百十里。一出北門二里至牛稠仔﹐又七里渡船頭﹐又四里楓樹腳﹐又六里犁頭店﹐又七里石牌莊﹐又三里四張犁街﹐又十里葫蘆墩﹐又十里石岡仔﹐又十里水底寮﹐又四十里北港﹔又二十里大莆城﹐凡一百二十里。其戶籍可稽者﹐曰化番﹐向居六社﹐歸化者今僅二百餘人﹔曰屯番﹐道光間從入埔眉二社者﹐今有六千餘人。屯番中又有殺毛番約數千人。此外尙有北港番﹑掉番﹑巒番﹑丹番﹐皆居髙山。掉番﹑巒番﹑丹番性馴良﹐北港番凶殘嗜殺﹐其地直接淡山。曰閩人﹐有二千七百餘人﹔曰粵人﹐有百數十人。已辟之土﹐爲田凡二千數百里﹐未辟者三之一﹐歲或一登﹐或再登。其物最富者﹐曰茶﹐曰樟腦。城東南三十里爲水社﹐社之勝有日月潭﹐周廣二十餘里﹐潭心突起一島﹐曰珠仔嶼﹐山川秀異﹐藍鹿洲比之武陵桃源者是也。說曰﹐地勢以土地公安嶺﹑大侖山有險可守﹐頭社﹑水社﹑貓蘭﹑審鹿尙窄﹐惟埔裏平原三十餘里﹐迆北過溪爲眉社﹐平原已盡﹐髙山豁露。余按東槎紀略﹐其地在萬山中﹐南白集集鋪﹐北自烏溪﹐兩路入山﹐皆極迂險﹐內逼凶番﹐後通噶瑪蘭﹑奇來諸處﹐全臺之要領﹐前後山海之關鍵﹐形勢天成云云﹐亦履涉目譣之詞。余𨿽未至其地﹐而釆校二說﹐竊謂鎭內患﹐遠外侮﹐居中四控﹐莫宜於此。始建行省時﹐相度不及﹐他日全臺廓淸﹐遷治非易矣。說又言利害之應興革者﹐一籌水利﹝番民不究心農事﹐今增睿溝渠三道﹐溪北近水源者悉導引之﹞﹐一辟曠土﹝荒地成片段者﹐就近招徠開墾之﹞﹐一淸瘴毒﹝風谾口﹑大侖頂古木參天﹐槪芟夷之﹐而凶番亦不致藏匿爲患﹞﹐一屏匪迹﹝萑苻不逞﹐數十年視爲淵藪者﹐廓淸蕩滌之﹞﹐一廣利源﹝山場隙地可栽植雜糧茶子者﹐咸令栽植之﹞﹐愼斯術也﹐𨿽內山全治可已﹐六社云乎哉﹗然圖非常之功﹐必待非常之人﹐畏葸者廢﹐苟且者偸﹐張皇者僨﹐偏執者戾﹐皆未足語於斯也。晚赴薛子亭之約﹐肥炙大餅﹐豪啖頗快。

●臺遊日記卷四

上元蔣師轍

十九日﹐閱新竹縣圖。本淡水廳地﹐廳治竹塹﹐縣治卽其所也。析土設官﹐自光緒四年始。裁淡水同知﹑噶瑪蘭通判﹐建臺北府﹐析地置三縣﹐新竹其一也。距臺北郡治一百十一里。境南盡大甲溪。出南門五里至牛埔莊﹐又三里香山塘﹐又四里下寮﹐又三里鹽水港﹐又五里老衢崎﹐又五里中港街﹐又十里山仔頂﹐又五里後壠街﹐又五里鳥眉港﹐又五里白沙墩﹐又十里吞霄街﹐又八里宛裏街﹔又二里房裏街﹐又十里大甲街﹐又五里至溪﹐溪南爲彰化界﹐凡八十五里。按今析縣西南境置苗栗縣﹐治貓裏﹔公牘未言至到﹐殆畫中港爲界歟﹖待考。北盡土牛溝。出北門五里至舊社﹐又三里新社﹐又五里鳳山崎﹐又十里大湖口街﹐又四里四腳亭﹐又六里崩坡﹐又五里頭重溪﹐又二里至溝﹐溝北爲淡水界﹐凡四十五里。東界內山﹐西至海。土地肥饒﹐廣輪沃衍﹐溪港凡十有八﹐以吞霄﹑後壠﹑中港﹑香山之源爲最長﹐而皆水淺﹐難通巨舟﹐食貨貿易﹐必趨滬尾﹑雞籠。海外疆宇﹐視他縣爲易治矣﹝說云﹐東南五十里有牛闘山﹐產磺﹐見議開采﹐而圖不載此山﹐疏甚﹞。按藍鹿洲東徵集有曰「竹塹埔寬長百里﹐行竟日無人煙﹐野番出沒﹐伏艸莽以伺﹐行人過此﹐必倩熟番挾弓矢爲衛﹐然後敢行﹐亦間有失事者。然郡城﹑淡水上下必經之地﹐不能捨竹塹而他之。其地平坦﹐極膏腴﹐埜水縱橫﹐處處病涉﹐俗所謂九十九溪者﹐以爲溝澮﹐辟田疇﹐可得良田數千頃﹐歲增民谷數十萬﹐臺北民生之大利﹐又無以加於此。然地廣無人﹐埜番出沒﹐必棋置村落﹐設營汛﹐奠民居﹐而後及農畝﹝余按數語最有次第﹐最有經濟﹞。當事者往往難之﹐是以至今棄爲民害。不知此地終不可棄。恢恢郡邑之規模﹐當半綫淡水之中間﹐又爲往來孔道衝要﹐卽使半綫﹝按府誌﹐半綫保屬彰化﹐距縣治十里﹞設縣﹐距竹塹尙二百四十里﹐不二十年此處又將作縣﹐流移開墾﹐日增日眾﹐再二十年﹐淡水八里岔又將作縣﹐气運將開﹐非人力所能遏抑﹐必當因其勢而利導之。以百里膏腴天地自然之樂利﹐而憚煩棄置﹐爲百姓首額疾蹙之區﹐不知當事者於心安否也」﹖危言激論﹐足振聾聵﹗今臺北郡縣規模﹐𨿽不必一一吻合﹐而大端近之矣。是日﹐邵公子二十初度﹐同人皆衣冠過其書室﹐余以一刺慶之。午趕燕東廳。中丞臥疾﹐公子亦未出。

二十日晨﹐閱淡水縣圖說。臺北府治艋舺﹐轄三縣﹐一廳。縣治附郭。境南盡土牛溝。出南門十二里至新莊﹐又五里坡角莊﹐又十里龜侖嶺﹐又十里桃仔園﹐又十里嵌仔腳﹐又五里中壢新銜﹐又三里中壢溪﹐又十里至溝﹐溝南爲新竹界﹐凡六十五里。東盡三貂溪。出東門十三里至錫口﹐又八里南港仔﹐又七里水返腳﹐又八里五堵﹐又五里七堵莊﹐又三里八堵莊﹐又九里暖暖街﹐又二十里三瓜仔莊﹐又五里薴仔潭﹐又三里龍潭堵﹐又十五里三貂嶺﹐又二十五里至溪﹐溪東爲宜蘭縣界﹐凡一百二十里﹝按今畫東北四堡歸雞籠廳﹞。西﹑北皆瀕海。西至八里坌﹑滬尾兩口三十里﹐北至雞籠六十里。艋舺當雞籠﹑龜侖兩山之間﹐三貂﹑丹梯諸嶺衛其東﹐觀音﹑大屯諸山障其西﹐沃壤中開﹐溪流環袌﹐形勢之勝﹐天然一大都會。其土宜稻﹐率二歲而五稔。其物產之盛者﹐曰茶﹑曰煤﹝距雞籠十二里﹐有八斗山﹐最爲產煤奧區﹞﹑曰磺﹝產於金包裏﹑冷水窟﹑大磺山﹑北投等處﹞﹑曰靛﹑曰樟堖。海港以十數計﹝中壢溪﹑加冬溪﹑南嵌港﹑滬尾﹑假港﹑磺港﹑野柳溪﹑馬煉溪﹑雞籠港。滬尾﹑雞籠外﹐惟南嵌可泊小船﹞﹐滬尾﹝潮漲水深一丈五﹑六尺﹐潮退深七尺餘﹐卽八里岔港﹐海道去雞籠六十里﹞﹑雞籠﹝水深三﹑四丈﹐三面皆山﹐獨北面大海﹐港口又有雞籠﹑桶盤二嶼﹐環袌周密﹐可泊巨舟﹞。最著﹐非直通市要津﹐外侮侵犯窺伺﹐必先置戍屯兵﹐實全臺北門之管矣。說多無次﹐余爲條理之如此。按臺北開辟﹐𨿽後臺南﹐而富庶過之。今巡撫﹑布政使皆弭節於此﹐榮勢所趨﹐益形偏重。然有大患四﹕煎堖之獘弗懲﹐則外寇之假塗也﹔淘金之役弗罷﹐則內亂之萌孽也﹔撫墾之實弗究﹐則番禍之揚沸也﹔釐捐之虐弗戢﹐則民釁之直突也。一弛一張﹐厪此土疆﹐罪我者或病其狂言﹐知我者黨以爲漆室倚楹之嘯乎。午後作家書﹐又寄津門劉養之及同年吳獻齊書﹐卽夕發。

二十一日晨﹐閱宜蘭縣圖說。縣本噶瑪蘭廳﹝按東槎紀略﹐原始﹑入籍二篇﹐述噶瑪蘭最詳盡。原始篇有云﹐地三面負山﹐東臨大海﹐三貂﹑金面掖其左﹐擺芝﹑蘇澳﹑艸嶺搤其右﹐員山﹑玉山枕其後。自山至海﹐寬廣不及四十里。自三貂溪南至鳥石港﹐三十餘里皆山石﹐無地。自鳥石港至蘇澳山下﹐綿豆不及百里﹐然一望平疇﹐溪港分注﹐實天生沃壤也。推表形勢﹐可備參考。惟三面負山語稍誤﹐泖鼻實北境盡處﹐外卽大海﹞﹐同治十三年攺設﹐去臺北郡治一百九十里。境南廣而北銳。西界淡水﹐迆北以三貂溪爲界﹐迆南則崇山也。出北門二里至新莊﹐又四里四圍﹐又五里礁溪﹐又十里二圍﹐又五里頭圍﹐又五里鳥石港﹐又五里北關﹐又四里硬坊﹐又五里大溪﹐又七里番薯寮﹐又五里大裏簡﹐又五里艸嶺腳﹐又十里艸嶺頭﹐又四里艸嶺仔﹐又四里牡丹坑﹐又四里遠望坑﹐又五里三貂溪﹐溪西接淡水境﹐凡九十三里。此路盤紆已甚﹐或北﹐或東﹐或折而南﹐復北﹐復西﹐就地平計之﹐不能五十里也。說又云﹐自頭圍歷大坪林以達挸尾街﹐至艋舺﹐爲旁徑﹐凡一百三里。後附道裏﹐所述地名﹐圖皆無之。何地盡宜蘭界﹐不可得知。反復審視﹐頭目爲眩。南界歧萊﹐外界東澳﹐內界大山。岐萊卽今臺東州境。東﹑北皆瀕海。幅員褊小﹐而膏壤充溢。治所稍稍偏南。生番窟穴﹐多在西南諸山。直北爲頭圍﹐又北爲艸嶺﹐中踞險築壘曰北關。艸嶺以北爲隆隆嶺﹐又北有泖鼻﹐狀若象鼻﹐長十餘丈﹐斗入於海﹔南北易風﹐朝夕反泛﹐潮漲水深﹐七﹑八尺舟載六﹑七百斛者﹐可於此泊﹑縣舟至雞籠﹐往往泊此守風。其旁有琉球澳﹐礁險不容泊舟。東南五十里爲蘇澳﹐水深三﹑四丈﹐輪舟可至﹝此澳遇西北風﹑西南風﹐商船皆可泊﹞。外有南風﹑北風二澳﹐門戶之險憑焉﹝澳口內有礁露水而﹐俗曰三仙臺﹞。蘇澳之北﹐崇墉屹屹﹐遙與北關並峙者﹐是爲南關。瀕海自泖鼻而南﹐訖於蘇澳﹐中有溪港凡五﹕曰艸嶺溪﹐曰大溪﹐曰烏石港﹝日隘多礁﹐水深五﹑六尺﹐小船可入﹐沙汕隨風遷徙不常﹞﹐曰加禮遠港﹝口門深三尺許﹐無礁﹐三百斛船可入﹞﹐曰馬賽溪。其孤峙驚濤中而爲烏石港外蔽者﹐曰龜山﹐在縣治北﹐水程三十里﹐有居民﹐置屯守。此篇圖﹑說多不相應﹐說尢敍述無方﹐方隅淆亂﹐隨指輒眩﹔知以縣治爲主﹐則無此失矣。令姑按圖撮舉大臬﹐黨圖亦訛﹐則吾爲詞費矣。午得家書﹐鵬鵾文詩各數首﹐粗有進益﹐客裏差慰。

二十二日晨﹐閱恆春縣圖。本鳳山極南瑯嶠十八社番地也﹐光緒元年析置﹐治所偏南﹐在猴洞社。按沈文肅請瑯嶠築城設官疏有云﹐自枋寮南至瑯嶠﹐民居俱背山面海﹐外無屏障﹔至猴洞忽山勢回環﹐其主山由左迆趨海岸而右﹐中廓平埔﹐周可二十餘里﹐似爲全臺收局。從海上望之﹐一山橫隔﹐𨿽有巨炮﹐力無所施﹐建城無逾於此。境北界東盡八磘灣。出北門十三里至射麻裏﹐又二十里萬里得﹐又二十里至灣﹐凡五十三里﹐灣南爲卑南覓界。西盡率芒溪。出南門十五里至車城﹐西行復北十八里紫寮﹐又十里楓港﹐又十二里刺桐溪﹐又三里枋山﹐又九里南勢湖﹐又六里嘉鹿塘﹐又四里至溪﹐凡八十里﹐溪南爲鳳山界。中盡大云頂。出南門四十八里至楓港﹐又十里射不力﹐又十里圓山下﹐又五里雙溪口﹐又十里武吉山﹐又十里大云頂﹐凡九十三里﹐北爲英華嶺﹐系卑南地。東﹑西﹑南皆瀕海。南至蟳廣嘴最近﹐據圖不過十數里。環海溪港﹐在東者曰八磘灣﹑曰豬狫束大港﹔在北者曰大沙灣﹑大阪埒﹔在西者曰後灣﹑曰射寮溪﹑曰淸港﹑曰楓港﹑曰刺桐溪﹑曰率芒溪﹐川流淺隘﹐僅通小舠。大沙灣﹑大阪埒﹑後灣﹑射寮﹑楓港諸所﹐輪艘巨艇﹐時可寄碇於外﹐然直風濤震撼﹔亦不可畱。■﹝此上大下﹞隅一山﹐巃嵷磅礡﹐直入海中﹝按府誌﹐沙馬磯頭山在鳳山南三百七十里。呂宋往來船﹐皆以爲指南﹐卽此山矣。使槎錄云﹐相傳地脈直接呂宋﹐凡舟赴呂宋者﹐必由此東放大洋。按使槎錄﹐沙馬磯頭有澳﹐名龜那禿﹐大船可泊﹐殆卽指此﹞。鵝巒鼻﹐其西有貓鼻﹐相距可十數里﹐中地內縮﹐形如大澳﹐所謂大沙灣﹑大阪埒皆在其內﹐海程轉捩﹐下有隱礁﹐屢敗輪泊﹐令建鐙塔幟之。自鵝巒鼻至楓港﹐時有山風壓船﹐直之者輒苦覆汆﹔逾楓港﹐則無患矣。環海扼要之山﹐在南者曰馬鞍山﹑曰大坪頂﹔在西者曰龜山﹑曰尖山﹑曰獅頭山。境內番社五十有六﹐流民聚落﹝皆閩粵人﹞亦四五十所。山多田少﹐種藝不茂﹐蓋南陲之瘠區也。按沈文肅奏疏﹐倭奴尋釁時﹐曾據後灣﹐水泉多惡﹐死亡相繼﹐則知形勢之固﹐足以自衛﹐屯甲置戌﹐不煩重兵。然番民雜處﹐綏輯頗難﹐構禍之始﹐往往曲不在番﹐而不才之吏﹐淆亂是非﹐欺弱侮愚﹐激使走險﹐搶■旣甚﹐乃移大兵誅之。執是以求安固﹐庸異於鑿墉址而益髙乎﹗比聞不靖﹐事正類此﹐哀我馴番﹝說云﹐番性視北路爲馴﹞。獨爲匪民矣﹗圖又載紅頭嶼。說云﹐縣東八十里﹐孤懸荒島﹐番族穴居﹐不諳耕稼﹐以蒔雜糧﹑捕魚﹑牧畜爲生。樹多椰實﹐有雞﹑羊﹑豕﹐無他畜。形狀類臺番﹐性最馴良﹐牧羊於山﹐剺耳爲記﹐無爭奪詐虞之習。語音有與大西洋相似者﹐莫測其所由至。周廣六十餘里﹐山髙或至五﹑六十丈。社居凡七﹐散列四隅﹐男婦老稚不滿千人。光緒三年﹐船政藝生履其地﹐歸述所見如此。按臺海使槎錄﹐沙馬磯頭之南行四更至紅頭峙﹐皆生番聚處﹐不入版圖﹐地產銅﹐所用什物皆銅器。說未之及﹐殆傳疑矣。午聞斯美輪船明日往上海﹐作書寄旣雨丈﹐並附徳州書﹐淸其轉寄。日晡﹐過天后宮訪冬生﹐聞其奉檄出宰宜蘭。冬生待缺福建時﹐屢典煩劇﹐皆有政聲﹐今撫彈丸﹐正如庖丁十九年之刀﹐恢恢遊刃有餘地矣。

二十三日晨﹐聞比捨有行者﹐視其屋內﹐几案頗具﹐余室書一書案﹐縱橫皆不滿三尺﹐羣書亂疊﹐幾無展捲地﹐晨夕食飲﹐又率於斯﹐書卷每慮沾濡﹐擬取一案自益。司帳者靳焉。其僕且出慢詞。余仍一笑置之。致敬有禮﹐不能望之賢公卿﹐此曹齷齪﹐又何足校﹐第自咎不■﹝智虧﹞而已。從鐵華假得東華錄一函。鐵華出舊作見視﹐炁其東遊驛程記﹐並假歸錄之。

二十四日﹐雨。晨閱澎湖廳圖。地本屬同安﹐鄭氏納士後隸臺灣﹐設巡檢司。雍正九年﹐攺設通判。距府治一百七十五里﹐福州六百七十三里。舊云三十六島﹐今可枚舉者五十有五。廳南十二﹕曰虎井嶼﹐相距三十六里﹔曰桶盤嶼﹐十二里﹔曰金雞嶼﹐七十里﹔曰船路嶼﹐六十五里﹔曰沙狗嶼﹐曰馬鞍嶼﹐並七十里﹔曰船帆嶼﹐六十六里﹐有將軍澳﹐設汛﹔曰南鐵砧嶼﹐曰頭巾嶼﹐並六十九里﹔曰鐘仔嶼﹐八十五里﹔曰南嶼﹐卽大嶼﹐一百里﹔曰八罩嶼﹐六十六里﹔■﹝勹外舟內﹞有四澳﹐曰水垵﹑曰花宅﹑曰网垵﹑曰挽門﹐水垵﹑挽門皆設汛。廳東南五﹕曰西嶼坪﹐曰東嶼坪﹐相距並七十里﹔曰鉏頭增嶼﹐九十九里﹔曰西吉嶼﹐九十八里﹐迆南有沈瀨﹔曰東吉嶼﹐一百二里。廳東六﹕曰陰嶼﹐相距三十里﹔曰陽嶼﹐三十五里﹔曰香鑪嶼﹐三十里﹔曰雞膳嶼﹐三十五里﹔曰鼓架嶼﹐二十里﹔曰椗鉤嶼﹐四十二里。廳東北七﹕曰長岸礁﹐卽奎壁嶼﹐曰員貝嶼﹐並十九里﹔曰雁睛嶼﹐十二里﹔曰籃笨嶼﹐三十里﹔曰屈瓜嶼﹐三十里﹔曰鳥嶼﹐三十四里﹔曰白沙嶼﹐四十五里。廳北八﹕曰大倉嶼﹐相距十八里﹔曰涼傘嶼﹐十三里﹔曰申墩嶼﹐二十里﹔曰北山嶼﹐二十四里﹐最大﹐有橋通廳治鼎灣﹔■﹝勹外舟內﹞有三澳﹐曰後寮﹑曰小赤嵌﹑曰鎭海﹐赤嵌設汛﹔曰金嶼﹐三十五里﹔曰險礁﹐曰土地公嶼﹐並四十里﹔曰吉貝嶼﹐七十五里﹔有溪曰吉貝溪﹐設汛。廳西北六﹕曰大烈嶼﹐曰小烈嶼﹐相距並三十一里﹔曰空殼嶼﹐三十六里﹔曰北鐵碪﹐四十里﹔此外又有柴店﹑中門﹑大門﹑閈島﹑刀斧諸礁﹔曰姑婆嶼﹐五十里﹔曰目嶼﹐六十里﹔西北一綫沈礁﹐極目無際﹐最爲險要﹐俗謂之平磽。廳西五﹕曰師公嶼﹐相距十二里﹔曰牛心灣﹐十五里﹔曰內外塹﹐二十三里﹔據圖﹐皆相連﹐內外塹各有澳﹐北風可泊船﹐並設汛﹔內塹北曰大池角﹐有澳﹐水退見石﹐不可泊船﹐亦設汛﹔曰西嶼﹐二十五里﹔圖不著其名﹐按漳州府誌﹐與北山龍門港﹑丁字門﹐並稱最要地﹐今圖無寵門港﹑丁字門﹔曰小門嶼﹐二十三里﹐設汛。廳西南六﹕曰四角仔﹐相距十里﹐據圖在港口東﹔曰雞籠嶼﹐十五里﹔曰花嶼﹐六十里﹔曰艸嶼﹐七十里﹐過南有沈瀨﹔曰大貓嶼﹐曰小貓嶼﹐並九十七里。星羅棋布﹐■﹝勹外舟內﹞衛廳治治所﹐溪畛盤互﹐雜出環錯﹐北盡鼎灣﹐南盡蒔裏﹝一名蛇山﹐有泛﹐外爲蒔裏澳﹐其西與媽宮相望曰風櫃尾﹐亦設泛﹞。西盡媽宮﹝副將所駐﹐極西曰新城﹐城東南爲龜山﹐並築炮臺﹞。東盡文良﹝外有港﹐亦設泛﹞﹐廣侈袤約﹐並可數十里﹐不能衡以故常。西南入港﹐當風櫃尾﹑媽宮之間﹝內有小案山﹐左爲媽宮澳﹐可泊船﹐右爲案山澳﹞。門戶奇險。奎壁﹑蒔裏二澳﹐亦可泊船。它皆潮落見石﹐彌望淺阻矣。說云﹐地四面濱海﹐居民捕魚爲生﹐不產五穀﹐惟恃臺地接濟﹐海外瘠土也。康熙末﹐朱一貴之亂﹐全臺淪沒﹐惟澎湖存﹐嗣用兵七日平臺﹔廷議以澎湖克而鄭氏降﹐澎湖存而全臺復﹐疑臺灣形勝在澎﹐擬移總兵駐其地。時漳浦藍鼎元方佐其族兄廷珍幕﹐亟上書止之。實則澎𨿽不必爲全臺控制﹐而臺廈之衝﹐有此天成屹鎭﹐設屯重兵﹐丰糗糒﹐彼縱橫海上者﹐又安能越澎湖飛渡而絕無所願忌耶﹖就澎形勢﹐各島環列﹐中開一澳﹐可泊巨數十。出入不必候潮。臺洋夏秋風濤淘湧﹐不能泊船﹐輒於此寄椗焉。外有西嶼爲屏蔽﹐內有新城﹑龜山﹑蛇山﹝又名蒔裏﹞相犄角。今於新城﹑龜山築炮臺﹐更得扼吭當關之勢。無事時以之息避風濤﹐有事時以之往來策應﹐王公設險﹐誠無逾此者。余按鹿洲書﹐特爲當時輕臺灣﹑重澎湖而發﹐執牛尾一毛而制全牛﹐設諭最確。且其述澎湖地勢﹐所謂一艸一木﹐皆需臺廈﹐若一﹑二月舟楫不通﹐則不戰自斃者﹐亦爲達事之言。夏氏目爲屹鎭﹐殆於不審。法夷之擾澎湖﹐何嘗無兵﹐而敵艦縱橫﹐未聞稍有顧忌﹐且亦未聞澎湖能出一■﹝木叜﹞以橈其勢﹐策應之說﹐足明不然。特委之敵人﹐以屯煤﹑食﹑軍火爲頓兵伺隙之所﹐則其爲臺息實深﹐故𨿽不能恃爲藩籬﹐亦決不得棄爲甌脫。所謂屯重兵﹑丰糗糒者﹐亦但求自安﹐因無滋他族逼處而已。難者將謂一取鄭氏﹐再定朱寇﹐其事鑿鑿﹐豈類虛談﹖不知今昔情事。不同有三﹕全臺畸重﹐昔在於南﹐實有唇齒之勢﹐今則偏北﹐去澎湖遠﹐一也﹔昔皆颿船﹐待風而勁﹐微澎湖亡所憑寄﹐今則輪舶豨突﹐輕狎波濤﹐二也﹔昔張撻伐﹐攻之自外﹐不得澎湖﹐無以收鹿耳﹑安平之功﹐今憂外侮﹐禦之自內﹐𨿽有澎湖﹐不能解雞籠﹑滬尾之禍﹔三也。𨿽然﹐亦就方今武備言耳﹐果令主客之情﹐我彊敵弱﹐良將勁卒﹐橫海耀威﹐狡虜不能以遊弋自雄﹐援軍不致有偸渡之恥﹐此格彼■﹝敫上手下﹞﹐亦安見掊鹿東番﹐澎湖眞不足掎其足者﹗人事可恃﹐地利得失﹐又不足言﹐過慮鰓鰓﹐吾說爲妄可也。日晡﹐大風﹐雨益急﹐屋瓦皆震。土人云﹐今歲臺應七作﹐蜚廉跋扈﹐此其肇端矣。

二十五日﹐霒。晨閱後山總圖。北界宜蘭。宜蘭縣圖以東澳爲界﹐此云蘇澳﹐未知孰誤。按自蘇澳南行二十里至東澳﹐又三十里大南澳﹐又三十五里大濁水﹐又二十五里大淸水﹐又三十五里得其黎﹐又十里新城﹐又五十里岐筆花蓮港﹐又二十里吳全城﹐又三十九里大巴籠﹐又二十二里周郎社﹐又二十二里秀孤巒水尾﹐又三十里璞石閣﹐又十二里平埔莊﹐又十二里石牌莊﹐又四十五里卑南艸寮﹐又五十里卑南寶桑。按其時同知駐卑南﹐故以卑南爲歸宿。今考自蘇澳至水尾﹐凡三百八里﹐至寶桑凡四百五十七里。北界恆春。說不詳道裏。按恆春圖說﹐由楓港六十里至大云頂﹐又十五里至英華嶺﹐又十里魯木鹿山﹐又十里阿壹郎溪﹐又十里巴郎衛﹐又十里大烏萬﹐又十里千仔辟﹐又二十里幹仔侖﹐又十三里大貓裏﹑又二十二里知本﹐又二十里卑南寶桑。圖無界﹐審山勢之向背﹐似大云頂爲恆春﹐而英華嶺屬岐萊。自英華嶺至卑南﹐凡一百二十八里。其由八磘灣至卑南道裏﹐二十五里至牡丹灣﹐又二十七里至阿郎壹溪﹐與上同﹐凡一百六十里。經長六百有餘裏﹐東至海﹐西至內山。緯廣或三﹑四十里﹐或十數里﹐今之臺東有隸州疆域也。圖在未建州以先﹝州建於光緒十三年﹞﹐故以山名爲界﹐中曰秀孤巒﹐北曰岐萊﹐南曰卑南覓。卑南覓番社﹐歸化最早。康熙﹑幹隆時平朱一貴﹑林爽文之亂﹐其酋長皆負弩前驅﹐疊受銀牌﹑文服之賜。光緒元年﹐移同知治其地。十三年﹐建直隸州﹐治秀孤巒水尾社﹐因罷同知攺設州同﹐以佐州政治南境﹐而於岐萊花蓮港增設州判﹐以佐州牧治北境﹐蓋隱爲它日設縣地矣。按說云﹐自蘇澳以南至得其黎百四十里﹐峭壁峻嶒﹐難通輿馬﹐亦亡可耕之士﹐中亙東澳﹑大南澳﹑大濁水﹑大小淸水五溪﹐其險復阻舟楫。又南至新城﹑岐萊﹐稍見平壤﹐然多磽瘠。又南百五十里至水尾﹐則皆膏腴矣。又南百四十九里至卑南﹑寶桑﹐亦多沃土。又南二百餘里至恆春﹐又率磽瘠。其間惟巴朗衛﹑八磘灣﹑牡丹灣等處﹐尙可開墾。濱海惟花蓮港﹝水深十餘丈﹐南風可泊船。按宜蘭圖說﹐蘇澳五里亭爲入山首塗﹐以地險少人行﹐攺由海道﹐直抵花蓮港﹞﹑成廣澳﹝南風灣水深二十餘丈﹐西南風可泊巨艇﹞可泊輪船﹝按圖﹐秀孤巒大港水深十丈﹐西南風可泊大舟﹐說不之及﹐殆輪船不可近邪﹞﹐而皆風泛靡常﹐沙礁紛錯﹐往還匪易民船更不能以時至也﹝按圖﹐沿海溪港凡三十﹐多發源內山﹞。番社之在大南澳者﹐曰鬥史五社﹝斗史﹑五達斗史﹑麻達簡斗史﹑實紀律斗史﹑麼哥老輝﹞。大濁水以北依山之番﹐統曰大魯閣﹐凡八社﹝九宛﹑實仔眼﹑龜汝汝﹑沙符吻﹑侖頂﹑實空﹑實仔﹑八眼﹞。岐萊平埔番居鯉浪溪北﹐統曰加禮宛﹐凡六社﹝加禮宛﹑竹仔林﹑武暖﹑七結仔﹑淡仔秉﹑瑤歌﹞。鯉浪溪南者﹔統曰南勢﹐凡七社﹝巾老邪﹑飽幹﹑薄薄﹑斗難卽豆蘭﹑七腳川﹑理劉脂﹑屘屘又名集集﹐現附入飽幹﹞。居秀孤巒者凡二十四社﹝大巴籠﹑加露巒﹑馬大鞍﹑馬見弄則﹑朱芒﹑本老安﹑貓公﹑新社仔﹑麻吉蛋﹑瑯仔山﹑阿棉山﹑膏盲﹑周武洞﹑人仔山﹑烏漏﹑四物無﹑老僧﹑奇密﹑納納烏漏﹑大肚﹑偃周﹑朗加﹑納納烏鴉﹑立奇竹﹞。璞石閣平埔八社﹝丹埔﹑滿興﹑麻老加﹑頭人埔﹑黎仔坑﹑石牌﹑阿老園﹑梯牛坑﹞。成廣澳沿海﹝水母丁﹑大竹湖﹑石門坑﹑大掃別﹑小掃別﹑彭存仔﹑烏石鼻﹑石雨傘﹞及南阿眉﹝微沙鹿﹑馬老漏﹑五律五律﹑堵力﹑小馬武窟﹑大馬武窟﹑八里芒﹑噯八里芒﹞各八社。卑南覓可紀者凡四十有六社﹝南十五﹕卑南大社﹑覓仔爻﹑知本羅﹑打結﹑文里甲﹑大貓貍﹑猴仔林﹑幹仔侖﹑大足髙﹑察知微﹑蛤仔侖﹑幹仔壁﹑大烏萬﹑大郎押短﹑阿勒馬薩﹔西二十二﹕呂加罔﹑射馬幹﹑搭琳琳﹑賓仔什﹑格那里﹑八大武窟﹑大板轆﹑大徳﹑訖馬勞﹑的金﹑那里眼﹑貓美葛﹑八里岡﹑林大南﹑陳武難﹑那泣寮﹑滿大巴﹑六諸也﹑葛大裏力﹑大狡﹑二狡﹑三狡﹔北九社﹕北絲鬮﹑新那濫﹑新武洛﹑麻裏网﹑斑鳩﹑猴子山﹑杞南﹑滚滚﹑南都巒﹞。以上皆爲平地番﹐稍習耕種。此外若木瓜番﹑丹番﹑鑾番﹑棍番﹐俱處髙山﹐社名不一﹐未悉就撫﹐莫能詳考。其眾惟事遊獵﹐與平地番世仇﹐凶殘嗜殺﹐番性大槪然也。此篇敍述﹐粗有條理﹐刪節存之。新辟之道﹐自恆春楓港東北行﹐越英華嶺﹐遵海而達於卑南者﹐凡二百三十六里﹝已詳前注﹞。自鳳山下淡水東北行﹐越南昆侖﹐迆東遵海達大貓裏者﹐凡一百七十九里。下淡水三十里至射寮﹐又八里紅泥嘴﹐又十六里立里社﹐又八里半南昆侖﹐又二十里古阿侖﹐又二十二里春望巖﹐又十里大烏萬溪口﹐又四十三里大貓裏﹐又四十五里卑南。自鳳山下淡水東行﹐越昆侖坳﹐迆東達大貓裏者﹐凡一百三十里。十二里至赤山﹐又十五里奴溪口﹐又五里內社﹐又十五里昆侖坳﹐又十里大石巖﹐又四十里諸也葛﹐又二十里幹仔侖﹐又十三里大貓裏。自彰化林圯埔東南行﹐越頭社仔而東﹐出八同關﹐歷八母坑﹑木札﹑大侖坑﹑打琳﹐以達於璞石閣者﹐凡二百六十五里。林圯埔十七里至大坪頂﹐又七里大水窟﹐又七里平溪﹐又十四里茅埔﹐又八里紅魁頭﹐又五里頭社仔坪﹐又五里南仔腳蔓﹐又八里合水﹐又十一里東埔社心﹐又十里東埔坑頭﹐又十五里鐵門洞﹐又十八里八同關﹐又十三里八母坑﹐又十三里架札﹐又五里雙峯仞﹐又五里粗樹腳﹐又四里大裏溪底﹐又十二里雅托﹐又十三里電風洞﹐又三十一里打琳社﹐又四十里璞石閣。按光緒十三年﹐臺撫籌議郡縣疏有雲﹐水尾與雲林相值﹐現開路一百九十里。由丹社嶺﹑集集街直達彰化丹社嶺﹐圖失載﹝說不具詳。今從恆春圖說采輯。恆春圖說又有云﹐火燒嶼橫直二十餘里﹐與紅頭嶼對峙﹐水程去卑南六十里﹐有居民五百餘人﹐商船避風﹐間有至其地者。按圖載此嶼狀甚環曲﹐說亦不詳﹐第注云﹐南向有澳﹐可避北風而已﹞。午過村愚齋﹐出其友人歸颿圖索題﹐爲長句應之。

二十六日﹐霒。淩雲乞書楹帖﹐爲作篆艸各一聯﹐又艸書屏六幅。久不作字﹐■﹝取上手下﹞力殊怯。夕大雨。

二十七日﹐啟。午後復雨。得■﹝宀﹝爿夢﹞華﹑子捷書。子捷嬰鼓盆之戚﹐垂白在堂﹐雛稚滿側﹐空幃夜月﹐知其情不堪矣。

二十八日﹐啟。錄鐵花東遊驛程說竟﹐歸之。鐵花謂余亦安事此﹐戲爲壯語應之曰「遏狡虜之蠶食﹐資君書爲前驅﹐他日屏蔽東藩﹐何用知非僕﹗」是日﹐得五兄通州書。

二十九日﹐購宣紙十版﹐雜作篆艸﹐分應同人之求。是日﹐錄詩甲集竟。

七月朔﹐錄詩乙集﹐自戌寅始﹔此後詩什無一二。封邱何家祺吟秋﹑錢塘蔣其章子相﹑同邑素際唐伯虞﹑顧云石公皆爲點定﹐褒貶去取﹐恉人人殊﹐私意亦迷所向﹐當全錄之﹐異日幸有進境﹐此冊仍以供覆瓿耳。爲管仲孚書橫幅﹐背臨三表百餘字﹐自謂頗肖。惠庵乞書冊頁﹐爲臨文氏父子手札數通。衡山二子﹐曰彭﹑曰嘉﹐書法並遠塵俗﹐余藏一軸﹐書札凡十一通﹐精采滿紙﹐殆非贗鼎。是日﹐得苕園四月書。

二日晨﹐作家書。村愚明日歸上海﹐午與蓉卿﹑逵九同餞之。村愚醫術極精﹐是能窮內經之奧﹐闡長沙之祕者。臺地尟疫﹐犯者沴愈﹐村愚應手輒活。中丞屬領官醫局﹐月中修脯不丰﹐而它可肥橐者倍之﹐村愚以爲恥。其先主是役者﹐又有腐鼠之嚇﹐故去志益決。與余頗洽﹐甚惜其行也。晚得李觀察及次竹上海書。

三日晨﹐得季垂書﹐語多激昂﹐如見其髙睨大談﹐心匈爲之一拓。得旣雨丈書﹐又得閏月三日家書。晚過淩雲﹐知開局仍未有期﹐計自得聘書至是﹐已三閱月矣。

四日晨﹐作答李觀察﹑次竹﹑旣丈書各一函﹐又益家書一紙。午﹐送村愚行﹐成五言一首贈之。村愚欲結庭西湖﹐治一疾效﹐索饋梅花一株﹐與董奉杏林事類﹐而雅趣過之。故末語道及﹐覬堅其志。

五日晨﹐從管仲孚假得說文韻譜閱之﹐字多復出﹐解說亦簡﹐余編益不可已。夕得開月十日家書﹐鵬﹑鵾課藝數首﹐鵬文字喜野戰﹐不肯守紀律﹐恐不利小試﹔鵾卻循循謹軌範也。鵬問堯舜名謚以何說爲長﹖讀書能疑﹐便可開悟。當錄亭林顧氏說視之﹐然顧說亦殊未盡。

六日晨﹐錄說文百字及詩數首﹐頭煩目■﹝亞見﹞﹐疑若中暑﹐午餐不甘﹐晚啜糜一盂。

七日﹐嚳熱﹐晨起腹舄﹐憊甚﹐服菩提丸一圓﹐夕愈。

八日晨﹐作書慰子捷﹐欲償前貸金﹐濟其垔絀﹐而修脯之貲﹐善後局遲遲未饋﹐晚過淩雲倩代促之。局饋例以月朔﹐同人皆然﹐閏月獨遺余﹐後二日始至﹐今且八日矣﹐此直江公之歌驪駒耳﹐豈亶燔肉不至﹑醴酒不設已哉﹗■﹝智虧﹞暗色舉﹐可云彊顏。

九日﹐作答■﹝宀﹝爿夢﹞華書﹐又予愼之﹑幼萊各一函﹐封完未發。

十日﹐錄說文之篇竟。文才二千有二。余始日敤百字﹐使無作輟﹐今卒業矣。無恆之失﹐有愧巫醫。日晡﹐邵公子來﹐以故書數種見視。惟溫飛卿集最佳﹐秀野艸堂初印本也。又舊刻石印數方﹐以鄧刻梅花樓主人爲差善。文三橋諸刻皆僞作﹐篆法﹑刀法﹐均無足觀。夕過視逵九疾。

十一日﹐霒。發都門書。錄說文百字竟。閱黎經誥注六朝文絜﹐亦邵公子見質者。闇於文義﹐望字徵典。如鮑照大雷寄妹書﹐「向因涉頓」句﹐不解「頓」字義﹐而妄注頓邱地名。祖鴻勛與陽休之書﹐「豈必撫塵」句﹐不解原本「撫塵」之誤﹐而謬引松枝談塵故事。若此之類﹐觸目皆是。經誥不悉何許人﹐無知妄作﹐本無足糾﹐不欲孤公子好學之雅﹐姑摘其尢誣者﹐爲讞正之。

十二日﹐霒。錄乙集詩十數首竟。校黎注﹐又得可撫掌者二十餘則﹐一一簽幟。邵公子復送二書來﹐一爲八代詩選﹐長沙王闓運壬秋輯﹐雕版殊劣﹔一爲六經圖﹐絕工。夕﹐大雨。

十三日﹐晴。閱八代詩選。自漢至隋﹐擷采甚博﹐惟於五言各體﹐以雜言樂詞區類﹐而陳思鼙舞﹑魏武气出倡﹑陌上桑之屬﹐又不收入樂詞﹐亦有復見者。王君負盛名﹐不解何以舛駁若此﹖端無弁言﹐疑門弟子僞杵矣。鐵花明日赴大科嵌﹐晚過劇談﹐漏三下始歸寢。

十四日﹐霒。聞金沙局提調諸職皆斥罷﹐唐薇卿方伯意也。是役招集流亡﹐怨讟蜂起﹐或謂利國﹐歲可得銀二十萬﹐今核半歲之入﹐才番餅四萬枚耳﹐諸費已耗三萬有奇﹐防卒饟需尙不列此數。人言可盡信哉﹗午﹐大雨。

十五日﹐霒﹐微涼。發家書。是日﹐爲中元節﹐金鼓爆竹之聲﹐竟夕吅騰﹐弗絕於耳。逵九云﹐盂蘭會之盛﹐爲內地所罕見﹐市肆賽神﹐率於門外﹐珍錯酒果﹐闘靡無節。平時親故不通有無﹐至是呂賽神故﹐貸無不獲﹐蓋慮神怒或移之殃也。余按赤嵌筆談云﹐盂蘭會數日前﹐好事者醵金爲首﹐延僧眾作道場﹐陳設餅餌﹑香櫞﹑橘子﹑蕉果﹑黃梨﹑鮮姜﹐堆髙二﹑三尺﹐並設紙牌﹑骰子﹑煙筒等物﹐至夜分同羹飯施焰口﹐謂之普度。今俗之侈﹐殆踵事益增矣。

十六日﹐雨。午後臺作﹐屋瓦皆飛。余居面南﹐東壁因它屋施極﹐朽鏝不工﹐水下如雷﹐它所穿漏﹐幾於牀牀無干土矣。風始從西北來﹐轉而東南﹐夕益烈。後牖吹落﹐帳飛欲裂。率奴子以長木橫牖外﹐巨繩三束﹐內縛■﹝囪疋﹞欞﹐使堅著不可稍動﹐障以重廣﹐幸不復穿。箱簏悉徙故處﹐而牀榻獨不可移。帳頂積水﹐滲下不止﹐如巾漉然﹐徹板扉二覆之﹐仍漏﹐更益以■﹝片畐﹞﹐跧伏帳中﹐不敢翕目﹐慮東壁或圯﹐將嬰不弔之禍也。漏五下﹐風力稍弱﹐倦極伏枕略睡﹐旋覺﹐已晨雞三號矣。

十七日﹐黎明起﹐天光下射﹐瓦簁如簁﹐幸臺已止。過同人齋﹐互以末遭覆壓爲慶。蓉卿﹑照蓉白於中丞﹐移入後院﹐並招余偕﹐陳君蓮舫亦繼入。陳﹐靑浦人﹐精醫術﹐中丞以厚幣聘至者。日晡﹐復大雨。

十八日﹐晨啟﹐午復沈霒﹐霢霂徐作。與陳君通款洽﹐舉止謹愨﹐無恆醫惡姿﹐扣其所學﹐不甚宗主仲景﹐然持論平易﹐術爲易讎矣。

十九日﹐陰。晨過前齋﹐睹淩雲所居﹐沮洳已甚﹐且有巖墻之危﹐而處之泰然﹐雅量殊不可及。是日得五兄通州書﹐又得徳州書﹐內子及鵬﹑鵾各數紙。

二十日﹐啟。檢簏中書爲屋漏所漬者暴之﹐東華錄亦有污損﹐假他人物﹐護持弗謹﹐深目引疚﹐不敢懟封姨他。晚得江寧親故書。

二十一日﹐晨起涼甚﹐已類深秋。作字四幅﹐贈黨幼云﹐酬其香眾酒之惠。蓉卿檢臺灣雜詠合刻見贈。閱王文勤雜詠﹐自注有云﹐鳳山縣治﹐道光間移於埤南。考東槎紀略云﹐鳳山縣舊有土城﹐在興隆裏龜﹑蛇二山之間﹐康熙六十一年建﹔幹隆五十一年廢於莊大田之亂﹐攺治埤頭﹐插竹爲城﹔嘉慶十一年蔡牽攻臺灣﹝吳淮泗乘間陷埤頭﹐頗有殘毀﹔議者謂埤頭土薄水淺﹐地苦潮濕﹐不如舊城爽塏﹐且負山面海﹐形勢雄壯﹐將軍賽公衝阿遂請移回舊治﹔十五年﹐總督方勤襄公維甸至臺相視﹐奏如賽議﹐攺建以石﹐並圍龜山於內﹐以免敵人俯瞰﹐費鉅﹐部駁未行﹔道光三年﹐勤襄從子傳穟署臺守﹐總督趙文恪公令相度成之﹐明年﹐巡撫孫公爾準巡臺﹐復采輿論奏建﹐適有楊良斌之亂﹐傳穟請官捐以爲民倡﹐眾從之。據此﹐則自埤頭移歸興隆裏﹐亦道光間事﹐復徙埤頭﹐不詳何年﹐待考。

二十二日﹐涼甚﹐可著薄綿。閱王文勤詩﹐注有云﹐臺多桑濮之風﹐皆由婦女懶惰﹐不務本業﹐近給示勸諭﹐以挽積習。蒙謂婦女廉恥﹐亦其固有之良﹐淪喪以漸﹐宣繇濡染。維持之術﹐在崇儉約﹝笑貧不笑倡﹐臺地爲甚﹐能儉約﹐自不以貧爲恥﹐此淸源之要也﹞﹐導紡織﹐禁遊觀﹝如入廟焚香﹐赭衣隨會﹐尢俗之極敝者﹞﹐表貞烈﹝旌門立坊﹐視內地不妨略寬其格﹐激勵之術﹐尢神於勸﹞﹐重婚姻之禮﹝俗每買幼女長而贅婿﹐謂之招硬﹐此風最惡。人倫之始﹐旣已不正﹐蕩撿逾閒﹐安能禁之於後﹖﹞首明人倫之防﹐廣惠養之政﹐曲全貧婦之節﹝如內地淸節堂﹑卹嫠會之類﹞。轉移風化﹐事有經權﹐喋喋空文﹐無與實政也。聞中丞始至﹐惑於豎儒之議﹐廣張文告﹐禁遏淫俗﹐而秉筆者失詞﹐直謂臺地戶皆三曲﹐於是士族不甘﹐良家亦忿﹐眾口怨懟﹐舉國嘩然。實則所謂刺繡不如倚門者﹐近在耳目之前﹐其風卒未少殺。文勤告諭﹐𨿽未審措語奚如﹐要爲無裨則一。於何証之﹖亦證以未變之習而已。晚發家書。

二十三日﹐晴﹐益涼﹐北地孟秋﹐尙不至是﹐疑仍風雨之兆。照蓉案頭有完白山人篆書西銘﹐假歸手摹一通。山人筆力﹐橫絕一時﹐而工於取態﹐以意伸縮﹐實多不合六書。同時嘉定錢獻之﹑陽湖錢魯斯﹐𨿽以私意詆之﹐亦千秋公論也。山人嘗云﹐吾篆未及陽冰﹐而分不減梁鵠﹐知其自負﹐固在彼不在此。閱王文勤詩﹐注有云王遊戎開俊攻獅頭番社﹐孤軍深入﹐竟歾於陣﹐淮軍攻克﹐始獲其首﹐時逾三月﹐面貌如生。按遊戎死綏槇末﹐具詳沈文肅奏疏。生爲良將﹐歾爲鬼雄﹐報以佳傳﹐殊足壯近十數年戎伍之色。

二十四日﹐晨赴藩署﹐祝唐太夫人壽。太夫人優嫻文翰﹐今之曹大家﹑韋宣文君也。宴畢﹐順道訪王進之大令。大令名國瑞﹐廣東舉人﹐官順昌時﹐因公褫職﹐比歲司榷臺南﹐中丞耳其名﹐令與修志之役。與言志事﹐條理秩然。商榷有人﹐厚自慶幸﹗夕閱文勤續詠﹐注有云﹐西南風則安平湧起﹐沈幼丹星使會疏請封海神﹐立廟崇祀﹐是年七月下旬以來﹐皆北風﹐已月餘不聞湧聲。此則宜采附祠祀下﹐以著海若效靈之美。

二十五日晨﹐鐵花來﹐詳語撫墾之失。緣內山二百四十里間﹐隘寮棋布﹐戌者名或十人或七﹑八人或四﹑五人﹐率多虛籍﹐擬悉罷之﹐而別移澎湖兵六百人分屯六所﹐每所各轄四十里﹐日出五十人分巡﹐兩屆更番休息﹐力裕而威壯﹐庶足令番眾膽寒。余繹其說﹐意願有疑。夫以二十五人蹀躞二十里間﹐令番眾伺其旣過﹐挾刃徐出﹐相去數里﹐聲息便隔﹐何能遏其爲暴﹖然鐵花主此策甚堅﹐余未悉地形﹐不敢送難也。閱文勤詩﹐注有云﹐新建延平王廟落成﹐余題楹聯云「忠節感蒼穹﹔大海忽將孤島現﹔經綸關運會﹐全山畱待後人開」。按祠中聯語﹐首推沈文肅﹐此亦雄渾﹐正以不隸事實爲佳。

二十六日﹐霒。晨爲蓉卿作篆﹐至午始竟﹐■﹝取上手下﹞法未能合古﹐殊乏彬彬籬粲之觀。夕閱馬淸樞詩﹐注有云﹐臺地少寒﹐花開無節﹐惟菊至冬乃盛﹐開至二月﹐東坡謂菊性狷介﹐誠哉是言。又云﹐美人蕉四時皆開﹐芳鮮可愛﹐其花國之妖姬哉﹗以余所聞﹐臺地菊絕少﹐而美人蕉觸目皆是﹔其諸狷介者土性不宜﹐而芳鮮者物生易■﹝丷上豕下﹞歟﹖

二十七日﹐雨﹐大風。邵公子送新學僞經考一書來﹐爲南海康祖詒廣夏撰﹐力攻劉歆﹐謂六經皆其僞造﹐書凡十四卷﹝秦焚六經未嘗亡缺考第一﹐史記說經足證僞經考第二﹐漢書藝文志辧僞第三﹐漢書河間獻王傳魯恭王傳辧僞第四﹐漢書儒林傳辧僞第五﹐漢書劉歆王莽傳辧僞第六﹐漢儒憤攻僞經考第七﹐僞經傳於通學成於鄭元第八﹐後漢書儒林傳糾謬第九﹐說文序糾謬附經典釋文糾謬第十﹐隋書經籍志糾謬第十一﹐僞經傳授表第十二﹐書序辧僞第十三﹐尙書篇自異同眞僞表附劉向說經足證僞經考第十四﹞﹐言甚博辯。然謂歆以前書有典歆偶合者皆所屏入﹐此鷙悍令人無從置喙﹐至詆髙密洨長不遺餘力﹐放言無忌﹐亦太甚矣﹗閱何澄詩﹐注有云﹐湧﹐山前以夏秋爲甚﹐山後起於冬春。府誌不詳﹐此足補其罅漏。注又有云﹐臺俗性剛易動﹐往往睚眥之仇報而後快﹐鄕黨族姓設受淩辱﹐毀家拯援﹐身罹法网亦所不惜。按臺民皆客籍﹐各樹黨類﹐漳與泉仇﹐漳泉合又與粵仇﹐勼眾忿闘﹐鳳山最甚。注又云﹐悍族糾黨逞凶﹐殺人滅門﹐田宅財產﹐據爲己有﹐名曰紮厝。此風則嘉彰亦熾﹐不獨鳳山矣。

二十八日﹐霒。午﹐風止殊幸。閱何詩﹐注云﹐聚貨分售謂之郊。往來福州﹑浙江者曰北郊﹐泉州曰泉郊﹐廈門曰廈郊﹐統稱三郊。余前襄校臺南試卷﹐兄有郊籍﹐不解所謂﹐今始恍然。晚過蔀畇﹐辱見贈詩一首。

二十九日﹐閱康書一卷﹐心郁不舒。午後攤飯睡至日晡始起。答蔀畇詩﹐卽依共體﹐語多牢愁﹔言爲心聲﹐不能自克矣。閱何詩﹐注云﹐北港王字番﹐死後刳大樹以屍入其中﹐仍以樹皮包裹﹐隔歲膠合無縫﹐枝榦蒼翠勝常﹐子孫常以牲牢祀之。按府誌番俗﹐不載此事﹐宜采錄以廣異聞。

三十日﹐晴。晨閱何詩﹐注有云﹐邵中設左右兩翼練營﹐仿西操法。此事蓋自沈文肅攺汛歸練始。今則效法益工﹐金鼓噍殺﹐緐促之音﹐日吅於耳矣。蒙謂火攻之器﹐西國誠利﹐必斥爲無用者腐儒也。至於陣法﹐則決不可學。西夷不知兵﹐兩軍交鋒﹐血肉相薄﹐嚴於步伐﹐暗於機權﹐勝之之術﹐正在以散擊整﹔乃如蟻聚﹐如蜂屯﹐是猶慮炮彈無命中之能﹐而爲之張大其鵠矣。此可與通兵法者言之。午﹐邵公子送說文易知錄來﹐爲華亭許巽行亦葵撰﹐幹隆時人﹐分韻標部﹐仍以偏傍類從﹐但便初學檢閱而已﹐於六書之義無甚發明也。夕過蔀畇談詩甚洽。

八月朔﹐晴。閱何詩﹐注有云﹐夷人各處設立教堂﹐無賴子恃爲護符﹐往往民教交哄﹐致費周章。於戲﹗此禍之烈﹐今且偏於宇內﹐豈惟臺灣。余撰然犀錄﹐嘗痛切言之﹐顧猶未詳處之之道。竊惟藩籬旣潰﹐豈易禁遏﹖非類雜處﹐變且日滋。所貴賢有司明其曲直﹐宰以大公﹐毋媚夷以縱殃﹐亦毋袒民以激釁。其無與教事﹐而訟牘敢署教民者﹐斥不爲理﹔魚肉良懦﹐則據法以痛懲之。中國之官自治其民﹐彼族無侵預之權﹐條約具在﹐持爭勿橈﹐自足戢其凶焰。而其要尢在弭於未事﹐明禮義﹐教忠信﹐卹饑寒﹐平訟獄﹐懦者不及效入叢之爵﹐黠者亦恥爲導虎之倀。譬於一人之身﹐正气旣充﹐邪气難乘﹐爲患庶淺耳。近聞夷人之居彰化者﹐借口催科之擾﹐扇惑愚庶﹐應內租賦皆投其橐而爲傳輸於官﹐是端一啟﹐禍患又不止如前所慮矣﹗晚雨。

二日晨﹐過淩雲﹔詢以是月能開局否﹝以其本局中人﹐且日與提調狎也﹞﹖答云弗知。余深以無終爲慮。淩雲曶曰「君至是尙謂此事有成乎﹗卽令開局﹐亦相率月麋館谷而已」。余愕然曰「是何言歟﹗選事𨿽難﹐而有任其難者﹐安在無成﹖將謂縣誌弗葡﹐不知今之廳縣有析置﹑無增建﹐具五縣之志﹐𨿽弗葡猶葡也。將謂檔冊已佚﹐夫行省未建以前﹐本隸福建﹐一切典政﹐撫部宜有可稽也。至於文獻﹐足光志乘﹐果皆無徵﹐亦豈能因噎廢食。愚宜圖繪﹑檔冊﹑采訪三者略具﹐先輯廳縣各志﹐芟緐節要﹐而府誌成﹐而通誌亦成。自惟精力猶足任此也」。淩雲復大言曰「君試觀徧國中任事者誰矣」。余以其出語素謹﹐今乃侃侃若是﹐殆有所見﹐而不欲明言﹐色舉之機﹐聊托於隱諷乎﹖歸齋謀諸蓉卿﹐亦謂余義不當畱﹐歸計遂決。

三日﹐霒。奏記中丞﹐托詞省家室暫歸﹐俟授簡有期﹐聞召再至﹐不欲多言﹐或取怨尢也。昨作家書。

四日﹐晨起﹐收貯書籍﹐緘固行篋。午餐﹐不中下箸﹐晚煮鴨﹐招逵九共啖之。

五日﹐雨﹐晚益甚。蔀畇成秋興詩八首﹐爲潤飾數語﹐均肯降心﹐且推服甚至﹐轉滋余愧。蔀畇述中丞意﹐聽余目歸。遐心克遂﹐煩郁頓舒。

六日﹐霒。聞斯美船至﹐仍須往澎湖﹐須中旬始可內渡。午﹐作書寄季垂。季垂前有書來﹐謂餘黨作歸計﹐幸一過之。秋疫流行﹐憚於遠邁﹐孤良朋雅意矣。夕過蔀畇﹐爲攺詩一聯﹐蔀畇殊樂。

七日﹐啟。遣奴子市■﹝木茶﹞十匣﹐雞籠所產﹐名曰烏龍﹐味微苦﹐淪湯色甚濁﹐或云載至內地便佳﹐徽產不逮也。日晡﹐中丞延至內室﹐備致惜別之意。余曰「臺志創修﹐本非可刻期卒業﹐然譬諸行路﹐關塞𨿽遠﹐我車旣駕﹐終有至時﹐第裹足而顰蹙﹐咫尺亦阻﹐遑言萬里矣。授粲以來﹐倏焉數月﹐牂奧鶉突﹐心實恧焉﹗旁觀不審﹐復有素餐之嘲﹐用是褰裳﹐暫避誚讓。公黨志在必成﹐不才決當力任。取材旣葡﹐授簡有期﹐召以電音﹐輕裝卽發﹐前書所云﹐不敢倍也」。退過東齋晚燕﹐沈﹑陳二君咸集﹐盛饌精美﹐飲散漏已再下。是日得季垂書。

八日﹐霒。閱何詩﹐注有云﹐煤礦在八鬥山﹐鑿山銅鉆等器﹐購自外洋﹐計值二萬餘金。延洋人翟薩爲煤師﹐鑿井深廿余丈。嗚呼﹗此亦通商後大漏卮之一也。狡夷以利■﹝蓋﹐﹝處﹐厶代卜﹞代皿﹞我﹐幸墮其衕﹐於是購一夷器﹐故髙其價﹐自數萬金至十數萬金不等。夷工雇直﹐人又歲■﹝宀﹝峜﹐糸代止﹞番餅數千。我地未穿﹐彼橐已盈。卒焉不效﹐則又咎中國之惜巨費﹐不能殫其掘地百仞之能﹐而工之坐獵厚貲﹐侈然自若。徐州之采鐵﹐平度之采金﹐皆事之最可太息者。雞籠煤礦﹐𨿽未中輟﹐然得失之數﹐固亦不相讎矣。蒙謂以中國之民力﹐采中國之地利﹐流不旁溢﹐原無驟竭﹐所費爲約﹐所得有恆﹐富國富民﹐其道亦未始不可馴至也。晚﹐惠庵﹑逵九饋肴饌至。

九日雨﹐竟日不止。中丞詒手簡﹐謂季垂來書﹑有去志﹐幸作書代止之﹐當爲補官嘉義。余適欲與季垂書﹐因附白之。余不當畱﹐季垂則不當去﹐義各有當﹐非已惡醉而復彊人以醨糟也。晚赴葉綬卿之招。

十日﹐啟。黨幼云刺史來﹐詢余以何事遽行。爲述梗槪。亦謂見機。晚得家書。

十一日﹐風。夕﹐葉縵卿至﹐述方伯意﹐畱行甚摯。余答之曰「主人飲餞﹐驪駒已歌﹐挽之復止﹐得毋令僕夫笑人﹖幸爲我婉謝方伯。然憐才之雅﹐自刻意弗諼也」﹗

十二日晨﹐與逵九同至艋舺訪劉獻之﹐不直。欲市物﹐不如其所。言語不通﹐有問輒阻。略涉闤闠﹐徒手而歸。日晡﹐陳仲英太守來﹐■﹝宀﹝峜﹐糸代止﹞采訪凡例﹐並云十六日開局。余以歸裝已整﹐遂不復置一詞。

十三日午﹐與蓉卿同赴淩雲之招﹐飲微醉﹐歸齋﹐爲孫少尉瀛生書屏四幅。晚﹐少尉饋肴饌﹐辭弗獲﹐招逵九﹑惠庵共啖之。昔韓宗儒得東坡一帖於殿帥姚麟﹐許換羊肉十數斤﹐山谷以爲戲﹔今余乃自以博酒肉﹐饕餮之目﹐未知於韓何如﹐然殊榮於墦間之乞矣。

十四日﹐微雨﹐午霽。欲撰通誌凡例﹐而困同面壁﹐不知所云﹐聊擬篇目爲﹕聖謨記第一﹐輿圖第二﹐沿革表第三﹐秩官表第四﹐科貢表第五﹐山川考第六﹐建置考第七﹐賦役考第八﹐典禮考第九﹐學校考第十﹐武備考第十一﹐海防考第十二﹐經籍考第十三﹐風俗考第十四﹐物產考第十五﹐大事考第十六﹐明遺臣傳第十七﹐武功傳第十八﹐宦績傳第十九﹐人物傳第二十﹐烈女傳第二十一﹐雜記第二十二。譬諸作室﹐此其通制耳。至於地勢嬴縮﹐材瓦丰約﹐丹艧美惡﹐必待測繪﹑檔冊﹑采訪三者咸葡﹐乃可具知。若何面巧以取勢﹐若何就簡以立規﹐余病未能。敢滕囈說﹐粗舉大槪﹐敬爲代餘者訪落之導﹐愚慮可竭﹐不敢以旣去遂恝然也。

十五日﹐晨雨﹐午後放霽。晚赴宴東廳﹐同人意興皆蕭瑟﹐無舉酹者。歸齋獨酌﹐不欲負此良夕﹐儲酒甚釅﹐以東坡水調歌頭下之﹐仰視月華﹐益增皓潔。

十六日﹐啟。午與蓉卿同赴黨幼云刺史之招﹐飯畢﹐徜徉樓上﹐憑闌四顧﹐山色如屏﹐棖觸歸襄﹐益不能忘情故山叢桂矣。歸見唐方伯請十八日到局簡。

十七日﹐時霒復霩。午飯後﹐至藩署別唐方伯﹐以通誌篇目及采訪凡例進質。方伯仍欲畱行﹐蓋未悉余蹈荊履棘之狀。婉詞謝之。

十八日﹐雨。晨起整裝﹐箱麗先發。方伯來送行﹐陳太守嗣至﹐仍挽余至局﹐雅意𨿽殷﹐不能曲徇矣。午餐後﹐中丞猶臥﹐辭不獲面﹐遂與蓉卿﹑蓮舫同冒雨出城﹐乘小輪舟至滬尾﹐投斯美輪船。遠遊瘴海﹐喜得生還。歸裝𨿽輕﹐有詩數十首﹐足以自豪也。

十九日﹐風烈﹐秀未起碇。午餐﹐番菜不能下咽﹐食性之別﹐殆難彊同。艙設洋琴﹐郭類書案﹐中具五十弦﹐皆象齒刻成﹐排比如砥﹐按以食指﹐五音皦如。蓮舫偶鼓之﹐𨿽不中曲調﹐而聲均髙朗﹐泠泠與天風海濤相應答。移情之妙﹐何必成連矣。

二十日﹐大風雨﹐天地變色﹐海水欲立。內港敗舟﹐隨流漂逝﹐有若木柿﹐舟人云﹐碇在爲怒濤所拔﹐舟移可里許﹐幸旋覺﹐不則驚汛未知所屆。蜚廉之威﹐亦虐矣哉﹗

二十一日﹐啟。風力略柔。巳刻聞轉舵聲﹐知可行矣。日晡展輪﹐浪猶洶湧﹐舟如枯橰﹐冢首堅臥﹐汗雨濯體﹐衵服皆透。驚濤曶從窗入﹐掀播益甚﹐歐吐不已。比至雞籠﹐已病莫能興矣。

二十二日﹐陰﹐風仍未止。蓉卿約過商務局。小樓面山﹐嵐翠滿目﹐綠茻間山花斑瀾﹐蒼鷹時來﹐掠崖而嘯﹐此境宛入荊關圖畫中。繼過煤礦局經培卿大令﹝文﹞所﹐茅茨三間﹐螺蚌滿室﹐濤聲澎湃﹐欲捲案榻而去﹐其景象亦復奇絕。閒步門外﹐拾石子數枚﹐有類綿錯﹑類蜂房﹑類珊瑚枝者﹐備文房玩具﹐頗可人意﹐使米老見之﹐定一一列品目也。隔岸有仙人洞﹐田撰異題名在焉。擬拿舟往訪﹐而驚濤一葉﹐狀殊可危﹐心懾而止。日晡歸舟。

二十三日﹐啟。晨起擬遊仙人洞﹐沈﹑陳二君意興皆闌珊﹐遂止。憑闌四顧﹐形勝在目。炮臺左踞﹐螺徑旋升﹐外不睹位炮之所﹐是偁雄壘。惜立竿懸旌﹐亡異插標賣首﹐不密實甚。左餘殘壘﹐亦昔之炮臺。同舟蕭君云「法人之擾﹐曾奉檄守此臺。夷炮一擊﹐頓陊其半﹐再擊而瓦碎冰裂﹐守卒皆駭散矣。此不得地勢之故﹐徒矜炮利﹐固亡益也」。蒙謂此澳形勢絕勝﹐三面皆山﹐巒簾層疊﹐寀其髙下﹐隨在可寘炮﹐糜耗國帑﹐而顯爲狡虜樹的﹐此濌伯之見耳。蓉卿深然之﹐己刻展輪﹐風平浪靜﹐惟船行甚疾﹐不免震蕩﹐不克坐立﹐堅臥至夕﹐啜糜一盂﹐聊解饑渴而已。

二十四日﹐晨起﹐仍苦眩瘨。午略可﹐啜糜一盂。詢舟人﹐已過寧波洋矣。夕抵下海埠。

二十五日晨﹐僦小舟至江寧公所﹐仍假榻舊室。夕過旣雨丈﹐漏二下歸。

二十六日晨﹐旣丈來。日晡﹐過次竹﹐知李觀察數日內可至。余已令奴子僦蘇門舟﹐當卽止之。晚至復新園﹐應旣丈之約﹐喜晤劉蘭階同年﹝芬﹞。別且二十年矣。淸樽情諙﹐酬酢極權。聞比歲振饑南北涽﹐災黎不下十數萬人﹐視余以衣食故﹐■﹝屍外﹝八上攵下﹞內﹞道塗者﹐賢不肖相去奚啻霄壤﹗歸檢舟中所撰治臺八要稿謄之﹐備友朋■﹝宀﹝峜﹐糸代止﹞覽。

一曰固民心。籍尟土著﹐氧易浮動﹐自歸版圖後﹐大小亂且以數十年﹐重以外夷伺隙﹐耽耽臥榻﹐稍失其心﹐並有爲淵歐魚之患。固之之術﹐抑豈有他﹐亦曰所欲與聚﹑所惡勿施而已。愼選牧令﹐以養以教。擾民之政皆禁革之﹐孚之以恩信﹐導之以禮讓﹐武健之習﹐激爲忠義﹐豈惟內變不作﹐恃以禦外﹐且有餘矣。此首務他。一曰儲人材。波濤瘴癘﹐賢士裹足。王順長息之屬﹐豈足與決大計﹑定大疑哉﹖宜效折節下士之實﹐厚幣聘﹐優禮貌﹐宏開幕府﹐廣羅英俊﹐時相與上下其議論﹐集思廣益﹐優裕於平時。脫有危難﹐因材器使﹐不匱於用。虞忠肅材館之錄﹐播美史編﹐昭然前事。臨事而始求才﹐晏子所謂噎而掘井﹐𨿽速無及者也。一日節財用。全臺歲入二百萬有奇﹐錙銖之費﹐不溢於外﹐府庫充裕﹐宜甲天下﹔而不能者﹐耗之之塗廣也。竊謂練軍不可廢﹐而增募則宜汰﹐歲渻可數十萬。他可罷者罷之﹐不可罷者綜核名實﹐使無浮冗﹐其渻當亦非細。臺地孤縣巨浸﹐一旦有警﹐外援不通﹐僅恃輸助﹐其何能外﹖禮云﹐無三年之蓄﹐國非其國。海外情事﹐尢可寒心﹗法虜之困﹐往鑑固不遠也。一曰興文教。士爲四民之首﹐裏有善士﹐關於風俗非細。國家教澤﹐不遺海外。所期於士者﹐豈亶以能博科第爲賢﹐固欲其讀詩書﹐明義理﹐燻徳善良爲裏黨則也。縣各有書院﹐宜誥良宰﹐迎延碩學﹐立之師表﹐廣購經史﹐供其研誦。共有學成名立者﹐破格獎藉之。率馬以驥﹐激奮自眾。文翁化蜀士﹐昌黎變潮俗﹐猶以文學言。蒙謂木鐸收效﹐固不止此。一曰化敝俗。積習淪錮﹐其故非一朝夕﹐潛移默化﹐亦無近功。丁男樂械闘﹐井僇不畏也﹐當勤言睦姻任卹以勸之。婦女耽淫溢﹐文告莫諭也﹐當崇■﹝袤﹐毛代矛﹞貞孝節烈以愧之。其奢侈相髙﹐不可以政抑也﹐當躬行節儉以率之。其邪慝相■﹝蓋﹐﹝處﹐厶代卜﹞代皿﹞﹐不可以法遏他﹐當徐明義理以風之。子曰﹐道之以政﹐齊之以刑﹐民免而無恥﹔道之以徳﹐齊之以禮﹐有恥且格。至哉言乎﹐萬世弗可易也。一曰究武備。兵可百年不用﹐不可一日不備。臺地內憂外患﹐昫息可慮﹐整軍經武﹐水陸並急。然所謂武備者﹐貴有養兵之實﹐非第侈增竈之虛聲﹐循枕戈之故事也。定營制﹝撫標兩營尙在閩﹐安平水師協副將移駐臺東﹐攺爲陸路協副將﹐鹿港水師協左營遊擊攺爲安平水師遊擊﹐均尙未移駐﹞﹐求將才﹐勤訓練﹐明賞罰﹐士無虛籍﹐饟不妄糜﹐自足陸剚虎兕﹐水懾鮫蛢。招募客軍﹐水土不習﹐每至暑月﹐死亡相繼。渻此軍食﹐爲臨事增練士卒之費﹐身家自衛﹐眾志成城﹐以壯軍聲﹐宜賢於疲癃之雜廁也。一曰防外侮。東■﹝魚畺﹞西亄﹔交伺於側。日本懲瑯嶠之役﹐地𨿽迫逼﹐艱爲戎首﹔泰西互市﹐據我險要﹐專樟堖之利﹐因以制權﹐番眾竈丁﹐釁端易構﹐他日逞狡﹐必以此爲口實。而傳教之徒﹐浸淫四境﹐虐焰日扇﹐實又厲階。方今爲患﹐西辣於東。防患何術﹐亦弭之於未事而已﹝說別詳日記﹞。苟且鹵莽﹐皆謂無算﹐旣事而懲﹐智者亦困。一曰靖番禍。番眾𨿽獷悍嗜殺﹐然亦赤子﹐不容盡絕其類。禍變之作﹐矧又往往激成﹐其未歸化也﹐視之若豺虎﹔其旣歸化也﹐賤之若犬豕﹐甚且陵暴之﹐譎詐之﹐鋌而走險﹐終於負固。此其罪不盡在番也。以殺止殺﹐以番和番﹐藍氏之說﹐固爲不刊﹐而和亦有術。必先自化其類始。今番塾有設﹐良秀者知讀書矣﹐然狉狉榛榛﹐洪荒甫辟﹐驟期以衣冠文物之盛﹐幸而能諭﹐亦千百中獲十一耳。蒙謂當兼開藝院百工之事﹐各立之師﹐遂某所欲﹐導使成業﹐業成而後傭工鬻技﹐伍於齊民。番民之情旣通﹐彼不亶恃弋獵爲涽﹐其性亦將日馴。而在位者復加意拊綏之﹐煦噢之﹐豈惟化番可以弗叛﹐生番之良善者亦必聞風企踵﹐願爲編氓。至如傀儡﹑王字諸社﹐頑梗不化﹐伐木信道﹐淸其障翳﹐竟開山之功﹝說亦詳日記﹞﹐不二十年﹐禍株盡矣。言之似易﹐要爲審執之談。起鹿洲質之﹐或不圖其狂瞽也。

二十七日﹐霒。晨﹐蘭階來﹐云將渡江往通州﹐勸富民出資振畿甸災。余諷其捨遠圖近﹐蓋是時丹徒﹑丹陽皆罹赤地之戹﹐捐瘠滿塗﹐而畿甸往歲振貲有餘﹐儲蓄之丰﹐且數十萬也。日晡﹐次竹至﹐約過酒肆小飲﹐微醉﹐乘倭車以歸。車夫疾足﹐駛於奔馬﹐閔其筋力﹐且慮顚覆﹐屢語緩之。至泥城橋﹐果蹶。

二十八日﹐晴。作書寄南陔蘇州﹝玉麓家書﹐並大甲席六具﹐附去﹞。又作江寧親友書。日夕﹐飴澍來。

二十九日晨﹐過四洋涇橋旅邸﹐蓮舫畱午飯。飯畢﹐與蓉卿同至書肆覓舊本﹐百不獲一﹐敗意而歸。

三十日晨﹐入城訪飴樹﹐知李觀察明日可至。歸徑書肆﹐爲惠庵購蕭選及駢體文鈔﹐皆非善本﹐取足誦閱而已。

九月朔﹐作書與邵公子﹐又逵九﹑蔀畇﹑幼云各一函﹐聞斯美輪舶﹐明日東渡也。晚﹐旣丈來﹐以鵬婚事尙未定約﹐屬作書與樹人﹝季垂兄嘉績﹞詢之。

二日﹐李觀察至﹐詢褰裳之故。詳舉委曲以對。亦謂合去就之義。觀察寓次竹所。日晡往謁﹐並歸前假番餅四十枚。觀察以余姚中丞略饋贐之禮﹐慮余無歸貲﹐不受償﹐堅請乃內。晚陪過酒肆小飲。

三日晨﹐過仁濟堂訪蘭階。堂爲錢塘施善昌少卿所建﹐唱義東南﹐振饑幾半海內。蘭階與其事﹐尢以堅朴著稱。比聞施君欲引爲替人﹐餘力阻之。蓋恃無源之財﹐而圖不已之功﹐其勢旣窮﹐乃出爲他人作弩末﹐甚亡謂也。夕﹐蘭階約過酒肆﹐忽直汪蘭陔﹐喜出不意。蘭陔詢歸狀﹐戲應之曰﹐我智不及卿百二十日耳。相與囅然。蘭陔約明日枉過。

四日﹐午餐後﹐蘭陔至。

五日晨﹐過天后宮訪蘭陔﹐並晤邵陽魏盤仲。復過寶順裏﹐訪席村愚。村愚約飲番肆﹐殊非所願﹐然不欲孤其意﹐勉饜勝羴﹐連酌巨觥解之。日晡﹐歸﹐村愚旋至。

六日晨﹐作字十數幅﹐分應求者。蘭階來﹐檢海塘志及所刻詩本贈之。是日﹐發江寧親故書。

七日晨﹐過飴澍﹐知李觀察當至﹐候之。飴澍畱午飯。餔時與觀察作別而歸。觀察以明且返蘇門﹐余北裝亦旣束也。夕﹐旣丈來﹐出樹人書見視﹐議婚如約﹐惟請期之禮﹐未允明歲舉行﹐須歸與嫂氏商之﹐鵬嗣先兄後﹐余不能擅專也。是日﹐聞英夷巨艦沒於澎湖﹐事在八月﹐正余泊舟滬尾之日。蹈險獲漏﹐亦幸矣哉﹗

八日﹐作書寄鐵梅錢塘。晤旣丈﹐謀北行。旣丈堅戒緩數日發﹐以俗云重陽暴﹐往往有譣﹐大海風濤﹐勿輕試險也。

九日晨﹐書楹帖數聯。午﹐蘭階來。夕﹐旣丈來。

十日﹐聞新濟輪船十二日赴津。此船質堅而行駛﹐決附以北﹐不再濡滯矣。

十一日晨﹐償筆札之責﹐至午始竟。夕﹐督奴子整行簏。

十二日﹐夕登輪船。喜晤髙宇卿太守﹝英﹞﹐聞鐵煤至﹐舟泊內涇﹐急僦倭車訪之﹐爲車子所誤﹐迷塗而返。

十三日﹐蚤食展輪﹐風濤不驚﹐海天一色﹐與宇卿道故極權。

十四日﹐仍無風﹐海行不可得之遭也。信姱練要不周於人而厚於天﹐殆蒼蒼者慮余之舍謇變修﹐而思有以堅其素歟﹗

十五日﹐微風。已過成山﹐別於外洋﹐殊無顚簸之患。夕至大沽﹐寄椗於外﹐積沙鯁阻﹐須盛潮舟始可入。

十六日﹐輸載別艇﹐仍不可行﹐此險賢於十萬師矣。日夕潮漲﹐展輪不數十里仍泊。

十七日晨﹐達紫竹林。聞有舟回徳州﹐當附以行﹐歸心彶彶﹐不欲到處輒止﹐與賈胡同譏笑。

十八日﹐夕﹐登舟宿。

十九日﹐行抵趙家園﹐泊﹐以風不利也。倚篷右顧﹐岸外田疇﹐仍淪浩渺﹐村閭環水﹐而婦子嘻嘻﹐了無凋瘵景象﹐疑其民本富矣。

二十日﹐夕泊靑縣。

二十一日﹐西北風甚厲﹐舟不敢前﹐日至桑野﹐始克解維。舟子欲張颿﹐禁之﹐晚泊滄州。

二十二日﹐風屰﹐舟緩﹐夕野泊﹐距泊頭尙數里。

二十三日﹐風屰益甚﹐行四十餘里﹐野泊。

二十四日﹐狂風飆怒吼﹐驚沙蔽天﹐舟至安陵﹐遣奴子策騎先歸。日晡﹐風稍■﹝風委﹞﹐益艌而前﹐抵桑園已漏三下矣。

二十五日﹐黎明﹐聞奴子巡岸覓船吅謼聲﹐極起﹐知五兄遣車至﹐遂乘以行﹐蚤食抵家。是役也﹐往反閱一百二十餘日﹐凡歷水程一萬五千餘里﹐有詩一卷﹑日記四卷﹑臺灣郡縣沿革一卷﹑番語類譯一卷﹐浪遊所得﹐如是而已。

