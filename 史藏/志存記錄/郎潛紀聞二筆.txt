

郎潛紀聞二筆

淸陳康祺

序

陳君鈞堂﹐以名進士爲郎官﹐閉門不狎時流﹐著書逾百卷。已而攺知縣來蘇﹐首梓《郎潛紀聞》十四卷﹐於中外政治﹐當代典章﹐人事奇怪﹐條扌寒而件摭焉﹐蓋史部載紀類也。今年又梓《燕下鄕脞錄》十六卷。燕下鄕者﹐遼地名﹐君京邸近之﹐故名書。讀之﹐猶初志也。余喟然曰﹕此漆園所稱宋人者與有不龜手之藥而糸光﹐則何邪﹖今之學者﹐操不律效程朱語錄﹐空言滿紙﹐頃刻尺許厚﹐獵盛名﹐攀髙位﹐或妄希兩廡豚﹐豈不甚便。然而問九經七緯﹐百家諸子﹐瞠目不能對一語﹐亦嘗恧乎否也﹗夫程朱大賢人也﹐人卽至不肖﹐有不趣向者誰與。然而效程朱者﹐果程朱矣乎﹖夫天下不皆大賢﹐毋寧多讀書﹐多識故事﹐猶勝於絢虛美﹑絀實用者也。然而人多捨此而就彼﹐將毋畫仙鬼易﹑畫人物難乎。余辱與士大夫遊﹐竊疑博通者之少﹐卽有矣﹐輒姍笑叢焉。傳曰﹕越人美蠃蚌而簡太牢﹐鄙夫樂咋而怪韶﹐然邪非邪﹖夫君書不必賢於人人﹐然而指稱確﹐徵引富﹐如泰山之云﹐潼氵翁蔚薈﹐日出而不已也。如郁人貢百艸之華﹐十葉爲貫﹐百二十貫爲築﹐鬻之焦中而芬芳條達也。視枵腹而操不律﹐奚止鈞銖之差耳哉﹖夫脞之爲言﹐細碎也﹐著書如君﹐而奚細碎之有邪﹖夫君多讀書﹑多識故事而以著書﹐而曾不獲獵盛名﹑攀髙位﹐而又何說邪﹖光緒七年歲在辛巳冬十一月﹐歸安楊峴撰。

○跋絳士先生刊其所著《燕下鄕脞錄》﹐辱命崇敬校讎﹐事竣﹐乃跋其後曰﹕自南董不作﹐載籍多誣﹐唐﹑宋以來﹐是非奪於愛憎﹐功罪淆於恩怨﹐前代名人言之詳矣。本朝列聖代嬗﹐公道大明﹐四庫所錄禦制各書﹐皆折衷羣言﹐垂憲百世。則凡紀錄之家﹐秉筆之士﹐宜如何恪秉聖裁﹐務歸至當。乃以崇敬所聞﹐有不盡然者。我朝崇尙理學﹐程﹑朱﹑陸﹑王﹐並行不廢。乃孫承澤以方回之重臺﹐拾陳建之舊唾﹐醜詆姚江﹐自命衛道﹐其人不足重也。陸淸獻沈潛理窟﹐冠冕羣儒﹐亦復堅持門戶﹐附和同聲﹔謂明之亡﹐不亡於流賊﹐而亡於陽明。此等議論﹐其可據乎﹖國史館纂修列傳﹐於臣僚功過﹐兩不相掩﹐所以存直道也。而私家撰述﹐猶不諭此意﹐傳狀事實﹐類多掩飾。如張淸恪﹑謝濟世之獄﹐張文端﹑孫文定皆以奉命往勘﹐瞻徇失實﹐得罪淸議﹐乃煌煌大傳﹐見於名人文集中﹐不一而足。直若一代名臣﹐絕無瑕玷者﹐此等紀載﹐其可信乎﹖乾隆中﹐川楚用兵﹐髙宗首賞胡世顯之不欺﹐以風動天下﹔而積習相沿﹐深根莫拔。羅壯勇之擒熊老八﹐參將陳弼攘其功﹐《聖武記》記之。石三保﹑聶人傑之事﹐誣罔朝廷﹐李忠毅不爲﹐《嘯亭雜錄》記之。咸豐中﹐上海之亂﹐首逆周立春等皆報擒斬﹔而近人筆記﹐有謂諸逆多不死﹐且有商於外洋者。推此以言﹐中外章奏﹐亦有未可盡信者矣。不特此也﹐康熙大科得人最盛﹐學問經濟﹐照耀千古﹐繼之者乾隆丙辰也。是科徵士中﹐全庶常祖望﹐遠紹深寧﹐近衍南雷﹐融貫朱﹑陸﹐靡所偏倚﹐其學近於湯文正。桑主事調元﹐傳余山勞氏之學﹐恪守師承﹐宗主洛閩﹐其學近於陸淸獻。二公其眉目也﹐庶常之不與試﹐或謂張文和以其負气故之﹐然主事亦未取。余若顧棟髙﹑徐文靖﹑程廷祚﹑沈彤﹑牛運震﹑任瑗﹑陳黃中﹑沈炳震﹑王文淸諸公﹐皆淹通經史績學之士﹔若厲鶚﹑胡天遊﹑劉大魁﹑沈徳潛﹑萬光泰﹑李鍇﹑張庚﹑黃之雋諸公﹐文章詩賦﹐亦堪方駕古人﹔若裘文達﹑方恪敏﹑曹文恪﹑金徳瑛﹑錢載諸公﹐尢卓然不愧名臣。當時二百餘人﹐大半經桐城﹑臨川兩侍郎月旦﹐然後登諸薦牘﹐故其中博學篤行之士﹐幾居什九。設令碧海遺珠﹐盡收珊网﹐豈非一朝盛事﹖乃張文和以舊臣當國﹐與方﹑李二公所學異趨﹐適奉命主試﹐事遂假愼重之名﹐苛繩隘取﹐以呈禦覽。兩侍郎所舉﹐一士不登﹐名流獲雋者﹐僅齊召南﹑杭世駿輩數人﹔士林咸失所望﹐文和之咎大矣。然前人未有言之者﹐何歟﹖是書與前筆﹐皆掌故淵藪﹐采摭之勤﹐网羅之富﹐所不待言。至於闡揚幽滯﹐考證得失﹐並存數說﹐不徇一家﹔則知幾《史通》病其春駁﹐《容齋隨筆》遜此精詳矣。又其論斷所施﹐和平嚴正﹐無一孔迂腐之見﹐以輔翼名教爲宗。昔人嫌河間五筆﹐以鴻才碩學﹐評騭鬼狐﹐有乖立言垂教之旨。如先生是書﹐復何憾乎﹖

光緒壬午春﹐弟子鄭崇敬謹識於曁陽官舍之燕喜堂。

●卷一◎本朝肇基王業我朝以明神宗四十四年丙辰﹐太祖皇帝始俯順諸貝勒大臣恭上尊號﹐建元天命。太宗嗣位﹐建元天聰。天聰九年﹐以收服察哈爾全部﹐獲歷代傳國玉璽。明年四月﹐始建國號曰大淸﹐攺元崇徳。國人初尊太祖爲聰睿貝勒﹐至天命九年﹐恭上尊號曰覆育列國英明皇帝。太宗崇徳元年﹐羣臣恭上尊號曰寬溫仁聖皇帝。昔成周豳岐創業﹐太王﹑王季﹐猶待追崇﹐不若聖朝天造經綸﹐戡亂攻昧﹐當洪基ㄈ建之初﹐已赫然有撫中國﹑子萬民气象也。

◎太宗伐明天聰三年﹐太宗以明國屢背盟誓﹐親統大兵徵之。入洪山口﹐克遵化城﹐遂由薊州進規燕京﹐駐營城北土城關之東﹐復移駐南海子﹐距關廂僅二里。諸貝勒請攻城﹐太宗諭曰「朕仰承天眷﹐攻城必克﹐所慮者倘失我一二良將﹐卽得百城亦不足喜。」遂止弗攻。聖人智勇天錫﹐猶審幾遵養如此﹐唐之太宗﹑宋之藝祖﹐瞠乎後矣。

◎本朝開國方略﹝九則﹞

天命十一年﹐設八旗大臣。天聰二年﹐定文館職司﹔五年設六部﹔六年定城守官三年考察之例﹔八年定八旗職官名﹔十年更定內三院。崇徳元年﹐定內院官制﹐設都察院﹔二年設八旗議政大臣﹔三年設理藩院﹐定部院制﹔八年設禮部﹑蒙古理事官。此我朝澄敍官儀之始。

太祖乙卯年定八旗軍制。太宗天聰三年三月﹐定軍令於外藩﹔八月﹐定行軍賞罰例﹔五年﹐定出徵軍制。崇徳八年﹐定軍律。此我朝整敕戎行之始。

天命五年六月﹐設納言之木於門外。天聰五年﹐令貝勒大臣盡言直諫。此我朝下詔求言之始。

天命二年﹐令詳愼訟獄。天聰九年﹐禁徇私枉斷。崇徳五年肆赦。此我朝明刑弼教之始。

太祖乙卯年﹐令羣臣舉賢才﹔五年令貝勒大臣子弟就學﹐三年授舉人﹑生員官階﹐優免丁役。此我朝興賢勸學之始。

天聰六年﹐行新定朝儀。崇徳元年﹐行太廟薦新禮﹔三年諭禮部申明禁令﹔八年定內外相見禮。此我朝班朝肅廟之始。

太祖甲寅年﹐令國人屯田曠土。太宗天聰九年﹐禁濫役妨農。崇徳元年﹐禁屯積米谷﹐令及時耕種﹔二年令各屯堡及時勸農。此我朝重農貴粟之始。

天聰元年﹐發帑賑饑﹔二年﹐發帑資民嫁娶﹐崇徳二年﹐諭貸粟資民﹔六年﹐以歲歉諭行備荒事例。此我朝孚惠民生之始。

天命八年﹐勗羣臣勤職﹔十一年﹐勗諸貝勒毋習逸樂。崇徳二年﹐諭諸大臣勤修國政﹔七年﹐諭諸王貝勒勤修政事。此我朝誡諭臣工之始。

已上九則﹐均見《開國方略》。我祖宗一隅肇造﹐業業兢兢﹐當周綿商﹤鳥乙﹥之始基﹐已姚典姒謨之畢備。考其時﹐正明國末造﹐君暗臣煬﹐百度浸弛﹐無復綱紀興亡之故。蓋不待王師入關﹐眞人定鼎﹐而早可了然。後有萬年﹐殷鑑不遠﹐聖子聖孫﹐作求世徳。念之哉﹗戒之哉﹗

◎何文端進徳之勇何文端公﹝按﹕《謚法考》無何文端者﹐雍正初禮尙何世基謚端簡。何實出身翰林﹐而不得文字﹐故文端誤記與﹞居京師時﹐一同年詣之﹐日晏未起﹐久之方出。客問曰「尊夫人亦未起耶﹖」答曰「然。」客曰「日髙如此﹐內外家長皆未起﹐一家奴僕﹐其爲姦盜詐僞﹐何所不至耶﹖」公瞿然﹐自此至老不晏起。見桐城張文端《篤素堂集》。讀此﹐可見何公進徳之勇﹐並可見前輩處朋友間﹐規過責善﹐如是其嚴也。

◎鄂文端有古大臣風西林鄂文端公爾泰總督雲貴時﹐云撫江陰楊文定公方獲譴﹐新巡撫朱綱多方羅織﹐至欲用刑訊﹐兵民洶洶﹐爲文定頌冤﹐謀羣起擊綱。公好言撫慰之﹐復厲聲責綱曰「過湯陰嶽忠武廟﹐見鐵人乎﹖」獄得解。髙宗卽位﹐首召文定。文定旋奏公處置苗疆非善策﹐公不以爲忤。文定沒﹐公經紀其喪﹐哭之哀。嗚呼﹗可謂大臣矣。

◎鄂文端力保孫文定世宗時﹐合河孫文定公被誣有婪贓﹐據以入告者﹐親王也。上詢之鄂文端公﹐公曰「孫嘉淦性或偏執﹐若操守﹐臣敢以百口保之。」上意解﹐卽命公弟訊問。事白﹐抵誣者罪。公弟名爾奇﹐時與文定同以少司空兼祭酒﹐亦賢者也。

◎雷翠亭持躬之正閩中自李文貞﹑蔡文勤二公重振龜山﹑考亭之緒﹐薪盡火傳﹐理學大暢﹐繼之者﹐寧化副憲雷翠亭先生釒宏也。先生隨計入都﹐寓文勤邸﹐朱髙安方居比鄰。文勤語先生曰「髙安素知子﹐子可一見。」先生以陸淸獻不見魏蔚州爲比﹐後髙安禮先焉﹐乃往見。又一日﹐孫文定過文勤﹐文勤語先生曰「孫公實爲子來﹐當一往以答其意。」先生曰「不敢也﹐將有保舉﹐恐近自媒。」文定終薦之﹐補國子監學正。

◎雷翠亭劾奏余棟奪情乾隆初元﹐寧化雷公以庶吉士蒙特召﹐侍阿哥書房講讀﹐嚴正恪勤﹐於中貴不假辭色。嗣丁憂編修余棟﹐以皇太子薨﹐入京﹐被命畱侍諸皇子。公奏皇子侍奉之人﹐必明大義﹑篤倫理﹐方於學術﹑性情有助﹔余棟父喪未葬﹐若隱忍行走﹐則講書至宰我問三年章﹐何以措口﹐於天下風化有關﹐於是編修得終制。按﹕公之學出自漳浦蔡文勤公﹐文勤則李文貞嫡傳也。公劾奏奪情﹐侃侃如此﹐於安溪一脈﹐不能不謂之靑冰﹝《鮚崎亭集。楊文定公行述》稱余編修奪情時﹐文定力言其不可﹐上收還成命﹐文定亦安溪髙第﹞。

◎顧琮之風節混同顧公琮﹐太師文端公名八代孫也。風骨挺勁﹐在滿洲大臣中﹐與蝶園徐公並稱﹐時人爲之語曰「前徐後顧﹐剛亦不吐。」世宗初年﹐設會考府﹐公爲主事﹐杖某親王府吏﹐親王初不悅﹐而後奇之。公嘗持議﹐欲行限田法﹐以均貧富﹐與用事大臣動色爭於上前﹐無所撓挫。有文覺禪師者出都﹐聲勢ピ赫﹐騎從如雲﹐道出袁浦﹐兗﹑豫二州方面大僚率屬郊迎恐後。公方與前總漕魏公廷珍相交替﹐皆若弗聞也者。公在京師守制時﹐小車敝帷﹐人以爲廝養。奉命治漕﹑治南北河﹐久享厚祿﹐老病罷歸﹐至不能僦一廛以居。壁立千仞﹐淸絕一塵﹐惟公實允蹈之。

◎羅臺山逃儒入佛康祺少有知識﹐瀏覽近今古文家﹐測其旨趣﹐頗惜長洲彭紹升二林﹑瑞金羅有髙臺山之學﹐陽儒陰釋﹐殊太決其籬樊。稍長﹐則聞前輩言臺山遊奉化雪竇﹐爲邏者所獲﹐疑爲盜﹐賴吾邑邵侍郎洪得脫﹐吾以爲謝康樂之爲山賊也。頃讀惲子居氏《大雲山房集。臺山外傳》曰「臺山少好技擊﹐兼治兵家言﹐嗣學於贛鄧元昌﹐修儒者之業﹐於書無所不窺﹐精思入微﹐遂喜佛法。自京師歸﹐忽登樓縱火自焚﹐救之得不死。遂狂走入山﹐服沙門服﹐不下發﹐趺坐﹐與人言孝弟﹐而歌泣無時。下揚子﹐渡錢塘﹐過甬東﹐多托迹佛寺中。奉化快手怪其服﹐合儕輩篡臺山﹐臺山徒手禦之﹐不可近。因詣縣﹐趺坐縣庭﹐爲禪語。同年生主事邵君洪﹐時家居﹐識臺山﹐乃釋之。遂遊普陀﹐寓西湖﹐已復走京師﹐乃歸而卒。」又論曰「臺山於倫甚修﹐所以處之甚厚﹐不得已﹐乃至於如此﹐其諸無愧爲聖賢之徒者歟。」按﹕惲氏此文﹐似臺山之入墨﹐亦自有托而逃。譬如病榻呻吟﹐聊自緩其痛苦。彼彭二林者﹐又何所爲而甘棄其飲酒食肉之身﹐昏瞀叫號﹐靡所脇驅而遽自淪溺耶﹖噫﹗

◎本朝沿襲奉聖夫人封號惲子居《大雲山房雜記》載﹕康熙十六年七月二十五日﹐特封世祖章皇帝之乳母朴氏爲奉聖夫人﹐頂帽服飾﹐照公夫人例。嗣後多有乳母之封﹐外廷至不知其姓氏﹐本朝推恩之厚﹐家法之肅﹐具見矣。按﹕惲氏以封及乳母爲恩厚﹐不降明旨爲法肅﹐其言善矣。康祺竊謂本朝定鼎之初﹐宮府典章﹐多沿明代﹐以奉聖夫人封天子乳母﹐恐亦是勝國舊稱。康﹑雍而後﹐綱紀聿新﹐保姆微勞﹐膺受渥賚﹐禮亦宜之﹐奉聖崇封﹐必已裁革﹐宜二百餘年罕見紀述也。

◎禮烈親王﹝二則﹞

和碩禮烈親王﹐太祖髙皇帝次子也﹐從徵屢建大功﹐封大貝勒。太祖崩﹐王首倡議於朝﹐戴太宗爲主。世祖嗣位﹐王次子碩托﹑孫阿達禮﹐謀立睿親王﹐王發其謀﹐兩人皆伏誅。昔泰伯讓國﹐尙少披荊斬棘之奇勛﹔周公滅親﹐究非離裏屬毛之繼體。天祚聖淸﹐篤生懿弼﹐忠貞神武﹐翼戴三朝﹐史冊所書﹐少雙寡二者也。

天聰五年﹐大淸兵圍大淩河城﹐生禽明監軍道張春等。春見太宗不跪﹐太宗引弓怖之。禮烈親王諫曰「彼不懼死﹐射之何爲。」乃捨之﹐春終不失節﹐以壽終。我文皇帝大度如天﹐從諫如流﹐固宜海內英豪﹐聞風景附﹐屋彼明社﹐有如拉朽摧枯也。

◎怡賢親王和碩怡賢親王﹐聖祖皇帝第十三子。雍正三年﹐疏請減東南浮賦﹐奉旨兪允。其年冬﹐總理水利營田事﹐浚畿甸河渠﹐辟荒地數千里﹐募民耕種﹐期年而有收。王屢承詔決大獄﹐多所寬釋。因奏言「聽訟之道﹐求之辭色﹐以察情僞﹐設誠以待之﹐據理以折之﹐未有不得其實者。若槪用刑求﹐三木之下﹐何求不得﹐此冤抑之所以難伸也。」世宗以其言頒示直省﹐有司刻木榜於堂。四年﹐禦書「忠誠敬直﹐勤愼廉明」八字以賜。復條析王善行﹐宣布中外。比薨﹐詔奉天﹑直隸﹑江南﹑浙江各爲王立祠﹐爲天潢懿戚振古未有之榮。蓋世宗之於王﹐恩誼隆稠﹐不啻布衣昆季﹐而王之謙畏寅恭﹐善承眷睞﹐亦殊足以上契聖心。吁﹗難已﹗盛已﹝按﹕賢王政迹﹐略見前編﹐頃讀宗室王公傳﹐尢得其詳﹐補輯於此﹞﹗

◎鄭獻親王和碩鄭獻親王﹐爲太祖皇帝弟之子。世祖嗣位﹐與睿親王同輔政﹐功亦相埒。扈駕入關﹐封信義輔政叔王。十二年﹐上疏推述太祖﹑太宗遺烈﹐以爲平治天下在信詔令﹑順人心﹔前方降詔卹滿洲官兵疾苦﹐已復令修乾淸宮﹐詔令不信﹐何以服人。又請設起居注官﹐垂信萬世。世祖善之。夏﹐薨於位﹐遺言勸上以統一四海爲念。上哀慟﹐詔圖像宮中。

◎熔化內府金鐘咸豐三年四月﹐命大臣監視熔化內府金鐘﹐凡黃鐘二﹑太簇一﹐皆乾隆五十五年所鑄鐘也。蓋是時軍餉方亟﹐庫藏空虛﹐聖心焦勞甚矣。

◎翁文端兩爲祭酒翁文端公以大理寺少卿丁艱﹐服闋還京﹐補國子監祭酒。祭酒秩從四品﹐理少秩正四品﹐例不得補。時宣宗亟欲擢用﹐故有是命也。於是文端兩爲祭酒﹐儒者榮之。

◎文淵閣典守官乾隆間四庫書成﹐庋藏文淵閣﹐始置官典守﹐𨿽兼銜貼職﹐實爲翰詹諸臣淸要之任。朱文正公首直閣事﹐皇十一子成親王刻石印贈之。嗣阮文達公繼充是選﹐文正遂以印付之文達。

◎布衣胡文忠之死安徽布衣胡文忠﹐當賊破定遠時﹐家毀於難﹐鬻其女﹐隻身赴京師﹐謂林遠村侍禦之望曰「督師者久無功﹐又驕縱好聲色。皖名城多陷﹐苗沛霖跋扈﹐反形日露﹐督師者若不知﹐民無生望。使前督師者終不去皖﹐何至是﹝前督師者﹐袁甲三也﹞。若有言責﹐當入告。」侍禦唯唯。胡不及待﹐遂自縊死。死猶懷書責林﹐語益激﹐林乃並書疏聞。未幾﹐督師者以母喪﹐詔許來京﹐而復以前督師者往。見許宗衡《玉井山館筆記》。

◎簡儀親王有志聖賢之學﹝二則﹞

本朝宗藩懿戚中﹐學術之正﹐政治之醇﹐莫如簡儀親王徳沛。王爲太祖皇帝弟濟爾哈齊四世孫﹐早歲應襲父爵爲鎭國將軍﹐讓與從子﹐入西山讀書。世宗以果親王薦﹐召見﹐問所欲。曰「願側身孔廟﹐分特豚之饗。」世宗大器之﹐授兵部侍郎。王益折節向學﹐立志希聖﹐一言一動﹐必由仁義。乾隆初﹐嘗以吏部侍郎兼祭酒﹐每入學﹐摩挲俎豆﹐不忍決捨。嘗集太學諸生﹐講《大學》首章﹐圜橋門聽者千餘人﹐靡不悅服。獨助教王之銳以爲未盡﹐復陳說己意﹐王欣然下階﹐三揖而謝。初甘肅地瘠﹐歲常歉﹐有司視爲固然﹐無報災成例。王始外任﹐卽撫甘肅﹐兩月不雨﹐立馳奏振之。髙宗卽位﹐遷湖廣總督﹐調閩浙﹐再調江南﹐所至黜陟至公﹐尢重民事。乾隆七年﹐淮揚大水﹐王慮漕粟往﹐民不及炊﹐乃實麥餅千艘﹐蔽運河兩岸﹐饑民貪聲若流﹐菜色立變﹐命府縣官放手開倉以振﹐寧濫毋隘。是役﹐奏動地丁﹑關稅﹑鹽課銀一千萬兩。奏銷時﹐屬吏皆以爲危。髙宗弗問﹐蓋信之有素矣。

簡儀親王督閩浙時﹐巡歷諸郡﹐所至必先謁先師廟﹐卽升明倫堂講《易》。屬吏列侍於後﹐諸生環立於前﹐函丈之間﹐雍雍肅肅。其駐節杭州時﹐於敷文書院繪河洛﹑方圜﹑羲文諸圖﹐揭於屏間﹐王手執松枝﹐佇立指點﹐講解移晷。纓笏塞巷﹐巾捲充庭﹐莫不傾聽忘倦。僉謂天潢節鉞中古今一人。王在閩﹐有《鰲峯書院講學錄》行於世。所著復有《易圖解》《實踐錄》二書。康祺敬按﹕本朝滿洲儒臣﹐理學經濟﹐代產巨人﹐尙未有膺孔庭從祀之榮者﹔如王及文定公徐元夢﹑文端公倭仁﹑文忠公文祥﹐亦無愧兩廡人物﹐惜無人焉爲之抗章乞請也﹝康祺以京官謁選時﹐自意依流平進﹐烏臺豸斧﹐尙非妄希國家闕典﹐如此類者甚多﹐謬冀有所論列﹐私居削牘﹐撰著成編﹐玆則不宜復出矣﹞。

◎範文肅三大議巨淸開國元輔﹐在漢臣中必首推範文肅公文程﹐其遭遇如漢之畱侯﹑明之誠意﹐而建樹宏遠則過之。世傳其三大議﹐尢足固根本。流賊破明燕京﹐吳三桂來乞師﹐睿親王召公籌策。公曰「賊惡稔矣﹐可一戰破。惟好生者天之道﹐古未有嗜殺人而得天下者﹐國家欲統一方夏﹐非安百姓不可。」王用其言﹐入關﹐申嚴紀律﹐妄殺者罪﹐遂定京師﹔一大議也。明季賦額屢增﹐民不堪命﹐公廷對請用萬曆時額﹐從之﹐天下大悅﹔二大議也。闖﹑獻亂後﹐土曠民稀﹐公條上軍屯事宜﹐詔議行之﹐流亡漸集﹐裁兵不嘩﹔三大議也。公以孔孟之學術﹐爲伊旦之經綸﹐張﹑劉兩文成﹐烏足語此。

◎盛京庫之老熊皮盛京大庫﹐有老熊皮一具﹐雄烈如生﹐我太宗文皇帝禦槍所獲也。歷朝藏┑﹐以示服猛。

◎裘文達進呈歐陽文忠像歐陽文忠公像﹐在滁州官庫﹐乾隆己卯﹐新建尙書裘文達公典試回京﹐進呈禦覽﹐題詩以爲鎭滁之寶。

◎嘉慶辛酉科詩題嘉慶辛酉﹐京師大水﹐科場攺九月﹐詩題「百川赴巨海」﹐乃謝康樂擬建安七子陳思王一首﹐取天下歸仁意﹐闈中罕得解。前十本將進呈﹐韓城王文端公以通場無知出處爲憾。房考髙侍讀鶚搜遺捲﹐得定遠陳黻捲﹐亟呈薦﹐遂得南元。他房落卷有略涉正意者﹐搜棄補薦﹐皆中式。

◎士大夫之諂媚乾隆間﹐某太史諂事豪貴。其妻某氏﹐始拜金壇於相國夫人爲母﹐如古所稱幹阿奶者。嗣相國勢衰﹐又往來錢唐梁尙書家﹐蹤迹暱密。有朝士嘲以詩云「昔年於府拜干娘﹐今日干爺又姓梁﹐赫奕門庭新吏部﹐淒淸池館舊中堂﹔郎如得志休忘妾﹐妾豈無顏只爲郎﹐百八牟尼親手掛﹐朝回猶帶乳花香。」﹝時相傳冬月嚴寒﹐梁尙書早朝﹐某妻輒先取朝珠溫諸胸中﹐親爲懸掛。按﹕自來諧臣媚妾﹐悅人惟恐不工﹐事有甚於此者。然閨房隱祕﹐豈外人所與知。況尙書名臣﹐卽某大史妻﹐亦不過熱中趨附﹐何至爲婢妾倡伎之所不爲﹐殆傳聞者過於輕薄﹐甚其詞也。﹞又道光朝﹐一翰林夙出濰縣陳文愨公官俊門下﹐文愨喪耦﹐翰林爲文以祭之﹐有「喪我師母﹐如喪我妣」之句。翰林妻又嘗爲許文恪公乃普之義女﹐有詆之者﹐集成語作聯﹐揭諸門外曰「昔歲入陳﹐寢苫枕塊﹔昭玆來許﹐抱衾與。」二事略同﹐一詩一聯﹐皆爲言官登白簡﹐至今有餘臭焉。余之紀此﹐將使十鉆千拜之流﹐稍自顧其名節﹔而才士之筆端剽悍者﹐亦當稍畱地步﹐勿謂箭在弦上﹐不得不發也。

◎朱文正奏免翰林卽席賦詩嘉慶甲子﹐車駕幸翰林院﹐欲令與宴者卽席爲詩。朱文正公奏﹕諸翰林皆蒙賜酒觀戲﹐恐心分不能立就。仁宗允之。公出﹐語諸翰林曰「若是日卽席爲詩﹐諸君能不鉆狗洞乎﹖」文正性喜詼諧﹐此其一節也。康祺按﹕乾﹑嘉文物﹐愼選淸班﹐當時詞苑中人﹐尙不至爲應制一詩﹐遽穿狗竇﹐公特慮醉後失詞耳。

◎朱文正淸徳朱文正公淸徳素修﹐爲時宗仰﹐薨之日﹐臥處僅一布被布褥﹐其別捨則殘書數篋而已﹐見者莫不悲感。仁宗親賜奠﹐甫至門﹐卽放聲哭。且賜以挽詩﹐有「半生惟獨宿﹐一世不言錢」之句。天章論定﹐公亦當含笑於九原。

◎滇省運銅差之苦累﹝二則﹞

榦末嘉初﹐滇省運銅﹐爲最苦之差﹐一經派出﹐卽身家不保。推原其故﹐凡全滇屬員中﹐有虧短者﹐有才具短絀者﹐有年邁者﹐本管道府卽具報﹐委令運銅。於承領運腳時﹐卽稟明藩司﹐將所短各數扣畱藩庫﹐以至委員赤手動身﹐止有賣銅一法。所短過多﹐或報沈失﹐或交不足數﹐至參革而止﹐此數十年獘政也。自蔣礪堂相國攸任滇藩﹐查得銅廠內有提拉水泄一項﹐每年應發銀二十萬兩﹐八成給發﹐扣存二成﹐得四萬兩﹔於四正運﹐每船津貼銀八千兩﹐副運減半﹐於起運時給發一半﹐船至湖北全給之。保舉運員﹐須本管府道加考﹐以並無虧空﹑年力正彊爲合格。此法行至道光年﹐尙無更變﹐人不以爲畏途矣。見祟慶楊襲侯國楨自定年譜﹐楊亦道光初藩南者。今滇銅久不采運﹐舊章未必遵行﹐錄此以爲講銅政者之一助。

楊襲侯在滇兩署藩篆﹐其時各省采銅委員﹐率羈畱至四五年。侯訪知四川烏坡廠銅可以般運﹐遂陳請大憲﹐在烏坡采買銅二百萬斤﹐五省委員咸獲賫運。𨿽銅價略貴﹐而運腳節省﹐合計有盈無絀﹐此亦畱心度支所當知者。

◎宋牧仲恩遇之隆《西陂類稿》中有恭紀蘇撫任內迎鑾盛事云「某日﹐有內臣頒賜食品﹐並傳諭云﹕宋犖是老臣﹐與眾巡撫不同﹐著照將軍﹑總督一樣頒賜。計活羊四隻﹑糟雞八隻﹑糟鹿尾八个﹑糟鹿舌六个﹑鹿肉漧二十四束﹑鱘鰉魚漧四束﹑野雞幹一束。又傳旨云﹕朕有日用豆腐一品﹐與尋常不同﹐因巡撫是有年紀的人﹐可令禦廚太監﹐傳授與巡撫廚子﹐爲後半世受用」等語。此世俗深朋密戚之所希聞﹐而以萬乘至尊﹐垂念人臣哺啜之需﹐乃至纖至悉如此﹐宜身受者舉箸不忘也。

◎伍彌泰之子和┞文端伯相伍彌泰﹐乾隆四十八年﹐以吏部尙書協辦大學士﹔明年七月﹐授東閣大學士。越二月﹐和┞亦以冢宰拜參知矣。世多以伍相爲和┞外祖﹐以年輩論之﹐似不甚符﹐或文端女爲和┞繼母耳。相傳文端家有急需﹐公子輩貸二千金於┞﹐公聞之﹐語諸公子云﹕旣已向貸﹐退還不情﹐命取田契價值相當者﹐署券歸償。┞力辭﹐使者三返﹐始勉受。┞之貪污﹐殆公所素嫉﹐故以之示意歟。

◎鄒一桂以謹愼受知髙宗在藩邸﹐鄒宗伯一桂方以工畫值內廷﹐令內侍持箋命畫。宗伯以未奉諭旨﹐不敢應。髙宗登極﹐賞其謹愼﹐擢用卿貳。

◎張淸恪禁止饋送檄「一絲一粒﹐我之名節﹔一釐一毫﹐民之脂膏。寬一分﹐民受賜不止一分﹔取一文﹐我爲人不值一文。誰云交際之常﹐廉恥實傷﹔倘非不義之財﹐此物何來。」此儀封張淸恪公任督撫時﹐禁止饋送檄也。質確如古謠詞﹝按﹕又一本大同小異﹞﹐一命已上﹐當奉爲金繩鐵矩。

◎聖祖畱心書本之諭張淸恪生長河Й﹐熟諳水性﹐嘗面奏河務事宜﹐聖祖偶有所詰問﹐公卽袖出地圖﹐口講指畫。兵部侍郎牛鈕在側﹐斥伯行書生﹐但據紙上陳言妄奏。上曰「畢竟是他畱心﹐卽書本亦是他看過﹐爾等誰畱心者﹖」康祺敬按﹕書本陳言﹐原有迂腐不適用處﹐洞達時勢﹐方爲有用之才。然傅古援今﹐究勝於空談逞臆。況淸恪之於河道﹐實有心得﹐並非借圖書以緣飾乎﹖畱心書本數語﹐聖謨洋洋﹐握敷奏功﹐庸之本矣。

◎阿文成之於嶽大將軍阿文成公在金川時﹐曾被嶽大將軍參劾獲咎。嗣文成總督雲貴﹐嶽適降補南提督﹐心常惴惴。文成偶詠詩示嶽雲﹕「鳴鏑一聲山響答﹐長空飛鳥漫相疑。」嶽始釋然。

◎武臣以詞賦受知武臣鮮以詞賦受知者。徐侍郎湛恩﹐明功臣中山王后也。明季以關外都指揮家遼陽﹐入皇朝﹐隸正藍旗漢軍﹐由貢生應武科﹐中康熙四十四年武進士﹐授侍衛﹐執戟殿下﹐賦詩稱旨﹐特攺兵部郎中。後官至閣學﹐兩出治河﹐以廉幹稱。至今羽林飛之班﹐稍通文墨者﹐猶艷述其遭遇云。

◎徐文穆題戲臺聯之寓意徐文穆相國本﹐予告歸杭州﹐適裏中社事正盛﹐晝夜相競﹐立戲場數處﹐各以臺上燈聯求書。卻之不可﹐乃大書曰「防賊防姦防火燭﹐費錢費力費工夫。」復書一匾曰「戲無益。」眾諭其意﹐遂止。是眞士大夫居鄕之軌範也。

◎李衛不禁娼賭之用意李敏達衛長於治盜﹐所轄地方﹐不逐娼妓﹐不禁樗蒲﹐不擾茶坊酒肆﹐曰「此盜綫也﹐絕之﹐則盜難蹤迹矣。」按﹕敏達與田端肅文鏡﹐皆雄恣不馴﹐純任權術﹐而皆立功名。雍正朝﹐凡二公旌麾所駐﹐盜賊爲之潛蹤﹐敏達之禁网闊疏﹐是或一道與。

◎蔡以臺鬻妻養母閩中蔡殿撰以臺﹐赤貧至孝﹐無以爲養﹐將鬻妻﹐其夫人不忍拂﹐請行。抵富家﹐白其故﹐乞攺執爨役。主人感動﹐遂如指。一日﹐召墨客入書齋﹐適遇夫人﹐相對泣。主人駭詰之﹐知客卽蔡也﹐乃送還夫人。未幾﹐蔡聯捷會狀﹐屢典文衡﹐激厲寒﹐現身說法﹐初不以此事爲諱。見童通副師《過庭筆記》。康祺按﹕鬻妻養母﹐非遇大亂奇荒﹐萬難兩全之會﹐其事不足爲訓。而出而教士﹐不諱其少歲之寒微﹐俾多士有以自壯﹐則可謂能舉其職者也。

◎劉文恪淸理甘肅庫虧甘肅自康熙六十年至雍正四年﹐司庫虧帑至一百六十餘萬﹐案牘散佚﹐莫知所由。武進劉文恪公於義署總督﹐設法淸釐﹐不籍一家﹐不笞一吏﹐而咸獲歸款﹐亦可見綜核之才已。

◎邵二云幼時之逸事邵二云學士垂髫時﹐侍寢於乃祖。每丙夜﹐老人睡醒﹐輒持學士足﹐令背誦日間所讀書﹐或舉經史疑義﹑前賢故實相告﹐語不熟記﹐則搖之使不得暢眠。以是學士湔潤家誥﹐卒成通儒。

●卷二◎太祖教訓諸公主天命八年﹐太祖禦八角殿訓諸公主以婦道﹐毋陵侮其夫﹐恣意驕縱﹐違者罪之。按﹕唐南平行執笄盥饋之儀﹐宋荊國以寶帶器幣爲壽﹐傳之史冊﹐久爲嘉談。我朝當戎衣戡伐之年﹐卽已敕毖閨箴﹐修明陰教﹐夭桃李﹐此王化之所由基與。

◎蔣韶年之孝行乾隆丁巳長蘆運使蔣國祥以事謫戍軍臺﹐其子韶年﹐屢求代父不得。壬戌五月﹐出塞省父﹐慟哭求臺帥﹐帥憐之﹐爲奏請﹐果獲兪旨。其父歸﹐尋卒﹐韶年旋亦放還。見漢陽沈郎中《秋曹日錄》。記之以貽表獨行者﹐並使後世孝子頃孫﹐不幸遘罹家難者﹐知我先皇孝思錫類﹐曾有此曠蕩之深恩也。

◎童臬司淸理山東積案定例﹕京控案件﹐由步軍統領﹑都察院﹑通政司上達者﹐率奉旨交督撫提案研訊﹐或令督同臬司。嘉慶二十四﹑五年﹐童通副師方以勤愼受天子知遇﹐上念山東積牘如山﹐淸釐不易﹐遂以公調任東臬。每案輒奉特旨﹐專交審訊﹐定議後卽單銜奏結。在任一年﹐二十餘年積案千餘起﹐無復畱滯﹐釋獄囚無罪者一千三百餘人﹐並審結本任內案一千八百起。天心嘉悅﹐有「秉公辦理﹐不避嫌怨」之褒。然公自此招中外忌嫉﹐睿廟以庚辰七月賓天﹐九月卽調公湖北﹐十一月授通政使司副使。明年﹐被舊屬誣訐﹐吏議降四級調用矣。

◎隨園女弟子湖樓請業圖客有藏《隨園十三女弟子湖樓請業圖》者﹐後附一小幅曰﹕後三女弟子圖﹐前後凡二跋。其前跋云「乾隆壬子三月﹐余寓西湖寶石山莊﹐一時吳會之弟子﹐各以詩來受業。旋屬尢﹑江二君爲寫圖布景﹐而余爲志姓名於後﹐以當陶貞白眞靈之圖。其在柳下姊妹偕行者﹐湖樓主人孫令宜臬使之二女云鳳﹑云鶴也。正坐撫琴者﹐乙卯經魁孫原湘之妻席佩蘭也。其旁側坐者﹐相國徐文穆公之女孫裕馨也。手折蘭者﹐皖江巡撫汪又新之女纘祖也。執筆題芭蕉者﹐汪秋禦明經之女申也。稚女倚其肩而立者﹐吳江李寧人臬使之外孫女嚴蕊珠也。憑幾拈毫﹐若有所思者﹐松江廖明府之女云錦也。把卷對坐者﹐太倉孝子金瑚之室張玉珍也。隅坐於幾旁者﹐虞山屈宛仙也。倚竹而立者﹐蔣少司農戟門公之女孫心寶也。執團扇者﹐姓金名逸﹐字纖纖﹐吳下陳竹士秀才之妻也。持釣竿而山遮其身者﹐京江鮑雅堂郎中之妹﹐名之蕙﹐字芷香﹐張可齋詩人之室也。十三人外﹐侍老人側而攜其兒者﹐吾家侄婦戴蘭英也﹐兒名恩官。諸人各有詩﹐現付梓人。嘉慶元年二月花朝﹐隨園老人書﹐時年八十有一。」又一跋云「乙卯春﹐余再到湖樓﹐重修詩會﹐不料徐﹑金二女都已仙去﹐爲淒然者久之。幸問字者又來三人﹐前次畫圖不能羼入﹐乃托老友崔君﹐爲補小幅於後﹐皆就其家寫眞而得。其手折桃花者﹐劉霞裳秀才之室曹次卿也。其飄帶佩蘭而立者﹐句曲女史駱綺蘭也。披紅プ而若與之言者﹐福建方伯沙先生之季女錢林也。皆工吟詠﹐綺蘭有《聽秋軒詩集》行世﹐余爲之序。淸明前三日﹐袁枚再書。」康祺以謂隨園風流放誕﹐充隱梯榮﹐詩格極卑﹐碑版亦多不根之作﹔其著述﹐惟駢體文差彊人意﹝駢文才气縱橫﹐洵足自成一家﹐惟隸事多彊古就我﹐若《劉霞裳詩序》《上黃太保書》等篇﹐佻達荒唐﹐未免肆無忌憚﹞。余無足觀。其攀附公卿﹐提倡騷雅﹐志不專在獵名。蔣苕生蠅營獺祭之詞﹐趙耘菘虎帳蛾眉之檄﹐同時雋彥﹐都已窺破此老心肝。惟生際承平﹐天假耆壽﹐文名蓋代﹐福慧雙修﹐殊爲文人難得之遭遇。湖樓請業一圖﹐香粉琴尊﹐丹靑映﹐不可謂非湖山韻事也。

◎江南大營文武死事略江寧﹑杭州駐防營殉粵匪之難諸忠臣﹐余已紀之前筆矣﹐玆又得江南大營文武死事略於西人所刊《瀛環瑣記》﹐爰表錄之。湖北提督向榮﹐四川成都人﹐由行伍從楊遇春平滑縣賊有聲﹐積功至提督。粵西盜起﹐以宿將被命﹐與都統烏蘭泰分統左右軍﹐屢躓屢起。咸豐三年﹐督師江南﹐始至﹐營鐘山﹐遏賊東竄。時兵不滿萬﹐又分援揚州﹑東壩﹑徽寧等處﹐勢益單。六年四月﹐鎭江師潰﹐賊橫溢不可制。斂營次丹陽﹐圖後舉﹐會病發﹐薦張國梁自代﹐卒謚忠武。署江寧將軍蘇布通阿﹐滿洲人﹐隸向榮左翼長﹐從徵江南﹐署江寧將軍﹐卒於軍﹐謚果勇。甘肅涼州鎭總兵馬龍﹐四川人﹐忠勇善戰﹐隸向榮右翼長﹐日夜謀攻復﹐不克﹐憤毆血卒﹐謚剛湣。候補知府謝繼超﹐廣西人﹐倜儻任俠﹐隨向榮徵江南﹐總理營務。咸豐四年﹐粵人劉麗川踞上海﹐官兵攻之久不下﹐奉令招撫﹐被賊誘執﹐脇降﹐不屈死。江蘇巡撫吉爾杭阿﹐滿洲人﹐咸豐二年﹐由工部郎中奉旨以道員揀發江蘇﹐署按察使。嘉定民人周立春﹐鉤扇粵人劉麗川﹐連陷浦東西六廳縣城。奉督府檄﹐率師復其五﹐授常鎭通海道﹐旋擢布政使﹐駐上海剿賊。四年六月﹐授巡撫。斷賊糧運﹐五年正月克之﹐賞一品服勇號﹐幫辦向榮軍務﹐移攻鎭江。六年四月﹐僞東王楊秀淸由金陵悉銳至﹐薄總兵虎嵩林壘甚急﹐聞報﹐輕騎突圍入﹐賊繞之數匝﹐糧盡﹐手發火槍﹐洞胸卒﹐謚勇烈。候補道江寧府知府劉存厚﹐四川人﹝上元﹑江寧志作山東人﹞﹐入貲爲刑部學習主事。咸豐三年﹐以侍郎王茂蔭薦﹐奉命從軍江南。八月﹐上海事起﹐率偏師克復靑浦﹐功第一﹐以知府發江蘇補用﹐賞瑚松額巴圖魯名號。軍興﹐文職錫勇號﹐自存厚始。旋補江寧府﹐畱剿賊﹐上海平﹐以道員用﹐隨徵鎭江。六年四月﹐吉爾杭阿旣死難﹐護屍突圍出﹐遇害。江寧將軍和春﹐滿洲鑲黃旗人﹐深沈有將略﹐由湖南參將從廣西軍﹐升總兵官﹐與向榮分統滿漢隊。咸豐三年﹐奏派專攻鎭江一路﹐尋奉命赴皖督師。六年向榮卒﹐由江南提督佩欽差大臣關防﹐視師句容。始至﹐薦張國梁可大用﹐俾總統諸軍﹐壁壘一新﹐堅城疊拔。每報捷﹐推功讓能﹐其下樂爲用。七年﹐鎭江旣克﹐用張國梁計﹐會師搗金陵﹐圜城築圍﹐賊屢撲屢卻﹐勢窘甚。會浦口﹑黃池﹑溧水﹑寧國諸軍失利﹐分兵往援﹐死傷略相當﹐士气稍弱。十年正月﹐賊間道陷杭州﹐尋由廣徳掠東壩而西﹐餉道中絕﹐外圍壞﹐環營火起﹐與張國梁走鎭江﹐冀收合餘燼。未幾﹐聞丹陽失守﹐總督何桂淸棄常州逸﹐殘軍瓦解﹐憤甚﹐手火槍貫脇﹐未殊﹐行至滸關﹐仰藥卒﹐謚忠壯。江南提督張國梁﹐廣東髙要人﹐起椎埋中﹝按﹕原本作以降賊受撫﹐非也﹞﹐從剿兩粵土寇﹐剿升都司。隨向榮東徵﹐先登陷陣﹐戰功冠江南﹐名滿天下﹐擢漳州鎭總兵官。咸豐六年﹐向榮卒﹐中外交章論薦﹐命幫辦軍務﹐總統諸軍﹐尋授湖南提督﹐攺江南。會師金陵城下﹐以恢復自任。十年﹐師再潰﹐憤功業不竟﹐投丹陽尹公橋下﹐人馬俱沒。事聞﹐賜謚忠武﹐其事實詳見碑記。浙江提督鄧紹良﹐湖南人﹐由行伍起家。咸豐二年﹐守長沙城﹐功最。從徵江南﹐分援皖南徽﹑寧諸郡﹐晉提督。九年﹐灣址失守﹐遇害﹐謚忠武。直隸通永鎭總兵戴文英﹐廣東人﹐同死難﹐謚武烈。湖南提督周天受﹐四川人﹐由行伍從徵江南﹐派援寧國﹐累著戰功﹐督辦軍務。咸豐十年﹐江﹑浙相繼失守﹐寧國孤懸賊中﹐苦守數月﹐城陷遇害﹐謚忠壯。湖北提督周天培﹐四川人﹐天受弟﹐由行伍從軍﹐累功至提督﹐駐守浦口。咸豐九年﹐師潰遇害﹐謚武壯。直隸通永鎭總兵虎坤元﹐四川人﹐矯捷善戰﹐輕財募死士﹐有名將風。咸豐六年﹐鎭江下蜀街之役﹐以七百人走劇賊數萬﹐擢總兵﹐年甫二十四。八年﹐攻溧水﹐中炮卒﹐謚忠壯。總兵熊天喜﹐湖南人﹐隸和春親兵﹐氵存保至壽春鎭總兵官。十年閏三月﹐賊攻丹陽﹐師潰﹐中炮卒﹐謚勤勇。廣西提督張玉良﹐四川人﹐由行伍從徵江南﹐曉暢軍事﹐屢獨將破賊﹐威名亞國梁﹐人以小張呼之。咸豐十年﹐杭州告急﹐率三千人馳援﹐至則城破已三日。鼓行先登﹐賊出不意﹐棄城走。旣蘇﹑常相繼淪沒﹐潰兵趨杭州﹐勢洶洶幾變。巡撫王有齡令玉良招合亡散﹐攻嘉興不下﹐賊趨浙東﹐移師克嚴州城﹐進拔常山﹑江山二縣。十一年五月﹐賊渠李世賢自江西東犯﹐江﹑常復陷﹐總兵李定太方統三衢軍﹐棄浮石渡不守﹐賊掠龍遊﹐破金華﹐窺諸曁﹐全浙大震。時巡撫主兵柄﹝有齡貪而驕﹐懦而愎﹐以市儈竊髙位﹐貿然自謂知兵。𨿽倉猝遇害﹐而滿營諸忠﹐橫被摧陷﹐兩浙大局﹐全壞於一人之手。朝廷憫其死事﹐姑弗深求﹐而輿論至今唾詈﹐至有塗牛馬矢於其專祠者﹞﹐將軍瑞昌擁總統虛號﹐惟諾受成。玉良以客將孤寄﹐提殘卒不滿五千﹐崎嶇扌耆拄﹐危苦萬狀﹐省中又時時之。玉良憤嘆扼腕﹐意气彌厲﹐所至挾朝衣一襲自隨﹐識者早知其必死。十月﹐杭州再被圍﹐由桐廬浮江下﹐孤軍深入﹐破賊壘十數﹐抵鳳山門﹐遣人請兵出紮通餉道﹐不應。越宿﹐外圍合。玉良駐師江岸﹐猶日夜問痍傷﹐勉忠義﹐往來部署。忽飛炮集右足﹐折股卒﹐杭人至今哀之﹐謚忠壯。內閣中書陳克家﹐元和人﹐工詩﹐得山谷神髓。甲辰舉人﹐從軍金陵﹐爲張國梁掌書記﹐保中書舍人。十年﹐師潰遇害。山東直隸州州判吳士諤﹐沭陽人﹐己酉科拔貢生﹐以本班就職﹐分發山東﹐奉檄解江南軍火﹐投效和春營﹐與陳克家同日被害。內閣中書馬釗﹐長洲人﹐甲辰舉人﹐習小學﹑勾股﹐喜談兵。先以籍紳理劉存厚營餉﹐敍靑浦功﹐保中書藍翎。十年﹐從總兵熊天喜爲幕客﹐死丹陽之難。

◎金陵問答篇《瑣記》又載有思屺主人《金陵問答》一篇云「密默子薄遊金陵﹐有逆旅主人過而言曰﹕」自昭代龍興﹐我江南沐浴生息﹐晏然不見兵革者二百有餘載。劇寇壓境﹐三辰失序﹐金陵遂淪爲異域。合東南行省甲兵﹑財賦﹑將才﹑物力之盛﹐誓師城下﹐喪敗相繼﹐蠢爾幺麼﹐坐大。煩兩朝之宵旰﹐竭生靈之膏血﹐自癸丑迄甲子﹐十有二年而始復。其失也﹐若隕籜之易﹔得也﹐比摧山之艱。天不降康﹐民其何罪。吾子積勞兵間﹐熟悉情狀﹐其能以金陵已事諗予乎﹖『密默子曰「不知而言不智﹐知而不言不忠。賊萌芽乎金田﹐咆哮乎永安﹐跳蕩乎長沙﹐橫決乎江漢﹐其間命將出師﹐兵事連歲不解﹐功罪之迹﹐利鈍之機﹐傳聞異詞﹐請從蓋闕。洎乎棄武昌﹐躪彭澤﹐掠皖城﹐趨采石﹐舳艫千里﹐直指石頭﹐如飛蝗蔽天﹐莫敢仰視﹔猛獸出柙﹐市廛盡空。夫以江南惰窳偸玩之俗﹐脆薄柔靡之民﹐倉卒遇敵﹐應時崩摧﹐勝敗之故﹐無待蓍龜矣。蓋賊之覬金陵非一朝﹐取之以積威﹐而據之以全力﹐蹂京口﹐掠廣陵﹐瞰中原﹐窺半壁。天贊廟算﹐先機謀帥﹐琦文勤邗上之捷﹐向忠武鐘山之師﹐夾江而陳﹐控扼南北﹐賊自是不敢過蘇﹑常﹑髙﹑寶一步。吳越生民﹐驚魂復定者﹐又七八年。然金陵依山阻江﹐城髙廣甲天下﹐賊渠楊秀淸以梟桀之姿﹐擁百萬之眾﹐據形勝之地﹐我兵初至﹐士气單弱﹐中旨惇迫﹐嚴責師期﹐堅城在前﹐芒刃久頓。賊得以其隙﹐憑陵楚皖﹐橫溢江淮﹐羽翼四張﹐爪牙森布。𨿽朝命重臣﹐分路致討﹐而往來有牽綴之懼﹐彼此無聯屬之權﹐畛域旣分﹐事機屢舛。迨庚申﹑辛酉間﹐官軍撓敗﹐江浙沈淪﹐賊意驕气盈﹐酣豢淫縱﹐無復鬥志。猾虜之貫已盈﹐元元之禍應革﹐衝聖當陽﹐疇咨方召﹐東南再造﹐悉畀元臣。於是乘建瓴之勢﹐鼓行而東﹐蕩滌江滸﹐直搗腹心﹐而金陵始復爲我有。傳曰﹕多難興邦﹐殷憂啟聖。又曰﹕非常之功﹐必待非常之人。何其盛哉﹗』主人曰﹕」寇之顚末旣聞命矣﹐抑吾聞之﹐向公宿將﹐和公亦身負重名﹐手握牙璋﹐龔行天罰﹐慨然各以平賊自任﹔而乃百計仰攻﹐亻危得亻危失﹐卒以囊底之智﹐受困潢池﹐覆轍相尋﹐其故安在﹖『密默子曰「向公受任危難之際﹐奉命顚蹶之餘﹐方其下潯陽﹐趨建業﹐裹創疾馳﹐倍道追躡﹐始至江南﹐兵不滿萬﹐累戰累捷﹐拔鐘山而守之。未幾﹐賊由浦口分道北犯﹐浦東皖南﹐後先告警﹐羽書日數至﹐璽書譙讓﹐趣令濟師﹐良將勁兵﹐分援南北無虛日。丙辰春夏﹐揚﹑鎭兩軍﹐相繼覆敗﹐賊坌湧不可遏﹐孤軍中懸﹐肘腋單露﹐不能不左次以避其鋒。然且輿疾視師﹐屏蔽南服﹐帳中符印﹐付托得人﹐而公亦從此逝矣。兵法云﹕搗瑕則堅者破。又曰﹕十則圍之﹐五則攻之。和公初克潤城﹐气吞江表﹐大建旗鼓﹐會於金陵。時我師在城下者裁五六萬﹐而沿江數千里﹐賊蹤延蔓﹐幾十倍其數﹐首尾銜貫﹐隱然敵國。爲和計者﹐連衡湘楚﹐力爭上游﹐芟羣凶﹐迎刃斯解﹐是爲上策。重兵扼徽﹑寧﹐奇兵拔采石﹐水陸列戍﹐蹙賊使東﹐是爲中策。全軍孤注﹐並力攻堅﹐外撲內衝﹐冀博一當﹐是爲下策。且夫古名將之用兵也﹐淬厲其志气﹐而勞苦其筋力﹐內形旣充﹐百用不頓﹐而乃開塹築圍﹐星羅祺置﹐連營列柵﹐二百有餘裏。備多則力單﹐戍久則師老﹐器窳敝而無用﹐士醉飽而就嬉。當事者且謂搗穴擒渠﹐功在眉睫﹐人人有裂土拜爵之想﹐而不知李秀成輩方日夜麇聚﹐謀所以覆其局也。執偏隅而昧全圖﹐狃近功而忘遠略﹐僨車負乘﹐又何責焉﹗』主人曰﹕」向公初薨﹐張髙要名震天下﹐厥後庚申之蹶﹐論者謂髙要督師必不至此。然則和﹑張之優劣﹐可得聞歟﹖『密默子曰「和公之初至江南也﹐髙要已被總統之命﹐金陵將卒﹐皆其心膂﹐奉號令惟謹。和公深沈而機警﹐知三軍皆爲彼用﹐且髙要方膺殊寵﹐負中外重望﹐遂一切委任之﹐推賢讓能﹐歡洽無間。髙要忠勇善戰﹐輕財養死士﹐兩軍相角﹐當幾制勝﹐一時罕有其儔。至於長駕遠馭﹐深心大用﹐審緩急之序﹐而決成敗之幾﹐則兩公皆不能無憾。』主人曰﹕」吾聞庚申之變﹐和公擁餉數十萬﹐將士饑疲解體﹐東南半壁﹐遂以不支﹐信乎﹖『密默子曰「和公天姿刻深﹐自奉儉約﹐無聲色裘馬之嗜。甫拜命渡江﹐與制府約﹐將帥主兵事﹐地方籌軍實﹐核計水陸軍需﹐月五十萬金﹐糧臺籍其數上之督府﹐督府以授藩司覆核﹐輦金常州﹐依時散放﹐各營弁目﹐至丹陽關領﹐而行間實不名一錢。以若所聞﹐督師果擁厚貲﹐則當賊勢披猖﹐餉道中絕﹐懸金募士﹐何敵不摧﹐又安至徒手叫呼﹐上下坐困﹐而卒爲悍賊乘哉﹖太史公曰﹕要之死後然後是非乃定。夫受鉞登壇﹐膺丈人長子之任﹐喪師失律﹐何所逃罪﹐乃悠悠之口﹐騰播無稽﹐一倡百和﹐幾成冤獄。嗚呼﹗亦可哀也已。』主人唯唯﹐遂摭問答之語﹐綴爲是篇。」康祺按﹕余撰《紀聞》﹐不載他人詩文全作﹐以此作敍事詳核﹐立論亦平允不偏﹐鉛版外無傳本﹐故亟錄之﹐以補近刻官書編纂之所未及﹐以備他時史乘功罪之所攸歸﹝又按﹕曾文正《金陵軍營官紳昭忠祠記》﹐於江南北大營分並勝敗始末﹐敍次井然﹐簡貴有法。惟意主退讓﹐不涉褒貶﹐未若是作之詞气抑揚﹐功咎灼見﹐蓋文章各有體裁也﹞。

◎魏文毅之先見順治末年﹐以滇﹑閩用兵﹐加天下練餉五百萬。魏文毅公奏請敕部計軍需﹐足用卽止。詔除已派外並停止。康熙元年﹐南平﹐上疏請撤滿洲兵還駐荊襄﹐扼天下形勝﹐消姦宄之萌﹐爲部議所沮。復請命湖廣總督自武昌移駐荊州﹐從之。及吳三桂反﹐湖南州縣俱陷﹐卒不得以隻輪匹馬躪及荊湘﹐人以是服公之先慮。康祺按﹕公自臺垣至作相﹐先後二百疏﹐忠誠耿耿﹐上軼鄭公﹐此三折尢有裨大計﹐孟子所謂社稷臣也。

◎聖祖呼李文襄爲眞禦史武定李文襄公之芳爲言官﹐侃侃謇謇﹐聖祖呼爲眞禦史。出任封疆﹐勛績尢著。當康親王統師入閩﹐公方督兩浙﹐移鎭衢州﹐遣師平江西諸賊。民有陷賊來歸者﹐爲茅屋二千餘間﹐別男女居之﹐給其食。有田者予以耕種具。又命屬官於入閩通衢﹐設粥食饑民﹐凡五年﹐活民一百二十餘萬﹐視富鄭公之振靑州﹐有其過之﹝按﹕範《平閩紀事》﹐稱公爲蠻子佛﹐或其時滿兵四出﹐滿人呼漢人本有蠻子之稱﹐或吾浙人呼山東人有稱爲山東蠻子者﹐以公籍山東而名之﹐均不可知。旣稱爲佛﹐則公之慈祥愷悌﹐必有深入人心者﹐宜至今遺愛未淪也﹞。

◎熊文端爲經筵講官康熙十年二月﹐肇舉經筵大典於保和殿﹐以孝感熊文端公爲講官﹐知經筵事。頃之﹐聖祖以春秋兩講爲期闊疏﹐遂命公日進講弘徳殿。每詰旦進講﹐聖祖有疑必問﹐公上陳道徳﹐下道民隱﹐引申觸類﹐竭盡表裏﹐洵明良之慶也。

◎李文定之气度李文定公天馥﹐昔所稱合肥相國者也。廉靜寬和﹐尢愼刑辟﹐每預廷議﹐務持平。同官或厲辭色﹐公笑語之曰「君何至是﹐凡事平其气而可也﹔吾初亦爾﹐後旣熟﹐漸平也。」康祺按﹕宋韓魏公與範文正公同朝﹐偶論西事不合﹐文正拂袖欲出﹔魏公從其後呼之曰「希文﹐事豈不容商量耶﹖」休休之度﹐公實同之。

◎李文定之鄕望李文定以母喪歸﹐結廬墓側﹐有雙白燕翔於捨前﹐久之不去。公性好施予﹐至是窮民歸之﹐遂成聚落。歲旱﹐鄕民憂怒﹐公爲壇墓前﹐齋三日﹐禱於天﹔方蒲伏﹐雨立沛。及秋﹐飛蝗蔽天﹐眾復彊公出禱如前﹐而蝗盡去。比卒於位﹐鄕人哭之﹐如喪所親。夫瑞燕來巢﹐饑蝗避舍﹐及甘霖應候一事﹐礻幾祥之感召﹐容或適然﹐而鄕望允孚﹐必非幸致。士大夫發名成業﹐安得不從家庭裏黨間一言一動始哉﹖

◎徐公肅之風節國初昆山三徐﹐名位相埒﹐文學稱健庵尙書﹐而風節操持﹐不能不首數公肅相國。公官修撰﹐世祖常召見討論經義﹐賜鞍馬禦膳﹐恩如家人。章皇帝晏駕﹐公哀痛哭泣﹐羸瘠不勝。康熙十九年﹐從謁孝陵﹐猶悲慟不止。捐例初開﹐但令得官後三年稱職﹐上官保舉﹐否則罷。旣又令輸銀免保舉﹐卽聽遷轉。公初爲祭酒﹐卽請免納粟入監之例﹐及是又言國家大體所關﹐惟賢不肖之辧而已﹐若捐銀得免保舉﹐是金多者與稱職同科也﹝按﹕此論與陸淸獻疏廉恥可捐之說﹐不謀而合﹞﹐因堅請停止捐例。後事例旣罷﹐而府部寺院筆帖式近三千人﹐復求開例出知州縣﹐其以京察大計被議者﹐亦謀復官。廷議時﹐公爭之三日﹐卒從其言。二十二年大計﹐一切饋遺無敢及門﹐其所彈劾﹐亦不避權貴﹐詳見長洲彭紹升《測海集》。康祺按﹕郭華野參疏不及公肅﹐而康熙已後﹐諸名人詩文筆乘﹐於徐氏子弟之豪橫﹐聲气之舄奕﹐頗有微詞﹐卽亭林致諸甥書﹐亦屢以權勢鼎盛爲戒。然紹升﹐公鄕人﹐其言殆可據也。

◎桐城張氏簪纓之盛桐城張氏父子繼相﹐兄弟多登九列者。文和長軍機時﹐其子姓宗族及姻黨姚氏﹐占仕籍者至數十人﹐時爲之語曰「張﹑姚兩姓﹐占卻半部紳。」劉文正公統勛以聞﹐請量加裁抑﹐三年內停其升轉﹐髙宗從之。文正與文和故交﹐此奏可謂愛人以徳﹝按﹕文正折中﹐並奏尙書公訥親﹐以一人之身﹐兼理數處﹐任事過銳﹐非懷謙集益之道﹐請旨訓示。上亦如所請﹐訥亦同領機務者﹞。

◎劉文正之持正劉文正累主會試及順天鄕試﹐門下賓友﹐往往以暗中被擯﹐人無怨言。所得士𨿽已列仕版﹐公多不識其面。康祺按﹕科場通榜﹐自問非宣公﹑昌黎﹐不容援古人以自解﹐蓋無以別於因緣聲利者也。若舉主門生﹐誼同師弟﹐則唐﹑宋以來﹐積成風俗久矣﹐而持正如公﹐自不可及。

◎鄂文端佩三省總督印南﹑貴州﹑廣西三省羣苗﹐雍正初屢次煽動。自鄂文端公任滇撫﹐奏言﹕欲保百年無事﹐非攺土歸流不可﹔欲攺土歸流﹐非大用兵不可。奏上﹐世宗大悅﹐親詣養心殿﹐鑄三省總督印授之﹐果成大功。

◎鄂文端之謙抑髙宗登極﹐所布詔令﹐善政絡繹﹐海宇睹聞﹐莫不蹈舞。或語鄂文端歸功翊贊﹐公蹴然曰「天生聖人﹐天下之福也﹐老臣何力之有﹖」蓋公於是晚節彌愼矣。

◎李文貞之知人陳恪勤公鵬年官江寧知府﹐大著廉聲﹐爲總督阿山所誣﹐論死﹝按﹕阿山欲增地丁銀耗羨充公費﹐爲公所持﹐大恨之。以公嘗逐羣娼﹐建亭其地﹐與士民講演聖諭﹐遂坐以大不敬﹞。一日﹐聖祖問李文貞公﹕阿山何如人﹖對曰「臣嘗與同僚﹐廉幹果於任事﹐其失民心﹐獨劾陳鵬年一事耳。」遂奉旨召恪勤入京。張淸恪公撫江蘇﹐與總督噶禮互糾﹐命使往讞﹐久不決。忽詔罷噶禮職﹐復淸恪官﹐文貞亦與有力焉。

◎汪氏節母樓婺源之大畈汪氏﹐有節母樓。節母﹐程克家女﹐幼字汪鴻階。鴻階卒﹐節母年十五﹐未嫁也。欲身殉﹐父母泣戒之﹐則請詣夫家守貞。旣歸汪﹐屏妝飾樓居﹐居四十二年不一下。粵匪至﹐嗣子奉以避。今相國左公剿賊過皖﹐訪得實﹐書「此樓千載」四大字﹐褒其門。康祺按﹕女子未嫁守義﹐歸震川氏謂不合於禮經。近代文人﹐又多引據經傳﹐與歸氏相詰難。余謂朝廷有旌典﹝咸﹑同至今﹐以貞女蒙旌者﹐不下數千百人﹞﹐士大夫卽不得故作髙論﹐議其過中﹐況如汪節母者﹐尢閨閣中管幼安﹑蘇子卿也。錄之﹐以告後世傳列女者。

◎神童馮福基之殺賊馮福基﹐代州人﹐幼隨父焯潛山縣天堂巡檢任﹐九歲解《周易》大義﹐眾稱神童。咸豐七年﹐賊犯潛山﹐福基年十四﹐匿母他所﹐藏利刃﹐奮身出。賊執之﹐思刃其酋﹐弗得﹐隨賊至黃梅﹐宿藥肆﹐夜竊藥置賊飯裹中﹐賊中毒死者十七人﹐懼事泄﹐吞余藥而瞑。賊委去﹐越二日﹐福基蘇﹐自度必不活﹐寓書訣父母及天堂諸父老。父老得書﹐遴弓兵故執役巡檢署者﹐走訪得之。福基猝見﹐益悲慟﹐創裂腸斷。臨死﹐猶握弓兵手厲齒曰「我大淸人﹐殮以大淸服﹐勿斂賊爲也。」弓兵輿屍行九日﹐達天堂﹐面如生。嗚呼﹗是又一童汪矣。此與前一事俱見吳桐云年丈大廷《小酉腴山館文集》﹐吳文詳﹐余刪潤存之。

◎學政關心民瘼《江陰縣誌》載﹕乾隆三十三年秋旱成災﹐鄕民相率哄縣堂﹐學使景福甫下車﹐出而撫慰﹐眾卽解散。越日﹐巡撫彰保統兵至﹐欲痛剿之﹐景與議不合﹐歸卽艸疏陳饑民疾苦﹐懸賞賃急足﹐約七日至京師。比彰保折到﹐以民亂聞﹐上不直巡撫言﹐召前學政曹秀先問故。秀先具述災狀﹐蓋天旱時曾率屬禱雨者也。遂特旨置起事哄堂一二人於法﹐餘皆罔治。考寧化雷副憲視浙學時﹐浙西被虫災﹐無入告者﹐副憲致書巡撫﹐弗省﹐遂自以聞。奉旨振卹﹐巡撫得罪去。是學政𨿽職在典學﹐而蕩節親持﹐有軒采風之責﹐原不宜置民瘼吏疵於不問也。若其炫才沽譽﹐有意侵疆吏之權﹐則又不如噤若寒蟬矣。

◎魏敏果疏駁科臣之奏康熙十五年﹐科臣王光前請加練餉﹐十六年﹐科臣甘文煥請查漏丁﹐均經魏敏果公疏駁。

◎阮應商駕馭猾吏大河衛人阮給諫應商官戶部郎﹐猾吏悚息。由其到任第一日﹐卽以裘服逾制﹐撻從事二人。督治文案﹐惟令抱牘待判﹐不得出一語。威聲所至﹐故南一司﹐無不洗手奉令也﹝按﹕戶部南司﹐總轄倉儲出納﹐與山東司之司鹽政﹐陋獘相同﹐莫可猝拔﹐至今猶然﹞。官吏科給事中﹐尢著風節。其時吏部選人﹐或違例壓缺﹐攺易文憑﹐駁選停放﹐除授不公﹐給諫上書極論﹐糸麗糸麗數百言﹐指斥無隱﹐銓曹多被議者﹐直聲大震。一日﹐聖祖禦門﹐有所咨訪﹐特指名命對﹐給諫從容敷奏﹐眾皆屬目。嗣是連次禦門﹐輒垂問阮應商在否﹐蓋知其廉辦有節行﹐將大用之矣。以疾告歸﹐遽卒﹐朝野惜之。

◎奏給白英子孫世職汶上老人白英﹐前代之有功黃河者也。立祠戴村﹐子孫蔭襲頂帶。自入國朝﹐未奉明旨﹐康熙間﹐河東河道總督漢軍李公宏奏請﹐仍給八品世職﹐奉旨允行。嗣後每遇險工﹐益昭靈異。論者謂江西張道陵後人﹐以斗米遺孽﹐依托鬼神﹐更歷年運﹐謬踞巍秩﹐核之典禮﹐則白氏子孫之受賞﹐不爲忝竊也。

◎李侍禦鐵面冰心李侍禦森先巡按下江﹐優人王紫稼﹝按﹕吳梅村詩王郎曲﹐卽賦其事﹞及三遮和尙﹐淫奢無狀﹐皆杖斃之﹐臺省貴人﹐咸爲喪膽。李所書「鐵面冰心」額﹐今猶懸陜西道署中。

◎僞朱三太子案僞朱三太子一案﹐在康熙初三藩叛正之時。其人實名楊起隆﹐令其黨李株等﹐糾約滿洲各官家奴﹐將於元旦起事。經監生郎廷樞上書告變﹐聖祖鎭靜如常時﹐密遣捕獲株等二百餘人誅之﹐訛言始息﹐起隆旋亦就獲﹐處以極刑。飛虫濕生﹐忽集於盛陽之下﹐固宜殄不崇朝矣。

◎命婦榮遇乾隆三十五年﹐皇太后八旬萬壽﹐凡六十以上齊眉命婦﹐均得邀彩緞珍品之賜。漢臣中同時受賞者﹐吏部尙書程景伊妻金氏﹐禮部尙書蔡新妻何氏﹐吏部侍郎曹秀先妻劉氏三人﹐閥閱閨闈﹐傳爲榮遇。

●卷三◎曹文恪疏請禦制祭蝗蝻文乾隆十八年﹐近畿蝗﹐曹文恪公秀先爲禦史﹐疏請禦制祭文﹐頒發有蝗郡縣﹐謄黃祭告﹐並稽古典﹐舉行蠟祭。手敕曰「蝗蝻害稼﹐惟當實力撲滅﹐此人事所當盡。至於祈神報賽﹐禮亦宜之。若欲假文詞以期感格﹐如韓愈之祭鱷魚﹐其鱷魚之遠徙與否﹐究亦無可稽求﹐未必非好事者附會其說。朕非有泰山北斗之文筆﹐似此好名無實之舉﹐深所弗取﹐所請不必行。」按﹕文恪立朝端謹﹐是折固非迎合揣摩﹐純皇帝宸斷精嚴﹐猶必毅然謝絕。設有以封禪﹑讖緯之說進者﹐其能稍淆聰聽乎﹖不問蒼生問鬼神﹐賈長沙生不逢時耳。

◎皇帝老爺純廟南巡﹐江浙耆老婦女﹐道旁瞻仰﹐有稱皇帝老爺者。前驅衛士將執而治之﹐純皇亦驚訝﹐詢之尹文端公。公奏﹕「南方愚民﹐不明大體﹐往往呼天爲天老爺﹐天神地祗﹐無不老爺者。」純皇大笑﹐扈從諸臣﹐遂不復言。公奏對敏慧﹐爲廷臣所交推﹐玩此數語﹐洵稱得體。

◎鄂容安賜謚剛烈鄂襄勤伯容安﹐西林文端公長子也。家傳方略﹐勇敢性成﹐連任疆圻﹐多所籌畫。乾隆二十年﹐偕班第公駐守伊犁﹐值阿睦爾撒納叛逆﹐力戰自盡﹐上深軫悼。及閣臣議謚﹐以公由詞苑起家﹐議文剛﹑文烈以進。髙宗抹去二文字﹐取剛烈二字以賜﹐蓋夙知其忠義果毅﹐不欲復以常例拘之。

◎於淸端之廉儉國朝賢臣﹐必以於淸端爲淸廉第一。羅城非人所居﹐卽王愷﹑石崇到此﹐豈復能豪舉。公之得力﹐在動心忍性﹐不必以儉徳稱也。自江防遷閩臬﹐舟將發﹐趣人買蘿卜至數云。人笑曰「賤物耳﹐何多爲﹖」公曰「我沿途供饌﹐賴此矣。」其自北直赴江寧也﹐與幼子賃驢車一輛﹐各袖錢數十文﹐投旅捨﹐未嘗煩驛遞公館也。在制府署﹐日惟啖靑菜﹐江南人或呼爲「於靑菜」。僕從無從得茗﹐則日采衙後槐葉啖之﹐樹爲之禿。諸子冬衣褐﹐或木棉袍﹐未嘗制一裘。官楚時﹐長公子將歸﹐署中偶有腌鴨﹐刳半與之。民間有「於公豆腐量太狹﹐長公臨行割半鴨」之謠。公卒之日﹐僚吏見牀頭敝笥中﹐惟綈袍一襲﹐靴帶二事﹐瓦甕中粗米數斛﹐鹽豉數器而已。公之賢﹐不僅以廉儉見﹐特公之淸操苦節﹐夷險一致﹐尢爲人所難能。若夫身爲大臣﹐但能卻苞苴﹑安澹泊﹐於國計民生﹐坐視其窳敗惰偸而絕無補救﹐然則植木偶於庭﹐並水不飲﹐不更愈於只飲杯水者乎﹖

◎陳恪勤任縣宰時循績陳恪勤公初知西安縣﹐邑經耿逆變後﹐版籍殘缺﹐豪彊侵占﹐多至數十百頃而無稅。其流亡歸籍者﹐往往無田可耕﹐而轉困追呼。公下車﹐卽以淸丈爲急﹐務使稅出於田﹐田歸各戶﹐民慶更生。於公生日﹐醵錢歡飲﹐號「陳公會」。邑有溺女之習﹐公懲勸兼施﹐澆俗頓革。民生女﹐半以陳名﹐或以湘名﹐以公湘潭人也。烈女徐氏含冤死﹐公爲建祠以褒其節﹐邑人爲演「鐵塔冤傳奇」。公忠淸彊直﹐爲康熙朝有數名臣﹐百里報最之初﹐固應早著循績也。

◎海蘭察有殉節女伶阿蕓﹐蘇州女伶也﹐失其姓。超勇公海蘭察平定臺灣﹐還過吳﹐當道餞之虎丘畫舫。蕓出侑酒﹐公大鐘愛﹐爲脫籍挈之去﹐寵專房。公性粗躁﹐縱嗜欲﹐蕓婉曲陳諫﹐多所保全。公子安祿尢不檢﹐蕓能裁抑之。公歿之日﹐蕓不哭泣﹐獨絮絮向安祿規勸﹐語以功臣子孫不易爲﹐貴家門戶不易守。安祿甚感其言﹐是夕﹐蕓投繯殉矣。公喑嗚叱吒﹐气蓋萬夫﹐偏有此纏綿悱側之貞姬﹐報公一死。英雄兒女﹐奇事奇人﹐惜無譜宮商以流傳樂府者﹝按﹕公孫女未婚守節﹐曾蒙特旨旌獎﹐蕓事獨湮沒﹐惜哉﹞﹗

◎聖祖稱完顏給諫爲大儒滿洲完顏給諫阿什坦﹐通經學﹐篤於踐履。順治初﹐翻譯《大學》《中庸》《孝經》諸書﹐刊行之﹐以教旗人﹐皆出其手。時稗官小說盛行﹐滿人多翻譯。給諫上言﹕學者宜以聖賢爲期﹐經史爲導﹐此外無益雜書當屏絕。又請嚴旗人男女之別﹐定部院九品之制﹐俱報可。康熙初﹐退閒家居。鰲拜專政﹐欲令一見﹐終不往。嗣以薦起﹐聖祖嘗召入便殿﹐問節用愛人。對曰「節用莫要於寡欲﹐愛人莫先於用賢。」聖祖顧左右曰「此我朝大儒也。」

◎於淸端畛念饑民於淸端羅田之治﹐備載政書﹐稍諳掌故者﹐耳熟能詳矣。旣貴而後﹐淸操如故。康熙二十年﹐公方以兵部尙書總督江南﹑江西﹐在官日食粗糲﹐佐以菜把。年饑﹐屑糠雜米爲粥﹐舉家食之﹐客至亦以進﹐謂曰「如法行之﹐可畱余以振饑民也。」

◎於淸端憂讒畏譏淸端晚歲﹐或有以蜚語聞者﹐公心動。時熊文端罷相居江寧﹐一日﹐過文端捨﹐坐梧桐樹下﹐語及之。文端曰「公亦慮此耶﹖大丈夫勘得透時﹐𨿽生死不可易﹐何況其他﹖」公曰「敬受教。」其明年﹐乞休弗許﹐再過文端﹐有憂色。文端厲聲曰「遂忘梧桐樹下語耶﹖」未幾﹐公卒於官。康祺按﹕本朝名臣踵接﹐康熙間尢眾正盈庭。至淸貞介特如於公﹐不可謂非鐵漢﹐然憂讒畏譏﹐賢者不免﹐卒賴天子神聖﹐末路幸全﹐公亦可無憾已。熊文端梧桐樹下數言﹐良臣蹇蹇﹐良友﹐全是一腔浩气。

◎郭胡煦之被誣卽墨郭總憲誘﹐康熙間與莆田彭中丞並以直聲震中外﹐世稱「彭郭」。總憲鐫職家居時﹐佛倫爲山東巡撫﹐劾公父景昌原名爾標﹐曾入賊黨伏法﹐並誣公私攺父名﹐濫請封典。部議追奪﹐並奪公冠帶﹐逮赴江寧勘治﹐議遣戍﹐得旨寬免。後再起督湖南﹝按﹕時湖南專設總督﹞﹐入覲﹐具疏訟冤﹕臣父郭景昌﹐系縣庠生。邑匪郭爾標﹐無妻室﹐安得有子﹐不知佛倫何所聞而誣蔑若此。佛時已入相﹐上親詰問﹐以舛錯對。命仍給誥軸﹐然已被誣十年矣﹝二十九年奪封﹐三十九年復給﹞。光山胡侍郎煦﹐亦康熙朝道學名臣﹐治《易》究圖書之蘊﹐著《函書》數十萬言。聖祖屢召見﹐問爻象疑義﹐命畫圖講說﹐嘆曰「眞苦心讀書人也。」雍正九年﹐奏河南水災﹐忤總督田文鏡﹝按﹕時河南專設總督﹞﹐文鏡奏侍郎子胡基孟本異姓﹐不當冒官卷中式。詔斥基孟﹐侍郎亦落職。乾隆元年﹐事白入覲﹐復原官﹐並復基孟舉人﹐然亦被誣六年矣。以聖祖﹑世宗之聖明﹐郭總憲﹑胡侍郎之气節學問﹐久邀知遇﹐而佛倫﹑田文鏡亦尙非神姦巨憝﹐乃至家庭骨肉之間﹐橫被傾誣﹐至十年﹑六年之久﹐不敢以一言早自白於君父﹔設使人壽不及待﹐則其含負奇屈於地下者﹐當復何如﹗吁﹐直道難行﹐仕途荊棘﹐可畏哉﹗可畏哉﹗

◎借馬詩湯西崖少宰未遇時﹐與西溟先生同客都下﹐每出﹐則從西溟借馬乘之。一日﹐西溟投以詩云「我馬癟郎當﹐がテ瘦脊梁﹐終朝無限苦﹐駝水復駝湯。」一時傳以爲笑。按﹕西溟先生吾鄕文雄﹐呼疲瘦爲癟﹐亦吾鄕土語也。

◎西陲貢瓜雲中鮑釒《稗勺》載﹕「瓜以哈蜜爲上﹐上常以之頒賜﹐皆西陲所貢者。每見邸鈔﹐山右進獻有楡次瓜﹐閩中臘月進瓜。」按﹕鮑﹐康﹑雍間人﹐今邸鈔無進瓜事﹐罷貢不知始何時。

◎王漁洋前身爲髙麗國王《稗勺》述髙南阜云「漁洋先生前身爲髙麗國王﹐將誕之夕﹐有人止村廟中﹐見途中羽葆鼓吹﹐儀衛甚盛﹐其人駭懼﹐詢之從者﹐云髙麗國王降生新城王家。其人素善封翁﹐急入城探訪﹐先生已墮地矣。南阜與王氏交好﹐此說得之於其後嗣﹐非齊東野人之語也。」康祺按﹕本朝名臣張文端爲王惇後身﹐裘文達有河神感夢﹐河間﹑湘鄕兩相國﹐亦相傳靈物降生﹐此外見之紀載﹐不可枚舉﹐風節文章如文簡﹐固應生有自來。

◎粵東西兩撫之齟齬昔有粵西撫軍﹐假公事謁制府於粵東﹐東撫面詆其非﹐西撫不堪其辱﹐云「公不可獨爲君子。」東撫答云「哪个教汝做小人﹖」或謂東撫是佟靑村法海。

◎虎入年大將軍宅雍正三年八月﹐有虎夜逾城﹐入年大將軍宅。是月﹐大將軍被逮。右二則﹐亦見鮑氏《稗勺》。

◎賜藏佛純皇帝朝﹐新安曹文敏公文埴﹐以大司農歸養﹐特賜藏佛於其家﹐爲父母壽﹐天下榮之。

◎宸萼集紫幢王孫所錄天潢之詩爲《宸萼集》﹐分上中下三卷﹐共二十八家﹐計詩三百七十六首﹐各著小傳﹐自序一篇﹐撰於康熙庚辰歲。第一卷

中﹐世廟與焉﹐蓋潛邸之作也。

◎鴻博主試之被嘲鴻博科之初開﹐以議修《明史》始﹐自髙等者授官過優﹐外間遂有「野翰林」之目。此舉主司﹐爲寶坻杜文端﹑髙陽李文勤﹑益都馮文毅﹑昆山葉文敏四公﹐有以詩諷之者曰「自古文章推李杜﹐而今李杜實堪嗤﹐葉公懵懂遭龍嚇﹐馮婦癡呆被虎欺﹔宿構零耕璇玉賦﹐失拈落韻省耕詩﹝試題爲璇璣玉衡賦﹑省耕詩﹞﹐若教修史眞羞死﹐勝國君臣也皺眉。」按﹕此必當時制科翰林所爲者﹐妒寵爭榮﹐甘爲妾婦﹐於持衡四公得第五十人﹐何損乎﹖

◎吳﹝B16g﹞次崇尙風雅吳﹝B16g﹞次守吳興日﹐崇尙風雅﹐延致海內名士﹐山水遊燕﹐極一時之盛。解組後﹐梅村贈以詩﹐有云「官如殘夢短﹐客比亂山多。」州人至今能誦。

◎詩帳詩枕施愚山先生嘗制薴帳﹐題詩其上﹐遠寄友人﹐一時文士多屬和﹐名曰詩帳。徐蝶園相國嘗創制詩枕﹐當世名流﹐亦多題詠。二事極新﹐爲他日詞賦家添一佳料。

◎葦間集之諷刺西溟先生《葦間集》中《苦熱行》《苦寒行》﹐頗寓諷刺。又有詠史《二疏事》一篇﹐注云「龔芝麓司馬欲告假﹐而其子尼之﹐余爲此詩以諷。錢飲光持以示龔﹝按﹕飲光字澄之﹐桐城人﹐著有《田間集》﹞﹐龔讀之﹐謂是有心人﹔數日﹐遂以病告。」西溟是舉﹐洵不愧古之友道矣。乃若芝麓﹐亦賢者也。

◎沈夫人佐守廣信兩江制軍沈文肅公葆楨﹐以禦史典郡。咸豐六年守廣信時﹐粵逆楊輔淸由吉安長驅直入﹐所過輒陷﹐公激厲兵民﹐登陴死守﹐城卒獲完﹐其受知大用﹐肇始於此。相傳當圍城岌岌時﹐林夫人撤內署金帛犒士﹐列巨鍋於大堂﹐親職炊爨﹐以飽饑疲。時公臥起睥睨間﹐督士卒守禦﹐幕僚星散﹐軍火芻薪﹐文檄判牘﹐咸出夫人手。士民感頌慈蔭﹐與章貢長流。夫人﹐林文忠公女也﹐蓋家教夙湔已﹝按﹕文肅夫婦守城事﹐曾文正公以之入告﹐亦歸美於文忠家法﹞。

◎沈文肅之恩遇沈文肅公以知府告養﹐溫旨慰畱﹐擢吉南贛寧道。復申前請﹐許之。江皖軍事棘﹐命赴曾文正營﹐未出境﹐特旨超擢江西巡撫。時明詔有云「該撫𨿽系回籍養親之員﹐第賊匪一日未平﹐則臣子之心﹐一日不得自安。況移孝作忠﹐古有明訓。該撫家有老親﹐因擇江西毗連省份﹐授以疆寄﹝敬按﹕旨意以公籍福建﹐與江西毗鄰也﹞﹐風土不殊﹐迎養亦近。如此體卹﹐如此要任﹐諒不至再有瀆請也。」公自此一出﹐累任封圻﹐創舉船政﹐武功焯耀﹐吏事修明﹐威惠滂敷﹐中外翕服﹐卓然爲東南柱石者二十年﹐卽此見兩朝簡拔之眞。

◎聖祖聖孫至徳同揆﹝二則﹞

髙宗生而神靈﹐天挺奇表﹐規度恢遠。年十二﹐謁聖祖於圓明園之鏤月開云﹐見卽驚愛﹐命宮中養育﹐撫視周摯。其年秋﹐隨侍避暑山莊﹐賜居萬壑松風﹐讀書其中。一日﹐望見禦舟泊淸碧亭畔﹐聞聖祖呼名﹐卽趨巖壁而下。顧謂勿疾行﹐恐致蹉跌﹐愛護殊常。獅子林北﹐爲世宗藩邸﹐扈蹕時賜園。聖祖幸園中進膳﹐特命孝敬憲皇后率孝聖憲皇后問安拜覲﹐天顏喜溢﹐連稱有福之人﹐以生有聖徳豫信也。木蘭秋彌﹐入永安莽喀圍場﹐髙宗甫上馬﹐熊突起﹐控轡自若。聖祖禦槍殪之﹐事畢﹐入武帳﹐語溫惠皇貴太妃曰「是命貴重﹐福將過予。」厥後聖祖聖孫﹐至徳同揆﹐大福亦復同符﹐三聖相承﹐非偶然也。

雍正元年次辛祈谷禮成﹐爲世宗登極初次大祀之典﹐特召髙宗入養心殿﹐賜食一臠﹐蓋已爲他日付托之本﹐仰告昊蒼﹐故俾承福受祚也。是秋八月﹐卽遵聖祖故事﹐禦乾淸宮密書純皇帝名﹐緘存寶篋﹐召諭諸王大臣敬藏正大光明殿匾額上。

◎葉文敏之居鄕葉文敏公夙著淸操﹐家無餘財﹐以斯文爲己任。詩宗蘇﹑陸﹐文宗眉山﹐生平服膺王阮亭詩﹑汪鈍翁文﹐而公實兼有二家之長。予告歸昆山﹐有密陳其居鄕不法者﹐上命蘇撫田雯察之。雯以鄕評之實入奏﹐上曰「朕固知葉方藹不如是也。」

◎王西樵激厲後生之語《筠廊偶筆》﹕王西樵常語子弟曰「陳其年短而髯﹐不修邊幅﹐吾對之只覺其嫵媚可愛﹐以伊胸中有數千卷書耳。」按﹕此語頗可激厲後生﹐可見薰香傅粉﹐世所稱翩翩佳公子者﹐倘捫腹唐虛﹐西樵見之﹐有不驚其醜怪與﹖

◎周氏一門風雅華亭周茂源釜山官秋部時﹐以卹刑駐節雪苑。有山人得罪別駕﹐欲加以刑﹐山人倉卒中托言秋部執友﹐冀緩其責﹐實未嘗謀面也。別駕謁周問之﹐答曰「此余好友﹐幸君相諒。」山人得無恙﹐一時推爲長者。按釜山後守處州﹐有《鶴林》《云岫》《樵風》諸稿﹐詩名在施愚山﹑宋直方之間。有子名綸﹐字鷹垂﹐羈之年﹐嘗誑客﹐以其詩雜釜山集中﹐客無以辧﹐由是著名﹐著有《芝石山堂稿》。綸子稚廉﹐少年作《錢唐觀潮賦》﹐爲時傳鈔﹐下筆千言﹐天才雄放﹐嘗署門聯云「論家世如閣帖官窯﹐可稱舊矣﹔問文章似談箋顧繡﹝按﹕二物皆松江產﹞﹐換得錢無﹖」其不羈若此。周氏三世淸才逸韻﹐屢見於《居易錄》《池北偶談》《今世說》《筠廊偶筆》諸書﹐可謂一門風雅矣。

◎秀水三李秀水三李﹐自以武曾爲白眉。《說鈴》稱武曾善爲古文﹐間作排儷體﹐脫稿輒棄去。客問其故﹐曰「吾家伯季﹐並擅斯長﹐阿京未欲爭勝耳。」阿京﹐武曾小字﹐其風趣殊不減魏晉間人。

◎王漁洋詠紀阿男詩紀伯紫﹐漁洋詩友。有妹映淮﹐字阿男﹐亦工詩﹐嫁莒州杜氏﹐早寡﹐年五十餘﹐以節終。《池北偶談》載昔在秦淮賦詩云「十里淸淮水蔚藍﹐板橋斜日柳毿毿﹐棲鴉流水空蕭瑟﹐不見題詩紀阿男。」伯紫見之殊不喜。康祺按﹕漁洋近體詩﹐先選詞而後運意﹐意爲詞縛﹐亦隨詞轉﹐詞鮮妍而意掩抑﹐反在有意無意之間﹐卽漁洋所謂西川織錦坊﹐及所謂神韻也。此絕只是舍不得紀阿男三字好詩料耳﹐秦淮板橋﹑棲鴉斜柳﹐宜憑弔寇白門﹑鄭妥娘一流人﹐幹白頭孀婦何事﹐宜伯紫之見慍也。

◎朝鮮重翁覃溪詩鶴汀相國賽尙阿﹐道光朝嘗出使朝鮮﹐攜彼國申緯詩翰一冊﹝按﹕申緯﹐字紫霞﹞﹐歸示朝士。筆墨嫻雅﹐稱覃溪先生曰翁文達公﹐蓋東人私謚也。昔雞林賈舶購白香山詩﹐此事尢爲雋雅。

◎中興將相多起家幕僚中興人物﹐多由辟幕起家﹐其最著者如合肥二李之客曾文正﹐左﹑劉二公之客駱文忠﹐尢爲表表。頃讀祁文端公﹛宀雋﹜藻《﹤谷曼﹥﹤谷九﹥亭集》﹐載文敏節相百齡督兩江﹐林文忠及陳芝楣中丞鑾﹐均爲幕僚﹐文敏均許以封疆之才﹐後果不謬。陳中丞佐文敏時﹐居署西偏池上百八十竿精舍﹐嘗作小篆榜於亭曰「个中樂」。及陳權兩江督篆﹐復居此亭﹐舊同幕友顧蕙﹐爲作《个中眞意圖》﹐僚屬多有題詠。

◎柏卻朝鮮王贈金靜濤相公柏﹐以咸豐戊午科場事被戮﹐世皆知肅順﹑端華修夙憾也。按﹕公嘗於道光朝以少宰使朝鮮﹐朝鮮國王饋五千金﹐卻之。請益堅﹐攜歸奏聞﹐請存禮部﹐還其使臣。淸節如此﹐通榜受賂﹐良非信讞矣。

◎一百三歲老人應會試道光丙戌春闈﹐廣東一百三歲老人陸雲從應會試﹐恩賜國子監司業銜。同時朝臣﹐多以詩筆紀述盛事﹝按﹕陸﹐廣州府三水縣人﹐百歲始入學﹞。

◎本朝三元本朝三元﹐僅江蘇錢﹑廣西陳繼昌兩人。陳爲桂林相國文恭公元孫﹐故嘉慶庚辰臚唱時﹐仁宗尢極嘉悅﹐禦制詩有「大淸百八載﹐景運兩三元﹐舊相畱遺澤﹐新英進正論」之句。

◎遂園耆年禊飲圖昆山徐氏《遂園耆年禊飲圖》﹐禹鴻臚筆也。圖凡十二人﹕常熟錢陸燦﹑孫﹐昆山盛符升﹑徐乾學﹑徐秉義﹐長洲尢侗﹑何秉﹐太倉黃與堅﹐華亭王日藻﹑許纘曾﹐上海周金然﹐無錫秦松齡﹐通得年八百四十二歲。其修禊之日﹐則康熙三十三年甲戌三月三日也。

◎賜耆臣紫韁道光戊申正月二日﹐上以元日晴朗﹐年丰兆象﹐嘉獎耆臣﹐特賜大學士潘世恩太傅﹑紫韁﹐時年八十﹔賜大學士寶興太保﹔尙書保昌﹑阿勒淸阿﹑李振祜﹐左都禦史成剛太子太保﹐年均七十以上。

◎澄懷八友澄懷八友﹐已紀之初筆矣。玆讀《﹤谷曼﹥﹤谷九﹥亭詩注》﹐知繪圖在乾隆丙子歲﹐越九年甲申﹐圖中人惟無錫張公仍內直﹐其七人或遷或歸。陸續入直﹐又得七人﹐則星齋陳公兆侖﹑海住金公牲﹑文園李公中簡﹑抱經盧公文召﹑金圃謝公墉﹑敬堂倪公承寬﹑曉園汪公永錫也﹐因補識之。

◎翰林特簡知府翰林例由京察一等外遷道府。道光甲辰﹑乙巳間﹐召對詞臣﹐特旨簡用知府者﹕鄧爾恆﹑惲光宸﹑劉源浚﹑徐之銘﹑胡正仁﹑祁宿藻﹐先後凡六人。蓋宣宗晚年憂吏治之日偸﹐知承平之難恃﹐破格求才之舉﹐不止此也。

◎南書房舊直廬南書房舊直廬在禁園東如意門外﹐乾隆年間翰林入直之所。嘉慶初﹐復於勤政殿東垣賜屋三楹﹐地逾淸切﹐而舊直廬亦不廢。道光初年﹐凡奉命交勘書畫﹐輒畱連累日﹐諸臣退直餘暇﹐亦時憩此﹐有宮監守之。見祁文端《﹤谷曼﹥﹤谷九﹥亭集。直廬槐樹詩注》。

◎國學東廂丁香花國學東廂﹐舊有丁香一株﹐明嘉靖二十一年司成龍石許公賦詩寄興﹐張水南﹑王前峯諸公和韻鐫石﹐傳爲掌故。國朝康熙五十七年﹐司業昆明謝公補栽數本﹐與司成花西坡﹑李南屏﹑登宣之諸公﹐並賦古詩﹐以繼前軌。道光二十三年﹐松岑尙書花沙納方官祭酒﹐復補植紫白二株﹐賦詩追和﹐並屬翁玉泉孝浚圖以紀之。詩畫精妙﹐酬唱徧於羣雅。許公初植時﹐歲在壬寅四月﹐相距三百年﹐歲月適符﹐亦一奇事。康祺按﹕尙書經畫邊事﹐致有桂花柏葉之謠﹐其政迹自有定論。若太學種花﹐繪圖索句﹐不可謂非儒臣雅韻也﹝又按﹕吳桐云小酉腴山館贈希將軍詩注云﹕花文定師詩畫之外﹐兼善鼓琴。將軍﹐文定猶子也。可見文定平生﹐風流儒雅﹐但論承平黼黻﹐原無愧喬木故家也﹞。

◎訥親之功過訥親以恃寵驕倨﹐復貽誤金川軍務﹐致罹重譴。聞其人操守頗廉介﹐當隆隆赫赫時﹐門無苞苴。部院司員以公事關白﹐必反復駁詰﹐見有才器出眾者﹐薦引惟恐後人。訥贊樞垣時﹐武毅謀勇公兆惠﹑誠謀英勇公阿桂﹐均爲庶僚﹐訥卽密保二人內堪尙書﹑外堪督撫﹐無一知者。迨訥身後﹐髙宗將原折發出﹐人始服其論薦之公。然則訥𨿽功名不終﹐其識量才猷﹐殊非拱默私祿者可比﹐宜髙宗之異常眷倚也。

◎乾隆初年內監三姓乾隆初年﹐奏事太監系秦﹑趙﹑髙三姓﹐蓋髙宗借以示儆也。秦太監爲先帝舊僕﹐偶有過失﹐譴罰必嚴。後世臣民﹐皆以髙宗爲寬閎闊達之主﹐而謹小愼微乃如此﹐聖人之所以不可測與。

◎諭旨前軍機署名之例軍機處寄信直省將軍﹑督撫﹐向例於恭錄諭旨前一行﹐用滿﹑漢居首大臣掛銜。嘉慶二年﹐阿文成公卒﹔九月﹐太上皇召見樞臣於萬壽山﹐諭和┞曰「阿桂宣力年久﹐且有功﹐汝隨同列銜﹐事尙可行。今阿桂身故﹐單掛汝銜﹐外省無知﹐必疑事皆由汝﹐甚至稱汝師相﹐汝自揣稱否﹖」詞色甚厲。嗣後遂止寫軍機大臣﹐不列姓名﹐著爲例。可見髙宗之於和┞﹐不過使貪使詐﹐如古之俳優弄臣﹐遠不逮文成諸公﹐眞倚爲股肱心腹也。

◎潘徳輿之學行山陽潘解元徳輿所著《養一齋詩文集》﹐與李申耆集同名﹐其學行亦原本經術﹐負時令望。阮文達公及朱莊恪公桂楨﹑周文忠公天爵督漕運時﹐皆願與納交。文忠至﹐欲微服往郊外相訪。潘以義無所居﹐徒駭流俗﹐力辭﹐文忠喟然有望塵之嘆﹐世兩賢之。

◎林文忠辭南中紳民贖鍰之舉林文忠戍西域時﹐南中紳民有贖鍰之舉﹐不期而會集白銀至巨萬。公聞之﹐郵書婉謝﹐而公子汝舟言尢切至﹐遂不果行。未幾﹐卽賜環﹐且重膺節鉞矣。是舉在三吳士民﹐自出於中心感激之私﹐不暇權衡審度﹐而揆之大臣事君之義﹐身罹謫籍﹐方自咎辜恩溺職﹐貽誤封疆﹐何敢冀君父垂憐﹐尙有生入玉關之一日。當公在伊江﹐卽罄私家之財﹐足以自贖﹐度公亦必不爲﹐況貲出他人乎﹖公父子忠孝純篤﹐能見其大﹐固非世俗所知。而宣宗皇帝之明聖﹐雷收電霽﹐廑念勞臣﹐卒有以慰中外喁喁之望。書之史策﹐千載一時已﹝按﹕宗侍禦稷辰《躬恥齋文鈔》﹐倡是舉者﹐唐夢蝶﹑金眉生﹐而遠近應之。公旣命子苦辭﹐遂以金還諸其人﹞。

◎湯文端受知三朝湯文端公以公廉彊正﹐受知三朝。宣宗在潛邸﹐夙敬禮公﹐登極後﹐言聽計從﹐如石投水。屢被命馳傳出使﹐七年九月使山右﹐明年使宣化﹐十月使四川﹐明年四月還至褒城﹐復奉命循漢而東﹐治獄於武昌﹐六月抵京師﹐十月又使閩中﹐英所屆﹐申枉鋤彊﹐不可殫紀。其奏疏最有裨國脈者﹐嘉慶間尙書英和請定州縣陋規限制﹐道光初總督孫玉庭請南漕浮收不準過八折﹐公皆痛陳流獘﹐其事獲寢。世多稱公爲小睢州。公特無道學名耳﹐於睢州奚愧哉﹖

◎湯文端之治獄湯文端治川陜獄時﹐署按察使李廷錫﹑知涪州楊上容﹑知江津縣郭彬圖﹐皆公門下士﹐並吏議。公當官而行﹐無所阿芘﹐人稱其平。康祺座主朱文端公鳳標﹐公同縣後進也﹐嘗語康祺﹕「此案全捲吾盡見﹝按﹕系禦史許球劾陜撫楊名溺職一事﹞﹐公劾章適當其咎。不徇私誼而避重就輕﹐亦非沽虛譽而矯枉過正也。」康祺敬對曰「此文端之所以爲端。」公首肯。未半年﹐而吾師騎箕﹐易名之典﹐適符湯相﹐亦奇。

◎西選年選佟選吳三桂開邸滇云﹐擅選月官﹐時號「西選」。年羹堯在西域行營﹐引用私人﹐但咨吏部﹐不由奏請﹐謂之「年選」。隆科多長吏部時﹐所辦銓選官員﹐皆自稱爲「佟選」﹐佟其姓也。三臣罪狀﹐罄竹難書﹐昏制謬封﹐若合符。後三桂伏天誅﹐羹堯賜自盡﹐隆科多死於禁錮﹐不知當時依艸附木之輩﹐忝列長名榜上者﹐作何面孔向人。

◎姚朱王之逸事姚姬傳在京師﹐與遼東朱孝純子穎﹑丹徒王文治夢樓﹐最稱深友。一日﹐天寒微雪﹐偕過黑窯廠﹐置酒縱談﹐詠歌擊節﹐旁若無人。明日﹐盛傳都下。旣而王自南罷官旋裏﹐朱爲兩淮運使﹐聞姬傳歸﹐三人者﹐相約復聚於揚州。朱特修書院梅花嶺側﹐一夕植梅五百株﹐延姬傳主講席﹐卽梅花書院所自始﹝按﹕江陰亦有梅花書院﹐在君山頂﹞。

◎王次山之志節王次山侍禦峻﹐常熟人﹐在臺垣志气嶽嶽﹐到官三日﹐劾罷都禦史彭維新﹐稱其很忮無學術﹐時論向之。退歸﹐修《蘇州府誌》。有明季大僚曾污僞命者﹐其子孫乞爲之諱飾﹐侍禦不可。賂千金不受﹐介要津求更一二字﹐終不許。剛耿如君﹐吾甚惜其歸田之早也。

●卷四◎關忠節早定死志關忠節公天培﹐道光朝名將也。起行伍﹐拜專閫﹐官廣東水師提督。時海警方萌芽﹐與林文忠經營十臺﹐累戰克捷。奏上﹐公卿相賀。嗣以和戰聚訟﹐廷議蜩羹﹐孤軍莫援﹐公卒身受數十創以殉﹐天下痛之。方公以海運入都﹐常從故人飲酒肆中﹐醉而言曰「日者謂吾生當揚威﹐死當廟食﹐今吾年四十餘﹐安有是哉﹗」夷難起﹐緘一匣寄家人﹐堅不可開。及後啟視﹐則墮齒數杖﹐賜衣一襲而已﹐蓋死志早定也。嗚呼﹗庚﹑辛海上之變﹐文臣中可倚以禦侮者﹐僅林文忠公一人﹐次則裕靖節耳。柰懿親重臣﹐臨戎喪膽﹐徹防媚敵﹐惟恐失歡﹐以致窮島魍魎之徒﹐橫行溟渤﹐擇利而食。而一時築室之議﹐反以開釁責文忠﹐以窮蹙而死謗靖節﹔亦舌燒城﹐天地易位﹐至今猶有拾唾餘者。至於陳忠湣公之守吳淞﹐葛壯節﹑王剛節﹑鄭忠節三公之守定海﹐及公之守虎門﹐皆以同舟匪夫﹐援絕鼓死﹐結纓免冑﹐頹我長城。餘生庚子﹐世貫海東﹐采父老之傳聞﹐睹近年之世變﹐濡筆紀此﹐憤气塡膺。恨不能起懦帥殘魂﹐縷割寸﹐充死事諸忠臣祠廟犧牢之用。嗚呼﹗亦何及已﹝按﹕關忠節在廣﹐著《籌海集》﹐其奏疏亦俊偉光明﹐咸出公手﹐非假幕僚﹐倘生承平﹐亦彬彬儒將也﹞。

◎裕靖節爲余步云所陷裕靖節公之殉節﹐中外亦多異論。以康祺所聞﹐公之死﹐提督余步云陷之﹐而公則從容就義者也。方道光辛丑七月﹐廈門失﹐公得報﹐集兵鎭海﹐率文武僚屬﹐刑牲釃酒﹐誓於眾曰「逆虜悖天寒盟﹐得气於廣﹑閩不爲備﹐罹玆﹤疒者﹥毒﹐今乃揚帆起碇﹐捲眾北趨。鎭軍葛﹑鎭軍王﹑鎭軍鄭﹐先帥偏師﹐急趨定海。幕府總統大兵﹐相機援應。且虜數和以要我﹐今日之事﹐有死靡他。幕府四世上公﹐勛烈不沫﹐受命專討﹐義在必克。文武將佐﹐敢有異心受夷一紙書﹑去鎭海一步者﹐明正典刑﹐幽遭神殛。」音詞慷慨﹐聞者震奮。及三鎭畢命﹐定海告陷﹐公知不濟﹐嘆曰「昔先義烈公以干隆二十一年八月死於難﹐今道光二十一年八月謙在此﹐命也夫﹗」謂其客曰「明日將戰﹐今先有言﹐凡軍中諭旨奏疏﹐及他文簿置行館中。」又曰「余無子﹐可以徳峻承祧。」又曰「吾所艸諸疏﹐藏之家祠﹐朝廷有所推問﹐以此進。」將戰﹐又曰「公等去城西數里外﹐觀我破賊﹐急艸露布。不者﹐與家人會於余姚﹐勿顧我。我死﹐提督必以我說於夷﹐夷𨿽得鎭海﹐不能有也。朝廷復命大將斷曹娥江而西﹐東南尙可爲。勉之。」公浩气忠肝﹐成算夙定若此﹐豈猶夫智窮數極﹐一死塞責者比哉﹖而其時余步云守招寶﹐早怏怏懷二心。方事亟﹐公與約﹐分臉駐軍﹐步云忽稱疾。二十六日﹐公登城督戰﹐親援桴鼓﹐戰方交﹐而步云單騎上城﹐有所謁﹐公不答。旋去復來﹐曰「我死固當﹐如百口何﹖且步云有息女﹐今日嫁﹐何如哉﹖」公曰「兒女情故不免﹐然忠義事大。」步云旣歸﹐招寶山提標兵卽潰﹐公遂不能支矣﹐投身泮池﹐昏頓展轉以死。步云𨿽終伏國法﹐而荒裔鬼獠﹐從此益輕中國。黃犬東門﹐朝衣西市﹐豈足蔽辜。

◎松文淸受知宣宗蒙古文淸公松筠﹐嘉慶十九年大拜﹐越二年﹐緣事罷官﹐僅賞一驍騎校﹐蓋兵丁拔補之階也。睿廟升遐﹐擇日奉移觀徳殿﹐宣宗哭泣步送。王公大臣以下﹐俯伏甬道者﹐白袍如雪﹐幾及萬人。宣宗步行方半﹐忽趨至甬道邊﹐扶一跪伏者之手﹐哀號失聲﹐跪伏者亦搶地大慟。眾遠察之﹐則松公也。翌日﹐卽有副都禦史之命﹐公仍得左右贊襄矣。魚水之契﹐殆非偶爾。

◎松文淸之忠廉松文淸公貴能食貧﹐老不怠事。出爲伊犁將軍﹐未挈眷屬﹐一日﹐遣役至京﹐附銀五十兩﹐將以迎夫人也。役未行﹐而銀已他用﹐卽亦不復寄貲。公子少宰熙昌﹐竭力摒擋﹐始獲就道。夫人旣至﹐則置之別院中﹐日扃其門﹐供饌之外﹐月與錢十千﹐婢媼傭值均取給焉。其內召爲冢宰也﹐行抵涿州﹐借喇嘛一騎﹐連夜至圓明園﹐家人戚友遠迎者﹐俱不及知。到園卽具折﹐次日召見﹐卽進講《大學》首章治國平天下當自正心誠意始﹐晚仍宿園中。又次日入城﹐先赴吏部之任﹐日晡方歸家。其妾迎於中門﹐公顧問誰家戚誼。公子曰「此某姨娘也。」公始恍然。梁氏《歸田瑣記》載公逸事甚多﹐余節采其二﹐而公之忠勤廉正﹐略見一斑矣。

◎父子同時爲督撫道光五年﹐楊忠武公遇春以固原提督署理陜甘總督。六年﹐公子國楨權河南撫篆﹐明年卽眞。又明年﹐公徵討叛回凱旋抵京﹐奉諭實授陜甘總督缺。公奏請假道豫省﹐與臣子楊國楨講求營伍及操兵之法﹐並求於陜甘將弁對調一二員﹐赴豫教練。宣宗許可﹐令在豫多住幾日﹐將平日得心應手處﹐詳告爾子﹐使將來好爲朕出力﹐亦可繼爾家聲。按﹕以武調文﹐及父子同時爲督撫﹐皆爲開國已還漢員所僅見。然忠武父子繼世忠貞﹐毅然以國事爲家事﹐亦差可仰酬異眷﹝按﹕忠武署督篆時﹐固原提督以公族子勤勇公芳調補。勤勇𨿽與公異籍﹐生平執子弟禮甚謹﹐實一家也﹞。

◎楊忠武歿後之恩諭楊忠武歿後﹐襲昭勇侯海梁撫軍服闋入都﹐成皇帝召見﹐細詢忠武染病原委﹐天顏慘怛。面諭云「朕望爾父親多活幾年﹐如國家有事﹐他𨿽不能親戰陳﹐我問問他﹐也得主意。他勿時並無大病﹐這就算無疾而終。爾父親忠勇﹐朕深信不疑﹐爾總要體貼爾父親實心報國﹐他在地下﹐也喜歡的。」諭畢﹐嗚咽者久之。我聖朝篤念勛舊﹐恩誼綢繆﹐幾無異家人骨肉。貂蟬兜鍪之徒﹐尙不出心肝以圖報效﹐眞犬馬不如矣。

◎顧棟髙奏對質直無錫顧震滄先生棟髙﹐舉經學入都﹐荷蒙召見。面諭云「看汝年衰﹐是以準令回籍頤養﹐將來朕巡幸江南﹐尙可見汝。」顧奏云「皇上還要南巡嗎﹖」髙宗默然。旋賜國子監司業銜﹐放歸。先生奏對質直﹐固不攺經生醇朴之气﹐而聖天子優容宿學﹐度量與天地同符已。

◎前明後裔襲封之特旨雍正二年﹐特旨令前明後裔﹐世襲侯封﹐姬客虞賓﹐屏藩永守﹐此三代興滅繼絕之盛典也。惟當時諭旨﹐稱於篋中檢出聖祖遺誥﹐因而補發云云﹐豈世宗之歸美先皇耶﹖抑康熙一朝﹐反側未定﹐山隅海島﹐往往借前朝名號﹐潛煽殷頑﹔故三恪之封﹐遲回有待歟﹖聖作聖述﹐權衡至精﹐管蠡淺見﹐烏足以知之。

◎謝濟世劾田文鏡田文鏡撫河南﹐禦史謝濟世劾其貪贓壞法。適臨川李侍郎入覲﹐於上前奏文鏡舉劾失平﹐世宗遂疑言官受指使﹐命王大臣嚴訊。侍禦曰「文鏡之惡﹐中外皆知﹐濟世讀孔孟書﹐粗識大義﹐不忍視姦人罔上﹐故冒死以聞。必欲究指使者﹐乃獨有孔子﹑孟子耳。」拷掠急﹐復大呼聖祖仁皇帝﹐王大臣皆瞿然起立﹐乃罷訊。入告曰「是狂生﹐妄欲爲忠臣﹐口刺刺稱孔孟不休﹐終不言指使者。」世宗意亦解﹐曰「是欲爲忠臣﹐且令從軍。」遂命往阿爾泰軍前效力。乾隆朝復再起﹐再被劾﹐卒獲超雪放歸。生際聖明﹐直如弦者﹐固不至死道邊也。

◎孫文定上封事之有膽雍正之初﹐興縣孫文定公以檢討上封事三﹕曰親骨肉﹐曰停捐納﹐曰罷西兵。世宗以其言戇﹐召掌院切責之﹐顧謂朱文端曰「汝意云何﹖」對曰「其言誠戇﹐臣服其膽。」世宗大笑曰「朕亦不能不服其膽。」立命進對﹐授國子監司業。

◎周曾發請停造乾淸宮順治十年﹐恆雨爲災﹐給事中周曾發請停造乾淸宮﹐以錢糧賑濟軍民﹐詔從其請。夫宮殿爲臨禦臣民﹑循行典禮之所﹐非若離宮別館﹐但備遊觀﹔大聖人從諫如流﹐愛民若子﹐乃不惜節土木丹靑之費﹐嘉惠窮檐﹐開國規模﹐豈復三代後帝王所有。

◎施世綸政績少時卽聞鄕裏父老言施世綸爲淸官。入都後則聞院曲盲詞﹐有演唱其政績者。蓋由小說中刻有《施公案》一書﹐比公爲宋之包孝肅﹑明之海忠介﹐故俗口流傳﹐至今不泯也。按﹕公當官﹐實廉彊能卹下。初知江南泰州﹐值淮安下河被水﹐詔遣兩大臣蒞州督堤工﹐從者驛騷閭裏﹐公白其不法者治之。湖廣兵變﹐援剿官兵過境﹐沿途攘奪﹐公具芻糧以應﹐而令人各持一梃﹐列而待﹐有犯者治之﹐兵皆斂手去。守揚州﹑江寧﹐所至民懷﹐以父憂去﹝按公爲靖海侯瑯次子﹞﹐乞畱者萬人﹐不得請﹐乃人投一文錢﹐建雙亭於府衙前﹐名一文亭。累遷督漕運﹐奉命勘陜西災。全陜積儲多虛耗﹐而西安﹑鳳翔爲甚﹐將具疏﹐總督鄂海以公子知會寧也﹐微詞要挾。公笑曰「吾自入官﹐身且不顧﹐何有子﹖」卒劾之﹐鄂以失察罷。公平生得力在不侮鰥寡﹑不畏彊禦二語。蓋二百年茅檐婦孺之口﹐不盡無憑也。

◎給事中封還紅本康熙甲辰﹐有星孛於翼軫﹐抵降婁﹐占驗者以爲含譽星。楊侍郎雍建時官給事中﹐獨疏請修省﹐聖祖優詔答之﹐遂赦天下。宣赦後﹐紅本下﹐二獄囚當決﹐楊封還紅本。有旨﹕三法司再議﹐二囚得不死。按﹕給諫本掌封駁﹐本朝名臣﹐亦間有行之者﹐惜寒蟬仗馬中﹐孤鳳皇不恆見耳。

◎藍理開浚天津水田天津城南五里﹐有水田二百餘頃﹐號曰藍田﹐因田爲康熙間總兵藍理所開浚也。河渠圩岸﹐周數十里﹐藍嘗召閩﹑浙農人督課其間﹐土人稱爲小江南。

◎王西莊之涵養光祿王西莊先生鳴盛﹐家居時﹐有無賴子與人賭勝﹐醉罵王氏之門。門者不能忍﹐先生力止之。次日﹐無賴子酒醒﹐其母挈之詣先生家請罪。笑謝之曰「昨汝酒醉﹐我卻不怪﹐但以後醉了﹐若罵他人﹐恐致獲咎。」無賴子惶恐而歸﹐戒酒終身﹐卒無事。先生涵養如此﹐宜其瞽目復明﹐年躋大耋也。

◎王因請建儲獲譴本朝家法﹐不立儲貳﹐然亦自乾﹑嘉已後﹐始明宣諭旨﹐奉爲祖訓﹐開國未嘗有也。聖祖晚年儲位未定﹐康熙五十罕後﹐太倉相國王公先後七上密疏﹐請早建國本。至六十年復申前請﹐適禦史十三人合疏上陳﹐與公不謀而合﹐或疑公指使。聖祖怒﹐發公前後疏﹐手詔切責﹐命禦史十三人及公之子奕淸﹐以額外章京銜往軍前效力﹐至乾隆初始召還。公𨿽以此舉獲譴﹐而老臣納約之忠﹐天下後世﹐當共諭之。

◎魏靑天魏靑天者﹐廣昌魏少宰定國﹐知湖廣應城縣時﹐楚民爭稱之者也。公善決獄﹐惠政入人心﹐鄰縣訟者咸赴訴﹐上官亦知之。云夢﹑孝感民爲有司所虐﹐閉城罷市﹐大吏親臨不得入﹐檄公往。民望見銜牌﹐歡曰「魏靑天至矣。」皆羅拜﹐旋解散。嗣守杭州﹐豁浮糧﹐屏盜賊﹐戢旗兵﹐民感戴如在楚時。會巡撫黃叔琳獲罪﹐或言叔琳弟叔敬爲禦史巡臺灣﹐過杭擾民﹐民罷市。世宗命將軍﹑總督會訊﹐訊日﹐觀者如堵墻。叔敬囚服噤不語﹐將軍呼三木脇之。公率錢塘令歷階上﹐抗聲曰「府縣司地方﹐地方罷市﹐府縣不知﹐請先劾府縣。且闔城老弱﹐萬千在庭﹐下辱將軍一問﹐有無立剖﹐安用刑爲﹖」將軍目外望﹐諸百姓匍伏同聲應曰「如府君言。」叔敬遂得釋。公後以陳臬畿輔﹐拷人致死﹐謫戍黑龍江。乾隆元年﹐與楊名時﹑魏廷珍同召見﹐出撫安徽﹐入貳吏部﹐終其身世稱魏靑天。

◎髙文良政績康熙五十九年﹐漢軍髙文良公撫粵西﹐鄧橫苗叛﹐公單騎入寨﹐宣布朝廷威徳﹐苗眾投刃拜馬前﹐受約束而還。雍正初﹐遷雲貴總督﹐西藏用兵﹐公遣兵迎剿﹐大小三十二戰﹐平魯魁茅洞諸寨﹐逆渠次第就擒。三年﹐調浙閩﹐福建饑﹐公入浙境﹐卽發溫﹑臺倉谷以振﹐弛臺灣米禁﹐閩人大安。平生番阿密氏之亂﹐捷聞﹐世宗喜曰「卿在閩﹐朕無南顧憂矣。」公爲人淵深﹐勤於治事﹐胸摩文案﹐肉胼起。累任盤錯﹐不喜功﹐不釀亂﹐奏刀砉然﹐關節開解。所至﹐人咸懷之。吾友小樵刺史文庚﹐公裔孫也﹐爲餘言家世﹐本徐姓。

◎尹文端不存私見尹文端晚年入相﹐與傅文忠意見未融。文忠奉命徵緬甸。文端獨抗奏傅恆碩徳重望﹐軍旅非所夙嫻﹐況以首輔之尊﹐從戎邊徼﹐萬一奏凱稍遲﹐有關國體﹐再四諫沮﹐至於涕流。可見韓﹑範﹑文﹑富﹐斷斷廷爭﹐原無一毫私見也。

◎齊召南之奏對天臺﹑雁宕之勝﹐甲於東南﹐傳之圖志﹐髙宗南巡﹐侍臣多稱述及之者。一日﹐召見齊侍郎召南﹐詢以兩山古迹﹐侍郎以未經遊覽對。上問籍隸臺州﹐因何不到﹖侍郎云「山勢Σ﹛山客﹜﹐溪流深險﹐臣有老母﹐孝子不登髙﹑不臨深﹐是以不敢往遊。」上適奉孝聖皇后南來﹐聞侍郎言﹐遂不復巡幸浙東。

◎聖祖之遠慮康熙三十二年﹐俄羅斯遣使進貢。仁皇帝諭曰「外藩朝貢﹐𨿽屬盛事﹐恐傳至後世﹐未必不因此反生事端。總之﹐中國安寧﹐則外釁不作﹐當以培養元气爲根本要務。」仁皇帝又云「島國互市廣東﹐百年後必爲中國之患。」聖明遠慮﹐早洞見今日時勢矣。

◎趙恭毅不畏彊禦康熙季年﹐優人徐采給事藩邸﹐嗾傭者殺人﹐事下九卿﹐議者欲脫采以傭抵。趙恭毅公獨據刑部讞﹐論采主使﹑坐絞﹐已而采竟減死充邊。及世宗卽位﹐仍逮采於邊﹐論如律﹐下詔褒公。一時豪彊大猾﹐爲之悚栗。

◎趙恭毅政績趙恭毅起家牧令﹐刻苦自厲﹐淸不近名。開藩吾浙﹐謂欲令州縣無虧帑﹐當先革藩司陋規﹔故有錢糧加平﹐時節饋送﹐兵餉掛發﹐奏銷部費﹐諸款一切禁絕﹐僚屬凜凜奉法律。由浙撫調湖南﹐禁州縣額外加派﹐裁軟擡﹑硬駝﹑公費﹑腳價諸名色。時苦鹽貴﹐公諭商人﹐盡革諸衙門陋規﹐自巡撫始﹐司道以下視之﹐毋得更髙價累民。入長臺垣﹐因萬壽恩詔﹐請免官地民房新舊租稅。奏使陜西﹐請蠲潼衛大同府本年應徵米豆艸束﹐皆報可。公生平政迹難僂指﹐其大旨不外損上益下﹐扶弱抑彊﹐助聖天子培樹國脈﹐蓋古所謂社稷臣也。

◎蔣伊繪十二圖進呈常熟蔣氏﹐再世名相﹐河南學道莘田先生遺澤也。公爲文肅父﹐康熙十八年滇﹑閩方用兵﹐徵調四出﹐又廣開捐納事例。公官禦史﹐繪十二圖以進﹝按﹕蔣氏世工畫學﹐亦自公開之﹞﹕一曰《難民妻女圖》﹐二曰《刑獄圖》﹐三曰《寒窗讀書圖》﹐四曰《春耕夏耘圖》﹐五曰《催科圖》﹐六曰《鬻兒圖》﹐七曰《水災圖》﹐八曰《旱災圖》﹐九曰《觀榜圖》﹐十曰《廢書圖》﹐十一曰《暴關圖》﹐十二曰《疲驛圖》。復爲疏極言其狀﹐聖祖動容嗟嘆﹐置諸左右。又嘗爲五疏﹐論救荒之策﹐言切而哀。逾年﹐駕東巡﹐道多饑民﹐聖祖顧近臣曰「此蔣伊所繪流民圖也。」公爲學道﹐以經術造士﹐屏絕干請﹐居鄕﹐好施予﹐多所全活。詳見公家傳﹑行狀﹐三槐駟馬﹐益信古人之不欺。

◎金溶非阿附師門孫文定在楚督任內獲譴﹐罰修順義城。禦史金溶奏﹕「以孫嘉淦之操守﹐不免議罰﹐恐天下督撫聞而自危﹐爲他日地步。」金卽文定所取士也﹐坐是落職。然以公之廉正﹐罰鍰助工﹐力必不逮﹐有言責者﹐分應上陳﹐不得疑其阿附師門也。後卒起用﹐益見我朝舉錯之公。

◎徳格勒奏劾明珠徳格勒﹐鑲藍旗人﹐康熙朝官侍講。李安溪嘗薦其學行﹐屢召見﹐論經義徳性。骨鯁不附權勢﹐偶扈駕巡行﹐時相明珠見其將向用也﹐使人累千金爲裝﹐卻不受。會天久不雨﹐聖祖命徳格勒筮之﹐遇﹐曰「澤上於天﹐將降矣﹐一陰居上﹐天屯其膏﹐決之卽雨。」上愕然曰「安有是﹖」以明珠對﹐明珠聞而大恚。二十六年冬﹐坐私刪起居注﹐論死﹐遇赦﹐以謫籍終。按﹕侍講志節貞亮﹐芥視千金﹐因事效忠﹐志除姦憝。其敷陳經義﹐蓋漢之劉更生﹐而非明之藍道行﹐事𨿽不成﹐於薦主有光矣。愛賢如安溪﹐汲引於先﹐乃不能昭雪於後﹐豈亦畏明珠气焰﹐恐罹黨禍﹐姑聽懷忠抱愨之士﹐老死窮荒與﹗

◎呂孝子國朝名人集中﹐多紀述孝子遺迹﹐余屢擬擷錄成書﹐以備他日傳獨行者之采擇。旣而思之﹐凡已受旌典者﹐其事實必已達部﹐卽不然﹐而州郡誌乘﹐亦當搜輯無遺﹐何待余爲。頃讀石氏《獨學廬稿》﹐如蘇州呂孝子西圃者﹐尢難能可貴已。孝子嘗從父泛舟吳淞﹐父失足溺於水﹐孝子卽躍入洪流中﹐負之而出。其平日實不諳水性也﹐狂風駭浪﹐竟獲無恙。鄕鄰不戒於火﹐及呂氏廬﹐孝子突焰而入﹐負父出﹐才及門﹐所居室燼焉。陟險蹈危﹐若有神相﹐豈當時所及料與。

◎嵇文恭精於相士嵇文恭公精相士﹐吳縣石琢堂太史以諸生入謁﹐公卽語之曰「子當以第一人及第。」嗣石六試不遇﹐公許之益堅。乾隆庚戌﹐石果大魁天下﹐而公適以是年恩賜重赴瓊林。聞喜宴日﹐公掀髯對太史曰「殿撰公﹐我豈妄哉﹗」同年九十七人﹐咸爲齒粲。

◎順治朝之大學士順治一朝﹐漢大學士如範文肅公文程及應州鮑公承先﹝後攺吏參﹞﹐貽自先朝外﹐漢臣應枚卜之選者﹐凡二十三人。其中通籍前明﹐夾輔新運﹐如涿州馮銓﹑南安洪文襄公承疇﹑徳州謝淸義公升﹐皆萬曆年間進士﹔曲沃李建泰﹑商丘宋文康公權﹐皆天啟乙丑進士﹔溧陽陳名夏﹐崇禎癸未探花﹔海鹽陳之遴﹐崇禎丁丑榜眼﹔靜海髙文端公爾儼﹐崇禎庚辰探花﹔掖縣張文安公端﹑大名成克鞏﹐皆崇禎癸未進士﹔安丘劉正宗﹐崇禎進士﹔吳江金文通公之俊﹐萬曆進士﹔髙郵王文通公永吉﹑寶雞黨崇雅﹐皆天啟乙丑進士﹔井研胡世安﹑曲沃衛文淸公周祚﹐皆崇禎進士﹕共十六人。至康熙初﹐尙有益都孫文定公廷銓﹑寶坻杜文端公立徳﹐及正定梁淸標﹐三人皆崇禎進士。蓋天祚興朝﹐气機鼓動﹐膚敏之士﹐不覺翩然來歸﹐然釋褐過早﹐身事兩朝﹐則又諸公之闕憾也。

◎吳階首發林淸之變林淸之變﹐吳曹州階實爲首功。嘉慶十八年七月﹐金鄕縣邪教萌卉﹐巡撫同公興以吳可任大事﹐屬往捕﹐遂由泰安權金鄕。時八卦教潛煽曹﹑衛間數十州郡﹐密訂變期﹐倡言八﹑九月有白陽大劫﹐誦八字訣可不死﹐愚民狂騖恐後。金鄕教首崔士俊﹐遙戴劉林爲教主﹐劉林卽林淸也。逆情日恣﹐吳至﹐走訁其迹﹐以計獲士俊並其徒黨數十人﹐亟送省獄﹐悉斬之。大府始得以士俊等從林淸謀逆內連宦豎狀﹐飛章上變﹐並以逆黨之隸直隸者馳告直督。賊由此驚惶﹐自亂其約﹐而凶渠林淸闌入禁闥﹐首尾失應﹐遂得旦夕殲滅。吳在金鄕﹐運奇縛姦﹐完危城﹐保良弱﹐賊鋒猝興﹐累戰皆靡﹐鄕團助順﹐縛賊送城下者﹐凡斬馘五十﹐斷脛斫筋者八十有奇﹐而金鄕以靖。明年﹐曹﹑衛悉平。仁宗著《天人交感說》﹐亦以吳之竭忠濟﹤喜﹥﹐爲足多也。論功﹐賜花翎﹐升署曹郡。入都﹐上急欲見之﹐詢大臣曰「吳階來未﹖」大臣以告﹐特旨令卽日入見。召對﹐詢戰守顚末﹐獎勵優異。越三年﹐復朝京師﹐天顏霽和﹐重褒乃績﹐深廑其病喉﹐慰諭至再。旣而失察所屬鄆城﹑單縣獄﹐部依法兩議降調﹐仁宗始則優詔許畱﹐繼則召至闕下﹐予復秩。見喉音未愈﹐聖情﹐命善自養。每山東大吏述職﹐必咨詢及之。吳𨿽未大顯﹐而遠臣之遇主至於如此﹐則亦足慰其勞也已。

◎薇垣五名士道光朝﹐內閣中書舍人多異材俊彥。龔自珍定盒以才﹐魏源默深以學﹐宗稷辰越峴以文﹐吳嵩梁蘭雪以詩﹐端木國瑚鶴田以經術﹐時號薇垣五名士。考中書省地望淸要﹐唐﹑宋以後﹐與翰林並稱華選﹐本朝名臣名儒﹐亦多奮迹其中。自捐例推廣﹐五貢及捐納舉人均可報捐﹐於是絲綸淸切之地﹐竽濫滋多﹐文章無色矣。

◎前輩待通家子弟之嚴張文和與阿文勤最相得﹐文勤子文成公初在朝列﹐文和視之如子弟。一日﹐見文成疾趨﹐諭之曰「汝遠到之器﹐當持以凝重﹐君子不重則不威。」文成終身誦之。劉文正與興縣孫文定﹝本朝咸豐已上﹐孫文定有三人﹕一康熙朝大學士益都孫廷銓﹐一道光朝戶部尙書濟寧孫瑞珍﹐一卽興縣相國﹐其最著者﹞亦最相得﹐文定子孝愉官秋曹﹐爲文正屬吏﹐文正待之尢嚴﹐曹事悉以委之﹐至廢寢食。文定偶以爲言﹐文正曰「此姑息之愛也。」文定語塞。觀此﹐見前輩公卿之交誼﹐不以科場通榜﹑館閣派差爲厚其通家子姓也。

◎傅文忠得納誨之道髙宗嘗諭傅文忠公恆﹕「佛法淸淨﹐於身心亦有裨益﹐公餘宜研究內典。」公奏云「佛法先戒貪嗔癡﹐皇上天聰明﹐尙有時嗔怒過節﹐如臣庸愚﹐恐學亦徒勞。」又一日進見﹐髙宗偶論魏徵敢諫。公云「魏徵每陳諫牘﹐唐太宗不但不怒﹐並有褒賞﹐魏徵見是敢諫便宜﹐故不憚直言。」上頷之。偉哉﹗文忠得大臣納誨之道矣。

◎年羹堯之兵法年羹堯徵靑海日﹐營次﹐忽傳令云「明日進兵﹐人各攜板一片﹑艸一束。」軍中不解其故。比次日﹐遇塌子溝﹝淤泥深坑也﹐國語云爾﹞﹐令各將束艸擲入﹐上鋪板片﹐師行無阻。蓋番人方倚此爲險﹐不意大兵驟至也﹐遂破賊巢。又年徵西藏時﹐一夜漏三下﹐忽聞疾風西來﹐俄頃卽寂。年急呼某參將﹐領飛騎三百﹐往西南密林中搜賊﹐果盡殲焉。人問其故﹐年曰「一霎而絕﹐非風也﹐是飛鳥振羽聲也。夜半而鳥出﹐必有驚之者。此去西南十里﹐有叢林密樹﹐宿鳥必多﹐意必賊來潛伏﹐故鳥羣驚起也。」年𨿽跋扈不臣﹐罹大譴﹐其兵法之靈變﹐實不愧一時名將之稱。

◎嶽威信之兵法嶽威信公徵靑海﹐行至崇山﹐見野獸羣奔﹐曰「此前途有放卡賊。」蓐食速驅﹐果擒百餘人。自此﹐探信賊斷﹐得掃穴獲丑﹐與年事略同。

◎桐城古文派之源流桐城派古文﹐望溪開之﹐海峯繼之﹐至惜抱而其傳始大﹐此天下之公言也。惜抱出於劉門﹐世幾有靑藍冰水之諭。然惜抱之學﹐師法家法﹐殆兼有之。惜抱之世父姜塢編修範﹐博聞彊識﹐誦法先儒﹐與海峯友善。諸子中﹐尢愛惜抱﹐每談文必令侍側。惜抱幼時﹐卽喜親海峯﹐客退﹐輒肖其衣冠談笑爲戲。故編修授以經學﹐而復使受古文法於海峯。

◎姚惜抱有儒者气象惜抱先生纂修祕書時﹐於文襄雅重之﹐欲一出其門﹐竟不往。書竣﹐當議遷官﹐劉文正公以禦史薦﹐已記名矣﹐未授而公薨﹐先生遂決計去。旣退歸﹐梁階平相國屬所親傳語曰「姚君若出﹐吾當特薦﹐可得殊擢。」先生婉謝之﹐集中所謂復張君書也。南康謝方伯啟昆見先生﹐退而嘆曰「姚先生如醴泉芝艸﹐使人塵俗都盡。」靑浦王侍郎集海內詩﹐至先生曰「姬傳藹然孝弟﹐踐履醇篤﹐有儒者气象。」見石甫所作家狀。按﹕先生每以義理﹑考訂﹑文章並稱﹐設非邃於義理﹐安能出處光明﹐萬流仰鏡若斯乎﹖

◎索氏之國恩家慶索綽絡氏文莊公徳保﹐任翰林學士﹐僅九日﹐晉內閣學士。後其子相國英和﹐任詹事亦僅十日﹐晉閣學。相國嘗語人﹐以爲國恩家慶﹐亙古希遭也。

●卷五◎髙郵王氏傳家忠孝髙郵王氏﹐理學經學﹐代爲儒宗﹐初筆述之矣。頃讀宗侍禦《躬恥齋文鈔》﹐稱文簡公次子彥和守潯州﹐訪知粵逆巢藪﹐請大府痛剿﹐不聽。觀察皖南﹐嚴治土匪﹐芟鋤至數百人。自季弟殉節﹐痛念國憤家仇﹐約束部伍﹐志在蕩決。奉命赴浙﹐委往徽州軍營﹐中途以勞瘁死。文簡季子忠介公壽同侍禦﹐稱其於韻學能契祖庭不宣之蘊﹐於小學﹑經學能補庭訓未及之端。分轄漢黃﹐粵寇至﹐力戰陣亡﹐仲子恩晉隨殉﹐褒旌廟食﹐卹典極隆。一家父子兄弟﹐忠孝堂堂﹐樹節奇偉﹐蓋又不第仍世朴學之傳﹐爲足力振門緒也。

◎王東槐風節王觀察東槐初入臺﹐卽以犯顏自任。以鹽漕敝政﹐請參折中開中法﹐納米麥以代鹽課﹐兼可裁漕運﹔𨿽格不行﹐多韙其論。山東患盜﹐劾主名大小吏十餘員﹐斥州縣二十餘案﹔密按皆實﹐因受宣廟知。道光二十八年﹐時議開礦益帑藏﹐已允行矣﹔公敬陳列聖封禁成訓﹐謂開采者上非良吏﹐下非良民﹐請緩其令﹐事竟寢。任街道時﹐遇王府木器車橫行中路﹐輒笞之。巡北城時﹐訪得惡魁曹七爲民害﹐迅禽治之﹐輦下皆畏憚。庚戌正月﹐議陳先帝朱諭郊配廟祀二條﹐讓善至孝﹐裁義至精﹐不可沿例而掩顯謨﹔疏上發還﹐夜半公爲哭失聲﹝敬按﹕宣宗遺命二條﹐曾文正長禮部時﹐亦有專折﹐議禮精確﹐立論微婉﹐足爲儒臣言事之鵠﹐今存公集中﹞。後又陳初政闕失﹐事關禁密﹐未發。其時經費支絀﹐言利繁興。公疏言﹕破患貧之見﹐而後治本可端﹐元气可培﹐人心可固。其正大之气﹐洵足爲古之遺直矣。﹝按﹕《周禮。地官》有﹝A040﹞人。﹝A040﹞卽今礦字。開礦之策﹐在今日似不能不行﹐而董督非人﹐未能無獘。公於咸豐初諫阻開采﹐不可謂非碩畫忠謨。噫﹗三十年爲一世﹐時勢變遷﹐後先迥異﹐豈獨此一事與﹗﹞

◎英文莊公辭婚仁宗皇帝一日召見英相國和﹐諭曰「汝家事朕皆深悉﹐惟當日和┞如何欲與汝締婚﹐汝父何言以謝﹖」對曰「臣年八歲﹐和┞初爲侍郎﹐至臣家﹐適遇臣於門外﹐但問臣年幾何。及臣十一歲﹐臣父爲聘故漕督阿思哈之女﹐越二年來歸﹐此外別無所聞。迨臣父亡後﹐大學士公阿桂向臣言﹕當日和┞浼內務府大臣金簡爲其女作伐﹐臣父婉辭。」仁廟嗟嘆久之﹐諭曰「汝父生前受和┞之謗多矣。」相國因泣對﹕「不獨生前受謗﹐身後遺折﹐尙爲遏抑。」次日﹐蒙特恩追賜相國父前禮部尙書徳保謚文莊﹐並文莊兄前禮部尙書觀保謚文恭。

◎聖祖垂詢孫赤崖孫修撰承恩大魁時﹐不肯欺君賣弟﹐事詳前筆。其弟赤崖孝廉﹐實才人也﹐以科場獄謫戍邊外﹐蒙恩放還。己卯﹐聖祖南巡至蘇州﹐問孫在否。獻詩行在﹐有「君王猶記小臣名」之句﹐爲時傳誦。夫以海隅下士﹐曾竄遐荒﹐湯网宏開﹐堯天重戴﹐已是再生莫大之恩﹔乃事隔數年﹐天語拳拳﹐猶齒及菇蘆之姓氏。此則夜郎﹑儋耳﹐昔賢無此遭逢﹐想一時獻賦迎鑾﹐儒冠萬頂﹐當無不感激涕零矣。

◎錢錦城乞錢朝鼎副憲作詩序常熟錢錦城﹐牧齋宗伯孫也。少承家學﹐以詩名﹐乞其家副憲朝鼎爲之序。嘗攜集就正新城尙書﹐新城一見其序﹐卽曰「家有湘靈﹝按﹕湘靈名陸燦﹐著有《調運齋集》及《圓硯居士集》﹞﹐捨之而求副憲﹐是欲以爵位傳也。」擲去不觀。噫﹗今之自刊詩文集求貴人作序﹐其難免新城一擲者多矣。

◎未過門守貞道光乙酉﹐成郡王子載鐘病故﹐其妻關氏未經過門﹐情願守節﹐經宗人府奏聞﹐特旨旌表。金枝玉葉中﹐亦復有此霜松雪柏﹐足見聖朝風教之醇化﹐行自近也。

◎推恩壽母道光二十七年正月﹐兵部尙書金陵何恪愼公汝霖之太夫人﹐以年躋九旬﹐五世同堂﹐親見七代﹐蒙恩賜壽。於是上命樞臣傳詢中外文武大臣﹐有老親年屆八十以上者﹐悉列以聞。時協辦大學士吏部尙書陳公官俊﹐母壽九十﹔都統祿公普﹑浙江巡撫梁公寶常母﹐壽均八十以上﹐咸拜恩賜。工部尙書濱州杜公受田﹐其尊人石樵侍郎致仕家居﹐年亦八十有四矣﹔兩朝耆舊﹐三世淸華﹐特荷良玉文綺之賞﹐錫賚尢爲醇渥﹐並禦書「教忠篤慶」四字匾額賜之。

◎南齋遺迹大內南書房後院壁﹐有世祖皇帝幼年習彈痕迹。又桐城張文端﹑靜海勵文恪二公﹐在南書房﹐每入直﹐於亢﹝按﹕亢﹑坑﹑炕三字﹐皆無牀榻義﹐今北人習呼臥榻爲亢﹐故鮑氏沿用之﹞邊坐處﹐以辮髮抵壁﹐久而發印漬紙﹐至今尙存﹝按此指康熙末﹑雍正初而言﹞。見長興鮑氏《亞谷叢書》。

◎輦下十子汪蛟門懋麟﹑田綸霞雯﹑宋牧仲犖﹑曹頌嘉禾﹑丁幼華又旦﹑顏修來光敏﹑葉井叔封﹑曹升六貞吉﹑謝千仞重輝﹐同稱詩輦下﹐時號十子﹐亦見《亞谷叢書》。

◎姜西溟典試獲咎之冤姜西溟太史與其同年李修撰蟠﹐同典康熙己卯順天鄕試﹐獲咎﹐是科鼎甲不利﹐已見前筆矣。時蓋因士論沸騰﹐有「老姜全無辣气﹐小李大有甜頭」之謠﹐風聞於上﹐以致被逮﹐姜竟卒於請室。第前輩多紀述此事﹐而不能定其關節之有無。昔讀鮚崎亭先生墓表﹐稱滿朝臣僚﹐皆知先生之無罪﹐而王新城亦有「我爲刑官﹐令西溟以非罪死﹐何以謝天下」之語。知同時公論﹐早以西溟之連染爲冤。嗣聞先師徐柳泉先生云「小說《紅樓夢》一書﹐卽記故相明珠家事。金釵十二﹐皆納蘭侍禦所奉爲上客者也。寶釵影髙澹人﹔妙玉卽影西溟先生﹐妙爲少女﹐姜亦婦人之美稱﹐如玉如英﹐義可通假。妙玉以看經入園﹐猶先生以借觀藏書﹐就館相府。以妙玉之孤潔﹐而橫罹盜窟﹐並被以喪身失節之名。以先生之貞廉﹐而瘐死圜扉﹐並加以嗜利受賕之謗。作者蓋深痛之也。」徐先生言之甚詳﹐惜余不盡記憶。此編网羅掌故﹐從不采傳奇稗史﹐自污其書。惟《紅樓夢》筆墨嫻雅﹐屢見稱於乾﹑嘉後名人詩文筆札﹐偶一援引﹐以白鄕先生千載之誣﹐且先師遺訓也。

◎國初江浙士大夫以立社自豪國朝初定江浙﹐士大夫猶沿明季遺習﹐方州大縣﹐立社自豪。聞一知名之士﹐則彼此爭闌入社﹐甚至挾兵刃弓矢以劫之。文酒翰墨之場﹐至效惡少椎埋﹐道途交哄﹐何其愼也。相傳海寧有二社不相下﹐一社徧致三吳諸名流﹐推吳梅村爲祭酒﹐舟楫絡繹數千里。三月某日﹐方過嘉興﹐將以次日大會﹐其泊舟處﹐質明﹐大書一聯於野廟門外云「鼎湖莫挽龍髯日﹐鴛水爭持牛耳時。」蓋是日乃明思陵殉國之日也﹐見者气沮而散。

◎陸建瀛爲軍興第一罪魁咸豐三年金陵失守﹐中外輿論﹐咸歸咎制府陸建瀛之僨事﹐蓋萬口一詞矣。時祁文端公弟文節公幼章方伯﹐以守城悲憤嘔血殞命。文端哭弟詩云「嚴嚴制府公﹐抵掌運才智。提兵扼九江﹐庫藏悉羅致。神炮五百餘﹐盡數充武備﹝原注﹕上海購炮六百尊﹐僅以四十尊畱備守城﹞。京帑六十萬﹐並取毋遺置﹝原注﹕部議三十萬給軍﹐三十萬守城﹐督帥悉檄取之﹞。遺之以危城﹐置之於死地。」又云「疆帥控上游﹐初議豈不壯。舳艫亙千里﹐江皖賴保障。前茅甫遇賊﹐一戰總戎喪。翩然乃退飛﹐踉蹌棄兵仗。匿迹歸白門﹐吾民復奚望。城中十萬戶﹐湍決各奔放。大府方閉閣﹐猜嫌仍未忘。」又云「追思僨事繇﹐後懦而前亢。若使謀乃進﹐據險審所當。縱退時猶紆﹐援軍勢可仰﹝原注﹕時向軍門自湖北統兵追賊﹐已及九江﹞。嚴城民气固﹐內外力足抗﹝原注﹕弟借帑各關﹐儲糧練勇﹐布置周密﹐民不驚徙。若前軍徐退﹐小孤﹑東西梁山﹐重險不徹﹐則向軍援至﹐勝負未可量也﹞。此錯竟誰鑄﹐此災實無妄。」讀公此詩﹐可見制府之貽誤大局﹐實軍興第一罪魁。嗣以﹛艸後﹜黃巾﹐身膏亂刃﹐顯皇帝憫其一死﹐卽亦不復追咎封疆。此正聖朝體卹之深心﹐包涵之大量。康祺竊謂﹕鄭祖琛﹑何桂淸輩﹐本以試帖楷書進身﹐駿昧空疏﹐氵存膺節鉞﹐猝罹禍變﹐顚蹶何奇。沔陽制府平日賓禮賢士﹐研究儒書﹐迹所施爲﹐尙不肯自居庸懦。不意臨變失措﹐頓喪生平﹐以致東南門戶﹐江皖藩籬﹐盡壞於九江之一著。較張浚符離之敗﹐房陳陶之潰﹐殆有過之。士大夫與人家國﹐謀人軍師﹐顧可不自審量﹐貿然一出與﹖

◎張石洲之植品平定張石洲先生穆﹐融貫經史﹐學窮九流﹐山右自閻徵君後﹐勃羣書﹐斷推先生爲眉目。客京師﹐與壽陽祁相國﹑歙縣程侍郎﹐及何子貞﹑苗仙簏﹑何願船﹑兪理初諸君子﹐以絕業相切靡刂。比年廠肆舊書﹐遇有石洲手校之本﹐靡不精審﹐康祺心竊向之。頃讀《程侍郎遺集。送張石洲歸裏詩》云「逸气淩參墟﹐淸眄徹水鏡。朱邸延不赴﹐書窟臥以詠。」注云「惠邸慕君名﹐懸榻以侍者三年﹐卒辭不就。」更可見先生之植品矣﹝按﹕先生初名瀛暹﹞。

◎祁鶴臯薦劉澄齋祁文端公之先徳鶴臯先生韻生﹐邃於輿地掌故之學﹐其所著《皇朝藩部要略》《西陲要略》《西域釋地》諸書﹐綱領秩然﹐甄采有法﹐穆然見列聖綏養藩服﹐長駕遠馭之規模﹐洵必傳之作也。先生提調史館﹐舉介休劉澄齋錫五自代﹐總裁阿文成公問曰「此非上書某公者耶﹖骨气如此﹐可勝提調任矣。」蓋劉官翰林時﹐有文章巨公答拜稍倨﹐嘗上書規切﹐先輩之取人以此。

◎霜帷課讀圖鶴臯先生於役西陲﹐文端方十三歲﹐太夫人課讀冬夜﹐視參星西沒爲度。文端題朱蘭坡學士《霜帷課讀圖》有云「世間冰蘗何處無﹐我亦傷心讀此圖﹐朔風捲地參橫屋﹐萬里﹤門爲﹥門夜讀書。」令人誦之嗚悒。

◎靑浦孔宅衢州孔氏﹐世稱聖裔南宗﹐而江蘇靑浦縣城北亦有孔宅。考孔宅志﹐孔子二十二代孫潛﹐字景微﹐先居梁國﹐爲漢太子太傅﹐避地會稽﹐遂爲郡人。至三十四代正﹐爲蘇州長史﹐隋末亂離﹐奉先聖衣冠寶玉﹐葬於大盈浦上﹐立家廟以祀﹐子孫家焉。又考邑志云﹕宋淳熙間﹐慧日院僧疏廟陜渠﹐得寶玉六事﹐三璧﹑二環﹑一簪﹐藏縣庠。或云瘞於墓側﹐殆卽長史所藏也。康熙四十四年三月巡幸江浙﹐途經靑浦﹐貢監生員孫釒宏等吁請﹐禦書匾云「聖迹遺徽」﹔聯云「澤衍魯邦﹐四海人均化育﹔裔分吳會﹐千秋世永蒸嘗。」雍正十二年﹐詔立五代王祠。乾隆十一年﹐禮部題準奉祀生﹔四十四年﹐巡撫楊魁疏奏估修﹐嗣後多請帑重修﹐沿爲故事。聖代崇儒﹐至矣極矣﹝康祺按﹕靑浦之名縣﹐以邑有靑村﹐子遊曾過此也。乃孔宅南遷﹐適當斯土﹐實足爲山川志乘之榮﹞。

◎承平時宮禁之盛事﹝五則﹞

乾淸宮每歲封寶後﹐工部內府進鐙竿二﹐盤龍楠木柱﹐髙與宮檐齊﹐上銜五色八角圓鐙﹐樹於東西墀中。又封寶日﹐宮中駕幸之所﹐以爆竹前導。

宮中門聯﹐例用白絹﹐錦闌墨書﹐輝映朱門﹐色益鮮潔。聯語翰林撰寫。又臘日﹐內廷翰林題椒屏進上﹐謂之椒屏歲祝﹐皆桃符遺制也。

封寶前一日﹐例進門聯。立春日﹐南齋翰林進春帖子詞三章﹐五言一首﹐七言二首。用硬黃矮紙﹐小折細書﹐拜筆墨箋紙之賜。

禦筆福字賜近臣﹐舊例也。道光初年﹐加賜壽字。

新正二日﹐重華宮茶宴聯句。

已上五則﹐皆見祁文端公《﹤谷曼﹥﹤谷九﹥亭集》。消寒四集分詠得桃符詩注﹔錄之以紀承平歲時之盛。

◎義寧州之得名江西南昌府屬之寧州﹐毗連楚壤﹐嘉慶三年﹐教匪潛入州境滋事﹐經鄕團剿滅。六年春﹐特諭撫臣查在事出力者﹐分別賞給職銜﹐並以寧州士民急公向義﹐錫名義寧州。

◎萬文恪督學江蘇嘉慶丁卯﹐義寧州萬文恪公承風﹐奉命充浙江鄕試正考官﹐上於召見時諭之曰「汝在書房年久﹐操守朕所素信﹐浙江大省﹐故令汝去。」又諭曰「試官因有關防﹐地方事無從知悉﹐若學差則不然﹐當據實陳奏也。」後果於闈中拜督學江蘇之命﹐蓋陛辭時已微示意旨矣。

◎江陰學使署之燕喜堂江陰學使者署有「燕喜堂」﹐爲彭文勤公侍母繆太夫人之所。檐聯云「母福逮兒身﹐八歲辭家﹐七旬就養」﹐紀實也。堂內額「萱輝頤祉」四字﹐嘉慶九年﹐相國劉文淸公母太夫人九旬時所賜。後義寧萬文恪督學江蘇﹐奉母抵署﹐亦居此堂。文恪《思不辱齋集》﹐有《燕喜堂詩》。

◎父子相繼入上書房﹝二則﹞

程春海侍郎﹐爲蘭翹學士昌期晚年愛子。乾隆間﹐學士嘗值上書房。比道光元年﹐侍郎亦以編修奉命在南書房行走。召諭曰「汝父蘭翹先生品學﹐朕昔年最敬﹐汝之聲名﹐朕亦皆知﹐宜更守素行。」時祁文端方長戶部﹐同蒙召見﹐親聆聖訓﹐出語同朝﹐皆榮之。按侍郎後於十二年十二月﹐復被命入上書房﹐課惠親王學。父子相繼入上齋﹐亦罕覯事。

父子同值上書房﹐又有靑陽王氏﹐其一家蒙眷之厚﹐尢爲志乘所無。當文僖公懿修官禮部侍郎﹐蓮府大司馬宗誠已爲侍講學士﹐同扈蹕東巡。睿皇帝幸翰林苑﹐父子同席﹐賜宴和詩。純皇帝實錄成﹐尙書方以詹事爲纂修﹐賜宴禮部。而文僖公適長春官﹐爲主席。比文僖以年引退﹐尙書卽相繼入值上齋﹐奎章珍器﹐賞賜重疊。𨿽睿皇帝亦嘉嘆其兩世知遇﹐忠謹自將﹐時發天音而垂淸問也。

◎程春海之博洽程侍郎爲阮文達公再傳弟子﹐例稱門人。文達入相﹐與侍郎結鄰﹐尙以暇相講習。文達校《毛詩》「有椒其馨」﹐椒字訛馥字﹐其訛久在六朝﹐罕可相語者﹐持示侍郎。侍郎謂﹕《詩》「芬孝祀」﹐《韓詩》作「馥芬孝祀」﹐馥字毛韓兩見﹐形聲不謬﹐於六書爲加一證。侍郎又謂近人治算﹐由九章通四元﹐可謂發明絕學﹐而儀器罕有傳者﹔乃與鄭君復光有修復古儀器之約。又嘗深究《開元占經》﹐謂道光七年木火同度﹐當有火災﹐果驗。吉地案發﹐因水之故﹐曹文正問古有之乎﹖侍郎對﹕水嚙王季墓﹐見棺之前和﹐見《呂覽》。所撰《國策地名考》﹐謂孟津在河北﹐非今孟津縣﹐亦非古河陽縣﹔蒲反非舜都﹐乃衛蒲邑﹐以嘗入秦仍歸﹐故曰蒲反。其援據博洽如此﹐文達甚韙之。世盛稱侍郎詩文。康祺謂侍郎亦漢儒實事求是之學﹐不墜師門家法者也。

◎上齋南齋故實余嘗欲輯上齋﹑南齋故實﹐勒爲專書﹐以志本朝右文之盛。旣思官非淸貴﹐學復鄙﹐揚厲鋪張﹐嫌於非職﹐坐是中輟。前編曾記樂泉﹑食筍齋諸典﹐略存澄懷風景﹐苦於未詳。頃讀《﹤谷曼﹥﹤谷九﹥亭詩》﹐及義寧萬文恪公集﹑歙縣程侍郎遺集﹐又得數事。樂泉爲乾隆己卯歲張文恪公泰開直上書房時﹐得於園廬之東﹐愛其甘冽﹐以文石﹐繪圖徵詩﹐公遂自號樂泉老人。比嘉慶間﹐泉漸蕪沒﹐僅餘涓滴。道光戊子﹐田季髙嵩年募夫極力淘浚﹐深八九尺﹐石無恙﹐果有泉自西北石罅湧出﹐逾日﹐而淸澈一泓﹐其光可鏡﹐環植新柳﹐頓復舊觀﹐同直咸有歌詠。又葉棣如閣學覲儀卜宅處﹐有一小阜﹐可望西山﹐閣學築亭其上﹐名之曰葉亭。戴文節熙作畫﹐沈文忠兆霖作記﹐時道光己酉﹐二公同直友也。又祁文端於道光辛卯﹐奉母入都﹐筮得井之上爻﹐已而被命重直南齋﹐並詔許就養園廬﹐因名直園屋後之井曰孚井。嗣徐少空士芬居之﹐制竹筒爲恆升車﹐仿區田之法﹐試之有驗。辛丑季秋﹐置酒邀孫文定瑞珍﹑杜文正受田﹑賈文端楨﹑張文毅芾﹑何制軍桂淸觀刈稻﹐孫﹑杜諸公﹐亦當時兩齋詞臣也。又祁文端有食筍齋十詠。曰竹徑﹕齋南竹三叢﹐當塗手植﹐遂以名齋。東南隅兩叢﹐西北墻下一叢﹐文端所補也。春夏雨足﹐筍迸地而出﹐交柯亂葉﹐款扉者披翠而乃入焉。曰老屋﹕循竹而西﹐過墻而南﹐老屋三間﹐楡柳之下﹐園廬昔毀於火﹐獨此屋與近光樓巋然尙存。曰借春陰館﹕館當老屋之北﹐檐角海棠一枝﹐髙三四丈﹐花時﹐與客飲酒賦詩其下﹐取放翁詩意名之。曰東峯﹕上有老楡﹐髙出羣木﹐下有樂泉﹐淸冷如鏡﹔峯在齋東﹐故名。曰月湖﹕門對南湖﹐水天一碧﹐園木蒙密﹐到此豁然開朗。曰影荷橋﹕石橋界南北兩湖之間﹐荷花開時﹐縈紅漾碧﹐如畫舫然。曰見山臺﹕橋東北水折處﹐突起一小岡﹐出館之背﹐頂若平臺﹐登之可見西山。曰藥坡﹕岡自北而南﹐尾注於齋﹐奇石環之﹐髙下雜植藥艸﹐桔梗數叢﹐挺秀可愛﹐花開如紫玉盞﹐野菊緣坡﹐入秋特盛。曰雨香講﹕齋之後爲北湖﹐鎖以重岡﹐跨以橫橋﹐林陰四匝﹐幽邃無盡。曰洗硯池﹕北湖之ぞ﹐藥坡之腳﹐爰有磐石﹐可濯可沿。此十景﹐皆文端命名也。又程侍郎直捨﹐在東峯下﹐有屋一區﹐侍郎題曰「樂泉西舫」。又食筍齋后土阜﹐有嘉樹三﹐居者過者﹐皆罔識其名﹐程侍郎辧爲醜﹐因著《醜賦》。以上俱澄懷掌故之瑣瑣者﹐暇日終當搜討各書﹐分類編紀﹐爲獲侍承明者慶遭際也。

◎顧文端立朝之大節文端公顧八代﹐精韜略﹐善射﹐以擺牙喇從徵南﹐先後參鎭南將軍襄壯公莽依圖﹑平南大將軍襄毅公賴塔軍。比有功﹐氵存長禮部﹐列內臣班。顧公𨿽以武功起﹐居家好治經義﹐如諸生。居母喪﹐三日不食﹐三年不入內。立朝持大節﹐不附執政索額圖﹐爲所抑。居要地數十年﹐致仕﹐卒無以爲殮。世宗在藩邸﹐遣王府官治其喪﹐乃克成禮。

◎範承勛奏除蒙番賦籍吳三桂開藩南﹐嘗割麗江邊界地賂蒙番﹐賦籍尙畱。尙書範公承勛督雲貴﹐奏除之。

◎王閻羅漢軍工侍郎國安﹐康熙初撫吾浙﹐勤敏彊記﹐所部吏民﹐賢不肖及姦宄姓名﹐各有記籍﹐摘伏如神。嘗晨坐聽事﹐官屬以次晉謁﹐復延見鄕裏耆老﹐問疾苦。甫闔扉﹐遽微服行間﹐或單騎出入山谷﹐訪諸不逞者﹐立擒至官﹐遠近駭服。會朝議欲棄舟山﹐徙民內地﹐公上疏力言不可﹐乃止﹐卽今之定海廳也。浙人呼公曰王閻羅。

◎格爾古徳薦賢鈕祜祿氏文淸公格爾古徳﹐繼於淸端撫直隸﹐疏薦盧龍令衛立鼎﹑靈壽令陸隴其﹐眾論翕然。及詔舉賢能﹐九卿交推公淸廉莫及﹝按﹕是舉登剡牘七人﹐已見初筆﹞。蓋正己薦賢﹐惟廉吏能知廉吏也。公與於公謚法﹐皆以淸字﹐昔之保障畿輔者﹐足爲諸道表率如此。

◎衛盧龍之治行衛盧龍立鼎﹐山西陽城人﹐後行取﹐官郎中。令直隸時﹐治行與陸淸獻公相伯仲。聖祖嘗命刑部尙書魏敏果﹑吏部侍郎科爾坤巡察畿內﹐至盧龍﹐治具不爲食﹐啜茶一甌曰「令飲盧龍一杯水耳﹐吾亦飲令一杯水。」諸大獄悉以咨之﹐立鼎引經準律﹐敏果大稱善。

◎文源閣藏書大內文源閣藏書六萬卷﹐裝潢經史子集﹐以異色別之﹐仿隋唐舊制也。每卷首各印文源閣寶﹐上加古稀天子圓璽。

◎禁科道風聞言事黃陂姚撫部締虞﹐康熙十七年以禮科給事中主考江西﹐還﹐奏免江西逋賦二百十餘萬。以文字之職﹐而議及民瘼﹐竟邀曠典﹐故事未嘗有也。初憲臣艾元徵請禁科道風聞言事﹐進言者日少﹐撫部抗疏﹐請聖祖檢閱世祖朝言官章奏﹐如何謇諤﹐今相率以軟熟爲風﹐恐平時無以作其敢言之气﹐臨事必無肯爲皇上盡忠者。頃之﹐聖祖禦乾淸門召諭曰「朕親政以來﹐諸臣何嘗以言獲罪﹖」對曰「上卽不譴言官﹐但有此處分條例﹐諸臣方畏罪﹐誰復肯發姦指佞者﹖」聖祖色霽﹐因曰「人臣論事﹐當擇其大者遠者﹐如魏象樞彈程汝璞﹐亦是風聞。已而鞫問得實﹐本朝原未有風聞之禁也。」將退﹐詔以所言宣付史館。尋出撫四川﹐請罷蜀中采木之役﹐仁言利溥﹐撫部之謂矣。

◎胡淸恪敢言乾隆七年﹐詔求骨鯁質朴之士﹐如古馬周﹑陽城者。九卿咸有薦辟﹐廷試策論﹐上親取靑浦胡淸恪公寶泉第一。公時宮中書舍人﹐用大學士查公薦也。後公官禦史﹐有敢言之目﹔任封疆﹐能持大體﹐卒爲名臣。相傳公將生之夕﹐父教授君夢王文成遺以金軸曰﹕五十年後﹐煩送至吾鄕。及髙宗南巡至會稽﹐遣公賫禦書「名世眞儒」額及禦祭文﹐祀文成﹐方悟前夢﹐因爲題曰「三不朽」﹐懸諸祀堂。按﹕夢境渺茫﹐豈可據爲典要﹐而碩輔眞儒之魂魄﹐千載如生﹐絲綸俎豆之恩榮﹐九幽亦感﹐此則確然可信者也。

◎老吏論各省吏事之壞曩於東華門外酒家晤一老吏﹐自言作幕二十年﹐作官三十年﹐遊歷九行省﹐極論兵亂以前各省吏治之壞﹐滔滔汨汨﹐口若翻瀾。且云「當時知府﹑知縣﹐幸不甚知﹔知則劫富民﹐噬弱戶﹐索土產﹐興陋規﹐百姓更不堪命。巡撫﹑巡道﹐幸不常巡﹔巡則攪驛道﹐折夫馬﹐斥供張﹐勒饋贐﹐屬吏更不堪命﹐仍苦百姓耳。」其言殊太激切。天下之大﹐百官之眾﹐小廉大法﹐豈ム無人。錢唐袁枚令沭陽﹐南靖莊廉訪亨陽以淮徐海道來巡﹐就館﹐饋肴燕受之﹐止袁共飲。問沭水原委簿領利病甚悉﹐旁及山經地誌星象樂律甚辧。翼日﹐會諸生於學﹐講《中庸》卒章﹐款款盡意﹐聞者色動。翼日﹐校丁壯發矢﹐矢旁決﹔火器﹐器閉。諸丁伏地請罪﹐袁亦起謝。廉訪乃弛外衣﹐手弓而前﹐教如法﹐矢發﹐十八人無不當鵠者﹐火器亦如之。畢﹐就坐﹐笑謂袁曰「而奚慊慊耶﹖專心治民﹐吾職在巡﹐年年來爲子教之可也。」從蒼頭二人﹐僮一人﹐皆自飲其馬。臨去﹐犒以金﹐堅不受。後公卒於官﹐民爲罷市號哭﹐賻以錢﹐一日至六千緡。嗚呼﹗巡道如公﹐民方恐其來巡之暮也。

◎常州人才之盛亭林﹑堇浦諸先生﹐自云吾不如某某﹐吾不如某某﹐余已紀之《郎潛初筆》矣。頃讀武進劉禮部逢祿集《歲暮懷人詩》小序有云「惇行孝友﹐厲志貞白﹐吾不如莊傳永。思通造化﹐學究皇墳﹐吾不如莊珍藝。精研《易》《禮》﹐時雨潤物﹐吾不如張臯文。文采斐然﹐左宜右有﹐吾不如孫淵如。議論激揚﹐聰明特達﹐吾不如惲子居。博綜今古﹐若無若虛﹐吾不如李申耆。與物無忤﹐泛應曲當﹐吾不如陸劭聞。學有矩矮﹐詞動魂魄﹐吾不如董晉卿。數窮天地﹐進未見止﹐吾不如董方立。心通倉籀﹐筆勒金石﹐吾不如吳山子。」可見宏聞︱學之士﹐未有不﹤勹躬﹥﹤勹躬﹥﹛羽毛﹜﹛羽毛﹜﹐集思廣益者。禮部所舉﹐皆同時一州之人﹐宜曾文正薦舉人才疏﹐稱常州奎婁應度﹐人才輩生﹐洵不誣也。又張茗柯門人江承之安甫﹐受鄭氏《禮》﹑虞氏《易》﹐通大義﹔禮部門人潘準彥甫﹐夙慧嗜學﹐通六書九疇﹐經緯文史﹐皆年十八卒。江﹐歙人﹐爲常州之學﹔潘亦常州人﹐猶惜其秀而不實﹐未成通儒。

◎常州二申劉禮部爲相國文定公孫﹐字申受﹐年二十五﹐學使賞其文﹐以廩生充拔貢。時與同邑李申耆先生齊名﹐號常州二申。

◎乾隆甲子科搜檢之嚴乾隆甲子科前期﹐上聞士習不端﹐懷挾擬題之風日甚﹐思痛懲之﹐命親王大臣嚴立搜檢之法﹐得一人者賜軍役一金。士子褫及褻衣﹐貢院內外﹐枷醜相屬﹐比日晡﹐受卷入場者寥寥也。時士子多退歸寓捨﹐將就寢矣﹐忽傳旨盡放進。比欽命題下﹐曳白者乃至二千餘人﹐下詔切責﹐並裁減各省中額有差。

●卷六◎鄕試呈薦官捲之成例今各省鄕試官生捲﹐什九呈薦﹐其事始於富陽董文恭公以官生應試時。乾隆庚辰秋﹐劉文定公與介野園少宰典京兆試﹐有同考官某﹐素識文恭名﹐得一卷呈介公﹐介公不取。某曰「觀其詞采富麗﹐必董公子也。」﹝時文恪公邦達在朝﹞介公大怒曰「科場法至嚴肅﹐果爾﹐卽奏聞。」賴文定力爲寬解﹐乃悉取官捲付介公去取﹐自此沿爲成例﹐順天鄕試官生捲遂盡呈主考﹐而外省亦然矣。是科揭曉後﹐文恪公聞文定闈中排解事﹐退朝﹐卽率文恭踵門謝﹐命稱弟子﹐見文定《孫禮部集。記董文恭公遺事》。

◎和┞忮刻乾隆間﹐故相和┞屢奉派預文字之役﹐在純皇帝聖意﹐不過欲其追從儒臣﹐練習文采耳。而┞忮刻特甚﹐凡得捲非其屬意者﹐先視其筆誤斡補處抉去之﹔其無筆誤﹐則妄摘瑕疵﹐以指甲深畫之。南巡召試﹐數與梁文定﹑朱文正﹑董文恭諸公同閱試卷﹐或取或捨﹐┞輒專決﹐其謬妄可想﹐其气焰亦可想。

◎董文恭不愧爲社稷臣董文恭公居太夫人憂﹐常徘徊一室﹐若有所甚憂﹐或執象笏擊幾﹐笏爲之裂。人疑公與和┞同居樞密﹐必有所甚不得已者。嘉慶初元﹐┞勢益張﹐外而封疆大吏﹑領兵大員﹐內而掌銓選﹑理財賦﹑決獄訟﹑主諫議﹑持文柄之大小臣工﹐順其意則立榮顯﹐稍露風采﹐折挫隨之。太傅朱文正公﹐以徳行文學﹐受兩朝知遇﹐揚歷中外﹐垂五十年﹐時以內禪禮成﹐例得進冊﹐┞多方遏之。旣上﹐┞又指摘之。純皇帝諭曰「師傅之職﹐陳善納誨﹐體制宜爾﹐非汝所知也。」旋召公以吏部尙書﹑協辦大學士﹐仁宗作詩寄賀﹐屬稿未竟﹐┞取以白上皇曰「嗣皇帝欲市恩於師傅耶﹖」上皇色動﹐顧董文恭公曰「汝在軍機﹑刑部之日久﹐是於律意云何﹖」公叩頭曰「聖主無過言。」上皇默然﹐良久曰「卿大臣也﹐善爲朕以禮輔導嗣皇帝。」乃降旨﹕「朱仍畱兩廣總督之任。」旋又攺巡撫安徽。是時直內廷者﹐無不色變震恐﹐文恭獨從容謝過﹐書旨而退。右見《劉禮部集》。讀此﹐見文恭之忠亮格天﹐深心調護﹐眞有功宗社之大臣。亦由兩朝聖人﹐善作善述﹐止孝止慈﹔訓政者一時罔極之心﹐傳祚者萬世無疆之業﹐卒非僉壬所能熒聽也。

◎董文恭臨變鎭定嘉慶癸酉秋﹐林淸﹑李文成等倡亂三省﹐上方謁東陵回﹐次白澗行宮。猝聞禁城盜警﹐扈蹕諸臣﹐多錯愕不知所計﹐有欲奉駕之京東﹐調大兵成列而後進者。董文恭公曰「是滋亂也﹐獻俘者且至矣。」卽日進次燕郊。適提督英和以所統兵焚橫村及宋家莊﹑董家莊賊穴﹐並擒賊目﹐迎駕還宮﹐三日而定。論功﹐公與托公津﹑桂公芳﹑盧公蔭溥﹑英公和皆第一﹐蔭襲有差。眾謂公之臨變鎭定﹐尢不可及云。

◎戇李髙密李元直官禦史八月﹐章數十上﹐最後語侵諸大臣尢切。世宗召元直及諸廷臣入﹐歷舉中外大臣有名迹者詰之﹐元直抗言無所避。上徐謂諸臣曰「彼言𨿽野﹐心實無他。」翼日﹐復召入慰之﹐賜荔枝數枚出。於是都人呼爲戇李。

◎史立庵之孝行吾邑入國朝來﹐史立庵先生大成﹐順治乙未首魁天下﹐鄕人至今艷稱之﹐徒以其科第﹑官階耳。按先生貳宗伯時﹐同人議裁孝子節婦廩給﹐曰「彼分內事何與朝廷﹖」先生毅然曰「爲子不孝﹐爲婦不貞﹐亦何與朝廷﹐必以法繩之耶﹖」議遂寢。先生性至孝﹐會其父思之﹐繪己容以寄﹐亦令先生繪己容寄父。先生聞命驚怵﹐晨夕不安。故事﹐京察六年俸滿﹐方得請假歸﹐先生僅四年﹐不合例。乃上疏自陳曰「臣父思子不見﹐思見子之儀容﹐呼子不來﹐頻呼子之名字。臣而忍此﹐不可以爲人子﹐亦何以爲人臣﹖」世祖覽奏側然﹐特許終養。及中途﹐而父凶問至﹐哀毀成疾﹐遂以養母家居﹝按﹕《今世說》注稱﹕先生以母病乞養﹐爲當事所格﹐曰「吾豈以一官易一日之養乎﹖」遂家居十年﹐例應削籍﹐遇赦免﹔誤也﹞。先生充講官﹐主貢舉﹐皆有建白。忠孝大節﹐彰彰如是﹐詎以一甲進士﹑二品京堂爲輕重與﹖

◎李貞女捐產助學臺州府太平縣李氏女﹐許嫁於林﹐未嫁而夫死﹐女奔其喪﹐奉舅姑以終。林故貧族﹐女以鍼黹營生﹐節衣縮食﹐有餘卽置田產﹐積十餘年﹐有田六十畝。因無後可立﹐以其田呈請學使﹐每歲按試﹐取第一人者主之﹐計所入息分爲四﹐以其三助文生之貧不能應省試者﹐而以其一助武生。知縣事某﹐書其事入志乘﹐乾﹑嘉間事也。偉哉此女﹐亦貞孝﹐亦賢達﹐懷淸峨峨﹐與天臺比峻矣。

◎吳江令郭遽攺前轍幼時聞人言﹐郭制軍令吳江時﹐簋不飭﹐大吏將劾之。郭立誓痛攺﹐令役擔水洗縣堂及內室﹐示民以更新﹐後果操行峻介﹐卒稱直臣。以其事無稽﹐姑置之。偶讀新城陳侍郎用光應詔言事折子﹐有云「臣聞湯斌爲江南巡撫時﹐將劾吳江縣知縣郭﹐請見﹐願以治行自贖﹐斌許之﹐遂一變而爲良吏﹐且致位卿貳﹐以名臣顯﹐是人言不盡子虛矣。」康祺按﹕康熙二十五年﹐文正撫蘇﹐嘗薦居心衝澹﹐蒞事精銳﹐宜行取。部以催徵未完﹐議格﹐特旨允行﹐授禦史。又三十八年春﹐聖祖南巡﹐至徳州﹐見跪道旁﹐諭閣臣曰「郭前令吳江﹐百姓至今感頌﹐其人有膽量﹐無朋比﹐可授湖廣總督。」知郭制軍之在吳江﹐其攺轍以後﹐必有循良慈惠﹐深饜人心者。至於居臺垣時﹐劾河臣靳輔治河無功﹐劾大學士明珠﹑余國柱結黨營私﹐背公納賄﹐少詹髙士奇﹑都禦史王鴻緒等招搖依附﹐一時方嚴抗直之聲﹐幾使輦下栗然﹐朝貴側目﹝詳見公所著《華野疏稿》﹞。其丰裁气骨﹐作令時必已不凡﹐特年少闊疏﹐人言偶惑﹐宜文正儆厲而獎掖之。不然﹐士大夫一命甫膺﹐甘爲墨吏﹐素絲已﹤黑宛﹥﹐白璧難磨﹐尙何晚蓋立功之可冀乎。命世如郭公﹐仍不能掩其生平之一節﹐有位君子﹐庶知懼焉。

◎姚姬傳爲袁簡齋作墓志姚姬傳先生主講鐘山時﹐袁簡齋以詩號召後進﹐先生與異趨而往來無間。簡齋嘗以門人某屬先生﹐願執贄居門下﹐先生堅辭之。及簡齋死﹐人多勸先生勿爲作墓志﹐其人率皆生則依托取名﹐歿而窮極詬厲。先生曰「設余康熙間爲朱錫鬯﹑毛大可作志﹐君許之乎﹖」曰「是固宜也。」先生曰「隨園正朱﹑毛一例耳﹐其文采風流有可取﹐亦何害於作志。」按﹕秀水﹑蕭山二先生﹐其學問有根柢﹐其立身處世﹐亦未肯隨波逐流﹐隨園似微有不類﹐然而姚先生之言﹐公言也。

◎邵叔宀太史謙徳邵叔宀太史齊燾﹐工東京六朝之文﹐其《玉芝堂集》﹐淵懿槍洋﹐鯨鏗春麗﹐駢偶家奉爲鴻寶。太史溫溫不自許﹐嘗用陳思王語「僕嘗好人譏彈其文」八字﹐鐫諸小印﹐卽此見前輩之虛心。

◎紀家詩試帖初興﹐多尙典贍﹐紀文達公始變爲意格運題﹐館閣諸公﹐每呼此體爲紀家詩﹐見公詩集自注。

◎刺史得與千叟宴千叟宴﹐外吏惟封疆大臣年齒及格者﹐或得恩旨召入﹐餘皆弗預。嘉慶丙辰﹐奉新劉鐵樓刺史適牧通州﹐獲與京職一體入宴﹐人以爲榮﹔劉繪《恩宴臚歡圖》﹐倡和成集。

◎胡煦因著作收入四庫得謚光山胡文良公煦﹐著《周易函微》﹐推闡精微﹐窮搜象數﹐與洛﹑閩頗有異同。經河南撫臣於采書之役﹐續呈禦覽。公本無謚﹐因是書收入四庫﹐始追賜焉。紀文達公有句云「四代經神四胡氏﹝原注﹕宋胡瑗有《周易口義》﹐元胡一桂有《易本義》《附錄纂疏》《易學啟蒙》《翼傳》﹐明胡居仁有《易象鈔》﹞﹐兩朝耆宿兩文良。」﹝原注﹕雍正中﹐髙公其倬先謚文良﹞可云典切。

◎黃烈女黃烈女楚人﹐許字同縣李子﹐未嫁而李先逝﹐女誓死歸守三載矣。一夕﹐夢李子來迎﹐次日﹐往與母訣﹐未及返而卒。女家執古禮﹐葬黃氏塋旁﹐其舅往哭之﹐女墓忽自裂﹐兩家嘆異﹐乃與李合葬焉。夫弟然山太史爲之傳﹐紀文達弔以七律二章﹐有云「延陵掛劍心相許﹐屬國吞氈志竟成﹐特與人間存大節﹐不關兒女有私情。」又云「延津寶劍終雙去﹐合浦明珠解自歸﹐誰與重翻新樂府﹐古來曾唱華山畿。」直寫出烈女心事。

◎陳宗伯之風義陳碩士宗伯爲魯山木先生九臯之甥﹐而姚郎中其本師也﹐故宗伯亦以古文名﹐堅守桐城﹑新城之家法。山木官夏縣三年﹐不名一錢﹐沒後﹐諸子奔走衣食﹐無恆產以自存。惜抱後人﹐亦鬻田他姓﹐無力以贖。宗伯於道光戊子奉命督閩學﹐乃出其養廉﹐買田五十餘石﹐爲舅氏祭產﹔復出八百金﹐爲師門置田﹐俾姚氏諸子﹐祭掃之餘﹐得粗給飠粥。風義如許﹐足以激薄氵亭澆矣。

◎進士卽授四品官順治六年己丑會試﹐中式四百人﹐閣臣七人典試﹐前代未有。時兩廣初定﹐二甲授參議﹐三甲授知府﹐進士釋褐卽官四品﹐亦奇遇也。

◎順治丁酉湖廣科運之盛順治十四年丁酉湖廣鄕試﹐中式百六人﹐捷南宮者至六十四人﹐世稱盛事﹐時典試者﹐檢討薛﹑給事中孫光祀也。

◎掌文衡者不必皆甲科出身國初掌文衡者﹐間用舉人出身人員﹐不必皆甲科也。康熙二年癸卯﹐兵部主事蔡騶充南鄕試正主考﹔五年丙午﹐戶部主事曹首望充廣西鄕試正主考﹐皆以拔貢典試﹐尢爲渥典。首望兄鼎望﹐是科以刑部外郎典試湖廣。

◎父子同日對策河南鄢陵王鳴球﹐順治庚子解元﹐康熙三年成進士﹐至六年丁未補應殿試﹐適其子曰溫以是科捷南宮﹐父子同日對策大廷﹐時論稱羨。

◎殿試進呈前十本之始殿試卷先擬十本進呈﹐恭候欽定名次﹐自康熙二十四年乙未會試始。

◎百歲觀場康熙三十八年己卯﹐北闈有廣東貢生黃章﹐年已百歲﹐入闈時大書「百歲觀場」四字於燈﹐令其曾孫爲之前導。以上六則﹐見《貢舉考略》。

◎紀文達訪獲永樂大典朱竹官翰林時﹐尋訪《永樂大典》不獲﹐每太息曰「被李自成襯馬蹄矣。」不知三百餘年埋藏灰塵中﹐卷帙實裒然無恙。紀文達公在翰林院署齋戒﹐始於敬一亭上得之﹝按﹕《鮚亭集》﹐謝山先生嘗與臨川侍郎就翰林院同抄《永樂大典》中祕帙﹐是物色此書﹐不始於文達。或祕閣淸嚴﹐陳編繁冗﹐自二公後無問津者﹐故文達以爲創獲耳﹞。每直宿之暇﹐翻閱一過﹐已記誦大略。後纂輯四庫書﹐經文達一手裁定﹐宜其溯源徹委﹐抉奧提綱﹐如駕輕車而就熟道也。見劉文恪公權之所作公遺集序。

◎紀文達不輕著書之原因紀文達平生未嘗著書﹐間爲人作序記碑表之屬﹐亦隨卽棄擲﹐未嘗存稿。或以爲言。公曰「吾自校理祕書﹐縱觀古今著述﹐知作者固已大備。後之人竭其心思才力﹐要不出古人之範圍﹐其自謂過之者﹐皆不知量之甚者也。」我輩薄植﹐偶作一二短書雜說﹐輒句句姝姝﹐有亟於表衤暴之心﹐讀此能不顏厚。

◎百歲舉人乾隆四十五年﹐髙宗五巡江浙﹐三月初六日﹐諭賞福建百歲舉人郭鐘嶽爲進士﹐並賞賚耆儒陳應騰等禦書﹑緞匹﹑荷包。時鐘嶽諸人﹐俱來浙迎鑾也。

◎鮑桂星任事敢言鮑覺生侍郎桂星督學中州﹐當受代﹐聞林淸之變﹐上書陳十事﹐疾馳至京。仁宗亟稱之曰「卿疏折已次第施行矣。」後以少空總裁武英殿﹐條陳殿事﹐劾提調及副管不職狀。提調互訐之﹐遂落職。逾五年﹐復編修。宣宗卽位﹐以編修奉獨對。上語之曰「汝所劾者﹐今朕褫其職矣。」於是隆隆屢遷﹐復至卿貳。世但目侍郎爲文士耳﹐不知其任事敢言﹐練習大政﹐久爲兩朝所深知﹐故偶蹶而終顯也。

◎皇子典學之禮乾隆元年正月﹐奉旨﹕「著大學士鄂爾泰﹑張廷玉﹑朱軾﹐左都禦史福敏﹐侍郎徐元夢﹑邵基﹐爲皇子師傅﹐著欽天監擇日開學。」旋擇得二十四日吉﹐是日淸晨﹐皇長子﹑皇次子到學﹐總管太監傳旨﹕「皇子應行拜師之禮。」諸臣固辭﹐遂長揖﹐賜賚文綺筆硯之屬﹐與雍正元年同。少頃﹐召皇子及廷玉等六人進見﹐面諭曰「皇子年齒𨿽幼﹐然陶淑涵養之功﹐必自幼齡始﹐卿等可殫心教導之。倘不率教﹐卿等不妨過於嚴厲。從來設教之道﹐嚴有益而寬多損﹐將來皇子長成﹐自知之也。」上又諄諄諭皇子﹕師傅之教﹐當聽受無遺。見張文和公自訂《澄懷主人年譜》。我朝靑宮毓徳﹐家法之善﹐較之臯陶教冑﹐桓榮授經﹐又遠過已。

◎程國仁之恩遇令甲﹕凡遇更換學政之期﹐吏部開列與考試差諸臣姓名﹐候上簡派﹕間有服滿﹑病痊﹐未與考差﹐而奉命視學者﹐眾以爲異數。道光年間﹐商城程侍郎國仁﹐方以禦史巡漕江淮﹐舟抵通潞﹐奉督學粵東之命﹐尢爲特恩。而禦史俸滿﹐例可出守﹐公屆其時﹐睿皇帝命部臣更例﹐凡任學政者﹐歲滿注選﹐其端亦發於公。比由巡撫擢貳刑部﹐緣事左遷。宣宗登極﹐補刑部郎中﹐旋擢廣東布政使﹐復內召爲少司寇﹐仍出撫陜西﹑貴州。蓋公受兩朝恩遇﹐揚歷中外﹐均不由階資平進云。

◎戴羨門受知宣宗之原因丹徒戴羨門尙書以知縣起家﹐政迹多可紀者。其知邛州時﹐州民黃子賢等嘯聚亡命﹐約以州試日爲亂。公偵之確﹐屆期試士如平時﹐而密遣民壯潛赴聚謀處﹐捕獲無漏网者﹐人尢服其靜鎭之度。受宣宗知﹐於是乎始。

◎李堯棟著述之富李中丞堯棟﹐嘉﹑道間賢大吏也。官川﹑滇最久﹐屢樹邊績。其爲人實恂恂儒者﹐任館職時﹐讎校精核﹐爲髙宗所知。一日﹐代人撰《日下舊聞考》表文﹐髙宗亟稱善。嘗爲《南山川地理圖》二卷﹐《夷人圖》二卷﹐圖後各系以說。又嘗創修《四川通誌》﹐詳實不蕪。又嘗購書以惠湖南嶽麓書院之弟子。又於江寧建長幹橋﹐繕莫愁湖而志以詩。又築補梅亭於湖南節署﹐以志嗣美梁文定之名迹。宦轍云馳﹐風流四映﹐儒臣應如是矣。

◎楊炳之恩遇髙士熙《湖北詩錄》載﹕鐘祥楊學士炳﹐雍正元年癸卯恩科會元﹐捲呈禦覽﹐奉朱批﹕「卓識名言﹐不獨優於諸捲﹐卽近科亦不見。」殿試以第三人及第﹐卽召入內廷﹐賜廬圓明園左側﹐蓋不世之遇也。

◎張文和朱文端主順天鄕試及會試雍正初元四月鄕試﹝按﹐李調元《淡墨錄》作二月﹐誤﹞﹐以張文和﹑朱文端兩相國主考順天。九月會試﹐仍命二公﹐並召諭不拘朕定進士一百八十名名數﹐不拘省份﹐不限額數﹐有可取佳捲﹐選出另行具奏﹐其信任至此。

◎朱髙安之逸事﹝三則﹞

朱髙安少好學﹐用志不紛﹐塾師嘗會飲﹐公不與﹐讀書不輟。師命爨夫遺以酒肉﹐置座間﹐若無睹也。每見古大儒名臣循吏之行﹐輒筆記之。見餘金《熙朝新語》。康祺讀公年譜﹐此乃公年十八讀書龍城寺事。

朱髙安以康熙三十二年癸酉領江西解﹐長洲宋太史大業拔之落卷中﹐評語嘉賞極至﹐末云「曠世逸才﹐伯祥﹑大士之後﹐一人而已。」拔冠多士﹐以爲振靡起衰之式。宋爲大學士文恪公子﹐揭曉相見﹐嘆曰「河目海口﹐昔惟先公﹐今見吾子。」是太史又不僅文章巨眼矣。

髙安撫浙﹐崇儉獎廉﹐諭民嫁娶之節﹐裏黨賓蠟燕會止五簋﹐俱有常品﹐浙人呼爲「朱公席」。道見一婦人盛妝﹐問其夫賣菜者﹐命入署﹐至廚下﹐問誰爲夫人。時夫人與女奴雜作﹐婦人莫之辧。公指示之曰「此炊者﹐夫人也。」命畱侍夫人午飯﹐饌惟蔬菜。食畢﹐命之出﹐自是浙俗一變﹝按﹕童通副師槐《過庭筆記》載﹕髙安撫浙﹐見署前屠戶妻艷飾倚門﹐召入署﹐至廳屏後﹐指一織婦曰﹕此我之一品夫人﹐試觀被服何如﹐所作何事。汝夫殺生命養家﹐驕侈乃爾﹐不速攺﹐當杖懲。於是聞者悚然﹐益相勉以勤儉。蓋同一事﹐而傳聞互異也。又按﹕袁隨園亦記此事﹐隱其名而大肆訕詆。隨園亦通品﹐其非笑正人﹐得罪名教﹐眞不知是何肺肝﹞。

◎無錫二裳楊蓉裳員外芳燦﹐與弟荔裳方伯揆﹐俱有美才﹐工儷體﹐人稱無錫二裳﹝按﹕彭文勤公爲江蘇學政﹐以昔主試時失楊氏兄弟也﹐因以兄女妻揆﹞。蓉裳初令甘肅﹐屢膺煩劇﹐在伏羌時﹐值回民田五爲亂﹐蓉裳先期募勇﹐招降人﹐登陴共守﹐閱五日夜解圍。知靈州時﹐嘗單騎諭散奪米饑民﹐請借口糧﹑設粥廠﹐以安眾。平日坐堂皇﹐判事罷﹐卽手一編﹐就幾讀﹐人以爲書癡﹐而臨變敏決若是﹐故阿文成諸公極器之。嗣入貲爲戶部郎﹐旋丁內艱﹐貧不能治喪﹐鬻書辦裝以歸﹐遂不復出。世咸笑文士如珠玉組繡﹐不適於實用﹐觀於君何如哉﹖

◎新城陳氏之義田自北宋範文正公已來﹐士大夫多仿爲義莊﹐本朝崇尙風義﹐凡以義田義產敬宗收族上聞者﹐歲不下十百家。以康祺所聞﹐其一家父子兄弟賡續推衍﹐立法之善﹐及其後遺澤之長﹐莫如江右新城陳氏。陳據髙貲已百年﹐自贈光祿大夫凝齋先生道始立義田二千石﹐其諸子金衢嚴道守誠﹑陳州府知府守詒﹑內閣中書守中﹑江蘇按察使守訓﹑內閣中書守譽﹐先後增益學田﹑祭田﹑小宗義田﹐至七千云。嘉慶二十九年﹐詳具文簿﹐牒於縣府行省﹐以達於部﹐得旨旌獎。時光祿之孫倉場侍郎觀﹑禮部侍郎用光﹐曾孫工部侍郎希曾﹐均在朝列﹐具折入謝。睿皇帝召見﹐而垂詢焉。而希曾兄浙江道禦史希祖﹐用光侄翰林蘭祥﹐及其他封胡羯末官﹑曹郎監司﹐取甲乙科者﹐期功房從中﹐多至數十人﹐可謂極盛。余素不談報施之說﹐而易言福善﹐書載餘慶﹐其理則皎然可信。如陳氏者﹐非其明徵乎﹖先義行公嘗倡設義莊於慈溪東鄕田舍陳﹐以贍遠族﹐孤寡殘廢有恆給﹐婚嫁喪葬有特﹐訓稚有塾﹐聚族有祠﹐祀先有田﹐掩骼有山﹐規畫周詳﹐壹出公手﹝詳見康祺所撰《先型錄》﹞。惜不肖奔走南北﹐宦學無成﹐析薪負荷﹐遠愧宗衮﹐記此爲泫然者久之。

◎嚴繩孫難進易退初筆所載康熙大科四布衣之一﹐嚴繩孫方被薦﹐初貽書京師諸公曰「聞薦舉濫及賤名﹐某𨿽愚﹐自幼不希無妄之福﹐今行老矣﹐無論試而見黜﹐爲不知者所姍笑﹐卽不爾﹐去就當何從哉﹖竊謂堯舜在上﹐而欲全艸澤之身﹐以沒余齒﹐詎有不得﹐惟幸加保護。」時有司奉詔惇趣﹐引疾不許﹐旣抵京﹐赴吏部自陳疾﹐不能應試﹐狀至再四﹐終不允。禦試之日﹐發題賦詩各一首﹐中允僅賦省耕詩一首而出﹐冀被放也。聖主素稔其姓字﹐諭閣臣曰「史局不可無此人。」仍用翰林。在職五年﹐嘗侍宴保和殿﹐和聖制升平嘉燕詩稱旨﹐特命撤禦前金盤棗脯以賜。又從容語左右﹐嚴某好人﹐中外皆知。時論謂旦夕當大用﹐而中允拂袖遽歸。此固聖天子知人之明﹐愛才之篤﹐而難進易退若中允﹐眞不攺布衣面目者矣。

◎嚴蓀友惡僞道學聖祖朝﹐魏蔚州﹑李安溪諸公﹐皆以湛深理學﹐渥受宸眷﹐一時風气﹐遂不免以緣飾外貌﹐髙談性命爲投時。嚴蓀友在翰林﹐極厭薄之﹐嘗於眾中大聲曰「吾一生所見眞道學﹐惟睢州湯潛庵先生一人。」座上莫不咋舌。

◎秦松齡因逋糧案罷官蒼峴山人無錫秦諭徳松齡﹐康熙己未詞科人物也。先於順治乙未入翰林﹐以逋糧案罷歸﹐然其文集載上座主胡山陰書﹝按﹕胡名兆龍﹐乙未總裁﹞﹐中有「某久在京師﹐素知功令﹐薄田五頃﹐輸賦獨先﹐本籍欠糧之冊﹐絕無賤名﹐只以同族孀姑﹐遠在鄰邑﹐平日不相聞問﹐不知何人所使﹐詭將彼戶濫注卑銜﹐逋賦三分﹐致干國憲﹐直俟檄提之日﹐方知受罪之由」云云。按﹕江南逋糧之獄﹐紳連染極多﹐葉文敏公方藹﹐僅欠絲毫﹐亦遭削奪﹐故時有「探花不值一文錢」之謠﹐余已紀之《郎潛初筆》矣。合觀此事﹐想見國初憲典之嚴。聞之戶部友人﹐近年吳中風气﹐變本加厲﹐蘇松膏腴之壤﹐幾什五不爲朝廷有。有官守言責者﹐柰何不援成例以整齊之。

◎吳興祚之治行康熙十五年冬﹐天子以閩海初定﹐思得文武兼濟之臣以綏靖之﹐特擢吳興祚爲福建按察使。吳公籍山陰﹐時方知無錫縣也。無錫當南北孔道﹐苦供億﹐抵任時﹐前官虧帑金罷不得歸者三人﹐役之在獄者三十餘人﹐公慨然力爲補苴請豁﹐官得歸﹐役得出獄﹐僉曰﹕吳公生我。縣田久不淸丈﹐飛詭隱匿﹐獘百出﹐輸役者至破家。公以入官田千餘畝﹐賣爲役費﹐民害遂除。康熙八﹑九年﹐水旱氵存臻﹐公爲分鄕賑粥之法﹐全活無算。蘇州駐防兵回旗﹐公請令箭於都統﹐單騎彈壓﹐有取民一雞者﹐立笞之﹐以故兵過而民不知。其他惠政多類此﹐宜聖祖破格登庸﹐以七品卑官﹐驟遷憲長也。公後撫閩﹐平臺一役﹐厥功尢多﹝前筆所載﹐未詳實政﹐故復筆此﹞。

◎吳興祚之淸貧吳督部興祚仕宦四十餘年﹐位一品﹐所得祿賜﹐盡以養戰士﹐遺親故﹐而居無一廛﹐囊無贏金。自兩廣還京師﹐與無錫秦諭徳遇於瓜洲﹐脫粟枯魚﹐酸寒相對。諭徳曰「公貧乃至此乎﹖」明日與別﹐公喜見眉宇﹐告諭徳曰「適有餉米數十石者﹐不憂餒矣。」見諭徳所爲公行狀。從古天挺偉人﹐樹立勛伐﹐固無不自淸操峻節中來也。

◎世祖識秦釒式書法順治乙未會試榜發﹐世祖章皇帝正畱意文學﹐命取原捲進禦﹐覽之稱善者數四。比廷試卷進呈﹐世祖閱至第三人捲﹐顧謂讀卷官傅聊城以漸曰「卿知此卷爲誰﹖」傅公謝不知。世祖曰「此會元秦釒式作也﹐朕於其書法知之。」拆捲果然﹐世祖大悅﹐召見南海子﹐賜袍服﹐比第一人。

◎孫奇逢之气節容城孫徵君奇逢﹐爲湯文正所師事。當明天啟中﹐周旋東林黨人﹐以節槪聞天下﹐後日益韜晦﹐其學宗陽明﹐而歸本於愼獨。先居五公山﹐旣渡河﹐止蘇門﹐入本朝﹐屢卻徵聘﹐率諸弟子躬耕﹐習三代之禮﹐人無賢愚﹐導以爲善﹐蓋孟子所謂天民也。近儒確守程朱者﹐詆先生淵源之不正﹐大非篤論。

◎楊﹤香必﹥之治行光祿寺少卿楊﹤香必﹥靜山﹐康熙朝循吏也。知固安﹐預修永定河。故事﹐秋汛畢卽興工﹐時永定河道黃某賦役錢不均﹐遲延及冬﹐朝涉者股戰﹐公意憐之﹐許日出後下。黃巡工﹐遲民之來﹐欲笞之﹐公力爭不得﹐乃直前牽馬至凍處曰「公能往﹐民亦能往﹐此時日髙舂﹐公重裘尙瑟縮﹐乃責此赤脛者戴星來耶﹖」黃大恚﹐將繕牒劾。會巡撫李文貞過柳家口﹐聞其事﹐召謂曰「汝年少能然﹐古之任延也。」勞以酒﹐解裘衣之﹐事得釋。調宛平﹐聖祖巡畿南﹐固安老幼爭乞畱。聖祖曰「別與汝固安一好官﹐何如﹖」一女子對曰「何不別以好官與宛平耶﹖」聖祖大笑﹐以爲誠﹐許食知州俸﹐仍令固安。尋遷南麗江府﹐麗江故苗地﹐新歸版籍﹐公乃召土官爲典史﹐諸裏魁以頭目充﹐令人樹楡一本﹐畝蓄水一溝﹐建文廟﹐定婚喪之制﹐期年歲熟﹐俗爲一變。民飾廟以祀﹐號第一太守祠。累遷至四川巡撫。乾隆初﹐緣言事罷。再起﹐以光少告歸。公奉天人﹐隸正黃旗籍。

◎大秦小秦無錫秦補念參政釒式﹐及其族孫蒼峴諭徳松齡﹐同在翰林﹐時人呼之曰大秦小秦。大秦性方嚴﹐同館三十餘人﹐讀書之暇﹐或聚而嬉﹐語涉諧謔﹐率相戒勿令大秦知。

●卷七◎郭尙書檄毀淫祠湯文正撫蘇﹐奏毀上方山五通神廟﹐世以比之狄梁公﹑程明道﹐至今嘖嘖。考同時漢軍郭尙書世隆督浙閩時﹐閩俗信鬼﹐多淫祠﹐黠者斂錢民間﹐輒數十萬﹐尙書檄諸州縣毀之。離省治八百里﹐有山奉五顯神﹐廟貌壯麗甲閩中。一日﹐野火自起﹐燼無寸椽﹐火熄而檄適至。仁廉剛直之气﹐震懾淫昏﹐公是舉可質文正矣。

◎湯蕭山不爲朝貴羅致湯蕭山初入史館﹐朝貴爭羅致之﹐謝不往﹐而時時徒步從大興朱文正公遊﹐請業督過﹐如古聖賢相爲師友。前後大庾戴公﹑鉛山熊公延館其家﹐𨿽居門下後進﹐諸國老大人﹐皆嚴憚之。

◎蔡文恭謂位至宰相必敬父母官漳浦蔡文恭公致仕家居﹐每遇巡檢﹑典史﹐亦執禮甚恭。或以爲過﹐公曰「欲使鄕民知位至宰相﹐必敬父母官﹐知父母官之尊﹐𨿽宰相必致敬﹐庶幾常存不敢之心﹐而犯上作亂者或鮮矣。」故終公之世﹐漳浦民無滋事者﹐見梁ぇ林中丞《歸田瑣記》。按﹕昔賢有以宰相居鄕﹐聞縣官過門﹐必起立拱手者﹔有在籍顯官﹐道逢丞尉﹐遭呵斥不校者。前史多傳爲美徳﹐公亦有所受之也。

◎先朝遺物盛京大庫﹐藏┑列代彜器﹐已詳初筆矣。富郎中泰云「太祖﹑太宗所禦之甲儲藏陪都者﹐長如今人一身有半﹐令今人極長者立交椅上比試﹐猶下與地齊也。」又先朝所禦皮奚﹝滿洲語呼爲烏拉﹞﹐長尺有二寸﹐可知神靈誕生﹐果有天日河嶽之表。

◎安徽失陷之原因金陵之失﹐祁文端詩歸獄沔陽﹐可謂允矣﹝見前卷﹞。頃觀山陽魯一同《通甫類稿。安徽巡撫蔣公神道碑》﹐復得安徽失陷之詳。碑云「當日陷敗﹐由於壽春鎭之去。自古以孤城當賊衝﹐未有不爲犄角之勢而能禦敵者。壽春鎭﹐公之手足﹐而皖省之肢體也。制府旣奪公之手足﹐而斷皖省之肢體矣。易之以江南新兵二千﹐駐之城外。二千人皆客兵﹐王鵬飛又客將﹐其心已與撫標不一。彼見制府統大眾﹐趨上游﹐耳目聲息﹐皆視上游爲進退。制府走﹐則二千人之心去﹔二千人去﹐則守城數千之兵﹐與城中數萬之眾之心俱去﹐𨿽有孫吳之法﹐墨翟之守﹐不能善其後矣。借令制府奏調之日﹐公上疏力爭﹐以本鎭不可調﹐新兵客將不足恃﹐賊至猶可一戰。乃公舊爲制府屬吏﹐而制府矜而褊人也﹐而朝廷新向用制府﹐知恩鎭之能便於自助﹐而不卹其他。恩鎭有治軍之長﹐用違其方﹐而卒見枉害。公有深遠之慮﹐抑於統帥﹐孤立無援﹐而全局去矣。」又曰「賊入湖南﹐公奏言安省庫帑無餘﹐請將司庫續收地丁契雜﹐蕪﹑鳳兩關徵存﹐一並存畱﹐以備軍需。制府以爲迹涉張皇﹐漸生異議。又奏調江蘇兵三千﹐制府以江蘇重地﹐靳不與。已而制府督師至皖城﹐公戎服出見﹐乞海防之舢板船﹐陽許之﹐又不與。」又曰「三年正月﹐賊陷武昌而東出﹐與官軍遇於九江。賊宗蔽江﹐建瀛大懼﹐壽春鎭恩長敗沒﹐益惶惑不知爲計﹐遽登輕舟東走﹐順流達皖城。遣人報曰﹕賊眾不可當﹐制府歸守江東﹐已過矣。沿江守兵遂散﹐賊大至﹐公知事不可爲﹐艸遺疏向闕叩頭﹐吞金不死﹐息僅屬﹐爲家人縛入肩輿﹐遇賊被害。」通甫所述﹐較文端詩尢詳。一夫輕退﹐而兩藩陸沈﹐沔陽洵死有餘辜矣。康祺竊以蔣公之抑於統帥﹐孤立無援﹐碑文誠非曲護。然公自本藩開府﹐經營累年﹐巡撫爲古連帥節度﹐蘇皖中隔大江﹐不得以祁方伯之同城僚屬相例。當全楚騷動之時﹐不能博訪賢才﹐收羅名將﹐簡軍儲餉﹐固我疆圉﹐而僅倚一壽春鎭爲長城。比狂寇突來﹐又不聞有畫江一旅之師﹐嬰城一日之守﹐蒼黃引決﹐禍及東南﹐公在九原﹐當亦耿耿有遺憾﹐特其心可原耳。公名文慶﹐漢軍人﹐追謚忠愨。

◎本朝大案匯記知人則哲﹐惟帝其難﹐獨至我朝一二大憝巨姦﹐無不及身誅殛﹐且必宣示罪狀﹐與眾棄之﹐此天下所以咸服也。如康熙初年之公爵內大臣鰲拜﹐則以專權自恣﹐擅作威福。與內大臣飛揚古有隙﹐坐以怨望棄市﹐並殺其子﹐籍其家。又與蘇克薩哈論事齟齬﹐因蘇克薩哈籍隸正白旗﹐遂欲以薊州﹑遵化﹑遷安諸屯莊攺撥鑲黃旗﹐而別圈民地給正白旗﹐詔遣大學士蘇納海與直督朱昌祚﹑巡撫王登聯丈量酌易。經朱昌祚等勘明奏請停止﹐鰲拜卽坐蘇納海撥地遲誤﹐昌祚等紛更妄奏﹐均逮治棄市。又遷怒蘇納海族人英俄爾岱﹐令部臣盡削世職﹐並誣蘇克薩哈懷姦蓄異﹐應磔死﹐聖祖不允﹐鰲拜攘臂彊奏﹐私予絞決﹐並誅其族屬。又嘗請申禁言官﹐不得陳奏。時有竊鰲拜馬者﹐捕斬之﹐並殺禦馬羣牧長。又嘗欲文武官盡出伊門下﹐與穆裏瑪等結成黨與﹐凡事在家定議﹐然後施行﹐倚仗凶惡﹐毀棄國典。聖祖遂特降諭旨﹐革職籍沒﹐鰲拜父子拘禁伏辜。康熙中年之總督噶禮﹐撫山西時﹐先經禦史劉若鼐疏劾﹐貪婪無厭﹐虐吏害民﹐計贓數十萬兩。回奏﹐得辧釋。復經平遙民郭明奇等﹐列款呈請禦史臺入奏﹕一﹑通省錢糧﹐每兩索火耗銀二錢﹐除分補大同諸處虧帑外﹐入己銀四十餘萬兩。一﹑指修廟宇﹐用印簿分給通省﹐勒捐入己。一﹑縱令汾州同知馬遴﹐婪贓分潤。一﹑令家伶赴平陽﹑汾州﹑潞安三府﹐勒取富民﹐饋送銀兩。一﹑因詞訟索臨汾﹑介休富戶亢時鼎﹑梁湄銀兩。一﹑納知縣杜連登賄﹐許調缺﹐及杜以貪婪被揭﹐曲爲庇護。一﹑隱匿平定州雹傷不報。旨又下噶禮回奏﹐得消弭。擢任兩江﹐辛卯科場﹐與考官趙晉通同售賣關節﹐爲巡撫張淸恪公訐參﹐兩遣大臣審訊﹐始得實﹐罷噶禮任。未幾﹐其母叩閽﹐稱噶禮種種忤逆﹐並與弟色勒奇﹑子幹都置毒食物中﹐謀害母命﹐請正典刑。下刑部訊實﹐議淩遲﹐旨令自盡﹐妻子從死。至雍正初年之隆科多﹐爲孝懿仁皇后父佟國維之子﹐襲公爵﹐官吏部尙書﹐加太保銜﹐並諭啟奏處宜書寫「舅舅隆科多」﹐上敬禮之如此。後以四十一款重罪應誅﹐五年獄成﹐奉旨免正法﹐於暢春門外造屋禁錮﹐死於禁所。其獄詞云「私抄玉牒﹐收藏在家﹐大不敬之罪一。將聖祖仁皇帝禦書貼在廂房﹐視爲玩具﹐大不敬之罪二。妄擬諸葛亮﹐奏稱白帝城受命之日﹐卽是死期已至之時﹐大不敬之罪三。盛京兵部主事瑪岱之事﹐屢奉聖諭﹐隆科多明知干犯﹐復行妄奏﹐大不敬之罪四。皇上賞銀三千兩﹐令修理公主墳墓﹐隆科多遲至三年﹐竟不修理﹐大不敬之罪五。仁廟升遐之日﹐隆科多並未在禦前﹐乃詭稱曾帶匕首﹐以防不測﹐欺罔之罪一。狂言妄奏提督之權甚大﹐一呼可召二萬兵﹐欺罔之罪二。時當太平盛世﹐隆科多故作有刺客之狀﹐將壇廟桌下搜查﹐欺罔之罪三。妄奏被劾知縣關陳原系好官﹐欺罔之罪四。皇上謁陵之日﹐妄奏諸王心變﹐紊亂朝政之罪一。妄奏調取年羹堯來﹐必生事端﹐紊亂朝政之罪二。妄奏舉國之人﹐俱不可信﹐紊亂朝政之罪三。交結阿靈阿﹑揆敍﹐邀結人心﹐姦黨之罪一。保奏大逆之查嗣庭﹐姦黨之罪二。徇庇傅鼐﹑沈竹﹑戴鐸﹑巴海﹐不行查參﹐姦黨之罪三。比暱門下行走之蔡起俊﹐姦黨之罪四。徇庇阿錫鼐﹑法敏﹐將倉場分賠之案﹐巧爲袒護具奏﹐姦黨之罪五。曲庇菩薩保﹐囑托佛格免參﹐姦黨之罪六。任吏部尙書﹐將所辦銓選官員﹐自稱佟選﹐不法之罪一。縱容家人﹐勒索招搖﹐肆行無忌﹐不法之罪二。徇庇提督衙門筆帖式詹泰﹐囑托吏部侍郎勒什布攺換成例﹐不法之罪三。發遣安西人犯應給口糧﹐並赤金等處應裁應補兵丁之處﹐故行推諉﹐欲以貽誤公事﹐不法之罪四。捏造」惟有人冬耐歲寒『之語﹐自謂姓應圖讖﹐不法之罪五。自知身犯重罪﹐豫將金銀私寄菩薩保家﹐不法之罪六。挾勢用彊﹐恐嚇內外人等﹐不法之罪七。索詐安圖銀三十八萬兩﹐貪婪之罪一。收受趙世顯銀一萬二千兩﹐貪婪之罪二。收受滿保金三百兩﹐貪婪之罪三。收受蘇克濟銀三萬六千餘兩﹐貪婪之罪四。收受甘國璧金五百兩﹑銀一千兩﹐貪婪之罪五。收受程光珠銀五千兩﹐貪婪之罪六。收受六格貓晴映紅寶石﹐貪婪之罪七。收受姚讓銀五百兩﹐貪婪之罪八。收受張其仁銀一千兩﹐貪婪之罪九。收受王廷揚銀二千兩﹐貪婪之罪十。收受吳存禮銀一萬二千兩﹐貪婪之罪十一。收受鄂海銀一千五百兩﹐貪婪之罪十二。收受佟國讓銀二千四百兩﹐貪婪之罪十三。收受佟世祿銀二千兩﹐貪婪之罪十四。收受李樹徳銀二萬一千四百餘兩﹐貪婪之罪十五。收受菩薩保銀五千兩﹐貪婪之罪十六。「又太傅一等公大將軍年羹堯﹐初以平西藏﹑平靑海功﹐恩寵莫比﹐罪迹漸彰﹐中外交起彈劾。得旨﹕令王大臣﹑三法司﹑九卿會議。旋奏羹堯有大逆之罪五﹕二﹐與靜一道人鄒魯等謀爲不軌﹔一﹑奏繳朱批諭旨﹐故匿原折﹐詐稱毀破﹐仿寫進呈﹔一﹑見浙人汪景祺《西徵隨筆》詩詞譏訕﹐及所作《功臣不可爲論》﹐語多狂悖﹐不行劾奏﹔一﹑家藏鎖子甲二十八﹐箭鏃四千﹐又私貯鉛子﹐皆軍需禁物﹔一﹑僞造圖讖妖言。其欺罔之罪九﹕一﹑擅調官兵﹐捕陽鹽梟﹐致死良民八百餘﹐奉旨查詢﹐始奏並無傷損﹐後乃奏止傷六人﹔一﹑南坪築城官弁﹐騷擾番民﹐不卽劾奏﹔一﹑詭劾都統武格等鎭海堡失律﹔一﹑西安解任時﹐私囑咸寧令朱炯﹐賄姦民保畱﹔一﹑縱令劉以堂詐冒已故保題武功令趙勛名姓赴任﹐知而不奏﹔一﹑將幕友張泰基等冒入軍功﹐共十八案﹔一﹑家人魏之耀家產數十萬金﹐羹堯妄奏毫無受賄﹔一﹑西寧效力者﹐實止六十二員﹐冊報一百九員﹔一﹑退役王治奇﹐冒軍功得授州判。其僭越之罪十六﹕一﹑出門黃土塡道﹐官員補服淨街﹔一﹑驗看武官﹐用綠頭牌引見﹔一﹑設座當龍牌正座﹔一﹑穿用四衩衣服﹐鵝黃佩刀荷囊﹔一﹑擅用黃袱﹔一﹑官員饋送曰恭進﹔一﹑縱子穿四團龍補服﹔一﹑與屬員物件﹐令北面叩頭﹔一﹑令總督李維鈞﹑巡撫範時捷跪道迎送﹔一﹑令蒙古紮薩克郡王﹑額駙阿寶下跪﹔一﹑行文督撫﹐書官書名﹔一﹑進京沿途塡道疊橋﹐市肆俱令閉戶﹔一﹑館捨墻壁﹐彩畫四爪龍﹔一﹑轅門鼓廳畫龍﹐鼓吹樂人蟒服﹔一﹑私造大將軍令箭﹐將頒發令箭毀壞﹔一﹑賞賚動至千萬﹐提鎭叩頭謝恩。其狂悖之罪十三﹕一﹑兩次恩詔到陜﹐並不宣讀張掛﹔一﹑奏折不穿公服拜送﹐只於私室啟發﹔一﹑不許同城巡撫放炮﹔一﹑勒娶蒙古貝勒七信之女爲妾﹔一﹑以侍衛前引後隨﹐執鞭墜鐙﹔一﹑大將軍印不肯交出﹔一﹑妄稱大將軍行事﹐俱循俗例﹔一﹑縱容家僕魏之耀等﹐朝服蟒衣﹐與司道﹑提督官同座﹔一﹑違旨逗𨖻儀徵﹔一﹑勒令川北總兵王允吉以老病乞休﹔一﹑要結邪黨沈竹﹑戴鐸等﹐懷欺惑眾﹔一﹑袒庇私人馬徳仁﹐阻回甘撫石文焯參劾奏疏﹔一﹑本內引用朝乾夕惕﹐故作夕惕朝乾。其專擅之罪六﹕一﹑建築陽城堡﹐不行題請﹐擅發銀兩﹔一﹑委侍衛李峻等署理守備﹐奉旨飭駁﹐仍不卽行調回﹔一﹑擅用私票行鹽﹔一﹑諭停捐俸﹐仍令照舊公捐﹔一﹑捕獲私鹽﹐擅行銷案﹔一﹑守備何天寵患病﹐不照例塡注軍政﹐又囑直督李維鈞﹐勒淸苑令陸篆接受前任王大猷虧項。其忌刻之罪六﹕一﹑淩虐現任職官﹐縱任私人奪缺﹔一﹑軍前官兵支糧實冊﹐不先咨晉撫諾岷﹐欲令遲誤致罪﹔一﹑尙書綽奇自軍營商辦糧餉淸字咨文﹐不交新任總督嶽鐘琪﹐欲令違誤軍需﹔一﹑捏參夔州知府程如絲販賣私鹽﹐殺傷多人﹔一﹑欲令李維鈞爲巡撫﹐曲陷原任巡撫趙之坦﹔一﹑遏抑中書阿炳安等軍功。其殘忍之罪四﹕一﹑陽鹽梟案內﹐故勘良民無辜馮豬頭至死﹔一﹑鎖禁筆帖式戴蘇﹔一﹑劾金南瑛等七員﹐急欲出缺與私人﹔一﹑不善安輯蒙古臺吉齊克濟紮卜等﹐致困苦失所。其貪黷之罪十八﹕一﹑收受題補官員銀四十餘萬兩﹔一﹑勒索捐納人員銀二十四萬兩﹔一﹑趙之坦罷職﹐發往軍營﹐羹堯勒饋金珠等物﹐價值二十餘萬兩﹔一﹑受樂戶竇榮銀兩﹔一﹑收受宋師曾玉器及銀萬兩﹔一﹑徧置私人私行鹽茶﹔一﹑私占咸寧等鹽窩十八處﹔一﹑收受鴻臚寺少卿郭繼孔古玩﹔一﹑索屬員傅澤壇賄﹐不據實劾虧帑﹔一﹑西安﹑甘肅﹑山西﹑四川四省效力人員﹐每員勒銀四千兩﹔一﹑受參革知府欒廷芳賄﹐奏隨往陜省﹔一﹑掠各番衣服爲己有﹔一﹑私徵新撫各番租糧﹔一﹑擅取蒲州盤獲私鹽價銀一萬兩﹔一﹑遣僕販賣馬匹﹔一﹑私販馬發各鎭勒重價﹔一﹑遣莊浪縣典史朱尙文﹐赴湖廣江浙販賣四川木植﹔一﹑令人賣茶﹐得銀九萬九千餘兩。其侵蝕之罪十五﹕一﹑冒銷四川﹑西寧等軍需入己﹔一﹑冒銷軍前運米費入己﹔一﹑侵用各員弁俸工凡五年﹐皆入己﹔一﹑築布隆吉爾城﹐冒銷工料入己﹔一﹑隱匿夔關稅銀﹐又加派糧規入己﹔一﹑盤獲私茶﹐取罰贖銀入己﹔一﹑侵用河東鹽政盈餘入己﹔一﹑西安米萬石﹐未運至西寧﹐冒銷運費入己﹔一﹑寧夏各衛貯倉谷﹐及畱西寧養馬銀﹐並收入己﹔一﹑侵用城工餘銀入己﹔一﹑抄沒搭兒寺硼砂茜艸諸物﹐私變價銀入己﹔一﹑侵用紀運韶等捐解銀入己﹔一﹑斫桌子山木植入己﹐共計贓銀三百五十餘萬兩。罪凡九十二款﹐供狀明白﹐律應大辟﹔其父及兄弟﹑子孫﹑伯叔﹑伯叔之子﹑兄弟之子﹐年十六以上﹐皆斬﹔十五以下﹐及母女﹑妻妾﹑姊妹﹐並子之妻妾﹐給功臣家爲奴。奏上﹐恩予自裁﹔子富立斬﹐餘十五歲以上之子﹐發極邊﹔其父遐齡﹐兄廣東巡撫希堯﹐革職免罪。嘉慶四年﹐大學士公和┞﹐經禦史廣興﹑直督胡季堂疏發其罪﹐恩賜自裁﹐亦將大罪二十﹐傳示中外。其詞曰﹕」當上冊立爲皇太子時﹐先期預呈如意﹐泄機密以爲擁戴功﹐大罪一﹔圓明園騎馬直入中左門﹐過正大光明殿至壽山口﹐大罪二﹔肩輿出入神武門﹐坐椅轎直進大內﹐大罪三﹔取出宮女子爲次妻﹐大罪四﹔川楚教匪滋事﹐各路軍營文報﹐任意延擱不遞﹐大罪五﹔純廟聖躬不豫時﹐毫無憂戚﹐逢人談笑自若﹐大罪六﹔純廟力疾批章﹐間有未眞之字﹐輒口稱不如撕去另擬﹐大罪七﹔管理吏﹑戶﹑刑三部﹐將戶部事務一人把持﹐變更成法﹐不許部臣參議一字﹐大罪八﹔西寧報循貴賊番﹐聚眾搶劫殺傷﹐將原折駁回﹐隱匿不辦﹐大罪九﹔國服﹐曾有中旨﹐令蒙古王公未出痘者﹐不必來京﹐乃故違諭旨﹐無論已未出痘﹐俱不令來﹐大罪十﹔大學士蘇陵阿以姻親匿其重聽衰憊之狀﹐侍郎吳省蘭﹑李潢﹐大僕卿李光云﹐以曾在其家教讀﹐俱保列卿階﹐兼任學政﹐大罪十一﹔軍機處記名人員﹐隨意撤去﹐大罪十二﹔私蓋楠木房屋﹐僭侈逾制﹐其多寶閣桶段﹐仿照寧壽宮式樣﹐大罪十三﹔其墳塋設立饗殿﹐開置隧道﹐致居民有』和陵『之稱﹐大罪十四﹔所藏珍珠手串二百餘串﹐較宮中多至數倍﹐並有大珠﹐較禦用冠頂尢大﹐大罪十五﹔眞寶石頂非所應戴﹐乃藏數十餘顆﹐並有整塊大寶石﹐爲禦府所無者﹐不計其數﹐大罪十六﹔家內銀兩衣飾等物﹐數逾千萬﹐大罪十七﹐夾墻藏赤金二萬六千餘兩﹐私庫赤金六千餘兩﹐地窖埋銀百餘萬﹐大罪十八﹔通﹑薊地方當鋪﹑錢鋪資本十餘萬﹐與民爭利﹐大罪十九﹔家人劉全資產亦二十餘萬﹐且有大珠及珍珠手串﹐大罪二十。「此皆本朝大案﹐類識之﹐爲辜恩負國之徒垂炯戒焉。

◎王篤以默經試士王方伯篤﹐韓城文端公孫也。道光朝﹐以翰林繼起﹐出視蜀學﹐以倫理課其行﹐以經史文韻考其藝﹐而尢重默經一試﹐士之熟習十三經者﹐皆得以自見。由是羣用力於實學﹐蓋源本文端督浙學時節目也。任滿﹐宣宗召對﹐以無忝爾祖勗之﹐天下咸謂文端有後。

◎張澄齋之義行道光中﹐夷船入江﹐金陵戒嚴﹐兵民乏食。山陰人張澄齋﹝名同穆宗廟諱﹐應以字行﹞爲白下僑舊﹐慨然發藏粟三千石﹐傾家財七萬有奇﹐悉以供軍糈﹑振民饑。城完寇退﹐口不言功﹐大府上其義行﹐有詔褒錄﹐畱江南﹐以知府用﹐並賞孔雀翎。是亦我朝一卜式矣。惜澄齋需次歲餘﹐遽謝世﹐不及稍有所厝施也。

◎侍讀學士出爲知府文宗登極﹐求直言極諫﹐都禦史王廣蔭薦給事中王東槐﹐忠鯁可大用﹐升內閣侍讀學士。旋出守衡州。故事﹐給諫外用﹐多監司﹐閣讀學更無用知府者。上面諭云「以汝朴實﹐故任以外事。」蓋楚南當李沅發亂後﹐文宗亟欲得糧二千石以拊循之也。後果擢武昌道﹐署臬事﹐以丁憂人員殉節。

◎沈廷芳禮賢愛民仁和沈觀察廷芳﹐乾隆鴻博科人物也。爲禦史﹐號勁直﹐督山東賑卹﹐尋拜登萊靑道之命。以萊州老儒髙鳳起﹑法坤厚﹑毛贄﹐晦名樂道﹐有加禮焉。暇則屏騶從入村捨﹐巡視稼穡﹐問民疾苦。人識其所乘白馬﹐見其馬來﹐曰「我使君也。」遷河南按察使﹐入覲﹐奏言母年九十﹐乞歸養。髙宗兪其請﹐並賜禦書旌之。服除﹐陳臬山東﹐仍乞歸老。其歸也﹐數千人送至崮山驛﹐皆曰「使君前者去不數歲復來﹐今當以何時至邪﹖」慰之曰「父老意良厚﹐其各訓子弟﹐勉爲善良﹐毋爲系念矣。」流涕別去。觀察歷官中外﹐𨿽甚鞅掌﹐不廢撰述﹐蓋桐城方侍郎弟子云。

◎錢籜石侍郎﹝二則﹞

乾隆壬申會試在八月﹐秀水錢籜石侍郎載﹐是科進士也。題卽二十年前雍正壬子公中副車題也﹐與韓退之《不貳過論》題事正相類﹝按﹕咸豐己未福建鄕試﹐題爲「大學之道」四字。明年會試﹐題適與之同。閩人朱君鴻灝﹐未申聯捷﹐均中第六名﹐尢爲巧遇﹞。

籜石侍郎襟情蕭曠﹐豪飲健談﹐每偕朱竹君﹑王石瞿諸公﹐過法祭酒﹐冬夜消寒﹐捲波浮白﹐必至街鼓三四下。竹君盛推戴東原經術﹐侍郎獨有違言﹐論至學問得失處﹐顴發赤﹐聚訟紛孥﹐酒罷出門﹐猶囂囂不已﹐上車復下者數四。月苦霜淒﹐風沙蓬勃﹐余客拱手以俟﹐無不掩口笑者。

◎厲樊榭不修威儀厲樊榭徵君意制拙率﹐不修威儀﹐嘗曳步緩行﹐仰天搖首﹐𨿽在衢巷﹐時見吟詠意。市人望見﹐遙避之﹐呼爲「詩魔」。

◎六詩三筆之譽建寧朱仕﹑仕兄弟﹐皆爲教諭。仕名尢髙﹐師事朱笥河﹐善爲古文。仕工詩﹐爲歸愚尙書所契賞。閩中人士﹐有六詩三筆之譽。

◎法時帆詩龕乾﹑嘉間﹐滿臣篤嗜風雅﹐愛友若渴者﹐莫如法時帆祭酒。嘗集海內名流投贈諸作﹐儲諸一室﹐號曰「詩龕」。又以所居積水潭爲明李東陽故宅﹐因修其祠墓﹐爲作年譜﹐其襟抱可想已。

◎朱笥河狷介笥河先生先主劉文正公家﹐文正大拜後﹐先生不復通刺往候。一日﹐文正遇先生於朝﹐戲之曰「其忘我邪﹖」先生正色曰「非公事﹐不敢過丞相門。」文正稱爲狷者狷者。

◎湖州三炳秀州二年浙西先輩﹐多稱湖州三炳﹑秀州二年。二年﹐指李斯年﹑良年兄弟﹐浙士皆能舉其文行。三炳﹐人知有東甫徵士炳震耳。東甫所著《新舊唐書合抄》《廿四史四譜》﹐固爲史學津梁﹔其弟炳巽﹑絳旃﹐有《補正水經注》﹔炳謙幼牧﹐說五法九政﹐受知浙督程元章﹐亦舉大科﹐蓋皆無愧兄風者也。二陸三張﹐令人翹慕。

◎子孫乞謚唐宋名臣﹐多由子孫條上政迹﹐始得美謚。本朝則或出特恩﹐或付禮臣議定﹐無子孫請謚之例。前卷紀英相國和之先徳文莊公﹐至嘉慶年追謚﹐蓋仁宗夙知公被和┞屈抑﹐故特旨易名﹐非由相國自乞也。考康熙朝永嘉縣知縣馬殉難﹐因其子疏請﹐追謚忠勤。又六十一年十一月﹐西安副都統阿魯疏奏﹐臣父濟世哈因軍前效力﹐擢用至正紅旗都統﹑刑部尙書﹑三等男﹐於康熙元年病故﹐未蒙賜謚﹐伏乞皇上加恩。世宗允之﹐得謚勇壯。此曠世殊恩﹐後亦無敢援例者。

◎兩淮鹽員之廉節兩淮都轉﹐擁東南財賦之雄﹐此席得人﹐於庫儲鹺政﹐均有埤益。道光中葉﹐陶文毅整理淮綱﹐選江寧守平羅兪君徳淵爲運使。君初到揚﹐運庫若洗﹐次年﹐遂有三百萬之儲。稍後﹐則髙陽李廉訪龠通﹐亦能一塵不染﹐諸務肅然﹔去任時﹐鹺商例有重贐﹐廉訪力卻之。陳臬兩浙﹐卒後靈櫬過邗﹐商家仍申前請﹐其妻子仍力卻之﹐謂遺令然也。嗚呼﹗脂膏之地﹐爲守難廉﹐綜核之才﹐公私易昧﹐若二君者﹐可以風矣。

◎梁章鉅議論之無識道光二十二年六月﹐夷船入長江﹐鎭江不守﹐屠戮甚慘。揚州官紳﹐令余東場鹽大使顏崇禮﹐效鄭商人弦髙故事﹐始犒以羊酒雞豚﹐繼賂以金幣﹝《叢談》並有「頭頂說帖﹐跪獻江幹」語﹞﹐復許番銀五十萬﹐相約不入揚州城﹐卒以無事。梁ぇ林中丞《浪迹叢談》極稱之﹐又特表但都轉﹑周觀察之主持﹐與阮文達之坐鎭﹐至以漢末黃巾避鄭公鄕爲比。噫﹗何其謬也﹗此舉倘出自淮商﹐爲捍衛牢盆﹐保全場竈起見﹐當時和戰未定﹐或可行權。若都轉﹑觀察﹐則皆守土之大官﹐柰何買城以求活乎﹖文達老成持重﹐殆別有堅定之志﹐不肯以先去惑人。ぇ林中丞當海警萌芽﹐連章乞病﹝時爲江蘇巡撫﹞﹐已不能自顧其生平﹔及僑寓維揚﹐反若幸錢神之有靈﹐以媚敵爲巧計﹐大書特書﹐歸功當道﹐何其謬也﹗中丞貴而好學﹐卓然名卿﹐《叢談》中是段及後二則議論﹐可謂無識。

◎宮僚雅集杯姓名《浪迹叢談》記康熙朝士有宮僚雅集杯﹐蓋其時十人﹐各制酒器十事﹐互相招邀。杯以白金爲之﹐分別大小﹐如沓杯式﹐白質黑章﹐外界烏絲花艸﹐內鐫諸公姓字裏居﹐旁鐫「宮僚雅集」四字﹐以量之大小爲次。首湯斌﹐字潛庵﹐河南睢州人﹔次沈荃﹐字繹堂﹐江南華亭人﹔次郭﹐字快圃﹐直隸淸苑人﹔次王澤宏﹐字昊廬﹐湖北黃岡人﹔次耿介﹐字逸庵﹐河南登封人﹔次田喜﹛﹜﹐字子湄﹐山西代州人﹔次張英﹐字惇復﹐安徽桐城人﹔次李錄予﹐字山公﹐順天大興人﹔次朱阜﹐字卽山﹐浙江山陰人﹔次王士禎﹐字阮亭﹐山東新城人。皆一時同官坊局講讀者﹐承平雅宴﹐耆俊遺風﹐百世下猶足鼓人淸興也。梁氏書中記是杯淵源綦詳﹐飾潤存之﹐爲後來吉金錄中增一故事﹝又按﹕錢唐汪遠孫詩集﹐有《宮僚雅集酒器歌》﹐敍云﹕孫雨人表丈出以宴客﹐雨人頤谷予﹐是此杯後入仁和孫氏矣。汪詩又云﹕前杭後梁兩敵﹐以一合十傾醍醐。自注﹕堇浦﹑諫庵兩先生﹐皆善飲﹐能盡一套﹞。

◎小滄浪七友梁ぇ林中丞章鉅﹐獲見宮僚雅集杯﹐屢思仿制。就養溫州﹐追溯開藩吳下時﹐有小滄浪七友之集﹐皆壬戌同歲生﹐曾繪成長卷﹐又勒石於滄浪亭﹐至是復鑄成銀杯﹐亦以酒戶大小爲序﹐鐫名杯底。七友者﹕首安化陶文毅公澍﹐元和吳廷琛棣華次之﹐涇縣朱存蘭坡次之﹐中丞又次之﹐寶應朱文定公士彥次之﹐吳縣顧蒓南雅次之﹐華陽卓文端公秉恬殿焉。中丞復志以七古﹐亦見《叢談》。

◎阮文達門聯《浪迹叢談》稱阮文達退歸後﹐初署門聯曰「三朝閣老﹐一代偉人」﹔下句蓋敬錄天語﹐非自誇也。然公終恐涉於炫耀﹐遂攺對語爲「九省疆臣」。康祺竊謂名徳如文達﹐午橋綠野﹐誰不欽遲﹐自撰門聯﹐仍嫌好事。

◎吳熊光致太平之奏對吳槐江督部熊光﹐由楚督調粵督﹐引對時﹐上曰「教匪淨盡﹐天下自此太平矣。」公奏曰「督撫率郡縣加意撫循﹐提鎭率將弁加意訓練﹐使百姓有恩可懷﹐有威可畏﹐太平自不難致。若稍形松懈﹐則戎伏於莽﹐吳起所謂舟中皆敵國也。」仁宗大韙之。

◎朱張議論治體之不同臯文先生七試禮部而後遇﹐散館已以部屬用﹐朱文正公特奏攺授編修。文正屢進達之﹐而臯文以善相諍。文正言天子當以寬大得民﹔臯文言國家承平百餘年﹐至仁涵育﹐遠邁漢唐﹐吏民習於寬大﹐姦孽萌動﹐宜大伸罪罰﹐以肅內外之政。文正言天子當優容有過之大臣﹔臯文言庸猥之輩﹐幸致通顯﹐復敢壞朝廷法紀﹐惜全之何益。文正喜進淹雅之士﹔臯文言當進內能治官府﹐外能治疆場。皆炎炎大言﹐救時藥石﹐見惲子居《大雲山房文稿》中。世以經生文士待先生﹐蓋屈先生久矣。

◎憲皇帝臺灣不必建城之諭臺灣平後﹐雍正年間﹐有請建城垣者。憲聖諭云「臺灣非內地比﹐此次之易於收復﹐亦因賊無險可據﹐設有城垣﹐賊必負隅抗拒﹐更費兵力矣。」故至今臺灣郡縣﹐猶用刺竹。

●卷八◎和┞訐海蘭察之短超勇公海蘭察不檢細行﹐和┞與之齟齬﹐一日﹐於純聖前訐其在甘肅剿賊回京﹐收受皮張等物。純聖諭云「海蘭察能殺賊﹐皮張收以禦寒﹐何必詰責﹖汝等旣不能殺賊﹐亦豈能謝絕人情乎﹖」和┞語塞。

◎京師官場之稱謂前明王州《觚不觚錄》云「京師自內閣以至大少九卿﹐皆稱老先生﹐門生稱座主亦如之﹐蓋稱謂之最尊者也。外省則僉憲以上﹐悉以此稱巡撫﹔若稱按部使者﹐則止曰先生﹑大人而已。」阮亭《居易錄》云「京官沿明舊稱﹐如內閣部堂彼此曰老先生﹐翰詹亦然﹐給事曰掌科﹐禦史曰道長﹐吏部曰印君﹑曰長官﹐自國初以來皆然。余再入京師﹐則諸部郎官以下﹐無不稱老先生者矣。」《柳南隨筆》引此二條﹐而又申之曰「阮亭所云康熙己巳年事﹐比州時風气已異﹐今則一登兩榜﹐未有不老先生之者﹐蓋三四十年風气又爲之一變。」康祺入都﹐在同治初﹐所謂掌科﹑道長﹑長官者﹐絕無如此稱謂﹐惟印君則六部掌印者皆然﹐不獨吏部。而老先生三字﹐則貴賤上下﹐滿朝無一人稱者﹝按﹕詞林掌故﹐翰林前輩稱後輩曰老先生﹐近亦不行﹞。聞曩時新進士稱先達曰前輩﹐此稱甚古﹐而今則惟內閣﹑翰林院﹑吏部﹑禮部﹑都察院及軍機章京﹐以此相呼﹔蓋由貲郎日多﹐仕途淆雜﹐惟此數衙門尙須正途出身﹐故相沿未攺也。余謂內閣衙門﹐今亦有以捐納得官者﹝或輸餉賞舉人﹐報捐中書﹐或以恩貢﹑歲貢遵例捐納﹞﹐六部主事﹐每科以進士﹑拔貢蒙上點用者﹐亦不絕。凡科甲中人﹐正宜循前輩﹑後輩之稱﹐而不必兼及噲等。功名志業﹐稍自矜奇﹐事𨿽細微﹐而所關亦巨也。

◎吳退旃尙書四反吳退旃尙書椿﹐人言其生平有四反﹕體極羸弱﹐而豪飲之气﹐辟易萬夫﹐一也﹔不喜談文章﹐而屢司衡鑑﹐二也﹔家居極儉約﹐而推財濟物﹐豪無所吝﹐三也﹔貳司空時﹐以不諳工作爲歉﹐而督辦浙江海塘﹐將數十年未修之工同時竣事﹐四也。

◎光祿卿典春官試退旃尙書﹐道光己丑以光祿寺卿被命典春官試。凡禮部題請會試考官﹐光祿卿例不列銜﹐此特恩也。

◎詩人遭際以沈歸愚爲最隆詩人遭際﹐自唐宋至本朝﹐以長洲沈尙書爲第一﹐天下孤寒﹐幾視爲形求夢卜矣。當公進呈新詩時﹐中有「夜夢兪淑人」一首﹐未經刪去。髙宗見之﹐謂汝旣悼亡﹐何不假歸料理﹐因賜詩送行。還朝後﹐同內直諸臣恭和悼孝賢皇后挽章﹐中有兒字﹑亡字﹐難於措詞﹐公獨云「普天俱灑淚﹐老耄似童兒。」又云「海外三山杳﹐宮中一鑑亡。」命卽寫卷後﹐傳示諸臣。又公告歸﹐命大司馬梁詩正奉禦制十二本﹐令徳潛逐日校閱﹐先繳進四本。上命之曰「攺幾處﹐俱依汝。惟《大鐘歌》中云『道衍儼被榮將命』﹐汝攺『榮國』﹐因道衍封榮國公也。榮將本黃帝時鑄鐘人﹐汝偶然誤會。然古書讀不盡﹐有我知汝不知者﹐亦有汝知我不知者。餘八本﹐盡心校閱﹐不必依違。」至於賜序私集﹐俯和原韻﹐稱老名士﹑老詩翁﹑江浙大老﹐渥眷殊恩﹐幾於略分﹐公亦何修得此乎。

◎吳中七子歸愚尙書主吳下壇坫時﹐門下士王光祿鳴盛﹑錢詹事大昕﹑王少寇昶﹑曹侍講仁虎﹑趙少卿文哲﹑吳舍人泰來﹑黃明府文蓮﹐匯刻吳中七子詩﹐以文章气節重天下﹐談宗派者﹐至今稱頌。康祺以爲就今日論之﹐師徒著述﹐彊半流傳﹐二王﹑錢﹑曹諸公﹐其才學實出歸愚上﹐而在當時﹐則陶成獎借﹐尙書未必無功。世之身負達尊﹐有气力足以庇士者﹐其亦畱心雅道﹐收桃李門墻之效哉﹝成就人才﹐挽回世運﹐是當今第一事業。一命已上﹐均有此責。但爲史書附傳﹑學案淵源起見﹐猶淺論也﹞。

◎閻百詩題柱語「一物不知﹐以爲深恥」﹐陶宏景語也。「遭人而問﹐少有寧日」﹐皇甫謐語也。百詩先生集以題柱﹐用自策勉﹐宜其邃學通經﹐積成儒碩與。

◎惠天牧幼慧惠天牧先生初生時﹐父夢東裏楊文貞公來謁﹐遂名士奇。年十二﹐善爲詩﹐有「柳未成陰夕照多」之句﹐爲名流激賞。弱冠補諸生﹐人戲謂之﹕卿熟《史記》《漢書》﹐試爲我誦封禪文。卽應聲朗唱﹐終篇略無訛脫。康祺昔作《幼慧論》有云﹕韓昌黎送張童子序﹐稱其生九年﹐自州縣至禮部試﹐一舉而進﹐又二年﹐復通二經﹐有司復上其事﹐由是拜衛兵曹之命。唐四百年科第之蚤﹐當無其偶﹐而新﹑舊《唐書》曾未一見姓名。宋時以神童解者﹐歲至數百人﹐而成大名者不多得。蓋極言天質之不可恃﹐觀於先生﹐𨿽生有宿根﹐恐亦賴濡染家學﹐潛心稽古之效也。不然﹐吳中惠氏三世經師﹐豈元龍﹑定宇兩先生﹐皆爲名臣轉世﹖

◎余仲林古經解鉤沈定宇先生之弟子最知名者﹐爲江聲叔壇﹑余蕭客仲林。仲林撰《古經解鉤沈》三十卷﹐書將成﹐適嬰疾﹐無暇校正﹐遂有疵闕﹐然不能不謂之精博也。病愈﹐損其目﹐生徒求教﹐但以口授﹐時人稱爲盲先生。

◎江叔不書俗字叔徵士愛古成癖﹐平生不肯爲俗字﹐尺牘書疏﹐皆依《說文》。其寫《尙書》﹐水﹐依《淮南》作廛﹔汝乃是不﹝b194﹞﹐依《爾雅》義作孟﹐人頗怪之﹐遂不攺也。內行甚修﹐對家屬如賓客﹐交友不妄取。孫淵如以一縑贈﹐累書千言﹐卻而後受。嘉慶元年﹐舉孝廉方正﹐不仕﹐卒於家。徵君常欲舉經子古書﹐繩以《說文》﹐去其俗字﹐命曰「經史子字準繩」﹐此書若成﹐眞不朽之業也。

◎乾隆朝舉經學乾隆朝舉經學﹐顧﹑陳﹑吳﹑梁四君﹐同授司業。顧﹑陳以老辭﹔吳遷講學﹐降侍講﹔梁擢至少詹事。然顧先生𨿽未一日立朝﹐而眷遇之隆﹐在三君上。先生嘗成進士﹐與陳司業同﹔其補中書﹑舉鴻博﹐則陳所未有﹐此猶浮榮也。當先生詣闕祝皇太后萬壽時﹐數被引對﹐曲加恩禮。旣辭去﹐將發﹐制七言詩二章美之。髙宗幸江南﹐又賜禦書﹐加二秩爲祭酒。三十年﹐諭曰「儒林亦史傳所必及﹐果經明學粹﹐不論韋布﹐豈以品位拘﹐如近日顧棟髙輩﹐終使淹沒無聞邪﹖」嗣是史館始立儒林傳﹐先生之所曹﹐殆視包咸﹑桓榮﹐有過之已。

◎顧棟髙篤好左氏無錫顧祭酒少治《春秋》﹐篤好左氏學﹐晝夜研誦﹐輒未暫輟。偶懷忿忄﹐家人以《左傳》一卷置其幾上﹐怡然誦之﹐不問他事。自壯至老﹐勤勤訂述﹐常若不及。夏月閉戶不見一客﹐卸衣解襪﹐據案玩索﹐膝搖動不止。每仰視屋梁而笑﹐人知其一通畢矣。

◎進呈著述介休梁詹事著有《易經揆一》﹐始被薦﹐卽錄上之﹐髙宗嘉焉﹐敕將梁錫嶼所著經學﹐翰林﹑中書﹐各謄寫一部﹐紙札給於官。金匱吳侍講鼎所著《易例舉要》《東學案》﹐亦奉諭著錄四庫。我聖朝尊經重道﹐疏逖不遺﹐宜乾﹑嘉後朴學蔚興﹐繼四先生而起者﹐家許﹑馬而人鄭﹑孔也。

◎書院院長四先生中﹐薦而未出者﹐僅常熟陳先生一人。先生自雍正元年禮部中式﹐不與殿試﹐拂袖南歸﹐僦廛華匯之上﹐執衝慕道﹐淸靜自養﹐求執業者裹糧相從﹐不肯出門候人。惟長洲沈徳潛﹑宜興儲大文﹐嘗一詣之﹐褰裳葦間﹐率爾休暢。嘗謂人曰「吾老是鄕矣。」會詔天下徧設書院﹐大吏聘爲蘇州紫陽院長﹐移徐州之雲龍﹐又換安慶之敬敷﹐揚州之安定﹐皆彊而後可﹐不久辭去。人問其故﹐愀然曰「士習未醇﹐師道不立﹐懼負朝廷﹑招物議也。又此席似宋時祠祿﹐仕而不遂﹐可以處焉。吾不求仕而久據之﹐人縱不言﹐吾自汗無厝矣。」乾隆十五年﹐公卿交薦經學﹐終不肯起﹐天子重之﹐卽家拜爲司業。觀先生行事﹐覺東西京處士風流﹐去今未遠。

◎召對賜坐凡王公大臣召對賜坐﹐故事﹕蒙諭宣賜﹐叩頭卽坐。自嘉慶初年﹐成哲親王秉性謙溫﹐謝而不坐﹐遂以爲例。道光初﹐諸臣面奉諭旨﹐仍復舊制。

◎春官六座六師生嘉慶十八年﹐鐵冶亭尙書保﹑王文僖公懿修爲大宗伯﹐秀楚翹﹑胡西庚長齡﹑英相國和﹑汪文端公廷珍爲少宗伯。鐵出王門﹐胡﹑汪﹑英﹑秀前後均出鐵門﹐時有「春官六座六師生」之語。

◎仁宗畱心詞賦嘉慶二十三年大考之次日﹐仁宗召英相國諭曰「汝子奎照﹑奎耀試作﹐耀當在二等﹐照次之﹐今日閱卷﹐未嘗宣露一字﹐俟拆封後看若何﹖」旣而耀居二等﹐照列三等﹐仍爲滿洲第二名。越日﹐聖駕詣東嶽廟﹐小黃門傳諭云「文章自有定評﹐日昨所斷﹐竟不爽。」仁宗幾暇畱心詞賦﹐當時操玉尺者﹐洵未易也。

◎年終賜福列聖每於年終禦書福字﹐賜中外大臣及翰林之值兩書房者﹐其兼賜福﹑壽字爲異數﹐其召入親瞻禦書﹐卽時受賞者﹐尢爲異數。至於嘉平朔日﹐聖駕在重華宮﹐以康熙年間賜福蒼生﹐筆書福字斗方十幅﹐則用以張貼宮庭﹐從不頒賜臣下。道光三年﹐宣宗禦此筆﹐於十幅外別書福字一幅﹐交總管太監梁寶﹐傳旨賞協辦大學士英和﹐實出非常恩遇﹐前後俱未有云。

◎成均十器國學禮器﹐多貽自前朝。乾隆三十年﹐上復於大內尊彜中親選十器﹐頒予成均﹐凡犧尊一﹑雷文壺一﹑子爵一﹑內言卣一﹑康侯鼎一﹑明簋一﹑雷紋觚一﹑召仲一﹑素洗一﹑犧首一﹐皆周以前法物﹐陳設於大成殿廷。同治壬申仲秋﹐康祺嘗偕友盥祓瞻仰﹐典重扁﹐莫名其寶。歸後擬分賦十器﹐輒以才薄呼柰何也﹝按﹕乾隆四年送闕裏孔廟陳設祭器﹕爵一﹑十六﹑一﹑簋一﹑籩四﹑豆四﹐乃新制者﹞。

◎講官設坐順治乙未冬﹐召日講官五人進講。王文靖公熙講《尙書。堯典》稱旨﹐奉諭﹕嗣後講官不必立講﹐遂侍坐。講官之設坐自文靖始。

◎典簿博雅康熙中修《四書講義》﹐至《鄕黨》「羔裘玄冠不以弔」﹐玄字爲聖祖諱﹐葉文敏公方藹商之同僚﹐均未有以對。翰林典簿穆維乾曰「大字當仍原字以尊經﹐小字攺元字以避諱。」文敏問何所本﹖對曰「《中庸》愼獨乃原字﹐小注攺愼爲謹。」文敏從之﹐大加敬禮。或曰﹕康熙年間﹐翰林遴選博雅﹐何至令典簿有言﹖康祺以爲文敏以院長之尊﹐督修書籍﹐不自斷決﹐詢及微僚﹐正前輩貴人風气也。

◎聖祖念林師康熙甲戌﹐特旨令禮部取霸州廩生林佳蔭充內官學漢教習﹐諭廷臣曰「是朕教書林師之孫﹐其家甚貧也。」時上禦極已三十餘年﹐佳蔭方爲諸生﹐林師何人﹐而聖祖乃爾﹐錄此以諗熟於國故者﹝此事《文獻徵存錄》《海島錄》均紀之﹐均未詳其出處﹞。

◎老胡笳歌回部噶爾丹叛﹐擾我喀爾喀各盟部﹐聖祖親徵凱旋﹐駐蹕歸化城﹐大饗軍士。俘囚有老胡者﹐善吹笳﹐口辯﹐通漢語。上賜之潼酒﹐使歌之﹐曰「雪花如血灑戰袍﹐奪取黃河當馬槽﹐滅吾名王兮虜我使歌﹐我欲走兮無駱駝。嗚呼﹗黃河以北柰若何﹖嗚呼﹗北斗以南柰若何﹖」乃伏地謝﹐眾大笑。老胡一歌﹐傳之後世﹐蓋亦天山敕勒之嗣音也。

◎聖祖憫三等人聖祖嘗諭閣臣曰「天下黎元﹐皆朕赤子﹐朕最憫念者有三等人﹕一讀書寒士﹐一饑寒窮民﹐一無知犯法之人。」昔成湯之立賢無方﹐文王之哀無告﹐夏禹之泣罪人﹐我仁皇帝殆兼之矣。

◎史文靖爲年羹堯所薦溧陽史文靖公貽直﹐與年羹堯爲齊年﹐年敗後﹐世宗問文靖曰「汝亦年羹堯所薦乎﹖」公免冠對曰「薦臣者羹堯﹐用臣者皇上也。」世宗意解。

◎革職知縣卽升知府漳浦藍氏代產名將﹐獨鹿洲太守鼎元博覽前籍﹐有志經世﹐以循吏稱。嘗參從兄南澳總兵廷珍軍事﹐經略臺灣﹐多所籌畫﹐閩中大吏如張淸恪輩﹐咸倚信之。令廣東普寧﹑潮陽﹐決獄平恕﹐治盜及訟師獨嚴﹐民心大洽。忤惠潮道樓儼﹐誣以贓私。儼遷臬司﹐益周內成獄﹐總督鄂彌達知其冤﹐畱之幕府﹐並具疏白受誣狀。徵詣闕廷﹐擢知廣州府﹐賜賚褒異。初起廢籍﹐卽躐升階﹐在聖朝自不屈一士。惜到官一月卽卒﹐未及報世宗特達之知﹝按﹕鼎元以革職帶罪知縣﹐驟升知府﹐若依近年吏議﹐則第一次保免罪﹐二次保開復﹐三次保免繳捐復銀兩﹐四次保仍畱本省以知縣用﹐五次保免補本班以同知直隸州用﹐六次保補同知直隸州後以知府用﹐七次保免補同知直隸州以知府仍畱原省補用﹐八次保歸入候補班。其間又有捐免保舉﹑捐免引見之條﹐而所謂知府者﹐仍一聽鼓應官之候補人員也。京外選補﹐大抵如此﹐有志之士﹐未免灰心。康祺人地卑微﹐何敢橫生議論﹐竊見今日時勢﹐部院行省﹐皆苦官多﹐而臨事輒有乏才之嘆。愚意以謂英奇有用之才﹐越二三階而豈爲幸授﹔茸無能之輩﹐列八九品而亦是濫躋。文法限人﹐資格困士﹐誰秉國成﹐亦思變計乎﹞。

◎一榜三經師雍正元年﹐黃昆圃先生叔琳典江南鄕試﹐塡榜竣事﹐揖監臨曰「一榜三經師﹐可爲朝廷得人慶矣。」蓋謂荊溪任啟運﹑常熟陳祖範﹑當塗徐文靖也。

◎丁氏藏書八九十年來﹐吾郡教授以博雅著聞者﹐必推前丁後馮﹐馮卽柳東先生﹝見前筆﹞﹐丁蓋小疋先生傑也。歸安人﹐少以淸苦建志﹐家貧不能得書﹐日就書肆中讀﹐自朝至晡以爲常。肆主閔之﹐爲具食﹐不食也。久之﹐博學多通﹐應鄕試﹐以策問《大戴禮》所對獨精﹐遂中式。入都﹐交朱竹君﹑盧召弓﹑戴東原﹑程易疇諸君子﹐學益進﹐聚書益多。通籍得縣令﹐以親老乞爲儒官﹐始來吾郡。先生所藏書﹐皆審定其句﹐博稽他本同異﹐以紙反覆細書﹐下簽其中。孫頤谷侍禦志祖嘗戲之云「君書頗不易讀﹐遇風紙輒四散﹐不可復詮次﹐柰何﹖」鄕先輩相傳先生最寶愛其書﹐每厚糨黏紙八九層爲面葉﹑底葉﹐見者輒笑曰「此丁氏藏書也。」康祺幼時﹐見吾家鄰街有小酉山房書肆者﹐其主人丁姓﹐每與之諧價購書﹐喜其朴吶﹐兵後不復見矣。嗣知小酉山房卽小疋先生集名﹐而書肆主人﹐姓又適合﹐豈卽先生一家歟﹖憾當時鄙陋尢甚﹐不及就詢先生遺著﹐思之歉然。

◎軍機大臣穿綠牙縫靴軍機大臣穿綠牙縫靴﹐自嘉慶二十一年特旨賞托津﹑盧蔭溥始﹐並諭嗣後軍機大臣俱準穿用。

◎夫以妻榮乾隆五十二年﹐軍機章京給事中﹝按﹕近例科道無值軍機者﹞劉謹之病故﹐其妻湯氏﹐夫亡殉節。事聞﹐賞謹之鴻臚寺卿銜﹐並賜銀一百兩治喪﹐湯氏特旨旌表﹐夫以妻榮﹐樞曹之異數也。

◎鶴樓三絕畢秋帆尙書開府武昌﹐幕下賓僚﹐多一時方雅之士。會重修黃鶴樓成﹐江都汪中爲之銘﹐歙縣程瑤田書石﹐嘉定錢坫篆額。過客登樓﹐嘆爲三絕。

◎劉端臨之孝行寶應劉端臨先生臺拱﹐學宗康成﹐行儀紫陽﹐舉鄕試後兩上公車﹐不復出﹐爲丹陽訓導。課士之暇﹐閉門著書。事繼母至孝﹐常家信來﹐輒目先覺。一夕﹐忽心動﹐請急歸視母﹐果病且劇﹐亟營醫藥以進。母愛之曰「如吾子﹐不過所生耶﹖」連遭二親喪﹐哀毀過情﹐蔬菲四年﹐人以爲難。

◎淮海四士靑浦王侍郎嘗曰「吾於淮海得四士焉﹕給事中王念孫及子引之﹐善《蒼》《雅》之學﹔汪中爲楊﹑馬之文﹐劉臺拱有曾﹑閔之孝。」時謂「四士三美」﹐宜矣。

◎焦裏堂邃於易學甘泉焦裏堂孝廉循﹐鄕舉後僅一試禮部﹐遭母喪旣免﹐病足﹐移居村捨﹐築小樓數間﹐幾榻之外﹐書研茶具而已。嘗語人曰「家𨿽貧﹐幸蔬米不乏﹐天之疾我﹐福我也﹐吾老於此矣。」孝廉爲阮文達姻連﹐學邃於《易》﹐世多習之者。

◎湯文正之禮賢湯文正公撫蘇﹐步訪徐枋﹐世謂枋避而不見﹐余旣於一筆辧之矣。公任潼關道副使時﹐朝邑雷子霖以理學顯﹐公治事之暇﹐時造其廬﹐以志景慕。考後漢陳蕃守豫章﹐禮下徐稚﹔守樂安日﹐亦特設一榻﹐以待周謬。自來賢者蒞官﹐固無不以訪隱求賢爲汲汲也。

◎湯文正遺事﹝三則﹞

湯文正赴嶺北道任﹐雇一騾載補被出關去﹐及移疾受代﹐衣物了無所增。

湯文正之奏革淫祀﹐投五通神像於湖中﹐世多紀之。先是上方山民掘地得碑﹐其文曰「肉山酒海﹐遇湯而敗。」可知淫昏气焰﹐必待正人得位而始衰﹐亦早有定數也。

湯文正內召去蘇﹐其夫人乘輿出﹐有敗絮墮其輿前﹐老少見者爲泣下。至京﹐貧益甚﹐賃居委巷﹐禦寒只一羊裘。冬月入朝﹐衛士識與不識﹐咸目之曰「此羊裘者﹐卽湯尙書矣。」先義行公最喜談於淸端﹑陸淸獻及文正遺事﹐嘗訓康祺曰「淸儉非必皆名臣﹐名臣未有不淸儉。」客曰「倘家本殷富﹐入官必勉學寒素﹐亦似矯情。」先公曰「プ衣珍食﹐聲色狗馬﹐其人本不宜官﹐若自奉厚薄﹐原可各行其素﹐但不可有意求精。蓋於日用嗜好中多用一分心﹐必於民生國計上少用一分心﹐此卽不肯淸儉之病也。」不肖爲外吏不遠矣﹐世守先疇﹐勢未能如掘門窮巷之夫﹐過自嗇苦。惟於有意求精四字﹐庭誥在耳﹐豈忍背之﹐豫約妻孥﹐同遵彜訓。

◎髙顧兩家子弟不墜家學﹝二則﹞

明季講學諸家﹐入國朝後﹐東林髙﹑顧兩家子弟﹐頗能不隕其家學。攀龍從孫愈﹐世仍廉白﹐守靜不苟﹐晚歲淸窶至極﹐啜粥七日矣﹐方挈其子臨城矚眺﹐不攺其樂。嘗曰「士求自立﹐當自不忘溝壑始。」人有仇忿﹐至愈前﹐輒自愧曰「是可令紫超見乎﹖」鄕人以道學相詆其﹐至於愈﹐僉謂﹕「此醇備長者也。」同縣顧棟髙事愈談經﹐誨誘不倦﹐棟髙每嘆曰「便便之腹﹐眞五經笥﹐但不爲孝先之假臥耳。」儀封尙書撫吳﹐嘗請主東林會講﹐愈以疾辭。

愈從父世泰﹐親受業攀龍﹐名尢髙﹐學甚該究﹐晚葺道南祠﹑麗澤堂﹐以梁溪爲講習地。祁州刁包﹐聞聲謁之﹐兩人非同門學也﹐而更相切磋﹐學者以爲美談﹐由是「南梁北祁」之號起。陸淸獻﹑張淸恪皆與友善﹐若孝感相國﹐則世泰之徒所成就者也。汪學聖講學於歙﹐發揮聖道﹐頗雜玄言。旣一至梁溪﹐惘然自病。學聖里人汪知默﹑陳二典﹑胡﹝C09A﹞﹑汪佑﹑吳愼﹑朱宏﹑施璜等﹐先於紫陽書院爲文友之會﹐講論閩學﹐因學聖至梁溪﹐遂各相從問道﹐奉書稱弟子。二髙先生含衝隱居﹐守先待後﹐他日有輯本朝學案者﹐當無得而遺焉。

◎盧抱經學士盧抱經學士少傳父業﹝按﹕學士父存心﹐嘗舉鴻博科﹐未仕﹞﹐惇篤玩古。婦翁桑調元﹐時之盛徳﹐甚推器之﹐以爲風韻似其外祖馮景﹐其湛深乃過景也。學士父藏景遺稿於家﹐有示學士詩云「外祖馮山公﹐文章驚在宥﹐衣缽無後人﹐瓣香落汝手。」學士謹識之﹐晚乃出景《解舂集》﹐請長洲彭紹升別擇鋟行。

◎抱鐺圖調元世稱甫先生﹐著述宏整﹐爲工部郎﹐忽棄官徧遊五嶽﹐人競髙之。先生父文侯﹐眞孝子也。家貧﹐粥角黍於市﹐親病關鬲﹐合羊脂和粥以進﹐終不痊﹐抱鐺而哭﹐人爲繪《抱鐺圖》。萬徵君光泰贈詩云「羊脂數合米一﹐病父在牀惟啖粥﹐父能啖粥子亦甘﹐粒米勝於五鼎肉。升屋臯某無歸魂﹐束薪斷火鐺寡恩﹐牀前呼父鐺畔哭﹐抱鐺三日鐺猶溫。恨身不作鐺中米﹐臨沒猶能進一匕﹐謂鐺不聞鐺有耳。」丁卯冬初﹐康祺乘輪船北上﹐狂飆巨浪中﹐淚涔涔下﹐同舟以爲性憚波濤﹐其實見有攜鐺煮粥者﹐偶觸萬詩也。是編鮮錄尋常詩詞﹐以此首音節哀惻﹐足發至性﹐登之。

◎何義門身後贈官何義門學士用李安溪薦﹐以一寒士賜舉人﹐侍直南齋﹐再賜進士出身﹐攺庶常﹐散館入下等﹐仍畱館肄業﹐尋授編修﹐被參解官﹐仍令書局校書﹐聖祖之矜全極矣。然康﹑乾間﹐文士似此受知者尙多。惟義門歿後﹐奉旨贈侍講學士。以被議七品官﹐卒於牖下﹐身後晉秩﹐特超坊局五階﹐曠世之遭﹐義門果何徳以堪此。

◎何義門行止不端何義門聲望駭俗﹐其所著書﹐所謂《道古錄》者﹐旣云爲人竊去﹔其校定《困學紀聞》﹐則前讓閻徵君﹐後愧全吉士﹐至以詞科習气譏厚齋尙書。正不知義門於詞科之學﹐有無夢見﹐居然屢發大言﹝按﹕《四庫提要》及《簡明目錄》《困學紀聞》條﹐於焯之妄肆詆摘﹐大有微詞﹔謝山作《紀聞》序﹐亦誚爲批尾家當﹞。若世所傳流之《讀書記》﹐卽義門弟子﹐亦早云眞贗參半﹐不出焯手矣。我聖祖之破格優崇﹐本出安溪乞請﹐姑令廁之編纂﹐以示一技之不遺。至康熙季年﹝按﹕爲焯以己女寄皇子允礻┆撫養﹐及爲潘耒之子夤緣﹞﹐雍正初年﹝按﹕爲錢名世事﹞則何焯之不識恩義﹐行止不端﹐遂明見之兩朝諭旨矣。海內人士﹐幸勿以浮名而震之﹝按﹕謝山表墓﹐稱義門少嘗選坊社時文行世﹐薄海之內﹐五尺童子皆道之﹐而不知其爲劉道原﹑洪野廬輩。余以爲謝山此數語﹐天下自有當之者﹐而義門非其人也﹞。

◎程易疇先生言志程易疇先生瑤田﹐少入塾﹐師謂童子盍言爾志。曰「無志﹐窮達由天。窮爲匹夫﹐不得曰非吾志而卻之也﹔達爲卿相﹐不得曰吾志不及此而逃之也。」坐者起曰「是聖賢之志也。」先生曰「讀書不當師聖賢耶﹖」

◎程易疇爲嘉定教諭易疇先生爲嘉定教諭最久﹐齋規嚴整﹐踵法蘇湖﹐士習爲之一變。乞病歸﹐邑人購忠烈名流手迹贈之﹐先生曰「鄕賢手迹﹐宜藏於鄕也。」對曰「先生不取吾邑一錢﹐豈破紙亦不受耶﹖」乃受之。王光祿詩曰「官惟當湖陸﹐師則新安程。」康祺屢讀《通藝錄》﹐焯然知此語之不誣。

◎莊廷釒龍明史禍與戴名世南山集禍﹝二則﹞

《鮚亭外集》記本朝江﹑浙兩大獄﹐一爲莊廷釒龍史禍﹐一爲戴名世《南山集》之禍﹐談舊事者所當知也﹐錄之。明相國烏程朱文恪公﹐嘗作《明史》﹐舉大經大法者筆之﹐已刊行於世﹐未刊者爲《列朝諸臣傳》。國變後﹐朱氏家中落﹐以稿本質千金於莊廷釒龍。廷釒龍家故富﹐因竄名己作刻之﹐補崇禎一朝事﹐中多指斥昭代語。歲癸卯﹐歸安知縣吳之榮罷官﹐謀以告訐爲功﹐借此作起復地﹐白其事於將軍松魁﹐魁移巡撫朱昌祚﹐朱牒督學胡尙衡﹐廷釒龍並納重賂以免﹐乃稍易指斥語重刊之。之榮計不行﹐特購得初刊本上之法司﹐事聞﹐遣刑部侍郎出讞獄。時廷釒龍已死﹐戮其屍﹐誅其弟廷鉞。舊禮部侍郎李令皙曾作序﹐亦伏法﹐並及其四子。令皙幼子年十六﹐法司令其減供一歲﹐則得免死充軍。對曰「予見父兄死﹐不忍獨生。」卒不易供而死。序中稱舊史朱氏者﹐指文恪也。之榮素怨南潯富人朱佑明﹐遂嫁禍﹐且指其姓名以證﹐並誅其五子。松魁及幕客程維藩﹐械赴京師。魁以八議僅削官﹐維藩戮於燕市。昌祚﹑尙衡賄讞獄者﹐委過於初申覆之學官﹐歸安﹑烏程兩學官並坐斬﹐而二人幸免。湖州太守譚希閔﹐蒞官甫半月﹐事發﹐與推官李煥皆以隱匿罪至絞。滸墅關榷貨主事李尙白﹐聞閶門書坊有是書﹐遣役購之﹐適書賈他出﹐役坐其鄰一朱姓家少待﹐及書賈返﹐朱爲判其價。時主事已入京﹐以購逆書立斬﹐書賈及役斬於杭﹐鄰朱姓者因年逾七十免死﹐偕其妻發極邊。歸安茅元錫方爲朝邑令﹐與吳之鏞﹑之銘兄弟嘗預參校﹐悉被戮。時江楚諸名士列名書中者皆死﹐刻工及鬻書者同日刑﹐惟海寧查繼佐﹑仁和陸圻﹐當獄初起﹐先首告﹐謂廷釒龍慕其名列之參校中﹐得脫罪﹝按﹕小說傳奇﹐咸謂繼佐由吳六奇得脫﹔漁洋文集亦云然﹐非也﹞。是獄也﹐死者七十餘人﹐婦女並給邊。蓋浙之大吏及讞獄之侍郎﹐鑑於松魁﹐且畏之榮復有言﹐𨿽有冤者﹐不敢奏雪也。之榮卒以此起用﹐並以所籍朱佑明之產給之﹐後仕至右僉都。

桐城方孝標﹐嘗以科第起官至學士﹐後以族人方猷於酉主江南試﹐與之有私﹐並去官遣戍﹐遇赦歸﹐入滇受吳逆僞翰林承旨﹐吳逆敗﹐孝標先迎降﹐得免死﹐因著《鈍齋文集》《滇黔紀聞》﹐極多悖逆語。戴名世見而喜之﹐所著《南山集》多采錄孝標所紀事﹐尢云鍔﹑方正玉爲之捐貲刊行。云鍔﹑正玉及同官汪灝﹑朱書﹑劉巖﹑餘生﹑王源皆有序﹐板則寄藏於方苞家。都諫趙申喬奏其事﹐九卿會鞫﹐戴名世大逆﹐法至寸磔﹐族皆棄市﹐未及冠笄者發邊﹔朱書﹑王源已故免議﹐尢云鍔﹑方正玉﹑汪灝﹑劉巖﹑餘生﹑方苞以謗論罪絞。時方孝標已死﹐以戴名世之罪罪之﹐子登嶧﹑云旅﹐孫世樵並斬﹐方氏有服者皆坐死﹐且М孝標屍。尙書韓﹑侍郎趙士麟﹑禦史劉灝﹑淮揚道王英謨﹑庶吉士汪份等三十二人﹐並別議降謫。疏奏﹐聖祖惻然﹐凡議絞者攺編戍﹔汪灝以曾效力書局﹐赦出獄﹔方苞編旗下﹐尢云鍔﹑方正玉免死﹐徙其家﹔方氏族屬﹐止謫黑龍江﹔韓以下﹐平日與戴名世論文牽連者﹐俱免議。是案也﹐得恩旨全活者三百餘人﹐康熙辛卯﹑壬辰間事也﹝莊廷鉞事﹐前筆記之未詳﹐故補采全氏語﹞。

●卷九◎聖祖處臺灣警報之法阿文成公云「康熙間臺灣蠢動﹐閩省警報﹝按﹕原作題報﹐恐誤﹞到日﹐仁聖正率諸皇子在暢春園習射﹐諭令該部知道。旋報全臺失陷﹐仍如前諭。諸皇子請宣旨指授機宜﹐仁聖不答。射畢回宮﹐始召諸皇子諭之曰﹕」閩省距京數千里﹐臺灣復隔重洋﹐平日用督撫提鎭﹐原爲地方有事而設﹐伊等自能就近籌辦。若降諭﹐旨﹐豈能悉合海外情形。督撫不遵是違旨﹐遵則誤事。『未幾﹐全臺收復矣。「見海虞吳督部熊光《伊江筆錄》。錄凡五卷﹐有關於掌故甚多﹐中有餘所未見者﹐爲刪節登紀是條﹐合下六則皆是。

◎孝賢皇后阿文成公云「純聖壯年﹐曾患癤﹐甫愈﹐醫云﹕須養百日﹐元气可復。孝賢皇后聞知﹐每夕於上寢宮外居住奉侍﹐百日滿後﹐始回宮。」

◎阿文勤不修刑部則例之用意阿文勤公克惇管理刑部時﹐諸曹司屢請纂修則例﹐文勤置不答。因浼公子文成公代請﹐仍不答。文成惶然﹐得間復以爲言。文勤喟然曰「汝何不曉事至此﹗近日刑名從重辦理﹐乃一時權宜﹐辟以止辟之義。若纂爲成例﹐則他日刑官援引﹐傷人必多﹐豈尙徳緩刑之道乎﹖」文成每爲司讞者述之。康祺敬按﹕世宗臨幾末命有云「雍正一朝﹐凡刑部辦案比傅重典者﹐悉令攺從舊例。」可見聖君賢相﹐一徳交孚﹐其猛以濟寬﹐實萬不得已而爲此也。

◎阿里衮管理步軍統領時之措置襄壯公阿里衮管理步軍統領時﹐番役報單無不收閱﹐然隨卽廢匿﹐從不示人。旣稔知法和尙之姦﹐擒獘杖下﹐此外細故﹐不苛求一事﹐京城帖然。前後執金吾﹐罕有其比。

◎阿文成兵法阿文成徵金川﹐一日安營已定﹐忽傳令遷移。諸將以天晚力阻﹐公隨發令箭云﹕違者立斬。合營𨿽從之﹐而不免怨誹。迨昏夜大雨﹐前此營基﹐水深丈餘﹐幾可漂沒﹐咸詫爲神奇。公曰「我有何異術﹐特見羣蟻移穴﹐知地熱將雨耳。」康祺按﹕文成此舉﹐不難於先見﹐而難於實言﹔稍有權術者﹐必又以爲遁甲奇門矣。健兒𨿽莽﹐肯受吾紿﹖

◎聖祖處置俄國貢使之法康熙間﹐俄羅斯貢使入京﹐仁聖令選善撲處有力者在館伺候。凡俄國一使一役出外﹐必有一善撲者隨之。俄人𨿽髙大彊壯﹐而兩股用布束縛﹐舉足不靈﹐偶出擾民﹐善撲者從其後踢之﹐輒僕地不能起﹐以此凜然守法。

◎錢侍郎規皇子不應叱辱大臣侍郎錢樾值上書房﹐適某皇子叱辱諳達麟寧過當﹐麟已拜參知﹐侍郎以皇子不應淩虐大臣﹐正詞規勸﹐皇子亟謝過。後侍郎視學江蘇﹐途次遇學藝處眷船﹐ピ赫逾分﹐嘗附折陳奏﹐絕無瞻顧。

◎梁山舟創筆飲文房佳供﹐以錫或磁爲之﹐用以養筆者﹐世皆稱爲筆插﹐實筆飲也﹐倡自梁山舟學士。學士工書負重名﹐以毛穎染墨後﹐一經燥枯﹐便不適用﹐爰出新意﹐﹝A119﹞錫方二寸餘﹐髙如之﹐面設四穿﹐大小各二﹐以受卓筆。中容水數合﹐使得上潤毛穎﹐不至漸濡而止﹐名曰筆飲。學士自造﹐銘以寵之。

◎趙徵君賜錦堂趙谷林徵君昱﹐家藏側理紙﹐蓋南越人以海苔爲之﹐質堅而膩﹐世不輕有。髙宗南巡﹐獻之行在﹐拜賜宮錦四端。沈觀察椒園以「賜錦」名其堂﹐梁觀察瑤峯爲之書﹐沈宗伯歸愚記之﹐梁少師薌林書以勒云。

◎丁處士錢塘丁處士敬﹐韜伏荒江﹐兀傲自負﹐博物工詩﹐尢專門金石之學。方制府觀承愛其鐵筆﹐媚制府者欲得其一二﹐方通意指﹐而惡聲殷墻屋﹐驚而逸去。江苑卿春﹐世所稱鶴亭主人者﹐𨿽起家禺莢﹐而頗嗜風雅﹔慕處士詩﹐將之武林﹐以幣贄﹐謝勿與通﹐江亦畏其鋒﹐瑟縮不敢進。雍﹑乾之間﹐杭人金冬心﹑厲樊榭﹑張畏廬﹑奚鐵生輩﹐咸以孤峭奧博著稱﹐而處士尢爲髙絕。

◎髯金瘦厲樊榭先生之詩詞﹐與金農冬心之書畫﹐鄕裏齊名﹐人稱「髯金瘦厲」。

◎金冬心感知己之言金冬心續集自序﹐多述其自少至七十所遇前輩詩老聞人﹐評詩贊美之語﹐文頗詭瑋無繩幅﹐而感知己﹐眞气在胸﹐節錄數段﹐以存逸事。南山之南﹐吳慶伯徵君隱居﹝按﹕名農祥﹞﹐閉關卻軌﹐著書比牛腰粗。隔月﹐舁軟輿﹐過談亦諳﹝按﹕亦諳﹐杭詩僧﹞禪窟﹐見予林逋墓上作﹐謂亦諳曰「吾新營生壙﹐宜乞此子寒瘦詩﹐阿師爲吾乞之﹐吾以髙辛氏銅盤﹑太康玉辟邪相報。百載後﹐吾幽光借之不泯也。」丙戌渡羅剎江﹐訪九十一翁毛西河太史。至會稽禹穴﹐觀窆石﹐作九言詩﹐太史激賞﹐誇示賓坐曰「吾年逾耄耋﹐忽睹此郎君﹐紫豪一管﹐能顚狂耶。」讀書吳中﹐秀水朱檢討在慧慶寺主東南詩盟﹐懷刺往謁。檢討出迎﹐笑曰「子非秀水周林張髙士宅﹐賦木蓮花錢塘金二十六乎﹖吾齒𨿽衰脫﹐猶能記而歌也。」辛丑遊揚州﹐謝秀才前羲﹝按﹕名遵王﹐江都人﹞馳譽江表﹐不可一世。見予《景申集》雕本﹐捶壁發顚曰「吾目如炬﹐不輕讓第一流﹐何來狂夫﹐奪吾赤幟。」予赴萊東﹐道經臨淄﹐邂逅趙秋谷詹事﹐索予詩﹐啞啞撫掌曰「子詩造詣﹐不盜尋常物﹐亦不屑效吾鄰家雞聲﹝按﹕秋谷所謂鄰雞﹐殆指漁洋尙書﹐仍不忘談龍舊隙也﹞﹐自成孤調。」客澤州陳幼安學士四載﹐相國午亭﹐畱詠殆徧﹐卽中條﹑王屋﹐無處不放膽題詩。學士嘆曰「吾不幸﹐十六中進士﹐翺翔禁庭﹐十年罷歸﹐不深讀書﹐今夜鐙相對﹐受益良多。君鄕查翰林兔園挾策﹐吾最薄之。君詩如玉潭﹐如靈湫﹐綆汲不窮﹐非吾友﹐實吾師也。」從此執業稱詩弟子矣。華亭張得天尙書﹝按﹕卽文敏公名照﹞﹐曾屏車騎訪予櫻桃斜街﹐云「昨見君風氏園古松歌﹐病虎癡龍﹐造語險怪。君善八分﹐遐陬外域爭購﹐極類建寧﹑光和筆法﹐曷不寫《五經》﹐以繼鴻都石刻﹐吾當言之曲阜上公。」予在新安﹐臨川李侍郎來遊黃山﹐乃云「君刻集自稱冬心先生。吾謫官時﹐曾諾君作記﹐記古人自稱先生四十九家﹐今可償夙願矣。若君詩﹐淩顏轢謝﹐含任吐沈﹐久播人口﹐吾不復稱說也。」原序甚長﹐未免近於自炫。冬心髙士﹐所記必無虛詞﹐亦足見前輩之禮遇孤寒﹐遊揚雅道﹐非可望之今之據髙位﹑席盛名者。噫﹗

◎劉文恪酒量劉文恪公權之﹐酒戶極洪﹐官京朝時﹐非前門氵勇金樓之酒不飲。罷相南歸﹐門人史望之尙書致儼﹐核公飲數於樓肆﹐據公邸第自取者﹐五十年中不下二十餘萬錢﹐燕會饋遺不計也。

◎曹文正之謹愼曹文正公振鏞性謹愼﹐每奏事﹐手捧黃匣﹐必髙於頂。屢典春官﹐終日危坐堂皇﹐盡心衡校。朝房待漏﹐坐而假寐﹐默誦經書﹐數十年如一日云。

◎納木札勒之殉節義烈公納木札勒﹐伊犁將軍保文端公之父﹐乾隆間﹐葉爾羌殉烈﹐至今城門上時現公像。伊犁南門外龍王廟﹐相傳龍神像似義烈公﹐或當時軍士愛戴爲之也。

◎帝師王佐鬼使神差比年京官冗雜﹐內閣﹑六部﹐多以輸貲得官。卽翰林衙門﹐亦因點用稍寬﹐散館時又不甚攺汰﹐院中人數﹐視嘉﹑道年間不啻倍加。以致翰林之望開坊﹐部曹﹑中書之望補缺﹐非別有差使保舉者﹐幾乎難於河淸。一時戲言﹐遂有帝師﹑王佐﹑鬼使﹑神差名目﹐皆美授也。凡詞臣奉旨在弘徳殿﹑毓慶宮授讀者﹐曰帝師﹔凡部曹中書充軍機處及總理衙門章京者﹐以其襄佐恭邸﹝按﹕軍機大臣﹑總理各國事務大臣﹐近年皆以恭親王領班﹞﹐故曰王佐﹔若鬼使則出使外洋之員﹐以西人初入中國﹐人皆呼爲鬼子也﹔神差指神機營差使﹐惟滿臣得充之。四者升途較捷﹐得亦較難。京師多失意落之人﹐慣有此等輕雋口角﹐識之以見風尙之所趨。

◎老船張船山太守在都﹐沈酣詩酒﹐豪狂不可羈紲。一時朝士﹐上至諸王公﹐識與不識﹐稱爲老船。

◎老查少查煙波釣徒查翰林﹐已紀初筆。考《鮚亭外集》稱初白編修﹐先以澤州相國薦起﹐命直南書房。明年﹐始賜出身﹐由庶常授編修。時族子升﹐以宮坊久侍直﹐宮監無以別之﹐呼初白爲老查﹐聲山爲少查。老查少查﹐與卷六之大秦小秦作對﹐直天然佳耦也。

◎左教諭重名節吾鄕先進與修《明史》者﹐人知有萬氏父子﹝季野先生﹐與兄子九沙太史經﹐五河大守言﹞及西溟耳。左教諭臣黃﹐亦嘗從事祕書﹐並參明史館務﹐詳見謝山先生所作教諭墓幢銘。教諭古文有盛名﹐其爲人﹐疏散任本色﹐最重名節。同縣周貿阝山徵君容﹐明遺民也﹐志行孤貞﹐皎然塵表﹐顧以名髙﹐未絕酬應﹐教諭累諷之。一日﹐忽諧之曰「商容易代﹐受武王表閭之寵﹐赴謝鎬京﹐道逢伯夷﹐勸其攺姓﹐信有之乎﹖」徵君笑不答。康祺每誦此語﹐喜其敏妙詼奇﹐爲晉宋後雅謔淸談所未有﹐尢難於微言諷諫﹐有愛人以徳之心。宜謝山謂徵君大節﹐不愧遺民﹐而先生不失爲諍友﹐並可傳也。

◎楊文定之操守江陰楊文定在詞館中﹐蕭然如窮諸生。一日﹐聖祖問李文貞﹐朝臣操守﹐有如張鵬翮﹑趙申喬者乎﹖以公對﹐遂命提學直隸。直隸學臣﹐以檢討任﹐前後均未聞也。遷侍講﹐丁艱服滿﹐自河工還朝﹐未補官﹐有旨令主陜試﹐亦出特恩。雍正間﹐以雲貴總督兼云撫時﹐於奏牘中言存誠主敬之學﹐世宗手批答之云「吾君臣萬里談道﹐不亦樂乎﹖」兩聖人之褒尙儒臣﹐誠非三代下帝王所可逮已。

◎湯西崖懷淸堂集湯西崖少宰右曾﹐以詩名世者四十年。其《懷淸堂集》未及手編﹐身後門下士王雪子收拾之﹐得二十卷﹐而湯氏後人陵替﹐是集爲人賺而有之。黃昆圃先生方罷浙撫﹐僑吳中﹐聞之悵惋﹐爲追理而仍歸湯氏﹐並鈔副本藏於家。初侍郎爲掌科﹐視學中州﹐淸介無匹﹐及回翔槐棘﹐聲名頓減﹐歿後頗叢訾議。昆圃先生曰「湯侍郎勛名操履﹐他年國史自有定論﹐吾輩可弗深求。但平情而論﹐謂非文苑之渠﹑詞人之傑﹐諒不可得。則聽其生平著述流落散漫﹐詎非後死之愧﹖」坐客聞此言﹐皆爲於邑久之。

◎髙宗破格嘉惠耆臣梁薌林相國詩正爲戶部侍郎時﹐值封翁七十壽﹐髙宗諭賜官誥﹐又賜以五言近體一首﹐又賜以「傳經介祉」四大字。相國兄﹛艸設﹜林﹐方以庶常侍養家居﹐特旨免其散館﹐授編修。及相國參大政﹐一日﹐上忽語之曰「汝父明年八十矣。」卽日錫以閣部之封。逾年辛巳南巡﹐封翁迎駕於吳江﹐上停舟勞問﹐召見行幄﹐令二子扶掖上殿﹐稱其多福﹐賜貂﹐賜幣﹐賜餌﹐又賜以七言近體一首﹐又賜以「湖山養福」四大字。封翁旣退﹐偕浙東西士大夫爲太后祝釐於淨慈寺﹐上復賜燕湖上。瀕行﹐又賜相國「臺階愛日」四大字﹐又賜以白金三百兩﹐爲封翁頤養之資。髙宗聖孝邁古﹐是歲適遇慈寧萬壽﹐娥臺姒幄﹐奉以時巡﹐故嘉惠耆臣﹐尢爲破格。大君之錫類﹐臣子之顯揚﹐至斯嘆觀止已。

◎李太夫人之胎教雍﹑乾朝士﹐主張陸學者二人﹕一臨川侍郎﹐一南昌萬學士承蒼也。學士有賢母李氏﹐方孕時﹐每默祝於影堂曰「不願生兒爲髙官﹐但願負荷先世之學統。」以萬氏先祖如明刑部侍郎虞愷﹑光祿卿汝言﹐皆講學於陽明﹑念庵之門﹐號爲碩儒者也。學士少入塾﹐果喜讀宋人講學之書﹐論者謂得之胎教。

◎邵學址之淸操吾邑邵學址先生基﹐爲康雍乾三朝近臣﹐久以卿貳參匭司﹐先後侍直兩書房﹐出撫江蘇。方貴盛時﹐妻不衣帛﹐旁無姬侍﹐客至﹐魚菽蕭然﹐人多議其矯。及公卒﹐諭祭使者至門﹐隘巷不足容肩輿﹐則步以入。矮屋不足以容廣筵﹐則畢事於檐澑之下。中外知交﹐始嘆公貞操不可及。公子檢討鐸﹐早卒﹔孫洪﹐官至禮部侍郎﹐克繩祖誥﹐淸恐人知。

◎尹文端攝九印阮文達攝六印尹文端督兩江時﹐常一月間兼攝將軍﹑提督﹑巡撫﹑河﹑漕﹑鹽政﹑上下兩江學政﹐九印彪列﹐簿書塡委﹐而公判決恢然﹐猶與諸生論文課詩﹐見袁枚所作公神道碑﹝按﹕袁文多誇誕﹐一月攝九印﹐恐無是事﹔或數月中﹐曾經徧攝﹐已絕無僅有之奇遇矣﹞。阮文達官粵時﹐以兩廣總督﹑兩廣鹽政﹐攝廣東巡撫﹑太平關稅務﹑廣東學政﹑粵海關稅務﹐時公適生孫﹐因名六印﹐見《弟子記》及梁章鉅《浪迹叢談》。二公皆靑年科第﹐白首耆英﹐儒雅風流﹐功勛赫奕﹐惟知人善任﹐用能厝施裕如也。

◎孫文定孝弟過人世多傳孫文定少年嘗報仇殺人﹐事迹未著﹐幾視公爲朱家﹑郭解一流人矣。康祺按﹕陳兆侖所撰公神道碑銘﹐稱公伯兄楨淦無故爲人所戕﹐公父不勝忿﹐手刃其仇﹐吏持之亟﹐公未弱冠﹐奔走呼吁﹐一晝夜行三百里﹐叩大府自承﹐代父罪﹐事竟得解。讀此﹐知公之孝弟過人﹐知勇兼備﹐非貿然以血气自雄者﹝按﹕盧抱經作公傳﹐稱公伯兄爲趙氏子所殺﹐旣論抵﹐夤緣得脫。贈公憤不欲生﹐公時年十八﹐乘間刃趙氏子死﹐跳身出﹐一晝夜行三百里﹐至會城﹐別以事與人訟於縣。令素知公﹐拒移逮者﹐謂殺人實非公﹐事遂解。《先正事略》亦云。然而他書並有云公仲兄鴻淦殺人﹐公代承之者。三說不同﹐其爲不反兵之仇﹐則無異議也﹞。

◎京官升轉之變遷今軍機章京無以翰詹充補者。乾隆間﹐大庾戴文端公初授修撰﹐典湖北試回﹐奉旨仍直軍機。﹝按﹕公以舉人應天津召試﹐欽賜內閣中書﹐卽直樞府。﹞今軍機章京外放後﹐無入都仍充章京者。乾隆間新建裘恭勤公行簡﹐初以舉人中書入直﹐守寧武﹑平陽數年﹐以母老請內用﹐補戶部員外郎﹐仍直軍機。今大學士無爲巡撫者。乾﹑嘉間﹐嵇文恭公撫浙江﹐朱文正公撫安徽﹐均已入相。今兩書房無以科道行走者。雍正間﹐吾邑邵學址中丞﹐以給事中直上齋。今部曹無得學政者﹝同治初偶一簡用﹐詞臣均以爲破例﹞。乾﹑嘉已前﹐部郎視學﹐不可指數。風气遷變﹐未解何繇。

◎戴文端卹終典禮戴文端公薨於位﹐嘉慶十六年四月朔日也。翼日﹐旣命榮親王奠矣﹔越六日﹝世俗所謂首七之期﹞﹐仁宗復親臨喪次﹐舉哀奠爵者三。卹終典禮之隆﹐爲近世輔臣所罕遇。

◎將帥和睦之效果川陜教匪之役﹐經略威勇公額勒登保﹐扼駐略陽﹐以五路帶兵大臣位望相埒﹐嘗引嫌上疏﹐請止舉劾麾下功罪。時裘恭勤公方奉特旨犒軍﹐奏謂五路將士﹐宜咸聽經略節制﹐以一事權﹔並移書川督威勤侯勒保﹐爲陳廉﹑藺相讓之義。兩帥大和﹐師比有功。世多恭勤論事﹐中機宜﹐得大體﹐然亦由威勇﹑威勤皆名將﹐故正言易入也。康祺按﹕咸豐間粵逆初起﹐永安州之圍﹐勢可聚殲。烏武壯公﹑向忠武二公﹐亦皆名將﹐積有齟齬﹐江忠烈在烏幕調和之﹐苦甚於恭勤﹐而向公盛气未平﹐故執圍師闕隅之說﹐撓此事機。迨檻獸逸而河沙飛﹐東南不復可收拾﹐忠武藎臣﹐至今豈忍責備﹐或劫數使然歟﹖

◎董天弼之忠勇﹝二則﹞

乾隆四十一年﹐大小金川平﹐頭人七圖葛拉爾思甲布﹐傳送行在﹐純皇帝命軍機大臣問爲逆狀﹐對甚悉。復言陷底木達時﹐四川提督董公天弼﹐將所部二百人﹐抽短兵力戰﹐不可敗﹔夜半﹐領兵頭人以鳥槍數百幹﹐環擊殺之。先是在軍諸大臣﹐劾董失守要隘﹐純皇帝徙公之子聯玨等伊犁﹔至是赦還﹐復聯玨舉人原資﹐賜內閣中書。古人詢於芻蕘﹐聖天子乃察及俘虜﹐宜萬里行軍﹐咸在日月照臨之下也。

董提督天弼性忠勇﹐貌魁奇﹐臨陣常身先士卒﹐所向無前。隨徵金州﹐有哈薩克二赤驃馬﹐極雄健﹐將軍溫福常索之。對曰「天弼上陣﹐倚此二馬﹐金川小醜必蕩平﹐俟手梟二逆﹐並二馬上將軍。」後與將軍同殉難﹐志竟不遂﹐然其言壯已。

◎鄞縣史氏之科第吾鄕甲第﹐南宋以來﹐推史氏第一。世所稱史﹑趙丰﹑樓者﹐三家孫支均式微﹐獨史氏入國朝﹐科名不絕﹐槐棘之間﹐世有令人。其尢異者﹐立庵先生大成﹐以順治乙未大魁天下﹐歷官至禮部侍郎﹐致仕﹔其從子愼齋先生在甲﹐亦由翰林九遷至禮部侍郎﹐亦未及年而乞休﹐適甲子一周也。二公立朝貞亮﹐有信史在﹐不假鄕邦後進之贊揚。卽此遺榮勇退一端﹐昔二疏父子以同時﹐今二史父子以繼起﹐亦足爲髙門儀矩矣。

◎任啟運受兩朝禮遇荊溪任釣臺宗丞﹐以雍正癸丑通籍﹐年六十四矣。殿試之明日﹐以能通性理八人引見﹐世宗皇帝反覆下詢﹐奏對詳盡﹐蒙恩獎「人甚聰明」﹐卽授檢討﹐上書房行走。逾年抱疾﹐上廑聖懷﹐賜藥賜醫﹐至於院使無員不出﹐日傳天語之諄諄。越月趨謝﹐特諭繞廊而進﹐再四慰安﹐務自保愛﹐並命侍臣扶掖以出﹐憑禦座遙望之。髙宗登極﹐仍令直書房﹐充講官﹐擢中允﹐由左僉都禦史氵存升卿貳。偶遭傾跌﹐賜藥賜金﹐服食寢興﹐時降淸問。而且官翰詹﹐則免其考試﹔佐憲職﹐不責以糾彈。迨乾隆己巳﹐宗丞棄世久矣﹐詔舉經學士﹐聖諭猶舉以爲勸﹐有「故宗人府府丞任啟運﹐研窮經學﹐惇朴可嘉」之褒。嗚呼﹗兩朝聖人﹐隆禮儒臣﹐一士之身﹐成全至此﹐理學經術如宗丞﹐亦自無負知遇。然繩樞甕牖之士﹐有宗丞之學之才﹐而生不逢時﹐韜伏堙曖以沒世者﹐豈少也哉﹗

◎天人感應之捷順治朝﹐魏柏鄕相國疏糾首輔劉正宗﹐世祖震怒﹐以公不早言﹐並下獄﹐然卒直公出之。時方久旱﹐公甫出獄﹐甘霖大沛。嘉慶朝﹐洪稚存太史以上書成親王﹑朱文正公﹐妄言時政﹐謫戍伊犁。明年﹐京師早﹐上詣壇祈禱﹐減軍流罪﹐不雨。詔赦直言獲罪洪亮吉歸﹐是日大雨﹐天人之感應捷矣。

◎任葵尊侍禦風節﹝二則﹞

《池北偶談》記同時禦史敢言﹐惟荊元實﹑任葵尊二人。葵尊名宏嘉﹐釣臺宗丞族兄也。釣臺《淸芬樓稿》稱﹕康熙中葉﹐禦史噤不言﹐人誚爲薦解角。自公入臺垣﹐而言路始振﹐章數十上﹐咸有益國計民生。巡視北城﹐親王諸府﹐公侯第宅﹐多在轄下﹐驕悍尢難治。公偶出﹐有錦衣駿馬突其前﹐公叱呵之﹐眾不敢﹐曰「此某王所嬖千金旦也。」公大怒﹐身逐之﹐隸走卒奔﹐抵王府﹐坐其門呼﹐必得旦乃已。王曰「是申申者何也﹐卽出﹐敢若何﹖」旦出﹐公叱縛之﹐予杖四十。王大恚﹐入奏。天子曰「非淩汝﹐行者吾法﹐汝庇優﹐虧吾法。」王觳觫稽顙出。馬三爺者﹐戚畹某弟﹐登城私﹐公執而鞭之﹔告其兄﹐兄面謝過。已而謀公﹐公廷發其姦﹐某矯辧﹐天子命掌其頰三十。又聲九門提督罪﹐詔立斥罷。公嘗慨然流涕曰「宏嘉之得保首領﹐天子賜也。」蓋信而後諫﹐其遇不可及云﹝又漁洋詩﹕「翰林科道兩衙門﹐齊脫貂裘猞猁猻﹐昨夜五更寒徹骨﹐滿朝誰不怨葵尊。」此𨿽戲言﹐亦足見公風骨矣﹞。

任葵尊通政督學奉天﹐革生童納金之陋習。上知之﹐戲示百官曰「是蚩者﹐乃不識錢。」天語煌煌﹐榮於華衮。

◎鄭環之理學武進宿儒鄭先生環﹐乾嘉之際﹐以經學名宇內﹐躬行峻潔﹐志在經世。自以學成不得用﹐常與當路言民間疾苦﹐於兵政﹑海防﹑屯田尢詳切。人或倦且厭﹐先生囂囂不已﹐蓋冀其偶一聽用也。嘉慶十一年﹐卒甘泉訓導官署。客或往唁﹐見先生朝衣冠端坐﹐持筆疾書。客大驚﹐問先至者﹐則曰﹕先生以丑初疾革﹐浴畢﹐斂以公服﹐天始曙﹐忽起索紙筆曰「吾注《易》有四卦未卒業﹐是以回光續成之。」客坐候至酉﹐先生始擲筆長嘆而瞑﹐急舁上牀﹐身已僵冷﹐而卦注畢矣。見包世臣愼伯《藝舟雙楫》﹐愼伯卽往唁之客之一也。康祺按﹕玆事奇誕駭聞﹐爲講學家所弗道﹐然愼伯非妄言者。且細思其故﹐儒者讀書一生﹐時時以濟人利物爲志﹐當耄期進徳﹐欲淨理純﹐其耿耿不昧之精靈﹐收攝片時﹐原可去來自主﹐此仍聖賢臨深履薄之功﹐非二氏羽化涅之幻也。

◎錢坫之篆學竹汀詹事之家學﹐其兄子坫實爲嫡傳。坫字獻之﹐邃經學﹑小學﹑金石之學﹐篆書尢空絕前後﹐然在家未嘗學篆也。初入都省詹事﹐詹事授以李陽冰城隍廟碑﹐晝夜習之﹐三月不能成字。忽患癇。醫者診之﹐脈無病﹐而手足厥冷﹐目瞠視﹐鼻微有息而已。如是者七日﹐忽中夜躍起﹐濡墨作篆書乾卦象畢﹐不勝餓而寢。翼早﹐詹事來視病﹐君尙未寤。見案上篆﹐大驚﹐呼問病狀﹐君答曰「兒故無病﹐夢至石室﹐見唐巾老者﹐指授篆法七日夜﹐作成輒批抹﹐最後書乾卦象﹐老者曰可矣﹐兒遂覺。追憶筆勢﹐中夜作此幅。」詹事細詢夢中所見﹐蓋卽少溫云。時都中能作篆者﹐惟翁學士方綱﹐聞是事﹐索君書嘆絕﹐以爲神授﹐君篆書遂名天下。殆所謂思之思之﹐神明通之歟﹖

◎康熙朝廷推之制查查浦翰林嗣栗﹐奉使典試粵東。午門宣旨﹐恭紀詩云「敢謂九重親試用﹐尙煩諸老更廷推。」自注﹕「是日命下﹐復令九卿公核賢否。」殆康熙間故制如此。

◎聖祖優禮陳廷敬聖祖南巡﹐澤州相國方扈從。旣至杭州﹐公乞假遊西湖一日﹐奉旨免朝。且云「廷敬老臣﹐遇宮眷車不須避路。」洵承平盛事也﹐見《查浦詩鈔》。

◎雍正朝加恩士子之曠典雍正庚戌科會試﹐特命廣額四百名。又會試之前﹐奉諭﹕凡雍正七年大臣子弟鄕試失舉者﹐采中十二名。又雍正壬子科各省鄕試﹐奉旨﹕每額十名加中一名﹐有零者亦加一名。蓋名場曠世之恩也。

◎雍正朝之神靈瑞應查查浦詩集﹐有恭紀神靈瑞應九章﹐自注甚詳﹐皆符瑞志中史料也﹐別擇登之。一﹑天臺山民於雍正七年十一月﹐見神鳥飛鳴石梯兒溝﹐各臣民於八年正月﹐見鳳皇翔集峯頂。一﹑景陵碑文初勒時﹐卽有靈芝繞石之瑞﹐世宗﹝按﹕原注稱今上﹞龍興之始﹐孝陵蓍英屢見。一﹑雍正四年﹐黃河六省俱淸﹐五星聚於奎璧。一﹑南掌貢象﹐生黎輸丁﹐西邊亦皆臣服。一﹑四川撫臣奏﹐七年七月六日﹐犍爲祥雲捧日﹔山西撫臣奏﹐十二月保徳州祥雲繞日三環﹐臨晉縣慶雲屢見﹔河東督臣奏﹕十二月登萊二府祥雲互見﹔雲貴督臣奏﹕七月至閏月﹐有五色云凡七次見﹐八月慶雲六次見﹐九月新營亦疊見﹔又重建孔聖廟大成殿﹐上梁前二日﹐卿云見於闕裏。上命親詣文廟設奠﹐以申感慶。一﹑七年九月﹐南白崖鄕約等呈報地方少水﹐本年閏月平地湧出甘泉二股﹐一出仙女莊﹐一出蝦蟆口。一﹑湖州府有萬繭同功之瑞﹝按同功繭﹐事詳見前筆﹞。一﹑磁州民拾遺金四十兩﹑錢三千﹐悉俟原主還之。一﹑七年冬﹐奉天將軍奏﹕小米一斗價三分﹐豆一斗價一分二釐。十一月﹐貴州撫臣繪瑞谷圖進呈﹐一穗三莖以至一穗十五﹑六莖者不等。康祺敬按﹕列聖家法﹐惟知敬天勤民﹐從未嘗侈言祥瑞。然雍正初元數年之間﹐卿云甘醴﹐鳳集河淸﹐嘉谷靈芝﹐神鳥瑞繭﹐凡古來祥符上慶﹐駢集於薄海內外者﹐至於史不勝書﹐三聖繼興﹐萬葉鞏祚﹐太和翔洽﹐事豈偶然﹖則亦載筆之士﹐所未宜闕略者也。

◎周系英之知遇湘潭周侍郎系英﹐嘉慶戊辰﹐以侍讀學士奉命直南書房。保薦時﹐諭掌院曰「朕意中止一周系英﹐可將其名列入薦牘。」未幾﹐上書房出缺﹐例由掌院擬正陪﹐而入侍南齋者不列。侍郎復膺特簡﹐且命之曰「不但授讀作詩文﹐須教阿哥爲人居心以忠厚爲要。」因奏﹕「書房例課八韻詩。臣愚以爲宜令阿哥加讀《資治通鑑》﹐以知今古治亂興衰之故﹐悉民間之疾苦。」上是之。

●卷十◎海寧查氏兄弟海寧查愼行夏重﹑嗣栗查浦昆季﹐皆負雋才﹐少以詩文相靡刂切。康熙庚辰﹐癸未﹐後先成進士﹐入詞苑﹐同館十年。夏重年六十四告歸﹐又二年﹐查浦從順天學使因病辭職﹐年適與同。夏重七十外刻詩﹐查浦繼之﹐兄弟互相爲序。天倫唱和之樂﹐坡﹑谷不如。余久遭原之痛者﹐讀二查集﹐不覺黯然。

◎金冬心亻兼從各擅一藝冬心徵士﹐以書畫遨嬉名勝四十餘年﹐所攜亻兼從﹐亦各擅一藝。甬東朱龍善琢硯﹐新安張喜子界烏絲闌﹐會稽鄭小邑兒工鈔書﹐吳趨莊閏郎操縵能理琴曲﹐涇陽蔡春解歌元白新樂府。自徵士僻好畫竹﹐長幅矮捲﹐日竟十數。蘭陵陳彭﹐亦學畫竹﹐竟可亂眞。庸保廝養﹐乃有如許雅材﹐徵士之識趣可想。

◎聖祖識拔圖文襄﹝二則﹞

圖文襄公海初爲中書舍人﹐世祖幸南苑﹐公負寶以從。上見其舉止嚴重﹐立授內閣學士﹐不數年﹐氵存至大學士。及康熙初﹐西徵授鉞﹐果建大勛。

三藩之變﹐禁旅南徵﹐宿衛盡空。及察哈爾叛﹐京師無兵可調﹐盈廷震愕。聖祖命選八旗家奴之健者﹐付圖海北徵。公赴得勝門外教場﹐閱畢﹐卽日趣行﹐不許信宿。所過州縣村堡﹐騷掠者置不問。比出塞﹐至賊境﹐下令曰「察哈爾元之後裔﹐數百年珍寶山積﹐爾等能破之﹐富且百倍。」眾踴躍﹐無不一當百﹐勝於節制之師﹐遂破之。歸而請豁所過租稅﹐以卹邊氓。蓋以烏合之眾﹐禦方張之寇﹐非此無以得其死力﹔淮陰侯驅市人而戰﹐知此術矣﹝按﹕魏源《聖武記》載此事﹐亦以淮陰爲比﹐而深恐後人之借口﹐意甚深遠﹞。

◎明亮文襄公明亮﹐少尙履親王郡主。王母妃薨﹐奉移之東陵﹐道路積潦﹐舁夫憚行。公躬行泥淖向導﹐舁夫不從令者﹐以杖撻之﹐在道數日﹐隊仗整肅如行軍。王竊嘆曰「吾家快婿﹐國家大將材也。」公卒以金川﹑湖北軍營立功。

◎海蘭察之將略乾隆朝名將﹐以超勇公海蘭察爲冠﹐邊功戰略﹐炳旗常﹐無待述矣。其行軍實由天授﹐有爲自古名將所﹐未嘗到者。自結髮從戎﹐每臨陣﹐微服率數十騎﹐繞出賊後﹐知何處有瑕可蹈﹐輒衝入賊隊﹐左右疾射﹐使其陣亂﹐而我兵乘之。又能望雲气﹐決賊勢之盛衰﹑此戰之勝負﹔察山川脈絡﹐知安營汲水之宜﹔聽地窖﹐識賊馬之多寡﹔驗馬矢﹐料敵去之遠近。卽倉猝間﹐手彈弓弦﹐亦能預測利鈍。以故進必殲敵﹐退亦全師﹐操縱神奇﹐不可殫述﹝按﹕望气之說﹐屢見史策﹐古名將皆能之。北齊時﹐斛律金行兵﹐用匈奴法﹐望塵知馬步多少﹐嗅地知軍遠近。超勇蒙古人﹐或得祕傳﹐不知今尙有傳者否﹞。魏氏《聖武記》稱天生海公﹐以成就福康安之功名。康祺謂是直天生李晟爲社稷耳﹐豈獨文襄一人福命致之哉﹖

◎胡思顯佐額勒登保川﹑楚用兵﹐以忠毅公額勒登保爲經略﹐奏帶郎中胡思顯代具奏稿﹐每有小衄﹐直陳不諱。仁宗嘉公不欺﹐並加胡思顯三品卿銜。然後知名臣幕府﹐未可參佐非人。

◎阿文成之將略阿文成公立功絕域﹐將材相業﹐冠絕一朝。相傳公在行營﹐每軍務倥傯﹐帳中獨坐﹐飲酒﹑吸淡巴菇﹐秉燭竟夜。或拍案大呼﹐或砉然長嘯﹐拔劍起舞﹐則次日必有奇謀。尢善拔擢人材﹐每散僚卒伍﹐一二語卽知其器識﹐輒登薦牘﹐故人樂爲用。嘗識興奎於軍校﹐奇其狀貌﹐令攻某寨﹐卽日授副將。海超勇權奇自負﹐同時無一當其意﹐獨服公驅使﹐辱罵惟命﹔遇他帥𨿽禮下之﹐不樂爲用﹐文成洵神人哉。

◎將才隨地脈爲轉移國朝武功鑠千古﹐而將才輩出﹐亦頗隨地脈爲轉移。從龍諸佐﹐蔚起關外﹐及康熙平三藩後﹐則漢臣名將﹐西北爲多﹐如提督侯爵張勇及其子云翼﹐提督男爵梁化鳳及其子浙閩總督鼐﹐提督子爵王郡及其子總兵守乾﹐提督陳福及子提督大用﹐廣東提督殷化行﹐貴州提督楊天縱﹐提督副將軍董芳﹐皆陜西人。南提督伯爵趙良棟及子廣東總督宏燦﹑巡撫加總督銜宏燮﹐提督將軍王進寶及子總兵用予﹐提督嶽升龍及弟提督超龍﹑子威信公大將軍鐘琪﹐提督鐘璜﹑孫巡撫浚﹐提督馬際伯與弟提督見伯﹐總兵覿伯﹑副將顯伯﹐提督潘育龍與侄孫提督元善﹐提督韓良輔與子提督勛﹐總兵師帝賓與子提督懿徳﹐提督樊廷與子總兵經文﹐又兄弟總兵康泰﹑康海﹐總兵圖形紫光閣髙天喜﹐皆甘肅人。及三省教匪靖﹐而蜀將競興﹔東南海賊橫﹐而閩帥繼起。至於粵匪蕩平﹐凡著名將帥﹐盡隸湖南﹔剿撚之役﹐參以皖將。二百餘年來﹐以一省人材﹐備五等封爵者﹐前惟四川﹝嘉慶中﹐十七省提鎭﹐四川居十之九﹞﹐後惟福建﹐近年之湖南﹐所少者公爵耳。如曾文正﹑左相國封侯﹐曾中丞國荃封伯﹐李忠壯公臣典﹑劉京卿錦棠封子﹐提督蕭公孚泗﹑今長江提督黃公翼升封男﹔而又有並騎都尉﹑云騎尉爲子男之爵者數家﹐蓋楚才獨盛矣。總觀前事﹐地脈遷變﹐理或有之。然苟非一二命世大人﹐提倡忠義﹐物色英雄﹐訓練而羈縻之﹐恐穰﹑吳﹑頗﹔牧之材﹐沈淪艸澤﹐或反桀驁爲鄕裏患者﹐豈少也哉﹖

◎曾燠之遭際南城曾撫部燠﹐今人猶稱爲曾都轉﹐以公宦轍畱揚州最久也。紅橋竹西﹐賓從文燕之盛﹐遠踵韓﹑歐﹑劉﹑蘇諸公﹐近接櫟園﹑漁洋﹑雅雨諸老輩﹐蓋幾幾乎海內龍門矣。顧其遭際﹐亦自不可及。公由翰林散館﹐授戶部主事﹐甫擢員外郎﹐卽蒙髙宗特簡兩淮運使。旣氵存陟封圻矣﹐乞養事畢﹐仁宗以淮鹺疲憊日甚﹐特命公以巡撫銜巡視兩淮鹽政。公先後蒞揚﹐皆出意表﹐江山勝區﹐文翰巨伯﹐人地契洽﹐良有夙緣。

◎江南父子繼相之多國家人惟求舊﹐漢臣中繼世入相者凡七家﹕常熟蔣氏﹐桐城張氏﹐漳浦蔡氏﹐武進﹑諸城兩劉氏﹐無錫嵇氏﹐大庾戴氏。武進﹑大庾皆叔侄﹐余則皆父子也。戴可亭相國世居江蘇甘泉縣﹐相國祖攜子旅食大庾﹐始著籍焉。然則七家之中﹐江南實居其五﹐可謂人傑地靈。

◎臧壽恭與嚴可均極不相能長興臧壽恭眉卿﹑烏程嚴可均鐵橋兩先生者﹐同籍湖州﹐同時號通經博學﹐顧極不相能。楊太守峴﹐臧先生髙席弟子﹐亦嘗從嚴先生遊。一日﹐太守自長興歸﹐舟泊城外﹐鄰舟有命酒獨酌者﹐視之嚴也。詰何自﹐以實對﹐詫曰「是村夫子﹐堪若師乎﹖」它日﹐太守叩臧先生﹕「嚴某何如人﹖」曰「粗能諷《三字經》。」《三字經》者﹐學童初入塾試諷者也。文人相輕﹐不意經生亦然。

◎嚴可均之詭僻鐵橋少負糧課﹐跳入京師﹐用宛平籍充鄕舉。明年會試﹐主試者貴人得其捲﹐欲魁之﹐以詩失諧斥。或勸鐵橋詣謝﹐貴人喜且慰之曰「君大博通﹐顧詩失諧何。」鐵橋瞠目曰「唐始以律詩取士﹐今所傳失諧者十九矣。」貴人失色罷。鐵橋有一子﹐初墮地﹐自卜子六齡當孤﹐命曰六孤。吁﹗何其詭也。

◎西江四戴大庾之戴﹐自文端公父太僕寺少卿第元﹐始以翰林起家。乾隆乙未﹐僕少弟可亭相國﹑子心亨同成進士﹐散館皆授編修。戊戌﹐文端繼之以大魁﹐除修撰。父子兄弟﹐並在詞垣﹐而主試督學之差﹐星軺交馳﹐絡繹道路﹐故其時階皆未崇﹐天下翕然稱西江四戴。

◎大庾戴氏之恩眷﹝二則﹞

故事﹕內外大臣親屬任科道者﹐對品回避。嘉慶朝﹐戴文端公在樞府﹐其季父可亭相國以學差還都﹐方官掌京畿道﹐例攺六部員外郎﹐純廟命以科道應升之鴻臚少卿候補。時當訓政燕翼﹐謀至深遠﹐見可亭相國才器堪大受﹐不欲使更滯郎署也。

可亭相國督南河﹐積勞遘﹐假歸裏門。時河工未蕆﹐兩江總督鐵冶亭保請帑六百萬﹐睿廟以斯事艱巨﹐命戴文端偕覺羅長文敏公麟赴工審度﹐並諭文端曰「淸江距江西才二千里﹐使事畢﹐卿可一歸省卿叔父。」故文端紀恩詩﹐有「此去竹林勤問訊﹐親傳天語到柴門」之句。以朝夕夾輔之重臣﹐恩予往返四千餘里﹐以慰其家庭骨肉之私﹐爲史冊紀載所未有。蓋睿廟極重戴氏叔侄﹐欲並寄以股肱心膂﹐其儲參大政之意﹐已於是乎定矣。

◎托戴二相之鎭定嘉慶二十五年七月﹐滿相托文定公津﹑漢相大庾戴公均元﹐扈灤陽圍。甫駐蹕﹐聖躬驟有疾﹐不豫﹐變出倉猝﹐從官多皇遽失措。二公督內臣檢禦篋十數事﹐最後﹐近侍於身間出小金盒﹐鎖固無鑰。文定壞金鎖﹐發盒得寶書﹐遂相偕奉宣宗卽大位﹐率文武隨瑞邸行禮﹐乃發喪﹐中外晏然﹐服二相之鎭定﹝敬按﹕是則本包世臣大庾神道碑﹐與實錄所紀稍異﹞。

◎漢臣總理內務府工程處可亭相國淸愼愨誠﹐蒙仁宗破格恩﹐以漢臣總理內務府工程處﹐冀變積習。而公三督工程﹐皆獲咎譴。初以監修吉地失察工獘﹐奪一官﹐褫宮銜﹑花翎。繼以裕陵隆恩殿專金四柱﹐俱丈二圍大木﹐而十五六年之頃﹐遽致蠹朽﹔公方由河督起病﹐坐是遷副都。及公旣予告歸﹐適寶華峪地宮滲水﹐被嚴旨與英相國和同逮﹐籍家產才值萬餘緡﹐宣宗意稍解﹐除名放還。包愼伯撰公墓碑﹐遂謂舊例內務府事務不使漢大臣參預﹐良有深意。康祺以爲愼伯之言非也。內務府卽秦漢已後之少府﹐在周官屬之冢宰﹐滿﹑漢大學士均得與聞﹔倘必防蜂蠆之螫人﹐聽漏卮之旁決﹐大臣謀國﹐義不宜然。

◎可亭相國享年之永三代賢臣﹐享年最永者﹐以召公爲第一﹐春秋則推蘧伯玉。本朝宰輔﹐頤耋引年﹐可亭相國其稱首矣。公年九十有五﹐公長子戶部郎中詩亨﹐侍養在籍﹐年將八十﹐依依膝下如嬰兒﹐人呼爲小萊子。

◎郎中驟擢侍郎索佳氏約齋侍郎額勒布﹐官戶部郎中時﹐以管部王大臣密薦廉能第一﹐特旨擢本部侍郎﹐管錢法堂事務﹐異數也。

◎額勒布官兩淮時之淸廉乾嘉已前﹐淮綱繁富甲天下﹐視鹺使者﹐驕貴簡出﹐出則輿從華盛倍封圻﹐金錢揮霍﹐一斥巨萬。額少農勒布官兩淮﹐力矯積獘﹐常從二三騎﹐自策騾﹐穿街巷﹐禱雨甘泉山﹐輒步烈日中﹐往返三數十里。舊例﹕別庫歲徵幾千萬﹐乃鹺賈結交勢要物﹐聽使者主持﹐公壹不問。遊客來謁﹐自饋肴疏果餌數器而已﹐曰「吾爲揚州開一生面也。」嘉慶戊辰﹐被議入都﹐鹺賈送至王家營﹐環跪納會子四紙﹐紙各鏹十萬。公詰何爲﹖僉曰「大人節官費歲數十萬﹐又奏增鹽息至分半﹐歲溢且二百萬﹐計大人按臨六載﹐眾商所受恩﹐且累千萬﹐區區者誠不足言報稱。」公曰「我前節官費以爲今日地﹐是攫寮き所應有也。請增鹽息者﹐爲岸猾持若短長耳﹐若等竟以作市價﹐是扌孚民以益商﹐我負疚滋重﹐況分若肥耶﹖必不聽者﹐以狀上聞矣。」是年秋﹐公故當覲聖﹐例以珍玩爲面貢。公閱實制備﹐僅值十六萬﹐先期貯京第。及至都﹐部議當差熱河﹐不得面﹐無用貢。公瀕赴戍﹐遣使悉送還揚州﹐費腳價銀六千﹐實己資也。嗚呼﹗處脂不潤如公﹐誠可質古人矣﹝按﹕公少時奔喪至山西﹐土人醵貲萬金爲賻﹐公一無所受。事聞﹐仁宗大嘉許。可知自古名臣﹐必於微賤時培養風節﹐百爾君子﹐盍共勉之﹞。

◎吳槐江在軍機大臣上行走吳槐江制軍充軍機章京久﹐阿文成公甚器之﹔大學士伯和┞同掌樞府﹐積不平。嘉慶初政﹐文成旣薨﹐純廟幸灤陽﹐訓政憂勤﹐或午夜視事﹐一夕﹐以宣軍機大臣不得﹐命召章京﹐惟吳公已上直﹐入對稱旨。少頃┞至﹐上曰「軍機事日繁﹐傅森﹑吳熊光皆任事﹐可在軍機大臣上行走﹐以助若。」┞謂吳官才五品﹐不符體制﹐﹝按﹕公時官通政司參議。﹞上命加三品卿銜。┞又曰「其家貧﹐大臣例開轎﹐恐力不辦。」上命賞戶部飯銀一千兩。又曰「戴衢亨出身狀頭﹐官學士﹐已四品﹐在軍機日久﹐與吳同﹐用吳不如用戴。」上曰「此豈殿試耶﹖」┞語塞﹐乃承旨。然文端卒與公同加三品銜﹐拜命﹐而班次乃居公下。┞之姦詐如此﹐┞之能行其姦詐者﹐亦僅如此﹝按﹕傅公森任侍郎久﹐前一日召見﹐詰問甚厲﹐人共危之。及上直﹐乃知聖意疑公識度﹐或未勝大用﹐試而後授也﹞。

◎漢壽亭侯顯靈嘉慶丙辰﹐川﹑楚軍興﹐賊氛逼荊州﹐州城岌岌無守炮。漢壽亭侯忽示夢於馬廠﹐掘獲炮九位﹐石子十萬斤。奏聞﹐錫名曰神賜大炮。考荊州大廟﹐卽當日幕府故址﹐宜祚順佑民﹐威靈尢赫赫云。

◎淩曉樓貧而好學淩曉樓先生曙﹐嘉慶間江淮大儒也﹐治何氏《春秋》﹑鄭氏《禮》尢精審。其少時讀書之苦﹐有與牧豕負薪相仿佛者。先生以一孤童﹐貧而居市﹐十歲就塾﹐年餘﹐讀四子書未畢﹐卽去香作﹐雜傭保。然停作輒默誦所已讀書﹐苦不明詁解。鄰之富人﹐爲子弟延經義師﹐先生乘夜狙其軒外﹐聽講論。數月﹐其師覺之﹐乃閉外戶不納。先生憤甚﹐求得已離句之舊籍於市﹐私讀之達旦﹐而日中傭作如故。年二十﹐乃棄舊業﹐集童子爲塾師。童子從君遊﹐則書必熟﹐作字正楷。以故信從眾﹐修脯入稍多﹐益市書﹐遂博通專壹﹐學以大成。先生甥儀徵優貢生劉文淇﹐少貧似舅﹐先生愛其穎悟﹐不忍棄之逐末﹐自課之﹐且教且學﹐劉齒未壯﹐並成通儒。觀淩氏舅甥﹐有志之士﹐其勿以孤寒自沮矣。

◎嘉道間漢學家流別包愼伯作甘泉薛傳均子韻墓碑﹐敍述交友﹐多嘉﹑道間漢學之儒﹐頗有裨於纂學案﹑記師承者﹐爲節錄其大略﹐以貽學子。碑云「子韻少與儀徵劉文淇孟瞻﹑涇包愼言孟開﹑旌徳姚配中仲虞﹐及予弟季懷﹝按﹕名世榮﹞五人者﹐相結爲本原之學。孟瞻﹑孟開﹑季懷治《詩》攻毛﹑鄭氏﹐治《易》攻虞氏﹔子韻治小學攻許氏﹐皆旁通羣籍﹐而據所業爲本﹐砥礪以有成。近世昌許氏者﹐推嘉定錢氏﹑金壇段氏﹐子韻究其得失﹐而右錢氏。」又云「予弱冠﹐展側江淮間﹐物色朴學﹐得陽湖黃乙生小仲﹐通鄭氏《禮》﹐行不違其言﹔武進劉逢祿申受﹐通何氏《春秋》﹑虞氏《易》﹐𨿽情鐘勢曜﹐而讀書如有嗜好﹔江都淩曙曉樓﹐治何氏《春秋》﹑鄭氏《禮》﹐困學而不厭﹔同邑﹝按﹕謂涇縣。﹞人胡世琦玉樵﹐墨守鄭氏﹐有綴殘補缺之勤﹔嘉定潘鴻誥望之﹐能錯綜許﹑鄭﹐以適大義﹔丹徒柳興宗賓叔﹐治《詩》《禮》《史》《漢》﹐能依雅訓﹐以捍俗說﹔寶應劉寶楠楚楨﹐上世故崇漢學﹐能不墜其家法﹔儀徵汪谷小城﹐覃精許﹑鄭﹐尢長於地理﹔黟兪正燮理初﹐通鄭氏《禮》﹑杜氏《春秋》﹔烏程淩厚堂﹐綜漢義說《易》《禮》《春秋》數十萬言﹐與理初並長推步算術。吳越英雋﹐略備於斯﹐然必守許氏﹐以推原賈﹑馬﹑鄭﹑服訓詁者﹐卒莫如子韻之善。」愼伯是作﹐於近時漢學家數﹐蓋已什得八九矣。

◎桐城古文派源流曾文正公文鈔《歐陽生文集序》云「乾隆之末﹐桐城姚姬傳先生鼐﹐善爲古文辭﹐效其鄕先輩方望溪侍郎之所爲﹐而受法劉君大魁﹐及其世父編修君範。三子旣通儒碩望﹐姚先生治其術益精﹐歷城周永年書昌爲之語曰﹕」天下之文章﹐其在桐城乎﹖『由是學者多歸向桐城﹐號桐城派﹐猶前世所稱江西詩派者也。姚先生晚主鐘山書院﹐講席門下著籍者﹕上元有管同異之﹑梅曾亮伯言﹐桐城有方東樹植之﹑姚瑩石甫。四人者﹐稱爲髙第弟子﹐各以所得傳授徒友﹐往往不絕。在桐城者﹐有戴鈞衡存莊﹐事植之已久﹐尢精力之過絕人﹐自以爲守其邑先正之法﹐禪之後進﹐義無所讓也。其不列弟子籍﹐同時服膺﹐有新城魯仕驥非﹑宜興吳徳旋仲倫。非之甥爲陳用光碩士﹐碩士旣師其舅﹐又親受業姚先生之門﹐鄕人化之﹐多好文章。碩士之羣從﹐有陳學受藝叔﹑陳溥廣敷﹐而南昌又有吳嘉賓子序﹐皆承非之風﹐私淑姚先生。由是江西有桐城之學。仲倫與永福呂璜月滄交友﹐月滄鄕人有臨桂朱琦伯韓﹑龍啟瑞翰臣﹐馬平王錫振定甫﹐皆步趨於吳氏﹑呂氏﹐而益求廣其術於梅伯言。由是桐城宗派﹐流衍於廣西矣。昔者﹐國藩嘗怪姚先生典試湖南﹐而吾鄕出其門者﹐未聞以相從學文爲事。旣而巴陵吳敏樹南屏﹐稱述其術﹐篤好而不厭﹔而武陵楊彜珍性農﹐善化孫鼎臣芝房﹐湘陰郭嵩燾伯琛﹐漵浦舒燾伯魯﹐亦以姚氏文家正軌﹐違此則又何求。最後得湘潭歐陽生﹐生吾友歐陽兆熊小岑之子﹐而受法於巴陵吳君﹑湘陰郭君﹐亦師事新城二陳﹐其漸染者多﹐其志趨嗜好﹐舉天下之美﹐無以易乎桐城姚氏者也。「讀此﹐則古文家桐城一派﹐亦已什得八九﹝按﹕歐陽生名勛﹞。

◎鷓鴣米漁洋《居易錄》云「弋陽汪少偉﹐赴一中官請﹐設飯止半盂﹐而香滑迥異常米。問所從出﹐云是四川以歲例入貢者﹐其米生於鷓鴣尾﹐尾止二粒﹐取出放去﹐來年則更取之。」康祺按﹕米產鳥尾﹐事太不經﹐卽有此貢﹐殆亦如燕銜海魚﹑猿采山Η﹐物以罕異見珍﹐故明代因以進禦﹐然他處不見紀載﹝錢唐張云敖有鷓鴣米詩﹐亦據漁洋一言﹐初非實有聞見﹞。想幸值聖明﹐從前蜀帥﹐必已抗疏裁罷矣。

◎楊夢槎被禍無錫楊明府夢槎﹐乾隆間以孝廉令四川酆都﹐值金川酋逆命﹐調赴監制炮位﹐屢有功。癸巳六月﹐大軍至木果木山﹐夜半賊劫炮局﹐遂擁之去。環叩用炮之法﹐明府陽教之而陰詭其制﹐反裂﹐殪賊無算。賊酋切齒﹐剁其屍如泥。事聞﹐詔贈兵備道﹐賜祭葬﹐蔭一子如其官。嗚呼﹗烈且智已。

◎嵇文恭淸操嵇文恭公當國﹐其相業人共稱之﹐其淸操容有不甚知者。比公晚年予告﹐常膳至不能具兼味﹐歿未一載﹐懶眠胡同第宅卽屬他姓﹐中外感服﹐始嘆公之淸恐人知。公婿張云敖詩有云「老屋區區畱不得﹐而今始識相公貧」﹐蓋紀實云。

◎國初滿洲武將得力於三國演義羅貫中《三國演義》﹐多取材於陳壽﹑習鑿齒之書﹐不盡子虛烏有也。太宗崇徳四年﹐命大學士達海譯《孟子》《通鑑》《六韜》﹐兼及是書﹐未竣。順治七年﹐《演義》告成﹐大學士範文肅公文程等﹐蒙賞鞍馬銀幣有差。國初﹑滿洲武將不識漢文者﹐類多得力於此。嘉慶間﹐忠毅公額勒登保初以侍衛從海超勇公帳下﹐每戰輒陷陣﹐超勇曰「爾將材可造﹐須略識古兵法。」以翻淸《三國演義》授之﹐卒爲經略。三省教匪平﹐論功第一。蓋超勇亦追溯舊聞也﹝明末李定國﹐初與孫可望並爲賊﹐蜀人金公趾在軍中﹐爲說《三國演義》﹐每斥可望爲董卓﹑曹操﹐而期定國以諸葛。定國大感曰「孔明不敢望﹐關﹑張﹑伯約不敢不勉。」自是遂與可望左。及受明桂王封爵﹐自誓努力報國﹐洗去賊名﹐百折不回﹐殉身緬海﹐爲有明三百年忠臣之殿﹐則亦傳習郢書之效矣﹞。

◎牛守備爲民請命康熙三十八年﹐聖祖三次南巡﹐由浙回蘇﹐駕幸洞庭東山。有水東民人告菱湖坍田賠糧﹐收紙付巡撫。上問扈蹕守備牛斗云「太湖廣狹若干﹖」奏云「八百里。」上云「何以具區志止稱五百里﹖」奏云「積年風潮衝坍堤岸﹐故今有八百里。」上云「去了許多地方﹐何不奏聞開除糧稅乎﹖」奏云「非但水東一處﹐卽如烏程之湖褸﹑長興之白茅嘴﹑宜興之東塘﹑武進之新村﹑無錫之沙氵惇口﹑長洲之貢湖﹑吳江之七里港﹐處處有之。」上云「朕不到江南﹐民間疾苦利獘﹐焉得而知耶﹖」遂諭令查明奏免。康祺敬按﹕聖祖徳量同天﹐六十年中﹐如此偏恩﹐豈勝枚數。惟牛守備以末弁前驅﹐忽邀淸問﹐在他人當已乖常﹐而乃奏對從容﹐旣歷舉夙所諳習之江浙水道地形﹐復毅然爲民請命﹐其學識殆出儒臣上矣。

◎聖祖垂念寄暢園樟樹無錫惠山寄暢園﹐有樟樹一株﹐其大數抱﹐枝葉皆香﹐千年物也。聖祖南巡﹐每幸園﹐嘗撫玩不置。第六次回鑾後﹐猶憶及之﹐問無恙否。查愼行詩﹕「合抱淩雲勢不孤﹐名材得並豫章無﹐平安上報天顏喜﹐此樹江南只一株。」迨聖祖賓天﹐此樹遂枯﹐亦可異也。

◎考試精於書法之舉監生員康熙乙酉五次南巡﹐至蘇州﹐三月十八日諭江南上下兩江舉監生員等﹐有書法精熟﹐願赴內廷供奉抄寫者﹐著報名齊集江寧﹑蘇州兩處﹐俟回鑾日﹐親加考試。越一月﹐命掌院學士揆敍赴府學考試﹐進呈冊頁﹐取中汪泰來等五十一人﹐同前考過郭元釒於等十人﹐俱赴行宮引見﹐各蒙賜禦書石刻《孝經》一部。

◎何義門索還門生帖之異說常熟翁鐵庵司寇受要人旨﹐劾湯文正而據其位﹐何義門請削門生籍﹐屢見前人紀載﹐余初筆亦述及之。惟《履園叢話》稱卽墨郭公令吳江時﹐前撫余國柱方掌綸扉﹐徵賄巨萬﹐不與﹐嗾人劾奏。虞山司寇從而和之﹐長洲貢生何焯在京考選﹐爲司寇門生﹐遂登翁之門﹐攘罵不已﹐索還門生帖﹐否則攺稱﹐不認爲師。義門由是知名﹐與他說稍異﹐未知孰是。

◎錢南園通政之敢言及淸廉﹝四則﹞

乾隆四十六年﹐逆回犯蘭州﹐而甘肅冒賑事發﹐獄已成矣﹐誅竄者幾百人﹐而獨不及陜西巡撫畢沅。昆明錢南園通政灃方爲禦史﹐奏言「冒賑折捐﹐固皆由王望法營私﹐但查望爲藩司﹐畢沅曾兩署陜甘總督﹐近在同城﹐豈竟豪無聞見﹐誠使早發其姦﹐則播惡不至如此之甚﹐卽陷於刑辟者﹐亦不至如此之多也。臣𨿽不敢必其利令智昏﹐甘受人餌﹐惟是瞻徇回護﹐不便舉發﹐甚非大臣所以居心。」奏入﹐上是之﹐奪沅爵三級。先是科道衙門自李漱芳左遷後﹐無人敢言事者﹐自此疏出﹐而一時臺閣凜然生風。

錢南園通政復有疏劾東撫國泰一事﹐甚有益當時大局。奏言「山東吏治廢弛﹐借納貢名﹐貪婪無厭﹐官民苦之﹐所屬州縣﹐虧空累累﹐請旨按問。」且言嗣後願皇上勿受貢物﹐俾天下督撫無以借口。上覽奏﹐卽命軍機處傳訊。已而有旨﹐隨同軍機大臣和┞﹑劉墉﹑諾穆淸等前往查訊。其時和┞柄國﹐而國泰素奔走其門下者﹐人皆爲通政危。及抵境﹐和已授意國泰彌縫﹐輒以危言相恫喝。幸劉文淸深知其獘﹐常與通政密商﹐比到省盤查﹐則和先揚言不用全數彈兌﹐抽查至數十封﹐無短絀﹐和遽起回館捨。通政請封庫﹐次日徹底拆封﹐則多系圓絲雜色銀﹐蓋借諸商賈以充數者。因詰庫吏﹐得其實﹐遂出示召諸商賈來領﹐大呼曰「遲來卽入官。」於是商賈紛紛具領﹐庫爲一空﹐復往盤他府亦然﹐案遂定﹐和亦無如何也。於是國泰與藩司於易簡﹐俱拿交刑部治罪。髙宗嘉之﹐許爲敢言。語云﹕批龍鱗易﹐捋虎須難。通政是舉﹐若非聖君在禦﹐賢相同舟﹐其不爲┞所搏噬也幾希﹗

錢南園視湖南學﹐不通干謁﹐不受苞苴﹐取士至公﹐士子莫不誠服。期滿畱任﹐適丁母憂﹐聞訃之日﹐星夜出城﹐宿於旅捨﹐卽委員賫印交巡撫﹐次早啟行。大吏已下﹐追送賻儀﹐皆拒不受。嗚呼﹗舉察廉孝者﹐身範當如是已。

錢南園重入諫垣﹝按﹕南園以督學湖南時﹐荊州水災城圮﹐及孝感有活埋人命之案﹐不行查奏﹐部議革職畱任。後復加恩﹐以主事用。考令甲﹕革畱加恩﹐應攺降畱﹐不應以通副堂官﹐反降司員六品﹐再擢始仍官禦史。事在榦隆末年﹐殆和┞與有力也﹞﹐時軍機大臣和┞與阿文成議論不和﹐辦事不同一處﹐慮開朋黨之禍。南園上疏曰「軍機大臣應同在公所辦事﹐互相可否﹐此定例也。近惟阿桂在軍機處﹐余或在內右門﹐或在南書房﹐或在造辦處﹐一切咨事畫稿﹐司員趨走多歧﹐恐生事端。況內右門近接養心殿﹐不能不與內監習狎﹐萬有一如從前髙雲從之事﹐𨿽立正刑辟﹐而所糸圭已多。請飭諸大臣循照舊章﹐同止軍機處。其圓明園辦事﹐亦同一體﹐以昭畫一之規。」髙宗覽奏﹐切責大臣﹐謂錢灃所奏甚是﹐卽令在軍機章京上行走。當時阿文成已下﹐咸稱爲南園先生﹐不以名也。惟和┞屢加究詰﹐欲窮以難處之事﹐卒不能屈。

●卷十一◎本朝狀元總數及常熟科名之盛本朝狀元﹐自順治三年迄同治十三年﹐凡九十三人。江南一省﹐得四十五人。常熟一縣﹐已得六人﹐蓋順治戊戌孫承恩﹐康熙己未歸允肅﹐庚辰汪繹﹐戊戌汪應銓﹐咸豐丙辰翁同﹐同治癸亥翁曾源也。翁氏叔侄﹐八年中兩得大魁﹐科第之盛﹐已無比儷﹝詳初筆﹞。所尢奇者﹐道光丁未龐文恪公鐘璐以第三人及第﹐翁文端弟子也﹔越庚戌一科至咸豐壬子﹐楊太常泗孫以第二人及第﹐亦文端弟子也﹔復越癸丑一科至丙辰﹐文端子適爲第一人。天干一周﹐三鼎甲蟬聯鵲起﹐同在一城﹐又同承文端公門墻堂構之遺﹐衣缽箕裘之緒﹐談形勝者﹐謂虞山地脈使然﹐豈果專借地脈歟﹝按﹕三君在朝﹐並以文章政術見稱﹐益見文端遺澤之遠﹞﹖

◎畢秋帆發庫銀賑濟鎭洋制府撫河南﹐乾隆五十二年﹐湖北荊州府江水暴漲﹐堤潰城決﹐淹沒田廬﹐人民死者以數十萬計。七月朔﹐得襄陽飛信﹐制府卽日先發藩庫銀四十萬兩﹐星夜解楚賑濟﹐一面奏聞。髙宗大加獎賞。不數日﹐擢兩湖總督。昔汲長孺之發倉﹐猶待矯詔﹐且所發粟數﹐史亦無徵﹔制府此舉﹐固由仰體聖慈﹐其識量亦不愧封疆矣。

◎畢秋帆壽和┞詩錢梅溪泳《履園叢話》耆舊一門﹐載畢秋帆督兩湖時﹐值公相和┞年四十﹐自宰相已下﹐皆有幣帛賀之﹐惟秋帆獨賦詩十首﹐並檢書畫銅瓷數物﹐爲公相壽。梅溪曰「公將以此詩入《冰山錄》中耶﹖」秋帆默然﹐乃大悟﹐終其身不交和相云云。康祺按﹕秋帆制府愛古憐才﹐人所共仰﹐其交和┞﹐懾於權勢﹐未能泥而不滓﹐亦人所共知。梅溪﹐畢氏客﹐固宜諱莫如深﹐惟欲以拒絕權門﹐歸功於一言之諫沮﹐其然﹐豈其然乎﹖

◎吳文節被害堵城吳文節公文之督兩湖也﹐粵賊方由江西回竄﹐田家鎭師潰﹐省城戒嚴﹐時咸豐三年九月﹐公受任甫三日也。巡撫崇綸懼欲逃﹐揚言督兵營城外﹐公策馬往詰﹐則曰「餉絀兵單﹐城豈能守﹖」公正色曰「汝朝廷二品官﹐何出此語﹖此時吾輩捨城存與存﹑城亡與亡八字外﹐豈有他策﹗」撫臣曰「公欲死節博美名耳。軍興﹐疆臣多並節﹐吾二人頭顱倘再落幺麼手﹐如國體何﹖」公忿不能遏﹐拔佩刀斫幾上曰「誰再言出城者﹐污吾刃。」撫臣齒戰面土色﹐惕惕然驚﹐不復能正視。公嬰城固守﹐數十日﹐竟擊退劇賊﹐城賴以完。撫臣則大憾﹐所籌畫悉反公所爲﹐檄餉徵兵﹐百計。十一月﹐公遵旨督兵攻黃州賊﹐少有斬獲。明年正月﹐移駐堵城﹝距城五十里﹞﹐賊縱火焚營壘﹐士卒驚潰﹐公遂被害。公𨿽以同舟非人﹐賜履淪沒﹐而建祠錫謚﹐卹典崇優。彼撫臣者﹐旋奉嚴旨逮問﹐徒以畏罪自盡﹐幸免秋官失律之誅﹐亦足見聖朝之彰癉矣。士君子讀聖賢書﹐食君父祿﹐時變倉卒﹐匡濟無功﹐堂堂七尺之軀﹐柰何不以馬革裹之﹐而幾使歐刀飲血哉﹖

◎世亂見孝子家貧出忠臣咸豐間﹐發﹑撚縱橫﹐英夷內擾﹐侍郎某某輩﹐屢駕鋒軺﹐囊橐充刃﹐遂托詞養親乞退﹐計將爲多牛翁老矣。轉徙兵間﹐生事日迫﹐而同治初元﹐劇寇以次削平﹐還顧堂上﹐衰病無恙﹐則又款段入都﹐疏稱大亂初已﹐時事艱難﹐臣受恩最深﹐臣親尙康健﹐不敢不出云云。朝士詫異﹐有攺成語以譏之者曰「世亂見孝子﹐家貧出忠臣。」夫仕宦巧之習﹐後生輕薄之談﹐不足污吾筆﹐姑錄其事﹐爲進退失據者戒也﹔諱其姓名﹐存忠厚也。

◎殿廷考試專尙楷法之由近數十年﹐殿廷考試﹐專尙楷法﹐不復問策論之優劣﹐以致空疏淺陋﹐競列淸班﹐甚至有抄襲前一科鼎甲策﹐仍列鼎甲者。而讀卷諸公﹐評騭楷法﹐又苛求之點畫之間﹔有一字古體帖體﹐依《說文》篆隸而不合時式者﹐卽工楷亦置下等。康祺偶見廠肆有乾嘉年間殿試策﹐不爾也。朱侍講然云﹕其先徳侍郎公及第時﹐不爾也。此風不知開自何時。後詢之童少宰華云「宣宗初登極﹐以每日披覽奏本外﹐中外題本﹐蠅頭細書﹐髙可數尺﹐𨿽窮日夜之力﹐未能徧閱﹐若竟不置目﹐恐啟欺蒙嘗試之獘。嘗問之曹文正公振鏞﹐公曰﹕」皇上幾暇﹐但抽閱數本﹐見有點畫謬誤者﹐用朱筆抹出。發出後﹐臣下傳觀﹐知乙覽所及﹐細微不遺﹐自不敢怠忽從事矣。『上可其言﹐從之。於是一時廷臣﹐承望風旨﹐以爲奏折且然﹐何況士子試卷﹐而變本加厲﹐遂至一畫之長短﹐一點之肥瘦﹐無不尋瑕索垢﹐評第妍媸。以朝廷掄才大典﹐效賤工巧匠雕鏤組織者之程材﹐而士子舉筆偶差﹐關系畢生榮辱﹐末學濫進﹐豪傑灰心﹐波靡若斯﹐𨿽堯舜臯夔之聖賢﹐豈能逆料與﹖「文正晚年﹐頗以爲悔﹐故少宰獲聞之。康祺嘗謂﹕今日科舉望其得士﹐必自殿廷考試用謄錄始﹐試質之有心者。

◎李衛興浙江水利李敏達公衛爲浙江總督時﹐疏言鄞縣大嵩港灌民田數萬畝﹐日久淤淺﹐且無支河蓄水﹐淸疏通大嵩港﹐於港口建壩﹐分浚支河﹐於通海之橫山頭等處築土塘並石閘六﹐又鎭海之靈巖﹑太丘二鄕﹐有浦口通流入海﹐閘已圮廢﹐應築塘修閘﹐以資蓄泄﹐並從之。吾郡僻處海東﹐距省會四百餘里﹐大吏耳目所不及﹐寇亂已前﹐凡捐輸抽釐之事﹐則以爲商賈輻輳﹐土壤膏沃﹐所以擾民者無不至﹐而農田水利﹐及守土長吏之貪廉﹐大府無過而問者。敏達𨿽恃气驕倨﹐不純用儒術﹐而澤及海隅﹐蓋猶封疆中之佼佼者。

◎和┞有兩大父前卷紀和┞爲伍彌泰外孫﹐蓋滿洲人多雲然﹐而吳督部熊光亦著之筆錄者也。康祺謂伍公與和┞先後入相﹐或是┞繼母之父﹐苦無確證。頃觀包愼伯《中衢一勺。郭君傳》云﹕嘉公謨爲河庫道﹐大學士忠襄伯和┞﹐其外孫也。┞少貧﹐每遣僕劉全﹐徒步往返五千里﹐求助﹐嘉公資以白金五十兩。君方爲河庫道吏﹐與全飲而歡﹐語之曰「子且貴﹐何爲人僕從苦如此﹖『亦資之如嘉公數。┞嗣以家累﹐遣全求嘉公助白金三百金﹐嘉公怒詈遣之。┞遂私出都詣嘉公﹐公怒甚﹐欲治以逃人之法。君從容語嘉公曰﹕」吏見和郎君貴當在大人上﹐大人毋薄其貧﹐且大父以三百兩助外孫﹐事甚小﹐何苦怒如此。』嘉公曰「汝善和郎君﹐何不自助之﹖『君曰﹕」大人不助和郎君﹐吏不敢先。』嘉公乃出金授君曰「卽日爲我遣之。『君招至酒樓﹐握手曰﹕」郎君不日當大貴﹐貴後願毋忘今日爲天下窮黎乞命。』旣爲具鞍馬﹐又自以白金三百助其裝。其後┞以戶部尙書爲軍機大臣﹐扈蹕下江南﹐至紅花埠﹐遣全馳詣君﹐約相見於仲興。君曰「吾始謂若主濟世才﹐今乃招權納賄﹐爲贓吏逋逃藪﹐毒流生民﹐吾恨爾時不慫恿治以逃旗外遣之罪。若主僕旦夕且無死所﹐毋累我。『遂與絕﹐後卒如君言。嘉公後官漕運總督。」觀此﹐則┞實有兩外祖﹐且皆早識┞姦矣。郭君名大昌﹐山陽人﹐洞徹水性﹐窮極事變﹐乾嘉之際﹐數十年凡奉特旨持節治河﹐及經制官河督以下﹐遇事諮決﹐倚爲安危﹐蓋振奇士也。

◎郭君治老壩工傳又記郭君治老壩工一事﹐其卓識廉操﹐尢播人口。當嘉公擢總漕時﹐開郭君吏缺﹐爲上客。淮陽道以河方多故﹐就嘉公乞君襄其事。郭旣客河道署﹐忤南河總督吳嗣爵﹐遂賃居淸江浦之五聖廟﹐時乾隆三十九年七月也。是年八月望後﹐消澑切灘﹐南臥決﹐老壩口一夕塌﹐寬至百二十五丈﹐跌塘深五丈﹐全黃入運﹐版閘關署被衝﹐濱運之淮﹑陽﹑髙﹑寶四城﹐官民皆乘屋﹐而山東逆匪王倫方滋事﹐相距才數百里。吳公忄匡懼無所措﹐昧爽至五聖廟﹐排闥惇延﹐君拒之。吳公再三謝罪﹐君曰「大人成見若何﹖」吳公曰「嗣爵有成見﹐卽不煩先生。然嗣爵意此役必速舉﹐錢糧五十萬﹐限期五十日﹐何如﹖」君曰「如此﹐則大人自爲之﹐大昌不敢聞命。」吳公曰「決口𨿽巨﹐然五十萬不爲少﹐五十日不爲速﹐過此恐幹聖怒﹐罪且不測。」君曰「山東匪勢犭皮猖﹐與江南接壤﹐塞決稍遲﹐恐災民惶惑生他變。且聖上見兵水交至﹐未審虛實﹐必發重使﹐大人固欲以堵合事煩使者耶﹖必欲大昌任此役者﹐期不得過廿日﹐帑不得過十萬。」吳公再拜﹐請受事。君曰「有一言不能從﹐不敢任也。調文武汛官各一﹐使得以冠蓋刑杖﹐在工彈壓﹐此外如有員弁到工者﹐大昌卽辭事。」吳公敬諾。君又曰「蕩料皆在洪福莊﹐距工咫尺﹐宜聽調取。倉猝辦文稿不可得﹐大人出圖章一﹐付大昌﹐飭庫道見片紙卽發帑。」吳公如約。至期﹐遂合龍﹐共用料土作支並現帑﹐合計十萬二千兩有奇。吳公繕折入告﹐又三日﹐欽使乃至浦。君故善河事﹐至是益知名﹐然終以省工費﹐拙言語﹐觸眾怒。嘉慶初﹐舉丰工﹐工員欲請帑百二十萬﹐河督議減其半﹐商於君﹐君曰「再半之足矣。」河督有難色﹐君曰「以十五萬辦工﹐以十五萬與眾工員共之﹐尙以爲少耶﹖」河督怫然。君自此遂絕意不復與南河事。康祺按﹕老壩工一役﹐吳公之信任君﹐不可謂不專且篤也。功成入告﹐何未聞端牘薦賢耶﹖丰工一議﹐吏役弁兵﹐眾口交詈﹐意中事也。河督亦怫然﹐何爲者耶﹖然則治河之事可知已。顧才如郭君﹐設稍假以尺寸之柄﹐前明潘季馴﹑本朝靳文襄﹐何足多耶﹖

◎鄧完白書名百年來﹐談篆隸漢分之學者﹐多首舉完白山人鄧石如﹝按﹕以字行﹞。山人少產僻鄕﹐眇所聞見。遊壽州﹐晤亳人梁﹐始究古法。至江寧﹐爲梅文穆公季子客﹐獲睹梅氏所┑藏祕府異珍﹐曁秦漢以來金石善本﹐篤志臨摹﹐日嘗昧爽起﹐研墨盈盤﹐至夜分盡墨乃就寢﹐寒暑不輟﹐如是者八年﹐學益大進﹐顧知者猶罕也。一日﹐訪黃山至歙﹐ň篆於賈肆。張臯文編修方客授修撰金榜家﹐編修邃篆學﹐見山人書﹐歸語修撰曰「今日得見上蔡眞迹。」修撰驚問﹐語以故﹐遂冒雨偕詣山人於荒寺。修撰卽備禮延之﹐金氏家廟甚壯麗﹐其楹皆貞石﹐而刻楹及懸額﹐修撰精心寫作﹐蓋百易而後定﹐謂莫能加於此也。及見山人書﹐卽鳩匠斫其額﹐石楹旣豎﹐不便磨冶﹐架屋而臥楹﹐請山人書之﹐刻成﹐乃重建﹐其傾服至此。山人旣交兩太史﹐遂輾轉與曹文敏﹑劉文淸﹐上海陸副憲﹑鎭洋畢尙書相周旋﹐奉手而絕藝傳矣。物登明堂﹐皇皇﹐士負不世才﹐豈不賴二三名公出气力以提挈之哉﹖

◎鄧完白立品鄧山人𨿽以一技名﹐其立品甚髙潔。乾隆庚戌﹐曹文敏以祝入都﹐彊山人同往。山人獨戴艸笠﹐ヒ芒鞋﹐策驢後文敏三日行。文敏輿從﹐以山東發水轉後﹐與山人相值於開山。時巡撫以下命吏﹐郊迎文敏﹐山人策驢過轅門﹐門者呵止之。文敏坐堂上﹐望見山人﹐趨出延入﹐讓上座﹐語諸公曰「此江南髙士鄧先生也﹐四體書皆國朝第一。」諸公大驚﹐爲具車從。文敏曰「吾屈先生甚﹐乃肯來都﹐卒不肯同行﹐願諸公共成其志。」乃率諸公送之轅門外﹐上驢去。後入畢尙書兩湖幕﹐吳中名士﹐多在節署﹐裘馬都麗﹐山人獨布衣徒步。居三年辭歸﹐尙書畱之不可﹐乃爲置田宅爲終老計﹐而觴山人之行﹐曰「山人吾幕府一服淸涼散也﹐今行矣﹐甚爲減色。」四座慚沮。當山人初入都﹐都中作篆分者﹐咸以覃溪學士爲宗師﹐山人獨不肯一謁﹐遂蒙詆其。歸南中﹐則陽湖錢魯斯﹑嘉定錢獻之同負世譽﹐未免以私意相淩﹐山人不與校。然則書學𨿽小道﹐非有志節度量者﹐亦未能坐致千秋也。

◎陸朗夫中丞之鎭靜﹝二則﹞

吳江陸朗夫中丞官運河道時﹐壽張逆匪嘯聚﹐距濟寧州才二百里。良民生長太平﹐猝驚駭﹐公嚴禁諸官所﹐毋或遠行﹐滋民疑。鄕人爭入城﹐慮良姦莫辧﹐議閉門。公曰「賊未至﹐何示怯耶﹖且忍拒吾民﹐使散逸被賊害或脇誘耶﹖」洞開重﹐身坐其間﹐稽察容納﹐民心以安。未幾﹐而天兵殲賊。人皆重公鎭靜有方略﹐預識爲封疆大器云。

陸中丞撫湖南﹐最饒政績﹐勞悴卒官。其初蒞長沙﹐夢吟七言長篇﹐記一聯云「能開衡嶽千重云﹐但飲湘江一杯水。」被其澤者﹐揮涕誦之。

◎徐念祖通壬遁之術徐大令念祖﹐桐鄕人﹐宰蒙陰﹐稱神君慈父。詩文書法﹐力追古人﹐餘事通壬遁之術。乾隆乙丑二月﹐翰林錢嶼沙琦屬課與分校卜。大令曰「魁罡並到﹐喜气非凡﹐意元捲出公房乎﹖」會元蔣元益﹑狀元錢維城﹐果皆出其門﹐後並官六卿。蒙陰獄逸囚﹐課之﹐當在治東三十里外﹐水艸之交﹐爲陰人所察。躬率役追捕﹐半日余不得﹐過小村落﹐令役具餐﹐自憩柳下。遙見一池中有叢艸﹐回顧有老嫗立檐間﹐注目向池﹐若意諭者。飭役入池﹐遂擒之。囚蓋立水中央﹐手縈眾艸覆其頂。凡奇中多類此。

◎元旦恩錫筵宴乾隆十五年庚午元旦﹐恩錫大廷筵宴﹐王大臣九卿而下﹐翰詹科道得與﹐庶吉士亦得與。自次年辛未後﹐元旦多停止筵宴﹐於是曾與斯盛者﹐益自幸榮遇躬膺﹐獲飽飫堯尊舜卣也。

◎乾隆乙卯鹿鳴宴乾隆六十年乙卯﹐例舉鄕闈﹐海內重赴鹿鳴宴者四人﹕廣東馮潛齋太史成修﹐湖北陳雲仲太史中龍﹐江西李西華侍郎友棠﹐浙江馮孟亭侍禦浩。自來重宴鹿鳴﹐從未有在一朝紀元之中者﹐以干隆元年舉人與乾隆六十年舉人同宴﹐而四人者﹐又皆嘗捷南宮﹐陟詞苑﹝潛齋己未﹐陳壬戌﹐李乙丑﹐孟亭戊辰﹞﹐潛齋最長﹐是年已幾百歲矣。場屋美談﹐朝廊鴻慶﹐曠不易逢。

◎馮景夏之愛士桐鄕馮少司寇景夏﹐藩江左時﹐屆雍正壬子科秋試﹐總理場務﹐見貢院地勢卑濕﹐捐俸三百金﹐於各號捨加厚板一塊鋪地﹐以防雨水灌浸﹐後遂相沿爲例。越二紀﹐少寇孫孟亭浩典試江南﹐猶賦詩追紀之。馮氏子孫﹐累世貴顯。康祺按﹕此𨿽小事﹐非熱腸者不肯爲﹐況一舉而惠及萬夫﹐政不得云煦仁孑義也。

◎知州得蒙恩賜雍正五年﹐馮少寇以知州開復﹐蒙世廟超授廬州知府﹐並於請訓之日﹐特賜貂裘錦綺﹑端硯法帖諸珍。五品微員﹐初起廢籍﹐仰膺特達至此﹐中材以上﹐蔑不奮興矣。

◎李文勤公掌度支三藩未變以前﹐仁皇帝偶思營建﹐時李文勤相國方掌邦計﹐上詢有項可動否﹐公奏云「戶部無可動之項。」事遂止。未幾﹐吳逆事起﹐上憂及帑項空虛﹐公奏云「戶部存項敷用。」上詰以前語﹐公正色云「部帑原備緩急之需﹐若平日耗於土木﹐緩急將何支持﹖」上頷之。仰見開國名臣﹐經國大猷﹐去臯夔旦不遠﹝或曰﹕馬文穆公齊事。考文穆康熙八年始入官﹐十四年始官戶部曹郎﹐安得於三逆未變之前﹐先有奏對﹐誤﹞。

◎施愚山道學爲詞章所掩施愚山先生講學白鷺書院﹐一日﹐講「長幼有序」﹐因自言少年孤露﹐中鮮兄弟﹐至於啜泣。座中有鬩墻者﹐爲之悔感。愚山實儒者﹐其道學轉爲詞章掩耳。

◎史閣部孫鄧宗伯鐘嶽﹐以雍正初督學江左﹐有童子史姓﹐年四十餘﹐其冊籍書祖可法名﹐鄧詢之﹐則前明史閣部孫也。蓋督師赴揚州﹐寄孥白下﹐有孕妾後生一子﹐因家焉﹐鄧爲錄之邑庠。此與初筆所紀﹐湖北學政淩如煥﹐取明臣楊漣元孫充拔貢﹐部議降級﹐蒙世宗寬免一事﹐蓋不啻重規疊矩云。

◎福康安周旋海蘭察乾隆五十三年﹐臺匪林爽文平﹐純廟召見徳少司空成﹐以福康安視阿桂何如詢問。少空奏云「阿桂能指海蘭察﹐福康安則極力周旋之﹐方得海蘭察之力﹐以此不如阿桂。」上云「汝所言亦是﹐但阿桂出師西域﹐海蘭察系末弁﹐夙感阿桂拂試之恩﹐故願效驅策。海爲金川參贊﹐福康安尙系領隊﹐一旦驟臨其上﹐不能不謙謙自下﹐倚爲幹城。兩人境地不同﹐福善周旋﹐是以平賊。」聖天子於臣僚分量﹐洞若掌紋﹐宜授鉞專徵﹐無不膚功迅奏也。

◎趙恭毅淸節武進趙恭毅公貞操偉節﹐諸家紀述詳矣。其令商丘時﹐白太夫人在養官署﹐寄家信購物﹐僅紅頭繩一兩﹑胡粉一匣﹔見公家世守家書眞迹。由偏沅巡撫迎駕淸江﹐往返僅用白金五十兩﹐見公所手治官書。公以大儒爲名臣﹐此特其淸介之一節。

◎阿文成之器量阿文成公持節堵靑龍岡工﹐副將李榮吉以爲進占得占﹐大工所深忌﹐宜緩之﹐得實而後進﹐以防陡蟄。文成斥其撓眾﹐急趣之。旣合龍﹐文武皆賀﹐惟榮吉不至。召之﹐則於壩上再拜使者曰「爲榮吉謝公相﹐壩實未穩固﹐榮吉不敢以賀公相故﹐離工致疏虞。」督土料追壓﹐閱兩日竟不守。文成中夜聞壩蟄﹐馳至﹐榮吉已掛纜落水。文成令曰「能生之者﹐官擢三等﹐兵吏賞千金。」未幾﹐舁榮吉至﹐文成垂涕﹐親去其濕衣﹐以上賜黑狐端罩護之。良久乃蘇﹐文成遂自劾﹐而薦榮吉。竊謂李副將膽識過人﹐不阿貴近﹐其才豈獨可以任河工。而文成忠實勿欺﹐不肯屈人材以怙已過﹐震無咎者存乎悔﹐宗臣器量﹐洵乃可法可師。

◎阿文成之遠慮乾隆朝﹐回疆奠平﹐廷臣有新開郡縣之議。阿文成言「回部性頑﹐難治以漢法﹐宜擇酋建國﹐而駐大將軍於烏魯木齊﹐責其貢賦。不然﹐恐辦事﹑領隊大臣﹐或有嗜財好色﹐不過六十年後﹐終當有變。」及張格爾事起﹐適符其期。參贊大臣武公隆阿﹐因重進此說﹐上遂命直督那公馳往密議﹐始以除夕擒張逆於鐵蓋山。蓋犬羊之性﹐驟未可以冠帶治之﹐文成之慮遠矣。

◎魏文毅借史事進諫魏文毅公嘗侍直中和殿﹐泛論史鑑。世祖偶稱唐太宗英主﹐對曰「晚年無魏徵苦諫﹐遂窮兵髙麗﹐至貽後悔矣。」世祖頷之。

◎紀文達奏對之敏紀河間性坦易﹐喜滑稽﹐名言雋語﹐流播最多。相傳其奏對之敏捷﹐亦爲一時朝士所深佩。嘉慶初﹐實錄館請議敍﹐或言其過優﹐仁宗以問公。公不言可否﹐而對曰「臣服官數十年﹐無敢以苞苴進者﹐惟戚友浼臣爲其先人題主或銘墓﹐𨿽厚幣輒受之矣。」上恍然曰「然則朕爲先帝推恩﹐何嫌其厚﹖」遂如所請行。此猶小事也。乾隆某年﹐考試差後﹐有宣布前列詩句者﹐臺臣密以告﹐將興獄矣。髙宗召公問之﹐公頓首曰「如臣卽泄漏者。」問何故﹖曰「書生習气﹐見佳作必吟哦﹐或記誦其句﹐欲訪知爲何人手筆﹐則無意中不免泄漏矣。」天顏大霽﹐遂寢其事。

◎髙文恪結歡內侍髙文恪在康熙朝﹐世亦稱其對揚之敏妙。第聞文恪直南書房時﹐嘗攜金豆滿荷囊﹐如上閱某書﹐近侍以告﹐則酬以一金豆﹐卽抽某書涉獵之。偶天語垂問﹐無不能對大意者﹐以是益蒙嘉賞﹐以廷臣中博雅可與道古﹐莫士奇若也。又文恪貴盛後﹐頗通賓客。或謂士奇補被入都﹐今但問其家貲﹐可得賄狀。一日﹐上問之﹐則曰「督撫諸臣﹐以臣蒙主眷﹐多有饋遺。其實聖明威福不旁落﹐臣何能參預一字。在彼誠無益﹐在臣則寸絲粒粟﹐皆恩遇中來也。」上微笑﹐置不問。康祺按﹕文恪以單門白士﹐徒步遊長安街﹐遭辰﹤Ф辶﹥時﹐平陟通顯﹐仁皇帝數十年之矜全培護﹐斷非他人夢寐所敢幾﹐柰詞章而外﹐他事無聞。其結歡內侍﹐納賂疆臣﹐無非爲身家富貴之計﹐依恃寬大﹐巧言自文﹐不以墨敗﹐幸也。視世之五諫從諷﹐片語回天者﹐辟諸艸木﹐區以別矣。

◎宣宗節儉宣宗中年﹐尢崇節儉﹐嘗有禦用黑狐端罩﹐襯緞稍闊﹐令內侍將出四周添皮。內府呈冊需銀千兩﹐乃諭勿添。明日﹐軍機大臣入侍﹐諭及玆事﹐自是京官衣裘不出風者﹐十有餘年。

◎聖祖鑑魏敏果之無欺康熙十七年﹐魏敏果公以左都禦史遷長刑部﹐上言「臣忝司風紀﹐職多未盡﹐敢援漢汲黯自請爲郎故事﹐乞辭新命而領舊秩。」聖祖鑑其無欺﹐乃加刑部尙書銜﹐仍畱原任。一時百僚震懾﹐綱紀肅然。人以公爲不負所言﹐克舉其職。

◎韓文懿以時文受知聖祖自有制藝來﹐無以舊作時文受主知者。長洲韓文懿﹐康熙癸丑科會試﹑殿試﹐皆第一。撤闈後﹐上取墨卷覽之﹐稱主司得人。是年冬﹐召至起居注﹐命將平日窗稿進呈﹐遂以刻本五十篇進。復召至弘徳殿﹐問平日所作必多﹐館師熊文端公代奏曰「尙有三十二篇﹐以題目小﹐不敢進呈。」上曰「不妨都進來。」其三篇﹐卽鄕試墨卷也。康祺按﹕公學問經術﹐蔚然儒宗﹐其出處咸有軌法﹐原不獨以制藝見長。而以是渥受恩榮﹐正足爲潛心舉業者勸益。可見右文天子﹐曲藝旁通﹐卽時文小道﹐亦莫不洞知奧也。

◎宋牧仲求聖祖禦書聖祖第二次南巡﹐以江蘇巡撫宋尙書犖居官安靜﹐深得大臣之體﹐手詔褒美﹐恩誼甚洽。公面奏﹕「宋臣範成大蒙孝宗賜石湖二字﹐後世傳爲美談。孝宗偏安主﹐我皇上乃堯舜之君﹐相去霄壤。臣功業不及成大﹐遭逢之盛﹐自謂過之。臣家有別業在城西陂﹐乞賜書西陂二字。」上許之。時直幄諸臣﹐見上顏色藹霽﹐競進求書。公奏曰「臣老矣﹐以齒當先賜臣。」上大笑﹐走筆書「西陂」二大字﹐立時頒賜。明良喜起之盛﹐熙熙一堂﹐直三古以還所未有也。

◎博學鴻詞捲康熙朝﹐召試鴻博之次日﹐聖祖方幸霸州﹐攜諸捲親覽。翼日﹐下三相國公閱﹐上忽問﹕「媧皇補天事信乎﹖」蓋毛西河檢討卷中有此語也。馮文毅公溥奏﹕「《淮南子》有之。」上曰「徒記事邪﹖則《楚辭》《列子》早及之﹐何止《淮南》﹐第未知傳信何如耳﹖」文毅曰「賦主鋪張﹐古籍宜可用。」於是西河列上卷﹐聖學淵博如此﹐聖心復詳盡如此。昔陶士行雲﹕「大禹惜寸陰﹐我輩宜惜分陰。」科目庠序之士﹐幸生聖朝﹐其無自忄曷矣。

◎太宗寬宥石廷柱之戇直太宗嘗與羣臣論邊事當以呂尙爲法。忠勇公石廷柱對曰「呂尙能專制閫外生殺﹐故所向有功。今臣等若有過﹐下所司逮訊﹐𨿽佐領以下﹐亦當與之比肩對簿﹐其何以堪。」大臣以其言過戇﹐請議處﹐上特寬宥。

◎嵇文恭公攺避生日乾隆五十年﹐舉行千叟宴﹐漢大臣與宴者以嵇文恭公領班。公年八十﹐與髙宗同庚﹐生辰本在六月﹐值班口奏﹕「臣不敢先君﹐擬攺期於萬壽後。」上許爲知禮﹐因代定八月十五日﹐遣侍衛爲之稱觴﹐時以爲榮遇云。

◎李鴻藻恩遇髙陽李尙書鴻藻﹐咸豐間以編修視河南學﹐按試未周﹐奉特旨召還﹐授穆宗毅皇帝讀。毅皇帝登極後﹐弘徳殿師傅之任﹐𨿽廣延耆宿﹐而以尙書爲甘盤舊學﹐兩宮毗倚尢專﹐並已令參機務矣。同治五年丁太夫人艱﹐懿旨開戶部侍郎缺﹐守孝百日﹐仍赴弘徳殿及軍機行走。尙書累疏陳情﹐乞歸終制。吏部尙書文文忠公爲之代奏﹐同時授讀諸臣大學士倭文端公﹑徐尙書桐﹑翁侍郎同﹐亦代爲乞恩﹐卒邀兪允。至光緒年﹐髙陽已官正卿﹐遘本生太夫人終堂之戚﹐以本房主喪無人﹐具呈禮部請守制三年﹐亦經禮部議準。尙書之爲人子﹐可謂守經盡禮﹐不愧儒臣。

●卷十二◎塔忠武之忠勇慈祥塔忠武公之戰績﹐載在瑯書﹐諸葛大名垂宇宙矣。公性忠勇﹐亦最慈祥。統兵嶽州﹐卽於左臂涅「忠心報國」四字。洪山之捷﹐麾軍逼賊於沙湖塘角間﹐賊爭赴水死﹐中多幼孩﹐公見之大哭﹐傳令拯救﹐得數百人﹐羣賊因而乞命者又七百有奇﹐誅其極悍者﹐余盡釋之。一日力戰歸﹐左右以海燕窩進。公曰「吾母夫人在都﹐不知能給朝夕否﹐忍甘此耶﹖」徳化令進莞席﹐以士卒皆臥艸土﹐卻弗受。其篤孝貞廉﹐又如此。從古名將﹐秉气之純﹐如公亦少覯也。

◎多龍鮑虎中興名將﹐塔﹑羅﹑彭﹑楊四公﹐隨曾文正創立楚軍﹐實開果毅堅貞之風气。稍後則滿臣惟忠勇公多隆阿﹐漢臣惟子爵提督鮑公超﹐驍勇敢戰﹐與之齊名﹐軍中呼爲「多龍鮑虎」。

◎朱朵山六易官階終於六品狀元𨿽三年一人﹐而自唐宋重科目已來﹐凡廷試掄元﹐鮮有不氵存躋華顯者。海鹽朱朵山殿撰昌頤﹐平生六易官階﹐終於六品﹐殆由數奇。初以選拔充小京官﹐升用主事﹐一也﹔道光丙戌成進士一甲一名﹐授翰林院修撰﹐二也﹔嗣升贊善﹐三也﹔緣事降謫﹐適得光祿寺署正﹐四也﹔由光署正捐主事﹐五也﹔升員外得禦史矣﹐復幹吏議鐫級歸﹐咸豐朝起廢員﹐仍賞主事﹐命來京﹐六也。散秩浮湛﹐旋亦垂垂老矣。名場顯晦﹐各有前因﹐修撰鄕望頗隆﹐蹭蹬終身﹐義可無悶。

◎福文襄拒南掌求炮福文襄王總制雲貴﹐值南掌國貢馴象四﹐並言被交址諸國劫掠﹐無禦敵器﹐以余象一求予巨炮。文襄檄諭﹐以國家法制森嚴﹐賞賚有節﹐兵火利器﹐不容妄求﹐還其象﹐不予之炮﹐上韙之。

◎福文襄被異數有十三福文襄屢出籌邊﹐功在社稷﹐其生平所受恩寵﹐亦復空前曠後﹐冠絕百僚。初以領隊大臣隨徵金川﹐攻克得楞山﹐賞嘉勇巴圖魯﹐後卽以嘉勇二字﹐疊爲封爵佳號﹐異數一也。索諾木就縛﹐金川平﹐封三等嘉勇男﹔班師﹐上幸良鄕﹐行郊勞禮﹐賜禦用鞍轡馬一﹐旋禦紫光閣飲﹐至詔圖形閣中﹐上親制贊﹐異數二也。甘肅逆回田五等滋事﹐授參贊大臣﹐擒賊首張文慶等﹐晉封嘉勇侯﹐異數三也。臺灣逆賊林爽文圍嘉義﹐詔以爲將軍﹐馳驛往剿﹐立解縣圍﹐捷聞﹐封一等嘉義公﹐賜寶石頂﹑四團龍服﹐異數四也。生擒林爽文﹐檻送京師﹐臺灣平﹐賜金黃帶﹑紫韁﹑金黃辮﹑珊瑚朝珠﹐又命於臺灣郡城及嘉義縣﹐各建生祠﹐再圖形紫光閣﹐上制贊如初﹐異數五也。廓爾喀賊匪竄後藏﹐詔以爲將軍﹐疊克賊寨﹐奏入﹐禦制志喜詩﹐書Ψ以賜﹐佐以禦用佩囊﹐異數六也。甲爾古拉集寨之捷﹐酋懼乞降﹐詔許班師﹐晉大學士﹐加封忠銳嘉勇公﹐會十五功臣圖像成﹐上復親爲制贊﹐時大學士阿文成以未臨行陣﹐奏讓首功﹐異數七也。尋賞一等輕車都尉﹐命照王公親軍校例﹐給六品藍翎三缺﹐賞其僕從﹐異數八也。由川督移雲貴﹐會黔苗石柳鄧圍大營﹑嗅腦營﹑松桃廳三城﹐楚苗石三保圍永綏廳﹐逆渠吳半生附之﹐有旨命督師進剿﹐未匝月﹐立解三圍﹐賞戴三眼花翎﹐異數九也。屢毀賊營﹐奪賊卡﹐降七十餘寨﹐詔晉封貝子銜﹐仍帶四字佳號﹐照宗室貝子例﹐給護衛﹐異數十也。吳半生降﹐賞公子徳麟副都統銜﹐授禦前侍衛﹐異數十一也。積功無可加﹐賞晉公父文忠公貝子爵﹐異數十二也。逮公薨﹐特旨賞郡王銜﹐賞庫銀萬兩治喪﹐並於家廟旁特建專祠﹐以時致祭。其父傅恆﹐迫贈郡王銜﹐子徳麟襲貝勒。喪入城﹐親往賜奠﹐禦制詩哭之﹐配饗太廟﹐並入祀賢良﹑昭忠二祠﹔復奉諭﹐徳麟承襲貝勒後﹐其子襲貝子﹐孫鎭國公罔替﹐異數十三也。其他封贈蔭襲之稠﹐部院封圻之重﹐瑰珍瑋寶之錫﹐云漢綸之褒﹐爲尋常將相所罕有者﹐不勝縷述。異姓世臣﹐叨被至此﹐本朝第一人也。

◎汪文端公太夫人家教山陽汪文端公廷珍﹐年十二而孤﹐母程太夫人撫之成立。值歲凶﹐母子日一食﹐或終日不得食﹐太夫人終不肯使人知﹐曰「吾非恥貧﹐恥言貧耳﹐言貧則疑有求於人﹐故不爲也。」歲除無米﹐使僕索舊逋城外﹐抵暮歸﹐無所得﹐各飲茗一甌﹐嘗鹽菜數莖就臥。及公貴﹐風裁嚴峻﹐正色立朝﹐造次必於禮法﹐太夫人教也。

◎汪文端之相業汪文端之相業﹐不以隆隆赫赫爲名髙﹐其行誼文章﹐海內識與不識﹐推爲正人無異喙。仁宗知公深﹐故在內則長成均﹑直上齋﹐氵存充總師傅﹔在外則安徽﹑江西﹑浙江連任學政﹐始終委寄﹐不外文學侍從之任。公爲大司成﹐選刊《成均課士錄》﹐教學者以義法。三省試牘﹐皆曰「立誠編」﹐猶前志也。又嘗撰爲《學約》五則以訓士。一曰辧塗﹐謂諭義諭利﹐人心之分盡於此﹔爲己爲人﹐學術之分盡於此﹐有志者﹐當立辧乎豪釐千里之差。一曰端本﹐謂士者四民之首﹐天下事皆吾分內事也。自公卿至一命之吏﹐皆讀書人爲之﹐故貴通古今﹑達事變﹐相期爲有體有用之學。一曰敬業﹐時文者古文之一體﹐猶之碑志﹑傳記﹑表疏﹑論序云耳﹐以摹擬剽竊者之不足言文﹐乃並時文而小之﹐過矣。一曰裁僞﹐謂昌黎論文惟其是﹐吾論文惟其眞﹐蓋必能眞而後是﹐非可得而論也。申韓莊列﹐異乎吾道者也﹐而朱子以爲先有實而後托之文﹐非以其眞耶。一曰自立﹐文之不能不變者﹐時也﹐挽其變而歸之正﹐或因其變而愈益神明於正學者﹐事也。苟非克自樹立﹐隨風气爲轉移﹐取已陳之芻狗﹐沾沾然仿效之﹐庸有冀乎哉。其因文見道﹐大旨不出乎此。宣宗在靑宮﹐公盡忱啟迪﹐非法不道。登極後﹐獻納尢勤。道光三年﹐手敕稱汪廷珍於師道臣道之義﹐二者兼備。然則公之輔翼聖聰﹐成三十年仁孝太平之治﹐上與伊傅比美矣。相業黯澹﹐何足議之。

◎髙宗不沙汰僧道髙宗禦制詩云「有以沙汰僧道爲請者﹐朕謂沙汰何難﹐卽盡去之﹐不過一紙之頒﹐天下有不奉行者乎﹖但今之僧道﹐實不比昔日之橫恣﹐有賴於儒氏辭而辟之﹐蓋彼教已式微已﹐且借以養民。分田授井之制﹐旣不可行﹐將此數千百萬無衣無食﹑遊手好閒之人﹐置之何處。故爲詩以見意云﹕頹波日下豈能回﹐二氏於今亦可哀﹐何必辟邪猶泥古﹐畱資畫景與詩材。」眞洋洋聖謨也。康祺少時﹐好發奇論﹐嘗謂今之僧道﹐可編爲士兵﹐縣畱一寺﹐額設若干人﹐半月誦經﹐半月習武。合一省一府﹐均其寺產﹐爲養贍之資。才足馭百人千人者﹐別異其名目﹐或許酒肉﹐或許婚娶。有事則老弱畱守﹐壯者聽調出軍﹐有功﹐許蓄發出籍爲武弁。人咸詭之。旣又曰﹕僧尼宜因田設額﹐仍其舊產﹐縣畱二所﹐以別男女﹔非鰥寡孤獨喑聾跛蹩者﹐不得濫給度牒。人亦以爲不能行。敬繹聖制﹐蓋亦借紺宇紅墻﹐爲安置窮民之藪澤﹐芻蕘之言﹐似後一說﹐猶堪備采也。

◎趙秋谷不滿意王漁洋之論詩漁洋晚年寄宋商丘云「尙書北闕霜侵鬢﹐開府江南雪滿頭﹐誰識朱顏兩年少﹐王揚州與宋黃州。」讀者多未測其旨﹐後始知爲趙秋谷發也。蓋秋谷罷館職後﹐益修憾漁洋﹐薄遊吳中﹐屢語人曰「邇日論詩﹐惟位尊而年髙者﹐斯稱巨手耳。」時商丘方巡撫吳門﹐聞是語﹐遂述於漁洋﹐故答詩云爾。阮吾山《茶余客話》謂﹕「此特漫堂假阮翁以自誇耳﹐其實漫堂固不在秋谷指議中也。」康祺按﹕商丘風雅﹐不減漁洋﹐吾山斯言﹐未免鍥薄。

◎進呈名畫康熙朝刻耕織圖﹐系焦秉貞畫﹔萬壽盛典﹐冷枚畫。秉貞濟寧人﹐欽天監五官正。冷枚膠州人。又避暑山莊三十六景圖﹐內務府司庫沈諭畫﹐見《茶余客話》。

◎彊記之法張稷若先生云「彊記之法﹐每讀一書﹐遇意所好﹐卽錄之﹐錄訖乃朗誦十餘徧﹐黏之壁間。每日必三十餘段﹐少亦六七段﹐掩卷輒就壁間觀所黏錄﹐日三五次以爲常﹐務期精熟﹐一字不遺。黏壁旣滿﹐乃取第一日所黏者投笥中﹐俟再讀有所錄﹐補黏其處﹐隨收隨補﹐歲無曠日﹐一年之內﹐約得千段﹐數年之後﹐腹笥自富。」康祺按﹕他書記此法﹐黏壁之後﹐尙有分爲二笥者﹐一虛一實。今日探左笥所儲﹐逐條溫覽﹐投之右笥﹐明日探右笥亦然﹐其功尢爲精密。余性嗜古書﹐記性最劣﹐偶有撰述﹐輒須尋檢﹐率爾下筆﹐難免舛訛。憾年少在塾﹐不依此法行之﹐泛覽健忘﹐致成枵腹﹐後生志古﹐尙其鑑諸。

◎水晶眼鏡今水晶眼鏡徧天下﹐市井駔儈且用之矣。此物興於國初﹐珍貴逾珠玉。康熙癸未﹐賜少宗伯孫嶽頒晶鏡。時蔣文肅以庶常值內廷﹐奏臣母曹氏﹐年老眼昏﹐上亦賜之﹐當世以爲殊榮。

◎大挑原始舉人大挑﹐始於乾隆丙戌科﹐吏部新議選法﹐一等用知縣者﹐又借補府經歷﹐直隸州州同﹑州判﹐屬州州同﹑州判﹐縣丞﹐鹽大使﹐藩庫大使﹐凡九班﹔二等以學正﹑教諭用﹐借補訓導﹐凡三班。時謂之九流三教。按﹕此語儇巧不足錄﹐借以紀大挑緣始﹐及當時銓補章程耳。

◎蔣文肅之恩遇蔣文肅官庶常﹐卽蒙聖祖賜第西華門右﹐禦題匾曰「揖翠堂」。雍正戊申大拜後﹐復賜新第於得勝門。舊例﹐年終賞大臣福字﹐皆用紅箋。丁未冬﹐世宗以公母曹夫人服未除﹐特書金箋福字以賜。壬子﹐賜人參至十二斤﹐皆人臣不世之恩遇。

◎南薰殿列代帝後圖像記恭讀純廟聖制文《南薰殿奉藏圖像記》﹐知列代帝後圖像﹐傳自勝國﹐典在有司﹐歷有年所。自純廟幾暇省閱內庫﹐偶得展觀﹐遂命工重加裝池﹐襲以綈錦﹐尊藏於紫禁西南之南薰殿。復令王公大臣﹐詳定位置﹐謹具籍識﹐次第甲乙。又以明諸帝玉冊今貯工部外庫﹐慮其散軼﹐因附藏殿之西室﹐俾虔視焉。旣竣事﹐親灑宸翰﹐勒石前榮﹐以示永久。蓋纘承帝統﹐嘉惠前朝﹐聖人之用心﹐若是其誠且篤也。其圖像軸數﹐法祭酒式善《陶廬雜錄》嘗紀之云「南薰殿藏古帝後像﹐凡軸七十有五。宓犧氏像一﹐帝堯像一﹐禹王像一﹐商湯王像一﹐周武王像一﹐梁武帝像一﹐唐髙祖像一﹐太宗像三﹐後唐莊宗像一﹐宋宣祖像二﹐太祖像四﹐太宗像一﹐眞宗像二﹐仁宗像一﹐英宗像一﹐神宗像二﹐哲宗像一﹐徽宗像二﹐欽宗像二﹐髙宗像一﹐孝宗像一﹐光宗像一﹐寧宗像一﹐理宗像一﹐度宗像一﹐明太祖像十二﹐成祖像一﹐仁宗像一﹐宣宗像三﹐英宗像一﹐憲宗像一﹐孝宗像一﹐武宗像一﹐興獻王像二﹐世宗像一﹐穆宗像一﹐神宗像一﹐光宗像二﹐熹宗像二﹐宋宣祖後像一﹐眞宗後像一﹐仁宗後像一﹐英宗後像一﹐神宗後像一﹐哲宗後像一﹐徽宗後像一﹐欽宗後像一﹐髙宗後像一﹐光宗後像一﹐寧宗後像一﹐明孝慈髙皇后像一。凡冊十五﹕歷代帝王像一冊﹐自伏羲氏起﹐至宋寧宗止﹐凡十六葉﹐每葉像二﹔聖君賢臣像一冊﹐自伏羲氏起﹐至韓信止﹐凡二十三葉﹔宋朝帝像一冊﹐自宣祖起﹐至度宗止﹐凡十六葉﹔元朝帝像一冊﹐自太祖起﹐至寧宗止﹐凡八葉﹔宋後像一冊﹐自宣祖後起﹐至寧宗後止﹐凡十二葉﹔元後像一冊﹐自世祖後起﹐至後納罕止﹐凡八葉﹐末四條無標題﹔元后妃太子像一冊﹐自仁宗後起﹐至後納罕止﹐六葉﹐第二三像無標題﹐末附太子像二﹔明帝後像二冊﹐上冊自太祖起至孝敬毅皇帝止﹐凡九葉﹐下冊自世宗起至熹宗止﹐凡八葉﹔尙有歷代聖賢像一冊﹐孔子世家像一冊﹐至聖先賢像一冊。歷代聖賢名人像一冊﹐皆藏於殿中。」

◎緬甸進平定回疆賀表道光九年十月﹐緬甸國王遣人進金葉表﹐因奉天朝平定回疆﹐生俘首逆﹐恭進皇太后徽號之詔﹐畏服歡喜而來賀。此爲向來緬王所無之事﹐故雲貴總督代爲奏進。

◎曹學士爲國初理學名臣黃岡曹學士本榮﹐爲國初理學名臣。其學初從陽明入﹐直悟心原﹐繼加以踐履篤實之功﹐著《五大儒語錄》及《周張精義》《王羅擇編》《居要錄》《切問錄》諸書。其論次五大儒﹐以程﹑朱﹑薛與陸﹑王並行。嘗應詔上疏﹐請舉《四書》《五經》及《通鑑》中有裨身心要務﹑治平大業者﹐朝夕討論﹐從此設誠致行﹐自能祈天永命云云﹐優旨嘉納。官司業﹐刊白鹿洞學規﹐以教諸生。日侍講幄﹐論辧經義﹐問無不對﹐對無不盡。同年生譚鳳禎歿於京師﹐學士爲之治喪。譚妾生子﹐令室中婢乳之﹐後成立﹐魏敏果爲賦古人交行。學士旣卒﹐蘇門孫徵君慟惜之﹐謂商周之際﹐道在箕子﹐宋元之際﹐道在許子﹐明淸之際﹐道在曹子﹐世以其言爲不可易。康祺於道學家言﹐了無所得﹐亦不知程朱﹑陸王之所以異同。如學士者﹐其視箕子果何如﹖視魯齋先生又何如﹖徵君所言﹐無能別其然否。惟觀學士之事君待友﹐爵然不欺﹐爲詞臣菜食布袍﹐求盡職業﹐恐卽此便是道學﹐不必髙語商周宋元﹐定與古人鼎足也。

◎朱伯韓力保張忠武桂林朱伯韓觀察居諫垣﹐與蘇廷魁﹑陳慶鏞齊聲﹐號稱三直﹝見前筆﹞。又從倭文端﹑唐確愼﹑李文淸諸公遊﹐與聞道學之統。其經術﹑考據﹐則與曾文正公﹑何子貞﹑張石洲諸君相切靡刂。其工詩古文﹐與梅伯言﹑邵位西﹑張端甫﹑吳子序﹑余小頗﹑陳藝叔﹑劉椒云﹑馮魯川六七君子﹐及其鄕人龍翰臣﹑王少鶴﹐同時各成一家﹐蓋道光朝魁偉振異人也。粵西賊起﹐方在籍辦團練﹝按﹕獨秀峯題壁詩﹐詆毀觀察甚烈﹐康祺徧考他書﹐非事實也。且題壁詩本淺俗﹐不知世人何故傳誦﹞﹐張忠武公之來歸也﹐官吏多疑之﹐觀察獨謂忠果可任事﹐毅然以十口保其無他﹐忠武卒爲名將藎臣。論者謂李白之識郭汾陽﹐殆遜之矣﹝按﹕收降張忠武事﹐諸說互歧。《平定粵匪紀略》屬之銅山制府﹐馮氏桂芬﹑李氏元度集﹐屬之勞文毅公﹞。朱后以道員遊吾浙﹐浙撫王有齡不知兵﹐假籌餉名﹐恣苛斂﹔觀察每有言﹐嫌其迂闊。賊旣圍城﹐觀察守淸波門﹐督士卒守禦甚力﹐食將盡﹐偶得米﹐猶分數斗餉舉人伊樂堯。樂堯經生﹐觀察道義交也﹔城陷﹐罵賊死。觀察忠孝大節﹐炳若日星﹐而力保張忠武公﹐功績尢偉﹔其圍城饋粟一事﹐亦見平生風義云。

◎李文恭深慮粵逆之不易制李文恭公星沅由翰林外簡郡守﹐不十年至兩江總督﹐所至百廢具舉﹐稜稜有風骨。旣以母老乞病歸﹐文宗禦極召用﹐懇請終養。會粵逆漸肆﹐而林文忠公道卒﹐朝廷以文恭能任事也﹐訖以欽差大臣關防畀之﹐而公又殂。方公抵粵西﹐憂賊甚﹐寢食失常度﹐每謂人曰「此賊非眼前諸公可了。」時周文忠﹑向忠武﹑烏武壯﹐皆與共事﹐意不謂然。公曰「後當思吾言耳。」公疾革﹐以關防送文忠﹐而遺表薦烏﹑向可任。其後三公皆殄身軍事﹐粵逆奔突徧天下﹐徵討十餘載﹐縻餉萬萬﹐逆氛始洗蕩無遺。公殆見洪﹑楊初起﹐勢剽悍驍劇不易摧﹐思得當鄭重一戰﹐豈懦帥畏事比哉﹖

◎海昌三異海昌三異者﹐安陽許侍郎三禮宰海寧時﹐浙人傳爲瑞應者也。時白燕來巢﹐朱露降於庭柏﹐海潮當至而不至﹐輿論美之﹐故云。然侍郎作令日﹐每夕焚香告天﹐如趙淸獻故事。創立書院﹐延梨洲先生主臯比﹐招髙才生雅歌釋奠﹐而親受先生《易》學﹐稱弟子焉。行取禦史﹐疏請定武臣守制之例。遷理少﹐講河圖﹑洛書甚有條理﹐聖祖嘉美。自庶僚至卿貳﹐每歲必貽書梨洲問學﹐然也。康祺按﹕侍郎少執業於孫徵君﹐他日有編夏峯﹑南雷學案者﹐當兩收之。

◎陳編修力辭薦舉南雷講學﹐吾州相從問學者﹐以吾宗爲最夥﹐而怡庭編修錫嘏﹐其衛道至力者也。康熙十七年﹐詔徵博學鴻儒﹐掌院葉文敏公將特薦﹐寄之以詩﹐從臾就道。南雷答詩﹐勉其承莊渠魏氏之絕學﹐而告以不出之意。文敏以編修爲黃氏髙業﹐屬其惇勸出山﹐編修驚曰「是將使先生爲疊山九靈之喪軀也﹐不如其已也。」再三往辭﹐文敏乃止。編修論格物之學﹐於師門不甚合﹐然梨洲屈指門下﹐必首推其篤行。

◎仁宗信任李忠毅嘉慶初﹐李忠毅公長庚剿除洋匪﹐屢敗蔡牽於浙洋﹐以閩師掣肘﹐牽尙遊弋海上。上聞﹐逮治督臣﹐而代者入閩中文武之譖﹐疏參忠毅逗畱﹐捏報斬獲。諭密詢浙撫淸安泰公﹐賴公力陳忠毅剿賊之勇﹐海戰情形之難﹐仁宗委任忠毅﹐由是益篤。當時賊中謠﹐有「不怕千萬兵﹐只怕李長庚」之語﹐亦達天聽。

◎柴虎臣之學行仁和柴虎臣先生紹炳﹐明遺民也。少有至性﹐生計淸寒﹐父亡於官﹐求商人附載東去﹐迎棺歸葬﹐躬自負土成丘﹐時節祭奠﹐涕淚進湧﹐松艸爲之萎絕。裏中有避父笞出亡者﹐先生遇之﹐問得其故﹐大悲曰「爾有父笞非苦﹐我無父笞乃苦耳。」爲賦遊子遇﹑孤兒行﹐其人垂泣自恨﹐卒爲孝子。偸兒夜入先生室﹐覺其爲鄰人也﹐默不言。捃摭及衣被﹐徐曰「獨不能畱此﹐爲吾禦寒邪﹖」偸兒驚而止﹐遂勸其攺行﹐檢枕畔百錢予之﹐及案上銅器一二具﹐令持出﹐其人嗚咽去。入國朝﹐居南屏山﹐貧甚﹐屏絕饋餉﹐賣藥自給。先生於象緯﹑律曆﹑輿地﹑禮制﹑農田﹑水利﹑戎兵﹑賦役﹐莫不研講。康熙八年﹐敕舉山林隱逸之士﹐浙撫範忠貞公親詣之﹐請以應詔﹐固辭﹐卓卓乎東京人物也。

◎無錫秦氏多壽乾隆辛未﹐聖駕南巡﹐幸無錫秦文恭公家寄暢園﹐秦氏子姓迎鑾者﹕孝然年九十﹐實然年八十七﹐敬然年八十五﹐榮然年七十﹐壽然年六十九﹐芝田年七十六﹐瑞熙年六十一﹐莘田年六十﹐東田年六十二﹐九人得六百餘歲﹐皆近房也。漢碑云「國有仁澤﹐民多世壽」﹐信夫﹗

◎蜈蚣八字墻雍正中﹐太常寺卿吳隆元奏修天壇折內﹐有蜈蚣八字墻語﹐上命交部嚴議﹐以其不敬也。壇廟大典﹐襄事者可不愼諸。

◎齊召南敏悟天臺齊侍郎敏悟彊識﹐觀書目十行下﹐一覽則終身不忘。其應徵北上時﹐謁某邑宰﹐畱宿署中﹐見架上有異書八冊﹐請借觀﹐主人曰諾。次日﹐將登程﹐主人奉書以出﹐侍郎曰「已閱訖矣。」主人未之信﹐抽一二冊詢之﹐探喉而出﹐不訛一字。

◎潘孝子桐城諸生潘天成錫疇﹐世稱潘孝子。幼與父母避仇相失﹐天成乞食求之﹐往來休寧山中﹐跳走哭泣﹐每至聚﹐持一鞀鼓﹐大聲爲鄕語﹐觀者從之而笑﹐莫測其意也。行至江西界﹐其母從巷中出﹐頗疑天成非丐者﹐詳問所由﹐相持而悲。因又詢知父所在﹐迎之歸裏。天成論學﹐祖姚江﹐又從荊溪湯之﹐受東林之學﹐後事宣城梅文鼎﹐略涉歷算﹐狷潔長貧﹐老以餓死。

◎方侍郎古文本朝古文家﹐必推桐城方侍郎爲正宗矣。其裁成而引掖之者﹐實賴吾鄕一二先哲。侍郎少遊京師﹐下筆爲古文輒工﹐季野先生奇之﹐告之曰「勿讀無益之書﹐勿爲無益之文。」侍郎終身誦之﹐遂一心窮經。後讀徐氏所雕九經解三過﹐爲文益峻潔。西溟編修方以古文伏天下﹐揚於眾曰「後來之秀也。」侍郎名遂大起。

◎吳徵君生有宿根吳徵君農祥﹐學長於史﹐兼工詞賦。乳哺時﹐啞啞私語﹐皆建文遜國時事。過十歲方不言﹐蓋生有宿根云﹝按﹕徵君與吳任臣生同裏﹐年少皆博綜能文﹐時呼爲虎林二吳﹞。

◎梁山舟逸事﹝二則﹞

梁侍講幼時﹐其父文莊相國猶未達也。居鳳皇山麓﹐夫人夜織﹐兒嬉於旁﹐虎突入戶﹐夫人驚絕﹐侍講戲如故。問之﹐曰「有大獸來﹐四顧而去。」

山舟侍講書名壓一代﹐性獨孤僻﹐作書喜用許虛白紙﹐夏岐山﹑潘嶽南筆﹐刻石必陳雲杓﹑陳如岡﹑馮鳴和。後虛白齋紙盛行﹐馮﹑潘﹑夏﹑陳﹐因以致富。

◎姚啟聖平臺灣之謠讖臺灣開於鄭芝龍﹐順治初﹐其子成功復往據之﹐時出沒江海爲大患。廈門民掘地得一碑﹐文云「生女滅雞﹐十億相倚。」見者莫能測。後鄭氏爲姚尙書啟聖所殄滅﹐乃知十億﹐兆也﹐加女﹐姚也﹔鄭從酉﹐雞也﹐滅雞﹐滅鄭也。鄭氏初起海上﹐尙書始生﹐傳四世六十年﹐而公適爲閩督﹐遂平臺灣﹐執鄭克爽以歸。此謠讖之有驗者﹐然亦我聖淸之威徳震鑠﹐師武臣力﹐有以應之。

◎本朝文臣攺武之始會稽姚尙書平定臺灣﹐袁枚作公神道碑﹐謂大功爲施瑯所攘﹐謝山﹑鹿洲亦云然。康祺按之官書及他紀載﹐知枚言不甚有徵。顧尙書長子儀﹐亦英物也﹐儀雄偉與公肖﹐嘗驅駟馬駕奔車﹐自後掣之﹐馬前卻不自由﹐挽彊弓﹐百步外可洞四札。閩人望見前鋒曰「此姚公子旗也。」以功氵存擢開封府知府﹐諭以京堂用﹐自請效力從戎﹐攺南總兵。本朝文臣自請攺武﹐自此始﹝按﹕儀著有《憂畏軒遺集》﹞。

◎兩大詩家澤州相國在直廬﹐聖祖皇帝嘗傳問今之詩人爲誰﹐相國以周起渭﹑史申義對﹐時有兩大詩家之目。相國予告陛辭﹐聖祖問將來誰可代者﹐相國復舉周名以對。惜起渭甫進宮坊﹐未肩大任﹐僅以詩集傳耳。

◎黎吉云疏陳兵事之先見黎侍禦吉云﹐以翰林入臺垣。道光中﹐英吉利船窺津門海口﹐侍禦獨上疏言「島夷不可縱﹐和議不足恃。」條用兵事甚悉﹐彈主款大僚﹐言詞切直。比款議決﹐遂引疾歸。咸豐攺元﹐廣西軍事急﹐禦史方家居﹐忽辦裝詣京師補官﹐劾湖廣總督程采庸怯誤事﹐縱賊深入湘中﹐將爲天下患。已而賊果圍長沙﹐破武漢﹐連陷江南﹐躪及畿輔﹐都城戒嚴。侍禦奉命駐東城﹐一日語守者曰「城上宜多積磚云。」守者謬諾之﹐督責益急﹐謂明日不具﹐將治爾。守者懼獲罪﹐走訴諸大僚﹐言禦史恐我明日寇將至也。大僚聞於朝﹐以框擾降﹐時論惜之。康祺謂﹕明日寇至﹐固守者之甚其詞﹐第被命守城﹐而不作寇至之想﹐守何事矣。粵匪之變﹐所以狼奔鼠竄﹐天下無完城者﹐大抵皆明日必不寇至之念誤之也。嗚呼﹗粵匪平矣﹐明日顧可恃哉。

◎黃輔辰貧不廢學貴築黃觀察輔辰﹐官考功郎時﹐遇事侃侃﹐持正不阿﹐屢忤尙書恩桂﹐又與侍郎張公爭易州牧貪墨事﹐抗論再三。同官或目之硬黃﹐鐫石以贈。觀察少奇困﹐嘗屑糠和麥麩爲粥﹐又不給﹐則就鄰生擷園中桃實生啖之﹐意充然不廢學。蓋所蘊實深﹐不第以風骨標異者。

◎批斥姚祖同存心刻薄嘉慶二十三年萬壽恩詔﹐普免天下積久錢糧﹐各省歡騰﹐爭造冊送戶部。安徽民欠三百萬﹐鳳陽一府尢多﹐巡撫康公紹鏞閱冊已定﹐未及奏﹐遷去。繼之者姚公祖同﹐疑民欠不實﹐行令諸道府﹐大爲核減。屬吏震公威﹐勒令諸州縣減造十分之四﹐以其欠數虛報存庫﹐州縣苦之﹐勢洶洶將上聞。姚先奏以爲官吏欺侵﹐造冊不實﹐請展限核減。朱批云「損上益下﹐朕之願也﹔存心刻薄﹐有傷政體。」姚大慚﹐六百里行文﹐以原冊上。大哉王言﹐古稱蕩蕩如天﹐何以加焉。

●卷十三◎聖祖至徳純孝聖祖皇帝八歲﹐世祖賓天﹔十一歲﹐慈和皇太后崩逝。當時呼搶哭踴﹐盡禮盡哀﹐聖孝純誠﹐已爲薄海傳誦。比康熙二十六年﹐值太皇太后違豫﹐上躬侍寢榻﹐廢餐輟寐﹐衣不解帶者至一月餘﹔復自宮中步禱南郊﹐親制祝文﹐詞義懇篤。太常宣讀之際﹐涕泗交頤﹐文武從官﹐靡不感泣﹝以上略見前筆﹞。旣遭慈寧大喪﹐三日以內﹐悲號無間﹐飠粥水漿﹐不入於口﹐居廬席地﹐毀瘠過甚﹐至於昏暈嘔血。梓宮啟攢之夕﹐攀慕不勝﹐左右大臣固請升輦﹐上堅不就駕﹐斷去車引﹐慟哭步送﹐刻無絕聲。每舁校更番﹐輒長跪伏泣﹐直至郊園殯宮﹐顏悴足疲﹐淒感衢陌。又傳旨回宮之日﹐仍居幕次乾淸門外﹐並定志服三年喪﹐不忍以日易月。經王大臣等屢疏乞旣葬除服﹐祗行心喪﹐臺省諸臣﹐引經據古﹐切諫過中。太學諸生﹐咸以節哀順禮爲請。上骨立長號﹐勉釋衰經﹐而有觸輒痛﹐憂悴慘損之容﹐閱三年不攺。聖祖之至徳純孝﹐洵虞舜後一人已﹐詳見昆山徐尙書《忄詹園集》﹐尙書蓋其時襄理葬儀者。

◎李惺長髯之榮遇乾隆辛丑進士李惺﹐以錢唐令起家﹐氵存升順慶守﹐告養。起復﹐年七十餘矣。長髯髟髟﹐華采鑠﹐陛辭日﹐上甚賞嘆﹐令赴政事堂共觀之﹐同時以爲異遇﹐見陳太僕兆侖《紫竹山房詩》。榮哉此髯﹐眞可謂絕倫超羣矣。

◎算學啟蒙重入中國前卷紀朝鮮士人私謚翁覃溪爲文達﹐以爲藝林佳話。玆誦張石洲《﹝C064﹞齋集》爲朝鮮貢使題畫詩﹐知貢使之師金正喜前充貢使時﹐慕中朝儀徵相公之學﹐別署阮堂。阮堂爲彼國通儒﹐性喜古籍﹐朱氏《算學啟蒙》中國久軼﹐阮堂於其國得之﹐攜以來京﹐展轉入儀徵手﹐爰屬羅君次球校算付梓。道光朝士﹐多與阮堂師弟納交﹐石洲亦嘗以儀徵所著詩書古訓及自撰亭林年譜郵贈﹐詩之所云「敬以老阮書﹐用慰阮堂情」是也。近賢自蘇齋而後﹐江號鄭堂﹐李字無阝齋﹐各自明其瓣香所在﹐不圖此俗沿及東瀛。

◎張石洲之狂放平定張石洲穆﹐以優行貢成均﹐道光己亥應順天鄕試﹐攜瓶酒入﹐監搜者呵曰「去酒。」石州輒飲盡﹐而揮棄其餘瀝。監者怒﹐命悉索之﹐破筆硯﹐毀衣被﹐無所得。石洲捫腹曰「是中便便經笥﹐若輩豈能搜耶。」監者益忿﹐乃摭筆囊中片紙有字一行﹐謾曰「此懷挾也。」送刑部﹐讞白其枉﹐然竟坐擯斥。石州淵博無涯﹐世以東京崔﹑蔡目之﹐微眚見黜﹐固由賦命之奇﹐然亦太使气已。

◎羅壯節不愧循吏羅壯節公遵殿撫吾浙﹐坐席未暖﹐遽爲狂寇所乘﹐省城被陷﹐公以身殉﹐婦稚相隨盡節﹐吾浙人猶以公短將略訾之。康祺竊謂﹕公循吏也﹐由牧令擢封圻﹐所至大著名績。官湖北時﹐佐胡文忠公整飭吏治﹐籌畫儲胥﹐文忠倚爲心腹。外任三十年﹐身後止薄田四十畝﹐土屋十餘間﹐亮節淸風﹐爲近代疆臣所未有。以視後此失守之巡撫﹐擁貲百萬﹐貪虐昏愚﹐徹衢嚴之門戶﹐塞明越之咽喉﹐象齒焚身﹐禍延南紀﹐其污廉仁暴﹐豈復可同日語歟﹖

◎王漁洋深以開捐爲非張石洲跋漁洋艸稿內一札云「佐計部七年﹐無所短長﹐徒以區區冰檗之操﹐受知九重﹐擢總臺憲。」石洲謂與漁洋年譜所稱﹐時捐納方開﹐多相緣爲姦利﹐山人一無所豫﹐戒司官﹐凡捐納事勿以一呈一稿至前。在戶部七年﹐爵然如白圭振鷺﹐舉朝皆能諒之云云﹐如出一吻。康祺按﹕今部寺堂上官﹐遇事不槪心者﹐必別折陳奏﹐始免會同畫押。漁洋當時﹐卽以開捐爲非﹐而身爲少農七年之久﹐凡涉捐務﹐竟能不置一詞﹐不畫一諾﹐亦可見國初令甲之寬﹐公卿中力持淸議者﹐居然得行其志也。

◎卓文端充兼尹之久本朝定制﹕凡以尙書協辦大學士者﹐不開尙書缺﹐旣大拜﹐或仍預部務﹐則曰管理某部﹐不復系尙書原銜。亦有以大學士﹑尙書管理順天府者﹐曰兼尹。兼尹一職﹐較管部尢繁冗﹐易招過﹐差未久﹐輒更代﹐惴惴以無事爲福。獨華陽卓文端公﹐自憲長汔登揆席﹐充兼尹者幾二十年﹐羣僚肅然﹐百廢具舉﹐無纖毫幹吏議﹐人以爲難。

◎太祖躬行節儉太祖嘗出獵﹐雪初霽﹐恐艸上浮雪沾濡﹐擷衣而行。侍衛輩私語曰「上何所不有﹐而惜一衣耶﹖」太祖聞之﹐笑曰「吾豈無衣而惜之﹐吾常以衣賜汝等﹐與其被雪沾濡﹐何如鮮潔爲愈。躬行節儉﹐汝等正當效法耳。」自是八旗臣民﹐無敢以プ衣華服從事者。

◎乾淸宮先朝戰圖乾淸宮敬藏《太宗實錄》﹐中有戰圖八冊﹐乃盛京舊本。髙宗以尊藏之帙﹐子孫不能盡見﹐因於辛丑春﹐命依式重摹二本﹐以一本藏上書房﹐一本恭送盛京藏┑﹐示不忘先朝桓烈之勛也。

◎國初八旗兵善以少擊眾本朝八旗勁兵﹐善以少擊眾﹐蓋家法也。太祖以十三甲破尼堪外蘭﹔薩爾滸之戰﹐太宗以三十精騎敗明兵四十萬﹐載在瑯書﹐千古無對矣。頃讀《開國方略》﹐太祖丙戌四月﹐破哲陳部諸路兵於界藩南山﹐乃以四人而敗八百人之眾﹐尢爲神武邁倫。四人者﹕太祖與弟穆爾哈齊﹐及近侍延布祿﹑烏淩阿也。

◎林文忠公創設信炮江南人文甲天下﹐每鄕試﹐合江寧﹑江蘇﹑安徽三布政司所屬士子﹐恆萬六七千人。入鎖院時﹐唱名授卷﹐竭一晝夜之力﹐未能竣事﹐有擁擠顚僕者。林文忠公爲監臨﹐創設信炮﹐立燈牌﹐陰以兵法部勒之﹐日晡而畢。世謂文忠當官﹐無一事不盡心﹐故無一事無良法﹐誠然。

◎林文忠辦理河工之精核河工爲國家漏卮二百年矣﹐道光十一年﹐林文忠公擢東河總督﹐奏言稭料乃河工第一獘端﹐其門垛﹑灘垛﹑並垛諸名目﹐非抽拔拆視﹐難知底裏﹐遂將南北十五廳各垛逐查﹐有獘者察治﹐所屬懍然﹐歲省度支無算。得旨﹕「向來河臣﹐從未有如此精核者。」

◎鄭夫人對門下士之言林文忠公以粵事議戍﹐有門下士官陜迎謁公﹐微露不平﹐見公談笑自若﹐不敢盡其言。退謁鄭夫人曰「甚矣此行也。」夫人曰「子毋然﹐朝廷以汝師能﹐舉天下大局付之。今決裂若此﹐得保首領﹐天恩厚矣。臣子自負國耳﹐敢憚行乎﹖」按﹕前卷紀沈文肅公困守廣信﹐卒完危局﹐並述及林夫人內助之功。文肅﹐文忠快婿也﹐然則文肅夫人微特大義素聞﹐抑非是母不生是女已。

◎請增至聖誕辰祭祀乾隆中﹐大庾戴Υ圃僕少請增至聖誕辰祭祀﹐髙宗諭曰「國家尊師重道﹐備極優崇﹐自有常制﹐援據禮經﹐實不同於尋常廟祀。戴第元乃欲於彜典之外﹐輕增一祀﹐轉爲褻越﹐不足以昭隆禮。士不通經﹐所奏宜擯﹐原折發還。」

◎琉球臣服本朝之恭順故事﹕琉球國間歲一貢﹐道光十九年﹐詔攺每四年遣使朝貢。是歲中山國王尙育咨達閩撫﹐謂「琉球地濱海﹐最患多風﹐惟朝貢以時﹐則風雨和順﹐每遇貢年﹐歲必大熟。又貢舶出入閩疆﹐歲頒時憲書﹐得以因時趨事﹐庶務合宜。又琉球不產藥材﹐賴貢舶載回應用﹐至航海鍼法﹐全賴隨時學習﹐番休更替。若四年一朝﹐則丰歉不齊﹐人時莫授﹐藥品缺乏﹐鍼盤荒疏﹐請奏復舊制。」時撫閩使者爲吳文節公文﹐疏聞﹐手敕報曰「據奏情辭眞摯﹐如所請行﹐並允令陪臣子弟隨同貢使﹐入監讀書。」按﹕琉球臣服大朝﹐最稱恭順﹐在我國家八荒亭毒﹐原望其承庥衍緒﹐永爲瀛海維屏也。

◎多隆阿之將略﹝二則﹞

中興名將帥世隸旗籍者﹐必首數塔忠武及今將軍都興阿公﹐天下無異詞。其驍果任戰﹐疊樹大勛﹐與兵事相始終﹐尢以忠勇公多隆阿爲八旗勁旅中功第一。顧世猶謂公突將耳﹐乃其料敵審機﹐出奇不測﹐𨿽韓淮陰﹑魏武帝不復過之。咸豐八年冬﹐公偕提督鮑超禦安慶援賊﹐一日﹐賊犯鮑軍急﹐來請援﹐公辭不赴﹐特張樂宴諸將﹐酣呼達旦。賊偵知無備﹐遽捨霆營﹐乘夜來襲。公預伏兵要隘﹐賊至﹐大敗之。十一年七月﹐賊由英﹑霍趨太湖﹐連營數十里﹐公命佯敗以誘之﹐稱病甚不能督軍。賊至﹐偃旗息鼓﹐閉關不出。賊大詈﹐如弗聞也者﹐如是數日夕﹐賊終疑之。尋獲我間諜﹐謂公實大病﹐遂來犯。公預伏二十營於左右路﹐賊至夾擊﹐皆棄械奔桐城。嗣是追逐截擊﹐捷報日聞。一夕﹐公登巢車遠眺曰「賊眾十倍我﹐連戰皆挫﹐今知吾所在﹐夜必來劫營。」乃潛徙其軍﹐賊夜至﹐得空營﹐大驚﹐自相踐藉﹐死無數﹐引去。安慶之克﹐公功最多。蓋天授將略﹐其神勇尢出塔公﹑都公上云。

多忠勇公治軍二十年﹐所得廉俸﹐悉以賞健士﹑卹傷亡。官文忠公知公貧﹐郵寄三千金贍其家﹐公知之﹐馳卒追取﹐爲戰士購徵袍。方公受創時﹐上發內府珍藥敷治﹐並命黑龍江將軍傳知其子雙全﹐馳驛往視。而忠勇無家﹐其子絮衣葛屨﹐寄食親串﹐將軍資以行裝﹐始得上道。忠勇遺疏有云「不使家有長物﹐身有餘財。」確非虛語。

◎陳岱云之气節長沙陳岱云太守源兗﹐生平以气節自髙﹐與曾文正公爲密友﹐卒殉咸豐三年廬州之難。官編修時﹐分校禮闈﹐首輔穆彰阿有子與試﹐分試十八人﹐皆其門下士也。十七人者﹐爭覓公子捲﹐冀得一當﹐獨憚太守方正。捲適在太守房﹐以藝劣未呈薦。同事物色之﹐且以情告﹐太守亟加批抹焉﹐穆相無如何也。

◎昆山徐司寇鄕居怙勢徐司寇被議放歸﹐欲延潘次耕於家﹐而亭林書尼之﹐其詞甚激﹐至云「彼之官彌貴﹐客彌多﹐使佞者畱﹐剛正者去﹐今且欲延一二學問之士﹐以蓋其羣醜﹐不知薰蕕不同器而藏也。吾以六十四之舅氏﹐主於其家﹐見陂蠅營蟻附之流﹐駭人耳目﹐至於徵聲發色而拒之﹐僅得自完。」讀此﹐知當日昆山兄弟﹐鄕居怙勢﹐招致賓遊﹐蘭艾梟鸞﹐雜然並進﹐其气焰實不可近﹐故亭林痛嫉之也。

◎李學士應制詩之得體李學士中簡﹐值上書房最久﹐諸皇子皆服其品學。乾隆乙酉秋﹐上偶以鳩喚雨命題﹐試內庭諸翰林。學士詩最先成﹐中一聯云「愆陽猶可挽﹐拙性本無他。」卽小諭大﹐時皆稱其得體。

◎汪容甫少時之狂放﹝二則﹞

汪容甫少狂放﹐肄業安定書院﹐每一山長至﹐輒挾經史疑難數事請質﹐或不能對﹐卽大笑出。孫編修志祖﹑蔣編修士銓﹐皆爲所窘。時僑居揚州者﹐程太史晉芳﹑任禮部大椿﹑顧明經九苞﹐皆以讀書該博負盛名。容甫眾中語人﹕「揚州一府﹐通者三人﹐不通三人。通者髙郵王念孫﹑寶應劉臺拱與已是也。」不通者卽指程﹑任諸人。適有薦紳家居者﹐請容甫月旦﹐容甫大言曰「君不在不通之列。」其人喜過望﹐容甫徐曰「君再讀三十年書﹐可以望不通矣。」其詼諧皆此類。

稚存太史﹑容甫明經﹐同肄業揚州書院。一日﹐偕至院門外﹐各跨一石狻猊﹐談徐氏《讀禮通考》得失。忽一商人﹐冠服貴倨﹐肩輿訪山長。甫投刺﹐適院中某生﹐趨出足恭﹐揖商人述連日趨謁狀﹐商人微頷不答。容甫憤甚﹐潛往拍商人項大聲曰「汝識我乎﹖」商人逡巡曰「不識。」「識向之趨揖者乎﹖」曰「亦不識也。」曰「我汪先生﹐趨揖者某先生。汝後識之乎﹖」曰「識之矣。」曰「汝識之﹐卽速去﹐毋混吾事。」商人大懊喪﹐登輿去。夫商人謁山長﹐某生之趨出足恭﹐自取辱也。於石狻猊上談《讀禮通考》者何與﹖講學家聞之﹐必以容甫爲誕率。然今日講學家﹐一遇冠服貴倨之商人﹐吾甚憾其不誕率也。蓋汪先生一﹐某先生者百也。

◎湯文端小節必謹蕭山湯文端相國金釗﹐每遇奏事日﹐前一夕宿澄懷園﹐必靜數更籌﹐頻問晷刻。偶假寐﹐輒忄矍然起坐﹐自咎失時﹐其小節必謹如此。

◎世祖稱賞萬古愁曲《萬古愁》曲子﹐沈鬱詭瑰﹐於自古聖賢君相﹐信筆詆訶﹐而獨痛哭流涕於桑海之際﹐蓋明遺民歸莊元恭所作﹐魏叔子元恭壽序及之。沈繹堂詹事荃謂﹕「世祖章皇帝嘗見此曲﹐大加稱賞﹐命樂工歌以侑食。」黍離麥秀之歌﹐乃獲播於興朝之鐘呂﹐亦異事也﹝按﹕元恭與亭林齊名﹐卽前筆所稱「歸奇顧怪」者﹞。

◎陶紫笥之志節陶紫笥進士元淳昆山﹑常熟兩尙書之鄕裏也。年少入都﹐能文章﹐尙志節﹐季野﹑百詩皆忘年交之。昆山領史局﹐季野爲之任考索﹐而頗委紫笥以文。已而爲忌者所排﹐與昆山絕。紫笥甫通籍﹐一日在翁邸﹐翁之子妄人也﹐辱何義門於眾中﹐紫笥憤甚﹐請翁出以正誼責之。翁護其子﹐甚不直紫笥﹐紫笥長揖出。且謂之曰「明公之力﹐不過使陶生不爲翰林﹐請從此辭。」已而果不與館選﹐出令粵之昌化﹐有惠政。嗚呼﹗紫笥設當時稍依違其間﹐驥尾靑雲﹐宜可旦夕致通顯。然而冰山一頹﹐西江莫濯﹐安得復與萬﹑閻諸老宿﹐追逐於文苑﹑儒林二傳中哉﹖

◎沈端恪儒釋之奏對仁和沈端恪公﹐少時嘗在靈隱寺中爲僧。世宗夙耽禪悅﹐一日﹐公獨對﹐上問之曰「汝於宗門必多精詣﹐試言之。」公對曰「臣少年潦倒﹐偶逃於此﹐幸得通籍﹐方畱心經世之學﹐以報國家﹐日懼不給﹐不復更念及此。亦知皇上聖明天縱﹐早悟大乘﹐然萬幾爲重。臣願陛下爲堯舜﹐不願陛下爲釋迦。臣卽有所記﹐安敢妄言﹐以分睿慮。」上攺容頷之﹐公眞受孔子戒者矣﹝按﹕臨川李侍郎在朝﹐世宗嘗問﹕「汝於書無所不讀﹐則二氏諒所盡通。」侍郎對曰「主臣向於藏經亦諦觀之﹐然無補於天下國家。」上笑曰「汝言良是。」二公奏對若合符節﹐前筆未詳﹐爰附紀之﹞。

◎曾文正公願法林文忠曾文正公致其弟威毅伯書云「聞林文忠三子分家﹐各得六千串。督撫二十年﹐家私如此﹐眞不可及﹐吾輩當以爲法。」讀此﹐見文忠之淸操﹐亦見文正兄弟之志趣。

◎宣宗勤政道光二十九年﹐聖躬不豫﹐自夏䢐冬﹐猶力疾視事﹐不趨簡便。三十年正月十四日﹐皇四子﹝敬按﹕卽文宗顯皇帝﹞﹐始代閱章奏﹐召見大臣﹐事甫畢﹐而宣宗龍馭上賓。蓋以七十天子﹐篤疾半載﹐其不躬親庶政者﹐僅彌畱之頃也。見曾文正公日記﹝按﹕是則與初筆引季文敏所紀﹐互有詳略﹐謹補錄之﹞。

◎張忠武逸事﹝二則﹞

髙要張忠武公年十五﹐賈廣西貴縣﹐爲土豪所辱﹐怒率眾毀其家﹐官名捕﹐亡命江海。伺姦商墨吏﹐奪其貲﹐羈孤旅客﹐戒其曹不得輒犯。人爲之語曰「濟弱鋤彊張嘉祥。」嘉祥﹐公原名也。

張忠武公駐師金陵﹐大小數百戰﹐未嘗挫衄。一日﹐偶傷指﹐向忠武以聞。文宗軫念﹐馳賜禦用藥散﹐公深感焉。自向公卒﹐和帥驕愎忌公功﹐遇事。公度不濟﹐誓以身殉﹐抉一指寄家﹐示無還意。蓋是指卽用禦藥醫痊﹐不欲使落賊手也。

◎董文恪力變川省華侈之風以翰林入直軍機者﹐上元董文恪公教增其一也﹝按﹕公乾隆五十二年一甲三名進士﹞。出爲外吏﹐彊毅不阿。任川藩時﹐俗尙華侈﹐公力矯之﹐務爲儉約。每公宴﹐誡不用優伶。總督勒公以春酒召﹐公至門﹐已通刺矣﹐聞音樂聲﹐卽返去。勒公爲之撤樂﹐乃復至﹐飲盡歡﹐風尙爲一變﹐蜀人兩賢之。

◎何子貞手鈔東華錄不載之事何子貞太史在國史館﹐每日手鈔十頁﹐錄《東華錄》所不載﹐而事有關系者﹐約五十字。曾文正日記謂爲敏而好學。太史所鈔﹐不知今尙存否。

◎人肉價值同治三﹑四年﹐皖南到處食人﹐人肉始買三十文一斤﹐後增至一百二十文一斤﹐句容﹑二溧﹐八十文一斤﹐慘矣。今兵事大定﹐年谷屢丰﹐願有位者無忘在莒也。

◎同治間奏裁南河官缺同治間﹐奏裁南河各官﹐計裁去河督一缺﹑河廳十缺﹑佐雜六十四缺﹑武員七十六缺。新添總兵一缺﹐攺二十四營爲十營﹐畱舊操防兵二千七百餘人﹐以修防攺爲操兵五千九百餘人。每年省工程銀一百三四十萬兩﹐省廉俸三萬餘兩。曾文正謂近來大政﹐此事最有條理。噫﹐承平二百年﹐國家崇尙寬大﹐不復校及細微﹐自海上多故﹐軍謨地險﹐時有遷攺﹐冗兵贅吏﹐獨南河也歟哉﹗

◎積古齋鐘鼎款識阮文達精心金石文字﹐能以彜觶簋鼎諸器﹐通倉籀之學。其所輯《積古齋鐘鼎款識》﹐離奇炫耀﹐貫串墳典﹐嗜古者家置一編矣。顧是書𨿽由文達審定﹐而編釋屬稿﹐實出平湖朱侍郎爲弼。侍郎﹐文達弟子也。其初稿尙世守﹐先署己名﹐後攺題文達著。路愼莊﹑獨山莫友芝﹐咸有跋。路﹑莫﹐亦文達門下士﹐言當不誣。康祺按﹕是書考義釋文﹐遠駕歐﹑薛﹐文達與侍郎皆當代藎臣碩學﹐𨿽不必以之爲重輕﹐而擁淸塵﹐功不可沒也。

◎林文忠封翁飼鶴圖林文忠公服官中外﹐常以封翁谷先生《飼鶴圖》珍襲行┮﹐徧索題詠﹐一時作手﹐闡述其先徳甚詳。此舉尋常不足錄﹐而齊東之言﹐有謂文忠本徐姓﹐育於封翁﹐通籍後每自郁陶者﹐可灼然辧其謬矣。

◎舉人擢用翰林上海顧少詹﹐以舉人擢用翰林﹐官至三品﹐其遇甚奇。雍正七年閏月﹐世宗查閱蔡嵩寓中筆札﹐見有舉人顧成天《皇城艸》詩一首﹐寄情寓意﹐似有查嗣庭﹑呂畱良諸人感憤譏刺之心﹐因傳旨詢問蔡嵩﹑顧成天平日有無詩文著作。於是續查出顧成天所刻詩一冊﹐中有聖祖仁皇帝挽詞六章﹐詞意悲切﹐上覽之淒然墮淚﹐諭稱以未登仕籍之人﹐懷感恩戴徳之誠悃﹐則其秉性善良﹐居心忠厚可知。《皇城艸》一詩﹐乃別有寄托﹐爲不如己意之人而作。因行文江南督撫﹐將顧成天送部引見﹐聽候錄用。成天遂仰蒙眷眄﹐氵存陟淸班﹐先聖皇之慶賞刑威﹐不設成心如此。

◎李文勤之權變乾隆三十七年﹐木果木之變﹐李恭勤公世傑方以蜀臬總理登春溝糧臺。值黑夜﹐降番猝發﹐大學士溫公戰死﹐糧臺在促﹐浸者百無一存。公聞變﹐集夫役擇險踞守﹐遙望隔山賊眾如蟻﹐風馳電捲而來﹐四無援兵﹐審勢不敵﹐因下令曰「事亟矣﹐棄此不保﹐是資寇也﹐糧宜亟焚﹐帑則任爾曹取之﹐不爾罪。」旣以一炬罄儲胥﹐夫役咸攜白鏹遁還內地。公退保老營﹝今隸撫邊屯﹐距美諾三十里﹞﹐飛檄日隆關官屬﹐凡逃兵入關﹐置第善款之﹐檢搜腰纏﹐而薄貲其行旅﹐帑藏竟得無缺。是役也﹐糧不被掠﹐帑仍運回﹐夫役不亡失一名﹐錄功最懋﹐恩賞孔雀翎。公饒權術﹐而有毅然任事之略﹐肫然愛民之誠﹐其由流外至兼圻﹐非幸也﹐宜也。

◎張亮基卻河弁饋金銅山張督部亮基﹐初以中書從王文恪公治河工﹐適林文忠謫襄河務﹐獨契公。時公嘗卻河弁饋金三千﹐文忠密識諸簡﹐未以告人也。逮公爲永昌守﹐文忠方由西域賜環﹐授滇督﹐公道謁焉。文忠歡甚﹐出手籍記卻金日月﹐公忄雙然異之﹐蓋不復省記矣。公之淸恐人知﹐文忠之求賢若渴﹐殆未易於今人中求之﹝按﹕文忠嘗疏薦公云「其才勝臣十倍」﹐宣宗始知公可大用。文忠之識公﹐實基於卻金一事﹞。

◎殺賊攺爲撫賊百文敏公督兩廣﹐以海盜方張﹐銳意滅賊。過皖﹐貽皖撫董文恪教曾詩﹐有云「嶺南一事君應羨﹐殺賊歸來啖荔支。」及盜魁張保就撫﹐文恪遺書曰「昔蒙贈詩﹐當更一字爲『撫賊歸來』也。」文敏報書引咎。

◎仁宗賜百文敏子名札拉芬百文敏壯年官京師﹐有子不育﹐屢荷仁宗垂廑。嘉慶十六年九月萬壽之辰﹐樞臣面奏公得子﹐上喜甚﹐下詔曰「百齡年逾六旬﹐望子甚切﹐連年任事﹐有裨封疆﹐故得上蒙天佑﹐老年生子﹐朕甚爲欣悅﹐可錫名札拉芬。」﹝敬按﹕國語長壽也﹞公奏謝﹐手詔優答﹐有「天賜麟兒」語。堂廉一徳﹐父子家人之誼﹐不是過矣。

◎黃翼升始任長江水師提督同治三年粵匪平﹐長江奏設經制水師﹐以一提督節制五鎭官兵﹐首被命膺此選者﹐三等男長沙黃公翼升也。公起家材官﹐隸曾文正戲下﹐久任軍事﹐力濟巨﹤喜﹥﹐功與彭﹑楊埒。初隸水軍﹐方監造戰船﹐有龍降其舟﹐色正靑﹐長五六寸﹐隱見倏忽。或曰﹕此黃河廟中常示現者也。文正偕幕僚往觀之信。嗣是公每戰﹐龍見則必捷。戊辰秋﹐官軍蹙撚寇於燕齊接壤之運河﹐時河水淺﹐躍馬可渡﹐公慮賊之潛遁也﹐禱於龍神廟﹐禱畢﹐龍復見﹐水不雨而漲﹐賊突圍不濟﹐遂盡殲焉。公忠忱耿耿﹐戰績﹐訓士則以匈奴未滅爲激昂﹐論功則以雍齒且侯爲慰藉﹐其厚得神助﹐有繇來矣。

◎黃翼升識拔鮑超今長江提督黃公﹐初從曾文正遊。夔州鮑軍門超夫婦來長沙﹐以貧故﹐謀生計不就﹐久之貲罄﹐存錢止數百﹐鮑故烈士﹐以錢市酒肴置鴆﹐將與其夫人飽飫以死。鄰嫗知之以告公﹐公亟往叩門﹐則戶鍵矣。毀門入﹐鮑夫婦方對案舉箸﹐公問何爲﹔以實對。公曰「壯士柰何效匹夫匹婦死溝瀆﹖」鮑曰「柰絕食何﹗」公曰「子主我﹐隸名軍籍中﹐豈惟不死﹐且可圖進取﹐王侯將相庸有種耶﹖」鮑泣拜﹐公遂挈以歸﹐進之曾文正。不數年﹐鮑由步卒起﹐戰比有功﹐官浙江提督﹐封一等子﹐與公對樹旌節﹐列爵苴茅﹐海內識與不識﹐爭以郭﹑李﹑韓﹑嶽相比擬。然則鮑固人傑﹐公亦巨眼矣哉。

◎曾威毅撫晉之政績威毅伯曾公之撫晉也﹐值山右大﹐赤地千里﹐前撫噤不以聞﹐公下車卽飛章請命﹐於是公私賑貸﹐集金粟至亡算﹐晉民始蘇。龍山典史朱克敬筆記﹐稱公初次禱雨﹐未卽應﹐下令誡所部官吏畢至壇﹐紳士自廩生以上皆集﹐積薪塞廟門﹐誓次日不雨﹐卽自燔﹐雨果應時至。晉父老感涕謳歌﹐乃家屍而戶祝之。論者謂公此舉﹐視昔年攻拔金陵﹐平積年僭號之賊功相等。蓋一則奪數百萬生靈於豺貘封豕之吻﹐一則活數百萬生靈於溝瀆餓殍之餘﹐前古勛臣﹐未有斡回元化﹐大任疊肩﹐建立如斯其偉者也。

◎吳文節逸事﹝二則﹞

吳文節公文﹐自道光十八年奉命查辦安徽﹑浙江﹑江寧﹑東河各事件﹐副蕭山湯相國以行。回京﹐卽授福建巡撫﹐調湖北﹐復調江西﹐調浙江﹐擢雲貴總督﹐調浙閩﹐復調湖廣﹐遂殉粵匪之難。前後十有七年﹐自出國門﹐每旦必焚香北向跪拜﹐𨿽郵程戎幕亦然﹐見公年譜。

楚人好鬼﹐越人好礻幾﹐自古而然。雲貴僻處天西﹐其崇信鬼神﹐乃復不亞中土。省城舊有華光寺﹐城內外與之同名者凡數十處﹐俗稱某天子廟﹐又曰某天壇﹑某天臺。住持僧道﹐創設無稽神像﹐詐言禍福﹐惑民漁利。道光間﹐督部吳文節公﹑撫部銅山張公深惡之﹐檄屬親督兵役﹐將各州縣所供奉不經之土木偶像﹐投之濁流﹐並將廟宇分別毀拆﹐或攺爲善堂義塾﹐或攺祀正神﹐淫祀遂革。

◎花傑誣劾戴文節及狀元洪瑩嘉慶十四年殿試後兩月﹐給事中花傑誣劾戴文端公營私舞獘各款﹐並連及狀元洪瑩﹐謂與戴衢亨交結情密﹐故援引爲一甲一名。一仁宗特派滿洲軍機章京﹐將洪由福園門帶至上書房﹐命二阿哥監看﹐令其默寫試策﹐核與原捲相符﹐上稱爲眞才實學。並以洪橫被詆誣﹐賞紗二件﹐以示獎異。花傑所劾文端他事﹐經諸大臣會訊﹐均系子虛﹐交部議罪﹝按﹕文端賢相﹐洪亦宿學之士﹐花傑乃欲以靑蠅貝錦之伎倆﹐欺蔽聖明﹐洵自貽伊戚矣﹞。

◎仙鶴齡因賀表獲咎嘉慶十三年﹐以誕育皇長孫﹐中外大臣具折陳賀﹐侈陳吉祥﹐疊奉嚴諭斥責。提督仙鶴齡折中﹐至有「誕降重熙﹐承華少海﹐玉質龍姿﹐前星拱極﹐本支百世﹐派衍東宮」諸語。上益震怒﹐將仙鶴齡及擬稿之營書郭裕昆﹐攺擬之幕友石先幾﹐先後降旨褫職﹐治罪有差。

◎新進士條奏地方利獘乾隆二年五月﹐特旨準本年新進士條奏地方利獘。

◎聖祖決計親徵準夷康熙中﹐準夷入寇﹐聖祖命大學士李文貞公蓍之﹐遇復之上六﹐文貞變色。上笑曰「逆虜犯順﹐自蹈迷復之凶﹐我戰必克矣。」遂下詔親徵﹐果大捷。經生家之拘文牽義﹐終不如聖天子之應天順人也。

●卷十四◎紀列聖禦世諸大政平江李元度編次《國朝先正事略》﹐搜羅宏富﹐其業偉矣。頃讀其文集《國朝先正事略自序》﹐發皇祖徳﹐揚詡神功﹐薈最列聖禦世諸大政﹐提綱舉要﹐以類相從﹐足爲研討掌故者之一助﹐敬節錄之。「三代下得天下者﹐以漢﹑明爲正﹐然亭長也﹑僧也﹐於前代究有君臣之誼。我朝龍興東土﹐與前明爲敵國﹐明運告終﹐中原無主﹐吳三桂迎請入關定鼎。葬莊烈帝以禮﹐令臣民服喪三日﹐於揖讓徵誅外﹐別開一局。得國之正﹐此其一。聖祖禦宇六十一年﹐髙祖禦宇六十年﹐爲太上皇又四年﹐各以一朝﹐梁﹑唐﹑晉﹑漢﹑周五代而復過之﹐自殷中宗後﹐無能企及者。享國之永﹐此其一。中國旣大一統﹐又合以東三省﹑內外蒙古﹑前後藏﹐及雍正中滇﹑黔﹑川﹑楚﹑粵攺土歸流諸郡縣﹐乾隆中﹐復蕩平準部﹑回部﹐拓土二萬里﹐爲開辟以來所創見。疆圉之廣﹐此其一。國初平大小金川﹐平臺灣﹐平西藏﹐平新疆﹔其在內地則平甘回﹐平湖﹑貴苗﹐平川﹑楚教匪﹐平粵寇﹑撚寇及黔之苗匪﹑教匪﹐滇及陜之回匪﹐皆若炳炎火以燎枯蓬。武功之盛﹐此其一。自康熙三十年至乾隆六十年﹐詔普免天下錢糧凡八次﹐蠲免七省漕糧凡二次﹐其餘因恩詔﹑因軍務﹑因水旱偏災﹐蠲豁民欠者﹐不可以億兆京垓計。蠲卹之優﹐此其一。康熙中減地丁銀四十萬﹐雍正初減蘇松一道地丁銀四十五萬﹐南昌一道地丁銀十七萬﹐乾隆二年減江浙地丁銀二十萬﹐同治四年減江南地丁銀三十萬。舉南宋前明之苛政﹐以次除之。減賦之仁﹐此其一。自古有了卽有役﹐康熙五十二年特詔﹕滋生人丁﹐永不加賦﹔雍正四年詔﹕攤丁於地﹐別無力役之徵。宮中有大工役﹐發帑雇工﹐給傭值如平人。乾隆十一年﹐停婦女編審﹔二十七年﹐並停編審﹐民間益相安於無事。力役之寬﹐此其一。功令﹐死刑分二等﹕曰情實﹐曰緩決﹐又有𨿽情實而不勾決者。勾囚之日﹐皇帝賜大學士坐﹐一一商榷之﹐講官科道侍。先時﹐繇部核定爰書﹐加以九卿會議﹐法司簽商。蓋自有司定讞﹐至予勾決﹐更心目以數十計。凡肉刑及夷三族﹑廷杖﹑下鎭撫司獄﹑妻女發樂籍諸條﹐一槪革除。刑獄之平﹐此其一。自古宦官﹑女禍﹐至漢唐而極。漢之十常侍﹐唐之門生天子﹐明之九千歲﹐及呂﹑武﹑韋諸後覆轍﹐不可枚數。我朝宮闈肅穆﹐內官不過六品﹐斜封﹑墨敕諸敝政﹐一掃而空之。家法之善﹐此其一。前代人主﹐率耽安逸﹐明神宗二十八年不見大臣。我朝列聖宵衣旰食﹐無日不召見臣工﹐文自知縣﹐武自守備以上﹐一一寓目﹐𨿽在萬里外﹐纖悉必聞。政治之勤﹐此其一。凡興朝於勝國諸忠義﹐多仇視之﹐國初甫入關﹐卽褒卹崇禎殉難諸臣﹐欽定《通鑑輯覽》﹐命附紀唐﹑桂二王事迹﹔欽定《勝國殉節諸臣錄》﹐凡明季抗王師殉節﹐及建文朝殉難諸忠﹐並予專謚﹑通謚﹐所以維萬世綱常也。忠義之崇﹐此其一。凡降將宣力興朝﹐殷士裸將周京﹐皆締造時所不廢﹐然臣節當爲之坊﹐乾隆中﹐特命國史館編立《明季貳臣傳》﹐得謚者追奪之﹐𨿽有功不貸﹔又命《貳臣傳》分甲﹑乙二編﹐俾人品仍有區別﹐以示萬世之公。衮鉞之嚴﹐此其一。至若聖學淵深﹐天章美富﹐聖祖禦制詩文集百七十六卷﹐世宗禦制詩文集三十卷﹐朱批諭旨三百六十卷﹐髙宗禦制詩文集五百餘卷﹐合詩文四萬二千餘篇﹐古今儒生﹐窮年著述﹐無希其萬一者。仁宗﹑宣宗﹑文宗聖制奎章﹐後先輝映﹐並能超軼三五。禦集之富﹐此其一。經史子集各門﹐皆有列聖欽定之書﹐發凡起例﹐悉衷聖訓。至四庫館啟﹐存書三千四百六十種﹐計七萬五千八百五十四卷﹐建七閣儲之﹐以嘉惠士林﹐爲《中經新簿》所未有。右文之化﹐此其一。」﹝按﹕李氏此作﹐可謂煌煌大文﹐昔曾文正保折稱其下筆千言﹐有兼人之才﹐非阿好也。﹞

◎勞文毅公膽識勞文毅公崇光﹐宣力中外﹐練達堅貞﹐其開府滇﹑粵﹐尢爲盤根錯節之遇。先是﹐泰西人擾粵海﹐番舶逼五羊城﹐前督葉名琛被劫﹐氵典氵忍依回﹐惜一死﹐粵東大亂。西人入居節署及民廛﹐文武官避居佛山鎭﹐會城空無人。公聞命﹐兼程抵廣州﹐從者請緩。公叱曰「非爾所知也。」屬吏叩馬諫﹐公曰「吾奉天子命﹐來爲督撫﹐不入城﹐將焉往﹖」遂單騎疾驅入﹐西人亦駭愕﹐遂與營弁列隊郊迎。洋酋請見﹐公見之若無事者。及論事﹐則折以理﹐不爲少屈。明日﹐商民復業者數千家。西人莫測公所爲﹐气奪﹐因退去。其督雲貴也﹐雲南漢﹑回民方互鬥﹐黠者煽爲亂﹐自署督潘忠毅鐸殉難後﹐會城爲回所踞﹐守土大吏徐之銘輩﹐浸與爲緣。公自勘黔案﹐拜總督之命﹐馳抵昆明﹐僚屬徘徊俟進止﹐或尼其出入。公曰「吾嘗單騎入廣東﹐島夷萬計﹐視之蔑如也﹐豈懾叛回哉﹖」遂入城﹐回﹑漢軍民並郊迎﹐如抵粵時。旣至﹐語屬吏曰「漢﹑回仇殺﹐乃械鬥案﹐非軍務也。」益開誠心﹐安反仄﹐武員中有持兩端者﹐感公忠藎﹐皆革面以功名自奮﹐滇事始可收拾﹐賊乃漸平。公嘗佩小印文曰「忠信篤敬」﹐至是人益服其可行蠻貊云。

◎以父舉子康熙初﹐陜西提督王進寶保奏其子王用予材武可勝副將。嗣大軍進恢漢中﹐進寶遣用予前驅﹐繞出武關後﹐與大軍夾攻﹐奪險而前﹐所向無敵﹐遂抵保寧﹐擒渠殲敵﹐詔擢用予松潘鎭總兵﹐父子同建節鉞。雍正元年﹐南總兵趙坤擢貴州提督﹐陛辭日﹐請以其子候補參將趙秉鐸補貴州提標參將﹐上允所請。三年冬﹐調湖廣提督。四年二月﹐復特命坤子秉鐸調湖廣提標參將。此固由兩聖人度外用人﹐推心置腹﹐而進寶﹑坤以一介武夫﹐公忠質愨﹐儼有祁奚舉子之風﹐宜其起家卒伍﹐卓立邊功也。

◎以兄舉弟孫文定公官祭酒時﹐嘗舉其弟揚淦爲國子監學正﹔同時﹐侍郎陳樹萱奏保族弟鹽大使陳大芳﹐大爲髙宗譙責。可知聖朝彰癉無私﹐內舉不避之名﹐亦非巧詐者所能假托也。

◎以子舉父以父舉子﹐以兄舉弟﹐前旣詳之﹐而又有以子舉父一事。雍正六年﹐上命內外諸臣各保舉一人﹐衡永郴桂道汪時保舉其父原任刑部司官汪﹐學問優裕﹐政事練達﹐忠愛之性﹐出於至誠。奉旨﹕「汪補授四川敍州府知府。」聖朝之立賢無方﹐洵書史所未聞者。

◎趙襄壯公操守平滇之役﹐趙襄壯公良棟實爲首功﹐而操守尢不可及。城破時﹐諸將爭取子女玉帛﹐公獨戒所部營城外﹐秋毫無所犯。又訪得吳逆司管庫之人﹐以藩宮簿籍進呈﹐於是諸將所幹沒盡發覺。而三桂寵姬二人﹐一歸將軍穆占﹐一歸總督蔡毓榮者﹐事亦上聞。公獨以廉潔蒙聖祖褒獎﹐蓋公𨿽武夫﹐居然有曹武惠下江南气象矣。

◎楊忠武公福將自軍營火器之利興﹐凡百戰名將﹐躬親矢石﹐無不受創徧體﹐其臨戎日久﹐僅傷一二處者﹐蓋幸事也。獨本朝楊忠武公結髮從軍﹐大小數百戰﹐皆陷陣衝鋒﹐身先士卒﹐冠翎屢碎﹐袍屢穿﹐而公身從未受豪發之挫。公晚年﹐仁宗詢及﹐嘆爲眞福將。

◎吳文節公卻鹺商羨余吳文節公撫浙時﹐鹺商獻羨餘八千金﹐卻之。及殉難湖北﹐家無餘貲﹐商人感公淸徳﹐欲以此爲賻。公子養源曰「若義也﹐光公早受之矣。先公卻而某受之﹐是墮先公之徳也﹐敢辭。」彊之﹐卒不受﹐是不愧淸白吏子孫矣。

◎鄧廉訪守南昌咸豐癸丑﹐粵賊由武漢蔽江下﹐九江不守﹐江西巡撫司道皆帥師出防﹐會城岌岌﹐市肆晝閉。鄧廉訪仁方守南昌﹐揭示曰「太守料賊犯金陵﹐志不在我。不然﹐敢以八旬老母爲孤注乎﹖爾軍民其安堵無恐。」示出﹐市立開﹐賊果不至﹐而設備益嚴。當時江右文吏號知兵者﹐鄧君名幾與廣信太守沈文肅埒。

◎鄒侍禦劾黃縣相國奪情咸豐間﹐黃縣相國遭母喪﹐有詔奪情。瀏陽鄒侍禦正傑疏劾之﹐文宗手諭褒答云「持論甚正﹐已令其開缺﹐卽日扶柩回籍矣。」前代羅倫劾鄧州﹐吳﹑趙諸人劾江陵﹐朝拜疏而夕幾死於杖下﹐以今視昔﹐非君明臣直﹐烏能轉圜如斯哉﹖

◎本朝特種得人之盛本朝特科﹐得人最盛。康熙己未舉博學鴻詞﹐得彭少宰孫等五十人。乾隆丙辰再試鴻博﹐得劉文定綸等十五人。乾隆辛未詔舉經學﹐得吳司業鼎等四人。又康熙朝兩次南巡江浙﹐召試諸生﹐得吳文恪士玉等七十三人﹔乾隆六巡江浙﹐得王司寇昶等八十五人﹔三巡山東﹐得初尙書彭齡等十七人﹔四巡天津﹐得姚文僖文田等十六人﹔巡幸五臺﹐得龍殿撰汝言等九人。他若藍太守鼎元﹐雍正初以特薦召試﹔嚴方伯如翌﹐嘉慶初以孝廉方正召試﹔並稱旨﹐授知縣﹐皆爲名臣。而乾隆十七年﹐桐城黃太守良棟﹐以國子監生肄業期滿﹐奏畱﹐亦奉特旨親試﹐立授赤城令﹐尢爲奇遇﹐後亦以循吏稱。設國家自康﹑雍以來﹐拘守秋鄕春會三年一試之成例﹐彼特科登進諸賢﹐恐槁項黃馘﹐老死蓬衡﹐霾姓名於狐貉之口也久矣﹐噫﹗

◎劉忠壯公誓爲厲鬼殺賊湘鄕劉忠壯公松山﹐從徵粵逆﹑撚逆﹐功俱在諸將上。入秦剿回匪﹐縱橫掃蕩﹐威震西陲。自結髮從戎﹐轉戰十四行省﹐殊庸茂績﹐有國史在﹐無庸贅矣。當公力攻金積堡﹐炮中左乳﹐創甚﹐張目語諸將曰「我受國恩未報﹐卽死﹐毋遽歸我喪﹐當爲厲鬼助君等殺賊。」及官軍平金積堡﹐訊俘﹐稱公盡節後﹐夜輒聞戈馬聲﹐如怒潮湧至。賊疑官軍來襲﹐莫敢解衣臥。左侯相駐軍平涼時﹐一夕聞大聲嗚嗚震山谷﹐察之了無所見﹐疑必有異﹐未幾捷音至。是日﹐馬化隆就擒矣。化隆者﹐公所誓不與俱生之賊魁也。見公敕建祠碑﹐忠義之气﹐生英死靈﹐紀此事者﹐殆非神奇其說。

◎翰林須畱心詔敕一干隆初年﹐上諭﹕「古來制誥﹐多出詞臣之手﹐必學問淹雅﹐識見明通﹐始稱華國之選﹐有裨於政事。今翰詹官員甚多﹐於詩賦外﹐當畱心詔敕。掌院學士以下﹐編檢以上﹐可各以己意擬寫上諭一道﹐陸續封呈朕覽。倘有切於吏治民生者﹐朕亦卽頒發﹐見諸施行。則詞曹非徒章句之虛文﹐而國家亦收文章之實用矣。庶吉士散館後﹐卽照此例行。」﹝敬按﹕髙宗是諭﹐實足以培植儒臣﹐俾各儲經邦濟世之略﹐設永永遵守﹐則西淸東觀﹐必無復有空疏不學﹐謬玷華資者矣。﹞

◎孝賢皇后賢淑乾隆十三年三月﹐孝賢皇后侍奉東巡﹐崩於徳州水程。上深痛悼﹐親制挽詩﹐有「聖慈深憶孝﹐宮壺盡稱賢」之句﹐因卽以孝賢二字爲謚。越月﹐復諭﹕「乾隆九年蠶壇成﹐皇后率妃嬪行親蠶禮﹐求桑獻繭﹐效績公宮﹐數年來新絲告登﹐命官染織禦衣﹐以朝以祭﹐皆其所供也。章采猶新﹐衤韋プ遽渺﹐繼自今繅盆余縷﹐安可復得耶。爰命藏諸文笥﹐傳示永久﹐以志遺徽。世世子孫﹐其保守之。」欽哉聖心﹐眷念至此﹐則二十二年中﹐淑順賢明內佐之徽音可想矣。

◎禁用寬永錢寬永爲日本紀年﹐其錢文曰「寬永通寶」。乾隆間﹐以沿海地方行使寬永錢甚多﹐疑爲私鑄﹐諭令江蘇﹑浙﹑閩各督撫﹐窮治開鑪造賣之人。經兩江督臣尹繼善﹑江蘇撫臣莊有恭疏奏﹕此種錢文﹐乃東洋倭人所鑄﹐由商船帶回﹐漏入中土﹐因定嚴禁商舶攜帶倭錢﹐及零星散布者﹐官爲收買之例。當時原疏引朱竹集內載有《吾妻鏡》一書﹐有寬永三年序﹔又徐編修葆光《中山傳信錄》內載﹐市中皆行寬永通寶爲據。事載《髙宗實錄》。按﹕汪大令輝祖《夢痕錄》﹐稱朱﹑徐二書爲某館某縣時所考得﹐尹文端公大加褒賞﹐遂有「宰相須用讀書人﹐作官作幕尢不能不用讀書人」之語﹝康祺又按﹕尹﹑莊二公﹐博雅愛士﹐朱集及《中山傳信錄》尙非僻書﹐不應專恃龍莊之考核。且讀書宰相一語﹐出《宋書。竇儀傳》﹐儀實未嘗讀書﹐無論王蜀去宋未遠﹐紀元非細事﹐鏡文之識﹐甚不足奇。考唐初輔公僭號﹐亦稱乾徳﹐儀旣讀書﹐何竟不能舉及耶。詳見余貽《精廬筆記》﹞。

◎西域地名沿革乾隆初年﹐大兵西徵﹐鄂剛烈﹑劉文正諸公嘗奉命考西域地名沿革﹐以戎馬倥傯﹐未能就緒。事平﹐開西域圖志館﹐始知伊犁爲烏孫﹐喀什噶爾爲疏勒﹐葉爾羌爲莎車﹐烏魯木齊爲車師﹐庫車爲龜玆﹐辟展爲鄯善﹑樓蘭﹐塔爾巴哈臺近哈薩克﹐卽康居境﹐談地理者﹐不可不知。

◎賽尙阿劾駱文忠咸同中興﹐楚材蔚起﹐其識拔而獎成之﹐展轉推挽﹐以應名世之期者﹐駱文忠公也。公鎭楚﹑蜀﹐經畫儲胥﹐論者以蕭何關中﹑寇恂河內爲比。以湖南復湖北﹐以湖南北復東南諸行省﹐𨿽勛望不逮曾﹑胡之赫赫﹐而功亦偉矣。當舊輔賽尙阿之授鉞也﹐軍過湖湘﹐供張獨薄﹐賽因奏湘撫吏治廢弛﹐公遂奉命內召。時粵逆已躪及轄境﹐暫畱籌防﹐嗣以力完危城﹐文宗益知公可倚任﹐仍畀封圻﹐有益於時局者甚大。設當日楚疆不警﹐文忠被劾入都﹐非列閒曹﹐卽淪廢籍﹐二三豪俊﹐未必盡出風塵﹐舊輔一言﹐不幾長城自壞歟﹗故大臣任事﹐冗庸暗之患輕﹐忮刻驕奢之禍大。

◎世臣詩稿之謬髙宗駐蹕盛京﹐祗謁陵寢﹐以祭器潦艸錯誤﹐革盛京禮部侍郎世臣職。又以世臣詩稿有「霜侵鬢朽嘆途窮」之句﹐諭謂﹕「卿貳崇階﹐有何途窮之嘆﹖彼自擬蘇軾之謫黃州﹐以彼其才其學﹐與軾執鞭﹐將唾而之。」世臣詩又有云「秋色招人懶上朝」﹐諭謂﹕「寅淸重秩﹐自應夙夜靖共﹐乃以疏懶鳴髙﹐何以爲庶寮表率﹖」詩又云「半輪明月西沈夜﹐應照長安爾我家」﹐諭以「盛京爲丰沛舊鄕﹐世臣不應忘卻」。嚴旨斥責﹐卽令滿員官盛京者﹐各書一通﹐懸之公署。

◎呂陳欽佩張石州之學行旌徳呂文節公嘗云「爲文不經石州訶斥訂正﹐未可示人。」又言「石州研經似賈長頭﹐考史似劉子元﹐譚地理似酈善長﹑王伯厚﹐論治體似陸敬輿﹑白居易﹐行誼卓絕﹐文詞瑰偉﹐則又似蕭穎士﹑徐仲車。」晉江陳給事慶鏞﹐直聲震天下﹐獨俯首石州曰「令斯人著獬豸冠﹐樹立過吾輩遠甚。」石州﹐卽前卷所紀平定張先生也。

◎搜求古磚乾嘉巨卿魁士﹐相率爲形聲﹑訓詁之學﹐幾乎人肄篆籀﹐家耽蒼雅矣。諏經榷史而外﹐或考尊彜﹐或訪碑碣﹐又漸而搜及古磚﹐謂可以印證朴學也。於是苗先路得君子館磚於河間﹐李申耆得廉頗墓磚於壽州﹐儀徵太傅及桐城吳廷康所得尢夥。而陽湖呂堯仙撫部《古磚文拓本》﹐著錄者至二百五十三磚﹔嘉興馮柳東著《浙江磚錄》﹐編爲四卷。其散見近賢詩文集者﹐幾不可殫述﹐亦一時風气然已﹝近聞太倉陸莘農年丈﹑歸安陸存齋觀察﹐所得古磚尢富﹐惜尙未見其拓本也﹞。

◎莫侍郎耿直莫寶齋侍郎任倉場時﹐因常州武弁旗丁與州縣互控﹐牽涉多人﹐滿侍郎潤祥議交刑部審訊﹐公議咨交兩江總督就近鞫之。潤祥持不可﹐公不爲屈﹐遂各執奏﹐陳辧上前﹐仁宗卒從公議。今通州倉場署﹐滿﹑漢兩寮﹐各榜「和衷報國」四字﹐仁宗綸音爲公立也。公視學江蘇﹐劾署藩司鄂云布玩公護短。道光二年﹐以通場盤米事﹐與戶部互訐﹐連拜三疏﹐措詞峻激﹐至以「胡塗昏憒﹐不通文義」詆部臣﹐而以「洞悉倉務﹐無逾於臣」自詡。時戶部滿﹑漢兩尙書皆軍機大臣﹐方向用﹐朝士腎爲公危﹐上竟不之罪。諭稱莫晉所論﹐皆屬因公﹐惟負气辯論﹐失敬事之道﹐僅令降一級爲內閣學士。公謝疏有云「主聖則臣自直﹐仰欽厲世摩鈍之精心﹔恩深而命轉輕﹐彌堅報國忘身之素志。」朝野誦之﹝康祺案﹕戶部覆奏時﹐右侍郎湯文端公獨自行檢舉﹐蓋信莫公素學﹐必不妄相糾彈﹐故深自引咎也。忠實如兩公﹐足爲吾越人重矣﹞。

◎兪正燮久困公車黟兪君正燮﹐宏達淵涵﹐愷深經術﹐嘉道間一通儒也。公車久不遇﹐道光癸巳﹐儀徵太傅主會試命下﹐諸巨公輒相與賀曰「理初入彀矣。」榜發報罷﹐已而知捲在王菽原禮部房﹐禮部固力薦﹐而新安相國深嫉迂誕之學﹐捆束置髙閣﹐儀徵竟未見也。後十年﹐爲人述此事﹐猶扼腕太息。禮部旣得君﹐則大喜﹐延入邸中﹐索觀所著書﹐爲醵金付雕﹐卽今所傳《癸巳類稿》也。愛士若兩公﹐士𨿽不遇﹐不足喟矣﹝按﹕兪又有《癸巳存稿》﹐刊靈石楊氏叢書中﹞。

◎齊勇毅公威名嘉道名將﹐楊忠武而外﹐必推新野齊勇毅公爲一時瑜﹑普矣。回部之役﹐回人二公威名﹐稱忠武曰哈薩諳班﹐而稱公曰咬龍諳班。哈薩﹐華言美須髯﹔咬龍﹐華言虎也。忠武請老﹐天子從容問﹕「異日如有軍務﹐武臣中誰可繼卿者﹖」忠武奏﹕「齊愼材任將帥。」公自徵川楚教匪﹐徵浚滑﹐徵關隴﹐徵逆回﹐均與忠武俱﹐枕戈蓐馬﹐不啻百戰﹐勇名聞天下。粵海事起﹐命公爲奕山參贊﹐徒以將將匪人﹐束手而無所用其武。然撫夷之議﹐獨不會銜﹐公𨿽武臣﹐不誠凜然須眉丈夫哉﹖

◎齊勇毅公不爲軍士請賞齊勇毅公之爲參贊大臣也﹐事在道光二十二年。公聞命﹐卽率親兵馳赴廣東﹐比撫夷議成﹐他將多以軍士積勞呈請獎勵﹐公獨自憾無功﹐不爲麾下請一錢賞。公之得勇號也﹐禦筆親攺爲謙勇巴圖魯﹐世以爲謙字尢不愧云。

◎蘇侍禦請罷黜穆彰阿道光二十三年春﹐有白气自天西南隅﹐絕九州殊域﹐直掃參旗﹐經五六十日不滅。禦史髙要蘇公廷魁抗疏數千言﹐大旨以時政乖迕﹐歸過樞相穆彰阿輩﹐立請罷黜﹐而勸上下罪己之詔﹐開直諫之門。語切至﹐多所指斥﹐宣宗覽奏動容﹐特旨嘉獎。公卽前筆所紀諫垣三直之一。

◎趙學彭不逾家法東河縣丞趙君學彭﹐武進恭毅公五世孫也。蘭陽之役﹐姚亮甫中丞夜出視工員勤惰﹐見君悴且寒﹐慰之曰「才不可恃﹐此爲鮏羴地﹐有才者尢當愼。」君對曰「學彭先恭毅裔﹐職𨿽卑﹐家法不敢逾。」中丞解衣衣之曰「李制軍世傑﹐卽由丞ヘ起家﹐君勉之矣。」康祺竊謂上官如姚公﹐下吏如君﹐皆足爲今之從政者法。

◎祁恭恪公精於讞獄本朝欽卹民命﹐愼重刑章﹐大少司寇多以出身刑部司員者任之。髙平祁恭恪公﹐其尢著也。公自爲司員﹐屢乘傳隨堂上官﹐讞山西﹑直隸﹑湖南﹑廣西諸省獄。道光五年武康徐蔡氏案﹐臬司至自引決﹐特命公往鞫之﹐得其旁證﹐果雪奇冤。相傳公內召爲侍郎時﹐有挾怨燒殺一家數命者﹐司員以誤遺火種﹑風烈延燒爲詞。公不答﹐徐取日記小冊示之曰「某日之夕﹐星斗燦明﹐無風。君爲囚地﹐獨不爲一家數命地邪﹖」卒擬抵﹐自是司員不敢欺。

◎閻百詩孝行百詩先生遭母喪﹐疏食三年。服旣闋﹐哀其母﹐不忍其父之獨處也﹐不入內﹐而臥起於父側者又一年﹐父諭之十百不肯去。世但知先生博學耳﹐乃其內行惇竺若此﹐此之謂經師﹑人師。

◎休寧二江江筠﹑江聲兄弟﹐並學問浩博﹐精詣古人﹐時有「休寧二江﹐無雙有雙」之譽﹝按﹕二江籍吳縣﹐曰休寧者﹐其祖貫也﹞。聲字艮庭﹐尢負絕質。時又援何山大小之例﹐稱曰小江。

◎胡稚威臨歿語胡稚威蹭蹬不遇﹐晚依蒲州田侍郎懋﹐以太原志屬焉。偶攖疾﹐太守周西鯨來視﹐稚威已撤帳﹐盛服奄碟﹐舉手曰別矣。旣瞑﹐气蒸蒸若騰煙﹐須臾﹐復張目曰「不能不再生人間﹐爲南人乎﹐北人乎﹖」周泣下曰「南人歸南。」曰「然。」遂气絕。

◎陳太僕書法陳句山太僕兆侖﹐書法蘭亭﹐取意簡遠。侍講梁山舟曰「本朝不以書名而書必傳者﹐陳文簡元龍及太僕也。」

◎謝山先生碎鄕賢祠木主吾邑名宦鄕賢祠﹐明降臣張軍門傑﹑謝太僕三賓﹐亦濫列焉。當時不知何人﹐謬爲陳請。謝山先生年十四﹐補諸生﹐例謁學宮﹐見二人木主﹐大怒曰「此反覆賣主之亂賊﹐柰何污宮墻也﹗」亟掣取捶碎之﹐投之泮池。乳虎初生﹐已具食牛之气﹐信然。

◎當陽縣白蓮教榦隆末年﹐白蓮教初起﹐蔓沔極廣。當劉之協之徒張正謨﹑聶人傑輩﹐聚眾倡亂於枝江縣﹐時當陽縣令聞變﹐坐聽事傳集書役語之曰「白蓮教已反﹐賊踞枝江之灌灣腦﹐與本邑界連﹐邑中習教者﹐宜先名捕﹐以防內訌。」書役齊聲曰「我等卽白蓮教也﹐更誰捕﹖」令拍案怒罵﹕「汝輩反乎﹖」曰「反卽反耳﹐何怒爲﹗」令拂袖起﹐羣役爭先拉殺之﹐遂嘯聚據當陽縣城。嗚呼﹗世教不明﹐邪說蜂舞﹐星星之火﹐坐視燎原。一命食祿﹐與有責焉﹐可不祗懼哉﹖

◎閻百詩榮遇杭堇浦﹑趙飴山爲百詩先生作傳志﹐俱稱先生晚年名動九重﹐世宗在潛邸﹐手書延請﹐後至京師﹐執手賜坐﹐呼先生而不名﹐凡飲食﹑藥餌﹑衣服及幾研陳設諸物﹐罔不精腆。先生偶感疾﹐命太醫院朝夕視。旣病劇﹐求移館﹐世宗固畱不可﹐則命以大牀爲輿﹐上施靑紗帳﹐二十人輿之﹐至城外十五里﹐如臥牀﹐不覺其行也。歿後﹐親撰文以祭﹐並賜挽章。先生子詠作行述﹐亦云然。惟禮親王昭連《嘯亭雜錄》﹐則謂延接先生﹐乃安郡王瑪爾渾﹐非雍邸事。憲皇龍潛﹐謹介尊嚴﹐不與外人相見﹔因安王邸俗呼四王府﹐故致訛傳。及張石洲纂先生年譜﹐援據極精﹐始知嘯亭之說不足信。蓋瑪爾渾爲嶽樂世子﹐何敢擅冒皇子。今挽章尙存﹐明稱皇四子多羅貝勒﹐則非瑪爾渾明矣。

◎營謀薦鴻博科﹝二則﹞

康熙丁巳﹑戊午間﹐入貲得官者甚眾。繼復薦舉博學鴻儒﹐於是隱逸之士﹐亦爭趨輦轂﹐惟恐不與。西溟先生有句云「北闕已除輸粟尉﹐西山猶貢采薇人。」時以爲實錄。

康熙己未試鴻博科時﹐有進「三不如」之說於上前﹐以毀百四十三徵士者﹝按﹕《施愚山年譜》作一百七十五人﹐《竹年譜》作一百九十餘人﹐王氏《池北偶談》﹑方渭仁《松窗筆乘》及《鶴徵錄》引李武曾所記﹐均作一百八十六人。此則引張石洲《閻百詩年譜》﹐仍其原文﹞。上意浸衰﹐一時嘩然﹐以爲與李林甫表賀野無遺賢無異﹐見閻百詩《與陸翼王書》﹝或曰﹕進三不如說者﹐髙江村也﹞。

◎卻金亭休寧汪舟次方伯楫﹐以諸生召試一等﹐授檢討。尋奉命冊封琉球﹐爲其國撰孔子廟碑﹐饋贐極丰腆﹐力卻不受﹐國人爲建卻金亭﹐嘉道間﹐猶巋然翼然﹐丹靑無恙。按﹕冊封一役﹐以王人之貴﹐惠臨下邦﹐但求其文采風流﹐不辱使命耳。耀燕公四裔之版﹐贍陸生南粵之裝﹐取豈傷廉﹐辭尢得體。淸節若方伯﹐宜東人瓣香祝之。若夫關海互市之日﹐金元交聘之年﹐存國體於衣冠﹐寄王靈於旄節。片言必愼﹐妙選四方專對之長﹐一介宜嚴﹐無忘六計獘廉之義。

●卷十五◎太祖敷教明刑太祖髙皇帝自天命元年丙辰建元以後﹐益勤勞國政﹐靡間晝夜。每五日一視朝﹐焚香告天﹐宣讀古來嘉言懿行﹐及成敗興廢所由﹐訓誡國人。以議政五大臣參決機密﹐以理事十大臣分任庶務。國人有訴訟﹐先由理事大臣聽斷﹐仍告之議政大臣﹐覆加審問﹐然後言於諸貝勒。眾議旣定﹐猶恐或有冤抑﹐令訟者跪上前﹐更詳問之﹐明核是非。故臣下不敢欺隱﹐民情皆得上達﹐國內大治。蓋敷教明刑﹐其難其愼﹐早具帝者規模矣。

◎葉赫貝勒識太祖爲非常人初葉赫貝勒揚吉弩識太祖爲非常人﹐言我有幼女﹐俟其長﹐當奉侍。太祖曰「汝欲締姻盟﹐盍以年長者妻我﹖」揚吉弩曰「我非惜長女不予﹐恐未足稱嘉耦。幼女容儀端重﹐舉止不凡﹐堪爲聰睿貝勒配耳。」太祖因聘焉﹐是爲孝慈髙皇后﹐誕生太宗文皇帝。堯門軒渚﹐代緒遙遙﹐聖女來歸﹐實啟萬年靈長之祚﹐蓋非呂公﹑竇毅輩﹐僅識英物者﹐所能等觀已。

◎太祖設四關與明互市太祖朝﹐環境諸國﹐均已削平﹐境內所產東珠﹑人參﹑紫貂﹑黑狐﹑猞猁猻諸珍異之物﹐足備服用。明國亦遣使通好﹐歲以珍幣聘問﹐爰於撫順﹑淸河﹑寬甸﹑陽設四關口互市﹐以通商賈。而長白山之鴨綠江路﹐尙有抗阻﹐太祖乃遣兵招撫之﹐盡收其眾﹐時辛卯年春正月也。

◎太祖擊敗葉赫哈達﹝二則﹞

太祖擊敗葉赫哈達等於古山一役﹐九部合兵﹐分三路來侵。上遣武理堪往偵﹐由東路行百里許﹐度嶺﹐羣鴉競噪﹐若阻其行者﹐欲還﹐鴉乃散。再行﹐鴉復噪﹐飛鳴撲面﹐幾不能前。武理堪異之﹐馳歸以告。太祖命由札喀路向渾河部偵之﹐亟馳往﹐果見敵兵。

太祖聞葉赫兵來﹐時已夜半﹐恐我軍昏夜出﹐致驚國人﹐傳語諸將﹐旦日啟行﹐遂就寢甚酣。妃富察氏呼上覺﹐謂曰「九國兵來攻﹐何反酣寢耶﹖豈方寸亂耶﹖懼之耶﹖」太祖曰「我果懼﹐安能酣寢﹖吾若負彼﹐天必厭之﹐安得不懼﹖今我順天命﹐安疆土﹐彼不我悅﹐糾九國之兵﹐以戕害無咎﹐天必不佑也。」安寢如故。次日﹐祝告堂子以行﹐果獲大捷﹐斬級四千﹐獲馬三千匹﹐鎧甲千副。正正堂堂﹐以整以暇﹐而破九部二萬之眾﹐自此軍威大震﹐遠邇懾服矣。

◎王壯武公不愧儒將王壯武公珍﹐由湘鄕團練起﹐剿賊楚﹑粵﹑江西﹐紀律整嚴﹐機神敏妙﹐屢建大功﹐賊眾駭懼﹐至有「出隊莫逢王老虎」之謠。公幼英毅﹐自隸羅忠節門下﹐始折節讀書﹐治軍以訓練爲急。所部壯丁﹐習刀矛火器之暇﹐以《孝經》《四書》轉相傳誦﹐每營門夜扃﹐書聲瑯瑯出壕外﹐不知者疑爲村塾也。軍麾所至﹐輒以忠義風動其民﹐能使頑懦感悟。江西撫﹑建各屬士民﹐稱爲恩人﹐呼爲靑天。臨戰﹐則自相糾集﹐負戈裹糧﹐候公指﹐蓋儒將之效至此。嗣公以積勞卒於樂安軍中﹐年僅三十三﹐天下痛之。

◎以諸葛武侯相比今相國左公﹐與撫部劉公蓉﹐先後參駱文忠幕府﹐贊畫軍謨﹐料事切中﹐人皆稱爲諸葛。劉公後任蜀藩﹐綿州之捷﹐賊中亦有賽諸葛之稱。壬戌八月﹐賊渠李泳和竄踞犍爲之龍﹛穴孔﹜場﹐楚軍圍攻﹐累月未克。駱文忠檄公親往視師﹐至軍四日﹐克之﹐縛逆魁﹐俘其黨五千餘人﹐皆聚殲焉。當公初至﹐賊卽自相驚曰「賽諸葛又至矣。」遂無戰志﹝按﹕公在秦《答左相國書》﹐詳論時事﹐謂武侯所遇﹐尙未若今日之不幸。篇末並有「蒙以武侯一席相讓﹐所不敢當﹐謹以奉璧」之語。知二公亦嘗以諸葛互推矣﹐詳見公《養晦堂集》﹞。

◎臺灣鎭道得奏事舊制﹕臺灣鎭道得奏事。臺灣鎭爲掛印總兵﹐王命在焉﹐每決囚﹐道至鎭署會鞫﹐行刑奏事﹐列銜道居鎭後﹐決囚坐次如之。上元葉撫部世倬爲臺灣道﹐謂坐次不合﹐力爭﹔奏事亦由道主稿﹐他鎭武臣悉聽之。都統音登額爲臺灣鎭時﹐兼嫻吏治﹐閱道中稿﹐嘗有商攺﹐遂爲葉所銜。道光初年﹐葉公方大用﹐陛見﹐奏公有微詞﹐上猶念公功﹐第攺鎭天津而已﹐見姚石甫《識小錄》。康祺按﹕本朝定制﹐司道本可奏事﹐不特臺灣道爲然。鎭﹑道皆二三品大員﹐坐次列銜﹐分應先文後武﹐且武臣專閫﹐未必皆如音公嫻雅﹐奏折主稿﹐亦自以道員爲宜。此制不知今若何。友人張奎垣軍門方鎭臺灣﹐惜客歲入都﹐未一詢之。

◎額威勇公將略威勇公額勒登保討白蓮教時﹐繼福文襄爲經略﹐賊甚畏之。每戰﹐張左右翼﹐以降賊居左﹐張紅旗﹐鄕勇居右﹐張白旗﹐皆爲前鋒。賊望見紅白二旗﹐則羣相驚曰﹕額爺兵至矣﹐皆奔。公旣善用兵﹐尢喜以身先士卒﹐臨陣﹐輒以兩人肩竹兜乘之﹐銃炮矢石﹐常從肩耳過﹐左右失色﹐公不少避﹐督戰益力。尢嚴操守﹐賞士不惜萬金﹐而不以一錢自奉。督撫饋遺﹐一無所受。用兵歲久﹐諸將無不蓄貲財﹐凱旋過蘆溝橋﹐𨿽名將如徳侯﹐亦輜重累累。公獨蕭然行李﹐一騎負一補被而已。

◎額威勇無子額威勇初有一子爲侍衛﹐卒﹐公方治軍﹐得書不言﹐亦無戚容﹐中夜歸帳﹑乃哀﹐明日治事如故。回京後﹐復生一子﹐上賜之名﹐甫數月而公薨﹐上親臨奠﹐取公子置諸膝﹐卽命襲封﹐逾歲亦卒。康祺竊謂﹕仁宗之於公﹐恩誼綢繆﹐直不啻家庭骨肉﹐公歿無子﹐未免益九閽之軫悼。然以公忠貞果毅﹐誠貫天人﹐淸廟分配饗之榮﹐專祠有遣官之祭﹐豈若馬醫夏畦之鬼﹐必待子孫薦食哉﹖或曰公久在行間﹐誅戮太過﹐其然﹐豈其然乎﹖

◎愚民惑於邪說額經略徵教匪時﹐獲賊男女﹐付有司訊供﹐由翼長過堂﹐開單呈經略。初分三等定罪﹕賊目以上淩遲﹐持械拒敵官軍者斬﹐被擄者釋遣。而愚民被脇者﹐大抵嘗拒敵居多﹐經略悉誅之不赦。諸將屢哀之﹐始下令﹕從賊不及三月免死﹐遂多全活。然亦有曲爲開諭﹐而自甘就戮者不少﹐蓋爲邪說所中﹐竟無術活之也。其頑可憤﹐其愚抑可憫已。

◎議考試廢制義雍正中﹐有議變取士法﹑廢制義者。上問張文和﹐對曰「若廢制義﹐恐無人讀四子書﹐講求義理者矣。」遂罷其議。康祺按﹕公言良是。但不知宋﹑元以前﹐制義未興﹐《大學》《中庸》﹐何以久列《禮記》中﹔《論語》《孟子》二書﹐何以不廢。且宋﹑元諸儒﹐講求義理至精﹐皆在制義取士以前﹐而四子書無人不讀。

◎俄人求內附乾隆四十八年﹐有俄羅斯人四十餘戶﹐由科布多投誠﹐求內附。奉諭撫慰﹐按戶賜予口糧﹐令其回國。今邊界居民﹐乃有願隸俄籍者。俄𨿽外夷﹐亦當追念天朝之寬大也。

◎陳總河杖畱夢炎像姚石甫《識小錄》云「衢州人言﹐陳總河鵬年﹐始爲西安令﹐行鄕徵糧﹐至徐忠莊公﹝徽﹞言祠。徐氏子孫張公像﹐陳爲之避坐。更至畱氏祠﹐畱氏亦張夢炎像﹐陳見之大怒﹐僕像於地﹐杖之二十。先是畱氏子孫猶盛﹐多興者﹐自杖後﹐畱氏遂敗﹐乃無入庠者。」按﹕恪勤此舉﹐未見他紀載﹐其嫉邪崇正﹐足爲士民勸懲﹐墨綬翩翩﹐已綽有名臣風範矣。

◎李星來善易數徳州李源星來﹐順治丙戌進士﹐授河間令﹐有能稱﹐罷歸。爲人和易謙退﹐好讀書﹐至老不倦﹐於古今河渠﹑漕屯﹑兵農諸事﹐討論尢精。《濟南府誌》稱源歸裏後﹐築退庵﹐因以自號﹐植花竹﹐購圖書﹐善談易數。昆山顧先生聞而嘆曰「今之管輅也。」﹝按﹕亭林稱源爲北李家﹞

◎羅壯勇公少時逸事羅壯勇思舉初徵白蓮教﹐後平永州苗﹐爲嘉﹑道兩朝赫赫然名大將。籍四川之東鄕﹐少亡賴﹐數行竊﹐令捕之﹐杖斃﹐棄諸野﹐中夜而蘇﹐匍匐至一老嫗家﹐周之﹐乃攺行投身軍營﹐驍勇冠絕儕輩﹐遂歷保至專閫﹐錫封子爵。當趙金龍之亂﹐羅受命與總督盧公坤往平之﹐賊已困將擒矣。時宣宗以尙書宗室禧恩來督軍﹐未至﹐諸公議待禧至。羅曰「圍久師怠﹐賊必遁﹐糜帑可惜。」遂違眾一戰﹐殲賊且盡。禧公爲親信重臣﹐督撫以下﹐皆降屈爲禮﹐怒羅之不待也﹐盛气陵之。羅不爲屈﹐且面折之曰「諸公貴人﹐多顧忌﹐羅思舉一亡賴耳﹐受國厚恩至提督﹐惟以死報﹐不知其他。」禧甚怒﹐而無如之何。羅每對人言生平作賊事﹐不少諱﹐並請文人歷敍其事﹐洵奇男子也﹝按﹕魏氏《聖武記》云「思舉忠孝人也﹐其始軍中莫知所自來﹐及爲副將﹐自檄川﹑陜﹑湖北各州縣銷積案數十﹐云所捕劇流羅某﹐今已爲國宣力﹐其毋復株連。世始知其前事。」與此少異﹞。

◎羅壯勇公鬻妻羅壯勇攺行後﹐始娶妻﹐忽患奇疾﹐百方不治。一道人過門曰「有方可救﹐但得錢三十千﹐乃能配藥。」羅自念貧窶﹐安得三十千錢﹐語其妻曰「吾病且死﹐汝亦餓死耳﹐苟鬻汝得錢買藥﹐則兩活矣。」妻不可﹐彊之再三﹐泣而從之﹐病果瘳。羅旣官遊擊﹐乃遣人訪其妻﹐以重金贖還﹐爲夫婦如初﹐報其鬻身救夫之義也。此事不足訓﹐然以視少共艱苦﹐旣貴而厭棄其糟糠者﹐其厚薄之區﹐殆不可以道裏計。天生豪傑﹐磊磊落落﹐安得以道學家之律繩之。

◎靑田一鶴處州靑田故有鶴﹐而山以鶴名。端木舍人國瑚產是邑﹐生而神貌肖之﹐其大父取《易》乾﹑中孚兩「九二」之義﹐字之曰鶴田。舍人晚歲乃自號太鶴山人﹐海內外知者﹐多稱太鶴先生。當阮文達軒兩浙﹐得舍人﹐以誇示同朝曰「吾得靑田一鶴矣。」由是聲聞天下。及嘉慶戊午﹐登賢書。明年﹐文達佐朱文正主會試﹐闈中相期以得鶴爲至幸﹐鶴竟不翔。後三十餘年﹐君已官於朝﹐文達適自滇﹑黔覲京師﹐遇君郊外﹐與之酹酒文正墓﹐猶言疇昔闈後文正以失鶴爲兼﹐惘惘者至數月也。是年癸巳三月﹐文達方陛辭﹐宣宗畱之入會闈﹐錄異才三數人﹐君始在選。朝士驚吒曰「衤離老鶴﹐尙能髙飛耶﹗」君邃於《易》﹐汪文端﹑曹文正曾交薦之。又嘗召相吉地﹐賜中書﹐加六品秩。俸未滿﹐卽求去。生平辭縣令至再﹐杜門著書﹐談《易》而外﹐無他嗜好。矯首雲路﹐斂翮山阿﹐皓質淸姿﹐飲啄不苟﹐若君者﹐可謂自愛其羽毛矣。

◎夢中預識座師嘉慶十一年﹐黃勤敏公充湖北鄕試正考官﹐榜首劉學澍﹐試前夢至一處﹐有古衣冠者上坐﹐旁一人指謂曰「此汝師也。」問上坐者爲誰﹐曰鄭康成。醒而異之﹐旣獲解﹐謁勤敏﹐與夢中所見﹐面貌無異﹐因自述其異。是科第二名徐躍﹐元日所夢亦同。二人一孝感﹐一蘄水﹐相隔數百里﹐異事也。

◎夢應三元嘉慶二十五年會試﹐當塗尙書充正總裁﹐入闈時﹐夢兩廣總督阮公元來拜﹐並贈貂裘一領。及傳臚後﹐始悟阮公字伯元﹐以姓與名字合之﹐恰爲三元﹔而阮字偏旁又爲陳姓之半﹐阮督兩廣﹐三元隸廣西﹐貂裘則翰林所著也。又陳中解元時﹐本名守﹤睿聖﹥﹐會試前夢報已中二十二名名陳繼昌﹐二十四名則陸名沅﹐報者云﹐二十四名亦系汝﹐醒而悟其祥﹐因攺名。及入場﹐至號捨﹐所坐乃二十二號﹐問二十四號﹐果陸沅也。榜發﹐俱中式﹐陳竟得三元。始悟沅字水旁三筆﹐爲三元兆﹐陸字亦得陳姓之半也。此與前一則均采勤敏年譜。按﹕名場吉兆﹐屢見世俗因果之書﹔卽夢中豫識﹐座師紀文達筆記中﹐亦有是事。可見崇科美第﹐在鬼神亦殊異其遭逢﹐特人不知自重科名﹐事業文章﹐絕無表見﹐則亦艸亡木卒已耳。

◎蕭尺木畫國初髙士﹐蕪湖蕭雲從尺木﹐工畫山水人物﹐具有北宋人遺軌﹐閉門著述﹐品格亦復髙峻。乾隆甲午﹐四庫全書館進尺木所畫《離騷圖》﹐髙宗命館臣爲補《天問》以下﹐蓋尺木所未圖也。又題其山水長卷詩云「四庫呈覽《離騷圖》﹐始識雲從其人也。羣稱國初善畫人﹐二王﹝﹑原祁﹞﹑惲﹝壽平﹞﹑黃﹝鼎﹞伯仲者。二王﹑惲﹑黃手迹多﹐石渠所藏屢吟把。蕭則石渠無一藏﹐侍臣因獻其所寫。」詩凡二十六句﹐仰見聖人愛惜人才﹐𨿽荒江野老﹐一藝之長﹐身後猶蒙甄錄﹐著之天章﹐尺木可不朽矣。自尺木畫邀宸賞﹐江南大吏好事者﹐遂訪其蕭家巷老屋﹐遺址猶存﹐其所著《易存》《杜律細》若干捲﹐亦收四庫存目中。惜後人僅一擔水夫﹐老病不足自活﹐唏﹗

◎卻獻白雉嘉慶十年歲在乙丑十一月﹐黑龍江將軍觀明獻白雉一籠﹐表請宣付史館﹐以昭瑞應。睿皇帝謙徳不居﹐詔以時和年丰﹐民安物阜爲瑞﹐僅敕令內廷諸臣賦詩紀之。﹝按﹕《孝經援神契》《春秋感精符》﹐咸以白雉來翔﹐爲祥徵慶貺﹐自越裳進獻而後﹐漢唐舊史﹐亦復侈陳。至哉聖人﹐直軼周成而過之﹐無論後世矣﹞。

◎進白鷹海東靑嘉慶五年冬﹐卓裏克圖親王拉旺進白鷹﹐科爾沁達爾漢親王丹怎旺布進海東靑﹐上召畫工各繪爲圖﹐命供奉內廷翰林分賦。

◎陳恪勤公風雅陳恪勤公守江寧﹐爲總督阿山所﹐將入獄﹐神色然。自憶未了事曰「杜茶村未葬﹐某僧求書未與﹐布衣王安節缺爲面別。」從容料量﹐承鎖而行﹐其鎭定如此。公宦迹所至﹐嘗表東海孝婦廟﹐建狄梁公祠﹐立陸績廉石﹐復劉ナ後人租徭。在蘇﹐舁郁林石於郡學。遊焦山﹐遣人泅水出瘞鶴銘﹐爲亭覆之。世知公藎忱直節﹐理學儒臣﹐而不知其風雅復如此。

◎逆旅主人饋陳恪勤公米陳恪勤之被逮入都也﹐除夕﹐市米潞河﹐主人問客何來﹖曰「陳太守。」「是湘潭陳公邪﹖」曰「然。」曰「是廉吏﹐安用錢爲﹖」反其值﹐問寓何所。次日﹐門外車檻檻﹐饋米十石﹐書一函﹐稱「天子必再用公﹐公宜以一節終始﹐毋失天下望」﹐紙尾不署姓名。問擔夫﹐曰「其人姓魏。」訪之﹐則閉戶他出矣。蓋隱君子也。

◎賜硯彭文勤公之先徳補堂宮贊廷訓﹐嘗拜聖廟禦銘松花石硯之賜。及文勤值南書房﹐髙宗復以松花石硯賜之﹐亦經聖廟禦銘者﹐時謂之雙硯合璧。公因畫《賜硯圖》﹐以慶遭遇。公在乾隆朝﹐所受歲時例賞﹐文房珍物﹐與眾共被者﹐不可殫計。其被特恩專賜﹐亦有二硯﹕一爲進重排千文所賜鳳沼澄泥硯﹐本秀水朱氏物﹔一爲編類千叟宴詩冊所賜仿宋梁苑雕龍端石硯﹐文勤尢珍襲之﹐與合璧二硯同庋﹐以詒後人。至公孫邦疇﹐繼美爲詞臣﹐理可得硯﹐然以遺命世世傳大宗﹐遂歸硯於湖南知縣邦峙。國恩門緒﹐永戴光榮﹐片石ギ然﹐與彜鼎寶等貴矣。

◎宣宗慰黃勤敏公悼亡道光元年六月﹐黃勤敏公悼亡﹐越二日﹐宣宗卽命軍機章京戶部郎中趙光祿賫朱筆宣慰諭云「伉儷之情﹐自難彊抑﹐然卿已逾七旬﹐气質非十分彊壯者可比﹐矧天時暑熱﹐只可於無可如何之中﹐節之以禮﹐切勿有過哀傷。總之﹐國事爲重﹐倚任方深﹐務加意自重﹐永保康彊﹐佐朕以襄上理。」勤敏北鄕頓首﹐感極涕零。次日卽入朝﹐內直如故。康祺每誦列聖諭旨﹐於二三耆舊﹐室家憂樂之私﹐略分言情﹐體卹微至﹐實有平交親串所不逮者。泰交一徳之契﹐靡復加玆已。

◎桂廉訪臨歿時馳書左恪靖左恪靖侯請以桂廉訪超萬政迹宣付史館﹐初筆已述之矣。廉訪晚年﹐以避寇至閩﹐徐淸惠公樹人檄署福建按察使﹐蓋諗其方廉彊直﹐破格舉之也。廉訪任事後﹐綱紀大張﹐百僚畏懾﹐惜年已篤老﹐遽以疾終。方大漸﹐親起握筆﹐馳書恪靖嚴州營次﹐滔滔千百言﹐皆吏治兵事之要。並云「軍中疾疫繁興﹐當請於上帝﹐誓爲神荼﹐啖食厲鬼。」其遺書字體端勁﹐無一筆懈忽。而訃至之日﹐果陰霾烈風﹐山鳴潮立﹐隱隱若有大冠絳衣﹐乘雲气而東走﹐僉曰廉訪桂公之靈也。蓋義膽忠肝﹐英魂毅魄﹐正气所聚﹐神明不淪。是說也﹐世之談良能者﹐或誚以爲誕﹐康祺愚陋﹐則固深信而無疑。

◎李湣肅殉難武昌咸豐三年六月﹐武昌不守﹐署按察使糧道唐縣李湣肅公卿谷﹐隨藩司剛介公嶽興阿﹑臬司曹公懋堅殉難。李公之死﹐自縊於寓館之後樓﹐屬官僕從數輩亦同死。賊目踞其室﹐每欲登樓﹐必有異香襲人﹐頃刻頭痛欲裂﹐遂封閉之。公子武湣公孟羣﹐時由廣西卽用知縣﹐積功至道員﹐聞變後﹐嘗膽枕戈﹐誓不與此賊同戴日月。自湖南剿賊至湖北﹐從胡文忠公克復省城﹐武湣先縋而入﹐匍匐尋父屍﹐至寓樓﹐見髑髏白骨﹐縱橫布樓上﹐獨湣肅屍面色如生﹐豪發無損﹐泣血殯之。陷賊居民﹐復爭述其靈異如此﹐文忠以入告焉。後武湣署皖撫﹐殉廬州之難﹐營破﹐猶持矛屹立圍墻﹐厲聲髙罵﹐手刃悍賊數名﹐力竭死。一門大節﹐靑史長畱﹐祠廟巍峨﹐楚﹑皖士民﹐椎牛雪涕以祭者﹐至今不絕﹝又按﹕《庸閒齋筆記》稱﹕武湣有妹名素貞﹐知書﹐工騎射。熟孫吳兵法﹐於天文占驗之學﹐靡不窮究﹐父兄皆奇之。武湣討賊楚北﹐女在軍中﹐戎裝畫策﹐累建奇功。武湣嘗被圍十餘重﹐他將不能救﹐女怒馬獨出﹐於槍林炮雨中﹐突圍殺賊﹐護其兄以歸﹐甲裳均赤﹐賊眾驚爲天神。後胡文忠攻漢陽﹐城堅不下﹐女與武湣謀夜襲之﹐孤軍深入﹐中伏血戰死﹐年二十餘耳。此事𨿽不見他書﹐當非一無依據。忠孝家風﹐湔被閨閣﹐紅顏碧血﹐允宜食崇祠﹞。

◎裕莊毅公用法之嚴他塔喇氏莊毅公裕泰﹐揚歷大圻六七行省﹐鋤彊去﹐匪醜必禽﹐所捕邪徒﹑梟販﹑姦宄﹑重囚﹐歲以數百計﹐崇陽逆民鐘人傑﹑新寧逆民李沅發﹐卽公督湖廣時所剿平也。初公由藩臬入佐兩京刑部﹐持法寬平﹐世頗疑公擢封疆後﹐稍更其素。康祺按﹕公爲督撫﹐政道光季年﹐承平日久﹐綱紀闊疏﹐內地亂民已萌蘗﹐公蓋亟思以法令整齊之。而不意其身之遽沒﹐而羣盜亦遂蜂起也。

◎裕莊毅少時之貧裕莊毅公髫年卽補官學生﹐考取糸番繹中書。家貧也﹐日趨內閣﹐必徒步。李太夫人與錢買小食﹐每歸﹐多不用﹐其淸儉爲世所罕。故旣貴顯﹐於民生之困苦﹐莫不洞知﹐而自奉菲薄﹐澹然如老書生。

◎上元縣劉公殉難軍興﹐以州縣殉節者不可枚數﹐而上元縣劉公同纓﹐烈聲最著。公初權吳縣﹐善捕盜﹐移治上元兩年﹐尢得士民心。咸豐二年﹐聞武昌警﹐嘗上防江策於總督﹐不能用。自九江師潰﹐總督喪气歸﹐布政祁公憂憤疾篤﹐公羅掘得五千金﹑谷二千石﹐爲民倡儲粟運石﹐修火械﹐召義民﹐登陴力捍。三年正月至二月﹐守十餘晝夜不稍懈。地雷陷城﹐突入賊數百人﹐公揮眾戮之﹐城復完。賊緣梯而上﹐如蟻集﹐眾寡遠不敵﹐守者驚散﹐公還署﹐殺二妾﹐朝服坐堂皇。賊望見顏色懍然﹐皆嘆曰「若好官﹐吾儕勿相害也。」公大罵﹐躍入署後潭中以死。後潭旁每夜見神鐙旗﹐賊甚怖之。相傳公智深勇沈﹐志節遠大﹐罵賊而賊不忍害﹐賊且知公好官矣﹐而柰何防江策之不見用也。

◎文與也耿介長洲之文﹐累世儒雅﹐待詔之書法﹐三橋之篆刻﹐世寶貴若球璜。至文肅公震孟﹐復以經綸气節﹐領袖東林﹐事載前史﹐無庸贅矣。入國朝﹐文肅之孫處士君點﹐又負盛名﹐詩古文辭﹑書畫金石﹐咸不失髙曾矩法。執親喪三年﹐止酒徹肉﹐晝夜居廬﹐服除﹐祀事惟謹。朔望肅衣冠﹐拜宗祠﹐遇祭日﹐𨿽風雨必返祭。仲父乘授命﹐家產破落﹐君乃怡然依墓田以居。兄然﹐爲逋賦所累﹐君轉貸親懿﹐輸之官。薄遊京師﹐有貴人欲以國子博士薦﹐君力辭引去。富人子具兼金求畫﹐期以三日走取﹐君恚曰「僕非畫工﹐安得受促迫。」擲金於地。其人再請﹐不顧。嘗捨蓮涇慧慶寺﹐湯文正公撫蘇﹐屏騎訪之﹐問爲政之要。君曰「愛民先務在去其害﹐如虎丘采茶﹐府縣吏絡繹徵辦﹐積獘有年﹐公能除之﹐卽善政矣。」文正乃伐其樹。公嘗語君曰「聞先生存田三畝﹐何以給飠粥﹖」君對曰「貧者﹐士之幸也。」公稱善。一亭戶擁厚貲﹐以千金爲君壽﹐請通姓名於文正。君曰「湯公以道義交我﹐我豈負之。若旣傷惠﹐吾復傷廉﹐奚取爲﹖」亭戶慚而退。康祺按﹕世多重君翰墨﹐謂衡山﹑三橋子孫耳。君所不愧爲文氏子孫者﹐獨翰墨也歟哉﹗君字與也。

◎佳山堂六子康熙十七年﹐仿唐制開博學宏詞科﹐四方之士﹐待詔金馬門下﹐率爲二三耆臣禮羅延致。其客益都相國馮公邸第者﹐尢極九等上上之選﹐都人稱爲佳山堂六子﹐蓋錢塘吳君農祥﹑仁和王君嗣槐﹑海寧徐君林鴻﹑仁和吳君任臣﹑蕭山毛君奇齡﹑宜興陳君維崧也。時益都預讀卷﹐捲不彌封﹐人謂六子者且並錄。及命下﹐奇齡﹑維崧入史館﹐而四子者皆見遺﹐惟嗣槐因年老賞內閣中書﹐乃嘆馮公之無私﹐尢服諸君不肯干進也。

◎徐徵士善鑑賞徐徵士林鴻﹐善鑑賞﹐別書畫僞眞﹐兼善飲。嘗過顏禦史豹文別業﹐禦史知其大戶﹐出﹛﹜尊貯酒﹐容一斗﹐賓客多避席﹐徵士連舉者三。禦史曰「此何年制也﹖」徵士笑曰「北齊文宣帝天保六年避暑晉陽宮所作也。」驗其下款識﹐果然。

◎汪堯峯以古文自矜汪鈍翁編修居堯峯﹐以古文自矜異﹐少可多怪﹐見俗子議文章者﹐恆面斥之。同時尢西堂以檢討告歸家居﹐距堯峯不百里﹐延接後進﹐以詩文縑素請者盈庭戶﹐有求必滿其意﹐年少略能弄翰﹐獎飾不倦。故人咸畏縮堯峯﹐而樂西堂之和易也﹐然而堯峯之道尊矣。

◎嚴蓀友善繪事無錫嚴蓀友宮允《秋水集》詩文﹐與竹﹑次耕輩埒名。書法亦入晉唐之室﹐善繪山水﹑仙佛﹑花木﹑虫魚﹐靡不曲肖。尢精畫鳳﹐翔舞竦峙﹐五色射目﹐觀者嘆美﹐以爲古畫家所無。

◎達情鑼《庸吏庸言》《蜀僚問答》《讀律心得》諸書﹐爲南丰劉觀察衡﹐慶﹑光之際﹐任四川牧令時所作。觀察政聲茂著﹐言行相符﹐近已奉諭入史館循吏傳中﹝按﹕四川﹑廣東均請以衡入祀名宦祠﹐允之﹔其事迹宣付史館﹐則由同治中四川學政楊秉璋疏請﹞。其歷官任內﹐於大堂旁懸鑼一面﹐號「達情鑼」﹐令有冤抑者擊之﹐卽出坐堂皇﹐立爲聽治﹐民用是感之尢深。到今「劉大鑼」之名﹐西川父老﹐猶傳念不置於口。

◎胡フ明蒙賜禦書康熙四十三年﹐聖祖仁皇帝南巡﹐徳淸胡フ明先生渭撰《平成頌》﹐並所著《禹貢錐指》﹐獻諸行在。有詔嘉獎﹐召至南書房直廬﹐賜饌﹐禦書「耆年篤學」四大字賜之﹐儒者皆以爲榮。後閻潛丘垂老入都﹐諄諄以求禦書爲言﹐蓋深羨フ明之遇也。

◎文宗止決湖水灌揚州之議咸豐四年﹐粵賊據揚州﹐諸將帥圍攻之﹐賊守堅﹐不能下﹐乃奏請決湖水以灌之。文宗皇帝手詔答曰「揚州可緩取﹐無並傷吾百姓也。」後揚州亦卒復﹐聖人之愛民深矣。

◎聖祖惡喫煙聖祖不飲酒﹐尢惡喫煙。溧陽史文靖﹑海寧陳文簡兩公﹐酷嗜淡巴菇﹐不能釋手。聖祖南巡﹐駐蹕徳州﹐聞二公之嗜也﹐賜以水晶煙管。偶呼吸﹐火焰上升﹐爆及唇際﹐二公懼而不敢用。遂傳旨禁天下喫煙。蔣學士陳錫詩云「碧碗瓊漿瀲灩開﹐肆筵先已戒深杯﹐瑤池宴罷云屏敞﹐不許人間煙火來。」卽紀此事。

◎鄞縣藏書家吾鄞文獻世家﹐宋﹑元之世﹐如攻鬼樓氏﹑淸容袁氏﹐藏書之富﹐冠絕一朝。明代儲藏家﹐則天一閣範氏﹐至今猶甲天下﹐而四香居陳氏﹑南軒陸氏次之。本朝繼範氏而起者﹐首推盧氏靑崖先生址﹐詩禮舊門﹐自少博雅嗜古﹐尢善聚書﹐遇善本不惜重價購之﹐聞朋舊得異書﹐宛轉借鈔﹐晨夕讎校。搜羅三十年﹐得書十萬卷﹐摹天一閣爲樓以貯之﹐名之曰抱經﹐蓋取昌黎贈玉川子詩語也。同時越中有召弓學士﹐裏居不遠﹐與靑崖同宗同嗜好﹐亦號抱經﹐於是浙中有東西抱經之目﹝按﹕抱經樓書﹐粵匪亂後﹐爲商人楊某所得﹐先叔父魚門太守勸還故主﹐今已自南村歸北村矣。盧氏後人﹐歲於曬書日祀楊﹐以酬楚弓趙璧之惠﹐可云古道﹞。

◎嚴冬友侍讀友慧江寧嚴冬友侍讀長明﹐幼讀書十行並下。年十一﹐臨川李閣學典試江南﹐聞其早慧﹐欲見之﹐因介熊編修本往謁。閣學舉「子夏」二字令對﹐卽應聲曰「亥唐。」閣學大奇之﹐謂方侍郎及楊編修繩武曰「此將來國器也﹐公等善視之。」遂執經二人之門﹐學以大成。

●卷十六◎王白田性情之介澹王白田先生編輯《朱子年譜》﹐去取精審﹐於年月先後﹐尢。少壯精力﹐專注一書﹐世稱先生爲紫陽功臣﹐不誣也。先生性介澹﹐嘗謂友人曰「老屋三間﹐破書萬卷﹐平生志願﹐於斯足矣。」後𨿽以薦起﹐特授編修﹐侍值華要﹐而先生五日不以山林爲志。旣丁母憂﹐蒙世宗皇帝賜內府白金喪葬﹐逾年入都謝恩﹐遂以老病辭﹐時年僅五十餘耳。歸田後﹐杜門著書﹐當路貴人﹐皆前時禁廷宿侶﹐未嘗以竿牘及之。卽故人天上偶落雙魚﹐亦未嘗以寸箋答覆也。先生名懋﹐寶應人。

◎歡喜老人歡喜老人生海寧﹐居海鹽﹐畱心浙江海塘﹐垂五六十年﹐捍禦修培﹐堅守古法﹐當事極倚重之。老人陳氏名︳﹐字言揚﹐嘗官溫州府學教授。年八十時﹐第三子存齋方伯世箠﹐以河南按察使入覲﹐蒙世宗垂詢年齒﹑履歷﹐禦書「松柏堂」匾額﹐並賞人參﹑貂皮﹑寧糸由諸品﹐俾歸遺其親。諭云「爾父有徳有壽﹐給他老人家歡喜。」老人感激聖恩﹐遂有是號。

◎仁宗尊師念舊仁宗之於朱文正﹐禮數逾涯﹐恩榮終始﹐前輩紀之詳矣。公歿後數年﹐公侄錫爵方爲山東藩司﹐而山東學政黃勤敏公亦文正昔所特薦也。仁宗批勤敏謝恩折云「朱錫爵才勝於徳﹐汝應念石君師傅之舊恩﹐時加訓戒﹐毋忽。」並令轉諭知錫爵﹐令其回奏。禦筆於石君二字上空一格﹐聖天子之尊師念舊﹐歷久不渝﹐有諭教之責者﹐宜何如捫心自效與﹖

◎黃勤敏蒙三次賜壽黃勤敏公自道光六年七十七歲﹐蒙恩予告﹐十八年戊戌﹐猶特賜人參八兩﹐飭公子祠祭司員外郎富民赴樞廷祗領﹐並奉手諭云「江湖阻隔﹐倏爾數年矣。想精力自必如常﹐知卿原不假參苓之力﹐聊伸眷念耳。轉瞬明秋﹐特頒慶賜﹐卿其善自靜攝﹐朕欣待之也。」蓋次年八月﹐爲勤敏九十生辰﹐聖心已先計及之。公跪讀祗領﹐感泣至不能起立﹝康祺按﹕勤敏年七十時﹐在都﹐蒙仁宗賜額﹐賜銅佛﹑玉如意及珍玩大緞諸品。公致仕後﹐遇八十﹑九十﹐均蒙宣宗賜禦筆匾聯及諸珍物﹐令其予祗領寄家。三次賜詩﹐耆臣罕有之榮也﹞。

◎六安州進茶之擾民舊例﹕禮部主客司歲額﹐六安州霍山縣進芽茶七百斤﹐計四百袋﹐袋重一斤十二兩﹐由安徽布政司解部。其奉檄榷茶者﹐則六安州學正也。聞是役在昔頗爲民累。竊惟京華人海﹐百物充初﹐聖人愛民如子﹐他日封疆賢大吏﹐必有奏請免進﹐以蘇民困者。

◎臧在東經學武進臧鏞堂在東﹐經師玉林孫也﹐受業於盧召弓學士﹐經史小學﹐精審不苟﹐殆過其師。每歲除夕﹐陳所讀書﹐肅衣冠而拜之﹐故又字曰拜經﹐蓋慕其遠祖榮緒庚子陳經之故事也。其弟禮堂﹐學亦深邃﹐持父喪﹐白衣冠而處﹐不與人見。

◎郭頻伽萬梅花擁一柴門圖郭頻伽名麟﹐吳江才人。嘗以《水村圖》索人題詠﹐同縣女士汪玉軫題之云「深閨未識詩人宅﹐昨夜分明夢水村﹐卻與圖中渾不似﹐萬梅花擁一柴門。」頻伽乃倩奚鐵生補爲《萬梅花擁一柴門圖》﹐以代前軸﹐亦可謂風流好事矣。

◎阮文達愛才﹝二則﹞

乾嘉間﹐元和三蔣﹕伯莘於野﹐仲徵蔚蔣山﹐季夔希甫﹐皆工詩﹐人各一集﹐幾乎王謝家風矣。蔣山尢淵博﹐治經史小學﹐兼通象緯﹐著述甚精﹐詩文才力雄富﹐無所不有。弱冠遊浙江﹐阮文達公一見傾倒﹐畱之學使署﹐約爲兄弟之交。公復序其《經學齋詩》﹐謂研精覃思﹐夢見孔﹑鄭﹑賈﹑許時﹐不失顏﹑謝山水懷抱也。

阮文達視學浙西﹐賞石門吳曾之才﹐爲易名曾貫。吳善五言長律﹐時修表忠觀新ㄈ成﹐命之賦詩﹐吳用八庚全韻﹐爲五排﹐不遺一字﹐於工穩中﹐時露神韻。公因稱之曰吳八庚。試杭州時﹐新制團扇適成﹐紈素畫筆﹐頗極雅麗﹐遂以仿宋畫院制團扇命題詩﹐佳者許以扇贈。錢唐陳雲伯大令文傑﹐才爲諸生﹐賦詩最佳﹐卽以扇與之﹐人稱爲陳團扇。文達久官吾浙﹐其識拔寒﹐憐才雅舉﹐不勝書﹐此二事絕相似﹐且並紀《定香亭筆談》﹐爰類次之。

◎嘉慶紀元之孝廉方正﹝二則﹞

陳方伯奉玆﹐負人倫鑑﹐於海內文儒老學﹐莫不識其姓字而知其所長。嘉慶紀元﹐詔舉孝廉方正之士﹐直省名單至﹐方伯與友人書曰「皇衢大亨﹐賢人道長﹐特科妙選﹐竟得三君﹐東南人望﹐盡於此矣。」三君﹐謂江蘇錢大昭可廬﹐安徽胡虔雒君﹐浙江陳鱧仲魚也。或曰「安徽當以程瑤田易疇爲第一﹐而胡君亞之。」知言哉。

是年﹐吾郡舉孝廉方正六人。鄞袁鈞陶軒﹐工詩古文﹐專治鄭學﹐於鄕邦故實﹐尢多掌錄﹐立品方嚴﹐爲時儀表。慈溪鄭勛簡香﹐博核多藏書﹐門法儒雅。定海李巽占﹐有孝行﹐授徒某姓﹐不食館餐﹐蓋其家貧﹐歸侍母同食番薯﹐不忍獨飽稻肉也。又嘗受富家課子聘﹐知友人方謀奪﹐力辭之﹐終受館谷之賤者﹐他行類是。是年舉主﹐阮文達也。可見上有賢大吏﹐下有賢守令﹐堂堂紀元特科﹐何至不能得士。

◎康熙朝試鴻博之寬康熙朝鴻博科﹐讀卷諸臣﹐照前代制科分等第﹑進士科分甲乙例﹐判作四等。拆捲日﹐上問﹕「有不完捲者﹐何以列在中卷﹖」蓋嚴繩孫僅作一詩也。眾對曰「以其文詞可取也。」上又問﹕「上二卷內﹐有驗於天者不必驗於人語﹐無礙否﹖」蓋彭孫捲也。眾對曰「𨿽意圓語滯﹐無礙。」上又問﹕「賦首有或問於予曰﹐中有唯唯否否語﹐豈以或指朕﹑予自指耶﹖」蓋汪琬捲也。眾對曰「賦體本有子虛亡是之稱﹐大抵皆寓言﹐似不必有實指也。」﹝以上見《制科雜錄》。﹞上問﹕「詩中有云『杏花紅似火﹐菖葉小於釵』﹐菖葉安得似釵﹖」蓋朱彜尊捲也。眾對曰「此句不甚佳。」上曰「斯人固老名士﹐姑略之。」﹝以上見《詞科摭言》﹞。上又曰「詩賦韻亦學問中要事﹐賦韻且不論﹐卽詩韻在取中卷者﹐亦多出入﹐有以冬韻出宮字者﹝潘耒捲﹞﹐有以東韻出逢﹑濃字者﹝李來泰捲﹞﹐有以支韻之旗誤作微韻之者﹝施閏章捲﹞﹐此何說也﹖」眾曰「此緣功令久廢﹐詩賦非家弦戶誦﹐所以有此﹐然亦大醇之一疵也﹐今但取其大焉者耳。」上是之﹝以上亦見《雜錄》﹞。可見當時法律之寬﹐聖心愛賢之篤。

◎集議國政大臣見諸王不得長跪康熙二十六年正月二十六日﹐諸王大臣議禮永康左門。諸王以次環坐﹐內閣﹑九卿﹑科道議畢﹐閣臣白其議﹐向諸王長跪移時﹐武定李相國之芳年老踣地﹐華亭髙太常層雲時官給諫﹐抗章彈奏云「天潢貴冑﹐禮當致敬﹐獨集議國政﹐無不列坐﹐況永康左門﹐乃天子禁門﹐非大臣致敬諸王之地。大學士輔弼大臣﹐當自重﹐諸王宜加以禮接。」疏入﹐交宗人府吏﹑禮二部議﹕凡會議時﹐大臣見諸王﹐不得引身長跪﹐著爲令﹝按﹕《東華錄》紀康熙二十七年﹐有給事中髙層雲﹐疏參大學士王熙向康親王傑書等跪語﹐王俱坐受一折﹐與此則引《鶴徵錄》者少異﹐未知同事異傳﹐抑別一事也﹞。

◎先授編修後選庶常之奇遇選庶吉士攺編修﹐同在一年者﹐世已罕見﹐乃竟有先授編修﹐後選庶常﹐在數月中者。仁和沈筠開平﹑上海錢金甫越江﹐康熙大科﹐旣膺薦舉﹐又同中戊午﹑己未鄕會試﹐三月禦試﹐授爲編修﹐五月選庶吉士﹐復並列其名。三閱月中﹐再入詞曹﹐士林以爲絕無僅有之遇。

◎劉正宗修怨於施愚山施愚山分守江西﹐政聲藉甚﹐時論以爲不日當開府﹐忽遭束閣。蓋安丘劉相國正宗﹐當愚山持節山左時﹐有所干請不遂﹐至是修怨焉﹐然益見愚山之不畏彊禦矣。

◎毛西河拒奔女毛西河少與兄萬並知名﹐人呼小毛子。性恢奇﹐負才任達﹐善詩歌樂府塡詞﹐所爲大率托之美人香艸﹐以寫其騷激之意﹐纏綿綺麗﹐按節而歌﹐使人淒悅。又能吹簫度曲﹐遊靖江﹐當壚馮氏者﹐悅其詞﹐欲私就之﹐西河謝曰「彼美不知我﹐直以我爲狂夫也。」徑去﹐見施愚山所作《毛子傳》。康祺按﹕西河少年落拓江湖﹐無復繩幅﹐《鮚外集》痛詆之﹐他書亦多訾議。是舉拒奔女於旅肆﹐尙不失爲君子之行﹐特蒙難出亡﹐對酒家婦吹簫按節﹐其人去狂且幾何。況旣知引避﹐又復以彼美之姓氏裏居播告朋輩﹐則仍西河之所以爲西河也。

◎張鵬翼篤信程朱國初儒者﹐連城張先生鵬翼﹐篤信程朱﹐銳意問學﹐自治甚嚴整﹐終日端坐﹐跬步不苟﹐盛暑不袒裼﹐事親養志無違﹐居喪蔬食﹐三年不外遊﹐不內寢﹐動必以禮。嘗曰「考亭易簀之年﹐乃我下帷之始﹐蓋俯焉日有孳孳﹐不知其老且耄也。」所居鄕曰新泉﹐男女往來分二橋﹐道不拾遺﹐市中交易﹐先讓外客﹐皆服先生之教也。漳浦蔡文勤公書「醇學」二字表其閭﹝按﹕先生與林赤章﹑童玉鉉﹑李錕峯﹑董若水四君友善﹐號曰四愚﹐構「四愚亭」於冠豸山中。先生獨結屋居山之深邃處﹐晚年與長江黃﹛龍﹜陽聲遊﹐其及門則黃建中﹑劉偉克傳其業。耿逆僞將軍劉應麟﹐聞先生諳琴律﹐劫至郡﹐彊使鼓之。先生白衣抱琴﹐不彈。應麟知其難屈﹐卒釋歸。凡此淵源事迹﹐亦它日纂新泉學案所必及者﹐爰附錄之﹞。

◎賜大挑舉人葛紗嘉慶六年辛酉﹐例舉大挑。時仁宗以畿輔久旱﹐盼雨甚殷﹐挑日適甘雨應時﹐上喜極﹐傳諭賞本日挑取一等舉人葛紗各一匹。

◎杭堇浦怨全謝山之由後鴻博科﹐吾浙方聞博學之士﹐浙東推謝山﹐浙西推堇浦﹐猶康熙大科之有秀水﹑蕭山也。康祺少時﹐則聞堇浦負謝山於死後﹐而未得其詳。頃讀先師徐先生《煙嶼樓文集》﹐有記杭堇浦一篇﹐謹節錄之曰「始二人以才學相投契﹐最爲暱密﹐客京師﹑維揚﹐無一日不相見﹐談笑辧論﹐相服相稱嘆﹐數十年無間言也。旣而謝山膺東粵制府之聘﹐往主端溪書院﹐堇浦同時爲粵秀書院山長。謝山自束外﹐一介不取﹐𨿽弟子餉時物﹐亦峻拒之﹔而堇浦則捆載湖州筆數百萬﹐乞粵中大吏函致其僚屬﹐用重價彊賣與之。謝山貽書規戒﹐謂此非爲人師所宜﹐不聽。謝山歸﹐以告揚州馬氏兄弟。他日堇浦至﹐馬氏秋玉昆季甚詰責堇浦﹐堇浦不敢辧﹐而怨謝山切骨﹐而謝山不知也。謝山旣卒﹐其弟子如蔣樗庵﹑董小鈍諸君﹐念其師執友莫堇浦若﹐乞之銘墓。堇浦使來索遺集﹐與之﹐久無報章﹐屢索還遺集﹐終不報﹐而堇浦《道古堂文集》雕本出矣。諸君視其目﹐有《鮚亭集序》﹐忻然檢讀﹐則若譽若嘲﹐莫解所謂。細繹之﹐又似謝山有敗行者﹐皆大驚怪﹝世有以徐先生言爲太過者﹐試一考全﹑杭交誼﹐並取此序閱之﹞。又徧觀其他文﹐則竄謝山文爲己作者六七篇﹐於是知堇浦賣死友﹐而不知其賣之之故。旣而有自維揚來者﹐道其詳於樗庵﹐始恍然大悟。」其後樗庵弟子﹐有抄《鮚亭集》而以杭序冠首者﹐樗庵見之大怒﹐乃手記堇浦負謝山始末於序後﹐而此書後歸徐先生﹐故先生詳述之如此。樗庵固不妄語﹐徐先生亦不輕詆前輩者。且堇浦《粵遊集》﹐每有以湖筆饋某官詩﹐其文集中考據論辯之作﹐頗與鮚相出入﹐然則才如堇浦﹐竟有文無行至此﹐亦可唏矣﹝按﹕他書稱堇浦性嗜博﹐夏月袒小衣﹐入茶肆﹐與裏少年遊﹐呼叫拍張﹐各不相識。適學使者輿過﹐偶見之﹐頷而去。眾驚﹐則曰「我衙門中後輩也。」同博者始知爲堇浦。觀此﹐則堇浦之行檢通悅﹐本與謝山異趨﹔愛其才而與之比﹐仍謝山之過也﹞。

◎栗恭勤殫心治河河工之築壩護堤﹐以磚代石﹐自栗恭勤公始。是後每有大役﹐碎石稭埽﹐工用大減﹐數年省官銀百三四十萬兩﹐而工益堅。自奏爲定例﹐省費更不可訾算矣。然公於河﹐實殫竭心力﹐體驗入微。平居河勢曲折﹐髙下向背﹐皆在其隱度中。或報水漲堤將壞﹐公曰「無妨。」或堤去水遠﹐公曰「水將至矣﹐急備之。」果如公言﹐眾乃大服。任事五年﹐河不爲患﹐官吏皆慶爲天幸。然前公任三年﹐河決祥符﹐公卒一年﹐南岸決﹐逾年又決。然則豈非人事哉﹖

◎吳人祭酒之遺澤錢唐吳淸臯﹑淸鵬﹐人祭酒第六﹑第七子也。兄弟孿生﹝按﹕以先生者爲兄﹐從質家言﹞﹐淸才雅趣﹐得筆得文。淸臯以孝廉授中書﹐晉階侍讀﹐考禦史第一﹐未及補﹐擢守江西之撫州。宣宗召見曰「汝師傅吳人之子耶﹖汝學問乃不得進士也。」世以爲且大用﹐乃自撫州調南昌﹐僅一攝吉南贛寧道﹐再攝鹽法道事﹐卓異入都﹐道卒。淸鵬以髙第﹐歷職淸曠﹐自放於詩酒﹐終順天府府丞。所遇閒劇不同﹐而官皆至四品﹐再世仍隸仕籍。人遂謂以生年月日推富貴壽夭﹐其說果不甚誣﹐而不知祭酒之遺澤遠矣。

◎湯海秋著浮丘子道光朝士﹐無不知湖南有海秋湯鵬者。海秋二十成進士﹐三十補禦史﹐意气蹈厲﹐勇言事﹐未逾月﹐三上章﹐最後以言宗室尙書��叱辱滿司官事﹐在已奉旨處分後﹐罷禦史﹐回戶部原官。時英夷擾海疆﹐求通市﹐海秋憤不得言事﹐猶條上尙書轉奏﹐策夷務善後三十事。嗣西夷求攺關市約﹐有君奏中不可許者數條﹐人以是服其精。浮湛部曹﹐不得志﹐退而著《浮丘子》一書﹐大抵言軍國利病﹑吏治要最﹑人事情僞﹑開設形勢﹑尋攝要眇﹐凡九十篇﹐四十餘萬言。每遇人輒曰「能過我一讀《浮丘子》乎﹖」其自喜如此。年僅四十餘卒。康祺按﹕海秋生胡文忠同縣﹐曾文正官京朝時﹐嘗與海秋爲深友﹐中有違言﹐文正頗自咎。設天假海秋以中壽﹐人事磨煉﹐才學器識當益醇。粵逆事起﹐戎幕需材﹐展轉汲引﹐未必不躋中興勛輔之列。年少气豪﹐銳意世用﹐一蹶不自克﹐卒摧頹郁塞以死﹐悲哉﹗

◎吳兆騫有名士習气吳江吳兆騫漢槎﹐嘗與二三朋好﹐同出縣東門﹐意气岸然﹐不屑中路。忽顧汪鈍翁述袁淑語曰「江東無我﹐卿當獨秀。」傍人爲之側目﹐此所謂名士習气也。康祺憶戊辰春闈後﹐從先叔父兵部公散步虎坊橋﹐適某相乘轎過﹐車馬雜沓﹐飛埃滚滚﹐咫尺迷﹐余舉扇自障曰「元規塵起污人。」先叔父回首斥之云「名士習气﹐切不可學。」因漢槎事﹐棖觸先訓﹐敬志之以自箴。

◎宣宗識拔陳碩士陳碩士侍郎家本素封﹐以諸父輩仕宦中落。侍郎自禦史回翰林原衙門﹐貧益甚﹐人勸其出遊。公曰「吾近臣矣﹐又爲人客﹐柰何﹖」一日有貸於友人﹐至則弈棋賦詩﹐盡日暮忘所事而返。後驟遷至閣學﹐宣宗諭之曰「汝非有保舉人﹐朕知汝靜退有操守﹐進汝官。」天褒五字﹐可爲侍郎一生定評矣。

◎宣南話舊圖道光十五年﹐江寧鄧督部廷楨受命總制兩廣﹐自安徽入覲。時公同鄕官京師者﹐公子子久編修外﹐幾二十人。未明入朝﹐出答賓客之造請﹐及暮歸寓館﹐與鄕人述故老逸事﹐商論文史﹐辧訓詁音聲於三百五篇詩﹐刺取聲韻﹑雙疊者﹐左右逢原﹐如取物筐篋中﹐人皆神開意新﹐日聞所未聞。臨別﹐鄕人爲繪《宣南夜話圖》﹐張之以詩。此𨿽小事﹐然作宦數十年﹐以耄耆老宿﹐與後生分席談經﹐非記誦博洽者不能。作客十餘日﹐以封圻貴官﹐與鄕裏通宵話舊﹐非神气閒定者亦不能。

◎李文定薦舉人才合肥前相國李文定公﹐在位數十年﹐尢篤於人物。如李太史因篤﹑趙參政進美﹑秦檢討松齡諸君﹐公爲學士時﹐薦以應博學鴻詞科者也。陸淸獻公﹑邵參議嗣堯﹑彭巡撫鵬﹐公爲吏部時所薦﹐以氵存至大官爲名臣者也。下至單門寒﹐聞聲相思﹐惟恐其不登用。蓋公生平汲汲於以人事君﹐其所薦引﹐非有鄕裏姻戚﹑年家故舊之私﹐非有竿牘苞苴﹑揣摩迎合之獘﹐蓋謀國之忠﹐知人之哲﹐如合肥前相國者﹐則誠不負聖明矣。

◎梅村十子詩序《梅村集。太倉十子詩序》﹕瑯邪﹑太原兩王公而後﹐雅道澌滅﹐吾黨出﹐相率通經學古爲髙﹐然或不屑屑於聲律。又二十年﹐十子者﹐乃以所爲詩問海內。十子爲周肇子ㄈ﹑王揆端士﹑許旭九日﹑黃與堅庭表﹑王撰異公﹑王昊惟夏﹑王忭懌民﹑王曜升次谷﹑顧湄伊人﹑王攄虹友。自子ㄈ以下﹐皆與雲間﹑西泠諸子上下其可否﹐端士﹑惟夏兄弟﹐則爲兩王子孫。

◎崔黃葉王黃葉國初詩人崔不雕﹐漁洋房考門人也。居太倉之直塘﹐性孤潔寡合﹐吳梅村祭酒目爲直塘一崔。《居易錄》稱崔華詩淸異出塵﹐有句云「丹楓江冷人初去﹐黃葉聲多酒不辭。」人目爲「崔黃葉」。又歷城王進士蘋﹐能詩﹐嘗有句云「亂泉聲裏才通屐﹐黃葉林間自著書。」又云「黃葉下時牛背晚﹐靑山缺處酒人行。」漁洋亦目之爲「王黃葉」。考自來謝胡蝶﹑鄭鷓鴣﹑袁白燕﹑鮑夕陽﹑紅杏尙書﹑三影郎中之類﹐多以詩詞斷句﹐驟博髙名﹐卽漁洋賦「郎似桐花﹐妾似桐花鳳」一詞﹐亦有「王桐花」之號。然文人標榜﹐數見不鮮﹐風雅如漁洋﹐抑何未脫臼窠乎﹖

◎聖祖稱陳汝咸爲好官吾邑陳莘學先生汝咸﹐隨父講學證人社中﹐專力於愼獨之旨。梨洲嘗謂人曰「此程門之楊迪﹐朱門之蔡沈也。」康熙三十年成進士﹝按﹕《國朝先正事略》稱﹕汝咸會試第一﹐誤﹔是科會元乃張瑗﹞﹐座主李文貞﹐方以講學招來後進﹐或邀之往﹐先生謝不與。散館攺知縣﹐宰漳浦十三年﹐循績惠政﹐不可殫紀。調南靖﹐浦人相率赴會城吁畱﹐不可﹐歸收田器塞縣門﹐晝夜環守。去之日﹐民扶老攜幼﹐環跪街巷泣曰「公毋去﹐活我百姓。」擁肩輿不得行。先生下輿﹐步入李太學家﹐夜半﹐假城守二騎﹐作巡邏者﹐間道從北門逸去。民追思不已﹐卽於北門構月湖書院﹐塑先生像瞻拜。月湖﹐吾邑城中湖﹐世稱月湖先生也。在南靖﹐善治盜﹐任未期月﹐犬不吠夜﹐頌聲大作。內召﹐由主事擢禦史﹐疏言閩海掛號之獘﹐聖祖嘉納﹐賞賚食物。時海賊陳尙義乞降。先生自請入海撫之﹐陛辭﹐溫諭曰「汝乃近禦之臣﹐風濤不測﹐不必親下海。」後隨行之千總﹐果遇颶風﹐事竣復命﹐聖祖又諭曰「汝若同入海﹐不受驚耶﹖」五十二年﹐奉使至湖廣祭告諸陵﹐兼賚駐防士卒。先生出入紅苗界﹐默籌久遠之策。犭洞長官有出迎者﹐歌其土音﹐先生爲竹枝詞﹐宣布太平威徳之盛﹐使習之。明年﹐陜西甘屬報荒﹐復奉使出撫﹐臨行﹐聖祖諭曰「窮邊恐不得食﹐彼所出肉蓯蓉﹑土參﹐朕亦嘗之﹐頗美﹐可啖也。」先生頓首謝。入境﹐見野有餓莩﹐卽不復禦酒肉﹐撫慰饑民﹐步行一日﹐逾九嶺至平涼﹐發貯谷﹐並移鎭原倉米賑之。以勞卒於固原﹐地方有司檢視其囊﹐衣一襲﹑錢一緡而已。訃聞﹐聖祖憫悼﹐連稱好官可惜。先生官不過理少﹐而當時主眷之隆﹐已以重臣相待﹐蓋閩中作令之政聲﹐早達聰聽也。

◎陳紫芝在臺垣之風節康熙間﹐吾鄕前輩有聲臺垣者二人﹐而均出吾宗﹕一理少﹐一則非園先生紫芝也。先生初官詞曹﹐卽不受外僚書帕之敬﹐入臺尢持風紀﹐嘗疏請裁屯衛﹑頒禮書﹐除南城大猾鄧二﹐皆允行。時疆臣多由閣部保舉﹐湖廣巡撫張沂﹐大學士明珠所私也﹐恃勢貪暴﹐廷臣不敢糾。先生具疏劾﹐且請罪其保舉之人。奏入﹐上語之曰「滿朝爲所賄屬﹐爾小禦史﹐乃爾敢言。」翌日﹐面諭九卿﹐卽與內升四品卿﹝按﹕蔣學鏞《樗庵存稿》謂﹕原保大僚十餘人﹐因之降黜﹔新修《鄞縣誌》從之﹐非事實也。康熙二十七年﹐明珠革職﹐上諭尙以保舉張官員﹐未經議罪﹐責塞楞額之庇護﹐見《明珠傳》﹞。先生益感激思報稱﹐一日﹐於朝房值明珠﹐延坐進茗﹐飲之﹐歸寓暴卒﹝按﹕明珠延坐一事﹐見《萊州府誌。郭傳》﹞。在明相黷貨攬權﹐勢居騎虎﹐固不避妨賢害正之醜聲﹔惜濟濟盈廷﹐無一人爲之舉發者﹐而先生之方剛見憚﹐峭直寡援益見矣。

◎阮文達重建曝書亭秀水朱氏曝書亭﹐久廢爲桑田﹐南北種桑皆滿﹐亭址無片甓存﹐獨嚴藕漁太史所書匾無恙。而荷鋤犯此地者﹐其人輒病﹐或竹先生魂魄猶戀此土耶﹖嘉慶間﹐阮儀徵視學按臨﹐醵貲重建。

◎江鄭堂在儒林文苑遊俠之間甘泉江鄭堂藩﹐淹貫經史﹐博通羣書﹐旁及九流二氏之學﹐無不綜覽﹐詩古文豪邁雄俊﹐才气無雙。嘗作河賦﹐以匹郭景純﹑木元虛江海二作。受業惠氏弟子余仲林﹐盡得其傳﹐諸經多有發明。其爲人﹐則權奇倜儻﹐能走馬奪槊﹐狂歌豪飲﹐好遊好客﹐至貧其家。儒林﹑文苑﹑遊俠三傳﹐令後世難於位置。

◎阮文達推重經學蕭山毛西河﹑徳淸胡フ明所著書﹐初時鮮過問者。自阮文達來督浙學﹐爲作序推重之﹐坊間遂多流傳。時蘇州書賈語人﹕「許氏《說文》販脫﹐皆向浙江去矣。」文達聞之﹐謂幕中友人曰「此好消息也。」

◎謝金圃識拔汪容甫前筆紀謝金圃少宰之禮卞汪蓉甫﹐嘆爲今人所難。頃見焦裏堂撰少宰遺事一篇﹐言乾隆丁酉值選拔歲﹐所拔如汪容甫中﹑顧文子九苞﹑陳理堂燮﹑程中之贊和﹑郭職民均﹑江秋史徳量﹑劉又徐玉麟﹑宋首端綿初﹐皆一時通經能文之士。時謗容甫者甚多﹐少宰違眾論﹐特拔之。容甫惡聞炮﹐每來謁﹐則戒司炮者﹐俟其行遠而後發聲。又嘗薦容甫於鹺使者﹐容甫偶不合﹐艴然去﹐少宰爲之謝罪云云。一片熱腸﹐愛才如命﹐爰補錄之﹐以告居大位者。康祺獨怪容甫受少宰曠代之知﹐復得儀徵相國﹑鎭洋制府送抱推襟﹐殷殷以國士相期待﹐乃其集中如《自序》《弔黃祖》《弔馬湘蘭》《頌狐父之盜》諸篇﹐憤郁牢騷﹐幾若失職辱身﹐舉世欲殺﹐塊然無一人可伍者。不知世有容甫之學之才﹐並無容甫當日之遇﹐荒山破屋﹐頭白無聞﹐其斫地問天﹐又當如何也﹖

◎吳次奉詔譜楊繼盛傳奇吳次以順治九年拔貢生授中書舍人﹐夙負才望﹐尢以詞曲名。奉詔譜楊繼盛傳奇﹐譜成稱旨﹐卽以楊繼盛之官官之﹐時以爲奇榮雅遇。商次有《入署拜椒山楊先生祠時奉命譜椒山傳奇》詩。或曰「今昆曲有《鳴鳳記》院本﹐演椒山劾嚴嵩事﹐殆卽﹝B16g﹞次所撰進﹐後遂徧傳教坊也。」第考梨洲先生太夫人﹐嘗有壽日見演《鳴鳳記》因之慟哭一事﹐見梨洲子百家跋子劉子所作壽序後﹐是《鳴鳳記》明末已行﹐﹝B16g﹞次所撰﹐當別一本﹐試諗之識曲者。

◎段秀林精幹騎射承平將帥﹐專尙騎射﹐段提督秀林官古北口時﹐扈從熱河﹐髙宗召見﹐問﹕「爾年逾七十﹐尙能射否﹖」對曰「騎射﹐武臣職也﹐臣𨿽老﹐尙能跨鞍彎弧﹐爲將士先。」一日﹐上在宮門﹐懸鵠命秀林射。秀林一發中侯心﹐上甚喜﹐賜穿黃褂。

◎陳厚耀以算學受知聖祖泰州陳諭徳厚耀﹐與梅文穆公同直內廷﹐蒙聖祖指授算法﹐已詳一筆矣。當文穆初入見﹐上嘗語之曰「汝知陳厚耀否﹖他算法近日精進﹐向曾受教於汝祖﹐今汝祖若在﹐尙將就正於彼矣。」諭徳侍從多年﹐蒙賜書籍﹑文具﹑錦綺﹑瓜果之類﹐尙爲近臣所恆有﹔其頒賜儀器﹐疇人家詫爲未見。一日﹐又賜熱河光木﹐供之几案﹐光皎如月﹐諭曰「以助汝鉤稽布算之勤也。」諭徳有《奉敕賦夜亮木詩》﹐懿戚勛舊﹐咸羨其遇。

◎王應辰以驕抗賈禍常州王君應辰﹐以嘉慶辛酉進士﹐選四川新繁縣知縣。到官﹐頗得士民心﹐而縣素號饒邑﹐君絕苞苴之私﹐不能飾廚傳稱過客﹐故上游及同列皆不喜。戊辰冬舉計典﹐有日者素識君﹐而往來於藩司之門﹐自省中遺君書云「方伯將以計典黜君矣﹐得金若干乃可免。」緘其書﹐以方伯印封發之。君得書笑曰「鬼蜮乃敢白晝見﹗」藏其書﹐而以其事白制府。制府以爲脇持也﹐怒以「才力不及」塡計典入奏﹐立委員攝印署理。委員至﹐君拒不見﹐委員噪於庭﹐君乃出﹐索其委牌。而委員以制府促督﹐不及待司文﹐無以應。君笑曰「此亦可詐耶﹗」呼騶械之﹐委員恐﹐馳去﹐訴制府﹐謂某敢抗制府命﹐且辱之。制府大怒﹐命中軍提兵﹐隨成都府知府往捕﹐圍其署大索﹐獲日者所致書﹐毀之﹐捆君歸於省﹐置諸獄﹐以抗不交印奏﹐禍且不測。於是四川諸州縣大嘩﹐騰謗書徧於道路﹐頃之聞於朝﹐禦史或摭以入告。奉旨查辦﹐然後出君於獄﹐放之歸﹐而以病風覆奏焉。以飲食饋贈之微﹐釀成如許大案﹐固知仕途之險叵。然世有諂事上官﹐厚結寮佐﹐下至胥徒臧獲之輩﹐靡不各饜其私﹐冀彌縫於纖瑣﹐而事出意外﹐終亦罷去﹐或反以虧帑累身家者﹐又當如何而後可。曰﹕事上以敬﹐不淩不挫﹔交友以誠﹐不驕不惰。禮無不及﹐情無太過﹐無脂韋以徼福﹐無矯激以賈禍。升沈得失﹐天焉者司之﹐而何預於我。

◎康紹鏞專心掌故興縣康光祿紹鏞﹐值軍機時﹐勤於趨職﹐專心掌故﹐以周知當世之務爲急。大樞董文恭﹑戴文端﹑盧文肅諸公﹐咸倚如左右手。嘉慶十八年﹐林淸倡亂畿南﹐山東﹑河南響應﹐公方隨扈﹐卽以各省應行防堵之處﹐及將弁姓名﹐曾否經歷行陣﹐所轄兵數多寡﹐作一小冊以自隨。會上詢問各要隘將弁﹐當軸卽以其冊進。上由是知其才可大用﹐遂擢鴻臚卿﹐揚歷封疆﹐於此兆矣。按﹕此舉頗足爲士大夫法﹐我輩旣讀書筮仕﹐卽官非樞密﹐時非軍務﹐凡海內人才﹐中邊地勢﹐及水陸兵額多寡彊弱之數﹐孰不當隨處畱心與。

◎鐘懷之謙抑甘泉鐘明經懷文選樓所刻《考古錄》﹐其所著也﹐撰述通慧制行﹐動中禮法。嘉慶甲子﹐督學劉文淸公舉爲優貢生﹐君入謁﹐抑抑若不自勝﹐自謂愆咎殊多﹐不稱此目﹐家庭朋友閒言屢及之。嗚呼﹗朝廷設科取士﹐使與其選者﹐盡如君之顧名思義也﹐科目洵足重矣。

◎劉文淸勗焦循攺習經學劉文淸按部揚州﹐江都焦孝廉循時年十七﹐應童子試﹐取入學﹐覆試日﹐公問﹕「詩中用ξ﹁字者誰也﹖」孝廉起應之。問二字何所本﹖以《文藪。桃花賦》對﹐且述其音義。公喜曰「學經乎﹖」孝廉對曰「未也。」公曰「不學經﹐何以足用﹐爾盍以學賦者學經﹖」明日復謁﹐公復呼孝廉至前曰「識之﹐不學經﹐無以爲生員也。」孝廉歸﹐乃屏他學而學經﹐卒成經師。孝廉嘗作《感大人賦》﹐以識知己之恩﹐今冠《雕菇樓集》首。康祺年十七爲秀才﹐長沙周侍郎亦於眾中謬加褒賞﹐謂他日當以文章名﹐贈以書籍箋筆﹐及京師佩用之物。越二年﹐京江張文貞公繼公視學﹐歲科九試﹐每出入場屋﹐必召至案前﹐諄諄以名世壽世相勗。今年將四十﹐羈紲冷官﹐學問無成﹐修名不立﹐以視孝廉五經紛綸﹐著述盈笥﹐不負文淸之知遇者﹐辟諸艸木﹐區以別矣。回首師門﹐慚惶無地。

◎以佐雜至大官本朝漢臣以佐雜至大官者﹐雍正間之李衛﹑田文鏡﹐嘉慶間之李世傑﹐最有聲望。乾隆朝﹐揚州楊公景素﹐以一縣丞﹐氵存躋開府﹐總督兩廣﹑浙閩﹑直隸﹐亦未易才也。初投效直隸河工﹐以精敏爲河道忌嫉﹐將笞之﹐公躍馬馳去﹐投河帥訴曰「景素功臣後﹝按﹕敏壯公捷爲公曾祖﹞﹐有罪宜殺﹐不可辱。」且陳河渠利病﹐帥奇之﹐遂氵存保至大用。巡臺灣﹐值漢民與熟番構釁﹐生番亦乘間焚殺漢民。公案界掘深溝﹐築土牛以爲之限﹐請令熟番發畱辮﹐以別於生番﹐永杜假冒。官直隸布政司時﹐山東賊王倫方煽變﹐公奉命防河西﹐賊眾兵寡﹐撫回人子弟而用之﹐得二千人﹐勇气百倍﹐刂捕堵禦﹐以底於平。其他歷官政迹﹐亦多可述者。蓋科第中人按格推排﹐歲擢年遷﹐或以庸庸據髙位﹔若起家雜流﹐忽膺異眷﹐無問其治術之醇疵﹐進身之邪正﹐而其人必有出眾之幹局﹐無疑義也。

◎小李將軍嘉慶間平閩﹑浙海盜﹐李壯烈伯實爲首功。太平參將李成隆﹐亦有勞焉。龍王堂松門之役﹐成隆婦新產﹐風雨破其屋﹐驚死﹐不顧﹐立率師往剿。安南夷匪及鳳尾幫盜﹐皆以此舉就禽﹐時亦稱成隆小李將軍。

