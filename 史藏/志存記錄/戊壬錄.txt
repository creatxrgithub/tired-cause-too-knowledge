戊壬錄淸宋玉卿

◎攺政之變

變法不自光緒帝始也。當同治初年﹐曾國藩曾借洋將以殺戮洪楊軍﹐已漸知西人之長﹐故創制造局以制新器﹐設方言館以養譯才﹐創招商局以爭航利﹐派出洋學生以遊學他國。文祥亦稍知時局﹐用客卿美人蒲安臣爲大使﹐徧交泰西各國。變法之事﹐已濫觴於此矣。惟當時朝士﹐懵於外勢﹐贊成者少﹐拒絕者多﹐故於二三十年間﹐養成此不痛不癢之中國也。迨甲午一役﹐以龐然自大之帝國﹐爲日本所擊敗﹐直至割棄臺灣﹐賠償巨款﹐痛定思痛﹐而舉國之大夢乃醒。

顧是時首言變法者何人乎﹖則光緒帝二十年之老師傅翁同也。翁本志慮忠純﹐學問淵博﹐以協辦大學士﹐兼毓慶宮行走﹐頗爲光緒帝所信任。至甲午敗後﹐知非講求西法﹐不足以圖自彊﹐乃搜時務書而考求之。因於光緒帝前﹐時爲稱說﹐於是光緒帝毅然有攺革之志矣。乙未五六月間﹐翁與光緒帝決議大行變法﹐擬下詔敕十二道﹐爲奕所知﹐阻之。不聽﹐奕以告西後。西後怒﹐乃撤翁毓慶宮行走﹐自是變法之議中止。

康有爲者﹐廣東南海人也。當光緒十四年﹐曾以布衣伏闕上書﹐請釐革積獘﹐修明內政﹐取法泰西﹐實行攺革。朝貴見之﹐目爲病狂﹐格不得進﹐康乃歸裏講學。及乙未之春﹐例行會試﹐各省舉人之公車﹐咸集京師﹐康亦與焉。聞中日議和事﹐以日本要索過巨﹐憤之﹐乃創議上書拒絕。其徒梁啟超﹐遂日夕奔走號召﹐連署上書論國事。廣東﹑湖南兩省之舉人﹐同日先上﹐他省從之。各自連署麇集於都察院者﹐幾無虛日。旣而又合各省之舉人﹐大議於松筠庵。庵故明臣楊椒山先生之舊宅﹐禦史有彈劾事﹐恆一集也。是時與議者﹐凡千三百人﹐爲大連署以上書﹐推康有爲領袖之。其書之大意﹐凡三事﹕一曰拒和﹐二曰遷都﹐三曰變法。而其結束則歸本於變法。大臣見之﹐惡其激烈﹐不爲上達。未幾﹐和議成﹐公車散﹐康已通籍﹐授工部主事職。復上書言變法﹐工部堂官惡之﹐不爲代奏。康亦知望變法於政府﹐其事甚難﹐乃退而立「彊學會」於北京﹐繼設分會於上海。𨿽推兩湖總督張之洞爲會長﹐而己實主持其事。其徒梁啟超﹐亦於上海創《時務報》﹐以鼓吹變法。

越二年﹐丁酉十二月﹐徳人彊占膠州灣之事起。康有爲聞之﹐以事變更急﹐渡海晉京﹐再上書言之。工部堂官惡其抗直﹐仍不爲代奏。康乃謀之給事中髙燮曾﹐髙見其書﹐以爲忠﹐乃抗疏薦之﹐並請召見。奕知而阻之曰「本朝成例﹐非四品以上官﹐不召見。康之官﹐未至四品﹐欲有問﹐可命大臣傳語之。」由是光緒帝於戊戌正月初三日﹐諭令王大臣﹐傳康有爲至總理各國事務衙門﹐詢問變法事宜。並令如有所見﹐及有著述論政治者﹐可由總理衙門呈進。王大臣乃取其丁酉冬間呈請工部代奏之書以上。其書略曰﹕

夫自東師辱後﹐泰西蔑視﹐以野蠻待我﹐以愚頑鄙我﹐昔視我爲半教之國者﹐今等我於非洲黑奴矣﹔昔憎我爲倨傲自尊者﹐今則侮我爲聾瞽蠢冥矣。按其公法均勢保護諸例﹐只爲文明之國﹐不爲野蠻﹐且謂翦滅無政教之野蠻﹐爲救民水火。故十年前吾幸無事者﹐泰西專以分非洲爲事耳。今非洲剖訖﹐三年來﹐泰西專以分中國爲說﹐報章論議﹐公托義聲。其分割之圖﹐傳徧大地﹐擘畫詳明﹐絕無隱諱。此尙虛聲﹐請言實踐。俄﹑徳﹑法何事而訂密約﹖英﹑日何事而訂深交﹖土希之役﹐諸國何以惜兵力而不用﹖戰艦之數﹐諸國何以競厚兵而相持﹖號於眾曰﹐保歐洲太平﹐則其移毒於亞洲可知。文其言曰﹐保教保商﹐則其垂涎於地利可想。英國《太晤士報》﹐論徳國膠事﹐處置中國﹐極其得宜。譬猶地雷四伏﹐藥綫交通﹐一處火燃﹐四面皆應﹐膠警乃其借端﹐徳國固其嚆矢耳。二萬萬膏腴之地﹐四萬萬秀淑之民﹐諸國眈眈﹐朵頤已久﹐謾藏誨盜﹐陳之交衢。主者屢經搶掠﹐髙臥不醒﹐守者袖手熟視﹐若病輕狂。唾手可得﹐俯拾卽是﹐如蟻慕膻﹐聞風並至﹐失鹿共逐﹐撫掌歡呼。其始壯夫動其食指﹐其後老稚亦分杯羹﹐諸國咸來﹐並思一臠。昔者安南之役﹐十年乃有東事。割臺之後﹐兩載遂有膠州。中間東三省龍州之鐵路﹐滇粵之礦﹐土司野人山之邊疆﹐尙不計矣。自爾之後﹐赴機愈急﹐蓄勢益緊﹐事變之來﹐日迫一日。教堂徧地﹐無刻不可起釁﹔礦產徧地﹐無處不可要求。骨肉有限﹐剝削無已。且鐵路與人﹐南北之咽喉已絕﹔疆臣斥逐﹐用人之大權亦失。浸假如埃及之管其戶部﹐如土耳其之柄其國政。樞垣總署﹐彼皆可派其國人﹔公卿督撫﹐彼且將制其死命。鞭笞親貴﹐奴隸重臣﹐囚奴士夫﹐蹂踐民庶。甚則如土耳其之幽廢國主﹐如髙麗之禍及君後。又甚則如安南之盡取其土地人民﹐而存其虛號﹔波蘭之宰割均分﹐而舉其國土。馬達加斯加以挑水起釁而國滅﹐安南以爭道致命而社墟。蟻穴潰堤﹐釁不在大。職恐自爾之後﹐皇上與諸臣﹐𨿽欲苟安旦夕﹐歌舞湖山﹐而不可得矣。且恐皇上與諸臣﹐求爲長安布衣而不可得矣。後此數年﹐中智以下﹐逆料而知﹐必無解免。然其他事﹐職猶可先言之。若變辱非常﹐則不惟輟簡而不忍著諸篇﹐抑且泣血而不能出諸口。處小朝廷而求活﹐則胡銓所羞﹔待焚京邑而憂惶﹐則董遇所鄙。此則職中夜屑涕﹐仰天痛哭﹐而不能已於言者也。夫謂皇上無發憤之心﹐諸臣無憂國之意﹐坐以待斃﹐豈不宜然﹖然伏觀皇上發憤之心﹐昭於日月﹐密勿重臣及六曹九列之賢士大夫﹐憂國之誠﹐臒顏黑色﹐亦且暴著於人。顧日言自彊﹐而弱日甚﹐日思防亂﹐而亂日深者何哉﹖蓋南轅而北轍﹐永無稅駕之時﹔緣木而求魚﹐決無得魚之日。職請質言其病﹐並粗舉治病之方。仲虺之誥曰「兼弱攻昧﹐取亂侮亡。」吾旣自居於弱昧﹐安能禁人之兼攻﹖吾旣日卽於亂亡﹐安能怨人之取侮﹖不知病所﹐而方藥雜投﹐不知變癥﹐而舊方猶守﹐其加危篤固也。職請以仲虺之說明之。歐洲大國﹐歲入數千萬萬﹐練兵數百萬﹐鐵船數百艘。新藝新器﹐歲出數千。新法新書﹐歲出數萬。農﹑工﹑商﹑兵﹑士皆專學﹐婦女童孺﹐人盡知書。而吾歲入七千萬﹐償款乃二萬萬﹐則財弱。練兵鐵艦無一﹐則兵弱。無新藝新器之出﹐則藝弱。兵不識字﹐士不知兵﹐商無學﹐農無術﹐則民智弱。人相偸安﹐士無俠气﹐則民心弱。以當東西十餘新造之彊鄰﹐其必不能禁其兼者勢也。此仲虺兼弱之說可畏也。大地八十萬里﹐中國有其一。列國五十餘﹐中國居其一。地球之通自明末﹐輪路之盛自嘉道﹐皆百年前後之新事﹐四千年未有之變局也。列國競進﹐水漲堤髙﹐比較等差﹐毫釐難隱。故管子曰「國之存亡﹐鄰國有焉。」眾治而己獨亂﹐國非其國也。眾合而己獨孤﹐國非其國也。頃聞中朝諸臣﹐狃承平臺閣之習﹐襲簿書期會之常﹐猶復以尊王攘夷﹐施之敵國﹐拘文牽例﹐以應外人﹐屢開笑資﹐爲人口實。譬淩寒而衣﹐當涉川而策髙車﹐納侮招尢﹐莫此爲甚。咸同之時﹐旣以昧不知變而屢挫矣。法日之事﹐又以昧不知變而有今日矣。皇上堂陛尊崇﹐旣與臣民隔絕﹐恭親王以藩邸議政﹐亦與士夫不親。吾有四萬萬人民﹐而執政行權﹐能通於上者﹐不過公卿臺諫督撫百人而已。自餘百僚萬數﹐無由上達﹐等於無有。而公卿臺諫督撫﹐皆循資格而致﹐旣已裹足﹐未出外國遊歷﹐又以貴倨﹐未近通人講求。至西政新書﹐多出近歲﹐諸臣類皆咸同舊學﹐當時未有。年耄精衰﹐政事叢雜﹐未暇更新考求﹐或竟不知萬國情狀。其蔽於耳目﹐狃於舊說﹐以同自證﹐以習自安。故賢者心思智慮﹐無非一統之舊說。愚者驕倨自喜﹐實便其尸位之私圖。有以分裂之說來告者﹐傲然不信也。有以侵權之謀密聞者﹐瞢然不察也。語新法之可以興利﹐則目而詰難。語變政之可以自彊﹐則掩耳而走避。老吏舞文﹐稱歷朝之成法﹐悚然聽之者﹐蓋十而六七矣。迂儒帖括﹐詡正學之昌言﹐瞿然從之者﹐又十而八九矣。無一事能究其本原﹐無一法能窮其利獘﹐卽聾從昧﹐國皆失目。而各國遊歷之人﹐傳教之士﹐察我形勝﹐測我盈虛。言財政﹐詳於度支之司﹔談產物﹐精於商局之冊﹔論內政﹐或較深於朝報﹔陳民隱﹐或更切於奏章。舉以相質﹐動形窘屈。鄭昭宋聾﹐一以免患﹐一以召禍。況各國競鶩於聰明﹐而我岸然自安其愚暗﹐將以求免﹐不亦難乎﹖此而望其盡掃舊獘﹐力行新政﹐必不可得。積重難返﹐良有所因。夜行無燭﹐瞎馬臨池。今日大患﹐莫大於昧。故國是未定﹐士气不昌﹐外交不親﹐內治不舉。所聞日孤﹐有援難恃﹐其病皆在於此。用是召攻﹐此仲虺攻昧之說可懼也。自臺事後﹐天下皆知朝廷之不可恃。人無固志﹐姦宄生心。陳涉輟耕於隴上﹐石勒倚嘯於東門。所在而有﹐近邊尢眾。伏莽徧於山澤﹐教民徧於腹省。今歲廣西全州﹑灌陽﹑興安﹑東蘭﹑那地﹑泗城﹐電白已見告矣。匪以教爲仇讎﹐教以匪爲口實﹐各連枝黨﹐發作待時。加以賄賂昏行﹐暴亂於上﹐胥役官差﹐蹙亂於下﹐亂機徧伏﹐卽無彊敵之逼﹐揭竿斬木﹐已可憂危。況潢池盜弄之餘﹐彼西人且將藉口興師﹐爲我定亂。國初戡流賊而定都京邑﹐俄人逐回匪而占踞伊犁。兵家形勢﹐中外同揆。覆車之轍﹐可爲殷鑑。此仲虺所謂取亂者可懼也。有亡於一舉之割裂者﹐各國之於非洲是也。有亡於屢舉之割裂者﹐俄﹑徳﹑奧之於波蘭是也。有盡奪其政權而一旦亡之者﹐法之於安南是也。有徧據其海陸形勝之地﹐而漸次亡之者﹐英之於印度是也。歐洲數彊國﹐默操成算﹐縱橫寰宇﹐以取各國。殷鑑具存﹐覆車可驗。當此主憂臣辱之日﹐職亦何忍爲傷心刺耳之談。顧見舉朝上下﹐相顧嗟呀﹐咸識淪亡﹐不待中智。羣居嘆息﹐束手待斃。耆老仰屋而咨嗟﹐少壯出門而狼顧。並至言路結舌﹐疆臣低首。不惟大異於甲申﹐亦且迥殊於甲午。無有結纓誓骨﹐慷慨圖存者。生機已盡﹐暮色慘淒。气象如此﹐可駭可憫﹐此眞自古所無之事。夫至於公卿士庶﹐偸生苟活﹐候爲歐洲之奴隸﹐聽其犬羊之到縛。哀莫大於心死﹐病莫重於Φ癆。欲隕之葉﹐不假於疾風﹔將萎之華﹐不勞於觸手。先亡已形﹐此仲虺所謂侮亡之說﹐尢可痛也。然原中朝敢於不畏分割﹐不憚死亡者﹐𨿽出於昧﹐亦由誤於有恃焉。夫欲托庇彊鄰﹐藉爲救援﹐亦必我能自立﹐則犄角成勢﹐彼乃輔車。若我爲附枝﹐則臥榻之側﹐豈容鼾睡﹖齊王建終傷松柏﹐李后主終坐牽機。且泰西兵事﹐決勝乃戰﹐一旦敗績﹐國可破滅。俄﹑徳力均﹐豈肯爲我用兵﹐或敗大局哉﹖此又中智以下﹐咸知難恃者也。如以泰西分割亞洲﹐連雞互忌﹐气勢甚緩。突厥頻割大藩﹐尙延殘喘﹔波斯盡去權利﹐猶存舊封。中國幅員廣袤﹐從容分割﹐緩緩支持﹐可歷年所。執政之人﹐皆已耄老﹐冀幸一身可免﹐聽其貽禍將來。然突厥之回教﹐專篤悍彊﹐西人所畏。吾則民教柔脆而枯朽。波斯之國主﹐紆尊遊歷西國盡徧。吾𨿽親王宰相﹐閉戶而潛修。分局早定﹐民心已變。瑞典使臣之奔告﹐各國新報之張皇。亞洲舊國﹐近數年間﹐歲有翦滅﹐近且殆盡﹐何不取鑑之﹖禍起旦夕﹐畢命盡喪﹐而謂可延年載﹐老人可免﹐此又掩耳盜鈴﹐至愚自欺之術也。譬巨室失火﹐不操水呼救﹐而幸火未至﹐入室竊寶﹐屋燼身焚﹐同歸於盡而已。故職竊謂諸臣卽不爲忠君愛國計﹐亦當自爲身謀也。皇上遠觀晉宋﹐近考突厥﹐上承宗廟﹐孝事皇太后﹐卽不爲天下計﹐獨不計及宋世謝後簽名降表﹐徽欽移徙五國之事耶﹖近者諸臣泄泄﹐言路鉗口﹐且默窺朝旨﹐一切諱言。及事一來﹐相與惶恐﹐至於主辱臣死﹐𨿽粉身灰骨﹐天下去矣﹐何補於事﹖不早圖內法﹐而十數王大臣俯首於外交﹐豈惟束手﹖徒增恥辱而已。不豫修於平時﹐一旦臨警﹐張皇而求請﹐豈能彌縫﹖徒增賠割而已。故膠警之來﹐不在今日之難於對付﹐而在向者之不發憤自彊也。勢弱至此﹐豈復能進而折衝﹖惟有急於退而結网。職不避斧鉞﹐屢有所陳。今日亦不敢言自保﹐言圖存而已。亦不敢言圖存﹐卽爲偏安之謀﹐亦須早定規模已耳。殷憂所以啟聖﹐外患所以興邦﹐不勝大願。伏願皇上因膠警之變﹐下發憤之詔。先罪己以勵人心﹐次明恥以激士气。集羣材咨問以廣聖徳﹐求天下上書以通下情。明定國是﹐與海內更始。自玆國事付國會議行﹐紆尊降貴﹐廷見臣庶。盡革舊俗﹐一意維新。大召天下才俊﹐議籌款變法之方。采擇萬國律例﹐定憲法公私之分。大校天下官吏賢否﹐其疲老不才者﹐皆令冠帶退休。分遣親王大臣及俊才出洋。其未遊歷外國者﹐不得當官任政。統算地產人工﹐以籌歲計預算﹔察閱萬國得失﹐以求進步攺良。罷去舊例﹐以濟時宜。大借洋款﹐以舉庶政。若詔旨一下﹐天下雷動﹐士气奮躍﹐海內聳望﹐然後破資格以勵人材﹐厚俸祿以養廉恥。停捐納﹐汰冗員﹐專職司﹐以正官制。變科舉﹐廣學校﹐譯西書﹐以成人材。懸淸秩功牌﹐以獎新藝新器之能。創農政商學﹐以爲阜財富民之本。攺定地方新法﹐推行保民仁政。若衛生濟貧﹐潔監獄﹐免酷刑﹐修道路﹐設巡捕﹐整市場﹐鑄鈔幣﹐創郵船﹐徙貧民﹐開礦學﹐保民險﹐重煙稅﹐罷釐徵﹐以鐵路爲通﹐以兵船爲護﹐夫如是則庶政盡舉﹐民心知戴。但天下人心離散﹐當日有恩意慰撫﹐以團其情。志士之志气劣弱﹐當激以彊健豪俠﹐以壯其气。然後盡變民兵﹐令每省三萬人﹐而加之訓練。大購鐵艦﹐須沿海數十艘﹐而習以海戰。詔令日下﹐百舉維新。誠意諄懇﹐明旨峻切﹐料所有新政詔書﹐𨿽未推行﹐徳人聞之﹐便當退舍。但各國兵機已動﹐會議已紛﹐宜急派才望素重文臣辯士﹐分遊各國﹐結其議員。自開新報之館﹐商保太平之局﹐散布論議﹐聳動英日。職以爲用此對付﹐或可緩兵。然後雷厲風行﹐力推新政﹐三月而政體略舉﹐期年而規模有成。海內回首﹐外國聳聽矣。皇上發奮爲雄﹐勵精圖治﹐於中國何有焉﹖論者謂病入膏盲﹐𨿽和緩扁鵲不能救﹔火燃眉睫﹐𨿽焦頭爛額不爲功。天運至此﹐無可挽回。況普國變法﹐而法人禁之﹐畢士馬克作內政而後立。美國制造鐵炮﹐而英人禁之﹐華盛頓托荒島而後成。近者英人有禁止出售機器於我之說﹐俄﹑法欲據我海關﹑鐵路﹑礦務﹑銀行﹑練兵之權﹐𨿽欲變法﹐慮掣我之肘。職竊以爲不然。少康以一成一旅而光復舊物﹐華盛頓無一民尺土而保全美國﹐況以中國二萬里之地﹐四萬萬之民哉﹖顧視皇上志願何如耳。若皇上赫然發憤﹐𨿽未能遽轉弱而爲彊﹐而倉猝可圖存於亡。𨿽未能因敗而成功﹐而俄頃可轉亂爲治。職猶有三策﹐以待皇上決擇焉。第一策曰﹐采法﹑俄﹑日以定國是。願皇上以俄國大彼得之心爲心法﹐以日本明治之政爲政法而已。昔彼得爲歐洲所擯﹐易裝遊法﹐變政而遂霸大地。日本爲俄美所迫﹐步武泰西﹐攺弦而雄視東方。此二國者﹐其始遭削弱與我同﹐其後底盛彊與我異。日本地勢近我﹐政俗同我﹐成效最速﹐條理尢詳﹐取而用之﹐尢易措手。聞皇上垂意外交﹐披及西學﹐使臣遊記﹐泰西纂述﹐並經乙覽﹐不廢芻蕘。若西人所著之《泰西新史攬要》《列國變通興盛記》﹐尢爲得要。且於俄﹑日二主之事﹐頗有發明。皇上若俯采遠人﹐法此二國﹐誠令譯署進此書﹐幾余披閱。職尙有《日本政變之次第》﹐若承垂采﹐當寫進呈。皇上勞精厲意﹐講之於上﹐樞譯諸大臣﹐各授一冊﹐講之於下﹐權衡在握﹐施行自易。起衰振靡﹐警聵發聾﹐其舉動非常﹐更有迥出意外者。風聲所播﹐海內忄聳﹐職可保外人攺視易聽﹐必不敢爲無厭之求。蓋遇昧者其膽豪﹐見明者則气怯。且慮我地大人眾﹐一旦自彊﹐則報復更烈。非皇上洞悉敵情﹐無以折衝樽俎﹔然非皇上采法﹑俄﹑日﹐亦不能爲天下雄也。其第二策曰﹐大集羣才而謀變政。六部九卿﹐諸司百執﹐自有賢才﹐咸可咨問。若內政之樞垣﹐外政之譯署﹐司計之戶部﹐司法之刑曹﹐議論之臺諫翰林﹐尢爲要劇。宜精選各部人員﹐逐日召見﹐虛己請求。若者宜革﹐若者宜因﹐若者當先﹐若者當後﹐謀議旣定﹐然後次第施行。期年三月﹐成效必睹。其第三策曰﹐聽任疆臣﹐各自變法。夫直省以朝廷爲腹心﹐朝廷以行省爲手足。同治以前﹐督撫權重﹐外人猶有忌我之心。近歲督撫權輕﹐外人之藐我益甚。朝廷苟志存通變﹐宜通飭各省督撫﹐就該省情形﹐或通力合作﹐或專力致精﹐取用新法﹐行以實政。目前不妨略異﹐三年要可大同。寬其文法﹐嚴爲督勵。守舊而不知變者斥之﹐習故而不能攺者去之。要以三年﹐期使各省均有新法之練兵數千﹐新法之稅款數萬﹐制造之局數處﹐五金之礦數區。學校增設若干﹐道路通治若干﹐粗定課程﹐以爲條格。如此則百廢具舉﹐萬象更新﹐銷萌建威﹐必有所濟。我世宗憲皇帝﹐注意督撫﹐而政舉兵彊。我文宗顯皇帝﹑穆宗毅皇帝﹐委重督撫﹐而中興奏績。重內輕外之說﹐帖括陳言﹐非救時至論也。凡此三策﹐能行其上﹐則可以彊。能行其中﹐則猶可以免弱。僅行其下﹐則不至於盡亡。惟皇上擇而行之。宗社存亡之機﹐在於今日﹐皇上發憤與否﹐在於此時。若徘徊遲疑﹐因循守舊﹐一切不行﹐則幅員日割﹐手足俱縛﹐腹心已到﹐欲爲偏安﹐無能爲計。圈牢羊豕﹐宰割隨時﹐一旦臠割﹐亦固其所。職上爲君國﹐下爲身家﹐苦心憂思﹐慮不能免。明知疏逖﹐豈敢冒越﹖但棟折榱壞﹐同受傾壓。心所謂危﹐急何能擇﹖若皇上少采其言﹐發奮維新﹐或可圖存。宗社幸甚﹐天下幸甚。職𨿽以狂言獲罪﹐𨿽死之日﹐猶生之年也。否則沼吳之禍立見﹐裂晉之事卽來﹐職誠不忍見煤山前事也。

臣聞方今大地守舊之國﹐未有不分割危亡者也。有次第脇割其土地人民而亡之者﹐波蘭是也。有盡取其利權一舉而亡之者﹐緬甸是也。有盡亡其土地人民﹐而存其虛號者﹐安南是也。有收其利權而後亡之者﹐印度是也。有握其利權﹐徐徐分割而亡之者﹐土耳其﹑埃及是也。我今無士﹑無兵﹑無餉﹑無船﹑無械﹐𨿽名爲國﹐而土地﹑鐵路﹑輪船﹑商務﹑銀行﹐惟敵之命﹐聽容取求﹐𨿽無亡之形﹐而有亡之實矣。後此之變﹐臣不忍言。觀大地諸國﹐皆以變法而彊﹐守舊而亡﹐然則守舊開新之效﹐已斷可睹也。以皇上之明﹐觀萬國之勢﹐能變則存﹐不變則亡﹐全變則彊﹐小變仍亡﹐皇上與諸臣審知其病之所源﹐則救病之方﹐卽在是矣。夫方今之病﹐在篤守舊法﹐而不知變。處列國競爭之世﹐而行一統垂裳之法﹐此如已夏而衣重裘﹐涉水而乘髙車﹐未有不病而淪胥者也。《大學》言「日新又新。」《孟子》稱﹕「新子之國。」《論語》﹕「孝子毋攺父道﹐不過三年。」然則三年之後﹐必攺可知。夫物新則壯﹐舊則老﹔新則鮮﹐舊則腐﹔新則活﹐舊則板﹔新則通﹐舊則滯﹐物之理也。法旣積久﹐獘必叢生﹐故五百年不變之法。況今玆之法﹐皆漢唐元明之獘政﹐何嘗爲祖宗之法度哉﹖又皆爲胥吏舞文作獘之巢穴﹐何嘗有絲毫祖宗之初意哉﹖今托於祖宗之法﹐固已誣祖宗矣。且法者所以守地者也﹐今祖宗之地旣不守﹐何有於祖宗之法乎﹖夫使能守祖宗之法﹐而不能守祖宗之地﹐與稍變祖宗之法﹐而能守祖宗之地﹐孰得孰失﹐孰重孰輕﹐殆不待辧矣。𨿽然﹐欲變法矣﹐而國是未定﹐眾論不一﹐何從而能捨舊圖新哉﹖夫國之有是﹐猶船之有舵﹐方之有鍼﹐所以決一國之趨向﹐而定天下之從違者也。若鍼之子午未定﹐舵之東西遊移﹐則徘徊莫適﹐悵悵何之﹐行者不知所從﹐居者不知所往﹐放乎中流﹐而莫知所休﹐指乎南北﹐而莫知所極﹐以此而駕橫海之大航﹐破滔天之巨浪﹐而適遭風沙大霧之交加﹐安有不沈溺者哉﹖今朝廷非不稍變法矣﹐然皇上行之﹐而大臣撓之﹐才士言之﹐而羣僚攻之﹐不以爲用夷變夏﹐則以爲變亂祖制﹐謠謗並起﹐水火相攻﹐以此而求變法之有效﹐猶卻行而求及前也﹐必不可得矣。皇上旣審時勢之不能不變﹐知舊法之不能不除﹐臣請皇上斷自聖心﹐先定國是而已。國是旣定矣﹐然下手之方﹐其本末﹑輕重﹑剛柔﹑緩急不同﹐其規模條理﹑綱領﹑節目大異﹐稍有乖誤﹐亦無成功。臣愚嘗斟酌古今﹐考求中外﹐唐虞三代之法度至美﹐但上古與今旣遠﹐臣願皇上日讀《孟子》﹐師其愛民之心。漢﹑唐﹑宋﹑明之沿革可采﹐但列國與統一迥異﹐臣願皇上上考《管子》﹐師其經國之意。若夫美﹑法民政﹐英﹑徳共和﹐地遠俗殊﹐變久迹絕﹐臣故請皇上以俄大彼得之心爲心法﹐以日本明治之政爲政法也。然求其時地不遠﹐教俗略同﹐成效已彰﹐推移卽是﹐若名書佳畫﹐墨迹尙存﹐而易於臨摹﹐如宮室﹑衣裳﹐裁量恰符﹐而立可鋪設﹐則莫如取鑑於日本之維新矣。日本之始也﹐其守舊攘夷與我同﹐其幕府封建與我異﹐其國君守府﹐變法更難﹐然而成功甚速者﹐則以變法之始﹐趨向之方鍼定﹐措施之條理得也。考其維新之始﹐百度甚多﹐惟要義有三﹕一曰大誓羣臣以定國是﹔二曰立對策所以徵賢才﹔三曰開制度局而定憲法。其誓文在決萬幾於公論﹐采萬國之良法﹐協國民之同心﹐無分種族﹐一上下之議論﹐無論藩庶﹐令羣臣咸誓言上表﹐革面相從﹐於是國是定﹐而議論一矣。召天下之徵士貢士﹐咸上書於對策所﹐五日一見﹐稱旨者擢用﹐於是下情通而羣才進矣。開制度局於宮中﹐選公卿諸侯大夫及艸茅才士二十人充總裁﹐議定參預之任﹐商榷新政﹐艸定憲法﹐於是謀議詳而章程密矣。日本之彊﹐效原於此。皇上若決定變法﹐請先舉三者。大集羣臣於天壇太廟﹐或禦乾淸門﹐詔定國是﹐躬申誓戒﹐除舊布新﹐與民更始。令羣臣具名上表﹐咸革舊習﹐黽勉維新﹐否則自陳免官﹐以激厲眾志﹐一定輿論。設上書所於午門﹐日輪派禦史二人監收﹐許天下士民皆得上書。其羣僚言事﹐咸許自達﹐無得由堂官代遞﹐以致阻撓。其有稱旨者﹐召見察問﹐量才擢用。則下情咸通﹐羣才輻輳矣。設制度局於內廷﹐選天下通才十數人﹐入直其中。王公卿士﹐儀皆平等﹐略如聖祖設南書房﹐世宗設軍機處例。皇上每日親臨商榷﹐何者宜增﹐何者宜攺﹐何者當存﹐何者當刪﹐損益庶政﹐重艸章程﹐然後敷布施行﹐乃不謬紊。近泰西政論﹐皆言三權﹐有議政之官﹐有行政之官﹐有司法之官。三權立﹐然後政體備。以我朝論之﹐皇上則爲元首﹐百體所從。軍機號爲政府﹐出納王命。然跪對頃刻﹐未能謀議﹐但爲喉舌之司﹐未當論思之寄。若部寺督撫﹐僅爲行政之官﹐譬於手足﹐但供奔持﹐豈預謀議﹖且部臣以守例爲職﹐而以新政與之議﹐事旣違例﹐必反駁而已﹐安有以手足而參謀猷哉﹖近者新政多下總署﹐總署但任外交﹐豈能兼營﹖況員多年老﹐或兼數差﹐共議新政﹐取決俄頃﹐欲其詳美﹐勢必不能。若禦史爲耳目之官﹐刑曹當司法之寄﹐百官皆備﹐而獨無左右謀議之人﹐專任論思之寄。然而新政之行否﹐實關軍國之安危﹐而言者妄請施行﹐主者不知別擇。無專司爲之討論﹐無憲法爲之著明﹐浪付有司﹐聽其抑揚。惡之者駁詰而不行﹐決之者倉卒而不盡﹐依違者狐疑而莫定﹐從之者條畫而不詳。是猶範人之形﹐有頭﹑目﹑手﹑足﹑口舌﹑身體﹐而獨無心思﹐必至冥行レ埴﹐顚倒狂瞀而後已。以此而求新政之能行﹐豈可得哉﹖故制度局之設﹐尢爲變法之原也。然今之部寺﹐率皆守舊之官﹐驟予攺革﹐勢實難行。旣立制度局總其綱﹐宜立十二局分其事。

一曰法律局。外人來者自治其民﹐不與我平等之權利﹐實爲非常之國恥。彼以我刑律太重﹐而法規不同故也。今宜采羅馬及英﹑美﹑徳﹑法﹑日本之律﹐重定施行。不能驟行內地﹐亦當先行於通商各口。其民法﹑民律﹐商法﹑市則﹑舶則﹐訟律﹑軍律﹐國際公法﹐西人皆極詳明。旣不能閉關絕市﹐則通商交際﹐勢不能不槪予通行。然旣無律法﹐吏民無所率從﹐必致更滋百獘。且各種新法﹐皆我所夙無﹐而事勢所宜﹐可補我所未備。故宜有專司﹐采定各律﹐以定率從。二曰度支局。我國地比歐洲﹐人數倍之﹐然患貧實甚﹐所入乃下等於智利﹑希臘小國﹐無理財之政故也。西人新法紙幣﹑銀行﹑印稅﹑證券﹑訟紙﹑信紙﹑煙酒稅﹑礦產﹑山林﹑公債﹐皆致萬萬﹐多我所無﹐宜開新局專任之。三曰學校局。自京師立大學﹐各省立中學﹐各府縣立小學﹐及專門各學﹐若海陸醫學﹑律學﹑師範學。編譯西書﹐分定課級﹐非禮部所能辦﹐宜立局而責成焉。四曰農局。舉國之農田﹑山林﹑水產﹑畜牧﹐料量其土宜﹐講求其進步攺良焉。五曰工局。司舉國之制造機器技術﹐特許其新制而鼓勵之。其船舶市場﹑新造之橋梁﹑堤岸﹑道路咸屬焉。六曰商局。舉國之商務﹑商學﹑商會﹑商情﹑商貨﹑商律﹐專任講求激勵之。七曰鐵路局。舉國之應修鐵路﹐繪圖定例權限咸屬焉。八曰郵政局。舉國皆行郵政﹐以通信命。各省府縣鄕﹐咸立分局﹐並電綫屬焉。九曰礦務局。舉國之礦產﹑礦稅﹑礦學屬焉。十曰遊會局。凡舉國各政會﹑學會﹑教會﹑遊歷遊學各國會﹐司其政律而鼓舞之。十一曰陸軍局。選編國民爲兵﹐而司其教練。十二曰海軍局。治鐵艦練軍之事。

十二局設﹐庶政可得而舉矣。然國政之立﹐皆以爲民﹐民政不舉﹐等於具文而已。夫地方之治﹐皆起於民。而自縣令之下﹐僅一二簿尉雜流﹐未嘗托以民治。縣令任重而選賤﹐俸薄而官卑﹐自治獄催科外﹐餘皆置之度外。其上乃有藩臬道府之轄﹐經累四重﹐乃至督撫﹐而後達於上。藩臬道府﹐拱手無事﹐皆爲冗員﹐徒增文書費厚祿而已。一省事權﹐皆在督撫。然必久累資勞﹐乃至此位。地大事繁﹐年老精衰﹐舊制且望而生畏﹐望其講求新政而舉行之﹐必不可得。向者學堂農商之詔累下矣﹐而各直省﹐多以空文塞責﹐亦可見矣。日本以知縣上隸於國。漢制百郡﹐以太守上達天子。我地大不能同日本﹐宜用漢制。每道設一民政局﹐妙選通才﹐督辦其事。用南書房及學政例﹐自一品至七品京朝官皆可爲之。準其專摺奏事﹐體制與督撫平等。用出使例﹐聽其自辟參贊隨員﹐俾其指臂﹐收得人之助。其本道有才者﹐卽可特授。否則開缺﹐另候簡用﹐卽以道缺給之。先撥釐稅﹐俾其創辦新政。每縣設民政分局。督辦派員﹐會同地方紳士治之。除刑獄賦稅﹐暫時仍歸知縣外﹐凡地圖﹑戶口﹑道路﹑山林﹑學校﹑農工商務﹑衛生警捕﹐皆次第舉行。三月而備其規模﹐一年而責其成效。如此則內外並舉﹐臂指靈通﹐憲章艸定﹐奉行有準﹐然後變法可成﹐新政有效也。若夫廣遣親王大臣遊歷﹐以通外情﹔大譯西書﹐遊學外國﹐以得新學﹔厚俸祿以養廉恥﹔變通科舉以育人才﹐皆宜先行者。猶慮彊鄰四逼﹐不能容我從容圖治也。且我民窮國匱﹐新政何以舉行﹖聞日本之變法也﹐先行紙幣﹐立銀行﹐財泉流通﹐遂以足維新之用。今宜大籌數萬萬之款﹐立局以造紙幣。各省分設銀行。用印度田稅之法﹐仿各國印花之稅。我國地大物博﹐可增十倍。然後郡縣徧立各種學堂﹐沿海急設武備學院﹐大購鐵艦五十艘﹐急練民兵百萬。則气象丕變﹐維新有圖﹐𨿽不敢望自彊﹐亦庶幾可以自保。臣愚夙夜憂國﹐統籌大局﹐思之至詳。其能舉而行之﹐惟皇上之明﹔其不能舉而行之﹐惟諸臣之罪。

光緒帝覽之﹐指其篇中「求爲長安布衣而不可得」﹐「及不忍見煤山前事」等語﹐謂軍機大臣曰「康某何不顧死生乃爾﹐竟敢以此言陳於朕前耶﹖」然亦不之罪。仍命總署王大臣﹐自後康某如有條陳﹐當卽日呈遞﹐毋許格。並宣取康所著《日本變法》《俄大彼得傳》等書。是時康知己將任用﹐復百端陳說於翁同之門。翁爲其所動﹐交章推薦﹐至謂康有爲之才﹐過臣百倍﹐請舉國以聽。於是光緒帝用康之心益堅。顧康之所求者﹐變法也。使法𨿽變而不統籌全局﹐則必以不得要領以止。於是復上一疏﹐詳論天下之勢。

疏上﹐下總署議﹐遷延不復。催之﹐仍不復。而俄以徳占膠州爲藉口﹐欲彊租旅順﹑大連灣之事﹐又相逼而來。光緒帝益知不變法﹐不能立國﹐惟奕則屢以諫阻﹐謂祖宗之法不可變。光緒帝曰「今祖宗之地﹐且將不保﹐何有於法﹖」因令奕告西後曰「我不能爲亡國之君﹐若不予我以權﹐寧遜位。」西後聞之﹐滋不悅。然知其志之決﹐乃使奕以辦事不阻之意復之。是年四月﹐奕適以病歿。翁同輔政﹐銳志攺革。禦史楊深秀﹑侍讀學士徐致靖﹐又相繼上書﹐請定國是。光緒帝乃白西後﹐召軍機全堂﹐於四月二十三日﹐下定國是之詔﹐以宣示天下。詔曰﹕

數年以來﹐中外臣工﹐講求時務﹐多主變法自彊。邇者詔書數下﹐如開特科﹐汰冗兵﹐攺武科制度﹐立大小學堂﹐皆經再三審定﹐籌之至熟﹐甫議施行。惟是風气尙未大開﹐論說莫衷一是。或托於老成憂國﹐以爲舊章必應墨守﹐新法必當擯除。眾喙嘵嘵﹐空言無補。試問今日﹐時局如此﹐國勢如此﹐若仍以不練之兵﹐有限之餉﹐士無實學﹐工無良師﹐彊弱相形﹐貧富懸絕﹐豈眞能制梃以撻堅甲利兵乎﹖朕惟國是不定﹐則號令不行﹐極其流獘﹐必至門戶紛爭﹐互相水火﹐徒蹈宋明積習﹐於時政毫無補益。卽以中國大經大法而論﹐五帝三王﹐不相沿襲﹐譬之冬裘夏葛﹐勢不兩存。用特明白宣示﹐嗣後中外大小臣工﹐自王公以及士庶﹐各宜努力向上﹐發憤爲雄﹐以聖賢義理之學植其根本﹐又須博采西學之切於時務者﹐實力講求﹐以救空疏迂謬之獘。專心致志﹐精益求精﹐毋徒襲其皮毛﹐毋競騰其口說﹐總期化無用爲有用﹐以成通經濟變之才。京師大學堂﹐爲各行省之倡﹐尢應首先舉辦。著軍機大臣總理各國事務王大臣﹐會同妥速議奏。所有翰林院編檢各部院司員﹐大門侍衛﹐候補候選道府州縣以下﹐及大員子弟﹐八旗世職﹐各省武職後裔﹐其願入學堂者﹐均準入學肄習﹐以期人才輩出﹐共濟時艱。不得敷衍因循﹐徇私援引﹐致負朝廷諄諄之至意。

詔旣下﹐海內士夫見之﹐知此後一切維新﹐皆基於此﹐且決康有爲之必將召見。至二十八日﹐果以徐致靖之保舉﹐召見於頤和園之仁壽殿﹐奏對良久。見後﹐授以總理衙門章京﹐所行新政﹐多顧問焉。於是京外各官﹐附康者日眾﹐於是始有新黨舊黨之稱。新黨之最矯矯者﹐曰梁啟超﹑楊銳﹑劉光第﹑譚嗣同﹑林旭。梁於五月十五日召見﹐命進呈所著《變法通議》。大加獎勵﹐謂不愧爲康之髙弟子﹐因賞給六品銜﹐令辦理譯書局事務。楊銳﹑劉光第﹐爲湖南巡撫陳寶箴所保﹐譚嗣同爲侍讀學士徐致靖所保﹐林旭爲康有爲之弟子故﹐於七月二十日特加四品卿銜﹐令入軍機﹐參預新政。參預者﹐用日本維新置參預官於宮中之義也。其時凡關於新政奏折﹐皆交四卿閱之。頒發諭旨﹐皆令四卿擬之。𨿽舊臣盈廷﹐悉置不問﹐惟以國政系於四卿。故論四卿信任之專﹐名爲章京﹐實則宰相云。

𨿽然﹐新黨旣任用矣﹐夷考其時﹐攺革之事﹐非一無可觀者也。因擇而錄之如左﹕

△﹝一﹞攺科舉

五月初五日諭云「我朝沿宋明舊制﹐以四書文取士。康熙年間﹐曾經停止八股﹐考試策論﹐未久旋復舊制。一時文運昌明﹐儒生稽古窮經﹐類能推究本原﹐闡明義理﹐制科所得﹐實不乏通經致用之才。乃近來風尙日漓﹐文體日敝﹐試場獻藝﹐大都循題敷衍﹐於經義罕有發明。而淺陋空疏者﹐每獲濫竽充選。若不因時通變﹐何以勵實學而拔眞才﹖著自下科爲始﹐鄕﹑會試及生童歲科各試﹐向用四書文者﹐一律攺試策論。其如何分場命題考試﹐一切詳細章程﹐該部卽妥議具奏。此次特降諭旨﹐實因時文積獘太深﹐不得不攺弦更張﹐以破拘墟之習。至於士子爲學﹐自當以四子﹑六經爲根柢。策論與制藝﹐殊流同源﹐仍不外通經史以達時務。總期體用兼備﹐人皆勉爲通儒﹐毋得競逞辯博﹐復蹈空言﹐致負朝廷破格求才至意。」

六月初一日諭云「張之洞﹑陳寶箴奏請飭妥議科舉章程﹐並酌攺考試賦詩小楷之法一折。鄕﹑會試攺試策論﹐前據禮部詳擬分場命題各章程﹐已依議行。玆據該督等奏稱﹐宜合科舉經濟學堂爲一事﹐求才不厭多門﹐而學術仍歸一是﹐擬爲先博後約﹐隨場去取之法﹐將三場先後之序互易等語。朕詳加披閱﹐所奏各節﹐剴切周詳﹐頗中肯綮。著照所擬﹐鄕﹑會試仍定爲三場。第一場試中國史事國朝政治論五道。第二場試時務策五道。專問五洲各國之政﹐專門之藝。第三場試四書義兩篇﹐五經義一篇。首場按中額十倍錄取﹐二場三倍錄取﹐取者始準試次場。每場發榜一次﹐三場完畢﹐如額取中。其學政歲科兩考生童﹐亦以此例推之。先試經古一場﹐專以史論時務策命題。正場試以四書義經義各一篇。禮部卽通行各省﹐一體遵照。朝廷於科舉一事﹐斟酌至再﹐不厭求詳。典試諸臣﹐當仰體此意﹐精心衡校﹐以期遴選眞才。至詞章楷法﹐𨿽館閣撰擬應奉文字﹐未盡可廢﹐如需用此項人員﹐自當先期特降諭旨考試。偶一舉行﹐不爲常例。嗣後一切考試﹐均以講求實學實政爲主﹐不得憑楷法之優劣爲髙下﹐以勵碩學而黜浮華。其未盡事宜﹐仍著該部隨時妥酌具奏。」

△﹝二﹞興學校

五月十五日諭云「軍機大臣會同總理各國事務衙門王大臣奏﹐遵旨籌辦京師大學堂﹐並擬詳細章程﹐繕單呈覽一折。京師大學堂爲各行省之倡﹐必須規模閎遠﹐始足以隆觀聽而育人才。現據該王大臣詳擬章程﹐參用泰西學規﹐綱舉目張﹐尙屬周備﹐卽著照所擬辦理。派孫家鼐管理大學堂事務﹐辦事各員﹐由該大臣愼選分派。至總教習綜司功課﹐尢須選擇學貫中外之士﹐奏請簡派。其分教習各員﹐亦一體精選﹐中西並用。所需興辦經費及常年用款﹐著戶部分別籌撥。所有原設官書局及新設之譯書局﹐均著並入大學堂﹐由管學大臣督率辦理。此次設立大學堂﹐爲廣育人材﹐講求時務起見﹐該教習等按照奏定課程﹐認眞訓迪﹐日起有功﹐用副朝廷振興實學至意。」

五月二十二日諭云「前經降旨開辦京師大學堂﹐肄業者由小學中學以次而升﹐必有成效可觀。惟各省中學小學尙未一律開辦。總計各直省省會及府廳州縣﹐無不各有書院﹐著各該督撫督飭地方官﹐各將所屬書院坐落處所﹐經費數目﹐限兩个月詳查具奏。卽將各省府廳州縣﹐現有之大小書院﹐一律攺爲中西兼習之學校。至於學校等級﹐自應以省會之大書院爲髙等學﹐郡城之書院爲中等學﹐州縣之書院爲小學。皆頒給京師大學堂章程﹐令其仿照辦理。其地方自行捐辦之義學﹑社學等﹐亦令一律中西兼習﹐以廣造就。至各書院需用經費﹐如上海電報局招商局及廣東闈姓規﹐聞頗有溢款﹐此外陋規濫費﹐當亦不少。著該督撫盡數提作各學堂經費。各省紳民﹐如能捐建學堂﹐或廣爲勸募﹐準各督撫按照籌款數目﹐酌量奏請給獎。其有獨力措捐巨款者﹐朕必予以破格之賞。所有中學小學應讀之書﹐仍遵前諭﹐由官設書局﹐編譯中外新書﹐頒發遵行。至於民間祠廟﹐其有不在祀典者﹐卽著由地方官曉諭民間﹐一律攺爲學堂﹐以節糜費而隆教育。似此實力振興﹐庶幾風气徧開﹐人無不學﹐學無不實﹐用副朝廷育養成材至意。」

六月十一日諭云「李端奏各省學堂請特派紳士督辦等語。現在京師大學堂﹐業經專派管學大臣﹐克日興辦。各省中學堂﹑小學堂﹐亦當一律設立﹐以爲培養人才之本。惟事屬創始﹐首貴得人﹐著各直省督撫﹐就各省在籍紳士﹐選擇品學兼優﹐能符眾望之人﹐派命管理各該處學堂一切事宜。隨時稟承督撫﹐認眞經理。該督撫愼選有人﹐卽著奏明派充﹐以專責成而收實效。」

六月十九日諭云「英﹑美﹑日本各部僑寓華民眾多﹐羣居錯處﹐不乏可造之才﹐亟應設立學堂﹐兼肄中西文字﹐以廣教育。著出使大臣等﹐體查情形﹐妥爲勸辦﹐議定章程﹐詳晰覆奏。」

六月二十三日諭云「中國創建水師﹐歷有年所﹐惟是制勝之道﹐首在得人﹐欲求堪任將領之才﹐必以學問爲根本。應如何增設學額﹐添制練船﹐講求駕駛﹐諳習風濤﹐以備異日增購戰船﹐可期統帶得力﹐著南北洋大臣沿海各將軍督撫﹐一體實力籌辦﹐妥議具奏。至鐵路﹑礦務﹐爲目今切要之圖﹐造端伊始﹐亟應設立學堂﹐預備人材﹐方可冀收實效。所有各處鐵路扼要之區及開礦省分﹐應行增設學堂﹐切實舉辦之處﹐著王文韶﹑張蔭桓悉心籌畫﹐奏明辦理。」

七月二十二日諭云「孫家鼐奏請設醫學堂等語。醫學一門﹐關系至重﹐急應另設醫學堂﹐考求中西醫理﹐歸大學堂兼轄﹐以期醫學精通。卽著孫家鼐詳議辦法﹐具奏。」

△﹝三﹞興實業

五月十六日上諭云「總理各國事務衙門奏﹐議覆禦史曾宗彥奏請振興農學一折。農務爲富國根本﹐亟宜振興。各省可耕之土﹐未盡地力者尙多。著各督撫督飭各該地方官﹐勸諭紳民﹐兼采中西各法﹐切實興辦﹐不準空言搪塞。須知講求農政﹐本古人勞農勸相之意﹐是在地方官隨時維持保護﹐實力奉行。如果辦有成效﹐準該督撫奏請獎敍。上海近日創設農學會﹐頗開風气。著劉坤一查明該學會章程﹐咨送總理各國事務衙門﹐查核﹐頒行。其外洋農務諸書﹐並著各省學堂廣爲編譯﹐以資肄習。」

五月十七日諭云「自古政治之道﹐必以開物成務爲先。近來各國通商﹐工藝繁興﹐風气日開。中國地大物博﹐聰明才力﹐不乏傑出之英﹐只以囿於舊習﹐未能自出新奇。現在振興庶務﹐富彊至計﹐首在鼓勵人才。各省士民﹐著有新書﹐及創行新法﹐制成新器﹐果系堪資實用者﹐允宜懸賞以爲之勸。或量其材能﹐試以實職﹔或錫之章服﹐表以殊榮。所制之器﹐頒給執照﹐酌定年限﹐準其專利售賣。其有能獨力創建學堂﹐開辟地利﹐興造槍炮各廠﹐有裨於經國遠猷﹐殖民大計﹐並著照軍功之例﹐給予特賞﹐以昭激勵。其如何詳定章程之處﹐著總理各國事務衙門﹐卽行妥議具奏。」

七月十三日諭云「少詹事王錫蕃﹐奏請飭各省設立商會﹐於上海設總商會等語。現在講求商務﹐業於京師設立農工商總局。並諭令劉坤一﹑張之洞﹐先就上海漢口試辦商務局﹐擬定辦法奏聞﹐現尙未據奏到。商會卽商務之一端﹐著劉坤一等﹐歸案迅速妥籌具奏。其沿江﹑沿海商賈輻輳之區﹐應由各該督撫﹐一體查明辦理。所有一切開辦事宜﹐並著總理各國事務王大臣﹐咨商各督撫﹐詳訂章程﹐妥爲籌辦。」

六月二十九日諭云「總理各國事務衙門﹐代奏工部主事康有爲條陳﹐請興農殖民以富國本一折。訓農通商﹐爲立國大端﹐前疊諭各省整頓農務﹑工務﹑商務﹐以冀開辟利源﹐各處辦理如何﹐現尙未據奏報。萬寶之源﹐均出於地﹐地利日辟﹐則物產日阜﹐卽商務亦可日漸擴充﹐是訓農又爲通商惠工之本。中國向本重農﹐惟向無專董其事者﹐非大爲倡導﹐不足以鼓舞振興。著卽於京師設立農工商總局﹐派直隸霸昌道端方﹐直隸候補道徐建寅﹑吳懋鼎爲督理。端方著開去霸昌道缺﹐同徐建寅﹑吳懋鼎﹐均著賞給三品卿銜﹐一切事件﹐準其隨時具奏。其各省府州縣﹐皆立農務學堂﹐廣開農會﹐刊農報﹐講農器﹐由紳富之有田業者試辦﹐以爲之率。其工學商學各事宜﹐亦著一體認眞舉辦。統歸督理農工商總局端方等﹐隨時考查。各直省﹐卽由該督撫設立分局﹐選派通達時務﹐公正廉明之紳士二三員﹐總司其事。所有各局開辦日期﹐及派出辦理之員﹐並著先行電奏。此事創辦之始﹐必須官民一气﹐實力實心﹐方可漸收實效。端方等及各該督撫等﹐務當仰體朝廷率作興事之意﹐考取新法﹐精益求精﹐庶幾農業興而生殖日繁﹐商業盛而流通益廣。悉以植富彊之基﹐朕實有厚望焉。」

七月二十六日諭云「刑部奏﹐代遞主事蕭文昭條陳一折。中國出口貨﹐以絲﹑茶爲大宗。自通商以來﹐洋貨進口日多﹐漏卮巨萬﹐恃此二項﹐尙堪抵制。乃近來出口之數頓減﹐若非亟爲整頓﹐恐愈趨愈下﹐益無以保此利權。蕭文昭所請設立茶務學堂及蠶桑公院﹐不爲無見。著已開通商口岸及出產絲﹑茶省分各督撫﹐迅速籌議開辦﹐以阜民生﹐而固利源。」

七月二十七日諭云「瞿鴻機奏江陰南菁書院﹐遵攺學堂﹐並將沙田試辦農學一折。江陰南菁書院﹐經前學政黃體芳﹐創設考課通省舉貢生監﹐現旣攺爲學堂﹐著準其照省會學堂之例﹐作爲髙等學堂﹐以資鼓舞。該書院原有自管沙田一頃﹐據稱擬參用西法﹐樹藝五穀﹑果蔬﹑棉麻等項﹐將未經圍占之地﹐先行試辦。如有實效﹐再行推廣學堂農會﹐相輔而行﹐洵爲一舉兩得之道。該學政此奏﹐具見籌畫精詳﹐畱心時務。卽著照所議﹐認眞辦理﹐務收實效﹐毋托空言。」

△﹝四﹞保教民

五月二十二日諭云「各國傳教﹐載在條約﹐疊經諭令各該督撫﹐妥爲保護﹐以期民教相安。乃本年四川江北廳等處﹐教案未了﹐廣西永安州﹐復有殺斃教民之事﹐湖北沙市﹐亦有因案牽連之事﹐總由地方官不能仰體朝廷諄諄誥誡之意。遇有民教交涉案件﹐非漫不經心﹐卽意存歧視。畛域未化﹐斯嫌隙易生﹐無怪教案之層見疊出也。是用特加申諭﹐各直省大吏﹐凡有教堂州縣﹐務當諄飭地方官﹐實力保護。平日如有教士謁見﹐不得有意拒絕。使彼此誠信相孚﹐從教之人﹐自不致借端生事。一面開導百姓﹐毋以薄物細故﹐輕啟釁端。卽使事出倉猝﹐該管官吏﹐果能持平辦理﹐亦何難消患未萌。是在各該將軍督撫﹐嚴飭所屬﹐隨時妥愼籌辦。從前未結之案﹐卽著迅速了結﹐此後不準再有教案。倘仍防範不力﹐除將該地方官照總理各國事務衙門奏定新章﹐從嚴懲辦外﹐該將軍督撫﹐責無旁貸﹐亦必執法從事﹐勿謂言之不預也。」

△﹝五﹞攺兵制

五月二十一日諭云「前據順天府尹胡﹐奏請精練陸軍﹐並神機營攺用新法操演﹐出使大臣伍廷芳﹐奏京營綠營﹐參用西法﹐各折片。先後諭令軍機大臣﹐會同神機營王大臣﹐八旗都統妥議。玆據該王大臣等﹐會同議奏﹐攺練洋操﹐爲練兵要著。各省綠營練勇﹐疊經諭令﹐認眞裁並﹐一律挑揀。著該將軍督撫﹐歸入前次戶部兵部議復禦史曾宗彥請攺操摺內﹐一並迅速籌議﹐切實具奏。神機營﹐業經挑選馬步官兵一萬人﹐勤加訓練﹐卽著汰弱畱彊﹐實力講求﹐務成勁旅。八旗滿洲蒙古漢軍驍騎營﹐兩翼前鋒護軍營﹐均著以五成攺習洋槍﹐五成攺習洋機擡槍。著派奕色楞額永隆﹐管理八旗驍騎營﹐崇禮載卓蘇魯岱管理兩翼前鋒護軍營。奕向來辦事認眞﹐熟諳武備﹐務須會同簡派各員﹐並督同各旗營專操大臣﹐按照泰西兵制﹐更定新章﹐認眞操演。其八旗漢軍炮營藤牌營﹐著一並攺用新法﹐挑揀精壯﹐如式演練﹐以成有用之兵。果使日起有功﹐何惜寬籌餉項。各直省將軍督撫﹐及該管王大臣等﹐務當振刷精神﹐屏除積習﹐毋得始勤終怠。至一切陣法﹑器械﹑營制﹑餉章﹐及挑選將弁教習各節﹐著按照胡等所奏﹐議定切實辦法﹐奏明辦理﹐用副朝廷整軍經武至意。」

五月二十八日諭云「裁空糧﹐節餉需﹐爲方今救獘之要圖。前經諭令各省體察情形﹐妥速具奏。現據該將軍督撫先後奏陳﹐或裁制兵﹐或裁防勇﹐或裁練軍﹐或稱業經裁並﹐無可再裁﹐當經詳加披閱。各省情形𨿽屬不同﹐但法敝則亟宜變通﹐財匱則尢資補救。其已裁者﹐卽著照擬定章程﹐妥切辦理。其未裁者﹐仍著再行切實酌核﹐總期裁一名空糧﹐卽節一分虛糜﹐空糧裁盡﹐餉項自舒。無論水陸各軍﹐一律挑畱精壯﹐勤加訓練﹐俾成勁旅。並著遵照前降諭旨﹐力行保甲﹐詰姦禁暴﹐相輔而行。再能整頓釐金﹐嚴杜中飽。富國彊兵之計﹐無有亟於此者。當玆時事多艱﹐朕宵旰焦勞﹐力圖振作﹐每待臣下以誠﹐而竟不以誠相應。各該疆臣﹐身膺重寄﹐具有天良﹐何至誥誡諄諄﹐仍復掩飾支吾﹐苟且塞責耶﹖經此次諄諭之後﹐倘再有仍前敷衍﹐不肯實力奉行﹐經朕查出﹐或別經發覺﹐試問各該大臣﹐能當此重咎否也﹖」

八月初一日諭云「現在練兵緊要﹐直隸按察使袁世凱﹐辦事勤奮﹐校練認眞﹐著開缺以侍郎候補﹐責成專辦練兵事務。所有應辦事宜﹐著隨時具奏。當此時局艱難﹐修明武備﹐實爲第一要務。袁世凱惟當勉益加勉﹐切實講求訓練﹐俾成勁旅﹐用副朝廷整飭戎行之至意。」

△﹝六﹞審歲計

八月初一日諭云「翰林院奏代遞庶吉士丁惟魯﹐請編歲入歲出表﹐頒行天下一摺。戶部職掌度支﹐近年經用浩繁﹐左支右絀﹐現在力行新政﹐尢須寬籌經費﹐以備支用。朕惟古者冢宰制國用﹐量入爲出﹐以審計歲之盈虛。近來泰西各國﹐皆有預籌用度之法。著戶部將每年出款入款﹐分門別類﹐列爲一表﹐按月刊報。俾天下咸曉然於國家出入之大計﹐以期節用丰財﹐蔚成康阜。朕有厚望焉。」

△﹝七﹞裁冗員

七月十四日諭云「國家設官分職﹐各有專司。京外大小各官﹐舊制相沿﹐不無冗濫。近日臣工條奏﹐多以裁汰冗員爲言。𨿽未必盡可準行﹐而參酌情形﹐實亦有亟當攺革者。朕維授事命官﹐不外綜核名實。現當開制百度﹐事務繁多﹐度支歲入有常﹐豈能徒供無用之冗費﹐以致礙當務之急需﹖如詹事府本屬閒曹﹐無事可辦。其通政司﹑光祿寺﹑鴻臚寺﹑太常寺﹑太僕寺﹑大理寺等衙門﹐事務甚簡﹐半屬有名無實。均著卽行裁撤﹐歸並內閣及禮兵刑等部辦理。又外省如直隸﹑甘肅﹑四川等省﹐皆系以總督兼管巡撫事﹐惟湖北﹑廣東﹑南三省督撫同城﹐原未劃一。現在東河在山東境內者﹐已隸山東巡撫管理。只河南河工﹐由河督專辦。今昔情形﹐確有不同。所有督撫同城之湖北﹑廣東﹑南三省巡撫﹐並東河總督﹐著一並裁撤。其湖北﹑廣東﹑南三省﹐均著以總督兼管巡撫事。東河總督應辦事宜﹐卽著歸並河南巡撫兼辦。至各省漕運﹐多由海道﹐河運已屬無多。應徵漕糧﹐亦多攺折。淮鹽所行省分﹐亦各分設督銷。其各省不辦運務之糧道﹐向無鹽場﹐僅管疏銷之鹽道﹐亦均著裁缺﹐歸各藩司巡守道兼理。此外如各省同通佐貳等官﹐有但兼水利鹽捕﹐並無地方之責者﹐均屬閒冗﹐卽著奏明裁汰。除應裁之京外各官﹐本日已降諭旨﹐曁裁缺之巡撫河督京卿等員﹐聽候另行錄用外﹐其餘京外﹐尙有應裁文武各缺及一切裁減歸並各事宜﹐著大學士六部及各直省督撫﹐分別詳議籌辦。仍將籌議情形﹐迅速具奏。內外諸臣﹐卽行遵照﹐切實辦理。不準借口體制攸關﹐多方阻格。並不得以無可再裁﹐敷衍了事。至各省設立辦公局所﹐名目繁多﹐無非爲位置閒員地步﹐薪水雜支﹐虛糜不可勝計。疊經諭令裁並﹐乃竟置若罔聞﹐或僅聽委員劣幕舞文﹐一奏塞責﹐殊堪痛恨。著各督撫凜遵前旨﹐將現有各局所中冗員﹐一並裁撤淨盡。並將候補分發捐納勞績等項人員﹐一律嚴加甄別沙汰﹐限一月辦竣復奏。似此實力剔除﹐庶幾庫款漸裕﹐得以宏拓新規。惟不準瞻循情面﹐陽奉陰違﹐致幹咎戾。當此國計艱難﹐朕宵旰焦勞﹐孜孜求治﹐詔書惇勉﹐動以至誠。爾在廷諸臣﹐曁封疆大吏﹐若具有天良﹐其尙仰體朕懷﹐力矯疲玩積習﹐一心一徳﹐共濟時艱﹐庶幾無負委任。若竟各挾私意﹐非自便身圖﹐卽見好僚屬﹐推諉因循﹐空言搪塞﹐定當予以重懲﹐決不寬貸。」

七月二十五日諭云「前經降旨撤詹事府等衙門﹐並諭令大學士六部及各直省督撫﹐將其餘京外應裁文武各缺及一切裁減歸並各事宜﹐分別詳議籌辦﹐迅速具奏。現在已裁各衙門歸並事宜﹐業由各該衙門遵照辦理。其餘各衙門﹐應裁文武各缺﹐尙未將籌辦情形具奏。再申諭該大學士六部尙書侍郎﹐及各省督撫等﹐凜遵前旨﹐將在京各衙門冗閒員缺﹐何者應裁﹐何者應並﹐速卽切實籌議。外省道員﹐以及同通佐貳等官﹐及候補分發捐納勞績等項人員﹐認眞裁並﹐嚴加甄別沙汰。其各局有冗員﹐一律裁撤淨盡。本日據戶部代遞主事吳錫條陳內稱﹐漕督所轄衛所各官﹐旣系武職﹐並無管帶漕標之兵﹐名實殊不相符﹐所有軍田﹐可以撥歸府州縣徵收等語。此項人員﹐本在應行裁並之例﹐卽著該督撫等﹐妥速議奏。並漕督一缺﹐究竟是否應裁﹐亦著兩江總督﹐江蘇巡撫﹐一並詳議具奏。至京外已裁實缺﹐候補各員﹐應如何分別錄用﹐及飭令回籍候缺﹐均著妥議條款﹐請旨辦理。該大學士尙書侍郎督撫等﹐務當從速籌辦﹐不準稍事遷延﹐尢須破除積習﹐毋得瞻徇情面﹐用副朝廷綜核名實之至意。」

△﹝八﹞修則例

六月十一日諭云「李端奏請刪攺則例等語。各衙門咸有例案﹐勒爲成書﹐覯若畫一。不特易於遵守﹐兼可杜吏胥任意準駁之獘﹐法至善也。乃閱時旣久﹐各衙門例案太煩﹐堂司各官﹐不能盡記。吏胥因緣爲姦﹐舞文弄法﹐無所不至。時或捨例引案﹐尢多牽混附會﹐無論或準或駁﹐皆恃例案爲藏身之具。是非大加刪訂﹐使之歸於簡易不可。著各部院堂官﹐督飭司員﹐各將該衙門舊例﹐細心糸由繹。其有語涉兩歧﹐易滋獘混﹐或貌似詳細﹐揆之情理﹐實多窒礙者﹐槪行刪去。另定簡明則例﹐奏準施行。尢不得借口無例可援﹐濫引成案﹐致啟獘端。如有事屬創辦﹐不能以成例相繩者﹐準該衙門隨時據實聲明﹐請旨辦理。仍按衙門煩簡﹐立定限期﹐督飭司員﹐迅速辦竣具奏。」

七月十六日諭云「吏部﹑戶部奏遵旨刪訂則例﹐具奏辦理情形各一摺。各衙門例案太煩﹐業經諭令迅速刪訂。吏部銓選處分二項﹐頭緒紛紜。戶部收支款項﹐名目繁多。一切章程﹐難免歧異。著各該堂官督飭司員﹐悉心刪訂﹐務極簡明。將核定例章﹐仿照史表﹐分門別類﹐列爲一表﹐俾閱者一目了然﹐吏胥無從舞文弄法。至此項底本﹐卽著該堂官公同核辦。戶部所請專派堂官一員勘定之處﹐應毋庸議。」

七月十七日諭云「昨據吏部﹑戶部奏刪訂則例辦理情形﹐當經諭令將核定例章﹐仿照史表﹐分門別類﹐列爲一表﹐使人易曉。因思刪訂則例﹐各衙門均當照此辦理﹐以歸劃一。著該堂官﹐督飭司員﹐悉心編輯﹐毋稍紛歧。」

△﹝九﹞戒因循

五月初八日諭云「玆當整飭庶務之際﹐部院各衙門承辦事件﹐首戒因循。前因京師大學堂爲各行省之倡﹐特降諭旨﹐令軍機大臣﹐總理各國事務王大臣﹐會同議奏。卽著迅速復奏。毋再遲延。其各部院衙門﹐於奉旨交議事件﹐務當督飭司員﹐克期議復。倘再仍前玩忄曷並不依限復奏﹐定卽從嚴懲治不貸。」

六月二十三日諭云「目今時局艱難﹐欲求自彊之策﹐不得不捨舊圖新。前因中外臣工﹐半多墨守舊章﹐曾經剴切曉諭﹐勗以講求時務﹐勿蹈宋明積習。諄諄訓誡﹐不啻三令五申。惟是朝廷用意之所在﹐大小臣工﹐恐未盡深悉。現在應辦一切要務﹐造端宏大﹐條目繁多﹐不得不采集眾長﹐折衷一是。遇有交議事件﹐內外諸臣﹐務當周咨博訪﹐詳細討論。毋緣飾經術﹐附會古義。毋膠執成見﹐隱便身圖。倘面從心違﹐希冀敷衍塞責﹐致令朝廷實事求是之意﹐失其本指﹐甚非朕所望於諸臣也。總之無動爲大﹐病在痿痺﹐積獘太深﹐諸臣所宜力戒。卽如陳寶箴﹐自簡任湖南巡撫以來﹐銳意整頓﹐卽不免指摘紛乘。此等悠悠之口﹐屬在紳。倘亦隨聲附和﹐則是有意阻撓﹐不顧大局﹐必當予以嚴懲﹐斷難寬貸。至於襄理庶務﹐需才甚多﹐上年曾有考試各部院司員之諭。著各該堂官﹐認眞考察。果系有用之材﹐卽當據實臚陳﹐候朕錄用。如或﹫﹫茸不職﹐亦當立予參劾﹐毋令濫竽。當此時事孔棘﹐朕毖後懲前﹐深維窮變通久之義﹐則創辦一切﹐實具萬不得已之苦衷。用再明白申諭﹐爾諸臣其各精白乃心﹐力除壅蔽﹐上下以一誠相感﹐庶國是以定﹐而治理蒸蒸日上。朕實有厚望焉。」

七月初十日諭云「近來朝廷整頓庶務﹐如學堂﹑商務﹑鐵路﹑礦務﹐一切新政疊經諭令各將軍督撫﹐切實籌辦。並令將辦理情形﹐先行具奏。該將軍督撫等﹐自應仰體朝廷孜孜求治至意﹐內外一心﹐迅速辦理﹐方爲不負委任。乃各省積習相沿﹐因循玩懈﹐𨿽經嚴旨惇迫﹐猶復意存觀望。卽如劉坤一﹑譚鐘麟﹐總督兩江﹑兩廣地方﹐於本年五六月間﹐諭令籌辦之事﹐並無一字覆奏。迨經電旨催問﹐劉坤一則借口部文未到﹐一電塞責。譚鐘麟且並電旨未覆﹐置若罔聞。該督等皆受恩深重﹐久膺疆寄之人﹐泄沓如此﹐朕復何望。倘再藉詞宕延﹐定必予以懲處。直隸距京咫尺﹐榮祿於奉旨交辦各件﹐尢當上緊趕辦﹐陸續奏陳。其餘各省督撫﹐亦當振刷精神﹐一體從速籌辦﹐毋得遲玩﹐致幹咎戾。」

△﹝十﹞去蒙蔽

七月十二日諭云「禦史王培佑奏變法自彊﹐當除朦蔽錮習一折。現因時事多艱﹐朝廷振興庶務﹐力圖自彊﹐尢賴樞廷﹐及各部院大臣﹐共篤忱﹐竭力匡贊﹐以期挽救頹風﹐庶事可漸臻治理。乃諸臣中恪恭官守者﹐固亦有人﹐而狃於積習﹐不知振作者﹐尢難悉數。卽如部院官﹐本應常川進署﹐不得無故請假﹐議奏事件﹐不準延擱逾限﹐皆經再三訓誡﹐而猶陽奉陰違。似此朦蔽因循﹐國事何所倚賴。用特重加申警﹐凡在廷大小工臣﹐務當洗心革面﹐力任其艱。於應辦各事﹐明定限期﹐不準稍涉遲緩﹐倘仍畏難苟且﹐自便身圖﹐經朕覺察﹐定必嚴加懲處﹐毋謂寬典可屢邀也。」

七月十六日諭云「懷塔布等奏司員呈遞條陳﹐請旨辦理一折。據稱﹐禮部主事王照條陳時務﹐藉端挾制等語﹐朝廷廣開言路﹐本期明目達聰﹐邇言必察。前經降旨部院司員﹐有條陳事件者﹐著由各省官代奏﹐毋得拘牽忌諱﹐稍有阻格。誠以是非得失﹐朕心自有權衡﹐無煩該堂官等鰓鰓過慮也。若如該尙書等所奏﹐輒以語多偏激﹐抑不上聞﹐卽系狃於積習﹐致成壅蔽之一端﹐豈於前奉諭旨﹐毫無體會耶﹖懷塔布等﹐均著交部議處。此後各衙門司員等條陳事件﹐呈請堂官代遞﹐卽由各該堂官將原封呈進﹐毋庸拆看。王照原呈著畱覽。」

七月二十七日諭云「前因振興庶務﹐首在革除壅蔽﹐當經諭令各衙門代遞事件﹐毋得拘牽忌諱。嗣因禮部阻格司員王照條陳﹐當將懷塔布等予以重懲。復先後諭令都察院及各衙門﹐隨呈隨遞﹐不必拘定值日之期。誠以百度維新﹐必須明目達聰﹐始克收敷奏以言之效。第恐大小臣工﹐狃於積習﹐不能實力奉行﹐用再明白宣諭﹐以後各衙門﹐有條陳事件者﹐次日卽當呈進。承辦司員﹐稍有抑格﹐該部院堂官﹐立卽嚴參懲辦﹐不得略予優容。所有六月十五日七月十六日諭旨﹐七月十九日朱諭﹐七月十七日及二十四日交片諭旨﹐均令各衙門錄寫一通﹐同此件諭旨﹐一並懸掛大堂﹐俾其觸目警心﹐不致復萌故態﹐以示朕力除壅蔽之至意。」

△﹝十一﹞開風气

六月初八日諭云「孫家鼐奏﹐遵議上海《時務報》攺爲官報一折。報館之設﹐所以宣國是而達民情﹐必應官爲倡辦。該大臣所擬章程三條﹐似尙周妥。著照所請﹐將《時務報》攺爲官報﹐派康有爲督辦其事。所出之報﹐隨時進呈。其天津﹑上海﹑湖北﹑廣東等處報館﹐凡有報章﹐著該督撫咨送都察院及大學堂各一份﹐擇其有關時務者﹐由大學堂一律呈覽。至各報體例﹐自應以臚陳利獘﹐開擴見聞爲主。中外時事﹐均許據實昌言﹐不必意存忌諱﹐用副朝廷明目達聰﹐勤求治理之至意。所籌官報經費﹐卽依議行。欽此。」

七月二十七日諭云「瑞洵奏請徧設報館﹐實力勸辦一折。報館之設﹐原期開風气而擴見聞。該學士所稱﹐現商約同志於京城﹐創設報館﹐翻譯新報﹐爲上海官報之續等語。卽著瑞洵創辦﹐以爲之倡。此外官紳士民﹐並著順天府五城禦史﹐切實勸諭﹐以期一律舉行。」

△﹝十二﹞許言事

七月二十七日諭云「國家振興庶政﹐兼采西法。誠以爲民立政﹐中西所同﹐而西人考究較勤﹐故可以補我所未及。今士大夫昧於域外之觀者﹐幾若彼中全無條教。不知西國政治之學﹐千端萬緒﹐主於爲民﹐開其智慧﹐裕其身家。其精者乃能美人性質﹐延人壽命﹐凡人生應得之利益﹐務令其推廣無遺。朕夙夜孜孜﹐攺圖百度﹐豈爲崇尙新奇﹖乃眷懷赤子﹐皆上天之所畀﹐祖宗之所遺﹐非悉使之康樂和親﹐朕躬未爲盡職。加以各國環交陵迫﹐非取人之所長﹐不能全我之所有﹐朕用心之苦﹐而黎庶猶有未知。職由不肖官吏﹐與守舊之士夫﹐不能廣宣朕意﹐乃反胥動浮言﹐使小民搖惑驚恐﹐山谷扶杖之民﹐有不獲聞新政者﹐朕實爲嘆恨。今將變法之意﹐布告天下﹐務使百姓﹐鹹諭朕心﹐共知其君之可恃﹐上下同心﹐以成新政﹐以彊中國﹐朕不勝厚望。著察照四月二十三日以後﹐所有關乎新政之諭旨﹐各省督撫﹐均迅速照錄﹐刊刻謄黃﹐切實開導。著各州縣教官﹐詳切宣講﹐務令家諭戶曉。各省藩臬道府﹐飭令上書言事﹐毋得隱默顧忌。其州縣官﹐應由督撫代遞者﹐卽由督撫將原封呈遞﹐不得稍有阻格﹐總期民隱盡能上達﹐督撫無從營私作獘爲要。此次諭旨﹐並著懸掛各省督撫衙門大堂﹐俾眾共觀﹐庶無壅隔。」

七月二十八日諭云「昨已明降諭旨﹐令各省藩臬道府﹐均得上書言事。其州縣條理事件﹐應由督撫將原書代遞。卽著各省督撫﹐傳知藩臬道府﹐凡有條陳﹐均令其自行專摺具奏﹐毋庸代遞。其州縣等官言事者﹐仍由督撫將原封呈遞。至士民有欲上書言事者﹐卽徑由本省道府等隨時代奏﹐不準稍有抑格。如敢抗違﹐或別經發覺﹐將該地方官嚴行懲處。仍將遵辦情形﹐迅速電奏。」

△﹝十三﹞廣登進

七月二十日諭云「翰林院侍讀學士徐致靖﹐奏冗員旣裁﹐請酌置散卿﹐以廣登進一折。著孫家鼐妥速議奏。」

七月二十三日諭云「孫家鼐奏遵議翰林院侍讀學士徐致靖﹐請酌置散卿一折。古有侍從之臣﹐皆妙選才能以議庶政。現當朝廷振興百度﹐自應博采眾論﹐集思廣益﹐以期有裨政治。著照所議﹐酌置三四五品卿﹐三四五六品學士各職﹐遇有對品卿缺﹐並翰林衙門對品缺出﹐卽由吏部一體開單請旨錄用﹐以備獻納。仍著按品給予俸祿。應如何詳立條款﹐著爲定例﹐著該部妥議具奏。」

七月二十二日諭云「親民之官﹐莫如牧令。自來循吏著績﹐皆以養民教民爲先務。近來地方州縣﹐旣有保護教民之責﹐又有培植學堂之舉。內政外交﹐責成尢關緊要。非得明體達用之能員﹐措置安能裕如﹖著各省督撫﹐畱心訪查﹐所屬地方州縣官﹐如有通達時務﹐勤政愛民之能員﹐卽隨時保送引見﹐以備錄用。朕爲國爲民﹐殷殷求治﹐該督撫等﹐務當屏去私心﹐汲引善類﹐方不負大臣以人事君之義。」

七月二十三日諭云「現在裁撤各衙門﹐業經分別歸並。所有各衙門裁缺各官﹐未便聽其閒散。現當振興庶務﹐詳畫久遠﹐應於鐵路礦務總局酌設大小官員額缺﹐以備將來量材任使。著總理各國事務王大臣﹐會同吏部妥速詳議具奏。」

△﹝十四﹞定官職

八月初一日諭云「戶部奏﹐代遞主事蔡鎭藩﹐請審定官職﹐以成新政一折。朕詳加披閱﹐除禦史規復巡按舊制﹐各關監督攺爲關道兩節﹐應無庸議外﹐其餘所陳各條﹐具有條理﹐深得綜核名實之意﹐可以見諸施行。著軍機大臣﹐會同大學士各部院﹐並翰林科道各官﹐詳議具奏。」

△﹝十五﹞卹民隱

七月十四日諭云「國子監奏﹐候補學正學錄黃贊樞﹐條陳時事﹐據呈代奏一折。據稱民生日蹙﹐宜厚生計﹐蠹吏橫徵﹐宜嚴考查等語。朝廷整飭庶務﹐無日不以吏治民生爲念。重農之外﹐桑麻絲茶等項﹐均爲民間大利所在﹐全在官爲董勸﹐庶幾各治其業﹐成效可觀。著各直省督撫﹐督飭地方官﹐各就物土所宜﹐悉心勸辦﹐以浚利源。親民之官﹐莫如牧令。近來仕途冗雜﹐非嚴加考查﹐不足以別貪廉。錢糧之浮收﹐胥吏之肆擾﹐種種殃民之事﹐該管上司﹐果能悉心考核﹐卽不肖官吏﹐亦斷不至無所忌憚。著各督撫﹐凜遵六月十五日諭旨﹐於所屬州縣﹐認眞查核﹐毋令賢否混淆。仍著隨時秉公舉劾﹐以資懲勸。吏治淸﹐則民生自裕﹐此則封疆大吏之責﹐無負朕再三申誡焉。」

七月二十二日諭云「前據戶部奏辦招信股票﹐原定章程﹐願借與否﹐聽民自便﹐不準苛派抑勒。嗣因地方官辦理不善﹐據禦史黃桂等先後奏參﹐四川﹑山東省辦理昭信股票﹐苛派擾民﹐當諭令該部妥議具奏。玆據戶部奏稱﹐股票擾民﹐屢經指摘﹐近時收數無多﹐除京外各官﹐仍準照常請領﹐並官民業經認定之款﹐照案捐繳外﹐其紳﹑商﹑士﹑民人等﹐請一槪停止勸辦等語。朝廷軫念民情﹐原期因時制宜﹐與民休息﹐豈容不肖官吏﹐任意苛派﹐擾害閭閻。其民間現辦之昭信股票﹐著卽停止﹐以示體卹而安民心。余均照部議行。」

七月二十三日諭云「戶部奏﹐代遞主事王鳳文請設立賑施一折。以工代賑﹐實救荒之良法。中國辦理善政﹐舊有此條﹐而泰西推行尢廣。所有修造工程各業手藝﹐皆足爲養贍窮民之用。國家偶遇災荒﹐賑施動撥巨款﹐而在事人員﹐辦理不善﹐侵漁冒領﹐獘端百出﹐災黎轉不得均沾實惠。若以工代賑﹐則獘杜而工業可安。近來江蘇﹑湖北﹑山東等省﹐偏災屢告﹐饑民轉徙流離﹐朕心深爲軫念。王鳳文所請﹐不可不采。著農﹑工﹑商務總局端方等﹐妥議開辦章程﹐迅速具奏。」

七月二十九日諭云「軍機大臣等﹐議復袁昶條陳請籌八旗生計等語。旗丁生齒日繁﹐徒以格於定例﹐不得在外省經商貿易﹐遂致生計日艱。從前富俊﹑松筠﹑沈桂芬等﹐均曾籌議及之。現當百度維新﹐允宜寬弛其禁﹐俾得各習四民之業﹐以資治生。著戶部詳查嘉慶﹑道光年間﹐徒戶開屯﹐計口授田成案﹐切實訂定新章﹐會同八旗都統﹐迅速奏明辦理。」

△﹝十六﹞淸道路

七月二十日諭云「京師爲首善之區﹐現在道路泥濘淄污﹐河道壅塞不通﹐亟宜大加修理﹐以壯觀瞻。著工部會同統領衙門﹐五城禦史﹐曁街道廳﹐將京城內外河道溝渠﹐一律挑挖深通﹐並將各街巷道路﹐修墊坦平﹐無得遷就敷衍。仍將籌辦情形及開工日期﹐從速具奏。其款資著戶部籌撥。」

如右所列﹐自五月之初﹐至七八月之交﹐數十日中﹐聯翩而行之新政也。變法神速﹐幾有一日千里之勢﹐豈非爲新黨所喜乎﹖𨿽然﹐新黨喜﹐舊黨怒也。新黨之攺革﹐惟恐不先﹐舊黨之推翻﹐惟恐或後。今更述新黨顚覆之事。

淸政府之大權﹐夙以滿族之王大臣領之﹐而漢大臣不得與。自洪楊起義以後﹐已知漢人之心多不服﹐嗣因漢人能殺漢人﹐功頗髙﹐不得不酬其勞﹐始以漢人與之。嗣後遂成爲例。至戊戌時﹐政府大權﹐握於翁同一人之手﹐滿王大臣﹐猜忌日甚﹐時謀乘機傾陷之。會剛毅入閣﹐而翁位遂不保。故康有爲之召見﹐尙在四月二十八日﹐而著翁同開缺回籍之諭﹐已見於二十七日也。

顧翁同𨿽被擠﹐而康有爲則已進。當五月間﹐嫉之者﹐謂康有爲盡廢六部九卿衙門之議﹐盈廷之唾罵康者﹐以是始。迨七月間﹐禮部主事王照上書﹐請光緒帝遊歷外國﹐堂官不爲代奏。事發﹐革尙書懷塔布等六人職﹐以四品京堂賞王照。由是懷塔布等﹐率內務人員四十餘人﹐環訴於西後前﹐謂變法之事﹐利於漢﹐不利於滿。西後與光緒帝本不相能﹐至是益爲所動。

𨿽然﹐以攺革方盛之時﹐而欲一朝推倒﹐非有所籍口﹐無以服海內之心也。於是懷塔布等﹐於七月二十間赴天津﹐與榮祿謀﹐以榮祿方爲北洋大臣﹐兵權在握故也。逾數日﹐禦史楊崇伊等﹐又往天津謁榮祿﹐所語何事﹐世莫之知。惟聞榮祿於此數日中﹐調聶士成之軍五千人﹐駐於天津。又命董福祥之軍﹐駐北京彰義門外四十里之長升店。迨八月初三日﹐榮祿有急電三次至總理各國事務衙門云﹕英﹑俄在海參崴開戰﹐英艦七艘﹐泊於大沽。請卽遣袁世凱至津防禦。時袁於初一日召見之後﹐卽日授職侍郎﹐尙未謝恩﹐以榮祿惇促﹐乃於初四日請訓。初五日出京﹐至直督署﹐已薄暮﹐與榮祿密議。或從窗外聽之﹐默不作聲﹐窺之﹐但見袁以手畫案﹐榮祿爲之拍案者再。夜半﹐榮祿命開特車至京﹐旋往頤和園﹐見西後。至初六晨﹐而謀圍頤和園之說起﹐西後垂簾之詔下﹐捕戮新黨之獄興矣。

是時眾論紛紜﹐莫衷一是。有謂光緒帝有朱諭與袁世凱﹐令其赴津﹐奪兵權於榮祿手﹐以北返京師﹐直逼頤和園者。有謂謀圍頤和園之事﹐系榮祿所假托﹐以激西後之怒者。事未顯露﹐俱未可知。至於西後之復臨朝﹐謂因光緒帝之有病故。光緒帝之所以有病﹐謂因服康有爲所進之紅丸故。然聞是年四月以後﹐有人問仁和相國王文韶云「今上之病實何如﹖」王曰「吾日日見之﹐不覺其有他病﹐但有肝病耳。」然則謂康因光緒帝之覽奏﹐日數十起﹐身軀疲乏﹐而進紅丸﹐名爲滋補之﹐而實蠱惑之者﹐皆誣也。康𨿽愚﹐必不至是。若夫捕戮之事﹐康有爲﹑梁啟超等﹐幸得脫。康廣仁﹑楊深秀﹑楊銳﹑林旭﹑劉光第﹑譚嗣同六人﹐被逮之後﹐竟遭殺身之禍者﹐是亦有故。

方康有爲之脫走也﹐其事亦甚險。蓋北洋官吏明知康之將至上海﹐故急電江海關道﹐令率各官逆捕之﹐毋任漏网。江海關道乃與各官乘小輪﹐至三夾水﹐候輪船入口﹐登輪搜索。豈知此事爲英人所聞﹐已以水雷艇截於中途﹐截至香港﹐故不獲。梁啟超當聞變之夕﹐宿於日本伊藤使館﹐旋乘日本汽船赴日本﹐故未被逮。自後淸政府𨿽向兩國百計索取﹐而兩國均待以國事犯﹐不允交還﹐且力保之﹐淸政府亦無如何也。淸朝成例﹐凡捕罪犯﹐必加訊鞫﹐廉得其實﹐然後殺之﹐蓋猶有愼刑之意也。當康廣仁等六人被逮後﹐曾由淸廷命刑部﹐於八月十三日訊鞫。屆期﹐刑部各官方到堂﹐坐待提訊﹐而忽有毋庸訊鞫﹐卽縛赴市曹處斬之命﹐聞者頗訝之﹐而不知其間之實有主動力也。蓋是年趙舒翹正爲刑部尙書﹐於六人被捕時﹐西後召見趙﹐尙命嚴究其事。趙對﹕「此等無父﹑無君之禽獸﹐無殺赦﹐不必問供。」西後頷之。趙有門生﹐四川人﹐時任提牢廳﹐與楊銳﹑劉光第同鄕﹐稔知其冤﹐求趙按律審訊﹐趙初唯唯。越數日﹐聞將處決﹐大駭﹐謁趙﹐力陳楊﹑劉與門生同鄕至好﹐此案稔知其冤﹐請老師奏請分別審訊﹐聲淚俱下。趙悍然曰「汝所言者﹐友誼也。我所執者﹐國法也。南山可移﹐此案不可動。汝速出﹐旨卽下矣。」有頃﹐果命毋庸訊鞫﹐卽赴市曹處斬。趙之殘忍﹐於此可見一斑矣。

六人旣被戮﹐而新黨之被拿辦下獄﹑革職﹑圈禁﹑停差﹑逮捕家屬者﹐尙有二十人焉。今分錄如下﹕

李端貴州省人﹐舊任倉場總督。於淸光緒乙未年﹐奏請設立京師大學堂及各省學堂﹐專注意教育。戊戌又請攺定律例﹐派人遊歷日本﹐調查政務。七月光緒帝特擢禮部尙書。西後訓政後﹐革職遣戍新疆。

徐致靖直隸省人﹐翰林院侍讀學士。奏請定國是﹐廢八股﹐條陳新政。七月光緒帝特擢署禮部右侍郎。西後訓政後﹐革職下獄永禁。

徐仁鑄致靖子﹐翰林院編修﹐湖南學政。以實學課士﹐力行新政﹐全省移風。西後訓政後﹐革職永不敍用﹐上書請代父下獄。

徐仁鏡致靖子﹐翰林院編修。力講求新政。西後訓政後﹐革職﹐上書代父下獄。

陳寶箴江西省人﹐湖南巡撫。力行新政﹐開湖南全省學堂﹐設警察署﹐開南學會﹐開礦﹐行內河輪船﹐興全省工藝。在任僅年餘﹐已全省移風。光緒帝屢詔嘉獎﹐欲召入政府。西後訓政後﹐革職永不敍用。

陳三立寶箴子﹐吏部主事。佐父行新政﹐散家財﹐養人才志士。西後訓政後﹐謂其招引姦邪﹐革職永不敍用﹐圈禁於家。

張蔭桓廣東省人﹐戶部左侍郎﹐總理各國事務大臣。久遊西國﹐故光緒帝屢問以西法新政。戊戌六月﹐特授鐵路礦務大臣。西後訓政後﹐革職﹐抄查家產﹐遣戍新疆。

張百熙湖南省人﹐內閣學士﹐兼禮部侍郎銜﹐廣東學政。以實學課士。西後訓政後﹐革職畱任。

王錫蕃江蘇省人﹐詹事府少詹事。條陳商務新政。戊戌七月﹐超擢署禮部左侍郎。西後訓政後革職﹐永不敍用。

黃遵憲廣東省人﹐創設《時務報》於上海。舊任湖南按察使。與陳寶箴力行新政﹐督理學堂﹐開辦警察署﹐凡湖南一切新政﹐皆賴其力。光緒帝新擢三品卿﹐出使日本大臣。西後訓政後﹐免官逮捕。

文廷式江西省人﹐前翰林院侍讀學士。舊爲光緒帝所信用﹐西後惡之特甚。於淸光緒二十二年二月革職﹐永不敍用。西後訓政後﹐拿辦﹐逮捕家屬。

王照

直隸省人﹐原任禮部主事。屢上新政條陳﹐曾請光緒帝出遊日本。戊戌七月超擢﹐賞三品銜﹐以四品京堂候補。西後訓政後﹐革職拿辦﹐逮捕家屬﹐查抄家產。

江標

江蘇省人﹐舊任翰林院編修﹐湖南學政。力行實學﹐開辟湖南全省風气。戊戌七月﹐光緒帝超擢﹐以四品京卿候補﹐在總理衙門章京上行走。西後訓政後﹐革職永不敍用﹐圈禁於家。

端方

滿洲人﹐原任霸昌道。戊戌六月﹐光緒帝新授三品卿銜﹐督辦農工商局新政。西後訓政後﹐銷銜撤差。

徐建寅江蘇省人﹐原任直隸候補道﹐福建船政局總辦。久遊西國﹐通工藝之學。戊戌六月﹐光緒帝授三品卿銜﹐督辦農工商局新政。西後訓政後﹐銷銜撤差。

吳懋鼎直隸候補道﹐戊戌六月﹐光緒帝新授三品卿銜﹐督辦農工商局新政。西後訓政後﹐銷銜撤差。

宋伯魯陜西省人﹐山東道禦史。屢上奏定國是﹐廢八股﹐劾姦黨﹐言渚新政最多。西後訓政後﹐革職永不敍用﹐並拿問。

李嶽瑞陜西省人﹐工部員外郎﹐總理衙門章京﹐兼辦鐵路礦務事。上書請變服制﹐用客卿。西後訓政後﹐革職永不敍用。

張元濟浙江省人﹐刑部主事﹐總理衙門章京﹐兼辦鐵路礦務事﹐大學堂總辦。上書請變官制﹐去拜跪。西後訓政後﹐革職永不敍用。

熊希齡湖南省人﹐翰林院庶吉士。助陳寶箴﹑黃遵憲力行新政。湖南之轉移風气﹐皆賴其力。西後訓政後﹐革職永不敍用﹐圈禁於家。

觀上所述﹐可知內外諸臣之與新黨有關者﹐皆有罪﹐無得免。語云「一网打盡。」其斯之謂歟﹗新黨旣獲罪﹐乃命榮祿爲軍機大臣﹐兼統轄北洋各軍﹐委以朝政。由是於八月十一日﹐復置詹事府衙門及各省冗員﹐廢官報局﹐禁士民上書﹐停止各省府州縣設立之中學校﹑小學校。二十四日﹐復八股取士之制。廢農工商總局。命各督撫查禁全國報館﹐嚴拿主筆。二十六日﹐禁立會社﹐拿辦會員。九月﹐復武試弓刀石之制。曩時變法之成績﹐幾如夢幻泡影﹐一轉瞬間﹐遽歸消滅。事實類若羣兒鬥气﹐所以騰笑於外人也。

◎立儲始末

淸自康熙時﹐以太子廢立事﹐大起爭端﹐故戒後世不準預立太子﹐此歷代所奉爲祖訓者也。乃於光緒無恙之年﹐忽以道光曾孫載漪子溥訁爲同治嗣子﹐見於庚子正月初一日之詔書者﹐則自有故。

光緒載氵恬﹐本奕訁子﹐爲同治載淳從弟﹐而非西後所生者也。同治載淳歿時﹐無嗣。乃以光緒載氵恬爲咸豐之嗣﹐使承淸之帝位。時有吏部主事吳可讀者﹐同治載淳之師傅也。以死建言﹐謂西後不爲同治立嗣﹐而爲咸豐立嗣者﹐將欲置同治於何地。西後爲所屈﹐乃宣旨﹐將來承繼大統者﹐爲同治之嗣﹐命藏吳可讀奏議於金匱中﹐以爲鐵證。

𨿽然﹐載氵恬承位之初﹐年僅五齡耳。西後利用其幼﹐正可垂簾聽政﹐以獨握主權。迨光緒十六年﹐歸政之詔﹐宣布全國﹐載氵恬𨿽有親裁大政之名﹐而實無其權﹐蓋一切用人行政﹐仍爲西後所主持也。內之則宦官李蓮英﹐外之則軍機大臣孫毓汶﹐尢與西後爲一气。把持朝局﹐視載氵恬如虛器。至光緒二十年﹐載氵恬年漸長﹐思稍稍握其政權﹐四顧朝臣﹐多不奉令﹐遂欲親擢一二通才﹐以資臂助。時有文廷式者﹐瑾﹑珍二妃之師也。以二妃言﹐乃由編修擢爲侍讀學士。二妃之兄志銳﹐亦擢爲侍郎。西後知之﹐大滋疑忌。適是年祝西後六旬壽﹐須預習禮儀﹐載氵恬與朝臣俱在習儀所﹐李蓮英獨過三時之久﹐始至。禮畢﹐載氵恬命廷杖李蓮英四十。李蓮英本爲西後所嬖﹐因泣訴西後﹐西後聞之﹐怒甚。嗣後李蓮英又屢以讒言進﹐謂載氵恬有怨望心﹐於是西後有廢光緒帝之意矣。

甲午之冬﹐西後以事革瑾﹑珍二妃之妃號﹐且命褫衣廷杖。二妃之兄志銳﹐謫之於烏裏雅蘇臺。文廷式以托病出京﹐故免於罪。是時﹐宮中卽議廢立﹐爲奕所力爭﹐議遂寢。然自此之後﹐載氵恬於召見羣臣時﹐西後必令內監於屏風後竊聽其語。乙未秋﹐工部侍郎汪鳴鑾﹐後部侍郎長麟﹐偶於載氵恬召見時﹐言及宮中事﹐爲屏風後之內監所聞﹐報於西後。西後逼令載氵恬於九月間下一諭﹐略云「朕受皇太后鞠育之恩﹐皇太后之聖徳﹐天下所聞。朕事奉皇太后﹐亦不敢有失。乃汪鳴鑾﹑長麟於召見時﹐屢進讒言﹐離間兩宮。著卽行革職﹐永不敍用。」及丙申二月﹐又以禦史楊崇伊之劾﹐忽降一諭略云「據稱文廷式在松筠庵﹐廣集徒眾﹐妄議朝政﹐及賄通內監﹐結黨營私等事。𨿽查無實據﹐而事出有因。文廷式著卽革職﹐永不敍用。並卽行驅逐回籍﹐不許逗畱。」蓋文於甲午出京﹐至乙未秋復入京﹐爲西後所聞。諷言官劾之﹐借此可以驅逐也。是時見此二諭者﹐皆知母子之間﹐大有不和之勢。

丁酉戊戌之間﹐膠州﹑旅順﹑威海﹐相繼爲徳﹑俄﹑英所割﹐康有爲屢痛哭言事。載氵恬屢欲召見之﹐爲奕所格﹐卒不得行。迨戊戌四月﹐奕病歿﹐因徐致靖之保薦﹐乃召見康有爲﹐議攺革事﹐大拂西後意。於是廢立光緒之謀﹐從此決矣。

是時﹐北京謠言四起﹐皆言光緒病重。初言患淋癥﹐繼言患腹瀉癥﹐繼言患遺精癥﹐繼言患咳嗽癥。有人問及之﹐皆云自內務府太醫院傳出﹐確鑿有據。實則皆西後與榮祿等有意造此謠言﹐預爲他日殺害計也。至八月初六日﹐北京有電旨往上海﹐言光緒已崩﹐此何謠耶﹖非西後造之﹐他人誰敢造之耶﹖

有頃﹐又有詔書至云﹐光緒未死﹐但病勢甚危﹐不能視事﹐故西後又垂簾聽政。初七日﹐有英國某教士﹐向一內務府禦膳茶房某員﹐詢問光緒之躬安否﹐某員言已患失心瘋病﹐屢欲向外逃走云。蓋光緒自恐不免﹐因思脫虎口也。乃爲西後之黨所發覺﹐遂幽閉光緒於南海之瀛臺﹝南海者﹐大內之離宮也。瀛臺在海之中心﹐四面皆環以水﹐一面設板橋以通出入﹐臺中約有十餘室云﹞。當光緒欲外逃時﹐聞有內監六人導之行﹐至是將六監擒獲﹐於十三日與康廣仁等六烈士一同處斬﹐而西後別易己所信任之內監十餘人﹐以監守瀛臺。名𨿽至尊﹐實則囚虜矣。

自是以後﹐謂西後於九月八九日廢立光緒之謠言益甚。嗣後仍安然無事者﹐其故曾見於日本《時事新報》。據云﹐系北京特派員來書﹐今照錄如下﹕

「太后欲九月八九日廢立光緒﹐預約慶端二親王﹐率神機營之兵入宮﹐發西後之詔而舉事。而卒不見諸實事者﹐亦有故也。廢立之謀﹐自攝政時已定計畫﹐非猝然而起也。自攝政以來﹐悉廢光緒之新政﹐帝黨或刑或放或革。帝之愛妃﹐亦剝奪其首飾﹐以今之天時﹐猶穿單衣。此皆以禁制光緒之自由﹐而使毫無生趣者也。今傳聞政變以來﹐宮人咸懷匕首﹐潛迹宮中﹐不幸發覺﹐竟被斬戮者甚多﹐故太后深憂之。滿洲人之意﹐以爲西後旣老﹐光緒方壯﹐若太后一旦死﹐恐光緒復政﹐不利於己﹐故不如及西後在時﹐絕其根也。然彼輩之所恐者﹐一旦廢立﹐國人必有興師問罪﹐而外國亦必責問之﹐故尙猶豫﹐𨿽然﹐亦不足爲光緒幸也。今托詞光緒有疾﹐召集名醫﹐而觀九月三日之病諭﹐則可爲深慮焉。蓋彼輩之意﹐以爲廢病危之帝﹐而招天下物議﹐不如俟其自死﹐今惟設法速其死而已。故光緒今有大病﹐而求米粥則不得﹐求雞絲則不得﹐凡所求食﹐皆詭詞拒之﹐故傷其意。而太后竟若罔聞﹐惟數日一招優伶入宮﹐臨觀取樂而已。或曰『已召濂貝勒之第三子於宮中﹐將立之』云。」

按以上所論﹐最得北京宮廷之實情矣。以奕﹑載漪﹝奕卽慶王﹐載漪卽端王﹞﹐爲西後所最親信也。惟其廢立之謀﹐已伏於四月間召見康有爲攺革事之時﹐至八九月間﹐乃益顯耳。

如上所言﹐西後及各滿員欲光緒之速死也明矣。無如謀害不成﹐眞病不死﹐各滿僚又起一無形毒殺之手段。以爲光緒大婚多年﹐而竟無所出﹐乃密議廢之﹐而別立近支宗親爲同治嗣。顧宮議垂定﹐而必得南省各督撫之同意﹐方敢實行。乃密詢兩江總督劉坤一﹑兩湖總督張之洞等。

劉坤一因西後之密詢﹐曾抗廢立光緒之議﹐欲張之洞協同一致﹐逼迫西後﹐謀光緒復辟﹐以安社稷。乃張之洞發爲遁詞﹐謂西後與光緒間之不相洽﹐系一家私事﹐非臣下所當與爭云云。於是劉坤一知張之洞之意思﹐與己不同﹐乃獨自拜摺而彊爭之﹐義聲大振。且玆事又爲康梁諸人所聞﹐急行宣布﹐聯合南洋羣島諸華商爲保皇會﹐特致電信與政府﹐極力爭執。而海內輿論﹐亦皆致疑於政府﹐其謀因之漸阻。

迨己亥冬﹐以載漪等之運動﹐又有爲同治立嗣之議。事泄﹐東南志士蔡元培﹑黃炎培﹑經元善﹑王維泰﹑黃世礻乃等千餘人﹐電致政府﹐請轉奏西後停止立嗣之議。政府不爲代達﹐且將罪之。於是志士箝口結舌﹐皆不敢發言。至庚子正月朔﹐立溥攜爲穆宗嗣之詔下矣。

立嗣之詔旣下﹐載漪謂其僕曰「各國公使將於今日來賀溥攜爲大阿哥事﹐汝等宜預備茶點。」至夜寂然。初二日戴漪又命僕備茶點﹐至夜又寂然。初三日載漪復命僕備茶點﹐至夜復寂然。自是載漪之痛恨外人也﹐幾於不共戴天之勢。凡有滿漢官員之謁見載漪者﹐載漪輒謂之曰「予見中國說部中﹐恆有劍仙俠客﹐何至今寂寂無聞﹖」謁者叩之曰「汝欲劍仙俠客何用﹖」答曰「吾欲用其力以殺盡外國人。」謁者乃笑謂之曰「世無劍仙俠客久矣﹐汝將安所求﹖卽求而獲之﹐只殺一二外人﹐安能將外人盡殺之耶﹖汝欲殺盡外人﹐不必求諸劍仙俠客也﹐但求諸義和團可耳。」於是義和團之禍﹐胎於此矣﹐大阿哥位之不能保﹐定於此矣。嗚呼﹗一言喪邦﹐誰之過歟﹖

◎義和團之亂

義和團者﹐白蓮教之支流也。白蓮教起於嘉慶時﹐民間私相傳習﹐爲政府所嚴禁﹐犯者致淩遲。而燕﹑趙﹑齊﹑豫間﹐猶有祕傳其術者。迨光緒庚子﹐乘民教之爭﹐與政府之排外思想﹐遂大蠢動。

徳人之謀山東也﹐借口於二教士之被戕﹐卒割膠州灣以去。故山東民人﹐仇教尢盛﹐義和團乃乘間而起。初以傳習拳術爲之﹐繼乃昌言仇教﹐假托神怪﹐以扶淸滅洋爲名。民人靡然從之﹐所在響應。時毓賢方任山東巡撫﹐尢嘉許之﹐於是徧於山東直隸之交矣。

迨袁世凱爲山東巡撫﹐急懲義和團。慮民之信其妖術也﹐親試其術而破之﹐民心漸定。遂帥所部武衛軍﹐盡力痛剿﹐山東境內﹐一律肅淸﹐餘黨悉竄入直隸。

西後以戊戌政變﹐康有爲遁於香港﹐爲英人所庇﹐索之不還﹐故仇恨外人日深。顧畏其勢與力﹐不敢動。迨庚子正月溥攜立爲大阿哥﹐載漪諷各國公使來賀﹐各公使不聽﹐且有違言。載漪憤甚﹐日夜謀報復。會義和團起﹐以滅洋爲幟﹐載漪大喜。乃言諸西後﹐謂義民奮起﹐乃國家之福。復密招大師兄曹某至﹐挈之入宮﹐演術西後前。西後大悅﹐以爲天降異人助中國也﹐遂命刑部尙書趙舒翹﹐大學士剛毅﹐引之入京師﹐前後至者數萬人。義和團謂鐵路﹑電綫皆洋人所創﹐以禍中國﹐遂焚鐵路﹐毀電綫。凡家藏洋書洋圖者﹐皆號二毛子﹐捕得必殺之。城中爲壇場殆徧﹐大寺觀皆設大壇。其神曰洪鈞老祖﹑梨山聖母。謂神來皆以夜﹐每薄暮﹐什百成羣﹐呼嘯通衢。令居民皆燒香﹐無敢違者﹐香煙蔽城﹐結爲黑霧﹐入夜則通城淒慘﹐大有鬼气。神降時距躍類巫覡﹐自謂能咒槍炮使大燃﹐又能入空中指畫﹐則火起﹐刀槊刺體不能傷。出則命市人向東南拜﹐都人崇拜極虔。設有非笑者﹐則謬辱及之。於是稍有識者﹐皆隱默自全﹐無有敢訟言其謬者矣。

義和團旣徧京師﹐朝貴崇奉者十之七八。大學士徐桐﹑尙書崇綺等﹐尢信仰之。義和團旣借仇教爲名﹐遂指光緒帝爲教主﹐蓋指戊戌變政﹐效法外洋﹐乃爲帝之大罪也。西後與載漪挾以爲重﹐欲實行廢立﹐故任匪黨日往來宮中。匪黨揚言欲得一龍二虎頭﹐一龍指光緒帝﹐二虎指奕及李鴻章也。奕時充總理衙門大臣﹐日與外國人交接﹐李鴻章則時論所稱爲通番賣國者也。

時各國公使均自危。俄使且致書政府﹐言他國將借亂事﹐圖不利於中國。俄與中國親睦二百餘年﹐義當告。總署得書﹐不敢上。俄使請入見﹐亦不許。自是各公使均調兵以自衛。五月初三日﹐洋兵方進京﹐拳匪相遇﹐初猶避道而行。至十五日﹐日本書記生杉山彬迎視衛兵﹐方出永定門﹐卽爲董福祥之兵所害﹐且裂屍於道焉。二十四日﹐徳公使克林徳男爵欲赴總署﹐方至單牌樓北﹐爲載漪所部之虎神營兵所戕。蓋官軍與團匪合力﹐故匪勢日熾也。

匪勢旣熾﹐乃焚宣武門內教堂﹐及東城馬市教堂。凡教民房屋﹐爲匪所知者﹐必殺其人﹐火其居。尋仇報復﹐波及平民﹐其損失較教民尢多。五城街巷﹐瓦礫滿目﹐腥血貫鼻。自二十日焚正陽門外大柵欄之老徳記藥房﹐始露搶掠之狀。初攫藥水瓶﹐以爲洋酒也。開而飲之。迨知其誤﹐乃傾煤油焚之﹐火光熊熊﹐不可響邇。猶語人曰「毋驚慌遷徙﹐只焚此二毛子一家也﹐他無所累。」眾信之﹐無移徙者。少選﹐火延及鄰﹐眾跪求老師施法阻火。匪曰「有人潑穢水﹐破吾法﹐可恨可恨﹐吾無能爲力矣。」悻悻然呼哨率羣匪去。眾知火不可止﹐始行遷徙﹐已無及矣。火勢蔓延之地﹐由大柵欄﹐珠寶市﹑糧食店﹑煤市街﹑煤市橋﹑觀音寺﹑楊梅竹斜街﹑廊房頭條胡同﹑二條胡同﹑西河沿﹐延及前門外層城樓東西荷包巷﹑前門橋﹐西及大街西一帶﹐四千餘家﹐同歸於燼。翌日焚西單牌樓講書堂﹐延燒千餘家。東城一洋貨鋪﹐被匪縱火﹐又延燒四千餘家。自明初都燕迄今﹐數百年之精華盡矣。火延城闕﹐煙焰三日不絕。時方稱拳匪爲義民﹐故眾𨿽惡之﹐卒莫敢捕治。

西後以載漪昌言欲用兵攻使館事﹐因召大學士六部九卿於禦前會議。諸臣相顧逡巡﹐莫敢先發。吏部侍郎許景澄﹐首言中國與外國結約數十年﹐民教相仇之事﹐無歲無之﹐然不過賠償而止。惟攻殺外國使臣﹐必召各國之兵﹐合而謀我﹐何以禦之﹖主攻使館者﹐將置宗社生靈於何地﹖太常寺卿袁昶﹐力言拳匪斷不可恃﹐外釁必不可開﹐殺使臣﹐大悖公法﹐聲震殿瓦﹐西後怒目視之。太常寺少卿張亨嘉﹐力言拳匪宜剿。亨嘉語雜閩音﹐西後未盡晰﹐姑置之。倉場侍郎長萃﹐在亨嘉後大言曰「此義民也﹐臣自通州來﹐通州無義民﹐不保矣。」載漪﹑載濂﹐均言長萃言至當﹐人心不可失。光緒帝曰「人心何足恃﹐徒滋亂耳。士夫喜談兵﹐朝鮮一役﹐朝議爭主戰﹐卒至大挫。今諸國之彊﹐十倍日本﹐若徧啟釁﹐必無幸全。」載漪言董福祥善戰﹐剿回時大著勞績﹐夷虜不足懼也。光緒帝曰「福祥驕而難馭﹐各國器利兵精﹐非回部之比。」光緒帝自戊戌幽閉後﹐每見臣工﹐恆循例三兩言而止﹐政事絕不發言﹐是日獨峻切言之﹐蓋知啟釁之足以亡國也。侍講朱祖謀班在後﹐力言福祥無賴﹐萬不可用。太后厲聲言「汝云董福祥不可用﹐請其可者。」祖謀言「若必命將﹐則袁世凱可。拳匪亂民﹐必不可用。」載漪叱之﹐語頗狂恣。帝默然而止。廷臣皆出﹐載漪﹑剛毅合疏言義民可恃﹐其術甚神﹐報仇雪恥﹐彊中國﹐在此一舉。聞者太息﹐然畏禍莫敢言也。

嗣西後又召見大學士六部九卿﹐開禦前會議。西後曰「皇上意在言和﹐不欲與夷戰﹐爾等可分別爲上言。」光緒帝曰「我國積弱至此﹐兵不足戰﹐用亂民以僥幸求勝﹐庸足恃乎﹖」載漪曰「義民攄忠憤以衛國家﹐不因而用之﹐以雪國恥﹐乃目爲亂民而誅之﹐人心一失﹐將何以爲國﹖」光緒帝曰「亂民皆烏合耳﹐各國兵利﹐亂民豈足以當之﹖柰何以民命爲戲﹖」西後慮載漪辯窮﹐戶部尙書立山﹐爲內務府大臣﹐最得後歡﹐思得立山以助載漪﹐乃問立山﹕「汝言如何﹖」立山曰「拳民𨿽無他﹐然其術多不效。」載漪憤然曰「用其心耳﹐奚問術乎﹖立山必與夷通﹐乃敢廷辯﹐應以立山退夷兵﹐夷必聽。」立山曰「首言戰者﹐載漪也﹐漪當行。臣主和﹐又素不習夷事﹐不足任。」載漪詆立山漢姦﹐後兩解之。乃命兵部尙書徐用義﹐內閣學士聯元及立山﹐至使館﹐告勿調外兵來﹐兵來則決裂矣。次日﹐復開禦前會議。載漪請圍攻使館﹐殺使臣﹐西後許之。聯元力言不可﹐倘使臣不保﹐他日洋兵入城﹐雞犬皆盡矣。載漪怒斥聯元方自使館還﹐懷貳心﹐罪當誅。西後大怒﹐立命斬聯元﹐左右力救之而止。大學士王文韶﹐言中國自甲午以後﹐財盡兵單﹐今偏與各國啟釁﹐眾寡彊弱﹐顯然不侔﹐將何以善其後﹐願太后三思。後大怒而起﹐以手擊案罵之曰「爾所言﹐吾皆熟聞之。爾爲夷人進言﹐當命爾退夷兵﹐不退﹐則必斬爾。」文韶不敢辯。光緒帝持許景澄手而泣曰「朕一人死﹐不足惜﹐如天下何﹖」西後陽慰解之。景澄牽帝衣而哭﹐後怒﹐叱許景澄之無禮。旣罷朝﹐西後已決意主戰。載漪﹑載勛﹑載濂﹑剛毅﹑徐桐﹑崇綺﹑啟秀﹑趙舒翹﹑徐承煜﹑王培佑又力贊之﹐遂下詔褒拳匪爲義民﹐給內帑十萬兩。載漪於邸中設壇﹐晨夕虔拜﹐後亦祠之禁中。於是燕﹑齊羣盜﹐相繼並起﹐皆以「扶淸滅洋」爲幟﹐大亂成矣。

西後旣信奉拳匪﹐乃召見其大師兄﹐慰勞有加。於是士大夫之諂諛干進者﹐爭以拳匪爲奇貨。知府曾廉﹑編修王龍文﹐獻三策﹐乞載漪代奏。其大旨﹐言攻交民巷﹐盡殺使臣﹐上策也。廢舊約﹐令夷人就我範圍﹐中策也。若始戰終和﹐與銜璧輿櫬何異﹖載漪得書﹐大喜曰「此公論也。」禦史徐道奏言﹐洪鈞老祖已命五龍守大沽﹐夷船當盡沒。禦史陳嘉言云﹕得關壯繆帛書﹐言夷當自滅。編修蕭榮爵言﹐夷狄無君父二千餘年﹐天將假手義民﹐盡滅之﹐時不可失。曾廉﹑王龍文﹑彭淸藜﹑禦史劉家模﹐先後上書﹐言義民所至﹐秋毫無犯﹐宜詔令按戶搜殺﹐以絕亂源。郎中左紹佐﹐請戮郭嵩燾﹑丁日昌之屍﹐以謝天下。主事萬秉鑑﹐謂曾國藩辦天津教案所殺十六人﹐請議卹。

侍郎長麟﹐前以附於光緒帝﹐爲西後罷斥﹐久廢於家。至是﹐請率義民當前敵﹐西後棄前憾而用之。當時上書言神怪者以百數。王公邸第﹐百司衙署﹐拳匪皆設壇﹐謂之保護。士夫思避禍﹐或思媚載漪者﹐亦恆設壇於家﹐晨夕禮拜焉。

廷臣附和旣眾﹐一意與各國挑釁。凡教士洋工程師之在直隸境內者﹐不論何國籍﹐莫得免。又日命董福祥﹐率所部與義和團合力圍攻各國公使館﹐欲盡殺諸使臣﹐炮聲日夜不止。使館內之外兵﹐僅四百人﹐相持月餘﹐不能破。剛毅﹑趙舒翹坐城樓觀戰﹐剛毅曰「使館旦夕破﹐逆夷無噍類矣﹐天下自此當太平。」舒翹稱賀曰「自逆黨談新政﹐倡變法﹐天下幾釀大亂﹐公起而芟夷之﹐天下事不難定矣。皇上久病﹐失天下心﹐不足承宗廟。幸繼統有人﹐定策之功﹐公第一。今義民四起﹐海內更新﹐天下重見太平﹐公所謂社稷之臣也。」﹐剛毅大喜。時尙書啟秀﹐奏言使臣不除﹐必爲後患﹐五臺僧普濟﹐有神兵十萬﹐請召普濟會殲逆夷。曾廉﹑王龍文請用決水灌城之法﹐引玉泉山水灌使館﹐必盡淹斃之。禦史彭述謂義和拳咒炮不燃﹐其術至神﹐無畏夷兵。載漪𨿽攻使館不破﹐猶爲匪黨請功﹐封武功爵者數十人﹐賞賚無虛日。載漪每出﹐扈從數百騎﹐擬於乘輿﹔出入大淸門﹐呵斥公卿﹐無敢較者﹐蓋得意甚矣。

方亂象之初成也﹐大沽口外﹐已停有各國兵輪﹐以防不測。迨五月間﹐各統帶要求天津鎭總兵羅榮光﹐讓出南北炮臺﹐以便代守。羅不之應﹐遂開戰。大沽炮臺﹐爲聯軍所得﹐羅亦仰藥死。然其兵皆海軍之陸戰隊﹐故𨿽陷大沽﹐尙未敢深入也。厥後援兵漸集﹐乃於六月大舉攻天津﹐馬玉昆﹑聶士成禦之﹐苦戰三晝夜﹐夷軍以綠气炮進擊﹐不能敵﹐天津遂陷。綠气炮者﹐實毒於炸彈中﹐進裂時﹐觸其气卽死。爲文明戰爭所禁用﹐英人以野蠻視拳匪﹐故一試之也。天津旣陷﹐聯軍夾運河而進﹐連陷北倉﹐聶士成戰死。聶士成以首剿義和團﹐爲政府所深惡。北倉之戰﹐聯軍擊之於前﹐義和團乘之於後﹐進退維谷﹐故死焉。

初﹐天津陷時﹐裕祿走北倉﹐從者皆失。欲艸奏﹐無所得紙而罷。久之﹐乃上聞﹐京師大震。適李秉衡至自江南﹐西後召見於寧壽宮﹐語移日。秉衡力主戰﹐且言義民可用﹐當以兵法部勒之。西後信其言﹐乃決戰。命總統張春發﹑陳澤霖﹑萬本華﹑夏辛酉四軍。七月初四日﹐許景澄﹑袁昶被殺﹐秉衡與有力焉。旣而北倉失﹐裕祿自戕死。聯軍分道北進﹐陷陽村﹐逼進京師。秉衡乃出視師﹐請義和拳三千人以從。秉衡親拜其大師兄﹐各持引魂幡﹐混天大﹑雷火扇﹑陰陽瓶﹑九連環﹑如意鉤﹑火牌﹑飛劍﹐擁秉衡而行。謂之八寶。北人思想﹐多源於戲劇。北劇最重神權﹐每日必演一神劇。《封神傳》《西遊記》﹐其最有力者也。故拳匪神壇所奉梨山聖母﹑孫悟空等﹐皆此劇中所常現者。愚民迷信神權﹐演此劫運﹐蓋蘊釀百年以來矣。及戰﹐張春發﹑萬本華敗於河西鄔﹐死者十之五六﹐潞水爲之不流。陳澤霖自武淸移營﹐聞炮聲﹐全軍皆潰。秉衡走通州。載濂尙命董福祥﹑余虎恩急攻使館。武衛軍﹑虎機營﹑神機營諸軍皆會﹐誓必破之以泄憤。無何﹐通州陷﹐李秉衡死﹐乃始停攻使館。而徐用儀﹑立山﹑聯元仍被殺。旬日之內﹐連殺五大臣﹐詔書皆誣爲通夷﹐聞者冤之。

聯軍旣陷通州﹐逼京師益近﹐董福祥與之戰於廣渠門﹐大敗。時日暮北風急﹐炮聲震天﹐風雨暴至﹐乃休戰。七月二十日﹐黎明﹐北京城破。聯軍自廣渠﹑朝陽﹑東便三門入﹐禁軍皆潰。董福祥出彰儀門﹐縱兵大掠而西﹐輜重相屬於道。彭述方徧諭五城﹐謂我軍大捷﹐夷兵已退天津矣。及城破﹐印度兵屯於道﹐都人尙謂回部救兵來也。其愚妄可笑﹐一至於此。都城旣破﹐是日百官無入朝者。徐會澧以授工部尙書謝恩﹐至神武門﹐聞哭聲﹐宮中人紛紛竄出﹐知城破﹐乃走遠。二十一日﹐天未明﹐西後靑衣徒步﹐泣而出﹐光緒帝及後皆單袷﹐隨行至西華門外﹐乘騾車﹐從者載漪﹑載攜﹑載勛﹑載瀾﹑剛毅等。珍妃﹐帝所最寵﹐而西後惡之﹐旣不及隨駕﹐乃投井死。宮人自裁者無數。王公士民﹐四出逃竄﹐城中火起﹐一夕數驚。滿洲婦女﹐懼夷兵見辱﹐自裁者相枕藉。祭酒王懿榮﹐主事王鐵珊﹐均殉之。是日駕出西直門﹐馬玉昆以兵從。暮至貫市﹐帝及西後不食已一日矣。民間或獻麥豆﹐至以手掬食之﹐須臾而盡。時天漸寒﹐求臥具不得﹐村婦以布被進﹐濯猶未幹也﹐乃擁之而臥。

是時﹐西後因倉皇出走﹐驚悸殊甚。會甘肅布政使岑春煊﹐率兵來勤王﹐至昌平﹐入謁﹐西後對之泣﹐然心稍安。蓋春煊扈從之勤﹐有人所不易及者。如一夕﹐西後宿於破廟﹐春煊繯刃立廟門外﹐徹夜。太后夢中忽驚呼﹐春煊則朗應曰「臣春煊在此保駕。」春煊於危難之中﹐竭誠扈從﹐以達西安﹐西後深感之﹐泣謂春煊﹐若得復國﹐必無敢忘徳也。次日﹐行至岔道﹐延慶州知州秦奎良進食﹐從者不能徧。奎良懼﹐後慰遣之。初﹐光緒帝與西後﹐於貫市得乘騾轎﹐至是西後乃易秦奎良轎以行。暮至懷來縣﹐令吳永﹐供張甚備﹐左右皆有饋遺。永湘人﹐其妻﹐曾國藩之孫女也﹐爲西後梳頭。塞外已嚴寒﹐而西後方禦葛衣﹐永進裘服。西後大喜﹐立擢永爲通永道。王文韶聞城破﹐奔入宮﹐知帝已出走﹐出宮門﹐車已被掠去﹐徒步還家﹐與其子追駕出西直門從行。及於懷來﹐乃入見。西後垂涕勞之。趙舒翹亦至。帝及後至沙城﹐乃易轎行。行至太原﹐總兵何金鰲﹐率兵迎駐於太原﹐已當八月下旬矣。時聯軍入都﹐各國劃界﹐分屯軍隊。美﹑日兩國兵﹐均嚴守紀律﹐不擾居民。徳軍憤使臣之被害﹐其出師時﹐徳皇誓於軍﹐謂破都城時﹐當以入野蠻國之法待之﹐故徳軍淫掠殊甚。其他國軍隊﹐亦略同焉。聯軍旣占北京﹐分兵追駕﹐至保定﹐西後聞聯軍將追至﹐甚懼。或言西安險固﹐僻在西陲﹐洋兵不易至﹐乃復行。十月﹐至於陜西西安府時﹐端方以布政使署巡撫迎駕。設行在政府於撫署﹐授岑春煊陜西巡撫。榮祿至於行在﹐命長樞垣﹐載漪﹑剛毅輩﹐不敢言國事矣。

先是於四五月間﹐有僞詔命各省﹐將教民盡行殺戮﹐教堂盡行焚毀等語。各疆臣聞之﹐皆倉皇失措。時李鴻章於久廢之後﹐方起而爲兩廣總督﹐乃各電商鴻章﹐請所向。鴻章毅然復電曰「此亂命也﹐粵不奉詔。」各省乃決定保守東南之策。由鴻章領銜﹐偕江督劉坤一﹐鄂督張之洞﹐川督奎俊﹐閩督許應癸﹐巡視長江李秉衡﹐蘇撫鹿傳霖﹐皖撫王之春﹐鄂撫於蔭霖﹐湘撫兪廉三﹐粵撫徳壽﹐合奏言亂民不可用﹐邪術不可信﹐兵釁不可開。言至痛切。東撫袁世凱﹐亦極言朝廷縱亂民﹐至舉國以聽之﹐譬如奉驕子﹐禍不忍言矣。皆不省。至是南中諸省﹐知境內仇教者亦漸起﹐各撥兵衛教堂﹐與外人和好如故。兩江﹑兩湖﹑兩廣﹑閩浙﹑山東等省督撫﹐且於六月間﹐與各國訂互保條約﹐不與戰事。東南諸省﹐乃得無事。

◎辛丑和約

西後方出居庸關﹐已悟戰之非計﹐故詔奕畱京辦事。比至太原﹐卽欲與各國訂和議。聯軍答以非李鴻章來﹐不能言和。乃命李鴻章與奕同爲議和全權大臣。鴻章自甲午戰敗後﹐聲望大衰﹐遷爲兩廣總督。至是特詔回京﹐仍爲北洋大臣。期以二十七年至京開議﹐聯軍則駐於京津以待之。

鴻章旣抵京﹐凡和議之事﹐奕一以讓之鴻章﹐不敢置一詞。聯軍於和約未議時﹐先索懲辦罪魁之罪。載漪﹑載勛﹑載瀾﹑剛毅﹑趙舒翹﹑裕祿﹑徐桐﹑毓賢﹑啟秀等數十人皆與焉。鴻章屢與辯護。瓦徳西曰「吾等所列罪魁﹐皆其從者﹐爲全中國之體面耳﹐若其首罪名﹐尙未提出也。此而不允﹐則吾將索其爲首者。」其意蓋指西後也。鴻意知將弄巧成拙﹐亟以電告。乃議處毓賢﹑趙舒翹等以死罪﹐而特原載漪﹑載勛﹑董福祥等處永禁﹐徐桐﹑剛毅等以先死獨免。聯軍乃停止進兵﹐和約亦於是開議。

鴻章與各國磋議後﹐歷數月之久﹐心力交瘁。行在政府﹐屢傳電諭授意辧駁。鴻章謂樞臣不明敵情﹐徒亂人意。閱竟﹐旋毀之﹐幕僚不及見也。鄂督張之洞亦疊電幹議。鴻章笑曰﹕張某作官數十年﹐猶書生之見耳。之洞深銜之。各國持之亦堅﹐久未定議。而鴻章積勞病深﹐卒不起﹐瀕危﹐猶口授計劃﹐秩然不紊。各國聞鴻章逝﹐皆感愴。乃告奕﹐允爲讓步。奕以告行在政府。乃命王文韶代李鴻章之任。於二十七年十一月約成﹐凡十三條﹐今舉要者摘錄於下。

一﹑懲治罪魁﹐斬決﹐賜死﹐永禁﹐及永不敍用﹐凡百餘人。

二﹑禁各國輸入軍火二年。

三﹑賠款四萬五千萬兩。各省所毀教堂﹐就地籌償﹐不在此數。

四﹑派親王大臣爲全權特使﹐分赴徳﹑日謝罪。

五﹑攺訂商約﹐裁釐金﹐加關稅﹐常關亦歸稅務司經理。

六﹑各國使館駐戍兵﹐華人不得雜居其界內。

七﹑天津大沽至京之路上﹐不得設兵備。

八﹑攺正總理衙門之事權﹐及公使覲見之儀節﹐務從簡便。

約旣成﹐其後關於此約者﹐如交還天津之條款﹐於次年七月十二日訂定。交還鐵路之條款﹐於次年八月二十六日訂定。重訂各國之商約﹐亦另簡大臣議之。而商約之成﹐以英﹑美﹑日三國爲最先云。

◎兩宮回鑾

當和約之將成也﹐各國公使與奕曰「必待兩宮回京﹐而後和約可定。」奕曾以此意電告行在﹐西後猶豫未決。及王公大臣旣漸趨行在﹐其畱京者合詞請回鑾﹐疆臣復連名力請﹐乃下詔還都。命都禦史張百熙爲蹕路大臣﹐先馳還。逮蹕路成﹐乃於辛丑十月﹐自西安啟駕。是時陜西耆老﹐多有執香跪送者。西後及光緒帝曁帝後等﹐皆揭轎簾以俟士女之瞻仰。凡跪送者均獎給銀牌。歡呼之聲﹐幾如雷動。蓋以小惠結民心也。車駕旣發﹐乃取道河南﹐開馳道﹐置行宮。至十一月始達開封府。以隆冬不能除道﹐遂駐蹕焉。

壬寅二月﹐春和景明﹐气候漸暖﹐乃復行。渡河﹐至直隸正定﹐駕汽車入京。是役也﹐行在所費﹐達一千數百萬之巨。扈從之人﹐𨿽力戒婪索﹐而仍不能止﹐以宦官爲尢甚。陜西河南兩省之官民﹐幾不聊生。最可笑者﹐自潼關以東之行宮內﹐凡有器皿爲西後所用者﹐皆以銀制之。器皿上皆鐫「臣盛宣懷恭呈」。河南知府文悌﹐日著厚底方頭之緞靴﹐步送鑾輿﹐自洛陽至祥符﹐幾四五百里﹐直待西後令其免送﹐始行止步焉。

皇嗣溥攜﹐端郡王載漪之子也。載漪以首肇義和團之禍﹐已廢錮﹐而溥攜在西安時﹐日私與宦官等出外作邪遊﹐大失體制。卽其在行在宮中﹐乘帝後膳時﹐竟至拔其簪珥﹐以爲戲樂。嗣爲光緒帝所見﹐乃告明西後﹐杖之。溥攜憤謂光緒帝曰「汝知帝位之將屬於我耶﹖而猶岸然自大若此。」其失徳之處﹐大率類此。迨駐蹕開封時﹐西後以特旨廢之﹐而後還京師。

初﹐西後藏金宮中﹐數達三千餘萬。當出走時﹐纖悉未攜﹐中途頗懊喪﹐以爲聯軍破京師﹐必取去矣。嗣知聯軍謹爲護存﹐尙疑信參半。及還宮﹐竟全數無恙﹐乃大喜。自經巨變後﹐西後每見臣工﹐恆泣涕引咎﹐臣下之言新政者﹐多采納之。故在行在時﹐下罪己詔﹐聞者感動。實則榮祿幕賓樊增祥之手筆也。他如開經濟特科﹐詔天下興學﹐命張百熙爲學務大臣﹐攺總理各國事務衙門爲外務部﹐以瞿鴻衤幾爲尙書﹐儼然有捨舊謀新之象。及還都﹐中外漸安輯﹐心志漸奢恣﹐於是大修頤和園﹐窮極奢麗﹐日費四萬金﹐歌舞無休日﹐已忘喪亂矣。惟惕於外人之威﹐凡所要求﹐曲意徇之。各國公使夫人﹐得不時入宮歡會﹐間或與聞內政。日本內田公使夫人解華語﹐情尢濃洽。內監李蓮英尢用事﹐與白雲觀髙道士拜盟。而華俄銀行理事璞科第交髙道士厚﹐因緣結於蓮英﹐多所密議﹐故於外交尢有力焉。光緒帝旣久失愛於西後﹐當逃亂及在西安時﹐以王文韶之調和﹐遇事尙時詢帝意。回鑾後﹐乃漸惡如前。公使夫人入宮﹐有欲見帝者﹐召帝至﹐但侍立﹐不得發一言﹐如土木偶而已。凡朝廷有大舉措﹐大賞罰﹐帝皆不得問。例折則令其自批之。世皆稱光緒帝素無主權﹐觀於回鑾之後﹐當益見矣。

