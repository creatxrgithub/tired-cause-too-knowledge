聞見近錄﹝宋﹞王鞏著

柴世宗得天下﹐劉崇自河東犯闕﹐世宗將親徵﹐馮道力諫止﹐世宗曰「太山壓卵耳﹐何爲不可。」道曰「陛下可謂太山乎今皆宿將﹐久處貴位﹐气方驕。陛下卽位﹐席未暖﹐未易使也。」世宗以道輕己﹐卽日命駕出。師次髙平﹐遇崇接戰﹐世宗據髙原下觀。兵陣方接﹐東北角奔﹐西北角次之﹐王師敗績。明日﹐按軍不戰﹐置酒軍中﹐酒行﹐牽奔將七十二人斬纛下﹐卽坐中拜七十二人補之。左右股栗﹐太祖皇帝實預補中。明日再戰﹐軍士不用命者﹐太祖刃其笠以識之。戰罷﹐識者皆斬之。軍聲於是大振﹐崇走﹐遂圍太原。太祖皇帝爲殿前都點檢﹐有殿直衝節﹐執詣樞府。樞相王朴曰「太尉軍制﹐殿直廷臣﹐無回避禮。」太祖卽位﹐每嘆曰「安得王朴者相之。」太祖將北徵﹐過韓通飲。通子欲弒之﹐通力止乃已。明日﹐陳橋欣戴﹐入禦曹門以待將相之至﹐時伏弩右掖門外。通出﹐死矢下。石守信實守右掖﹐開關以迎王師。至中書﹐立都堂下﹐召範質﹑王溥﹑魏仁浦與語移刻﹐將校持刃迫質﹐帝叱之﹐質與帝約賓禮﹑柴氏保其天年。乃召陶谷艸制﹐詣前殿﹐帝北面立﹐宣制。制畢﹐坐朝百官。故事﹐執政奏事﹐坐論殿上。太祖皇帝卽位之明日﹐執政登殿﹐上曰「朕目昏﹐持文字近前。」執政至榻前﹐密遣中使徹其坐。執政立奏事﹐自此始也。太宗皇帝自並門﹐乘勝直趨幽燕。虜空山後遁﹐王師據幽州﹐虜甘心沙漠矣。有赦例郎君於越者﹐小羌也﹐請得五千騎以嘗王師﹐不成﹐退處未晚﹐虜從之。乃騎持一幟﹐由間道邀我歸路﹐周環往來﹐晝夜不絕。帝疑救兵大至﹐宵歸定州﹐王師多沒虜者。由是﹐虜至今號其奇兵曰於越軍。前此﹐自柴世宗畫禦河爲界﹐虜未嘗敢犯邊﹐自爾日尋干戈﹐至眞宗皇帝澶淵之帝﹐方息兵。禦河﹐蓋世宗運漕河也。國家以來﹐知制誥封還詞頭﹐蓋鮮。康定間﹐張文定知諫院﹐時劉從徳妻遂國夫人﹐初以后族出入禁中。一日﹐削其國封﹐奪其門籍。久之﹐出入如初。張文定請對﹐論其不可﹐富文忠曰「眞諫臣也。」未幾﹐中旨還其國封。富文忠當制﹐遂封還詞頭﹐朝論謂無近比﹐然僉是富文忠矣。張可久自轉運使攺橫行﹐歐陽文忠援富文忠例﹐封還詞頭﹐後遂爲例。至和中﹐仁宗皇帝不豫。一日﹐諭大臣擇宗室以傳天下又曰「允良𨿽僭擬﹐然變晝作夜﹐諒無他心。宗諤外示節儉﹐疑其有心者。」後董婕妤因上元出遊﹐有密祈董請立周王后﹐幸己立者。周王﹐眞宗子﹐在仁宗爲近屬也。俄有詔立之。禮官與中書議不決﹐請於上。上親書從政﹑宗諤﹑宗旦﹑宗實四名以示中書﹐歐陽文忠公曰「周王沒﹐童孩﹐無立後禮。」議遂寢。宣宗旦﹐聞﹐恐醉﹐臣三日不興。其後﹐慈聖光獻皇后與時相卒立英宗爲皇子﹐蓋本仁宗之意也。慶曆中﹐親事官乘醉入禁中﹐仁宗皇帝遣諭皇后﹑貴妃閉閣勿出﹐後謹聽命﹐貴妃直趨上前。明日﹐上對輔臣泣下﹐輔臣亦泣﹐首相陳恭公毅然無攺容。上謂貴妃冒不測而來﹐斯可寵也﹐樞相乘間啟廢立之議。張文定得其說﹐卽詣恭公﹐以爲不可。恭公持議甚堅﹐久而上復問之﹐梁相適進曰「一之已甚﹐其可再乎」聲甚厲。旣退﹐上畱適曰「朕止欲稍加妃禮﹐本無他意﹐卿可安心。」羣論遂止。故事﹐建儲皆大臣議定﹐召學士鎖院。英宗皇帝大漸﹐學士王禹玉當制﹐上遣禦藥院供奉官髙居簡就第召張文定至寢幄﹐文定時在告也。英宗冠白角冠﹐被黃服﹐憑幾語文定曰「久不見學士。」意慘然﹐榻上有紙一幅﹐上有「明日降詔立皇太子」八字﹐而未有主名。張公曰「必潁王也。」盛言潁王身居嫡長﹐而無失徳。上頷之﹐文定乃進紙筆﹐請其名。上力弱﹐字疑似不可辯﹐再請書﹐乃大書「大大王」三字﹐遂歸院艸制。明日﹐大臣始知潁王爲皇太子。神宗皇帝每謂文定曰「國朝以來﹐卿可謂顧命矣。」眞宗皇帝聖嗣未立﹐以綠車旄節召濮安懿王﹐養之宮禁中。仁宗皇帝生﹐以簫韶部樂送歸邸。仁宗方盛年而嗣未立﹐以故事﹐請楊太后選濮安懿王諸子以入禁中。英宗皇帝甚幼﹐初不在進名﹐楊后見之﹐抱之以歸。時宣仁聖烈皇后亦以慈聖光獻皇后甥養之宮閣﹐宮中號英宗爲官家兒﹐宣仁爲皇后女。仁宗每戲英宗曰「皇后女﹐可以爲婦乎」英宗謝之﹐由是宮中每以爲戲。豫王生﹐英宗還邸﹐仁宗尋故約﹐以宣仁爲夫人﹐則宣仁所以簡上心者﹐舊矣。至和中﹐仁宗寢疾。時相富文忠密通意光獻立後﹐而慈聖意在英宗﹐傳道中外者﹐張茂則也。而伺察英宗起居狀者﹐王廣淵也﹐蔡抗也。事垂成﹐語文潞公。潞公爲首相﹐與富公議協﹐密諭王文忠爲詔艸﹐常懷之以待非常﹐久之。仁宗疾有瘳﹐潞公服喪去位﹐富文忠乃召獻忠獻爲樞密使﹐且密告之﹐欲共圖其事。富文忠尋亦憂去﹐忠獻乃立英宗爲皇子。富文忠聞之﹐不懌﹐以謂事固也﹐待有變而立可也。萬一有疑阻﹐則豈復得其人也。韓﹑富由是構隙。英宗卽位﹐時富文忠解喪爲樞密使。一日﹐鎖院﹐麻出﹐乃立潁王制。富文忠初不與聞﹐遂以語侵忠獻﹐而引疾力去。韓忠獻之喪﹐富文忠一不弔問。仁宗春秋髙﹐一日﹐出巨軸付中書曰「第四十二封﹐」乃司馬文正乞立嗣疏也。翌日﹐進呈﹐宰臣曰「司馬光何其疏之多也」上曰「非獨光也﹐前後人共四十二疏﹐卿第議之。」中書袖歸。翌日再稟﹐上曰「與密院同議。」又翌日﹐同進呈﹐上問韓忠獻公曰「宗室中卿厚誰」韓忠獻恐忄栗﹐逡巡退立﹐復問曾宣靖等﹐韓忠獻久之曰「事系陛下。」上曰「朕懷此久矣﹐顧未知卿等意耳。」探懷取紙一番﹐乃英宗皇帝藩邸舊名﹐議乃定。旣退﹐上歸宮﹐顧左右曰「我有交代矣。」宮人眾泣﹐其後成上意而不變。及慈聖光獻同聽政﹐一二貴璫間言兩宮﹐而兩宮終始無事者﹐韓忠獻之功也。韓忠獻當國﹐召王翰林圭至中書﹐受立英宗爲皇子詔。王曰「此事須面得旨。」中書以爲得體。及對﹐乃曰「事出陛下耶大臣耶今宮中有將臨月者﹐姑俟之可乎。」上曰「事出朕意﹐天使朕有子﹐則豫王不夭矣﹐立之以慰人心。」又曰「爲誰之子而立之」上曰「天知地聞﹐濮王子也。」遂退艸詔﹐詔有「濮安懿王之子﹐猶朕子也」之句。景佑中﹐仁宗皇帝嘗寢疾﹐𨿽安﹐羸弱。時相呂文靖請置大宗正司﹐以濮安懿王曁守節知其事﹐蓋意有所在﹐而人無知者。熙寧中﹐西賊圍羅元城甚急﹐賊得吾禁卒﹐語之曰「汝語城中﹐張大吾軍﹐使速降﹐當與汝爵祿。」卒敬諾之﹐致卒危梯上﹐上瞰城中﹐卒輒大呼曰「西賊人少糧盡﹐朝夕去矣。」城中堅守之﹐賊怒醢之。𨿽古忠烈之士﹐無以過也。仁宗皇帝朝﹐有獻新樂者﹐其音近鄭﹑衛﹐眾謂非古﹐遂寢。熙寧中﹐劉幾等頗采用之﹐教坊樂工某乙詣幾上書﹐以爲不可。幾以書聞付大理問狀﹐工曰「國朝所用王朴樂﹐爲近古﹐今幾所奏﹐純淸而不濁﹐鄭﹑衛音也。又兩宮聲﹐大宮微而此宮髙﹐是有兩君之象﹐天無二日﹑國無二王﹐樂之所諱。」時以爲狂﹐編管畿縣。未幾﹐哲宗出閣﹐遂卽帝位。張大夫士澄房兄士寧居咸平縣﹐豪有力﹐性嗜雞子﹐日食十數﹐以爲常。其主典庫冀五郎者﹐每爲畜之。一日﹐冀方探篋取之﹐一自篋中直上而升﹐至士寧庖捨而墜地﹐气若黑霧﹐其臭燻烈﹐家人驚異間﹐火起堂廡﹐帑藏須臾而盡。嘗畜皇佑錢萬貫﹐謂之鎭庫錢﹐焰起﹐爲煙球而去﹐不復銅滓。冀生尋自服砒霜﹐爛腸而卒﹐張目見之。張大夫幼子嗜鮮鰿。張運判湖南﹐其子買魚刳腸芼羹。羹沸﹐刳魚游泳鼎中。羹成﹐鮮活若不刳者﹐視之﹐則刳矣﹐遂絕烹鮮。鞏源者﹐嘗語張大夫曰「眞定府都監王文思嗜牛肉。一日﹐方醢肉﹐幾上肉中哀號﹐累日不絕。蔡元長作尹﹐聞而取視之﹐其聲益悲﹐命爲棺斂﹐飯僧。燒之﹐灰燼中得白骨一副。」吳越王子太師雅之女適張氏﹐生子名堯封﹐與堯佐爲宗表兄弟。堯封遊學南京﹐遂娶曹氏女。堯封俊邁﹐從學山東孫明復﹐至其捨﹐執事皆堯封妻女﹐如事親焉。時文異倅南京﹐子彥博﹑彥若並師明復﹐明復遂薦堯封﹐於文氏爲門客。張﹑文之好﹐始於此矣。堯封就舉﹐與張文定同保。將引試﹐語文定曰「宗表兄自無錫宰歸﹐當往求舉資。」及還﹐堯佐但與錢五百文。後堯封舉進士第﹐任石州推官卒﹐其女入宮中﹐爲婕妤沈氏養女﹐是爲溫成皇后。久之﹐得幸仁宗﹐貴寵日盛﹐時相乃爲訪其族氏﹐會堯佐以太常博士﹑知開州還﹐時相因以白上﹐除祠部員外郎﹑府界提點﹐尋繼遷擢﹐遂自待制﹑河東轉運使拜龍圖閣學士﹑知開封府﹐卽自刑部員外郎除給事中﹐拜端明殿學士﹑提舉在京百司﹐遷三司使。未幾﹐降制﹐拜節度﹑宣徽﹑羣牧﹑景靈四使。一日﹐大旱﹐策免宰相﹐潞公召自蜀﹐將至闕下。貴妃親視供帳﹐以待其夫人入謝﹐眾論喧然。時貝州王則叛﹐仁宗北顧﹐妃乃陰諭潞公﹕貝州事明鎬將有成績﹐可請行。潞公旣行﹐貝州平﹐潞公以功拜相﹐羣論漸息﹐曹氏後封越國夫人。貝州叛﹐仁宗皇帝召張文定﹐欲遣之。文定以未嘗知兵﹐且薦明鎬自代﹐退以告陳恭公。明將行﹐復問事宜於文定﹐文定告以地道攻城爲上策﹐薦刑佐臣主其事。貝州平﹐卒以地道攻城成功﹐佐臣推功第一。張堯封少從孫明復學於南京﹐其子去華與貴妃常執事左右。及貴﹐妃數遣使致問明復﹐明復閉門拒之終身。侍講楊畋卒﹐李壽朋詣先公曰「楊公死﹐無以斂﹐幸經筵諸公賻之。」先公時爲翰林侍讀學士﹐旣賻之﹐且語李曰「此事當告之上。」明日經筵﹐先公啟曰「楊畋死﹐無以殮﹐陛下幸矜卹。」仁宗頷之﹐少選中使間賜黃金百兩﹐仍語中使曰「楊畋家貧﹐不得受其遺賂。」仍使宣諭王某知﹐仁宗之眷邇臣如此。李柬之﹑李受﹐自侍從請歸老﹐先公時在經筵﹐因而奏曰「柬之等尙可陳力﹐而亟請老。近年﹐士大夫貪冒爵祿﹐年逾禮經而不知止者﹐多矣。望陛下稍加恩數﹐以勵風俗。」已而﹐詔就資善堂會經筵﹐官賜餞﹐內出珍果﹑名花﹑巨觥酌勸﹐時人榮之﹐比之「二疏」。眞宗飲酒三斗不亂。一日﹐召輔臣賜飲﹐至三斗﹐復進巨觥。觥退而酒出﹐詔貯之三瓶中﹐雜未飲酒以賜輔臣。明日﹐開視之﹐不能辧也。輔臣旣對﹐問上所以﹐上笑曰「古人謂酒有別腸﹐豈虛言哉」汴河舊底有石板﹑石人﹐以記其地裏。每歲興夫﹐開導至石板﹑石人以爲則。歲有常役﹐民未嘗病之﹐而水行地中。京師內外有八水口﹐泄水入汴﹐故京師𨿽大雨﹐無復水害﹐昔人之畫善矣。偶張君平論京畿﹑南京﹑宿﹑毫﹑陳﹑潁﹑蔡等州積水﹐以南京言之﹐自南門二堤直抵東西二橋﹐左右皆瀦澤也﹐漁舠鳴桹如江湖﹐君平請權借汴夫三年﹐通泄積水。於是﹐諸郡守令等始帶溝卹﹑河道﹐三年而奏功﹐凡瀦積之地爲良田。自是﹐汴河夫借充他役﹐而不復開導。至元佑五年﹐實七十年。又舊河並以木岸﹐後人止用土筏棧子﹐謂之外添裏補。河身奔兌﹐卽外補之﹐故河日加淺﹐而水行地上矣。南京去汴河五里﹐河次謂之河市。五代國初﹐官府罕至﹐舟車所聚﹐四方商賈孔道也﹐其盛非宋州比。凡郡有宴設﹐必召河市樂人﹐故至今俳優曰河市樂人者﹐由此也。世宗開禦河﹐本爲薊燕漕運計﹐禦河其不可廢也。前人每子弟及冠﹐必置盛饌﹐會鄕黨之徳齒﹐使將冠者行酒﹐其巾裹如唐人之艸裹﹐但系其腳於巾者。酒行﹐父兄起而告客曰「某之子弟﹐僅於成人﹐敢有請。將冠者再拜﹐右席者乃焚香善祝﹐解其系而伸之。冠者再拜謝而出﹐自是齒於成人﹐冠服遂同長者。故謂之巾裹﹐亦右之冠禮也。今冠帶尙謂之巾裹﹐其由是矣。此風廢﹐亦百年矣。張融自樞密直學士守蜀﹐歸﹐監在京曲院﹐後爲樞密副使﹐建第差壯麗。太宗皇帝一日語融曰「聞卿建第甚雄﹐朕方要一庫未成﹐可輟之。」卽日遷居佛寺﹐今斷衣庫是也。慈聖光獻皇后養女範觀音得幸仁宗﹐溫成患之。一歲大旱﹐仁宗祈雨甚切﹐至燃臂香以禱。宮人﹑內璫皆右左燃之﹐祈雨之術備盡。天意弗答﹐上心憂懼。溫成養母賈氏﹐宮中謂之賈婆婆﹐威動六宮﹐時相認之以爲其姑﹐乃陰謂丞相﹐請出宮人以弭災變﹐上從之。溫成乃白上﹐非出所親厚者﹐莫能感天意﹐首出其養女以率六宮﹐範氏遂被出﹐而雨未應。上問臺官﹐李柬之曰「惟冊免議未行耳。」是夕﹐鎖院﹐賈氏營救不獲﹐時相從工部侍郎拜武鎭軍節度使﹑同中書門下平章事﹑判北京﹐雨遂霔。自眞宗皇帝澶淵之幸﹐朝廷不復講武。寶元中﹐元昊始遣介﹐稱教練都使﹐乞於其國中自稱兀卒﹐又乞五音爲六。當時朝議﹐旣以天下久太平﹐未嘗議經武之策﹐而石元孫﹑劉平輩輒盛意言兵﹐以賊爲可討。獨吳春卿上疏曰﹕彼之國中自號兀卒﹐而六音﹐且奉正朔﹐臣子之分如常﹐可姑從之﹐而我治武備以待其變。張文定亦繼有請﹐今武備不講﹐宜如吳育之議﹐因可爲邊備﹐俟其無厭﹐則我有以待之也。朝議非之。元昊旣不得淸﹐再遣使﹐乃稱閣門使﹐邊臣乃舉兵。由是﹐寶元﹑慶曆﹐西師累年﹐內外騷動。至明堂﹐當大霈﹐仁宗問張文定赦目﹐文定建言﹐乞示西人招徠之意﹐上欣納之﹐曰「朕意也。」於是元昊入貢﹐西方以寧。張元﹐許州人也﹐客於長﹑葛間﹐以俠自任。縣河有蛟﹐長數丈﹐每飲水轉橋下﹐則人爲之斷行。一日﹐蛟方枕大石而飲﹐元自橋上負大石中蛟﹐蜿轉而死﹐血流數里。又嘗與客飲驛中﹐一客邂逅至﹐主人者延之﹐元初不識知也。客乃顧元曰「彼何人」元厲聲曰「皮裹骨頭肉。」人斯應聲以鐵鞭擊之而死﹐主人塗千金之藥﹐久之﹐能蘇。元每夜遊山林﹐則吹鐵笛而行﹐聲聞數里﹐羣盜皆避。元累舉進士不第﹐又爲縣宰笞之﹐乃逃詣元昊。將行﹐過項羽廟﹐乃竭囊沽酒﹐對羽極飲﹐酹酒泥像﹐又歌秦皇艸昧﹑劉項起吞並之詞﹐悲歌累日﹐大慟而遁。及元昊叛﹐露布有﹕朕欲親臨渭水﹐直據長安之語﹐元所作也。後鄜延被圍﹐元實在兵中﹐於城外寺中題曰﹕太師﹑尙書令兼中書令張元從大駕至此﹐其跋扈如此。昊𨿽疆黠﹐亦元導之也。富文忠至和間旣懷立嗣之命﹐宮教蔡抗陰伺英宗起居。英宗之立爲皇子也﹐恐懼遜避﹐臥終日不起﹐抗以利害動之﹐卽起拜命。及英宗卽位﹐以抗故人也﹐日思大用﹐召自定州﹐且有參知政事之除。至闕下﹐英宗上仙﹐抗尋亦卒。先公三守平涼﹐召自許州﹐及對﹐英宗皇帝曰「端明舊徳﹐不當更守邊﹐但顧在廷﹐無如端明者﹐且爲官家行﹐便當召還。」先公曰「陛下方卽位﹐邊有警﹐豈臣避難之時。然陛下以官家自名﹐呼臣等以官﹐未正名分。」英宗曰「方此卽位﹐視先朝舊人﹐豈敢遽以卿禮官家在至和中﹐端明時知開封府。至宮中救火﹐已望見顏色﹐如端明才望﹐豈在人後欲召別殿訪政﹐亦未敢耳。」先公曰「今陛下何所避耶願諭臣﹐臣將詣政府論之。」英宗方謙損爲徳﹐遽曰「無須爾也。」然恩遇異﹐常玉食禦樽﹐日有所賚。一日﹐兒女婚嫁﹐遣中使問其姓氏﹐悉賜冠帔。及行﹐錫黃金百兩。及至渭﹐虜解圍去﹐烽燧息。會樞密副使王疇薨﹐英宗諭執政曰「可除王某補之。」時相退而不答﹐或曰「方邊有警擇帥累日﹐王某命下﹐卽邊人喜躍﹐虜亦解去﹐王某歸﹐不知何人可代」上曰「豈使其終身守邊耶」然竟爲執政所格﹐英宗親遣李若愚諭此。先公爲諫官﹐論王徳用進女口﹐仁宗初詰之曰「此宮禁事﹐卿何從知」先公曰「臣職在風聞﹐有之則陛下當攺﹐無之則爲妄傳﹐何至詰其從來也」仁宗笑曰「朕眞宗子﹐卿王某子﹐與他人不同﹐自有世契。徳用所進女口實有之﹐在朕左右﹐亦甚親近﹐且畱之如何」先公曰「若在疏遠﹐𨿽畱可也﹐臣之所論﹐正恐親近。」仁宗色動﹐呼近璫曰「王徳用所進女口﹐各支錢三百貫﹐卽今令出內東門﹐了﹐急來奏。」遂涕下﹐先公曰「陛下旣以臣奏爲然﹐亦不須如此之遽﹐且入禁中﹐徐遣之。」上曰「朕𨿽爲帝王﹐然人情同耳﹐苟見其泣涕﹐不忍去﹐則恐朕亦不能出之﹐卿且畱此以待報。」先公曰「陛下從諫﹐古之哲王所未有﹐天下社稷幸甚。」久之﹐中使奏宮女已出東門﹐上復動容而起。故事﹐季春上池﹐賜生花﹐而自上至從臣皆簪花而歸。紹聖二年上元﹐幸集禧觀﹐始出宮花﹐賜從駕臣僚各數十枝﹐時人榮之。張文懿罷相﹐由範文正攻彈也。文懿復相﹐一日﹐仁宗語文懿曰「範仲淹嘗有疏乞廢朕﹐可施行之。」文懿曰「仲淹法當誅﹐然不見章疏﹐乞付外施行。」上曰「未嘗見其疏﹐但比有爲朕言者﹐且議其罪。」文懿曰「其罪大﹐無它﹐法無文案卽不可行﹐望陛下訪之。」凡數日則一請其疏﹐月餘﹐凡十數請。上曰「竟未見之﹐然爲朕言者多矣。可從末減。」曰「人臣而欲廢君﹐無輕典﹐旣無明文﹐則不可以空言加罪。」上意解。卽曰「仲淹在外﹐初似疑﹐今旣無疑﹐可稍遷之﹐以慰其心。」上深然之。張文懿旣致政﹐而安健如少年。一日﹐西京看花回﹐道帽﹑道服﹑乘馬﹑張蓋﹐以女樂從入鄭門。監門官不之識也﹐且禁其張蓋﹐以門籍請書其職位﹐文懿以小詩大書其紙末云﹕門吏不須相怪問﹐三曾身到鳳池來。監門官卽以詩進﹐仁宗遣中使﹐錫以酒餼問勞。李太后薨﹐未發喪﹐將以妃禮葬之。執政對﹐呂文靖畱身曰「昨夕聞有宮嬪薨。」章獻皇后卽引仁宗手﹐起﹐過屏後﹐後復獨坐簾下﹐曰「相公欲間諜人家子母耶」文靖曰「陛下爲劉氏血食計﹐則早正典禮。」後默不語﹐遂遷於皇儀殿﹐以後禮葬之。及章獻上仙﹐間言不入者﹐文靖力也。仁宗初撤簾聽政﹐一日遽出﹐詣奉先寺﹐發李太后棺。視之﹐其顏如生。上慟而後攺卜﹐由是羣疑悉亡。寇忠湣知永興軍﹐於其誕日﹐排設如聖節儀﹐晚衣黃道服﹐簪花。走馬承受且奏寇準有叛心﹐眞宗驚﹐手出奏示執政﹐曰「寇準乃反耶」先文正熟視﹐笑曰「寇準許大年紀﹐尙騃耳﹐可札與寇準知。」上意亦解。李和文都尉好士。一日﹐召從官呼左右軍官妓﹐置會夜午﹐臺官論之。楊文公以告先文正﹐文正不答﹐退以紅箋書小詩以遺和文﹐且以不得預會爲恨。明日﹐眞宗出章疏﹐文正曰「臣嘗知之﹐亦遺其詩﹐恨不得往也。太平無象﹐此其象乎。」上意遂釋。慶曆中﹐鄭天休諸公復會李氏第﹐旣退﹐達曉。道遇李翰林造朝﹐事遂喧﹐言者論之。時呂許公當國﹐亦以太平無事而乃有此爲說﹐仁宗意未解﹐許公曰「臣觀赴會姓名﹐皆舉朝賢俊﹐安得許多人代之臣欲召至中書戒勵。」上從之﹐旣召﹐諸公無一人至者。丁晉公嘗忌楊文公。文公一日詣晉公﹐旣拜而髯拂地﹐晉公曰「內翰拜時須撇地。」文公起﹐視其仰塵曰「相公坐處幕漫天。」時人稱其敏而有理。仁宗朝﹐禁中夜火﹐執政趨詣東華門﹐閉而不納﹐徧詣諸門﹐皆然。王沂公語呂許公曰「可斬關而入。」許公曰「不可。」自東而南﹐自南而西﹐自西而北﹐周旋叩關。至日髙﹐方啟東華門。有旨百官皆步而入﹐殿宇多灰燼﹐上禦升平樓﹐垂簾呼班喝拜如常儀﹐自沂公以下皆拜﹐許公獨挺然而立。上遣使問之﹐許公曰「昨夕宮中災﹐今日未面天顏﹐臣不敢拜。」於是捲簾﹐上臨軒陛﹐許公卽再拜。或問其然﹐曰「禁中火﹐方擾攘﹐復斬關而入﹐不惟上益驚﹐豈不防它變也。垂簾之下﹐未見天子﹐萬一誤拜﹐其將柰何」張文懿爲社洪令﹐一道士詣邑﹐熟視文懿不語。久之﹐頂間取瓢﹐出藥十粒﹐顧文懿曰「可餌之。」文懿卽餌之。道士微笑﹐復取之﹐至九十粒卽吐﹐道士浴之﹐使再餌之。復吐其四﹐實餌八十六粒。道士曰「明日可到城外觀也。」明日詣之﹐謂文懿曰「欲爲神仙耶欲爲宰相耶」文懿曰「欲爲相耳。」道士咨嘆久之﹐畱一書﹐封緘甚密﹐且候作相老倦時開﹐竟不知其何人也。文懿八十六歲﹐未嘗有疾﹐至上元﹐偶思道士所畱書﹐啟之﹐乃彩選一冊﹐因會子弟作選。至宰相﹐視上惟有眞人耳﹐始悟道士意也。明日﹐道士忽至﹐顧文懿曰「打疊了末」語畢而去﹐使人訪之﹐卽臥店中卒矣。文懿忽覺腹痛﹐須臾﹐一囊下﹐藥八十六粒﹐炳然如新。遂葬藥於三寶堂下﹐是夕薨。張文定守蜀﹐重九藥市﹐拂晨驟雨﹐隨行醫官張子陽避雨玉局觀。須臾﹐晴霽。樹上白衣翁佇立﹐顧視子陽曰「我有一事﹐要爾通意主人。」子陽唯唯﹐卽出藥二粒﹐如粟米大﹐使遺文定。子陽曰「嘗識尹否翁姓何氏」翁曰「我姓葛﹐侍郎已兩守蜀﹐我嘗見之。」子陽曰「止此一來耳。」翁曰「說與主人﹐他日再來此相尋。」子陽持藥﹐具白文定。以汞一兩﹐置藥一粒﹐煆之﹐須臾有聲﹐如遠磬然﹐淸越非常。諦聽間﹐忽有圓光出合內﹐煥耀滿室﹐驚而取之﹐汞成黃金。文定乃餌其餘藥一粒﹐使再訪之﹐不復見矣。呂文靖罷相﹐孔中丞道輔以直亮自任﹐無所忌避。一日﹐臺獄事連文靖子﹐卽攝付吏。及文靖復相﹐凡國事無所建明﹐悉取上旨。旣累月﹐仁宗曰「呂夷簡今回作相﹐並不主事。」文靖遽言「臣前日爲朝廷不避仇怨﹐身當國事。臣方罷去﹐而諸子卽坐臺獄。臣死﹐望朝廷眷顧子孫﹐必無也。臣是以不敢當事。」上挽首曰「但勉之。」文靖再拜﹐遂畱身﹐出紙一番﹐皆進退人物﹐上悉可。內外遷徙﹐數日間凡數十人﹐皆文靖平日所厚。一時桃李之盛﹐本朝無比。張文定嘗云﹐在翰林時﹐當章郇公致政麻。命下﹐同宋景文往賀之。因語之曰「昨日宣召受旨﹐上眷遇之意甚厚﹐何遽謝事也」郇公曰「不可待不厚時引去也。」又曰「亦恐更耄年則忘了矣。」文定與景文相顧而笑﹐退而相語曰「是何言歟何忘之有。」及老矣﹐乃知郇公之言爲然。蓋在得之時與奪每爲思慮所惑﹐不若少時能斷﹐故孔子所以戒也。文定自六十七後﹐遂屢請歸。予嘗論之﹕陽舒而陰斂﹐物之理也。及其老矣﹐陽衰而陰盛﹐是以好斂之意生﹐君子終始之際﹐可不愼乎。慶曆中﹐韓﹑範﹑富執政﹐日務興作。時章郇公爲相﹐張文定因往見之﹐語以近日諸公頗務興作﹐如何郇公不答﹐凡數問之﹐曰「得象每見小兒跳躑作戲﹐禁止不得﹐到觸著墻自退耳。方其舉步時﹐勢難遏也。」未幾﹐三公悉罷。文定嘗曰﹕事不可競﹐古諺曰遲是疾﹐疾是遲。斯甚有理﹐當其盛衰之際﹐不勞力而成﹐不勞慮而敗﹐理之常也。寶元﹑康定間﹐西人犯邊﹐用兵累歲﹐遼人窺我﹐遣使求關南之地。富文忠旣行﹐疑時相與己不協﹐輒發國書觀之﹐乃與所授詞果不同。馳歸﹐請對﹐具言之。詔付文忠詣學士院﹐視學士攺書然後行。元授書五函﹐皆許其添歲賜也。每出一函﹐待不從﹐然後旋出之。文忠輒畱二函於雄州。旣至﹐文忠抗論不屈﹐徐出一書﹐遼人意未厭﹐復出一書﹐至於三﹐遼人密探文忠篋中止有三書﹐遂從約。文忠使還﹐持二函以歸﹐歲減聘者二十萬。庾嶺險絕聞天下。蔡子直爲廣東憲﹐其弟子正爲江西憲﹐相與協議﹐以磚甃其道﹐自下而上﹐自上而下﹐南北三十里﹐若行堂宇間。每數里﹐置亭以憩客﹐左右通渠流泉﹐涓涓不絕﹐紅白梅夾道﹐行者忘勞。予嘗至嶺上﹐仰視靑天如一綫﹐然旣過嶺﹐卽靑松夾道﹐以達南雄州。太平久矣﹐遐邇同風﹐非有前世南北之異。江西舊漕鹽至州﹐有餘﹐悉輸於官。漕舟沿江貨所附私鹽﹐旣盡﹐遂盜官物。鹽盡﹐鑿舟沈之﹐聲言風水。每歲拋失十三四﹐而盜取監臨﹐私貨抵法﹐枕藉於市。蔡子正爲江西憲﹐建言﹕鹽至江西﹐有出剩者﹐乞據其數給江西價之半﹐朝廷從之。今數十年﹐官物旣鮮盜竊而舟獲完歸﹐刑法爲減﹐百世之利也。中間﹐浮淺之人或再減其直﹐其獘如初。張頡爲江西憲也﹐神宗戒其謹守蔡挺之法﹐於今賴焉。太祖一日幸後苑﹐觀牡丹。召宮嬪﹐將置酒。得幸者以疾辭﹐再召﹐復不至。上乃親折一枝﹐過其捨而簪於髻上。上還﹐輒取花擲於地﹐上顧之曰「我艱勤得天下﹐乃欲以一婦人敗之耶」卽引佩刀截其腕而去。金城夫人得幸太祖﹐頗恃寵。一日宴射後苑﹐上酌巨觥以勸太宗﹐太宗固辭﹐上復勸之。太宗顧庭下﹐曰「金城夫人親折此花來﹐乃飲。」上遂命之﹐太宗引射而殺之。卽再拜﹐而泣抱太祖足﹐曰「陛下方得天下﹐宜爲社稷自重。」而上飲射如故。張乖崖布衣時﹐客長安旅次。聞鄰家夜聚哭﹐甚悲﹐訊之其家﹐無它故。乖崖詣其主人﹐力叩之﹐主人遂以實告﹐曰「某在官﹐失不自愼﹐嘗私用官錢﹐爲家僕所持﹐欲娶長女﹐拒之則畏禍﹐從之則女子失身﹐約在朝夕﹐所以舉家悲泣也。」乖崖明日至門首﹐候其僕出﹐卽曰「我白汝主人﹐假汝至一親家。」僕遲遲﹐彊之而去。出城﹐使導馬前。至崖間﹐卽疏其罪﹐僕倉皇間﹐以刃揮墜崖中。歸﹐告其鄰曰「盛僕已不復來矣﹐速歸汝鄕﹐後當謹於事也。」嶽州唐白鶴寺前有古松﹐合數圍﹐平頂如龍形。呂洞賓昔嘗憩其下﹐有一翁自松頂而下﹐前揖甚敬﹐洞賓詰之﹐曰「我﹐樹神也。」洞賓曰「邪耶正耶」翁曰「若其邪也﹐安得知眞人哉。」言訖﹐升松而去。洞賓卽題於寺壁﹐曰﹕獨自行時獨自坐﹐無限世人不識我。惟有千年老樹精﹐分明知是神仙過。鄂州黃鶴樓下有石﹐光澈﹐名曰石照。其右巨石﹐世傳以爲仙人洞也。一守關老卒﹐每晨光卽拜洞下。一夕﹐月如晝﹐見三道士自洞中出﹐吟嘯久之﹐將復入洞﹐卒卽從之﹐道士曰「汝何人耶」卒具言其所以﹐且乞富貴。道士曰「此洞間石﹐速抱一塊去。」卒持而出﹐石合﹐無從而入。明日﹐視石﹐黃金也。鑿而貨之﹐衣食頓富﹐爲隊長所察﹐執之以爲盜也。卒以實告官﹐就其家取石﹐至郡則金化矣﹐非金非玉﹐非石非鉛﹐至今藏於軍資庫中。子瞻有詩記之。太祖卽位﹐患方鎭猶習故﹐常取於民無節﹐而意多跋扈。一日﹐召便殿﹐賜飲款曲。因問諸方鎭﹕「爾在本鎭﹐除奉公上之外﹐歲得自用﹐爲錢幾何」方鎭具陳之﹐上諭之曰「我以錢代租稅之入﹐以助爾私。爾輩歸朝﹐日與朕相宴樂﹐何如」方鎭再拜﹐卽詔給侯伯隨使公使錢﹐𨿽在京﹐亦聽半給。州縣租賦﹐悉歸公上﹐民無苛斂之患。至今侯伯尙給公使錢﹐以此也。太祖卽位﹐方鎭多偃蹇﹐所謂「十兄弟」者是也。上一日召諸方鎭﹐授以弓劍﹐人馳一騎﹐與上私出固子門大林中。下馬酌酒﹐上語方鎭曰「此處無人﹐爾輩要作官家者﹐可殺我而爲之。」方鎭伏地戰恐﹐上再三諭之﹐伏地不敢對。上曰「爾輩是眞欲我爲主耶」方鎭皆再拜﹐稱萬歲。上曰「爾輩旣欲我爲天下主﹐爾輩當盡臣節﹐今後無或偃蹇。」方鎭復再拜﹐呼萬歲﹐與飲盡醉而歸。寇忠湣爲執政﹐尙少﹐上嘗語人曰「寇準好宰相﹐但太少耳。」忠湣乃服何首烏﹐而食三白﹐須髮遂變﹐於是拜相。李文靖端默寡言﹐堂下花檻頹圯﹐經歲不問。魚軒一日語之﹐文靖不答﹐累以爲言﹐文靖曰「豈以此故動吾一念哉」亦不之問﹐旣薨﹐盛夏﹐顏色不變﹐吐香如蓮花﹐七日不滅。先文正在中書。一日﹐拊其案曰「安得見李同年耶」李謂文靖也。同列叩之﹐曰「文靖與某在中書﹐邊事方紛然﹐予嘗謂曰「何日事定文靖曰「陛下天資髙明﹐有爲之君也﹐今二虜未寧﹐故不暇。某老矣﹐它日適當公手。」是時﹐方東封西祀﹐建立道宮﹐皆如文靖之言。先文正𨿽年六十﹐而久病气索﹐人或勸其引疾而去。文正曰「予豈不知此者乎顧諸公未有以相代者﹐恐貽上憂也﹐寧受貪冒之名以報上恩耳。」文正薨﹐丁﹑馮之徒旣相﹐朝廷紛紛﹐識者嘆其先識。馬樞密知節﹐勁直自任﹐持大笏入朝﹐上頗怪之﹐馬曰「臣見本院長官多欺陛下﹐臣不怕驚動官家﹐惱亂宰相﹐則打殺此廝兒久矣。」上慰勞之。孔中丞道輔爲州掾﹐太守到官三日﹐謁廟。廟有蛇﹐以爲神﹐每祀之﹐則蛇自神像鼻中直出﹐飲酒。孔方讀祝﹐蛇出飲﹐孔厲聲曰「明則有禮樂﹐幽則有鬼神﹐蛇何爲哉」以笏擊蛇死﹐遂揮像﹐壞其廟而去。梅侍讀詢﹐以文雅自任﹐久在侍從﹐忽求爲濠州。旣被命﹐見先文正﹐文正曰「何以求此」曰「聊以溫故耳。」文正曰「待差一通判﹐去伴舍人讀書。」梅其去怏怏﹐益不平。未幾﹐差博士呂夷簡通判濠州﹐梅語人曰「何處得个呂夷簡來﹐也會讀書」梅辭文正﹐適與王沂公同坐堂上﹐王因以梅語白文正﹐曰「君善待呂公﹐呂公它日與王公同作相﹐舍人方作學士。」梅愈不平﹐王亦爲過言。其後﹐王沂公﹑呂文靖同宰席﹐梅適除學士。廣東老媼江邊得巨蚌﹐部之﹐得大珠﹐歸而藏之絮中﹐夜輒飛去﹐及曉復還。媼懼失去﹐以大釜煮之。至夜﹐有光燭天﹐鄰里驚之﹐以爲火也。競往赴之﹐光自釜出﹐乃珠也。明日﹐納於官俯﹐今在韶州軍資庫。予嘗見之﹐其大如彈﹐狀如水晶﹐非蚌蛛也。其中有北斗七星﹐隱然而見﹐煮之半枯矣﹐故郡不敢貢於朝。咸平縣僧藏佛牙一株﹐其大兩指許﹐淡金色﹐予嘗請而供之。須臾﹐舍利自牙中出﹐初如露﹐巡行牙上。或遠數十步﹐求者輒得。予請至四十八粒﹐欲求爲四十九粒也﹐經夕不可得。明日發篋﹐則已足其數。又或謂自有甘露穴中出者﹐明日再往請之﹐不得。遂出陳州門十數里請﹐竟不得﹐因拜辭。而歸拜起﹐一粒自甘露穴出﹐其大如綠豆﹐光彩炳然﹐後神宗迎之禁中﹐遂禦封匣而歸之﹐今人罕得見者。金州道左有石洞﹐入洞十里﹐有石門﹐門間有仙人像﹐半掩扉﹐外又有白石龍一條。凡觀者﹐必執炬而入﹐有落燼卽旋失去之。每旱﹐必往祈請﹐及出洞門﹐必有書字﹐記雨之多少。商人或過洞外﹐必森然心動﹐莫不加敬。夔峽將至灩澦堆﹐峽左巖上有題「聖泉」二字﹐泉上有大石﹐謂之洞石﹐而初無泉也。至者擊石大呼﹐則水自石下出。予嘗往焚香﹐俾舟人擊之﹐舟人呼曰「山神﹑土地﹐人渴矣。」久之﹐不報。一卒無室家﹐復大呼曰「龍王﹑龍王﹐萬姓渴矣。」隨聲﹐水大注﹐時正月雪寒﹐其水如湯﹐或曰﹕夏則如冰﹐凡呼者﹐必以萬歲﹐必以龍王而呼之﹐水於是出矣。範文正以司諫出使江南﹐至宿州﹐聞郭后廢﹐乃復馳歸京師。至國門﹐呂文靖遣其長子候之﹐曰「司諫其來﹐以廢後事耶」文正不答。旣得對﹐乃盛言之﹐竟以是罷職。李邦直﹑張粹明嘗謂予曰﹕神宗晚年建立三省﹐所以分執政權﹐而互相考察﹐規模遠矣。今上初俾侍宴﹐其後諭執政曰「延安郡王可出閣﹐當議宮僚。」乃曰﹕司馬光端重﹐宜爲宮官。亦漢羽翼之謂也。如呂公著﹑孫覺皆可作之﹐其下當擇功臣子弟﹐若文貽慶可任洗馬之類﹐此《孟子》謂「巨室大家人所慕」之意﹐足以取重春宮矣。除目具﹐而神宗棄天下﹐今司馬公之來﹐是末命也。六侄震嘗謂予曰﹕神宗一日召執政詣天章閣﹐而吳雍與震預召﹐時爲中書檢正官也。及對﹐及議官制除目。初﹐執政進呈三省印﹐上曰「始欲以金﹐而今禦寶乃金也﹐塗金可耳。」執政旣進除目﹐上笑曰「三省﹑密院官﹐姑置之。」乃議吏部而下﹐及某官除某乙﹐則俾雍﹑震互書之。至太常少卿﹐上曰「此必愼擇人。」執政屢薦名﹐皆不應上意。至禮部郎中。則曰「此南宮舍人﹐非他曹可比﹐可除劉摯。」至著作郎﹐則曰「此非蘇軾不可。」少選﹐上默久之﹐曰「得之矣﹐太常少卿可除範純仁。」旣畢﹐卽曰「朕與髙遵裕期﹐某日當下靈武﹐候告其捷﹐當大慶賫。至是﹐官制可行﹐除目可下。」仍戒之曰「外人有知者﹐不過卿等數人﹐勿泄耳。」又命執政戒雍﹑震﹐其後靈武失律﹐官制隔歲乃下﹐比之初議﹐十攺五六矣。蘇子瞻旣貶黃州﹐神宗每憐之。一日﹐語執政曰「《國史》大事﹐朕意欲俾蘇軾成之。」執政有難色﹐上曰「非軾﹐則用曾鞏。」其後﹐鞏亦不副上意。上復有旨起蘇軾﹐以本官知江州﹐中書蔡持正﹑張粹明受命﹐震當詞頭。明日﹐攺承議郎﹑江州太平觀。又明日﹐命格﹐不下。曰﹕皆王禹玉力也。王和甫嘗言﹐蘇子瞻在黃州﹐上數欲用之﹐王禹玉輒曰「軾嘗有『此心惟有蟄龍知』之句﹐陛下龍飛在天而不敬﹐乃反欲求蟄龍乎」章子厚曰「龍者﹐非獨人君﹐人臣皆可以言龍也。」上曰「自古稱龍者多矣﹐如荀氏八龍﹐孔明臥龍﹐豈人君也」及退﹐子厚詰之﹐曰「相公乃欲覆人之家族耶」禹玉曰「它舒亶言爾。」子厚曰「亶之唾﹐亦可食乎」揚州后土廟有瓊花一株﹐宋丞相構亭花側曰「無雙」﹐謂天下無別株也。仁宗慶曆中﹐嘗分植禁中﹐明春輒枯﹐遂復載還廟中﹐郁茂如故。張文懿爲社洪令﹐時出城過村寺﹐寺老僧必迎於道﹐邂逅過之﹐亦必出迎。文懿怪而詰之﹐僧曰「長官來﹐則山神夜夢告某曰﹕相公至矣。」一日復往﹐而僧不出﹐文懿曰「不出﹐何也」僧謝曰「神不我告也。」文懿以爲誕﹐使僧問其所以﹐夜夢告曰﹕長官誤斷殺牛事﹐天符已下﹐不復相矣。文懿驚駭﹐省之﹐果嘗有殺牛事也﹐遂復攺正。明日再過寺﹐僧復出曰「昨夕山神云﹕長官復爲相﹐明日當來﹐但減算耳。」後文懿三入中書。史朝請琳云﹐其舅張仲元患風軿﹐平生餌桑螵﹑蛸圓。及死﹐自口吻有黑气﹐出戶數丈。視之﹐螵蛸無數。榮州威遠縣民﹐間忽有雷電入其捨。須臾﹐霆震已﹐而於其柱題曰「々」二字﹐不知其何謂也。太宗卽位﹐以太祖諸子並稱皇子﹐嘗曰「猶我子﹐曰何有分別。」其後﹐皇族遂不以疏密尊卑﹐皆加皇字﹐故有皇兄之類﹐非典故也。予丞宗正﹐嘗建言乞如《春秋》之制﹐名冠其父祖所封國﹐王子曰王子﹐公孫惟皇子得稱焉。時呂申公諭太常少卿梁燾﹐沮格不行。宗正寺玉牒仙源類譜皇屬籍﹐自慶曆八年張文定以翰林學士爲宗正寺修玉牒官修進之後﹐至元佑元年﹐凡四十五年﹐玉牒官皆一時名人宋次道輩是也﹐未嘗成書。神宗朝官制行﹐分隸宗正寺。至予爲丞﹐方建明修完。其間最難取會者﹐宮禁中事與皇族女夫官位耳。蓋慶曆前﹐皇族女尙少﹐至元佑間﹐不下萬員。予請於朝﹐宮禁事乞會內侍省﹑禦藥院﹔皇族女夫﹐附於屬籍﹐不必書其官﹐但書某適某人可也。朝旨從之﹐遂獲成書。然《玉牒》事迹﹐皆取三省樞密院《時政記》與《日曆》修著﹐其禁嚴甚。元佑末﹐遂令史院官修撰﹐送宗正寺書錄。蓋丞失其人﹐非典故與官制也。亦自予罷丞﹐今十餘年﹐不聞復進書矣。國書嚴奉﹐未有如《玉牒》者﹐祖宗以來﹐有金花白羅紙﹑金花紅羅褾黃金軸。神宗時﹐詔爲黃金梵筴以軸﹐大難披閱也。予進神宗《玉牒》﹐如用此制﹐又以黃金爲匣﹐鎖鑰皆黃金也。進畢﹐奉安於太廟南宗正寺玉牒殿。予初白執政官﹐乞修寺書﹐自司馬丞相﹑呂丞相而下﹐無一人知此典制者。皆曰「《玉牒》﹐用玉簡刊刻如冊者也。」其《玉牒》典制尙不悉知﹐書之廢亦宜矣。史朝請琳云﹐通判許州有路分都監郭虞卿妻乳母禮塔數年﹐禮數將滿﹐嘗以薏苡記其數﹐薏苡忽自器中跳躑﹐視之﹐舍利滿前﹐皆自薏苡中出﹐凡得數勺。須臾﹐所禮銀塔中靈光煥然﹐舍利如雨。又須臾﹐乳媼兩膝生舍利無數﹐禮塔﹐則舍利隱痛。媼益勤不懈﹐數日﹐失塔所在。黃魯直嘗問王荊公﹕「世謂四選詩﹐丞相以歐﹑韓髙於李太白耶」荊公曰「不然。陳和叔嘗問四家之詩﹐乘閒簽示和叔﹐時書史適先持杜集來﹐而和叔遂以其所送先後編集﹐初無髙下也。李﹑杜自昔齊名者也﹐何可下之。」魯直歸﹐問和叔﹐和叔與荊公之說同。今人乃以太白下歐﹑韓﹐而不可破也。孫威敏治平中﹐起自謫官以觀文殿學士知慶州﹐至鄭州﹐會西使至﹐時威敏已授館驛中。州將白威敏徙居﹐曰「我﹐大臣﹐可爲陪臣避耶」已而﹐使至﹐威敏大啟其門﹐設矮榻﹐偃臥堂上﹐鼓笛自若。西使至門﹐望而問之﹐左右曰「慶州孫經略也。」西人俯首而過。張文定畱守南京﹐髙麗使者至﹐例當畱守迎送。文定曰「我﹐前執政也﹐可與陪臣禮乎」遂不出﹐而遣少尹。尋以其事聞﹐神宗以爲得體﹐仍令中書降旨揚州﹐令陳升之如張某所請。司農寺請鬻祠廟﹐每軀若干錢。張文定畱守南京﹐而以其事聞於神宗﹐大駭之﹐卽批其奏曰「慢神黷禮﹐無甚於此。」詔天下速罷之﹐司農官罰金。全州推官母王氏﹐朱道誠之妻也。日誦士句觀音心咒﹐時年四十九﹐病篤﹐家人方治後事。王氏恍然見靑衣人曰「爾平生持觀世音心咒﹐但復少十九字﹐增之﹐當益壽。」王曰「我不識字﹐柰何」靑衣曰「隨聲誦記之。」乃曰「天羅神﹐地羅神﹐人離難﹐難離身﹐一切災殃﹐化爲塵。」久之而醒﹐疾亦尋愈﹐後至七十九。其孫浩﹐信厚士也﹐爲予道其詳如此。

