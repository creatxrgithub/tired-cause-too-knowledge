

《錢農部請師本末》﹐石刻拓片﹐存蘇州市博物館。

﹝上缺﹞……繼以痛哭﹐協揆﹝曾國藩﹞亦淚下﹐曰﹕然然﹐吾無兵可分﹐他處乞援者終未一應﹐柰何﹖時安慶新復﹐軍士久勞﹐楊軍門載福回湘省親﹐協揆之弟九帥國荃回楚募勇﹐麾下士寡﹐𨿽感農部之誠﹐無以應﹐惟許以九帥返旆商之而已。先是撫軍﹝薛煥﹞遣員至楚﹐募勇萬二千人。協揆以兵不練﹐𨿽多奚益﹖徒糜餉﹐令農部中途截散之。農部乃溯江至漢口﹐遇所募卒﹐簡取精幹九百人﹐余遣歸﹐無嘩者﹐協揆乃知農部才﹐許以廉訪﹝按察使﹞李公鴻章一軍相畀。農部於是返滬﹐以輪船陸續迎師﹐於壬戌三月初七啟行﹐四月初一齊到﹐後隊水師於七月初旬亦到。廉訪旋奉命授江蘇巡撫﹐專辦軍務。斯時也﹐疲兵悉汰﹐債帥無權﹐列陣誓師﹐信賞必罰﹐旌旗變色﹐壁壘一新。水火之眾﹐呼父母而望更生﹐義憤之民﹐持矜棘以俟偕作。蓋至是而蘇之人﹐始知元戎紀律﹐官軍威儀﹐非向者棘門灞上兒戲比也。農部則專司輸挽﹐俾士飽馬騰﹐無虞缺乏﹐以故有戰必勝﹐無攻不克﹐兵威所指﹐如火燎毛﹐迄今年餘﹐𨿽金陵尙負固﹐而其餘郡縣已掃蕩妖氛﹐招集流散﹐墾田築屋﹐左粥右饘矣。嗚呼﹐是誰之功歟。夫萬鈞之石﹐旋而運之者﹐徑寸之機﹐千斤之弩﹐撥而發之者﹐一撇之括。三軍之眾﹐元帥之威﹐列郡百萬生民之命﹐斡旋而安全之者﹐書生一寸之心﹐三寸之舌。嗚呼﹐難矣﹐難矣。吾卽農部之已事觀之﹐而知其難之節次相比者﹐非肝膽卓越﹐不足任之﹐非才略宏達﹐不足勝之也。當其由滬至皖也﹐皖之果復與否﹐第憑夷人之一言而行﹐萬一不然﹐江路僞卡聯絡﹐估帆久絕﹐以一葦委其身子賊窟﹐其難一。揆帥未允所請﹐他人於此撟舌退耳﹐而能動之以誠﹐盡言流涕至於再三﹐得其首肯而後已﹐其難二。楚勇萬二千之應募而下也﹐少年彊悍之徒﹐易聚難散﹐拂其意﹐則攘臂圜視﹐而能從容遣散﹐帖耳無言﹐其難三。輪船載兵﹐揆帥以事須部署﹐約定船到皖泊候三日﹐恐中途士气懈弛﹐或生他變﹐約定萬人分兩起﹐盡帶器械﹐各著號衣﹐船中各自炊造。夷性反覆﹐言語不通﹐齟齬久不定﹐浼顧觀察﹝文彬﹞﹑應太守寶時﹑吳觀察云輩﹐展轉商復﹐議始協﹐其難四。遣散楚勇一事﹐非撫軍意﹐故於輪船載兵之舉﹐百般掣肘﹐而能委曲周全﹐不誤軍機﹐不獲罪於尊官﹐其難五。揆帥師期﹐預約二月二十五﹑六日﹐以撫軍異議稽時﹐輪船至二十八日始抵皖﹐揆帥巳以攺從陸路入﹐告各營傳令﹐撥三成隊伍出東關矣。楚軍向不攺令﹐事機已難挽﹐𨿽有彭少司馬玉麟﹑李撫軍續宜﹑李駕部鴻裔﹑陳太史鼐輩爲之左右﹐而亦有隱爲撓者。向使揆帥不能轉圜﹐則輪船十餘號﹐虛糜二十萬﹐咎將誰任﹖其難六。旣定水路﹐各營官紛紛發難﹐以夷性不悉﹐且六﹑七船載兵五千﹐衣糧﹑器械﹑馬匹須隨身﹐有萬不能容之勢﹐爲之一一安頓妥帖﹐馬則由北岸結隊下﹐農部返滬後﹐仍備餉迎馬隊於上游﹐其難七。李公旣統淮勇由輪船下﹐水師另歸黃總鎭翼升統帶﹐以炮劃子船沿江而東﹐船小餉絀﹐節節周章﹐仍須農部迎流而上﹐照料布置﹐其難八。至其風濤之險﹐輕性命於一粟﹐輪船𨿽無傾側憂﹐擱淺則人力無所施﹐其往也幾阻於焦山門﹐其返也致陷於采石磯。南岸金陵﹑北岸和州﹐皆賊巢﹐樓櫓相望。農部與統兵程軍門學啟相顧無色﹐而暗潮忽長﹐遇險成夷﹐豈非天乎﹖而腳船遇風覆溺﹐固有罹其難者﹐其難九。夫事之難如此﹐使農部畏其難而退沮﹐則請師之舉不成﹐揆帥由上游迎剿而下﹐漸次必及吳東﹐而金陵梗其前路﹐非可旦夕下。上海彈丸地﹐通省子女玉帛重器之所聚﹐賊不能須臾忘﹐孤危之勢﹐不能持久以俟曾師之至明矣。今以奇兵出其後﹐由下搗上﹐與賊以不可測﹐而揆帥大營拊其背﹐九帥雨花臺之師扼其吭﹐鎭江之兵截其腹﹐俾金陵之賊不能兼顧下游﹐而李公悉其精銳﹐乘破竹之勢﹐盡收所失郡縣﹐然後厚集兵力﹐斷截糧道﹐專圖金陵﹐金陵之賊如甕中鱉﹐無可逃矣。嗚呼﹐是誰之功歟。余與農部故親串﹐嘗議論古今事﹐甚相得﹐避地後蹤迹尢密。今農部出其忠誠勇敢﹐以成此大功。余則孱劣﹐不能於國事民生有絲毫益﹐而記事載言﹐俾後之人知﹐揚塵沸鼎之中﹐所以轉禍爲福者﹐其來有自﹐則亦余之責也﹐故記之。時同治甲子二月望日﹐書於古瀛學海淵源之室。張浩。是年六月十六日﹐金陵克復﹐僞嗣天王洪福瑱自焚死﹐僞忠王李秀成等就俘﹐殺賊十餘萬﹐江蘇全省肅淸﹐曾﹑李諸公均膺茅土封。向使下游未定﹐賊有外援﹐官軍亦有瞻忌﹐恐難並力堅城之下﹐魁日奏功。回憶賊勢猖狂時﹐暴骨如莽﹐逃死無地﹐有百里無人煙者。今毒霧旣消﹐依然光天化日﹐此系熙朝景運﹐聖主洪福﹐而得人則治之說﹐豈不信哉。中秋後一日﹐少淵附記。光緒二年丙子十月望日馬洲朱鴻儀敬書。右先大夫請師本末﹐嘉定張少淵先生所記也。先大夫由部曹從軍﹐不數年洊膺疆寄﹐不幸一旦棄養﹐生平事實已荷宣付史館﹐而乞師一舉﹐尢灼灼在入耳目﹐敬爲勒石家廟﹐以視子孫。丙子冬十一月不孝溯耆﹑溯時泣識

