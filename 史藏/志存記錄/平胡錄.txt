平胡錄﹝明﹞陸深撰陸深嗚呼元政不綱久矣其亂亡之成實自順帝帝之至元二年丙子廣東朱光卿河南捧胡首難光卿增城人與其黨石昆山鍾大明聚眾作亂國號大金攺元赤符時惠州民聶秀卿亦稱兵與光卿合捧胡陳州人以燒香惑眾作亂於信陽州破歸徳鹿邑焚陳州屯於杏岡時四川合州人韓法師亦擁眾作亂稱南朝趙王尋皆討平之四年戊寅漳州南勝縣人李志甫作亂圍州城殺守將搠思監袁州人周子旺作亂稱周王攺年號亦敗五年巳卯杞縣人範孟殺河南平章廉訪官謀拒黃河作亂官軍討誅之又明年辛巳攺至正元年冬湖廣燕南山東兵皆起道州人蔣丙何仁稱順天王而兵起者至三百餘處矣至丙戌六年汀州人羅天麟陳積萬起靖州徭人吳天保起殺湖廣右丞沙剌班眾至六萬明年丁亥冬則沿江之兵皆起矣戊子八年臺州方國珍始據有土地元乃以官啖之辛卯十一年是歲徐壽輝稱帝於蘄水國號天完攺元治平壽輝羅田人與倪文俊鄒普勝等以紅巾爲號攻城略地建都設官屬欒城人韓山童以白蓮會燒香惑眾倡言彌勒佛下生穎州人劉福通與杜遵道羅文素盛文郁王顯忠韓咬兒復詭言山童實宋徽宗八世孫當主中國同以紅巾起事旣而山童就擒其妻楊氏及子林兒逃福通等奉之攻陷州郡眾至十萬而元不能制矣李二號芝麻李者又與其黨趙均用彭早住攻陷徐州據之壬辰定遠人郭子興與其黨孫徳崖攻拔濠州據之至十一月均用稱王而子興徳崖屈巳事之癸巳五月泰州張士誠據髙郵稱誠王十二月郭子興入滁州稱王乙未十五年二月劉福通以韓林兒稱帝國號宋攺元龍鳳都亳七月我太祖髙皇帝起兵自和陽渡江丙子正月徐壽輝據漢陽二月張士誠據平�二月我師克金陵攺集慶路爲應天府三月我師克常州五月取寧國等路八月取楊州十二月隨州人明玉珍據成都戊戌十八年三月我師取建徳路五月劉福通奉宋主韓林兒都汴梁路十二月我師取婺州巳亥十九年三月方國珍以溫臺等三郡降於我秋八月劉福通以宋主走安丰九月我師取衢州處州十二月陳友諒稱漢王庚子二十年漢王陳友諒弒天完主徐壽輝稱帝於釆石攺元大義都江州辛丑二十一年我師伐漢拔江州壬寅二十二年正月胡廷瑞以南昌降於我三月明玉珍破雲南自稱隴蜀王明年巳卯二十三年春正月遂稱帝於成都國號夏攺元大統是年張士誠稱天佑元年二月士誠將呂珍入安丰殺宋劉福通我師擊走之七月漢陳友諒圍我洪都我太祖帥師討之友諒敗死子理立張士誠自稱吳王是歲陳友諒知院蔣必勝饒升臣等復陷吉安甲辰二十四年我太祖建國號曰吳是歲漢主陳理徳壽元年二月自將伐漢理降漢亡丙午二十六年三月夏主明玉珍卒子升立四月我師取淮安諸路九月取湖州諸路十二月韓林兒卒宋亡丁未二十七年太祖稱吳元年九月我師伐吳執張士誠以歸吳亡十月我師北伐定中原十一月頒戊申歷方國珍降我師克燕元亡明年戊申爲我太祖聖神文武欽明啟運俊徳成功統天大孝髙皇帝姓朱氏國號大明都金陵攺元洪武元年戊申歲正月初四日也宋

天完漢

●宋宋主韓林兒姓韓氏【陶九成記本李氏子】欒城人也詭稱宋徽宗九世孫號小明王都亳國號宋攺元龍鳳元年【寔至正十五年乙未歲也】僞詔略曰蘊玉璽於海東取精兵於日本貴極江南富誇塞北【初宋廣王走崖山丞相陳宜中走倭托此說以動眾壬辰年五月徙﹖﹖羸國公子趙完普於沙州從禦史徹徹之請也時諸處兵起皆以士宋爲名故也】又曰虎賁三千直搗燕幽之地龍飛九五重開大宋之天先是至正庚寅間參議賈魯當承平時銳欲立名以垂世首勸丞相脫脫興屯田更鈔法明年辛卯夏四月復勸脫脫求禹故道開黃河身任其事瀕河起集丁夫二十六萬餘河夫多怨韓山童等挾詐陰鑿石人止開一眼鑴其背曰莫道石人一隻眼此物一出天下反預當河道埋之掘者得之相驚而從亂旬月之間眾至數萬人【一云先是河南北童謠云石人一隻眼挑動黃河天下反及魯治河果於黃陵岡得石如謠云】山童者林兒之父也母楊氏山童祖父以白蓮會燒香惑眾謫徙永平至山童倡言天下大亂彌勒佛下生河南及江淮愚民翕然信之時穎州人劉福通等與杜遵道羅文素盛文郁王顯忠韓咬兒復倡言山童當爲中國主同起兵以紅巾爲號縣官捕之急福通遂反山童被擒其妻楊氏與林兒逃之武安福通據成臯攻羅山上蔡眞陽確山諸縣尋犯武陽葉縣陷汝寧府及光息二州眾至十萬是時蕭縣人李二號芝﹖李亦以燒香聚眾與其黨趙均用彭早住起淮安攻陷徐州據之均用稱永義王早住號老彭稱魯淮王八月也先帖木兒擊福通復上蔡殺韓咬兒十二年二月定遠人郭子興與孫徳崖等稱元帥攻拔濠州據之八月元兵破徐州芝﹖李遁趙均用彭早住走濠州十一月均用據濠州時徐州破均用來與子興徳崖合力拒守兵巳解子興徳崖顧屈巳下之而二人遂爲所制旣而早住死均用益自專遂據城稱王龍鳳元年二月宋主稱皇帝劉福通等自碭山夾河迎林兒至亳立爲皇帝以其母楊氏爲皇太后杜遵道盛文郁爲丞相劉福通羅文素爲平章劉六知樞密院拆鹿邑縣太淸宮材建宮闕遵道等各遣子入侍時遵道專權福通殺之自爲丞相稱太保六月我太祖起兵仍稱龍鳳年號十二月宋主走安丰元將答失八都魯破福通復駐汴又敗之於太康遂圍亳福通以林兒遁走安丰丙申龍鳳二年至正十六年也三月我太祖克金陵丁酉龍鳳三年至正十七年也二月李武崔徳破商州攻武關直趨長安三輔震恐元將察罕帖木兒與李思齊連兵擊敗之三月毛貴攻破膠萊諸州貴福通將也八月劉福通攻破汴梁遂分兵略地時關先生破頭潘馮長舅沙劉二王士誠趨晉冀白不信大刀敖李喜喜趨關中毛貴據山東其勢大振冬十月白不信等破興元遂圍鳳翔爲李察罕所敗與李喜喜皆遁入蜀戊戌龍鳳四年至正十八年也三月毛貴破濟南殺元右丞董搏霄初貴入據濟南立賓興院選用故官分守諸路又於萊州立屯田三百六十處時搏霄方駐南皮縣營壘未定遂死之搏霄字孟起儒將也是月田丰破濟寧毛貴破薊州丰退保東昌貴略柳林逼畿甸元徵四方兵入衛五月福通攻汴守將竹眞出走乃自安丰奉林兒居之以爲都六月關先生破頭潘等分兵二道一出絳州一出沁州踰太行焚上黨破遼州晉冀雲中鴈門代郡烽火數千里遂大掠塞外諸郡而還十二月關先生轉掠遼陽至髙麗焚毀上都宮闕巳亥龍鳳五年至正十九年也夏四月趙均用殺毛貴續繼祖殺均用【繼祖貴黨也自遼陽入益都相爲讎殺】秋八月察罕帖木兒兵復汴梁福通復以宋主走安丰庚子龍鳳六年至正二十年也夏五月陳友諒弒主稱帝辛丑龍鳳七年至正二十一年也秋八月察罕帖木兒兵勝遣其子擴廓帖木兒搗東平復爲書招丰及王士誠皆降壬寅龍鳳八年至正二十二年也六月田丰剌察罕帖木兒殺之初丰誠降察罕推誠待之數入其帳中時以十一騎行至丰壘遂爲士誠所剌蓋夙謀也冬十一月擴廓帖木兒討田丰王士誠擒之取其心以祭父執陳猱頭等二百餘人獻元京斬之癸卯龍鳳九年至正二十三年也二月張士誠將呂珍引兵攻破安丰殺福通據其城太祖聞之率徐達常遇春往擊之珍大敗時廬州人左君弼助珍又擊敗之珍君弼皆走三月關先生餘兵復攻上都元將擊降之甲辰龍鳳十年至正二十四年也春正月我太祖建國號曰吳乙巳龍鳳十一年至正二十五年也丙午龍鳳十二年至正二十六年也冬十二月宋主殂丁未我太祖稱吳元年至正之二十七年也【葉子奇記小明王下有劉太保者每陷一城以人爲糧食人旣盡復陷一城其人至不道若此豈卽福通耶當時又有劉六者知樞密亦豈嘗爲太保耶】●天完天完主諱壽輝姓徐氏一名貞一羅田人也至正十一年辛卯冬十月僣稱皇帝國號天完都蘄水攺元治平元年先是瀏陽人彭和尙名翼號妖彭能爲偈頌勸人念彌勒佛號遇夜燃火炬名香念偈拜禮愚民信之其徒遂眾思欲爲亂未有主也會壽輝浴於鹽塘水中體有光怪眾皆驚異遂立爲帝天下應響壽輝本湖南人姿狀龐厚以販布爲業往來蘄黃間然無他才能姿性寬縱權在羣下建空名耳以鄒普勝爲太師兵陷饒州執魏中立陷信州執於大本皆死之【一云壽輝與麻城人鄒普勝等以妖術陰謀惑眾舉兵爲亂亦以紅巾爲號泰和志分注辛卯冬紅巾駐札九江江西省進兵守禦】壬辰至正十二年【治平二年】春正月陷漢陽諸郡十四日遣僞將丁普郎徐明遠陷漢陽及興國府鄒普勝陷武昌曾法興陷安陸沔陽二月十一日陷江州總管李黼死之黼字子威汝寧人泰定丁卯進士及第與兄子秉昭俱死三月歐祥陷袁州陶九陷瑞州許甲攻衡州項普略陷饒州徽州信州【饒志作彭翼遣項普略破吉安路】閏月十三日蘄黃紅巾自江州直抵廬陵攻破吉安鄕民羅明遠復之秋七月襲杭州董搏霄復之遂復徽州九月陷吳興延陵冬十月陷江陰兵自星嶺關徑抵余杭縣七月初十日入杭州城四帥項蔡楊蘇一屯明慶寺一屯北關門妙行寺稱彌勒佛出世不殺不淫招民投附者署姓名於簿府庫金帛悉輦以去先是壽輝遣項普略引兵掠徽饒猝至杭城中無備參政樊執敬禦賊死之時搏霄徵安丰攻濠移兵來會七戰皆捷焚接待寺蘄兵多死僞將潘大奫梅元等俱降進克廣徳蘄饒進逼徽州賊中有道士能作十二里霧者擒斬之首功數萬級徽州遂平十一月趙普勝周驢等據池陽太平諸郡號百萬湖廣平章政事星吉募兵得三千人進克銅陵復池州又復湖口解安慶圍克江州救援不至中流矢卒癸巳至正十三年【治平三年】十二月元卜顏帖木兒及西寧王牙罕沙等合軍討蘄水獲其官屬四百餘人誅之乙未至正十五年【治平五年龍鳳元年】春正月倪文俊復破沔陽初威順王令其子報恩奴同元帥阿思監水陸並進以討文俊至漢川水淺文俊以火筏攻之報恩奴敗死三月破襄陽五月文俊復破中興路元帥朵兒只班死之六月我太祖起兵取太平丙申至正十六年【治平六年龍鳳二年】春正月壽輝據漢陽丁酉至正十七年【治平七年龍鳳三年】九月陳友諒殺倪文俊初文俊專恣謀殺壽輝不果奔黃州友諒乘釁襲殺之遂並其軍自稱平章十二月明玉珍據成都玉珍爲文俊守蜀文俊死玉珍遂自據之蜀中郡縣皆附戊戌至正十八年【治平八年龍鳳四年】春正月友諒破安慶左丞余闕死之闕字廷心進士及第城破自剄淸水塘死妻妾子女及甥皆死夏四月友諒破龍興己亥至正十九年【治平九年龍鳳五年】六月友諒遣其黨王奉國攻信州屢爲援兵伯顏不花的斤所敗友諒弟友徳攻城益急奉國穴地梯城陷之的斤戰死的斤鮮於樞之甥也十二月天完主徙都江州友諒自稱漢王初壽輝聞友諒得龍興欲徙都之友諒不從壽輝固引兵發漢陽至江州友諒設伏城西而迎之壽輝旣入伏發盡殺其部屬以江州爲都居之遂自稱漢王立府設官壽輝虛位而巳庚子至正二十年【治平十年龍鳳六年】夏五月友諒弒天完主於釆石先是友諒率舟師犯太平挾壽輝以行及太平失利急謀僣竊乃於釆石舟中佯使人詣壽輝前白事令壯士持鐵撾自後擊之碎其首死【一云壽輝旣稱帝湖江浙三省城池多陷沒開蓮臺省於蘄春然不能制其下陳友諒旣殺倪文俊遂率兵攻金陵謀篡其位乃勒死於釆石是年五月陳友諒旣弒壽輝攺大義元年則天啟天定豈友諒巳不用治平矣】●漢漢主諱友諒姓陳氏沔陽人也稱皇帝於釆石國號漢都江州攺元大義元年是歲庚子元至正二十年【天完治平十年宋龍鳳六年】友諒始起爲縣貼書兄弟四五人相從爲盜而好兵初居倪文俊部下時壽輝𨿽號爲帝權皆在文俊文俊頗驕恣待其下無恩友諒與其黨襲殺之其黨復謀殺友諒事泄見殺於是大權悉歸於友諒矣僞封漢王欲舉兵收金陵至釆石稱帝而後下乃以五通廟爲行殿仍以鄒普勝爲太師張必先爲丞相羣下立江岸幕次行禮值大雨至略無儀節旣而攻金陵大敗而歸營江州爲都辛丑至正二十一年【宋龍鳳七年漢大義二年】秋八月我太祖伐漢友諒自龍江敗還張定邊復陷安慶我太祖令諸將帥舟師乘風遡流而上遂復安慶長驅向江州分舟師爲羽翼夾擊大破之友諒挈妻子夜奔武昌其相胡廷瑞以龍興來降乃攺爲洪都府王溥以建昌吳宏以饒州歐普祥以袁州各率眾相見陳州陳龍吉安孫本立曾萬中皆來降壬寅至正二十二年【宋龍鳳八年漢大義三年】三月明玉珍破雲南夏五月據蜀自王初玉珍聞友諒弒逆乃整兵守夔關不與相通復立廟以祀壽輝自稱隴蜀王癸卯至正二十三年【宋龍鳳九年漢大義四年蜀天統元年】春正月玉珍稱帝攺元天統秋七月漢主友諒圍洪都我太祖徵之友諒敗死子理卽位甲辰至正二十四年【宋龍鳳十年漢徳壽元年蜀天統二年】春正月我太祖建國號曰吳自將伐漢漢主降漢亡嗚呼金元之際尙忍言哉秦諺有文楚𨿽三戶亡秦必楚予未嘗不隕泣於斯夫王者天下之義主也苟無富貴之心而有康濟之績斯舜禹之事巳類不類不問可也故曰舜東夷之人也文王西夷之人也又曰行一不義殺一不辜而得天下不爲也金元之際尙忍言哉宋室不競金人乘之以彼悍堅拉此柔脆宜有餘力矣元之蹙金戰伐彌苦弓馬戈矛之間生民之幸不爲糜爛者幾何哉渡江之師一惟勇力是恃孰不憐之殆庚申君之覆滅也嶺表首禍猶假大金卒以妖民托宋亡之餘天命眞人神武不殺克成混一之功亦微有資於龍鳳云者是可以觀人心之向往矣語云枯雞爲蚿豈徒以血气然哉聊因僞僣以錄驅除抑亦頌聖人之興非偶然爾廣信府同知鄒潘校正推官方重校正臨江府推官袁長馭校正上饒縣學教諭余學申對讀湖州府後學吳仕旦覆訂

