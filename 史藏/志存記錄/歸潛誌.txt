歸潛誌金劉祁撰●序餘生八年﹐去鄕裏﹐從祖父遊宦於大河之南。時南京爲行宮﹐因得從名士大夫問學。不幸弱冠而先子歿。其後進於有司﹐不得志﹐將歸隱於太之墟。一旦遭值金亡﹐干戈流落﹐由魏過齊入燕﹐凡二千里。甲午歲﹐復於鄕﹐蓋年三十二矣。因思向日二十餘年間所見富貴權勢之人﹐一時ピ赫如火烈烈者﹐迨遭喪亂﹐皆煙銷灰滅無餘﹐而吾𨿽貧賤一布衣﹐猶得與妻子輩完歸﹐是亦不幸之幸也。由是以其所以經涉憂患與夫被攻劫之苦﹑奔走之勞﹐𨿽飯蔬飲水﹐囊中無寸金﹐未嘗蒂諸胸臆。獨念昔所與交遊﹐皆一代偉人﹐人𨿽物故﹐其言論﹑談笑﹐想之猶在目。且其所聞所見可以勸戒規鑑者﹐不可使湮沒無傳﹐因暇日記憶﹐隨得隨書﹐題曰《歸潛誌》。「歸潛」者﹐予所居之堂之名也。因名其書﹐以志歲月﹐異時作史﹐亦或有取焉。歲乙未﹐季夏之望﹐渾源劉祁京叔自敍。●卷一金海陵庶人讀書有文才﹐爲藩王時﹐嘗書人扇云「大柄若在手﹐淸風滿天下。」人知其有大志。正隆南徵﹐至維揚﹐望江左賦詩云「屯兵百萬西湖上﹐立馬吳山第一峯。」其意气亦不淺。宣孝太子﹐世宗子﹐章宗父也﹐追謚顯宗。好文學﹐作詩善畫﹐人物﹑馬尢工﹐迄今人間多有存者。章宗天資聰悟﹐詩詞多有可稱者。《宮中絕句》云「五云金碧拱朝霞﹐樓閣崢嶸帝子家。三十六宮簾盡捲﹐東風無處不揚花。」眞帝王詩也。《翰林待制朱瀾侍夜飲詩》云「夜飲何所樂﹐所樂無喧嘩。三杯淡﹐一曲冷琵琶。坐久香成穗﹐夜深燈欲花。陶陶復陶陶﹐醉鄕豈有涯﹖」《聚骨扇》詞云「幾股湘江龍骨瘦﹐巧樣翻騰﹐疊作湘波皺。金縷小鈿花艸斗﹐翠絳更結同心扣。金殿日長承宴久﹐招來暫喜淸風透。忽聽傳宣須急奏﹐輕輕褪入香羅袖。」又擘橙爲《軟金杯詞》云「風流紫府郎﹐痛飲烏紗岸。柔軟九回腸﹐冷怯玻璃碗。纖纖白玉蔥﹐分破黃金彈。借得洞庭春﹐飛上桃花面。」嘗爲《鐵券行》數十韻﹐筆力甚雄。又有《送張建致仕歸》《弔王庭筠下世詩》﹐具載《飛龍記》中。豫王允中﹐世宗第四子也。好文﹐善歌詩﹐有《樂善老人集》行於世。密國公﹐字仲寶﹐世宗之孫﹐越王允功之子也。幼有俊才﹐能詩﹐工書﹐自號樗軒居士。宣宗南渡﹐防忌同宗﹐親王皆有門禁。公以開府儀同三司奉朝請。家居止以講誦﹑吟詠爲樂。時時潛與士大夫唱酬﹐然不敢彰露。正大間﹐余入南京﹐因訪僧仁上人﹐會公至﹐相見欣然。其舉止談笑眞一老儒﹐殊無驕貴之態。後因造其第﹐一室蕭然﹐琴書滿案﹐諸子環侍無俗談﹐可謂賢公子矣。乃出其所藏書畫數十軸﹐皆世間罕見者。後余適陳﹐送以二詩﹐甚佳。又爲予先子集作後序。一時文士如雷希顏﹑元裕之﹑李長源﹑王飛伯皆遊其門。飛伯嘗有詩云「宣平坊裏楡林巷﹐便是臨淄公子家。寂寞畫堂豪貴少﹐時容詞客聽琵琶。」蓋實錄也。天興初﹐北兵犯河南﹐公已臥疾。予候之﹐因論及時事﹐公曰「敵勢如此﹐不能支﹐止可以降﹐全吾祖宗﹔且本夷狄﹐如得完顏氏一族歸我國中﹐使女直不滅﹐則善矣﹐余復何望爾﹖」後數月薨。五子﹐幼曰守禧﹐字慶之﹐年少﹐亦有俊才﹐作詩與字畫亦可喜。狀貌白皙﹐風神秀徹如仙人﹐公特鐘愛。嘗會予﹐指其書畫曰「將以付斯人。」公薨﹐崔立之變﹐皇族皆聚於禁中。將北遷﹐慶之病死﹐年未三十。公平生詩文甚多﹐晚自刊其詩三百首﹑樂府一百首﹐號《如庵小槁》﹐趙閒閒序之﹐行於世。其佳句有《聞閒閒再起爲翰林》云「蓮燭光中久廢吟﹐一朝超擢睿恩深。四朝耆舊大宗伯﹐三紀聲名老翰林。人道蛟龍得雲雨﹐我知麋鹿彊冠襟。寶巖﹤谷空﹥谷西窗夢﹐不信秋來不上心。」又﹐《過胥相墓》云「亭亭華表立朱門﹐始信徵南宰相尊。下馬讀碑人不識﹐夷山髙處望中原。」甚有唐人遠意。又﹐絕句﹕「孟津休道濁於涇﹐若遇承平也敢淸。河朔幾時桑柘底﹐只談王道不談兵。」不可謂無志者也。趙學士秉文﹐字周臣﹐磁州滏陽人。少擢第﹐作詩及字畫有名。王庭筠子端薦入翰林。因言事忤旨﹐外補。後再入館﹐爲修撰﹑待制﹐轉禮部郎中。出典岢嵐﹑平定﹑寧邊三郡。南渡﹐爲直學士﹐遷侍讀﹐拜禮部尙書﹐致仕。再起爲禮部﹐攺翰林學士。天興攺元夏五月卒﹐年七十三。公幼年詩與書皆法子端﹐後更學太白﹑東坡﹐字兼古今諸家學。及晚年﹐書大進。詩專法唐人﹐魁然一時文士領袖﹐壽考康寧爵位﹐士大夫罕及焉。性疏曠﹐無機鑿。治民鎭靜﹐不生事。在朝循循無異言。家居未嘗有聲色之娛﹐夫人卒﹐不再娶。斷葷肉﹐粗衣糲食不卹也。酷好學﹐至老不衰。後兩目頗昏﹐猶孜孜執捲鈔錄。上至六經解﹐外至浮屠﹑莊老﹑醫藥丹訣﹐無不究心。其所著有《太玄解》《老子解》《南華指要》《滏水集》《外集》﹐無慮數十萬言。自號閒閒居士云。李翰林純甫﹐字之純﹐宏州襄陰人。祖安上﹐嘗魁西京進士。父采仲文﹐卒於益都府治中。公幼穎悟異常兒。初爲詞賦學﹐後讀《左氏春秋》﹐大愛之﹐遂更爲經義學。逾冠﹐擢髙第﹐名聲燁然。爲文法莊周﹑左氏﹐故其詞雄奇簡古。後進宗之﹐文風由此一變。又喜談兵﹐慨然有經世志。泰和南徵﹐兩上疏﹐策其勝負。章宗咨異﹐給送軍中﹐後多如所料。宰執奇其文﹐薦入翰林。及北方兵起﹐又上疏論事﹐不報。宣宗南渡﹐再入翰林。時丞相術虎髙琪擅權﹐擢爲左司都事。公審其必敗﹐以母老辭去。俄而髙琪誅死﹐識者智之。再入翰林﹐連知貢舉。正大末﹐由取人逾新格﹐出ヘ坊州。未赴﹐攺京兆府判官﹐卒於南京﹐年四十七。公爲人聰敏﹐於學無所不通。少自負其才﹐謂功名可俯拾﹐作《矮柏賦》﹐以諸葛孔明﹑王景略自期。由小官上萬言書﹐援宋爲證﹐甚切。當路者以迂闊見抑﹐士論惜之。中年﹐度其道不行﹐益縱酒自放﹐無仕進意。得官未嘗成考﹐旋卽歸隱。居間﹐與禪僧﹑士子遊﹐惟以文酒爲事。嘯歌袒裼﹐出禮法外﹐或飲數月不醒。人有酒見招﹐不擇貴賤﹐必往﹐往輒醉。𨿽沈醉﹐亦未嘗廢著書。至於談笑怒罵﹐燦然皆成文理。天資喜士﹐後進有一善﹐極口稱推﹐一時名士﹐皆由公顯於世。又與之拍肩爾汝﹐忘年齒相歡。教育﹑撫摩﹐恩若親戚。故士大夫歸附﹐號爲當世龍門。嘗自作《屏山居士傳》﹐末云「雅喜推借後進。」如周嗣明﹑張﹑李經﹑王權﹑雷淵﹑余先子姓名﹑宋九嘉﹐皆以兄呼。而居士使酒玩世﹐人忤其意﹐輒罵之﹐皆其志趣也。其自贊曰「軀幹短小而芥視九州﹐形容寢陋而蟻虱公侯﹐語言蹇喫而連環可解﹐筆札訛癡而挽回萬牛。寧爲時所棄﹐不爲名所囚。是何人也耶﹖吾所學者淨名莊周。」晚自類其文﹐凡論性理及關佛老二家者﹐號內槁﹐其餘應物文字如碑志﹑詩賦﹐號外槁﹐蓋擬《莊子》內外篇。又解《楞嚴》《金剛經》《老子》《莊子》﹐又有《中庸集解》《鳴道集解》﹐號爲《中國心學西方文教》﹐數十萬言。嘗曰「自莊周後﹐惟王績﹑元結﹑鄭厚與吾。」此其所學也。每酒酣﹐歷歷論天下事﹐或談儒釋異同﹐𨿽環而攻之﹐莫能屈。世豈復有此俊傑人哉。◎○附錄﹕《重修面壁庵記》○大金興定六年二月屏山居士李純甫撰屏山居士﹐儒家子也。始知讀書﹐學賦以嗣家門﹔學大義以業科舉。又學詩以道意﹐學議論以見志﹐學古文以得虛名。頗喜史學﹐求經濟之術﹔深愛經學﹐窮理性之說。偶於玄學似有所得﹐遂於佛學亦有所入。學至於佛則無可學者﹐乃知佛卽聖人﹔聖人非佛﹐西方有中國之書﹐中國無西方之書也。吾佛大慈﹐皆如實語﹐發精微之義於明白處﹐索玄妙之理於委曲中。學士大夫猶畏其髙而疑其深﹐誣爲怪誕﹐詬爲邪淫﹐惜哉。龍宮海藏﹐瑯函貝葉無慮數千萬言﹐頂之而不觀﹐目之而不解。且數百年老師宿徳﹐又各執其所見﹐裂於宗乘﹐汩於義疏﹐吾佛之意掃地矣﹐悲夫。梁普通中﹐有菩提達摩大士自西方來﹐孤唱教外別傳之旨﹐豈吾佛教外復有所傳乎﹖特不泥於名相耳。眞傳教者非別傳也﹐如有雅樂﹐非本色則不成宮商﹔如有甲第﹐非主人則不知戶庭。自師之至﹐其子孫徧天下﹐多魁閎磊落之士﹐碩大光明﹐表表可紀。劇談髙論﹐逕造佛心。漸於義學﹑沙門﹐波及學士大夫﹐潛符密契不可勝數。其著而成書者﹐淸涼得之以疏《華嚴》﹐圭峯得之以鈔《圓覺》﹐無盡得之以解《法華》﹐潁濱得之以釋《老子》﹐吉甫得之以注《莊子》﹐李翺得之以述《中庸》﹐荊公父子得之以論《周易》﹐伊川兄弟得之以訓《詩書》﹐東萊得之以議《左氏》﹐無垢得之以說《語》論《孟》﹐使聖人之道不墮於寂滅﹐不死於虛無﹐不縛於形器﹐相爲表裏如符券然。𨿽狂夫愚婦﹐可以立悟於便旋顧盼之頃﹐如分余燈以燭冥室﹐顧不快哉﹗道冠儒履皆有大解脫門﹐翰墨文章亦爲遊戲三昧﹐此師之力也。新學晚生﹐愧無以報﹐今因少林主人志隆命其侍者海淨問訊屏山﹐曰照了居士王知非曁劉菩薩並其徒儲道人重修面壁庵﹐旣已落成﹐請記其歲月。時大金興定四年中元之前一日也。隨喜之餘﹐又洗手焚香﹐而爲之贊曰﹕玄關未啟﹐玉鎖生苔。靈臺未洗﹐金鏡塵埋。鐵牛穿鼻﹐石女懷胎。孰爲具眼﹖鼻祖西來。舟行萬里﹐禪心如灰。壁觀九年﹐梵音知雷。不戒而戒﹐不齋而齋。一衣一缽﹐五葉花開。或杖或拜﹐或嗔或舞﹐聲揚眉﹐顰呻舉武。或咄或咦﹐或牛或普﹐柏樹藥欄﹐燈籠露柱。彈指張弓﹐吹毛擊鼓。跌宕形容﹐逕庭言語。太漫汗中﹐剔渾淪處。有者个在﹐又恁麼去。津然可口﹐如甘露漿。薰然入骨﹐如エ卜香。如發管鑰﹐如施印章﹐金仙海藏﹐同時放光。竊吾糟粕﹐貸吾比糠。粉澤孔孟﹐刻畫老莊。八萬四千﹐淸涼道揚﹐屏山說破﹐誰取承當。雷翰林淵﹐字希顏﹐應州渾源人﹐與餘同裏﹐且姻家也。父思西仲﹐名進士﹐仕至同知北京轉運司。注《易》行於世。公幼喪父﹐以孤童入太學﹐讀書晝夜不休。𨿽貧甚﹐不以介意。從李屏山遊﹐遂知名。俄中髙第﹐調涇州錄事。坐髙庭玉獻臣之獄﹐幾死。後攺東平﹐遷東阿令﹐授徐州觀察判官。興定末﹐召爲英王府文學。俄入翰林﹐爲應奉。拜監察禦史﹐言五事﹐稱旨。又彈劾不避貴臣﹐出巡郡邑﹐所至有威譽﹐凡姦豪不法者﹐立箠殺之。坐此﹐爲小人所訟﹐罷去。久之﹐起爲太學博士﹑南京轉運司戶籍判官﹐遷翰林修撰。一夕暴卒﹐年四十八。。公博學有雄气﹐爲文章專法韓昌黎﹐尢長於敍事。詩雜坡﹑谷﹐喜新奇。好收古人書畫﹑碑刻藏於家﹐甚富。喜結交﹐凡當途貴要與布衣名士﹐無不往來。居京師﹐賓客踵門﹐未嘗去捨。後進經公品題以爲榮。家無餘貲﹐及待賓客﹐丰腆甚。蒞官﹐喜立名。初登第﹐攝令遂平﹐一邑大震。嘗笞州魁吏﹐州檄召﹐不應﹐罷去。後凡居一職﹐輒震耀。亦坐此。仕不達﹐然士論未嘗不壯之。嘗爲文祭髙公獻臣﹐其詞髙古﹐一時傳誦。工於尺牘﹐辭簡而甚文﹐朋友得之﹐輒以爲珍藏。發書頃刻數十軸﹐皆得體可愛。在館﹐與諸同年友制辭﹐皆摘其不及以箴之。如誥商衡平叔云「將迎間有﹐亦須風節之自持。」誥聶天驥元吉云「讀書大可益人﹐宜勤講學。」少年賦《松庵詩》曰「庵中偃臥龍﹐閱世須髯古。人天共護持﹐半夜起風雨。」《過華山懷陳希夷》云「五季乾坤半晦冥﹐先生有意俟澄淸。ぴぴ四十年來睡﹐開眼東方日已明。」又《梅影》云「維摩丈室冷於冰﹐千劫蕭然無盡燈。天女散花愁不寐﹐夜深髙髻影﹛髟曾﹜。」人皆傳之。初善李屏山﹐後善馮公叔獻﹐後善髙公獻臣﹐最後善趙公周臣﹑陳公正叔。早與余先子交﹐嘗同鄕校﹐同太學﹐後同朝。先子歿﹐公寄挽詩有云「鄕校連裾春誦學﹐上庠同榻夜論心。」余因請爲墓志。迄今﹐予家有公書簡甚多也。善飲啖﹐然未嘗見大醉。酒間論事﹐口喫而甚辯﹐出奇無窮﹐此眞豪士也。宋翰林九嘉﹐字飛卿﹐夏津人。少遊太學﹐有詞賦聲。從屏山遊﹐讀書﹑爲文有奇气﹐與雷希顏﹑李天英相埒也。至寧初﹐擢髙第﹐歷關中四邑﹐以能稱。召補省掾﹐爲當軸者所忌﹐求去。已而爲延安帥府所辟﹐充經歷官﹐召爲南京右巡院使﹐風采甚著。以不能事權要﹐罷官。俄入翰林﹐爲應奉。得風疾﹐引去。遭亂北還﹐道病歿﹐年未五十﹐士大夫惜之。飛卿爲人剛直﹐豪邁不羣﹐能政能文﹐甚爲時望所屬﹐不幸中以病廢﹐哀哉。初﹐召至南京﹐時屏山亦在﹐予每從之遊。亂後﹐予居八仙館﹐與飛卿相邇﹐日相見屬和﹐其詩猶在予橐中。少時《題太白泛月圖》云「江心月影盡一掬﹐船頭杯酒盡一吸。夜深風露點宮袍﹐天地之間一李白。」可想見其意气也。文辭簡古﹐法宋祁《新唐書》。惜乎爲吏事所奪﹐不多著。性不喜佛﹐𨿽從屏山遊﹐常與爭辯。在關中時﹐因楊煥然赴舉﹐書與屏山薦之﹐曰「煥然﹐佳士﹐往見吾兄﹐愼無以佛老乃之也。」屏山持之﹐示義遊以爲笑。其後西行﹐予以序送之﹐備論其守道不回﹐今玆云亡﹐豈復見此挺特之士乎﹖●卷二李經天英﹐錦州人。少有異才。入太學肄業﹐屏山見其詩曰「眞今世太白也。」盛稱諸公間﹐由是名大震。字畫亦絕人。再舉不第﹐拂衣歸。南渡後﹐其鄕帥有表至朝廷﹐士大夫識之﹐曰「此天英筆也。」朝議以武功就命ヘ其州﹐後不知所終。天英爲詩刻苦﹐喜出奇語﹐不蹈襲前人﹐妙處人莫能及。號無塵道人。《題太眞圖》云「君前欲拜還未拜﹐花枝無力東風羞。」又《夜雨》雲﹕「燈火萬家夜﹐蕭蕭簾下聲。」《晚望》云「夕陽萬里眼﹐人立秋黃中。」《夜起》云「夜半不得月﹐河漢空星辰。」又《步云意》云「一片昆侖心﹐夕陽小煙樹。」又四言云「老峯蹙云﹐壁立挽秀。林陰灑雨﹐蒼蒼玉斗。虛明滿鏡﹐夜气成晝。」此其詩體也。張伯玉﹐許州人﹐伯英運使弟也。少有俊才﹐美丰姿﹐髯齊於腹。爲人毫邁不羈﹐奇士也。初入太學﹐有聲。從屏山遊﹐與雷﹑李諸君及余先子善。雅尙气任俠﹐不肯下人。再舉不中﹐遂輟科舉計。居許之郾城﹐有園囿田宅甚丰。日役使諸侄治生事﹐而已則以詩酒自放﹐偃然爲西州豪俠魁。邑令過使﹐皆下之。喜稱人善﹐交遊有患難﹐極力挈扶。俗子少不愜意﹐輒罵。年四十餘不娶﹐有一妾﹐因小過以鐵簡殺之。嘗衣紫綺裘﹐半醉坐堂上﹐人望之如神。迨酒酣興發﹐引紙落筆﹐往往有天仙語。後病腦疽死﹐年未五十。麻九疇知幾爲文以祭﹐辯其爲人大略。少時與屏山飲燕市﹐有詩云「日日飲燕市﹐人人識張胡。西山晚來好﹐飲酒不下驢。」又云「昨日上髙樓﹐西山翡翠堆。今日上髙樓﹐西山如死灰。想見屏山老﹐療饑西山隈。餐盡西山色﹐髙樓空崔嵬。」又賦《古鏡》云「軒姿古鏡黑如漆﹐錦華鱗皴秋雨濕。」人以爲不減李長吉云。周嗣明晦之﹐眞定人。叔昂徳卿﹐名士﹐文章气勢一時流輩推之。屏山最愛之﹐嘗曰「若徳卿操履端重﹐學問淳深﹐眞韓﹑歐輩人也。」晦之爲人有學﹐長於議論﹐自號放翁。屏山嘗與作《眞贊》﹐與雷﹑宋﹑張﹑李輩頡頏。同余先子擢第後﹐從其叔北徵﹐在軍中。軍敗﹐父子俱縊死。屏山《贅談》﹐晦之序也。屏山《送李天英詩》云「髯張元是人中龍﹐喜如俊鶻盤秋空。怒如怪獸拔枯松﹐更著短周時緩頰。智囊無底眼如月﹐斫頭不屈面如鐵。一說未終復一說﹐敵相厄已錚錚。二豪同運又連衡﹐屏山直欲樹降旌。那得人間有阿英﹐阿英魁奇天下士。筆頭風雨三千字﹐醉倒謫仙元不死﹐時借奇兵攻二子。」可想見三人者也。王權士衡﹐眞定人﹐又名之奇。從屏山遊﹐屏山稱之。爲人跌宕不羈。喜功名。博學﹐無所不覽。酣飲放歌﹐人以爲狂。屏山爲作《狂眞贊》。與余先子同年進士﹐然仕宦連蹇。晚召入朝﹐爲部勾當官。俄辟爲縣令﹐未赴。家魯山﹐爲縣吏所辱﹐憤惋發疾死。貞初﹐余先子攝許州幕﹐時屏山﹐二張﹕伯英﹑伯玉﹐雷﹑魏諸公皆在焉﹐日會飲爲樂。忽髙公獻臣將赴河南﹐來過﹐諸公詣之。及夕﹐獨希顏﹑士衡畱宿。髙旣去﹐未幾﹐爲主帥所誣陷以有異志﹐逮捕諸黨與。符下潁川﹐械二公﹐赴洛獄﹐掠萬端。會赦﹐方得免。然自玆士衡無仕進之意矣。麻九疇知幾﹐初名文純﹐易州人。幼穎悟﹐善艸書﹐能詩﹐號神童。旣長﹐入太學﹐刻苦自勵﹐爲趙閒閒﹑李屏山所知。南渡後﹐居郾﹑蔡間﹐入遂平西山讀書。爲經義學﹐精甚。興定末﹐試開封府﹐詞賦乙﹐經義魁。再試南省﹐復然。聲譽大振﹐南都婦人小兒皆知名。及廷試﹐以誤絀﹐士論惜之。已而隱居﹐不爲科舉計。正大初﹐門人王說﹑王采苓俱中第﹐上以其年幼﹐怪而問之﹐具知知幾爲師﹐近臣言其有才學﹐平章政事侯公摯﹑翰林學士趙公秉文俱薦之﹐特召賜進士第。以病﹐不拜官﹐告歸。病已﹐赴調﹐授太常寺太祝。俄入翰林﹐復以病去﹐居郾。久之﹐北兵入河南﹐知幾挈其孥入確山避亂﹐後復出﹐爲兵士所得﹐驅之北邊﹐至廣平病死。知幾爲人耿介淸苦﹐𨿽居貧﹐不妄干求﹐卓然以道自守。然性隘狹﹐交遊少不愜意﹐輒怒去﹐蓋處士之剛者也。初﹐因經義學《易》﹐後喜邵堯夫《皇極書》﹐因學算數。又喜卜筮射覆之術。晚更喜醫方﹐與名醫張子和遊﹐盡傳其學。爲文精密巧健﹐詩尢奇峭﹐妙處似唐人。嘗作《透光鏡篆韻詩》﹐人爭傳寫。後以避謗﹑畏時忌﹐持戒不作詩﹐益潛心爲《易》學。與張伯玉﹑宋飛卿﹑雷希顏﹑李飲叔及余先子善。先子初攝令郾城﹐日與唱酬爲友。後知幾試開封﹐先子爲禦史﹐監試﹐而王翰林從之﹑李翰林之純爲有司﹐因相與讀舉子之文﹐見其有雄麗者﹐相謂曰「是必知幾。」因擢爲魁。已而果然﹐士林以得人相賀。晚最爲趙閒閒所知﹐有《送麻徵君序並詩》云。辛願敬之﹐河南人﹐自號女幾野人﹐又號溪南詩老。幼嗜書﹐苦學﹐坐環堵數年﹐由是六經百家無不通貫。喜作詩﹐五言尢工﹐人以爲得少陵句法。平生不爲科舉計﹐且未嘗至京師﹐砉然中州一逸士也。爲人質古﹐不嫻世事﹐麻絳艸履﹐或倚仗讀書﹐市中人訝之亦不卹。嘗謂王郁飛伯曰「王侯將相﹐世所共嗜者﹐聖人有以得之亦不避。得之不以道﹐與夫居之不能行己之志﹐是欲澡其身而伏於廁也。此言他人難聞﹐子宜保之。」此可見其志趣也。貞初﹐先子主長葛簿﹐敬之素不識﹐聞其名來謁﹐相得甚歡。及別﹐厚贈之。歸而買牛﹐使其子躬耕以自給。居女幾山下﹐往來長水﹑永寧間﹐惟以吟詠講誦爲事﹐朝士大夫願交而不得也。正大中﹐先子令葉﹐復來遊﹐後歸洛下﹐病歿。有詩數千首﹐常在行橐中。其佳句有云「院靜寬畱月﹐窗虛細度云。」又﹕「鶯銜晚色啼深樹﹐燕掠春陰入短墻。」又﹕「波搖朗月浮金鏡﹐嶺隔華星斷玉繩。」又﹕「箕山潁水春風裏﹐喚起巢由共一杯。」又﹕「黃綺暫來爲漢友﹐巢由終不是唐臣。」眞處士詩也。趙宜祿宜之﹐忻州人。幼舉童子第。及壯﹐病目失明﹐自號愚軒居士。髙才能詩﹐其所讀書﹐皆自少時不忘。居西山下﹐止以吟詠爲樂﹐名士無不與遊﹐趙﹑李諸公甚重之。屏山嘗賦《愚軒》云「我𨿽有眼不如無﹐安得恰似愚軒愚﹖」後病歿﹐有《愚軒集》。其《題嵩陽歸隱圖》云「風煙萬頃一椽茅﹐丘壑端能傲市朝。窈窕雲山三兔穴﹐飄飄風樹一鳩巢。本來無取亦無與﹐只合自漁還自樵。三十六峯俱可隱﹐願從君後不須招。」《送辛敬之》云「李白久矣騎長鯨﹐後五百歲之純生。」史學學優﹐河南人。昆弟三人﹐兄才長亦知名。學優之學﹐長於史傳﹑地理。工詩﹐絕句殊妙。年五十﹐擢南省魁﹐後中廷策﹐得主武陽簿﹐頗有政聲。再辟盧氏令﹐病卒。興定末﹐與餘同試於廷﹐始識之﹐中夜棘闈談至旦。後先子令葉﹐學優復來遊。先子歿﹐學優寄挽詩。未幾﹐亦下世。有詩數百首﹐其《七夕》云「箱牛回馭錦機閒﹐天上悲歡亦夢間。月夜憑肩人不見﹐蕭蕭風葉滿驪山。」又﹐絕句﹕「石璧城頭夜斬關﹐軟紅塵底曉催班。道人一笑那知此﹐門外淸溪屋上山。」又﹐《哭屏山》云「張侯新作九原人﹐梁子今爲戰血塵。四海交遊零落盡﹐白頭扶杖哭之純。」李獻能欽叔﹐河中人。先世以武功顯﹐仕至金吾衛上將軍﹐時號李金吾家。迨欽叔昆弟﹐皆以文學有名。從兄欽止獻卿先擢第﹐繼以欽叔﹐又繼以仲兄欽若獻誠﹑從弟欽用獻甫﹐故李氏有四桂堂。欽叔苦學博覽﹐無不通﹐尢長於四六。南渡﹐擢南省魁﹐復中宏詞﹐遂入翰林﹐爲應奉。考滿再畱﹐出爲州觀察判官。再入﹐遷修撰。正大末﹐授河中帥府經歷官。北兵來政﹐軍敗﹐奔陜﹐又爲陜府經歷官。天興攺元﹐陜亂﹐見殺﹐年四十三。欽叔爲人眇小而黑色﹐頗有髯。善談論﹐每敷說今古﹐聲鏗亮可聽﹐作詩有志於風雅﹐又刻意樂章。在翰院﹐應機敏捷﹐號得體。趙閒閒﹑李屏山嘗曰「李欽叔﹐天生今世翰苑材。」故諸公薦之﹐不令出館。嘗謂人云「吾幼夢官至五品﹐壽不至五十。」後竟如其言﹐異哉。冀禹錫京父﹐惠州龍山人。幼聰敏絕倫﹐年十九﹐擢大興魁﹐入太學﹐有聲。弱冠登髙第﹐時雷希顏﹑宋飛卿皆同榜﹐號爲得人。京父入仕以能稱﹐遇事風生﹐老吏莫及。初主沈丘簿﹐以年少﹐喜交遊﹑飲酒﹐遂爲其令所乘﹐坐廢。再調考﹑柘二城﹐皆主簿﹐又以治聞。由前過﹐終不得京官。朝士屢薦之﹐爲當途者所沮。居閒﹐日與諸公宴遊。蒙昭雪﹐得扶風丞﹐因客睢陽﹐爲行樞密院辟爲都事。末帝東遷﹐擢爲應奉翰林文字﹐充尙書省都事。蒲察官奴之變﹐與宰相李蹊同見殺﹐年四十三。京父少年作詩﹐鍛煉甚工﹐寫畫亦勁健可喜﹐其《贈先子詩》有云「忠策萬言憂國獻﹐好詩千首課兒鈔。」又﹐《哭先子》云「大才自古無髙位﹐吾道何人主後盟。」又﹕「醉鄕廣大寬畱地﹐仕路崎嶇小作程。」聞誅髙琪詔下﹐《寄聶元吉》云「開函喜讀故人書﹐四海窮愁一豁無。見說帝庭新殛鯀﹐逆知天意欲亡吳。兩宮日月開明詔﹐萬國衣冠入坦途。莫向新亭共囚泣﹐中興豈止一夷吾﹖」散文亦精致﹐嘗作余先子哀詞﹐雷丈希顏善之。王渥仲澤﹐後名仲澤﹐太原人﹐家世貴顯。少遊太學﹐有詞賦聲。屢中髙選。南渡後擢第﹐爲時帥奧屯邦獻﹑完顏斜烈所知﹐故多在兵間。後辟令寧陵﹐有治迹﹐召爲省掾。因使宋至揚州﹐應對華敏﹐宋人重之。回爲太學助教﹐充樞密院經歷官。俄遷右司都事﹐稍見信用。天興攺元﹐從赤盞合喜提兵出援武仙鄭州西﹐遇北兵﹐大戰﹐歿於陣。性明俊不羈﹐博學﹐無所不通。長於談論﹐使人聽之忘倦。工尺牘﹐字畫遒美﹐有晉人風。作詩多有佳句﹐其《過潁亭》云「九山西絡煙霞去﹐一水南吞潤壑流。賓主唱酬空翠琰﹐干戈橫絕自滄州。」又﹐《贈李道人》云「簿領沈迷嫌我俗﹐雲山放浪覺君賢。」又﹐穎州西湖》云「破除北客三年恨﹐慚愧西湖五月春。」又﹐《過龍門》云「詩成一大笑﹐浩浩淇波東。」李汾長源﹐先名讓﹐字敬之﹐太原人。少遊秦中﹐喜讀史書﹐覽古今成敗治亂﹐慨然有功名心。工於詩﹐專學唐人﹐其妙處不減太白﹑崔顥。爲人尙气﹐跌宕不羈。頗褊躁﹐觸之輒怒﹐以是多爲人所惡。嘗以書謁行臺胥相國鼎﹐胥未之禮也。長源後投以書﹐盡發胥過惡﹐胥大怒﹐然以其士人﹐容之。元光間遊梁﹐舉進士不中。能詩聲一日動京師﹐諸公辟爲史院書寫。時趙閒閒爲翰林﹐雷希顏﹑李欽叔皆在院﹐長源不少下之﹐諸公怒﹐將逐去﹐亦不屑﹐後以病目免歸。復入南京﹐上書言時事﹐不報。出客唐鄧﹐會北兵入境﹐恆山公武仙署爲掌書記﹐在軍中。金國亡﹐長源勸仙歸宋﹐未幾﹐爲仙麾下所殺﹐年未四十﹐哀哉﹗平生詩甚多﹐不自收集﹐故往往散落。其《再過長安》有云「三輔樓臺失歸燕﹐上林花木怨啼鵑。空餘一掬傷時淚﹐暗墮昭陵石馬前。」又﹐《下第絕句》云「學劍攻書事兩違﹐回頭三十四年非。東風萬里衡門下﹐依舊中原一布衣。」又﹐《記時事》云「捕得酒泉生口說﹐眾酋嫠面哭單於。」《望少室》云「圭影靜涵秋气老﹐劍鋒橫倚斗杓寒。」《夏夜》云「鴉銜暝色投林急﹐螢曳餘光入艸深。」《鸛雀樓》云「白鳥去邊紅樹少﹐斷雲橫處碧山多。」樂府歌行尢雄峭可喜。李夷子遷﹐後名亻武﹐字季武﹐陳郡人。出於兵家﹐能刻苦爲學。喜讀史書﹐究古今成敗治亂。尢喜武事﹐習兵法﹑擊劍﹑馳射﹐有志於功名。累舉詞賦﹐不中﹐攺試經義﹐復不售。後將棄二科﹐以武舉進身。無何﹐陳陷﹐死﹐年四十二。子遷爲人介特﹐自守不羣﹐然尙气使酒﹐剛甚。平居循謹﹐惟恐傷人。旣醉﹐𨿽王公大人罵不卹。爲文尙奇澀﹐喜唐人﹐作詩尢勁壯﹐多奇語﹐然不爲鄕裏所知。貞末﹐先子爲陳幕﹐一見喜之﹐爲延譽諸公間。後爲麻知幾﹑雷希顏所重﹐東方後進皆推以爲魁。若侯季書﹑雷伯威﹑王飛伯﹑杜仲梁﹑曹通甫輩皆以兄事﹐與余最深。子遷旣死﹐余嘗爲哀詞﹐道其爲人之詳。平生詩不甚多﹐不如意﹐輒毀去。嘗賦《古鏡》﹐諸公稱之。其詩曰「盤盤古皇州﹐夢斷繁華缺。一鞭春事忙﹐耕出壠頭月。土蝕背花暗﹐蹄涔駭龍蹲。須髯殆欲張﹐不敢著手捫﹐星環紫極位﹐劍外十三字。細看淸用文﹐溟漠君墓志。壽堂鎖菱花﹐引得阿紫家。榛煙夕霏時﹐幾照拂雙鴉。神物污𨿽久﹐一日落吾手。壽光閱人多﹐嘗有此客不﹖呵呵吾戲云﹐雅志踵先民。鏡裏春風面﹐泉下今日塵。九原不可作﹐哲弟師有若。摩挲一面銅﹐便有親炙樂。」又﹐《弔張伯玉》云「匣內靑蛇亦悲吼﹐竟憑誰識抉云材。」又﹐《贈赤腿王》云「石鼎夜聯詩句健﹐布囊春醉酒錢粗。」●卷三侯策季書﹐先字君澤﹐中山人。少不喜學﹐鬥鷄走狗雄鄕裏。南渡後﹐慨然有爲學心﹐與一時名士遊﹐盡絕少年事。喜作詩﹐刻苦向學﹐自漢魏六朝﹑唐宋人諸集﹐無不研究。初爲李子遷所知﹐薦於余﹐先子亦喜之。王飛伯負其材﹐素少許可﹐一見季書詩﹐卽加敬。爲人任俠尙气﹐然修謹無過失﹐與余交最深。久之﹐居南頓。家甚貧﹐遇朋友﹐傾所有共樂。天興攺元﹐陳亂﹐失妻﹐獨走大梁﹐詣余。會疾作﹐數月死。諸朋友爲買棺﹐葬西城。余爲志其墓﹐刻石。平生詩甚多﹐同王飛伯唱和南頓﹐同餘唱合梁園﹐又喜效西昆體﹐甚有得。其《弔一貴人》云「歌翻《薤露》芻靈遠﹐門掩秋風甲第深。」又云「峯前雨送閨中夢﹐樓上云凝扇底歌。」又﹕「明月花樓間玉鳳﹐秋風桂漏戛銅龍。」又﹕「九疑湘瑟悲龍竹﹐子夜秦蕭隔鳳樓。」又﹕「幽鳥弄音花覆地﹐斷虹沈影水明河。」又﹐《詠雨》雲﹕「勢侵書帙湘蕓潤﹐聲入簾旌蠟炬淸。」又﹐《和飛伯》云「世事催人南去早﹐夢魂失路北歸遲。」置之唐人集中﹐誰復疑其非也﹖」雷伯威﹐坊州人。父秀實﹐亦名進士。伯威博學能文﹐作詩曲雅﹐多有佳句﹐時輩稱之。初﹐余過陽夏聞其名﹐及一見﹐傾倒歡甚。後伯威赴葬余先子淮陽﹐爲誄文﹐雅澹可喜。余以示雷翰林﹐奇之。已而﹐以家貧母老﹐爲國史院書寫。秩滿﹐爲八作使。亂後南奔﹐道爲兵士所殺﹐年未四十﹐哀哉﹗伯威爲人議論刻深﹐然於文字甚工細。每酒酣﹐談說今古莫能窮。又欲取奇異功名﹐自喜﹐亦不羈之士也。其詩多散落﹐有《遊龍徳宮》云「千年金穀銅駝怨﹐萬里蜀天杜宇啼。」又「明月淸風一壺酒﹐與君同酹信陵墳。」王郁飛伯﹐奇士也。少餘一歲﹐與余交最深。儀狀魁奇﹐目光如鶻﹐步武翩然﹐相者云「病鶴狀貌也。」少居鈞臺﹐閉門讀書﹐不接人事數載。爲文閎肆奇古﹐動輒數千百言﹐法柳柳州。歌詩飄逸﹐有太白气象。初爲禦史程公震所知﹐繼爲李翰林欽叔﹑麻徵君知幾﹑史盧氏學優嘉賞﹐且共爲延譽籍籍。正大初﹐余先子令葉﹐飛伯持諸公書來投﹐先子異其文﹐置門下﹐遂與余定交﹐每觴酒宴遊無不在。已而入南京﹐見趙﹑雷諸公﹐皆稱之不已。布衣少年﹐名動京師。後因下第﹐西遊洛中。余居淮陽﹐凡三過﹐畱輒數月﹐唱酬談論相髙。每相別﹐輒以所著相寄﹐且相髙訂爲益。正大末﹐南京被圍﹐復相守圍城中。天興攺元秋﹐飛伯忽過余別曰「吾ㄣ伏陷阱﹐不自得﹐今將突圍遠舉﹐然生死未可知。」因出其所作《王子小傳》屬余曰「玆不朽之托也。」余不能止之而去﹐三年不知存亡。丙申歲南遊﹐遇交遊輩說﹐飛伯初爲東諸侯兵士所得﹐其將厚遇之。飛伯徑行不設機﹐久之﹐爲其下所忌﹐見殺。臨終﹐懷中出書曰「是吾平生著述﹐可傳付中州士大夫﹐王飛伯死矣。」計其時﹐年甫三十。予哭諸鎭陽。蓋飛伯爲人𨿽聰穎絕人﹐然涉世日淺﹐頗驁岸不通徹﹐此所以不免。余嘗見其舉止言談無顧忌﹐旁爲A5然﹐而飛伯益自信莫能戒﹐以是常得謗議﹐爲俗人所憎﹐迄今談其名不悅者多矣。嗟呼﹐以斯人之才气﹐稍有鍛煉﹐其文章所至﹐豈易量哉﹖今而中道催折﹐不迄於大成﹐可以爲斯文嘆。其詩文往來與余最多﹐有淮陽唱和﹑南頓聯句﹑古賦銘贊﹑書序數十首﹐遭亂﹐皆在余橐中。今仍略載其《小傳》云「先生名靑雄﹐一句郁﹐大興府人也。十五代祖圭﹐相唐太宗﹐官侍中﹑永寧郡公。曾祖衍﹐金紫光祿大夫﹑定海軍節度使﹐兼菜州管內觀察使。祖彥信﹐州宜祿尉。父欽﹐山東路轉運司鹽鐵判官。先生始生之月﹐父夢神人自天而下﹐開所負紫絲囊﹐賜一大雕﹐且云﹕『呈後必來取。』其雕在地振羽一鳴﹐驚而寤。訪諸日者﹐繇曰﹕『凜凜霜鶚﹐賜自上穹。旣文於外﹐又剛於中。法生貴子﹐其應在公。他日必作﹐靑雲之雄。』先生旣生﹐因采其語爲名字。年十八﹐父歿。家素富﹐貲累千金﹐遭亂﹐蕩散無幾﹐先生殊不以爲意﹐發憤讀書。是時﹐學者惟事科舉時文﹐先生爲文﹐一掃積獘﹐專法古人﹐最早爲麻徵君九疇所賞﹐其後潛心述作﹐未嘗輕求人知。李欽叔過鈞臺﹐得其所著《傷魯麟》《導懷》等賦並《楊孝童碑》《王夢祥哀辭》﹐大驚﹐謄書﹐徧薦於諸公﹐先生之名始滿天下。自此﹐去鈞臺﹐放遊四方﹐又移隱陘山﹐覃思古學。正大五年﹐先生年二十五矣﹐來遊京師﹐諸公倒屣爭識其面。宰相聞其名﹐取其所作文章﹐將薦之﹐事中格。樗軒﹑閒閒朝廷二大老﹐皆致禮於先生﹐交館之。明年﹐以兩科舉進士﹐不中﹐西遊洛陽﹐放懷詩酒﹐盡山水之歡。先生平日好議論﹐尙气﹐自以爲儒中俠。所向敢爲﹐不以毀譽易心。又自能繼大事﹐其論學﹐孔氏能兼佛老。佛老爲世害﹐然有從事於孔氏之心學者﹐徒能言而不能行﹐縱欲行之﹐又皆執於一隅﹐不能周徧。故嘗欲著書﹐推明孔氏之心學﹐又別言之行之二者之不同﹐以去學者之獘。其論經學﹐以爲宋儒見解最髙﹐𨿽皆知東漢之傳注﹐今人惟知蹈襲前人﹐不敢誰何﹐使天然之智識不具﹐而經世實用不宏﹐視東漢傳注尢爲甚。亦欲著書﹐專與宋儒商訂。其論爲文﹐以爲近代文章爲習俗所蠹﹐爲能遽洗其陋﹐非有絕世之人奮然以古作者自任﹐不能唱起斯文。故嘗欲爲文﹐取韓﹑柳之辭﹐程﹑張之理﹐合而爲一﹐方盡天下之妙。其論詩﹐以爲世人皆知作詩﹐而未嘗有知學詩者﹐故其詩皆不足觀。詩學當自三百篇始﹐其次《離騷》﹐漢魏六朝﹐唐人﹐近皆置之不論﹐蓋以尖慢浮雜﹐無復古體。故先生之詩﹐必求盡古從之所長﹐削去後人之所短。其論詩之詳皆成書。其論出處﹐以爲仕宦本求得志﹐行其所知以濟斯民。其或進而不能行﹐不若居髙養豪行樂自適。不爲世网所羈﹐頗以李白爲則。先生受知最深者﹐曰樗軒公完顏﹑閒閒公趙秉文﹑余先子﹑雷淵﹑李獻能﹑王若虛﹑麻九疇﹑史學優﹑程震﹑宋九嘉。其遊從最久者﹐曰李汾﹑楊宏道﹑元好問﹐魏蟠﹑張邦直﹑杜仁傑﹑曹居一﹑雷﹑冀禹錫﹑張介﹑王說﹑王采苓﹑趙著﹑張甫﹑王鑄﹑劉輯﹑李仝﹑劉源﹑楊奐﹑胡權﹑徒單公履﹑呂鯤﹑史環﹑李亻武﹑侯策﹑張傑﹑劉郁﹑左坦﹑牛汝霜﹑術虎邃﹑烏林答爽﹑僧性英諸公。隨得書無次第。至於心交者﹐惟李冶﹑劉祁二人而已。八年﹐先生復至京師﹐十二月﹐遇後俊﹐京城被圍﹐先生上書言事﹐不報。明年四月﹐圍稍解﹐五月﹐先生挺身獨出﹐遠隱名山﹐不知所終。劉昴霄景賢﹐陵川人。博學能文﹐從屏山遊﹐又與雷希顏﹑辛敬之﹑元裕之善。嘗由任子入官﹐已而隱居洛西山水間。逾四十﹐病卒。其詩有云「歲月銷磨詩硯裏﹐河山浮動酒杯中。迢迢萬里乾坤眼﹐凜凜千年艸木風。」元裕之嘗稱之﹐餘恨未之識也。術虎邃士玄﹐先名玄﹐字溫伯﹐女直納鄰猛安也。𨿽貴家﹐刻苦爲詩如寒士。喜與士大夫遊。初﹐受學於辛敬之﹐習《左氏春秋》。後與侯季書交﹐築室商水大野中。惡衣糲食﹐以吟詠爲事﹐詩益工。時余在淮陽﹐屢相從講學。迨北兵入河南﹐被命提兵戍亳州﹐已而亳亂見殺﹐年未四十也。少年詩云「山連嵩少雲煙晚﹐地接崤函艸木秋。」其寄余云「西湖風景昔同遊﹐醉上蘭舟泛碧流。楊柳風生潮水闊﹐芙蕖煙盡野塘幽。花邊落日明金勒﹐雲裏淸歌繞畫樓。今夜相思滿城月﹐梁臺楚水兩悠悠。」又﹐《睢陽道中》云「又渡氵殷江二月時﹐淮陽東下思依依。邱園寂寞生春艸﹐城闕荒涼對落暉。去國十年初避亂﹐投荒萬里正思歸。臨岐卻羨春來雁﹐亂逐東風向北飛。」又﹐《書懷》云「關中客子去遲遲﹐飄泊炎荒兩鬢絲。三楚樓臺淹此日﹐五陵鞍馬想當時。春風艸長淮陽路﹐落日云埋漢帝祠。回首故鄕何處是﹐北山天際綠參差。」甚有唐人風致。烏林答爽﹐字肅孺﹐女直世襲謀克也。風神瀟灑﹐美少年。性聰穎﹐作奇語﹐喜從名士遊。居淮陽﹐日詣余家﹐夜歸其室﹐抄寫諷誦終夕。𨿽世族家﹐甚貧。爲後母所制﹐逾冠未娶。惡衣糲食恬如。遇交遊﹐杯酒豪縱可喜。余謂使其志不輟﹐年稍長﹐則當魁其輩流。壬辰陳陷﹐赴水死﹐年未三十。初﹐賦《鄴研詩》有云「上有丹錫花﹐秋河碎星斗。磨研淸且厲﹐玉瑟鳴風牖。」又賦《古尺》云「背逐一道十三虹﹐赤鬣金鱗何夭矯﹗翻思昨夜雷霆怒﹐只恐乘雲上天去。」又﹐《七夕曲》云「天上別離淚更多﹐滿空飛下淸秋雨。」其才淸麗俊拔似李賀﹐惜乎﹐不見其大成也。劉琢伯成﹐中山人﹐刻苦爲學﹐事母教弟﹐以孝友聞朋友。居鄧州﹐人甚重之。正大初﹐舉進士南京﹐余始與相識。俄下第歸。久之﹐河南亂﹐聞在武仙軍中。仙使使宋﹐回爲所殺﹐哀哉。作詩甚工﹐有云「吳蠶絲就方成繭﹐楚柳綿飛又作萍。」非淺淺者所能道也。其過葉哭余先子詩亦佳。史懷季山﹐陳郡人。少遊宕不羈﹐然有才思。旣壯﹐乃折節爲學﹐與名士李子遷﹑侯季書﹑王飛伯遊。作詩甚有力﹐《冬日卽事》云「檐雪日髙晴滴雨﹐鑪煙風定暖生云。」亦可喜也。又作《古劍詩》﹐極工。陳陷﹐死。劉仲宣﹐中山人。讀書有才學﹐作詩甚有可稱。嘗作《淮陽八詠》﹐工甚。居西華之小姚鎭﹐時來遊陳﹐余識之。遭亂歿。髙永信卿﹐漁陽人。倜儻尙气﹐輕財好交遊。頗讀書﹐喜談兵。文辭豪放﹐長於論事。嘗從屏山遊﹐與李長源﹑元裕之﹑村仲梁﹑李稚川相善。累舉不第﹐家甚貧。正大末﹐余居淮陽﹐信卿持諸公書來謁﹐因爲定交。畱月餘﹐西去。未幾﹐同在南京被圍。嘗上書言事﹐不報。以病死。自號應庵。胡權直卿﹐衛州人。南渡﹐有詩聲﹐累舉不第。貧甚﹐性狂狹﹐不能容尋常人﹐年過四十方娶。嘗投余先子淮陽﹐又與餘同試於京。遭亂北歸﹐以病卒。田永錫﹐義州人。叔思敬耀卿﹐名進士。永錫少有詩聲﹐其《過東坡墳詩》云「富貴一場春夜夢﹐文章萬斛冷雲泉。英魂返卻眉山秀﹐依舊春風艸木天。」爲人傳誦。興定末﹐同余試南京﹐擢第。遭亂南奔﹐在江淮間﹐病卒。李公渡﹐相州人﹐王黃華門生也﹐自號六峯居士。爲詩及字畫﹐皆得法於黃華。與趙閒閒諸公遊﹐連蹇科場﹐竟不第。至六十餘﹐病終。時人言公渡賦不如詩﹐詩不如字﹐字不如畫。科舉﹐賦最緊﹐何公渡最緊下也。興定末﹐與餘同試開封﹐中選﹐公渡甚喜﹐有詩示余先子﹐後云「姓名偶脫孫山外﹐文字幸爲坡老知。誰念三生李方叔﹐欲將殘喘寄鑪錘。」先子和答云「瓶有儲糧鬢有絲﹐蹉跎歲晚坐書癡。輞川畫隱王摩詰﹐錦裏詩窮杜拾遺。應舉尙陪新進士﹐主文多是舊相知。春闈看決魚龍陣﹐未必尖錐勝鈍錘。」士林相傳以爲笑談。劉勛少宣﹐雲中人。初名訥﹐字辯老﹐與其兄漢老俱工詩。幼隨官居濟南二十餘載。後南渡居陳﹐數與余先子唱酬。爲人俊爽滑稽﹐每尊俎間一談一笑可喜。科舉連蹇﹐竟不第。年五十餘﹐陳陷﹐死。平生詩甚多﹐大槪尖新﹐長於對屬。其佳句有云「午風襟袖知秋早﹐甲夜闌干得月多。」又﹐《濟南泛舟》云「人行著色屏風裏﹐舟在回文錦字中。」又﹐上先人云「南山有後傳能賦﹐北闕無人繼敢言。」送余赴試云「文章四海名父子﹐孝友一門佳弟兄。」又﹐《贈王淸卿》云「長拖酒債杜工部﹐新有詩聲侯校書。」《贈馬元章》云「曾著麻鞋見天子﹐敢將道服襯朝衣。」又「車轂春雷震屋山﹐馬蹄亂雹響柴關。何時得个茅庵子﹐不在車塵馬足間。」又﹐《畫馬》末云「神物世間尋不見﹐五陵春艸色萋萋。」仲兄譙﹐字庭老﹐亦好古﹐作詩不凡。寧知微明甫﹐宿州人。博學﹐無所不知﹐尢長於史事。劇談古今治亂或諸家文章﹐歷歷不可窮。援筆爲詩文亦敏贍可喜。舉經義﹐連不中。遷居淮陽﹐與余遊二載。家積書萬卷﹐載以行。麻知幾及余先子皆重之。後還鄕遭亂﹐不知所在。或云﹐渡淮在南中。余嘗有《西遊詩》四十餘篇﹐明甫取而觀﹐一夕盡和其韻以見示﹐其間佳句甚多。崔遵懷祖﹐燕人。父建昌曼卿﹐名進士。懷祖少有詞賦聲﹐所交皆名士。累舉不第。南渡﹐輟科舉不爲﹐居嵩山下﹐以讀書作詩爲事。正大末﹐北兵入河南﹐懷祖爲兵所得﹐脇令往招洛陽﹐見殺。嘗有詩云「靑山似有十年舊﹐小雪又爲三日畱。」元裕之稱之。曹恆君章﹐應州人﹐髙丞相汝礪之婿也。少讀書﹐不喜爲科舉計。惟性孤介﹐不肯事富貴人。南渡﹐居大梁﹐葺軒種竹﹐號「友直」﹐余先子爲作賦記之。又好收古人書畫﹑器物﹐藹然有士君子風。遭亂病歿。有子之謙﹐擢第。王賓徳卿﹐亳州人。擢第﹐爲虹令﹐有聲。入爲省掾﹐坐事罷。遭亂還鄕﹐會兵變﹐賓起率眾據城﹐復屬金朝。已而見殺。爲人詼諧﹑輕脫﹐嗜酒﹐無威儀。詩頗工﹐有上先子云「致君有道莫如律﹐敢諫不行猶得名。」●卷四王元節字子元﹐宏州人﹐余髙祖南山翁婿也。家世貴顯﹐才髙﹐以詩酒自豪。擢第﹐得官輒歸﹐不樂仕宦。與余從曾祖西巖子多唱酬。其《明妃詩》云「環佩魂歸靑冢月﹐琵琶聲斷黑河秋。漢家多少徵邊將﹐泉下相逢也自羞。」甚爲人所傳。劉仲尹致君﹐號龍山﹐遼陽人﹐李欽叔外祖也。少擢第﹐終昭義軍節度副使。能詩﹐學江西諸公。其《墨梅詩》云「髙髻長眉滿漢宮﹐君王圖上按春風。龍沙萬里王家女﹐不著黃金買畫工。」爲人所傳。又有《梅影詩》云「王換嚴更三唱雞﹐小樓天澹月平西。風簾不著闌干角﹐瞥見傷春背面啼。」陳君可﹐永寧人。有《梅影詩》云「隔窗疑是李夫人﹐江月多情爲返魂。不似丹靑舊顏色﹐十分憔悴立黃昏。」王特起正之﹐代州崞縣人。少工詞賦有聲。年四十餘方擢第。作詩極髙﹐嘗有《龍徳聯句》﹐爲時所稱。又題楊叔玉所藏《雙峯競秀圖》云「龍頭矗雙角﹐駝背堆寒峯。」諸公嘉其破的。晚年取一側室﹐畱別一樂章《喜遷鶯》﹐至今人傳之﹕「東樓歡宴。記遺簪綺席﹐題詩羅扇。月枕雙欹﹐云窗同夢﹐相伴小花深院。舊歡頓成陳迹﹐翻作一番新怨。素秋晚﹐聽《陽關三疊》﹐一樽相餞。畱戀。情繾綣。紅淚洗妝﹐雨濕梨花面。雁底關河﹐馬頭星月﹐西去一程程遠。但願此心如舊﹐天也不違人願。再相見﹐老生涯分付﹐藥鑪經卷。」餘詩惜不多見。嘗爲沁源令﹐政頗嚴。後爲司竹監官。疾卒。劉昂次霄﹐濟南人﹐有才譽。以先有劉昂之昂﹐故號小劉昂。泰和南徵﹐作樂章一闋《上平西》﹐爲時所傳。其詞云「蠆極﹐螗背展﹐敢盟寒。似洞庭﹑彭蠡狂瀾。天兵小試﹐萬蹄一飲楚江幹。捷書飛上九重天。春滿長安。舜文明﹐唐日月﹐周禮樂﹐漢衣冠。洗五川﹑煙瘴江山。全蜀下也﹐劍關何用一泥丸。有人傳信﹐日邊來﹐都護先還。」終鄒平令。金國初﹐有張六太尉者鎭西邊﹐有一士人鄧千江者獻一樂章《望海潮》﹕「云雷天塹﹐金湯地險﹐名藩自古臯蘭。繡錯云屯﹐山形米聚﹐喉襟百二河關。鏖戰血猶殷。見陣云冷落﹐時有雕盤。靜塞樓頭曉月﹐猶自玉弓彎。看看定遠西還。有元戎閫令﹐上將齋壇。區脫晝空﹐兜鈴夕舉﹐甘泉夜報平安。吹笛虎牙閒。但宴陪珠履﹐歌按雲鬟。未討先零醉魂﹐長繞賀蘭山。」太尉贈以白金百星﹐其人猶不愜意而去。詞至今傳之。髙左司庭玉字獻臣﹐遼東人。少擢第。入官有能聲﹐吏事明敏﹐人莫能及。尢ㄈ儻重气節﹐敢爲。爲左司郎中﹐譽甚重﹐一時人士推仰焉。貞初﹐出爲河南府治中﹐主帥溫迪罕福興﹐姦僞人也﹐公臨事不少遜讓﹐遂交惡。是時﹐北兵圍燕都﹐事已迫﹐四方無勤王師﹐公獨慨然有赴援意﹐屢以言激福興﹐福興憚之﹐因誣以有異志﹐輒收赴獄。名士如龐才卿﹑雷希顏﹑辛敬之﹐皆連系﹐考掠﹐無實。然公竟爲福興所困﹐死獄中。余會赦﹐得釋。公旣卒﹐朝命下﹐除公河南路安撫副使﹐代福興﹐士夫痛憤。後朝廷知其冤﹐謫福興遠郡﹐昭雪之。屏山於人材少許可﹐至論公﹐獨以爲眞濟世材﹔又言其學術端正﹐可以爲吾道砥柱。時之不幸﹐爲姦人所害。屏山以詩哭之甚哀﹐雷希顏又爲文以祭﹐述其事﹐爲時所稱。屏山又將文其碑﹐未著﹐死﹐後其今事狀不詳﹐惜哉。公詩亦髙﹐余家有數十篇﹐遭亂﹐失去。嘗記其《中秋詩》有云「跳上玉龍背﹐抱得銀蟾光。」亦奇語也。楊尙書云翼字之美﹐平定人。先擢詞賦第﹐又經義魁。入仕能官﹐練達吏事﹐通材也。南渡﹐爲翰林學士﹑吏禮部尙書﹑禦史中丞。將大拜﹐以風疾止。再爲學士﹐卒﹐士論惜之。公篤學﹐於九流無不通。又善天文算學﹐博洽人莫及。嘗上疏諫宣宗南徵。鞫獄以寬恕﹐待士謙甚﹐士無賢不肖稱焉。晚年與趙閒閒齊名﹐爲一時人物領袖。且屢知貢舉﹐多得人。南渡時詔皆公筆。其應制《白兔詩》云「光搖玉斗三千丈﹐气傲金風五百霜。」又﹐弔余先子有云「淸華方翰府﹐憔悴忽佳城。」其餘文字甚多﹐家有集。子恕。龐戶部鑄﹐字才卿﹐遼東人。少擢第﹐仕有能名。南渡﹐爲翰林待制﹐遷戶部侍郎﹐坐遊貴戚家﹐出ヘ東平﹐擢京兆路轉運使﹐卒。博學能文﹐工詩書﹐藹然爲一時名士。其題《楊祕監雪谷曉裝圖》云「溪流咽咽山昏昏﹐前山後山同一云。天公談玄玉屑噴﹐散爲花雨白紛紛。詩翁瘦馬之何許﹐忍凍吟詩太淸古。老奴寒縮私自語﹐作奴莫作詩奴苦。木僵石槁鳥不飛﹐山路益深詩益奇。老奴忍苦憐翁癡﹐不知詩好將何爲。楊侯胸中富邱壑﹐醉裏筆端驅雪落。如何不把此詩翁﹐畫向艸堂深處著。」張運使彀﹐字伯英﹐許州人。少擢第﹐以謹願﹑純厚著名。嘗爲監察禦史﹐言姦臣紇石烈執中事﹐士論壯之。後以母喪﹐歸居許之西城﹐有園圃﹐號小斜川﹐花木泉石﹐隱然一佳處。公日在其間行吟坐嘯﹐客至﹐一觴一詠﹐盡歡。襟韻然﹐君子儒也。尋判隰州刺史﹐召爲戶部郎中﹐同知河南府﹐遷平陽路轉運使﹐卒。公蒞官以廉﹐俸祿未嘗妄糜﹐布衣蔬食﹐泊如也。性友愛。弟﹐才髙﹐相與甚歡﹐所蓄稱其所用。獨好收古人器物﹐所在購求﹐以是叢於家﹐古鏡尢多﹐其樣制不可徧識。字畫勁古﹐有顏平原風。詩學黃魯直格。嘗贈余先子詩云「丘垤孰與南山尊﹖公卿皆出山翁門。遺文人共師夫子﹐陰徳天教有是孫。問禮庭中新有桂﹐忘憂堂下舊多萱。人間樂事君兼有﹐歌我新詩侑壽樽。」此斜川時事也。赴隰州﹐被召時又寄詩﹐有句云「溪口急流裁燕尾﹐山腰曲路轉羊腸。到郡蒞官才九日﹐過家上冢正重陽。」陳司諫規﹐字正叔﹐絳州人。弱冠擢第。南渡﹐爲監察禦史﹐上宣宗十事﹐直言當時得失﹐忤旨﹐出爲徐州帥府經歷官。正大初﹐收用舊人﹐召爲右司諫﹐數上書論事。攺刑部郎中﹐以事罷。再爲補缺﹐復拜司諫﹐言事不少衰﹐朝望甚重﹐凡宮中舉事﹐上曰「恐陳規有言。」近臣竊議﹐惟畏陳正叔﹐挺然一時直士也。後出爲中京副畱守﹐未赴﹐卒於圍城﹐士論惜之。公爲人剛毅質實﹐有古人風。篤學問﹐至老不廢。晚喜爲詩﹐與趙﹑雷諸公唱酬。其弔先人詩有云「驄馬餘威行尙避﹐仙鳧善政去猶思。」人以爲破的。初﹐先人見其所上十事﹐嘆曰「宰相材也。」惜乎朝廷不能用。後同朝﹐相見甚歡。未幾﹐先人下世﹐余復從之遊。每論及時事﹐輒憤惋﹐蓋傷其言之不行也。死之日﹐家無一金﹐知友爲葬之。許司諫古﹐字道眞﹐河間人。父安仁子靜﹐名士﹐汾陽軍節度使。公少擢第。南渡﹐爲侍禦史。時丞相術虎髙琪擅權﹐變亂祖宗法度﹐公上章劾之。上知其忠﹐常庇翼之﹐凡有奏下尙書省﹐輒去其姓名。然竟爲髙琪所中﹐貶鳳翔幕。正大初﹐召爲補缺﹐遷左司諫﹐言事稍不及昔時。後致仕﹐居嵩山下﹐病卒。平生好爲詩及書﹐然不爲士大夫所重﹐公論但稱其直云。初貶鳳翔﹐朝士畏髙琪﹐故皆不敢與言。余先子時爲提舉南京榷貨事﹐獨以詩送之﹐有云「有晉必無楚﹐兩雄難並驅。向來旣發藥﹐其可止半途。」又曰「君年迫桑楡﹐隻身憂患余。雙親白楊拱﹐同气紫荊枯。貧無孟光舂﹐醉無驥子扶。惟有忠義名﹐可與天壤俱。」蓋欲堅其初志也﹐聞者竦然﹐多傳之。後遊叔麟之﹐爲鳳翔錄事﹐先人又寄以詩云「寄語多言唐諫議﹐生還記取李師中。」亦此意也。趙尙書思文﹐字庭玉﹐中山人。與其弟庭秀﹑庭直皆名進士。公少擢第﹐爲省掾。從完顏福興守燕都。福興死﹐奔詣南京行宮﹐擢侍禦史。出爲汝州防禦使﹐遷集慶軍節度﹐所在鎭靜﹐吏民賴之。公暇﹐以詩酒爲樂。好吹笛﹐多著樂章﹐爲人傳誦。南渡後﹐士大夫有典郡之榮者﹐不及也。正大末﹐召爲禮部尙書﹐卒。爲侍禦史時﹐與余先子同臺。爲禮部時﹐余始一識也。爲人寬厚﹐有君子之風。蕭尙書貢﹐字眞卿﹐京兆人。少爲名進士﹐時號「三蕭。」南渡﹐爲戶部尙書。後致仕還鄕﹐卒。公博學﹐嘗注《史記》﹐又著《蕭氏公論》數萬言﹐評古人成敗得失﹐甚有理。史翰林公奕﹐字宏父﹐大名人。工書﹐有能名﹐自號歲寒堂主人。正大初﹐爲翰林修撰﹐又充益政院官﹐爲上講書。後致仕居亳﹐卒。重厚人也。崔翰林禧﹐字伯善﹐衛州人﹐與屏山同年進士也。長於史學﹐歷代典故無不通。南渡﹐爲翰林待制﹐與閒閒﹑屏山同在院。後出刺永州﹐病卒。王翰林良臣﹐字大用﹐潞州人。長於律詩﹐尖新﹐工對屬。南渡﹐在館。後從李天英北徵﹐遇害。其《上移剌總管》云「筆底有神扶气力﹐人間無處著聲名。」又﹐絕句云「流轉年光橋下水﹐翻騰時態嶺頭云。溪翁道號奇聾子﹐除卻松風百不聞。」人多傳誦之。石抹翰林世績﹐字晉卿﹐契丹人。少有詞賦聲﹐擢第。讀書爲文有體致。南渡﹐爲左司郎中﹐坐事免。久之﹐爲禮部侍郎﹑司農﹑太常卿﹑翰林侍講學士。從末帝東徵﹐至蔡州﹐城陷死。有子嵩企隆。王左司��﹐字公玉﹐臨潢人。少擢第。入仕以能稱。大安末﹐爲左司員外郎﹐累遷靑州防禦使。與宰相抹盡忠不協﹐左遷刺州。南渡﹐以病免。居蔡州﹐卒。雜學﹐喜《易》及佛﹑老莊書。呂陳州子羽﹐字唐卿﹐大興人。少爲名進士﹐擢第南渡﹐爲左司郎中﹐坐事免官。後同知開封府﹐遷陳州防禦使。時軍旅數興﹐戶口逃竄﹐公因以實聞於朝﹐而小人李渙以爲不憂國﹑失軍儲﹐下吏當死。公恥之﹐縊於太康驛。後朝廷知其無罪﹐復其官。公入仕﹐以能稱。讀書爲文有士大夫風。致死非其罪﹐天下傷之。李治中﹐字平甫﹐欒城人。少擢第﹐有能聲。工詩善畫﹐與屏山諸公遊﹐自號寄庵老人﹐藹然名士大夫也。南渡﹐授東平府治中。後致仕﹐居鈞臺﹐病卒。有子冶。屏山嘗贈詩云「寄庵丈人眼如月﹐墨妙詩工兼畫絕。儒術吏事更精研﹐只向宦途如許拙。」爲監察禦史﹐言紇石烈執中不法事﹐聞者竦然。潘翰林希孟﹐字仲明﹐磁州人。少擢第。南渡﹐爲吏部主事﹐遷翰林修撰。後病風疾卒。爲文條暢有法﹐宣宗哀冊﹑玉冊皆其筆也。郭翰林伯英﹐字伯誠﹐上黨人。第進士﹐爲南頓西平令﹐有治迹。正大中﹐由應奉遷修撰﹐以風疾暴終。爲人質厚不苟合。喜讀書爲文﹐詞有《香山賦》﹐諸公皆有詩。劉翰林祖謙﹐字光甫﹐解州人。少擢第﹐爲吏有聲。由寧陵令丁父憂﹐數年不調。南渡﹐召爲大理司直﹐拜監察禦史。出爲河南府判官﹐再召爲翰林修撰。遭亂北遷﹐爲兵士所殺。公博學﹐兼通佛老百家言﹐從趙閒閒﹑李屏山諸公遊﹐甚爲所重。談論不窮﹐援筆爲文﹐奇士也。嘗請屏山誌其父墓﹐屏山以事廢﹐命余代焉﹐銘辭屏山筆也。迨屏山歿﹐公以文祭﹐有曰「鳳不足以言瑞﹐龜不足以效靈﹐吾視之其猶龍也。」諸公稱之。與余父子交﹐嘗屬作作《蒲萄酒賦》﹑題其父所畫《河山形勢》詩﹐亦一知己也。馮吏部延登﹐字子俊﹐吉州人。少擢第。南渡﹐爲太常博士﹐累遷吏部郎中﹑翰林待制。奉使北朝﹐逾年歸﹐遷吏部侍郎。遭亂﹐不知所終。公爲人謹厚﹐吏事亦精。篤學問﹐長年猶不輟﹐在公署﹐日鈔書。爲文苦思﹐尙奇澀﹐詩亦新巧可稱。與余先子交最善﹐先子入翰林﹐公與趙閒閒所薦也。平生著述甚多﹐嘗以示余。亂後散失﹐可惜。時治中戩﹐字天保﹐後攺字多福﹐滄州人。少爲人奴﹐後讀書爲學﹐第進士﹐其主良之。南渡﹐爲臨察禦史﹐歷淸要﹐致仕﹐卒。爲人純厚好學﹐多讀《易》《左氏春秋》﹐君子儒也﹐自號拙庵。嘗屬余作記﹐與余家三世交。王府判仲元﹐字淸卿﹐東平人﹐廣道先生之孫也。工書﹐法趙黃山﹐自號錦峯老人。卒於京兆幕。張司直谷英﹐字仲傑﹐趙州人。擢經義髙第。從屏山諸公遊﹐爲文以多爲勝。嘗爲南頓令﹐從軍數年﹐入爲省掾大理司直﹐卒。自號無著道人。屏山爲作《夢記》。余先子同年進士也。●卷五王翰林彪﹐字武叔﹐大興人﹐貞五年經義魁也。爲文頗馳騁波瀾。性疏放﹐嗜酒﹐不拘細事。初﹐對廷策﹐宣宗喜其文﹐以爲似古人﹐特授太子副司經﹑國史院編修官﹐進司經。末帝在東宮﹐頗見知。後人翰林﹐爲應奉﹐遷修撰。出爲平涼府治中﹐入爲待制。出刺州﹐未赴﹐南京被圍﹐食乏﹐服絕粒藥。俄飲酒被藥死。嘗賦《呂唐卿海藏齋詩》云「虛白雲中含法界﹐軟紅塵底寄虛舟。」又﹐「只應烏帽紅塵底﹐羞見蒼煙白鷺洲。」亦可喜也。張翰林邦直﹐字子忠﹐河內人。少工詞賦﹐嘗魁進士平陽。南渡﹐爲國史院編修官﹐遷應奉翰林文字。在館五六年﹐從趙閒閒遊。性朴澹好學﹐尢善談論﹐人多愛之。閒閒本注《太玄》﹐子忠嘗言﹐親授於關中隱士薛子明﹐因相與講辧甚久。俄丁母艱﹐出館﹐居南京﹐從學者甚眾。束脩惟以市書﹐惡衣糲食﹐𨿽士宦如貧士也。同年如雷﹑宋諸人﹐皆以聲名意气相豪﹐子忠獨恬退以學自樂。正大初﹐余先子入翰林﹐子忠從之遊。後先子下世。有《挽詩》云「桃李雙鳧舄﹐風霜一豸冠。才華驚世易﹐勛業到頭難。白日空金馬﹐靑天下玉棺。傳家有賢子﹐文或似歐韓。」甚爲諸公所稱。先子歿﹐與余善。後南京被圍﹐缺食﹐余遇之富城西﹐敝衣襤縷可憐。已而﹐聞鬻卜天街﹐值一回鶻問卜﹐子忠以文語應之﹐爲回鶻所毆。北渡﹐將還鄕﹐道病死﹐哀哉﹗張翰林仲安﹐字晉臣﹐燕山人﹐貞六年詞賦魁也。爲人謙謹有禮法﹐時輩稱焉。爲文亦平暢得體﹐尢工詞賦。自居太學有聲﹐入翰林爲應奉﹐秩未滿﹐卒﹐士論皆惜之。髙斯誠法揚﹐大興人﹐至寧元年經義魁也。讀書有學問。與王從之﹑李之純遊。爲詩文﹐恬澹自得。初。調鳳翔府錄事﹐爲行部檄監支納陳州倉﹐因忤郡魁吏﹐構之下獄﹐幾死。已而赦免﹐病終。頗喜浮屠﹐自號惟庵。與余先子甚善。劉遇鼎臣﹐眞定人﹐興定五年詞賦魁也。少與王從之﹑周晦之遊﹐兼經義學﹐有譽。南渡﹐爲國史院書寫。已而擢第﹐應奉翰林﹐後出爲州帥府經歷官﹐遇害。嘗與餘同文會﹐且同試於廷。讀書﹐有文學。張翔茂進﹐太原人。第進士﹐爲南京榷貨司勾當官﹐遷南京曲使。出爲太康令﹐蒞官淸苦﹐有治聲。好書﹐從士大夫講學﹐爲文作詩﹐有志於時名。遭亂﹐殍卒。與余交最善。董治中文甫﹐字國華﹐潞州人﹐第進士。南渡﹐嘗爲大理司直﹐後爲河南府治中﹐卒。自號無事老人。爲人淳謹篤實﹐學道有得。其學參取佛老二家﹐不喜髙遠奇異﹐循常道。臨終預知死期﹐齋浴而逝﹐時人異之。興定初﹐余先子居喪淮陽﹐公乘傳過焉﹐談道竟夕。余時爲童子﹐竊聽窗下。蓋其於六經﹑《論》《孟》諸書﹐凡一章一句皆深思﹐思而有得﹐必以力行爲事﹐不徒誦說而已。旣去﹐先子大稱之。後於郝丈國才處得所著一編﹐皆論道之文﹐迄今藏余家。其子安仁﹐傳其學﹐亦謹厚人也。申編修萬全﹐字百勝﹐髙平人。與其兄無移百福俱擢第。百勝爲人沈重﹐不妄交。好經學﹐勤勤君子儒也。嘗爲鄭縣令﹐愛民愼獄﹐不爲赫譽﹐邑民便之。後召入史館﹐俄攝監察禦史﹑應奉翰林。居京師﹐朝歸﹐閉門講誦不出。睹時事不愜意﹐屢欲以母老歸﹐未果也。正大末﹐爲南伐行臺辟掌書檄﹐至淮上﹐大雨﹐宵行﹐溺水死﹐士論惜之。趙閒閒爲文以祭﹐哀甚。初﹐百勝在太學﹐與雷丈希顏及余先君同捨相善﹐先君嘗稱其爲人。後入朝﹐先君已下世﹐余因得從遊。爲文亦典雅有體。許國至忠﹐懷州人。少擢第﹐有能名。性閒澹﹐不銳仕進。居盧氏西山下﹐不赴調。數年後﹐召爲南京丰衍庫使。傾家貲市書﹐後告歸。趙閒閒諸公多重之。余嘗至其家﹐敝衣糲食﹐環堵蕭然﹐蓋淸苦之士也。未亂﹐病卒。王貢安之﹐北京人﹐參知政事之翰從子也。擢第﹐以修潔稱。南渡﹐得度居郾。操行純謹﹐時人甚重之。後病卒。王子文﹐州人。少擢第。南渡﹐爲省掾。睹時政將亂﹐一旦棄妻子﹐徑入嵩山﹐翦發爲頭陀﹐自號照了居士﹐攺名知非﹐字無咎。居達摩庵﹐苦行自修。朝廷初疑焉﹐遣使廉之﹐知其非矯僞﹐乃止。當世號王隱居﹐名甚髙。後十餘年﹐忽下山歸其家﹐復與妻子如舊。妻死﹐更娶﹐又爲洛陽行省參議。遭亂﹐不知所終。嗟乎﹐有始有卒者難矣哉﹗馬天采元章﹐太原人。擢第﹐與雷希顏﹑宋飛卿同年。爲人詭怪好異﹐又喜爲驚世駭俗之行﹐人莫測焉。南渡﹐爲史院編修官。不事修飾﹐麻絳艸履﹐沈浮閭裏﹐殊無朝士風。雜學﹐通太玄數﹐又善繪畫及塑像﹐𨿽居官﹐輒爲人塑畫自神。頗善李屏山﹐當屏山歿﹐爲寫眞﹐且題以贊﹐皆怪語﹐末曰「若到黃泉見魯仲連﹑藺相如﹐道余傳示。」其狂誕如此。後以病終。楊戶部眞﹐字正夫﹐吉州人。少擢第﹐有能名。南渡﹐爲左司員外郎﹐頗與權要辧爭﹐以罷。後爲戶部侍郎﹐又行部河中。北兵攻胡壁堡﹐將陷﹐正夫如不免﹐先使其妻子赴黃河﹐己從之死。爲人慷慨有气節﹐士大夫多稱之。甚可惜。李中丞英﹐字子賢﹐遼東渤海人。布衣﹐以气節聞﹐後擢第爲省掾。貞初﹐北兵犯京師﹐與侯摯﹑田琢請偕行﹐提兵扼居庸關﹐屢戰有功﹐擢宣差都提控。南渡﹐召爲禦史中丞﹐詔與元帥庚壽。同率兵援燕都。至潞州﹐遇北兵﹐戰死。初﹐子賢之出也﹐河南民望太平。遽喪敗﹐天下惋惜﹐朝廷褒贈焉。田總管琢﹐字器之﹐蔚州人。少擢第﹐爲省掾。貞初﹐北兵圍燕﹐器之慨然求見﹐願出招鄕裏義兵守要衝﹐宣宗壯之﹐擢同知蔚州節度使﹐得兵數千﹐屢與敵戰有功﹐遷浚州防禦使﹑宣差都提控。南渡﹐駐軍陳州。久之。命守華州﹐領節度使﹐戰潼關下。軍敗﹐歸罪於其副任鑄﹐斬之。攺東平路轉運使﹐俄命守益都﹐爲山東東路兵馬都總管。張林之變﹐逐器之﹐以城北降。朝廷召之﹐將加罪﹐道發疽﹐卒。趙閒閒有《送器之》詩云「田侯落落奇男子﹐主辱臣生不如死。殿前畫地作山西﹐願與義軍相表裏。恨我不得學李英﹐愛君不減侯莘卿。橫道浮屍三十萬﹐潼關大笑哥舒翰。」梁翰林詢誼﹐字仲經﹐父絳州人﹐戶部尙書襄子也。少遊太學有聲。爲人多膂力﹐尙气節﹐慨然有取功名志。屏山諸公皆壯之﹐尢與雷希顏善。文章豪放﹐有作者風。旣擢第﹐復舉宏詞﹐爲應奉翰林文字﹐出爲上京畱守判官。宣宗南渡﹐宗室萬奴叛﹐據上京﹐獨仲經父不從﹐以節死﹐朝廷優贈之。韓府判玉﹐字溫甫﹐燕人。少讀書﹐尙气節。擢第﹐入翰林﹐爲應奉文字。後爲鳳翔府判官。大安中﹐北兵圍燕都﹐夏人連陷邊州﹐陜西帥府檄溫甫爲都統﹐募軍﹐得萬人。出屯華亭﹐與夏人戰﹐敗之。而溫甫毅然有勤王志﹐因移檄關中﹐言詞忠壯﹐聞者感動。其檄有云「人誰無死﹖有臣子之當爲。事至於今﹐忍君親之弗顧﹖勿謂百年身後﹐虛名一聽史臣﹔只如今日目前﹐何顏再居人世﹖王侯將相寧有種乎﹖富貴功名當自致耳。」或誣溫甫以有異志﹐收鞫死獄中。士大夫憤惜。聶左司天驥﹐字元吉﹐五臺人。弱冠擢第﹐。沈靜寡言﹐不妄交﹐入官以謹厚自守。興定初﹐爲省掾。時胥吏擅威﹐士人往往附之﹐獨元吉不少假借﹐彼亦不能害也。後平涼帥辟爲經歷官﹐軍敗﹐同其帥被責。俄擢左司員外郎。天興攺元﹐未帝東遷﹐畱二執政居守﹐元吉與焉。崔立之變﹐二執政死﹐元吉亦被創甚﹐歸臥於家﹐旬日不食﹐卒。金亡﹐士流之在位以節死者﹐惟元吉一人。其死也﹐其女子適以寡來歸家居﹐見其父歿﹐亦縊死。時人傷之﹐虞鄕麻革信之爲作《聶孝女傳》。程禦史震﹐字威卿﹐東勝人﹐與其兄鼎和卿俱擢第。公入仕﹐有能聲。興定初﹐召百官舉縣令﹐公得陳畱。陳畱南都屬邑﹐頗繁﹐公治爲河南第一。召拜監察禦史﹐彈劾無所撓。時皇子英王爲宰相﹐家僮輩往往恃勢侵民﹐公以法劾之。英王怒。未幾﹐坐爲故吏所訟﹐罷官。歲餘﹐嘔血卒。公爲人剛直﹐有材幹﹐忘身徇國﹐不少私。與余先子同年擢第﹐相得甚歡。已而同爲禦史﹐臺綱大振﹐小人皆側目﹐故俱不能久畱於朝。公旣居閒﹐慨然有志於學﹐將延致名儒執弟子禮﹐師事之。會卒﹐士論惜之。魏戶部琦﹐字民英﹐宏州順聖人。少工詞賦﹐擢髙第﹐爲鄯陽令﹐有治行。南渡﹐爲南京畱守判官﹐遷戶部員外郎﹑郎中﹐以材幹稱。貞末﹐北兵犯潼關﹐行部北軍前﹐至洛陽﹐見殺。朝廷官其子焉。吾古孫左司奴申﹐字道遠﹐由女直人譯史入官。性伉特敢爲﹐有直气。嘗爲監察禦史﹐時中丞完顏百家以酷烈聞﹐道遠以事糾罷﹐朝士聳異。後爲左司郎中﹑近侍局使﹐皆有名。天興東狩﹐畱南京居守。崔立之變﹐同禦史大夫裴滿阿虎帶自縊於臺中。與余先子善﹐余嘗爲賦《古漆井詩》。裴滿禦史大夫阿虎帶﹐字仲寧﹐女直進士也。仕歷淸要﹐名亞完顏速蘭。嘗爲陳州防禦使﹐累遷禦史大夫﹐使北朝。崔立之變﹐自縊死。同時戶部尙書完顏仲平亦自殺。仲平亦女直進士也。末帝寶符李氏﹐國亡﹐從太后﹑皇后北遷。至宣徳州﹐居摩訶院。李氏自入院﹐止寢處佛殿中。作爲幡旆數合﹐會當同后妃赴龍庭﹐將發﹐於佛像前自縊死﹐且自書門紙曰「寶符禦侍此處身故。」凡施幡旆幾何。較之後妃輩失節者﹐何啻霄壤。甲午歲﹐余家武川﹐觀其遺迹。李尙書元忠﹐字獻可﹐武州人。少擢第﹐歷淸要。南渡﹐爲工部尙書。審決河南冤獄﹐多所平反。俄坐督修京城工不謹﹐出爲泰寧軍節度使。致仕﹐居陳州﹐每朝廷有政事不合﹐或民間利害﹐屢上言。亦讀書﹐有學問﹐和厚人也。李陳州山﹐字夏卿﹐一字安仁﹐大名人。少擢第﹐歷淸要。南渡﹐同知開封府﹐遷陳州防禦使。爲小人所陷﹐罷。閒居南京﹐以事赴井死。爲人重厚。讀書﹐喜作詩﹐號松風老人。劉戶部元規﹐字元正﹐咸平人。少擢第。南渡﹐爲侍禦史。時術虎髙琪爲相﹐擅權﹐公數抗言事﹐爭殿上﹐出同知昌武軍節度使事。後爲戶部郎中﹐行部河中﹐坐事斥。後致仕。天興攺元﹐詔使北朝﹐不知所終。康司農錫﹐字伯祿﹐趙州人﹐與雷希顏﹑冀京父同年進士。正大初﹐由省掾拜監察禦史﹐上章言點檢完顏撒合輩預政非宜。又言宿帥紇石烈牙虎帶太恣橫不法。時二人權勢赫然﹐伯祿皆不屑﹐士論稱焉。後爲南京路司農少卿﹐再授河中帥府經歷官。北兵陷河中﹐帥率兵南奔﹐濟河﹐船敗死。爲人厚重有爲﹐頗讀書。嘗賦《打球詩》云「髙飛遠走偶然耳﹐坎止流行知所之。」余先子云「亦有理也。」楊左司居仁﹐字行之﹐其先大興人﹐後居南京。年十八擢第﹐入仕﹐以能稱。爲人謹密﹐朝廷上下皆愛之。爲監察禦史﹐言事稱旨。由吏部郎中攺太常少卿。使北朝﹐凡再往。歸﹐坐事廢。天興末﹐遷爲左司郎中﹐與二執政居守。崔立之變﹐被傷﹐竄臥余家。已而﹐爲立彊起﹐復舊職。俄以病辭去。將北渡﹐舉家投黃河死﹐時年未五十。公少有吏能﹐晚讀書﹐作詩有佳處。使任淸要﹐不失爲名卿﹑材大夫。遭世亂﹐困躓可嘆。與余父子交最善。余嘗送其《北使序及詩》。房刑部維楨﹐字周卿﹐濟南人。少擢第。南渡﹐爲左司都事﹑司農少卿。出刺申州﹐召爲刑部郎中﹐卒。爲人謹厚﹐讀書作詩﹐頗好賢。齊申州椿﹐字壽之﹐夏津人。少擢第。入官﹐以廉稱。南渡﹐爲監察禦史﹑右司都事。許古嘗上書薦之。後爲司農丞﹐進少卿。出刺申州﹐卒。張戶部俊民﹐字用章﹐延安人。擢第﹐以材幹稱。嘗爲戶部郎中﹐進侍郎。遭亂北遷﹐病卒。爲人慷慨﹐尙義气﹐喜學《易》。楊戶部忄造﹐字叔玉﹐五臺人。擢進士第。南渡﹐爲監察禦史﹑戶部郎中﹑司農卿﹐遷戶部侍郎。通吏事﹐有能名。正大末﹐權參知政事﹐後罷守戶部。南京降﹐病卒。嘗與余先子同任禦史﹐頗作詩。髙尙書夔﹐字唐卿﹐保州永平人。第進士﹐蒞官有才譽。南渡﹐歷戶部員外郎﹐後遷尙書﹐專治糧儲。嘗巡行京東﹐便宜行事﹐抵罪﹐詔釋之。天興初﹐爲翰林學士。亂後北遷﹐還鄕﹐卒。馮內翰璧﹐字叔獻﹐眞定人。爲人嚴毅整肅﹐望之儼然﹐人莫敢視。然文采風流﹐言談灑落﹐使人愛之不能捨以去。詩筆淸遒﹐字畫嚴峻﹐爲一時所稱。與李屏山﹑王從之同年第﹐二公皆重之。大安初﹐入翰林﹐由應奉遷修撰。後屢爲法官﹐臺察彈劾不避權勢。時髙琪當國﹐察其畏謹﹐數以公推考貴人﹐所擬輒稱旨﹐朝士多側目﹐頗有刻骨之譏。屢上章言事﹐又條上恢復之策。出爲同知亳州﹐致仕歸﹐於嵩山結茅玉峯下﹐自號松庵﹐淌徉泉石間。釀酒名「松醪」﹐味勝京師。采蘭置室中﹐與山僧野客作斗蘭會。壬辰之亂北歸﹐由東平至鎭陽以歿﹐年七十有九。平生文章工於四六﹐尺牘爲當代之冠﹐人得一篇皆寶藏之。與韓溫甫﹑髙獻臣友善。後進中特喜雷希顏﹑冀京父﹑王仲澤﹐皆從之遊。頗與余先子善。壬辰歲﹐圍城中﹐余居與公相近﹐甚相往來。時公年已髙﹐神采毅然﹐目光如炬﹐布袍麻屨﹐杖策翩然﹐後生輩莫及也。北遷後﹐再見於鎭陽。今其亡矣﹐前輩風流遂不復見﹐惜哉。子渭﹐以孝稱。王革字徳新﹐宏州人。少有才思﹐詩筆尖新﹐風流人也。屢舉不第﹐以任子仕。晚由恩得主宜君簿。北渡﹐居云內﹐後遷雲中﹐卒年七十餘﹐名士皆其友也。尊酒之間﹐一談一笑﹐甚有前輩風﹐今不復見矣。戊辰冬﹐赴試西京﹐自以年髙﹐與諸後進偕﹐又復作此舉﹐因有詩云「慣掣蒼龍曉漏鐘﹐受恩曾入大明宮。香浮扇影迎初日﹐人逐鞭聲靜曉風。轉首俄驚成異世﹐此身𨿽在已衰翁。喚回五十年前夢﹐再著麻衣待至公。」郭子通爲太常博士﹐宋國遣信使以申議爲名﹐將有所求也﹐宰相下其事於禮官﹐諸公環視未對﹐子通對曰「申者重也﹑再也﹐自大定甲申講和之後﹐盟約旣定﹐無復再議之事。且以小事大﹐若有祈請﹐亦難申議之名」。宰相是之。後宋使之來﹐攺曰祈請﹐議者服其識遠。大定十七年三月朔萬春節﹐諸國人使將見而大雨作﹐大宗伯張公問子通曰「禮當何如﹖」子通曰「哀公問孔子曰﹕『諸侯朝於天子而不得見也有四﹐雨沾服失容一也。』」張公曰「此非使臣之事。」子通曰「彼國主之來尙不得見﹐況其臣乎﹖」少頃﹐有敕放朝﹐士大夫服其知體。右見李致美作《子通神道碑》。子通卒淸州防禦使。●卷六髙丞相汝礪字巖夫﹐應州人。少擢第﹐入仕有能名。嘗爲左司郎中﹑諫議大夫。入戶部﹐專掌財賦。遷尙書﹐攺三司副使﹐倡行鈔法﹐以代貨泉。宣宗南渡﹐拜參知政事﹐遷左右丞。進平章政事﹑右丞相﹐封壽國公。正大初﹐薨於位﹐年七十餘。爲人愼密廉潔﹐能結人主知。守格法﹐循默避事﹐不肯彊諫。故爲相十餘年﹐未嘗有譴訶。壽考康寧﹐當世莫及。金國以來書生當國者﹐惟公一人耳。賈左丞守謙字彥亨﹐東平人。少擢第﹐蒞官以能稱。章宗時爲諫議大夫﹐皇叔鎬王以疑忌下獄﹐公力爭﹐士論直之。大安末﹐拜參知政事。南渡﹐進右丞﹐遷左丞﹐致仕﹐薨。胥平章鼎字和之﹐代之繁人。父持國﹐章宗時執政。公少擢第﹐以能稱。爲右司郎中﹐善占對。大安末﹐爲參知政事﹐俄出鎭平陽。宣宗南渡﹐行臺河中﹐兵民安輯。進平章政事兼左副元帥﹐移鎭京兆﹐封莘國公。後朝廷將伐宋取蜀﹐召議﹐公歸﹐上言止之﹐坐是忤旨﹐致仕薨。公通達吏事﹐有度量﹐爲政鎭靜﹐所在無賢不肖﹐皆得其歡心。南渡以來﹐書生有方面之柄者﹐惟公一人而已。張左丞行信字信甫﹐先名行忠﹐避末帝舊諱攺焉。莒州人﹐禦史大夫之子太子太傅行簡之弟也。家世以純厚稱﹐士論以爲如漢萬石君家。公少擢第﹐歷淸要。宣宗南渡﹐爲禮部尙書。時丞相術虎髙琪擅權﹐百官側目。因廷議事﹐公獨抗言折之﹐上甚喜。明日﹐拜參知政事。未幾﹐爲近侍所譖﹐出鎭涇州。到官﹐上疏論近侍之姦﹐士大夫稱重。正大初﹐首召拜左丞﹐言事稍不及前﹐人望頗減。後致仕﹐數年薨。爲人簡朴﹐不修威儀﹐惡衣糲食如貧士。旣致仕﹐家居﹐惟以鈔書﹑教子孫爲事。葺園池東城﹐號靜隱亭﹐時時遊詠其間爲樂。南渡宰執中最有直名。初至南京﹐父以禦史大夫致仕﹐猶康健。兄行簡爲翰林學士承旨﹐公爲禮部尙書﹐諸子侄多中第居官﹐當世未之有也。侯平章摯﹐字莘卿﹐東阿人。少擢第﹐慷慨有爲。貞初﹐北兵圍燕都﹐公由中都曲使請出募軍﹐已而嬰城有功﹐自行戶部侍郎﹐遷河平軍節度使。宣宗南渡﹐爲參知政事﹐出鎭東平﹐移鎭下邳﹐所至吏民安愛。後入朝﹐遷左丞。正大初﹐進平章政事﹐封蕭國公。居相位﹐憤無所施﹐請守大名﹐詔出行尙書省。未幾﹐還朝。致仕﹐居南京﹐有園亭蔡水濱﹐公日在間與耆老宴飲。後南京降﹐以前宰執﹐爲北兵所殺。爲人有威嚴﹐禦兵人莫敢犯。在朝遇事亦敢言﹐頗喜薦士﹐如張文舉﹑雷希顏﹑麻知幾﹐皆由公進用。南渡後宰執中人望最重。李參政鞏字君美﹐河中人。少擢第﹐有能名。南渡﹐爲參知政事﹐出鎭平陽﹐北兵至﹐城陷自殺。從子復亨﹐字仲修﹐逾冠擢第﹐以才能稱。爲人通敏﹐善奏對﹐南渡爲左司郎中﹐大爲宣宗所器﹐一時譽甚隆。遷翰林直學士﹐知開封府﹐進吏部尙書﹐爲參知政事﹐年方四十﹐父母俱存﹐近世未有也。興定末﹐坐監試進士失取人﹐出鎭同州。未幾﹐北兵攻城陷﹐自殺。叔侄相繼執政﹐俱死事﹐士論所嘉。愚軒趙宜之《挽仲修詩》云「報君惟有死﹐見叔固無慚。」人以爲破的也。師參政安石字仲安﹐淸州人。少擢第﹐輕財尙气﹐義聞於朋友。爲省掾。宣宗南渡﹐從完顏福興守燕都。福興將死﹐以遺表托仲安﹐使赴行在。旣達﹐上嘉之﹐擢樞密院經歷官。時末帝在春宮領院事﹐遂見知遇。正大初﹐進同僉樞密院事﹐遷禦史中丞﹑工部尙書﹐遂爲參知政事﹐其驟用如此。旣居位﹐人望頗減﹐俄以腦疽薨。李左丞蹊字貫之﹐大興人。少擢第﹐通吏事﹐能官。南渡﹐爲左司郎中﹐遷吏部侍郎。爲蒲察合住所陷﹐下獄當死﹐詔釋之。後爲大司農。正大初﹐拜參知政事﹐進左右丞﹐專掌財賦。北兵圍南京﹐坐糧儲不給﹐除名。久之﹐起爲工部尙書﹐權參知政事﹐復左丞﹐奉使軍前送曹王。後從末帝東徵﹐至睢陽﹐官奴之變見殺。吾古孫參政仲端字子正﹐女直進士也。爲人謹厚﹐蒞官以寬靜稱。興定間﹐由禮部侍郎使北朝﹐從入西域﹐二年始歸。爲陳州防禦使﹐遷禦史中丞﹐爲參知政事﹐人望甚隆。天興東狩﹐罷爲翰林學士承旨。知時事不可支﹐家居一室﹐陳平生玩好﹐日與夫人宴飲爲歡。癸巳正月下旬﹐忽閉戶自縊﹐其夫人亦從死。明日﹐有崔立之變﹐若先知者。金國亡﹐大臣中全節義者一人。公使歸時﹐備談西北所見﹐屬趙閒閒記之﹐趙以屬屏山﹐屏山以屬余﹐余爲錄其事﹐趙書以石﹐迄今傳世間也。完顏參政速蘭字伯陽﹐至寧元年女直進士魁也。蒞官修謹得名﹐然苛細不嚴﹐任大事﹐較之輩流頗可稱。仕歷淸要﹐時望甚隆﹐爲宣宗所知﹐擢任近侍局。頗直言﹐有補益。旋罷出﹐爲諫議大夫。居父喪﹐不飲酒食肉﹐廬墓三年。後爲參知政事﹐同紇石烈牙虎帶守京兆﹐不相協﹐召還﹐至陜﹐被圍。久之﹐亡奔行宮﹐道遇害。與余先子善。弟奴申﹐字正甫﹐亦女直進士。仕歷淸要﹐由吏部侍郎使北朝﹐凡再往。天興東狩﹐拜參知政事﹐畱守南京﹐齷齪不能有爲﹐崔立之變見殺。完顏右丞胡斜虎字仲徳﹐女直進士也。爲人忠實。有時望。嘗帥秦鞏。天興攺元﹐南京被圍﹐仲徳提孤軍入援﹐轉戰數回﹐止存五六人。至京城門﹐遇末帝東狩﹐因從以行。駐睢陽﹐拜參知政事。從徙蔡州﹐進右丞﹐間關險阻中盡心不懈。蔡圍旣急﹐末帝內禪﹐崩。城陷﹐仲徳帥兵三百﹐力戰不支﹐赴蔡水死﹐軍士皆從之﹐其得士心﹐𨿽古之田橫無以加也。金國亡﹐死君者﹐惟仲徳。完顏平章合打﹐由護衛入官典郡。嘗陷北朝﹐亡歸南都﹐累擢平涼帥。爲人勇敢忠實﹐一時人望甚隆。拜參知政事﹐代胥相鼎鎭京兆﹐軍民便之。北兵犯藍關﹐將兵拒戰有功﹐入朝﹐進平章政事﹐封芮國公。正大末﹐北兵由襄漢大入﹐詔合打帥精兵拒之﹐已而失利﹐退保鈞臺﹐軍敗﹐見殺。完顏中郎將陳和尙﹐字良佐﹐兄斜烈﹐畢裏海世襲猛安也。忠義勇敢著名。嘗陷北朝﹐亡歸﹐擢帥壽泗﹐威望甚重。性好士﹐幕府延致文人。攺安平都尉。嘗憤郁無所施﹐發病死。良佐從其兄在軍中﹐勇冠一時﹐嘗坐擅殺人﹐將抵死﹐上奇其材﹐特赦之。爲忠孝軍總領﹐擢禦侮中郎將。天興攺元﹐北兵入河南﹐良佐從完顏合打力戰鈞臺﹐軍敗被擒﹐不屈死。良佐爲人愛重士大夫﹐王渥仲澤在其兄幕府﹐良佐從之遊﹐學仲澤書﹐極可觀。且同講經學﹐讀書不輟﹐亦一時弟兄良將帥也。移剌都尉買奴﹐字溫甫﹐契丹世襲猛安也。讀史書﹐慷慨有气義。喜交士大夫﹐視女直同列諸人奴隸也。嘗爲宣撫使﹐便宜鄧豫間﹐以事杖殺經歷官﹐坐廢。後爲虎賁都尉﹐提兵赴關中﹐後由商南全軍而回﹐病死。自號拙軒。趙閒閒爲賦之﹐諸公皆有詩。正大初﹐先子令葉﹐余往省﹐會溫甫﹐屬余爲《拙軒銘》﹐先子亦有詩。移剌樞密粘合﹐字廷玉﹐契丹世襲猛安也。弟兄俱好文﹐幕府延致名士。初帥彭城﹐雷希顏在幕﹐楊叔能﹑元裕之皆遊其門﹐一時士望甚重。爲將鎭靜﹐守邊不擾﹐軍民便之。天興東狩﹐知國亡﹐率鄧州軍民詣宋人納款﹐宋以兵馬轄處之﹐賜第﹐居襄陽。未幾﹐病死。南渡之初﹐將帥中最著名者曰郭仲元﹐俗號郭大相公﹐其軍號「花帽子」。曰郭阿里﹐俗號郭三相公﹐其軍號「黃鶴袖」。二人本非親兄弟﹐以其壯勇﹐年齒先後爲配。仲元爲將﹐重厚沈毅﹐有謀。守鳳翔﹐北兵力攻﹐數月不下而退﹐卒保其城以聞。後爲兵部尙書﹑皇太后衛尉﹐卒。阿里最驍勇﹐人莫能敵。屢與北兵戰﹐有功﹐一時爲士庶屬目。後提兵關中﹐與宋人戰﹐馬倒被擒﹐不知存歿也。南渡後﹐諸女直世襲猛安﹑謀克往往好文學﹐喜與士大夫遊。如完顏斜烈兄弟﹑移剌廷玉溫甫總領﹑夾谷徳固﹑術虎士﹑烏林答肅孺輩﹐作詩多有可稱。徳固勇悍﹐在軍中有聲﹐嘗送捨弟以詩﹐亦可喜。天興初﹐提兵戍譙﹐軍亂見殺。南渡之後﹐爲將帥者多出於世家﹐皆膏粱乳臭子﹐若完顏白撒﹐止以能打球稱。又﹐完顏訛可﹐亦以能打球﹐號板子元帥。又﹐完顏定奴﹐號三脆羹。又有以忮忍號火燎元帥者﹐又紇石烈牙忽帶號盧鼓椎﹐好用鼓椎擊人也。其人本出親軍﹐頗勇悍﹐鎭宿﹑泗數年﹐屢破宋兵。有威﹐好結小人心。然跋扈﹐不受朝廷制。嘗入朝詣都堂﹐詆毀宰執﹐亦不敢言﹐而人主倚其鎭東﹐亦優容之也。尢不喜文士﹐僚屬有長裾者﹐輒取刀截去。又喜淩侮使者﹐凡朝廷遣使者來﹐必以酒食困之﹐或辭以不飲﹐因並食不給﹐使餓而去。張用章嘗以司農少卿行戶部﹐過宿見焉﹐牙虎帶召飲﹐張辭以有寒疾。牙虎帶笑曰「此易治耳。」趣命左右持艾炷來﹐當筵令人拉張臥﹐遽艾於腹﹐張不能爭﹐遂灸數十。又因會宴﹐諸將並妻皆在座﹐時共食豬肉饅頭﹐有一將妻言素不食豬肉﹐牙虎帶趣左右易之。須臾食訖﹐問曰「爾食何肉﹖」其人對曰「蒙相公易以羊肉﹐甚美。」牙虎帶笑曰「不食豬肉而食人肉何也﹖爾所食非羊﹐人也。」其人大嘔﹐疾病數日。又禦史大夫合住因事過宿﹐牙虎帶館之酒肉﹐使妓歌於前。及夜﹐因使其妓侍寢﹐遲明將發﹐令妓徵錢。合住愕然﹐牙虎帶因彊發其篋笥﹐取繒帛悉以付妓﹐曰「豈有官使人而不與錢者乎﹖」合住無以對而去。故司農﹑禦史皆不敢入其境﹐避之。又﹐宿州有營妓數人﹐皆其所喜者﹐時時使一妓佩銀符﹐屢往州郡取賕賂﹐州將夫人皆遠迎﹐號「省差行首」﹐厚贈之﹐其暴橫若此。及康錫伯祿爲禦史﹐上章言其事﹐且曰「朝廷容之﹐適所以害之。欲保全其人﹐宜加裁制。」然朝廷竟不能治其罪。後北兵入境﹐移鎭京兆﹐軍敗召還﹐道病死。在東方時﹐盧鼓椎之名滿民間﹐兒啼亦可怖﹐大槪如呼麻胡云。任履眞子山﹐許州長葛人。讀書﹐喜雜學。深於醫﹐又有鄕行﹐邑人皆信之。貞初﹐召入太醫院﹐旋告歸。與閒閒﹑屏山諸公及余先子善。先子主長葛簿﹐其修儒宮及太虛觀﹐子山之力居多。爲醫﹐起人疾甚眾。旣卒﹐閒閒志其墓云。張子和﹐睢州考城人﹐初名從正。精於醫﹐貫穿《難素》之學﹐歷歷在口。其法宗劉守眞完素﹐藥多用寒涼﹐然起疾救死多取效﹐士大夫稱焉。爲人放誕﹐無威儀。頗讀書﹑作詩﹐嗜酒。久居陳﹐遊余先子門。後召入太醫院﹐旋告去﹐隱。然名重東州﹐麻知幾九疇與之善。使子和論說其術﹐因爲文之﹐有六門三法之目﹐將行於世﹐會子和﹑知幾相繼死﹐迄今其書存焉。僧徳普﹐武川人﹐自號勝靜老人。ㄈ儻有機術﹐與士大夫遊﹐飲酒食肉豁如也。嘗爲術虎髙琪所重﹐在軍中論兵。南渡﹐居陳之開元寺。與余先子善﹐嘗著《彌陀偈》談理性﹐先子爲序之。屏山亦喜其俊爽不羈也。頗喜字畫﹑作詩。年六十餘死。余謂古之文暢﹑祕演之流。僧圓基字子初﹐姓田氏﹐亦北人。𨿽爲浮屠﹐喜與豪士遊。負其材略﹐有握兵﹑治民之志﹐蓋隱於僧者也。嘗住持南京靜安寺﹐以不檢﹐去。之峴山﹐歷嵩陽﹐死。與徳普相善。頗能詩﹐嘗題移剌右丞畫云「調燮之餘總是閒﹐閒中遊戲到毫端。而今亦有丹靑手﹐猶在蟠溪把釣竿。」可見其有志也。又﹐《詠柳葉》云「一气潛通造化中﹐人間無處不春風。莫嫌冷地開靑眼﹐試看夭桃幾日紅。」王赤腿﹐不知其名字年齒﹐人以其衣短﹐號哨腿王而無名﹐或云名予可﹐字南云﹐河東人。幼嘗爲卒﹐不詳。居郾蔡間﹐以乞食爲事。衣皮衣﹐露膝﹔長嘆﹐好插花。額上系一銅片如月﹐人問之﹐皆有說。又時時自言爲天帝所召﹐有某仙﹑某神在焉﹐所食何物﹐皆誕詭莫可測。然善歌詩﹐有求之者﹐索韻立成。字亦怪異。在郾城﹐凡寺觀樓閣及民家屋壁﹐書其詩殆徧﹐往往有奇麗語﹐如《天仙有夢梅》云「鼎鑄陶鈞政格新﹐橫斜疏影慰騷魂。嬰香枕簟黃昏月﹐懋棣東風笑谷春。」又﹐「經間敖幾虛云鎖﹐杯捲江山枕島樓。卻憶西巖舊宮殿﹐半橫星斗下瀛州。」又﹐《題石潭》云「石裂雯華浸月秋。」又「松陰滚碎闌干角。」其他多僻怪不可曉。問之﹐則曰出天上何書﹐書名亦不可曉。或云爲鬼物所憑。麻知幾獨重之。李子遷贈詩云「骯髒風儀古丈夫﹐鶴袍鐵面戟髭須。人間春色向頭剩﹐天上月明當額孤。石鼎夜聯詩句健﹐布囊春醉酒錢粗。危樓試倚街頭看﹐應見潛飛入玉壺。」狀其入殆盡。正大初﹐余過郾﹐諸公爲召至﹐索詩﹐求韻立書﹐辭亦不可曉。後因病﹐失一目明。遭亂﹐北渡﹐病死。●卷七興定初﹐術虎髙琪爲相﹐建議南京城方八十里﹐極大﹐難守。於內再築子城﹐周方四十里﹐壞民屋舍甚眾。工役大興﹐河南之民皆以爲苦。又使朝官監役﹐分督方面﹐少不前﹐輒杖之。及北兵入河南﹐朝議守子城﹐或云﹐一失外城﹐則子城非我有﹐遂止﹐守外城。外城故宋所築﹐土脈甚堅﹐北兵攻之﹐旬餘不能拔而新築子城竟無用也。嗟乎﹗愚人之慮何如哉﹖使天下郡邑俱失﹐縱然獨保一子城﹐何以國也﹖然子城初起時﹐於地中得一石碣﹐上有詩云「瑞云靈气鎖城東﹐他日還應與北同。歲月遷移人事變﹐卻來此地再興功。」亦有數云。其字書類宋人﹐迄今猶在相國寺。大梁城南五里號靑城﹐乃金國初粘罕駐軍受宋二帝降處。當時后妃皇族皆詣焉﹐因盡俘而北。後天興末﹐末帝東遷﹐崔立以城降﹐北兵亦於靑城下寨﹐而後妃內族復詣此地﹐多﹃死﹐亦可怪也。南渡之後﹐南京𨿽繁盛益增﹐然近年屢有妖怪。元光間﹐白日虎入鄭門。又﹐吏部中有狐躍出﹐宮中亦有狐及狼。又﹐夜聞鬼哭輦路﹐每日暮﹐烏鵲蔽天﹐皆亡國之兆。迄今爲丘墟瓦礫﹐傷哉﹗南京同樂園﹐故宋龍徳宮﹐徽宗所修。其間樓觀花石甚盛﹐每春三月花發﹐及五六月荷花開﹐官縱百姓觀﹐𨿽未嘗再增葺﹐然景物如舊。正大末﹐北兵入河南﹐京城作防守計﹐官盡毀之。其樓亭材大者﹐則爲樓櫓用﹔其湖石﹐皆鑿爲炮矣。迄今皆廢區壞址﹐荒蕪所存者﹐獨熙春一閣耳。蓋其閣皆桫木壁飾﹐上下無土泥﹐𨿽欲毀之﹐不能。世豈復有此良匠也﹗宣宗喜刑法﹐政尙威嚴。故南渡之在位者﹐多苛刻。徒單右丞思忠﹐好用麻椎擊人﹐號麻椎相公。李運使特立友之號半截劍﹐馮內翰璧叔獻號馬劉子。後雷希顏爲禦史﹐至蔡州﹐縛姦豪﹐杖殺五百人﹐又號雷半千。又有完顏麻斤出﹑蒲察咬住﹐皆以酷聞。而蒲察合住﹑王阿里﹑李渙之徒﹐胥吏中尢狡刻者也。宣宗后妃皆出微賤﹐南渡人有云「頭巾王﹑過道史﹑白酒龐」﹐指三外戚家也。王氏有成國夫人者﹐宣宗皇后之姊﹐末帝之姨﹐奢侈尢甚﹐權勢薰天﹐當塗者往往納賂取媚﹐積貲如山﹐且出入宮掖無時度﹐號自在夫人。天興攺元﹐末帝東遷﹐崔立之變﹐凡富貴家皆搜括金銀﹐成國竟捶死。又有平章政事完顏白撒﹐以內族位將相﹐尢楮奢僭。嘗起第西城﹐如宮掖然﹐其中婢妾百數﹐皆衣縷金綺繡如宮人。在尙書省﹐惡堂食不適口﹐以其家膳供。然爲將相無他材能﹐徒以儀體爲事。從末帝東徵﹐方渡河督戰﹐遽勸上回奔睢陽。眾以其誤國﹐歸罪請廢﹐末帝不得已﹐下獄﹐餓死。南渡之後﹐爲宰執者往往無恢復之謀﹐上下同風﹐止以苟安目前爲樂﹐凡有人言當攺革﹐則必以生事抑之。每北兵壓境﹐則君臣相對泣下﹐或殿上發嘆吁。已而敵退解嚴﹐則又張具會飲黃閣中矣。每相與議時事﹐至其危處﹐輒罷散曰「俟再議。」已而復然﹐因循苟且﹐竟至亡國。南渡之後﹐朝廷近侍以諂諛成風﹐每有四方災異或民間疾苦將奏之﹐必相謂曰「恐聖上心困。」當時有人云「今日恐心困﹐後日大心困矣。」竟不敢言。又﹐在位者臨事﹐往往不肯分明可否﹐相習低言緩語﹐互推讓﹐號「養相體」。吁﹗相體果安在哉﹖又﹐宰執用人﹐必先擇無鋒﹑軟熟易制者﹐曰「恐生事」。故正人君子多不得用﹐𨿽用亦未久﹐遽退閒﹐宰執如張左丞行信﹐臺諫官如陳司諫規﹑許司諫古﹑程﹑雷禦史﹐皆不能終其任也。南渡之後﹐近侍之權尢重﹐蓋宣宗喜用其人爲耳目以伺察百官﹐故使其奉禦輩采訪民間﹐號「行路禦史」。或得一二事卽入奏之﹐上因切責臺官漏泄﹐皆抵罪。又﹐方面之柄𨿽委將帥﹐又差一奉禦在軍中﹐號「監戰」。每臨機制變﹐多爲所牽制。輒遇敵先奔﹐故其軍多喪敗。貞間﹐術虎髙琪爲相﹐欲樹黨固其權﹐先擢用文人﹐將以爲羽翼。已而﹐臺諫官許古﹑劉元規定之徒見其恣橫﹐相繼言之。髙琪大怒﹐斥罷二人。因此大惡進士﹐更用胥吏。彼喜其獎拔﹐往往爲盡心﹐於是吏權大盛﹐勝進士矣。又﹐髙琪定制﹐省﹑部﹑寺﹑監官﹐參注進士﹐吏員又使由郡轉部﹐由部轉臺省﹐不三五年﹐皆得要職。士大夫反畏﹐避其鋒﹐而宣宗亦喜此曹刻深﹐故時全由小吏侍東宮﹐至今僉樞密院事﹑南徵帥﹐又有蒲察合住﹑王阿里之徒居左右司﹐李渙輩在外行尙書六部﹐陷士夫數十人﹐亦亡國之政也。南渡後﹐屢興師伐宋﹐蓋其意以河南﹑陜西狹隘﹐將取地南中。夫己所有不能保﹐而奪人所有﹐豈有是理﹖然連年徵伐﹐亦未嘗大有功﹐𨿽能破蘄黃﹐殺虜良多﹐較論其士馬物故﹐且屢爲水陷溺﹐亦相當也。最後﹐盱眙軍攺爲鎭淮府﹐以軍戍之﹐費糧數萬﹐未幾亦棄去。又師還﹐乘夏﹐多刈熟麥﹐以歸助軍儲。故宋人邊檄有云「暴卒鴟張﹐率作如林之旅﹔饑氓烏合﹐驅帥得罪之人。」駙馬都尉僕散阿海﹑僉樞密院事時全﹐皆回轅卽誅。後又謀取蜀﹐時胥平章鼎鎭關中﹐奏請緩發﹐胥由此罷相。嗟乎﹗避彊欺弱﹐望其復振﹐難哉。此皆宣宗時事﹐末帝卽位﹐無南伐之議矣。甚哉﹐風俗之移人也﹗南渡後﹐吏權大盛。自髙琪爲相定法﹐其遷轉與進士等﹐甚者反疾焉。故一時之人爭以此進﹐𨿽士大夫家有子弟讀書﹐往往不終輒輟﹐令攺試臺部令史。其子弟輩旣習此業﹐便與進士爲仇﹐其趨進舉止﹐全學吏曹﹐至有舞文納賂甚於吏輩者。惟僥亻幸一時進用﹐不顧平日源流﹐此可爲長太息者也。金朝取士﹐止以詞賦﹑經義學﹐士大夫往往局於此﹐不能多讀書。其格法最陋者﹐詞賦狀元卽授應奉翰林文字﹐不問其人才何知﹐故多有不任其事者。或顧問不稱上意﹐被笑嗤﹐出補外官。章宗時﹐王狀元澤在翰林﹐會宋使進枇杷子﹐上索詩﹐澤奏﹕「小臣不識枇杷子。」惟王庭筠詩成﹐上喜之。呂狀元造﹐父子魁多士﹐及在翰林﹐上索重陽詩﹐造素不學詩﹐惶遽獻詩云「佳節近重陽﹐微臣喜欲狂。」上大笑﹐旋令外補。故當時有云「澤民不識枇杷子﹐呂造能吟喜欲狂。」興定初﹐朝議縣令最親民﹐依常調數換多不得人﹐始詔內外七品以上官保舉﹐仍升爲正七品。官資未乃者﹐借注人。一時能吏如王庸登庸令洛陽﹐程震威卿令陳畱﹐皆有治績。或入爲監察禦史﹑臺部官﹐自是居官者爭以能相尙﹐民亦多受賜。其後﹐往往自納賂請托得之﹐故疲懦貪穢者亦多。然士大夫爲之首猶自力﹐此良法也。正大初﹐末帝銳於政﹐朝議置益政院官﹐院居宮中﹐選一時宿望有學者﹐如楊學士云翼﹑史修撰公燮﹑呂待制造數人兼之﹐輪直。每日朝罷﹐侍上講《尙書》《貞觀政要》數篇﹐間亦及民間事﹐頗有補益。楊公又與趙學士秉文采集自古治術﹐分門類﹐號《君臣政要》﹐爲一編進之。此亦開講學之漸也﹐然歲餘亦罷。士气不可不素養﹐如明昌﹑泰和間崇文養士﹐故一時士大夫爭以敢言﹑敢爲相尙。迨大安中﹐北兵入境﹐往往以節死﹐如王晦﹑髙子杓﹑梁詢誼諸人皆有名。而侯摯﹑李瑛﹑田琢輩皆由下位自奮於兵間﹐𨿽功業不成﹐其志气有可嘉者。南渡後﹐宣宗獎用胥吏﹐抑士大夫﹐凡有敢爲﹑敢言者﹐多被斥逐。故一時在位者多委靡﹐惟求免罪罟﹐苟容。迨天興之變﹐士大夫無一人死節者﹐豈非有以致之歟﹖由是言之﹐士气不可不素養也。南渡後﹐疆士狹隘﹐止河南﹑陜西﹐故仕進調官皆不得遽﹐入仕或守十餘載﹐號重復累﹐往往歸耕﹐或教小學養生。故當時有云「古人謂十年窗下無人問﹐一舉成名天下知。今日一舉成名天下知﹐十年窗下無人問也。」其後﹐有辟舉法行﹐𨿽未入仕﹐亦得辟爲令。故新進士多便得一邑治民﹐其省令史亦以次召補。故士人方免沈滯之嘆云。大臣尢當以至公至正黜陟百官﹐大不可畏嫌避黨爲自保計。南渡爲宰執者﹐多怯懼畏懦不敢有爲﹐凡執處一事﹐先恐人疑己。如宰執本進士﹐或士大夫得罪﹐知其無辜﹐不敢辧言﹐恐人疑其爲黨也。又或轉加詰責﹐以示無私。或要職美官寧用他流﹐取媚於眾。一登省府﹐遽忘本來用心﹐如此望其成功名﹑立節義難矣。然亦往往不能以富貴自終。向使以公正自持﹐未必如是得罪也。人之用智巧者竟何如哉。宰相之職﹐佐人主治天下﹐最患耳目不廣﹐不能周知民間苦樂﹑國勢安危﹐故當忘私去智﹐取諸人以爲善﹐以天下治天下。至於百官士流賢否﹐皆當如家人美惡﹐一一辧其才﹐然後進退用捨合公望。辦職業而爲國者立法﹐使百官﹑賓客不得謁見於私第﹐何哉﹖其意止以防其請托而徇私也。夫果察其人徇私不公﹐豈可使爲宰相哉﹖旣以爲宰相﹐是已以天下付之矣﹐誠不宜猶爾防閒也。唐裴晉公一日拜相﹐遽請於私第見百官﹑賓客﹐可謂遠謀﹐而憲宗信之﹐卒平淮蔡﹐此其君臣遇合﹐故有此奇偉士成功名。使齪嚙者爲之﹐亦不敢請﹐而庸主亦不聽也。余觀南渡後爲宰執者﹐自非親戚故舊﹐往往不得登其門。若夫百官士流﹐未嘗接議論﹐局局自保﹐惟恐失之。如此﹐望其取用得人﹑聞見不塞者﹐未之有也。士大夫爲吏者當以至公無心處之﹐事自理﹐民自服﹐不可委曲要譽以枉義也。余在南方時﹐見辟舉爲令者﹐往往妄用心。如富家與貧家訟﹐必直貧民。勢家與百姓爭﹐必直百姓﹐不問理何如也。又﹐或故舊同道之家有科徵﹐必先督促不少貸﹐至加之刑罰。其意以爲如此﹐示我無私﹐且賈細民稱譽。嗟乎﹐貧富相爭﹐自有曲直﹐彼貧民中亦有桀黠不逞者﹐富家中亦有循良懦弱者﹐烏可執一哉﹖故舊同道之家﹐義當假借﹐不然止以無心處之可也。至首加訊責﹐不亦傷乎﹖不抵此曹志於升進故爾。甚者榜於門云「無親戚故舊」﹑「不見賓客」﹑「不接士人」。世豈有一爲郡邑而遽無親無舊者﹖嘗記有一人爲縣令﹐禁其子不令出。其子犯禁﹐笞責之﹐其子赴井死。哀哉﹗不循中道﹐縱得升遷何榮也﹖國所以官取士﹐士所以居官﹐先以養其口體妻子﹐然後得專意王事﹐𨿽不可取於民奢縱害公﹐亦不必釣名要譽太儉陋也。余見河南爲令者﹐有夜蓋紙被﹐朝服獘衣以示廉﹐又令妻子輩汲爨﹐不使吏卒代者﹐其意皆欲聞上位﹐媚細民。然其聽斷﹑撫養之道殊不在是﹐能使其車騎儀從﹑屋宇﹑服用鮮整﹐而遇事風生﹐吏民稱快﹐較之此曹何自苦也﹖南渡後﹐士風甚薄﹐一登仕籍﹐視布衣諸生遽爲兩途﹐至於徵逐遊從﹐輒相分別。故布衣有事﹐或數謁見在位者﹐在位者相報復甚希﹐甚者髙居臺閣﹐舊交不得見。故李長源憤其如此﹐嘗曰「以區區一第傲天下士邪﹖」已第者聞之多怒﹐至逐長源出史院﹐又交訟於官。士風如此﹐可嘆﹗省吏﹐前朝止用胥吏﹐號「堂後官」。金朝大定初﹐張太師浩制皇制﹐袒免親宰執子試補外﹐雜用進士。凡登第歷三任至縣令﹐以次召補充﹐一考﹐三十月出得六品州ヘ。兩考﹐六十月得五品節度副使﹑畱守判官﹐或就選爲知除知案。由之以漸﹐得都事﹑左右司員外郎﹑郎中﹐故仕進者以此途爲捷徑。如不爲省令史﹐卽循資級﹐得五品甚遲﹐故有「節察令推何日了﹐鹽度戶勾幾時休」之語。浩初定制時﹐語人曰「省庭天下儀表﹐如有胥吏﹐定行貨賂混淆﹐用進士﹐淸源也。且進士受賕﹐如良家女子犯姦也﹐胥吏公廉﹐如娼女守節也。」議者皆以爲當﹐屏山嘗爲餘言之。然省令史儀禮冠帶﹐抱書進趨﹐與掾史不殊﹐有過﹐輒決杖﹐惜乎﹐以胥吏待天下士也。故士大夫有气槪者往往不就﹐如雷翰林希顏﹑魏翰林邦彥﹑宋翰林飛卿及余先子﹐或召補不願﹐或暫爲﹐遽告出﹐皆不能終其任也。李丈欽止爲餘言﹐宋制﹐省曹有檢正﹐皆士大夫﹐其堂吏主行移文字也。且問余以宋制與金制孰優﹖余以爲宋制善﹐欽止曰「此議與吾合也。」金朝用人﹐大槪由省令史遷左右司郎中﹑員外郎﹑首領官﹐取其簿書精幹也。由左右首領官選宰相執政﹐取其奏對詳敏也。其經濟大略安在哉﹖此所以在位者多長於吏事也。金朝兵制最獘﹐每有徵伐或邊釁﹐動下令簽軍﹐州縣騷動。其民家有數丁男好身手﹐或時盡揀取無遺﹐號泣怨嗟﹐闔家以爲苦。驅此輩戰﹐欲其克勝﹐難哉。貞初﹐下令簽軍﹐會一時任子爲監當者以春赴吏部調數﹐宰執使盡揀取﹐號「監官軍」﹐其人憤慍叫號﹐交訴於臺省﹐又衝宰相鹵簿﹐告丞相僕散七斤﹐大怒﹐趣左右取弓矢射去。已而﹐上知其不可用﹐免之。元光末﹐備潼關﹑黃河﹐又下令簽軍﹐諸使者歷郡邑﹐自見居官者外﹐無文武﹐小大職事官皆揀之。至許州﹐前戶部郎中﹑侍禦史劉元規﹐年幾六十﹐亦中選﹐爲千戶。至陳州﹐余先子以前監察禦史﹐亦爲千戶。自余不可勝言。旣以立部曲﹐須依軍例﹐以次相鈐束﹐物議喧然。後亦罷之。嗟乎﹐以任子爲兵已失體﹐況以朝士大夫充廝役乎﹖當是時﹐余以終場舉人獲免﹐而先子以禦史不免﹐立法之獘以至於斯。余赴試開封﹐先子以詩送之﹐且寄趙閒閒﹑雷希顏﹐有云「老作一兵吾命也﹐芳聯七桂汝身之。厚祿故人如見問﹐爲言塵土困王尼。」二公覽之﹐爲一笑。金朝近習之權甚重﹐置近侍局於宮中﹐職𨿽五品﹐其要密與宰相等﹐如舊日中書﹐故多以貴戚﹑世家﹑恩ヘ者居其職﹐士大夫不預焉。南渡後﹐人主尢委任﹐大抵視宰執臺部官皆若外人﹐而所謂心腹則此局也。其局官以下﹐所謂奉禦﹑奉職輩﹐本以傳詔旨﹑供使令﹐而人主委信﹐反在士大夫右。故大臣要官往往曲意奉承﹐或被命出外﹐帥臣郡守百計館饋﹐蓋以其親近易得言也。然此曹皆膏粱子弟﹐惟以妝飾體樣相誇﹐膏面鑷須﹐鞍馬﹑衣服鮮整﹐朝夕侍上﹐迎合諂媚。以逸樂導人主安其身﹐又沮壞正人﹐招賄賂爲不法。至於大臣退黜﹐百官得罪﹐多自局中﹐禦史之權反在其下矣。其後﹐欲收外望﹐頗雜用士人。完顏伯陽居之不歲餘亦罷。又於臺部令史選奉職數人﹐又於進士中亦選一二人充備。其人旣入局中﹐則趨進舉止﹐曾亦未聞有正言補益者。且此曹本僕役之職﹐士大夫處之可羞﹐而一二子泰然自以爲榮﹐亦陋也。宣宗嘗責丞相僕散七斤﹕「近來朝廷紀綱安在﹖」七斤不能對﹐退謂郎官曰「上問紀綱安在﹐汝等自來何嘗使紀綱見我﹖」●卷八金朝取士﹐止以詞賦爲重﹐故士人往往不暇讀書爲他文。嘗聞先進故老見子弟輩讀蘇﹑黃詩﹐輒怒斥﹐故學子止工於律﹑賦﹐問之他文則懵然不知。間有登第後始讀書爲文者﹐諸名士是也。南渡以來﹐士人多爲古學﹐以著文作詩相髙。然舊日專爲科舉之學者疾之爲仇讎﹐若分爲兩途﹐互相詆譏。其作詩文者目舉子爲科舉之學﹐爲科舉之學者指文士爲任子弟﹐笑其不工科舉。殊不知國家初設科舉用四篇文字﹐本取全才﹐蓋賦以擇制誥之才﹔詩以取風騷之旨﹐策以究經濟之業﹔論以考識鑑之方。四者俱工﹐其人材爲何如也﹖而學者不如﹐狃於習俗﹐止力爲律﹑賦﹐至於詩﹑策﹑論俱不畱心﹐其獘基於爲有司者止考賦﹐而不究詩﹑策﹑論也。吾嘗記故老云﹐泰和間﹐有司考詩賦已定去取﹐及讀策論﹐則止用筆點廟諱﹑禦名﹐且數字數與塗注之多寡。有司如此﹐欲舉子輩專精難矣。南渡後﹐趙﹑楊諸公爲有司﹐方於策論中取人﹐故士風稍變﹐頗加意策論。又於詩賦中亦辧別讀書人才﹐以是文風稍振。然亦謗議紛紜。然每貢舉﹐非數公爲有司﹐則又如舊矣。金朝以律﹑賦著名者曰孟宗獻友之﹑趙樞子克。其主文有藻鑑多得人者曰張景仁禦史﹑鄭子聃侍讀。故一時爲之語曰「主司非張﹑鄭﹐秀才非趙﹑孟。」律﹑賦至今學者法之。然其源出於吾髙祖南山翁。故老云﹐孟晚進﹐初不識翁﹐因少年下第﹐發憤﹐辟一室﹐取翁賦﹐翦其八韻﹐類之帖壁間﹐坐臥諷詠深思﹐已而盡得其法﹐下筆造微妙。再試﹐魁於鄕﹑於府﹑於省﹑於禦前﹐天下號孟四元﹐迄今學者以吾祖孟師也。孟𨿽仕﹐不甚貴。作詩詞有可稱﹐自號虛靜居士。頗恬淡﹐畱意養生術。嘗著《金丹賦》行於世﹐其詩詞亦有集。余髙祖南山翁﹐金國初﹐辟進士舉﹐詞賦狀元也﹐故爲一代詞學宗。雅好成就後進﹐見其文﹐輒能斷其後中第否﹐當時名士大夫多出門下﹐學者至今皆師尊之。四子﹐長西巖﹑次龍泉﹐同年擢第。二女﹐長姑及笄﹐將適人﹐一時貴顯者爭求之﹐翁皆不許。張禦史景仁時在布衣﹐以所業詣翁﹐翁嘉之。俄翁爲有司取士﹐張賦其佳﹐爲鄰坐者剽之﹐盡坐同而黜。已而翁知其然﹐遽以長姑嫁焉。家人輩皆慍﹐翁不卹也。後三年﹐翁復爲有司﹐禦試﹐張擢別試魁﹐驟歷淸華﹐以文章擅當世﹐位至翰林學士﹑河南尹﹑禦史大夫。嘗使宋﹐有風節﹐赫然爲名臣﹐世皆以翁有知人之鑑也。後﹐翁墓表﹐張所作﹐具載其事云。次姑適襄陰王元節﹐亦名進士。能詩﹐博學﹐嘗爲密州節度判官。迄今士大夫嫁女多談翁之事也。金朝士大夫以政事最著名者曰王然。嘗同知咸平府﹐攝府事。時遼東路多世襲猛安﹑謀克居焉﹐其人皆女直功臣子﹐驁亢奢縱不法。公思有以冶之﹐會郡民負一世襲猛安者錢﹐貧不能償﹐猛安者大怒﹐率家僮輩彊入其家﹐牽其牛以去﹐民因訟於官。公得其情﹐令一吏呼猛安者﹐其猛安者盛陳騎從以來﹐公朝服﹐召至廳事前﹐詰其事﹐趨左右械系之﹐乃以彊盜論﹐杖殺於市﹐一路悚然。後知大興府﹐素察僧徒多遊貴戚家作過﹐乃下令﹐午後僧不得出寺﹐街中不得見一僧。有一長老犯禁﹐公械之。長老者素爲貴戚所重﹐皇姑某國公主使人詣公請焉﹐公曰「奉主命﹐卽令出」。立召僧﹐杖一百﹐死。自是﹐京輦肅淸﹐人莫敢犯。世宗深見知﹐故公得行其志也。公爲人恬淡簡靜﹐頗畱意養生﹐每食﹐必以時﹐過午則不食也。臨終﹐齋沐而逝﹐於死生了然。其爲吏之名﹐至今人云過宋包拯遠甚。其子漸﹐爲吏亦有能稱﹐爲中都警巡使。孫左丞鐸振之﹐章宗時名臣。爲人正直敢言﹐有學問文采﹐一時相望甚切。俄詔下﹐同輩皆相執政﹐公再授戶部尙書。公意不愜﹐因於戶部廳事壁間書唐人詩云「南鄰北捨牡丹開﹐年少尋芳去未回。惟有君家老柏樹﹐春風來似不曾來。」有人奏之﹐坐貶州防禦使。再召入朝﹐未幾﹐執政。南渡﹐爲太子太師。後致仕﹐以壽終。貞南徵﹐獲一統制官李伸之者﹐帥府經歷官劉逵卿輩召而飯之﹐且誘以降﹐將宥焉。伸之獻詩曰「一飯感恩無地報﹐此心許國已天知。胸中千古蟠鐘阜﹐一死鴻毛斷不移。」竟就死。又云「擬把孤忠報主知﹐主知未報已身疲。明朝定作長淮鬼﹐馬革應煩爲裹屍。」又云「區區猶上和親策﹐安得元戎一點頭。」先翰林嘗談國初宇文太學叔通主文盟時﹐吳深州彥髙視宇文爲後進﹐宇文止呼爲小吳。因會飲﹐酒間有一婦人﹐宋宗室子﹐流落﹐諸公感嘆﹐皆作樂章一闋。宇文作《念嘆嬌》﹐有「宗室家姬﹐陳王幼女﹐曾嫁欽慈族。干戈浩蕩﹐事隨天地翻覆」之語。次及彥髙﹐作《人月圓》詞云「南朝千古傷心事﹐猶唱《後庭花》。舊時王謝﹑堂前燕子﹐飛向誰家。偶然相見﹐仙肌勝雪﹐雲鬢堆鴉。江州司馬﹐靑衫淚濕﹐同是天涯。」宇文覽之﹐大驚﹐自是﹐人乞詞﹐輒曰「當詣彥髙也。」彥髙詞集篇數𨿽不多﹐皆精盡善﹐𨿽多用前人詩句﹐其翦裁點綴若天成﹐眞奇作也。先人嘗云﹐詩不宜用前人語。若夫樂章﹐則翦截古人語亦無害﹐但要能使用爾。如彥髙《人月圓》﹐半是古人句﹐其思致含蓄甚遠﹐不露圭角﹐不尢勝於宇文自作者哉。黨承旨懷英﹑辛尙書棄疾﹐俱山東人﹐少同捨屬。金國初遭亂﹐俱在兵間。辛一旦率數千騎南渡﹐顯於宋﹔黨在北方﹐擢第﹐入翰林﹐有名﹐爲一時文字宗主。二公𨿽所趨不同﹐皆有功業﹐寵榮視前朝李谷﹑韓熙載亦相況也。後辛退閒﹐有詞《鷓鴣天》云「壯歲旌旗擁萬夫﹐錦韉突騎渡江初。燕兵夜捉銀胡錄﹐漢箭朝飛金僕姑。思往事﹐嘆今吾﹐春風不染白髭須。都將萬字平戎策﹐換得東郊種樹書。」蓋紀其少時事也。髙丞相巖夫在相位﹐因元光二年元日慶七十﹐會鄕裏交舊﹐且求作詩文﹐時先子以新罷禦史﹐避嫌不赴。余方弱冠﹐爲作詩﹐以公頗負謗﹐且勸其退休也。公得詩﹐大喜﹐趣召余﹐迎謂余曰「解道靑雲自致不須階邪﹖」又撫余背曰「汝費字如何下來﹖」蓋餘詩云「靑雲自致不須階﹐十稔從容位上臺。負荷一堂森柱石﹐調和眾口費鹽梅。勤勞密邇三朝重﹐壽考康寧七秩開。家道益昌孫有息﹐彩衣扶杖好歸來。」雷希顏爲作序﹐亦有「乘天眷未衰﹐可以引去」之語。後余將歸淮陽﹐復獻書勸其舉一人自代﹐可得致政歸。然公竟薨於位﹐不能從也。明昌﹑承安間﹐作詩者尙尖新﹐故張翥仲揚由布衣有名﹐召用。其詩大抵皆浮艷語﹐如﹕「矮窗小戶寒不到﹐一鑪香火四圍書「。又﹐「西風了卻黃花事﹐不管安仁兩鬢秋。」人號張了卻。劉少宣嘗題其詩集後云「楓落吳江眞好句﹐不須多示鄭參軍。」蓋譏之者也。南渡後﹐文風一變﹐文多學奇古﹐詩多學風雅﹐由趙閒閒﹑李屏山倡之。屏山幼無師傳﹐爲文下筆便喜左氏﹑莊周﹐故能一掃遼宋余習。而雷希顏﹑宋飛卿諸人﹐皆作古文﹐故復往往想法效﹐不作淺弱語。趙閒閒晚年﹐詩多法唐人李﹑杜諸公﹐然未嘗語於人。已而﹐麻知幾﹑李長源﹑元裕之輩鼎出﹐故後進作詩者爭以唐人爲法也。趙閒閒嘗言﹐律詩最難工﹐須要工巧周圓。吾聞竹溪黨公論﹐以爲五十六字皆如聖賢﹐中有一字不經鑪錘﹐便若一屠沾子廁其間也。又云﹐八句皆要警拔極難。一篇中須要一聯好句爲主﹐後但以意收拾之﹐足爲好詩矣。又嘗與餘論詩曰「《選》詩曰﹕『南登灞陵岸﹐回首望長安。』『朔風動秋艸﹐邊馬有歸心。』『明月照髙樓﹐流光正徘徊。』此其含蓄意幾何﹖」又曰「小詩貴風騷﹐今人往往止作硬語﹐非也。」趙閒閒少嘗寄黃華詩﹐黃華稱之﹐曰「姓王氏非作千首﹐其工夫不至是也。」其詩至今爲人傳誦﹐且趙以此詩初得名。詩云「寄語雪溪王處士﹐年來多病復何如﹖浮雲世態紛紛變﹐秋艸人情日日疏。李白一杯人影月﹐鄭虔三絕畫詩書。情知不得文章力﹐乞與黃華作隱居。」趙閒閒嘗爲餘言﹐少初識尹無忌﹐問﹕「久聞先生作詩不喜蘇﹑黃何如﹖」無忌曰「學蘇﹑黃則卑猥也。」其詩一以李﹑杜爲法﹐五言尢工。閒閒嘗稱其《遊同樂園詩》云「晴日明華構﹐繁陰蕩綠波。」蓬邱滄海遠﹐春色上林多。流水時𨿽逝﹐遷鶯暖自歌。可憐歡樂極﹐鉦鼓散云和。」又有佳句﹕「行雲春郭暗﹐歸鳥暮天蒼。野色明殘照﹐江聲入暮云。」甚似少陵。閒閒又稱趙黃山詩云「燈暗風翻幔﹐蛩吟葉擁墻。人如秋已老﹐愁與夜俱長。滴盡階前雨﹐催成鏡裏霜。黃花依舊好﹐多病不能觴。」此詩信佳作也。又﹐黃山嘗與予黃山道中作詩﹐有云「好景落誰詩句裏﹐蹇驢馱我畫圖間。」世號趙蹇驢。余先子翰林﹐嘗談章宗春水放海靑﹐時黃山在翰苑﹐扈從﹐旣得鵝﹐索詩﹐黃山立進之﹐其詩云「賀鵝得暖下陂塘﹐探騎星馳入建章。黃傘輕陰隨鳳輦﹐綠衣小隊出鷹坊。搏風玉爪淩霄漢﹐瞥日風毛墮雪霜。共喜園陵得新薦﹐侍臣齊捧萬年觴。」章宗覽之。稱其工﹐且曰「此詩非宿構不能至此。」趙閒閒平日字畫工夫最深﹐詩其次﹐又其次散文也。嘗語余曰「今日後進中作文者頗有三二人﹐至吟詩者﹐絕少﹐字畫亦無也。」以是知公所長。然議論經學﹐許王從之﹐散文許李之純﹑雷希顏﹐詩頗許麻知幾﹑元裕之﹐字畫頗許麻知幾﹑馮叔獻也。又嘗教余學書﹐先法張旭《石柱記》﹐每曰「汝輩幸有天資﹐止不肯學古人一點一畫寫也。」李屏山雅喜獎拔後進﹐每得一人詩文有可稱﹐必延譽於人。然頗輕許可﹐故趙閒閒嘗云「被之純壞卻後進﹐只獎譽﹐教爲狂。」後雷希顏亦頗接引士流﹐趙雲﹕「雷希顏又如此。」然屏山在世﹐一時才士皆趨向之。至於趙所成立者甚少。惟主貢舉時﹐得李欽叔獻能﹐後嘗以文章薦麻知幾九疇入仕﹐至今士論止歸屏山也。李屏山教後學爲文﹐欲自成一家﹐每曰「當別轉一路﹐勿隨人腳跟。」故多喜奇怪﹐然其文亦不出莊﹑左﹑柳﹑蘇﹐詩不出盧仝﹑李賀。晚甚愛楊萬里詩﹐曰「活潑剌底﹐人難及也。」趙閒閒教後進爲詩文則曰「文章不可執一體﹐有時奇古﹐有時平淡﹐何拘﹖」李嘗與餘論趙文曰「才甚髙﹐气象甚雄﹐然不免有失支墮節處﹐蓋學東坡而不成者。」趙亦語余曰「之純文字止一體﹐詩只一句去也。」又﹐趙詩多犯古人語﹐一篇或有數句﹐此亦文章病。屏山嘗序其《閒閒集》云「公詩往往有李太白﹑白樂天語﹐某輒能識之。」又云「公謂男子不食人唾﹐後當與之純﹑天英作眞文字。」亦陰譏云。趙閒閒論文曰「文字無太硬﹐之純文字最硬﹐可傷﹗」王翰林從之則曰「文字無軟者﹐惟其是也。」余嘗以質諸先人﹐先人以趙論爲是。興定﹑元興間﹐余在南京﹐從趙閒閒﹑李屏山﹑王從之﹑雷希顏諸公遊﹐多論爲文作詩。趙於詩最細﹐貴含蓄工夫﹔於文頗粗﹐止論气象大槪。李於文甚細﹐說關鍵賓主抑揚﹔於詩頗粗﹐止論詞气才巧。故余於趙則取其作詩法﹐於李則取其爲文法。若王﹐則貴議論文字有體致﹐不喜出奇﹐下字止欲如家人語言﹐尢以助辭爲尙。與屏山之純學大不同。嘗曰「之純𨿽才髙﹐好作險句怪語﹐無意味。」亦不喜司馬遷《史記》﹐云「失支墮節多。」「韓退之《原道》﹐如此好文字﹐末曰人其人火其書﹐太下字。柳子厚肥皮厚肉﹑柔筋脆骨之類﹐此何等語﹖千古以來﹐惟推東坡爲第一。」又多發古名篇中疵病﹕淵明《歸去來辭》﹐前想象後直述﹐不相侔。伯倫《酒徳頌》有大人先生﹐是寓言﹐後聞吾風聲﹐「吾」當作「其」。退之《盤谷序》﹐前云友人﹐後云昌黎韓愈﹐似不相識。永叔《蘇子美墓志》﹐爭爲人所傳﹐旣用爭字﹐當曰人爭傳之﹐不然﹐曰爲人所傳﹐不須爭字。子瞻《超然臺記》﹐物有以蔽之矣﹐矣字不安。此類甚多﹐不可勝紀。雷則論文尙簡古﹐全法退之。詩亦喜韓﹐兼好黃魯直新巧。每作詩文﹐好與朋友相商訂﹐有不安﹐相告立攺之﹐此亦人所難也。正大中﹐王翰林從之在史院領史事﹐雷翰林希顏爲應奉兼編修官﹐同修《宣宗實錄》。二公由文體不同﹐多紛爭﹐蓋王平日好平淡紀實﹐雷尙奇峭造語也。王則云「實錄止文其當時事﹐貴不失眞。若是作史﹐則又異也。」雷則云「作文字無句法﹐委靡不振﹐不足觀。」故雷所作﹐王多攺革﹐雷大憤不平﹐語人曰「請將吾二人所作令天下文士定其是非。」王亦不屑﹐王嘗曰「希顏作文好用惡硬字﹐何以爲奇﹖」雷亦曰「從之持論甚髙﹐文章亦難止以經義科舉法繩之也。」雷翰林希顏爲人作碑志﹐𨿽稱其徳善﹐其疵短亦互見之。嘗曰「文章止是褒與貶。」初﹐作《屏山墓志》﹐數處有微言﹐劉光甫讀之不能平﹐與宋飛卿交勸令削去﹐及刻石﹐猶存「浮湛於酒﹐其性厭怠﹐有不屑爲」之言。余謂碑志本以章其人之善﹐𨿽不可溢美有愧辭﹐然當實錄其善事﹐使傳信後世。若疵短則不當書也﹐況非作史傳﹐何必貶焉﹖且其子孫覽之﹐豈得自安也﹖趙閒閒作《南城訪道圖》﹐諸公皆有詩。嘗有一齊希謙者﹐題云「億劫夢中誇識解﹐一生紙上作風波。到今不肯抽頭去﹐畢竟南城有甚麼﹖」人頗傳之。趙閒閒以文學名一世﹐於吏事非所長。興定初﹐術虎髙琪爲相﹐惡士大夫﹐有罪輒以軍儲論加杖﹐在位者往往被其苦。俄命趙公攝南京轉運司﹐未幾﹐果坐誤糧艸事﹐當杖。旣奏﹐宣宗曰「學士豈當邪﹖」髙琪曰「不然無以戒後。」遂杖四十﹐公大憤焉。其後﹐髙琪誅﹐詔適公當筆﹐首曰「君臣分嚴﹐無將之罪莫大﹔夫婦義重﹐不睦之刑何逃﹖曾是一身﹐兼此二惡。」人謂趙公之仇雪矣。正大初﹐趙閒閒長翰苑﹐同陳正叔﹑潘仲明﹑雷希顏﹑元裕之諸人作詩會﹐嘗賦《野菊》﹐趙有云「岡斷秋光隔﹐河明月影交。荒叢號蟋蟀﹐病葉掛蕭蛸。欲訪陶彭澤﹐柴門何處敲﹖」諸公稱其破的也。又分詠《古瓶蠟梅》﹐趙雲﹕「苕華吐碧龍文澀﹐燭淚痕疏雁字橫。」後云「嬌黃喚起昭陽夢﹐漢苑淒涼艸棘生。」句甚工。潘有云「命薄從教官獨冷﹐眼明猶喜迹雙淸。」語亦老也。後分《憶橙》《射虎》﹐題甚多。最後《詠道學》﹐雷云「靑天白日理分明」﹐亦爲題所窘也。閒閒同館閣諸公﹐九日登極目亭﹐俱有詩。趙雲﹕「魏國河山殘照在﹐梁王樓殿野花開。鷗從白水明邊沒﹐雁向靑天盡處回。未必龍山如此會﹐座中三館盡英才。」雷希顏云「千古雄豪幾人在﹖百年懷抱此時開。」李欽止云「連朝倥傯簿書堆﹐辜負黃花酒一杯。」凡作詩﹐和韻爲難。古人贈答皆以不拘韻字。迨宋蘇﹑黃﹐凡唱和﹐須用元韻﹐往返數回以出奇。余先子頗畱意。故每與人唱和﹐韻益狹﹐語益工﹐人多稱之。嘗與雷希顏﹑元裕之論詩﹐元云「和韻非古﹐要爲勉彊。」先子云「如能以彼韻就我意何如﹖亦一奇也。」嘗在史院與屏山諸公唱和李唐卿《海藏齋詩》舟字韻﹐往返十餘首。先子有云「繡坼舊圖翻短褐﹐朱書小字記歸舟。」屏山大稱其工用事也。後居淮陽﹐與劉少宣唱和村字韻﹐亦往返數十首。最後論詩﹐有云「楊劉變體號西昆﹐竊笑登壇子美村。大抵俗儒無正眼﹐惟應後世有公言。光生杜曲今千古﹐派出江西本一源。此道陵遲嗟久矣﹐不才安敢擅專門。」又云「樂府虛傳山抹云﹐詩名浪得柳連村。九原太白有生气﹐千古少陵無閒言。登泰山巓小天下﹐到昆侖口知河源。如君少進可入室﹐顧我今衰不及門。」少宣以爲全不覺用他人韻也。聯句亦詩中難事﹐蓋座中立書﹐不暇深思也。南京龍徳宮趙閒閒﹑李屏山﹑王正之聯句﹐王云「棘猴未窮巧﹐穴蟻已失王。」人多稱之。余先子亦畱意。主長葛簿時﹐與屏山﹑張仲傑會飲﹐坐中有定磁酒甌﹐因爲聯句﹐先子首唱曰「定州花磁甌﹐顏色天下白。」諸公稱之。屏山則曰「輕浮妾玻璃﹐頑鈍奴琥珀。」張則曰「器質至堅脆﹐膚理還悅澤。」後居淮陽﹐冀京父來過﹐雪夜聯句﹐先子有云「簾疏見飛﹐窗靜聞落屑。」又﹐李欽叔來過﹐李子遷在座﹐會合聯句﹐先子首唱曰「玉立兩謫仙﹐鼎峙三敵國。」又云「三彊出奇兵﹐八戰乃八克。一老怯大敵﹐三戰卽三北。」後自大梁舊陳﹐與祁聯句﹐先子首云「紅拋汴梁塵﹐綠吸淮陽酒。」後令葉縣﹐中秋夜﹐與郝坊州仲純﹑王飛伯輩聯句﹐具載《蓬門集》中。●卷九餘先子翰林令葉時﹐同郝坊州仲純賦《昆陽懷古詩》﹐諸公多繼作。先子有云「營屯氵蚩水橫陳處﹐計墮劉郎小怯中。天上雷風掃妖气﹐人間虎豹畏眞龍。千秋一片昆溪月﹐曾照堂堂蓋世雄。」郝云「戰骨至今埋氵蚩水﹐暮云何處是舂陵﹖」李長源云「潁川南下郁坡陀﹐遐想當年戰疊多。自是眞人淸宇宙﹐誰爲豎子試干戈﹖」元裕之云「英威未覺消沈盡﹐試向舂陵望鬱蔥。」王飛伯云「落日一川英气在﹐西風萬葉戰聲來。」後云「誰倚城樓弔興廢﹐一聲長笛暮雲開。」史學優﹑李欽叔﹑白文舉皆有詩﹐余亦作一古詩也。古人多有偶得佳句而不能立題者﹐如山谷云﹕淸鑑風流歸賀八﹐飛揚跋扈付朱三。」未知可以贈誰。又云「人得交遊是風月﹐天開圖畫卽江山。」亦無全篇。余先子嘗有句云「推愁不去若移石﹐呼酒不來如望霓。」又﹐「半生竊祿魚貪餌﹐四海無家鳥擇棲」。又﹐「未解作詩如見畫﹐常憂讀賦錯呼霓」。夢中作詩﹐或得句﹐多淸邁出塵。余先祖龍山君嘗夢得句云「山路嶄有壁﹐松風淸無塵。」先子夢中詩云「落月浸天池。」余幼年夢中亦作詩云「玄猿哭處江天暮﹐白雁來時澤國秋。」如鬼語也。先翰林罷禦史﹐閒居淮陽﹐種五竹堂後自娛﹐作詩云「撥士移根卜日辰﹐森森便有气淩雲。眞成闕裏二三子﹐大勝樊川十萬軍。影浸涼蟾窗上見﹐聲敲寒雨枕邊聞。林間故事傳西晉﹐不數山王詠五君。」以寄趙閒閒。會閒閒亦於閒閒堂後種竹甚多﹐一日﹐禮部詔余曰「昨夕欲和丈種竹詩﹐牽於韻﹐自作一篇﹐答其意可也。」因出其詩云「君家種竹五七个﹐我亦近栽三四竿。兩地平分風月破﹐大家畱待雪霜看。土膏生意葉猶捲﹐客枕夢魂聲已寒。見此又思君子面﹐何時相對倚闌干﹖」先子夏和其韻云「我家陳郡子梁園﹐不約同栽竹數竿。淸入楚魂千里共﹐笑開詩眼幾回看。幽姿淡不追時好﹐苦節相期保歲寒。八座文昌天咫尺﹐得如閒容倚闌干。」又﹐李公渡因遊圉城﹐會雲中一僧﹐曰徳超﹐談及鄕裏名家劉﹑雷事﹐公渡畱詩云「邂逅雲中老阿師﹐里人許我話劉雷。略談近日諸孫事﹐頗覺襄懷一笑開。眾道髯參宜帥莫﹐人憐短簿去霜臺。圍城香火西庵地﹐嘗記秋髙雨後來。」後先子過圉﹐見之﹐和其韻云「上林春晚數歸期﹐歷轆車聲疾轉雷。翠幄護田桑葉密﹐綠云夾路麥花開。偶因假館畱蕭寺﹐試問遊方指厄臺。白首衲僧同裏﹐亦知吾祖有云來。」余以示閒閒﹐閒閒亦和其韻﹐寄先子云「屏山歿後使人悲﹐此外交親我與雷。千里老懷何日寫﹖一生笑口幾回開﹖心知契闊畱陳土﹐時復登臨上吹臺。目極天低雁回處﹐西風忽送好詩來。」先子復和云「兩地相望云與泥﹐敢期膠漆嗣陳雷。遙憐曉鏡霜須滿﹐但對故人靑眼開。且趁梅芳醉梁苑﹐莫因雁過問燕臺。上林花柳驚春晚﹐蓬勃西風捲土來。」正大初﹐先君由葉令召入翰林﹐諸公皆集余家﹐時春旱有雨﹐諸公喜而共賦詩﹐以「好雨知時節﹐當春乃發生」爲韻。趙閒閒得發字﹐其詩云「君家南山有衣缽﹐叢桂馨香老蟾窟。從來靑紫半門生﹐今日兒孫牀滿笏。邇來云卿復秀出﹐論事觀書眼如月。豈惟傳家秉賜彪﹐亦復生兒πθ勃。往時曾乘禦史驄﹐未害霜蹄聊一蹶。雙鳧古邑試牛刀﹐百里政聲傳馬卒。。今年視艸直金鑾﹐云章妙手看揮發。老夫當避一頭地﹐有慚老驥追霜鶻。座中三館盡豪英﹐健筆縱橫建安骨。已知良會得四並﹐再許深杯辭百罰。我𨿽不飲願助勇﹐政要靑燈照華發。但令風雨破天慳﹐未厭歸途洗靴襪。」先君得好字﹐因用解嘲﹐其詩云「春寒桑未稠﹐歲旱麥將槁。此時得一雨﹐奚翅萬金寶。吾賓適在席﹐喜气溢襟抱。酒行不計觴﹐花底玉山倒。從來慳混嘲﹐蓋爲俗子道。北海得開尊﹐天气豈常好﹖況當生發辰﹐沾足恨不早。東風又吹檐滴幹﹐主人不慳天自慳。」是日﹐諸公極歡﹐皆沾醉而歸。後月餘﹐先君以疾不起﹐趙以「天慳」爲詩讖云。元裕之﹑李長源同鄕裏﹐各有詩名。由其不相下﹐頗不相咸。李好憤怒﹐元嘗云「長源有憤擊經。」元好滑稽﹐李輒以詩譏罵﹐元亦無如之何。元嘗權國史院編修官﹐時末帝召故駙馬都尉僕散阿海女子入宮﹐俄以人言其罪﹐又蒙放出。元因賦《金穀怨》樂府詩﹐李見之﹐作《代金穀佳人答》一篇以拒焉﹐一時士人傳以爲笑談。元詩云「娃兒十八嬌可憐﹐亭亭裊裊春風前。天上仙人玉爲骨﹐人間畫工畫不出。小小油壁車﹐軋軋出東華。繡帶盤綾結﹐云裙蹋雁沙。嬌云一片不成雨﹐被風吹去落誰家﹖豈無年少恩澤侯﹐錦韉貂帽亦風流。不然典取裘﹐四壁相如堪白頭。金穀樓臺杳無主﹐燕子不飛花著雨。只知環作離聲﹐誰解琵琶得私語﹖有情蜂雄蛺蝶雌﹐無情涑欺翡翠兒。勸君滿飲金曲卮﹐明日無花空折枝。」李詩云「石家園林洛水濱﹐粉垣碧瓦迷天津。樓臺參差映金穀﹐歌舞日日嬌靑春。是時天下甲兵息﹐江南已傳歸命臣。永平以來太康治﹐四海一家無窮人。洛陽城中厭醵﹐司隸夜過不敢嗔。王門戚裏爭豪侈﹐車馬如水爭紅塵。燒金斫玉延上客﹐季倫豈輸趙王倫﹖兩家炎炎貴相軋﹐笙竽嘈嘈妓成列。珊瑚紅樹鞭擊碎﹐步障靑絲馬踏裂。因緣睚眥貴人怒﹐詔下黃門促收捕。郵夫防吏急喧驅﹐河南牒系禦史府。鐘鳴漏盡行不休﹐生存華屋歸山丘。綠珠香魂ネ塵土﹐侍兒忍居樓上頭。君王慈明宥率土﹐妾身竄名籍民伍。平生作得健兒婦﹐狗走雞飛豈敢惡﹖」元和其詩﹐先子稱工。麻徵君知幾在南州﹐見時事擾攘﹐其催科督賦如毛﹐百姓不安﹐嘗題《雨中行人扇圖詩》云「幸自山東無稅賦﹐何須雨裏太倉黃﹖尋思此个人間世﹐畫出人來也著忙。」𨿽一時戲語﹐也有味。知幾若見今日事﹐又作何語邪﹖又﹐《戲題太公釣魚圖》云「向使文王不獵賢﹐一竿潦倒渭河邊。當時若早隨時世﹐直喫羊羔八十年。」亦中時病也。又有《道人》云「太公壽命八十餘﹐文王一見便同車。而今若有蟠溪客﹐也被官中要納魚。」𨿽俚語﹐可以想見時世也。王翰林從之嘗論黃魯直詩穿鑿﹑太好異云「『能令漢家重九鼎﹐桐江波上一絲風。』若道漢家二百年自嚴陵釣竿上來且道得﹐然關風甚事﹖」又云「『猩猩毛筆平生幾﹐輛屐身後五車書。』此兩事如何合得﹖且一猩猩毛筆安能寫五車書邪﹖」余嘗以語雷丈希顏﹐曰「不然﹐一猩猩之毛如何只作筆一管﹖」後以語先子﹐先子大笑云。金朝律賦之獘不可言﹐大定間﹐諸公所作气質渾厚﹐學問深博﹐猶可觀。其後﹐張承旨行簡知貢舉﹐惟以格律痛繩之﹐洗垢求瘢﹐苛甚﹐其一時士子趨學﹐模題畫影﹐至不成語言﹐以是有「甘泉」﹑「甜水」之諭﹐文風浸衰。故士林相傳﹐但君題小賦﹐必曰「國欲圖治﹐君當灼知」。隔句貼多用「可得而知」四字﹐故文人見一舉子﹐必指曰「又一可得而知者。」有人云「聞一老師令席生作《漢髙祖斬白蛇賦》﹐席生小賦破題云﹕『蛇不難斬﹐君爲灼知。』師攺曰﹕『不然﹐不若國欲圖治﹐君當斬蛇。』又令作《鴻雁來賓賦》﹐曰﹕『秋旣云至﹐雁當灼知』。」此可以軒渠也。許州有蘇嗣之者﹐云東坡後裔﹐蓋子由久居潁川﹐有族不南渡者也。其人頗蠢﹐富於財﹐以貲入官﹐交結權要﹑短衣﹐女直中士大夫多以爲笑。以其肥碩也﹐呼爲「蘇胖」。余嘗與雷希顏談及之﹐雷曰「頗聞夜僵水牛之說乎﹖」余對「不知也」。雷曰「昔東坡生﹐一夕眉山艸木盡死。今蘇胖生﹐一夕鄭村水牛盡死也。」此可大笑。趙翰林周臣爲學士﹐楊之美爲禮部尙書﹐二公相得甚歡。蓋楊𨿽視趙進稍後﹐且齒少趙﹐以其學問﹑政事過人﹐雅重之﹐而楊事趙亦謹。正大初﹐朝廷以夏國爲北兵所廢﹐將立新主﹐以趙公年徳俱髙﹐且中朝名士﹐遂命入使冊之。旣行﹐館閣諸公以爲趙公此行必厚獲﹐蓋趙素淸貧也。至界上﹐朝議罷其事﹐飛驛卒遣追回。當驛卒之行也﹐楊公在禮部﹐召至﹐授以一卷書﹐封印甚謹﹐諭以直至學士面前開拆。卒旣至趙所﹐先授以省符﹐次白有禮部實封。趙公疑訝﹐不知爲何事﹐啟之﹐乃楊公詩一首也。其詩云「中朝人物翰林才﹐金節煌煌使夏臺。馬上逢人唾珠玉﹐筆頭到處灑瓊瑰。三封書貸揚州命﹐半夜碑轟薦福雷。自古書生多薄命﹐滿頭風雪卻回來。」趙公撫掌大笑。後朝野喧傳﹐以爲笑談。張特立文舉﹐東明人。少擢第﹐有能聲。調萊州節度判官﹐不赴。居杞之圉城﹐躬耕田野﹐以經學自樂。正大初﹐侯左丞摯薦諸朝﹐起爲洛陽令﹐稱治﹐召拜監察禦史﹐奉法無所私。因劾省掾髙楨輩受請托﹑飲娼家﹐坐不實得罪。蓋初劾時﹐嘗以艸示應奉王鶚伯翼﹐共議之。王乃其門生也。事旣行﹐髙楨輩訟之。當時同席並有省掾王賓徳卿﹐張以其進士也﹐故不劾。於是﹐朝省疑其私﹐並治文舉﹑徳卿。文舉左遷邳州軍事判官﹐杖五十﹐賓亦勒停。士論皆惜文舉之去﹐賓因作詩有云「王鶚旣曾經手攺﹐髙楨自是著心攀。就中最苦張文舉﹐收拾閒雲返故山。」時人傳以爲笑。髙丞相巖夫﹐自南渡執政﹐在中書十餘年﹐無正言直諫聞於外﹐淸論鄙之。公性勤愼密﹐以此爲人主見知。每朝﹐入待漏院﹐必先百官至。有人云「丞相方秉燭至院中﹐忽一朝士朝服立於前﹐公不識之﹐問曰﹕『卿爲誰﹖』其人曰﹕『我歐陽修也。』『爾爲誰﹖』公曰﹕『吾丞相也﹐卿不識邪﹖』其人曰﹕『修不識丞相﹐丞相亦不識修。』」朝野相傳以爲笑。又﹐爲三司使時﹐主行鈔法。及出支軍糧﹐頗靳惜﹐且折支他物﹐軍民號「不支」。及薨﹐人又云「丞相死﹐旣焚﹐其聲猶不支也。」嗟乎﹐士大夫得志可不愼歟﹖一有失眾心﹐其譏誚如此﹐可畏也夫。王翰林從之貌嚴重若不可親﹐然喜於狎笑﹐酒間風味不淺。崔翰林伯善性儉嗇﹐家居止蔬食爲常。故院中爲之語曰「崔伯善有肉不餐﹐王從之無花不飲。崔伯善有肉不餐卻圖个甚﹖王從之無花不飲誰慣了你來﹖」又云「崔伯善有肉不餐﹐要餐也沒﹔王從之無花不飲﹐不飲卽休。」李屏山在燕都時﹐與雷希顏﹑張伯玉諸公宴遊﹐李嗜酒﹐雷善飲啖﹐因相戲言「之純愛酒如蠅﹐希顏見肉如鷹﹐伯玉好色如僧。」遂相與大笑。李長源𨿽才髙﹐然不通世事﹐傲岸多怒﹐交遊多畏之。李欽叔嘗云「長源上頗通天文﹐下粗知地理﹐中間全不曉人事也。」或者傳爲本謂王飛伯。正大中﹐長源遇余淮陽﹐因談及飛伯﹐余舉欽叔言﹐長源大笑曰「此政謂我也。」李屏山視趙閒閒爲丈人行﹐蓋屏山父與趙公同年進士也。然趙以其才﹐友之忘年。屏山每見趙致禮﹐或呼以老叔﹐然於文字間未嘗假借﹔或因醉罵﹐𨿽慍亦無如之何。其往刺寧夏﹐嘗以詩送﹐有云「百錢一匹絹﹐畱作寒儒。」譏其多爲人寫字也。又云「一婢丑如鬼﹐老腳不作溫。」譏其侍妾也。又﹐《送王從之南歸》有云「今日始服君﹐似君良獨難。惜花不惜金﹐愛睡不愛官。」亦一時戲之也。趙閒閒本好書﹐以其名重也﹐人多求之﹐公甚以爲苦。嘗於禮部廳壁上榜云「當職系三品官﹐爲人書扇面失體﹐請諸人知。」旣致仕﹐於宅門首書曰「老漢不寫字。」然燕居無客未嘗不鈔書。相識輩彊請亦不能拒。若夫其心所不喜者﹐𨿽懇求竟不得也。雷希顏得其書最多﹐凡有求﹐未嘗拒。蓋公頗憚雷﹐且雷善求其書。時或邀公食後﹐出古人墨迹使觀之﹐又出佳研﹑精紙﹑名墨在前﹔或飲以一二杯﹐待公有書興﹐引紙落筆﹐俄頃數幅。雷旁觀﹐輒稱嘆﹐凡一點一畫﹐必曰「此顏平原也。」「此米元章也。」公旣喜﹐遂書不倦。又﹐雷與屏山皆不工書﹐趙公嘗笑之曰「希顏堂堂如此﹐而寫如此字。」一日﹐在禮部﹐適公爲王從之書﹐末云「某月日爲從之天下士書﹐髯雷在側﹐笑其不工也。」闔坐大噱。又一日﹐雷得郭恕先篆數幅﹐甚珍之﹐以示趙公。公亦喜﹐雷因求跋尾﹐公跋云「恕先篆不減唐人﹐然迄宋百餘年不經諸名士發揚。」此一反雷希顏而趣售之」。其鑑裁如此。然其書不減李屏山﹐此一反。後數日﹐公婿張履求書﹐余亦在座﹐公跋其尾云「年月日﹐微雨中爲張倩書﹐雷希顏欲以恕先篆相易。」雷愕然﹐公徐曰「劉京叔不可﹐乃止。」因相與大笑。又﹐王武叔出館補外﹐未赴﹐甚貧﹐會五月麥熟﹐將出京求濟於交友輩﹐持素紈扇數十﹐詣公求書﹐公拒之。武叔素嗜酒不檢﹐旣出公門﹐大叫呼公﹐公聞而遽召﹐爲書之。然每一扇頭但書古詩一聯﹐有曰「黃花入麥稀」者﹐有曰「麥天晨气潤」者﹐有曰「麥隴風來餅餌香」者﹐蓋嘲王求麥也。然王竟以其書多所獲。又一日﹐公在禮部﹐白樞判文舉諸人邀公飲丹陽觀。公將往﹐先謂諸人曰「吾今往﹐但不寫字耳。如求字者﹐是吾兒。」文舉曰「先生年徳俱髙﹐某等眞兒行也。」公笑﹐又爲書之。按﹐閒閒以書名世﹐其眞迹流傳絕少。予藏有艸書詩稿一卷﹐附錄以永其傳。○金源閒閒老人眞迹和擬韋蘇州◇西澗西荒行逕艸叢生﹐樹隔前溪一犢鳴。步尋幽澗疑無路。忽有人家略杓橫。◇和煙寺鐘近壑斂暝色﹐遠山猶夕暉。聲從煙際起﹐復向煙中微。隨風散林野﹐渡頭人未歸。◇和西塞山龍門雙闕聳苕﹐神斧忽中斷。一水從中來﹐千龕道旁滿。◇和山耕叟步逐麋鹿迹﹐詎知朝市情。負薪南澗曲﹐榛棘雨中行。呼兒問牛飽﹐又向山田耕。◇和上方僧石潤云生衲﹐崖傾月照禪。曬衣橫竹錫﹐洗缽落巖泉。但見山花發﹐幽居不記年。◇擬詠夜明從暗中去﹐暗從明際來。流光不相待﹐暗盡玉鑪灰。◇擬詠聲萬籟靜中起﹐猶是生滅因。隱幾以眼聽﹐非根亦非塵。◇和寄全椒道士新移白閣峯﹐遠訪中條客。結茅授經臺﹐共坐雲間石。松龕讀《易》朝﹐月窗談道夕。從此到終身﹐區中了無迹。◇和遊膝靑溪霧气散﹐水涵天影空。白雲翻著底﹐移舟明鏡中。鳥近前灘日﹐花移別岸風。遙知夜來雨﹐山色翠如蔥。◇和秋齋獨宿冷暈侵殘燭﹐雨聲在深竹。驚鳥時一鳴﹐寒枝不成宿。◇和聽嘉陵江水聲代深師答驚湍瀉石崖﹐百步無人迹。愛此靜中暄﹐聊布安禪席。水無激石意﹐云何轉雷聲﹖仁者自生聽﹐達士了不驚。心空境自寂﹐澹然兩無情。◇和演師西齋不見竹間僧﹐但聞花外磬。敲檻出魚遊﹐巢檐知鳥性。云蒸坐禪石﹐露濕行道逕。夜寂一燈殘﹐山月來破暝。◇和遊開元精舍松軒風掃淨﹐終日閉門居。犬臥靑苔地﹐鳥銜紅柿初。瓶殘夜禪起﹐經潤雨翻余。自是少人迹﹐非關往來疏。◇和答山中道士行轉靑溪又別峯﹐馬蹄終日認樵蹤。翠微深處無人住﹐寺在深山何處鐘。◇西樓十去龍沙雁﹐年年九不歸。煙塵猶未息﹐莫近塞雲飛。◇擬漠漠帆來重薄暮瀟瀟雨﹐何人獨倚欄。山气重﹐澹澹水紋寒。艸際光猶泫﹐松梢滴未幹。燈前未歸客﹐無夢到長安。◇擬何時風雨夜幽居少人事﹐有客來不速。鑪內火正紅﹐尊中酒新綠。髙齋始聞雁﹐隔窗時動竹。何當風雪夜﹐抱被還同宿。◇擬綠陰生晝寂了無車馬迹﹐終日掩禪關。不下溪頭路﹐坐看檐際山。好鳥破午寂﹐幽花澹春閒。簪組方爲累﹐來遊不知還。◇擬兵衛森畫轔冠帶事朝謁﹐淸坐彈鳴琴。以彼塵外趣﹐遠我遺世心。岸幘送歸鳥﹐隱幾見遙岑。聊得靜者樂﹐豈必居山林。右《擬和韋詩》幾廿首。數年前致政時作﹐今歲過超化少林﹐意欲卜居﹐病未能也。正之郎中送此幅﹐褙者用礬糊﹐不能書﹐書不成字﹐重違雅意﹐勉彊作此。正大八年七夕後一日秉文。閒閒公以正大九年五月十二日下世﹐此卷最爲暮年書﹐故能備鐘﹑張諸體﹐於屋漏雨錐畫沙之外﹐別有一種風气﹐令人愛之而不厭也。百年以來﹐詩人多學坡﹑谷﹐能擬韋蘇州﹑王右丞者﹐惟公一人。惟眞識者乃能賞之耳。後廿二年三月五日門生元好問敬覽。李屏山平日喜佛學﹐嘗曰「中國之書不及也。」又曰「西方之書「﹐又曰「學至於佛則無所學」。《釋迦贊》云「竊吾糟粕﹐貸吾比糠﹔粉澤丘軻﹐刻畫老莊。」嘗論以爲宋伊川諸儒﹐𨿽號深明性理﹐發揚六經﹑聖人心學﹐然皆竊吾佛書者也。因此﹐大爲諸儒所攻。興定間﹐再入翰林﹐時趙閒閒爲翰長﹐余先子爲禦史﹐李欽止﹑欽叔﹑劉光甫俱在朝﹐每相見﹐輒談儒佛異同﹐相與折難。久之﹐屏山因以禪語解「《中庸》那著無多事﹐只怕諸儒認識神」。先子和之﹐亦書其後云「談玄政自伯陽孫﹐佞佛眞成次律身。畢竟諸儒扳不去﹐可憐饒舌費精神。」蓋屏山嘗言「吾祖老子﹐豈敢不學老莊﹖吾生前一僧﹐豈敢不學佛﹖」故先子及之。屏山覽之﹐大笑﹐且曰「扳字如何下來﹖」先子曰「《公羊》諸大夫扳隱而立之是也。」又﹐屏山解「道生一」云「一二三四五﹐蝦蟆打杖鼓。」大抵皆如此葛藤語。及其屬疾﹐蓋酒後傷寒﹐至六七日發黃﹐徧身如金﹐迄卒﹐色不變﹐醫所謂酒疸者。交遊因戲之曰「屏山平日喜佛﹐今化爲丈六金身矣。」而張介夫祭文直云「公不必乘雲气﹑騎日月﹐爲汗漫之遊﹐不然﹐則西方之金仙矣。」趙閒閒本喜佛學﹐然方之屏山﹐頗畏士論﹐又欲得扶教傳道之名﹐晚年﹐自擇其文﹐凡主張佛老二家者皆削去﹐號《滏水集》﹐首以中和誠諸說冠之﹐以擬退之原道性﹐楊禮部之美爲序﹐直推其繼韓﹑歐。然其爲二家所作文﹐並其葛滕詩句另作一編﹐號《閒閒外集》。以書與少林寺長老英粹中﹐使刊之﹐故二集皆行於世。余嘗與王從之言「公旣欲爲純儒﹐又不捨二教﹐使後人何以處之﹖」王丈曰「此老所謂藏頭露尾耳。」又深戒殺生﹐中年斷葷腥。嘗謂余曰「凡人欲甘己之口舌而害生物﹐彼性命與人何異也﹖」又曰「吾先人晚年亦斷葷腥﹐臨終﹐閉目逝﹐少頃﹐復開目曰﹕『我見數人擔肉數擔過去﹐蓋吾命所得食而不食者也。』」或者戲曰「死則已矣﹐不亦枉了此肉乎﹖」然推公之心本慈祥﹐嘗曰「吾生前是一僧。」又曰「吾前生是趙閱道。」蓋閱道亦奉佛也。余先子自初登第識公﹐公喜其政事。旣南渡﹐喜其有直名。後由公薦入翰林﹐相得甚歡。嘗謂同僚曰「吾將老而得此公入館﹐當代吾。」又曰「某官業當爲本朝第一。」未幾﹐先子歿﹐公哭甚哀。又爲文以祭﹐爲詩以挽﹐又取諸朝士所作挽詞親書爲一軸寄余。余請表諸墓。至於《新修葉縣學詩》及先子惠政碑﹐皆公筆也。餘興定末因試南京﹐初識公﹐已而﹐先子罷禦史﹐歸淮陽﹐余獨畱﹐日從公遊﹐論詩講道﹐爲益甚多。然公以吾家父子不學佛﹐議小不可﹐且屢誘余﹐余亦不能從也。嘗謂余曰「學佛老與不學佛老不害其爲君子﹔柳子厚喜佛﹐不害爲小人﹐賀知章好道教﹐不害爲君子﹔元微之好道教﹐不害爲小人。亦不可專以學二家者爲非也。」余因悟公以吾父子不學二家恐其相疵病﹐故有是論。已而﹐余亦歸淮陽﹐公又與余書曰「愼不可輕毀佛老二教﹐墮大地獄則無及矣。聞此必大笑﹐但足下未知大聖人之作爲耳。」余答書曰「若二教﹐豈可輕毀之﹖自非當韓﹑歐之世﹐豈可橫取謗議哉﹖自非有韓﹑歐之智﹐豈可漫浪爲哉﹖君子者﹐但知反身則以誠﹐處事則以義﹐若所謂地獄則不知也。」然公終於余有所恨。石抹嵩企隆亦從公遊﹐學佛﹐公甚愛之。嘗於慧林院謁長老﹐公親教企隆持香鑪三棹腳作禮﹐因與梁戶部斗南曰「此老不亦壞了人家子弟邪﹖」士林傳以爲笑。公旣致仕﹐苦人求書﹐大書榜於門。有一僧將求公作化疏﹐以釘釘其手於公門﹐公聞﹐遽出﹐禮之﹐爲作疏且爲書也。●卷十李屏山晚年多疑畏﹐見後進中異常者﹐必摩撫之。雷公希顏本其門下士﹐後見其鋒气勢﹐恐其害己﹐甚憚之。嘗爲檄以疏其過惡﹐已而焚之。李公欽止﹑劉公光甫皆推挹屏山﹐然屏山以爲李有鉤巨﹐劉談論鋒山﹐皆憚之。嘗謂余曰「若欽止之目﹐希顏之髯﹐光甫之牙﹐皆可畏。」余每與先子言以爲笑。正大間﹐雷希顏﹑李欽叔俱在翰林﹐王鶚伯翼以新進狀元亦入院爲應奉﹐然其趨向各不同﹐故當時館中有云「凡在院諸公﹐有侯門戚裏者﹐有秦樓謝館者﹐有田夫野老者。」侯門戚裏者謂雷交權要也﹐秦樓謝館者謂李狎歌酒也﹐田夫野老者謂王爲其鄕人通請托也。泰和﹑大安以來﹐科舉之文獘﹐蓋有司惟守格法﹐無育材心﹐故所取之文皆萎弱陳腐﹐苟合程度而已。其逸才宏气﹑喜爲奇異語者往往遭絀落﹐文風益衰。及宣宗南渡﹐貞初﹐詔免府試﹐而趙閒閒爲省試﹐有司得李欽叔賦﹐大愛之。蓋其文𨿽格律稍疏﹐然詞藻莊嚴。絕俗﹐因擢爲第一人﹐擢麻知幾爲策論魁。於是舉子輩嘩然﹐訴於臺省﹐投狀陳告趙公壞了文格﹐又作詩譏之。臺官許道眞奏其事。將覆考﹐久之方息。俄欽叔中宏詞科﹐遂入翰林﹐眾始厭服。正大中﹐欽叔復爲省試﹐有司得史學優賦﹐大愛之﹐亦擢爲第一﹐於是舉子輩復大噪。蓋史之賦比李尢疏﹐第以學問詞气見其爲大手筆。又賦中多用禽獸對屬﹐眾言「何考官取此賦爲魁﹖蓋其中口味多也」。又曰「可號學優爲百獸家。」俄學優對廷策中之﹐議者亦息。嗟乎﹗士皆安卑習陋久矣﹐一旦見其有軒昂峭異者﹐其怪駭宜哉。夫科舉本以取天下英才﹐格律其大約也。或者捨彼取此﹐使士有遺逸之嗟﹐而趙﹑李二公不徇眾好﹐獨所取得人﹐彼議者紛紛何足校也。金朝錢幣舊止用銅錢﹐正隆﹑大定﹑泰和間始鑄新錢﹐餘皆宋舊錢。及髙巖夫爲三司副使﹐倡行鈔法。初甚貴重﹐過於錢﹐以其便於持行也。爾後兵興﹐官出甚眾﹐民間始輕之﹐法益衰。南渡之初﹐至有交鈔一十貫不抵錢十文用者﹐富商大賈多因鈔法困窮﹐俗謂坐化。官知其然﹐爲更造﹐號曰寶券。新券初出﹐人亦貴之﹐已而復如交鈔。官又爲更造﹐號曰誦貨﹐又攺曰通寶﹐又攺曰通貨﹐曰寶泉﹑珍寶﹑珍會﹑最後以綾織印造﹐號珍貨﹐抵銀。一起一衰﹐迄國亡而錢不復出矣。予在淮陽時﹐嘗聞宋人喜收舊錢﹐商賈往往以舟載﹐下江淮貿易﹐於是錢多入宋矣。嗟夫﹗錢爲至寶﹐自古流行﹐今日棄置與瓦礫等﹐而以諸帛相誑欺﹐無怪乎天下之遠。興定末﹐予在南京﹐會屏山至鈞臺﹐日遊﹐每從之﹐多問以金朝舊事﹐屏山備爲予談之。其談田玨侍郎黨事云﹐熙宗時﹐韓丞相企先輔政﹐好獎進人材﹐田玨輩風采﹐誠一時人士魁﹐名士皆顯達焉。凡宴談會集間﹐諸公皆以分別流品﹑升沈人物爲事。時蔡丞相松年﹑曹尙書望之﹑許宣徽霖居下位﹐欲附其中﹐而玨輩不許曰「松年失節﹑望之俗吏﹑霖小人。」皆屏而不用。三人者大恨之。時太師遼王以皇叔當國﹐三人者遊其門﹐甚言玨等專進退人材自利﹐將不利朝廷。遼王信之﹐將有以發怒﹐會韓丞相病革﹐遼王候焉。適玨在內﹐聞之﹐趨避門後。丞相屬王以後事﹐曰「田玨可代吾。」遼王忿然曰「是子當誅﹐相公昏矣。」因起而出。玨聞之﹐汗沾衣。已而﹐丞相薨﹐玨等失勢﹐三人者促遼王起黨事奏聞。熙宗曰「黨人何爲﹖」遼王曰「黨人相結欲反耳。」上曰「若爾﹐當盡誅之。」於是收玨等下獄﹐且遠捕四方黨與。每得一人﹐先漆其面赴訊﹐使不相識。掠萬狀﹐玨﹑具瞻皆死獄中﹐而松年﹑望之﹑霖皆進用矣。其後﹐松年在相位﹐晨赴朝﹐上馬﹐見玨召辧﹐左右但聞松年云「某當便行。」望之在吏部聽事亦見玨召辧﹐二人由此薨。而霖病創頸斷卒﹐天之報施亦顯哉﹐大抵類田﹑灌夫事也。當玨用事時﹐士之希進者無不附之﹐獨吾髙祖南山翁不預。及其遘禍﹐天下士多不免﹐獨吾祖得全﹐世以擬郭林宗。張禦史景仁表翁墓有云「當時以聲勢爲能吏巧相附會者﹐未嘗推挽公﹐公亦不以此屑意。其後﹐皆坐朋黨淪胥以敗﹐公獨不與﹐識者莫不多之。」蓋實錄也。屏山又談趙閒閒初上言諸公坐詩譏諷得罪事云﹕章宗誠好文﹐獎用士大夫。晚年爲人讒間﹐頗厭怒。如劉左司昂﹑宗禦史端修﹐先以大中事皆坐謗議朝政謫外官。其後﹐路侍禦鐸﹑周戶部昂﹑王修撰庭筠復以趙閒閒事謫絀。每曰「措大輩止好議論人。」故泰和三年禦試﹐上自出題曰「日合天統」﹐以困諸進士。止取二十七人﹐皆積漸之所致也。初﹐趙秉文由外官爲王庭筠所薦﹐入翰林。旣受職﹐遽上言云「願陛下進君子﹐退小人。」上召入宮﹐使內侍問﹕「當今君子﹑小人爲誰﹖」秉文對﹕「君子﹐故相完顏守貞﹔小人﹐今參政胥持國也。」上復使詰問﹕「汝何以知此二人爲君子﹑小人﹖」秉文惶迫不能對﹐但言「臣新自外來﹐聞朝廷士大夫議論如此。」時上厭守貞直言﹐由宰相出畱守東京。向持國諂諛﹐驟爲執政﹐聞之大怒﹐因窮治其事。收王庭筠等俱下吏﹐且搜素所作譏諷文字﹐復無所得﹐獨省掾周昂《送絡鐸外補詩》有云「龍移鰍鱔舞﹐日落鴟梟嘯。未須髮三嘆﹐但可付一笑。」頗涉譏諷。奏聞﹐上怒曰「此政謂世宗升遐而朕嗣位也。」大臣皆懼﹐罪在不可測。參知政事孫公鐸從容言於上曰「古之人臣亦有擬爲龍﹑爲日者﹐如孔明臥龍﹑荀氏八龍﹐趙衰冬日﹑趙盾夏日﹐宜無他。」於是上意稍解。翌日﹐有旨﹕庭筠坐舉秉文﹐昂坐譏諷﹐各杖七十﹐左貶外官。秉文狂愚﹐爲人所教﹐止以本等外補。初﹐秉文與昂不相識﹐被累。已而﹐昂杖臥﹐秉文謝焉﹐大爲昂母所詬﹐秉文但曰「此前生冤業也。」故人爲之語曰有「不攀爛檻只攀人」之句。其後﹐趙公以文章翰墨著名﹐位三品﹐主文盟﹐然此少時事終不能掩。大安中﹐出刺寧夏﹐屏出以詩送之﹐有云「明昌黨事起﹐實夫子爲根。黃華文章伯﹐抱恨入九原。周大夫﹐不得早調元。株逮及見黜﹐公獨擁朱︶。」蓋訐其舊事也。余嘗聞故老論金朝女直宰相中﹐最賢者曰完顏守貞。相章宗﹐屢正言﹐有重望。自號冷巖﹐接援士流﹐一時名士如路侍禦鐸﹑周戶部徳卿諸公皆倚以爲重。後竟以直罷相﹐出畱守東京。徳卿賦《冷巖行》頌其徳。胥參政持國由經童入仕﹐得幸於章宗﹐擢爲執政﹐一時權勢赫然﹐而張仲淹諸人遊其門﹐附以進用﹐時號「胥門十哲」。泰和南徵﹐宋人傳檄有云「經童作相﹐監女爲妃。」皆指以罪章宗。監女者﹐元妃李氏﹐其家因罪沒入官爲奴婢﹐屬監戶。李氏少給事太后﹐章宗見而悅之。及卽位﹐大被寵﹐嬖專房﹐拜爲元妃﹐勢敵正後。其兄喜兒﹐少嘗爲盜﹐夤緣至宣徽使。弟帖哥至近侍局使。一家權勢燻天﹐士大夫好進者往往趨附。南京李按察炳﹑中山李翰林著皆與妃家結爲親。獨李懷州晏辭不肯。後章宗崩﹐無子﹐元妃等與宰相撒速定策立衛王。王﹐世宗子﹐章宗叔也。王旣立﹐撒速欲專其功﹐媒孽李氏罪惡﹐以爲嘗爲厭勝事﹐衛王下詔賜元妃死﹐且廢爲庶人﹐使天下止呼其小字李師兒。其母王坐誅﹐兄喜兒﹑弟帖哥皆竄北邊﹐李氏一族灰滅矣。當其盛時﹐不減唐開元楊貴妃家﹐然止於奢縱﹐不能害政蠹民也。也言李氏姿色不甚麗﹐性慧穎﹐能迎合人主意﹐以此幸於章宗。初不知書﹐後見上好文﹐遂能作字知文義﹐婦人女子變化有此哉。張仲淹復亨少爲進士﹐同郭黼﹑周詢﹑盧元中宏詞科﹐爲文有體﹐且長於吏事﹐大爲章宗所知。登第不十年﹐位三品﹐擢中都路都轉運使﹐卒﹐時年方四十餘﹐不然﹐大拜矣。然以其附胥氏得進﹐淸論鄙之。士大夫趨向不可不愼也。紇石烈執中﹐小字胡沙虎。世宗時爲護衛﹐得幸於章宗。爲人凶悍鷙橫﹐爲舉朝所惡。且蒞官不法﹐臺諫屢有言﹐上常右之﹐每曰「汝輩無他事﹐何止言胡沙虎也﹖斯人止是跋扈耳。」孟參政鑄時爲禦史中丞﹐對曰「聖世豈容有跋扈之臣﹖」上無以應。然屢斥屢召﹐恩寵不衰。衛王卽位﹐北方兵起﹐命執中爲帥﹐大敗於古北口﹐北兵由此犯燕都。衛王疏其罪﹐除名爲民。未幾﹐復起爲四門都提控﹐仍令參議省事。執中旣得兵柄﹐遂有廢立心。時駙馬都尉南平﹐衛王心腹也﹐方用事﹐判大興府。執中一旦勒兵﹐言南平謀反﹐殺之於街﹐卽詣宮﹐斬關以入﹐車載衛王還第﹐自號監國元帥﹐坐都堂﹐百官無敢言者。時完顏元奴以參政將兵數萬備北邊﹐執中懼其見討﹐使其家人好召之。元奴遲疑久﹐竟赴闕﹐執中執而誅之﹐遂縊衛王死。時丰王判彰徳府﹐卽迎入立﹐是爲宣宗。士論謂元奴不入都﹐執中必不敢弒逆﹐政如皇甫嵩之就董卓徵也﹐庸人無斷至誤國家如此。宣宗以執中爲太師﹑尙書令﹑澤王﹐進退百官自恣﹐有震主之威﹐宣宗拱手而已。術虎髙琪者時爲西南路招討使﹐將兵﹐執中命出都與北兵戰。髙琪敗歸﹐見執中﹐執中將誅之﹐已而釋之﹐復命提兵以出。又敗﹐髙琪懼誅﹐號令軍士﹐將順眾心﹐誅執中﹐眾皆諾。夕入執中第﹐被甲冑露刃以前﹐執中方濯足﹐見﹐大駭﹐走入臥內﹐髙琪軍士追殺之。持其首赴宮門請罪﹐宣宗大懼﹐遽傳詔赦之。明日﹐拜平章政事。髙琪旣爲相﹐復跋扈擅權﹐南渡政事自己出﹐宣宗甚憚之。然其爲人頗廉﹐月俸計家所費外﹐悉納於官。性忌忍﹐多害其敵己者﹐殺平章政事抹撚盡忠﹑殺東平帥移剌都﹐其力也。興定初﹐坐殺其夫人爲家人訟言﹐宰執將奏之﹐法當退避﹐髙琪忿然﹐遽索馬歸。宣宗卽命親兵擒下獄﹐以大不敬論殺之。衛王初卽位﹐攺元大安﹐歷四年﹐攺元崇慶﹐歷二年﹐又攺元至寧﹐人謂「三元大崇」至矣﹐俄有胡沙虎之變。南京未破時一二年﹐市中有一僧﹐不知所從來﹐持一布囊貯棗﹐持以散市人無窮﹐所在兒童從之。又有一僧﹐手拾街中破瓦子﹐復用石擊碎﹐所在亦兒童聚焉。人初不知何意﹐後國亡﹐方知散棗者使之早散﹐擊瓦者國家瓦解矣。宣宗興定六年夏﹐慧星出西方﹐長丈餘﹐朝廷下詔攺元元光﹐據漢武帝故事以厭之。其年十一月宣宗崩﹐已而宋帝亦崩﹐天道竟誰應耶﹖趙翰林可獻之少時赴舉﹐及禦簾試《王業艱難賦》﹐程文畢﹐於席屋上戲書小詞云「趙可可﹐肚裏文章可可。三場捱了兩場過﹐只有這番解火。恰如合眼跳黃河﹐知他是過也不過。試官道王業艱難﹐好交你知我。」時海陵庶人親禦文明殿﹐望見之﹐使左右趣錄以來﹐有旨諭考官﹕「此人中否當奏之。」已而中選﹐不然亦有異恩矣。後仕世宗朝﹐爲翰林修撰。因夜覽《太宗神射碑》﹐反覆數四﹐明日﹐會世宗親饗廟﹐立碑下﹐召學士院官讀之﹐適有可在﹐音吐鴻暢如宿習然﹐世宗異之。數日﹐遷待制。及冊章宗爲皇太孫﹐適可當筆﹐有云「念天下大器可不正其本歟﹖而世嫡皇孫所謂無以易者。」人皆稱之。後章宗卽位﹐偶問向者冊文誰爲之﹖左右以可對﹐卽擢直學士。嗟乎﹐獻之三以文字遇知人主﹐異哉。獻之少輕俊﹐文章健捷﹐尢工樂章﹐有《玉峯閒情集》行於世。晚年奉使髙麗。髙麗故事﹐上國使來﹐館中有侍妓﹐獻之作《望海潮》以贈﹐爲世所傳。其詞云「云垂餘發﹐霞拖廣袂﹐人間自有飛瓊。三館俊遊﹐百銜髙選﹐翩翩老阮才名。銀漢會雙星。尙相看脈脈﹐似隔盈盈。醉玉添春﹐夢魂同夜惜卿卿。離觴艸艸同傾。記靈犀舊曲﹐曉枕餘酲。海外九州﹐郵亭一別﹐此生未卜他生。江上數峯靑。悵斷雲殘雨﹐不見髙城。二月遼陽芳艸﹐千里路旁情。」歸而下世﹐人以爲「此生未卜他生」之讖云。先是蔡丞相伯堅亦嘗奉使髙麗﹐爲館妓賦《石州慢》云「雲海蓬萊﹐風霧鬢鬟﹐不假梳掠。仙衣捲盡霓裳﹐方見宮腰纖弱。心期得處﹐世間言語非眞﹐海犀一點通廖廓。無物比情濃﹐與無情相搏。離索。曉來一枕餘香﹐酒病賴花醫卻。瀲艷金尊﹐收拾新愁重酌。半帆云影﹐載得無際關山﹐夢魂應被楊花覺。梅子雨絲絲﹐滿江千樓閣。」二詞至今人不能優劣。予謂蕭閒之渾厚﹐玉峯之峭拔﹐皆可人。然蔡人「仙衣捲盡霓裳﹐方見宮腰纖弱」與趙之「惜卿卿」皆不免爲人疵議之矣。王副樞晦子明﹐自布衣時慷慨以俠聞﹐其友人出遊久﹐妻與一僧私﹐旣歸﹐晦以告﹐其友無如之何。晦教之﹐復爲遠出計。治裝卽岐﹐而他寓。夕造其家﹐僧見之﹐趨啟軒以逃﹐晦伏軒外﹐以鐵簡迎擊﹐僧腦出而斃。明日﹐晦詣有司等自陳其事﹐有司義而釋之。其後守順州﹐竟以節死。金朝名士大夫多出北方﹐世傳《雲中三老圖》﹐魏參政子平宏州順聖人﹐梁參政甫應州山陰人﹐程參政暉蔚州人﹐三公皆執政世宗時﹐爲名臣。又﹐蘇右丞宗尹天成人﹐吾髙祖南山翁順聖人﹐雷西仲父子渾源人﹐李屏山宏州人﹐髙丞相汝礪應州人﹐其餘不可勝數。余在南州時﹐嘗與交遊談及此﹐余戲曰「自古名人出東﹑西﹑南三方﹐今日合到北方也。」周戶部徳卿嘗論時人之文曰「正甫之文可敬﹐從之之文可愛﹐之純之文可畏也。」正甫名圭﹐眞定人。嘗爲省都事﹐有能聲。泰和南徵﹐軍書羽檄皆出其手﹐爲文條暢有法。余嘗至欒城﹐縣署中有一遺愛碑﹐正甫筆也﹐余文不多見。在南京時﹐李屏山嘗云「正甫文字全散失不傳。」以是知士大夫貴有良子弟也。趙閒閒於前輩中﹐文則推黨世傑懷英﹑蔡正甫圭﹐詩則最稱趙文孺氵風﹑尹無忌拓。嘗云「王子端才固髙﹐然太爲名所使。每出一聯一篇﹐必要使人皆稱之﹐故止是尖新。其曰『近來陡覺無佳思﹐縱有詩成似樂天。』不免爲物議也。」李屏山於前輩中止推王子端庭筠。嘗曰「東坡變而山谷﹐山谷變而黃華﹐人難及也。」或謂趙不假借子端﹐蓋與王爭名﹐而李推黃華﹐蓋將以軋趙也。屏山南渡後﹐文字多雜禪語葛藤﹐或太鄙俚不文﹐迄今刻石鏤板者甚眾。余先子嘗云「之純晚年文字半爲葛藤﹐古來蘇﹑黃諸公亦語禪﹐豈至如此﹖可以爲戒。」又多爲浮屠作碑記傳贊﹐往往詆訾吾徒﹐諸僧翕然歸向﹐因集以板之﹐號《屏山翰墨佛事》﹐傳至京師﹐士大夫覽之多慍怒﹐有欲上章劾之者。先子嘗謂曰「此書胡不斧其板也﹖」屏山曰「是向諸僧所鏤﹐何預我耶﹖」後屏山歿﹐將板其全集﹐閒閒爲塗剔其傷教數語﹐然板竟不能起﹐今爲諸僧刻於木﹐使傳後世﹐惜哉。屏山之歿﹐雷希顏志其墓﹐趙閒閒表焉。余先子之歿﹐亦雷志其墓﹐趙閒閒表焉。皆刻於石矣。迨雷﹑趙之歿﹐旣葬而後﹐元裕之志之﹐其外表迄今皆闕也。余髙祖南山翁未第時﹐嘗夢遊山寺﹐見佛衣紋隱隱如金字﹐然細視之﹐乃七言詩也。覺而記其四句云「喜逢漢代龍興日﹐髙謝商山豹隱秋。蟾宮好養靑靑桂﹐須占鰲頭穩上游。」已而﹐金朝初開進士舉﹐中魁甲。繼以二子西巖﹑龍泉同擢第﹐又繼以孫州君﹐又繼以孫中奉君﹑朝列君﹑曾孫翰林君﹑奉政君﹐凡四世八人也。在南京時﹐中奉君嘗求書「八桂堂」於趙閒閒﹐閒閒曰「君家豈止八桂而已耶﹖」爲書「叢桂蟾窟」四字云。屏山之歿﹐諸公祭文﹑挽詩數十篇﹐雷﹑宋倡之。已而余先子歿﹐諸公祭文﹑挽詩才數首。後趙閒閒歿﹐惟餘及宋飛卿﹑楊煥然作祭文﹑挽詩也。●卷十一○錄大梁事金正大八年辛卯冬十一月﹐余居淮陽﹐北兵由襄漢東下﹐時老祖母﹑老母在南京﹐趨往省焉。旣至京師﹐邊聲益急﹐聞北兵阻荊江﹐與平章政事完顏合打等謀從北兵東渡﹐將以勁騎蹴入江。北兵旣渡﹐皆殊死戰﹐合打兵不能遏﹐遂帥八都尉退保鈞州。北兵襲之﹐不進。時朝廷憂懼不知所爲﹐然天下勁兵皆爲二帥所統﹐倚以決存亡。又命參知政事徒單兀典﹑殿前都點檢完顏重喜提兵扼潼關。九年正月﹐下詔求言﹐於東華門接受陳言文字﹐日令一侍從官居門待﹐言者𨿽多﹐亦未聞有施行者。蓋凡得士庶言章﹐先令諸朝貴如禦史大夫裴滿阿虎帶﹑戶部尙書完顏奴申等披詳﹐可﹐然後進﹐多爲諸人革撥﹐百無一達者。余時亦憤然上書﹐且求見口陳。會翰林修撰李大節直於門﹐余付之﹐且與論時事。李曰「今朝廷之力全在平章﹑副樞﹐看此一戰如何﹖」餘無可柰何矣。時正月十七日也。翌日﹐報聞十六日鈞臺與北兵酣戰﹐會天大雪沒膝﹐我師皆凍不能支﹐轉戰良久﹐北兵後自孟津南渡﹐與南來諸兵會﹐我師遂大敗﹐移剌蒲瓦被擒﹐完顏合打竄於地穴中﹐爲所發見殺。都尉苗英﹑髙英﹑樊澤﹐郎將完顏陳和尙諸驍將皆死。京師大震﹐下詔罪己﹐攺元開興。爲守禦京城計﹐四面置帥府﹐置行戶﹑工部。和速甲蒲速輦帥北面﹐李新帥東面﹐範正之帥南面﹐完顏習你阿不帥西面。蒲察君平﹑張俊民﹑張師魯﹑石抹世績分領戶﹑工部事。時平章政事兼樞密使完顏白撒﹑樞密院副使赤盞合喜用事﹐二人姦佞﹐無遠略﹐士庶皆惡之﹐末帝信用﹐不能斥去﹐識者知其誤國矣。俄聞陷鈞州﹐又陷許州﹐許帥十倫死之。二月﹐陷陳州﹐陳帥粘割奴申死之。京畿諸邑﹐所至殘毀。末帝在宮中﹐時聚后妃涕泣。嘗自縊﹐爲宮人救免。又將墜樓﹐亦爲左右救免。禦史大夫裴滿阿虎帶﹑吏部侍郎劉仲周等詣北兵告和﹐不從。三月﹐北兵迫南京﹐上下震恐。朝議封皇兄荊王守純子肅國公某爲曹王﹐命尙書右丞李蹊等奉以爲質子於軍前﹐擢應奉翰林文字張本爲翰林侍講學士從以北。北兵畱曹王營中﹐李蹊等回﹐具言彼𨿽受之﹐待北投﹐京師將不免攻。明日﹐北兵樹炮攻城﹐大臣皆分主方面。時京城西南隅最急﹐完顏白撒主之。西隅尢急﹐赤盞合喜主之。東北隅稍緩﹐丞相完顏塞不主之。獨東南隅未嘗攻。時人情洶懼﹐皆以爲旦夕不支。末帝親出宮﹐巡四面勞軍﹐故士皆死戰。帝出﹐從數騎﹐不張蓋﹐縱路人觀。余時在道左﹐欲詣陳便宜﹐忽見一士捧章以進﹐帝令左右受之﹐諭曰「入宮看讀﹐當候之。」余謂此時當馬上覽奏行事﹐今云「入宮」﹐又虛文也﹐遂趨去。已而其事竟無聞。北兵攻城益急﹐炮飛如雨﹐用人渾脫﹐或半磨﹐或半碓﹐莫能當。城中大炮號「震天雷」應之﹐北兵遇之﹐火起﹐亦數人灰死。軍士又自城根暗門突出﹐殺傷甚眾。總領蒲察官奴﹑髙顯﹑劉奕皆以力戰有功﹐眾庶推之﹐皆擢爲帥﹐使分守四面相接應。時自朝士外﹐城中人皆爲兵﹐號防城丁壯。下令﹐有一男子家居處死。太學諸生亦選爲兵。諸生訴於官﹐請另作一軍﹐號太學丁壯。已而﹐朝議以書生輩羸不任役﹐將發爲炮夫﹐諸生劉百熙﹑楊煥等數十人伺上出﹐詣馬前﹐請自效。上慰諭﹐令分付四面戶部工作委差官﹐由是免炮夫之苦。平章白撒怒諸生之自見上也﹐趨召赴部﹐以緩期﹐杖戶部主事田芝。又分令諸生監送軍士飲食﹐視醫藥﹐書炮夫姓名。又令於城上放紙鳶﹐鳶書上語﹐招誘脇從之人﹐使自拔以歸﹐受官賞﹐皆不免奔走矢石間。又﹐夜舉燈球爲令﹐使軍士自暗門出劫戰﹐令諸生執役﹐燈滅者死﹐諸生甚苦之。俄以燈球未具﹐杖刑部郎中石抹世績﹐以前戶部侍郎李漁代之。白撒本無守禦才﹐但以嚴刻立威譽。夏四月八日始輟攻﹐下詔攺元天興。傳聞北有朝命﹐令勿擊。眾謂攻三日不解﹐城將隳。已而﹐城上人望見北兵焚炮車﹐眾皆以相賀。俄聞北兵不退﹐四面駐兵邏之﹐由是知禍未艾也。士庶往往縱酒肉歌呼﹐無久生心。秋七月﹐北兵遣唐慶等來使﹐且曰「欲和好成﹐金主當自來好議之。」末帝托疾﹐臥禦榻上﹐見慶等掉臂上殿﹐不爲禮。致來旨畢﹐仍有不遜言﹐近侍皆切齒。旣歸館﹐餉勞。是夕﹐飛虎軍數輩﹐憤慶等無禮﹐且以爲和好終不能成﹐不若殺之快眾心。夜中﹐持兵入館﹐大噪﹐殺慶等。館伴使奧屯按出虎及畫二人亦死。遲明﹐宰執趨赴館視之﹐軍士露刃﹐詣馬前請罪﹐宰執遑遽慰勞之﹐上因赦其罪﹐且加犒賞。京師細民皆歡呼踴躍﹐以爲太平﹐識者知其禍不可解矣。八月﹐恆山公武仙提兵自鄧赴京師﹐上命副樞合喜出兵援之。至密縣遇北兵﹐合喜遽退走。仙兵與北兵轉戰於鄭州之西南﹐會徒單兀典亦提兵東來﹐相遇﹐戰久之﹐由合喜兵不相接﹐皆敗。仙引餘兵南歸﹐兀典亦西走。合喜還京師﹐士庶罪其誤國﹐上不得已﹐廢爲民。時京師被圍數月﹐倉廩空虛。尙書右丞李蹊坐糧不給下獄﹐已而免死除名。擢前戶部侍郎張師魯爲戶部﹐主糧儲事。時民間皆言官將搜百姓糧﹐人情洶洶﹐甚以爲憂。冬十月﹐果下令自親王宰相已下﹐皆存三月糧﹐計口畱之﹐人三斗﹐余入官﹐隱匿者處死。命禦史大夫裴滿阿虎帶﹑總帥知開封府徒單百家主之﹐其餘朝廷侍從官分領其事。凡主者所往﹐劍戟從焉﹐戶閱人詰不少緩﹐用鐵錐監之﹐石杵震之﹐恐藏城中。士庶不爨以待。或搜獲隱匿者﹐械於街﹐𨿽皇兄﹑后妃家皆不免。軍士突入﹐妃主驚逃﹐驅縶奴僕﹐使之指陳所匿﹐京師巨家著姓被罪者甚多。總領蒲察定住尢酷甚﹐杖殺無辜數人﹐凶黠輩因之爲姦利﹐由是百姓離心。識者知其必亡。十二月﹐朝議以食盡無策﹐末帝親出東徵。丞相塞不﹑平章白撒﹑右丞完顏斡出﹑工部尙書權參知政事李蹊﹑樞密院判官白華﹑近侍局副使李大節﹑左右司郎中完顏進徳﹑張衮﹑總帥徒單百家﹑蒲察官奴﹑髙顯﹑劉奕皆從。上與太后﹑皇后﹑諸妃別﹐大慟﹐誓以不破敵不歸。儀衛蕭然﹐見者悲愴。畱參知政事完顏奴申﹑樞密副使完顏習你阿不權行尙書省兼樞密事。以餘兵守南京。上旣出﹐遇鞏州帥完顏胡斜虎提兵轉戰來赴援﹐因從以東。初﹐上疑東面帥李新跋扈﹐有妄言﹐先罷爲兵部侍郎。將出﹐密諭二守臣羈縶之。已而上出﹐二人者以事召新詣省﹐新疑其見擒﹐縱馬突城門欲出﹐守者止之。新棄馬逾城﹐二人者遽命將追及﹐墮湟水中﹐斬其首。時末帝旣出﹐人情愈不安﹐日夜望東徵之捷。俄聞北渡﹐前鋒方交戰﹐有功﹐取蒲城。進取衛州﹐白撒等望見北兵﹐遽勸上登舟船南渡﹐從官多攀從不及﹐死於兵。而驍將徒單百家﹑髙顯﹑劉奕輩初不知上去﹐已而軍士皆散沒﹐上以餘兵狼狽入歸徳﹐杜門﹐京民大恐﹐以爲將不救矣。二守臣素庸暗無謀﹐但知閉門自守。百姓食盡﹐無以自生﹐米升直銀二兩﹐貧民往往食人殍﹐死者相望﹐官日載數車出城﹐一夕皆剮食其肉淨盡。縉紳士女多行モ於街﹐民間有食其子。錦衣﹑寶器不能易米數升。人朝出不敢夕歸﹐懼爲饑者殺而食。平日親族交舊﹐以一飯相避於家。又日殺馬牛乘騎自啖﹐至於箱篋﹑鞍詹諸皮物﹐凡可食者皆煮而食之。其貴家第宅與夫市中樓館木材皆撤以爨。城中觸目皆瓦礫廢區﹐無復向來繁侈矣。朝官士庶往往相結攜妻子突出北歸﹐眾謂不久當大潰。二年正月﹐末帝遣近侍局使徒單四喜等入南京取太皇后﹑皇后﹑諸妃嬪赴歸徳。旣出城﹐懼與北兵遇﹐復倉皇歸宮。於後﹐四喜獨攜其族以去﹐末帝斬之。時外圍不解﹐上下如在陷阱中﹐且相繼殍死﹐議者以爲上旣去國﹐推立皇兄荊王﹐以城降﹐庶可救一城生靈﹐且望不絕完顏氏之祀﹐是亦春秋紀侯大去其國﹐紀季以阝入於齊之義﹐不得已者。況北兵中有曹王也﹐朝士皆知﹐莫敢言。二守臣但曰「當以死守。」眾憤二人無他策﹐思有一豪傑出而爲之救士民。余夕見左司郎中楊居仁白其事﹐楊云「是事固善﹐然孰敢倡者﹖彼二執政亦知之而不敢言﹐且不敢爲也。」廿有一日﹐忽聞執政召在京父老﹑士庶計事﹐詣都堂﹐餘同麻革潛眾中以聽。二執政立都堂檐外﹐楊居仁諸首領官從焉。省掾元好問宣執政所下令告諭﹐且問諸父老便宜。完顏奴申拱立無語﹐獨完顏習你阿勃反覆申諭﹕「以國家至此﹐無可柰何﹐凡有可行﹐當共議。」且繼以泣涕。諸愚叟或陳說細微﹐不足采。余語麻革﹐將出而白前事。革言「莫若以奏記密陳。子歸艸之﹐吾當共上也。」余以是退﹐將明日同革獻書。其夕﹐頗聞民間稱有一西南崔都尉﹑藥招撫者將起事﹐眾皆曰「事急矣﹐安得無人﹖」予旣歸﹐夜艸書﹐備論其事。遲明﹐懷以詣省庭﹐且邀革往。自斷此事系完顏氏存滅﹐且以救餘民﹐𨿽死亦無愧矣。是旦﹐大陰晦﹐俄雨作﹐余姑避民閭。忽聞軍馬聲﹐市人奔走相傳曰「達靼入城矣。」余知事已不及﹐遂急歸。路聞非北兵﹐蓋西南兵變﹐已圍尙書省矣。時崔立爲西面都尉﹑權元帥﹐同其黨韓鐸等舉兵。藥安國者北方人﹐素驍勇﹐爲先鋒以進﹐橫刀入尙書省﹐崔立繼之。二執政見而大駭曰「汝輩有事當好議。」安國先殺習你阿不﹐次殺奴申﹐又殺左司郎中納合徳暉﹐擊右司郎中楊居仁﹑聶天驥﹐創甚。省掾皆四走﹐竄匿民家。崔立旣殺二人﹐提兵尙書省﹐號令眾庶曰「吾爲二執政閉門誤眾﹐將餓死﹐今殺之以救一城民。」且禁諸軍士﹕「取民一錢處死。」闔郡稱快﹐以爲有生路也。食時﹐忽陰雨開霽﹐日光爛然。立提兵入宮見太后﹐具陳其事﹐太后惶怖聽命﹐拜立爲左丞相﹑都元帥﹑壽國公。立以太后令﹐釋衛邸之囚﹐召衛王故太子梁王某監國﹐遂取衛族皆入宮。卽遣使持二執政首詣軍前納降款。明日﹐立坐都堂﹐召在京父老﹑僧道﹑百姓諭言﹐皆曰「謝丞相得生。」立又自詣軍前投謁歸附﹐命歸﹐令在京士庶皆割發爲北朝民。初﹐立舉事止三百人﹐殺二執政。當時諸女直將帥四面握兵者甚多﹐皆束手聽命﹐無一人出而與抗者。人謂李新若在﹐決與立抗衡﹐新死﹐故立得志。立變三日﹐禦史大夫裴滿阿虎帶﹑提點近侍局兼左右司郎中吾古孫納申縊於臺中﹐戶部尙書完顏仲平亦自殺。初﹐立以副元帥藥安國首事難制﹐忌之。因其夜取故監軍王守玉妻﹐旦坐都堂﹐以安國犯令﹐叱左右斬以徇。於是朝士震悚﹐無令不從。梁王𨿽監國﹐在宮中虛名而已。立以其弟某爲平章政事﹐張頌爲殿前都點檢﹐韓鐸爲副元帥﹑知開封府﹐左司都事孛術魯濟之爲禦史中丞﹐皆其黨也。又以吏部侍郎劉仲周﹑諫議大夫張正倫參議省事﹐蓋立取仲周女爲妻﹐正倫有人望也。又以前衛尉奧屯阿虎帶爲尙書右丞﹐前殿前都點檢溫迪罕二十爲參知政事。仲周﹑正倫皆進參知政事﹐省令史元好問爲左右司員外郎。又以刁壁爲兵部尙書﹑元帥左監軍。初﹐立起﹐與壁謀﹐及其期﹐壁不往﹐立頗怒之甚﹐故不得執政。一時人望與士大夫退閒者﹐皆以次遷擢臺閣中﹐其除拜無虛日。俄﹐立自爲太師﹑尙書令﹑鄭王。聞鈞﹑汝間有眾據西山不從命﹐立遣韓鐸帥兵討之。鐸中箭死﹐以折彥顏知開封府。立又封諸內藏庫﹐將以奉北兵﹐亦往往取歸其第。又搜選民間寡婦﹑處女﹐亦將以奉北兵﹐然入其家者甚眾。又括刷在京金銀﹐命百官分坊陌窮治之﹐貴人﹑富家俱被害。陳國夫人王氏﹐末帝姨也﹐素富於財﹔平章白撒夫人亦富侈﹔右丞李蹊舊以取積聞﹐其妻子皆被掠﹑拷訊死。立又自詣軍前﹐求免剽掠﹔又求縱百姓出城挑菜充饑﹐於是人得出近郊采蓬子窠﹑甜苣菜﹐雜米粒以食。又聞京西陳岡上有野麥甚丰﹐立請百姓往收之。立又聚皇族皆入宮﹐俄遣詣靑城﹐皆爲北兵所殺﹐如荊王﹑梁王輩皆預焉﹐獨太后﹑皇后﹑諸妃嬪宮人北徙。百姓初聞皇族當北往﹐有竄其間者﹐亦被誅軍前。又取壬辰諸宰執家屬﹐治罪殺唐慶事。故相侯摯亦見殺。四月二十日﹐使者發三教醫匠人等出城﹐北兵縱入﹐大掠。立時在城外營中﹐兵先入立家﹐取其妻妾﹑寶玉輦以出。立歸﹐大慟﹐亦不敢誰何。大臣富家多被荼毒死者﹐而三教醫匠人等﹐在靑城側亦被剽奪無遺。俄﹐復遣三教人入城﹐許百姓與北兵市易﹐城中人以所餘金帛易北來米麥食之﹐然多爲北兵劫取﹐莫敢語。余時同諸生復入居八仙館中。五月二十有二日﹐會使者召三教人從以北。嗟乎﹐此生何屬親見國亡﹖至於驚怖﹑勞苦萬狀不可數。乃因暇日﹐記憶舊事﹐漫記於編。若夫所傳不眞及不見不聞者﹐皆不敢錄。●卷十二○錄崔立碑事崔立旣變﹐以南京降﹐自負其有救一城生靈功﹐謂左司員外郎元裕之曰「汝等何時立一石﹐書吾反狀邪﹖」時立國柄入手﹐生殺在一言﹐省庭日流血﹐上下震悚﹐諸在位者畏之﹐於是乎有立碑頌功徳議。數日﹐忽一省卒詣予家﹐賫尙書禮房小帖子云「首領官召赴禮房。」予初愕然﹐自以布衣不預事﹐不知何謂﹐卽往至省。門外遇麻信之﹐予因語之。信之曰「昨日見左司郎中張信之言﹐鄭王碑事欲屬我輩作﹐豈其然邪﹖」卽同入省禮房。省掾曹益甫引見首領官張信之﹑元裕之二人曰「今鄭王以一身救百萬生靈﹐其功徳誠可嘉。今在京官吏﹑父老欲爲立碑紀其事﹐眾議屬之二君﹐且已白鄭王矣﹐二君其無讓。」予卽辭曰「祁輩布衣無職﹐此非所當爲。況有翰林諸公如王丈從之及裕之輩在﹐祁等不敢。」裕之曰「此事出於眾心﹐且吾曹生自王得之﹐爲之何辭﹖君等無讓。」予卽曰「吾當見王丈論之。」裕之曰「王論亦如此矣。」予卽趨出﹐至學士院﹐見王丈﹐時修撰張子忠﹑應奉張元美亦在焉。予因語其事﹐且曰「此實諸公職﹐某輩何與焉﹖」王曰「此事議久矣﹐蓋以院中人爲之﹐若尙書檄學士院作﹐非出於在京官吏﹑父老心﹐若自布衣中爲之﹐乃眾欲也。且子未仕﹐在布衣﹐今士民屬子﹐子爲之亦不傷於義也。」余於是陰悟諸公自以仕金顯達﹐欲避其名以嫁諸布衣。又念平生爲文﹐今而遇此患難﹐以是知揚子云《劇秦美新》﹐其亦出於不得已邪﹖因遜讓而別。連延數日﹐又被督促。知不能辭﹐卽略爲艸定﹐付裕之。一二日後﹐一省卒來召云「諸宰執召君。」余不得已﹐赴省。途中﹐遇元裕之騎馬索予﹐因劫以行﹐且拉麻信之俱往。初不言碑事﹐止云省中召王學士諸公會飲﹐余亦陰揣其然。旣入﹐卽引詣左參政幕中﹐見參政劉公謙甫舉杯屬吾二人曰「大王碑事﹐眾議煩公等﹐公等成之甚善。」余與信之俱遜讓曰「不敢。」已而﹐謙甫出﹐見王丈在焉﹐相與酬酢。酒數行﹐日將入矣﹐餘二人告歸。裕之曰「省門已鎖﹐今夕旣飲﹐當畱宿省中。」余輩無如之何﹐已而燭至﹐飲余﹐裕之倡曰「作鄭王碑文﹐今夕可畢手也。」余曰「有諸公在﹐諸公爲之。」王丈謂余曰「此事鄭王已知眾人請太學中名士作﹐子如堅拒﹐使王知諸生輩不肯作﹐是不許其以城降也﹐則銜之以刻骨﹐縉紳俱受禍矣。是子以一人累眾也。且子有老祖母﹑老母在堂﹐今一觸其鋒﹐禍及親族﹐何以爲智﹐子熟思之。」予惟以非職辭。久之﹐且曰「予旣爲艸定﹐不當諸公意﹐請攺命他人。」諸公不許﹐促迫甚。予知其事無可柰何﹐則曰「吾素不知館閣體﹐今夕諸公共議之﹐如諸公避其名﹐但書某名在諸公後。」於是裕之引紙落筆艸其事。王丈又曰「此文姑使裕之作以爲君作又何妨﹖且君集中不載亦可也。」予曰「裕之作政宜﹐某復何言﹖」碑文旣成﹐以示王丈及余。信之欲相商評﹐王丈爲定數字。其銘詞則王丈﹑欲之﹑信之及存予舊數言。其碑序全裕之筆也。然其文止實敍事﹐亦無褒稱立言。時夜幾四鼓﹐裕之趣曹益甫書之﹐裕之卽於燭前焚其稿。遲明﹐予輩趨去。後數日﹐立坐朝堂﹐諸宰執首領官共獻其文以爲壽﹐遂召余﹑信之等俱詣立第受官。余輩深懼見立。俄而﹐諸首領官賫告身三通以出﹐付余輩曰「特賜進士出身。」因爲余輩賀。後聞求巨石不得﹐省門左舊有宋徽宗時《甘露碑》﹐有司取而磨之﹐工書人張君庸者求書。刻方畢﹐北兵入城縱剽﹐余輩狼狽而出﹐不知其竟能立否也﹖嗟乎﹗諸公本畏立禍﹐不敢不成其言。已而又欲避其名以賣布衣之士。余輩不幸有虛名﹐一旦爲人之所劫﹐欲以死拒之則發諸公嫁名之機﹐諸公必怒﹐怒而達崔立﹐禍不可測﹐則吾二親何以自存﹖吾之死﹐所謂自經於溝瀆而莫之知﹐且輕殺吾身以憂吾親爲大不孝矣﹐況身未祿仕﹐權義之輕重﹐親莫重焉﹐故余姑隱忍保身爲二親計﹐且其文皆眾筆﹐非余全文﹐彼欲嫁名於余﹐余安得而辭也﹖今天下士議往往知裕之所爲﹐且有曹通甫詩﹑楊叔能詞在﹐亦不待余辯也。因書其首尾之詳﹐以志少年之過。空山靜思﹐可以一笑。◎附錄○元好問《外家別業上梁文》窮於途者返於家﹐乃人情之必至。勞以生而佚以老﹐亦天道之自然。方屬風霜偃薄之餘﹐而有里社浮湛之漸。玆焉卜築﹐今也落成。遺山道人﹐覃蠹書癡﹐雞虫祿薄﹐猥以勃跚之迹﹐仕於危急存亡之秋。左曹之斗食未遷﹐東道之戈船已禦﹐久矣公私之俱罄﹐困於春夏之長圍。窮甚析骸﹐死惟束手。人望荊兄之通好﹐義均紀季之附庸。出涕而女於吳﹐莫追於旣往﹔下車而封之杞﹐有覬於方來。謀則僉同﹐議當孰抗﹖爰自上書宰相﹐所謂試微軀於萬仞不測之淵﹐至於喋血京師﹐亦常保百族於羣盜垂涎之口。皇天后土﹐實聞存趙之謀﹔枯木死灰﹐無復哭秦之淚。初﹐一軍構亂﹐羣小歸功。劫太學之名流﹐文鄭人之逆節。命由威制﹐佞豈願爲﹖就磨甘露禦書之碑﹐細刻錦溪書叟之筆。蜀家降款﹐具存李昊之世修﹔趙王禪文﹐何預陸機之手迹﹖伊誰受賞﹐於我嫁名﹖悼同聲同气之間﹐有無罪無辜之謗。耿孤懷之自信﹐聽眾口之合攻。果吮癰舐痔之自甘﹐𨿽竄海投山其何恨﹖惟彼證龜而作鱉﹐始於養虺以成蛇。追韓之騎甫還﹐射羿之弓隨彀﹐以流言之自止﹐知神聖之可憑。復齒平民﹐僅延殘喘。澤畔而湘累已老﹐樓中而楚望奚窮﹖懷先人之敝廬﹐可憐焦土﹔眷外家之宅相﹐更愧前途。豈謂事有幸成﹐計尢私便﹖東諸侯助竹木之養﹐王錄事寄艸堂之貲。占松聲之一丘﹐近桃花之三洞。東墻西壁無補拆之勞﹐上雨旁風有閉藏之固。已與編戶細民而雜處﹐敢用失侯故將而自名。因之挫銳以解紛﹐且以安常而處順。老盆濁酒﹐便當接田父之歡﹔春韭晚菘﹐尙愧奪園夫之利。彼扶搖直上﹐擊水三千﹐韋杜城南﹐去天尺五﹐坐廟堂﹐佐天子﹐蓋有命焉。使鄕裏稱善人﹐斯亦足矣﹐云云。◇郝經云﹕《辧磨甘露碑詩》國賊反城以爲功﹐萬段不足仍推崇。勒文頌徳召學士﹐滹南先生付一死。林希更不顧名節﹐兄爲起艸弟親刻。省前便磨《甘露碑》﹐書丹卽用宰相血。百年涵養一塗地﹐父老來看暗流涕。數樽黃封幾斛米﹐賣卻家聲都不計。盜據中原責金源﹐吠堯極口無顏。作詩爲告曹聽翁﹐且莫獨罪元遺山。◇辯亡或問﹕金男之所以亡何哉﹖末帝非有桀紂之惡﹐害不及民﹐疆土𨿽削﹐士馬尙彊﹐而遽至不救﹐亦必有說。余曰﹕觀金之始取天下﹐𨿽出於邊方﹐過於後魏﹑後唐﹑石晉﹑遼﹐然其所以不能長久者﹐根本不立也。當其取遼時﹐誠與後魏初起不殊。及取宋﹐責其背約﹐名爲伐罪弔民﹐故徵索圖書﹑車服﹐褒崇元諸正人﹐取蔡京﹑童貫﹑王黼諸姦黨﹐皆以順百姓望﹐又能用遼宋人材﹐如韓企先﹑劉彥宗﹑韓輩也。及得天下﹐其封建廢置﹐政令如前朝﹐𨿽家法邊塞﹐害亦不及天下﹐故典章法度皆出於書生。至海陵庶人﹐𨿽淫暴自彊﹐然英銳有大志﹐定官制﹑律令皆可觀。又擢用人才﹐將混一天下。功𨿽不成﹐其彊至矣。世宗天資仁厚﹐善於守成﹐又躬自儉約以養育士庶﹐故大定三十年幾致太平。所用多惇朴謹厚之士﹐故石琚輩爲相﹐不煩擾﹐不更張﹐偃息干戈﹐修崇學校﹐議者以爲有漢文景風。此所以基明昌﹑承安之盛也。宣孝太子最髙明絕人﹐讀書喜文﹐欲變夷狄風俗﹐行中國禮樂如魏孝文。天不祚金﹐不卽大位早世。章宗聰慧﹐有父風﹐屬文爲學﹐崇尙儒雅﹐故一時名士輩出。大臣執政﹐多有文采學問可取﹐能吏直臣皆得顯用﹐政令修舉﹐文治爛然﹐金朝之盛極矣。然學文止於詞章﹐不知講明經術爲保國保民之道﹐以圖基祚久長。又頗好浮侈﹐崇建宮闕﹐外戚小人多預政﹐且無志聖賢髙躅﹐陰尙夷風﹔大臣惟知奉承﹐不敢逆其所好﹐故上下皆無維持長世之策﹐安樂一時﹐此所以啟大安﹑貞之弱也。衛王苛吝﹐不知人君體﹐不足言。已而彊敵生邊﹐賊臣得柄﹐外內交病﹐莫敢療理。宣宗立於賊手﹐本懦弱無能﹐性頗猜忌﹐懲權臣之禍﹐恆恐爲人所搖﹐故大臣宿將有罪﹐必除去不貸。其遷都大梁可謂失謀。向使守關中﹐猶可以數世﹐況南渡之後﹐不能苦心刻意如越王勾踐志報會稽之羞﹐但苟安幸存以延歲月。由髙琪執政後﹐擢用胥吏﹐抑士大夫之气不得伸﹐文法棼然﹐無興復遠略。大臣在位者﹐亦無忘身徇國之人﹐縱有之﹐亦不得馳騁。又偏私族類﹐疏外漢人﹐其機密謀謨﹐𨿽漢相不得預。人主以至公治天下﹐其分別如此﹐望羣下盡力難哉。故當路者惟知迎合其意﹐謹守簿書而已。爲將者﹐但知奉承近侍以偸榮幸寵﹐無效死之心。幸臣貴戚﹐皆據要職於一時﹐士大夫一有敢言﹑敢爲者﹐皆投置散地。此所以啟天興之亡也。末帝奪長而立﹐出於愛私。𨿽資不殘酷﹐然以聖智自處﹐少爲黠吏時全所教﹐用術取人﹐𨿽外示寬宏以取名﹐而內實淫縱自肆。且諱言過惡﹐喜聽諛言﹐又暗於用人﹐其將相止取從來貴戚。𨿽不殺大臣﹐其驕將多難制不馴。況不知大略﹐臨大事輒退怯自沮﹐此所以一遇敵而不能振也。大抵金國之政﹐雜遼宋非全用本國法﹐所以支持百年。然其分別蕃漢人﹐且不變家政﹐不得士大夫心﹐此所以不能長久。向使大定後宣孝得位﹐盡行中國法﹐明昌﹑承安間復知保守整頓以防後患﹐南渡之後能內修政令﹐以恢復爲志﹐則其國祚亦未必遽絕也。嘗記泰和間有雲中李純甫﹐由小官上書萬言﹐大略以爲此政當有爲日﹐而當路以爲迂闊﹐笑之。宴安自處﹐以至土崩瓦解。南渡後﹐復有以機會宜急有備爲言者﹐而上下泰然俱不以爲心﹐以至宗廟丘墟﹐家國廢絕﹐此古人所謂何世無奇材而遺之艸澤者也。金銀珠玉世人所甚貴﹐及遇凶年則不及菽粟﹐何哉﹖事有先後﹐勢有緩急也。平時富貴之家求一珠玉﹑犀象﹑玩好﹑器物﹐至發粟出帛惟恐其不得﹐將以充其室﹐誇耀於人以自樂者皆是也。壬辰歲﹐余在大梁﹐時城久被圍﹐公私乏食﹐米一升至銀二兩余﹐殍死者相望﹐人視金銀如泥土﹐使用不計。士庶之家出其平日珠玉﹑玩好﹑妝具﹑環佩﹑錦繡衣衾﹐日陳於天津橋市中﹐惟博鬻升合米豆以救朝夕。嘗記余家一毳袍﹐極致密鮮完﹐博米八升﹐金釵易牛肉一肩﹐趣售之。以是知明君貴五穀而賤金玉﹐誠知其本也。古人云「薪如桂﹐米如珠。」豈虛言哉。文章各有體﹐本不可相犯欺。故古文不宜蹈襲前人成語﹐當以奇異自彊。四六宜用前人成語﹐復不宜生澀求異。如散文不宜用詩家語﹐詩句不宜用散文言﹐律賦不宜犯散文言﹐散文不宜犯律賦語﹐皆判然各異。如雜用之﹐非惟失體﹐且梗目難通。然學者暗於識﹐多混亂交出﹐且互相詆誚﹐不自覺知此獘﹐𨿽一二名公不免也。長於此者必短於彼﹐優於大者或劣於小。士君子窮處不能活妻子﹐免饑寒﹐及其得志﹐則兼濟天下﹐使民物皆得所。太公困於鼓刀釣魚﹐伊尹躬耕莘野﹐彼豈不能妄營財利﹐使生理優遊邪﹖恥不爲也。若夫韓淮陰﹐少年乞食漂母﹐人皆笑嗤。及爲將﹐料敵制勝無遺策﹐卒能佐漢祖定天下﹐身享南面之樂。豈昔之拙而今之巧邪﹖材有所長﹐志有所不爲也。因是以思吾儕﹐今日遭大變﹐遁於窮山荒野中﹐日惟糊口之不給﹐而不免有求於人﹐亦不足怪﹐但恨不能自漁樵﹑親耕稼以自給﹐如古之人。彼窮居﹐妻子有慍言﹐鄕人賤之﹐交遊笑之﹐又何病也﹖理固然也。國家養育人材當如養木﹐彼便冉豫章之材﹐封殖之﹐護持之﹐任其長成﹐一旦可以爲明堂太室之用。如或牛羊嚙之﹐斧斤伐之﹐則將憔悴慘淡無生姿﹐或枯槁而死矣﹐又安能有幹霄拂云之勢邪﹖士大夫亦然。國家��以爵祿導之﹐以語言使之﹐精神橫出﹐材气得伸﹐銳於有爲﹐然後得爲我用。儻繩以文法﹐索過求瑕﹐爲之則有議﹐言之則有罪﹐將括囊袖手﹐相招爲自全計矣﹐國家何賴焉﹖余先君嘗爲言﹐如屏山之才﹐國家能獎養挈提使議論天下事﹐其智識蓋人不可及。惟其早年暫欲有爲﹑有言﹐已遭摧折﹐所以中年縱酒﹐無功名心﹐是可爲國家惜也。嗚呼﹐自非堅剛不拔之志﹐超世絕倫之人﹐其遇憂患﹑遭廢絀而不變易者﹐鮮矣哉。傳曰「人定亦能勝天﹐天定亦能勝人」﹐余嘗疑之。試以嚴冬在大廈中獨立﹐淒淡萬態不能久居。然忽有外人共笑﹐則殊暖燠﹐蓋人气勝也。因是以思﹐謂人勝天亦有此理。豈特是哉﹖深冬執爨或厚衣重衾亦不寒﹐夏暑居髙樓﹐以冰環坐而加之以扇亦不甚熱﹐大抵有勢力者能不爲造物所欺﹐然所以有勢力者亦造物所使也。人之生有三樂﹐有志气之樂﹐有形體之樂﹐有性命之樂。夫事業﹑功名﹑權勢﹑爵位﹑樂志气也﹔酒色﹑衣食﹑使令﹑車馬﹐樂形體也﹔仁義﹑禮知﹑忠信﹑孝弟﹐樂性命也。𨿽然﹐事業﹑功名﹑權勢﹑爵位﹐得時者之所有也﹔酒色﹑衣食﹑使令﹑車馬﹐富厚者之所備也﹔惟仁義﹑禮知﹑忠信﹑孝弟﹐𨿽不得時﹑不富厚而於我皆具﹐蓋窮士之所有也。今吾旣不得時有志气之樂﹐又不富厚有形體之樂﹐居荒山之中﹐日惟藜藿之爲養﹐其所享無一毫過於人﹐捨性命其何樂哉﹖士之生於世﹐何其多品邪﹖有爲公卿﹑宰輔以事業﹑功名顯於後代者﹔有𨿽居下位不得柄用﹐猶能以節義自著者﹔又有浮湛閭裏﹐應物持身﹐但以徳善立名者﹔有放浪山林﹐艸衣木食﹐以髙潔自居者﹔有抒心文史﹐以著述吟諷有聞者﹔又有研精技藝﹐如陰陽﹑醫藥﹑卜筮﹑字畫﹑繪畫以名世者﹔又有縱酒放歌﹐廢棄禮法以樂其形體者﹔又有抑情去欲﹑煉身服气以覬飛升者。要之各從所好﹐且有定數在﹐亦安能一其迹邪﹖今吾幼而苦學﹐及於齒壯﹐學𨿽粗成﹐而未有所遇。今窮居艸野﹐日惟衣食之不充﹐將爲事業﹑功名而不可得。又非居位當言﹐且臨事變可以立節義。願服煉﹐以懶惰不能。放縱﹐以拘窒不喜。諸技藝皆非所專心。平生以經籍文翰自娛。顧後日窮達猶未可知﹐然則獨守吾殘編斷稿者﹐猶未爲癡計也。予生壯年﹐其所歷多矣﹐嘗陪諸舉子進取矣﹐亦嘗偕諸朋友講學矣﹐又嘗視諸農夫耕獲矣﹐又嘗同諸少年嬉遊矣﹐又嘗詣諸王公貴人干謁矣。自非上爲卿相行經濟之謀﹐下爲僕吏執奔走之役﹐其於世故無所不涉。今而遭值亂離﹐屏居故山之下﹐回思向者之事﹐擾擾膠膠於身﹐初無少異﹐所謂如夢覺﹑如醉醒﹐而不見纖毫形迹﹐以此觀之﹐百年之內亦可以默覺矣。而獨區區慮衣食之不充﹐懼志意之不得﹐而不能樂天知命﹐坎止流行﹐與萬物同始終﹐亦其學之不至也﹐哀哉。三國時士尙權詐﹐其間不爲風俗所移者﹐陳﹑徐稚。魏晉間士尙虛玄﹐其間不爲風俗所移者﹐徐貌﹑卞壺。玆數人者﹐或以道徳顯﹐或以節行聞﹐或以智量稱﹐或以風義著。行身立志卓爾不羣﹐皆豪傑之士也。予嘗觀《道藏》書﹐見其煉石服气以求長生登仙﹐又書符咒水役使鬼神爲人治病除崇﹐且自立名字﹑職位云。主管天條而齋醮祈禳﹐則云能轉禍爲福。大抵方士之術﹐其有無誰能知﹖又觀佛書﹐見談天堂﹑地獄﹑因果﹑輪回﹐以爲人與禽獸無異。且有千佛萬聖﹐異世殊劫﹐而以持誦﹑布施則能生善地。大抵西方之教﹐其有無亦誰能知﹖因思吾道﹐天地日月照明﹐山河艸木蕃息﹐其間君臣﹑父子﹑兄弟﹑夫婦﹐禮文粲然﹐而治國治家煥有條理。賞罰絀陟立見﹐榮辱生死窮通﹐互分得失﹐其明白如此﹐豈有惑人以不可知之事者哉﹖而世之愚俗﹐徒以二氏之詭誕怪異出耳目外﹐則波靡而從之﹐而飲食起居日在吾道中而恬不自知﹐反以爲尋常者﹐良可嘆也。嗚呼﹐愚俗豈可責邪﹖而士大夫之髙明好異者往往爲所誘﹐不亦悖哉﹗舉世之人日奔走經營﹐惟以衣食爲事。士君子則安閒樂道﹐不以衣食爲憂。舉世之人所畏者﹐饑寒﹑患難﹑死亡。士君子則於饑寒﹑患難﹑死亡無所畏﹐使道義充於中﹐𨿽明日饑而死﹐無歉於天地。使行不義而動非禮﹐𨿽貴於王公﹐富積千金﹐而內以愧於心﹐外以怍於人。然則士君子之所爲﹑所守﹐誠舉世之人所背而馳者也。使俗人笑其迂而議其拙也宜哉。●卷十三吾在南方時﹐從父母仕宦﹐家資頗溫﹐而吾則專心於學﹐生事不一問。食未嘗不肉也﹐寢未嘗不帷也﹐出遊未嘗無車馬也﹐役使未嘗無僮僕也﹐然不知溫飽安逸之味也。今遭喪亂﹐歸故山﹐四壁蕭然﹐日惟生事之見迫。食或旬日無醯醢﹐及一得之﹐則覺其甘。寢或終夜無衾﹐及一得之﹐則覺其暖。出或徒行無驢﹐及一得之﹐則覺其便。居或汲爨無人﹐及一得之﹐則覺其泰。乃知夫溫飽安逸者﹐世之人亦未易得﹐然向之所得猶不足也﹐惑矣。因思一時富貴權勢之人﹐生長紈綺中﹐或不遭患難摧折﹐至老者非惟不知稼穡之艱難﹐流於奢淫以蠹國病民﹐抑又不知世間溫飽安逸之正味爲不少﹐可勝嘆哉﹗吾故以自嘗試者述之﹐可爲得志者戒。竊嘗考自古士風之變﹐系國家長短存亡。三代以前﹐其風淳質﹑修謹不必言。三代以後﹐世衰道喪﹐士大夫惟知功利爲上﹐故爭尙權謀。戰國間遊說從橫之流﹐已而變爲刑名掊刻﹐以法律控持上下﹐失士庶心﹐以至焚書坑儒﹐毒流四海。漢興﹐其風稍更變﹐多厚重長者﹐然其權謀法律者猶相雜。迨至武帝﹐天下混同﹐士風一變﹐以學問爲上﹐故爭尙經術文章﹐一時如公孫弘﹑董仲舒﹑二司馬﹑枚乘之徒出﹐文物大備。元﹑成以來﹐經術之獘皆尙虛文﹐而無事業可觀﹐浮沈委靡﹐以苟容居位﹐匡衡﹑貢禹﹑孔光之流重以諂諛﹐故權臣肆志﹐國隨以絕。東漢之初﹐人主懲權臣之禍﹐以法令督責羣臣﹐羣臣惟知守職奉法無過失。及桓﹑靈之世﹐朝政淆亂﹐姦臣擅權﹐士風激厲﹐以敢爲敢言相尙﹐故爭樹名節﹐袁安﹑楊震﹑李固﹑杜喬﹑陳蕃之徒抗於朝﹐郭泰﹑範滂﹑岑至﹑張儉之徒議於野﹐國勢𨿽亡﹐而公議具存﹐猶能使亂臣賊子有所畏忌。已而諸豪割據﹐士大夫各欲擇主立功名﹐如荀攸﹑賈詡﹑程昱﹑郭嘉﹑諸葛亮﹑龐統﹑魯肅﹑周瑜之徒﹐爭以智能自效。晉初﹐天下旣一﹐士無所事﹐惟以談論相髙﹐故爭尙玄虛﹐王弼﹑何晏倡於前﹐王衍﹑王澄和於後。希髙名而無實用﹐以至誤天下國家。南渡之後﹐非有王導﹑謝安輩稍務事業功名﹐其頹靡亦不可救矣。宋﹑齊﹑梁﹑陳惟以文華相尙﹑門第相誇﹐亦不足觀﹐故國祚亦不能久。唐興﹐士大夫復以事業功名爲上﹐貞觀諸人有兩漢風﹐其權謀﹑經術﹑文章﹑名節者錯出間立﹐故唐一代人材最多﹐其扶支國勢亦至三百載。及其亂也﹐死節者相望。五代之間亦無可取。宋初﹐士大夫復馳騁智謀。厥後混一﹐其風大變﹐經術﹑文章不減漢唐﹐名節之士繼踵而出。大抵崇尙學問﹐以道義爲先﹐故維持國家亦二百載。𨿽遭喪奪﹐尙能奄有偏方。大抵天下亂﹐則士大夫多尙權謀﹑智術﹐以功業爲先。天下治﹐則士大夫多尙經術﹑文章﹑學問﹐以名節爲上。國家存亡長短隨之﹐亦其勢然也。予平生有二樂﹐曰良友﹐曰異書﹐每遇之則欣然忘寢食。蓋良友則從吾講學﹐見吾過失﹐且笑談遊宴以忘憂。異書則資吾見聞﹐助吾辭藻﹐屬文著論以有益。彼酒色膏梁如一時浮雲﹐過目竟何所得哉。肥濃甘脆世所共珍﹐使飽而遇之﹐則食如泥土。藜藿葵薺世所共賤﹐使饑而遇之﹐則食如飴糖。乃知貧窮之士自樂﹐富貴之人亦有苦。是則我輩區區以空乏爲憂﹐亦悖矣。國之不可治猶可以治其家﹐人之不能正猶能正其身﹐使家之齊而身之修﹐𨿽隱居不仕猶可謂得志。故吾嘗曰「𨿽天下未太平﹐而吾一家獨不可太平乎﹖是誠在我者也。」昔人云「借書一癡﹐還書亦一癡。」故世之士大夫有奇書多祕之﹐亦有假而不歸者﹐必援此。予嘗鄙之﹐以爲君子惟欲淑諸人﹐有奇書當與朋友共之﹐何至靳藏﹐獨廣己之聞見﹖果如是﹐量亦狹矣。如蔡伯喈之祕《論衡》﹐亦通人之一蔽﹐非君子所尙﹐不可法也。其假而不歸者尢可笑﹐君子不奪人之所好﹐「己所不欲勿施於人」﹐豈有假人物而不歸之者耶﹖因攺曰「有書不借爲一癡﹐借書不還亦一癡也。」夫詩者﹐本發其喜怒哀樂之情﹐如使人讀之無所感動﹐非詩也。予觀後世詩人之詩皆窮極辭藻﹐牽引學問﹐誠美矣﹐然讀之不能動人﹐則亦何貴哉﹖故嘗與亡友王飛伯言「唐以前詩在詩﹐至宋則多在長短句﹐今之詩在俗間俚曲也﹐如所謂源土令之類。」飛伯曰「何以知之﹖」予曰「古人歌詩﹐皆發其心所欲言﹐使人誦之至有泣下者。今人之詩﹐惟泥題目﹑事實﹑句法﹐將以新巧取聲名﹐𨿽得人口稱﹐而動人心者絕少﹐不若俗謠俚曲之見其眞情而反能蕩人血气也。」飛伯以爲然。「六經」中莫難窮者《易》﹐莫難斷者《春秋》﹐故予三十而學《春秋》﹐以其壯而立志也。四十而學《易》﹐以長而多練事也。余祖沂水君嘗訓子孫曰「士之立身如素絲然﹐愼不可使點污﹐少有點污則不得爲完人矣。」屏山稱之﹐以爲名言。其作墓表也亦備載云。老子之書﹐孔子嘗見之矣﹐而未嘗論其是非。孟子亦嘗見之矣﹐而未嘗言。若莊子與孟子同時﹐其名不容有不相知﹐而亦未嘗有一言相及。而孟子所排者﹐楊﹑墨﹑儀﹑秦﹔莊子所論者﹐孔﹑顏﹑曾﹑史。至於揚子始論老莊得失﹐韓子則盛排之﹐何哉﹖夫老莊之書孔孟不言﹐其偶然邪﹖其有深意邪﹖揚子排之﹐其得聖人微意邪﹖其與聖人異見邪﹖文中子一世純儒﹐其著述動作全法聖人﹐𨿽未能造其域﹐亦可謂賢而有志者﹐遺書在世﹐韓子亦不容不見之﹐而未嘗比數於荀子之列﹐其意以爲無足取邪﹖其偶然邪﹖至李翺則比諸世所傳太公家教﹐以爲無辭而粗有理﹐亦輕之矣。司馬君實則論其失而取其長﹐爲作補傳。而程伊川則以爲其議論盡髙﹐有荀﹑揚道不到處。諸公皆名世大儒而異同如此﹐皆學者所當深究也。司馬君實作《文中子補傳》﹐怪《隋書》不爲文中子立傳。而其子弟云凝爲禦史﹐嘗彈侯君集﹐君集與長孫無忌善﹐以此王氏不得用﹐其修隋史者乃陳叔達﹑魏徵﹐畏無忌﹐故不爲立傳。君子曰「叔達固畏無忌﹐徵豈以畏無忌故掩其師名邪﹖」以是爲疑。余嘗思﹐使徵輩誠文中子門人﹐其不爲立傳亦自有深意。將非以旣擬其師以聖人﹐欲列於傳﹐恐小之﹐欲援《孔子世家》之例﹐而《隋書》無他世家﹐且恐時人議﹐故皆不紀。以爲其師之名不待史而傳乎﹖如此然﹐未可知也。余讀《書》至《湯誓》《湯誥》及《泰誓》《牧誓》﹐觀湯武伐桀紂之際﹐諭眾誨師無不以天爲言。如曰「夏氏有罪﹐予畏上帝」﹐「爾尙輔予一人﹐致天之罰」﹐「天道福善禍淫﹐降災於夏」。「肆臺小子﹐將天命明威﹐不敢赦」﹐「上天孚佑下民﹐罪人黜伏」﹐「俾予一人﹐輯寧爾邦家」。「今商王受弗敬上天﹐降災下民」﹐「皇天震怒﹐命我文考肅將天威」﹐「商罪貫盈﹐天命誅之。予弗順天﹐厥罪惟鈞」﹐「惟天惠民﹐惟辟奉天」﹐「天其以予民」﹐「戎商必克」﹐今「商王受自絕於天﹐結怨於民」﹐「爾其孜孜﹐奉予一人﹐恭行天罰」﹐「今予發惟恭行天之罰」。大抵以桀紂爲惡逆天﹐天絕之。我則誅惡救民﹐爲順天﹐且若陰受上天之命而行者。嗟乎﹗聖人之心則天心也﹐天之心則聖人心也。天之所絕﹐聖人則絕之﹔天之所與﹐聖人則與之﹐初無一毫異﹐有以見聖人以天自處也。非徒以天自處﹐其理誠一也。故當是時爲聖人者﹐權其輕重﹐計其公私﹐而不暇顧其君臣之分。彼桀紂所行誠順天邪﹖吾則事之。誠逆天邪﹖吾則去之。其事其去皆與天合。旣去彼而求其爲天下主者﹐捨己其誰哉﹗故踐位而代之不辭﹐而天下翕然亦無異議。要之所行者天也﹐又豈有歉然於心邪﹖其曰「惟有慚徳﹐予恐來世以爲口實」者﹐懼後之人臣不知天理﹑妄干天位者援以爲例耳。亦懼淺學之士求其名而遺其實者耳。豈眞有「慚徳」邪﹖然則後之君子猶以臣伐君爲疑者﹐陋矣。彼湯武之心﹐求知於天而不求知於人者可見矣。或者曰﹐然則莽﹑操之取漢﹐司馬氏之取魏﹐若以天爲言亦可乎﹖曰﹐不然。彼漢魏之政如桀紂乎﹖莽﹑操﹑司馬氏之法如湯武乎﹖有湯武之聖遇桀紂之惡﹐然後可以言受天命﹐否則徒爲篡逆而已。吾道盛衰自有時﹐吾嘗考之﹐如循環相乘除也。周衰﹐諸侯不禮士。至戰國﹐則魏文侯﹑燕昭王輩擁彗築臺﹐師事焉。繼以始皇坑儒之禍。漢末﹐藩侯不禮士﹐而光武則安車蒲輪徵聘焉。繼有桓﹑靈黨錮之事。唐朝士大夫往往爲將相﹐有勢位﹐後有白馬之災。宋興﹐內外上下皆儒者顯榮﹐至宣﹑政極矣﹐至於金國﹐士气遂不振。而今日困頓摧頹亦何足怪﹖但我輩適當此運者爲不幸耳。𨿽然﹐窮達一也﹐又何嘆也。賢人君子得志可以養天下﹐如不得志﹐天下當共養之。分人以財有時而盡﹐分人以善百世不磨。凡將迎交接之際﹐禮貌﹑語言過則爲諂﹑爲曲﹔不及﹐則爲亢﹑爲疏﹐所以貴乎得中也。如或失中﹐與其諂也寧亢﹐與其曲也寧疏。張平章萬公。父彌學座右銘有云「欲求子孫﹐先當積孝。欲求聰明﹐先當積學。」此至言也。爲善而遇災屯困窘者﹐命也﹐非分也。爲惡而遇災屯困窘者﹐分也﹐非命也。爲善而得富貴亨達者﹐分也﹐非命也。爲惡而得富貴亨達者﹐命也﹐非分也。命﹑分之理惟識者爲能辧之。夫欲心不死﹐道心不生。若欲安時任命﹐著書立言﹐發前人所未見﹐成後世之大名﹐惟忘富貴利達外物可也。寧使敬而疏﹐毋使狎而親。人敬而疏不失爲端士﹐人狎而親恐流而爲小人。獨不見冰雪與脂韋乎﹖其所諭何如﹖厚於道味者必薄於世味﹐厚於世味者必薄於道味。士君子苟不爲世味所誘﹐何名之不成﹐何節之不立哉﹖士大夫多爲富貴壞了名節。吾嘗爲柳子厚﹑元微之之徒惜也。拼卻死亡﹑貧賤﹐便做出好公事來﹐不然﹐終不能有所立。富貴﹑爵祿世人所共嗜﹐故忘身屈節而徇之。惟君子視之爲外物﹐得失付之自然。笱與世人同﹐安得爲君子﹖求合於聖賢﹐必不合於世俗。必欲與世俗合﹐則於聖賢之道遠矣。同於古必不同於今。苟欲富貴與道義兼﹐寧有是理﹖是則忖己之所趨向嗜好﹐又何慍乎貧賤哉﹖以此自思便安。士君子得志可以濟天下﹐不得志不能活一身。故子思居衛﹐袍無裏﹐榮公七十﹐帶素無依。近世陳無己妻子常寄婦翁家﹐誠不肯非義而取也。馬援書誡兄子﹐使之效龍伯髙﹐無效杜季良﹐所爲則善矣。𨿽然﹐杜季良仇人訟書引援誡爲證﹐竟免官﹐而梁松﹑竇固因之被難﹐梁松由是恨援﹐死後構陷﹐至妻子不敢歸葬。若是﹐則初時戒子侄好議論人長短﹐而不知先以此陷於禍也﹐悲夫。保養乎身﹐勿以壽夭委之天﹔勤儉乎家﹐勿以有無付之命﹔彊勉乎政﹐勿以否泰歸之時﹔忠愛乎君﹐勿以昏明托諸上﹐此所謂先盡人事後言天道﹐先盡其在己者﹐在人者初不計也。定心之法莫善於此。凡事寧失之緩勿失之急﹐寧失之不及無失之過。急者古人以爲病。前輩有云﹐優柔和緩﹐又云﹐天下事孰不因忙後錯了﹖曷嘗令君緩不及事﹖宜深思之。○附錄遊龍山記麻革餘生中條王官五老之下﹐長侍先人西觀太華﹐迆邐東遊洛﹐因避地家焉。如女幾﹑烏權﹑白馬諸峯固已厭登﹐飽經窮極幽深矣。革代以來﹐自雁門逾代嶺之北﹐風壤陡異﹐多山而阻﹐色往往如死灰﹐凡艸木亦無粹容。嘗切慨嘆南北之分﹐何限此一嶺﹐地脈遽斷﹐絕不相屬如是邪﹖越旣﹐畱滯居延﹐吾友渾源劉京叔嘗以詩來﹐盛稱其鄕泉石林麓之勝。渾源實居代北﹐余始而疑之。𨿽然﹐吾友著書立言蘄信於天下後世者﹐必非誇言之也﹐獨恨未嘗一遊焉。今年夏﹐因赴試武川﹐歸道渾水﹐修謁於玉峯先生魏公﹐公野服蕭然﹐見余於前軒。語未周浹﹐驟及是邦諸山﹐若南山﹐若柏山﹐業已遊矣。惟龍山爲絕勝﹐姑缺﹐慈以須諸文士同之﹐子幸來﹐殊可喜。乃選日爲具﹐拉諸賓友騎自治城西南行十餘里抵山下。山無麓。乍入谷﹐未有奇。沿溪曲折行數里﹐艸木漸秀潤。山竦出﹐嶄然露芒角﹐水聲鏘然嗚兩峯間﹐心始異之。又盤山行十許裏﹐四山忽合﹐若拱而提環而衛者。嘉木奇卉被之﹐蔥茜濃鬱。風自木杪起﹐紛披震蕩﹐山與木若相顧而墜者﹐使人神駭目眩。又行數里﹐得泉之泓澄氵亭氵畜者焉﹐γ出石罅﹐激而爲迅流者焉。陰木蔭其顚﹐幽艸繚其趾。賓欲休﹐咸曰「莫此地爲宜。」卽下馬﹐披艸踞石列坐。諸生瀹觴以進﹐酒數行﹐客有指其西大石曰「此可識。」因命余﹐余乃援筆﹐書凡遊者名氏及遊之歲月而去。又行十許裏﹐大抵一峯一盤﹐一溪一曲﹐山勢益奇峭﹐樹木益多﹐杉﹑檜﹑栝﹑柏﹐而無他凡木也。溪花種種﹐金間玉錯﹐芬香入鼻﹐幽遠可愛。木蘿松鬣﹐人衣袖。又縈紆行數里﹐得岡之髙遽﹐陟而上﹐馬力殆不能勝。行茂林下﹐又五里﹐兩嶺若岐﹐中得浮屠氏之居﹐曰大云寺﹐有僧數輩來迎﹐延入﹐館於寺之東軒。林巒樹石﹐櫛比立﹐皆在幾席之下。憩過午﹐謁主僧英公﹐相與步西嶺﹐過文殊巖。巖前長杉數本挺立﹐有磴懸焉﹐下瞰無底之壑﹐危峯怪石﹐Лヴ巧斗﹐試一臨之﹐毛骨森豎。南望五臺諸峯﹐若相聯絡無間斷。西北而望﹐峯豁而川明﹐村墟井邑﹐隱約微茫﹐如奕局然。徜徉者久之﹐夤緣入西方丈﹐觀故侯同知運使雷君詩石及京叔諸人畱題。回﹐乃徑北嶺﹐登萱艸坡﹐蓋龍山絕頂也。嶺勢峻絕﹐無路可躋。步艸而往﹐深弱且滑甚﹐攀條捫蘿﹐疲極﹐乃得登。四望﹐羣木皆翠杉蒼檜﹐淩雲千尺﹐與山無窮﹐此龍山勝槪之大全也。降﹐乃復坐文殊巖下﹐置酒小酌。日旣入﹐輕煙浮雲﹐與暝色會。少焉﹐月出﹐寒陰微明﹐散布石上。松聲然﹐自萬壑來。客皆悚視寂聽﹐覺境愈淸﹑思逾遠。已而相與言曰﹐世其有樂乎此者與﹖酒醺﹐談辯蜂起﹐各主其家山爲勝。如郭主太華﹐劉主玆﹐余主王官五老﹐更嘲疊難不少屈。玉峯坐上坐﹐亦怡然一笑﹐詩所謂「善戲謔兮﹐不爲虐兮」者﹐政如是也。至二鼓﹐乃歸臥東軒。明旦﹐復來。各有詩識於石。迨午﹐飯主僧丈室。已﹐乃循嶺而東。徑甚微﹐木甚茂密﹐僅可通馬行。又五里﹐至玉泉寺﹐山勢漸頗隘﹐樹木漸稀闊﹐顧非龍山比。寺西﹐峯曰望景臺﹐險甚。主僧導客以登﹐歷﹐坐盤石﹐其旁諸峯羅列﹐或偃或立﹐或將僕墜﹐或屬而合﹐或離而分﹐賈奇獻異不一狀。北望川口﹐最寬肆﹐金城原野﹐分畫條列﹐歷歷可數。桑幹一水﹐紆繞如﹐觀覽曠達﹐此玉泉勝處也。從此歸﹐路險不可騎﹐皆步而下。重溪峻嶺﹐愈出愈奇﹐抵暮乃得平地﹐宿李氏山家。臥念玆遊之富與夫昔所經見而不能寐。若太華之雄尊﹐五老之巧秀﹐女幾之婉嚴﹐烏權﹑白馬之端重﹐玆山固無之﹐至於奧密淵邃﹐樹林薈蔚﹐繁阜不一覽而得﹐則玆山亦其可少哉﹖人之情﹐大抵得於此而遺於彼﹐用於所見而不用於所未見﹐此通患也。今中書令湛然公紀西域事稱金山之秀﹐李子微貽友書論和林之勝有過於中州者﹐不知天壤之間﹑六合之內復有幾龍山也。因觀山﹐於是乎有得。徒以文思淺狹﹐且遊之亟﹐無以盡發山水之祕。異時當同二三友幅巾藜杖﹐於於而行﹐遇佳處輒畱。更以筆札自隨﹐隨得隨記﹐庶幾玆山之仿佛云。己亥歲七夕後三日﹐王官麻革爲之記。同遊者按﹐此下似應列同遊者之人名﹐疑此處有脫文。◎續錄○書證類本艸後余讀沈明遠《寓簡》﹐稱範文正公微時﹐慷慨語其友曰「吾讀書學道﹐要爲宰輔。得時行道﹐可以活天下之命。時不我與﹐則當讀黃帝書﹐深究醫家奧旨﹐是亦可以活人也。」未嘗不三復其言而大其有濟世志。又讀蘇眉山《題東臯子傳後》云「人之至樂莫若身無病而心無憂﹐我則無是二者。然人之有是者接於予前﹐則予安得全其樂乎。故所至常蓄善藥﹐有求者則與之。而尢喜釀酒以飲客。或曰﹕『子無病而多蓄藥﹐不飲而多釀酒﹐勞己以爲人﹐何哉﹖』予笑曰﹕『病者得藥吾爲之體輕﹐飲者得酒吾爲之酣適﹐豈專以自爲也﹖』」亦未嘗不三復其言而仁其用心。嗟乎﹐古之大人君子之量何其宏也﹗蓋士之生世﹐惟當以濟人利物爲事。達﹐則有達而濟人利物之事﹐所謂執朝廷大政﹐進賢退邪﹐興利除害以澤天下是也﹔窮﹐則有窮而濟人利物之事﹐所謂居閭裏間﹐傳道授學﹐急難救疾﹐化一鄕一邑是也。要爲有補於世﹑有益於民者﹐庶幾乎兼善之義。顧豈以未得志也﹐未得位也﹐遽泛然忘斯世而棄斯民哉。若夫醫者﹐爲切身一大事﹐且有及物之功。語曰「人而無恆不可以作巫醫。」又曰「子之所愼﹐齋﹑戰﹑疾。」康子饋藥﹐子曰「丘未達﹐不敢嘗。」余嘗論之﹐是術也﹐在吾道中𨿽名爲方伎﹐非聖人賢者所專精﹐然捨而不學﹐則於仁義忠孝有所缺。蓋許世子止不先嘗藥﹐《春秋》書以弒君﹐故曰爲人子者不可不知醫﹐懼其忽於親之疾也。況乎此身受气於天地﹐受形於父母﹐自幼及老﹐將以率其本然之性﹐充其固有之心。如或遇時行道﹐使萬物皆得其所﹐措六合於太和中﹐以畢其爲人之事﹐而一旦有疾﹐懵不知所以療之﹐伏枕呻吟﹐付之庸醫手﹐而生死一聽焉﹐亦未可以言智也。故自神農﹑黃帝﹑雷公﹑岐伯以來﹐名卿﹑才大夫往往究心於醫。若漢之淳於意﹑張仲景﹐晉之葛洪﹑殷浩﹐齊之褚澄﹐梁之陶宏景﹐皆精焉。唐陸贄斥忠州纂集方書﹐而蘇﹑沈二公良方至今傳世。是則吾儕以從政﹑講學余隙而於此乎研﹐亦不爲無用也。余自幼多病﹐數與醫者語﹐故於醫家書頗嘗涉獵。在淮陽時﹐嘗手節《本艸》一帙﹐辧藥性大綱。以爲是書通天地間玉石﹑艸木﹑禽獸﹑虫魚萬物性味﹐在儒者不可不知。又飲食﹑服餌﹑禁忌﹐尢不可不察﹐亦窮理之一事也。後居大梁﹐得閒閒趙公家《素問》善本﹐其上有公標注﹐夤緣一讀﹐深有所得。喪亂以來﹐舊學蕪廢﹐二書亦失去。嘗謂他日安居﹐講學﹑論著外﹐當畱意攝生。今歲遊平水﹐會郡人張存惠﹑魏卿介﹐吾友弋君唐佐來﹐言其家重刊《證類本艸》已出﹐及增入宋人寇宗ト衍義﹐完焉新書﹐求爲序引﹐因爲書其後。己酉中秋日雲中劉祁云。◇遊西山記余髫齔間﹐嘗聞先大人言﹐龍山之勝甲鄕山。時幼﹐未能往。其後在南方﹐北望依依﹐每以爲歉。甲午歲還渾水。明年秋八月﹐釋菜於先聖。越明日﹐拉友人河陽喬松茂壽卿﹑雲中劉偕徳升﹐曁弟郁同遊。初出西城﹐日方中﹐望西山而行。一二里﹐涉水。又前七八里﹐至李谷。谷在永安山下﹐流波古木相交。仰視之﹐秋色如畫。稍東﹐山之腋﹐見崖間一抹碧﹐尢佳。村民曰「此麻匯也。」予與二三子杖而詣﹐步漸髙﹐並路旁水聲鏗釒訇數股。涉水﹐行亂石間。裏余﹐忽見靑松綠楊薈蔚中﹐鑿崖而屋。旣至﹐有僧居﹐因共坐西軒﹐望平原諸峯橫立﹐南顧永安山﹐危﹛山﹜獨雄尊。斜日秋煙﹐蕩百里。迫暮﹐畱詩而回。夜宿李谷。遲明﹐上永安山。初入谷﹐路甚艱﹐兩崖夾峙峭峻﹐其石皆跨谷縈路﹐詭怪若坐臥起立。且時聞水聲﹐盤折而上﹐足栗目荒。前二三里﹐忽見一峯﹐突兀孤髙﹐樹色靑黃紅紫間錯﹐曉日映之錦鮮。東﹐諸小峯側列相附。又東﹐一嶺獨嵐翠無日气﹐眞帷帳間﹐諸人喜快詠詩﹐步益健。又前數百步﹐峯轉境又佳﹐遂各坐大石﹐且在靑檜影中。石有苔華涵漬﹐繡文縷縷可愛。因相與俯視川野﹐倚樹浩歌。又前數十步﹐忽聞有聲如風雨震山﹐又如千人喧笑不已。逼視之﹐乃流泉一派﹐自山下入絕壑﹐穿林絡石﹐雪練飛逐﹐佇聽久。前至烈風崖﹐崖險特﹐蓋兩峯最髙﹐蒼藤赭蔓蒙﹐下有泉源。諸人相謂曰「此境絕不可不志。」卽手泉研石各題詩。又前數步﹐路益險﹐見西崖間復有泉出﹐流大石上。樹影交幕﹐聲鏘鏘﹐微風吹散﹐珠四落。余曰「此石名琴泉。」又賦詩。又前幾二三里﹐樹木叢陰中﹐殿閣屹然四五所﹐蓋玉泉寺也。路側皆暗泉行艸間﹐瀝瀝如人語言。或者披艸掀石﹐決其源方去。旣入寺﹐寺宇歲深﹐且經亂﹐多摧毀。廚堂鐘閣雨崩艸翳﹐僧寮多壞址。獨萬聖殿完麗可觀。殿中金碧璀璨溢目﹐又有石羅漢像數百﹐擊之鏗然﹐亦奇致。晚憩僧捨﹐其捨蓋余兒時從大父避亂所居。追維舊事﹐爲之惻愴。起尋玉泉﹐泉在西南石崖下。如井崖間﹐枝澑滴瀝。絡莓苔上﹐有古樹覆蔭﹐頗陰肅。因畱題殿壁﹐紀予今昔遊。諸人亦各詩其後。南上祖堂﹐堂絕髙。北望神州在掌上﹐城邑如棋局。東則嶽神山如屏﹐靑松翠柏間隱隱有樓觀。南則羣山迆邐﹐髙下淺深異姿﹐秋葉古林色明艷﹐斜陽照灼﹐金紫滿山。堂後有徑上山巓﹐余縱步獨往﹐徑狹而Е危﹐捫蘿以前。望峯端樹不明﹐度其境必異﹐銳進百餘步﹐困憊﹐又皆落木梗路﹐遂回。然終以爲恨。北過法堂﹐觀維摩像﹐堂亦傾漏不完。天曛﹐入僧捨。旣夜月出﹐淸寒逼人。予與諸人散步檐外﹐見峯巒﹛山律﹜﹐樹木陰森﹐禽聲嘲哳相應答。仰視星斗磊落﹐與人近。然天地﹐如在玉壺中。又相與嘯詠﹐約二更﹐方就寢。詰旦﹐出戶﹐見白雲數縷出東山﹐延布南嶺上﹐狀如飛龍﹐蜿蜒山中。露气蕭爽﹐回念塵域﹐恍如夢間。利火名膏﹐銷鑠淨盡。復往祖堂﹐川原浮藹蒼茫﹐城中靑煙萬道。俄而Е洞彌漫﹐莫能辧。須臾﹐日出東嶺﹐紅霞靑雲屬聯﹐滿山艸木光炯炯﹐叢石峭壁﹐呈奇獻異﹐欲動搖如生。乃率二三子登北臺﹐臺並絕頂支一峯﹐緣崖百餘步方至。回觀大山峭拔﹐則蠟然艸樹紅碧﹐點綴班駁。西顧諸峯﹐如彩樓相蔽虧﹐陽光陰气﹐晦明不一。北望平原百里﹐際北嶺外。雲中城闕浮屠如錐金成﹐渾源二郡及諸村落若盤盂羅列﹐田疇若龜甲開張。澗波數處﹐若缺竟裂素散擲。微雲薄霧乍起乍伏﹐若鮮衣輕袂婆娑。又相與賦詩賞嘆。粥余﹐別寺僧﹐遊龍山。路自西南﹐往穿枯木翠蔓間。裏余﹐過山脊﹐恍然異境也。俯視重峯復嶺﹐秋物爛斑﹐且目極皆山﹐無平地。崖左折﹐徑稍夷﹐崖上多大石﹐或人立﹐或獸呀﹐或禽翔﹐或鬼攫﹐森竦可畏。前至大林﹐林皆靑黃紅紫﹐相間櫛密。時時逢怪石睨路﹐狀詭異。山風飈至﹐葉落如雨﹐觸石覆面﹐飛嵐走翠﹐隱映林影中﹐旋變滅。又三四里﹐林窮﹐有平岡數畝可田﹐下有泉北流。又入林﹐益西三四里﹐大木翳空蔽日﹐樹底有暗泉﹐蒙榛敗葉﹐縈漬微有聲。崖轉而南﹐忽見龍山寺﹐乾機坤祕﹐駢露疊開﹐四面諸峯如踴躍相。大殿在山腹﹐丹碧湮摧。云堂影室﹐在殿西檐﹐墉亦圮。然其規制宏且邃﹐依然南俯深澗﹐澗外皆山相聯。下有大林﹐杳窕望莫際。遂緣石磴上﹐方丈大室三楹﹐極整鮮。西有一徑﹐入樹陰中百餘步﹐至文殊殿。殿在孤峯上﹐號捨身崖﹐神像精致妙絕。遠望千巖萬壑﹐絡繹參差﹐樹葉日光﹐爛然五色﹐𨿽巧筆妙手不能圖且繡﹐蓋其雄麗冠龍山。闌外石如掌平﹐其首騫﹐下窺﹐黝﹤黑﹥無底。南則淸涼山﹑五臺歷歷﹐且遙見代郡川。西則鄯陽﹑馬邑諸誠﹐皆微茫可數﹐諸人嘆息久之。稍北往西﹐方丈室在峭巖下﹐懸柱而修﹐旁視訝且恐。室中讀雷少中詩石刻﹐蓋予從大父州君所書。又有予從父懷遠君詩在壁。其南境物不減文殊殿。斯須﹐過鐘樓﹐出方丈後﹐上萱艸坡。寺僧云「每當秋夏交﹐萬花被坡錦繡堆﹐花多金蓮﹐如燈照山谷。又萱艸無數﹐故以云﹐又號百花岡。」惜余來暮﹐不得見。緣坡艸滑﹐步旋顚。旣上﹐立大木間﹐東望峯巒奇秀。又南數步﹐至山巓﹐曠蕩開廓﹐千里目中﹐秋容蒼然﹐羣山齒立﹐蓋天下絕境也。下瞰西方丈在崖中。又有大石突空出﹐徳升獨踞而歌﹐余栗不能往。忽聞有聲如雷震﹐在文殊殿西﹐遊氛飈起﹐疑霹靂出澗底﹐諸人駭焉。後問之寺僧﹐乃大木落也。盤礡移時﹐片雲突湧垂空﹐恐雨作﹐乃下。飯餘﹐往西巖。巖在西方丈西﹐數峯如嶄截﹐巋嵬磊相倚﹐仰觀凜凜褫人神。下有屋三楹﹐幽潔。前有大石﹐石上有大樹﹐陰翳翳﹐其境物大槪如西方丈前。忽見浮陰四合﹐微雨落。又飛雲洶湧上走﹐騰騰然﹐諸人皆在雲气中﹐只尺相失。未幾﹐夕日出﹐光景鮮明﹐余云變化半隱晦。暮歸方丈﹐見白雲縹緲﹐如帷幔數十幅﹐自文殊殿東南來﹐奔馬莫能追。其間樹彩崖姿﹐披露閃爍﹐怪麗甚。山風擺蕩﹐林木駭人﹐若天地轟磕開震矣。夜宿方丈東軒。未寢﹐開門﹐月在空﹐陰氛已開。巖巒樹木﹑殿閣相映﹐頗悸竦。予行吟軒外﹐幾夜半方眠﹐自覺襟懷蕭灑﹐意气雄壯﹐如神仙中人也。曉陰復合﹐予獨曳杖復往文殊殿﹐雲光霧色﹐衝突勃郁如元气中。西望川原﹐莽蒼不可見。西巖﹑西方丈皆爲煙雨晦藏。秋風怒號﹐疑鬼神交戰。靑林紅葉隱映﹐乍有無。余嘆曰「生年三十﹐局促城市間﹐不意今朝見天地偉觀﹗」以寒甚﹐不能久畱﹐乘雲气而回。迨雨止﹐復與諸人往西巖﹑西方丈題詩﹐且談笑良久。時日已中﹐別寺僧而歸。復過云堂﹐見梁秀巖詩﹐字畫亦美。遂由舊路東北往。林間殘雨滴衣﹐嵐气煙霏﹐交走橫騖﹐皆眷戀不忍去﹐因共作龍山詩。又恐雨復作﹐仍遲疑﹐忽見平川﹐晴色爛然。行至水窟﹐路益北﹐一二里﹐出林。回望龍山脊﹐巍峻與天角。又數十步﹐忽見髙崖峭壁﹐扶裂分張﹐日光中映﹐如潑黛﹐如ソ藍。崖間有水光﹐炯然如劍出匣射日﹐四山樹葉炫人。余與二三子健躍嘆賞﹐又作詩以紀之。自此﹐無深林大木﹐行黃花紅葉中。又二三里﹐行甚苦﹐扳援方能進。忽見孤峯嵌天﹐峯上奇﹐攢擁牙角﹐口鼻軒軒。下一峯腋出如劍﹐諸人不覺失聲稱奇﹐又作詩紀之。回顧諸峯﹐千態萬狀﹐不可殫紀。路益下﹐三四里至神谷﹐谷中有泉出石罅﹐浪然。其流散漫出山外。崖東有神祠﹐祠邊有樹﹐余與二三子憩祠下﹐題詩。天已暮﹐月上﹐隨水聲行。又裏余﹐方出谷。又涉水乘月往﹐咸謀宿野寺中。明旦﹐別壽卿﹐予三人者歸渾水。烏乎﹐餘生山水間﹐故有樂山水心。然南遊二十年﹐所居皆通都大邑﹐無山林﹐嘗迫狹不自得。今因北歸﹐得遊歷故山﹐可勝快哉﹗況干戈未已﹐棲隱爲上﹐行當結屋山中﹐覽天地變化之機﹐而又讀書足以自娛﹐著書足以自奮﹐浩歌足以自適﹐默坐足以自觀。逍遙澗谷﹐傲睨雲林﹐與造化爲徒﹐與煙霞爲友﹐𨿽飯蔬飲水無慍於中。振迹寬心﹐可以出一世之外﹐又何必髙車大蓋﹑騶騎滿前方爲大丈夫哉﹖因記。◇遊林慮西山記癸卯之冬十月﹐祁自蘇門徙居相臺。明年秋八月﹐玉峯魏公自燕趙適東平﹐遂登太山﹐拜闕裏。將北歸﹐過相臺﹐會公謂祁曰「吾聞太行之秀曰黃華﹐曰谷﹐爾其從我一遊乎﹖」祁曰「諾。」初出安陽郭西四十里﹐渡洹水﹐俗號安陽河﹐夕宿輔巖邑館。翌日﹐同邑中士人尊酒坐池上。池有數泉沸﹐如玻璃盆湧出萬珠。柳陰映翳﹐頗蕭灑。南謁宋韓諫議墳﹐魏公琦父也。墳皆老柏參天。碑有樓﹐文則富鄭公弼撰﹐王岐公書﹐皆完具。旁有浮屠﹐號孝親院﹐石刻魏公所建。院規制宏敞﹐柱皆文石﹐佛像如新。茶坐西寮﹐彷徉竟日。遲明西上﹐路皆坡陀岡阜﹐間以樹林。行幾四十里﹐過馬店﹐望林慮諸山﹐若蟻尖﹐若黃華﹐若天平﹐若谷﹐齒立。玉峯馬上笑談﹐喜見顏色。前涉橫水﹐水舊有石橋﹐甚巧麗﹐今圮壞紛然。哺至林慮山﹐橫峙天西﹐如城壁相銜﹐爭雄角銳﹐潑黛凝靑﹐而髙下險夷不一。玉峯曰「昔人稱林慮名山﹐信哉。」暮會邑中士大夫﹐皆曰「遊當自黃華始﹐且北而南可也。」明日﹐遂出北城﹐邑人張君佩玉偕往。西北約二十里﹐入槲林。林行一二里入谷。兩崖夾徑﹐徑並東崖﹐大石鱗差﹐馬足行甚艱。下皆絕壑Е洞﹐樹木蓊郁﹐水聲潺潺﹐使人耳目然。前觀山勢峭拔奇偉﹐不覺失聲嘆異。又一里餘﹐崖豁地平﹐叢竹如雲。竹中堂殿茅亭數處﹐乃黃華古禪剎也﹐今爲老氏居。道士數輩來迎﹐解鞍坐覽﹐樂甚。殿之石柱﹐刻宋人題名及張相《天覺賦》《髙歡避暑宮詩》。詩云「南北紛紛似弈棋﹐髙王霸業起偏裨。情知騎虎非安計﹐豈是靑山避屠來。」因憶王翰林子端《遊黃華詩》﹐蓋此寺廢已久﹐王詩云「王母祠東古佛堂﹐人傳棟宇自隋唐。年深寺廢無人往﹐滿谷西風栗葉黃。」飯餘﹐屏騎乘﹐杖屨以西﹐涉小溪﹐行約一二里﹐山益奇﹐巓峯嶄岫﹐回互掩映千萬狀﹐不可紀。山端有小峯抉出﹐如立指﹐號仙人峯。遇佳處﹐輒坐樹下石﹐聽流泉玉漱﹐烏語應人。回視向來塵土中﹐便知隔世。又前數武﹐地平可耕。崖腋有艸庵﹐且闌籬種菜芋﹐亦道士捨。西上﹐路浸髙。又二里餘﹐陟峻阪﹐號公主關﹐有崖﹐號梳洗樓。意其爲前代帝子遊衍迹。漢武帝女弟封隆慮公主﹐豈此邪﹖阪皆巨石﹐若爲堡寨摧裂。無蹊徑﹐捫蘿以登。又裏余﹐路窮﹐大巖合﹐若環屏幛。稍南﹐孤峯削成﹐拔地劃出﹐號掛鏡臺。臺西樹林間﹐望山脊玉虹蜿蜒下垂﹐搖曳有聲。迫視之﹐懸泉也。相與暗吒﹐因列坐臺趾方石縱觀。蓋泉自石門而下﹐初勢甚微﹐已而散布半空﹐特詭異。其始來也﹐如飄風扇雪﹐彌漫一天。少焉﹐如驟雨落雲﹐淋漓萬壑。或如飛練千尺﹐騰擲不收﹐又如珠簾百幅﹐聯翩下墜﹐乍散乍聚﹐乍緩乍急﹐乍去乍來﹐乍巨乍細﹐霏微滴瀝﹐濺面灑饑﹐浩蕩鏗釒訇﹐驚心動魄﹐可以起狀志﹐可以醒醉魂﹐可以洗塵紛﹐可以平宿憤﹐亦天下偉觀也。下瀦爲潭﹐澄泓湛碧﹐冰瑩鏡明﹐向之水聲﹐皆其流派。迨出山而γ﹐不知其所往﹐此又異也。步至巖東北﹐有大龕如列屋﹐可坐數十人。尋繹昔人題名在龕壁﹐玉峯健嘆﹐以爲東遊未嘗見此。移時﹐緬懷趙武靈王登黃華之上﹐與肥義謀胡服騎射﹐教百姓以彊其國﹐亦一時雄傑。張君曰「泉之上有路坦平﹐直抵天平。望絕壁有石竅﹐曰靑龍洞尾﹐蓋門在天平也。其中暗黝多水。東北有髙歡避暑宮殿﹐址尙存﹐且有碑。」以路絕﹐不能到。又曰「髙歡葬此山石巖中﹐鐵索紉其棺﹐嘗有人見之。」祁舊讀司馬氏《通鑑》云﹐髙歡薨﹐虛葬漳水西﹐潛鑿成安鼓山爲穴﹐約其柩而塞之。蓋距此不遠﹐與所傳小異。張又言﹐此山佳處甚多﹐惜不能徧歷。日斜﹐由舊路而東。石壁而堂﹐石像浮屠精致。行三四里﹐路忽分﹐張云「由南而往殊勝。」崖轉三潭﹐灩出大石間﹐相通﹐號疊研。皆流泉所瀦﹐細流布石上﹐縈紆明澈。潭水��黝碧﹐云有蛟龍居。共坐潭側嘯詠﹐仰山俯泉﹐極快愜。南有古祠破裂﹐號王母祠。祠壁石刻云「仙人王津葬母於此。」號仙人冢。土人祠以祈福。祠前有大木九﹐今餘一焉。趙蒙﹑閻光弼來遊﹐趙鎭侍行﹐蓋宋宣和間人也。字畫亦不凡。東有龍祠﹐頗整完﹐中有石刻紀異。南則地復曠闊。行荒榛蔓艸中裏余﹐復抵寺捨。會日已暮﹐騎出山﹐顧念勝遊﹐如在天上。歸而寢﹐不寐。明發﹐邑中士大夫宴集﹐作一日畱。會姚公茂諸君南來﹐相約同遊谷。日昃﹐出南城三十里﹐入槲林﹐林比黃華頗大。林行四五里入山﹐路比黃華頗夷﹐谷亦曠﹐樹木繁巨﹐水聲比黃華差小。渡溪﹐至寶巖寺﹐寺在竹間﹐舊有名剎﹐冠一方。遭亂﹐惟二浮圖在。大殿﹑經閣址宛然新構﹐功未畢。其南崖號五松亭。亭亡﹐止餘一松﹐王子端記之。碑陰刻劉治中濤詩。濤亦聞人。東北石屋號戒猴洞﹐洞中浮屠﹑石像及諸佛經刻在。石起髙齊峯端﹐有檐甍隱隱﹐號金門寺云。有僧居﹐路險林深﹐遊者罕到。會坐西軒﹐軒外竹成林。流泉瑯瑯﹐逾軒入竹﹐如檐澑聲不絕。東南山缺﹐瞰川原。𨿽峭密不及黃華﹐而宏邃有過之者。寺有浴室﹐放泉以燒。旦入浴﹐神體爽。繼飯餘﹐讀張天覺《聖燈圖記》及邊徳舉寺碑文。頃之﹐復杖屨西上。崖北轉﹐有大石方丈餘﹐雪瑩掌平﹐枕溪﹐號石席。上刻杜相公美所作銘﹐銘云「溪石齒齒﹐溪水潺潺。鳴玉跳珠﹐水流石間。涓涓溪月﹐泠泠溪風。風吟松梢﹐月湛杯中。欲醉而歌﹐旣醉而臥。悠悠千古﹐浮雲之過。充相人﹐辭淸婉﹐字畫亦遒逸可愛。卽共坐賦詩。起而前﹐山特變化出奇。林益深密﹐時時佇立從容。霜已降﹐樹林有攺色者﹐於靑翠中間﹐見紅葉如春華。又淸泉白石﹐舉步如圖畫。天風卒至﹐樹聲與泉聲雜﹐如笙竽﹑環佩交鳴﹐又若琴瑟未終﹐鐘鼓疊起。日光下遠﹐林陰蘿影﹐玲瓏斑駁﹐龍蛇篆隸交。餘數人者坐其間﹐談道論文﹐自謂𨿽此世搶攘﹐亦片日如仙耳。又三四里﹐路窮巖合﹐勢如黃華山。巖巓飛瀑下流﹐亦如黃華水。山疑樓閣刻畫﹐削蠟裁金﹔水則絡繹縈綿﹐千絲萬絡。乃共坐泉間容與﹐天晴月明﹐映玩逾佳。珠网玉旒搖動半天外﹐晶瑩閃爍﹐姿態橫生。濺雪跳冰﹐潭面蜂起。又相與賦詩道其事。巖下多大石﹐細流穿石罅作金鐵聲。舊有亭﹐號知勝﹐王子端作記﹐今無餘迹。歸途﹐題大石龕。晚出山﹐與公茂諸君別﹐第以不到天平爲根。還宿林慮﹐雨﹐畱三日。九月朔霽﹐還相臺。越重九之明日﹐東北行四十里﹐宿鄴鎭。鎭﹐古鄴地﹐有曹魏所建銅雀﹑金虎﹑冰井三臺故基。暮﹐登臺置酒﹐西望太行﹐所謂黃華﹑谷﹐皆隱約可辧。漳水西來﹐如劍如練﹐絡北臺而東﹐蓋河朔勝處也。且其地南控大河﹐西連上黨﹐東扼齊魏﹐北負燕趙﹐實天下襟喉﹐此自古英雄如曹﹑袁﹑慕容﹑髙氏所以多據依。又見故城隱嶙﹐冢累累相望﹐傷時弔古﹐良用慨然。徙倚至曛﹐宿南臺道士捨。曉渡漳水﹐別玉峯南歸。後月餘﹐玉峯書來曰「爾當爲予記之。」乃援筆識其始末。祁居代北﹐鄕中名山已歷遊。嘗謂太行魁天下﹐山富奇麗﹐志欲一覽﹐然非偕巨公偉人不足稱山之雄。玉峯﹐祁姑之夫也﹐髙名大節﹐一世所推。乃今邂逅得從之遊﹐誠遂所願。方將階此過蘇門﹐扣百巖﹐訪盤谷﹐登天壇﹐西遊河汾﹐觀砥柱﹐上中條﹐覽太華﹐入秦中﹐以迄天下形勝。已與公有成約﹐會當治行。嗟乎﹐世之人皆驅馳智力﹐以金帛車騎相誇豪﹐而吾儕獨玩心泉石﹐放浪於寂寞之境﹐要之各有樂﹐未可以爲彼是此非。至於後世﹐又不知其孰得失﹐況古之聖賢莫不樂山樂水﹗若夫究地理﹐考土風﹐辧古今﹐識艸木﹐皆不可謂亡益於學。姑從所好﹐以畢餘生。或有笑其迂僻者﹐亦不得辭也。乙卯春正月之望謹記。◇北使記興定四年七月﹐詔遣禮部侍郎吾古孫仲端使於北朝﹐翰林待制安庭珍副之。至五年十月復命。吾古孫謂予曰「僕身使萬里﹐亙天之西﹐其所遊歷甚異﹐喜事者不可不知也﹐公其記之。」自四年冬十二月初﹐山北界﹐行西北向﹐地浸髙。並夏國前七八千里﹐山之東水盡東﹐山之西水亦西﹐地浸下。又前四五千里﹐地甚燠﹐歷城百餘﹐皆非漢名。訪其人云﹐有磨裏奚磨可裏﹑紇裏﹑迄斯乃蠻﹑航裏﹑瑰古﹑途馬﹑合魯諸番族居焉。又幾萬里﹐至回紇國之益離城﹐卽回紇王所都﹐時已四月上旬矣。大契丹大石者在回紇中。昔大石林麻﹐遼族也﹐太祖愛其俊辯﹐賜之妻﹐而陰蓄異志。因從西徵﹐挈其孥亡入山後﹐鳩集羣糸﹐徑西北﹐逐水艸居。行數載﹐抵陰山﹐雪石不得前﹐乃屏車﹐以駝負輜重入回紇﹐攘其地而國焉。日益彊﹐僭號徳宗﹐立三十餘年死﹐其子襲﹐號仁宗。死﹐其女弟甘氏攝政﹐奸殺其夫﹐國亂﹐誅。仁宗者次子立﹐以用非其人﹐政荒﹐爲回紇所滅。今其國人無幾﹐衣服悉回紇也。其回紇國﹐地廣袤﹐際西不見疆畛。四五月百艸枯如冬。其山﹐暑伏有蓄雪。日出而燠﹐日入而寒。至六月﹐衾猶綿。夏不雨﹐迨秋而雨﹐百艸始萌。及冬﹐川野如春﹐卉木再華。其人種類甚眾﹐其須髯拳如毛﹐而緇黃淺深不一。面惟見眼﹑鼻。其嗜好亦異。有沒速魯蠻回紇者﹐性殘忍﹐肉必手殺而啖﹐𨿽齋亦酒脯自若。有遺裏諸回紇者﹐頗柔懦﹐不喜殺﹐遇齋則不肉食。有印都回紇者﹐色黑而性願﹐其餘不可殫記。其國王閹侍﹐選印都中之黔而陋者﹐火漫其面焉。其國人皆邑居﹐無村落。覆土而屋﹐梁柱檐楹皆雕木﹐窗牖瓶器皆白琉璃。金銀珠玉﹑布帛絲極廣﹐弓矢﹑車服﹑甲仗﹑器皿甚異。甓爲橋﹐舟如梭然。惟桑五穀頗類中國﹐種樹亦人力。其鹽產於山﹐釀蒲萄爲酒﹐瓜有重六十斤者。海棠色殊佳。有蔥﹐美而香。其獸則駝而孤峯﹐牛有�脊﹐羊而大尾。又有獅﹑象﹑孔雀﹑水牛﹑野驢。有蛇四跗。有惡虫﹐狀如蜘蛛﹐中人必號而死。自余禽獸﹑艸木﹑魚虫﹐千態萬狀﹐俱非中國所有。山曰塔必斯罕者﹐方五六十里﹐蔥翠如屏﹐檜木成林。山足而泉。其俗衣縞素﹐衽無左右﹐腰必帶。其衣衾茵莫悉羊毳也。其毳殖於地。其食則胡餅﹑湯餅而魚肉焉。其婦人衣白﹐面亦衣﹐止外其目。間有髯者﹐並業歌舞音樂。其織紉裁縫皆男子爲之。亦有倡優百戲。其書契﹑約束並回紇字。筆葦其管﹐言語不與中國通。人死不焚﹐葬無棺槨。比斂﹐必西其首。其僧皆發﹐寺無繪塑。經語亦不通﹐惟和沙洲寺像如中國﹐誦漢字佛書。子曰﹐嘻﹐異哉﹐公之行也。昔張騫﹑蘇武銜漢命使絕域﹐皆歷年始歸﹐其艱難困苦﹐僅以身免。而公以蒼生之命﹐挺身入不測之敵﹐萬里沙漠﹐嘻笑而還﹐气宇恢然﹐殊不見衰悴憂戚之態。蓋其忠義之气素貯乎胸中﹐故踐夷貊間若不出閨閫然。身名偕完﹐森動當世﹐凜乎眞烈丈夫哉。視彼二子﹐亦無愧。故予樂爲之書﹐以備他日史官采云。◇古意秋江有芙蓉﹐顏色好鮮潔。褰裳欲采折﹐水深不可涉。嚴風下飛霜﹐芳艷空調歇。悵望一長漢﹐臨川無桂楫。◇送雷伯威朔風起天末﹐落木鳴空山。冰霜正凝沍﹐遊子百里還。出郭送將別﹐徘徊上髙原。如何睽離情﹐對此芳歲闌。壯士志四方﹐不須涕ォ瀾。人生非山海﹐會面亦不難。願子崇明徳﹐余功振文翰。長因東南鴻﹐惠我金玉言。○逸事事言補一則平生交遊贈予詩者多矣。惟劉京叔二篇嘗吟詠之﹕「憶昔逢君北渚秋﹐藉花香裏醉輕舟。三年一別空回首﹐千里相思更倚樓。明月不隨春物老﹐碧山長帶暮云愁。天平松竹黃華水﹐早晚柴車得共遊。」「思君一日如三載﹐兩寄詩來慰我心。塵土愈知人世隱﹐見煙遙見海門深。貧來笑我嘗癡坐﹐亂後憐君更苦吟。歷下亭前春水闊﹐扁舟何日重相尋。」●卷十四○歸潛堂記劉子朔方人﹐生於雲中之渾源山水之間。髫齔從父祖仕宦大河之南。初知誦讀﹐偶屬爲童子學。少長習時文﹐爲科舉計。然亦時時閱古今詞章﹐竊讀史書﹐覽古今成敗治亂﹐慨然有功名心。未冠計偕﹐試開封禮部﹐中之。及庭而絀﹐於是始大發憤﹐以著述自力﹐頗爲先達諸公所知。又結交當世豪傑﹐未有不與以文字往還者。舊有田淮水之陽﹐春夏在陳視耕獲﹐秋冬必入汴避亂﹐且從諸公講學。已而先大夫下世﹐遂經紀家事。然讀書爲文亦未嘗少休。間四方交遊來﹐把酒論文﹐談笑連日夕﹐或畱之旬月不令去。時𨿽少年﹐未遂其進取心﹐而會友著書亦自樂無歉。豈知一旦時移事變﹐流離兵革中﹐生資蕩然﹐僮僕散盡﹐從行惟骨肉數口﹑舊書一囊。由銅壺過燕山﹐入武川。幾一載﹐始得還鄕裏。鄕帥髙侯爲築室以居。所居蓋其故宅之址﹐四面皆見山。若南山西巖﹐吾祖舊遊。東爲柏山﹐代北名剎。西則玉泉﹑龍山﹐山西勝處。故朝嵐夕靄﹐千態萬狀。其雲煙吞吐﹐變化窗戶間。門外流水數支﹐每靜夜微風﹐有聲瑯瑯﹐使人神淸不寐。劉子每居室中﹐焚香一炷﹐置筆硯楮墨幾上。書數卷﹐偃息嘯歌。起望山光﹐尋味道腴﹐爲終日樂﹐𨿽獘衣惡食不知也。閒嘗自念﹐幸生而爲儒﹐忝學聖人之道。其平昔所志﹐修身治國平天下﹐窮理盡性至於命﹐進則以斯道濟當時﹐退則以斯道覺後世。今當壯歲﹐遭此大變﹐更賴先人之靈﹐得返鄕裏。幸而有居以自容﹐將默捲靜學﹐以休息其心力。況世路方艱﹐未可爲進取謀﹐因榜其堂曰「歸潛」﹐且以張橫渠東西二銘書諸壁。客有過而詰之曰「今吾子生當亂世﹐政英雄奮發之秋﹐大而可以分疆據土﹐奉王命爲諸侯﹔下而可以附雄藩巨鎭﹐馳騁才謀取富貴。或如終童請長纓﹐入越﹐羈其王獻北闕下﹐以功名著。不然﹐當效蘇季子﹑司馬長卿以文詞談說幹人主﹐六印駟馬耀鄕俗﹐吾子奚獨韜光晦迹﹐甘爲棄物於一時﹐使平日所學眇不見鋒焰﹐亦鄙陋之甚也。」劉子曰﹐嘻﹐若亦不聞君子之道乎﹖蓋君子之道以時捲舒。得其時而不進爲固﹐失其時而彊進爲狂。且先顧其內之所有何如﹐亦不在夫外也。吾平生苦學﹐豈將徒老焉﹖顧自鬻自求﹐賢者所恥﹐加之新罹蹇難﹐始欲自修﹐且將掃除吾先祖丘墓。果其後日爲時所用﹐亦安肯不致吾君﹑澤吾民﹖如或不然﹐𨿽終身潛可也。《易》曰「龍徳而隱﹐遁世無悶。」傳曰「君子若鳳﹐治則見﹐亂則隱。」吾𨿽非聖賢﹐亦安敢不學乎﹖若非知吾之志者也。客旣去﹐遂書於堂以記之﹐且歌曰﹕南山漠漠兮﹐渾水洋洋。桂椒蔥蔚兮﹐松柏靑蒼。淸泉湧其下兮﹐白日以如霜。兕豹ㄣ伏兮﹐鸞鳳翩其來翔。世混濁而不照兮﹐蹇羝騁夫先路﹐荊榛蓊以蒙達兮﹐野縱橫其豺虎。矧余志之迂兮﹐了罕罕而疇伍。歸歟﹗歸歟﹗其潛於南山之下。又歌曰﹕潛於農摯之侶兮﹐潛於漁望之徒兮﹐顧惟不肖﹐豈敢與俱兮﹗惟玆一堂﹐有琴有書兮﹐學其所不知﹐求進於聖途兮。潛乎﹗潛乎﹗亦可以爲娛兮。嘻﹗○歸潛堂銘並序「潛」之爲言隱也。古之所謂隱君子者﹐無江海而閒﹐不山林而幽﹐蓋藏器待時﹐樂天知命﹐不潛而潛者也。吾京叔之文之行有不可掩者﹐而以「歸潛」名所居堂﹐第恐欲潛而不得耳。且吾聞之《易》曰「君子之道﹐或出或處﹐或默或語。」應處而出非道﹐應出而處亦非道。語﹑默何異哉﹗夫魚不厭深矣﹐龍徳則不然﹐升潛以其時。孔子﹐聖之時者也﹐乃所願則學孔子。子謂顏淵曰「用之則行﹐捨之則藏。」其論逸民則曰「我則異於是﹐無可無不可。」艮﹐止也。聖人彖是卦曰「時止則止﹐時行則行。動靜不失其時﹐其道光明。」莊周﹐陽擠陰助者也﹐至其舉養生之道﹐亦引仲尼曰「無入而藏﹐無出而陽﹐柴立其中央。」豈有吾聖門弟子反專於潛之一字者邪﹖京叔以書求銘老夫﹐告京叔﹐能勿忘乎﹖謹爲銘曰﹕仲尼駐車蟻邱漿﹐宜僚陸沈於其旁。夫妻臣妾登屋梁﹐季路往視渠以亡。但見虛室依頹墻﹐古人潛徳不欲彰。那用此字書其堂﹖況君年甫三十彊﹗撐腸拄腹經傳香﹐文气渾爾詩筆昌。戶外屨滿名飛揚﹐吾恐自此饒薦章。遠來乞銘何可當﹖拈出聖語語頗長﹕用之則行舍則藏﹐無入而藏出而陽。得時忌作天際翔﹐勿以深眇賢庚桑。歸歟歸歟且和光﹐銘哉銘哉幸無忘。◎詩○定庵老人吳章徳明城上棲烏尾畢逋﹐歸來小隱與時俱。髙山流水誰同聽﹖明月淸風徳不孤。富貴於人眞暫熱﹐文章照世足爲娛。廟堂一旦求遺逸﹐只恐終南是仕途。◇定齋居士李獻卿欽止落落奇男子﹐生有四方誌。萬言長策六鈞弓﹐三尺太阿秋水似。不喜雕虫技﹐不作兒女悲。長安市上曾縱酒﹐奴命五陵年少兒。龍荒萬里期一掃﹐踏碎輪臺磧西島。便調金鼎佑無爲﹐鳳池坐數汾陽考。世無禮樂二百年﹐追蹤直擬三代前。嘉生葉气越唐舜﹐坐令米斗三四錢。誰知天地遽翻覆﹐滄海橫流陷平陸。又如烈火焚昆山﹐孰辧頑石與眞玉﹖平生事業安用爲﹖攜家徑走南山陲。布衣糲食混漁釣﹐妻孥粗足常熙熙。數椽茅屋門橫水﹐盡著光陰文字裏。有時俯仰塵土間﹐擾擾干戈如斗蟻。我有一言君試聽﹐乾坤萬古眞郵亭。但教定宇天光發﹐區區世間富貴何異蜾蠃與螟蛉﹖◇河東白華文舉集句天其未厭卯金刀﹐池上於今有鳳毛。有才不肯學干謁﹐便入林泉眞自豪。衣如飛鶉馬如狗﹐野飯盈盤厭蔥韭。仰天大笑出門去﹐桃李春風一杯酒。列卿太史尙書郎﹐五更待漏靴滿霜。何如一身無四壁﹐醉踏殘花屐齒香。人物尢難到今世﹐浮雲柳絮無根蒂。不須辛苦上龍門﹐秋水寒沙魚得計。◇西崗呂大鵬鵬舉擾擾人間世﹐熒熒風燭光。誰能逃厄數﹖況復入吾鄕﹗嵐秀充朝餒﹐冰弦響夜堂。堂中幽獨否﹖昆季足徜徉。◇太原元好問裕之南山老桂幾枝分﹖翰墨風流屬兩君。共說人間好歆向﹐爭教茅屋著機云。備嘗險阻聊乘化﹐力戰紛華又策勛。卻恐聲光埋不得﹐皇天久矣付斯文。◇王官麻革信之逃漁魚深處﹐避弋鴻冥飛。古來賢達士﹐亦復詠《采薇》。南山先廬在﹐兵塵悵睽違。山空無人居﹐惟見艸木肥。翩然千年鶴﹐一朝復來歸。新築臨渾水﹐行徑窈以微。淸流鳴前除﹐白雲入晨扉。回頭陵谷遷﹐萬事倏已非。著書入理奧﹐得句窮天機。前路政自迫﹐此道儻可幾。殷勤抱中璧﹐黽勉畱餘暉。第恐遁世志﹐還負習隱譏。永懷泉石上﹐一觴與君揮。惜無淩風翰﹐遐舉非所希。◇又塵土悠悠ネ客﹐一堂千古入幽潛。喧無車馬云迎戶﹐靜有琴書月掛檐。渾水淸泠通竹過﹐南山蒼翠與天兼。遙知吟嘯同云弟﹐剩有新詩灑壁縑。◇仰山性英粹中二陸歸來樂有眞﹐一堂棲隱靜無塵。詩書足以教稚子﹐雞黍猶能勞故人。瑟瑟松風三徑晚﹐細雨滿城春。因君益覺行蹤拙﹐又爲浮名系此身。◇東城李微子微滄海成田後﹐攜家返故鄕。披榛尋舊址﹐借力構新堂。山給窗扉翠﹐泉供枕簟涼。故田依渾水﹐別業勝淮陽。侍禦遺風在﹐南山慶派長。芝蘭宜並秀﹐鴻雁自成行。經史胸中業﹐龍蛇筆下章。行當依日月﹐寧久事井桑。尙父終辭渭﹐阿衡定佐商。飛潛無定迹﹐易道个中藏。◇析津李惟寅舜臣浩浩干戈裏﹐憐君遂隱君。云蒸秋潭冷﹐月落夜窗虛。歲月杯中物﹐生涯幾上書。潛中有眞趣﹐吾亦愛吾廬。◇又地僻心偏遠﹐人閒物自幽。功名眞敝屣﹐軒冕等浮漚。野鳥從喧寂﹐山云自去畱。一杯濁酒外﹐萬事付休休。◇蒲城薛玄微之肯構茅堂養道眞﹐滿前俗事罷紛紜。溪夜釣波心月﹐汾曲春耕隴上云。長笑熊羆勞應夢﹐肯教猿鶴怨《移文》。斬新傳得安心法﹐萬壑松風枕上聞。◇又奔走紅塵二十年﹐歸來參破淨名禪。忙開鞠逕成嘉遁﹐靜閉柴門艸《太玄》。千嶂云嵐眞輞谷﹐一川風月小壺天。旱時若用商巖雨﹐應徧齊州九點煙。◇又故山泉石穩棲遲﹐緯國才名恐四馳。節信情髙方著論﹐淵明心遠更能詩。素琴黃卷眞余樂﹐明月淸風無老時。只恐葛龍潛不定﹐一聲雷雨躍天地。◇金城蘭光庭仲文幾年蹤迹寄兵塵﹐且喜歸來見在身。滿眼雲山猶可隱﹐一庭松菊未全貧。定慚巧宦盧藏用﹐卻愛成名鄭子眞。只恐池中非久處﹐佇看雷雨起天津。◇漁陽趙著光祖萬里煙埃气尙炎﹐秋風攜手賦「歸潛」。當時北望長勞夢﹐今日南山副具瞻。鴻雁不飛閒日月﹐無語靜依檐。遙思二陸猶如此﹐自愧區區未屬厭。◇河東張緯緯文結廬髙隱謝塵埃﹐浩气元從道學來。北闕雲煙無夢到﹐南山艸木覺春回。四時風月供吟筆﹐萬古乾坤入酒杯。卻恐漢庭須羽翼﹐鶴書未許老巖隈。◇太原髙鳴雄飛髙情謝氛央﹐歸隱南山隈。頹然一茅屋﹐蕭灑無纖埃。勝槪紛滿前﹐懷抱長好開。舒嘯野雲亂﹐浩歌空翠來。瑤花晚夕靜﹐相對揮淸杯。太虛風露下﹐幽興何悠哉﹗回首區中人﹐擾擾良可哀。◇又黃鵠入寥廓﹐龍性何能馴﹖英英劉處士﹐天子不得臣。臥老艸堂月﹐吟盡南山春。野飯足藜藿﹐幽蘭充佩紉。一杯石上酒﹐靜見天地眞。萬慮此都寂﹐孰知名與身。靈運臥巖幽﹐子陵釣渚濱。神超物不違﹐異世等達人。我無玄豹姿﹐亦欲事隱淪。空歌《紫芝曲》﹐早晚由東鄰。◇邢臺劉徳淵道濟南國堂堂二「鳳雛」﹐年來歸隱舊茅廬。四圍山水境何勝﹖一室琴書樂有餘。長嘯松林月明夜﹐行吟菜圃雨晴初。荒蕪庭院人休誚﹐天下終期一掃除。◇水劉肅才卿屠龍破千金﹐夢覺人已非。二陸不可作﹐故山歸采薇。江湖鴻雁樂﹐原隰飛。惆悵朱門客﹐思歸不得歸。◇龍江張仲經羸驂短僕行夷猶﹐西京才子云二劉。荒山窮僻厭岑寂﹐長裾徧謁東諸侯。手中𨿽無丈八矛﹐胸蟠《河圖》與天球。有時吐出作靈瑞﹐坐令宇縣還殷周。憶昨長鯨吞古汴﹐千里還家異鄕縣。築堂故址號「歸潛」﹐要使新詩走羣彥。方今河朔藩鎭雄﹐衣冠往往羅其中。兩賢胡爲獨不出﹐埋光鏟彩爲冥鴻。朝亦潛﹐暮亦潛﹐東山不起吾何瞻﹖山中爲問誰相識﹐白鳥孤云自入簾。◇燕山張師魯明道岐路荊榛萬險夷﹐丈夫出處不燐緇。莫誇荀氏八龍集﹐且羨陸家雙鳳儀。塵世浪隨春夏攺﹐寸心惟有鬼神知。蒲團澤幾鑪煙靜﹐臥讀黃庭樂聖基。◇東明張特立文舉陵遷谷變海波翻﹐築室渠能返故園。夜雨對牀閒煉句﹐春風滿座共開樽。都無北闕功名想﹐且喜南山气象存。才大到頭潛不得﹐已傳華萼出蓬門。◇山東勾龍瀛英孺世路艱難已飽經﹐歸來一室晦虛名。任他滄海掀天惡﹐喜我南山照眼明。雲气冷侵吟硯潤﹐棣華香泛酒杯淸。故園未遂歸休志﹐慚愧劉家好弟兄。◎續錄新增○渾源劉先生哀辭並引歲庚子﹐經甫逾童﹐獲拜先生於館捨﹐而遽南軔﹐闊越八九載。己酉春﹐先生往來燕趙間﹐始得奉杖屨。格言﹑義訓𨿽屢得聞﹐而頑鈍椎魯之資﹐桿棘而不入﹐是以塵心槁思﹐渴而未沃也。庚戌春﹐方負笈南邁﹐以遂摳衣之問﹐而凶訃掩至。繼而其弟文季來﹐以先生易簀時所付一書四十篇曰《處言》見示﹐經再拜雪泣讀之﹐其辭汪洋煥爛﹐髙壯廣厚﹐約而不缺﹐肆而不繁。其理則詣乎極而窮乎性命﹐於死生禍福之際尢爲明析﹐非世之所謂文章﹑古所謂立言者也﹖於是感愚志之不卒﹐傷先生之不天﹐憫吾道之不競﹐恨憤惋激﹐吐辭以哀之。嗚邑扼吭﹐不復條貫。其辭曰﹕濁河絕流大梁亡﹐日入地底陰燐光。百年秀孕隳大荒﹐文源湮汨甚濫觴。三五在北輝其芒﹐姑爲維持爲主張。砭A8沈痼開膏肓﹐護籍僨踣扶顚僵。碧雲雙鳳方翺翔﹐忽弱一个危乎姜。當年振羽來朝陽﹐竹花蹴落桐花香。岐山山頭喚文王﹐一鳴燕雀驚且狂。總角獨步髙昂昂﹐旁魄瑰奇古錦囊。飈然聲價騰且驤﹐飛蒙茸兮走陸梁。挺特溫潤直以方﹐有虞圭璋夏琮璜。波瀾老成肆汪洋﹐洞庭萬頃澄秋霜。上稽韓柳下蘇黃﹐探道索古追羲皇。一編《處言》含天章﹐立意造語攀荀揚。嗚呼天道其何量﹖旣與之徳不與昌﹐旣與之年不與長。渾源之山空蒼蒼﹐相臺臺下天荒涼。元气索莫眞宰藏﹐南山家世兩渺芒。有弟有弟涕隕裳﹐有識有淚如淸漳。奠桂酒兮陳椒漿﹐魂兮來歸摧肝腸。魂兮不來空所望。嗚呼天道其何量﹖◇追挽歸潛劉先生王惲我自髡髦屢拜公﹐執經親爲發顓蒙。道從伊洛傳心事﹐文擅韓歐振古風。四海南山靑未了﹐一丘洹水恨何窮﹗泫然不爲山陽笛﹐老屋吟看落月空。◇補箋通寂老人陳時可﹐字秀玉﹐燕人。金翰林學士﹐仕國朝爲燕京路課稅所官。庸齋先生薛玄﹐字微之﹐華陰人。仕至河南府提學﹐有《易解》行於世。髙鳴字雄飛﹐岢嵐人。歷彰徳路總管﹐召爲翰林學士。至元五年至禦史﹐遷吏部尙書﹐終於官。

