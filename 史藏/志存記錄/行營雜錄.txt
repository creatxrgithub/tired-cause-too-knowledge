行營雜錄

﹝宋﹞趙葵撰

太祖初受周幼主命北討﹐至陳橋爲三軍推戴﹐時太后以下眷屬悉在定力院設齋﹐有司來搜捕﹐主僧令登閣而固其扃鑰。俄大搜索﹐僧紿云「皆散走﹐不知所之矣。」甲士入寺﹐升梯且開鑰﹐見蛛网布滿其上﹐而塵埃凝積若累年不曾開者。乃相告曰「是安得有人。」遂皆去﹐有頃﹐太祖已踐祚矣。

太祖潛耀日﹐常與一道士遊關河﹐無定姓名﹐自曰混沌﹐或又曰眞無。每劇飲爛醉﹐且善歌﹐能引其喉於杳冥之間作淸微之聲﹐時或一二句﹐隨天風飄下﹐惟太祖聞之﹐曰「金猴虎頭四﹐眞龍得眞位。」至醒詰之﹐則曰「醉夢﹐豈足憑邪﹖」至膺圖受禪之日﹐乃庚申正月初四也。自禦極不再見﹐下詔艸澤徧訪之﹐或見幹擐轅道中﹐或嵩﹑洛間。後十六載﹐乃開寶乙亥歲也﹐上巳祓禊﹐駕幸西沼﹐道士忽醉坐水次木陰下﹐笑揖上曰「別來安善。」上大喜﹐亟遣中人密引至後掖﹐恐其遁﹐急回蹕見之﹐一如平時﹐抵掌浩飲。上曰「久欲見汝決一事﹐我壽還得幾多在﹖」道士曰「但今年十月二十日﹐夜晴﹐則可延一紀。不爾﹐則當速措置。」上酷畱之﹐俾居後苑。苑吏或見宿於木末鳥巢中﹐數日忽不見。上切切記其語。至所期之夕﹐上禦太淸閣以望气。是夕果晴﹐星斗明爛﹐上心方喜﹐俄而陰霾四起﹐天地陡變﹐雪雹驟降。移仗下閣﹐急傳宮鑰開門﹐召開封尹﹐卽太宗也。延入內寢﹐酌酒對飲﹐宦官﹑宮妾悉屏出﹐但遙見燭影下﹐太宗時或避席﹐有不可勝之狀。飲訖﹐漏三鼓﹐雪已數寸。上引柱斧戳雪﹐顧太宗曰「好做﹗好做﹗」遂解帶就寢﹐鼻息如雷。是夕﹐太宗畱宿禁內。將五鼓﹐周廬者寂無所聞﹐帝已崩矣。

李后主歸朝後﹐每懷故國﹐且念嬪妾散落﹐鬱鬱不自聊。嘗作長短句﹕簾外雨潺潺﹐春意將闌﹐羅衾不柰五更寒。夢裏不知身是客﹐一餉貪歡﹐獨自莫憑闌。無限關山﹐別時容易見時難。流水落花春去也﹐天上人間。意思淒惋﹐不久下世。

祥符中﹐封禪事竣﹐宰執對於後殿。上曰「治平無事﹐久欲與卿等一處閒玩﹐今日可矣。」遂引羣公及內侍數人入一小殿﹐多有假山﹐甚髙。山面有洞﹐上旣入﹐乃復招羣公從行。初覺甚暗﹐數十步則天宇豁然﹐千峯百嶂﹐雜花流水﹐盡天下之偉觀。少焉。至一所﹐重樓復閣﹐金碧照耀﹐有一道士﹐貌亦奇古﹐來揖上﹐執禮甚恭。上亦答之﹐良久﹐邀上主席﹐上再三遜謝﹐然後坐。羣臣再拜﹐居道士之次。所論皆玄妙之旨﹐而牢醴之屬又非人間所見也。鸞鶴舞庭除﹐笙簫振林木。至夕乃罷﹐道士送上出門而別曰「萬幾之暇﹐無惜與諸公頻見過也。」復由舊路以歸。臣下因以請於上﹐上曰「此道家所謂蓬萊三山者也。」羣臣自失者﹐累日後亦不復再往﹐不知何術以致之也。

慶曆三年﹐有李京者爲小官﹐吳鼎臣在侍從﹐二人相與通家。一日﹐薦其友人於鼎臣﹐求爲聞達一朝。鼎臣卽繳書﹐具奏之﹐京坐貶官。未行﹐京妻謁鼎臣妻敍別﹐鼎臣妻慚不出﹐京妻立廳事﹐召鼎臣管僕﹐語之曰「我來𨿽爲往還之久﹐欲求一別。亦爲乃公嘗有數帖與吾夫祝私事﹐恐爾家以爲疑。」索火﹐焚之而去。

王嗣宗守邠土﹐邠舊有狐王廟﹐相傳能爲人禍福﹐歲時享祀祈禱﹐不敢少怠﹐至不敢道。故嗣宗至郡﹐集諸邑獵戶﹐得百餘人﹐以甲兵圍廟﹐薰灌其穴﹐殺百餘狐。或云﹕有大白狐從火中逸去﹐其妖遂息。後人復爲立廟﹐則寂無靈矣。嗣宗後帥長安﹐處士種放者﹐朝廷所尊禮﹐每帥守至﹐輒面數之。嗣宗不服﹐以言拒之﹐放責數嗣宗﹐聲色俱厲。嗣宗怒﹐以手批其頰。先是﹐眞宗有敕書﹐令放有章奏﹐卽附驛。欲詣闕﹐卽乘驛。放遂乘驛﹐訴於上前。上特於嵩山之陽置書院以處之。後嗣宗去郡﹐有人贈詩曰﹕終南處士威風滅﹐渭北妖狐窟穴空。嗣宗大喜﹐歸告其子孫曰「吾死更勿爲碑志﹐但石刻此詩﹐置於墓旁﹐吾其榮矣。」

僞蜀廣政末﹐成都人唐季明因破一木﹐中有紫文隸書「太平」兩字﹐時以爲佳瑞。有識者云﹕不應此時﹐須成都破後﹐方見太平爾。自王師平蜀﹐頻施曠蕩之恩﹐仍有太平興國之號。

大中祥符六年﹐綿州彰明縣崇仙觀柏柱上有木文如畫天尊狀﹐毛髮﹑眉目﹑衣眼﹑履鞋﹐纖縷悉備。知州北部員外郎劉宗言遂繪事奏聞﹐奉旨令津置赴闕﹐送玉淸昭應宮。今川民皆圖畫供養之。

成都漆工艾延祚﹐甲午歲爲賊所驅於郡治﹐令造漆器。五月六日﹐忽聞鼓鼙聲及南門﹐火起﹐乃天兵至郡也。延祚窘甚﹐緣上大樹﹐匿穠葉間。見天兵往來搜捕﹐殺戮狼籍。至夜遂下樹﹐臥積屍中。及中宵﹐聞數十人傳呼聲﹐頗類將吏﹐且無燭炬﹐因竊視之﹐不見其形﹐但聞按籍點名﹐僵屍聞呼一一應之﹐惟不呼延祚。乃知聖朝伐叛討逆﹐悉奉行天誅也。

南唐胡則守江州﹐堅壁不下。曹翰攻之危急﹐忽有旋風吹片紙墜城中﹐有詩曰﹕由來秉節世無雙﹐獨守孤城死不降。何似知機早回首﹐免教流血滿長江。後城陷﹐屠殺殆盡﹐謂之洗城。

人傳溫公《西江月》詞流播已久﹐今又得一首名《錦堂春》﹐云﹕紅日遲遲﹐虛廊轉影﹐槐陰迆邐西斜。彩筆工夫難狀﹐晚景煙霞。蝶尙不知春去﹐漫繞幽砌尋花。柰猛風過後﹐縱有殘紅﹐飛向誰家﹖始知靑鬢無價。嘆飄零官路﹐荏苒年華﹐今日笙歌叢裏﹐特地咨磋。席上靑衫濕透﹐算感舊何止琵琶。怎不教人易老﹐多少離愁﹐散在天涯。

劉貢父爲中書舍人。一日﹐朝會﹐幕次與三衛相鄰﹐時諸帥兩人出軍伍﹐有一水晶茶盂﹐傳玩良久。一帥曰「不知何物所成﹖瑩潔如此。」貢父隔幕謂之云「諸公豈不識此﹐乃多年老水耳。」

昭陵上賓前一月﹐每夜太廟中有哭聲﹐不敢奏。一日﹐太宗神禦前香案自壞。

元祐癸酉九月一日夜﹐開寶寺塔表裏通明徹旦﹐禁中夜遣中使賫降禦香﹐寺門已閉。旣開﹐寺僧皆不知也。寺中望之無所見﹐云寺漸明。後二日﹐宣仁上仙。

國家開寶中所鑄錢文曰宋通元寶﹐至寶元中則皇宋通寶。近世錢文皆著年號﹐惟此二錢不然者﹐以年號有寶字﹐文不可重也。

皇女爲公主﹐其夫必拜駙馬都尉﹐故謂之駙馬。宗室女封郡主者﹐謂其夫爲郡馬﹐縣主者爲縣馬﹐不知何義。

神廟一日行後苑﹐見牧猳豬者﹐問何所用﹖牧者曰「自太祖來常令畜之﹐自稚養以至大﹐則殺之﹐又養稚者﹐累朝不敢易﹐亦不知何用。」神廟沈思久之﹐詔付所司禁中自今不得復畜。月餘﹐忽獲妖人﹐急欲血澆之﹐禁中卒不能致﹐方悟祖宗遠略。

東坡仁宗朝登進士科﹐復應制科﹐擢居異等。英宗朝判鳳翔﹐欲以唐故事召入翰林。宰相限以近例﹐且欲召試祕閣。上曰「未知其能否﹐故試之。如軾﹐豈不能邪﹖」宰相猶難之﹐及試又入優等﹐遂直史館。神宗朝以議新法不合補外﹐李定之徒媒孽其詩文有訕上語﹐下詔獄﹐欲置之死。上獨庇之﹐得出。方在獄時﹐宰相舉軾詩云﹕根到九泉無曲處﹐世間惟有蟄龍知。此不臣也。上曰「詩人之詞﹐安可如此推求。」時相語塞。上一日與近臣論人才﹐因曰「軾方古人孰比﹖」近臣曰「頗似李白。」上曰「不然﹐白有軾之才﹐無軾之學。」累有意復用﹐而言者力沮之。一日﹐忽出手札曰﹕蘇軾黜居思咎閱歲﹐玆深人材實難﹐不忍中棄﹐因量移臨汝。哲宗朝﹐起知登州﹐召爲南宮舍人。不數月﹐遷西掖﹐遂登翰苑。紹聖後﹐熙丰諸臣當國﹐元祐諸臣例遷謫。崇觀間﹐京﹑卞用事﹐拘以黨籍﹐禁其文辭﹑墨迹而毀之。政和間﹐忽弛其禁﹐求軾墨迹甚銳。人莫知其由﹐或傳徽宗親臨寶宮醮筵﹐其主醮道流拜章﹐伏地久之方起﹐上詰其故﹐答曰「適至上帝所值奎宿奏事﹐良久方畢﹐始能達其章也。」上嘆訝久之﹐問曰「奎宿何神爲之﹐所奏何事﹖」對曰「所奏事不可知﹐爲此宿者卽本朝蘇軾也。」上大驚﹐不惟弛其禁﹐且欲玩眞詞翰﹐一時士大夫遂從風而靡。

道君皇帝大觀二年戊子秋八月﹐以易數一一口乂乂一﹐乃禦制易運碑﹐刻之延福殿東壁。其略曰﹕始建元基﹐紹興徳壽﹐承太乙循運﹐盡在陽九之數。祖傳甲庚吉﹐建炎炎共盛之勢﹐柰何五行逆順﹐天地之數﹐非由人致。朕嘗聞易﹐孰善本基﹐庚子辛丑﹐禍起東南﹐肇動干戈﹐元衝立劫。壬寅癸卯﹐亦云哀哉。甲辰乙巳﹐丙午丁未﹐內有丙火﹐天下生靈塗炭﹐至半江表之虞﹐莫知何辜。戊申巳酉﹐時正災劫。庚戍辛亥﹐偏重勢輕。壬子癸丑﹐後成攺建。甲寅乙卯﹐立應丰穰。丙辰丁巳﹐朕已何在﹖祖宗復有中興之後云云。其後事皆歷驗﹐信乎聖哲先知之明﹐因往推來。在天數者﹐果不可逭與。

初﹐陳橋兵變﹐太祖整軍從仁和門入。建炎南渡﹐禦蹕過杭﹐聞縣名曰仁和﹐上甚喜曰「此京師門名也。」遂有定都之意。

道教之方盛也﹐一時詔命章表﹐皆指佛爲金狄焉。試舉其略﹐政和元年四月﹐詔曰﹕朕每澄神默﹐受帝命訂正訛俗﹐閔中華被金狄之教盛行﹐而至眞之道未正。宣和三年十一月﹐詔曰﹕噫﹗金狄胡云陰邪之气﹐源流派分﹐使信者以寂滅爲樂﹐豈非陰气襲而陽魄散邪﹗林靈素凡四五表﹐皆以金狄爲語。如《賀神霄降》云﹕蠢金狄之成羣﹐幹冊霄之正法。如《謝駕幸寶院聽講大洞經》云﹕幸際玉霄之主﹐是膺金狄之風。又云﹕金狄至而華風變。又云﹕期銷金狄之魔。而宣和元年﹐道徳院方奏金芝生﹐車駕幸觀﹐因幸蔡京家。鳴鸞堂﹐置酒。時蔡京有詩﹐徽宗卽席賜和曰﹕道徳方今喜疊興﹐萬邦從化本天成。定知金帝來爲主﹐不待春風便發生。其後女眞起海上﹐滅遼﹐陷中原﹐以金爲國號。讖金狄之禍﹐而金帝之來不待春風﹐蓋虜以靖康元年冬犯京師﹐以閏十一月二十五日城陷。時太史預借春出﹐土牛以迎新歲﹐竟無補於事。則徽宗賜和之句﹐甚符其讖﹐可勝嘆哉。

監左帑龍舒張宣義嘗言﹕有親戚宦遊西蜀﹐路經襄漢﹐晚投一店﹐行戶外﹐忽見旁左側上有一人無首﹐以爲鬼也。主人云「尊官不須驚﹐此人也﹐非鬼也。往年因患瘰癧﹐病勢蔓衍﹐一旦頭忽墜脫﹐家人以爲不可救而竟不死﹐自此每有所需﹐則以手指畫﹐但日以粥湯灌之﹐故至今猶存耳。」又云「嶽侯軍中一兵犯法梟首﹐妻方懷妊﹐後誕一子﹐如常人﹐而首極細﹐軀幹甚偉﹐首僅如拳﹐眉目皆如刻畫。」則知胞胎所系﹐父母相爲感應。

嘉興精嚴寺﹐大剎也。僧造一殿﹐中塑大佛﹐詭言婦人無子者祈禱於此﹐獨寢一宵﹐卽有子。殿門令其家人自封鎖。蓋僧於房中穴地道﹐直透佛腹﹐穿頂而出。夜與婦人合﹐婦人驚問﹐則云我是佛。州人之婦﹐多陷其術﹐次日不敢言。有仕族妻﹐亦往求嗣。中夜﹐僧忽造前﹐旣不能免﹐卽嚙其鼻。僧去﹐翊日其家遣人徧於寺中物色﹐見一僧臥病﹐以被韜面﹐揭而視之﹐鼻果有傷﹐掩捕聞官。時韓彥古子師爲郡將﹐流其僧﹐廢其寺。

丰有俊字宅之﹐四明人。登靑樓﹐偶見小娼﹐疑故人女﹐累目之﹐女亦悟。酒罷﹐畱宿﹐女羞澀﹐良久乃入曰「丰官人識妾否﹖」詰之﹐果故人女。丰曰「某所以畱者﹐以坐間不敢問也﹖且各寢﹐必有以處汝。」娼遂退。丰與京尹有契﹐明日以白尹﹐且云「某僅有錢百千﹐從公更貸二百千嫁之。」尹嘉其誼﹐卽取入府﹐厚奩﹐具擇良士嫁焉。尹卽王宣子佐也。

天臺宋氏﹐家本富﹐後貧﹐鬻廬於鄰。價成﹐作詩云﹕自嘆年來刺骨貧﹐吾廬今已屬西鄰。殷勤說與東園柳﹐他日相逢是路人。富者見詩惻然﹐卽以券還之﹐亦不索其直﹐鄕人嘉其誼。

有夫出外而妻獨居者﹐忽夜半﹐見一道人從空而下﹐逼與爲淫。婦人室﹐取刀爲誓曰「汝若逼我﹐有死而已。」相持至曉﹐乃一喫菜事魔人。

馬裕齋知處州﹐禁民捕蛙。有一村民犯禁﹐乃將冬瓜切作蓋﹐刳空其腹﹐實蛙於中。黎明持入城﹐爲門卒所捕﹐械至於庭。公心怪之﹐問曰「汝何時捕此蛙﹖」答曰「夜半。」有知者否曰「惟妻知。」公追其妻﹐詰之﹐乃妻與人通﹐俾妻教夫如此﹐又先往語門卒以收捕﹐意欲陷夫於罪﹐而據其妻也。公窮究其罪﹐遂置妻並奸夫於法。

初﹐隆祐太后升遐﹐朝廷欲建山陵。大臣謂諸帝陵寢﹐今在伊洛﹐不日復中原﹐卽歸祔矣﹐宜以攢宮爲名。遂卜吉於會稽﹐民間冢墓附近者﹐往往他徙。髙宗思陵興役之際﹐孝宗密敕無輒壞民墓﹐其愛物之心一至於此。文王澤及枯骨﹐未足多也。

有士人貧甚﹐夜則露香祈天﹐益久不懈。一夕﹐忽聞空中語曰「帝閔汝誠﹐使我問汝所欲。」士答曰「某所欲甚微﹐非敢過望﹐但願此生衣食兼足﹐逍遙山水間以終其身﹐足矣。」空中大笑曰「此上界神仙之樂﹐何可易得。若求富貴﹐則可矣。」予因歷數古人極貴念歸而終不遂者﹐皆是蓋淸樂天所靳惜﹐百倍於功名爵祿也。

歐公甥女適夫張氏。夫死﹐攜孤女歸父家﹐嫁公族子晟。晟之官。至宿州﹐赴郡宴﹐歸而失其舟﹐至京師捕得之。開封府勘﹐乃梢人與晟妾通﹐妻知而欲笞之﹐反爲妾所誘﹐並與梢人通。府尹承當路風旨﹐令張氏引公以自解。獄奏﹐仁宗大駭﹐遣中使王昭明監勘﹐而張氏反異﹐公遂得明白。猶坐以張氏奩具買田﹐作歐陽戶名﹐出知滁州。

松陽縣民有被毆﹐經縣驗傷。翊日引驗﹐了無瘢痕。宰怪而詰之﹐乃仇家使人要歸﹐飲以熟麻油酒﹐臥之火燒地上﹐覺而疼腫盡消。又有中創﹐血如箭出﹐醫者以炒原蠶蛾末傅之立愈。又云﹕前方亦治跌揆﹐後方大治金瘡。

孝宗畱心經術﹐無所不涉。奏對官被顧問者﹐多致失措。有王過者﹐蜀人﹐上殿﹐孝宗驟問曰「李融字若川謂何﹖」過卽對曰「天地之气融而爲川﹐結而爲山﹐李融之字若川﹐如元結之字次山也。」上大喜﹐遂詔攺官密院編修。

紹興中﹐金人遣其祕書監劉陶來聘﹐因問嶽飛以何罪而死﹖館伴者無以對﹐但曰「意欲謀叛﹐爲部將所告﹐以抵誅。」陶曰「江南忠臣善用兵者﹐只有嶽飛﹐所至紀律甚嚴﹐秋毫無犯。所謂項羽有一範增而不能用﹐所以爲我擒。如飛者﹐其亦江南之範增乎﹖」館伴者默不能對﹐秦檜聞之﹐約束勿奏﹐俄以不職貶其人。

行都崇新門外鹿花寺﹐乃殿帥楊存中郡王特建﹐以處北地流寓僧。一歲元宵﹐則近營婦連夜入寺觀燈﹐有殿司將官妻同一女往觀﹐乃爲數僧引入房中﹐置酒盛饌﹐逼令其醉﹐遂畱宿於幽室。遽殺母而畱女﹐女不敢哀。及半年﹐三僧盡出﹐其房窗外乃是野地﹐女因窺窗﹐見一卒在地打艸。呼近窗下﹐匍語前事﹐可急往某寨某將家報知﹐速來取我。卒如言往報﹐將官卽告楊帥﹐帥令人告報本寺云﹕來日郡王自齋﹐合寺僧行人力﹐本府自遣廚子排齋。至是﹐坐定﹐每二卒擒下一僧﹐合寺僧行人力盡縛之。又令百餘卒破其寺﹐果得此女﹐見父號慟﹐遂綁三人主首﹐送所屬依法施行而毀其寺﹐逐去諸髡。

