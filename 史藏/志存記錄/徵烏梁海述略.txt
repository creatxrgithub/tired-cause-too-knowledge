《徵烏梁海述略》淸何秋濤

烏梁海卽明時兀良哈部族﹐在蒙古諸部之北﹐而役屬於蒙古諸部。大抵蒙古事遊牧非平原曠野弗便也﹐烏梁海事采捕非深山密森弗便也。瀚海以外﹐迆南近內札薩克﹐多平原曠野﹐喀爾喀蒙古居之。迆北近俄羅斯﹐多深山密林﹐烏梁海居之。以故烏梁海種人與俄羅斯尢爲密邇。有我朝所屬之烏梁海﹐歲以五貂貢於我朝。有俄羅斯所屬之烏梁海﹐歲以五貂貢於俄羅斯。其附近邊境者﹐又有彼此各取一貂之烏梁海。至雍正五年﹐始議停止﹐然俄羅斯仍私徵一貂如故﹐我朝亦姑置勿問也。又尼布楚城本我茂明安蒙古舊地﹐其樹林中亦多烏梁海種人。康熙二十八年﹐議界割屬俄羅斯﹐然此皆未嘗徵所徵者﹐乃屬準噶爾之烏梁海也。先是﹐札薩克圖汗部人根惇者﹐世居和托輝特﹐其地爲喀爾喀極邊﹐西近厄魯特﹐北近俄羅斯﹐俗喜斗。烏梁海復錯處其間﹐捕貂射獵依木而居﹐納賦於和托輝特﹐有事則藉之爲兵﹐故和托輝特𨿽隸札薩克圖汗﹐實自爲一部。康熙二十五年﹐尙書阿喇尼蒞盟﹐承制授根惇札薩克使領其眾。四十四年﹐根惇卒﹐以其嗣子博貝襲札薩克輔國公。四十八年﹐諭曰博貝與厄魯特接壤﹐防守不可不嚴﹐念伊力孤必得族中兄弟助之方克。有濟納瑪琳藏布﹐本和托輝特人﹐著授札薩克一等臺吉﹐與博貝同居﹐尋賜牧塔斯郭勒﹑克木克木齊克地。厥後還烏梁海人於此﹐因號克木克木齊克烏梁海云。五十四年﹐上以準噶爾策妄阿喇布坦扇眾﹐喀爾喀命散秩大臣祁裏徳率大軍赴推河偵禦札薩克﹐博貝從往。博貝因言準噶爾不靖﹐恃烏梁海障之﹐乞往招﹐若抗卽以兵取。札薩克臺吉濟納彌達阿哩雅及根惇羅卜藏兵俱習戰﹐請與同往。上韙其議﹐從之。此徵唐努山烏梁海之始。九月烏梁海頭目和羅爾邁率屬降。先是﹐和羅爾邁居吹河﹐嘗以越界射獵爲博貝縛獻﹐上宥其罪﹐諭還巢。至是﹐將遣子瑚洛虎納請降。博貝至﹐因遣其遊牧赴特斯冬﹐和羅爾邁遁﹐博貝追至時爾罕什巴爾﹐執之還。五十九年八月﹐大軍自阿爾臺分路進剿準噶爾﹐博貝偕朋素克喇布坦隨徵西將軍祁裏徳由布魯勒進剿至鏗格爾河﹐偵宰桑色布騰率眾據山守。大軍分擊之﹐降其屬二千餘﹐並擒烏梁海逃眾四百﹐封多羅貝勒﹐籍準噶爾降眾賜之。六十年﹐調車臣汗兵防護烏梁海降眾於巴顏車爾克。雍正元年﹐有厄魯特羅卜藏錫喇布者﹐烏梁海人﹐初隸厄魯特和托輝特貝勒﹐博貝擒降之﹐置汗阿林。後徙置察哈爾﹐授佐領偕藍翎侍衛春丕勒轄其屬。至是﹐攜眾叛逃土謝圖汗部﹐札薩克車木楚克納木札勒偕同部札薩克車布登﹐車臣汗部貝勒旺札勒偕同部輔國公車稜旺布﹑札薩克色稜達什等追擒之﹐射斃賊眾阿玉額博壘等。上嘉悅﹐敍功晉封車木楚克納木札勒爲多羅貝勒﹐以車布登父原爵﹐貝子晉封多羅貝勒﹐封旺札勒多羅郡王﹐尋授副盟長。二年正月﹐貝勒博貝來朝﹐諭廷臣曰「朕詢貝勒博貝管轄烏梁海﹐何以資生。據奏在將軍祁裏徳處借餉一萬八千餘兩﹐買牲分給﹐各得產業。今勝於昔﹐所借項伊自以貝勒俸逐年扣低。朕思博貝宣力戎行﹐勛績卓著﹐且烏梁海均朕百姓﹐豈有朕之百姓而借餉於朕之理﹐所借銀兩﹐著不必扣還﹐諭祁裏徳知之。」三年﹐和羅爾邁復遁﹐由阿哩克竄準噶爾界。博貝遣次子額琳沁由托濟邀擒﹐而自赴克木克木齊克緝叛黨﹐誅之。四年正月﹐博貝偕策淩奉命勘阿爾臺形勝﹐初厄魯特與喀爾喀未構兵時﹐錯處科布多烏蘭固木地。噶爾丹旣滅﹐喀爾喀西境直抵阿爾臺。故自唐努山陰之克木克木齊克至博木等處﹐皆博貝及來歸之﹐厄魯特貝子策稜旺布所屬烏梁海﹐遊牧其地。至是﹐策妄阿喇布坦奏克木克木齊克舊隸準噶爾﹐乞還。上弗許。慮伺聞掠烏梁海﹐詔博貝率所部兵千﹐隨前鋒統領定壽駐唐努山陽特斯地﹐防護之。尋諭理藩院曰「朕詳忠克木克木齊克烏梁海皆博貝等所屬﹐和羅爾邁旣已就擒﹐交博貝撫卹﹐居之公所。但念此等人向在喀爾喀邊外林木中射獵爲生﹐與準噶爾所屬烏梁海接壤﹐又與俄羅斯連界﹐宜令博貝等同大臣前往曉諭﹐令自爲豫備﹐以防不虞。著傳諭博貝知之。」五年﹐博貝率子額琳沁追擒烏梁海逃人和羅爾邁於托濟﹐降其眾。雍正八年﹐博貝卒。康熙年間徵烏梁海之議發自博貝﹐厥後撫輯降眾﹐殫竭心力﹐而唐努山北之烏梁海遂入版圖﹐皆博貝功也。乾隆七年﹐賜札薩克圖汗部一等臺吉額琳沁公品級﹐命轄烏梁海降眾。十四年﹐烏梁海降人巴黨遁﹐有烏勒木濟者馳告。旺布多爾濟追至貢贊伯勒齊爾﹐盡擒還。理藩院議﹐𨿽擒獲﹐究因疏懈所致﹐停敍功。上以旺布多爾濟聞信疾追﹐奮勇可嘉﹐仍賜幣。旺多布爾濟﹐額琳沁子也。尋授二等臺吉。十六年三月﹐博貝之孫靑滚咱卜﹐坐縱屬私與準噶爾互市罪﹐削爵。諭曰「靑滚咱卜縱所屬人私出汛界﹐與準噶爾回眾貿易﹐以致潛居烏梁海﹐甚屬疏懈。且於特諭擒解之喇嘛札木圖尙未解到﹐怯懦推諉﹐深負朕恩。著革副將軍及札薩克貝勒爵。朕觀額琳沁人材出眾﹐著襲札薩克多羅貝勒。但念靑滚咱卜系博貝長孫﹐一旦全削﹐朕心殊爲不忍﹐著卽以額琳沁所遺公品級札薩克臺吉職﹐令其調補。詔額琳沁議定烏梁海出入汛界例﹐並飭禁所部越境與準噶爾及回眾私市。」十八年﹐札薩克圖汗部二等臺吉達什朋素克﹐隨北路軍營參贊大臣薩拉爾﹐擒私入科布多汛之烏梁海人札木闡等。薩拉爾者﹐厄魯特人﹐初爲準噶爾宰桑。乾隆十五年﹐準噶爾內亂﹐薩拉爾率四十七戶投城﹐授散秩大臣。至是立功﹐髙宗嘉獎之﹐授內大臣。尋命薩拉爾收烏梁海及札哈沁眾﹐此徵阿爾泰烏梁海之始。是年﹐杜爾伯特部三車淩來歸。十九年二月﹐烏梁海人博羅特瑚圖克等擅入汛界﹐土謝圖汗部札薩克﹑輔國公巴木丕勒﹑多爾濟次子車登三丕勒﹐隨參贊大臣薩拉爾擒之﹐有詔獎諭。薩拉爾遂由崆格進屯卓克索﹐招撫烏梁海。靑滚咱卜﹑額琳沁等並率兵從﹐旋追擒木特黨札木闡等。額琳沁尢奮勵﹐薩拉爾以聞﹐詔封輔國公。二月﹐諭成衮札布曰「前因軍營無事﹐額駙策淩年老﹐就近以塔密爾作爲軍營。今有辦理烏梁海之事﹐軍營應移駐烏裏雅蘇臺﹐以塔密爾作爲內地。尋與尙書舒赫徳議防秋﹐詔來京面授方略。三月﹐以收撫烏梁海﹐詔桑齋多爾濟署所部副將軍﹐偕車布登率諸部兵親隨成衮札布駐防鄂爾海。喀喇烏蘇尋偕參贊大臣安崇阿徳寧等移駐庫克嶺。九月﹐靑滚咱卜及土謝圖汗部札薩克臺吉三都布多爾濟﹐各以兵千隨參贊大臣努三等赴阿勒和碩﹐偵烏梁海宰桑赤倫遁吹河﹐乃率兵由喀喇莽柰直抵所居﹐降其眾四百四十五戶﹐徙所屬臺吉班札喇克察於特斯偉衮安置之。薩拉爾又率額琳沁﹑車布登札布﹑貢格惇丹﹑車木楚克札布等剿撫烏梁海宰桑達克車根等於察罕烏蘇。尋復擊宰桑木特及通木特﹐降之。十一月﹐敍功﹐晉封靑滚咱卜郡王品級﹐復授所部副將軍。二十年正月﹐烏梁海降臣察達克招包沁種入來歸﹐並察獲杜爾伯特所屬以獻。詔給所部敍功﹐授察達克內大臣。七月固爾班和卓等賊眾千餘戶潛通烏梁海﹐誘同逃。大軍猝與遇﹐分路掩擊﹐盡誅之。先是﹐班第之剿達瓦齊於伊犁也﹐遁出阿爾臺﹐以烏梁海潛附準噶爾﹐遣車布登沿途剿捕。至固爾班﹑鼐塔克及烏蘭布拉克﹑喀喇哈巴地﹐遇烏梁海副都統察達克屬﹐得木齊綽罕宰桑圖布愼屬﹐得木齊喀喇曼濟等眾﹐盡降之﹐並獲叛賊巴朗從賊二百餘戶﹐師旋。車布登偕副都統惇多卜率兵三百﹐由薩噶勒巴什嶺往﹐收汗烏梁海汗卽烏梁海所居地也。宰桑郭爾卓輝鄂木布及布魯古特﹐宰桑根都什特楞古特﹑宰桑瓜齊楞皆率眾降。靑滚咱卜又招降宰桑齊巴漢等。自是﹐烏梁海地略定。編新降旗﹐分補授總管﹐以靑滚咱卜習烏梁海情﹐命總轄之。先是﹐巴朗叛逃﹐靑滚咱卜追至和通鄂博﹐率兵還﹐言巴朗由西路額琳哈畢爾噶遁﹐故追不及。至是﹐巴朗就擒﹐靑滚咱卜言盡妄﹐諭責之。尋烏梁海逸賊戕守汛侍衛貝多爾﹐時齊巴克札布率兵駐防奇爾吉斯諾爾﹐卽偕根惇往捕﹐至察罕烏蘇﹐遇靑滚咱卜自伊犁歸﹐與合兵赴巴斯庫斯收撫烏梁海。時舊屬準噶爾之烏梁海散居汗哈屯等處﹐靑滚咱卜宣揚上命﹐於是各宰桑曰哈爾瑪什﹑曰瑪濟岱﹑曰納木札勒﹑曰保衮﹑曰莽噶拉克﹑曰納穆克布﹑曰珠庫鄂木等相繼降。敍功車布登封多羅貝勒﹐齊巴克札布公品級。九月﹐諭靑滚咱卜率烏梁海兵﹐隨參贊大臣哈達哈剿阿逆﹐方大軍之剿達瓦齊也﹐靑滚咱卜與阿逆同隊﹐交甚暱。定北將軍班第與參贊大臣薩拉爾密奏阿睦爾撒納逆狀﹐靑滚咱卜微聞之﹐私以相告﹐阿逆旣叛。靑滚咱卜潛遣烏梁海人諾爾布丹津赴阿逆所﹐至是事發。諭哈達哈擒解來京。未幾���招撫烏梁海功﹐宥弗究。會烏梁海賊郭勒卓輝博博等﹐訛傳阿逆煽哈薩克阿布賚汗入寇﹐仍命靑滚咱卜以參贊大臣隨哈達哈進剿。二十一年三月﹐以阿睦爾撒納煽烏梁海梗哈薩克道﹐詔札哈沁公札木禪從哈達哈剿烏梁海叛賊。有固爾班和卓者﹐奇爾吉斯宰桑也﹐攜千餘戶潛赴烏梁海。車布登札布及車登三丕勒等邀擒之﹐因進兵哈薩克界。五月﹐達爾齊雅及納木札勒齊蘇嚨等由海喇蘭伯勒齊爾旺剿烏梁海之倡亂者﹐追至庫楚克及哈達什伯根﹐斬獲甚眾。大軍抵烏梁海﹐靑滚咱卜私攜所部兵還牧構逆且遣人赴烏裏雅蘇臺軍煽眾﹐喀爾喀令散歸﹐輝特逆賊普爾普徳濟特等由固都爾格叛逃﹐齊巴克札布追擒之。復隨參贊大臣納穆札爾捕烏梁海逃眾至阿固特﹐賊逸尾擊之﹐歿於陣。事聞﹐諭曰「齊巴克札布歿於行陣﹐深堪嘉憫﹐著追封輔國公﹐賜銀三百兩。治喪視一品大臣例﹐賜祭葬入杞昭忠祠﹐其子巴圖濟爾噶勒襲爵﹐並授札薩克。」詔貢楚克札布由翁吉達什和碩解內札薩克馬納烏裏雅蘇臺。自靑滚咱卜屢幹重譴﹐上不忍置之法﹐恩宥者三。至是﹐叛迹顯著﹐不可復逭。諭廷臣曰「靑滚咱卜受朕恩最深﹐去歲將軍大臣參奏阿逆﹐伊敢私自漏泄﹐百計趨承﹐以致阿逆趾髙气揚﹐肆行無忌。後於追緝之時﹐觀望退縮﹐妄言必得兩路出師五萬﹐方可追擒﹐種種乖謬﹐指不勝屈。前此屢欲擒治﹐念伊祖博貝﹐夙著勤勞﹐施恩寬宥。今無故自軍營擅歸﹐又揚言額琳沁多爾濟達木巴札布等治罪之後﹐眾心疑懼﹐而喀爾喀數年以來皆以用兵爲累﹐以其怨望之私﹐托爲他人之說﹐妄行瀆奏﹐藐法巳極﹐斷難姑容﹐必當明正典刑﹐以示懲戒。著傳諭舒明阿蘭泰﹐如已歸遊牧﹐可諭哈達哈等旋師往剿﹐如至舒明所駐地方﹐卽降旨擒解。」靑滚咱卜之叛﹐造僞符﹐撤汛兵眾﹐札薩克多爲所惑﹐延丕勒多爾濟子旺沁多爾濟等並棄汛歸牧。土謝圖汗部貝勒達什丕勒﹐亦慮所屬遊牧被掠﹐由烏裏雅蘇臺軍營私歸﹐尋覺其詐﹐督兵護臺汛。獨桑齋多爾濟飭所屬安伍﹐察獲臺吉阿雅喇所匿僞符﹐札薩克圖汗部臺吉遜篤布與車臣汗部札薩克臺吉成衮札布亦察其詐﹐安堵如故。初遜篤布等以檄由徳沁札布所至﹐疑與靑滚咱卜通﹐以聞。諭曰「僞檄流傳﹐或系他人假冒徳沁札布之名亦未可定﹐著加恩免究﹐飭令速歸舊汛﹐接理驛務﹐毋自貽誤。」遜篤布督兵嚴守﹐各汛誓以死拒。事聞﹐諭曰「喀爾喀王公等﹐爲靑滚咱卜所煽﹐多擅離職守。遜篤布等特一札薩克臺吉耳﹐獨明大義﹐不肯附逆﹐誓死郊力﹐朕甚嘉之。賜公品級﹐以示獎勵。詔獎桑齋多爾濟之能﹐授北路參贊大臣﹐命往諭烏梁海總管赤倫﹐協擒靑滚咱卜。」時汗哈屯烏梁海﹐眾附靑滚咱卜叛﹐詔杜爾伯特汗車淩率兵從剿。自諸札薩克棄汛後﹐驛路中梗﹐軍書旁午不得達﹐經過官吏輒遇害。車木楚克札布督兵續遞文報﹐同部三等臺吉噶瓦供給牲畜﹐爲之護送﹐且多捐馬助驛用﹐諸汛之路始通。詔晉封車木楚克札布多羅貝勒﹐賜噶瓦公品級。諭達什丕勒曰「昨聞達什丕勒私歸遊牧﹐朕卽料其不過爲浮言所惑。今果知悔悟﹐率兵接遞驛務﹐前咎不足深責﹐仍加恩晉封郡王品級。但驛站旣系新設﹐非加意巡察﹐恐有遲誤。著達什丕勒會同總管達松阿等﹐悉心辦理。」七月﹐宣諭喀爾喀王公等曰「靑滚咱卜系獲罪斥革之人﹐復加恩令襲貝勒﹐並授副將軍﹐去歲眾徵伊犁封授郡王。稍有人心﹐自當圖報﹐孰意深負朕恩﹐實出情理之外。此次辦理烏梁海﹐授爲參贊﹐予以自新之路。伊至烏梁海﹐並未擒獲鄂木布郭勒卓輝等﹐卽撤兵還。𨿽自有哈達哈率兵往剿﹐伊卽退還﹐無關輕重。但旣爲參贊並不奏請諭旨﹐亦未咨報﹐將軍率兵擅還﹐律以軍法﹐罪不容誅。且妄造浮言﹐煽惑眾聽﹐其心實不可問。試思辦準噶爾一事﹐原爲喀爾喀經理﹐長久之計﹐命將興師﹐以期一勞永逸。然選派爾部官兵﹐俱經實給錢糧米石﹐購辦牲畜﹐何次不給價值﹐而伊乃以連年用兵爲累﹐是誠何心﹖至軍營賞罰﹐乃國家憲典所必行﹐達木巴札布系管理杜爾伯特遊牧之人﹐縱令巴朗遁走﹐諱匿不報。額琳沁多爾濟監視阿逆﹐來京明知叛迹﹐己著袖手旁觀﹐致令免脫。二人情罪斷無可逭。然猶不忍加以顯戮﹐令其自裁。此而曲爲寬貸﹐國法何在﹖伊乃謂成吉思汗裔向不治罪﹐此語舛謬更甚。如朕宗室中有犯刑章者﹐朕又何嘗廢法邪﹖至於稍知奮勉﹐如巴雅爾什第﹑桑齋多爾濟及車布登札布等﹐則優封顯秩﹐賜賫便蕃﹐伊寧不聞之邪﹖本應除其屬眾﹐削其封爵。朕始終眷念舊勛﹐不忍遽令澌滅所有。貝勒爵仍著施恩﹐以額琳沁子輔國公旺布多爾濟承襲。」先是﹐眾喀爾喀爲靑滚咱卜所煽﹐棄汛私歸﹐或乘間肆劫。靑滚咱卜又分遣其黨誘厄魯特貝子朋素克公丹拜及烏梁海總管赤倫察達克等﹐與同叛。及聞聖諭﹐無不悔悟乞罪。七月﹐詔旺布多爾濟就近擒獻靑滚咱卜。諭曰「逆賊靑滚咱卜﹐背恩叛逆﹐所襲之爵﹐自不應復令承襲。但念此爵本系博貝所襲﹐且效力有年﹐不忍遽削﹐著加恩卽令旺布多爾濟晉襲﹐靑滚咱卜所屬盡轄之。曾哲布尊丹巴呼圖克圖以靑滚咱卜悔罪乞宥具奏﹐詔弗許。靑滚咱卜窘懼﹐爲擁兵自衛計﹐脇所屬曰伊克和托輝特﹑曰巴罕和托輝特﹑曰明噶特﹑曰哈柳沁﹑曰托斯﹑曰奢集努特六鄂拓克及烏梁海十六鄂拓克附己﹐大兵至皆棄去﹐靑滚咱卜攜孥由托濟走斯吉特謀遁俄羅斯。諭旺布多爾濟爾必無與逆賊同謀之事﹐朕可深信。昨據貝勒車布登札布屬人告稱﹐逆賊令遷爾遊牧﹐爾𨿽聽從﹐並非有心附之。今大兵已抵和托輝特﹐爾若能擒獻﹐朕必加重賞。否﹐卽率屬速赴軍營﹐旣可永受朕恩﹐且不墮爾祖博貝舊勛。況靑滚咱卜屬人不過脇徒﹐若棄之來歸﹐槪免治罪。爾其熟思審慮﹐善自爲計。毋貽後悔。」十一月﹐成衮札布遣參贊大臣納穆札爾輕騎往追靑滚咱卜﹐旺布多爾濟亦率兵從﹐至杭哈將噶斯擒靑滚咱卜及其子曰車蘇隆多爾濟﹑曰齊旺札布巴裏﹐械送京師。賊平﹐解徳沁札布參贊大臣職。十二月﹐諭曰「親王成衮札布奉命討罪﹐實心效力﹐迅奏膚功。朕甚嘉之﹐著賞杏黃帶﹐封伊第四子占楚布多爾濟爲世子﹐以獎忠勤。」成衮札布奏和托輝特屬六鄂拓克﹐並烏梁海十六鄂拓克﹐聞大兵至卽解﹐尙知感戴。和托輝特輔國公旺布多爾濟系貝勒博貝嫡嗣﹐輔國公多爾濟﹑車登臺吉達什朋素克系博貝從子﹐皆未附逆。請令轄靑滚咱卜屬至車登札布助逆。時臺吉諾爾布曾經諫沮弗聽﹐乃率眾臺吉馳赴烏裏雅蘇臺軍汛﹐訴世受國恩﹐誓不從賊﹐因率屬由博羅哈卜齊爾赴察罕托輝遊牧﹐供應駝馬亦極奮勉﹐請授札薩克﹐令轄車登札布屬庶﹐伊等不致離析﹐各札薩克知感自必嚴加鈐束。詔獎協機宜如議行。二十二年正月﹐靑滚咱卜伏誅﹐特旨宥其幼子巴裏。八月﹐車木楚克札布偕唐喀祿奏言﹐杜爾伯特貝勒巴圖博羅特﹑公捨稜臺吉阿喇善等通阿逆﹐走額爾齊斯﹐不從其汗車淩徙牧。臣等偵得狀﹐偕副都統瑚爾起馳赴輝巴郎山後擒巴圖博羅特﹐並剿烏梁海賊五十戶﹐乃旋兵赴塔爾巴噶臺吉哈薩克錫喇。諭嘉其能和衷且協機﹐宜以禦用佩飾賜之﹐飭敍加級。九月﹐諭車木楚克札布偕車布登札布招降烏梁海宰桑博和勒納木札勒等﹐車布登札布奏請遣烏梁海內大臣察達克往招之﹐並由布延圖軍選兵策應。上韙其議。於是﹐察達克率兵四百往招車木楚克札布﹐檄布延圖兵百繼進﹐盡降之。有特勒伯克札爾納克者﹐阿勒坦諾爾之烏梁海宰桑也﹐聞之亦攜屬至。詔車木楚克札布定貢賞例﹐宣示徳意。此阿爾泰諾爾烏梁海歸附之始。十二月﹐諭曰「車木楚克札布數年宣力戎行﹐勤勞懋著﹐近復招降烏梁海﹐善爲撫納﹐著晉封多羅郡王。」二十二年﹐先是﹐杜爾伯特及烏梁海未內屬錯牧額爾齊斯﹐後杜爾伯特諸臺吉遊牧札克拜達裏克﹐初徙牧額克阿喇勒﹐再徙額爾齊斯烏梁海就撫﹐以烏蘭固木地給之。車淩等復請由額爾齊斯往徙﹐遣都統納木札爾往勘杜爾伯特及烏梁海牧界。車淩復請以烏蘭固木爲屯耕地﹐而遊牧於科布多額克阿喇勒﹐允之。詔嚴禁所屬勿攘竊﹐尋以錯牧不便﹐定烏蘭固木爲杜爾伯特牧﹐別以科布多爲烏梁海牧。車淩諜明噶特烏梁海眾叛竄﹐哈喇哈爾榜復遣兵剿之﹐詔酌賞從軍弁兵免追從徵達瓦齊所給駝馬。有察衮者﹐車淩婿也﹐附阿逆叛﹐聞追軍至﹐竄相落霍斯河﹐爲達什所擒獻。諭誅﹐宥其妻給車淩。準噶爾竄黨有額爾克勝者﹐準噶爾二十四鄂拓克之一也。旣降尋叛﹐謀竄俄羅斯。有不從者二人中道脫歸﹐至車淩所以告﹐車淩以其一械送科布多軍﹐以一給輝特札薩克衮布爲導﹐令率兵六十往剿。衮布馳逾阿爾臺﹐遇賊於杭愛海圖﹐擒斬其男﹐俘妻女﹐歸無脫者﹐獎賜茶幣。二十三年春﹐車木楚克札布奏﹐偕察達克勘烏梁海戶口﹐其得秦有十餘戶﹑二十餘戶不等﹐分置得木齊及收楞額等員﹐請並戶少者約四十戶編得秦一。上知其悉烏梁海情﹐詔如所請。四月﹐烏梁海總管阿拉善攜戶百餘叛逃﹐車木楚克札布率札薩克圖部公多嶽特追捕。有車根者﹐亦烏梁海總管也﹐縛獻阿拉善﹐收其眾。又有烏梁海人恩克叛逃﹐命成衮札布調諸部兵悉擒其屬眾﹐並賜銀幣。尋諭札薩克圖部公多爾濟車登偕參贊大臣緝烏梁海劫賊﹐布爾古特布格等擒之並蒙獎賚。時烏梁海賊阿木古朗等劫馬札薩克圖部札薩克達什朋素克護所屬﹐福祿劾之﹐詔削札薩克畱軍效力。尋隨福保追擒阿木古朗等﹐置於法﹐詔宥罰罪﹐仍授札薩。克思克等之叛竄也﹐其屬已就擒﹐惟恩克未獲。九月﹐車木楚克札布諜恩克竄哈屯河﹐疏請暫歸阿勒和碩屯駐﹐冬雪後賊必就擒﹐許之。十二月﹐車木楚克札布果擒恩克﹐賚幣。是年﹐烏梁海種人明噶特叛﹐定邊左副將軍成衮札布檄杜爾伯特札薩克輔國公巴圖蒙克追剿之。明噶特舊爲厄魯特屬﹐以大軍定伊犁乞降﹐詔置之黑龍江之呼倫貝爾。旣而由納林喀喇泥叛遁﹐巴圖蒙克追之﹐遇諸烏蘭固木河﹐環以兵﹐不卽降。中夜﹐圍稍懈﹐賊乘間逸。成衮札布劾之﹐上以杜爾伯特部新附﹐且聞檄卽以兵往﹐詔免飭責﹐仍量加賞賚。二十四年七月﹐車都布多爾濟隨杜爾伯特郡王車淩烏巴什等﹐追剿烏梁海宰桑庫克辛﹐盡降其眾﹐詔嘉之﹐命乾淸門行走。先是﹐烏梁海人郭木薩以擅殺﹐懼罪遁俄羅斯﹐車都布多爾濟追至和寧嶺縛之獻。至是﹐並賚幣示獎。八月﹐詔賽音諾顏親王成衮札布安置新撫烏梁海眾。是時﹐烏梁海以科布多產貂無多﹐生計艱難﹐請徙就阿爾臺山陽額爾齊斯之源采捕。上諭車淩烏巴什等曰「額爾齊斯爲爾舊牧﹐今爾移處﹐烏蘭固木烏梁海察達克請遊牧額爾齊斯地﹐向曾降旨爾等﹐若願歸舊牧﹐聽爾便。今哈薩克已全部內附﹐伊犁厄魯特賊眾復殲無孑遺﹐若爾果願歸舊牧﹐可卽徙往額爾齊斯﹐所遺烏蘭固木自可給烏梁海處之。但哈薩克新附﹐非爾等久爲內屬者比﹐務宜嚴飭所屬﹐安靜無事。若爾部眾旣遵鈐束﹐而哈薩克反來肆擾﹐可卽擒誅之。爾等或安土重遷﹐則額爾齊斯地與其爲哈薩克俄羅斯所竊據﹐不若令烏梁海往徙之也。」車淩烏巴什等奏﹐察達克所請地系烏梁海舊牧﹐距臣等牧遠﹐且烏蘭固木地饒水艸﹐臣等遊牧久﹐請勿徙﹐以額爾齊斯地給包梁海。詔如所請。十二月﹐哈薩克襲烏梁海﹐杜爾伯特以兵三百餘擊走之﹐得旨獎賚。二十五年﹐烏梁海爲哈薩克部人巴圖克巴圖爾所掠﹐賽因諾顏部公額爾克沙喇獲被掠者﹐詰之﹐告以烏梁海遊牧遠﹐以故被掠。且哈薩克汗阿布賚遣使至﹐欲擒獻巴圖克巴圖爾。諭曰「額爾克沙喇久駐哈薩克界﹐可撤兵還。卽以朕旨宣諭﹐曰劫掠烏梁海系巴圖克巴圖爾一人所爲﹐與其部長無涉﹐使彼知之。」尋車布登札布偕車木楚克札布擒獲巴圖克巴圖爾。二十六年三月﹐賽因諾顏親王成衮札布奏﹐喀爾喀汛舊設阿爾臺﹐今準夷回部底定﹐向時戍區俱成內地﹐請展札哈沁烏梁海喀爾喀等汛﹐資耕牧。奉詔會勘。二十八年﹐奏柰曼明安至濟罕布爾噶蘇所設汛﹐宜展至烏魯木齊。烏梁海內大臣察達克等勘巴顏珠爾克至烏拉克沁伯勒齊爾及烏魯木齊﹐可設汛十五﹐俱相隔百里爲率。軍機大臣遵旨議柰曼明安舊汛﹐應遠徙。但千里長途﹐喀爾喀難遙制﹐應將附近烏魯木齊之烏爾圖﹑布拉克﹑賽塔喇納裏特﹑濟木薩四汛﹐令索倫綠旗兵駐防。其蘇伯昂阿至烏拉克沁伯勒齊爾十一汛﹐令成衮札布督理﹐詔依議。旣而﹐成衮札布來朝﹐以督理烏梁海與哈薩克互市協夷情﹐諭獎之。是年﹐烏梁海叛賊庫克辛走俄羅斯﹐道掠哈薩克馬﹐土爾扈特親王車淩烏巴什率兵緝之。值匿和羅圖郭爾馳往﹐擊賊潰竄﹐尾至林際獲之﹐斬庫克辛及從黨五十八人﹐俘其孥及戶七十餘歸。詔賜幣﹐並酌賞弁兵。是後﹐烏梁海感沐聖化﹐永遠綏謐。迄今種人之著名者有三﹕曰唐努山烏梁海﹐凡四十五佐領﹔曰阿爾泰烏梁海﹐凡七旗﹔曰阿爾泰諾爾烏梁海﹐凡二旗﹐分隸於烏裏雅蘇臺之定邊左副將軍及科布多之參贊大臣。以地在卡倫之外﹐密邇俄羅斯﹐禁止商民前往貿易。惟赴各城納貂之便﹐許與民市﹐仍禁賒借石。

