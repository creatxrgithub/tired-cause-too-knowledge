《乙未日記》摘錄

﹝淸﹞林則徐撰

道光十五年十月二十八日。癸未。西北風。晨起赴松篔溪處送行﹐篔溪於二十九日交卸關篆﹐卽擬就道﹐余以今日赴寶山﹐不及待其發棹﹐故先至其署中一別也。……

二十九日。甲申。晴。黎明至太倉州﹐蘇松太道陽觀察來見﹐卽與同行﹐擬由嘉定水路赴嘉﹑寶交界之羅店鎭﹐甫過州城十五里﹐河窄水淺﹐換坐小舟﹐行三十里過嘉定縣城﹐又十八里至羅店﹐已二鼓矣。……

三十日。乙酉。晴。黎明飯罷﹐陸行十六里﹐至北王廟﹐系修工之處﹐卽上塘看工﹐歷觀石洞﹑牛頭涇﹑薛家灘﹑練祁汛﹑顧隆墩﹑陳華浜﹑■﹝氵采﹞淘墩﹑小沙背等處﹐看定硪築工程﹐並看石塘。申刻至寶山城內﹐住學海書院。蘇松田鎭軍來見﹐並致酒筵。夜延陽觀察﹑李牧﹑龔令同飯。

十一月初一日。丙戌。陰﹐微雨。早晨詣東門外天后宮海神﹑風神前行香畢﹐遂登江西炮臺勘定工程。又勘定談家浜﹑朱家橋兩處新塘基址。至吳淞海口天后宮仍行香。此處亦名胡巷口﹐俗謂之吳王口﹐凡上海商船赴南北洋者﹐皆由此出入﹐故海口有東西兩炮臺﹐形勢頗雄壯﹐蘇松太道有榷館在此。蘇松田鎭軍兵船亦泊此﹐卽赴其舟次答拜﹐並借坐其舢板船赴江東看工。行數里至八房宅﹐雨勢漸密﹐因卽折回﹐登江東炮臺﹐又在其旁小廟中略看。復乘原船回西岸﹐仍折而北﹐入寶山縣城﹐至學海書院宿。

初二日。丁亥。陰晴各半。早晨在書院內對客。飯罷起程赴上海﹐計陸路五十里﹐先由胡巷口過渡﹐至南岸閱衣周塘工程。沿黃浦江行數里﹐轉入裏路﹐又數里有尙書廟﹐規模頗廣﹐然亦殘

破矣。田鎭軍及太倉李牧等均送至此別去。又行至江灣﹐距寶山三十里﹐毛令在此備茶點﹐黃令亦自上海來此﹐因小憩。又行十里屈家橋﹐則上海所轄﹐松江炳守及上海溫令並教佐等官俱來迎。又十餘里過新閘﹐閘有三孔。又行十餘里入上海大東門﹐至敬業書院住。邑中紳富六人來見﹐與之言勸捐寶山海塘經費事。

初三日。戊子。陰。冬至﹝在戌初一刻﹞﹐黎明在書院設香案﹐望闕行朝賀禮。出赴天后宮﹑城隍廟行香﹐並拜客﹐仍卽回。是日課敬業書院生童﹐巳刻點名﹐生監到者八十人﹐童生到者一百人。生員題﹕「子曰﹕徳不孤必有鄰」﹔「賦得寰海鏡淸」﹐得「安」字。童生題﹕「未有好義其事不終者也」﹔「賦得輔車相依」﹐得「依」字。分題後各帶捲回去另繳。此間城隍廟後有園亭﹐陽觀察曁黃令邀往遊憩﹐隨卽在彼同飯。書聯對二十餘副。各紳富復來見﹐知勸捐已有頭緒﹐卽於戌刻登舟﹐道﹑將以下皆送於舟次。亥刻開舟﹐向西南行﹐正值潮長﹐又有西北旁風可用﹐夜未泊。天气甚寒。

初四日。己丑。晴。晨至靑浦之黃渡鎭﹐過千秋橋﹐自上海至此已八十里矣。黃令與正任上海溫令俱送至此別去。靑浦蔡令來見。由黃渡西行十八里﹐至泗江口﹐折向南﹐入吳淞之支河。又四十五里至靑浦縣城﹐松江提標參﹑遊﹝擊﹞曹得周﹑楊珩﹑汪溥﹑定桂四人同來見﹐卽去。段提軍亦由松江來此﹐設筵相待﹐晡時晤見﹐遂赴其舟中飲。余舟與其舟相比而行﹐十八里至鐘賈山﹐時已夜分﹐解棹別去﹐蔡令亦回靑浦。又五十四里過祭江亭﹐其地爲松江府馬頭﹐距府城尙十餘里也。又二十七里至西■﹝氵乂﹞口﹐卽黃浦江口﹐時巳五鼓﹐泊此待潮南去。

初五日。庚寅。陰。黎明乘潮渡黃浦﹐至南岸﹐入返水口﹐俗謂之汆來廟。松江炳守﹑金山朱令﹑許遊擊先後來見。又六里松隱鎭﹐又二十七里張堰﹐又七里新安鎭﹐又二十里金山衛城外泊。

初六日。辛卯。晴。早晨登岸﹐乘肩輿入衛城北門﹐出東門﹐先至金山海塘﹐其塘外老沙甚廣﹐故無工程。又三里至戚家墩﹐則華亭所轄﹐其地只有一層土塘﹐殊爲單薄。過此則內石塘而外包土﹐其離塘數十丈外之玲瓏壩﹐本以禦潮﹐今多衝損﹐潮來直逼塘腳。金山嘴一帶塘土被刷﹐塘石已露﹐是以估於塘外加築坦坡﹑簽樁﹑砌石﹐擇要保護。勘畢﹐至海神廟﹑天后宮行香﹐卽於廟內與松江炳守等共飯。未刻於塘上觀潮﹐歸途至衛城內大觀書院小坐﹐有諸生來請課﹐因命題付之。生員書題﹕「友直﹐友諒﹐友多聞」﹔童生書題﹕「子適衛冉﹐有僕。子曰﹕庶矣哉」。通場詩題﹕「賦得海城樓閣似蓬壺」﹐得「城」字﹐五言八韻﹔「百川東障賦」﹐以「障百川而東之」爲韻。不作者聽。傍晚回舟﹐卽開行﹐夜未泊。

初七日。壬辰。睛。天未明﹐渡黃浦。本宜由斜塘口入泖湖﹐不過十餘里﹐舟人不知此路﹐轉由小昆山前繞越﹐由姚涇入湖﹐約計多行三十餘里﹐又值西北風頂阻﹐申刻始至大艸墩。入澄照寺﹐登樓觀湖田艸灘﹐以驗挑切工段。又其西有泖塔﹐躡衣登之﹐乃塔中地狹梯危﹐風又過大﹐至第二層廢然而返。婁縣毛令﹑靑浦蔡令先後來見。遂開舟﹐曳縴頂風而行﹐夜四鼓過靑浦。自泖塔至縣﹐計行五十里﹐仍未泊。

