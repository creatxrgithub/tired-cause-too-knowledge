勝朝彤史拾遺記蕭山毛奇齡大可●卷一彤史者﹐後宮女官名也。其制選良家女子之知書者充之﹐使之記宮闈起居及內廷燕褻之事﹐用示勸戒﹐而惜其書不外傳。予幼時﹐得先子石阡府君教授所藏《宮闈記聞》一卷﹐自洪武至萬曆凡十三朝﹐可謂小備﹐𨿽所闕亦無幾。第載事未確﹐其文不雅馴。予承乏爲史官﹐值修明史﹐常鬮題起艸﹐得順成弘正四朝后妃列傳。因歷探中祕﹐以爲必有異聞畸事﹐可補疏略。而徧搜史﹐但得詳冊封年時及后妃崩死喪葬諸禮節﹐而他無所有。乃不得己﹐仍取外史所記與實錄稍不符者﹐艸成應之。而拾其餘剩歸而雜之先子之所藏﹐復爲斯篇。大抵事取可驗﹐寧闕勿備﹐謂之拾遺。旣無彤史﹐稱彤史者﹐曰非史官之正史焉。〖太祖朝洪武〗孝慈髙皇后馬氏﹐宿州徐王馬公女也。馬之先有宋太保默者﹐家於宿之新丰裏﹐﹝一作閔子卿新丰裏﹞數傳及公﹐以貲豪裏中﹐善施而貧。元至順間﹐其母鄭媼生後卒﹐公殺人避仇﹐投所好友定遠郭子興﹐以後托焉。會江淮亂﹐子興起兵據濠州﹐太祖在軍中﹐子興妻張氏奇太祖﹐力勸子興妻太祖以後。曰「是人有異相非常﹐當藉此收之﹐且馬公不可負也。」子興以爲然﹐遂贅太祖於其家。獨子興子三與太祖不相能﹐數數構太祖﹐間以他事幽太祖別室﹐絕口食。後竊懷鐺底飼之﹐值飠麼飠羅熱﹐後乘熱竊其一懷之薄乳傍﹐乳爲之糜。幸張氏憐後意﹐皇急陰解之。﹝原評曰﹕陰解不屬上一節﹐然急接此句﹐又急接下一段﹐則與後冊後諭言照映警切。﹞時諸軍四出多鹵獻﹐獨太祖無有﹐子興怒。後密丐張氏婉轉﹐且以棗脯薦子興﹐子興置不問。後善承人意而知書﹐精女紅。太祖每出軍﹐一切軍狀皆屬後。籍簿井井﹐𨿽逾時詢之不少遺。暇卽率諸校妻縫紉衣礻兩以備不給。至太祖渡江﹐後多智﹐恐元兵躡其後﹐必相隔。不俟太祖命﹐急率諸校妻過太平止繁昌陳迪家﹐而元兵果扼渡如後慮﹐後遂於迪家生皇長子焉。時吳漢接境﹐戰無虛日﹐後時時贊太祖規畫﹐嘗謂太祖曰「定天下在得人心﹐人心者﹐天下之本也。」又曰「用兵焉能不殺人﹐但不嗜殺人﹐則殺亦罕也。」太祖深然之。洪武元年﹐上卽皇帝位﹐冊後。旣冊﹐謂羣臣曰「昔光武受命﹐嘗回思滹沱麥飯以勞馮異。唐徳長孫後﹐以其能周旋於隱太子構巢之問。今皇后同朕起布衣﹐閱歷憂患﹐每不憚灼肌體懷熱食飼朕﹐此不止麥飯也。至郭氏猜嫌﹐幾罹不測﹐後卒能多方彌縫﹐以脫朕於難﹐其與長孫之周旋險易何等。語曰﹕妻者齊也。又曰﹕家貧思賢妻。非後徳齊一﹐安有今日﹖其敢以富貴忘貧賤哉。」羣臣呼萬歲﹐旣而語後﹐後曰「妾聞夫婦相保易﹐君臣相保難。陛下不忘妾﹐妾願陛下尢不忘羣臣百姓。」﹝原評曰﹐一段𨿽似馮異傳﹐然文气直逼西京﹐與後漢稍異。﹞乃追封馬公爲徐王﹐鄭媼爲夫人﹐以無嗣﹐且不得公媼死所﹐乃瘞衮冕置冢戶立廟新丰裏﹐後歲時饗祀哀焉。淸江範孺人者﹐習女史﹐後令說古今賢後事﹐至竇太后﹐後曰「黃老者何教﹖而太后好之。」曰「黃老者﹐淸靜無所爲﹐不必爲仁義﹐而民自孝慈﹐是其教也。」後曰「孝慈卽仁義也。世有捨仁義爲孝慈者哉。」左右諸嬪有以明徳馬后比後者﹐後曰「吾安所及之﹐亦效之耳。」第後性本儉﹐嘗命練故織爲衾褥以賜貧民﹐緝裁余繒帛及織工治絲有荒類者﹐纂集爲衣帔以賜諸王公主。身禦瀚濯久紕不卽易﹐曰「此弋綈遣法也。周王之國﹐遣慈母江貴妃從﹐﹝一作孫貴妃﹞賜以已取禦紕衣一﹑杖一﹐曰﹕『王有過﹐則披衣杖之。』」卽違馳以聞。歲災﹐六宮皆蔬食﹐請上賑卹﹐上許之。後曰「儲備之不先﹐以致有此。夫賑以卹其後﹐不如儲之備於先爲有要也。」上深然其言。上意气豪略﹐威福多不測﹐後順事承指﹐每從容開導﹐其所補救﹐有爲外廷所未知者。先是參軍郭景祥總制和州﹐或言景祥子不孝﹐嘗持槊趣景祥﹐上曰「若此﹐當誅之。」後從容曰「妾聞景祥止一子﹐獨子者﹐必驕情也。然亦安至是﹐且陛下殺一人而遽至絕人之後﹐此非細也。毋亦廉而後殺之。」及廉之﹐果不實。上曰「微後言﹐幾誤斬郭氏祀矣。」李文忠守嚴州﹐上聽楊憲言﹐欲召攺爲揚州守。後曰「文忠賢﹐其行信於人﹐攺則失人心。且敵方壓境﹐守將未易動也。」上然之﹐文忠遂克杭州。春坊李希顏﹐爲諸王授經﹐擊王額以管。上怒甚﹐後解之曰「幾有使制錦而惡其翦者。夫曲謹婦寺之愛也﹐而以責師傅可乎﹖」宋濂以學士歸裏﹐坐孫罪被逮將刑﹐後念其有師傅功﹐急進曰「宋學士家居﹐豈知情者。妾聞裏塾延一師﹐尙終身敬衛之﹐況官家乎﹖」上曰「此非汝所知也。」會後侍上食﹐舉七向鼎﹐潸然而卻。上問故﹐後曰「妾痛宋學士之刑﹐而欲爲諸兒服心喪也。」上聞﹐投箸起﹐明日赦濂﹐攺安置茂州。吳興民沈秀﹐貲富侔國﹐曾爲上犒軍﹐而築都城三之一。上忌欲誅之﹐後諫曰「妾聞法也者﹐所以誅不法也﹐非所以誅不祥。民富侔國﹐民自不祥爾。夫不祥之民﹐天災有之﹐於國法何預焉。」乃釋秀戌雲南。嘗令死囚築都城贖刑﹐後曰「以役贖死﹐仁也。然以久瘐之囚而重之力役﹐得微仍以役死乎﹖」上爲罷其役﹐釋之。後慈愛性成﹐而尢持大體﹐嘗曰「施恩必使徧﹐然推之有差等也。今民間眾庶固多艱難﹐獨念京朝官去井裏挈妻子僮僕奔走事上﹐而俸入有限﹐反多徧謫﹐差祿之謂何﹖」乃勸帝厚日給﹐別賜諸饔錢﹐且請太學生之攜妻室者﹐置家糧﹐名紅板倉糧﹐皆後恩也。後細務必親﹐旣貴﹐尢自主饋事。近臣及奏事官朝罷必會食﹐後每取嘗之。卽不旨﹐必爲上言責光祿卿。至禦膳日上﹐後必省祝﹐宮人請自重﹐後曰「事夫親饋食﹐禮也﹐且上性嚴急﹐萬一偶失飪﹐吾得承之﹐汝輩堪此耶。」他日羹寒﹐上翻羹污後衣﹐後令焯再進﹐他無所責。上嘗怒宮人﹐後亦怒﹐令付宮正司治罪﹐上稍解。問後曰「不自責﹐付宮人﹐何也﹖」後曰「妾聞賞罰惟公﹐足以服人﹐故明主不以喜怒加刑賞。當陛下怒時﹐恐有奇重﹐付宮正則酌之矣。卽陛下論罪人﹐亦有司者治之耳。」上曰「爾怒何也﹖」後曰「妾之怒﹐所以解陛下怒也。」後初知書﹐及貴﹐益好學﹐嘗謂上曰「法屢更必獘﹐法獘則姦生。民數擾必困﹐民困則亂生。」上曰「至哉言也。」命女史書之冊。嘗俘元寶玉至﹐陳於廷﹐後陽認之曰「元有是﹐何以失之﹖」意者﹐此非寶與﹐上曰「朕知之矣。後多學﹐必謂珠玉非寶﹐惟善爲寶也。」後拜曰「如陛下言。」﹝原評曰「不以爲諷諫﹐而以爲銜弄多學」一語﹐不可刪去。﹞洪武十五年八月﹐後疾﹐羣臣請禱醫﹐後曰「生死﹐命也﹐禱醫何益。且醫一不效﹐或致錄醫﹐是重吾過也。」上問﹕「有言乎﹖」曰「陛下與妾起布衣﹐藉陛下神聖﹐得貴爲母后足矣﹐復何言。所願言者﹐惟陛下求賢人納讜諫而已。」是月丙戌崩﹐年五十一。上悲悼﹐終身不再立後﹐九月葬孝陵。﹝葬日各不同﹐故不錄。﹞以成穆孫貴妃﹑永貴妃﹑江貴妃﹐越日太廟。逾年﹐宮人思之﹐作歌曰﹕我後聖慈﹐化行家邦。撫我育我﹐懷徳難忘。懷徳難忘﹐於萬斯年。泌彼下泉﹐悠悠蒼天。後生懿文太子標﹑秦王爽﹑晉王岡﹑成祖文皇帝﹑周王肅﹑寧國﹑安慶兩公主。初謚曰孝慈皇后﹐永樂元年上尊謚曰孝慈昭憲至仁文徳承天順聖髙皇后。嘉靖十七年復上尊謚曰孝慈貞化哲順仁徽成天育聖髙皇后。初後生成祖﹐有龍見於寢。嘗夢微時野歸﹐遇賊皆紅冠追之﹐成祖以馬進﹐扶後執﹐賊見成祖皆避去。後以故鐘愛之﹐然勿言所夢。及上厭太子柔弱﹐曰「非繼體也。」後始以夢告﹐仍戒勿泄﹐而其後卒有靖難之事。貴妃孫氏﹐陳州人﹐父和卿﹐以仕元偕妻晁氏﹐至常州家焉。元末兵亂﹐妃父母相繼死﹐獨長兄瑛有材幹﹐辭家遠遊﹐久未歸。妃年十三﹐隨其次兄避兵江都。將以次北還﹐而江都城陷﹐又死。元帥馬世熊妻得妃﹐育爲女﹐年十八﹐未字也。上求有容徳者納宮中﹐人或以妃告﹐及按果然﹐遂納之。妃敏慧端麗而嫻禮法﹐言動皆中矩。髙後嘗謂上曰「古賢女也。」妃痛無外家﹐間一請上﹐求兄瑛所在。久之﹐得瑛﹐官參省。上卽位﹐冊貴妃﹐位冠諸妃上。妃佐髙後相六宮事﹐髙後以慈﹐妃以法﹐皆相濟得治。洪武七年九月癸未﹝一作庚寅﹞死﹐年三十二。上震悼﹐賜謚成穆。妃無子﹐只生四女。上命周王肅主其喪﹐服慈母三年﹐皇太子諸王皆期﹐並敕詞臣撰《孝慈錄》。凡庶子爲生母服三年﹐眾子爲庶母皆期﹐推妃恩也。時命有司營厝於朝陽門外﹐褚岡之原﹐賜兄瑛田租以供歲祀﹐而其後髙後陵。郭寧妃﹐臨淮郭山甫女也。山甫善相人﹐上龍潛時﹐嘗遊臨淮﹐過山甫家﹐山甫自外至﹐見上大驚﹐急呼內治饌。治畢﹐夫婦捧七箸侍上飲﹐笑語甚歡。中酒﹐闔外戶跽曰「公非常人也﹐自愛。」嘗言鐘離有王者气﹐當在公矣。上去﹐山甫謂諸子﹕「若曹皆田舍郎耳﹐而有封侯之相。吾初疑之﹐今始知以是也。」﹝原評曰﹕此等形寫在史公髙紀之上。﹞乃遣其二子從龍渡江﹐而親飾妃納一室﹐侍孝慈皇后行間。洪武三年﹐封寧妃。孝慈崩﹐妃攝六宮事﹐稱皇寧妃。生一子﹐名檀﹐封魯王。上甚念山甫﹐及妃貴而山甫已死。乃累贈山甫爲營國公﹐二子皆以開國勛封侯。如山甫言﹐長子興﹐鞏昌侯。次英﹐武定侯。皇淑妃李氏﹐壽州人﹐其父傑。當洪武初曾以廣武衛指插北徵﹐戰而死。十七年九月冊淑妃﹐以髙皇后服闋不立後﹐進爲皇淑妃﹐攝六宮事。郭惠妃者﹐滁陽王長子郭大捨女。滁陽生三子﹐皆非命死﹐獨大捨遺一女﹐封惠妃。人有相郭氏宅者曰﹕宅有女﹐當大貴。初惡其言﹐至是驗。徐王托孝慈於滁陽﹐滁陽育之﹐亦郭氏女也。妃生蜀王﹑預王﹑谷王及汝陽﹑永嘉二公主﹐預王卽代王。胡妃﹐臨淮人﹐父顯﹐以世開國功襲定遼都指揮同知﹐進都督﹐旣而攺武昌護衛。妃生一子﹐名楨﹐封楚王。〖建文帝朝〗孝康皇后常氏﹐懿文皇太子妃﹐開平王遇春女也。洪武四年﹐冊爲皇太子妃﹐旣而有疾﹐死。太祖哀之﹐爲輟朝三日。髙後素服臨﹐謚曰懿敬。建文元年﹐追尊懿文皇太子爲孝康皇帝﹐廟號興宗﹐遂尊妃爲孝康皇后。永樂攺元﹐復降稱懿敬皇太子妃﹐懿文陵。其後嘉靖二十年﹐孝宗張皇后崩﹐廷臣議尊謚﹐有以孝康進者﹐或曰「此興宗皇后謚也。」世宗曰「興宗旣降尊﹐襲之何害。」遂謚孝康﹐蓋世宗有微意云。建文太后呂氏﹐壽州人。洪武十一年﹐冊爲皇太子繼妃。國初有呂本曾仕元爲總管府﹐已而歸順﹐官吏部尙書﹐出爲都轉運鹽使﹐是其父也。妃生虞懷王雄英及建文皇帝﹑吳王允通﹑衡王允堅﹑徐王允熙。建文元年﹐尊妃爲皇太后。靖難兵至金川門﹐遣人迎太后。太后至軍中﹐成祖再拜﹐自陳不得已起兵之情﹐太后無一言慰勞而返。及返﹐未至宮﹐宮中火起。遂於是年七月﹐隨幼子允熙﹐居懿文陵。永樂攺元﹐革太后號﹐復稱皇嫂皇太子妃。建文皇后馬氏﹐光祿少卿馬全女。洪武二十八年十月﹐冊後爲皇太孫妃。建文攺元﹐立爲後。生二子﹐文奎﹑文圭。靖難兵入城﹐而後崩於火﹐聞者哀焉。〖成祖朝永樂〗徐皇后﹐成祖後也。武寧王徐達以張夫人妒﹐太祖爲之娶謝氏。生後而賢﹐幼時誦書史﹐一過不忘﹐人稱女諸生。然縝愼不狎獵﹐每觀書﹐得一善事﹐必一再思曰「柰何效之。」太祖聞其賢﹐親召達﹐乞聘爲燕王妃。洪武九年正月授封冊。髙皇后深愛之﹐曰「眞吾婦也。」燕王之國﹐後理王宮政﹐甚治﹐乃以居。髙皇后喪﹐斷酒肉三年﹐每語及髙皇后輒流涕。成祖問後﹕「髙皇后遺言多可誦﹐顧何言最要﹐後能舉之乎﹖」後一一舉之﹐無所遺。靖難兵起﹐後畱與世子居守。李景隆攻城﹐城幾陷﹐後親率諸將校妻擐甲登陴﹐挾矢石禦之﹐敵遂以卻。洪武三十五年﹐上卽皇帝位﹐乃以十一月壬辰冊皇后。後明於治理﹐每言南北兵爭久﹐民敝﹐宜急休息。而上方用人﹐稍稍以新舊爲間﹐後力爲解釋。有曰「伊呂宮散﹐卽勝朝猶用之﹐況太祖所遺者乎﹖」﹝原評曰﹕此學問語﹐惜以成祖之英敏而反不及此。﹞後弟增壽﹐當建文時﹐曾以國情輸之上﹐而建文君誅之。至是議贈爵﹐後不可。上曰「後欲爲漢明徳耶﹐顧今豈以外戚故封之。」竟封定國公而命其子景昌襲其爵。命下始告後﹐後不謝﹐曰「非妾志也。」會冊皇太子及漢趙二王﹐後以爲太子仁﹐不可忝主器。而二王不馴﹐勸選宮僚﹐且請仍用廷臣兼署之﹐曰「一則任使﹐一則疑隙不生﹐此髙皇帝善制﹐此宜萬世永遵者。」嘗問陛下﹕「所與共治者何也。」上曰「六卿理政務﹐翰林職論思﹐皆是也。」後曰「請得悉召諸命婦觀之。」上許諾﹐及召入徧觀﹐喜甚﹐各賜以冠服鈔幣﹐且諭之曰「凡婦相夫﹐豈止衣服饋食云爾﹐必將有徳行之助焉。古公侯夫人﹐及大夫士之妻﹐其能助成夫徳﹐載諸簡牘夥矣。今上所共理者﹐六卿翰林之臣也。爾諸命婦﹐詎無所以贊於內者。夫百姓安則國家安﹐國家安則君臣夫婦皆安﹐此所當共勉者也。且夫朋友之言﹐有從有違。夫婦之言﹐婉而易入﹐爾其思之。」又召翰林學士解縉﹑黃淮﹑胡廣﹑胡儼﹑楊榮﹑楊士奇﹑金幼孜妻﹐見柔徳殿﹐各賜勸勉﹐且賞賚甚至。後嘗輯《女憲》《女誡》諸書﹐采其要者﹐作《內訓》二十篇。曰徳性﹐曰修身﹐曰愼言﹐曰謹行﹐曰勤勵﹐曰儆戒﹐曰節險﹐曰積善﹐曰遷善﹐曰崇聖﹐曰景賢範﹐曰事父母﹐曰事君﹐曰事舅姑﹐曰奉祭祀﹐曰母儀﹐曰睦親﹐曰慈幼﹐曰逮下﹐曰待外戚。又纂古嘉言善行匯一編﹐名《勸善書》﹐頒行天下。永樂五年七月﹐後疾﹐上臨問﹐後以「求賢才﹐明邪正﹐厚宗室﹐抑外戚」爲請﹐上納之。旣而謂皇太子曰「往者靖難時﹐諸從徵婦之居畱者﹐皆爲我授兵嬰城捍敵﹐往往扯衿纏﹐瀝粉汗﹐每愧無以謝之。聞上將北巡﹐吾欲於此時爲追請恩澤﹐今不逮矣。」又曰「積善如登山﹐久必髙。積惡如穿坎﹐久必陷。」乙未崩﹐年四十有六。後生仁宗及漢庶人髙煦﹑趙王燧﹐永安﹑永平﹑安成﹑咸寧四公主。上慟曰「吾從此不得聞善言矣。」乃爲後薦大齋於靈谷﹑天禧二寺﹐聽羣臣致祭﹐光祿卿營齋事惟謹。十月甲午﹐冊謚曰仁孝皇后。七年﹐葬天壽山﹐升太廟。二十二年﹐仁宗卽位﹐攺葬長陵﹐上尊謚曰仁孝慈懿誠明莊獻配天齊聖文皇后。昭獻王貴妃﹐蘇州人也﹐隨父宦在京。永樂初﹐選擇良家女﹐妃入宮﹐冊爲昭容。時宮中上下多朔產﹐略少委曲。獨妃具才徳﹐能從容婉娩以行其意﹐以故妃佐理宮政稱愜伏﹐仁孝愛之。永樂七年﹐仁孝服闋﹐進貴妃﹐上自仁孝崩後﹐在宮多任性﹐間或躁怒﹐宮人皆惴惴懼。妃特輾轉調護﹐徐俟意解。自皇太子﹑親王﹑公主以下﹐皆重賴焉。十八年七月丙子﹐以疾死。上震悼﹐爲輟朝五日﹐賜祭謚照獻貴妃。命禮臣考髙皇帝成穆貴妃故事﹐一視其喪葬﹐以寵卹之。權妃者﹐朝鮮人。永樂七年五月﹐朝鮮貢女充掖庭﹐妃隨眾女入。上見妃色白而質復粹﹐問其技﹐出所攜玉吹之﹐窈眇多遠音。上大悅﹐驟拔妃出眾女上。逾月﹐冊賢妃﹐授妃父永均爲光祿卿。八年十月﹐妃侍上北徵﹐凱還而疾﹐至臨城曰「不能復侍上矣。」遂死。上哀悼﹐親賜祭﹐謚曰恭獻﹐命厝其柩於澤縣﹐敕縣官守之。時朝鮮所貢女﹐其見具位號者﹐復有任順妃﹑李昭儀﹑呂婕妤﹑崔美人四人﹐皆命其父爲京朝官。順妃父添年爲鴻臚寺鄕﹐昭儀父文﹐婕妤父貴眞爲光祿少卿﹐美人父得霖爲鴻臚少卿。其後永均以宣徳﹝一作洪熙﹞中卒。訃聞﹐上仰推先澤﹐遣中官賜祭。賜其家白金二百兩﹐文帛表裏有差。●卷二〖仁宗朝洪熙〗仁宗皇后張氏﹐河南永城張麒女也。麒由兵馬指揮使封彭城伯﹐生二子﹐一女﹐卽後也。後以洪武二十六年﹐冊燕世子妃。永樂二年四月﹐攺冊爲皇太子妃。時仁宗體肥﹐腰腹經數圍而累贅。上命與諸王馳馬﹐仁宗辭不能。上大恚﹐命有司減仁宗膳﹐仁宗危甚。會上令監國﹑二王播流言中之﹐幾易儲。後內寬仁宗﹐而外事成祖及仁孝皇后甚謹﹐重得仁孝心。仁孝每言於成祖﹐成祖亦意解。嘗曲宴內苑﹐仁宗侍成祖﹐見仁宗色變﹐唾而詈。移時指後曰「此佳歸﹐他日當承我家﹐脫微此﹐廢爾久矣。」後起﹐頓首謝﹐頃之﹐忽失後所在。上怪﹐使覓後﹐則後方親入宮庖﹐手湯餅出薦。上且感且喜﹐顧仁孝。﹝原評曰﹕三字人所忽﹐此段傳神全在此三字。﹞仁孝爲慰勞泣下﹐乃呼仁宗及後前劇飲﹐盡歡乃罷。由是太子得不易。永樂二十二年十月﹐仁宗旣卽位﹐命英國公張輔持節冊皇后。明年仁宗崩﹐宣宗立﹐尊爲皇太后。凡軍國大事﹐悉上皇太后忝決。皇太后亦每事諮詢﹐不敢以聽政自居﹐擅外廷議。方是時﹐海內太平﹐上入奉起居﹐出侍遊宴﹐四方貢獻﹐𨿽瓜果微物﹐亦必先上皇太后﹐然後嘗食﹐兩宮慈孝聞天下。宣徳三年﹐太后遊西苑﹐上親掖輿﹐皇后皇妃皆從行。泛舟登萬歲山﹐上捧觴上壽﹐獻詩頌太后。太后亦賜觴諭上以保境安民至意﹐上稽首謝。五年二月﹐謁長陵﹑獻陵﹐上親橐﹐騎導至河橋下騎扶輦行。旣過復騎﹐畿民觀者夾道傍﹐皆感悅呼萬歲。時陵園父老適迎至﹐太后顧上曰「百姓以君能安民﹐故不憚遠赴﹐趨承踴躍﹐爭欲得一望顏色。倘無以安之﹐則天下之望君者﹐不止是矣。」上拜謝。及還﹐上奉太后過乓﹐召婦女問生業安否﹐婦女應對俚朴如家人然。太后喜﹐賜鈔幣飲食。時有以野蔬﹑村酒獻者﹐後嘗訖﹐復賜上曰「此乓味﹐當知之。」扈臣張輔﹑蹇義﹑楊士奇﹑楊榮﹑金幼孜﹑楊溥請候見行殿﹐太后慰勞之﹐賜酒饌及白金文綺﹐且曰「爾等皆先朝舊臣﹐今日之淸寧﹐得展遊宴﹐𨿽祖宗實之﹐亦卿等輔相力也。其勉導嗣君無忽。」輔等頓首謝﹐是日諭上作《賞春賦》。他日上謂士奇曰「太后謁陵還﹐悉能道汝輩姓名及所行事﹐謂張輔﹐武臣也﹐而達大義﹔蹇義﹐厚重小心﹐但少斷耳﹔惟汝能正言無所避﹐先帝或數不樂﹐然終能從汝﹐以致不敗﹐特三事未從﹐可悔也。」士奇謝。太后遇外戚嚴﹐兄彭城伯﹑弟升忠安伯至醇謹﹐時諭以恭儉毖飭﹐保家族﹐不許預議國事。楊士奇每言「升果賢﹐非他戚比」。卽所議事﹐鮮非是者﹐其預令議便﹐太后終不許。曁宣宗又崩﹐英宗方九歲。太后謂國福長君﹐欲召立襄王不果。英宗旣嗣﹐大臣請太后聽政。太后曰「毋壞我家法﹐凡事付閣議﹐然後行。」致書兄及弟升﹐第朝參勿干預一切。特除去宣宗宮中諸玩物及不急諸務﹐特勗上以學﹐又數語洪宣間委任股肱事。故是時﹐天子尊師傅﹐興學校﹐舉任賢才﹐爲一代極盛。正統二年﹐太后禦便殿﹐召張輔﹑楊士奇﹑楊榮﹑楊溥﹑胡氵熒入。上東立近榻﹐輔等立西﹐下女官佩刀劍雜侍。太后召輔等前曰「卿等皆舊臣﹐嗣君幼﹐幸同心爲社稷計。」又語士奇﹑溥曰「先皇帝監國﹐時念二卿孤忠。及在位﹐猶時時道之。言在耳﹐不忘也。」士奇等伏地謝﹐乃顧謂上曰「此五臣皆先朝所簡﹐帝其重之﹐凡事非五臣贊決勿行也。」先是中官王振者﹐在宣宗時﹐曾以技巧逆上意。後用英宗伴讀﹐恩秉司禮監﹐惡未著也。然而太后知其姦﹐故當大臣請垂簾時﹐太后令一切政務﹐必閣下議決。越日﹐遣使一至閣﹐詢若日議若事﹐俟閣臣列奏﹐太后親驗之始行。或出振不赴閣議者﹐必立召振﹐責格其事。其防如此﹐然終恐振不可制﹐﹝原評曰﹕急著此段則後之懲振自嚴。舊本或遺此﹐或將此記他處﹐俱失篇法。﹞至是令呼振。振至﹐太后色頓攺曰「汝侍帝起居多不法﹐今賜汝死。」女官抽刃加振頸。帝跪請﹐五臣隨帝跪。太后曰「此輩誤人國多矣﹐帝烏知之。」旣而曰「且以帝及諸公故﹐寬汝勿再也。」由是振終太后世﹐不敢預大政。七年乙巳十月﹐太后崩。遺詔曰「吾自洪武中﹐配仁宗皇帝三十餘年。及爲未亡人﹐又十有八年。今得全歸﹐從先皇帝地下足矣。惟是國家至重﹐當以愛人爲保國之本。爾諸臣咸佐帝行仁政﹐秉忠勤勿懈。諸后妃家遵皇祖訓戒﹐勿干預國事。喪服遵仁宗遺詔﹐以日易月。天地祖宗社稷之祭﹐不可以卑廢尊。及百神之祀﹐皆循常例勿停。」十一月丁巳﹐上尊謚曰誠孝恭肅明徳弘仁順天啟聖昭皇后。越日太廟﹐合葬獻陵。後生宣宗及越王瞻墉﹑襄王瞻善。方太后大漸時﹐召大臣榻前﹐問國家尙有何大事未舉者。士奇言「建庶人立四歲﹐𨿽已亡﹐當復其位號﹐修其實錄。太宗詔『有收方孝孺諸臣遺書者死』宜弛其禁。」太后默然未答﹐若不省者。諸臣受顧命遽出﹐故遺詔不及焉。〖宣宗朝宜徳〗恭讓胡皇后者﹐宣宗廢後也﹐名善庠﹐濟寧人﹐父榮生七女。洪武初﹐長女名善圍﹐以才色給事掖庭﹐充尙宮﹐頗見任使。榮故於是時得授錦衣衛指揮。至永樂十五年﹐有詔選皇太孫妃。司天奏星气見奎婁﹐當在濟河間求之。使者下濟寧﹐因以榮第三女進﹐則後也。按之合法相﹐遂於是年冊皇太孫妃。先是鄒平孫忠者﹐由太學生擢永城主簿﹐生一女﹐姣皙而慧。仁宗張皇后﹐永城人也﹐其母彭城伯夫人﹐曾見孫氏女於主簿官舍﹐奇之。會永樂八年﹐太宗謂皇太孫長當擇配。彭城夫人稱孫氏女賢﹐乃因張皇后言於太宗﹐太宗取孫氏入宮。甫十歲﹐卽令張皇后育之﹐已七年矣。﹝原評曰﹕此以合傳體敍二後事方有眉目﹐舊史如隔幔張炬﹐絕不明白。﹞至是詔選妃﹐以司天奏故﹐竟冊立胡氏﹐而以孫氏爲之嬪。彭城夫人每爲張皇后喞喞﹐而張皇后賢﹐不言也。﹝原評曰﹕著此句又著下句﹐俱見筋節。﹞是時仁宗知其事﹐故於仁宗嗣位﹐冊孫氏嬪時﹐特賜孫氏得服妃冠服。宣徳攺元﹐尊張皇后爲皇太后。皇太后有旨﹐謂兩家定位久﹐無可議﹐仍冊胡氏爲皇后﹐孫氏爲貴妃。故事冊皇后用金寶金冊﹐皇貴妃而下﹐金冊無寶。時宣宗初嗣位﹐意亦稍稍向孫氏﹐特爲孫氏請寶於太后。敕尙寶制金寶如後﹐賜孫氏﹐當時疑之。旣而上頗事遊幸﹐且好弄。後數數規諷﹐上稍厭後。適後疾無子﹐而貴妃﹐宮人有身者﹐貴妃隱之爲已有。二年十一月﹐宮中傳言貴妃生皇第一子﹐上遂召張輔﹑蹇義﹑楊榮﹑夏原吉﹑楊士奇入。諭之曰「朕有一大事與卿等議﹐固出不得已﹐然亦決矣。朕三十無子﹐而中宮屢身不得育﹐頃且病。日者言中宮祿命必無子﹐今貴妃有子﹐當立爲嗣。夫母以子貴﹐禮也。特何以處中宮。」輔等皆不答。上乃舉後過一二顧榮﹐榮進曰「是可廢也。」上曰「廢後有故事耶﹖」義曰「宋仁宗廢郭后爲仙妃是也。」時輔與原吉﹑士奇﹑嘿然無言。上特問士奇﹐士奇曰「臣事帝後﹐猶子事父母也。寧有爲人子而議廢母者。」榮曰「上命也。」士奇曰「正惟上命﹐勿輕出耳。」輔與原吉是士奇﹐且曰「此大事非羣議不可。」上曰「不貽外議乎﹖」士奇曰「宋仁宗廢後﹐孔道輔範仲淹極言其非﹐因率臺臣十數人入諫見黜。夫廷臣非之﹐至今史冊猶譏之﹐誰謂無議哉。」旣退﹐榮謂原吉曰「上志久矣﹐恐非臣下所能止者。」原吉曰「然廢之不可也。」士奇曰「卽上所舉中宮過﹐亦何一當廢者﹐而輕言若是。」明日﹐上召榮﹑士奇至西角門問曰「昨議云何。」榮出懷中紙條「後當廢事」以進。上覽未及竟﹐艴然曰「渠曷有此。」顧士奇﹕「爾何言﹖」對曰「漢光武廢後﹐詔書有曰『異常之事﹐非國休福』。宋仁宗廢後而後復悔之。顧陛下詳愼﹐幸勿卻休福而貽後悔。」上不懌罷。他日又詔問五人﹐輔﹑原吉對如前。士奇曰「皇太后神聖﹐豈無旨者﹖」上曰「與卿等議卽太后旨也。」是日議未決。最後乃獨召士奇於文華殿﹐屏左右諭曰「朕丐卿﹐必欲卿處之如何﹖」士奇曰「此非臣所能處也。」上曰「𨿽然﹐以丐卿。」如是者三。士奇俯久之﹐仰而曰「中宮與貴妃無嫌乎﹖」﹝原評曰有﹕明一代多廢後﹐自此始。大臣依回處寫出可惜。﹞曰「無之﹐頃中宮病逾月﹐而貴妃日過視﹐且倍殷也。」士奇曰「若然﹐曷若乘中宮有疾﹐而陛下導之使辭讓焉。」上曰「善﹐卿第勿言﹐俟朕入導之。」數日復召士奇曰「如卿言﹐中宮果辭讓﹐𨿽太后不許﹐貴妃亦不受﹐然中宮意決矣。」士奇曰「若此﹐願陛下待兩宮均等﹐無厚薄﹑無崇庳﹐終之始之。昔宋仁宗廢郭后而恩意彌篤﹐可監也。」上曰「朕不食言。」明日以諭議等﹐議等皆曰「善。」上乃敕禮部﹕「皇后自罹多病﹐不能承饋祀。重以無子﹐懷謙退﹐上表請閒。朕念伉儷重﹐屢拒不納。而後懇再三﹐不得已已從所請矣。夫因其謙徳而遂尊之﹐禮也。其稱號﹑服食﹑侍從悉仍舊不攺如敕。」乃更立孫氏爲後﹐而後竟廢。後乃退居長安宮﹐性本恬不喜事華飾﹐至是學淸淨﹐奉黃老爲仙姑。張太后甚憐之﹐特召入﹐居淸寧宮。凡內廷朝會饗宴﹐必命後居孫後上﹐孫後常怏怏。英宗立﹐尊張太后爲太皇太后﹐孫後爲皇太后﹐後益謙讓﹐然視後如故。正統七年﹐太皇太后崩﹐後祭奠列名妃嬪中﹐竟不得與孫後齒﹐因痛哭不巳﹐逾年亦崩。下外庭議喪禮﹐時楊士奇病﹐在告諸臣就問之。士奇請用後禮葬﹐諸臣曰「此非內庭意也。」士奇面牀陰不言。諸臣竟用嬪禦禮﹐別葬於金山﹐謚靜慈仙師。天順六年﹐孫太后崩。英宗皇后錢氏﹐嘗事後﹐知後賢﹐每爲英宗言後無罪廢。羣臣畏太后﹐殮葬謚號皆無禮傷之。英宗問李賢﹕「胡母后以疾請閒耳﹐謚仙師豈令典耶﹖朕欲尊上皇后謚﹐且飾其陵寢﹐饗殿神主﹐皆得更制如奉先殿式何如﹖」﹝原評曰﹕英宗復胡後位號﹐與止宮妃殉葬皆足爲千古法式。第復位號事﹐稍涉私嫌﹐猶不及孝宗之公﹐若止殉﹐則度越遠矣。﹞賢頓首謝稱善。上敕羣臣﹕「皇考以胡母后多疾﹐聽其請閒。朕以沖齡﹐當母后令終﹐上謚無狀﹐心甚缺然。」其攺議尊謚﹐令所司修葺陵寢﹐饗殿如制。七年七月己未﹐禮部尙書姚夔等議上尊謚﹐曰「胡太后入嬪先皇﹐久專宮閫。嗣任姒之徽音﹐慕黃老之淸淨。讓位別居﹐優遊卒歲。顧典禮未行﹐重違素志。尊崇有自﹐特發宸衷。夫有至行者﹐必受令名。愼追遠者﹐可風末俗。先太后謙讓如彼﹐我皇上克念如此。至徳大孝﹐古今罕有。臣等躬逢盛事﹐不敢掩忽。」謹議上尊謚曰恭讓誠順康穆靜慈章皇后。乙丑修陵寢。甲戌遣駙馬都尉石詣陵所上冊寶焉。宣宗繼後孫氏﹐鄒平人。永樂八年選入宮﹐十五年爲皇太孫嬪﹐二十二年攺稱皇太子嬪﹐宣徳攺元冊貴妃。時𨿽立皇后胡氏﹐而後以無子且多病﹐將遜位與妃。妃乃謬敬後﹐後病﹐妃故朝夕視﹐陽爲憂勞。及妃稱有子﹐後上表退讓﹐請定國本。妃猶固辭曰「皇后病已自有子﹐吾子敢先皇后子耶﹖」宣徳三年三月﹐以後表遜﹐故竟冊貴妃爲皇后。子爲皇太子﹐是爲英宗。英宗卽位﹐上尊號曰皇太后﹐車駕北狩﹐後用於謙策﹐斥議遷者﹐而命成阝王入監國﹐社稷安。成阝王卽位﹐尊後曰上聖皇太后。時英宗在迆北﹐後嘗寄禦寒衣裘﹐手自縫織。及居南內﹐後時時遣使問候﹐遺珍饌﹐且數自入視。會守者王城舒良密謀﹐伺後入﹐當白景皇帝﹐畱後南內。後聞始不往。旣而石亨﹑曹吉祥等謀奪門﹐密白後﹐後許之。英宗復辟﹐上徽號曰聖烈慈壽皇太后。先是宣宗冊後爲嬪﹐時賜嬪冠服。及冊妃賜妃寶﹐皆非制。﹝原評曰﹕此用略筆﹐後用詳筆﹐一詳一略﹐當與胡後記參看。﹞明初﹐宮閨無上尊者。時岷王徽享﹐因禮部尙書楊善以請﹐英宗難之曰「恐非祖宗法﹐貽後議也。」其後尙寶卿錢溥﹑兵部尙書陳汝言復以爲請﹐且曰「復辟時非太后有詔﹐誰敢提兵入禁門者。今曹石等皆受賞﹐而太后尊號缺然﹐是逮卑而反遺尊也。」上從之。然而明代之廢後上後徽號﹐凡宮閨破例﹐皆自後始矣。後端愼而有裁決﹐然故識大體﹐其待外家皆有法。初王振肆橫﹐祭酒李時勉遇振車不下﹐振怒。廉時勉他過﹐械其首示文廟前。太后聞﹐大驚﹐召上曰「祭酒者﹐國子師也﹐至重。卽有罪﹐柰何戴囊頭辱之﹐謂觀瞻何﹖」上謝不知﹐太后大怒曰「卽不知﹐何用汝作皇帝。」帝遣問﹐知振所爲﹐立釋之。土木之變﹐太后知於謙能任難﹐卽以侍郎升本兵。復辟後﹐太后憐謙忠社稷﹐以不賞死﹐面詰上曰「何爲不畱謙。」上稱悔悟。至若後父忠﹐在永樂初爲永城主簿。母董氏﹐年九十﹐有子五人﹐繼宗﹑紹宗﹑顯宗﹑續宗﹑純宗及諸孫數十人﹐並以後故﹐賜官爵﹐繼宗爵會昌侯。董興﹐董太夫人弟﹐亦以奪門功﹐封海寧伯。然太后無私外家意﹐時繼宗已侯﹐復有爲紹宗言者﹐上謂李賢曰「孫氏授官﹐必數請而後得之﹐然太后猶怫怫不樂﹐曰『我家有何功而冒濫至此』。今左右復爲之求恩﹐謂慰太后心﹐不知正不爾也。」賢頓首稱嘆﹐因曰「祖宗家法﹐外戚總不得預政。今會昌侯典禁中﹐太后知之乎﹖」上曰「近侍初言京營者﹐所以禁非常﹐非皇舅領之不可﹐故與之。實非太后意﹐且太后未嘗不悔也。」會顯宗奴客奪莊田﹐私造店房﹐奪估人貨﹐上命議如法。其兄會昌侯乘間請﹐且乞太后念董太夫人﹐太后曰「豈可以親故﹐國法也。」敕還田﹐毀店房﹐械其奴客戍之。天順四年﹐淸冒迎駕功﹐許檢舉。繼宗檢舉其子弟家人﹐共二十餘名。上用李賢言﹐令革去家人﹐存子弟名。曰「若白太后不侯矣。」六年九月崩﹐上尊謚曰孝恭懿憲慈仁莊烈齊天配聖章皇后﹐合葬景陵﹐主廟。景泰吳太后者﹐宣宗妃﹐景帝母也﹐丹徒人。宣宗以宣徳中冊吳氏爲賢妃。景帝卽位﹐尊爲皇太后。英宗復辟﹐復稱宣廟皇賢妃。成化中死﹐父彥忠﹐先官都督卒。子安﹐封安平伯﹐天順元年削爵。郭嬪﹐名愛﹐字善理﹐鳳陽人。穎悟警敏﹐有文章名。宣宗聞之﹐納爲嬪﹐入宮二十日卒。嬪自知死期﹐書楚聲以自哀﹐其詞曰﹕修短有數兮﹐不足較也。生而如夢兮﹐死則覺也。先吾親而歸兮﹐獨慚乎予之孝也。心傍徨而不能已兮﹐是則可悼也。〖英宗朝正統天順〗睿皇后﹐英宗後也。姓錢氏﹐直隸海州人。洪武初﹐有錢萬者﹐以軍功封昭勇將軍﹐世襲金吾指揮使。再傳及貴﹐由金吾指揮使升中軍都督﹐追贈安昌伯。﹝一作後族微外家無封誤﹞娶明威將軍燕山衛指揮僉事包諒女﹐﹝一作後父貴以燕山護衛升指揮僉事誤﹞生後。正統六年正月﹐奉太皇太后懿旨﹐敕禮部選擇直隸﹑南京﹑鳳陽﹑淮徐﹑河南﹑山東﹑陜西官民家女子年十三至十五﹑容貌端潔﹑姿性純美﹑中禮度者﹐有司聘給其父母﹐親送詣闕。時後年十四﹐中選﹐迎入宮。八年四月冊爲後。十四年﹐上北狩﹐後盡出中宮所有貲仗變之﹐佐迎賀費。每夜露告天罷﹐卽臥地﹐因壞一股。復以久泣故﹐傷目。景棠元﹐遷後仁壽宮。及迎上還﹐後乃隨上居南城。上復辟﹐太監蔣冕白於皇太后﹐謂後無子﹐周貴妃有子﹐請立周貴妃爲後。上怒﹐立斥之。先是﹐太后陰以上爲子﹐人無敢言者。至是太后崩﹐後具言狀﹐且爲胡廢後白所枉﹐上始悟。然終莫知母宮人者爲誰也﹐甚恨。會後弟欽鐘﹐以從徵殉土木難。上念之﹐欲封其子雄﹐而後辭甚至。上以是益重後。然終念後無子﹐恐他日蹈胡後轍﹐特於彌畱時﹐遺命錢皇后﹕「千秋萬歲﹐後與朕同葬。」大學士李賢書冊﹐藏閣中。憲宗立﹐上兩宮尊號。周貴妃倚子責﹐故不欲與後齒﹐曰「豈有皇帝非其子而稱太后者。」倡言錢後無子﹐損肢體﹐久病﹐當視胡廢後故事﹐獨尊上生母爲太后。遂傳貴妃意﹐使太監夏時集外廷議。大學士彭時﹑李賢交爭之﹐且曰「胡太后以讓位故﹐遲於上尊。今太后名位在﹐未嘗讓也。」夏時曰「卽讓﹐何不可﹖」時曰「胡皇后讓位﹐宣廟在也。先帝已大行﹐臣子誰敢爲太后讓者。」夏時厲聲曰「公等敢二耶﹐二卽罪矣。」彭時仰天立語曰「兩宮同尊﹐皇上之孝也。臣子所不敢不尊者﹐正爲皇上全孝徳耳。錢太后已無子﹐又誰利耶。有太祖﹑太宗之遺法在﹐又誰二耶。」夏時入請命﹐良久出﹐令艸並尊詔。時復與賢議﹐特加正宮二字以別之。乃上後曰﹕慈懿皇太后。而上周後曰皇太后。當是時﹐上方營裕陵﹐時與賢復疏營三壙以俟﹐而上不之許。成化四年﹐太后崩﹐復集廷臣議葬事。彭時首言「梓宮當合葬裕陵﹐主廟﹐故制也﹐有何議。」夏時曰「所議者﹐謂慈懿無子﹐損肢體﹐必難以入山林耳。」彭時曰「慈懿母儀三十年﹐當先皇帝在時﹐未嘗以損肢體無子違寢禦也。夫先皇帝不異室﹐而爲臣子者﹐反謂其難與同穴﹐吾未敢聞。況先皇帝遺命在耶﹐﹝原闕約四百餘字﹞前旣共所尊﹐而身後更同其享﹐此後衤冀觀型所由起也。」疏入再下議。吏部尙書李秉﹑禮部尙書姚夔﹑廷臣九十九人﹐皆議如時言﹐且曰「萬一大行皇太后與皇太后千秋萬歲後﹐不合葬同﹐安保後來無議攺者。」上曰「卿等言是也﹐但朕屢請皆未得﹐乖禮非孝﹐違親亦非孝﹐卿等爲朕圖之。」明日詹事柯潛﹑給事魏元等疏上﹐又明日尙書姚夔等合疏上﹐皆執議如初。內旨猶傳別揆葬地﹐夔等乃率百官跪伏文華門候旨﹐自己至申。上諭羣臣退﹐眾叩首曰「不得旨不退。」於是商輅劉定之等皆入內勸﹐上降旨如羣臣議﹐羣臣齊聲呼萬歲退。七月丙子﹐上尊謚曰孝莊獻穆弘惠顯仁恭天欽聖睿皇后。九月庚申裕陵﹐然猶異隧﹐去英宗元堂約數丈﹐中窒之而虛右壙。待周太后﹐則隧道通焉﹐且又不得與於奉先殿配祭。弘治十七年﹐周太后崩。孝宗問劉健﹑李東陽﹑謝遷﹐出裕陵圖指示曰「此有二隧﹐然是隧中通﹐而是隧獨否。此當日中官爲之﹐外廷未曉也。朕見成化間有彭時﹑姚夔等疏﹐嘆先朝大臣﹐爲國如此﹐而猶有遺憾爾爾。」健遷等乃極言當時委曲先帝不得已之意。上曰「當時先帝亦惑於形家言耳。司天詔上干陵堂﹐恐漏風气﹐故因循聽之﹐朕今欲爲之一決。」因以指畫幣曰「皇堂窒﹐天地閉。﹝葉音必列反﹞皇堂一通﹐風气流行。朕意旣定﹐可無慮此。」健等力贊之。他日禦便殿問健等曰「太后廟禮如何﹖」健等言「二後自唐人始也﹐三後自宋人始也﹐漢以前一帝一後而已。曩者定議合配享﹐以孝莊太后居左。今大行太皇太后居右﹐如唐宋故事﹐臣等以是不敢復請。」上曰「二後已非﹐況三後乎﹖」遷曰「彼三後者﹐謂一繼立﹐一生母也。」上曰「凡事須師古﹐太皇太后﹐鞠育朕躬﹐朕豈敢忘﹐顧私情耳。祖宗舊制﹐一帝一後。今設並﹐則攺壞祖制﹐自朕始矣﹐不可。且卿輩尙不知奉先殿祭也。皇祖特座﹐一飯一匙而已。夫孝穆皇太后生朕﹐朕且設奉慈別祀之。今仁壽宮前殿寬﹐朕意欲奉太皇太后於此﹐他日奉孝穆王太后於傍﹐歲時享祀﹐如太廟禮如何﹖」﹝原評曰﹕聖主舉動可威。﹞東陽對曰「陛下言是也。」上曰「𨿽然﹐此大事須卿等確議。」時吳寬以禮部尙書掌詹事府事﹐立議曰「魯頌姜原宮﹐春秋考仲子之宮﹐皆別廟也﹐漢唐亦然。自宋始祭﹐其禮已謬。然猶是諸帝繼室﹐生前作配﹐非後世子孫所追尊者。惟李宸妃沒﹐仁宗悲慟﹐乃爲追。𨿽至情﹐然實非禮不足法。」上覽議大喜。翼日﹐出奉先殿圖示羣臣﹐指仁壽宮前可廟處曰「廟成﹐並遷孝穆太后於此。」皆對曰「善。」再問再對﹐遂命爲廟名。孝肅太皇太后殿在仁壽宮前﹐奉先殿西﹐其制中奉孝肅﹐左奉孝穆﹐中外稱合禮。頃之﹐奏監天欽陵事歲向不利﹐內官監亦言英廟寢傍﹐難以輕動﹐竟不行。上意終不已﹐就陵殿移英廟神座居中﹐孝莊居左﹐孝肅居右。憲宗太后周氏﹐英宗妃也﹐昌平人。初入宮爲貴嬪﹐正統十二年十月生太子﹐卽憲宗也。天順元年四月冊爲貴妃。八年正月﹐憲宗立﹐尊爲皇太后﹐與慈懿並。成化二十三年四月﹐上徽號曰聖慈仁壽皇太后。是年十月﹐孝宗卽位﹐加尊爲太皇太后﹐而徽稱如故。太后當憲宗時﹐憲宗孝﹐所以事養者備至﹐五日一朝﹐宴饗必躬親。每出遊﹐至尊必躬導寶輿。太后意所欲得﹐惟恐不得當。稍不豫﹐卽憂疑見顏色。以故慈懿葬事獨難太后﹐意久不能決。及孝宗入宮﹐紀太后暴死﹐懼罹不測﹐太后親育之。飲食起居﹐必護視得以無恙﹐故孝宗之事太后﹐過於憲宗。日夕問寢膳﹐定省不輟。太后偶瘍﹐孝宗夜吁天。適春郊當宴﹐以太后未安﹐詔罷。太后病已﹐特詔諭羣臣謂﹕「疇昔憲宗﹐以天下養﹐克盡子道。今皇帝嗣位﹐實能紹述先志﹐奉養加厚。予偶嬰瘍疾﹐皇帝夜起吁天﹐爲予請命。春郊罷宴﹐問視惟謹。頃者醫藥奏功﹐飲食如舊。以昔視今﹐父子一道。予甚嘉焉。」又謂﹕「予感帝孝﹐以爲天下物皆帝所有﹐無以報帝意。故托之語言﹐以彰聖徳。」﹝原評曰﹕孝宗實有可感語﹐亦諄切堪念。﹞且命副藏內閣﹐傳之無窮。而上於是時﹐亦奉表稱謝﹐一時中外稱慈孝焉。十一年十月﹐太后以淸寧宮災﹐遷居仁壽宮。越一年﹐淸寧宮成﹐太后還居之。先是太后家以恩澤封者甚眾﹐太后父能由慶雲伯進侯﹐加太傅。及死﹐進贈寧國公﹐謚榮靖。弟壽嗣慶雲侯﹐封長寧伯﹐尋加世襲。壽子璋瑾﹑瓚瑛﹑子瑭晉皆授錦衣衛指揮﹐千百戶。嘗與張鶴齡忿爭﹐哄聞上前﹐上以太后故不問。至是家有賜田﹐有司請釐正﹐上難之。太后聞曰「柰何以我故﹐令皇帝不得守法。」使歸田於官。而後有長弟名吉祥者﹐兒時好遊﹐遊卽去其家。爾時太后未入宮也﹐久之不歸﹐至天順中爲僧大覺寺﹐好遊如故﹐晝遊他所﹐夜卽宿報國寺伽藍殿中﹐太后亦忘之。報國寺者﹐都城宣武門外小寺也。太后夜忽夢枷藍神來告妃「弟在我殿中宿﹐妃知之乎」﹖其夜英宗夢亦如之﹐醒而相語﹐初不信﹐遣小黃門物色之。至則小黃門見吉祥坦腹臥伽藍殿中﹐遂擁以行﹐入白太后。大後時爲妃以告帝﹐帝召入大喜。使具言生平﹐太后泣下﹐因曰「弟爲僧﹐何如爲皇親耶﹖」吉祥曰「爲皇親何如爲僧。」﹝原評曰﹕其前後行徑只此一語已了﹞乃遣還寺﹐厚賜之。憲宗嗣位﹐太后爲拓報國寺﹐建大慈仁寺居之﹐賜莊田數百頃。其後壽與歸所賜田﹐身後隨見奪。而吉祥莊田藏寺中者﹐𨿽至今猶存焉。弘治十七年三月﹐太后崩﹐議上尊謚曰孝肅貞順康懿光烈輔天成聖太皇太后。詔撰冊﹐文未及上﹐孝宗尋與劉健﹑謝遷議立奉慈殿﹐別祀不廟。遂罷謚﹐仍稱太皇太后﹐語在睿皇后記。嘉靖十五年﹐遷太后奉慈殿主與紀邵二太后主並祀於陵殿﹐不系睿純別嫡庶云。王皇妃﹐順天人。與胡惠妃皆有寵﹐英宗遺命止宮妃殉葬。有云王妃他日宜合葬﹐惠妃葬桃山﹐亦宜遷來。以下諸妃﹐皆任其年終﹐次第陪葬。其後惠妃仍葬桃山﹐諸妃皆別葬金山﹐然竟無殉者。初太祖以四十六妃陪葬孝陵﹐其中所殉﹐惟宮人十數人。洪武三十一年七月﹐建文帝以張鳳﹑李衡﹑趙福﹑張弼﹑汪賓﹑孫瑞﹑王斌﹑楊忠﹑林良﹑李成﹑張敏﹑劉政由錦衣衛所試百戶﹑散騎﹑帶刀舍人進爲本所千百戶﹐其官皆世襲。以諸人皆西宮殉葬宮人父兄﹐世所朝朝天女戶者也。成祖以十六妃葬長陵﹐中有殉者。仁宗殉五妃﹐其餘三妃以年終﹐別葬金山。興熙元年七月﹐宣宗追謚皇庶母貴妃郭氏﹐謚恭肅﹔淑妃王氏﹐謚貞惠﹔麗妃王氏﹐謚惠安﹔順妃譚氏﹐謚恭僖﹔充妃黃氏﹐謚恭靖﹔其郭妃﹑二王妃﹐卽永樂二十三年十月所冊立者。宣宗殉十妃。宣徳十年八月﹐英宗追贈皇庶母惠妃何氏爲貴妃﹐謚端靖﹔趙氏爲賢妃﹐謚純靜﹔吳氏爲惠妃﹐謚貞順﹔焦氏爲淑妃﹐謚莊靜﹔曹氏爲敬妃﹐謚莊順﹔徐氏爲順妃﹐謚貞惠﹔袁氏爲麗妃﹐謚恭定﹔諸氏爲恭妃﹐謚貞靜﹔李氏爲充妃﹐謚恭順﹔何氏爲成妃﹐謚肅僖。其冊辭曰﹕玆委身而蹈義﹐隨龍馭以上賓﹐宜薦徽稱﹐用彰節行。嗣後皆無殉﹐自英宗始﹐惟景泰帝尙以唐妃殉﹐則天順元年事﹐在遺詔前。●卷三〖景泰朝帝〗景皇后汪姓﹐順天人﹐祖泉﹐金吾左衛指揮使﹐父瑛﹐中兵馬指揮使﹐皆以後封故﹐進都督。正統十年八月﹐英宗選擇王妃﹐得後而賢﹐冊立之。十四年﹐英宗北狩﹐成阝王由監國卽帝位﹐冊爲皇后。時京師新被鹵﹐凡死事及老弱殺傷者﹐暴骨滿原野。後下懿旨﹐令官校掩埋﹐且勸帝設齋醮卹之。第後無子﹐生二女。而次妃杭氏生一子﹐名見濟。景泰三年五月﹐將廢英宗子憲宗爲沂王﹐而立見濟爲皇太子。議定﹐後執不可﹐謂﹕「若此﹐恐礙監國名。夫猶是祖宗之天下﹐已代之爲帝而反其子﹐讓也。讓則公﹐公則賢名皆歸之。」上怒曰「謂見濟非而子耶。」竟廢英宗子立見濟﹐並冊見濟母杭氏爲後﹐而後竟廢。禮部郎中章綸上弭災疏﹐首請復中宮位號以正母儀。忤旨﹐榜掠幾死。英宗復辟﹐仍令稱王妃。會景帝晏駕﹐廷臣議王妃之殉﹐時杭氏先景帝崩。將及後﹐李賢曰「景泰妃𨿽嘗爲後﹐然旋見幽抑﹐生亦何有恩而死殉之。且遺二女幼﹐可憫也。」上惻然曰「卿言是。」而憲宗時爲太子﹐雅知後不欲廢﹐已感後意。因言上﹐令他妃殉﹐遷後外王府﹐而畱養二女於宮中。當是時﹐錢皇后在宮﹐憂勞哭泣﹐日藉後﹐慰卹有如妯娌。而孝肅孫太后以母后ピ赫頓失勢﹐危疑見門闥。賴後事恭謹多保護﹐願有以報後。至是後淪落﹐一興一衰。因於後歸國時流涕飲餞﹐凡在宮所有服禦貲器及其故宮人﹐答應皆令隨後遷外王府而。於是外王府所蓄與宮禁等。﹝原評曰﹕興廢情形﹐寫得綿邈。﹞後旣歸﹐齋素事佛。每歲時令節﹐太后與後﹐猶必召入飲宴﹐敍家人禮。而二女稍長亦齋素﹐矢不下嫁。至憲宗彊之﹐始嫁其一於郡馬王憲。惟後父瑛於天順攺元﹐仍降都督爲兵馬指揮使。然亦隨進爲錦衣僉事﹐終後之世﹐皆無恙。正徳元年十二月死﹐壽八十。廷臣疑祭葬﹐王鏊曰「葬以妃﹐祭以後。」遂用皇妃禮﹐合葬金山。明年上尊謚曰貞惠安和景皇后。後性本醇懿﹐然多執持不輕徇。英宗旣復辟﹐嘗入內帑檢故物﹐問大監劉桓曰「記有玉玲瓏系腰﹐今何在﹖」桓言景帝嘗取去﹐當在汪所。上遣使再三索﹐皆對以無有。左右勸後出還上﹐後不肯﹐旣而語人曰「是實有之﹐但景帝𨿽廢﹐亦嘗爲天子七年﹐一腰系﹐何不可消受﹐乃迫取耶。且景之天下尙歸之上﹐何有此數片玉。當上索時﹐吾實怒而投之井矣。」﹝原評曰﹕賢後此節尢不可少﹐舊本多刪﹐句不合。﹞其執持如此。後有言後出攜甚多者﹐英宗命檢取﹐得銀二十萬﹐他物稱是﹐則所蓄可知矣。後賢而壽﹐與景帝同齒﹐閱歷數朝復位號。而杭氏以景泰七年庚子崩﹐謚孝肅廟。至天順初﹐革封號﹐遷主別室﹐其一子卽懷獻太子﹐早卒。唐氏者﹐景帝妃﹐都督唐興女也。以景泰七年進宮﹐八年封皇貴妃﹐寵幸冠後廷。嘗乘馬隨帝遊西苑﹐馬驚妃墮﹐帝乃命中官劉茂﹐選禦廏之最良者﹐日控習以待。天順元年二月革封號。成阝王死﹐羣臣議殉葬。及妃﹐妃無言﹐遂殉之﹐葬金山。〖憲宗朝成化〗憲宗廢後吳氏﹐順天人﹐天順八年七月﹐冊立爲皇后。方憲宗居東宮時﹐有宮人甫笄﹐竊侍太子起居者﹐卽萬妃也。寵甚﹐多無禮﹐後立而惡之﹐摘其不法加杖焉。﹝原評曰﹕後能杖萬妃﹐𨿽廢何憾。舊史猶諱言﹐只稱帝所寵宮人何威懾乃爾。﹞先是英宗擇太子宮妃﹐有司以十二人進﹐英宗親選得三人﹐一吳氏﹐一王氏﹐一柏氏也。三人皆畱居宮中﹐而第王爲首。會孝肅太后與英宗先後崩﹐憲宗不敢主﹐復奉太后旨﹐命禮部選擇三人﹐選如故。而掌選者﹐爲司禮牛玉﹐遂選立吳氏。至是憲宗怒﹐謂吳氏徳不稱﹐輕率好歌曲﹐不足母天下。且選立非先帝意﹐下掌選詔獄﹐重鞫之。詞連後父俊及後弟雄。謂立後時﹐玉以王氏非已選﹐說太后更易﹐而雄俊父子遂賂玉。獄上﹐上乃白太后﹐敕諭中宮﹕「爾輕浮粗率﹐畱心曲調﹐不足以敬承宗廟﹐表正閨闥。其上皇后冊寶﹐退居別宮。」且下詔羣臣﹕「朕仰遵憑幾勉舉大婚﹐時方在疚﹐不忍聞命﹐矧敢知其事。特念皇后位重﹐當先帝臨禦﹐親爲朕簡擇賢淑。其時已定王氏﹐儲俟及時。而太監牛玉﹐朦朧奏請易選吳氏。禮成之後﹐朕親見舉動輕率﹐徳不稱位。因察其實﹐始知非預立者。用是不得已﹐請命母后。已廢吳氏﹐閒住別宮。更冊王氏﹐以仰承先帝遺意。」時後父俊已授都督同知﹐乃敕與其弟雄同戍登州﹐而發牛玉孝陵種菜﹐聞者冤之。初典璽扃扃丞王綸者﹐侍憲宗東宮。侍讀錢溥﹐嘗教內書館﹐綸受學焉。時尙寶司丞朱奎以幼童陪讀﹐皆相狎。及英宗不預﹐溥意綸必入司禮﹐密遣奎通綸。綸因偕奎造溥宅﹐歡飲必竟夕。而大學士陳文者﹐居第與溥鄰﹐每綸至﹐溥必邀文俱﹐而是夕獨否﹐覘之﹐則屏人語選婚事﹐然未有屬也。旣而英宗崩﹐李賢當艸詔﹐文掣賢筆曰﹕無庸有艸之者矣﹐錢侍讀與閹綸計且代公。賢頷之未發也。會英宗大殮﹐綸侍立﹐外衰而襲貂﹐上惡之。玉亦恐綸卽柄用﹐遂悉數綸過﹐且發其通溥狀。降綸南京閒住﹐而謫溥爲順徳縣知縣﹐凡與通者皆得罪﹐玉勢大振。至是傾玉者﹐亦互相根株﹐玉侄侍讀牛綸﹐甥吏部員外郎孫琮皆革職。而南京六科給事中王徽﹑王淵﹑朱寬﹑李翔﹑李鈞等﹐復羣起劾玉﹐詞連李賢﹐謂賢與玉通。上重黜徽等乃罷。然兩家傾陷者﹐皆借兩後事抵﹐言詞曖昧﹐多周章﹐而於是廢立之勢成﹐竟難挽焉。後退居西宮﹐適紀氏以懷妊故﹐懼萬妃不測﹐居後宮傍。生孝宗﹐而後保護之備至。孝宗卽位﹐念後恩命﹐服膳起居﹐一如母后禮﹐且將復後位號﹐而抑於孝貞﹐遂已之。時邏卒有捕後侄﹐盜幽宮寶器者﹐召問之。曰「吳后自門隙投出﹐非盜也。」上憐之﹐置不問﹐且復官其侄錦衣衛百戶。﹝原評曰﹕聖主舉動可感﹐此當與神宗敕穆廟恭妃事參看。﹞正徳中﹐後死﹐劉瑾欲焚屍以滅其迹﹐閣臣力持之﹐乃罷。旣而議以妃禮葬。王皇后﹐上元人﹐中軍都督追贈阜國公王鎭女也。英宗初擇太子妃﹐以後與廢後吳氏﹑柏氏畱宮中﹐意屬後。英宗崩﹐太監牛玉請太后冊立吳氏﹐而後與柏居別宮。憲宗不悅﹐下牛玉詔獄﹐仍廢吳后立後焉。時萬妃有寵﹐吳后與妃不相中﹐因見廢。後賢而有智﹐鑑吳氏﹐一以曲處之。嘗遊西苑﹐妃車先後行﹐歲時朝見﹐不執妃禮。昭徳宮醞釀﹐每加於中宮。帝嘗令妃戎服侍酒﹐使太監段英掌宮﹐後一無所忌。成化二十三年﹐孝宗卽位﹐尊爲皇太后。孝宗崩﹐後傳諭內閣﹕「自古帝王能力孝行﹐竭事慈宮﹐如大行皇帝者﹐恐不多得。先生輩應定一佳謚傳之。」故事上列帝謚﹐率上十六字﹐而末統以孝。惟孝宗獨用爲廟諱﹐感後旨云。弘治十八年﹐武宗卽位﹐加尊太皇太后。正徳五年﹐加上尊號曰慈聖康壽太皇太后。十三年二月﹐後崩﹐合葬茂陵。三月上尊謚曰孝貞莊懿恭靖仁慈欽天輔聖純皇后﹐太廟。孝穆紀太后者﹐憲宗妃﹐孝宗母也。賀人﹐本蠻土官女﹐成化中徵蠻﹐太后在俘中﹐久之﹐中宮人選﹐授女史。以警敏﹐俾守內藏。時萬貴妃寵而妒﹐他妃幸上者﹐皆治使傷妊﹐卽妊﹐百計使墮﹐由是他妃勿敢進。上嘗行內藏﹐紀太后應對稱上意﹐上悅之﹐就藏幸太后。萬貴妃察知﹐恚甚﹐至不食﹐嘿俟數月﹐令婢鉤治之。婢謬報曰病痞﹐於是貴妃譖太后上前﹐謫居安樂堂。久之﹐孝宗生﹐太后使門監張敏溺焉。敏驚曰「上未有子﹐今縱不敢使上知﹐顧柰何棄之。」稍哺粉餌飴蜜﹐藏之他室。當是時﹐貴妃𨿽日伺﹐無所得。且甚祕﹐至五六歲﹐尙不敢剪其胎發﹐惟吳太后廢居西內﹐近安樂﹐獨往來知其事﹐時時就哺養﹐上不知也。他日上召張敏櫛﹐照鑑嘆曰「冉冉矣﹐而無子。」敏伏地曰「死罪﹐萬歲見有子﹐何言無耶﹖」上叱安得有﹐敏伏地叩頭曰「有﹐只恐不能保耳﹐倘能保﹐子見在也。」上曰「吾自能保之﹐顧安得有﹖有安在﹖」敏叩頭言狀﹐上急起入西內﹐令召見﹐使至安樂堂宣旨。後抱孝宗泣曰「事已覺﹐吾無生矣﹗兒去﹐見黃袍有須者﹐兒父也。」乃爲孝宗易衣﹐置小車中舁之行。旣至﹐孝宗發被地﹐走入上懷﹐牽上衣。上顧視大喜﹐且泣下曰「我子也﹐類我。」﹝一云太監段英乘間爲妃言﹐妃念已不復孕﹐乃啟上召見﹐非是。原評曰﹕此段淋漓不必言﹐且亦倉卒處寫得安洽。與他本所記召見處迥然不同。﹞會其年五月﹐乾淸宮災﹐外廷憂上無繼嗣者﹐稍稍見章奏。上乃使司禮監懷恩﹐出謂大學士商輅等曰「主上有子六歲矣。」莫之知﹐因具道故﹐羣臣聞之﹐皆大喜﹐卽請爲命名。擬上﹐不稱旨﹐上自名之。於是後宮報有子者﹐相繼至。上乃移太后居永壽宮﹐數數召飲酒﹐甚歡。貴妃日夜泣怨曰「羣小無狀﹐不使我知。」其六月﹐候上召太后飲﹐置毒酒中﹐暴死。上悲悼之﹐意貴妃而不敢言﹐賜謚恭恪莊僖淑妃。張敏懼﹐亦吞金死﹐孝宗竟立爲太子。成化二十三年十月﹐孝宗嗣位﹐卽以其年十二月﹐追封皇太后﹐謚孝穆慈慧恭恪莊僖崇天承聖皇太后﹐遷葬茂陵﹐奉主奉慈殿。時貴妃已死﹐中外嘩然﹐切指貴妃家。監察禦史曹等﹐請告貴妃罪於大行皇帝﹐斥其葬﹐削其謚號。孝宗不許曰「何以妥先帝。」遂已。乃特遣太監蔡用之賀﹐求紀家﹐得紀父貴﹑紀祖旺兄弟二人以聞﹐上旣悲傷念太后﹐聞得其家兄弟來﹐大喜。詔攺名父貴爲貴﹐授錦衣指揮同知。祖旺爲旺﹐授指揮僉事。賜予金帛﹑第宅﹑莊田﹑奴婢不可勝計。追贈太后父爲中軍都督府左都督﹐媼爲夫人﹐其曾祖﹑祖父亦如之。遣修太后先塋之在賀者﹐置守墳戶﹐復其家﹐而其旣以僞敗也。先是太后在宮中﹐嘗自語﹕世賀縣姓紀親族幼不能知也。太監郭鏞﹑陸愷皆聞之。愷故廣西人姓李﹐蠻中紀與李同音﹐因妄稱太后兄。﹝一云愷故無爲州巢縣人﹐其時冒太后兄世﹐官錦衣百戶﹞遙嗾鎭守兩廣﹐太監爲訪其族來﹐而族虛無人﹐惟愷女兄夫韋父成者出冒之。有司遂待父成以戚畹﹐名所居裏曰迎恩裏。於是貴旺者謀曰「父成本韋氏﹐而猶冒焉﹐況我姓李。」因詐爲宗系﹐上有司﹐有司莫辧也。旣而父成詣闕爭﹐聽者逐父成﹐而仍不能察貴旺是否。及上使使者﹐修治後先塋。蠻人凡姓李者﹐皆自稱太后家﹐數輩見使者﹐使者訝之。謂紀也而李。及還﹐奏貴旺不實。上復遣給事中孫圭﹑禦史滕﹑間行連賀間訪之。圭微服入犭犭童中﹐察得其僞狀。歸奏上﹐謫罪鏞等﹐而戍貴旺邊海。於是數求太后家﹐竟不得。弘治三年八月庚寅﹐禮部尙書耿裕奏曰「臣伏見陛下追念太后﹐深渭陽之思﹐重力微之痛。﹝魏書力微無舅家﹞使者數輩相訪﹐見似而喜﹐上聖之降恩﹐昊天之極感也。但粵西當大徵之後﹐人民奔竄﹐歲月悠遠﹐蹤迹難明。陛下求之益勤﹐恐天下鑿空以應陛下者益巧。昔者孝慈髙皇后尋求家族﹐久不克獲﹐乃立廟宿州﹐春秋祭祀﹐以表霜露。今紀太后幼離西粵﹐賓天已久﹐連賀非徐宿中原之地﹐嬪宮無母后正位之年。陛下風木𨿽悲﹐訪詢𨿽切﹐安能得其要領﹐獲其疏屬哉。臣愚謂可仿徐王故事﹐定擬太后父母封號﹐立祠桂林﹐春秋致祭﹐必有在天之靈﹐來歆明祀者。」上曰「孝穆皇太后早棄朕躬﹐每一思念﹐焉如割。向謂宗親尙可旁求﹐寧受百欺﹐冀獲一是。卿等謂歲久無從物色﹐請加封立廟﹐以追慰聖母地下之孝﹐朕虛有此心﹐終天痛之。其依我皇祖故事封後父﹐推誠宣力﹐武臣特進先祿大夫柱國慶元伯。謚端僖後母伯夫人。」有司立祠桂林府﹐歲歲祀。大學士尹直撰哀冊﹐有「睹漢家堯母之門﹐增宋室仁宗之慟」二語﹐上燕閒念誦﹐輒流涕。邵貴妃者﹐昌化人﹐興獻王母也﹐父林﹐淘沙軍。杭俗軍衛﹐多貧人無業﹐取民屋﹐傍沙淘之﹐得金以易食﹐他人則否。後凡淘沙者﹐卽非軍﹐亦皆以軍名之。﹝一作妃兵家女﹐年十四﹐聘者七人輒死﹐有指揮聘之﹐已上馬矣﹐墮而死。其父充漕﹐卒攜妃至京。﹞生一女﹐鬻於杭鎭守太監。太監愛其慧﹐爲授書﹐讀唐詩﹐詩餘數千首。稍長﹐有容色知禮﹐太監攜還京。會中宮選掌禮嬪妃﹐應選。時萬妃妒甚﹐妃托微疾居外宮未進也。偶夜坐自詠所制紅藥詩﹐憲宗過聞之大喜﹐遂召幸。﹝原評曰﹕今人見此﹐必以爲小說家言矣。紅藥一本作紅葉。﹞成化十二年冊爲宸妃﹐二十三年進貴妃。生三子﹐一興王杭﹐一岐王楡﹐一雍王標﹐興王卽睿宗也。興王之國﹐妃不得從。興王作思親詩上妃﹐妃答之。正徳十四年﹐世宗繼大統﹐妃老矣。尙在宮﹐目盲﹐喜其孫爲皇帝﹐摸世宗身頂至踵。乃推本所生﹐越舊制進稱皇太后。嘉靖元年三月壬戌﹐頒詔曰「自古帝王以孝治天下﹐尊親之禮﹐其來遠矣。朕祖母邵氏﹐聖善慈仁﹐靜專明哲。克事憲祖﹐贊理內政。燕兆祥﹐澤隆啟祜﹐浚發慶源﹐若斯之遠。而徽號未加﹐朕甚恚焉。」其尊稱曰壽安皇太后﹐大赦。乃封太后弟昌化伯大爲林治墳西湖﹐費可十餘萬﹐名邵皇親墳﹐杭人訛呼爲邵王墳。是年八月﹐上選婚。初傳昭聖皇太后懿旨。昭聖者﹐孝宗張皇后也。旣而諭內閣候壽安皇太后旨行。大學士楊廷和等再疏言﹐事不歸一﹐無以昭示中外﹐仍攺傳奉昭聖旨。十一月﹐太后崩﹐卜葬橡子嶺。世宗欲葬茂林下。廷臣集議﹐禮部尙書毛澄等知上意所在﹐不敢爭。楊廷和言「宋寧宗欲孝宗於裕思諸陵﹐朱熹以爲祖陵不當數興工作﹐驚神靈。今壽安於茂陵﹐不幾驚憲祖靈乎﹖如原議便。」上猶豫未決﹐後用工部侍郎賈詠奏﹐卒合葬茂陵。明年上尊謚曰孝惠康肅溫仁懿順協天佑聖太皇太后﹐別祀奉慈殿﹐尊遷主陵廟﹐攺稱皇后。卽孝肅﹑孝穆亦如之﹐皆前此未有者。太后嘗曰「女子入宮無生人樂﹐飲食起居﹐皆不得自如﹐如幽系然。以後選女入宮﹐毋下江南﹐此我畱大恩於江南女子者也。」江南人家﹐亦幸無以丐恩澤送女子入宮﹐當時皆以爲良言。太后侄喜﹐旣爲昌化伯﹐一年卒。於蘭嗣﹐五年又卒。無嗣﹐其族人爭襲。下吏部﹐會郭勛﹑張璁﹑方獻夫﹑胡世寧﹑李承勛議﹐世勛議曰「皇上必嗣邵氏封者。推皇考所自於皇太后﹐又推皇太后所自於其父母。與其族氏子姓﹐可謂遠矣。今皇太子子孫﹐不幸皆絕。而爭祀者﹐又世次不明。誠恐賜之一門之爵﹐反瀆其百代之宗。祚祀不享﹐彌滋貿亂。莫若畱封爵量加恩澤﹐不報。」久之﹐特降旨﹐令其族人傑嗣伯。又久之﹐革去。其後族人貧﹐毀邵王墳﹐拆其石﹐賣官築湖塘焉。萬妃﹐靑州諸城人。父貴﹐爲本縣椽史﹐以坐法謫居霸州。妃生四歲﹐選入掖廷﹐爲聖烈孫太后宮人。及笄而妍﹐充小答應給事仁壽宮。憲宗爲太子時﹐見而悅之。因竊侍太子﹐旋命司秩﹐攺侍太子宮有日矣。及卽位﹐吳后初立﹐猶以宮人禮視之﹐加撲責。吳后廢﹐王皇後繼立﹐鑑吳後事﹐每損意優容之。妃亦警敏﹐故善迎帝後意﹐且籠絡諸嬪禦﹐諸嬪禦畏之﹐無敢忤者。上嘗遊幸諸宮﹐必令妃褲褶爲前驅。猥褻備至﹐然猶未立爲貴妃也。成化二年正月﹐生皇第一子﹐上大喜﹐爲遣中使四出祈諸山川之神﹐三月封貴妃。旣而皇子死﹐妃亦自是不再娠﹐於是大冒忌﹐絕嬪禦進幸。卽偶有進幸者﹐必藥之﹐墮其胎﹐且有從是死者。柏賢妃生悼恭太子﹐暴卒。卽孝宗之生﹐頂上有寸許無發﹐皆藥所中也。時中外洶洶﹐皆知妃無狀﹐上將乏嗣﹐將憂之。言者每勸上溥恩澤﹐廣禦幸﹐然未敢顯言妃之妒也。硒事中李森言及之﹐而妃寵益甚。初居昭徳宮﹐後復移安喜宮﹐進封皇妃﹐服用器物﹐每侈僭在中宮上。會彗星見﹐六科給事魏元等上疏曰「竊見春來﹐災異疊仍。近者彗星又見東方﹐光侵臺垣﹐此皆陰陽相薄之所致也。臣聞陰陽分政﹐不可參貳。頃傳中宮﹑昭徳﹐彼此相亢﹐一若有參貳之者。曩者大學士彭時﹑禮部尙書姚夔每以爲言﹐陛下謂﹕『此系內事﹐朕自處置。』臣等聞命以來﹐屏息傾聽﹐將半年矣﹐而處置未聞。﹝原評曰﹕彭姚二公疏諫不另出﹐附見於此﹐此亦作法。﹞但傳尙食所司昭徳進饌﹐不減中宮。夫宮墻𨿽深﹐視聽甚近。衽席𨿽微﹐懸象甚著。陛下富有春秋﹐震位甚闕。豈可以宮廟社稷之大﹐聽其蠱蔽而不思『固國本﹑安民心』哉。」不聽﹐妃益驕恣。凡四方所進獻﹐珍異奇巧必歸之妃。中官卽用事﹐稍忤妃﹐立見斥逐。妃所親幸者﹐出外鎭守如錢能﹑覃勤﹑汪直﹑梁芳﹑韋興輩﹐皆假貢獻科民財﹐中外騷擾。至爲妃求福﹐凡一切祠廟宮觀齋醮懺禮之費﹐竭水衡輸之﹐宮中幣藏爲之一空。上嘗指語芳﹑興曰「幣藏之空﹐由汝二人﹐汝知之乎﹖」興懼不敢言﹐芳仰言曰「臣爲陛下造齊天之福﹐何爲藏空。」卽以所建祠宇歷數之。上曰「我或恕汝﹐恐後人無汝恕者﹐蓋指東宮也。」芳等退而懼。時上方鐘愛興王﹐或爲芳等謀曰「不如語昭徳﹐勸上易之﹐立興王。是昭徳無子而有子﹐興王無國而有國。如此則共保富貴無已﹐豈直免禍哉﹗」然之﹐言於妃。先是東宮生母死﹐孝肅皇太后養之﹐每囑之曰「貴妃召爾食﹐勿食也。」旣而妃進太子羹﹐太子卻之﹐曰「疑有毒。」不食。妃恚曰「是兒數歲﹐卽如是﹐他日魚肉我矣。」气憤不能語﹐至是力勸上易儲。會泰山震﹐臺官奏東朝有戒心。上覽奏﹐悟曰「天意也。」事遂寢。二十三年春﹐上郊天大霧﹐人皆訝之。明日慶成宴罷﹐上還宮﹐忽報責妃死。妃體肥﹐是日以拂子撻宮人﹐怒甚中痰死。上聞報憮然曰「萬使上去﹐吾亦安能久矣。」爲輟朝七日﹐謚曰恭肅端愼榮靖皇貴妃﹐葬天壽山。初妃父貴﹐以兵馬指揮使進都督同知﹐兄通﹐錦衣衛都指揮使。通妻王氏出入掖庭﹐大學士萬安呼「丘嫂」﹐每邀之來家﹐敬禮之。朝士幸進者﹐爭趨通門。弘治初﹐言者藉藉﹐禦史曹請削妃謚號﹐而魚臺縣縣丞徐頊請籍萬氏家。窮治紀太后暴死狀﹐孝宗不從﹐遂已。語具紀太后記。●卷四〖孝宗朝弘治〗張皇后﹐孝宗後也。興濟人﹐父巒﹐母金夫人夢月入懷﹐生後。後當適人﹐其所當適者﹐忽大病。及選爲太子妃﹐則前所當適者病已。孝宗卽位﹐立爲後。篤愛﹐宮中同起居﹐無所別寵﹐有如民間伉儷然者。巒自都督同知封壽寧伯﹐其卒也﹐加贈昌國公﹐子鶴齡嗣﹐而鶴齡弟延齡亦從都督同知﹐進封建昌伯並加保傅。其他羣從以後故﹐受中書舍人及錦衣百戶諸官者不可勝數。帝又爲後立家廟於興濟﹐土木閎麗。明世外戚之盛﹐無過張氏者。後知大體﹐不干預政事﹐而外家稍盛﹐多側目﹐帝陰爲之解。山東副使楊茂元﹐以河決論事﹐言水陰象失職以後故。後怒甚﹐必殺茂元。上爲後徼茂元至﹐薄謫之。而禦史胡獻論延齡﹑鶴齡上﹐下之獄竟解。戶部主事李夢陽言二齡﹐二齡奏夢陽謗訕母后當斬。金夫人入泣訴上﹐下夢陽詔獄。他日上與後夜遊南宮﹐二齡侍酒半﹐上召鶴膝前解之曰「毋使我以外戚殺諫臣。」鶴齡免冠謝﹐乃已。帝之所以內應後而外處羣臣若此。後生武宗及蔚王厚煒。至武宗卽位﹐尊爲皇太后。正徳五年﹐加慈聖皇太后。武宗崩﹐太后委政楊廷和﹐散豹房﹐收江彬﹑神周下獄﹐罷威武團練官軍﹐革皇校﹐而遣各邊鎭守。太監之在京者﹐凡喇嘛﹑哈密諸屬國畱侍者﹐皆使還國。一切政務皆整飭儲備﹐以侍世宗。世宗入嗣﹐加稱聖母昭聖慈壽皇太后。已而復進聖帝昭聖康惠慈壽皇太后。上初母太后已用璁議﹐母本生太后﹐而以後爲皇伯母﹐居仁壽宮。十五年﹐進昭聖恭安康惠慈壽皇太后。二十年八月辛巳崩﹐謚曰孝康靖肅莊慈哲懿翊天贊聖敬皇后﹐合葬泰陵﹐主廟。後正位中宮﹐侍孝宗者十八年﹐歷武宗朝爲太后十六年﹐及世宗嗣位﹐又二十年。其長年享尊﹐宮中比之孝誠張太后。獨太后定策﹐迎立世宗﹐而世宗事之不以禮。初興國太后迎入宮﹐後尙以藩妃相視﹐稍抑之。及上入朝後﹐後頗倨﹐上以此銜後。當大婚時初傳昭聖旨﹐而卽以壽安易之。及三年二月﹐興國太后誕期﹐敕命婦朝賀。燕賚倍常﹐至後誕﹐獨免賀。修撰舒芬具疏言「昭聖誕節﹐乃陛下承歡之會。所當聚天下歡心﹐以奉事其親者也。今處傳免賀﹐遠近驚疑。宜別降綸音﹐以彰至孝。」敕奪俸三月。禦史朱浙言「昭聖手攜神器﹐親授陛下母子至恩﹐天日昭見﹐幸值千秋﹐義應請賀。縱母后固辭﹐陛下猶宜惇請﹐豈可以傳免之旨﹐出自陛下。」命建詔獄。又禦史馬明衡言「暫免朝賀﹐在平時則可。當此議禮紛更之時﹐忽聞報罷﹐安得無疑。使此旨出自太后﹐則必有因事拂郁﹐生今昔之感﹐此不可不有以慰之。若出聖意﹐則母后在宮﹐恩同一體。豈可以本生嗣統分等殺哉。」下北鎭撫拷訊。已而禦史陳逅季木﹑員外郎林惟聰又言「陛下以宮闈之故﹐罷及言官。其於本生正統之義﹐軒輊已極。忠臣義士﹐尙敢慷慨言天下事乎。」並逮訊之。會後遞延齡爲人上變以殺人謀逆坐族誅﹐﹝原評曰﹕世宗隱仁﹐大不可問。此篇芝芝具良史筆意﹞刑部尙書聶賢覆言「無左證﹐卽有謀﹐亦未成。」世宗怒曰「論謀逆者﹐謀不謀耳。以成否耶﹖」詰責賢等使急促窮治﹐太后惶恐無所出。會哀衝太子生﹐太后請入賀。上知太后欲有言﹐謝不見。太后使人請﹐亦不許。閣臣張孚敬乃上奏曰「延齡﹐過惡有之﹐顧實未反。且孝宗皇帝﹐獻皇帝兄也。延齡其懿親﹐陛下宜推獻皇帝友愛之情﹐以全椒房之義﹐毋傷伯母心。」世宗降手書曰「親不過同姓。同姓爲逆﹐其能免乎﹖天下者﹐髙皇帝天下﹐孝宗皇帝守髙皇帝之法者。卿慮傷皇伯母心﹐亦慮傷髙孝二廟心耶。」孚敬復奏曰「臣何敢爲延齡遊說﹐但臣受恩重﹐不敢不對。當陛下嗣統時﹐昭聖太后欲子陛下。在朝諸臣﹐亦曾多設謬妄惑誤太后。陛下獨用臣言﹐排破眾議﹐孝隆所生始尊太后曰伯母﹐然而朝士歸過陛下﹐至今未已。玆者延齡被罪﹐大小臣工﹐嘿無一言。豈以爲延齡果可誅﹐太后不足顧哉﹖誠幸太后一旦不得所安﹐以深陛下之過耳。夫謀逆之罪﹐滅人種類。必欲成獄﹐當坐族誅。昭聖皇太后﹐獨非張氏人乎﹖臣又不審陛下可以處此。」世宗乃第坐延齡殺人罪絞﹐降鶴齡南京錦衣衛指揮。會冬月慮囚﹐上欲卽誅之﹐令考問漢薄昭故事﹐孚敬又奏曰「明律﹕皇家袒免以上親﹐太皇太后﹑皇太后緦麻以上親﹐皇后小工以上親﹐皇太子妃大功以上親﹐犯罪當議﹐公侯誓券有免死文。延齡戚﹐則皇太后親也﹐爵則侯也﹐宜緩與否﹐似應議。」上曰「且爲卿已。」旣而有男子班明者﹐奏鶴齡私通益莊王﹐造符咒壓帝星。上逮鶴齡道死。而市人劉東山者﹐陰賊人也。以他事系獄﹐與延齡居。延齡久系怨望﹐時采擴故事寫成帙﹐題其端曰「君道不明」﹐東山竊取之。他日﹐牢吏弛延齡鉗﹐系紲東山。東山不受紲﹐吏笞焉。東山忿﹐因挾延齡手書上奏。奏及吏﹐上復大怒曰「死革無君果矣。」召赦東山﹐加延齡罪斬﹐而罰諸刑部官前後弛系者。東山出﹐益僞張疏艸﹐持喝延齡家。日鮮衣怒馬﹐恣行長安中﹐百官畏之。大學士夏言曰「誰能治此。」禦史陳讓曰「讓能。」一日東山怨其父﹐彎弓射之不中。父告讓﹐讓窮捕東山。東山急﹐反誣讓諸子與延齡通﹐並爲壓星圖壓鎭聖母皇上。其圖凡五十﹐向年班明所言皆實。延齡家人往來仁壽宮﹐盜內藏﹐伺上動靜﹐皆禦史讓陰主之。上大怒﹐逮讓等與延齡俱移系詔獄。東山因益株引所不快﹐定國﹑京山諸公侯俱坐系。太后至衣敝襦席槁爲延齡請﹐上猶不許。陳讓從獄中上書曰「東山等結構姦黨﹐瀆毀聖躬﹐妄連宮禁。陛下有帝堯旣睦之徳﹐而東山敢言漢武巫蠱之禍。陛下有帝舜底豫之孝﹐而東山敢言暴秦遷母之事。若復赦不誅﹐則將睚眥殺人如郭解﹐離間骨肉如江充矣。且天下未有忍於弒父﹐而可以預人家國事者﹐惟陛下詳察。」書奏不省﹐會按詔獄者指揮王佐﹐謬與東山知。次第飠舌之得其情﹐牘上反坐。乃始械死東山﹐出讓等﹐而延齡竟長系不釋。曁後崩﹐而延齡誅矣。始巒故宦族鄕﹐貢入太學。父爲夔州守有聲。從兄歧爲都禦史負侃侃名。獨二齡以外戚故﹐墮其家﹐聞者悲之。沈氏選侍名蓮﹐烏程人﹐昭慶富民沈秀后也。秀行萬三﹐洪武初徙家雲南﹐而其族仍畱烏程。父廷禮﹐仕於朝。弘治初被選入掖庭﹐孝宗試選女知書者﹐命爲守宮論﹐氏援筆立成。其發端曰﹕甚矣﹐秦之無道也﹐宮何必守哉。孝宗悅﹐擢居第一﹐使給事禦前﹐賜名曰女學士。弟溥舉人﹐官通判﹐氏有《寄弟試春官》詩﹐傳於外。鄭金蓮者﹐初名王女兒﹐武城中衛軍卒鄭旺女也。幼鬻之髙通政家﹐因采入內。備選侍﹐得侍上寢。其後遷周太后宮﹐侍太后﹐名鄭金蓮﹐宮中有訛言皇太子爲鄭金蓮生者。時皇太子己冊立﹐會金蓮父旺﹐陰結內使劉山﹐求自通。山遂與言若女鄭金蓮﹐卽皇太子母也﹐在周太后宮﹐汝何不潛發其事﹐而受尊享焉。旺聞之大喜﹐遂稍稍播其語。語聞孝宗﹐孝宗怒﹐礫山於市﹐並論旺死罪﹐尋赦免。至武宗嗣位﹐旺悻悻﹐以爲及今不卽發﹐則何待矣。乃仍爲浮言如初﹐而市儈王璽覬與旺共厚利﹐因於正徳二年十月二十八日﹐璽密攜旺潛入東安門。喧言國母鄭娘娘幽居太后宮若干年矣﹐欲面見皇上﹐有所奏。東廠執以聞﹐下刑部訊﹐無實。擬妖言律﹐兩人不肯伏。大理寺駁讞者再﹐乃具獄誣罔議如山例﹐置極刑﹐鄭金蓮不罪。〖武宗朝正徳〗夏皇后﹐大興人﹐﹝一作上元誤﹐考實錄﹐作大興當是﹞武宗後也。正徳元年﹐冊立。其父儒﹐初授錦衣衛指揮﹐尋升中軍都督府都督同知。時監察禦史杜上言「人君處貴戚﹐患在不教﹐蓋其人多起側微。一旦姻連帝室﹐非乞田請爵﹐則侵官罔利。以所與居者﹐非端謹之士﹐未嘗聞禮義之訓故也。都督同知夏儒﹐以后父得饗殊錫﹐恐驕侈易成﹐罪必至。宜愼選儒生﹐俾爲師友。」吏部議如言。乃選老成端潔堪爲師友者一人﹐授以訓導之職﹐令爲儒講學﹐未幾封儒慶陽伯。尋卒﹐後以世宗卽位歲﹐上尊號曰皇嫂莊肅皇后。十四年崩﹐禮部上喪儀﹐請上素服冠經帶舉哀﹐臣民二十日如禮。上曰「嫂叔無服﹐又兩宮在上﹐朕服靑足矣。臣民則如母后服耳。」禮部尙書夏言謂皇上以嫂叔絕服﹐則羣臣不敢素服見皇上。請暫罷朝參﹐許之。旣而下羣臣議謚。故事凡帝後謚並用十二字﹐至是大學士張孚敬持異議曰「大行皇后﹐皇上嫂也﹐與累朝元後異謚﹐宜用二字或四字。」大學士李時曰「當用八字。」而都禦史王廷相曰「均帝後也﹐何殊之有。」夏言集上其議﹐因奏﹕「古人尙質﹐謚法簡。今以漸而增﹐非獨飾微﹐抑亦臣子之情矣。夫少可多﹐多不可少。大行皇后謚﹐其於皇上服制有無。名分尊卑﹐固不相涉。惟是帝後媲美﹐妻以夫尊。今列聖元後皆用一十二字﹐而獨於大行皇后謚文減損﹐迹涉降殺。二四與八﹐與禮無據。不如仍用十二字爲當。」上曰「朕﹐昔在藩臣子也﹐今則無事嫂如母后之義。且兩宮在上﹐昭聖皇太后於皇嫂實壓母道不便。」其再議﹐禮部請如孚敬言用二字﹐上曰「其用六字數旣半﹐合陰焉。」於是上謚孝靜莊惠安肅毅皇后。十五年上忽曰「字不備﹐不稱配武宗。」加孝靜莊惠安肅溫誠順天偕聖毅皇后﹐十二字如故。沈賢妃﹑吳徳妃﹑皆武宗妃也。賢妃父傳﹐徳妃父讓﹐皆以妃貴授指揮僉事。故事選後﹐以二女陪選。正徳攺元﹐上大婚﹐二妃陪後進慈聖太后﹐卽命封爲妃。越一月﹐命禮官上冊妃議﹐上乃具衮冕告大行皇帝幾筵。預命鴻臚寺官設立冊案﹑彩輿﹐教坊司設中和韶樂及大樂﹐錦衣衛設鹵簿法駕。上禦華蓋殿﹐皮弁升座﹐傳制。執事官舉節冊由殿左門出﹐正副二使跪受制。制曰﹕正統元年九月初七日﹐皇帝冊沈氏爲賢妃﹐吳氏爲徳妃﹐卿等其持節行禮。於是執事官舉冊置彩輿中﹐蓋用黃﹐鼓樂﹐至右順門﹐正使持節﹐副使捧冊﹐北向授內官。內官賫之由正門入﹐詣二妃所。二妃禮服護以扇﹐宮人隨者各擎執迎節冊入﹐拜受之。女官宣冊授二妃﹐而以節授內官賫之。出右順門授使﹐使持復節命。於是二妃謁奉先﹑奉慈二殿幾筵﹐詣太皇太后﹑皇太后兩宮行禮。還內殿﹐上皮弁。皇后具禮服﹐升座。女官導二妃詣前行禮﹐禮畢還宮。方是時﹐二妃固嫻禮﹐當太后意。而上甫親政﹐盡宗廟之敬﹐動合矩度﹐一時宮中皆稱之。﹝原評曰﹕帶敍帶議皆見筆法﹐舊於此處全不曉。且上詳敍冊禮處﹐舊俱不備。Ｈ而賜後家及二妃家各給莊田若干頃。時姦民投獻者﹐咸謂近畿土地腴利饒當佃諸近畿﹐而近畿之不便者多怨望。至嘉靖攺元﹐姦民覘世宗意薄﹐無復舊戚恩﹐遂嗾之上訴﹐而莊田盡除。王妃﹐順天人﹐能詩工筆札﹐以才色爲武帝所幸。嘗侍上幸薊州溫泉﹐命妃爲詩﹐妃手自書之﹐刻於石。﹝附詩﹕塞外風霜凍異常﹐水池何事暖如湯。溶溶一派流今古﹐不爲人間洗冷腸。﹞馬氏﹐馬昂妹﹐豹房供奉女也。美而艷﹐江彬白之上。時已適畢指揮﹐有娠﹐﹝寧庶人僞檄稱馬指揮妻﹐非是。﹞上令中使召迎之至豹房。馬氏善騎射﹐解於闐龜玆諸樂﹐能道番語。遂絕幸﹐封兄昂右軍都督。馬氏一門無大小﹐皆賜蟒衣。內庭中官﹐皆呼昂爲舅。賜第太平倉東。上嘗從數騎過飲其第﹐六科都給事中呂經等言「近聞閒住將官馬昂﹐獻其有孕女弟輒見狎愛﹐且睹內降已超授昂右軍都督﹐臣等惶懼﹐不知所爲。夫以失身之婦﹐而寵奪宮闈﹐必其人之有異耳。夫天生尢物﹐亂人聽視。苟非徳盛﹐鮮不及禍﹐況其身己失也。今昂及子弟﹐出入禁闥。楊釗之寵﹐重見今日。昔者王氏封侯﹐黃霧四塞。昂今拜官﹐異亦若是。恐失今不治﹐漸致難測。伏乞誅昂﹐並斥孕婦﹐以遠禍水。」禦史徐文華亦言「中人之家﹐尙恥再醮之婦。以萬乘之尊而顧有是﹐誰爲陛下進此者﹐罪可族也。竊料其熒惑聖聽﹐不過曰『是姬殊色多技能﹐而又宜子』。陛下悅彼甘言﹐誤蒙寵納。已婚未婚﹐有身無身﹐皆所不計。萬一防杜疏闊﹐而不韋﹑李園之徒﹐抵隙以進﹐所系豈細故哉。且陛下降等威﹐削尊嚴﹐與昂兄弟子侄服共坐﹐或共臥起﹐賞賚無章。幸臣皆降禮而莫敢抗﹐其權寵可知矣。馬姬專寵於內﹐昂等擅權於外﹐欲禍機不發﹐得耶﹖」俱不報。未幾六科都給事中石天柱等又言「馬昂進納孕婦﹐臣等已疏諭﹐迄今再旬﹐未蒙進止。豈陛下之意﹐將爲其有身諱與。秦以呂易嬴而嬴亡﹐晉以牛易馬而馬滅。彼二君者﹐特不知而墮其計耳。今陛下知之而復爲之﹐何也﹖萬或陛下急於宗嗣﹐蹤迹曖昧﹐眞僞未明﹐言之咋舌。宜立賜裁決﹐早絕覬望。」禦史程起充等又言「內寵爲嬖﹐是謂女戎。外寵爲幸﹐是謂男戎。妹喜伐夏﹐妲已伐商﹐褒姒伐周﹐此女戎也。莽卓伐漢﹐賈趙伐晉﹐安史伐唐﹐此男戎也。夫兵戈之顯伐易知﹐而中之伏機難測。馬昂兄妹﹐寵擅後宮。子侄無賴﹐雜處中禁。臣等昧死有言﹐未蒙聖斷。夫昂本驕淫暴橫﹐而濟之以姦。馬姬柔佞多能﹐而濟之以媚。是兼內外之戎於一家﹐積夏﹑商﹑周﹑漢﹑晉﹑唐之患於一時也。」復不報。後上幸昂第﹐酒酣召昂妾﹐昂忤上旨。上怒起﹐昂懼﹐乃謝病歸。旣後得劉美人﹐而馬氏寵衰。劉美人﹐亦稱劉夫人﹐太原民劉良之女﹐﹝世稱美人名良女﹐非是﹞晉王府樂戶楊騰名下妓也。正徳十二年﹐上幸大同﹐駐蹕偏頭關﹐徧索女樂於太原。美人偕眾妓雜進﹐上遙見美人﹐悅其色。及聆謳﹐大喜。遂從楡林還﹐再召之﹐載以歸﹐命爲美人﹐大見寵幸。初居豹房﹐後漸入西內專寢。飲食起居﹐必與偕﹐言事輒聽。左右或觸上怒﹐陰求之﹐輒一笑而解。江彬諸近幸﹐𨿽甚貴倨﹐見必觸首﹐以母事之。呼之曰劉娘娘。後上將南徵﹐陰移美人至潞河﹐約駕先發﹐而隨以他舟迎美人。美人脫一簪贈上行﹐且以爲信﹐曰﹕見簪而後赴。上藏簪衣間﹐過蘆溝﹐馳馬失簪。大索數日不獲去。及至臨淸州﹐上遣中使召美人﹐美人辭曰「不見簪非信﹐不敢赴。」上乃獨乘舸晝夜行﹐傍徨至張家灣親迎美人﹐載而南。﹝原評曰﹕此千載韻事﹐且出自《實錄》﹐而舊史以異詞諱之﹐殊不必然。﹞當上發臨淸時倉卒﹐內外從官無知者。旣而有數人追及之﹐亦寥甚。民船爭榜﹐見上舟﹐不能避﹐抵觸譏訶。湖廣參議杜文纘﹐衛上舟過﹐怒止之﹐入其舟﹐奪一妾行。及上至揚州﹐每以數騎獵揚州城西﹐止宿上方寺。後遂無厭﹐屢出獵﹐馳突不測﹐美人諫乃止。時又稱爲夫人﹐自上方寺至南京所臨寺觀﹐幡旌錦繡﹐梵貝夾冊。有爲上所錫賚者﹐悉署上與夫人劉氏名字其上。正徳十六年﹐世宗入嗣﹐用南絕事王紀言﹐以爲至尊別號﹐啟侮﹐不可示天下後世。自今南北凡大行皇帝禦駕所臨驛置寺觀有書「威武將軍鎭國總督及夫人劉氏」名者﹐悉令撤去。浣衣王滿堂者﹐霸州民王智女也。以麗色﹐嘗與選嬪宮。旣而罷歸﹐恥不肯適人。又時時感異夢﹐謂必有趙萬興者來聘﹐當許之﹐其人貴不可言。裏中僧出入智家﹐知其夢﹐間以語人。道士段釒長挾妖術聞之﹐遂潛易姓名﹐且賂僧﹐使僧先一日謂智家曰「爾家明日當有大貴人至。」詰旦釒長至﹐問其姓名﹐曰「我趙萬興也。」智家歡呼羅拜之﹐遂妻以滿堂。釒長乃出妖書轉相煽亂﹐愚民旣神其夢。及見書大信﹐從之者日益眾。釒長畏事漏﹐攜滿堂逃之嵫陽﹐旣而嵫陽人亦信之。有嶧縣儒生潘依道﹑孫爵杖策至﹐陰受其術﹐時背人行主臣禮。於是釒長遂替號﹐攺元大順平定﹐往來牛蘭﹑神仙二山間。久之﹐釒長出行新城﹐民掩獲釒長﹐並得其妖書。撫按以聞﹐詔釋愚民之從者﹐獨斬釒長與依道﹑爵三人西市。乃特降中旨﹐令勿殺滿堂﹐沒入之﹐以官奴送浣衣扃﹐旣而召入侍豹房﹐大幸。世宗嗣位﹐復出浣衣扃。人謂之王浣衣云。●卷五〖世宗朝嘉靖〗興王妃蔣氏﹐世宗母也。其先徐州人﹐以尺藉隸京師﹐父效﹐初授兵馬指揮使﹐嘉靖間追贈玉田伯。生妃﹐通詩書﹐嘗著《女訓》十二篇。弘治五年﹐冊爲興王妃。生二子﹐長嶽王厚熙﹐次卽世宗也。興王死﹐妃居邸一年﹐世宗入繼大統卽位﹐甫三日﹐卽奉箋詣藩邸迎妃﹐而令廷臣議推尊禮。廷臣舉大義謂﹕「宜考孝宗而稱興王爲皇叔父﹐妃爲皇叔母。」議三上不允。時妃已迎至通州﹐聞稱皇叔母﹐大恚﹐曰「安得以我子謂他人母乎﹖」不肯入﹐上聞之﹐啟慈壽太后﹐願奉母歸藩。而進士張璁者﹐逆上意﹐謂﹕「宜考興王而母太妃。」上大喜﹐乃始迎妃來。將入宮﹐禮臣具儀注﹐謂﹕「當由崇文門進東安門﹐皇帝出東華門迎而入。」不許。再議﹕「自正陽門進大明門﹐承天端門﹑午門之東從王門入。」又不許。崇文門﹐京師東門也。正陽門者﹐正門也﹐禦道在焉。王門﹐諸王所出入門也。上曰「聖母當從禦道入朝太廟。」於是羣臣相顧﹐爭謂「王妃無謁廟禮。」不聽。又謂「當具諸王妃儀仗。」不聽。乃尊稱興獻太后﹐具太后車服儀仗﹐竟以太后從正陽門直入﹐謁奉先殿﹐不廟見。頃之﹐加稱興獻皇太后。羣臣又力爭﹐謂「稱皇非是。」大學士楊廷和至辭位去。不聽。會淸寧宮旁室災﹐論者謂「議禮所致」﹐乃姑稱興國太后﹐然非上意也。越三年﹐上尊號曰本生章聖皇太后。當是時﹐張璁﹑桂萼等揣上意有在﹐益任情與羣臣辧﹐謂「上宜考興獻帝﹐而母興獻後﹐去本生二字乃成禮。」上是之。遂以是年秋﹐尊妃爲聖母章聖太后﹐去本生二字。﹝原評曰﹕此篇以逐節反覆爲章法。﹞五年﹐爲興王作世廟成﹐奉妃入謁廟。大學士石瑤等力爭之。不聽。七年﹐加尊稱曰慈仁。九年﹐頒所制《女訓》於天下。十五年﹐四郊廟享禮成﹐加尊稱曰慶靜貞壽。九月﹐奉妃謁天壽山七陵﹐又謁恭讓章太后及景帝後陵。十六年﹐奉妃幸金山﹐命諸臣進賀行殿。十七年九月﹐奉妃居慈寧宮。十二月癸卯崩﹐諭禮﹑工二部曰「朕皇考獻皇帝陵﹐遠在承天。升遐之日﹐尙以諸王禮葬。藩衛淺薄﹐堂隧狹隘。比者展視山陵於成祖長陵之北﹐得支山曰大峪﹐林崗郁衍﹐實爲吉丘。欲起逆梓宮﹐遷於此﹐朕不敢專﹐卜告於皇祖。」旣得吉卜﹐二三勛輔近臣咸贊曰「宜爾郡臣其擇期襄事。」又諭曰「聖母升遐﹐山陵爲重。」分遣大臣祭告大峪山頂建顯陵﹐於是以駙馬都尉京山侯崔元爲奉迎行禮使﹐兵部尙書張瓚爲禮儀護行使﹐太監鮑忠爲奉侍官﹐指揮趙俊爲吉凶儀仗官﹐又賴太師翊國公郭勛知聖母山陵事。上親幸大峪視之﹐忽諭曰「獻皇帝體魄藏顯陵者二十年﹐北遷遙遠﹐大不寧於朕心﹐朕將奉慈宮南詣合葬。」其議以聞﹐於是禮臣嚴嵩等議謂﹕「靈駕北來﹐慈宮南舉﹐共一舉也。而春秋享祀﹐遠近迥殊﹐如初議便。」上曰「孰謂四海非王土歟﹐且孝陵何以尙在南也。」因止崔元等毋行﹐第令趙俊往順天啟視元宮﹐乃上太后尊謚曰孝慈貞順仁敬誠一步天誕聖獻皇后。明年趙俊還﹐謂顯陵不吉﹐上乃議南巡。九卿大臣許賢等曁左都禦史王廷相各疏諫。不聽。已而侍郎呂楠﹑給事中曾蜓﹑禦史劉賢﹑郎中嶽倫皆相繼諫。不聽。已而太學生陳良鼎上書諫。不聽。良鼎下詔獄。上乃至承天作新宮﹐虛其一以待合葬。工竣﹐歸過慶都﹐禦史謝少南言慶都有堯母墓﹐佚於祀典﹐請祀之。上忽曰「帝堯母有墓﹐洵乎﹗合葬非古也。」卽拜少南左春坊左司直兼翰林院檢討﹐更議聖母﹐葬大峪山。四月﹐上躬謁長陵﹐忽召禮臣嚴嵩曰「大峪山何如﹖純徳山耶。」仍命崔元護樟宮南。七月合葬顯陵﹐主睿宗廟。陳皇后﹐元城人。少與諸女擲錢戲﹐錢四側。旣長﹐紹聖張太后爲世宗選婚﹐臺官言「大名有佳气。」得後迎入宮。嘉靖元年冊爲後﹐授後父萬言都督同知﹐賜第西安門外。工部尙書趙璜言「西安門近宮﹐治萬言第﹐請毋過髙廣。」上怒﹐逮營膳郎中葉寬﹑員外郎翟下獄﹐而封萬言泰和伯﹐給世券。旣而萬言侵牟其縣民﹐縣令張好古執萬言家人杖之﹐好古亦下獄。時上方議禮﹐以爲禮始自宮闈。每誦關睢講教化﹐﹝原評曰﹕先入此數語史筆﹞值上與後坐﹐張文二妃者嘗茗﹐上循視其手。後恚﹐投杯起。上大怒﹐後以驚悸忽墮妊﹐旣而崩。當墮妊時﹐萬言乞妻入視﹐上以非祖制﹐不許。至是議喪禮﹐欲從殺﹐因裁禮官所上儀注﹕上玄冠素衣﹐十二日更淺色衣﹐聽政西角門﹐朝兩宮﹐則具如常服。百官三日臨﹐喪服十二日﹐朝則玄冠素衣﹐通二十七日除。閣臣張璁執不可﹐請上素衣帶十二月﹐乃更服玄冠素衣。百官則素衣帶侍西角門﹐通二十七日除。上曰「不如朕言﹐朕且以九日除矣。」璁曰「不然。天子與後﹐猶父與母。春秋天王歲有三年之喪二焉﹐爲後也。古人服妻三﹐後世易以期﹐期之喪﹐諸侯絕旁期也。妻之喪﹐正期也﹐日易月殺矣。殺之九月後﹐若有殺者﹐則將無也。且寧忍臣子不終君母之服者﹖」上曰「以上有兩宮皇太后故也。」終不聽。旣而詹事霍韜奏曰「今百官有妻之喪﹐不當公。古人父在喪母﹐仗不上於堂﹐避尊也。臣請陛下玄冠素衣﹐禦西角門十日﹐卽玄冠玄裳﹐禦奉天門。百官朝則玄冠玄裳﹐退則素﹐二十七日除。謂夫陛下二十七日﹐皆禦西角門﹐則無辧於大喪也。百官素衣朝中門﹐則禮不肅敬也。陛下卽以玄冠玄裳禦奉天門者﹐當陽之義也﹐猶之百官有妻之喪不當公也。百官退而素不敢見陛下﹐避尊之義也。猶之古人杖不上於堂也。庶幾變於禮者之禮也。」上可其奏﹐乃謚曰悼靈皇后﹐以其年別葬之天壽山澳兒峪。葬之日﹐出梓宮王門罷辭祖禮﹐百官一日臨。都給事王汝梅諫。不聽。十五年﹐禮部尙書夏言議謂﹕「先皇后正位中宮﹐母儀天下者七年。夭崩謚悼﹐𨿽侔古法﹐而靈義有六﹐並非美稱。請下翰林更謚。」上意旣久釋﹐乃攺謚曰孝潔皇后。其後繼後謚孝烈﹐先廟而後只奉先殿西室。﹝卽西夾室也﹐一作東室誤﹞隆慶初﹐禮臣議﹕「孝潔﹐大行皇帝元配也﹐宜合葬廟。若遵遺制﹐孝烈﹐則捨元配也。若同﹐則二後也。皆不合典制。臣竊以大行皇帝升時﹐宜奉孝潔配﹐遷葬永陵。孝烈移主陵廟制。」曰「可。」乃上尊謚曰孝潔恭懿慈睿安莊相天翊聖肅皇后。廢後張氏﹐世宗第二後也。父楫﹐錦衣衛指揮僉事。後初入宮﹐封順妃。嘉靖七年﹐陳皇后崩﹐兩宮皇太后命上自擇諸妃中可者。因下詔曰「皇后之尊﹐與朕同體。承宗廟﹐母天下者也。順妃張氏﹐侍朕以來﹐克盡禮道﹐其冊立爲皇后。」當是時﹐上方追古禮﹐而後甚婉娩稱上意。每歲祭﹐後必從上分獻宗廟。方春率嬪禦行親蠶禮﹐日講章聖太后《女訓》於宮中。嘗誦翰林所撰《內則新詩》﹐使宮人歌之﹐以當古房中之樂﹐如是者六年。﹝原評曰﹕著此段績績﹐不知其爲風也。﹞至十三年正月癸卯﹐忽降諭禮部曰「朕惟陰以相陽﹐若地承天。妻綱於夫﹐道在敬順而已。朕元配早夭﹐進冊張氏。藉其內助﹐恩遇特隆。近乃不思敬異﹐罔顧承乾。俟其旣悛﹐竟成終怙。應收皇后冊寶﹐退閒別所。其天下箋賀總停如敕。」十五年死﹐上命喪葬﹐視憲廟吳后禮。十六年﹐攺稱廢後﹐葬金山。方後﹐江寧人。安平侯方銳女﹐以嘉靖九年選入宮。十年﹐奉章聖皇太后旨選九嬪。先是﹐祖制無九嬪名﹐自后妃下雜置諸嬪宮﹐而間以婕妤﹑昭儀﹑貴人﹑美人諸位號。﹝今史官言明代宮中無昭儀﹑昭華諸位號﹐非是。﹞𨿽稍參漢制﹐要其所以爲儲嗣計﹐未嘗乏也。至是特用張璁言﹐謂﹕「上未有子。古者天子立後﹐並建六宮﹑三夫人﹑九嬪﹑二十七世婦﹑八十一禦妻以廣儲嗣。陛下春秋鼎盛﹐宜博求淑女爲似續計。」於是下慈旨爲九嬪之選﹐而後居其首。三月﹐後與鄭氏﹑王氏﹑閻氏﹑韋氏﹑沈氏﹑盧氏﹑沈氏﹑杜氏九人並受冊﹐並冠九翟冠﹐大采鞠衣﹐圭用次玉谷文﹐冊黃金塗﹐視皇后殺五分之一。至期﹐上衮冕﹐告大廟。還服皮弁﹐禦華蓋殿﹐傳制遣大臣行冊禮。旣冊﹐乃從皇后朝奉先殿。禮成﹐百官入賀。上仍服皮弁受之。當是時﹐後冊名徳嬪。上以其行禮敬﹐且升降有儀度﹐悅之﹐然未爲後也。﹝原評曰﹕此篇逐段起伏﹐皆見筋節。﹞越二年﹐忽廢張皇后。欲立後﹐以問夏言。言故逆上意﹐頓首曰「臣請爲陛下賀﹐夫天圓而地方者也。」上大喜﹐遂以其年立爲後﹐而以僖嬪沈氏爲宸妃﹑麗嬪閻氏爲麗妃副之﹐故事立後謁內廟而已。內廟者﹐奉先殿也。上謂﹕「天子立三宮﹐所以承宗廟。故《禮經》有『廟見』之文﹐何以不謁廟﹖」下翰林禮部議﹐議謁廟是。正月壬子﹐上禦奉先殿﹐遣太傅武定侯勛爲正使﹐少傅孚敬爲副使﹐持節冊立。上乃率後謁太廟及世廟。越三日﹐頒詔天下。明日﹐受命婦朝賀於未央宮。自是之後﹐上嘗薦髙祖及髙後尊號。後捧髙後主亞獻﹐上稱其有禮﹐睿皇后升。及禁日﹐後親扶寶幄﹐尙七挾惟謹。睿皇后﹑祥後奉幾筵﹐帥嬪禦行享祀﹐皆恭恪稱上意﹐上嘗特褒之。二十一年十月﹐上性卞﹐待宮人多不測﹐宮人懼。會所幸曹妃及王寧嬪侍上寢。寢酣﹐宮人楊金英等謀弒逆﹐用組系上頸﹐而以釵股雜刺上胯間。幸系組倉卒﹐誤爲殊死﹐結得不縮。金英懼﹐同事張金蓮者﹐知事敗﹐走告後。後馳至解組﹐上蘇﹐然病悸不能言。後命太監張左﹑髙忠捕宮人雜治。詞首王寧嬪﹐云曹妃者𨿽不與﹐然亦知之。後乃傳上命﹐收曹妃及金英等十餘人磔於市。並捕斬其族屬十餘人而籍其家。先是曹妃有容色﹐上愛之﹐冊爲端妃﹐故每侍上寢。至是上稍愈﹐疑妃冤﹐曰「端妃﹐我所愛﹐宜無此心。」因徳後救已﹐而翻以妃故憾後。是年進後父銳安平伯爲安平侯﹐以報後功。二十六年十一月﹐宮中火﹐中宮請救後﹐上不應﹐後遂崩。已而復悼曰「後救我﹐而我不能救後。」﹝原評曰﹕此以述語爲斷語﹐純乎史法。﹞乃欲厚其喪葬禮﹐且欲重抑孝潔以厚之。遂稱後爲元後﹐豫名所葬地曰永陵。遣太傅兼太子太傅﹑成國公希忠爲正使持節﹐少師兼太子太師﹑吏部尙書﹑文華殿大學士言爲副使﹐捧冊謚曰孝烈皇后。故事凡冊謚﹐使臣至宮門﹐內侍傳節冊以入。上又諭謚後禮重。其命二使上殿﹐拜命於門內勿如舊。明年二月﹐喪百日﹐特修薦事於永禧宮﹐詔羣臣齋戒十日。是日皆素服辦事﹐五月葬永陵。將葬﹐禮官請儀注﹐上命梓宮從中道行﹐虞嬪如禮用九數﹐百官送喪者﹐皆制服。至入朝﹐以素服加烏紗帽黑角帶﹐退而以素服素冠辦事。至迎主之日﹐仍用制服至善安門。外行安神禮﹐主還﹐更以素服素冠辦事﹐禮畢除。時廷臣謂逾舊制﹐且有引孝潔前事爭者﹐皆不聽。二十八年十一月﹐後大祥﹐禮官請安主奉先殿東夾室﹐先是孝潔葬澳兒峪﹐後主不議。至十五年﹐禮官始請奉慈殿邵太后傍﹐以爲《喪服小記》有「婦祖姑」之文﹐因主焉。及邵太后遷陵廟而奉慈殿廢﹐廷臣議﹕「遷孝潔殿於奉先殿旁室。而殿旁地陋﹐惟斜廊兩廡﹐難以奉安。於是有奉先殿盡西夾室之﹐蓋迫於所請也。今請安後主於奉先殿東﹐則位先孝潔﹐此明以元後尊後者。」而上復不許。謂當太廟。下輔臣嚴嵩﹑尙書費采等議﹕「嵩等言祖姑﹐禮也。請歲時饗獻﹐則入太廟﹐藏主則幄憲廟皇祖妣之傍﹐以從於祖姑之義。」而上曰「不然。禮無遷就者。後𨿽非帝﹐然帝之配也。帝自有一定之序﹐而後卽因之。今後以朕存﹐不啟櫃不定已矣。安有饗在此而主藏彼之禮﹖其依祖制﹐奉祧仁宗而以朕﹐他日之新序﹐其勿違。」蓋上意尊後﹐且慮他日祧睿考﹐故欲乘已生存時預祧仁宗﹐而借後以定序也。﹝原評曰﹕直斷數語皆舊史所未敢道者。然《史記》《漢書》在本朝已自有此。﹞嵩等謂﹕「諭及新序﹐則非臣子所敢言﹐乞下廷臣議。」上命暫已﹐待再期﹐姑藏主皇妣睿皇后傍。明年再期﹐奉主睿皇后傍﹐入享於太廟﹐位設新序不及祝﹐而上終欲主太廟。命再議。禮部尙書徐階﹑都給事楊思忠皆以爲不可﹐余無言者。時帝使人覘﹐會議得狀﹐及疏入﹐怒曰「爾等懷二三心猶爾耶﹖此非專論後也﹐及非子爲親﹑夫爲婦也。第以朕躬論正序定位﹐禮所應有﹐乃無肯奉行者﹐階﹑思忠二人議定卽是矣。」於是階﹑思忠惶恐言「臣等愚昧﹐不能仰知聖諭。竊惟周建九廟﹑三昭﹑三穆﹑率六世而祧﹐至後兄弟相及﹐亦有不及六世者。國朝廟制﹐同堂異室﹐與周禮不同。今太廟九室皆滿﹐若以聖躬論﹐仁宗當祧﹐固不待言。但此系異日聖子神孫之事﹐而陛下自言之﹐是自豫廟也。臣聞夏人之廟五﹐商以七﹐周以九。禮由義起﹐五可七﹐七可九﹐九之外亦可加也。請於太廟及奉先殿各增二室爲十廟﹐孝烈皇后﹐母祧仁宗﹐陛下亦無豫焉。」上曰「會議當人人盡言。今兩人各一言而止﹐此會議耶﹖臣子之誼﹐當祧當﹐自應上請﹐而乃自爲見。且禮有一定﹐苟定矣﹐何避豫爲。」於是階等乃如旨議上報聞﹐隨條上祧儀注。並請曰「忌祭近矣﹐望可臣奏。」上猶銜初議報曰「孝烈繼後﹐非元後﹐其所配者又入繼之君﹐不忌祭亦可。」階等惶恐請益力。上曰「非天子﹐不議禮。後當廟﹐朕久諭之﹐顧謂未宜﹐徒飾繁言﹐惑眾聽﹐實欲待題朕主矣。」因諭嚴嵩曰「禮官卽從朕言﹐勉彊耳。諸臣爭親﹑爭帝﹑爭﹑爭名三十年矣﹐至今猶未化耶。今卽不忍祧仁宗﹐且置後主別廟。他日任臣下處之﹐令忌日奠一卮酒﹐不致以仁宗傷眾情也。」於是禮臣不敢復言﹐第請如敕行。許之。後二年﹐六科官表賀正旦﹐思忠首署名。上猶修前卻﹐摘其表語詰責之﹐杖之百﹐削籍以杜異議。然當時﹐議臣從無敢爲孝潔言者。隆慶初﹐上後尊謚曰孝烈端順敏惠恭誠祗天衛聖皇后﹐不稱肅字﹐且移孝潔配世宗廟﹐遷葬永陵。而別祀後主弘孝殿。見《陳皇后記》。皇貴妃王氏﹐指揮僉事王隆之女。嘉靖九年選入宮﹐十年冊爲昭嬪。十五年生皇子戴睿。生時有他妃夢星官以嬰兒送昭嬪﹐上異之。是年進昭妃﹐明年冊爲貴妃。皇子有奇質﹐嘗見上叩頭曰「見不敢時時舉手者﹐以天在上也。」上奇其言﹐至是益重妃。十九年﹐進皇貴妃。二十八年﹐皇子死﹐年十有四。時初冠﹐行冠禮。翼日而病﹐命太醫視之﹐不治。忽北面拜曰「兒去矣。」端坐而逝。上悼之﹐謚莊敬太子。明年妃死﹐先是閻麗妃生一子死﹐謚哀衝太子。至是命妃與閻妃同葬﹐而以哀衝﹑莊敬二太子之﹐其地在天壽山。已而禮官言妃當與閻妃同主孝潔皇后陵廟﹐詔可。妃弟朝用﹐累官都督僉事。杜康妃者﹐穆宗生母也﹐大興人﹐父林﹐封慶都伯。嘉靖九年﹐妃應選入掖庭。明年封康嬪。十五年進封康妃。十六年正月皇子生﹐是爲穆宗。三十三年﹐妃薨。是時穆宗以裕王居邸﹐上下禮部議喪禮。尙書歐陽徳等言「累朝皇妃﹐或未生皇子﹐或子非居長。而受封國﹐或子立爲東宮而先死﹐俱與今不同。惟成化中淑妃紀氏死﹐所生皇子倫序居長﹐與妃事相類。但彼時孝宗尙幼也。今裕王旣已成婚﹐禮宜持服主喪送葬。」乃議上輟朝五日﹐裕王主喪。遵孝慈錄﹐斬衰三年。其儀仗人數﹐皆視舊有加。上不許。於是輔臣引洪武七年﹐太祖命周王肅服貴妃孫氏故事以對。曰「彼慈母猶爾﹐況生母耶﹖」上命考賢妃鄭氏例以聞。於是徳等復上儀注。制可敕﹐謚爲榮淑康妃﹐葬金山。及穆宗入嗣﹐以隆慶元年正月乙未諭禮部曰「朕仰荷天眷﹐嗣守丕基。溯惟慶源所自﹐我生母榮淑康妃﹐恩實大焉。朕曩居外邸﹐奉養之禮﹐旣闕生前。光揚之典﹐未從身後。追思罔極﹐痛切於衷。夫孝在篤於所生﹐愛必由於親始。今朕方以孝治天下﹐而母恩未報﹐大禮未舉﹐其何以表因親之誼﹐立成教之本哉。昔孝宗皇帝上生母淑妃尊謚﹐葬茂陵﹐建奉慈殿大內。歲時享祀﹐萬世稱孝焉。玆當如故事﹐仰稽懿徳﹐恭薦鴻稱﹐舉遷之上儀﹐營祀享之專宇。爾禮部其議詳以聞。」丙寅上尊謚曰孝恪淵純慈懿恭順贊天開聖皇太后。遷礻付永陵﹐祀主神霄殿。李嬪﹐延津人。嘉靖十四年十月﹐夏言請愼選賢淑﹐補嬪禦﹐以廣儲嗣。上命夫人女官出諸王館選擇。妃父李拱臣自詣通政司上白﹕「有女端麗﹐堪充下陳。」因轉送禮部以請﹐上曰「此非大臣獻諛也。旣系親陳﹐當從所願。」遂令拱臣送至京。旣至﹐適上行郊祀﹐夏言請淑女赴諸王館擇日選視。上曰「淑女至京﹐適逢郊享﹐此髙之兆也。」﹝原評曰﹕動必引古﹐然不可已。﹞敕勿赴館選﹐徑進大內。旣進﹐冊寧嬪﹐無子死。〖穆宗朝隆慶〗穆宗皇后﹐姓李氏﹐昌平人。封徳平伯李銘女。穆宗爲裕王﹐冊爲妃﹐生憲懷太子。嘉靖三十七年歿皇邸。穆宗卽位﹐謚曰孝懿皇后。六年秋﹐神宗卽位﹐加上尊謚曰孝懿尊惠順哲恭仁儷天襄聖莊皇后﹐合葬昭陵﹐主礻付廟。繼後姓陳氏﹐通州人﹐﹝一作大名８景行封固安伯。嘉靖中﹐孝懿李皇后爲太子妃﹐早死﹐冊後繼之。隆慶元年﹐進爲後。已而後無子﹐出居別宮。越一年後疾﹐左右無侍者﹐外廷憂之。旣疾甚﹐試禦史詹仰庇上疏曰「皇后者﹐本先帝所賜以配陛下。陛下宜遵先帝命﹐篤宮闈之好。上承宗廟﹐下以立四方家人之則。舊聞皇后舉止端肅﹐久拂聖意。而去歲車駕謁陵園﹐皇后隨輦﹐朝野皆慶。以爲相傳或失實﹐羣疑總釋。頃又聞皇后離坤寧﹐置之別宮﹐左右失起居﹐以致抑鬱成疾。陛下又略無眷顧之意﹐中外憂懸。萬一不起﹐如聖徳何﹖亦何以承先帝命﹖」上曰「後無子多病﹐近移居別宮﹐冀稍安適﹐或可從此卻病耳。爾不曉內廷事﹐乃妄言。」神宗卽位﹐上徽稱曰仁聖皇太后。六年進懿安。十年進康靜。二十四年七月崩﹐謚曰孝安貞懿恭純溫惠佐天弘聖皇太后﹐祀奉先殿別室﹐與孝烈皇后同。先是神宗在東宮時﹐後病居別宮﹐而神宗生母李太后者﹐斯時尙爲貴妃也。神宗每辰謁奉先殿朝帝及貴妃畢﹐卽往候後曰「娘娘寂寞﹐禮不可曠。」後聞履聲卽喜﹐疆起取經書指而問之﹐神宗應聲答。後且感且喜﹐貴妃聞妃喜﹐亦喜。﹝原評曰﹕貴妃和厚﹐神宗睿孝兩皆可感。﹞神宗旣嗣﹐後稱人仁聖﹐貴妃稱慈聖﹐兩宮旣同尊。而後與慈聖皆賢﹐素無猜嫌﹐至是益親謐。神宗又孝事兩宮﹐一無所間。由是後無疾﹐優遊慈宮者二十五年。神宗嘗設四齋﹐近侍二百餘人﹐陳百戲爲兩宮歡。每遇令節﹐先於乾淸宮大設兩宮座﹐使貴嬪請導﹐上預俟雲臺門下拱而立。北向久之﹐仁聖輿至景運門﹐慈聖輿至隆宗門﹐上居中北向跪﹐少頃兩輿齊來前﹐已復齊至乾淸門。上起﹐於是宮中王皇后扶仁聖輿﹐皇貴妃鄭氏扶慈聖輿﹐導而入。少憩﹐請升座﹐自捧觴安幾﹐以及獻饌。更衣必膝行稽首﹐屏顧攝息﹐﹝原評曰﹕一段只摹敍迎宴一節﹐如許詳盡委皙﹐豈非司馬寫生之筆。﹞皆從來儀注所未有者。於是始陳戲﹐劇飲乃罷﹐凡大饗多此類。●卷六〖光宗朝泰昌〗光宗後郭氏﹐順天人。萬曆二十九年﹐冊爲皇太子妃﹐生皇一女。四十一年十一月丁未死﹐謚恭靖。四十八年九月﹐進謚恭靖端懿溫惠元妃。熹宗卽位﹐上尊謚曰孝元昭懿哲惠莊仁合天弼聖貞皇后﹐遷葬慶陵﹐主礻付廟。後父初封博平伯進侯﹐旣死﹐子振明襲。王皇后者﹐熹宗生母也﹐順天人。初入東宮爲選侍﹐萬曆三十四年十一月生熹宗﹐進才人。四十七年三月丁未死﹐謚昭蕭恭和章懿皇貴妃。熹宗卽位﹐十一月上謚曰孝和恭獻溫穆徽慈諧天鞠聖皇太后﹐遷葬慶陵﹐祀奉先殿。封後父王升爲新城伯﹐升卒﹐子國興襲﹐崇禎末殉難。孝純皇太后﹐姓劉氏﹐海州人。後居河間﹐父應元﹐﹝一作應槐誤﹐應元號思槐。﹞母徐媼。初入太子宮﹐爲淑女。萬曆三十八年十二月生莊烈湣皇帝﹐旋以細故失光宗意﹐被譴薨。旣而光宗悔﹐恐神廟知之﹐戒掖庭勿復言﹐葬於西山。湣皇帝封信王﹐進賢妃。天啟中﹐信王未之邸﹐嘗居勗勤宮﹐問近侍曰「西山有田懿王墳乎﹖」曰「有。」「其傍有劉娘娘墳乎﹖」曰「有。」每密封金錢往祭焉。及卽位﹐上尊謚曰孝純恭懿淑穆莊靜毗天毓聖皇太后﹐遷葬慶陵。而封後父瀛國公﹐母瀛國太夫人﹐稱太異數也。弟效祖和陽衛正千戶﹐封新樂伯﹐繼祖錦衣衛都指揮同知。侄文炳﹑文耀錦衣衛指揮同知﹐後皆加保傅﹐進都督。上五歲失太后﹐問左右以遺像﹐莫能得。傅懿妃者﹐亦東宮淑女也﹐生皇六女﹑皇七女﹐進封懿妃。嘗與太后比宮居﹐自言宮人有相類者。雜指其眉睫及頰輔間﹐召太后母瀛國太夫人認之。時武英殿中書梁祝善形摩﹐瀛國太夫人同懿妃出宮人指示﹐揣以意﹐令仿佛爲圖。圖成﹐敕具法駕鹵簿﹐由正陽門警而入﹐上親跪午門迎之。旣入﹐懸像乾淸宮﹐呼老宮婢及素侍太后者來前﹐使瞻視。或曰是﹐或曰否﹐上爲之雨泣﹐兩宮皆泣。﹝原評曰﹕聖主痛心事偏摩寫瑣屑乃爾﹐猶記瀛國太夫人謝表有云﹕聖孝難窮﹐慈容不密。上揮涕慰勞﹐卽以所圖四軸賜其一令供於家。及國破﹐文炳率家人環哭於孝純像前﹐閉門自焚﹐凡死者四十二人。﹞乃加傳懿妃封號﹐賞賚太后家及承奉王裕民中書梁祝各有差。上旣追念太后﹐且自以薄祜當憂勞﹐於加上太后尊號。時羣臣奉冊寶以進﹐上以手拭淚﹐欷不能已。故事生母忌日﹐不得設祭服靑。十五年六月﹐上以太后故﹐欲追宣宗以來生繼七後﹐同建一廟﹐而祀太后於其末。乃禦徳政殿﹐召輔臣及禮部尙書林欲楫﹑侍郎蔣徳景等議。上曰「太廟制有九﹐皆一帝一後﹐祧廟亦然。今祧廟自徳﹑懿﹑熙﹑仁四祖外﹐加以仁﹑宣﹑英﹑憲﹑孝五帝﹐凡九廟。而其廟已滿﹐且其制一帝一後﹐其繼後及生後七位仍不得入。卽宮中奉先殿﹐亦一帝一後﹐𨿽嘉靖後有以繼後及生後入者﹐而前此七位尙無祭也。」上意在太后而特未顯言﹐徳景曰「奉先之後有奉慈殿﹐亦祀繼後及生後者。今𨿽廢﹐盍舉行焉。」上曰「孝宗皇帝建奉慈而世廟廢之。然尙有弘孝﹑神霄﹑本恩諸殿﹐不止一奉慈也。」徳景曰「內廷規制﹐臣未之悉。但旣有諸殿﹐則似隨在可奉祀者。」上曰「太廟之禮﹐一帝一後﹐朕豈敢輕易。惟是奉先地廣﹐可以恢拓。朕欲將祧廟之主袷祀奉先﹐未審可否﹖」徳景曰「大袷之禮﹐在歲暮已行於太廟。今復欲以祧廟之主﹐並入奉先﹐終恐陋耳。」上曰「奉先殿中﹐已現有繼後及生後七位主矣。」徳景曰「此萬曆初始增入﹐非舊制也。」上曰「然按故事﹐弘光初﹐別建奉慈以奉孝穆紀太后﹐而孝肅﹑孝惠亦並祀之。嘉靖中﹐遷三主礻付陵廟﹐罷奉慈之祭。至隆慶初﹐奉安﹑孝烈於景云殿﹐更其名曰奉孝﹐又奉孝恪於神霄殿。萬曆三年﹐卽奉孝恪﹑孝烈於奉先﹐而弘孝神霄之祭又罷﹐此奉先附祀所由來也。然以朕思之﹐奉先之祀﹐旣有定禮﹐則諸殿沿革﹐歷世可驗。似不若別建一殿﹐以祀七後爲較便。」徳景曰「善。」於是辟殿祀太后﹐而七後共之。崇禎十七年都城戒嚴﹐文炳﹑文耀入衛帝。時李邦華請太子南遷不得。及事急﹐上召文炳及駙馬都尉鞏永固使護行。文炳叩頭言「外戚親臣不藏甲﹐臣等徒手安能護皇上搏賊﹖」皆相向哭。旣而城陷﹐文炳﹑文耀闔門死。李妃者﹐光宗選侍也。時宮中有兩李選侍﹐無所別﹐因以所居東西宮別之。莊妃居東宮﹐稱東李。此居西宮稱西李﹐然西李最有寵。神宗初﹐以熹宗早失母﹐命西李母之﹐旣而信王亦失母﹐仍以命西李。會西李生皇八女﹐遂攺命東李母之。皇八女卽後稱皇八妹者也。光宗卽位﹐妃與鄭貴妃同住乾淸宮。時上諭封郭元妃爲皇后﹐王才人爲貴妃。又諭封李選侍爲皇貴妃。及上不豫﹐召大臣入乾淸宮﹐上禦暖閣﹐憑幾諭曰「李選侍夙保震器﹐撫育國本﹐宜速封。如是者再﹐署禮部事。」侍郎孫如遊對曰「今孝端﹑孝靖兩太后及元妃﹑才人大典未竣﹐俟四大禮舉後﹐行未晚也。旣而上崩﹐選侍遂踞乾淸宮。因挾制皇長子﹐邀封皇后。傳言欲垂簾聽政。於是大學士劉一景﹑吏部尙書周嘉謨﹑都給事中楊漣﹑禦史左光斗等力請移宮﹐而選侍始踉蹌移仁壽殿去﹐於是移宮之案興焉。熹宗卽位﹐下詔曰「朕昔幼沖﹐皇考選侍李氏﹐恃寵屢行﹐气毆聖母﹐以致崩逝﹐使朕抱終天之恨。朕𨿽幼﹐未嘗忘也。皇考病篤﹐大臣進內問安﹐選侍威挾朕躬﹐使朕傳封皇后。復用手推朕﹐向大臣顏口傳。至今念及﹐尙合羞赧。朕因避李氏暫居慈慶宮。又令李進忠﹑劉遜等傳言﹐每日章奏文書﹐先呈選侍﹐方付朕覽﹐仍欲垂簾聽政。且欲處分禦史所言選侍﹐他日必有武氏之禍者。朕思祖宗家法甚嚴﹐從來有此規制否﹖朕今奉養李氏於噦鸞宮﹐俱遵皇考遺愛﹐有此體卹。外廷誤聽李黨謠諑﹐實未識朕心之故也。其李進忠﹑田詔等﹐皆系盜庫首惡﹐自幹憲法。勿使渠魁賄囑當事﹐播弄脫罪。卿可傳示遵行﹐故諭。」十二月復下詔曰「朕沖齡登極﹐仰庇祖宗眷佑﹐內外淸平。以爲大小臣工﹐開誠布公﹐定無異議。不意外廷近來乃妄生謗語﹐輕聽僞傳﹐誠有如科臣楊漣所奏者。朕不得不再伸諭避宮始末﹐以釋羣疑。九月初一日﹐皇考賓天﹐閣臣文武大臣科道等進宮﹐哭臨畢﹐請朝見朕躬﹐李選侍阻朕於暖閣。當時司禮監等官﹐設法請朕出見羣臣﹐選侍許而復悔。及朕出暖閣﹐又使李進忠等請回。如此者至再至三。朕至乾淸宮﹐丹陛大臣扈從前導﹐選侍又使李進忠等持朕衣不釋。若非司禮監奏請﹐朕前進不可﹐退又不能﹐此時顏面﹐存於何處。及至前宮門﹐選侍又差人數次著朕還宮﹐不令禦文華殿。卿等親見﹐當時景象﹐安乎﹖危乎﹖當避宮乎﹖不當避宮乎﹖諸宮欲行庇護之謀﹐先藉安選侍爲題目﹐使是非混淆﹐朝政不寧。輔臣義在體國﹐爲朕分憂﹐何不代朕傳諭一言﹐屏息紛擾﹐君臣大義何在﹖如初一日﹐朕躬視皇考入殮﹐選侍又阻朕於閣中﹐不令出入。及翼日﹐恭送皇考梓宮於仁智殿﹐選侍必欲朕朝見彼後﹐方許回慈慶宮﹐明是威挾朕躬垂簾聽政之意。朕蒙皇考命選侍任照管﹐亦不住彼宮﹐其飲膳衣服﹐皆系皇祖皇考所賜。選侍侮慢淩虐﹐朕晝涕泣。皇考自知其誤﹐親來勸朕﹐此其親疏﹐自有分別。﹝原評曰﹕西晉後多此等文字。﹞諸所行事﹐朕曾密諭閣臣﹐不令傳抄。若避宮不早﹐則爪牙成列﹐盈虛在手﹐朕亦不知何如矣。選侍因毆崩聖母﹐自知有罪﹐使宮眷王壽花等時來探視﹐不許朕與聖母下原任各宮娥說話﹐如有卽捕去重處。朕之苦衷﹐外廷豈能盡知。今朕奉養選侍及皇八妹﹐俱從優厚﹐各官何以猜度過計﹐藉爲口實。如異日選侍患病而逝﹐將用人以抵命乎﹖將歸咎於朕乎﹖豈不聞聖母之崩﹐由選侍之毆﹐可不問乎﹖邇來各官﹐不爲聖母﹐只爲選侍﹐失其輕重﹐理法何在﹖前日刑部執奏父母之恩如天地。履后土則思母徳﹐戴皇天則思父仁。仁人孝子之用心﹐固宜如此。然父母之仇﹐不共戴天。朕不加封選侍﹐以慰聖母在天之靈。奉養選侍﹐敬遵皇考之意。該部亦可仰體朕心矣。大小臣工﹐惟知私於李黨﹐責備朕躬﹐不顧大義﹐姑不深究。卿等可傳諭大小臣工﹐務令和衷﹐各供乃職。毋得植黨背公﹐自生枝節﹐以取罪懲。故諭。」天啟元年二月﹐上復諭曰「賈繼春暗揭流毒﹐造言誣人﹐若黑夜行刺﹐使人莫防﹐朕本不深究。然自繼春出揭以來﹐引類彌天﹐爭端大起。大臣求去﹐小臣紛囂。威懼繼春﹐莫敢直言其非﹐朕皆隱忍。今繼春全不攺省﹐乃昂然肆辧﹐目無君父。況選侍移宮以來﹐未嘗見繼春有疏﹐明其可否。卻借密揭爲攖鱗逆耳之說﹐箝制朕躬﹐要名減罪。姑著照原揭回話。」閏二月又諭曰「朕以衝年﹐皇考見背﹐仰體在天之靈﹐敬禮選侍。其移宮一事﹐大小臣工﹐連章奏請。始末情節﹐舉朝共知。獨賈繼春首倡邪說﹐捏造李選侍雉經皇八妹入井。播煽流言﹐誣詆朕躬。若不窮究分明﹐何以傳信天下後世﹖乃繼春奉旨回話﹐初則一揭朦朧﹐再則遮飾支吾。本欲逮訊﹐今自認風聞無影﹐顯自明肆誣捏﹐姑從輕削籍﹐永不敍用。」當是時﹐上方厭選侍移宮一案﹐尙無畸見。獨賈繼春有侍選自經皇八妹投井之說﹐以爲當安選侍﹐故有是諭。而其旣客魏用事﹐而上意遂變。四年七月﹐詔封選妃爲康妃。羣小念移宮之名正﹐不足以殺諸賢。乃創爲封疆一案﹐緹騎四出﹐大獄旁午。至五年九月﹐賈繼春召至﹐忠賢遂矯詔諭羣臣曰「先帝升遐﹐朕躬嗣服﹐父子承繼﹐正統相傳﹐臣子何得居功。至楊漣左光斗等﹐妄希定策﹐串通王安﹐倡爲移宮之事﹐捏造垂簾等語。王安姦惡異常﹐乘機報怨。內外交結﹐黨眾力彊。不許康妃從容奉旨﹐而逼令瑯出宮。先帝體尙未寒﹐言猶在耳。漣等卽有權勢﹐固亦人臣。乃棄禮忘君﹐犯上不道﹐至於如此。使非賈繼春等明揭於前﹐天牖朕心補封於後﹐將終始蒙蔽﹐恩禮有虧。卽寸斬楊漣﹑左光斗﹐何救於事。況與魏大中﹑周朝瑞﹑袁化中深盟固結﹐招權納賄。黨護熊廷弼﹐夥壞封疆。鐵案旣定﹐猶貪其重賂﹐力爲出脫。托汪文言內探消息﹐暗弄機關。徧樹私人﹐布滿津要。壞法亂紀﹐欺蔽朝廷。及汪文言事發﹐姦謀畢露。自知理屈﹐乃巧借他題﹐以掩其罪。信口裝誣﹐毫無影響。肺肝如見﹐欲蓋彌彰。朕言念及此﹐深切痛恨。已將熊廷弼處決﹐傳首九邊。楊漣等𨿽追贓身死﹐而顧大章系同惡之人﹐卽送法司從重擬罪。爰書旣成﹐將諸姦罪狀﹐及守正諸臣向來疏揭﹐並近日屢次明旨﹐俱著史臣編輯成書﹐頒行天下。垂示將來﹐以昭朕孝思。據事直書﹐毋得回護。使善惡邪正﹐炳如日星。而黨與不得借口文姦﹐飾非亂聽。違者治以妖言惑眾之罪﹐特諭。」由此當難大起﹐而國運隨之﹐要其禍自移宮始。先是熹宗初立時﹐值九月早寒霜甫下﹐而宮中李花齊開。咸以爲選侍當封﹐相顧賀。而其後闖亦李姓﹐識者謂此艸妖云。東李妃﹐亦光宗選侍也。以別西李妃故曰東李。性簡重﹐寡言笑。名位素居西李前﹐而寵不能及。嘗奉光宗旨撫視皇五子﹐皇五子成立﹐入繼大統﹐選侍功居多。天啟元年二月﹐冊封莊妃。客魏用事﹐妃持正抵牾。凡宮中禮數﹐多被裁抑﹐妃不平。會忠賢同官徐應元爲承奉正﹐當謁妃。傲慢不以禮﹐嘗在妃前笞宮使﹐鴟肆無忌。妃以負气死。﹝原評曰﹕此時宮闈極饒气節﹐如莊妃﹑裕妃﹑成妃輩比比皆是﹐豈亦東林過激耶。﹞先是皇五子在宮﹐每日起﹐拜天畢﹐退而謁母﹐選侍亦愛之。嘗夢黑龍蟠殿柱以告選侍﹐選侍私自喜﹐囑勿言。又所居東宮﹐後有井二﹐皇五子隨選侍過之﹐戲汲井﹐得金魚。汲次井﹐亦如之。至是泣曰﹐吾不能奉侍王矣。崇禎初﹐上念鞠育勞﹐加上妃封號。與其弟李成棟官﹐給四千頃。而應元以忠賢敗﹐發南京賜死。選侍趙氏者﹐未有封號﹐與忠賢客氏不合。熹宗卽位後﹐矯旨賜死。選侍聞命﹐出光宗所賜物列案上。沐浴﹐西向禮佛畢﹐痛哭自縊。客氏復矯旨用宮人禮葬﹐而斥其答應王亮等發鳳陽陵園。〖熹宗朝天啟〗懿安皇后﹐祥符人﹐張姓﹐太康伯張國紀女。天啟元年四月﹐冊爲皇后。後性嚴正﹐數於上前以顚倒舊章爲言﹐蓋指客魏也。客氏橫肆宮闈﹐後召至﹐欲繩以法。客魏大恨﹐遂於宮中播流言﹐謂後本孫二女﹐犯辟以女托之生員張國紀﹐張國紀女之﹐非己女也。罔上大不道﹐上亦疑之﹐幸其說不根﹐無左驗﹐乃已。三年後有身﹐客魏盡逐宮人之異己者﹐而以其私人承應。後脇痛﹐假按摩陰傷之﹐竟損元子焉。時有匿名帖榜於宮門﹐列忠賢逆狀並及忠賢黨七十餘人。忠賢怒﹐疑出國紀並被逐諸人所爲。而逆黨邵輔忠﹑孫傑等欲因此興大獄﹐盡殺諸門戶。而借國紀以動搖中宮﹐事成則立魏良卿女爲後。劉知選偵知之﹐首上疏參國紀﹐梁夢環繼之﹐禍且叵測﹐賴閣臣力救得免。熹宗大漸﹐後折逆奄謀﹐力與大臣傳遺命﹐定迎立事。湣帝立﹐上尊號曰懿安﹐居慈寧宮。時奄方叵測﹐左右窺伺者皆其黨。後豫戒信王勿食宮中食。及卽位﹐猶從戚畹家取櫝食進。至是﹐上見後﹐感激盡臣子之敬﹐乃召還戚臣張國紀於河北慰之。而論知選﹑夢環以謀危先帝中宮之罪。崇禎十四年﹐刑科給事中胡周鼎請上後徽號。時國用日匱﹐上恐舉大典多費﹐嘆曰「吾之不能盡孝事﹐貧也﹗」或言周鼎有所授﹐已下理而頓釋之曰「恐傷後心」後嘗語周後曰「吾南中嘗有家可居。」又曰「延儒誤皇叔。」因歷言延儒罔上事﹐周後間以聞。上怒詰周後所從來﹐周後以後對﹐遽已。十七年三月﹐都城陷。賊渠李巖者﹐中州人﹐知後賢﹐特覓後宮中護衛之﹐後自縊死。裕妃張氏﹐有嚴性﹐不爲客魏用﹐客魏惡之。會妃已有身﹐鋪宮膺冊妃禮畢﹐而遲久不乳。遂誣其有後言﹐矯旨閉禳道中。盡逐其內官及宮婢等﹐絕其飲食。經數日﹐天雨﹐妃力疾匍匐啖檐澑死。乃復矯旨革妃封﹐如宮人例﹐焚其屍。湣帝嗣﹐始復妃位號﹐攺葬如禮。李成妃﹐順天人。天啟四年二月﹐生皇二女﹐封成妃。是日地大震﹐宮瓦皆墮。旣而皇二女薨﹐妃失寵。會張皇后病﹐皇貴妃任氏以孕皇三子臨月﹐成妃仍當夕﹐上慰之。先是範氏慧妃者頗見幸﹐生悼懷太子﹐封皇貴妃﹐以忤客氏意被斥。妃與慧妃好﹐每見慧妃輒悵惋。至是侍上寢﹐從容爲慧妃乞憐。﹝原評曰﹕事甚可感﹐此一段亦殊勝褚先生文。﹞客氏聞大怒曰「彼欲樹兵向我耶。」遂矯旨革封﹐幽妃別宮﹐而逐內庫管理李謙於海子殺之。幸妃故鑑裕妃事﹐預蓄乾食藏瓴甓間﹐半月得不死﹐後乃斥爲宮人而遷之乾西。崇禎元年﹐詔復妃封號並膳禮﹐且請居慈慶後宮﹐置供奉焉。熹宗六妃﹐惟王良妃﹐段純妃居東西兩宮。任容妃卽皇貴妃﹐生懷獻太子﹐不受禍。張裕妃以幽死。李成妃﹑範慧妃俱被斥。又有定嬪﹑襄嬪﹑恪嬪﹐皆禁居乾西。崇禎初﹐復加封﹐冊使宮中供養如法。他有馮貴人﹐惡忠賢擅﹐嘗勸上罷內操。忠賢怒﹐矯旨謂貴人誹謗﹐賜死。胡貴人甫爲上所幸﹐以非忠賢黨﹐恐見寵﹐乘上出郊日掩殺之。而報以貴人暴卒﹐上不問。〖湣皇帝朝崇禎〗莊烈皇后周姓﹐其先蘇州人﹐徙居大興。父奎以醫名﹐娶繼妻丁氏﹐生後。家貧能操作﹐顧性貞靜﹐居平不見齒。天啟中﹐選信王邸妃以後進。故事宮中凡選婚﹐每選一﹐必以二副者陪﹐升卽中選﹐皇太后幕以靑紗帕取金玉跳脫系其臂。不中則以年月帖子納淑女袖﹐而侑以銀幣遣還。時神宗劉昭妃﹐攝太后寶。而中宮之政﹐悉稟成於熹宗懿安後。懿安後疑後弱小﹐將及其次﹐昭妃力贊之曰「今𨿽弱小﹐他日不長大耶。」因冊爲信王妃。上卽位﹐立爲皇后。以后父奎﹐爲南城兵馬副指揮﹐進都督同知﹐旣而封奎嘉定伯。後家本節嗇﹐而入典宮政﹐務減儉﹐裁宮中縻費﹐不爲外家乞恩澤。卽歲時大臣﹐命婦入朝賀﹐亦賞賚必以禮。時天下饑饉﹐府庫虛。上憂勞議節用﹐而後所行合上意﹐上甚敬之。初神廟以孝養故﹐設兩宮百戲﹐自宮中舊戲以及民間爨弄﹐無不備。至是悉裁革﹐而獨畱舊戲承應。如所稱過錦戲者﹐仿佛古優伶供養﹐取時事諧謔﹐以備規諷。時旱蝗﹐中州賊大起﹐戲者作驅蝗及避賊狀。後見之﹐徐謂上曰「有此耶。」因掩面泣﹐上亦泣﹐是日遂罷戲。﹝原評曰﹕後語只三字﹐而仁心﹑靜質﹑減言﹑嗇事種種聖徳無一不見。﹞上薄於聲色﹐宮中不兼寵﹐惟田貴妃者頗愛之。妃見後稍倨﹐後每抑之以禮。會歲旦朝正妃當詣坤寧宮朝﹐適天寒雨雪﹐翟車止門外不卽入﹐又不令傳免。久之﹐袁淑妃車至﹐時淑妃亦進爲貴妃﹐卽傳入相見﹐且故爲好語謝之去。於是始傳妃車入﹐坐朝之﹐朝已遽下﹐無他言。妃大恨﹐面上泣訴。妃父教之上書﹐陽引愆而別爲微詞挑之。上在交泰殿與後語不合﹐上推後僕地。後憤不食﹐欲自戕。上尋悔﹐遣中使持貂ブ賜後﹐且問後起居﹐後勉爲一餐。上傳旨令貴妃省愆﹐退居啟祥宮﹐三月不召。旣而後在永和門看花﹐請召妃﹐上不應。後遽令以車迎之﹐乃相見如初。後嚴正自處﹐而性最仁。母丁太夫人﹐入宮必先朝後﹐始行家人禮。後見母之朝己也﹐而泣欲太子爲謝﹐左右力言不可﹐乃止。後聞寇漸棘﹐微言曰「吾南中尙有一家居﹐蓋意在南遷也。」上問何從知之﹐後不語。後凡有所言﹐不欲盡﹐且不欲言﹐外多類此。先是宣懿康昭劉妃者﹐神宗妃也。萬曆六年立中宮時﹐隨冊爲昭妃﹐於嬪嬙中最賢而有年。崇禎攺元﹐上使之居慈寧宮﹐掌太后印﹐稱太妃。周後之選﹐昭妃贊成之以是也。至是歲節﹐上必朝太妃﹐朝畢﹐坐而饗以茶。上甫就坐﹐忽欠申徐聞﹐太妃戒勿驚。命尙衣者覆以帔﹐左右皆植立﹐屏息以俟。有頃﹐上竟攝衣起﹐謝曰「聖祖時﹐天下少事﹐宮中皆晏安﹐太妃所親見也。至兒子苦多著﹐﹝北人呼多爲多著﹞實難枝梧。兩夜省文書﹐自謂年甫逾壯﹐尙可磨耗。不謂早困劣﹐在太妃前﹐昏然不自持一至此。」太妃泣﹐上歸﹐爲後言﹐後亦泣。時上念寇衤固﹐茹蔬斷庖割﹐後見上體瘁﹐具酒肴爲上解菜。上接瀛國夫人奏。瀛國夫人者﹐孝純太后母也。瀛國夜夢孝純歸﹐語上瘁而哭﹐言動舉止如平時。又云翼日有爲解菜者﹐上勿卻也。上持奏入宮﹐見後解菜驚詢曰「汝何以爲此﹐豈亦有所聞耶﹖」曰「無有。」「外人有導之者耶﹖」曰「無有。」因念先後慈﹐在冥冥尙保惜至此﹐後亦賢能感先後意﹐乃出奏示後再拜﹐舉箸相向哭﹐淚溢盤。後生皇長子及長平﹑昭仁二公主。皇長子已冊立出閣讀書﹐昭仁主六歲未封﹐以居昭仁宮﹐故名。故事太子旣出閣﹐非上命不朝後。偶上坐便殿﹐皇長子以後故來請朝﹐時案有急奏﹐則寇破河南報也。上嘆曰「兒見母有幾而關我耶﹖今後竟入朝﹐勿問也。」十七年三月十七日﹐都城陷﹐上至宮曰「事急矣。」後卽於上前再拜﹐自經死。大兵定京師。

