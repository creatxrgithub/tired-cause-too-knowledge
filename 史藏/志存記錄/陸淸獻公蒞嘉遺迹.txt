陸淸獻公蒞嘉遺迹

﹝淸﹞黃維玉輯

●目錄

原序

曹序

卷上

卷中

卷下

跋

●原序

�廉吏與能吏孰優應者必曰能吏優經權常變存乎才廉吏謹守繩尺而已問廉與能孰難應者必曰廉惟自守才以達權制變爲最難余謂不然得一廉吏而事無不舉也天下有能而不廉之人斷無廉而不能之人何也古之布大政決大疑定大計者一以仁智勇行之三者皆性之徳惟汨沒於利欲則以私害公智遂昏而勇亦屈矣廉者較然於義利之界其心靜其識澄其力堅其處常也如山其應變也如川以之肅綱紀靖危疑而無難而況一官一邑者乎彼不廉而曰能者不過趨走逢迎私智小數甚且武健嚴酷以濟其貪吏而尙能民且不堪命矣察吏者而最能吏治亦不堪問矣然世但見能吏之能而不見廉吏之能又何也其心靜故不怵於一身之禍福其識澄故不徇乎一人之毀譽其力堅故不撓於一時之利害不知者以爲疏不若趨走逢迎者之密也以爲鈍不若私智小數者之敏也以爲迂闊不若武健嚴酷者之效且捷也廉吏之才不易見世亦往往不欲竟其才陸淸獻公學紹閩洛爲本朝第一人非可僅以廉吏目之然當時以操絕一塵才非肆應免官幾疑公詘吏才也今得黃君所輯蒞嘉遺迹讀之撫字催科興利除害大端卓然可見𨿽所施未竟廉無有不能詎不信歟寶山爲嘉定分邑楊行建祠在公去後數十年蓋民至今不忘也夢蘭承乏此邦無能爲役惟廩廩簠簋之戒冀少免諐尢是編當朝夕座右爰付剞劂而爲之序

嘉慶三年歲戊午八月哉生明靑陽後學陳夢蘭譔

●曹序

平湖陸稼書先生理學名儒湛深經術居恆持身行已無一不規於公正其來宰吾疁也本文章爲經濟政治肅淸士民戴徳著有蒞嘉遺迹一帙載其居官自守奉上愛民寬賦聽訟諸善政無不裨益閭閻有關名教又疏導河渠便民利國創修書院教育人材凡屬士農均沾樂利迄今百餘年後猶令人聞風起慕願覩其音容以爲快惜餘生也晚不獲身親其化側聞父老流傳與帙中所載相符用不禁受斯誦而誦斯傳也我國家尊儒重道樂育賢材首先奉公崇祀聖廟頒行天下賜謚淸獻外有專祠所以獎勵而風勸之者其徳意不深可見哉是爲跋

道光辛丑桂月

槎溪曹廷宿識

●陸淸獻公蒞嘉遺迹卷上

寶山後學黃維玉編輯

嘉邑濱海民多作姦犯科公籍平湖去嘉不遠當銓選後嘉民聞公系本朝理學第一人良善之輩幸公之來莫不額手稱慶其素所作姦者皆聞風斂迹公之徳教先有以服民如此

蒞任之先答同年許自俊書略云某生平簞瓢自樂行將冰蘗知甘然何以除稂莠而植嘉禾何以親鸞鳳而遠梟獍何以遺利澤於百年何以解倒懸於今日撫字何方催科何術大而移風易俗小而剔蠹捐煩貴邑利獘惟願一一賜教敢不虛已以聽使嘉邑受某一分之益卽大君子一分之賜也公矢志於未任之先如此

公到任時胥役多備人夫詣馬頭迎接公乘一小舟蕭然獨坐惟載圖書數篋諸役人思欲趨承希圖光寵皆意气索然父老觀者莫不嘆異

凡膺民社之責者每苦鞅掌不復理舊日學業公於簿書錢谷之暇手不釋卷吟聲朗朗常徹外署凡新官到任例呈花名單將各役點名公見役太多諭曰爾爲吾役無錢可賺吾養民不能養役汝依役不若依農欲退卽退眾猶因循觀望後政簡刑淸每日只用二人輪值復諭曰爾等各自歸家呼喚始來毋得守候廢業且羣聚一處每易生姦公於利民之中卽備防役之法

公答王守備書云承諭私販之徒出沒蹤迹欲窮其源但不及慮賣鹽之家而徒根究出洋之犯恐緝捕之輩從中播弄反與輾轉攀指之例有礙莫若辧鹽色嚴禁坐賣之家則頓者無人販者自絕更於保甲飭查隱諱連坐之法則利無所營而趨者少害有所叢而避者多自然姦志潛消矣

公衣冠必正𨿽燕居常整服危坐至暑月服絺綌則先著裏衣一遵鄕黨之制

公赴郡適有公事各官集元妙觀公至時先到者因值酷暑俱穿衫子勸公亦解脫衣冠公曰平時常如此不必脫也會議久坐皆汗流浹背而公泰然自如盡服公之養到

凡官蒞任鹽商典商向例各有所饋公下車眾商皆饋公毅然曰吾忍一人受其利而使千萬窮黎受其害乎力卻還之

公兩袖淸風錢糧分毫不染除火耗革羨余其平色可以解司令民自封投匱民皆便之完者爭先如有輕等短少卽於封上票明將原封發出令民補足

公表叔李慧生欲有干請公答書曰侄素性守兔凜冰荒署依然壁立至戚如表叔尙無不芹將獻惶愧難言當從容申敬髙年玉趾幸愼跋涉

公與人筆札及批判文稿書法端楷悉遵刻本不事行艸今巨室世家尙有能藏其字者筆畫亦若公之端方正也

邑有顯宦欲與平湖巨室聯姻請公執柯公許之蓋重公之爲人也有間顯宦復日事諧願贈千金公得此言反寢其事

自來遊客如織供億皆取辦於下自公淸名遠著四方遊客裹足不至省嘉民無數金錢

公每淸晨早起必命家人將鋪陳捆好常曰做官只如傳捨非久居之地若有命罷官卽行出署吾無畱戀也

公罷官後日坐一小樓所閱惟先儒理學諸書望其顏色怡然自得不異居官時知腴於道徳者深也

舊例官出署凡署中物件一槪搬取公出署官物悉畱於內所攜者來時繩牀竹幾破籠舊箱及圖書數扛而已觀者無不嘆息

公將出署凡署中物件槪行查檢苟有缺壞者公卽買來賠補以償原數

嘉定有署事公倪伯屏曾有徳於民因建報祠祠內有假山爲前任趙公移置署中有儀軒軒𨿽美觀而祠幾廢因作歌曰吁嗟有儀軒其石何離奇問石何自來來自故侯祠聞昔祠初成吏民競祝釐孰知祠中石一朝遷在斯我聞召公棠今古豈異時感應捷桴鼓聖賢寧我欺恭寬信敏惠斯須不可離反躬而已矣何嘆亦何疑

公𨿽居官而署中操作不異寒素織者自織紡者自紡女民間聞之每朂子女曰陸老爺之父母猶與齊民同業爾等爲民家子豈可自暇自逸由是遊惰之習頓除

公以淸廉自矢幾署中食米全資家中租稅無不自平湖運至

衙內故多隙地向爲棄壤公蒞任悉命栽蔬以佐盤飧

官將供應向例民間承辦獨公蒞任一切日用皆出貲自備凡出入舟車之類必給價值卽挑水夫亦必予以工費

公往蘇郡謁上臺旣登舟命役辦膳曰買米若干買腐若干買菜若干役買回復曰官廚之物尙未措辦公曰有腐有飯何謂未辦

每遇差役下鄕計路之遠近卽於票上批明該役應給工食若干一差役辦事回公嘉其能與之食而役已醉飽復食公賜嘔吐滿地酒肉盈墀遂責革之

公以興文重儒爲已責公事暇嘗往來儒士家講學論古不啻師弟每談至夜分卽於其家便膳𨿽蔬食菜羹不謂簡也

邑有隱士諸莊甫潛心理學著有語錄公特往訪之

公下車進疁人士試之應者雲集公坐堂上親自批閱過百餘卷卒無愜意及得李玉如【諱實】先生捲甚喜舉示廣文戴公令時試題爲請問其目戴師云文固佳矣第承題中齋忘二字毋乃太觸時目公云是無妨也凡試士用以覘其生平心術學力何如豈區區在一二字間卽此二字知深於理窟矣遂拔爲首後三月復試公仍彌封親閱得一卷舉示幕中士曰吾向得李子目爲無雙今此卷深沈精實殆堪與匹及拆封則仍李捲也爲之失笑復舉爲首云

公季試遴拔皆實學發案後傳集前三十名進署曰吾閱試卷各有所長但義理精深學問無窮必須講貫始無歧惑吾公餘可以論文談道諸生童在家讀書者竟到署中卽處館而不專藉館谷者亦可另薦友朋代職同到署中吾有一定課程至以訓蒙餬口者不必勉彊發題附課可也或不時來署聽講亦有裨益我𨿽淸況尙可供給年終或貼兩三擔米至貧士不必破費我旣忝爲父母師長爾卽我之子弟不在此區區微物也由是進署讀書者二十餘人公每日講解各生質疑辧難竟與塾師無異

旌孝行者地方官責也羅溪孝子朱迪在生時公卽加獎勵署其鄕裏之請旌牘曰看得孝子朱迪修身養志秉性純孝生事極其承歡葬祭盡其致敬孝行旣恊輿情公論允孚學校所當亟請表揚者也柰其人尙在格於部議至乾隆五年始邀詔旌

旌獎節孝蓋以闡幽芳風當世也余族曾祖文甫公歲貢生從祖皇人公邑學生力學早世曾伯祖母顧氏從祖母朱氏並撫孤守節通學以兩世苦節環叩詳旌公批云姑媳完操冰霜勁節一著幽光於身後一彰芳譽於生前洵堂構之相承實國家之盛事各符年例應沐旌揚遂給兩代筠操之額今予冢孫【振傳】未娶早卒孫媳亦能賦柏舟以見志

公與陸郡博書云學校爲天下根本近來多自菲薄然胡安定曹月川所以赫赫今古者正以其能爲於舉世不爲之時也使舉世皆已爲之則亦無貴乎安定月川矣縱觀今之龐雜而苟且者正豪傑振興之時也先生信其人哉

公每誡諭士子曰讀書人切不可以文人自負若以文人自負便做出多少可笑的事出來

嘉邑縣試舊習鄕紳子弟各具父兄名帖求列前茅謂之聞揭縣官聽情謂之揭覆公蒞任士宦各知謹守無一人具揭干請

陸魯瞻問公曰某人筆札甚去得公曰尖巧而已凡落尖巧一家便不濟事

公諭士子曰讀書人切不可於發後便有自滿意只是適如其素爲是孔子曰以吾從大夫之後不可徒行也當日孔子爲魯司寇故然今人做官多在別處居官是居官居鄕是居鄕何得以官行之鄕乎只是自守處仍要方正不可一味圓通類鄕願一流要知天下極驕泰之人又極圓通故驕者必諂諂者必驕本相因也

嘉邑自糧案罣誤鳴鳥蔑聞陽鱎日盛公淸介自持不能幹以私後起之彥俱以受知

公在任或求學文公曰士惇實行孝弟爲先捨行已無文也或又以文問求售之術公曰有命在不可幹也盡其在我而已

公每行縣鄕塾子弟有聚觀者公必勉以勤讀詩書尋求理義聞者皆知感奮

公以淸廉蒞治𨿽在鄕愚亦知其爲淸廉吏也每以公事到鄕父老攜其子弟歡迎道左必要爭看淸官而後已

公教人孝弟勉人讀書悉由天性故其在疁迎親海署本孝道以禦民承歡膝下事弦歌以養志案牘之餘琴堂之上兼有家庭之樂云

公以公事過南翔裏泊舟白鶴寺作寺記略曰寺之興久矣豈以鶴之淸髙標異人樂傳之而寺因以久耶嗚呼鶴一禽耳猶能以淸髙之姿標異於世至千百年之久而不冺況人秉五常之性有六藝之教大可以經緯天地小可以振育一方有非鶴之所能企其萬一而乃冺冺無聞可不悲耶卽以玆土論仕且遊於此者若干人矣來也人莫之喜去也人莫之悲如蚊蠅之偶集而偶散何鶴之不如乎公之隨事立教又如此

陸淸獻公蒞嘉遺迹卷上

●陸淸獻公蒞嘉遺迹卷中

寶山後學黃維玉編輯

縣俗婚喪諸禮多以侈靡相仿公下車飭示品制以務本崇檢諄諄風俗爲之頓化

排年者糧長也一百八十畝爲一排如其人田不足數則以他人田實之而責其收糧總納有一排年幾限不納糧差拘到縣排年稟云再展一限全完至期果如數公問何前限全無而轉限全完也排年云不忍負公故以女鬻人糧銀卽價銀也公詢知買女者爲其儕輩乃召至庭知其有子與女年相埒因勸之曰汝與彼均爲排年汝忍役其女乎就吾所見吾卽爲媒女卽汝媳遂喚音樂擯相公堂上完姻兩人感謝而去

金氏女幼孤育於舅氏陳生其族人販賣於旗下陳訟之令不能爲力也公候其來取地方官印結卽捐俸代贖具文申請卒歸陳生

公以公事到鄕聞學堂讀書聲曰瓢不瓢瓢哉瓢哉乃系諭語觚不觚觚哉觚哉之句也公呼其師詢之知爲客籍服賈虧本不能旋裏藉訓蒙餬口公曰汝棄本業旣已自誤而濫叨塾師旋復誤人矣遂給盤費令其回籍仍舊服賈

公出外道經通衢見門樓上一婦人梳頭公畢事復經其門而其婦尙梳公呼其夫諭之曰汝小本營生理尙勤儉吾去時見汝妻梳妝回而未竟懶慢至此縱汝勤儉豈能成家且使幼輩相延習慣何以裕後汝宜訓飭

公旣誡諭妝婦卽令婦見夫人裙布荊釵身不衣綢首不飾銀親自織紝妝婦亦莫辧爲夫人也夫人諭之曰吾佐官家不離操作朝夕饔飧米兼麥食自是妝婦亦化爲勤儉

邑中五鄕廿七都九行十八鎭之民聞公解任咸集送公公對之惻然臨行贈民二句云餓死不要做賊气死不要告狀便是好百姓受用不盡矣

公鐫級後黎民送別公曰吾居官無善政舊例完糧十日爲一限吾於十日外增五日爲小限慮民間一時莫措故爲寬緩意本卹下恐後來徵糧竟以五日爲一限則惜民之意反成害民之政是吾之遺患於爾民矣此益見公之惓惓於民至無已也

蒞政之初自朝至夕齋莊嚴肅言笑不以假人羣下望若神明然處事和平出言詳審人又服而愛之

四鼓而起簽書待旦晨出理事或至日旰不食夜深而息規畫明發諸務事無畱滯一義未安終夜不寐

公善催科於初限悉進而命之曰錢糧者朝廷之國課非縣官之私蓄爾民能急公身家快樂縣官亦得安逸有工夫做好事以加於百姓與爾非怨讎何苦日行杖責必私與皁隸杖錢若雇人代比又當與雇錢二者皆虛費而有欠糧受責之名何不省此以湊正數則爾吾俱安從此傳聞四野雲集響應

見百姓則告以民義之所當爲遇士子則勸勉學以希聖賢覯農夫則勸力耕以供俯仰值工作則告以精專遇商賈則告以平價公取與有宦家子得罪延至堂上而朴之曰吾與爾父朋友也爾猶子弟也子弟而不肖不可以不責

禁酬賽及梨園或語之曰子不敬關公何也曰關公正神豈可以戲禁之所以敬之也

練川故多妄訟公虛公詳愼民不敢欺胥吏足迹不至村落

有人嫌壻貧而饋金求絕婚者公受之卽以其金與其壻曰壻不貧矣卒嫁之

吳下文風日趨浮詭心術旣已卑污文字亦成靡濫公謂作文所以明理論文所以觀徳故每與士子言無非此旨

工人有入內修織機者呼公夫人曰嫂外聞夫人甚賢可得一見否夫人曰吾卽是也工人稱罪夫人亦弗以爲意蓋緣服飾儉約不異常人且與家眾同業故見者一時莫辧

民有急公照限完糧者公給以賞單日後逾限不完呈單免責一鄕民應給單民曰某不願得單有先人木主求公椽筆一點榮如衮矣公許焉因出懷中公卽點之

自公蒞任所省白折之濫派歲以萬計所省河工之苛斂歲以萬計所省諸色之幹沒歲以萬計所省科徵之敲撲日以千計所省牙差之騷擾日以千計所省訟牒之羈縻日以千計

盜有匿民間者捕役稟公多點弓兵踏門搜捉可得公曰某家焉得匿盜汝曰匿盜僞也公乃密召其人諭之曰吾廉知盜匿在汝家是盜匿非匿盜也若從汝家獲盜汝業覆矣汝遣其出門吾於路上獲之汝可無事某叩頭稱謝從公言至今家有公位焚香頂祝

巡鹽兵快每於船販大鹽梟受其賄賂縱其往來私賣而小鹽梟之擔販者獲一二以爲能幹時有兵快獲鹽梟一名解於堂上私鹽一包陳於堂下公向兵快曰販鹽者止此一人乎兵快曰余夥皆走公向鹽梟曰汝何不走曰吾不善走故爲其獲公曰爾今日亦可快走梟隨往門外一轉仍伏堂上公曰吾令汝走汝何不走梟竟遠逃公曰汝將大梟情縱將小梟拏來又將狡猾眾小梟情縱止拏疲弱一梟來彼船販系大梟擔販系窮民爾以此來唐塞耶責之

有與公同姓者輸糧踰限當受責糧戶手持譜系言念同宗求公寬限公免其責至次限仍舊云云公曰卽是同族

國課亦不可緩多方勸諭遂依限完納

一糧戶臨限詐稟公曰母病公寬其一限至第二限又稟曰父病公又寬一限至第三限則詭爲凶服以見曰母故矣公復寬之此所謂欺以其方者坐南面者發怒最易罵詈若忘入奴才之類率以爲常公當臨民詞气和平並無疾言遽色間遇悖理之極者但云沒臉面三字

徵糧舊法先將大戶發催糧單謂之頭摘其後挨次發單完納公謂錢糧乃朝廷國課用名帖請大戶先完其下挨次立限懸於縣門不用差役民無追呼之擾

嘉邑地不產米前朝以來定制折漕完糧時民間以貨易銀往往有賤售以供賦者公蒞任時鄕民或花或布或豆陳於堂上令牙行估值收去交價卽可作糧旣無耗羨之費亦無賤售之累

勤敏徵糧不特可以奏功亦且可以肥己故緩徵之舉縣令所不樂爲也公軫念民艱不第革除耗羨而屢向上臺請緩以惠下𨿽冒上之怒亦不顧焉

民間賦繁前任比限血流湧階公立甘限法於大限外增一小限糧排自限若干完及半宥之計每限省行杖錢不啻二三百緡也

嘉邑地不產米所解白糧買自鄰封隨時定價上下行私每年浮派不下數千金公悉革除及定價詳憲後米忽騰貴公俱自賠不復派民

解兌錢糧向差書役司房旣有需索縣役每加使費歸家必多開銷公則親自解兌減省倍常謂彼寬縣官一分則縣官寬百姓一分其存心愛民至深遠也

公解糧交庫庫司以未有常例屢以平輕爲辭公視平果不足細思照法馬交兌豈有不足之理躊躇良久知平中獘稟知藩憲庫獘得除

公加編錄序云余蒞嘉二年部議催科不力被黜耆民郁某進加編錄示余余閱之喟然夫主持國計者未有不知民力當卹特以一字之加未必病民不知今歲加若干明歲加若干加者不可減後者又議加民其能堪乎他邑之增不至如嘉邑之多而猶不堪命然則嘉定之民日困而逋日積何怪也卹民者當隨時而爲之計斟酌緩急調劑輕重庶幾寬一分民受一分惠焉則是編也固仁人憂國者所宜亟進矣

公上張素存書曰某材疏政拙不免部議私心竊懼世俗謬爲過於寬厚有誤催科此言一傳功名之士遂以寬厚爲殷鑑其害非細其實核民欠尙少他邑特勸輸多而敲撲少迹似縱弛方愧不能盡用徳教乃以爲寬厚之誤豈不誣乎悠悠之口應置勿論然此人心气運所關故敢於知已前陳之

疁邑健訟皆由訟師刁唆與吏胥朋比作姦公首懲之刁風漸息

訟詞無干牘無罰鍰直其情卽止有久不赴審者卽注銷自公在任百姓無以訟廢家者

大場鎭民有兄貧貸弟不應舁弟物去弟賄巡檢司以盜報訊之乃其弟婦翁所爲遂痛懲之呼弟曰彼兄也乃以爲盜不悌也責之呼兄曰汝爲長不能自立陷弟不悌亦責之咸感服而去

有告子不孝者公自訟曰我徳薄令汝父子至此因委曲曉譬父子俱泣乃遣之

有富家欲重懲貧民公署其牘云富人之體面固體面貧人之肌膚亦肌膚也後富家懷徳輸課獨先

邑有張姓與汪姓訐訟汪適遇盜被傷謂家人曰張遣殺我其弟遂以讎殺訟公疑小隙無殺理而察張亦非殺人者因以是盜是讎未可遽定報俟緝得眞盜定擬部遂引諱盜例革職尋獲眞盜七人讞上人謂公盍辧諸公曰邑有盜長吏宜有罪吾何辧焉遂解任去

疁邑命詞多假飛陷四鄰至有累及數里外者姦胥從玆漁利貽害無窮公見株累多人卽行禁革𨿽眞命案亦不連累無辜

民有訟者公卽令原告執單自拘訟者曰吾旣訟彼彼必讎吾公曰持吾票去安得讎汝故遇有詞訟原告卽約被告被告亦更約原告如有不到然後差役行拘然亦偶爾也由是差與承之百計漁利以飽其蠹者埽除一空

風俗澆悍健於訐訟公於聽斷之時務詳詢以得其眞情而又和平惻怛剖斷之餘一以至情動之兩造皆悔悟感激審畢向兩旁觀者曰這椿事審得公呢不公眾人皆曰公而後公退

人有訟者公曰爾必如是如是彼必如是如是爾因小不遂意卽架詞來訟令其跪儀門外自思之果如是耶有間訟者復向公欲訟公曰我拘訊爾果如是便受責矣莫若不訟訟者感悟遂去

公審賭博訊明情由令取椀五隻注水四散中置空椀俾四人各認一椀取四椀之水紛紛搬移一轉瞬間而四椀之水盡罄中間空椀獨滿因諭曰同賭各持賭本猶四椀之俱有水也開場頭家猶中間之空椀也爾賭之忽輸忽贏何異此水之移來移去乎今爾等爭相攫取而彼此總歸烏有又安用是勞勞者爲於是眾皆感悟自公在任無復犯賭者

大凡民間興訟或恃勢力或蓄怨讎以致告訐無休辱身破家而不顧公於事之小者每理諭而遣之旣不至於辱身卽訟之大者亦無差承吏役之費又不破家𨿽有姦徒欲構訟漁利亦無所施其技而民訟自寡

某姓者有讎家在外結交惡黨假稱滿洲旗人突至某家詭云汝爲家主所賣劫某而去適其子在鄰家聞知急走擊鼓報縣公卽坐馬緊追盜已至外崗鎭公詰曰汝系何旗旗系何主主系何名自滿�從

龍來者系何人盜惶顧不能對咸俯首伏罪公平時但講理學至倉猝又能應變蓋不特經事有宜而且變事有權

陸淸獻公蒞嘉遺迹卷中

●陸淸獻公蒞嘉遺迹卷下

寶山後學黃維玉編輯

上憲誕辰各州縣例饋厚禮時巡撫公壽誕公僅饋詩扇一柄家機紫花布二疋黃艸涼鞋一雙竹刻一件號房以禮薄又無使費屏不收公謂吾禮已到竟自回署公旣回撫憲查閱號簿獨嘉定縣無名以爲自恃淸廉上憲誕辰竟不一到由是不悅

撫軍旣不悅是時會推福建按察使上命不拘資格選天下賢能愛民之官擢用都禦史魏公環極【諱象樞】疏薦公撫軍竟與公齟齬疏請更調部議因才力不及降級調用

有上憲差役持令箭到縣吏云當冠帶出迎公弗爲禮時公值升堂來役自恃上差乘軒直至堂上傲慢無禮猥云吾上司差官也公曰吾乃差官爾系官差面數其罪由是上差斂迹不敢肆侮

公淡泊自甘一時民間歌筵綺席聞公之風不禁自止所謂以身先之則不令而行

公蒞任後政簡刑淸艸野之民足迹不至公堂值堂之吏終日無事堂側置紡車以紡紗爲業而兼任吏事

公蒞任後琴堂無事官淸吏肅聽差人等𨿽爲衙役與民同業苦守淸貧至有漁人向役呼賣魚役曰如此淸官吾等尙有閒錢食魚耶公以淸廉化下書吏皆能節儉謹守

有惡宦某素無官長恃勢淩人公至讎家告訐者不下十餘紙公意以爲事若發覺則吾多控制之虞彼有脫險之備且謂不過爾爾矣於是紙皆不發以示不測某遂驚疑斂迹遠遁

豪惡汪姓橫行邑中其僕奪賣薪者妻前令曲庇之及公蒞任賣薪者具控公卽拘訊痛懲其僕勒還賣薪者妻並逮汪姓歷數其罪汪恐懼俯伏悔過求寬公曰法爲怙終者設也人無不可自新爾果能攺吾姑恕之汪感泣攺過

嘉邑故多竊盜自公蒞任其有犯者必諄諄曉諭多愧悔自新間或不悛者亦遠避不忍再見公也市鎭少年數十爲朋以拳勇毆擊爲事公廉知之拘其尢者枷於縣門出入臨視誡諭警切視其情色愧悔而後釋之其黨自此悉散

風淸月朗之下公每微行察訪民情土俗以爲興除計一夜至窮檐門首內有二女紡織篝鐙之下其一日夜深天寒溫酒一杯可以助暖得再紡織其一啟甕挹取曰春酒已如陸老爺矣公殊不解其意明日呼其家男子詢之其人曰春酒如老爺蓋以酒之淸況老爺之淸也

凡官長誕辰士民進祝饋送者俱屬珍重之物公之誕鄕村父老於神廟中取蠟橋置公堂上焚香點燭香煙亙天燭淚盈墀火光照耀如同白晝男女老少繹絡衢路熙攘六百里喧騰五日夜間有菽米雞黍之物置堂上而去公命納焉余盡卻之誕辰系十月十八日

公蒞嘉有瞽目者詣案前自陳曰聰明正直謂之神公卽神也我不幸兩目無見乞公一字批斷來生作有目人地下冥王必不違公言也公笑而允之

公蒞任時有一皮匠感公之徳持釘鞋贈公公不受匠氏曰吾無別物只有一鞋公曰只此一鞋便不可受匠氏號泣再拜投鞋而去

公鐫職民畱公不得悲不自勝以爲何去之速吏則幸公之去可以容姦

公解任父老送者塡巷塞途有一人擠進叩頭見公公曰吾徳薄材菲有何好事到爾其人曰公𨿽無好事到吾吾有一事到官曾受公責然公平日自是好官眾人咸謂公淸官則受公之賜享公之福正無窮也一人之私豈可以爲定論一事之細豈可以槪生平乎

公解任各鄕父老子弟聚集公堂哀號哭泣不忍捨公公相向流涕民之視官眞如嬰兒之戀母官之視民眞如慈母之愛子

時邑人士送公者無不謳吟各申其意有白沙詩人兪鶴湖詩云有官貧過無官日去任榮於到任時一時詞人以爲壓捲謂頌公之最親切有味者相傳當年夫人與公同甘苦布衣蔬食每食止飯一盂腐一椀則知公之飲食服禦果淡泊遠甚鶴湖豈虛語哉

有諸生陳紹馨集鄰邑紳士及本邑紳士送公詩並送公序記等篇共五百餘首以付剞劂名曰公歸集又有裏民李雋集民間歌謠刻成一書名曰雜謠一以昭廉吏之治績一以寄萬姓之謳思總以詠公之遺愛於無窮

公淸操刻苦聖祖仁皇帝朝但有俸銀尙無養廉兼之縣令政治繁劇卽俸銀亦難恃爲正用是以解任之日虧空庫銀約千金民之代公完納者或以兩計或以錢計不約而同置於公堂十日之內卽已補足公得脫然

有唐老人負版帶索募助急公有盲兒助公完庫錢聞公聲音喜而去

公以淸廉鐫級聞命之日艸木如喪江山失色萬民鼎沸如失父母爲之號泣者旬日巷哭之聲殷雷動地

公將出署九鄕二十都之民夜半羣呼入邑塡滿街衢公出示苦禁父老承公意揮眾籃輿甫及中澑哭聲大震旅進旅退者數四旣恐病公乃共掖公入邸男婦萬餘環泣不去

公解任士民徒跣赴郡晝夜繹絡於道揮淚成雨請撫軍乞畱慈母以活萬民撫軍哀之上疏乞還秩命未下制府連及諱盜落職

有楊筆客者僑居嘉定大呼狂走逢人九頓涕泣畱公

有瘋癲子聞公解任書空咄咄仰天長嘆不忍去公解任民間男舁耕器女舁機杼壅塞城之四門咸欲叩閽借寇自卯至酉人情洶沸公不得行乃出而慰諭曰長吏受譴朝聞夕報法也諸父老憐而畱我情也但私情安可以撓國法卽須臾止廨捨無益也諸父老其無滯我行矣眾人益挽行轍不忍捨

公解職將出署不獨萬姓感慟呼號無已爾時天日爲慘風沙載道亦若痛公之去而欲挽行旌者自公解職父老子弟田夫販豎或流想支頤或呼天怨尢或相向聚述軼事不覺涕下交頤幾無間日

有八九旬老嫗數輩連袵合掌求見公面稱爲活佛曰何必往紫竹靈山也

鄕間八九十歲老人相聚而言曰自建縣以來官斯土者如公洵眼所未見耳所未聞

公去任日境內皆結采棚焚香然燭花幡仙仗鼓吹喧轟惟恐不盡其誠者

公不得不去民必不能畱於是扳轅臥轍之眾或截鐙或畱鞭以爲見公所畱之物卽如見公之面也

公巳去嘉民皆提壺挈榼追送公者哭聲盈野公再三慰諭各歸安業眾皆依依不捨至百里外方�內有數百人號泣隨公直欲送至公第公苦口勸止送過半路大泣而回嘉民旣送公回隨作送公詩寫數十百紙及錄公徳政沿途傳帖自郡城過滸墅關直抵大江以北似欲叩閽者然撫軍聞兪鶴湖送公詩有聖代自來公論在誰傳消息到長安句內不自安遂暗屬經由地方官慰諭百姓許以題請畱公復任百姓信以爲實乃回

公去任不獨全疁士民謳思無�卽鄰邑之民皆如失哺之兒﹖﹖令﹖﹖屏無倚各攄離憂以爲去後之思公去任黎民建祠於城隍廟旁塑公生像以爲是卽公之畱以撫我也

公甫解任署事者初至皁隸橫索杖錢至鄕民衣帽不得全有一人欲納糧銀過縣其銀置懷中亦被攫去無路可控經城隍廟旁見公祠其人入內抱公像大哭而去

童子相聚成羣以竹兜子爲轎折紅紙爲長生位二童子舁之鳴鑼擊鼓仍用儀仗見公之徳無不入卽幼穉而亦感之深也

公旣去任黎民懷之相與卜邑西數武建院樹石以銘其恩萃當車赤子之心鏤空谷白駒之愛萬年俎豆四季蒸嘗

公解任次日四郊諸鎭各迎長生位一時剞劂丹漆匠氏無有寧晷旬日間村各有祠墅各有位琴瑟鼓樂俎豆揚旛賁於原野

公旣沒士民有挹嘉城水赴浙致奠不用他物爲祭品

公旣葬嘉民有詣墓拜泣不告姓氏而去

公去任今將百年民間每言好官者無不稱公而言及公者無不追思愛慕恨未生其時蓋士則親受公之徳教民則親被公之徳政故傳頌至今不衰

公自鐫級民皆思之及公旣沒一夕嘉西馬頭忽火把船隻如官府赴任者鄕民從鐙光下視之彷佛若公生前狀尋復不見或謂公爲嘉邑正神云說𨿽近誕然公之軫念嘉民與民之慕公精神實有以相感生而英者死爲靈果膺上帝之命以撫惠嘉民歟

公沒後二載嘉邑諸生時圯受等爲千秋理學正宗百代循良極則等事呈請從祀學使許公【諱汝霖】批略云性醇學粹行潔品端實踐躬行思希曾閔存誠主敬力紹程朱聞風猶將興起遺愛自爾難忘斯誠秉彜之好詎同循例之常於是奉主人名宦祠

塑公生像向在城隍廟旁雲南進士杜公【諱念曾習�人】來令嘉邑以公理學儒宗不宜附居神廟而宜遷附於聖廟側乃於乾隆乙酉迎入學宮之旁士民從者一時雲集響應咸以爲愜於理云

寶山舊屬嘉定嘉邑舊有公祠寶民思慕不已於乾隆十五年諸董事呈請邑令田公【諱聯芳內邱人】建祠楊行春秋祀焉家語云吾於甘棠見宗廟之敬也甚矣思其人必愛其樹尊其人必敬其位道也【玉】𨿽籍隸寶山而先籍余姚與公同省自髙祖忠端公諫垣逮殉曾祖毅堂公遷疁而祖父晦齋公親被公之徳澤予於建祠之舉謀畫勸輸經營工作與諸董事實共其勞諸董事者廩生程祖修增生黃朝俊貢生吳稼寶太學生壽昌智詹士雋曁【玉】六人繼起贊成者增生程觀光子弟太學生維翰田公旣建公祠後以公事道經楊行殷勤下訪談公遺事感嘆不置調繁武進丁封翁陸漁公艱【陸漁公雍正八年庚戌進士歷任順天府學教授】詣鎭禮祠復蒙見訪索覽是編畱談竟日乃去

陸淸獻公蒞嘉遺迹卷下

●跋

余讀淸獻陸公行狀至遠鄕之民刻木爲位迎歸以祠者日數輩凡兩月乃已至今邑人言及先生皆泣下謂五百年建縣所未有不知其感民何以若是之深也初疑公爲理學大儒其設施必非尋常所能到景仰之已耳忽一旦有悟蹶然而興曰余今有以識公之治矣公不過區區愛民之心夙興夜寐未嘗一刻去諸懷無論行時坐時聽政時退食時自催科以逮行刑時皆有所謂至誠惻怛萬不得已者纏綿於吾民之肺腑而呼吸無間乃其效驗遂令天下後世咸詫爲神奇而不知其操術固甚平且易也同治六年春餘倡捐廉俸爲公修嘉定生祠權是邑者爲汪君福安以公蒞嘉遺迹見視循誦數過覺其篇目標題及評語皆可刪薙遂爲訂正仍分三卷重刋以贈同人之宦蘇者嗟乎公之去今不及二百年地則僅咫尺耳舟車所至往往得聞道旁父老嘆息聲夫時地非遙則政績未湮取法尢易而凡世俗所驚眩而以爲莫可幾及者又不過區區愛民之心貫注於其間然則起而追之亦何終不可及耶乃綴數語並爲有志者告永康應寶時謹跋

【上海】道前徐怡卿鐫

