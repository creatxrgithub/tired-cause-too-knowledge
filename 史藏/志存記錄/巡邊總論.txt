○甘肅鎭【甘肅】

甘肅﹑卽漢之河西四郡﹑武帝所開以斷匈奴右臂者蓋蘭州卽漢金城郡過河而西﹑歷城子莊浪鎭羌古浪六百餘里至涼州﹑卽漢武威郡﹑涼州之西曆永昌山丹四百餘里至甘州﹑卽漢張掖郡﹑甘州之西曆髙臺鎭夷四百餘里至肅州卽漢酒泉郡﹑肅州西七十里出嘉峪關爲沙赤斤苦峪﹑以至哈密等處﹑卽漢燉煌郡﹑與前四郡地方﹑俱隸甘肅﹑至洪武五年﹑宋國公馮勝下河西乃以嘉峪關爲限﹑遂棄燉煌﹑自莊浪岐而南﹑三百餘里﹑爲西寧衛﹑古曰湟中﹑自涼州岐而北﹑二百餘里爲鎭番衛﹑古曰姑藏﹑此又河西地形之大略也

甘肅保障

甘肅邊夷

甘肅經略考

△甘肅保障

甘肅一綫之路﹑孤懸千五百里﹑西控西域﹑南隔羌戎﹑北遮胡虜﹑山勢曠遠。中間可以設險之處固有。而難以設險之處居多。洪武九年﹑設甘州等五衛於張掖設肅州衛於酒泉﹑設西寧衛於湟中﹑又設鎭番莊浪二衛﹑又於金城設蘭州衛﹑皆置將屯兵拒守﹑嘗考之漢宣帝﹑命趙充國將兵討羌﹑充國奏曰願畱步士萬人屯田﹑部曲相保﹑爲塹壘木醮﹑交聯不絕﹑便兵戌飭鬭具謹烽火﹑通勢並力以逸待勞﹑兵之利者也﹑今日守甘肅之臣﹑惟以充國爲法斯得矣﹑

△甘肅邊夷

甘肅之邊﹑北虜止二種﹑亦不剌盤據西海﹑瓦剌環遶北山﹑其餘皆西番種類不一﹑洮河西寧一帶附近番族。以茶馬羈縻而巳。其餘遠番﹑止令通貢﹑土達元萬戶把丹之後﹑安置平涼﹑今爲亦不剌所據﹑哈密諸番衛﹑本中國藩屏﹑今爲吐魯番所破﹑

一土達元萬戶把丹據平涼洪武初歸附﹑授平涼衛正千戶﹑部落散處開城等縣編爲民仍號土達﹑其壯者選爲平涼衛軍﹑正統十四年﹑北虜阿渠寇陜西平涼﹑土達被掠﹑成化二年﹑北虜大舉入寇﹑固原土達李俊迎獻羊酒﹑有北從意﹑四年平涼。衛土達滿四反﹑據石城﹑都禦史項忠討平之﹑一近番﹑黃河南有洮河二州﹑北有西寧﹑皆漢郡﹑唐末陷於吐蕃宋爲夏元昊所據﹑俱爲番族﹑洪武初﹑洮州河州西寧﹑各設茶馬司﹑收貯官茶﹑二年一次﹑差京官賫捧金牌信符﹑往前三處附近番族﹑招番對驗納馬﹑洮州火把藏思褁日等族牌六面﹑納馬二千五十匹﹑河州必裏衛二州七站西番二十九族牌二十一面﹑納馬七千七百五匹﹑西寧曲先阿端罕東安定四衛巴哇申藏等族牌一十六面﹑納馬三千五十匹﹑每匹上馬。給茶一百二十斤。中馬七十斤。下馬五十斤。互市茶馬。羈縻得法。彼各向順。後茶馬不行﹑時入侵擾﹑成化十九年﹑西番滿松等族反侵內地﹑巡撫都禦史馬文升調兵徵剿﹑斬首八十三級﹑嘉靖元年﹑西番反侵內地﹑鎭守都督鄭卿領兵討之不能克﹑以後每歲入境﹑殺擄人畜﹑嘉靖八年西番數至鞏昌寇掠﹑敵殺官軍﹑焚燒廬舍﹑隴右之民﹑深被荼毒﹑總制尙書王瓊﹑撫剿並用﹑破若籠板爾二族﹑撫定木捨等七十族﹑西番始寧﹑

一亦不剌﹑正徳四年﹑北虜小王子怒頭目阿你禿廝丞相亦不剌欲殺之﹑二酋懼﹑奔出河套﹑擁部落萬里至涼州城下乞空閒地安住﹑分守涼州將官閉門不敢應﹑凡十餘日﹑始大掠莊堡入西海﹑攻破西寧安定王等族﹑奪其誥印﹑諸番散亡﹑據其地居之﹑

△甘肅經略考

一說今之議哈密者曰﹑獲城置裔﹑弗能衛而守也﹑約好興師﹑袛費賂而匱積也﹑不如棄之﹑不知此地乃我國之藩籬﹑未可槪以外夷視之也﹑爲今之計﹑莫若得人。而先其所易。緩其期效。以徐圖之耳。始必責彼寇往昔犯順之愆。納彼寇今日通貢之使。施不測之恩以折其姦。周羈縻之術以緩其謀。使彼逆無敢逞。而我謀有暇日。甘肅等衛主兵則補其缺伍。遊兵則徙其室家。而又撫猍多方。俾卒旅悉復國初之盛。甘肅等處熟地。則仿趙充國興屯田。荒地則效魏武令開墾。而又措置多方。俾糧餉悉復國初之積。守備旣固。攻戰時發。或要前踵後。出其不意之擾。彼勞我逸。日增歸附之酋。將見瓦剌沙等夷見彼通好必漸效順我則結以恩賚。以固其必從之志。赤斤苦峪等旅依我安妥必漸蕃息我則率以大義。以振其勇奮之气。苟可以撫綏此地爲中國外藩者卽當授之何必忠順之裔乎然後於忠順王嫡裔。擇其智勇足以服諸番者。仍其封爵。授以禦侮復讎之略。於赤斤等選其技力足以長諸酋者。官爲都督。諭以翊贊協心之謀。在我唇齒應援之勢成。而在彼背腹受敵之機就。然後徙其部落以實空城。移其臣主以司宰禦。倘彼不悛。再肆侵奪。則哈密犯其前。我兵襲其後。赤斤等衛之兵衝脇旁出。四面夾攻。無不破者。徐取元寇而戮之以示天恩。吾見在彼勢窮必遁。稱欵必堅。然後隨機應變。而更爲哈密永遠之圖。使勢之在哈密者。有如常山之蛇擊其首則尾應。擊其尾則首應。擊其中則首尾俱應。𨿽十土魯番。亦不能爲哈密患矣。此則一勞永逸帝王全勝之策也。

一說虜在西海﹑可無備乎﹑曰﹑惟視虜勢之彊弱何如耳。弱則不必備。彊則備之而爲計甚難。前代固有屯兵靑海以斷羌虜連和內侵者矣。而徵輸調發。大困民力。不可爲法也。正徳十年﹑曾調朔方勁兵逐剿之﹑虜避走松潘﹑款歸故巢﹑費以萬計﹑竟無成功﹑卽其驗也﹑爲今之計﹑惟於洮岷河蘭之地﹑繕城堡﹑遠斥堠﹑廣儲蓄令諸守帥﹑嚴謹備禦﹑伺海賊彊盜。連和西蕃。有內侵之勢。則請諸總鎭發精兵駐臨洮鞏昌要害之地以拒之。

一西寧控十三番族﹑四堡六千戶所﹑近又益以海寇之擾﹑亦要地矣﹑不令屬莊浪﹑而另設參將﹑易瓚之議是也﹑若我太宗以夷治夷﹑建寺立僧之法﹑蓋有深意﹑今有講其故者乎。西域之貢。番文動數百紙。詐冒相仍。騷擾無益。若給符限年。勒以名數。庶可久之道也。

一河西屯田敝矣。二千里內。計丁一萬七千耳。防守不設。耕種難也。累遭殘破。生聚難也。朘削無巳。休養難也。是故人益貧。口益耗。食益歉。兵益弱。而屯田益不興矣。近日差官添築新堡﹑廣招佃種﹑似矣﹑豈有舊堡未充。而更能實新堡者乎。豈有不爲防守。而敢遠耕者乎。豈有將不得人。而人得生聚者乎。又譬之家政農桑薪水賓客祭祀之類。動必相連。豈有餘事皆廢。而一事獨舉者乎。是故有將而後有兵。有兵而後有人。有人而後有土。有土而後有財。有財而後兵益振屯益舉矣。他如李淮之議曰﹑欲將見堡量給以馬﹑無事令其瞭望而耕耘﹑有事得以聯絡而馳逐﹑拯溺救焚﹑此其近策矣﹑蘭州舊有管糧郎中。而不司支放。與宣大事體少異。巳失事宜。或又令其歷在催徵不更遠乎。若以省參一官﹑專駐蘭州﹑以督邊糧﹑如近時山東河南京運事例﹑而移郎中於甘州﹑如宣大例則﹑稽察歸於戶部﹑催科便於本省﹑是或一道也

一提督尙書金獻民題亦不剌一節﹑要照依祖宗朝﹑嘉峪關外設立赤斤罕東哈密三衛事例﹑於該鎭撫夷官內﹑選差前去近邊﹑諭以朝廷恩威﹑軍民殺伐利害﹑令其各安生理﹑如果革心向化﹑聽我招致﹑就便安插﹑設爲衛所﹑許其以時通貢﹑量加賞賚﹑以結其心﹑仍擇其雄傑一人﹑授以職事﹑立爲頭目﹑使令鈐束部落﹑遇有緊急聲息﹑量調人﹑馬爲我策應﹑有功一體犒賞

○論邊墻【邊墻】

戰國時﹑天下冠帶之國七﹑而秦趙燕邊於夷狄﹑諸戎亦各分散﹑自有君長﹑莫能相一﹑其後義渠【今邠寧州隋攺爲北地郡】築城郭以自守﹑而秦滅之﹑始於隴西北地上郡﹑【今綏徳州】築長城以拒胡﹑趙破林胡樓煩﹑築長城自代並陰山下至髙闕爲塞﹑而置雲中雁門代郡﹑燕破東胡﹑卻地千里﹑亦築長城自造陽至襄平至上谷陽北平遼東郡﹑秦始皇三十二年巡北邊﹑遣蒙恬將兵三十萬伐匈奴﹑收河南地﹑今河套爲四十四縣﹑築長城﹑起臨洮至遼東﹑延袤萬餘里﹑恬居上郡統治之﹑唐中宗景龍二年﹑初朔方軍與突厥以河爲境﹑時默啜悉眾西擊突騎馳﹑朔方總管張仁願﹑請乘虛奪取漠南地﹑築三受降城﹑中城南直朔方。西城南直靈武。東城南直楡林。皆據津要置烽火侯千八百所。由是突厥不敢度山南牧﹑減鎭兵數萬人﹑我國朝掃除夷虜﹑恢復中原﹑復申命致討以靖邊宇﹑一時虜酋遠遁窮荒﹑僅存喘息﹑於是設東勝城於三降城之東。與三降城並。東聯開平獨石大寧開元。西聯賀蘭山甘肅北山。通爲一邊地勢則近而易守。後多失利。退而守河。又退而守邊墻。今按河套邊墻﹑自國初耿炳文守關中﹑因糧運艱遠﹑巳棄不守﹑城堡兵馬烽火侯全無成化八年﹑巡撫延綏都禦史餘子俊奏修楡林東中西三路邊墻崖塹一千一百五里﹑十年巡撫寧夏都禦史徐廷章﹑奏築河東邊墻黃河嘴起至花馬池止長三百八十七里﹑巳上卽先年所棄河套外邊墻也弘治十五年﹑總制尙書秦紘奏築固原邊墻﹑自徐斌水起迆西至靖虜營花兒岔止六百餘里﹑迆東至饒陽界止三百餘里﹑巳上卽今固原以北內邊墻也正徳元年﹑總制楊一淸修築徐廷章所築外邊墻﹑髙厚各二丈﹑墻上修蓋暖鋪九百間﹑墻外浚舊塹﹑亦深闊各二丈﹑於是外邊之險備矣嘉靖九年﹑總制王瓊﹑修築秦紘所築內邊墻﹑西自靖虜衛花兒岔起﹑東至饒陽界開塹斬崖築墻﹑各因所宜﹑又自花兒岔起﹑西至蘭州棗兒溝止﹑開塹三十四里﹑總制劉天和加倍修築﹑於是內邊之險備矣內外三邊之中。淸水興武花馬定邊各營地方。又套虜充斥縱橫。往來必由之路。總制王瓊自黃河東岸橫城起。迆東轉南抵定邊營南山口。開塹一道長二百一十里。築墻一十八里。後總制唐龍攺修壕墻四十里。總制王接修壕墻一百三十四里總制楊一淸初修築墻四十里。皆依前墻塹止於定邊營北。嘉靖十五年總制劉天和因都督梁震奏築定邊營南至山口一帶壕墻。長六十里。亦依前墻塹。十六年總制劉天和奏築疊堤一道。亦西自橫城。南抵南山口。並壕墻爲二道。於是套虜入內之路。有重險矣。本年總制劉天和又築鐵柱泉梁家泉等處城堡。以據水源。十七年都禦史毛伯溫奏築大同五堡及邊墻邊險俱備。非大舉不能入眞馭戎上策也

○經略總考【經略】

至於今日惟建州�夷足患而北虜則巳微�矣一今之四夷﹑北虜爲急﹑國初設大寧都司屯重兵鎭之﹑其地繞出山後﹑與遼東宣府大同勢相連屬﹑自偏頭關逾河跨西北。大虜之警。守在東勝。【今河套之北﹑近受降城卽其地﹑】河套之南又有楡林。【今在延安府綏徳州北境】寔爲六鎭。後棄大寧移置都司於保定。而宣府遼東勢始分矣。正統以來。有司又失守東勝。大虜乃得逾河。而偏頭關迆西。遂有河套之虞。因循旣久。有司又不肯以時巡套。內地形勢愈弱。於是所賴以衛京師防邊虜者。不過遼東宣府大同楡林四鎭而已。夫四鎭所領各堡。亦有精壯。苟足其糧餉。守備等官。勤加巡哨。爲之牽連援救。自足以各守地方。督率耕牧。從古備邊之道也。今則撫臣假調操以自固。世廟時知兵之家皆以按伏爲失策將帥假按伏以爲姦。軍士乏正支之糧。而將帥等官。反以克減行糧爲務。地方屢失。糧餉屢乏。寔此之故矣。若哈密之失守。吐魯番之拒命。則由置制失宜。不足爲慮。而亦不刺一種。竄於陜之西海地方。蔓延至於西寧。使一帶地土不得耕種。士民不得安業。直抵洮岷。頗難制禦。則其勢有不可不慮者。今惟有痛革調操按伏之獘。堅璧固守。勤加巡哨。爲耕牧長計。而無狃近利。乃可爲也。

一又聞兵忌形露賊來不知我之虛寔。必攻墩誘我。我不往應。但分兵按伏於屯堡。或依山林。或阻溝澗乍隱乍見。使賊見我屯堡。處處有兵而不露多少之形攻墩又不往應自生疑懼矣。及賊散入屯堡。又被我伏兵擒斬。彼敢復深入乎。今或一聞賊來攻墩。卽發兵擡營往救。賊反得以設伏誘我。縱我不爲所誘。彼常以精卒數千絆我於外堡寨之內盡爲蹂踐矣若使我兵不受其絆於外。此言按伏之策未嘗不是伹行之失宜耳彼敢無忌憚若是乎。故將不得人。亦不可以言按伏矣。

此與上俱抄戴桂文襄公語凡作總論處皆引用之言爲多一又聞近之善守邊者每十餘墩。必總委一官提調。十墩之中。擇一可守者。先儲米數石。水數缸。賊近邊。卽斂十墩之軍。共處一墩止畱善走者一人舉煙放炮又濳來攻墩而處。若賊攻墩。不分有軍無軍墩分。俱寂然無聲。彼攻空墩。常多半日之勞。而卒無所得攻有人之墩。則輒被木石擊傷相繼。來者見我各墩煙火齊舉。卽莫測孰爲無守。而自畏矣。所謂以靜制動。以逸待勞。常形人不形於人者。此類是也。然此法須先遠探賊往之處。我乃提兵間道而往。復於要害。誘而取之。乃爲得策。今皆不揣敵情。不分奇正。一槪鳴鼓遽出。兵未集而形巳露。曾何益乎。故將不得人。凡調操按伏。反爲邊防獘政。故不得不痛革者。

一方今沿邊之守。有營有堡有墩有空。有巡探。有按伏。有備禦以分其任。有將領以總其權。有遊擊以備調發。有總領以司機權。防守之道備矣。而地方抄虜之失。未見息肩。此其故何也。攻守無策而偸惰之風相襲也。文法太密而巧避之術太多也。斥堠不立而勇敢之气未倡也。功賞不明而激勸之道未盡也。兵法曰善戰者先爲不可勝。以待敵之可勝。夫謹斥堠。練士卒。據地形。利器械。信賞罰。厚儲峙。先自治者。皆爲其不可勝也。以是形人而後敵無可勝之兵。今之將領安居而巡警無方。精銳買閒而疲病秉障。不爲不可勝之算。而勤於勾當詞訟若有司然不練之兵。無謀之士。有生之气。無死之心。偸惰相仍。自衛且莫之能。而況驅之使戰也哉。假令五路備禦。各率所部分於近邊要害。無形影射。無買閒。無役占。無市法。身先士卒。捍衛有法。練習有時。可以橫行匈奴矣。夫墩空者烽火之緩急也。今之遠斥堠。時巡邏。嚴哨探。本以防範也。卽不幸有卒然之虜。過而掠之。驅而戕殺之。則死者不論其功。而守者先當其罪。降責戌遣而刑辱之﹑苦不與焉。人見以此迨罪也。則舉墩空之人。巡探之卒。環而坐之堅城之中溝壑之間。出入若罔聞知。卽擄抄掠襲其老弱以還。喪失損傷。匿不以聞。虛文巧肴。扶毀勘報。則終焉無事矣。夫繩人以法而不諒之情。何乃自苦取罪哉。夫法以防姦。情以逮下。可相循而治也。今不緣情以論法。而拘拘焉惟勘委是聽。人且求避之之術矣。爵賞者奔走豪傑之大機。非明與決亦徒焉爾。兵法曰軍賞不踰月。經曰賞延於世。功懋懋賞。下至末世猶知愛敝袴也。乃今冒功有法。買功賣功有法。其它條格亦甚備矣。邊人之親冒矢石。幸而成功者盻盻焉無所控訴。而升職世襲。率勢豪紈綺之徒。固巳失志矣。萬一獲紀錄焉。而又苦於勘驗之搜求。刑法之逼迫。打點之需索。日益不足巳是故恩每濫於平人而威恆加於下卒此之謂廢賞而失刑。文法太密則巧避之術生。功賞不明。則偸惰之習長。而斥堠之不立。勇敢之不倡。上玩之也。余所謂弛文法者﹑非置之不問也﹑審其事機之所由來也

一古者寓兵於農﹑無事則執耒以耕﹑有事則荷戈以戰﹑而養軍之費﹑不以煩官﹑齊臣管子作內外政﹑而兵農始分﹑後來者遂不能復﹑我國家酌古凖今﹑立爲屯政﹑洪武永樂間﹑每軍給屯田一分﹑歲收銀米二十四石﹑內正糧十二石本軍按月關支﹑餘糧十二石﹑納充本管官旗月俸﹑洪熙元年﹑正糧如舊﹑欽免餘糧一半﹑宣徳十年詔書內開正糧與軍自瞻﹑止納餘糧六石﹑遂以爲例﹑觀此則國初軍皆有田。養軍之費盡出於田。誠得古人寓兵於農之意。而非後之竭天下之財以養軍也。多有言田則過重以致軍士逃亡者其田科則之重。亦良有深意。而後人失之也﹑故其田日消矣。今之言軍伍者﹑不過曰淸勾﹑曰解補﹑曰存卹而巳。此固不可無。而大意則未有處也。言屯田者不過曰委官淸查。曰歲一造冊。曰盜買盜賣者有法而已。此固不可無。不知法立則獘生也。蓋戶有興廢。人有消長。其貧富眾寡。十年之內。亦各不同。而況於久乎。試以一方觀之。其初均一編戶也。眾者或至數百口。少者不過五七口。甚至丁盡戶絕者亦多矣。人資田以養田亦資人以耕丁多而富者必須買田丁少而貧者不免賣田此亦理勢之所必至也。故律有典賣之條。今之淸軍者曰漏報戶口者有法。其意豈不欲盡一家數百丁皆爲軍也。淸田者曰一人止許種屯田一分。一戶不得過二分。違者有法。丁少可矣數百口之家亦止於二分可乎王者緣人情以立法。彼此背馳。於人情何。是以國初屯田每軍一分。今之屯田十無一存。夫田非捲館之物也。豈古有而今無哉。不過因貧而自相典賣。戶絕而親管典賣。或親管田鄰之彊者占種。其田自在但不能如昔之每戶一二分也至於屯糧就田徵收。亦安得有不納者。第近年立法太重。今觀見行條例云。凡屯田人等。將屯田轉賣與典者。典賣主與買主俱比照用彊占種屯田事例。官調邊衛帶俸差操。旗軍人等發邊衛充軍。或口外爲民。如管屯指揮等官。知情不舉。受財容隱。一體參問。此爲後來者戒誠是也。又曰每年歲造靑苗屯冊一次。此爲新增者設則得矣。不知隱種者。畏法之重。乘其造冊百計開除或以積荒。或以水堆沙壅盡開其糧者。或扣除原軍重糧。而報以開荒輕科者。或報民科者。新者日增。舊者日減親管知因染手於交易之時亦畏法而不敢言歲月旣久。則並其糧而亡之矣。此屯田之所以十無一存也。至於軍伍戶有數百丁者。𨿽役百丁不爲勞。丁少者𨿽一丁不役不爲逸。今之淸軍止論人戶。丁少者孩提之童入冊。丁多者𨿽報數十丁。彼亦拂然曰。糧不及於新增田亦拘於重例。而促吾役。吾何以爲生。是以彊者計免。弱者逋亡。而族大者亦小矣。至於解補徒爲虛文。乍到者利其歸。親管者利其糧。況得財賣放之徒不少也。是徒重甲裏之擾。虛增月糧之數。而終爲無益矣。此軍伍之所以不充歟。爲今之計。軍伍屯田。不當分爲二事。有丁之家。三丁抽一。許種屯田一分。𨿽戶過數十分亦不禁有田無丁。田多丁少者。始以前例責退。𨿽官戶民戶見種屯田者。俱以此法處之。許自首正。而不究其私相和買之罪。凡此操丁。旣無月糧。止令屯守。更不差調。以養其樂從之心。至於造冊。將原額者監司淸查一次。類造手冊。後湖部院司府衛所各存一本。名爲舊冊。永不更易。其後歲造。止造該年新增之數。仍以編年爲例。名爲新冊。歲報監司。積至十年。同有司黃冊類造一冊。將新冊收入舊冊。而嚴其原額所增之數。監司按臨。執舊冊以查額糧執新冊以防開除密訪下情。稽其隱獘。如此則有丁者樂於從役。巧詐者無所售計。而屯田軍伍不日增乎。至於存卹侵奪之例。又當嚴之於受役受役之後。使之守而不失可也。

一成化間﹑陜西例﹑將在邊谷營堡操守官軍餘丁﹑盡數查出﹑於靑艸長茂之時。督令前去采打。有馬者每名采艸一百八十束。各勾自巳馬匹六个月支用無馬者每名照例采打堪中艸一百二十束。運倉上納。以備客兵之用如所采艸束延至十月終不完者。就將把總官員俸糧住支。後采艸完日方許支俸。

一弘治丁巳邊倉糧艸告乏。簡命侍郎劉大夏巡邊經畫﹑公至召邊父老日夕講究﹑遂得其要領﹑一日揭榜通衢云﹑某倉缺糧幾千石﹑給銀價若干﹑封圻內外官員客商之家。但願告報者。米自十石以上。艸自百束以上。俱準告。𨿽中貴子弟不禁也不兩月。倉場集蓄有餘。蓋往時糴買法。有來告糧百千石者。艸千萬束者方準。以致勢要子弟各爭相爲市。乃轉買邊上軍民糧艸陸續運至。自公此法立。有糧之家。自往告報。勢要卽欲收糴無處得貿也

