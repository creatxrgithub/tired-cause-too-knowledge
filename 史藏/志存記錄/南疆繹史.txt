

《南疆繹史》﹝淸﹞溫睿臨﹑李瑤撰

●序號篇名

1聖諭﹝敕書二通﹞

2禦制書事

3禦制題勝朝殉節諸臣錄﹝並序﹞

4自序

5蔡序

6凡例

7引用書目

8溫氏原序

9原例

10﹝附﹞溫氏佚史考

11南疆繹史總目

12南疆繹史勘本目錄

13卷一南都紀略﹝一﹞

14福王﹝上﹞

15卷二南都紀略﹝二﹞

16福王﹝下﹞

17卷三閩疆紀略﹝三﹞

18唐王

19卷四粵中紀略﹝四﹞

20永明王﹝上﹞

21卷五粵中紀略﹝五﹞

22永明王﹝下﹞

23卷六浙東紀略﹝六﹞

24魯監國﹝附紀略補﹞

25卷七督輔列傳﹝一﹞

26史可法﹝上﹞

27卷八督輔列傳﹝二﹞

28史可法﹝下﹞﹝應廷吉﹑盧渭等附﹞

29卷九閣輔列傳﹝三﹞

30髙弘圖﹑姜日廣

31卷十卿貳列傳﹝四﹞

32張愼言﹑徐石麒﹑張有譽﹑解學龍﹑呂大器﹑髙倬

33卷十一儒臣列傳﹝五﹞

34劉宗周﹝祝淵﹑王毓蓍﹑潘集﹑傅日炯﹑張應煜﹑惲日初﹑張之璇附﹞黃道周﹝趙士超等﹞

35卷十二使臣封疆列傳﹝六﹞

36左懋第﹝陳用極﹞﹑袁繼咸

37卷十三鎭將列傳﹝七﹞

38黃得功﹑髙傑﹑劉澤淸

39卷十四撫按列傳﹝八﹞

40祁彪佳﹑王瑞旃﹑淩駉﹑陳潛夫﹑何剛

41卷十五罪案列傳﹝九﹞

42周鑣﹑雷演祚﹑周鐘

43卷十六南都守職﹑揚州從難諸臣列傳﹝十﹞

44劉成治﹑黃端伯﹑吳嘉胤﹑龔廷祥﹑陳於階﹝吳可箕﹑黃金璽等附﹞﹑劉肇基﹝乙邦才﹑莊子固﹑馬應魁﹑許謹﹑樓挺等﹞﹑衛胤文﹑吳爾塤﹑張伯鯨﹝髙孝纘﹑王士琇等﹞

45卷十七義烈諸臣列傳﹝十一﹞

46徐汧﹑華允誠﹑楊廷樞﹑劉曙﹑陸培﹑王道焜﹑葉向榮

47卷十八義師諸臣列傳﹝十二﹞

48金聲﹝江天一﹞﹑夏允彜﹝子完淳﹑兄之旭﹞﹑陳子龍﹑沈廷揚

49卷十九諫臣列傳﹝十三﹞

50李模﹑喬可聘﹝姚思孝﹞﹑章正宸﹑李淸﹑熊開元﹝姜采附﹞﹑金堡

51卷二十浙中閣輔督師從亡諸臣列傳﹝十四﹞

52張國維﹑朱大典﹝子萬化﹞﹑孫嘉績﹑沈宸荃﹑陳函輝﹑余煌﹑髙岱﹝子朗﹑葉汝■﹝艸恆﹞董守諭﹑王正中﹝王之仁附﹞

53卷二十一浙中閣部畱守舟山殉節諸臣列傳﹝十五﹞

54張肯堂﹑吳鐘巒﹝子福之附﹞﹑林垐﹝林汝翥﹑葉子器﹞﹑劉中藻﹝陳世享等﹞﹑朱繼祚﹝湯芬﹑林嵋﹑都廷諫﹞﹑朱永佑﹑李向中﹑沈履祥﹝劉世勛﹑張名揚﹑林瑛﹑王朝相﹑劉潮等附﹞

55卷二十二浙中閣部諸臣列傳﹝十六﹞

56熊汝霖﹝鄭遵謙附﹞﹑錢肅樂﹑張煌言﹝羅子木﹑楊冠玉﹑王居敬附﹞

57卷二十三守土諸臣列傳﹝十七﹞

58揚州﹕任民育﹑曲從直﹑王纘爵﹑周志畏﹑羅伏龍﹝楊振熙等﹞

59徽州﹕溫璜

60浙江﹕顧咸建﹝兄咸正﹞﹑唐自彩﹑過俊民

61閩中﹕鄭爲虹﹑黃大鵬﹑王士和﹑胡上琛

62衢州﹕王景亮﹑伍經正﹑鄧巖忠﹑方召﹑張鵬翼

63建昌﹕王養正﹑王域﹑劉允浩﹑夏萬亨﹝史夏隆﹞

64萬安﹕梁於涘

65新城﹕李翺

66寧都﹕徐伯昌﹝子先春﹞﹑徐世名﹝子常吉﹞

67卷二十四寇難諸臣列傳﹝十八﹞

68冠難﹕黃克善﹑吳錫玉

69左兵﹕彭永春﹑徐可行﹝董四明﹞﹑成啟﹝孫大華﹞

70孫兵﹕張耀﹑曾益﹝弟栻﹞﹑吳子騏﹝劉管﹑楊元瀛﹑譚先哲﹑石聲和﹑顧人龍等﹞﹑王運開﹝弟運閎﹞﹑劉廷標﹑焦潤生﹝楊於陸﹞﹑陳六奇﹑徐道興﹑張朝綱﹝子耀﹞﹑詹異撰﹑席上珍﹝金世鼎﹞﹑何思﹑冷陽春﹑夏祖訓﹝段伯玉﹑金繼善﹑耿希哲﹞

71兵難﹕那嵩﹑龍吉兆﹑龍吉佐

72卷二十五鄕兵集義諸臣列傳﹝十九﹞

73嘉定﹕侯峒曾﹝子元演﹑元潔﹞﹑黃淳耀﹝弟淵耀﹞﹑張錫眉﹝龔用圓﹑馬元調﹑夏云蛟﹑唐全昌﹞

74松江﹕沈猶龍﹝李待問﹑章簡﹞﹑眭明永﹝徐念祖﹑傅凝之﹑戴泓﹑陸厚元﹞

75昆山﹕朱集璜﹑王佐才﹝陳宏勛﹑周室瑜﹑陶瑊﹑陳大任﹞

76太倉﹕王湛﹝兄淳﹑蔡仲昭﹑魏虎臣﹞

77溧陽﹕謝琢﹝錢國華﹞﹑廣徳﹕吳源長﹝裘君量﹞﹑鹽城﹕司石盤﹑酆都司﹝闕名﹞﹑繆鼎吉﹝弟鼎言﹞

78卷二十六義兵守禦諸臣列傳﹝二十﹞

79江陰﹕閻應元﹑陳明遇﹑許用徳﹝馮厚惇﹑沈鼎科﹑戚勛﹑夏維新等﹞﹑黃毓祺﹑徐趨﹝鄧大臨﹞

80金山﹕侯承祖﹝子世祿﹞

81卷二十七上江鄕兵﹑皖浙山兵列傳﹝二十一﹞

82寧國﹕邱祖徳﹝錢龍文﹑沈壽蕘﹞﹑麻三衡

83涇縣﹕尹民興﹝趙初浣﹞﹑吳漢超

84池州﹕吳應箕

85靑陽﹕龐昌胤

86江上﹕廬象觀﹑方明﹑潘文煥﹑葛麟

87無錫﹕顧杲

88廬皖﹕馮宏圖﹑周損﹑傅夢鼎﹝傅謙之﹑桂蟾﹑僧義堂﹑侯應龍﹞﹑王■﹝火鼎﹞

894明﹕王翊﹝弟翃附﹞﹑王江﹝沈調倫﹑趙立言﹑子楨﹞

90卷二十八太湖﹑浙西義兵列傳﹝二十二﹞

91太湖﹕陸世鑰﹑吳易﹑吳鑑﹑孫兆奎﹑沈自炳﹝弟自駉﹑華京﹑吳旦﹑趙汝珪﹑周瑞﹞﹑茹略文﹑李總兵﹝闕名﹞﹝任源邃﹑吳福之﹑徐安遠﹞

92長興﹕金有鑑﹝王士麟﹑岑元春﹞﹑徐昌明﹑姚志倬﹝張起芬﹞

93海寧﹕兪元良

94嘉興﹕屠象美﹑陳梧﹑錢棅﹝鄭崇彜﹞

95卷二十九江右義兵列傳﹝二十三﹞

96建昌﹕鄧思銘

97新城﹕楊應和﹝楊居久﹞

98新昌﹕陳泰來

99廣信﹕胡夢泰﹑詹兆恆﹑周定礽﹑萬文英﹝唐倜﹑胡奇偉﹑汪碩畫﹞

100撫州﹕曾應亨﹝子筠﹑王秉幹﹑湯仲發﹞

101南昌﹕揭重熙﹑傅鼎銓﹝廣信曹大鎬﹞

102都昌﹕余應桂﹝子顯臨﹑九江金志遠﹑僧了悟﹞

103徳興﹕胡定海

104寧都﹕彭錕

105卷三十山陜義兵列傳﹝二十四﹞

106山西﹕李虞夔

107陜西﹕孫守法﹝武大定﹑姚翀霄﹑衛天明﹑康姬命﹑王知禮﹑李世仁﹑曹三俊等﹞

108卷一宮壺妃禦列傳

109卷二南都遺臣﹑閩疆閣部從難諸臣列傳

110卷三閩疆督師守贛諸臣列傳

111卷四浙東監國諸臣列傳

112卷五閩粵義臣列傳

113卷六閩粵督輔發事諸臣列傳

114卷七粵中閣輔畱守從難諸臣列傳

115卷八粵中閣輔督師諸臣列傳

116卷九安隆﹑緬甸盡難諸臣列傳

117卷十武臣列傳

118卷十一勛戚﹑世祿諸臣列傳

119卷十二舟山盡節﹑江上殉事諸臣列傳

120卷十三文學﹑儒行列傳

121卷十四逸民﹑獨行列傳

122卷十五列女列傳

123卷十六方外列傳

124卷十七逆臣列傳

125卷十八姦臣列傳

126卷一專謚諸臣

127卷二通謚﹝南都諸臣﹞

128卷三通謚﹝閩疆諸臣﹞

129卷四通謚﹝浙中監國諸臣﹞

130卷五通謚﹝粵中諸臣﹞

131卷六入祠職官

132卷七入祠士民﹝上﹞

133卷八入祠士民﹝下﹞

134附錄南疆逸史跋

135蔡序

136繹史摭遺捲目

137繹史卹謚考目錄

●聖諭﹝敕書二通﹞臣李瑤恭錄

洪維帝徳則天﹐至公畢照。推玆崇褒易代之典﹐眞曠古所稀有者也。敬謹錄冠捲端﹐用昭萬禩。

第一通

幹隆四十年冬閏十月﹐奉諭旨﹕「前據各省查送應毀書籍中﹐有朱璘「明紀輯略」一種。朕詳加批閱﹐其中敍及明季事實﹐俱稱本朝爲「大淸」﹐並恭載我太祖髙皇帝廟號。其詞尙屬敬順﹐並無誕妄不經字句﹔本可無庸禁毀。外省所以一體查繳者﹐祗緣從前浙江省因此書附記明末三王年號﹐奏請銷毀﹐曾經允行。嗣因評纂「通鑑輯覽」﹐儒臣於本朝定鼎後卽削去福王事實。朕以歷朝嬗代之際﹐進退予奪﹐關系萬世至公﹔必須斟酌﹐持平權衡﹐始能允協。若前代偏私曲徇之陋習﹐朕實不以爲然。如明之末造﹐李自成旣陷京師﹐江左遺臣相與迎立福王﹐圖存宗社。其時江山半壁﹐疆域可憑﹐使福王果能立國自彊﹐則一綫綿延﹐未嘗不足比於宋髙宗之建炎南渡。特因其荒淫孱弱﹐君若臣相率爲燕雀之處堂﹐尋至自貽顚覆﹔而偏安之規模未失﹐不可遽以國亡之例絕之。特命於甲申以後附記福王年號仍從分注之例﹐而提綱則書「明」字以別之﹔直至蕪湖被執﹐始大書「明亡」。並於批閱時﹐一一詳闡其說。蓋所以折衷至是﹐務合乎人情天理之公﹐以垂示天下後世也。至於唐王﹑桂王遁迹閩﹑滇﹐苟延殘喘﹐不復成其爲國。正與宋末昰﹑昺二王之流離海島者相類﹐自不得等於福王之例﹐是以「輯覽」內未經加載。但思二王爲明室宗支﹐與異姓僭竊者不同﹐本非僞托﹔且其始末𨿽無足道﹐而稱尊擅號﹐首尾十有餘年﹐事迹亦多有可考。與其聽不知者私相傳述﹐轉致失實無稽﹐又何如爲之約舉大凡﹐俾知當日邊隅偸息﹐不過若是之窮蹙無成﹔更可以正傳聞之訛異。又若其下諸臣﹐當時因其屢拒王師﹐率多以僞官爲目。然間如白文選等本獻賊義子﹐反側無常﹔彼在明已合稱賊﹑稱僞﹐自當準「春秋」書盜之例。又如金堡等之五虎橫行﹐把持國是者﹐亦爲無足齒錄。其它各爲其主守節不屈以致隕首捐軀者﹐實不一而足﹔較宋之文天祥﹑陸秀夫實相彷佛。𨿽開創之初﹐兵威迅掃﹐不得不行抗命之誅﹔而諸人瑣尾間關﹐有死無貳﹐在人臣「忠於所事」之義﹐實爲無媿。迄今日久論定﹐朕方深爲嘉予﹐不欲令其湮沒無傳。卽使以載筆有體﹐亦不妨於事涉二王者書之爲「附」﹐以稍存內外之別﹔而其臣則書爲某王之某官某﹐槪不必斥之爲僞也。著交四庫全書館總裁﹐將唐﹑桂二王本未撮敍梗槪﹐並將當時死事諸臣姓名事迹逐一登載﹐詮次成帙﹐具稟進呈﹔候朕裁定後﹐卽刊附「通鑑輯覽」之末。俾論史者正名核實﹐共知朕大中至正﹐無一毫偏倚之私﹔而表微闡幽﹐益稱朕崇獎節義之意。所有「明紀輯略」一書不必禁毀﹐並將此書通諭知之。欽此」。

第二通

是年冬十有一月﹐復奉上諭曰「崇獎忠貞﹐所以風勵臣節。然自昔累朝嬗代﹐凡勝國死事之臣﹐罕有特予錫謚者。惟我世祖章皇帝定鼎之初﹐於祟禎末殉難之大學士範景文等二十人﹐特恩錫謚。仰見聖度如天﹐軫卹遺忠﹐實爲亙古曠典。第當時僅徵據傳聞﹐未暇徧爲搜訪﹔故得邀表章者﹐止有此數。迨久而遺事漸彰﹐復經論定﹔今「明史」所載﹐可考而知也。至若史可法之支撐殘局﹐力矢孤忠﹐終蹈一死以殉。又如劉宗周﹑黃道周等之立朝蹇諤﹐抵觸僉壬﹔及遭際時艱﹐臨危授命﹕均足稱一代完人﹐爲褒揚所當及。其它或死守城池﹑或身隕行陣﹐與夫俘擒駢戮﹑視死如歸者﹐爾時王旅䢐徵﹐自不得不申法令以明順逆。而事後平情而論﹐若而人者﹐皆無愧於疾風勁艸。卽自盡以全名節﹐且心亦並可矜憐。𨿽福王不過倉卒偏安﹐唐﹑桂二王並且流離竄迹﹐已不復成其爲國﹔而諸人茹苦相從﹐捨生取義﹐各能忠於所事﹐亦豈可令其湮沒不彰﹖自宜稽考史書﹐一體旌謚。其或諸生﹑韋布及不知姓名之流並能慷慨輕生者﹐議謚固難於槪及﹐亦當令俎豆其鄕﹐以昭軫慰。恭讀我太祖「實錄」載薩爾滸之戰﹐明楊鎬等集兵二十萬﹐四路分出侵我興京﹔我太祖﹑太宗及貝勒大臣等統勁旅數千殲戮明兵過半﹐一時良將如劉鋌﹑杜松等皆歿於陣。近曾親制「書事」一篇﹐用揚祖烈而示傳信。惟時王業肇基﹐其抗我顏行者﹐原當多爲狝薙﹔然迹其冒鏑攖鋒﹐竭忠效命﹐未嘗不爲嘉憫。又若明社將移﹐孫承宗﹑盧象升等之抵拒王師﹐身膏原野﹔而周遇吉﹑蔡懋徳﹑孫傳庭等以闖﹑獻蹂躪﹐禦賊亡身﹕凜凜猶有生气。總由明政不綱﹐自萬曆以至崇禎﹐權姦接踵﹐閹豎橫行﹔遂致黑白混淆﹐忠良泯滅﹐眞爲之切齒不平。福王時﹐𨿽間有追謚之人﹐而去取未公﹐亦無足重。朕惟以大公至正爲衡﹐凡明季殉節諸臣﹐旣能爲國抒忠﹐優獎實同一視。至錢謙益之自詡淸流﹐靦顏降附﹔及金堡﹑屈大均輩之幸生畏死﹐詭托緇流﹐均屬喪心無恥。若輩果能死節﹐則今日亦當在予旌之例。乃旣不能捨命﹐而猶假語言文字以自圖掩飾其偸生﹔是必當明斥其進退無據之非﹐以隱殛其冥漠不靈之魄。一褒一貶﹐衮鉞昭然。使天下萬世﹐共知朕準情理而公好惡。以是植綱常﹐卽以是示彰癉。所有應謚之人﹐並查「明史」及「輯覽」所載﹐遵照世祖時之例﹐仍其原官﹐予以謚號。其如何分別定謚之處﹐著大學士﹑九卿﹑京堂﹑翰詹﹑科道等集議以聞。欽此」。

●禦制書事

幼年卽羨聞我攝政睿親王致書明臣史可法事﹐而未見其文。昨輯「宗室王公功績表傳」﹐乃得讀其文。所爲揭大義而示正理﹐引「春秋」之法斥偏安之非。旨正辭嚴﹐心實嘉之。而所云可法遣人報書﹐語多不屈﹐固未嘗載其書語也。

夫可法﹐明臣也。其不屈﹐正也。不載其語﹐不有失忠臣之心乎﹖且其語不載﹐則後世之人將不知何所謂﹔必有疑惡其語而去之者﹐是大不可也。因命儒臣物色之書市及藏書家﹐則亦不可得﹔復命索之於內閣冊庫﹐乃始得焉。卒讀一再﹐惜可法之孤忠﹐嘆福王之不慧﹔有如此臣而不能信用﹐使權姦掣其肘而卒致淪亡也﹗福王卽信用可法﹐其能守長江爲南宋之偏安與否﹐猶未可知﹔而況燕雀處堂﹐無深謀遠慮﹐使兵頓餉竭﹐忠臣流涕頓足而嘆無能爲﹐惟有一死以報國是﹐不大可哀乎﹖且可法書語﹐初無詬誶不經之言﹔𨿽心折於睿王﹐而不得不彊辭以辧﹐亦仍「明臣尊明」之義耳。予以爲不必諱﹐亦不可諱﹐故書其事如右。而可法之書﹐並命附錄於後。夫可法卽擬之文天祥﹐實無不可﹔而「明史」本傳乃稱其母夢文天祥而生﹐則出於稗野之傅會﹐失之不經矣。

「東華錄」載我純廟禦制文一首﹐恭錄如右。敬繹聖制重惜夫督輔之孤忠﹑赧王之孱憒﹐至以厓山大節畀諸﹔而於具答睿王書事﹐復深嘉其爲「明臣尊明」之義。崇論宏議﹐炳燭千秋矣。

「繹史勘本」初於督輔傳目節自變量言﹐以示盛世昭忠之意。玆謹備列全文﹐庶使海內臣民得以徧瞻宸藻﹔聖謨洋洋﹐實準物理人情於至當﹐而垂爲萬世法也。

道光庚寅閏夏﹐臣瑤謹跋。

●禦制題勝朝殉節諸臣錄﹝並序﹞

昨以勝國殉節之臣各能忠於所事﹐不可令其湮沒不彰﹐特敕大學士﹑九卿等稽考史書﹐核議予謚入祠﹐以昭軫慰。其建文諸臣之死事者﹐並命甄議。玆大學士等議上錄其生平大節表著者﹐予以專謚﹔余則通謚爲「忠烈」﹑「忠節」﹐次則通謚爲「烈湣」﹑「節湣」﹐統計一千六百餘人。若諸生﹑韋布未通仕籍及姓名無考如山樵市隱之流﹐則入祀所在忠義祠﹐統計又二千餘人﹐各爲一冊進。覽之﹐均爲允協。因名之曰「勝朝殉節諸臣錄」﹔冠以所頒諭旨﹐附載廷臣議疏﹐匯刊頒行﹐俾天下後世讀史者有所考質。夫以明季死事諸臣多至如許﹐迥非漢﹑唐﹑宋所可及。錄而旌之﹐亦累朝所未舉行﹔似亦足以褒顯忠貞﹐風勵臣節。固不必如張若溎所請之徧行查訪﹐徒滋紛擾﹐致無了期。且卽再入數千人﹐於表章大義亦無所增減。廷臣駁議惟韙﹐亦並載之。爰題詩簡端﹐用示大意。

信史由來貴癉彰﹐勝朝殉節與膻薌。五常萬古旣雲樹﹐潛徳幽光允賴揚。等度早傳遼及宋﹐後先直邁漢和唐。諸臣泉壤應相慶﹐捨死初心久乃償﹝宋李若水從欽宗至金營不屈而死﹐金人相與言曰「遼國之亡﹐死義者尙十數﹐南朝惟李侍郎一人」﹞。

欽定「勝朝殉節諸臣錄」自兩都而下﹐閩也﹑浙也﹑粵與滇黔也﹐凡所盡難諸臣﹑諸士民﹑婦女﹐搜羅廣列﹐統予謚祀﹔且上逮建文革除諸忠。闓澤遐敷﹐重淵胥被矣。伏讀是錄捲端弁列禦制詩並序﹐仰見純廟於易代而下之孤忠遺烈﹐軫卹至深。宸翰褒加﹐實爲之三致意焉。其「四庫全書提要」及「議疏」二則與史事有涉﹐玆悉轃附。謹載跋。

四庫全書提要

臣等謹案「勝朝殉節諸臣錄」﹐幹隆四十一年奉敕撰。

明自萬曆以還﹐朝綱日紊﹐中原瓦解。景命潛移﹐我國家肇造丕基﹐龍興東土﹔王師順動﹐望若云霓。而當時守土諸臣各爲其主﹐往往殞身碎首﹐喋血危疆。逮乎掃蕩妖氛﹐宅中定鼎﹐乾坤再造﹐陬澨咸歸。而故老遺臣猶思以螳臂當車﹐致煩齊斧﹕載諸史冊﹐一一可稽。我皇上幾余覽古﹐軫惻遺忠。念其冒刃攖鋒﹐𨿽屬不知天運﹔而疾風勁艸﹐百折不移﹐要爲死不忘君﹐無慚臣節。用加贈典﹐以勵綱常。特命大學士九卿﹑京堂﹑翰詹﹑科道集議於廷﹐俾各以原官錫之新謚。蓋聖人之心﹐大公至正﹐視天下之善一也。至於崇禎之季﹐銅馬縱橫﹐或百戰捐生﹑或孤城效死﹔𨿽將傾之廈﹐一木難支﹐而毅魄英魂自足千古。自範景文等二十餘人已蒙世祖章皇帝易名賜祭﹑炳耀丹靑外﹐其縶馬埋輪﹑沈淵伏劍在甲申三月以前者﹐並命博徵載籍﹐詳錄芳蹤。若夫壬午「革除傳疑行遁致身」一案﹐見聞𨿽有異詞﹐抗節諸臣生死要爲定據﹔亦詳爲甄錄﹐進慰忠魂。大抵以欽定「明史」爲主﹐而參以官修「大淸一統志」﹑各省通誌諸書﹐皆臚列姓名﹐考證事迹﹐勒爲一編。凡立身始末卓然可傳﹐而又取義成仁﹑搘拄名教者﹐各予專謚﹐共三十三人。若平生無大表見﹐而慷慨致命﹑矢死靡他者﹐匯爲通謚﹕其較著者曰「忠烈」﹐共一百二十四人﹔曰「忠節」﹐共一百二十二人﹔其次曰「烈湣」﹐共三百七十七人﹔曰「節湣」﹐共八百八十二人。至於官微末秩﹑諸生﹑韋布及山樵﹑市隱﹐名姓無徵﹐不能一一議謚者﹐並祀於所在忠義祠﹐共二千二百四十九人。如楊維垣等失身閹黨﹐一死僅足自贖者﹐則不濫登焉。書成﹐命以「勝朝殉節諸臣錄」爲名﹔並新制宸章弁諸簡首﹐宣付武英殿刊刻頒行﹐以垂示久遠。

臣等竊惟自古代嬗之際﹐其致身故國者﹐每多蒙以惡名﹐故鄭樵謂「「晉史」黨晉而不有魏﹐凡忠於魏者﹐目爲叛臣﹐王淩﹑諸葛誕﹑毌邱儉之徒﹐抱屈黃壤﹔「齊史」黨齊而不有宋﹐凡忠於宋者目爲逆黨﹐袁粲﹑劉秉﹑沈攸之之徒含冤九原」。可見阿徇偏私﹐率沿其陋。其間卽有追加褒贈﹐如唐太宗之於姚君素﹑宋太祖之於韓通﹐亦不過偶及一﹑二人而止。誠自書契以來﹐未有天地爲心﹑渾融彼我﹐闡明風教﹑培植彜倫﹐不以異代而歧視如我皇上者。臣等恭繹詔旨﹐仰見權衡予奪﹐衮鉞昭然。不獨勁節孤忠咸邀渥澤﹐而明昭彰癉﹐立千古臣道之防者﹔「春秋」大義﹐亦炳若日星。敬讀是編﹐彌凜然於皇極之彜訓矣。

幹隆五十四年四月﹐恭校上。

殉節錄議毓

大學士臣舒赫徳﹑臣於敏中等謹奏﹕奏爲遵旨一並議奏事。

左都禦史張若溎奏「請交直省督撫采訪明季殉節事迹」一折﹐幹隆四十年十一月二十三日奉旨﹕「此折並著大學士九卿等一並議奏。欽此」。欽遵。據稱﹕「竊聞定稿衙門以「明史」及各省「通誌」爲斷﹐其說是矣。然「明史」﹑「通誌」固本朝纂修之書﹐抗志流賊者﹐或載及之。若犯我顏行﹐方且指爲不順﹔孰敢大書﹑特書以志不朽。然則欲專求之於「明史」﹑「通誌」﹐除峻秩顯官有關大局者之外﹐其餘人等﹐臣疑其不能多睹。請先就「明史」﹑「通誌」查考編次進呈﹐並請行文直省各督撫再加采訪﹐務期確實不爽﹑文獻可憑﹐錄其姓名行迹﹔限其半年之內﹐陸續具奏。臣等詳加考核﹐取其信而有徵者編纂成書」等語。臣等伏查明季殉節諸臣﹐蒙我皇上錫謚褒忠﹔臣等承命集議﹐謹遵原奉諭旨就「明史」及「輯覽」所載﹐詳加摘錄。又思歷經官修之「大淸一統志」及各直省「通誌」比正史義例較寬﹐所收均爲詳信﹔亦應酌加參考﹐用廣搜羅。至一切野乘﹑裨官﹐誠以其傳述多訛﹐未敢槪爲援引。今該左都禦史以「明史」﹑「通誌」所載無多﹐請行各督撫再加采訪﹔固亦推廣聖仁﹐闡幽顯微至意。臣等恭繹欽定「明史」一書﹐原系仰稟睿裁﹐筆削公正。凡與本朝交涉事迹﹐莫不詳確紀載﹐毫無忌諱。故上自遼東死事諸人﹐下及福﹑唐﹑桂諸王臣子之阻兵抗命者﹐悉皆編入「列傳」﹐大書特書。不特顯秩崇班各詳本末﹐卽於子衿﹑韋布亦一一附著其姓名。方策具存﹐無難考見。臣等現在核辦各項﹐本於「明史」者實什之七﹑八﹐並未有如該左都禦史所云不能多睹﹐以致埋沒疏虞之處。至如文集﹑說部等類﹐原非謂其一無可據。然如李國楨誤國辱身﹐而谷應泰作「紀事本末」乃謂其激烈殉義﹐足見野史之冒濫難憑﹔又如吳繼善降賊被殺﹐而吳偉業作傳乃稱其大罵捐軀﹐更見私集之阿諛難據。是以從前修史時﹐間加刊削﹐實有不得不從嚴愼者。今臣等辦理謚典﹐擬於「明史」以外兼及誌書﹐裒輯已廣﹔故專謚﹑通謚至有一千五﹑六百人。聖澤覃施﹐極爲周溥。若因其間尙有遺佚﹐復令督撫采訪增加﹐則自今上距國朝定鼎百有餘年﹐正史旣不載其名﹑故老又無從詢問﹐文獻並不足徵﹔而僅據其子孫呈報之詞﹐又將何所考核以辧其誣信。轉恐眞僞混淆﹐毋裨彰癉。況天下之忠義一也﹐我皇上褒崇節烈﹑獎卹遺芳﹐原主於扶植綱常﹐垂教萬世。此不獨身被易名之典者﹐共蒙優渥殊恩﹔卽或當日傳聞闕略﹐間有未發之幽潛﹐應亦無不正气鹹伸﹐漏泉同感。又何必勒限行查﹐徒滋紛擾。應該將左都禦史所奏之處毋庸議。

除謚典各條款已另行擬議具奏外﹐臣等謹遵旨將此折一並會議。是否有當﹖伏候訓示遵行。謹奏。

●自序

世之讀「明史」者眾矣。讀「明史」而至闖獻之毀邦國﹑毒人民而有不裂眥指發者乎﹖讀「明史」而至我朝應運﹐振旅入關﹐於定鼎伊始﹐首褒殉難諸臣﹐而有不舉手加額者乎﹖矧夫我純廟欽定「明史」而於思宗之實不書亡﹑於赧王之賁方書絕﹔是不獨予以位號﹐且隱以蜀漢之統於兩漢例也。就論唐﹑桂二王之自立稱戈﹐猶諒之爲宗支繼起﹐不等於異姓紛爭﹔歸其臣而勿斥爲僞﹐錄其事而並卹爲忠。聖度則天﹐大公至正﹔直爲萬世史冊以立其程。

夫明末自南渡而下﹐孱主疊興﹑孤臣危立﹐又延至一十八年之久。其間可矜可愕之行﹐與出坎入險﹑百折不回之節﹐亦大有功於名教也。迄今二百年來我國家涵養斯民﹐胥受承平之福﹔而於易代之際之嫌文諱事已早奉寬大之令﹐可一切毋庸置避。煌煌明詔﹐敬謹弁錄捲端矣。當其福王之柔闇而擁立南都也﹐江左諸公始宜納土修誠﹐以逭造化。晉元﹑宋髙之隅守偏安﹐錢氏子孫之歸朝延祀﹔緬維列聖宏仁﹐興滅繼絕。誠如兪旨﹐倘許其爲南渡之偏安與否﹐猶未可知。柰何馬﹑阮濟姦﹐黨私誤國﹔羣醜扇虐﹐忠藎替亡。𨿽有史督輔之忠亮日月﹐而動掣其肘﹑蔽以讒﹐卒使能盡智索﹐亟救無方﹗揚州一失﹐瓦解冰消矣。洎至閩疆唐王之稍能自治也﹐然內制於曾妃﹑外困以鄭氏﹐悍帥驕功﹑良臣殞命﹐𨿽有何忠烈之堅貞而不能任。登壇授鉞﹐彊號親戎﹔觀夫風起燭滅﹐則天心可知。徒事虛文﹐終無實際﹔及一年而亦見汀州之敗焉。永明王則遷播粵中﹐屢經喪敗﹔倚賊臣爲輔弼﹑依緬酋爲居停﹐已不復成其爲君﹐而獨許一李晉王之呼天誓心耳。至如魯監國乃熠熠末光﹐形其疣贅。然而登山航海﹐所聚者實孤忠之餘气﹐若求於此而得一死所者﹔以故盡節諸臣﹐較兩都爲差盛。君子曰﹕是豈可以成敗計﹐適足以與河嶽爭光也哉﹗

此「南疆佚史」﹐爲吳興溫氏原本。其論三朝逸事﹐體例頗稱簡當。向僅傳鈔﹐致多脫略﹔且卷中位號有不應書者﹑事迹有不盡備者。玆悉考證得失﹐綴補周詳﹐別署其名曰「繹史勘本」﹐均三十卷﹔其餘忠賢義烈與夫閨中﹑方外之卓卓然有大節在人間世者﹐則又區別補纂﹐作「摭遺」以附之﹐得十八卷。用畢升活字法排印成編﹐俾後之覽者目貫意通﹐可釐然於正僞﹑賢姦之會也。所以借「繹」爲「佚」云者﹐非襲馬驌之稱﹔蓋以辧此四十又八卷爲不才尋繹諸史以成之書﹐而事已在三越甲子後﹐名同﹑事同而文辭﹑識見之與溫氏故不同也。嗟乎﹗有明末政一敗於宦豎﹐再敗於盜賊。宦豎不可制則假之以事權﹐盜賊不可制則餡之以爵祿﹐毒痡海內﹐宗社爲墟。試思南都之亡﹐亡於左良玉之內犯也﹔閩疆之亡﹐亡於鄭芝龍之迎款也﹔滇中之亡﹐亡於孫可望之逃降也﹕斯則爲南渡以後之興亡關鍵也。是故禍基於闖而畢於獻﹐眞人出而四海一矣。吾故曰﹕讀「明史」至易代而下之褒忠﹑卹謚不加感﹐讀「明史」至闖與獻之破國喪元不加惡者﹐則非君子人也。

不才早攖家難﹐浪著遊■﹝車從﹞﹔歲月空馳﹐頭顱如故。在吾先世﹐亦嘗爲亡國之大夫者焉。支流旣遠﹐祖徳猶聞。徒以不才之荒落﹐而辱交於當代鉅公也﹐比越二十年矣。故紙鉆余﹐壯心銷盡。旣不有奇文五色﹐掃筆陣之千軍﹔亦聊以熱血一腔﹐誅姦徒於萬古﹕則又不僅爲裂眥指發﹑舉手加額已爾。

道光十年﹝歲在上章攝提格﹞夏至後日躔鶉首之次﹐古髙陽氏吳郡李瑤序。

●蔡序

「漢志」﹕「史記」百三十篇是也。世之讀「史記」者﹐亦曰一百又三十篇也﹔初不知其爲缺﹑爲補。然則其缺者有十篇﹐其補者爲褚少孫也。考諸「漢志」而不云缺﹐則少孫所補之十篇。在當日者已合而爲一矣。此古本補缺之例﹐實自「史記」肇諸﹔而宋裴駰之「集解」﹑唐司馬貞之「索隱」﹑張守節之「正義」﹐則又別出注史之例也。

吾友中吳李子玉負才多藝﹐好古而好遊。遊倦輒擁書坐﹐𨿽客中亦至忘有寢食事。戊子冬﹐以訪舊來浙﹐寓吳山﹐偶得溫氏「佚史」舊鈔本如幹捲。窮力刊謬﹐通其例﹔於闕者轃益之﹐質疑者作「書後」以附之。歷春而秋﹐鳩工治版﹐部不滿百﹐已極旅人之困﹐而子玉不卹也。余則因是得與之交。且嘗聞子玉者亦曾手散萬金﹐於此而獨安其困以守竟成之志﹐則尢爲人之所難能。歲暮﹐因促之渡江﹐葺一樓與居﹐中夜勿息。叩之﹐則復從事於勘補之文。凡勝國諸臣之盡事南疆爲前史所遺者﹑由南渡而下得邀我純廟所獎謚者及東江監國時或以諸生倡義﹑或以逸民守志者﹐靡不釐次而備列焉。於是知子玉之於此事則專且善也。遂復爲之構所謂聚珍版者﹐以輔其志。

客有過余而言曰「注史之法﹐當以劉昭﹑裴松之兩家爲極軌。而李子通其例以竄亂古本﹐恐於體例爲未得」。余應之「惟。然有之﹐請以質諸太史公而袪夫少孫之文也可」。

道光庚寅閏夏﹐蕭山蔡聘珍篴椽氏序於城南艸堂。

●凡例

一﹑「佚史」原本﹐帝三王而歷稱其號﹐予其歲朔。夫著史所以傳世也﹐闡揚名節激發忠貞也。若背於功令而所持或偏﹐則是野人私說矣﹐烏足容其傳世邪﹗今從正史論削。諸凡「紀略」中以年系者﹐遵於本朝正朔﹐下附其稱號﹑注其歲次﹔余則以干支綜之﹕尊所統也。

一﹑佚史氏自康熙時著有斯編﹐凡國初之表章遺烈可得而聞也﹐然猶或有所嫌諱而弗書。嗣後恭奉純廟兪旨二道﹐槪施軫卹﹐實爲曠古罕聞之典。而於史閣部報睿親王書﹐又得「禦制書事」一篇重予嘉獎。玆敬匯錄﹐冠諸簡端。

一﹑「紀略」福王事會繁多﹐「原本」首列一卷﹔今「勘本」倍焉﹐因於冬十月下﹐釐之作兩卷。卷中論奪溫體仁謚蔭凡數見﹑盡闕書﹐蓋佚史氏以家事諱也﹔今從正史核入﹐另作一行讀。

一﹑唐王稱號閩疆僅逾一載﹐至丙戌八月汀州就俘矣。而贛州楊﹑萬之守﹐潰於十月﹔「原本」贛州盡事者不及紀﹐今並補。

一﹑永明王流離遷播﹐躑躅粵中﹔由粵而安隆﹑而緬甸﹐諸臣瑣尾相從者﹐凡十有五年也。今按年分注﹐以淸眉目﹔亦作兩卷。

一﹑魯監國越東擁立﹐江岸駐防﹐海上倚艍者兩年﹑舟山立朝者亦兩年。其後漂泊無地﹐而諸臣崎嶇相從﹐其盡節者較兩都爲最。「原本」脫略過甚﹐今悉案事勘補。

一﹑「列傳」諸臣多逮事崇禎而歷官三朝者﹐溫氏於其章奏﹑行實有簡略太甚處。今以有關政教矜式之文﹐於本事異同﹑實有所據之文﹐或補入正傳﹐或附列「書後」。

一﹑史督輔傳中睿親王書不載﹐督輔答書亦多所簡脫。此二書爲南渡之大文﹐亦千古之大文也﹔載之宜詳﹐今並勘補。

一﹑「四鎭傳」原本僅四百二十餘字﹐不知溫氏何以獨減於此﹖別本有以雲間王氏「史稿」中文衍錄於後而號爲溫氏足本者﹐謬也。夫以靖南之忠而死﹑以興平之冤而死﹐嗚呼﹐其傳也可略乎哉﹖

一﹑諸傳之名﹐皆大書特書﹔溫氏以謂尙其一死也﹔然而正附不分﹐重輕莫別矣。今凡主事而死迹著者得正名﹔凡從事而僅以一死見者皆旁列﹐綴於正傳末。而名之多者曰「等」﹐其事不得詳﹑名不可冺而見於「書後」者曰「附」。

一﹑每冊每捲﹐首則有引﹑尾則有跋。「原本」彊析之爲二十卷﹐其引﹑跋則顚倒瞀亂矣﹔鈔胥踵謬﹐奇訛百出。今逐一釐明而類區之﹐俾讀者勿滯於目。

一﹑凡分卷小引﹐「佚史」所言﹐貫以「○」﹔「勘本」所言﹐貫以「◎」。跋尾﹑書後﹐則以「佚史曰」﹑「勘本曰」別之。

一﹑「原本」「凡例」二十則及首尾引跋﹑置論﹐間有所偏﹔不獲已而芟替者﹐亦數百言﹐以冀歸於純一﹐無聞傳流。後之君子﹐其亮我乎﹗

一﹑「原本」篇目間於三朝稱帝﹑稱謚﹐諸傳捲次﹑名次多所淆紊。如周﹑雷罪案引﹑跋自分﹐宜單作一卷讀﹔他可類推。原目附後﹐亦知海內自有「原本」也。弆以較之﹐卽足以見「勘本」釐次之功。

一﹑「勘本」﹑「摭遺」諸文𨿽引用羣書﹐而一以「通鑑輯覽」及諸大家文集爲準﹔如雲間王氏橫雲山人「史稿」﹑蕭山毛氏「合集」﹑甬上全氏「鮚埼內﹑外集」﹐與夫當時專紀三朝行事各書也。至於小家雜說輒多愛憎之口﹐必參互考訂至信而後存﹔不信於我﹐必不敢告信於四海之內也。無已﹐或有兩存其說於「書後」以俟博雅者。

一﹑諸史后妃必別立爲傳﹐溫氏失之。玆於「摭遺」之首﹐補列「宮壺」一門爲一卷。

一﹑魯監國事﹐「佚史」以謂無足言者﹔蓋失諸考也。越東初立﹐一時勇義之士多觥觥在人耳目間者﹔及之閩海﹑之舟山﹐先後盡瘁於事者復大有其人也。今「摭遺」補稿﹐分列兩卷。

一﹑何﹑瞿﹑堵三公官歷四朝而身終於粵﹐用列粵臣之首。粵自桂林失守﹐卽流徙安隆﹐爲孫可望所挾﹐有十八先生之獄﹔此粵中事之最重者也。李定國盡瘁於緬﹑鄭成功獨雄於海﹕今悉如「佚史」志纂補。

一﹑前史以時爲次﹐統而不分﹔「勘本」已約之﹑釐之矣。然如「儒行」中之「文藝」﹑「逸民」中之「獨行」﹐又不可以不別﹔他若「列女」﹑「方外」﹐俱未可闕也﹕並補纂。

一﹑姦逆之徒﹐推溫氏言﹐惟有金聲桓一傳列於「逆臣」﹔其它則闕如也。夫左良玉有始無終﹐罪因黃澍﹐亦不可不明。若以馬﹑阮之朋姦誤國爲千古罪魁﹐𨿽姦狀旁見諸傳﹐究有所未盡﹔削其名﹐不翻掩其惡邪﹗今從史例﹐增「姦臣」爲殿。

一﹑明末三朝散事殊多﹐其近於穿鑿者不敢附。惟遺聞﹑逸說有實可徵引而與正文有所質證者﹑與時事有所關合者﹐間於「書後」贅諸﹐以補不足。

一﹑是書從畢升活字例排版造成﹐所有刊注攟補之文曰「紀略」﹑曰「列傳」﹑曰「摭遺」﹐都四十又八卷。不過就區區者一己之智能﹐就江﹑浙間所見之書本也。體關確史﹐遠冀流傳﹔倘海內鑑藏家有於此三朝之政迹﹑之文章﹑之故老傳聞﹑之家乘軼事而可以證明﹑可以糾繆﹑可以轃益而歸於盡善者﹐敬希函寓蕭然山下﹐庶幾隨時攺版更正﹐則幸甚。

以上「凡例」二十二則﹐爲去秋始定之規﹐而加以今春勘補各條也。不才於此史﹐昨以寓公﹑以窘鄕﹐苦心孤詣﹐逾三月而較勘之本定﹐又五月而排版之工畢。初意就溫氏原文之訛之缺﹐攟緝大槪而已﹔旣乃考索日深﹑異同日見﹐人物事文之介於三朝者逾求而逾多﹐有不能已於纂補重訂考焉。玆凡前史三十卷中之事有質疑﹑文可徵實者﹐或於正傳﹑於小引﹑書後間爲之案事分注﹐並贅以辯論。其「摭遺」初刻之十卷外﹐又爲之分門引類﹐續稿纂列﹕如宮壺諸妃﹑監國諸臣﹑逸民﹑列女諸類﹐都一十八卷。惟是遺聞佚說﹐隨見隨轃。而頭訖紛繁﹐恐終不免貽譏罣漏耳。昔人言「確史之難﹐須握管在手﹐方知此中苦處﹐亦方知此中別有樂處」。其然﹑豈其然﹖

●引用書目

「禦批通鑑輯覽」﹑「四庫全書提要」﹑「東華錄」﹑「明史稿」﹑「綏寇紀略」﹝未刻編﹞﹑「貢舉考」﹑「三朝備要」﹑「明季遺聞」﹑「甲乙編年」﹑「舊京志」﹑「揚州殉難觚」﹑「殘明書」﹑「中興金鑑」﹑「兩朝識小錄」﹑「三垣筆記」﹑「綏史」﹝後編﹞﹑「三藩紀事本末」﹑「金陵剩事」﹑「贛難紀實」﹑「江東事案」﹝正續編﹞﹑「浮海記」﹑「滇考」﹑「滇緬日記」﹑「劫灰錄」﹑「孑遺錄」﹑「三岡誌略」﹑「湖錄」。

以上書二十七種﹐皆一時參核徵引者。所以附識於此﹐特明「勘本」﹑「摭遺」之事必有源﹑言必有據﹐非杜撰也。羣書不分年代後先﹐示便也﹔不列作者姓氏﹐省文也。

續用書目

「皇朝武功紀盛」﹑「江南義師始末」﹑「福人錄」﹑「續鑑」﹑「明季輯略」﹑「魯乘」﹑「廣見聞」﹑「舟山忠節表」﹑「閩小史」﹑「閏餘逸事」﹑「夢華潭水榭叢錄」﹑「澳門圖志」﹑「浙東郡縣新舊志」。

又﹐續見諸書﹐於紀傳中隨時轃損。難經排版印成﹐亦多案事翻攺。並附識。

嗟夫﹗不才少務交遊﹐絀於知己﹔名心獨冷﹐俠骨空張。向維急人之急﹐每致累益加累。今而纘此故史﹐托驥尾﹑逐蠅頭﹐亦計之末焉者矣。憶昨從事都轉幕下﹐浮家西子湖邊﹐月滿一樓﹐花明四壁。詩酒壺矢之會﹐旬輒載舉﹔親疏依附之流﹐日繁有徒。及玆黃金散盡﹐白髮漸生。鼓枻重來﹐入山小住﹐聽萬籟之旣寂﹐對一鐙而自孤。我因注史杜門﹐人亦棄交絕迹。撫今感昔﹐尙忍何言﹗

夫是書之初﹐助我借書考鏡者﹐苕上坊友吳壽昌﹔助我貸泉始事於梓者﹐盤石九品官周劍堂。旣而我子辛生來自蕪湖﹐命之校字。楮本不足﹐則罄我行裝投諸質庫﹔又不足﹐則乞貲市儈﹐耐盡誹嘲。自夏曆秋﹐工徒百有餘指﹐岌岌欲潰﹔亦不啻爾時江上之防獨守﹐我心散而復振。先嘗馳書吳門幕中舊雨﹐或以危言相恐﹔間詣鹺政偕事諸人﹐幾至叩關弗納。竭智盡力﹐書乃有成。成之時﹐幸錢塘大令同裏石惇夫﹝同福﹞﹑前漢陽觀察富春周蕓臯﹝凱﹞﹑前湖州太守贛楡董奕山﹝梁﹞﹑杭州別駕同郡吳兼山﹝﹞先後分廉相饟﹔且不敷﹐則更得蕭山蔡氏松町封翁﹝鶴﹞偕其妷孝廉篴椽年丈﹝聘珍﹞爲之稱貸以益之。是書初印計八十部﹐工閱二百四十餘日﹐糜用平泉三十萬有奇。

所以歷識集事之難於此者﹐藉以示吾後人﹐知賣文爲活之難乎其爲難也﹗凡一江上下﹑十年前後之奉觴爲壽﹑折簡爲盟及誼稱世執而嘗小受吾惠者﹐或呼之弗應﹑或望之輒走﹐非之笑之之不暇﹐而皆以冰炭視也。噫﹗

己丑秋吳山觀潮日﹐七寶轉輪藏主古髙陽氏並記於十二峯寓樓。

補勘書目

「欽定勝朝殉節諸臣錄」﹑「國殤事略」﹑「三朝閏餘年表」﹑「國變難臣鈔記」﹑「南渡錄」﹝無名氏著﹐與李暎碧異﹞﹑「吳下舊聞」﹑「天南逸史」﹑「平定臺海事略」﹑「國初七子遺書」﹑「明通事案」﹑「越中殉義傳」﹑「越東郡縣新舊志」﹑「鮚埼亭集內﹑外編」﹑「明文授讀」﹑「西河合集」﹑「天都文類」﹑「諸名家專集」﹝凡集中一文一事於本史有所關合者﹐摘錄之﹔不及備載其名﹞。

「繹史」旣成之明年庚寅春﹐重事勘補。蕭山蔡氏丈篴椽孝廉爲之鳩工排版﹐傳諸海內者又百部。凡續見之書﹐名列如上。夫溫氏原史臚引書目僅四十餘種﹐今就吳興楊氏跋尾之所稱及區區者一隅之所聞所見﹐則約略猶在百種以外﹔此溫氏之所以不盡不詳也。以上續引諸書﹐人名之備者﹐莫如「勝朝殉節錄」﹔人事之詳者﹐莫如全氏「內﹑外編」也。

庚寅閏夏﹐子玉氏並記。

●溫氏原序

「南疆佚史」者何﹖紀金陵﹑閩﹑粵三朝遺事也。何以不言朝﹖不成朝也。何以爲之南疆﹖皆南土也。若曰一時疆此南疆也﹐然則何紀爾也﹖曰﹕土宇反復﹑攻守紛錯﹐政令有得失﹑歲月有替興﹐成敗之迹不可冺也﹔忠佞雜陳﹑賢姦各出﹐奇才傑士之謀略﹑武夫猛師之忠勇﹑老成正直之持論﹑讒諂欺罔之詭辧及忠義奮發者有淩霜犯雪之操﹑叛逆殘殺者有狐媚虎噬之狀﹐槪不可略也。事變愈繁﹐情態畢露﹐可以下拜﹑可以起舞﹑可以按劍裂眥﹑可以慟哭流涕﹐缺唾壺而抒悲憤者矣。

嘗論明之亡也﹐始於朋黨﹑成於奄豎﹐而終於盜賊。南渡以後﹐馬﹑阮得志﹐借朋黨以肆毒﹑合奄豎以固寵﹑假盜賊以張威﹔廟堂昏庸酣歌﹐勿卹忠貞黜落﹑貪黷橫恣﹐紀綱倒置﹑是非混淆﹐以致穴中自斗﹐亡不旋踵。思文﹐賢主也﹔幅員偪仄﹐倚寇召寇。永明仁慈有餘﹐英斷不足﹔崎嶇山海之間﹐播遷流離﹐收遺孽爲腹心﹑托絕域爲禁禦﹐傷已﹗當其時坐而平章者﹐不乏道徳聲望﹑忠諒誠悃之儒﹔其捍禦邊圉﹑綢繆海外者﹐亦多英達敏練﹑遺艱投大之材。彼史﹑姜﹑劉﹑黃﹑袁﹑何﹑瞿﹑堵諸君子者﹐皆學究天人﹑忠貫日月﹔常變不渝﹐文武互濟﹕亦可謂祖宗之畱遺王國之楨幹也。其如好爵虛糜﹐大權不畀﹔或外而不內﹐或尊而不親。終於一木支傾﹑丸泥塞潰﹐碧血靑燐﹐抗忠自信。悲夫﹑悲夫﹗天命不延﹐人心再壞。百六之會﹐又焉能逃﹗蓋明之積獘﹐約有三端﹕一曰務虛名﹐不采實用。髙談性命﹐而以農田﹑軍旅爲麤﹔研志詞華﹐而以刑法﹑錢榖爲俗。至使吏治不修﹐武備全廢﹔假鉞於武夫﹑待成於胥吏﹕一獘也。二曰別流品﹐不求眞才。古之求士﹐或在艸澤﹑或在山林﹐甚至羈囚﹑餓隸﹑降卒﹑仇夫皆列置班聯﹐畀膺寵任﹔未聞同朝之謗。今乃獨尊甲第﹐鄙棄舉質﹔卽才懷管﹑葛﹐行同夷﹑惠﹐遷擢無期﹐排擠有自。楚材晉用﹐誰實貽之﹖二獘也。三曰爭浮文﹐不念切效。以承平虛气抗大敵﹐以祖訓浮言攝巨寇﹔欲使通和而反樹之怨﹐欲令效忠而益滋之怒。迨至噬臍剝膚﹐影銷煙散﹕三獘也。積此三獘﹐敗亡不悟。則誤國之罪﹐豈得獨諉之小人哉﹗余所以不禁掩卷三嘆也。

嗟乎﹗故國舊都﹐望之悵然。況乎姓氏以開業並垂﹐爵命與末流俱隕﹗其始其末﹐先臣實式憑之。俯仰今昔﹐回環感慕﹐不知涕泗之何從﹗亦自附於西臺之紀云爾。

古髙陽氏曰﹕右原序一首﹐凡千餘言﹐間多語病處。不獲已﹐而就其必不可存者﹐芟替百十字﹔以冀詞歸循謹﹐可以傳世無議也。後之「原例」亦如之。「勘本」三十卷中﹐轃益多而芟替者十不逮於一﹔其所以芟之﹑替之者﹐亦徒以有必不可存之詞也。並記。

●原例

昔吾友萬子季野方輯「明史」﹐語余曰「鼎革之際﹐事變繁多。金陵﹑閩﹑粵播遷三所﹐歷年二十。遺事零落﹐子盍輯而志之」﹖余曰「是「明史」之所賅也。余何事爲」﹗萬子曰「不然﹔「明史」以福﹑唐﹑魯﹑桂附入「懷宗」﹐紀載寥寥﹐遺缺者多。倘專取三朝成一外史﹐及今故老猶存﹑遺文尙在﹐可网羅也。逡巡數十年﹐遺者盡矣。野史無刊本﹐日漸零落﹔後之人﹐有舉隆﹑永之號而茫然者矣﹗我儕可聽之乎」﹖余曰「是則然矣。其間固有抗顏逆行﹑伏屍都市﹐非令甲之罪人乎﹖取之﹐似涉忌諱﹔刪之﹐則曷以成書」﹗萬子曰「不然﹔國家興廢﹐何代無之﹐亦各爲其主。凡在興朝﹐必不惡也﹔不得已而遂其志爾。本朝初定鼎﹐首褒殉難諸臣﹐以示激揚。其在外者﹐或未暇及。褒與誄﹐可並行也。今且方開「明史」局﹐已奉有「各種野史悉行送部﹐不必忌諱爲嫌」之令矣﹔采而輯之﹐庸何傷」﹗余固曰「諾」。然世事拘牽﹐因循未果。其後錄得野史數十種﹐方欲咨訪﹑發凡起例﹐而萬子溘然先逝﹔「明史」列傳﹐甫脫稿﹐尙未訂正也。念亡友惓惓之言﹐不忍違其雅意。閒居京邸﹐放廢無事。薈蕞諸書﹐以消永日﹔顏曰「南疆佚史」。非敢附名山之藏﹐亦賢於博奕云爾。

野史中有兼紀三朝事者﹐吳偉業「綏寇紀略」﹑鄒漪「明季遺聞」是也﹔有紀國變及南渡事者﹐夏允彜「幸存錄」﹑文秉「甲乙事案」﹑許重熙「甲乙匯略」﹑李淸「三垣筆記」是也﹔有專紀弘光事者﹐顧炎武「聖安本紀」﹑黃宗羲「弘光實錄」﹑李淸「南渡錄」是也﹔有兼紀弘﹑永兩朝事者﹐黃宗羲「行朝錄」﹑錢秉鐙「所知錄」﹑瞿昌文「天南逸史」﹑劉湘客「行在陽秋」是也﹔有專紀隆武﹝事﹞者﹐閩人「思文大紀」是也﹔﹝有﹞專紀永曆事者﹐沈佳「存信編」﹑魯可藻「嶺表紀年」﹑劉湘客﹑楊在﹑綦毋邃「象郡紀事」﹑馮蘇「劫灰錄」﹑某「南粵新書」﹑「粵紀事略」﹑鄧凱「滇緬紀聞」﹑「滇緬日記」是也﹔有專紀一人一事者﹐應廷吉「靑燐屑」﹑史得威「維揚殉節始末」﹑袁繼咸「潯江紀事」﹑某「北使記」﹑康範生「虔事始末」﹑某「贛州乙丙紀略」﹑徐世溥「江變紀略」﹑章曠「楚事絕略」﹑沈荀蔚「蜀難敍略」﹑楊在「朱容藩亂蜀始末」﹑「武岡播遷始末」﹑「孫可望脇王始末」﹑「犯闕始末」﹑「安隆紀事」﹑鄧凱「遺忠錄」﹑「求野錄」是也﹔有專紀魯監國事者﹐黃宗羲「魯紀年」﹑「四明山寨記」﹑「舟山興廢記」﹑「日本乞師記」﹑馮京第「浮海記」﹑鮑澤「甲子紀略」﹑陳睿思「閩海見聞紀略」是也﹕共四十餘種。其間紀載有詳略﹑年月有先後﹑是非有異同﹑毀譽有彼此﹔取萬子季野明末諸傳及徐閣學「明季忠烈紀實」諸傳合而訂之﹐正其錯繆﹑刪其繁蕪﹑補其所闕﹑撰其未備﹐以成是編。其它未見之書﹐尙俟再考﹔然大略具是矣。

一﹑古史於帝皇則稱「本紀」﹑諸臣則稱「列傳」者﹐「紀」舉一時政令大綱﹐「列傳」止載一人一事﹔故稱「紀」以別之。然太史公於項羽亦稱「本紀」﹔以號令一時﹐事多詳載也。今金陵﹑閩﹑粵位𨿽不終﹐亦自王其地﹐各有政教﹐理合紀載。若拘「附入懷宗」之例﹐則「傳」且不列﹐何有於「紀」﹔非一代史體也。玆首卷先「紀略」﹐不稱「本紀」者﹐統於本朝也﹔其言「略」者﹐事固不得而詳也。

一﹑古人作史﹐有專傳﹑有合傳﹑有附傳﹔非以人有優劣也﹐事有煩簡耳。專傳﹐必其行迹之眾多者也。合傳﹐則其學同﹑其行同﹑其官同﹑其時同﹑其名同﹐其一事偶同。老莊﹑孟荀﹐其學同也﹔刺客﹑遊俠﹑酷吏﹐其行同也﹔張蒼﹑申屠嘉﹐其官同也﹔婁敬﹑叔孫通﹐其時同也﹔管嬰﹑晏嬰﹐其名同也﹔屈原﹑賈誼﹐以放逐一事偶同也。至附傳者﹐以其人事迹少﹐不能成傳﹐故附記之﹔非薄其人也。是編諸傳﹐竊仿其意﹐以事﹑以時爲類﹔或其人人品相懸﹐亦不及計耳。

一﹑諸臣有逮事崇禎者﹐其行事﹑奏章悉略之﹐以所重在南渡後﹐且已載於「明史」也﹔必列之者﹐以其終事在後也。然大節亦撮數語﹐不敢盡遺也。

一﹑諸傳之序﹐先金陵﹑次閩﹑次浙東﹑次粵。諸臣有歷事三朝者﹐則從其重者次之。呂大器終於粵﹐而先之者﹐迎主異議﹐大器爲主﹐一朝之眉目也﹔其後事亦無所表見。

一﹑古人附傳﹐例不列名﹔余獨不然。蓋惜其人忠義節烈﹐本屬賢者﹔而行事冺沒無可紀載﹐僅以一死成名。若復不列其姓氏﹐則觀者且將忽之。故每篇大書﹑特書﹐令人聳然於賢者之名耳。若其人本不足重者﹐𨿽附載﹐不列名也。

一﹑徐閣學「忠烈紀實」﹐𨿽其人無事可書者﹐必另列一行大書姓名﹔余則不然。彼專紀忠烈﹐無可附書﹔余則一朝之人忠佞﹑賢姦悉列焉﹐間或附見﹔豈能掩其人之忠烈哉﹗此所以異也。無行事而但列姓名以爲一傳﹐古無此體也。

一﹑義士﹑義兵等傳﹐古無其名﹔今無妨乎﹖曰﹕無害也。夷﹑齊叩馬﹐而太公稱其義士﹔出自興朝佐命之口﹐非出自勝國也。況諸史各有忠義傳﹕在勝國者爲忠﹐則在興朝爲不忠﹔在勝國者爲義﹐則在興朝爲不義。然史皆興朝所修﹐而必不廢「忠義」之名者﹐存其實焉耳。此之立名﹐猶是義也。

一﹑或謂黃陶庵學淳文髙﹐「明史」置之儒學。侯通政﹑沈總督﹑邱巡撫﹑揭傅兩太史﹑曾吏部等皆官位尊重﹐乃與方都司﹑茹參將等武夫並列義兵﹐其間更有布衣仗義者俱在焉﹔得毋不倫乎﹖余曰﹕固者﹐子之見也。夫名位有貴賤﹑忠義無貴賤也。能忠義﹐則匹夫貴矣﹔不能忠義﹐則卿相賤矣。漢人所謂「桀﹑紂至貴﹐而下士羞與爲伍﹔夷﹑齊至賤﹐而王公不敢與抗」是也﹔豈在名位哉﹗哀公十一年郊之戰﹐公叔務人與其嬖童汪錡乘皆死。魯人欲勿殤汪錡﹐問於仲尼﹔仲尼曰「能執干戈以衛社稷﹐可無殤也」﹖夫童子也﹐而其名與國君之子並垂﹔魯人禮之﹑聖人賢之﹐千載下凜凜有生气﹐較之魯三卿更烈焉。非以其死義恥﹐而何不可並列之有﹖至如道學﹐正於捨生取義見之。陶庵以一書生枕干寢戈與武夫並奮﹐此正見其實在道學也﹔與夫口談仁義而身怯國事者異矣。嗟乎﹗世衰道微﹐學術不明﹐人惟聲利是趨﹔乃於綱常大義﹐亦先尙名位﹐豈不可嘆哉﹗

一﹑周鑣﹑周鐘﹑雷演祚三人者﹐未嘗官南渡也﹐南渡殺之耳﹔何傳焉﹖曰﹕是南渡一大案也。馬士英竭智盡力以起阮大鋮而歸其獄於從逆諸臣﹐從逆者不可得而誅而歸其獄於周﹑雷。於是周﹑雷誅﹐大鋮用﹔淸流懼禍﹐釀成左鎭之內犯而國以亡。則此三人者﹐烏乎不載也﹗

一﹑四鎭﹐同功一體之人也。列黃﹑髙而削二劉﹐以其不終也﹐其事則已附見矣。李成棟之事見於「李元胤傳」﹐以其無始也﹔成棟不與聲桓一例乎﹖曰﹕是有辧。粵中之不靖﹐成棟擾之也﹔迨其反正﹐而民生已塗炭矣﹑忠烈材幹之士已夷滅矣。惟其小心聽命以死勤事﹐較之借「內附」而仍暴橫如「忠貞」諸人異焉。若夫聲桓﹐始終一賊耳﹔歸朝之後﹐不請吏﹑不納土﹑不離窟穴﹐擅置官吏﹑私財賦﹑妄殺戮﹐稽其後來﹐全無王章﹐致煩天討﹔故列「逆臣」。

一﹑孫可望事與粵相終始﹕粵中立國﹐而可望入滇矣﹔可望降﹐而粵亦以亡。且其邀王封﹑謀受禪﹑擅殺大臣﹑劫置安隆﹑稱兵內犯﹐皆粵事之大者。不載﹐不可也﹔載之﹐則人已歸降﹐例不得載。今詳見於「李定國傳」而雜見於同時諸臣﹐亦得大略矣。

一﹑諸史必有「儒學」﹑「孝友」﹑「獨行」﹑「文苑」﹑「隱逸」﹑「方伎」等傳﹔玆編爲人無幾﹐無從分晰。獨「隱逸」欲列一傳﹐而搜訪殊寡。方明之末﹐諸潔身髙蹈者﹐所在多有。然其人旣不求名﹐而知交中或鮮好義﹑文學之士﹐不爲傳述﹐子孫式微﹐遂致湮沒﹐豈不惜哉﹗廣搜旁羅以發潛徳﹐此亦四方君子之責也。

一﹑金陵之亡﹑閩有君矣﹔閩亡﹐粵有君矣。魯監國紀不亦贅乎﹖曰﹕此以存諸遺臣也。諸臣之雜事唐﹑魯﹑桂者多矣﹐若錢﹑張諸公﹐與魯相終始者也﹔無魯﹐何有諸臣。以諸臣之雄才大略﹑精忠烈志﹐皆與日月爭光者﹐可以略乎﹖諸臣不得略﹐而監國烏乎不紀也﹖且閩亡之後﹐諸臣奉之長垣﹑奉之健跳﹑奉之中左﹑奉之舟山﹐閩中震動﹔獨非國事乎﹖此皆不得附見於閩﹑粵者也。在昔梁未亡而蕭詧自立稱爲「後梁」﹐史不得略彼並帝者﹐尙然﹔況於守監國之虛懷﹑無自王之驕志﹐吾以爲賢於靖江﹑廣州萬萬矣﹐故彼削而此紀。

一﹑明祖鑑胡﹑汪之禍﹐不復立宰相﹔以庶政歸六部而大權獨操﹐太阿不旁落﹐善矣﹗然後嗣難以遵也。成祖始興學士參決機務﹐設有內閣矣﹔英宗衝年踐祚﹐政在廠臣﹐始有票擬矣。其後皆以六卿加宮保銜﹐則權與宰相牟矣。懷宗英察﹐微有猜嫌﹔秉鈞之地信任不專﹐十七年之間至五十人。於是內豎得而鉗制之﹑臺諫得而齮齕之﹐廟堂無政﹐海內崩離﹔豈非輕蔑大臣﹐有主而無輔之所致歟﹖南渡而後﹐貴陽煽虐﹐猶有承平權姦之勢﹔故江左卒爲所覆。至於閩﹑粵﹐則政府輕於庶官矣﹕片言合旨﹐立執化樞﹔節鉞邊帥﹐皆予閣銜。惟起二三遺老欲資籌策﹐而碌碌尸位﹐望不稱職﹔然事則不可遺也﹐故人列一傳。

一﹑明世宗支繁衍﹐殲於賊者已十之九。其後散處他方﹐義旅相爲推戴﹔於是知列聖徳澤在人﹐念其苗裔猶祖宗也。惜乎譾劣之材不足以勝鼎器﹔隨起隨僕﹐比之聖公﹑孺子猶或下焉。被其毒者﹐至儕之盜賊。嗚呼﹗夫孰非天潢之支流也與﹖仇在君親﹑禍及宗社﹐枕戈之志﹐孰得議之﹗𨿽其無成﹐亦足悲矣。而事在兵燹之餘﹐無從掇拾﹔謀略不具﹑始末不完﹐間於別傳存其梗槪。

一﹑鄭芝龍受明厚恩而不終﹑成功以子叛父﹐是何足志乎﹖曰﹕凡爲傳者﹐豈其人是爲﹐亦以徵國是焉。閩之立國﹐惟鄭是依。國事取決於芝龍﹐而負恩喪國﹐計其罪合入叛逆之伍。成功痛父之不忠﹐矢心報國﹐奉粵朔不敢有二﹔迨至粵亡﹐猶依海角竊附﹐仍稱「天復」之義。明之世勛宗戚與夫將相大臣﹐受累朝厚恩者未有效忠若是者也﹔是以君子深悲其志焉。或曰﹕其拒魯王不納﹐非有專恣心乎﹖曰﹕否。魯與閩固不協也﹐交相誚矣。閩亡而奉魯﹐思文有志﹐不含慍地下乎﹖附粵以明臣服之心﹑拒魯以存故主之感﹐此英雄不得已之智也。然則何以不入粵﹖曰﹕地相隔也﹔此有土焉﹐勢不得捨之以奉粵也。捨而奉粵﹐則亦壬寅一俘囚耳﹔安能就海角中延明之餘气哉﹗故以其父子祖孫自爲一傳﹐如五代「吳越世家」例﹔爲忠﹑爲叛﹐讀者評之﹗

或曰﹕佚史之異於正史者﹐正以軼事記載多耳。子於軼事往往略之﹕如徳昌之疑非眞也﹐大悲﹑童氏﹑太子之獄暗昧不明也﹐非當明辧之者歟﹖永明見系而神告眞符﹑入寺而木偶起立﹐非有命之徵歟﹖瞿畱守之松山預定也﹐非管﹑郭之流歟﹖若是者﹐不可枚舉。而子俱不載﹐何也﹖曰﹕徳昌之事無從辧也﹐辧之而益疑﹔刪之﹐而論定矣。永明之夢﹑松山之數近於禨祥﹐君子不道也。此編外史也﹐不敢悖乎史體。若瑣瑣是述﹐疵累筆端﹐故略之。略之﹐而人且以正史目之矣。

明至定陵﹐不獨朝事遂弛﹐士大夫學術亦漓矣﹔其時絕少通經學古之士。馴至啟﹑禎﹐半白腹耳。「野史」載﹕懷宗顧問閣臣﹕「宰相須用讀書人﹐何謂也」﹖諸臣不能對。首輔徐奏曰「容臣等至閣會議具奏」。內侍無不掩口而笑。嗚呼﹗以不學之人徼幸得第﹐平章軍國重事以支寇盜交錯之會﹐冀其不亡﹐得乎﹖

「明史」自開國至嘉﹑隆﹐盡多佳傳﹔卽少事實﹐亦簡潔有體。萬曆以後﹐冗蕪矣。蓋前此纂述盡出名手﹐而後之所本者不堪也。余取正史所遺﹑傳聞甚的者﹐別爲兩編﹐曰「吾徵錄」﹑曰「南渡軼事」﹔附有論斷﹐竊仿中壘「說苑」之例。他日歸田﹐聊資笑噱﹐且以誇十餘年遊學錦囊也。

●﹝附﹞溫氏佚史考

佚史氏者﹐姓溫氏﹐名睿臨﹐字鄰翼﹐一字哂園﹔湖州烏程人。康熙初﹐舉於鄕﹔爲故輔體仁族孫也。賅貫羣書﹐且熟於史﹔與鄞徵士貞文先生萬季野﹝斯同﹞交最善。時朝廷方開明史局﹐昆山徐大司寇召貞文主編纂。睿臨以應禮部試赴都﹐得時過從﹐多所參論﹔貞文因以故明南渡而下三朝事迹屬其自成一史焉。覽貞文「紀元匯考」於康熙癸未睿臨爲之序云「余來京師﹐與之遊者十餘年。見則問看何書﹐有何著述﹖勤勤以年老時邁﹐毋荒歲月爲戒」。推此詞气﹐與卷中原例相符。蓋「佚史」一書﹐審卽是時所作也。鄭餘慶「湖錄」云「溫睿撰「南疆佚史」四十卷﹐並「吾徵錄」﹑「鈞役全書」﹑「遊西山吟稿」」。案「歸安縣誌」﹕「餘慶著「湖錄」﹐考索二十年﹐稱詳備。顧以「睿臨」作「睿」﹐奚說邪﹖今海內所覯「佚史」遺本僅二十卷﹐而不著作者姓氏﹔世幾弗知其爲溫氏之本。語句訛沿﹑篇章脫落﹐殆以展轉鈔胥﹐一繆至斯。原其失名之故﹐當是初承禁令﹐子姓懼禍而抉去之﹔去之旣久﹐遂無復與之表白耳。本言四十卷﹐而僅存二十卷者﹐今案諸事文﹐永明一朝則盡闕。準諸引跋﹑篇葉次敍﹐或弗然。近亦於藏書家見所謂足本者﹐乃就二十卷外﹐別爲起訖﹔如四鎭以舊文四百餘字列於前﹐而後復分立黃﹑髙諸傳﹐而又與橫雲山人「史稿」多所吻合。不獨辭非一气貫注﹐亦烏得有此體例﹔吾於此其不能無惑也已﹗「史稿」於三王諸臣各傳原據斯編爲藍本﹐然決無雷同之文也。夫甲申後﹐紀事書聚至百十餘種﹐胥出爾時局中人手﹐好惡不一﹑見聞有殊﹐自當弆斯編以爲折衷云。

●南疆繹史總目

勘本三十卷………………………………………………………………………………﹝一﹞

紀略六卷…………………………………………………………………………………﹝一﹞

列傳二十四卷…………………………………………………………………………﹝九五﹞

摭遺十八卷…………………………………………………………………………﹝四二九﹞

卹謚考八卷…………………………………………………………………………﹝七二一﹞

附錄南疆逸史跋﹝一至十二﹞…………………………………………………楊鳳苞﹝八一七﹞

●南疆繹史勘本目錄

卷一南都紀略﹝一﹞

福王﹝上﹞………………………………………………………………………………﹝一﹞

卷二南都紀略﹝二﹞

福王﹝下﹞……………………………………………………………………………﹝一七﹞

卷三閩疆紀略﹝三﹞

唐王……………………………………………………………………………………﹝三三﹞

卷四粵中紀略﹝四﹞

永明王﹝上﹞…………………………………………………………………………﹝四七﹞

卷五粵中紀略﹝五﹞

永明王﹝下﹞…………………………………………………………………………﹝六一﹞

卷六浙東紀略﹝六﹞

魯監國﹝附紀略補﹞…………………………………………………………………﹝七五﹞

卷七督輔列傳﹝一﹞

史可法﹝上﹞…………………………………………………………………………﹝九五﹞

卷八督輔列傳﹝二﹞

史可法﹝下﹞﹝應廷吉﹑盧渭等附﹞……………………………………………﹝一○七﹞

卷九閣輔列傳﹝三﹞

髙弘圖﹑姜曰廣……………………………………………………………………﹝一二一﹞

卷十卿貳列傳﹝四﹞

張愼言﹑徐石麒﹑張有譽﹑解學能﹑呂大器﹑髙倬……………………………﹝一三三﹞

卷十一儒臣列傳﹝五﹞

劉宗周﹝祝淵﹑王毓蓍﹑潘集﹑傅日炯﹑張應煜﹑惲日初﹑張之璇附﹞﹑黃道周﹝趙士超等﹞………………………………………………………………………………﹝一四九﹞

卷十二使臣封疆列傳﹝六﹞

左懋第﹝陳用極等﹞﹑袁繼咸……………………………………………………﹝一六五﹞

卷十三鎭將列傳﹝七﹞

黃得功﹑髙傑﹑劉澤淸……………………………………………………………﹝一七九﹞

卷十四撫按列傳﹝八﹞

祁彪佳﹑王瑞旃﹑淩駉﹑陳潛夫﹑何剛…………………………………………﹝一九一﹞

卷十五罪案列傳﹝九﹞

周鑣﹑雷演祚﹑周鐘………………………………………………………………﹝二○五﹞

卷十六南都守職﹑揚州從難諸臣列傳﹝十﹞

劉成治﹑黃端伯﹑吳嘉胤﹑龔廷祥﹑陳於階﹝吳可箕﹑黃金璽等附﹞﹑劉肇基﹝乙邦才﹑莊子固﹑馬應魁﹑許謹﹑樓挺等﹞﹑衛胤文﹑吳爾塤﹑張伯鯨﹝髙孝纘﹑王士琇等﹞………………………………………………………………………………………﹝二一三﹞

卷十七義烈諸臣列傳﹝十一﹞

徐汧﹑華允誠﹑楊廷樞﹑劉曙﹑陸培﹑王道焜﹑葉向榮………………………﹝二二五﹞

卷十八義師諸臣列傳﹝十二﹞

金聲﹝江天一﹞﹑夏允彜﹝子完淳﹑兄之旭﹞﹑陳子龍﹑沈廷揚……………﹝二三七﹞

卷十九諫臣列傳﹝十三﹞

李模﹑喬可聘﹝姚思孝﹞﹑章正宸﹑李淸﹑熊開元﹝姜采附﹞﹑金堡………﹝二五三﹞

卷二十浙中閣輔督師從亡諸臣列傳﹝十四﹞

張國維﹑朱大典﹝子萬化﹞﹑孫嘉績﹑沈宸荃﹑陳函輝﹑余煌﹑髙岱﹝子朗﹑葉汝■﹝艸恆﹞﹑董守謙﹑王正中﹝王之仁附﹞…………………………………………………﹝二六九﹞

卷二十一浙中閣部畱守舟山殉節諸臣列傳﹝十五﹞

張肯堂﹑吳鐘巒﹝子福之附﹞﹑林垐﹝林汝翥﹑葉子器﹞﹑劉中藻﹝陳世亨等﹞﹑朱繼祚﹝湯芬﹑林嵋﹑都廷諫﹞﹑朱永佑﹑李向中﹑沈履祥﹝劉世勛﹑張名揚﹑林瑛﹑王朝相﹑劉潮等附﹞……………………………………………………………………﹝二八七﹞

卷二十二浙中閣部諸臣列傳﹝十六﹞

熊汝霖﹝鄭遵謙附﹞﹑錢肅樂﹑張煌言﹝羅子木﹑楊冠玉﹑王居敬附﹞……﹝三○九﹞

卷二十三守土諸臣列傳﹝十七﹞

揚州任民育﹑曲從直﹑王纘爵﹑周志畏﹑羅伏龍﹝楊振熙等﹞………………﹝三三三﹞

徽州溫璜……………………………………………………………………………﹝三三六﹞

浙江顧咸建﹝兄咸正﹞﹑唐自彩﹑過俊民………………………………………﹝三三七﹞

關中鄭爲虹﹑黃大鵬﹑王士和﹑胡上琛…………………………………………﹝三四○﹞

衢州王景亮﹑伍經正﹑鄧巖忠﹑方召﹑張鵬翼…………………………………﹝三四一﹞

建昌王養正﹑王域﹑劉允浩﹑夏萬亨﹝史夏隆﹞………………………………﹝三四三﹞

萬安梁於涘…………………………………………………………………………﹝三四六﹞

新城李翺……………………………………………………………………………﹝三四六﹞

寧都徐伯昌﹝子先春﹞﹑徐世名﹝子常吉﹞……………………………………﹝三四七﹞

卷二十四寇難諸臣列傳﹝十八﹞

寇難黃克善﹑吳錫玉………………………………………………………………﹝三四九﹞

左兵彭永春﹑徐可行﹝董四明﹞﹑成啟﹝孫大華﹞……………………………﹝三五○﹞

孫兵張耀﹑曾益﹝弟栻﹞﹑吳子騏﹝劉管﹑楊元瀛﹑譚先哲﹑石聲和﹑顧人龍等﹞﹑王運開﹝弟運閎﹞﹑劉廷標﹑焦潤生﹝楊於陸﹞﹑陳六奇﹑徐道興﹑張朝綱﹝子耀﹞﹑魯異撰﹑席上珍﹝金世鼎﹞﹑何思﹑冷陽春﹑夏祖訓﹝段伯玉﹑余繼思﹑耿希哲﹞………………………………………………………………………………………………﹝三五二﹞

兵難那嵩﹑龍吉兆﹑龍吉佐………………………………………………………﹝三五七﹞

卷二十五鄕兵集義諸臣列傳﹝十九﹞

嘉定侯峒曾﹝子元演﹑元潔﹞﹑黃淳耀﹝弟淵耀﹞﹑張錫眉﹝龔用圓﹑馬元調﹑夏云蛟﹑唐全昌﹞…………………………………………………………………………﹝三六一﹞

松江沈猶龍﹝李待問﹑章簡﹞﹑眭明永﹝徐念祖﹑傅凝之﹑戴泓﹑陸厚元﹞﹝三六五﹞

昆山朱集璜﹑王佐才﹝陳宏勛﹑周室瑜﹑陶瑊﹑陳大任等﹞…………………﹝三六六﹞

太倉王湛﹝兄淳﹑蔡仲昭﹑魏虎臣等﹞…………………………………………﹝三六七﹞

溧陽謝琢﹝錢國華﹞………………………………………………………………﹝三六九﹞

廣徳吳源長﹝裘君量﹞……………………………………………………………﹝三六九﹞

鹽城司石盤﹑酆都司﹝闕名﹞﹑繆鼎吉﹝弟鼎言﹞……………………………﹝三六九﹞

卷二十六義兵守禦諸臣列傳﹝二十﹞

江陰閻應元﹑陳明遇﹑許用徳﹝馮厚惇﹑沈鼎科﹑戚勛﹑夏維新等﹞﹑黃毓祺﹑徐趨﹝鄧大臨﹞……………………………………………………………………………﹝三七三﹞

金山侯承祖﹝子世祿﹞……………………………………………………………﹝三八○﹞

卷二十七上江鄕兵﹑浙皖山兵列傳﹝二十一﹞

寧國邱祖徳﹝錢龍文﹑沈壽蕘﹞﹑麻三衡………………………………………﹝三八一﹞

涇縣尹民興﹝趙初浣﹞﹑吳漢超﹞………………………………………………﹝三八三﹞

池州吳應箕…………………………………………………………………………﹝三八四﹞

靑陽龐昌胤…………………………………………………………………………﹝三八六﹞

江上盧象觀﹑方明﹑倪文煥﹑葛麟………………………………………………﹝三八六﹞

無錫顧杲……………………………………………………………………………﹝三八八﹞

廬皖馮宏圖﹑周損﹑傅夢鼎﹝傅謙之﹑桂蟾﹑僧義堂﹑侯應龍﹞﹑王■﹝火鼎﹞……﹝三八九﹞

四明王翊﹝弟翃附﹞﹑王江﹝沈調倫﹑趙立言﹑子楨﹞………………………﹝三九一﹞

卷二十八太湖﹑浙西義兵列傳﹝二十二﹞

太湖陸世鑰﹑吳易﹑吳鑑﹑孫兆奎﹑沈自炳﹝弟自炳﹑華京﹑吳旦﹑趙汝珪﹑周瑞﹞﹑茹略文﹑李總兵﹝任源邃﹑吳福之﹑徐安遠﹞…………………………………﹝三九八﹞

長興金有鑑﹝王士麟﹑岑元泰﹞﹑徐昌明﹑姚志倬﹝張起芬﹞………………﹝四○一﹞

海寧兪元良…………………………………………………………………………﹝四○二﹞

嘉興屠象美﹑陳梧﹑錢棅﹝鄭宗彜﹞……………………………………………﹝四○二﹞

卷二十九江右義兵列傳﹝二十三﹞

建昌鄧思銘…………………………………………………………………………﹝四○九﹞

新城楊應和﹝楊居久﹞……………………………………………………………﹝四一○﹞

新昌陳泰來…………………………………………………………………………﹝四一一﹞

廣信胡夢泰﹑詹兆恆﹑周定礽﹑萬文英﹝唐倜﹑胡奇偉﹑汪碩畫﹞…………﹝四一二﹞

撫州曾亨應﹝子筠﹑王秉幹﹑湯仲發﹞…………………………………………﹝四一四﹞

南昌揭重熙﹑傅鼎銓﹝廣信曹大鎬﹞……………………………………………﹝四一五﹞

都昌余應桂﹝子顯臨﹑九江金志達﹑僧了悟﹞…………………………………﹝四一八﹞

徳興胡定海…………………………………………………………………………﹝四一九﹞

寧都彭錕……………………………………………………………………………﹝四一九﹞

卷三十山陜義兵列傳﹝二十四﹞

山西李虞夔…………………………………………………………………………﹝四二一﹞

陜西孫守法﹝武大定﹑姚翀霄﹑衛天明﹑康姬命﹑王知禮﹑李世仁﹑曹三俊等﹞………………………………………………………………………………………………﹝四二二﹞

此「勘本」目錄都三十卷。凡重於時而主其事者﹐得正名﹔從事而僅以一死見者﹐皆旁列﹐麗於正傳。而名多不盡書者曰「等」﹐不得入傳而贅於跋者曰「附」。或自有言﹑或爲並事者﹐名各分﹔或因所統﹑或綴於末者﹐名皆聯。

又江﹑浙守土諸吏﹐今各冠之以地﹔地以人重也。賊難亦分之﹑義兵亦冠之﹔冠之且使朗若列眉﹐不費讀者之目。

●南疆繹史勘本卷一

霅川溫氏原本

古髙陽氏勘定

目錄

紀略一

福王﹝上﹞

右南都紀略第一。

○燕京自闖賊淪陷﹐懷生之倫莫不飲痛。然大河南北𨿽經蹂躪﹐而吳﹑楚﹑閩﹑粵﹑滇﹑黔疆域如故也。當時紫蓋渡江﹐南都擁立﹐以倫以序﹐福王爲正。史閣部忠亮日月﹐招徠耆舊﹐奮揚師旅﹔髙弘圖﹑姜曰廣爲左右二人﹐張愼言﹑徐石麒代爲冢宰﹐張有譽﹑顧錫疇並列六卿﹐起劉宗周爲亞相﹐鄭注爲廷尉﹔翰林則陳子壯﹑劉同春﹑侯峒曾﹑姚思孝﹑詹兆恆﹑郭維經﹑趙士春﹑劉君則﹐臺諫則馬嘉植﹑熊汝霖﹑章正宸﹑陳子龍﹑沈宸荃﹑遊有倫﹑喬可聘﹑郭貞一﹐部曹則夏允彜﹑吳嘉胤﹑黃端伯﹑何剛﹑錢旃﹕羣賢濟濟﹐布在殿陛。方將告九廟﹑閱六師﹑申和議﹑翦寇仇﹐眾庶喁喁﹐想望中興﹔卽未能颷起雲蔚﹐略地中原﹐而滔滔江國﹐畫塹自守﹐猶未失爲晉元﹑宋髙也。柰何貴陽煽虐﹐盜竊秉鈞﹐外連彊帥﹑內起狐羣﹐斥逐貞賢﹑引用匪類﹔寵賂旣彰﹐紀綱大壞。史閣部奔走江淮﹐綢繆內攘﹐惟日不足﹔久之﹐忠貞激發﹐桀驁降心﹐援指北旗﹐奠掃河洛。初不意變生杯酒﹐喋血倒戈﹐而自相屠滅。天之不祚﹐亦可槪見也矣。迨夫朝昏日甚﹐飛章告密﹐网盡淸流﹐而又有托名嗣胤者﹐以王郎故智﹐適符其會。於是跋扈之徒﹐借稱淸側﹔晉陽之甲﹐羽檄四馳。乃至空淮左以遏江防﹐使大軍得乘其罅﹐飛渡長江﹐君臣轝櫬。嗚呼悲哉﹗究其始終﹐詎非以人爲興替﹖「易」言「否泰」﹐亦惟君子小人之消長而已爾。

紀略一

福王﹝上﹞

。福王﹝上﹞

福王﹐神宗第二子福恭王之長子也。諱由崧﹐母鄒氏。初封徳昌王﹐進封世子。崇禎十四年﹝辛巳﹞春正月﹐李自成陷河南﹐恭王遇害﹐世子出走懷慶。癸未秋七月﹐嗣封福王﹐莊烈帝手擇宮中玉帶賜之。明年﹝甲申﹞春三月﹐京師失守。夏四月己巳﹐凶問至南京。時參贊機務兵部尙書史可法督師勤王﹐在浦口。諸大臣聞變﹐倉卒議立君﹐未有所屬。會王與潞王皆以避賊至淮上。潞王諱常淓﹐穆宗之後﹐有賢名。大臣意多在潞王﹔以福王立﹐恐修釁三案也。移牒可法﹐可法遂還南京。而鳳陽總督馬士英遺書諸臣﹐言福王爲神宗孫﹐倫序當立。守備南京魏國公徐弘基﹑提督操江誠意伯劉孔昭等﹐南京戶部尙書髙弘圖﹑工部尙書程注﹑都察院右都禦史張愼言﹑掌翰林院事詹事府詹事姜曰廣等﹐南京守備掌司禮監務太監韓贊周等﹐集議於朝﹔兵部右侍郎呂大器兼署禮﹑兵二部印﹐頓筆不肯下。吏科給事中李沾厲聲言「今日有異議者死之」﹗時士英握兵於外﹐與靖南伯黃得功﹑總兵劉澤淸﹑劉良佐﹑髙傑等相結﹔諸將連營江北﹐勢甚張。可法乃以福王告廟。

乙酉﹐弘基等迎王於江浦。丁亥﹐百官迎見於龍江關﹔王素服角帶哭。

五月戊子朔﹐王乘馬自三山門外至孝陵。從臣請從東門禦路入﹐王遜避自西門入﹐至享殿﹐祭告畢﹐次謁懿文太子陵﹔自朝陽門入東華門﹐步行謁奉先殿。出西華門﹐駐蹕內守備府。

己丑﹐羣臣勸進。王辭讓﹐遵景皇帝故事監國。

庚寅﹐王行告天禮。升殿﹐百官行四拜禮。魏國公徐弘基奉「監國之寶」跪進之﹔王受訖﹐行四拜禮﹐乃退。發大行皇帝喪﹐告諭天下﹐大赦﹔其新加練餉及崇禎十二年以後一切雜派並各項錢糧十四年以前之實欠在民者﹐悉免之。以張愼言爲吏部尙書。是日﹐我大淸兵大破闖賊李自成於北京。

壬辰﹐以可法爲東閣大學士兼兵部尙書﹑髙弘圖爲東閣大學士兼禮部尙書﹐並入閣辦事。馬士英爲東閣大學士兼兵部尙書都察院右都禦史﹐仍總督鳳陽等處軍務。發銀一萬兩﹐遣職方郎中萬元吉往犒得功等軍。

癸巳﹐爲大行皇帝舉喪哭臨。

甲午﹐以姜曰廣爲東閣大學士兼禮部尙書﹑前禮部尙書王鐸爲東閣大學士﹐並入閣辦事。曰廣辭﹐攺禮部左侍郎入直。以工部右侍郎周堪賡爲戶部尙書﹑以呂大器爲吏部左侍郎﹐召前都察院左都禦史劉宗周復官。

乙未﹐遣河南道禦史祁彪佳安撫江南﹐止江督袁繼咸入援。楚撫何騰蛟奏恢復隨州。可法請裁去南京內外守備參贊各銜﹐依北都舊制設京營府衛等官﹐罷錦衣衛南北兩鎭撫。又請江北分爲四鎭﹐以黃得功﹑劉澤淸﹑劉良佐﹑髙傑四人分統之。傑駐徐州﹐經理河北﹑河南開﹑歸等處招討事﹔良佐駐壽州﹐經理河南陳﹑許等處招討事﹔澤淸駐淮安﹐經理山東等處招討事﹔得功駐廬州﹐經理各路援剿事。各以分地統轄軍民﹐節制有司﹐修葺營衛﹐整頓行伍﹔墾荒蕪﹑采山澤﹑招商稅﹐以供軍資。每鎭額兵三萬人﹐歲供本色米二十萬石﹑折色銀四十萬兩。設督師於揚州﹐節制諸鎭。罷鳳陽總兵官﹐攺置副將。設九江﹑京口兩鎭﹐以操江總督協理之﹕詔並舉行。

丙申﹐馬士英率兵入朝。

戊戌﹐羣臣勸進﹔箋三上﹐王許之。禮部請祀地祇﹐命俟祭天一並舉行。命瑞王居重慶。

己亥﹐修奉先殿。大學士史可法自請督師江北﹔詔以便宜行事﹐各鎭並聽節制。

命禦史陳丹衷宣諭江北。撫寧侯朱國弼請裁漕鎭﹐從之。

庚子﹐召兵部尙書張國維以原官回部協理京營戎政﹑原任刑部尙書徐石麒爲都察院右都禦史。以總兵鄭鴻逵鎭九江﹑黃蜚鎭京口。

辛丑﹐兵部主事淩駉起兵東昌討賊。闖賊陷雞澤﹐殷淵死之。

壬寅﹐王卽位。大赦﹐稱號弘光﹔以明年爲元年。賜文武官一級﹐存問在籍大臣﹔起廢滯﹐宥罪過。其北地文武官員義不從賊在南者﹐一體試用。明年﹐稅銀免十分之一﹐江北﹑湖廣﹑四川倍免焉。以太監韓贊周管司禮監事﹐盧九徳爲司禮監秉筆太監﹐提督京營。

癸卯﹐馬士英入閣辦事﹐仍掌兵部尙書事。顧錫疇爲禮部尙書。分應天﹑蘇松爲二巡撫。左懋第爲都察院右僉都禦史﹐巡撫應天﹑安徽等處。

甲辰﹐忻城伯趙之龍總督京營戎政。命戶部速挽漕粟以濟軍糈。田仰爲都察院右僉都禦史﹐巡撫淮揚﹐提督軍務﹐兼理海防。進封黃得功靖南侯﹑左良玉寧南侯﹐各蔭子錦衣衛正千戶。封髙傑興平伯﹑劉澤淸東平伯﹑劉良佐廣昌伯。馬士英加太子太師﹐蔭一子錦衣衛指揮僉事。

乙巳﹐禁北來逃官入京。祁彪佳爲都察院右僉都禦史﹐巡撫蘇松﹐提督軍務。祭告先福王太妃於行宮。

丙午﹐史可法陛辭出京﹐督師揚州﹔給銀二十萬兩。請以總兵劉肇基﹑李棲鳳﹑於永綏﹑卜從善﹑金聲桓隨徵﹔從之。諭參將王之綱迎太妃於河南郭家寨。遣徐弘基祭孝陵﹐告卽位。李自成遣僞將董學禮等至宿遷。

丁未﹐張愼言薦舊輔吳甡﹑原任吏部尙書鄭三俊﹐命甡陛見。詔封疆失事各官不許起用。以萬元吉爲太僕寺少卿﹐監理江北軍務。

己酉﹐總督漕運鳳陽巡撫路振飛擊敗董學禮兵﹐擒其僞副使呂弼周﹐射殺之﹔縛僞防禦使武愫﹐獻於朝。命潞王暫居杭州。

庚戌﹐劉孔昭訐奏愼言薦甡誤國﹐且定策時有二心。愼言乞罷﹐王兩解之。弘圖﹑曰廣各上疏乞退﹐不許。命禦史周一敬護送潞王之浙。設勇衛營﹐以禦馬監太監李國輔監督。詔史可法遣官訪大行皇帝梓宮並太子﹑二王。

壬子﹐晉魏國公徐弘基左柱國。其餘侯伯各加一級﹐歲加祿米五十石﹐予蔭。賜韓贊周﹑盧九徳各蔭弟侄一人錦衣衛指揮僉事﹐各賜蟒衣及銀。詔卹北都殉難諸臣。

癸丑﹐遣史可法祭告鳳陵﹑泗陵﹐左良玉祭告顯陵。大淸兵取河北﹑山東。

乙卯﹐封平西伯吳三桂薊國公﹐世襲﹔命發銀五萬兩﹑漕米十萬石犒之﹕聞其敗賊也。起陳子壯爲禮部尙書﹐掌詹事府事。命江淮賑卹南歸難民。太常少卿李沾效呂大器定策時有二心﹐命不必深究。

丙辰﹐命議黃希憲﹑邱祖徳﹑郭景昌私逃罪。

六月戊午朔﹐敬上大行皇帝尊謚曰紹天繹道﹑剛明恪儉﹑揆文奮武﹑惇仁懋孝烈皇帝﹐廟號思宗﹔大行皇后謚曰孝節貞肅﹑淵恭莊毅﹑奉天靖聖烈皇后。大學士髙弘圖自請江幹督漕﹐許之。命補記注侍班官。

庚申﹐頒河北﹑山東詔。

壬戌﹐馬士英薦「逆案」原任光祿寺卿阮大鋮知兵﹐命予冠帶來京陛見。給事中羅萬象﹑禦史王孫蕃﹑陳良弼﹑大理寺丞詹兆恆﹑應天府丞郭維經﹑懷遠侯常延齡交章劾大鋮不宜召﹐弘圖請下九卿議﹐與士英忤﹔曰廣以中旨用人爭之﹕俱不得。各疏求去﹐不許。呂大器劾士英賣官鬻爵罪﹐不聽。劉良佐攻臨淮﹐不克﹔移駐壽州。湖廣巡按禦史黃澍入賀﹐面糾馬士英罪可斬﹐承天守備太監何志孔助澍言﹔司禮監太監韓贊周執志孔待命﹐王密令士英姑避位。士英因內侍乞畱﹐乃止。

甲子﹐工部尙書程注致仕。士英劾從逆諸臣光時亨﹑項煜﹑周鐘等﹐命逮治。議上殉難諸臣功。

乙丑﹐命惠王移居肇慶。先是﹐吉王歿於淮安舟中﹐命於安吉﹑孝丰擇地卜葬。

丙寅﹐起戍籍錢謙益爲禮部尙書協理詹事府事。吏部尙書張愼言罷。禮部請立中宮﹔詔以列聖﹑先帝之讎未報﹐不許。

己巳﹐吳志葵鎭守吳淞。劉澤淸來朝﹐疏糾呂大器﹑雷演祚薦張捷﹑鄒之麟﹑張孫振﹑劉光斗等﹐大器遂引疾。

癸酉﹐詹兆恆進欽定「逆案」。

丁丑﹐左懋第疏請北行。流賊張獻忠陷重慶﹐瑞王並原任巡撫陳士奇等遇害。

戊寅﹐封福府千戶常應俊襄城伯。

已卯﹐趙之龍糾髙弘圖議思宗廟號之失﹐請攺正﹔詔仍舊。

庚辰﹐以徐石麒爲吏部尙書﹑何應瑞爲工部尙書。

辛巳﹐詔迎母后鄒氏。

壬午﹐巡按淮安禦史王爕奏皇太子﹑定王﹑永王俱遇害﹔卽以爕爲都察院右僉都禦史﹐巡撫山東。是日﹐鎭江兵燹﹐焚民房數百家。

甲申﹐以邱磊爲山東總兵官。以黃斌卿防禦京口﹐調鄭芝龍兵六千入衛。

乙酉﹐命魯王暫駐處州﹑崇王駐臺州。詔薦舉人材﹐授西北殘破州縣。停止勸餉事例。吏部左侍郎呂大器罷。

「勘本」曰﹕是月朔﹐命禮部鑄國璽﹐以金代。壬午﹐顧宗伯錫疇請追謚文震孟等﹐削溫體仁謚﹔並從之。

秋七月丙戌朔﹐祀髙皇帝以下於奉先殿﹐以大行皇帝後祔祭。加張愼言﹑程注太子太保﹐予蔭。添設兵部侍郎二員。

戊子﹐追尊皇考福恭王曰貞純肅哲﹑聖敬仁懿恭皇帝﹐皇妣姚氏曰孝誠端惠﹑慈順貞穆皇太后﹐皇祖妣貴妃鄭氏曰孝寧溫穆﹑莊惠慈懿﹑憲天裕聖太皇太后。遙上嫡母太妃鄒氏尊號曰恪貞仁壽皇太后。追謚先妃黃氏曰孝哲懿莊﹑溫貞仁靖皇后﹐繼妃李氏曰孝義端仁﹑肅明貞潔皇后。追復懿文太子廟謚曰興宗孝康皇帝﹐妃常氏曰孝康皇后。上建文帝謚曰嗣天章道﹑誠懿淵恭﹑覲文揚武﹑克純篤孝讓皇帝﹐廟號惠宗﹔後馬氏曰孝湣溫貞﹑哲睿肅烈﹑襄天弼聖讓皇后。追尊恭仁康定景皇帝謚曰符天建道﹑恭仁康定﹑隆文布武﹑顯徳崇孝景皇帝﹐廟號代宗﹔貞惠安和景皇后汪氏曰孝淵肅懿﹑貞惠安和﹑輔天恭聖景皇后。

庚寅﹐以左懋第爲兵部右侍郎兼都察院右僉都禦史﹐經理河北﹑聯絡關東軍務﹔馬紹愉爲太僕寺少卿兼兵部職方司郎中﹐加總兵官陳洪範太子太保﹕賫白金十萬兩﹑金千兩﹑緞絹萬匹﹐偕使大淸。金聲桓駐防淮揚。

壬辰﹐定守護鳳陵戍兵五千人。劉之勃爲都察院右僉都禦史﹐巡撫四川。

甲午﹐定從逆諸臣以六等罪。以六科員缺﹐令將中行﹑評博﹑推知等官俱減俸行取。

乙未﹐依舊制爲五軍﹑神樞﹑神機三大營﹐以團練總兵官杜弘等六人分統之。

癸卯﹐命禮部尙書顧錫疇祀海。

甲辰﹐追封開國功臣故潁國公傅友徳麗江王﹐謚曰「武靖」﹔宋國公馮勝寧陵王﹐謚曰「武壯」。蔭福府內臣屈尙忠等弟侄各錦衣衛指揮使世襲。顧錫疇糾從逆詞臣周鐘﹑項煜等。

己酉﹐中旨以吏部右侍郎張有譽爲戶部尙書﹔弘圖封還詔書爭之﹐不聽。

辛亥﹐釋髙墻罪宗前唐王聿鍵等三百餘人﹐計七十五案。

時羣臣分黨﹐紛爭日甚。壬子﹐諭曰「朕遭百六之運﹐軍書間阻﹔方資羣策﹐旋軫故都。乃文武之交爭﹐致異同之日甚。先帝神資獨斷﹐匯納眾流﹔天不降康﹐咎豈在上。爾諸臣當鑑於前車﹐精白乃心﹐匡復王室。若水火不化﹑戈矛轉興﹐天下事不堪再壞﹐且視朕爲如何主。祖宗成憲﹐勿尙姑息。各宜欽承﹐朕言不再」。攺正閣銜﹕尙書兼大學士﹐舉經筵。髙弘圖等請建中宮﹔諭俟母后回鑾日行。

乙卯﹐弘圖乞休﹐不允﹔請召還史可法﹐亦不報。

是月﹐萬元吉奏大淸兵南徵。

八月丙辰朔﹐日有食之。

丁巳﹐親祀孔子。以楊鶚爲兵部右侍郎兼都察院右僉都禦史﹐總督川﹑湖﹑云﹑貴﹑廣西軍務。劉澤淸等疏劾劉宗周。命惠王居廣信。馬士英與姜日廣同詆王前。宗室朱統■﹝金類﹞糾曰廣黨從逆諸人﹔又不肯迎立﹐堅持異議。禮科袁彭年特糾統■﹝金類﹞﹐報聞。

庚申﹐加可法少保兼太子太保﹑武英殿大學士﹐弘圖太子少師﹑文淵閣大學士﹐曰廣太子少保﹑文淵閣大學士﹐士英太子太師﹑武英殿大學士﹐鐸太子少保﹑文淵閣大學士﹔予蔭有差。

壬戌﹐賀世壽爲戶部尙書﹐總督倉場。復東廠﹔袁彭年疏爭﹐外調。

癸亥﹐敕左良玉兼提督官﹐開藩武昌。起丁魁楚爲兵部右侍郎兼僉都禦史﹐總督河南﹑湖廣軍務。

甲子﹐張獻忠陷成都府﹔蜀王遇害﹐撫臣龍文光﹑劉之勃﹐道臣劉士斗及知縣等官皆死之。

乙丑﹐王曰「川陜道遠﹐職官多缺。吏部選擇賢才堪任監司﹑府縣者﹐與巡按禦史米壽圖前去﹐隨才署用。以後凡殘破險遠地方﹐準此」。

丁卯﹐逮光時亨等。

戊辰﹐皇太后自儀鳳門入宮﹐遣靈璧侯湯國祚告於南郊。

壬申﹐起樊一蘅爲兵部右侍郎兼僉都禦史﹐總督川﹑陜軍務。起越其傑爲都察院右僉都禦史﹐巡撫河南兼轄潁﹑亳二州軍務。

癸酉﹐命修西宮之西園第一所爲皇太后宮。

乙亥﹐命吏部察廢籍及舉貢監生才品堪用﹑願效力危疆者﹐考選二﹑三千名咨發督輔軍前﹐以補地方缺官。

丙子﹐下項煜於獄﹐逮周鑣﹑陳以謙等。

丁丑﹐封皇太后弟千戶鄒存義爲大興伯。贈吳三桂父故總兵官吳勷遼國公﹑母祖氏遼國公夫人。

戊寅﹐王永吉載罪督山東軍務。

庚辰﹐命選淑女及內員﹔廷臣交章諫﹐不聽。

辛巳﹐賜北京殉節諸臣大學士範景文﹑戶部尙書倪元璐﹑左都禦史李邦華等二十二人贈謚﹑祭葬有差﹔建祠雞鳴山﹐賜額「旌忠」。

壬午﹐攺前大學士王應熊爲兵部尙書﹐總督川﹑廣﹑云﹑貴等處專辦蜀寇﹐賜尙方劍便宜行事﹔仍給銀三萬兩。

癸未﹐封鄭芝龍爲南安伯。命停文武官薦舉。禁非言官而上疏者。革楚撫王楊基任﹐聽勘。

乙酉﹐中旨以阮大鋮爲兵部右侍郎巡閱江防﹔劉宗周劾奏﹐不聽。我大淸於是月遣將楊萬興下濟寧。

「勘本」曰﹕是月太妃至﹐諭工部三日內搜括萬金以充賞賜。顧宗伯錫疇議並奪溫體仁蔭爵。

九月丙戊朔﹐黃得功趨揚州﹐髙傑以兵襲儀徵。

戊子﹐復前薊督趙光抃官。

己丑﹐纂修「玉牒」。贈卹湖廣殉難諸臣。以都督僉事張成福充山東總兵官。

庚寅﹐裁各省布政司右布政使。

辛卯﹐命撰起居注。

癸巳﹐大學士姜曰廣罷。逮禦史黃澍﹐不至。命修「思宗實錄」。

甲午﹐左都禦史劉宗周罷。三法司奏定從逆六等條例。其大逆淩遲處死者五條﹕凡從賊攻陷京師及爲賊毀宗社﹑易門榜者﹐凡倡率勸進及爲賊艸僞詔者﹐凡部院詹事﹑翰林三品以上大臣從賊受僞命而親信用事者﹐凡文武封疆大吏如督撫﹑總兵降賊者﹐凡京堂﹑科道部屬等官爲賊畫策規取地方者﹔以上如本犯不歸﹑歸而又逃﹐悉收系其妻子﹐籍沒其資產。其斬決不待時者三條﹕凡四品京堂及翰林﹑科道受賊僞命居要地比原職加崇者﹐凡方面分巡﹑分守﹑知府等官降賊者﹐凡文武封疆大吏聞變先逃者。其絞者六條﹕凡獻玉帛﹑獻子女以媚賊求免者﹐凡內外衙門官僅受僞命者﹐凡在巡方及布按三司﹑分巡﹑分守﹑知府等官遇變而逃者﹐凡被賊拷掠不能自決仍受僞命者﹐凡受僞命而爲賊疏遠者﹐凡各衙門奉差如管屯﹑管河﹑榷關﹑督餉等官𨿽無封疆之守而棄職潛逃者。其流者二條﹕凡內閣重臣及部院等三品以上﹑詹事翰林五品以上卽不從敵而偸生潛逃者﹐凡旣受僞命復自疏遠見賊未敗而脫身南還者﹕以上斬﹑絞﹑流共十一則﹐如各犯認罪自投﹐擬減本罪一等﹔如遁歸匿形﹑蓄謀叵測﹐照本罪加一等﹐仍收系其親屬。其徒者二條﹕凡候考﹑候選﹐卽無官守﹑卽未受僞命而浮沈賊中﹐賊奔乃還者﹔凡遇賊變﹐爲賊脇畱而未受僞官者。其杖者一條﹕凡爲賊所拘未受僞官而乘間先歸者。王曰「北都淪喪﹐帝後升遐﹐巷戰死節者遂無一人﹔且反面事仇﹑甘心降賊﹐爲之指斥先帝﹑規並海宇。人心已喪﹐法紀何存﹗所奏旣已會議﹐允當並先奪職。其絞罪以上﹐法司行撫按官逮解來京候訊﹔流罪以下﹐撫按官依律訊處具奏。其有身𨿽陷賊﹐能攺圖歸正﹑擒殺賊首及以兵馬﹑城池來歸或爲內應克立大功﹑或爲內間效忠本朝者﹐仍從優升賞﹐不用此例」。

丙申﹐以王之綱充總兵官﹐掛蕩寇將軍印﹐鎭守河南﹔禦史淩駉聯絡河南﹑北直。

丁酉﹐敍江北文武多年戰功。黃斌卿移屯大江﹑黃蜚屯蕪湖采石﹑鄭鴻逵屯鎭江。加士英少傅﹐仍兼太子太師﹑建極殿大學士﹔蔭一子錦衣衛指揮僉事世襲。

戊戌﹐謚前大學士孫承宗「文忠」﹑太常寺少卿鹿繼善「忠節」﹐賜祀「忠烈」。以王瀠爲都察院右僉都禦史﹐巡撫山東﹐贊理軍務。牟文綬充總兵官﹐鎭守荊州。黃得功移駐廬州﹐以防桐皖。劉良佐進復黃﹑汝。髙傑移駐徐州﹐進復開歸。追補建文死節諸臣方孝孺等贈謚﹐立祠祀之。

甲辰﹐追贈開國名臣﹑及正徳諫臣﹑天啟慘死諸臣各有差。左良玉子夢庚掛平賊將軍印。士英請令童生輸銀﹐免府﹑縣考二試。

乙巳﹐給河南巡撫越其傑銀十五萬兩﹐令募兵屯田。

丙午﹐丁魁楚另用﹐以何騰蛟並撫湖北。命鄕官與監生齊民較田多寡一體當差﹐不得擅立官戶。

丁未﹐稱皇考福恭王陵曰熙陵。

庚戌﹐命奪浙江巡撫黃鳴駿官。革侍郎呂大器職。逮問前巡按禦史左光先﹐不至。開佐工事例。

辛亥﹐停宗室換授。

壬子﹐再命刑部逮問黃澍﹐亦不至。以李成棟鎭守徐州。戶科給事中陸朗﹑禦史黃耳鼎例授外職﹐特旨畱之﹔二人疏攻徐石麒。

甲寅﹐吏部尙書徐石麒罷。

是月﹐髙傑率兵赴鎭。

「勘本」曰﹕南都初建﹐有刑部主事前知寧國府事錢敬忠於六月朔日具疏千餘言﹐極陳恢剿事理﹔得旨﹕「錢某有何異謀可足兵食﹐以便恢剿﹖著再奏」。旣而連上三疏﹐匭臣謂其累瀆費辭﹐且多斥犯﹐久扼不上﹔敬忠乃移疾歸。兵部右侍郎徐人龍具疏極言「祖宗湯沐重地﹐不宜遽予擁兵自衛之人。夫帶礪之盟﹐俟有成績。乃兵未卽動而遽刳內地畀之﹐江南尺寸土可勝刳哉」﹗人龍與士英同堂決事﹐每正色危坐﹐語輒刺及。士英惡之甚﹐諷臺臣何綸劾其衰髦失儀﹐勒令致仕﹔然則人龍實未衰髦而失儀也。寧河王孫鄧文昌者﹐有勇敢言﹐以世爵官後軍都督。後以左兵內犯﹐議撤防河軍﹐力爭之﹔爲士英所訶﹐遂棄官去。

右錢﹑徐﹑鄧名﹐正史皆闕﹑溫氏亦失之﹔今傳入「摭遺」補稿。

●南疆繹史勘本卷二

霅川溫氏原本

古髙陽氏勘定

目錄

紀略二

福王﹝下﹞

右南都紀略第二。

◎是年十月朔﹐我朝定鼎更始﹔明年﹐南京潰﹐大兵進守皇城﹕原本皆略。今憑正史勘補。其三月內審問僞太子﹑故妃兩案﹐語多未備﹔今核入。凡紀中所不盡者﹐均於「書後」詳之。如揚州從難鄕官張伯鯨﹑撫臣衛胤文者﹐皆闕書﹔案胤文𨿽有妄劾史督輔事爲淸論所棄﹐然其死難則不可冺也。予諸「勘本」﹑「書後」之作﹐匪敢哆張議論也﹔蓋紀傳中所不足而疑似者﹐於此可以補證發明之耳。

紀略二

福王﹝下﹞

。福王﹝下﹞

冬十月乙卯朔﹐大淸定鼎燕京。我世祖章皇帝卽皇帝位﹐建元順治﹔頒詔天下﹐普與臣民更始。是日﹐福王以鄭芝龍爲總兵官﹐鎭守福建﹔羅聯芳守貴州。命鑄「弘光通寶」錢。

丁巳﹐錢謙益疏薦蔡弈琛﹑頌馬士英功兼雪「逆案」阮大鋮﹑楊維垣﹑賈繼春﹑吳孔嘉﹑房壯麗﹑呂純如等。以李沾爲左都禦史。

己未﹐張縉彥戴罪總督北直﹑山西﹑兩河軍務﹐便宜行事。

庚申﹐大學士髙弘圖罷。

甲子﹐鳳陽地震。

丙寅﹐再震。遣司禮監太監孫元徳督催直隸﹑浙江﹑福建歲收﹑緞價﹑內庫一應錢糧﹔仍督兩江漕糧﹑鹽課﹑洋稅並一切修練﹑儲備事宜。加湖廣巡撫何騰蛟兵部右侍郎﹐巡撫全省。賜北京死節太監王承恩等九人贈謚﹑祭葬﹐予蔭有差。命於杭州選淑女。

壬申﹐中旨以張捷爲吏部尙書。

癸酉﹐丁魁楚以原官總督兩廣軍務。追復代宗生母賢妃吳氏爲皇太后﹐謚曰孝翼溫惠﹑淑愼慈仁﹐匡天錫聖皇太后。復建文弟允熥爲吳王﹐謚「悼」﹔允熞爲衡王﹐謚「湣」﹔允熙爲徐王﹐謚「哀」﹔長子文奎曰恭湣皇太子﹔少子文圭爲原王﹐謚「懷」﹔並附祀孝康陵。復江都﹑宜都﹑南平等四郡主爲公主﹐耿睿﹑於禮爲駙馬都尉。

甲戌﹐以右春坊衛胤文兼兵科給事中﹐監髙傑軍。以張捷爲吏部尙書。

乙亥﹐張秉貞爲都察院右僉都禦史﹐巡撫浙江。

丙子﹐命以來年正月上辛﹐仍遵洪武制﹐合祀天地於南郊。士英請令戶部給直省印單﹐凡贖鍰自杖以上俱注單內﹐解部充餉﹔其不入單內以贓論。從之。

丁丑﹐命王永吉暫駐河上﹐料理戰守。北使回。以兵部左侍郎解學龍爲刑部尙書。阮大鋮糾雷鋮祚﹐命嚴訊。

戊寅﹐加左良玉太子太傅。

壬午﹐命停今年決囚。予秦﹑楚殉難諸臣祭葬有差。定江北督撫四鎭額兵三萬﹑楚撫額兵一萬﹑京營額兵一萬五千。

癸未﹐以劉若金爲僉都禦史﹐提督閩﹑廣沿海諸稅兼理海防軍務﹔劉安行爲僉都禦史﹐提督南直﹑浙江沿海諸稅兼理海防軍務。

是月﹐漳州賊破雲霄﹐據於城﹔官兵討之﹐賊走大浦。

十一月戊子﹐西宮成﹐錫名「慈禧殿」。續封鄧文堯爲定遠侯。桂王薨。

已醜﹐鳳陽皇陵災﹐松柏皆燼。

庚寅﹐命開屯海中玉環等山。命唐庶人聿鍵居廣西平樂。

辛卯﹐令生員納銀充貢。總兵官邱磊有罪﹐下獄死。

癸巳﹐左良玉奏華容﹑石首戰捷。命遼王駐臺州。

乙未夜﹐端門外火。時大淸兵破海州﹐入宿遷﹔山東及丰﹑沛盡降。

丁酉﹐蘇松巡撫祁彪佳罷。

庚子﹐以李永茂爲僉都禦史﹐巡撫南﹑贛﹑汀﹑潮等處。

丁未﹐張鳳翔爲兵部尙書兼副都禦史﹐巡撫蘇松。盧若騰爲僉都禦史﹐督理江北屯田﹐巡撫廬﹑鳳。髙起潛提督江北兵馬糧餉。淮安地震。

己酉﹐九江總兵黃斌卿偵知左良玉難制﹐請攺駐皖池﹔從之。

庚戌﹐命五軍都督府左都督許定國充總兵官掛鎭北將軍印﹐鎭守開封﹑河雒。椎酒稅。

辛亥﹐監下江軍兵部職方司郎中楊文驄請於金山圌山築城﹔從之。髙傑疏薦吳甡﹑鄭三俊﹑金光辰﹑姜垛﹑熊開元﹑金聲等﹔報聞。

壬子﹐復逃官禦史蘇京官﹐駐廟灣﹐聯絡海上。

自五月不雨至於是月。

十二月乙卯朔﹐命荊王駐九江府。

丁巳﹐進劉澤淸爲東平侯。劉孔昭亦進侯爵﹔辭﹐許之。禁巡按禦史不許訪拏。

辛酉﹐命何騰蛟以原官總督州﹑廣﹑云﹑貴等處軍務兼督糧餉﹐專理恢剿﹔召楊鶚回部。大淸兵圍邳州﹐凡三日。

甲子﹐命程世昌兼督上江糧務。

丙寅﹐攺上孝宗後張氏謚曰孝成靖肅﹑莊慈哲懿﹑扶天贊聖敬皇后。大閱京軍﹐命士英代。大淸兵入河南府﹐總兵李際遇降。

戊辰﹐以髙斗樞爲僉都禦史﹐巡撫湖廣。

己巳﹐陳洪範北使還﹔左懋第不屈被執﹐馬紹愉畱﹐和議不成。行稅契法。通政司楊維垣請重刊「三朝要典」﹔命禮部訪求一部﹐宣付史館。又奏「逆案」多枉﹔命吏部察明﹐分別復職起用。有顚僧大悲至京﹐自稱齊王﹐又稱潞王﹔下鎭撫司鞫訊。

壬申﹐禁各官薦舉。命王永吉專防江北﹑張縉彥專防河南。縉彥言定諸將各分汛地﹕王之綱自永城至寧陵﹑許定國自寧陵至蘭陽﹑劉洪起自祥符至泛水。

癸酉﹐復逃官原任左春坊﹑左諭徳韓四維官﹔工科給事中戴英劾之﹐命攺別衙門用。

甲戌﹐遣士英視牲。

乙亥﹐復逃官兵科給事中時敏官。開屯海中大瞿等山。

丁丑﹐諭吏部﹕自天啟以來諸臣有勞績者﹐察明贈官﹐不得與蔭。三法司奏解學龍等議從賊諸臣獄﹔王以諸臣擬罪太輕﹐命再議。開文武職官誥命事例。時大淸兵自孟津渡河﹐李際遇旣降﹐縉彥等並走沈邱﹔命髙傑進屯歸徳以備之。魏國公徐弘基卒。

戊寅﹐以應天府府丞瞿式耜爲僉都禦史﹐巡撫廣西﹔馬體幹爲僉都禦史﹐巡撫四川。

辛巳﹐罷南郊﹐攺於明年冬至。

癸未﹐左良玉奏復公安。馬士英請榷酤﹐從之。

大淸順治二年﹝乙酉﹞春正月乙酉朔﹐大雪。福王居南京﹐稱弘光元年﹔日有食之﹐免百官朝賀。

庚寅﹐加史可法太師仍兼太子太師﹑建極殿大學士﹐馬士英少師兼太子太師﹑中極殿大學士﹐王鐸少保兼太子太保﹑武英殿大學士﹐予蔭。以士英掌文淵閣印﹐充首輔辦事。可法辭太師﹐許之。

壬辰﹐立春。流星入紫微垣。

癸巳﹐命黃得功﹑劉良佐率師進屯潁﹑亳﹔皆受命不行。命河南巡撫越其傑﹑巡按淩駉防守歸﹑開。髙傑提兵直抵關﹑雒﹐進據虎牢。

乙未﹐許定國伏兵誘殺興平伯髙傑於睢州。

丙午﹐傑部將攻城﹔定國懼﹐奔考城叛降。

戊戌﹐禁宗室入京朝見。

壬寅﹐命在京諸臣自陳。

癸卯﹐中旨以吏部左侍郎蔡奕琛兼東閣大學士﹐入閣辦事。命裁監紀及將作官。

甲辰﹐命刪定「三朝要典」。朱國弼﹑張孫振劾解學龍。

乙巳﹐奪學龍職。

丙午﹐召左都禦史唐世濟復官﹐命管右都禦史事。

辛亥﹐加兵科給事中前監髙傑軍衛胤文爲兵部右侍郎﹐總督興平標下鎭將兵馬兼理本鎭汛地﹐經略開﹑歸防剿軍務。張國維歸省。

是月﹐大淸兵取西安﹐李自成走襄陽。

二月甲寅朔﹐命於嘉興﹑紹興二府選淑女。

丙辰﹐王驥爲僉都禦史﹐巡撫湖廣。

己未﹐阮大鋮爲兵部尙書兼都察院左副都禦史協理部事﹐仍管巡閱江防事務。髙倬爲刑部尙書。人有上書言開化﹑徳興﹑玉山之間有雲霧山爲先朝封禁﹐開之可以助國﹔命太監李國輔往﹐會同撫按勘視。

辛酉﹐命五府察明勛臣世系﹐方許保選﹔戚臣不許濫請世襲。

癸亥﹐續封顧其謙爲鎭遠侯。

甲子﹐謚思宗皇太子曰「獻湣」﹑定王曰「哀」﹑永王曰「悼」。

乙丑﹐遣黃道周祭告禹陵。史可法請用髙傑部將李本深爲提督﹐不許。黃得功引兵趨揚州。裁九江額餉六萬。張孫振奏劾禮部尙書顧錫疇。

丙寅﹐命於蘇州織大婚冠服。

丁卯﹐錫疇免。蔭方孝孺裔樹節爲翰林院五經博士。

癸酉﹐撤髙傑部兵回﹐命劉良佐防歸徳﹔遣太監髙起潛安撫興平營將士駐揚州。

甲戌﹐進蔡奕琛禮部尙書﹑文淵閣大學士。

乙亥﹐追封皇弟由榘爲潁王﹐謚曰「衝」。禮部請朝日﹐命俟南郊禮成行之。

丙子﹐更上先帝廟號曰毅宗﹝趙之龍奏「思」非美謚﹞。攺封慈爚爲崇王﹐命駐福州府。

丁丑﹐止滇﹑黔援兵。袁弘勛疏攻袁繼咸﹔左良玉救之﹐並言「要典」宜焚。諭解之。

戊寅﹐李自成走承天。

已卯﹐命南京各衙門印盡去「南京」二字﹐攺鑄另給。

癸未﹐僧大悲伏誅。鴻臚寺少卿髙夢箕密奏先帝皇太子自北來﹐遣內臣蹤迹之。

「勘本」曰﹕顧宗伯錫疇之被劾也﹐因其論削溫體仁謚事耳﹔原闕。「佚史」僅於三月丁亥大書曰「復故少師﹑中極殿大學士溫體仁謚」。此蓋從張孫振之請也。案攺鑄各衙門印文盡去「南京」二字﹐因禮部管紹寧印被竊﹐謀諸士英﹐故有斯命。

三月甲申朔﹐內臣自杭州送北來太子至京﹐駐興善寺﹔遣太監李承芳﹑盧九徳等審視還報。夜五鼓﹐移至錦衣衛都督同知馮可京邸捨。

乙酉﹐禦武英殿﹐命府部九卿科道及前東宮講官中允劉正宗﹑李景濂﹑少詹事方拱干等審視太子眞僞。問答有歧﹐大學士王鐸直叱爲假。再命嚴究主使之人﹔久之﹐自供爲王之明﹐故駙馬都尉王昺侄孫﹐曾侍衛東宮。家破南奔﹐髙夢箕家丁穆虎教之詐稱太子。奏上。

丙戌﹐下之明中城兵馬司獄。

丁亥﹐復故少師﹑中極殿大學士溫體仁謚。

戊子﹐命太監喬上總理兩淮鹽課﹑嚴察兵馬糧餉。

己丑﹐大淸兵取郾城﹐又取西平。李自成逼承天﹐左良玉遣使告急﹔命督臣何騰蛟等禦之。

辛卯﹐大淸兵取上蔡。耿廷籙爲僉都禦史﹐巡撫四川。

壬辰﹐命百官會審王之明﹑髙夢箕﹑穆虎於午門外。王藩邸元妃童氏在河南自陳﹐劉良佐信之﹐具儀從送入京﹔前巡按禦史陳潛夫遇諸塗﹐謁之。旣至﹐王怒﹐目爲妖婦﹐下錦衣衛獄﹐並逮訊潛夫妄謁妖婦罪。黃得功出疏爭太子事。李自成兵寇潛江。

癸巳﹐遙祭諸陵。

戊戌﹐三法司以王之明獄上﹐再命嚴究往來蹤迹。先是﹐太子之至也﹐都人皆喜謂王未有子﹐且以爲嗣﹔至是﹐人情洶懼﹐指馬士英﹑王鐸共謀戕害太子。得功再疏保畱。乃命養之獄中﹐勿遂加刑。封鄭芝龍爲南安伯。命黃斌卿以原官掛徵蠻將軍印﹐鎭守廣西﹔方國安掛鎭南將軍印充總兵官﹐駐防池口。劉良佐上疏﹐並言太子﹑童妃二事﹐謂上直爲羣臣所欺﹔王命法司先將二案審明情節宣布中外﹐以釋羣疑。然而流言日甚﹐稱士英等朋姦導王滅絕倫理。

己亥﹐徙祟王居福州。上懿安皇后謚曰孝哀慈靖﹑恭惠溫貞﹑偕天協聖晢皇后﹐更上皇考謚曰孝皇帝。命黃得功移鎭廬州與劉良佐合力防禦。

壬寅﹐思宗忌辰﹐王於宮中舉哀﹔百官於太平門外設壇遙祭﹐以東宮﹑二王祔祭。

癸卯﹐髙成自杭州解至﹝夢箕子也﹞﹐命三法司覆審王之明等。命毀黃得功疏﹐以絕姦謀。

甲辰﹐封妃戚黃九鼎雒中伯。左良玉以李自成兵至潛江口﹐遣使告急。加朱大典爲兵部尙書兼右副都禦史﹐巡撫應天﹑安徽等處。

乙巳﹐大淸兵從河南下﹐總兵王之綱走宿州。是日﹐取歸徳府﹔巡按禦史淩駉及其子潤生死之。

丙午﹐罷安慶巡撫。

丁未﹐許罪廢諸臣輸銀復官。

戊申﹐左良玉舉兵﹐以奉太子密旨誅姦臣馬士英爲名﹐黃澍主其謀﹔焚武昌東下。

已酉﹐贈故興平伯髙傑太子太保﹐蔭一子錦衣衛百戶。以錢繼登爲僉都禦史﹐總理兩淮鹽法﹐兼督江防軍務。罷巡鹽禦史。大淸兵取潁州﹑太和。加李本深太子太保左都督﹐提督興平標下兵馬。

夏四月癸丑朔﹐命史可法馳扼徐﹑泗。

丙辰﹐左良玉兵陷九江府﹔尋死﹐其子夢庚自稱畱後。命阮大鋮﹑劉孔昭率師出禦。

丁巳﹐追卹三案諸臣劉廷元等二十人﹐並復原官﹐仍各蔭贈有差。左夢庚兵陷建徳。戊午﹐陷彭澤。乙未﹐陷東流。京師戒嚴﹐以公侯分守長安等門及都城十三門。徵靖南﹑廣昌﹑東平三鎭兵入衛﹐命可法至江北調度。命阮大鋮會同朱大典﹑黃得功堵剿。

庚申﹐戮光時亨﹑周鐘﹑武愫於市﹐周鑣﹑雷演祚賜自盡﹔其餘從賊諸臣擬死罪者戍邊﹑流罪以下爲民。

辛酉﹐左兵前哨及采石﹐黃得功駐兵荻港扼之。大淸兵自歸徳分道一趨亳州﹑一趨碭山﹐徐州總兵李成棟奔揚州。

壬戌﹐封常澄爲襄王﹐命居汀州。是日﹐都督黃斌卿等與左兵戰於銅陵之灰河﹐敗之。明日復戰﹐沈其船三十艘。命勞諸將銀幣。

乙丑﹐左夢庚陷安慶。大淸兵取泗州﹔丙寅﹐渡淮。史可法退保揚州﹐劉良佐提兵入衛。

丁卯﹐選淑女於元輝殿。潞王在杭州上書﹐請僻靜一郡﹔戊辰﹐命駐湖州﹐賜敕獎諭。且命移周﹑魯二王於江西﹑廣東。

庚午﹐王永吉總督防河兼巡撫鳳﹑廬﹑淮三府﹐錢繼登兼撫揚州。左兵至池州。詔暴良玉罪狀。京口總兵鄭鴻逵破亂兵於江中﹔奏聞﹐命黃得功移家太平。

辛未﹐大淸兵圍揚州﹐七日城破﹔丁丑﹐督師太傅﹑兵部尙書建極殿大學士史可法死之。揚州知府任民育﹑江都知縣周志畏等不屈死﹐總兵官劉肇基等逆戰死﹐原任兵部侍郎張伯鯨﹑都督兵部右侍郎衛胤文﹑監紀主事何剛先後俱殉難。城遂屠。

戊寅﹐追封於謙爲臨安伯。

五月壬午朔﹐進封黃得功爲靖國公世襲﹐諸將各升蔭有差﹔遣司禮監太監王肇基賫銀幣往勞。以李彬爲僉都禦史﹐巡撫河南。

癸未﹐移惠王於嘉興。得功擊左夢庚於阪子磯﹐敗之。

丁亥﹐封鄭鴻逵靖鹵伯。分蘇松﹑常鎭爲二巡撫。以楊文驄爲僉都禦史巡撫常鎭二府﹐兼轄揚州沿海等處軍務。

己丑夜﹐大淸兵乘霧自七里江渡。

庚寅﹐援師悉潰﹔楊文驄走蘇州﹐鄭鴻逵以水師奔福建。

辛卯﹐我兵入鎭江府﹔王出奔太平﹐劉孔昭斬關遁。

壬辰﹐馬士英奉太后出奔﹐由廣徳至杭州。京城潰﹐亂兵擁立王之明。是日薄暮﹐王至太平﹐居察院公署﹔如得功營﹐旋禦舟如蕪湖。以揚州府同知李繼晟爲僉都禦史﹐巡撫安慶。命阮大鋮﹑朱大典兼東閣大學士督師。

甲午﹐總督京營忻城伯趙之龍﹑魏國公徐用爵﹑內閣大學士王鐸﹑禮部尙書錢謙益具表迎降。

乙未﹐大淸兵自丹陽趨句容﹔夜﹐前隊至郊壇門。丙申﹐營於城北﹔之龍﹑謙益等盡率諸勛戚文武出降。刑部尙書髙倬﹑禮部主事黃端伯﹑戶部郎中劉成治﹑主事吳佳胤﹑中書舍人龔廷祥﹑欽天監博士陳於階皆死之。吏部尙書張捷﹑右副都禦史楊維垣走之不脫﹐亦就死。監生吳可箕﹑武舉黃金璽﹑布衣陳士達俱殉之。

丁酉﹐劉良佐以所部至上新河降。

戊戌﹐大淸兵奉豫親王進守皇城。

癸卯﹐劉良佐引兵追王﹐左柱國太師靖國公黃得功死之。丙午﹐其將田雄﹑張傑等執王至南京。

秋九月甲寅﹐王北去。閩中唐王立﹐遙上尊號曰聖安皇帝。

明年五月﹐王殂﹐潞王等亦見殺。粵中永明王立﹐上謚曰安宗簡皇帝。

「佚史」曰﹕按李淸「南渡錄」云「上燕居深宮﹐徘徊詫嘆﹐每謂諸臣「無肯爲我用」。素少讀書﹐章奏未能親裁﹔故內閹﹑外臣相倚爲姦﹐卒歸過於上。如端門捕蝦蟆﹐此宮人舊例﹔而加以穢言﹐且謂孌童季女死者接踵﹐以致內外騰謗。及國亡﹐宮人逸出﹐始得其眞也。惟一爲士英所挾﹐太阿旁落﹐亂政亟行﹐以淪胥於亡。蓋仁厚有餘﹐剛明不足。論者謂士英聽大鋮姦謀﹐欲以「三朝要典」大興黨人之獄﹐累請不允﹔亦可想見其爲人矣」。

「勘本」曰﹕李暎碧之言﹐亦爲其臣者衛其君耳。嗚呼﹗王之考福恭王之死也﹐闖賊瀝其血入酒雜鹿肉咽之﹐名曰「福祿酒」﹔較獻賊借襄王頭爲尢慘矣。柰何南都立國﹐聲色是耽﹐不共之讎置諸弗議﹖以北來太子爲假﹐以故妃童氏爲妖﹐疑案重重﹐五倫俱絕﹔忠言格格﹐一事無成。亦無惑乎後之人以赧王爲僞也。

大兵南下﹐警報沓聞。王於除夕憮然不怡﹐亟傳部院諸臣進見。眾謂兵敗地蹙上煩聖慮﹐各各頓首謝罪。王良久不答。旣而曰「吁﹗此非朕所及也。今之所急在後宮寥落﹐欲廣選良家女充掖庭﹐且新春南部無新聲耳。卿等盍早計諸」﹗或對曰「臣等以陛下憂兵警﹑念先帝﹐故不俟駕而來﹐乃作此等想邪」﹗羣起拂袖出。興寧宮告成﹐命翰林官擬上楹帖俱不稱旨﹐已聞王鐸一聯大獲獎賞。或進內殿觀之云「萬事不如杯在手﹐一年幾見月當頭」﹔旁注「東閣大學士臣王鐸奉敕書」。錢東澗詩﹕「一年天子小朝廷」﹐其兆已見於斯﹔而赧王中心之藏亦可槪矣。「金陵剩事」言﹕是秋有內豎奉旨采合媚藥﹐需雀腦蟾酥﹔市中一夕踴貴﹐甚至乞兒手捉一虫一介亦貼黃書「上用」﹐而人不可犯。噫﹗如此作爲﹐讀史督輔三疏則不勝抱玉投珠之泣已。隱哉﹗

僞太子之獄﹐士英欲並傾姜﹑黃﹐令嚴究主使附逆者。尋有內員上密疏﹐王手示之﹔士英翻覆指駁。禦史陳以瑞奏愚民觀聽易惑﹐將謂諸臣有意傾先帝血胤﹐請勿加刑。時李沾以左都禦史會審午門﹐喝令上桚﹔乃號呼皇天上帝﹐聲徹內廷。舊東宮伴讀邱致中趨至﹐抱持大慟。夜有題詩皇城者曰「海上扶蘇原未死﹐獄中病已又奚猜」﹗一時中外沸騰。黃靖南具奏﹕「東宮之來﹐何人定爲姦僞﹖先帝子卽陛下子﹐豈有不明不白付之刑獄者」﹗左寧南疏﹕「吳三桂於東宮實有明驗﹐朝廷諸臣但知逢君﹐罔顧大體。前者逆賊尙錫王封﹐何至一家視同仇敵。明知窮究必無別情﹐必欲展轉誅求﹐使陛下忘屋烏之徳﹑臣下絕委裘之義。親親而仁民﹐惟陛下省之」﹗湖督何騰蛟言「馬士英何以獨知其僞﹖旣云王昺侄孫﹐何以無一人確認﹐而泛云自供﹖髙夢箕兩疏何以不抄發﹖事關天下萬世是非﹐可不愼邪」﹗江督袁繼咸言「太子气體非外間兒童所能假。王昺固系巨族﹐而髙陽未聞屠害﹐豈無父兄羣從﹐何至隻身流轉到南﹖望勿信及偏辭﹐使一人免向隅之泣﹐則宇宙享蕩平之福矣」。案北都之變﹐太監栗從周﹑王之俊以太子﹑二王獻於賊﹔賊系之軍中﹐嘗使侍宴﹐憤泣幾淩於死﹐賊復幽諸劉宗敏家。後乃遁而之南。吳三桂謂鑿鑿有據﹐今無可考矣。

僞妃之獄﹐士英亦言「苟非至情所關﹐誰敢拚死與陛下爲敵體」﹖劉良佐言「南案未協輿論﹐懇求曲全兩朝彜倫﹐毋貽天下後世口實」﹗考童氏爲赧王繼妃﹐生子已六歲矣。南渡後﹐王迎鄒太妃而不召妃﹐妃乃自陳於官。巡按陳潛夫以聞﹐王勿報。劉良佐會同撫臣越其傑假儀衛送至京﹔王不悅﹐訶之爲妖婦﹐卽命付錦衣衛監候。妃從獄中自書入宮年月及亂離情事甚晰﹐王又弗顧。已而命嚴刑拷訊﹐血肉狼籍﹐人不忍看。妃初則徒跣詛罵﹐旣則直聲呼號﹐宛轉於地下者不三日而死。夫史職所以傳信也﹐不信不足以言史。兩案若太子之僞﹐証之獄詞﹑質之公論﹐𨿽百世亦未能創斷﹔若童妃之冤﹐則彰彰可信者也。後之人因妃之死而更議赧王爲不道﹑爲僞托矣。佚史氏頗信王之爲僞。甬上全氏題「戾園疑迹」云「見諸「所知錄」﹑「林太常蠒庵集」中證僞尢詳」。吳興楊氏跋語曰「半壁荒朝﹐傳聞滋謬。又有率臆憑胸者以好惡爲增損事迹﹐眞贗相參﹐是非混淆莫辧。其僞之甚者﹐爲先帝﹐爲太子﹐爲永王﹑定王﹑齊王﹑福王之父恭王﹐爲太后﹐爲故妃﹐爲皇姑﹑潞王之弟郡公﹐而猶有異論謂福王亦僞。堂堂畱都﹐以史大司馬之定策﹐且名賢林立其聞﹐而使卜者王郎輩踐天子位邪」﹖今案當時致僞之說﹐其故有二﹕蓋以馬﹑阮濟姦﹐將盡殺東林﹑復社諸君子。向後諸君子追憾其事﹐造詞洿蔑﹔並恨王之任姦不悟也﹐乃奮而斷之曰「此馬瑤艸詭謀迎立﹐本非明室宗支也」。其說一也。次則童氏爲糟糠故配﹐亦曾患難相依﹐有何大過﹐而必欲置諸死地。且棄其母並棄其子﹐妃則榜掠宛轉以死﹔已而六歲孩提杳無下落﹐曾無一語及之焉。有自己骨血而忍殘至此﹖始於太妃之至﹐有括取金錢充賞之舉﹐極邀其驩。殆恐故妃入宮識破機關﹐因而必不與面﹐急滅其口也。其說二也。是皆甚疾之之詞。而僞益言僞﹑疑更傳疑﹐亦王之所以自致之爾。

楊氏言「士英挾奔之太后爲僞﹐固也。然據浙中之迎請﹑後從潞藩北去而躍入水中者﹐豈又僞之所能爲邪」﹖附此以俟博考。

●南疆繹史勘本卷三

霅川溫氏原本

古髙陽氏勘定

目錄

紀略三

唐王

右閩疆紀略第三。

○王英才大略﹐在藩服之時已思有所施爲﹔及遭逢患難﹐磨礪愈堅。兩京旣覆﹐枕戈泣血﹐躬行節儉﹐以裕兵食。性喜文辭﹐手撰三詔﹑「禦制祖訓後序」﹑「行在縉紳便覽序」﹐皆典雅可誦。所至訪求書籍﹐軍行亦載書數十乘。聽納諫說﹐拔錢邦芑﹑金堡於下僚﹐置之言路﹐欲其有所開陳。章奏朝至夕發﹐或送後代批。後亦讀書﹐通明識治體﹔王嘗與之決事。篤念舊恩﹐不遺纖微﹔於從興諸臣﹐恩澤尢渥﹕不可謂非一時令主也。論者徒見其不能出關﹐遂言好作聰明﹑自爲張大﹐無人君之度﹔此以成敗論耳。夫鄭氏起盜賊﹐目無君上﹐據有全閩﹐富貴已盈﹐始願亦不及此﹔而欲責以鞠躬盡瘁﹐經營天下﹐難矣﹗王之托於鄭氏﹐所謂「祭則寡人」而已。其二﹑三心膂之臣﹐所藉以恢復者﹐如黃道周﹑蘇觀生皆儒雅可觀﹐祗將略未優﹐又束縛其手足﹐不能一展所長。悲夫﹗悲夫﹗天之所廢﹐誰能與之﹖𨿽有忠義﹐如之何哉﹗

紀略三

唐王

。唐王

唐王﹐太祖九世孫也。諱聿鍵﹐小字長壽。其先唐定王﹐髙帝第二十二子﹐封於南陽。父器墭﹐唐世子﹔追封裕王。母毛氏。王生十二歲﹐祖端王惑於嬖妾﹐欲立其愛子﹐遂囚世子於承奉司﹐王亦從之。有大志﹐𨿽處患難而意气不挫。年二十有八﹐尙未請名。世子爲其弟毒死﹐端王諱之﹐將傳國於次子。分守道陳奇瑜入弔﹐謂王曰「世子薨逝不明﹐若又不立其子﹔事且露﹐國法重」﹗王懼﹐始請名立爲世孫。崇禎五年﹐端王薨﹐王襲位﹔年三十一矣。選妃曾氏﹐諸生曾文彥女。七年﹐流寇入河南﹐南陽當其衝﹔城卑薄﹐王捐千金謀修築。知府陳俊豪勿授工﹔王上言﹐詔逮俊豪下獄。王乃援潞藩例﹐請增兵三千人﹐設參將一員以陳永福充之﹔不許。八年冬﹐賊再犯南陽。上疏言「臣府護衛一千二百人﹐近制以其半爲汴梁班軍﹐給撫臣以下策使﹐無謂。惟明詔念臣困阨﹐以全軍見還」﹗莊烈帝報之曰「南陽番軍班直﹐祖制已久﹐朕不敢變」。時欲行宗室換授之法﹐陳子壯署禮部事﹐執不可﹔王貽書於子壯相駁難﹐稱說典訓﹐援據經傳﹐皆有本。廷臣顧勿及知﹐特以爲諸侯王尙气持異同而已。子壯尋下獄﹐眾口惜子壯者﹐輒以尢王。王亦薄公卿爲不足重﹐而尊宗藩體統。劾總督盧象升不朝。其所建請﹐頗多與羣臣相抵牾﹐帝意亦不之善也。九年秋八月﹐京師戒嚴。王率軍勤王﹔汝南道周以興制之﹐不聽。至裕州﹐巡按禦史楊繩武以聞﹔旨下切責。會前鋒值寇﹐亡內豎三人﹐乃返國。十一日﹐下部議﹐廢爲庶人﹐安置鳳陽髙墻。押發官同知張有度欲以檻車行﹐王自裁不殊。至鳳陽﹐守巷奄人索賄不得﹐墩鎖以困苦之﹔不勝其辱﹐病幾殆。曾妃割股以進﹐始愈。有司廩祿不時﹐資用乏絕。時有望气者以髙墻中有天子气﹐言於淮撫路振飛。振飛假賑罪宗名入見王﹐心異之。王告以吏虐狀﹔振飛上疏請加恩罪宗﹐贍以私錢﹐且責吏之無狀者。王甚徳之。

甲申春三月﹐北部陷﹐南京福王立﹐大赦﹐王出髙墻。禮臣請復王爵﹐不許﹔命徙駐廣西之平樂府。

乙酉夏五月﹐行抵杭州﹐而南都已覆。王勸潞王監國﹐不聽。時鎭江總兵鄭鴻逵自京口﹑戶部主事蘇觀生自南都﹐胥會於杭﹔遂奉王入閩。六月甲戌﹐次浦城。閏六月癸未﹐福建各官迎謁於水口驛﹐南安伯鄭芝龍﹑禮部尙書黃道周﹑福建巡撫張肯堂等三箋勸進。王出禦用銀一百五十兩﹐令有司葺行宮﹐勿擾民。丁亥﹐至福州監國﹐建行在太廟社稷。時鄭芝龍擁兵驕悍﹐鴻逵欲王早正位以系人心﹐芝龍猶豫弗決。羣臣多言監國名正﹐建號宜遲﹔不報。

丁未﹐祭告天地﹑祖宗﹐卽位南郊。以福建爲福京﹑福州爲天興府﹑布政司爲行殿。大赦﹐稱號隆武。追尊皇考爲皇帝﹑妣爲皇后﹐遙上福王尊號曰聖安皇帝。芝龍﹑鴻逵俱進爵爲侯﹐其弟芝豹封澄濟伯﹑鄭彩永勝伯﹔並賜號「奉天翊運中興宣力定難守正功臣」。以黃道周爲吏部尙書武英殿大學士﹑蘇觀生爲吏部右侍郎兼東閣大學士﹑福建巡撫張肯堂爲兵部尙書兼左都禦史﹑何楷爲戶部尙書﹑四川按察使曹學佺爲禮部尙書﹐福建巡按禦史吳春枝爲兵部右侍郎兼右副都禦史﹑周應期爲刑部尙書﹑鄭諠爲工部尙書﹑黃錦爲禮部右侍郎﹐並賜號「奉天翊運中興宣猷守正文臣」。各官進秩有差。自道周外﹐凡有聲望者何吾騶﹑蔣徳璟﹑黃景昉﹑朱繼祚﹑林欲楫﹑姜曰廣﹑吳甡﹑髙弘圖﹑路振飛﹑曾櫻﹑鄭三俊﹑熊開元﹑黃土俊﹑顧錫疇﹑陳子壯﹑林增志﹑李先春﹑陳洪謚等皆遙授閣輔﹔戎車轉側﹐至者數人。後林增志﹑李先春先至﹐同入閣辦事。

王性素儉﹐少遭患難﹔旣卽位﹐慨然以復仇雪恥爲務。布衣蔬食﹐不禦酒肉。敕司禮監﹕行宮不得以金玉玩好陳設﹐器用磁錫﹔幃幄被褥皆布帛﹐絕去錦繡。後宮無嬪妃﹐禦執事者三十人而已。中宮懿旨選女廚十人﹔王聞之﹐以爲擾民﹐不許。勤於聽政﹐批閱章奏﹐丙夜不休。上書陳言軍國大事者﹐輒以手詔答之。素好讀書﹐博通典故﹐手撰三詔與魯監國書﹐羣臣皆莫能及。重風節﹑重文學﹐收召名士不次擢用。其志欲大有爲於天下﹐而呃於時勢乃爾。感路振飛舊恩﹐募能致者賞千金﹑給五品秩。

六月﹐浙東張國維﹑朱大典﹑孫嘉績﹑方逢年等迎魯王監國紹興。時浙西已降附﹐大淸兵方在江﹑楚﹐吏部侍郎楊廷麟﹑兵部侍郎萬元吉﹑國子祭酒劉同升等以義師往來捍禦﹐克復吉安﹑臨江等處。遂加廷麟兵部尙書兼東閣大學士﹐賜劍便宜從事﹔元吉副都禦史﹐總督江西﹑湖廣諸軍﹔以同升爲南贛巡撫。

時王優禮鄭氏﹐以閩事屬之。芝龍長子森入見﹐奇其表﹐賜國姓﹐攺名成功﹔命提督禁旅﹐以駙馬都尉體制從事。芝龍議陳戰守事宜﹐自仙霞關外當守者計百餘處﹐應設守兵若干﹔其戰兵以今冬簡練﹑明春出關﹕一出浙東﹑一出江右﹐計兵二十餘萬。合閩﹑粵餉﹐不支一年﹔仍請於兩稅正供內米一石預借銀一兩﹐令羣臣捐俸﹑勸紳士輸助。察府縣歷年積榖銀兩未解者﹐悉催赴行在﹔遣侍郎科道徵發。吏部主事王兆熊兼禦史督禦餉急迫﹐不輸者榜其門曰「不義」﹕於是閭裏騷然矣。芝龍又請淸理寺田﹐可得餉八十萬﹔王不聽。戶部侍郎李長蒨請廣開事例﹐從之﹔無論廝養隸卒皆得給札授官﹐猶苦餉不足。守關兵僅數百人﹐率疲癃不堪用。

設儲賢館﹐定十二科取士﹐以蘇觀生領之。已而招徠者多挾邪士﹐王亦厭罷。

王以盜賊之興皆由貪吏虐民﹐欲效髙皇帝之法懲之。建陽知縣沈鑪■﹝火豦﹞貪酷被劾﹐特敕誅之﹔輔臣申救﹐不聽。由是人稍知懼。

廷臣日請出關﹐王屢戒徵期﹐芝龍輒以餉絀爲辭。會賜宴大臣﹐芝龍自以侯爵﹐欲位首輔上。黃道周爭以祖制武職無班文臣右者﹐終先道周﹔芝龍鞅鞅不悅。道周知芝龍無意視師﹐乃自請出關號召義旅圖恢復﹔王許之。請兵﹑請餉﹐芝龍皆不應﹐僅給羸卒千人﹑賫一月餉。秋七月辛未﹐道周率以行。

八月乙酉﹐頒祖訓五十七條於閣部科道﹐大學士林欲楫率諸臣表謝。

庚寅﹐命肅鹵伯黃斌卿出鎭舟山。命吳江諸生孫文中賫手敕召路振飛﹔及其至﹐拜太子太保﹑吏兵二部尙書文淵閣大學士﹐官其子太平爲兵部員外郎。

壬辰﹐冊曾妃爲後﹔贈後父曾文彥爲吉水伯。

癸巳﹐行郊天禮於南郊﹐芝龍﹑鴻逵稱疾不從。戶部尙書何楷劾其無人臣禮﹐宜正厥罪﹔王喜楷敢言﹐命掌都察院事。命婦朝後於太和殿。

邵武知府吳炆煒﹑推官朱健聞敵畏葸﹐棄城先逃﹔下獄誅。

靖江王嘉享僭號桂林﹐執巡撫瞿式耜幽之﹐兩廣總督丁魁楚遣總兵陳邦傅往攻。封魁楚平粵伯﹐加式耜兵部侍郎。式耜得釋﹐卽令中軍焦璉合邦傅兵擒之。

行保甲法於天興府。定錦衣衛軍制﹕設中﹑前﹑後五所﹐每軍百戶曰一威所﹐八威所爲一禁軍。

時兵事皆掌於鄭氏﹐芝龍自知眾論不平﹐不出關無以弭眾﹐乃請以鴻逵出浙東﹑彩出江西﹐各擁兵數千﹐號數萬。旣出關﹐托候餉﹐仍駐不行。鴻逵駐仙陽鎭﹐慮有上書言事者﹐嚴禁仙霞關不聽四方儒人入。王檄催孔亟﹐不應﹔彩行百里而還﹐稱餉缺﹐畱如故。

九月﹐大淸兵取徽州。

時李自成兵敗奔九宮山﹐爲村民鉏擊以死﹔楚督何騰蛟以聞。其眾無所歸﹐推其兄子李錦爲主﹐同自成後妻髙氏﹑髙弟一功等乞降﹔騰蛟與攝撫堵胤錫往受之﹐一時增兵數十萬。王大喜﹐告廟。進騰蛟大學士﹐封定興伯﹔胤錫右副都禦史﹐實授湖北巡撫﹐總制其軍。降將皆授總兵官﹐賜李錦名亦心﹑一功名必正﹑髙氏爲貞義夫人﹐號其營爲「忠貞營」。已而糧不繼﹐降者稍稍散去。髙﹑李十三部就食施州衛﹐其餘郝搖旗﹑馬進忠﹑王進才﹑張光翠﹑袁應第﹑牛萬才﹑張先璧等十餘營悉隸騰蛟麾下﹐軍勢頗振。然王內制於鄭氏﹐不能出關相應援也。

十月﹐科臣劉中藻頒諭浙東﹐魯王不受。自是﹐閩﹑浙相水火矣。

原任兵部郎中王期升﹑禦史彭遇颽至行在﹐加期升總督銜﹑遇颽僉都禦史﹔大學士路振飛﹑曾櫻封還內傳﹐謂遇颽依附馬士英﹐期升在太湖奉朱盛澄稱通城王派餉苛虐﹐不可用。王乃止。

楊廷麟疏至﹐請王幸江右﹔何騰蛟請駐湖南﹐浙中諸將請如衢州。王以芝龍不足恃﹐欲出贛入楚倚騰蛟。會原任臨淸知州金堡朝行在﹐言騰蛟可倚﹐急宜棄閩幸楚﹔王大喜﹐卽擢堡兵科給事中﹐決計由贛以赴長沙。遣大學士蘇觀生先詣南安募兵。

戶部尙書何楷請告去。未幾﹐死之。

十一月甲午﹐類於上帝﹔乙未﹐禋於太廟﹔丙午﹐禡於社稷。丁酉﹐以鄭鴻逵爲禦營左先鋒出浙江﹑鄭彩爲禦營右先鋒出江西﹐駕幸西郊﹐行推轂禮。先期爲壇﹐設先帝髙皇帝位﹔王禦翼善冠詣壇所﹐百官陪位﹐武臣戎服聽事。王皮弁升壇拜謁﹐立於神位西﹑南面﹔禦營先鋒北面跪。兵部授鉞﹐王東向揖之。賜餞﹐光祿寺授爵﹔禦營先鋒跪受爵。誡勞畢﹐謝恩出﹐率將士跪壇下﹔王甲冑誓師﹐乃鳴金鼓揚旌而出。當授鉞時﹐風雨晦冥﹐大風陡起﹐壇上燭盡滅﹑神位皆僕。鴻逵出城﹐馬蹶踣地。識者以爲不祥。

下詔親行﹐以唐王聿釗﹑鄧王鼎器監國﹐大學士曾櫻協同芝龍畱守。以吳震文爲隨營兵部侍郎﹐王覲光爲隨營戶部侍郎﹐皆兼吏﹑戶﹑禮三部事﹔張家玉﹑陳履貞爲隨營兵科﹐亦兼吏﹑戶﹑禮三科事。命曹學佺修「思宗實錄」﹐設蘭臺館以處之。

十二月甲申﹐王戎服登舟﹐大學上何吾騶等隨行。舟次芊江五溪﹐百姓壺槳迎者載道﹔皆賚以銀牌。

壬寅﹐黃道周師潰婺源﹐被執。南贛巡撫劉同升卒﹐命萬元吉兼攝其事。

大淸順治三年﹝丙戌﹞春正月己酉朔﹐唐王在建寧﹐稱隆武二年。不受朝賀﹐以三大罪自責﹐令百官皆戴罪從行。

交趾﹑日本國皆遣使入貢。

廣東布政使湯來賀運餉十萬由海道至﹐擢來賀戶部右侍郎。

馬士英叩關求入朝﹔王數其罪﹐諭守關將士勿納。士英七疏自理﹐終不許。

魯監國遣柯夏卿﹑曹維才來聘﹐王加夏卿兵部尙書﹑維才光祿寺少卿。手敕謂﹕「朕無子﹐王爲皇太侄﹐同心戮力﹐共拜孝陵。朕有祚土﹐終致於王」。取浙東所用職官同列朝籍﹐不分彼此。尋遣僉都禦史陸淸源解餉十萬犒浙東江防諸軍﹔以散給不平﹐方國安縱兵奪餉﹐殺淸源﹝或曰﹕士英使之也﹞﹕而閩﹑浙釁益深矣。

熊開元罷。以蘇觀生兼吏﹑兵二部尙書﹑行在文淵閣大學士﹐出爲經略﹔賜上方劍便宜行事。王禦門﹐賜銀印曰「瞻奉南北山陵﹑安集軍民文武官」。召見泉州布衣蔡鼎﹐授爲軍師。

二月﹐馬脛嶺兵變﹐命路振飛至浦城安撫之。江﹑楚迎王疏相繼至。

詔寬「逆案」之禁。王曰「北京陷於東林﹑南都亡於魏黨﹐厥罪維均。今中興之初﹐嘉運綦新﹔其附黨諸臣槪予洗濯﹐以收後效」。擢堵胤錫右副都禦史﹐巡撫湖廣。

丁亥﹐大雨雹﹝閩所無也﹞﹔風霾晝黑﹐對面不相見。

廣西有僧自稱弘光﹐召九卿科道議﹐將迎請。廷臣曰「卽眞弘光﹐甫經失國﹐有尊奉而無迎請」。已而有司審知其僞﹐下獄誅之。嘉亨俘至﹐下諸王議﹐廢爲庶人﹐以幽死﹔誅其臣顧奕﹑吳之琮﹑楊國威﹑張龍翼等。

三月戊申朔﹐督師大學士黃道周殉節南京﹔王聞﹐慟哭撤朝﹐贈文明伯。

王將出汀入贛與湖南爲聲援﹐芝龍使軍民數萬人遮道號呼﹐擁駕不得行﹐芝龍因具表請回天興﹔王不得已﹐駐札延平。封成功爲忠孝伯。以張肯堂爲畱守﹔旋加少保﹐總制浙直﹐給敕印便宜從事。

辛未﹐大淸兵破吉安﹐鄭彩棄廣信奔入關。

夏四月五日萬壽節﹐不受賀。未幾﹐撫州亦破。

命禮臣追復建文年號﹐立方孝孺祠。

先是﹐汀﹑邵間有大帽山峒蠻最彊﹐屢徵不服。益宗永寧王慈炎誘之出降﹐以與大兵戰﹐屢捷﹐遂復撫州﹐大兵圍之。鄭彩屯廣信府﹐永寧王請救﹐其監軍給事中張家玉以三營往援﹐圍暫解。已而復合﹐彩軍潰﹐撫州遂破﹔永寧王死之﹐峒蠻亦散。報至﹐舉朝震驚﹔命削職戴罪圖功。廷麟﹑元吉退守贛州﹐大兵追攻之。

五月﹐琉球國入貢。

廷試貢生﹐取萬荊等十二人﹔命爲萃士﹐照庶吉士例送翰林院教習。

擢湖廣監軍道章曠爲右僉都禦史﹐巡撫湖北。

魯監國遣都督陳謙入閩﹐久駐衢州﹐持兩端﹔自云魯已爵爲侯﹐欲邀封。召赴行在﹐禦史錢邦芑劾其外媾﹐下獄將殺之。芝龍與謙有舊﹐亟入朝﹐請以官贖謙死﹔王故畱芝龍久語﹐密促行刑。芝龍出﹐已死矣﹐因厚殮之。由是﹐益懷異志。

加吏部尙書郭維經六省督師銜﹐募兵援贛。時贛已被圍兩月﹐巡撫劉廣胤戰敗﹐受執﹔援兵皆不敢前。

六月﹐開科取士。命廣額七十名﹐流寓者皆入試﹔以編修劉以修﹑閔肅爲主考﹐舉葉瑣等一百七十五名。士子多以賄進﹐乃命覆試﹐落四名。逮同考推官王三俊下獄﹐追贓一萬兩。

兵部侍郎前南贛巡撫李永茂遣粵兵五千援贛﹐與大淸兵戰於李家山﹐圍暫解﹔粵兵退守南康。時贛城堅守已久﹐奉諭獎勞﹐賜名「忠誠府」。加楊文薦右都禦史﹐偕郭維經出閩入援﹐與楊廷麟﹑萬元吉等爲協守計。

浙東報至﹐大兵已渡江取紹興﹐魯監國航海去﹐江上諸師盡潰。鴻逵駐城外﹐警報我兵至﹐乃徒跣而逃﹔三日﹐抵浦城。事聞﹐行在大震﹔削其封爵。

秋七月﹐元子生。大赦﹐加恩從興諸臣﹐悉進爵﹔禦史錢邦芑言「浙東新破﹐唇亡齒寒。舉朝正切同仇之日﹐非蒙恩受賞時也」。不報。

己巳﹐王禦門﹐內侍捧小匣置禦前﹔詔諭羣臣曰「朕本無利天下心﹐以勛輔擁戴﹐不得已勉徇羣策。浣衣糲食﹐有何人君之樂。朝夕幹惕﹐恐負重付﹐豈意諸臣已變初志﹗昨巡關之使得爾等出關迎降書二百餘封﹐今俱在此。朕不欲知其姓名也﹐今命錦衣衛焚之午門前。爾諸臣其有名者﹐尙洗心滌慮否﹖倘能竭節奉公﹐不渝終始﹐是所望也」﹗王長身丰頤﹐聲如洪鐘﹐聞者悚息。

時銳志出贛﹐芝龍百計阻之﹐欲畱王以自重。旣而陰通款於洪承疇﹐托言海寇至﹐馳還臨安﹐盡撤關隘﹐水陸諸兵隨之去。大淸兵旣破浙東﹐長驅而前﹔仙霞嶺空無一卒﹐遂如入無人之境焉。

何騰蛟遣郝永忠以鐵騎五千迎駕﹐將至韶州。大兵已出衢州﹐於八月乙未抵仙霞﹐守浦城巡按禦史鄭爲虹﹑治餉兵科給事黃大鵬﹑延平知府王士和死之。

丁酉﹐王自延平出奔。宮眷皆騎﹐猶載書十餘簏以從﹐輔臣吾騶﹑繼祚等隨行。庚子﹐入汀州城。

辛丑﹐大兵奄至。有十餘騎叩城稱扈蹕者﹔開門納之﹐則追騎也。直入行宮﹐從官迸散﹐乃執王與曾妃去。妃至九瀧潭﹐投水死﹔王死於福州。其從難之臣﹐有部郎賴垓﹑給事中熊緯﹑禦營總兵胡上琛等﹝或曰﹕建寧代死者爲唐王聿釗﹑汀州代死者爲張致遠﹐王實未死。後鄭成功屯兵鼓浪嶼﹐有遣使存問諸臣者﹐云爲僧於五指山﹔然亦莫必其眞僞也﹞。

是冬十月﹐贛州聞王訃﹐全城气索。會天霧雨雪﹐城夜破﹔督師大學士兵部尙書楊廷麟﹑兵部侍郎左副都禦史江廣總督萬元吉俱赴水死﹐吏部尙書郭維經﹑禦史姚奇胤入嵯峨寺自焚死﹐湖西兵備僉事太常卿彭期生自縊死。兵部職方主事周瑚被執不屈﹐戮之。右都禦史楊文薦擒至南昌﹐絕粒死。後以聞難繼死者﹐禦史艾南英縊於汀州僧捨﹑大學士蔣徳璟於泉州不食而卒。

粵中永明王立﹐遙上尊號曰思文皇帝。丁酉春﹐復謚曰紹宗襄皇帝。

「勘本」曰﹕闖賊敗走九宮山爲村民鋤死事在九月﹐原本載於「楊廷麟﹑萬元吉以義師守贛」之下﹔錯訛甚矣。其「李錦﹑髙一功等乞降」下至「浙中諸將請如衢州」一節﹐原闕﹔又卷末「是冬十月」下贛州殉事諸臣及後聞難繼死者﹐原本皆闕書。今悉纂補。

案唐王躬行節儉﹐傷國家之多難﹐至敕斷酒肉。其初孤身南來﹐鄭氏進美女十二人以充後宮﹔王意不忍拂﹐姑畱之﹐然卒未嘗一禦及也。夫福京之亡﹐亡於芝龍之通款﹔其釁則在王殺魯使臣陳謙而起。謙爲南直隸武進人﹐先以乙酉之春賫福王詔封芝龍南安伯﹔比讀券﹐誤書「安南」。芝龍故南安人﹐心不懌。謙曰「南安一邑也。安南則地兼兩廣﹐當是將軍福命所致﹐爲他日拓地開疆之兆﹐又何不樂爲﹗請卽畱券易詔﹐而更爵爲侯」。芝龍喜﹐乃與之訂交﹐稱莫逆。謙之行成於閩也﹐先詣鄭﹔言者謂芝龍有異圖。禦史陳邦芑挾夙嫌﹐遂譖謙於王所。吾獨怪以唐王之賢﹐而肯信一陳邦芑。且芝龍百計營救﹐甚至請以己官貸謙死﹐而王直以必殺謙爲快。究竟謙何罪哉﹖嗚呼﹗此殘明气數使然﹐展轉致敗爾。閩中苟無此失﹐則芝龍𨿽有二心﹐而未必恝然投款掣兵以去。芝龍存﹐而福京或可旦夕延也。芝龍子森﹐故爲王弄兒﹐王爲之攺成功名。厥後背父入海﹐獨搘一面。𨿽經屢抗王師﹐死有餘辜。而於魯監國則修頒詔之怨﹐終其身不肯奉﹔徒以張司馬煌言以忠義相激勸﹐僅爲之施寓公禮。至王𨿽殂而猶稱隆武號﹐則其盡於唐事也﹐至矣。

曾妃固通交義﹐輔王管章奏﹔凡外廷擬進批答﹐悉由妃所決可否。妃父文彥頗知大義﹐絕不幹與朝政﹐較監國之張國俊勝矣。然王則內憚於妃﹐亦多所牽制。及王將巡贛﹐命妃先發﹔甫出城而大兵猝至﹐妃亟投水死。

溫氏於宮壺俱闕書﹐續當補纂后妃傳也。今以舟山﹑安隆殉節妃嬪附「摭遺」紀諸。

●南疆繹史勘本卷四

霅川溫氏原本

古髙陽氏勘定

目錄

紀略四

永明王﹝上﹞

右粵中紀略第四。

○嗟夫﹗粵中之立國也﹐僅矣。崎嶇黔﹑粵之間﹐與蠻獠雜處﹐鎗攘竄越﹐幾不暖席﹔然猶支撐傾側歷十五年。其始也﹐瞿﹑嚴綢繆於內﹐何﹑堵捍禦於外﹐陳﹑張之徒義旗云舉﹐輯忠貞營數十萬之眾﹐分疆駐守﹔然後金﹑王反正於江右﹐成棟投戈於粵左﹐李﹑王﹑楊﹑沐經營滇﹑蜀﹐駸駸乎畫江﹑漢而守之﹐似可有爲矣。然進寸退尺﹐朝得夕失﹐倉卒不能稱有樹立。蓋大命有歸﹐彊陽餘閏﹐固天之所不能庇者也。自瞿﹑何致命而後文吏偸安﹐武將驕暴﹔倚寇盜爲長城﹐托絕域以寄命。蝥賊內訌﹐忠良屠戮﹐而遺燼以息。「詩」曰「人之云亡﹐邦國殄瘁」﹔豈不諒哉﹗

紀略四

永明王﹝上﹞

。永明王﹝上﹞

永明王諱由榔﹐神宗之孫﹑桂恭王常瀛少子也。常瀛﹐李貴妃出﹔萬曆二十九年封。天啟七年﹐恭王就國衡州。衡在江﹑湖之表﹐地僻遠。崇禎九年﹐封由榔爲永明王。十六年張獻忠陷衡州﹐王由永州入粵西﹐爲賊執﹐系道州。徵蠻將軍楊國威遣部將焦璉率兵至﹐攀城破械﹐出之﹔王病不能行﹐璉乃負王以趨﹐渡河始得免。

乙酉南都覆﹐�東在籍尙書陳子壯將奉恭王監國﹐會閩中好王立﹐遂寢議。是年﹐恭王薨於蒼梧﹐遂葬焉。長子安仁王由僾襲封﹐旋病卒。

丙戌春﹐閩中遣司禮太監龐天壽封王爲桂王﹐居肇慶府。

秋九月﹐大淸兵下汀州。唐王聿鍵就執﹔粵中總督丁魁楚﹑巡撫瞿式耜﹑巡按禦史王化澄與舊臣呂大器﹑李永茂﹑晏日曙﹑湯來賀﹑董天閎﹑朱治■﹝忄間﹞﹑周鼎瀚﹑朱容藩﹑方以智﹑林佳鼎﹑程源等議所立﹐乃共推永明王。昔者﹐唐王嘗語羣臣曰「永明神宗嫡孫﹐統系最正。朕無子﹐後當屬諸」﹗時桂大妃王氏曰「諸臣何患於無君。吾兒仁柔﹐非撥亂才﹐願更擇可者」﹗魁楚等請之堅﹐遂以冬十月十一日﹝壬午﹞監國肇慶﹐祭告天地宗廟。以魁楚爲東閣大學士兼戎政尙書﹑大器大學士兼兵部尙書﹔式耜大學士兼吏部右侍郎﹐攝尙書事。永茂請終制。化澄以下皆進秩有差。

壬辰﹐湖廣督師大學士何騰蛟﹑巡撫兵部右侍郎堵胤錫等上表勸進﹐優詔答之。司禮監太監王坤至自汀州﹐知唐王已殂﹔羣臣請卽位。

是月﹐大淸兵破贛州。魁楚聞報﹐與太監王坤倉卒奉王奔梧州。

福王舊輔蘇觀生﹐粵人也﹔嘗貽書魁楚欲預擁戴功﹐遣陳邦彥來勸進。魁楚與觀生素不協﹐拒之。觀生乃自南韶還師﹐適唐王弟聿■﹝金粵﹞浮海至廣州﹔十一月癸卯朔﹐觀生與布政使顧元鏡﹑總兵林察等擁聿■﹝金粵﹞入廣州城自立﹐僞號紹武。招海上鄭﹑石﹑馬﹑徐四姓盜﹐授總兵官﹔以與肇慶相拒。

甲寅﹐王還肇慶。先是﹐王出奔時﹐式耜等力爭之不得。至是﹐定議迎還﹐於庚申卽位﹐稱號永曆。追尊皇考曰端皇帝﹐尊繼母太妃王氏爲皇﹝太﹞後﹑生母馬氏爲皇太妃。冊妃王氏爲皇后。上隆武尊號曰思文皇帝。大赦﹐封太后弟王國璽武靖伯﹑皇后父王略長洲伯﹑太妃侄馬九功鎭遠伯。

使給事中彭耀宣諭廣州﹐觀生殺之。乃以兵部侍郎林佳鼎總督兵事﹐禦觀生於三水。佳鼎故粵中監司﹐與林察同姓相善。察使羣盜詐降﹐佳鼎信之﹔十二月甲戌﹐乘勝追至三山口﹐亂作﹐全師皆覆。佳鼎同僉事夏四敷赴水死﹐肇慶大震。

復以王化澄爲兵部侍郎﹐代佳鼎督師。尙書呂大器辭官入蜀﹐卽以化澄行尙書事。李永茂爲大學士﹔未幾﹐亦罷去。

時大淸遣巡撫佟養甲﹑總兵李成棟提兵由福建直趨惠﹑潮﹐俱下之。望日丁亥﹐潛師襲廣州﹐執聿■﹝金粵﹞。觀生自縊﹐祭酒梁朝鐘﹑太僕寺卿霍子衡等死之﹔餘皆降。聿■﹝金粵﹞與周﹑益﹑遼等二十四王俱及於難。

報至肇慶﹐式耜請守峽口﹔太監王坤不從。乃以朱治■﹝忄間﹞爲兩廣總督﹐守肇慶﹔奉王復走梧州。

是月﹐大兵取四川﹐張獻忠伏誅。

大淸順治四年﹝丁亥﹞春正月癸卯朔﹐永明王在梧州﹐稱永曆元年。李成棟分兵徇南韶﹐自率勁卒抵肇慶﹐朱治■﹝忄間﹞走之。城破﹐王由梧州走平樂。丁魁楚走岑溪﹑王化澄走潯州﹐皆棄王去﹔從者惟瞿式耜﹑吳貞毓﹑吳炳等。李成棟別遣將下髙﹑廉﹑雷三府。

癸亥﹐王由平樂抵桂林﹐欲幸楚。遣使湖南慰勞督師定興侯何騰蛟等﹐並趣其兵入衛。

乙丑﹐梧州破﹐廣西巡撫曹曄降。兵科給事中陳邦彥起兵於髙明﹑兵部右侍郎張家玉起兵於東莞。徵四川吏部尙書文安之﹑雲南吏部侍郎王錫衮入閣﹐道阻不至﹔乃以翰林學士方以智爲東閣大學士﹐同式耜入閣辦事。未幾﹐以智爲僧去﹐錫衮尋爲沙定洲所殺。以周堪賡﹑郭都賢﹑劉遠生等爲六卿﹐丁時魁﹑金堡等爲給事中。

當是時﹐獻忠部將孫可望等由蜀至黔﹐轉入雲南。丁魁楚入岑溪﹐輜重累多﹐舳艫相屬﹔爲大兵追及﹐薙發以降。李成棟與有隙﹐錄其家數百人殺之﹔魁楚乞一子﹐成棟笑曰「汝身且莫保﹐尙求活人耶」﹖至藤江﹐並殺之。平樂亦不守。桂林聞報﹐大恐﹔會武岡鎭將劉承胤以兵至全州﹐王坤請赴之。

二月丙戌﹐王如全州。瞿式耜極陳桂林形勢﹐請畱﹔不聽。因日請畱守﹐與城存亡﹐許之﹔進文淵閣大學士兼吏﹑兵二部尙書督師﹐賜劍便宜從事﹐以總兵新興伯焦璉兵隸麾下。封劉承胤安國公﹔陳邦傅思恩侯﹐守昭平。錦衣指揮馬吉翔﹑郭承昊﹑嚴雲從等皆爲伯﹔禦史毛壽登爭之。吉翔怒﹐激承胤脇王杖壽登並劉湘客﹑吳徳藻﹑萬六吉於牙門外﹐承胤又爲申救得免﹐皆奪職。以禮部尙書吳炳兼東閣大學士﹐入閣辦事。承胤以五千人援桂林﹐挾王歸武岡州。

三月癸亥﹐王至武岡﹐攺曰奉天府﹔以岷王府爲行宮。大淸兵攻桂林﹐與焦璉連戰城下﹐退屯昆陽。

封式耜臨桂伯﹑璉新興伯。

是時﹐長沙﹑常徳俱失。何騰蛟與郝永忠等退保衡州。張先璧走寶慶﹐堵胤錫走永定衛。忠貞營李赤心等攻荊州不克﹐潰入歸﹑巫兩江間﹐馬進忠﹑王有才等遁五溪山中。先﹐承胤所遣桂林援兵在城與焦兵主客不和﹐擊傷璉﹐大掠而去﹔式耜檄誅首惡二十餘人﹐劾承胤馭兵無狀。武岡遠在寶慶西﹐惟依承胤爲重﹐政事皆取決焉﹔承胤遂專恣益甚。

夏六月庚午朔﹐何騰蛟朝行在﹔王慰勞再三﹐賜金幣﹐以趙印選﹑胡一靑兵隸之。承胤前在湖南以騰蛟薦﹐受節制﹔騰蛟以藤溪之捷﹐請加永忠援剿左將軍﹑先璧右將軍﹐承胤怒。至是﹐以長沙不守﹐奏解騰蛟兵柄。王乃密召騰蛟入﹐將以圖承胤也﹔先璧劾承胤專擅﹐騰蛟翻和解之。

大學士陳子壯起兵九江鎭﹐與張家玉等破東莞﹑髙明諸縣。

秋七月甲辰﹐進圍廣州﹐不克。命騰蛟督諸鎭兵守衡州﹔未至﹐衡州已破﹐永忠等南走。騰蛟退保永州。湖南巡撫章曠徇永安﹐卒於軍。

八月己巳朔﹐以戶部侍郎嚴起恆爲東閣大學士。

壬午﹐大淸兵破寶慶﹐直趨奉天城外﹔劉承胤拒戰敗績﹐舉城降。參將謝復榮戰死。馬吉翔等奉王及兩宮斬關出﹐夜走靖州。出古泥﹐總兵官侯性﹑司禮太監龐天壽將兵入衛﹐以舟來迎﹔由信道縣入蠻境﹐達柳州。會天雨﹐宮眷﹑內豎狼籍泥淖中﹐饑餓無人色﹔性供帳儲備。王喜﹐封性商邱伯﹐以天壽掌司禮監印。大學士吳炳扈世子以行﹐中道被執﹐死之。

九月﹐王在柳州﹔式耜請回桂林。我兵李成棟破淸遠﹐兵科給事中陳邦彥被執﹐不屈見殺。

冬十月﹐土司單鳴珂與守道龍文明挾仇相攻﹐陷柳州﹔文明走﹐鳴珂大掠城中﹐矢及王舟。

丁丑﹐王南走象州。

兵部尙書張家玉兵敗﹐死之。

時大淸兵已定湖南﹐西入黎平﹐永州亦破﹔郝永忠﹑盧鼎等俱還桂林。何騰蛟與嚴起恆﹑劉湘客隨至﹐與畱守瞿式耜議分地給諸將﹐俾各自爲守。式耜督焦璉兵已先復陽朔及平樂府﹐陳邦傅亦由濱州復潯州﹐合兵復梧州﹐粵西全省稍定。

十一月丁酉朔﹐王回桂林﹐式耜與起恆﹑化澄並入直﹐騰蛟督師出全州。王坤﹑龐天壽掌司禮監事。

大淸兵破髙州﹔大學士陳子壯被執不屈﹐磔死。

大淸順治五年﹝戊子﹞春正月丁酉朔﹐王在桂林﹐稱永曆二年。巡按禦史錢邦芑疏報四川全省恢定九州一百三十餘縣﹐王視朝受賀。敍全州功﹐晉騰蛟定興侯﹑柱國太師﹐兵部尙書﹐趙印選新寧伯﹐胡一靑興寧伯﹐焦璉新興侯﹔封王祥等侯伯職有差。擢邦芑右僉都禦史﹐巡撫四川。

癸亥﹐江西提督金聲桓﹑王得仁叛大淸﹐以南昌內附。

二月﹐大兵至靈州。廣東巡撫佟養甲與總兵李成棟亦叛之﹐以地內附。郝永忠之兵潰於興安﹐奔還桂林﹔縱兵大掠﹐挾王夜走南寧。滇營兵亦入城縱火相攻﹐朝士皆被僇辱。騰蛟在永福聞警馳回﹐與式耜同調諸鎭兵入城守禦。

三月丁巳﹐大淸兵至桂林北門﹔式耜城守﹐騰蛟等拒戰﹐卻之。時大兵聞江西叛﹐遂旋師。

金聲桓使人間道賫佛經置密疏其中﹐赴南寧輸款。

以禮部侍郎朱天麟爲禮部尙書﹐旋進東閣大學士。王應熊卒。進呂大器爲少傅﹐盡督西南諸軍﹐代應熊﹔賜劍﹐便宜從事。

閏三月丙寅朔﹐王子慈烜生﹐大赦﹔正妃王氏出。

夏四月乙未朔﹐遣吏部侍郎吳貞毓﹑商邱伯侯性敕勞李成棟於廣東﹐封惠國公﹔並封佟養甲襄平伯。

五月﹐何騰蛟復全州。壬午﹐復寶慶。

六月甲午朔﹐王幸潯州。封陳邦傅慶國公。

秋七月甲子朔﹐次梧州﹐謁興陵。成棟請移駐廣東﹐使其將羅成耀率甲士五千迎駕。瞿式耜請回桂林﹔眾議肇慶監國之地﹐居兩省中﹐遂移居焉。

八月癸巳朔﹐王還肇慶。拜成棟翊明大將軍﹔以其子李元胤爲錦衣衛指揮使﹐掌絲綸房事。袁彭年爲左都禦史﹝彭年以廣東布政使與成棟密謀內附者也﹞。

宗室朱容藩自稱楚世子﹑天下兵馬副元帥﹐建行臺於夔州﹔督師呂大器傳檄諸路聲其罪﹐命川將李占春誅之。

九月﹐召舊輔何吾騶﹑黃士俊入閣。

冬十月﹐何騰蛟攻永州﹑衡州﹐克之。成棟命其子元胤以兵三千宿衛﹐遂爲禁旅。

是時﹐江西﹑廣東俱復﹐惟贛州爲髙進庫所守﹔金聲桓使王得仁攻之不能克﹐命成棟率師助之。比成棟至﹐而大淸兵已抵南昌﹐得仁還救﹔成棟戰不利﹐退屯南康。

十一月﹐盜殺佟養甲於梧州。

李亦心與大兵戰﹐破綫國安於湘潭﹐遂復益陽﹑湘潭﹑湘鄕﹑衡山等縣。堵胤錫圍長沙。

十二月辛丑朔﹐封李元胤南陽伯﹑馬吉翎文安侯。

長沙告急﹐諸將潰﹐騰蛟退保湘潭。

大淸順治六年春正月庚申朔﹐王在肇慶﹐稱永曆三年。

壬申﹐朱天麟罷。

戊寅﹐南昌破﹔金聲桓﹑王得仁皆死。

二月庚寅朔﹐湘潭破﹐馬進忠敗走。督師定興侯何騰蛟被執﹐不屈﹔至長沙死之。李成棟亦敗於信丰﹐渡河墮水死。事聞﹐王震悼﹐贈騰蛟中湘王﹐謚「忠烈」﹔成棟寧夏王﹑聲桓南昌王﹐設壇祭之。以杜永和爲兩廣總督﹔駐廣州﹔羅成耀守南雄。

忠貞營之眾亦潰於茶陵﹐由道州以入粵西。堵胤錫以胡一靑﹑趙印選兵守衡州。三月﹐大淸兵至﹐胤錫走道州。衡﹑永二府俱不守。

夏四月﹐孫可望遣使奉表投誠﹐請封王爵﹔廷議不可。可望自丁亥春入滇﹐據有全省﹐稱國主﹐以干支紀年﹔其黨李定國等抗不相下。雲南監軍楊畏知誘之來歸﹐冀得封以制其黨。議久不決﹔武康伯胡執恭駐思恩﹐便宜矯冊印入滇封可望爲秦王﹐而肇慶不知也。

六月己丑朔﹐堵錫胤至肇慶﹐加文淵閣大學士﹑封光化伯﹔使招李赤心等出楚。

秋七月﹐實封可望爲平遼王﹐賜名朝宗﹔劉文秀﹑李定國﹑艾能奇等皆爲公。可望卻不受。

冬十月己丑﹐馬進忠﹑王進才克武岡﹔乙卯﹐克寶慶﹑靖州。

何吾騶﹑王化澄罷。封黔鎭皮熊爲匡國公﹑滇鎭王祥爲忠國公﹐防守滇﹑黔。

十一月辛巳﹐督師大學士堵胤錫卒於潯州﹔贈潯國公。

十二月戊申﹐以史館乏員﹐王親試士﹔取劉■﹝艸洍﹞﹑錢東錫﹑楊在﹑李來﹑吳龍楨﹑姚子壯﹑塗宏猷﹑楊致和八人﹐俱授庶吉士。

大兵入粵東﹐羅成耀自南雄遁回。

大淸順治七年﹝庚寅﹞春正月乙卯朔﹐王在肇慶﹐稱永曆四年。

己未﹐聞庾關不守﹐問備禦之策﹔羣臣無對。

辛酉﹐王登舟。

戊辰﹐韶州復破。辛未﹐王西幸。問﹝﹖﹞戎政尙書劉遠生﹑給事中金堡宣諭廣州諸將﹐令杜永和出師﹔畱馬吉翔﹑李元胤居守。

庚辰﹐王至梧州﹐駐舟江幹。內閣黃士俊以疾歸﹐召朱天麟入直。

二月﹐大淸兵至廣州﹐圍之。調陳邦傅﹑髙必正等東援。

丁亥﹐戶部尙書吳貞毓等合疏論袁彭年﹑金堡﹑丁時魁﹑蒙正發﹑劉湘客朋黨誤國十大罪。王以彭年反正有功﹐置不問﹕餘下錦衣獄遣戌。

戊戌﹐大兵破武岡﹐馬進忠退守靖州。

三月己未卯刻﹐日赤如血。

五月﹐必正與邦傅相讎殺﹐率所部西回﹔惟邦傅出屯肇慶。馬寶等襲淸遠﹐敗歸。李元胤﹑馬吉翔進駐三水﹐觀望不敢進。而梧州郝永忠﹑惠州黃應傑俱已降﹐廣州被圍日久不能救﹔惟進封杜永和等爲侯﹐以虛名慰勞而已。

六月﹐文安之入朝﹐命入閣辦事。

秋八月﹐孫可望復遣使至梧州﹐自稱秦王﹐且以不願攺號爲請﹔付從官集議。

九月﹐可望由雲南東襲貴州﹔皮熊走淸浪﹐追執之﹐奪其兵。又使賀九儀襲遵義﹐滇鎭王祥師敗﹐自刎死。於是張先璧﹑馬進忠等皆歸可望﹐勢益彊﹐地與粵西相接矣。

冬十月辛巳朔﹐日有食之。

十一月辛亥﹐廣州破﹐範承恩降﹔杜永和奔瓊州。

甲寅﹐桂林破﹐畱守大學士瞿式耜﹑總督兵部侍郎張同敞皆死之。初﹐衡﹑永俱破﹐胡一靑﹑趙印選等南走粵﹐式耜命與焦璉﹑楊國棟等扼榕江。旣而全州復破﹐榕江盡潰。

報至梧州﹐乙卯﹐王乘唬船夜發﹔比曉﹐從官踉蹌遁走。陳邦傅在淸遠聞廣州失﹐飛帆先歸﹐劫從官於藤江﹐部郎潘駿觀﹑童英﹑許王鳳等皆被殺。內閣王化澄﹑吏部尙書晏淸等俱走北流﹐不得達。馬吉翔﹑李元胤追及於南寧﹐從官稍集﹐饑凍無人色﹔乃括行槖並吉翔所獻金四千﹐散給之。趙印選﹑胡一靑率滇兵駐濱州。

袁彭年自佛山遁﹐復投大軍降。

十二月﹐命文安之出督師﹐經略川﹑秦﹑楚﹑豫。封趙印選爲開國公﹑胡一靑爲衛國公﹑王光興等俱爲侯伯﹔所謂十三家之兵也。

「勘本」曰﹕此粵中紀略﹐亦多簡脫不完處。今從天末山樵「南樵外紀」增益之﹐分作上下兩卷﹔然猶有所未盡也。案時以逆臣翻覆﹐政令靡常﹔金聲桓之於江右﹑李成棟之於粵中﹐交錯其會﹐紀載亦未能盡晰。溫氏以成棟事附其子元胤傳﹐今「勘本」並削諸﹐因節其翻覆厓略於此。方大兵之下嶺也﹐成棟以降將先驅﹐摧鋒拓地﹐皆出其力﹔佟養甲以重臣視師﹐拱手受成而已。及奏功﹐養甲得爲制府﹐而成棟仍官總兵加都督銜。上事日﹐戎服廷參﹐心怏怏﹔所取故明印信迨五十顆﹐而獨匿「總制」印不繳。爾際閣部陳子壯﹑尙書張家玉﹑給事陳邦彥及霍師連﹑韓如璜輩兵四起﹐成棟猶盡力相赴﹔而所望殊遷﹐終不得。時袁彭年爲布政使﹐乃密與之謀。會贛州告急﹐養甲撥餉八萬﹐令成棟往援之﹔彭年故言額匱﹐遷延不發。成棟潛招花山羣盜大至廣州﹐郭門晝閉﹔紿養甲曰「幹州旦暮亡﹐而此間土寇深﹐五嶺且不保。彼聲言復故國耳﹐曷若權宜許之﹐俟治軍再剿」﹗養甲故庸懦﹐知其不可而無如何。羣盜受所指﹐縱火焚野﹐呼聲震天地﹔不得已﹐出示安民﹐但書「甲子」。榜旣下﹐成棟宣言曰「制府降矣」﹗卽用所藏總制印﹐奉永曆朔﹐上表南寧﹔養甲倉皇遜位。王遂加成棟大將軍﹑惠國公﹐養甲兵部尙書﹑襄平伯。先是﹐陳閣部子壯之死﹐養甲寸磔之﹐投骨四郊。論者謂子壯先朝大臣起兵﹐亦各爲其主。殺之足矣﹐而乃處以極刑﹔且未足﹐而至無完骸﹐忍過矣﹗至是﹐子壯贈太師﹑番禺侯﹐謚「文忠」﹔卽遣養甲爲諭祭使﹐養甲媿欲死。而遺臣又時相挫辱﹐乃密令人賫表北行﹐將自歸﹐爲邏者所得。旋遣祭興陵﹝卽桂端王墓﹞﹔成棟子元胤以兵擒之江中﹐磔殺之。元胤恃功浸驕﹐父子且不相屬。後成棟於國事復多觀望﹔江右告急﹐將兵往援﹐而遷延不進。渡橋馬蹶﹐人馬俱墜下﹐直立水中以死。

●南疆繹史勘本卷五

霅川溫氏原本

古髙陽氏勘定

目錄

紀略五

永明王﹝下﹞

右粵中紀略第五。

○永明王之於粵中也﹐地日以削﹑勢日以偪﹐流離奔竄﹐已無復人君之望。然當其未入安龍時﹐合外內而言之﹐凡大臣之忠貞直亮者﹐猶大有人也﹕何忠烈﹑瞿文忠﹐皆天下後世所共見聞者也。王顧不得謂其無知人之明﹐實不能有自彊之智。文忠定策元勛﹐一心王室﹔乃遽以翻覆無成之李成棟浸潤數言﹐亟予內召﹐幾幾誤乃公。爲不獲已﹐而自請畱守﹐則元勛因之以喪。方其五虎橫行﹐賢者已弗能並立﹔第不早爲之所﹐而遂使聚訟朝堂。洎至孫可望之凶頑而倚之﹐則甚危矣﹔脇封肆毒﹐劫殺輔臣﹐旋又興十八先生之獄。王固知李晉王之賢也﹐而獨於姦險齷■﹝齒局﹞之馬吉翔﹐去之不能﹑割之不絕﹐誠不可解。嗚呼﹗當是時﹐問天廚之玉食﹐則犵醬藤醪也﹔問尙方之衮服﹐則桂布賨幪也﹔問法乘之鈞駟﹐則露犬紈牛也﹔問上林之春色﹐則犵鳥蠻花也。虎落■﹝拖﹐虫代扌﹞鄕﹐苟延喘息﹔君惟臣命﹐極此淩夷。然必曰皇帝一員﹑皇后一口而筆諸歲銷銀米冊中﹐直是上下三千年於史籍外創一書法。吁﹗

紀略五

永明王﹝下﹞

。永明王﹝下﹞

大淸順治八年﹝辛卯﹞春正月己卯朔﹐永明王在南寧﹐稱永曆五年。二月﹐柳州破﹐移駐田州。

三月﹐使編修劉■﹝艸洍﹞封孫可望爲冀王﹔至平越﹐不得入。

夏四月戊午﹐太妃王氏崩於田州。五月﹐葬南寧﹔上尊謚曰孝正﹑莊翼﹑康聖皇太后。

可望使賀九儀﹑張勝﹑張明志等將兵入衛﹐戕殺大學士嚴起恆﹑兵部尙書楊鼎和﹑給事中劉堯珍﹑吳霖﹑張載述等﹐皆主不予「秦」封者也﹔投起恆屍於江。於是﹐眞封可望爲秦王。

秋八月﹐贈瞿式耜吳國公﹑張同敞江陵伯。

九月﹐陳邦傅叛﹐誘殺宣國公焦璉﹔率潯州郡縣以降。報聞﹐王發南寧。冬十月﹐次新寧。上生母馬氏徽號曰昭聖仁壽皇太后﹐冊慈烜爲太子。

十二月甲辰朔﹐大淸兵破濱州﹔庚午﹐破南寧。趙印選﹑胡一靑戰敗奔還﹐同馬吉翔請王速行﹔急由水道走土司。抵瀨湍﹐二將報大兵逼近﹐相距止百里﹔上下失色﹐從官多散去﹔更請棄舟從陸﹐盡焚龍舟重器而行。已次羅江﹐追騎相距止一捨。會日晡﹐引去﹔乃稍安。徑由安平﹑下雷﹑歸順一路進發﹐諸蠻各供糧餉並從官夫役。可望以旣受「秦」封﹐乃遣其將狄三品﹑陳國能﹑髙文貴等率兵三千來迎﹔並致書從官曰「當駐安隆」。從之。是時﹐可望已據有東﹑西兩川矣。

大淸順治九年﹝壬辰﹞春正月癸酉朔﹐王行次龍英﹐稱永曆六年。畱九日﹐發。戊子﹐次廣南﹔孫可望遣總兵王愛秀奉表請居安隆。

二月戊申﹐王至安隆﹐攺名安龍府。可望歲以銀八千兩﹑米六百石上供﹐從官取給焉。

大淸命定南王孔有徳統兵入川﹐可望守將白文選走回雲南。有徳以大兵駐柳州﹐自從廣西以七百騎出河池州向黔。可望乃使李定國與馮雙禮等圍桂林﹐步騎八萬人﹔劉文秀等圍成都﹐步騎五萬人。疏聞安隆﹐封定國西寧王﹑文秀南康王﹐餘各加公侯﹔從可望請也。

三月壬申朔﹐建行在太廟。

夏五月﹐定國等進攻靖﹑沅﹑武岡﹐皆不下﹔疾趨廣西。

秋七月癸酉﹐遂復桂林﹐定南王有徳自焚死﹔獲陳邦傅並其子曾禹﹐送貴州誅之。

杜永和以瓊州北降。南陽侯李元胤及弟安肅伯李建捷見執﹔不屈﹐被殺。

文秀等陷敍州﹑重慶﹔大兵出擊﹐大破之﹐全軍俱殺。

秋九月﹐定國北取衡州。可望亦自至沅州﹐攻辰州府﹔陷之。

冬十一月辛未﹐大兵遇定國於衡州城下﹐大戰竟日﹔定國不能支﹐遂敗走。會我主帥敬謹親王遇伏殞﹐定國乃得收兵退屯武岡。

是年﹐凡宗藩之在貴州者﹐可望皆以計斂殺之。

大淸順治十年﹝癸巳﹞春正月戊辰朔﹐王在安龍﹐稱永曆七年。

李定國自桂林勝後﹐不復受可望約束。可望惡之﹐使人召赴沅州議事﹐將殺之﹔定國辭不行﹐徑回廣西﹐可望自追之。大兵進寶慶﹐與可望戰於花子街﹐殺傷相當﹔可望急退﹐諸營遂潰﹐大兵亦不進﹐各引還﹐以武﹑慶之間爲界。

王在安龍﹐日益窮促。聞定國得廣西﹐且與可望有隙﹔乃與大學士吳貞毓﹑中官張福祿﹑全爲國等十八人定謀﹐召定國入衛。密使員外郎林靑陽馳往諭之﹔定國感泣﹐許以身報。而馬吉翔諂附可望﹐私告之。

大淸順治十一年﹝甲午﹞春正月壬辰朔﹐王在安龍﹐稱永曆八年。

二月﹐開科取士四十名。以四川熊渭爲第一﹐授庶吉士﹔余授知縣﹑教職有差。

孫可望旣聞密敕召李定國﹐怨甚。三月﹐使其部將鄭國至安龍﹐殺與謀大學士吳貞毓﹑員外郎蔡演﹑蔣幹昌及中官張福祿﹑全爲國等十八人﹔以貞毓爲大臣﹐勒自盡。憾定國益深。

定國亦防可望來襲﹐因舉兵出掠廉﹑雷。夏五月﹐陷髙州﹐進圍新會。冬十二月﹐我兵大帥尙可喜﹑耿繼茂至﹐合擊之﹔定國遂敗走。

大淸順治十二年﹝乙未﹞春正月丙戌朔﹐王在安龍﹐稱永曆九年。孫可望遣兵攻常徳﹐復敗歸。

王在安龍﹐塗葦薄以處﹐日食脫粟。守將承可望意﹐更相淩逼﹐挾彈騎馬直入其門﹔文吏乘輿呵殿過之﹐不復下。仍攺安龍府爲安隆。歲造開銷銀米冊報可望﹐稱皇帝一員﹐月支若干﹔皇后一口﹐月支若干。隱忍之﹐苟延喘息而已。

李定國旣解新會之圍﹐由髙州退守南寧。十二月﹐可望聞其勢不振﹐遣兵襲之。

大淸順治十三年﹝丙申﹞春正月丙戌朔﹐王在安隆﹐稱永曆十年。李定國敗可望兵於田州﹐率兵將襲安隆﹐迎王入滇﹔可望偵知之﹐先使白文選來促王移黔。太妃聞之哭﹐從官亦哭﹔文選見之心動﹐因以情告曰「姑遲行。且俟西府至」﹝西府者﹐定國也﹞。遂以輿徒不集報可望﹐陰畱候之。數日﹐定國至﹐遂奉王由安南衛西走雲南。可望復遣兵來邀﹐定國已抵曲靖。時劉文秀守滇﹐亦素怨可望﹔聞定國至﹐卽納之。黔國公沐天波迎王於馬龍驛。

三月﹐王入雲南﹐居可望第中。加賜李定國晉王冊寶﹐封劉文秀爲蜀王﹑白文選鞏國公﹐余俱爲侯伯。又以定國記室金維新爲吏部侍郎兼左都禦史﹑龔銘爲兵部侍郎﹐加天波柱國少師。馬吉翎復諂附定國﹐仍以文安侯入閣辦事如故。遣文選還黔慰可望﹔可望恨甚﹐以文選有二心﹐盡撤其所部而復羈之。然以妻子在滇﹐猶未敢公然爲逆也。

大淸順治十四年﹝丁酉﹞春正月甲辰朔﹐王在雲南﹐稱永曆十一年。

二月甲申﹐王子出閣講學。

夏四月癸酉朔﹐上福王廟號曰安宗簡皇帝﹑後曰簡皇后﹐唐王廟號曰紹宗襄皇帝﹑後曰襄皇后﹐皇考廟號曰禮宗端皇帝﹑嫡母王氏曰端皇后。下詔大赦。

五月﹐使張虎送可望妻孥還黔。可望旣無內顧﹐遂於秋七月舉兵反﹔詔削其王爵。時可望所部至眾﹐定國兵不過數千﹐文秀將畱鎭兵亦少﹔然人心不直可望﹐部下皆願歸定國。兵至交水三岔口﹐其大將白文選﹑馬進忠﹑馬維興﹑馬寶等皆叛之﹐遂大敗走。還至貴州﹐守將馮雙禮紿言追兵至﹔可望知人心已渙﹐乃挈妻子赴長沙投大淸降。

論功﹐封馮雙禮慶陽王﹑馬進忠漢陽王﹑馬維興敍國公﹑賀九儀廣國公﹐余將封侯伯者十五人。其黨附可望者﹐程源﹑鄭逢元等皆降級。

十月﹐遣使周金湯間道赴海﹐封鄭成功爲延平郡王。

十一月﹐追贈吳貞毓以下十八人謚蔭有差﹔遣官諭祭﹐立廟安隆。

大淸順治十五年﹝戊戌﹞春正月戊戌朔﹐王在雲南﹐稱永曆十二年。

二月﹐王師從蜀﹑楚﹑粵三路入黔。李定國遣其將劉正國﹑楊武等分守三陂﹑紅關諸險要以防蜀﹐使馬進忠等駐貴州。

夏四月庚寅﹐劉文秀卒。可望舊將王士奇﹑關有才叛﹐定國討平之﹔內亂靖﹐而貴州已不守矣。

是時﹐蜀師抵三陂﹐劉正國由水西奔回﹔晦日﹐克遵義。楚師自鎭遠抵黔﹐馬進忠等亦走。

五月﹐蜀師擊走楊武於開州之倒流水。

秋七月丙申朔﹐命李定國爲招討大元帥﹐賜黃鉞。

粵師抵獨山州。

冬十月﹐二路兵俱集﹐信郡王自北至﹐會於楊老堡﹐戒期入滇。定國與馮雙禮等扼雞公背﹐圖復貴州。別遣白文選將四萬兵守七星關﹔抵生界﹐立營示攻遵義﹐以牽制蜀師。

十二月﹐蜀師出遵義﹐由水西趨天生橋﹐入烏撒﹔文選懼﹐棄七星關走回沾益。泗城州土官岑繼祿道粵師入安隆﹐定國使懷仁侯吳子聖禦之﹐敗績﹔定國由盤江還兵拒戰﹐連敗於安隆之羅炎涼水井﹐遂撤寨遁回。丁丑﹐報至﹐王發雲南。

大淸順治十六年﹝己亥﹞春正月癸巳朔﹐稱永曆十三年。王次永平。

乙未﹐大兵入雲南。公侯伯文武吏多迎降。

丙申﹐王至永昌﹐下詔罪己﹔李定國還黃鉞待罪﹐自請削秩﹔不許。

二月﹐白文選敗於玉龍關。初﹐文選自沾益追及定國﹐畱之斷後。

是月癸亥朔﹐大兵出雲南﹔辛未﹐追敗王國勛於普洱。丙子﹐至大理玉龍關。文選與張先璧﹑陳勝等俱戰敗﹐由沙木和走鎭康﹐出木邦土司﹔總兵呂三桂被殺。永昌聞之﹐使沐天波﹑馬吉翔等隨行。

己卯﹐王至騰越﹔李定國伏兵潞江之髙黎貢山中。大兵抵永昌﹔辛巳﹐次潞江。中書盧桂投大營降﹐泄其謀。定國乃出戰竟日﹐竇名望﹑王璽皆沒於■﹝阝覃﹞。定國不能支﹐退兵﹔復遁出騰越﹐走孟艮。

時李國泰﹑馬吉翔輜重甚厚﹐聞報﹐趣王乘夜走南甸﹔平陽侯崇雅邀劫之﹐資裝盡失。定國令總兵靳統武以兵四千人爲衛﹔火光燭天﹐中夜疾馳迷道﹐互相驚擾﹐羣臣妻子不及顧﹐叛卒乘機剽掠。及天明﹐仍在故處也﹔貴人宮嬪已失去過半。戊子﹐抵囊木河﹔是爲緬境。庚寅﹐至銅壁關。統武去﹐仍歸定國。王命沐天波入諭﹐緬人始啟關﹔勒從官盡棄所攜兵器而後入。晦日﹐至蠻漠﹔土官思綿迎入土司城。蠻漠舊爲寅撫司﹐屬永昌府﹐自萬曆中始爲緬有。

三月三日甲午﹐緬酋以四舟來迎﹐止足供王用﹔從官自覓江舟﹐得後者六百四十六人。故岷王子及總兵潘世榮﹑內監江國泰等九百餘人﹑馬九百四十餘匹﹐俱由陸迂道入﹐期會於緬。中途遭緬人劫殺者﹕通政使朱蘊金﹑中軍姜承徳﹑副總兵髙升﹑戚臣馬九功﹑千戶謝安祚﹑向鼎忠﹑範有禮﹑溫如珍﹑李勝﹑劉興隆﹑段忠等﹐皆死難。王自丁酉開舟﹐己酉至井亙。緬人禁勿進﹐遂止其地。

李定國駐孟艮﹑白文選駐木邦﹔已而﹐文選以兵入緬﹐緬使人至井亙求檄止兵。文選戰不勝﹐走回孟艮。

夏四月﹐祁三升兵至蠻漠﹔復使丁調鼎﹑楊生芳往止之。沐天波﹑蒲纓﹑王啟龍等謀奉王乘間走戶臘二河﹐不許。

五月四日甲子﹐緬復以舟迎。乙丑﹐發井亙。丁卯﹐至阿瓦城﹔距河止焉﹝阿瓦者﹐緬酋所居城也﹞。戊寅﹐從旱道五﹑六里進赭硜﹐始知陸行者多遇害。初﹐潘世榮等先入緬﹐緬酋疑之﹔曰「此非避亂來者﹐將爲內應耳」。圍之以兵﹐殺之。僅存者掠給土人爲奴﹐亦多自殺﹔惟岷王子等八十人流入暹羅云。緬人於赭硜構臺以棲車馬﹐置艸屋十間以居王。編木爲城﹐每日以兵士百餘人護之。從官各結茅篷散處﹐蠻男婦自來貿易。初至饋獻頗丰﹐後漸薄。

秋九月﹐緬進新稻﹔命分給從官之窘者。

冬十月戊子朔﹐頒歷於緬。

李定國入居孟艮﹔內有女土官﹐定國往擒之﹐遂據其城。十一月﹐白文選至﹐乃與定國合軍。

十二月﹐文選移營猛■﹝土稟﹞。

大淸順治十七年﹝庚子﹞春正月丁巳朔﹐王在赭硜﹐稱永曆十四年。

三月﹐李定國部將賀九儀欲出降﹐定國杖殺之﹔其卒多潰﹐還雲南。

夏四月﹐白文選移軍景湶。李定國遣使往約會兵攻緬﹐欲迎王﹐不得﹔敗緬兵於瑞羊堡。

從官資用盡竭﹐有數日不舉火者。王出「皇帝之寶」﹐吉翔就地碎之分給﹐人各數錢。

秋九月﹐太白經天﹐凡十有五旬。

大淸順治十八年﹝辛丑﹞春正月辛亥朔﹐王在緬甸﹐稱永曆十五年。

緬發兵守隘﹐築木城﹐防守甚嚴。李定國與緬戰於垌■﹝土白﹞﹐白文選助之﹐復敗緬兵﹔緬終不肯出王。

先是﹐定國軍垌■﹝土白﹞﹐去緬城八十里﹔文選軍象寨﹐去緬城一百十里﹕皆緬東南境也。定國遣人密奏曰「臣等兵不敢深入﹐恐生內變﹔宜與緬人約送何地。諸臣在內何泄泄不以爲意也」﹖文選旋駕浮梁將濟師﹔緬人斷之﹐不克濟。定國乃遣都督丁仲柳﹑副將董朝用﹑髙三允於阿瓦上流造舟﹐緬人奪之﹔仲柳等棄舟投大營以降。

五月﹐緬酋弟莽猛白弒兄自立﹔來索賀禮。秋七月﹐又言三月供給之勞﹐索報禮。俱無以應。於是﹐咒水之禍作。

是月丁亥﹐緬使人來紿言蠻俗貴詛盟﹐請與天朝諸公飲咒水﹔馬吉翔與李國泰邀百官盡過河。旣濟﹐圍以兵﹐戕之﹔自松滋王而下﹐勛臣黔國公沐天波﹑武臣馬吉翔﹑王維恭﹑魏豹﹑馬雄飛﹑王啟龍﹑蒲纓﹑王自京﹑龔勛﹑陳謙﹑吳承爵﹑安朝柱﹑任子信﹑張拱極﹑劉相﹑宋宗宰﹑劉廣寅﹑宋國柱﹑丁調鼎﹑文臣鄧士廉﹑楊在﹑鄔昌琦﹑鄧居詔﹑任國璽﹑王祖望﹑裴廷謨﹑楊生芳﹑潘璜﹑齊應巽﹑郭璘﹑張宗伯﹑內監李國泰﹑李茂芳﹑楊宗華﹑楊彊益﹑李崇貴﹑沈由龍﹑周某﹑盧某﹑曹某等凡四十二人﹐俱被害。惟都督同知鄧凱以病足得免﹐生還﹔爲人述其狀。緬殺諸臣後﹐卽以兵三千圍王所﹐搜刮金帛﹐諸王妃及貴人﹑百官妻女多自盡﹔其未亂而先病故﹑遇亂而卽畢命者﹐至不可勝數。俄有馳呼而來者曰「勿害皇帝及黔國公」﹗蓋欲畱之以獻也。而天波已先死﹔乃復治天波所居之室﹐移王及宮眷二十五人居之﹔並進衣食。

八月﹐李定國振兵以十六舟攻緬﹐復爲所敗﹐覆其五舟﹔遂引還。

冬十二月丙子朔﹐大淸兵臨緬﹔白文選以本部兵自木邦降。

戊申﹐緬人送王與王子至軍前。明年三月丙戌﹐至雲南府。夏四月望日戊午﹐王終﹐年三十又八﹔妃與王子俱從死。王丰頤偉幹﹐貌似神宗﹐而性惡繁華亦頗類之。素不飲酒﹐無聲色玩好。𨿽不甚學﹐而喜聞講論忠義﹔事兩宮俱克盡孝。蒙難時﹐有暴風雷雨之異﹔士卒皆涕出。叢葬於雲南郡城北門外。太妃及余宮眷俱北去。

「勘本」曰﹕康熙元年﹝壬寅﹞﹐奉詔恩免獻俘﹔故永明得終於滇。時李晉王定國猶乞師車裏﹑暹羅諸國﹔旣聞王信﹐乃慟哭卻食﹐旁皇於交址境上﹐呼天祈死。卽以是夏發病﹐卒。其子旋出降。

古髙陽氏曰﹕定國𨿽起家擾攘﹐而能辟黨奉王﹐始終無間﹐百折不降。洎至天鑑其誠﹐祈死得死﹐可謂賢矣。推其晚節﹐惟不能殺一馬吉翔爲有餘憾﹔若欲其挽鄧林之落日﹐以一隅而抗天兵﹐則太苛也。全氏曰「屈翁山﹝大均﹞題李獻武王祠云「從來賜姓者﹐只有晉王賢」﹔謂定國也。「明史」「桂王傳」於王死後﹐大書曰「李定國卒﹐其子以所部降」﹔而後終捲。然則定國之卒﹐關於王者大矣。定國亦可以瞑目矣」。嗚呼﹗李晉王之於永明﹐猶之黃靖南之於赧王﹑張司馬之於魯監國也。溫氏於靖南則略﹐於晉王﹑於司馬則闕﹔故「勘本」南都下﹐以靖南之歿大書爵位。此粵中﹑浙東二紀﹐則於「書後」特表出之﹐是不背乎載筆者之旌善云爾。

溫氏原文之沿訛脫失處﹐𨿽校勘轃益過半矣。而續有所徵者﹐隨事訂明﹐猶復不少。是捲殆以梨洲黃先生「桂藩紀年」爲藍本。當時傳聞之殊﹐全氏亦詳言之﹔玆更列數則以證﹕

桐城方密之﹝以智﹞之從亡梧江也﹐是年丁亥﹐永明王以閣銜召之入直。密之知事不可爲﹐力辭﹔十召不至。及王走武岡﹐乃入天雷苗中﹐猶未爲僧。庚寅﹐粵事再潰﹐嘆曰「南荒盡矣﹐捨西竺安歸」﹗遂祝發。

陳邦傅駐潯州﹐焦璉駐平樂。從前焦最跋扈﹑陳最恭順﹔其後陳叛焦死﹐兩人判然不同。

孫可望爭封﹐首輔嚴起恆力主不與﹔遂爲所害﹐投屍於江。一夕﹐虎負之登岸。是滇中最大奇文﹑最大節目﹐蓋王自起恆死而始入安隆也。原本太略﹔今起恆傳列「摭遺」。

庚寅十一月初五日﹝甲寅﹞﹐桂林城破。越日﹝乙卯﹞﹐瞿畱守與張少司馬被執﹔至閏十一月十七日正命。案明金陵歷﹑閩中歷及會稽﹑長垣﹑舟山諸歷﹐槪與新曆不符。此粵中歷以庚寅十一月置閏﹐而國朝則順治八年辛卯閏二月也﹔溫氏於粵「紀略」中失之。

「嶺表紀年」載﹕「尙書魯元藻﹝本史作可藻﹞於己丑冬疏請召錄諸賢。時楊廷樞已殉節﹐乃贈侍讀﹔而召張自烈爲簡討﹐且以沈壽民﹑劉城﹑康範三爲給事﹐杜如蘭﹑金光豸爲禮兵二部郎﹐張之升﹑金光閔爲行人」。當此匆匆而以收羅遺逸爲事﹐亦見有明三百年養士善政未替也。「明史」﹐楊廷樞失載。案魯可藻「明史」不爲立傳。全民曰「可藻仕桂王﹐蓋章曠之亞﹐出堵胤錫上。事去不辱﹐亦難能者也」。

「紀年」又載﹕「己丑﹐首輔瞿式耜同族人瞿共美到粵﹐亦海上來也。明年﹐題授行人」。考諸史皆無其美名﹔惟「天南逸史」﹐全氏謂是畱守族人所著。卷中稱畱守爲先太師﹑爲稼軒﹐述畱守之語呼之爲弟。其自言在幕府司錢局事﹐是亦曾仕於粵。又云﹕是年圖入蜀不果﹐往來恭城﹐頗與永國公曹志建善。又言﹕乙酉幾死於詹世勛。則亦嘗預於太湖集師之役者也。楊氏跋語云「共美爲瞿純仁元初子。見錢東澗「元初墓志」」。

溫氏訛以「天南逸史」爲瞿昌文作。昌文乃文忠公孫﹐自有「粵中紀事」﹑「粵行紀」﹐方簡討密之以長歌題其後﹔自序﹕「戊子臘月﹐自吳赴粵﹔己丑䢐暑﹐始抵桂林」。與其美到粵﹐亦海上來﹐書年相符。

右「粵中紀略」上﹑下兩卷﹐多所勘補。孫可望之作孽﹑馬吉翔之肆姦﹑大獄疊興﹑緬人造禍﹐俱詳列「摭遺」諸傳。

●南疆繹史勘本卷六

霅川溫氏原本

古髙陽氏勘定

目錄

紀略六

魯監國

右浙東紀略第六。

○當時義旗初建﹐使魯藩肯受約束﹐渡錢塘而來﹐三吳豪傑聞聲相附﹐未必不可以爲計也。其如畏葸自守﹐以蕞爾兩府供十萬之眾﹐卽王師不發一矢﹐一年之後亦滌地無遺類已。及自浙﹑閩失守之後﹐以海水爲金湯﹑以舟楫爲宮殿﹐陸處者惟舟山二年耳。禦舟稍大﹐名曰河艍﹔卽其頂爲朝房﹐諸臣議事於此。落日狂濤﹐君臣相對﹔亂礁窮島﹐衣冠聚談。所謂零丁飄絮﹐固猶未罄其形容也矣。

◎案「浙東紀略」一卷﹐事實簡漏﹐不成篇章。「原本」以魯監國事爲無足書者﹐謂其在浙則閩有君﹑入海則粵有君也。噫﹗溫氏斯言則誤甚。夫當日江東奮義﹐自孫忠襄嘉績﹑錢忠介肅樂輩一呼振旅﹐凡遺臣﹑烈士﹑故老﹑逸民一時向風麇集﹔其如扼於彊帥之手﹐無能爲役﹗及其遁迹入海﹐飄泊於蠣灘鰲背之間﹐如張太傅肯堂﹑吳宗伯鐘巒﹑張司馬煌言輩﹐又皆崎嶇相從。健跳之駐﹑舟山之守﹐從事諸臣大節昭然﹔書之不勝其書﹐若有過於南都﹑閩疆者焉。且南中之亡﹐走降相繼﹔而江上之潰﹐激烈獨多。直至海角天涯﹐猶是依依不釋﹔剖肝絕腹﹐甘死若飴。則監國之爲君﹐可槪見已。而溫氏略之又略﹐所失遠矣。原文都半本諸黃梨洲﹝宗羲﹞「行朝錄」﹔卽如梨洲於丙戌二月授官職方主事﹑後累官至左都禦史﹐「錄」中自晦其名﹐每署之曰「某」﹔己丑﹐次健跳﹐書從亡之臣大學士沈宸荃而下有左都禦史某。曰「某」者﹐宗羲也﹐其自晦也﹔溫氏不察﹐乃仍其舊。凡此徵引之失﹐𨿽經抉摘﹐而恐復有所未盡。「勘本」於此卷較補過半﹐然而烏得悉數以書。如甬上六狂生﹑錢氏諸弟之類﹐事有所系﹐而名弗及者﹐別於「摭遺」補傳﹔監國事迹之續見者﹐更於「書後」詳列焉。監國宮眷殉節最烈﹐溫氏於此略不一書﹔「勘本」皆纂補。元妃張氏之出海而遭掠也﹐尋以智脫﹐入長垣﹑入舟山﹔舟山破而殉諸宮井者﹐卽妃也。張國柱掠之北去者﹐爲宮嬪周氏﹐亦自刎死。並於「摭遺」列傳。

紀略六

魯監國﹝附紀略補﹞

。魯監國

魯王諱以海﹐髙帝十世孫也。父壽鏞﹐世封於魯﹔崇禎十五年﹐大淸兵攻兗州﹐城破自縊。以海年幼﹐被執﹐三刃不中﹐乃捨去。十七年春二月甲戌﹐嗣魯王位。

北都之變﹐諸王皆南下。

順治二年﹝乙酉﹞﹐南都稱弘光元年。夏四月﹐命往移駐臺州。五月﹐南都不守。六月﹐浙中潞王亦降。閏六月己丑﹐九江道僉事孫嘉績﹑吏科都給事中熊汝霖同起兵於余姚。其明日﹐諸生鄭遵謙應之紹興﹐襲殺招撫使於江上﹔兵部尙書張國維起兵東陽。又明日﹐刑部員外郎錢肅樂起兵於鄞﹔以是月十八日遣舉人張煌言奉箋赴臺迎請魯王監國。同時﹐以兵以餉來歸者﹐總兵王之仁自定海﹐黃斌卿遣將自滃州﹐張名振自石浦﹐沈宸荃﹑馮元飅亦應之慈溪﹐聲勢震興。二十八日﹐再奉箋勸進。國維與宋之溥﹑陳函輝﹑柯夏卿等亦具表迎王。卽日移駐紹興﹐以分守署爲行在。途中﹐加錢肅樂太僕寺少卿﹐授張煌言爲行人﹔至是﹐進肅樂右僉都禦史﹐加督師銜。以張國維﹑朱大典﹑宋之溥爲東閣大學士﹐國維督師江上﹑大典鎭守金華﹑之溥司票擬。未幾﹐召大學士方逢年入直﹐宋之博罷。起章正宸爲戶部左侍郎行吏部事﹔李占春戶部尙書﹐王思任禮部尙書﹐余煌兵部尙書﹐張文郁工部尙書﹐陳函輝詹事府少詹事。擢陳潛夫爲太僕寺少卿﹐尋攺大理寺卿。列兵江上﹐畫地戍守﹕總兵方國安自浙西來﹐駐守七條沙﹔王之仁守西興﹐鄭遵謙守少亹﹐孫嘉績﹑熊汝霖﹑錢肅樂分守瀝海。嘉績﹑汝霖等亦加僉都禦史督師銜﹔進國安鎭東侯﹑之仁武寧伯。

秋七月﹐會師西興。張國維復富陽﹐封其子世鳳爲將軍。命姚志倬守分水。江上兵每日蓐食鳴鼓放船﹐登陸搏戰﹐日中復轉舵還戌﹔率爲常。

八月﹐國維復於潛。兵部尙書田仰從海道至﹐畱爲東閣大學士。賜張煌言進士﹐加翰林院編修﹐典制誥。

九月﹐兵部主事攝余姚知縣王正中表進監國大統歷﹐宣付史館。

冬十月﹐大淸兵至。初八日壬辰﹐戰於江上。方國安嚴陣以待﹐張國維﹑錢肅樂等咸率兵部翼後。前鋒副將鐘鼎新用火攻﹐首先擊殺緋衣大將一﹔諸將等呂宗忠﹑王國斌﹑趙天祥各斬數十級。兪國榮等直抵張灣﹐奪獲軍械歸。連陣十日﹐諸軍皆有功﹐第七戰尢捷。旣乃貪功驕戰﹐敗至艸橋門下﹔會大風雨﹐弓矢各不能發而退。時浙西諸路義旗四起﹐蘇﹑松﹑嘉﹑湖列營數百﹔杭州孤懸﹐危甚。說者謂監國初起江上﹐適有浙西首尾相應之勢﹔惜坐失此會也。

未幾﹐分地分餉之議起﹕統計浙東地丁正餉六十餘萬﹐盡予正兵﹝正兵者﹐方﹑王之眾也﹞﹔義兵則取給於義餉﹝蓋富戶樂輸之款也﹞。交爭之﹐不能平﹔而國安尢暴橫。已正兵並取義餉﹐致義兵無所仰給。錢肅樂屢疏入告﹐王不能問﹐但敍其十捷功﹐加右副都禦史﹔具疏辭﹐且言「臣今不能入杭﹐誓不再受一官」。不許。

閩中唐王立﹐遣兵科給事中劉中藻頒詔於越﹐將吏恇惑﹐謠稱將避返臺州。張國維亟馳還﹐令勿宣讀。與熊汝霖議﹐以「唐﹑魯同宗﹐無親疏之別﹔義兵同舉﹐無先後之分﹕惟成功者帝耳。若一稱臣﹐則江上諸將須聽命於閩﹐如王之號令何」﹖錢肅樂﹑朱大典謂「宜權稱皇太侄報命。大敵在前﹐未可先讎同姓」﹗議大不合。然卒如國維指﹐具疏以報。於是﹐閩﹑浙若水火矣。行人張煌言自請充使赴閩釋二國之嫌﹔從之。

以內臣客鳳儀﹑李國輔兼制軍餉﹐餉更不可問。

十一月﹐進方國安荊國公﹑王之仁寧武侯﹐封鄭遵謙義興伯。王勞軍江上﹐駐札西興﹔築壇拜方國安爲帥﹐命各營僉聽節制。初﹐義兵派支鄞﹑奉二縣義餉。至是﹐國安檄縣不準應給﹐致絕糧四十餘日﹐行乞於道﹔徒以肅樂忠義相激﹐無敢叛者。太僕寺卿陳潛夫破家治兵﹔旣竭﹐請餉四百金﹐而餉臣弗給。馬士英竄入國安軍中﹐阮大鋮亦踵至。士英欲朝見﹐不許﹔張國維劾其誤國十大罪。

十二月﹐王回越城。以故太僕謝三賓爲禮部尙書﹐入閣辦事﹔從戚臣張國俊之請。國俊納三寶賄﹐外倚方﹑王勢﹐內通客﹑李二奄﹐與馬﹑阮相呼應﹐遂表裏作姦。王之仁上疏言「義師初起﹐人人有直下黃龍之志。乃一敗後﹐遂欲以錢塘爲鴻溝。天下事尙何忍言﹗臣願率所部沈船決一死戰﹔今日欲死猶及於戰﹐他日卽死恐不能戰也」﹗不報。錢肅樂疏陳利害﹐言「國有十亡無一存﹐民有十死無一生」﹔王深然之﹐而無若彊帥何。尋加肅樂兵部右侍郎﹔再疏辭﹐不許。命以王正中所進黃宗羲造監國魯元年﹝丙戌﹞大統歷頒行民間。命鼓鑄「大明通寶」錢。

丙戌春正月﹐監國魯王在紹興。以柯夏卿﹑曹維才爲使﹐奉書閩中。

二月﹐錄黃宗羲造歷﹑從軍功﹐授兵部職方主事。張國柱掠余姚﹐其黨張邦寧掠慈溪。國柱﹐劉澤淸部將也。初﹐航海依王鳴謙於定海﹔得五百人﹐劫鳴謙入內地。行朝震恐﹐乃署以將軍﹐始退。總兵陳錫敗於嘉興﹐掠余姚。攝令王正中遣卒系殺之。

三月丙寅﹐思宗大祥﹔王於朝堂哭臨﹐三軍縞素一日。諜言大淸兵由海道來﹐錢肅樂移守海口﹔久之﹐終無所得餉﹐乃與孫嘉績連名請以兵歸開遠伯吳凱﹐而身並從軍自效。王溫旨慰畱﹔諸帥嫉甚﹐誣其有貳於閩﹐遣客刺之。肅樂乃棄軍﹐拜表以行﹔表言「臣今披髮入山﹐永與世辭。請賜偵迹﹐必不入閩﹐自取殄滅」﹗王駭嘆﹐卽降旨令往海上﹐偕黃斌卿﹑張名振等作窺吳計。

大淸兵入錢塘﹐張國維﹑王之仁率師拒戰。東南風作﹐之仁揚帆奮鬥﹔大兵觸之﹐舟多碎﹐鄭遵謙獲鐵甲八百餘副。國維乘罅渡江圍杭州﹐不克而還。

夏四月﹐大兵屯北岸﹐以巨炮擊方國安營﹐廚竈盡破﹔國安嘆曰「此天奪我食」﹗遂欲投閩。王正中率眾渡海鹽﹐奪澉浦城。

五月﹐加孫嘉績﹑熊汝霖東閣大學士﹐督師如故﹔而餉終不給﹐眾心已渙。兩人又不諳於軍﹐乃以眾付黃宗羲﹑王正中領之﹐合師三千﹔尙寶卿朱大定﹑大理卿陳潛夫﹑兵部主事吳乃武﹑查繼佐各募數百人來附。出札海壇山﹐將襲海寧﹔聞江上兵潰﹐皆散去。國安拔營走紹興﹐劫王南行﹔鄭遵謙入於海﹐張國維振旅追扈之。

時夏旱水涸﹐有浴於江者﹐徒涉往返﹔大軍驅馬試之﹐不及腹。潮信數日不至﹐相詫爲神助。六月丙子朔﹐以數十騎過江﹐列戌驚潰﹔大淸兵遂畢渡。馬士英銜弗納之怨﹐說方國安獻監國以降。國安計決﹐乃遣人守王。守者病﹐王始得脫﹐亟趨海門航海去﹔令保定伯毛有倫扈王妃﹑世子出定海﹐張國維退守東陽以圖後舉。

大兵旣逼﹐列城俱下。禮部尙書王思任絕粒死﹐兵部尙書余煌衣冠赴水死﹐禮部侍郎陳函輝入僧捨自經死﹐大理寺卿陳潛夫率妻妾聯袂赴水死﹐通政使吳從魯以不薙發死﹐主事葉汝■﹝艸恆﹞﹑髙岱﹑故山西僉事鄭之尹皆自溺死﹐故太常博士李山於吳中絕粒死﹐禦史何弘仁追至關山嶺投崖死﹐主事謝震龍被執不屈抗言死。

大淸兵至金華﹐破義烏﹐大學士張國維死之。或有勸其入山者﹐國維曰「誤天下事者文山﹑疊山也」。乃自沈。武寧侯王之仁入海﹐沈其妻孥﹔旣而曰「吾死此無名」﹗乃由松江轉至金陵。僉謂其降也﹐引之見大吏﹔命易服﹐曰「吾來此求死﹐非求生也」﹗遂見殺。大學士朱大典猶守金華不下﹔馬﹑阮旣降﹐導兵攻破之﹐屠其城。大典發火藥自焚死﹐全家俱殉。方逢年﹑方國安父子薙發迎附﹐旋並伏誅。馬士英遁入太湖﹔明年俘獲﹐亦伏法。阮大鋮死仙霞嶺上。

衢州知府伍經正﹑推官鄧巖忠﹑守將張鵬翼﹑江山知縣方召俱殉節。自金﹑衢陷﹐而全閩無一夫之拒矣。

王之出海也﹐石浦富平將軍張名振棄其地以舟師來扈﹔至舟山﹐黃斌卿不納。毛有倫扈王妃張氏及世子出海﹐爲叛將張國柱劫之北去。會永勝伯鄭彩至﹐奉王入閩﹔時唐王就擒﹐已終。

冬十月丁酉﹐王發舟山﹔十一月丙寅﹐次中左所﹝亦名鷺門﹞。鄭芝龍方降附﹐密令彩執王歸命﹔彩不可﹐乃匿王﹐以南夷貌類者服王冠服居舟中﹐謂守者曰「苟事急﹐則縊以示之」﹗芝龍子成功起兵海上﹐駐札中左所﹔意不欲奉王﹐僞稱明年爲隆武三年。於是﹐鄭彩奉王攺次長垣。

丁亥春正月﹐監國魯王在長垣。熊汝霖相﹔加張煌言右僉都禦史。

辛未﹐王禡牙誓師﹔提督楊耿﹑總兵鄭聯皆以兵來會。進鄭彩建國公﹑張名振定西侯﹑楊耿同安伯﹑鄭聯定遠伯﹑周瑞閩安伯﹑周鶴芝平彜伯﹑阮駿蕩湖伯。鶴芝復海口﹐以參謀林鑰舞﹑總兵趙牧爲守。時故尙書張肯堂募兵海上﹐貽書招之。前僉都禦史金衢巡撫劉中藻以眾來歸﹐授爲兵部尙書兼東閣大學士。

二月壬申朔﹐襲海澄﹐圍其城。明日﹐攻漳州﹐失利。又明日﹐大淸兵救海澄﹔退入於海。丙子﹐襲漳浦﹐以閩人洪有文爲令﹔夏四月復破﹐有文死之。

鄖西王復建寧﹐其裨將王祁復邵武。祁營山中﹐取民間几案數百張﹐每懸大綫香數百炷﹐黑夜順流環城而過。守者謂祁兵薄城﹐炮石大下﹔遲明﹐方知其僞﹐城中習之不疑。一日﹐祁突至﹐遂破。

五月﹐海口復失﹐林鑰舞﹑趙牧死之﹔周鶴芝退守火燒嶼。

六月﹐攻漳州﹐不利。錢肅樂來覲﹐王大喜﹐授兵部尙書。

秋七月﹐王親戎﹐次長垣。會鄭彩﹑周瑞﹑周鶴芝﹑阮駿之師攻福州﹐敗績。

八月丙戌﹐襲連江。

冬十月﹐長樂﹑永福﹑閩淸皆下﹐羅源知縣朱丕承﹑寧徳知縣錢楷皆以城來歸。以馬思理爲東閣大學士﹑林正亨戶部尙書﹑沈宸荃工部尙書﹐以劉沂春爲右副都禦史﹑吳鐘巒通政使﹑余揚左都禦史﹑林嵋吏科給事中﹑黃賓吏部考功司郎中。

大學士劉中藻起兵福安﹐攻福寧州﹔守將塗登華降。

辛未﹐鄧藩理陳世亨以一旅復安固﹔援兵不繼﹐被執不屈﹐死。吏部文選司員外郎林垐﹑兵部侍郎林汝翥自募鄕勇圍攻福淸﹔戰敗﹐偕死之。

戊子春正月﹐監國魯王在閩安鎭﹔楊耿﹑朱繼祚襲興化。分巡道彭遇颽﹐故南都禦史也﹐伺其守將出戰﹐乃登陴盡易明幟﹔守將不敢入﹐城遂下。

望後二日﹐鄭彩殺大學士熊汝霖及義興侯鄭遵謙。

二月﹐以錢肅樂爲東閣大學士﹔力辭﹐弗許。時鄭彩橫﹐專朝政﹐王亦不得顧問﹔逆節已著﹐諸鎭皆惡之。肅樂日中系艍王舟之次﹐票擬章奏封進後﹐卽解維別去。每入見﹐卽流涕不止﹔曰「朝衣拭淚﹐昔人所譏﹔而臣今不能禁」﹗王亦潸然。

江西金聲桓遣部將郭天才援閩﹔與巡撫佟國鼐有隙﹐遂以兵來歸。封爲忠勤伯。

自王入閩﹐先後克獲建寧﹑邵武﹑興化﹑福寧三府一州及漳浦﹑海澄﹑連江﹑長樂等二十七縣﹔溫﹑臺響應﹐軍聲頗振。至是﹐我大淸調兩廣﹑江﹑浙之兵三路進討﹐所得府縣破失迨盡﹐僅存寧徳﹑福安兩邑而已。興化郡城破﹐大學士朱繼祚﹑參政湯芬﹑給事中林嵋﹑知縣都廷諫俱自殺﹔永福﹑長樂間鄕宦士庶亦多殉義者。

夏六月戊戌﹐兵部尙書大學士錢肅樂卒。王聞﹐震悼輟朝﹔賜祭﹑予謚蔭。

冬十月﹐大學士馬思理卒。沈宸荃相﹐劉沂春副之。

己丑春正月﹐監國魯王次沙埕。

三月﹐寧徳破。

夏四月﹐福安破﹔兵部尙書大學士劉中藻衣冠坐堂上﹐爲文自祭﹐服金屑死。翰林院簡討兵科給事中錢肅範被執﹐不屈死。閩地悉平。

六月﹐定西侯張名振復健跳所﹐遣使迎王。

秋七月壬戌﹐王復入浙﹐次健跳﹔鄭彩棄王去。從王者﹐大學士沈宸荃﹑劉沂春﹑禮部尙書吳鐘巒﹑兵部尙書李向中﹑戶部侍郎孫延齡﹑左副都禦史黃宗羲﹑兵部職方司郎中朱養時﹑戶部主事林瑛及右僉都禦史張煌言等﹔每日朝於水殿。中山王后徐仁爵以扈從功﹐封定南伯。

壬午﹐大淸兵圍健跳﹔阮駿以樓船至﹐遂解去。封王朝先爲平西伯。朝先初同張國柱﹑王之仁出海﹐黃斌卿畱之部下﹐不以事任﹔朝先故土司﹐調徵塞上﹐累立戰功﹐不肯鬱鬱居閒。請徇海邊札奉化之鹿頭鎭﹐遂有眾數千。

八月壬辰﹐世子生。

九月丁酉﹐張名振﹑阮駿﹑王朝先合兵執殺黃斌卿。

冬十月己巳﹐奉王駐札舟山。太保沈宸荃以疾請罷﹐劉沂春還閩。以前吏部尙書張肯堂爲東閣大學士﹑朱永佑爲吏部侍郎﹑孫延齡爲戶部尙書﹑張煌言爲兵部左侍郎。

庚寅春正月﹐監國魯王在舟山。岐陽王后李錫祚﹑弟錫貢並以勇著﹐航海來朝﹔命佐阮駿軍守螺頭門。

秋九月﹐周瑞﹑周鶴芝樓船三百餘艘分屯溫之三盤﹐以爲犄角。

冬十月辛巳朔﹐日有食之。

辛卯春正月﹐監國魯王在舟山。

二月乙卯﹐張名振讎殺平西伯王朝先﹔時國事盡歸名振。滃人有欲納女於王者﹐張肯堂諫止之。

大淸兵會攻舟山﹐命降將張天祿出崇安分水關﹑馬進寶出臺州海門﹑陳錦總督全師出定海。禦史沈履祥督餉臺州﹐被執死。

秋七月﹐舟山聞警﹐定西侯張名振奉王駕航入海﹐親搗吳淞以牽制之﹔王命張肯堂以兵六千畱守舟山。

八月辛酉﹐大兵試舟海口﹐肯堂令阮駿邀擊之。駿以三舟突陣﹐奪樓船一﹑戰艦十餘﹔獲十一人﹐縱之還。丙寅﹐大霧彌漫﹐咫尺莫睹。頃之﹐大兵悉抵螺頭門﹐守陣者方覺。英義將軍蕩湖伯阮駿還師﹐遇之橫水洋﹐以火球擲敵舟。風反轉擊﹐駿面爛焉﹔岐陽李錫祚救之﹐亦被創。師熸力竭﹐同投水死。安洋將軍劉世勛﹑左都督張名揚統精兵五百﹑義勇數千背城奮戰﹐殺傷過當。

九月二日丙子﹐諸軍力竭﹐舟山城遂陷。世勛巷戰﹐叢箭死﹔岐陽李錫貢短兵巷戰﹐馬蹶被執﹐不屈死﹔名揚﹝卽名振弟﹞抱母範自焚死。太傅吏部尙書畱守大學士張肯堂闔門盡節。其門下士禮部主事中書蘇兆人先縊於廡﹐肯堂呼酒奠之﹐乃自冠帶南向坐﹔視其子婦女孫及四妾先死﹐始自縊。其下奴婢之從死者﹐又二十人。兵部尙書李向中被執﹐大帥呵曰「聘之不至﹐捕而至﹐何也」﹖對曰「向則辭官﹐今就戮爾」﹗卒不屈死。禮部尙書吳鐘巒入文廟抱孔子木主坐積薪上自焚死。吏部侍郎朱永佑執至﹐令薙發﹔曰「吾發可薙﹐何待今日」﹗洞剌其脇而死。通政使鄭遵謙﹑給事中董志寧﹑郎中朱養時﹑主事林瑛﹑江用楫﹑董元﹑李開國﹑顧珍﹑顧宗堯﹑王正﹑載仲明﹑參謀顧明楫﹑諸生林世英等俱死之。錦衣衛指揮王朝相護王妃陳氏﹑貴嬪張氏﹑義陽王妃杜氏投諸井﹐以巨石覆之﹐乃自刎﹔太監劉潮等從死者十有八人。事後﹐大兵相謂曰「我軍南下﹐所不易拔者江陰﹑涇縣﹐今舟山而三耳」。

明年壬辰春﹐兵部侍郎沈廷揚率舟師北出福山口﹔戰敗﹐被獲﹐不屈死。定西侯張名振﹑大學士沈宸荃﹑兵部左侍郎張煌言扈王再入閩﹐至中左所。

又明年癸巳春三月﹐王自去監國號。甲午﹐移居金門﹝其後事軼﹞。

「勘本」曰﹕維時王師南徵﹐所至奏捷。魯監國自甲午後遁迹海島者﹐又延九年而終。案昭討鄭成功初以唐之孤臣自居﹐軍最盛﹔而旣不肯奉王﹐諸藩畏之﹐亦莫敢助。獨張司馬煌言監富平將軍張名振一軍爲左右衛﹐且時時激發諸藩使之致貢﹔嘗曰「昭討始終爲唐﹐眞純臣也」﹗成功聞之﹐曰「侍郎始終爲魯﹐豈與吾異趣哉」﹗兩人所奉不同﹐而其交甚睦。監國初至鷺門﹐成功禮待頗恭﹐亦良有以也。司馬自平岡入衛﹐部下不滿三百人﹐積年往來海嶠﹐跋涉練兵﹐屢瀕於危。比後富平卒﹐遺言以所部授諸﹔於是﹐稍稍振作。甲午﹐以富平軍入長江﹑登金山﹐望陵遙祭﹔三軍慟哭﹐聲震江城。丙申﹐定南伯中山徐仁爵分兵攻崇沙戰敗﹐與郁離公子劉永錫同日死﹔師徒單弱﹐無響應者。司馬乃還軍天臺﹐復軍秦川。丁酉﹐大兵遷舟山之民。時王已自削其號﹐飄泊島澳間﹔嘗與滇中通問。洎至永明就俘﹑成功亦卒﹐閩南諸遺老猶欲再奉王爲監國﹐貽書司馬並故尙書盧若騰﹑成功子經謀復大舉﹔會以鄭經偸安自固﹐消息遂杳。康熙建元﹝壬寅﹞冬十一月﹐前監國魯王殂於臺。越二年﹝甲辰﹞秋九月﹐故明權兵部尙書兼翰林院侍講學士張煌言執送杭州﹐不屈飲刃死。

舟山之役﹐遺老幾盡﹔鄭氏子孫負隅抗命﹐自成一家。其心於明事者﹐惟張司馬一人也。備嘗險阻而死獨殿﹐實與魯監國脈絡終始耳。監國歿而明之餘气斬﹐司馬歿而明之孤忠絕。皇朝應運﹐恩及前王﹔我髙宗聖諭謂﹕「開創之初﹐兵威迅掃﹐不得不行抗命之誅。諸人瑣尾間關﹐有死無貳﹔人臣忠於所事﹐實爲無媿。卽書爲某王之某臣某﹐槪不必斥之爲僞」。猗歟﹗書法至公﹐允垂萬世。此紀略六卷﹐敬從欽定「通鑑輯略」爲則﹐旁及諸大家傳載﹐核實纂補。在南都﹑閩﹑粵三朝事迹較備﹐滲漏無多﹔惟監國一卷﹐溫氏原本簡陋﹐今謹詳爲考訂。凡所遺諸臣之有應予列傳者﹐並於「摭遺」補稿。

舊傳﹕魯王在金門日益窮蹙﹐鄭成功禮意寖衰。王不能平﹐將移居南澳﹔成功銜之﹐乃使人要於道而沈諸海。今以「臺海紀事」﹑「魯春秋」﹑「鮚埼亭集」各編依時考之﹐則此說弗信甚矣﹗由「甲午」下﹐王固浮沈海上﹐而未能實按歲居何所。故於「書後」補其闕文﹐於紀末則仍署爲「軼」。蓋句存溫氏之本恉云爾。

繹史紀略補

道光十年秋九月﹐「繹史」捭訂事畢﹐予抱書渡江詣軍門。越三日﹐軍門之客過予曰「皇朝振旅入關﹐上契天心﹑下蘇民困﹔堂堂整整﹐史冊備詳。而始﹐實因於吳三桂之奉書乞援耳。然三桂翻覆無恆及於自滅﹐在是史例不得載。惟桂王之死﹐實出其貪功希賞之舉﹔似宜於「粵紀」下附言以證明之」。乃袖出一冊曰「吳逆始末記」﹐蓋當時軍府從事者之日鈔也。因復略綜其說﹐作「紀略補」。

崇禎十七年春﹐流寇漸逼﹔給事中吳麟徵請調寧遠總兵官吳三桂兵入衛﹐帝意猶豫。三月﹐闖賊陷大同﹐京師戒嚴。乃封三桂爲平西伯﹐飛檄召之﹐遷延不卽發﹔及抵山海關﹐凶問至﹐遂止。

闖聞三桂據於關﹐執其父襄﹐令招以書﹔略曰「爾以君恩特簡﹐得專閫任。乃怯懦觀望﹐使西兵長驅。事機已去﹐天命難回。爾君已逝﹐爾父猶存。嗚呼﹐識時務者可以知所變計矣。及今早降﹐不失通侯之賞﹐猶全孝子之名」。賊並發銀四萬﹐遣僞將賫往犒之。三桂得書﹐卽令賊將入關代守﹐自率精銳赴燕京降。至灤州﹐聞愛姬陳圓爲賊帥劉宗敏所掠。時方食﹐抵幾於地﹐須髮奮張。具書答襄曰「父旣不能爲忠臣﹐兒亦不能爲孝子矣」﹗卽捲旆馳還山海﹐襲殺賊將﹐殲其眾。遣部將楊坤奉書乞師於我大淸﹐略曰「三桂以螡負之身﹐忝鎭山海﹔亦思堅守東陲﹐鞏固神京。不意流寇犯闕﹐姦黨開門﹔先帝不幸﹐九廟煨燼。今天人共憤﹐眾志已離﹐敗可立待。三桂受國厚恩﹐欲興師問罪﹔柰京東地小﹐兵力未集。特泣血求助﹐乞念亡國孤臣忠義之言﹐速選精兵。三桂自率所部﹐合兵以抵國門﹐滅流寇於宮庭﹔則我朝之所圖報﹐豈徒財帛而已哉」﹗時我睿親王綏輯中原﹐得書卽遣使報之﹔略云「聞明祟禎帝喪於流寇﹐不勝發指。故率仁義之師﹐沈舟破釜﹐誓不旋旌﹔期必滅賊﹐出民水火。今伯遣人致書﹐深爲喜悅。若率眾來歸﹐必封以舊土﹐晉爲藩王﹔國讎可報﹐身家可保也」。三桂乃傳檄遠近云「闖賊李自成以幺魔小醜蕩穢神京﹐日色無光﹐妖氛吐焰﹔弒我帝後﹑刑我縉紳﹑戮僇我士民﹑掠我財物。二祖﹑列宗之怨恫﹐天壽淒風﹔元勛﹑懿戚之誅鉏﹐鬼門泣血」﹗又云「周命未攺﹐漢徳可思。誠志所孚﹐順能克逆。義兵所向﹐一以當千」。闖賊聞之大怒﹐執吳襄隨行﹐親帥賊眾十餘萬東攻山海關。三桂懼﹐請我朝速進兵。

四月﹐大兵至沙河﹐敗賊將唐通於一片石﹝通爲明總兵官﹐守居庸﹔以關降賊者﹞。賊復部勒其眾﹐北距山﹑南抵海﹐爲長陣以待。睿親王命三桂兵皆系白布爲識﹐衝其中堅﹔賊不能支﹐追至永平。賊恨甚﹐殺吳襄懸首於竿﹐走還京師。大兵至﹐於四月晦日﹐闖焚宮殿﹐挾太子﹑二王西走。三桂追及於定州淸水河﹐斬其僞帥谷可成。賊奔眞定﹐三桂合遼東兵擊之。賊以屢敗而忿﹐乃勒精騎依山爲陣﹐大呼曰「今日親決死鬥﹐不求人助﹐乃爲豪傑耳」﹗於是縱兵大戰。狂風東來﹐捲沙蔽日﹐賊營旌旗俱折。賊恐﹐急收兵﹔三桂射之中肩﹐狼狽由故關遁去。時睿親王攝政﹐賜三桂玉帶﹑蟒服﹑鞍馬﹑弓矢等物﹐晉爵平西王。

南都福王立﹐聞三桂乞師破賊﹐遙封爲薊國公。八月﹐遣使臣左懋第﹑陳洪範`賫銀幣入朝致謝﹐並詣三桂營致福王意。三桂謝曰「時勢至此﹐夫復何言﹗惟有閉門束甲﹐以俟後命耳」﹗所賜俱辭不受。

明年﹐南都亡﹐閩中唐王立。時秦﹑晉﹑楚﹑豫﹑吳越之地﹐俱入版圖﹐三桂鎭錦州。又明年﹐汀州亡﹐粵中桂王立。自湖以南﹐川﹑廣﹑滇﹑黔皆爲明守﹔乃移駐漢中。

順治九年﹐桂王走安隆。十四年﹐三桂晉平西大將軍﹐同都統莫爾根由四川定黔﹑滇。十五年﹐自重慶進兵破遵義之三坡﹐下貴陽﹐大兵畢集於平越之楊老堡。三桂兵至七星關﹐白文選分軍守險﹐不得前﹔三桂乃從水西間道取烏撒﹐襲其後﹐守兵驚遁。是冬﹐三路兵會於雲南﹐桂王君臣奔永昌﹐旋奔騰越。明年﹐克永昌﹐引大兵渡潞江。先﹐李定國設伏磨盤嶺﹝卽髙梨貢山﹞﹐爲首尾橫擊計﹔爲降人泄其謀﹐三桂分精甲先蹂之。大兵繼至﹐短兵相接戰山上﹔自卯至午﹐屍委山谷皆滿。定國不能支﹐軍潰。桂王亡入緬﹐滇地悉平。

十七年﹐朝命吳三桂以平西王爲總管﹐鎭雲南。三桂裨將楊坤爲之謀﹐請效黔國公世守滇中爲子孫計﹐必入緬擒王以獻乃可。三桂深然之﹔卽具疏請兵云「滇南負固有年﹐一朝戡定。獨由榔在緬﹐李定國﹑白文選等分駐三宣﹑六慰﹑孟艮一帶﹐借由榔以鼓惑眾心。窺我邊防﹐則患在門戶﹔號召諸蠻﹐則患在肘腋﹔投誠生心﹐則患在腠理。請大舉入緬」﹗冬十二月﹐大兵臨緬江﹝卽大金沙江﹞。緬人恐﹐送桂王並其眷屬於軍前。三桂使人環守之。王南面坐﹐三桂入見﹐北向長揖。王問爲誰﹖三桂噤不敢對。再問之﹐不覺膝之屈也。問之數回﹐始稱名以對。王切責良久﹐已而嘆曰「今亦已矣﹗我本北人﹐欲見十二陵而死﹔汝能任此事乎」﹖對曰「能」。王乃麾之去。三桂伏地不能起﹐左右掖之出。自是不敢復見。越日﹐擁王還滇。康熙元年四月﹐三桂令人以帛縊殺王﹐槁葬雲南城外。嗣奉朝命﹕「貴州一切文武官員兵民事務﹐照雲南例﹐蓍平西王管理」﹔又令文武官聽自選用。是時也﹐明之根蘗已盡﹔李定國已死﹑白文選已降﹐髙枕無與復爲難者。爵晉親王﹐子尙公主。據有滇﹑黔數千里之地﹐爪牙腹心布列要害﹐自以爲西南一隅眞子孫萬世之業﹐而不軌之迹漸彰矣。

古髙陽氏曰﹕案順治十年八月﹐以太宗十四女和碩公主下嫁三桂子應熊。夫三桂世受明恩﹐一旦國破君亡﹐而托於父命﹐卽伏首降賊。旣以妖淫艷嬖詭語復讎﹐始效秦庭之哭。關門再戰﹐致其父殞首賊中而不卹一顧。負國忘親﹐厥罪已不容擢發數矣。洎至永明之竄入緬甸也﹐我國家已度外置之。而三桂惑於營窟之謀﹐乃爲此斷艸除根之舉﹔爲人臣者而忍出於此﹗矧旣宣力興朝﹐分茅胙土﹔特恩異數﹐天地同深。顧以衰朽餘年而妄希非分﹐稱兵構逆﹐自斬其宗﹔又安知非天誘其衷﹐以爲明室諸孫之報乎﹗

●南疆繹史勘本卷七

霅川溫氏原本

古髙陽氏勘定

目錄

列傳一

史可法﹝上﹞

右督輔列傳第一。

○「傳」云「不有君子﹐其能國乎」﹖南渡之初﹐所恃者﹐史閣部一人而已。其餘安守故常﹐不達時務﹐自謂淸流。而小人鴟張滿朝﹐相與排詆﹐樹寇門庭﹔彊臣悍將﹐因之擁兵安坐﹐遙制朝命。閣部奔走撫輯﹐內攘不給﹐何暇計疆場以外乎﹗迨夫左鎭稱兵﹐藩籬盡撤﹐王師長驅而入﹐所向投戈﹔烽鏑未及乎國門﹐君相已棄其社稷而遁。此卽睢陽堅禦﹐何補敗亡﹔況乎以一隅當百萬之眾哉﹗攬後之應廷吉論﹐亦足以明天命之不祚矣。𨿽有忠貞﹐豈能回天﹖悲夫﹗余所以讀閣部之疏而慘乎有餘慟焉爾。

◎案傳中事迹﹑奏議﹐多所簡略﹐於「我朝聞金陵自立﹐遣使貽書」之下﹐但云引「春秋」「不討賊﹐新君不得書卽位」之義﹐將移師相問。原本僅載督輔一書﹐亦舛缺不完全﹔傳語義多勿貫注。夫睿親王書﹐爲南渡之初一大關鍵也。今從「史稿」﹑「東華錄」諸編詳校並列。督輔答書向存內閣﹐幹隆間奉命檢出裝潢﹔禦制弁文﹐有「卽以可法比諸文天祥﹐亦無不可」之譽。忠賢遺澤垂二百年來﹐上邀宸鑑﹐弆重若斯﹔具徵昭代右文﹐首崇名節﹐可弗與四海之內﹑千載之下共廣見聞乎﹗勘補匯錄﹐庶稱合璧。

列傳一

史可法﹝上﹞

。史可法﹝上﹞

史可法字憲之﹐號道鄰﹐順天大興人。其先以開國公﹐世爲錦衣百戶。祖應元﹐舉人﹐官黃平知州﹐有惠政﹔語其子從質曰「我家必昌」。從質妻尹氏旣娠﹐夢文天祥入其捨﹐生可法。事親以孝。舉崇禎元年戊辰進士﹐兼有文武材。

初授西安府推官。平劇盜﹐能聲大著。遷戶部主事﹐歷員外郎郎中。八年﹐遷右參議﹐分守池州﹑太平。總理侍郎盧象升大舉討賊﹐攺可法副使﹔分巡安慶﹑池州﹐監江北軍。楚寇南下攻潁﹑壽﹐犯皇陵﹐可法所部不及千人﹐日馳數十里。後賊大至﹐分掠宿松﹑太湖﹑潛山﹑桐城﹐將犯安慶﹔可法輒發兵襲擊。復會同參將潘可大﹑左良玉﹑總兵牟文綬﹑劉良佐等連營堵剿﹐累有斬獲。賊去則下馬坐積屍上﹐計賊出沒及身所歷州邑﹑被陷長吏逃死狀﹐艸奏以聞﹔授軍吏去﹐復上馬馳行。且戰且撫﹐賊乃不敢逼。

十年﹐廷議安慶急宜設重臣爲鎭﹐卽擢可法右僉都禦史﹐巡撫安慶﹑廬州﹑太平﹑池州四府及河南之光山﹑固始﹑羅田﹑湖廣之蘄州﹑廣濟﹑黃梅﹑江西之徳化﹑湖口諸縣﹐提督軍務。十二年﹐丁外艱歸。

十四年﹐起戶部右侍郎兼右僉都禦史﹔代朱大典總督漕運﹐巡撫鳳陽﹑淮安諸軍。揚州漕挽歲致愆期﹐缺額幾百萬﹔可法卽劾罷督糧道三人﹑增設漕儲道一人﹐大浚南河﹐愼選運官﹐盡剔諸蠹獘。吏部尙書李日宣等言可法文武才﹐漕事方亟﹐治理有效﹔宜俟報竣召用。蓋時有易可法爲鳳陽總督之議也﹝事備「明史」﹞。可法感上知﹐每自奮勵。其治軍也﹐身雜行伍間﹐與同勞苦。士不飽﹐不先食﹔不授衣﹐不先禦。故將士皆感激﹐戰輒有功。旣乃開屯田﹑招流亡﹑繕城郭﹑訪賢豪而咨以軍政﹐江淮南北屹然稱一重鎭。天子嘉其能﹐凡所奏﹐悉報可。已而﹐賊又連破荊襄﹑承天﹐分兵南犯﹐蔓延河南﹑山東﹐軍書旁午。可法卽屯師淮岸﹐賊眾望見旗幟輒遁去。尋欲召爲兵部尙書﹔檢討汪偉曰「有可法淮揚以安﹑無可法江南必危﹐且畱之以系東南望」。

十六年﹐乃拜南京兵部尙書﹐參贊機務。可法入南都﹐武備久弛﹐卽奏行更新八事。京營之有籍無兵者盡按去之﹐營中憚其威名不敢動。

十七年四月朔﹐知賊犯宮闕﹐大會羣僚誓師勤王。檄諸鎭兵並進﹐身卽渡江抵浦口。及聞北都陷﹑莊烈帝崩﹐可法北向慟哭﹐以首觸柱﹐血流至踵。遂發喪﹐提兵欲長驅決戰。羣僚諸將皆曰「社稷無主﹐盍先擇君以定南都」﹖是時潞王已過江﹐泊舟無錫。初議所立﹐謂以親則桂而遠﹐以賢則潞而近﹐而不知福王已在淮上也。諸大臣之在南京者﹐都禦史張愼言﹑侍郎呂大器﹑詹事姜曰廣等言「福王有七不可立﹐惟潞王賢明可定大計」﹔移牒可法。鳳陽總督馬士英先迎款於福王﹐欲挾之以居擁戴功﹔亦書咨可法﹐言以倫﹑以序無如福王。可法卽答以「七不可」之說﹐而身還南京。諸大臣議未定﹐士英已內結操江誠意伯劉孔昭﹐外約靖南伯黃得功﹑總兵官髙傑﹑劉澤淸﹑劉良佐等發兵擁福王至儀徵﹔可法不得已﹐乃與諸大臣具啟往迎。

五月朔﹐王謁孝陵奉先殿畢﹐出居內守備府﹐羣臣入朝。可法卽陳戰守大計﹐謂當素服郊次﹐發師討罪﹐示天下以必報讎之義。王唯唯不能答一語﹔可法退﹐憂形於色。明日再朝﹐愼言以國虛無人﹐可遂卽大位。可法曰「太子存亡未卜﹐倘南來若何」﹖孔昭言「今日旣定﹐誰敢復更」﹗可法曰「稍緩數日亦無害」。初三日﹐王監國。廷推閣臣﹐眾舉可法及弘圖﹑曰廣三人﹔孔昭攘臂欲並列。可法曰「本朝無勛臣入閣例」。孔昭勃然云「卽我不可﹐馬士英何不可」﹗乃並推士英。又議起廢﹐共推鄭三俊﹑劉宗周﹑徐石麒﹔孔昭特舉阮大鋮。可法曰「此先帝欽定「逆案」﹐毋庸議」。越二日﹐拜可法禮部尙書兼東閣大學士﹐與弘圖﹑士英並﹔仍命可法掌兵部事﹑士英仍督鳳陽。而王以士英有建立功﹐將專倚之。可法寓書士英曰「寇深矣﹐黃﹑髙﹑二劉之眾未盡爲國用﹐當更立重臣開府鎭之。今日之事﹐非可法與公誰任之者」﹗因卽合疏言「守江南﹐必於江北當酌地利設四藩﹐以淮﹑揚﹑泗﹑廬自守﹐以徐﹑鳳﹑池﹑六爲進攻之途。兵馬錢糧皆聽鎭臣自取給於有司﹐勿復爲徵輸調度之擾。四藩一轄淮揚﹑一轄徐泗﹑一轄鳳壽﹑一轄滁和﹐卽以得功﹑傑﹑澤淸﹑良佐爲之。更立督師於揚州﹐節制諸鎭。如此﹐則諸鎭各衛其地無不致力﹐而受成於督師﹔機不遙度﹑事不中制﹐士气奮而民心定﹐江南庶幾可保矣」。從之。又請定京營兵制﹐分設營將如北京事﹐簡精壯﹑募義勇以實之﹔及侍衛與錦衣﹑鑾儀諸司所隸軍役﹐當多事之日﹐俱宜入伍操練﹐毋坐耗錢糧。至錦衣鎭撫司官不必備﹐亦所以杜告密﹑節繁費﹑收人心﹐於新政有裨者也。

十五日﹐王卽位。詔立四藩如可法議。當是時﹐士英旦夕冀入相﹐而廷臣皆欲士英督師。士英旣聞仍督鳳陽之命﹐大怒﹔密以可法「七不可」書陳於王﹐而擁兵請入覲﹐拜疏卽馳。及至﹐謂可法曰「我馭軍寬﹐頗擾於民﹔公威名著淮上﹐軍士皆憚服。公誠能經營於外而我居於中﹐帥以聽命﹐當無不濟者」﹗可法以士英之入﹐勢不兩立﹔乃曰「居者守﹑行者禦﹐莫能偏廢。旣受事﹐敢辭難乎」﹗遂請行。京師士民嘩曰「何乃奪我史公」﹗大學士陳方策﹑諸生盧經才等上疏言「淮揚門戶也﹐京師堂奧也。門戶有人而堂奧無人可乎」﹖勿聽。翌日﹐可法陛辭。加太子太保﹑兵部尙書﹑武英殿大學士﹐百官郊餞以行。可法去﹐士英卽以是日入直﹐遂無所忌憚。旋進得功爲侯﹐傑﹑澤淸﹑良佐皆封伯。自是﹐四鎭各擁重兵﹐愈尊貴自恣﹐漸不可制矣。

及愼言薦吳甡於朝﹐劉孔昭言其不可﹐露章劾愼言。廷臣言「孔昭武臣﹐不宜與銓選事」。士英陰嗾孔昭左右袒﹐聯袂相結。可法嘆曰「黨禍起矣」﹗上疏力言「甡無罪﹐可飭文武臣虛衷用事」。報聞。尋詔可法祭告鳳陵﹑泗陵。事畢﹐因上言曰「臣伏見二陵松楸如故﹐佳气鬱鬱﹐知萬年靈祚之方未艾也。惟是北顧神州﹐山河頓異﹐感痛塡膺不能已已。連歲鳳﹑泗之間災異疊見﹐天鼓一日數鳴﹐地且三震﹐以致今春罹玆大禍。先帝躬神明之質﹐敬天法祖﹑勤政愛民﹐一十七年如一日﹔尙不免身殉社稷﹐抱恨千古﹗天命之難堪而地靈之不足恃﹐可見於此。陛下踐祚之始﹐祗謁孝陵哭泣盡哀﹐道路感動。若使躬謁二陵﹐親見鳳﹑泗境中萬井悲風﹑千里赤地﹐蒿萊極目﹐雞犬無聲﹔湯沐遺黎﹐死亡殆盡﹕其嗚咽悲憤又不知何如也﹗伏願陛下堅此一心﹐愼終如始﹔察天人相與之故﹐考祖宗靈爽之依。處深宮廣廈﹐則思東北諸陵魂魄之未安﹔享玉食大庖﹐則思東北諸陵麥飯之無展﹔膺圖受籙﹐則念先帝之臨淵集木何以忽遘危亡﹖早朝宴罷﹐則念先帝之克勤克儉何以卒隳大業﹖戰兢惕勵﹐無敢刻忘﹐則二祖列宗在天之靈必爲請命上帝﹐默相陛下光復中興。若晏處東南不思遠略﹐濫恩施﹑開告密﹐賢姦無辧﹑威斷不靈﹐老成激而投簪﹑豪傑因之裹足。竊恐祖宗怨痛﹐天命潛移﹐東南一隅猶未可晏然自保也」。王嘉答之。

是月﹐吳三桂從我大淸乞師入北京破賊。六月﹐賊遁而西。其山東﹑河南諸郡縣﹐多據城自保﹐結寨聚義﹐殺賊所置僞官以望王師。可法請速遣使北行﹐頒發「監國」﹑「登極」二詔撫慰之﹔使中原知南國之有君﹐則人心忻向而大業可定。疏入﹐報可。

時四鎭不卽守所分地﹐暴橫江北﹐皆欲駐揚州﹔以兵爭揚州﹐民攖城弗納。傑先至﹐縱軍大掠城外﹐死者無算﹐民益怨惡。進士鄭元勛素有才望﹐欲爲之解﹔眾疑其私於傑﹐競起擊殺之。知府馬鳴錄﹑推官湯來賀堅守月餘﹐傑攻之日急。澤淸又大掠淮上﹔良佐以臨淮人不納其兵﹐亦攻圍之。諸邑民爭詣闕言狀﹔詔可法往解﹐使各歸鎭。可法以次往﹐得功﹑良佐﹑澤淸皆聽命﹔乃詣傑﹐傑素憚可法﹐具櫜鞬迎謁。升帳之日﹐灑然變色易容﹔可法知其軍可用﹐欲以誠感之。裨校以下﹐無不召見撫慰﹔因責傑曰「將軍之所以貴顯者﹐以有君命也。如不奉詔而妄冀非屬之地﹐則諸軍與揚州之民皆得彎弓而射將軍﹐將軍又何辭以對」﹖傑色沮﹐默然者久之。然漫視爲易與﹐止可法宿軍中﹔易所隸卒﹐而更遣部下百人給事左右﹐所移文檄必取視乃行。可法一以坦懷待之﹐勉眾以大義﹔皆感泣﹐傳語曰「史相公﹐我主也」﹗傑懼可法得軍心﹐而又深服其誠﹐乃謹事請受命。可法乃集揚州民曲諭之﹔卽爲具疏以瓜洲城屯傑眾。可法遂畱揚州﹐開府治事。設禮賢館﹐招徠天下智謀之士及稍通天文並陰符﹑遁甲諸術者﹐皆廩餼之﹐以監紀推官應廷吉主其事。復募士﹐得勝鎧甲者百餘人。上疏請行保舉之法﹐以補危疆守﹑令﹔許之。旋詔可法﹕諭四鎭厲兵秣馬駐防河淮﹐刻日進師。當可法出﹐士英未敢卽背﹔屢疏請餉﹐士英命戶部百方應之﹐按期分給﹐諸鎭益和。

秋七月﹐大學士弘圖乞休﹐請召可法還京﹔報聞。時我大淸兵收附山東﹐且聞南都新立﹐攝政睿親王遣官賫書可法曰「予向在沈陽﹐卽知燕京物望﹐咸推司馬。及入關破賊﹐與都人士相接﹐識介弟於淸班﹔曾托其手勒平安﹐權致衷緒﹐未審何時得達鈞覽﹗比聞道路紛紛﹐多謂金陵有自立者。夫君父之讎﹐不共戴天﹔「春秋」之義﹕「有賊未討﹐則故君不得書葬﹑新君不得書卽位」﹐所以防亂賊﹐法至嚴也。闖賊李自成稱兵犯闕﹐手毒君親﹐中國臣民不聞加遺一矢﹔平西王吳三桂介東陲﹐獨效包胥之哭。朝廷感其忠義﹐念累世之宿好﹑棄近日之小嫌﹐爰整貔貅﹐驅除狗鼠。入京之日﹐首崇懷宗帝後謚號﹐卜葬山陵﹐悉如典禮﹔親郡王將軍以下一仍故封﹐不加攺削﹔勛戚文武諸臣咸在朝列﹐恩禮有加﹔耕市不驚﹐秋毫無擾。方擬秋髙气爽﹐遣將西徵﹔傳檄江南﹐聯兵河朔。陳師鞠旅﹐戮力同心﹐報乃君國之讎﹐彰我朝廷之徳。豈意南州諸君子苟安旦夕﹐弗審事機﹔聊慕虛名﹐頓忘實害﹕予甚惑之﹗國家之撫定燕都﹐乃得之於闖賊﹐非取之於明朝也。賊毀明朝之廟主﹐辱及先人﹔我國家不憚徵繕之勞﹐悉索敝賦代爲雪恥。孝子仁人﹐當如何感恩圖報﹗玆乃乘逆賊稽誅﹐王師暫息﹐遂欲雄據江南﹐坐享漁人之利。揆諸情理﹐豈可謂平﹗將以爲天塹不能飛渡﹐投鞭不足斷流耶﹖夫闖賊但爲明朝祟耳﹐未嘗得罪於我國家也﹔徒以薄海同讎﹐特伸大義。今若擁號稱尊﹐便是天有二日﹐儼爲勁敵。予將簡西行之銳卒﹐轉旝東徵。且擬釋彼重誅﹐命爲前導。夫以中華全力受困潢池﹐而欲以江左一隅兼支大國﹐勝負之數﹐無待蓍龜矣。予聞君子之愛人也以徳﹐細人以姑息。諸君子果識時知命﹐篤念故主﹑厚愛賢王﹐宜勸令削號歸藩﹐永綏福祿﹔朝廷當待以虞賓﹐統承禮物﹐帶礪山河﹐位在諸王侯上﹐庶不負朝廷伸義討賊﹑興滅繼絕之初心。至南州羣彥翩然來儀﹐則爾公﹑爾侯﹐列爵分土﹐有平西之典例﹔惟執事實圖利之。挽近士大夫好髙樹名義而不顧國家之急﹐每有大事﹐輒同築捨﹔昔宋人議論未定﹐兵已渡河﹐可爲殷鑑。先生領袖名流﹐主持至計﹔必能深惟終始﹐寧忍隨俗浮沈﹖取捨從違﹐應早審定﹗兵行在卽﹐可西可東﹔南國安危﹐此一舉。願諸君子同以討賊爲心﹐毋貪一時瞬息之榮﹐而重故國無窮之禍﹐爲亂臣賊子所笑﹗予實有厚望焉。「記」有之﹕「惟善人能受盡言」﹔敬布腹心﹐佇聞明教。江天在望﹐延跂爲勞。書不宣意」。可法表上其書﹐勸王爲自彊計。卽自具答書曰「南中向接好音﹐法隨遣使問訊吳大將軍﹐未敢遽通左右﹔非委隆儀於艸莽也﹐誠以大夫無私交﹐「春秋」之義。今倥傯之際﹐忽捧琬瑊之章﹐眞不啻從天而降也。循讀再三﹐殷殷致意﹔若以逆賊尙稽天討﹐煩貴國憂﹐法且感且愧。懼左右不察﹐謂南中臣民偸安江左﹐竟忘君父之怨﹔敬爲貴國一詳陳之。我大行皇帝敬天法祖﹑勤政愛民﹐眞堯舜之主也。以庸臣誤國﹐致有三月十九日之事。法待罪南樞﹐救援無及。師次淮上﹐凶問遂來﹔地坼天崩﹐山枯海泣。嗟乎﹐人孰無君﹗𨿽肆法於市朝以爲泄泄者之戒﹐亦奚足謝先皇帝於地下哉﹗爾時南中臣民﹐哀慟如喪考妣﹔無不拊膺切齒﹐欲悉東南之甲﹐立翦凶仇。而二﹑三老臣﹐謂國破君亡﹐宗社爲重﹔相與迎立今上﹐以系中外之心。今上非他﹐神宗之孫﹑光宗猶子﹐而大行皇帝之兄也﹔名正言順﹐天與人歸。五月朔日駕臨南都﹐萬姓夾道歡呼﹐聲聞數里。羣臣勸進﹐今上悲不自勝﹔讓再讓三﹐僅允監國。迨臣民伏闕屢請﹐始以十五日正位南都。從前鳳集河淸﹐瑞應非一。卽告廟之日﹐紫雲如蓋﹐祝文升霄﹔萬目共瞻﹐欣傳盛事。大江湧出柟梓數十萬章﹐助修宮殿﹔豈非天意也哉﹖越數日﹐遂命法視師江北﹐刻日西徵。忽傳我大將軍吳三桂借兵貴國破走逆成﹐爲我先皇帝後發喪成禮﹔掃淸宮闕﹐撫輯羣黎。且罷薙發之令﹐示不忘本朝。此等舉動﹐振古鑠今。凡爲大明臣子﹐無不長跽北向﹐頂禮加額﹐豈但如明諭所云感恩圖報已乎﹗謹於八月薄治筐篚﹐遣使犒師﹔兼欲請命鴻裁﹐連兵西討。是以王師旣發﹐復次江淮。乃辱明誨引「春秋」大義來相詰責﹐善哉言乎﹗然此文爲列國君薨﹐世子應立﹐有賊未討﹐不忍死其君者立說耳。若夫天下共主身殉社稷﹑靑宮皇子慘變非常﹐而猶拘牽不卽位之文﹑坐昧大一統之義﹐中原鼎沸﹐倉卒出師﹐將何以維系人心﹑號召忠義﹖紫陽「綱目」﹐踵事「春秋」。其間特書﹐如莽移漢鼎﹐光武中興﹔丕廢山陽﹐昭烈踐祚﹔懷﹑湣亡國﹐晉元嗣基﹔徽﹑欽蒙塵﹐宋髙纘統﹕是皆於國讎未翦之日﹐亟正位號﹐「綱目」未嘗斥爲自立﹐率以正統予之。甚至如元宗幸蜀﹐太子卽位靈武﹔議者庇之﹐亦未嘗不許以行權﹐幸其光復舊物也。本朝傳世十六﹐正統相承﹐自治冠帶之族﹐繼絕存亡﹐仁恩遐被。貴國昔在先朝﹐夙膺封號﹐載在盟府。後以小人構釁﹐致啟兵端﹔先帝深痛疾之﹐旋加誅戮﹕此殿下之所知也。今痛心本朝之難﹐驅除亂逆﹐可謂大義復著於「春秋」矣。昔契丹和宋﹐止歲輸以金繒﹔回紇助唐﹐原不利其地土。況貴國篤念世好﹐兵以義動﹔萬代瞻仰﹐在此一舉。若乃乘我蒙難﹐棄好崇讎﹔規此幅■﹝巾員﹞﹐爲徳不卒﹕是以義始而以利終﹐爲賊人所竊笑也﹐貴國又豈其然﹗往者﹐先帝軫念潢池﹐不忍盡戮﹐剿撫互用﹐貽誤至今。今上天縱英武﹐刻刻以復仇爲念。廟堂之上﹐和衷體國。介冑之士﹐飲泣枕戈﹔忠義民兵﹐願爲國死。竊以天亡逆闖﹐當不越於斯時矣。語曰「樹徳務滋﹐除惡務盡」。今逆賊未服天誅﹐諜知捲土西秦﹐方圖報復。此不獨本朝不共戴天之恨﹐抑亦貴國除惡未盡之憂。伏乞堅同仇之誼﹑全始終之徳﹐合師進討﹐問罪秦中﹔共梟逆賊之頭﹐以泄敷天之憤﹕則貴國義問照耀千秋﹐本朝圖報惟力是視。從此兩國世通盟好﹐傳之無窮﹐不亦休乎﹖至於牛耳之盟﹐本朝使臣久已在道﹐不日抵燕奉盤盂從事矣。法北望陵廟﹐無涕可揮﹔身蹈大戮﹐罪應萬死。所以不卽從先帝於地下者﹐實爲社稷之故。傳曰「竭股肱之力﹐繼之以忠貞」。法處今日﹐鞠躬致命﹐克盡臣節而已。卽日獎帥三軍長驅渡河﹐以窮狐鼠之窟﹐光復神州﹐以報今上及大行皇帝之恩。貴國卽有他命﹐弗敢與聞。惟殿下實昭鑑之﹗弘光甲申九月十五日」。

「勘本」曰﹕案「東華錄」稱﹕「史公答書﹐「實錄」不載。其原書尙存內閣﹐用紅帖寫﹐皮面一詹字﹐蓋印文曰「督師輔臣之印」。首列銜款云「大明國督師兵部尙書兼東閣大學士史某頓首﹐謹啟大淸國攝政王殿下」。每頁作四行寫﹐並擡頭共二十字」。

●南疆繹史勘本卷八

霅川溫氏原本

古髙陽氏勘定

目錄

列傳二

史可法﹝下﹞﹝應廷吉﹑盧渭等附﹞

右督輔列傳第二。

◎督輔開府維揚﹐志切中原﹐不辭勞瘁。無如權姦執國命﹑彊帥專閫威﹐嗣主昏庸﹐荒耽於嬉﹔諫則不行﹐言則不聽。茫茫宇宙﹐無計可施。遂爾收羅豪傑﹐激勸吏民﹔盡所血誠﹐早矢「一死而後已」之志﹐以殉於國。其同守諸君幕下客及揚之士庶具有天良者﹐感其忠藎﹐亦惟有一死以殉於公。總之﹐南都之亡﹐亡於左兵之內犯也。得如督輔議﹐則左亂自翦﹔防軍弗撤﹐淮泗無波。維揚存而長城可倚﹐南都之胤祀或可一綫苟延也。吁﹗天而旣厭周徳已﹐督輔其能與馬﹑阮爭乎﹖

列傳二

史可法﹝下﹞﹝應廷吉﹑盧渭等附﹞

。史可法﹝下﹞

是時﹐可法銳意進取﹐出巡淮上。閱澤淸﹑良佐軍﹐徒虛誇不足用﹔惟髙傑所統四萬人皆山陜勁卒﹐欲使爲前鋒。乃與傑往復論事﹐多所獎借推重之﹐讓揚州己府以處其妻子。傑大喜﹐刻期進取開﹑歸。可法亟請餉於朝﹐而大鋮爲士英計﹐以鎭將與可法協爲不利己﹐尢畏傑彊﹔陰欲裁抑之﹐且使可法不見信於四鎭也。於是﹐四鎭缺餉則號可法﹔可法以聞﹐士英益靳之不發﹐翻數詔趣出師。可法舉示四鎭﹔皆曰「不能給我餉而責我戰乎」﹗由是坐困。

亡何﹐士英力排眾議﹐遷大鋮兵部尙書﹐使握兵政。羣臣交章論劾﹐疏數十上﹐俱不報﹔姜曰廣﹑髙弘圖﹑徐石麒﹑劉宗周等以次去位。可法乃上言「近來人才日耗﹐仕路日淆﹔由名心勝而實業不修﹐議論多而成功絕少。遇淸卿臺省﹐則曰謀猷經濟非其人不可﹔遇錢榖之任﹐則曰此危地何爲困我輩。此推彼卸﹐姑付庸人﹔倏用倏更﹐有同兒戲。卽偶出特簡﹐亦必百計求全﹐非托病﹑則棄官﹐曾無爲國家實心任事者﹔以致敗壞至此。今事勢更非昔比﹐必專主討成復讎﹐捨籌兵籌餉無議論﹐捨治兵﹑治餉無人才。有摭拾浮淡﹑巧營華要者﹐罰無赦。停不急官﹑罷不急務﹐俾大小臣工並力恢復﹕則中興之業可成」﹗王僅優獎之而不能行。又言「欲用大鋮者以才﹐爭大鋮者以「逆案」也。大鋮卽可用﹐何必罪爭者﹔卽不可用﹐當采羣議。何至以一人壞天下大計乎」﹖不聽。

初﹐可法虞傑跋扈﹐故移得功軍於儀徵防之。九月朔﹐傑構兵土橋﹐得功幾危﹐賴可法調劑始解。是月﹐徇閱得功士馬﹐將赴河南﹔朝諭以北使方行議款﹐兵不宜繼進﹐遂止。

前北都降賊諸臣﹐以賊敗南還。可法言「諸臣原籍北土者﹐宜令投呈吏﹑兵二部注名錄用﹔否則﹐絕其南歸之心」。又言「北都之變﹐凡屬臣子皆有罪。若在北者始應從死﹐豈在南者獨非人臣。卽臣可法謬典南樞﹑臣士英叨任鳳督﹐未能悉東南兵甲疾趨北援﹔鎭臣澤淸﹑傑以兵力不支﹐折而南走﹕是首應重論者﹐臣等罪也。乃因聖明繼統﹐鈇鉞未加﹐且恩榮疊被﹔而獨於在北諸臣毛舉而槪繩之﹐豈散秩間曹責反重於南樞﹑鳳督乎﹗宜摘罪狀顯著者﹐重懲示儆。若僞命未污﹑身被刑辱﹐皆當姑置不問﹔其逃避北方﹑徘徊後至者﹐許戴罪討賊﹐赴臣軍前效用」。廷議並從之。

尋赴淸江浦﹐遣官屯田開封﹐爲經略中原計。諸鎭各分汛地擇便利者﹔其王家營而北至宿遷最衝要﹐諸鎭不敢任﹐可法自任之﹐令幕下文武築壘緣河南岸。

十一月四日﹐舟次鶴鎭。諜報我大淸兵入海州﹐破宿遷﹔卽遣總兵劉肇基往援﹐大兵引還。無何﹐圍邳州﹐肇基復援﹐相持半月而解。山東鎭將邱磊將航海降﹐誅之。先﹐可法檄諸鎭出兵﹐髙傑首奉命渡泗水﹐遣所部王之綱前驅薄睢陽。可法因亦移營進次河上﹐建大纛南岸戒師。而大鋮方引其黨布列朝端﹐朝政大亂。凡可法所奏請﹐輒多中格﹔期所請鎧仗芻糧﹐皆不至。可法復上疏曰「自三月以來﹐陵廟荒蕪﹐山河鼎沸。逆賊鼠竄﹐一矢未加﹔備員督師﹐死不塞責。昔晉之東也﹐其君臣日圖中原﹐而僅保江左﹔宋之南也﹐其君臣盡力楚﹑蜀﹐而僅保臨安。蓋偏安者恢復之卻步﹔未有意在偏安而遽能自立者也。大變之初﹐君臣灑泣﹐士庶悲哀﹔痛憤相乘﹐猶有朝气。今則兵驕餉絀﹑文恬武嬉﹐頓成暮气矣。屢得北來諜報﹐�兵皆必南下﹔水則廣調唬船﹐陸則分布精銳。黃河以北﹐悉已淪沒﹔而我河上之防﹐百未經理。人心不肅﹐威令不行。復讎之師﹐不聞及關﹑陜﹔討賊之詔﹐不聞達燕﹑齊。晏然以不共戴天之讎置諸膜外﹐遂使北朝翻得以「僭逆」加我﹐鞿我使臣﹑蹂我近境﹕是和議斷斷不成也。宗社安危﹐決於此日。今卽庳宮室﹑菲飲食﹑臥薪嘗膽﹑破釜沈舟﹐尙虞無救﹔況臣觀廟堂之規畫﹑百執事之經營﹐尙有未盡然者乎﹗夫將之所以能克敵者﹐气也﹔君之所以能馭將者﹐志也。廟堂之志不奮﹐則行間之气不張。夏少康痛心出竇﹐終纘舊服﹔漢光武撫膺河北﹐奄有萬邦。惟願陛下之爲少康﹑光武﹐不願左右贄禦之臣僅以晉元﹑宋髙之說進也。憶臣等初迎聖駕時﹐陛下言及先帝﹐則泣下沾襟﹔恭謁孝陵﹐則淚痕滿袖。皇天后土﹐實式鑑臨。曾幾何時﹐頓忘斯志。先皇帝死於賊﹑恭皇帝亦死於賊﹐此千古未有之痛﹔國家變出非常﹐在北諸臣死節者無多﹑在南諸臣討賊者復少﹐此千古未有之恥。夫庶民之家﹐父兄被殺﹐尙思穴胸斷脰﹐得而甘心﹔況在朝廷﹐顧可膜置﹗臣恐恢復無期﹐卽偏安亦未再保也。爲今之計﹐宜速下討賊之詔﹐嚴責臣與諸鎭悉簡精銳﹐直指秦關﹔懸上賞以待有功﹐假便宜而責成效。絲綸之布﹐痛切淋漓﹔庶海內忠臣義士聞風感憤﹐必有投袂而起者矣。國家遭此大故﹐陛下嗣登大寶﹐原與先朝不同。諸臣但有罪之當誅﹐曾無功之足錄﹔幸免斧鑕﹐已爲大幸。臣於陛下登極詔稿﹐特去「加恩」一條﹔不意頒發之日﹐仍復開載﹐貽笑天下。今復恩外加恩﹐紛紛陳乞﹔貂璫滿座﹐保傅洊加﹕名器濫觴﹐於斯爲極﹗似宜少加毖愼﹐以待戰功﹔庶使行間戮力者﹐有所激勸。至師行討賊﹐最苦無糧﹔搜括不可行﹐勸輸亦難繼。請將不急之工﹑可省之費﹐一切報罷﹔朝夕之燕衎﹑左右之進獻﹐一切謝絕。卽事關典禮﹑萬不容已者﹐亦槪從儉約。蓋盜賊一日不滅﹐海宇一日不寧。卽有深宮曲房﹐豈能晏處﹔卽有錦衣玉食﹐豈能安享﹗此時一舉一動﹐皆人情向背所關﹐窺伺所及。必得陛下早作夜思﹐念祖宗之鴻業﹐復先帝之深仇﹔振舉朝之精神﹑萃四方之物力﹐以並於選將﹑練兵之一事﹕庶乎人心可鼓﹐天意可回耳。臣待罪戎行﹐不宜復預朝政。然安內實外攘之本﹐故敢痛切直陳﹐惟陛下畱意」﹗疏出﹐朝野傳誦。可法受事數月﹐疏凡數十上﹐皆中興大故﹐言極痛憤。時諸鎭位秩旣崇﹐咸無進師意﹐且數相攻﹔可法深悔之。嘗語其客曰「宜斬己及弘圖﹑士英﹑曰廣四人頭﹐爲任事不忠者戒」﹗復疏言「先帝待諸鎭甚厚﹐陛下封諸鎭甚隆。乃不思報國﹐自弄干戈﹔捨父母之讎﹐尋同室之斗。今和議不成﹐惟有言戰﹔戰非諸鎭事而誰事乎」﹖可法每繕疏﹐循環諷誦﹐嗚咽不自勝﹐幕下士皆爲飲泣﹔其如朝廷方騖聲色﹐惡聞危亂。士英﹑大鋮爭鬥門戶﹐起大獄﹐欲殺盡淸流﹐以快己意﹔出師﹑聚餉未暇及也。

乙酉春三月﹐大淸兵分道南下。令沂州﹑濟寧兵從廟灣南渡﹐薄邳﹑宿﹔彰徳﹑衛輝兵從孟津東渡﹐逼歸﹑徐。可法飛章以報﹐言「我與北軍僅隔一河耳。今已渡河長驅而來﹐旦夕不守。乞多給軍餉﹐移得功﹑良佐兵駐潁﹑亳﹐以傑守歸﹑徐﹔戮力同心﹐無分畛域。臣猶恐江南半壁未能髙枕而臥也」﹗疏入﹐士英謂可法徒欲敍防河將士功﹐卒不省。前左中允衛胤文﹐韓城人﹔曾受僞命﹐與傑同鄕。傑薦之﹐請畱監己軍。聞朝中有嚴治從逆之命﹐胤文懼﹐欲娛士英以自解﹔度士英所忌﹐乃上疏曰「國家兵事問鎭臣﹑糧餉問部臣﹐督師贅也。且可法浪得名耳﹐朝廷當置居內員﹐備顧問﹔亦不得聽歸故里﹐養其髙望。陛下若念擁戴功﹐則爵之侯伯﹑優以廩餼﹐毋令久當津要爲也」。疏入﹐得旨嚴責﹔然士英則心是之也。可法因具陳乞罷﹐不許。

已而興平伯髙傑所遣蕩寇將軍王之綱與許定國爭睢陽不決﹐定國於傑僞爲恭順﹔傑至則張樂設晏﹐伏兵殺之。詰且﹐傑部兵攻城入﹐定國走北降﹔之綱等遂大掠﹐睢陽旁近二百里民無孑遺。傑兵倉卒未有屬﹐互爲雄長。可法聞變﹐疾馳至徐州撫定之﹐以傑甥總兵李本深爲都督﹐代統其軍﹔立傑子元爵爲世子﹐請卹於朝。士英聞可法大得傑軍心﹐勿善也﹔乃擢胤文爲兵部右侍郎﹐都督興平營。將士怒﹐於胤文蒞任日﹐禁無一人至。可法再三諷諭之﹐忘其曾劾己者﹔之綱等益以此歸可法﹐卽胤文亦心折焉。而都督之命久不下﹐興平軍士皆棄汛奔還。

時大淸兵已悉渡河。值莊烈帝諱日﹐詔可法等望祭河上﹔可法因言「天星已周﹐君仇未復﹔乞先治臣罪以謝天下」﹗無何﹐大兵破蒙城﹐逼淮﹑徐﹐江南震恐﹔乃下詔從可法議﹐以李本深爲左都督﹐盡領興平諸將﹐已無及矣。而得功﹑澤淸﹑良佐聞本深領軍﹐連章劾可法。

二月﹐可法將還揚州。未至﹐得功來襲﹐欲代統傑軍﹔城中大懼。可法急遣同知曲從直等解之﹐始引去。

夏四月朔﹐淮南告警。可法將移鎭泗州護祖陵﹐合諸軍防禦﹐命幕僚載輜重先赴。會有僞太子事﹐諸臣失職者﹐咸欲藉名攻士英。寧南侯左良玉聲稱奉太子密詔以淸君側﹐發兵將犯闕﹐移檄遠近﹔南都戒嚴。王手書召可法督諸軍渡江入援﹔可法言「北勢日迫﹐請畱諸鎭兵迎敵﹔親往諭良玉要與俱西﹐有功則割地王之。倘勿聽﹐而後擊之」。不可﹐詔且切責。於是合諸軍倍道入﹐抵浦口﹐將入朝面陳﹔士英等懼﹐揚言可法且爲內應﹐遂弗許。

大淸兵已入亳州﹑下天長﹐援將侯方巖全軍敗沒。盱眙降﹐徐﹑泗飛書告急。復召可法還揚援泗﹐亟渡江﹐晝夜兼行。及抵泗﹐守將李遇春已舉城叛﹐可法退保揚州。俄報徐州破﹐降將李成棟引兵而南﹐攻揚州新城。可法方在舊城﹐急檄防河諸鎭赴援。總兵李棲鳳﹑張天祿皆不應﹐尋拔營叛﹔惟左都督劉肇基﹑副總兵乙邦才﹑莊子固與樓挺等各引所部至。可法乃率揚州知府任民育﹑按察僉事王纘爵﹑監軍同知曲從直﹑江都知縣周志畏﹑權令羅伏龍﹑參軍何剛﹐又鹽運使楊振熙﹑監餉僉事黃鉉﹑通判吳道正﹑縣丞王志瑞及肇基諸將等﹐晝夜分陴嚴守。十八日﹐降將李遇春持大淸豫親王檄抵城下招可法﹐可法指遇春數其罪。遇春曰「公忠義聞華夏﹐而獨不見信於朝﹐死何益也﹗何如退選義帝以成名乎」﹖可法怒﹐趣發矢射之。須臾﹐復令鄕民持書至﹐守者引之見﹔遂撻守者﹐人與書俱投諸水。豫王愈欲生致之﹐麾諸軍攻姑緩。復遣人貽以書﹔不啟﹐趣焚之。王知其意堅﹐攻始急。監軍副使髙岐鳳等踰城降﹐城中益孤﹐勢不支。越二日﹐可法乃爲書辭其母及妻﹐呼部將史徳威訣曰「我死當葬我髙皇帝側﹔不能﹐梅花嶺下可也」。卽擐甲上城。豫王復以詔書招之。可法守愈固﹐相拒七晝夜。大兵四面環擊﹐可法禱諸天﹐發炮擊傷數百人。豫王怒﹐自督勁卒用巨炮悉力攻城西北隅﹐崩聲如雷﹔守陴者猶不退﹐發矢如雨。城下死者山積﹐大兵翻藉以登﹐城遂陷。時乙酉四月二十五日也。

先是﹐可法謂莊子固曰「城一破﹐托君剸辦之」﹗子固姑許之。是時﹐引頸相向﹐子固弗忍﹐可法急拔刀自刎。子固與參將許謹共抱持之﹐血濺滿衣袂﹐未決。復命徳威加刃﹔徳威泣﹐可法罵之。亂兵至﹐擁之下城﹐而謹與子固已中飛矢死。一將挾之出小東門﹐可法大呼曰「我史閣部也﹐可見汝兵主」﹗遂見豫王。王勞之曰「累以書招而先生不從。今忠義旣成﹐可爲我收拾江南﹐當不惜重任」。可法曰「我來此﹐祗索一死耳」﹗王曰「君不見洪承疇乎﹖降則富貴」。曰「承疇受先帝厚恩而不死﹐其不忠於後也明矣﹗我詎肯效其所爲」﹗王乃命將宜爾頓勸之。三日﹐終不屈﹐乃殺之。宜爾頓爲之殮﹐未暇識姓名於棺﹐遂不可辧。肇基等各率將佐巷戰移時﹐格殺千餘人﹐全軍盡沒﹐飛矢貫額死﹔邦才力竭自殺﹐挺戰死城上。其餘文武將吏﹐死者甚眾﹔另有傳幕下賓從等之從死者﹐得十又九人。

揚州旣陷五日﹐史徳威報赴南京﹔舉朝震驚﹐不知所出。又數日﹐福王出奔太平﹐京師潰。可法督師幾一年﹐行不張蓋﹑食不重味﹐夏不箑﹑冬不裘。小冠窄衣﹐與部卒相雜處。短小精悍﹐面黑色﹐兩目爍爍有光﹔將士見者多懾服。年四十餘無子﹐妻欲爲置妾﹐可法曰「王事方殷﹐敢戀兒女私乎」﹗遂無子。軍中值歲除封印﹐南北文移交至﹐手自批答。自辰至酉﹐分給將士月糧。至夜三鼓﹐謂軍吏曰「今夕﹐除夕也。索酒試飲」。酒未至﹐復呼曰「禮賢館諸秀才當共飲。顧夜已半﹐可賫酒資分饋之」。吏往﹐獨酌﹔庖人報日中饗士肉已盡﹐乃索鹽豉下之。可法素善飲﹐數斗不亂﹔軍興以來﹐竟絕飲。不解衣就寢者﹐已七閱月。當夕滿酌數十杯﹔思及先帝﹐泫然淚下。酒微醺﹐隱幾臥。將旦﹐有司吏士咸集軍門外﹐門未啟﹔軍吏遙謂曰「相公方隱幾柰何」﹖知府任民育曰「噫﹐相公此夕不易得也﹐勿驚之」﹗且戒鼓人更擊四鼓。可法寤﹐天已曙﹐大驚﹔聞鼓聲怒曰「乃敢亂我軍法」﹗傳令縛至﹐趣斬之。諸將士皆長跪言「相公久勞苦﹐始得一夕暇﹐不忍相驚﹔故亂鼓聲以待。此知府意也」。可法意解。亟具盥漱﹐啟門﹐文武臣皆北向賀﹐將吏上謁。民育更前請罪﹔可法曰「公固愛我﹐柰何以私愛變常法」﹗乃赦鼓人。然自是不復隱幾臥矣。後軍事益冗﹐以監軍郎中黃日芳才敏練﹐畱之左右﹔辭曰「日芳老矣﹐豈能久侍﹐公亦宜節勞。發書走檄﹐僚士優爲﹔徵兵問餉﹐有司專責﹕何必晝夜損神﹐躬親庶務乎﹗且兵﹐殺機也﹐當以樂意行之﹔將﹐死官也﹐須以生气出之﹕汾陽所以生色滿前也」。可法笑不答。

初以定策功﹐加少保兼太子太保﹔太后至﹐加少傅兼太子太傅﹔敍江北戰功﹐加少兼師太子太師﹔徐州擒盜功﹐加太傅﹕皆力辭﹐不許。後以宮殿成﹐加太師﹔又辭﹐許之。旣死後﹐四方弄兵者念其遺烈﹐多假其名號以行﹐故時謂可法不死。部將史徳威奉遺命爲子﹐乃具衣冠招魂葬於梅花嶺下。閩中立國﹐首贈太師﹐謚「忠靖」。

弟可程﹐崇禎癸未進士﹐選庶吉士。京師陷﹐不能死﹔賊去﹐南歸。可法請下吏﹔朝廷以可法故﹐令家居養母。後流寓金陵﹐閱四十年而卒。

「勘本」曰﹕閣輔史忠正公殉節後﹐或有誣之者曰﹕公如姚平仲故事﹐跨白騾去。或曰﹕縋城走﹐目沈諸江。或曰﹕城破﹐執至大營﹐畱三日﹐不屈殺之﹝溫氏從此﹞。楊氏跋語云「皆非也。事實得楊遇蕃﹑安珠護﹑史徳威之所述而後知公之授命﹐卽於城破之日也。楊遇蕃﹐鳳陽人﹐向依幕下。揚州破﹐公自剄未遂﹐亂兵擁至西城上見大帥。帥詢之﹐公曰「我史閣部也」。時﹐遇蕃被擒﹐令辧之。報曰「確」。帥乃勸公降﹐公怒。遇蕃亦言「願忍須臾死﹐以救百姓」。公叱曰「若父一教官權令事而能死節﹔我獨何﹖我今日一死外﹐遑卹其它」﹗聲愈厲。帥起拔刀將砍之﹐公挺立﹐首迎其刃。帥退﹐疊呼「好男子」不置。左右殺之﹐支解之。遇蕃遁﹐潛覓公骸竟不可得﹕此見之閣部遺文王源序﹝遇蕃父教諭舒城﹐流賊將偪﹐縣令乏人﹐上臺乃檄之署事。城破﹐罵賊死。遇蕃嬰賊刃亦死﹐民救之蘇。後具其父死節狀於官﹐久不報。比公巡撫安慶復上之﹐邀卹典甚優。遂相依幕下云﹞。四明萬季野先生曰﹕康熙時吳漢槎﹝兆騫﹞流寧古塔﹐後釋還。其守將安珠護者謂之曰「今聞朝廷修明史﹐徐立齋先生總其事。余昔在軍﹐親見史閣部之死﹐而世或誣爲隱去。子歸﹐幸告之。初﹐揚州城破﹐求史公不得。旣而自出﹐眾挾之見豫王。王疑之﹐公曰「我出以明白死﹐豈僞邪」﹗令人識之﹐信。勸之降﹐不應﹔卽見殺。余生平但聞忠臣﹐不知何狀﹔及見史公﹐而始信世眞有忠臣也」。案黎士宏書揚州殉事﹐載此小異。於公自裁不絕﹐擁至小東門下云﹕公問前驅爲誰﹖徳威言是豫王。公自呼曰「某在斯」。眾驚愕﹐執赴新城堞樓上。王遇之以禮﹐稱先生﹔勸之降。公曰「吾爲天朝重臣﹐豈可苟且偸生﹐作萬世罪人哉﹗吾頭可斷﹐身不可屈。願速死﹐從先帝於地下」。徳威持遺書投城中旌忠寺藏之﹔復馳回見公﹐公詞色益厲。王曰「旣爲忠臣﹐當殺之以全其名」。公厲聲應曰「吾意早決﹐城亡與亡。卽劈屍萬段﹐甘之如飴。但揚城百萬生靈﹐不可殺戮」﹗遂慨然授命。徳威被執﹐發許定國處訊嗣公眞贗得實﹐王令釋諸﹐以保忠臣之後。時四月二十五日也。徳威卽渡江赴報。比五月七日還揚﹐入城覓公屍﹐气候炎蒸﹐胔骸塞路﹐無可識。乃奉公袍笏招魂﹐如命葬於梅花嶺下﹐立石封坎而去」。

古髙陽氏曰﹕公而果爲文信國之後身邪﹖則兩朝殘局兩世兵解已。以言乎數﹐則天也﹔天何以必如此而始成其爲忠臣烈士也﹗太空冥冥﹐孰能起烏龍而叩諸﹖嗚呼﹗

是捲於公之奏疏﹑從難之職名缺失尢甚。悉勘補。

應廷吉字棐臣﹐鄞縣人。天啟丁卯進士﹐授碭山知縣。史可法督師揚州﹐禦史左光先薦其才﹐擢淮安府推官﹐赴軍前爲監紀。與黃日芳﹑陸遜之﹑劉湘客﹑張鑻﹑紀允明等並事幕府﹐一時稱得人。

廷吉精天文﹐用勾股三式之學﹐可法倚之。先是﹐丁丑計偕﹐至宣武門見一白雞﹐羽毛鮮好﹑啄距純赤﹐重四十斤﹔哄觀莫識。廷吉慘然曰「此鶩也。見則亡國」。癸未六月露生﹐陰雲驟合﹐雷電並作﹔有大星出﹐聲如爆。廷吉曰「「天元玉曆」所謂電中聚火也。君絕世亂﹐此殆是乎」﹗。可法按部至淮﹐升帳﹐有旋風從東南起﹐吹折牙旗﹐轉至丹墀下。命占之﹔曰「風從月徳方來﹐是本日貴人時﹐當有貴人奉王命至者。風勢飄忽旋轉﹐其事爲爭。音屬徵﹐象爲火﹐數居四﹔二十日內當有爭鬥之事﹐近地則虞火災﹐損六畜」。越三日﹐城北隅火﹐毀民捨﹐傷一騾﹔匝月﹐而有土橋之變﹐中官以朝命至﹕悉如其占。淮陰紫霄觀皂莢樹間產物如飴﹐色黃味美﹐人以爲甘露。廷吉曰「此爵餳也﹔白者甘露﹐黃者爵餳。所見之地﹐期年易王」。

時可法銳意經略河南。日芳﹑遜之輩私問曰「閣部志勤矣﹐於君意何如」﹖廷吉曰「明年太乙在震﹐角﹑亢司垣﹐始擊掩壽星之次﹐法當蹶上將﹔天下事無可爲也。意者先試之山左乎﹗民翹首王師如時雨焉。若旌旗旅進﹐豪傑必有響應者」。及髙傑將行﹐誓師祭旗﹔忽風起纛折﹐西洋炮無故裂。廷吉知爲不祥。十月十四日登舟﹐廷吉曰「此俗稱月忌日﹐又爲十惡大敗﹔髙師其不免乎」﹗明年正月﹐傑果爲定國所戕。

可法議修屯政﹐欲遣遜之屯開﹑歸﹐廷吉屯邳﹑宿。廷吉曰「國家故有屯軍﹐世受業爲恆產矣﹐安所得閒田而屯哉﹖且田之所獲旣入官軍﹐有司常賦又將何出﹖開挑諸生有願輸牛百頭﹑麥五百石以博縣令者﹐此面欺耳」。及河防戒嚴﹐令秦士奇沿岸築土墩駐炮。廷吉曰「無益也。黃河沙岸﹐其性虛浮﹐水至卽圯﹐安架炮爲」﹗議乃格。是冬﹐紫微垣諸星皆暗。可法夜召廷吉曰「垣星失耀﹐柰何」﹖曰「上將獨明」。可法愴然曰「輔弼皆暗﹐上將其獨生乎」﹗左兵東下﹐福王手書至﹔可法亟問延吉曰「君精三式之學﹐所言淮陰安堵終不被兵﹐人能言之。第謂夏至後南都多事﹐果何所見」﹖對曰「今歲太乙陽局﹐鎭坤二宮﹐始擊關提﹐主大將凶。客參將發﹐且文昌與太陰並﹐凶禍有不可言者。夏至後﹐更換陰局﹐大事去矣」。可法欷歔久之。因出書示之曰「君言不信猶可﹐信則天也」。以軍事付廷吉。越三日﹐督諸軍赴泗州。過山陽﹐劉澤淸遣人取軍器﹑火藥﹑餉銀﹔廷吉不與﹐退屯髙郵。

大淸兵破盱眙﹐可法還揚州﹐立召廷吉督餉至浦口。已而﹐又令率軍回揚屯天長。廷吉曰「閣部方寸亂矣﹗豈有千里之程一日三調﹖警急頻仍﹐揚且有內變」﹗急入城﹐坐守南門。可法又令移取泗餉﹔是夜﹐縋城出。明日城陷﹐得免於難。

可法之築禮賢館也﹐招四方才智及下僚有才被棄者﹐悉舉任用﹔命廷吉董其事。時方士雲集﹐少負所能﹐咸思效用﹔而幸進之徒﹐日亦踵至。廷吉曰「是皆躍冶之士﹐坐談有餘﹐無俾實用。當此財匱而月給不貲﹐盍且散遣之﹐別選眞才乎」﹖可法曰「吾將以禮爲羅﹐冀收什一於千百耳」。行之數月﹐迄無拔萃破格之選。諸人私謂曰「始吾以爲幸館也﹐今求囊而不得矣」﹗於是﹐稍稍引去。可法將移鎭泗州護祖陵﹐謂廷吉曰「諸生從事防河﹐積苦旣久﹔今又趨泗﹐是重勞也。君其品定﹐量授一官酬之」。四月二日﹐發策試士﹐拔取長洲盧渭﹑昆山歸昭等二十餘人﹐擬授通判﹑推官﹑知縣﹔甫二旬﹐而揚州城陷。渭字渭生﹐方以歲貢﹐自當得官﹐不受職﹔監守鈔關﹐投河死。昭分守西門﹐死。同時從可法死者﹐書記顧起龍﹑龔之厚﹑陸曉﹑唐經世﹑家人史書等共十九人焉。

「勘本」曰﹕監紀應君主幕中事最悉。此文與督輔傳相發明﹐例當附後﹔溫氏列諸次捲之首﹐則其序翻越閣臣髙﹑姜而上﹐謬矣。「勘本」纂立揚州從難一門於南都守職下﹐應君則不及於難者﹐故不得並列﹐而亦不得以正名書。

●南疆繹史勘本卷九

霅川溫氏原本

古髙陽氏勘定

目錄

列傳三

髙弘圖姜日廣

右閣輔列傳第三。

◎溫氏有言﹕弘圖﹑曰廣固平世三公望也。觀於蹌攘之際﹐正議不撓﹐亦足以想其風槪。夫膠州﹑新建之並相也﹐僅閱五月﹐正气一伸。膠州於丑類𨿽未顯有抉摘﹐新建則極言詆之﹔故士英猶有所牽制不爲﹐必欲擠兩公以去也。兩公去而羣小幸進﹐遂肆無忌憚﹐無所不爲已。膠州於政令率以承平舊章﹐實無裨益。如言通使禮﹐尙欲自尊所稱。君子曰「固哉﹗髙叟之爲相也。亦難免乎不達時務之譏矣」。初﹐士英自以薦阮大鋮後叢物議﹐稍稍意折。一日閣中爲詞臣缺﹐論及故庶吉士張溥。士英曰「是我故人也。我聞其死﹐酹而哭之」。新建莞爾曰「公哭東林賢者﹐亦東林邪」﹖士英佛然嚄唶久之﹐曰「我非畔東林者﹐東林拒我耳」。膠州窺其意﹐從旁慫惥之。士英色始解。然則髙與姜亦少有殊趣者與﹗赧王六相﹐史忠正以盡瘁維揚﹐殉於兵﹔膠州以克守臣節﹐殉於野。最後﹐新建以金﹑王之難殉於水。謝山全氏曰「不然﹐則南都綸扉眞穢地矣」﹗全氏有與紹守爲明故相膠州髙公立祠議。據監國時評事林時躍艸制云「卽避兵之淨土﹐爲薦酹之周垣」。是膠州之歿於竹園僧捨也﹐徵矣。當時我朝貝勒具書聘六公﹐附以貂參之屬﹐髙相爲首。使者至而膠州已歿。遂致命殯宮﹐太息而返。

列傳三

髙弘圖﹑姜日廣

。髙弘圖

髙弘圖字研文﹐號硜齋﹐膠州人。萬曆庚戌進士﹐授中書舍人﹐擢禦史。天啟元年﹐陳時政八患﹐並請用鄒元標﹑趙南星。尋與同官張愼言交章論救賈繼春﹔忤旨﹐停俸。

已而巡按陜西﹐捕誅姦民扇亂者﹔澄淸吏治﹐風裁肅然。因題薦屬吏﹐爲南星所糾﹐心銜之。當時東林齊﹑楚﹑宣﹑浙之黨互相詆誹﹐弘圖輒無所附麗。及魏忠賢亂政﹐楊漣﹑魏大中之獄起﹐鍛煉嚴酷﹔乃上疏力詆南星﹐微言忠賢過當。且引漢元帝乘船事﹐又諫毋出東郊。而忠賢方導遊幸﹐怒甚﹐矯旨以抗沮切責之﹔名以此髙。旣乃乞歸﹐令閒住。

莊烈帝卽位﹐起故官﹐擢大僕少卿。逾年﹐遷僉都禦史﹐轉左副都禦史﹐進工部右侍郎。是時﹐中官張彜憲受敕總理戶﹑工二部事﹔弘圖恥與並坐﹐七疏乞休﹐復罷歸﹐聲望益重。家居十年不起﹐言者交薦。來年春﹐帝思之﹔且聞其佐膠州城守功﹐召至闕﹐諮以時事。補南京兵部右侍郎﹐就遷戶部尙書。

甲申﹐闖賊犯闕﹐史可法謀勤王﹐弘圖轉芻粟浮江入淮以濟。師方發﹐而莊烈凶問至﹔南都大臣議所立﹐可法謂非英主不足以定亂﹐弘圖與姜曰廣﹑呂大器佐之。會福王至淮﹐馬士英貪定策功﹐與諸將以兵威奉王﹐倉卒稱號。以弘圖物望所屬﹐攺禮部尙書﹑東閣大學士﹐與可法並入直。弘圖因請移蹕中都﹐進山東﹐以示大舉討賊。疏陳新政八事﹕一﹑宣義問﹐請聲逆賊之罪﹐鼓發忠義。一﹑勤聖學﹐請不俟釋服﹐日禦經筵。一﹑設記注﹐請召詞臣入侍﹐日記言動。一睦親藩﹐請如先朝踐極故事﹐遣官賫璽書慰問。一﹑議廟祀﹐請權附列聖神主於奉先殿﹐仍於孝陵側望祀列聖山陵。一﹑嚴章奏﹐請禁姦宄小人借端妄言﹐脫罪僥幸。一﹑收人心﹐請蠲江北﹑河南﹑山東田租﹐毋使賊徒借口。一﹑擇詔使﹐請遣官招諭朝鮮﹐示牽制之勢。並褒納焉。

未幾﹐可法出督師﹐士英輔政﹐憚弘圖﹑曰廣﹑愼言等持正。廷議起廢﹐愼言舉用吳甡﹑鄭三俊﹔士英黨誠意伯劉孔昭率諸動臣叱愼言於朝﹐目爲姦邪﹐聲振殿陛。弘圖曰「文武各有所司﹐卽文臣中各部不得侵吏部之權﹐武臣何得越職相爭﹗且甡與三俊三朝遺老﹐淸望在人。孔昭妄思侵害﹐非其黨者目爲姦臣。忝在政府﹐宸陛之嚴﹐化爲訟庭﹐愧死無地﹔乞賜斥罷」﹗不許。旣而士英疏薦阮大鋮﹐弘圖持之。士英曰「我旣犯人言﹐豈敢相累」。因擬旨﹐命假冠帶來京陛見。大鋮旣見﹐疏陳江防要害﹐娓娓可聽。將退﹐士英奏曰「大鋮名在丹書﹐非其罪也﹐人誣之耳」﹗大鋮因奏向日冤陷狀﹐引弘圖爲證﹔以弘圖素不附東林﹐必不忌己也。弘圖曰「大鋮頃者陳說兵事﹐臣不知兵﹐無所參駁。若其起用﹐關系非細。昔崔﹑魏亂政﹐風教墮地。先帝首鋤大惡﹐其黨附者不可勝誅。欽定「逆案」一書以遏羣邪﹐大鋮與焉。臣不知其果知兵與否﹐但以先帝明鑑﹐豈容擅攺。卽如士英奏﹐乞下羣臣集議﹐以彰公論﹔則大鋮用亦光明」。士英憤然曰「臣薦大鋮﹐非受賄也﹐何不光明之有」﹖弘圖因乞罷﹐以謝不能附和之罪﹔王慰畱之。而大鋮卒起爲兵部侍郎﹐弘圖則漸不安其位矣。

左懋第之北使也﹐弘圖奏事宜曰「一﹑山陵宜選日攺葬。聞梓宮今葬田貴妃墓﹐應在天壽山特立陵寢。一﹑分地毋許割偸。關以外﹐不得侵及關內。一﹑歲幣宜量增十之三。一﹑國書宜如古可汗之稱。一﹑使禮宜遵「會典」﹐不應屈膝以致辱命」。後議簡用中官督畿輔﹑浙﹑閩糧餉﹐復設東廠﹔弘圖皆力爭之。都禦史劉宗周劾大鋮疏至﹐大鋮宣言「日廣實使之」。士英怒﹐連起「逆案」張捷﹑謝升。於是朝端益水火矣。已用中旨傳升戶部侍郎張有譽爲尙書﹔弘圖謂其端不可開﹐封還詔書。又請召還史可法入直。士英愈怒﹐矯旨切責﹔因力求去。秋八月﹐加太子少師﹐攺戶部尙書﹑文淵閣大學士。大後至﹐進太子太保。冬十月﹐致仕。弘圖在閣﹐士英尙畏之﹐不敢肆志。及其去﹐遂無所忌憚。

時山東已失﹐弘圖無家可歸﹐乃流寓吳門。已復渡江﹐入浙東。南都亡﹐泣涕絕食﹐歿於會稽之竹園寺。「佚史」曰﹕金陵立國﹐弘圖與小人同朝﹔不激不隨﹐持守正直﹐有足觀者。然不能通古今之變﹑覽存亡之勢。如論使禮﹐猶執向時故事﹐將約是具文乎﹐抑欲求當於國事也﹗史可法恐四鎭之橫﹐以建議始封爲弘圖誤國罪。是則不然﹐使君相英明﹐廟堂勝算﹐四鎭何嘗不可用﹔況如得功之忠勇乎﹗自馬﹑阮出而紀綱紊亂﹐外結彊援﹐以遏正士﹔賢者岌岌乎不安其位。是四鎭之橫﹐馬﹑阮召之也﹐於弘圖何尢哉﹗弘圖𨿽非材﹐使其幸而當平世﹐固一賢宰相也。

「勘本」曰﹕膠州家本素封﹐以兵亂不存片瓦。罷相後﹐挈一少子至吳。初之常熟﹐欲居不果﹔乃還之郡城寓。久之﹐入浙居紹興﹔人乞一面不可得﹐日惟一餐祈死。旣聞蕪湖敗﹐蕺山先生與姚江熊公渡江﹐議發羅木營兵奉潞藩拒守﹔膠州不往﹐嘆曰「天之喪明﹐若穡夫徒苦江東父老﹐復何益﹗吾籌之熟矣」。乃托其子於門客海昌談遷攜之去。蓋逆知其地之必將有事也。遂絕粒。浙東監國﹐贈太師﹐謚「文忠」。是皆明史諸野乘所未及者﹐特表證諸。

姜曰廣

姜曰廣字居之﹐號燕及﹐新建人。萬曆己未進士﹐攺庶吉士﹐進編修。天啟六年﹐出使朝鮮﹔還﹐陳海外情形有裨軍國者八事。明年﹐魏忠賢以其爲東林因得推升﹐削其籍。崇禎初﹐起右中允﹔積官至吏部右侍郎。坐事﹐左遷太常卿﹔引疾去。後以廷薦﹐擢詹事﹐掌南京翰林院印。福王之至也﹐文武大臣具集議守備。太監韓贊周定議具啟迎王﹐令各官署名﹔曰廣曰「此大事﹐須先祭告奉先殿﹐然後舉行」。福王立﹐廷推閣臣﹐用史可法﹑髙弘圖﹑馬士英﹔以曰廣曾有異議﹐不用。及推詞臣﹐以王鐸﹑陳子壯﹑黃道周等上﹐而曰廣居首﹔乃攺禮部右侍郎兼東閣大學士。與弘圖協心輔政﹐將以次漸引正人爲中興之望。

已而士英銳意欲用阮大鋮﹐內結勛臣朱國弼﹑劉孔昭﹑趙之龍﹐外連諸鎭劉澤淸﹑劉良佐等謀擅朝權﹐深忌二人。及曰廣沮大鋮進用﹐益爲所疾。因抗疏乞休曰「前者文武紛競﹐自慚無術調和﹔近爾「逆案」掀翻﹐又愧無能寢息。遂使先帝十七年之定力﹐頓付逝波﹔皇上數日前之精神﹐竟同反汗。梓宮未冷﹐增龍馭之淒涼﹔制墨未漧﹐駭四方之觀聽。惜哉維新﹐遂有此舉﹗但恐忠臣裹足﹐志士灰心。臣遭遇聖明﹐備員政府﹐不能扶危持顚﹐有負生平。必待羣言交責﹐始求斥罷﹐良亦晚矣。夫祖宗會推之典﹐行之萬世者也﹔昨日大鋮之起﹐竟出內傳。夫斜封墨敕﹐種種覆轍﹐史冊昭然。臣觀先帝之善政𨿽多﹐而以堅持「逆案」爲盛美﹔先帝之害政間有﹐而以頻出口宣爲亂階。用閣臣以內傳﹐用部臣﹑勛臣以內傳﹐選大將﹑選言官以內傳。所得閣臣﹐則淫貪巧猾之周延儒﹐逢君朘民﹑姦險刻毒之溫體仁﹑楊嗣昌﹝體仁名原闕﹐勘補﹞﹐偸生從賊之魏藻徳﹔所得部臣﹐則陰邪貪狡之王永光﹑陳新甲﹔所得勛臣﹐則力阻南遷﹑盡撤守禦狂穉之李國楨﹔所得大將﹐則紈絝支離之王朴﹑倪寵輩﹔所得言官﹐則貪橫無賴之史■﹝範上土下﹞﹑陳啟新。凡此皆力排眾議﹐簡自中旨者也﹐其後效亦可睹矣。陛下亦知內傳之故乎﹖總緣鄙夫熱心仕進﹐一見擯於公論﹐遂乞哀於內廷﹔見其可憫之狀﹑聽其一面之詞﹐不能無動者﹐亦人情也。而外庭口談淸議之人﹐亦有貪婪敗類之事﹔援之口舌﹐得以反唇。而內廷攻之者﹐盡皆如此也。間其以事情密聞於上及得上之意﹐則又轉而援之。於是別創新法﹐令之面試平臺﹐祗須一語投機也。夫立談取官﹐同登場之戲劇﹔下殿意得﹐類贏勝之販夫﹕天下事從此不可爲矣。臣昔痛心此事﹐亦於講義敷陳。小人何知﹐求進而已。陰奪會推之柄﹐陽避中旨之名﹐此豈可爲訓哉﹗先帝一誤﹐皇上豈堪再誤﹗天威在上﹐密勿深嚴﹐臣安得事事爭﹗但願深宮有暇﹐時取「大學衍義」﹑「資治通鑑」視之﹕周宣﹑漢光何以復還前烈﹐晉元﹑宋髙何以終狃偏安﹖武侯之出師﹐何惓惓於親君子﹑遠小人﹖李綱之禦敵﹐何切切以信君子﹑勿比小人進﹖必能發聖心之天明﹑破邪說於先覺﹐然後國恥可得雪﹑中興可得期也。臣待罪綸扉﹐朝廷未肅﹑風俗未淳﹑兵民之危疑未解﹑江河之備禦全疏﹐半壁東南﹐有同幕燕﹐就死無地﹔終夜拊膺﹐而責臣者叢至矣。苟好盡言﹐終蹈不測之禍﹔聊取充位﹐又來鮮恥之譏。鬱鬱居此﹐臣今誠病﹐恐他日求病而死亦不可得耳」。疏入﹐王溫旨慰畱。而士英﹑大鋮大慍﹐陰嗾國弼﹑孔昭以誹謗先帝﹑誣蔑忠臣李國楨爲辭﹐交章攻之﹐詆爲黨人。時議復設廠衛﹐曰廣力持不可﹔言「緝事不除﹐宗社且不可知﹐何廠衛之有」﹗會蘇松巡撫祁彪佳亦上疏力諫﹐曰廣擬旨兪之﹔亦不從。乃具疏力爭之﹐始攺命五城禦史察訪。士英念曰廣不去﹐己終不得肆志﹐乃使大鋮爲疏﹐令宗室朱統■﹝金類﹞上之﹔言「從賊之輩﹐皆曰廣私人。定策時又懷異志﹐不可爲相」。旋又劾曰廣五大罪﹐其詞甚醜穢。疏不由通政司上﹐禮科糾之﹐通政使劉士楨亦劾其違制﹔俱不問。其詞曰「一﹑引用東林死黨鄭三俊﹑吳甡等﹐把持朝政﹔以劉士楨爲通政﹐沮遏章奏﹔以王重爲文選﹐廣植私人。二﹑纂逆。令楊廷麟出劇盜於獄﹐交聯江河大俠﹐與水陸姦弁日窺南都聲息。非謀劫遷﹐則謀別戴。三﹑庇從賊諸臣。四﹑納賄。五﹑姦媳。請並士楨﹑重﹑廷麟及劉宗周﹑陳必謙﹑周鑣﹑雷演祚俱置之理」。疏入﹐必謙﹑鑣並被逮。給事中熊汝霖﹑總督袁繼咸抗疏論列﹐不報﹔朝士皆爲不平。

曰廣連被誣蔑﹐於是求罷益力。以太后至﹐加太子太保﹔至九月﹐得請。及陛辭日﹐王禦殿﹐羣臣陪列﹔曰廣曰「微臣觸忤權姦﹐自應萬死。聖恩廣大﹐猶許歸田。臣去後﹐陛下當還以國事爲重」﹗王曰「先生言是」。士英勃然曰「我爲權姦﹐汝且老而賊矣」﹗卽叩頭言「臣從滿朝異議中擁戴皇上﹐願以犬馬餘生歸老貴陽﹐避賢路。如陛下畱臣﹐臣亦但多一死」。曰廣叱之曰「擁戴﹐是人臣居功地耶」﹗士英曰「汝謀立潞藩﹐功安在」﹖王曰「潞王﹐朕之叔父﹐賢明當立。兩先生無傷國體﹗內廷之事﹐不可向外廷道也」。旣出﹐復於朝門相詬罵。曰廣骨鯁廉介﹐正色立朝﹐有古大臣風﹔扼於姦邪﹐未竟其用﹐天下惜之。

南京亡﹐越二年﹐而金聲桓事起。聲桓﹐左良玉部將也。良玉死﹐其子夢庚與之降大淸﹐卽遣聲桓及副將王體忠同取江西。聲桓畏體忠兵彊﹐伏甲殺之﹔以其中軍王得仁統其眾﹐略定南昌﹑九江﹑撫﹑饒諸郡。得仁起盜賊﹐與聲桓素驕橫。撫按驟節制之﹐怨甚﹔遂以戊子正月二十七日壬戌舉兵反。曰廣方居家﹐聲桓﹑得仁以其名望所歸﹐迎至省﹐奉爲盟主﹐以資號召。曰廣顧純墨士﹐用兵非其所長。初與隱士漢儒裔交﹔洎將應金﹑王而出也﹐使人邀與俱﹐裔力辭。旣受事﹐又邀致之﹐乃入謁。曰廣問事當若何﹖不答。固問之﹐則曰「明之所以失天下﹐非左與闖耶﹖金則左孽﹑王乃闖枝﹐公與侯安所授之哉﹗十月間﹐年號兩易﹔名𨿽歸明﹐實叛淸耳。今擅除爵﹑殺人﹑筦刑權﹐若明有主而不待命﹐是僭也﹔若不奉隆﹑永而爲之﹐是僞也。與僭僞﹐「春秋」所不許。而公與之同事﹐後世且以公爲何如人﹖今兩人內相猜忌﹐公能親於建武之與豫國乎﹖能則攬其兵柄﹐退稱舊輔﹐縞素待罪﹐以告天下。令其慚而聽我﹐竭心力爲之﹔不濟則死。不能﹐則引身而退﹐歸耕浠水之陽﹐毋從叛亂。夫人居美名﹐天道所惡也」。曰廣沈吟無以答。後在圍城中徘徊太息﹐思其言而悔不能用。

及己丑正月十九日戊寅﹐城潰。聲桓﹑得仁俱自殺。曰廣乃作絕命歌六章﹐投偰家池死。一家從死者三十餘人。

「佚史」曰﹕姜曰廣持躬端正﹐惜非撥亂才。至軍旅之事﹐尢非所長。議者徒見金﹑王舉事不成﹐因以咎姜太保之不智。嗟乎﹗陸沈海竭﹐大事已矣。忠臣之誼﹐苟有其會﹐則且幾千萬一﹐豈暇擇其人﹑計其利害哉﹗文信國崎嶇山海﹐尙招義旅。況乎居名城﹑樹彊兵﹐擁戴中興而鄙夷不屑﹐則太保之所以不敢不出也。故夫南昌之舉﹐君子悲之。

「勘本」曰﹕初﹐劉澤淸附東林﹔擁立時﹐亦主潞議。及士英亂政﹐欲自解﹐入朝見王﹐乃力詆東林之誑。已且曰「中興所恃﹐全在政府。此後用輔臣﹐須令大帥僉議」。比謁內閣﹐姜太保微以聲气動之。澤淸作色曰「我在先朝爲東林所賣﹐被彈幾無完膚﹔今不盡殺此輩不止也」。姜默然。越數日﹐澤淸竟劾呂大器﹑雷演祚而薦張捷﹑張孫振等﹔又陳保邦八事﹐首規政府﹑末刺朋黨﹐語絕恣肆﹔又請免故輔周延儒贓。姜惡其漸幹朝政﹐畱其疏﹔欲待言路之發﹐然後下之。久之﹐無言者﹐乃下部議﹔竟不許。澤淸益銜之。嘗與士英言定策勛﹐交詆王前。姜曰「以親以序﹐上自應立﹐汝何功」﹖士英厲聲曰「吾無功﹐爾輩欲立潞藩﹐故成吾功耳」﹗

莊烈帝君臨天下十七年﹐而內閣宰臣至五十人﹔方諸漢武五十四年間相者十三人﹐殆不啻十倍過之。楊氏曰「國變以後﹐在朝﹑在野存者十有九人﹕南北死難者三﹐範景文﹑傅冠﹑蔣徳璟﹔爲賊榜掠死者四﹐陳演﹑魏藻徳﹑方嶽貢﹑邱瑜入﹔仕本朝者二﹐謝升﹑李建泰﹔降者一﹐方逢年﹔仕閩﹑粵者三﹐黃景昉﹑何吾騶﹑黃士俊﹔家居終老者五﹐錢龍錫﹑吳甡﹑孔貞運﹑錢士升﹝一闕﹞。五人中﹐機山之歿﹐金陵有國﹐猶是趙家土也﹔無媿完人。若興化之自命﹐則曰遠追微﹑箕狂遁之迹﹐終矢龔﹑謝病臥之心﹐凜守歲寒﹐歸覲君父﹔又言以溪堂爲大窖﹐膽薪爲氈雪﹐冠履爲漢節。其志𨿽未必盡然﹐然視香山﹑順徳﹐迥不侔矣。至此﹐南渡一年之局﹐而兩太保執政祗數月耳。髙則絕粒盡節﹑姜則助兵盡誠﹐直可於範文貞下增一坐焉﹔彼陳﹑魏﹑謝﹑方輩得無恥死」﹗

●南疆繹史勘本卷十

霅川溫氏原本

古髙陽氏勘定

目錄

列傳四

張愼言徐石麒張有譽解學龍呂大器髙倬

右卿貳列傳第四。

○南都初建﹐眾正盈朝﹔其六卿之長﹐皆民譽也。迨馬﹑阮執國命﹐次第芟斥﹐而國事變壞不可救﹔然則小人亦何利之有哉﹗南都之不終也﹐議者多追咎潞王之不得立﹐以爲差勝﹔是豈其然﹗蓋王亦中材耳。其居杭州﹐常命內官博訪古玩。南都亡﹐都禦史劉宗周勸王監國守浙境﹐王不可。及大兵至﹐卽與巡撫張秉貞開門迎降﹐乃納叛臣陳洪範之謀也。大理少卿沈胤培嘗言「使潞王立而錢謙益爲相﹐其敗壞與馬士英等耳」。嗚乎﹗謙益之欲立潞王﹐亦自爲富貴計也。使其果欲爲國擇賢﹐則其後不先馬﹑阮而賣國已﹗

◎張金銘﹑徐寶摩之代爲冢宰也﹐皆能持正舉賢﹔無如慍於羣小﹐不三月而廷辱之﹑誣揭之﹐朝堂聚訟﹐而赧王胥柔﹐置之弗顧也。始政如此﹐宜賢者之席不暇暖矣。張司農夙膺才望﹐幾誤內傳﹔眾正爭之﹐而卒歸於廷推以上也。解石帆暢曉庶務﹐卽「額兵歲餉」一疏﹐可謂痛快明徹已。及官南渡﹐豈絀於馬﹑阮﹐而所定六等案率多不實﹑不盡處。旣掌刑權﹐柰何懸論人罪而貽議從來邪﹖

「原本」於從逆諸人官階悉作分注﹐多所錯訛﹔殆傳鈔展轉﹐久而愈淆。今並校及﹐貫書之。

列傳四

張愼言﹑徐石麒﹑張有譽﹑解學龍﹑呂大器﹑髙倬

。張愼言

張愼言字金銘﹐陽城人﹔萬曆庚戌進士。天啟時﹐除壽張知縣﹔有能聲﹐綢繁曹縣。泰昌時﹐擢禦史﹔立羣枉之間﹐持議侃侃。卒爲馮銓所陷﹐編戍肅州。崇禎初﹐起故官﹐累遷太常卿﹑刑部右侍郎﹔攺南京吏部尙書﹐掌右都禦史事。南都官名吏隱政事﹐皆決於北﹔愼言𨿽位冢宰﹐從眾僉名而已。

京師陷﹐南都建國﹔以愼言宿徳重望﹐命專理部事。愼言上中興八議﹕「一曰﹕議節制。淮﹑安﹑鳳﹑廬﹑荊﹑襄爲鎖鑰重地﹐自寇盜充斥﹐城郭荒殘。宜申命鎭撫大臣分戍增保﹐扼守險要﹔東西關閫﹐首尾相援。添戰艦於江﹑淮之間﹐沿北郡縣各積榖萬石﹐爲倉卒轉運之資。二曰﹕議屏藩。諸王流離南竄﹐不可不思所以處之者﹐浙東名山郡邑及閩﹑粵間居焉。其府第之護衛官屬﹐暫從節省。三曰﹕議開屯。江北地廣名流﹐今爲畿輔。若於其間招集流離﹐開立屯田﹐擇其邑之豪﹐以百夫屯爲百夫長﹑千百屯爲千夫長﹐連其什伍﹑教之兵陣﹐就使守禦﹐亦彊富之一策也。四曰﹕議招徠。河北淪陷郡縣設立僞官﹐有能誅擒者賞。五曰﹕議寬宥。諸臣陷賊﹐事非得已﹔家屬在南﹐企望歸正。不宜以風聞苛議﹐堅其從賊之想。至若自拔來歸﹐尢宜矜嘉﹐隨才錄用﹔不當以死責。六曰﹕議褒卹。忠烈之臣﹐如範景文﹑倪元璐﹑李邦華等傳聞確者﹐立宜贈卹﹐以慰幽魂。其餘次第詳核﹐勿有所遺。七曰﹕議銓敍。起廢之條﹐是非龐雜﹐不可不愼。若「逆案」諸人﹐無容更議。其在戌籍廢居者﹐一從淸論﹐不撓毀譽。八曰﹕議漕卒。北漕萬有餘旗﹐柁工﹑挽夫實煩有徒﹔募自外江﹐衣食於官。今漕登近地﹐此十餘萬人無室無鄕﹐遊食不已﹐爲患非細﹔安輯宜亟也」﹗俱嘉納之。

未幾﹐大起廢籍。愼言薦吳甡﹑鄭三俊﹐命召甡陛見﹐三俊不許﹔大學士髙弘圖所擬也。甡者﹐故大學士﹐先帝時命之督師﹐以逗𨖻遣戌者。時阮大鋮方謀起用﹐而詔款有「逆案」不得輕議之文。愼言秉銓持正﹐度不可進言﹔誠意伯劉孔昭故與大鋮善﹐因置酒約諸勛臣趙之龍等﹐欲廷訐愼言以起釁。次日朝罷﹐羣詬於廷﹐指愼言及甡爲姦邪﹔叱吒聲徹殿陛﹔愼言立班不辯。給事中羅萬象言「愼言平生具在﹐甡素有淸望﹐安得妄指」﹗髙弘圖解之﹐不退。孔昭遂拔刀﹐聲言「殺此老姦」﹗愼言於叢人中展轉相避﹐眾皆失色﹐班行大亂。司禮太監韓贊周從殿上大聲叱之曰「從古無此朝儀」﹗孔昭始約刀伏地痛哭﹐謂「愼言舉用文臣﹐不及武臣」﹔囂爭不已。王曰「文武各官宜和衷﹐何得偏競」﹗乃出﹐復具疏劾愼言﹐極詆三俊﹔且謂「愼言當迎立時阻難肆辧﹐懷二心﹐且多欺蔽罪狀﹔乞寢甡陛見之命」﹗愼言疏辧﹐因乞休。可法聞之﹐奏﹕「愼言之薦﹐非爲不當。卽諸臣以爲不可﹐亦須平心入告﹐何至痛哭喧呼﹐滅絕法紀﹗使驕將悍卒聞之﹐不益輕朝廷﹐長禍亂耶﹗昔主辱而臣死﹐今主亡而臣生﹐凡在臣工﹐誰能無罪。文臣固多誤國﹐武臣豈盡矢忠﹗若各執成見﹐文武水火﹐國家朋黨之禍自此開﹐人才向用之途自此塞。臣不願諸臣存此見也」﹗給事中羅萬象言「首膺封爵者﹐四鎭也﹔新攺京營﹐又加二鎭銜﹐何嘗不用武。年來封疆之法﹐先帝多寬武臣﹔武臣報先帝者安在﹖祖制以票擬歸閣臣﹑以參駁歸言官﹐不聞委勛臣以糾劾也。使勛臣得兼糾劾﹐文臣可勝逐哉」﹗禦史王孫蕃亦具疏爲愼言辧﹐劾孔昭不敬﹔言「用人吏部職掌﹐柰何廷辱冢宰」﹗弘圖等亦以不能戢和文武﹐各疏乞休。王又柔置不問﹐但慰畱弘圖﹑愼言而已。

甡旣不受詔﹐愼言四疏乞罷﹐乃得請﹔賚銀幣﹐給應得誥命﹑恩蔭。愼言立辭﹐其表有云「先帝山陵未卜﹐而臣之祖父先受絲綸﹔靑宮皇子安在﹐而臣之子孫妄叨恩蔭。況風塵不定﹐逐虎驅狼﹔回首長安諸陵下而松楸黍稷﹐諸臣何以爲心﹖而猶侈口論功乎」﹗秋七月﹐加太子太保﹐蔭一子。自愼言罷﹐徐石麒亦繼之去﹔大鋮乃起其黨張捷爲之。捷惟奉行馬﹑阮指揮﹐賄賂公行﹐諸麗名「逆案」者盡發用。於是銓政不可問矣。

時山西盡陷於賊﹐愼言無家可歸﹐流寓蕪湖﹑宣城間。南都亡﹐疽發於背﹐戒勿藥卒﹔年六十有九。生少孤﹐鞠於祖母﹔及爲禦史﹐訃聞﹐乞歸執喪三年以報。

子履旋﹐壬午舉人。賊陷陽城﹐嘆曰「吾父決不爲亂臣﹐吾豈爲賊子」﹗遂投崖死。事聞﹐贈禦史。

徐石麒

徐石麒字寶摩﹐號虞求﹔嘉興人。天啟壬戌進士﹐授工部營繕主事。禦史黃尊素坐忤魏忠賢﹐下獄﹔石麒以座主故﹐爲盡力。忠賢怒﹐誣以贓私﹐削其籍。崇禎中﹐起官南京﹔歷十二年﹐始入爲通政司﹐升刑部侍郎﹑署部事。時帝以刑威馭下﹐法官引律大抵深入﹔石麒多所平反。尋進尙書﹐論誅兵部尙書陳新甲。最後有熊﹑姜之獄﹐卒以執法去位。

南京立國﹐起右都禦史﹔未至﹐攺吏部尙書。再疏力辭﹐舉鄭三俊自代﹔不允。乃入朝﹐卽奏陳省庶官﹑愼破格﹑行久任﹑重名器﹑嚴起廢﹑明保舉﹑交堂廉七事﹔皆褒納之。石麒方以進賢退姦爲任﹐而馬士英﹑阮大鋮植黨樹私﹐貨賄公行﹐權傾中外﹔石麒以祖宗之法裁之。士英欲得侯封﹐諷司禮監韓贊周入言之﹐請加恩定策﹐五等延世。石麒奏曰「世宗以外藩入繼﹐將封輔臣伯爵﹐而楊廷和﹑蔣冕謙不受。今國恥未雪﹐諸臣俱列土自榮﹐不愧廷和等耶﹖且俟海內淸晏之後﹐議之未晚」。又言「恭王殉難﹐先帝尙遣一勛臣﹑一黃門﹑一內侍審唁具殮。今先帝梓官何處﹐封樹若何﹖僅遣一健兒應故事﹔則羣臣之悲思大行﹐祗具文耳」﹗士英惡之﹐凡所上考選年例﹐少所稱可。

先是﹐禦史劉宗周矢公甄別﹐擬莊元辰等十三人爲科道﹔士英庇其私人﹐更易殆半。禦史黃耳鼎﹑陸朗有物議﹐石麒以年例出之﹔朗急賄奄人內傳畱用。石麒憤甚﹐因發朗內通之罪﹔朗恚詆石麒﹐石麒遂稱疾乞休。無何﹐耳鼎亦兩疏劾石麒﹕一言嘗劾吳昌時﹐代爲報復﹔一言枉殺陳新甲﹐致敗和局。士英助之。石麒益憤﹐歷敍昔年和議始未及新甲欺罔隱情﹔因力請罷斥﹐卒引疾去。去後以登極恩﹐加太子太保。

明年南都亡﹐石麒移居嘉興城外﹐扁舟水宿。及城守將破﹐至城下呼曰「吾大臣不可野死﹐當與城俱」。復入居城中﹐朝服自縊死﹔閏六月二十七日也。僧眞實藏之櫃中﹐踰二旬始殮﹐顏色如生。僕祖敏﹑李升從死。時劉宗周在紹興餓經七日﹐曰「此降城﹐非我死所」﹗乃至城外野寺死。夫二公之意相反﹐而其義則一也﹔士人作「降城嘆」﹑「我公回」樂府以美之。閩中唐王立﹐謚「忠襄」。

石麒立朝剛方淸介﹐值權姦用事﹐鬱鬱不得志。中貴田成輩納賂請屬﹐皆拒不應﹐且疏劾之。其博聞彊識﹐尢長於國家掌故。性樂易愛人﹐與人言移日不倦。下吏寒士有才者﹐汲引不遺餘力。所著有「可經堂集」。

張有譽

張有譽字難譽﹐江陰人﹔天啟壬戌進士。以戶部主事榷稅蕪湖﹐力持淸操。崇禎中﹐出爲饒州知府﹐累遷江西督糧副使﹑四川按察司﹐俱有惠政。吏部尙書鄭三俊舉天下廉能方面官五人﹐以有譽爲首﹔帝書其名於屏﹐擢南京戶部右侍郎兼右僉都禦史﹐總督糧儲。還中道﹐聞都城之變﹔抵任﹐則福王立矣。內官張執中兼收白糧﹐勒鋪墊費踰舊例數倍﹐杖斃解戶﹔有譽連疏論之﹐收其胥役送獄﹐執中稍斂。常因召對﹐言「統計一年經費須千餘萬﹐今所入僅八百萬﹐不敷所出。惟有裁冗兵﹑節冗食﹑汰冗費﹐自宮中始。願聖明躬行節儉﹐爲天下先」﹗

時士英銳意起阮大鋮而廷臣持之急﹐思以中旨用之﹐難以發端。以有譽人望也﹔八月﹐卽傳旨用爲戶部尙書。髙弘圖以有譽才望堪用﹐而內傳不可開﹐封還詔旨﹔羣臣亦交章論奏。不許。自是﹐傳升紛然矣。

尋加太子太保。時四鎭各需餉二十萬﹐有譽計無所出﹐至嘔血。連疏乞歸﹐不允。

明年五月﹐南京失守﹐有譽奔武康。久之﹐旋裏。仕宦二十年﹐僅守先世遺產。其治家居鄕﹐俱堪爲後人法。八十一而終。

解學龍

解學龍字石帆﹐興化人﹔萬曆己丑進士。歷金華﹑東昌二府推官﹐擢刑科給事中。魏忠賢亂政﹐以東林削籍。

崇禎中﹐累遷太僕卿﹑右僉都禦史﹐巡撫江西﹔擢南京兵部右侍郎﹐未赴。時黃道周方得罪﹐學龍於薦舉屬吏﹐推引及之。帝怒﹐懲下獄﹔杖八十﹐遣戍。

福王立﹐召起故官。十月﹐擢刑部尙書。時方治從賊諸臣﹐馬士英﹑阮大鋮視賄爲出入﹐故案久不定。學龍仿唐制﹐以六等定罪。一等應磔者十一人﹕吏部員外郎宋起郊﹑舉人牛金星﹑平陽知府張嶙然﹐太僕少卿曹欽程﹑禦史李振聲﹑諭上猷﹑山西提學黎志升﹑陜西布政陸之祺﹑兵科髙翔漢﹑潼關道楊王休﹑檢討劉世芳﹔二等應斬﹑秋決者四人﹕刑科光時亨﹑河南提學鞏焴﹑庶吉士周鐘﹑兵部主事方允昌﹔三等應絞者七人﹕編修陳名夏﹑戶科楊枝起﹑廖國遴﹑襄陽知府王承曾﹑天津兵備原毓宗﹑庶吉士何孕光﹑少詹項煜﹔四等應流者十五人﹕禮部主事王孫蕙﹑檢討梁兆陽﹑大理寺正卿錢位坤﹑總督侯恂﹑山西副使王秉鑑﹑禦史陳萬象﹑給事中申芝芳﹑舉人金汝礪﹑黃維祖﹑修撰楊廷鑑﹑司員陳羽白﹑劉大鞏﹑裴希度﹑張懋爵﹔五等應徒者十人﹕通政參議宋學顯﹑進士沈元龍﹑諭徳方拱幹﹑工部主事繆沅﹐給事中呂兆龍﹑傅振鐸﹑進士吳恩剛﹑檢討方以智﹑傅鼎銓﹑庶吉士張家玉﹔六等應杖者八人﹕員外潘同春﹑吳泰來﹑主事張琦﹑行人王於曜﹑行取知縣周壽明﹑進士向列星﹑李剛﹑徐家麟。自絞以下聽贖﹑候定奪者十九人﹕少詹何徵瑞﹑楊觀光﹑僕少張若麒﹑副使方大猷﹑戶部侍郎黨崇雅﹑吏部郎中熊文舉﹑太僕卿葉初春﹑給中事龔鼎孳﹑戴明說﹑孫承澤﹑劉昌﹑禦史塗必泓﹑張鳴駿﹑司業薛所蘊﹑通政趙京仕﹑編修髙爾儼﹑郎中衛周祚﹑黃紀﹑孫襄﹔其另存再議者二十八人﹕給事中翁元益﹑郭充﹑庶吉士魯■﹑吳爾塤﹑史可程﹑王自超﹑白引謙﹑梁淸標﹑楊棲鶚﹑張元琳﹑呂崇烈﹑李化麟﹑朱積﹑趙穎﹑劉廷琮﹑部郎侯佐﹑左懋泰﹑吳之琦﹑鄒明魁﹑行人諸偉梅﹑博士龔懋熙﹑進士王顯﹑庶職王之牧﹑王臯﹑梅鄂﹑姬琨﹑朱國壽﹑吳嵩引﹔已奉旨錄用者十人﹕尙書張縉彥﹑給事中時敏﹑諭徳衛胤文﹑韓四維﹑禦史蘇京﹑行取知縣黃國琦﹑施鳳儀﹑部郎張正聲﹑中書顧大成﹑姜荃林。疏上﹐士英以輕不稱意﹔矯旨云「周鐘等不當緩決﹐陳名夏等未蔽厥辜﹐侯恂﹑宋學顯﹑吳思剛﹑方以智﹑潘同春等擬罪未合。新榜進士盡污僞命﹐不當復玷班聯。其再議」﹗而方拱幹以結納馬﹑阮﹐特免罪。明年正月﹐學龍擬重﹐周鐘﹑光時亨各加一等﹔潘同春諸臣皆候補小臣﹐受僞無據﹐仍執前議。時馬﹑阮必欲殺周鐘﹐而學龍欲爲之緩死﹐乃謀之次輔王鐸﹐乘士英注籍上之﹐且請停刑。鐸卽擬兪旨﹐且有「詳愼平允」之褒。士英聞而怒﹐然事已無及。大鋮曁其黨張捷﹑楊維垣聲言欲劾學龍﹐學龍乃引疾。大鋮復嗾保國公朱國弼﹑禦史張孫振詆其曲庇行私﹔遂削籍。至四月﹐左良玉犯闕。士英卽傳旨殺鐘﹑時亨。旋命二等罪斬者﹐遣戍雲南金齒﹔三等罪絞者﹐戍廣西邊衛﹔四等流徒以下爲民﹐永不敍錄。然學龍所定亦多未審﹕其一等犯皆隨賊西行﹐實未得正法﹔傅鼎銓﹑張家玉後起兵死節最烈﹐亦在五等中。要之﹐身未對理而懸擬罪名。原馬﹑阮之意﹐亦不過借以快恩仇﹑制黨人﹐立威自重﹔「爰書」所據盡屬傳聞﹐非爲國家明正典刑也。

學龍通曉政務﹐在崇禎朝所敷奏﹐皆關天下大計。嘗言「遼左額兵舊九萬四千有奇﹐歲餉四十餘萬耳。今關上兵止十餘萬人﹐而月餉乃至二十二萬。遼兵盡潰﹐關門不得不募新兵。薊鎭則舊有額兵﹐乃亦行召募﹐給以厚糈﹔舊兵以其餉厚﹐悉竄入新營﹐而舊額依然如故﹕其爲漏卮可勝言哉﹗國初﹐定文職五千四百有奇﹑武職二萬八千有奇﹔神祖時﹐文增至一萬六千餘員﹑武增至八萬二千餘員矣。今日不知又增幾倍﹗主爵者誠肯悉心計度﹐冗者汰之﹐歲可得餉數十萬﹔裁冗吏﹑核曠卒﹐俾衛所應襲子弟襲職而不給俸﹐又可得數十萬。從來問國之彊﹐莫若民富﹔問民之富﹐莫若多粟。亦嘗取京邊之米﹐較其出入而推其損益乎﹖夫京邊之米一石﹐其輸自民間﹐則非一石也﹔以民之費與國之收衷之﹐不啻三倍﹕是國之一﹑民之三也。今關餉一斛抵銀四錢﹔迨以易錢﹐則米好者不過百文﹑惡者止三四十文。又其下者﹐則腐臭而不可食。以國之費與兵之食衷之﹐不啻二倍﹕是兵之一﹑國之三矣。總計之﹐則民費其六﹐而兵食其一﹔民旣病矣﹐兵亦未嘗利也。況小民作姦以欺漕卒﹑漕卒作姦以欺官司﹑官司作姦以欺天子﹐展轉相欺﹐而米已化爲糠粃﹑爲沙土﹐兼濕熱所蒸﹐色味俱變﹐食不可下咽﹕是又化有用之六爲無用之一矣。然則如之何﹖臣以爲莫如修屯政。屯政修﹐則地辟而民有樂土﹑粟積而民有固志。昔吳璘守天水﹐經營屯事﹐縱橫鑿渠﹐綿亙不絕﹐名曰地网﹔敵騎不能逞。今略仿其制﹐畢力圖之。溝塗之界﹐則各樹土所宜木﹔小可獲薪果之饒﹑大可得控扼之利。敵𨿽彊﹐何所施乎」﹗帝善其言﹐亟下所司議之﹔然竟中格。

呂大器

呂大器字儼若﹐遂寧人。崇禎戊辰進士﹔授行人﹐擢吏部稽勛主事。更歷四司﹐至文選﹐乞假歸。以邑城痺惡﹐倡率修築。工甫竣而賊至﹐大器佐有司拒守﹐城獲全。詔贈秩一等﹔出爲關南道參議﹐遷固原副使。討長武劇賊﹐以穴地火攻法滅之。尋擢右僉都禦史﹐巡撫甘肅﹔劾罷總兵柴時華﹐威望甚著。遷兵部添注右侍郎。

大器負才而性剛﹐善於避事。見天下多故﹐懼當軍旅任﹔力辭。以「五不堪﹑四不可」自揭吏科﹐言己好酒色﹑近財﹐必不可用。給事中劾之。帝趣令入京﹐詭稱疾不至﹔嚴旨切責﹐亦不至。給事中郝絅劾其偃臥邱園﹐不知有君國﹔命所司察奏。明年三月﹐始至京﹔命以本官兼右僉都禦史﹐總督保定﹑山東﹑河北軍務。未幾﹐以保定息警﹐罷總督官。特設江西湖廣應天安慶總督﹐駐九江﹔大器任之。時湖北已失﹐武昌亦陷。左良玉與大器不和﹐札九江﹐稱疾不進﹐疑大器圖己﹔大器詣榻前與慰勞﹐稍釋。而廷議慮其敗事﹐乃以袁繼咸代之﹔攺大器南京兵部右侍郎兼禮部事。

十七年四月﹐尙書史可法聞賊犯京師﹐督兵入衛﹔方抵江浦﹐而北都報陷﹐南京諸大臣議所立。時潞王常淓已渡江在吳中﹐前侍郎錢謙益與雷演祚等議立之﹔乃入說大器曰「潞王﹐穆宗之孫﹑神宗猶子﹐昭穆不遠﹐賢明可立。福恭王﹐昔者覬覦天位﹐幾釀大禍﹔若立其子﹐勢必翻三案以報私讎﹐視吾輩俎上肉矣。公今掌禮﹑兵二部事﹐公若倡言﹐誰敢異議」﹗大器然之﹐愼言﹑曰廣等亦附焉。貽書可法﹐言福王有「七不可立」狀。議未決﹐而馬士英與鎭將劉澤淸等已率兵擁福王至。大器猶不肯署狀﹔給事中李沾面折之曰「今日之事﹐論典禮﹐則禮莫重於尊君﹔論典兵﹐則兵莫先於衛王。眾議僉同﹐公獨持異﹐沾請得以頸血濺公衣矣」﹗大器乃不敢言。福王監國﹐遷大器吏部左侍郎﹔遂以異議見絀﹐恆自危。及可法出督師﹐士英入輔政﹐與劉孔昭比﹔欲盡起「逆案」諸人﹐先薦阮大鋮爲兵部侍郎﹔舉朝大嘩。大器知必不爲時所容﹐乃倡言以攻士英﹔言「其擁兵入朝﹐靦畱政府﹐濁亂紀綱﹐顚倒邪正。「逆案」一書先帝手定﹐而士英悍然不顧﹐目無先帝﹐何論陛下﹗且其子以銅臭列銜都督﹐女弟之夫未履行陣冒授總戎﹔姻婭若越其傑﹑田仰﹑楊文驄等皆先朝罪人﹐盡登膴仕。名器僭越﹐莫此爲甚﹗總之﹐吳甡﹑鄭三俊﹐臣不謂無一事之失﹐而端方亮直終爲海內正人之歸﹔士英﹑大鋮﹐臣不謂無一技之長﹐而姦回邪慝終爲宗社無窮之禍」。疏入﹐勗以和衷體國﹐已不能用也。而士英則大怒﹐嗾劉澤淸劾其心懷異圖。未幾﹐逮雷演祚﹑周鑣下獄﹔二人亦主潞議者。大器遂致仕去。慮有後禍﹐以手書監國告廟文送內閣。士英憾未已﹐令李沾復劾之﹐遂削籍﹔乃超擢沾爲左都禦史。復命法司逮治大器﹐以蜀地盡失﹐無可蹤迹而止。而謙益諂附士英﹐上書頌其功﹐與大鋮深相結﹐得爲禮部尙書﹔獨演祚論死。

明年﹐唐王立﹐召爲兵部尙書兼東閣大學士。道梗﹐久而始至。汀州變﹐奔廣東﹐與丁魁楚等擁立永明王﹔命以原官掌兵部事﹐入直。及幸梧州﹐自請畱守東方﹔遂往韶州。久之﹐入烏羅土司。

戊子春﹐王應熊卒﹔進大器少傅﹐盡督西南諸軍﹐賜劍便宜從事。其夏﹐至涪州。蕩寇將軍李占春來謁﹐大器以爲可用﹐深相結﹔他部楊展﹑於大海﹑胡云鳳﹑袁韜﹑武大定﹑譚弘﹑譚詣﹑譚文等皆受約束。會宗室朱容藩謀逆﹐自稱楚世子﹑天下兵馬副元帥﹔建行臺於夔州﹐稱制封職﹝時以武岡之敗﹐訛傳永明王已歿﹞。大器乃過占春營﹐具言容藩乘機僭竊罪﹔傳檄諸路軍﹐聲其罪以討之。容藩窘﹐北依二譚﹐乞兵攻石砫。占春往擊之﹐遂敗走云陽以死。

尋赴召至思南﹐謂遵義守將王祥曰「吾歷觀川將﹐楊展志大而疏﹐大海﹑韜貪而無謀﹐余鄙劣不足數﹔國家將何藉以中興邪﹖吾死目不瞑矣」﹗時已得疾。明年春﹐次都勻卒﹔謚「文肅」。

子潛﹐癸未進士﹔隱居湖州不仕。

「勘本」曰「原本」「呂文肅傳」脫簡甚夥﹔殆重其南都初立之持議﹐而以其從粵督師爲輕。故於「至涪州」下﹐卽略焉弗詳。案文肅於永明幸梧後﹐自請畱守﹔得賜劍盡督諸軍﹐徇行蠻境﹐志將別有所爲也。就其聯絡諸鎭傳檄以平楚宗朱容藩之亂﹐則其勛亦卓然不尠已。是文肅當以晚節重﹐且宜列諸粵中閣輔矣。玆所以仍其舊者﹐以嘗歷事四朝﹐爲時相準耳。溫氏略之﹐意不可解﹔豈緣其「五不堪﹑四不可」之說而有所不足與﹖

髙倬

髙倬﹐忠州人。天啟乙丑進士﹔除徳淸知縣﹐調金華。祟禎初﹐徵爲河南道禦史。艸場火﹐以巡規不謹﹐褫職。其後起廢﹐屢遷南京太僕卿﹑右僉都禦史﹐提督操江。

福王立﹐用爲工部右侍郎。禦用監內官請給工料錢置龍鳳幾榻諸器及宮殿陳設寶玩金玉計費數十萬﹑光祿寺諸辦禦用器至一萬五千七百有奇﹔倬上言「國家艸創﹐民愁財匱﹐宜力行節儉﹐爲天下先。昔衛之亡也﹐衛文公衣大布之衣﹑冠大帛之冠﹐通商務農﹐故能立國楚邱。今大難未夷﹐百萬之師宿於江淮﹐嗷嗷告饑﹔司農遂無以應﹐以致觖望掠食。卽君臣縞素﹐示以匱乏﹐彼尙未必信也。而乃雕鏤華彩﹐欲飾太平美觀乎」﹗皆不納。

明年二月﹐由左侍郎拜刑部尙書﹐代解學龍任。

南都失守﹐投繯死。

「勘本」曰﹕殘明之金陵﹐不同於南宋之杭州也﹔以畱都城池宮殿之皆所固有也。如此喪亂之餘﹐誠如髙司寇言﹕宜力行節儉﹐爲天下先。而赧王則工作繁興﹐徵及玩好已。於是奄人得計﹐因之請數十萬不急之費﹐爲一時粉飾太平之用﹔而置江淮諸鎭之執銳披堅數百萬口於不給。吁﹗器造旣成﹐而宮殿墟矣。哀哉﹗

●南疆繹史勘本卷十一

霅川溫氏原本

古髙陽氏勘定

目錄

列傳五

劉宗周﹝祝淵﹑王毓蓍﹑潘集﹑傅日炯﹑張應煜﹑惲日初﹑張之璇附﹞黃道周﹝趙士超等﹞

右儒臣列傳第五。

○當明之季﹐若劉﹑黃二公﹐豈非盛時之麟鳳哉﹗惜乎﹐出非其時﹗夫道有污隆﹑時有常變﹐文經武緯疊相爲用。兵之設﹐肇於炎黃﹐聖人未嘗不亟講之也﹔故「易」著師象﹑藝尙射禦。武王親秉旄鉞﹐周公東徵﹐四國是吪。孔子夾谷之會﹐具左右司馬﹐誅萊夷而齊侯懼﹔淸之戰﹐冉求用矛以入齊師﹐孔子稱其義。故以卽戎望之善人﹐而自言戰必克﹐蓋得其道矣﹔聖人亦何嘗諱言兵哉﹗自晉人尙淸言﹑宋人祟理學﹐指武備爲末事﹑將帥僞麤人﹐借弭兵偃武之說以自文其不能﹐天下靡然從之﹔於是將鮮道徳之選﹑兵蔑尊親之習﹐甲兵朽鈍﹐行伍單弱。馴至盜賊縱橫﹐貊夷交侵﹔乃尊用麤暴猛厲之夫﹐奉以爲將。始則慢之﹐繼則畏之﹔驕兵悍將挾寇自重﹐文吏恇怯而不敢救。蓋後世中國之衰﹐皆自腐儒釀之也。宗周侃侃正色﹐忠矣﹑直矣。至欲以干羽格闖﹑獻方張之虐焰﹐何迂也﹗南都立國﹐宿將盡矣﹐惟有鎭耳。故𨿽暴橫﹐而史公欲用之﹔不憚委曲綢繆﹐撫綏其眾。乃宗周指其當誅以激其怒﹔使之抗疏誣詆大臣﹐不反輕朝廷之威耶﹖漢文帝有言曰「卑之無甚髙論」﹔自古及今皆可施行也。後世君子自持正論﹐豈計時勢之不能行哉﹗夫道周出關之舉﹐志則偉矣。然以不練之兵甲﹐糗糧百不一具﹐又輕信敵人之間深入險地﹐是棄師也。嗚呼﹗世有君子而使其道不得行﹐亦君子之過也。尊其身矣﹑聽其言矣﹐而言不度乎時宜﹑身無救於敗亡﹐則豈孔﹑孟之道果僅可用諸平世歟﹗若二公者﹐君子諒其志焉可也。

列傳五

劉宗周﹝祝淵﹑王毓蓍﹑潘集﹑傅日炯﹑張應煜﹑惲日初﹑張之璇附﹞黃道周﹝趙士超等﹞

。劉宗周

劉宗周字啟東﹐號念臺﹐山陰人﹔學者所稱蕺山先生者也。萬曆辛丑進士﹔以家難﹐久之始謁選。時中朝有昆黨﹑宣黨與東林爲難﹔乃上言「東林顧憲成講學處﹐髙攀龍﹑劉永澄﹑姜士昌﹑劉元珍輩皆賢人﹔於玉立﹑丁元薦亦較然不欺其志﹐有國士風。是故摘流品可也﹐爭意見不可﹔攻東林可也﹐黨昆﹑宣必不可」﹗於是﹐黨人大嘩。禦史劾之﹐因請告歸。

天啟元年﹐起儀制主事。抗疏極言「魏進忠導皇上馳射戲劇﹐而奉聖夫人客氏出入自由﹐無以閒內外﹔且一舉逐諫臣三人﹑罰一人﹐皆出中旨。左右將日進鷹犬聲色﹐指鹿爲馬﹐生殺予奪制國家大命。今東西方用兵﹐柰何以天下委閹豎哉」﹗進忠者﹐忠賢也﹔大怒﹐將重譴之。旣而﹐累遷光祿丞﹑尙寶太僕卿。忠賢惡之﹐尋奪其職。崇禎元年﹐召爲順天府尹﹐屢論時攻得失﹐以直諫聞﹝語詳「明史」﹞﹔歷官至都察院左都禦史。後以請釋熊﹑姜之獄﹐斥爲民﹐年已六十有四。

歸二年﹐而京師陷。宗周聞之﹐慟哭徒步涉江詣杭州﹐以發喪討賊責巡撫黃鳴駿﹔﹝鳴駿﹞曰「哀詔未至﹐何故發喪﹖且今當靜以鎭之」。宗周勃然曰「嘻﹗此何時﹐安所得哀詔哉﹗君父變出非常﹐公專閫外﹐不思枕戈泣血激勵同仇﹐反借口鎭靜作遜避計耶」﹖於是發喪哭臨畢﹐與朱大典﹑章正宸﹑熊汝霖召募義旅。將發﹐而福王立於南京﹐以原官召﹔宗周以大仇未報﹐不敢受職。

六月﹐上疏陳時政四事﹐自稱「艸莽孤臣」﹔言「今日宗社大計﹐捨討賊復仇﹐無以表陛下渡江之心﹔非毅然決策親徵﹐亦無以作天下忠臣義士之气。至討賊次第﹕一曰據形勝以規進取。江左非偏安之業﹐請進圖江北。鳳陽號稱中都﹐東扼徐淮﹑北控豫州﹑西顧荊楚﹐南去金陵不遠。親徵之師駐蹕於此﹐大小銓除暫稱「行在」﹐少存臣子負罪引慝之心。從此漸進﹐秦﹑晉﹑燕﹑齊必有響應而起者。一曰重屏藩以資彈壓。淮陽數百里設兩節鉞不能禦亂﹐爭先南下﹐致江北一塊土拱手授賊。督漕路振飛坐守淮城﹐久以家屬浮舟遠地﹐是倡之逃也﹔於是鎭臣劉澤淸﹑髙傑遂有家屬寄江南之說。軍法臨陣脫逃者斬。臣謂一撫﹑二鎭皆可斬也。一曰愼爵賞以肅軍情。請分別各帥封賞﹐孰當孰濫﹖輕則收侯爵﹐重則奪伯爵。夫以左帥之恢復而封﹐髙﹑劉之敗逃亦封﹐又誰不當封者﹗武臣旣濫﹐文臣隨之﹔外臣旣濫﹐中璫隨之﹕恐天下聞而解體也。一曰核舊官以立臣紀。燕京旣破﹐有受僞命而叛者﹑有受僞官而逃者﹑有在封守而逃者﹑有奉使命而逃者﹐法皆不赦﹔亟宜分別定罪﹐爲戒將來。至於僞命南下﹐徘徊順逆之間﹐實煩有徒﹔必且倡爲曲說以惑人心﹐尢宜誅絕」。又言「今日問罪之師﹐當自中外諸臣之不職者始。一﹑當賊入秦流晉﹐漸逼畿南﹐遠近洶洶﹔獨大江南北晏然﹐而一﹑二督撫不聞遣一騎以壯聲援﹐賊遂得長驅犯闕。坐視君父之危亡而不救﹕則封疆諸臣之當誅者。一﹑凶問已確﹐諸臣奮戈而起﹐決一戰以贖前愆﹐自當不俟朝食。方且仰聲息於南中﹐爭言固圉之策﹔卸兵權於閫外﹐首圖定策之功﹕則封疆諸臣之尢當誅者。一﹑新朝旣立﹐謂宜不待終日﹐首建北伐之師。不然﹐則亟馳一介間道北進﹐檄燕中父老﹑起塞上名王﹐哭九廟﹑厝梓宮﹑訪諸王﹐萬無容自諉者。更不然﹐則起閩帥鄭芝龍以海師直下﹐與九邊督鎭合謀共奮﹐事或可爲。而諸臣泄泄自安﹐計不出此﹕則舉朝謀國不忠之當誅者。一﹑罪廢諸臣量從昭雪﹐自應援先帝遺詔及之。今乃槪用新恩﹐誅奄定案前後詔書鶻突﹐勢必彪虎之類﹐盡從平反而後已﹕則舉朝謀國不忠之尢當誅者」。詔報曰「親統六師﹐光復舊物﹔嚴文武恇怯之大法﹑激臣子忠義之良心﹐愼新爵﹑劾舊官﹕朕拜昌言﹐宣付史館」。中外爲之悚動。是時﹐宗周本無意於出﹐謂朝中黨禍方興﹐何暇圖賊﹔而一時姦人𨿽不利宗周﹐然又恥不能致宗周﹐急其一出。及方出﹐而彈劾踵至。其言諤諤﹐引繩披根﹐不少假借。由是羣小側目﹐馬士英﹑髙傑﹑劉澤淸尢深疾之。

宗周連疏請告不得命﹐遂抗疏劾士英﹐言「陛下龍飛淮甸﹐天實予之。乃有扈蹕微勞﹐入內閣﹑進中樞﹐官銜世蔭﹐晏然當之不疑者﹐非士英乎﹖於是李沾侈言定策﹐挑激廷臣矣。劉孔昭以功賞不均﹐發憤冢臣﹐朝端嘩然聚訟﹐而羣陰且翩翩起矣。借知兵之名﹐則「逆案」可以燃灰﹔寬反正之路﹐則逃臣可以吸引﹕而閣部諸臣且次第言去矣。中朝之黨論方興﹐何暇圖河北之賊﹔立國之本紀已疏﹐何以言匡襄之略。髙傑一逃將也﹐而奉若驕子﹐浸有尾大之憂。淮陽失事﹐不難譴撫臣﹑道臣以謝之﹔安得不長其桀驁﹐則亦恃士英卵翼也。劉﹑黃諸將各有汛地而置若奕棋﹐洶洶爲連溪之勢﹐至分剖江北四鎭以慰之﹐安得不啟其雄心﹔則皆髙傑一人倡之也。京營自祖宗以來﹐皆勛臣爲政﹐樞貳佐之。陛下立國伊始﹐而有內臣盧九徳之命﹔則士英有不得辭其責者。總之﹐兵戈盜賊皆從小人气類感召而生﹐而小人與奄豎又往往相表裏。自古未有奄官用事﹐而將帥能樹功於方域者。惟陛下首辧陰陽消長之幾﹐出士英仍督鳳陽﹐聯絡諸鎭﹐決用兵之策﹔史可法卽不還中樞﹐亦當自淮而北﹑歷河以南﹐別開幕府﹐與士英相犄角。京營提省﹐獨斷寢之。書之史冊﹐爲弘光第一美政」。王優詔答之﹐而促其速入。士英益怒﹐佯具疏辭位﹔且揚言於朝曰「劉公自稱「艸莽孤臣」﹑不書新命﹐是明示不臣也」。

朱統■﹝金類﹞言「宗周請移蹕鳳陽。鳳陽髙墻所在﹐蓋欲以罪宗處皇上﹐而與史可法擁立潞王。其兵已伏丹陽﹐宜急備」﹗是時﹐浙撫黃鳴駿入覲﹐兵抵京口﹐與防江兵相擊斗﹔士英聞之而信﹐亦震怒。澤淸初倚東林﹐極重宗周﹔至是恨甚﹐具疏痛詆﹐詞連姜曰廣﹑吳甡﹐且請正以謀危君父之罪。疏出﹐舉朝大駭。弘圖乃言於上﹐傳諭曰「昔漢宣起於艱難﹐魏﹑丙合志﹔唐肅興於靈武﹐李﹑郭同心。今者袒分左右﹑口構元黃﹐天下事不堪再壞。諸臣各宜和衷集事﹐息競圖功。庶幾君臣之間﹐禮全終始」。宗周不得已﹐受命。

方宗周在丹陽僧捨也﹐澤淸﹑傑遣刺客數輩迹之。見其正容危坐﹐亦心折不敢加害。以七月十八日入朝﹐仍居蕭寺。士英不使入對﹐給事中陳子龍以爲言﹐不省。時南渡亂政﹐無不危言姦黨士英﹑孔昭﹑澤淸﹑傑內外結連﹐人莫敢忤﹔宗周昌言排之。甫視事﹐卽引董仲舒言﹐請正心以正朝廷﹔會設東廠﹐給事中袁彭年爭之被謫﹐宗周復力言其冤。及阮大鋮起用﹐宗周曰「大鋮進退﹐江左之興亡系焉」。其視國事之顚連﹐猶疾病之在身也﹔流涕正辭﹐以冀廟堂之一悟。迄不見納。

九月﹐再疏乞休﹔許馳驛歸﹐給登極恩典。臨行﹐復疏陳五事﹕一曰修聖政﹐毋以近娛忽遠猷﹔二曰振王綱﹐毋以主恩傷臣紀﹔三曰明國是﹐毋以邪鋒危正气﹔四曰端治術﹐毋以刑名先教化﹔五曰固邦本﹐毋以外釁釀內憂。優詔報聞而已。宗周以宿儒重望爲海內淸流領袖﹐以出處卜國家治亂。旣出國門﹐都人士聚觀嘆息﹐知南都之不可有爲也。

明年五月南都亡﹐六月浙江亦不守﹔宗周方食﹐推案慟哭曰「此余正命之時也」﹗移居郭外。門人有以文﹑謝故事勸者﹐宗周曰「北都之變不死者﹐以身在田裏﹐畱以俟後王也。南都之變﹐主上自棄其社稷﹐僕在懸車﹐尙曰可以死﹑可以無死。今吾越又降﹐區區老臣尙何之乎﹖若曰身不在位﹐不當與城爲存亡﹐獨不當與土爲存亡乎﹖故相江萬里之所以死也。世無逃生之宰相﹐亦豈有逃死之禦史大夫哉」﹗扁舟辭墓﹐舟過西洋港﹐再拜叩頭﹐躍入水中。水淺不得死﹐舟人扶出之。絕食二十三日﹐始猶進茗飲﹐後勺水不下者十三日﹐與門人問答如平時﹔竟以閏六月八日卒。宗周旣死﹐浙東紳士孫嘉績﹑熊汝霖﹑錢肅樂﹑鄭遵謙等各起兵迎魯王監國紹興﹐與大兵相距者一年。人以爲由宗周所倡云。

宗周以遺腹生。父坡爲諸生﹐家酷貧。母章氏﹐姙甫五月而坡亡﹐遂育之外家。幼端穎﹐稍長卽志聖賢之學﹐內行修飾。然體孱甚﹐母憂念不置﹐因成疾﹔以貧故﹐忍而不治。宗周甫釋褐﹐卽遭母喪﹐奔歸﹔爲堊室中門外﹐日哭泣其中。尙書陶望齡弔之﹐嘆曰「世衰禮廢﹐吾未見善居喪若劉子者」﹗服闋﹐選行人。以祖父母老疾請養﹔柝薪﹑汲水﹑持藥糜伺息望顏﹐三年未嘗少惰。及遭喪﹐哀瘠如初。居七年﹐而始赴補。

母乃以節聞於朝﹐建坊旌表。通籍四十五年﹐立朝僅四年。絜守所學﹐不以時方變亂更術以進也。莊烈帝綜核名實﹐羣下惴恐﹔宗周以爲此刑名之術﹐不可以治天下﹐乃以仁義之說進。帝每謂其淸執敢言﹐有古大臣風﹔然終以爲迂﹐故不得久在位。居家潛心理學﹐淸修篤行﹐無愧衾影。性嚴正﹐嘗面折人過﹐不可幹以私。其學以愼獨爲功﹑以知天爲歸﹐而本之敬誠﹐作「人譜」以授學者。立古小學﹐日會講其中。說者爲明之大儒推薛﹑胡﹑陳﹑王﹐而宗周似勝之。所著有「劉子全書」百餘卷及他著述二十餘種。

子汋﹐字伯繩﹔執貧樂道﹐能世守其學﹐同人私謚之曰「貞孝」。

「勘本」曰﹕蕺山先生未生﹐其父秦臺公亡故﹐號曰念臺。幼從外大父南洲章公學。家貧無衣錦﹐外家爲之制縘袍﹐落拓如襏﹔及長﹐猶衣之。嘗以就學壽昌﹐烈日中走百里﹐一足遂攣。旣而師事許孚遠﹐分別理欲﹔受古大學於髙大行攀龍。已同總憲鄒元標講首善書院﹐避璫禍。時輯「皇明道統錄」﹐始以遜志﹑終於陽明﹔嘗曰「吾今而知主靜之要也」。辛卯﹐由京兆請告﹐立證人社﹐弟子日益眾。乃著第一義等說﹐又集聖學宗要。及官少司空﹐記所獨得曰「獨證篇」。晚年著「讀易經說」﹑「易鈔」﹑「經籍考」﹐旣又編輯「十三經諸子史傳」之有裨於教者。蕭山毛氏曰「其言逾博而旨逾謐」。甬上全氏有「子劉子祠堂配享碑記」。其門弟子之最著者﹐爲海鹽吳磊齋﹝麟徵﹞﹑順天余伯玉﹝鉉。皆甲申北都殉難﹔見「明史」﹞﹑山陰祁虎子﹝彪佳。乙酉盡節﹞﹑海鹽彭觀我﹝期生。贛州殉難﹞﹑會稽章格庵﹝正宸。浙東兵敗﹐以緇衣隱。「繹史」皆有傳﹞﹑潤州葉潤山﹝廷秀。閩敗披緇﹐以憂死﹞﹑山陰何書臺﹝宏仁。丙戌後﹐以緇衣終﹞﹑關右董﹝標﹔未詳其字。甲申前卒﹞。全氏曰「八先生者皆執弟子禮﹐而子劉子但以朋輩待之﹐如蔡季通例」。其餘則山陰陳敬伯﹝堯年。黨禍之烈﹐曾受孤托﹞﹑會稽章晉侯﹝明徳﹞﹑余姚王士美﹝業洵。蕺山開講時﹐陶石梁之徒有異說﹐晉侯﹑士美﹑黃梨洲輩力辟之﹞﹑山陰朱綿之﹝昌祚。皆甲申前死﹞﹑海寧祝開美﹝淵﹞﹑會稽王元趾﹝毓蓍﹞﹑山陰潘子翔﹝集﹞﹑諸曁傅中黃﹝日炯。自祝而下﹐皆乙酉殉難﹔語附「書後」﹞﹑武進惲遜庵﹝日初。晚爲靈隱僧﹔見「書後」﹞﹑西安葉靜遠﹝惇艮。全氏稱爲大弟子﹐能昌明蕺山之教者﹞﹑慈溪劉瑞當﹝應期。丙戌後﹐以憤死﹞﹑山陰張奠夫﹝應鰲。在南都作「中興金鑑」﹐欲上不果。丙戌後﹐嗣講山中﹞﹑會稽董旡休﹝瑒。有髙行﹐晚歲披緇﹐手輯「劉子遺書」﹞﹑山陰戴南枝﹝易。吳中徐髙士枋殿獨理其喪﹐爲世所稱﹔遺民中之奇者﹞﹑鄞華吉甫﹝夏﹞﹑王卣一﹝家勤。甬上六狂生之二。兵以同起以同死﹐「摭遺」補傳﹞﹑余姚張應煜﹝不詳其字。語見「書後」﹞﹑會稽趙禹功﹝甸。丙戌後﹐以緇衣隱﹔見「摭遺」﹞﹑慈溪張能信﹝成義。丙戌後﹐起兵不克﹐行遜﹔莫知所終﹞﹑蕭山徐徽之﹝芳馨﹞﹑仁和沈甸華﹝確﹞﹑海寧陳幹初﹝確﹞﹑山陰周敬可﹝之璇﹔見「書後」﹞﹐諸曁陳章侯﹝淇綬﹞﹑余姚黃梨洲﹝宗羲﹞及其弟晦木﹝宗光﹞﹑澤望﹝宗會。並見「摭遺」﹞﹐都三十又五人。其間爲忠臣﹑爲義士﹑爲逸民﹐皆不負所學而能有光於門下者也。

先生居貧﹐食不兼蔬。嘗以少宰起官﹐中道貲乏﹐受臨朐令十金之饋﹔至前途得故人助﹐乃如數趣還之。熊﹑姜之獄時掌憲﹐僅六十日罷歸﹐至不能成行﹔朝士爲之斂贐﹐悉不納。後赴南都召﹐冠服久敝﹐假於從子之有官者。比其歸﹐仍飭還之﹔笑曰「吾不可掛他人冠也」。其耿介類此。

初﹐京口兵哄﹐馬士英遽指先生懷異﹐將與黃鳴駿入淸君側﹐爲廢立計﹔故入朝而竟不聽見。洎至絕粒時﹐有名王之聘﹔已困不能語﹐張目頷之。旣卒﹐先生子貞孝君又自號遁齋者奉遺書避兵山中﹐蓋猶護發未薙云。

祝淵﹐崇禎癸酉舉於鄕。自以所學未充﹐借僧捨讀書三年﹐僧罕睹其面。壬午冬﹐公車入都﹐值先生諍熊﹑姜獄削籍﹐抗疏申救﹐罰停會試﹐下禮官議﹔時與先生猶未相識也。旣得命﹐始走謁之。先生曰「子爲是舉﹐無爲而爲之乎﹐抑動於民心而爲之也」﹖因爽然自失曰「先生名滿天下﹐誠恥不得列門墻爾」﹗遂執贄爲弟子。明年﹐禮官議逮淵下獄﹐詰指使者姓名﹔慷慨對曰「男兒死卽死﹐安肯聽人指使」﹗未幾﹐都城陷﹐太常少卿吳麟徵殉難﹐輒親爲函殮﹐宿柩下者旬日。尋詣南京刑部請竟前獄﹐尙書諭止之。已復艸一疏請誅姦輔﹐通政司屏不奏。時先生復罷官歸﹐因而數往從學。嘗有過﹐入曲室閉戶長跪竟日不起﹐流涕自撾。杭州失守﹐方葬母山中﹐趣速竣工﹔還家設祭﹐卽投繯死。年三十五。

王毓蓍﹐少爲諸生﹐跌宕不羈。已受業先生門下﹐同門生咸非笑之﹐不顧。乙酉六月﹐先生絕粒未死﹔乃上書曰「願先生早自裁﹐毋爲王炎午所弔」﹗先生得書﹐呼其字曰「元趾﹐吾講數十年﹐得子隨之足矣」﹗俄其友來視﹐毓著問曰「子若何」﹖友曰「有陶淵明故事在」。曰「是不然。吾輩聲色中人﹐久則難持﹔及今早死爲愈」﹗乃召故交張樂歡飲﹔旣酣﹐攜燈出門﹐投梭橋下死。鄕人私謚曰「正義」。

潘集﹐聞毓蓍死﹐爲文祭之。袖二石及所著詩文至東渡橋下﹐亦自沈。

傅日炯﹐於江上師潰﹐徧別所親﹐先赴池死。

張應煜﹐當先生誓死時﹐勸擁諸藩起兵。先生謝以事不可爲﹔曰「然則此降城也﹐亦非先生死所」。先生瞿然起﹐曰「子言是也」。遽出城。

惲日初﹐風槪頗近祝子﹐亦嘗上書爲先生申救者。旣聞殉節﹐累過山陰哭奠﹔手撰行狀幾十萬言。晚歲披緇﹐爲靈隱嗣法僧。

張之璇﹐與先生子遁齋同入山﹐累受邏者之厄﹐流離遷播。每謂之曰「死則俱死﹐斷不負吾師以生」﹗旣而薙發令嚴﹐相與披緇興福寺﹐詭耳。事定還家﹐則田宅盡爲人奪﹐至無棲止處。或勸之訟﹔曰「吾不忠不孝﹐投死他鄕﹐復何顏構獄﹐與惡少對簿」﹗之璇本世勛籍。初﹐證人之會以爲左班官子弟忽之﹐而不知其後之苦節過人也。已遂寄食遁齋所以死。

黃道周﹝趙士超等﹞

黃道周字幼平﹐號石齋﹔漳浦人。家貧。時挾策遠遊﹐讀書羅浮山。山水暴漲﹐墜澗中﹐溯流而出﹔遇異人﹐授以讀書之法﹐過目不忘。自少攻苦﹐爲文典奧﹐原本經術。登天啟壬戌進士﹐攺庶吉士﹔授編修。內艱歸。崇禎初﹐起右中允﹐以救錢龍錫貶三秩﹐調他曹。未幾﹐遘疾求去﹔瀕行﹐猶疏引「易」理治亂之準爲諫。屢起屢蹶﹐五遷而至少詹事兼侍講學士。

道周以文章風節髙天下﹐而嚴厲方剛﹐不諧流俗﹔公卿多畏而忌之。嘗上疏自陳﹐言己有三罪﹑四恥﹑七不如。三罪﹑四恥以自責﹔七不如者﹐謂品行髙峻﹑卓絕倫表不如劉宗周﹐至性奇情﹑無媿純孝不如倪元潞﹐湛深大慮﹑遠見深計不如魏呈潤﹐犯顏敢諫﹑淸裁絕俗不如詹爾選﹑吳執禦﹐志尙髙雅﹑博學多通不如華亭布衣陳繼儒﹑龍溪舉人張燮﹐至圜土累系之臣朴心純行不如李汝璨﹑傅朝佑﹐文章意气﹑坎坷磊落不如錢謙益﹑鄭鄤。時鄤方以杖母被大詬﹔帝得疏駭異﹐而忌者愈藉爲口實。最後以劾楊嗣昌奪情入閣﹐帝怒甚﹐親召至平臺詰責﹐下獄遣戍﹝事具「明史」﹞。

南渡﹐起吏部右侍郎。道周不欲出﹐馬士英遣人諷之曰「人望在公﹐公而不起﹐豈欲從史可法擁立潞王乎」﹖道周不得已﹐乃趨朝﹔至則陳進取九策。九月﹐升禮部尙書﹐掌詹事府事。尋以祭告禹陵出。臨行上言「今欲東收兗濟﹑北略漳河﹑西取應安﹐然後問洛陽之鐘簴﹑掃承徳之松楸﹐上規天壽﹕此曠日持久﹐其道誠難。必如臣愚計﹐得一沈鷙之將﹐簡士三萬﹑賫糧百日﹐出贛楡﹑韋橋﹐東踰破車﹐度臨朐﹐歷博興﹐直上鹽山﹐抵滄州。此間千四百里皆荒曠如升虛邑﹐惟臨朐﹑安邱﹑樂安﹑陽信之間稍有屯聚﹐可因糧而食。盡七晝夜至武淸﹐渡白溝﹐出其不意﹐從天而下。然後致陛下哀痛之意﹐祭告灑掃於十二陵﹐與長安士民拭淚而覲九廟。還則兵分兩道﹕一下臨淸﹐以收兗濟﹔一下邯鄲﹐以收彰衛。其用力甚少﹐奏功甚鉅。此耿弇所發憤於祝阿﹑劉裕所歡呼於大峴也」。

南京潰﹐唐王建號福州﹔以本官兼武英殿大學士﹐參贊機務。王素重其學行﹐禮敬備至。時何吾騶﹑蔣徳璟等未至﹐道周爲首輔。會賜宴﹐鄭芝龍以侯爵欲居第一﹔道周謂「祖制武職無班文臣右者」。芝龍辭絀。由是文武不和。有諸生上書詆道周迂﹐不可居相位﹔王知出芝龍意﹐下督學禦史撻之。然是時國勢衰微﹐兵食俱乏﹐政歸鄭氏﹔諸大帥選觀望。

道周見芝龍殊無經略之志﹐憤激請督師自效。請兵請糧﹐芝龍皆不應。乃以七月二十二日啟行﹐僅賫一月糧以虛聲鼓動忠義士﹐旬日間得九千餘人。親寫札副獎語給爲公賞﹐得之者榮於誥敕。而應募者多不練之兵﹐不能應敵。由廣信抵衢州﹔婺源令某﹐其門人也﹐僞致降書﹐道周信之﹐決計深入。曰「國家養士數百年﹐士民豈無人心﹔傳檄自歸命耳」。十二月﹐至婺源明堂裏﹐大兵猝至﹐一軍殲焉﹐道周知爲令所賣。比從者俱遁﹐曰「吾死此矣」﹗遂被執。幕下士兵部職方主事福建趙士超﹐字淵卿﹔中書賴維謹﹐字敬儒﹔蔡春溶﹐字時培﹕皆漳州人。道周妻弟通判毛玉潔﹐字去水﹐六合人。四人俱從之。道周絕粒七日﹐不死。至徽州﹐元旦張燈甚盛﹐爲魚龍曼衍諸戲﹔乃與士超等悵然賦詩。是夜﹐雷雨大作﹐統行三晝夜不止﹔訓導吳士繡呼其子祺生曰「皇天震怒﹐殆爲黃先生乎」﹗不食而卒。道周至江寧﹐洪承疇其鄕人也﹔遣使來言「幸毋自苦﹐我可以保先生不死」。道周詈之曰「承疇死久矣﹗松山之敗﹐先帝痛其死﹐親自祭哭﹐焉得尙存﹖此無藉小人冒其名耳」。承疇館而禮之﹐上疏乞貸死﹔朝旨不許。道周在館﹐與門人講習吟詠如常﹐著詩文數卷。素善書翰﹐都人爭求之﹐終日握管不辭也。三月七日赴市﹐書絕命詞於衣帶間﹔過東華門坐不起﹐曰「此與髙皇帝陵寢近﹐可死也」﹗旣見市有豎福建門牌者﹐指曰「福建吾君在焉﹐死於此可也」﹗南向再拜﹐遂受刑﹔士超等四人皆從死。唐王聞之大哭﹐迫贈文明伯﹐謚「忠烈」。

道周詩文敏捷﹐精天文﹑歷數﹑皇極諸書。所著「三易洞詮」﹑「革象新書」﹐學者窮年不能通其說﹔而道周以之推驗治亂﹐其說多中。自推行年終於六十三歲丙戌﹐書之小冊﹔始知其能前知也。

「勘本」曰﹕石齋先生爲翰林時﹐補經筵展書官﹔故事﹕必膝行以前。先生獨否﹔魏忠賢目懾之。後救故相錢龍錫﹐疏凡三上﹔錢得減死。及召對平臺﹐帝問﹕「鄭鄤﹐激父杖母者也。爾自言不如﹐何邪」﹖對曰「匡章見棄通國﹐孟子不失禮貌。臣言文章不如﹐且眾惡之必察也」。論列久之﹝語詳「明史」﹞。旣而曰「臣今日不盡言﹐則臣欺陛下﹔陛下今日殺臣﹐則陛下負臣」。帝怒﹐下之獄﹐尋卽遣戌。時有塗仲吉者﹐漳浦諸生﹔以論救受廷杖﹐遂終身事之無怨言。先生所至﹐學者雲集﹐講論無倦。所居銅山在孤島中﹐有石室﹐自幼坐臥其中﹔故門下士稱爲石齋先生。講學禹航時﹐愛大滌山川之勝﹔嘗曰「大滌﹐吾墓田也」。後之人有爲之立祠祀焉者。其傳道弟子﹐曰禹航何羲兆﹝瑞圖﹞﹑曰紹興呂漢■﹝常上心下﹞﹝叔倫﹞。先生正命﹐門人星散﹔惟二君抱其遺書入山﹐終身不出﹐以逸民終﹐其節最髙。他如甬上董次公﹝守諭﹞﹐少卽受業﹐而講學於大滌山房爲最久﹔江東司饟﹐幾至殺身。其所著「易學」﹐則猶是漳海緒言也。

右是捲﹐專爲儒臣二周先生傳。原本簡略過半﹔如子劉子門下盡屬有光殘局者也﹐特於「書後」表出諸﹐以證一時忠義之盛云。

●南疆繹史勘本卷十二

霅川溫氏原本

古髙陽氏勘定

目錄

列傳六

左懋第﹝陳用極﹞袁繼咸

右﹝使臣﹞封疆列傳第六。

○嗚呼﹗左司馬之忠﹐烈矣﹗𨿽然﹐吾於通使事深嘆謀國之無人也。當是時江南𨿽立君﹐敗亡之餘耳。而我朝替天順人﹐應運入關﹐將相之豫和﹑士馬之堅利﹐駸駸乎有席捲囊括之勢。爲江南計者﹐或輯重兵固守河淮﹐而遣智辧之士具玉帛﹐卑辭納款﹐願爲興朝輸歲幣﹐畫大河爲界﹔凡降臣家屬之在城者﹐厚予賑撫﹐以系其心﹐毋令進說內戕﹕猶恐朝計未必聽從﹐南牧之馬難遏也。而乃晏然自大﹐欲執承平故事折捶之。所遣之使固剛直不撓﹐而又佐以陰姦悖逆之流﹔徒是知不屈膝之爲不辱命﹐而不知適以啟釁之爲敗國也。且夫金革不避﹐君子猶將議之﹔況煌煌聘問之吉而以縗絰將之﹐可乎﹖家國不可兩顧﹑忠孝不得兩全﹐懋第請之則不智﹐廷臣不言則不忠﹔致使禦書不達﹑使事不終﹐豈非謀國者之咎哉﹗卽無陳洪範之陰輸﹐亦豈能有當乎﹖故夫忠臣之義﹐全國爲上﹔吾計足以衛國不用而後死之﹐則庶乎其無憾也。江督之料左審矣。小人反齟齬之﹐以自撤其藩籬。使江督計得行﹐內外一心﹐良玉𨿽有異志﹐尙有所憚而必不至稱戈內向也﹗嗚呼﹗天禍人國﹐凶徳會參。君子不幸而值其時﹐計惟一死以報國耳。若二公之忠節﹐固昭昭乎與日月爭光哉﹗

◎溫氏於左蘿石之論﹐是矣﹗而古髙陽氏則猶有所進言者。夫莊烈之自訟曰非亡國君﹐固也﹔然性愎而護非﹐禍實基之。其退宦官﹐未幾復用。申款議負气﹐終撓泥於龍虎將軍之稱必欲以臣禮待我﹔何所見之淺也。在昔遼﹑宋議和﹐不過敵體﹐以南朝爲兄耳。伏案我太宗時﹐與有明議和之交﹐至再至三﹔初與督撫言﹑與鎭守太監言﹑與莊烈帝書爲親言﹐已而令朵顏三衛上疏言。後破濟南﹐執徳王﹔卽令王上疏﹐激切以言。而帝悉岸然置之。其始欲我去大號﹐我太宗亦降心相從﹐不稱帝而稱汗﹐並乞明人制寶給之﹔復不應。爾時我朝國書﹐推爲中原共主﹐則視遼爲尢謙矣。甬上全氏曰「亦思本朝何所畏於明而求和乎」﹖明人於百戰百敗之後﹐負气若此﹑不量力若此﹐是則自求滅亡之道也。總之﹐有明之所以亡者﹐非流賊也。力屈於東﹑禍蔓於西﹔盧九臺﹝象升﹞﹑孫白谷﹝傳庭﹞及洪承疇三人皆治賊之有效者﹐向使東方修好﹐而專力於西﹐則闖﹑獻之首早授矣。乃未幾﹐而楊嗣昌與陳新甲私意言和﹐致殺九臺﹑陷白谷﹐以求成其謀。厥罪通天﹐兩不相顧﹔熊羆盡而府庫竭﹐卽令流賊不陷京師﹐而大兵再至﹐將何以應﹖亦終必亡而已矣﹗吾故曰﹕莊烈𨿽有十七年之憂勤惕勵﹐而適足以誤天下蒼生者也。至於左蘿石之奉使﹐而彼以堅彊倔傲竭其忠﹐則禮於何有﹑情於何有﹖亦思奉使者爲何事邪﹖然及此而論﹐則末也﹔而蘿石之於南都﹐要不失爲盡職者也。南都之亡﹐亡於左兵之內犯也。然將軍跋扈﹐亦以姑息而成。夫稱兵索餉爲良玉故智﹔在先得袁臨侯數言開導﹐卽媿返武昌﹐則知良玉本無賊心也。比至借名淸側﹐實因裁其額餉﹐勢激使然﹐且惑於黃澍之慫讒耳。福王溺聽讒言﹐不特不納臨侯之諫﹑不許史忠正之調度﹐而翻疑忠正之爲內應。吁﹗其不亡也何待﹗當時臨侯處境𨿽有封疆之尊﹐而實展側不能自如矣﹐不信於朝而威令不能制下矣。觀其舟中慷慨﹑城上涕洟﹐𨿽以良玉之暴戾﹐而猶大哭爲「我負臨侯」﹔則臨侯之足以定左也可見矣。嗟哉﹗

列傳六

左懋第﹝陳用極﹞﹑袁繼咸

。左懋第

左懋第字仲及﹐號蘿石﹔萊陽人。崇禎辛未進士﹐授韓城知縣﹐有異政。遭父喪﹐三年不入內寢﹔事母盡孝。擢戶科給事中。

十七年春﹐奉命督兵湖襄﹔聞變﹐誓師而北。會南京建號﹐懋第入見﹐流涕陳中興大計﹔遂命以右僉都禦史巡撫應天﹑徽州諸府﹐督師江上。時大淸連破闖賊兵﹐朝議遣使通好﹐祭告大行皇帝﹐且冊封吳三桂。而懋第以母陳氏死於天津﹐訃至﹐疏請終制﹔不許。因請使北﹐詔加兵部右侍郎兼副都禦史以行﹔左都督陳洪範﹑太僕寺少卿兼職方司郎中馬紹愉副之。紹愉﹐先帝時令與陳新甲通款事於我朝﹐至義州而還﹐未能得要領﹔皆爲懋第劾罷者也。詔旨又令第懋經理河北﹐聯絡關東諸軍務。懋第言「臣此行致祭先帝後梓宮﹑訪東宮二王蹤迹﹐誼不敢辭。但旣充使臣﹐勢不能兼封疆重任。紹愉前事奉使辱國﹐爲臣劾罷﹐今不當與共事。且經理﹑通和兩事也﹐今以之兼行﹐則名實乖﹔將先奪地而後經理乎﹐抑先經理而後往和乎﹖如必欲用臣經理﹐則乞命洪範同紹愉出使﹐而假臣一旅偕山東撫臣收拾山東以待﹐不敢復言北行﹔如用臣與洪範北行﹐則去臣經理聯絡之銜﹐但銜命而往謁先帝梓宮﹑訪東宮二王蹤迹﹐而罷紹愉勿遣」。閣部議止紹愉﹐攺命原任薊督王永吉﹔不聽。懋第臨行﹐復上疏曰「臣此行生死未卜﹐願以辭闕之身效一言。臣所望者恢復﹐而近日朝政似少恢復之气﹔望陛下時時以先帝之仇﹑北都之恥爲念。瞻髙皇帝之松楸﹐而卽念成祖﹑烈宗之陵寢見有黍離之痛﹔撫江左之遺民﹐而卽念河北﹑山東之版圖不免陸沈之禍。更望嚴諭諸臣整頓士馬﹐勿以臣北行爲必可成﹗卽成矣﹐勿以和成爲必可恃﹗必能渡河而戰﹐而後能扼河而守﹔必能扼河而守﹐而後能拱護南都於萬全」。末言「先帝殉難臣少﹐由諫諍臣少也。遠如幽燕之地﹐勿以在遠而忘﹔近如汲眞之流﹐勿以逆耳而棄。惟陛下幸察」﹗眾韙其言。賫銀十萬兩﹑金一千兩﹑幣數萬端﹐吏卒三千人護行。時可法駐泗州﹐與懋第相見﹐謂曰「經理具文耳。通和詔旨也﹐公宜疾行無畱」﹗以故所至山東﹐豪傑稽首願效驅策者皆不敢用﹐慰遣而已。

八月﹐渡河﹐次滄州。聞吳三桂已攺封平西王﹐於是遣使以策命先授三桂﹐諭來意。三桂不發書﹐緘冊上攝政王﹐王怒﹔然朝議以禮來﹐且令使臣入見。十月至張家灣﹐令以百人入﹐授四夷館。懋第曰「我奉命通好而夷館授我﹐是以屬國見待也﹐我必不入」。往返再四﹐乃攺鴻臚寺﹔且遣官騎迎之﹐建旄乘車﹐肅隊而入。懋第斬縗大絰﹐迎者訝曰「吉禮也﹐而以凶服將之可乎」﹖答曰「國喪也﹐兼有母喪。國喪臣所同﹐而母喪所獨也」。迎者不能詰。十四日﹐內院大學士剛林至﹐責朝見。懋第欲以客禮﹐剛林曰「我皇帝踐祚﹐不聞爾國朝貢使臣乃欲據客禮耶」﹗懋第曰「我中朝使臣﹐自應具主客禮見。我皇上嗣位中興﹐朝貢云何」﹖反復折辧﹐聲色俱厲。洪範﹑紹愉俱戄然色變﹐乃曰「此大事﹐非可一日決﹐姑徐之」﹗剛林出。明日﹐索國書﹔懋第不答﹐以所賫金﹑幣及陵工之犒先之。時我朝初定中原﹐中朝故事猶未深晣﹔所往復辧論者﹐皆諸降臣之指。而懋第慷慨引義﹐正气不撓﹔剛林嘆曰「此中國奇男子也」﹗厚爲客禮待之。懋第旣不得謁陵﹐乃陳太牢於寺廳﹐率將士喪服爲三日哭。攝政王聞﹐益重之。二十八日﹐悉歸使臣。甫出京﹐洪範已輸款﹐請身赴江南招諸將劉澤淸等以地來降﹔而畱懋第等勿遣。乃自滄州復追懋第﹑紹愉還﹐獨洪範得歸﹔而大兵已南下﹐十一月初五也。懋第北發止滄州﹐將士以數騎隨行﹐攺館於太醫院。久之﹐上攝政王啟曰「懋第奉命通兩國好﹐今無故羈我使臣﹐我士馬饑困﹔則後之持節者﹐誰復不避險阻以勤國事」﹖不報。

明年正月﹐滄州將士劉英﹑曹遜﹑金鑣等入見﹔懋第曰「生爲明臣﹐死爲明鬼﹐我志也」﹗因以蠟丸奉表南京﹐遣金鑣﹑楊三泰往﹔道梗﹐不得達。三月十九日﹐爲哀表望祭先帝﹐哭失聲。六月﹐聞南京失守﹐慟哭。其從弟懋泰先降賊爲吏部郎﹐後歸本朝授官者﹔來見﹐勸之降。懋第叱曰「我家無是人也」﹗遣出之。閏六月十五日﹐命薙發﹔中軍艾大選有二志﹐懋第怒殺之。十九日﹐乃收入獄﹔參謀兵部司務陳用極﹑遊擊王一斌﹑都司張良佐﹑王廷翰﹑守備劉統五人俱從入。守者來訊﹐懋第曰「我頭可斷﹑發不可斷﹐我早辦一死矣。艾大選違我節制﹐我自行我法﹑殺我人﹐與若何與」﹗越日﹐復廷諭﹐終不屈。攝政王雅敬懋第﹐欲生之﹐以問在廷漢臣﹔而降臣愧見之﹐無復言者。王嘆曰「汝等不畏死﹐皆忠臣也。然降﹐終不失富貴」。莫應﹐乃引出。旣至市﹐王又遣騎諭降者三﹐終莫應。懋第顧謂五人曰「得毋悔乎」﹗用極曰「求仁得仁﹐又何怨」﹗懋第向北再拜曰「臣等事大明之心盡矣」﹗端坐受刑。行刑者亦揮淚。大風晝晦﹐捲市棚入雲際﹐觀者無不泣下。門人戚默﹑徐元敷葬之彰義門白馬寺側。將士畱滄州者聞之﹐號泣散去。紹愉獲免。所奉蠟書﹐久之始達於魯王。

懋第之在太醫院也﹐處之恬然﹐讀書不輟。凡中朝降臣來者必遭叱罵﹐朝土亦憚其忠直﹐遂不敢見。陳用極﹐昆山人﹔王一斌﹐寧國人﹔張良佐﹑王廷翰﹑劉統﹐皆上元人。

「佚史」曰﹕陳洪範賣懋第得侯。明年六月十又九日病亟﹐連稱「老爺至」﹐哀呼而死。

「勘本」曰﹕左司馬臨難時題絕命詞曰「漠漠黃沙少雁過﹐片雲南下竟如何﹗丹忱碧血消難盡﹐蕩作寒煙總不磨」。一時風沙四起﹐都民爲之罷市。

袁繼咸

袁繼咸字季通﹐號臨侯﹔宜春人。天啟乙丑進士﹐授行人﹔遷廣東道禦史﹐巡視中城。以監會試疏縱﹐謫南京行人司副。踰年﹐遷禮部員外郎﹔出爲山西學道﹐巡撫吳甡特疏薦之。巡按張孫振以請屬不應﹐銜之﹔誣劾以贓﹐逮問。三晉士民赴闕訟冤﹐得釋。進武昌參議﹔平賊呂瘦子﹐核賊產數萬畝使民佃之﹐以其半入爲軍糧。尋升鄖陽撫治僉都禦史﹔以賊陷襄陽不能禦﹐逮治遣戍﹐歸。明年﹐以薦復起﹐總理河北屯政。大學士吳甡將出視師﹐議設總督於九江控制吳﹑楚﹔乃加繼咸兵部右侍郎兼右僉都禦史﹐總督江﹑楚﹑應﹑皖。至蕪湖﹐遇左良玉索餉東下﹔繼咸激以忠義﹐挽良玉西行。時張獻忠方蹂躪楚地﹔至安慶﹐指江中浮屍示良玉曰「大將軍忍見此乎」﹗左變色。因責之曰「君侯功𨿽多﹐過亦不少。朝廷不遣責﹐歲遣中使宣諭﹐柰何不圖報稱﹗且人孰無死﹐張睢陽死﹑賀蘭進明亦死﹔某寧爲睢陽死﹐不爲進明生也」﹗良玉大感動﹐遂旋師復武昌。繼咸至九江﹐申明軍政﹐實聯絡柯﹑陳諸大姓兵扼瑞州﹐窺賊所向。而吳甡得罪﹐又攺屯田﹔以呂大器代之。大器與良玉不睦﹐軍中大哄。帝曰「今日袁﹑明日呂﹐朕不知諸臣紛紛何見也」﹗於是﹐復以繼咸代大器。

甲申四月聞京師陷﹐史可法遣人約勤王﹐繼咸遽率師﹔至安慶﹐而福王監國詔至。繼咸慮寧南左右無正人﹐聞變必生異議﹔亟致書言福王倫序之正﹐邀同入朝。良玉得詔果不肯拜﹔聞繼咸言﹐開讀如禮。俄以擁戴功﹐晉四鎭伯爵﹔繼咸入見﹐面陳「封爵以勸有功﹐無功而伯﹐則有功者不勸﹔跋扈而伯﹐則跋扈者愈多」。王深然之﹐曰「事已行﹐柰何」﹗繼咸又言「皇上卽位之初﹐𨿽以恩澤收人心﹐尢當以紀綱肅眾志。蓋君徳剛毅爲先﹐不可使太阿倒持。竊慮冬﹑春之間﹐淮上未必無事。臣𨿽駑﹐願奉六龍爲澶淵之行」。王有難色。閣臣姜曰廣曰「所言非遽爲此事﹐要不可不存此心」﹗又詣榻前密奏曰「左良玉𨿽無異圖﹐然所部多降將﹐非孝子順孫。陛下初登大寶﹐人心未免危疑。意外不可不防﹐臣當馳還汛地」。上是之。繼咸赴閣﹐責可法不當封傑等﹐士英嗛之。俄陳致治守邦大計﹐言「金陵之界限在大江﹐而淮南﹑江北爲之屏蔽﹔金陵之咽喉在潯陽﹐而湖南襄樊爲之門戶。今淮南﹑江北無恙也﹐叛將潰兵盤踞其間﹔小民囂然﹐喪其樂生之心﹕此可不加意措置﹖湖南新經賊亂﹐千里蒿萊﹔宜簡重臣撫治其地﹐選補廉吏緝和難民﹐招徠商賈﹐通巴蜀﹑黔﹑粵之貨。襄陽爲古今必爭之地﹐必設重鎭。重鎭必宿兵﹐宿兵必責餉﹑修城﹑置器﹐諸費不貲﹐皆不可不早計也。夫樊﹑襄守﹐則可由宛葉以圖關中﹔淮南﹑江北守﹐則可由歸徳以圖河南﹐亦可由彭城以圖河北。攻守之大勢如此」。又言「致治必先得人。髙宗知李綱﹑趙鼎之賢而不能用﹑用而不能信﹐而以汪伯彥﹑黃潛善﹑秦檜﹑湯恩泰諸小人參之﹐以致主勢日卑﹐親恥不雪﹔其得偏安一隅﹐猶幸耳。國難𨿽殷﹐老成未謝。以臣所知﹐若劉宗周﹑吳甡﹑黃道周﹑楊廷麟﹑葉廷秀諸人﹐著名先朝﹔至今思其議論﹐於後之禍敗﹐灼如蓍龜。使先帝早用其言﹐豈有今日」﹗馬士英以爲刺己﹐恨之。

亡何﹐逆黨諸人盡起﹐通政司楊維垣請「三朝要典」重頒天下。會湖廣巡按禦史黃澍監良玉軍﹐挾其勢﹐劾士英罪可斬。澍返﹐士英遣緹騎往逮之﹔澍乃陰諷將士嘩。繼咸爲畱江漕十萬石﹑餉十三萬金給之﹐且代澍申理。明年元月﹐具疏曰「今元朔受賀﹐人以爲拜手稱觴之日﹐陛下當以爲臥薪嘗膽之日。乞痛念大恥未雪﹐以周宣之未央問夜爲法﹐以晚近長夜之飲﹑角抵之戲爲戒。省土木之工﹑節浮淫之費﹐儆諭臣工後私鬥而急國讎。臣每嘆三十年來﹐徒以三案葛藤不已。若「要典」一書﹐先帝特旨焚毀﹔諸臣非屬附崔﹑魏之人﹐何必復尋崔﹑魏羅織之書。臣請書未進﹐亟寢之﹔己進﹐亟毀之。至王者代興﹐從古亦多異同。平﹑勃迎立漢文﹐不聞窮治朱虛之過﹔房﹑杜決策秦邸﹐不聞力究魏徵之非。固其君豁達大度﹐亦其大臣公忠善謀﹐翊贊其美。請再下寬大之詔﹐解圜扉疑入之囚﹐斷艸野株連之案」。王降旨兪其言﹔而士英等方以「要典」排善類﹐力持之不毀也。劉澤淸之誣奏姜曰廣也﹐繼咸又馳疏申辧。士英愈怒﹐欲敗壞其事﹔凡所陳奏及題用監司郡縣官﹐悉被停寢。而阮大鋮在兵部於繼咸奏調部將﹐必俟行賄﹐方給敕印。由是﹐諸將愈解體。

先是﹐楚將楊國棟﹑張先璧﹑黃朝先等潰卒數萬人無所屬﹐劫掠蘄﹑黃間。繼鹹陰以恩撫之﹐使無爲良玉用﹔疏請湖南總督速蒞任﹐收士卒心。而士英不聽﹐方進良玉侯爵﹐令鎭全楚﹔良玉得盡收先璧等軍﹐其勢愈張。繼咸貽書朝臣﹐「左兵不可不備。宜稍加督撫權﹐示相維勢」。士英終不省﹐反裁其額餉六萬﹐且以之畀良玉﹔軍中有怨言。繼咸疏爭不得﹐力求罷﹔又不許。時繼咸以江上兵寡﹐而鄭鴻逵戰艦又不還﹐議更造﹔檄九江僉事葉士彥於江流截買樹木。士彥家蕪湖﹐與諸商暱﹐封還其檄。繼咸恥令不行﹐疏劾士彥。士彥同年黃耳鼎亦劾繼鹹有心腹將校勸左良玉立他宗﹐良玉不從﹔蓋欲離間兩人交也。良玉先不拜監國詔﹔聞之﹐益疑懼。乃抗疏力辧明與繼咸無隙﹐詆耳鼎受指使﹐而言「要典」宜焚。議者遂爲繼咸與良玉倡和﹐脇制朝廷。由是羣小銜繼咸不已﹐將召入害之﹐推爲刑部右侍郎﹔王曰「彼地須繼咸耳」。不允。復推爲戶部右侍郎﹔王恐無以牽制良玉﹐亦不果。

僞太子事起﹐士英﹑大鋮欲借之以起大獄﹐盡誅正人﹐流傳洶洶。良玉疏爭﹐不納。繼咸疏言「太子眞僞非臣所能懸揣﹐眞則望行良玉言﹐僞則不妨從容審處﹔多召東宮舊臣辧識﹐以解中外之疑」。疏未達﹐良玉已起兵。時闖賊敗﹐方逼漢﹑沔﹐左兵欲避寇無名﹔黃澍因說良玉淸君側惡﹐救太子。乙酉四月﹐良玉遂傳檄數士英罪﹐部署三十六總兵而東。初﹐繼咸聞闖賊南渡﹐令其部將郝效忠﹑鄧林奇等守九江﹐自統副將汪碩畫﹑李士元等援吉安。甫登舟而聞左兵且至﹐九江士民大恐﹐環泣畱﹔繼咸乃爭移諸將家口入城以系兵心﹐列兵城外拒戰。士民皆言「我兵十不及三﹐激之禍不測。若俟良玉至﹐諭之以理﹐且令諸將斂兵入守﹐相機而動」。繼咸曰「入城示之弱﹐不可」。而裨將郝效忠不得令﹐隨移其家口入城矣。良玉抵北岸﹐書來﹕願握手一別﹐爲太子死。繼咸至其舟﹐言及太子事﹐良玉大哭﹐袖出太子密諭劫諸將盟。繼咸正色曰「先帝舊恩不可忘﹐今上新恩亦不可負。密諭從何來﹖公今以檄行之﹐是仇國也﹔請攺爲疏」。良玉不得已﹐約不破城﹑從之駐軍﹑侯旨成禮而別。繼咸歸﹐集諸將城樓﹐涕泣曰「兵諫﹐非正也。晉陽之甲﹐「春秋」所惡﹔我可同亂乎﹗當與諸君共城守以俟朝命」﹗而兩營諸將有相通者﹐左營驀入縱火。袁營張世勛﹑郝效忠夜半斬門出﹐良玉兵士遂入城劫財物﹑掠婦女。繼咸度不能制﹐冠帶欲自盡。黃澍入署泣拜曰「寧南無異圖。公以一死激成之﹐大事去矣」﹗副將李士春密白繼咸﹕「隱忍到前途﹐王文成之事可圖也」。繼咸乃止﹐出城欲面責之。

時良玉疾已劇﹐望城中火光﹐大哭曰「我負臨侯矣」﹗嘔血數升而死。其子夢庚祕不發喪﹐自爲畱後﹔邀繼咸偕至池州。閱日﹐報大兵已破泗州﹐逼儀徵﹔黃澍﹑夢庚陰遣人迎降。繼咸孤舟避蘆葦中﹐夢庚劫之去﹔入大淸營見豫王﹐長揖不拜。王亦敬禮之﹐爲設宴﹔不飲﹐亦不交一言。舟中夜起﹐自縊。監紀兪有灝覺而解之﹐乃拘送北。在道中絕粒八日﹐不死。至良鄕﹐嘆曰「此謝疊山盡節處也」﹗又縊﹐左右又解之。入京就館。夢庚將朝﹐學士劉某曰「盍與之同朝乎」﹖繼咸曰「今與之同朝﹐何異前與之同叛乎」﹗次日﹐內院學士剛林等復勸之朝﹔且曰「朝廷爲明討賊﹐今賊未絕﹐君入仕﹐可得爲元帝報仇」。繼咸曰「討賊者﹐新朝之惠也。今弘光何在﹐而臣子可圖富貴乎」﹗劉曰「弘光之立是乎﹖賊未討﹑君未葬﹐安得遽立」﹗繼咸曰「今上神宗孫也﹐倫序以繼。大變之後﹐社稷爲重﹔立君所以示四方有主也」。劉又言弘光不道事。曰「是吾君也。君父之過﹐臣子何敢知」﹗閱數日﹐攝政王傳諭欲官之﹔乃大慟曰「國亡與亡﹐古今通義。繼咸今日可以負明﹐異日亦可以負淸。此不忠之臣﹐又安所用之」﹗王知其志不可奪﹐攺館﹔邏卒守之。幅巾衲衣﹐兀坐讀書﹐終不薙發。明年六月二十四日﹐出至柴市﹐問何地﹖從者曰「柴市也」。曰「昔文先生死此﹐吾得死所矣」﹗遂見殺。年四十九。鄕人李元鼎爲兵部右侍郎﹐收其骸骨歸袁州。子一藻﹐不仕﹐亦早卒。

「勘本」曰﹕袁制府督學晉巾﹐得陽曲士傅山﹐最契之。後爲巡按張孫振所誣﹐傅約同學詣匭使﹐三上書訟冤﹐不得通﹔乃伏闕陳情。時撫軍吳公甡亦直袁﹐遂得雪。乙酉﹐制府以難中詩貽之曰「晉士惟門下知我深。蓋棺不遠﹐斷不肯負知己﹐使異日羞稱友生也」。傅得書慟哭﹐曰「公乎﹗吾亦安敢負公哉」﹗後累遭刑辱﹐抗詞不屈﹝吾見「摭遺」補傳﹞。初﹐制府爲夢庚挾至池﹑陽﹐南都皆疑其同反。前後遣使奉書凡數上﹐率不達﹔乃書之衣帶﹐以死自誓。屢勸夢庚旋師﹐弗聽﹔尋寄語部將鄧林奇﹑汪碩畫﹑李士元等不可爲不忠事。林奇等移舟避入皖湖之陰﹐密遣人來迎。而裨將郝效忠有異志﹐不以情告﹔紿言林奇等已入南昌爲後圖﹐制府信之。行及河口﹐復爲夢庚劫之以北。

●南疆繹史勘本卷十三

古髙陽氏補纂

目錄

列傳七

黃得功髙傑劉澤淸

右鎭將列傳第七。

◎溫氏「原本」於四鎭最略﹐僅節「綏寇紀略」數語合論之。夫靖南之神勇多勞﹑戇忠殉主﹐興平之投誠服善﹑賫志亡身﹐𨿽其始末蹤迹有殊﹐要之盡於國事﹐均足千古者也。史督輔於四鎭中﹐實惟興平有厚望焉﹔故於其受害後而嘆爲「中原之不復可圖」。尙興平而抑東平﹐是崇褒裁貶之道﹐亦歷世至公之道。至於廣昌固不足論與補三傳﹔三傳爲通篇補纂之文﹐而四鎭則列名「繹史」者﹐又未可類入「摭遺」也。芟其文﹐仍其編次﹐讀者當亮我闌入之咎﹗

列傳七

黃得功﹑髙傑﹑劉澤淸

。黃得功

黃得功字滸山﹐開原衛人﹔其先自合肥徙。早孤﹐與母徐居。少負奇气﹐膽略過人。年十二﹐母釀酒熟﹐竊飲至盡﹔母責之﹐笑曰「償易耳」。時遼事方急﹐得功持刀雜行伍間﹐出斬首二級﹔中賞率得白金五十兩。歸奉母曰「兒以之償酒也」。旣而執鞭役屬人﹐年壯出關投經略爲健卒﹐遂隸遼陽籍。忠勇﹑善騎射﹐帥拔之帳前親軍。積功至遊擊﹐入援山東﹐擢參將。旋充總兵官﹐加太子太師。每臨陣﹐飲酒數斗。酒酣﹐气益厲﹔深入敵營﹐不顧生死利害。戰喜持鐵鞭﹐鞭血漬手腕﹐以水需之久不脫。軍中呼爲「黃闖子」。

祟禎十五年﹐流賊陷廬﹑鳳﹐詔鎭定遠。時獻忠潛匿英﹑霍﹐旁掠潛山﹑太湖間。得功以騎五千躡之﹐遇於石牌﹔獻賊懼﹐不敢戰。得功追及距丈許﹐欲生致之﹐反爲逸去﹔乃收其所擄男女萬餘人﹐令各回鄕土﹐以甲仗輜重歸於朝。明年﹐移鎭廬州﹐討平叛將劉遷。十七年﹐封靖南伯。

南都立﹐進封侯。旋命與髙傑﹑劉良佐﹑劉澤淸爲四鎭。初﹐督輔史可法慮傑跋扈﹐請置得功於儀徵﹐陰相牽制。傑素忌得功﹐適登萊總兵黃蜚將之任﹐與得功同姓稱兄弟﹐道由維揚﹐乞兵爲護﹐得功率輕騎三百出髙郵以迎。三叉河守備胡茂楨遽報傑﹔傑疑其圖己﹐乃伏精卒中道邀擊之。得功至土橋﹐方作食﹐伏者猝起﹐亟舉鞭上馬。飛矢雨集﹐所乘馬值千金﹐中矢踣﹔騰上他騎馳去。傑之遣伏也﹐戒必生獲得功。有驍健十七騎舞槊直前﹐得功大呼反斗﹐挾其槊抶之﹐人馬披靡。復發腰間七矢﹐殪七人。矢盡﹐揮長刀更殺數人﹐跳入頹垣中﹐哮聲如雷。追者不敢逼﹐乃及於大軍以免。方鬥時﹐傑潛師襲儀徵﹐夜至。守將邱鉞﹑馬岱偵知﹐設守於城外﹐棋置炬火爲疑兵﹔傑不敢進。岱等開門出擊﹐殺傷相當。得功還﹐怒甚﹔而所俱行之騎三百人盡歿﹐遂訴於朝﹐誓與傑決一死戰。可法命監軍萬元吉解之﹐不可。會得功有母喪﹐可法來弔﹐立而語之曰「土橋之釁﹐無智愚知傑不義。今將軍以國事﹑親事蠲盛怒﹐是歸曲於彼﹐而將軍收大名於天下也」。得功色稍和﹐終以所殺亡多爲恨。可法卽令監紀應廷吉﹑陸遜之語傑曰「靖南首肯矣﹐君何愛數百騎而害大事乎」﹗傑如命償其馬。馬羸病不堪﹐可法自出三千金代之償﹔復屬傑以千金爲黃母賵。得功不得已﹐聽之。

明年﹐傑感可法義﹐如議規取中原﹐提兵抵關雒﹐進據虎牢﹔詔得功﹑良佐屯守潁﹑亳﹑邳﹑徐間爲後應。傑死﹐得功還儀徵﹐奮袂起曰「固當以此州還我」﹗引眾至境﹐將襲之。可法亟命中軍馬應魁﹑同知曲從直往解﹔得功曰「吾爲大將勛最多﹐僻處瀕江小邑。傑有何功﹖食數城。姑念其不終﹐割三縣足矣﹔余非髙有也」﹗可法曰「吾豈不知將軍功﹐又非愛傑而故右之。徒以彼士馬多﹐令不一﹔今日驟奪﹐明日必亂﹐亂且曰「將軍首難也」」。得功悔﹐因揮其眾少卻。會朝廷亦遣中官盧九徳來諭止﹐遂罷去﹔得功乃復移鎭廬州。

四月﹐寧南侯左良玉舉兵稱淸君側惡﹔至九江死﹐軍中立其子夢庚。詔得功堵剿﹐駐師荻港﹔尋破夢庚於阪子磯﹐命移家太平鎭之。論功﹐進封靖國公﹐世襲﹔加左柱國。

時大淸兵已渡江﹐福王奔﹐分兵來襲。得功方收兵屯蕪湖﹐福王驀然入其營﹔得功大駭失色﹐泣曰「陛下死守京城﹐臣等猶可盡力。柰何聽姦人言﹐倉卒至此。且臣方對敵﹐安能扈駕」﹗王亦泣曰「非卿﹐則誰可仗者」﹖得功泣曰「無已﹐顧效死」﹗先﹐得功戰荻港時傷臂幾墮﹔衣葛衣﹐以帛絡臂﹐佩刀坐小舟﹐督麾下八總兵結束迎敵。而劉良佐已歸命﹐大呼岸上招之降﹔得功怒吼曰「汝其降乎」﹗忽叛將張天祿從良佐後抽矢射中喉﹐偏左。得功知不可爲﹐擲刀拾所拔箭自刺其吭而死。其妻聞之﹐亦自經。

得功麤猛﹐不識文義。福王新立﹐詔旨多出羣小﹔得功受詔﹐每對使謾罵﹐或裂而擲之地。然忠義天成﹐有以國事相規者﹐輒俛首引咎攺。不旋踵僞太子獄起﹐抗疏屢爭﹔言「東宮未必假冒。先帝子卽上子﹐豈有了無證明而敢於自投者」﹖又言「臣恐在廷諸臣諂徇者多﹑抗顏者少﹐卽明白識認﹐亦不敢抗詞取禍矣」﹗時太子眞僞莫決﹐而其忠憤不阿如此。軍行﹐紀律嚴﹐無敢犯。所至人感其徳﹐廬州﹑桐城﹑定遠皆爲立生祠。葬儀徵方山母墓側。

魔下總兵有翁之琪者﹐於得功自盡時﹐投江死。中軍田雄﹐遂挾福王以降。

「勘本」曰﹕靖南戇而忠﹐其神勇﹐當時幾詫爲無敵。年少﹐嘗執鞭從羣商出山東。響馬突發﹐羣商遁﹔靖南手捉兩驢蹄﹐獨禦之。由是﹐遠近聞其名。辦賊時﹐革裏眼﹑左金王﹑老回回等俱畏避。靖南有前鋒副將林報國﹐勇敢當先﹐所向有功。革賊設伏截殺之﹐提其首登山誘罵﹐左右無敢前﹔靖南恨切齒﹐匹馬直取賊。賊有二用撓勾﹐勾之幾中﹐亟奔回。二賊追將近﹐靖南翻身射﹐連殪二賊。賊兵來奪﹐乃掣鐵鞭擊之卻﹔竟割賊首歸以祭林﹐羣賊喪气去。興平之爲揚州也﹐史閣部從靖南飲帳下﹐將佐以次坐﹔盤列生彘肩﹐浮巨觥。有邱總兵弟﹐官守備﹐辭不能﹔靖南怒﹐呼杖。總兵目公﹐公大笑。靖南問故曰「生笑守備腿不及棒粗也」。一笑解。俄報髙兵至﹐離十里﹔笑飲不動。報五里﹑又報三里﹐飲如故。及報已抵城﹐乃從容上馬﹐一卒授弓左手執﹐一卒授鎗掛肘後﹐一卒授鞭跨左腿下﹐一卒授鐧挾右腿上﹔背後五騎﹐騎負一箭筩﹐筩箭百。傳炮以出﹐抽箭亂射﹐疾如雨。箭盡擲弓﹐以鎗貫二騎﹔折﹐又擊死二騎。乃擲鎗﹐以鞭﹑以鐧兩揮之﹐肉雨陣飛。眾已唱凱﹐旋復入坐﹐豪飲如初。嗚呼﹗靖南始隨大帥立功名﹐及專鎭封侯不一年而南北轉移﹔徒以忠義自激﹐無所致其力﹔主奔將潰﹐與國俱亡﹐故至今人有餘哀也。彼恃勢橫恣﹐末復倒戈相向者﹐豈可以之同日語。江幹廟貌與武穆埒﹐諒哉﹗「金陵剩事」云「靖南旣盡節﹐忽有人奔眞武廟跳舞﹐大呼曰「我黃某﹐承上帝命代嶽爲四將。今嶽已升」。遂入右廊提嶽像出﹐登其位作握鞭狀﹐良久始蘇。土人念之﹐更塑之」。

髙傑

髙傑字英吾﹐米脂人﹔與李自成同起事。初寇隴州﹐參將賀人龍來救﹐自成令傑遺書約其反﹐不報﹔使者回﹐先見傑。城圍兩月不下﹐自成心疑之﹐遣別將代其歸﹐令守營。自成前妻韓﹐故倡也﹐與縣役通﹔殺之﹐乃亡命。後妻邢﹐趫武多智﹐掌軍資﹔每日支糧仗﹐傑輒過邢氏營﹐分合符驗。邢偉其貌﹐與之通﹔懼誅﹐遂偕以歸降。卽隸人龍麾下﹐令破賊立效爲信。傑嘗語人曰「邢有將略﹐吾得以自助﹐非貪其色也」。破獻賊於鹽井﹐授遊擊。從孫傳庭冢頭之戰﹐擢副總兵﹔朝廷以傑爲自成所切齒﹐故命專意辦賊﹐充總兵官。郟縣潰﹐潼關不支﹔傑時有眾四十萬﹐渡河南下﹐肆志大掠。邳﹑泗之間驚呼髙兵至﹐居者喪失魂魄。

福王立﹐督輔史可法憂之﹔議設四鎭﹐俾畫疆以守﹐勿妄有越。進封興平伯﹐領揚州﹐駐城外。傑固欲入城﹐官民畏弗納﹐登陴死守。進士鄭元勛自恃才望﹐銳然出爲遊說﹔傑喜﹐置酒款之﹐具陳無他意。元勛歸語於眾曰「髙帥奉敕來﹐言入城當鎭靜父老以無動。苟如是﹐南京且聽之入﹐況揚州乎」﹗眾嘩曰「元勛反矣﹐賣吾城以市徳」。捽其首﹐臠割之立盡。傑攻城益急﹔逾月剽敓廂村婦女﹐屠膾日以百數。會可法渡江誓師﹐傑見暴骨載道﹐慮非法﹔趣其下宵坎而埋之﹐攻稍懈。可法至﹐諸將櫜鍵來迎﹐視傑加恭。旣庭謁﹐可法故示以坦易﹐偏裨而下無不召見﹐加慰勞。傑以元勛死非命﹐請究首惡﹐納其兵﹔可法弗許。因謀止以要之﹐屏其左右﹐易已所親者﹐杖刀侍側﹔可法談笑不爲動﹐徐艸奏與以瓜洲城﹐眾乃懾服。尋命駐徐州﹐給事中衛胤文過之﹐請畱爲監軍。以擒斬土賊程繼孔功﹐加太子太傅﹐蔭一子。

初﹐傑伏兵土橋﹐要擊黃得功﹐得功幾不免﹔兩鎭遂相讎怨。當時興平軍最彊﹐爭揚州時﹐可法頗受窘。邢氏言史公出至誠﹐背之不祥﹐調護良厚﹐屢勸傑傾心以事。至是﹐傑感悟﹐遂與可法議恢復。可法銳志中原﹐亦念非傑不足以任。因調得功﹑澤淸分屯潁﹑亳﹑邳﹑宿間﹐以李本深﹑王之綱﹑李成棟﹑胡茂楨爲大將與之俱。傑曰「身旣許公﹐而將吏妻子暴露野次﹐非所以安內顧也﹔敢終以揚州請」﹗士民復震動。可法乃自遷東偏﹐虛己府爲之舍﹔邢氏亦約其兵聽節制﹐軍民相安。九月十日﹐傑誓師﹐大風折纛﹐炮自裂﹔識者爲之危。十月十四日﹐傑提兵直趨歸﹑開﹐且■﹝耳敢﹞宛﹑洛﹑荊﹑襄爲根本。具疏言「今日大勢﹐守江北以保江南﹐人能言之。然從曹﹑單渡﹐則黃河無險﹔自潁﹑歸入﹐則鳳﹑泗可慮﹕猶曰有長江天塹在耳。若何而據上游﹑若何而防海道﹐豈止瓜﹑儀﹑浦﹑采爲江南門戶已邪﹗伏乞通盤籌算﹐定議速行﹔中興大業﹐庶幾可觀」﹗語極激切。又云「得功與臣猶介介前事﹐臣知報君雪恥而已﹐安肯與同列較短長哉」﹗然得功固不欲爲後勁﹐而澤淸尢狡橫﹔可法不得已﹐更調良佐赴徐爲聲援。

明年正月﹐傑抵歸徳。總兵許定國方駐睢州﹐年已七十矣﹔嘗毀家養士﹐負其功不得封﹐上疏詆傑爲賊﹐傑怨之。定國不自安﹐求可法爲計﹔可法曰「許總兵何地不可居﹐而必睢州乎」﹗時有言其送子渡河者。傑至不出﹐巡撫越其傑﹑巡按禦史陳潛夫偕往趣之﹐始郊迎。其傑諷傑勿入城﹐傑心輕之﹐遽入。詰朝﹐召定國數之曰「若豈不知我之將殺汝而顧不去﹐何也」﹖定國頓首謝曰「固知公之怒﹐然不知所罪」。傑言「累疏名我爲賊﹐烏得無罪」﹖曰「此定國之所以不可去也。定國目不知書﹐倉皇中假手記室﹐誤入公名﹐初不知疏中爲何語。以此見殺﹐不亦冤乎」﹖傑索記室名﹔曰「彼知公怒﹐先期遁。彼去而定國不去﹐以明向名公者之非定國意也」。傑麤疏﹐見其屈服且憐之﹐以爲信。比有千戶某遮馬投牒云「許將不利於公」﹗傑故示勿貳﹐馬前笞六十﹐付定國置之法﹔更刑牲約爲兄弟。十三日夜﹐定國開宴極聲伎之盛。傑旣酣﹐爲之刻行期﹐固促之去﹐並微及送子事。定國憤﹐伏甲傑所﹐傳炮大呼﹐其傑等遁走﹔親將俱沾醉﹐傑酣臥帳中﹐倉卒奪刀斗﹐力竭就執。擁至定國前﹐定國蹀血南向坐﹐曰「三日來受汝挫辱已盡﹐今定何如」﹖傑大笑曰「吾乃爲豎子所算。呼酒來﹐當痛飲死」﹗明日日中﹐城不啟﹔李本深﹑王之綱等攻南門入﹐老弱無孑遺。而定國已渡河﹐投大淸以降。先是﹐傑以定國將去睢﹐盡發所部戍開封﹐所畱僅親健三百人﹔竟盡死。

可法至徐州﹐初勿信。旣而審之確﹐乃哭之慟﹐知中原之不復可圖矣。贈太子太保﹐子元爵襲職。

「勘本」曰﹕興平擾攘起家﹐性淫毒﹔揚之人聞其死﹐酹酒相賀。然其末也﹐能感史閣部之化﹐攺行效忠﹐銳意進取﹔故時復有惜之者矣。軍至睢州﹐營於城外二十里﹐懸王命旗於城之闉﹐非令不得入﹔所從者﹐左右驍健三百人。定國詐爲恭順﹐曲意下之﹔私飾美姝以進。興平屏弗禦﹐笑曰「軍行無事女子﹐弟蓄之﹐俟功成以娛我老」﹗十三日夜﹐定國燒鐙張樂﹐令其弟飲諸將於別所﹐婦女賓客相雜坐。酒半﹐許弟舉止失度﹔坐者覺﹐密告興平。興平推之以手﹐曰「去夫﹗何敢」﹗於是﹐三百人盡醉。興平所居﹐睢人甲第也﹐重垣復室﹔定國置伏﹐故人不知。旣息﹐榻畔僅二﹑三治文書者與傳事小兒而已。漏將殘﹐屋瓦歷然作聲﹔驚視﹐則壯士數十輩踰垣入。興平有備身鐵杖﹐亟索之﹐已亡去﹔猶奪他人刀鎗斗。諸將皆受定國算﹐以二伎偶一人寢﹐且盡醉﹔聞炮欲起﹐爲二伎所嬲無脫者。惟一人伏牀下﹐牀陷幸免﹔他日告人如此。吁﹗酒色之誤人﹐況軍行乎﹗當其駐徐州日﹐嘗啟約我朝大帥會兵滅賊﹔報云「同滅闖賊﹐其事不合與予言。棄暗投明﹐宜早自擇」﹗我將唐起龍父唐虞時與興平有舊﹐亦致書招之﹐有「大王﹑小侯﹐世世茅士」之語﹔而竟不爲動。其賢於東平也遠矣。「東華錄」載﹕是年正月﹐奏報睢州總兵許定國遣子投誠﹔並言髙傑以兵五千圍睢城﹐請師馳救。又於二月﹐定國疏報髙傑已用計擒斬﹐請發大軍以靖殘寇。嗚呼﹗當日送子渡河﹐已南北偏聞﹔而興平顧一以坦率遇之邪﹗定國子名爾安﹐封一等子。興平之能一志盡誠﹐卒收此令名者﹐亦閣部有以化之耳。吾更奇邢氏者之出身若彼﹐而獨知以大義勸。甚矣﹗人之不可槪論也﹐有是夫﹖

劉澤淸

劉澤淸字鶴洲﹐曹縣人。以將材﹐授遼東衛守備。積功至總兵官﹐加左都督﹐進太子太師﹔久鎭山東。嘗率五千人渡河救汴﹐壁壘未成﹐賊來爭﹐相持三日﹐互有殺傷﹐卽命拔營去﹔惶擾奔迸﹐士卒爭舟﹐多溺死。將略無所長﹐惟貨利聲色之是好﹔賂貽權貴﹐招納賓客。部兵所至﹐焚掠一空。給事中韓如愈劾之﹐澤淸亟賂以重幣﹐如愈拒弗納﹐且加誚讓﹔後奉使督餉江﹑浙還﹐過東昌﹐澤淸遣人劫殺之﹐無敢上聞者。如愈立朝嚴正﹐被劫時身中數創﹐挺挺不撓﹐惟言幼子不應殺﹔劫者曰「無與小兒事」。捨之去。

京師陷﹐澤淸走南都。福王以爲四鎭之一﹐封東平伯﹐駐廬州﹔與馬士英相表裏。時武臣各占分地﹐賦入不上供﹐恣其所用﹔封疆兵事﹐置不問。澤淸頗涉文藝﹐與聞國是﹐所言多狂悖。王初立﹐卽援靖康故事﹐請以今歲五月攺元﹑請宥故輔周延儒﹑請禁巡按不得訪拏追賊﹑請嚴緝故督侯恂及其子方夏。都禦史劉宗周嘗劾諸鎭跋扈狀﹐澤淸兩疏痛詆之。初言宗周勸往鳳陽﹐爲謀不忠﹑料事不智﹔抗疏稱「孤臣」﹐無禮﹔陰撓恢復﹐不義﹔欲誅臣等﹐激變士心﹐召生靈之禍﹐不仁。疏未下﹐復艸一疏﹐並署得功﹑傑﹑良佐名上之﹔言「諸人往以梃擊﹑紅丸謀害皇祖母﹑皇考﹐今歲迎立時又方戴疏藩﹑詆誣聖徳。非臣等與馬士英﹑朱國弼歃血訂盟﹐書約可法翊戴﹐則天位久屬他人。宗周謀危聖躬﹐已見於「駐鳳陽」一疏。鳳陽無城郭﹐止有髙墻。陛下新承大統﹐欲安置於烽火凶危之地﹔此必非宗周一人逆謀﹐乃姜曰廣﹑吳甡合謀也。曰廣心雄膽大﹑行詭言堅﹐不快陛下之得位﹔故密通死黨宗周﹐先翦除內外翊戴諸忠﹐然後迫劫乘輿遷居耳。乞逮曰廣﹑甡﹑宗周三姦付法司﹐明正其謀危君父大罪。如甡等入都﹐臣等卽刻渡江赴闕﹐面訐其姦﹐正「春秋」討賊之義」。疏入﹐舉朝大駭。先是﹐澤淸錄稿示傑﹐傑曰「我輩武人﹐乃預朝事邪」﹗得功亦馳奏明不預聞﹐士英尼之不上。督輔史可法不平﹐遣使徧詰諸鎭﹐咸云不知﹔可法遽以入告。澤淸聞之﹐卽言疏實己出而良佐知狀。可法駁議公疏不知是居何心﹖又曰「陛下若誅宗周﹐臣願卽刻卸職。惟皇上賜劍」﹗朝廷不得已﹐溫詔解之。是冬﹐進爵爲侯。

明年﹐可法謀恢復﹐傑兵趨河南﹐議調諸鎭防河。而澤淸狡橫難任﹐比傑死﹐復與二鎭謀分其眾﹔朝議弗許。遂於其間大治淮邸﹐極宮室之盛﹐且以鐘鼓﹑美人充之。三月﹐左兵起﹔卽托名勤王﹐大掠而東。四月﹐揚州告急﹐詔澤淸等往援﹔澤淸已與良佐潛謀輸款矣﹐良佐尋以所部至上新河降。

良佐字明宇﹐故淮督朱大典部將也。從護祖陵﹐禦革﹑左二寇及收永城功﹐積官至總兵。福王封爲廣昌伯﹐鎭壽州﹔澤淸倚之若唇齒。誣劾宗周時﹐良佐亦附和出疏﹐言「宗周力持三案爲門戶主盟﹔倡議親徵﹐圖晁錯之自爲居守﹑司馬懿之閉城拒君。陛下旣不爲諸姦所容﹐莫若順成其志﹐暫幸鳳陽」﹗嗟乎﹗當時士英預結諸鎭以脇制大臣﹐而諸鎭又各居擁戴功互分黨援﹐專一排擠異己﹐干預朝政﹔奏牘紛陳﹐紀綱盡裂。及南都覆﹐澤淸與良佐卽解甲歸命﹐且同稱願執弘光以自效。性惟反復﹐至順治五年戊子﹐勾連曹縣叛首李名讓﹑李化鯨﹑張學允等作亂﹔是冬十月﹐伏誅。良佐受職本朝﹐例不列傳。削其名﹐而略附其事﹐亦以見二劉之有同志焉。

「勘本」曰﹕維時大廈將傾﹐僅僅督輔以一木搘之﹔棟折榱崩﹐勢必然也。諸鎭𨿽合志盡誠﹐猶且有覆厭之懼﹔況各殊城府而復觀望懷私哉﹗吾論東平之爲人﹐其一無所取者也。當懷宗朝﹐妄報大捷﹐詭稱墜馬﹐屢邀寵賚。旣於枕戈喋血之際﹐費千金構一水閣﹐招諸生爭獻詩歌頌功徳﹐亦祗自詡其能文事﹑能詠吟而已﹐而遂置疆理大計於不問邪﹗初詣淮安﹐守將邱磊劫其輜重﹔恐貽儕輩羞﹐匿不聞。旋中以他罪﹐顧又置酒就系所爲驩﹐卒又致之以成其死。向特以計厚興平﹔興平受害﹐則曰「我維孺子不足立﹐固當分其眾部之」。士英不可﹐曰「彼所部亦惡肯輕屬人﹐徒多亂耳。亟假諸將以號﹐待其子元爵長而還之」。然東平此中不無怏怏也。平居蓄兩猿﹐以名呼之立至。一日宴其故人子﹐酌酒金甌中。甌可容三升許﹐呼猿捧之跪送客。客以猿狀猙獰﹐逡巡不敢受。東平笑曰「若怖乎」﹖命取囚來﹐撲階下﹐剜其心肝與腦和酒置甌中﹐付猿捧之前﹐飲嚼立盡﹐顏色自若。其譎詐凶頑類此﹐又惡可與論天下大計哉﹗

史例﹐武臣率書諸傳之末。溫氏於「封疆」下﹐卽以四鎭列之﹔良以爾時鎭將得與聞朝政。況若靖南者﹐實與督輔史忠正相終始與有關系耳。故三傳之補﹐仍其舊次。

●南疆繹史勘本卷十四

霅川溫氏原本

古髙陽氏勘定

目錄

列傳八

祁彪佳王瑞旃淩駉陳潛夫何剛

右撫按列傳第八。

○祁﹑王以下五人者﹐皆經濟才也。彪佳﹑瑞旃﹑淩駉﹐深沈有謀﹐輔以儒術﹔潛夫﹑何剛﹐倜儻奇偉﹐言多大略。使畀之重任﹐未必不足以削平禍亂﹔而卒無成者﹐何也﹖言之而不用﹑用之而不盡﹐而忌沮者之眾也。自古金陵之國必以河﹑洛爲屏蔽﹐荊﹑襄爲門戶﹔故劉裕﹑桓溫嘗出銳師親舉北伐﹐宿重兵於徐﹑鳳﹐而後江南得偏安焉。當明之末﹐李自成奔突之寇﹐得城不守﹔京師𨿽陷﹐中原則猶完土也﹐日盻王師如時雨焉。苟有賢君﹐疾遣重臣鎭之﹐控制河淮﹑聯絡山左﹐其間艸野寨師﹑龍蛇將士﹐且望風向附﹐爭先效命﹔晉﹑宋之業未失也。乃委而去之﹐視爲異域﹔至有人焉﹐創立軍府﹐疾呼望援﹐曾不策應。遂至士民失望﹐豪傑解體﹔驍將勁旅﹐反戈相向。此豈得謂天亡之哉﹗瑞旃之策撫事審矣﹔文燦庸愚﹐有謀不信﹐以釀滔天之禍。嗚呼﹗爲人主者﹐柰何置庸愚於髙位﹐使惘惘事機﹐而抱奇智者沈淪下僚﹐視其敗而不得救。有志之士﹐所以撫膺而太息也。

◎溫氏「祁忠敏傳」﹐訛「彪」爲「豸」﹐事迹簡脫甚夥。先從正史勘補﹔讀西河毛氏傳﹐補所不足﹐見諸「書後」。比閱於越「殉節錄」﹐當忠敏赴寓園盡節時﹐又有所證明處﹐則纂入「摭遺」。其子理孫﹑班孫﹐傳中得參觀焉。

列傳八

祁彪佳﹑王瑞旃﹑淩駉﹑陳潛夫﹑何剛

。祁彪佳

祁彪佳字弘吉﹐一字虎子﹔山陰人。年十七﹐舉於鄕。又四年﹐第天啟壬戌進士﹐授興化府推官。生而英特﹐丰姿絕人。胥吏易其年少﹔及視事﹐剖決精敏﹐民間情僞無不洞知﹐始驚服。故事﹕巡按禦史率依推官爲耳目﹐其胥吏姦惡無問者﹔彪佳倡議凡訪犯﹐先從推官左右始﹐中外服其公。居數年﹐政績大著﹔以外艱歸。

祟禎初﹐起擢禦史。時治尙綜核﹔彪佳言「如此則人臣救過不遑﹐揣摹迎合﹐漸至規避﹐天下事益不可爲矣」﹗軍興﹐上合籌天下全局疏。出按蘇﹑松﹑宜興。翰林陳於鼎﹑陳於泰暴於其鄕﹐民乃聚焚其廬﹑發其墓並及首輔周延儒祖墓﹐洶洶不散。彪佳單騎往﹐捕治如法﹐而於延儒無所徇﹔延儒憾之。吳中姦民結黨﹐立「天主」名號﹐橫行鄕裏﹐有司不能制。彪佳廉得其魁四人﹐召紳士父老會鞫城隍廟﹐咸曰「可殺」。實時杖死之﹐民大稱快表禮。郡中淸修之士歸子慕﹑朱升宣﹑張基等奉羊酒鼓吹騎從列門以見﹐並疏其學行於朝﹐請授翰林院待詔﹔士林傳頌﹐爲一時盛事。旣而回道考核﹐延儒修怨﹐諷主考者鐫秩一級﹔帝察其無罪﹐祗令降俸。尋請終養歸﹐從劉宗周遊﹐其學益進。家居九年﹐母服闋﹐召掌河南道事。宗周以直諫攖帝怒﹐彪佳言「淸望直臣﹐宜畱諸表率百官」。奉旨切責。以京察不當﹐面斥吳昌時於朝﹔昌時方附首輔﹐聲勢赫弈﹐迄獲罪。是時彪佳以禦史刷捲南畿﹔乞休﹐不允﹐便道還家。

聞北都變﹐慟哭趨赴南京。會福王至﹐羣議援宋髙宗故事﹐立爲兵馬大元帥。彪佳曰「今日與宋不同﹐宋時徽﹑欽尙在也。今海內無主﹐盍如景泰制﹐稱監國」﹗首陳紀綱法度爲立國本﹐次及發號﹑用人二事。五月三日﹐王監國﹐俄內傳卽位﹔蓋侍郎呂太器初主潞議﹐懼禍欲自媚﹐請卽登極也。彪佳曰「監國名正﹐遽議登極﹐何以服人心﹑謝江北將士﹖且今日監國﹑明日卽位﹐事同兒戲。宜待發喪﹑除服後﹐始議其儀」。從之。又二日﹐疏陳致治大本﹐語甚剴切﹔王嘉納之。髙傑駐揚州﹐縱兵淫掠﹐士民奔避﹐無賴者乘間剽敓。廷議以彪佳嘗按吳﹐有威望﹐命往宣諭。斬倡亂者數人﹐宣布赦文﹐甄別有司臧否﹔一方遂安。

六月﹐遷大理寺丞﹐轉右僉都禦史﹐巡撫江南。先是﹐北京之變﹐縉紳授僞職者﹐鄕邑間各出檄文以討。姦人因之擇其眾所怨者紛紛焚劫﹐且以爲利﹔蘇州詹事項煜﹑大理寺正錢位坤﹑通政司參議宋學顯﹑禮部員外郎湯有慶四家蕩洗無遺﹐又焚常熟給事中時敏家﹐三代四棺俱毀。彪佳奏「民情囂動﹐借名義憤﹔與其振之使懼﹐不如感之使服。國法誠申﹐人心自正。朝廷宜將從逆諸臣灼知其實者﹐先行處分﹐使士庶無所借口﹔則焚掠之徒﹐可加等治」。允之。尋詔復設廠衛緝事官。彪佳上言「洪武初﹐官民有犯﹐或收系錦衣衛﹐當事者因非法淩虐﹔髙皇帝乃於二十年焚其刑具﹐送囚刑部﹕是祖制原無詔獄也。後以鍛煉爲工﹐羅織爲事。𨿽朝廷爪牙﹐實權臣鷹狗﹐舉朝盡知其枉﹐而法司無敢雪﹔慘酷等於來﹑周﹐平反從無徐﹑杜﹕此詔獄之獘也。永樂間﹐設立東廠﹐始開告密。無籍凶徒投爲廝養﹐誣告徧及善良﹐赤手立致鉅萬。招承多出於拷掠﹐怨憤充塞於京畿。欲絕苞苴﹐苞苴彌盛﹔欲淸姦宄﹐姦宄益多﹕此緝事之獘也。若夫刑不上大夫﹐祖宗忠厚立國之本。及逆瑾用事﹐始去衣受杖。刑章不歸司敗﹐撲責多及直臣﹔本無可殺之罪﹐乃加必死之刑。血濺玉階﹑肉飛金陛﹐班行削色﹐气短神搖。卽卹錄隨頒﹐已魂驚骨削矣。朝廷徒受復諫之名﹐天下反歸忠直之譽﹕此廷杖之獘也。三者獘政﹐當永行禁革」。疏入﹐大學士姜曰廣擬兪旨﹔羣奄共撓之。曰廣復力爭曰「緝事不除﹐宗社且不可知﹐何廠衛之有」﹗乃命五城禦史體訪。

督輔史可法部將劉肇基﹑於永綬﹑陳可立﹑張應夢駐防京口﹐浙江入衛都司黃之奎亦部水陸兵數千戍其地。之奎禦軍嚴﹔四將兵恣橫﹐嘗刃傷士民﹐劫奪財物。浙兵見之不平﹐縛而投之江﹐相激起斗。浙將中矢死﹐京口兵乘勢焚掠﹐死者四百人﹐民財罄盡。彪佳聞之﹐自蘇晝夜兼馳至。永綬等怵其威名﹐乘舟遁﹔斬首數十﹐變遂定。奏聞﹐命四將赴可法軍前聽核﹔彪佳巡視被難家﹐賙卹備至﹐民咸悅。當是時﹐髙傑﹑劉澤淸開藩江北﹐顧未嘗忘情江南也。聞彪佳布置周詳﹐沿江設屯﹐憚其威望﹐未敢犯﹔各以書通問﹐報書感以大義。自是﹐無一卒渡江者。傑駐瓜洲尢跋扈﹐嘗以書克期會於大觀樓。傑意彪佳文士畏縮﹐必不敢輕渡江。至期﹐風大作﹐彪佳掉小舟﹑屏儀衛﹐從小吏數人出沒波浪中﹐須臾泊岸。傑見大駭異﹐盡撤兵衛﹐下拜曰「不意公之勇亦如是也」﹗彪佳披肝膈﹐勉以共獎王室﹐慷慨流涕。傑曰「傑閱人多矣﹐如公者﹐甘爲之死﹗公一日在吳﹐傑一日遵公約束」﹗張筵驩飲﹐明晨別去。馬士英輩驅除異己﹐嫉之甚﹔嗾私人朱統■﹝金類﹞劾之。未幾﹐禦史張孫振希士英指﹐亦劾之﹔謂初沮登極者﹐爲潞王地。十一月﹐彪佳竟移疾去﹔三吳之民﹐泣送載道。遂隱於雲門山。

明年五月﹐南都失守﹔六月﹐大兵下杭州。使者以書幣至越﹐不受﹐因絕粒。其妻慮其死﹐令家人環守之﹔乃洋洋如平時﹐防守稍疏。閏六月四日﹐出雲門﹐至寓園﹔飲至夜分﹐遣從者出﹐惟其友祝山人在。星月微明﹐望南山喟然嘆曰「山川人物﹐皆屬幻景﹔山川無攺﹐而人物倏忽一世矣」﹗已而山人臥﹐處分餘事﹐自攜燭投梅花閣前淺水中﹐端坐而逝﹔年四十有四。家人覺而尋之﹐燭猶未見跋也。唐王贈少保﹑兵部尙書﹐謚「忠敏」。

彪佳舉止蘊藉﹐見者愛其和雅﹔及處事斷決﹐凜如也。宗周告以「捨生取義」之說﹔觀彪佳之從容殉節﹐可謂不負所學矣﹗

「勘本」曰「祁忠敏傳」﹐蕭山毛氏曰「字幼文。初授官﹐瀕行﹐跪其父故參政承■﹝火業﹞前請教﹐不答。或問之﹐曰「不見夫誨泅者乎﹖縶壺而扶甕﹐人藉以肘﹐終其身不能泅﹔一旦挾諸淸冷之淵﹐翻壺卻甕﹐■﹝扌雙﹞其身入水﹐而泅成矣。今者入官﹐則翻壺卻甕時也」」。案忠敏之按吾吳也﹐威令大彰。檄蘇﹑松所屬﹐有十革﹑十四申見詢之目。革者革其獘﹐申者申其所當行﹐詢者詢其何者可行﹑何者在所革﹖卽核屬所報之是否﹐定黜陟。郡中無厲者名「打行」﹐以有事爲榮。乃械其首惡四﹐集鄕三老詢之曰「可殺否」﹖曰「可」。卽又詢諸觀者﹐觀者亦曰「殺之可」。於是掄大箠﹝箠厚一寸﹑寬半尺﹞﹐每十箠易一人操之﹐箠至死而陳屍於塗。宜興鄕官陳﹐爲舊輔周延儒僚婿﹐縱奴客肆虐﹐占掠鄕間婦女﹑田產﹔怨家刑牲邀眾焚劫之。遂先捕諸奴客至法﹐追還所占掠﹐而奏奪陳氏父子官﹐然後治怨家之爲亂者。後乞病家居﹐過八年。嘗立賑災法賑東南﹐浙中寧﹑紹﹑臺皆仿之行。嘗自劾﹐請照閒住逾限五年例﹔詔免﹐卽起掌察。及召對﹐賜茶餅。福王監國﹐旋議正大位﹔抗言不可﹐且曰「羣帥勸表未至。自古忠如陶侃﹐尙以不預定策爲恥﹐況其它乎」﹗尋以民變﹐安撫蘇州。所至設先帝位﹐率眾哭﹐曉以大義﹔言中原已無賊﹐國有長君﹐使人心得安。揭榜通衢曰「叛逆不可名﹐忠義不可矜。毋借鋤逆報私怨﹐毋假勤王造禍亂」。民亂初定﹐而嘉定華生家奴客勾合他家奴及羣不逞近萬人﹐突起劫敓﹐各暴其主。且踞坐索身券﹐縛而杖之。忠敏悉捕之﹐立斬數輩﹐余盡掩諸獄﹔令曰「有原主來保者﹐得貰死」。於是諸奴搏顙膝行丐原主以免。因募士爲蒼頭軍﹐親教戰。後張孫振黨姦劾之﹐謂「前阻正位﹐乃爲潞王地」。竟勿與辧﹐祗疏辭定策功所擢右都禦史而歸。大兵渡江﹐貝勒孛羅駐營蕭然山下﹐命將以貂﹑參聘六遺老﹕首膠州﹑次蕺山﹑再次忠敏與格庵﹐其二則降。已忠敏駕言應召出﹐瞞其所親﹐宿別業中以自沈。家人索之﹐見水面露巾角﹐詫曰「是邪」﹗蓋入水端坐之云。

忠敏世爲山陰巨室﹐其「淡生堂」藏書最富﹐爲江南冠。家居梅墅﹐而園林池館在寓山﹐其盛則甲於越東也。夫人商﹐有淑徳﹐能文。公子二﹕理孫﹑班孫﹔後將兵江上﹐傾家助饟﹐思所以申父志而不得。嗚呼﹗賢矣﹝詳「摭遺」補傳﹞﹗

王瑞旃

王瑞旃字聖木﹐永嘉人。天啟乙丑進士﹐授蘇州推官﹐兼理兌運。軍民交兌﹐恆相軋啟釁﹔瑞旃調劑得宜﹐歲省浮費三萬金﹐上官爲勒石著令。尋攺河間推官﹐入爲工部主事﹐轉兵部職方員外郎﹐擢鄖襄兵備僉事。

會張獻忠據榖城乞撫﹐總理熊文燦許之。瑞旃以爲非計﹐謀於巡按林銘球﹑總兵官左良玉﹐將俟其至執之。文燦固以爲不可。瑞旃言「賊以撫愚我﹐我豈可以撫自愚」﹖文燦恚﹐以爲撓撫局。瑞旃曰「非撓撫﹐實濟撫也。今良玉等力能辦賊﹐南漳費一選﹑光化周士鳳四面分防﹐皆爲勁敵。當召布於榖城近郊﹐下令會剿。夫賊未創而遽撫﹐彼將無所懼﹔惟示之以必剿之勢﹐乃心折不敢貳。否則﹐玩而嘗我﹐我何以制其變也」﹖文燦不從。瑞旃知事必敗﹐亟陳隨徵﹑歸農﹑解散三策﹔又不從。乃自爲檄諭獻忠﹔獻忠恃文燦庇己﹐不聽。瑞旃曰「天下事可知矣」﹗繼而羣盜混世王﹑整世王﹑托天王﹑小秦王﹑過天星逼處均﹑房間﹐復乞撫﹔文燦又力持之。瑞旃曰「爭撫必墮賊計﹔且倉猝間前後受撫﹐鄖﹑襄爲賊藪矣」﹗文燦堅執不從。明年﹐獻忠果反﹐瑞旃已以憂去。獻忠畱書於壁﹐言己之叛﹐總理使然。列具上官姓名及取賄歲月多寡於下﹔題其末曰「不受獻忠錢者﹐鄖襄道王瑞旃一人耳」。由是﹐名大著。

南渡﹐授太僕寺少卿﹐將用爲湖廣巡撫﹐極陳有司虐民狀。旋告歸。

唐王召赴福建﹐仍故官﹐督理兵餉。未幾﹐閩地全失﹐溫州亦不守﹔諭降不應﹐避之山中。丁亥五月十五﹐爲瑞旃生日﹔從容拜家廟﹐置酒髙會。旣而良久不出﹐則縊死寢室矣。遺命五日而殮﹔及有司驗視﹐恰﹝五﹞日云。

淩駉

淩駉字龍翰﹐歙縣人。崇禎癸未進士﹐授兵部職方主事﹐贊畫督師李建泰軍。建泰至保定降賊﹐駉遁至臨淸。臨淸陷﹐官吏潰降賊﹐株求富室。駉因商人之資﹐募兵三千人﹐權佩州印﹐部署鄕勇﹔說降賊將﹐擒斬賊官﹐臨淸﹑濟寧同日收復﹐與徳州諸生謝陛遙相應﹝謝陛者﹐起兵徳州﹐南中訛傳以爲故相謝升者也﹞。駉間道使人上言﹐請收拾山東﹐通好南北﹔又言膠州與南岸相對者爲廟灣﹐宜設水師一旅與靑﹑齊義勇暗相結援﹐東郡可不勞而下。當是時﹐朝議方以江北分四鎭﹐遂無一人計及山東者﹔疏入﹐不省。然駉孤軍難以自立﹐亦時與我朝通書問﹔將以兵科給事中畀之﹐駉不受。

甲申七月﹐東昌下﹐駉走大名。冬﹐至南京陛見﹐授監察禦史﹐巡按山東。而山東已潰﹐駉乃入河南﹔上方略云「臣今與各寨將領約分地畫守﹐仿古人合縱之策﹐一寨破﹐約各寨致討﹔以長河爲邊垣﹐以各寨爲州郡﹐以守爲戰﹑以農爲兵。臣寢食於河﹐創痕風裂﹐不敢自逸」。詔命吏﹑兵二部給空札百餘﹐以待歸正之人。然實無一軍相策應。

乙酉正月﹐許定國殺髙傑叛降﹐與李際遇導大淸兵從河南渡河。駉行部至歸徳﹐兵猝至﹔遣人入城說降﹐駉斬之。次日﹐守城吏民開門款迎。駉將仰藥死﹐豫王下令須生致淩禦史﹐否者城且屠﹗駉嘆曰「與其慷慨而殃小民﹐何如從容而全大義」﹗遂往見﹔從子潤生從之。長揖不拜﹔賜之酒﹐辭不飲。越日﹐無降意。王取學道蔡鳳﹑監軍道吳琦於階前斬之﹔且云「公以首領易虛名乎」﹖曰「駉已早辦一死」﹗遺之貂裘﹑革舄﹐皆不受。是夜﹐謂潤生曰「吾艱險倍嘗﹐欲守此土以爲江南屏蔽。今已矣﹐臣志未盡﹐死有遺恨」﹗乃上書豫王言「大江以南﹐天之所限﹔否則﹐揚子江頭淩禦史﹐卽錢塘江上伍相國也」。遂與潤生同死。王命殯之﹐吏民皆哭失聲。事聞﹐贈兵部侍郎。

當江南初建﹐自謂畫淮而守之以偸安﹔孰知門庭撤而堂奧必不固也﹗使於大兵未集之日﹐一軍北出與駉犄角爲勢﹐則中原或可稍持﹔卽不然﹐大兵傳檄而下﹐亦未必若是之神且速也。豫王心重駉﹐不忍殺之﹐有以哉﹗

陳潛夫

陳潛夫初名朱明﹐字符倩﹐仁和人﹔崇禎丙子舉人。好大言以駭俗﹐廣交遊﹐多豪舉。臧否人物﹐里人惡之。嘗與友人陸培有違言﹐陸氏黨爲文逐潛夫﹔潛夫不與較﹐避居華亭。曰「士貴自立垂不朽﹐豈以翰墨爭是非哉」﹗

十六年﹐授開封府推官。時大河以南五郡盡爲賊蹂躪﹐開封被河灌﹐城虛無人﹐諸持節者皆移封邱以居。有勸潛夫勿往者﹐不聽﹔乃馳之封邱。甲申正月﹐奉周王渡河﹔至杞縣﹐檄召旁近長吏﹐設髙皇帝位﹐歃血誓守。聞西平寨副將劉洪起勇而好義﹐殺賊有功﹔躬往說之。五月五日﹐方誓師而京師報陷﹔乃慟哭﹐令其下盡縞素。率洪起兵先驅至杞﹐俘賊僞官﹐大破賊將陳徳於柳園﹐獲牛馬﹑輜重無算。

時李自成已敗走山西﹐福王立﹔潛夫傳露布至南京﹐朝中大喜﹐卽擢監軍禦史﹐巡按河南。潛夫乃入朝﹐言「中興在進取﹐王業不偏安。山東﹑河南地﹐尺寸不可棄﹔其間豪傑結寨自固﹐大者數萬﹑小亦千人﹐莫不引領以待官軍。誠能分命藩鎭一軍出潁﹑壽﹐一軍出淮﹑徐﹐使天下知朝廷有必進之心﹐則眾心盡奮﹐爭爲我用。更頒爵賞鼓舞﹐計遠近﹐畫城堡﹐俾以自守﹔而我督撫﹑將帥屯銳師於要害以策應之。寬則耕屯爲食﹐急則荷戈乘墉﹔一方有警﹐前後救援﹐長河不足守也。汴梁義勇﹐臣聯絡已定﹐旬日可集十餘萬眾﹔稍給糗糧﹐容臣自將。臣當荷戈先驅﹐諸藩鎭爲後勁﹐則河南五郡可盡復。五郡旣復﹐畫河爲固﹐南聯荊﹑楚﹐西控秦﹑閩﹐北臨趙﹑衛﹔上之則恢復可望﹐下之則江淮永安﹕此今日至計也。兩淮之上﹐何事多兵﹔督撫紛紜﹐並爲虛設。若不思外拒﹐專事退守﹐舉土地甲兵之利委之他人﹐臣恐江淮亦未可保也」﹗時馬士英不卹國計﹐佯應之而陰絀其言。爾際開封﹑汝寧間列寨百數﹐劉洪起最大﹔南陽列寨數十﹐蕭應訓最大﹔洛陽列寨亦數十﹐李際遇最大。諸帥中獨洪起志在效忠﹐潛夫請予桂印爲將軍﹔士英不聽﹐而用其姻婭越其傑巡撫河南。潛夫自九月入覲﹐便道省親﹔五日卽馳赴河上。所建白皆不用﹐諸鎭兵亦無至者。其傑老憊不知兵﹔兵部尙書張縉彥總督河南﹑山東軍務﹐止提空名﹐不能馭諸將。他寨聞潛夫來﹐頗有歸意。十月﹐蕭應訓復南陽及泌陽﹑舞陽﹑桐柏諸縣﹐遣其子三傑來獻捷﹔潛夫飲之酒﹐爲授告身﹐鼓吹旌旗前導出﹐三傑喜過望。謁其傑﹐其傑謂其勢衰而來附也﹐意覬其賄﹐故爲尊嚴﹑倨辭色以見之﹐且詆爲賊﹔三傑泣而出﹐大恨﹐萌異心。潛夫按行諸寨﹐皆列旗帳鐃吹迎送﹔其傑間過之﹐諸寨輒閉門不出。其傑恚﹐謂潛夫實使之﹐日夜譖於士英﹔士英怒﹐歲終召潛夫還﹐以淩駉代。潛夫亦遭外艱﹐歸。

明年三月﹐給事中林有本疏劾禦史彭遇颽﹐並及潛夫。遇颽爲士英私人﹐置不問﹔令獨議潛夫罪。已而有故妃童氏事。王初封徳昌﹐娶黃氏﹔繼李﹑再繼童﹐封王妃。洛陽陷﹐遂相失﹔太妃及妃各依人自活。太妃之南也﹐潛夫奏童妃故在﹐王不問。妃乃詣其傑自陳本末﹐劉良佐具禮送之﹔會潛夫至壽州﹐見車馬騶從傳呼「皇後來」﹐亦稱臣朝謁。及童氏入都﹐王以爲假冒﹐下鎭撫司拷問﹔士英因責潛夫妄謁妖婦﹐逮下法司治之。

南京潰﹐得歸。魯王監國紹興﹐潛夫往謁。命復故官﹐加太僕寺少卿﹐監軍浙西﹔乃自募三百人﹐與孫﹑熊諸家軍列營江上。尋攺大理寺﹐兼禦史如故。

丙戌夏五月﹐浙中防江師盡潰。潛夫謂其妻孟氏﹑妾孟氏曰「我爲忠臣﹑爾爲烈女﹐泉下差不惡」﹗秉燭書絕命詞﹐拜辭祖廟﹐相攜至化龍橋下曰「不圖孟氏有此二人」﹗拊其背﹐令之先下﹔乃自沈。年僅三十有七。

何剛

何剛字愨人﹐上海人﹔崇禎庚午舉人。爲人英毅﹐有才略。見海內亂作﹐與同郡士結幾社﹐詆誹迂儒徐言踽步之輩﹐日講求濟世事﹐其成就乃多實學﹔與陳子龍﹑徐孚遠爲之魁也﹐所交多奇士。東陽許都亦以豪傑自喜者﹐嘗從剛學﹔剛謂之曰「子居天下精兵處﹐髙皇帝嘗用之平亂矣。盍不令成一旅以待用乎」﹖許都歸﹐散財結客﹐招致數千人﹔後爲邑令姚孫棐所陷。

十七年春﹐剛疏陳選練﹑滅賊諸策﹔帝褒納之。又言「國家設制科﹑立資格﹐以約束天下豪傑。此所以弭亂﹐非所以戡亂也。今救民生﹑匡君國﹐則莫急於治兵。然平生未嘗學問﹐一旦畀以兵戎﹐孰能勝任﹖臣願陛下親簡彊壯英敏之士﹐命知兵大臣教習之﹔日講韜鈐﹐練筋骨﹑拓膽智﹐陛下時召試之。俟實學旣成者﹐特優其秩﹐寄以兵柄﹔必能建奇功﹐當一面。臣嘗遊東陽﹑義烏間﹐見其人多智勇奮發﹑忠義慷慨﹔戚繼光書數言其兵可用。昔時名將勁旅﹐半出其地。臣願以布衣奔走聯絡﹐準繼光遺法﹐申詳約束﹑開導勸率﹐並收徽﹑婺奇才。歲餘﹐必可赴湯蹈火﹔使諸分布河南郡州﹐則大寇不足平也」﹗因薦許都及進士杭州姚奇胤﹑生員桐城周岐﹑陜西劉湘客﹝時多死者﹐而剛不知﹞。帝壯其言﹐特授兵部職方司主事﹐募兵金華。先﹐賊逼京師﹐陳子龍﹑夏允彜以二千人聯海舟達天津爲緩急計。及福王立﹐子龍入爲給事中﹔言「防江之策莫過水師﹐海舟之設更不容緩。臣昔召募得二千人﹐請委何剛訓練」﹗從之。九月﹐命防篙子港﹐轉本司員外郎。

時朝廷艸創﹐庶務繁興﹐皆非所急。剛言「臣請陛下三年之內宮室不必修﹐禮樂百官不必備﹔惟日求天下奇士智謀者決策﹐廉明者理財﹐勇捍者臨戎。朝政﹑爵祿﹑軍務不出三者﹐驅天下材能而圖之﹐求富必富﹑求彊必彊。若漫無經制﹐空言恢復﹐是卻行而求前也﹔優遊歲月﹐潤色偏安﹐是株守以待盡也。惟廟堂不及文辭取士﹐而以實用爵人﹐則眞才皆爲國用﹐而朝廷亦少浮議矣。令大度之士分兵四出﹐求艸澤英雄﹐得才多者受上賞﹔則梟雄皆畢命疆場﹐而內地亦鮮寇盜矣。南人滿﹐徙之江北地方﹐或以賜爵﹑或以贖刑﹔則豪右皆盡力農事﹐而軍資亦充實矣。今臣竊觀廟堂經國者﹐徒欲襲晉﹑宋之餘業﹐恐未必能及晉﹑宋也」﹗尋命以其兵隸史可法。可法甚奇其才﹐剛亦以遇知己誓同生死。

大兵破徐﹑泗﹐泗軍退屯瓦窯鋪﹐剛以所部會之。及逼揚州﹐因率之入衛。可法曰「城危矣﹐死無益也。不如出城號召援兵﹐以爲後圖」﹗剛嘆曰「剛計之熟矣。天命已去﹐民心瓦解﹐誰復應者﹖剛爲國家死則死之﹑爲知己死則死之﹐濡忍而無成﹐非智士也」﹗城陷﹐以弓弦自勒死。剛之才𨿽不盡用﹐而其死則烈矣。

「勘本」曰﹕何兵部之論﹐亦髙闊而鮮實用﹔徒以其後之從閣部死爲重耳。「原本」列於淩禦史後﹑祁中丞前﹐且截分兩卷﹐綜錯甚矣。案溫氏言五人皆經濟才﹔此五傳﹐自應合作一卷也。

●南疆繹史勘本卷十五

霅川溫氏原本

古髙陽氏勘定

目錄

列傳九

周鑣雷演祚周鐘

右罪案列傳第九。

◎溫氏以鑣﹑鐘﹑演祚三人爲南渡一大案也﹔鑣以張孫振而死﹐演祚以阮大鋮而死﹐鐘又害於鑣而致死。夫馬士英力起大鋮﹐孫振輩乃歸其獄於從逆諸臣﹔諸臣多以賄免﹐乃歸其罪於鑣﹑鐘﹑演祚﹐而非致之死地不快也。大鉞所謂立「順案」相對者﹐斯也。旣名罪案﹐則他傳不得與並﹔因就此三人爲一卷。

列傳九

周鑣﹑雷演祚﹑周鐘

。周鑣

周鑣字仲馭﹐號鹿溪﹔金壇人。父泰時﹐雲南布政使。鑣舉鄕試第一﹔崇禎戊辰進士﹐授南京戶部主事﹐榷稅蕪湖﹐以憂歸。服闋﹐授禮部主事。抗疏極論不當寵任內臣﹐罷斥言官﹔帝怒﹐斥爲民。自是知名。鑣伯父﹐尙書應秋﹔叔父﹐禦史維持﹕以黨附魏忠賢並列「逆案」﹐鑣深恥之。通籍後﹐卽交東林﹐矯矯樹名節。及被放﹐與宣城沈壽民讀書茅山。然好臧否人物是非﹐不少假借﹔名愈髙﹐而謗議滋起矣。會廷臣多論薦者﹐起故官﹐進郎中﹔復爲給事中韓如愈劾罷。

南都議立﹐呂大器﹑姜曰廣並主潞王﹐鑣與雷演祚往來遊說。及福王立﹑大器被逐﹐馬士英深惡曰廣﹐令其私人朱統■﹝金類﹞誣劾之﹐而指鑣﹑演祚爲曰廣私黨﹐悉置於理﹔復詆鑣榷關時貪肆狀。士英亦劾周鐘從逆﹐牽連及鑣﹔有詔俱逮治。鑣叔父維持與弟前蕭山知縣銓及鐘因奏言「家門不幸﹐鑣﹑鐘兄弟成隙﹐而鑣乃私刻「燕中紀事」﹑「國變錄」諸書﹐僞撰「勸進表」﹑「下江南策」以誣鐘﹔惡名流布﹐不能洗。且鑣於陛下登極時首倡異謀﹐別圖擁戴。是鐘罪止一身﹐鑣罪實在社稷也」。詔所司並勘。先﹐阮大鋮徙居金陵﹐招納時流﹐置酒髙會﹐復聯絡諸廢類﹐將爲翻「逆案」計。鑣惡之曰「此亂萌也」﹔與同社顧杲等出「畱都防亂公揭」討之。以故大鋮憾甚﹐必欲殺之。獄急﹐鑣囑禦史陳丹衷致書幣求解於士英﹔爲緝事者所獲﹐丹衷坐謫﹐出爲長沙知府。禦史羅萬爵上疏痛詆鑣﹐且徧詆東林。

明年三月﹐誅妖僧大悲。禦史王懩因言「斬百大悲﹐不如斬周鑣﹑雷演祚﹔二人者﹐妖所由興也。夫眞主旣出﹐海內帖然﹔乃今日冒稱皇子﹑明日冒稱皇后﹐希踵王郎故智﹐實由二人譏訕新政﹑造謗宮闈﹐故訛言煩興。若不立斬二人﹐恐魚腹藏書﹑狐號叢野﹐乘間竊發」﹗而光祿卿祁逢吉與鑣同邑﹐以詈鑣得爲戶部侍郎。

初﹐鑣友人桐城左國棅﹑蕪湖沈士柱皆列名「防亂公揭」﹔後避大鋮﹐客左良玉所。及良玉稱兵犯闕﹐傳檄討士英罪﹐言其引用大鋮﹐構陷鑣﹑演祚。士英﹑大鋮益怒﹐謂良玉之兵﹐鑣實召之﹔遂得旨賜鑣﹑演祚自盡。二人聞命﹐互書「先帝遺臣」於腹﹐乃就縊。

雷演祚

雷演祚字介公﹐太湖人﹔崇禎庚午舉於鄕。十三年夏﹐帝思破格用人﹐而考選止及進士﹔乃命舉﹑貢悉就銓﹐用爲部寺司屬及州縣吏凡二百六十三人﹕時號「庚辰特用」﹐命勒石太學以張大之﹐而演祚得刑部主事。踰年﹐擢武徳道兵備僉事。十二月﹐山東被兵﹐演祚固守徳州﹐有詔獎勵。乃劾督師範志完縱兵淫掠﹑折除軍餉﹐構大黨﹔帝心善其言﹐召之入朝﹐與志完面質。卒誅志完﹐而令演祚還任。初﹐演祚之來也﹐意驕甚﹐自謂可得總憲﹐故極意攻擊﹔及是﹐頗沮喪﹐廷臣遂忌之。尋以憂去。

姜曰廣之謀立潞王也﹐演祚參其謀。及福王立﹐士英乃借演祚傾曰廣﹐以其爲曰廣之門人也。劉孔昭嘗語大鋮曰「當迎立時﹐曰廣﹑演祚倡言上不可立﹐當設法阻之」。大鋮竟據以入告﹔且曰「陛下龍飛之初﹐不知彼欲設何法﹐可爲寒心。曰廣尙不敢爲賈充﹐而演祚公然欲爲成濟﹔宜立正西市」。

明年二月﹐給事中林有本復劾其爲不孝﹑不忠。至四月﹐遂與鑣俱賜自盡。

「勘本」曰﹕介公此傳原列介生之後﹐非是﹔因其事與仲馭相聯屬也﹐今移次之。

周鐘

周鐘字介生﹐鑣從弟也。爲諸生﹐有盛名。舉崇禎癸未進士﹐攺庶吉士。甫半載﹐李自成陷京師﹐鐘出降﹔賊徒顧君恩薦之牛金星﹐用爲檢討。

賊敗﹐南歸。周氏金壇貴族﹐而其父子﹑兄弟悉有離心。鑣與鐘尢以才相忌﹐各招致生徒﹐立門戶﹔汲引旣廣﹐敗類入焉。彼訕此謗﹐兩家弟子遇於途不交一揖。鐘旣降賊﹐鑣門人徐時霖等益被以惡名﹔朝中傳其「勸進表」有「獨夫授首﹐萬姓歸心﹔比堯﹑舜而有武功﹐邁湯﹑武而無慚徳」等語﹐遠近莫不切齒。初﹐鐘與弟某遇阮大鋮於酒肆﹐席間弟與語不合﹐推案壞座﹔坐者皆失色﹐鐘徐引去不爲謝。劉澤淸之鎭山東也﹐慕鐘名﹐奉五百金以交歡﹔拒勿納。以此﹐二人深恨之。至是﹐大鋮用事﹐與馬士英謀必欲殺鐘。其年八月﹐士英言「給事中光時亨力阻南遷﹐致使先帝身殞社稷﹔而身先從賊﹐爲大逆之尢。庶吉士周鐘者﹐勸進未已﹐又勸賊早定江南﹔聞其嘗驟馬於先帝梓宮前﹐臣不勝發指。其伯父應秋﹑維持皆魏忠賢鷹犬﹐今鐘復爲闖賊忠臣﹐梟獍萃一門﹑逆惡種兩世﹐宜加赤族誅。其胞兄銓尙廁衣冠之班﹑從兄鑣儼然寅淸之署﹐均宜從坐﹐用淸逆黨」。鐘遂被逮。初﹐士英之起大鋮也﹐爲廷臣所阻﹐怒甚。大鋮語人曰「彼阻「逆案」﹐我當立「順案」相對」﹝以闖僞號「順」也﹞。由是﹐痛斥從賊諸人。其以鐘爲首者﹐以鐘自謂領袖復社﹑繼嗣東林﹐故曰爲黨魁﹔而不知復社者舉場事之標榜﹐非東林也。

鐘旣系獄﹐數求解於士英﹐不可得。及六等定罪﹐刑官解學龍置鐘次等待系。士英擬旨詰問﹔學龍不得已﹐攺從一等而以停刑請。士英怒﹐學龍以此去位。明年四月﹐禦史張孫振再鞫﹐杖鐘三十。居數日而左兵檄至﹐人情洶洶﹐遂與光時亨﹑武愫同棄市。

「佚史」曰﹕故事﹐小臣無賜自盡者﹔蓋大鋮輩急欲殺之也。初﹐少詹事吳偉業奉使出都﹐大鋮語之曰「今上仁柔﹐一切生殺予奪﹐與數公主焉。歸與諸君猿鶴夢穩﹐定不赴同文獄也」。又曰「周鐘﹑光時亨聽之公論﹐周鑣無死法﹐惟雷演祚不可赦耳」。而禦史張振孫必欲盡殺之。給事中錢增曰「鑣非從逆者」。孫振曰「當以門戶誅之」。黃宗羲曰「徐時霖爲鑣而嚙鐘﹐翻因鐘以害鑣﹔大鋮無心於殺鐘﹐又因鑣以累鐘﹕事之不可知如斯」﹗要之﹐立乎亂人之朝﹐傾險獧薄﹐釁起蕭墻﹐宜其不免也哉﹗

「勘本」曰﹕鐘在鄕裏﹐文名出鑣右。鑣先五科得第﹐而鐘猶非訕之。其假仁義以罵天下者﹐已二十年。國變降賊﹐而爲賊畫策以自獻其能﹐良不誣也。後髙司寇倬擒鐘至﹐開新竹篦對眾杖數十。嗟乎﹗不知鐘於二十年前所讀何書﹐而肺肝之壞一至於斯﹗其於宗族兄弟間之勢不相能也﹐亦無足怪矣。

仲馭自以門戶恥﹐竭志湔立﹐遂與羣小迕。阮大鋮初以魏奄義子而廢居金陵也﹐陰謀復用﹔諸名士深詆之﹐每於雨花﹑桃葉間置酒髙會。大鋮嘗密遣黎園子弟爲間諜﹐竊聽公評。諸名士當酣歌暢意﹐多戟手毒詈以爲快。大鋮聞之﹐輒嚼齶搥牀大恨。比時流賊南犯﹐烽火及瓜步﹑浦口﹐人且疑大鋮爲內應﹔於是有「畱都防亂檄」之作也。大鋮內銜且懼﹐獨身跳匿於牛首山之祖堂﹔使腹心收買檄文﹐愈收而布愈廣。或謂大鋮曰「周鑣之名以詬公而重﹐諸名士之黨又以詬公者媚鑣」。於是大鋮怨仲馭及諸名士次骨﹔一朝得志﹐卽欲起大獄﹐非殺之盡不止也。赧王立﹐起廢﹔仲馭與雷介公初以「三朝要典」力阻定策迕士英意﹐羣小遂謂仲馭欲迎立疏藩。及大鋮用事﹐修「要典」﹑翻「逆案」﹐舉朝之號爲君子者爭之﹐市井中又滿布歌謠謂必殺馬﹑阮。於是忌之者﹐又謂仲馭實使之也。馬﹑阮因而合謀﹐不逐東林諸臣﹐則「逆案」不可翻﹔不殺鑣一人﹐則東林不盡﹔不根究迎立疏藩之名﹐則殺鑣無名。遂以鑣爲鐘兄﹐法當從坐。一時附姦者先後疏劾﹐以驗成其罪﹐與介公同系刑部獄。校尉紛出﹐捕諸名士﹐善類一空。

雷介公有直諫名﹐癸未疏劾宜興當柄納賄﹑招權﹐凡考選科道求總兵巡撫者﹐必先通其幕客董廷獻﹐然後得之。上始疑宜興﹐放之歸。復徵聽勘﹐及賜之死﹐以故眾正爲歸。旣與仲馭同系﹐禦史王懩迎馬﹑阮意﹐請斬此二人。吉服承旨入獄﹐介公曰「王懩能斷我輩首邪」﹗仲馭曰「不能﹐則吉服何爲」﹖會左兵起﹐檄中有「構陷周鑣﹑雷演祚」語。馬﹑阮益怒﹐揚言鑣與演祚實召左兵﹐趣賜自盡。乃各作家書﹐互爲書腹﹐投繯死。遺命仿伍子胥抉目意﹐置棺雨花臺﹔不浹月﹐而南都陷矣。是曰罪案﹐實大鋮藉報私讎而士英爲渠所用耳。

左兵下﹐大鋮欲借題報怨﹐卽揚言兵實周﹑雷所招。已又言「歸徳侯生將內應」。於是緹騎四出﹐闔城鼎沸矣。侯生方域﹐本復社中人﹐大鋮所切齒者。時寓湖上﹐以書詆大鋮﹐其略曰「僕聞君子處己﹐不欲自恕而苛責他人﹐以非其道。今執事之於僕有不然者。執事﹐僕之父行也﹔神宗之末﹐與大人同朝甚驩。後乃有欲終事之而不能者﹐執事當自追憶其故﹐不必僕言之也。大人削官歸時﹐念執事才﹐往往嗟惜彌日。及僕之金陵求友﹐大人曰「禦史成公勇𨿽後進﹐而我常心重之。汝至﹐當以爲師﹔老友方公孔照﹐汝當持刺拜牀下」。而語不及執事。比至﹐則成公已得罪﹐僅見方公。方子以智與僕夙有交﹐以此晨夕過從。執事同爲父行﹐理當謁﹔然不敢者﹐執事當自追憶其故﹐不必僕言之也。今執事責僕與方公厚﹑與執事薄﹔噫﹗亦過矣。忽一日﹐有王將軍者過僕﹐甚恭。每至﹐必邀僕爲詩歌﹔旣得﹐必喜而爲僕貰酒奏伎﹐招遊舫﹑攜山屐﹐殷殷不倦。積旬日﹐僕初疑之﹐問將軍﹔將軍屏人以告曰「是皆阮光祿所納交於君者也。光祿方爲諸君所詬﹐願更有以道之。君之友陳君定生﹑吳君次尾﹐庶稍湔乎」﹗僕斂容謝之曰「光祿身爲貴卿﹐不少佳賓客足自娛﹔又安用此二﹑三書生爲哉﹗僕果道之兩君﹐必重爲兩君絕﹔僕若獨從光祿遊﹐竊恐無益於光祿。辱相款八日﹐意良厚﹔然不得不絕矣」﹗凡此﹐皆僕平心稱量﹐自以爲未甚太過﹔而執事顧含怒不已﹐僕誠無所逃罪矣。昨夜方寢﹐楊令君文驄叩門過僕曰「左將軍兵且來﹐都人洶洶。阮光祿揚言於淸議堂云﹕子與左有舊﹐將應之於內﹔子盍行乎﹖僕乃知執事不獨怒之﹐且恨之﹑且欲置之族滅而後快也。僕誠與友有舊﹐亦已奉熊尙書教﹐馳書止之﹐而其心事尙不可知。若其犯順﹐則賊也﹔僕誠應之於內﹐亦賊也。士君子稍知禮義﹐何至甘心作賊﹖萬一有焉﹐此必日暮途窮﹑倒行而逆施。若昔日干兒義孫之徒﹐計無復之﹐容出於此﹔而僕豈其人耶﹖何執事文織之深也﹗竊怪執事常願下交天下士﹐而展轉蹉跎﹐乃至嫁禍而滅人之族﹐亦甚違其本念。倘一旦追憶天下士所以相遠之故﹐執事當未必不悔﹐悔未必不攺﹔果悔且攺﹐靜待數年﹐則心事未必不暴白﹔果暴白﹐則天下士未必不接踵而至執事之門﹔天下士果接踵而至執事之門﹐僕亦必隨屬其後﹐長揖謝過﹐豈爲晚乎﹗而柰何陰毒左計一至於此﹗僕今遭亂無家﹐扁舟短棹﹐措此身甚易。獨惜執事忮機一動﹐長伏艸莽則已萬一﹔復得志﹐礜必至殺盡天下﹐以酬其宿所不快。則是使天下士終不復至執事之門﹐而後世操簡書以議執事者﹐不能如僕之詞微而義婉也﹗僕且去﹐可以不言。然恐執事不察﹐終謂僕於長者傲﹔故敢述其區區﹐以告後世之操簡書者」﹝「摭遺」補曰﹕朝宗此書不惡而嚴﹔其手迹猶存萬卷樓﹐與刻稿略有異。阮胡當周﹑雷之獄﹐已放手殺人﹔凡復社名流之來探問者﹐豫屬獄吏報其名﹐次尾則幸脫者也。而朝宗夷然不避﹐尙爾遊燕甄歌﹐狂言無忌﹔故阮胡就左兵之起以中之。使龍友不之告﹐則必遭所荼毒矣。夫君子﹑小人勢無兩立﹐在馬﹑阮之必殺周﹑雷﹐殊不足異﹔而獨怪仲馭構家門之變﹐彼周銓者兄也﹑張明弼者甥也﹐皆從而擠之以下石焉。甚至門弟子之嘗親受業者﹐皆扇爲異辭﹐但字仲馭而不先生﹔又舉人某以受徳素深者﹐至比部磨勘時﹐不特不爲之地﹐復呈身要路﹐持疏恫喝﹐多方畢力而速死其師。吁﹗此紫陽門下之胡綋僅知附韓侂胃而遂屏朱子爲僞學也﹐怪哉﹞﹗

●南疆繹史勘本卷十六

霅川溫氏原本

古髙陽氏勘定

目錄

列傳十

劉成治黃端伯吳嘉胤龔廷祥陳於階﹝吳可箕﹑黃金璽等附﹞劉肇基﹝乙邦才﹑莊子固﹑馬應魁﹑許謹﹑樓挺等﹞衛胤文吳爾塤張伯鯨﹝髙孝纘﹑王士琇等﹞

右南都守職﹑揚州從難諸臣列傳第十。

○嗚呼﹗南渡君臣豈不哀哉﹗大兵已逼﹐而朝堂嬉戲若無事然。及聞揚州破﹐文武大僚始倉皇叢集﹐竊竊偶語﹔百官後至﹐微聞其語曰「卽降志辱身﹐亦所甘心」﹗蓋羣思賣國也。兵科吳適至兵部問防江守禦計﹐職方王期升曰「長江之險﹐北軍豈能飛渡﹖君何深慮」﹗於是一騎未至﹐君相先逃﹔總督京營戎政忻城伯趙之龍﹑禮部尙書錢謙益首先具啟迎降。百官或降或竄﹐奔走恐後矣。其出降者﹐公侯則徐允爵﹑朱國弼﹑常延齡﹝延齡名﹐溫氏誤入﹐辧詳「摭遺」世臣下﹔其次﹐顧鳴郊﹑唐世濟亦誤竄﹞﹑湯國祚﹑柳祚昌﹑徐弘爵﹑李祖述﹑顧鳴郊﹑張拱日﹑孫維城﹑鄧文郁﹑方一元﹑郭永祚﹑焦夢熊﹑劉印吉﹑張承志﹑鄒存義﹑黃中鼎﹑常應俊﹑齊贊元﹐大學士則王鐸﹑蔡奕琛﹐都禦史則李沾﹑唐世濟﹑鄒之麟﹐侍郎則李喬﹑朱之臣﹑梁云構﹐翰林詹事則陳於鼎﹑程正揆﹑李景濂﹑劉正宗﹑張居仁﹑陳之遴﹐給事中則錢增﹑陸朗﹑丁允之﹑王之晉﹐禦史則張孫振﹑徐復揚﹑袁弘勛﹑王懩﹔其餘部曹寺司下僚﹐不可勝計。而獨劉成治﹑王端伯數人者﹐挺然不屈﹑嚼然不緇﹔豈非希世之鳴鳳哉﹗且此數人者﹐位非尊也﹑祿非厚也﹑權非重也﹑無封疆守城之寄﹑無兵馬捍禦之責﹐冷曹散秩﹐具員而已﹔而引義自守﹐刀鋸不避。髙皇帝陵寢之防﹐靈爽所馮﹐僅此數人之仰答。其平居自講東林﹐號召徒眾相與標榜﹐而首倡邪謀﹐靦顏屈膝﹐曾不愧恥﹐至今人翻稱譽之。嗚呼﹐世之衰也﹐三代直道泯沒盡矣﹗當大淸豫王之將至也﹐戎政府﹑都察院先遣官騎迎之於郊﹔之龍﹑謙益奉輿圖﹑冊籍候之於途﹐四拜長跪以獻。將入城﹐大雨淋漓﹐百官搴裳恐後。王命謙益以五百騎入淸宮﹐謙益封府庫﹑收鎖鑰導之入。之龍集梨園子弟數百人張筵廣樂迎王南面坐﹐奉觴上壽﹔張幕天壇﹐椎牛釃酒﹐大饗將士。酒未半﹐廣昌伯劉良佐﹑東平伯劉澤淸率其軍士投戈解甲﹐稽首歸命﹐且請擒弘光以自效。不五日﹐而田雄等竟挾福王以至矣。

◎揚州潰而南都不守﹐其事實相屬也。南都之下﹐凡擁髙位﹑食世祿﹐爭以識天命迎王師者﹐得爾許人﹔而湛然以臣節守者﹐祗此下僚之五君子也。之五人可以死﹑可以毋死也﹐而竟死﹔則死或重於泰山者邪﹗揚州破﹐知府任民育及監軍﹑僉事等官死之。溫氏立傳於後﹐是皆有守土責﹐不可以不死者也。其左都督劉肇基以下數人皆一心於閣部者﹐詎可略焉弗詳﹝前刻附於史忠正傳後﹐非是﹞﹗至衛胤文得罪淸議﹐「佚史」削諸﹔「勘本」予諸﹐乃予其死而不予其生爾。故不得與守土並列﹐而贅附於諸將之末也。吳參軍以鄕賊自新﹑張兵部以鄕官見重﹐因而並書之曰「揚州從難」。

劉成治﹑黃端伯﹑吳嘉胤﹑龔廷祥﹑陳於階﹝吳可箕﹑黃金璽等附﹞﹑劉肇基﹝乙邦才﹑莊子固﹑馬應魁﹑許謹﹑樓挺等﹞﹑衛胤文﹑吳爾塤﹑張伯鯨﹝髙孝纘﹑王士琇等﹞

。劉成治

戶部郎中劉成治字廣如﹐漢陽人。崇禎甲戌進士﹐初知廬陵縣。南渡﹐補國子監助教﹔歷升郎署。

趙之龍將出降﹐先入戶部封庫﹔成治怒﹐奮拳擊之﹐之龍亟走免。大兵入城﹐成治閉戶不出。已聞豫王命百官謁見﹐出使乞假者注冊﹐晨起呼名﹐官吏俱寅往午歸﹔否則﹐妻子爲俘。成治慨然曰「國家養士三百年﹐遂無一忠義以報累朝恩邪」﹖卽題壁曰「鐘山之气﹐赫赫洋洋﹔歸於帝側﹐保此冠裳」。自縊死。

黃端伯

禮部主事黃端伯字符公﹐新城人。崇禎戊辰進士﹐爲寧波﹑杭州二府推官﹔皆古越名勝地﹐人士匯集。端伯聰穎﹐雜治儒﹑墨百家之學。性沖淡夷曠﹐虛懷下士。每出﹐則諸生以經史﹑文藝及語錄﹑禪旨﹑金丹符籙裒然競進者﹐恆數百人﹔端伯應接從容﹐莫不厭服而去。治行報最﹐徵入京﹐以憂歸。意不欲仕﹐將嗣法於開元寺而不果。已而屏棄一切﹐潛心儒學﹐慨然欲自樹名節。當少時﹐每思遺世出塵﹐自署印文曰「海岸道人」。至是﹐攺其篆曰「忠孝廉節之章」﹔識者知其學之更有進也。益王居建昌﹐與鄭芝龍結姻﹐勢橫甚﹔端伯疏論之。益王怒﹐亦劾端伯離間親藩及出妻﹑酗酒事。有詔候勘﹐端伯乃避迹廬山。

福王立﹐大學士姜曰廣薦起之﹐授禮部儀制主事。南京覆﹐或曰「公如老衲﹐盍浮沈山野」﹖端伯曰「臨難苟免﹐先聖訓也﹔我豈借口釋氏以苟活乎」﹗百官迎降﹐端伯獨不赴。從者固請﹐乃書一帖與之﹐曰「大明忠臣黃端伯」。豫王命趣召之。兵往﹐先捶其妾﹔端伯毅然不顧曰「殺卽殺耳﹐我不投謁也」。系之去﹐方巾不冠﹐亦不拜。王甚重之﹐授以職﹐不可﹔以方外禮﹐亦不可。王問﹕弘光何君﹖曰「聖君」。問何以指昏爲聖﹖曰「子不言父過」。問馬士英何相﹖曰「賢相」。問何指姦爲賢﹖曰「不降卽賢」。遂下獄。獄中作「明夷錄」自跋云「甲戍易數疏成﹐靈龜旁見。初筮得明夷﹐再筮得箕子之明夷。今江南犴狴﹐妖夢是踐﹔有欲以三公洿我者﹐我任死不從也。薇荒麥秀﹐寓象明夷﹐豈不信而有徵哉」﹗豫王髙其義﹐欲生之不得﹔乃曰「文信國終不負宋﹐姑聽之以成其義」。八月十三日﹐正坐待命。一卒左刃之﹐手顫棄刀走﹔一卒右刃之﹐亦顫棄刀走。端伯厲聲曰「吾心不死﹐頭不可斷﹔盍刺吾心」﹗卒如之而絕。一僕拱立其側﹐揮之不去﹔亦見殺。魯王贈太常卿﹐謚「忠節」。

端伯深於禪﹐歸於忠義以死。當兩京陷沒﹐大臣之不能死者﹐輒因緣杖拂稱濟洞宗嗣﹐以自文其偸生之末路﹔豈端伯所謂借口釋氏者乎﹖

吳嘉胤

戶部主事吳嘉胤字繩如﹐松江華亭人。天啟甲子舉於鄕﹐歷官戶部主事﹔方正不苟。

南渡﹐管理新餉﹔奉使至丹陽聞變﹐亟馳還。從者曰「往則投死耳。幸而不遇難﹐且歸爲後圖」﹗嘉胤曰「是何言歟﹗君亡﹐則率土皆非明有也。我歸欲安之」﹗乃還﹐止車城外報恩寺﹔上書求存明社稷﹐不報。命二僕攜官服至方正學祠﹐拜曰「願從先生於地下﹐令後世知吾與先生同志也」。從容縊於樹。一僕欲解之﹐一僕曰「嗟乎﹗主人有成言矣。解之必不聽﹐不如已也」﹗此僕亦從死。

龔廷祥

中書舍人龔廷祥字伯興﹐無錫人﹔馬世奇門人也。癸未進士。明年京師陷﹐福王立﹔廷祥知其不能爲國﹐不欲出。旣而念母老﹐冀得誥命以榮之﹔慨然曰「仕不仕﹐我已策名吏部﹐國難不可避也﹔將爲娛親地乎」﹗乃赴選﹐授中書舍人。四月﹐命下。

旬日間﹐揚州不守﹐南都繼覆﹐舉朝迎附。廷祥慟哭曰「吾固知國祚必移﹐而不意如是其速也。吾豈忍背恩於國乎」﹗遺書戒其子曰「捐軀見志﹐吾事也。善事祖母﹐無使老人悲」﹗五月二十二日﹐與吏部主事駱天閒約同死。天閒佯聽之﹐偕詣文廟跪﹐將自刎﹔其僕急持之﹐天閒竟去。廷祥乃肅衣冠拜孔子訖﹐大呼曰「吾不負師友馬君常﹑劉湛六也」﹗自投武定橋下死。

陳於階

欽天監五官挈壺正陳於階﹐字詹一﹔上海人。嘗從大學士徐光啟學歷法﹐薦授是職。

南渡﹐令督造火器。及大兵至﹐嘆曰「吾微員也﹐可以無死﹔然他日何以見徐公哉」﹗遂自經於天主堂。嗚呼﹗此可謂不負徐公矣。

「勘本」曰﹕同時﹐國子監生徽州吳可箕題詩衣襟﹐自縊於雞鳴山關壯繆祠。金陵黃金璽者﹐聞諸勛臣大僚俱出降﹐大書於壁曰「大明武舉黃金璽以一死而媿人臣之懷二心者」﹗遂自經。布衣陳士達﹐亦投水死。

「佚史」曰﹕予於諸人皆大書其官者何﹖官以人重也。且以見賢人君子淪於下僚而姦狠賣國之徒翻居髙位﹐此國之所以亡也。或曰﹕其時吏部尙書張捷﹑副都禦史楊維垣皆死﹐子削而不書﹐何也﹖曰﹕非死義也。福王旣出﹐城中無主﹔百姓羣起破獄﹐出太子擁之入朝﹐道遇王鐸﹐羣毆之曰「汝何故以我先帝子爲假子」﹖拔其須且盡。張捷聞之﹐恐其及己也﹐欲走丹陽﹐城閉不得出。倉皇與僧懷璧走雞鳴寺﹐寺人復窘之﹔懷璧勸之死﹐不得已﹐乃縊。維垣亦慮禍及﹐驅二妾投井死﹔置三棺﹐旁殮二妾﹐中題己名﹐置中堂。身微服夜遁﹐至土橋爲冤家所殺。死如是﹐得謂之死義乎﹖且夫維垣身附「逆案」﹑名在「丹書」﹐馬﹑阮嬖之﹐拔置顯秩﹐首以頒「要典」請。自是羣小鴟張﹐聯翩而至﹔亂政亟行﹐以速於敗。張捷身爲冢宰﹐曾不救正﹐惟馬﹑阮意旨是奉﹕所謂死不償責者也。昔齊莊公之殺賈舉﹑州綽十人者死之﹐「春秋」削而不書﹔胡文定以爲是皆逢君之惡從於昏亂﹐不得以死節名。然則使張﹑楊慨然殉國﹐猶賈舉類耳﹔況於不得已而爲人所殺哉﹗「傳」曰「君子表微」。余於是史之作﹐發潛徳﹑闡幽貞﹐旁搜遠紹﹐𨿽市夫田隸苟其死義﹐必不敢遺﹔豈於大僚而翻略之﹗惟其徵之而信﹑考之而核﹐而後敢書而傳之﹔傳之不妄﹐而後可以告天下萬世也。

劉肇基﹝乙邦才﹑莊子固﹑馬應奎﹑許謹﹑樓挺等﹞

◎閣部軍前將官之叛降者﹐比比矣。惟劉都督﹑乙﹑莊﹑馬副戎而下數人奮身從公﹐守死無二。彼東平﹑廣昌之徒﹐得毋媿見於地下邪﹗溫氏略焉﹐玆特補傳﹐以「揚州從難」名。

左都督劉肇基字鼎維﹐遼東人。嗣世職指揮僉事﹐遷都司僉書﹐隸山海總兵尢世威麾下﹐多戰功。世威罷﹐肇基分領其眾。賊破汝州﹐而所部皆邊軍﹐久戍思歸﹐噪而走。坐是﹐解職。尋起爲遼東副總兵﹐擢都督僉事。

十七年春﹐加都督同知﹐提督南京大教場。南都立﹐史可法督師淮陽﹔肇基請從徵自效﹐屢加左都督﹑太子太保。可法議分布諸將﹐薦令肇基駐髙家集﹑李棲鳳駐睢寧以防河。棲鳳本甘肅總兵﹐以地失畱淮揚者﹔督師前鋒﹐則用張天祿駐瓜州。十一月﹐肇基﹑棲鳳以可法命﹐謀取宿遷。初八日﹐渡河復其城。越數日﹐大淸兵圍邳州﹐軍城北﹔肇基軍城南﹐相持半月始解去。

明年四月﹐大兵抵揚州﹐可法邀諸將赴援﹐肇基﹝棲鳳﹖﹞﹑天祿不至﹐尋皆叛降﹐獨肇基自白河以兵四千趨赴﹔過髙郵﹐且不見妻子。旣入城﹐請乘北軍未集﹐背城一戰﹔可法持重﹐不可。肇基乃分守北門﹐發炮傷圍者無算。已而城破﹐率所部死士四百人巷戰﹐格殺千餘人。兵來益眾﹐力不支﹐爲流矢貫額死﹔一軍皆覆。

乙邦才﹐靑州人﹔莊子固﹐遼東人﹔馬應魁﹐貴池人﹕俱從可法軍前﹐官副總兵。邦才初以隊長﹐擊賊於河南﹑江北間。黃得功與賊戰霍山﹐單騎陷淖中﹐賊圍而射之﹐馬斃﹐得功徒步斗﹐天將暮﹐僅餘一矢﹐邦才大呼衝賊走﹐得功乃得出﹔邦才授以己馬﹐分與矢﹐且走且射﹐連殪追騎﹐始得及其軍。得功自是知其能。時潁﹑壽﹑六﹑霍諸郡縣數被寇﹐六安圍急﹐鳳陽總督馬士英命邦才與張衡者往六安取知州狀﹔兩人簡精騎二百﹐夜衝賊陣﹐遶州城呼曰「大軍至矣﹐固守勿懈」﹗城中因以恃之﹐守益堅。得狀後復突圍出﹐不損一騎。邦才凡大小十餘戰﹐咸有功。可法鎭揚州﹐攜之行﹐用爲副總兵﹐分徇江北﹔城圍﹐卽率所部趨援﹐分門守禦。旣破力戰﹐自刎死。

子固字憲伯﹔年十三﹐殺人亡命。後從軍﹐積功至參將。可法令之興屯徐州﹑歸徳間﹐乃募壯士七百人﹐立旗幟以「赤心報國」爲號。聞揚州圍急﹐率眾馳救﹐三日而至。城垂破﹐可法自刎不殊﹐子固與內營參將許謹共抱持之﹔將擁以出﹐遇我兵格鬥﹐力竭死。謹亦中流矢死。

應魁字守卿﹐初爲小將﹐巡行村落。賊至﹐從者懼而奔﹐應魁呼曰「勿怖死﹐死亦命也」﹗連發二矢﹐殪二賊﹐賊卽退。可法拔之﹐俾領旗鼓。每戰披白甲﹐大書於背曰「盡忠報國」。城破﹐巷戰死。

同時﹐副將樓挺﹑江雲龍﹑李豫﹑馮國用﹑副旗鼓參將陶國祚﹑前營參將陳光玉﹑徐純仁﹑李隆﹑遊擊李大忠﹑孫聞忠﹑都司姚懷龍﹑解學曾等皆以巷戰死。

衛胤文

揚州從難衛胤文字祥趾﹐韓城人。祟禎辛未進士﹐授庶吉士﹔歷編修﹑司業﹑中允﹑諭徳﹐告歸。十四年闖賊入關﹐全省瓦解。胤文方在裏﹐星夜赴都﹐痛哭陳剿賊計﹔言「西士之危﹐將延社稷」。並請召四大鎭翼衛王室。連上十五疏﹐捐資犒軍。帝以其剴切﹐召對褒勞之。京師陷﹐匿民間。賊搜得﹐拷訊備至﹔乘間南奔。

南渡﹐仍故官﹐擢禦史。後希馬士英意﹐奏罷督師兵﹔詔切責之﹐士英遂與之暱。尋詣興平營謁髙傑﹐傑以同裏故﹐疏請畱監己軍。傑死﹐士英薦之﹐卽以兵部右侍郎﹐都督興平所部﹐經略開﹑歸軍務﹐兼徐﹑揚巡撫。

揚州被圍﹐降將李遇春至城下招諭﹐史可法及四總兵﹑二道等官皆不從。城破﹐胤文赴水死。

「勘本」曰﹕胤文之初﹐頗見忠悃。旣後希姦附熱﹐遂有妄劾督輔「請解兵柄」一疏﹐致屏淸議。溫氏削其名固當然﹔卒能以一死爲報﹐亦足逭其罪已。玆以「揚州從難」冠其名﹐蓋不得與守土者例也。

吳爾塤

閣部參軍吳爾塤﹐崇徳人。祟禎癸未進士﹐授庶吉士。京師陷﹐降於賊。賊敗﹐南還謁可法﹐請從軍贖罪﹐可法遂畱之參軍事。其父之屏﹐方督學福建﹔爾塤斷一指﹐畀故人祝淵曰「君歸語我父母﹐悉出私財畀我餉軍。我他日不歸﹐以指葬可也」。尋從髙傑至睢﹔傑死﹐寓祥符﹐遇一婦﹐言是福王妃﹔因守臣附疏以聞。詔斥爲妄﹐逮之。可法爲救免﹐分守新城。城破﹐投井死。

張伯鯨﹝髙孝纘﹑王士琇等﹞

江都鄕官張伯鯨字繩海﹐萬曆丙辰進士﹐歷知會稽﹑歸安﹑鄞三縣事﹔內遷戶部主事﹐出督延﹑寧二鎭軍儲。後擢兵部添設左侍郎﹐攝行尙書事。召對萬歲山﹐步行中寒﹐足疾作﹐伏地不能起﹔帝命中官扶出之。遂乞休。

南渡後﹐家居不出。左兵起﹐馬士英盡撤江北兵以禦﹔鯨嘆曰「天下事不可爲矣」﹗揚州受圍﹐與當事分城堅守。城破﹐身被數創死。妻楊氏﹑子婦郝﹐俱從死。

諸生髙孝纘﹐字申伯。城破﹐書衣衿曰「首陽志﹑睢陽气﹐不二其心﹐古今一致」。入學宮﹐投先聖座下自經死。

同時﹐王士琇於新城垂破之日﹐設莊烈帝位﹐號哭載拜﹐與其弟並縊死。又有王纘﹑王績﹑王續者昆季三人﹐俱自沈。醫士陳天拔﹑畫士陸楡﹑武生戴之蕃﹑義勇張有徳﹑市民馮應昌﹐皆死之。

「勘本」曰﹕維揚感督輔之化﹐一時顧名殉義者頗夥﹐惜不得姓氏以傳﹔其見諸史冊者﹐則寥寥也。外於南都覆後﹐如臯﹑六合間亦有數輩﹐詳入「摭遺」。此「揚州從難」之附於「南都守職」下者﹐時則同而事亦類也。「原本」有捲次﹐而等類不分﹔所謂「南都守職」﹐亦是「勘本」之區別耳。自劉都督傳下皆「勘本」纂補之文。並注。

●南疆繹史勘本卷十七

霅川溫氏原本

古髙陽氏勘定

目錄

列傳十一

徐汧華允誠楊廷樞劉曙陸培王道焜葉向榮

○右義烈諸臣列傳第十一。

此數君子者﹐皆直諒气節之士也。使其當平世﹐豈不彬彬乎王國之羽儀哉﹗學不售於時﹑才不展乎用﹐從容引義以自畢其志﹐蓋列聖祖宗養士之澤﹐卽此亦可見也。當明之季﹐江﹑浙人文最熾﹐衣冠甲第徧滿郊圻。專化樞﹑秉國鈞﹐翰林﹑侍從﹑臺省蹌躋於長安道上﹐華緌髙軒﹑鳴騶呵擁者﹐半江﹑浙士也。於是尙詩書﹑說禮樂﹐相矜以文墨﹑相接以儒雅。而儇巧機詐﹑舞智恃勢者﹐亦時出於其間。及乎江翻海覆﹑陵圮谷遷﹐而挺然以綱常自任者﹐亦郡不數人﹔其餘﹐率恇怯淟涊﹑與時俱化而已。

◎「原本」﹐徐宮尹下七君子統於祁忠敏後爲一卷。推溫氏言﹐以祁後五臣爲治世才﹐而若嗟其用之晚﹔以徐下七君爲南中賢士﹐而微議其死之激﹕事文簡缺。此「勘本」之所以綴補而類分也。夫有明十六朝﹐除逆奄亂政外﹐遇士固不薄﹔而士報﹐亦較歷代爲獨昌。逮至小朝廷上馬﹑阮得志﹐則勢必於淸流一网盡之矣。設使金陵無恙﹐而勿齋先生輩則時在兩姦夢囈之中得忘情而不予羅織乎﹖矧夫有柳祚昌者之狂吠而噬人乎﹗

列傳十一

徐汧﹑華允誠﹑楊廷樞﹑劉曙﹑陸培﹑王道焜﹑葉向榮

。徐汧

徐汧字九一﹐號勿齋﹔長洲人。崇禎戊辰進士﹐選庶吉士﹐授檢討﹐遷右諭徳。黃道周以救錢龍錫貶官﹐倪元璐請以己代謫﹐不允。汧上疏力頌道周﹑元璐賢﹐自請偕與罷斥﹔忤旨切責﹐乞假歸。久之還朝﹐遷右庶子﹐充日講官。尋奉使江西封益藩﹐便道旋裏。周延儒再柄國政﹐數招之﹐不應。久而始行抵鎭江﹐聞京師陷﹐一慟幾絕。汧雅好交遊﹐畜聲妓﹔至是﹐悉屏去﹐獨居一室。

南都立﹐起少詹事。汧以國破君亡﹐臣子不當叨位﹐具疏固辭。且痛宗社之喪﹐由朋黨相傾﹔移書當事﹐言「今日賢邪之辧﹐不可不嚴﹔而異同之見﹐不可不化。在諸君以君民爲心﹑以職掌爲務耳。其忠君愛民淸白乃心者﹐君子也﹔否則小人。修職就業﹑竭節在公者﹐君子也﹔否則小人。執此爲衡流品﹑明澄敍﹐當矣﹔豈必人挾異同哉﹗先帝十七年之中﹐憂勤幹惕有如一日﹐卒使海內鼎沸﹑社稷邱墟﹐良由頻年來是非混淆﹐士大夫精神智慮不爲君民﹐不念職掌﹔乃至膜視王上﹐委身寇仇﹐豈不痛哉﹗禍及國君﹐身亦隨之。然則朋黨相傾﹐亦何利之有﹖今喪敗之餘﹐人思危懼。宜戒前事﹐勿蹈覆轍﹔尊耿介特立之人﹑尙悃愊無華之士﹐並建賢哲﹐明試以功﹐各修職業﹐思不出位。未有人心不正﹐而能支撐傾側者也」﹗旣就職﹐卽陳時政七事﹕曰辧人才﹑課職業﹑惇寅恭﹑勵廉恥﹑核名實﹑納忠讜﹑破情面﹔復惓惓以化恩讎﹑去偏黨爲言。已而乞退。

及南都失守﹐慨然太息﹔作書戒其二子曰「國事不支﹐吾死迫矣」﹗出居村捨。乙酉六月四日﹐聞郡城破﹐夜自縊﹐僕救之蘇﹔其友朱薇曰「公大臣也﹐野死可乎」﹖汧曰「郡城﹐非吾土也﹐我何家有」﹗遂自沈於虎邱之後河。嘗語人曰「畱此不屈膝﹑不薙頭之身﹐以見先人於地下」。時閏六月十一日也。閱三日﹐顏色如生。一老僕隨之死。郡中赴哭者數千人。

長子枋﹐字昭法﹔弱冠﹐登崇禎壬午賢書。痛父死節﹐隱居不仕﹐有髙行。

「勘本」曰﹕徐宮尹生未期而孤﹐稍長砥行﹐有時譽。天啟五年奄禍作﹐逮魏忠節公大中過蘇州﹐宮尹貸金資其行﹔後周忠介公順昌亦被逮﹐緹騎橫索錢﹐復與同裏楊維斗﹝廷樞﹞爲之斂財以助。官南都時﹐馬﹑阮亂政﹐羣小憎之。安遠侯柳祚昌希馬﹑阮指﹐疏攻之﹔言「前者潞藩在京口﹐汧朝服以謁﹐有異志。自恃東林巨魁﹐與復社諸姦張采﹑華元誠﹑楊廷樞﹑顧杲等狼狽相倚。陛下定鼎金陵﹐彼公然爲討金陵檄﹔所云「中原逐鹿﹐南國指馬」﹐是爲何語﹖乞置汧於理﹔除廷樞﹑杲名﹐立行提訊﹗其餘黨徒﹐容臣次第糾彈」。疏出﹐善類惶懼。幸而爾時士英不欲驟興大獄﹐寢其奏﹔宮尹乃得移疾歸。蘇城旣破﹐肅衣冠北向稽首﹐投虎邱之新塘橋下死。子枋隱居澗上﹐終身不入城市﹐與宣城沈壽名﹑嘉興巢鳴盛爲海內三遺民。制軍蔡毓榮慕之﹐具書幣屬友人通意﹐堅不受﹔湯文正撫吳時﹐屏從入山造廬至再﹐卒不得一見﹐嘆息而返。居恆以書畫自娛﹐筆致髙簡。鄕人爭重之﹐號爲俟齋先生。其所居當天平山麓﹐後之人就艸堂立祠祀焉﹝詳於「摭遺」補傳﹞。

華允誠

華允誠字汝立﹐號鳳超﹔無錫人。早有志行﹐受「易」於同郡錢一本。天啟壬戌殿試對策﹐極陳奄寺之害﹔主者不敢進呈﹐置二甲。乃從同裏髙攀龍講學首善書院﹐執業爲弟子﹐傳其「主靜」之學。

旋從攀龍入京﹐授工部都水司主事。時魏奄亂政日熾﹐攀龍去官歸﹐允誠亦乞假同行。崇禎攺元﹐起營繕主事﹐轉員外郎。命督琉璃廠﹐減經費數萬繕城工。明年冬﹐京師戒嚴﹔諸曹郎分守城門﹐以守禦不備﹐多杖下斃。允誠守徳勝門﹐四十餘日不稍懈。帝微行察知之﹐賜白金﹔敍功﹐復加俸一年。久之﹐調兵部職方員外郎﹔謝絕請寄﹐門庭肅然。疏言時政﹐至不顧身。尋以終養歸裏。居十二年﹐事母色養備至﹐母年八十三而終﹔哀毀骨立。服闋﹐未赴而京城陷。

南都立﹐起驗封員外郎﹐署文選司事。蒞官十三日﹐見髙弘圖﹑徐石麒等先後去位﹐卽引疾退。乙酉後﹐屏居墓田﹐杜門讀「易」。戊子四月﹐有訐其不薙發者﹔逮至江寧﹐滿﹑漢各執事並以緩言款之。允誠直立南向﹐舉手曰「二祖﹑列宗﹐神靈在天﹔允誠發不可薙﹐身不可降」。因賦絕命詩﹐遂見殺﹔年六十一。

其從孫尙濂字靜觀﹐亦違制同執﹔巡撫宥之歸﹐尙濂不肯﹐乃與允誠同死。僕薛成聞主被執﹐長慟不食﹐先一日死。訃至﹐僕宋孝亦號哭觸階死。

「勘本」曰﹕華選部當崇禎五年夏﹐憤首輔溫體仁亂政﹐疏陳三大可惜﹑四大可憂﹔言「天子焦勞於上﹑羣工鞅掌於下﹐孜孜日不暇給。而法令滋章﹐臣民解體﹔人才蕩盡﹐根本受傷。惟願尙徳緩可﹐用賢去佞。勿以治人治法之大﹐爲姦邪所牽。勿過於嚴﹐致士气人心日趨須懦﹔勿偏爲任﹐致名流善類永錮淸時。使臣言得行﹐卽治臣以出位僭越之罪﹐臣有餘榮矣」。疏凡千餘言﹐並論尙書閔洪學附和作姦狀。奏入﹐朝士共危之﹔選部亦目以身後事囑其家人﹐禍恐不測也。帝疑其別有指授﹐責令回奏。乃復言「體仁生平紾臂塗顏﹐廉隅掃地﹔一廁揆路﹐燻灼頓張。又有如洪學者爲之羽翼﹐必欲收盡天下之私人﹑戕盡天下之善類。兩年來﹐無一人敢犯其鋒者。臣忠孝自盟﹐豈肯受人指使」﹗時帝方以體仁爲純忠亮節﹐摘疏中有「握定機關」一語﹐再令陳狀。選部又言「二人表裏朋比﹐朝端共知。外廷一事之失﹑一言之訛﹐政府無不抉摘﹔何兩月來獨洪學事事盡善﹐一然可抉摘乎﹖溫體仁銅臭小人﹐文義不識﹔其部考之捲﹐滿堂掩口﹐裒然首拔。羅義諭以「左右非人」一語爲體仁所深恨﹐遂遭斥逐。此非事之彰明較著者乎」﹖於是﹐帝亦悟兩人同裏有私﹔僅奪選部半年俸﹐而洪學卽罷去焉。

楊廷樞

楊廷樞字維斗﹐吳縣人。爲諸生﹐以气質自任。天啟丙寅﹐逆奄矯詔逮吏部周順昌﹐廷樞倡率士民數千人謁巡撫﹐乞上書申救。巡撫不可﹐哭聲振地﹔校尉呵問﹐卽起擊殺之。已而又逮禦史黃尊素至驛中﹐士民共出閶門焚其舟﹐毀其駕帖。巡撫毛一鷺懼禍﹐根究亂民﹐殺顏佩韋﹑馬傑﹑楊念如﹑沈楊﹑周文元五人以謝奄﹔蘇人義而表其墓﹐所謂五人之墓也。廷樞僅而得免﹐名以此聞。崇禎庚午﹐舉應天鄕試第一。幼與同裏徐汧交最善﹔乙酉夏﹐聞其殉難﹐卽隱居鄧尉山中﹐浙東遙授翰林院檢討兼兵科給事中。廷樞深自韜晦﹐攺號復庵。

丁亥四月﹐松江總兵官吳兆勝叛﹔爲之運籌者﹐乃廷樞之門人戴之雋也。事敗﹐詞連廷樞。廷樞被執系獄中﹐慨然曰「予自幼讀書﹐慕文信國之爲人﹔今日之事﹐素志也」。餓延五日﹐徧體傷﹐十指俱隕﹔而浩然之气正與信國柴市不異﹐俯仰忻然﹐可無憾矣。五月朔﹐大帥會鞫於吳江泗洲寺﹐語不屈。巡撫重其名﹐欲生之﹐命之薙頭﹔廷樞曰「砍頭事小﹐薙頭事大」﹗乃擁出至寺橋﹐臨刑大聲曰﹕生爲大明人﹐……」﹔刑者急揮刀﹐首墜地﹐復曰「……死爲大明鬼」。刑者爲之咋舌﹐乃禮而殯之。

「勘本」曰﹕楊先生維斗受刑後﹐指盡斷﹔彊書血衣以遺其孤曰「惜時命之不猶﹐未登朝而食祿﹔值中原之多難﹐遂蒙禍以捐生。其年丁亥之建﹐爲日孟夏之終﹔方隱遁夫山椒﹐忽陷罹於羅网。𨿽云突如其來﹐亦已知之稔矣。生平所學﹐至此方快﹔千古爲昭﹐到底不沒。但因報國無能﹑懷忠未展﹐是人臣未竟之志﹐辜累朝所授之恩」云云。末復附以絕命詩十二章。夫先生負气不撓﹐死猶湛然﹔首旣墜而復能作語﹐正與藺坦生事絕相類。

坦生名剛中﹐陵縣進士﹐官山西副使。甫抵任﹐城陷於賊﹐被執﹔說之降﹐大罵曰「豈有藺坦生屈膝求活者乎」﹗賊殺之。首墜地﹐復躍起丈餘﹐賊皆辟易。時甲申二月五日也。諺云「從古忠臣最易死」﹔其所千古不死者﹐惟此浩然之气也。孤忠觸類﹐因贅及之。

劉曙

劉曙字公旦﹐長洲人。崇禎癸未進士。授南昌知縣﹐未赴而蘇州破﹔避地鄧尉山﹐未嘗一至城市。丁亥﹐南海諸生欽浩通款舟山﹐疏吳中忠義士二十三人﹐以曙爲首﹔遊騎獲其書﹐上之巡撫。乃逮曙﹐曙膝不肯屈﹔詰曰「爾反乎」﹖曰「誠有之﹐愧事未成耳」﹗然曙實不識欽也。知其無罪﹐第惡其詞激﹐檻送金陵﹐卒不辧。下獄八旬﹐賦詩別其母﹐於九月十九日出市﹐夷然就刑死。

「佚史」曰﹕或謂死亦君子之所重也﹔可以死﹑可以無死﹐則君子不必死。若楊﹑劉二君者﹐其於明士也﹑非臣也﹔且其事誣而不辧﹐毋乃過歟﹗或曰﹕不然﹐二君者其願死久矣﹐特未得其死所耳。苟有其會﹐視死如歸﹐豈復肯濡首以自明哉﹗君子曰﹕二君者﹐𨿽死不死也。而其時之靦顏偸生者﹐乃眞死﹗

陸培

陸培字鯤庭﹐仁和人。父運昌﹐以進士知永丰縣﹑調吉水﹐有聲。培少負俊才﹐美丰儀﹔善屬文﹐行誼修謹。嘗客華亭﹐主人妾從屏間窺而悅之﹐遣靑衣致意﹔培不答﹐卽放舟去。登崇禎庚辰進士﹐不謁選﹐歸而讀書。裏中多名士﹐培時初冠﹐出與之上下議論﹐咸以爲弗如也。其所爲詩文﹐一時爭效之﹔號浙派。性峻潔﹐遇髙才則輕身下之﹔有不可意﹐輒瞋目叱之。與陳潛夫有違言﹐卽爲文以逐之﹔於是﹐傳者謂其任俠使气。然與人交﹐重然諾﹑急困阨﹐𨿽患難死生不易也。

南都授行人。十月朔﹐﹝副﹞吏科熊汝霖祭奠淮安﹐知國勢已去﹐不復命﹐便道歸家﹔與其友陸彥龍結壯士數百人﹐謀保障鄕土。大兵至浙﹐謁巡撫張秉貞﹐請兵拒守﹔而秉貞已與陳洪範謀﹐挾潞王降﹐令曰「太后在此﹐危駕者誅」﹗培慟哭去﹐曰「事難立矣﹗吾不死無以報國」。乃攜家避橫山之桐嶺﹐道遇其友陳廷會﹐語以故﹔廷會曰「君職行人﹐無守士責。且天下事未可知﹐無已﹐國亡與亡﹐不亦可乎」﹖培仰天嘆息曰「需﹐乃事之賊﹗後日將有求死不得者﹐子不見北都某某乎」﹖遂長號而別。

俄聞潞王降﹐索酒飲﹐將自裁。其妻晝夜防之嚴﹐乃止。一日﹐紿其妻他往﹐脫身歸故居﹐鍵戶自經。妻兄子破壁救之蘇﹐培大恨﹔曰「柰何苦我」﹗夜上書辭母﹐作絕命詞﹔揖其二僕﹐以繩授之曰「我爲烈士﹐若輩宜成我志」﹗坐方牀﹐從容就縊死﹔年二十九。閩中贈尙寶司少卿﹐謚「忠毅」。

王道焜

王道焜字少平﹐仁和人。少豪宕﹐好聲伎﹔性髙邁。家藏法書名畫﹑尊古彜器物最夥﹔客室﹐摩挲品評﹐焚香賦詩﹐竟日無俗語。

天啟辛酉﹐舉於鄕。歷福寧州學正﹐升南平知縣﹐南雄﹑邵武二府同知。時光澤妖亂﹐撫按交章請畱﹐詔攝光澤縣事。至則單騎往諭﹐降之。莊烈帝破格求材﹐盡徵天下廉能吏﹐臨軒親試﹐不次用﹔撫按以道焜名上﹐銓曹謂郡丞例不與選﹐授兵部職方主事。道焜不平﹐抗疏言「皇上破資格以待非常﹐銓臣援故例而靳考選。夫知州﹑同知秩皆五品﹐禦史王孫蕃卽由知州攺授﹔何知州可攺而同知獨不可攺乎﹖是非陛下搜羅賢豪之至意」﹗尋得溫旨﹐許候考。會都城陷﹐微服南歸。

及杭州不守﹐慨然謂其子均曰「北都之變﹐我受先帝知遇恩﹐當死久矣。所以不死者﹐俟將以有爲也。南都之立﹐小人盈朝﹐我往必不得志﹐故濡濡至今﹐更何望哉﹗且向者銓曹以故事格我﹐庳我官也﹔今而不死﹐天下將謂屬吏中固無人矣」﹗乃投繯死。均舉崇禎壬午鄕試。

葉向榮

葉向榮﹐金華舉人。庚辰﹐以鄕薦授寧都知縣﹔廉明有惠政。修城垣﹑足兵食﹐數月﹐守具悉備。有賊邱旭東行劫鄰邑﹐郡守檄向榮捕之﹔卽捐金購賊﹐獲其魁七人。闖賊寇江西﹐去寧都百里爲營。向榮晝夜登陴﹔賊知有備﹐不敢犯。旣而賊屯馬羊坑﹐先伏十人於關下﹔向榮偵得﹐立殺之﹐陳屍於郊。自督鄕勇銜枚出擊﹐斬首二百餘﹐生擒賊渠十五人﹐餘皆竄去。總督袁繼咸﹑禦史周燦交章薦之﹐以忤馬士英意﹐量移吉安同知﹔向榮遂投劾歸。

明年夏﹐浙東失﹔金華城將破﹐乃具衣冠投項村之野塘死。

「勘本」曰﹕鯤庭﹑元倩兩先生﹐初以細故起門戶爭﹐各分左右袒。乙酉﹐鯤庭殉節而元倩起兵西陵﹐於是異立者咸來謝過﹐深悔前此之不相知而不相能也。元倩乃具疏首爲鯤庭請卹謚﹐時益嘆爲不可及。旣而﹐陸氏之子夢其父曰「若輩小兒﹐恐未知大義。自今以往﹐其與陳氏重敍舊好﹐以永世世」。吁﹗所謂死者其糟粕﹑不死者其精英耶﹗

案鯤庭十六補諸生﹐十七娶婦陳。十八﹐吉水公方釋褐﹐初授永丰令。時大母樂家居﹐畱侍之。諸父曰「豫章多才﹐可求友」。遂讀書令署。其同產兄弟六﹐日以書下酒﹐轟飲暢辯﹐聲徹外垣﹔宵巡者每遲鈴柝﹐驚聽。己卯﹐登賢書﹐聯捷成進士。辛巳﹐父歿南徐﹔乃徒行數百里﹐跪柩前﹐呼號動地﹐摶顙盡腫﹔更自嚙臂﹐血肉淋漓﹐左右慘莫可視。平居所爲古今文辭﹐人謂之西陵體。與元倩忤﹐時同年姚有僕﹝奇胤﹞勸之止﹐弗善也。嘗坐逆旅中﹐酣飲讀史﹔一夕﹐覺身漸短可四﹑三寸﹐良久方能引長。甲申之變﹐長號﹐卽欲殉國﹔其婦亟止之曰「君素稱讀史﹐不聞晉﹑宋間事乎﹖宜有待」﹗已而南中赧王立﹐拜行人﹐棲遲冷署凡十閱月。乙酉﹐江防潰亂﹐奉母居鹽官。尋入桐塢﹐過其友陳廷會家﹐握手涕洟曰「行將別矣」﹗婦敕左右守之。始縊﹐爲左右救﹐大慍。越夕﹐呼紙筆爲書三緘﹐冠帶叩頭北向五﹑南向三﹐以結襪繩付二僕﹐再拜屬其成所志﹔年僅二十又八。婦陳誓以殉﹐自樓墜地﹐若有神持之者﹔又餓經旬﹐竟無恙。母氏裘謂之曰「是天欲生汝也﹐違天不祥」。乃不死。先是﹐母氏裘方娠﹐夢羽葆鼓吹﹐有神人從雲際直墮入懷﹐始見生。鄕舉後﹐嘗祈夢於忠肅祠﹐夢忠肅召與語﹔語甚祕﹐世莫能解。旣而﹐沈子鼎新者暴卒﹔及蘇﹐語人曰「陸部婁﹝陸之字﹞方與某某副冥司任」。林鹿■﹝人酉皿﹐上中下﹞璐曰「忠孝人極也﹐如王新建故事﹐亦無足怪。惟不媿乎人﹐斯可以爲神」。王昭平聞鯤庭死而亦死﹐江東獨贈「忠毅」謚﹐而不及昭平。董戶部守諭曰「兩人同死﹐豈以道焜非進士邪」﹖乃得謚「節湣」。

仁和徐世臣於南都﹐舉明經﹔首爲文﹐深刺匭臣之姦。士英怒﹐趣官旗逮之。時鯤庭爲大行力爭之﹔謂「世臣十歲能文﹐歷主東南壇坫﹔今朝廷新立﹐不宜輕名下士」。乃已。世臣後爲僧﹐大暢宗風﹐號俍亭。初﹐大行之友最密者爲吳宮允﹐曾約與之盡國事。及將殉﹐邀之偕﹔吳乃不顧而逃。

補注﹕己丑冬﹐粵中魯尙書可藻疏請召錄諸賢﹐首舉楊先生維斗﹔旣聞其殉﹐乃贈以翰林侍讀。

《南疆繹史》中

﹝淸﹞溫睿臨﹑李瑤撰

●南疆繹史勘本卷十八

霅川溫氏原本

古髙陽氏勘定

目錄

列傳十二

金聲﹝江天一﹞夏允彜﹝子完淳﹑兄之旭﹞陳子龍沈廷揚

右義師諸臣列傳第十二。

○金﹑陳諸君子﹐皆以文章名世者也﹔而其激昂磊落之气﹐復不甘自晦。適會其變﹐慷慨投袂﹐誓不顧死﹐固忠義奮發哉﹔亦其才之所施﹐有以成之也。議者徒見舉事之不遂﹐禍延宗戚﹐因以咎其不智。嗟乎﹗明之亡也﹐士大夫皆背公植私﹐蔑視君親﹔名教旣隳﹐禍亂遂作。有諸君子﹐而後人知義之貴乎生﹑君國之急於身家者也﹐其遺教萬世者遠矣。夫豈不知其事之難成哉﹗惟知其不可而猶爲之﹐此志士仁人之所以「殺身成仁」也。

◎原本四傳行實﹑箋奏﹐罣漏致多。玆各釐次案補﹔有弗盡者﹐更於「書後」見諸。如江文石之附於金文毅傳﹐寥寥數語而已﹔沈侍郎傳﹐則訛脫尢甚也。文毅始於黔兵之獄﹐保衛梓桑﹐爲力最鉅。乙酉義師起﹐指畫機宜﹐昕夕不暇休息﹐不閱旬而須鬢俱白。以績溪之大鄣山爲中屯﹐一出太平之篛嶺﹑一出旌徳之巖關﹑一出祁門之祁山﹐據扼形勢﹐民心傾向而首尾聯絡。若非降人黃澍誘之﹐則亦一時未易下也。

列傳十二

金聲﹝江天一﹞﹑夏允彜﹝子完淳﹑兄之旭﹞﹑陳子龍﹑沈廷揚

。金聲﹝江天一﹞

金聲字正希﹐休寧人。少好學﹐工舉子業﹔多湛深之思﹐名傾一時。崇禎戊辰進士﹐攺庶吉士。

明年十一月﹐大淸兵自大安口入﹐京師戒嚴。聲上言慷慨﹐乞面陳急務﹐卽召對平臺﹔退﹐具疏言「臣書生﹐素矢忠義﹔遭遇聖明﹐日夜爲陛下憂念天下事。今兵逼京畿﹐不得不急爲君父用。夫通州﹑昌平爲京師左右翼﹐宜戍以重兵﹔而天津漕艘所集﹐尢宜急防。今天下艸澤之雄﹐欲效用國家者不少﹐在破格用之耳。臣所知申甫有將才﹐願仗聖天子威靈﹐與之練敢戰之士﹐爲國家捍禦彊敵﹔惟陛下立賜裁許」﹗申甫者﹐僧也﹔雲南人。好談兵﹐少遇異人授﹐能制戰車﹑火器。以其術遊長安﹐幹諸公卿﹔聲獨信之。旣薦﹐帝納其言﹐令取車器入覽﹐授申甫都司僉書。卽日召見﹐奏對稱旨﹐擢副總兵﹔敕募新軍﹐便宜從事﹐以聲爲禦史監其軍。當是時﹐權貴人俱不習兵﹐且與聲素相左﹔忌甫以艸澤進﹐所需軍裝﹑糧餉又不時給。甫倉猝間募得數千人﹐皆市井遊遊也。而大兵久在郊﹐朝廷日夜下兵符﹐趣使出戰。甫與總理滿桂兵不和﹐委之當敵﹔不得已﹐慟哭縋城引眾出﹐結車營於蘆溝橋。大兵遶出其後﹐禦車惶懼不能轉﹐殲戮殆盡﹐甫亦陣亡。權貴人乃誚聲不知人﹔聲痛傷之﹐言甫受事日淺﹐直前衝鋒﹐遺骸矢刃殆徧﹐非喋血力戰不至此。帝亦傷之﹐命予卹典。後屢請練兵收桑楡之效﹐又請頒詔朝鮮﹑連絡東江張海外形勢﹔皆不果用。久之﹐謝病歸。

十六年春﹐鳳陽總督馬士英遣使者李章玉調黔兵剿寇﹐過徽州大掠﹔吏民以爲賊﹐率眾破走之。章玉諱其激變﹐謂聲與推官吳翔鳳所主使。士英以聞﹔聲兩疏陳辧﹐帝察其無罪﹐置不問。是冬﹐廷臣交薦﹐起爲修撰。會母喪﹐未赴。

南渡﹐遷左僉都禦史﹐不出。知天下多故﹐與其門人江天一糾練義勇以慮變。乙酉夏﹐大兵破池州﹐將及徽﹑寧。聲以閏六月奉太祖髙皇帝像﹐率士民拜哭﹐謀起兵。天一曰「徽州爲形勝地﹐諸縣皆有阻隘可守。獨績溪一面當孔道﹐其地平迆﹐宜築關隘以重兵據之﹐與他縣爲砥柱」。遂築叢山關﹐屯軍其中﹐分守六嶺。於是﹐寧國邱祖徳﹑涇縣尹民興﹑徽州溫璜﹑貴池吳應箕等多應之。乃遣使拜表閩中﹐唐王亦命中書童赤心授聲右都禦史﹑兵部右侍郎﹐總督南直軍務。聲刊布唐王手詔﹐曰「使南中知閩地之有主也」。遂拔旌徳﹑寧國諸縣。

已而大兵攻績溪﹐天一率兵登陴守禦﹔間出迎戰﹐殺傷相當。復相持累月﹐會軍無糧﹐祖徳﹑民興等多敗死。降將張天祿等以少騎牽制天一於績溪﹐間道從新嶺入﹐守嶺者先潰。九月二十日﹐徽故禦史黃澍詐稱援兵入績溪﹐聲見其著故衣冠而發未薙也﹐信之﹔城遂破﹐爲楊守壯所獲。呼曰「徽民之守﹐吾使之。第執吾去﹐勿殘民」﹗天一追及之﹐聲言「君有老母不可死」﹗天一謝曰「焉有與人共事而逃其難者」﹗系至南京時﹐攺服已久﹐聲與天一等猶峨冠博帶入﹐道路聚觀。諸大僚知其名﹐欲降之﹐館而加禮﹔不顧。十月十八日﹐引詣通濟門。臨刑﹐官復遣人與耳語。天一大呼曰「先生之千秋﹐在此一刻也」﹗聲謂刑者曰「但絕我气﹐無斷我頭」﹗撚須仰面飲刃死。唐王贈爲禮部尙書﹐謚「文毅」。

天一﹐字文石﹐歙諸生﹔贈禮部主事。同死者﹐天一外﹐有陳際遇﹑吳國禎﹑余元英。其同起兵者﹐歙縣諸生項遠﹑洪士魁﹑副將羅騰蛟﹑閔士英﹑都司汪以玉﹐先後被執﹐不屈死。

「勘本」曰﹕文毅金先生﹐平居著論﹐原本性情。每制一藝﹐兀坐蒲團或半日﹑或終日﹔起則一揮就﹐神情孤往﹐筆力堅銳。論者謂其棄魄取神﹑棄骨取髓﹐縱橫穿穴﹐而又不越乎法度﹐與震川並駕海內焉。其先﹐爲休寧城東十里甌山人。原字子駿。其父客嘉魚﹐遂籍嘉魚﹔故其子爲熊魚山婿。先生四歲就傅﹐問孔子何人﹖曰「聖人」。問何在﹖曰「沒且二千年矣」。乃哭不食。由拔萃﹐舉順天鄕試。旣成進士﹐授庶常。閉戶讀書﹐旋以病歸。流寇起﹐行友助法以保禦之。邑中災﹐所在遏糴﹔因集鄕三老議平糶﹐藉是饑不爲害。尋授山東道監察禦史﹐丁內艱。比有黔兵之亂﹐與鳳督馬士英翻覆申論﹔及逮治﹐曰「吾以一身當之」﹗疏上﹐帝愴念舊勞﹐傳旨﹕「金聲速與起用」。遂以翰林修撰召。明年甲申至丹徒﹔國變乃還﹐詣縣哭臨。旣聞汪長源﹝偉﹞殉難﹐哭之曰「吾與同籍十七年﹐無日不在其包羅中。今長源往已﹐吾將繼之見先帝於地下」。每出﹐遇絕壁下臨無底﹐輒佇目俛視﹐足三分出外﹔旁觀者股栗。曰「吾煉吾心耳」。蓋先生早已決志盡命也。或有議其臨難費曲折者﹐何夢夢邪﹗

江主事文石﹐家貧好學﹐其爲文亦磊落閎肆。困童子試﹐凡二十年。祖母胡﹐以節孝著。父宦楚﹐殉獻賊難﹐自沈於江。世居歙之寒江村。初聞介生名﹐徒步往從。歸語其友曰「周君﹐非佳士也」﹗比爲博士弟子﹐貧益甚﹐帬穿見尻。會有所親謀脫官事﹐餡以金百二十﹔不顧而唾。旣乃授徒淮上。淮之婦有截肝活姑者﹐心義之﹔乃妄干淮守﹐請予旌。守藐其爲別郡生﹐弗許。遂私出束脩羊﹐以己名刻楔往表諸。守出適相陟﹐鼓樂突前﹔守亦義其所爲﹐置勿問。晚年厭棄舉業﹐慨然有澄淸志﹐奉金先生講學裏中。先生起兵﹐參其事﹔攖險固守﹐勞最多。及先生受執﹐揮之去﹐文石亟走歸﹔拜其祖母﹑母並家廟曰「吾首與金公舉事﹐義不能使公獨死也」﹗復追之及﹐呼曰「我金翰林參軍江天一也」﹗並執之。其族孫孟卿者從之﹐亦見殺﹔妻孥並沒入官。其友閔遵古﹑蕭倫﹑僧海月﹐構屍殯之。

夏允彜﹝子完淳﹑兄之旭﹞

夏允彜字彜仲﹐松江華亭人。弱冠舉於鄕﹔好古博學﹐工屬文。時東林方盛講學﹐長洲名士楊廷樞﹑太倉張溥等慕之﹐結文會﹐名復社﹔允彜與同邑陳子龍﹑何剛﹑徐孚遠﹑王光書輩亦結幾社相應和。由是﹐名重海內。

崇禎丁丑﹐與子龍同舉進士﹐授長樂知縣。善決事﹐他郡邑疑獄﹐上官多下長樂審。居五年﹐邑大治。吏部尙書鄭三俊薦天下廉能知縣七人﹐允彜爲首﹔大臣方嶽貢等力稱其賢﹐召見。將特擢﹐會丁母憂歸。北都變聞﹐慟哭累日。毀家倡義﹐走謁尙書史可法﹐與謀興復。福王立﹐乃還。是年五月﹐擢吏部考功主事﹔疏請終制﹐不赴。及馬﹑阮亂政﹐重允彜名﹐屢爲好辭招之﹔拒不應。服闋﹐猶不起。禦史徐復陽者﹐故「逆案」中人﹔復官後﹐希馬﹑阮意﹐劾允彜與其同官文徳翼居喪授職爲非制﹕以兩人皆東林也。而兩人實未嘗之官﹐無可罪﹔吏部尙書張捷遽議貶秩調用。時論爲之不平。

乙酉八月﹐大兵遣安撫官入郡﹐士大夫不出謁者以逆論。允彜彷徨山澤間﹐欲有所爲﹔乃投之書曰「大淸革命﹐萬物維新﹔故明廢臣﹐理應芟除﹐其何所逃死﹗顧有一言﹐爲盛朝陳之。昔金人渡江下三吳抵溫﹑寧﹐還師以授宋髙﹔卽中原之地﹐亦舉以授張邦昌﹑劉豫者。誠以南土庳濕多疫﹑海險江深﹐毒蛇匝地﹐聚螡若雷﹐嘔吐霍亂以時而發。凡同居中國﹐北人之吏於南者﹐猶以爲病﹔況自塞外來邪﹗昔蒙古之爲南吏者﹐以三月至﹐九月歸﹔一切吏治﹐惟中土人是問。其賦稅漕糧﹐盡由海運。未及八十年﹐而吳﹑浙劇寇蝟毛以起﹔江南大亂﹐河北瓦解。是江南爲元累﹐不爲元利矣。向使割江南以予宋﹐歲輦金繒以實北地﹐則元之疆場正未艾也。今爲盛朝計﹐明之支系惙若懸絲﹐莫若以淮河爲界﹐存其宗社﹐則可收千百世興滅繼絕之名﹔責其歲幣﹐亦可獲數萬里盟主睦鄰之利。於名甚隆﹑於利可久﹐惟執事以下裁之」﹗書入﹐罔報。是時﹐總兵吳志葵方起兵吳淞江﹔允彜入其軍﹐爲之飛書走檄﹐聯絡江﹑浙士大夫﹐由是四方響應。然皆文士不知兵﹐所聚又多市井無賴子﹐見敵輒蹷﹐迄於無成。

松江破﹐或說之入海趨閩。允彜曰「我昔吏閩﹐閩中八郡咸徳我恩。今往輔閩主﹐圖再舉﹐策固善﹔然舉事一不當﹐而遁以求生﹐何以示後世哉﹗不如死也」。嘉定侯峒曾遇害﹐允彜經紀其喪。歸﹐聞徐石麒﹑黃淳耀﹑徐汧等皆死﹐欲自經。其兄之旭諷投方外﹔允彜曰「是多方求活耳」。當事重其名﹐欲招致之﹐云「夏君來﹐當大用之。卽不願﹐第一見我」﹗允彜曰「譬有貞婦﹐或欲嫁之﹐婦不可﹔則語之曰「爾卽勿從﹐姑出其面」﹔婦將搴帷以出乎﹐抑以死自蔽乎」﹗乃作絕命詞。九月﹐自沈於松塘﹔屍浮水面﹐衣帶不濡。越三日﹐黃道周奉唐王檄﹐以翰林侍讀兼給事中召﹔至則方殮矣﹐使者哭而去。贈左春坊左庶子﹐謚「文忠」。所著「禹貢合注」﹐有「幸存錄」爲絕筆。

子完淳﹐字存古。生有異稟﹐七歲能詩文。年十三﹐擬庾信「大哀賦」﹔才藻橫逸﹐江左罕儷。丙戌﹐上書監國﹐授中書舍人。監國航海﹐完淳拜表慰問﹐爲羅者所得。明年﹐以子龍獄詞連及﹐逮下獄﹔談笑自如﹐作樂府數十首。臨刑﹐神色不變﹔年甫十八。

允彜兄之旭﹐字符初﹔以諸生貢於廷﹐有聲。以匿陳子龍﹐官兵捕之﹔乃謁文廟自縊於復聖顏子位旁。其遺令云「余自捨弟殉節﹐卽欲偕死﹔彼以孤寡見托﹐未忍也。然不向城市坐者﹐兩年於玆矣。今者吳鎭效忠﹐一時趨附。幾事不密﹐變且中作﹔搜求餘黨﹐坐以叛名。嗟乎﹗新朝之所謂「叛」﹐乃故國之所謂「忠」也﹔夫何傷哉﹗余幼讀聖賢書﹐今死聖賢地﹔夫亦死於聖賢之教﹐非死於法也」。其詩曰「嗟乎薄祜﹐少遭不造﹔皇路多虞﹐撫膺思報。穰穰國人﹐藩之垣之﹔惴惴縲紲﹐抗章白之。餘一介儒﹐曾霽天顏﹔歲寒之義﹐至死勿遷。仲也懷沙﹐身無貶屈﹔惜哉臥子﹐何不早決﹗故君曰逝﹐故友云云﹔吾將安歸﹐敬附首陽。從容自引﹐魯璧蹌蹌﹔遐哉尼父﹐余敢對揚」﹗

「勘本」曰﹕彜仲有經世之志﹐好獎勵後進﹐片善必稱﹔人多因以成材者。其所學歷朝制度﹑昭代典章﹐靡不賅貫﹐名傾四方。書問酬答﹐日無暇晷。橫雲山人言其獨處一室﹐志常在天下。與臥子齊名﹐晚節亦略相似﹔可謂白首同所歸云。又元初詩「曾霽天顏」句﹐溫氏原注云「豈救松江守方嶽貢事邪」﹖案是句未必有所實指﹐殆自謂入貢王廷意爾。

陳子龍

陳子龍字臥子﹐松江華亭人。幼時穎異﹐工舉業﹐兼治詩賦﹑古文﹐卓絕流輩。以經世自任﹐喜縱橫術﹔與郡人別樹壇坫﹐立幾社﹐海內宗仰之。與江右艾南英爭名﹐詆譏不相下。登崇禎丁丑進士﹐授惠州推官﹔攺紹興。折節下士﹐敍盟社交。

東陽諸生許都者﹐副使達道孫也﹔家富﹐任俠好施﹐能得人。見天下將亂﹐陰以兵法部勒賓客子弟﹐思得一當。同郡孝廉徐孚遠見而奇之﹐謂子龍曰「許都國士﹐朝廷方破格求材﹐倘假以職﹐隱然幹城也」。子龍因與都遊﹐數薦之上官﹐不能用。東陽令姚孫棐﹐桐城人﹔以備亂斂士民貲﹐坐都以萬金﹐都乞免不得。適義烏姦人假中貴名招兵事發﹐令謂都結黨逆﹐持之急。時都有母喪﹐會葬山中者數千人﹔令疑爲變﹐遽告監司王雄曰「都反矣」﹗雄乃遣使收捕都黨﹐執令痛笞之。旬日間﹐聚眾數萬﹐下東陽﹑義烏﹑浦江﹐遂逼郡城。然都一無所殺掠﹐遣從者謝長吏而已。巡撫董象恆坐事逮﹐代者未至﹔巡按禦史左光先與令同裏姻連﹐急調撫標兵行剿。民各保寨拒敵﹐官兵大敗。監司雄欲撫之﹐語子龍曰「賊聚糧據險﹐官軍不能仰攻﹐非久持不克。我兵萬人﹐止五日糧﹐柰何」﹖子龍曰「都﹐舊識也﹔請往察之」﹗乃單騎入都營﹐數其罪﹔諭令歸降﹐待之以不死。乃挾都見雄﹐復挾之徇山中散遣其眾﹔都乃以二百人隨子龍來降。光先忌其功﹐且將以報﹔令竟殺都等六十餘人於江滸。子龍救之不得﹐大恨。當是時﹐按臣專生殺﹐而光先尢庸懦。夫都以一書生能聚萬眾﹐其才必有過人者﹔感知己一言投戈就縛﹐此豈悖逆之人哉﹗激於貪令無以自明﹐不得已而走險耳。使赦其死﹐令率所撫眾渡江逐賊自贖﹐將必有得當以報者﹔而顧令豪俊之士駢首同盡﹗子龍紀其事曰「激變之虐令不誅﹑受降之功績不敍﹐官軍剿殺平民﹐株連無辜。賊平數月﹐猶騷擾不得寧」。嗚呼﹗卽此一事﹐知明之所以亡矣。以招撫功﹐擢兵科給事中﹔子龍痛負都﹐不赴也。

南都立﹐以原官召用。子龍疏言「自古中興之主如少康﹑周宣﹐皆躬親武事。三代以後﹐漢之光武﹑唐之肅宗﹐莫不身先士卒﹐故能光復舊物﹔從未有深居法宮﹐履安處順﹐而可以勘定禍亂者。臣瞻拜孝陵﹐依依北望﹐不知十二陵尙能無恙否﹖而先帝﹑先後之梓宮何在﹖興言及此﹐陛下當嘗膽臥薪﹑宵衣旰食﹐羣工庶尹亦宜砥礪鋒鍔﹑奮發意志﹐以報仇雪恥是務。竊聞山東﹑河北義旗雲集﹐咸拭目以望南師。朝廷晏然置之度外﹐何以收三齊抗手之雄﹑慰趙魏悲歌之士乎﹗臣恐天下豪傑知朝廷不足恃﹐不折而歸賊﹐則羣然有自王之心矣﹗伏望陛下速幸京營大閱﹐復弭節江滸﹐大集舟師﹐分命武臣一至蕪湖﹑一至京口﹐以視險要﹑固根本﹐使天下曉然知陛下下詔親戎六師。並發令一軍由歸﹑亳以入汝﹑雒﹐次潼關﹔一軍由襄﹑鄧以攻武關﹐出廣漢﹔巴蜀之甲﹑燕晉之師則用之爲奇兵﹐爲聲援。逆賊授首﹐可計日待矣」。又言「臣入國門再旬矣。人情泄沓﹐無異升平﹔淸歌漏舟之中﹑痛飲焚屋之內﹐臣不知其所終。其始皆起姑息一﹑二武臣﹐至凡百政令皆因循遵養﹐臣甚爲之寒心也」﹗時廷臣懲劉孔昭殿上相爭事﹐多無敢言者。太僕少卿馬紹愉陛見﹐言及陳新甲主款事﹐王曰「如此新甲﹐當卹」﹗羣下愕然相顧﹐少詹陳盟曰「可」。因命予卹﹐且追罪嘗劾新甲者。子龍與同官李淸交章力諫之﹐乃獲已。未幾﹐請召還故尙書鄭三俊﹑禦史易應昌﹑房可壯﹑孫昔等﹔並可之。又上防守要策﹐言「防江之計﹐莫過水師﹔海舟之設﹐更不容緩。請專委兵部主事何剛訓練」﹗又疏備邊三害﹐請收復襄陽﹕皆當時至計﹐而莫之能用也。

明年二月﹐以時事不可爲﹐乞終養去。馬士英深忌之﹐恐其奉潞藩以淸君側﹐未嘗一日忘也。南都不守﹐閏六月十日松江兵起。子龍設太祖像誓眾稱監軍左給事中﹐沈猶龍稱總督兵部尙書﹐邀致水師總兵黃蜚﹑吳淞副總兵吳志葵﹑故巡撫王家瑞﹑蘇松兵備李向中等爲守城計。閩中授子龍兵部右侍郎﹑左都禦史﹔浙東授兵部尙書﹐節制七省漕務。八月三日﹐李成棟破松江﹐子龍以祖母在﹐匿深山。

無何﹐吳勝兆之事起。勝兆提督松江﹐長洲諸生戴之雋客其所﹐教之反﹔陰遣人約舟山黃斌卿﹐令舉兵內向﹐己可從中取事。斌卿以故所封伯印授勝兆﹐期於丁亥四月十五﹑六日以水部至。勝兆機事不密﹐通國皆知﹐海防同知楊之易﹑推官方重朗密揭告變於總督洪承疇。承疇未之信﹐卽以其揭下勝兆﹔已又殺其部將之在金陵者畢光勝。十五日﹐勝兆知事泄﹐以令箭促之易﹑重朗至﹐亦殺之﹐下令入海﹔意翼日海兵之必至也。使中軍詹世勛﹑都司髙永義偵之﹐而海兵已於十四夜爲颶風所沒。世勛﹑永義登城久望﹐烽火寂然﹔遂變志反兵相向﹐矯令召其所親信者盡殺之。之雋亦死﹐竟執勝兆送江寧窮治。其獄詞連子龍﹐子龍亡命﹐同夏之旭奔嘉定﹐告急於侯岐曾﹔匿其僕劉馴家﹐已遷昆山顧天逵所。當事迹至嘉定﹐執岐曾﹐別遣兵圍天逵家﹔遂獲子龍﹐鎖舟中﹐泊跨塘橋下。子龍乘間﹐躍入水死﹐是月二十四日也﹔猶戮其屍。時以匿子龍死者﹐延安推官顧咸正﹑諸生侯岐曾﹑夏之旭﹑張寬也。

「勘本」曰﹕臥子不獨文行髙邁﹐其見事遠到﹐尢爲人所弗及。有明庶政﹐以采選民間淑女爲第一獘﹔南都數月之君﹐而采選令凡三見。大兵渡淮﹐史閣部已退保揚州﹐危不可支﹔猶進淑女於元輝殿選禦﹐當時無敢一言及者。臥子入國門不數旬﹐卽疏言「近來中使四出搜巷﹐凡有女之家以黃紙貼額﹐持之卽去﹔閭井騷然﹐怨讟已甚。明旨未經有司﹐中使私自搜采﹐甚非法紀」﹗疏入﹐乃有禁訛傳誑惑之命。嗟乎﹗臥子死﹐而蘇﹑杭郡縣間有於明倫堂下爲位哭之者﹐亦宜也。臥子爲文以漢﹑魏爲宗﹔其駢儷之體﹐𨿽徐﹑庾弗能過。所謂死者其糟粕﹐不死者其精英邪﹗

沈廷揚

沈廷揚字季明﹐崇明人。爲人多智﹐好談經濟。崇禎中﹐由國子生﹐爲內閣中書舍人。帝以山東多警﹐運道時梗﹐議復海運。廷揚生長海濱﹐習水道﹐上疏極言其便。且輯「海運書」五卷﹐因戶部尙書倪元璐以呈﹐請以廟灣六船試之。不一月﹐廷揚上謁。元璐驚曰「我已言公去矣﹐柰何尙在」﹖廷揚笑曰「糧至」﹗已元璐卽入奏﹐帝大喜。卽授戶部郎中﹔往登州與巡撫徐人龍計海運事。向來寧遠軍餉﹐用天津船自登州候東南風轉粟至天津﹐又候西南風轉至寧遠﹔廷揚請從登州直達寧遠。帝用其議﹐省費甚多。尋命赴淮安﹐專督海運事宜﹐加光祿寺少卿。

福王立﹐命以原官督餉饋江北諸軍。乃疏言「臣歷年海運﹐有舟百艘皆髙大完好﹐系臣自造﹐中可容兵二百人。所招水手﹐亦皆熟知水道﹑便捷善斗﹐堪充水師。但曩時止及於運米﹐故每舟不過三十人﹔今海運已停﹐如招集水師﹐加以簡練﹐沿江上下習戰﹐臣願統之。則二萬人之眾﹐足成一軍﹐亦長江之衛也」。疏上﹐不報。時廷臣有請由海道出師北伐者﹔嘆曰「誠使是策得用﹐願爲前軍開道」。皆不行﹔但命運米十萬餉吳三桂軍。劉澤淸在淮上﹐欲得其舟﹔廷揚曰「須俟朝命」。澤淸縱兵奪之。時漕撫田仰爲馬士英私人﹐一切軍務置不問。淮上瓦解﹐遂率部下歸崇明。

大兵下江南﹐廷揚航海入浙。魯王監國﹐加以戶部侍郎兼右僉都禦史﹐總督浙﹑直﹐令由海道以窺三吳。時田仰爲相﹐忌之﹔廷揚乃至舟山依黃斌卿。唐王在閩﹐授官亦如之。時諸軍無餉﹐競起剽敓﹐系累男婦﹐索錢取贖﹐肆行淫縱﹔浙東之張國柱﹑陳梧爲尢甚。乃密謂斌卿曰「師以恢復爲名。今若此﹐則賊已。將軍其戒之」﹗斌卿曰「軍中乏食﹐不得不取之於民。公言固是﹐然將何以足食」﹖廷揚因爲之定履畝勸輸法﹐於是軍士不復敢掠。

丁亥﹐松江提督吳勝兆之將舉事也﹐送款舟山﹐斌卿猶豫不欲應。廷揚曰「事機之來﹐間不容髮。柰何坐失之」﹗定西侯張名振慨然請行﹐邀之爲導。乃謂之曰「兵至必以崇明爲駐札地﹐禁打糧﹐然後可」。名振許之。至崇明食盡﹐名振違約登岸掠食。舟泊鹿苑﹐五更颶風大作﹐自相擊﹐軍士溺死者過半。大兵逆岸上﹐合呼「薙發者不死」﹔名振與監軍都禦史張煌言﹑馮京第雜降卒中逸去。廷揚嘆曰「風波如此﹐其天意耶﹗吾當以一死報國。然死此無名」﹗乃呼謂遊騎曰「吾都禦史也﹐可解吾之南京」﹗時四月十四日事也。至蘇﹐見撫軍﹐諭之降﹔不可。曰「事之不濟﹐命耳」﹗至江寧﹐經略洪承疇與有舊﹐使人說之曰「公但薙發﹐當大用」。問誰使汝來﹖曰「經略」。廷揚曰「經略死松山之難﹐先帝賜祭十三壇﹐建祠都下﹔安得尙有其人」﹗承疇知必不可屈。遂與部下十二人同日被刑死。其親兵六百人﹐斬於蘇之婁門﹐無一降者﹔時比諸田橫之士云。

「勘本」曰﹕侍郎部下從死之士﹐溫氏作十四人﹔今實考之﹐僅十有二﹕贊畫職方主事沈始元﹑總兵官蔡徳﹝「原本」作聰﹞﹑遊擊蔡耀﹑戴啟﹑施榮﹑劉金城﹑翁彪﹑朱斌﹑林樹﹑守備畢從義﹑陳邦定及從子甲也。「原本」﹕「南京失守﹐走還鄕裏」﹔實則﹐扼於田仰﹐其歸猶甲申歲也。吳勝兆之事﹐卽書「慨然請行」﹐無定西侯名。謝山全氏曰「公上書在諸生時﹐倪公元璐在戶部﹐是辛巳以後事」﹕溫氏皆誤。案甲申正月﹐流賊犯急﹐京師糧匱﹐侍郎乃言於尙書倪公曰「事急矣﹐請以大部檄借漕糧二十萬﹐復從海運﹐勿拘常期。僥天之幸﹐得達京師﹐或可以濟」。倪公然之﹐付以檄﹔卽馳至淮上。時漕撫爲路公振飛﹐如數撥給。顧米甫還發﹐而凶報至﹔路公馳使追還之。其初崇禎丙子﹐侍郎應詔請復海運﹐始以廟灣六船試運﹐由淮河口出﹐七晝夜達天津。馳疏以聞﹐命奴子致箋戶部。戶部諸臣見而詫曰「前已奏汝主人就道﹐柰何猶在」﹖奴子笑曰「運船抵津矣」。思宗大喜。而在廷諸臣尙疑之﹐謂其饒於財﹐恐自東省買米充數﹔海道艱難﹐烏得七日卽至之理﹗不數日﹐漕撫奏報撥米開洋日期﹑津撫奏報米至登岸日期﹐咸與之合。思宗出示羣臣曰「朕固知其無僞也」﹗遂定議﹐歲以春秋兩運增米二十萬石﹔經費悉委任之﹐運到給費如內漕之半。督運凡七年﹐歷官主事員外郎郎中。癸未﹐加內府光祿少卿﹐駐札登州﹐督運如故。初﹐大兵之下松山也﹐繞出洪承疇後﹐圍之急﹐援兵十三鎭俱不得前﹔城中糧絕﹐道已斷。思宗召之議﹐侍郎請行﹔乃由天津口出﹐經山海關﹐左達鴨綠江﹐半月抵松山﹐軍中皆呼萬歲。侍郎還﹐而後餉不繼﹐城遂陷。此承疇之所以相識也。比侍郎執至﹐使人勸降﹐實媿與之見耳。黃斌卿本無大略﹐後卒以不奉監國被誅。其軍之稍有紀律而民以無援者﹐微夫人之力不及此。故侍郎受刑後﹐問至舟山﹐哭聲如雷﹐就地立祠以祀焉。右溫氏所訛數則之仍其故者﹐質此﹐始見傳信之難﹔特於「書後」詳証之。自「南都立後﹐疏請招集水師」下諸文﹐多「勘本」補纂。

●南疆繹史勘本卷十九

霅川溫氏原本

古髙陽氏勘定

目錄

列傳十三

李模喬可聘﹝姚思孝﹞章正宸李淸熊開元﹝姜采附﹞金堡

右諫臣列傳第十三。

○言路之開﹐至明盛矣。髙皇帝鑑擁蔽之害﹐故令公卿大夫﹑士庶皆得言事﹐而以封駁﹑糾彈歸臺諫。由是﹐其權愈重。其始也﹐糾主慝﹑劾權姦﹑達民隱﹐朝綱凜焉﹔盛矣美矣﹗旣其獘也﹐朋黨比周﹑假公植私﹐毀譽亂眞﹕意之所暱﹐廉來可爲堯﹔意之所觸﹐顏曾可爲跖。卽有經綸才幹之士爲國家任艱巨﹑捍患難者﹐稍拂其意﹐必百計敗壞其功以伸己之說。於是賢智毒螫於內﹑將帥鈐束於外﹐使人主眩瞀於是非而莫知適從﹔事機屢失﹐賢姦不辧﹕豈非言路太橫而無所以擇之哉﹗南中立國之日淺﹐其風未熄﹐故馬﹑阮旣得借爪牙於張孫振輩以肆其虐。至於崎嶇兩粵間﹐而五虎之威猶能專執朝命﹐可畏哉﹗宋時臺諫之選﹐常及淸流﹔其要在愼擇其人而已矣。若開元﹑正宸諸人﹐皆言路之錚錚者也﹔然無救於敗亡。金堡之昌言不諱﹐橫幸詟懾﹔而比匪怙勢以受酷刑﹐悲夫﹗

◎諫垣諸傳﹐「原本」綜錯﹔章格庵申申前事簡脫太甚﹐今詳於「書後」。金道隱人固不足取﹐而事迹弗可略也﹔殿諸。

列傳十三

李模﹑喬可聘﹝姚思孝﹞﹑章正宸﹑李淸﹑熊開元﹝姜采附﹞﹑金堡

。李模

李模字子木﹐號灌溪﹔吳縣人。天啟乙丑進士﹐授東莞知縣﹐有聲。入爲禦史﹐巡按眞定諸府。劾論分守中官﹐﹝出爲﹞南京國子監典籍。

福王立﹐封四鎭爲侯伯﹔模上言「擁立時﹐陛下不以得位爲利﹐諸臣何敢以定策爲功﹗甚至侯伯之封﹐輕加鎭將。夫諸將事先帝未收桑楡之效﹑事陛下未彰汗馬之績﹐按其實﹐亦在戴罪科﹐而與之定策勛﹐其何以安﹖諸將性果忠義﹐必先大慰先帝殉國之靈﹐而後可膺陛下延世之賞」。報聞。尋復爲河南道禦史。馬﹑阮亂政﹐嘆曰「事不可爲矣」﹗卽請告還家﹐不復出。

國變後﹐裏居三十餘年而終。

喬可聘﹝姚思孝﹞

喬可聘字君徵﹐寶應人﹔天啟壬戍進士﹐官禦史。

崇禎時﹐出按浙江。行部至金華﹐水漲舟阻﹐索挽夫不得﹔蘭溪知縣盛王贊持手版立雨中﹐大聲曰「村民方事東作﹐縣令請以身代役」。可聘立乘肩輿冒雨去﹐而慰薦縣令於朝。時人兩賢之。尋以所屬大吏坐贓敗﹐貶三秩。

南渡﹐起故官﹐掌河南道事。數陳宜罷廠衛﹑停燕飲﹔君臣交儆﹐早決大計﹐用光中興。皆不省。禦史黃耳鼎外遷﹐疏詆都禦史劉宗周﹐牽連朝士甚眾。可聘言「宗周正色立朝﹐實社稷臣。耳鼎厭外轉﹐盡誣善類以暢己私﹐非人臣也。請以耳鼎所轉官﹐換臣爲之」。事乃止。禦史黃澍之面劾馬士英也﹐士英銜之入骨。而澍按湖廣有穢聲﹐故錦衣劉僑希士英指訐之﹐章下法司。宗周怒僑﹐將救澍﹔可聘曰「僑希時相指﹐固也。而澍貪亦有迹﹐請行巡按何騰蛟核奏」﹗時謂得體。宗周初劾臺臣從賊者三十三人﹔及李沾代事﹐欲翻其議﹐可聘抗不可。其在臺班與掌科章正宸持論侃侃﹐羣小憚之﹔乃起戌籍張孫振爲河南道。孫振貪橫與馬﹑阮比﹐陵厲出沾上﹔凡壞法亂紀事﹐爭先爲之﹐臺綱掃地矣。

左良玉犯闕﹐士英欲盡撤江北兵以禦。時大兵日逼﹐可聘與大理少卿姚思孝﹑禦史成友廉合疏乞畱江北兵﹐固守淮陽﹑控扼潁壽﹐命劉良佐還鎭﹔士英於禦前戟手詈之﹐舉朝气懾。南都亡﹐歸老於家。

思孝﹐崇禎辛未進士﹔在諫垣論列最多﹐時號稱職。後薙發爲僧。與友廉﹑可聘俱同鄕。

章正宸

章正宸字羽侯﹐號格庵﹔會稽人。從學同裏劉宗周﹐早以學行著。登崇禎辛未進士﹐選庶吉士﹐攺禮科給事中。疏請法周﹑孔仁義﹐黜管﹑商富彊﹐則太平可坐而致﹔報聞。後以會推閣臣失帝意﹐謫戍均州。

南渡﹐召復故官。疏言「今日江左形勢﹐視晉﹑宋爲更難。當事者泄泄偸息﹐處堂自娛。兩月以來﹐聞文吏錫鞶矣﹐不聞獻馘﹔聞武臣私鬥矣﹐不聞公戰﹔聞老成引遁矣﹐不聞敵愾﹔聞諸生捲堂矣﹐不聞請纓﹕如此可曰興朝气象乎﹖臣愚以爲今宜以進取爲第一義﹔進取不銳﹐守禦必不堅。比者河北﹑山東忠義響應﹐立寨自保﹔截戮僞官﹐爲朝廷效死。不及此時電掣星馳﹑風雷奔赴﹐使聯絡壁壘﹐倡義申討﹐是劘天下之气而坐失事機也。當急檄四鎭渡河﹐與河北﹑山東諸路齊心協力﹐互爲聲援﹔使兩京道通﹐而後塞井陘﹑絕孟津﹐扼武關以奪隴右。隴右士民怨賊入骨髓﹐臨以大師﹐賊不難平也。陛下宜縞素誓師﹐駐蹕淮上﹔聲靈所及﹐人切同仇。今乃部院寺司各署不稱「行在」﹐而工作煩興﹔議者已占陛下志圖偏安﹐天下事變皆生意外﹐將何以待之」﹗其言甚激切﹐然不能用。

馬士英欲以中旨起阮大鋮﹐先內傳張有譽爲戶部尙書。正宸封還詔書﹐以有譽𨿽賢﹐而傳升之獘必不可啟。抗疏力爭﹐有譽卒以廷推進。旋安遠候柳祚昌受士英指﹐薦用大鋮﹔正宸又力爭﹐且曰「朝廷如此舉動﹐邸報流傳﹐見臣姓名尙掛仕版﹐必相顧駭愕﹔謂負掖垣職掌﹐萬死何辭﹗乞放臣歸裏」﹗正宸淸嚴方正﹐爲淸流所倚賴。其同官沈胤培常言「章君不特怒時可畏﹐卽笑時亦可畏」。時士英輩忌之甚﹐轉爲大理寺丞﹐實奪其言路也。已見國事日非﹐乞假歸。

魯王監國﹐起吏部左侍郎。不受﹔仍署舊官。明年事敗﹐溺水不死﹑自經又不死﹐遂以僧服去﹐不知所終。

「勘本」曰﹕格庵章先生﹐爲蕺山先生夫人之妷也。鄕﹑會試﹐俱冠經有名。溫體仁私招之﹐不往﹐出爲禮科給事中。王應熊與戚畹通﹐內傳入閣﹐在廷莫敢諫﹔乃抗疏論之曰「豈有枚卜下傳奉者。在皇上出此﹐必謂特用易感恩﹔卻眾議﹐則絕窺伺。顧天下未有不順人情而可以有濟者也﹗夫應熊亦惟非人情故﹐不可用。夫徇情與順情名同而實異﹐振作與操作事近而用殊﹔今廷臣縱乏人﹐柰何使傲狠之夫贊平成之治哉」﹗帝大怒﹐詔獄鎭撫曰「新進妄言耳﹐無他肺腸」。格庵仰而曰「新進直言則有之﹐未妄也」。詞臣馬世奇爲解於應熊﹐應熊遽離坐擲茗碗去。科臣同力救之﹐止革職。及賊犯鳳陽陵﹐帝怒應熊曲庇鳳撫﹐廷臣遽以格庵薦。體仁抑之﹐應熊敗。議起廢﹐吏部條上百餘員﹐體仁囑■﹝扌戹﹞其名。帝曰「中何以無正宸邪」﹖親筆取十二人﹐而乙名其間。體仁務刻﹐深結諸奄﹐毛舉細故﹔至軍國大事﹐槪置勿問。科道箝默﹐甚以聖朝無闕爲諛。格庵甫復官﹐卽疏謝﹔瀝言左右茸闒宰執﹐上下惜身家﹑保祿位﹐關通內侍﹐名爲綫索﹐其言不可問。帝親標其疏﹐令通行嚴飭﹔於是閣臣﹑內官咸切齒。明之設立西廠也﹐爲累朝獘政﹐旋革旋復。崇禎中﹐內官專權﹐羅織人罪﹔公卿以下﹐仰鼻息幸免。凡所刺舉﹐無枉直﹐皆糜爛。京師無厲子弟竄身入籍﹐白鞾帶力﹐攫市井金錢﹔每一指﹐大符立下郡縣﹐無不滅門者。格庵憤激疏陳﹐帝心動﹐以紅勒「西廠」字付閣票旨。閣臣懼璫責﹐擬以不合。三上三攺﹐帝密召大璫戒之。尋罷廠﹐廠焰一夕散。比已再遷禮科左給事中﹐然閣臣﹑內官之伺其短者日益至﹐帝每維持之。其鄕舉時主試姚明恭﹐嘗以鄕人謀官吏部爲囑﹔力卻之。

故輔周延儒會試知貢舉也﹐時家居﹔朝議起用。格庵曰「不聞處爲遠志乎」﹖延儒聞﹐大憾。旋掌吏科﹐而延儒適入。壬午元日朝賀畢﹐宣延儒上殿﹐帝東向揖﹐稱先生﹔曰「先生其輔朕﹐朕將端冕以求」。格庵遂驩呼入頌聖徳﹐且責閣臣以報稱﹐累數千言。帝嘆賞﹐稱漢子。而延儒見疏大驚曰「是劾我也」﹗嘗過其居﹐執手嘆曰「朝廷事大家可爲﹐何必執意見以與物忤」﹗乃悚然對曰「正宸亦惟視大家事﹐故不敢徇私」。延儒色變。舊輔馮銓﹐延儒姻家也﹔將復以冠帶﹐格庵復爭之。延儒大怒曰「吾固無師生已﹐而欲我無姻親耶」﹖旣而推舉閣臣﹐欲驟用魏藻徳﹐召對中左門﹐語不合﹔延儒乘機譖之﹐謂「正宸與尙書李日宣等把持枚卜﹐罪不赦」。次日﹐復召平臺賜食。羣臣叩頭訖﹐帝大呼正宸﹑日宣及左都禦史房可壯﹑侍郎宋玫等﹐大詬之﹔立叱衛士捽頭﹑褫衣冠﹐縛出午門候處分。漏下﹐傳付法司拷訊。而內奄修憾﹐捕諸家奴之送橐饘者爲詷察獄情。於是扃鐍嚴求﹐牘具擬杖贖﹔中旨加日宣等遣戌﹐格庵遂編管均州。十七年三月﹐太常吳磊齋﹝麟徵﹞遷掌科﹐薦以自代。命甫下﹐而京師陷﹔蕺山先生偕之縗絰號哭﹐荷戈渡江﹐諸生門弟子從者數百人。乃趣浙撫黃鳴俊發喪出師﹐鳴俊謝之。蕺山勃然出﹐同裂尺布裹頭﹐率官吏士民行哭廟禮於佑聖觀﹔和者數萬﹐聲宸屋瓦。尋募義旅將出﹐會南都立﹐詔至乃止。初﹐蕺山開講偁山﹐格庵首從之。生平崇尙气節﹐不甚講學﹔曰「力行不在口說也」。

乙酉六遺臣之聘使至﹐逃去。復起兵﹐敗﹔求死不得﹐遂行遁爲僧。

右是篇「書後」﹐盡補崇禎時事。以前傳攺官謫戍﹐簡錯弗明﹐故復見諸。又案蕭山毛氏言﹐杭州哭臨後﹐以丁艱歸廬墓凡一年﹔大哭三日﹐別墓髠其首以僧去。據此﹐若未嘗官南渡矣﹔殊不可解。

李淸

李淸字映碧﹐揚州興化人﹔大學士春芳五世孫﹑禮部尙書思誠之孫也。舉崇禎辛未進士﹐授寧波府推官。擢刑科給事中﹐請宥績溪李世選假敕之獄。未移工科左給事中﹐出封淮南。

會國變﹐復命南京﹐進本科給事中。上言「陛下自中州播遷後﹐櫛風沐雨﹐備極辛苦。漢光武之不忘麥飯豆粥﹑唐太宗之不忘質衣僦捨﹐皆從安樂憶艱難以勵儉也。陛下亦宜持此自勵﹐則安不忘危﹐侈源塞矣。否則﹐奢用必至多藏﹐多藏必至厚斂﹐厚斂必至煩刑﹔恐全盛之天下﹐膏血亦殫﹐況今日乎﹗乞申飭內外﹐廢無用之金玉﹑罷不時之傳奉﹐勿謂奢小而爲之﹑勿謂儉小而不爲﹔則宗社幸甚﹐臣民幸甚」﹗又言「當今各鎭自爲守土計﹐增設兵馬﹐需求器械﹔曾不念司農之艱﹖各監局辟爲禦用計﹐增索金錢﹐務求華靡﹔曾不顧司空之匱﹖公私交困﹐何以應之﹗乞敕各部察現徵之數﹐通行會計﹐量入爲出」﹗皆報聞。是時廟堂但修文法﹑飾太平﹐無復有報仇討賊之志。而淸於其間﹐亦請追謚開國名臣﹑武熹兩朝忠諫諸臣﹐加成祖朝姦諛大臣胡廣﹑陳瑊等惡謚﹔更請追封馮勝﹑傅友徳爲王﹐賜之謚。皆得議﹔然人多議其所言非急務也。懿文太子時已尊爲孝康皇帝﹐淸請與興﹑獻並祀別廟﹐奉孝宗爲不祧之宗﹔不聽。北都之陷﹐鎭遠侯顧肇迹等十五人爲賊所殺﹐諸勛臣朱國弼等請如殉國難例﹐贈蔭廟祭。淸言「肇迹等或禁或拷﹐半膏賊刃﹐非殉難也。同時文臣若內閣邱瑜﹑方嶽貢等何嘗不以拷禁死﹐而褒譏相半﹐祠祭猶懸﹔何獨文武異施」﹗乃已。請裁宮中獸炭﹐歲省費一千八百餘金。議者謂時政𨿽亂﹐言官尙有權﹔惜乎所爭者細﹐無裨大計。淸在省中號爲淸正﹐嘗陳內治之說﹐引規時事﹔言「子胥之揣句踐﹐曰爲人能辛苦。何謂辛苦﹐毋荒於燕觴﹐毋荒於瓊宮﹑瑤臺﹑南金﹑和寶是也」。明年二月﹐進大理寺卿。請更思宗廟號﹑修「實錄」及「惠宗實錄」﹔並允之。四月﹐遣祭南嶽。

南都亡﹐歸隱於家﹐以著述自娛。閱四十年﹐乃卒。

「勘本」曰﹕映碧先生「三垣筆記」﹐力爲赧王湔雪﹐言其仁慈勝而決斷少﹔固是人臣不沒故君之義。然持議以恕爲主﹐則未足昭信後來也。而況如李國楨之誤國喪名﹐張捷﹑楊維垣之作姦逃死﹐而皆書爲「甲乙死難」﹔則尢失之甚焉者矣。謝山全氏謂其語最和平﹐可想見其宅心仁恕。當時多气節士﹐𨿽於淸議有功﹐然亦多激成小人之禍﹔使皆得如映碧者﹐則黨禍可消矣。

案假敕之獄﹐世選爲韓國善長十世孫﹔洪武時﹐駙馬都尉祺坐父罪死﹐其子盛慶卽臨安公主出貶績溪爲民。主號泣上前﹐上手賜龍封﹐許二百十六年執此見主復故爵。世選於崇禎初具奏呈驗﹐而敕中訛「祺」爲「棋」﹐以胡惟庸爲「容」﹐善長死年且不符﹔讞獄者乃援妄假敕書律﹐論辟。司寇鄭三俊批其牘曰「若善長之功﹐𨿽百世宥之可也」。映碧善其言﹐力請釋之。然世選已長系十年矣﹔所呈龍封紙墨鈐印嚴重久遠﹐實非外間倉卒所能辦。是豈當時髙皇故爲斯誤以塞主請﹐以開後世疑案邪﹖

熊開元

熊開元字魚山﹐嘉魚人。天啟乙丑進士﹔除崇明知縣﹐調繁吳江。崇禎朝﹐徵授吏科給事中。論事逆意﹐貶二秩外用﹐不赴。久之﹐起山西按察司照磨﹐遷光祿寺監事﹑行人司副。劾首輔周延儒得罪﹐與給事中姜采同受廷杖﹐下獄﹔所謂「熊﹑姜之獄」者也。卒遣戌杭州﹝事具「明史」﹞。

南都建國﹐起吏科給事中﹔會丁內艱﹐不赴。閩中唐王立﹐以工科召﹔疏請終喪。連擢太常少卿﹑僉都禦史﹐再疏辭。詔曰「天地生才﹐祗有此數。邇者老臣凋喪﹐宗周﹑彪佳﹑石麒等旣皆捐軀﹐鄭三俊又損目﹔故於開元之至﹐旦夕以冀。旣在郊坰﹐慰予饑渴」﹗及入對﹐眷禮有加。開元請罷捐助﹑停事例﹑重爵祿﹑簡刑罰﹑急親徵﹑實聽納﹑散朋黨﹐俱嘉納之。越日﹐敕授禦營隨徵東閣大學士兼行在右副都禦史﹐權理院事。時方破格用人﹐躁競者爭以口舌得官﹔開元惡之﹐力持資格。丹徒諸生錢邦芑言事稱旨﹐特授禦史﹐開元請攺兵部司務﹔重違王意﹐命以司務﹐得非時言事﹐實同禦史權。丙戌正月﹐王在建寧﹔外𨿽優禮輔臣﹐而事輒獨斷。開元遂乞罷歸﹐不許。已而邦芑復授禦史﹔開元力爭﹐不令入院。諸禦史合疏劾之﹐乃引疾。自是﹐王出幸﹐皆不及從。

汀州破﹐棄家爲僧於蘇之靈巖﹐師事南嶽和尙。開元素精「內典」﹐嗣其法﹔辟居華山﹐稱善知識者三十年。年七十餘﹐卒。

「勘本」曰﹕故事﹕左降官率驟遷。魚山以淹久觖望﹐會光祿缺丞﹐爲詣延儒述己困頓狀﹔延儒適有事﹐輒命駕出。魚山大慍﹐嘗思所以報之。後畿輔被兵求讜言﹐兩次召見﹔比欲盡發延儒罪﹐以其侍側﹐逡巡不敢盡﹐請補牘。時大兵未退﹐思宗焦勞甚﹐覽奏大怒﹔令錦衣衛逮治﹐嚴刑詰供主謀。系至午門﹐命與姜采並杖一百﹐下刑部獄。或云爾時思陵已慍延儒﹐實怒魚山首鼠﹔謂其兩下討好﹐故反以誹謗大臣加之耳。

姜貞毅采糾延儒疏中﹐有「皇上何所見而云然」一語﹐思陵怒其詰問詔旨﹐因責二十四气姓名﹐遂獲譴。福王立﹐得赦﹔起故官﹐以憂不赴﹐流寓蘇州。浙東監國﹐再以兵部侍郎手詔起之﹐亦不赴。疾革時﹐語二子曰「吾奉先帝命戌宣州﹐死必葬我敬亭山麓」﹗其弟貞文孝友過人﹐當貞毅廷杖畢已死﹐乃口溺灌之始蘇。旣聞萊陽鄕邑破﹐父殉難﹐一門死者二十餘人﹔卽疏請代兄系獄﹐乞釋兄歸葬。不許。阮大鋮得志﹐屢欲殺之﹔遂奉母居於蘇﹐變姓名之寧波。後應監國召﹐奔走錢忠介公幕下﹐幾爲方國安所殺。戊子而後﹐猶時探五嶺消息﹔久之卒。人稱「二姜先生」﹐吳門立祠祀焉。貞文名垓﹐字如須。

南嶽和尙﹐號退翁﹔是浮屠中之遺民也。名滿天下﹐有眞實行。魚山自蠻中歸﹐聞其名﹐往依之﹐請爲執爨。退翁一見曰「是非常人也」。乃授以缽。魚山嘗住休寧仰山﹐攺號蘗庵。隨人參謁﹐或以禪悅忠孝﹑或以經史藝文﹐率各各愜心去。後卒於花山﹐葬徽州黃山之丞相原。

金堡

金堡字道隱﹐仁和人。崇禎庚辰進士﹐授臨淸知縣﹔坐事罷。十六年﹐吏部尙書鄭三俊薦其才﹐未及用而都城陷。堡南還﹐丁內艱。

乙酉﹐杭州失守﹔偕里人姚志卓起兵山中﹐與浙東諸軍遙爲聲援。唐王立﹐堡入朝陳志卓戰功﹐勸王棄閩幸楚﹐謂何騰蛟可依﹑鄭芝龍不可倚﹔且言「中興之國﹐須馬上成功。湖南有新撫諸營﹐陛下親往效光武故事﹐此皆精兵百戰﹐可得其力。若乃千騎萬乘出入警蹕﹐是承平威儀﹐宜且屏不用」。帝大喜﹐與廷臣曰「朕見金堡﹐如獲異寶」。卽授兵科給事中﹐封志卓仁武伯。堡以服未終﹐力辭﹔請賜敕印聯絡江上師。從之。旣至浙﹐入大將方國安軍。諸事於魯王者詆曰「堡已北降﹐來爲間諜耳」﹗魯王語國安﹐國安執堡。禦史陳潛夫曰「堡何罪﹖彼與志卓起兵﹐公所知也。今其家且渡江來﹐何罪見執」﹖國安曰「此鄭氏意」。因出芝龍書示之﹔且曰「今我釋之去﹐去勿入閩。入閩﹐必殺之﹔我不敢得罪鄭氏也」。潛夫以告堡。堡曰「我必入閩繳敕印。倘中道死於盜﹐亦命耳」﹗明年夏﹐再謁王﹐以敕印上。王欲奪情﹐堡固辭﹔不許。芝龍謂將大用之也﹐嫉愈甚。大學士曾櫻曰「果欲保全堡﹐莫若聽其辭」。遂以秋八月﹐辭朝去。閩亡﹐堡流寓他所。

及戊子冬﹐詣肇慶謁永明王﹐授禮科給事中。堡抗直有鋒气﹐不畏彊禦﹐遇事敢言。甫受職﹐疏陳八事﹐劾慶國公陳邦傅「十可斬」﹐文安侯馬吉翔﹑司禮監太監龐天壽﹑大學士嚴起恆﹑王化澄等並與焉。吉翔方倚上寵﹐掌錦衣﹑典戎政﹔一切詔敕符命及奉使四方關領﹑吏兵二部文憑札付﹐悉出其手﹐气焰方熾。至是頗懼﹐盡謝諸務。時化澄督師於外﹐與起恆並疏乞休﹔大學士朱天麟奏畱之。由是﹐堡直聲大振。諸輕剽喜事者﹐南陽伯李元胤﹑左都禦史袁彭年﹑少詹事劉湘客﹑給事中丁時魁﹑蒙正發﹐咸與交歡。

當時朝臣各分黨類﹐從成棟來歸者﹕兵部尙書曹曄﹑工部尙書耿獻忠﹑吏部侍郎洪天擢﹑大理寺卿潘曾緯﹑通政司毛毓祥﹑太僕卿李綺爲一類﹔自誇反正功﹐气陵朝士。從廣西扈行至者﹕大學士起恆﹑化澄﹑天麟﹑吏部尙書晏淸﹑戶部尙書吳貞毓﹑給事中吳其雷﹑洪士彭﹑雷得復﹑尹三聘﹑許兆進﹑張孝起爲一類﹔自恃舊臣﹐詆曹﹑耿輩嘗事異姓。久之﹐復分吳﹑楚兩局﹕主吳者﹐內則天麟﹑貞毓﹑給事中張孝起﹑李用楫﹐外則督師大學士化澄﹑堵胤錫及兵部侍郎萬翺﹑程源﹑禮部侍郎郭之奇﹕皆內結馬吉翔﹑外結邦傅以自助。主楚者﹕彭年﹑時魁﹑正發﹐而湘客以秦人﹑堡以浙人爲之輔﹔皆外結巡撫瞿式耜﹑內結元胤以自彊。元胤﹐惠國公成棟子﹐爲錦衣衛指揮使﹐進封南陽伯﹐握大權﹔以彭年與同反正﹐倚爲腹心﹐勢張甚。彭年嘗論事王前﹐語不遜﹔王責以君臣之義﹐彭年勃然曰「倘去年此日惠國以五千鐵騎鼓行而西﹐君臣之義安在」﹖帝變色﹐大惡之。湘客稍通文墨﹐由薦舉入仕﹐授知式耜﹔貪狡多智﹐時魁等動必咨之。時魁起家進士﹐剛狠使气﹐富而好利。堡淸操絕俗﹐衣食皆資二人﹐故稱莫逆交﹔賦性鄙刻﹐不近人情。惟正發依倚諸人﹐聽受指使。而皆以元胤爲歸﹐終日聚謀﹐專攬朝政﹔時有五虎之號﹐又謂之假虎邱。以彭年爲虎頭﹑時魁爲虎尾﹑湘客虎皮﹑堡虎牙﹑正發虎喉﹔假者﹐元胤本姓賈﹐譏諸臣之以張威耳。後堡與時魁等復相繼攻起恆﹑吉翔﹑天壽無已﹔太妃召天麟面諭曰「武岡之厄﹐賴吉翔左右之」﹔令擬旨嚴責堡等。天麟乃爲兩解﹐卒未嘗罪言者﹐而彭年輩怒不止。王知羣臣水火甚﹐令盟於太廟﹔然黨益固不可解。明年正月﹐邦傅怨堡﹐因奏言「堡謂臣無將無兵﹐請卽令監臣軍﹐觀臣十萬鐵騎爲何如﹗且堡昔官臨淸﹐曾降賊受僞命」。疏至﹐天麟抵幾笑曰「道隱善罵人﹐今亦遭人罵也」﹗因擬旨﹕「金堡辛苦何來﹖實所未悉。所謂監軍﹐可卽集議」。蓋用杜甫「辛苦賊中來」語。堡固未嘗降賊﹐見之大恚憤。時魁乃鼓言官十六人詣閣詆天麟曰「堡論邦傅﹐卽令之監其軍﹔論郝永忠﹐若請其頭﹐亦卽與耶」﹖相與登殿陛大嘩﹐棄官擲印出﹔哄曰「我輩不復仕矣」﹗王方坐後殿與侍臣論事﹐大驚﹔兩手交戰﹐茶傾於衣。急命天麟取還所擬﹐諭諸臣供職﹔天麟遂辭位﹐慰畱之不可。尋詔何吾騶﹑黃士俊入輔。吾騶爲元胤所薦﹐旣知時魁等意不屬﹐亦引進。元胤彊畱之﹐秉政數月﹐卒不爲楚眾所喜﹐交章詆誹﹔至八月﹐去。時魁等又劾王化澄貪鄙無物望﹔會經筵傳班﹐堡面叱之。化澄憤﹐碎其冠服﹐立辭去。堡等旣連逐諸臣﹐志益橫肆﹔往往入內閣指揮授意﹐閣臣唯唯從命。湘客尢工窺瞷﹐出則指詞嫁禍。閣臣患之﹐請於殿旁建文華殿。九月﹐殿成﹐王出禦﹐輔臣侍坐擬旨﹐於是覬覦之風少止。堵胤錫自湖南入朝﹐堡劾以喪師失地﹐面責其結李赤心爲援﹑張筵宴孫可望使者事﹔且曰「滇與忠貞皆國仇也﹐厥罪滔天。公柰何獨與之暱」﹗胤錫失色﹐徐云「我鞅掌邊事﹐如君言﹐竟無功」﹖堡曰「勞則有之﹐功於何有」﹗朝士因多不直堡。孫可望遣使乞封﹐堡以異姓無封王例﹐七疏力爭。及胡執恭矯詔封可望爲秦王﹐又請立斬執恭以正國法。可望遂怨恨﹐愈跋扈。堡之爲言﹐多循資格﹐拘小數﹔不能權衡時勢﹐以濟艱難。後更連劾貞毓及萬翺﹑程源等﹐廷臣無不掊擊﹔一月章至六十上。其時政出私門﹐爵賞過濫﹔堡一切引繩批根。由是諸臣必欲置之死﹐徒恐元胤爲援﹐未卽發。

庚寅春﹐王赴梧州﹐元胤畱守肇慶﹐陳邦傅統兵入衛。貞毓﹑之奇﹑翺﹑源輩咸修舊怨﹐乃與給事中張孝起﹑李用楫﹑李日煒﹑朱士鯤﹑禦史朱統鑰﹑王命來﹑陳光胤﹑彭全等合疏論彭年﹑湘客﹑時魁﹑堡﹑正發把持朝政﹐罔上行私﹐列朋黨誤國十大罪。王以彭年反正有功﹐特免議﹔餘下錦衣獄。瞿式耜聞之﹐再疏申救﹐不聽。大學士起恆請對水殿﹐不得入﹔乃長跪沙際爲求免刑。程源立禦舟側﹐揚言曰「金堡卽「昌宗之寵方新﹐仁傑之表何在」二語﹐當萬死」﹗蓋造爲飛語以誣太妃。都督張鳳鳴受密旨﹐欲因是殺堡﹔於古廟中陳刑具﹐用廠衛故事嚴鞫之﹐拷掠慘酷。堡大呼二祖列宗﹔餘皆哀祈﹐招賄以數十萬計﹐盡以充餉。獄成﹐堡﹑時魁並謫戌﹐湘客﹑正發贖配追贓。已而李元胤﹑髙必正入朝﹐咸爲堡申雪﹐王意漸解。庶吉士錢秉鐙因言「堡被刑最劇﹐左足已折﹔相隨止一老僕﹐又墮水死。安能■﹝敝﹞躃萬里﹐遠戍金齒」﹖乃攺淸浪衛﹔得移居桂林。

是冬﹐桂林破﹐薙發爲僧。後二十餘年而終。

「勘本」曰﹕當時五虎鉤黨橫行﹐黷亂朝政。如金道隱之爲人﹐徒以謇謇自命﹐圖騁私志﹐救時無濟﹐僨事有餘﹔出語不倫﹐及身受禍。我純廟睿斷﹐謂無足齒錄﹔眞千古公論也。初擬削其名﹐以其行事散隸他傳﹔惟溫氏原文於永明一朝略無傳者﹐獨存此篇﹐以見水殿君臣之槪﹐因而不革。是區區者亦有所不獲已爾﹗

●南疆繹史勘本卷二十

霅川溫氏原本

古髙陽氏勘定

目錄

列傳十四

張國維﹑朱大典﹝子萬化﹞﹑孫嘉績沈宸荃陳函輝余煌髙岱﹝子朗﹑葉汝■﹝艸恆﹞董守諭王正中﹝王之仁附﹞

右浙東閣輔督師從亡諸臣列傳第十四。

○魯監國之事﹐無足言者﹕其在浙東﹐則閩有君矣﹔在海上﹐則粵有君矣。所愔者﹐諸臣皆故國舊君之臣﹐依依不釋﹐間關相從而不避險阻﹐與宋之張﹑陸有同列焉。然諸臣亦多雜事唐﹑魯者﹔其專心於魯﹐則若張﹑孫﹑熊﹑錢而外﹐惟宸荃以下數人焉。迹其才略﹐亦不能盡所展布。然蒙難而能正其忠﹐有足悲者矣﹗志之。

◎溫氏以張﹑朱爲江東首事之臣作合傳﹐可也﹔而孫忠襄則僅附傳末數言﹐失之矣。今槪節行實﹐列諸「書後」。張太傅國維與王武寧之仁﹐當江上潰軍之時﹐議將抽兵分守﹔武寧曰「北軍數十萬儵然而渡﹐如何迎敵﹗吾惟一死耳﹐公宜自計」。太傅乃追扈監國。行至黃石巖﹐方國安已燒斷橋梁﹐不得進﹔遂慟哭還山。監國傳命相機圖復﹐因更治兵東陽。武寧入海後﹐沈其妻妾﹑兩子婦﹑幼女﹑諸孫於蛟門下﹐而毅然還至內地以死。則是武寧之始終﹐較國安霄壤矣。而溫氏竟弗予傳﹐何邪﹖然旣於魯臣諸傳之末附有所論﹐又未可補入「摭遺」也﹔故於「勘本」「書後」特議之。

列傳十四

張國維﹑朱大典﹝子萬化﹞﹑孫嘉績﹑沈宸荃﹑陳函輝﹑余煌﹑髙岱﹝子朗﹑葉汝■﹝艸恆﹞董守諭﹑王正中﹝王之仁附﹞

。張國維﹑朱大典﹝子萬化﹞孫嘉績

張國維字玉筍﹐東陽人﹔朱大典字延之﹐金華人。兩人皆起家進士﹔崇禎朝﹐以僉都禦史出爲巡撫﹐國維應天﹑大典山東。皆善用兵﹐剿平寇盜﹐著有勞績。而國維廉﹐聲望髙﹐遂入爲兵部尙書﹔大典貪黷﹐爲言官所糾﹐坐贓落職﹝事具「明史」﹞。

國維奉使江﹑浙練兵﹔南都立﹐召還部﹐協理戎政。敍討賊功﹐加太子太保﹐蔭子錦衣僉事。請建三輔以藩南京﹐以京口爲東輔﹑蕪湖爲西輔﹑京師爲中輔﹐各設重兵鎭守﹔不果行。吏部尙書徐石麒去位﹐廷議歸國維﹔阮大鋮私取中旨﹐用張捷代。國維知事不可爲﹐遂乞省親歸。

時大典家居﹐都禦史劉宗周勸其募兵勤王﹐給事中熊汝霖奏充爲事官﹔乃率兵三千至南京。石麒言「大典𨿽貪﹐其人材足倚也。今湖南殘破﹐可令爲巡撫﹐練士卒﹑具糗糧﹐立功自效」。馬士英輩以其豪富﹐不以賄進﹐矯旨責問石麒﹔竟不許。大典不得已﹐乃自乞援馬﹑阮﹔始收其兵入衛﹐召爲兵部左侍郎。踰月﹐進尙書﹐總督上江軍務。左良玉興兵﹐命監黃得功軍禦之。福王奔太平﹐大典與大鋮入見舟中﹐謀幸杭州。王命大典以兵先發﹔因馳歸﹐治兵於鄕。

及王被執﹑潞王亦出降﹐大帥遣使者至郡縣徵戶口冊籍﹔余姚知縣王曰兪棄域遁﹐教諭某奉冊籍歸命﹐卽用爲知縣。發役治道﹐苦役者大嘩﹔余姚孫嘉績突入縣治﹐鳴鐘鼓斬令以殉。嘉績字碩膚﹐大學士如遊孫也﹔仕至兵部職方司郎中。南渡﹐起爲九江僉事﹐未赴而國亡。時王師所之﹐郡邑望風下﹔嘉績猝然發難﹐由是浙東響應。國維亦起兵東陽﹐朝魯王於臺州﹐請王監國﹔卽日移駐紹興﹐加國維太子太傅﹑兵部尙書﹐武英殿大學士﹐大典亦加東閣大學士﹐嘉績授右僉都禦史。義兵雲集﹐分汛防江。

尋進國維爲少傅﹐賜上方劍﹐督師江上。總兵官方國安亦自金華至﹐士英素與之善﹐匿其軍中﹔請入朝。國維劾其十大罪﹐乃不敢入。秋七月﹐復富陽﹐尋克於潛。樹木城於緣江要害﹐聯合國安及王之仁﹑鄭遵謙﹑熊汝霖﹑錢肅樂諸營爲持久計。是冬十月﹐禦大軍於江上﹐連戰十日。已敗至艸橋門﹐天大風雨﹐不能戰﹐乃各引退。唐王頒詔入浙﹐求富者將起而應。監國惑﹐欲避位。國維馳入朝﹐令勿宣讀。上書閩中曰「國當大變﹐凡爲髙皇帝子孫臣庶﹐鹹當協心並力﹐誓圖中興。成功之後﹐入關者王﹐今日原未暇易也。監國當大勢潰散之日﹐糾集維艱。一旦奉詔退就藩服﹐人無所依。閩中鞭長不及﹐猝然有變﹐則唇亡齒寒﹐悔將莫追。臣﹑老臣也﹐惟社稷是圖﹔豈若朝秦暮楚者舉足左右﹐爲功名計哉」﹗議遂定。明年六月﹐江上諸師乏餉盡潰﹐方國安劫魯王南行﹐國維振旅追扈之。洎王走臺州航海去﹐乃退守東陽。俄義烏破﹐知勢不可支。有勸之入山觀變者﹐國維曰「誤天下士者﹐文山﹑疊山也」﹗乃作絕命詩三章﹐躍入池中死﹔年五十有二。

初﹐大典駐軍金華﹐與閩相近﹔亦自通於閩。唐王乃就加文淵閣大學士﹐封婺安伯﹐督師浙東。阮大鋮至﹐畱與共事﹔金華土庶不能容﹐檄數其罪﹐逐之。大鋮怒﹐走詣國安營﹐構兩軍交惡﹔閩中屢以諭解之﹐不得。及大兵渡江﹐大鋮降﹔言願破金華以報新恩。前在金華時﹐大典嘗與之閱城﹔至西門﹐戒其下曰「此門新築﹐土未堅﹔有事﹐則備禦宜嚴」﹗至是﹐大鋮用巨炮專攻之﹐城卽崩﹐殺戮甚慘﹐以報檄討之恨。大典全家自焚死。先﹐紹興有金姓者﹐從軍金華。祈夢兆﹐神命出其掌﹐書一「古」字﹔久之莫可測。及城屠﹐收集積屍﹐凡十口作一墳﹔然後知「古」字之兆如此。

嘉績後從魯王出海﹐亦進文淵閣大學士。至舟山﹐卒於道。崇禎丁丑﹐嘉績舉進士﹐其縣令夢其名殿試第一﹐榜發不驗。及嘉績死﹐適葬舟山張信坊下。張信者﹐洪武時進士第一也。

「佚史」曰﹕國維之撫應天也﹐建蘇州九里塘及瀕湖諸堤﹐修松江石塘以捍海﹔立社學﹑設常平倉﹐蘇人尢徳之﹐至今虎邱祠焉。而南渡用之﹐一籌莫展﹐飄然引疾。豈知其危亂﹐不欲同污污乎﹗至於小試防江﹐亦甚危矣。大典平登州巨寇功甚偉﹐然以大鋮之凶﹐而大典眤之﹐遂致讒構兩軍﹐敗乃國事﹔挾其小隙殘及民生﹐而藉以逞﹐比匪之傷耶﹗嘉績倉猝建義﹐其謀非素定也﹔然魯則由之監國。事𨿽不成﹐溯洄海上者十餘年﹐義士依之﹐冠裳勿替﹔則嘉績有以啟之也。

「勘本」曰﹕張太傅爲天啟壬戌進士﹐初知番禺縣﹐擢刑科給事中﹔劾罷魏黨六人﹐爲忠賢所逐。尋起用﹐至崇禎七年﹐授僉都禦史﹐巡撫應天﹑安慶等處十府。是冬﹐賊犯桐城﹐官軍覆沒﹔時年方壯﹐一夕須髮頓白。後見賊勢日熾﹐請於朝﹐割安慶﹑池州﹑太平別設巡撫﹐以史閣部兼任其事。安慶之不隸江南﹐自此始也。蘇﹑松間捍海﹑築塘﹑浚渠﹑通漕﹐民徳之甚。十六年夏﹐我大淸兵猶在畿內﹐檄趙光抃拒戰螺山﹐師潰。言者交詆之﹐逮下獄。蘇民聞之﹐爭詣闕乞貸。莊烈帝念其治河功﹐卽宥出候命。召對中左門﹐復故官。命馳赴江﹑浙督練兵﹑輸餉諸務﹐因條陳生財七事。出都十日﹐而都城陷。魯王監國﹐以樞輔治兵江上﹐約諸營於十月初八日始﹐連陣旬日﹔及十二月朔﹐大兵伏內墩﹐太傅令部將趙天祥西渡﹐己軍上流﹑熊軍下流橫截之。大兵徘徊不欲戰﹐乃各引還。二十四日﹐議分道齊出﹐奪門而陣﹐而方國安一軍先敗焉。

朱大司馬一字未孩﹔身幹魁傑﹐瞻視不常。素習騎射﹐喜談兵。世本農家子。其大父以毆死族人﹐論如法﹔父鳳﹐傾身事吏謀脫之﹐遂終其身事之﹐襲其業。司馬少補諸生﹐奇窮。嘗爲裏中鳴不平事﹐諸吏恨之﹔聲其所行不端﹐幾遭斥辱。蘭溪知縣劉宇烈曰「此郎嶽嶽﹐不久爲池中物」﹗力護之﹐始免。萬曆丙辰﹐成進士﹔除章邱知縣﹐報最。天啟壬戌﹐擢兵科給事中。客﹑魏等十二人假保護功﹐予蔭襲﹔乃抗疏力諫。出爲福建副使﹐轉參議﹐以病去。崇禎庚午﹐起山東參政﹐駐天津治兵﹐有績﹔晉右僉都禦史﹐巡撫其地。辛未冬閏十一月﹐登州遊擊孔有徳反﹐與耿仲明等據城相持。久之﹐賊糧絕﹐食人﹐熬人油爲燭﹔恃有水城可遁﹐固志不降。時論撫之﹐累被辱﹔乃密令官軍以輕騎奪其水口﹐賊懼。司馬言賊窮必入海﹐當伏兵海道邀之﹔朝議未許。明年秋﹐賊載子女﹑玉帛先入海。時劉良佐爲遊擊﹐獻轟城策﹔俘獲千餘人﹑賊將七十五人。孔﹑耿本毛文龍部將﹐袁崇煥詒殺文龍﹐將士因之多不輯﹔未幾﹐反。至是航海﹐遂詣沈陽降。敍功﹐晉兵部侍郎兼副都禦史﹐世蔭錦衣百戶。八年﹐流賊毀中都陵寢﹐思宗哭於廟﹔詔大典以漕督兼淮撫辦賊。歷任三年﹐累著戰功。當是時﹐制府殺賊者分三道﹕總理盧公象升當一面﹐秦督洪承疇當一面﹐總漕兼淮撫以護陵﹑通運當一面。其餘撫臣﹐各守所轄往來策應。然盧公與承疇素稱善殺賊﹐部下如曹變蛟﹑祖大樂等皆健斗﹐而淮撫標下僅劉良佐稍見勞績。司馬乃獨身支捂﹐約示方略﹔終其任﹐賊不敢再犯中都。後盧公以勤王入﹐承疇與秦撫孫公傳庭繼之入﹐俱以忤楊嗣昌遭排笮﹔而司馬則苟完無恙﹐論者頗以此啟疑。惟行軍以來﹐不持小節﹐公私囊橐無所戒。後額餉不至﹐𨿽出己資以給親軍﹐而謗讟大興﹐彈劾者叢至矣。公子萬化﹐亦任俠選事﹔司馬自以功過不相掩﹐請出家財募兵剿寇爲後效。自以麾下居京口﹐大集奇才劍客﹐自治戰具﹐得西洋火藥三百餘筩﹔萬化亦於東陽﹑義烏間廣納材武之士以益之。未幾﹐許都變作﹐乃由京口馳還﹐勒兵江幹﹐鞭十人﹑貫三人耳禡祭以往。時萬化禦賊已有功﹐紹興推官陳公子龍舊識都﹐招之降。東陽徐知縣調元﹑同裏姜給事應甲咸與司馬有隙﹐翻誣以縱子通賊﹔詔逮治﹐並令籍產充餉。會國變﹐止。南渡﹐阮大鋮掌戎政﹐不能有所展﹔左兵之亂﹐出督靖南軍﹐爲防禦。未幾﹐南中下﹐赧王奔至﹔方與靖南計﹐將奉王入浙﹐而靖南飲羽矣。遂率親軍歸﹐與江上諸公奉迎魯王監國之議。是時﹐張太傅與司馬主金華﹐孫﹑熊兩家主紹興﹐錢公肅樂主寧波﹐江東之兵推此三府。監國以太傅輔政﹐以司馬具閣銜建行臺督師。尋以分地﹐則專轄金華﹑蘭溪﹑湯溪﹑浦江﹐太傅則轄東陽﹑義烏﹑武康﹑永康。而方國安等以潰兵列江上﹐縱暴無狀﹔馬士英又驀入其軍﹐大鋮繼至﹐人心岌岌﹐以故未嘗越嚴州一步。先是﹐在淮撫時﹐唐王禁髙墻﹐爲白其冤﹔及閩中立﹐王虛揆席﹐屢書招之。司馬曰「錢塘一江扼要﹐吾去則誰司餉。唇亡齒寒﹐閩又何能爲固」﹗或勸其子媳先行﹐爲善後計。曰「吾子媳去﹐則一境無固志﹐是教之叛也。爲天下者﹐烏得及其家」﹗比國安聞其家尙多財﹐聲稱索餉四萬酬士英引進尙書之徳﹐遽率眾往襲﹔監國召之﹐傳旨至再﹐始解散。其後事勢日非﹐葺公廨爲行在﹐將迎監國移駐之。或曰「汀上一危﹐婺中得安枕邪」﹖議遂寢。王師渡江﹐國安首先潰降﹐導攻金華。司馬執招撫使烹之﹐固守三月。外無蚍蜉蟻子之應﹐而部下眾志如城﹐無一叛者。其姻家傅禦史巖﹐爲義烏彊宗﹔請盡以子弟兵爲援﹐泣許之﹐巖夜縋而出。部將吳邦璇﹑何武雄健多智﹐素倚之。時國安以大炮攻城急﹐城中亦以火藥禦之﹔煙焰蔽空﹐日哄如雷。而大兵𨿽失利﹐乃早夜濟師﹐守者漸疲﹐紛投坑塹﹐城遂陷。公子萬化尙巷戰﹐力盡見執﹔司馬麾其愛妾﹑幼女及萬化妻章氏投之井。邦璇曰「城中火藥尙多﹐不可資敵﹔不若焚之﹐爲吾輩死所」﹗司馬袖出火繩示之曰「此固吾意也」。卽環坐庫中﹐賓從之願以死侍者得二十餘人。頃有告者曰「公子死矣」﹗司馬亟命舉火﹐火發藥﹐乃大震如霹靂。大兵反走﹐多蹂踐死。傅巖還至義烏﹐死。公孫鈺﹐官都督﹐以奉表閩中﹐於浦城死。金華城民死者﹐亦十之九焉﹝古髙陽氏又案﹕公以閣銜督師﹐乃文華殿大學士也。溫氏作閩加文淵閣﹐非。謝山全氏言「野史流傳多失」。昔吳農祥於公爲戚屬﹐而爲之傳曰「以四萬金與貴陽及專奉閩中事﹐其不可據如此﹔因爲之別作事狀」云。「勘本」「書後」據此﹞。

孫忠襄公嘉績﹐爲忠烈公燧五世孫﹐贛州殉難劉同升榜進士。初任職方主事﹐以弗予太監髙起潛世蔭﹐被劾下獄﹔獄中從黃石齋先生道周受「易」。會有諸生疏救道周﹐莊烈帝益怒﹐立移錦衣獄。凡向與往來者﹐皆詭詞以脫﹔獨嘉績直陳無隱﹐坐長系。詔下﹐司寇徐石麟出之﹐戌金陵。南渡﹐起九江僉事﹔未上事而國亡。時縣令役民修道﹐嘉績葛衣徒步私巡裏中﹐諸役者皆泣下﹔曰「盍逃乎」﹖曰「有令在﹐逃者死也」﹗曰「役死﹑逃亦死﹐獨不念於死地求生乎」﹖役者曰「顧安所得計」﹖曰「江東事未可知﹐爾等皆壯士﹐斂手就死﹐死亦無名。今鄰邑舉義﹐誠能合眾畫江守﹐則大有功。脫不勝﹐猶緩旦夕死﹔況未必然邪」﹗眾曰「惟命﹐願效死」﹗於是卽帥所役三百餘人起﹐執殺縣令﹔偕熊公汝霖入郡奉迎監國﹐會兵分守。比江上師潰﹐攜印綬﹑圖籍由江溯海至中洋﹐悉自沈之﹐蹈海死。時丙戌六月二十四日﹐年四十有四。初葬滃州張信墓南﹐表曰「五世忠烈之墓」。予祭﹐謚「忠襄」。泊後二十八年﹐公孫訥航海﹐扶柩歸葬故里。

沈宸荃

沈宸荃號彤庵﹐慈溪人。崇禎庚辰進士﹔授行人﹐奉使旋裏。

南渡﹐復命擢山西道禦史。初言五事﹐曰破方隅以立臣表﹑端品望以立臣模﹑礪廉潔以淸臣操﹑殫心力以供臣職﹑息淩躁以安臣分﹔皆切時病。又言「疆場之情形日變﹐臣下之泄沓日深。儀文興作﹐粉飾太平﹔黨邪醜正﹐喜譽惡直﹕幾不知宗社孔棘﹑國事阽危也。餉入六百餘萬﹐而淮﹑徐四鎭及督師歲計已需二百四十餘萬﹔江﹑楚藩鎭督撫各標﹐京營﹑京口﹑浦口各鎭﹐其所需又豈淮﹑徐比哉﹗卽小民賣男鬻女﹑有司敲骨剝髓﹐亦未能足﹔非陛下臥薪嘗膽時耶﹖且北望山陵﹐麥飯無展﹔中原﹑河北﹐淪爲異域。今西北風塵﹐尙有東南托足﹔倘東南復起烽火﹐則將稅駕何方﹖觸目心悲﹐又何暇計及服禦﹑儀文之間乎」﹗又言「經略山東﹑河南者﹐王永吉﹑張縉彥也。永吉失機之將﹐先帝拔爲總督﹐貸其罪﹑隆其任﹐恩亦渥矣﹔乃擁兵近甸﹐不救國危﹐奉身先竄。縉彥以部曹驟典中樞﹐乃不念先帝特達之知﹐而率先從賊﹐視息偸生。此二人者﹐卽加以赤誅亦不爲過﹔陛下以封疆故﹐屈法用之﹐自宜奮力圖功﹐洗滌前恥。而永吉﹑縉彥逡巡觀望﹐逗畱淮海間﹐至今未聞荷戈先驅也﹔死何以見先帝﹐生何以對陛下﹗昌平巡撫何謙失陷諸陵﹐罪不容赦。至都城旣陷﹐先帝賓天﹔守土臣皆宜礪兵秣馬﹐俟新君復讎。賊塵未揚﹐顧先去以爲民望。如河道總督黃希憲﹑山東巡撫邱祖徳﹑魯化龍等﹐尙可容偃臥家園乎」﹖疏入﹐命俱逮治。冬至日郊天﹐中旨攺期。宸荃引「洪範」天人感應之理及體元行政之事﹐以明祀天之必不可緩﹔不聽。俄又陳禦敵實策﹐下所司議。是時朝政大亂﹐宸荃獨持正要﹐羣小無不恨之﹔掌道張孫振尢甚。明年﹐以年例出爲蘇松兵備僉事。宸荃之初入考選也﹐有鄕人語之云「公以千金贄﹐省中可得也」。宸荃曰「吾豈賄進哉」﹗已而復來云「不須金矣。貴陽方收人望﹐稱門下士可也」。曰「掃門求仕﹐吾亦恥之」﹗至是﹐吏復以千金要之﹐言「部疏上﹐從否惟內閣得以轉移」。或又轉以告﹐宸荃曰「誠如吏言﹐我將爲吏用矣」﹗

南都亡﹐舉兵邑中﹔魯監國擢爲僉都禦史。從至閩﹐進工部尙書。戊子冬﹐與劉沂春並進東閣大學士﹐從之舟山。壬辰﹐又從之泛海﹐抵中左所及金門。當宸荃從亡時﹐其父家居﹔當事者﹐每齮齕之。父亦彊直﹐莫能加害。宸荃思其親﹐輒吟詩慟哭﹔聞者莫不憐之。

陳函輝

陳函輝字木叔﹐號寒山﹔臺州臨海人。崇禎甲戌進士﹐知靖江縣﹔不拘小節﹐好交遊﹐日事詩酒。禦史左光先劾罷之。其友曰「子盍止酒簡事乎」﹖函輝曰「昔龐士元非百里才﹐彼𨿽廢事﹐猶獲大用。今吾縣事不廢也﹐友朋﹑詩酒何害於事。左君摭拾小過﹐借以立威。子謂我遂無所樹立乎﹖吾聞之﹕君子志其大者﹑遠者﹔子姑待之」﹗後以計典﹐復坐贓削籍。

北都陷﹐函輝慟哭﹐刑牲誓眾倡義師。福王立﹐不許艸澤勤王﹔乃已。尋起職方主事﹐監江北軍。事敗﹐奔還。魯王駐臺州﹐走謁之﹔且曰「國統再絕矣﹗王亦髙皇帝子孫也﹐雪恥建邦﹐於是乎在﹔盍亟圖之」﹗王謝曰「國家禍亂相仍﹐區區江南且不能保﹐尙何冀乎」﹗函輝曰「不然﹗浙東沃野千里﹐南倚甌閩﹑北據三江﹐環以大海﹐士民忠義知勇﹔句踐之所以稱霸也。王若有事﹐臣願竭股肱之力」﹗會兵部尙書張國維起兵東陽來迎王﹐函輝乃與柯夏卿從至紹興。王監國﹐擢少詹事。或言函輝曾入計典﹐不宜侍左右﹔遂棄官歸。尋復原官﹐遷禮部右侍郎﹐進禮﹑兵二部尙書。國維督師江上﹐函輝居中調度。其時諸軍皆不習行陳﹐華衣呵殿﹐相爲誇耀﹔而方﹑王二鎭又日事爭餉﹐義兵漸散。嘆曰「大事去矣﹗夫無種﹑蠡之材﹐而有宰嚭之佞﹐何以能久」﹗

明年﹐防江師敗﹐從監國自臺州航海。半道阻亂兵﹐遂與相失。馳回臺州﹐哭入雲峯山﹐於文心僧捨賦絕命詩六言十章﹐自沈死﹔年五十七。

余煌

余煌字武貞﹐號公遜﹔會稽人。天啟乙丑﹐進士第一。初名皇﹐熹宗禦筆攺之﹔授翰林修撰。崇禎時﹐轉中允﹔歷左諭徳右庶子﹐充經筵講官。給事中韓源劾其與修「三朝要典」﹐宜斥﹔煌疏辧﹐帝慰諭之。然由是不得顯用。戶部尙書陳國祥請借京城房租﹐煌力爭﹐不可﹔乞假歸。煌事親孝﹔登第後﹐猶俯仰受杖。家居不妄謁當事﹐邑有大利害則言之。

魯王監國﹐初起禮部侍郎﹐再起戶部尙書﹐皆不就。明年﹐以武將橫恣﹐拜兵部尙書﹐始受命。時內閣田仰與義興伯鄭遵謙爭運餉﹐兩軍格鬥﹐喋血禁門﹔煌至﹐申嚴軍紀﹐將士斂戢。諸臣競營髙爵﹐請乞無厭﹔煌上言「今國勢愈危﹐尺土未復﹔朝政愈繁﹐戰守無資。諸臣請祭﹐則當思先帝烝嘗未備﹔請葬﹐則當思先帝山陵未營﹔請封﹐則當思先帝宗廟未享﹔請蔭﹐則當思先帝子孫未保﹔請謚﹐則當思先帝光烈未昭」。時以爲名言。後乞師滃州﹐煌寄書黃斌卿主之﹐不從﹝﹖﹞。

及王航海去﹐有欲據城抗者﹔煌以徒害生民﹐乃大開諸門任其避難﹐由是一城獲全。旋賦絕命詩﹐投城東渡東橋下﹔久之﹐浮出水面曰「忠臣不易爲也」﹗復奮力自沈而死。

「勘本」曰﹕丙戌五月晦日﹐江上失守﹐眾議登陴。余司馬嘆曰「臨江數萬軍猶不能戰﹐乃欲以老弱守孤城﹐是聚肉待虎也」﹗亟開九門﹐縱民所之﹔而自出東郭﹐沈渡東橋下。朝衣廣袖猝不沒﹐老僕陳二■﹝車從﹞述及之﹐拯以起﹔復急袖巨石自沈。比得屍﹐衣帶間有小木版﹐書絕命辭曰「穆駿自馳﹐老駒勿逝。止水汨羅﹐以了吾事。有愧文山﹐不入柴市」﹝又案余氏家乘載﹕「公投渡東橋水﹐會男婦出奔﹐齊呼「公活我輩﹐公死敢不救」﹗急拯之﹐負以逃。及梅龍堰﹐公蘇﹐謝諸民。民去﹐再投堰水以死」。存此備質﹞。

髙岱﹝子朗﹑葉汝質﹞

髙岱字魯瞻﹐號白浦﹔會稽人。崇禎中﹐以武學生舉順天鄕試﹐被黜﹔久之﹐辧復。魯王監國﹐授兵部職方主事。

及紹興失守﹐慨然曰「上恩厚矣﹐國家文武異途﹐重文輕武﹕咕嗶小生﹐持議廟堂﹔而戮力疆場者﹐指爲麤人。以致寇盜充斥﹐不能抗禦。神州陸沈﹐職是故也。我本武學﹐授事文職﹐偪仄搶攘﹐無益毫髮﹐尙不能以一死報國乎﹗劉蕺山﹐吾鄕先生也﹔吾當師之」。卽絕粒。子朗﹐諸生﹐亦气節士﹔日夜守之。閱八日﹐令下薙發﹔朗泣辭其父曰「大人決志棄世﹐兒願先往泉下掃除」﹗岱瞠目曰「有是哉﹐若乃能先我」﹖朗攜巾服泛小舟﹐紿舟子曰「我欲禱神﹐亟駕出海」﹗視去岸遠﹐北面再拜﹐躍入海。舟子急挽之﹐嚙其臂﹐始得下。舟子又入水救之﹐猝其中﹔朗躍出水面﹐正巾而沒。岱聞之﹐曰「有是哉﹐兒果能先我」﹗一笑而絕。

「勘本」曰﹕髙兵部亦字疚葊﹐先世家鳳陽。洪武初﹐名安道者﹐以武勛﹐世授瀝海所百夫長﹔遂籍會稽。崇禎庚午﹐武舉。昌平陷﹐嘗疏陳安危計﹐格不上。監國時﹐受職﹔嚴禁兵伍打糧﹑送札等獘﹐民賴以蘇。江上潰﹐絕食十三日不死。仲子朗﹐促之。又三日﹐朗泣拜曰「兒不能俟矣﹐請先死」﹗遂奔偁江。其兄澄﹐追之及﹐曰「吾居長﹐分隨父死﹔汝其奉母」﹗朗厲聲呼曰「兄死之與養孰難﹖弟姑爲其易者」。遽躍入水。澄力持之﹐朗乃嚙臂始脫。幘欹﹐復出水正之﹐死。朗字子亮﹑補弟子員甫十日﹐兵至﹔衣靑衿徧謁所親曰「此來別也﹐無煩答拜」﹗初﹐監國欲以武職授﹔辭曰「兵戎事素未諳﹐生平讀書冀博一領靑衫﹐稱明朝士子足矣」。其妻潘氏﹐以節稱。

葉汝■﹝艸恆﹞字衡生﹐崇禎庚午舉人。浙東監國﹐授行人﹔監軍江上﹐加職方主事。與髙岱以同裏故﹐同官會食﹐每抵掌共言忠孝事。聞變﹐偕妻王氏出居桐塢墓所。岱送之曰「君殆隱是乎」﹖曰「非也。我無城守責﹐我死墓耳」。謂其妻曰「吾得死所﹐子柰何」﹖王曰「我豈不能從子」﹗汝■﹝艸恆﹞遽投地拜之曰「成吾者﹐子也」﹗乃同赴水。王被救﹐里人勸以食﹔不可。越日﹐復投於水死。

董守諭

董守諭字次公﹐鄞縣人﹔漢孝子黯之裔。天啟甲子﹐舉人﹔七試南宮﹐不第。文行素髙﹐與翁鴻業﹑姜思睿齊名﹔所謂「浙東三俊」也。

魯王監國﹐召爲戶部貴州司主事。當是時﹐熊汝霖﹑孫嘉績首事起兵。然皆書生不知調度﹐乃迎方國安﹑王之仁授之軍政﹐凡原設營兵衛軍俱隸之﹔孫﹑熊所統﹐惟召募之街卒﹑田兒數百人。方﹑王兵旣盛﹐反惡當國者有所參決﹐因而分餉﹑分地之議起。分餉者﹐正兵食正餉﹐田賦之出也﹔方﹑王主之。義兵食義餉﹐勸捐無名之徵也﹔熊﹑孫諸軍主之。分地者﹐某正兵支某邑正餉﹐某義兵支某邑義餉也。監國令廷臣集議﹐方﹑王司餉者皆至殿陛嘩爭。守諭曰「諸君起義旅﹐咫尺天威﹐不守朝廷之法乎」﹖乃稍退。戶部主事邵之詹等議紹興八邑各有義師﹐專供本郡﹔以海寧給王藩﹑金華歸諸閣部﹑五府歸方藩。守諭進曰「是議皆非也﹗夫義餉者﹐𨿽有其名無其實﹔以之饋義兵必不繼。卽使能繼﹐誰爲管庫﹖今請以一切稅供悉歸戶部﹐計兵而後授餉﹐核地之遠近酌給之後先﹐則兵不絀於食﹐而餉可以時給也」。方﹑王𨿽不從﹐然所議正無以難也。之仁請上漁舟稅﹐守諭曰「今日所恃者﹐人心耳。漁戶已辦漁丁稅矣﹐若再苛求﹐民不堪命。雜販小夫且不自安﹐人心一搖﹐國何以立」﹗久之﹐又請行稅人法﹑請塞郡之金錢湖爲田﹑請官賣大戶祀田以贍軍﹔三疏皆下部議﹐兵士露刃其門以待覆。守諭不顧﹐力持不可。之仁大怒﹐謂「行朝大臣尙不敢裁量﹐幕府戶曹小臣敢爾阻大事耶」﹗上言「得孟軻百﹐不如得商鞅一﹔得談仁講義之徒百﹐不如得雞鳴狗盜之雄一」。乃檄召守諭﹐將殺之﹔王不能禁﹐令且避。守諭慷慨對曰「司餉守正﹐臣分也﹔生殺出主上﹐寧武𨿽悍﹐將何爲者﹗桓溫﹑劉裕雄才鉅略﹐其托言晉陽之甲﹐不過欲擅執朝臣。臣任死王前﹐聽寧武以臣血濺丹墀可耳」﹗於是舉朝憤怒曰「之仁反耶﹗何敢無王命而害餉臣」﹗之仁卒迫大義以止。

明年﹐莊烈帝大祥﹔守諭詣朝堂哭﹐三軍縞素一日。遷經筵日講官﹐兼理餉事。六月﹐大兵渡江﹐魯王航海﹔守諭不及從﹐遂浮沈閭裏間。爾時﹐凡舉人入仕者﹐許重就公車﹔守諭獨杜門著書。張肯堂死﹐其孤以浮海求還葬﹔有司徵狀﹐縉紳莫敢應。守諭嘆曰「忠裔也﹐可使莫助乎」﹗有司驚曰「公素髙節﹐今何勇來」﹗立應之。卒年六十又九。

「勘本」曰﹕董戶部少受業於漳海黃先生﹐講學大滌山房﹐著有「擥蘭集」。國亡﹐遁迹荒郊中﹐由丙戌迄甲辰凡一十九年。其爲言多沈鬱哀挽之作。邵給事之詹﹐姚江人。其仕江東﹐諸野乘所無稱﹐獨於此一見其名。戶部哭之以詩極哀﹐稱有建義之功﹑借箸之策。錢塘破﹐之詹悲憤﹐疽發背死。

王正中

王正中字仲撝﹐直隸保定人﹔寧武侯之仁從子。崇禎丁丑進士﹐授長興知縣。

國變﹐流寓紹興。魯王以兵部職方司主事召﹐攝余姚縣事。時軍旅猝起﹐公私赤立﹐市魁﹑里正得一札付﹐則入民捨括金幣﹔甚至系累呼號﹐交錯道路﹐郡縣不敢問。正中率所練鄕兵之任﹔旣視事﹐令各營取餉必經縣票品核資產以應﹐否者以盜論。民間稍靖。總兵陳梧敗於嘉興﹐渡海掠余姚。正中遣民兵擊殺之﹐諸營大嘩。行朝忌者劾正中擅殺大將﹐黃宗羲言於王曰「梧借喪亂以濟其私﹐致犯眾怒﹐是賊也。正中守上﹐卽當爲國保民﹐何罪之有」﹗議乃息。諸將張國柱﹑田仰﹐荊本徹各率兵過姚江﹐舳艫蔽空﹔以正中嚴備﹐不敢犯。國柱後從定海入﹐縱兵淫劫﹐百姓洶洶﹔正中單騎入其軍呵止之﹐國柱迄不得逞。嘗率輕騎渡海鹽﹐奪澉浦﹔縣人倚之若嚴城焉。擢監察禦史。喜星象﹑律呂﹑度數之學﹐故與宗羲善﹔造監國魯元年丙戌大統歷以進。

浙東亡﹐隱山中﹐貧甚﹔賃田以食﹐佐以醫卜。丁未八月卒﹐葬山陰。

「勘本」曰﹕案「殘明東江丙戌曆書」全氏跋云「乙酉秋九月﹐職方主事權知余姚縣事王正中表曰「伏以上天下澤﹐頒朔以定民心﹔治歷明時﹐紀年以垂國統。知大明之昭然﹐斯余分之不作。臣正中誠惶誠恐﹑稽首頓首﹐竊自髙皇洗湛昏之日月﹐頒之夏商﹔列聖承復旦之乾坤﹐分其經緯。豈意天崩地裂﹐玉攺鼎淪。幸遇主上飛龍會稽﹑援戈江左﹐而日官失禦﹐天學無傳。𨿽百務未遑﹐姑次第夫典禮﹔乃一統爲大﹐將肇始夫「春王」。一鴈不來﹐竟是誰家之天下﹔千梅欲動﹐難慰避地之遺民。臣正中博訪異人﹐親求巖穴﹔有黃宗羲者﹐精革象之學﹑任推算之能。爰成大明監國魯元年丙戌大統歷一卷﹐謹繕寫隨表上進以聞」。又別狀曰「宗羲系余姚故監察禦史﹑贈太僕卿尊素子﹐思宗皇帝所賜蔭。方今以里社子從軍﹐在左僉都禦史孫嘉績部」。有詔優答﹐宣付史臣。次年二月﹐錄宗羲從軍之勞並造歷功﹐授職方主事﹔尋與正中並爲禦史」。古髙陽氏曰﹕聿自我朝應天順人﹐入主中原。時山海未靖﹐四王送起﹐其自爲正朔者尙十餘年﹐節气﹑正閏﹑晦朔互有不同也。全氏言黃氏最精歷學﹐會通中西﹐顧於滄海橫流之際﹐一小試之﹔以甌越之彈丸﹐當山河之兩戒﹐其亦可悲也夫﹗

「佚史」曰﹕監國君臣﹐本無大略﹔授國政於悍帥﹐民之苦兵有甚於盜。藉非董﹑王諸臣力摧其鋒﹐擁護孤弱﹐民之塗炭亦豈能歷一歲哉﹗𨿽無救於亂亡﹐然支持一時﹑卽受一時之賜。及其亡也﹐寧武侯王之仁入海而敗﹐將自沈﹔旣而曰「吾死此﹐孰知名節」﹗乃立旗幟﹑張鼓吹﹐揚帆直抵松江。官軍兵謂其降也﹐護至金陵﹔峨冠大袖﹐肩輿而入﹐都人聚觀。制府令其易服薙發﹐之仁笑曰「我握兵柄﹐爵通侯。謀人國事而無成﹐死固分也。然葬於鯨鯢﹐身死不明﹔後世靑史﹐何以徵信﹖故就此以求死耳」。遂見殺。嗚呼烈矣﹗論者謂其始降後悔﹐並沒其節﹐亦太過也。憫之﹐附於魯臣之末。

「勘本」曰﹕王仲撝傳﹐「原本」附於董戶部末。觀其禦難﹑主兵﹑薦才﹑進歷﹐是亦賢者之所爲也﹔自應正名﹐專立一傳。溫氏於寧武以江上之失﹐故不爲立傳﹔然並削其名﹐則苛矣。案之仁首𨿽納款而能幡然自新﹐從錢忠介起義﹐末𨿽喪師而能明目張膽至江寧死節﹔惟於畫江之役入方國安黨﹐遂致終其身不克有令名也﹐吾甚惜之。方甬上六狂生之奉忠介起事也﹐降紳謝三賓飛書以告﹐而忠介書同時至。之仁具答﹐兩應之﹔約是月十五日至鄞﹐而密語忠介客倪君曰「歸致爾錢公具燕犒﹐屆期以兵至」。三賓侈然以爲殺忠介﹑殺六狂生直俄頃耳﹐乃大合諸紳耆於城東演武場﹔甫入坐﹐之仁鞾中出三賓書﹐對眾朗誦。三賓遑遽無地容﹐突前欲奪之。之仁色變﹐轉而向忠介曰「是可殺卻祭纛否」﹖語未旣﹐長刀夾之下﹔三賓哀號跪階下﹐叩頭無算﹐請輸萬金充餉。諸耆爲之請命﹐始釋之。之仁此舉﹐爽健有豪傑气﹔惜乎錄其財﹐不竟殺卻﹐致後來多所是非。惜乎﹗已之中節爲國安所誤。呼﹗士君子取友固不可不審也。然以之較方﹑鄭之徒﹐則迥不侔矣。「勘本」附其名﹐亦所以獎有終也。

●南疆繹史勘本卷二十一

霅川溫氏原本

古髙陽氏勘定

目錄

列傳十五

張肯堂吳鐘巒﹝子福之附﹞林垐﹝林汝翥﹑葉子器﹞劉中藻﹝陳世享等﹞朱繼祚﹝湯芬﹑林嵋﹑都廷諫﹞朱永佑李向中沈履祥﹝劉世勛﹑張名揚﹑林瑛﹑王朝相﹑劉潮等附﹞

右浙中閣部畱守舟山殉節諸臣列傳第十五。

○舟山環海﹐原爲昌國衛﹔越王句踐嘗欲置夫差於甬東地﹐卽此。明隸定海﹐設參將一員。唐王時﹐命黃斌卿鎭之﹐遂欲雄據其地。魯王至﹐不納﹔卒爲定西侯張名振等所誅﹐諸臣始得奉王以居也。夫魯監國自浙至閩﹐連克郡縣﹐謂非林垐諸人力哉﹖亦幾幾一成﹑一旅之聚矣。然卒無成者﹐天也。大本已摧﹐乃欲藉■﹝木卉﹞蘗以成林﹐不亦遠乎﹗其後陸處者﹐惟舟山二年耳。王師進攻歷年後下﹐豈其地勢險要而固於兩都與﹖曰﹕非也。語有云「同黨執虎﹐十夫撓推﹔二人同心﹐其利斷金」﹕蓋明之遺臣在焉。舟山破﹐而明之遺臣盡矣。其殉義多於兩都者﹐何也﹖曰﹕當日諸臣之不死者有二﹕其一﹐私妻子﹑保富貴﹐偸生無恥之小人﹔其一﹐懷才未試﹐抱申胥之忠﹑矢田單之智﹐庶幾後王得當以報。至舟山﹐則二者之臣無矣﹔慕富貴者必不至﹐至者皆志在死忠者也。地末天荒﹐鯨鯢爲伍﹐豈尙有餘望哉﹗故君子無責焉﹐亦無褒焉。褒之﹐以其始至也﹐非以其死終也﹔責之﹐無可責焉﹐至此而臣事畢矣。𨿽然﹐吾聞之海上有十洲﹑三島爲神仙所聚﹐安知諸君子非以兵解而復神遊其際也乎﹗

◎監國駐舟山﹐當以華亭張太傅﹑武進吳宗伯爲垂紳正笏之大臣也。「勘本」於二傳纂補倍詳﹐而移其次於「林傳」之前。

列傳十五

張肯堂﹑吳鐘巒﹝子福之附﹞﹑林垐﹝林汝翥﹑葉子器﹞﹑劉中藻﹝陳世享等﹞﹑朱繼祚﹝湯芬﹑林嵋﹑都廷諫﹞﹑朱永佑﹑李向中﹑沈履祥﹝劉世勛﹑張名揚﹑林瑛﹑王朝相﹑劉潮等附﹞

。張肯堂

張肯堂字載寧﹐號鯤淵﹔松江華亭人。天啟乙丑進士。知浚縣﹐弭盜安民﹐大著聲績﹔擢禦史。流賊陷鳳陽﹐皇陵震驚﹔疏劾閣臣﹐條上滅賊方略。尋出按福建﹔時撫軍沈猶龍亦松產良吏﹐同心剿撫﹐寇氛少輯﹐論功受賚。還朝﹐掌河南道﹔倏奏時事﹐詞旨懇切﹐帝多嘉納。旋遷大理寺丞。頃之﹐以右僉都禦史巡撫福建。初下車﹐漳南大盜鄭芝龍以受撫﹐官至總兵﹐倚巢窟跋扈﹐私招盜五十餘人﹐報肯堂請畱標下。肯堂曰「剿盜﹐元戎職也。未有朝命而擅受降﹐不可」﹗卽具疏入告﹔得嚴旨﹐悉論斬。芝龍以此銜之。南都立國﹐選兵三千入衛﹐令部將周蕃率之助防江﹔璽書褒美。時汀﹑漳間有賊數萬﹐出沒剽掠。肯堂剿﹑撫並用﹐踰年悉平。

南中亡﹐芝龍弟鴻逵奉唐王至水口驛﹐肯堂具啟迎﹔王復以書﹐言「兩京淪沒﹐陵寢暴露﹐懷枕戈復讎之志而無其地﹔流離蹈海﹐幾作波臣。惟天南一片土﹐先生保障以待中興﹐髙皇在天之靈實式憑之」。書至﹐乃急約漳浦故尙書黃道周自浙馳至。芝龍意猶豫﹐而以弟鴻逵所迎﹐勉就約。秋七月﹐唐王稱制﹐進兵部尙書。尋攺左都禦史﹐掌都察院事。因而陳恢復大計﹐且言江幹之禍﹐皆由罪輔馬士英﹐又加以棄主而逃﹔今聞其在浙﹐法所不赦。以故王登極詔中卽發其罪﹐士英叩關自理七疏﹐皆不納。而芝龍力爲之請﹐詔令其恢復杭州始申雪﹔士英竟不得入﹐芝龍益恨。旋以曾妃參與政事﹐具疏諫之﹔妃恚﹐王遂疏。時芝龍無意恢復﹐亦惡肯堂日以親徵進勸﹐思黜之﹔用其私人郭必昌代爲巡撫﹐奪其兵。猶以翊戴功﹐晉太子少師﹔令總理畱務﹐造器轉餉。八月﹐命監臨福京鄕試﹔蓋外之也。已而故尙書曾櫻至﹐詔肯堂以冢宰專掌院事﹐而以銓事屬之櫻。

丙戌正月﹐累疏請兵。詔加少保兼戶部﹑工部尙書﹐總制北徵﹔賜上方劍﹐專理兵馬糧餉﹐撫鎭以下許便宜從事。其實﹐皆空言爾。孫茂滋方家居﹐肯堂遣部下汝應元歸省之。會吳淞兵起﹐主之者夏允彜﹑陳子龍也。應元固雄俊人﹐卽以肯堂命奉茂滋發家助助軍﹔王授應元爲禦旗牌總兵官。未幾兵敗﹐徐孚遠浮海來詣﹐茂滋亦與應元至﹐爲言「吳淞事𨿽無濟﹐而猶保聚相觀望﹔倘有招者﹐可一呼集」。遂上水師合戰之議﹐請王親徵由浙東﹐而已以舟師由海道抵吳淞﹐招諸軍爲犄角。閣臣曹學佺力贊之﹐謂「徼天之幸﹐在此一舉﹐當乘風疾發」﹔卽捐餉一萬速其行。肯堂請以太常卿朱永佑及趙玉成﹑徐孚遠參其軍。有周之夔者﹐故蘇州推官﹐舊與東林有隙。至是﹐起兵於家﹐報國甚勇﹐且熟海道﹔亦用之。以平海將軍周鶴芝將前軍﹑定洋將軍辛一根將中軍﹑樓船將軍林習將後軍﹔詔晉肯堂大學士。行有日矣﹐而芝龍密疏止之﹔密以郭必昌將步卒先發。必昌受命﹐不出三關一步而令肯堂待命。遂數舟入海﹐徘徊島上﹐逾半載﹔朝事不復相聞﹐郵筒亦隔絕。六月﹐復下督師之命。然軍資﹑器械並餉三萬盡爲芝龍所取﹔於是自募得六千人﹐屯鷺門。是秋七月﹐聞王親戎出延平﹐且幸贛州﹔方引領望消息﹐而芝龍驀引大兵追王﹐執王去。乃痛哭﹐誓不欲生。

時所屯地旁爲東石﹐卽芝龍居。會鶴芝軍至﹐勸之﹔以爲「封疆之臣﹐封疆失則死之。今公奉使北伐﹐非封疆也﹔不如振旅以爲後圖」﹗肯堂因入其軍。鶴芝亦以盜起海上﹐至大將﹔然其忠順﹐非芝龍比。肯堂出師﹐因欲以先鋒用。芝龍將降﹐以書招鶴芝計事﹐故以兵來會﹐而道與肯堂遇﹐止之﹔不信。旣至﹐知其降已決﹐遂與肯堂謀出師﹐破海口諸城。大兵勢盛﹐鶴芝度不能抗﹐由閩入浙。有周洪益者﹐蕩湖伯阮駿部將也﹔劫肯堂於路﹐踉當入滃州﹐滃之總兵官黃斌卿畱之。斌卿無遠略﹐𨿽外致隆禮﹐館於參將故署﹔而凡所進言皆弗納﹐但謀厚自封殖以偸安海外。鶴芝故與日本國王善﹐議往乞師﹐有成約﹔爲斌卿所沮。鶴芝怒入閩﹐斌卿乃自遣其弟孝卿副安昌王以行﹔日本以鶴芝不至﹐師不出。肯堂不得志﹐栽花種竹﹐作「寓生居記」以見志﹔貽書都禦史黃宗羲曰「銅盤之役﹐僕惡敢後﹔顧飄梗隨流﹐安假黃鵠之一羽哉」﹗皆指斌卿之擅命﹐不肯與諸軍協力而思擄彈丸以老也。

無何﹐張名振等奉魯監國至﹐力勸斌卿奉迎﹔不聽。諸軍興問罪師﹐斌卿戰累敗﹐復求肯堂爲救﹔爲之上章待罪﹐請革心事君﹔名振等不可。斌卿死﹐監國入舟山﹐拜東閣大學士﹔遂虛所居邸以爲王宮。時扈從至者太保沈宸荃﹐以肯堂耆徳宿望﹐讓爲首揆﹐自以疾請休。肯堂獨相﹐加大傅。張名振之殺王朝先也﹐爲力解之而不能得﹔國事盡歸名振﹐肯堂亦不得有所豫。飛書發使﹐每多所沮﹔終日咄咄﹐至憤恨不食。然老成持正﹐中外倚之。滃之人有將納女入宮者﹐聞其嘗字人﹐疏諫之﹔監國遽卻。邸中築雪交亭﹐夾一梅﹑一梨﹐花開則兩頭相接。嘗嘆謂汝應元及門下士蘇兆人曰「此吾止水也」﹗兆人曰「公死﹐兆人必不獨生」。嘗撫其孫茂滋﹐顧應元曰「下官一綫之托﹐其在君乎」﹗應元曰「諾」。於是驀然去﹐披緇普陀。而兆人始終相從﹐居二年。

辛卯八月﹐大兵至﹔名振奉監國搗吳淞﹐命肯堂畱守。城中兵六千﹑居民萬餘﹐協力堅禦。當遣蕩湖伯阮駿邀擊大洋﹐風反師熸。大兵直抵城下﹐安洋將軍劉世勛等固守力竭﹐城陷。先一夕﹐少保禮部尙書吳鐘巒至﹐與作永訣詞﹔因謂家屬曰「毋爲人辱」﹗比晨﹐集雪交亭﹐蟒玉南向坐﹐視其四姬方﹑周﹑姜﹑畢及冢婦沈氏﹝卽茂滋母﹞﹑女孫茂漪並先後就縊﹑投水死﹐諸婢僕婦之從死者復十九人。呼茂滋曰「汝不可死﹔然得全與否﹐非吾所能必已」﹗甫引繯﹐家人報蘇儀部縊廡下﹔亟呼酒往酹之曰「君少待我」﹗遂復入繯以卒﹐九月二日也。茂滋狂號欲共死﹐中軍將林志燦﹑林桂掖之行﹔甫出門而亂兵集﹐茂滋脫去﹐志燦﹑桂等格鬥死。守備吳士俊﹑家人張俊﹑彭歡﹐皆絕脰死。茂滋尋被執﹐後賴應元與鄞諸生陸宇燝﹑前戶部董徳偁等救之以免。

肯堂生平以用世爲學﹐顧皆不久其任﹐未得展其所用。乃遭喪亂之餘﹐初翊戴閩中﹐事或可爲﹔而扼於彊帥﹐動掣其肘。己丑後﹐則延殘息矣。讀其「寓生居記」﹐零丁惶恐之情﹐猶在目前﹔輒令人黯然神傷。

附鯤淵先生「寓生居記」

張子以視師之役﹐航海就黃侯虎癡於翁。侯館余參戎之署中﹐有舊池臺焉。張子葺治之﹐踰兩春秋稍成緒。忽自咎曰「余何人也﹑玆何時也﹗不養運甓之神﹐而反躬灌園之事﹐余其有狂疾哉」﹖偶讀「本艸」寓生之木﹐一名續斷﹔則又憮然嘆曰「有是哉﹗是木之類余也」。

夫是木之植本也﹐不土而滋﹐有似於丈夫之志四方﹔其附物也﹐匪膠而固﹐有似於君子之交。有是哉﹗是木之類余也﹗𨿽然﹐是木之自托其生也甚微﹐而利天下之生也甚溥﹔余安能比於斯木哉﹗余也﹐生世寡諧﹐而姓名時爲人指。以故不能爲有用之用﹐如楩﹑楠﹑栝﹑柏之大顯於時﹔而又不能爲無用之用﹐如擁腫﹑拳曲之詭覆其短。以至戴鰲三傾﹑檠曦再昃﹐疆孤撐而羣撼之﹐蝥先登而下射之。浸假而朝寧之上﹐荊棘生焉﹐余因爲溝斷﹔浸假而棄置之餘﹐風波作焉﹐余因爲梗飄﹔浸假而師旅之命﹐湯火蹈焉﹔余因爲槎泛。斯時身萍世絮﹑命葉愁山﹐直委此七尺以幾幸於死之得所﹐而吾事畢矣﹔寧計海上有島﹑島中有廬﹑廬傍有圃﹐又有地主如黃侯捨蓋公堂下孺子榻乎﹗夫旣適然遇之﹐則亦適然遇之而已。聞之三宿桑下﹐竺幹氏所訶﹔而郭林宗逆旅一宿﹐無間焚掃。予嘗校其意趣﹐以爲竺先生似伯夷﹐蓋視天下無寓非累﹐而是處欲袪之者也﹔郭先生似柳下惠﹐蓋視天下無寓非適﹐而是處欲安之者也。今余將空無生之累以就有道之安﹐則文山之牽舟住岸﹐其視易京郿塢﹐將孰險﹑孰夷耶﹖彼共榮悴於同臭之根而保貞萎於持生之幹﹐亦若是則已矣。若夫死不徒死﹐必有補於綱常﹔生不徒生﹐必有裨於名教。如玆木之佐兪﹑扁而起膏肓﹐則余方以此自期﹑世亦以此相責﹐非玆言所能槪也。然而感慨系之矣﹗

「勘本」曰﹕大兵破舟山﹐太傅﹑閣都尙書華亭張公闔門殉節。兵入其家至雪交亭下﹐見遺骸二十有七﹕有珥貂﹑佩玉﹑束帶﹑拖紳而中懸者﹐公也﹔有朱紫其衣﹑珠翠其飾懸諸左右梁或繯絕而墜﹑亦有浮出池而者﹐則公之子婦﹑女孫﹑諸姬及婢從是也﹔廡之下寇服儼然者﹐門人蘇儀部也﹔亦有手利器而自刎與夫被兵死者﹐則公之諸部將家人也。於是大兵愕眙卻步﹐遷延太息而出﹐且命扃其戶。時汝都督應元已薙發普陀﹐名無凡﹔曾受孤托﹐於翌日入城謁帥府﹐乞葬故主。諸帥皆大怒﹐訶曰「爾主抗天命﹐久拒天兵﹔爾餘孽也﹐其竄伏之不暇﹐敢來此收骨邪」﹗命驅出斬之。無凡曰「山僧本戴頭來﹐祗請假一日命﹔得葬故主還就戳﹐何如」﹖提督金礪故好佛﹐憫之曰「是出家人﹐姑貰之」﹗無凡遂舁公屍去。鄞之諸生聞性道者﹐先入公邸視之﹐欲爲殯而棺不可得。至是﹐偕定海謝生歸昌及普陀僧心蓮募鄕民同舁眷屬﹑賓從等屍出城﹐無凡以火化之﹐分貯三大甕﹐瘞普陀之茶山﹝卽其所築寶稱庵﹞。後公孫茂滋以俘入鄞﹔次年﹐無凡邀諸義士救之出。道梗﹐公骨不得歸﹐僅載木主祔先塋﹐俟後期。未幾﹐茂滋亦卒﹔無凡乃終其身居庵以奉公墓﹝「摭遺」於「方外」別有傳﹞。古髙陽氏又曰﹕嗚呼﹗鯤淵先生以經世之學爲循吏﹑爲名諫臣﹑爲賢節度﹐而惜乎任之皆不久﹐用之皆不能盡其才。入閩後稍稍可爲﹐而復爲芝龍所阻﹔入舟山後﹐則肅鹵﹑定西﹑平西﹑蕩湖輩方虎爭之際﹐在朝公卿咸自危若朝露﹐賴以至誠宿望之調護其間也。臨難﹐與宗伯吳穉山先生訣﹐作絕命詞曰「虛名廿載誤塵寰﹐晚節空愁學圃閒﹔難賦「歸來」如靖節﹐聊歌「正气」續文山。君恩未報徒長恨﹐臣道無虧在克艱。畱與千秋靑史筆﹐「衣冠」二字莫輕刪」﹗後制府懸賞購此手迹﹐一老兵得以獻﹔賞之﹐不受﹔曰「藉慰公昭忠之意﹐非羨金也」。事平﹐雪交亭就圮﹐其梅與梨獨無恙﹔一時亡國大夫睠念不置。黃都禦史梨洲接其種於姚江之黃竹浦﹑髙式部蘗庵﹝宇泰﹞接其種於甬江萬竹嶼﹐於是「雪交」之名有嗣﹐而鯤淵之祀竟斬。

蘇兆人字寅侯﹐吳江諸生﹔少事華亭張太傅。江南失守﹐亡命至海上﹔監國以太傅相薦﹐授中書舍人﹐進禮部主事。嘗謂太傅曰「先生他日必死國事﹐兆人請先驅」﹗比江陰黃介子殉節﹐傳其獄中詩至﹐自太傅與穉山吳宗伯而下皆和之﹔兆人亦和之﹐有「不攺衣冠可爲士﹐誤移頭面卽成魔」句。時海上諸老晨夕聚處﹐惟以一死相期。舟山陷﹐兆人書絕命詞於襟上曰「保發嚴臣節﹐扶明一死生。孤忠惟自許﹐義重此身輕」。乃先詣太傅﹐下拜辭曰「兆人行矣」﹗卽縊於雪交亭之右廡。全氏曰「太傅於甲申前已開府負天下重望﹐不死固無以見魯衛之士。儀部甫受荒朝一命而捨生恐後﹐其有光師門﹐不亦大乎﹗且太傅斷無不死理﹐儀部若惟恐其不決者﹐而以身先之﹐較之生祭文山者爲更苦」﹗

吳鐘巒

吳鐘巒字峻伯﹐號穉山﹐學者稱爲霞舟先生﹔武進人。崇禎甲戌進士。少爲諸生﹐出入文社講會者四十餘年﹐海內推爲名宿而不得第。晚以明經﹐授光州學正﹔遂籍光州。比成進士﹐年已五十有八矣﹔授長興知縣。時與諸生講學﹐從者如雲﹔顧以旱潦相仍﹐催科甚拙。丙子校士﹐錢肅樂出其門下。己卯﹐奄人崔璘以巡視鹽糧至﹐守令見之皆蒲伏﹐鐘巒獨長揖不屈。璘怒﹐中以蜚語﹐削籍歸。辛巳﹐湔除左降官﹐補紹興照磨﹐遷桂林推官。

甲申﹐聞國難﹐絕而復蘇曰「吾友馬素修必死矣」﹗福王南渡﹐授吏部主事。抵南雄﹐而金陵亡。子福之﹐以起兵太湖死。鐘巒轉赴閩中﹐唐王以原官召﹐轉員外郎。痛陳國事﹐時宰不悅﹔鐘巒曰「天下分崩﹐資羣策猶恐不支。今日何日﹐尙欲拒人言耶」﹖時鄭氏專恣﹐王患之﹐欲往贛州。鐘巒曰「閩海𨿽非立國之區﹐然今日所急者﹐選鋒銳以進﹐克復南昌﹐聯絡吳﹑楚以得長江﹐猶可自固。倘捨此他圖﹐關門一有騷動﹐則全閩震驚矣」﹗王不能用。出爲廣東副使﹐未行而閩又亡。遁迹海濱﹐嘗憤士夫多失節﹐因作「十願齋說」寄意。

丁亥﹐魯王入於海﹐鄭彩以其軍奉之至中左所﹐士大夫皆觀望不出。鐘巒曰「出﹐固無益也﹗𨿽然﹐不出﹐則人心遂渙。濟不濟﹐以死繼之」﹗乃入朝﹐拜通政使。至則申明職掌﹐言「今遠近章奏﹐武臣則自稱將軍﹑都督﹐文臣則自稱都禦史﹑侍郎﹔三品以下﹐不屑署也。至所在遊食江河者﹐則又假造符璽﹐販鬻官爵。偃臥邱園﹐而云聯師齊楚﹔保守僕禦﹐而云聚兵十萬。以此聲聞﹐徒致亂階。臣請自後嚴加核實﹐集兵則稽其軍籍﹑職官則考其敕符」。王是之。晉禮部尙書﹐原官如故兼督學政。從王幸浙﹐所至錄其士之秀者﹐率見於王﹐僕僕拜起﹔人笑其迂。鐘巒曰「濟濟多士﹐維周之禎﹔可以亂世而失教士耶」﹗時朝政盡歸武臣﹐公卿不得有所可否。嘆曰「當此之時﹐惟見危授命﹐是天下第一等事﹔不死以圖恢復﹐成敗聽諸天﹐非立命之學也。當此之時﹐惟避世深山﹐亦天下第一等事﹔徼幸以就功名﹐禍福全聽諸人﹐非保身之學也」。都禦史黃宗羲嘗招之居四明洞天﹐鐘巒答以書曰「故人有母﹐固應言歸﹔老生從王所在﹐待盡而已」。遂退居普陀。

辛卯秋﹐舟山師潰﹔乃慷慨謂人曰「昔者吾師髙忠憲公與吾弟子李仲達死璫禍﹑吾友馬君常死國難﹐吾皆爲詩哭之﹔吾門生錢希聲從亡而死﹑吾子福之倡義而死﹐吾亦爲詩哭之。今吾老矣﹐不及此時尋一塊漧淨土﹐卽一旦疾病死﹐其何以見先帝﹑謝諸君於地下哉」﹗乃復渡海入城。九月二日﹐與畱守閣部張肯堂訣曰「吾於前途待公」﹗至文廟﹐右廡設髙座﹐積薪其下﹐捧先師神位舉火自焚。賦絕命詞曰「只爲同志催程急﹐故遣臨行火浣衣」。時年七十有五。

公子福之﹐字公介﹔公第三子。少聰穎﹐年十五能文。侍父之任光州﹐集諸名士角藝﹐輒與對壘﹔循例應州試﹐卽成州諸生。尋歸本邑重試童子軍﹐卽成邑諸生。歲試﹐卽成廩膳生﹔貢試﹐卽成選貢生。以故自成童至弱冠﹐無不以科名期。福之亦雅自負﹐落筆不作凡近語﹔奧思怪字﹐初閱之﹐不可句讀﹔徐解之﹐法脈井然﹐非以艱深文淺易也。讀書該博﹐無所不窺﹐而尢畱心經濟。感時事亟﹐嘗上箋於公曰「天下事﹐無非兵理﹔處今亂世﹐非將略兵法﹐無以處事馭人。杜牧注「孫子」云「得其一﹑二者爲小吏﹐盡得其道則可爲大吏也」。今見當事統數百兵卽嘩矣﹐大吏見數十亂民卽倉皇矣。有地方之責者﹐凡其地弁將﹑營卒﹑縉紳﹑耆老﹑吏胥﹑役隸以及盜賊﹑土豪﹐無不畱心著眼﹐以法詰糾部勒之密密﹐有心腹爪牙之用﹔則卒有事變﹐可以制置」。公深異其言。乙酉﹐常州破﹐職方吳易起兵太湖﹔福之約其友任源邃同就總兵李氏軍以應之﹐屢與大兵戰。越三月﹐總兵敗死﹔福之自書其襟曰「我生不辰﹐遭此兵燹﹔從李勤王﹐冒死不避。血戰三月﹐誓死不二。再舉再克﹐全軍失利。公旣成仁﹐我亦取義。不揣小子﹐敢附斯意」。遂自沈於湖以死。

「摭遺」曰﹕諒哉﹐有是父必有是子﹗吳氏之後不斬矣。「原本」福之名列太湖義兵﹐於體例非是。案吳氏之先﹐本無錫人。有遠祖以革除去禦史官而歸隱者﹐三遷至武進之橫林﹔旣卒而葬﹐遂家於此。霞舟先生﹐年未三十﹐卽嶽嶽稱人師﹔著有「周易卦說」﹑「大學衍注」﹑「霞舟樵捲語錄」藏於家。洎至海上﹐有「稚山集」行世。弱冠時讀王文成「傳習錄」﹐悅之﹔繼遊於釋氏﹐又習養生家言。己聞顧端文講學東林書院﹐執經以從﹔遂盡棄所學﹐一意濂﹑洛之旨。又遊髙忠憲之門﹐復以孫文介「困思鈔」爲宗主。其門下最著﹐爲江陰李忠毅應升。忠毅以進士入臺忤魏奄﹐緹騎逮入京﹐道武進﹔先生猶靑衿也﹐乃逆之歸家﹐具飲餞。忠毅嘆曰「此後莫令吾兒更讀書」﹗曰「弗爲眞讀書人則已耳﹔稍讀之庸何傷」﹗忠毅笑曰「然則莫令從眞先生讀書乎」﹗因相與訂婚姻而去。任長興﹐後旣削籍﹐襆被登舟﹐語士民之送於郊者曰「吾宦於此有三樂﹕一爲蕺山先生來弔丁君長孺﹐得與證明所學﹔一爲重九日登烏瞻山﹐一爲丙子校士得錢生肅樂也」。性本恬淡﹔及罷去﹐卽有投老志。宜興再相﹐頗以延攬淸流爲事﹔遺所知通意﹐許爲之登啟事。笑答之曰「公爲山巨源﹐請容我爲稽叔夜﹔公爲富彥國﹐請容我爲邵堯夫」﹗宜興初不樂﹐而視之泊如也。所作「十願齋說」﹕一曰「吾願子孫世爲儒﹐不願其登科第」﹔再曰「吾願其讀聖賢書﹐不願其乞靈於西竺之三車」﹔終曰「吾願其見危授命﹐不願其偸生事仇」。又集累朝革命間諸忠﹐上自夷﹑齊下迄遜國﹐名曰「歲寒松柏集」。時流離海上﹐或有勸之歸者﹔復作「止歸說」以謝之。

節錄霞舟先生「歲寒松柏集」「客問」

客有問曰「諸君子之死節誠忠矣﹐然無救於國之亡也﹔子何述焉」﹖應之曰「子不云乎﹕「歲寒知松柏」﹖嘆知之晚也。夫諸君子皆公忠直亮之臣﹐較然不欺其志者也。臨難而能勵其操﹐必授命而能盡其職。使人主早知而用之﹐用爲宰執﹐則如中國相司馬而遼邊息警﹔用爲諫議﹐則如漢延有汲黯而淮南寢謀﹔用爲鎭帥﹐則如軍中有範﹑韓而西賊破瞻﹕又安得有亡國事乎﹗惟不知而不用﹐卽用之而不柄用﹐漸且憚其方正而疏之﹑惑於讒佞而斥之﹐甚且錮其黨而並其同道之朋一空之﹔於是髙爵厚祿徒以豢養庸祿貪鄙之輩﹐相與招權納賄﹐阻塞賢路﹐天下之事日就敗壞而不爲補救。及其亡也﹐奉身鼠竄﹐反顏事仇。嗟嗟﹗烈女不更二夫﹐況薦枕席於手刃其夫之人乎﹗若輩之肉尙足食耶﹖「易」曰「小人勿用﹐必亂邦也」。吾將以告後世人主之誤於小人而後知君子者﹐又烏容以無述」。客又問曰「諸君子之抗節者誠淸矣﹐曷不死之」﹖應之曰「「記」云「君子謀人之國﹐國亡則死之﹔謀人之軍﹐軍敗則死之」。諸君子皆不柄用﹐未嘗與謀軍國事。「易」曰「介於石不終日﹐儉徳避難」。夫安得死之﹐守吾義焉耳」。曰「然則恢復可乎」﹖曰「事去矣﹐是非其力所能及也﹐存吾志耳。志在恢復﹐環堵之中不污異命﹐居一室是一室之恢復也﹔此身不死﹑此志不移﹐生一日是一日之恢復也。尺地莫非其有﹐吾方寸之地終非其有也﹔一民莫非其臣﹐吾先朝之老終非其臣也。是故商之亡﹐不亡於牧野之倒戈﹐而亡於微子之抱器﹔宋之亡﹐不亡於臯亭之出璽﹐而亡於柴市之臨刑。國以一人存﹐此之謂也」。又曰「子謂空言無補﹐將謂「春秋」之作曾不足以存周乎」﹖客乃慨然而退。

林垐﹝林汝翥﹑葉子器﹞

林垐字子野﹐福州人。祟禎癸未進士﹐授海寧知縣﹔有能名。邑有妖人以劍術惑眾﹐能緣壁走﹐伏水中一﹑二日不出﹔聚黨千人。聞都城陷﹐將舉事﹔垐卽捕殺之。南都覆﹐杭州不守﹔兵士乘亂鼓噪﹐環署乞餉。垐罪其爲首者﹐而如其所請。以城孤不能存﹐棄官歸。

閩中唐王立﹐召之欲置左右。黃道周督師請偕行﹐以戶部員外郎司餉﹔攺監察禦史﹐往諭浙西。行至贛州﹐以典銓缺人召還﹐授吏部文選員外郎﹔立職淸峻﹐一時請托遂絕。從王至汀州。江﹑楚迎駕者疏沓至﹐王欲出汀入贛﹐聞大兵已渡關蔽江而下﹐遂倉猝西行﹐羣臣不能從﹔垐號慟返﹐走匿山中。時歌時哭﹐有所憤激﹐形之篇章﹔讀者無不泣下。

丁亥七月﹐魯王監國航海至長垣﹔郡邑響應﹐鄕兵擁之爲主。是冬十月﹐垐別於父曰「兒當死久矣。作令﹐城不守當死﹔扈王﹐事不終當死。若再苟延﹐恐以不令之名貽父母羞」﹗乃易履負戈雜旅徒中攻福淸。身被數創﹐猶勒兵戰﹐流矢中喉死。

其宗人汝翥字大葳﹐號心泓﹔以鄕舉﹐授知沛縣。天啟時﹐緝妖人王普光黨有功﹐擢禦史。巡視京城﹐杖內侍曹進﹑傅國興﹔魏忠賢惡之而不能殺也。以是﹐得剛直名。南都立﹐起官授雲南臨沆道﹔以海疆不靖貶。魯王至閩﹐徵爲兵部右侍郎﹐總督義師。與垐攻福淸﹐兵潰被執。除夕﹐服金屑死。

垐友葉子器者﹐向在營中掌記室事。被獲﹐使作書招垐﹔授以紙筆﹐子器乃揮絕命詞與之。亦被殺。

「勘本」曰﹕林禦史巡城時﹐有京民曹大妻與富家奴角口﹐服毒死﹐內奄曹進﹑傅國興以眾掠富家﹐用大錐錐其主﹔刑官不敢問。林捕得進﹐進懼劾﹐自請受杖﹔遂杖之五十。國興忿﹐邀林於道﹐罵不已﹐因攻系之﹔亦請杖﹐復杖之如進。魏忠賢聞之﹐大怒﹔立傳旨收林廷杖。先數日﹐羣奄毆殺萬燝﹔林懼﹐乃逸。至遵化﹐巡撫及同列禦史交章論救﹐不得解。卒杖之﹐削籍歸。一時彊直之名大著。

劉中藻﹝陳世亨等﹞

劉中藻字薦叔﹐福安人。崇禎庚辰進士﹐授行人。甲申之難薙發﹐被榜掠。賊敗﹐南歸。唐王立﹐始出以兵科給事中﹐宣諭浙東﹔張國維﹑熊汝霖不奉詔。還至金華﹐朱大典客之﹐薦其才﹔召對稱旨﹐擢右僉都禦史﹐巡撫金衢。團練獠民﹐時稱能軍。閩敗﹐率眾歸魯王﹔復福寧﹑長樂﹐進兵部尙書兼東閣大學士。

中藻善撫循﹐激勸富人出財佐餉﹔士卒樂爲用﹐兵最盛。鄭彩專政﹐心勿善也﹔中藻亦不相下﹐遂有隙。王使大學士沈宸荃解之﹐彩不聽。中藻在福寧﹐彩反掠其地。大兵乘之攻城﹐中藻善守﹐所殺傷四﹑五千人。戊子冬十月﹐我軍距城十里﹐下掘壕﹐環樹以柵﹐城中求戰不得。明年四月﹐食盡。中藻知必陷﹐遂冠帶坐堂上﹐爲文自祭﹐吞金屑死。

時中書舍人陳世亨聞魯王至閩﹐亦以一旅復固安﹔援兵莫繼﹐被執不屈死。未幾﹐永福失﹔鄕官給事中鄔正畿﹝字鴻原﹞﹑禦史林逢徳﹝字守一﹞﹐俱投水死。長樂失﹐禦史王恩及服毒死﹔妻李氏同死。建寧失﹐守將王祈巷戰不勝﹐自焚死。

「勘本」曰﹕天旣厭明﹐羣策總屈而不施矣。當此崎嶇竭蹶之會﹐猶得如劉閣輔者之善於撫練﹐得民得兵﹐而柰何抗於彊帥﹐圖快己私﹐必挫之﹑折之至一敗塗地而後已也﹗吁﹗閩中諸鎭﹐則猶南都姦相也。天實爲之﹐謂之何哉﹗

朱繼祚﹝湯芬﹑林嵋﹑都廷諫﹞

朱繼祚﹐莆田人。萬曆已未進士﹐授庶吉士﹐進編修。天啟中﹐與修「三朝要典」﹔尋罷歸。崇禎初﹐復官禮部右侍郎﹐充「實錄」總裁。給事中葛樞言其纂修「要典」得罪淸議﹐不可總裁國史﹔因謝病去。旋起南京禮部尙書﹐又以人言而罷。南渡時﹐起故官﹐協理詹事府事﹔未赴。唐王立﹐召拜東閣大學士﹔從至汀州。無何﹐王就擒﹐乃奔還鄕裏。

戊子春﹐魯王監國在閩安鎭﹐鄰境州縣多下﹔繼祚亦舉兵應之。與同安伯楊耿合攻興化城﹐守城者監司彭遇颽﹐故南都禦史也﹔令將士出戰﹐己卽登陴易樹明幟﹐其將不敢入﹐遇颽遂開城招繼祚入。守之三月﹐大兵至﹐城復破﹔繼祚及參政湯芬﹑給事中林嵋﹑知縣都廷諫並死之。監國兩年中所復郡縣﹐至是盡失云。

「勘本」曰﹕魯監國自丁亥正月至長垣﹐逮次年正月連克建寧﹑邵武﹑興化三府﹑福寧一州﹑漳浦﹑海澄﹑連江﹑長樂等二十七縣﹐軍聲頗振﹔及是﹐得者復盡失矣。

湯芬﹐字方侯﹐嘉善人。崇禎癸未進士﹐嘗爲史閣部監紀推官。閩中授禦史﹑監國以爲參政﹐分守興﹑泉。城破﹐緋袍坐堂上﹐被殺。

鄕官林嵋﹐字小眉﹔莆田人。由進士﹐爲吳江知縣。蘇州失﹐歸仕唐王。至是自縊。

都廷諫﹐杭州人﹐莆田知縣也﹔被殺。

海澄復五日﹐卽失﹔知縣洪有文﹐饒州人﹐亦死之。

朱永佑

朱永佑字爰啟﹐號聞元﹔上海人。崇禎甲戊進士。釋褐﹐授刑部主事﹐調文選司﹔罷歸。

乙酉﹐南中亂﹐預於松江夏﹑陳之師﹔事云﹐棄家航海。唐王立﹐進郎中﹐攺戶﹑兵二科都給事中﹐遷太常寺卿。爲總制尙書張肯堂同鄕﹐力薦爲北徵監軍﹔詔監平彜侯周鶴芝營。而鄭芝龍密約諸將降﹐諸軍皆不得發﹔鶴芝以兵入海﹐相機進屯於鷺門。芝龍之降也﹐棄福州入東石。東石與鷺門近﹐永佑偕鶴芝流涕諫之﹐不能得﹐乃謀遣客刺之。會有常熟趙牧者﹐勇士也﹔常謁幕下﹐密召之﹐語曰「足下往見芝龍﹐詭稱欲降北自效。芝龍必相親﹐乘隙擊殺之以成千古名」。牧欣然去﹐累謁不得通﹐而芝龍已匆匆行。於是﹐永佑以鶴芝軍移札海壇。時鄭成功起兵未集﹑鄭彩自浙東亦未來﹐遂收拾散亡﹐以扶大義﹐海上翕然。

明年正月﹐復海口﹑鎭東二城﹐爲鶴芝故里﹔卽以林鑰舞﹑趙牧守之。四月﹐大兵攻海口﹐牧出﹐戰累勝﹔旋以眾寡不敵﹐城破﹐鑰舞﹑牧俱死之。

魯監國再出師﹐加刑部侍郎﹐監軍如故。丁亥航海﹐與張肯堂及都禦史徐孚遠至舟山。永佑好獎借人﹐上下鹹得其歡心﹔故𨿽黃斌卿之猜忌﹐亦相善也。尋轉吏部侍郎。斌卿誅﹐舟山建國﹐晉工部尙書﹐仍兼吏部事。

嘗令鶴芝兄弟屯軍溫之三盤爲犄角。城破﹐病不能起﹐執之﹔令跪﹐挺立不屈。令薙發﹐曰「我發可薙﹐何待今日」﹗斫其脇﹐盛罵而死。大營有時甲者﹐曾受永佑恩﹔懼帥離其首﹐出私金賂得其屍﹐與其僕負之出城。血涔涔不止﹔僕哭曰「主生前好潔﹐𨿽夏日不肯使汗沾衣﹔今乃爾耶」﹗血乃應聲止。

「勘本」曰﹕少宰初不以學問許﹔在舟山日﹐輒與稚山宗伯講顧氏東林之學。或笑其迂﹐答曰「然則崖山陸丞相亦非邪」﹖時諸鎭各以私意相仇殺﹐文臣左右�多獲咎﹔加熊﹑錢﹑沈諸公﹐且由之死。獨少宰回翔其間﹐徧能得所驩以自保焉。

李向中

李向中號立齋﹐鐘祥人。崇禎庚辰進士﹐知長興縣。以才﹐調秀水﹔大革漕獘﹐著廉聲。內遷車駕司主事﹔至淮上而國亡。南中﹐進職方郎中﹑巡視浙西嘉湖兵備副使。尋調蘇松﹔甫至﹐而南中又亡。松江沈猶龍﹑夏允彜起兵﹐預之﹔兵敗﹐走入浙。方﹑王用事﹐棄之入閩﹔閩授尙寶寺卿﹐而鄭氏專攻。未幾﹐浙﹑閩相繼亡﹐乃奉父母避處海濱雒城山中。

丁亥﹐諸軍次長垣。劉中藻起兵招之﹐同朝監國所﹐卽拜兵部侍郎﹐巡撫福寧。中藻善治兵﹐時開府福安﹐向中監其軍扼沙埕。中藻以一旅之卒﹐激發忠義﹐累戰累勝﹔顧其部下頗多不戢﹐海上居民謠曰「長髯總兵﹐黔面禦史﹔銳頭中軍﹐有如封豕﹔我父我兒﹐交臂且死」﹗向中曰「是非所以成大事也」﹗中藻曰「是爲監軍之任﹐公何嫌焉」﹗向中乃持節召其中軍將﹐欲斬之﹔中軍將訴於中藻。中藻曰「汝今日乃遇段太尉也」。自是﹐福安軍士始整肅。向中在行間﹐衣短後衣﹑縛袴褶﹐徧歷諸舶﹐加慰勞鮫人鮫戶﹐勉以故國之誼﹐使量力輸助而無所掠﹔福寧一帶﹐依之如父。已而大兵攻福安﹐兵少不能援。城破﹐振威伯塗覺突圍以所部出。勷武伯章義﹐舊與覺以福寧來歸者也﹐方共守沙埕﹔而覺至﹐向中以二將之師護監國入浙﹐次於三盤。已而﹐與定西候張名振取健跳諸所﹐大兵圍之。蕩湖伯阮駿來援﹐再戰再捷﹔遂奉監國都翁洲﹐晉尙書兼掌都察院事。悍帥疊起﹐見事不可爲﹔嘆曰「此所謂是何天子﹑是何節度使者也」﹗嘗問左右﹕「絕粒幾日可死」﹖曰「七日」。曰「何緩也」﹗然是時風帆浪楫﹐從亡諸臣多憔悴無顏色﹔獨向中丰采隱然﹐白晰如故。

庚寅冬﹐父卒﹐監國令墨衰視事。舟山破﹐嘆曰「先帝以治行拔向中﹐不得死難﹔華亭之役﹐不與沈﹑夏諸公俱死﹔福寧之役﹐不與劉公俱死﹕偸生七載﹐亦希得一當以報先帝。今已矣﹗先大夫在殯﹑老母在堂﹐向中不可死﹔然不死則辱﹐不如一決之愈也。我死﹐幸投我海中以志恨」。大兵召之﹐不至﹔捕之﹐衰絰入見。大帥問曰「召君不來﹐捕始來﹐何也」﹖曰「召則恐諭降也﹐捕則謹就戮耳」﹗翔武而去。越日﹐乃就戮﹔年四十有一。

「勘本」曰﹕司馬公爲令時﹐左光先以巡按至﹐凡屬吏之饋遺少後者多中劾﹔公獨以巨甕二﹐盛泉水上之。光先聞其廉﹐輒不敢議。就戮時﹐公長子善毓從死。行刑者﹐爲其舊部﹐乃投公於海以副其志。太夫人傅氏﹑夫人蔣氏及次子善隲﹐有義士匿之﹔或以之告提督田雄﹐雄亦服其義﹐置弗究﹐遂得歸鐘祥。全氏曰「杭人吳農祥作公傳﹐謂公與劉公中藻以治兵故﹐有曠林之爭﹐互殺其中軍將以相攻﹔劉公夫人勸之而止。此妄言也﹐劉公於公始終無間。農祥所記明末事﹐半出無稽﹔不特此傳也」。

沈履祥

沈履祥號復庵﹐慈溪人。崇禎丁丑進士﹐授侯官知縣﹐調繁甌寧。南都立﹐上治安﹑責成二疏﹐頗見采納。魯王監國﹐授禦史﹐督餉臺州。大兵攻舟山﹐道臺州﹔城陷﹐走入山谷中。及搜山獲之﹐殺於野。其弟求其屍﹐得首於桑園﹑得身於積屍中﹐以有服帶可據﹐遂合而紉之以葬。

「佚史」曰﹕舟山之難﹐同時殉節者﹐安洋將軍劉世勛﹑左都督張名揚率兵迎戰﹐世勛敗死。名揚﹐定西侯名振弟也﹔名振扈王航海搗吳淞﹐令其領兵與畱守張肯堂憑城以禦。城陷﹐母範以下數十人皆自焚死。通政使會稽鄭遵儉﹑兵科給事中鄞縣董志寧﹑兵部職方郎中江陰朱養時﹐俱自殺。吏部主事福建林瑛﹐字玉英﹔與妻陳分梁而縊。瑛初偕母﹑妻﹑婿﹑女五人航海入浙﹐其婿隨鄭彩去。瑛至健跳所﹐母死﹐貧甚﹐妻及女爲人紉衣以給食。戶都主事蘇州江用楫﹑禮部主事會稽董元﹑兵部主事福建朱萬年﹑長洲顧珍﹑臨山衛李開國﹑工部主事長洲顧中堯﹑中書舍人吳江蘇兆人﹑工部所正鄞縣戴仲明﹑定西參謀順天顧明楫﹑諸生福建林世英﹐皆死之。錦衣衛指揮大興王朝相奉妃嬪入井﹐覆以石﹐自刎於旁﹔內官監太監劉潮等死者凡十八人。

「勘本」曰﹕末一節自「安洋將軍」下﹐溫氏本諸舟山從祀諸名﹔當時殉難者﹐正不盡於此。玆「勘本」「魯紀略」中已纂入﹐是則爲重文也。然亦少有所異﹔去之﹐則傳且闕名矣。因以「佚史」曰別之爲「附」。

●南疆繹史勘本卷二十二

霅川溫氏原本

古髙陽氏勘定

目錄

列傳十六

熊汝霖﹝鄭遵謙附﹞錢肅樂張煌言﹝羅子木﹑楊冠玉﹑王居敬附﹞

右浙東閣部諸臣列傳第十六。

○熊﹑錢二公及張司馬三人者﹐天下才也﹔使其當盛世﹐且與前王爭烈矣。不幸﹐而值於末流也﹔謀之不見用﹐用之不得盡其才﹗譬諸九尺之軀﹐俯首矮檐中。吁﹗可悲也夫﹗錢旣厄於彊帥﹐熊復凶終﹐張亦侘傺無聊以死。甚矣﹗盜賊小人﹐烏足以共功名哉﹗

◎溫氏於此三傳﹐皆弗詳也。今通篇勘補﹐合此三公爲一卷。義興伯鄭遵謙﹐「原本」闕名﹐得附列。案江東之兵﹐實惟鄭履恭一夫作難﹐鼓厥士气﹐而孫﹑熊諸軍聯鑣樹纛﹐聲勢遂振。錢忠介甬江集義﹐奉表倡迎﹔其心於監國也﹐始終無間。無如尊其言而不果於行﹔監國有云「先生手疏﹐予悉藏之﹐時從鐙下展覽」。吁﹗事惟悍帥命﹐𨿽終夜不寢﹐亦復奚益﹗忠介初臨江滸﹐困於方﹑王之比姦﹐而幾不免﹔及處海崖﹐困於鄭彩之專政﹐而終不免。力爲彩地﹐而翻爲彩害。賢人隘塞﹐小人侈張﹔禍結兵連﹐卒無成就。若張司馬蒼水﹐則專事監國﹐而其節尢苦。始也在江上﹐則力爭頒詔﹐自請使閩釋嫌﹔在海上﹐則轉移鄭氏﹐化舊隙以致用。洎至晚歲﹐以蒼頭異軍流離山海間﹐屢起屢蹶﹔末復欲奉王再舉﹐逮夫力必不支而後散軍避世﹕是蒼翁之始終爲監國結果也。謝山全氏曰「公答安撫書﹐前半如謝疊山之卻聘﹐後半如陳文龍之請漳﹑泉三郡以存宋祀。凡此數大節目﹐皆爲蒼翁十九年中之最大作用也。觀其堅持苦節﹑百死不移﹐而惟我仁祖宥卹孤忠﹑惓惓無已﹐直是亙古所罕覯。備之詳之﹐正所以見我朝列聖如天之度」。「摭遺」補闕﹐攬溫氏之本則陋矣。

列傳十六

熊汝霖﹝鄭遵謙附﹞﹑錢肅樂﹑張煌言﹝羅子木﹑楊冠玉﹑王居敬附﹞

。熊汝霖﹝鄭遵謙附﹞

熊汝霖字雨殷﹐余姚人。祟禎辛未進士。知同安縣﹐有治聲﹔擢戶科給事中﹐疏陳歷來用將之非﹐論天下督撫得失。已而京師戒嚴﹐分守東直門。嘗因召對﹐極言「將不任戰﹐南北往返﹐如廝隸之於貴官負弩前驅﹐望塵靡及而已。何名爲將﹑何名爲督師」﹖帝深然之。戒嚴以來﹐疏凡二十上。帝惡其中有「飲泣地下」語﹐謫爲福建按察使照磨。

福王立﹐以原官給事中起用﹐轉吏科。汝霖言「諸臣爭誇定策﹐罔計復仇﹔處堂未已﹐且爲門穴。始之武與文爭﹑繼而文與文角﹐殿廷之上﹐無人臣禮。此豈立國之規哉」﹗士英銳意起阮大鋮﹐汝霖言「陰陽消長﹐間不容髮。國家必欲求奇才﹐艸澤中尙不乏人﹔何至擇及丹書﹖閣臣此舉﹐無乃負先帝﹑負皇上乎﹗臣自丹陽來﹐知浙兵爲邊兵所擊﹐火民居十餘里。邊師有言「四鎭以殺掠獲封爵﹐我亦何憚而不爲」﹗臣意四鎭必毅然北徵﹐一雪此恥。今戀戀淮揚﹐何也﹖況一鎭之餉多至六十萬﹐勢必不能供。卽仿古藩鎭法﹐亦當在大江以北開屯設府﹔會奧窔之內﹐而逮以藩籬視之」。頃之言「臣竊觀目前大勢﹐無論恢復未能﹐卽偏安尙未可必﹔宜日討究兵餉戰守﹐乃專在恩怨異同。勛臣方鎭舌鋒筆鍔是逞﹐近且以匿名帖逐舊臣﹐以疏遠宗親劾宰輔。中外紛紛﹐謂將復廠衛。夫廠衛樹威牟利﹐小民雞犬無寧日。先帝一十七年憂勤惕勵﹐曾無失徳﹔止有廠衛一節﹐府怨臣民。前事不遠﹐後事可師。且先帝篤念宗藩﹐而聞寇先逃﹐誰死社稷﹔先帝隆重武臣﹐而叛降跋扈﹐肩背相踵﹔先帝委任勛臣﹐而克營健卒﹐徒爲寇藉﹔先帝倚任內臣﹐而開門延敵﹐反在禁旅﹔先帝破格擢用文臣﹐而邊陲督撫首鼠兩端﹐超遷宰執羅拜賊庭。思前日之何以失﹐卽知今日之何以得矣。及今不爲﹐將待何時」﹗疏奏﹐停俸。尋補吏科給事中。初﹐馬士英薦阮大鋮﹐汝霖爭不可。及大鋮起佐兵部﹐復言「大鋮以知兵用﹐當置有用地﹐不宜處中朝」﹗不聽。踰月﹐以奉使淮南﹔陛辭言「朝端議論日新﹐官府揣摩日熟。少宰﹑樞貳悉廢廷推﹐四品﹑監司竟進詹尹。追贓定罪﹐無煩司寇﹔蹊徑疊出﹐謠諑繁興。一人未用﹐便目滿朝爲黨人﹔一官外遷﹐輒訾當事爲可殺。市井狡獪﹐眈眈得官。置國卹於罔聞﹐逞私圖而得志﹔黃白充庭﹐靑紫塞路。六朝佳麗﹐復見今時。獨不思他時稅駕何地耶」﹖其語無不切實﹐迄不見用。未幾﹐南京破﹔士英竄杭州﹐汝霖責其棄主。

杭州破﹐與孫嘉績同起兵。魯王監國﹐擢右僉都禦史﹐督師防江﹐戰屢敗。是時畫江爲守﹐汝霖謂非長計﹐欲令諸師渡﹔不聽。因率所部千人從小亹渡江﹐進至海寧﹐集父老豪傑激揚忠義﹐灑淚誓眾﹔聞者莫不感動﹐集拜轅門者且萬人。列行伍﹑分汛地﹐以本邑進士兪元良司餉﹑指揮姜國成主兵。由是﹐浙西吳中如響斯應﹐一時號爲熊兵。加兵部右侍郎兼左副都禦史﹐總督義師。閩中詔使劉中藻至﹐議開讀禮﹔汝霖持不可﹐言「主上原無利天下之心﹐唐藩亦無坐登大寶之理﹐有功者王耳。若我兵能復杭城﹐主上卽膺大號﹐已是有名﹔若其不能﹐使閩兵克復武林﹑直取建業﹐功之所在﹐誰敢與爭﹗此時而議迎詔未晚也」。張國維亦持此議。於是人心始定。

丙戌六月朔﹐浙江潰﹐汝霖從魯監國航海入閩。會唐王初亡﹐郡縣盡向附﹔監國卽以汝霖爲東閣大學士﹐會兵長垣﹐分道進取﹐先後得三府﹑一州﹑二十七縣。

戊子﹐在閩安鎭﹐時國事皆專於鄭彩。彩暴橫﹐汝霖每折之。彩與定遠伯周瑞交惡﹐汝霖票擬恆右瑞﹐彩積恨已深。旣而義興伯鄭遵謙與彩爭洋船﹐彩常恐其襲己也。適汝霖自閩安至瑯崎休沐﹐守將李茂與汝霖奴有隙﹐元夕熊﹑鄭兩家相問遺﹐茂卽以合謀告變﹔乃遣兵潛害之﹐並其幼子投海中。

「勘本」曰﹕乙酉南中下﹐潞王在杭﹐蕺山先生偕公縞素渡江﹐公議發羅木營兵拒戰﹐且守獨松關﹔而潞王定策迎降﹐不納。於是東歸﹔蕺山絕粒﹐以兵事屬之公。公歸姚江﹐事未集﹐蕺山垂死﹐遲之不至﹔張目曰「雨殷豈愆約哉」﹗旣卒之又明日﹐公兵起﹐乃哭於旐前以行。閏六月二十五日﹐會軍西陵﹐駐龍王塘﹐列營數十﹐參差前卻。公軍於其中最弱﹐而戰最勇﹔每出﹐必爲大兵所首衝。或敗﹐輒再整﹐不少�。�月﹐張太傅連江爲陣﹐公與陳公潛夫合營進﹐部將盧可充﹑史標﹑魏良及從子茂芳先後皆有功﹐未及十日收兵而止。凡四戰﹐勝負相當﹐而魏良陣歿。先是﹐公以江面仰攻不易﹐議從間道入內地爲攻心策。會海寧查氏繼坤﹑繼佐兄弟至﹐爲言臨平陳萬良之勇﹔公請於王﹐以書幣招之至﹐授萬良平吳將軍。適平湖馬萬方亦至﹐遂令西渡﹐復遣部將徐明發以兵策應。明發往﹐而萬良方受大兵困﹐援之免。於是公西行﹐殺臨平務官﹐與萬良﹑明發合軍札五杭﹐敗嘉湖道佟國器兵﹐焚其舟﹐奪其甲炮弓刀之屬﹕是月二十二日也。次日﹐札新墅﹑札雙林﹐三宿而至吳江﹔後軍不繼﹐退五杭﹐復退臨平﹐又退至天開河。大兵正邀擊﹐公以中軍至﹐遂濟江。是役也﹐浙西爲之一震。臘月朔﹐張太傅命將西渡﹐乃以所部應之﹐分流札營﹐大兵不果出。二十四日﹐議分道出戰。方國安敗走﹐諸將不救﹔公與陳公潛夫﹑王之仁血戰下流﹐相持久之﹐而諸軍气已自沮。公憤甚﹐因乞師於張鵬翼﹐裘尙奭﹐仍與陳公合軍以出﹐稍有斬獲。旣而請封萬良爲平吳伯﹐以吳易爲總督﹐朱大定﹑錢重爲監軍。大定至﹐請期﹔且云「嘉善﹑長興﹑吳江﹑宜興間皆密有成約﹐而瑞昌王在廣徳引領望」。因是﹐公請由海寧﹑海鹽直趨蕪湖﹐以梗運道﹔又慮二郡可取﹑不可守﹐則引太湖諸軍以爲犄角﹐踞浙西肩背。萬良言但得兵三千﹑餉半月卽可有成﹔顧公軍實不滿千﹐餉又減口而給。陳公軍已不支﹐他營之足食者咸不足信﹐坐視而已﹔𨿽大聲疾呼﹐繼之痛哭﹐而終莫之應。惟孫公嘉績遣余姚知縣王正中獨進乍浦﹐不克﹐還。萬良三疏請行﹐乃力爲之措﹐得餉又無舟﹐卽由陸路冒矢石以進﹐幾克徳淸﹔徳淸內應之民兵先潰﹐部將徐龍達死之。及吳易領軍來會﹐則公兵以無繼﹐已渡江。返時﹐浙撫張存仁大舉攻易﹐而萬良則入山自保﹐不復敢出。是役也﹐使江上有一旅牽制﹐則公可不卽返﹐萬良與易可互援相應﹔而又以獨進敗。於是請兵急援萬良﹐永丰伯張鵬翼﹑宣義將軍裘尙奭皆請行﹐開遠伯吳凱尢毅然獨任。行且有日﹐忽詔鵬翼援嚴﹑吳凱守溫﹐其局復散。後萬良戰敗﹐受執不屈死。最後﹐大學士陳盟助之請﹐乃復議別發舟山﹑石浦兵由海道行﹐又令姚志倬出長興﹑廣徳﹔事益迂緩矣。旣而兵潰入海﹐馬萬方從之。至戊子春正月十七日﹐鄭彩兵與部下競﹔訴之彩﹐彩令送公治﹐公笞而逐之。彩激使眾怒﹐夜分破門入執公﹐沈諸海。其子琦官甫六齡﹐及全家俱被害。未幾﹐萬方亦死。而鄭公遵謙心不平﹐亦爲彩所沈﹝古髙陽氏又案諸史﹐多所異同。髙氏「雪交亭錄」言公子爲鄭彩婿﹐公死彩育於家﹐陽撫而陰賊之。謝山全氏謂﹕此亦誤也。公生平頗畏其夫人之嚴﹐故在北都時嘗置一妾生一子而畱之都門﹐未嘗攜歸。及公全家受害﹐而妾自京還﹐出其子得以奉公之祀﹞。

鄭遵謙字履恭﹐會稽諸生﹐山西僉事之尹子也。素放誕﹐喜結客﹔凡扛鼎擊劍之徒﹐日盈其庭。其妻嘗殺人﹐推官陳子龍論坐之﹐東陽許都救以免。後都作亂﹐遵謙將從事﹔其叔扃戶﹐不聽往。杭州潞王降﹐乃集其徒號義興軍﹐搴旗過淸風裏﹐殺山陰知縣彭萬里﹑署紹興知府通判張愫﹐取庫中兵仗給士卒﹐聲勢大振﹔表迎魯王監國﹐諸義旅一時並起。詔爲義興將軍﹐與熊﹑錢諸軍分守小亹﹐號眾數萬。然遵謙故膏梁子﹐不諳兵事﹐數困於田仰﹑方國安﹑王之仁輩而勢寖衰。江上潰﹐攜貲挾妾金﹐從王入海﹐崎嶇島澳﹔晉封義興伯。及鄭彩讎殺大學士熊汝霖﹐心不平之﹔彩復遣兵追攝﹐沈諸福淸海中﹝古髙陽氏曰﹕義興伯從亡海角﹐頗能盡於事君﹑交友之道﹐不可以其初節不謹而忽之也﹔況終其身爲彊帥所扼﹐亦良足悲矣﹗溫氏闕其名﹐何邪﹖其妾金氏﹐亦以智節爲彩所害﹔傳見「摭遺」﹞。

錢肅樂

錢肅樂字希聲﹐一字虞孫﹐號止亭﹔鄞縣人。幼穎異﹐書過目不忘。爲諸生﹐有盛名。祟禎丁丑進士﹐知太倉州。州瀕海而富﹐多貴族豪奴﹐黠吏相緣爲姦﹐凶徒黨聚﹔有殺人而焚其屍者。肅樂痛懲之﹐皆斂迹。又以朱白榜列善惡人名﹐械白榜者至階下﹐予大杖﹔久之﹐杖者少。嘗攝昆山﹑祟明兩縣事﹐民皆立碑頌其徳。治州五年﹐俗大化。遷刑部員外郎﹐以憂歸。

乙酉六月杭州不守﹐寧波官吏已迎降﹔肅樂慟哭﹐絕粒以死誓。會鄞有六狂生者首倡義謀﹐集諸生於學宮﹐徧謁諸鄕老而咸弗敢應﹐皇皇乏計。已聞肅樂至﹐挽之入城。以十二日大集紳士於城隍廟﹐開陳大義﹔諸鄕老相繼至。時降吏故同知朱之葵新命晉級﹐治府事﹔偕通判孔聞語亦馳至。諸紳議未定﹐多降階迎﹔肅樂拂衣起﹐遽碎其刺。觀者數千人﹐驩聲動地。布衣戴爾惠呼曰「何不竟奉錢公起事」﹗於是上下齊聲應之﹐舉手互招﹐擁之入巡按署中。俄而海防道二營兵﹑城守兵皆不戒而至﹐請受約束。肅樂遂封府庫﹑收符鑰﹐以墨縗視師。之葵等匍匐請罪乞哀﹐百姓請釋之。鄞故太僕謝三賓家富耦國﹐方西行納款歸。害其所爲﹐乃密使貽書定海總兵王之仁曰「潝潝訿訿﹐出自庸妄六狂生﹐而一穉紳和之。將軍請以所部來斬此七人﹐則事定矣。某當奉千金爲壽」﹗稚紳者﹐指肅樂年未四十也。會肅樂亦遣客倪懋熹以書告勸之仁來歸﹐蓋以之仁先會款降耳。之仁兩答之﹐期十五日至。及期﹐之仁至﹐大會諸鄕老﹐突出三賓書﹐數其罪﹔三賓叩頭乞命﹐願出萬金助餉。之仁遂從肅樂締盟﹐共城守。

是月十八日﹐遣舉人張煌言赴臺州﹐表迎魯王監國。會余姚﹑紹興亦舉兵﹐王乃至紹興行監國事﹐畫江防守。途中加太僕寺少卿。二十八日﹐再奉箋勸進﹐召肅樂往﹐晉右僉都禦史。四疏固辭﹐請以原銜視事﹔其諸弟侄授爵者﹐並辭之。兼言「爵賞宜愼﹐不可蹈赧王覆轍﹐濫予名器」﹗當是時﹐浙西諸郡縣並起義兵﹐蘇﹑松﹑嘉﹑湖列營數百﹐適與浙東首尾相應﹐惟杭州孤懸。肅樂請帥兵由海道﹐作窺吳計﹔不聽。未幾﹐分地﹑分餉之議起。故總兵官方國安自浙西來﹐軍最盛﹐王之仁次之﹐號正兵﹔食用寧﹑紹﹑臺三郡田賦﹐謂之正餉。肅樂所領之義兵﹐則取給於富室之樂輸﹐謂之義餉。未幾﹐正兵並取義餉﹐而義兵遂無所取給﹐司餉者不能應。肅樂派取之餉惟鄞﹑奉二縣﹐國安檄二縣不必支應﹐蓋畱以爲之仁地也。屢疏入告﹐不能詰﹔但以敍十捷功﹐再加右副都禦史。復疏言「臣郡臣邑因臣起義兵﹐桑梓膏血一空﹐曾莫之救﹔而今日遷官﹑明日加級﹐是臣無惻隱之心也。沈宸荃﹑陳潛夫之才略機謀﹐方端士之勇﹐官階並出臣下﹔而臣翻受賞﹐是臣無羞惡之心也。臣部將鐘鼎新等﹐斬級擒囚之事皆出其力﹐臣以未得取杭﹐不欲爲請殊擢﹔而臣自受之﹐是臣無辭讓之心也。臣少見史冊所載冒榮苟祿﹐惡之若仇﹔而臣自蹈之﹐是臣無是非之心也」。又言「臣近者十道並舉﹐冀杭城可復。聞主上起行中廷﹐盼望捷音﹐不能安坐﹐而臣終不能絕流而渡。臣今不能入杭﹐誓不再受一官」﹗王不許。閩中唐王立﹐詔至﹐張國維﹑熊汝霖主不奉詔。朱大典與肅樂議以「大敵在前而同姓先爭﹐豈能成中興之業﹐宜權稱皇太侄報命。若我師渡江向金陵﹐則大號非閩人所能奪」﹗於是議不大合。方﹑王輩忌之﹐遂言肅樂初不受副都之命爲懷貳心於閩也﹔不得已﹐鬱鬱受官﹐而餉仍不至。旋以奄人客鳳儀﹑李國輔兼制軍需﹐因力言中官不可任外事。由是諸藩﹑內臣交惡之﹐隨事中梗﹔兵至斷餉四十日﹐行乞於塗﹐徒以肅樂忠義感成﹐相依不散而卒無叛者。疏凡數十上。略曰「國有十亡而無一存﹑民有十死而無一生。翹車四出﹐無一應命﹐賢人肥遁﹐不肖攘臂﹕一也。憲臣劉宗周之死﹐關系甚鉅﹔贈謚﹑蔭卹未協輿情﹐敕部攺正﹐遲久未上﹕二也。張國俊以戚畹倚彊權﹑侔人主﹐中外共指姦叢﹕三也。諸臣以國俊故﹐相繼進言﹐主上以爲不必﹐幾於防口﹔所以臺省直諫發言盈廷﹐而無俾羣枉﹕四也。新進鼓舌搖唇﹐罔識體統﹔朝章申令﹐委諸艸莽﹕五也。反復小人﹐借推戴以呈身﹔闒茸下流﹐冒薦舉而入幕﹕六也。楚藩江幹開詔息同姓之爭﹐李長祥面加斥辱﹐淩蔑至此﹕七也。咫尺江波﹐烽煙不息﹔而越城裦衣博帶﹐滿目太平﹐燕笑漏舟之中﹑回翔焚棟之下﹕八也。所與托國者﹐彊半南中故臣﹔鴞鳥怪聲轉徙可惡﹐飛蛾滅燭至死不攺﹕九也。此猶枝葉也﹐請言根本。今七月雨水不時﹐漂廬舍千百﹐以水死﹔鹵潮衝入﹐西成失望﹐以饑死﹔壯者殞鋒鏑﹑弱者疲轉輸﹐以戰死﹔文武牙門票取牌索﹐一日數至﹐以供應死﹔享南澤國﹐倚舟爲命﹐今調發旣煩﹐小民皆沈舟束手﹐以無藝死﹔入鄕鈔掠﹐雞犬不遺﹐此營未去而彼營又來﹐以財死﹔富室輸金﹐當以義勸﹐非有罪於官也﹐而動鞿職囚﹐有甘心雉經者﹐以刑死﹔大軍所過﹐沿門供億﹐淫洿橫行﹐以辱死﹔劣衿惡棍羅織鄕裏以爲生涯﹐百毒齊起﹐以憂死﹔今也竭小民之膏血不足供藩鎭之一吸﹐繼也合藩鎭之兵馬不足衛小民之一發﹐凜凜乎將以不薙發死。由前九亡﹐並此而十。若不早圖變計﹐臣不知所稅駕矣」﹗時國俊外仗方﹑王﹐內與客﹑李二奄比﹔馬﹑阮皆在方軍遙相應﹐見疏皆恨甚。旣而謝三賓以重金啖國俊﹐引以爲禮部尙書﹐直閣事﹔遂並力擠之。尋加兵部侍郎﹐辭不受。會傳閩遣大學士黃鳴駿來﹐盡科浙中八府之糧﹔而閩中故無是舉﹐士英﹑大鋮交構之也。已諜言大淸兵將自海道來﹐乃移守瀝海﹔時餉終無所得﹐疏言「臣師二千﹐旣無分地﹐勢須遣散。但臣以舉義而來﹐大仇未復﹐終不敢歸安廬墓。散兵之日﹐願率家丁數人從軍自效。濟則君之靈也﹐不濟則以死繼之」﹗王溫旨慰畱。而諸將益蜚語﹐謂將棄軍逃閩。先是﹐閩頒詔入浙﹐並賜倡義諸臣敕命﹐加官爵﹐肅樂奉表謝﹔遂爲羣小口實﹐甚且有遣客刺取其首者。於是拜表棄軍以行﹔言「臣從今披髮入山﹐永與世辭。主上請加■﹝車從﹞迹﹐斷不入閩以遭殄滅」﹗遂之溫州避人。王得疏大駭﹔知不可畱﹐降旨令往海上同藩臣黃斌卿﹑鎭臣張名振共取道崇明以復三吳。加吏部尙書兼理戶部事﹔辭之。是爲丙戌五月。不三旬而江上破。

肅樂之解兵也﹐閩使召之﹔以江上之嫌不赴。及江上破﹐由海道入閩﹐請急提兵出關﹔不可。退入廣東﹐疏陳越中十獘爲戒﹔唐王優詔答之﹐以右副都禦史召。卽疏言故大學士孫嘉績之忠﹐請卹典。未幾﹐閩中破﹐與諸弟避至福淸﹐展轉文石﹑海壇之間﹐米不可得﹐食麥﹔麥不可得﹐食薯﹔薯亦不可得﹐則采其枯者屑之﹐拾靑茆作薪。嘗夜涉絕谷﹐足盡裂﹐極所艱苦。

明年﹝丁亥﹞﹐聞鄭彩扈監國至鷺門﹐來往諸島禡牙舉事﹔六月﹐駐瑯江。肅樂入覲﹐監國大喜。時從亡諸臣之在側者﹐熊汝霖﹑馬思理﹑孫延齡。思理位汝霖上﹐同直閣﹔延齡卽嘉績子﹐年尙少。彩自署兵部﹔及肅樂至﹐推以自代。肅樂泣陳無功﹐請以侍郎行部事﹔不許。因疏言「兵部之設﹐所以統理羣帥﹐歸其權於朝廷。今𨿽未能盡復舊制﹐然當申明約束﹐使臣得行其法不相淩辱﹐可乎﹖國家多難﹐大帥往往揜敗爲功﹐以致日壞﹔江幹王之仁報捷諸書﹐其餘習也。臣願海上諸臣持「勿欺」二字以事主上﹐可乎﹖臣在化南﹐有感臣忠義﹑願攜貲來投者﹐有願奪降臣家財以充餉者﹐聚之可數百人﹔臣亦不敢私以自衛。藩臣入關﹐當驅臣爲先鋒。但願諸將稍存部臣體統﹐一切爭兵並船不相加遺﹐以爲朝廷羞﹐可乎﹖敍功之舉﹐往往及官而不及兵﹐誰肯致死﹖臣請凡兵有能獲級﹑奪馬者﹐竟授守﹑把等官﹐可乎」﹖又言「近奉明旨﹐江上之師病在不歸於一。今宜以建國公彩爲元戎﹐登壇錫命。平夷﹑閩安﹑蕩湖諸鎭﹐此建國之左右手﹔令其選擇偏裨﹐或爲先鋒﹑或爲殿後﹐合而爲一﹐弗令異同﹐如鄴下九節度之師。其次則編定什伍﹐弗令雜然而進﹑雜然而退﹐孟浪以戰」。並得旨允行。又疏言「主上允臣前疏﹐委任建國﹐則兵出於一矣。復命建國合挑各營之兵﹐選其健者。請自今以往﹐一切封拜暫行停止﹔特懸一印﹐令於眾曰「有能爲建國所挑之兵爲先鋒立功者﹐不論守﹑把等官﹐竟與掛印」。如此﹐則奇傑之人至矣。或謂各藩私兵安肯令挑﹐卽令各藩自挑敢死善戰之士各爲一營﹐各懸一印﹐令曰「有能將本營所挑之兵立功者﹐竟與掛印」。可耶﹑否耶」﹖王以爲然。於是兵威頓振﹐連下興化﹑福淸﹑連江﹑長樂﹑羅源三十餘城。侍郎林汝翥﹑都禦史林垐皆起兵﹔郭天才以所部援閩﹐亦來降。遂圍福州﹐而浙東諸山寨亦遙應之。前此六狂生之家居者﹐謀取寧﹑紹﹑臺各郡﹐與肅樂約爲犄角勢﹐復爲降紳謝三賓所告而死。故太僕卿劉沂春初仕苕中﹐旣而還閩﹔廣東糧道吳鐘巒素行忠直﹕時皆隱遁。乃疏乞特敕召用﹔得旨﹕以沂春爲右副都禦史﹑鐘巒通政使。二人猶不起﹐肅樂復貽以書曰「時平則髙洗耳﹑世亂則美搴裳﹔司徒女子猶知君父﹐東海婦人尙切報仇。嗟乎﹗公等忍負斯言」﹗二人始翻然就道。由是﹐閩中遺臣無不出矣。福州之敗﹐請卹宗臣統■﹝金睿﹞﹑諸將葉儀等。王之初至閩也﹐招討鄭成功修浙中頒詔之怨﹐待以寄公禮而不稱臣﹔仍稱隆武三年。至是﹐奏頒明年戊子監國三年曆﹐海上遂有二朔。肅樂嘗與成功書﹐獎其忠義﹑勉以恢復﹐故成功不爲忤﹔監國始媿嘆﹐知前此江上之謗非有貳也。

戊子﹐王次閩安﹐肅樂請立史官紀事。尋晉東閣大學士兼吏部尙書﹐四疏力辭﹐不許﹔乃與馬思理﹑林正亨同入直。時鄭彩恣橫﹐連害熊﹑鄭﹐逆節大著。肅樂每日系艍於駕舟之次﹐票擬章奏﹐卽其中接見賓客﹔封進後﹐則牽船別去﹐匡坐讀書。彩初與肅樂頗相睦﹐自汝霖死﹐並疑之。先是﹐唐王歿﹐其將總兵官塗登華尙守福寧。督輔劉中藻時起兵福安﹐移兵攻之。城將破﹐登華欲降未決﹐謂人曰「豈有海上天子﹑舟中國公」﹗肅樂曉之以書曰「將軍獨不聞南宋之末﹐二帝並在海上﹐文﹑陸並在舟中﹐後世卒以正統歸之﹖而況不爲宋末者乎﹗今將軍死守孤城﹐以言乎守義﹐力已盡也﹔以言乎保身﹐策未善也。據沸鼎以稱安﹑巢危林而自得﹐何計之左耶」﹗登華遂詣鄭彩降。

彩使私人守之﹔中藻慍不可﹐彩翻掠其地。肅樂與中藻書不直彩﹔彩使人刺得之﹐恨甚﹐以爲樹外援圖己。朝見之次﹐輒故誦書中語﹔肅樂向有血疾﹐至是憂憤交至。而彩自知爲諸藩同列者所惡﹐遂不復協力﹐逍遙海上﹔連江失守。肅樂聞之﹐以頭觸枕祈死﹔血疾大動﹐因絕粒。監國賜藥﹐亦不肯進。六月五日﹐卒於瑯江﹔年四十三。訃聞﹐監國震悼﹐輟朝三日﹔親制文﹐賜祭九壇。贈太保﹑吏部尙書﹐謚「忠介」﹔蔭一子尙寶司丞。後六年﹐故相葉向髙孫進晟助其喪葬﹔海寧職方姚翼明助之﹐乞地黃蘗山僧隆琦而修埏道焉。

「勘本」曰﹕甬上錢氏世爲右姓﹐忠介七世祖奐﹐以侍郎管廣西布政使最﹐有名。祖若賡﹐知臨江府﹐爲萬曆直臣﹔以忤江陵﹐幾死於獄。忠介才九歲﹐間呈所作帖括﹔臨江喜曰「揚虞翁有孫矣」﹔故字曰虞孫。其初治太倉也﹐有母訴其子者﹐請置之死﹔乃重責之。謂其母曰「汝止此子﹐殺之則將以他人爲子耶﹖他人則未必勝所生﹐汝且悔已」﹗語未畢﹐母子抱哭而出。有兄弟訟者﹐曰「爾以小忿傷天性﹐吾一人撻﹐則爾終身怨矣。爾退可三日思﹐再就案」。及期﹐兄弟慚媿請罪。推官周之夔逢迎烏程﹐以太倉折色﹐思牽連起黨禍﹔以公在﹐終不敢發難。常欲行義倉法﹐庚辰歲稔﹐言於長官﹐令民畝輸米升﹐得數萬石﹔明年旱災﹐藉此賑。又苦蝗﹐卽以余米賞捕者。忠介狀貌最文弱﹐而守義甚剛。素病咯血﹐因禱雨走烈日中﹐黧瘠骨立﹔民環泣請止曰「侯病甚矣」﹗曰「無歲將無民﹐又焉用我」﹗相對哭﹐皆失聲。病幾以此至不起。常熟侍郎錢謙益林居﹐延攬天下士歸門下。知忠介名﹐百方招致之﹔卒不往。忠介舉計吏﹐出武進吳宗伯稚山先生之門。太倉有巨室子坐罪﹐竭力營救不能得﹔乃重幣求宗伯爲屬﹐竟不可。宗伯嘆曰「止亭狀如處女﹐不料其剛如此。太史公所以疑畱侯也」﹗嘗攝昆山令事﹐方大旱﹐昆之民揭竿敓粟﹐圍朱太守大受第﹐而州中亦告變﹔遂亟集兵﹐擒其渠誅之﹐而嚴飭上戶之閉糴者。不三日﹐兩地皆安堵。其治崇明也﹐以濱海多盜﹐募練鄕兵出擊﹐斬其魁三﹑擒獲者二﹔於是洋面差靖。少時﹐嘗夢日墮其手﹐扶之稍稍上﹔終不支﹐漸小漸晦﹐卒墮臂下。心竊有異﹐私語其外舅董光遠。寓海上時﹐傳唐王在大帽山﹐擬赴之。間夢兄弟四﹑五人大臨﹐哭盡哀﹐疑甚。未幾﹐赧王訃至。蓋其忠義性成﹐神明天通﹐而寤寢之間默先呈告云。光遠嘗參幕府事﹔忠介之閩﹐家被籍﹐乃自破其家爲之輸饟。旣聞入海﹐卽自經死。忠介之自浙入閩也﹐之福州﹐不久陷﹐遂遁迹龍峯﹐采薯以食。無已﹐祝發爲人外計﹐非志也﹔其題壁云「一下猛想時﹐身世不知何處﹔數聲鐘響裏﹐歸途還在這邊」。識者謂非緇流語﹔漸有從之問學者﹐乃賴其修脯以自給。故於監國之至﹐則翻然起從之。又二年﹐而竟以盡瘁卒﹔遺命以部郎章服殮。公子曰兆恭﹐蔭尙寶丞﹔曰翹恭﹐先亡。後其弟四禦史肅圖﹑弟五簡討肅範挈兆恭依劉公於福寧﹔城陷﹐肅範死之﹐肅圖以兆恭走舟山。庚寅六月﹐兆恭亦卒﹐祀絕。又七年﹐弟九推官肅典﹐以義死於鄕。又一年﹐弟七職方肅遴﹐亡命之昆山﹐佯狂死。公夫人董﹑嫂陳﹑兄子克恭﹐皆先於島上歿。嗚呼﹗以父子﹑兄弟﹑翁婿相繼死國﹐一門六棺﹐滯畱瑯江者凡六年﹐而始得葉文淸公孫及姚興公輩乞黃蘗僧地以葬﹐亦良可慟也。公死後幾三十年﹐肅圖始有子﹐曰浚恭﹔遂舉以爲嗣。公著有「正气堂集」﹑「越中集」﹑「南徵集」﹔亂後卷帙蘦落﹐全氏爲之編次以存。後有傳公降神爲鄞江城隍云﹝古髙陽氏曰﹕溫氏於忠介傳﹐具而弗詳﹔其諸弟之死事者﹐諸史俱闕書。今於本傳勘補十之三﹑於「書後」別輳十之七﹔侍禦肅圖傳列「摭遺」補稿。黃蘗僧隆琦﹐亦異人也。旣得葬公﹐乃棄中土航海去﹐之日本居焉﹞。

張煌言

張煌言字符箸﹐號蒼水﹔鄞縣人。崇禎壬午﹐舉於鄕。父圭章﹐刑部員外郎。母趙﹐感異夢生。生而神骨淸頲﹐豪邁不鞿。能文章﹐善騎射。思陵以天下多故﹐令諸生於試經義後﹐試射矢﹔三發三中。常感憤國事﹐願請纓。

及錢肅樂集師﹐檄會諸鄕老﹐煌言獨先至。肅樂且喜且泣﹐卽遣之天臺迎魯王﹔授行人。紹興監國﹐賜進士﹐加翰林院編修﹔入典制誥﹐出籌軍旅。閩中頒詔之役﹐自請爲使﹐釋二國嫌。旣歸﹐累有建白。丙戌師潰﹐泛海將之舟山﹔道逢富平將軍張名振扈監國入閩﹐從之行。招討鄭成功不奉命﹐乃勸名振還石浦﹐與威鹵侯黃斌卿爲犄角。加右僉都禦史。

明年﹐松江提督吳勝兆請以所部來歸﹐斌卿不樂從﹔乃與故都禦史沈廷揚﹑禦史馮京第共說名振應之﹐遂監其軍以行。至崇明﹐颶風覆舟。廷揚死﹐煌言﹑名振等皆被執﹔有百夫長者導之走﹐間道復還入海。時肅樂已奉監國出師於閩﹐浙東山寨亦羣起遙應﹐煌言復集義旅札上虞之平岡。諸山寨咸事鈔掠﹐獨大蘭王翊﹑東山李長祥與煌言而三﹐履畝勸稅﹐相安無擾。己丑﹐從居健跳。庚寅﹐閩師敗﹐諸將以監國退保舟山。名振當國﹔召以所部入衛﹐加兵部右侍郎。辛卯﹐降將田雄官浙江提督﹐以書來招﹐峻拒之。是秋﹐大兵下滃州﹐名振奉王搗吳淞﹐冀有所牽制﹐邀與俱﹔舟山城破﹐扈監國再入閩﹐次鷺門。時成功縱橫海上﹐軍獨彊﹔遙奉隆武爲號﹐於監國則修寓公之敬而已。惟煌言以名振軍爲衛﹐成功因之有加禮﹐煌言亦極推其忠。嘗曰「招討始終爲唐﹐眞純臣也」。成功亦曰「侍郎始終爲魯﹐與吾豈異趨哉」﹗

癸巳冬﹐復間行入吳淞﹔尋招軍天臺。明年﹐軍吳淞﹐會名振之師入長江﹐趨丹陽﹑掠丹徒。登金山﹐望石頭城遙祭孝陵﹔三軍慟哭﹐皆失聲。烽火連江﹐江寧震動。而上游有夙約失期不至﹐乃左探祟明。俄復入江﹐掠瓜洲﹑儀眞﹐薄燕子磯﹔而所期終不至﹐師徒單弱﹐遂乘流東下﹐仍駐滃州。是年﹐名振卒﹐遺言盡以部下歸諸。於是﹐軍容始盛。

乙未﹐成功書約大舉。丙申﹐駐天臺。冬﹐又駐秦川。丁酉﹐大兵遷舟山之民﹐煌言還軍舟山﹔王去監國號﹐通表滇中。戊戌﹐永明王遣使進成功延平郡王﹐加煌言兵部左侍郎兼翰林院學士。江督郎廷佐具書相招﹐峻詞拒之。七月﹐成功興師﹐以監軍會之。北行﹐泊舟羊山。山故多羊﹐見人馴擾﹐然弗可殺﹔殺則風濤立至。軍士不能戒﹐烹之﹔羊熟而禍作﹐碎船百餘﹐義陽王溺焉。遂反旆之滃州治舟。己亥五月﹐會於臺﹔悉師以行遊軍﹐至鄞之東鄙。師次崇沙﹐煌言曰「崇沙爲江海門戶﹐有懸洲可守﹔不若先定之以爲老營。脫有疏虞﹐進退可據」。不聽。因請以所部爲前軍。時大兵於金﹑焦間以鐵鎖橫江﹐所謂「滚江龍」者。譚家洲岸皆西洋大炮雷鍧﹐而煌言孤軍出入其間。成功遣將助之﹐令善泅者截斷滚江龍﹐將奪上流木城﹐而舟多爲炮沒﹐不得前﹔乃登舵樓焚香祝天﹐飛火夾船下﹐遂以十七舟翦江渡﹐木城俱潰。明日﹐成功至﹐城中出戰不利。成功欲趨金陵﹐煌言欲先鎭江﹔成功曰「我頓兵鎭江﹐金陵援騎朝發夕至﹐爲之柰何」﹗煌言曰「我以偏師水道薄觀音門﹐金陵自救不暇﹐豈能他顧」﹗成功請卽行﹐煌言遂襲儀眞。未至五十里﹐而士民迎降。六月二十七日﹐成功來告鎭江之捷。煌言兼程還抵觀音門﹐致書成功﹐請以步卒陸行赴白下。時江督郎廷佐懼甚﹐不意成功仍從水道來﹔而大兵之徵黔者凱旋﹐聞信馳至﹐請同城守﹐於是嚴備已具。秋七月朔﹐以哨卒百人乘虛掠江浦﹐取之。初四日﹐成功水師方至﹔次日﹐蕪湖降書至﹐煌言所遣之將也。成功慮江﹑楚援師且及﹐必得控制上游蕪湖往來要道也。七日﹐煌言至蕪湖﹐相度形勝﹔一軍出溧陽窺廣徳﹐一軍鎭池州截上流﹐一軍拔和州以固采石﹐一軍入寧國以偪徽州。傳檄郡邑﹐大江南北相率送款﹔郡則太平﹑寧國﹑池州﹑徽州﹑縣則當塗﹑蕪湖﹑繁昌﹑宣城﹑寧國﹑南陵﹑太平﹑旌徳﹑涇縣﹑貴池﹑銅陵﹑東流﹑建徳﹑靑陽﹑石埭﹑含山﹑巢縣﹑舒城﹑廬江﹑建平﹑髙淳﹑溧陽﹑州則和州﹑廣徳﹑無爲﹐凡得四府﹑三州﹑二十二縣。煌言考察官吏﹐黜陟廉明﹔江﹑楚﹑魯﹑衛人士多詣軍門願受約束﹐歸許起兵相應。八月﹐方詣徽郡受降﹐而江寧之敗聞﹔乃亟返蕪湖。初﹐煌言貽書成功曰「師不可老﹐老則生變﹔宜速遣諸將分徇近邑。如金陵出援﹐我則先尾相擊﹔如其自守﹐我則堅壁以待。如四面克復﹐則收兵鱗集﹐金陵在我掌中矣」。成功以累捷自驕﹐又聞江北如破竹勢﹐謂城可旦夕下﹐但命八十三營牽連立屯﹐設云梯﹐地當置木柵﹔釋戈開晏﹐軍士率捕魚縱酒爲樂。而官軍之各路援師已長驅至﹐偵其不備﹐乃以輕騎穴城出﹐襲破前鋒﹐擒其將余新。倉猝間﹐士气已餒﹐拔營遁﹔壘竈未安﹐大兵復傾城出﹐諸營瓦解。成功之良將甘輝﹐馬蹶被擒﹐死﹔遂大敗。成功亟登舟乘流下海﹐鎭江諸師並撤去。

先是﹐鎭江之捷﹐有漕督以援兵中道溺死。松江水師提督密以書請降﹐自巡撫而下皆欲出走﹔以故力勸成功持久觀變。至是﹐江督郎廷佐復以書招﹐嚴拒之﹔廷佐乃發舟師扼其歸路。下流已梗﹐煌言與諸將議將入鄱陽﹐招集故楊﹑萬諸子弟號召江﹑楚。八月七日﹐舟次銅陵﹐與援師之自楚來者遇﹔奮擊之﹐沈其四舟。已而﹐夜戰不利﹐義士魏耕請赴英﹑霍山寨﹔乃焚舟登陸﹐士卒尙數百人。初之霍山﹐已受撫﹔乃轉入英山。甫度東溪嶺而追者至﹐眾皆竄﹐相從止一童﹑一卒。迷失道﹐賂土人爲導﹐變服夜行。

天明而迹之者夥﹐導者亦脫去﹔以賂散諸迹者。然茫茫無所歸﹐念皖有故人賣藥於髙滸埠﹐復賂一人偕之姑投之﹔投則故人無在也。故人之友﹐亦以觀變自江上來者﹐識爲張司馬﹔憐其忠悃﹐教之由樅陽渡黃湓。溯江而上﹐抵東流之張家灘登岸﹐走建徳﹑祁門亂山間。比又病瘧﹐力疾趨休寧﹐買棹入嚴陵﹔浙之人熟其貌﹐仍作山中行。自東陽﹑義烏出天臺﹐達海壖﹔復樹纛鳴角﹐招集散亡。成功聞之﹐遣兵來助。海上有長亭鄕者﹐多田而苦潮﹐乃募義民築塘捍之﹔至今猶蒙其利。遣使告敗於滇﹐且自引咎﹔永明王專敕慰問﹐晉本部尙書。

庚子﹐駐師林門﹔尋駐桃渚。辛丑﹐入閩﹐次沙關。時成功已抵澎湖﹐乃遣幕客羅子木以書責成功出師﹔謂「軍有寸進﹐無尺退。今一入臺﹐則將來兩島恐並不可守﹐是孤天下之望也」﹗不聽﹗時成功𨿽東下而大兵尙忌之﹐懼其招煽沿海之民﹐於是有遷界之役﹔民多不願﹐以威脇之﹐猶遲延不發。煌言頓足嘆曰「棄此十萬生靈而爭紅夷乎」﹗復以書招成功﹐謂可乘此機以取閩南﹔卒不聽。乃遺書故侍郎王忠孝﹑都禦史沈佺期﹑徐孚遠﹑監軍曹從龍﹐勸其力挽成功﹔而終不能用。於是﹐以孤軍徘徊兩島間。已而滇中事急﹐復遣子木入臺﹐苦口責之﹔成功以方得臺不能行。無已﹐乃別遣職方郎中吳鉏挾帛書入鄖陽山中﹐說十三家軍﹐使之撓楚救滇﹔而十三家已衰敝不敢出。壬寅﹐滇中陷﹐成功亦卒於臺﹔乃哭曰「已矣﹐吾無望矣」﹗復還軍林門。會閩南諸遺老以成功卒﹐謀復奉魯王監國﹐貽書來商﹔喜甚﹐卽以書約故尙書盧若騰而下﹐勸以大舉。又擬上詔書一道﹐並約成功子經﹐勸以亞子「錦囊三矢」之業﹐復厲兵束裝以待。是年﹐浙督與中朝所遣安撫使各以書相招﹐煌言答簡謝之﹔略曰「不佞所以百折不回者﹐上則欲匡扶宗社﹐下則欲保捍梓桑。乃因國事之靡寧﹐而致民生之愈蹙﹔十餘年來﹐海上芻茭糗糒之供﹑樓櫓舟航之費﹐敲骨吸髓﹐可爲惕然﹗況復重之以遷徙﹐訖以流離﹔哀我人斯﹐亦已勞止。今執事旣以「保兵息民」爲言﹐則莫若盡復濱海之民﹐卽以濱海之賦畀我。在貴朝旣捐棄地以收人心﹐在不佞亦暫息爭端以俟天命。當與執事從容羊﹑陸之交﹐別求生聚教訓之區於十洲﹑三島間﹐而沿海藉我外兵以禦他盜。是珠崖𨿽棄﹐休息宜然﹔朝鮮自存﹐艱貞如故。特恐執事之疑且畏耳﹐則請與幕府約﹕但使殘黎朝還故土﹐不佞卽當夕掛髙帆﹐不重困此一方也」。又復督府書曰「執事新朝佐命﹐僕明室孤臣﹐區區之誠﹐言盡於此」。閩南消息旣杳﹐鄭經則偸安海外﹐因悒悒日甚。

甲辰六月﹐乃散軍居南田之懸嶴。懸嶴在海中﹐荒瘠無人煙﹔惟山南有■﹝氵義﹞港﹐可通舟楫。而其北則峭壁巉巖﹐人不能及。遂結茅以居﹐從者祗故參軍羅子木﹑門生王居敬﹑侍者楊冠玉將卒數人﹐舟子一人。是時﹐閩﹑粵俱靖﹐惟煌言獨在。議者謂煌言不死﹐海寇且復逞也。奉旨﹕構之有司﹐系累其妻子﹑族屬以待﹔募得其故校﹐使投滃州之普陀僞爲行腳僧以伺。會煌言告糴之舟至﹐糴人暱其故﹐但且爲僧不之忌﹔故校遽出刀脇之﹐其將赴水死﹐又駢殺數人。最後者﹐乃告之曰「𨿽然﹐公則不可得也。公蓄雙猿覘動靜﹐船在十里外﹐猿輒鳴樹杪﹐公得爲備矣」。故校乃於夜半潛出山背﹐緣蘿踰嶺而入﹐暗中執煌言並子木﹑冠玉﹑舟子三人﹔七月十七日也。越二日﹐至寧波﹔提督張傑以轎迎﹐蓋故校之募出傑意也。煌言方巾葛衣入﹐嘆曰「此沈文恭故第﹐今而爲廏乎」﹖傑延以客禮﹐舉酒屬曰「遲公久矣」﹗曰「父死不能葬﹑國亡不能救﹐死有餘罪。今日至此﹐速死而已」﹗比至杭州﹐供帳如上賓﹐督撫而下皆敬之。凡故時部曲之內附者許得存問﹐官吏願見亦弗禁﹔省中人賂守者以得睹一面爲幸。九月七日赴市﹐遙望鳳皇山一帶曰「好山色」﹗賦絕命詞﹐挺立受刑﹔年四十五。子木﹑冠玉﹑舟子﹐並從死。子萬祺械至鎭江﹐先三日死。煌言精「壬遁」之學﹔己亥﹐渡東溪嶺﹐占得四課空陷﹐方大驚而追騎至。糴舟未返﹐課象大凶﹐徘徊假寢﹔夢金甲神告曰「上帝日中取汝」。方呼居敬告之﹐言未旣而兵入。浙人張文嘉﹑萬斯大等爲舉其骸﹐葬諸南屏山麓﹔子木等三人附焉。

「勘本」曰﹕吾於蒼水張公傳勘補初畢﹐而惻乎有動於中也。觀其孤行守忠﹐投荒落海﹐蓄猿備警﹐神夢告終﹐非一片至誠所格邪﹗全氏云「公解軍後﹐將以懸嶴爲首陽﹔向非張傑生事徼功﹐公似可以無死。然是時年未五十﹐非甘心以黃冠老者。若畱至十年以往﹐三藩之禍起﹐亦決不肯晏然坐視﹔而謂中土能忘情於公呼﹗此文山之所以不見保於夢炎也」。案壬寅冬十一月﹐魯王薨於臺﹔公哭之曰「孤臣之棲棲有待﹐徒苦部下相依不去者﹐以吾主上也。今更何待乎」﹗癸卯﹐遣使祭告於王。初﹐公之航海也﹐倉卒不得盡族行。我世祖以公有父﹐命勿籍其家﹐但令公父以書諭之﹔公乃復之曰「願大人有兒如李通﹐弗爲徐庶﹔兒他日不憚作趙苞自贖」﹗父亦潛寄聲云「汝弗以我爲慮也」﹗壬辰﹐父天年終。有司又彊公夫人及子招以書﹔不發﹐趣焚之。己亥﹐家始被籍﹔然猶令鎭江將軍善遇之﹐勿囚。嗚呼﹗自來亡國大夫所未有者﹔我世祖之所以待公也至矣。其先﹐入海時﹐嘗遭風絕食﹐飄至一荒島﹔夢金甲神告曰「翌日贈君千年鹿﹐遲十九年還我」﹗果得一蒼鹿﹐食一臠﹐積日不饑。及被執﹐神又來招﹔蓋十九年云。赴省時﹐大吏遣官護行。公出寧波城﹐載拜曰「某不肖﹐有孤故鄕父老二十年之望」﹗比登舟﹐有防卒史丙者﹐中夜坐篷下﹐唱蘇武「牧羊曲」。公披衣起﹐扣舷和之﹔且酌予酒勞之曰「爾亦﹝有﹞心人也。吾志已定﹐爾無慮」﹗後公之詩文集﹐皆丙所藏。或有從而購之者﹐丙曰「公之眞迹﹐吾日夕焚香拜﹐安得付子」﹗是不可謂噲等無奇士也。渡泉塘時﹐於船中拾一箋﹐句云「此行莫作黃冠想﹐靜聽先生正气歌」﹗公笑曰「此王炎午後身耳」﹗夫人童﹑公子萬祺送鎭江﹐先公三日受刑死。杭有朱孝廉璧﹐嘗投狀請以百口保其母子﹐不得。公著有「奇零艸」﹑「冰槎集」﹑「北徵錄」﹑「采薇吟」。

羅子木﹐名綸﹐以字行﹔溧陽人。己亥﹐公在江上﹐乃挾策上謁。以其年少負奇气﹐欲畱之幕下﹔以父老﹐辭。金陵之役﹐其族父引之見成功。及敗﹐子木頓首涕泣﹐固請勿遽去﹔成功弗聽﹐且彊令之奉父入海。旣而﹐不樂參其軍﹐復奉父赴公營。中道與大兵遇﹐格鬥墜水﹔得救起﹐則父已被縛去。因展轉閩南﹐思出奇計以救父﹔久之不得﹐嘔血瀕死。公勉以立功﹐卽屬報仇﹔遂相依以及於死。楊冠玉﹐鄞人。制府謂其少年也﹐將脫之﹔固請從死﹐卒死之。王居敬﹐字畏齋﹐一字采薇﹔黃巖人。公被執﹐以計得逸。後爲僧﹐名超遁﹔頗能道遺事﹐亦不負於公者。

前張傑所募之故校以誘執公﹐功授千戶﹔後奉帥令巡海島﹐猝遇公之舊將﹐憤其害主也﹐突刺殺之。

●南疆繹史勘本卷二十三

霅川溫氏原本

古髙陽氏勘定

目錄

列傳十七

揚州﹕任民育﹑曲從直﹑王纘爵﹑周志畏﹑羅伏龍﹝楊振熙等﹞

徽州﹕溫璜

浙江﹕顧咸建﹝兄咸正﹞﹑唐自彩﹑過俊民

閩中﹕鄭爲虹﹑黃大鵬﹑王士和﹑胡上琛

衢州﹕王景亮﹑伍經正﹑鄧巖忠﹑方召﹑張鵬翼﹝弟鵬飛﹑李熊﹑趙景麔﹑張君正﹑鄒欽堯﹑鄒之琦﹑朱瑋等附﹞

建昌﹕王養正﹑王域﹑劉允浩﹑夏萬亨﹝史夏隆﹞

萬安﹕梁於涘

新城﹕李翺

寧都﹕徐伯昌﹝子先春﹞﹑徐世名﹝子常吉﹞

右守土諸臣列傳第十七。

○嗚呼﹗封疆之吏與地存亡﹑郡縣之吏與城存亡﹐人臣之通義也。明之末也﹐爲吏旣朘剝以致變﹐及賊至﹐則捧頭鼠竄﹐列郡土崩﹔求其捐軀以報者﹐寥寥也。間一有之﹐豈非歲寒松柏歟﹗凡死事之大者﹐旣各識諸以傳矣﹔其餘守土不去﹑嬰慘酷而自甘者﹐𨿽他事無所表見﹐亦不敢湮沒其志。自弘之隆﹑之永﹐咸列姓氏如右。

◎是捲皆以守土盡節者。如淮揚監軍道僉事王節湣傳﹑徽州溫推官傳﹐多所異同﹔及永丰伯張氏三忠﹐「原本」闕焉無聞。今以類補。

列傳十七

揚州﹕任民育﹑曲從直﹑王纘爵﹑周志畏﹑羅伏龍﹝楊振熙等﹞

徽州﹕溫璜

浙江﹕顧咸建﹝兄咸正﹞﹑唐自彩﹑過俊民

閩中﹕鄭爲虹﹑黃大鵬﹑王士和﹑胡上琛

衢州﹕王景亮﹑伍經正﹑鄧巖忠﹑方召﹑張鵬翼

建昌﹕王養正﹑王域﹑劉允浩﹑夏萬亨﹝史夏隆﹞

萬安﹕梁於涘

新城﹕李翺

寧都﹕徐伯昌﹝子先春﹞﹑徐世名﹝子常吉﹞

。揚州﹕任民育﹑曲從直﹑王纘爵﹑周志畏﹑羅伏龍﹝楊振熙等﹞

揚州自史督輔盡節下﹐守土之吏得九人焉。

知府任民育字時澤﹐濟寧人。天啟時﹐舉於鄕。善騎射﹐爲鄕裏捍衛﹔里人徳之。眞定巡撫徐標薦其才﹐用爲贊畫﹐經理屯務。眞定失守﹐遂南還。福王時﹐授亳州知州。兵燹後﹐戶口死亡略盡﹐而徵賦如故。民育核州田計一萬九千頃﹐荒者半焉﹔乃並八十里爲四十里﹐止徵現戶﹐民感其恩。擢揚州知府﹐可法倚之。城被圍﹐以戎服守鎭淮門。城破馳歸﹐易緋服端坐堂上曰「此吾土也﹐當死此」﹗左右皆奔散﹐獨吏陸某者侍。兵至﹐欲擁之出﹐不可﹔遂死之。闔家男婦俱投井死﹐吏亦自經以殉。

同知曲從直﹐與其子分守東門﹐父子皆死。從直字完初﹐遼東舉人也。

監軍同知王纘爵字佑申﹐鄞縣人﹔工部尙書佐孫。以蔭入太學﹐授應天府通判﹐攝溧水篆。淸介剛直﹐忤上官﹐投劾歸。乙酉﹐請赴閣部軍前自效﹐授揚州監軍同知。尋擢按察僉事﹐持節。時可法內困讒口﹑外惟諸鎭不用命﹐有死而已。一日謂纘爵曰「君書生不知兵﹐徒死此何益﹗吾當送君還畱都﹐作後圖可乎」﹖對曰「下官世受國恩﹐豈敢避難。願從明公死﹐不願從馬﹑阮生也」﹗可法攺容謝焉。城破﹐遂從死。

江都知縣周志畏字一畏﹐號雪松﹔與纘爵同邑。癸未進士。年少气髙﹐果於決事。髙傑將士在城暴橫﹐志畏屢戢之﹐反受挫辱﹔不勝憤﹐求解職。會羅伏龍至﹐可法卽命代之。伏龍﹐新諭舉人﹐曾知梓潼縣。代志畏受事甫三日﹐城卽陷﹔兩人皆死於兵。而志畏妻子﹑僕隸合門徇義﹐無一脫者。

其時兩淮監運使楊振熙﹑揚州監餉僉事黃鉉﹑通判吳道正﹑江都縣丞王志端﹐亦皆死。振熙﹐臨海舉人﹔鉉﹐彭澤舉人﹔道正﹐余姚人﹔志端字研方﹐孝丰人﹕行事惜俱軼。

「勘本」曰﹕閣部盡節後﹐猶訛傳未死﹔故王監軍𨿽死﹐而或言其縋城逃之淮北者。謝山全氏曰「嗚呼﹗士君子斷頭死國﹐而其事猶在明昧之間﹐令人疑信相參﹐良久始得其眞﹔豈不悲夫﹗監軍有子一﹐名兆豸﹔有異才。痛父之殉於揚也﹐不忍家居終其身﹐躑躅於蜀岡邗溝間﹐遂野死。有女一﹐適董戶部徳偁之子﹔賢而孝﹐通翰墨。當訛傳生死不決之際﹐昕夕啜血望父以死﹝案「明史」「王監軍傳」附閣部卷中﹐權稱故官揚州府監軍同知也。全氏曰「公之死﹐以應參軍廷吉自軍中歸寄其遺言而後信之﹔復以嘉禾髙氏「忠節錄」証之﹐則知其已爲監司也。公之大節﹐豈在階列崇卑﹐而榷史則不可以荒朝之命而沒之」。勘本從此﹞。

。徽州﹕溫璜

徽州推官溫璜字寶忠﹐初名以介﹐字於石﹔烏程人。生三歲而孤﹔母陸﹐苦節被旌。璜久爲諸生﹐有學行﹐名譽歸之。湛深於「易」﹐爲教授師。性至孝﹔母歿﹐廬墓出入爲文以告。丙子﹐舉於鄕﹐始易名。癸未成進士﹐年五十九矣。授徽州府推官﹔甫蒞任﹐京師報陷。慟哭誓死﹐亟募民兵﹑繕城堞爲保障計。明年﹐南都覆﹐知府秦祖襄及諸僚屬皆遁﹔嘆曰「城無主﹐民且自相屠」﹗乃盡攝諸印﹐召士民慰諭之。眾感泣願守﹐遠近從而保守者數萬家。會僉都禦史金聲舉兵績溪﹐璜與爲犄角﹐且轉餉給其軍。徙家屬於■﹝冫龠﹞杭村﹐諸吏不得通私問凡四閱月。聲敗﹐嚴兵登陴。郡人故禦史黃澍以城獻﹐璜抽刀將自刎﹔吏持之﹐請歸村捨。乃趨還﹐語妻茅以同死。茅無難色﹐具酒坐談。夜將闌﹐僕婢咸就寢﹐遂匿幼子女於別室﹐急呼長女寶徳起﹔女年十四﹐方熟睡﹐問何爲﹖曰「死爾」﹗女卽延頸就帨﹔未絕﹐復刃之。茅整衣以臥﹐璜刀截其喉。有頃﹐呼曰「未也」﹗再刃而絕。乃書遺令曰「世受國恩﹐惟以死報。薄棺火葬﹐不必完屍」﹗投筆長嘯﹐卽自刎﹔乙酉九月二十四日也。越日復蘇﹐居人舁至幕府﹔進之食﹐揮之。又五日﹐兩手自扼其喉而死。

「勘本」曰﹕溫推官爲故輔體仁再從弟﹐卽佚史氏睿臨之世父也。原本稱「先伯父司理公」﹔末云「公歿﹐先君往迎其喪而撫其孤。先君性方介﹐幼學於公﹐後隱居終身」云。竊謂列傳是公家言﹐體必歸一﹔卽以分屬從子﹐亦應作「書後」注明而已。今從史例﹐芟正之。所以附識此者﹐不敢冺佚史氏之本意耳。然以全氏「溫推官傳」較之﹐則猶多所罣漏也。推官之初祈夢於忠肅公祠﹐夢公爲之攺名﹐遂名璜。旣登賢書﹐以奉母不上計。方體仁之貴﹐門生屬吏趨之若騖﹐內而九列﹑外而開府監司指顧可得﹔而推官則夷然自守﹐翻與東林結契﹐名在復社第一。南都以「防亂揭」之逐阮大鋮也﹐曰「阮大鋮爲眞小人﹐錢謙益則僞君子。眞者易知﹐僞者難測。斯人得志﹐卽小臣亦當裂麻爭之﹔況同僚邪」﹗授職後﹐甫上事而國難作。嘗引一刀自佩﹐嘆曰「此身終當付汝」﹗佚史氏言生三歲而孤﹔全氏云「生二月﹐母陸氏撫之﹐破屋一間無帷帳。君姑沈﹐老病且餓﹔同坐臥一板箱﹐種火煨粥以爲食﹐教之讀。姑卒﹐哀毀如子﹐而所業亦成。天啟七年﹐有司聞於朝﹔詔旌其門。越十又八年而成進士﹐出吳給事甘來門下」。

。浙江﹕顧咸建﹝兄咸正﹞﹑唐自彩﹑過俊民

錢塘令顧咸建﹐字漢石﹔昆山人﹐大學士鼎臣孫也。與兄咸正﹐同登崇禎癸未進士。咸正授延安推官﹔咸建得知縣﹐選錢塘。

會城地劇﹐適以連歲水祲﹐米價騰貴﹐民間削樹皮﹑采艸根爲食。而三餉疊加﹐催科愈急﹔長吏以解額爲殿最﹐里甲往往雉經倉門。咸建下車﹐分兩稅爲十﹐限令里甲自相曉諭﹐不以官符追攝。集父老告之曰「寇患若此﹐朝廷師旅徵餉﹐非得已也。爾曹受列聖深仁﹐獨不思急公分上憂﹐而煩我遣胥隸乎」﹗民歡曰「使君愛我﹐我何敢以逋課負使君」﹗輸者塡溢無後期。俄聞京師變﹐人情洶洶。咸建出令安民﹐戢姦宄﹑嚴警備。及福王立﹐禦史彭遇颽爲士英私人﹐出按浙江﹐橫甚﹐遣奴輩四出剽敓。百姓憤﹐聚嘩於署﹔遇颽出兵擊殺七千餘人﹐民激思變。咸建馳撫之﹐得已﹐而民免株連﹔遇颽旋劾罷。及南都失守﹐鎭江守將鄭彩率眾還閩﹐緣道劫掠﹐城中鼎沸。咸建出私財迎犒﹐率吏卒日夜防禦﹔乃斂威去。亡何﹐馬士英擁兵至﹐巡撫張秉貞命咸建往迓﹔咸建力請駐師城外。頃之﹐大將方國安兵亦至﹔咸建謀於上官﹐先期遣使行賂﹐兵乃不入城。四鄕悉被兩軍淫掠﹐而城中得無擾。時監司及郡邑長吏悉逋竄﹐咸建散遣其妻子﹐獨守官不去。旣而大兵壓境﹐秉貞恇擾不知所爲﹔總兵陳洪範勸之納款﹐咸建力爭不得。秉貞將挾潞王出降﹐先使咸建犒師﹔旣復命﹐卽棄官出城去。追騎及於吳江﹐執以還﹐詞不屈。閏六月朔﹐殺於忠淸坊﹐士民徒跣號泣﹔懸首城樓﹐一蠅不集。閩中贈太僕少卿﹐謚「忠節」。

咸正之選推官也﹐延安已爲賊所陷﹔未赴而京師變﹐需次於家。丁亥﹐松江兵科給事中陳子龍欲與提督吳勝兆共舉事﹐爲人告變﹐匿咸正子天逵所。捕得之﹐子龍死﹔咸正執至江寧。總督洪承疇問曰「汝知史可法在乎﹑不在乎」﹖咸正答曰「汝知洪承疇死乎﹑不死乎」﹖洪默然。與二子天逵﹑天鄰俱被殺。

臨安令唐自彩﹐字西望﹐四川達州貢生﹔爲兵部侍郎階泰從父。崇禎末﹐授知臨安縣事﹔無錫貢生過俊民﹐方爲訓導。自彩居官廉﹐多惠政﹐尢振興文教﹔與俊民最相得。臨安乃山縣﹐俗醇朴易治。自彩政暇﹐則與俊民飲酒賦詩﹔士民愛信之。大兵至浙﹐大吏皆迎降﹐邑人震恐。自彩嘆曰「臨安彈丸地﹐以戰無兵﹑以守無食。且爾民素不習武事﹐無徒苦父老爲也。冊印俱在﹐聽邑人之所爲。我老矣﹐豈復北面事二姓哉」﹗與從子階豫攜家人入梅鄔﹔俊民亦同匿。士民遂賫冊印赴省﹔大帥問曰「若令安在」﹖曰「唐令尹﹐賢父母也﹔憐我民之被干戈﹐不能守土﹐已入山隱矣」。帥曰「果賢耶﹖我還汝令。汝曹迎奉之﹐我必不遣他吏也」。民乃入山迎﹐自彩堅不可。

閱兩月﹐帥聞自彩終不出﹐下教置令。新令至﹐欲自媚﹔詭言自彩受魯王敕﹐山中陰集兵爲變。總督張存仁遣兵捕之﹐俘其家。是時八月﹐值下丁﹐俊民語山中諸生曰「我爲學博﹐猶廟祝也。我在﹐可令夫子缺一祀乎」﹗刑牲具醴﹐侵晨入城。甫初獻﹐而執唐令之兵至﹔見有峨冠博帶執笏堂上者﹐問何人﹖曰「學官也」。因前系之。俊民大罵﹐殺於功臣山下。自彩至﹐不屈﹔經略洪承疇曰「昔有宋受命﹐吳越納土﹐臨安故事也﹔汝毋自苦﹗我知汝賢﹐故不加兵。縣民徳汝多矣﹐行且薦於朝」。自彩曰「士各有志﹐安用相彊」﹗承疇指其下曰「獨不念少妾﹑幼子乎」﹖曰「大大夫豈以子女易大節」﹗當自彩被執時﹐麾其從子階豫走﹐不聽﹔至是﹐卒同死。其妾大呼曰「主死妾願從﹗官若憐我幼子﹐有乳媼在」。延頸受刃。幼子旣長﹐遇蜀人挈諸歸。閩中贈自彩太常少卿。階豫字敬之﹐亦貢生﹔贈博士。而俊民竟無爲請謚以卹其後者。

。閩中﹕鄭爲虹﹑黃大鵬﹑王士和﹑胡上琛

唐王立國之日淺﹐殉節之士眾。是乃前之遺臣未殞南北難﹐畱其身以有待者焉。其著於行事諸臣旣各爲傳﹐此錄其閩中守土而死者。

鄭爲虹字天玉﹔江都人。崇禎癸未進士﹐除浦城知縣。唐王道浦城﹐聞其爲廉吏﹐欲拔置左右﹔部民相率乞畱﹐有「十不可去」之疏。乃令以禦史巡視仙霞關﹐駐浦城。鄭芝龍步將彊奪商人米﹐爲虹繩以法。芝龍謂其市恩邀譽﹐訴於王﹔王知其忠﹐諭解之。尋令巡撫上游四府﹐兼領關務。於是紀綱肅然﹐將士皆斂迹。時芝龍已懷二心﹐盡撤守關將士﹔聞浙東陷﹐卽馳還臨安﹐仙霞嶺二百里間遂無一人。丙戌三月﹐大兵抵關﹐長驅直入。爲虻嘆曰「食肉者不忠而屠民以殉乎」﹗亟還浦城﹐啟門從百姓去﹐空城自守。無何﹐被執﹐死之﹔年二十有五﹕是秋八月也。

同時守關者爲黃大鵬﹐字文若﹔建陽人。少孤貧﹐不能從師﹐求列弟子職。每會﹐輒從旁竊聽﹐遂知書﹐能屬文。崇禎庚辰﹐成進士﹔知義烏縣﹐有能聲。王召爲兵科給事中﹐兼治兵餉。旋從至建寧﹔王以仙霞關重地﹐宜使閩人自爲守。關破被執﹐南向立曰「封疆失守﹐吾分應死」﹗乃射殺之。

王士和字萬育﹐金溪舉人﹔避亂入閩。謁選﹐得吏部司務﹔卽陳時政闕失凡六事﹐曰文職廣而妄銜者多﹑武弁驕而立功者少﹑升遷驟而責任益輕﹑議論煩而實用惟寡﹑聽納博而精神愈勞﹑移蹕頻而民生自苦﹐疏列數千言。唐王讀之﹐曰「此苦口良藥也。朕朝夕省覽﹐爾諸文武亦共儆戒」﹗令刊所奏﹐分賜之。召士和入對﹐嘉獎備至。丙戌夏﹐擢兵部主事。未一月﹐授知延平府﹔時延平爲駐蹕地﹐重委之也。八月﹐仙霞關不守﹐王倉卒奔汀州﹐畱兵部侍郎曹履泰偕士和居守。俄警報疊至﹐士和召父老告之曰「吾𨿽一月郡守﹐受恩義不可生﹐當與城存亡。若等當自爲計﹐可速出﹔毋以數萬生靈盡膏斧鑕也」﹗眾泣﹐士和亦泣。退入內署﹐謂其友曰「吾一介書生﹐數月而忝位二千石﹐恩亦厚矣。不死﹐人且謂主上不知人」。其友勸止之﹐正色曰「君子愛人以徳﹐君何出此言邪」﹗從容正衣冠﹐北面再拜﹐系印於腰﹐閉戶自縊死。

汀州從難胡上琛﹐字席公﹔世襲福州右衛指揮使。性喜讀書﹐時時竊爲吟詠。年十八﹐赴京襲職﹔復舉武鄕試。唐王時﹐官錦衣衛指揮﹐署都督僉事﹐充禦營總兵官。從至汀州遇變﹐奔還福州﹔謂家人曰「吾世臣也﹐不可苟活。可入山采毒艸來」﹗其妻剛﹐年甫二十﹐聞之願與俱。上琛喜曰「爾婦人亦能之耶」﹗遂具冠帶﹐同拜天地﹑辭祖宗﹐仰藥同死。

。衢州﹕王景亮﹑伍經正﹑鄧巖忠﹑方召﹑張鵬翼

○衢州爲閩﹑浙錯守之地﹐王巡按下﹐皆官於唐而死於魯者也﹐合志之。「原本」伍﹑鄧﹑方三人僅存其名而軼其事﹐並纂補。

王景亮字武侯﹐吳江人。崇禎末﹐成進士。南渡﹐授中書舍人。唐王時﹐擢監察禦史﹐加太僕寺卿﹐巡按金﹑衢兼視學政﹔奉命通好於魯。衢乃唐﹑魯之交﹐政令不一﹔魯監國亦置官並守。景亮居久之﹐未有以報命。城破﹐縊於馮家園。

衢州知府伍經正﹐安福貢生﹔爲西安知縣。閩中超擢知府事兼攝道印﹐並臣於魯﹔嬰城固守。旣破﹐赴井死。

推官鄧巖忠﹐江陵人﹔由鄕舉官此。自經死。

江山知縣方召﹐宣城諸生﹔署知縣事。金華被屠﹐集父老告之曰「兵且至﹐吾義不當去﹔然不可以一人故﹐致闔城被殃﹐汝曹可迎附」﹗遂封其印綬﹐且冠帶北向再拜﹐赴井死。士民爲之收葬﹐立祠以祀。

魯置鎭將張鵬翼﹐亦死之。

「勘本」曰﹕衢州城破﹐樂安王﹑楚王﹑晉平王俱被殺。案張鵬翼字耀先﹐諸曁人﹔世以軍功授職。其弟鵬飛﹑季熊﹐皆有勇善戰。鵬翼初掛淮海將軍印﹑鎭守鶯遊射陽等處總兵官﹐遷中府左都督。乙酉五月﹐赧王出奔﹐乃提兵六千航海至越。義師起﹐卽斬將自守﹐駐江幹﹔潮至帳淹﹐無敢離伍者。魯監國封之爲永丰伯﹐出鎭衢州﹔標下副將秦應科等約大兵爲內應﹐城破巷戰﹐與弟鵬飛同被執﹐不屈自刎死。季熊禦嚴州﹐戰敗力竭﹐匿村巷中。追騎至﹐令村民獻之﹔季熊突出﹐大吼曰「大丈夫肯避爾者邪」﹗復手刃數十人。援絕﹐躍上屋拾瓦四擊﹐坐屋脊罵。攻益急﹐拔鞾刀自剚﹐屍直三日不僕。時稱張氏三忠云。

同時﹐附近郡邑之殉義者﹐鄞縣諸生趙景麐﹐整巾服﹐懷所作詩文走謁先聖﹐投入泮池死。浦江張君正﹐夜入明倫堂自經。瑞安鄒欽堯﹑永嘉鄒之琦﹐俱自溺。山陰布衣朱瑋﹐賦絕命詞﹐亦投深塘死。

。建昌﹕王養正﹑王域﹑劉允浩﹑夏萬亨﹝史夏隆﹞

建昌之守﹐當以王副使養正及夏方伯爲主。而副使行略﹐「原本」闕書之﹔今補入建昌事首。王養正字聖功﹐一字蒙修﹔泗州人。崇禎元年戊辰進士﹐授海鹽知縣﹔以憂歸。服闋﹐補秀水計典﹐攺河南按察司照磨。歷遷襄陽推官﹑刑部主事員外郎﹑南康知府﹐平盜有功。南都立﹐進副使﹐分巡建昌。乙酉秋七月﹐大兵下﹐金聲桓入南昌﹔巡撫曠昭棄城走﹐列郡望風潰。會布政夏萬亨至﹐養正乃與知府王域﹑推官劉允浩﹑南昌推官史夏隆共起兵拒守。閱三日﹐有客兵內應﹐城卽破。被執﹐械至武昌﹐與萬亨等同見殺。其妻張氏﹐聞之﹐絕粒九日而死。

王域字符壽﹐松江華亭舉人﹔除宿州學正。流賊至﹐佐有司捍禦有功。歷工部主事﹐榷稅蕪湖。時上遊道梗﹐商少而稅額增﹔域疏請仍舊﹐從之。都城陷﹐諸榷稅者多入己﹔乃嘆曰「君父遭非常禍﹐臣子顧因以爲利邪」﹗悉歸諸南京戶部。南渡﹐擢本部郎中﹔出爲建昌知府﹐以淸正稱。南昌破﹐本城官民等謀拒守﹔域曰「事亟矣﹐國無主不可以集眾」﹗乃與副使王養正等奉益王爲號﹐分守南門。城陷﹐益王走﹔域被執不屈﹐送武昌。

劉允浩字集生﹐掖縣人﹔崇禎癸未進士。家居﹐聞北京之變﹐欲南下說劉澤淸舉兵﹔適賊至萊州﹐卽領鄕勇擊走之﹐奉母以南。時寇接踵﹔聞其名﹐不敢害。抵淮﹐與黃得功相結﹐慨然有報國之志。史可法壯之﹐將畱以參軍事﹔允浩不可。謁選南都﹐授建昌推官﹔助城守。大兵來攻﹐督戰甚力﹐殺傷過當。城陷﹐猶率眾巷戰﹐中矢被執。

夏萬亨字符禮﹐昆山舉人。由婺源教諭﹐遷西華知縣。時河南寇盜充斥﹐萬亨修備甚嚴。居三載﹐量移夏邑﹔地小﹐不足以用武。賊常頓兵城下﹐萬亨諭解之﹐輒引去。劉超叛﹐督師丁啟睿率軍討之﹐屯聚者且數萬﹐軍需器械﹐不缺於供﹔萬亨力也。福王立﹐使迎太后﹐擢江西布政使﹔言者以爲驟﹐攺僉事﹐分巡南昌﹑瑞州。保寧王避寇南昌﹐其舍人恣橫無狀﹐執而笞之﹔一府洶洶﹐皆露刃作難﹐民與格鬥﹐聲將焚王府﹐萬亨撫定之。尋遷按察司署布政司事。南京潰﹐奉母至撫州﹐屬於門生。時南昌已爲金聲桓所據﹐萬亨乃入建昌奉益王。建昌破﹐被執。聲桓以其能得民﹐將藉以撫徇諸郡﹔曰「公從﹐當大任」。萬亨乃書絕命詞見志﹐示不可奪也。聲桓不欲有害賢名﹐遂械發武昌。妻顧﹐子婦陸﹑孫一﹑女孫一﹐皆先赴井死。婢僕等同死建昌者﹐復三十餘人。萬亨至武昌﹐與王養正﹑王域﹑劉允浩﹑史夏隆同日受刑﹔傳首江西﹐棄屍城下。

夏隆﹐宜興人﹐祟禎癸未進士。時同死者六人﹔建昌士民哀其忠﹐裒而瘞之沌砦河側﹐表曰「六君子之墓」。其一人失所考。

「勘本」曰﹕建昌爲益王分藩﹔王名由本﹐年少﹐柔懦不習武事。城守時﹐悉以戰備機宜委永寧﹑羅川兩郡藩。羅川王乃與東鄕艾命新﹑艾南英輩書約諸紳共仇集義﹐得劉琦﹑楊獨龍﹑僧丹竹等三十六將﹐就南英家歃血以盟﹔王﹑謝二巨室捐貲助餉﹐募練鄕兵幾及萬人。遂與官吏分陴拒守﹐軍勢頗振。比有保寧王者﹐由河南避地之南昌﹔南昌潰﹐之建昌。傲睨談兵﹐益王信之。而保寧私與我軍通﹐約內應。會滇將趙印選以象州兵援南都不及﹐假道還師﹐益王畱之戰﹔旣陣﹐保寧從後以火箭傷象兵﹐遂大潰亂。城破﹐益王奔旗塘佛捨﹔已遁入閩﹐閩覆死之。

案六君子中一闕名﹐乃建昌通判胡縝﹐桐城人也。

。萬安﹕梁於涘

梁於涘字飲先﹐江都人。崇禎癸未進士﹐知萬安縣。嬰城固守﹐援絕被執﹔金聲桓欲降之﹐不可。系南昌獄者五十有三日﹐日作詩文。客有慰之者﹐於涘曰「國破家亡﹐自天子﹑公卿百官北面受辱﹔餘一小令﹐所圖曷濟﹗然古今忠孝名節﹐在人自立耳」﹗聲桓欲官之﹐客又來賀﹔於涘曰「死我者可賀而不可弔﹐官我者可弔而不可賀。死者形立﹐官者神滅﹔吾豈以神易形哉」﹗九月十三日﹐作絕命詞﹐自縊死。

。新城﹕李翺

李翺字飈舉﹐邵武人。祟禎己卯﹐以鄕貢廷試。會詔求言﹐翺上書切直﹐幾得禍。閩中授新城知縣。先是﹐永勝伯鄭彩駐新城﹔風聞大兵至﹐卽走入關。舊令譚夢開具款降﹐借犒師名﹐斂民財﹔姦徒乘之﹐弗堪其擾﹐民乃導守關兵誅令。令之黨﹐日與民兵相讎殺﹐彌月不靖。兵部侍郎吳春枝按部至邵武﹐以新令難其人﹐特薦翺。將入邑﹐眾欲拒之。翺單騎入城﹐斬令黨一人﹐餘散置不問﹔人大服。時習爲亂﹐有佃人以田主徵租斛大﹐聚數千人噪縣庭﹔諭之不解﹐且出抄掠。翺乃揚言彩兵還﹐密遣義勇三百人紅抹首﹑攝弓矢﹐從南門進﹔眾皆奔。明日復聚﹐翺曰「烏合之眾亦易與耳。一不懲艾﹐恐多效尢」﹗遂率兵出﹐斬首百餘﹐且戰且撫﹔亂乃定。

初﹐翰林侍講張家玉監彩軍。彩走﹐家玉邀翺共城守。翺乃招新城徐伯昌共募義勇﹐日夜戒嚴﹐親督千人出演武場殺戰。而大兵已從間道入﹐家玉出戰﹐中矢墜馬﹐折其臂﹐遂走入關﹔義勇迸散﹐從翺返者僅三十人﹐及城下者則三人耳。翺直前斬三級﹐馳入﹔四顧彷徨﹐謂三人曰「汝等去﹐我入城死矣」﹗頃之﹐策馬復出﹔大呼曰「我新城新令也」﹗執之送建昌﹐僵立不跪。勸以酒﹐舉杯擲地﹔遂斬之。贈光祿寺少卿﹐謚「忠壯」。

。寧都﹕徐伯昌﹝子先春﹞﹑徐世名﹝子常吉﹞

徐伯昌字子期﹐江西新城人。崇禎庚午﹐舉於鄕。幼穎敏好學﹐聞杭州黃汝亨名﹐徒步涉江執弟子業﹔復之楚﹐事郭子章於家﹐並得其指授。家酷貧﹐夫婦竟日食一瓜﹔冬猶披薴衣﹐怡然不屑也。初補庠生﹐督學昆山﹔蔡懋徳甚器之。後汝亨亦以視學至﹔伯昌方居憂﹐招之見﹐謝不往。人曰「子昔千里相從﹐今咫尺自拒耶」﹖曰「間者求師﹐非見學使也。我豈以師故而越喪往哉」﹗嘗攜其子先春入山讀書﹐宵夜不輟。唐王立﹐授兵部主事﹔遷監察禦史。奉命督江西義旅﹐自新城﹑廣昌抵寧都﹔適金聲桓敗﹐大兵徇行郡縣﹐伯昌乃攖城爲守﹐受圍者一年。城破﹐將自經﹐大書於壁曰「讀聖賢書﹐但知守經死﹑不知達權生」。時庚寅二月十日也。

先春先奉父命﹐挈妻匿山中。復返﹐則城已戒嚴。僕呼曰「敵且至﹐速走」﹗先春曰﹔「吾大人在﹐吾捨是何之」﹖僕曰「主往廣昌矣」。先春弗答﹐奮袖入﹔遂及於難。

徐世名字仲嘉﹐爲伯昌從子。丁卯舉人﹐閩中授龍溪知縣。甫蒞任﹐大兵已入仙霞關﹐鄭芝龍迎降﹐全省皆潰﹔世名獨不屈。子常吉﹐遣之行﹔常吉曰「父在﹐兒焉往」﹗尋被執同死﹐士民槁葬之。新守令至﹐哀其忠﹐贖其二孫﹑歸其喪。

世名偉幹修髯﹐豪俠尙气節。爲孝廉日﹐當事愛其才﹐贈之金﹔隨手輒盡。

有僕黃錫﹑黃揚﹑王亨﹑蔣三﹐俱殉之。

「佚史」曰﹕二君以孝廉起家﹐皆死忠﹔又皆有子死孝。忠孝一門﹐何其盛者﹗必如是﹐庶不愧孝廉也夫﹖

●南疆繹史勘本卷二十四

霅川溫氏原本

古髙陽氏勘定

目錄

列傳十八

寇難﹕黃克善﹑吳錫玉

左兵﹕彭永春﹑徐可行﹝董四明﹞﹑成啟﹝孫大華﹑張亮附﹞

孫兵﹕張耀﹑曾益﹝弟栻﹞﹑吳子騏﹝劉管﹑楊元瀛﹑譚先哲﹑石聲和﹑顧人龍等﹞﹑王運開﹝弟運閎﹞﹑劉廷標﹑焦潤生﹝楊於陸﹞﹑陳六奇﹑徐道興﹑張朝綱﹝子耀﹞﹑魯異撰﹑席上珍﹝金世鼎﹞﹑何思﹑冷陽春﹑夏祖訓﹝段伯玉﹑余繼善﹑耿希哲﹞

兵難﹕那嵩﹑龍吉兆﹑龍吉佐

右寇難諸臣列傳第十八。

◎溫氏於此卷淆而不分﹑紊而無次﹐使讀者瞢然末知所因﹔今類次而標分之。嗟乎﹗有明未造﹐民弗堪命矣﹕始之以闖﹑獻之嗜殺﹐諸鎭之肆虐﹔益之以金﹑王之翻覆﹐孫孽之構亂。迨夫天兵掃蕩﹐攖鋒鏑﹑蹈水火﹔凡在山顚海角者﹐又靡不授首而歸於一運焉。此卷同以守土而死者也﹐然與「列傳十」之南都守職﹑揚州從難者則有異。溫氏胥謂之守土﹐未可也﹔區之別之﹐而以「寇難」名。孫固寇﹔左則內犯﹐亦寇也。若吳三桂﹐時𨿽歸命﹐而縱其所部肆淫劫敓﹐致民怨沸騰﹔則較諸寇﹐且甚焉者也﹗

列傳十八

冠難﹕黃克善﹑吳錫玉

左兵﹕彭永春﹑徐可行﹝董四明﹞﹑成啟﹝孫大華﹞

孫兵﹕張耀﹑曾益﹝弟栻﹞﹑吳子騏﹝劉管﹑楊元瀛﹑譚先哲﹑石聲和﹑顧人龍等﹞﹑王運開﹝弟運閎﹞﹑劉廷標﹑焦潤生﹝楊於陸﹞﹑陳六奇﹑徐道興﹑張朝綱﹝子耀﹞﹑詹異撰﹑席上珍﹝金世鼎﹞﹑何思﹑冷陽春﹑夏祖訓﹝段伯玉﹑金繼善﹑耿希哲﹞

兵難﹕那嵩﹑龍吉兆﹑龍吉佐

。冠難﹕黃克善﹑吳錫玉

甲申秋以禦賊死難者﹐東湖守備黃克善﹐合肥人。福建流賊閆﹑羅﹑宋三家劫龜玆﹐官兵合剿﹐克善斬獲獨多。馬蹶被執﹔將死﹐捋其須曰「毋令血染我須也」﹗賊壯之。

南康通判吳錫玉﹐字輯五﹔歙人。柯賊掠南康﹐錫玉手提鐵鞭率壯丁數百人往剿﹔賊已去城二十里﹐追及之。賊隔水據岡爲陣﹐錫玉發一矢﹐中賊渠﹔賊拔嗅之曰「未傅毒」﹗下岡返攻。於是錫玉躍馬獨出﹐鞭殺數賊。賊眾圍之﹐遂遇害﹔其死尢烈。贈按察使僉事。

。左兵﹕彭永春﹑徐可行﹝董四明﹞﹑成啟﹝孫大華﹞

左兵之亂死者﹐惟下執事四人可以風諸大吏矣。

彭永春﹐武陵人﹔官九江衛經歷。四月四日﹐左兵突入城。永春曰「我官𨿽卑﹐然食朝廷祿﹐遇難不可以不死」﹗命僕舉火焚其廨﹐大書於壁曰「九江衛經歷彭永春死節處」。具衣冠﹐率子女六人赴火死。

徐可行字三山﹐九江衛指揮僉事。城陷﹐聞都司董四明於城樓自刎﹐其妻史﹑妾姚偕二子俱投水死﹔可行大呼曰「我武臣﹐亦有人哉」﹗入告其母汪氏﹔母曰「我家何不若彼也」﹗卽投於井。妻鄒﹑子婦陳﹐繼之。可行於屏間大書曰「世受國忠﹐合門殉節」。投筆北向拜﹐自縊於望京門之城樓。

成啟字伯佑﹐應天人。以貢生﹐官湖口縣主簿。城被圍﹐具公服端坐於庭。亂兵掩至﹐啟叱曰「國家養汝將以靖亂﹐何反爲亂耶」﹗兵索其金﹔啟復叱曰「吾寒官也﹐何金可索」﹗遂被殺。

更有徳化民孫大華者﹐左兵肆掠﹐民不勝憤﹐挾刀入市殺一兵。次日﹐眾露刃而噪﹐總督袁繼咸不得已﹐命究殺兵者。市人大嘩﹐民慨然曰「殺身以安眾﹐我何惜一死」﹗乃挺身出曰「殺兵者我也﹐與眾何與」﹗遂斬以徇﹐一城得解。嗚呼﹐與顏佩韋五人何異﹐世固不乏義士哉﹗

「勘本」曰﹕左夢庚北降時﹐死難者有四川張亮﹐崇禎舉人。歷官楡林兵備參議﹐有能聲。薦攺安廬兵備監軍﹐討賊有功﹔擢右僉都禦史﹐巡撫其地。南都立﹐亮奏賊勢可圖﹐請解職視賊所向﹐督兵進討﹔從之。尋召還﹔時士英意不在賊﹐復令回任。明年四月﹐夢庚陷安慶﹐被執﹔挾與俱北﹐乘間赴水死。

。孫兵﹕張耀﹑曾益﹝弟栻﹞﹑吳子騏﹝劉管﹑楊元瀛﹑譚先哲﹑石聲和﹑顧人龍等﹞﹑王運開﹝弟運閎﹞﹑劉廷標﹑焦潤生﹝楊於陸﹞﹑陳六奇﹑徐道興﹑張朝綱﹝子耀﹞﹑詹異撰﹑席上珍﹝金世鼎﹞﹑何思﹑冷陽春﹑夏祖訓﹝段伯玉﹑金繼善﹑耿希哲﹞

○孫可望﹐獻賊之餘孽也。獻旣伏誅於蜀﹐可望潰掠而西﹐往來黔﹑滇﹐所至崩摧﹐無敢相抗。乃有忠憤激烈徒手而與之持者﹐𨿽不量力﹐其義有足尙也。附錄如右。

◎「原本」綜錯無次﹐以吳子騏﹑席上珍二則列入末捲﹐訛也﹔案自張耀下八人爲孫賊初入貴州之難﹐自王運開下七人爲入雲南授沙定洲之難﹐自魯異撰下九人爲重還黔中之難也。

張耀字融我﹐三原人。萬曆中﹐舉於鄕﹔除聞喜知縣﹐累官貴州布政使。爲人淳朴﹐所至以和厚得民。丙戌﹐獻賊伏誅﹐其黨孫可望等呼集殘卒﹐奪重慶﹐由遵義將入黔。耀言於巡撫﹐請發民兵守禦﹔巡撫以眾寡不敵﹐難之。俄賊掩至﹐耀率家童守拒。城陷﹐猶手刃數賊。可望以禮請曰「公﹐秦人也﹔若降﹐當位宰輔」。耀怒罵不屈。械其妻孥三十人於前曰「降則一家免死」。耀罵愈毒。賊恨甚﹐乃斷其舌而支解之。於是﹐三十餘人皆慘死。

平安兵備僉事曾益﹐臨川人。以貢生特用﹐歷官兵部司務﹐遷主事。貴陽被圍﹐益拒守數月﹔城破﹐一門死難。弟栻爲蒲圻令﹐亦死於賊。

吳子騏字九逵﹐貴陽舉人﹐授興寧知縣。安邦彥之叛也﹐圍貴陽﹔子騏念母在﹐倉卒棄官歸﹐遂不復仕。總督朱燮元知其才﹔祟禎十年蠻賊阿迷作亂﹐劫官據城將內向﹐燮元屬子騏走書召諸酋﹐曉諭利害﹐果相率降附。乃上其功﹐璽書嘉獎。及聞可望擁眾至﹐子騏謂邑紳劉管﹑楊元瀛等曰「吾儕﹐明之老臣也﹔坐視賊難﹐屠戮鄕邦﹐何以見先帝」﹗因共起兵扼於要路﹐敗之。後賊益眾﹐力竭被執﹐俱不屈死。管字子佩﹐官主事﹔元瀛﹐字蓬山﹐官同知﹕並鄕薦起家。

譚先哲﹐平壩衛人﹔子騏同年生﹐官戶部郎中。石聲和﹐邑人﹐官兵部參政﹕皆合門殉難。

有顧人龍者﹐定番州人﹔嘗出仕。旣老家居﹐冠帶登陴﹐率士民拒守﹐殺賊甚眾。被執﹐罵賊死。

「勘本」曰﹕爾時雲南苦沙亂﹐可望將入黔﹐副將龍在田遣使告急﹐勸其往援之。可望因詐稱黔國焦夫人弟來復讎也﹐滇人延頸望之﹐而不知其爲賊。

王運開字子朗﹐夾江舉人﹔授永昌推官﹐署金騰道。劉廷標字霞起﹐上杭人﹔通判永昌﹐攝府篆。丁亥春﹐土司沙定洲之亂﹐黔國公沐天波走永昌。可望入黔窺滇﹐遂破定洲﹐揚言爲黔國復仇﹔屠沾益﹑曲靖﹐下楚雄﹑臨安﹑大理﹐移檄永昌迎天波歸﹐並索道府印。天波信之﹐將遣子送款。時運開﹑廷標方守瀾澹拒戰﹔天波止之﹐諭其以印往。兩人曰「印往﹐則我亦降也﹔且賊言何可信哉」﹗不聽。兩人乃遣家屬避騰越。運開有弟運閎﹐字子遠﹐在署﹔謂之曰「弟未仕﹐可無死﹔可將吾妾俱西﹐勿在此亂人意」﹗士民懼不降且屠﹐詣運開廳事哭﹔運開慰遣之。又詣廷標﹐廷標曰「賊伎倆﹐吾數知之﹔他城之降而屠者亦屢矣﹐無益也」﹗眾哭益甚﹔廷標取毒酒將飲﹐眾始散。兩人相謂曰「眾心如此﹐何以守」﹗是夜﹐運開縊﹔廷標嘆曰「男子哉﹗吾年老當先王公死﹐公乃先我耶」﹗遂沐浴﹐賦詩三章﹐亦自縊。

運閎至永昌治喪﹐門下有過而哭者。運閎曰「我輩捨生取義﹐何哭爲」﹗殮畢厝之﹐復走騰越。可望聞兩人死節﹐求其後﹔或以其弟對﹐立召之。運閎至潞江﹐語僕曰「此行將臣賊﹐吾與兄豈異趨耶﹗吾死﹐將吾骨與兄合葬﹐題曰「夾江王氏兄弟之墓」。遂躍入江。數日獲其屍﹐色如生。

「勘本」曰﹕沙定洲﹐爲阿迷土司普明聲部將。乙酉秋﹐元謀土司吾必奎反﹐黔鎭沐國公天波檄調諸蠻兵會剿。土官寧州知州祿永命﹑石屏副將龍在田等擊吾﹐已成擒﹔沙兵後至﹐逗𨖻城外。有姦人言天波之富﹐沙心動﹐遂焚劫其府。天波從水竇逸出﹐至楚雄﹔家口俱被難。沙賊蟠踞省城﹐劫巡撫吳兆元﹑執故輔王錫衮傳檄各郡縣。時楚雄被吾亂繕守具﹐金滄副使楊公畏知與天波謀令走永昌。明年丙戌﹐賊力攻楚雄﹐而楊公守甚堅﹔久之﹐賊環城掘濠作長圍計。又明年丁亥﹐可望以殘兵出遵義﹐龍在田故告變乞援﹔以暴易暴﹐且於沙有甚焉者矣。

焦潤生字茂慈﹐上元人﹔修撰竑之子也。歷官南京戶部郎中﹐出知曲靖府。城破被執﹐不屈死。武定同知楊於陸﹐劍州舉人﹔亦死之。

陳六奇字鳴鸞﹐龍江衛人﹔萬曆戊午舉人。初知景陵縣﹐以廉平稱﹔民多愛之。嘗語人曰「吾因公夜歸﹐民必束炬照輿從﹔其無男子者﹐婦女於門內應焉。吾又何功於民而堪此﹔見之慨然﹐忍不加惠乎」﹗後移知南寧縣。城破﹐被殺於東門。

徐道興﹐睢州人。官雲南經歷﹐署師宗州事﹔廉潔愛民﹐民以殷實。曲靖被屠﹐道興集士民諭之曰「城守乎」﹖士民曰「力薄兵寡﹐何以拒」﹗曰「然。若等何罪﹐徒膏兵刃﹔可速去﹐毋顧我﹗我死分也」。士民請與偕﹔厲聲曰「失守封疆﹐我安所逃死」﹗言旣﹐須眉奮張。眾乃灑淚去。捨中止一僕﹐出白金二﹐授之曰「此非俸金也﹐一以賜汝﹑一以治棺殮我」﹗僕哭﹐請從死﹔曰「爾死﹐誰收我骨」﹗舉酒自飲。賊入﹐大罵賊。令迎其將﹐乃擲手中酒卮擊之曰「我朝廷命吏﹐肯從賊求活耶」﹗怒罵不絕﹐遂被殺。

張朝綱﹐廣通人。由貢生﹐授渾源州同知﹔解職歸。賊至﹐謂其妻馮曰「曾受國恩﹐何顏對賊」﹗並縊死。子耀﹐諸生﹔慟絕而蘇﹐葬親訖﹐亦縊死。

魯異撰字雩人﹐福建順昌人。祟禎壬午舉人﹐以詩文名世﹔同時陳子龍﹑艾南英不能出其右。官永寧知州。可望等還兵入黔﹐郡邑望風潰。異撰與其客江津﹑進士程玉成﹑貢生龔茂勛謀曰「州據盤江大險﹐控拒全黔﹔棄之不守﹐事不可爲矣」﹗遂登陴守禦。賊兵日益﹐城陷﹐乃自焚。

席上珍﹐姚安舉人。賊旣逼﹐與里人金世鼎謀曰「城尙可守﹐盍起兵拒之」﹗因散家財﹐募壯士二萬人﹐與姚州知州何思率以乘城。繕備未周﹐可望突遣其將張虎掩至﹔一戰而敗﹐世鼎自殺。上珍及思被執﹐可望欲降之﹔上珍厲聲曰「我大明忠臣﹐豈屈於賊耶」﹗罵不絕﹔刃其口﹐罵益厲。可望怒﹐剝其皮從踵至頂﹔其罵聲猶隱隱也。思亦不屈死。

其時﹐晉寧舉人段伯玉﹑呈貢諸生余繼善﹑耿希哲及昆陽孔師程等募兵拒守。師程以從軍得官﹐眾服其雄﹐推爲長。及李定國來攻﹐師程泛舟遁。城破﹐晉寧知州冷陽春﹑呈貢知縣夏祖訓俱死之﹐伯玉等亦自刎。陽春﹐石阡人﹔祖訓﹐嘉興人。

「勘本」曰﹕可望爲獻義子﹐習其殘忍﹔入滇之初﹐屠戳不亞於蜀也。席孝廉遭此慘死﹐而英气至今猶在紙上。獻賊動剝人皮。其法從頂至尻刻一縷﹐裂之﹐張於前如鳥翅﹔率逾日始絕。有卽斃者﹔行刑之人必反坐。嗚呼﹐殘也而忍至斯﹗

。兵難﹕那嵩﹑龍吉兆﹑龍吉佐

◎土官那氏父子﹑龍氏昆弟﹐不以蠻荒自鄙﹐史冊美之。已時吳三桂歸命之初﹐戎車所及﹐狐兔不存﹔歷過諸蠻﹐逼索婦女行歌侑酒﹐諸蠻恨刻骨。一時攖鋒畢命﹐正自有人。惜核諸冊史﹐而僅以那﹑龍見﹐無可勘補。龍氏之言曰「受國恩三百載﹐仗義守死」。吁﹗當南中覆日﹐不聞徐允爵﹑柳祚昌輩作斯言也。之斯三者﹐亦可以風天下世祿之臣矣。

那嵩﹐沅江土官也﹔世爲知府。嗣職後﹐循法敬事。己亥正月﹐永明王入緬過沅江﹐嵩與子燾迎謁﹐供奉甚謹。設饌用金銀器﹐宴畢悉斂以獻﹔曰「此行上供者少﹐聊以佐缺乏耳」。後李定國號召諸土司兵﹐嵩卽率眾應之。已而爲吳三桂攻敗﹔城陷﹐登樓自焚﹐一家皆燼焉。其士民亦都巷戰死。

龍吉兆﹑龍吉佐﹐麻哈土司也。辛丑春﹐爲吳三桂所獲﹔問何反﹖兩人曰「我受國恩三百載﹐仗義守死﹔何名爲反」﹗又問﹕「獨不畏死耶」﹖曰「我兩人盡忠而死﹐誠賢於爾之不忠﹑不孝而生」﹗同聲極罵。三桂怒﹐截其舌斬之。

「佚史」曰「傳」有之﹕「國君死社稷」。今之藩臬郡縣守令﹐非卽古之方伯﹑連帥﹑侯伯子男之名與﹖古者世其土﹐民猶其家之子弟焉。今者不世其土﹐則卽以其家視之﹔儼然曰「吾﹐爾公祖也﹑爾父母也﹔爾宜衣食我」﹗而民亦遂曰「固我公祖也﹑我父母也」﹗殫其地之出﹑竭其力之入﹐金玉之貴﹑筐篚之彩彩肥腯鮮異之品﹑土木儀衛之具﹐莫不致其美好﹑阜其備用。不足﹐則輟其長老之養以奉之﹔不足﹐則奪其妻子之生以奉之﹔又不足﹐則鄰里姻婭稱貸而不惜﹔又不足﹐則赤肌膚﹑受榜箠而不辭。若是而冤抑不之伸﹑爭辧不之決﹐盜賊不之禁﹑天災流行水旱饑饉不之卹﹔嗚呼﹗是直土寇也﹗且國有大故﹐則挈囊﹑擔貲﹑褰裳而遁﹐甚者以土奉賊爲己功。夫彼固不知「死社稷」之義矣﹐獨不知失陷城池之律歟﹖法令﹕失陷城池者﹐斬。是卽失社稷之義也﹐非酷也﹔特以後世不明其義而借律以示諸耳。明之死事者不少已﹐乃知其守土之義者不槪見。吳﹑楚﹑閩﹑越﹑滇﹑黔名都大邑半天下﹐守土之吏不下數千員﹐而慷慨殉義者寥寥若此﹗豈亂世崩離﹐文字殘缺﹐失之紀載歟﹖吾於是傳﹐卽斗粟末秩﹑要荒土司亦不敢略焉﹗嗚呼﹗其時擁名城﹑享厚糈而竄降相繼者﹐以視此諸君子﹐不如螢火之較列星哉﹗

古髙陽氏曰﹕吳三桂之初衷本善也﹐於闖陷京師之初﹐縞素髮喪﹐獨效秦庭之哭。闖聞我朝舉兵入關﹐大懼﹔脇吳襄作書招其子﹐令叛將唐通附札勸降﹐且言東宮無恙。三桂上書於襄曰「父旣不能爲忠臣﹐桂亦安能爲孝子﹗請與父訣﹐自今𨿽置父鼎俎以誘桂﹐桂亦不顧也」。遂頓兵山海關﹐以忠義相激勸﹐檄約都民縞素復仇﹐一時皆制白衣冠以待。及賊東遁﹐挾太子﹑永王﹑定王去﹐綠衣元幘各一﹐兵抱之置馬上﹐見者多雪涕﹔三桂乃連破賊兵於關門。已而我大淸兵至﹐所向披靡。闖窮求和﹐三桂許之﹔賊遁﹐復追之。賊乃奔還京師﹐壞民屋數萬﹐殺士民亦數萬。三桂兵壓城力攻﹐闖乃梟吳襄首﹐以髙竿揭城上﹔盡戳其家三十八口。三桂墜鞍披髮而號﹔三軍感憤﹐各抽刀砍地﹐大呼殺賊。比闖竊帝位﹐我大兵進攻急﹐賊毀宮殿﹑毀九門﹐由齊化門逸。三桂逆知其必西﹐豫取酒罌數千﹐以石灰實之﹐埋當道﹐加浮土﹔賊出﹐萬騎突馳﹐罌穿貫馬足﹐馬驚且踣﹐後騎累壓。灰起﹐人馬俱盲。伏兵遠噪﹐遂大潰散。嗟乎﹗三桂之初衷本善也﹐其如後之恃兵而驕﹐肆淫不道﹐欲壑浸深﹐忠誠汨沒﹔卒不能保其身命﹐至大登其座以絕﹐豈不大可哀哉﹗至若土司那﹑龍者之遭其荼毒﹐則末也﹔其荼毒者﹐猶不勝億計也。

●南疆繹史勘本卷二十五

霅川溫氏原本

古髙陽氏勘定

目錄

列傳十九

嘉定﹕侯峒曾﹝子元演﹑元潔﹞﹑黃淳耀﹝弟淵耀﹞﹑張錫眉﹝龔用圓﹑馬元調﹑夏云蛟﹑唐全昌﹞

松江﹕沈猶龍﹝李待問﹑章簡﹞﹑眭明永﹝徐念祖﹑傅凝之﹑戴泓﹑陸厚元﹞

昆山﹕朱集璜﹑王佐才﹝陳宏勛﹑周室瑜﹑陶瑊﹑陳大任﹑蘇觀道等附﹞

太倉﹕王湛﹝兄淳﹑蔡仲昭﹑魏虎臣﹑附常熟徐守貞﹞

溧陽﹕謝琢﹝錢國華﹞

廣徳﹕吳源長﹝裘君量﹞

鹽城﹕司石盤﹑酆都司﹝闕名﹞﹑繆鼎吉﹝弟鼎言﹞

右鄕兵集義諸臣列傳第十九。

○嗚呼﹗余每讀「尙書」至「多士多方」﹐未嘗不廢書三嘆也。當是時﹐周之克殷有年矣﹔以武﹑周之聖﹐撫循安輯﹐徳亦至矣。而故國舊君之感﹐商之民若不能一日忘﹔周公不得已﹐反復於天命之去畱﹐以消其興亡之感。然則周之頑民﹐殷之義士也。南都之建﹐其君相以兒戲亡其國﹔竊怪廟堂之上﹐忠義之士何寥寥也﹗以爲聖祖﹑列宗培養三百年﹐不應偸薄至此。及觀其後義旅四起﹐率多奮不顧身。其行事不僅以起兵見者﹐旣別爲傳﹔玆列其以兵事相始終者焉。

◎溫氏於鄕兵集義者合戰守禦不分﹑路所不分﹐主從﹑後先棼序﹔其爲文亦多脫節處。今案史勘補﹐每首以引跋爲之區別焉。眭廣文﹐舊誤作「睦」﹔昆山一路原軼﹐朱集璜等名僅見於目﹔其謝﹑吳﹑司﹑酆等文﹐「原本」列諸後卷﹔謝琢或作「球」﹐以其字「石攻」言之﹐則非「球」也。

列傳十九

嘉定﹕侯峒曾﹝子元演﹑元潔﹞﹑黃淳耀﹝弟淵耀﹞﹑張錫眉﹝龔用圓﹑馬元調﹑夏云蛟﹑唐全昌﹞

松江﹕沈猶龍﹝李待問﹑章簡﹞﹑眭明永﹝徐念祖﹑傅凝之﹑戴泓﹑陸厚元﹞

昆山﹕朱集璜﹑王佐才﹝陳宏勛﹑周室瑜﹑陶瑊﹑陳大任﹞

太倉﹕王湛﹝兄淳﹑蔡仲昭﹑魏虎臣﹞

溧陽﹕謝琢﹝錢國華﹞﹑廣徳﹕吳源長﹝裘君量﹞﹑鹽城﹕司石盤﹑酆都司﹝闕名﹞﹑繆鼎吉﹝弟鼎言﹞

。嘉定﹕侯峒曾﹝子元演﹑元潔﹞﹑黃淳耀﹝弟淵耀﹞﹑張錫眉﹝龔用圓﹑馬元調﹑夏云蛟﹑唐全昌﹞

侯峒曾字豫贍﹐號廣成﹔太倉嘉定人﹐給事中震暘子也。登天啟乙丑進士。顧秉謙欲招致之﹐畀以館選﹔峒曾不往謁。已授南京兵部武選主事﹐以憂歸。崇禎初﹐尙書張鳳翼薦爲職方郎中﹐辭﹔攺南京文選主事﹐轉稽勛郎中﹑江西提學參議。尋拜浙江參政﹐分守嘉﹑湖。漕卒擊傷秀水知縣李向中﹐峒曾請於撫按﹐捕戮首惡﹔於是部內肅然。吏部尙書鄭三俊舉天下賢能監司五人﹐峒曾與焉。擢順天府丞﹐未赴而京師陷。福王時﹐起左通政﹐引疾不就。南都潰﹐走避鄕捨。

乙酉六月﹐李成棟以水陸兵駐吳淞﹐多剽敓﹔民憤甚﹐揭竿四起﹐團練鄕兵﹐破成棟舟師於新涇﹐遂城守爲自保計﹐推峒曾爲主。逐新令張維熙﹐與里人黃淳耀﹑張錫眉﹑龔用圓﹑馬元調﹑夏云蛟﹑唐全昌等慷慨誓師﹐分門固守﹐設謀備禦﹔西窺太倉﹑東扼吳淞﹐各邑響應。數發兵攻城﹐城中出兵邀擊﹔一敗之於羅店﹐再敗之於倉橋。成棟怒﹐大修戰具﹐破婁塘﹑逼太倉﹐自率銳師來攻。峒曾乞師於總兵吳志葵﹐志葵遣遊擊蔡祥以七百人赴援。一戰失利﹐束甲遁﹔外援遂絕﹐矢石俱盡。七月三日大雨﹐城崩一角﹔架巨木支之。明日﹐雨溢注﹐城大崩。成棟薄東門上﹐峒曾與其子元演﹑元潔猶立睥睨間指揮巷戰。鄕民爭欲扶之去﹐峒曾曰「我旣與城守﹐城亡與亡﹐去何之」﹗趨歸拜家廟﹐將溺於池﹐叱二子速走避。二子痛哭﹐願從死﹐相抱入水。未絕而兵至﹐鉤出之﹔取峒曾首﹐號令徇城。有金生者﹐夜竊其首藏篋中。峒曾之叔自野輿棺入﹐收其屍。方殮﹐有哭聲自外來者﹐則金生負篋至也。

「勘本」曰﹕侯參政提學江西時﹐益王勢方熾。當歲試﹐黜其宗生名二﹔王怒﹐遣使誚讓﹐不爲動。江右人頌其公明﹐謂數十年所未有也。初有給事中耿始然奉命督賦至﹐監司以屬禮見﹔參政不可﹐獨與抗行。一時剛正之譽達帝都焉。

黃淳耀字蘊生﹐號陶庵。幼好學﹐性沖和湛靜﹐喜怒不形於色。至談古今忠議名節﹐侃侃持論﹐不少假借。登崇禎癸未進士﹔見天下亂﹐人猶營進不已﹐遂賦詩南歸。

福王立﹐不謁選。大兵圍城﹐佐峒曾調兵禦守。城破﹐淳耀與弟淵耀入艸庵﹔庵僧無垢與淳耀爲方外交﹐曰「君未受職﹐可以無死」﹗淳耀曰「忝名進士﹐宜爲國死。今托上人﹐死此淸淨土足矣」﹗索筆書曰「進士黃淳耀死此。嗚呼﹗進不能宣力王朝﹑退不能潔身自隱﹔讀書寡益﹐學道無成。耿耿不沒﹐此心而已」﹗與淵耀分左右就縊﹐年四十一。暴屍七晝夜﹐神色不變。

淵耀字偉恭﹐諸生。律己嚴恪﹐與其兄相師友﹐講誦勿輟。至是﹐怡然偕死。

張錫眉字介玆﹐崇禎庚午舉人。素有志行。嘗孤館獨坐﹐一女子窺之﹐投簪幾上﹐正容不動﹔明日﹐卽辭歸﹐亦終不言也。歲大祲﹐力請有司發粟賑之﹔復募瘞道殣者﹐以千計。故人葉生﹐無嗣﹐歿後葬其兩世。好行其徳如此。城破﹐自經﹔妾何﹐抱女赴水死。

龔用圓﹐字知淵﹐天啟辛酉舉人﹐選秀水教諭。乙酉﹐棄官歸。龔氏自宋﹑元來﹐稱文獻家。兄用廣﹐方嚴有操﹔用圓精研經學﹐互相師友﹐鄕人稱之。城破﹐兄弟皆自溺。

馬元調﹐受學於邑人婁堅﹐有學行﹔時年已七十矣。夏云蛟字啟霖﹐家貧﹐篤行好學﹐與淳耀齊名。城破﹐並見殺。唐全昌與其妻同死。三人皆邑諸生。

。松江﹕沈猶龍﹝李待問﹑章簡﹞﹑眭明永﹝徐念祖﹑傅凝之﹑戴泓﹑陸厚元﹞

沈猶龍字云升﹐松江華亭人。萬曆丙辰進士﹐除鄞縣知縣﹔徵授禦史。崇禎間﹐進太僕少卿﹐拜右僉都禦史﹐巡撫福建。妖賊張普薇等作亂江西﹐猶龍遣遊擊黃斌卿協剿﹔大破之﹐增秩賜金。後以招降鄭芝龍﹐威名特著。遷兵部右侍郎﹐總督兩廣軍務﹐兼廣東巡撫。

甲申冬﹐福王召理部事﹐不就。明年南京覆﹐列城望風下。閏六月﹐吳淞水師提督吳志葵自海入江﹐總兵黃蜚亦擁千艘由無錫來會﹐共結水寨於泖湖。適大兵遣安撫官至﹐有常指揮者徧括郡人物﹐郡人苦之﹐執殺之﹔共推猶龍起兵。猶龍乃偕邑紳李待問﹑章簡等募壯士數千爲城守計﹐與志葵﹑蜚相犄角。八月初﹐我兵至﹐以輕舟截春申浦大戰﹐乘風縱火﹔二將舟重不能運﹐潮落風烈﹐水師多盡。二將皆被執﹐郡城遂圍。降紳董廷對將內應﹐事覺﹐郡人磔殺之。已有假黃蜚兵號者突至﹐猶龍以爲信﹐開門納。大兵以紅巾抹首隨之入﹔俄而巾脫﹐皆辮髮也。眾大驚諠呼﹕「城破矣」﹗守卒盡潰。猶龍出東門﹐中流矢死於濠。

待問字存我﹐崇顧癸未進士﹐授中書舍人。工文章﹐精書法。殺於織染局。初﹐待問夢袍服間有字曰「天孫織錦」﹐以爲中翰兆也﹔至是﹐竟死所。

簡字坤能﹐天啟甲子舉人﹔嘗爲羅源知縣。守南門被執﹐不屈死。

華亭教諭眭明永字嵩年﹐丹陽舉人﹔共城守。以書戒其子曰「北兵已渡江﹐我自謂有三不可生﹕平居節義自命﹐且以勉人﹐一也﹔賦性鯁直﹐觸境輒動﹐二也﹔且我父命我名﹐「修短視明」﹐三也」。城破﹐題詩明倫堂自縊。

尙寶司丞徐念祖及妻張﹑二妾陸與李﹐俱投繯死。有舉人傅凝之者﹐參志葵軍。黃浦之敗﹐與諸生戴泓赴水死。衣工陸厚元﹐城陷﹐積薪於門﹐語其妻曰「能完節乎」﹖曰「能」。厚元舉火﹐以其妻子女皆焚死。

。昆山﹕朱集璜﹑王佐才﹝陳宏勛﹑周室瑜﹑陶瑊﹑陳大任﹞

昆山朱集璜字以發﹐歲貢生。素有學行﹐爲鄕井所推重。教授弟子﹐多至數百人。數論郡邑利害﹐當事咸信聽之。南京旣亡﹐邑人議拒守﹐而縣丞閻茂才已遣使投誠﹐用爲知縣﹔眾乃執殺茂才﹐以六月望﹐推舊將王佐才爲兵主。參將陳宏勛﹑前知縣楊永言各率壯士百餘來助﹐裏中周室瑜﹑陶瑊﹑陳大任等亦舉兵應之。佐才卽昆山人﹐嘗官狼山副總兵﹐年老乞休於家。大兵至﹐宏勛率舟師迎戰﹐敗還﹔遊擊孫志尹陣歿﹐城遂陷。永言遁去﹐佐才縱民出走﹔已獨冠帶坐帥府﹐被殺。集璜投東禪寺後河死﹐門人孫道民﹑張謙同日死。

室瑜﹐舉人﹐嘗官儀封知縣。城破﹐與子朝礦同死﹔妻諸﹐被執不辱﹐死之。朝礦妻王﹐自縊。瑊諸生﹐受業同裏蔡懋徳﹔所居雞鳴塘﹐去城二十里。城困﹐率鄕兵赴援﹔未及已潰﹐還家自經。大任貢生﹐倡義迎佐才﹐以其宅爲帥府。城旣破﹐所親擁之出。已復入﹐死之﹔妻張﹑子思翰﹐皆赴水死。

「勘本」曰﹕集璜以下六人﹐溫氏有目無文﹔今纂補。夫昆山一彈丸地﹐處水陸孔道﹐無險要可憑﹔當時顧名思義者﹐猶得爾許人。復有以守禦死者﹐曰蘇觀道﹑莊萬程﹑陵世鏜﹐陸云將﹑歸之甲﹑周復培﹑陸彥衝﹔代父死者﹐有沈徵憲﹑朱國軾﹔救母死者﹐有徐洺﹔從容自盡者﹐有徐洺﹑王在中﹑吳行貞等。

。太倉﹕王湛﹝兄淳﹑蔡仲昭﹑魏虎臣﹞

太倉王湛字道廣﹐諸生。性剛毅。州城已下﹐牧曉諭薙發﹔乃慨然語其兄淳曰「弟誓與發爲存亡也」﹗卽集里人陳說大義﹐聲與淚俱。眾云「若欲何爲」﹖湛曰「新牧彊劫民﹔吾以眾姓﹐當無不摧陷者」。王固巨族﹐裏中重之。於是﹐從者數百人﹔淳﹑湛與其友蔡仲昭﹑魏虎臣橫刀前驅﹐圍州城。城中官吏登陴笑曰「此烏合耳﹐何能爲」﹗舉炮擊之﹔眾皆伏地﹐不能傷。始訝曰「此知兵者」﹗遂傳令禁舉火﹐以虞內變﹔三日突煙不起﹐人聲寂然。眾謂其怯也﹐以板扉遮矢石薄城呼噪。越日﹐暑甚﹐眾單衣揮汗﹐荷戈直抵壕畔﹔自辰至未﹐饑且疲﹐解衣少憩。守者驟開門﹐以十二騎突馳之﹐遂大潰。淳先受傷﹐赴水死﹔湛砍一騎未及﹐亦被斫死。仲昭﹑虎臣俱戰沒。

「勘本」曰﹕凡酉﹑戌之間﹐以世臣而殉於國事者﹐昆山顧文康公鼎臣曾孫延安推官咸正﹑錢塘知縣咸建曁弟舉人咸受﹑推官之子天逵﹑天遴﹐江陵張文忠公居正孫侍郎同敞﹝又益之以允修﹞﹐余姚孫文恭公如遊孫相國嘉績﹐長山劉公鴻訓子都督孔和﹐嘉善錢公士升子吏部棅﹝又益之以柟﹞﹐長洲文文肅公震孟弟舍人震亨﹑子秉﹐華亭徐文貞公階族孫中丞孚遠﹝又益之以念祖﹞﹐烏程溫氏體仁家有徽州推官璜﹑秀水朱氏文恪公國祥家有大定﹐東阿於氏文定公愼行家有元曄﹐宜城邱氏瑜家有之陶﹔而後此鄞縣錢忠介公肅樂家有諸弟簡討肅範﹑監紀推官肅典﹑職方主事肅璘輩﹐皆相繼死國。此太倉王氏弟兄﹐爲文肅公錫爵後人也。昆山朱集璜﹐亦爲文靖公天麟族人﹔後文靖子行人鬥垣殉孫可望犯闕。他如湖州朱文肅公國楨﹐前有諸孫都督僉事鑑如﹐於甲申闖賊之難死﹔後有諸孫某﹐於辛卯起兵南潯死。若而人者﹐皆膏粱之胤冑﹑末路之英雄也﹔或縶馬埋輪﹑或沈淵伏劍﹐均不可以成敗論。溫氏「原本」﹐事或有傳﹑有不傳﹐名或有見﹑有不見。楊氏跋語云「哂園孝廉世居輯裏﹐去文肅家﹝朱氏﹞不數里﹐其作史時去鼎革未五﹑六十年﹔而纂東南死事傳﹐於鄕曲之忠義亦多滲漏﹐何與﹖夫天地剝復之交﹐有攀鱗附翼佐新命以興者﹐則必有赴湯蹈火惟故主是殉者﹔蓋當死而死謂之義﹐可以死﹑可以無死與萬萬不必死而竟死則於義之中又奇焉者也。此千古之奇人﹑千古之愚人也。吁﹗其愚不可及也」﹗凡此世臣中之罣漏而得所考證者﹐咸於「摭遺」補稿。

「佚史」曰﹕常熟諸生有徐守貞者﹐奉母避兵於鄕。鄕兵起﹐守貞以母病不能遷﹐兄守噩謂之曰「爾去﹐我畱」﹗方相讓而兵至﹐守噩遁。母與妹俱投井﹐守貞亟從之﹔兵挽其發﹐乃踞坐謾罵﹐殺於井傍。其友馮知十見其遇害﹐奮臂格鬥﹔俄而亂兵至﹐叢箭以死﹝古髙陽氏曰﹕守貞非集義從兵而死﹐乃奉母避兵而死者也。「原本」載此﹐初不允當。無已﹐以「佚史曰」別之爲「附」﹔明其不與義兵爲類也﹞。

。溧陽﹕謝琢﹝錢國華﹞﹑廣徳﹕吳源長﹝裘君量﹞﹑鹽城﹕司石盤﹑酆都司﹝闕名﹞﹑繆鼎吉﹝弟鼎言﹞

諸生集議者﹐溧陽謝琢﹑廣徳吳源長﹑鹽城司石盤﹑如臯興化張明聖等﹐皆一時蜂起﹔而戰功﹐以東場鹽丁繆鼎吉兄弟爲最。

謝琢字石攻﹐兵備僉事鼎新子。與溧陽副將錢國華同日起兵﹔士卒欲取餉民間﹐琢毀家應之。不繼而潰﹐被執﹐命輸資﹔琢曰「我大明諸生﹐豈以貨活哉」﹗乃飲刃死。國華遙奉宗室瑞昌王者﹔兵敗﹐至對埠見殺。

吳源長﹐大學生。舉兵梭子山﹔民人裘君量等破家鳩眾﹐合攻廣徳城﹐破之。至湖州戰敗﹐受執俱死。

司石盤與鹽城都司酆某﹐同領鄕兵。旣潰﹐縛至淮安見大吏﹐挺立不跪﹔酆欲脫之曰「此儒生﹐吾劫之爲書記者」。石盤大呼曰「公言何謬﹗吾實首事﹐柰何諱之」﹗下獄六十餘日﹐狂歌痛飲﹐酣詈不輟。與酆皆伏法。

繆鼎吉﹑鼎言﹐兄弟也﹔俱絕有力。淮人王翹林等奉宗室新昌王克鹽城﹑興化﹐鼎吉以其徒應之﹐劫殺官弁﹐鋒銳不可當。官兵至﹐鼎言持長矛掠陣﹐奮力擊刺﹔叢箭而死。鼎吉仍糾眾攻城﹐屢有斬獲﹔衝其營﹐不爲動﹐轉戰不息。以饑不得食﹐被擒。大帥愛其勇﹐欲釋之﹔不屈﹐乃殺之。浙東俱贈參將。其餘十二人﹐亦並死﹕事皆在乙酉秋間也。

「佚史」曰﹕夫自王師南下﹐諸郡文武吏爭獻版籍﹐開門迎附﹐卽用爲守。而江南副總兵吳志葵者﹐吏部主事夏允彜之門生也﹔頓兵海上﹐獨不屈。先是﹐有十將官者集眾千餘屯陳湖中。湖旁諸生陸世鑰慮其爲亂﹐亦聚千餘人﹔名爲犄角﹐實防遏也。適薙發令下﹐鄕民駭愕﹐而吏胥乘勢魚肉之﹐民乃洶洶思亂。十將官因之邀世鑰起兵﹐殺吏胥而焚其舟。於是﹐松江兵科給事中陳子龍﹑舉人徐孚遠﹑章簡陰與陳湖兵通﹐志葵與參將魯之玙率舟師三千自吳淞江入澱泖﹐將窺蘇州。允彜出入軍中﹐飛書走檄﹐聯絡士大夫。四方聞之﹐爭爲響應﹕華亭則總督兵部侍郎沈猶龍﹑下江監軍道荊本徹﹑中書舍人李待問﹐嘉定則左通政使侯峒曾﹑進士黃淳耀﹑總兵蔣若來﹐昆山則鄖陽撫治僉都禦史王永祚﹑編修朱天麟﹐吳江則職方吳易﹑總兵黃蜚﹐太倉則總兵張士儀﹐宜興則行人盧象觀﹔南則連於徽州僉都禦史金聲﹐西則達於浙中嘉興吏部尙書徐石麟﹑翰林屠象美﹑嘉善職方監軍錢柟﹑知縣錢默﹑平湖總兵陳梧﹑海寧舉人鄭宗彜等﹐競以家資助軍爲恢復計。方我大淸之下金陵也﹐兵數十萬﹔杭及蘇克﹐又籍郡邑丁壯薙發以充﹐勢益盛﹐其一軍駐金陵﹑一軍駐蘇﹑一軍駐杭﹑一軍駐沿海吳淞等處。允彜計欲與志葵入據蘇州﹐扼斷首尾﹔石麟等率嘉﹑湖民兵﹐子龍﹑孚遠﹑柟﹑默等聯絡浙東西之眾﹐並力抗守。峒曾率其邑兵照會海上之師﹐荊本徹﹑張士儀等駐札海口﹐合句容﹑溧水﹑溧陽﹑宜興之兵直走南京﹐馳檄九江督袁繼咸及江楚﹑江北諸宿將觀望順逆間者﹐使倚艦江中﹐伺官軍還渡半濟而後擊之。定計﹕約蘇州捷音至﹐克日同發。而志葵所率海上軍素怯﹐方攻蘇州﹐副將魯之玙領三百人先登﹐斬胥門入﹐我帥匿其騎於盤門府學宮中。兵入城﹐行四﹑五里不見敵﹐內自疑欲退。騎兵突出馳之﹐三百人皆陷﹔之玙以鬥死。於是各軍爭思引退﹐志葵不能止﹔允彜流涕徧拜之﹐得少畱。時吳中民兵十餘萬﹐賈客僧道咸來助力。及嘉興﹑平湖﹑嘉善﹑華亭﹑淸浦﹑上海﹑昆山﹑常熟﹑江陰﹑溧陽﹑句容﹑鹽城﹑興化所在多揭竿集義嬰城爲守﹐得首級﹑輜重﹑器械無算。然諸民兵皆猝起﹐無甲仗﹑無馬匹﹔餉之所入﹐什不償一。我帥之駐蘇者﹐據倉廩﹑憑堅城。方聞外變﹐督令薙發日急。又慮民或墜城出﹐則嚴禁諸門。率騎巡邏﹐不薙輒殺﹐日殺千數人。民不能存﹐無已﹐乃如令薙發。旣剃﹐卽編入降隊﹐驅之登陴守禦。志葵數出兵仰攻﹐以不得入而潰。浙中及沿海諸旅時復四出攻敓所附郡邑﹐邑紳懼禍﹐乃潛通官軍﹐或引以攻﹑或約以應﹐或執﹑或殺﹐瞬戮殆盡。計其始末﹐僅百日云。

●南疆繹史勘本卷二十六

霅川溫氏原本

古髙陽氏勘定

目錄

列傳二十

江陰﹕閻應元﹑陳明遇﹑許用徳﹝馮厚惇﹑沈鼎科﹑戚勛﹑夏維新等﹞﹑黃毓祺﹑徐趨﹝鄧大臨﹞

金山﹕侯承祖﹝子世祿﹞

右義兵守禦諸臣列傳第二十。

○江陰﹐小邑也﹔城守之嚴﹐江以南無過此者﹕則賴於典史閻君也。侯指麾之守金山衛亦如之。

◎當時天兵南下﹐所向不血刃。其以一郡抗命者﹐浙東之金華﹑江右之贛﹔以一邑抗命者﹐惟涇與江陰也。至如金山﹑舟山﹐不過江海中一孤島﹐如黑子﹑如點螺﹐而竟亦頓戈相搘﹐多所夷傷﹔至使諸將皆以爲南下所未有﹐殆於二京有光也與﹗

列傳二十

江陰﹕閻應元﹑陳明遇﹑許用徳﹝馮厚惇﹑沈鼎科﹑戚勛﹑夏維新等﹞﹑黃毓祺﹑徐趨﹝鄧大臨﹞

金山﹕侯承祖﹝子世祿﹞

。江陰﹕閻應元﹑陳明遇﹑許用徳﹝馮厚惇﹑沈鼎科﹑戚勛﹑夏維新等﹞﹑黃毓祺﹑徐趨﹝鄧大臨﹞

閻應元字麗亨﹐順天通州人。崇禎中﹐爲江陰典史。甲申海盜顧三麻以百艘乘潮至黃田港﹐應元率鄕兵往禦﹐手殪三人。寇退﹐以功遷英徳主簿﹔道阻未赴﹐寓居江陰。

乙酉﹐南都亡﹐列城皆下﹐檄至江陰﹔閏六月朔﹐諸生許用徳倡言於明倫堂曰「頭可斷﹐不可剃」﹗眾曰「然則城守乎」﹗相與設太祖像﹐拜且哭﹔遠近應者數萬人。推新尉陳明遇主兵﹐以徽人邵康公爲將﹐前都司周瑞能泊江口相犄角﹔與大兵戰﹐失利。明遇曰「我不如閻君智勇﹐可屬大事」﹗馳騎迎﹔應元率家丁四十人夜馳入﹐召士民盟之曰「今日之事﹐非有所彊於諸君者﹐諸君其無以生死計」﹗問有餉乎﹖徽人程璧前曰「璧願輸三萬五千金以助」。又問有軍實乎﹖明遇曰「前兵備所制裝械故在也」。發之﹐得火藥三百罌﹑鉛鐵九千石﹑大炮佛狼機千張。應元下令曰「輸不必金﹔凡菽粟﹑芻槁﹑布帛﹑酒酤﹑鹽醯皆是也。城苟完﹐何患無財﹔否則﹐身且不保﹐遑卹乎家」﹗眾曰「諾」。於是集餉治樓櫓﹑修堵堞﹔戶出男子一﹐登陴守﹐餘丁傳餐。已乃分城列甲﹐令鄕兵伏四郊砍遊騎。部署甫定﹐內外圍合。當是時﹐大兵南下若破竹﹐守土吏非投誠﹑卽棄走﹔間有拒者﹐攻之輒拔﹐遲不過旬日耳。及至江陰境﹐輒多賊殺﹔乃相與大駭。於是大兵薄城下者且十萬﹐列營數百﹑圍十重﹔依山起壘﹐下瞰城中﹐矢集如雨。城上雜發礧炮之屬﹐夜遣壯士縋城下﹐順風縱火。軍亂﹐自相噪踏踐﹐死傷萬計﹐營乃移。居民黃雲善弩﹐傅以毒藥﹐中人輒斃。陳瑞制水銃﹐近者縻爛。應元出新意造鐵錘﹐系以長繩﹐能於城上刺人十步外。大兵力攻旣久﹐遂架大炮來擊﹐城裂。應元用鐵葉裹門板﹐貫鐵索護之﹔取空棺實以土﹐障潰處﹐命人運石視闕者壘焉。又嘗以矢盡﹐束槁爲人﹐夜立陴■﹝阝兒﹞間﹐擊金鼓大噪﹐若將縋城襲營者﹔大兵驚﹐矢乃蝟集﹐獲無算。凡守禦之法﹐殫極智巧。大軍乃濟師。時劉良佐已歸命﹐遣之來攻。臨城﹐呼應元語﹔應元曰「我一典史﹐蟣虱臣耳﹐猶不忘故國。汝爵爲列侯﹐握重兵不能捍衛疆圉﹐而乃反戈前驅﹐有何面目向我耶」﹗良佐慚而退。

八月﹐松江破﹔李成棟率所部十四萬至﹐驅吳志葵﹑黃蜚作書招降。志葵至城下陳說利害﹐蜚不語﹔應元叱曰「汝等不能斬將搴旗﹐爲所縛﹐死已晚矣。何喋喋爲」﹗會中秋給軍民賞月錢﹐分曹攜具登城痛飲。許用徳制樂府「五更轉」﹐使善謳者曼聲歌之﹐其聲淒惋﹔大兵聞者皆泣下。應元偉軀幹﹐性嚴毅﹐號令明肅﹐犯者不稍貸﹔然輕財與中﹐賞輒逾格。傷者親爲裹創﹐死則酬酒哭之。明遇﹐浙江人。居官以寬厚稱﹐毀家徇義﹐善撫循﹐往往流涕相勞苦﹔士故樂爲之死﹐𨿽知危急不少變。外兵旣盛﹐攻愈急﹐炮聲徹晝夜﹔城中死傷日積﹐矢石亦盡﹐猶固守自如。二十一日﹐大雨如注﹐城傾﹐大兵蜂擁上。應元巷戰﹐所當披靡﹔奪門得出﹐投於前河﹐水淺不死﹐遂被執。良佐持之泣﹐應元曰「死耳﹐何泣爲」﹗見大帥貝勒﹐不屈膝﹔死於棲霞禪院。用徳﹑明遇﹐舉家自焚死。城中尸骸枕籍﹐街巷幾塞﹐男婦投池井皆滿。攻守凡八十一日﹐竟無一人降者﹐而大兵之死者亦六﹑七萬。嗟乎﹗應元守善矣﹔惜所守者小耳。使兩京得如應元者守之﹐其亡或有待哉﹗唐王聞之﹐泣曰「吾家子孫遇江陰人﹐𨿽三尺童子﹐亦當加敬也」。應元至今廟食江陰。

訓導馮厚惇字培卿﹐金壇人。城破﹐詣明倫堂冠帶南向以自縊﹔妻王氏﹐與其孀妹結■﹝衤任﹞投水死。其邑人死事者﹐兵部主事沈鼎科字銑臣﹐辛未進士﹐自縊死﹔家人槁葬之﹐兵鑿棺取其首。中書舍人戚勛字伯屏﹐甲申假歸﹔至臨淸聞國變﹐士人欲畱之參軍﹐勛曰「非我死所」﹗南渡﹐奉命督閩餉﹐事畢而國亡。佐應元守城﹔城陷﹐召妻及子女﹑子婦授之巾帨﹐視其縊﹐北面再拜﹐自起舉火。火熾﹐乃投入﹔從死者十二人。流寓者武進舉人夏維新﹑諸生呂九韶﹑王華常﹐郡降﹐避之江陰。至是﹐皆痛飲自刎。踰月﹐有歸姜者﹐不知何許人﹔入城自擲死。

「勘本」曰﹕江陰之初﹐海寇至﹐縣尹李令晰以攝靖江事去﹐丞薄選懦﹐城虛無所備﹐一時男婦奔竄﹔閻君乃曉諭止之。卽領鄕兵拒戰﹐手射賊三﹐應弦倒﹔气懾﹐始揚帆遁。巡撫狀聞﹐以欽依都司拿徼巡﹐得張黃蓋。後循資遷秩廣東﹔道遠﹐會母病﹐遂寓縣東之砂山。其代者﹐爲陳君明遇也。城圍時﹐劉良佐用牛皮帳急攻東北隅﹔武舉黃略以炮石悉力擊之﹐良佐乃移營十方庵﹐令僧面陳利害。已復策馬薄城下招之﹔閻以大義詰責﹐乃慚退。許用徳﹐一作許用﹐字孝孺。所制樂府﹐雜刁鬥笳吹以曼聲度之﹐竟三日夜﹔北來軍卒﹐多廢戈竊嘆。城陷時﹐有紅光突起如綫﹐由土橋而西﹔官兵從祥符寺後登﹐閻猶短兵相接。奪門﹐門閉﹔度不免﹐踴身入水不沒頂。被執不屈﹐刺其脛踣地。暮擁入棲霞禪院﹐夜半僧聞大聲呼「速砍我」者再﹔己乃寂。明遇﹐搏戰被殺﹐手握刀僵立不僕。用徳﹐於前數日驅妻子一室自焚死。程璧﹐字昆玉。先助貲﹐後卽身赴吳淞乞師於吳志葵﹔師至﹐還新安去。

古髙陽氏曰﹕江陰破﹐官軍謂其民之攖城久抗也﹐男則戮之﹑女則俘之﹐幾無所孑遺。有戚三者﹐項已中刃﹐血暈僕城下﹐獨不死﹔婦王氏﹐已被俘。乃匍匐禱於漢壽亭侯祠﹐夜夢神書示「戚三」二字曰「此爲汝贖婦者」。醒而嘆曰「我戚三也。烏得有其二而贖我婦哉﹖已矣」﹗乃野哭至曙﹐驀有一人自蕩間出﹐悵悵而前﹔詢之﹐則亦尋婦者盛三也。戚懼然﹐念夢中「戚三」當是此「盛三」之訛。遂同行至江寧﹐二人出所謂「招帖」者於道。或有來告戚婦所﹐索酬金﹔戚曰「我實無金﹐向所言誑耳」。或曰「然則何以言贖」﹖曰「我固能書﹐姑出此揭求一消息﹐亦幸也」﹗或慍﹐拂衣出﹔戚挽之泣。其人咨嗟少畱﹔尋視其揭﹐俛首曰「若苟善於書﹐今有客雇書首楞嚴者百部於報恩塔﹐是可得值也」。戚乞其爲介﹐卽受傭而半貸之﹐得金十。贖之祿旗郝將軍所﹐郝婦有詐心﹐陰受金而賴爲無有﹐且鞭逐之﹔時盛三同往﹐泣曰「此金非他﹐江陰戚三傭書以贖婦者也。城陷家破﹐所不憚死以傭此金爲婦計。婦不還而金失﹐豈謂城陷時不死﹐而復不能死此耶﹗吾盛三也﹐敢同戚三來﹐敢不令戚三獨死」﹗乃大號而大嘩﹐聲震諸旗。於是郝將軍者出﹐義之﹐許以婦還。及還﹐則盛三婦也﹐相對愕然。先是﹐盛婦被俘﹐密書驛壁曰「江陰盛三婦﹐在郝將軍旗」。而盛字中蝕﹐有似於戚﹐故告者之誤「盛」爲「戚」而指以所。盛三曰「柰何以戚三金而爲盛三婦贖﹗願吾夫婦俱鬻諸旗還戚值﹐卽佐之覓婦」。戚曰「吾毋庸」﹗有紅旗張將軍者需役﹐因薦﹐得值金二十﹐盡予戚而畱戚於旗下。旣晚﹐除馬通﹐聞傍室婦操裏音﹐盛亦操裏音作歌曰「二十一是七三﹐托我尋汝來江南」。少頃﹐內婦亦微吟曰「一十一是王氏﹐願爲七三告七四」﹗盛乃大喜曰「是矣」。急呼戚至﹐躡之而婦已他徙。次日﹐盛偕戚語郝﹐郝預爲過探得實﹐遂同詣張請贖。張執不可﹔且曰「是婦有色值金多。且婦已畱此﹐何贖爲」﹖二人固爭之﹐郝亦力解﹐勢無如何。久之﹐盛揮己婦出﹐訣曰「吾與戚同來﹐義不可獨還。今戚三以傭書金贖汝﹐書尙未盡償﹐而吾與汝徒鬻身無以報戚﹐何用獨贖汝﹗汝仍還郝﹐吾與戚同去赴江水死」﹗以婦交郝﹑以值返張﹔二人拜郝及張﹐卽牽臂出﹐且號且行﹐而戚婦與盛婦俱擲身大哭。時張之旗有願出金代贖者﹑有迸涕者﹑有束手相嘆者﹔張心動﹐遽起謂郝曰「止。予安惜一婦以全兩家骨肉哉﹗𨿽然﹐婦值不止是﹐而減值以贖﹐則無以示來者。且此值﹐盛值也﹔盛爲戚鬻身﹐而予何能獨遣戚而反畱盛」﹖因並遣盛三﹑戚三﹐而以金二十令分之﹐爲歸裏貲。於是上下歡呼﹐男女各羅拜謝去。比過傭書所﹐二人夫婦皆能書﹐請各爲書以償。主者感之﹐不聽。遂合書一部貯報恩塔﹐而盛三夫婦所書經悉署戚三名。戚三夜夢神持捲﹐令之攺「盛」字。嗟乎﹗戚三也﹑盛三也﹖夢也﹑神也﹖而咸爲義理之所感也。惟足於義理而始可以感紅旗之張將軍。

江陰貢生黃毓祺字介玆﹐與弟毓礽好學有盛名。毓祺精釋氏學﹐性慷慨。其門人諸生徐趨字佩玉﹐亦以气節著。江陰城守﹐毓祺與趨起兵行塘以應﹔魯監國遙以授兵部尙書﹐賜敕印。城破﹐毓祺亡命淮南﹐與其黨棲山中。明年冬﹐偵城中無備﹐率王春等十四人來襲﹔不克﹐俱死。

趨被獲﹐見縣令劉景綽﹐長揖不跪﹔左右叱云「非爾父母官耶﹗何不跪」﹖趨厲聲曰「此故明降臣﹐何父母爲」﹗令壯其志﹐擬釋之﹔言「吾知子非謀逆者。豈有所親在獄﹐欲篡取之耶」﹖曰「我何親在﹖志不忘故國耳」。令曰「若然﹐子必死耳」﹗曰「我固不欲生﹐而遂爲此也」﹗令言「子誠奇士﹐吾將薦之以官」。趨乃笑曰「汝爲明進士﹐位至監司亦不卑矣﹔今降而爲令。汝官且不能自擇﹐而爲我擇官乎」﹗令言「吾非得已﹐徒以吏隱耳」﹐曰「汝外吏﹐欲去則去﹔天壤甚寬﹐何致含羞苟活貽靑史玷哉」﹗令大慚﹐連呼送獄。丁亥正月八日﹐殺之。

已而﹐捕同謀者﹔毓祺旣遠逸﹐乃收其二子大湛﹑大江﹐兄弟爭爲死。時毓祺在泰州﹐寄書所善江純一者﹐猶用故時官印。純一之客持之﹐純一懼﹐遂告變。毓祺見執﹐入江寧獄。命其具供﹐奮筆大書曰「道重君親﹑教先忠孝﹐避禪已久﹐豈有宦情﹗義憤激中﹐情不容已。明主嘉誠﹐遣使授職﹔招賢選士﹐分所應然。然哀憤曠官﹐死有餘辜﹔謹抱印待終身﹐附子卿之義」。己丑三月﹐獄成。將刑﹐門人鄧大臨告之期。命取襲衣自斂﹐趺坐而逝﹔當事戮其屍。大臨號泣﹐贖之歸葬﹔變服爲黃冠去。大臨字西起﹐常熟人。大湛等輸入官﹐配功臣家﹔鄕人斂金贖之﹐教授毘陵﹐弟子頗眾。有學行﹐不愧其父。妻周氏﹐死節甚烈。有邵長蘅爲之傳云。

「勘本」曰﹕邑令之言﹐直無羞惡心。徐君佩玉刺松如剝筍﹐逾剝逾精﹔大是快人也。黃君介玆爲友所誤﹐卽所謂故敕獄﹔江之南以此牽絓頗不少。

。金山﹕侯承祖﹝子世祿﹞

金山衛指揮侯承祖字懷玉﹐世襲其職。松江兵起﹐集諸鎭議﹔乃以兵往﹐願襄事。提督吳志葵忌之﹐沮其謀。承祖恚曰「然則府城聽之總戎﹐承祖以金山爲存亡耳」﹗遂拂袖歸﹐與子世祿治兵嚴禦。未幾﹐志葵敗﹐松江亦破。大兵進攻金山﹐承祖坐陴■﹝阝兒﹞間﹐親冒矢石﹔緣城上者﹐手刃立盡。屢進屢卻﹐久不能拔。至八月二十四日﹐江陰城陷﹐李成棟還師來助﹐守卒皆疲。俄有內應者﹐啟水門以入﹐承祖率世祿親兵等猶巷戰。踰時﹐眾且盡﹐世祿身受四十矢﹔被獲﹐罵成棟不絕口﹐見殺。承祖亦被執﹐說之降﹔曰「吾家自始祖以開國勛﹐子孫不替﹐食祿二百八十年﹔今日不當一死報國哉」﹖至文廟前曰「此吾死所」。望先師再拜﹐飲刃死。

「勘本」曰﹕侯氏父子眞所謂勇於大義者。夫金山地不及一丸﹑眾不及一旅﹐𨿽則懸險江心﹐而守亦何能以久﹗且不必言其四面受敵也﹔餉道一梗﹐便成俎肉矣。惟激於義憤而爲之者﹐初不以成敗計也﹔是眞不媿其爲開國勛臣之後﹗彼身膺大將符而囚首喋喋者﹐視此得無愧媿死﹗

●南疆繹史勘本卷二十七

霅川溫氏原本

古髙陽氏勘定

目錄

列傳二十一

寧國﹕邱祖徳﹝錢龍文﹑沈壽蕘﹞﹑麻三衡

涇縣﹕尹民興﹝趙初浣﹞﹑吳漢超

池州﹕吳應箕

靑陽﹕龐昌胤

江上﹕盧象觀﹑方明﹑潘文煥﹑葛麟

無錫﹕顧杲

廬皖﹕馮宏圖﹑周損﹑傅夢鼎﹝傅謙之﹑桂蟾﹑僧義堂﹑侯應龍﹞﹑王■﹝火鼎﹞

四明﹕王翊﹝弟翃附﹞﹑王江﹝沈調倫﹑趙立言﹑子楨﹞

右上江鄕兵﹑皖浙山兵列傳第二十一。

◎宛陵﹑涇川之兵以城守﹐池則往來遊掠而已。盧幼哲﹐陽羨人也﹔顧子芳﹐錫山人也﹕而皆次名於此者﹐以其起自京江﹑入太湖﹐復與皖﹑浙相呼應。若王篤庵稱大蘭洞主﹐則尢井井成

列者也。溫氏原文綜錯﹐玆並合之爲一卷。

列傳二十一

寧國﹕邱祖徳﹝錢龍文﹑沈壽蕘﹞﹑麻三衡

涇縣﹕尹民興﹝趙初浣﹞﹑吳漢超

池州﹕吳應箕

靑陽﹕龐昌胤

江上﹕廬象觀﹑方明﹑潘文煥﹑葛麟

無錫﹕顧杲

廬皖﹕馮宏圖﹑周損﹑傅夢鼎﹝傅謙之﹑桂蟾﹑僧義堂﹑侯應龍﹞﹑王■﹝火鼎﹞

四明﹕王翊﹝弟翃附﹞﹑王江﹝沈調倫﹑趙立言﹑子楨﹞

。寧國﹕邱祖徳﹝錢龍文﹑沈壽蕘﹞﹑麻三衡

○寧國之兵﹐主之者邱巡撫﹐而麻生等附諸也。

邱祖徳字念修﹐成都人。崇禎丁丑進士﹐授寧國府推官。以才﹐調濟南﹐超授按察司僉事﹐分巡東昌。十四年夏﹐給事中張元始上言「土寇與流寇異﹔土寇皆饑民耳﹐聚則盜﹑散則農﹐計莫善於撫。今祖徳旣受殊擢﹐宜令專理撫事」。帝從之。寇多解散。以功﹐遷右僉都禦史﹐巡撫保定﹔後代王永吉巡撫山東。京師陷﹐闖賊以檄招降﹔祖徳斬其使。中軍梅應元叛﹐入劫印。祖徳將自刎﹐士民衛之出境﹐遇魯王於道﹐同之過淮。福王時﹐禦史沈宸荃嘗劾其輕棄封疆﹐削籍﹔久之﹐獲雪。

時四川大亂﹐祖徳無家可歸﹐乃流寓寧國。南都旣覆﹐乙酉閏六月金聲起兵績溪﹐祖徳與寧國舉人錢龍文﹑諸生麻三衡﹑沈壽蕘等各舉兵應之。時郡城已失﹐祖徳駐師華陽山﹐糾集別部顏苗﹑王一衡﹑金經﹑萬曰吉等十餘部﹐共攻郡城﹔不克﹐壽蕘陣歿﹐祖徳退歸山中。七月下旬﹐大兵攻拔其寨﹐獲其父子送江寧﹔不屈﹐磔死。閩中贈太子太師﹑吏部尙書。

壽蕘﹐字景山﹐都督有容子也。

麻三衡字孟璇﹐宣城人﹔布政使溶之孫。生有異相﹐長好習武事﹔與同邑沈壽民﹑梅朗中﹑銅陵徐律時﹑蕪湖沈士柱並知名於時﹐以詩酒自豪。

旣起兵﹐與旁近諸生吳太平﹑阮恆﹑阮善長﹑劉鼎甲﹑胡天球﹑馮百家號稱七家軍﹐皆諸生也。三衡駐兵稽亭﹔每戰﹐策馬當先﹐舞大刀陷陣。人多望而畏之。後以眾寡不敵﹐被獲﹔賦絕命詩﹐殺於江寧。七家皆死。

。涇縣﹕尹民興﹝趙初浣﹞﹑吳漢超

○涇縣城守﹐堅似江陰﹐久而始下﹔尹令主謀﹐吳生主戰也。「原本」尹民興傳闕﹐今纂補。

尹民興字宣子﹐平陽人。崇禎初﹐由進士﹐授寧國知縣﹐調繁涇縣。除姦釐蠹﹐民頌神明。行取入都﹐爲陳啟新所訐﹐謫福建按察司檢校。尋以兵警﹐疏陳時務十四事﹔帝嘉之﹐召爲職方主事。數召對稱旨﹐卽擢本司郎中。周延儒出督師﹐命從軍贊畫。延儒被譴﹐亦下吏除名﹔久之﹐始釋。

南渡﹐起故官﹔旋謝病歸﹐流寓於涇。南都覆﹐與邑諸生趙初浣﹑宣城諸生吳漢超等據城堅禦。民興多智善謀﹐大兵攻之﹐損傷最多﹔久乃克﹐謂不亞於江陰之戰也。初浣字雪度﹔城破﹐被殺。民興走入閩﹐唐王授兵部郎中﹐行禦史事。閩亡﹐歸卒於家。

吳漢超字許公﹐宣城諸生。爲人彊直有膽決﹐深沈不露。甲申之變﹐哭於廟﹐與其友湯廷鉉謀募師赴難﹔會福王立﹐乃止。已而南京覆﹐慨然曰「天下事遂已乎」﹖議保寧國境﹐無應者。乃走涇縣﹐從尹民興起民城守﹐相持最久﹐不減江陰﹔漢超力也。師潰﹐匿華陽山中。先﹐當塗人徐淮聚眾駐華陽。聞漢超名﹐禮而致之﹔遂合兵連破句容﹑溧水﹑髙淳﹑溧陽﹑太平諸縣。漢超曰「我兵少﹐聚而守城則無以攻戰﹔我以遊騎四出﹐使禦者疲於策應﹐此伍員報楚之智也」。以故所克州縣皆不守。然是時民心旣渙﹐漢超復無以撫定之﹐徒事一亂而已。

丙戌正月四日襲寧國﹐夜緣南城登﹔同知王家梁勒兵巷戰。寧國爲漢超鄕郡﹐人各顧其家﹐莫有鬥志﹐遂潰。訊俘卒﹐始知漢超爲主﹔於是圍其家﹐令曰「不出﹐其族」﹗漢超已出城﹐念其母在﹐且恐累族人﹐乃歸死。問其同事﹖曰「郡中十萬戶﹐誰非吾黨﹐不可以一﹑二數」﹗臨刑﹐終不屈膝﹔剖其腹﹐膽長三寸。妻戚氏﹐墜樓死。

。池州﹕吳應箕

○池陽奉宗人朱盛濃爲號﹐樓山吳先生兵應焉。

吳應箕字次尾﹐號樓山﹔貴池人。善今古文辭﹐意气橫厲一世﹔復社領袖也。崇禎壬午﹐以鄕試副榜貢入京﹐公卿以下咸加禮異﹐視其臧否爲榮辱。先﹐阮大鋮在南都﹐應箕集諸名士出「防亂公揭」噪逐之。大鋮弗敢較﹔然憤甚﹐欲得而甘心焉。後周鑣下獄﹐應箕入視﹐大鋮急捕之﹔乃乘夜亡命去。左兵南下﹐獄始解。

南都不守﹐起義旅應金聲攻池州﹐復建徳﹑東流數縣。大兵逼戰﹐潰﹔匿婺源﹑祁門界。被獲不屈﹔將戮之市﹐應箕曰「此非死所」﹗至松林﹐曰「可矣」﹗一卒以刀擬之﹔叱曰「吾頭豈汝可斷邪」﹗乃伸頸﹐謂總兵黃某曰「以此煩公﹗然毋去吾冠﹐將以見先朝於地下也」。其就刑處﹐至今血迹猶存﹐灑之不去。

「勘本」曰﹕如臯冒襄序「樓山文集」有云「樓山之爲人﹐卓犖淹通﹐豪俊負大志。一貧諸生﹐揮金帛娛聲色。好面折人過﹐與公卿大夫辯論是非得失﹔赴人患難﹐緩急如不及。至經史證據﹑國家關系﹑時勢安危﹑方輿形勝以及兵賊戰守攻擊之成敗﹐無不抵掌而談﹐掀髯長嘯﹐唾罵痛哭而後已。又議者謂﹕崇禎間處士橫議﹐擅操國政﹑要挾公卿﹐爲漢亡故事。試思甕牖繩樞﹐幹螢朽蠹﹐與朝廷似有間﹔乃一聞國變﹐皆毀棄身家﹐上滅宗祀﹑下殺妻子﹐斷頭碎骨﹐浩然不顧以報二祖﹑列宗之教養﹐自非讀書明道﹑窮理養气﹑羣居確然﹑切磋砥礪﹐安能以天下己任﹑以綱常名教共肩至此」﹗小東林﹐樓山所首倡。方大鋮之必欲殺之也﹐嘗語歸徳侯方域曰「今有欲吾謝大鋮而可轉禍爲福者﹐豈不爲範滂所笑哉」﹗

壬午副榜盛至百餘人﹐有「題名」﹑「敍齒」二錄﹐南國賢書竟以是終。同榜嘉定侯雍瞻﹝岐曾﹞﹐亦殉國。

。靑陽﹕龐昌胤

龐昌胤字載玉﹐西充人。崇禎丁丑進士﹐知靑陽縣。國亡﹐棄官隱九華山。與邑人孫象壯謀起兵﹐事泄被執。行至五溪橋旅店﹐夜扃戶臥﹔明日呼之﹐則死矣。卒不知其如何而死也。

。江上﹕廬象觀﹑方明﹑潘文煥﹑葛麟

◎江上之師﹐起自宜興盧中允﹐後方都司﹑葛中書皆與之合﹔而無錫顧子方以兵來應﹐爲途人所害﹐以不明﹑不白而死。其智之不若於才與﹖惜哉﹗

盧象觀字幼哲﹐故山西宣大總督﹑兵部尙書象升之弟也。祟禎癸未進士﹐授金溪知縣﹔未仕﹐攺中書舍人。象升智勇﹐知兵有謀略﹐威望兼著﹔象觀習其家學﹐以仕晚未獲用。大兵南下﹐象觀與宗室子遇西湖﹐相與痛哭﹔入於忠肅祠﹐誓同起兵。至茅山﹐以督部故將陳坦公爲先鋒﹐多所殺傷。謀攻南京﹔都人朱君兆﹐奇士也﹐爲之計曰「京城雄深﹐未易拔。況北兵四面萃﹐於我敗道也﹔公盍謀內應者乎」﹖象觀曰「君意若何」﹖曰「城中之豪素與君兆習﹐願爲公先入﹔公定期告我﹐我從中以火爲應」。

已而﹐遣僧詣君兆約之期﹐僧乃密叩大淸營告變﹔密知君兆嚴備﹐卽舉火誑之。象觀兵薄城下﹐燒太平門﹔騎兵突出衝擊﹐象觀駭敗﹐精銳盡喪。宗室子匿水竇中﹐得逸﹔復與象觀至宜興﹐稍收士卒。攻溧陽﹐又敗﹔象觀遂亡入太湖﹐去廣徳。

屯田都司方明﹐字開之﹔與吳興豪傑素相結。起兵據廣徳﹐乃迎宗室子入其軍﹔號召義旅﹐連破孝丰﹑臨安﹑寧國等縣﹐聲勢頗振。閩中聞之﹐封宗室子爲瑞昌王﹐方明等授官有差。無何﹐降將張天祿自徽州還師﹐明不能禦﹐棄營走浙東。

有潘文煥者﹐鎭江人﹔匿瑞昌王於茅山民捨。久之﹐其部曲喜正赴京口置弓矢﹔事覺﹐有司捕之。雜治之﹐遂殺王﹝王名盛瀝也﹞﹔事連文煥。文煥見喜正﹐切齒罵曰「吾死何足惜﹗王能一日在﹐則人心一日未散。鼠子乃壞吾大計」﹗奮起批其頰。其子哭﹐文煥曰「我死忠﹐汝死孝。傳之後﹐世有頌述焉。不然﹐一老氓也﹐誰復知」﹗械至金陵﹐洪承疇欲屈之﹐不可﹔乃被殺。一女亦不食死。逾年丙戌﹐明還長興。眾疑爲諜者﹐執付防將郭虎所。一小卒指曰「此方明也」。遂斬之。

象觀之入太湖﹐與葛麟﹑王期升合﹐有眾二萬﹔奉通城王盛澄居長興。是秋八月二十又八日﹐陣於小湄﹐鏖戰久之﹐麟敗歿﹔象觀知不免﹐起拜其眾曰「我兄弟受國恩﹐無以報﹔空煩公等﹐死有餘愧」﹗躍入水。部下掖之出﹐嘆曰「愛我者﹐不如成我義也」﹗復自沈於淵以死。先鋒副將陳坦公﹑總兵毛重泰俱死之。

「勘本」曰﹕盧允中英略稍視其兄忠烈公﹐而文采過之。幼與齊名﹐舉崇禎十五年鄕試第一。忠烈公嘗言「功成﹐築湄隱於桃溪間﹐塤箎可樂也」。乃竟不得遂其志﹐各以國事殉。嗟哉﹗

葛麟﹐丹陽人﹔與盧象觀同舉於鄕。生有膂力﹐貌類武夫﹐能開數石弓。福王時﹐巡撫祁彪佳薦其才勇﹐授中書舍人﹔與鄭鴻逵協守京口。上便宜十二事﹐又請練兵江北﹔皆不報。京口破﹐過家門不入﹔徒走海上﹐佐總兵吳志葵起兵攻復靑浦。志葵敗﹐且見擒﹔潰卒無所歸﹐推麟爲帥。麟乃揚帆抵太湖﹔時職方郎中王期升奉通城王立寨西山﹐因與之合。未幾﹐象觀亦至﹐軍遂盛。期升性貪﹐不能軍﹐惟以剽敓鄰近爲事﹔民苦之﹐引大兵焚其舟。期升遁﹐象觀危甚。麟望見火光﹐率三舟衝之﹔軍吏曰「眾寡弗敵﹐毋陷死地」﹗麟曰「臨難不救﹐同盟之謂何」﹗手搦長矛奮力戰﹐所當披靡﹔連殪百人於湖。大兵耳其名﹐羣目之﹐噪曰「長而肥者﹐葛中書也」。萬箭注之。麟揮矛如風﹐箭悉墜入水。乃更攻以火﹔火及舟﹐舟焦﹐始自沈。

。無錫﹕顧杲

顧杲字子方﹐無錫人﹔光祿卿憲成從子。爲人豪邁尙義﹐以名節自任。憲成講學東林書院﹐淸流偕之﹐遂爲東林黨魁﹔人皆引以自重﹐杲名因是亦逾起。阮大鋮附璫削籍﹐僑居金陵﹐聯絡「逆案」失職者﹐劫持當道﹔且思結納後進以延時譽﹐乃蓄名謳﹑制新聲﹐日置酒髙會﹐一時近風雅者多歸之。禮部主事周鑣惡之﹐倡議艸檄以討﹐名曰「畱都防亂公揭」。列名者百四十餘人﹐皆復社諸生﹐而難於爲首者﹔杲曰「捨我其誰」﹗大鋮大沮喪﹐銜之刺骨。及得志﹐將捕諸人興大獄﹔杲猶無所顧忌﹐爲萬言書上於當事。祁彪佳撫吳﹐嘉其義﹐爲築禮賢館待諸﹐保護甚至。大鋮乃募人具劾﹐有徐丞者應募﹔馬士英卽擬旨逮問。副都禦史鄒之麟與杲爲姻連﹐稽其駕帖﹔未旬日而國亡﹐事得解。

大兵抵常州﹐知縣林飾遁﹐邑人王如玉﹑顧君起持冊獻降﹔杲方起兵以應江上﹐遇之砂山。杲怒﹐命所部執之。兩人大呼曰「此賊也」。砂山人方團練禦盜﹐初不加辧﹐羣起執杲。杲無以自明﹐乃曰「願誅如玉﹑君起而後死」。砂山人聽之﹐於是竟被害。旣而審其爲杲﹐眾大悔﹐就地立祠以祀焉。

「勘本」曰﹕子方居恆好倚酒罵座﹐每與次尾張髯抵掌言天下可悲憤事﹐輒痛哭﹔哭罷﹐輒狂歌。南都覆﹐散家財募士千人﹐取道江陰﹐應江上師﹐而遂及於難。吁﹗吾不知子方矯矯者﹐而竟不辯以死﹐何邪﹖

。廬皖﹕馮宏圖﹑周損﹑傅夢鼎﹝傅謙之﹑桂蟾﹑僧義堂﹑侯應龍﹞﹑王■﹝火鼎﹞

丙戌後﹐江﹑浙間義旗雜樹﹐有寨王﹑洞主之號。廬州馮宏圖因訛言史閣部未死﹐假其名召眾﹐遠近信之。戊子春﹐攻英﹑霍﹑六安﹐旬日皆下﹔大江南北欣然謂閣部尙存也。未幾﹐敗歿。無爲州吳光寧﹑巢縣葉士章﹐皆以內應受誅。

是時﹐英﹑霍間各建旗鼓﹐引寨自主共四十八所﹐有周損﹑傅夢鼎﹑傅謙之﹑桂蟾﹑義堂和尙﹑侯應龍﹑王■﹝火鼎﹞之屬。周損麻城人﹐崇禎癸未進士﹐授饒州推官﹔行取禦史。大兵逼江西﹐損走福建﹐唐王授兵部尙書。事敗歸家﹐與侄羽儀團練鄕勇。知宗室石城王統錡立飛旗寨﹐乃率募卒數百人﹑馬數千匹歸之。夢鼎﹐貴州人。以選貢﹐官泗州教諭。獻禦寇策有功﹐擢鳳陽同知﹐遷安慶知府。安慶破﹐出走潛山﹐踞皖澗寨。謙之﹐故潛山典史﹔桂蟾﹐鄱陽諸生﹐嘗從淮上起義﹔義堂和尙者﹐故公安貢生﹐國變爲僧。至是﹐偕歸統錡。統錡敗﹐諸人皆就死。霍山侯應龍與張圖容﹑楊國士等有眾萬餘人﹐僞佩義勝將軍印﹔與王■﹝火鼎﹞合軍攻霍山不下﹐退取舒城﹑潛山。已而﹐自劉家園出攻獅子寨及南關﹐拔之﹐營於管家渡﹔又移札將軍寨。己丑正月﹐大兵會剿﹔寨破被執﹐俱伏法。

王■﹝火鼎﹞字定安﹐羅田舉人﹔授洧川知縣﹔乙酉歸裏。戊子秋﹐與曹胤昌稱兵﹐破廬州不守﹐轉戰蘄﹑黃間。己丑﹐粵中進兵部尙書﹐總督鳳陽義軍。庚寅二月﹐帥眾連爲潛山﹑太湖之戰﹔旣敗﹐俘至江寧不屈﹐死之。

「勘本」曰﹕上江之兵﹐惟以新安金文毅公一旅爲歸﹐涇則嬰城自保者﹔其餘所在揭竿興義﹐多以遙應爲名。一自翚嶺下績溪﹑石埭﹐出靑陽之大通﹐而及松江﹔江南北之眾應焉。一自漁梁出淳安﹐由嚴州﹑金華涉江而及於浙﹔浙東西之眾亦應焉。惟是踰嶺連江﹑跨吳介越﹐聲應𨿽眾而志量不齊﹔王師奮揚﹐迅掃盡滅矣。一時江﹑浙間自號寨主﹑洞主者﹐不過負隅競長也。若王篤庵之雄踞大蘭﹐眞於浙東天盡處爲斟鄩計邪﹗梨洲黃氏曰「凡爲忠臣義士之志﹐竭海水不足較其淺深」﹗君子亦哀其志而已矣。

。四明﹕王翊﹝弟翃附﹞﹑王江﹝沈調倫﹑趙立言﹑子楨﹞

王翊字完勛﹐余姚人﹔王江字長升﹐慈溪人﹕俱庠生﹐有智略。翊尢彊毅﹔魯監國時﹐募卒海濱﹐與防江諸師爲聲援﹐授兵部職方主事。浙東潰﹐翊至舟山說黃斌卿來襲寧波﹐許內應。歸約寧波舉人楊文瓚﹑諸生華夏﹑屠獻宸﹑楊文琦﹑董志寧﹑王家勤等合兵起事﹔降紳謝三賓密以告﹐捕夏等入獄。斌卿果以舟師至﹐大兵擊之去。因索同謀者甚急﹐夏慷慨對曰「忠義士何可多得﹗無已﹐則髙皇帝與先帝耳」。以故夏死﹐志寧脫走﹐而翊得不名捕﹔遂結寨於四明山。

戊子春﹐破上虞﹐殺攝印官。故禦史馮京第以湖州軍破﹐亦間行入山﹐與翊合守杜嶴﹐以巖險爲關。提督乃調浙西兵來攻﹐令山民之團練者爲導﹐遂破杜嶴。翊以四百人亡入天臺﹐依威遠將軍天臺洞主兪國望。久之﹐翊謂部下曰「官兵𨿽健﹐非團練爲向導﹐則山形險惡未易窺﹔是山民之不可不誅也」﹗乃由天臺至四明﹐擊散團練者﹔兼旬中隨道收合﹐得萬餘人。京第久匿民捨﹐至是亦出。己丑春﹐再破上虞﹔走其知縣﹐得其印。當是時﹐浙東千里之間﹐山寨鱗次﹐屹然相望。蕭山石仲芳﹑會稽王化龍﹑臺州兪國望﹑金湯﹑奉化吳奎明﹑袁應彪﹐浙西之湖州柏襄甫等亦應之﹔其餘小寨支軍﹐不下百數。然皆招集無厲﹐不能不從事鈔掠。惟故翰林張煌言軍上虞之平岡﹑故禦史李長祥軍上虞之東山及故都督章欽臣軍會稽之南鎭﹐則皆且耕且屯而不擾於民﹔而又單弱不如翊雄。翊一旅蔓延四明八百里﹐結主寨於山之西北境曰大蘭山﹐遂號曰大蘭洞主。內設五營﹑五司。五營主軍﹐翊統之﹔五司主餉﹐江任之。翊善治事﹐善必賞﹑惡必誅﹐無偏無縱﹔凡所剖決﹐靡不悅服。一時四明之有訟獄者﹐不之官而之翊。江善會計﹐量富以勸﹑履畝而稅﹔內地遺老嘗資屝履﹐兵毋盜糧﹐民皆安堵。以故四明二百八十峯之租賦﹐亦不之官而之江﹔胥吏則無敢下鄕﹑汛兵則遠伏眺望﹐列城畏之若老罷當道﹐城門盡閉。甚至疆理官司﹐多具私書薦款﹐一軍獨躊。

是年六月﹐魯王之健跳﹔翊發使奔問﹐附貢方物。王遣官詣寨﹐授翊河南道禦史﹑江戶部主事﹔朝士咸以爲薄。時黃宗羲以都禦史從行﹐上言「諸營文則自稱侍郎﹑都禦史﹐武則自稱將軍﹑都督﹔惟翊不自張大而兵又最彊﹐品級懸絕﹐非所以獎翊﹐且無以臨諸營也」。是秋﹐翊朝謁舟山﹐擢右僉都禦史。後會稽嚴我公充招撫使﹐徧歷兩浙﹐而諸寨走降相繼。我公因渡海﹐發使入四明﹔部下左都督黃中道謀諸翊﹐執其使烹之。我公懼﹐遁去。庚寅春三月﹐再謁舟山。晉兵部右侍郎﹔命破新昌﹑拔虎山。

秋九月﹐王師會討﹐令曰「不洗山寨﹐無以塞內顧」﹗乃大舉﹕將軍金礪由奉化﹑提督田雄由余姚﹐會於大蘭﹔軍帳彌漫三十里﹐遊騎四出﹐仍用團練兵爲導﹐搜剔伏藏。翊累戰不能抗﹐遂帥親兵避入海。京第以病不能行﹐居灌頂山中﹐爲降將王升所殺。辛卯秋﹐聞大兵三道下舟山﹔翊曰「事急矣﹗請復入山﹐集散亡爲援」。七月﹐還之山中﹔諸將死亡殆盡。旁皇故寨﹐父老勸之由奉化招兵楡林﹑白溪間。是夜有大星墜地有聲﹐野鳥驚噪﹔父老憂之。詰朝﹐二十四日也﹔將由奉化出天臺。至北溪﹐爲團練兵所執﹐部下參軍蔣士銓從之。越日﹐過奉化﹐賦絕命詩。其在系也﹐每日束幘掠鬢﹐謂守者曰「使汝曹見此漢官威儀也」。比以舟山之役﹐羣帥集定海。八月十二日﹐總督陳錦訊之。翊坐地抗聲曰「成敗利鈍﹐天也﹗毋多言」﹗十四日行刑﹐羣帥憤其積年倔彊﹐聚射之﹐中肩﹑中頰﹑中脇﹑洞胸者三﹐如貫植本﹐不稍動。及截耳刲額﹐終不僕﹔乃斧其首下之﹐始僕。時年三十又六。其從者二人﹐初不肯跪﹔掠之跪﹐則跪而向主﹐並死翊旁。見者無不泣下曰「非獨王公忠﹐其從者亦義士也」﹗

大兵之入山也﹐江母被縛﹐以之招江。江盡削其發﹐以僧服見。時議招徠故國遺臣﹐得安置杭州而防閒之。未幾﹐母以天年終。江忽置一妾暱之甚﹐其妻日夜勃蹊﹔江控之吏﹐出之。妻亦攘臂登車﹐歷數其隱微之過﹐而渡江去。鄰捨駭焉﹐聞者無不薄其爲人。一日﹐江出遊湖上﹐守者以其妾在﹐不疑。久之﹐不返﹔始知向者之以術脫其妻也。江旣得逸﹐攜其妻復入海﹐朝監國於金門﹐定西侯張名振請爲監軍。甲午﹐引師入長江﹐登燕子磯望祭孝陵﹐賦詩慟哭而還。乙未﹐名振卒。丙申﹐有沈調倫者﹐復起山中﹔江赴之。人聞其至﹐壺漿相迎。大兵恐其重爲舟山犄角﹐急攻之﹔調倫見殺﹐江中流矢卒。

時復有休寧趙立言者﹐亦以餘眾棲山中。會江山諸生李國楹約取江山﹔明年元旦﹐立言以三百人攻克之﹐國楹失期不至。越日﹐兵大集﹔立言獨戰﹐連殺數十人﹐馬躓墜水死。其子禎恨國楹﹐詣其家欲刃之﹔官兵掩至﹐乃與國楹同受執﹐亦不屈死。

勘木曰﹕王少司馬一字篤庵。少孤﹐不善治家﹔其弟翃﹐以耕讀助之。及補諸生﹐好談兵﹔見時方多難﹐思得一當。畫江之役﹐余姚令王仲撝﹝正中﹞以禦史仍行縣事﹐集民兵從事江上﹐具疏薦之﹔授職方﹐盡以軍事屬之。已而仲撝與同官黃梨洲﹝宗羲﹞合軍西渡﹔江上破﹐黃獨引殘卒入四明﹐結寨觀變﹔山民攻之去。時篤庵方走海隅募兵﹐謀與之合﹔而大兵購甚急﹐囚其弟翃以招之﹐不顧。翃與幕下諸生﹐俱不屈死﹔篤庵泣曰「是眞不負完勛家也」﹗因卽以所募眾入山﹐告父老曰「前此諸將橫擾至激變﹐今我軍足爲山衛﹐而一無所擾。倘念故國﹐其許我乎」﹗遂得結寨大蘭。大蘭者﹐唐時裘甫之亂嘗爲巢穴﹔地險惡﹐猝不可登。於是軍日益雄﹐爲諸寨冠。戊子秋﹐朝於舟山。時定西侯當國﹐嫌其表貢不由己達﹐頗忮之﹔篤庵曰「吾豈受彼指麾哉」﹗大兵南向﹐凡一紙所招﹐多俯首歸命。昔惟金華朱督師曾一烹使﹔至是﹐黃都督引田橫烹酈生之說進曰「田橫不烹酈生於說降之時而款之﹐其志屈矣。固願降﹐則齊之士心已搖﹐豈得復鼓。及其後而烹之﹐不已晚乎」﹖篤庵曰「善﹐子言正合吾意」。乃發使邀之。我公中餪﹐先以使至﹐竟醢之。篤庵旣死﹐梟示寧波西城﹔故觀察陸公宇■﹝火鼎﹞﹑故都督江公漢以奇計竊藏之。遺一女年十三﹐字梨洲子﹔後沒入勛貴家﹐亦自刎死﹝詳見「摭遺」﹞。從死之二僕﹕一曰石必正﹐維揚人﹔一曰明知﹐姚江人。

●南疆繹史勘本卷二十八

霅川溫氏原本

古髙陽氏勘定

目錄

列傳二十二

太湖﹕陸世鑰﹑吳易﹑吳鑑﹑孫兆奎﹑沈自炳﹝弟自駉﹑華京﹑吳旦﹑趙汝珪﹑周瑞﹞﹑茹略文﹑李總兵﹝闕名﹞﹝任源邃﹑吳福之﹑徐安遠﹞

長興﹕金有鑑﹝王士麟﹑岑元泰﹞﹑徐昌明﹑姚志倬﹝張起芬﹞

海寧﹕兪元良

嘉興﹕屠象美﹑陳梧﹑錢棅﹝鄭宗彜﹞﹑﹝吳興朱生附﹞

右太湖﹑浙西義兵列傳第二十二。

◎案爾時長白蕩﹑朱涇﹑四保匯等處揭竿聯寨﹐出沒無定。每以助餉名﹐殷戶率遭剽敓﹔黠者輒豫賄免。湖道梗塞﹐久與官軍持﹕是江南一劫也。嘉興之徒﹐初無可觀﹔惟長興金﹑姚兩路與湖兵相呼應。「原本」錯落﹐玆以吳江孫烈士傳證諸。

列傳二十二

太湖﹕陸世鑰﹑吳易﹑吳鑑﹑孫兆奎﹑沈自炳﹝弟自駉﹑華京﹑吳旦﹑趙汝珪﹑周瑞﹞﹑茹略文﹑李總兵﹝闕名﹞﹝任源邃﹑吳福之﹑徐安遠﹞

長興﹕金有鑑﹝王士麟﹑岑元春﹞﹑徐昌明﹑姚志倬﹝張起芬﹞

海寧﹕兪元良

嘉興﹕屠象美﹑陳梧﹑錢棅﹝鄭崇彜﹞

。太湖﹕陸世鑰﹑吳易﹑吳鑑﹑孫兆奎﹑沈自炳﹝弟自駉﹑華京﹑吳旦﹑趙汝珪﹑周瑞﹞﹑茹略文﹑李總兵﹝闕名﹞﹝任源邃﹑吳福之﹑徐安遠﹞

陸世鑰﹐吳郡諸生﹐字兆魚﹔以財雄於洞庭東湖。國變後﹐散財募士﹐保障鄕裏。蘇州旣降﹐約福山副總兵魯之玙率眾薄城焚堞以入。之玙戰敗死﹐鑰乃遁歸。

時湖傍諸生沈自徵亦任俠自負﹐預備非常﹐造漁船千艘匿於湖。自徵死﹐其弟中書舍人自炳﹑諸生自駉收其船以集兵﹔主事吳易因之起。易字日生﹐吳江人。生有膂力﹐跅弛不鞿。崇禎癸未進士﹐不謁選。福王立﹐見史可法於揚州﹔奇其才﹐題授職方主事﹐畱之監軍。乙酉奉檄徵餉﹐未還而揚州失。六月﹐大兵徇吳江﹐縣丞朱國佐以城降。諸生吳鑑﹐字子儀﹔欲起兵誅之。會黃蜚兵至自無錫﹐鑑喜﹐徒手入縣庭罵國佐。國佐執送蘇州郡守﹐詢其黨﹐抗聲曰「孔子﹑孟子﹑張睢陽﹑顏平原是也﹐何問爲」﹗遂殺於胥門學士街。易聞而哀之﹐率眾擒國佐﹐授鑑父汝延﹐令殺以祭鑑。於是與舉人孫兆奎﹑諸生華京﹑吳旦及沈﹑陸輩謀舉兵﹔旬日中得千餘人﹐屯長白蕩﹐出沒五湖﹑三泖間﹐多所殺傷﹐道路爲之梗。大兵之初至也﹐未習水戰﹔易使部卒狎於水者﹐雜入農民散處湖畔﹐大兵將濟﹐取民舟索人操之。前散處者咸集﹐乃棹至中流鑿沈之﹐波溺無算。是時部郎王期升﹑吳景亶等起兵西山﹐克長興﹔然兵不及易彊﹐多棄之歸易。唐王聞之﹐授兵部右侍郎兼右僉都禦史﹐總督江南諸軍。兵部侍郎楊文驄奏易斬獲多﹐進爲兵部尙書﹐封忠義伯。魯監國亦授易兵部侍郎﹑長興伯。

八月﹐總兵吳勝兆以舟師至﹐旣敗葛麟﹑盧象觀等軍﹐引兵追易。二十四日﹐出戰塘口﹐奪勝兆舟二十。次晨大雨﹐不設備﹐爲勝兆所襲﹐大敗。易孑身走﹔父承緒﹑妻沈及女皆投水死﹐一軍盡殲。華京先驅妻子入水﹐格殺數人﹔卒與大兵搏戰﹐相持不釋﹐同溺死。自炳及弟自駉﹑吳旦﹑趙汝珪等﹐皆戰死。自炳﹐字君晦﹔自駉﹐字君牧﹔旦﹐字爾赤﹔汝珪﹐字子玉﹔京﹐字北輿﹕皆諸生中之有志行﹐知名於時者也。兆奎兵敗將走﹐慮易妻女遷延或被辱﹔視其赴水然後行﹐遂爲追者所獲。械至江寧﹐見總督洪承疇﹐大言曰「崇禎時有一洪承疇督師敗績﹐身死封疆﹔先帝親祭十三壇﹐爲文哭。今而又一洪承疇﹐爲一人耶﹑兩人耶」﹖承疇曰「咄﹗爾無問一人﹑兩人也﹐爾自爲一人事可耳」。驅出斬之。

時義旗四列﹐多肆劫掠﹔惟世鑰毀其家以充餉﹐敕勒部下妄掠一錢者罪必死﹐故其軍獨攝靜。兵敗﹐爲僧去。明年春﹐吳江人周瑞字曼靑﹐復聚眾長白蕩。官兵討之敗﹐八百人皆死﹔軍聲遂振﹐迎易入其營。已而入孫璋家飲。偵者知之﹐猝引大兵至﹐易與瑞並獲﹐殺於杭州艸橋門﹔璋父子亦死。

易部將茹略文字振先﹐余姚人。驍勇善戰﹐少從軍長興﹐爲千人長。浙西旣降﹐略文攜壯士千餘人入太湖﹔從徐雲龍破長興﹐屢戰有功。雲龍死﹐乃歸易﹔易優禮之﹐奏授總兵。每持長矛突陣﹔八月之敗﹐略文手斫數十人﹐身被十餘槍﹐血盡而僕。兵猶疑其佯死﹐連刃之。兵去﹐稍蘇﹐捧其頭以走﹔至潯溪﹐休於野廟。廟祝見而識之﹐曰「子非茹某耶」﹖持之泣。傅以良藥﹐百日愈。間行至長興﹐訪母及妻子﹐無一存矣。丙戌正月﹐又從軍於麻湖﹐與大兵戰﹐所殺過當﹔援絕乃亡。其將周志韜衝圍出﹐收餘眾自保﹔魯王遙授爲參將。明年夏﹐兵敗﹐赴水死。

「勘本」曰﹕讀「明史稿」﹐於沈氏之序作自駉﹑自炳﹐皆諸生﹔當訛。而偕事者﹐有吳福之之名﹐其行實又略不載。以「佚史」總兵李某傳較之﹐決非也﹔當從溫氏所言爲準。今「勘本」以福之事移纂吳稚山宗伯傳後﹐庶幾無間體裁。

太湖間與易同起兵而別分一路者﹐有總兵官李某﹝失其名與居﹞﹔諸生任源邃﹑吳福之﹑徐安遠等皆附焉。源邃深沈有大略﹐見所在起兵﹐往來遊說﹐求可與成事者﹐皆不當意﹔喟然曰「天下事﹐遂無可爲乎﹖我視諸軍皆兒戲耳」﹗及福之起兵﹐約源邃同就李氏﹐始合軍﹐屢與大兵戰。越三月﹐兵潰﹐總兵官李自刎死。源邃被執至溧陽﹐當事命之跪﹔曰「若非明臣耶﹖見我不愧死﹐而尙欲屈我乎」﹗當事言「子尙年少﹐盍姑待之」﹗源邃曰「汝惟有待﹐故至此﹔我何待﹐速死耳」﹗福之﹐閩中禮部尙書鐘巒子﹔自書絕命詞於衣衿間﹐投湖死。安遠字世珍﹐武進人。被擒﹐說之降﹔不屈﹐乃見殺。妻楊水﹑妾惠香﹐皆死之。

。長興﹕金有鑑﹝王士麟﹑岑元春﹞﹑徐昌明﹑姚志倬﹝張起芬﹞

金有鑑﹐長興人﹐字攺玉。有膂力。乙酉六月﹐率里人許升﹑沈磊﹑沈士弘﹑金艷色等奉通城王盛澄爲號﹐自署總兵﹔一戰拔湖州﹐據守十餘日﹐聚眾萬餘。進攻長興﹐不下﹔吏員王士麟引兵會之再攻﹐再敗﹐士麟且戰死。十月﹐有鑑戰於呂山﹐盛澄遣金琪宇﹑毛蜚卿率兵二千來助﹐復不克﹔尋遣總兵賈應龍﹑楊象觀﹑吳永昌﹑參將金筠鹿等合軍奪城﹐復大敗。回至梅溪﹐盛澄弟盛滌被圍急﹐有鑑單騎援之﹐身中七矢﹔遂收健卒數十人間走宜興山中﹐與岑元泰保守山寨。大兵逼﹐三戰三北。及明年正月﹐復攻長興﹐有鑑﹑元泰俱陷陣死。

徐昌明字闇本﹐初入盧象觀軍﹐署爲監紀推官。旣敗﹐奔四安山﹐與有鑑合軍。亦死於長興西門。

是夏閏六月﹐長興有姚志倬者﹐字子求﹐錢唐人﹔與參將方元章誓義舉兵﹐以張起芬爲將﹐破余杭﹑走於潛。戰敗﹐志倬逸去﹐元章死之。明年丙戌冬﹐合餘眾取江山﹐又不利﹔遂遁入括蒼山中。旣而﹐出懷玉山。其兄志元訛稱志倬已降﹐因得脫﹔而志元被戮。乃走依詹兆恆﹐同破永丰。其後﹐遷徙無常。至乙未冬﹐入海攻崇明﹐歿於陣﹔浙東封仁武伯。起芬被執至杭﹐挫辱不屈﹔懸之樹間﹐射殺之。平生不讀書﹐刑訊時有詩云「頭能過鐵身方顯﹐死不封泥骨亦香」。

。海寧﹕兪元良

海寧兪元良字綏榖﹐祟禎進士。浙東旣奉魯王監國﹐畫江而守﹔熊汝霖獨以數百人渡海襲海寧﹐士民迎者以萬計。汝霖欲擇一人爲主兵﹔時杭州搢紳之士避地居此﹐於其至也﹐咸來問訊。汝霖因敷陳大義﹐頗有感動﹐然多首鼠持論者。元良慨然曰「事豈公一人事哉﹐元良敢獨後」﹗遂任守城。尋敗沒。

。嘉興﹕屠象美﹑陳梧﹑錢棅﹝鄭崇彜﹞

大兵之下浙江也﹐傳檄而定﹐兵不血刃﹐郡縣皆置官吏矣。閏六月﹐令下薙發﹔嘉興民猝起﹐不期而會者數千人﹐殺秀水知縣胡之臣﹐嬰城拒守。推翰林屠象美主其事﹝象美嘗飭令備兵者也﹞﹐迎鎭將陳梧爲帥﹔主事錢棅毀家充餉﹐吏部尙書徐石麒亦受盟。然皆文士不知兵﹐兵卒多市井子﹐甲仗﹑器械且不備。大兵在杭聞報﹐遣數百騎襲之。城上聞笳角聲已膽落﹐陳梧率眾禦諸三塔灣﹐大敗。象美出走﹐亂民追殺之。頃有諸生鄭宗彜﹐字雪舫﹔袒臂呼市上﹐集者復千人﹐復與守者。十又六日後﹐餉不足﹔裏民不便﹐潛通款於我營﹐引兵擊殺之。城陷﹐遂被屠。宗彜與弟宗琦戰死﹐一門俱自盡。石麒自縊﹐錢棅殺於湖。

「勘本」曰﹕鎭將陳梧字膚公﹐上虞人﹔官都督僉事﹑定遠將軍。嘗奉命西徵﹐擁兵蛟關。後入舟山戰敗﹐死。以上諸傳﹐皆與太湖兵同時起義者也。

按吾郡吳江舊縣誌載﹕「有施世傑者﹐字賓王﹐爲故明諸生﹔著「酉戌雜記」﹐今已軼。往嘗於同裏顧氏見所鈔記中「孫烈士傳」﹐於湖兵之起訖最詳。惟吳易之「易」作「易」﹔按諸史冊﹐皆非也。今節其傳之大凡﹐以補本史之不足﹐其略曰﹕

國朝順治元年﹐定鼎燕都﹔洪河以北﹐秦﹑晉諸郡咸入版圖。乃命豫王轉西徵之銳卒﹐回旗東指﹐定山東﹑略河南。二年﹐克廣陵﹐自儀徵渡江﹐下陪京﹑破太平。豫王畱守金陵﹐遣貝勒王統水陵兵由蘇州﹐定浙西。時大兵南渡﹐勢如風雨。蘇州旣下﹐我邑葉令嵋棄官走﹐朱縣丞廷佐迎降﹔眾庶紛然﹐歸命恐後。而舉人孫兆奎者﹐素懷殉國之心﹐奮不顧難﹐與職方吳易等倡議興復﹔散家財募水卒﹐旬日間得三千餘人。遂擁易爲主盟﹐而奎佐之。於六月朔﹐起兵湖中﹐傳檄遠近﹐廣樹聲援。於是雲間沈猶龍﹑昆山顧錫疇﹑秀水陳謨﹑平湖倪長圩等﹐皆同時應之。魯王監國浙東﹐奎等遙受節制。自京口至余杭八百餘里﹐東西飈動﹐所在蜂起﹔吟嘯四顧﹐舳艫雨集﹐皆奎等爲之倡也。

先是﹐議者謂﹕「天下之勢始於北﹐而終於南﹔一气之運﹐建於子而屈於午。本朝發祥遼左﹐五邊爲一﹔明自神宗以來﹐竭中華全力僅足搘拄。今蕩除寇盜﹐混合南北良將精兵﹐所當披靡。江南所恃﹐惟在水戰。而大眾深入﹐擅湖山之利﹐諸險要悉爲憑守﹔舟楫無所用其長﹐奇智無所運其權。大勢若此﹐而妄有所圖乎」﹖奎曰「我豈不知國家大勢不在江南﹐戎馬及斯而彊欲禦之﹐何異遊步於蹄涔﹑稱戈於井底﹗但恨有明養士三百年﹐一旦至此﹐而南北諸臣死節寥寥﹑義聲寂寂﹗我故欲一身殉之﹐藉以鼓義士之气﹑羞懦夫之顏﹐庶不負累世之厚澤﹑平生之壯志。其成敗﹐聽之而已」﹗遂整旅而行。閏六月﹐攻下邑城﹐廷佐被殺。進薄郡城﹐內外大擾。會明將吳志葵亦聲言來攻﹐其前鋒魯瑟若集舟數千﹐突門先進﹐縱火焚公署﹔城中居民號呼相應﹐火光接天﹐易軍在後。侍郎李延齡﹑中丞王國寶止有騎兵千餘﹐悉屯於城之東南隅﹔登盤門瑞光寺浮屠以觀外來兵勢﹐相與謀曰「近因薙發之令﹐故外釁得乘。然敵𨿽眾﹐非有謀士﹑虓將﹑精騎﹑健卒﹐不過烏合之輩乘時剽掠﹐擊前則後不支﹑擊左則右不應。人眾而囂﹐是無紀律﹔穿城而進﹐是有輕我心。當權斂戌卒﹐避其銳气。俟過日中﹐其气必怠﹔突選馬騎蹂而躪之﹐破其前鋒﹐余必潰散﹐不足慮也」﹗乃秣馬蓐食﹐厲兵以待。良久﹐見外兵棄仗﹐各運財物﹔因選兵百餘出盤門﹐環城而轉﹐多張旗幟爲疑兵﹐揚言江寧援兵將至。外兵卽紛紛引退城外﹔先以輕兵挑之﹐眾亂﹐遂縱虎騎夾擊﹐矢發如雨﹐大破之。乘勝逐北﹐殺千餘人。前所遣騎﹐又突至閶門截殺﹔眾爭赴船﹐沸聲若雷﹐悉皆奔散。城中民震懼﹐復閉門以守。易軍亦退於離城數十里之大漾立營﹐往來爲遊兵﹐嘗敗官軍於五龍橋。

時有浙東人李九成假名建義﹐以戰艦千號﹐宵晝劫掠﹐民罹其毒。兆奎與易密謀殲之﹔僞爲結好﹐以弛其備。約以期日﹐兩軍合營。或以軍形羸弱﹐大敵方彊﹐不宜自翦羽翼﹔奎曰「不然﹗今日之勢﹐正如寸刃剚鯨﹑空拳搏虎﹐所恃以號令人眾者﹐惟此區區之信義耳。若縱彼焚劫﹐且假成爲名﹐則所在之民誰非寇仇﹔是敵未至﹐而先自敗矣」﹗於是密約鄕豪以爲內應。八月七日﹐遣驍將許某統十三艘往討。先有黑气如長堤﹐直撲李營而隕﹔北風大起﹐塵埃障天。未幾﹐復大霧﹐咫尺不相睹。兵已漸逼﹐李營之眾咸喜﹐以謂吳軍來合營也。俄而炮聲大起﹐兵已四集﹐李眾大潰。九成衝圍西走﹐兵塞其前﹔大驚﹐棄仗就縛。至爛溪﹐斬之﹔所俘婦女皆遣還。當時起事諸人﹐或潛行澤國﹑嘯聚水鄕﹐未嘗見大敵﹔擁眾一﹑二千﹐卽志气盈溢﹐以謂黃金橫帶﹑列土分茅﹐指日可俟。緣是人無戰心﹐兵至衝敵﹐甚有自相違貳而潰者。惟奎整輯戎卒﹐戒無侵掠﹐眾頗效命。

已而﹐貝勒王畱內院張存仁守臨安以拒浙東﹐自將步騎十餘萬鼓行而東﹔遂自崇徳﹐進攻嘉興易軍。探者遙見紅蓋映日﹑旌旗蔽天﹐勢如長蛇﹐橫亙數十里。旋圍其城﹐炮聲不絕。甫一晝夜﹐城遂破。復分兵攻下旁近郡邑﹐咸設兵固守。貝勒王振旅還京﹐行至八斥﹐兆奎等以神槍來擊﹐頗多傷者。又明將黃蜚兵卒數萬在太湖中﹐其軍勢較諸營爲最彊﹔乍前乍卻﹐以觀世事。奎勸易致書於蜚﹐欲與之合﹔而蜚已由吳淞江屯泖湖﹐將出雲間合沈猶龍軍。李延齡將八百騎自蘇追殺之﹐李成棟復將舟師合戰﹐蜚軍大潰﹔遂擒蜚﹐餘眾悉降。江寧以南﹑錢唐以北﹐惟易﹑兆奎一軍而已。

七月二十日﹐嘉興總鎭李遇春兵五十四艘過吳江﹐自平望至白龍橋列陳三十里﹐易與兆奎來擊。會陳湖沈某至﹝當是自炳﹑自駉也﹞﹐適吳﹑沈兩軍相爲犄角﹐遇春兵敗而退。幾﹐吳提督勝兆軍至﹐與戰﹐互有勝負。兆奎畱易守營﹐自率銳卒伏蘆葦中﹔昏時大兵過之﹐爲奎所襲﹐殺傷甚眾。勝兆回軍﹐易眾皆釃酒相賀﹔而奎戒其下謹備無懈﹐蓋知勝兆之將大集兵一舉而撲滅也。俄而勝兆合四郡兵至石樁橋﹐諸港路皆斷絕。易軍無見糧﹐營中震懾﹔勸奎走海。奎曰「今四圍皆兵﹐卽欲走海﹐其可至乎﹖事之不濟﹐我將橫屍水上﹐遂「以身許國」之志﹔豈能竄伏海洋﹐苟求存活邪」﹗黎明﹐大兵鱗集﹐八面環攻﹔炮火雷飛﹐箭若雨注。會陰雨連旬﹐易營濘滯﹔舉炮炮不震﹐持弓弓弦解。奎往來督戰﹐自寅至午﹐官兵益多﹔易眾內潰﹐自相擊殺赴水者不可悉數。奎見勢不可爲﹐乃與父訣﹔先沈妻子於河﹐視其死而後自溺﹐父死於兵。易與驍騎數人易服乘小船南走﹔父亦遇害。餘兵盡爲大兵所俘﹕八月二十二日事也。自六月起﹐至此未三月﹐而全軍盡沒。奎溺水气未絕﹐爲兵所縛﹔至蘇州﹐王國寶欲降之﹐不屈。乃解赴江寧見洪承疇﹐奎厲聲詰之曰「先帝時聞督師洪承疇死﹐親祭哭之﹔今而又一洪承疇﹐爲一人邪﹑兩人邪」﹖承疇無以應﹐曰「汝無問一人﹑兩人也﹗汝自爲一人事耳」﹗驅出斬之。兆奎臨刑﹐怡然賦詩﹐顏色不變。時年三十有九。

明年﹐易子復集潰散﹐徇至嘉善見執﹔械送杭州﹐死之。

「夢華潭叢錄」載﹕「或傳孫孝廉兵敗﹐執至白下﹔洪經略與之有舊﹐問曰「先生在兵間﹐審知揚州閣部史公果死邪﹖抑未死邪」﹖孝廉曰「經略從北來﹐審知故松山殉難督師洪公果死邪﹖抑未死邪」﹖洪乃大恚﹐呼麾下驅出斬之」。與施傳異。溫氏卽引施傳之言爲準﹔附此備參。楊氏跋語中亦載施世傑所作「孫烈士傳」﹐謂世傑有「丹桂樓雜制」二十六種﹐「酉戍雜記」其一也﹔書已散佚﹐惟烈士一傳猶有繕寫者。其深識時勢﹑明於兵機﹑議論卓犖﹐足以補死事諸臣傳之闕。

又案孫﹑吳之後﹐有朱生者起兵南潯﹔爲吳興朱文肅﹝國楨﹞諸孫也。時帥其眾數千﹐出沒吳淞﹑泖澱間﹐北拒王師﹐轉戰白龍橋北。尋敗﹐受執﹐語不屈﹔大帥斷其喉殪。友人某﹐潛抱屍以楮封喉殮之﹐歸其家。其妻某氏﹐一慟而絕﹔旣蘇﹐日夜哭﹐竟斷腸死。楊氏曰「朱生事﹐余得之鄭元慶「湖錄」「五行考」中﹐惜也逸其名。𨿽然﹐其名逸而其人自磊落軒舉於宇宙間﹐蓋以扶天綱而立人紀者也。昔年舟過淞﹑泖間﹐或謂余曰「國初有朱少師之孫某﹐舉義旗屯兵於斯﹔戰敗死難」。是時殘照在空﹐水天混一﹔慨然想見異軍蒼頭特起﹐舳艫雨集﹑旍旆星羅﹐雷斧轟輘﹑風檣閃暘﹔回旣墜之日﹑噓已燼之灰﹐雄魂毅魄長在太虛﹐髣佛有云車霓裳獵獵然從空而下。噫﹗事往百數十年已﹐覺其人凜凜猶有生气。若彼陳演﹑謝升﹑李建泰﹑魏藻徳之徒名穢史冊﹐亦克壽世於無窮﹐然而人皆不屑齒其名﹔卽偶齒其名而唾罵隨之﹐不啻狗彘焉。嗚呼﹗怖矣﹗

●南疆繹史勘本卷二十九

霅川溫氏原本

古髙陽氏勘定

目錄

列傳二十三

建昌﹕鄧思銘

新城﹕楊應和﹝楊居久﹞

新昌﹕陳泰來

廣信﹕胡夢泰﹑詹兆恆﹑周定礽﹑萬文英﹝唐倜﹑胡奇偉﹑汪碩畫﹞

撫州﹕曾亨應﹝子筠﹑王秉幹﹑湯仲發﹑弟和應附﹑樂平倪大顯等附﹞

南昌﹕揭重熙﹑傅鼎銓﹝廣信曹大鎬﹞

都昌﹕余應桂﹝子顯臨﹑九江金志達﹑僧了悟﹞

徳興﹕胡定海

寧都﹕彭錕﹝吉水王龍﹑撫州僧丹竹﹑建昌孔徹元﹑蔡觀光等附﹞

右江右義兵列傳第二十三。

○江右自左夢庚降﹐部將金聲桓不願北行。請略地自效﹔聲桓本無智略﹐所至惟殺掠爲威﹐於是諸郡各以城守。義兵之發﹐始於建昌﹑廣信﹐撫﹑饒繼之﹔惟贛州之守爲久﹐其被毒亦尢酷。洎至聲桓反復﹐南昌復殲焉。數年之間﹐江右生民盡矣﹗其守土者已別見﹐玆列其義兵於右。

◎江右義兵﹐推贛州爲最﹔而溫氏失之﹐無一人及者。如楊﹑萬二公﹐大節瑯瑯﹐未可纂附於斯也﹔今於「摭遺」別列一卷。凡在金﹑王反復之際而以兵見者﹐如倪大顯﹑王寵﹑丹竹僧﹑孔徹元﹑蔡觀光等皆補此。

列傳二十三

建昌﹕鄧思銘

新城﹕楊應和﹝楊居久﹞

新昌﹕陳泰來

廣信﹕胡夢泰﹑詹兆恆﹑周定礽﹑萬文英﹝唐倜﹑胡奇偉﹑汪碩畫﹞

撫州﹕曾應亨﹝子筠﹑王秉幹﹑湯仲發﹞

南昌﹕揭重熙﹑傅鼎銓﹝廣信曹大鎬﹞

都昌﹕余應桂﹝子顯臨﹑九江金志遠﹑僧了悟﹞

徳興﹕胡定海

寧都﹕彭錕

。建昌﹕鄧思銘

鄧思銘字建侯﹐江西南城諸生。北都陷﹐卽見益王說之曰「王身兼臣子﹐今宗社傾危﹐豈容坐視」﹗王因感動。思銘卽號召諸生百數人﹐名曰庠兵﹔以贍財者助餉﹑負才者參謀﹑有勇者出戰﹐期於朔望習射﹑學技擊。聲將爲國抒難﹐請於有司﹔有司笑之曰「兵可庠耶」﹖眾乃渙散﹐思銘鬱鬱不得志。明年﹐建昌知府王域等奉益王舉兵﹐遂入幕參贊。城破﹐被執﹐指金聲桓大罵。乃系於竿首射之﹔每發一矢﹐輒呼曰「未中要害」﹗連及六矢﹐思銘大吼曰「經時不能殺我﹐技何劣也」﹗已而死。

。新城﹕楊應和﹝楊居久﹞

楊應和字惠生﹔從弟居久﹐字淡若﹕皆新城諸生。新城被圍﹐紳士議迎款﹔應和賦詩痛哭曰「我一身當敵﹐禍不及諸公也」﹗眾遂止。居久嘆曰「壯哉吾兄﹐可無與之共事者乎」﹗提刀出殺數人﹔並就縛﹐直立不少俯。彊之﹐不屈。旣死﹐屍不僕﹐兩手猶作擊刺狀。

。新昌﹕陳泰來

陳泰來字剛長﹐新昌人。祟禎辛未進士﹐由宣城知縣﹐入爲戶科給事中。嘗自請假兵一萬﹐肅淸輦轂﹔帝壯之。卽攺兵科﹐出視諸軍戰守方略。召對中左門﹐多所奏可。遷吏科﹐乞假歸。南都以刑科起官﹐不赴。閩中擢爲太僕少卿﹔尋遷右僉都禦史﹐督領江西義軍。

益王之起兵建昌也﹐王域等奉之監國。泰來亦將從﹔同裏按察使漆嘉祉﹑舉人戴國士持不可。曰「公受閩命矣。今復從王﹐將奉王臣閩乎﹐王必不屈﹔將兩事乎﹐是懷二心也。公爲國事捐身家﹐本以教忠﹔而先示二心於人﹐人誰諒之」﹗乃止。已而建康失援﹐新昌破﹐王奔﹔國士降﹐翻爲金聲桓用。泰來恨之曰「吾乃爲賊所紿﹐彼固爲敵遊說也﹗均之國事﹐益與閩又何所分乎」﹗意欲誅之﹐顧力薄不敢顯抗﹐仍相通好。時有上髙舉人曹志明與魯國祺﹑聶明時﹑黃■﹝木英﹞﹑黃國彥等兵起﹐泰來與相結。十二月﹐攻取上髙﹑新昌﹑寧州﹐戮國士妻子及親黨數人﹐暴其罪。圍瑞州不克﹐遂取萬載。聲桓引大兵逼新昌﹐守將出降。泰來至界埠﹐志明等從上髙移軍會之﹐進攻撫州﹔俱歿於陣。

「勘本」曰「紀事本末」載陳公事迹﹐少異。言乙酉副都禦史陳泰來捐貲募眾﹐遣部下李淩虹克復萬載﹐狀邑令﹐襲破新昌。命子正儀﹑正儼他往﹐自帥其眾東下。戴國士者﹐與陳爲姻聯﹔已降附﹐權驛傳道事。金聲桓知之﹐使之招陳﹐俾勿疑﹔而以重兵躡其後。國士入陳營甫相見﹐大軍已壓壘陣矣﹔猝不及備﹐陳遂敗走黃氏祠中﹐自刎死。其同起兵死者﹐瑞州劉詔新﹑諶廷椿﹑胡親民。

。廣信﹕胡夢泰﹑詹兆恆﹑周定礽﹑萬文英﹝唐倜﹑胡奇偉﹑汪碩畫﹞

胡夢泰字友蠡﹐鉛山人﹔詹兆恆字仲常﹐號月如﹐永丰人﹕皆以進士起家﹐爲縣令﹐有能名。兆恆先擢南京監察禦史。吏部舉天下廉能吏十人﹐夢泰與焉。帝重念畿輔州縣殘破﹐欲得治行已效者撫之﹔夢泰因得爲唐縣。京師陷﹐南歸。福王立﹐擢兆恆大理寺丞。阮大鋮之起﹐兆恆上疏切諫﹐言「「逆案」一書﹐先皇定自宸衷﹐芟刈羣凶﹐頒之天下﹐萬世共凜﹔乃第一美政。然十七年間﹐此輩日夕聚謀﹐欲翻者數矣﹔賴先皇神明獨斷﹐堅持不移。夫黨人巧爲蒙蔽﹐妄謂憐才﹔賊亂之才﹐適足以敗國。今大仇未報﹐忽召見大鋮﹐還之冠帶﹔豈不上傷先皇之靈﹑下短忠臣義士之气哉﹗陛下試取書觀之﹐應亦悔左右之誤國矣」﹗奏入﹐命取「逆案」進覽。兆恆卽呈進﹐而馬士英亦於是日進「三朝要典」也。九月﹐擢本寺少卿﹐卽奉命祭告。明年二月﹐乞假旋裏。

唐王立﹐兆恆表賀﹐拜兵部左侍郎﹐尋進尙書﹔夢泰授兵科給事中﹐同命佐督師協守廣信。廣信爲閩﹑楚出入要地﹐丙戌大兵逼江右﹐廣信故宿重兵。督師大學士黃道周方出閩﹐聞廣信之急﹐遣監軍禦史周定礽﹑兵部員外郎萬文英分兵來援。定礽字雪笠﹑文英字仲實﹐俱南昌進士也。夢泰傾家募士﹐與兆恆﹑定礽悉力守廣信﹐文英守鉛山。有太平諸生唐倜者﹐字著夫﹔熊開元薦其才﹐授兵部主事。募兵出關﹐得數百人。夏四月﹐金聲桓引兵至鉛山﹐猝與遇﹔與文英合軍出戰。倜陷陣死﹔文英敗﹐挈家投前湖﹐鉛山遂破。夢泰夫婦同縊死。八月﹐諸軍皆潰﹐廣信破﹔定礽見殺﹐兆恆奔懷玉山。

其時兵部主事湖東副使進賢胡奇偉﹑總兵官徽州汪碩畫﹐皆以兵來廣信。碩畫兵敗貴溪﹐不屈死﹔奇偉城破自刎。兆恆在山中聚眾數千人自保﹔明年三月﹐進攻衢州之開化縣﹐戰於馬嶺﹐亦敗死。又有進士徐敬時者﹐與楊文﹑李克升舉兵廣信之九仙山﹔至甲午正月﹐寨破﹐皆被殺。

「勘本」曰﹕胡給諫以崇禎丁丑進士﹐知奉化縣。邑人戴澳﹐官順天府丞﹔其子怙勢不納賦﹐捕治之。其子急走訴澳﹐借事陰劾之。禦史某發其隱﹐澳下獄﹐除名。於是﹐給諫聲望日益起。詹尙書父士龍﹐順天府尹。詹先胡兩科成進士﹐知甌寧縣。民居失火﹐延及學宮﹐乃率諸生突煙抱木主出﹐倡議重建﹔善政甚多。周禦史爲癸未進士﹐與萬員外起兵保廣信﹔唐王卽授以右僉都禦史﹐巡撫其地。萬初爲鳳陽推官﹔城破﹐子元享代死得脫。歸南京﹐以禮部主事召﹐不赴。閩授兵部員外郎﹐監諸部軍。

。撫州﹕曾應亨﹝子筠﹑王秉幹﹑湯仲發﹞

曾亨應字子嘉﹐號鳳山﹔臨川人。崇禎甲戌進士﹐歷官吏部文選主事。詔起廢﹐亨應以毛士龍﹑喬可聘﹑李右讜等十人上之﹔禦史張懋爵有夙怨﹐以納賄行私力攻之﹐遂坐謫。南都立﹐凡以謫籍起者多驟貴﹐亨應獨不赴。

金聲桓令王得仁以官兵徇撫州﹐亨應乃命弟和應急奉父入閩﹔已與舉人艾南英﹑前吏部揭重熙議守禦。募兵未集﹐騎已薄城下﹐眾皆散。會益宗永寧王慈炎以建昌敗走閩﹐廣招連子峒士兵數萬下建昌﹐入撫州﹔寓書亨應﹐請爲東道主。亨應喜﹐募卒數百與相犄角﹔走書大姓﹐勸助餉﹐張皇其事﹐以冀四方之有響應者。一日﹐置酒髙會﹔得仁偵得之﹐潛從祝家渡濟師。或馳以告﹐亨應怒﹐按劍曰「汝欲亂吾軍耶﹖撫州有永藩﹐關隘阻絕﹑偵探分明﹐敵豈能從天降」﹗言未旣﹐而兵大至。家族罹刃者二十人﹔其親故及部下好義者﹐駢死三百人。焚其廬舍﹐邑裏爲墟。亨應趨避石室中﹔有從弟某恨其賈禍﹐指穴出之﹐並執其長子筠。亨應顧謂筠曰「勉之﹐一日千秋﹐丈夫毋自負也」﹗筠曰「諾」﹗大罵不屈﹐立殺之。亨應縛至﹐得仁解其縛﹔揖之曰「公義士也。時不可爲﹐盍隨世以就功名乎﹖否則﹐雞犬肉耳」﹗亨應箝口不一答。曳諸階下撾數十﹔詢之﹐復如前。乃懸諸樹間﹐令射之﹔已復宛曲相慰﹐亨應終不可。得仁嘆曰「此鐵石人也」﹗遂被戮。

其同邑舉人王秉幹﹑諸生湯仲發﹐皆以舉兵未集而事露﹐受刑最酷。仲發﹐顯祖孫也。

「勘本」曰﹕曾選部初舉事﹐嚙斷一指﹐吮其血﹐裹而瘞之。其子筠每語人曰「吾家一門﹐已登鬼錄」。其父子湛忠殉國如此。選部之父棟﹐嘗爲廣東布政使。其從父蒲圻知縣栻﹑貴州兵備僉事益﹐兩人俱以死難著。弟和應﹐雅尙名節。聞選部死﹐曰「烈哉﹗兄爲忠臣﹑兄子爲孝子﹐復何憾」﹗旣奉命入閩﹐閩失﹐避之肇慶。肇慶又失﹐乃拜辭其父﹐卽投井死。時稱之爲曾氏五節云。

案維時樂平倪大顯者﹐與兄大恢﹑大登俱以勇力聞。乙酉﹐饒州司裏周損幣致之。周敗﹐歸督師大學士黃道周﹔黃敗﹐從廣信威武侯曹大鎬。後王得仁大發兵屠樂平﹐軍中聞顯勇﹐爭取之以爲奇功。有僧長八尺餘﹐下馬搏顯﹔顯斫僧應手落。已官軍鱗集﹐度不支﹐抽刀自刎死。大恢﹑大登被執﹐服法。

。南昌﹕揭重熙﹑傅鼎銓﹝廣信曹大鎬﹞

揭重熙字祝萬﹑傅鼎銓字維衡﹐俱臨川人。崇禎丁丑科﹐重熙以五經登進士第﹐時稱異才﹔授福寧知州。又三年﹐鼎銓亦成進士﹔入翰林爲檢討。北都之變﹐鼎銓不能死﹐出謁賊﹔由是爲人所訕﹔鼎銓亦悔恨﹐嘗思洗滌。南渡﹐擢重熙吏部考功主事﹐以憂歸。

乙酉六月﹐大兵下南昌﹐撫州亦破。重熙與同裏曾亨應先後起兵﹐唐王命以故官聯絡建昌﹔一戰而北﹐吏部主事王兆熊劾之。旣而大學士曾櫻掌吏部﹐疏薦重熙及鼎銓。王以鼎銓曾降賊﹐命予知府銜赴贛州軍前自效﹔獨召重熙入見。重熙乃偕鼎銓至閩﹐召對稱旨﹐遷考功員外郎兼兵科給事中﹔亦復鼎銓翰林故官﹐令還贛。命重熙從大學士傅冠辦湖東兵事﹔濾溪告警﹐冠不能救﹐重熙劾解冠任﹔兵事遂皆委重熙。丙戌五月﹐江西巡撫劉廣胤督兵援贛州﹐戰敗被執﹔復用櫻議﹐恐新撫蒞任緩不及事﹐卽擢重熙爲僉都禦史代廣胤﹐得便宜行事。八月﹐福州不守﹐鼎銓往寧都借兵於田海忠﹐不應﹔自集鄕勇克復宜黃﹐駐札樂安。九月﹐大兵入關﹔重熙引眾援福州。聞王將赴贛﹐乃倍道趨還﹔途遇官軍掩擊﹐幾潰。亟收敗卒攻撫州﹐又不克﹔部將洪深等陣歿﹐兵士僅存千人。遂退次王洞間﹐身爲賤者裝﹐間行入南昌﹐以覘虛實。

及閩亡﹑贛州破﹐兩人俱解兵入武夷山。戊子﹐金聲桓據南昌﹐首迎兩人出﹔以閩事屬重熙﹐倉猝募得萬餘人率之入關﹐鼎銓亦舉本部兵會之。時郡武方宿重兵﹐重熙進薄城下﹐爲守兵所敗﹐喪失幾盡。南昌圍急﹐重熙入肇慶請救。永明王欲畱爲內用﹐重熙不可﹔加兵部尙書兼右副都禦史﹐總督江西兵務。亦擢鼎銓兵部右侍郎兼翰林侍讀學士﹐令同援南昌。至則聲桓已滅﹔戰於程鄕﹐身中三矢﹐僅免。時諸軍盡散﹐惟平西伯張自盛走保閩界﹐有眾數萬﹔入其軍﹐約廣信威武侯曹大鎬犄角並進。大鎬池州人﹐與自盛俱以兵應聲桓故﹐皆得封。庚寅冬﹐自盛掠邵武﹐兵敗死。鼎銓至廣信張村﹐爲守將所執﹐系南昌獄﹔諭之降﹐不從。令作書招重熙﹐亦不從﹔乃見殺。重熙走依大鎬﹔辛卯五月﹐率數十人至百丈磜會師。適大鎬還軍鉛山﹐惟空營在﹔眾乃就營炊食。遊騎偵得之﹐大兵猝至﹐射重熙中項。重熙大呼曰「我揭閣部也」﹗遂擁去。至祟安﹐邑令來謁﹐勸之降﹔叱曰「小子亦讀書﹐豈不識綱常名教耶」﹗抵建寧﹐兵備與有舊﹐出迎之﹐俯揖不敢仰視。重熙持其手﹐瞪目詈之﹔遂下獄。十一月﹐昂首受刃﹐雙瞳如生。重熙好談兵﹐知調度﹔其如所部皆紈袴子﹐不諳軍法﹐山中乏食﹐剽掠無虛日。自盛軍尢暴橫﹐不受節制。當時固多怨也﹐及其沒而無不哀之。鼎銓始𨿽從賊﹐卒爲忠義﹐君子亦諒其志焉。

未幾﹐大鎬亦兵敗入閩﹐被執於岑陽關。械至南昌﹐殺之。都昌督師余應桂兵﹐亦以是歲亡。江右義師遂盡。

「勘本」曰﹕峽江曾畱守櫻以揭﹑傅並薦唐王﹐以傅陷賊﹐故少抑之而召揭獨見﹔揭輒與傅偕赴閩﹐傅得仍故官。後同事於贛﹐同走入山﹐其交誼洵乎足多者已。吁﹗生今之世﹐有同列標﹐榜攻訐之不暇者﹐攬揭閣部之風﹐倘亦知所爲愧乎﹗閣部旣入獄﹐覓死具不得﹔日整衣冠﹐拜呼髙皇帝祈死﹕其志亦良足悲矣。傅初洿賊﹐爲鄕人非笑﹐嘗欲求一死所以自滌﹔笥中先置木主﹐書死年而空其月日。受執後﹐卒能負气節而不少挫﹔於八月朔﹐從容就刑。於是鄕人爭賢之。士大夫之貴於晚﹐蓋也如是夫﹗

。都昌﹕余應桂﹝子顯臨﹑九江金志遠﹑僧了悟﹞

余應桂字二磯﹐都昌人。萬曆己未進士﹐歷知武康﹑龍巖﹑海澄三縣﹔吏事精敏﹐下不能欺。崇禎朝﹐徵授禦史﹔疏劾首輔周延儒﹐有直聲。出按湖廣﹐絕私交﹑逐貪吏﹑飭武備﹐風紀肅然﹔帝嘉之。期滿﹐命再任﹔旋擢右僉都禦史﹐代王夢尹巡撫湖廣。時獻賊受撫後反迹復著﹐應桂貽書總理熊文燦翻覆論之﹐爲賊所得﹔文燦因誣糾應桂私書貽誤封疆﹐爲異日卸罪地步。帝怒﹐卽逮下獄﹐遣戍。及獻賊反﹐文燦伏誅﹐起爲兵部左侍郎。甲申後﹐居於家。

金﹑王之亂﹐起兵都昌﹐率舟師援會城﹐敗於落星湖。已復傾貲募眾﹐嘗語人曰「吾年六十四﹐官尊祿厚﹐復何恨﹗所未了者﹐欠先帝一死耳」。後督領義師。星子諸生吳江兵潰﹐應桂援之。子顯臨﹐諸生﹐亦能軍。事敗被執﹐俱見殺。

同時九江諸生金志達與僧了悟等﹐集萬餘人結營鄱陽﹑彭澤間﹔出戰池州﹐取東流﹑建徳。後亦俱敗歿。

。徳興﹕胡定海

胡定海﹐南昌人。起家鄕貢﹐薦爲泛水知縣。操守廉潔﹔致仕歸﹐貧甚。移居徳興之海口﹐授徒董氏。董亦義俠﹔國變後﹐破家興兵﹐定海喜爲之聯絡鄕勇。洎後大兵入婺源﹑逼海口﹐定海徒步乞師於黃道周。比其歸﹐海口已有兵。戰敗﹐被執至婺源﹐殺之﹔首旣殊﹐猶僵立不僕。

。寧都﹕彭錕

彭錕字劍伯﹐寧都諸生。從督師楊廷麟治兵有績﹐奏授兵部員外郎。廷麟敗﹐以幼子爲屬﹐錕厚撫之。庚寅春﹐寧都被圍﹐錕治具﹐廣召親故﹐酒過半﹐謂之曰「此城必破﹐我義不可辱﹔行與諸君訣矣﹗且我與楊公事久﹐當死。所以不死者﹐以楊氏孤也。今孤少長﹐我卽死﹐人必無虐忠臣後者」。遂揖其友某﹐以楊氏孤托之。索衣冠﹐燒燭於庭﹐呼妻李氏亦冠帔出﹔北面再拜﹐乃引繩就東西偏各自經死。

「勘本」曰﹕溫氏於江右諸軍﹐亦多所簡脫。當金﹑王反復之際之最著者﹐尙有吉水王寵。初從劉同升起兵﹐以所都不戢去﹐遂往來臨﹑吉﹑撫﹑贛間。一日爲大兵所獲﹐寵詭降。越日夜半起﹐盡殺其伴﹐卽載其旗幟以行。過新淦﹑峽江﹐令見旗幟﹐以爲本兵也﹐出迎江滸。寵遽起﹐擒殺之。連破二縣﹐乃遁。已同裏鄒文鼎者﹐與其從子敬起兵﹐寵與之合。大兵至﹐戰敗﹐文鼎赴水死﹐敬被執至省見殺。寵旣得脫﹐別樹一幟﹐大書「追剿王寵」四宇﹐羣呼殺賊而去。去旣遠﹐官兵始知其卽寵。明年﹐金﹑王反正﹐徧招之不得﹔龐已入山死。

安仁僧丹竹者﹐益藩起兵所招三十六營之一也。益藩敗﹐從揭閣部襲撫州﹔猝遇王得仁﹐僧以步逐馬﹐刃及得仁面﹐幾獲之。後金聲桓兵過安仁﹐聞其病﹐遣九騎往縛之。丹竹力疾起﹐呼所部十餘人先伏於隘。偵知金騎在酒肆中﹐丹竹單身入﹐金騎見其爲僧而不知其卽丹竹也﹐因問「識丹竹乎」﹖曰「我卽是」﹗遽拔刀殺二人。七騎者上馬馳遇伏﹐獲其二﹔再前﹐再遇伏﹐獲其三﹐惟二騎得歸。聲桓破廣信﹐丹竹邀之﹐先以木樁置水中﹐因持長槍火箭逼之。聲桓兵乘舟遁﹐舟觸樁盡碎﹔遂棄舟﹐多泅水死﹔丹竹乃盡其所獲而返。後率壯士邀擊我軍零騎之入閩者﹐而大兵忽至﹐馬蹶見殺。

建昌復有孔徹元﹑徹哲者﹐家素封﹔與客蔡觀光起兵應聲桓。及被圍﹐徹哲往援之﹐潰歿﹔徹元勿能忘也。己丑秋七月﹐訛傳瑞徳七邑奉靖武遺宗。徹元喜﹐遂入城戕令。已而各邑寂然。同黨執以獻﹐部眾迸散。而觀光心憾之﹔庚寅於南昌揭竿將起﹐迹露﹐走鄱陽﹐爲邏卒所獲﹐論死。

又案江右之兵﹐始自益王由本﹐以儀賓鄧思銘之言而召兵建昌﹔性不習武事﹐以戰守機宜悉委永寧王及羅川王者。羅川故與東鄕艾氏命新﹑甫英輩交﹐遂約諸紳士集劉琦﹑楊獨龍﹑僧丹竹等三十六人﹐於南英家歃血起義焉。後以宗人保寧王者私與王體忠通﹐兵潰。益王奔入閩﹔閩敗﹐受執見殺。永寧王走寧都﹐入粵圖復。而羅川王與艾命新已拔撫州﹐不能守﹐退駐許灣﹐招軍貴東﹑安仁間﹐有眾二萬。永寧以粵兵復撫﹑建﹐羅川與之合﹔約分道進恢江省。會粵兵與羅川兵爭﹐羅川中流矢死。永寧糧絕﹐棄地之撫州﹑之建昌﹐爲王得仁追獲而死。

●南疆繹史勘本卷三十

霅川溫氏原本

古髙陽氏勘定

目錄

列傳二十四

山西﹕李虞夔

陜西﹕孫守法﹝武大武﹑姚翀霄﹑衛天明﹑康姬命﹑王知禮﹑李世仁﹑曹三俊等﹞

右山﹑陜義兵列傳第二十四。

◎南渡以來﹐視西土若弁髦矣﹔盜賊蹂躪之餘﹐亦曾無一言計及者。乃得此數人揭竿以起﹐故溫氏舉之爲諸義旅作殿軍也。吳興楊氏跋尾﹐附並載。

列傳二十四

山西﹕李虞夔

陜西﹕孫守法﹝武大定﹑姚翀霄﹑衛天明﹑康姬命﹑王知禮﹑李世仁﹑曹三俊等﹞

。山西﹕李虞夔

李虞夔字一甫﹐平陸人。天啟壬戌進士﹐累官右僉都禦史﹐巡撫寧夏。戊子冬﹐大同總兵姜瓖叛﹐其黨姚舉等劫殺官軍並運餉冀寧道王昌齡於平原驛﹔虞夔起兵應之﹐陷潼關及蒲﹑解二州。己丑秋﹐大兵至平陸﹐破山寨﹔其子宏投崖死﹐虞夔奔陜西﹐匿於其婿王某家。庚寅﹐迹得之﹐系陜西獄﹔旋殺之。

「勘本」曰﹕姜瓖於是秋八月爲其部將楊振威所殺﹐並及其兄琳﹑弟有光﹐獻首大營﹔振威等僞將二十三員家屬﹑兵丁俱得畱養。其餘官吏軍民盡行誅戮﹐大同城垣撤去五尺。

。陜西﹕孫守法﹝武大定﹑姚翀霄﹑衛天明﹑康姬命﹑王知禮﹑李世仁﹑曹三俊等﹞

孫守法﹐咸陽人﹔有勇略。崇禎末﹐以功授陜西副總兵﹐加都督同知。甲申﹐賊陷京師﹔踰月﹐爲大淸兵敗入關﹐守將皆降。乃棄妻子﹐走終南山召眾﹐銳志討賊。或曰「君亡國滅﹐何所效功」﹖守法泣曰「是何言歟﹗我受先帝恩﹐見賊不討﹐何面目立天下」﹗時賊拔興安州﹐守法與鄖陽總兵王光恩合兵攻破之﹔又克平利﹑白河﹑上津等縣。九月朔﹐僞將路應標以賊十萬圍鄖陽﹔守法﹑光恩督參將苗時化﹑王光泰等大戰﹐殺賊無算﹐賊勢寖弱。

乙酉五月﹐我大淸命吳三桂率兵入關徇秦地﹐守法復入終南去。久之﹐奉秦藩第四子稱漢中王者﹐開邸五郎山﹐檄召西溪﹑鳳平﹑延慶等郡兵將薄西安。十一月初七日啟行﹐遣副將賀珍以義勇三千復鳳翔。於是﹐盩厔﹑鄠渭﹑涇陽﹑三原﹑臨潼﹑澄城﹑白水諸縣次第來歸﹐軍聲大振。守法之初起也﹐武大定﹑劉文炳﹑賀■﹝弓卩﹞器﹑郭金鎭﹑黃金魚﹑焦容﹑仇璜等俱應之。大定本固原舊將﹐功最多﹐守法推重之。十二月﹐與攻西安。是時﹐合陽舉人姚翀霄﹑千總衛天明﹑康姬命﹑朝邑諸生王知禮﹑李世仁等各戕守令以應。後敗﹐俱伏法。時官兵之守西安者不過七百人﹐總督孟喬芳懼甚﹐亟調山西兵五百爲援。甫過河﹐知禮命朝邑百姓僞持羊酒半道迎之﹐伏兵於旁﹔飲之醉﹐盡殲之。喬芳益懼﹐更調楡林兵二千入援。二十八日﹐守法率眾攻城﹐僅以騎兵七千﹑步兵五千而已。平陽人曹三俊﹑王英﹑師可宗謀以城應﹔事泄﹐被殺。丙戌正月五日﹐援師至﹐守法部將賀珍﹑胡向化等謀曰「我兵少﹐攻之猝未易拔﹐安能復戰」﹗乃解圍去。二月﹐寧夏﹑甘肅﹑神木﹑靖邊各以兵來附。

唐王聞之﹐遣使間道封守法﹑大定俱爲伯。然是時大兵之徇秦地者眾﹐守法所侵郡縣旋卽恢復﹐聲勢寖衰。六月﹐守法退回五郎山。八月﹐大定敗於興安境﹐後乃遁走入蜀。九月﹐光泰等敗歸鄖城﹐又敗走房縣。丁亥正月﹐守法走石子城﹔二月﹐走長安石鰲谷。三月朔﹐復與髙勛等破寧州﹐拔興安之喬麥山。總督孟喬芳引兵來剿﹔四月八日﹐伏甲深林以輕騎誘守法出﹐擒之。守法執鐵鞭格殺百十人﹐乃死﹔傳首西安。

「佚史」曰﹕或有問予者曰「子以諸義旅之舉﹐是與非與」﹖余曰「於君何如」﹖或曰「是不知天命者耳。昔者以全盛之世﹐九重之尊﹑四海之富﹑山川之阻﹑關塞之險﹐荷戈彀弩防衛者所在如林﹐猶且一夫袒臂﹑千百成羣﹐披襏襫﹑持白挺﹐望屋而食﹐列城爲之盡閉﹔其勢浸以蔓延﹐攻城郭﹑掠官市﹑屠鄕眾。於是天子赫然震怒﹐選徒命旅﹐賢相制其謀﹑良將奮其威﹑循吏供其餉﹐不受髙爵重賞﹐招致武健異能之士以制狂猘﹑救黎元﹔然而此蹶彼熾﹑朝散暮聚﹐喪師失國﹐所在見告。其垂靑紆紫﹑華蓋髙軒之徒﹐委印授﹑捧符冊﹐望塵歸命﹔長驅至京﹐不三日而開門延賊﹐帝後倉皇捐身尺組。迨夫紫蓋南渡﹐長江天塹猶足立國﹐晉元﹑宋髙之業或未艾也。無何而元帥請命﹐王師入關﹔以方長之虐焰﹐百萬之眾易於拉朽。然後眞人應運﹐徐收大物﹐命官置吏﹐蓍定中原。旌旗南指﹐馬首倒戈﹔前鋒未臨於近甸﹐竄艫已出於橫江。君相逃亡﹐臣民恇駭﹐壺漿筐篚﹐絡繹勞軍﹔傳檄而定吳越之墟﹐亦足見天命之有歸而歷數之已定矣。乃諸臣者﹐吹旣灰之燼﹑導將涸之波﹐怒其螳臂以當雷車﹑驅烏合﹑招亡命﹐依狡猾爲謀臣﹑仗戎卒爲將帥。使晏然之州裏﹐卒罹鋒刃﹔積骸爲邱﹐流血成川。宗黨戚姻﹐駢首同盡﹔累世蓄藏﹐塗地無遺。兵之所屯﹐荊榛彌望。哀哉﹗拚三百年之休養生息以博虛名之一誤也。且不知其無成而爲之﹐不智﹔知其無成而驅父兄子弟以殉於僥幸之萬一﹐不仁﹕不仁不義之事﹐君子諱焉。而吾子猶臚列而紀述諸﹐得毋以之獎亂乎」﹖余喟然嘆曰「有是哉﹗信如子言﹐則是膠鬲不必奮迹於戎旅﹑箕子不必傷心於麥秀﹔申胥秦庭之哭爲妄﹑田單火牛之策爲愚也。而豈其然哉﹗夫孝子不以父疾而斥其醫﹐貞婦不以夫亡而蔑其孤。蒙險而愈厲者﹐忠臣之誼也﹔犯難而不避者﹐志士之烈也﹕故曰歲寒知勁節﹑板蕩識忠臣。子乃以不智不仁目之﹐則將奉君父如奕棋﹑視宗社如傳捨﹐靦顏蒙面以事仇者之皆智歟﹖私家室﹑保妻子﹑戀利祿﹑營爵位﹑賣人城社﹑覆人宗族以博進取者之皆仁歟﹖審如是﹐則三綱將淪﹑九流將斁﹐禮樂崩頹﹑詩書滅絕﹐尙得謂之宇宙哉﹗夫南都之立國也﹐僅矣。其小人之釀成禍敗者﹐不足論。至有平居髙談名節﹐號召徒黨自附淸流﹐忽焉喪志﹐屈膝獻國﹔而其忠義激發﹑誓死不顧者﹐乃在放逐之孤臣﹑斥遠之下僚。窮山絕谷布衣韋帶之士﹐慷慨陳言﹐流涕書檄﹐而四方響應﹐千里之遠如共方社﹐緇流﹑羽士裹糧呈技跰踵來赴。事𨿽不成﹐天地震動。此其志气偉然皜皜乎與天日爲照者也﹐成敗利鈍﹐又何計焉﹗善乎﹗趙襄子之言曰「智伯亡無後﹐其臣欲爲報仇﹐此天下之賢人也」。斯言也﹐有三代之遺直焉。嗚呼﹗以土崩瓦解之秋﹐支撐於區區閩﹑粵之一隅﹐甚至海濱蠻島﹑浪楫風帆﹐保其冠裳及數十載而弗替﹐則皆諸義士之風聲所激也。惜夫﹗可紀止此耳。其它懷忠抱信﹑名湮沒而身不彰者﹐可勝嘆哉﹗後之君子﹐續而傳之﹐其必有孚乎吾言者矣」。

「勘本」曰「佚史」原本通載之傳﹐自南渡下直接唐﹑魯﹔而魯諸臣多闕書﹐其永明一朝人事僅見於金道隱一傳﹐而閩諸臣亦多所弗詳也。案楊氏跋語云「「南疆佚史」﹐吾鄕溫孝廉睿臨撰。蓋述明季福﹑唐﹑桂三藩之遺事﹐終以魯藩附之。紀略四﹑列傳五十二﹐計五十有六卷﹔首列自序及凡例二十則。簡而有法﹐是非未大悖於「春秋」之義﹐世稱信史﹔不特网羅散佚﹐備勝國之舊聞已也。然微嫌其失之太簡﹐要必爲之注以補其闕遺﹐若裴松之注「三國誌」之例﹐而後文獻足徵焉」。古髙陽氏曰﹕夫鄭氏「湖錄」稱爲四十卷﹐此楊氏又言五十有六卷﹔文固久久傳鈔﹐多所闕僞﹐又何至卷數懸殊若斯。曰四十﹑曰五十六﹐倘猶未足以爲信邪﹗今吾之於「勘本」也﹐凡「紀略」中﹐南都則按日﹐閩﹑粵則按年﹔若浙東﹐則通篇重輯之。凡列傳中﹐按人按事﹐轃其原文﹐附以「書後」﹐添注處已不下萬萬言。比客有過而笑之者﹐曰「子於是史不過演竄舊文﹐剿取余名也。卽如「義兵」一門﹐人事無所加而六分其捲﹐不過翻葉間厚者薄之耳」﹗吾乃喟然曰「絀哉﹗世固有善讀書者在﹐而難爲淺見﹑寡聞道也﹔惟其厚者薄﹐而其所薄者厚矣。從來注史之例﹐原不準意爲損益﹐然損益赤無傷也。「漢書」實因「史記」之舊﹐而篇章字句時有竄攺﹐故宋人倪思有「班馬異同」﹑吳仁傑有「兩漢刊誤」。凡叢論史鑑之作﹐有「唐書糾繆」﹑「通鑑考異」﹑「五代史補逸」﹐皆各自成書者。至如「戰國策」三十三卷爲漢劉向所編﹑髙誘所注﹔及宋時「誘注」殘本僅存八卷﹐得姚宏補注之以行於世﹐今但稱「誘注」者﹐非也。後鮑彪又以己意攺移劉氏原編之章第先後﹐而自名之爲「鮑氏戰國策注」。元吳師道更取姚﹑鮑兩家言﹐合羣書參訂而別爲一編曰「戰國策校注」﹔其實則一書也。明李淸作「南北史合注」一百五卷﹐於李延壽原文多所攺定。凡此﹐𨿽爲竄亂古本之濫觴﹐而詞舉理澈﹐千百年來攺本與原本並行不背。吾於此書以其疵類多而脫漏者過半﹐意求賅備﹐廣厥流傳﹐一以表證聖明﹑一以闡揚忠節﹔故於卷首層層剖白﹐又豈肯掠美以弋名乎﹗統計紀傳諸文﹐勘補者十之七﹑替者十之三﹔不得已而芟之者﹐十不逮於一。亦知捲目間必以溫氏標之之謂何﹐正所以明當世之自有原本﹐自有定論也」。客又曰「觀子是作﹐心手告瘁﹐而鑄稿屢更﹐囊橐無餘而工徒大集﹔團沙捉霧﹐人墨相磨。書有成﹐而子病深矣。以一無可藉之途而安事此﹖以吾子之才﹑之美﹐何不可爲而顧樂此」﹖「嗚呼﹗是則可爲智者道也。丈夫生世﹐惟力是事﹔事之成敗在天﹐而力之堅定在人。就觀明末三朝諸臣﹐其爲忠賢﹑爲義烈﹐無不出坎入險至死不變﹐而守此一心以求一是處。今區區者生逢盛世﹐才智不足以副廊廟用﹔遂爾甘棄蓬蒿﹐耽翫史冊﹐亦嘗廣覽千秋﹑從橫萬里﹐自少而壯迄於無聞﹐徒以此收研田之稅﹑淘墨海之金﹐良足悲矣﹗比也﹐刻志斯編﹐𨿽渺乎細故而艱苦備嘗﹐亦惟恃此一心之安固不搖﹐而守有志竟成之說以自樂其樂耳」。客乃斂容起﹐逡巡拱手以謝曰「諒哉﹗微子之學﹑之力而不及此。是則可謂賢者而後樂此也」﹗書成﹐並贅於尾﹐籍以告四海之內之善讀書者。

附錄楊氏「跋尾」一則

注史之法﹐以劉昭﹑裴松之二家爲極軌。國朝徐氏炯之「五代史記注」﹑厲氏鶚之「遼史摭遺」﹑杭氏世駿之「北齊書疏證」﹑「金史補闕」﹐皆仿而爲之者。杭氏又有「陳壽三國誌補注」﹐增益松之之所未備﹔而徐氏補「三臣傳」於死事﹐似更爲劉﹑裴二家通其例矣。溫孝廉「佚史」一編﹐病其太簡﹔因屬吾宗﹝��﹞爲之討論羣書﹐旁參互審﹐艸創具注。而復閱體例﹐更嫌其有未盡善者。后妃﹑皇子不立專傳﹐附於「紀略」之末﹔前史例有之﹐因時制宜可也。而列傳不分立儒林﹑孝友﹑文苑﹑隱逸﹑獨行﹑方技等目﹐則曰人數無幾﹐末由分析﹔倘以隱逸一傳槪之﹐愚竊以爲不然。夫鼎革之際﹐士人出處之節﹐固尙論者之所先﹔然不有不專以隱逸一節標者乎﹗則列傳不可不分立﹐宜從其重者而特書之也。至於列女之傳﹐搜采幽貞﹐史家例不得闕。夫「志」以鋪政體﹑「表」以譜年爵﹐於時可考。其詳實者﹐爲歷﹑爲兵﹑爲食貨﹐志分而三﹔爲宰輔﹑爲七卿﹑爲封爵﹑爲職方﹐表分而四﹕此志﹑表之不可不補也。餘如傳則四夷外國﹑志則禮樂刑法﹑表則公王宗藩之類﹐均不可不補。何也﹖彊陽餘閏﹐遷徙流離﹐國逼而祚短﹐聲教不聞遠訖﹐經制無暇修明﹔百年以後﹐載筆者又何從而摭實乎﹖噫﹗略則注之﹐明白頭訖之序也﹔闕則補之﹐品酌事例之條也。若斯之科﹐萬代一準。然作者業肇始而未備﹑述者或續末而不終﹐任情矢正﹐則予滋懼焉。如謂以騰褒裁貶故相繩墨﹐則吾豈敢﹗

「夢華潭叢錄」跋語一冊﹐不列姓氏。讀其詞﹐著自昭陽赤奮若爲幹隆五十八年﹐而成於嘉慶三年也。考靑浦王先生述庵「西湖柳枝詞」附刻「湖州楊鳳苞作」。注﹕「鳳苞著有「南畺佚史」跋尾十二則」云。是跋從杭州司馬河東月滄年丈借鈔采附。楊氏自言願爲溫氏諍臣﹔就其考異辧誣﹑發明補漏﹐功不淺焉。「勘本」多所引斷﹐亦以見百世以下﹑卅年以上﹐事之有同志也如此。

上章攝提格閏夏日躔鶉首之次﹐古髙陽氏補勘於蕭山蔡氏之城南艸堂。

●繹史摭遺卷一

吳郡李瑤子玉纂

目錄

宮壺妃禦列傳

唐元妃曾氏

魯妃張氏﹝附從難宮嬪周氏﹞元妃張氏﹝舟山冊立﹞

桂太妃王氏﹑太妃馬氏﹝永明王生母﹞桂元妃王氏﹝從難宮嬪某氏附﹞

案「夢華潭叢錄」曰「自古宮壺之肅雍﹐未有過於勝國者也﹔嬙媛之殉烈﹐亦未有過於勝國者也。一朝之家法嚴矣﹗二祖之貽謀遠矣﹗故甲申三月之變﹐孝哀﹑孝烈二皇后與妃侍十數人﹑宮女二百餘同殉國難。洎南都之下也﹐潞王以杭州降﹐福藩鄒太后北去﹔渡淮水﹐太后伺間奮躍﹐墮急湍死」。考之質疑諸文﹐則曰「馬士英挾走入浙之太后﹔僞也」。疑者言卽士英母﹐其說近是﹔未便列之傳次。其福王故妃童氏之獄已詳附「南都紀」後﹔疑詞歧說而究非正禦之妃﹐是亦不足以爲之傳。赧王先妃黃氏﹑繼妃李氏﹐皆早逝﹔甲申秋﹐南都追謚黃妃曰「孝哲懿莊﹑溫貞仁靖皇后」﹐李妃曰「孝義端仁﹑肅明貞潔皇后」。明年三月於童妃獄後﹐更上黃妃謚曰「孝哀慈靖﹑恭惠溫貞﹑偕天協聖哲皇后」﹐妃戚黃九鼎封雒中伯。

列傳一

唐妃曾氏

唐王元妃曾氏﹐南陽人﹐諸生曾文彥女。崇禎五年﹐王襲位﹐年已三十有一﹔妃年十九﹐選入宮。頗知書禮﹐任內政﹐王甚暱之。九年秋﹐京師戒嚴﹐王以擅發護軍勤王得罪﹐廢庶人﹔安置鳳陽髙墻。押發官張有度將以檻車上道﹐王自裁不殊。比至髙墻﹐中奄人索賄不可得﹐以石墩鎖之﹐極所困苦﹐王病瀕死﹔官醫下藥﹐妃恐有詐﹐不與飲。入夜﹐默禱於天﹐自剜股肉進之﹔食淡攻苦以居。王愈後始聞﹐遂更相憐愛。南都立﹐以赦﹐命徙廣西之平樂﹔乙酉夏﹐抵浙而南都覆﹐妃間勸王爲自立計。六月﹐入閩。至福州﹐羣臣擁之監國。旣卽位﹐於秋八月壬辰奉冊爲後﹔父文彥﹐封吉水伯。命婦入朝太和殿﹐僉有所賚。王性從儉﹐宮中亦屏去金玉﹑錦繡一切供飾﹔至幃幕衾褥﹐率以大布爲之。不列嬪禦﹐僅有執事人三十餘輩而已。以故鄭氏初進美女十二人﹐𨿽畱之而絕不見禦。

妃旣素能理事﹐至是頗與外政。凡王批閱章奏﹐多所參駁。每當臨朝﹐則垂簾座後﹐以共聽斷﹔朝臣私有所議。總憲張肯堂具疏論之﹔略曰「本朝髙﹑文二後皆有聖善之徳﹐助成王業﹔然皆宮闈之中﹐默相贊助。若垂簾之制﹐則非聖世所宜﹐不可以示遠人」﹗疏入﹐妃大恚。肯堂以是遂疏於王。說者謂唐王當烈廟時﹐有英察之譽﹔至此𨿽銳意中興﹐而溺於內愛如此﹐有以知其不能成大功也。是冬十二月﹐王親戎﹔由水道進﹐妃亦禦舟以從。

丙戌元日﹐王在建寧﹐不受朝賀。旣而江右督師楊廷麟﹑楚督何騰蛟迎王移駐各疏相繼至﹐妃密言鄭氏不可倚﹐亟請依何騰蛟爲是。時芝龍陰懷不測﹐多方沮遏﹔洎王決計出汀巡贛﹐乃使軍民數萬遮道號呼﹐擁駕不得前﹐卽又表請暫回天興。無已﹐遂移駐延平。秋七月﹐元子生﹐妃出。大赦﹔加恩﹐從興諸臣悉晉爵一級。騰蛟命將以鐵騎五千來迎﹔行抵韶州﹐而芝龍已棄關去。

王師長驅度仙霞嶺﹐行在震動。將出奔﹐急命妃先發﹔宮眷皆以騎從。甫出城﹐官軍掩至﹐稱扈蹕者﹔直入行宮。從官迸散﹐王遂被難。妃先被執於塗﹐舟次九瀧潭﹐乘間投水死。閩中永明王立﹐遙上尊號曰「思文皇后」﹔已加謚曰「孝毅襄皇后」。

「摭遺」曰﹕曾妃以才能自用﹐固有攬及外政之非﹔然卒無大過﹐猶不失爲明徳之助也。論者謂唐王內制於妃﹐而有以知其無功﹔斯語則苛矣。夫天不祚明﹐𨿽有賢妃內贊﹐又何能免於悍帥外投乎﹗

溫氏「紀略」﹐於閩﹑粵諸妃大書爲「後」﹔「摭遺」削之﹐故不曰「后妃傳」而曰「宮壺妃禦傳」也。

魯妃張氏﹝附從難宮嬪周氏﹞﹑元妃張氏﹝舟山冊立﹞

魯監國前妃張氏﹐會稽人。早歲入宮﹔王監國後﹐冊爲妃﹐生世子。父國俊﹐故選事﹔與內奄合﹐專攬事權﹐延納貨賄。嘗受鄞降臣謝三賓金萬兩﹐脇監國必致三賓於樞要而後已。妃聞之﹐脫簪待罪﹔監國慰之以免。

及江上師潰﹐命保定伯毛有倫扈宮眷及世子出海。妃載拜辭曰「勿以妾故爲王累」。遂手碎磁盤﹐自剄死。

宮嬪周氏於出海後被劫北去﹐亦自刎。

魯元妃張氏﹐鄞人。入舟山後﹐冊立。初以丙戌春入宮﹐次於會稽張妃﹐主內政。西陵失守﹐監國自江入海。保定伯毛有倫奉命扈宮眷﹐世子自蛟關出﹐期於舟山會。道逢定海總兵張國柱亂兵殺掠﹐劫宮嬪諸內人去﹐有倫全軍歸命。時妃在副舟中﹐急令舟人鼓棹突前﹐追兵不及。伏荒島數日﹐飄泊至舟山而監國已入閩﹐旁皇無所歸﹔吏部尙書張肯堂遣官護之﹐得達長垣。監國見之流涕﹐始進冊爲元妃。在海上者三年﹐風帆浪楫﹐莫副山河之容。已醜﹐黃斌卿伏誅﹐始復入舟山。先是﹐會稽張妃父國俊豫事﹐妃歡曰「是何國家﹑是何勛戚﹖而尙欲爾爾乎」﹗至是﹐親族之有至者悉遣之。

大兵以辛卯三道入海﹐監國謂蛟關未能猝渡﹐親帥師搗松江以牽其勢。蕩湖伯阮駿居守﹐敗死。兵臨城下﹐安洋將軍劉世勛議分兵送宮眷出﹐然後背城一戰。妃傳諭辭曰「將軍意良厚﹐然蠣灘鯨背之間﹐懼爲姦人所賣﹐則張妃之續也。願得死此淨土」﹗諸臣乃止。城陷﹐元妃整簪服北向拜謝﹐投井而死。義陽王妃杜氏﹑宮娥張氏並從之。錦衣指揮王相﹑內臣劉朝共掌宮事﹐嘆曰「眞國母也﹗豈可使其遺骸爲亂兵所窺」。相與舁巨石塡之﹔卽共刎其旁。旣而監國聞之﹐加謚爲「貞妃」﹔封其井﹐立碑以祀。

「摭遺」曰﹕或傳魯世子爲義士申毅潛挾以去﹐不知所終。舟山冊立之妃﹐或作陳氏﹑或又作卽妃張氏之妹。今以甬上全氏「宮井篇」案諸﹐則信張氏之爲元妃矣。全氏云「元妃世居吾鄞鄭丞相府大池之北﹐其女兄歸吾家僉事府君。當妃未死﹐嘗遣間使至中土﹐寄書訊其女兄﹐歷敍蛟關之掠﹑長垣之困﹑瑯琦之潰﹑健跳之圍﹐操尺組而待命者不知凡幾。鬼火以當庭燎﹑黃蘗以充葛藟﹑猿鳴龍嘯以擬晨雞﹐苟延餘息﹐荼苦六稔。然到頭﹐終擬一死以完皎然之軀。其節素定如此。夫天下之善惡一也﹐景陽之辱﹐髙熲正法於靑溪﹐不可以爲暴﹔則舟山之烈﹐𨿽經易代﹐而表章不可以爲嫌。向使當時史局諸臣達之興王之前﹐豈有不動色矜嘆﹐附之二後傳中者。柰何並此不食之泥﹐湮沒恐後﹖是皆不知聖朝旌勵幽冥之盛者也﹗翁洲卽前宋之崖山也﹐況元妃爲鄞產﹔是尢吾鄕所最有光者。宮可亡﹐井不可沒矣」﹗

又案會稽張妃之死﹐或謂出海被劫北去﹐中途碎磁盤以自剄。質諸楊氏「跋語」﹕「魯紀年」﹑「海上見聞紀」﹐並言被劫﹐而「魯春秋」﹑「今魯史」﹑「江東閏位紀」﹑「舟山紀略」諸書皆作辭王死﹐當得實也﹔今從之。然推元妃之辭「懼爲姦人所賣﹐爲張妃之續」一語﹐則似出海後被劫自剄之說是矣。附注此﹐以待後考。

桂太妃王氏﹑太妃馬氏﹝永明王生母﹞

桂太妃王氏﹐湖廣人﹔爲桂恭王繼妃。性慈惠﹐通知大體。丙戌秋九月﹐粵中督臣丁魁楚﹑撫臣瞿式耜等議立君﹐共推永明王爲神宗嫡孫統系之正﹐將擁之監國。太妃召王入宮﹐嚴詞誨之﹔且曰「當此天下大亂﹐兒非治世才。何苦以一朝虛號﹐致塗炭生民﹔南中﹑閩中可鑑也」﹗已又明告諸大臣曰「諸臣何患無君﹐願更擇其可」﹗及卽位﹐追尊皇考桂恭王爲端皇帝﹐遂尊太妃爲皇太后﹔封其弟國璽爲武靖伯。辛卯夏四月戊午﹐薨於田州﹐葬南寧﹔謚曰「孝正﹑莊翼﹑康聖皇太后」。

馬太妃﹐永明王生母也﹝家世不詳所自﹞。肇慶卽位﹐尊爲皇太妃。兄之子馬九功﹐封鎭遠伯。積十六年中﹐備極流離奔播之厄。後爲緬人執送之滇﹐吳三桂遣將吏押發赴燕﹔行次黃茆驛﹐與王妃推軨相望﹐彼此禁不得語而各以手示﹐乃同時扼吭以死。

桂元妃王氏

永明王妃王氏﹐吳人。父略﹐嘗爲粵中郡守﹔國變去官﹐遂家於粵。妃素閒靜﹔入宮後﹐上侍兩宮能盡敬禮﹐總持內政。丙戌冬十有一月﹐冊立爲後﹔父略封長洲伯。

明年丁亥﹐王稱永曆元年﹔駐武岡﹐攺名奉天府。秋七月﹐我大淸兵破寶慶﹐直趨奉天城下。錦衣指揮文安伯馬吉翔奉太妃及妃﹑諸宮眷斬關夜遁﹐由水道馳入蠻境。會天淫雨﹐泥塗軒冕﹐至竟日不得具一餐。宮女﹑內豎皆踉蹌泥淖中﹐饑餓無人色﹔而妃則夷然也。

戊子春﹐駐南寧。閏三月﹐王子慈烜生﹐妃出﹔大赦。

初﹐桂林之役﹐妃嘗發內儲銀餉軍﹔不足﹐則資以簪珥之屬。畱守大學士瞿式耜妻邵﹐亦出金珠爲助﹔時謂中宮之賢﹐有以召之。及入安隆﹐土銼蘆簾﹐幾不蔽風雨﹔浣衣麤飼﹐供給且不時﹕倍歷有生之厄。

已而賊臣孫可望日益無禮於王﹐王不能堪﹐與大學士吳貞毓﹑內臣張福祿﹑全爲國等定策﹐密使奉敕進李定國爲晉王﹐令之將兵入衛﹔所謂「密敕之獄」也。而馬吉翔與司禮太監龐天壽比姦﹐諂事可望﹔發其事﹐指貞毓而下豫議者十八人爲欺君誤國﹑盜寶矯詔﹐以福祿﹑爲國及主事張鐫爲首罪。淩遲時﹐張﹑全二人愬於太妃求救﹐天壽等乃直入宮門﹐擒二人於坤寧宮外。太妃與妃稍問之﹐壽怒目厲聲訶之止。獄旣具﹐吉翔﹑天壽益思所以媚可望﹐以爲事涉內宮﹐王妃必知情﹐宜廢之以截後禍﹐令其黨主事蕭尹具疏密陳古來后妃不道諸廢立事。妃乃泣愬王前曰「不虞漢家末世之風﹐見於今日也」﹗王乃畱中寢之。

洎入緬﹐輒以病自哀。旣而咒水禍作﹐與諸宮眷叢處一室。每聞諸家眷屬之自盡者﹐泣謂嬪侍曰「吾非不能爲此﹐顧以太妃在﹐恐重傷王心也」﹗尋爲緬人所獻﹐中塗與馬太妃同扼吭死。

案有明三百年﹐列辟鮮專房之溺﹑後宮無預政之嫌。若萬貴妃﹑劉夫人﹑鄭貴妃﹑李選侍之流﹐𨿽寵冠當時﹐實權無私授﹔法至嚴矣。爾後南疆稱號﹐流離瑣尾中﹐而宮府肅然﹔及際危亡﹐皆能以節自顯。溫氏闕諸﹐烏足以昭信史﹔特裒此爲「摭遺」卷首。

緬中咒水之禍﹐同時從難諸王眷屬曁文武諸臣之妻女倉猝畢命者﹐並得數十人。略附姓氏如左﹕

吉王﹝闕名﹞同妃某氏及二貴人﹐當禍作時﹐相向哭。旋聞緬人復以兵三千圍王所﹐逼桂太妃﹑王妃﹑諸宮眷等二十五人入一小房﹐聚泣逾雨炊許﹝﹖﹞。諸酋搜括財物﹐每三﹑五人執一人﹐無分貴賤。多觸刃死﹐自縊者亦不可勝數。旣而有通事者引護守緬酋飛馬至﹐呼曰「勿傷皇帝與國公」﹝而沐國公已先過河死﹞。俄﹐復移王及諸宮眷出居天波之屋﹐大小內外共棲一樓三日夜﹐幾斷水食﹔吉王妃與二貴人遂自經。

松滋王妃某氏﹐聞王罹禍﹐襝衽載拜﹐投繯死。

從官王啟隆妻吳﹑妾周﹐連袂並縊。內監見而解之﹔吳曰「汝與吾夫善﹐當速吾死﹐何救爲」﹗卒死之。吳承爵妻先勒其子女死﹐乃自盡。齊環妻﹐抱子自沈於淵。馬吉翔第四女將投繯﹐哭曰「不知吾父爲何等事﹐𨿽死﹐人猶罵之也」﹗亦死之。

「摭遺」曰﹕永明王寄迹安隆﹐名擁虛位﹐實類幽囚。六年十一月﹐有杖殺坤寧宮常在郭良璞一事﹝常在女官名﹐其階出近侍上﹞。安隆行宮庳隘﹐奄寺宮人分班宿衛﹐余盡寓居於外。良璞﹐故奄夏國祥之對食也﹔年十九﹐■﹝艸閔﹞■﹝麗上女下﹞捷敏﹐雅擅三絕﹐能擊劍﹑走馬。在安隆時﹐巴東王妃某氏與之善。有張應科者﹐孫可望私人也﹔一日窺見良璞﹐心好之。乃移居近巴東王第﹐晨夕致殷勤甚﹐締於王。王亦暱就應科﹐王妃亦出見﹐呼之曰「嫂」﹐又甚致尊禮。因得通於良璞。久之事覺﹐王命杖良璞死﹐並殺內監李安國﹐賜巴東王與妃悉自裁。王畏可望﹐特下璽書一通﹐與言應科事﹔可望第令杖應科於朝門之外。當是時﹐播越之慘已如此﹐而宮令之肅猶如彼﹔則有明一代禁中帷簿修﹑衽席辧﹐始之終之罔或佚蕩﹐又誰得致疑於燕歸龍帳之春﹑犬吠羊車之影也哉﹗

又案爾時永明復有宮嬪某氏者﹐初由安隆入緬﹐追送不及﹐遂入白文選營中﹔端謹持禮﹐文選亦甚致敬誠也。冀將得所間而送歸王所﹐久之不獲。比文選出降﹐將挾以北走﹔嬪氏聞之﹐急自散髻﹐以發結喉而死。

「摭遺」補曰﹕案士英奔浙時﹐道有所沮﹔輒大言曰「誰敢危太后駕」﹗此卽老姦欺世逃生之計﹐而早爲廣徳州牧趙景和一語道破﹔故必執殺景和而後行。及之杭州﹐守臣以總兵府爲太后行宮﹐許百官士民往朝之。見則侍一女官﹑一士英。儀度褊陋﹐出詞且不類宮中語﹔諸臣有以南中事請者﹐則左顧無以應﹐士英多代之答。後潞藩𨿽迎入第中﹐亦未嘗識其眞贗也。或者謂是南都老宮人﹐受士英所指而然﹔實則太后先於我軍進守皇城時﹐毀容易服混入諸宮人中被驅以北。及渡淮﹐乃乘間墮水死﹔監守者方知爲太后。此說則近似矣。二者交錯﹐訛傳之如此。太后鄒氏﹐本京師人﹐爲福恭王次妃﹔甲申秋七月﹐南都遙上尊號曰「恪貞﹑仁壽皇太后」。其弟存義﹐官千戶﹔南都封大興伯。

故妃童氏﹐本周府宮人﹐爲福王再繼之妃。洛陽破﹐氏與鄒太妃逃至尉氏縣﹐將依其族人童尙宣不得﹐遂展轉逆旅間。未幾﹐福王亦至﹐就邸中相依﹔久之﹐生一子。及王南下﹐氏與太妃乃散失不相顧。已而南中遣官賫詔恭迎太后而不及童氏﹐氏沿泣於塗﹐自爲狀投河南巡撫越其傑所。其傑與巡按禦史陳潛夫議﹐奏報童妃故在﹔王置勿召。乙酉三月十三日﹐氏以其傑議送至都﹐王益不悅﹐命付錦衣衛監候。尋命馮可京鞫之﹐氏就階下細書入宮奉禦年月及相離情事甚詳晰。可京奏聞﹐王抵之地﹐叱爲妖婦﹔可京遂辭勿與審。已攺命屈尙忠竟其獄﹔以嚴刑拷掠﹐血肉狼籍矣。氏乃宛轉呼號﹐閱兩日死。

●繹史摭遺卷二

吳郡李瑤子玉纂

目錄

南都遺臣﹑閩疆閣部從難諸臣列傳

曾櫻﹑路振飛何楷徐人龍楊文驄﹝孫臨﹞錢敬忠姜一洪熊緯﹝郭符甲﹞徐復儀周之藩﹝傅冠﹑曹學佺﹑馬思理﹑蔣徳璟﹑顧錫疇﹑黃大鵬﹑葉翼云﹑傅啟耀﹑元綸﹑趙卯等附﹞

前史本恉殉國是重﹔「摭遺」則盡臣職者﹐同列傳也。閩疆諸臣﹐前史已槪見﹔而閣輔曾﹑路兩公﹑尙書何元子﹑徐亮生﹑侍郎楊龍友﹑太僕姜開初及給諫熊文江輩皆南都所遺﹐而畢於唐王之事﹑之時而未臣永明者。錢玉塵三疏﹐足以補南渡之闕文也。龍友以士英故﹐屏於淸議﹔究其末得一死自贖﹐後世當亦恕之矣。至於閩事敗而諸臣之有聞信自盡者﹐或因徵實不詳﹑或因僅以死見﹐並於「書後」附列其名。

列傳二

曾櫻﹑路振飛

曾櫻字仲含﹐峽江人。萬曆丙辰進士﹐授工部主事﹐歷郎中。天啟二年﹐出爲常州知府。時諸禦史巡視監倉﹑江漕及提學﹑屯田者皆操舉劾權﹐文牒日至。櫻具狀南京都察院曰「他方守令奔命一巡按﹐獨南畿者奔命數巡按﹔請一切飭罷」。比屯田禦史索屬吏應劾姓名﹐櫻不應。索者慍﹐危言恐之﹔答曰「僚屬無可劾﹐止知府無狀」。因自署「下考」﹐杜門待罪﹔撫按亟爲慰畱﹐始起視事。織造中官李實劾罷周起元﹐迫知府行屬禮﹔櫻獨如故。旣而檄至﹐侮以「爾汝」﹔櫻亦以「爾汝」報﹐卒不屈。魏忠賢禍起﹐無錫髙攀龍﹑江陰繆昌期﹑李應升俱被逮﹔乃爲之助貲。攀龍死﹐復經紀其喪﹐出其子﹑僮僕於獄﹐爲文祭之。宜興毛士龍﹑武進孫愼行並以忤奄遣戍﹐櫻諷士龍逃去﹐而緩愼行之行﹔忠賢敗﹐事遂解。尋遷浙江右參政﹔士民請畱﹐詔以新秩還任。

崇禎初﹐以參政分守漳南﹔擒斬九蓮山土賊至盡﹐士民爲建祠。母憂歸。服闋﹐進按察司﹐分巡福寧。先是﹐紅夷爲寇﹐副總兵鄭芝龍平之。及廣東賊劉香作難﹐總督熊文燦欲得芝龍爲援﹐微聞香與芝龍有舊﹐疑不遣﹔櫻以百口保之﹐遂討滅。芝龍﹐憾櫻次骨﹝﹖﹞。逾年﹐東廠獲一男子﹐言爲櫻行賄謀遷秩。帝怒﹐命逮治。禦史葉先春曾爲屬吏﹐知其賢﹔於他疏附白之。詔詰問﹔因具陳櫻賢。然不知賄所從來﹐乃命閩撫沈猶龍﹑巡按張肯堂案覆。案廠檄有姦人黃四臣名﹔芝龍前曰「四臣我所遣。我感櫻恩﹐恐遷去。命從都下探之﹐不意妄言之此」。猶龍﹑肯堂遂據以入告﹐力訟櫻冤﹔芝龍亦上疏請罪。士民爲之醵金辦裝﹐耆老數千人詣闕擊登聞鼓聲其冤。得旨免入獄﹐俟命都中﹔削芝龍都督銜﹐仍令櫻以故官巡視海道。未行﹐攺湖廣按察使兼右參政﹐賜敕分守湖南。故事﹐分守無敕﹔帝爲特賜之也。衡﹑永故多寇﹐數殘州縣﹐守令咸不稱職。櫻至﹐疏薦蘇州同知晏日曙﹑歸徳推官萬元吉才。兩人方坐事罷﹐以薦﹐俱赴官。乃調芝龍剿賊﹐賊多降﹐一方以安。

遷山東右布政使﹐分守登萊。旋擢南京工部右侍郎﹐乞假歸。初山東被兵﹐巡撫王永吉所部濟﹑兗﹑東三郡盡失﹐匿不聞﹔兵退﹐以恢復報。登萊所失無幾﹐以實奏。及論罪﹐永吉翻擢兵部侍郎﹐總督遼冀﹔櫻竟奪職﹐下刑部獄。不十日而京師陷﹐賊盡釋諸囚﹔櫻乃微服遁﹐自詣南京刑部。會福王立﹐法司當以贖徒。

及唐王稱號福州﹐鄭芝龍專柄﹔因薦櫻﹐起工部尙書兼東閣大學士。時張肯堂爲吏部﹐王移肯堂於都察院﹐令櫻專掌吏部事。櫻處躬廉謹﹐不畏彊禦﹔其當詮政﹐持法不撓﹐數有所執爭。丙戌春﹐邵武訛傳寇至﹐知府吳士煒﹑推官朱健並出奔﹔建陽知縣施■﹝火豦﹞坐貪墨﹕俱逮問論辟。櫻力爭之﹐以爲罪不至死﹔王𨿽不能用其言而心嘉其忠直。尋薦揭重熙﹑傅鼎銓等﹐擢用之﹔後皆以節著﹐人謂其知賢。以覃恩﹐晉太子太保﹑吏部尙書﹑文淵閣大學士。

比王幸建寧﹑駐延平﹐命與定遠侯鄧文昌畱守福京。大淸兵入景寧關﹐勢不支﹔文昌死之。櫻乃挈家避海外﹐依鄭成功於中左所。越五年﹐其地被兵﹔嘆曰「吾之不卽死者﹐死有待也。今而已矣」﹗遂自縊。

路振飛字見白﹐曲周人。天啟乙丑進士﹐除涇陽知縣。大吏諂魏忠賢﹐將建祠涇陽﹐執不從。邑人張問達忤奄﹐坐追贓十萬﹐故爲遷延﹔奄敗﹐乃解。流寇入境﹐擊卻之。

崇禎初﹐徵授禦史。疏劾首輔周延儒「卑洿姦險﹑黨邪醜正﹐啟宵小奔競之門﹑短豪傑敢言之气。祈立斥﹐以淸揆路」﹗被旨切責。復陳時事十大獘﹐進退黜陟間﹐多所論列﹐侃侃不阿。尋出按福建﹐會海賊劉香老數勾紅夷入犯﹐乃懸千金激勵將士﹔於是鄭芝龍等破之﹐詔賜銀幣。俸滿﹐以京秩錄用。疏請暫止錢谷﹑刑名之奏﹐深思安危治亂之幾。比將簡用輔臣﹐上言「枚卜盛典使夤綠者竊附﹐則不光如何者周延儒﹑溫體仁等公論俱棄﹐宅揆以後﹐民窮盜興。辱已者﹐必不能正天下」。時延儒己斥而體仁方居首揆﹐大恨。已而巡按蘇松﹐淸除積獘﹐民困以蘇。常熟姦民張漢儒訐鄕官錢謙益﹑瞿式耜貪狀﹐體仁主之﹐坐振飛以失糾﹔擬旨﹕令自陳。乃白謙益﹑式耜無罪﹐而語刺體仁。體仁益恚﹐激帝怒﹐謫河南按察司檢校﹔入爲上林丞﹐屢遷光祿少卿。已擢右僉都禦史﹐總督漕運﹐巡撫淮﹑揚。

甲申﹐流賊陷山西﹐遣將金聲桓等分道防河﹔團練鄕兵﹐犒以牛酒﹐得兩淮間勁卒數萬人。福﹑周﹑潞﹑崇四王避賊同日抵淮﹐大將劉澤淸﹑髙傑等亦棄汛地南下﹐振飛悉接延之。北都陷﹐福王新立﹐故河南副使呂弼周受賊命﹐以節度使來代振飛任﹔進士武愫以僞防禦使招撫徐﹑沛﹐賊將董學禮據宿遷。振飛率兵出擊﹐學禮逃去。擒弼周系於竿﹐置法場﹐命軍士射三矢﹐乃磔之。縛愫徇諸市﹐鞭八十﹐檻車獻於朝﹔後伏誅﹕時論快之。五月﹐馬士英用所親田仰來代。適振飛亦遭母喪﹐家無可歸﹐流寓蘇州。錄功﹐卽旅次加右都禦史。

初﹐督漕時謁鳳陽皇陵﹐望气者言髙墻中有天子气。唐王聿鍵方以罪錮﹐守陵中官虐之﹔輒捕治其尢者。上疏乞槪寬罪宗﹐竟得請。楊維垣謫戍淮安﹐振飛待之薄﹔及是﹐起用事﹐嗾撫寧侯朱國弼劾其私語鳳陽王气者﹐時不迎駕入淮城﹐心懷異圖。行人朱統■﹝金類﹞復詆之﹐遂以免官。

南都失守﹐閩中唐王立﹐進左都禦史。戎車塞途﹐音耗隔截﹐募能致振飛者﹐官五品﹑金三千。振飛乃赴召﹐中道﹐拜太子太保﹑吏部尙書兼文淵閣大學士﹔至則王大喜﹐與燕抵夜分﹐撤燭送歸﹐解玉帶以賜。官其子職方員外郎﹔又錄守淮功﹐蔭錦衣世襲千戶。王每責廷臣怠玩﹐因進言曰「上謂臣僚不攺因循﹐必致敗亡﹔臣謂上不攺操切﹐亦未必能中興也。上有愛民之心而未見愛民之政﹐有聽言之明而未收聽言之效。喜怒輕發﹐號令屢更﹐羣臣庸下而過於督責。因博覽書史﹐而務求明備。凡上所長者﹐皆臣所甚憂也」﹗其言曲中王短云。

丙戌秋﹐我大淸兵進仙霞關﹐王走汀州﹐追赴不及。汀州破﹐走居海島。明年﹐永明王召之﹐卒於途。

「摭遺」曰﹕曾﹑路兩閣輔剛正廉明﹐知賢善諷﹐朝事可冀攺觀。惜乎﹗唐王之制於彊帥﹐徒負虛名而不能實收成效。二公𨿽非殉國﹐而於閩政之興敗有關﹐因並補傳列首。

何楷

何楷字符子﹐漳州鎭海衛人。生有異質﹐讀書過目不忘。舉天啟乙丑進士﹔值魏奄亂政﹐不謁選。歸建紫芝書院﹐講學其中。

崇禎時授戶部主事﹐進員外郎﹐攺刑科給事中。賊毀皇陵﹐疏劾巡撫楊一鵬﹑巡按吳振纓罪﹔言「振纓爲溫體仁私人﹐一鵬爲王應熊座主。逆賊犯皇陵﹐神人共憤﹔陛下輟講避殿﹐感動臣民。而二輔臣漫然視之﹐欲令一鵬﹑振纓戴罪自贖﹐情面重﹑皇陵輕﹑朋比深﹐而天下譏刺且不卹﹐臣所以憤發於中﹐言不能已」。忤旨﹐鐫一秩視事。已應熊疏辧﹔楷復言「臣疏未奉旨﹐應熊先一日摭引臣詞﹐必有漏泄禁中語者」。帝意動﹐應熊竟以是罷。屢遷工科給事中。後火星逆行﹐帝減膳修省﹔尙書楊嗣昌方主款議﹐歷引前史以進。楷乃案條駁奏。比嗣昌奪情柄政﹐楷又劾其「入閣視事﹐吉服爛然。臣恐天下士民有以窺輔臣深淺也」﹗復忤旨﹐貶二秩﹐爲南京國子監丞﹐就遷禮部郎中。母憂歸。

福王立﹐擢戶部右侍郎﹐督理錢法﹔命兼工部右侍郎。連疏請告﹐不許。

南都破﹐走杭州﹔從唐王入閩﹐進戶部尙書。時鄭芝龍﹑鴻逵兄弟橫甚﹐王行郊天禮﹐稱疾不出。楷言「禮莫大於郊。二勛臣不陪祀﹐無人臣禮﹐宜正其罪」﹗王獎其風節﹐命掌都察院事。已而鴻逵揮扇殿上﹐楷呵止之。二鄭交惡﹐知不爲所容﹐連請告去。中途遇盜﹐截去一耳﹔芝龍使部將楊耿爲之也。

後漳州破﹐抑鬱而卒。

「摭遺」曰﹕何元子博綜羣書﹐寒暑勿輟﹔尢邃於經學。與黃幼平道周﹑劉晉卿同升﹑林石士蘭友﹑趙景之士春﹐稱長安五諫﹔搏擊豪彊﹐權黨側目。柰何用不竟其才﹐而卒爲鄭氏殘賊以死﹔惜哉﹗

徐人龍

徐人龍字亮生﹐上虞人。萬曆丙辰進士﹐授工部主事﹐出爲湖廣荊襄道僉事兼筦榷務。時蜀寇樊龍等殺撫據蜀﹐江漢震動﹔人龍與楚撫日議戰守事甚具。尋遷湖南提學副使。故事﹐使車按止義陵﹔凡義陵而南辰﹑沅﹑郴﹑靖官師子弟皆就試。以自桃源南入﹐接嶺連山﹐爭髙競險﹐而輿挽不得前﹐故卻﹔人龍乃獨往。每度一關﹐必詢視形勢。及抵辰龍關﹐徒行盡得其要害。後剿臨藍大盜﹐輒用有功其地。辰郡稍稍能文﹐漵﹑沅歌謠雜出。至靖川﹐與峒彜相半﹔有通「論語」一章者﹐卽舉茂才。人龍乘傳所至﹐人多化之﹔且驚喜以爲開國來無此事。已擢湖南道參議﹔璫難起﹐卽乞終養歸。以前發策試士題多侵﹐爲璫所銜。家居凡十又二年。

崇禎乙亥﹐服未闋﹐卽起爲嶺北道。多善政﹐增拓城垣十數處﹐以能聞於朝。調蘇松兵備道按察司副使﹐虔民畱之。會郴﹑桂賊起﹐圍長沙﹑攻衡州﹔詔命兩廣江虔會楚合剿﹐檄人龍爲監軍。累戰奏功﹐破諸寨﹐斬級萬餘﹐擒賊渠十有八。捷聞﹐遷武昌道﹐晉參政。特召賜對﹔道臣向無特召﹐召自人龍始。時楊嗣昌以奪情起官入閣﹐兼本兵﹔因人龍曾任楚官﹐載拜執手指所坐曰「以此待公」﹗人龍初應召﹐疏論時政與嗣昌忤﹔至是見其墨絰在坐﹐連矚之﹐且言已終養歷十二年﹐慷慨激切。嗣昌■﹝目咢﹞眙不知所對﹐遽引退。先是虔饑﹐人龍輸粟爲賑﹐民賴以蘇。召對時﹐上問所全活者幾何﹖曰「以十萬計」。上喜。及退﹐上猶顧左右曰「活人至十萬﹐亦幾矣」﹗嗣昌遽曰「虔戶版幾何﹖而動言十萬﹐此岡上也」。上默然。然嘉其能﹐諭吏部遇督﹑撫缺推用。遂超拜右僉都禦史﹐巡撫山東登萊等處﹔疊陳防海﹑通運﹑糧儲各事宜。而嗣昌銜怨﹐謂漕非所職﹐嚴敕之﹔且中以他事奪俸。人龍知事不可爲﹐乞放歸田。無何﹐嗣昌死。會兵部增設右侍郎﹐備邊關制督之選﹐廷推起用﹔疏辭﹐不允。

甲申﹐晉戶部尙書。以倪元璐薦﹐特旨兵部馬上催赴。比至淮﹐聞國變﹐慟哭艸檄討賊。南都立﹐馬士英兼本兵﹐仍爲副。每堂同坐﹐機事一決於士英﹔人龍心不平﹐求去。且每在堂﹐正色危坐﹐士英踧踖不自安。遂分部事判兩堂﹐命人龍督理駕庫﹑漕運。旣而人龍多所諫諍﹐語侵士英。復極言「安置四鎭不宜。以廬﹑鳳﹑淮﹑揚祖宗湯沐重地﹐而遽予擁兵自衛之人。夫帶礪之盟﹐俟有成績。卽事在急﹐遽爭先歆賞﹐亦必策以自效。使恢一城﹐卽予以是城﹔復一地﹐卽授以是地。當前激勵未爲不是﹐乃兵未動而遽刳內地畀之﹐則江南尺寸土可勝刳哉」﹖土英惡其言﹐諷臺臣劾之﹔無可劾﹐乃使禦史何綸糾其年耄拜舞失儀﹐勒致仕。時人龍年六十有九﹐進止矍鑠﹐實無少誤。

浙東魯王監國﹐起工部尙書。閩中唐王立﹐以武英殿大學士﹑兵部尙書召﹐命人龍門下士閩撫吳春枝賫詔諭促行。比入閩﹐力辭不受事﹐杜門卻掃者又七年而卒。卒之日﹐流涕曰「吾頗知兵事﹐且官兵當國家需兵時﹐乃竟不得爲國家用兵以死」﹗

「摭遺」曰﹕徐公奉敕巡撫山東﹐陛辭日﹐賜銀幣﹐遣中官四人扶肩轝出都﹐道路榮之。上事後﹐治行一如其守贛時。旣而孔有徳之亂﹐引朝鮮船至﹐軍吏告急。公治事不輟﹐密檄津門﹑山海爲犄角﹐遣標將焚其船﹐奪其大銅炮三十餘架﹐賊氛頓息。因是慮阻漕﹐欲疏膠河故道傍入於海﹐以通運。親視有成畫﹐疏告﹔乃受嗣昌之扼。江東之役﹐公提一旅與王之仁分屯江口﹐名西陵軍。旣潰﹐乃遁入海。西河毛氏曰「公旣優文事﹐又擅武備。方其虔之事兵﹐一切皆聽命聯絡﹐如出一人﹔故一往有功。後四鎭之出﹐人自爲政﹔卽同堂決機者尙齟齬不合﹐欲其命將出師﹑制勝廟堂﹐是亦難矣」﹗

公子咸淸﹐有神童之譽﹔一歲識字﹐五歲通經。甫蓄髮﹐旣應鄕舉入場。後被徵歸﹐與其妻商偕隱以終。商與祁忠敏配景蘭﹐兄弟也﹔世稱仲商夫人云。

楊文驄﹝孫臨﹞

楊文驄字龍友﹐貴陽人。萬曆末﹐舉於鄕。與馬士英爲淵聯﹐故人多詆謀之。崇禎時﹐官江寧知縣。禦史詹兆恆劾其貪﹐奪職。

福王立﹐士英當國﹐起兵部主事﹐歷員外郎中﹐監軍京口。以金山踞大江中。控制南北﹐請築城以資守禦﹔從之。善書﹐有文藻。好交遊﹐幹士英者多緣以進﹔气焰赫然。爲人豪邁自憙﹐頗推獎士類﹐士亦以此附之。明年﹐遷兵備副使﹐分巡常﹑鎭二府﹐監大將鄭鴻逵﹑鄭彩軍。及大淸兵臨江﹐文驄駐金山﹐扼大江而守。五月初﹐擢右僉都禦史﹐巡撫其地﹐兼督沿海諸軍。乃還京口﹐合鴻逵等軍札南岸﹐與大兵隔一江相持。大兵編巨筏﹐夜置鐙火﹐放之中流﹔南岸軍虛發炮石以爲克敵也﹐日以捷聞。九日﹐大兵乘霧潛濟﹔迫岸﹐諸軍始知﹐倉皇列陣於甘露寺。大兵以鐵騎衝之﹐悉潰﹐文驄走蘇州。十三日﹐南京破﹐百官盡降﹐命鴻臚丞黃家鼒往蘇州安撫﹐文驄襲殺之﹐遂走處州。

時福州唐王立﹐乃遣使奉表稱賀。鴻逵已由海道赴閩﹐數薦其才﹔旋拜兵部右侍郎兼右僉都禦史﹑提督軍務﹐令圖南京。初﹐王在鎭江﹐與文驄交好。其子鼎卿爲士英甥﹐士英遣迎福王﹐與王遇於淮安﹔王貧窶甚﹐鼎卿賙給之﹐王與定布衣交。及鼎卿上謁﹐以故人子待之﹐寵甚。特授左都督﹑太子太保獎其父子﹐擬以漢朝大﹑小耿。

明年﹐衢州告急﹔誠意侯劉孔昭亦駐處州﹐王令文驄與共爲援。七月﹐大兵至﹔文驄不能禦﹐退至浦城﹐與監紀孫臨並爲追騎所獲。說之降﹐不從﹐同被殺。

臨﹐字武公﹐桐城人﹔官職方主事。龍友招之入幕﹐前兵部侍郎晉之弟也。

「摭遺」曰﹕龍友顧曲秦淮﹐一時名下士翕然和之。觀其設守金山﹐胸中非漫無計畫者。累於附熱﹐損厥淸名﹐遂至淪入姦黨。幸而死之﹐猶得其所耳。嗟哉﹗吾特因其盡節也﹐拔諸。

錢敬忠

錢敬忠字孝直﹐號玉塵﹔鄞縣人。萬曆己未進士﹐臨江知府若賡子。若賡初官儀部﹐論選妃事得罪神廟﹐幾不免。旣出守﹐以會勘江陵所陷故禦史狀﹐江撫因之遣戍。諸權貴銜之﹐誣爲酷吏。神宗以夙怒﹐詔置之死。諸法司申救不得﹐臨江士民千數人連年赴闕﹐亦不得。閣臣申儒行冤之而不敢請﹐乃與理臣議請緩決﹔遂長系於獄者三十又七年。若賡三子皆授經於獄﹐其冢孫肅樂亦時寄所業就獄教之。下獄時﹐敬忠祗一歲﹔至是成進士﹐不赴大對。爲文誓墓﹐省其父。還詣京﹐具疏吁冤至千萬言。會熹宗新卽位﹐匭臣尼之﹔乃自囚服泣血跪午門前﹐丐閣部諸臣轉請。凡江右人之在官者徐良彥﹑姜曰廣﹑吳士元輩爲出公揭﹐同榜生如姚希孟﹑孔開運﹑陳子壯等亦力與當道謀。時鄒元標筦刑部﹐促議以入。得旨﹕「錢敬忠爲父呼冤﹐請以身代﹐其情可哀﹗汝不負父﹐將來必不負朕。準將錢若賡免死﹐放還鄕裏」。遂馳赴江西﹐奉父歸浙。當其伏闕也﹐別作誓天文﹐以必死要之﹔而卒遂其志。

壬戌﹐補奉大對謁選﹐授刑部主事。尋以憂歸。璫禍熾﹐服闋不起。時涿鹿馮銓嫟於璫﹐呼吸通天﹔以敬忠出其門﹐招之﹐絕不往。後南京禦史沈希韶疏言「敬忠泣血長安道上三年而出父於獄﹐精誠上通帝座。馮銓炙手可熱﹐而獨不肯一爲俯首﹐如水不波。宜亟加擢用﹐以重學使銓衡之選」。詔起原官。會以母氏田病﹐自念兄伯仲咸在捨﹐不得援終養例﹐竟乞休。奉母幾二十年﹐再補原官﹐出知寧國府﹔已罷還。

甲申之難﹐重趼奔赴。南都立﹐敬忠以六月朔上疏﹐凡千數百言。略曰「皇上所親遘之難與三月十九日﹐爲開辟未有之變。才一念及﹐則蹐地局天﹐行尸走肉﹐不覺魄已離魂﹐生不如死。獨念國破君亡﹐𨿽陵寢震驚﹑鐘簴非故﹐猶賴東南半壁﹐何止一成一旅﹗而皇上淵躍天飛﹐依然有君。則自監國以來﹑登基以後﹐皇上一大事因緣﹑朝野一正經題目﹐除卻討賊復仇外﹐更無與爲第二義者。今觀舉朝諸臣﹐似以三月十九事亦未爲地覆天翻﹑千古非常之奇變也。如以爲奇變﹐當必有洗胃刮腸一番痛心之設施。乃兩月來﹐立綱陳紀﹑張官置吏﹐亦旣濟濟彬彬章滿公車﹑言滿朝聽﹐而討賊復仇一事未聞有痛哭流涕爲皇上一贊決者﹐亦未見有單肩赤脊爲皇上一亟圖者。臣不敢深言﹐亦不忍深言。百年以來﹐功利之毒淪入骨髓﹐已成膏肓﹔乃有書破萬卷﹑官躋一品﹐未識「君父」二字者﹐致有今日﹗以今日世道人心﹐恢復大事﹐諸臣已不足恃﹔獨有皇上不共戴天一念﹐果可徹地通天﹑反風卻日﹐決不愁神靈不護呵﹑羣力不輻輳也﹗臣昧死請我皇上無煩再計﹑不俟終朝﹐推瞿然失席之情﹐挺身蹶起﹔效素服哭郊之事﹐灑淚誓師。懸詔國門﹑布告天下﹐親率敢死之士一往無前﹐滅此朝食。四海之內﹐義稱臣子者﹐各各蠲貲賈勇以佐軍﹔現有職司者﹐在在煉兵轉餉而接濟。萬事不理﹐單刀直入。卽有謂萬乘之孝﹐與匹夫不同﹔孤注之危﹐非萬全良策者。彼𨿽陳議甚髙﹐吾思吾父不能顧矣。卽今殘破地方姑置弗論﹐其未經兵火者南直十數郡外﹐江﹑浙﹑閩﹑廣皆雄藩也。誠早以訓練轉輸專責之師帥之﹐任十數萬子弟兵﹑數百萬糧艸﹐何慮不首尾接應。只須掀翻格套﹐使■﹝飠匊﹞郁盡舒﹔寬假便宜﹐令膽智畢吐﹕庶幾眞才爲我作使。若復一瓢眾舉﹑十羊九牧﹐徒相與蒿目而憂﹔無兵無餉﹐眞是向飯籮邊愁餓死耳。在事諸臣必詆臣腐儒不暗時務﹐不曰祖宗社稷爲重﹐必曰輕舉躁動爲殃﹔臣亦敢不謂然。獨恨功利之毒自錮錮人﹐聽其所言洋洋至理﹐捫心自揣﹐或非本懷。從來誤人家國﹑貽羞千載﹐何嘗不據一面之理。惟願皇上存敝屣艸芥之心﹐不綏被髮纓冠之舉﹔思伍員夜泣之悲﹐早決枕戈待旦之計。除凶雪恥﹐遠迹康﹑宣﹔抑亦懼亂賊﹑扶綱常﹑正人心﹐息邪說。否則﹐無父無君﹐不知其所終矣」﹗得旨﹕「錢敬忠有何異謀可足兵食﹐以便恢剿﹖著再奏」。敬忠溯典引經﹐復得千數百言﹐再上之﹔報聞。已又陳第三疏﹐備論齊﹑魯重輕之勢﹔且云「廟堂諸老﹐非有張良之智﹑裴度之忠﹑李徳裕之才與識﹐不過以定策而枋國耳。昔者楚﹑漢之爭﹐勢重在楚不在漢﹔比三老董公遮說義帝之喪發﹐而天下大勢盡歸重於劉。楚﹑漢輕重之勢﹐亦卽今日我與賊及廷臣諸鎭輕重之勢。漢髙能早握其機以成帝業﹐此我今日君臣所當共念者也。晉欒卻殺厲公﹐立十四齡之悼公﹐勢在欒卻﹔已悼公召羣大夫誓之﹐稽首惟命﹐而晉勢得盡歸於公。夫悼公能早握其機以致中興﹐此又我皇上今日所當獨念者也。捨此一著﹐何言宗佑百年﹐卽欲爲皇上圖一身亦無計矣﹔何言恢復一統﹐卽欲爲皇上保半壁亦無計矣。蓋皇上一失此機﹐則浸假而移於柄臣﹑落於雄鎭﹐且浸假而倒授於賊。今登萊等處未睹詔書﹐猶爲我大明堅守﹔民之思漢可知。乃當事諸臣四顧躊躇﹐動憂兵食﹔且鰓鰓乎奇謀異計﹐借此箸籌。此機一失﹑此勢不回﹐天下事未知稅駕﹔偏安且不可得﹐臣從此不復敢言矣」。敬忠連上三疏﹐待命逾月﹐廟堂充耳﹔而馬士英輩以其累瀆﹐終不上。遂怏怏失志歸﹐自稱「崇禎遺臣」﹐臥病不出。

次年﹐大兵渡江。敬忠病甚﹐每索邸抄讀之﹐撫膺慟哭﹐自嘆其不幸多言而應也。乃戒勿藥﹐以六月望後一日卒。生平喜聚書﹐終日丹黃不倦﹔手批書至數千卷。子二﹕光繡﹑昭繡﹐並能詩。光繡字蟄庵﹐尢有名。

「摭遺」曰﹕錢公血疏救父﹐痛累萬餘言。神宗之於此獄﹐實傷天地之和。節其詞云「臣父下獄﹐年未四十﹐臣甫一歲無所知。祖父母俱六十﹐相繼斷腸死。嫡母張﹐憂怖死。臣父有子之妾﹐一時攺嫁﹐子母生離﹔兩弟以憶母而殤。兩姊未嫁﹐嫡母旣喪﹐別無親人﹔日夜號咷﹐以成疾而殀。止余臣兄弟三人俱斷乳﹐依圜土中。臣父刀俎殘喘﹐實兼母﹑師﹔抱哺煦濡﹐含酸授簡。臣自一歲至三十八歲﹐桁■﹝木匣﹞楊櫃之間﹑沮洳臭穢之地﹐履影弔心﹐酸鼻痛胃」。又云「臣自童時不忍見父受苦﹐今何能兩眼看父斷送圜中。且何能手持父屍﹐獨生出獄門﹐爾時必無逃一死。臣不揣昧死僥幸﹐願以餘年代父伏法﹔使臣兩兄裹父殘軀至祖墓﹐灑血長號﹐一寫終天之痛﹐而得免拖尸之惡名。臣𨿽身首異處﹐死有餘榮矣」﹗嗟乎﹗此文百世而下﹐猶惻惻不忍踵讀也。「摭遺」之所以補列斯傳者﹐以赧王時三疏爲剴切之文﹐而藉以見忠介公忠孝一門之盛云。

姜一洪

姜一洪字開初﹐號光陽﹔余姚人。萬曆丙辰進士。歷職禮﹑戶二部員外郎﹐轉郎中﹔出守江西。遷河南兵備﹐分巡汴梁。時流寇分犯河北﹐一洪設法防禦﹔葉縣﹑鄢陵﹑彰徳﹑懷慶千里之內﹐賴之以安。敍功﹐擢福建按察使﹐轉廣東布政使左參議。累著政績﹐遷太僕卿。

甲申之變﹐與左都禦史劉宗周議振義旗﹐不果。唐王立﹐大學士黃道周薦之﹐晉吏部侍郎。旋升戶部尙書﹐奉命赴贛﹐會仙霞嶺兵潰。丙戌秋八月二十一日﹐唐王出奔﹐一洪徒步追從之。及抵贛之木榔庵﹐力竭慟哭﹐赴江死。

子二﹕長曰天植﹑次曰廷梧﹔偕走四千餘里﹐負楬櫝以還。中塗屢遘官軍﹐械天植爲逃丁﹔而廷梧方總角少年也﹐輒膝行馬前﹐求爲兄代。一時以孝友稱。

「摭遺」曰﹕案姜司農盡節時﹐有陳若水者﹐同赴江右﹔竭蹶道路﹐同以力盡死。爵裏不可考。

熊緯﹝郭符甲﹞

熊緯字文江﹐南昌人。崇禎癸酉進士﹐官行人。兩都旣覆﹐家居。每飲酒﹐輒涕泗橫流。其友或語之曰「昔狼■﹝月覃﹞有言「吾未獲死所」。子旣有志﹐盍求其所」﹗緯因馳詣延平謁唐王﹐擢兵科給事中。尋扈行至汀洲遘變﹐從官迸散﹐緯獨奔赴於王。大兵遂之﹐號哭入行宮﹔說之降﹐不屈﹐乃被殺。

泉州破﹐故南京戶部主事郭符甲舉兵謀恢復﹐戰歿。屍暴七日如生﹐鄕人義而葬之。符甲﹐晉江人﹔崇禎癸未進士。

徐復儀

徐復儀字漢宮﹐上虞人﹔崇禎癸未進士﹐爲兵部尙書人龍族子。北都變﹐家居慟哭﹐誓討賊。南都立﹐授刑部員外郎﹔按治逆臣罪﹐有能聲。出典雲南鄕試﹐未至﹐南都破﹔人心洶洶﹐而復儀講賓興禮如故。夜謁黔國公沐天波﹐使陳兵衛鎭撫之﹔土夷遂不敢肆。

乙酉閏六月﹐閩中唐王立﹐起翰林院編修。丙戌八月大兵下﹐復儀乃幅巾艸履走千里歸﹔辭父母﹑妻妾﹐獨居山中﹐日誦「離騷」。或從危崖攛身而下﹐累不得死。一日﹐風雨晝晦﹔慟哭﹐急投谷中死﹐目猶張。其父承寵趨視﹐持其首哭之﹐乃瞑。

周之藩

周之藩字長屏﹐籍貫弗詳。崇禎中﹐曾爲福建參將。乙酉﹐進前軍都督府總兵官。唐王大舉出師﹐詔之藩以所部由汀州出﹐直抵南昌﹔遙授禦營右先鋒﹐屬永勝伯鄭彩節度。已而不果行﹐封福淸伯。

延平失守﹐乃踉蹌趨扈。追兵急﹐輒大聲呼曰「吾大明皇帝也」﹗亂兵爭前執之﹐知其非是﹔羣矢集如蝟﹐遂死。時方大暑﹐羣屍虫腐﹐之藩攤屍五日而玉色瑩然。

「摭遺」曰﹕閩事旣敗﹐東閣大學士傅冠不屈死。冠﹐進賢人﹐崇禎時入閣。性簡易﹐罷職歸。唐王起故官﹐命督師江右﹔後致仕。大兵被執﹐不屈死。禮部尙書曹學佺投繯死。學佺﹐侯官人﹔學問淹貫﹐立朝有風節。通政使馬思理亦死之。前大學士蔣徳璟卒於泉州。東閣大學士兼禮部尙書顧錫疇﹐字瑞屏﹐昆山人。寓居溫州江心寺﹐唐王命以故官督師﹔爲降將總兵賀君堯所殺。浦城破﹐協守仙霞關兵科給事中建陽黃大鵬闔門死之。吏部稽勛司員外郎泉州葉翼云﹐爲令有聲。兵破同安﹐被獲不屈死。都督同知義烏傅啟耀﹐亦以不順命死﹔全家俱殉。侯官貢生元綸絕粒死。閩縣民趙卯﹐哭辭所親﹐雉經死。黃鳴俊旣投款﹐授五品官。已而自羞﹐以疾辭﹔未幾卒。

「摭遺」補曰﹕當時遺臣若曾﹑若路﹑若何﹐名猶在史冊間﹐人得知之。若徐﹑若錢﹑若姜而下諸公﹐皆能盡誠﹑盡節於一時者也﹐而可失諸記載乎﹖外此而猶有所遺者﹐則於閩﹑粵諸臣之下分附其名﹔得有事實﹐則續稿疏列以載補之。

●繹史摭遺卷三

吳郡李瑤子玉纂

目錄

閩疆督師守贛諸臣列傳

楊廷麟萬元吉郭維經﹝子應銓﹑應衡﹑應煜﹞劉同升彭期生姚奇胤﹑楊文薦﹝陳烈﹑吳國球﹑林逢春﹑周瑚﹑熊國本等﹑李時興﹑髙飛聲﹑胡甲桂﹑郭寧登附﹞

贛州之守也﹐閣部督師楊﹑萬﹑郭三公協志嬰城﹐湛身殉國﹐實與唐王相終始。溫氏於閩「紀略」中僅一見其名﹐槪不書其死事。殆以汀州之平在八月﹐而贛則及十月始潰﹐無所附麗﹐故略之邪﹖且案之諸義師中﹐又不爲立傳﹔是「佚史」之於喫要處﹐其脫失正復不少耳。凡江右之守土效死及贛中殉義所遺者﹐並摭附。

列傳三

楊廷麟

楊廷麟字伯祥﹐淸江人。崇禎辛未進士﹐授庶吉士﹐轉編修。勤學嗜古﹐聲震館閣﹔與都禦史黃道周善。皇太子將出閣﹐簡充講官兼直經延﹔乃具疏力讓道周﹐不許。明年春﹐帝禦經筵﹐問保舉﹑考選之法何者能得人﹖對曰「保舉當嚴舉主﹔如唐世濟﹑王維章爲溫體仁﹑王應熊所薦﹐今二臣敗而舉主無恙。是連坐之令先不行於大臣﹐欲守保舉效得乎」﹖帝爲動容。畿輔告警﹐因上疏劾兵部尙書楊嗣昌﹔言「陛下有撻伐之志﹐大臣無禦侮之才。謀之不臧﹐以國爲戲。嗣昌及薊遼總督吳阿衡內外扶同﹑朋謀誤國﹐倡和款議﹐武備頓忘﹐以至於此。今可憂之在外者三﹑在內者五。督臣盧象升以禍國責樞臣﹐言之痛心。夫南仲在內﹐李綱無功﹔潛善秉成﹐宗澤殞命。乞陛下赫然一怒﹐明正向者主和之罪﹔俾將士畏法﹐無有二心。召見大小諸臣﹐咨以方略﹔諭象升集諸路援師乘機赴敵﹐不從中制﹕此今日之急務也」。時嗣昌意主和議而廷麟痛詆之﹐遂大恚忿﹐詭薦其知兵。帝卽召見﹐攺兵部職方主事﹐贊晝象升軍。象升得之甚喜﹐卽令往眞定轉餉濟師。及象升戰死賈莊﹐嗣昌亟問楊贊畫死未﹖偵卒以奉使在外對﹐嗣昌爲不懌者久之。初在軍中報曲折﹐嗣昌擬旨責其欺罔。事後幾欲中以危法﹔帝察無罪﹐僅貶秩。黃道周獄起詞連﹐將逮治﹔旋獄釋。言者交薦﹐得仍故官﹔未赴﹐都城陷。廷麟時在南昌﹐蹌地慟哭﹔與翰林修撰劉同升遇﹐集兵勤王。會福王立﹐禦史祁彪佳薦之﹐授左庶子﹔辭不就。宗室朱統■﹝金類﹞誣劾大學士姜曰廣並誣廷麟招健兒﹐有不軌謀﹐曰廣爲內應。語絕狂誕﹐王置不問﹕然所募兵竟以散去。

乙丑南都破﹐我大淸兵下南昌﹐袁州﹑臨江﹑吉安俱投誠。已又取建昌﹐惟贛州孤懸上游﹐岌岌獨存﹔而兵力單寡﹐人懷洶懼。廷麟乃與同升謀邀南贛巡撫李永茂享士大夫於明倫堂﹐勸諭兵餉﹐刻期大舉。唐王手詔至﹐嘉獎備優﹐擢吏部右侍郎。比有粵東入衛兵過境﹐卽疏畱之﹔立忠誠社﹐得二萬餘人。九月﹐廷麟領兵偕同升取萬安﹑抵泰和﹐復吉安全郡﹐又收臨江。具表﹐以偏安海甸爲非計﹐請王移駐贛州﹔進兵部尙書兼東閣大學士﹐賜尙方劍﹐便宜從事。未幾﹐王召永茂爲兵部右侍郎﹐以張朝綖來代。俄﹐朝綖召還﹐卽以同升代。十月﹐吉安告警﹐副將徐必達戰敗赴水死。援師至﹐大兵稍退﹐屯峽江。十二月﹐同升卒﹔總制萬元吉自閩至贛﹐遂兼巡撫事﹐與廷麟協力規畫。明年正月﹐廷麟赴贛招降峒蠻張安等四營﹐復得四萬人﹔安驍勇善戰﹐賜名「龍武新軍」。三月﹐聞王將蒞贛﹐趨往朝之。甫行﹐吉安告警﹔畱屯郊外﹐日馳疏陳援吉﹑防贛事宜。時元吉代守吉安﹐守將胡長蔭違節制戰敗﹐城復失。元吉走皂口欲自沈﹔永丰令亟持之﹐乃退保贛州。

初﹐中書舍人張同敞於崇禎末奉命赴雲南調兵﹔及抵江西而南都且失﹐因退還吉安。廷麟畱與共守﹐待以客禮。其將趙印選﹑胡一靑頻立戰功﹐元吉約束嚴﹐不少假貸﹐諸將漸不悅﹐不用命。元吉以新軍張安爲足恃也﹐蔑視云﹑廣軍﹔云﹑廣兩軍因之解體。然安故蠻寇﹐受降後淫掠自如﹔廷麟遣救湖西﹐所過無不殘破。及是﹐大兵逼吉安﹐諸軍皆內攜﹐城中不戰而潰。四月﹐我兵復乘勝至贛﹐薄城下。江西巡撫劉遠生亟出城﹐躬往雩都邀張琮者將兵來救﹔贛人疑之曰「撫軍遁矣」﹗焚其舟﹐並拘其妻子。俄而遠生率琮兵至﹐贛人乃悔罪。琮渡河抵梅林﹐中伏大敗﹔還至河爭舟﹐多墮水死。遠生憤甚﹐五月朔渡河復陣﹐身先士卒﹐被執﹔復逃歸﹐圍愈急。廷麟乃遣使調廣西狼兵﹐己往湖西邀新軍還。及望日﹐與我兵再戰梅林﹐再敗﹔卽散遣其軍﹐而身入贛城與元吉誓守。六月﹐李永茂遣副將吳之蕃率廣東兵五千至﹐戰於李家山﹐圍暫解。廣安﹝﹖﹞退保南康﹔已復合廷麟等分門堅拒如初。

贛州困守久﹐王獎勞之﹐賜名「忠誠府」。七月﹐尙書郭維經來援﹐與禦史姚奇胤募兵八千﹐元吉部將汪起龍率兵數千﹐雲南援將趙印選﹑胡一靑率兵三千﹐大學士蘇觀生遣兵亦如之﹐兩廣總督丁魁楚亦遣兵四千﹐廷麟更命將吏收合散亡得數千﹐先後抵贛﹐營於城外﹐軍聲頗振。八月﹐水師羅明受至﹐戰江上大敗﹐死者無算。云﹑廣軍气奪﹐不戰自潰﹔他營亦稍稍潰去。會聞汀州破﹐人情益震懼﹐守者疲甚。十月四日﹐天霧且雪﹐大兵用向導乘夜登城﹐廷麟急督鄕勇巷戰。黎明﹐大兵至﹔城上發炮﹐炮炸城裂﹐遂走城西淸水塘自沈死。同守者﹐總制萬元吉﹑尙書郭維經﹑禦史姚奇胤﹑主事彭期生俱死之。

「摭遺」曰﹕楊閣部起義兵於閩中頒詔之先﹑失孤城於汀州就俘之後﹐觀其奉表請駐贛州以圖恢復﹐心甚雄而力甚鉅矣。及其死﹐我將有賈熊者嘆爲忠臣﹔倉卒無所得棺﹐遂以門四扇軿之﹐瘞之東關之外。其始爲贊畫時﹐盧忠烈公甚倚之。後之以閣部督師而盡力若此﹐可謂不負所友矣。

盧忠烈公象升之墨絰從事也﹐𨿽死於戰﹐實死於楊嗣昌耳。賈莊之難﹐遘怨者猶諱其狀。嗣昌且遣邏卒三人往察之﹔中有兪振龍者﹐歸報盧督麻衣被體﹐實死戰場。嗣昌怒﹐箠楚三晝夜﹐終不易一詞﹔垂斃﹐翹首呼曰「天道神明﹐我不能枉忠臣以求活也」﹗聞者莫不切齒於嗣昌云。夫振龍一小卒﹐而尙義若此﹔終附忠烈以傳矣。忠烈少讀張睢陽﹑嶽武穆傳﹐嘆曰「吾得爲斯人﹐亦幸爾」﹗軍中糧盡﹐士卒饑甚﹐知必死﹔晨起出帳﹐四面拜曰「吾與將士同受國恩﹐惟患不得死﹑不患不得生」﹗眾皆泣﹐莫能仰視。乃遣楊贊畫廷麟赴總監髙起潛營乞援﹐且曰「與其死西市﹐何如死疆場」﹗贊畫詣之﹐號泣請兵﹔而起潛卒不應。忠烈乃突圍奮鬥﹐身中四矢三刃﹐一軍盡亡。亡後﹐畿民雨泣奔赴﹐曰「盧公死﹐誰更卹我者」﹗競起立祠祀之。嗣昌格其死狀﹐屍逾兩月始得殮。嗚呼﹗嗣昌當時猶恐楊贊畫之不死焉耳。忠烈事與本史無與﹐吾因慨贊畫之終能成志而附及之。

萬元吉

萬元吉字吉人﹐南昌人。天啟乙丑進士﹐授潮州推官﹐補歸徳﹔捕盜有聲。

崇禎時計典﹐鐫級爲永州檢校﹔尋遷大理評士。楊嗣昌薦其才﹐爲軍前監紀。嗣昌倚之若左右手﹐諸將亦悅服﹔馳驅兵間﹐未嘗一夕安枕。以憂歸。

服闋﹐起南京職方主事﹐進郎中。福王立﹐仍故官。元吉以四鎭不和﹐請奉詔宣諭﹔請發萬金犒髙傑軍﹐申以大義﹐令保江淮。乃渡江詣諸營。時傑與黃得功﹑劉澤淸方爭揚州﹐元吉致書得功共獎王室﹐得功報如所指﹔遂錄稿傳示澤淸﹑傑﹐嫌漸解。頃之﹐上言朝廷不當偏安﹐宜仍「南京」故名﹐示不忘恢復﹔而減錦衣旗尉﹑罷南北鎭撫﹐以杜告密。廷議以元吉能輯諸鎭﹐擢太僕少卿﹐監視江北軍。又疏請修「建文實錄」﹐復尊號配祀﹔褒靖難諸臣及近日北都四方殉難者﹐以作忠義之气。元吉身在外而心於朝廷﹐每多論奏﹔皆可之。及髙傑欲赴河南討賊﹐方擬請速予餉﹐傑乃襲得功於土橋。元吉心傷之﹐因言「古大將保功名﹐必以恭順爲本。今朝廷新立﹐綱紀未尊﹐恐從此相沿﹐恭順日替。輕朝廷﹑隳綱紀﹐臣罪滋大」﹗因自請罷斥﹔不許。

南都覆﹐走閩疆﹐歸唐王。大兵下江西﹐諸郡望風附﹐惟贛州城守。元吉以兵部右侍郎兼右副都禦史﹐總督江西﹑湖廣諸軍。及抵贛﹐劉同升已卒﹔遂兼巡撫事。明年春﹐督師楊廷麟將謁王﹐代守吉安。吉安復失﹐奔皂口。乃檄諭贛州﹐極言雲南軍棄城罪﹔雲南軍因而西去。大兵來逼﹐不能禦﹔卽趨入贛城﹐被圍。元吉素有才﹐蒞事精敏﹔及失吉安﹐令益嚴﹐部下多不用命。日坐城上﹐與將吏不交一言﹐神志湣然﹔隔河大營徧山麓﹐而指爲空營。兵民從大營中至﹐言敵勢盛﹔輒叱爲間諜﹐斬之。給事中楊文薦﹐其門生也﹔奉命往湖南﹐過贛見事急﹐因自任守禦﹐城中賴之。旣而雲南﹑兩廣援師畢集﹐軍威一振。諸將請戰﹐元吉必待水師至﹐並擊之。水師帥羅明受者﹐故海盜也﹔兵部主事王其宏言「明受桀驁難制﹐若慈母之奉驕子。今且水涸﹐巨舟難進﹐豈能如約」﹖不聽。及水師至﹐大兵偵知﹐卽夜截諸江﹐焚巨舟八十﹐死者無算﹔明受遁還舟中﹐火約﹑戎器盡棄之。於是雲南﹑兩廣軍皆自潰﹐諸營散走一空﹔城中止郭維經等部卒四千餘人﹐城外水師後營二千餘人而已。廷麟初調廣西狼兵八千人已逾嶺﹐不及至﹔參將謝志良駐雩都﹐擁眾萬餘﹐觀望不敢進。

旋聞唐王被難汀州﹐全城气索﹐城遂陷。部將擁之奪門出﹔元吉嘆曰「大事去矣﹗爲我致謝贛人﹐使闔城塗炭者我也。我何可獨存」﹗遂投贛江以死﹔年四十有四。

「摭遺」曰﹕萬總制申命過嚴﹐遂致客將不復效勇。先禁婦女出城﹐民間率以爲怨﹐其家人有潛載其妾縋城去者﹐乃遣飛騎追之還﹐縛其家人痛捶之﹔故迄於城破而竟無一人出。向與金聲桓善﹐聲桓收江右﹐嘗具書幣來招﹔總制以各行其志辭。旣而主撫金恢省議﹐亦移書相聞﹐聲桓頗爲之心動也。

郭維經﹝子應銓﹑應衡﹑應煜﹞

郭維經字六修﹐江西龍泉人。天啟乙丑進士﹐授行人。崇禎初﹐遷禦史。疏陳時獘﹐有所舉刺﹐責令指實﹔乃極言順天府尹劉宗周之賢﹐力詆吏部尙書王永光溪刻及用人顚倒罪。不省。後周延儒罷﹐溫體仁代之﹔復言「執政不患無才。有才而用之﹐乃排擠正人﹐不以之籌國事。國事日非﹐則委曰「我不知」﹔坐視盜賊日猖﹑邊警日急﹐止與二﹑三小臣爭口舌是非。平章之地﹐幾成聚訟﹔可謂之有才邪」﹖帝切責之。尋以憂去。久之﹐起故官。

北都變﹐南京諸臣議立潞王﹐維經力主福王。王立﹐進應天府丞﹔仍兼禦史﹐巡視中城。維經以加銜爲魏忠賢陋習﹐力辭﹔不允。俄上言「聖明禦極將二旬﹐一切雪恥除凶﹑收拾人心之事﹐絲毫未舉。今僞官縱橫於鳳﹑泗﹐悍卒搶攘於瓜﹑儀﹐焚戮剽掠之慘﹐漸逼江南。而廟廊之上不聞動色相戒﹐惟以慢不切要之務﹐盈庭訾議﹐致啟旁門斗捷足﹐營鉆窺之隙穴﹑作富貴之階梯。舉朝人心如狂如醉﹐匹夫匹婦呼天憤郁﹐釀成災祲。乞令內外文武諸臣洗滌肺腸﹐盡去刻薄偏私﹑及恩怨報﹝復﹞故習﹐一以辦賊復仇爲事」﹗報聞。馬士英薦阮大鋮﹐廷臣力爭。史可法進調停之說﹐謂「前監國詔有「逆案不許起用」一則﹐臣爲刪去﹔後來何故復入此﹐示人以隘」﹖維經駁之﹐以爲失言﹔士英﹑大鋮等深疾之。尋遷大理少卿﹑左僉都禦史﹐命專督五城禦史﹐稽察非常﹐肅淸輦轂。乙酉二月﹐隆平侯張拱日劾其「迎恭王禦容日﹐托疾不赴﹔是不欲觀盛典也」。保國公朱國弼復言其「署大理事﹐刑部以僞防禦使武愫案會題﹐輒以未經覆讞駁之。愫已受僞命﹐何矜何疑﹖執法之官﹐甘心庇逆﹔乞重懲」﹗乃下部院勘議﹐令回籍。

唐王召爲吏部右侍郎。其子應銓﹑應衡﹑應煜舉兵臨川﹐大小十數戰﹐頗有斬獲。王授應銓﹑應衡兵部郎中﹐應煜戶部主事。丙戌五月贛圍急﹐命維經以吏﹑兵二部尙書兼右副都禦史﹐總理湖廣﹑江西﹑廣東﹑浙江﹑福建軍務﹐督師往援。遂與禦史姚奇胤同發﹐沿路募兵﹐得八千人。入贛﹐與楊廷麟﹑萬元吉協力堅守﹔應銓等駐兵龍泉爲犄角﹐而聲勢不相屬。及城破﹐維經偕奇胤入嵯峨寺自焚死。

明年﹐大兵攻龍泉﹐應銓設伏拒卻。部下裨將劉文耀者潛引軍入城﹐兄弟同就執。應銓投崖不絕﹐縛至不順命﹐扼吭死。應衡至吉安﹐巡撫劉一鵬欲降之﹐飲以酒﹐乃擲其飲具﹔鑿齒斷臂以死。應煜見巡按董學成﹐踞地坐﹐極口罵其姦貪狀﹔抽腸而死﹐死尢酷。

劉同升

劉同升字晉卿﹐吉水人﹔祭酒應秋之子。崇禎丁丑﹐廷試第一。帝問年紀何﹖對曰「臣年五十一﹐老矣。恐無以報聖恩」。帝曰「爾尙似少年﹐勉之」﹗授翰林修撰。乞假省墓﹐歸。後以論楊嗣昌﹐謫福建按察司知事。未赴而國變﹐同升聞之﹐痛哭幾絕﹔乃馳檄徧告十三郡鄕官士庶興義復仇﹐縞素辭墓。書﹝﹖﹞至會城﹐與楊廷麟遇﹔大集澹臺祠﹐爲思宗發喪﹐蠲吉誓師啟行。

會南都立﹐以左中允召﹐不赴。明年﹐與廷麟謀邀巡撫李永茂共建義旗﹐保守贛州。唐王聞而嘉之﹐詔加國子祭酒﹐轉詹事。遂建忠誠社﹐招致四方豪健。鄕官王其宏﹑劉明保﹑趙曰諏等各率家丁賫糧相從﹐集幾二萬人﹐克復吉安﹑臨江。

旣而永茂內召﹐卽擢同升兵部左侍郎﹐總理江西﹔尋命巡撫其地。時益宗永寧王慈炎復取建昌﹑撫州諸路﹑約並下省﹔而同升拮據勞瘁﹐已疾作。是冬十二月﹐徇至雩都﹐卒於道。贈東閣大學士﹐謚「文忠」。

彭期生

彭期生字觀我﹐海鹽人。萬曆戊辰進士。以教授遷國子博士﹐歷官員外郎中﹐出爲長沙知府。再調揚州﹑南昌及濟南﹐坐失囚被謫。復轉至南京兵部主事﹐進郎中。獻賊亂江西﹐遷江西兵備僉事﹐駐吉安。兵至﹐拒守不支﹐走贛州﹔楊廷麟偕與招峒蠻降。唐王加太常卿﹐仍視兵備事。城破﹐冠帶自經死。

姚奇胤﹑楊文薦

姚奇胤字有僕﹐錢唐人。由進士﹐授南海知縣。地饒多盜﹐力絕苞苴﹔專以弭靖地方爲事﹐政聲大起。行取進京﹐爲兵部主事﹔攺監察禦史﹐巡按廣東。未任﹐郭維經偕之赴援﹐同以自焚死。

楊文薦字幼宇﹐京山人。由進士﹐爲兵科給事中。城破﹐因病不能起﹐執送南昌。絕粒而卒。

「摭遺」曰﹕贛城破﹐自守土職官﹑邑紳﹑士民殉者﹐不下數百人。參將陳烈數力戰﹐眾以其弟先附降﹐疑之﹔烈因誓死疾鬥。及被縛﹐其弟已受職﹐勸之降﹔不聽。顧謂贛人曰「今日方知我無二心也」﹗推官署府事吳國球﹑贛縣知縣林逢春等皆起義舉兵入社者﹐及部曹各官數十人等俱被戮。兵部主事周瑚被執不屈﹐磔死﹐最慘。其餘鄕官士民合門盡節者甚眾﹕有織人熊國本入忠誠社最力﹐被執見贛令﹔令舉人也﹐叱之曰「爾織人何知爲義」﹖國本曰「我織人不知義﹐舉人顧當爲不義邪」﹗遂斬之。

江右之守土效死者﹐先有袁州知府李時興﹑撫州知府髙飛聲﹑廣信同知胡甲桂﹔城破﹐俱殉之。時興﹐福淸舉人。初授知縣﹐歷官至袁州同知﹐攝行府事。時會城已降﹐時興獨與士民悉力拒守。無何﹐守將蒲纓戰潰﹐援兵湖廣黃朝宣等五營亦噪歸。時興知不可爲﹐遂自縊於萍鄕官舍﹔一僕亦從死。飛聲﹐字克正﹐長樂舉人。初授玉山知縣﹐遷同知﹔乞養去。唐王時﹐大學士黃道周以督師募兵﹐邀與之偕﹔旋令飛聲攝撫州事。大兵逼﹐量力不支﹐乃遣家人懷印走謁王繳之﹐而身以守城死。甲桂﹐字秋卿﹐昆山人。以鄕試副貢入國學﹐授南昌通判﹔遷永州同知。道梗﹐不能之任﹐攺廣信。至則南昌﹑袁州﹑吉安俱失﹐廣信止疲卒千人﹐士民多竄徙。會道周以募兵至﹐相與議城守。已而道周敗歿﹐勢益孤﹐甲桂效死弗去。城破被執﹐諭降不從﹐幽諸別室﹔遂自縊死。

「摭遺」補曰﹕案贛州破﹐在城官吏之殉者﹐更有監紀通判郭寧登﹑通判王明汲﹑臨江推官胡縝﹑訓導徐君鼎﹑雩都訓導胡董明﹐俱被執見殺。都督僉事劉天駟﹑贛州衛千戶孫經世﹑弟緯世﹑紘世﹑監紀軍務聶邦晟﹑子士燫﹑士煥﹐俱闔門死。在籍鄕官之殉者﹐編修兵科給事中萬發祥﹑吏部主事龔棻﹑戶部主事林琦﹑兵部主事王其宏﹑弟其窿﹑黎遂球﹑柳昂霄﹑魯嗣宗﹑錢謙亨﹑中書舍人袁從諤﹑劉孟鍧﹑劉應式等﹐皆受戳。河南同知盧觀象盡驅男婦入水﹐亦自沈。馬平知縣謝贊﹑子胤繡﹑從子胤斗﹐衣冠自縊。薦授萬州判官周世光攜幼孫赴水死。舉人劉曰佺﹑貢生楊萬言﹑諸生董纘卿﹑馮復京﹑余學義﹑歐陽麗天﹐咸率母妻子女以自經。又諸生郭必昌者﹐與其妻號哭三日夜死。金之傑巷戰﹐手劈數人﹐挈妻自溺。王統﹑王純入文廟﹐自經。周葵﹑陳君猷﹐積薪自焚。鄕約謝明登攜妻及子﹐投於井。書工趙廷瑞﹐亦自盡。其流寓被難者﹐廣東提學副使符溯中與其兄述中﹑諸生廬陵段之渾﹑新諭蕭瑛﹑寧都曾嗣宗﹑楊燧。

右贛州之難所以備書其姓氏者﹐藉以見楊﹑萬諸公之勛勞不亞於揚州﹐而於南都﹑閩疆爲有光也。凡江右之兵事盡於此。

附「夏萬亨傳」補﹕溫氏前史於本事甚略﹐玆拾所遺贅此。案萬亨初聞京師陷﹐北向慟哭曰「臣當從死﹐顧有八十老母﹔今從皇上乞身空門﹐以奉天年耳」。後以南都命﹐擢江西布政使。

中州有怨者﹐論令不當超擢。至是﹐乃攺按察僉事。時國步臲卼﹐人無固志。初至﹐給兵餉贏十之一。詰之吏﹐吏曰「故事爲公所得」。輒正色曰「侵奪軍資﹐豈我所爲﹔況今何時乎」﹗及笞保寧王府隸﹐隸羣起圍官廨﹐聲將以泄憤。一時南昌士民趨王府嘩曰「柰何殺我夏公」﹗焚門入。巡撫下令戢之﹐不得﹔保寧懼﹐亟邀萬亨至。民則曰「公固無恙﹐我輩何爲者」﹗時上事未三月也。已而﹐兼綰七印。奉其母屬門人之爲臨川令者﹐與東鄕艾氏舉兵以死。萬亨一字葵甫﹐萬曆戊午舉於鄕。初以校官﹐遷西平知縣﹐練兵禦賊。調夏縣﹐縣洊被兵﹐內則以徳綏民﹑外則以誠感賊。賊有鈔掠城下者﹐單騎開門諭之。或不聽命﹐則曰「寧殺我﹐毋殺我百姓」﹗賊乃相驚異﹐稱爲好官﹐不殺一人而去。

●繹史摭遺卷四

吳郡李瑤子玉纂

目錄

浙東監國諸臣列傳

於潁莊元辰李長祥﹝章有功﹞徐孚遠﹝沈光文﹞王思任王玉藻李山吳從魯何弘仁劉穆﹝子肇績﹑肇勷﹑吳邦璇﹑張國紀﹑謝震龍﹞

魯監國畫江之役﹐向以爲張公玉筍之勛也﹔而實自於公九瀛﹐始湛然明節。史乘忽諸﹐世遂莫能舉其名。矧夫投荒蹈海如研齋之獨搘山砦﹑闇公之聯絡波臣﹔同其時以零丁並難者﹐可勝道哉﹗先太常火廬保社﹐所全賓多。至劉子膚之腹泐「盡忠」﹑謝云生之舌戰殉國﹐直是天壤間一片血誠也。百世而上﹑九原以下﹐庶幾無憾斯文。案時維唐﹑魯交錯之會﹐於永明則遠且後也。故以江上前事諸臣先列一卷﹔至庚寅間入舟山殉者﹐則後見。

列傳四

於潁

於潁字潁長﹐號九瀛﹔金壇人。崇禎辛未進士﹐累官工部員外郎﹐出授順徳知府﹔移西安﹐以事罷。

尋起復爲工部郎﹐授紹興知府。越人重水利﹐前守富順湯紹恩築三江應宿閘而越水治﹔然閘在下流﹐能泄不能引﹐能禦潦而無以處旱。崇禎末﹐適苦旱。左都禦史劉宗周家居﹐謂惟麻溪壩更於壩之上流﹐通之茅山﹔閘則閉之﹐是爲良策。而蕭山愚民挾形家言阻之萬方﹐且極口詈。長吏諮於潁﹔潁曰「劉總憲言是﹐下官當力任」。乃捕蕭民之梗令者杖之﹑梏之﹔事得集。𨿽大旱不爲災﹐民復翕然誦。潁𨿽爲一郡長﹐而事必請於宗周若子弟。

乙酉﹐遷分巡寧紹臺道。馬士英挾太后入浙﹐宗周泣曰「事乃至此﹐若非斬士英﹐無以收旣潰之人心」。潁於是再疏請誅士英﹔不報。宗周曰「明府竟申大義於天下可矣」﹗潁自以外臣﹐未可擅殺宰相﹔偕之歸﹐謀結熊汝霖輩共起兵。而我大淸兵已至杭﹐宗周絕粒﹐潁亦馳入雲門山觀變。紹興通判張愫以城降﹐貝勒帥令之行府事。會鄭遵謙以蒼頭軍起﹐斬愫迎潁。潁馳回﹐望城哭。城中人呼曰「於公來﹐吾事濟矣」﹗潁先曾密遣在事軍官募兵備敵﹐至是絡繹率眾至﹔鄕官前太僕蕭山來方煒﹑前職方來集之等亦各以兵會。潁乃操小舟﹐挾短童西徇。之蕭﹐新令陳瀛者出謁﹐執之﹔貝勒之使以榜至﹐又執之﹐焚其榜。鳴鼓誓師﹐大集都亭﹕時閏六月旬又三日也。卽夕以五百人趨固陵﹐前所遣諸生莊則敬等以江船百餘艘來迎。大兵札西岸杳未知﹔潁兵顧無甲﹐乃借絮衣於居民﹐各一衝潮徑渡。蕭人沈振東爲導﹐盡驅西岸之船而東。至中流﹐大兵始覺﹐則無所得船。潁帥眾登岸大噪﹐遂畫江以守﹔一軍扼潭頭﹑一軍扼橋司﹑一軍扼海門﹑一軍扼七條沙。尋大兵拽內河舟百餘於江﹐復札木簰塡土擬渡。潁遣死士陳勝等鑿之沈﹔風起潮湧﹐簰盡漂向東﹐各營勾致以爲用。時以爲神助。潁謂諸將曰﹔「杭已有重兵﹐攻不易。莫若於下流由橋司入海寧﹑出海鹽﹐以通震澤上流﹔由潭頭入富陽通余杭﹐以扼獨松關」。比聞海寧兵起﹐而富陽爲降將郎斗金所據﹔勿坐視﹐乃遣副將劉穆夜襲之﹐余杭之道得通。故余杭令邱若浚﹑故瓶窯副將姚志倬來會﹐穆乃駐師淸風亭爲聲援。大兵突至﹐克富陽﹔義士劉肇勷等死之。王宗茂﹑阮維新等迸力以禦﹐潁自漁浦渡江救之﹐富陽復定。方國安之得駐七條沙也﹐始此。自江幹立國﹐而王師未能遽渡者﹐徒以潁之取富陽也。監國至﹐晉按察使﹐行巡撫事。旋晉右僉都禦史﹐督師江上﹔遂自爲一軍守漁浦。

時正兵爲方﹑王二家﹐義兵爲孫﹑熊﹑章﹑鄭﹑錢﹑沈六家﹐客兵陳潛夫等又別爲數家﹔內外交訌﹐爭兵爭餉。而潁參處其間﹐悉力支拄﹔與錢肅樂軍相似﹐視諸軍爲最苦。王之仁尢惡之﹔一日會於潭頭﹐語不合﹐之仁拔劍擬之。馬士英卻以身蔽﹐乃免。

已而諜言大兵自海道至﹐命移軍守三江口。先嘗三疏辭官﹐不許﹔至是﹐連章陳危急。而方兵忽走﹐列戍驚潰。潁復航海扈從﹐不及﹔卽由海道還京口﹐以黃冠終。

「摭遺」曰﹕謝山全氏言富陽之役﹐世謂張公國維之功者﹐非也。於公之去越百餘載﹐志乘以嫌故﹐不爲立傳。案畫江之守﹐實自公始。是爲浙東監國始事之臣也﹐補傳首列。

莊元辰

莊元辰字起貞﹐晚字頑庵﹔鄞人。崇禎丁丑進士﹐學者稱爲漢曉先生。賦性嚴凝﹐不肯隨人惟阿。下筆千言﹐亦倔彊﹐睥睨一切。會試﹐出汪文毅﹑馬文忠門下。釋褐﹐授南太常博士﹔八載不遷﹐冷曹淸望泊如也。

甲申之變﹐元辰一日七至中樞史可法之門﹐促以勤王。比赧王立﹐朝議選科臣﹔總憲劉宗周﹑掌科章正宸皆舉元辰爲首。而馬士英勢方張﹐欲盡致朝臣出其門﹔密遣私人致意曰「博士曷不持門下刺上謁相公﹐掌科必無他屬」。元辰峻拒之。是時𨿽東林宿老如錢侍郎謙益﹐亦俛首稱門下於馬﹑阮之徒﹐而考選諸臣能抗之者則惟元辰與沈行人宸荃而已。士英怒﹔或言是故劉﹑章之私也﹐遂傳中旨僅授刑部主事﹐卹刑江南﹕公論爲之不平。已而士英日橫﹐且以阮大鋮故﹐欲興同文之獄﹐盡殺復社諸公。元辰曰「禍將烈矣」﹗遽出都。且以板蕩詩人之意﹐賦「招歸詩」十章志感。未幾﹐而畱都陷。

錢肅樂之起事也﹐諸鄕老之最愜心者﹐莫如元辰﹔遂破家輸餉。初﹐降臣謝三賓欲梗師﹐而爲王之仁所脇﹐不得已以餉自贖。及肅樂與之仁赴江上﹐三賓潛招兵於翠山﹔眾疑之。王明經家勤謂之曰「公等竟欲西行乎﹖何其疏也」。肅樂驚問計將安出﹖家勤曰「浙東沿海皆可以舟師達鹽官﹐五代錢氏嘗由此道會黃晟之師。倘彼乘風而渡﹐北來搗巢﹐列城且立潰矣。非分兵畱守不可」。肅樂曰「是無以易吾莊公者」。於是共推之爲城守事﹐分兵千人屬之。以四明驛爲幕府﹐請以家勤及林明經時躍等參其事﹔肅樂乃西行。元辰日耀兵巡諸堞﹐里人呼之爲城門軍。是役也﹐危城岌岌﹐賴此以鎭。而三賓亦不敢動﹐乃以翠山之眾迎魯王於天臺。自七月至十月﹐鄞始解嚴。

王召元辰入﹐晉吏科都給事中﹔遷太常少卿﹐再遷正卿﹐仍兼吏科如故。尋上疏言「殿下大仇未雪﹐舉兵以來﹐將士宣勞於外﹐炎威寒凍﹑沐雨櫛風﹔編氓殫藏於內﹐敲骨吸髓。重以昔年秋潦﹑今玆亢旱﹐臥薪嘗膽之不遑﹔而數月以來﹐頗安逸樂。釜魚幕燕﹐撫事增憂﹕則晏安何可懷也﹗敵在門庭﹐朝不及夕﹔有深宮養優之心﹐安得有前席借箸之事﹕則蒙蔽何可滋也﹗天下安危﹐托命將相﹔今左右之人﹐頗能內承色笑﹕則事權何可移也﹗五等崇封﹐有如探囊﹔有爲昔時佐命元臣所不能得者﹕則恩賞何可濫也﹗陛下試念兩都之毀﹑黍離麥秀之悲﹐則居處必不安﹔試念孝陵﹑長陵銅駝荊棘之慘﹐則對越必不安﹔試念靑宮﹑二王之辱﹐則撫王子何以爲情﹔試念江幹將士﹑列邦生民之困﹐則衣食可以俱廢」﹗疏入﹐報聞。已又言「中旨用人之非﹐乃赧王之秕政。臣叨居科長﹐斷不敢隨聲奉詔」。王不能用。自是﹐累有封駁﹔時謝三賓夤緣居要﹐皆結內侍力阻之。而馬士英又至﹐故僉事王思任等移檄以拒﹐且廷爭之。元辰言「士英不斬﹐國事必不可爲」﹗於是貽書同官黃宗羲﹑林時對云「蕞爾气象﹐似惟恐其不速盡者。區區憂憤﹐無事不痛心疾首﹐以致咳嗽纏綿﹐形容骨立﹐願得以微罪成其山野。若非自洿﹐恐必不免」。舉朝共畱之﹐而意決竟去。

未幾﹐大兵東下﹔乃狂走諸深山中﹐朝夕野哭。元辰故美須眉﹐顧盼落落﹔至是失其面目﹑巾服﹐似頭陀而稍別。一日數徙﹐莫知所止﹔山中人亦不復識。忽有老婦呼其小字曰「是非廿四郎邪」﹖因嘆曰「吾晦迹未深﹐柰何」﹗丁亥﹐疽發於背﹐戒勿藥﹔曰「吾死已晚﹐然及今死猶可」﹗其門人林奕隆曰「請爲吾師作「大還詞」以祖道」。曰「試歌之」。歌畢﹐元辰首頷者三﹐遂卒。

「摭遺」曰﹕林詞「反招魂也」句多衍﹐有云「洶洶天狼﹐綏綏野狐。逐人駓駓﹐白日幽都。惇脄血拇﹐肝膽橫屠。懸人以娭﹐如跖之脯。六千君子﹐與白日殂﹔五千甲楯﹐與東流楛。往哉浩然﹐逃之大虛。火宅旣離﹐毒苦可除。帝且餉公﹐九光五銖。小子謌此﹐以當驪駒」。

李長祥

李長祥字研齋﹐達州人。崇禎癸未進士﹐神采英毅。爲諸生時﹐卽憙言兵。比獻賊亂蜀﹐募練鄕勇﹐擐甲助城守﹔賊中皆知其名。

後選庶常﹐吏部薦之﹐使備督師之選。或曰「天子果用公﹐計安出」﹖嘆曰「不見孫白谷往事乎﹖今惟有請便宜行事﹐屏邸鈔不寓目﹔𨿽有金牌﹐亦不受進止。待平賊後﹐囚首闕下受斧鉞耳」。聞者咋舌。時首輔以同裏故﹐欲引爲私人﹔不可。因不得召見。賊日逼﹐遂自上疏﹕「請急調寧遠鎭臣吳三桂兵﹐拒戰都城下。新進士袁噩者﹐具將才﹔可輔之。令密雲鎭臣唐通與臣從太行入太原﹐歷寧武﹑雁門攻其後。首尾夾擊﹐賊可擒也」。思宗下其議未定﹐密雲帥已至﹐詭請守居庸關﹐則放賊直抵昌平。長祥復疏﹐請急令大臣輔太子出鎭津門﹐以提調勤王兵。皆不果行。而京師潰﹐爲賊所縛﹐遭搒掠﹐乘間南奔。

福王立﹐攺監察禦史﹐巡浙鹽。南中潰﹐起兵浙東﹔監國加右僉都禦史﹐督師西行。而七條沙之師又潰﹐監國浮海去﹔長祥以餘眾結寨上虞之東山。時浙東諸寨林立﹐顧無所得餉﹔四出募輸﹐居民苦之。獨長祥與張煌言﹑王翊三營且屯且耕﹐井邑不擾。監軍鄞人華夏者﹐爲之聯絡布置﹕請引翁洲之兵連大蘭諸寨以定鄞﹑慈五縣﹐因下姚江會師曹娥﹐合偁山諸寨以下西陵。僉議奉長祥爲盟主﹐刻期將集。而鄞之降紳謝三賓告之大兵﹐急攻東山。前軍章有功﹐故會稽農家子﹐驍銳敢戰﹐所將五百人具兼人勇﹔累勝。大兵以全力壓之﹐不支被擒﹐拉脇決齒﹔垂斃﹐猶大罵而死。時有百夫長十二人﹐故嘗受官兵指爲間﹔至是﹐中軍汪匯者與十二人期密以次日縛長祥入獻。晨起﹐十二人忽自相語﹕「柰何殺忠臣」﹗折矢扣刃﹐偕誓而遁﹔汪匯追之不及。於是浙東沿村接落奉檄﹐有得長祥者受上賞。長祥匿丐人舟中﹐入紹興城居數日﹐事益急。復遁至奉化﹐依平西伯王朝先。朝先亦蜀人﹐華夏曾爲長祥通好訂婚姻﹔得其資糧屝屨之助﹐復合眾於夏蓋山。一日﹐泊舟山下﹐有孽龍挾雷電將上天﹐濤湧蕩舟﹐士卒皆無人色。長祥令發巨炮擊之﹐雷電愈怒﹐水起立﹔長祥色自如﹐俄而晴霽。由健跳移翁洲入朝﹐監國晉兵部左侍郎﹐兼官如故。已言於王﹐請合朝先之眾﹐聯絡沿海以爲舟山衛。定西侯張名振不喜﹐襲殺朝先﹔長祥僅免。

辛卯舟山破﹐亡命江﹑淮間。制府陳錦得之京口﹐都統金礪﹑巡道沈潤將殺之﹔錦不可﹐釋之。乃居山陰澗谷中﹐尋遊錢唐。然大吏以爲終不可測﹐更安置江寧。長祥自舟山亡命與其妻氏黃相失﹐有婢文鶯者代黃死。及居山陰﹐則黃自海上來﹐得再聚。後長祥鞿江寧﹐黃已卒。大府陽禮之﹐而終疑之。曰「是子然者﹐誰相保邪」﹖長祥微聞之。時江寧有閨秀曰鐘山秀才﹐善墨竹﹐容色絕世﹔乃娶之﹐朝夕甚暱。大府曰「李公有所戀矣」。未幾﹐乘守者之怠﹐竟逸去。由吳門渡秦郵﹐走河北﹔徧歷宣府﹑大同﹐復南下百粵。天下大定﹐始還﹔南居毘陵﹐築讀易臺以老。

「摭遺」曰﹕侍郎通籍甫一年而國亡﹐其自爲諸生﹑爲孝廉﹐已披堅執銳﹐爲里社樹捍禦勛。逮夫側身軍旅﹐展轉於鮫宮蠣屋之間者﹐又一十七載。而「明史」竟闕傳﹗推其末﹐與王長升寵妾脫妻之意小異而實同也﹝文鶯事﹐詳「列女」﹞。

徐孚遠﹝沈光文﹞

徐孚遠字闇公﹐華亭人。崇禎壬午舉於鄕﹔故太師階之支孫也。當明之季﹐江左社事最盛﹔而松江幾社以經濟見﹐孚遠與夏允彜﹑陳子龍﹑何剛則尢爲社中之傑。時寇禍亟﹐頗求健兒俠客﹐聯絡部署﹐欲爲勤王之備。及子龍任紹興推官﹐孚遠乃引東陽許都見之﹔使其召募義勇﹐西行殺賊。又令剛疏薦之。旣而東陽激變事起﹐子龍單騎入都營﹐許以不死﹔招之降。大吏持不可﹐竟殺都。旣殺而剛疏下﹐已召之。孚遠貽子龍書曰「彼以吾故﹐始降。今負之﹐天下誰復敢交子龍哉」﹗以故子龍𨿽得功遷給事﹐而力辭不赴。馬﹑阮亂政﹐尢惡幾社諸公﹐因杜門不出。

南都亡﹐允彜起兵﹐乃贊之。閩中授福州推官。已而以張肯堂薦﹐進兵科給事中。閩事去﹐浮海入浙﹐而浙亦潰。錢肅樂方自浙奔閩﹐遇諸永嘉﹐慟哭﹐遂偕行。會監國至﹐再出師。孚遠獨身周旋諸義旅間﹐欲令之協和其事﹔而悍帥如鄭彩﹑周瑞之徒咸勿聽﹐因力勸肅樂以早去。時諸軍方下福寧﹑圍長樂﹐肅樂冀其有功﹐不納。孚遠復返浙東﹐入蛟關﹐結寨於定海之柴樓。此監國自長垣至舟山﹐孚遠入朝。時寧﹑紹﹑臺諸郡山寨相望﹐俱爲舟山接應﹔柴樓則尢與之近。乃以勸輸充貢賦﹐海濱避地之士多依之。遷左僉都禦史。

辛卯舟山破﹐監國復入閩﹔孚遠亦航海從之。是時﹐鄭成功啟疆禮士﹐雄冠諸島﹐海上諸軍盡隸之﹔凡老成耆徳之避地者﹐咸往歸之。孚遠領袖其間﹐每以忠義相鏃厲。成功娓娓聽﹐至終夕不倦﹔有大事輒諮而後行。嘗自嗟曰「司馬相如入夜郎教盛﹐此平世事也。以吾亡國大夫當之﹐傷如之何」﹗

戊戌﹐滇中遣漳平伯周金湯至﹐晉諸勛爵﹔遷孚遠爲左副都禦史。是冬﹐隨金湯入覲﹐失道安南﹔安南王要以臣禮﹐乃大罵。或曰「且將以相公也」﹔則愈罵。安南王嘆曰「忠臣也」﹗厚資之。卒完節歸。

明年﹐成功大舉入江﹐敗於白下﹔還師入臺灣﹐未幾卒。孚遠無復有望﹐飭巾待盡﹔尋亦歿於臺。遺一子﹔鄭氏內附時﹐扶柩南旋。已而﹐其子以餓死。

沈光文字文開﹐號斯庵﹔鄞人。以明經入貢。乙酉﹐豫畫江之師﹐授太常博士。已從至長垣﹐豫瑯江軍事﹔進工部郎。軍潰﹐扈監國不及﹐走肇慶﹔累遷太僕寺卿。辛卯﹐由潮陽至金門。閩督李率泰密以使招﹔拒之﹐焚其書﹑返其幣。時將卜居泉之海口﹐挈家航海。颶風作﹐失維飄泊至臺灣。時鄭氏未至﹐猶爲荷蘭地﹐乃從之受一廛﹐極旅人之困。及成功至﹐知光文故在﹐喜甚﹔以客禮見。時令致餼﹐撥田宅贍之。亡何﹐成功卒﹔諸臣欲再奉魯王監國﹐光文從之。壬寅﹐王遽薨﹐議遂寢。鄭經嗣立﹐頗攺父政﹔諷以詩﹐幾得禍。因變服逸至羅漢門﹐結茆以居﹔授徒自給﹐不足則濟以醫。嘆曰「吾二十年飄零絕島﹑棄墓不顧者﹐祗欲完發以見先帝。而卒不克﹐其命也夫」﹗癸丑﹐臺灣歸附﹐光文𨿽老﹐而巋然獨存。制軍姚公啟聖貽書曰「管寧無恙邪」﹖尋卒於諸羅。按其居臺凡三十年﹐蓋及見延平三世之盛衰云。

「摭遺」曰﹕閩自無餘造國﹐臺海素外版圖。洎鄭氏開疆﹐羣賢輳集﹐而闇公﹑斯庵籍作寓公﹐以隱副其志之不食周粟以死﹐是又古來殉難之一變局也。夫闇公崎嶇謀國﹐若欲求一當而不能。而斯庵則孤立海隅﹐初無作爲﹐似宜附諸外臣之列。然推其心﹐則非甘於鄭氏而已者﹔故得於闇公傳後類次之。

王思任

王思任字季重﹐山陰人。萬曆乙未進士。母唐﹐夢太白入懷﹐故小字金星﹔其父東海翁﹐以遂己志﹐又字之曰遂東。釋褐時﹐年初二十﹔歷官九江僉事。魯王監國﹐擢禮部右侍郎﹔屢疏極言官亂﹑民亂﹑兵亂﹑餉亂﹑士亂之失。乞休﹐不聽。旣而嘆曰「江上之事不臘矣」﹗

先是﹐馬士英稱奉太后入浙﹐將趨紹興。紹之人猶未知赧王就擒也﹐思任乃具疏太后﹐數王之短﹐痛斥士英姦﹔略云「主上心惑姦相﹐耽於逸樂﹔士英窺微獻媚﹐公竊太阿。以疆場擔子一肩﹐卸與史可法﹔又心忌其成功﹐而掣其肘。四方狐狗之願出其門者﹐得一望見﹐費至百兩﹔得一登簿﹐獻及千金。文選﹑職方﹐乘機打劫﹔巡撫﹑總督﹐交兌卽題。其餘編頭修腳﹑服錦橫行﹐更不待言矣。總之﹐士英知利而不知害﹐知存而不知亡﹔朝廷信之篤﹐所以覆之速。試問相臣之尊﹑司馬之重﹐而可以不戰不守﹐擁兵以逃乎﹖口稱護太后駕﹐則聖駕獨不當護乎﹖及今猶可呼號泣告之際﹐宜立斬賊臣頭以謝天下」﹗又致士英書曰「閣下政本自由﹐兵權獨握﹔只知酒色逢君﹐門墻固黨。從不講求戰守﹐遂致乘輿播遷。謀國至此﹐卽喙長三尺﹐何以自解﹖以愚上計﹐莫如明水一盂﹐自刎以謝天下。若仍逍遙湖上﹑潦倒煙霞﹐效賈似道之故轍﹐則千古笑齒已經冷絕﹔再不然﹐如伯嚭渡江﹐我越乃報仇雪恥之邦﹐非藏垢納污之地。當先赴胥濤﹐乞素車白馬以拒」﹗及大兵渡江﹐思任已病﹔遂避至秦望山丙捨以卒。

「摭遺」曰﹔遂東於丙戌以詹事晉秩禮部﹐始寧倪無功﹔謂其本有意於筐篚之迎﹐論殊苛矣。其疏與書﹐猶足以褫老姦之魄也﹔則死事姑闕議之。

王玉藻

王玉藻字螺山﹐江都人。崇禎癸未進士﹐授慈溪知縣。政尙和平﹐民不擾而事集。未期北都亡﹐前令汪偉以翰林檢討殉國﹔玉藻率官吏士民爲大行哭臨畢﹐別爲位哭之三日。尋故少詹項煜以從逆亡命至﹐玉藻與慈之馮元飂皆出其門﹐馮氏匿之夾田橋別業﹕玉藻𨿽爲致餼﹐顧甚菲。煜爲慈之義民所不容﹐撲之淹橋下﹐置不問。有明士習最重闈誼﹐或以爲過﹔應之曰「吾不能爲向雄之待鐘會哉﹗顧懼負前日大臨一哭耳。夫君臣之與師友﹐果孰重」﹖聞者聳然。

乙酉夏﹐大江以南盡附。浙中百城守令﹐或棄官去﹐否則降。而玉藻與沈宸荃起兵﹐遂晉禦史﹐仍行縣。復乃募義勇﹐請赴江上自效。旋解事﹐以兵科都給事中往軍前。玉藻任事邁往﹐壯气勃勃﹔而江上諸帥惡之先﹐不予以餉。嘆曰「是將剚刃於我也」﹗因力請還朝。其在垣中推持正議﹐又不爲諸臣所喜﹔不得已﹐力求斥罷﹐太常莊元辰畱之。

丙戌夏﹐浙東再破﹔以黃冠遁於剡溪﹐久而不歸。資糧盡﹐慈民及浙東義士時爲周之。每臨流﹐讀所作詩﹐激厲慷慨﹐仰天起舞。辛卯後﹐始歸故鄕﹐以餓死。

「摭遺」曰﹕螺山與客談島上事﹐輒嘆曰「今猶靖康﹑建炎際耳。若以祥興擬之﹐則下矣」。其恉崛彊猶此。

李山

李山字少華﹐長洲人。寄家白下﹐以餼貢教授井裏。有文名﹐兼能繪事﹐束脡及門者最盛。賦性峭絜﹐與人篤誠。官南京太常寺博士﹔福王立﹐以故官應召。馬士英當政﹐詟其名﹐意頗下之﹔屢索所制﹐不報。同僚笑之曰「李山直頑石耳」﹗因又號「頑石居士」。士英亦少解畫﹐嘗面乞爲代﹔不獲已﹐作郭忠恕「天外數峯」與之﹐然心終以爲恥。尋掛冠歸﹐卜居吳中之蠡墅﹔足不踐城土﹐與徐勿齋﹑楊維斗﹑顧所受輩訂莫逆交。

族人有名采者﹐爲幕府客﹔偶至﹐密示一冊﹐乃松江兵事株連獄也。大府信采﹐屬訪實﹔凡郡中聲望所歸之戶均在列﹐得三百餘姓。讀之怛然。會日暮風雨至﹐亟呼酒﹔采故善飲﹐飲至如泥﹐命僕扶置他所臥。就地自火其廬﹔及撲滅﹐采亦醒﹐索冊已灰﹐相對懊嘆。因誡之曰「此冊性命多﹐安知非天意假火以銷其獄乎﹗或有此冊而遂有此火乎」﹗采悟﹐竟棄官揚去。

初﹐張國維撫吳時﹐卽知山名。比審其賢﹐薦之﹔自爲書招之。旋魯監國遣使至吳﹐以太常卿召。至浙﹐未幾發病﹐歸。及聞國維事敗且沒﹑監國出海﹐乃處分家事﹐曰「吾將報知己於地下」﹗﹐時勿齋﹑維斗﹑所受俱盡節﹐山斷粒九日而終。

子天民﹐精歷數之學。痛父介節﹐以浪走四方卒。

案家傳﹐先博士少華公﹐爲始遷蠡墅之族祖也。甲申六月﹐以南都命﹐頒詔往蜀﹐吳孝子威克從之。然不載使歸月日﹐傳中故勿爲敍。而顧黃公作吳隱君贊﹐亦有「南都李博士使蜀」語﹐與之吻合﹔當非附會矣。公所著有「釣鰲客集」﹑「頑石畫中詩」﹑「雙淸堂文稿」﹑「畫禪造微論」﹑「六朝文叢」﹑「說明通事案」等書﹐惜子姓中落﹐稿本半軼。玆略舉大凡﹐以略表先人之志。支孫瑤謹附識。

「摭遺」曰﹕士英酷憙淸玩﹐或有謀得淸要者﹐以重值購。黃子久「長江萬里圖捲」饋之﹐土英喜甚﹐寢食必偕。一日﹐其子鑾攫之﹐士英持不與﹐爪傷鑾手至出血﹔後攜至江上之鎭潮庵。大兵猝至﹐乃提攜欲入懷袖﹔追呼急﹐復倉皇棄擲而去。士英畫﹐筆致頗不惡﹔世丑其人﹐多攺其名爲馮玉瑛。「玉瑛」﹐秦淮妓之有畫名者也。

吳從魯

吳從魯字金堂﹐山陰人。萬曆丙辰進士﹔由南陽縣知縣﹐歷任監司。及江東起義﹐捐軀首事輒被抑。丙戌春﹐禮部侍郎王思任薦之﹐補通政司左參議。浙東不守﹐野服避居入山﹔設棺於庭曰「有蹤迹我者﹐卽蓋棺」﹗旋病﹔櫛沐﹐衣冠含笑入臥﹐命家人蓋之﹐气絕。

何弘仁

何弘仁字仲淵﹐號書臺﹔山陰人。崇禎丁丑進士﹔歷知建寧﹑髙要縣事﹐授禦史﹐監江上軍。越破﹐追監國不及﹔過關山嶺﹐作詩書衣帶間曰「有心扶日月﹐無計鞏河山」﹗末書「弘仁間關奔行在﹐聞臺又失守﹔已矣﹗無復可爲。身非吾身﹐吾何家爲﹗吾子者食貧守節而已。明禦史何弘仁絕筆」。遂投嶺下死。

「摭遺」曰﹕案「浙江通誌」﹕兩京沒﹐弘仁投臺之白峯下﹐死而復蘇。有土人負之入陶介山﹐削顏苦行﹐往來縉雲﹑義烏諸山間。尋以病卒﹐遺命暴骸三日﹐野火焚之。

劉穆﹝子肇績﹑肇勷﹑吳邦璇﹑張國紀﹑謝震龍﹞

劉穆字公岸﹐山陰人。貌修偉﹐善大刀及射。崇禎丁丑武進士。南京兵部尙書史可法知其才﹐由上海把總﹐檄補江南水師參將。南都破﹐募兵五百歸越﹐爲監國守潭頭。以功﹐開府晉爵。丙戌六月﹐監國航海去﹔穆聞﹐一夕暴卒﹐目不瞑。子肇績﹐行八﹐字子膚﹔以遊擊將軍從父軍。乃與諸弟長跪牀下﹐腹刺「盡忠報國」四字﹐湼而誓之﹔目乃瞑。

肇績之弟曰肇勷者﹐行九﹐字子讓。先一年戰死。勷短悍有膽識﹐幼亦隨父任。識大盜畢昆陽於獄﹔昆陽歙人﹐善用槍﹐世稱之爲「畢家槍」。勷與兄績咸慕之﹐日賂守者進以■﹝飠木﹞﹐經年不怠。昆陽出﹐遂以槍法授。由是﹐劉氏兄弟以「畢槍」名天下。後從父命﹐分領一軍守江幹。乙酉秋﹐兄弟合兵渡江戰。肇勷騎而據嶺﹐連殪十數人。矢盡﹐控弦作霹靂聲﹐皆反走。會伏兵起﹐叢射之﹐矢集如蝟﹐猶僵立不僕。其兄肇績號而上者三﹐勿應﹔馳而下﹐視則死矣。抽矢出﹐鏃至斗許﹔負以歸。

一時同死者﹐義士王胤賢﹑陸建夔﹑郡吏印玉及掾吏﹑壯士又十六人。

都督同知吳邦璇﹐字睿玉﹔山陰世家子。習孫﹑吳法﹐受知於朱少師大典﹔監國時﹐薦之守金﹑衢。監國躼海﹐或約偕之閩邦﹔璇曰「奉命守此﹐而他之吾不知也」。遂與大典協守金華至二十日。及阮大鋮用炮專攻﹐勢不支﹔大典麾其眷屬盡投於井。邦璇曰「城中火藥正多﹐不可資敵﹐當爲吾輩死所」。大典曰「固吾意也」。卽環坐武庫中﹐舉火﹔火發﹐作霹靂聲﹐外兵都卻走。其妻傳亦投繯死。

都督同知張國紀﹐字羽儀﹔山陰人。掛襄毅將軍印。南都潰﹐馬士英稱奉母后奔越﹐國紀白於長吏﹐力請誅之﹔不聽。嘆曰「壞天下事者﹐必此人也」。慟哭而退。丙戌﹐江幹兵潰﹐不食死。

中書舍人謝震龍﹐字云生﹔會稽人。監國時﹐以舌辯授官﹐命連絡各鎭。尋擢兵部主事。丙戌﹐江幹師潰﹐爲團練兵縛送巡撫。訊之﹐則自稱部院。曰「若兩榜乎」﹖曰「曾見兩榜不屈者幾人﹖明朝天下壞於兩榜﹐監國特用我輩以壓倒之。今𨿽就死﹐亦爲諸公作榜樣耳」﹗叱之跪﹐不屈﹔踞坐慢罵。巡撫怒﹐令以尺木勒兩頤﹐深入寸許﹐使勿能有聲﹔血流被面﹐乃就斬。

●繹史摭遺卷五

吳郡李瑤子玉纂

目錄

閩粵義臣列傳

陳子壯張家玉陳邦彥蘇觀生﹑霍子衡﹝梁朝鐘﹞

由唐王而下﹐臣於永明而未嘗登朝者列此。所謂義臣者﹐如義帝之義也。唐王弟聿■﹝金粵﹞竊據廣州﹐事於「觀生傳」中附見。南都解學龍定擬罪案﹐張家玉與方以智﹑傅鼎銓同入五等「應徒擬贖」之列。後以智盡事於閩﹐以僧死﹔鼎銓盡事於虔﹐以兵死。家玉之死﹐則尢彰著者也。在當日爲六等之刑書﹐在異日爲千秋之鐵案﹔諒哉﹗

列傳五

陳子壯

陳子壯字集生﹐南海人。萬曆己未進士第三人﹐授翰林編修。天啟甲子科﹐典浙江鄕試﹔發策刺奄。魏忠賢怒﹐假他事削其籍﹐並免其父吏科都給事中熙昌官。

崇禎初﹐子壯起故官﹐累遷吏部右侍郎。流賊犯皇陵﹐帝素服召對廷臣﹔因對「今日所急﹐在收人心﹔宜下罪己詔﹐激發忠義」。納之。乃會同列上蠲租﹑淸獄﹑赦過﹑宥罪等十二事。尋以海內多故﹐帝思廣羅賢才﹔詔援祖訓「郡王子孫文武堪用者﹐準考驗授職」。子壯慮後患﹐立陳五不可。會唐王聿鍵引前代故事詆之﹐遂除名下獄﹐坐贖徒歸。已用薦起﹐官協理詹事府﹔未赴。

南都立﹐以禮部尙書召。至蕪湖﹐而南都失守﹔乃馳還。時桂王常瀛避難梧州﹐子壯謂王神宗子宜立。總督丁魁楚方集眾議﹐而唐王已立於福州矣﹔議遂寢。唐王召相﹔子壯以前議宗室有宿憾﹐辭不行。丙戌﹐汀洲破﹐桂王子永明王由榔爲丁魁楚等擁立於肇慶。蘇觀生又議立唐王弟聿■﹝金粵﹞﹐子壯阻之不得﹐遂退居南海之九江村。永明王授以東閣大學士兼兵部尙書﹐總督福建﹑江西﹑湖廣軍務。大淸兵入廣州﹐聿■﹝金粵﹞被執死﹔子壯止不行。

明年春﹐張家玉﹑陳邦彥及新會王興﹑潮陽賴其肖先後舉兵﹐子壯亦以八月起兵九江村。兵多蜑戶番鬼﹐善戰﹔乃與邦彥約共攻廣州﹐結故指揮楊可觀等爲內應。子壯兵先至﹐城中不敢動。事泄﹐可觀等死﹐子壯退駐五羊驛。時我大淸遣降將李成棟攻張家玉於新安﹔及邦彥至﹐與子壯謀伏兵禺珠洲側﹐伺成棟還救會城﹐縱火以焚其舟﹐己軍以靑旗朱斿爲號。子壯如計﹐果焚舟數十。成棟走下風引西﹐而邦彥尾之。會日暮﹐旗幟不能辧﹐皆疑爲敵舟﹐陣動。風忽轉﹐大兵乃順風返擊﹔大潰﹐長子上庸死焉﹐子壯走還九江村。

會故禦史麥而炫破髙明﹐具書來迎。子壯至﹐以故主事朱實蓮攝縣事。九月﹐髙明破﹐實蓮戰死﹐子壯﹑而炫俱被執﹐械至廣州。勸之降﹐不從﹔遂被戮。子壯母自縊。永明王贈番禺侯﹐謚「文忠」﹔蔭子上圖爲錦衣衛指揮使。而炫字章闇﹐髙明進士。歷官上海﹑安肅知縣﹔唐王時爲禦史。實蓮字子潔﹐由舉人歷官刑部主事﹐爲子壯邑子也。

「摭遺」曰﹕陳文忠之死﹐時制府佟養甲與李成棟領兵初出﹐得文忠而處以極刑且寸礫之﹐投骨四郊。嗚呼﹗慘矣﹑忍矣﹗比後成棟反正﹐養甲亦降附﹔王乃卹贈文忠以太師番禺侯﹐卽以養甲爲諭祭使。養甲媿絕欲死﹔又通使歸朝﹐乃爲成棟子元胤所殺。聞先數日﹐恍惚見文忠抽矢射之云。

張家玉

張家玉字子元﹐東莞人。崇禎癸酉進士﹐授庶吉士。闖賊陷京師﹐被執﹐不能死。上書於賊﹐請旌己門爲「翰林院庶告士張先生之廬」﹐請褒卹範景文﹑周鳳翔等﹐隆禮劉宗周﹑黃道周﹐尊養史可程﹑魏學濂。自稱殷人從周﹐願學孔子﹔稱李自成大順皇帝。自成怒﹐召之入﹐長揖不跪﹔縛午門外三日﹐復脇之降﹐怵以極刑﹐卒不動。自成曰「當磔汝父母」﹗乃跪。其時父母在嶺南而遽自屈﹐人咸笑之。

賊敗﹐南還。阮大鋮等攻其薦賢於賊﹐令收人望﹑集羣黨﹔遂被逮。南京破﹐脫歸。從唐王入閩﹐擢翰林侍講﹐監鄭彩軍。出杉關﹐謀復江西﹐解撫州圍。丙戌﹐聞大兵至﹐彩卽奔入關﹔家玉走新城﹐與知縣李■﹝羽皇﹞共城守。兵至﹐出戰﹔中矢墜馬﹐折臂﹐走入關。尋以右僉都禦史﹐巡撫廣信。廣信已失﹐請募兵惠﹑潮﹔說降山賊數萬﹐將赴贛州急。會汀州破﹐乃還東莞。

明年﹐與舉人韓如璜結鄕兵攻東莞城﹐知縣鄭霖降﹔籍前尙書李覺斯等貲以犒士。甫三日而大兵至﹐眾敗走。知永明王立﹐奉表賀﹐進兵部尙書。無何﹐兵至﹐戰又敗﹔如璜死﹐家玉走西鄕。祖母陳﹑母黎及妹石寶俱赴水死﹐妻彭被執不屈死﹔鄕人殲焉。西鄕大豪陳文豹奉之取新安﹑襲東莞﹐戰赤岡﹔大兵大至﹐攻數日﹐復敗走鐵岡﹐文豹等皆死。覺斯怨家玉甚﹐發其先壠﹑毀其家廟﹐盡滅其族﹐村市爲墟﹔家玉過故里﹐號哭而去。途次得眾數千﹐取龍門﹑博羅﹑連平﹑長寧﹐攻惠州﹐克歸善﹐還屯博羅。大兵來攻﹐乃走龍門。復募兵萬餘人﹐分其眾爲龍﹑虎﹑犀﹑象四營﹐攻據增城。十月﹐大兵以步騎萬餘來擊﹐家玉三分其眾﹐犄角相救﹐倚深溪髙崖以自固。大戰十日﹐力竭而敗。圍數重﹐諸將請潰圍出﹔嘆曰「矢盡炮裂﹐欲戰無具﹔將傷卒斃﹐欲戰無人。烏用徘徊不決﹐以頸血濺敵人手哉」﹗因徧拜諸將﹐自投野塘中以死﹔年三十有三。永明王贈少保﹑武英殿大學士﹑吏部尙書﹑增城侯﹐謚「文烈」。其父兆龍猶在籍﹐以子爵封之。

陳邦彥

陳邦彥字令斌﹐順徳人。爲諸生時﹐意气豪邁。福王立﹐詣闕上政要三十二事﹐格不用。唐王讀而偉之﹔旣自立﹐卽其家授監紀推官。未任﹐舉於鄕。以蘇觀生薦﹐攺職方主事﹐監廣西狼兵﹐援贛州急。至嶺﹐聞汀州變。勸觀生東保惠﹑潮﹔不聽。

永明王監國肇慶﹐觀生遣之入賀﹐王已西走梧州﹔邦彥甫晉謁﹐而觀生又別立唐王弟聿■﹝金粵﹞於廣州﹐邦彥不知也。夜二鼓﹐王遣中使十餘輩召入舟中﹔王太妃垂簾坐﹑王西向坐﹑魁楚侍﹐語以廣州僭立事。邦彥請亟還肇慶正大位﹐以系人心﹔且云「彼彊我弱﹐以戰則非計﹔彼曲我直﹐以和則非名。警報日迫﹐彼若知懼﹐必來求成。如其不然﹐則粵東十郡我居其七﹐委其三於彼以代我受敵﹐我復從而乘其敝﹐不亦可乎」﹖王大悅。立擢兵科給事中﹐令賫敕還諭觀生。及入境﹐聞殺使臣事﹔因遣從人以敕授觀生﹐而致書曉以利害。觀生猶豫累日﹐欲議和﹔旋聞永明王兵敗﹐不果。邦彥乃變姓名入髙明山中。

丙戌冬﹐廣州破﹐觀生死之﹐列城悉下﹔邦彥謀起兵。初﹐贛州萬元吉遣族人萬年募兵於廣﹐得余龍等千餘人﹐未行而贛失。龍等無所歸﹐聚甘竹灘爲盜﹐他潰卒多附之至二萬餘。丁亥春﹐大兵定廣州﹑克肇慶﹐逼永明王於梧州﹐抵平樂。王走桂林﹐勢危甚﹐邦彥乘間說余龍出圍廣州。已而發髙明兵由海道入珠江﹐與龍會。遺書張家玉曰「桂林累卵﹐但得牽制毋西﹐使潯﹑平間可完葺﹔是我致力於此而收功於彼也」。家玉以爲然。大兵在桂林﹐聞亂還救﹐揚言取甘竹灘。龍卒素無紀律﹐且顧其家﹐輒引退﹔邦彥亦卻歸。乃遣門人馬應芳旣會龍軍取順徳﹐戰敗﹐應芳赴水死。四月﹐龍再戰於黃連江﹐亦敗歿。邦彥乃棄髙明﹐收合餘眾﹐據下江門。初﹐大兵於廣州之圍﹐李成棟俘獲敗卒及降者械送會城﹔巡撫佟養甲訊知謀出邦彥﹐遂以輕兵襲其家。執其妾何氏及二子和尹﹑虞尹﹐令爲書以招邦彥。邦彥判書尾曰「妾辱之﹑子殺之﹐身爲忠臣﹐義不顧妻子」。養甲壯焉﹐頗以善遇。後郡紳李皇一﹑舉人杜璜帥兵攻肇慶﹐始被殺﹔皇一等亦陣歿。

秋九月﹐密與陳子壯約復攻廣州﹐水陸兼進。邦彥復至﹐謀泄不果。乃與子壯伏兵伺擊﹐以火舟衝之﹐大兵引卻。已而乘風夜戰﹐大敗﹔奔三水﹑淸遠。指揮白常燦以城迎奉﹐乃入淸遠﹐與諸生朱學熙嬰城固守﹔精銳盡喪﹐外無援軍。越數日﹐城破﹐常燦死。邦彥率數十人巷戰﹔肩受三刃不死﹐走朱氏園中﹔見學熙自縊﹐拜哭之。旋被執﹔饋之食﹐不食。系獄五日﹐被戮。永明王贈兵部尙書﹐謚「忠湣」﹔蔭其子爲錦衣衛揮指使。

「摭遺」曰﹕舉九江村之蜑戶番鬼﹑龍門之龍虎犀象﹐加以髙明山﹑甘竹灘之眾﹐通力合作﹐則珠江上下尙可觀邪﹗奉永明而計不自贍﹐不知當時二陳公與張先生何徒擾擾爲也﹗夫張文烈近賊而不制於賊﹐猶可遁詞希恕﹔其必欲旌此門焉﹐豈不可笑﹗至後之赤族殷仇﹐禍延祠墓﹐亦良可痛哉﹗其生平任俠好擊劍﹐多艸澤豪傑交﹔故所至輒能得眾。陳忠湣亦能與下同勞苦﹐一軍最彊。起事後﹐日則一食﹑夜則假寐待旦﹐誦其義不顧妻子數語﹐直使千古同聲一哭。陳文忠之典試浙江也﹐丙辰第二人江夏賀逢聖同被命﹐得應天﹔偕與出都。魏忠賢以逢聖不詣謝﹐矯旨追還﹐以侍講李標代之﹔此所以有「發策刺奄」之舉。及其集義九江村﹐往來多不如志。忠湣系獄死﹐而文忠亦被執。踰月﹐張文忠亦自沈矣。嗚呼﹗

蘇觀生﹑霍子衡﹝梁朝鐘﹞

蘇觀生字宇霖﹐東莞人。年三十﹐始爲諸生。崇禎中﹐由保舉﹐授無極知縣﹔遷永平同知﹐監紀軍事。已擢戶部員外郎。京師陷﹐脫走。南京進郎中﹐督餉蘇州。

南京覆﹐走杭州謁唐王﹐與語大悅。聯舟赴閩﹐與鄭氏兄弟擁立王﹔擢翰林學士﹐進禮部右侍郎兼學士。設儲賢館﹐分十二科招四方士﹐令觀生領之。至者多庸流﹐王亦厭﹐罷。觀生矢淸操﹐稍有文學﹐而時望不屬。王以故人﹐恩眷出廷臣右﹔乃超拜東閣大學士﹐參機務。觀生數贊王出師﹐見鄭氏不足與有爲﹐且事權悉爲所握﹐請王赴贛州﹐經略江西﹑湖廣。王議﹐遣之先行。

明年﹐觀生赴贛大徵甲兵﹔饟不繼﹐竟不能出師。丙戌三月﹐吉安破﹔總督萬元吉乞援﹐乃遣二百人往﹐協守綿津灘﹐戰敗。大兵圍贛城﹐觀生走南康﹔贛數告急﹐不敢援。六月﹐兵退屯水西﹐因發三千人馳入贛助城守。久之﹐我兵再攻﹐三千人皆引去。八月﹐觀生移駐南安。閩中急﹐不能赴救﹐唐王聿鍵死汀州。十月﹐贛州亦破﹐遂退入廣州。監紀主事陳邦彥勸以疾趨惠﹑潮﹐扼漳﹑泉﹐兩粵可自保﹔不從。

會丁魁楚等將立永明王﹐觀生欲與共事。魁楚素輕之﹐且欲專定策功﹐慮其以舊相居己上﹐拒不與議。呂大器亦以其出身非兩榜﹐叱辱之﹔觀生慍甚。時唐王之弟聿■﹝金粵﹞嗣稱唐王者﹐與大學士何吾騶自閩至。有番禺梁朝鐘﹑南海關捷先首倡「兄終弟及」議﹐觀生遂與吾騶及侍郎王應華﹑曾道惟﹑布政使顧元鏡等以十一月二日擁聿■﹝金粵﹞爲監國﹐僞號紹武﹔就都司署爲行宮。卽日封觀生建明伯﹐掌兵部事﹔進吾騶等秩。旋與應華等並拜東閣大學士﹐分掌諸部。時倉猝舉事﹐亟治宮室﹑服禦﹑鹵簿﹐通國奔走﹐夜中如白晝。不旬日﹐除官數千﹔冠服皆假之優伶﹐市人傳以爲笑。

永明王立肇慶﹐命給事中彭耀﹑主事陳嘉謨賫敕往諭。耀﹐順徳人﹐過家拜先廟﹐托子於友﹔至廣州﹐以諸王禮見﹐備陳天潢倫序﹑監國先後﹐語甚切至。因歷詆觀生諸人﹔觀生怒﹐執殺之。嘉謨亦不屈死。乃治兵日相攻﹐以番禺人陳際泰督師﹔與永明王總督林佳鼎戰三水。旣敗﹐復招海盜數萬﹐以大將林察帥之。佳鼎故粵中監司﹐與察同姓相善﹔察詐使盜降﹐佳鼎以爲信。十二月二日﹐舟次三山口亂作﹐全軍俱覆﹐佳鼎赴水死﹔肇慶大震。觀生意得﹐務爲粉飾太平。而惟捷先﹑朝鐘是任。有楊明競者﹐潮州人﹔好爲大言﹐詭稱精兵滿惠﹑潮間可十萬﹐卽特授惠潮巡撫。觀生器此三人﹐事必咨之。又有梁鍙者﹐妄人也。觀生謂其才﹐用爲吏科都給事中﹔與明競大納賄賂﹐日薦數十人。觀生本乏猷略﹐兼綜內外事﹐益惛瞀。所招海盜爲捍衛﹔其眾白日殺人﹐剜肺腸懸諸貴官之門以示威﹐城內外大擾。

時大兵已下惠﹑潮﹐長吏皆降附﹔卽用其印移牒廣州﹐報平安﹐觀生信甚。是月望日﹐聿■﹝金粵﹞視學﹐百僚咸集。或報大淸兵已逼﹐觀生叱之曰「昨潮州報無警﹐烏得遽至﹗此妄言惑眾」。斬之﹔如是者三。兵臨城下﹐觀生猶疑爲海盜。已自東門入﹐始召兵亟戰﹔精銳者皆西出﹐倉猝不能集。觀生乃走鍙所問計﹐鍙曰「死爾﹐復何言」﹗觀生入東房﹑鍙入西房﹐各拒戶自縊。觀生慮其詐﹐稍畱聽之。鍙故扼其吭﹐气湧有聲﹐且推幾僕地﹔久而寂然。觀生信其死﹐遂自經。明日﹐鍙出﹐獻其屍以降。聿■﹝金粵﹞方閱射﹐急易服逾垣匿王應華家。俄﹐縋城走﹐爲追騎所獲。饋之食﹐不食﹔曰「我若飲汝一勺水﹐何以見先人於地下」﹗遂投繯死。吾騶﹑應華﹑先鏡等悉降。

霍子衡字覺商﹐南海人。萬曆中﹐舉於鄕﹔除海康教諭。累遷國子助教﹑都察院司務﹑戶部員外郎中﹐出授袁州知府﹐解職歸。閩地盡失﹐聿■﹝金粵﹞召爲太僕寺卿。廣州破﹐語妾莫及三子應蘭﹑應荃﹑應芷曰「「禮」﹕「臨難毋苟免」。若輩知之乎」﹖三子皆曰「惟大人命」。子衡援筆大書「忠孝節烈之家」六字﹐懸諸中堂。易朝服﹐北向再拜﹔又易緋袍﹐謁家廟。先赴井﹐妾從之﹔應蘭偕妻梁及一女繼之﹐應荃﹑應芷偕其妻徐﹑區又繼之。惟三孫得存。有小婢見之﹐亦從井死。

梁朝鐘﹐番禺舉人。善談論﹐與南海關捷先同爲觀生所倚。捷先由進士﹐歷官監司。少有才﹐便筆札。倡議同擁聿■﹝金粵﹞﹐擢爲吏部尙書。朝鐘浹旬三遷至祭酒﹐嘗語人曰「內有捷先﹑外有楊明競﹐彊敵不足平也」﹗聞變﹐投於池﹔爲鄰人救出﹐復自剄。捷先出降。

「摭遺」曰﹕假令廣州不殺使臣﹐與肇慶平﹐聯絡髙明等眾爲犄角﹐勢或可少延喘息。柰何登用非類﹐玩若戲場。觀生一死﹐且難自決﹐猶須咨及妄人﹔烏足以與人家國﹗天兵下而羣醜盡矣﹐諒哉﹗

廣州聿■﹝金粵﹞事﹐應與益王﹑靖江王及南直隸諸義兵之擁以爲號者數輩﹐別列宗藩傳以傳之。顧載籍簡陋﹐卒未能會考成書。姑從「史稿」例﹐於「蘇傳」附見﹔後當續纂類分之也。

●繹史摭遺卷六

吳郡李瑤子玉纂

目錄

閩粵督輔發事諸臣列傳

何騰蛟章曠﹝傅作霖﹑周震﹑陳象明﹑余鯤起﹑蕭■﹝廣﹐心代八﹞周二南﹑王景熙﹑李興瑋等附﹞

何忠烈公身歷四朝﹐胸藏萬甲﹐戎車載驟﹐宵枕旡安﹔於全楚疆場之計﹐可謂堅志如城。鞠躬盡瘁﹐實自史督輔後一人也。洎至長沙再出﹐眾力不齊﹔空守湘潭﹐撫膺慟哭曰「督師五年﹐所就若此﹔天邪人邪」﹗因卽緋衣﹑冠帶坐堂皇間以待執。迨其沒﹐而楚民爲之掛孝舉哀﹐立祠祀焉。或言正命時有僧以勺水進者﹐曰「水自衡來﹐猶吾君澤」﹗公頷之。此說不經﹔時衡﹑湘已早入版圖矣。章侍郎本丙子解元﹐熹談兵﹐名重於鄕﹔所著多兵家言。其佐忠烈事﹐坎坷不渝﹐收輯降軍﹑繼志恢剿﹐實爲不負所知。若劉承胤之因公起而翻欲奪公權者﹐其小人中之小人與﹗

列傳六

何騰蛟

何騰蛟字雲從﹐貴州黎平衛人。天啟元年辛酉舉人。崇禎中﹐授南陽知縣。地當要衝﹐流寇出沒﹔卽請諸大吏練兵堵剿﹐斬首四百餘級。土賊發﹐亦討平之﹕能聲大著。遷兵部主事﹐進員外郎。出爲懷來兵備僉事﹐調口北道。丁內艱﹔巡撫薦其才﹐將奪情﹐固辭歸。服闋﹐起原官﹐兵備淮﹑徐﹔擒斬土寇﹐境內肅然。

癸未冬﹐晉右僉都禦史﹐巡撫湖廣。時湖北盡陷﹐止武昌一郡爲寧南侯左良玉屯軍所。騰蛟之任﹐與良玉交歡﹐一軍帖服。甲申五月﹐福王立﹔時良玉在漢陽﹐詔至﹐部下有異議。騰蛟乃以劍自隨曰「社稷安危﹐系此一舉。倘不奉詔﹐當以此身付三尺劍耳」﹗會江督袁繼咸亦以書勸正紀盧鼎言於良玉﹐力請開讀如禮﹝正紀者﹐良玉所置官名也﹞。八月﹐加兵部右侍郎﹐兼撫湖南﹔尋命總督湖廣﹑四川﹑雲南﹑貴州﹑廣西軍務。乙酉三月﹐南都有北來太子事﹐朝議爲僞﹐物論沸然。卽抗疏極言不可殺﹔與當國者大忤。無何﹐良玉舉兵從巡按禦史黃澍謀﹐稱奉太子密詔淸君側惡﹐將邀之偕行﹔騰蛟堅不可。良玉因謀奪其印﹐盡殺城中人以劫之。士民懼﹐爭匿其署﹐遂身坐門屏間聽民入。左兵輒破垣縱火﹐避難者悉焚死。騰蛟急解印付家人﹐令速出城﹐毋爲所得。拔劍將自剄﹐左兵擁之去。良玉邀與同舟﹐不從﹔因以別舟置之﹐以副將四人監之。舟次漢左門﹐乘間躍入江﹔四人急且危﹐亦自沈。騰蛟漂泊十數里﹐至竹牌門觸漁船﹐救之起﹔登岸﹐則漢壽亭侯廟也。家人懷印者亦在﹐相視大驚。覓漁船﹐忽不見﹔遠近共詫爲神助﹐從者多歸心焉。騰蛟乃由寧州轉瀏陽﹐抵長沙。集舊時屬吏﹐痛哭以盟﹐誓圖報復﹔士馬﹑舟車﹑糧餉﹐各自分任。權令堵胤錫爲湖北巡撫﹑傅上瑞爲湖南巡撫﹑章曠爲總督監軍﹑周大啟提督學政﹔嚴起恆故衡永道﹐卽督二郡軍食﹔吳晉錫以長沙推官攝郴桂道事。就遣曠往諸路調兵﹐副將黃朝宣自燕子窩﹑張先璧自漵浦﹑劉承胤自武岡先後俱至﹐兵勢稍振。是時﹐良玉抵九江﹐已死。

五月﹐我大淸兵下南都﹐閩中唐王聿鍵立。王居南陽時﹐稔知騰蛟才且賢﹐委任益至。旋闖賊李自成敗至九宮山﹐爲村民鉏擊以斃。其僞將劉體仁﹑郝搖旗等有眾四﹑五萬﹐以無主將﹐依騰蛟降﹔驟入湘陰﹐距長沙僅百里。城中初不知其意﹐懼甚。朝宣卽率兵還禦﹐上瑞請出避。騰蛟曰「死於左﹑死於賊一也﹐何避爲」﹗長沙知府周二南以千人往偵之﹐賊疑來襲﹐射殺之﹐從行者盡死﹔民益洶洶。騰蛟與曠謀以部將萬大鵬等二人持書往撫﹐賊見止二騎﹐迎入演武場﹐飲以酒。二人不交一言﹐相與痛飲畢﹐賊問來意﹔二人曰「督師以湘陰褊小不足容大軍﹐請卽移駐長沙」。因出書示之。書云「公等歸朝﹐誓爲永保富貴」。搖旗等喜﹐卽隨二人至。騰蛟開誠撫慰﹐宴禮盡歡﹐以牛酒犒其從者。命先璧以卒三萬出郊馳射﹐旌旗蔽天﹔搖旗等大悅﹐悉招餘黨來歸。驟增兵至十數萬﹐聲威大振。未幾﹐自成後妻髙氏與其弟一功﹑從子李錦擁眾數十萬逼常徳乞撫﹐騰蛟馳檄令巡撫堵胤錫往撫之﹐安置荊州。復慮錦等跋扈難制﹐受降日過其營﹐請見髙氏﹐執禮甚恭。髙悅﹐戒錦毋負何﹑堵二公。因是﹐卒無異志。錦後賜名赤心﹑一功賜名必正﹐號其軍爲「忠貞營」。自成亂天下者二十年﹐陷帝都﹑覆廟社﹔其眾數十萬﹐一旦盡歸騰蛟﹐無不詫爲異事。騰蛟上疏但云「元凶已除﹐稍泄神人之憤﹐宜告謝郊廟」﹗卒不言己功。唐王大喜﹐立拜東閣大學士兼兵部尙書﹐封定興伯﹐仍督楚師﹔而微疑自成死未確。騰蛟言自成實死﹐身首已糜爛﹔不敢居功﹐因辭封爵。不允﹐且命規取兩江。於是部置降卒﹐參以舊軍﹐題授期宣﹑先璧爲總兵官﹔與承胤﹑赤心﹑郝永忠﹑袁宗第﹑王進才及董英﹑馬進忠﹑馬士秀﹑曹志建﹑王允成﹑盧鼎並開鎭湖南﹑湖北間﹐所謂十三鎭者是也﹝永忠卽搖旗﹐英﹑志建故中軍﹐餘皆良玉舊將﹞。騰蛟銳意東下﹔丙戌正月﹐拜表出師赴湘陰﹐期大會。諸鎭觀望不進﹐獨赤心自湖北至﹔遇大兵﹐三戰三北而還。諸鎭兵遂罷﹐騰蛟威望亦頓損。諸鎭日漸驕橫﹐且貪殘﹔朝宣尢甚﹐劫人每剝其皮。永忠效之﹐皆不能制。王數議出關﹐爲鄭氏所阻﹔騰蛟屢疏請幸贛州﹐協力以取江西。王遣使徵兵﹐乃令永忠以精騎五千往﹔永忠逗𨖻鈔掠而已。會王師破汀州﹐唐王被執死﹐贛州亦失﹔騰蛟聞之﹐大慟哭﹐厲兵保境如常。

旣而永明王立﹔詔至﹐乃稍安。王以爲武英殿大學士﹐加太子太保。騰蛟之建十三鎭也﹐以爲衛長沙計。及丁亥春﹐大兵下楚﹐則諸鎭復起而爲盜。長沙不能守﹐騰蛟單騎走﹐更爲先璧等所挾﹐展轉衡﹑永間。尋與侍郎嚴起恆遇﹐走白牙市。五月﹐王遣中使來﹐密告劉承胤罪狀。六月朔﹐詣武岡謁王﹐王及太妃皆召見﹐慰勞再三。初﹐騰蛟薦承胤﹐由小校至大將﹐稱門生﹔已漸倔肆。在長沙時﹐徵其兵﹐怒不應﹔馳入黎平﹐執騰蛟子索餉數萬﹐始以眾至。騰蛟不能問﹔復爲之請﹐得封定蠻伯﹐且與爲姻。由是日益驕。固爵安國公﹐勛上柱國﹐賜尙方劍﹐翻嫌騰蛟出己上﹐欲奪其權﹔自請爲戶部尙書﹐專領餉務。王弗許﹐因密召騰蛟爲計﹐然固無如承胤何也。騰蛟且無兵﹐命以雲南援將趙印選﹑胡一靑兵隸之。及辭朝﹐賜銀幣﹐遣廷臣郊餞﹔承胤伏甲將襲之﹐印選﹑一靑乃力戰﹐盡殲其眾﹐還駐白牙。八月﹐武岡破﹐承胤降﹔王走靖州﹑走柳州。時常徳﹑寶慶盡失﹐永州亦再失。是冬﹐王還居桂林。桂林止焦璉一軍在﹐騰蛟卽率印選﹑一靑等入衛。明年戊子春﹐加太師﹐晉爵爲侯﹔子孫世襲。二月﹐全州破﹐郝永忠兵潰﹐奔入桂林﹐逼王西徇﹐縱兵大掠。大兵知桂林有變﹐直抵北門。騰蛟自永福馳至﹐與畱守瞿式耜督璉﹑一靑等分門拒守。閏三月﹐金聲桓﹑李成棟叛大淸﹐以江西﹑廣東地內附﹔凡我兵之在湖南者﹐始退﹐騰蛟遂克復全州。更遣保昌侯曹志建﹑宜章侯盧鼎﹑新興侯焦璉﹑新寧侯趙印選攻永州﹐圍城百日﹐大小三十六戰﹔十一月朔﹐克之。未幾﹐監軍禦史余鯤起﹑職方主事李甲春取寶慶﹐以王進才守之﹔諸將亦取衡州﹐馬進忠取常徳﹐所失地多復。騰蛟議進兵長沙﹐適督師堵胤錫與進忠有隙﹐惡其兵﹐招忠貞營李赤心軍自夔州至﹐令進忠以常徳讓。進忠大怒﹐驅居民出城﹐焚廬舍至盡﹐走武岡﹔進才亦棄寶慶走他城﹐守將悉潰去。赤心等所至皆空城﹐卽棄之東趨長沙。時騰蛟駐衡州﹐聞之大駭﹔檄進忠由益陽至會垣﹐期與諸將爲大會。親詣忠貞營邀赤心入衡﹐而部下將士畏怯不護行﹐僅攜吏卒三十人往。至則赤心已東﹐卽尾之至湘潭。湘潭空城也﹐赤心不宿而去﹐騰蛟乃入居之。

己丑正月﹐大兵逼長沙﹔知騰蛟居空城﹐遣將徐勇引軍入。勇故部下舊將﹐率眾羅拜﹐勸之降﹐騰蛟大叱之﹐遂擁以出﹐至長沙。絕粒七日不死﹐乃見殺。永明王聞之﹐哀悼甚至﹔賜祭九壇﹐贈中湘王﹐謚「忠烈」。其子文瑞以蔭﹐官僉都禦史。

「摭遺」曰﹕忠烈之功偉矣﹐惜乎十三鎭之不力也﹗然若忠貞營將士固孽也﹐而翻不得唾之矣。當李錦就撫時﹐自成妻髙氏語之曰「汝其爲無賴賊何﹐抑願爲大將也」﹖錦請其說。曰「爲賊則無論已﹐爲將則身旣許國﹐須愛民﹔聽主將節制﹐有死無二。是我願也」﹗錦曰「諾」。乃如命。此忠烈之所以加禮於髙﹐而錦卒始終無異志耳。噫﹗吾獨怪闖賊先後兩妻各能以大義自蓋﹕邢則成興平之事忠靖﹑髙則成赤心之事忠烈﹔異矣哉﹐賊妻也﹗忠烈所居有神魚井﹔井故無魚﹐忠烈生﹐魚忽滿井﹐五色粲然。旣死﹔井復空﹔黎平人猶能言其處。十三鎭爲傅上瑞勸忠烈以設﹐上瑞得實授偏沅巡撫事﹔而反復成性﹐棄忠烈如遺也。沅州急﹐上瑞竟出降﹔逾年﹐與劉承胤並伏誅。

章曠﹝傅作霖﹑周震﹑陳象明﹑余鯤起﹑蕭■﹝廣﹐心代八﹞

章曠字於野﹐松江華亭人。崇禎丁丑進士﹐授沔陽知州。十六年﹐賊陷州城﹐走免。謁總督袁繼咸於九江﹐署爲監紀推官。從諸將方國安等復漢陽﹐遂攝府事﹐兼署分巡道﹔空城獨守﹐有衛官數人賫諸印將送賊﹐曠收而斬之﹐日夕爲警備。尋調荊西道﹔代者李藻至﹐失將士心﹐城復失。被劾﹐侯訊。何騰蛟薦之﹐令戴罪立功。

福王立﹐左良玉將犯闕﹐騰蛟至長沙﹐以曠爲總督。監軍黃朝宣者﹐故巡撫宋一鶚部將也﹐駐燕子窩﹔張先璧以精騎三千屯漵浦。騰蛟令曠悉往召之﹐又令調劉承胤兵於武岡。闖賊死﹐其下劉體仁﹑郝搖旗﹑袁宗第﹑藺養成﹑王進才﹑牛有勇六大部各擁兵數萬至﹐騰蛟與曠計﹐盡撫其眾﹐軍容大盛。良玉死﹐其將馬進忠﹑王允成無所歸﹐突至嶽州。偏沅巡撫傅上瑞大懼﹐曠曰「此無主之兵﹐可撫也」﹗入其營﹐與進忠握手﹐指白水爲誓﹔進忠等皆從之﹝進忠﹐卽賊中渠魁混十萬也﹞。

南都旣覆﹐大兵逼湖南﹐諸將皆畏怯﹔曠獨悉力禦。唐王擢爲右僉都禦史﹐提督軍務﹐恢剿湖北。曠有智略﹐行軍不避鋒鏑﹔身扼湖陰﹑平江之衝﹐湖南恃以無恐。嘗戰嶽州﹐以後軍不繼而還﹔已又大戰於大荊驛。永明王加兵部右侍郎。長沙守將王進才與狼兵將覃遇春哄﹐大掠去﹔騰蛟奔衡州﹐曠亦走寶慶﹐長沙遂失。後至祁陽﹐與騰蛟會﹔時騰蛟將赴武岡謁王﹐乃以兵事屬之。

已復移駐永州﹔警報至﹐諸大將擁兵不顧﹐急則棄城走。曠力不能贍﹐乃抑鬱而卒。

傅作霖﹐武陵人。由鄕舉﹐仕唐王。以大學士蘇觀生薦﹐爲職方主事﹐監紀其軍。觀生歿﹐依騰蛟於長沙﹐攺監軍禦史。永明王在全州﹐擢兵部左侍郎﹐掌部事。尋進尙書﹐從至武岡。時劉承胤擅政﹐作霖與之善﹐故得驟遷。大兵逼武岡﹐承胤議迎降﹔作霖勃然責之。及承胤遣使納款﹐兵入城﹐作霖冠帶坐堂上﹔承胤力勸之降﹐不從﹐遂被殺。妾鄭氏﹐有殊姿﹔被執﹐驅之過橋﹐躍入水中死。

周震﹐官中書舍人﹔居全州。慷慨尙气節﹐嘗佐騰蛟軍。武岡失﹐全州危甚﹔乃集文武將吏盟於神﹐誓以死拒。條上城守事宜﹐卽擢禦史充監軍。無何﹐郝永忠等盡撤兵還﹔外援旣絕﹐城虛不能守。諸將等議舉城降﹐震力爭不可﹔眾怒﹐曳出斬之。同難者﹐守備孟泰﹝本州人﹞﹐以仰藥死。妻子俱自殺。

陳象明字麗南﹐東莞人。崇禎元年戊辰進士。授戶部主事﹐榷稅淮安﹔以淸操聞。歷遷饒州知府﹔忤巡按被劾﹐謫兩浙運副。累遷湖南道副使﹐騰蛟令之徵餉廣西。永明王立﹐粵地盡失﹐象明檄調士兵與陳邦傅連營東。至梧州榕樹潭﹐遇大兵戰敗﹐死之。

余鯤起字南溟﹐鄞人。初以明經從騰蛟幕﹐累功薦授禦史﹐監其軍。嘗與職方主事李甲春克復寶慶﹐會兵下長沙﹐圖進取。而騰蛟受執死﹐遂重趼還至桂林﹐仍以禦史用。桂林破﹐乃入野寺絕粒卒。

蕭■﹝廣﹐心代八﹞﹐武昌人。以諸生﹐爲劉承胤坐營參將。騰蛟題爲總兵官﹐管黎平參將事。承胤旣歸命﹐令降將陳友龍招之﹔不從。已而城破﹐■﹝廣﹐心代八﹞以短兵相接﹐力竭自剄死﹔友龍遂盡劫騰蛟眷屬以去。

「摭遺」曰﹕闖孽求撫時﹐突入長沙﹐官兵無備。惟嶽州知府移守長沙蒙化周二南領兵探之﹔孽黨劉體仁﹑郝搖旗等以爲來襲﹐叢射之死﹔其從者亦盡殲。武岡破後﹐總兵王景熙戰敗﹐不屈死之。長沙僉事趙廷璧﹐內鄕人﹐率妻古氏﹑子燝﹑子婦馬﹐俱自盡。布政司參議嶍峨劉佐﹑荊州僉事邱懋朴﹐俱遇兵死。署臨武令教諭李興瑋﹐巴陵人。嶽州破時﹐同父赴省請援﹐其母止之﹐勿顧﹔全家俱遇害。後隨巡撫章曠起兵衡陽圖恢復﹐以抗節死。

「摭遺」補曰﹕先時史忠正之開府揚州也﹐禮賢館之士有桐城蔣臣﹝一个﹞﹑長興李令晰﹝霜回﹞﹑歸徳侯方巖﹝叔岱﹞﹑烏程韓繹祖﹝茂貽﹞。洎至何忠烈以督師鎭長沙﹑瞿文忠以畱守駐桂林﹐在兩公幕下者﹐更有益陽郭良史﹝野臣﹞﹑長洲史記言﹝伯顧﹞﹑吉州施﹝闕名﹞﹝偉長﹞﹑錢唐潘問奇﹝云客﹞﹑臨山倪國錦﹝玉成﹞﹕或綜核軍儲﹐或經營戰守﹔或畫控荊襄﹑扼鞏洛之謀﹐或建收山東﹑取河南之策﹔或捍禦圍城﹐共保巖疆者四載﹔或監制降將﹐議分雄鎭者十三。其章﹑堵二公外﹐專佐督師以經略南楚者﹐復有長沙陶汝鼐﹝仲調﹞﹑宿松張鳳翥﹝威赤﹞﹑吳江吳晉錫﹝玆受﹞﹐崎嶇衡﹑永﹐轉戰湖﹑湘﹔揮回日之戈﹐拔衝星之劍。師中盡瘁﹐與南北兩院略同。然而天命已移﹐人謀鮮濟。三公則殺身以成仁﹐諸君亦潛■﹝車從﹞汐社﹑誓操谷音﹔寧有殊於西臺慟哭之謝參軍﹑北向生祭之王上捨哉﹗而溫氏槪失之﹐今從楊氏「跋語」錄其姓氏。惟惜事迹勿詳﹐姑附此以俟續注。

《南疆繹史》下

﹝淸﹞溫睿臨﹑李瑤撰

●繹史摭遺卷七

吳郡李瑤子玉篡

目錄

粵中閣輔畱守從難諸臣列傳

瞿式耜﹝張同敞﹞堵胤錫吳炳﹝侯時偉﹞焦璉﹝朱閔如﹑白常燦附﹞

瞿﹑堵勛名﹐當時並駕﹔然一則晉文﹑一則齊桓也。文忠於蒼梧力定禍亂﹑於桂林力保危疆﹐初不以定策自矜﹐而翻受李成棟之間。至獨請畱守﹐其皦然大節﹐直貫存亡也。惟於五虎頗事標榜﹔及其敗﹐而疏救凡七上﹐又具密揭封進太妃力爲之護。此正賢者之過﹐不必以之爲諱。彼堵總制者﹐固有收輯忠貞之勞﹑捍衛嶺表之績﹔𨿽名與何齊﹐實功出瞿下。矧夫忠君愛友之道﹐畱守則一於至誠﹐總制則槪以權術﹕眞迥乎其不侔者已。全氏題「嶺表紀年」謂瞿僕周文﹑顧成之橫﹐至比之江陵之遊七。周文死﹐顧成官至錦衣僉事。此亦當時勛鎭之气習﹐要不足怪耳。

列傳七

瞿式耜﹝張同敞﹞

瞿式耜字起田﹐常熟人﹔禮部侍郎景淳孫﹑湖廣參議汝說子也。萬曆丙辰進士﹔授吉安﹑永丰知縣﹐有政聲。天啟元年﹐調繁江陵﹔永丰民乞畱﹐命再任﹐以憂歸。崇禎元年﹐擢戶科給事中﹔多所建白﹐輒當帝意。爲禮部侍郎錢謙益門下士﹔後會推閣臣﹐謙益以同官周延儒方蒙眷注﹐慮並推則己絀﹐謀沮之﹐授意式耜言於當事者擯延儒弗推﹐而列謙益名第二。溫體仁發其難﹐延儒助之﹔因奪謙益官閒住﹐式耜坐貶。復以貴州布政使胡平表不謹罷職﹐式耜薦舉不實﹐再貶二秩﹔遂廢於家。常熟姦民張漢儒希體仁指﹐訐謙益﹑式耜貪肆不法﹔體仁主其議﹐逮下獄。巡撫張國維﹑巡撫路振飛交章白其冤﹐不聽。及兩人就獄﹐體仁已去位﹔從末減﹐削謙益籍﹐式耜得贖徒。

甲申八月﹐福王起其官﹐授應天府丞﹔尋擢右僉都禦史﹐巡撫廣西。明年夏﹐甫抵梧州﹐聞南都亡。靖江王亨嘉據桂林謀僭號﹐式耜與中軍焦璉謀檄調思恩參將陳邦傅以兵助﹐密止狼兵勿應亨嘉調。亨嘉至梧﹐乃劫式耜幽之桂林﹐取其敕印。初﹐式耜有立桂恭王長子安仁王由■﹝木愛﹞之議﹔及唐王監國﹐且謂倫序不當﹐不奉表賀。至是﹐自幽所遣使往朝﹐並乞援。適亨嘉爲丁魁楚所攻﹐勢窘甚﹐遂釋式耜。式耜旣出﹐立召邦傅﹑璉等共圖之。卽執亨嘉送福州﹐亂定。唐王擢爲兵部右侍郎﹐協理戎政。尋以晏日曙來代﹐乃退居廣東。

丙戌九月﹐汀州破﹐唐王已及於難﹐式耜與總督丁魁楚﹑前兵部尙書呂大器﹑李永茂等會議立君﹔首稱永明王賢﹐當立。遂自梧州迎至肇慶﹐以十月十五日﹝壬午﹞監國。魁楚﹑大器並爲大學士﹔式耜爲吏部右侍郎兼內閣學士﹐掌銓事。頃之﹐贛州敗報至﹐司理監太監王坤迫王還梧州。時坤擅權恣肆﹐銓政﹑軍務任意顚倒。吏科給事劉鼒抗疏糾之﹐忤旨﹔式耜論救﹐乃免。十一月﹐唐王弟聿■﹝金粵﹞爲蘇觀生立﹐據廣州﹔此中監國之詔未達而彼中登極之詔先頒矣。式耜遂與魁楚定謀﹐迎王還肇慶﹐以正位號。遣兵科給事章耀往諭之﹐章爲觀生所殺﹔復命兵部侍郎林佳鼎督師出﹐與廣州兵遇於三水﹐全軍覆沒﹐佳鼎及僉事夏四敷俱死之。十二月望日﹐我大淸命總兵官李成棟襲破廣州﹐擒聿■﹝金粵﹞﹐肇慶震動﹔式耜請守峽口﹐王坤難之﹐促王出奔。爭之不可﹐遂乘輕舟上西峽﹔及式耜趨至﹐王已越梧而西。

丁亥正月﹐大兵下肇慶﹑逼梧州﹐巡撫曹曄具款降。王將走依何騰蛟於湖廣﹐式耜乃激切疏言「半年之內﹐三﹑四播遷﹐兵心﹑民心無不惶惑。王畱則粵畱﹐王去則粵亦去。今日之勢我進一步﹐人亦進一步﹔我去速一日﹐人來亦速一日。若去而弗守﹐愚者亦知其拱手送之矣」﹗時呂大器﹑丁魁楚﹑王化澄等皆棄王去﹐止式耜與吳炳﹑吳貞毓跋涉相從王由平樂達桂林。二月﹐以吳炳爲大學士﹔式耜肅殿陛﹑飭守禦﹐請都於此。魁楚兵屯岑溪﹔大兵招之﹐不從。水陸設伏﹐戰於藤江﹔魁楚中箭死。李成棟旣定廣東﹐分兵將趨桂林﹔王亟走全州。式耜極以桂林形勢開陳﹐不納。因自請畱守﹐與城存亡﹔許之。進文淵閣大學士兼吏﹑兵二部尙書﹐賜劍便宜從事。平樂﹑潯州相繼破﹐桂林危甚﹔總督侍郎朱盛濃﹑巡按禦史辜延泰﹑布政使朱盛■﹝氵調﹞﹑副使楊垂云﹑知府王惠卿以下皆遁走﹐惟式耜與通判鄭國藩﹑縣丞李世榮﹑都司林應昌﹑李當瑞﹑沈煌在焉。三月﹐大兵至桂林﹔援將焦璉遇之﹐戰卻之。五月﹐李成棟薄城下﹐以數十騎突入文昌門﹐登城樓瞰式耜公署。急令焦璉﹑白貴﹑白玉等開城出戰﹐馬之驥隔江發大炮以助聲勢﹐成棟引退。已而別有一路由栗木嶺來﹐之驥突出逆戰﹐追奔數十里﹐自是桂林獲全。當城守時﹐式耜親立矢石中﹐與士卒同甘苦。積雨城壞﹐吏士無人色﹔式耜壘石補闕﹐督守自如。俄以援兵索餉﹐括庫且不足﹔式耜妻邵﹐捐簪珥助之﹐人故無叛志。

焦璉時已擢參將。初﹐永明王居藩服﹐賊陷衡州﹐奔粵西﹔中途被執﹐璉率眾攀城破械救諸出。王病﹐璉復背負以趨﹕王故念此徳之也。城守最力﹔旣以所部主客不和﹐嘩而走﹐城幾破。會陳邦彥攻廣州﹐大兵遂東。璉亦復陽朔及平樂﹐邦傅亦由潯合兵復梧州﹐粵勢麤定。捷聞﹐封璉新興伯﹑式耜臨桂伯﹐餘各進秩有差。式耜請王返全州﹐不聽﹔尋又請還桂林﹐已許之。秋八月﹐武岡破﹐王由靖州假蠻道以達柳州﹐大學士吳炳死之。十一月﹐大兵自湖南逼全州﹐何騰蛟督兵分戰﹐諸將連營亙三百里﹐拒卻之。已梧州復破﹐王方在象州﹐欲走南寧﹔諸臣諫阻﹐遂以十二月還居桂林﹐以嚴起恆並爲大學士。明年﹝戊子﹞二月﹐南安侯郝永忠駐桂林﹐與城外團練兵相惡﹐盡破水東十八村﹐殺戮無算﹐且與式耜構難﹔乃力爲調停以安。永忠移駐興安﹐與大兵戰靈川敗績﹐奔還桂林﹐請王卽夕西徇﹔式耜爭畱﹐不可。左右皆請速駕﹐又力爭之﹔曰「督師在楚﹐警報未至﹐宜候之還﹔背城借一﹐勝負猶未可知。若以走爲策﹐則何地不危」﹗王曰「卿不過欲予死社稷爾」﹗式耜泣下沾衣。夜半﹐王甫行﹐永忠卽四面縱火大掠﹔捶殺太常卿黃太元。式耜家亦被劫敓﹐家人矯騰蛟令箭﹐始出城。日中﹐趙印選諸營自靈川至﹐亦大掠﹐城內外如洗﹔永忠走柳州﹐印選等走永寧。明日﹐式耜救息餘燼﹐安撫遠近﹔焦璉及胡一靑﹑周金﹑湯兆佐諸鎭兵皆至﹐騰蛟所部軍亦至。三月﹐大兵聞變亟來襲﹐抵北門﹔乃與騰蛟督諸將拒戰﹐獲全。遣使赴南寧慰問三宮起居﹔王始知式耜無恙﹐爲之泣下。賜金印一﹐文曰「精忠貫日」。

比金聲桓﹑李成棟皆據地內附﹐成棟具表請王赴廣州。式耜慮其挾王自專如劉承胤事﹐力請還桂林﹔疏言「駕若東幸﹐軍中將帥謂朝廷樂新復之土﹐成棟亦有邀駕之嫌。號令旣遠﹐人心渙散﹐臣不能制也」﹗再疏﹐令簡討蔡之俊往迎﹔又疏﹐令給事中蒙正發往迎。俱不報﹐王竟由南寧移駐肇慶。成棟疏稱﹕「式耜擁戴元勛﹐不宜久在外﹐請召還」﹗使者數至。式耜因辭乞骸骨﹐不許﹔遂以國事讓成棟﹐己請畱守桂林。十一月﹐永州﹑寶慶﹑衡州相繼恢復。卽疏言「機會可乘﹐請仍還桂林﹐圖出楚計」。不納。慶國公陳邦傅守潯州﹐自稱世守廣西﹐欲如黔國公例﹔式耜劾之。廣西巡撫魯可藻自署銜爲巡撫兩廣﹔亦奏駁之。式耜身在外﹐凡政有所闕﹐必論諫﹔嘗曰「臣與主上患難相隨﹑休戚與共﹐較他臣不同。一切大政﹐自得與聞」。王爲褒納。是時﹐成棟子元胤專朝政﹐頗知敬禮式耜﹔如袁彭年﹑丁時魁﹑金堡輩咸相倚附。己丑春正月﹐時魁輩逐朱天麟﹐不欲何吾騶爲首輔﹐召式耜入直﹐以文淵閣印畀之﹔終不入。

未幾﹐騰蛟被執湘潭﹐成棟﹑聲桓俱敗沒﹐國勢大危。夏六月﹐以戎政張同敞總督各路軍馬。秋九月﹐大淸命帥定南王孔有徳抵衡州﹐同敞馳赴全州爲禦﹔從式耜之請也。庚寅春正月﹐南雄破﹐羅成耀遁﹔韶州亦失。王懼﹐西走梧州。式耜馳疏請畱﹔不聽。時我帥平南王尙可喜﹑靖南王耿仲明久頓江西之吉安府﹐惠潮道李士璉﹑鎭將郝尙忠密往投誠﹐導之入龍虎關﹔式耜飛章入告。而朝士方植黨相角﹐尙書吳貞毓輩疏劾袁彭年等五虎把持朝政﹐罔上行私﹔皆下錦衣衛獄。式耜聞之﹐疏凡七上﹐申救備至。又胡執恭之擅封孫可望也﹐疏請斬之。皆不報。

秋九月﹐全州破﹔開國公趙印選居桂林﹐衛國公胡一靑﹑寧遠伯王永祚守榕江﹐皆惶懼不出﹐大兵遂入嚴關。十月﹐一靑﹑永祚俱赴桂林領饟﹐榕江一帶遂爲空壁﹔大兵入益深。十一月五日﹐式耜檄印選出城爲戰守計﹐不應﹔再趣之﹐則盡室逃。一靑及武陵侯楊國棟﹑綏寧伯蒲纓﹑寧武伯馬養麟等馳出小路勒兵﹐兵自潰﹔乃各逃去。永祚迎降﹐城中空無一卒。式耜端坐府中﹐家人亦散﹔總兵戚良勛操二騎至﹐請乘之速走爲後圖﹐堅弗許。曰「爾去則去﹔我去不過多活幾日。自古至今﹐誰不死者」﹗良勛乃去。俄﹐總督張同敞自靈川回﹐入見曰「事急矣﹐將柰何」﹗曰「封疆之臣﹐身將焉往﹗子無畱守責﹐盍去諸」﹗同敞曰「死則俱死耳」。乃呼酒對飲。四顧茫然﹐祗一老兵侍﹔命急召中軍徐髙。髙至﹐以敕印付之﹐屬星馳送王。是夕﹐兩人秉燭危坐。黎明﹐有數騎進﹔式耜曰「吾兩人待死久矣」﹗偕之出。抵大營﹐見定南王孔有徳。有徳舉手曰「誰爲瞿閣部先生」﹖式耜曰「某是也。城旣陷﹐惟求一死」﹗有徳曰「吾斷不殺忠臣﹐閣部毋自苦﹗吾掌兵馬﹑閣部掌糧饟﹐一如前朝事」。曰「某爲天朝大臣﹐豈與汝供職」﹗有徳曰「吾且先聖裔﹔勢會所迫﹐以至今日。閣部何太執」﹗同敞厲聲曰「爾不過毛文龍下走耳﹐毋辱先聖」﹗有徳慚且怒﹐叱縛之。式耜曰「此宮詹司馬張某﹐來與我同死者﹐不可辱」﹗遂命釋縛﹐還其衣冠﹔命之坐。式耜堅請死﹔有徳遣官守護﹐居於別第。勸令薙發﹐不可﹔令爲僧﹐亦不可。曰「爲僧者薙發之漸。發短命長﹐我不爲也」﹗兩人日賦詩倡和﹐得百餘首。至閏十一月十有七日﹐將就刑﹐從容肅衣冠﹐南向再拜訖﹐至風洞山下飲刃死。

同敞﹐大學士居正孫﹔有文武才。每戰﹐輒躍馬獨出爲諸將先。年四十無子﹐妻早卒﹔蕭然一榻而已。至是﹐並見殺。

「摭遺」曰﹕瞿畱守居臺諫日﹐矯矯樹名﹐搏擊權豪﹐大臣多畏其口。嘗頌楊漣﹑魏大中﹑周順昌爲淸中之淸﹑忠中之忠﹐三人遂得賜謚。陳時務七事﹐言起廢不可不核﹑升遷不可不漸﹑會推不可不愼﹑謚典宜嚴﹑刑章宜飭﹑論人宜審﹑附璫者宜區分﹔又極論館選奔競之獘﹐乞臨軒親試。比將定「逆案」﹐請盡發紅本﹐準其情罪輕重。帝多嘉納。桂林殉節日﹐天大雷電﹐空中震擊者三﹔遠近稱異。時金堡已薙發爲僧﹐名澹歸﹔上書定南﹐乞收瘞瞿﹑張二人遺骸﹐不報。後有故禦史姚端﹑吳江楊藝﹑陽羨浮屠淸凝﹐密具衣冠殮之﹐葬於北郊之原。

堵胤錫

堵胤錫字仲緘﹐無錫人。崇禎丁丑進士﹔除南京戶部主事﹐遷郎中。外授長沙知府﹔山賊擾境﹐督鄕勇破滅之﹐又殺醴陵賊渠﹐遂以知兵名。

福王授湖廣參政﹐分守武昌﹑黃州﹑漢陽。左良玉稱兵﹐總督何騰蛟奔長沙﹔令胤錫攝湖北巡撫事﹐駐常徳。唐王立﹐拜右副都禦史﹐實授巡撫。李自成死﹐眾推其兄子錦爲主﹐奉自成妻髙氏及髙弟一功驟至澧州﹐言欲乞降﹐號眾三十萬﹔遠近大震。胤錫議撫之﹐騰蛟亦馳檄至﹔乃躬入其營﹐開誠慰諭﹐稱詔賜髙氏命服﹐錦﹑一功蟒玉金銀器﹐厚犒其軍﹐皆踴躍拜謝﹔就軍中宴之﹐導以忠孝大義數千言。明日﹐髙氏出拜﹐謂錦曰「堵公﹐天人也﹔汝不可負」﹗別部田見秀﹑劉汝魁等亦來降。唐王大喜﹐告廟。加兵部右侍郎兼右僉都禦史﹐總制其軍。手書獎勞李錦﹐賜名「赤心」﹐授禦營前部左軍﹔一功賜名「必正」﹐爲右軍﹕並掛龍虎將軍印﹐封列侯。他部帥封賞有差﹐號其營曰「忠貞」。封髙氏貞義夫人﹐賜珠冠彩幣﹔命有司建坊﹐題曰「淑贊中興」﹐嘉獎甚至。胤錫遂與赤心等深相結﹐倚以自彊。已而袁宗第﹑劉體仁諸營先歸騰蛟者﹐亦引與赤心合﹐眾日益盛。胤錫以芻糧難繼﹐令散處江北就食。明年丙戌正月﹐騰蛟大舉﹐期與諸軍盡會嶽州。獨赤心先至﹐餘皆逗𨖻﹔卒不能進。

永明王立﹐進兵部尙書﹐總制如故。丁丑春﹐王令赤心等攻荊州﹔月餘大兵來援﹐赤心等大敗﹐步走入蜀﹐數日不得食。乃散入施州衛﹐言就食湖南。時王在武岡﹐劉承胤懼爲赤心所並﹐計非胤錫不能禦﹐乃加東閣大學士﹐封光化伯﹐賜劍便宜從事。承胤欲殺騰蛟﹐胤錫疏劾其罪。八月﹐武岡破﹐寶慶﹑常徳﹑辰﹑沅俱失。胤錫走永順士司。尋赴貴陽﹐抵遵義﹐乞師於皮熊﹑王祥﹔又入施州﹐請忠貞營軍。會楚宗人朱容藩僞稱「監國天下兵馬副元帥」﹐擅居夔州﹔禦吏錢邦芑傳檄討之。戊子正月﹐胤錫見容藩﹐責以大義﹐曉譬利害﹐檄其黨。頃之﹐金聲桓﹑李成棟據地歸附﹔於是馬進忠﹑王進才﹑李赤心﹑髙必正等乘間取常徳﹑桃源﹑澧州﹑臨武﹑益山﹑道州﹑靖州﹑荊門﹑宜城諸州縣﹐進忠﹑赤心﹑必正等皆封公。胤錫與進忠有隙﹐令赤心﹑必正爭其所取常徳地。進忠怒﹐盡焚廬舍而去。赤心等至﹐見空城﹐棄之﹔引兵而東。所至守將皆燒營棄城走﹐湖南所復州縣爲之一空。胤錫乃率赤心等入湘潭﹐期與騰蛟會﹔騰蛟後至。己丑正月﹐騰蛟在湘被執﹐諸軍遂散。赤心等潰於茶陵﹐由道州走廣西﹐緣路剽敓。胤錫與胡一靑守衡州﹔尋亦戰敗﹐走桂陽。

初﹐赤心等入廣西龍虎關﹐守將曹志建惡其淫掠﹐並惡胤錫。或言胤錫將召忠貞營圖志建﹐志建益恨﹔卽夜發兵圍之﹐殺其從者千餘人。胤錫及子逃入富川猺峒﹐志建索之急﹔猺懼﹐潛出胤錫於監軍道何圖復。圖復送之﹐間關達梧州。時王在肇慶﹐遣大臣嚴起恆及劉湘客來安輯忠貞將士﹔至則赤心已走賓﹑橫二州間﹐乃載胤錫以謁王。而志建遷怒圖復﹐誘殺之﹐闔門俱盡。是時﹐馬吉翔與李元胤皆專柄﹐各樹黨援﹔胤錫至﹐與吉翔交歡﹐激赤心等東來與元胤爲難。移書桂林畱守大學士瞿式耜﹐托言奉密敕﹐令與共像素胤。王聞﹐頗不悅。元胤黨丁時魁﹑金堡又論其喪師失地﹐乃令總統兵馬﹐移駐梧州。

後自以赤心等不足恃﹐欲遙結孫可望爲彊援﹐矯詔封可望平遼王﹔旋詣潯州。十一月﹐自恨發病死。贈潯國公﹐謚「文忠」。

「摭遺」曰﹕君子守經行權﹐處乎離亂崩摧之季﹐原不可執以平論。然觀總制之所爲﹐而不能無議焉。當其於賜劍﹑得便宜後﹐嘗疏請空敕百道﹐自鑄印信﹐頒給秦中諸路之舉兵者﹔專也。先澧州受降日﹐稱詔賜髙氏命服﹑錦與一功蟒玉金銀器﹔稱詔云者﹐矯也。然此矯與專﹐猶得謂之迫於疆理時勢也。旣而與進忠交惡﹐圖快己私﹐令「忠貞」之眾爭其城﹐卒致諸將所復土地﹑人民焚棄一空﹐全楚大局從此決裂。末復附黨構難﹑假敕爲間﹐妄樹彊援﹔珼詔與封﹐則更作奚說﹖𨿽至自恨病發﹐而厥罪已莫逭矣。夫「春秋」責備賢者﹔吾於堵公不能不進一詞曰「譎」。赤心旣受官﹐書疏間猶稱自成爲「先帝」﹑髙氏爲「太后」﹔總制顧與之暱﹐竟不能一言規之﹗有明之世﹐闖亂天下者閱二十年﹐君國銷沈﹐湖山碎裂﹔洎至皇朝應運﹐綏定萬邦﹐歲星未周而闖已授馘九宮矣。其妻也﹑從子也﹐固給諫金道隱之所謂「國仇」也﹔當其時撫之固不容已﹐暱之烏乎爲可﹖綽楔表題而必曰「淑贊中興」﹐亦思中興之頌何事而起邪﹗道隱之責總制曰「勞則有之﹐功於何有」﹗亦未始非確論﹔況且有失地喪師之咎在。

吳炳﹝侯時偉﹞

吳炳﹐宜興人。萬曆丙辰進士﹔授蒲圻知縣﹐歷官江西提學副使。江西失﹐流寓廣東。永明王召之﹐擢爲禮部右侍郎。從至桂林﹐令以本官兼東閣大學士入直﹐仍掌部事。又從至武岡﹔警報至﹐王倉卒奔靖州﹐命炳扈世子出走城步﹐吏部主事侯偉時亦從之。偉時公安進士﹐歷官考功主事。旣至﹐城已失﹐同被大兵所獲。說之降﹐不屈。械送衡州﹐炳不食﹐自盡湘山寺。偉時補官才數月也﹐亦死之。

焦璉

焦璉字國器﹐山西人。其少也﹐精悍絕有力。初﹐隸徵蠻將軍楊國威部下。崇禎癸未﹐獻賊陷湖廣﹐永明王爲賊所執系道州。璉以兵至﹐逾城入獄破械出之。會王以驚怛致病不能行﹐璉乃背負登城﹐手短兵一躍下﹐輕捷如飛﹔賊疑不敢逼﹐遂亟趨渡河以免。王徳之。

乙酉﹐瞿式耜巡撫廣西﹐按部蒼梧﹔亨嘉反﹐率兵執式耜令易朝服以見。式耜不從﹐脇以兵﹐亦不動﹔遂奪其敕印﹐以小艇載回桂林﹐幽諸。會總督丁魁楚遣將趙千駟﹑嚴遵誥﹑馬吉翔﹑陳邦傅合兵邀擊﹐時楊國威爲亨嘉帥﹐偕焦璉等來救。璉與式耜素相善﹐乃自幽所陰結之。時城守者皆璉兵﹐密約邦傅縋城入﹐擒亨嘉及國威﹐械送福州﹐亂遂定。

丙戌﹐永明王立﹐擢參將。丁亥﹐式耜以大學士畱守桂林﹐璉連戰城下。時尙書魯可藻與式耜悉力協力爲禦﹐璉嘆曰「文官如此﹐何敵不克。徒令吾儕武夫媿死耳」﹗

後與劉承胤兵主客不和﹐縱掠而去﹐退屯昆陽。旋以所部克復陽朔﹑平樂﹐累功封新興伯。已而移札南寧﹐訓練士卒﹐屢著戰勛﹐晉爵至宣國公。

及辛卯秋九月﹐陳邦傅以潯州叛﹐誘之降﹔不屈﹐自刎死。

「摭遺」曰﹕維時平樂守將朱閔如﹐臨桂人﹔官左軍都督﹐掛鎭西將軍印﹐攖城堅守。大兵至﹐城破﹔南望載拜﹐先殺其妻子﹐卽自剄。淸遠衛指麾白常燦﹐本衛人。陳邦傅旣降附﹐以兵至﹔常燦初未知其叛﹐迎之。邦傅說之降﹐大怒﹐遽唾其面﹐罵不絕。遂死於亂刃下。

補注

楊二癡者﹐瞿文忠幕下客也。少年落魄﹐性戇﹔能道人休咎﹐頗中。而詞無忌諱﹐好面質人。人目爲癡﹐故自署曰「二癡」。終以不合於人﹐辭畱守去。順治六年﹝己丑﹑永明王在肇慶稱永曆二年﹞春二月﹐我師定南王孔有徳統師入湘潭﹐督師大學士何公騰蛟被執盡節﹐遂傳檄至粵。粵中總督張公同敞督師防禦﹐新寧伯趙印選駐全州﹑興寧伯胡一靑駐永州﹑新興侯焦璉駐陽朔﹐而畱守大學士瞿公式耜守桂林﹐居中調度。至七年﹝庚寅﹞冬十又一月﹐王師破永及全﹐直抵靈川﹐入嚴關。諸將皆揚去﹐同敞乃乘夜獨泅漓江入城見畱守﹐對泣誓同死。兵至﹐被執。時二癡猶在粵中﹐取畱守家屬匿之。事發﹐並見執﹐語不遜﹔定南義而置之。畱守死﹐二癡服衰絰﹐懸楮錢滿肩背間﹐行則■﹝宀卒﹞■﹝宀卒﹞有聲﹐向軍門號哭三月。凡纓弁﹑跨靴﹑衣短後衣出者﹐則叩頭請轉達﹐請收殮故主骸骨。定南聞之﹐曰「義哉﹗有客若此﹐不媿忠良矣」。乃並同敞屍與之以葬。二癡名■﹝艸秇﹞﹐字碩文﹐故明諸生﹐吳江人。

文忠之孫昌文﹐著有「粵中紀事」﹔方簡討密之﹐以長歌題其後。蓋昌文以戊子冬臘月自吳啟行﹐迨明年﹝己丑﹞䢐暑始達桂林。遠道零丁﹐孤城危迫﹐可於此補記載之所未及也。歌云「我讀「粵行紀」﹐長歌三四闋﹔此事入靑史﹐金石可以鍥。中興賴畱守﹐功髙齊■﹝山截﹞嶪。浮海來公孫﹐公孫洵人傑。自從撫粵軍﹐邦家悲杌■﹝隉﹐木代阝﹞。捲地騰風波﹐陵谷變凹凸。五載田園傾﹐支措余窄窒。省親代父母﹐望云眼可抉。伶仃一書生﹐艱難愁蹩■﹝薛﹞。孤身萬餘里﹐出門何其決﹗戊子臘月朔﹐從此負覉紲。適有劉文華﹐具舟相提挈。吹簫算資斧﹐囊不滿三鋝﹔南屏叩老僧﹐傾橐佽行襒。蒿壩脫綠林﹐天臺遭雨雪。兩足凍入髓﹐五更猶凜冽。乘黑衝毒霧﹐文此裹麥糈。十日見甌城﹐旅捨相逢瞥。同盟趙秋屋﹐先已過東浙。接得髙堂信﹐回顧心惙惙。劉君歸取資﹐拾薪晨自爇。且復畏關津﹐縮首苦日暍。喜遇新安商﹐煦沫扶孤孑。因入沙埕關﹐里巷儼巾櫛。便附安海艘﹐火長望中蔑。晻靄此髙州﹐音塵海外截。石井復開帆﹐黑洋風暴颲。波濤撼天地﹐喧豗心膽裂。悲嘯驚蛟龍﹐汨影嘆魚鱉。河伯眞望洋﹐海賦信塽泐。幼安能從容﹐恭祖免蹉跌。仗庇東北風﹐正柁救漂潎。得泊吳州港﹐陸程有前轍。五月至蒼梧﹐翹首鸛鳴垤。覓船叩郡守﹐探札自藩臬。訛言桂林省﹐烽燧正侵軼。趙子請先行﹐郡齋息疲■﹝忝﹐艸代二﹞。翌日繡衣請﹐藍縷羞吶吶。始賭王父書﹐綢繆桑士徹。整衣催楫棹﹐水漲溢堤埒。一夜三十丈﹐闉市湮棖楔。突擁控弦兵﹐洶擄如艸竊。蛇豕蕩神州﹐荼毒存餘孽。避焰向封川﹐徒走猛趨蹶。小道通臨賀﹐茅檐似樓■﹝土桀﹞。荒村久畏兵﹐柴荊半扃鐍。盛暑喘赤日﹔雨汗雜流歠。乃抵昭江郡﹐重趼力已竭。桂林聞孫來﹐倚門望日昳﹔大母更焦愁﹐病中數驚瞲。豈謂在大墟﹐遂此先永訣﹗聞言仰天號﹐奔馳探前趹。旣至拜王父﹐齊衰任麻絰。千涕復萬語﹐左右助嗚咽。援筆記其事﹐中間甚曲折。我嘆公孫來﹐「春秋」大書揭」﹗案己丑自湘潭何忠烈之失﹐援師李成棟亦敗沒﹐國勢大危矣。是時桂林震動﹐卽詩中可見日夕彷徨之象。讀此﹐益足以徵畱守之勛勞﹐實與何忠烈之守楚﹑史忠正之守揚可並勒也。

「嶺表記年」載畱守身後事﹐於義士楊外﹐有禦史姚端﹑陽羨浮屠淸凝。俟續考。

●繹史摭遺卷八

吳郡李瑤子玉纂

目錄

粵中閣輔督師諸臣列傳

嚴起恆朱天麟文安之張孝起楊畏知﹝羅國瓛﹑朱壽琳李幹徳﹑範文光﹑詹天顏﹑米壽圖附﹞

順治六年﹝已丑﹑永明王居肇慶稱永曆三年﹞春﹐孫可望內附請封﹐乃楊文烈公畏知誘之而來也。朝端集議﹐金給諫堡倡言三百年來無異姓封王例﹐祖宗定制不可壞。主之者嚴閣輔起恆﹐助之者文督師安之也。然而朝議未行﹐矯詔先發﹔國危政亂﹐日益支離。遂使索封者至必「秦」而後可﹐靳封者至必死而後已也。案楊公當日入告﹐力祈如所請行﹔疏有云「國事危矣﹐不如此時以虛名爲招徠﹐而竟自樹彊敵乎﹗且可望固盜之渠也﹐向者屠毒海內﹐廟社淩夷。今一旦投誠向義﹐豈朝廷威徳所能制﹐蓋列聖神靈陰以啟之也。倘因其來而明示以異等之恩﹐彼必踴躍聽命﹐庶幾收用於萬一。柰何信及一二腐儒﹐使坐失大計。夫法有因革﹑勢有變通﹔今土宇非昔﹐百務俱隳﹐而獨於區區封議必欲執舊法以繩之邪」﹗旣而宗人朱議浘以把持誤國劾堡﹔則又駁之曰「斯論亦否也。給事爭之﹑朝旨予之﹐使滇則歸恩主上而憚朝內之有人。懷徳畏威﹐不更兩得其乎」﹗噫﹗推文烈之言﹐可謂明體達用者矣。其如小朝廷上之裦如充耳﹐而必激其挺而走險﹐萌莽﹑卓之志﹐效傕﹑泛之謀﹐可不哀哉﹗

列傳八

嚴起恆

嚴起恆﹐浙江山陰人。崇禎辛未進士﹔除刑部主事﹐歷員外郎。出爲廣州知府﹐遷衡永兵備副使﹔廣州民感其徳﹐閉城不使去。上官慰諭﹐乃得行。獻賊躪湖南﹐吏民悉竄﹔起恆獨堅守永州﹐賊亦不敢窺。左良玉稱兵將犯闕﹐總督何騰蛟赴水不死﹐奔長沙﹐大集僚屬﹔起恆與盟﹐主轉粟以贍兵食。唐王時﹐擢戶部右侍郎﹐總督湘南錢法﹔永明王立﹐命兼督軍饟。丁亥﹐王駐武岡﹐拜禮部尙書兼東閣大學士﹐仍領錢法。王走靖州﹐不及從﹔已知駐柳州﹐卽間道馳往。畱守大學士瞿式耜請王居桂林﹐尋王復走柳州﹑走寧南﹐俱間關相從。及李成棟以廣東附﹑封翊明大將軍﹐王還駐肇慶﹔起恆與王化澄﹑朱天麟同入直。時成棟遣子元胤領兵入爲禁旅﹐命充錦衣指揮使﹐掌絲綸房事﹔遂專決朝政。都禦史袁彭年﹑少詹事劉湘客﹑給事中丁時魁﹑金堡﹑蒙正發五人附之﹐攬權樹黨﹔人目爲五虎。起恆處其間﹐不能有所匡救。

未幾﹐化澄﹑天麟皆罷去﹐舊輔何吾騶﹑黃士俊入。吾騶旋亦罷﹐士俊居首輔﹐起恆次之。其在位也﹐廉潔持平﹔與馬吉翔﹑龐天壽患難共事﹐久無所忤。而五虎憾之﹐競詆爲邪黨。王在梧州﹐尙書吳貞毓等十四人合疏揭五虎﹐下湘客等獄﹐將置之死。起恆且力救﹐至長跪王舟側。貞毓等並惡之﹐乃請召化澄還﹐而合詞相攻。給事中雷得復劾其二十餘罪﹐比之嚴嵩﹔王不悅﹐奪得復官。起恆力求斥罷﹐王挽畱至再不得﹔放舟竟去。會勛國公髙必正入朝﹐貞毓欲藉力傾軋﹐言「朝事壞於五虎﹐主之者嚴也﹔公入見﹐請除君側姦﹐數言決矣」。有爲起恆解曰「五虎攻嚴公﹐嚴公翻力救五虎。此長者﹐柰何以爲姦」﹗必正見王﹐乃力言起恆虛公可任﹐請手敕邀與俱還﹐乃還。尋文安之入﹐起桓讓爲首輔。桂林破﹐從王奔南寧。

初﹐孫可望請封﹐起恆沮之再﹔使求眞封﹐又沮之﹐可望大怒。及此播遷之際﹐遣其將賀九儀﹑張勝﹑張明志等率勁卒五千迎王﹔抵南寧﹐直上起恆舟﹐怒目攘臂﹐問王封是「秦」非「秦」﹖起恆曰「君遠迎主上﹐功甚偉﹐朝廷當有隆恩。若專問此事﹐是挾封﹐非迎主上也」﹗九儀怒﹐格殺之﹐投屍於江。給事中劉堯珍﹑吳霖﹑張載述並被殺﹐兵部尙書楊鼎和追殺於昆侖關﹕時辛卯二月也。鼎和﹑堯珍以阻議故﹐而霖與載述祗以曾劾主「秦」封者耳。起昆死﹐其屍流三十里泊沙渚間﹐突有虎負之登崖﹐守視不去。九儀等聞之﹐驚悸累月﹔乃禮之﹐葬諸叢山之麓。

「遮遺」曰﹕虎也﹐而猶知忠義﹐負之登﹑守之葬﹔若有神助。柰何人則毒於猰狗﹐曾不少知悛悔乎﹗彼孽類云者﹐眞禽獸之不若哉﹗

朱天麟

朱天麟字遊初﹐昆山人。崇禎元年戊辰進士﹐授饒州推官﹔屢攝屬邑﹐咸有聲。考選入都﹐貧不能以賂﹐擬授部曹﹔帝禦經筵﹐講官並爲之稱屈。比臨軒親試﹐乃攺翰林編修。

甲申正月﹐奉命祭淮王﹔抵山東而京師陷。及南部破﹐走福州謁唐王﹔擢升詹事﹐署國子監事。見鄭芝龍狀跋扈﹐乞假。至廣東﹐聞汀州變﹐又走廣西﹐入安平士司。

丁亥﹐永明王居武岡﹐以禮部右侍郎召﹐辭不赴﹔具疏請王自將爲先鋒﹐倡率諸鎭﹐毋坐失事機。明年春﹐王在南寧﹐擢禮部尙書﹔旋拜東閣大學士。又自請親率士兵略江右﹐不聽﹔乃趨朝入直﹐從王至潯州。潯帥陳邦傅封慶國公﹐復請世居廣西如黔國公故事﹔天麟執不許。邦傅怒﹐以所賜印劍擲天麟舟中﹐要必得﹔仍執之不允。已而惠國公李成棟奉王駐肇慶﹐天麟謂機勢可乘﹐復勸亟頒親徵詔﹐規取中原﹔顧優詔答之﹐而不能行也。

當是時﹐朝臣樹黨分局﹐傾軋日興。天麟曁嚴起恆﹑王化澄﹑晏淸﹑吳貞毓﹑張孝起爲廣西扈從舊臣﹐與從成棟反正黨曹曄﹑耿獻忠等勢不相能。久之﹐復分吳﹑楚兩局﹕吳則天麟﹑化澄﹑貞毓﹑孝起及堵胤錫輩﹐內結馬吉翔﹑外結陳邦傅也﹔楚則袁彭年﹑丁時魁﹑蒙正發﹑劉湘客﹑金堡等﹐外結瞿式耜﹑內結李元胤也。堡等時稱爲五虎﹔尋以天麟擬旨譏堡﹐堡等共鼓言官十六人嘩登殿陛﹐擲印棄官出﹝語具「堡傳」﹞。由是﹐天麟卽日辭位﹔慰畱再三﹐不可。陛辭﹐叩頭泣﹔王亦泣曰「卿去﹐予益孤矣」﹗初﹐五虎等謂所擬出起恆意﹐羣起詣閣﹐將毆之﹔起恆適未至﹐因移怒天麟﹐務逐之﹐並逐其弟之爲行人﹑兩子之爲禦史﹑爲中書舍人者。天麟去﹐移居慶遠。化澄向無物望﹐亦爲眾逐﹔何吾騶﹑王士俊入輔。頃之﹐吾騶又爲五虎所排﹔獨士俊﹑起恆在。王復召之﹐天麟力辭﹐不赴。上言「今國勢累卵﹐路人皆知﹐而建言者絕不問。瑣屑一人一事﹐則掉頭以爭曰「我古遺直也」﹗今而後﹐請勿以四方無利害者執爲極重大事。獨願主上爲社稷憂則憂之」﹗爾後五虎等以把持朝政﹑罔上行私罪﹐並謫戍去。王遣使再召﹔天麟復拜疏﹐極言「年來百爾構爭﹐盡壞實事。昔宋髙宗航海﹐猶有退步﹔今則何地可退﹖陛下當奮然自將﹐使文武諸臣盡擐甲冑﹔臣亦抽峒丁﹑擇土豪﹑募水手﹐經略嶺北﹑湖南爲六軍倡。若徒責票擬以爲主持政本﹐試問今之政本安在乎」﹗時大兵日逼﹐王不能從﹔惟趣令入直進官而已。

未幾﹐廣州﹑桂林皆失﹐王奔南寧﹔孫可望請赴雲南。先﹐起恆沮封議﹐獨天麟謂宜許。及是﹐滇使至﹐乃乞王如其請。諸臣以殺起恆故﹐皆力沮。天麟遂奉命經略左﹑右兩江土司﹐以爲勤王之助。兵未集﹐南寧告警﹔王倉皇出走﹐復扶病從之。

明年﹝壬辰﹞夏四月﹐抵廣南﹐王已先駐安龍﹔天麟方病劇﹐不得入覲﹐竟卒於四阪村。

「摭遺」曰﹕當時五虎气欲咥人﹐而遊初必以「辛苦何來」一語構同黨之怒﹐代擬王言﹔亦未免有傷忠厚之恉也。

文安之

文安之﹐夷陵人。天啟壬戌進士﹐授庶吉士﹐進檢討﹔攺南京國子司業﹐轉祭酒。罣議﹐削藉歸。福王時﹐起詹事﹔唐王召拜禮部尙書。皆以兵戈轉側﹐辭不赴。

永明王立﹐以瞿式耜薦﹐與王錫衮並拜東閣大學士﹔亦不赴。庚寅六月﹐王在梧州﹐嚴起恆爲首輔﹐王化澄﹑朱天麟次之﹔安之至﹐起恆讓之居首﹐而己處其下。後桂林破﹐王奔南寧﹔大兵日迫﹐雲南又爲孫可望據﹐不可往。因念川中諸鎭兵頗彊﹐欲結之共獎王室﹐自請督師﹔加諸鎭封爵。王從之﹔加太子太保兼吏﹑兵二部尙書﹐總督川﹑湖諸路軍務﹐賜劍便宜從事﹔進諸將王光興﹑郝永忠﹑劉體仁﹑袁宗第﹑李來亨及譚弘﹑譚詣﹑譚文等十六營皆爵公侯﹐卽命安之賫敕印行。可望聞而惡之﹐又銜其阻封議﹔遣兵伺於都勻邀止之﹐追奪諸將敕印。畱數月﹐安之乘間走貴州﹐將謁王於安龍。可望坐以罪﹐戍之畢節衛。

先是﹐可望設六部翰林等官﹐慮人議其僭﹐乃以任僎﹑範礦﹑馬兆義﹑萬年策爲吏﹑戶﹑禮﹑兵尙書﹐並加「行營」之號。而僎最寵﹐後與方於宣屢詞勸進﹔可望令待王入黔再議。王久駐安龍﹐可望遂自設內閣九卿等官﹐以安之爲東閣大學士﹔安之不爲用﹐走依劉體仁等以居。時李赤心﹑髙必正久竄廣西賓﹑橫﹑南寧間﹐赤心死﹐養子來亨代領其眾﹐推必正爲主。已而﹐必正亦死﹐食且盡﹔畏大兵來逼﹐率眾走川東﹐分據川﹑湖間耕田自給。川中舊將王光興﹑譚弘等附之﹐眾猶數十萬。

及己亥正月﹐王奔永昌﹔安之率體仁﹑宗第﹑來亨十六營由水道襲重慶。會譚弘﹑譚詣劫殺譚文﹐諸將不服﹔安之欲討之﹐弘﹑詣遂以所部乞降於我大淸。於是諸鎭盡散去。時王已入緬甸﹐地盡亡。安之鬱鬱﹐不久卒。

「摭遺」曰﹕文督師初志將大有所爲也﹐阨於孫可望﹐一蹶不振矣。旣而走依川將﹐相機欲發﹔及至譚氏自柏仇殺﹐而安之乃絕望。夫朱則力請自將﹑文則力求外授﹐卒致同抱鬱鬱以死。其心一於永明﹐其志並可憫也已。

張孝起

張孝起﹐吳江人。舉於鄕﹐爲廉州推官﹔避兵海隅。尋舉兵謀恢復﹐戰敗被獲﹐妻﹑妾俱投海死﹔遂鞿軍中。

久之﹐李成棟以地歸附永明王﹐乃得脫去﹔王以爲吏科給事中。淸眞介直﹐不與流俗伍。從至梧州﹐時五虎等以失李元胤援﹐並辭職﹔乃以孝起掌吏科印。髙必正爲劉湘客鄕人﹐疾孝起之盡排湘客黨也﹐怒罵於朝﹔王爲解之﹐始已。

尋擢右僉都禦史﹐巡撫髙﹑廉﹑雷﹑瓊四府。城破﹐走避龍門島。島破被執﹐不食七日死。

楊畏知

楊畏知﹐寶雞舉人。崇禎中﹐歷官雲南副使﹐分巡金﹑滄。乙酉秋﹐武定土官吾必奎反﹐畏知督兵剿除之。明年﹐阿迷土官沙定洲繼亂﹐黔國公沐天波避走楚雄﹔畏知繕守徵援﹐間出擊賊﹐多所殺傷。

又明年﹝丁亥﹞﹐孫可望﹑李定國等�雲南﹐稱爲黔國公復仇﹐與定洲戰於革泥關。定洲大敗﹐遁歸阿迷﹐可望遂進據會城﹔法令苛切﹐百姓失業愈於沙賊之亂。初﹐唐王聞畏知抗賊功﹐進授右僉都禦史﹐巡撫雲南﹔可望以同鄕故﹐甚重之。尋遣李定國徇迆東﹐己與劉文秀西略。畏知領兵出祿丰拒戰敗﹔至啟明橋投水不死﹐踞而罵。可望下馬慰之曰「聞公名久。吾爲討賊來﹐公能共事﹐相與匡扶明室﹐非有他也」﹗畏知瞪目視之﹔曰「紿我爾」﹗曰「不信﹐當折矢以誓」。畏知曰「果爾﹐當從我三事﹕一﹑不得仍用「僞西」年號﹔二﹑不得殺人﹔三﹑不得焚廬舍﹑淫婦女」。可望皆許諾。乃偕至楚雄﹐定大理諸郡﹐使文秀至永昌迎天波歸。迆西八郡免屠戮者﹐微畏知之力不及此。

永明王立﹐一時詔令不至﹐可望遂稱國主。畏知憤甚﹐有所激發﹐輒抵掌謾罵﹔可望數欲殺之﹐定國﹑文秀爲保護得免。劉﹑李﹐故儕輩也﹔可望𨿽自尊﹐兩人殊不爲下。旣聞肇慶有君﹐李錦﹑李成棟等並加封爵﹐念得朝命加王封﹐庶可相制﹔乃議遣使奉表﹐畏知亦以尊主爲言。己丑春﹐遣畏知及故兵部郎中龔彜赴肇慶﹐進表請王封。金堡等持之﹔畏知乃曰「可望欲權出劉﹑李上﹐今晉之上公﹐而庫劉﹑李爲侯可也」。乃議封景國公﹐賜名朝宗﹔文秀﹑定國皆列侯。命大理卿趙昱爲使﹐加畏知兵部尙書﹑彜兵部侍郎同行。時堵胤錫曾賜空敕﹐得便宜行事﹔昱乃就與謀﹐矯命攺封可望平遼王﹐易敕書以往。武康伯胡執恭者﹐慶國公陳邦傅中軍也﹔守泗城州﹐與雲南接。畏知假道入朝﹐執恭知其故﹐欲自結彊援﹔言與邦傅﹐請先矯命封爲秦王。邦傅乃範金爲印﹐文曰「秦王之寶」﹔塡所給空敕﹐卽令執恭賫發。可望大喜﹐郊迎。亡何﹐畏知等至﹐可望駭﹐不受﹔曰「我已得「秦」封」。畏知曰「此僞也」。執恭曰「彼亦僞也。所封實景國公﹐敕印故在」。可望怒﹐辭敕使﹐畏知﹑執恭並下獄﹔亟遣使至梧州問故﹐廷臣始知矯詔事。馬吉翔請封爲澄江王﹔使者云「非「秦」不敢復命」﹗大學士嚴起恆力持不可﹐兵部侍郎楊鼎和助之﹐且請卻所獻南金﹑玉帶﹑良馬諸物。會鄖國公髙必正入朝﹐召使者言「本朝無異姓封王例。我破京師﹐逼死先帝﹐罪大滔天﹐蒙恩宥赦﹐亦止公爵爾。張氏竊據一隅﹐罪固減等﹔封上公足矣﹐安冀王爵﹗自今當與我同心報國﹐洗去賊名﹐毋欺朝廷孱弱﹔我兩家士馬﹐足相當也」﹗又致可望書﹐詞嚴義正。使者唯唯退﹐議遂寢。可望欲不遂﹐怒益甚。是秋九月﹐親率兵至貴州。十一月﹐大兵破廣州﹑桂林﹐王走南寧﹔事急。遣編修劉■﹝艸洍﹞封可望冀王﹐仍不受。畏知曰「「秦」﹑「翼」等爾﹐假何如眞」﹗不聽﹔定國等勸可望遣畏知終其事。明年二月﹐先令部將賀九儀等赴南寧索沮「秦」封者起恆﹑鼎和及給事中劉堯珍﹑吳霖﹑張載述﹐俱殺之。無已﹐乃眞封可望爲秦王。

畏知入朝﹐見九儀凶悖﹐痛哭自劾﹐極言可望擅殺大臣罪﹔遂畱爲東閣大學士﹐與吳貞毓同輔政。可望聞之怒﹐使人召至貴陽﹐面責數之。畏知大憤﹐除頭上冠撞之﹔立時被殺。楚雄人以其有守城功﹐乃爲之建祠。迆西八郡﹐至今屍祝弗替云。

「摭遺」曰﹕楚雄之役﹐楊公日坐雉堞間﹐多方繕守﹐定洲力攻不下﹔相持旣久﹐輒發巨炮擊之﹐煙焰直衝其處。羣蠻周麾而呼曰「楊公死矣」﹗頃之煙散﹐楊公則端坐如故也﹔因驚嘆爲神﹐逡巡稍卻。定洲遂寇迆東去﹔已而還兵﹐分七十二營﹐每七營設一大屯﹐環城鑿壕﹐示久困計。楊公守益堅﹐敵終不得侵。明年﹝丁亥﹞﹐孫可望等入黔﹐適潰人告變﹔可望乃詐稱黔國焦夫人弟爲公報仇﹐兼程馳至﹐解楚雄圍﹐定洲戰敗逃還。初﹐雲南苦沙亂﹐日望援師至﹐而不知孫之爲賊也。孫兵由沾益﹑曲靖及交水﹐城俱被屠。由陸涼﹑宜良入省﹐宜良知縣方興佐持羊酒迎之﹔可望喜﹐約不入城。及省﹐巡撫吳兆元等迎於郊。巡按禦史羅國瓛在曲靖被執不從﹐挾至會城﹐自焚死。前通判朱壽琳以僉都禦史奉差募兵﹐亦不屈﹔斂容賦絕命詩﹐被殺。後永明王立四載﹐可望始肯奉朔歸誠也。其願祗乞一封號以牽其黨耳﹐柰何小朝廷上拘文執法﹐聚訟紛紛﹗曾不有審時度勢﹐顧及全局以曉鬯出諸者﹖靳此一字虛封﹐竟至幾人畢命﹐屍浮江上﹑頭觸階前。嗟夫﹗嗟夫﹗

案可望陷嘉定時﹐有經略川﹑湖﹑云﹑貴﹑河﹑陜兵部尙書李幹徳者﹐西充人﹔永明王命之總督兩川。抵蜀﹐鄕邑已陷﹐遂驅家人及弟赴水死。其父明華﹐先於賊破西充時被難。川南巡摭右僉都禦史範文光﹐內江人﹔因幹徳以總制令激殺楊展﹐遽入山不視事。及嘉定不守﹐文光賦詩一章﹐仰藥死。川北巡撫右僉都禦史詹天顏﹐龍巖人﹔貴川巡撫﹑右僉都禦史米壽圖﹐宛平人。大兵下﹐各以城守不支被執﹔諭之降﹐不屈死。是皆無愧封疆者。

「撫遺」補曰﹕嚴相起怛字震生﹐一字秋野。其在位也﹐頗能持平自潔。當永明遷播之世﹐是何君相而鉤黨不化一至於此﹐又何至以介溪目之邪﹖𨿽一無知之髙必正而尙能力持公道﹐則吳元聲宜有以媿之矣。孫賊挾駕南寧﹐使張護衛明志者上嚴舟攘臂問封﹔已而張奮拳亂毆之﹐嚴乃急起赴水死。閱七晝夜﹐有黃虎負其屍﹐循砂磧陟岡止於平原﹐繞行左右﹔賊眾鳴金逐之﹐虎大吼﹐徐引去。賊就視﹐見嚴屍﹐始驚悸下拜﹔衣冠整肅﹐面如生。南寧彭生倡義﹐卽其所瘞之﹐而立石表之曰「於越山陰嚴先生之墓」。

劉堯珍﹐官兵科都給事中﹔鎭雄人。吳霖﹐官兵科給事中﹔歙縣人。張載﹐官禦史﹔涇縣人。同以論封被害。

●繹史摭遺卷九

吳郡李瑤子玉纂

目錄

安隆﹑緬甸盡難諸臣列傳

吳貞毓髙績﹝金簡﹞李如月任國璽﹝薛大觀附張鐫﹑鄭允元﹐任斗墟﹑林靑陽等﹑陳純來﹞王興

勝朝啟﹑禎之世﹐隤政叢出﹔制於內奄﹑扼於彊臣﹐展轉相因﹐比末造而猶弗免焉。安隆十八先生之獄﹐亦一部二十一史中所僅見者也。永明王遷徙荒徼﹐正如衣敗絮行荊棘中﹐牽一罣十﹐跬步勿能自主。然極此艱危困苦之區﹐猶得此數輩守正不阿而恬死相從焉﹐益足以見先時君澤之深﹑臣節之重如是如是。入緬後事﹐詳此。

虎賁將軍王興﹐爲永明孤臣也。於平粵後﹐堅守文村﹐逾十有一年之久。以力盡﹐自焚。諸記失之﹐特摭附。

列傳九

吳貞毓

吳貞毓字符聲﹐宜興人。崇禎癸未進士﹔閩中授吏部文選主事。永明王立﹐預議﹔進郎中。王駐全州﹐加太常少卿﹐掌選事﹔已擢吏部右侍郎。從至肇慶﹐拜戶部尙書。尋廣東﹑廣西會城先後失﹐王徙潯州﹑再徙南寧﹐皆從之。

時孫可望據雲南﹐遣龔彜奉表貢方物﹐道歸順意﹔移書當事﹐乞封王爵。大學士嚴起恆持不可﹐給事中金堡以爲祖制無有﹐固諍之。南寧與廣南錯趾﹐可望書有「不允封號﹐卽提兵出戰」語。會武康伯胡執恭矯詔先封秦王﹔旣而可望知其僞﹐復遣使來問故﹑求眞封﹐貞毓與起恆共阻之。可望怒﹐後竟遣將殺起恆﹐貞毓以奉使獲免。及還﹐進東閣大學士﹐代起恆輔政。

辛卯﹐王師南徵﹔勢已迫﹐王召諸臣集議。或請走海濱就南陽伯李元胤﹑或請入安南避難﹑或請航海抵閩依忠孝伯鄭成功﹔惟文安侯馬吉翔﹑司禮太監龐天壽素結可望﹐堅主赴黔議。貞毓因前阻封故﹐不敢決。元胤疏請出海﹔王固不欲就可望﹐又以海濱爲遠﹐再下廷議。頃開國公趙印選﹑衛國公胡一靑殿後軍戰敗奔還﹐請王急由水道走土司。抵瀨湍﹐我兵追近距百里﹔上下失色﹐皆散去。旋次羅江﹐追騎止隔一捨。歲已暮﹐日晡﹐引卻﹔乃稍安。明年壬辰正月﹐次龍英。旣望﹐抵廣南。可望遣兵﹐以二月迎王入居安隆所﹐攺名安龍府。宮室庳陋﹑服禦粗麤﹐守護將吏亦罕盡人臣禮﹔王已不堪其憂﹐隱忍之。時吉翔掌戎政﹑天壽督勇衛營﹐皆諂事可望者﹔吉翔惡貞毓不附己﹐令其黨交章彈劾﹐且曰「秦王宰天下﹐我具啟以內外事盡付戎政﹑勇衛二司﹐大權歸我﹐君等爲羽儀﹔貞毓何能爲也」﹗遂屬門生郭璘說主事胡士瑞擁戴秦王﹔士瑞厲聲叱之﹐退。他日﹐更遣璘求郎中古其品畫「堯舜嬗受圖」以獻可望﹐其品拒不從﹔吉翔乃譖於可望﹐杖殺之。而可望果以朝事悉委吉翔﹑天壽﹔於是士瑞與給事中徐極﹑員外郎林靑陽﹑蔡演﹑主事張鐫連章發其姦。王大怒﹐兩人求救於太妃以免。

先是﹐王監國肇慶﹐詔令未及﹔有故禦史任僎﹑主事方於宣等尊可望爲國主﹐定朝儀﹐勸設內閣九卿﹑六部科道官﹔至是﹐盡易舊。立太廟﹐括近省田畝﹑鹽井之利以官四﹑民六分收之。王憂懼益深﹐密謂中官張福祿﹑全爲國曰「聞西寧王李定國已定廣西﹐軍聲大振。欲密下一敕令統兵入衛﹐若等能與圖否」﹖二人言徐極﹑林靑陽﹑張鐫﹑蔡演﹑胡士瑞曾疏劾吉翔﹑天壽﹐宜可與謀。遂趣令告之﹐皆許諾﹔引以白貞毓。貞毓曰「主上阽危﹐正我輩報國之秋。諸君中誰能充此使者」﹖靑陽請行。乃令佯乞假歸葬﹔使員外郎蔣幹昌撰敕進爵晉王﹐主事朱東旦書之﹐福祿等持入用寶。靑陽於歲盡間馳至定國所﹐定國接敕感泣﹐許以迎王。明年夏﹐靑陽久未還﹔將擇使往促﹐貞毓舉翰林孔目周官。都督鄭允元曰「吉翔晨夕在側﹐湏假事出之外﹐庶有濟」。因使吉翔往梧州﹑南寧謁祭先王及太妃陵﹐卽命周官詣定國。而吉翔在道微知有密敕事﹐遣人赴定國營偵之。適主事劉遇新者遇吉翔於塗﹐意其必預謀也﹐告以兩使賫赴狀。吉翔駭﹐報可望。可望大怒﹐並疑吉翔亦預謀﹔亟遣其將鄭國赴南寧逮之。初﹐靑陽還至南寧﹐爲守將常榮所畱﹔密令親信劉吉復命於王。王喜﹐攺靑陽給事中。諭貞毓再撰敕﹐鑄「屏翰親臣」金印﹐賜定國﹔卽遣劉吉還付靑陽﹐轉送廉州。靑陽行次髙州﹐與周官遇﹐遂偕往﹔定國拜受命。而是時吉翔已爲鄭國械至安龍﹐與諸臣面質﹔國恨甚﹐挾貞毓直入文華殿脇王索主謀者。王懼﹐不敢正言﹔謂「必外人假敕寶所爲」﹗國卽怒目出﹐與天壽至朝房械貞毓並蔡演﹑徐極﹑張鑄﹑鄭允元﹑蔣幹昌﹑朱東旦﹑胡士瑞及太僕少卿趙賡禹﹑禦史林鐘﹑周允吉﹑朱議浘﹑員外郎任斗墟﹑主事易士佳﹑李元開等系私室﹔天壽等又入宮擒張福祿﹑全爲國而出。其黨冷孟銋﹑蒲纓﹑宋徳亮﹑朱企鋘輩逼王速具主謀名﹐王大悲恨。翌日﹐國等嚴刑拷掠。以貞毓大臣﹐略免﹔眾不勝楚﹐號呼二祖﹑列宗﹐且極口罵。會日暮﹐風雷忽震烈﹐演厲聲曰「今日吾等直承此獄﹐少見臣子報國苦衷」﹗由是﹐眾皆自承。國又問﹕「主上知否」﹖演大聲曰「未經奏明」﹗乃復收系﹐以欺君﹑誤國﹑盜寶﹑矯詔爲罪報可望。可望請王親裁﹐王不勝憤﹔下廷議。吏部侍郎張佐辰及蔣禦曦﹑孟銋﹑纓等謂國曰「此輩盡當處死。倘畱一人﹐將爲後患」。於是禦曦執筆﹑佐辰擬旨﹐以鐫﹑福祿﹑爲國三人爲首﹐淩遲﹔余爲從﹐斬。王以貞毓大臣﹐言於可望攺絞。吉翔﹑天壽以福祿等內侍﹐謂王妃必知情﹐將廢之﹔令主事蕭尹歷陳往古廢後事。妃泣訴於王﹐乃已。諸人就刑﹐神色不變﹔各賦詩大罵而死。其家人合瘞於安龍北關之馬場。已而林靑陽逮至﹐亦被殺﹔獨周官走免。時甲午三月也。

居二載﹐定國竟奉前敕護王入雲南。乃贈貞毓少師﹑太子太師﹑吏部尙書﹑中極殿大學士﹐賜祭﹐謚「文忠」﹐蔭子錦衣千戶世襲罔替﹔餘贈卹有差。卽馬場建廟﹐勒碑大書曰「十八先生成仁處」。

「摭遺」曰﹕密敕之獄﹐吳文忠首言「凡事宰相主持﹐吾約晉軍討孫可望是實﹔與諸臣何與」﹗而馬吉翔黨及鄭國之徒﹐必欲彰此獄邀孫賊歡﹔遂羅織其詞﹐爲某也主謀﹑某也從﹐某也艸敕﹑某也繕。獄具上諸賊﹐賊復於王﹐請王決。嗚呼﹗爾時賊輩掌中有王﹐目中豈復有王哉﹗明季逆璫踵禍﹐宗社瀕移。及斯蝸角螢光﹐而初則王坤之攬權持政﹐劫主播遷﹔旣則龐天壽之煽亂構難﹐危動中宮。若張﹑全二人﹐眞是儕類中之勇義而難能者矣﹗夫人孰無一死﹐死之貴得其所。今樹名「十八先生」間﹐不幾於北都王承恩下並不朽邪﹗

髙績﹝金簡﹞

光祿少卿髙績﹐字無功﹔紹興人。馬吉翔﹑龐天壽構殺吳貞毓後﹐李定國奉王至雲南﹔吉翔復媚事定國﹐薦用入閣﹐與天壽重握中外權。時定國爲晉王﹐劉文秀亦封蜀王﹔每相與入二人家爲長夜歡。績與禦史鄔昌琦患之﹐合疏言「二王功髙望重﹐不當往來權佞之門﹔恐滋姦獘﹐復蹈秦王故轍」﹗疏上﹐二王遂不入朝。吉翔銜之﹐激王怒﹐命各杖一百五十﹐除名。定國客金維新者﹐走告定國曰「績等誠有罪﹐但不可有殺諫官名」。乃偕文秀入朝救之﹐得復官。

及定國敗孫可望兵﹐自以爲無他患﹐武備盡弛。績與郎官金簡進言曰「令內難𨿽除﹐外憂方大﹐伺我者頓刃以待兩虎之斃。而我酣歌漏舟之中﹑熟寢爇薪之上﹐能旦夕安邪﹖二王老於兵事﹐胡泄泄如此」﹗定國乃愬於王前﹐詞頗激﹔王擬杖績等以解之﹐朝士多爭不可。移時未決﹐而三路敗書至﹐定國始逡巡引謝而出。

簡字萬藏﹐與績同裏。王入緬甸﹐二人扈行﹐並歿於道。

李如月

山東道禦史李如月﹐東莞人。壬辰秋七月﹐孫可望獲叛將陳邦傅並其子曾禹殺之﹐去其皮﹐傳屍至安龍。如月疏劾可望不請旨﹐擅殺勛鎭﹐有不臣心﹐罪同莽﹑操﹔而請加邦傅以惡謚﹐俾爲不忠者戒。王知可望必怒﹐畱其疏﹔召如月入﹐諭以「謚本褒忠﹐無惡謚理﹔小臣妄言亂制﹐杖四十除名」。意將以解可望也。可望輒大怒﹐遣人至王所執如月至朝門外﹐抑之使跪。如月憤甚﹐乃向闕叩頭﹐大呼「太祖髙皇帝」﹐極口大罵。其人遂剝其皮﹐斷其首及手足﹔揎艸於皮﹐紉而懸之市。

「摭遺」曰﹕可望賊心未泯﹐慘毒如是﹐已無天日。永明至此﹐蛇落虎鄕矣﹔嗟哉﹗

任國璽﹝薛大觀﹞

雲南道禦史任國璽﹐籍貫未詳。戊戌冬﹐王師三路入黔﹐王議出奔。時國璽官行人﹐獨疏力請死守﹔下廷議。定國等言「行人議固是﹐但前途尙寬。今暫移蹕﹐他日捲土重來﹐再圖恢復未晚也」﹗乃扈王入緬。緬俗﹐中秋大會。王欲爲好於酋﹐命沐國公等皆以臣禮見﹔國璽與禮部侍郎楊在劾之。時李國泰掌司禮監印﹐吉翔復與表裏爲姦。會東宮開講﹐國璽集宋末大臣賢姦事爲一書﹐進之﹔吉翔深惡之。王覽僅一日﹐國泰卽爲竊去。尋擢禦史﹔復上疏論時事「三不可解」。中言「禍急燃眉﹐當思出險﹔勛臣﹑國戚亦可主持﹐豈宜令翔﹑泰久專大柄」﹖吉翔恨益甚﹐卽令之獻出險策。國璽忿然曰「時事至此﹐而猶抑言官使不言邪」﹗已而緬酋弟弒兄自立﹐欲盡殺文武諸臣﹔遣通事來告曰「蠻俗貴詛盟﹐請與天朝諸公飲咒水」。吉翔﹑國泰邀諸臣盡往﹔至則以兵圍之﹐令諸臣以次出外﹐出輒殺之。凡殺松滋王﹑黔國公及翔﹑泰等四十二人﹐國璽與焉。都督同知鄧凱以足疾未赴﹐幸免﹔後入昆陽普照寺爲僧。時順治十八年辛丑秋七月二十三日也。

昆明諸生薛大觀﹐於王之將入緬甸也﹐喟然嘆曰「生不能背城一戰﹐以君臣同死社稷﹔顧欲走蠻邦圖苟活﹐不重可羞邪」﹗回視其子之翰曰「吾不惜七尺軀爲天下明大義﹐汝其勉之」﹗之翰曰「大人死忠﹐兒當死孝」。大觀曰「汝有母在」。時其母適在旁﹐顧謂之翰妻曰「彼父子能死忠孝﹐而吾兩人獨不能死節義邪」﹗其侍女方抱幼子立戶外﹐問曰「主人皆死﹐何以處我」﹖大觀曰「爾能死甚善」﹗於是五人偕赴城北黑龍潭死。次日﹐諸屍相牽浮水上﹔幼子在侍女懷中﹐兩手猶堅抱如故。大觀次女已適人﹐避兵山中﹐相去數十里﹔亦同日赴火死。

「摭遺」曰﹕髙﹑李﹑任三公以官系之者﹐官以人重也。薛以一諸生而風節若此﹐可謂一家仁矣﹐𨿽百世其猶生也。緬事於「任禦史傳」已得大凡﹐而猶有所未盡者﹐注此證諸。永明王之初入阿瓦也﹐緬人請諸大臣過河議事﹐以冊寶視神宗時差小﹐疑爲假﹔及出沐國公印券對符始信﹐始肯延入舊城。旣而進居赭硜﹔緬人則植木爲城﹑編竹爲垣﹐置艸屋數十間安置從官。蠻婦多自來貿易﹐諸臣亦短衣﹑跣足效之爲樂﹐大爲諸酋所輕。時馬吉翔﹑李國泰比姦專權﹐脇奏大臣有「三日不舉火者」﹔王無以應。翌日﹐翔﹑泰復合奏﹐詞頗激。王怒﹐以禦寶擲下。翔就地擊之碎﹐散給諸臣﹐人各數星。其凶悍如此。王祖望﹑鄧居詔﹑任國璽等各疏劾之﹐王固無如翔﹑泰何也。綏寧伯蒲纓大開賭市﹐晝夜呼盧不絕﹔華亭侯王維恭與內監爭賭揮拳﹐諠徹中外﹕諸酋益鄙之。錦衣衛趙明鑑等謀將潛奉世子逸出﹐出則並殺翔﹑泰﹔事泄不果﹐明鑑與同官十七人俱死之。旣而咒水禍作﹐緬人復以重兵圍王所﹐執殺羣從﹔嗥然突之王居﹐搜取財物。於是諸王官眷﹑文武諸臣家屬之被刃及自經者﹐莫可數紀﹐而姓氏亦不得詳也。中官陳徳遠等十八人作一行縊﹝諸臣婦女盡節者﹐附見「妃禦」下﹞。

「摭遺」補曰﹕密敕之獄﹐詳於「吳文忠傳」﹔而十八先生銜冤駢死﹐其行實不得詳具也。玆特別列其名以表著之﹕刑科給事中寧國張鐫﹑司禮太監張福祿﹑全爲國﹐獄具爲首﹐同以淩遲死。其從者﹐中軍都督府左都督歙縣鄭允元﹑大理寺丞湖廣林鐘﹑太僕寺少卿袁州趙賡禹﹑翰林院檢討晉江蔣幹昌﹑善化李元開﹑吏科給事中贛州徐極﹑廣西道禦史錢唐周允吉﹑廣西道禦史南昌朱議浘﹑福建道禦史進賢胡士瑞﹑兵部郎中四川朱東旦﹑工部郎中九江蔡演﹑內閣中書廬陵易士佳﹑吏部員外郎直誥敕房事鄞縣任斗墟﹐俱同時被害﹔兵科給事中新寧林靑陽﹐以奉使後獲﹐亦見殺。

案任吏部斗墟﹐字一齊﹔先以明經入瞿文忠幕。文忠薦之﹐爲中書舍人﹐直誥敕。久之晉秩﹐兼部事。桂林失守﹐從王入安隆﹐豫密議。及對簿時﹐備受搒楚﹔乃大聲曰「死耳﹐大丈夫豈求免於賊臣者」﹗從容賦絕命詞以就刑。後李定國迎王出險﹐其予卹典﹐贈太常卿。是獄豫議者十九人﹐其翰林院孔目周官以幸免﹔死難者實十八人﹐二監亦與之也。「安龍紀事」﹐汪辰初有「浩气歌」﹐中列陳麐瑞﹑李頎﹑劉議新名。「議新」當是「遇新」之訛﹔卽塗次泄謀於吉翔者也﹔惡乎列﹗

陳純來者﹐字孝標﹔奉化人。以監生赴桂林﹐官工部主事。王稱制後﹐尊其父端王墓爲興陵﹔命往監造。旣而遣降臣佟養甲祭陵﹐詔純來密殺之。桂林失﹐王奔﹔或勸之走﹐不可。曰「吾當爲先王守陵寢﹐以待吾君之還。死且未敢﹐況行乎」﹖乃削髮爲浮屠裝﹐居陵下護視之。後不知所終。

王興

虎賁將軍王興﹐漳州人。其先以世勛﹐開鎭海疆﹔駐文村﹐爲藩籬之臣。文村者﹐處萬山中﹔左聯戈壁﹑右挹大洋﹐惟鳥道一綫略可通人。而灌木叢莽﹐連陰翳天日﹐無臞色。𨿽健卒短兵﹐亦輕易不得徑入。當永明遷播時﹐興奮勇帥其蠻部來應﹐累與大兵戰﹐所向奏功﹔晉爵廣寧伯。及王入緬﹐兩粵旣定﹐興乃還守文村﹐且耕且屯﹔負固久持﹐逾十一年。官兵屢構之﹐終不得要領。

旣而﹐我軍平南王幕下客金光者﹐有謀幹。興聞其名﹐使將卒謾罵曰「若陳兵百萬亦奚益﹔可傳語汝軍中令金某來﹐則我出矣」﹗守陴者以告﹐我軍置弗問。積日嫚罵如故﹔金聞之﹐浩然請行。諸大吏詫曰「此蠻語耳﹐烏呼信」﹗金請之堅﹐帥欲以兵從﹔曰「兵則吾豈敢﹐吾旡生還矣」﹗乃呼老兵一﹐跨羸馬爲導。至村口﹐村口之戍者見之﹐匆匆入﹔有頃﹐令易筍轝。進徑數里﹐甲杖糗茭之屬亞於山。興出迓﹐問騎幾何﹖曰「一」。「從者幾何」﹖曰「一」。興笑曰「子何信而一至此」﹖金曰「公先我信﹐我安得不信若」﹗乃升堂開燕﹐歡若平生。酒半興起﹐揮涕曰「吾祖宗累世受明恩徳﹐約束外藩﹐於玆二百八十有餘年。曩者﹐借兵雪故主仇﹐干戈奮揚﹑將士淩替﹔今而天不祚明矣﹗𨿽然﹐興豈能爲降將軍者邪」﹗語未旣﹐突一人啟扉出﹐則故侍郎兩浙學臣王應華也。金與之有舊﹐攜手載拜﹐於邑不能聲。於是金畱村中﹐一飲凡三日。旣而﹐興復舉酒曰「吾之所以必乞一客蒞玆土者﹐將以明吾不背故主之誠﹐而非甘於爲孽云也。子謹厚且有膽﹐旣來﹐吾當踐所說」。卽命其五子出拜﹐洗盞更酌﹔撚須裂眥﹐大呼曰「興不能回天也﹐亦終必死而已矣﹔死而魂魄有靈﹐藉子以「大明虎賁將軍王興之墓」作十字碑則幸矣」﹗興乃大集所部﹐給資使散歸農。自召妻妾登層樓﹐手爇連珠炮﹐轟然震發而歿。

越三日﹐金如教攜其五子出給敕印﹑田土﹑戶籍﹐願降者以次赴軍前聽用﹔然大半皆浮海去。金曰「興能明志自焚﹐固勝朝之忠臣也。吾不敢有負死者」﹗勸帥疏請於朝﹐卹其五子﹔而於興亦有獎焉。

「摭遺」曰﹕文村孤懸海嶠﹐當王將軍之久持也﹐望之若負隅之虎﹔而不謂其死志光明如此。及其潔身自焚也﹐一以報故君﹑一以敬天命﹔君子曰「文村斯兩舉善矣」﹗彼金君者﹐亦傑士也。案金光字公絢﹐義烏人。博學多能﹐早從毛帥文龍於海上。毛受害後﹐部下航海歸朝﹐金亦被罹入智順王幕﹝智順爲平南始封爵﹞﹔乘間竊逃﹐幾中死法。平南後信之﹐結爲姻﹐隱於軍中五十年﹐多奇績。淡歸爲之作「畱須子傳」。

●繹史摭遺卷十

吳郡李瑤子玉纂

目錄

武臣列傳

李定國﹝靳統武﹞鄭成功﹝子經﹑孫克塽﹞

案前史「原例」中﹐以孫可望降附本朝﹐例不得載﹐詳於「李定國傳」﹔以李成棟事屬無始﹐但於其子元胤傳中見諸﹔以鄭氏父子﹑祖孫仿「吳越世家」例﹐專合一傳之。此三者﹐溫氏僅存其說﹔考諸舊文﹐盡湮失矣。夫定國起家艸澤﹐坎坷從王﹔其能拔志盡瘁﹑沒身不渝﹐彼孫賊豈得與之並議哉﹗李成棟有終無始﹑鄭芝龍有始無終﹐其揆一也。唐王之於鄭氏﹐初則倚若長城﹔芝龍開府安平﹐私榷洋稅﹐富與國侔。乃竟棄主如遺﹐棄家不顧。成功不得已﹐以子叛父﹔入海後﹐則自成一家。已𨿽陽奉粵朔而設官興寇﹐久稽天討﹐直與永明痛癢無關。今各摭其略﹐以備參觀﹐以副「佚史」之志﹐至成棟擾亂粵中﹐覆土毒民﹔奉王后又塊然負職﹐忌瞿畱守則疏請召還﹑援金聲桓則中道醉死﹐俱旁見他傳。其子元胤怙勢攬權﹑勾黨斂賄﹐於五虎事間亦略書厥狀﹔他復無可紀錄也﹐玆姑從簡。

列傳十

李定國﹝靳統武﹞

李定國字鴻遠﹐延安人。與孫可望﹑艾能奇﹑劉文秀同爲獻忠義子﹐賜張姓﹔與眾徇行諸郡縣。賊性喜殺﹐亂蜀時﹐立賞格﹕凡部卒日得男壯手足二百雙者授把總﹐女倍之﹔童稚不計。官以次進階﹐寅出酉還以爲常﹔可望輩遂皆至將軍。

歲丙戌﹐我大淸兵戮獻賊於西充之鳳凰坡﹔定國時僞稱撫南將軍﹐與可望﹑能奇﹑文秀及僞都督白文選﹑馮雙禮等招集殘寇﹐由重慶南竄。明年丁亥春﹐破遵義﹑入貴州。可望赴雲南救沙定洲之亂﹐令定國分兵襲臨安。臨安爲沙部李阿楚駐守﹐拒戰甚力。定國乃穴地置炮﹐炮發城陷﹔阿楚赴火死﹐城中士民悉被屠。復圍晉寧及昆陽﹑呈貢﹐歸化﹐晉寧知州冷陽春﹑呈貢知縣夏祖訓等俱死之。江川知縣周柔彊率兵拒於撫仙湖﹐戰敗﹐一軍盡殲。迆東諸郡屠戮之慘﹐不亞於蜀也。

時永明王立肇慶﹐詔令不及至﹔可望已據有全滇﹐妄自尊。還至黔中﹐自稱平東王。故在籍禦史任僎﹑禮部主事方於宣倡議尊爲國主﹐設內閣九卿﹑六部科道官。卽以僎爲吏﹑兵二部尙書﹐於宣爲翰林編修。制鹵簿﹑定朝儀﹔擬僞號爲「後明」﹐以干支紀年。攺印篆九疊﹐鑄錢文曰「興朝通寶」。定國等皆自名爲王﹔置四王府﹐盡撤昆陽﹑呈貢二城磚石爲之。又毀民居萬餘間﹐作演武場。收各路工技悉歸行伍﹐隱然謀竊大號。然定國﹑能奇輩猶儕視之﹔定國尢倔彊﹐遇事相亢。可望思所以示威﹐與文秀密爲計﹔於己丑春以演武﹐當場縛定國﹐聲其罪﹐杖之百。已復相抱哭﹐令取沙定洲自贖。定國心滅之﹐念兄事久﹐未可造次發難﹔輒領所部馳至晉洱討定洲﹐圍以木城﹐絕其水道。閱五旬﹐諸蠻懼﹐降者相續。乃擒定洲及其屬數百人出﹔回至省﹐剝其皮﹐號令通衢。黔國公沐天波來具禮﹐謝雪不共仇﹔凡滇人之攖沙毒者﹐咸稱快焉。定國旣並蠻部﹐聲勢益彊﹔可望遂無以爲制﹐獨霸之念於是乎沮。會聞粵東有君﹐乃具表奉朔﹐求封爵﹔孫﹑李之隙自此始。

永明王初封定國爲侯﹐尋進公。壬辰春﹐王居安龍﹐進封西寧王。大淸遣定南王孔有徳統師南伐﹐有徳分重兵駐柳州爲聲援﹐己以七百騎趨河池州入黔。定國乃與馮雙禮由黎平出靖﹑馬進忠由鎭遠出沅﹐期於武岡會圖桂林。有徳還軍﹐入桂林城守﹔遇於全州﹐戰不利。叛將陳邦傅及其子曾禹獲之﹐送貴州去其皮﹐戮之﹔有徳自經死。

是時﹐定國軍威壯盛﹐不復受可望節制﹐可望忿甚。已而有衡州之敗﹔可望遺使往召﹐將以其敗也殺之。定國覺﹐不赴。進攻靖﹑沅﹑武岡﹐不下﹔乃疾走粵西。初追定國﹐雙禮邀擊定國﹔定國擒而釋之﹐故雙禮得傾心以事。明年癸巳春﹐可望自將精騎追定國﹔大兵抵寶慶﹐猝與之遇。雙禮將左﹑文選將右﹐而可望建龍旗﹑列鼓吹﹔大兵急攻之﹐大敗走﹐惟雙禮軍不動。大兵引還﹐乃以武﹑寶之間爲界﹔定國遂據守粵西。

時王在安龍﹐日就窮促﹐憂懼加殷。可望又盡撤舊立太廟﹐括取近省田畝﹑鹽井之利﹐以官四﹑民六爲令。王乃密與大學士吳貞毓﹑中官張福祿﹑全爲國等謀遣給事中林靑陽賫敕赴定國營﹐進封晉王﹔令統兵入扈。定國奉詔感泣﹐許以身報﹔王復鑄「屏翰親臣」金印賜之。已而﹐馬吉翔泄其謀於可望。甲午春﹐可望遣使詣王所﹐索同謀者﹔吉翔與內監龐天壽助之﹐自貞毓而下十八人俱被害。可望憾定國益深﹔定國亦恐其來襲﹐因出掠廉﹑雷﹐破髙州﹐進攻新會﹐爲大兵敗而走。乙未﹐退守南寧﹔可望攻常徳﹐亦敗歸。王起居日困﹐諸將吏希可望指﹐率無人臣禮。丙申春﹐定國敗可望兵於田州﹐將迎王入滇。可望偵知﹐輒令白文選至安隆劫王赴黔﹔合宮皆慟哭﹐從官亦哭。文選𨿽爲可望用﹐而心不直其所爲﹔乃密告王曰「姑遲之﹐候西府至」﹝西府者﹐定國也﹞。定國至﹐乃奉王由安南衛西趨雲南。滇中守將爲劉文秀﹑王尙禮﹑王自奇等﹔文秀亦數怨可望﹐遂率騎私出迓﹐沐天波亦來迎。王入城﹐居可望第中。定國亟令收吉翔﹐將殺之﹔吉翔復媚事之﹐以免﹔尋與天壽仍用事。王封文秀爲蜀王﹐尙禮﹑自奇亦封公﹔封文選鞏昌王。文選還﹐可望怒其二於晉也﹐盡奪其眾而鞿之。然以家口在滇﹐未敢反。明年丁酉夏﹐王命張虎歸其妻子。秋七月﹐孫賊遂舉兵反﹔詔削其爵。九月﹐定國﹑文秀軍於三坌河﹐與賊夾交水爲陣。孫賊揣曾城必虛﹐別遣部下馬寶﹑張勝由尋甸襲雲南﹐自將勁卒與定國斗。兵方合﹐賊眾大呼迎晉王﹐一軍瓦解﹔其大將白文選﹑馬進忠﹑馬維興等悉叛歸晉軍。而襲雲南之將馬寶﹐亦來降。惟張勝抵城下﹐尙禮將內應﹔天波知之﹐守以兵﹐得不發。定國還師擒勝於渾水塘﹐殺之﹔尙禮仰藥死。於是文秀﹑文選合兵窮追賊﹐賊狼狽入黔﹔挈妻子奔長沙﹐投我經略洪承疇軍前以降。馮雙禮截其所掠子女﹑玉帛還﹔論功﹐雙禮﹑進忠俱爵爲王﹐其餘諸將進秩有差。

戊戌二月﹐王師自蜀﹑楚﹑粵三路會兵入黔。報至﹐定國分遣其將劉正國﹑楊武等扼守三陂﹑紅關諸險要﹐馬進忠駐貴州。四月﹐王自奇﹑關有才反﹔定國自將討平之。楚師入鎭遠﹐貴州告急﹐不及救﹔進忠遁﹐貴州遂失。蜀師至三陂﹐正國遁﹔遵義亦失。五月﹐蜀師破楊武兵於開州之倒流水。秋七月朔﹐王拜定國爲招討大元帥﹐賜黃鉞。粵師抵獨山州﹔十月﹐三路兵俱集﹐戒期入滇。定國與雙禮等扼雞公背﹐圖復貴州﹔令文選守七星關。十二月﹐蜀師出遵義﹐趨天生橋﹐入烏撒。文選懼﹐棄關走沾益。會泗城州土司官岑繼祿導師入安隆﹐定國遣懷仁侯吳子聖禦之﹐敗績﹔乃由盤江還兵拒戰﹐連敗於安隆之羅炎涼水井。大營﹑妻子俱散失﹐諸將北走不相顧﹐遂拔寨遁回﹔馬寶等降。報至﹐王奔永昌。己亥正月三日﹐大兵入雲南。王下詔罪己﹐定國還鉞待罪﹔請削秩﹐不許。

二月望日﹐大兵抵大理之玉龍關。文選戰敗﹐從沙木和走石甸﹔出鎭康﹐入木邦。定國令總兵靳統武以兵四千扈王奔騰越﹐己乃伏兵髙黎貢山中。十八日﹐大兵次永昌﹔越日﹐次潞江。謀泄﹐定國出戰﹔勢不支﹐退至孟艮。王與馬吉翔﹑李建泰等連夜走﹔二十八日抵銅壁關﹐緬人令從者悉去兵器以入。旣而白文選屯兵木邦﹐定國就之謀﹔曰「主上入﹐緬敕漢兵無入關。我若深入﹐恐生不測禍。萬一北兵有警﹐此地無險要可禦﹔莫若妥擇邊境屯集作後圖」。而文選以王左右無重兵﹐請身入捍衛﹔意不合。定國遂自引所部從孟艮抵猛緬駐札﹔前此潰眾陸續至﹐勢稍振。未幾﹐移營孟連﹔賀九儀邀文選部將張國用﹑趙得勝等皆投歸。旋約沅江土司那嵩爲恢復計﹔孟艮酋長懼爲所並﹐糾眾斗。定國滅之﹐遂據其城。時我大淸命帥吳三桂破沅江﹐那嵩自焚死﹐事不果。九儀妻子在滇爲三桂所得﹐命作書招之。九儀將出降﹐定國執殺之﹔國用﹑得勝皆鞅鞅。總兵唐宗堯﹐姦弁也﹔守磨艿。凡告奮勇投孟艮者﹐已悉收隸麾下﹔商賈往來者﹐財貨悉被劫。由是﹐南北道梗﹐滇中﹑阿瓦消息絕不通。已文選與定國別由木邦舉兵薄阿瓦。阿瓦者﹐緬人所都也﹔有新﹑舊二城﹐王居於舊而緬自處於新。文選急攻新城﹐城無備﹐幾破﹔緬人紿之曰「三日後﹐出此讓王」。文選信之﹐卻兵十里﹔城中得固備。再攻之﹐翻爲所擊﹔遂還兵至孟艮﹐會定國重逼阿瓦﹕時庚子秋九月也。

明年辛丑﹐緬人戰守兼修。夏四月﹐定國遣使入城求王﹐不許﹔相持久﹐乃退屯三十里。緬人於郊外立木城﹐日移而前偪寨下。五月﹐戰於垌■﹝土白﹞﹔定國前隊稍卻﹐文選引兵橫截﹐夷眾大敗﹐遁入城。定國與文選決計渡河﹐先駕浮橋﹔將濟師﹐爲緬所斷。復遣都督丁仲柳等於上流造船﹔工將竣﹐緬出奇兵焚擊﹐仲柳棄船走。初﹐定國屢購夷民具奏﹐密請王速計出坎﹔且言「臣等兵不敢深入者﹐激則恐生內變也。必須善諭緬人﹐送之出境﹐方爲上策。諸臣在內﹐何泄泄不以爲意也」﹗王以璽書獎慰之。先後凡三十餘疏﹐半爲緬人所獲﹐不得達。尋與文選議﹐分兵進次垌鄔﹔以十六舟攻之﹐復爲緬人鑿沈其五﹐遂引還。而文選部下國用﹑得勝以九儀之死銜定國﹐挾文選北走﹐將出降。抵耿馬﹐遇定國部將吳三省。三省於安隆之敗﹐尋獲定國家口來詣孟艮。至則定國已移營﹔及至磨艿﹐知宗堯姦﹐殺之。兵弱不敢深入﹐流連孟定﹑耿馬間。文選退走抵此見三省﹐不言而涕。三省察有變﹐說以情﹑質以義﹐諸將心復動﹐復合軍屯於錫薄﹐伺定國信。吳三桂偵知之﹐亟令馬寶率兵追文選﹐且招之。三桂自引大兵入緬時﹐文選已內移﹔馬寶單騎馳及說之﹐遂降。王妃某氏﹐在文選營自縊死。是冬十二月朔﹐大兵臨阿瓦﹐檄緬人取王及妃。三日﹐緬酋數十突入王所﹐連座擁之去。夜漏二十刻﹐入三桂營。康熙元年﹝壬寅﹞春三月﹐至滇。夏四月十五日﹐王終於雲南府﹐明絕。宮眷北去。沅江總兵皮熊走水西﹐斷粒七日不死。執至﹐背立不順命﹔積十三日不食﹐始暗。越日﹐乃絕﹔戮其屍。熊女夫趙默被執﹐令具供﹔書絕命詞與之﹐亦受戮。定國聞王出﹐遣將入車裏﹑暹羅諸國乞師﹐圖復﹔逗𨖻交址境上。及聞王歿﹐呼天慟哭﹐昕夕祈死。六月十一日生辰﹐病作﹔謂其子嗣興﹑部將靳統武曰「任死荒徼﹐無降也」﹗越數日﹐定國卒。

統武尋亦死。嗣興乃以所部降。

「摭遺」曰﹕昔蒪鄕董氏言「定國拔身羣盜之中﹐秉忠反正﹐盡瘁事國﹐乃至崎嶇而死﹐呼天以明其心﹔亦古之烈丈夫哉﹗方其破兩粵﹑下衡陽﹐義聲先路﹐所在引領﹔使可望等同心齊力﹐𨿽汾陽臨淮之勛可希也。乃形勢偪而猜忌成﹑嫌疑積而戕賊並﹐分疆疾視﹑共穴斗狠﹔座使菁英凋喪﹐不可收拾﹗夫天縱窮凶﹐禍及家國﹔𨿽揮魯陽之戈﹐莫塡精衛之海﹗斯時北望燕云﹐而天兵直下﹐薄海歸心。嗟乎﹗李晉王之所懷﹐又何可告哉﹗至白文選間關異域﹐感泣風雨﹔其扼於部將不能引決﹐則有之。後之言者﹐倘見原焉」﹗

案「明史」「桂王傳」於王歿後﹐大書「李定國卒」。是定國之卒﹐若有關於明之末數也。「摭遺」補傳﹐大旨與蒪鄕所論若符契﹐倘亦不背於史氏「騰褒裁貶」之餘意邪﹗丙申之春﹐定國奉王居滇﹔恨馬吉翔之朋姦亂政也﹐亟遣靳統武捕之﹐並系其家人﹐將殺之。吉翔乃鼓其術﹐日媚統武及定國之客﹔客與靳俱墮術中﹐爲之延譽於定國前﹐且微白其冤。定國憫之﹐召之入﹔吉翔卽匍匐言「惟王再造功﹐千古無兩。幸望見顏色﹐死且不朽。他是他非﹐不敢辯也」﹗言卽涕出﹐叩頭不止。定國喜﹐乃釋之。後益諂其客﹐令慫恿定國薦己入閣﹐龐天壽亦再用。吉翔與客竟蟠結中外﹐盡握大權如故。客也者﹐金維新也﹔時夤緣﹐官至吏部侍郎。密敕之獄﹐吉翔危及中宮矣﹔讀「吳文忠傳」下﹐直令人發指﹐不減於曹瞞之逼伏后。事𨿽未行﹐罪實通天。柰何李晉王初欲殺之﹐終則恕之﹑暱之﹐亦何能免於後世之譏邪﹗至於王之剛斷不行﹐復起吉翔﹑天壽﹐則又烏足與議也��﹗

孫賊之僞稱國主也﹐方於宣諂事尢甚﹔爲之撰「國史」﹐奉獻賊僞太祖﹑比莊烈於桀紂﹐作「太祖本紀」﹔已言帝星明於井度﹐三箋勸進。後孫賊爲定國所敗﹐卽拔營挈妻子以所部奔降本朝﹔於宣恐禍及﹐卽投書定國自辧。時錢邦芑爲巡撫﹐抗節效死﹐人心傾向。於宣又上書願糾義旅﹐擒可望自效。邦芑覽之大笑﹐答以一絕云「修史常年筆削余﹐帝星井度竟成虛﹔秦宮火後收圖籍﹐猶見君家「勸進書」」﹗

鄭成功﹝子經﹑孫克塽﹞

鄭成功﹐南安人。其母倭婦也。本名森。生有異表。父芝龍攜之謁唐王﹔王故無子﹐奇其貌﹐賜國姓﹑攺名成功。命典禁旅﹐日侍左右﹐輒以駙馬都尉體制尊寵之。丙戊春三月﹐封忠孝伯。福州破﹐母死於兵﹐號慟不自勝。後芝龍議降﹐持裾泣諫﹔不納。及北去﹐成功與其客及所部乘巨艦入海﹐收集餘眾數千﹐據南澳居焉。

芝龍初爲海寇。以泉州桑梓地﹐侵漳而不侵泉﹔故漳人議剿﹑泉人議撫。福建巡撫沈猶龍招之降﹔旣歸朝﹐屢平劇盜﹐積官至都督同知。劉香老之亂﹐福寧按察使曾櫻以百口保其平賊﹔得奏功。甲申冬十月﹐福王命充總兵官﹐鎭守福建。明年﹐封南安伯﹔遣兵入衛。其弟芝虎﹐有勇冠軍﹔以擒香老﹐歿於海。次鴻逵﹐亦充總兵官於鎭江。再次芝豹﹐與逵之子彩並爲水師副將。唐王立﹐芝龍﹑鴻逵以定策勛﹐皆爵爲侯﹔盡握中外權。芝豹﹑彩﹐亦進封伯。一門勛望﹐聲焰赫然﹔王優禮甚至。時大淸兵日逼﹐招撫使黃熙胤者﹐晉江人也﹔以同裏故﹐說芝龍歸命。芝龍因之﹐密使通款。初﹐芝龍定助餉例﹐有官助﹑紳助﹑大戶助之目﹔預徵賦稅﹐大鬻爵官。王趣使出兵﹐每以餉絀辭。及王親戎意決﹐將行推轂禮。無已﹐乃命鴻逵爲帥﹐號稱出浙東﹔以彩爲副﹐出江右﹕彊事出關。未越五百里﹐卽疏報餉竭而還。會浙中魯藩監國﹐都督陳謙奉使至﹔芝龍與有舊﹐遂引之入見。啟函稱皇叔父﹔王怒﹐下謙於獄。芝龍疏救﹐不聽。禦史陳邦芑密奏﹕「謙爲魯心腹﹐與鄭氏交最深﹔不急除﹐恐生內患」﹗王因卽命誅之。或以告芝龍﹔芝龍曰「刑人於市必經吾門﹐吾且命停刑﹐願以吾官贖謙死」﹗比入朝﹐王故畱久語至夜半﹔移謙於他所斬之。芝龍奔赴﹐伏屍慟哭﹐厚葬之﹔爲文以祭﹐有「我𨿽不殺伯仁﹐伯仁由我而死」之句。中懷怨悱﹐去志遂堅。尋揚言海寇來犯﹐須速備禦﹔令守關將施福盡撤兵還安平﹐拜疏卽行。於是仙霞嶺二百里﹐遂爲空壁﹔及大兵之入﹐竟不煩一矢加遺矣。安平﹐爲芝龍築城自居之地﹔未幾﹐芝豹亦棄泉州奔回﹐共保此鎭。水陸畢備﹐軍容大盛。外𨿽示武﹐而內已納款﹔然猶懼以輔立唐王爲罪。時我朝命帥貝勒王招以書曰「我之所以重將軍者﹐以能文唐藩也。人臣事君必竭其力﹐力盡不勝天﹐則投明而事﹐建不世勛﹐此豪傑之舉也。今兩粵未平﹐鑄「閩粵總督」印以待」﹗芝龍得書大悅﹐卽劫其眾奉表出降。諸將力諫﹐弟侄輩及成功皆痛哭勸止曰「魚不可脫於淵也」﹗不聽。竟投福州大軍見貝勒﹐握手言歡﹐折箭爲誓﹐痛飲三日。忽夜半﹐拔營挾以北去﹔從者五百人分隸各旗﹐莫能相見。芝龍因言「吾子弟素非馴良﹐今擁兵海上﹐脫有變﹐柰何」﹖貝勒曰「此無與爾事﹐亦非吾慮所及者」﹗

旣後﹐永明王立。成功歸自南澳﹐泊鼓浪嶼﹐寇海澄。與鴻逵合攻泉﹐敗我守將趙國佐於桃花山﹔復攻同安﹑漳浦。己丑春﹐下雲霄﹑薄詔安﹐屯分水關。秋七月﹐王遣使詣島﹐封廣平公。

庚寅﹐潮人黃海如邀成功入潮﹐與大兵戰。兵卻﹐乃乘流至中左所﹝卽廈門﹞﹔從兄聯據。比成功至﹐聯方醉臥萬石巖﹐不得通﹔詰朝相見﹐笑曰「兄能以一軍假我乎」﹖聯不及答﹐諸銳突前挽其舟﹐部下皆詟服。聯亟竄入金門愬於彩﹐彩將全軍出避﹔聯沮之﹐而又不爲備。金門﹐浯州也﹔與廈門並隸同安爲兩島。成功馳至﹐夜襲之。遂雄踞兩島間﹐兵勢日彊﹔海寇之在東南者盡歸心焉。是冬﹐大兵破廣州﹐總督杜永和奔瓊州。

明年﹐成功率兵南寇。時黃澍久受職﹐出爲福建巡道﹔密與撫臣張學聖謀﹐垂涎金穴﹐邀鎭將馬得功乘隙潛往﹐傾其家。成功恨之刻骨﹔稱索償﹐乃並力轉攻沿海屬邑﹐皆下之。初﹐芝龍出入海中﹐每一海舶例入金三千﹔不得鄭氏旗﹐不能行也。以故富與國埒。

壬辰春﹐定西侯張名振﹑大學士沈宸荃﹑兵部侍郎張煌言奉魯監國航海至﹐入居中左所﹔成功禮待頗恭。夏五月﹐成功進圍漳州﹔凡七閱月﹐城中糧盡﹐人相食﹐死者枕籍。有士人饑死﹐鄰捨兒竊食之﹔剖其腹﹐歷歷昏故紙﹐字迹可數﹔鄰捨兒亦一慟絕。癸巳﹐援師至﹐屢獲勝仗﹐成功退保海澄。海澄被圍﹐城壞百餘丈﹔成功親冒矢石堵禦﹐得以全。一日空炮遞發﹐成功令曰「是將臨城矣」﹗勒兵挺巨斧﹐視敵之緣城者斫。官兵渡濠大呼登城﹐城上眾斧齊舉﹐隨斫隨落﹐濠爲之平﹔圍遂解。

甲午﹐魯監國徙居金門﹐自去其號﹔成功禮待少懈。會我朝下令招安﹐芝豹等皆就撫去﹔成功不順命﹐乘機登岸措餉﹐大擾福州﹑興化等郡。冬﹐復議撫局﹐成功不應﹔芝龍﹑芝豹俱遣戍遐方。

乙未﹐寇仙遊﹐破舟山曁惠安﹑同安﹑南安等邑。丙申﹐進略溫﹑臺。還攻寧徳﹐殺我守將阿克襄﹔襄墜馬﹐猶手刃數人以死。

及戊戌﹐永明王命周金湯航海至﹐進封成功爲延平郡王﹔遂議大舉入寇。從行甲士凡十七萬﹐以五萬習水戰﹑五萬習騎射﹑五萬習步擊﹐以萬人爲往來策應﹐以萬人爲鐵人。鐵人者﹐披鐵甲﹐繪朱碧彪文﹔聳立陣前﹐砍馬足﹐最堅銳。以侍郎張煌言爲監軍。抵浙境﹐陷樂淸﹑寧海等邑。比次羊山﹐颶風怒發﹐碎巨艦百餘﹐漂沒士卒八千餘人﹔義陽王者亦溺死。成功廢然返。

明年﹝己亥﹞五月﹐復出崇明入江。抵京口﹑奪瓜洲﹑圍鎭江﹐大軍分五路疊壘而陣。成功令周麾傳炮﹐金鼓震作﹐與江聲相沸騰﹔士卒皆下馬殊死戰。郡中懼﹐走降相繼﹔屬邑皆下。部將甘輝進曰「斷瓜洲﹐則山東之師可扼﹔據北固﹐則兩浙之路不通。但須坐鎭於此﹐南都可不勞而定也」。弗納。竟薄金陵﹐至觀音門。已而登陸﹐屯嶽廟山﹔輕敵不備﹐縱酒爲歡。煌言與輝並苦諫﹐以嚴城師老﹐猝不得拔﹐必生中變﹔復不納。久之﹐大軍由儀鳳門穴城出﹐銜枚疾走﹐直搗中堅﹔別以騎兵數萬繞出山後﹐夾攻之。遂大潰﹐諸將北走不相顧。甘輝以數騎奔江口﹐被執死之。成功急麾兵退﹐以舟遁。及崇明﹐攻之不下﹔棄而歸。冬十月還島﹐痛哭甘輝而後入﹔曰「試從其言不及此」﹗令立廟旌其忠。時煌言先已自領所部由蕪湖進取徽﹑寧諸路也。

庚子夏﹐王師進討﹐以廣東降將爲導﹔大小數陣﹐殺傷相當。洎戰海上﹐我軍不諳海性﹐暈眩不能成列﹔成功手自搴旗。風吼濤湧﹐我軍退﹐多陷於淖。將軍達素者自殺。

辛丑﹐成功議奪臺灣。臺灣彊富爲四省之要﹐袤延三千里。初﹐芝龍與羣盔出沒其間﹐後爲紅夷所踞。成功自江南敗歸﹐勢漸蹙﹔亟思拓地。三月﹐以百艘泊澎湖﹐次鹿耳門。向維水淺沙膠﹐必紆折數四始攏岸﹔至是﹐潮水驟漲髙丈餘﹐揚帆直達。夷人驚怖莫措﹐遂克赤嵌城﹐進逼王城。城爲荷蘭所居﹐久不下。冬十月﹐我朝棄芝龍於柴市﹐鄭氏子孫之在京者無少長皆伏法。十二月﹐成功悉力攻荷蘭城﹐曰「斯爲先人故土﹐所志在城﹔余仍以歸汝」﹗荷蘭乃出降。成功旣克臺灣﹐卽以安平鎭名之﹔制法律﹑定職官﹑興學校﹑修武備﹐大起池館﹐延納名流。以赤嵌城爲承天府﹐縣曰天興﹑萬年。成功擾亂海疆﹐迄於僭立﹐凡十七載。康熙元年﹝壬寅﹞五月﹐卒﹔年三十有九。臺人以其弟襲爲代。

時長子經出守廈門﹔訃至﹐經自稱「招討大將軍」﹐嗣立。我帥靖南王耿繼茂﹑總督李率泰遣人持書招之﹐經請如朝鮮例﹔不報。是冬﹐臺人謀奉襲拒經。經領兵克之﹐遂入臺。癸未﹐永明王終﹔而經猶奉永曆之號。旣而﹐王師南徵逼兩島﹐兩島之民爛焉。

至七年﹝戊申﹞﹐詔大臣明珠﹑蔡毓榮赴漳﹐檄興化知府慕天顏往撫之﹔經仍以朝鮮事例爲請。後吳三桂據滇﹑黔﹑巴蜀以叛﹐耿精忠亦以閩叛。精忠先與經交惡﹐常從漳﹑泉間相劫殺﹔旋復和。王師屢出﹐剿撫並加﹐不遜。十四年﹝乙卯﹞﹐經據有泉﹑潮﹑漳﹑韶﹑惠﹑汀﹑興﹑邵八郡地。又三年﹐安溪鄕官李光地以蠟書上剿寇事宜。尋王師戰於龍虎山﹐斬首四千級﹐擄獲千二百人﹐亡溺者以萬數。

及二十年﹝辛酉﹞六月﹐經卒。長子克■﹝臧上土下﹞嗣﹐僞稱監國﹐實非鄭氏出﹔經母董卽收殺之﹐以次子克塽嗣。諸地侵削﹐兩島亦覆﹔僅守臺灣以處。

越二年夏﹐王師發銅山﹐抵澎湖。澎湖水故咸﹐師至味忽甘。鏖戰十數陣﹐戰艦被焚者數百﹐甲士死傷者無算。克塽勢不支﹐決計納款﹔遣其將劉國昌﹑馮錫珪等賫延平王招討大將軍金印各一﹑公侯伯及將軍都督銀印五﹐籍土地﹑戶口﹑府庫﹑軍實詣軍門降。時康熙二十二年癸亥秋七月也。克塽入都﹐歸漢軍﹐授公爵。鄭氏自成功迄此凡三世﹐竊據三十八年。自是﹐海宇悉平。

「摭遺」曰﹕澎湖之水﹐於鄭氏亦異矣哉﹗水漲則興﹐水甘則亡。成功內寇﹐於嶽廟卜﹔有羽士以珓詞示之曰「靑海到門宏大業﹐白波回味起重城」。噫﹗卽此僭隨機數十年﹐亦神乎其兆矣。臺灣舊無城﹐惟紅毛城在西南角﹐爲荷蘭所居﹔鄭氏之故宮在焉。國朝因之﹐特設郡縣。北園及海會寺﹐皆其別館﹐以畱待賓客者。澎湖爲臺海門戶﹐鹿耳門則臺灣海之咽喉也。當成功時﹐有遼王之後術桂者稱寧靜王﹐渡海來依﹔駐澎湖口。旣敗﹐術桂以王印授塽﹐投繯死。其妾五人袁氏﹑王氏﹑秀姑﹑荷姐﹑梅姐﹐俱從縊。塽旣投誠受爵﹐於庚辰春乞歸葬其祖與父﹔許之。於是成功及經之喪﹐得歸葬南安。

「摭遺」補曰﹕臺灣自生民來﹐不通上國。迨崇禎時﹐芝龍爲盜﹐始屯聚於此﹔旣而受前明招撫之命﹐又棄之。及丙戌芝龍降於我朝﹐其子成功不從﹐聚其故部﹐據有廈門﹑金門二島﹐以侵軼中土。己亥大舉﹐自江寧敗歸﹐始取臺灣定爲老巢﹐而往來二島間爲窺釁計。

壬寅﹐成功歿﹔其諸將如施烺﹑黃梧等先已降於我。至二島旣平﹐成功子經遁入臺灣﹔兵不及萬﹑船不滿百﹐勢稍衰。康熙十有二年﹐三藩難作﹐靖南王耿精忠反於福建﹔次年﹐始乞師於鄭氏。臺人大喜﹐亟渡海而西。閩中故皆鄭氏恩舊﹐精忠之海澄總兵趙得勝首約同官劉國軒等皆附於經﹔精忠始懼。經遣人說精忠借漳﹑泉二府以治兵﹐精忠難之。經怒﹐遽取泉州﹐南取廣之潮州。次年﹐又敗漳州﹔精忠大懼。吳三桂累爲精忠請﹐令畫楓亭之界守之﹔然不獲成。至十六三桂令尙之信割惠州賂經﹐重申盟。然鄭氏不旋踵取汀州﹐復大振﹔精忠勢失﹐乃歸朝。至十六年﹐王師收復邵武﹑興此﹑漳﹑泉之地﹔經遁入廈門。其潮州守將劉進忠亦出降﹐經遂棄惠州去。明年春﹐鄭氏復出﹐沿海洲堡連下十數處。時其驍將曰劉國軒﹑曰吳淑﹑曰何佑﹐而國軒尢競。於是總督郎廷相檄調官軍四路合剿﹐大戰兼旬﹔提督段應舉戰於祖山﹐大敗﹐奔入海澄。國軒取平和﹐還圍海澄﹔斷塹環樁﹐飛鳥莫能度。沿海之士﹐從者如雲。至夏六月﹐海澄食盡。城陷﹐應舉自縊死之﹔官軍失陷三萬餘丁﹑馬萬餘匹。國軒乘勝﹐復下漳平﹑長泰﹑同安﹐略取南安﹑惠安﹑安溪﹑永春﹑徳化諸邑。秋七月﹐圍泉州﹐號稱十萬。至九月﹐始解泉州圍而力致漳州﹔鄭氏乃大會二十八鎭兵爲十九寨﹐列烽相望。國軒以十七鎭精兵三萬軍於西﹐吳淑﹑何佑以十一鎭精兵二萬軍於南﹐請與大兵戰於龍虎﹑蜈蚣二山之間﹐聲勢寖大。官軍中餒﹐累戰不利。久之﹐恃勝兵驕﹔而制軍姚啟聖善調度﹐密飭諸將出不意奮擊之﹐連破十六營﹐士卒死傷以萬計。國軒泅水遁﹐奔還海澄﹔官軍遂復長泰﹑同安。是冬議撫﹐制軍遣中書舍人張雄入廈門說之﹔經不從。旣而﹐用間言散鄭氏大將及五鎭兵。十九年正月﹐官軍逼海壇﹐鄭氏戈船將朱天貴叛降﹔卽用之﹐盡破水師十九寨。國軒茫然失恃﹐遂棄海澄入廈門。追兵逼之﹐國軒復棄廈門﹑金門﹐奉經入臺灣。其時成功之妻董氏尙在堂﹐數經曰「汝父之業衰矣。汝輩不才之子﹐其更無往也」﹗初﹐閩人當成功之世﹐內輸官賦﹑外又竭應鄭氏之餉﹐歲以爲常。姦民因而盜竊﹐日出事滋。於是有遷界之議﹕定沿海之界而遷之域內﹐出界者死。被遷之民﹐流離蕩析﹐又盡失海上魚蜃之利﹐而閩益貧。已而耿﹑鄭之亂交作﹐殺掠所至﹐不知誰兵。閩中駐一王﹑一貝子﹑一公﹑一伯﹐將軍都統以下各開幕府。所將皆禁旅﹐無所得居﹐則以民屋居之﹔無所得器械﹐卽以屋中之器械供之﹔無所得役﹐卽以屋中之民役之。朋淫其妻女﹑系其老幼﹐喑啞叱吒﹔稍不如意﹐箠楚橫至﹐日有死者。加以饑饉﹐而民之存者寡矣。及鄭氏奔入海澄﹐耿精忠奉詔入京﹐界始復開﹐而民困少蘇。時鄭經有嬖人施亥者﹐制軍密招之﹐令擒經以自歸﹔事泄。會經死﹐嗣子克塽年少﹐其行人傅爲霖通於我將﹐聯續順公沈瑞以覆鄭氏。續順公者﹐先爲明將﹐名志祥﹐自遼左來歸﹔已有「恭順」﹑「懷順」﹑「智順」三王之號﹐故號以「續順」。其後鎭閩﹐移粵。耿逆時﹐並其軍﹐遷之饒平。鄭氏攻饒平而獲之﹐遂以入臺。乃與官軍通﹐密糾十一鎭同日發難。事泄﹐瑞等死。國軒居臺而被刺者再﹔鄭氏以此﹐益崩剝不知所爲。方施烺之叛成功而歸附也﹐我朝用爲水師提督﹔旣以出兵無功﹐召入京。至是﹐以督臣薦﹐仍領水師出。以康熙二十二年夏六月﹐師下澎湖﹔國軒守娘媽宮。颶風夜發﹐潮立如山﹔烺軍前鋒﹐皆爲急流飄散。國軒自將精兵二萬﹐自牛心灣出﹔別遣部將以精兵萬自雞籠嶼出﹐夾攻之﹔集矢於烺之目﹐烺懼。已而澎湖水驟長﹐官軍因復進。其降將朱天貴先達﹐大敗國軒軍﹐降者甚眾﹔而天貴亦爲國軒所斬。國軒力竭﹐由吼門逸去。先是﹐漳浦有道士黃性震者﹐自臺出降﹐自言能得國軒要領。制軍姚公以千戶使奉密書說之﹐國軒曾以書來報﹔至是﹐性震故泄之﹐於是鄭氏君臣相猜。旣敗﹐欲更出斗﹐而人心已渙失﹔大兵遂由鹿耳門平行而入。秋七月甲午﹐國軒以鄭氏降﹐繳上成功所遺延平郡王﹑漳國公﹑招討大將軍﹑忠孝伯﹑禦營都督等印信﹐除道出迎。八月癸亥﹐大兵入城﹐臺海始盡隸版圖云﹝又案﹕是役也﹐勛實出於閩督姚公啟聖﹐而施烺貪其功上之。姚後疽發背﹐卒。鄭氏之初興也﹐廈門有浮石﹐其文曰「生女滅雞﹐十億相倚﹐丁庚小熙」。十億者﹐兆也﹔倚以女﹐姚也。酉者﹐雞也﹔成功之賜姓﹐歲在酉﹕而天實早有以告之也。本傳於成功卒後﹐經以下事迹從簡。蓋以永明旣殂﹐則勝朝之餘气已絕﹔而經也﹑克塽也﹐據險負固﹐我疆是寇﹐且隱有目王志矣。夫芝龍不過一吏人子耳﹐少時以投石見相﹑以拜劍得魁﹐蹋島數十年﹐嬗立迄三世﹔洵非艸竊幸致者比。「摭遺」始末麤具﹐玆並及夫「臺海歸誠」之略云﹞。

附注﹕芝龍父紹祖﹐家於南安石井裏﹔爲泉州庫吏。府治後衙﹐與庫隔一街相望。芝龍時十歲﹐戲投石子誤中太守蔡善繼額﹔擒治之﹐見其貌奇之﹐曰「法當貴﹐且封侯」﹗釋之。不數年﹐芝龍與其弟芝虎流入海島爲盜。渠者沒﹐眾無所統﹐例禱於天﹔蓋貯米一斛﹐插以劍﹐使各當劍拜﹐拜而劍躍動者﹐天授也。以次至芝龍﹐載拜﹐劍躍於地。眾咸異之﹐遂推以爲魁。

●繹史摭遺卷十一

吳郡李瑤子玉纂

目錄

勛戚﹑世祿諸臣列傳

徐弘基﹝子文爵﹑從子仁爵﹞李升﹑李錫祚﹝弟錫貢﹑劉永錫﹞鄧文昌常元亮﹑湯南金常延齡徐逸度劉文照﹑劉孔和沐天波

故明勛臣六王之後﹐於三百年來保延分玉﹑誓絕酎金﹔所謂與國同休戚者也。一旦赧王銜璧﹑公族投戈﹐賁角喪心﹐但求苟活﹔直視故國不值一敝屣耳。於戲﹗以明祖之靈﹑五王之烈﹐而願有是臣﹑有是孫乎﹖自徐壯武而下十人﹐不獨爲門戶一灑其辱﹐𨿽與日月爭光也可。懷遠侯蒼谷抱節不渝﹐而溫氏謬入迎附之流﹔特爲表辯而大書其名。彼逸度﹑雪舫﹑節之者﹐皆無愧於故家喬木也。黔國公沐星海事﹐略見前史﹔其不避艱難﹐至罹禍以歿節﹐尢可憫也。特補傳。

列傳十一

徐弘基﹝子文爵﹑從子仁爵﹞

徐弘基字紹公﹐中山武寧王達之後﹔世居大功坊裏。崇禎時﹐襲爵魏國公﹐守備南京。

甲申夏四月﹐諸大臣集議其居﹐迎福王於江浦。及王監國﹐奉寶以進。奉使祭告孝陵﹐晉左柱國。旣而與馬﹑阮忤﹐決志乞休﹔以子文爵嗣職。明年﹐率妻奴投吳江袁進士世奇家避迹焉。且惟大布深衣﹐徜徉隴畝。貌魁梧﹐須垂過腹﹐有異度。所至村童牧豎輒隨之遊﹐亦藉以自遣。世奇性髙闊﹐郡紳多避兵其室﹕咸以魏公位望素隆﹐勸作匡復計﹐弘基頷之。卽樹幟募練鄕勇﹐得千數人﹔凡附近村堡﹐令按戶出資助饟。有陸醇儒者﹐雄於財﹐亦佻達選事。會其弟某偕客過莊捨﹐弘基邀致之﹔踞坐相見﹐抑之跪﹐勒之書饟。某堅弗承﹐乃系諸闇陬困苦之。客獨脫歸以告﹔醇儒懼﹐亟懸重賞糾眾。先﹐總兵黃蜚潰降﹐部下田勝嘉收合散亡出入湖﹑泖間﹐專事剽敓。醇儒具厚幣乞援﹐復得亡命三百人。乘夜發難。密遣健從登袁屋﹐劫其弟去﹐乃集眾進攻﹔於是袁﹑徐兩姓家屬及避兵諸紳﹐無少長悉被慘戮而沈屍於湖。弘基挺矛奪門出﹐投分湖葉氏﹔葉懼禍﹐縛而致諸陸。陸拴之柳樹下﹐趣軍士蠶槍擊斃之。其子文爵﹐年十五﹔被圍時﹐登屋頂發矢三﹐殪三人。眾至﹐被執﹐亦叢箭死。袁氏家爲田﹑陸所傾﹐裝兩巨艦﹐分道揚帆而去。永明王聞弘基之倡義被害也﹐憫之﹔賜謚「壯武」。

其從子仁爵﹐初從魯藩於臺州﹔及監國後﹐以功封定南伯。江上師潰﹐扈從入海。尋偕張名振攻崇明戰敗﹐沒於海。

「摭遺」曰「明史」「中山王傳」附載「弘基卒﹐謚「壯武」﹔子文爵嗣」。溫氏亦仍其訛﹐蓋以乞休之時爲卒﹔以粵中之賜謚﹐爲南都事也。此「魏國公傳」﹐正足以證舊史之闕。

李升﹑李錫祚﹝弟錫貢﹑劉永錫﹞

李升字東君﹐岐陽武靖王文忠十七世孫。耽吟詠﹐善騎射。甲申﹐年才十有四﹔襲官都督同知。北都急﹐史可法檄召諸鎭部兵勤王﹔升詣軍前自陳曰「君父之難﹐臣子懼弗能奮飛赴救。升請爲前鋒﹐疾馳而北挫賊銳﹐得五百人足矣」。可法壯其言﹔然以童子也﹐姑置之。翌日﹐大閱京營。升彎勁弩﹐一發九矢皆破的﹔可法大喜。會師未齊而凶問至﹐遂已。南都立﹐誠意伯劉孔昭與馬﹑阮濟姦害正﹐升積憤甚。一日﹐遇孔昭於塗﹐戟手毒詈﹔孔昭大恨﹐劾之﹐罷。可法乃招往揚州﹐命參軍事﹔善遇之。升短小精悍﹐不辭勞瘁。尋得嘔血﹐疾歸。明年﹐南都亡﹐走天臺山削髮爲僧。丙戌﹐浙東不守﹐魯監國入於海﹔作詩傷之云「徒聞絳幘離淝水﹐旋見靑衣出洛陽」﹔又「天下猶懸唐日月﹐海中莫恃漢金湯」﹗遂痛哭發狂死。

其族人錫祚﹐與弟錫貢﹐以有勇聞。偕謁舟山﹐命佐蕩湖伯阮駿守螺頭門。大兵三路下﹐駿以舟師陣於橫水洋﹐擲火球燒戰艦。風反轉擊﹐駿面爛焉。錫祚趣救﹐亦被創﹔同投於水死。舟山城破﹐錫貢勒兵巷戰﹐馬蹶被獲。至四明﹐見殺。

孔昭子永錫﹐年十七﹐亦航海相從﹐赴崇明之戰﹔敗績﹐與徐仁爵同日死。世稱郁離公子眞■﹝牛辛﹞且角者﹐不愧文成十五世孫也。

「摭遺」曰﹕舟山殉難﹐總總林林﹐而於李氏二子獨不錄﹔海師往來﹐備詳諸傳﹐而於郁離公子槪勿書。嗟夫﹗有志之士奮身爲國而名與之俱湮者﹐又何可更僕數也﹗

鄧文昌

鄧文昌字汝言﹐寧河武順王愈之後﹑魏國公弘基之女夫也。南渡時﹐任後軍都督。左兵東下﹐馬士英盡撤防河諸軍以禦﹔文昌詣朝門力爭之﹐反復陳說利害。士英語塞﹐厲聲曰「公勛臣﹐無預國家大事」﹗文昌愴然嘆息出﹐遂棄官隱於傘山之天開巖。

旣聞閩疆唐王立﹐卽航海赴闕﹔王嘉之﹐命襲封定遠侯﹐加中府。屢疏請王出關爲恢復計﹐王優旨答之﹔扼於鄭氏﹐終不能用其言也。比王幸建寧﹐命與大學士曾櫻畱守福州。大兵至﹐櫻避之海﹔文昌慷慨誓義﹐妻氏徐先仰藥死﹐文昌卽自絕其吭以卒。年僅一十九。閩人哀之﹐合葬於城北芙蓉嶺下。

「摭遺」曰﹕鄧侯之兄名文郁﹐於南都覆時﹐偕中山徐允爵﹑弘爵﹑開平常應俊﹑岐陽李祖述﹑東甌湯國祚輩爭先迎降﹔𨿽曰達天知命﹐然棄故國則如敝屣耳。若定遠侯荷戈衛國﹐守死不移﹔是死於一朝而生於千秋也。且彼夫婦皆少年﹐而獨能明於大義﹔其气壯﹑其志烈﹑其忠貞爲世所不可及﹐允足爲門戶一洗其玷。彼其必文郁者﹐直生於一時而死於千古已﹝徐氏傳見「列女」﹞。

常元亮﹑湯南金

常元亮字亦陶﹐開平忠武王遇春之裔。愷爽尙气節﹐與湯南金者爲詩友。南金字廷獻﹐東甌襄武王和十三世孫。折節讀書﹔國變後﹐隱於都梁﹐力耕自給。元亮嘗以大雪中過訪﹐艸舍三間﹐糝雪滿地﹔南金危坐一隅﹐髙詠弗輟。兩人淸談竟日﹐燃糠煨芋﹐各食一器而別。

南金於崇禎末﹐官錦衣衛指揮使。南都立﹐以將材薦。未幾﹐以馬﹑阮故﹐堅乞放還﹐遂不與世接。及戊戌﹐聞粵地盡失﹑永明王入於緬﹐竟斷粒卒。

南金旣卒之明年﹐元亮因鄭成功長江之役無功而返﹐誓將航海說之重舉。訣妻子﹑告墳墓﹐微行之澉浦﹑之乍浦﹐覓渡不得﹔轉之甬東﹐復不得。乃憤絕﹐蹈海死。

「摭遺」曰﹕之二人者﹐一則踽踽涼涼﹐惟恐其不死爲辱姓﹔一𨿽髙自位置﹐亦惟恐不死爲辱身。吁﹗得南金﹐而六王者皆有所後矣。

常延齡

案溫氏於赧王出奔﹐書公卿之投款者二十人﹔於徐允爵下有常延齡名。楊氏曰「是誣也。是編體例未善﹐猶小焉者﹔譔事而弗核﹐何以傳信來玆﹗夫喬石之志﹐當與徐逸度﹑劉雪舫並傳。而乃等於崩角稽顙之流﹐紀載失實﹐莫此爲甚﹔則又不可以不辯也」。因立懷遠侯傳。

懷遠侯延齡字喬石﹐號蒼谷﹔開平十二世孫。有大志﹔襲封﹐官錦衣指揮﹐遇事敢言。崇禎中﹐疏陳時政凡十二上﹔帝爲嘉納。熊﹑姜獄起﹐抗章請釋二臣罪﹔又致書首輔周延儒﹐以文彥博救唐介故事相激勸。朝論韙之。

福王立﹐馬士英薦起阮大鋮﹐乃與給事中羅萬象﹑應天府丞郭維經等具疏劾之﹔不報。卽掛冠去。

乙酉後﹐與妻氏徐中山上公女偕隱金陵湖塾﹐種菜爲生﹔晏如也。歿後無以殮﹐友人醵金葬之雨花臺側。

幹隆初﹐侯之孫名執桓者乞詩諸名下﹐一時競賦「開平王孫種菜歌」以紀其事。案錢秉鐙「田間集」云「金陵城東湖塾村﹐中有隱者開平孫﹔通侯甲第今已矣﹐意气豪華無復存﹗開平去今凡幾代﹐五王之後惟君在﹔往昔爭言靑門瓜﹐如今獨數湖塾菜」。又厲鶚「樊榭山房續集」云「中山同志有賢婦﹐曲折天吳移舊繡﹔誰知偕隱灌園人﹐俱爲異姓分茅後﹗幾稜荒畦非賜田﹐晚崧早韭資寒泉。可憐一紙「鉏姦」疏﹐卻裹長街賣菜錢」﹗

徐逸度

遂初老人徐逸度﹐以字稱﹔中山之裔。國變後﹐自諱其迹﹐棄家遠遁。以挾昆山李氏子同竄﹐呼之以伯仲﹐遂姓李﹔以來南故﹐遂名南。世或有言李南詩者﹐非眞姓名也。其先人系於外家呂氏﹐官韶州府同知。

逸度自粵遘難﹐間關至浙﹐隱於杭東郭之艮山﹔賣藥自給﹐不與世通。所交﹐惟佚民徐堅石﹑施蕙農數人。疾革時﹐子嘉錫跪牀下﹐請宗姓及名﹔嗔目叱之﹐終不言。故若子若孫﹐終不知氏之所自。卒年八十有五。其爲詩歌多可嗟可泣語﹐率不存﹔存者﹐惟「楚歸吟」﹑「村居漫興」二卷﹑前後「梅花二百詠」而已。

逸度行事無所表見﹐賴仁和處士吳穎芳爲之傳﹔穎芳得之金厚余﹐厚余得之其師徐堅石。

劉文照﹑劉孔和

新樂小侯劉文照﹐號雪舫﹔兄文炳爵新樂侯﹐故稱。甲申之難﹐文炳闔門殉節﹝具「明史」﹞。其姑﹐卽孝純皇后生母也。文照年方十五﹐逃回海州故里。已而變姓名避人﹔至袁浦﹐流寓珠湖﹐惟與一﹑二遺老爲觴詠計。嘗有句云「去住向誰商出處﹖飄零到我負平生」﹗可嗟也。

長山劉孔和﹐字節之﹔爲大學士鴻訓子。少年任俠自喜﹐以知兵稱。詩文多奇气﹔結納敢死之士﹐置酒髙會。京師陷﹐卽散財集兵數千屯長白山﹔殺僞縣令﹐引眾南下。

時劉澤淸開藩淮上﹐以同裏故﹐舉所部屬之。後見澤淸不道﹐屢侮之。澤淸怒﹐令健兒二十人拉之死﹐裂其屍。

吳梅村詩贈雪舫云「亡姑備宮掖﹐吾父天家婚﹔長兄進徹侯﹐次兄拜將軍」。又云「我幼獨見存﹐貧賤合依人」﹗或言雪舫嘗從事於幕府﹐則信矣。節之在淮時﹐與逸民閻修齡﹝再彭﹞﹑靳茶坡﹝璧星﹞善﹔及遇害﹐二子出重金購其骸﹐竟弗得。「漁洋詩話」載節之「聽琴」句﹕「髙梧修竹曉沈沈﹐待子垂簾拂素琴﹔聽盡明光三十段﹐碧池涼雨一時深」。可想見五陵公子之風致也。

沐天波

「摭遺」曰﹕昔莊烈帝以文武大臣不足用﹐而思得勛臣﹑戚臣﹔曰「此屬究是吾家臣也」。至國變﹐則於劉氏見新樂﹑於張氏見惠安﹑於鞏氏見都尉﹐皆戚畹也﹔至南中﹐勛鎭則見朋姦誤國者有首先迎附之趙之龍﹑斬關而遁之劉孔昭﹐其它匍匐泥淖之公﹑侯﹑伯﹑駙馬數十人而已。而孔昭遁後﹐更有翻覆以冀自灑處﹐益足以彰其罪戾矣。故由南渡而下﹐閩也﹑浙也﹑粵與滇黔也﹐祗見一沐國公天波耳。若思陵時之李國楨﹐身實降賊﹐受搒掠死﹔而其家乃行賄南都﹐置之殉節之列﹐以崇祀報功。不知與吾卷中諸君子地下相逢﹐當作何狀﹖因補沐公傳。

沐天波字星海﹐黔寧昭靖王英十二世孫﹔雲南定遠人。賦性謹厚。以崇禎初襲爵﹐鎭守滇﹑黔﹔尊賢禮士﹐時譽歸之。當莊烈之世﹐歲貢方物﹐紓誠無間﹔嘗得手詔褒美。家本饒於資﹐凡四方文學﹑遊俠之士﹐亦多出其門。

乙酉秋八月﹐元謀土司吾必奎反﹐連陷武定﹑祿丰﹑楚雄諸郡縣﹐天波檄調官軍及各土司會剿。冬十月﹐寧州土官祿永命﹑石屏土人副將龍在田偕官兵擊敗必奎﹐擒之。永命﹑在田昔皆隨從總理熊文燦出徵﹐殺賊有功者。時有阿迷土司沙定洲亦以奉調領兵後至﹐至則必奎已伏法﹔亂旣平﹐定洲自以爲徒來無功﹐巡逡城外不卽歸。會有姦民饒希之﹑余錫朋者﹐嘗於天波第中以貨寶玩爲名。積久獘生﹐累負天波金至巨萬﹐無以償。比詣各土司營中貿易﹐甚誇沐氏富埒國。定洲心動﹐陰結城中都司阮韻嘉﹑張國用﹑袁士宏等爲應。以十二月朔入城辭行﹔直天波家忌﹐謝勿見。定洲入門﹐輒大聲呼噪﹐其下蜂起焚劫。天波倉猝﹐由水竇以逸。時祿永命方與必奎黨余拒戰﹐畱從官周鼎止防禦城中。天波疑鼎止見誘﹐執殺之﹐遂走楚雄。其母氏陳﹑妻氏焦﹐亦走城北普吉村之金井裏﹐當夜舉火自焚死。定洲因盡得沐氏所有﹐盤踞會城。劫巡撫吳兆元具題﹐請代天波鎭滇﹔潛至祿丰﹐執故大學士王錫衮於家﹐脇與兆元傳檄郡縣﹕皆不屈。是時龍在田駐安寧﹐聞變﹐與祿永命各引所部歸。其初﹐阿迷土司﹐爲普明聲也﹔明聲死﹐其妻萬氏撫有其眾。萬﹐江西寄籍人﹐狡而淫﹔嘗選部下丁壯更番入侍。其將沙源諸子定海﹑定洲等﹐皆與之私。久之﹐無以服眾﹐竟贅定海爲婿。已復嫌其朴陋﹐而定洲少年白晰﹐乃賊殺定海而更贅定洲。其子普服遠恥之﹐分寨以居。未幾﹐服遠憂抑死﹐定洲遂兼有安南阿迷之地。至是﹐作亂。萬氏聞之﹐驚曰「吾家當敗此賊手」﹗謀自至省﹐執以投誠。旣至﹐見其聲焰赫然﹑資用饒足﹐且起居八座尊若王者﹐更喜過望。

天波至楚雄﹐沙賊悉兵追之。時金滄道副使楊畏知以調禦吾必奎﹐駐軍楚城﹔與天波計曰「公之所在﹐賊必專力困之﹐城其危矣。公不如西走永昌﹐使楚得爲備。賊若西追﹐則恐吾斷其後﹔賊若攻楚﹐則恐公自西來。首尾牽制﹐斯上策也」。天波從之。比賊至﹐城閉不得入﹔遂分遣其黨攻陷大理﹑蒙化﹐屠戮萬計。畏知乘間繕完城守﹐撤民入居﹐築隍於野﹐示久持意﹔檄調漢﹑土兵馬以遙應之。明年丙戌﹐賊環圍楚雄﹐力攻久之﹐不下﹔城中間出奇兵﹐擊殺賊眾無算。至夏﹐賊稍懈﹔引之而東攻石屏﹐龍在田堅禦﹐卻之。賊乃轉攻寧州﹐破之﹔土司官祿永命自殺。賊乘勢更下嶍峨﹐土官王克猷走死於路。石屏懼﹐偕其黨許名臣竄入大理。於是﹐迆東諸郡盡陷於賊。賊復薄楚雄﹐誓破之﹐連結七十二營。城中守益堅﹝語見「楊畏知傳」﹞。

丁亥﹐獻賊伏誅﹐孫可望﹑李定國等以殘卒由遵義入黔﹔龍在田遣使告變﹐勸其至滇。可望因詐稱黔國焦夫人弟帥兵復仇﹔雲南苦沙亂﹐皆延頸望之﹐而不知其爲僞而禍之有甚於沙也。三月﹐可望入滇。賊解楚雄圍﹐戰於革泥關﹔大敗﹐遁歸阿迷。可望乃使定國徇迆東﹐而自率兵西出。畏知不從﹐禦於啟明橋﹔戰敗被執﹐可望好言慰之﹐自誓灑心共扶明室。畏知乃以三事要之曰「一﹑禁用僞「西」年號﹐二﹑勿殺百姓﹐三﹑不準擄淫婦女﹔皆許之﹐折箭定盟。至大理﹐龍在田﹑許名臣俱出降﹔遂具書招天波歸﹐言如畏知所約﹐天波遣子報命。永昌通判上杭劉廷標﹑推官夾江王運開﹐並不屈死。可望厚遇天波子﹐陰使其黨劉文秀隨之馳度蘭祥﹔至永昌﹐會天波與鄕官龔彜等於北城樓﹐乃攜之同畏知等詣省。迨戊子李定國有憾於可望﹐可望使之取沙定洲自效。初﹐沙賊之歸﹐屯兵洱革竜﹐與萬氏分險以守﹔其下湯嘉賓﹑陳長命等各據一山爲犄角勢﹔私與交址通﹐借其聲援固諸蠻心。一日﹐燕集嘉賓營。定國偵得之﹐帥兵掩至﹐圍以木城﹐絕其水道。困至百日﹐諸蠻懼﹐多出降﹔遂擒定洲及萬氏﹐凡沙氏之屬得數百人。械送至省﹐聲其罪﹐剝其皮﹐號令通衢。於是﹐天波具衣冠謝雪祖宗之恥與母弟妻子之仇。先是﹐天波弟天澤官都閫﹔於賊叛時﹐領部下巷戰﹐被執死之﹐故天波深以爲痛。滇人之向被沙毒者﹐亦靡不謂快。

時可望連踞滇﹑黔﹐妄稱國主﹔而定國自得蠻部後﹐聲勢日彊﹐遂抗不相下。比粵中事去﹐永明王遷駐安隆﹔至丙申﹐定國敗可望軍於田州。可望怒﹐遣白文選來﹐將劫駕赴黔﹔太妃以下彷徨莫措﹐皆相向哭。文選心動﹐亦不直其所爲﹐乃陰畱俟定國。定國至﹐奉王由安南衛西走雲南。劉文秀守滇﹐亦怨可望﹔王至﹐卽納之。天波出迎於馬龍驛﹐晉柱國少師。

丁酉﹐可望反﹔戊戌﹐大兵三路入黔﹐貴州不守。己亥﹐王發雲南﹔由木邦土司以入騰越﹐命天波護行。警至﹐乘夜走南甸﹐備極艱苦。時僅攜一妾夏氏﹐隨諸宮眷以行。及抵緬境﹐王命天波趨入銅壁關﹐以敕書諭之﹔緬人啟關﹐勒從官盡去甲仗而後入。進至蠻漠﹐土官思綿迎之土司城。而緬以敕寶差小不足信﹐有異議﹔天波乃出「黔國公鐵券」較之﹐始肯具舟來迎。及抵井■﹝一上且下﹞﹐緬戒勿進。時定國兵駐孟艮﹑白文選兵駐木邦﹑祁三升兵駐蠻漠﹔緬人疑﹐遣使求救﹐止各道兵毋許更進。天波與綏寧伯蒲纓謀奉王乘間走戶臘二河﹐不許。比入赭硜﹐緬人乃編木爲城﹐築土臺以實車馬﹐構板屋十數間爲王居﹔余則結艸數十架﹐以棲從官。不足﹐則各自誅茅散處﹐聊庇風雨而已﹔諸蠻男婦紛至沓來易侮之。王初入緬﹐猶供給如禮﹐寖次而衰。後羣從有四﹑三日不火食者﹐采木子﹑蔬果以慰饑﹔天波乃盡出所有分畀之。潛與錦衣指麾趙明鑑等籌﹐使密奉世子出坎。時龐天壽已卒﹐李國泰代掌司禮監印﹔馬吉翔與之左右作姦。眾議逸出後﹐並殺翔﹑泰。事泄﹐明鑑等死者十又七人。於是﹐內外敻絕不復通。緬俗﹕歲以中秋日爲大會﹐羣蠻來朝。王欲誇示之﹐亦將爲好於緬酋也﹐命從官盡效其裝﹐椎髻跣足﹐用臣禮見。天波不得已﹐乃往﹔歸而慟哭﹐告於眾曰「國體何存﹐辱及吾祖﹗吾之所以苟忍屈行者﹐恐驚憂主上耳。否則﹐彼將無狀﹐吾罪滋大。然後此亦何堪哉」﹗

自王入緬之三年﹝辛丑﹞秋七月二十三日﹐咒水禍作。緬人計殺諸王﹑勛戚﹑文武﹑內監諸臣凡四十二人﹐天波與焉。其妾夏氏聞之﹐亦自經。是冬十二月﹐永明王遂爲緬人所執。

「摭遺」曰﹕右勛戚﹑世祿諸臣﹐溫氏俱失之﹔僅於「粵中紀略」載沐國公名﹐凡數見而已。此卷自徐壯武而下十又二人﹐俱得諸吳興楊氏之說。楊氏曰「故明勛臣六王之裔世襲公侯﹐咸與國相終始。當其陪京賜葬﹐密邇孝陵﹐劍舄衣冠愾焉如昨。彼徐允爵輩履寢園之霜露﹑懷艸昧之風雲﹐曾不聞激發孤憤﹐而低首下心﹑苟且偸活﹐直靦然人面者。後之振旅金山﹐望陵遙祭而三軍皆痛哭者﹐獨何人乎﹖惟弘基而下﹐諸君皆能致命遂志﹐無忝前人。昔人謂褚彥回曰「人笑褚公﹐至今齒冷」﹗則凡甘爲臣僕者﹐倘亦少知所媿邪﹗「金陵剩事」言「王師之下金陵也﹐勛戚自少保兼太子太保﹑總督京營戎政﹑忻城伯趙之龍而下﹐庶官自太子太保﹑禮部尙書兼翰林院學士錢謙益而下﹐躬率公侯文武數十百人報名郊迎。時大雨如注﹐我豫王前導過﹐麾之﹐弗敢起﹔王過﹐馬蹄蹴之﹐亦弗敢起。北來將士多以馬鞭敲其紗帽﹐作閣閣聲﹐並弗敢仰視。及聞王命且勞之﹐乃羣然叩頭呼萬歲而後起」。吁﹗是皆三臺八座﹑嘗食祿萬鐘而誓丹書﹑盟白馬者也。苟不有黔寧沐氏之全家殉國﹐中山徐氏之倡義滅身﹐岐陽﹑寧河之以少年盡職而亡﹐開平﹑東甌之以孤隱蹈海而沒﹐則明祀在天之靈與五王者﹐豈不蹙額而痛心也哉」﹗

懷遠侯蒼谷﹐自溫氏一語之訛﹐遂使受誣百年。𨿽有錢田間﹑厲太鴻歌詠表章﹐而讀溫氏書者恐不能無惑也。今「勘本」原文下注明而「摭遺」補傳於此﹐與逸度並著之。雪舫﹑節之事迹弗詳﹐姑存其槪。

「沐國公傳」入緬後事﹐與緬甸盡難「任禦史傳」下「書後」參看﹐然詳於彼則略於此﹐非同文也。

●繹史摭遺卷十二

吳郡李瑤子玉纂

目錄

舟山盡節﹑江上殉事諸臣列傳

張名振﹝阮駿附董元﹑顧玢﹑陳所學﹑章有期﹑馬泰﹑單云﹑杜芳﹑夏霖﹑李向榮﹑梁隆吉等﹞董志寧﹝於士駿﹑士驤﹑僕文周附﹞華夏﹑陸宇■﹝火鼎﹞﹝弟宇燝﹞﹑張夢錫﹑王家勤﹑毛聚奎楊又琦﹝弟文琮﹑文瓚﹑文球﹞屠獻辰﹑董徳欽倪懋熹﹝倪元楷﹞徐啟睿錢肅繡杜懋俊﹑施邦炌﹝杜兆苮﹑賣炭趙翁﹞沈齊賢﹝楊守程﹑倪文徵﹑周卜年﹑八十九﹑鐘皁隸﹞

定西侯全家殉國﹔其於海上有丙戌﹑己丑兩度大勛﹐於魯監國實盡始終矣。若黃斌卿﹐初𨿽盡事於唐﹐旣實得罪於魯﹔彼特以舟山爲自固計耳。舟山之鎭﹐肇始於黃﹔削其名﹐所以戒不臣也。江東列國﹐甬上之奮義者盛極一時。然如六狂生﹑五君子者﹐要皆明經﹑茂才間人﹔非有析圭葄士之爲寵﹐何必濡首沒趾以爲報。矧夫小人反側﹐竟爾百折不撓。彼蒼者天﹐鑑其心曲。於戲﹗可以不爲而爲之﹐則一死已先自判矣。畱血三年﹐化而爲碧﹔就使海枯石爛﹐此血當獨不可磨也。諒哉﹑諒哉﹗其餘系同時殉事者﹐以類附。

列傳十二

張名振﹝阮駿﹞

張名振字侯服﹐南直隸江寧人。少伉爽﹐有大略。壯遊京師﹐東廠太監曹化淳延之爲上客。時奄人中惟化淳以王安門下故﹐與東林親﹔名振亦遂得與復社諸公通聲息。熊開元之廷杖也﹐名振陰屬杖者﹐得不死﹔而實未嘗識面也。

崇禎癸未﹐授臺州石浦遊擊。乙酉﹐南都破﹔安撫使至浙東﹐不受命。已而監國起事﹐加富平將軍。時肅鹵伯黃斌卿以閩中命守翁洲﹝卽舟山﹞﹐與石浦相犄角﹔斌卿因與名振爲姻﹐薦之唐王。時閩﹑浙方爭﹐而二軍兼受閩﹑浙之命﹐議由海道窺崇明﹐擾三吳﹔以爲錢塘之援。未行﹐而錢塘師潰。方國安欲以監國降﹐監國脫走至石浦之南田﹐名振棄石浦扈王。會叛將張國柱以軍攻翁洲﹐斌卿求救﹐名振破之﹔因勸之納王﹐斌卿不從。計無所出﹐適永勝伯鄭彩至﹐以其軍共扈王入閩﹔晉封定西伯。時閩中諸將林立﹐請歸浙中招故部。及還﹐而石浦已附本朝﹐乃入舟山依斌卿﹔斌卿見其勢孤﹐稍侮之。丁亥﹐松江帥吳勝兆來歸﹐請一軍爲援﹐願以所部合力向南都﹔斌卿猶豫不欲應﹐名振方有自遠之志﹐遂自以其軍赴約。沈廷揚﹑張煌言等爭勸之﹐卽整軍抵崇明﹔遇颶風﹐盡喪其軍。廷揚死於溺﹔名振得逸﹐復入海。斌卿以其無軍﹐益侮之。名振乃招故部﹐營於南田﹔黃﹑張之隙始大構。初﹐其救斌卿也﹐部將阮駿最有功﹔斌卿不徳於振﹐而說駿使叛。及北發﹐駿以不習三吳水道爲辭。洎南入閩﹐招軍頗盛﹔駿亦得封﹐進蕩湖伯。至是﹐名振由南田復健跳﹐以書招駿﹐復與之合。時閩地盡失﹐諸將以監國復入浙﹐名振乃與駿迎之﹐次健跳﹔斌卿不至。大兵圍健跳﹐駿使人告糴於斌卿﹐又不得。因而與諸將議﹕海上諸島惟翁洲稍大﹐而斌卿負固﹐不若共討誅之﹐則王可駐軍﹔乃傳檄討斌卿。斌卿見諸軍大集﹐度不能抗﹔乃上表待罪﹐請迎王以自贖。名振將許之﹔而駿卒擊殺斌卿﹐沈之於海。監國旣居舟山﹐晉太師﹐當國。

庚寅﹐殺平西伯王朝先。朝先﹐翁洲人﹔驍勇善戰﹐本斌卿將。名振與駿招之﹐豫平翁洲功﹔洲之人多倚之。名振忌甚﹐遂襲殺朝先﹔其部將盡降本朝﹐請之爲鄕導。辛卯秋﹐大兵下舟山﹔名振以蛟關天險﹐海上諸軍熟於風信﹐足相拒﹐必不能猝渡。乃畱阮駿守橫水洋﹐以弟左都督名揚副安洋將軍劉世勛守城﹔而自帥兵奉王搗吳淞以牽制之。或曰「物議謂公借此避敵矣」﹗曰「吾母妻子弟皆在城﹐吾豈有他心哉」﹗遂發。尋阮駿之軍以反風失勢﹐戰死﹔世勛﹑名揚力守﹐急呼還救﹐未至而城陷。母氏範﹑妻氏馬﹑弟名揚偕其幼弟及妾闔門舉火自焚死﹔參謀軍事順天顧明楫亦豫之。名振聞信慟哭曰「臣誤國誤家﹐死不足贖」﹗欲投於海。監國與諸將救之﹐止。乃復扈王次鷺門。

癸巳﹐以軍入長江﹐直抵金﹑焦﹐遙向石頭城望祭孝陵﹐題詩慟哭。甲午﹐復以軍入長江﹐掠瓜﹑儀深入﹐侵江寧之觀音門。時以上游有蠟書請爲內應﹐故名振再舉﹔而所約卒不至﹐乃還。復屯軍南田。

是年病﹐遺言令以所部歸監軍張煌言﹐悉以後事畀之﹔論者謂陶謙之在豫州﹐不是過也。歿後﹐煌言爲之葬於蘆花嶴。

「摭遺」曰﹕黃斌卿雄據舟山﹐一拒監國於丙戌﹐微定西棄地扈從﹐則閩中二年之延不可得﹔再拒監國於己丑﹐微定西合軍誅討﹐則舟山二年之延不可得﹕罪實顯然以著者也。定西於監國勛勞尙矣﹐其所失祗在襲殺王朝先耳。初﹐舟山之破也﹐沈公宸荃在軍中﹐輒咎其恃險輕出以致敗。不數月﹐沈公泊舟南日山﹐失維不知所之。全氏曰「或謂定西本挾王以逃﹐而特覆沈公以弭謗。然是時一門眷屬盡在危城﹐僅僅挾王以逃﹐則必無是理。案世言監國之沒於南日山者﹐當以此事而訛傳也。定西累蹶累起﹐以死奉王﹔其精忠不可誣。至其恃險輕出﹐則亦天意爲之﹐不可以成敗論」。

辛卯秋﹐舟山破﹔凡諸大臣之行事較著者﹐各爲之傳矣。其同時奮身殉土者更若而人﹐並摭列﹕禮部祠祭主事董元﹐字天孫﹐會稽人。城破﹐先驅妻子入井而自從之死。中書舍人顧玢﹐字玉盤﹔陳所學﹐字顧行﹕俱山陰人。各聚妻子於一堂﹐舉火自焚死。太醫院副使章有期﹐字紹泉﹔會稽人。率禦醫童廣等自焚死。總兵官馬泰﹑副將單云﹑杜芳﹑夏霖等及錦衣衛李向榮﹐俱率兵巷戰死。定西監軍梁隆吉﹐余姚人。城破﹐手刃全家﹐自剄死。越後丙申之秋﹐大兵再下舟山。有太常卿陳久徵者﹐字靑麟﹔被執﹐不屈死。同死者﹐爲副使兪師範。

董志寧﹝子士駿﹑士驤﹞

董志寧字幼安﹐鄞人。以餼貢﹐入太學﹔素以名節自勵。乙酉六月﹐大兵長驅入浙﹔乃徧謁同裏薦紳﹐勸起兵。聞者皆笑爲狂﹐獨刑部員外郎錢肅樂是之﹔顧其事莫能集。閏六月﹐余姚﹑會稽皆起兵﹐鄞人始會議﹔然莫敢主。最後﹐肅樂力疾至﹐請獨任。而故太僕卿謝三賓新以迎降歸﹐惡之﹔貽書定海總兵王之仁﹝之仁亦以迎降得仍舊任者也﹞曰「■﹝言翁﹞■﹝言翁﹞訿訿﹐思拚頭顱以披猖於一擲者﹐皆出自庸妄者之口﹐而一稚紳和之。將軍以所部來斬六狂生﹐事卽解矣﹔僕請以千金爲壽」。六狂生者﹕陸宇■﹝火鼎﹞﹑張夢錫﹑華夏﹑王家勤﹑毛聚奎﹐而志寧其首也。會之仁中悔﹐先致書於肅樂﹐請自效。翌日﹐帥所部至﹐大會鄞人於演武場﹔三賓揚揚來﹐謂六狂生命在漏刻耳。已而之仁從靴中出其書朗誦﹐責之。三賓戟手前奪﹔之仁怒﹐麾令斬以祭纛。三賓乃叩頭乞哀﹐請出家財充餉﹔一軍股栗。

監國次會稽﹐授志寧大理寺評事﹐視師瓜瀝。三賓亦至﹐以賂結戚畹張氏﹐由散僚驟躋東閣﹔且假勸輸義餉名﹐幹沒裏中軍需。志寧惡甚﹐棄官歸。

江上師潰﹐三賓復內降。時浙地盡歸版圖﹐祗舟山﹑石浦未下﹔而監國航海之軍至長垣﹐連陷閩海州縣﹐且逼福州。於是官軍之備浙者抽以備閩﹐殘明遺老始起結寨於越東山中拒命﹐李長祥﹑王翊兩軍爲主盟。志寧與華夏輩計﹕將以翊軍下寧波而己以翻城應之﹐復連長祥軍下紹興﹐則監國故疆可復。夏與家勤輩皆喜﹔侍郎馮京第聞之﹐亦請以舟山軍刻日來會。部署定﹐復爲三賓諜知﹐發其事﹔搜捕四出﹐諸君子多受害﹐惟宇■﹝火鼎﹞得脫而志寧亦逃之舟山。尋監國至﹐晉兵科都給事中。以奉使﹐時入內地聯絡山寨諸軍﹐以爲海上應。諸山寨亦感其孤忠﹐資糧不戒而集。

辛卯﹐舟山破﹔志寧自刎死。其妻羅﹐繼室也﹔聞赴﹐仰藥死。

子二﹕士駿﹑士驤﹐爲髙武部宇泰育之於家。及長﹐二子痛父之志﹐皆蹈海不返。

「摭遺」曰﹕幼安初入舟山﹐妻孥在急捕中﹔其義僕文周者﹐匿之。挺身赴官﹐鍛煉幾死﹐而卒不一言﹔乃獲免。洎後﹐悼其主之祀絕也﹐獨以縞衣蔬食終其身。一門節烈之盛﹐實爲古今罕覯。

「摭遺」補曰﹕監國始於紹興﹑終於舟山。其後海艍飄泊﹐則無能爲已。幼安倡義首事﹐卒以一死謝之﹔遂得與張太傅﹑吳少保諸元老雁行海上﹐亦何貴如之邪﹗遺骸爲陸公宇■﹝火鼎﹞捐金募葬﹔先一夕﹐忽入夢曰「吾刖一足﹐柰何」﹖啟視﹐果失右趾。陸乃大驚﹐束蒲補諸。噫﹗亦靈矣哉﹔斯文山之見夢於發繩也。

華夏﹑陸宇■﹝火鼎﹞﹝弟宇燝﹞﹑張夢錫﹑王家勤﹑毛聚奎

東江集義諸君載起載蹶﹐大獄煩興﹔惟降人謝三賓一夫作難也。謝嘗三出揭帖﹐直欲效阮胡网盡淸流手段﹔不獨甬東一郡之殃矣﹗幼安殉節舟山﹐而實居六狂之首﹔六狂生諸傳因附列。

華夏字吉甫﹐號嘿農﹔定海人﹐寄籍甬江。以恩貢入太學﹐與同裏王家勤齊名。初與家勤同受業於始寧倪元潞﹑漳浦黃道周﹔已又同參蕺山劉子之席﹕浙東所稱「華﹑王二子」者也。旣又同受知於新城黃端伯﹑華亭陳子龍最深。夏𨿽一諸生﹐而咢咢有範滂﹑陳東之風﹔浙東資其淸議以爲月旦。

乙酉六月﹐越中兵起﹔首與董志寧倡大義﹐豫於六狂生之目。降人幾欲殺之。不得。監國駐越﹐論倡義功﹐授兵部司務﹐晉職方主事﹔皆不受。請以布衣從軍﹔而悍帥格之﹐凡所敷陳﹐悉置不理。祗與陳太僕潛夫出戰牛頭灣﹐彈從頭上過如雨﹐不少退。性素勁挺﹐卽與督師錢肅樂議﹐亦不能盡合。

江上旣潰﹐浙東學士﹑大夫以至軍民﹐猶惓惓故國﹔於是山寨四起﹐以恢復爲辭﹕夏謂人心未去也。及肅樂航海入閩﹐連下三十餘城﹔閩人告急﹐浙中抽兵去﹐備稍虛。夏又謂此可乘之會﹐謀之急。丁亥﹐始入舟山﹐乞師於故總兵黃斌卿。斌卿故無遠略﹐猶豫不應﹔憤而歸。未幾﹐慈溪大俠以馮侍郎京第書往來海上事泄牽連﹐捕夏入獄﹔家勤與其友董徳欽悉力營救﹐出之。旋復謁李侍禦長祥於東山﹔長祥曰「吾於會稽諸城俱有腹心﹐一鼓可集﹔但欲得海師以張軍勢」﹗夏曰「海師不足用也」﹗長祥以爲此間人以海師爲望﹐可因其勢用之﹔遂彊夏再入舟山。會馮京第亦在坐﹐力勸斌卿。斌卿曰「我軍弱﹐中土之助我者究得幾何」﹖夏慨然應曰「布置已定﹐發不待時﹔何庸以寡助憂﹗將軍至蛟關﹐有範公子兆芝當以徐給事孚遠柴樓師會﹐可六百人。至鄞江﹐楊推官文琦當以王職方翊大蘭師會﹐可千人﹔王評事家勤當以施公子邦炌管江師助﹐可三千人﹔張屯田夢錫當以大皎師助﹐可四百人﹔而屠駕部獻宸當以城中海道麾下陳天寵﹑仲謨二營之師爲內應﹐可千人。至慈溪﹐馮職方家楨當以子弟親兵會﹐可五百人。至姚江﹐則李侍禦長祥當已下紹興﹐遲於東山之寨﹐除道以俟﹔而張都禦史煌言當以平岡之師會﹐可三百人。渡曹江﹐章都督欽臣以偁山之師會﹐可二千人。若急移小亹﹐合李侍禦軍西渡蕭山﹐尙有石仲芳寨﹐可千人。將軍以此眾長驅入杭﹐百里之內﹐牛酒日至﹔何庸以寡助憂」﹗敝卿輒不爲信。夏益恨﹐激之﹔怒。斌卿奮拳來擊曰「吾今聽子。倘諸軍爽約﹐則取子肝以餉軍」﹗然特彊許之﹐而終無出師意。無已﹐廢然歸。復令楊推官文琦往﹐丐京第等益勸斌卿。文琦入曰「期旣累失﹐事且壞。今指日直指使入天臺﹑監司而下送於南渡﹐其虛可乘也。我當約諸道畢集﹐以待將軍之樓船。東山之兵﹐亦以是日入越」。斌卿乃曰「諾」。夫夏自偕楊﹑王輩飛書發使﹐經營恢復事宜﹐直嘔心血數斗﹔至是以爲功有緒也﹐而又爲謝三賓告變。三賓初欲殺六狂生以阻軍﹐自度淸議所不容﹔及再歸降﹐益決裂。刊揭四布﹐自言前此歸命之早﹐後爲王之仁所脇﹔今幸復得反正見天日﹐然而卒不見用。乃益思所以徼功者﹐廣行賄賂﹐得反間力。中途賺取夏貽大蘭帛書﹐盡得其詳。遂告之諸大僚﹐密調慈溪兵襲大蘭﹑調定海兵剿管江﹑調姚江兵搗東山。三道兵皆潰﹐捕夏急﹐得之。屆期﹐舟山兵果入關﹐直抵三江口﹔諸軍無一至。分巡道孫枝秀嚴備不發﹔斌卿不敢進﹐亟引去。直指使令知府大陳刑具﹐究黨與。夏慷慨曰「心﹑腹﹑腎﹑腸﹑膽﹐吾同謀也」。及問帛書所載楊﹑王﹑屠﹑董諸名﹐言皆不預。再拷之至酷﹔夏大呼曰「太祖髙皇帝造謀﹑莊烈皇帝主兵﹑安皇帝司餉﹐其餘甲申﹑乙酉殉節諸忠範公景文﹑史公可法而下皆同謀也」﹗知府三拷之﹐終不屈。而是日謝氏子亦爲人所告﹐下之獄。謝之初欲害五君子以求用於新朝也﹐不意枝秀艷其富﹐欲並殺之﹐取其室﹔密使人說夏曰「汝於謝之仇深已﹔力引之﹐則汝怨可伸」﹗及庭訊﹐夏曰「咄﹗斯反面易行﹑首先送款之人也﹐乃謂其不忘故國而預吾事﹐吾目不瞑矣」。謝旁跪摶顙而呼曰「長者﹐長者」﹗夏在縲紲中日事鼓琴﹑賦詩﹐自稱「過宜居士」。或叩之﹔曰「周公之過﹐不亦宜乎﹗何有於夏」﹖臨刑﹐直指曰「非不欲活爾﹐柰國法何」﹗夏曰「事成則吾不汝置﹑事敗則汝不吾置﹐理也」。絕命時﹐忽有白光一縷衝天去。監國還軍舟山﹐贈檢討。其門人私謚之曰「毅烈」。

「摭遺」曰﹕乙酉之難﹐行營將士爭口求識六狂生者。毛公聚奎曰「狂者﹐不量力之謂也。量力則愛身﹐愛身則君父亦不足言﹔若謝氏子者是矣」﹗案當日者﹐六狂生合志盡誠﹐惟恐死之不得其當。故先後死者五而生者一﹕董公志寧以首難﹐入舟山死﹔陸公宇■﹝火鼎﹞﹐以應海上軍逮死﹔王公家勤﹐則與華公以翻城獄同死﹔張公夢錫﹐則結寨大皎﹐𨿽少有所展﹐而終以不支死。惟毛公以亡命得免﹐而老死牖下焉。

陸宇■﹝火鼎﹞字周明﹐號戇庵﹔鄞諸生。父嘗爲廷尉﹐有聲。與其弟宇燝﹐並以風節自勵。乙酉六月﹐同董﹑華六人倡義甬江﹐傾家助餉﹔遭捕﹐幾死於法。

初﹐與姚江王翊交最善。及自江上歸﹐而翊已懸首城西門﹔宇■﹝火鼎﹞思篡取之﹐每徘徊其下。一日﹐見暗中有叩首而去者。迹之﹐走入破屋﹔問爲誰﹖曰「漁人也」。宇■﹝火鼎﹞曰「子必有異﹐無吾隱」﹗其人熟視之﹐曰「予實毛明山﹐曾入行伍事王公﹐不勝故主之感耳」。乃相與流涕﹐而詣江子云所定計。子云者名漢﹐爲錢肅樂故將﹔失勢家居。會中秋競渡﹐遊人雜沓﹔子云戴紅笠﹑握短刀﹐從十許人登城遨遊。至梟示所﹐問守卒曰「誰戴此頭也者」﹖卒以翊對。子云佯怒曰「嘻﹗是吾怨家也﹐亦有是日乎」﹗拔刀擊之﹐繩斷墜地。時龍舟噪甚﹐人無易視。宇■﹝火鼎﹞﹑明山豫立城下。乃以身蔽明山﹐拾頭竄入儔人中而歸。宇■﹝火鼎﹞得頭﹐祀之密室﹐名「不波航中」。凡十二年﹐每逢寒食﹑重九﹐招同志祭之﹐放聲慟哭﹐各以詩紀﹔𨿽家人﹐莫知爲誰祭也。癸卯﹐宇■﹝火鼎﹞爲降人所誣﹐以海上事牽連入省獄。有司籍其家﹔家早喪﹐絕無所得﹐得破書數百卷而已。其櫃中﹐則故紙叢殘﹐置勿閱。旣去﹐其女屏當遺棄﹐於櫃中得一錦函﹔啟之﹐則赫然人頭也。其弟宇燝哭之曰「此王侍郎首﹐而得不爲有司所錄﹐天也」﹗遂束蒲爲身﹐瘞之城北。

旣而省獄具﹐宇■﹝火鼎﹞得昭雪﹔脫械出門﹐不及於寓而死。監國初﹐命之監江上軍﹐授按察副使。

宇燝字春明﹔偕其兄力持苦節﹐不愧世臣之後。當張尙書煌言之歿﹐亦設祭慟哭於不波航中﹐一如其兄之祀翊也。凡同難諸孤﹐護之不遺餘力﹔而家已如灑。時論髙之。

張夢錫字云生﹔同與六狂之難﹐幸而免。

初入幕府﹐授司務﹔尋晉侍禦。董﹑華之起﹐顧文弱士﹐僅司書檄﹐奔走其聞﹔夢錫則弓矢戈矛皆習之﹐故嘗在戰陣中。江上失守﹐山寨大起﹐曰馮家軍京第﹑曰王家軍翊﹑曰李家軍長祥﹔其餘艸竊圃聚﹐不可指屈。而平岡之軍與大皎之軍相望﹐故諸營呼之曰大張軍煌言﹑小張軍夢錫。時天下已定﹐海隅山僻非果有恢復之望﹐特以故君尙在島中﹐而資糧應接﹐以延一綫之喘。及庚寅大兵洗山﹐將入海。大張軍航海入衛﹐李家軍潰﹐馮﹑王二家相繼死﹔獨小張軍五百人誓相守不去。旣而官軍合圍﹐夢錫挾長矛出門﹐夷傷略相等﹔但眾寡不敵﹐力盡死﹐五百餘人亦從之死。呼之降﹐無一應者﹔惟有三人突圍出。翌日﹐大皎之南麓有負夢錫屍以葬者﹐卽此三人也。

王家勤字卣一﹐號石雁。風格遒上﹐師友淵源與華夏同。其子﹐卽夏之女夫也。乙酉﹐六狂生之禍幸免﹐而罹於戊子五君子之難。

其初﹐以諸生應尙書嘉禾馮氏之聘﹐掌箋奏。南都立﹐由選貢入太學。監國召之﹐官大理評事。期年事敗﹐諸遺臣分界立寨。家勤主東南甄﹐逾姜山至管江﹔管江之豪施氏﹑杜氏破產募得死士三千人﹐相與刺血誓師﹐並約翁洲水師入關及諸山寨兵由陸路會於寧波城下﹕是爲翻城之獄。五君子者﹕華夏﹑楊文琦﹑施邦炌﹑杜懋俊及家勤也。而諸道所集﹐莫如管江爲盛﹔已爲降人所發。諜至﹐家勤謂耳目有異﹐率眾擒諜者﹔搜得其檄﹐斬之。官軍旋至﹐施﹑杜乃據險斗﹔密遣死士衛家勤入海乞援﹐中道見執。時有顧子者從行﹐亦被縛﹔其人狂且也。降人謝三賓私授意﹐謂多引薦紳﹐可自免﹔家勤怒叱之。而顧子詐砌一紙﹐如髙﹑馮﹑李﹑範諸名下咸與列。由是﹐衣冠之禍大作﹐家勤更遭不白冤。華夏從獄中驚詢之﹐悉其故。三賓又布言曰「王卣一靜默者﹐非若華子之疏﹐必不可活」﹗直指使乃急移其獄於省。家勤曰「吾豈望覆巢之完卵哉﹗惟華﹑楊﹑施﹑杜爲不可負」﹗累訊﹐瞠目不復有一語。遂以六月二十日﹐正命於市。

毛聚奎字象來﹐號文垣。慷直多節槪。少與弟聚壁並有聲﹐稱西臯雙鳳。以六狂生爲降臣所害﹐幸不死。

尋參瓜裏軍﹐以明經授戶部郎﹐司餉。監國旣敗﹐奔走山海﹔累遭名捕﹐遁而免﹐而家亦遂落。晚歲始歸。所著有「吞月子集」﹐有「方石銘」詞甚奇偉﹔有輿人﹑皁人﹑丐人傳﹐亦志當時之殉義者也。凡六狂生之幸得終於牖下者﹐聚奎一人而已。

「摭遺」補曰﹕錢忠介公兵起甬東﹐惟六狂生肇之﹔六狂生勇於大義﹐惟陸先生宇■﹝火鼎﹞興之。蓋五人者﹐皆窶儒﹔獨先生一貴分子﹐爲之傾家輸餉耳。先生當南都覆時﹐入學宮慟哭﹔董公志寧至﹐相抱長號。因聚謀作起兵計﹐頃華﹑王﹑張﹑毛四君不戒而集﹔董出載書於袖﹐先生握管連名署諸紙尾。徧謁諸薦紳﹐無一許者。乃沈吟良久曰「是惟錢刑部虞孫可語。但彼以喀血﹐逾年不應客﹐吾當排闥往見」。卽直入臥內以告。錢公彊起﹐急應曰「諾﹑諾﹐弗敢辭」﹗先生曰「決乎」﹖曰「決矣」﹗遂不告於家以行。召募數日﹐終不就。旋聞紹興兵起﹐薦紳間始得數輩出﹐事稍集。而降人構書致武寧﹐請殺六狂生﹑一稚紳以靖亂。先生露章責之曰「昔徳佑之季﹐謝昌元贊趙孟傳誘殺袁進士以賣國﹔此執事之家風也。今幸總戎不爲孟傳﹐遂使執事不得收昌元效順之功。以是知賣國之智﹐亦不能保其萬全也」﹗三賓得書﹐咋舌縮項而已。監國次會稽﹐授監紀同知﹔晉按察副使﹐仍監江上軍。時馬士英僞奉太后至﹐又跳至越﹐匿方國安軍中。乃大書暴其十惡罪﹐乞梟其首謝江左。同朝王詹事思任﹑莊給事元辰﹑黃侍禦宗羲皆助之﹔不報。嘆曰「卽此已不堪立國矣」﹗遽棄官歸。而士英果挾國安導破金華﹐江上事遂大潰。尋爲馮﹑王二侍郎募兵楡林﹔未幾﹐皆敗。於是六狂生者﹐陷死其四﹔而厥志不灰。翁洲之破也﹐先生復捐金遣諜訪死事消息。聞華亭張閣部孫以俘至﹐亟治橐饘省於獄﹔語其弟宇燝﹐使計脫之。又於海上歸董公之喪以葬之。己亥之役﹐張公蒼水以孤軍入江北。密爲飛書發使﹐喜形於色﹔及聞其敗﹐而當食失箸。壬寅﹐爲降卒所發﹐捕至錢唐﹔時已病﹐猶自用計得出獄門而卒。其遺言「諸子𨿽貧﹐毋得妄求宦達」﹗聞者哀之。其子經異﹐後竟以貧死﹝案先生號贛庵﹐一作戇。生平好用奇策﹐前傳僅列其篡取髑髏事﹔從「南雷」本也。玆重言以表諸﹞。

楊文琦﹝弟文琮﹑文瓚﹑文球﹞

楊氏諸昆忠節甚著﹐並合傳。

楊文琦字瑤仲﹐號楚石﹔與其弟文琮﹑文瓚﹑文球爲甬上楊氏四忠也。其父秉鼎﹐素以名節勗諸子﹑以謹厚應里人﹔人故呼之曰「楊太公」。文琦喜交當世豪俊﹐引進諸弟﹔然家貪甚。截江之役﹐太公親帥諸子從軍。

文瓚﹐崇禎己卯舉人。監國授以監察之任﹔乃力言「浙﹑閩宜合不宜分。卽使主上屈節於天興﹐將來無損於配天之業」。時方以開讀禮爲爭﹐皆不爲然﹔行人張煌言尢竭力排之。文瓚乃入閩﹔唐王召對﹐又力言「當聯絡閩﹑浙以爲同仇﹐不當啟爭端。閩彊﹑浙弱﹐莫若輸閩餉以助浙﹐自足以服其心」。王然之﹔卽賜食﹐撤禦前鐙送之還邸。丙戌春﹐溫陵饑﹔按視﹐請發帑金三千賑給。歸而陳「四難」﹑「十失」諸疏。王卽命之巡撫雲南﹔力辭。請如前旨﹐以領餉入浙中﹐圖會師﹔鄭氏尼之﹐不果。尋命掌貴州道﹐扼防建﹑延三關﹐便宜行事﹐召募義勇。未幾﹐浙東亡﹔仙霞告急﹐唐王出奔。初﹐按賑溫陵時﹐王詢知有兄﹐卽召文琦臨軒試之﹔對言「今日宜作馬上天子﹐未可狃承平積習」﹗王韙其言﹐以明經﹐授惠安訓導﹔旋加監紀推官﹐監惠安諸軍。至是﹐來就商所向。而太公率季子文球挈眷至﹐至則伯子﹑叔子已他適。亂兵突過﹐執太公去﹐重索萬金﹔不則﹐烹。文球散須狂號於路﹔路人憐其孝﹐不數日得泉數千緡﹐賫入砦。賊以數不足﹐欲殺之。文球對父長號﹔賊感動﹐卽令奉翁以歸。俄而文琮﹑文瓚返﹐乃偕之避地於泰順之竹園﹔欲求故君消息﹐卒不得﹐遂返甬上。

時浙中止舟山未下﹐而寧﹑紹﹑臺山寨大起﹐遙相首尾。文琦與大蘭寨主王翊最善﹐於是有五君子之難﹐而文琦獨主西南一道。已以華夏所發帛書爲降人襲得﹐密揭告變﹐並列推官﹑禦史名﹐旁及都事。都事者﹐文球也﹔監國所授之官。而仲子文琮亦官職方主事﹐職方乃獨遺。時兄弟四人方謀於野﹐聞變﹐或勸之逃。伯子文琦曰「吾以義動﹐臨難不赴﹐且將陷父於危﹐安用義爲﹗然偕死無益﹐吾力任之」。因遣弟輩入閩。文瓚不肯﹐乃獨令季子文球變服走。文琦就訊﹐慷慨無卮詞﹔但言文瓚不預謀﹐請釋之養父﹐而自請速死。然帛書之獄﹐華夏已獨承﹐欲盡脫諸同難﹔故同難亦多不任者。而文奇獨不可﹐竟坐之﹔與夏同死於法。禦史文瓚得釋歸。歸未幾﹐而復爲降人謝三賓所仇﹐賄請當事必殺之﹔乃復逮辟﹐遂大呼髙皇帝不絕而死。其妻張﹐亦烈婦也﹐吮血紉首﹐躬自負屍以葬。葬畢﹐哭辭太公﹐卽投繯死。推官之婦沈哭曰「吾姒烈矣﹐吾後之哉」﹗亦自經。

文球之入閩也﹐錢督師肅樂已卒﹔遂謁劉閣部中藻﹐參軍事。次年﹐福寧不守﹐亦殉之。

時太公無恙﹑僅存仲子職方文琮以侍﹔間亦往來海上。迨父卒﹐嘗曰「吾固雁行中漏网也」。旋以降卒告其出海狀﹐且言將引海上軍趙彪者爲患﹔遂亦被逮。至省賦絕命詞﹐自扼其吭以死。

文琮﹐字天璧﹔文瓚﹐字贊玉﹔文球﹐字天瑯。

屠獻宸﹑董徳欽

屠獻宸字天生﹐董徳欽字若思。其先世﹐皆官兵部侍郎﹐並以門第稱。

南中亡﹐徳欽納衣巾於文廟慟哭。獻宸西探行省消息﹔孫﹑熊兵起﹐卽詣之參其事﹐更自募一軍屯瓜瀝之龍王堂﹐授車駕主事。徳欽亦招軍輸餉﹐授監紀推官。屠氏之居﹐爲侍郎故第也﹔頗■﹝門外宏內﹞暢。大兵渡江後﹐諸將奪其半爲署。有海道中營遊擊陳天寵﹑仲謨者﹐故史閣部麾下士。時二子以事去﹐角巾歸裏﹔瞰知二將有異﹐微說之。二將乃屏左右言「當閣部垂死﹐遺言屬我輩﹐必無負明﹔心實勿忘﹐顧無所措力。今觀公等非錄錄者﹐且往來■﹝車從﹞迹亦略有聞。願勿疑﹐當效死力」﹗遂從衣領間﹐出史閣部遺牒示之﹔且曰「城下倘有警﹐吾等縛備兵使以應」。於是屠﹑董二子皆大喜﹐用少牢祀史閣部於密室以盟﹔與盟者﹐華夏﹑王家勤﹑楊丈琦及陳﹑仲二將也。夏與家勤乃奔走山海諸道﹐合約大舉﹔徳欽獨請任餉﹐先期斥賣家貲以待。方聚謀時﹐獻宸謂夏曰「裏中有外托气節名而陰賊不可問者﹐宜愼之」﹗夏疏不甚防。己而果爲三賓所告﹔陳﹑仲二將猶秣馬待應﹐而諸道兵已盡爲官軍所截。事旣泄﹐二子跳至天臺﹔三賓又力構之﹐遂急捕下獄﹐與夏等同日死。臨刑﹐夏曰「吾與諸兄﹐其成長虹矣」﹗獻宸妻朱氏﹐潛賦絕命詞﹐卽投繯以殉。

倪懋熹﹝倪元楷﹞

倪懋熹字仲晦﹐鄞人。乙酉夏﹐定海總兵王之仁繳敕印﹐得仍故官﹔會郡中錢肅樂起兵﹐謝三賓密紮之仁具千金犒﹐請殺首亂者。時肅樂亦欲通一言而難其使﹐懋熹慨然請行﹔以大義說諸﹐之仁竟反正。監國至﹐授懋熹職方主事﹐參瓜裏軍。

頒詔之釁﹐越使陳謙入閩死﹐閩使陸淸源入浙亦死。懋熹往解之﹔唐王畱之﹐授僉事﹐分守建寧。時駐兵爲鄭氏掣去﹐乃捐俸召募。丙戌秋﹐大兵下﹐力戰不支死﹐一軍盡歿。

其族人元楷﹐字端卿﹔同起江上﹐官評事。兵潰還裏﹐以不薙發﹐被收論死。日坐囚中﹐與華夏﹑李文纘髙歌「木公不屈魔鬼」一曲﹐聲撼獄壁。一夕﹐飲大醉﹔及醒握發﹐則禿矣。痛哭欲自裁﹐家人謂是母命出此﹔乃嘆曰「吾不得與仲晦白首同歸矣」﹗其後﹐以苦節卒。

徐啟睿

徐啟睿字聖思﹐鄞諸生。負才任气﹐爲俠烈之行﹔眉如稜﹑目如塹。尢嗜擊劍﹐臥起皆佩之。旁通琴﹑書﹑篆刻﹑陸博諸技﹐而篆刻最精﹔然不肯以藝名。時對酒當歌﹐自嘆爲「天生徐公﹐胡乃老之艸間而使寇敵交訌哉」﹗嘗拔劍起舞﹐謾罵座上貴人﹐以劍擬之﹔人莫敢忤視﹐各跳去﹐於是相見遠之。然肯規人過﹐至苦口泣下。一日﹐忽自埋故劍﹐椎酒牀﹑裂琴衣﹐髡其首﹐事徑山浮屠雪嶠﹔則又澄靜寡言﹐粥粥如眞道者。

甲申之難﹐哭七日夜不絕聲。旣而曰「江南半壁﹐我髙皇帝龍興地﹔建武之業﹐猶可望也」﹗則又閉關如初。逾年﹐南都再陷﹐則破關出﹔掘故所埋劍﹐夾以雙斧﹐冠鶡冠﹑衣綠錦衣﹐大聲如雷﹐趨督師錢肅樂營。肅樂故與之同社﹐亟引見監國﹐問需何官方稱手﹖曰「臣請以布衣居肅樂幕﹐入參帷幄﹑出捍軍旅﹔無需官也」。監國奇之﹐授以錦衣衛指揮﹔不拜﹐自稱白衣參軍。

時江上諸營首鼠觀望﹐則詈之曰「今日焚舟前進﹐猶或一逞﹔可逍遙坐老以自困乎」﹗江上耀兵﹐每先眾立矢石間。忽一日晨起﹐衷甲佩劍﹐集其麾下百夫﹐屠牛大享﹐諭以大義﹔百夫唯唯而泣。徑自渡江﹐直薄西岸。大兵以爲遊騎不爲意﹐則奮劍直前﹐掩殺過半﹔乃亟出銳師﹐且戒曰「觀其帥甚奇﹐必生致之」﹗由是長圍四合﹐且戰且擁﹐陷入泥淖中﹐遂被執。諭之降﹐謾罵﹔眾怒﹐刳其腹﹐實以艸﹐懸之望江門。其麾下百夫亦無一降者。方其出也﹐肅樂力止之曰「軍行必無繼﹐徒入虎口奚益」﹖曰「信陵君欲以賓客赴秦軍﹐豈能若秦何﹖亦各申其志也。吾將觸鬥而死﹐以愧諸營之賦淸人者」﹗至是﹐肅樂哭之曰「嗚呼﹗果見其出而不見其入也」﹗監國聞而悼之﹐令以原官加贈都督﹐蔭其子爲衛衣指揮。

「摭遺」曰﹕徐監軍初聞遼瀋日蹙﹑兩河內潰﹐嘆息以爲國必亡﹔則自雕一私印曰「復明」。其志如此。其從雪嶠爲僧時﹐名洪節﹐字近公﹔閉關延慶寺中﹐錮其門﹐飲食自竇中入。其妻亦受佛法。此以其不終於僧而以監軍死也﹐故仍列於諸臣之傳。

徑山弟子三千人﹐無付法者。後得江右黃端伯﹔曰「可矣」。已又寂然。及徐公至﹐自謀曰「某亦端伯之亞也」﹗相視而笑﹐亦付之。時謂之「雙瓣香」。

錢肅繡

錢肅繡字文卿﹐故大學士肅樂同產弟﹐世稱之爲錢八將軍。錢氏以簪纓禮樂著﹐而無以勇力見者﹔有之﹐自肅繡始。獨能射虎命中。飲酒可數斗﹐飲愈醉﹑膽愈壯﹔仰天振纓﹐意气橫舉。

肅樂起兵﹐其同產弟之從軍者四﹑從子一﹔又族北二﹕曰肅文﹑肅度。忽於眾中﹐見肅繡仗策請自效﹔以其恃勇﹐恐至蹉跌﹐遏之不許列名。旣乃變姓名﹐注籍諸將幕下。及誓師﹐始見之﹕肅樂駭曰「汝必欲隨徵邪」﹗江上出戰﹐獨爲先茅﹔浮白大呼﹐挺矛直前。嘗中利刃﹐腸出不及納﹔一手攬之﹐一手榷斗不止﹐卒連斫二人僕地﹐始得還營。一軍皆大驚﹐而意气自若﹐若無傷。其時肅樂軍中多魁士。如江子云﹑王徵南皆百夫之特﹔而肅繡以兄弟尢勤護衛﹐幾如魏武之有許褚也。顧肅樂時時憤諸營濫邀爵賞﹐爲偏裨樹恩澤﹔故其弟在行間﹐積功多而官止參將。

事後窮老桑麻間﹐掩關不輕出﹐而日飲亦就減。無何﹐以鬱鬱死。

「摭遺」曰﹕文卿事忠介甚謹。是時淡巴菇初出﹐薦紳士人猶勿用﹔文卿一見﹐好之。忠介知之﹐怒鞭之﹔乃惶恐泣血﹐扶服謝過。忠介撫之﹐乃止。全氏曰「昔北齊之彭樂﹑唐之郭琪﹐皆臨陣腸出﹔而文卿一書生﹐同此奇勇﹐幾乎過之矣。乃僅效其長於爝火之一隅﹐悲夫」﹗

杜懋俊﹑施邦炌﹝杜兆苮﹑賣炭趙翁﹞

杜懋俊字英侯﹐寧波諸生﹐世居管江。少熹言兵。當流寇鼎沸中原﹐海隅不逞之徒乘間起﹐乃謀於其仲父兆苮﹐請以土團之法陳諸有司﹔遂部勒族人﹐分隊瞭野﹑擊柝行夜。閭黨爲之安堵﹔而沿海諸村無不仿而行之。丙戌﹐浙東不守﹔諸遺民章皇山澤間﹐猶思再舉。懋俊嘆曰「國家養士三百年﹐今日反顏易節者大半進賢冠人物也﹗艸野書生﹐安得軍師國邑之寄爲一灑之」﹗於是忽若病癇﹐獨坐一樓﹐援筆不少置﹔或吟﹑或笑﹐或痛哭竟日夕。家人惶駭﹐從壁罅竊窺﹔則案無他物﹐惟黃進士淳耀「臣事君以忠」文一首﹐墨之﹑朱之﹐累累不絕。

施公子邦炌者﹐故都督翰之子。以武世家﹐而獨爲文﹔諸生。豫五君子難﹐散家財募死士。懋俊聞而喜﹔爲之集眾以助﹐幾三千人。刻期舉事﹐且約馮侍郎京第軍爲應。聞金峨山中有賣岸趙翁者﹐精於星象﹑諳兵法﹐親往致之置軍中﹐奉以爲帥。先三日﹐王評事家勤來奔﹔事露﹐爲謝三賓所發﹐城中大索﹐邏者踵至。邦炌梟邏者首﹐與懋俊據山立寨﹐鳴鼓起事﹔而急令家勤先入海。意謂城中𨿽有備﹐而海師早晚必薄城﹐則勢未能分﹐故且部署軍士爲入海計。城中兵果不出﹐定海鎭將常得功豫遣舟師扼海口﹐分軍直抵管江﹔家勤中途被執。山寨頗阨塞﹐懋俊據險而斗三日夜﹐矢石雨集﹐夷傷殆盡。寨陷﹐猶以家丁力戰﹐頭目中矢如蝟﹔傷重倚墻斃﹐屍屹立不僕者數日。邦炌縱火自焚其營﹐拔世遺佩刀自刎之曰「吾不負此刀也」﹗兆苮被縛﹐斫其首十二刀而後墜。事定﹐管江之血如渠。而賣炭趙翁者﹐或見其從煙焰中飛去。

「摭遺」曰﹕攬杜子之志﹐其茂才而異等者也。賣炭翁於辛卯﹑壬辰間﹐猶往來海上衒其術﹔尋亦死。杜子有二子﹐陸春明﹝宇燝﹞撫之如己出。少者早夭。長者名憲埼﹐有志行。以父死國﹐縞素禁酒肉﹐且不肯娶﹔諸長者以大義責之﹐始婚。旋病卒。施公子邦炌旣補博士弟子﹐自期以科名見﹐文學﹑武備兼習之﹔以蔭應襲﹐而不赴。國難作﹐思執干戈衛社稷﹔乃悔曰「吾非襲爵﹐無以號召人」﹗會錢忠介起兵﹐卽毀家輸餉﹔監國許以左班換授部曹。未上﹐而江防潰。兆苮﹐字承芝﹔邦炌﹐字仲茂。時稱之爲管江三烈。

沈齊賢﹝楊守程﹑倪文徵﹑周卜年﹑八十九﹑鐘皁隸﹞

乙酉而下﹐南中之以諸生殉國者﹐或以義﹑或以節﹐已類見之矣。浙中監國之際﹐甬東爲盛﹑紹興次之﹔然亦在處有人﹐而湮晦不能舉其姓氏者多也。夫皇朝應天順人﹐同軌畢附。彼諸生者﹐或欲以精衛之力以塡閼海波﹑或欲以臯羽之志以獨紓气節﹔於事何補﹖可謂愚矣﹗吁﹗然則其愚不可及也﹖其不愚者﹐如謝三賓之流也﹐壺槳筐篚﹐究何保於身家﹖而徒貽萬世罵名耳﹗自吳中七賢﹑海上三義﹑浙東六狂﹑五君子而外﹐猶得殉國者數輩﹐附列此。

錢塘諸生沈齊賢者﹐字寤伊。髫年讀書﹐以尺寸計﹔執經問難﹐師每爲之詘。長而慨然以濟時爲念。然性峭直﹐一語不合﹐輒發聲詈﹔以故人無與近。父病﹐刳臂肉療之﹔弗起﹐屢慟至絕。時流寇充斥﹐災及鳳陽寢園﹐江﹑浙亦騷動。治兵者議登陴﹔嘆曰「寇未至﹐而勞民奚益」﹗流涕上書謂﹕「餉不知措﹑兵不知用﹑地不知屯﹑民不知卹﹐束於具文﹐畫界而保﹔將以聽寇之蹂躪乎」﹗大吏目爲妄﹐置弗問。乃彷皇痛飲﹐入神廟狂號﹐聲徹衢路﹔行者皆駭避。

甲申之難﹐百官率紳士哭臨三日﹔齊賢亦從之而如其哭廟﹐時羣吏皆駭散。因復於里社私立木主﹐每日朝拜伏地哭﹔題其楹曰「臣身誓死﹐君仇必報」﹗社故有雷部神﹐■﹝土素﹞作猙獰狀。嘗怒叱之曰「汝亦當爲國捍禦﹐徒自金睛赤髮驚裏媼乎」﹗操杖擊之﹐金泥片片落。閭巷小兒環之而嘩﹐卽起逐之﹔一市人皆以爲癡。家之人勸以飯﹐進肉﹔怒曰「此豈肉食時耶」﹗以惡艸進﹐亦■﹝氵歮﹞喉若不可下﹔家人笑而去。哭泣不時﹔或阻之﹐答曰「君毋阻我﹗我淚盡﹐當自止」。或曰「頃禦史大夫劉公至矣」﹔乃具白衣冠往﹐拂地坐﹐扼腕論事﹐聲淚與俱。有一生私謂坐客曰「黃巢﹑朱溫﹐倘亦天命」﹗齊賢突起﹐奮拳搏之。

南都立﹐輒嘆曰「江左敬仲安在」﹖欲獻策闕下﹐恥以口舌進﹔遂遁迹臯亭山下。乙酉﹐闖入九宮山﹐爲村農所斃﹔道路傳爲殛於神。越年﹐或告之﹔拊掌起躍曰「神能報國仇乎﹗吾少時期爲張代州﹐今乃不及吳門許秀才﹐吾死矣」﹗竟寢疾數日而死。

「摭遺」曰﹕沈生﹐「獨行傳」中人也。因其爲浙諸生而激於義者﹐故類書之﹐應作「附」。

江防潰﹐蕭山諸生楊守程﹐字雪門﹔妻氏湯﹐兵至﹐度不可存﹐乃與守程及子各抱石投村之去虎池死。族人雲門者﹐亦諸生﹔自經死。

山陰醫士倪文徵﹐字舜年﹔避亂入鄕。已而自賣所提藥囊易二缸﹔以余貲置酒食﹐召裏中少年飲。旣酣﹐曰「吾明人今不鬼﹐鬼不明矣。請以二缸覆我」﹗諸少年皆笑其妄。文徵跪地摶顙﹐彊再三﹔姑應之。翌日﹐舁缸坎祖墓旁。諸少年至﹐遽躍入﹔自題句云「五湖四海逍遙客﹐四海無家浪蕩身」﹗曰「候至矣﹐請覆」﹗少頃曰「開﹗開」﹗諸少年復大笑出之﹔曰「否﹗吾坐未正也」。旣正坐﹐乃覆。眾環走呼之﹐初輒應﹔久之漸微﹐又久之而絕。諸少年嘆息泣下﹐封土去。

山陰布衣周卜年﹐字定夫。聞蕺山先生門下士王毓蓍﹑潘集俱殉義﹐乃痛飲極酣﹐作「五噫歌」。趨至海濱﹐招牧牛兒﹐出一緘付之﹔曰「家人來問﹐煩以此示」﹗遂蹈海死。父追至﹐發簡讀之﹐爲辭親永訣語﹑屬其弟立後事也。父號哭曰「兒死誠當﹗但屍不可得﹐柰何」﹗明日﹐怒濤湧屍而上﹐冠履不脫。

八十九者﹐但知其姓沈。江防旣潰﹐札寨楡靑嶺﹐死守。久之﹐後殺一裨將﹔官軍遂合攻。攻之急﹐乃獨持筤筅斗﹐所至披靡。眾弁驚謂曰「好蠻子﹗再得十餘人﹐江東不吾有矣」﹗旣而戰酣﹐渴甚﹔趨澗飲。索之者從後搠之﹐墮水死。同其事者﹐更有張鋸匠﹐掄大斧爲左右翼﹔以力竭﹐死。官軍初駐義橋﹔聞二人死﹐乃長驅以入。二人皆蕭產。

鐘皁隸﹐會稽人。舊爲縣隸﹐已從海上賫黃斌卿檄往山寨團練。事露被縛﹐送鎭將錄供。責之跪﹐不聽﹔撾兩膝﹐乃坐而向外。鎭將怒﹐痛撻之﹔曰「輕則斫﹑重則剮﹐法不當杖斃也」﹗檻送省﹐倔彊如故﹔磔於市。

附錄毛戶部輿人﹑皁人﹑丐人傳

輿人者﹐南都武定橋人﹔不詳其姓氏。乙酉之變﹐夫婦同日縊死。吾友吳於蕃親見其事﹐爲弔之。皁人者﹐於姓﹔江陰人。乙酉之變﹔傳新縣官至﹐往執舊役﹔諦視良久﹐嘆曰「此寡廉鮮恥者﹐吾不可以爲之役」﹗遂歸而縊。時新縣官者﹐湖州李某也。丐人者﹐姓氏與邑裏俱未詳。闖賊陷北都﹐題詩養濟院﹐自縊死。

吞月子曰﹕夫輿人﹑皁人﹑丐人也﹐汲汲赴義若此﹐可異也﹖噫﹐無異也﹗輿人﹑皁人﹑丐人﹐人之微者也﹔然而人也。人則義﹐其性之者也﹐則亦有人而不輿人﹑皂人﹑丐人者乎﹖夫人而不輿人﹑皁人﹑丐人者多矣﹔不輿人﹑皁人﹑丐人而人者﹐吾未數數見也。予之爲三人者立傳也﹐擬曰「輿公﹑皁公﹑丐公三先生傳」﹔旣而思之﹐今所謂公之﹑先生之者﹐皆其不輿人﹑皁人﹑丐人者。舉輿人﹑皂人﹑丐人而公之﹑先生之﹐是不以人目之也。故從而人之人之者﹐人之也﹔人之者﹐則於不輿人﹑皁人﹑丐人而不人之者也。不異﹐固所以異之也。

●繹史摭遺卷十三

吳郡李瑤子玉纂

目錄

文學﹑儒行列傳

傅山應撝謙林時對黃宗羲顧炎武李容黃宗炎﹝弟宗會﹞

於戲﹗當其殘山剩水之局﹐不有志節之士以品行勵人心﹑以文章維世道﹐則一綫之源幾於淪矣。夫嗇廬﹑潛齋曁二曲者﹐皆諸生耳﹔其孤介絕俗﹐惟知以斯道爲己任。璽庵﹑晦木﹐未免有用違其才之嘆﹐故或於論著間時一流露。矧如太衝者之爲孤忠﹑爲碩徳﹐爲後世誦之﹑念之之故老﹔如亭林者之爲孝子﹑爲奇士﹑爲天下可一﹑不可二之人哉﹗當其時儒行文學中﹐豈僅如斯數輩而已。然末節之有遁乎世外而或不近人情者﹐則槪不列。

列傳十三

傅山

傅山﹐陽曲人﹔字靑主﹐號嗇廬。列署朱衣道人﹐亦曰公之它﹑亦曰石道人。家世以學行師表晉中。

六歲﹐啖黃精﹐不樂谷食﹔彊之﹐乃飯。少讀書﹐上口卽成誦。顧任俠﹔見天下喪亂﹐諸薦紳多腐惡不足道﹐憤之。乃堅苦持气節﹐不與時媕娿。

提學袁繼咸爲巡按張孫振所誣﹝孫振故奄黨﹞﹐乃約其同學曹良直等詣匭使﹐三上書訟之﹐不得達﹔遂自伏闕陳情。時撫軍吳甡亦直袁﹐竟得雪。以是名聞天下。馬世奇爲作傳﹐以爲裴瑜﹑魏劭復出。已而﹐良直任兵科。山貽以書曰「諫官當言天下第一等事﹐以不負故人之期」﹗良直瞿然﹐卽疏劾首輔周延儒及錦衣駱養性﹐直聲大震。

山少長晉中﹐得其山川雄深之气。思以濟世自見﹐不屑爲空言。時晉撫爲蔡懋徳﹐講學於三立書院。因寇亟﹐論及軍政﹑軍器之屬﹐往聽之﹔歸曰「迂哉﹗公言非可以起行者也」。

甲申﹐夢天帝賜之黃冠﹐衣朱衣﹐居土穴以養母。次年﹐袁繼咸爲左夢庚挾至燕邸﹐寄難中書曰「晉士惟門下知我最深。蓋棺不遠﹐斷不敢負知已﹐使異日羞稱友生也」。山得書慟哭曰「公乎﹗吾亦安敢負公哉」﹗甲午﹐以連染遭刑戮﹐抗詞不屈﹐絕粒九日﹐幾死﹔門人有以奇計救之者﹐始得免。於是深自詫﹐恨恨以爲不如速死之爲愈﹔而其仰視天﹑俛畫地者﹐並未嘗一日止。如是者凡二十年﹔天下大定﹐始以黃冠自放﹐稍稍出土穴與客接。

間有問學者﹐則告之曰「老夫學莊﹑列者﹐於此間諸仁義事實羞道之﹔卽彊言之﹐亦不工」。又雅不喜歐公以後之文﹔曰「是所謂江南之文也」。平定張際﹐亦遺民也﹔以不謹得疾死。撫其屍哭之曰「今世之醇酒婦人以求必死者﹐有幾何哉﹗嗚呼﹗張生﹐是與沙場之痛等也」﹗又自嘆曰「彎彊躍駿之骨﹐而以占畢朽之﹔是則埋吾血千年而碧不可滅者矣」﹗

素工書﹐自大小篆﹑隸以下無不精﹔兼工畫。嘗自論其書曰「弱冠學晉﹑唐人楷法﹐皆不能肖。及得松雪﹑香山墨迹﹐愛其員轉流麗﹔稍臨之﹐則已亂眞」。已乃愧之曰「是如學正人君子者﹐每覺其觚稜難近﹔降與匪人遊﹐不覺其日親﹕此心術壞而手隨之也」。棄去﹐復學顏。曰「學書之法﹐寧拙毋巧﹑寧醜毋媚﹑寧支離毋輕滑﹑寧眞率毋安排」。君子以爲山非僅言書也。

山旣絕世事﹐而家傳故有禁方﹐乃資以自活。其子眉﹐字壽髦﹔能養志。每日入山樵采﹐置書擔頭﹔休擔則取讀。中州有吏部郎者﹐故名士﹔訪之﹐問郎君安在﹖曰「少需」﹗俄而有負薪者歸﹔山呼曰「孺子來﹗前肅客」。吏部頗驚。抵暮﹐令之伴客寢﹔則與敍中州文獻﹐滔滔不置。吏部或不能盡答﹔詰朝﹐謝曰「吾甚慚於郎君也」。山故喜苦酒﹐自稱「老蘗禪」﹔眉亦自稱曰「小蘗禪」。或出遊﹐眉與子共挽車。暮宿逆旅﹐仍篝燈課讀經﹑史﹑騷﹑選諸書。詰旦﹐必成誦始行﹔否則﹐予杖。故其家學﹐大河以北莫能窺其藩籬。嘗批歐公「集古錄」曰「吾今乃知此老眞不讀書也」﹗

戊午﹐天子有大科之命。時年七十有四﹐當事薦之﹔而眉以病先卒﹐山固辭稱疾。有司舁其牀以行﹐二孫侍。旣至京師三十里﹐以死拒不入城。於是在朝自相國而下﹐公卿畢至﹔山臥牀不具禮﹐遂以老病聞。詔免試﹐許放還山﹐且特予中書舍人以寵之。匭臣曰「朝廷恩命出自格外﹐徵君𨿽病﹐其彊入一謝」﹗意不可。復令賓客百輩說之﹐遂稱疾篤﹐以竹榻舁之入﹔望見午門﹐淚涔涔下。執政者掖之使謝﹐則僕於地。次日﹐遽歸﹔在廷諸賢﹐皆出城送之。山嘆曰「自今以還﹐其脫然無累哉」﹗旣又曰「使後世或妄以劉因輩賢我﹐且死不瞑目矣」﹗聞者咋舌。

及卒﹐以朱衣﹑黃冠殮。著述之僅傳者﹐曰「霜紅龕集」十二卷﹔眉之詩亦附焉。

應撝謙

應撝謙字嗣寅﹐學者稱爲潛濟先生﹔仁和人。父尙倫﹐故孝子。撝謙生而有文在手﹐曰「八卦」﹔左重耳﹑右重■﹝目重﹞。少卽以斯道爲己任。

逾冠﹐作「君子貴自勉論」。偕其同志之士曰虞畯民﹑曰張伏生﹑曰蔣與恆爲狷社﹐取「有所不爲」也。其時大江以南社事盛﹐杭則讀書社﹑小築社﹑登樓社﹔然不過以文詞相雄長。撝謙於其中稍後出﹐而狷社之所相淬勵者﹐乃別有在。

其母病﹐服勤數年。母憐之曰「吾爲汝娶婦以助汝」﹗撝謙終不肯入私室。母卒除喪﹐始成禮。

性坦白﹐直諒表裏。洞然於遺經﹐皆實踐力行之﹐不以剿說。一筵一席﹐罔不整肅。其倦而休﹐則端坐瞑目﹔其寤而起﹐則遊息徐行。終日無疾言遽色。所居僅足蔽風雨﹐簞瓢屢空﹐晏如也。生平不爲術數之學﹔一日見白蛇墮地﹐曰「兵象也」﹗奉親逃之山中。旣遭喪亂﹐自以故國諸生﹐絕志進取﹔嘆曰「今日惟正人心而維世教﹐庶不負所生耳」﹗乃益盡力著書。

戊午﹐閣學合肥李天馥﹑同裏項景襄以大科薦之。輿牀以告有司曰「撝謙非敢卻聘﹐實病不能行」。俄﹐撫軍範承謨知其名﹐又薦之﹔遂稱廢疾。蓋其和平養晦﹐深懼夫所謂名髙者。

海寧許令酉山請主講席﹐造廬者再﹐不見﹔致書者再﹐不赴。旣而曰「是非君子中庸之道也」。扁舟至其縣報謁。令喜曰「應先生其許我乎」﹗乃逡巡對曰「使君學道﹐但從事於愛人足矣。彼口說者﹐適所以長客气也」。令默然不怡。旣出﹐卽解維疾行。弟子曰「使君已戒車騎﹐且卽至﹔何恝也」﹖笑曰「使君好事﹐吾𨿽不就講席﹐彼必有束帛之將。拒之則益其慍﹐受之則非我心所安。行已﹐莫更濡遲也」。異日﹐杭守稽叔子以志局召。辭之﹔則曰「願先生暫下榻郡齋數日以請益」﹗撝謙但一報謁而已。蓋不爲逾垣鑿壞以自異﹐而卒不能奪也。

同裏姜禦史圖以視鹺歸﹐於故舊皆有所饋﹔撝謙獨不受。一日遇諸塗﹐盛暑衣木棉衣﹐憔悴躑躅。禦史者歸﹐以越葛二投之曰「雅知先生不肯受人一絲﹐然此區區者非盜跖物﹐聊以消暑﹔幸毋拒」﹗輒謝曰「昨偶感寒耳。感厚意﹔然吾自有絺綌﹐實不需」。卒舉還之。

及門弟子致多﹐以樓上﹑樓下爲差﹐如馬融例。裏中一少年使酒素無厲﹐忽來聽講﹔門下弗納。撝謙獨許之曰「來者不拒﹑去者不追﹐是孟子之教也」。其人聽三日﹐不勝拘苦﹐不復至﹔酒如故。一日醉﹐持刀欲擊人於道﹐洶洶莫能阻﹔忽有人曰「應先生來」﹗其人頓失魄﹐投刀垂手﹐汗出浹背。及前撫之﹐曰「一朝之忿﹐何至於此﹖盍歸乎」﹗乃俛首謝過而去。

晚年﹐益以義理無窮﹑歲月有限﹐歉然不足於心。病革﹐尙手輯「周忠毅公傳」﹔未竟而卒。年六十有九。

「摭遺」曰﹕潛齋先生素不喜陸﹑王之學。所著書二十有八種﹔其大者﹕「周易集解」﹑「詩傳翼」﹑「書傳拾遺」﹑「春秋傳考」﹑「禮樂匯編」﹑「古樂書」﹑「論孟拾遺」﹑「學庸本義」﹑「孝經辧定」﹑「性理大中幼學蒙養編」﹑「朱子集要」﹑「教養全錄」﹑「潛齋集」共如幹捲。嘗自作「無悶先生傳」﹐蓋其自道也。其論「易」﹐謂孔子得「易」之「幹」﹑老子得「易」之「坤」﹐亦別自有名理。先生踐履篤實﹐涵養沖融﹐是人師也﹔其於經師之品則其次也。

林時對

林時對字殿揚﹐學者稱爲繭庵先生﹔鄞人。崇禎己卯﹑庚辰連薦﹐成進士﹔時年十八﹐授行人司行人。逾年﹐以使淮藩出﹔旋以憂去。又逾年﹐南都亡﹐踉蹌歸裏。魯王監國﹐從戎江幹﹔累遷太常寺卿﹐晉都察院右副都禦史。及事去﹐杜門不出﹐又十有八年而終。

方其少也﹐執經倪文正元璐門下。旣釋褐﹐諸先哲皆重之﹐多所指授。常熟錢侍郎謙益聞其名﹐招致之﹐不往﹔於同官最與劉中藻﹑陸培﹑沈宸荃相暱。或曰「冷官索莫﹐何以自遣」﹖曰「苟不愛錢﹐原無熱地」。其居制歸裏﹐錢肅樂一見﹐契之。

及在科中﹐時局正恣昏狂。乃以輪對三上折﹔言「史督相可法之軍江北﹐所以藩衛江南者也﹔不當使之掣肘。至於進戰退守﹐當假以便宜。左都禦史劉宗周﹐四朝老臣﹑天下山斗﹔當置左右。翰林檢討方以智﹐忠孝世家﹐間關南來﹔不當誣以傅會之說」。並畱中不下。當是時﹐臺省混沓﹐邪黨過半﹔獨掌科熊汝霖﹑掌道章正宸淸望諤諤﹐顧皆引之爲助。阮大城深惡之﹐乃嗾方國安以東林遺孽糾之﹔遂與同裏沈履祥偕去。

截江之役﹐孫嘉績故時對庚辰房師﹐挽以共事。熊﹑錢諸督師交章薦﹐乃起佐嘉績幕。後上封事﹐每遭阻格﹔中樞余煌輒嘆息﹐以不能力持爲媿。前禦史姜采兄弟避地天臺﹐以謂人望﹐請召之﹔禦史不至﹐已而其弟垓赴軍。時對力主渡江議﹔汝霖之下海軍﹐實力贊之。及江幹師潰﹑監國遁去﹐遂慟哭棄冠服﹐轉徙山海間久之﹐而年尙未四十也。一腔熱血﹐旁魄無所寄。

比歸﹐則家門破碎。因博訪國難事﹐上自巨公元夫﹑下至老兵退卒﹐隨所聞見﹐折衷而論定之。斜日荒江﹐以此自消其塊磊。旣聞徵車四出﹐當事薦其名﹔以病辭。有同年者來訪以出處﹔答曰「此事寧容商諸人耶﹗吾志自定。爲君謀﹐寧有殊」﹗同年愧其言而止。素論人物﹐不少假借。

未幾﹐咸淳諸老凋落殆盡﹐時對獨逾大耋﹔幅巾深衣﹐躑躅行吟﹐至莫可與語。於是悒悒彌甚﹐乃令小胥舁籃轝徧行坊市﹐遇場頭演劇﹐輒駐足視之。轝之所至﹐五尺童子俱讓道。一日﹐至湖上﹔遠望場間﹐不辧何曲﹐但見有冕旒而前者。或曰「此流賊破京師也」。因狂號﹐自籃轝撞身下﹐踣地暈絕﹐流血滿面﹔伶人亦共�涕﹐觀者迸散﹐是日爲之罷劇。嗣是不復出﹐揜關咄咄而已。及卒﹐遺命柳棺﹑布衣﹐不許以狀聞。

「摭遺」曰﹕先生所著「繭庵逸史」﹐闕而不完﹔存世者﹐惟「詩史」四卷。嘗語人曰「野史之難信者有二﹕彭仲謀「流寇志」﹐錯訛十五出於傳聞﹐是君子之過﹔鄒漪「明季遺聞」﹐則有心淆亂黑白﹐是小人之過」。

黃宗羲

黃宗羲字太衝﹐海內稱爲梨洲先生﹔余姚人。垂髫讀書﹐卽不瑣守章句。年十四﹐補諸生。隨父尊素任京邸﹔夜分秉燭觀書﹐輒不及經﹑藝。

尊素爲楊﹑左同志﹐逆奄勢張﹐諸賢昕夕過從﹐屏左右論時事﹐或密封急至。宗羲獨得侍側﹐盡知朝局淸流﹑濁流之分。尊素死詔獄﹝事詳「明史」﹞﹐而門戶臲卼﹐宗羲以伯子奉養王父﹐以孝聞。夜讀畢﹐每嗚嗚然哭﹐顧又不敢令母知。莊烈卽位﹐年十九﹔袖長錐﹐艸疏入京訟冤。至則﹐逆奄已磔。有詔﹕死奄難者贈官三品﹐予謚﹑予祭葬﹔祖﹑父如所贈官﹐蔭子。尊素謚「忠端」。宗羲旣謝恩﹐卽疏請誅曹欽程﹑李實﹔蓋其父之削籍﹐初由欽程奉奄旨論劾﹐李實則成丙寅之禍者也。有旨﹕刑部作速究問﹐得會訊許顯純﹑崔應元。及對簿﹐出所袖錐錐顯純﹐流血蔽體。顯純自訴爲孝定皇后外甥﹐律有「議親」之條﹔宗羲曰「顯純與奄構難﹐忠良盡死其手﹐當與謀逆同科。夫謀逆﹐則以親王髙煦尙不免誅﹐況皇后外親乎」﹗二人卒論斬﹐妻子流徙。因又毆應元胸﹐拔其須歸而設祭。又與先時同難諸子弟共錐獄卒二人﹐應時斃。時欽程歸入「逆案」﹐李實辧原疏不自己出﹕「忠賢取印信空本﹐令李永貞塡之﹔故墨在朱上」﹔又陰致金三千﹐求宗羲弗質。宗羲立奏之﹐謂「實今日猶能賄賂公行﹐其所辧豈足信」﹗於對簿時﹐復以錐錐之。然丙寅之禍﹐確由永貞塡寫空本﹔故永貞論死﹐而實末減。獄竟﹐偕諸家子弟設祭獄門﹐哭聲如雷達禁中。莊烈聞而嘆曰「忠臣孤子﹐甚惻朕懷」﹗

洎歸治葬事畢﹐肆力於學。當忠端之被逮也﹐嘗言學者不可不通知史事。遂自有明「十三朝實錄」﹑上溯「二十一史」靡不究心﹔而歸宿於諸經﹐旁求之九流百家﹐無所不窺。已而﹐憤科舉錮人﹐思所以變之。旣盡發家藏書讀之﹔不足﹐則鈔之諸藏書家﹐窮年搜討。遊屐所至﹐故徧搜故書﹐乘夜丹鉛﹔次日復出﹐率爲常。是時山陰劉宗周倡道蕺山﹐以忠端遺命從之遊。而越中承海門周氏之緒﹐援儒入釋﹐爲之魁者石梁陶奭齡﹔狂瀾鼓眾﹐姚江之緒幾於是壞。宗周憂之﹐未有以爲計﹔宗羲年尙少﹐奮然曰「是何言與」﹗乃約吳越髙材六十餘人共侍講席﹐力排其說。故蕺山弟子如祁﹑章諸子﹐皆以名徳重﹔而禦侮之助﹐莫如宗羲。蕺山之學專言心性﹑漳浦黃道周則兼及象數﹐當時擬之程﹑邵兩家﹔因出己所治律曆諸說相疏證﹐多不謀合。一時老宿聞其名﹐競延致之。閣學文文肅震孟見其行捲曰「是當以大著作名世者」﹗弟宗炎﹐字晦木﹔宗會﹐字澤望﹕並負異才﹐皆自教之。不數年﹐皆大有聲﹔儒林中有「東浙三黃」之目。

南都作「防亂揭」攻阮大鋮﹐東林子弟推無錫顧果居首﹐天啟被難諸家推宗羲居首﹔大鋮恨之刺骨。說者謂莊烈帝十七年中﹐善政莫大於堅持「逆案」之定力﹔而太學淸議﹐亦足以寒姦人之膽。壬午入京﹐周延儒欲薦爲中書﹐力辭不就。一日﹐聞市中鐸聲﹔曰「此非吉聲也」﹗遽南下。已而﹐大淸兵果入口。甲申難作﹐大鋮驟起﹔遂按「揭」中一百四十人姓氏﹐欲盡殺之。時方至南中﹐上書闕下而禍作。姚江裏中﹐有奄黨首糾劉宗周三大弟子﹔祁與章尙列名仕籍﹐而宗羲徒以人望亦掛彈章﹐聞者駭之。遂與杲並逮。母氏姚嘆曰「章妻﹑滂母﹐乃萃吾一身耶」﹗揭中人士如陳貞慧﹑周鑣﹐俱逮至論死﹔沈壽民﹑吳應箕﹑沈士柱等﹐亡命﹔而桐城左氏兄弟入左良玉軍。晉陽之甲𨿽良玉自爲﹐然大鋮以爲「揭」中人所爲﹔咸惴惴不保。駕帖未出﹐而南中歸命﹔宗羲踉蹌還浙東。

會孫嘉績﹑熊汝霖以一旅之師畫江而守﹐因糾合黃竹浦宗族子弟數百人隨諸軍於江上﹐共呼之爲世忠營。請援李泌﹑客從義以布衣參軍事﹐不許﹔授職方主事。尋以嘉績及柯夏卿等交薦﹐攺監察禦史﹐兼舊官。方﹑王跋扈﹐諸亂兵因之﹔總兵陳梧自嘉興之乍浦浮海至余姚大掠﹐職方王正中方行縣事﹐集兵擊殺之。亂兵大噪﹐有欲罷正中以安諸營者。宗羲曰「借喪亂以濟其私致於眾怒﹐是賊也。正中守土﹐卽當爲國保民﹔何罪之有」﹗監國是之。已進所作「監國魯元年大統歷」﹔卽命頒之浙東。馬士英在方國安營欲入朝﹐朝臣皆言當殺﹔熊汝霖恐其挾國安爲患﹐好言曰「此非殺士英時﹐宜使立功自贖」﹗宗羲曰「諸臣力不能殺耳﹔春秋之孔子﹐豈能加於陳恆﹖但不得謂其不當殺」﹗又遺書王之仁曰「諸公何不沈舟決戰﹐由赭山直趨浙西﹖若日於江上鳴鼓放船攻其有備﹐蓋意在自守也。蕞爾三府以供十萬之眾﹐北兵卽不發一矢﹐一年之後亦何能支﹖何守之爲」﹗又言「崇明爲江海門戶﹐曷以兵擾之﹐分江上之勢」﹖不能用。尋張國柱浮海至﹐諸營大震﹔廷議欲爵以伯。曰「如此則益橫已﹐且何以待後﹗請署將軍足矣」。從之。當時搶攘之際﹐持議嶽嶽﹔悍帥亦懾於義﹐而不敢有加。自其力陳西渡策﹐惟汝霖嘗再以所部火攻之﹔旣而盡以營卒付之﹐因與王正中合軍得三千人。正中爲之仁從子﹐能以忠義自奮﹔深結之﹐使之仁不以私意相撓。故熊﹑錢諸督師皆不得餉﹐而正中與世忠二營獨不乏食。海寧職方查繼佐軍亂﹐披髮走入營﹐乃牀下﹔乃呼其兵責之﹐以定。遂偕繼佐渡海札潭山﹐烽火徧浙西﹔太僕卿陳潛夫以軍同行﹐尙寶卿朱大定﹑兵部主事吳乃武等來會。議由海寧取海鹽入太湖﹐招吳中豪傑﹔百里之內﹐牛酒日至﹐軍容甚整。直抵乍浦﹐約崇徳義士孫奭等爲內應。會大兵綦嚴﹐不得前﹐少頓。復議再舉﹐而江上已潰﹐廢然歸。因入四明山結寨自固﹔餘兵願從者尙五百餘人﹐駐軍杖錫寺。微服潛出﹐欲訪監國消息爲扈從計﹐戒部下善與山民結﹔部下不能盡遵節制﹐山民畏禍﹐潛焚其寨﹐部將茅翰﹑汪涵死之。無所歸﹐而迹捕累及﹐復走入郯中。

己丑﹐聞監國在海上﹐乃與都禦史方端士赴之﹔晉左僉都禦史﹐再晉左副都禦史。時方發使拜山寨諸營官爵﹔爲言「諸營之彊而乃心王室者﹐莫如王翊。諸營文臣輒自稱都禦史﹑侍郎﹐武臣自稱都督﹔其不自張大﹐亦莫如翊。宜優其爵﹐使之總臨諸營﹐以捍海上」。朝論爲然﹔定西侯張名振弗善也。俄而﹐大兵圍健跳﹐城中危甚﹐置靴刀待命﹔蕩湖伯阮駿救至﹐得免。時諸帥之悍甚於方﹑王﹐文臣稍有異同﹐禍立致﹔如熊汝霖非命死﹑劉中藻失援死﹑錢肅樂憂死。宗羲旣失兵﹐日與尙書吳鐘巒坐船中﹐正襟講學﹔暇則注「授時」﹑「泰西」﹑「回回」三歷。當其從亡也﹐母氏尙居故里﹔而朝廷以勝國遺臣不順命者﹐錄其家口以聞。宗羲聞之﹐嘆曰「主上以忠臣之後仗吾﹐吾所以棲棲不忍去。今方寸旣亂﹐吾不能爲姜伯約矣」﹗亟陳情監國﹐得請﹔鐘巒乃棹三板船送之數十里﹐嗚咽濤中。遂變姓名﹐間行歸家。

是年﹐監國由健跳至翁洲﹔復召之﹐副馮京第乞師日本。抵長埼﹐不得請﹐爲賦「式微之章」以感將士。自以爲從桑海中來﹐杜門匿影﹐東遷西徙﹐靡有寧居。而名懸象魏﹐又有上變者以之爲首。時方搜剿沿海諸寨之竊伏與海上相首尾者﹐諸山寨相繼滅亡。其弟宗炎首以交通馮京第有狀﹐被縛﹔刑已有日﹐乃潛至鄞計脫之。辛卯夏秋之交﹐遣使入海告警﹐令爲備。後復連有牽涉﹐幸而不死。熊汝霖妻孥被逮﹐將入燕﹔獨爲調護脫之。

其後﹐海氛漸滅﹐無復有望﹔乃奉其母返裏門。於是始畢力於著述﹐而四方請業之士漸至矣。嘗自謂受業蕺山時﹐頗熹爲志節斬斬一流﹐不免牽纏科舉之習﹐所得尙淺﹔患難之餘﹐始多深造﹐胸中窒礙爲之盡釋。而追恨爲過時之學﹐蓋不以少年之功自足也。問學者旣多﹐丁未後舉證人書院之會於越中﹐以申蕺山余緒。復東之鄞﹑西之海寧﹐皆主講席﹐大江南﹑北從者駢集﹐守令亦或與會。已而大府皆請之開講﹐不得已應之﹐非其志也。

康熙戊午﹐詔徵博學鴻儒﹔掌院學士葉方藹寓以詩﹐惇促就道﹔再辭以免。未幾﹐方藹奉詔與同院學士徐元文監修「明史」﹐將徵之備顧問﹐督﹑撫以禮來聘。時以母旣耄期﹑己亦老病﹐又辭之。朝論必不可致﹐請敕下浙撫鈔其所著書關史事者送入京。其子百家﹐得預參史局事。自後屢蒙聖祖存問﹐嘆爲得人之難﹗以乙亥秋卒於裏中﹐年至八十有六。

「摭遺」曰﹕時湯文正公斌爲工部尙書﹐嘗曰「黃先生論學如大禹導水﹑導山﹐脈絡分明﹔吾黨之斗杓也」。庚午﹐刑部尙書徐公幹學因侍直﹐上訪及遺獻﹐以先生對﹔且言「曾經臣弟元文奏薦」。上曰「可召之京﹐朕不授以事。如欲歸﹐當遣官送之」。徐公對似篤老﹐恐無來意﹔因嘆「得人之難如此」﹗謝山全氏云「嗚呼﹗公爲勝國遺臣﹐蓋瀕九死之餘﹐乃卒以大儒耆年受知當寧﹐又終保完節﹔不可謂非貞元之運護之矣」﹗戌辰冬﹐自營生壙於忠端墓旁﹔中置石牀﹐不具棺槨。作「葬制或問」一篇﹐援趙邠卿﹑陳希夷例﹐戒子弟無違。蓋以身遭變故﹐期於速朽也。遺命﹕以所服角巾﹑深衣殮。平居著書千數百卷﹔凡志甲﹑乙後國事者﹐亦數百卷。其目不及備載。

顧炎武

顧炎武字寧人﹐原名絳﹔乙酉後﹐攺名。或自署曰蔣山傭﹐學者稱爲亭林先生。少落落有大志﹐不與人苟同﹐耿介絕俗。其雙瞳子中白而邊黑﹐見者異之。最與裏中歸莊相善﹐共遊復社﹔相傳有「歸奇﹑顧怪」之目。於書無所不窺﹐尢畱心經世之學。其時﹐四國多虞﹔太息天下乏材﹐以至敗壞。自崇禎己卯後﹐歷覽「二十一史」﹑「十三朝實錄」﹑「天下圖經」﹑前輩文編說部以至公移﹑邸抄之類有關於民生之利害者﹐隨錄之﹔旁推互證﹐務質之今日所可行而不爲泥古之空言﹐曰「天下郡國利病書」。然猶未敢自信﹔其後周流西北且二十年﹐徧行邊塞亭障無不了然而始成。其別有一編曰「肇域志」﹐則考索「利病」之餘﹐合圖經而成者。

乙酉夏﹐奉母避兵常熟之郊。旣應昆山令楊永言之徵﹐與嘉定諸生吳其沆及歸莊共起兵﹐奉故鄖撫王永祚以從夏允彜於吳﹔浙中授爲兵部司務。事旣不克﹐永言行遁去﹐其沆死之﹐炎武與莊幸得脫﹔而母氏王遂不食卒﹐遺言「後人勿事二姓」。次年﹐閩中使至﹐以職方郎召。欲與族父延安推官咸正赴之﹔念母喪未葬﹐不果。次年﹐幾豫吳勝兆之禍﹔更欲赴海上﹐道梗不前。

顧𨿽世籍江南﹐而其姿稟頗不類吳會人。以是不爲鄕裏所善﹐己亦甚厭裙屐浮華之習。嘗言「古之疑眾者﹐行僞而堅﹔今之疑眾者﹐行僞而脆﹐了不足恃」﹗旣抱故國之戚﹐焦原毒浪﹐日無寧晷。庚寅﹐有怨家欲陷之﹔乃變衣冠作商賈遊京口﹐又遊禾中。次年﹐之舊都﹐拜謁孝陵。癸巳﹐再謁﹔是冬﹐又謁而圖焉。次年春﹐僑居神烈山下﹔徧遊沿江一帶﹐以觀舊都畿輔之勝。顧氏有三世僕曰陸恩﹐見其日出遊﹐家中落﹔叛投裏豪。丁酉﹐四謁孝陵歸﹔持之急﹐乃欲告爲通海。炎武亟往擒之﹐數其罪﹐湛之水。僕婿復投裏豪﹐以千金賄太守求殺之﹔不系訟曹﹐而卽系之奴之家。危甚﹐獄日急﹔有爲之求救於錢尙書謙益者﹐欲稱門下而後可。其人知必不許﹐而懼失之援﹐乃私書一刺與之﹔旣而聞之﹐亟索刺還不得﹐遂列揭通衢以自白。曲周路舍人澤溥者﹐故相振飛子﹔僑居洞庭東山﹐識兵備使者。乃爲愬之﹐始得移訊松江而事解。於是﹐浩然有去志。五謁孝陵﹐始東行﹔墾田長白山下﹐頗贍足。

戊戌﹐徧遊北都諸畿甸﹐直抵山海關外。歸至昌平﹐謁長陵﹐圖而記之。次年﹐還江南以覽山水之未盡者﹐六謁孝陵﹔東遊至會稽。已復北謁思陵﹔由太原﹑大同入關中﹐直至楡林。是年﹐浙中史禍作﹐幸而得脫。甲辰﹐四謁思陵畢﹐乃墾田於雁門之北﹑五臺之東。初﹐其居東也﹐以其地濕﹐不欲久畱。每言馬伏波﹑田疇皆從塞上立業﹐欲居代北﹔嘗曰「使吾澤中有牛羊千﹐則江南不足懷也」。然又苦其地寒﹔乃但經營創始﹐使門人輩司之而身出遊。

丁未﹐之淮上。越明年﹐自山東入京師。萊之黃氏有奴告其主所作詩﹐事多株連。奴得計﹐復指吳人陳濟生所輯「忠義錄」爲炎武作﹐首之﹔書中列名者三百人。時在京師﹐馳赴山東聽勘﹐訟系半年。富平李因篤親至歷下急告有力者﹐獄始白。復入京﹐五謁思陵。自是﹐往還河北諸邊塞者幾十年。

丁巳﹐六謁思陵﹔始卜居陜之華陰。初﹐徧觀四方﹐其心耿耿未下﹐謂秦人慕經學﹑重處士﹑持淸議﹐實他邦所少﹔而華陰綰轂關河之口﹐𨿽足不出戶﹐亦能見天下之人﹑聞天下之事。一旦有警﹐入山守險﹐不過十里之遙。若志四方﹐則一出關門﹐亦有建瓴之便﹔乃定居焉。置田五十畝於華下供晨夕﹔而東西開墾所入﹐別貯之以備有事。嘗餌沙苑﹑蒺藜而甘之﹔曰「啖此久﹔不肉﹑不茗可也」。每遊﹐以二馬﹑二騾載書自隨。所至厄塞﹐呼老兵﹑退卒詢曲折﹔或與平昔所聞不合﹐卽坊肆中發書對勘之。或徑行平原大野無足畱意﹐則於鞍上默誦諸經注疏﹔有所遺忘﹐則卽坊肆中發書熟復之。

時有鉅公者﹐以史事自任﹐具書招之﹔答以「願一死自謝﹔最下﹐則逃之世外」。遂止。戊午﹐詔舉大科﹐諸鉅公爭欲致之﹔乃豫語諸門人之在京者曰「刀﹑繩具在﹐無速我死」﹗及大修「明史」﹐當事又將特薦之﹔竟請以身殉﹐始免。或曰「先生盍亦聽人一薦﹗薦而不出﹐名不愈髙」﹖笑曰「此所謂釣名者也。譬夫婦人之失所天也﹐從一而終﹐之死靡慝﹐其心豈欲見知於人﹗若曰「盍亦令人彊委禽焉而力拒之以明節」﹐則吾未之聞矣」。

華下諸生請講學﹔謝之曰「近日二曲徒以講學得名﹐招逼迫﹐幾凶死﹔𨿽曰「威武不屈」﹐然名之爲累則已甚﹗又況東林覆輒之進於此乎」﹗有求其文者﹔則曰「韓文公起八代之衰﹔若但作「原道」﹑「諫佛骨表」﹑「平淮西碑」﹑「張中丞傳後」諸篇﹐而一切諛墓之文不作﹐豈不誠山斗乎」﹖其論學﹐則曰「孔子嘗言「博我以文﹐約之以禮」﹔劉康公亦云「民受天地之中以生﹐所謂命也」。是以動作禮義﹑威儀之則以定命﹔然則君子爲學﹐捨禮何由﹗近來講學之師﹐專以聚徒立幟爲心﹐而其教不肅」。

乙未春﹐出關觀伊﹑洛﹐歷嵩山﹔曰「五嶽已遊其四」。歲饑﹐乃渡河至代北﹐復還華下。炎武旣負用世之略﹐不得一遂﹔而所至﹐每小試之﹕墾田度地﹐累致千金﹐故隨寓卽饒足。尙書徐幹學﹐兄弟甥也﹔當其未遇﹐常振其乏。至是鼎貴﹐爲東南人士所宗。累書迎請南歸﹐願分別業爲之買田以報﹔終不至。或叩之﹐對曰「昔歲孤生﹐飄搖風雨﹔今玆親串﹐崛起雲霄。思歸尼父之轅﹐恐近伯鸞之竈﹗且天仍夢夢﹐世尙滔滔﹔猶吾大夫﹐未見君子﹗徘徊渭川﹐以畢餘年足矣」。

庚申﹐其妻卒於裏中﹐僅寄詩挽之。次年﹐竟客死華陰﹔年六十九。無子﹐徐尙書爲之立其從孫洪愼以承祀﹔門人奉喪歸葬昆山。吳江潘耒﹐弟子也﹔收其遺書序而行之。又別輯「亭林詩文集」十卷﹐而「日知錄」最盛傳。

「摭遺」曰﹕王髙士不庵云「寧人身負沈痛﹐思大揭其親之志於天下﹔奔走流離﹐老而無子。其幽隱莫發﹐數十年靡愬之衷曾不得快然一吐﹔而使後起少年推以多聞博學﹐其辱已甚﹕安得不掉首故鄕﹐甘於客死﹗噫﹗可痛也」﹗謝山全氏曰「歷年漸遠﹐世之能讀先生之書者𨿽多﹐而能言其大節者已罕。且有不知其大節而妄爲之立傳者﹐以先生爲長洲人﹔可哂也」﹗

李容

李容字中孚﹐盩厔人﹔學者稱爲二曲先生。其先世無聞。其父本烈士﹐名可從﹐字信吾﹔以壯武從軍。崇禎壬午﹐督師汪喬年討賊﹐監紀孫兆祿偕可從以行。時賊勢大張﹐官軍累戰不利﹔可從瀕行﹐抉一齒與其婦彭曰「戰危事。不捷﹐吾當委骨沙場﹐子其善教兒矣」﹗中途寓書三﹐惟容是念。時容年甫十有六﹐家貧甚。已而師徒撓敗﹐可從死﹐從者五十人盡沒。赴聞﹐彭欲以身殉﹔容哭曰「母殉父固宜﹐然兒亦必殉母﹔如是﹐則父且絕矣」﹗彭氏乃制淚撫之。然無以爲活﹐其親族謂之曰「可令兒傭以餬口」﹔或言「可給事縣廷﹐則母子不致有凍餒」。彭氏皆弗許﹔乃令之從師受學。顧修脯不具﹐而師皆謝之﹔已而彭氏曰「經書固在﹐亦何必師」。時容已麤解文義﹐母能言忠孝大節以督課之﹐煢煢相依﹔或一日不再食﹑或數日不火食﹐恬如也。但聞其教者甚遠且大﹐里巷非之﹑誚之﹐而母不顧。容乃果能自拔於流俗﹐以昌明「關學」爲己任。家故無書﹐俱從人借之﹔自經﹑史﹑子﹑集至二氏書﹐無不博覽﹐■﹝廣﹐心代八﹞然會通。其論學曰「天下大根本﹐人心而已﹔天下大肯綮﹐提醒天下之人心而已。是故天下之治亂﹐由人心之邪正﹔人心之邪正﹐由學術之晦明」。嘗曰「下愚之與聖人﹐本無以異﹔但气質蔽之﹑物欲誘之﹐積而爲過。此其道在悔﹔知悔必攺﹐攺之必盡。夫盡則吾之本原已復﹐復則聖矣。「易」曰「知幾其神」。夫子謂顏子其庶幾﹔以其有不善必知﹐知必攺也。顏子所以能之者﹐由於心齋靜極而明﹐則知過矣。上士之於過﹐知其皆由於吾心﹔則直向根源剗除之﹐故爲力易。然中材﹐稍難矣。要之﹐以靜坐觀心爲入手﹔靜坐乃能知過﹐知過乃能悔過﹐悔過乃能攺過以自新」。其論朱﹑陸之學曰「學者當先觀象山﹑慈湖﹑陽明﹑白沙之書﹐闡明心性﹐直指本初。熟讀之﹐則可以洞斯道之大源。然後取二程﹑朱子以及康齋﹑敬軒﹑涇野﹑整庵之書玩索﹐以盡踐履之功﹔由工夫以合本體﹐下學上達﹐內外本末一以貫之。至諸儒之說﹐醇駁相間﹔去短集長﹐當善讀之。不然﹐醇厚者乏通慧﹑穎悟者雜竺幹﹔不問是朱﹑是陸﹐皆未能於道有得也」。於是關中士子爭就之學。關中自橫渠而後﹐三原﹑徑野﹑少墟累作累替﹐至容而復盛。

當事慕容名﹐踵門求見﹐力辭不得者則一見之﹔終不報。曰「庶人不可入公府也」。再至﹐並不復見。有所饋遺﹐𨿽十反亦不受。或曰「交道接禮﹐孟子不卻﹔先生得無已甚」﹗答曰「我輩百不能學孟子﹔卽此一事稍不守孟子家法﹐正自無害」。當事請主關中講院﹔容方爲馮恭定公設俎豆﹐勉就之。旣而悔曰「合六州鐵﹐不足鑄此錯也」﹗亟捨去。尋陜撫軍欲薦之﹐哀吁得免。督學使將進其所著書﹐亦不可。然關中利害在民者﹐則未嘗不爲當事言之也。

初﹐彭氏葬可從之齒﹐曰「齒冢」﹔畱穴以待身。後容屢欲之襄城招父魂﹐惟以母老不敢遽出﹐且懼傷母心。及母卒服闋﹐庚戌始徒步往。抵城﹐繞城走徧﹐覓遺蛻不得。乃爲文禱於社﹐服斬衰﹐晝夜哭﹔淚盡繼以血。襄城令聞之﹐出迎適館﹔辭不受。令亦爲之禱﹐卒不得。容遂設祭招魂﹐狂號不絕聾。令因議爲可從立祠祀﹐且造冢於故戰場﹐以慰孝子心。知常州府駱鐘麟前令盩厔﹐嘗執贄門下。至是聞已至襄城﹐謂祠事未能亟具﹐請先南下謁道南書院﹐發顧氏﹑髙氏諸遺書且講學﹐以慰東林余望﹔容赴之﹐遠近之從遊者雲集。凡開講於無錫﹑江陰﹑宜興間﹐晝夜不息。忽靜中雪涕如雨﹐搥胸自詈曰「不孝﹗汝此行爲何事﹐竟喋喋於此。尙爲有人心乎﹗𨿽得見諸賢遺籍﹐究何益」﹖申旦不寐﹐卽戒行。毘陵學者固畱之﹐不可。時祠事已畢﹐還宿襄城祠下。夜分﹐鬼聲大作﹔蓋嘗祝於父﹐願以五千國殤魂同返關中故也。襄城令乃爲之設祭﹐上列督師汪喬年﹑監紀孫兆祿主﹐以容父從事可從爲配﹔下列長筵﹐徧及當時之殉國者。容伏地大哭﹐觀者亦哭。於是立碑於冢曰「義林」﹔取其冢土西歸告母墓﹐附之齒冢中﹐更持初服如初。

旣而制府竟以隱逸薦﹔容辭以書曰「僕少失學問﹐又無他技能﹔徒抱臯魚之至痛﹐敢希和靖之芳蹤哉﹗古人學眞行實﹐輕於一出﹐尙受謗於當時﹐困辱其身﹔況如僕者﹐而使之應對殿廷﹖明公此舉﹐必當爲我曲成﹗如必不獲所請﹐卽當以死繼之﹔斷不惜此餘生﹐以爲大典之辱」﹗牘凡八上﹐更辭以病﹔得旨﹕「俟病愈﹐惇促至京」。自是﹐大吏歲時來問起居﹐欲具車馬送之入覲﹔遂稱廢疾﹐長臥不起。尋部臣以海內眞儒薦﹐時詞科薦章徧海內。而容獨有「昌明絕學」之目﹐以故朝議必欲致之﹐將大用。官司勸行益急﹐檄縣守之﹔不獲已﹐舁牀詣行省。方伯而下﹐親至榻前慫惥之﹔容乃絕粒﹐水槳不入口者六日。大吏猶彊之﹐容乃突出佩刀自刺。於是諸官屬駭絕﹐始得予假療治。已復嘆曰「此事恐不死不止﹗所謂「生我名者殺我身」﹐不幸有此﹗皆生平學道不純﹑洗心不密﹐不能自晦所致」。戒其子曰「我日抱隱痛﹐自期永棲堊室﹔平生心迹﹐惟在「堊室錄感」一書。令萬一見逼死﹐宜麤衣﹑白棺﹐卽以是書殉。厝室中三年後葬﹐毋受弔﹔毋使我泉下重有憾」﹗自是﹐當道亦不復惇迫。荊扉反鐍﹐弗與世通﹔𨿽舊日生徒﹐亦罕一覲。惟吳中顧炎武至﹐則具雞黍以盡歡。越年﹐天子西巡狩﹐令督臣傳旨引見﹐容以疾廢辭﹔當賜禦書「關中大儒」四字以顏其廬。

容年四十以前﹐著有「十三經糾繆」﹑「廿一史糾繆」及「象數」諸書。旣而自以爲近口耳之學﹐無當身平﹔不復示人。嘗語門弟子曰「授受精微﹐不在乎書﹐要在自得而已」。晚歲遷居富平﹐四方之士不遠而至。容起自孤根﹐上接「關學」六百年之統﹐於寒餓淸苦中守道愈嚴。耿光四出﹐而一無憑籍﹐尢爲人所莫及。子二﹕愼言﹑愼行。愼言以門戶故﹐出補諸生﹐終未嘗與科舉之役。後陜學使者以選拔貢之太學﹐卒不赴。兄弟皆克守父志﹐時論予諸。

「摭遺」曰﹕先生名從「禺」﹑從「頁」﹐避作容﹔嘗自別署爲「二曲」﹑「土室病夫」。時海內稱三大儒者﹕北方孫先生夏峯﹐當明之季﹐已與楊﹑左諸公善﹔易代而後﹐聲名益大。南方﹐則黃先生梨洲﹔西方﹐則先生也。先生所以終身不出者﹐良以痛其父之截齒﹑母之葬齒﹔然襄城﹑盩厔各得專祠以顯其親﹐其道愈尊﹐斯可謂之大孝也矣﹗

黃宗炎﹝弟宗會﹞

黃宗炎字晦木﹐一字立溪﹔世稱鷓鴣先生。崇禎中﹐以明經貢諸太學。其學術﹐大略與兄宗義等﹔而奡岸幾有過之。己卯秋試不售﹐與弟宗會約閉關盡讀天下之書而後出。

畫江之役﹐兄弟蠲家資﹐盡帥家丁荷殳前驅﹑婦女胥執爨以餉﹐步迎監國於蒿壩。宗義西下海昌﹐宗炎乃畱龕川治輜重﹔所謂世忠營者是。事敗﹐狂走入四明山之道巖﹐爲馮侍郎京第參軍﹐奔走諸寨間。

庚寅﹐山寨軍殲﹐宗炎亦被縛。京第之嫂﹐其妻母也﹔匿於其家﹐迹得之。驗實﹐待死牢戶中。宗義還至鄞﹐謀以計活之。會有馮尙書子道濟﹐故人也﹔旣然獨任其責。與髙旦中等爲畫策﹐而方僧木欲挺身請之幕府。道濟曰「姑徐之﹐定無死法」。及行刑之日﹐傍晚始出﹐潛載死囚隨之。旣至法場﹐忽滅火。暗中有突出負宗炎去者﹐不知何許人也。及火至﹐以囚代之。暮行十里始息肩﹐亟入一室﹐則萬戶部履安白雲莊也﹔負之者﹐卽戶部子程也。鄞之諸遺民畢至﹐爲之解縛﹐置酒慰驚魂﹐陶然而醉。旣聞弦管聲出隔岸﹐棹小舟往聽之。因自取調之曰「廣陵散﹐幸無恙」﹗尋京弟故部復合﹐復與共事。慈湖寨主沈爾緒又以帑寄﹐兄弟輩交阻之﹐不得。丙申﹐再遭名捕﹔宗羲嘆曰「死矣」﹗故人朱湛侯﹑諸雅六救之﹐免。

於是盡喪其資﹐提藥籠遊於海昌﹑石門之間以自給。或以古篆爲人鐫花乳石印﹐或以李思訓﹑趙伯駒二家畫法爲人作屏軸﹐或爲人制硯﹐其賈值皆有定﹔世所傳賣藝文者也。生平於象緯﹑律呂﹑軌革﹑壬遁之學﹐皆有所密授。旣自放﹐乃著「憂患學易」以存遺經﹑著「六書會通」以正小學。雅不喜先天太極之說﹐論八卦方位凡數千言。自先天太極之圖出﹐儒林疑之者亦多﹔然終以出自大賢﹐不敢立異。卽言之﹐亦嗛嗛莫敢盡﹔至宗炎﹐而悉排之。嘗語問學者曰「諸子收拾自己聰明﹐歸之有用一路﹐足矣」﹗

其解「易」「離」之三曰「人至日昃﹐任達之士托物情外﹐則自謂有觀化之樂﹔故鼓缶而歌。不然﹐憂生嗟老﹐戚戚寡歡﹗不彼則此﹐人間惟此二種皆凶道也。君子任重道遠﹐死而後已﹔衛武公之所以賢也」。其論小學𨿽好奇字﹐然謂「楊雄但知識奇字﹑不知識常字﹔不知常字乃奇字所自出﹐奇而猶不詭於法也」。生平作詩幾萬首﹐沈冤淒結。晚更頹唐﹐性極僻﹔𨿽其伯兄時有不滿意處。

弟宗會﹐字澤望﹔從者稱石田先生。性更狷介。國變後﹐嘗髡發作頭陀狀﹐浪遊名山。後俱以抑塞而卒。

「摭遺」曰﹕或云晦木晚年嘗作一石函﹐錮其所著述於中﹐懸之梁上﹔謂其子曰「有急﹐則埋之安化山丙捨」﹗身後﹐果有索之者﹔其子遂埋之。及其子卒﹐而莫知所在﹝或言不戒於火﹐非也﹞。其生平酷嗜古玩﹐所聚孔多。嘗一日入金陵﹐市買漢﹑唐銅印數百﹐肆爲之空。亂後﹐以貧故﹐俱不守﹔嘆曰「奪我希世珍﹐天眞扼我已」﹗嘗閱澹歸「徧行堂集」﹝澹歸﹐卽金堡披緇後名﹞﹐笑曰「不爲雪庵之徒﹐而甘自墮落於沿門托缽之堂頭﹔又盡書之於集﹐以當供狀﹐以貽不朽之辱。甚矣﹗此老之耄也」。

案姚江黃氏伯仲﹐當時以其各懸象魏﹐不免嫌諱相因﹐無敢爲之傳者。及全氏之文出﹐而曲折始詳。以太衝之理學文章﹐特邀聖鑑﹐固炳炳百世者矣。然其志節﹐惟在陵谷崎嶇起軍﹑乞師﹑從亡諸大案。故「摭遺」詳其前事﹐而於被徵以後則從略也。晦木之行﹐與伯子少有殊致﹔故別立一傳﹐而以澤望名附。

●繹史摭遺卷十四

吳郡李瑤子玉纂

目錄

逸民﹑獨行列傳

徐枋﹝吳稽田﹑戴南枝附﹞李天植邵以貫沈盷陸世儀錢光繡陳洪綬﹝崔子忠附﹞徐芳聲﹑蔡仲光﹝從弟宜之附﹞畫网巾先生﹝二僕﹞采薇子一壺先生﹝紙衣翁附﹞

正叔有言「餓死事小﹐失節事大」﹔澗上﹑川上三君子﹐其庶幾之。或曰﹕老蓮以畫名﹐早已傳諸畫鑑﹔無事子以「逸民」列﹗余曰﹕人知其畫﹐而不知其所以畫﹔列諸「逸民」﹐正所以明其志也。彼若畫网巾先生者﹐宛轉劍鋒﹑矢鏑之間﹐而自以畱姓名爲辱身﹐則其志爲尢苦﹔惜不能與采薇﹑一壺﹑紙衣者拍手相見耳。且二僕者﹐亦人奴也﹔從故主於孤窮危躓之餘﹐而恬然以殉﹔此又文丞相所不能得於余元慶者﹐可不敬哉﹖

列傳十四

徐枋

徐枋字昭法﹐號俟齋﹔崇禎壬午舉於鄕﹐爲故詹事汧之子﹐海內三髙士之一也。

初丁國難﹐避地汾湖﹔已遷蘆區﹑遷金墅﹐往來靈巖﹑支硎間。及定卜上沙﹐築澗上艸堂遂老焉。枋痛父死節﹐故不入城﹔及老澗上﹐並不入市。長年禁足﹐以書畫自給﹐非力不食。𨿽達官貴人訪之﹐每逾垣避去﹔凡有所遺﹐悉屏卻。是時以湯撫軍斌之賢﹐欲致一絲一粟﹐輒不可﹔旣而屏騎徒步﹐叩門者再﹐卒不見。平居往來者﹐惟世好數人﹐如萊陽姜實節﹑宣城沈壽名﹑昆山朱用純﹑同裏楊旡咎﹑其門弟子吳江潘耒及南嶽和尙洪儲也。洪儲每以香火資周其所急﹐曰「此世外淸淨食﹐得獨畱」。以故澗上之得安止者﹐多洪儲力。

嘗豢一驢甚馴﹐而通人意。日用間有所需﹐則以所作書畫卷置一簏駕於背驅之﹐驢乃獨行至城﹐立城闉間而不闌出一步。市人見之﹐咸謂髙士驢至﹔亟取其捲﹐爭以日用所需之物如其指﹐備而納諸簏﹐遂返。枋所居﹐當天平山簏﹐平遠淸勝﹔讀書染翰之外﹐則竟日不出一語。年七十有三﹐卒。其門下卽以艸堂爲之祠。

「摭遺」曰﹕俟齋先生與李潛夫﹑巢端明三君子﹐皆畢其生不入城市者﹐海內敬其髙躅。其書法孫過庭﹑畫法巨然﹐自署爲秦餘山人。晚尢名重江左﹐得其遺墨﹐不啻珊瑚鉤也。澗上之祀﹐至今秋菊春蘭﹐猶綿其澤。當時理先生之事者﹐爲南嶽大師外﹐更有山陰戴先生南枝﹑嘉善吳先生稽田。蓋先生之得安於澗上也﹐爲南嶽力﹔其身後﹐則皆南枝之力也。先生旣卻湯文正之聘﹐易簀時﹐遺命並不受弔﹐而托殯事於南枝。故漫堂宋公爲提唱風雅者﹐輒以不得一致賻襚於先生爲歉。是南枝﹑稽田﹐特爲先生素心之交且篤者也。子文止﹐字觀成﹔詩文翰墨有父風。惜年僅二十四﹐卒。故先生歿時﹐僅存一孫﹐托諸次耕﹑稽田云。

謝山全氏曰「稽田生平■﹝車從﹞迹﹐頗與徐先生相反﹐而實爲同徳。蓋二公﹐故郎舅也。稽田抱劉琨﹑祖逖之志﹐而又欲雪其王哀之恥﹔故終身冥行﹐不返家園。先生之初於汾湖﹑於蘆區﹐則依稽田﹔及於金墅﹐則稽田依先生。因其往來靈嚴﹑支硎間﹐旣又同棲積翠﹔及居澗上﹐稽田每自北來﹐但過先生而不入其家。先生集中以儲公之賢言之﹐不一而足﹔而於南枝則未及。凡呼遠公者﹐皆稽田也。稽田一生逐日奔走中原﹐不得稍泄其志。死葬膠東﹐以明其蹈海之憤﹑白其不願首邱之恨﹔是非大招﹑廣招所能致也。且由是而知徐先生之髙蹈﹐非石隱者流也」。

次耕作「南枝傳」曰「戴山人易﹐字南枝﹔不詳其出處。語操越音﹔數稱劉念臺先生及酉﹑戌間事﹐蓋越之遺民云。來遊吳門﹐年七十餘﹔蒼顏古貌﹐談論娓娓。能作徑丈八分書。先師性行髙峻﹐平居闔戶不見一人﹔特與之相得﹐稱老友。先師沒﹐僅一嫠婦﹑一孤孫﹐饘粥不繼﹔謀葬於祖塋﹐而族人不可。山人曰「吾爲俟齋任此事﹔一日不得﹐則吾一旦不了」。經年﹐乃得地於鄧尉之西眞如塢﹔謂耒曰「地甚佳﹐又在梅花深處﹐與髙士宜﹔但價需三十金」。耒先以十金成券。會有黃﹑廬之遊﹐山人因募於人﹐無應者﹔乃矢願賣字以買地。初﹐求其八分書者﹐非其人多不應﹔得者﹐必厚酬。至是榜於門﹐一幅止受銀一錢﹔貲稍稍集。又相旁地並買之﹐凡四十餘金﹔而地畢入。山人酷貧﹐寓無隔宿炊﹐冬月常衣綌。其求地也﹐目之所營﹑神之所馳﹐無往不在地﹔黧面繭足﹐彷徨山谷中而不知疲悴。其賣字也﹐銖積寸累﹐悉歸之地﹐不妄費一錢。一蒼頭饑不能忍﹐輒辭去。已則寄食僧捨中﹐語及徐先生必流涕。人笑其迂﹑譏其愚﹐終不悔﹔至誠感人﹐事竟以集。嗚呼﹗先師簪纓世家﹐親族故舊甚眾﹔身後鮮過而問焉者。山人非有葭莩之親﹐簦笠之好﹐徒以片言心許﹐不惜傾身命以踐之﹐無所爲而爲﹔豈非天下之髙義哉」﹖

李天植

李天植字因仲﹐學者稱爲蜃園先生﹔平湖之乍浦鎭人。崇禎癸酉﹐舉於鄕。先世有隱徳﹔少而蕭散﹐其於世事泊如也。嘗曰「無欲則心淸﹐心淸則識朗﹐識朗則力堅﹔無欲則心眞﹐心眞則情摯﹐情摯則气厚」。時時以誨﹐學者亦頗耽淸言。浦上之以科名起者﹐自天植始﹔三上公車。

癸未﹐其子諸生觀卒﹔自以爲有隱慝﹐痛自刻責。遂絕意仕進﹐攺名確﹐字潛天﹝或言其國難後﹐攺名非﹞。洊遭喪亂﹐遣妾﹑遣婢殆盡﹔尙有田四十餘畝﹑宅一區並家具一切﹐分畀所後﹝子震與其女﹞﹐遂自髡其發﹐別其妻﹐徑入陳山隱。足不至城市﹐訓山中童子以自給﹔其自署曰「村學究」﹑「老頭陀」。

居山十年﹐陳山之僧開堂﹐以避喧﹐始返其蜃園﹔復與妻居﹐賣文取食。不足﹐則與其妻爲棕鞋﹑竹筥以佐之。時有好事者﹐約爲月給供米﹔力辭不受。有司慕其髙﹐訪之﹔逾垣避。其所著詩賦﹐皆弔甲申以來之殉節者。

蜃園者﹐乍浦勝地﹐可以望見海市者也。又十年﹐家益困﹐不復能保其園﹔乃以妻委之婿家﹐而身寄食於僧寺。戚友憐之﹐相與贖蜃園歸之。於是復與妻居﹐則年已七十矣。

所後子震﹐亦稟其教﹔棄諸生﹐顧以謀食走四方。二老相對﹐時絕食﹔乃嘆曰「吾本爲長往之謀﹐顧蠟屐未能﹑乘桴又未能﹔至於今日﹐悔之無及。待死而已」﹗有饋之食者﹐非其人終不受。或問以身後﹔曰「楊王孫之葬﹐何必棺也」﹗

又十年﹐蜃園但存二楹。兩耳失聰﹐又苦下墜﹐終日仰臥﹔客至﹐以粉版相問答。或有自江西來者造其廬﹐相對而泣。臨別﹐以銀五錢贈之﹔五反不受。固以請曰「此非盜跖物也」﹗始納之。客屬曹侍郎倦圃糾同志爲繼粟之舉﹐且謀其身後事﹔吳中徐昭法聞之﹐曰「李先生不食人食﹐聽其以餓死可矣」。旋使至則言﹐果堅拒不受﹔客乃深以爲媿。未幾﹐竟餓死。

「摭遺」曰﹕乍浦同時有鄭嬰垣者﹐孤介絕俗﹔與蜃園先生稱金石交。先數年﹐於大雪中以凍死。客自江西至者﹐乃魏凝叔也。及爲之謀繼粟而不受﹐凝叔嘆曰「吾淺之乎﹐爲丈夫已」﹗凝叔知爲先生謀食﹐而不知爲先生謀施食之人﹗夫倦圃﹐新朝之貴人也﹕先生肯食其食﹐亦何待凝叔。故俟齋之在澗上能食之者﹐惟一退翁禪師﹐余莫能也。俟齋聞凝叔之舉﹐而卜其必不食﹔亦可謂相知以心者矣。

邵以貫

邵以貫字得魯﹐余姚人。門材最盛﹔少與兄以發齊名。性狷潔﹐日講求有用之學。時遭饑饉﹐倡設義倉﹔桑梓徳之。

已國難大作﹐幾欲死﹔以母在﹐不得。遂髡爲頭陀狀﹐狂走入雪竇山中妙髙臺。僧道巖者﹐故鄞廣文張廷賓也﹐亦姚產﹔乃依之。苦身持力﹐不與人接。

尋以省母﹐返故居。時﹐姚江黃氏季子名宗會者﹐志節夙近﹔至是﹐來同居其潭上園中。夜相與讀謝臯羽「遊錄」﹐輒幕之曰「方今豺虎滿天下﹐五獄之志不可期矣。四明二百八十峯近在臥榻﹐當使峯峯有吾二人屐齒」﹗於是徧走山中。然山寨方不靖﹐所在多邏卒﹔而二人者冠服奇古﹐躑躅其間﹐頻遭詰難不爲苦。一日﹐忽入絕谷﹐罔知所向﹐茫然求故道不可得。俄而峯回路轉﹐松梧桐竹甚盛﹐有雞犬聲。就一家﹐有幅巾者出曰「客從何來」﹖語之以宅裏﹐笑曰「吾亦姚人﹐避世居此﹔不虞君之陟吾地也」﹗止二人宿。曰「是名石屋山。僕爲陳從之﹐嘗監故大學士孫公嘉績軍。公死海上﹐吾無所依﹔來此山中﹐未嘗與世接」。因相顧嗟嘆曰「是眞桃源矣」﹗宗會嘗語人曰「得魯自甲申後﹐頰輔間無日不有淚痕﹔其稍開笑口者﹐則遊山耳」。

未幾﹐宗會卒﹔遂孑然無所向﹐遂棄家投四明山中。時尙有一妾﹐不忍判﹔亦自爲尼﹐偕隱山中之楊庵。每日晨昏﹐各上堂禮佛。外此﹐𨿽茗粥不相通。久之﹐並卒。

「摭遺」曰﹕讀諸家文集﹐於國初遺民爲之傳者多矣﹔而得魯邵先生事獨軼。淸節若斯﹐而後世幾不能舉其名﹔嗟哉﹗

沈盷

沈盷字朗思﹐初名蘭先﹐號甸華﹔仁和人。弱冠﹐爲名諸生﹐從學蕺山。

甲申之變﹐年二十七﹔卽棄諸生業﹐甘作首陽之餓﹐以刻苦淸勵自守。力排佛﹑老﹐曰「其精者傍吾儒﹐其異者不可一日容也」﹗聞四方之士有賢者﹐卽書其姓氏置夾袋中﹐冀得一見。然亦不肯妄有交﹐取與尢介。授徒自給﹐三旬九食以爲常﹔每連日絕粒﹐采階前馬藍艸食之。聞者饋之米﹐不受﹔固請﹐則固辭。時餓已甚﹐宛轉辭謝而益困﹐遂僕於地﹔其人皇駭去。良久始蘇﹐笑曰「其意可感﹐然適以困老子耳」﹗嘗展蕺山墓﹐徒步來往。裏中子弟習知其淸節﹔有好事者﹐極意爲繼粟﹑繼肉之舉﹐而卒莫敢前。

殘明講學習气﹐蕺山身後弟子爭其宗旨﹐各有煩言。盷獨曰「道在躬行﹔但滕口說﹐非師門所望於吾曹也」﹗疾革﹐門人問曰「夫子今日之事何如」﹖曰「心中並無一物﹐惟知誠敬而已」。夜半卒﹐年六十三。

「摭遺」曰﹕沈先生與潛齋應先生交最醇﹔沒後無以殮﹐潛齋經紀其喪﹐不知所出﹐涕泣不食。或問之﹔曰「吾不敢輕受賻襚以玷之」﹗潛齋之徒姚生者曰「如某何如」﹖曰「子篤行﹐乃先生夙許﹔殆可也」。於是姚生遂殮而葬之。甬上全氏曰「世或有知潛齋者﹐而甸華則沈冥也。潛齋與之淳心篤行﹐師表人倫﹔其風節殊絕如此」。

陸世儀

陸世儀字道威﹐號桴亭﹔太倉人。少好養生之說﹕旣而棄去﹐一於敬天敬心之學。錢肅樂爲州牧﹐奇之曰「他日必以魁儒著」。

流寇日甚﹐世儀謂﹕「平賊在良將﹐尢在良有司﹔宜大破成格。凡進士﹑舉貢﹑諸生﹐不當拘資地﹔但有文武幹略者﹐輒與便宜﹐委以治兵﹑積粟﹑守城之事。有功﹐卽以爲其地之牧令。如此﹐則將兵者﹐所至皆有呼應。今拘以吏部之法﹐重以賄賂﹐隨人充數﹐是賣封疆也」﹗時不能用。國亡﹐上書南都﹐復不用。太湖起事﹐又嘗參其軍。旣解﹐鑿池寬可十畝﹐築一亭﹐擁書坐臥其中﹐不通賓客﹔榜曰「桴亭」。其舊日門弟子詢之﹔曰「吾藉此作浮海觀耳」。

風波旣定﹐至四明哭肅樂。歸﹐始應諸生請﹐講學東林﹑毗陵間。尋還裏中﹔當事者累欲薦之﹐力辭不出。西安葉靜遠者﹐蕺山門下士也﹔千里貽書﹐與之討論。喜曰「證人尙有緒言﹐吾得慰未見之憾矣」﹗先是﹐裏■﹝尙阝﹞少年之從學者﹐嘗問「知行」先後之序﹔曰「有知及之而行不逮者﹐知者是也﹔有行及之而知不逮者﹐賢者是也﹕故未可以槪而論之。及其至也﹐眞知卽是行﹐眞行始是知﹔又未可以歧而言之」。聞者無不嘆服。遂以隱君子終。

﹝「摭遺」﹞曰﹕國初遺老如孫夏峯﹑黃梨州﹑李二曲﹑其髙蹈如徐昭法而下諸君﹐名皆最著﹔而桴亭﹐則少得知者也。讀其書﹐則嘆其學之邃﹑品之淸。昔溫公撰「文中子傳」﹐而采其粹言爲詞﹔「摭遺」於此﹐亦從其例。

錢光繡

錢光繡字聖月﹐號蟄庵﹔故大學士肅樂從弟。少負異才﹔侍其父僑居硤石﹐盡交浙西諸名士。旣遊吳中﹑宛中﹑南中﹐又盡交江左諸名士。是時社會方殷﹐四方豪傑俱遊江﹑浙間﹐因盡交天下諸名士。年甫及冠﹐而諸宿老俱重之。

流寇逼京師﹐上書南樞史可法﹐請「急引兵勤王﹐以救京師之困。而先以飛騎追還漕艘﹐勿賫盜糧」﹗可法答以「具曉忠懷﹐卽圖進發」。福王稱制﹐累言於當道﹐深以立馬量江爲憂。陳潛夫按河南﹐檄光繡知舞陽縣﹔以親老辭。而於周鑣之獄﹐則悉力營救。南都破﹐肅樂方舉兵江上﹐乃獨居硤中﹔惟隔一水﹐竟不赴。吳中起義﹐硤中舉兵應之﹔光繡亦不豫。蓋𨿽爲故國常抱杞人憂﹐而逆知時事犯手之難﹐故置身局外﹔卒無不如其所料。

丙戌以後﹐頹然自放。生平師友半死劍鋩﹐所之有山陽之痛﹔遂以佞佛晦之﹐別署其號曰「寒灰道人」。居吳中久﹐乃■﹝示多﹞吳中習﹔談諧四出﹐必有名理。一茗一粥﹐非手制無可意﹔𨿽曰佞佛﹐輒旦旦啖黿羹﹑炙牛心﹑飲醇酒不置。逃儒入墨﹐固其宿根所近﹔然亦半觸於時之所激﹐故未嘗不一呈露本色也。

時肅樂家方被籍﹐隱欲爲之紓家難。適招撫嚴我公至﹐往見之。嚴欲召以贊畫﹐且有薦之修「玉牒」者﹔因辭絕。肅樂旣殉﹐諸弟遠去﹔獨修其祝版之文﹐淒感行路。從兄肅凱向有隙﹐以江寧推官罹刑﹐懼家門不保﹐托以幼子﹔竟力任之。

時吳﹑越諸野老多以不仕養髙﹐而牧守干謁仍不廢﹔因作長謠諷之云「昔日夷﹑齊以餓死﹐今日夷﹑齊以飽死﹔只有吾鄕夷﹑齊猶昔日﹐何怪枵腹死今日」﹗聞者惕然。

光繡平居蘊藉性成﹐𨿽困厄不少憾。然感懷家國﹐漸至憔悴﹐竟成心疾﹐以自裁死。

「摭遺」曰﹕錢氏諸弟無不盡命於國﹔其得盤恆牖下者﹐獨蟄庵一人。然卒不能以善終﹐亦可哀也﹗

陳洪綬

陳洪綬字章侯﹐諸曁人。四歲﹐就讀婦翁家塾。翁方治捨堊壁﹐誡童子曰「毋許人入我捨﹐洿我壁」﹗洪綬入﹐視之良久﹐紿童子出﹐自累其案登之﹔手繪漢前將軍關侯像長十餘尺﹐拱而立。童子至﹐遑懼號哭。聞於翁﹐翁見之驚且拜﹐卽其捨奉香火。

旣長﹐師事蕺山講性命之學。已而﹐意有所不如﹐遂縱酒﹑近婦人﹐而頭面或數十日不沐。客有求畫者﹐𨿽罄折至恭﹐輒勿與。或置酒召妓﹐輒自索筆墨﹔𨿽孺子傔從﹐無不應。嘗赴西湖友人之召﹔先與他舟遇﹐徑登其席﹐據上坐﹐舉酒大嚼。主人怪之﹔已知爲洪綬﹐亟稱其畫。洪綬駭曰「子與我素不相識也」﹖竟起拂袖去。

崇禎末﹐始入貲爲國子生。明年還裏遭亂﹐混迹浮屠氏﹔自稱「老遲」﹐亦稱「悔遲」﹑亦稱「老蓮」﹐縱酒狎妓則如故。醉後語及國家淪喪﹑身世顚連﹐輒痛哭不已。

後畫名逾重﹐而意气逾奇。更數年﹐以疾卒。

「摭遺」曰﹕老蓮作畫﹐是無等等咒﹔是夙世得來﹐至不可思議。後之人蘧篨戚施﹐直自獻其百醜圖耳﹗或曰﹕老蓮飲醇酒﹑近婦人﹐在國難前已然﹔則爲之有玷蕺山之門﹐更何豫於故國﹑故君之感邪﹗噫﹗此正趙州和尙未見大菩薩時所論﹐烏足與言老蓮哉﹗世之傳老蓮﹑知老蓮者多矣﹐各自成文﹑各自有說﹐胥置之。此從潛采堂本﹐志其奇。其妾胡淨鬘亦能畫﹐亦一遺民氏女也。

思宗之世之以畫名家者﹐稱南陳﹑北崔。崔卽所謂宛平秀才崔子忠也﹐一名丹﹐字道母﹐又字靑蚓。其先萊陽人﹐以書畫﹐爲華亭董尙書其昌所許。顧自矜貴﹐𨿽貧甚而不能以金帛動。友人官詮部者念之﹐屬選人具千金爲壽﹔子忠怒﹐投之地曰「念我貧﹐當分俸餉我﹔乃以此外來物洿我邪」﹗時史閣部官南樞﹐故與之善﹔偶詣其捨﹐見子忠方絕食﹐乃脫乘馬曰「聊佐一夕衛﹝﹖﹞」。徑徒步歸。於是子忠牽馬入市﹐得金呼友噱飲之﹔曰「此酒自史道鄰來﹐非盜泉也」。凡飲一日夜﹐而金去盡﹐絕食如故。已闖陷京師﹐子忠出奔﹐鬱鬱不自得。適有世俗子拂其意﹐遂遁入土室中匿不出。南都覆後﹐以餓死。

徐芳聲﹑蔡仲光

徐芳聲﹐字徽之﹔蔡仲光字子伯﹐原名士京﹐一字大敬﹕蕭山兩髙士也。才名素相泐﹐而髙尙之名亦與齊。

天啟丁卯﹐芳聲父子同舉省試﹔主者斥子而取其父明徵﹐捲爲「書經」冠。明徵曰「吾冠一經無所媿﹔吾媿者﹐特吾兒耳」﹗時甫弱冠﹐所試無大小﹐必第一。四方論文之家﹐每恥不得與芳聲交。而仲光之學﹐則益主居敬者也。甲申之變﹐同集學中諸子弟哭孔氏廟三日。

旣而芳聲入潘山隱﹐稱「潘山埜人」。嘗曰「讀書貴有用也」。自惜其經濟不爲天下用﹐思以言嬗後﹔因著兵﹑農﹑禮﹑樂諸有用書﹐而於「兵」尢詳。別輯兵書數十卷﹐凡運籌指顧﹑制械器﹑設屯竈﹐無不簡核﹐以辟從前之虛言兵者。嘉興徐仲威於鄕闈慮策及兵政﹐忽夢關侯告之曰「蕭山徐生善言兵﹐盍師之」﹗仲威卽晉謁而語以故﹐乃盡授之。

初﹐與裏中翁徳洪﹑何之傑﹑張杉﹑毛甡交最得。徳洪字纖若﹔乙酉﹐闔家以義死。杉字南士﹔亦盡節。甡獨受聘﹐應制科﹔芳聲﹑仲光﹐各爲詩文贈其行﹐寓意切劘。甡佩之至都﹐都人士問兩君者踵至。嘗謁益都馮相國溥於私宅﹔升階﹐見左廂朱扉間大書「蕭山徐芳聲﹐字徽之﹔葵仲光﹐字子伯」十四字。其足不出戶﹐而名達都下者如此。會朝廷恢復西南﹐大赦﹔詔徵天下山林隱逸之士。侍讀湯斌﹑侍講施閏章聯名具薦﹐以例由外入貢﹔於是蕭山知縣姚文熊承益都命﹐特賫書幣親造門徵之﹐芳聲﹑仲光並卻之。芳聲年八十四﹐卒於貞節裏。

旣而毛甡歸裏﹐詣仲光請見。時﹐仲光棲一樓﹐久不與世相接﹔甡至﹐亦謝之。甡拱立不去﹔無已﹐憑樓語曰「僕與子爲金石友﹔子今新朝貴人也。爲忠﹑爲孝﹐則子自有子事。僕以桑楡之景﹐將披髮入山矣﹔更弗敢豫世俗交」﹗甡灑然動容。已復請其業﹐遂出舊著經學諸疏﹐曰「仲光畢生精力盡此。子能昌明斯道﹐請卽署子名無傷也」﹗命童子舉以爲贈。或云﹕今「西河集」中之論經者﹐都半是仲光生平於指授弟子文章﹔忠孝外﹐無他言。至災祥﹑星緯之驗﹐亦無不明徹﹔而絕不肯妄言休咎。當戊申之夏六月地震﹐凡幽燕齊魯以南﹑晉豫以東﹑閩與粵﹑江南與江右半天之下﹐震無不同於浙﹐而泰山之東爲尢甚。客有自遠遊歸者告之﹐叩其故至再﹔乃著「地震說」數千言以示之。略云「土莫旺於五月之午﹑六月之未﹔陰气乘之﹐一震而泄。以震之時日測之﹐其在甲寅之年乎﹗震之月日皆剛﹐剛爲陽﹔以陽勝陰﹐天之道也。甲木之徳爲仁﹑寅木爲祿﹔木得祿逾疆﹐有「除刑去暴」之義。以東方震之日﹐合於都城震之日﹐兩支相刑﹔甲輔寅﹑寅又刑申﹐申𨿽屬金﹐不能敵也。故陰之衰﹐必始於甲寅。天道三十年一變﹐以甲申始﹐必以甲寅變。今玆天下﹐東方其有災乎﹗然震之歲在申﹐𨿽災不害」。後七年﹐而有逆藩之變起東南﹐旋平﹔學者益尊其言若操券。年至七十有奇﹔康熙乙丑秋﹐以病終。晚歲得男子子二﹐長某先卒。載嬗而嗣斬﹐著述遂散佚。凡詩文之傳於世者﹐僅數十篇。

「摭遺」曰﹕大敬先生孤■﹝車從﹞絕俗﹐寵辱弗驚﹔其造詣﹐較徽之爲尢進。蓋後徽之而沒者﹐則世際隆平矣﹔若故人者﹐已欣欣向榮矣。夫實學優行如先生﹐假令當時奉詔而出﹐恐西河氏終須遜卻一籌也。矧先生於故國以一衿垂老﹐無斗糈之恩﹑無喬木之感﹐非可與吾鄕徐髙士輩例論也。而竟自甘巖穴以遂其披髮行吟之志﹐則其志之皭然不滓﹐益爲世所幾希者矣﹗同時其從弟宣之者﹐字徳修﹔奉父避兵﹐甫出城卽衝散﹐號泣追尋。已見父於隔岸已被執﹐亟■﹝扌雙﹞身入河﹐泅水救之﹔然素不習水也﹐及岸則父已在刃下。乃以身庇﹐請代死﹔兵亦感動﹐得兩全去。旣而潛心理學﹐有名行﹐學者甚眾﹔題其門爲「匠門」。與大敬先生同祀鄕賢云。

道光庚寅﹐匠門七世孫孝廉聘珍助予勘補事而爲之捭版焉。孝廉與予族父盤溪先生爲同歲生﹐其從父鶴﹝松町﹞丈嘗爲予道大敬先生髙節如斯。旣而讀「近軒文集」﹐以西河諸文參之﹐遂合作兩髙士傳﹐而並書匠門節槪於後﹝瑤附記﹞﹕匠門凡五子﹐近軒其伯子也﹔有文集行世。名惟慧﹐字靑侯﹔康熙歲貢。築屋城南﹐闡道授經﹐學者宗之。其五世孫諸生松齡﹐亦以夙學名。嘉慶己卯﹐予爲浙都轉掌記室﹔以事渡江﹐鶴與松齡得定交。鶴則出自匠門之叔子﹑聘珍則爲季子六世孫也。鶴之子亦登賢書。其一門淵源如此。

畫网巾先生﹝二僕﹞

勝朝至酉﹑戌間﹐邦殄人亡﹐將相艸靡矣﹔旣以豎掌支天者﹐亦旋起而旋僕。凡吳﹑越﹑閩﹑粵之士﹐或就死若鶩﹑或束身世外者﹐■﹝扌麕﹞補類列﹐復得爾許人。外此而別有恬死藏名﹑憫默沈苦如畫网巾先生﹑采薇子﹑一壺先生數輩者﹐則其志節之苦更加人一等也。故於「逸民」中又判其傳曰「獨行」。

畫网巾先生﹐其名位﹑鄕裏皆不可稽。初同二僕潛迹邵武光澤山寺中作苦觀變﹐衣冠儼然。久之﹐聲影漸露。光澤防將吳鎭者﹐聞其岸異﹐因掩捕之。逮至邵武﹐鎭將池鳳鳴訊其裏居﹑姓名﹐默不答。鳳鳴偉其狀﹐戒部卒曰「謹事之。去而网巾﹐無以惑眾﹐足矣」。明日﹐自索网巾無有﹔盥櫛畢﹐則謂二僕曰「得筆墨否﹖爲我畫网巾額上」﹗僕問故﹔曰「衣冠本歷代舊制﹔网巾﹐則大明創制也。卽死﹐可忘明制乎」﹖於是二僕爲之畫﹔畫已﹐乃加冠。二僕亦復交相畫。軍中嘩然笑之﹐共呼之曰「畫网巾」云。

是時﹐適有四大營之亂。四營者﹐張自盛﹑洪國玉﹑曹大鎬﹑李安民也。自盛始爲王得仁裨將﹔得仁據江西反正後敗死﹐自盛亡入山﹐糾召殘卒及賊之無■﹝車頁﹞者眾逾萬人﹐借義聲曰「恢復」﹔一時名徳如督師侍郎揭重熙﹑詹事傅鼎銓等皆依之。顧攻取無策﹐徙鳥徒﹝﹖﹞江﹑閩界﹔所經地毛如洗﹐飛走皆盡﹐流毒諸村落者二年。庚寅夏﹐江﹑閩之師合剿之﹐四營潰。池鳳鳴因詭稱爲俘獲畫网巾者﹐獻之閩督楊名髙。楊鞿之﹐欲生之﹔見所畫网巾固歷錄然﹐笑置不問。旣就檻車至泰寧﹐楊猶欲諭之降﹔因謂楊曰「左路總兵王之綱吾舊識﹐就彼決之可乎」﹖楊喜﹐卽遣往。之綱愕然﹔乃曰「吾固不識公﹐特從公索死耳」﹗之綱窮詰裏籍﹑姓字殊苦﹔喟然曰「吾忠未報國﹐畱姓名則辱國﹔智不保家﹐畱姓名則辱家﹔國危不卽致身﹐畱姓名則辱身。若曹呼我「畫网巾」﹐吾卽此姓名矣」。之綱抗聲曰「天下大定﹐一夫彊死何濟﹗且攺制易服﹐歷代皆然﹐薙發亦奚傷﹔胡作此怪鬼爲」﹗畫网巾者顧之而唾曰「何許癡物﹗网巾且不忍去﹐況發乎﹗死已﹐無多談」﹗語侵之綱益厲。之綱怒曰「明亡﹐塡溝壑者莫名數﹔庸渠皆俊物乎」﹗令先斬二僕。逡巡間﹐羣卒捽之﹔二僕嗔目叱曰「癡奴﹗吾豈怯死者。顧死亦有禮﹐當一辭吾主人」﹗於是向先生再拜辭﹐曰「奴得掃除泉下矣」﹗欣然受戳。之綱復好謂之曰「若豈有所負乎﹖不然﹐義死亦佳﹐何堅自晦也」﹗曰「我何負﹖負明耳﹗一籌不抒﹐束手就盡﹐去婢妾無幾﹗又以此易節烈名﹐吾笑古今之隨例就義者﹔故恥不自述也」﹗檢袖中有詩一卷﹐擲於地。復出白金一小封﹐擲向劊者曰「此樵川範生所贈﹐今與汝」﹗遂挺然受刃於泰寧之杉津。泰人聚觀之﹐所畫网巾猶斑斑在額上也。泰之諸生謝韓者收其遺骸﹐瘞郭外之松窠山﹐題曰「畫网巾先生之墓」﹔歲時謁奠如家儀。其後泰人有召乩仙者﹐乩動如飛﹐輒書曰「我畫网巾也」﹔而終不名。其幽靈蘊結如此。

「摭遺」曰﹕此傳節諸「明文授讀」中﹐爲李世熊著﹔且曰「是時楊﹑王追破四營﹐報獲累累﹔多有文秀儼毅﹑顧盼睴睴偉﹐絕無鞿類愁狀者。豈亦「畫网巾」先生之流歟﹗其別營有投降者﹐當就邵武聽撫﹔行至朱口﹐忍一魁獨不肯前﹐伸頸就其黨索殺﹐曰「吾熟思累日﹐終不能俯仰於官﹐寧死汝手」﹗其黨難之。卽奮袂裂眥抽刃相擬﹐曰「不殺我者﹐今當殺汝」﹗其黨乃揮涕刃之﹐瘞骨而去。張自盛後亦就俘瀘溪山中。

采薇子

國初﹐有采薇子者﹐衣如懸鶉﹐兩足重繭如漆。往來績溪嶺北﹐常宿路亭中﹐拾楛枝﹑撅野菜就沙罐爛煮食之。食已﹐復撅菜﹑拾枝如故﹐而未嘗向人乞一錢。間入村館中﹐向童子假楮筆題詩﹔詩或可解不可解﹐而字甚工。題已﹐嗚嗚誦﹑嗚嗚哭﹔尾輒署曰「采薇子」。叩其姓氏﹐卽流涕不答﹔再叩之﹐則哀號疾馳去。顧每歲三月旣望﹐必僵臥地下者數日﹔不飲不食﹐不言笑。好事者或蹴而呼之以食﹐則口又嗚嗚然若誦﹑若哭至不已﹔而卒不肯食。人以是度其爲故明之有爵位而悼喪其君焉者耳。

「摭遺」曰﹕績溪爲一郡之僻﹑嶺北爲一邑之偏﹐彼其人入山惟恐不深﹑去名惟恐不盡﹐而獨不忘失國變之期也﹐隱哉﹗吾特補此「采薇子」傳告後世。

一壺先生

一壺先生者﹐其姓氏﹑裏族不可知﹐亦不知其爲何如人。嘗見諸登﹑萊間﹐角巾破衣﹐徉狂自放。好飲酒﹐行輒以酒一壺籠袖中﹔人故稱之如此。好之者咽以酒﹐卽畱宿其家。間一讀書﹐卽欷歔流涕﹐往往不竟讀﹔𨿽黑夜﹐亦踉蹌走。

其蹤迹無定向﹐或宿野人家﹑或寄僧寺﹔然不久輒去﹐去復罔知所之。與卽墨黃生﹑萊陽李生者善。每與兩生相對﹐瞪目無語﹔旣而曰「行酒來﹐吾爲汝痛飲」﹗兩生度其胸中多不平而外自放乎酒也﹐嘗從容叩之﹔勿答﹐卽捨去。去之數歲﹐忽再至﹐仍居僧寺。容貌憔悴﹐神气惝怳。中夜卽放聲哭﹐哭之達旦。閱數日﹐竟雉經死﹔年垂七十矣。兩生者爲之殯﹐而歲以一壺酒澆其土。

「摭遺」曰﹕吳中有紙衣翁者﹐面目略可辧﹐言語不可知。徜徉廛市﹐兒童繞之。嘗自翦紙爲衣﹐行則■﹝宀卒﹞■﹝宀卒﹞作響。日詣破廟野寺中臥﹔臥起﹐於兩袖間出崇禎大錢一﹐弘光﹑隆武平錢二﹐置之髙所而載拜。拜已﹐始就食﹔食亦不審其何所得。識者謂是南都﹑閩疆之遺臣邪﹗而姓氏竟弗傳。

●繹史摭遺卷十五

吳郡李瑤子玉纂

目錄

列女列傳

顧母王氏﹝昆山顧炎武母﹞伯商夫人﹝故蘇松巡撫祁彪佳配﹞﹝仲商夫人﹑祁氏諸婦﹑諸女附﹞史八夫人﹝督輔弟可經妻﹞女將軍沈氏雲英﹑劉氏淑英李氏﹝故靖南將軍毛有俶配﹞鮑氏﹝故職方主事錢肅遴配﹞陸氏﹝故檢討華夏妻﹞潘氏﹝乙酉殉節諸生髙朗妻﹞中山徐氏﹝故定遠侯鄧文昌配﹞二孟氏﹝故河南巡按陳潛夫配﹞烈女王氏﹝大蘭洞主王翊女﹞金氏﹝故義興伯鄭遵謙妾﹞華亭四姬﹝故太傅張肯堂妾﹞文鶯﹝故兵部侍郎李長祥婢﹞余氏﹝故總兵章憲配﹞畢氏■﹝山上﹝弓攵﹞下﹞文﹝薊邱守將女﹞烈婦錢氏﹑陳氏兪沈氏何余氏張氏﹝故登萊道來斯行妾﹞﹝來氏諸婦等﹑楊氏﹑湯氏﹑茹倪氏並附﹞李陳氏香娘﹝故職方主事吳易姬﹞﹝艸衣道人附﹞隱隱﹝乙酉殉節諸生夏子龍姬﹞

余旣補纂宮闈盡難者列諸「摭遺」卷首矣。夫明人自熹﹑毅二後湛身殉國﹐不失陰教之正﹐實於前史有光焉。而臣僚之母妻﹑姬妾﹑婦女並命殊多﹔降及艸野﹐尢見節烈風化之盛﹐未有過於此者。自宜詳列一卷﹐以表章一時彤管。而吾獨於廬陵女子劉淑英事﹐甚惜其命之蹇也﹗負此文武才而一不得白頭偕老之夫﹐早傷寡鵠﹐洎至自將一旅以赴義破家。推其心﹐則但祈爲石砫將軍之續﹐以保厥身名而已。而卒受姦徒所賣﹐賫恨不伸﹐致坐一蒲團以老。天下之抱奇才者﹐往往作此結煞﹐可勝痛哉﹗彼吳中﹑邗上之歌姬舞女能明大義而從容殉主者﹐亦大有其人﹔此又不可以早歲之失身而鬲諸淸流者也。若柳如是之於錢牧齋﹑顧橫波之於龔芝麓﹐以兩尙書而自送其名節於兩婦人之手﹐則又當別論。然河東君於虞山故後﹐有宗子爭產而能身殉以定厥禍﹔其智足多﹑前愆足蓋矣。論者云﹕流品何當歸於晚節﹐爲士夫者庶可以興﹗

列傳十五

顧母王氏﹝昆山顧炎武母﹞

昆山顧母王氏﹐左贊善紹芳子婦﹑官蔭生同應妻也。子炎武﹐以文章﹑經濟名於世。同應早卒﹐氏苦志守節﹐養炎武於𦇤褓中。嘗以君姑疾篤﹐百藥不能治﹔氏禱於天﹐抽刀斷一指雜入藥餌以飲姑﹐姑病以療。黨族間遂稱其孝。崇禎丙子﹐直指使具疏上聞﹐中例得旌﹔飭有司建坊焉。

乙酉夏﹐氏年六十。大兵下江南﹐昆山去郡祗三十里﹐警報沓至﹔乃避至常熟之郊﹐謂炎武曰「我𨿽婦人哉﹗然已受朝廷恩命。果有大故﹐則死之」﹗時炎武方應邑令楊永言之辟﹐與嘉定諸生吳其沆及歸莊等共起兵﹐奉故鄖撫王永祚以從夏允彜於吳。浙東魯監國聞之﹐授炎武兵部司務。事敗﹐永言行遁去﹐其沆死之。炎武與莊脫歸﹐將奉母他徙﹔而氏必不可﹐遂從容絕粒而卒。遺言「後人勿事二姓」。以故炎武累奉本朝徵召﹐輒力辭不赴﹐以遊學終其身。

「摭遺」曰﹕亭林先生承太安人之教﹐𨿽以奔走天涯﹐有故國﹑故君之感﹔而實成其學殖也。觀太安人之從容盡命﹐衰然眞足以爲巾幗首。

伯商夫人﹝故蘇松巡撫祁彪佳配﹞

伯商夫人﹐名景蘭﹐字媚生﹔山陰人。家本著姓﹐世有名徳﹔故冢宰商周祚女﹑蘇松巡撫贈忠敏祁彪佳配。累膺冠誥﹐封一品夫人。贍才藻﹐能詩畫。越中閨秀﹐舊稱伯﹑仲商夫人。仲卽其妹﹐有國色﹔歸兵部尙書上虞徐人龍子咸淸爲室。

伯商歸忠敏﹐極閨中倡和之雅。祁氏自其先世夷度君以來﹐淡生堂藏書甲於大江以南﹔其梅墅寓園池館之勝﹐則又甲於越中也。商日從事簡冊﹐學益富。嘗與忠敏分詠史事﹐慷慨激昂﹐絕不類巾幗中語。教其女及冢婦張氏楚纕﹑介婦朱氏趙璧﹐各操柔翰爲詠吟﹔壺以內雍然化之。忠敏盡節﹐商作詩悼亡云「公自垂千古﹐吾猶戀一生。君臣原大節﹐兒女亦人情。折檻生前事﹐遺碑死後名。存亡𨿽異路﹐貞白本相成」。亦足見其風槪矣。

生二子﹐長理孫﹑次班孫﹔同以家丁應江上軍﹐商亦爲之助餉事。旣而理孫被誣﹐抑鬱死。班孫遣戍關外﹐後遁歸爲僧﹔其娶﹐卽朱氏﹐故少師黔督爕元女孫。班孫被難﹐朱尙盛年﹐無所出﹔孤燈緇帳泊如也。與姒氏張歷守數十年卒﹐未嘗一出屏寧間。裏中欽其節﹐謂實出自姑氏之教裏。

「摭遺」曰﹕仲商夫人﹐詩名與伯商齊﹔適徐徵士仲山﹝咸淸﹞。仲山幼慧﹐五歲通經。甫蓄髮﹐卽以官監生應鄕舉﹐有文章名。初隨父任山東巡撫﹔會冢宰公還朝過其署﹐見而愛之﹐乃以仲商許。旣而國家多故﹐至乙酉始行嘉會禮。卻扇之際﹐仲山驚其艷﹔曰「吾以是爲王霸妻足矣」﹗遂避之稽山門故里﹐辟廣庭﹑設長筵﹐雜樹花木﹔發藏書散�之﹐夫婦終日相對坐縱觀。以暇﹐則各抽牘爲詩﹔如是有年。一日﹐天臺老尼從萬年來﹐遙望之﹐合掌曰「此妙色身如來也﹔蓮花化生相﹐好光明」﹗已乃咄唶曰「善持之﹑善持之﹗幾見曼陁長養人間世邪」﹗於是仲山與仲商約﹐請各爲程。己則著「小學」一書﹐自一畫以至多畫﹐正形﹑正聲﹑正義﹐博引羣書﹐合成若干捲﹐名之曰「資治文字」﹔而仲商則發願寫「妙蓮華經」三部。每晨焚香滌指﹐握管作楷﹔凡閱三年而成﹐統字二十萬八千有嬴。時仲山方外友三目尊者以孝禪寺落成﹐率領僧眾披袈裟宣佛號拜﹐乞兩部去﹔供其一於大殿極甍間﹑納其一於毘盧遮那世尊腹中。別一部﹐則送之天臺萬年龍藏中﹐以從老尼志。後康熙十七年﹐仲山以當事薦赴召。或有沮之者﹐浩然歸﹔遂與仲商偕隱故居﹐逍遙以老。子東﹑女昭華﹐皆有才。昭華能詩﹐與祁湘君齊名。

案伯商夫人初爲祁忠敏配﹐鄕裏間有金童﹑玉女之目。伉儷相重﹐未嘗置妾媵。忠敏盡節時﹐夫人年僅四十二。生三女﹐曰徳淵﹝■﹝山上﹝弓攵﹞下﹞英﹞﹑曰徳璚﹝修嫣﹞﹑曰徳茞﹝湘君﹞。子婦理孫妻張﹐曰徳蕙﹝楚纕﹞﹔班孫妻朱﹐曰徳蓉﹝趙璧﹞﹕粹美一門。著有「東書堂合稿」。人望之﹐若十二瑤臺焉。

■﹝山上﹝弓攵﹞下﹞英能文﹐適姚江姜司農公子桐音先生﹝廷梧﹞。著有「靜好集」。出五男﹑五女。桐音遠遊﹐必貽詩相問。已罹禍下獄﹐久乃得釋﹔尋以中濕病卒。易簀時﹐諸子環列﹔桐音指之曰「以此累子」﹗以故諸子無少長﹐皆自課之。三年喪畢﹐不易服﹐縞素至一十六年﹔蓋有所隱痛也。時天下久定﹐凡保家門者多隆隆起﹔諸子願就試﹐許之。仲子兆鵬﹐康熙辛酉貢於鄕。及癸酉﹐伯子兆熊登賢書榜。帖至﹐家人跽請更吉﹔曰「謂此區區者﹐遂足以易我心乎」﹖諸子無計﹐乞之西河毛氏﹐以歷古遷變之說進﹔始易服。毛氏遂作「祁夫人易服記」。

史八夫人﹝督輔弟可經妻﹞

史八夫人者﹐姓李氏﹔宛平人﹐督輔史可法弟可經妻﹐卽督輔夫人之女弟也。督輔殉國難﹐可經旋物故﹔八夫人與其姊夫人奉太夫人居金陵焉。

先是﹐揚州開府時﹐有幕下客浙中厲韶伯者﹐軀貌類閣部﹔遂冒其名﹐集亡命數百人由舒﹑廬破巢縣﹑無爲﹐沿流順軌而下。大帥率省兵擒之﹔詢之﹐則堅冒督輔名。眾莫能辧﹐乃召三夫人識認﹔斥其妄﹐始吐實。而八夫人有國色﹐爲眾所窺。會豫章金聲桓反﹐禁旅往討﹐駐金陵﹔有遼官聶三者艷之﹐思媚少宰某﹐彊爲委禽。八夫人遣婢拒之﹐不聽﹔詈之﹐亦不聽。須臾﹐一婢奉黑漆盤進﹐曰「奉八夫人命﹐意盡於此﹐恣若所爲」﹗聶啟視之﹐則一髮髻﹑一耳﹑一鼻也。血淋漓滿漆盤。聶乃大驚失措﹐急躍馬馳去。

「摭遺」曰﹕忠正公弟可程陷賊不死﹐南都以公故﹐置勿問﹔公恨之﹐出疏糾之。案公兄弟﹐自可程官翰林外﹐尙有數人﹐其後咸來江南省墓。可經爲公第八弟﹐諸生﹔年最少。八夫人旣自裁﹐時以其出於大將所逼﹐莫敢爲之表章者。嗟乎﹗公恨可程不能仗節至﹐不以爲弟矣﹔豈知身後乃得此幼弟之婦以踵兄公餘烈乎﹗可程其益有以媿焉否﹖

女將軍沈氏雪英﹑劉氏淑英

勝朝女官﹐始自楚雄同知髙思弄﹔女將軍﹐則石砫宣撫秦良玉﹕然皆蠻女而土官也。如徐鐵者﹐故河東女子﹐以黑名。初陷於賊﹐後歸我將從徵﹐累功封夫人﹔賊畏之﹐謂「女將軍鋒不可當也」。旣老﹐居■﹝山亡﹞碭山﹐入道去。當其時﹐稱女將軍而功存故國﹑身入興朝以隱者﹐有二英焉。乃合傳。

沈氏雲英﹐蕭山人。父官守備﹐以戰死。雲英單騎入賊壘﹐奪還父屍﹔卽自帥所部代城守﹐詔授遊擊將軍。劉氏淑英﹐廬陵人。父死璫禍﹐從母受書﹐且知兵。早寡﹐而自募一軍誓以報國仇。於戲﹗是固兩女子也。

雲英父沈至緒﹐崇禎辛未武進士﹐授職守備道州。癸未﹐獻賊破武昌﹑陷嶽州﹐過洞庭湖﹐風作覆其百艘﹔賊大怒﹐還之嶽州﹐縱火延燒﹐遂騎而破長沙﹐寶慶﹑衡州。湖南郡縣皆糜爛﹐惟道州以至緒力戰得全。旣而﹐賊再至﹔再戰﹐馬驚僕﹐隕於陣。雲英聞變﹐奮臂持矛號哭趨賊營﹐奪父屍還。賊環搠之﹐雲英左右支格﹐兵莫能傷﹐竟完守入保。因是﹐道州終不破。巡撫王聚奎具疏以聞﹐帝語﹝﹖﹞贈至緒昭武將軍﹐賜祠麻灘﹐予祭﹔授雲英爲遊擊將軍﹐仍代父職﹐領兵守城。雲英初隨父任﹐適西川賈萬策﹐官荊州督師中軍。荊州困﹐萬策分門拒守﹔城陷﹐不屈死。雲英聞訃﹐慟哭辭職﹐間關數千里出入賊中﹐扶其夫■﹝木匶﹞歸蕭山﹐並殯其父。甲申國變後﹐蠲棄服飾﹐隱居裏門﹐爲女教授。素工書法﹐旁涉經﹑史﹔然非本宗子弟﹐不教也。其族子兆陽者﹐後之受「春秋」胡氏傳﹐爲知名士﹔西河毛氏曾爲之立傳焉。卒年三十又八。

淑英父劉鐸﹐天啟時﹐知揚州府事﹔忤奄死。風節最著﹐謚「忠烈」。方罹禍時﹐淑英止七歲。母氏蕭﹐陳其父書自課之﹔旁及司馬兵法﹑公孫劍術至普門經咒﹐莫不精貫。及笄﹐歸同邑王藹﹔年十八而寡。甲申﹐闖賊陷京師﹐帝後殉社稷﹔淑英聞之﹐慟哭曰「先子與王氏皆世祿﹐吾恨不爲男子﹗然獨不能殲此渠凶﹐以報國仇邪」﹖因散家財募士卒得千餘人﹐並其僮僕﹑婢媵部勒之﹐成一旅﹔然孤軍無策應者﹐自念當寇徒死無益。時督輔何騰蛟置十三家軍散駐楚中﹐會張先璧札永新﹐聞名請謁。淑英喜﹐欲資爲助﹔遂開壁門見之﹐流涕爲諠﹐指陳大義。諸軍胥變色﹐拱立聽命。旦日﹐過先璧報禮﹐且周視其營﹐閱其兵﹔出千金爲犒﹐佐以牛酒﹐一軍盡歡。然先璧心持兩端﹐卒不敢赴敵﹔且微露欲納淑英意。淑英乃大怒﹐就筵間拔劍將斬之﹔先璧惶遽﹐環柱而走﹐一軍皆甲。淑英叱曰「汝曹何怯也﹗怯如是而能赴湯蹈火乎﹗此吾自明﹐吾自誤。吾一女子耳﹐又安事甲」﹗口占句云「銷磨鐵膽甘吞劍﹐抉卻雙瞳欲掞門」﹔大書於壁。從容北向載拜曰「臣妾將從先國母周皇后在天左右矣」﹗先璧悔且懼﹐率麾下叩頭請死。淑英曰「婦言不出於閫。吾以國難蒙恥以至於此﹐事之不濟﹐天也。將軍好爲之」﹗跨馬竟去﹐盡散所部使歸田裏。獨辟一小庵曰「蓮舫」﹐迎其母歸養﹐奉佛以終。

於戲﹗哭父捐軀﹐有若浮江孝女﹔奉母完節﹐依然報國初心。於戲﹗是固兩女子也。

「摭遺」曰「蕭山縣誌」﹕沈氏爲邑之長巷人。以女子而授將軍﹐在明朝亦未有之典也。毛氏「縣誌」刊誤曰「少時赴洛思山文會﹐有言「此地長巷﹐沈氏有女﹐節烈知書﹐通「春秋」傳。同社沈兆陽﹐其髙足也」。予急持兆陽詢之。曰「誠然吾姑行﹔授書家衖﹐非同姓兒不授。吾老於孤經﹐每苦傳題多沿誤﹔藉其正之」。予乃悚然﹐請隨往謁之﹐不可﹔請通名﹐亦不可。遂詢其節烈事﹔同社聞之﹐皆嘆息去。及其死﹐其從弟索予爲墓銘﹔因題曰「故明特授淤擊將軍兼道州守備列女沈氏雲英」云」。案雲英守備道州﹐在甲申前﹐無豫本史事﹔以其歸隱在南渡而後﹐名節卓然﹐故與淑英並列也。淑英之初痛父被逮﹐嘗欲趨闕下死﹔其母泣不食﹐遂止。比母病﹐復刲股肉雜入藥餌以療之。吁﹗此固兩女子也。始皆憤然於敵愾﹐而卒能完節自全。其孝同﹑其勇同﹑其志節與歸處亦同﹐乃爲之同傳也可﹐嗚呼﹗遹自光嶽气分﹐其爲士者幾無全節﹐而婦人女子往往以忠孝﹑貞烈著其名﹗天乎﹑人乎﹐𨿽百世可哀也﹗

李氏﹝故靖南將軍毛有俶配﹞

李氏﹐京衛人﹔故靖南將軍余姚毛有俶配。父榮﹐爲衛將軍﹐稱世衛李氏。氏少﹐夢神授之筆﹔頗能知鈐略。

旣長﹐適毛氏有俶﹐官定海守﹔爲保定伯有倫弟。乙酉之變﹐移定海軍從武寧侯王之仁札西陵渡﹔時氏在營中。南都覆﹐馬士英稱奉太后奔臨安﹔旣而竄身鎭東將軍方國安營﹐稱方﹑馬軍。氏曰「士英﹐逆賊也﹗棄君來此﹐此地難與守矣。武寧軍西陵﹐君何不移駐龕山以遠方﹑馬乎」﹖旣而太湖兵起﹐吳易﹑陳萬良輩各以偵課從龕山渡﹐陰爲聲援﹐欲引龕山軍從海寧入﹔氏復勸有俶行。未及﹐而江上諸軍潰。

有倫以扈監國宮眷中道相失﹐遂全軍歸命﹔有俶乃偕氏逸之海寧。旣又遷淮﹑遷彭城﹐隱姓名入編戶以終。

有俶初以從監國功﹐爵靖南將軍﹔氏亦曾獲夫人封。

「摭遺」曰﹕異哉﹗何爾時女子之多豪傑也﹗觀李氏戒儆其夫之詞﹐而有以知其胸中﹑目中矣﹔而有俶弗如也。噫﹗將軍﹐男子也﹔其畏首畏尾逾於女﹐烏足與言斷脰瀝血事﹗有俶﹐其固弗如也。

鮑氏﹝故職方主事錢肅遴配﹞

鮑氏﹐閩人﹔兵部職方主事錢肅遴妻。甲申前納采﹐未娶而難作﹔閩﹑浙路絕﹐鮑氏父兄欲更擇婿﹐氏不可。父兄難曰「非不知其不可﹔顧錢郎播遷天末﹐必無生還之望」﹗氏遽嚙臂出血以誓﹐其家愕然﹐乃止。己丑﹐肅遴從亡翁洲﹔辛卯﹐翁洲破﹐始歸成婚﹐氏年二十又六矣。

甲午﹐張煌言以定西軍入長江﹐肅遴挈眷與弟推官肅典間道赴之﹔煌言倒屣迎曰「段文鴦耶﹖江子四耶﹖尊兄爲不死矣」﹗已而師退﹐肅遴歸。乙未﹐復至海上。時復潛行中土﹐結內主之助。丙申﹐我大將軍宜爾徳再下翁洲﹔偕其弟先驅入海以告﹐中塗爲追兵所執﹐肅典死焉。是時﹐同祖兄弟有通籍而懼事者﹐恐其出入焦原﹐終爲家門累﹔頗相齮兀。無已﹐復挈眷之江南居昆山﹐思得間爲入海計。己亥﹐煌言又入長江﹐又從之。旣而兵敗相失﹐流轉太倉﹑嘉定間﹐怏怏不自得。一日﹐嘔血數斗﹐大呼不絕死﹔年僅三十也。鮑氏勉力治殮﹔祝發爲尼﹐與是洲殉難忠臣劉曙妻某氏同居一艸庵﹐泣血紡績以求歸貲。數年﹐始得﹔呼其弟至昆負骨以歸。或勸以火化﹐輒哭拒之﹔卒歸葬之祖墓旁。

「摭遺」曰﹕忠介公父子﹑兄弟相繼死國﹐而更得弟婦者以節孝稱﹔其一門義烈﹐於天壤間歷劫不磨矣﹗推官字葉虞﹐行九﹔後忠介七年而死。職方字兼三﹐行七﹔又一年而佯狂死。哀哉﹗然何亦幸也。

陸氏﹝故檢討華夏妻﹞

陸氏﹐鄞故檢討諸生華夏妻。生有雋才﹐性貞且孝。夏入獄﹐聞信絕粒﹐七日不死﹔或曰「姑在﹐何可死」﹗乃起﹐日進一餐。及夏正命﹐親詣市﹐紉其首於屍﹐負以歸。旣殮﹐復絕粒。其姑垂淚勸之﹐復日進一餐。已而有令﹐徙諸家妻孥於燕。夏之友髙文學斗魁急過語曰「夫人當自爲計」﹗氏曰「諾。願得衰衣以見先夫子於地下」。斗魁卽以其妻所有予之。次晨起﹐對鏡﹔嘆曰「天乎﹗吾不得終孝養矣」。視其盎中尙有米﹐掃臼舂之。舂畢﹐跪姑前泣曰「婦不隨郎去﹐恐終不得事姑也。姑其彊飯自愛﹐以保天年」﹗語畢﹐其姑哭﹐氏亦哭。鄰里聞者﹐聚觀如堵墻﹐皆失聲哭。氏徐起﹐投繯堂中﹔旣上﹐而繯絕者再。時方盛署﹐汗涔涔下﹔鄰人或以楊梅一盂進曰「願夫人嘗此而後死」﹗氏亦渴甚﹐啖之盡﹔以巾拭汗﹐復易繯而絕。次子名凜咫﹐氏於前數日密托其夫友林評事時躍竊出匿之﹐但以瘽兒聞﹔其家莫有知者。氏之慷慨從容﹐旣克從死﹑又克保孤﹐時人以爲巾幗中奇男子云。

其後凜咫竟育於林氏。年二十﹐始復姓。

「摭遺」曰﹕時有謝寅生者﹐素與檢討不相往還。及在獄﹐忽往訊之﹐曰「吾願以女配公子」﹗許之。寅生乃分以田宅而成立之。是亦一義士也。

潘氏﹝乙酉殉節諸生髙朗妻﹞

乙酉殉節諸生髙朗﹐妻潘氏。朗父岱﹐兵部主事﹔將盡節時﹐朗先蹈海死。氏年十九﹐就縊﹔姑氏何誡曰「髙氏兩世忠孝﹐幸汝已娠﹐或不絕爾夫後」﹗逾時﹐產一男。撫至七歲﹐氏病﹐姑進藥﹔泣曰「向以姑命爲此呱呱者﹐未卽死。今將從亡人地下矣」﹗卒不飲食以死。

中山徐氏﹝故定遠侯鄧文昌配﹞

中山徐氏﹐定遠侯鄧文昌妻﹑守備南京魏國公弘基女。文昌航海﹐偕赴閩。唐王命襲爵﹐晉中府﹐封恭人﹔年才十有七。文昌佐大學士曾櫻畱守福京﹔及大兵入景寧關﹐氏謂文昌曰「君毋自辱﹗妾請先於地下伺之」。遂再拜﹐仰藥死。閩人哀之﹐合葬於芙蓉山下。

二孟氏﹝故河南巡按陳潛夫配﹞

河南巡按禦史陳潛夫妻二孟氏﹝前史溫氏作妻與妾﹔非也。案「樵史」言﹕潛夫之妾﹐卽妻妹﹔浙東盛傳大孟﹑小孟﹞﹐爲孟桓初二女﹔同日花燭以娶。

南都破﹐潛夫航海至越﹔上書監國﹐願假兵五千直渡海昌斷武林左臂﹐爲恢復計。加太僕寺少卿﹐監浙西軍。募三百餘人﹐與孫﹑熊二家兵合﹐列舟江上。丙戌五月晦﹐軍潰﹔歸山陰小赭裏。置酒賦詩﹐與親友訣﹔謂二妻曰「行矣﹗我爲忠臣﹑汝爲烈婦﹔泉下差不惡也」﹗整衣冠﹐上化龍橋北面再拜﹐推二妻入水﹐具棺殮。然後賦詩別親友﹐自躍入水死﹝諸史作左手挽妻﹑右手挽妾﹐聯臂共沈者﹔皆失實﹞。今孟氏屋壁猶存潛夫手書絕命詩曰「萬里關河戎馬奔﹐三朝宮闕夕陽昏﹔淸風血染萇弘碧﹐明月聲哀杜宇魂。白水無邊畱姓氏﹐黃泉耐可度寒暄。一忠雙烈傳千古﹐獨有乾坤正气存」﹗﹝又案「忠義錄」載﹕潛夫並欲拉二子同死﹐以繼母不許﹐免。蓋潛夫素以孝聞云﹞。

潛夫﹐字符倩﹐別字紫雪﹐又字確庵。謚「忠襄」。

列女王氏﹝大蘭洞主王翊女﹞

大蘭洞主侍郎王翊旣被執﹐論辟。遺一女﹐年十三﹔許嫁左副都禦史黃宗羲子百家。以例﹐沒入勛貴家﹔遂爲杭州將軍部下參領某所養。參領憐其爲忠臣女﹐撫之如所生﹐而女亦相親依。逾時﹐參領欲爲擇婿。有劉弁者求之﹐女不可﹔參領難之﹐女乃突出不意拔所佩劍自刎死。參領大驚﹔髙其義﹐卽以劍殉葬之臨平山中。

「摭遺」曰﹕少女也﹐而明大義若此﹔不媿於父﹐並不媿於翁矣﹗𨿽佐領一武夫﹐而亦知所以感。

金氏﹝故義興伯鄭遵謙妾﹞

義興伯鄭遵謙妾﹐金氏四姐。當江上軍潰﹐遵謙挾貲及氏入於海。戊子正月﹐鄭彩殺大學士熊汝霖﹐遵謙不平﹔彩招與議事﹐投之海中。金氏號慟欲死﹐家人救之﹔乃縛艸人書彩姓名﹐每祭必寸斬以侑食。彩聞之﹐亦投金氏於海。己亥秋﹐彩坐廳事﹐見熊﹑鄭擁兵入﹐驚撲﹐投階下﹐七孔流血死。金氏於海上屢顯靈異﹐海人稱之爲「金娘娘」。

華亭四姬﹝故太傅張肯堂妾﹞

太傅﹑文淵閣大學士華亭張肯堂畱守舟山﹐於殉節之前一日﹐與吳少保鐘巒題詩爲訣。因集家人曰「毋爲人辱」﹗及晨﹐大兵入城。肯堂冠帶至雪交亭南向坐﹐諸姬方氏﹑周氏﹑畢氏﹑姜氏及冢婦沈氏﹝卽公孫茂滋母﹞﹑女孫漪相率拜辭﹔或投繯﹑或投池﹑各各含笑赴之。畢姬臨水將先下﹐姜姬呼之曰「止﹗𨿽死亦當有序﹐莫匆匆也」﹗肯堂曰「善」。乃各以序死。諸僕婦﹑諸婢之從死者﹐又十數人。

文鶯﹝故兵部侍郎李長祥婢﹞

奇女子文鶯者﹐李侍郎長祥室黃氏之侍女﹐已給其僕某爲妻。長祥被難﹐黃氏集家人謀共死。文鶯泣而前曰「夫人當爲公子計﹐以延李氏香火﹔惡可死」﹗黃曰「然則柰何」﹖曰「婢子死罪﹐願代夫人﹔以吾女代公子﹐俟死於此。願夫人速以公子去」﹗黃泣曰「安忍使汝代我死」﹗曰「小不忍﹐最害事﹗速驅之」。時山中有羅吉甫者﹐嘗遊侍郎門下。至是奔至﹔曰「夫人﹑公子﹐我則任之﹔𨿽以是死﹐甘心焉」。於是黃氏抱其子畮拜吉甫﹐且拜文鶯﹔文鶯曰「夫人休矣﹐捕者行至矣」﹗甫出門而捕者果至﹐以文鶯去。有徐昭如者﹐亦義士﹔不知夫人之旣脫﹐約死士謀要之。已乃微聞其非眞﹐遂止。吉甫匿黃氏母子﹐知西平伯王朝先之於侍郎爲姻﹐乃偕之航海以就﹔往則長祥已先在﹐相見慟哭。爲言文鶯事﹐長祥曰「文鶯一木訥女子﹔今若此﹐實難能可感也」﹗

文鶯初被逮﹐居然以命婦自重﹔𨿽見大府﹐不肯少屈﹐莫不以爲眞夫人云。時以例﹐應徙遼左。按察使劉自宏﹐淮人﹔一日五鼓﹐傳令啟城﹐命吏以文鶯就道﹐不得少待。或曰﹕劉蓋憐侍郎之忠﹐亦壯文鶯之奇﹔密取諸歸養於家﹐而以囚中他婦代之去。

「摭遺」曰﹕文鶯一婢子﹐獨能爲天壤間可一﹑不可二之事﹐居然一俠烈丈夫也﹔文鶯其終不死矣﹗因大書之曰「奇女子」﹔而尙得以下陳目之乎﹖彼廉訪使者﹐亦自有心人哉﹗

余氏﹝故總兵章憲配﹞

總兵章憲妻余氏﹐會稽人。於魯監國航海後﹐憲自江上率潰兵還裏﹐令各散去﹔氏曰「散易復難﹔魯王在海上﹐萬一詔至﹐其何以應」﹗憲不聽。戊子﹐山海氛起﹐憲匿東山中。逆奴潛引剿師﹐執憲夫婦去。郡守劉桓﹑鎭將吳學禮許以官﹐令招撫山寇﹔憲不應。氏大聲曰「男子死卽死耳﹗毋二心也。妾願從若死」﹗獄成﹐以氏年少美姿容﹐欲畱畀幕將﹔氏不許。命同戮﹐則欣然就縛。至鎭東閣下﹐先磔憲﹐氏瞑目誦佛號。及氏﹐連呼「剮剮」。行刑者馬某故以刀刺氏陰﹐雙股夾不可開﹔乃支解之。明日﹐馬恍惚見氏至曰「死故我分﹐何見辱耶﹖我得取爾命矣」﹗遂椎胸嘔血而死。

「摭遺」曰﹕憲爲安慶遊擊。方美子監國江上駐軍﹝﹖﹞﹐呼憲爲老章而不名。婦烈若此﹐英風猶在紙上﹗

畢氏■﹝山上﹝弓攵﹞下﹞文﹝薊邱守將女﹞

畢■﹝山上﹝弓攵﹞下﹞文﹐名著﹐歙人。以女子戰賊﹐奪父屍。其■﹝車從﹞迹﹐大類沈雲英云。

■﹝山上﹝弓攵﹞下﹞文生崇禎末﹐稟異姿。幼工文翰﹐兼能挽一石弓﹐善擊劍。其父守薊邱﹐攖城拒賊﹐力竭戰死﹐屍陷賊中。其部從議請兵復仇﹔曰「城在援且絕﹐況城沒邪﹗卽有應﹐亦曠日﹐賊備無濟矣」。乘夜率眾出襲。賊方幸城中主將亡﹐夜決無變﹔方婐妓哄飲﹐而一軍突入。賊駭如天下﹐驚愕失措。■﹝山上﹝弓攵﹞下﹞文手刃其渠﹐握首級號於眾曰「敢抗王師者﹐有如此首」﹗賊乃潰。輒焚其營﹐追殺無算﹔賊竟平。舁父屍還。時年甫二十也。捷聞﹐將援蕭山沈烈女事授官﹐俾討賊﹔■﹝山上﹝弓攵﹞下﹞文以父喪﹐辭歸﹐營葬金陵。及南中敗﹐事寢。

當其隨父任時﹐願委禽者沓至﹐■﹝山上﹝弓攵﹞下﹞文俱不可﹔若求才之得兼智勇者﹐方許。至是﹐歸於昆山土人王聖開﹐相誓偕隱﹔遂入吳門﹐結廬僻境﹐宅畔種梅百本以自給。人異其能殺賊而復有林下風﹐爭識之﹔則見裙布釵荊恬然井臼﹐無復昔時英槪矣。

「摭遺」曰﹕吾吳傳誦畢弢文殺賊詩云「吾父矢報國﹐戰死於薊邱﹔父馬爲賊乘﹐父屍爲賊收。父仇不能報﹐有愧秦女休﹗乘賊不及防﹐夜進千貔貅﹔殺賊血漉漉﹑手握仇人頭。賊潰自踐踏﹐屍橫滿坑溝。父體轝櫬歸﹐薄葬荒山陬。相期智勇士﹐慨然賦同仇。蛾賊一掃除﹐國家鞏金甌」。吾初讀是詩﹐謂其身在莊烈末世﹐無豫「繹史」事﹔比得「天都文類」﹐方識其於乙酉後﹐髙隱吳中。因亟補傳列此﹐俾與雲英﹑淑英先後輝映之云。

烈婦錢氏﹑陳氏

仁和烈婦錢氏﹐諸生陳世正妻。乙酉﹐江上防軍潰﹐氏偕世正姊陳氏避入富春山中。大兵下追方﹑馬軍﹐遊騎四出﹐入山搜捕﹔被獲。氏守三歲兒走﹐仰天大呼﹔知不免﹐躍赴江中﹐與兒俱死。遊騎亟擁陳氏上馬﹐墜馬者再﹔發亂委地﹐膚色如玉。騎不忍殺﹐輒以好語慰之曰「行將送汝歸」﹗扶上馬者凡六﹐慟哭大罵。騎怒甚﹐揮刀斷陳氏軀爲三截去。路人哀之﹐埋道傍古槐下。

「摭遺」曰﹕陳烈婦適仁和傅氏﹐婿曰天耳。畢命時﹐與弟婦錢年皆二十餘。錢烈婦死時﹐娠數月矣﹔手一兒﹑腹一兒﹐同殉江魚腹中。哀哉﹗

兪沈氏

兪沈氏﹐會稽殉義士兪禹機妻也﹔母女同殉於龍華潭。

時郡邑擾亂﹐氏年三十六﹑女十七。挈女登舟﹐別以一舟屬子貽谷奉姑他奔。旣而呼舟止﹐謂女曰「騎逼村落﹐計終不免。吾訣矣﹗始所以分舟者﹐恐傷阿婆心﹐且不欲令稚子見也」。會騎至﹐將逼之。氏罵不已﹐自投於潭﹔女亦從之入。騎乃大呼烈婦﹑烈女去﹝時六月六日﹞。閱八日而殮﹐顏色猶生。女夫吳大節﹐儒家子。

何余氏

何烈婦余氏﹐山陰人﹔諸生何光衛妻。江防旣潰﹐官軍檄村落﹐氏家峽山環居千餘戶悉走避﹔光衛曰「事亟矣﹗汝有娠﹐且挈三歲女滋爲累。柰何」﹖曰「吾思之熟﹔君去﹐毋我慮」﹗是夕徧紉衣裾﹐抱女走匿吳家塢港口苗田中。比旦﹐有隔河呼者曰「苗田中誰何婦」﹖聲未絕而控弦者逐田畔。氏懼﹐亟抱女起﹐投入港水以死。控弦者大呼隔河人趨救﹐隔河匿者竄者各駭散﹐不敢一返顧。有幸免者﹐竊見其狀如是。時丙戌六月五日﹐年二十有三。

光衛從兄光有女﹐適本村唐氏子﹔同日抱子赴水死。年二十有八。稱雙烈。

「摭遺」曰﹕許文學尙質作「何烈婦傳」﹐稱烈婦從子某言﹕康熙癸丑客燕京﹐有告吳三桂逆謀者﹐捕其黨甚亟。某適過一友旅寓﹐倏而重圍三匝﹐寓人被縛無一脫。時若有掖之從門內出﹐人不之見。先夕﹐某夢乘輿騶從若王者﹐乃屏息伏道左﹔竊聞環佩聲﹐視輿中人﹐爲從母烈婦也。呼某名前曰「詰朝當有大難」﹗悸而寤。至是乃驗。因徧乞詩歌以紀其事。

張氏﹝故登萊道來斯行妾﹞

張氏﹐東平州人。父昌﹐官千戶﹔母氏王﹕同遭白蓮賊亂﹐不屈死。時蕭山來斯行任登萊兵備﹐因鬻爲妾﹔從之歸。及斯行死﹐斷髮秉節﹔宗族賢之。丙戌﹐遇兵湘湖﹐欲洿之﹔氏預縫衣帶﹐堅不可解﹐大罵﹐被刃死。

「摭遺」曰﹕蕭山來氏本望姓﹐以巾幗盡節者最盛。兵至時﹐其投長興鄕水死者﹕儒士冠倫母兪氏﹑妻任氏﹐諸生冠朝妻何氏﹐儒士逢盛妻黃氏﹔又國子生沈驤妻來氏﹐諸生來裕女及婢小春。其投白馬湖死者﹕諸生夢麟妾程氏。自縊張家村楊梅樹下死者﹕貢士逢時母王氏。而進士集之妻楊氏者﹐爲諸生楊雪門女兄﹔聞雪門殉義﹐慟哭沈水死﹐尢凜凜也。雪門名守程﹔妻湯氏﹐遇兵抱石投水﹔子趨救之﹐亦死。茹倪氏﹐山陰諸生茹芳妻。芳素與營弁譚某隙﹐譚擁兵擒芳﹔芳遁﹐遂擒氏及一子﹑一女。氏泣謂姑曰「計惟一死﹐斷不辱身貽玷淸白」。弁迫脇之﹐鞿龐公池側之空室﹐期以暮至。氏密縫襦褲﹐破窗投池水死。

李陳氏

李陳氏﹐居山陰之畫橋。夫某﹐力農而貧﹔氏紡績佐之﹐晏如也。亂作﹐居民倉皇奔避。氏旣無力獨行﹐求附娣姒舟﹔不許。遂率女沿河濱行﹔至靑田湖畔﹐聞擾攘聲四起。泣曰「及今不死﹐後將有求死不得者。盍葬身此湖」﹗乃密縫女衣裾﹐拾巨土納兩袖而挈之赴水。越數日﹐偕行者語其夫﹔得屍於故沈處﹐色不變。

「摭遺」曰﹕同時遇兵以溺者﹐更有丁瑞南婦周氏﹔三躍三救之﹐而卒以自沈死。

越東以監國故﹐官軍初下﹐畢力搜之。婦女之以節殉者多﹐書弗勝書也。此數者﹐祗存其著焉者而已。

香娘﹝故職方主事吳易姬﹞

香娘﹐吳人﹔爲故兵部職方主事吳易姬。易自太湖兵敗殉於國﹐全家盡節。惟香娘爲官軍所獲﹐求死不得﹔主者欲收之充下陳﹐香娘泣曰「我相公每飯不忘故君﹐妾亦何忍負之﹗必欲見辱﹐有死而已」﹗主者肅然起﹐淒然不忍加以刃﹔遂聽其所之。香娘本金閶名下妓﹐艷於姿而工詩。於是入一艸庵﹐削髮潔身以老。

「摭遺」曰﹕艸衣道人者﹐金陵人﹔故光祿許譽卿姬。病革時﹐密以剃刀薙衣之屬貽譽卿曰「當此喪亂之中﹐得全身爲上﹔幸毋自辱」﹗爾時﹐若桐城孫職方姬葛嫩者﹐最知名﹔余澹心「板橋軼事」爲之傳。至如李香君之於侯朝宗而不肯屈於田仰﹑阮大鋮﹐是尢靑樓中所罕得。朝宗末路﹐無乃媿之﹗

隱隱﹝乙酉殉節諸生夏子龍姬﹞

隱隱一名素璚﹔姓沈氏﹐本維揚倡家女。有姿色﹐能詩。落籍﹐歸歙諸生夏子龍。子龍倜儻有志行﹔好詩酒﹐不爲章句腐陋之士。得隱隱後﹐唱和極樂。

甲申之變﹐子龍怏怏不自得﹔遂與之窮日夜﹐酣飲不復休。或規之﹔嘆曰「此信陵君所謂飲醇酒﹑近婦人者也﹔子未揣其意邪」﹗南都垂破﹐子龍已得奇疾﹐不可療﹐遂死。屬纊之日﹐隱隱憑屍哭曰「天乎﹗亦知郎之所以死乎」﹖旣而盛飾載拜﹐就棺旁結繯以死。

「摭遺」曰﹕全氏言夏子死﹐其族人名基者嘆云「子龍求死得死﹐是求仁得仁也。然而𨿽得之﹐猶恐目未遽瞑﹔得姬之死﹐而可以瞑矣」。沈隱爲夏氏子﹐眞知己也﹗初不在男女間事。當其時臣棄其君﹑奴賣其主者比比﹐而隱以一靑樓故妓﹐獨能呼天鳴心﹐從容不迫以殉﹔厥所歸夏氏子亦幸矣哉﹗夏子𨿽賢﹐亦得隱而愈彰也﹔故「摭遺」不爲夏子傳而爲隱傳云。

「摭遺」補曰﹕當時閨閫中卓然以盡節聞者﹐又豈僅如斯而已乎﹗如靖國黃忠桓夫人聞難自盡禾中﹐徐忠懿夫人孫氏以赴水死﹐南海陳忠簡母朱氏自縊九江村﹔漳浦黃忠端夫人勸公盡力王事﹐旋自經。其它如華亭張忠穆之如夫人數輩﹐皆能從容以禮而殉其主者﹐猶不乏人也。大凡考之弗詳﹑載之差略﹐以稍見於前史者姑闕之﹔俟續輳爲「列女」次捲。

●繹史摭遺卷十六

吳郡李瑤子玉纂

目錄

方外列傳

洪儲無可﹝肅峯﹞無凡咒林醉和尙錢道人桑山人陳仙﹝悳宗﹑石屋僧﹑九頑民附﹞

儲公爲國難以前之僧﹐而獨能收拾殘山剩水之局﹐賢矣夫﹗諸祖傳燈﹐未聞出身科目﹔天若以愚者開此一端。如無凡﹐則所謂十指間猶有血腥者﹔乃放下屠刀﹐立地成佛。咒林以賢公子而能割棄兒女情﹐於曲錄牀上自摩其兩趺以報君父之餘痛﹔是非載來者﹐安得敏決若斯﹗之數人者﹐其爲忠也﹑義也﹑釋也﹑道也﹐則合而爲一者也。現此宰官身﹐升諸獅子座﹔天又於文人﹑俠客﹑孝子﹑公孫﹑髙士﹑眞僧之外﹐而別創一格以位置之。至若九頑民者﹐乃九道人也﹔於國事略無關系。而皆骯髒自毀﹐以成於道﹔故合作一傳附之。嗟乎﹗卽此方外數輩﹑譽之則仙也﹑佛也﹔毀之則妄也﹑怪也。然皆奇男子也﹐而要不盡可悲夫﹗

昔東海生言﹕伽藍顯卜﹐皇覺緣以肇基﹔度牒祕遺﹐西山藉是返骨。道衍稱佐命善世﹐雪庵爲護法沙門﹔三主兩朝﹐龍驤鳥逸﹕皆具殺活大手。豈非近世以來一絕奇公案哉﹗則謂之以是始者﹐而亦以是終也可。

列傳十六

洪儲

南嶽和尙退翁者﹐名洪儲﹐字繼起﹔揚之興化人﹐姓李氏。早歲出家﹐師事三峯﹐爲髙弟。後十坐道場﹐而蘇之靈巖最久。

退翁父嘉兆﹐志士也。甲申之變﹐貽書其子曰「吾始祖咎繇爲理官﹐子孫因氏理﹔其後以音同﹐亦氏李。今先皇帝死社稷﹐而賊乃李氏﹔吾忍與賊同姓乎﹗吾子孫尙復姓理氏」。先是﹐中州李鬯和﹝寒石﹞恥與賊同姓﹐上書請攺理氏。嘉兆未知而適與合﹐天下傳爲二理。洪儲𨿽出家﹐然感其父之大節﹐時時思所繼。

丙戌以後﹐東南之士濡首焦原﹐相尋無已。而吳中爲最衝﹐皆相結納﹐從者如市。其才厚重不泄﹐爲人排大難最多﹐世不盡知也。辛卯﹐竟被連染﹔諸義士爭救之。久而得脫﹐好事如故。或以前事戒之﹔則曰「吾苟自反無愧﹐卽有意外風波﹐久當自定」。又曰「道人家得力﹐正於不如意中求之」。又曰「使憂患得其宜﹐湯火亦樂國」。吳中髙士徐枋嘆曰「是眞以忠孝作佛事者也」﹗枋所居澗上艸堂﹐正當靈巖之麓﹔生平少所可﹐寧耐寒餓﹐不肯納入一絲﹑一粟之饋。顧獨於洪儲有深契﹐自稱「白衣弟子」。洪儲時其急而周之﹐無不受。嘗曰「退翁是西竺國中所謂大人者也」。

故儀部周之玙﹐三吳之良也﹔臨終脫然談笑逝。洪儲蹙然沈吟曰「是恐非故國遺臣所宜」﹗聞者瞿然。嘉禾吳鉏有大志﹔一見﹐輒嘆曰「軍持中有此老﹐吾輩寧不媿死」﹗一日﹐登堂說法﹐忽發問曰「今日山河大地又是一度否」﹖眾莫敢對。

居吳旣久﹐明發之慕至老弗衰。乃築報慈堂於堯峯祀其父﹐同人私謚曰「孝敏」。晚以南嶽之請﹐主講福嚴寺﹔吳人惟恐失之﹐復迎之歸。壬子﹐卒於靈巖﹔年六十又九。

「摭遺」曰﹕退翁著有「靈巖樹泉集」﹑「孝經箋說」。其在沙門凡四十年﹐閎暢宗風﹐篤好人物﹐大類三峯﹔海內皆能道之。俟齋先生曰「是非退翁心之精微﹐但觀其每年三月十九日素服焚香﹑北面揮涕﹐二十八年如一日﹐是何爲者」﹗全氏云「易姓之交﹐諸遺民多隱於浮屠。其人不肯以浮屠自待﹐宜也」。退翁本國難以前之浮屠﹐而耿耿別有至性﹔遂爲浮屠中之遺民﹐以收拾殘山剩水之局﹐不亦奇乎﹗

退翁嗣法弟子滿天下。其最﹐曰嘉魚熊開元﹐故大學士也。初依之說法﹐爲執爨事。退翁一見﹐輒嘆爲非常人。後居華山﹐名正志。其次﹐曰宣城沈麐生﹐故監司壽嶽子也。壽嶽死國﹐麐生深抱王裒之痛﹔遂師事之。後居姚江﹐名大瓠。再次﹐曰歸安董說﹐故諸生也﹔經學極博﹐髙隱潯溪。辛卯之難﹐道場星散﹔說獨負書杖策入山開講﹐爲時下所重。後居堯峯﹐名南潛。

無可﹝嘯峯﹞

無可﹐桐城人﹐姓方氏﹐自署其號曰浮山愚者。自披緇後﹐故無常名﹕初在天界﹐爲無可﹔旣入匡廬﹐爲五老一﹔居壽昌﹐爲藥地﹑或爲墨歷。人訛呼之﹐又名之曰木立。其最後﹐稱爲「愚者」也。父孔照﹐領袖淸流﹐世稱貞述先生。

無可少嘗避地南都﹐與吳中楊廷樞﹑陳子龍﹑夏允彜輩相友善。時事方亟﹐而在廷多恬嬉無與圖難﹔乃憤甚﹐日偕陳﹑夏諸子畫灰聚米籌當世計。崇禎庚辰﹐成進士。會父以楚撫被逮﹐上書跪闕下﹐泣請代囚﹔帝爲動容。尋擢翰林簡討。闖賊陷京師﹐父子俱見縶﹐幽勒搒楚瀕於死。福王立﹐馬士英當國﹐與阮大鋮以門戶舊隙掊擊無虛日。無可嘆曰「是尙可爲耶﹗不亟去﹐人將濁流投我矣」﹗遂褫衣散發﹐賣藥五嶺間自給。

唐王召之﹐未赴。後永明王連以大學士召用﹔未幾事敗﹐復嘆曰「南荒盡矣﹐捨西竺安歸」﹖及大兵入﹐知其爲粵臣﹐物色得之﹔令曰「易服則生﹐否則死。袍帽在左﹑白刃在右﹐惟自擇」﹗乃辭左而受右。帥起爲之解縛謝之﹐聽爲僧﹔遂披緇去。人皆欽其志﹐加禮之。

旋詣天界事俍公﹐足迹徧諸山。已訪所知於荷葉嶺﹔所知者遠出﹐就其艸庵以居。積三月﹐寒鐺破竈子﹐親水火。嘗題一箑﹐爲居士鴻莊者見之﹔詫曰「此桐城方密之也」。捉臂大笑。自是■﹝車從﹞迹綻露。

密之名以智﹔自以相粵無成﹐竟落染。歷主壽昌﹑靑原諸講席﹐而遂以僧終。

「摭遺」曰﹕密之﹐於崇禎朝供事內廷。一日﹐帝禦經筵回﹐天顏不怡﹐忽嘆息至再曰「求忠臣必於孝子之門」。近臣跪請其說﹔帝曰「今早經筵上展書官陳某﹐其父以巡撫河南失機系獄﹐處決在卽矣﹔而其子衣錦燻香展書朕前﹐略無戚容。不孝如此﹐其能忠乎」﹖近臣對曰「展書官﹐舊例皆然。跪進上前﹐防有不潔气﹔故必衣飾鮮華﹐燻香盈補。要令展書時﹐芳馨襲禦座耳」。帝曰「知此例﹐便當辭官﹔不然﹐辭差可也。今新進士有方以智﹐其父方孔照亦以巡撫湖廣與陳某父同罪下獄﹔朕聞以智懷有血疏﹐日於朝門外候百官過﹐叩頭呼號﹐求上達﹐代父死。此亦人子也」。言已﹐又嘆曰「求忠臣必於孝子之門」﹗未幾﹐孔照釋而陳辟﹝此甲午秋九月事﹞。甲申三月之變﹐方氏父子皆陷於賊。當時凡被刑辱一夾﹑二夾不等者五十又五人﹐好醜不齊﹔而密之亦在辱中。賊去﹐南歸。後南都立﹐馬﹑阮誣孔照曾洿僞命﹐入之六等罪中﹔舉朝大嘩﹐乃已。右傳不列粵臣而列於方外者﹐以密之𨿽事三朝﹐略無政迹﹔迨其後就白刃﹑披緇衣﹐嗣法俍公﹐世竟以善知識稱﹐尙其晚節也。故於南中熊魚山下﹐特設一座。魚山﹐則以官以經濟重﹐見諸前史﹔故不得入「方外」。

無可同時﹐有嘯峯者﹐亦皖人﹔嘗歷官都給事中。與之並師俍公﹐時稱爲皖江兩大師。

無凡

無凡﹐姓汝氏﹐名應元﹐字善長﹔華亭人。釋名行誠﹐世稱其字曰無凡﹔故太傅張肯堂麾下總兵官都督同知也。少讀書﹐通文筆。頎大魁碩﹐有勇幹﹐善料事。以貧故﹐且與肯堂爲同裏﹐遂服役﹔時年尙未二十。肯堂一見﹐異之曰「此非隸役中人」﹗及巡撫福建﹐應元在幕府最荷委任﹔往來海上﹐指麾諸將。以捕盜﹐積功至都司僉書﹔然尙侍軍未上也。

乙酉四月﹐以公孫茂滋同歸松江﹐而南都亡。考功夏允彜倡義時﹐吳淞總兵吳志葵故出夏門下﹐以麾下應之﹔薦紳則尙書沈猶龍﹑給事陳子龍﹑中書李待問﹐皆松之望也。應元遽以便宜盡發張氏家丁﹐出家財爲支軍一隊與志葵合。或駭之曰「此大事﹐子何匆匆爲」﹖笑曰「我公志也」。於是夏﹑陳諸公相納﹐以袍笏列拜之於營前。且曰「斯四十年領袖東林之錢尙書所不肯爲」﹗而應元名遂大震。

未幾師敗﹐仍護公孫以浮海入閩。唐王知之﹐大喜﹔卽授禦旗牌總兵官﹐都督同知福州。時軍政歸鄭氏﹐肯堂𨿽位大宰﹐不得有所展布。王議親徵﹐以肯堂任水師﹐率麾下﹐從禡牙﹔將發﹐而鄭氏以其私人郭必昌代之。已芝龍降﹐唐王出走﹐肯堂浮海至舟山依黃斌卿﹔適監國魯王方失浙東﹐卽關求援﹐斌卿不納。肯堂力爭﹐不應。應元曰「斌卿意叵測﹐請使死士刺之﹐奪其軍以迎監國居之」。肯堂曰「危道也﹐汝姑止」﹗張名振之應松江也﹐都督亦踴躍欲赴。肯堂曰「事未可知﹐吾今不可一日離」。汝嘗撫茂滋﹐謂之曰「我大臣宜死國﹔下官一綫之寄﹐其在君乎﹗他日幸無忘」﹗曰「謹受命」。忽一日大風雨﹐呼之則已空閣﹐不知所往﹔肯堂大驚﹐如失手足。次日﹐有補陀僧入城曰「昨有一偉男子來﹐腰間佩劍猶帶血痕。忽膜拜不可止﹐亟求剃度。麾之不去﹐不知何許人」﹗其儕輩聞之﹐亟歸告肯堂曰「此必吾家應元也」。已而以書來謝曰「公完發所以報國﹐應元削髮所以報公。息壤之約﹐弗敢忘也」﹗自是遂爲僧於補陀﹐號無凡。居茶山﹐築寶稱庵。

辛卯舟山破﹐肯堂以二十七人死之﹔獨命茂滋出亡。無凡遽入城﹐則已失茂滋所在。乃詣轅門求葬故主﹐諸帥欲斬之﹔提督金礪故好佛﹐憐其僧﹐以好語解之曰「汝亦義士﹐然此骨非汝所得葬﹔不畏死耶」﹗無凡曰「僧固帶頭來﹐願葬故主而死﹔𨿽死不恨」﹗金曰「吾今許汝﹔葬之畢來此」。曰「諾」。乃歸殮太傅並諸骨爲一大冢﹐瘞之。徑詣轅門請囚﹐諸帥咸驚異﹐乃命安置太白山中。無凡旣不得自由﹐密遣人四出詗茂滋。聞其羈鄞獄中﹐乃令同院僧之出入帥府者爲金礪言「無凡精曉禪理﹐可語也」。金喜﹐延與語﹐相得甚驩﹔則乘間爲言「茂滋忠臣裔﹐可矜。且孺子無足慮﹐丐往一視」﹗許之。無凡乃請之當事﹐求出之﹐不得﹔以合山行眾請之﹐又不得﹔請以身代﹐亦不得。會鄞義士陸宇燝等以合門四十餘口保之﹐茂滋乃得出﹔無凡又爲之力請﹐竟得放歸華亭。

後數年﹐茂滋以病卒。無凡遂終其身守張太傅墓下﹐老死於補陀云。

「摭遺」曰﹕讀應元之言曰「公以完發報國﹐吾以薙發報公」﹔直使百世而下﹐令人起敬不已。卽領袖東林之錢侍郎﹐得無媿見九原邪﹖本傳初宜從其俗姓入「舟山殉節」下﹐然其苦節正在入補陀後也﹔故列諸「方外」﹐以彰其報主之誠。

咒林

咒林明大師﹐故右僉都禦史巡撫蘇松﹑謚忠敏山陰祁彪佳子也﹐世所稱祁六公子者是。不以祁氏子傳﹐而以大師傳而竟入諸「方外」者﹐憫其志﹑且以悲其爲忠臣後也。本名班孫﹐字奕喜﹐小字季郎。其兄曰理孫﹐字奕慶﹔以大功兄弟次其行﹐故呼之曰祁氏五﹑六兩公子。班孫受生時﹐母氏商嘗夢一老衲入其室。生有美姿﹐白如瓠。而雙足重趼﹐日堪行數百里無倦﹔又時時喜結跏趺坐。

彪佳盡節未二旬﹐東江兵起﹐其羣從之。長曰鴻孫者﹐嘗與彪佳同學蕺山門下﹔遂將兵江上﹐冀有以申從父志。於是理孫﹑班孫二子罄家餉之﹐與黃氏世忠營勒。及事去﹐鴻孫走死﹐二子乃別求爲計。班孫娶朱氏﹐爲故少師總制滇黔﹑謚忠定爕元女孫。其婦翁兆宣﹐官都督後府都事﹔戒之曰「勿更從事焦原矣」﹗弗聽。

祁氏自夷度先生下﹐以淡生堂藏書甲於江﹑浙間。其諸子尢豪﹐喜結客﹐講求食經﹔四方簪履望以爲膏粱之極選﹐不脛而集。洎二子兄弟自任以故國之喬木﹐𨿽屠沽﹑販豎有一技長﹐亦兼收並蓄。家居山陰之梅墅﹐其園亭在寓山﹐柳車踵至。登其堂﹐則復壁大隧莫能詰。時有慈溪布衣魏耕者﹐狂走四方﹐思得一當﹔二子與之誓天﹐稱莫逆。耕之談兵有奇癖﹐非酒不甘﹑非妓不飲﹐禮法之士莫之許﹔而二子獨以忠義故﹐曲奉之。每至﹐則盛陳越酒﹐呼若耶溪娃以薦之﹔又發故藏壬遁﹑劍術之編以示之﹐又徧約同裏諸遺民如朱士稚﹑張宗道輩以疏附之。

壬寅﹐或有告變於浙之幕府﹐刊章四道捕魏耕。首者曰「苕上耕婦家﹑梅墅耕死友﹐多所嘯聚」。官兵亟發﹐果得耕﹔遂並縛二子兄弟去。兄弟爭承其獄﹐祁氏之客謀曰「二子並命﹐事不更慘」﹖乃納賂而宥其兄﹐以班孫遣戍遼左。其後理孫竟以痛弟鬱鬱死﹔祁氏之衰破﹐自玆始。君子曰「是固忠敏之子也」﹗當是時﹐禁网尙疏﹐寧古塔將軍得賂﹐則弛約束。丁巳﹐班孫脫身歸。已而里社中漸物色之﹐乃祝發於吳之堯峯﹔尋主毗陵馬鞍山寺﹐遂以咒林明大師稱。時薦紳大夫皆相傳曰「是何浮屠氏﹗但喜議論古今﹐不談佛法。每及先朝﹐則掩面哭」。然終莫有知之者﹔而咒林之名日益著。

嘗於曲錄座上摩其足﹐喟然發嘆曰「使我困此間者﹐汝耳」﹗癸丑冬子月旬又一日﹐忽沐浴﹐竟曳杖繞堂走﹔曰「我將西歸也」﹗入暮﹐跏趺坐﹐垂眉久之﹔旣復張目周視﹐又久而後逝。發其篋﹐有所著「東行風俗記」﹑「紫芝軒集」﹔且得遺教欲歸祔。人始知爲山陰祁氏子之自關外來者﹔遂如其教以歸葬。

「摭遺」曰﹕咒林以貴介公子﹐竟脫焉爲僧﹔時其母伯商夫人猶在堂﹑室人朱氏正盛年也﹐門無次丁。論者頗以其於骨肉間失之太忍﹐終欠一著。吁﹗咒林當日自豈不知所謂忍也哉﹖顧實謂之不得已也。惟其生性好奇﹐當東歸時畱一妾於寧古塔﹔及披緇﹐亦累作東遊。東人或與之談禪﹐受其法﹐稱弟子。嘗語人曰「寧古塔麻菇﹐足稱天下第一﹔以吾妾所居籬下出者﹐又爲寧古塔第一﹐令人思之不置」﹗其風流餘韻如此。謝山全氏曰「自公子兄弟死﹐淡生堂書云崩星散矣。是豈特梅墅一門之衰﹐抑亦江東文獻之大厄運邪」﹗

醉和尙

醉和尙﹐無名﹔以其逃名醉鄕﹐遂以「醉」名。其未爲僧時﹐姓周氏﹐名元懋﹐字柱礎﹐一字徳林﹔寧波文穆公應賓從子也。以應賓蔭﹐累官南京右軍都事﹑屯部郎中﹐榷稅楊關﹔奉使蜀中歸﹐知貴州。調思南﹐丁內艱﹐未赴而國難作。生而跌宕自喜﹐本思以文辭置身館閣﹔及受門資之寵﹐非其好也。

東江建國﹐服未闋﹐錢肅樂屢招之﹐辭不出﹔而破家輸餉弗少吝。丙戌六月﹐家人自江上告失守﹔乃慟哭自沈於水。救之蘇﹐卽削髮入灌頂山中。性故善飲﹐至是日益飲無度﹔又不喜獨酌﹐初呼山僧不問能否彊斟之﹐夜以達旦。山僧爲所苦﹐遂避匿﹔則呼樵者彊斟之。樵者以日暮長跪乞去﹐無與共﹐則斟其侍者。侍者醉而僕﹐乃呼月﹔月落﹐乃呼云。灌頂去所居且百里﹐酒不時至﹔又以深山覓酒伴不易﹐始返其城西枝隱軒。

每晨起﹐卽呼子弟飲﹔子弟去﹐則更覓他人。他人或出﹐則攜酒極之於其所往﹔不遇﹐則執塗之人而飲。於是浮石十里中﹐望見顏色皆不敢近。無已﹐始獨酌。已而﹐積飲成病。凡勸止者﹐輒叱之去﹔或以無子請少間﹐則張目不答。有長者規之曰「郎君不思養身待時耶」﹖乃瞿然不飲。出三日﹐則縱飲如初。然𨿽以酒困﹐凡江湖俠客之有事投止者﹐𨿽甚醉﹐蹶然起接﹐無失詞﹔傾其所有以輸之。因是﹐家盡喪。

旋得嘔血疾不止﹐卒﹐年四十。妻氏兪亦自毀﹐繼之死。

「摭遺」曰﹕全氏引梨洲之言云「是不甘爲異姓之臣﹐乃甘爲異姓之子者也」﹗全氏曰「吾鄕浮石周氏﹐披緇者三﹕通城以佯狂死﹐所謂顚和尙者也﹔思南以沈湎死﹐所謂醉和尙者也﹔順徳以苦身持力不入城市死﹐所謂野和尙者也。是三公者﹐眞所謂有托以逃者邪﹗其在和尙中﹐當爲唐子然﹐而不媿孤臣矣﹗其志節之奇﹐尢莫若醉和尙」﹗

錢道人

錢道人者﹐不知何許人。貌淸而臒﹐舉止矯異﹔語無倫次﹐人因以「瘋子」呼之。自言「明進士﹐不能死﹔又相之文爲其所作」。好事者考之﹐疑卽嘉禾錢氏之名檟者也。

康熙初﹐渡江而西。渡船至中流﹐索渡錢﹔道人張空拳﹑瞪兩目曰「咄咄」﹗舟子窘辱之﹐突起躍入江。時雨雪祈寒﹐篙師駭救﹔而江流迅急﹐已無及。及抵岸﹐則道人故在江澨﹐破衲間懸冰鐸如纓絡作琳瑯聲﹔向舟子拍手大笑﹐曳冰而走。至西陵﹐趺坐道旁。或憐之﹐且謂其凍將斃也﹐環視之﹔道人少閉目有頃﹐破衲中熱气如蒸﹐衲倏幹。蹣跚入蕭山城西﹐趺坐鳳堰橋上﹐坐處雪不沾。近市中競傳渡江事﹐咸疑爲神。選事者謂試之﹐必更有異﹔乃閉諸空捨中﹐戒勿與食﹐並絕水飲。至十許日﹐瞷之﹐固無恙。因餉熱粥一甌﹔甫受﹐粥已汩汩入喉。守者曰「粥滿釜方沸﹔能啜﹐我不吝」﹗道人卽以兩手捧釜﹐須臾啜之盡﹐唇舌略無恙﹔人更異之。復與■﹝飠不﹞飥數百枚﹐又立盡。再益之以湯餅至無算﹐食兼十人而未覺其飽。一老儒泛云「此人自詡曾登甲科﹐當招之講「四子」書」。道人聞之﹐踵門而告曰「翁欲吾講「養气」章邪﹗子輿氏尙云難言也﹐吾何敢置喙」﹗老儒大驚﹐遽下拜。蓋擬以此書窮其底蘊﹐實未出諸口而忽爲道破也。時有人以母抱沈痾﹐求判吉凶﹔曰「君貧而孝﹐當令無恙﹔且小有所贈」。腰間出葫蘆一﹐傾藥如米黍曰「半可服﹔半可投以鉛鎔之﹐給終歲糧」。其人如法﹐母果愈。投鉛﹐果得白金。於是人盡神之﹐呼爲仙。或攜其邀遊馬鞍山﹔適僧出﹐眾欲炙餅無所乞火。道人乃坦腹臥地﹐以餅數十百層累腹上﹔逾時﹐熱气蒸出﹐餅已熟且馥﹐作蘭蕙香。

與之遊者日叢至﹔有叩必答﹐多中隱。已而厭之﹐辭去。瀕行﹐謂門下曰「蕭山百年後﹐當產地仙。諸君𨿽雅慕﹐輕舉無益也」。又誡之曰「煉汞采補﹐蠱人入髓。無知者墮此惡道﹐惜哉」﹗選事者棄家尾之。中塗回顧曰「咄﹐子母妻子女倚閭望﹐胡恝然行」﹖行至數百里﹐絕無他詞。從者心動﹐返﹔而道人竟飄然長往不知所之。

桑山人

桑山人﹐姓許氏﹐名澄﹔汴人也。少舉茂才。崇禎中﹐嘗獻剿賊三策於督師楊嗣昌﹔不用﹐鬱鬱歸。甲申後至淮上﹐會劉澤淸延攬東南遊士﹐入其幕。旣而與澤淸語不合﹐拂衣去。

鄕之人有怨者﹐發其隱事於我帥之鎭汴者﹔乃走匿桑下﹐因自姓桑﹐號桑山人﹐日與嵩陽曹道士遊。夜坐忽耳鳴﹐絲竹徐發﹔若有物拔其頂﹐聳身丈餘﹐骨節皆通。自是竟得道。嘗賣藥嵩山廟市﹐以水酌喑者能言﹑洗盲者能睹。許州童子或爲狐所苦﹔邀過其家﹐呼狐出。狐遁﹐追斬之﹔空中啾啾有聲﹐毛落盈把。人遂以爲神。

已復還汴。怨家見之曰「此許某也。𨿽服道士服而能逃我縛乎」﹖率十數人掩捕之。山人乃大笑﹐獨身指揮﹐盡縛諸捕者。揖怨家者謝曰「天壤甚寬﹐人心自窄。爾必吾殺﹐吾必爾報。怨之不解﹐傷吾道矣﹗吾姑去」。遂身遊衡陽﹐不復返。

陳仙

陳仙者﹐本名王賓﹐字天倪﹔定海諸生。少負異稟﹐詩文﹑書畫無不入妙。性髙伉﹐不肯一毫挫於人。

甲申之變﹐號咷於野。當是時﹐大江以南頑民未化﹐而海氛錯出﹐以故定海多羣不逞﹔風波所震﹐猿鶴皆驚。遂遁迹﹐中怏怏不自得。忽一道士過之曰「吾子誠髙士﹐然喪亂之辰﹐負此剛腸﹐恐爲意外之變所折也﹗吾授子藥﹐急則用」。初不以爲意﹐庋其藥閣中。未幾時﹐果當厄﹔因念道土言﹐姑試之﹐神效。乃稍稍習之﹐已泠泠然輕舉矣。又念當此身世﹐良不如長往﹐但罔之何所向。注念須臾﹐驀睹洞天瑤艸﹐非復人間世。道士緩步出﹐握手笑曰「此羅浮也﹐當與君居此」。顧其家中忽失王賓所在﹐則相與求之山巓水澨﹐而消息屏絕﹔僉謂其已死。一日﹐降於其里人之庭﹐呼其友來前。空中作書曰「吾不欲以出世之面目﹐來歸里巷﹔但蹤迹不可不白」。遂告以道士顚末。於是﹐其家始大驚。時計其年﹐猶未逾三十也。

當在家日﹐所作詩畫或有藏之者﹐動見靈異。因共呼爲仙﹐謂之陳仙人墨迹云。

「摭遺」曰﹕當時尊艾耆宿身豫廟祀﹐以所圖不遂﹐因而振衣千仞﹐固其宜也。若陳仙者﹐則一祭酒弟子耳﹐且年最少﹔於故國﹑故君有何所涉﹖乃必欲保此發以遁於黃冠﹗全氏云「是爲柴桑之變局﹐則又一奇也」。

先時﹐維陽僧徳宗者﹐譚禍福奇中﹔興平伯髙傑折節皈依。方金聲桓團練兩淮時﹐徳宗說其「好爲之﹐二十年後爲江右主」﹔一若有先知焉。史督輔一日與傑及監軍陸遜之四人同坐﹐傑詢曰「弟子他日得免於禍否」﹗僧曰「居士起家擾攘﹐今歸朝爲大將﹑爲通侯﹐皆不足爲居士重。惟從史居士一志並力﹐生世盡誠﹐沒世畱名﹐可謂得所歸矣﹔儒家爲之聖人﹑我法爲之菩薩。徒問老僧無爲也」﹗傑乃斂客俯首﹐督輔亦稱善。

大兵下江南﹐邳州有石屋僧者﹐見裏中國子生王臺輔大集親朋哭祭先帝﹐而後就縊。僧適過之﹐手持一麻鞭指之曰「此亦常事也﹐惡用是矜張爲」﹗後數月﹐有人渡河來者﹐曰「石屋寺一僧以雉經死﹐有麻鞭在其側」。僧名不可知﹐以其死石屋﹐而遂名之曰石屋僧。

國變後﹐有變服道士服﹐縱其嬉笑怒罵以舒其沈鬱之气而自全者得九人。惟於國事無系﹐故世或以道人呼﹐而「摭遺」合名之以「頑民」也。當獻賊亂蜀時﹐成都市上之最著者﹐曰狗皮道人﹑銅袍道者﹐又曰鐵道士﹑鐵娘子﹑活死人者﹔又先後之散見者﹐曰占月﹑心月兩道人﹐曰鬼道士﹑朱衣道人者﹕是皆■﹝車從﹞迹詭異﹐而隱以殷民自痛者也。乃作九頑民傳。

狗皮道人者﹐黃冠朱履﹐身被狗皮﹑口作狗吠﹐乞食成都。成都之狗同聲相應﹐羣然來從﹐幾成狗國。市人懼﹐急與之粟﹑與之鈔﹐乃畫然作虎嘯﹐狗類皆辟易而道人亦勿見。俄而﹐獻賊至﹐狗皆突出馬前作狗聲。賊怒﹐逐之弗及﹔呼其下加鞭逐之﹐亦弗及。賊益怒﹐躍馬獨出射之﹔矢及其腦激而還﹐貫賊騎﹐騎蹶。賊駭以爲神。比賊僭號﹐元旦受朝賀﹐忽狗皮者列班行中﹐作狗吠如故。賊怒且恨﹐命縛之﹔頃刻庭陛間狗聲數千﹐合城俱應﹐喧震天地。賊大呼「殺﹗殺」﹗眾若不聞﹔蓋爲吠聲亂也。賊乃驚退。退而狗倏絕聲﹐道人亦杳。

銅袍道者﹐張閒善也﹔聯銅片周其身﹐行則丁當有聲。於狗皮後見於川﹐川之人遂以「銅袍」名﹐而或又呼爲「張丁當」。嘗與滇中鐵道士飲市中﹐卽醉﹐則歌呼烏烏﹐大慟去。鐵道士﹐殘明諸生﹐初不詳其姓氏。以避亂出遊。及永明入緬﹐並棄其家學道。已而辟穀不火食﹔性惟熹酒﹑更熹鐵﹐見必膜拜﹐首覆一折腳鐺爲冠。人與之酒﹐少卽張口下﹐多則脫鐺受﹔且行且咽﹐歌且哭。若婦人與之﹐則睜目曰「男女也﹐可授受乎」﹗麾之弗顧。所至間向人丐鐵一片﹐自肩臂胸背至腰以下悉懸之。小大如鱗。故與銅袍遇﹐輒擊掌狂笑﹔於是﹐鏦鏦錚錚金鐵皆鳴﹐而哄然入市。

方成都市上之乞食者﹐又一女子﹐自稱鐵娘子。腰纏鐵索﹐麤如牛﹐重不可知。自西之東疾走﹐大呼曰「鐵娘子失去鐵牛一頭﹔報信者﹐予錢十萬貫」﹗呼數日﹐賊以爲妖﹐帥千騎射之﹔矢若飛蝗﹐卒無一中。賊乃大怖﹐歸而病。未幾﹐天兵下﹐卽中創死。鐵娘子者﹐後從狗皮道人竟仙去。

活死人者﹐本蜀中素封子﹔姓江氏﹐名本實。國亡後﹐亟散家財﹑棄妻孥﹐入終南山﹔得煉形術﹐因自號活死人焉。尋結廬妙髙峯頂﹐十年丹成。弟子甚眾﹔獨陳畱王者﹐得其旨﹐能於水面立﹑峭壁行﹐駕雲往來。一日﹐縛虎爲騎﹔活死人怒責之曰「所貴乎道者﹐靜無爲也﹔有爲則駭世﹐豈妙道哉」﹗陳畱王乃面壁三年﹔曰「斯可矣」﹗遂授以道。旣而曰「道有傳人﹐吾將蛻已」。趣掘土穴僅容身﹐入居之﹔命封土﹐毋許通隙。旣埋﹐羣弟子朝夕拜﹐呼之輒應。三年後﹐始寂﹔乃立石表之曰「活死人之墓」。

酉﹑戌後﹐有上官常明者﹐南昌人﹔嘗爲武弁﹐居天津衛天妃宮爲道士。年六十餘﹐有道行。閩中敗﹐忽命其徒購一缸舁之庭。遽入試之﹐南面坐﹔曰「正好﹐不須擇日眩世﹐去了罷」﹗卽瞑目逝。缸貯於室三年。其徒素無賴﹐好飲博﹐謀出其屍﹐以缸易酒。夜啟之﹐枵然也﹐大驚﹔已徧體生瘡不能動。有客自吳門還﹐與道人有舊﹐遇之淮陰市﹐問何日離天津﹖云三月三。客乃畱之飯。臨別﹐授一方﹐乞付其徒治其瘡。客歸詣之﹐始知道人先三年亡﹔啟缸之夕﹐正上已也。

上官同裏周徳風﹐字思永。博學工詩﹐曾列仕版。南都亡﹐棄官入道﹐自號占月。遊廣陵﹐搢紳間多師事之。豫告死期以坐化﹐年七十又六。後有所知從武當來﹐遇諸塗﹐云將入終南去﹔且附書於徒。

同時有心月道人譚守誠﹐酃縣人﹔兒時見一紺髮道者入其捨曰「此子骨气非凡也﹐他日可肩吾道也」。家人怪之﹔道者遽勿見。明亡﹐譚竟以黃冠棄家﹐徧遊名山。一日﹐遇王眞人昆揚﹐偕往武當。修眞三十年﹐授龍門心印。且曰「爾得吾道﹐以度人爲第一義」﹗以故遊行天下﹐專事援人﹔𨿽盜魁﹐亦能誘之革心歸善。止江寧城西虎踞山之隱仙庵﹔旣而語弟子曰「某日吾將歸」。乃端坐說偈而逝。

宿州鬼道士﹐姓章﹐失其名﹔以其能役鬼﹐故以鬼爲號。若曰「國變時﹐鬼或有勝人處」。鬼名柳靑﹐隨道士所至﹐常住徐州。大雪中﹐麻衣躑躅﹐汗津津如六月狀。明春﹐徐之人挈榼登山﹔道士乞飲﹐或曰「一壺酒﹐羣飲且不足﹐安得餘瀝」﹗道士拊掌拾一石子如豆﹐呵之成白金﹐付主人奴代沽﹔盡醉數十客﹐而壺未竭。於是有禦史者奇之﹐與之遊﹐多奇迹。一日﹐忽請貸金十笏﹐禦史者有難色﹔鬼道士曰「戲耳﹐吾自有吾金」。呼柳靑來﹐遙指榻上﹐則黃白粲粲列﹔細審之﹐皆禦史囊中物﹐大疑。道士復呼柳靑去﹐則物已空。明日﹐禦史者竟暴卒。南中亡﹐道士禱於鬼﹐沈於桃源之淵。後數年﹐徐之人往山左﹐過泰山酒樓﹐聞有歌「大江東」者﹔視之﹐則依然一鬼道士。

朱衣道人﹐不知何許人﹔自言爲明諸生。國亡﹐棄家入道﹐能作九州外夷語。冠玉冠﹑服朱服﹐嘗自三吳走蘇門﹐七日往返﹔寄人家書﹐有驗。嘗戲作紙鳶數十丈﹐坐二童子於鳶背﹐且給以金鼓鼓之﹐乘風吹去﹐髙入雲霄。人聞其聲﹐疑是天樂。或有知之者曰「此朱衣者﹐爲明室支孫」。蓋隱其所姓﹐而告人曰明諸生。

「摭遺」補曰﹕狗皮﹑銅﹑鐵﹑活死人﹐行■﹝車從﹞詭異。仙也﹖怪也﹖吾無以名。上官而下三人﹐去來自若也﹔故不設怪﹐而道卽在是。彼以鬼爲役者﹐明示一不爲人役之志。若朱衣者﹐豈果攺玉藏形而深抱所隱者邪﹗是固十亂也﹐而吾乃以九頑稱﹐亦曰有婦人焉爾。

案昔泉唐老狂馮山公書九道人事﹐與陳定九傳差有異。然事於國亡後見﹐則徵且信也。今吾於「九頑民傳」﹐則又與老狂之所云云﹐未同而合者也。

●繹史摭遺卷十七

吳郡李瑤子玉纂

目錄

逆臣列傳

左良玉金聲桓﹑王得仁

左寧南跋扈早著﹐用甲後則衰病侵尋矣﹔稱兵內向﹐實爲黃澍慫恿以成﹐遂不能逃一「逆」字。赧王云「看他本上﹐原不曾反」﹔論者目爲疑案﹐直是千秋遺恨耳。至金聲桓則翻覆無成﹐惟以嗜殺立威﹐生民塗炭。溫氏謂其始終一賊﹐列於「逆臣」﹔良不誣也。甬上全氏言「金﹑王斷非成事之人。然使當時贛州無梗﹐則李成棟之兵下庾關﹑直抵江上﹔外援未絕﹐𨿽終非官軍敵﹐而圍城亦未易遽下﹐且尙有退步也。乃天特假髙進庫以厄之﹐以是知大命之有歸也夫」﹗

列傳十七

左良玉

左良玉昆昆山﹐遼東人。以軍校﹐歷職至都司。崇禎元年﹐寧遠兵變﹐巡撫死﹔坐削職﹐窘甚。已走昌平﹐投總督侯恂麾下。大淩河圍急﹐恂與總兵尢世威議所遣﹐世威言非良玉不可。良玉顧爲走卒﹐當夜世威往諭意﹔詰旦﹐恂大集軍士﹐乃拜爲副將。酌酒三﹑令箭一﹐並以金三千送之行﹔曰「三卮酒﹐以三軍屬也﹔令箭﹐如吾所親行者。爾諸將勉聽左將軍令」﹗卽拜疏入朝。良玉遂連戰松山﹑杏山下﹐錄功第一﹔身經百戰﹐績最多。歲餘﹐擢至總兵官﹐以故感恂恩次骨。獻賊躪江此﹐良玉往來堵剿﹔至輒報捷﹐漸自恣。

十年﹐應天巡撫張國維入山搜賊﹔三檄調赴﹐不應。總理熊文燦至安慶﹐令以其軍聽節制﹔良玉心輕之﹐不爲用。明年﹐賊假官軍旗號襲南陽﹐屯南關。良玉適至﹐疑而急召之﹔獻賊逸。追及﹐發兩矢﹐中賊肩﹔復揮刀以擊﹐流血被面﹐乃爲其黨救之去﹐逃入谷城。未幾請降﹔良玉知爲僞﹐請擊之﹐文燦不許。十三年﹐楊嗣昌出督師﹔奏其有大將才﹐拜平賊將軍。尋加太子少保﹔浸驕日甚﹐遂不受約束。

獻賊自馬瑙山之敗﹐妻妾俱被擒﹐竄入興歸界。良玉乘勝力追﹐降其黨過天星爲部將。賊旣窮﹐遣使操重寶啖之曰「公所部殺掠多﹐而閣部猜且專。獻忠滅﹐公亦不久矣」﹗良玉心動﹐縱之去。監軍萬元吉審其跋扈﹐勸嗣昌制之﹔不聽。已而賊入蜀之巴州﹔召合兵往擊﹐九檄不至。賊竟席捲出川﹐陷襄陽﹐襄王被執﹐嗣昌不食死﹔詔落職﹐戴罪自贖。卽從南陽進兵﹐大破之﹐降其眾數萬﹔獻賊中股負重傷﹐宵遁。而闖賊適至﹐困良玉於偃城﹐幾陷﹔得陜西總督汪喬年兵救之。

帝時肅淸軍政﹐專倚良玉辦賊。十五年三月﹐闖賊圍開封急。時侯恂系於獄﹐命釋之﹐起爲督師﹔發帑金十五萬犒良玉營激勸之。會師朱仙鎭﹐官軍營北﹑賊營西﹐賊勢猖獗。良玉一夕拔營走﹐羣帥望見皆潰。賊於要道先掘塹而從後﹐大呼掩擊。良玉兵大亂﹐下馬渡溝﹐僵僕溪塹中﹐趾其顚而過﹔賊更蹂之﹐遂大敗﹐棄馬騾萬匹﹑器械輜重無算。走襄陽﹐遷延不進。尋開封以河決亡﹔帝怒﹐罷恂官﹐而罪不能及良玉也。

良玉壁樊城﹐大造戰艦﹐驅襄陽一郡人以實軍﹐有眾二十萬。時已多病﹐不能與闖賊角。賊復以眾十萬至﹐爭渡﹐勢不可遏﹔乃引舟夜遁。抵武昌﹐從楚王乞二十萬人餉曰「我爲王保境」。王不應﹔乃縱兵大掠﹐火光照江中﹐宗室士民奔山谷中﹐半爲土寇所戕。驛傳道王揚基奪門出﹐良玉兵劫其貲並及其子女。自十二月二十四日抵武昌﹐至十六年正月中始去﹔居人慶更生。

蘄州守將王允成順流爲亂﹐破建徳﹑掠池陽﹑下蕪湖﹐泊舟三山﹑荻港間﹔聲將載兵﹐漕艘﹑鹽船盡被劫奪。南京文武陳師江上爲防禦﹐商旅不行﹐士民一夕數徙。都禦史李邦華奉召出湖口﹐亟艸疏以聞。良玉招允成﹐以危詞懾之﹐稍斂﹔令安慶巡撫發九江庫銀十五萬﹐補己營六月糧。邦華陛見﹐帝論良玉潰兵狀﹔乃請歸罪允成﹐詔誅之而獎良玉能定變。良玉畱允成於軍中﹐竟不誅﹔軍畱安慶十數旬﹐始溯九江上。

獻賊破湖廣﹐沈楚王於江﹔坐視不救。秋八月﹐入武昌﹐自立軍府。總督侯恂已解任﹐兵部侍郎呂大器來代﹐恂中道逮下獄﹔良玉知以己故﹐心鞅鞅﹐遂與大器齟齬。江右諸路告急﹐率不爲援。

甲申正月﹐封寧南伯﹐其子夢庚掛平賊將軍印﹔功成﹐世守武昌。命給事中左懋第便道督戰﹔良玉條具進兵月日以聞﹐未報﹐京師陷。福王立﹐晉爵爲侯﹐蔭一子錦衣衛正千戶﹔與黃得功等列諸鎭﹐專以上流事委諸。尋加太子太傅。時闖賊敗於關門﹐得趁其隙稍復楚西境之荊州﹑徳安﹑承天。而湖廣巡撫何騰蛟及總督袁繼咸居江西﹐皆與之善﹔南都因倚爲屏蔽。

良玉長身頳面﹐驍勇﹔能開左右弓﹐箭不虛射。目不知書﹐而多機智﹔親軍愛將﹐得眾心歡﹐以是戰輒著功。兵數十萬﹐號百萬﹔前五營爲親軍﹐後五營爲降軍。每春秋肄兵武昌諸山﹐一山軹一色﹐山谷爲滿。軍令以兩人夾一馬馳﹐曰「過對」﹔馬足動地殷如雷﹐聲聞數里。諸鎭兵﹐髙傑最彊﹐而遠不及於左。比朱仙鎭之敗﹐精銳略盡﹔後歸者多烏合。自以老且病﹐已無意中原﹔故軍容𨿽盛﹐法令不復相懾。馬士英當國﹐與阮大鋮慮東林倚爲難﹐謾辭修好﹐陰忌之﹔以良玉由侯恂起﹐恂故東林也。會監軍禦史黃澍入朝﹐挾良玉勢面觸士英姦。士英恨甚﹔使人糾其贓﹐擬旨逮治。澍返﹐緹騎至﹔良玉畱弗遣澍。乃陰諷將土嘩﹐欲下南京索餉以救澍﹔澍復曰「以淸君則爲請」。亡何﹐有北來太子事﹔良玉疏救﹐言「東宮之來﹐吳三桂實有明驗。諸臣逢君﹐不顧大體﹔何至一家骨肉﹐視若仇仇」﹗澍遂藉此激眾﹐以報己怨﹔召三十六營與之盟﹐良玉意始決。具流傳檄﹐聲明士英七大罪討之。疏云「竊見逆賊馬士英﹐出自苗種﹑性本凶頑。臣身在行間﹐無日不聞其罪狀﹐無人不恨其姦邪。先帝皇太子至京﹐道路洶傳﹐陛下屢發矜慈﹔士英以眞爲假﹐必欲置之於死而爲快。臣前兩疏﹐望陛下從容審處﹗猶冀士英夜气稍存﹐亦當剔腸悔過﹐以存先帝一綫。不意姦謀日甚一日﹐臣自此不與姦賊共天日矣。臣已提師在途﹐將士裂目指發﹐人人思食其肉。臣恐百萬之眾發而難收﹐震驚宮闕﹔且聲其罪狀﹐正告陛下。仰祈剛斷﹐與天下共棄之」﹗下列翻「逆案」﹑修「要典」﹑鬻官爵﹑進私黨。「兩子梟獍﹐各操重兵﹔司馬昭將復見今日。私蓄歌女﹐希圖選禦﹐亂及中宮。又睚眥報怨﹐生平不快意人﹐一网打盡。九重祕密﹐而言動周知。募死士詭名禁旅﹐以觀陛下動靜﹔輒謂廢立由我。凡此罪不容於死者有七」。疏計千餘言。末云「此非臣之言﹐諸將士之言也﹔非獨臣標將士之言﹐天下忠臣義士﹑愚夫愚婦之公言也。伏乞陛下立將賊臣士英等肆諸市朝﹐傳首四方﹐用抒公憤。臣等束兵計刻以待﹐不禁大聲疾呼﹐檄切以聞」。其檄有云「本爲報仇而立君﹐乃事事與先帝爲仇﹔初因民願而立王﹐乃事事拂生民之願。除誥命﹑贈蔭之餘無朝政﹐自私怨﹑舊仇而外無事功」。又云「朝中姦黨盡去﹐則諸賊不討自平﹔倘左右凶惡未除﹐則河北𨿽平無用」﹗檄發﹐良玉遂舉兵邀巡撫何騰蛟偕行﹔騰蛟赴水﹐免。自漢口達蘄州二百里﹐舳艫相接。至九江﹐邀總督袁繼咸入舟﹔袖出一箋云「奉皇太子密敕﹐集諸將盟」﹗繼咸正詞拒之﹔且約不破城﹐駐軍待命。而督部裨將郝效忠與左兵通私約﹐入城縱火殘劫。良玉病已劇﹐望城中火光﹐大哭曰「吾負臨侯矣」﹝臨侯繼咸字﹞﹗是夜﹐嘔血數升死﹔時乙酉四月初也。其子夢庚祕不發喪﹐諸將推爲「畱後」。連陷郡縣﹐順流東下﹐抵采石﹔朝命黃得功渡江防剿。我大淸兵已下泗州﹐逼儀徵﹔夢庚爲得功所敗﹐遂偕黃澍以眾降。

「摭遺」曰﹕寧南恃功寖驕。祗以心輕熊文燦﹑楊嗣昌一流人耳。夙昔深得將士驩﹐無黃澍則必無索饟事﹔兵不索饟﹐則烏得入其內犯罪﹕是可保修名於不墜也。觀其「吾負臨侯」一語﹐其初衷可鑑矣﹗百世而下﹐史氏率書其反。反﹐則澍成之也。澍惟有「觸姦」一事爲時論所許。旣降後﹐又以不薙發﹐賺死金先生正希﹔受職後﹐又垂涎金穴﹐致沿海生靈於重遭夷戮。吁﹗名教中乃有此人邪﹗君子曰「損者三友」。寧南之身敗名裂而遺恨千秋者﹐惟澍一人足成諸。甚矣﹐交之不可不愼也﹗

金聲桓﹑王得仁

金聲桓﹐字虎臣﹔遼東衛人。遼東平﹐家口被俘﹐身獨脫走入關。初投左良玉軍﹐良玉以同裏故﹐任之。積功至都督同知﹐充總兵官。甲申﹐淮揚巡撫路振飛調將分道防河﹐聲桓與之團練兩淮間﹐得眾數萬以助。大學士史可法督師出﹐請之從徵﹔已駐防揚州﹐隸良玉後軍。

乙酉五月﹐我大淸兵下九江﹔左夢庚以所部三十六營降﹐諸將相率北去。聲桓不欲從﹐請規取江省以自效﹔與闖部降將王體忠合兵屯潯陽。六月傳檄﹐南昌巡撫曠昭首先遁﹐士民款迎﹔南康﹑九江望風下。建昌知府王域與布政使夏萬亨﹑湖東巡道王養正等輔益藩起兵﹐拒城守。俄有宗人保寧王者與體忠私﹔及戰﹐以火箭射援軍。軍潰﹐城遂破﹔萬亨等被執不屈﹐俱死之。已攻袁州﹐萬安守令亦俱死。八月﹐聲桓矯殺體忠﹐以其中軍副將王得仁代之。得仁驍勇善戰﹐軍中呼爲「王雜毛」。時臨汝鄕官吏部主事曾亨應傾家募兵﹐嬰城拒守﹔得仁乃夜率百騎馳至﹐執殺之。撫州﹑饒州﹑吉安﹑廣信﹐相繼破。

明年﹐江左悉平﹐惟贛州未下。聲桓自以爲不世功﹐旦夕望得侯﹔乃疏還﹐僅授副總兵﹐而得仁不列銜﹐二人气索然。復以所置將吏多爲撫按裁易之﹐巡撫章於天遇之倨﹐且勒賄無厭﹔心益鞅鞅。丁亥秋﹐有公燕﹐席地置氍毺﹔文吏皆上坐﹐而聲桓﹑得仁坐於外。得仁有忿色﹐於天顧之笑曰「王把總欲反邪」﹖二人恥且恨。得仁所居爲宜春王第﹐常於後堂張樂﹔自著明衣冠﹐令優人演郭子儀﹑韓世忠故事。至是﹐巡按董學成至﹐人有訐之者。學成揚言將奏聞﹐乃陰遣人求重賂﹐兼乞其侍兒。得仁恐﹐卽以侍兒予之﹔居家狀更泄。撫按並力持之﹐株求累億。得仁怒裂眥﹐堅勸聲桓速舉事﹔聲桓以妻子俘畱都下﹐猶豫未決。尋幕中客詭言唐王未死﹐實在五子寨。命客往探之﹐客卽假以敕命封聲桓鎭江公﹑得仁維新侯﹔金﹑王大喜過望。戊子正月﹐江撫章於天忽率騎之瑞州﹐捕掠富室﹔客曰「此非爲刮金去。前有北騎數千﹐莫知所向﹔殆與贛撫會議而後發﹐將不利於公等邪」﹗適聲桓妻子已自都還﹐因集諸將士密議﹐書約山東﹑河南克日並舉。得仁出建昌﹐合揭﹑楊諸部﹔或說之曰「聲桓疑而詐﹐脫有中變﹐而公顧居外也﹔不若坐據省門﹐仗鉞投袂爲必不可曷之勢以脇之﹐彼必不敢不從。但貴神速耳」﹗於是﹐得仁立傳令部勒全營﹐杜七門﹐圍守巡按官廨﹝時正月二十六日夜漏下已三十刻﹞。翌晨﹐七門不啟﹐得仁擐甲出縛學成﹐至桓聲自狀云「奉詔爲此」。聲桓唯唯﹐未及答﹔得仁卽起而割其辮﹐以令箭傳示諸營悉去辮。出諭安民﹐僞稱隆武四年。凡軍民之戴纓帽者﹐輒射殺之﹔一時城中棄積如山。卽日絞殺董學成及副使成大業﹐擒章於天於江中。首迎太保姜曰廣入省﹐爲盟主﹔金之族人皆得爲都督。其幕客黃人龍爲總制﹐王妻弟黃天雷爲兵部侍郎﹔各開幕府﹐門趨如市。初﹐聲桓誅體忠後﹐事輒與得仁謀﹐頗相得﹔及是﹐各自爲功﹐始有隙﹐所置吏率分東﹑西府。二月朔﹐得仁率眾取九江﹔客胡澹進言「宜乘破竹勢﹐直趨建業。下流猝無備﹐必易舉。建業舉﹐而兗﹑豫響應。更引兵而北﹐中原可傳檄定也」﹗捷聞﹐聲桓輒召得仁還﹐得仁以澹謀告﹐眾皆主之﹔人龍不可﹐曰「贛州居上游﹐文武重臣俱在﹐宜先取之。不然﹐且擬我後」。姜曰廣亦言「昔寧庶人起兵不破贛﹐而卒貽後患」。金﹑王乃決志取贛﹐提兵偕行﹐以宋奎光守南昌。時粵中永明王立﹐頒詔至﹔卽奉稱永曆四年。聲桓遺書廣東總督李成棟共圖恢復﹐成棟遂叛我大淸﹐而表迎永明王駐肇慶﹔王因實封聲桓昌國公﹑得仁新諭侯。

比時兵圍贛州﹐城固不可拔﹐師且老﹐省內久虛。夏四月﹐大兵入河口﹔逾日破九江﹑下南康。旋以千騎逼石頭鎭﹐猶不爲意﹔已見紅纓白帽﹐始色駭。明日﹐鐵騎滿西山矣。大兵進次南昌﹐圍其城﹔令別將東破饒州﹐西自潯江入麥源﹑靑嵐諸路﹐日昃故未下營﹐血刃已數百里。聲桓兄成勛及部將楚國佐﹑得仁部將貢鰲等將叛降﹔宋奎光偵知﹐盡殺之。奎光多機智﹐能肆應。大兵攻得勝門急﹐城數壞﹔乃壘石囊土﹐悉力禦之。旋出神槍火筒焚毀攻具﹐兵少卻。報至贛﹐金﹑王大懼﹐亟撤圍返﹔贛師尾之﹐擊傷過半。聲桓兵先至﹐其前鋒劉一鵬與大兵戰小勝﹐獲巨炮三。得仁聞捷﹐气揚甚﹐控馬而馳﹔中伏﹐大敗於七里街﹐卽嗒然若喪﹐盡撤城外屯兵入壁。聲桓部將郭天才爭之不得﹐自札黃泥洲爲犄角。天才所統皆川卒﹐精銳無敵﹔三戰三捷﹐軍中頗憚之﹐已而奎光單騎渡江按行地利﹐還請「移兵二隊﹐一駐生米渡﹑一駐市■﹝氵義﹞以達餉路﹔繼則大舉逐之﹐必獲算」。金﹑王並不聽﹐專主堅壁。大兵𨿽屢勝而夜常慮爲襲﹐每驚呼「王雜毛來也」﹗久之﹐見城中終無鬥志﹐乃掘長壕以困﹕東自王家渡屬灌城﹑西自雞籠山屬生米渡﹐起土城﹑駕飛橋。自是﹐內外耗絕。

秋九月﹐李成棟率萬人度嶺攻贛以救南昌﹐而贛州守將髙進庫僞降以綴其師﹐使南昌坐困﹔成棟信之﹐卽還軍嶺上。冬十月﹐南昌糧盡﹐郭天才撤兵入城﹔城中斗米需八十金﹐人相食矣。乃大出居民﹐虛實得盡露。大兵遂以餘暇旁收郡縣﹐凡傅鼎銓﹑余應桂諸軍以次靖之。金﹑王聞報﹐惟有嚄唶悼恨而已。明年己丑春正月﹐聲桓部將湯執中守進賢門﹐其部下與大兵通約爲應。大兵乃佯攻得勝門﹐炮聲震天﹐聞三百里﹔聲桓﹑得仁齊師赴救﹐而奇兵已從進賢門梯壘以登﹐城遂陷。聲桓自投於城之東湖死﹐宋奎光﹑劉一鵬﹑郭天才等巷戰被執不順命死﹐太保姜曰廣赴偰家池死。得仁猶以短兵相接﹐突得勝門三出三入﹐與我將馬首再值﹐各不知。已而被獲﹐磔殺之。

初﹐聲桓﹑得仁之主堅壁也﹐恃粵師之爲援耳﹔而書記所艸「乞師表」﹐但陳勝狀﹐不告急。比聞江事危﹐王命李赤心由吉安﹑李成棟再出嶺攻贛﹐期於南昌會﹔赤心則逗𨖻不進﹐成棟則屯於信丰。二月﹐南昌旣下﹐我兵溯流援贛﹐直趨信丰。諸將欲拔營歸﹐成棟不可。會天久雨﹐召諸將集議﹐去者已過半﹔乃命酒痛飲至大醉。左右挽之上馬渡湖﹐水漲﹐人馬俱沈。三日後猶植立水中﹐人始知成棟已死也。

「摭遺」曰﹕此江右所謂金﹑王之難也﹔稱兵往復﹐糜爛斯民。通省郡縣遘此難者﹐至無可勝數﹕是大一劫也。聲桓早時師事維揚僧徳宗﹐僧奇其貌﹐拊其背曰「勉旃﹗二十年後江右福主﹔世人盡變紅頭虫﹐此其侯已」。大兵下﹐帽著紅纓﹔及從夢庚降﹐得建牙江省﹕益信禮之。僧每勸其攺圖﹐比南昌諸生胡以寧至幕下﹐言如僧所指﹔聲桓意遂決﹐與得仁同發難。當其叛歸粵中也﹐降表以豫國公自署﹐詔攺封昌國公﹔而聲桓自以反正有功﹐朝廷輒違所署﹐意頗鞅鞅。致書粵中大臣請還故封﹔卒未許。泊至堅壁抗師﹐束手待盡﹐而絕無一籌之展﹔豈不悲哉﹗我兵之用鎖圍法﹐鑿壕周四十里﹔設南昌令於白茶市﹑設新建令於蛟溪﹐徵役收賦﹐安坐制之。而得仁於危城中猶娶武都司女爲繼室﹐金鼓沸闐﹐繡旗親迎﹔外兵疑望大駭﹐初不知爲「王雜毛」娶婦也。酣歌漏舟﹑沈臥爇薪﹐乃信有此邪﹗

姜太保燕及之預事也﹐世或譏之。全氏曰「設身處地﹐則姜固有甚難者。當金﹑王突起﹐托名故國﹐奉迎舊輔﹔而謂可以扃戶而力拒之乎﹗拒之且立死矣。是時之死﹐則甚無名。此姜之所以不得不出。旣出﹐安得復歸﹖祗有一死殉之耳。吾儒據正誼以責備前賢﹔然終非局內﹐不知事勢之難自由也」。

補注

左良玉內犯而南都亡﹑鄭芝龍通款而福京亡﹑孫可望迎降而滇中亡﹔此三人﹐實爲三朝之叛臣﹑三朝之大關楗也。溫氏有云「以芝龍冠鄭成功傳首﹑以可望附李定國傳中」﹐而獨不爲良玉立傳。今「摭遺」於成功﹑定國兩傳俱承其意﹐乃別列良玉傳於「逆臣」以補之。夫良平之叛﹐自非鄭與孫之比也。矧當南渡之初﹐猶肯心於國是﹔卽如僞太子﹑童妃兩案爲之翻覆申辯。無如馬士英激之挺險耳。凡論南都事者﹐若吳農祥輩皆以王之明爲眞。夫乙酉以後﹐東宮﹑二王之■﹝車從﹞迹雜出﹐南僞太子則似乎東宮﹑北爲僞太子則似乎永王﹔又有浮屠一鑑者﹐則似乎定王。然當之明之前﹐已有定王南來被沈於河﹔故良玉檄中曾有「旣沈其弟﹑又殺其兄」之說。全氏曰「江陰白孟新嘗目擊王之明事﹐足資參考。孟新之言曰「初傳太子南來﹐予卽同友人往迹之。甫出城﹐卽有百餘騎馳至﹐云往衛太子者。至寺門﹐鍵甚嚴﹔有窺者﹐騎輒以白棓擊之。俄有勛戚數人至﹐亦不得入。內傳語曰﹕太子勞﹐諸公倦甚﹔請以明日見。卽散去。𨿽寺僧亦不得識太子何狀。酉時﹐士英遣人至﹐卽入之。漏五下﹐錦衣馮可宗以騎至﹐言迎太子﹐戒寺僧無動﹔有起者﹐卽殺之。遂擁太子去。明日﹐使朝官雜認﹑則皆言非矣。南都失守﹐士英走。有入其室者﹐得可宗一緘﹐自稱門生言密啟﹕獄事恐動人耳目﹐當早決﹗其月日﹐正案獄時也。及都人出之明於獄﹐入宮後﹐卽遣使特敕封南都獄神爲王﹐則居然自以爲天子矣。其愚妄如此﹔卽使非僞﹐亦必無成」。或謂聞賊中云「太子實被害於通州之東門外」。嗚呼﹗良玉稱奉太子密詔﹐舉兵南下﹔專聽黃澍一人調度﹐名旣不正﹐事安得集﹗假令當日者﹐四鎭協心而受成於閣部﹐以大義聲明朝野﹐使賊臣喪膽﹑赧王革心﹐則霍嫖姚之勛亦未始不可再見。武夫謀國﹐徒事僨張﹔卒致身敗名裂﹐貽譏後來。豈不哀哉﹗豈不哀哉」﹗

芝龍始末﹐詳於「鄭成功傳」。「摭遺」列鄭氏於「武臣」﹐人或議之。夫成功叛父之子﹑拒命之寇耳。然當其身能援天復﹑天佑之例﹐號稱隆武三年﹐則其所以報唐王也﹐志亦可矜﹔非若彩之徒誇斗很﹑經之負固跳梁者然。故當時海上﹐丁亥至辛卯自有二朔﹕成功修頒詔之怨﹐不奉魯王﹐其在金門﹐奉淮王監國﹐頒東武四年曆﹔錢忠介在長垣﹐頒魯二年曆。己丑﹐粵中使至﹐成功奉朔﹔淮王去監國號﹐舟山仍奉魯。辛卯以後﹐魯王盡失其地﹔壬辰﹐次中左所﹑尋次金門﹔癸巳﹐亦去監國號﹐通表滇中。於是﹐海上之歷始合。已而舟山舊臣日益消落﹐魯王竟依鄭氏爲寄公﹔丁酉﹐次南澳。辛丑﹐成功入臺灣。蓋成功𨿽不奉王﹐而仍以宗藩之禮爲之致餼﹐未嘗相陵也。壬寅﹐緬甸赴至﹐成功亦卒﹔海上遺臣復奉王監國。經不肯奉﹐致餼亦少衰﹐徒然而已。甲辰﹐王薨。梨洲黃氏曰「吾君之子在其家﹐而不能奉之以申大義於天下」。由此言之﹐則是王薨而王子猶依鄭氏耳。成功父子固爲周室頑民﹐然其不負故國之誠﹐有如是者﹔則亦可原也矣﹗

孫可望降心內附﹐實爲迂闊庸鄙之儒所誤。楊氏曰「若斯人者﹐不審經權﹑不規時勢。無因之彊聒﹐自詡敢言﹔有意之譸張﹐輒矜盡瘁﹕則其禍中於人國有不可收拾者」。今於「摭遺」「楊畏知傳」詳論之矣。昔唐徳宗幸梁州﹐陸忠宣疏請撫循李楚琳﹔略云「楚琳本懷﹐惟惡是務。今能兩端顧望﹐乃是天誘其衷﹔故通歸塗﹐將濟大業」﹗又云「知陳平無行而不棄﹑忿韓信自王而遂封﹐此漢祖所以恢帝業也﹔置射鉤之賊而任其才﹑釋斬祛之怨以免於難﹐此桓﹑文所以宏伯功也。然則當事之要﹐𨿽罪惡不得不容﹔適時之宜﹐𨿽仇仇不得不用。愼勿納豎儒小忠﹐以虧興復大計」﹗徳宗悟﹐善待其使﹐優詔存慰﹔卒底中興。此可望之事約略相類。故徳宗之臣﹐有一忠宣其人者﹐則足以匡復社稷﹔永明之臣﹐無一忠宣其人者﹐則不足以偏據滇﹑黔也。起恆﹑安之諸人不足責﹐而不能不問於瞿文忠畱守也﹗

●繹史摭遺卷十八

吳郡李瑤子玉纂

目錄

姦臣列傳

馬士英阮大鋮

南都之速於覆亡者﹐微馬﹑阮兩姦之力不及此。自古未有姦臣在朝而將帥能立功於外者。說者謂附逆之徒與薦逆之人是皆包藏禍心﹐必致賊及君國而後已﹕此士英之所以必薦大鋮以爲之助也。夫士英之黨﹐內則田成﹑張執中﹑屈尙忠﹑韓贊周諸奄﹐加以忻城﹑撫寧輩爲之應﹔外則阮大鋮﹑楊維垣﹑張孫振數姦﹐更有東平﹑廣昌等爲之援。濁亂朝權﹑阻撓吏治﹐遂至肆其毒螫﹐而一無顧忌﹐無所不爲矣。前史於馬﹑阮行事﹐旁見他傳而不爲列名。然斥其名不翻隱其穢迹邪﹖補之殿之。殿﹐猶玷南都人物之玷也。

列傳十八

馬士英

馬士英﹐貴陽人。萬曆丙辰﹐會試中式﹔又三年﹐成進士。授南京戶部主事﹐遷郎中﹔歷知嚴州﹑河南﹑大同三府。

崇禎初﹐遷山西陽和道副使。尋擢右僉都禦史﹐巡撫宣府。上事甫一月﹐檄取帑金數千兩﹐饋遺朝貴﹔爲鎭守太監王坤所發﹐削職遣戌。時阮大鋮以「逆案」失官﹔與士英爲同年生﹐同寓南京﹐相結甚歡。周延儒內召﹐大鋮要以援己﹐謝不能﹔則舉士英屬之。

十五年﹐鳳陽總督髙斗光被劾缺﹐遂起士英爲兵部右侍郎兼右僉都禦史﹐總督廬﹑鳳等處軍務。旋招降河南土寇劉超。超故四川總兵官﹐爲士英舊好﹔旣降﹐猶佩刀自衛。士英笑曰「若已歸朝﹐安用此乎」﹖解之﹐乃縛以獻俘。流寇充斥﹐數有防堵功。

甲申國變﹐南都議立君﹔恐福王追怨「妖書」及「梃擊」﹑「移宮」三案﹐諸大臣多主立潞王﹐士英獨不可。時督師廬﹑鳳﹐密約勛臣﹑鎭將排眾定策﹐擁福王踐位﹔進東閣大學士兼兵部尙書﹑都察院右副都禦史。以定策勛﹐加太子太師﹐蔭子錦衣衛指揮僉事。史可法督師維揚﹐士英卽日入閣居首輔﹐仍掌兵部事﹔權震中外矣。敍江北戰功﹐加少傅兼太子太師﹑建極殿大學士﹔已進少師。宮殿成﹐進太保。

王以擁戴故﹐深徳之﹐委任心膂。而士英爲人實貪鄙無遠略﹐亟思樹黨﹔首薦阮大鋮知兵﹐用中旨授兵部右侍郎。廷臣力爭之﹐不獲。左良玉初奉監國詔﹐令承天守備太監何志孔﹑巡按禦史黃澍入賀﹐陰伺朝廷動靜。澍當陛見﹐面數士英姦貪不法﹔且言嘗受僞官周文江重賄﹐爲之題授參將﹐罪當斬﹝文江獻賊所置僞兵部尙書也﹞。志孔亦論其罔上行私諸款﹔太監韓贊周叱之止。士英乃跪﹐乞處分。澍舉笏直擊其背曰「願與姦臣同死」﹗士英大號呼。王搖首無詞。久之﹐諭姑退﹔贊周卽執志孔待命。王意頗動﹐夜輒諭使士英暫避位。士英佯引疾﹐而賂福邸舊奄田成﹑張執中向王泣曰「上非馬公不得立﹔逐馬公﹐天下將議上背恩。馬公在閣﹐諸事得不煩聖慮﹔馬公去﹐誰肯念上更用力」﹗王憮然﹐仍慰畱之﹔並釋志孔﹐命澍速還楚。初﹐故錦衣衛劉僑以罪﹐並家屬遣戍﹔私以玉杯古玩由周文江進於獻賊﹐賊卽署爲指揮使。比良玉兵復蘄﹑黃﹐僑削髮逃去﹐澍持之急﹔而士英納僑賄﹐召至京復其職﹐卽令訐澍贓。又嗾楚宗朱盛濃言澍淩逼宗室﹐已隨出疏糾之﹔擬旨奪官﹐立逮治。澍乃匿良玉軍中﹐陰令眾嘩索餉爲保救地﹔袁繼咸代奏申理﹐始免。由此﹐與良玉成隙。

當時士英獨理機樞﹐手綜大柄﹐重修「三朝要典」進之﹐日惟鋤正人﹑進凶黨爲務。內則中官韓贊周﹑田成輩﹐外則勛臣劉孔昭﹑朱國弼﹑柳祚昌及鎭將劉澤淸﹑劉良佐等相倚作姦﹐漫無顧忌﹔而一以大鋮之言是聽。賄賂公行﹐朝綱紊亂﹐絕不銳厲恢復之計﹔四方警報狎至﹐而置若罔聞。「逆案」中楊維垣﹑虞廷陛一流得盡起﹐其死者悉予贈卹﹔餘如張捷﹑唐世濟等﹐皆用之以爲爪牙。大鋮初入﹐諸正猶存﹔舉朝以「逆案」相攻﹐憾甚。已見北都從賊者頗多附會淸流﹐因倡言「彼攻「逆案」﹐吾作「順案」以對」﹝「順」爲闖賊僞國號也﹞。於是﹐光時亨﹑周鐘之獄起。其它大僚降賊者﹐賄入輒復官。河南張縉彥者﹐以本兵首從賊﹐受僞職﹔闖賊遁﹐乃詐言集義勇還鄕﹐收復列城。士英饜其賂﹐卽授原官﹐總督河北﹑河南諸路軍務﹐便宜行事。給事中李維樾劾「縉彥闇曶失機﹐寸斬莫贖。逆賊入宮﹐靑衣侯點﹔及賊西走﹐卽鼠竄狼奔﹐艸間求活。逃散餘魂﹐安事收復﹖總督何官﹐顧界賊臣」﹗刑賞倒亂如此。其女弟夫越其傑以貪謫戍﹐起爲河南巡撫。又令各府州縣童生捐免小試﹐分上﹑中﹑下戶以納銀多寡定名次先後﹐卽赴院考。行納貢佐工等例。布衣何光顯上疏請誅姦相﹔詔戮於市﹐籍其家。時我大淸兵日南下﹐中原盡失。嗣抵宿遷﹑邳州﹐督輔史可法以聞﹔俄引還。士英笑曰「史公妙用﹗此特爲敍功稽算地耳」。

比有北來太子事﹐朝士指爲僞﹐都民嘩然以爲是﹐可法與諸鎭及禦史等交章論救。研審久之﹐供爲王之明。後呼其名不應﹐曰「何不呼爲明之王爲」﹖獄旣具﹐王以之示士英。士英反復詳辧﹐且言「臣愚宜更窮究主使﹐與臣民共見而棄之」﹗頃又有故妃童氏自其傑所送至京﹐王目爲妖婦﹐付錦衣衛監候。氏從獄中細書入宮年月﹑離情甚悉﹔士英頗進勸言「苟非至情所關﹐誰敢冒死與陛下認敵體」﹖初命馮可京鞫問﹔可京辭﹐乃命屈尙忠嚴刑拷掠﹐氏宛轉詛號以死。因出兩案獄詞宣示中外﹐而眾論益藉藉﹐謂士英等朋姦導王滅絕倫理。黃樹在左營﹐因日夜言太子冤狀﹐請引兵除君側惡。良玉亦上疏請全太子﹐斥士英姦﹔不報。士英旋裁其餉﹐乃大恨﹔卽援此爲兵端﹐移檄遠近聲其罪﹐復疏請寸磔姦臣以謝先帝。遂舉兵而來。袁繼咸乞赦太子遏止之﹐不可﹔遣阮大鋮﹑劉孔昭會朱大典﹑黃得功軍截江分禦﹐撤江北劉良佐從之西下。其時大兵日逼﹐徇徐州﹐抵亳﹑泗﹔可法飛章告急。大理卿姚思孝﹑禦史喬可聘等言良玉非叛﹐請毋撤江北兵﹐亟守淮﹑揚﹔可法復奏﹕「上遊志在除姦﹐原不敢與君父爲難。北兵一至﹐宗社堪虞﹗不審輔臣何蒙蔽若此」﹖文武諸臣亦多諍者。士英內怯於左﹐堅不應。越日﹐王言「左兵𨿽不該聲逼南都﹐然看他本上原不曾反。江北防兵﹐且不可撤」﹗士英急指思孝等厲聲曰「若輩東林﹐皆良玉死黨﹔爲之遊說﹐乃欲縱其入犯邪﹗北兵至﹐猶可議款﹔若左逆至﹐吾君臣獨死耳。吾君臣寧死於淸﹐不可死於良玉手﹔有異議者斬」﹗王默然。已可法疊疏請面朝﹐士英惡之﹔倡言史公將爲內應﹐趣王馳諭止之。王乃諭以「卿當專心料理﹐待奏凱後見」。可法嘆曰「「奏凱」二字談何容易﹗誠如上言﹐面君不知在何日矣」﹗會良玉抵九江亡﹔報至﹐士英欣然謂天奪其魄。

先是﹐陳洪範北使還﹐盛陳我大淸兵旦夕南下﹔諸臣恇蹙。士英曰「有四鎭在﹐何慮」﹗未幾﹐揚州破﹐可法殉之﹔總兵鄭鴻逵張帆東遁龍潭。驛卒報云「北軍編木爲筏﹐乘風而下」。次云「江中一炮﹐京口城去其四垛」。最後﹐監軍巡撫楊文驄令箭至﹐言「江有數筏架炮來攻﹐火從後發﹐震倒頹垣半垛。城上早發一炮﹐江筏已齊粉」。士英因笞驛卒而重賞楊使。緣是﹐警報無復再至者。五月五日﹐百官進賀﹐王不視朝﹐方以選淑女爲急。十日﹐大兵由老鸛河渡﹐京城戒嚴﹔集文武於朝門會議﹐大臣多竊竊偶語﹐約俱納款。午後﹐猶演劇﹐王與內官田成﹑屈尙忠等雜坐酣飲﹔至夜半﹐出奔太平﹐投得功軍。詰朝﹐都民破獄﹐出王之明擁以監國。後三日﹐勛臣趙之龍﹑柳祚昌等﹑文臣王鐸﹑錢謙益﹑張孫振等文武數百員﹑馬步兵二十餘萬俱奉表迎降﹔之明亦降﹝後北去﹞。

士英於王走之翌日﹐以黔兵四百人爲衛﹐聲稱護太后駕渡江﹐由蕪湖徑廣徳入浙江。廣徳知州趙景和曰「彼不奉君而奉母后﹐詐也」﹗閉門堅拒。士英攻破之﹐執殺景和。抵杭州﹐守臣以總兵府爲太妃行宮﹐潞王及羣臣往朝。太妃出﹐服赭﹐一紫衣女官侍﹔官吏士民皆入見。傳命召用在籍諸臣﹔江北巡按彭遇颽適奔至﹐命以僉都禦史募兵兩浙。尋劉宗周﹑熊汝霖入朝﹔汝霖痛責士英當從王。士英無以應﹐惟日盻江上之捷。不數日﹐大鋮﹑大典及總兵方國安俱踉蹌至﹐則得功兵敗已死﹑福王已就擒﹐遂請潞王監國﹔不受。太妃召王泣拜之﹐終不受﹔乃迎太妃入府。已從巡撫張秉貞及陳洪範等謀﹐決計迎款。旋大兵至﹐潞王率眾開門降﹐偕太妃以北。此卽呂大器等所欲議立者也。士英與國安等走錢塘﹐距杭城十里立五營﹔我兵追躡之﹐斬其眾五百級。

魯王監國紹興﹐士英將赴謁﹐張國維首劾其誤國十大罪。紹興王思任﹐前九江僉事也﹔於士英初至浙時﹐曾出疏歷數其罪﹐且致書勸令自刎以謝天下。至是﹐魯諸臣又堅拒之﹔逡巡東走﹐依國安於嚴州。我兵擊諸﹐姚江潰﹐國安亦潰於富春山間。無何﹐合軍重渡錢塘﹐窺杭城﹐沿江列陣﹔大敗﹐溺死者無算。旣乃收聚餘眾﹐於江東赭山﹑朱橋﹑範村等處縱肆剽敓。深銜魯臣弗納之怨﹐密與國安計﹐將劫監國來獻﹔監國脫去。及六月﹐大兵渡江﹐國安一軍盡殲﹐遂與其父逢年剃髮以降﹔士英逸去之臺州。

聞唐王立﹐復擁殘卒求入關﹔王以其罪大﹐不許。又遁入太湖﹐投長興伯吳易軍中。及明年﹐爲官軍所擒﹐戮於市﹔市人臠切之以飼犬。

「摭遺」曰﹕南都閏位﹐非士英力於擁載﹐則未必竟及福王也﹔王故徳之深﹑任之至以迄於亡﹐而無敢或怨也。然以逢君好貨之才﹐當國步多艱之任﹐𨿽下愚亦知其不堪旦夕矣﹗劉僑謀復原官﹐獻赤金至三千兩﹐加女樂十二人﹔士英曰「就此一物﹐已足釋西伯」﹗立起用之。吁﹗期月之蹔事﹐凡類此者﹐指弗勝僂。輔相之道﹐乃如是邪﹗及其所終﹐說更有三﹕一云與方氏父子同時投順。一云於國安敗降後遁至天臺山寺爲僧﹐搜獲之。一云我兵至臺﹐始出降。及唐王被執﹐搜龍摃得方氏父子與馬﹑阮連名疏請駕出關爲內應﹐事在已降後﹔遂駢斬四人於延平城下﹐妻子給被甲爲奴。

阮大鋮

阮大鋮﹐懷寧人﹔萬曆戊辰進士。有才藻﹐機敏而猾﹐行譎且險。初授行人﹔天啟元年﹐擢戶科給事中﹐遷吏科。以憂歸。其曾祖鶚嘗爲福建巡撫﹐居桐城。

禦史左光斗讜直有聲﹐以同裏﹐稍與之交﹔大鋮遂倚以自重。會吏科都給事中缺以次當遷﹐光斗招之﹔而趙南星﹑髙攀龍﹑楊漣等謂察典近﹐大鋮輕躁不可任﹐欲用魏大中。及大鋮至﹐中變﹐攺補工科﹔心憾之﹐乃陰結奄黨寢推大中疏。吏部不得已﹐更上大鋮名﹐卽得請。自是﹐依附逆奄魏忠賢與楊維垣﹑倪文煥﹑霍維華爲死友﹐造百官圖因文煥以達忠賢。然畏東林攻軋﹐不一月遽告歸﹔大中遂掌吏科。大鋮憤甚﹐私語所親曰「我善歸也﹐未知左氏將何如」﹗光斗旋削籍。逾年﹐汪文言獄起﹐逮殺漣與光鬥六人﹔尋又逮攀龍等七人。大鋮裏居﹐詡詡自矜其能。已以太常少卿召﹐至都。奉忠賢惟謹﹐而默慮其禍﹐每入謁﹐輒厚賂閽者還其刺。居數月﹐復乞歸。

崇禎攺元﹐逆奄誅。大鋮私擬二疏﹕其一專劾崔﹑魏者﹐其二以七年合算者。謂天啟四年後亂政﹐則忠賢而翼以呈秀﹔四年前亂政﹐則王安而濟之東林也。函其稿馳示維垣﹐且言時局若大變﹐卽上專劾疏﹔脫未定﹐可上合算疏。時維垣指東林﹑崔魏並爲邪黨﹐方與倪元璐相刺誹﹔得此大喜﹐亟投「合算疏」自助﹐聞者咸切齒。元年﹐起光祿卿﹔禦史毛羽健劾其黨邪﹐罷去。明年﹐欽定「逆案」論徒﹐贖爲民。終莊烈之世﹐廢棄十七年﹐鬱鬱不得志。皖中被寇﹐大鋮乃避居秦淮﹐傾資延納遊俠﹐選事之流多附之﹔談兵說劍﹐坐客常滿。比邊警日急﹐希將以邊才召也。

時金壇周鑣﹑無錫顧杲﹑長洲楊廷樞﹑貴池吳應箕﹑蕪湖沈士柱﹑余姚黃宗羲﹑鄞縣萬泰等皆復社中名宿﹐方聚講南京﹐惡之甚﹔艸「畱都防亂公揭」逐之﹐列名者百四十人。大鋮懼﹐始閉門謝客﹐獨與戍籍馬士英爲莫逆交。周延儒再召﹐次維揚﹔大鋮輦金爲壽﹐求湔濯。延儒以己爲東林所推﹐難之﹔無已﹐乃以士英屬﹐士英因得起用。旣而﹐與守備太監韓贊周■﹝目匿﹞﹔北京陷﹐中貴人悉南奔﹐更得徧結驩。福王之立也﹐初非諸大臣意﹔大鋮與羣奄私言東林當日之所以危貴妃﹑福王者﹐使備陳王前﹐以潛傾可法等。羣奄復極口譽其才﹐王固心識之。迨士英迎立專柄﹔不逾月卽以邊才薦﹔奏稱﹕「臣至浦口﹐與諸臣面商定策。大鋮從山中致書於臣及操江劉孔昭﹐戒以力掃邪謀﹐堅持倫序。臣甚韙之」。並白其向日附璫贊導無實迹﹕「璫敗籍家﹐按門籍治附者罪﹐而大鋮獨無名﹐可證也」。遂命假予冠帶﹐陛見。見卽上守江策及三要﹑兩合﹑十四隙疏﹐其言娓娓可聽。並自白孤忠被陷狀至痛哭﹐極詆孫愼行﹑魏大中﹑左光斗﹐指大中爲大逆。於是大學士姜曰廣﹑侍郎呂大器﹑太僕少卿萬元吉﹑府丞郭維經﹑大理丞詹兆恆﹑給事中羅萬象﹑陳子龍﹑懷遠侯常延齡及諸禦史部郎等交章並劾大鋮「逆案」巨魁﹐不可用﹔士英爲之力辧﹐翻攻曰廣等護持局面。遲回月餘﹐竟取中旨﹐起爲兵部添注右侍郎。都禦史劉宗周言「當年爭吏垣﹐致魏大中死於詔獄﹐實大鋮主使。祖宗故事﹐凡列大僚﹐必用廷推。乃者中旨類降﹐司農之後繼以少宰﹐而大鋮又爲司馬。其墨敕斜封之漸﹐有不待問者。大鋮進退﹐實系江左興亡﹐乞寢命」﹗司農乃謂張有譽﹑少宰爲張捷也﹔蓋士英以中旨起。大鋮恐滋朝議﹐先以淸望用有譽﹔而捷則因薦「逆案」呂純如得罪﹐於時士英並用之。給事中熊汝霖言「大鋮旣知兵﹐當拔置有用地﹔若止優遊司馬﹐則樞輔已優爲﹐何必增置」﹖有旨切責﹐俱不聽。旋命兼右僉都禦史﹐巡閱江防。未幾﹐轉左侍郎。明年二月﹐進本部尙書﹐賜蟒玉﹔仍兼禦史防江。

時旣得志﹐專務報復﹔悉召「逆案」楊維垣及所善張孫振等數十人臚置選曹﹑言路﹐排擠善類。孫振亦得罪先朝者﹔尋作「正續蝗蝻錄」﹑「蠅蚋錄」﹐蓋以東林爲蝗﹑復社爲蝻﹐諸和從者爲蠅﹑爲蚋。比有狂僧大悲之獄﹐乃密與孫振謀更造十八羅漢﹑五十三參﹑七十二菩薩之目統千餘人﹐翼以前主潞議及東林﹑復社諸賢一网畢之。引史可法﹑髙弘圖﹑姜曰廣爲首﹐海內人望搜羅幾盡﹐潛納僧袖中﹔將窮治其事﹐以興大獄。獄詞詭祕﹐朝士皆自危。會士英不敢驟發此難﹐僅坐僧妖言律斬而止。先是﹐金陵刊布「防亂公揭」﹐謂禮部員外郎周鑣主之﹐大鋮銜恨次骨。及得志﹐則首立「順案」﹐勸士英窮治鑣之從弟鐘從賊受職﹐法當連坐﹔又以按察副使雷演祚力阻定策﹐與鑣倡立疏藩之說﹐遂並逮下獄。時大鋮𨿽居兵部﹐職在巡江﹔顧一切軍事不問﹐而日惟阻撓六部權﹐專以結黨斂賕﹑濁亂黜陟爲務。倉場侍郎賀世壽引疾去﹐大鋮密遣人劫之江中。嘗欲罷按撫糾薦﹐令納金於官則糾者免﹑薦者予﹔否則﹐反是。江西總督袁繼咸奏其部將功﹐請擢總兵官﹔大鋮輒索重賂﹐始給敕印。白丁隸役輸厚金﹐立躋大帥。都人語云「職方賤如狗﹐都督滿街走」。其謬誕黷貨如此。莊烈帝小祥﹐設壇望祭﹔獨大鋮後至﹐哭呼先帝而來曰「致先帝殉社稷者﹐東林也﹔不盡殺東林﹐無以對先帝於地下。今陳名夏﹑徐汧俱北去矣」﹗士英急掩其口曰「毋﹗徐九一見有人在」﹝九一﹐汧小字也﹞。士英初以前好﹐言無不從﹔及吏部尙書缺﹐廷議將用張國維﹐大鋮乃密邀內奄取中旨特授張捷﹐士英■﹝目咢﹞眙累日﹐始怨之。

大鋮與繼咸有夙嫌﹐力請減裁江﹑楚兵餉﹐左良玉兵由此以起。上游告急﹐大鋮讀其檄有誣陷周﹑雷語﹐復揚言左兵實自周﹑雷召之﹔亟請勒二臣死。不獲已﹐乃與劉孔昭謀集師拒敵﹐出札蕪湖江口。而我大淸兵已逼南京﹐福王奔﹔及被執北去﹐大鋮急棄衣冠逃﹐從太平趨浙東。抵金華﹐投督師朱大典。大典正與義旅嬰城固守﹐因畱與共事。士民不可﹐傳檄逐之﹔乃送諸方國安軍。而士英與國安故同鄕﹔以杭州旣降﹐跳身先入其軍。大鋮至﹐則掀髯抵掌﹐日以談兵自負﹐國安信且喜。已復扇兩軍交惡﹐大典幾爲國安所窘。士英以南中之壞﹐半出其手而己受惡名﹔至是﹐有所論辧﹐頗與矛盾。

明年﹐王師渡錢塘﹐國安兵敗降﹐士英走之。大鋮失已納款﹐遂偕謝三賓﹑宋之普﹑蘇壯等赴江幹迎降﹐言願破金華以自效。其先﹐大典嘗與之閱城。至西門﹐曰「此處新築土未堅」。飭其下備嚴。大鋮識之﹐因用巨炮專攻之﹐城卽陷﹔士民殺戮無孑遺﹐藉泄檄討之恨也。旋從我兵入閩﹔至仙霞嶺﹐有微疾。同行者曰「子老矣﹗毋苦跋涉﹐其畱此調攝﹔眾先逾嶺﹐子姑徐徐以來」﹗大鋮艴然曰「吾𨿽老﹐尙能彎彊弓﹑騎壯馬﹔且今欲收七閩﹐捨吾其誰﹖柰何言若是」﹗旣而曰「咨﹐此必東林﹑復社來間我也」﹗軍中初弗解東林﹑復社爲何語﹔曰「子行矣﹐非敢有撓也」。翌早﹐全軍度嶺﹔大鋮下馬步行﹐趫捷若猱。以鞭稍指騎者曰「若等少壯男子﹐顧不及一老禿翁」﹗矜盻矍鑠﹐軍中頗壯之。旣過五通嶺﹐則喘急﹐气息不相屬﹔蹲一石上死。其僕自後至見之﹐復下嶺購椑。時干戈徧野﹐人民一空﹐顧無所得木﹔越數日﹐始舁板扉以上。會天暑﹐屍虫四出﹐溢於路﹐僅存腐骨而已﹝或云方其自矜得意時﹐爲士卒擠之墜巖死﹔而仍僇其屍﹞。

「摭遺」曰﹕馬﹑阮朋姦鬼祕﹐平居聚訟率至夜分始散﹔都人有「天昏地慘鬼語密」之詠。士英二子並擁重兵﹐怙惡無狀。募死士竄伏皇城﹐以伺察動靜﹔擾及良民﹐至無可告。左寧南言「司馬昭復見今日」﹐良有以也。王選淑女﹐采至者﹐士英得先閱﹔拔其尢﹐置大鋮宅中﹐名曰「教習宮儀」﹐其間則不可問矣。又密購舊院歌妓﹐以時進禦﹔凡九重密事﹐無弗周知。童氏之獄﹐士英𨿽有面勸數言﹐並未疏爭﹔旣乃僞具一疏﹐使刊入邸鈔中﹐題曰「內閣密奏」。左兵起﹐大鋮等會兵防江﹔時上游停畱未下﹐輒日報捷音。及靖南敗夢庚於采石報至﹐謂大鋮防堵有功﹐特晉太保﹔百官進賀﹐朝堂賜燕﹐以掩飾都人耳目。其欺世盜名類此。一說大鋮登嶺時﹐忽爾俯首大呼曰「介公饒我」﹗卽自撻其面﹐墜馬跌嶺下﹐身首異處。其奴尋得之﹐系其頭於馬上﹔求棺三日﹐方得殮云。

蕪湖沈自柱祭阮大鋮文﹐興會淋漓﹔附錄此。略曰「丙戌長至之後二日﹐迎故降大司馬阮公之喪至自浙東。蕪湖沈某辱公知最深﹐爲文以告其靈曰﹕古稱知己﹐重於感恩。以予觀之﹐豈獨恩爲知己哉﹗漢之有孔融也﹐博聞彊記﹐一代師表﹔操非不知之。唐之有顏眞卿也﹐純忠大節﹐爛然與日月爭光﹔盧杞非不知之。然惟知之深﹐故忌之愈切﹑殺之愈速。天下後世止知操﹑杞之妒賢榮身﹐而不知於兩公未始不稱相知也。以余少賤﹐未嘗與司馬公謀面。竊聞公以早歲掇科﹐歷登華膴中常侍之際﹐勢中要路﹐與賢士君子爲仇。說者遂詆公爲假手獻百官圖﹐導之殺正人﹔予謂不然。逆焰燻灼﹐嗣胤滿天下﹔得公不加益﹑失公不加損。效吮癰舐痔之行﹑媚銜憲握爵之人﹐具翻江攬海之才﹑行墜石下井之事﹕何求不遂﹐何欲不盈﹖而位不過光祿﹐雄狐九尾不得與彪虎稱雁行﹔予以知公之迹巧而事拙也。烈皇帝手定「逆案」﹐閱公封事入贊道之列﹐終身不齒。鼎湖之後﹐說者以公深仇先帝﹐不復爲先帝報仇﹔予謂不然。先帝禦宇﹐使悉公權智復爲采錄﹐抑或洗滌瘡痏﹐涵茹包容﹐則恩怨﹑親仇與眾相忘久矣。惟毅然不搖於羣論﹐使公十七年林壑養其鱗甲﹑丰其羽毛﹐得甘心快意爲殺人之具者﹐伊誰之賜也﹖予以知公之陽仇而陰徳也。公初涉藝苑﹐其詩文不異常人﹔後所制詞曲﹐奔走一時。說者謂其憤時嫉俗﹐科諢皆指目正人﹔予謂不然。弘光半載﹐公所以登場塗面﹐自爲玩弄﹔嘗語人曰「寧使終身無子﹐不可一日無官」。與流芳﹑遺臭語何異﹗及逃竄鳩玆﹐復謂敝鄕親友﹕「我必不學伯嚭走錢塘﹗無論公自比宰嚭﹑作讖錢塘﹔此語不出前史作劇者神子胥之靈以褫後世公等讒邪之魄。公目不識史﹐胸中獨有梨園稿本﹐以國爲戲﹔予以知公之膽大而才小也。公以裏閈小怨﹑壇坫微詞﹐殺雷介公﹑周仲馭﹐復興鉤黨之獄﹔使宇內重見範滂﹑張儉之事﹐騷然不寧。說者罪公流毒宗社﹐職此之由﹔予謂不然。迹公所以見叱者﹐不止殺周﹑雷一端﹔且周﹑雷以亢直聞天下﹐見忌羣小﹐不獨一阮也。阮不殺﹐羣小必殺之﹔卽不死於阮﹑不死於羣小﹐設不幸賢佞並列﹑邪正不分﹐終令大廈莫支﹑狂瀾失砥﹗迨五月十一日﹐無補於存亡之數﹐而復殞命報國。執「春秋」之義者﹐不責其見幾之不早﹐則議其反正之無術。故死於阮﹐猶愈自死也。卽同難諸君子﹐靑衫牢落﹑雕虫小技﹐當與艸木同腐﹔天假公手﹐登彈墨以永其名﹐俾異代得與左﹑史同稱。𨿽公爲國謀不忠﹑爲身謀不祥﹐而爲諸君子謀則善也﹐予以知公之事險而意厚也。公聞變倡逃﹐棄君如敝屣﹔一代共主﹐陷於懷﹑湣﹑徽﹑欽之辱。說者以賣君而緩追期與誤國而趨間道者﹐律於馬同罪﹔予謂不然。公與馬密謀策﹐如置奕棋﹐有無君之心﹔然馬一貪夫敗類﹐自公出山﹐無日不以戕賊毒螫爲事。馬墮其術中不覺﹐及愧悔爲所用﹐而事已去矣。浙東一載﹐馬尙歡然同方合志﹐而不知輸誠納款﹔公又先馬效之矣。使公同受戮西市﹐一生惡迹補過蓋愆﹐天奪其魄﹐何委質後乃糜爛以死﹔生與馬同醜行﹐死並不得與馬同榮名﹐天實爲之也。又傳公騎行萬山中﹐臨巖一跌﹐身首異處﹔從者挾其頭馬上﹐三日而後得棺以斂。公之智能保首領於生前﹐不能全軀於沒後﹔誰分其屍﹑誰傳其首﹖天實爲之矣。予以知公之意狡而神愚也。是前五者﹐其行事皆灼然耳目。議公險者﹐予爲公平之﹔議公深者﹐子爲公淺之﹔議公毒者﹐予爲公厚之﹔議公巧者﹐予爲公拙之。獨詞曲一端﹐人或髙公之才﹐而予獨畜以俳優﹐謂公以人國僥幸﹐皆坐此病。𨿽較眾爲深文﹐然泉下有知﹐未嘗不以予爲知言也」﹗又曰「憶黨禍初發﹐公曾庭語坐客﹕「某某者﹐我之門人故舊子也﹐而中叛之﹐是悔罪無暇修好者也。某某者﹐是色厲內荏﹐我能令望塵而拜﹐膝行而前者也。某某者﹐有小才而無用﹐但喪其膽﹑摧其肺肝﹐使之閉門思過﹐縮朒不得出者也。惟二沈崛彊者﹐必生致之」。二沈者﹐一謂眉生﹑一謂予也。夫崛彊之名世所諱﹑古所尊﹐公不吝以加諸予﹐公不可不謂知我﹗今秋公降後﹐聞將有綸扉之命﹔同人皆動色相戒﹐復爲予危之。予笑謂人曰「阮公﹐狡燼人也。且於予一發不效﹐有懈志矣。使復再爲之﹐公自度向以搏象全力﹐免尙得脫﹔今遊魂餘燼﹐自救不暇﹐焉能鉤致周內﹐復陷人於罪罟哉」﹗予知公之不爲也﹐予不可謂不知公。今有人接遇之殷﹑綢繆之素﹐而實泛常。公操利刃﹑設深阱﹐致我流離瑣尾﹐家業蕩然﹐猶竊附於知己之誼。魂而有靈﹐當臨風一笑也」﹗

「摭遺」補曰﹕陰疑於陽必戰﹐蓋邪正之勢固不能兩立也。世之秉忠良者﹐無弗孤﹔入姦回者﹐無弗比。使馬瑤艸不得阮圓海﹐則其爲狠﹑爲毒﹐亦未必至是。其實﹐馬則墮彼術中﹐而徒爲阮作傀儡玩耳。洎至遁依國安軍﹐意始有悔﹐而時事已去﹔阮復扇使方﹑朱構釁﹐密自背馬投誠﹐因而力破金華﹐爲進身效﹕阮罪之浮於馬者多矣。嗚呼﹗彼小人者笑罵𨿽復由人﹐好官究亦安在﹖天之報施於嶺上一跌時見之。讀沈氏之詞﹐則尢信生而無所不至﹑死則何益來者﹔可弗鑑諸﹗

●繹史卹謚考卷一

吳郡李瑤子玉氏輯

專謚

南都諸臣﹝傳列「勘本」﹞

史可法督師﹑太傅﹑建極殿大學士﹑兵部尙書

節秉淸剛﹐心存幹濟﹔危顚難救﹐正直不回﹕謚「忠正」。

錦衣衛籍﹐祥符人。崇禎中﹐歷安池道﹐擢安慶巡撫。愛民敬士﹐屢卻寇兵。晉南京兵部尙書﹐誓師勤王。迎立福王﹐出鎭江北﹐力圖恢復。大兵克揚州﹐自刎不遂﹐死之。

黃得功左柱國﹑鎭守滁和等處總兵官﹑靖國公

材昭武勁﹐性懋朴忠﹔衛主殞身﹐克明大義﹕謚「忠桓」。

開原衛籍﹐其先合肥人。爲偏裨﹐多戰功。天性忠義﹐紀律嚴明﹔所至人感其徳。乙酉五月大兵渡江﹐福王潛入其軍﹔得功驚泣﹐率麾下守禦。忽飛矢中喉﹐知事不濟﹐拾箭刺吭死。妻聞﹐亦自經。

劉宗周都察院左都禦史

望著淸標﹐言多讜論﹔純修無兩﹐介節獨持﹕謚「忠介」。

山陰人。學術深醇﹐立朝忠讜﹐指陳多中時獘。南都亡﹐杭州亦失守﹐赴水不死﹐絕食二十三日卒。

髙弘圖太子少師﹑文淵閣大學士﹑吏部尙書

秉直忤時﹐懷忠事主﹔國亡身殞﹐大節炳然﹕謚「忠直」。

膠州人。崇禎中﹐爲工部侍郎﹔恥與中官張彜憲共事﹐抗論削籍。福王時入閣﹐以持正與馬﹑阮不合﹐乞歸﹔寓會稽。南京破﹐逃野寺中絕粒死。

姜曰廣東閣大學士﹑禮部尙書

抗論觸邪﹐協心事主﹔捐軀殉國﹐無負本衷﹕謚「忠確」。

新建人。官翰林﹐奉使廉潔﹔侍經筵﹐議論激切。福王時入閣﹐以鯁直爲馬﹑阮所擠﹐罷去。後南昌破﹐投偰家池死。

徐石麒吏部尙書

風規挺直﹐議論老成﹔殉義從容﹐全節無媿﹕謚「忠懿」。

嘉興人。崇禎中﹐爲刑部侍郎﹐讞獄平允。福王召爲尙書﹐力持正義。忤馬士英﹐罷歸。大兵定嘉興﹐自經死。妻孫氏﹐赴水死。

祁彪佳巡撫應天等處都察院右僉都禦史

廉靜自守﹐撫輯有方﹔績著居官﹐節全臨難﹕謚「忠惠」。

山陰人。初爲興化推官﹐善折獄。擢禦史﹐直言敢諫。巡撫江南﹐靖亂安民﹐有治績。忤馬﹑阮等﹐罷歸。聞杭州破﹐紿家人先寢﹐投水死。

左懋第督師﹑經理河北兵部右侍郎兼右僉都禦史﹑充通問使

仗節難撓﹐蹈死不悔﹔出疆之義﹐無媿全貞﹕謚「忠貞」。

萊陽人。崇禎中﹐爲知縣﹐有異政。擢給事中﹐屢陳時獘。福王時﹐受命奉使入朝﹐館於太醫院。南都破﹐諭降不從﹐死。

袁繼咸總督江楚應皖等處軍務兵部右侍郎兼都察院左副都禦史

義感悍軍﹐忠抒讜議﹔克堅大節﹐悉本純衷﹕謚「忠毅」。

宜春人。崇禎時﹐分巡武昌﹐擊賊有功。任總督﹐以忠義結良玉心。福王初立﹐極言時獘。

良玉舉兵﹐被畱軍中﹔其子夢庚旣降附﹐繼咸遂被執入都。不屈﹐殺之。

陳子龍兵部右侍郎兼翰林院侍讀學士

學問淹通﹐猷爲練達﹔貞心可諒﹐大節無虧﹕謚「忠裕」。

松江華亭人。爲紹興推官﹐定東陽民亂。擢給事中﹐屢陳時計。後以結太湖兵舉事應浙﹑閩﹐被執。乘間﹐投水死。

閩疆諸臣﹝傳列「勘本」﹞

黃道周督師﹑少傅﹑武英殿大學士﹑吏兵二部尙書

碩學淸操﹑孤忠亮節﹔克全儒行﹐無媿貞臣﹕謚「忠端」。

漳浦人。學行推重於天下。崇禎中﹐劾楊嗣昌﹑陳新申﹑方一藻﹔召對平臺﹐反復抗論﹐坐謫戍。南都亡﹐赴閩見唐王﹐請募兵江西﹐得義旅九千餘人﹐出徽州。遇大兵﹐戰敗﹔被執至江寧﹐不屈死之。

浙中監國諸臣﹝傳列「勘本」﹞

張國維督師﹑少傅﹑武英殿大學士﹑兵部尙書

保障巖疆﹐支撐餘燼﹔心堅抱義﹐力矢全忠﹕謚「忠敏」。

東陽人。爲給事中﹐謇咢敢言。巡撫應天﹑總督河道﹐有禦寇治河功。南都破﹐請魯王監國紹興。江上師潰﹐還守東陽﹔知勢不支﹐作絕命詞赴水死。

張肯堂東閣大學士兼吏部尙書

大義能明﹐忠謀素蘊﹔崎嶇渡海﹐慷慨捐生﹕謚「忠穆」。

松江華亭人。崇禎中﹐在言路著謇咢聲。巡撫福建﹐常遣兵入衛。唐王命爲尙書﹐請由海道抵江南﹐爲鄭芝龍所阻。閩敗﹐走從魯王。順治八年﹐大兵破舟山城﹔肯堂衣蟒玉南向坐﹐從容賦詩自經死。四妾周方姜畢﹑子婦沈﹑女孫茂漪同死。其下之從死者又二十許人。

粵中諸臣﹝傳列「摭遺」﹞

何騰蛟督師﹑兵部尙書兼武英殿大學士﹑定興侯

志切持危﹐情堅報主﹔艱難百戰﹐終始一心﹕謚「忠誠」。

黎平人。崇禎末﹐巡撫湖廣﹐能調護左良玉軍。唐王時﹐降闖賊餘眾﹐軍聲大震。桂王時﹐入廣西﹐竭力戰守。後因進取長沙師潰﹐至湘潭被執﹔絕食七日﹐死之。

瞿式耜武英殿大學士﹑吏兵二部尙書﹑桂林畱守

定議立君﹐竭誠奉上﹔義全忠孝﹐節貫存亡﹕謚「忠宣」。

常熟人。崇禎中﹐爲給事中﹔搏擊權豪﹐論事切直。福王時﹐爲廣西巡撫﹐定亂有功。迎立桂王﹐力保危疆﹐支持數載。大兵破桂林﹐被執不屈死。

陳子壯東閣大學士兼兵部尙書節制閩廣江楚軍務

早惇直節﹐晚抗軍鋒﹔白刃無辭﹐丹心堪憫﹕謚「忠簡」。

南海人。初爲翰林﹐忤逆奄﹐削籍。崇禎時﹐爲禮部侍郎﹐持論抗直。大兵破廣州﹐起兵應桂林﹔不克﹐被執受戮。母氏朱﹐自縊。子上庸﹐起兵九江村﹐歿於陣。

——以上專謚諸臣﹐都十六人。

●繹史卹謚考卷二

吳郡李瑤子玉氏輯

通謚

南都諸臣

「忠烈」

沈猶龍兵部右侍郎﹑福建巡撫。

松江華亭人。崇禎時﹐巡撫閩中﹐討賊有功。福王召﹐未起。南京亡﹐募兵守松江城﹔城破﹐中矢死。

劉肇基援剿團練總兵官﹑右軍都督府左都督。

遼東籍﹐贛楡人。初﹐剿流寇有功。史可法檄防河﹐赴援揚州﹐守北門﹔城破﹐率所部巷戰死﹝「勘本」補傳﹞。

侯承祖金山衛指揮使﹑功加參將。

本衛人。乙酉﹐攖城固守。城破﹐巷戰力盡被執﹔諭降不從﹐死。子世祿﹐身中四十矢﹐被獲﹔死。

閻應元英徳主簿﹑前江陰典史。

順天通州人。初以禦海賊功遷職﹐未赴﹐寓江陰。南都亡﹐倡率守城﹐竭力捍禦者三月。城破﹐眾猶巷戰﹐急投於水﹔復被執﹐不屈死﹝以上三人傳列「勘本」﹞。

「忠節」

張伯鯨兵部左侍郎

江都人。揚州被圍﹐分城守。城破﹐自縊死﹝「勘本」補傳﹞。

任民育揚州知府

濟寧人。揚州破﹐緋衣坐堂上見殺。闔門赴井死。

何剛兵部職方司員外郎擢遵義知府

上海人。佐史可法幕﹐協力拒守。城破﹐投井死。

翁子琪水師總兵官﹑中軍都督府都督同知

錢塘人。從黃得功駐軍蕪湖﹔得功自刎﹐乃痛哭投江死﹝附見「黃傳」﹞。

侯峒曾通政使司左通政

嘉定人。南都亡﹐裏居﹐起兵守城。及城破﹐卽拜辭家廟﹐挈二子元演﹑元潔並投水死。

黃淳耀進士

嘉定人。力學惇行﹐闇修自好。嘉定破﹐愾然入僧捨﹐索筆書絕命詞﹐縊死。弟淵耀從之。

李待問中書舍人

松江華亭人。募兵守郡東門﹔城破﹐朝服自縊死。

陳用極參謀﹑兵部主事

昆山人。從左懋第出使﹐諭降不從﹔死﹝附見「左傳」﹞。

徐汧詹事府少詹事

長洲人。移疾歸。聞南京破﹐投虎邱新塘橋下死。

楊廷樞翰林院檢討兼兵科給事中

長洲人。遁居山中。久之被獲﹐殺於蘆墟泗洲寺。

夏允彜吏部考功司主事

松江華亭人。博學工文﹐爲知縣有廉能譽。南都破﹐賦絕命詞﹐自投深淵死。

盧象觀中書舍人

宜興人。總督象升弟。乙酉﹐與象升部將陳安起兵﹔戰敗﹐赴水死。

陸培行人司行人

錢塘人。奉使歸省﹔國亡﹐入桐塢﹐授繩於僕縊死。

顧咸建錢塘知縣

昆山人。大學士鼎臣曾孫。居官有惠政。潞王以杭州降﹐不屈被執﹐死。

唐自彩臨安知縣

四川達州籍﹐江寧人。杭州破﹐逸之山中﹔爲人所首﹐捕獲不屈﹐死。從子階豫從死。

髙倬刑部尙書

中州人。崇禎中爲禦史﹐請罷監軍﹑省刑罰。事福王﹐議裁冗費。南都破﹐投繯死﹝以上十三人傳列「勘本」﹞。

張亮巡撫安廬池太四府都察院右僉都禦史

內江人。左兵破安慶﹐被執。夢庚北行﹐挾與俱﹔乘間﹐赴水死﹝「勘本」補傳﹞

「烈湣」

曲從直揚州府同知

遼東人。揚州破﹐與其子守東門﹔城陷﹐不屈死。

周志畏江都知縣

鄞縣人。時羅伏龍受代﹐方解職﹔城破﹐闔門死之。

乙邦才﹝靑州人﹞﹑馬應魁﹝貴池人﹞﹑莊子固﹝遼東人﹞﹑樓挺﹑江應龍﹑李豫

﹝以上副總兵﹞﹑陶國祚﹑許謹﹑馮國用﹑陳光玉﹑李隆﹑徐純仁﹝以上參將﹞﹑李大忠﹑孫開忠﹝以上游擊﹞﹑姚懷龍﹑解學曾﹝以上都司﹞

籍貫未詳。右揚州督師部將十六人﹐皆分城守禦。城破﹐率竭力巷戰已死﹝以上傳附「勘本」﹞。

王佐才狼山副總兵

昆山人。里人拒守﹐推爲帥﹐分禦北門﹔城陷﹐冠帶坐帥府被殺。

孫志尹遊擊

籍貫未詳。守昆山城﹔逆戰﹐敗歿﹝「勘本」補傳﹞。

陳明遇江陰典史

上虞人。與前任閻應元守城三月﹐闔門赴火死。

戚勛文華殿中書舍人

江陰人。與應元等分城拒守。城陷﹐力不支﹔令妻氏侯﹑三妾程﹑葉﹑梁及女三人先就縊﹐乃舉火自焚死﹝以上「勘本」附傳﹞。

黃端伯禮部儀制司主事

新城人。南都破﹐諭降不屈﹐死。

董四民九江衛都司

本衛人。左良玉兵至﹐從總制袁繼咸守九江城。力竭﹐先令妻史﹑妾姚並二子投於池﹔登城樓射殪數人﹐自刎死﹝傳列「勘本」﹞。

「節湣」

周室瑜儀封知縣

昆山人。與里人固守﹔城破﹐死之。子朝礦同死。

楊振熙兩淮都轉鹽運使

臨海人。

王纘爵楊州府同知

鄞縣人。

吳道正監餉知縣

余姚人。

羅伏龍江都知縣

新諭人。代周志畏甫三日。

王志端江都縣丞

孝丰人。

汪思誠城守副總兵

貴池人。

以上俱從史可法分守揚州﹔城破﹐俱死之。

侯方巖泗州援將

籍貫未詳。乙酉四月﹐盱眙下﹐全軍敗歿。

魯之玙福州副總兵

蘇州衛人。蘇州破﹐率千人入城戰南園﹔兵敗﹐死。

馮厚惇江陰訓導

金壇人。城破﹐冠帶自縊於明倫堂。妻王氏及娣結衽投井死﹝以上傳附「勘本」﹞。

王鐵常熟知縣

籍貫未詳。乙酉﹐殉節。孫道煥同死﹝傳闕﹞。

文震亨武英殿中書舍人

吳縣人。大學士震孟之弟。南都亡﹐絕粒死。

王道焜兵部職方主事

錢塘人。都城陷﹐微服南還。杭州破﹐投繯死。

髙岱兵部職方主事

會稽人。紹興破﹐絕粒死。子朗﹐躍入海中死。

葉汝蘅兵部主事

會稽人。紹興破﹐出居墓所﹔與妻氏王赴水死。

劉成治戶部郎中

漢陽人。南都破﹐趙之龍將出降封戶部庫﹔成治手搏之。還寓﹐自縊死。

徐念祖中書

華亭人。大學士階元孫。以諸生﹐蔭中書。松江破﹐與妻氏張﹑二妾陸與李皆自縊死。

吳嘉胤戶部主事

華亭人。奉使出都﹔聞城陷﹐還。謁方正學祠﹐縊死。

龔廷祥中書舍人

無錫人。南都破﹐衣冠步至武定橋投水井死。

陳於階欽天監博士

上海人。史可法薦爲博士。南都破﹐冠帶自縊死。

龐昌允靑陽知縣

西充人。南都破﹐奔九華山謀舉兵﹔事泄﹐被執﹐死。

王一斌遊擊

寧都人。

張良佐都司

王廷佐都司

劉統守備

俱上元人。並從左懋第出使﹐以不降死。

酆某都司

籍貫未詳。與諸生司石盤起兵﹔事敗﹐死之。

章簡羅源知縣

松江華亭人。募兵守南門﹔城破﹐死之。

華允誠工部員外

無錫人。國亡﹐被執不屈﹐受戮死。從孫尙濂同死﹝以上俱傳列「勘本」﹞。

趙景和廣徳知州

錢塘人。南都亡﹐馬士英奔至﹐景和拒不納﹔士英攻破之﹐爲所殺﹝附見「摭遺」﹞。

劉洪�����總兵官

西�人。禦闖賊有功。後以戰死。

周斌左都督

晉江人。事母至孝。聞闖賊死﹐大兵且至﹔曰「向不死者﹐賊未討耳。今可從先帝地下矣」﹗遂自刎。

韓鼎新浙江知縣

江都人。城破﹐公服死堂上。

髙一麟指揮

江都人。城破﹐死之。

朱賢遊擊

蕭縣人。分防徐邳﹔城破﹐死之。

孟振邦參將

安慶衛人。左兵陷城﹐罵賊死。

王治心安慶同知

忻州人。多政績。左兵破城﹐死。

杜學伸孝陵參將

東陽人。國亡﹐入裏中天寧寺死﹝以上八人俱闕傳﹞。

劉曙南昌知縣

長洲人。由進士﹐授官。未行﹐金陵失守﹐死﹝傳列「勘本」﹞。

項嘉謨薊遼守備

嘉興人。家居﹔率二子翼心﹑妾張氏投天星河死。

王喬棟湖廣糧儲道右參議

雄縣人。賊據武昌﹐時巡駐興國州﹔登城樓自經。

郭之麟九江府監紀同知

威遠衛人。前知眞寧縣﹐保城有功。尋以左夢庚挾降不從﹐死。

餘士瑋九江推官

黃岡人。左兵至﹐直入其營大罵﹔麾之去﹐號慟死。

傅宏祖福建通判

徳化人。致仕歸。乙酉左兵至﹐遇害﹝以上傳闕﹞。

徐行可世襲指揮僉事

九江衛人。左兵陷城﹐自經死。母氏任﹑妻氏周﹑子婦氏陳﹐皆投井以殉﹝傳列「勘本」﹞。

程九萬東流知縣

湖廣人。乙酉楊幺兒破縣﹐死之。

胡鯤化銅陵知縣

鹿邑人。左兵破城﹐被害﹝傳闕﹞。

——以上福王殉節諸臣﹐都九十人。

●繹史卹謚考卷三

吳郡李瑤子玉氏輯

通謚

閩疆諸臣

「忠烈」

邱祖徳山東巡撫﹑右僉都禦史

成都人﹐流寓寧國。舉兵應金聲﹐戰敗被獲﹐磔死。

溫璜徽州府推官

烏程人。練民兵保障郡城﹐與金聲相犄角﹐復爲轉餉。城破﹐刃其妻茅氏及女﹐自刎死﹝以上傳列「勘本」﹞。

蔣若來都督

長洲人。善騎射﹐屢破賊有功。後守金華援絕﹐先焚其妻子﹐巷戰經日﹔力盡﹐自刎死﹝傳闕﹞。

鄭爲虹巡按上游四府兼巡關監軍禦史

儀徵籍﹐歙縣人。扼守仙霞關﹔大兵入關﹐被執不降﹐戮死﹝傳列「勘本」﹞。

周之藩總兵

井研人。時追兵及汀州﹐衛主巷戰﹔矢集其身而死﹝傳列「摭遺」﹞。

傅冠東閣大學士兼禮部尙書

進賢人。唐王時起原官﹐督師江西﹔後致仕。福建下﹐被執不屈﹐死﹝附見「摭遺」﹞。

郭維經吏﹑兵二部尙書兼右副都禦史經理軍務

江西龍泉人。孤介彊立。崇禎中﹐在南臺劾溫體仁﹐以直聲著。唐王命率師援贛﹔城破﹐入嵯峨寺自焚死﹝傳列「摭遺」﹞。

詹兆恆兵部左侍郎

永丰人。崇禎時﹐爲南京禦史﹐有殊績。福王時﹐嘗劾阮大鋮。唐王命佐黃道周守廣信﹔尋奔懷玉山﹐攻開化。兵敗﹐死於陣﹝傳列「勘本」﹞。

「忠節」

金聲巡撫徽寧等處兵部右侍郎﹑右僉都禦史

休寧人。南都破﹐保徽州﹔通表唐王。爲大兵間道襲執﹔至江寧﹐不屈死。

吳應箕監紀推官

貴池人。爲諸生﹐尙气節。起兵應金聲﹐屯師泥灣。諭降不從﹔被獲﹐死。

王瑞柟都禦史﹑襄陽僉事

永嘉人。崇禎中﹐分巡襄陽﹐以熊文燦撫賊爲非計。福王時﹐極陳有司虐政。唐王召入閩﹐旋歸。溫州破﹐拜辭家廟自縊死﹝以上傳列「勘本」﹞。

陸淸原僉都禦史

平湖人。以閩命犒軍江上﹐爲方國安所畱。江防潰﹐卽投江死﹝附見﹞。

王之栻兵部職方司主事﹑監軍道

武進人。以閩命宣諭江上﹐行次永康被執。諭降不屈﹐死﹝傳闕﹞。

曹學佺禮部尙書

侯官人。閩敗﹐投繯死﹝附見「摭遺」﹞。

曾櫻文淵閣大學士兼吏部尙書

峽江人。初爲常州知府﹐潔己愛民。分巡福寧﹐平海寇有功。唐王命畱守福州。後至中左衛被兵﹐自縊死。

楊廷麟東閣大學士兼兵部尙書

淸江人。唐王命督師贛州﹐堅守一年﹐援絕糧盡。城破﹐戎服投淸水塘中死。

萬元吉總督江南湖廣諸軍兵部尙書

南昌人。崇禎中爲推官﹐能捕盜。福王時﹐監視江北軍務﹐協和諸鎭﹐陳奏悉中時獘。與楊廷麟同守贛州﹔城破﹐投水死。

楊文薦巡撫南贛兵部右侍郎兼右僉都禦史

金山人。與元吉守贛州﹐日夜登陴﹐積勞成疾。城破﹐被執送南昌﹐絕粒死﹝以上四人傳列「摭遺」﹞。

陳泰來提督江西義軍右僉都禦史

新昌人。崇禎中爲給事中﹐累陳戰守方略。守新昌﹐破闖孽﹔後守撫州﹐拒賊死﹝傳列「勘本」﹞。

「烈湣」

朱大典東閣大學士兼兵部尙書

金華人。初以巡撫山東﹐平登州亂﹔鎭鳳陽﹐捍禦有功。福王時﹐命督江上軍。王被擒﹐走杭州﹔還守金華﹐通表唐王。逾年城破﹐闔門死之﹝傳列「勘本」﹞。

張鵬翼衢州總兵官﹑中軍都督府左都督﹑永丰伯

諸曁人。衢州破﹐被執不屈死﹝「勘本」補傳﹞。

熊緯兵科給事中

南昌人。唐王被執﹐獨奔赴之﹔遇兵死﹝傳列「摭遺」﹞。

黃大鵬兵科給事中協守仙霞關

建陽人。浦城破﹐被執不屈死。

葉翼云吏部稽勛員外郎

泉州人。初爲令﹐有聲。同安破﹐被獲不屈﹐闔門死。

傅啟耀都督同知

義烏人。福建破﹐全家死。

夏萬亨江西右布政使

昆山人。與王養正等守建昌﹐力戰﹔城破﹐縶送武昌被戮。妻氏顧﹐率子婦陸﹑孫祥生﹑孫女二﹐先赴井死﹐奴僕從死者十餘人。

王城江西按察司副使管建昌府事

松江華亭人。宿州學正。有捍禦功﹐佐守建昌。城破﹐械至武昌被戮。同難者五人。

王養正分巡建昌兵備道副使

泗州人。初知南康府﹐有殲賊功。倡議起兵守建昌﹔城破﹐執送武昌被僇。妻氏張﹐絕粒九日死。

劉允浩建昌推官

掖縣人。

史夏隆南昌推官

宜興人。

胡縝建昌通判

桐城人。案夏萬亨而下爲建昌六君子也﹔同日受刑死﹝「勘本」夏傳闕胡縝名﹔一作臨江通判。以上傳列「勘本」﹞。

吳國球贛州推官署知府事

郭寧登監紀通判

籍貫並未詳。城破﹐盡難。

王明汲贛州同知

金壇人。

林逢春贛縣知縣

福建人。同守贛州﹐城陷盡難。

淦君鼎署贛州通判事

建昌人。城陷﹐說降不屈﹐死。子宏裕﹑宏佑﹐俱被殺。孫關生﹑秀貞﹑妻氏熊﹑子婦氏熊﹑氏李﹑婢呂氏瑞香﹐俱赴井死﹝以上吳﹑郭﹑王﹑林四人附見「摭遺」﹔淦闕﹞。

馬觀鵬贛州副總兵晉飛虎將軍

順徳人。時方乞假歸娶﹔警至﹐急請堅守﹐以力戰死。妻氏譚﹐聞訃矢節﹝傳闕﹞。

陳烈贛州參將

籍貫未詳。守城善戰。有弟先降﹐人疑之﹔益奮勇斗。被執不屈﹐死﹝傳附「摭遺」﹞。

朱永盛長寧營參將

汀州人。守南贛﹔城破﹐受戮。

袁從鄂中書舍人

郴州人。募兵援萬元吉贛州之圍﹐守東門﹔望西垣火起﹐聞元吉已歿﹐躍入烈焰中死。

黎遂球兵部職方員外郎

番禺人。嘗與楊州諸名士會鄭進士元勛影園﹐賦「黃牡丹詩」十首﹐時推第一﹔號黃牡丹狀元。乙酉﹐督師廣東﹐以兵援贛州。城破﹐巷戰死。弟遂珙同死之。

於斯昌兵部主事

黃岡人。

林琦戶部主事

閩縣人。

王其宖兵部主事

安福人。兄其窿﹐亦死之。

周瑚兵部職方主事

大名人。

萬發祥翰林院編修兼兵科給事中

新諭人。

柳昂霄工部主事

錢謙亨兵部主事

籍貫俱未詳。

曾嗣宗兵部主事

寧都人。出金爲餉佐楊廷麟軍。

劉孟鍧中書舍人

劉應試

並安福人。

以上十數人﹐同以守贛盡節﹝皆附見「摭遺」﹞。

曾亨應吏部文選主事

臨川人。謫官後﹐與楊重遇募兵守撫州。城陷﹐被執不屈﹐被戮。子筠﹐舉人﹔先受刑死﹝傳列「勘本」﹞。

賴雍中書

平和人。

蔡紹謹中書

龍溪人。

毛玉潔江西廣信府通判

六合人。

蔡士超兵部主事

閩縣人。皆黃道周幕下士。從之江寧﹐同死﹝附見「黃傳」﹞。

「節湣」

吳易兵部尙書﹑長興伯

吳江人。初爲史可法監軍﹐徵餉江南。後募兵屯長白蕩﹔唐王詔拜尙書﹐晉爵。師敗被獲﹐不屈死。父承緒﹐投水死﹔妻沈氏及女亦殉。

江天一監紀推官

歙縣人。金聲門下士。同舉兵﹐被執不屈死。

方召江山知縣

宣城人。聞金華被屠﹐封印﹔冠帶載拜﹐投井死。

夏元淳中書舍人

華亭人。吏部主事允彜子。執送江寧﹐不屈死。

王景亮巡撫金衢兼督學禦史﹑太僕寺少卿

吳江人。同衢州知府等拒城繕守。城破﹐自縊死。

伍經正衢州知府

安福人。赴井死。

鄧巖忠衢州同知

江陵人。自縊死﹝以上俱傳列「勘本」﹞。

鐘鼎臣嘉興知府

新會人。浙中降﹐自縊死。

洪祖烈都督府左都督

吳江人。扈從唐王奔浦城﹐被執不屈死﹝傳闕﹞。

馬思理東閣大學士﹑禮部尙書

長樂人﹐自縊死﹝附見﹞。

江振鵬懷遠知縣

泰寧人﹐餓死。子白龍﹑懷龍殉之。

鄭羽儀中書舍人

閩縣人。

劉之謙戶部主事

上杭人。廷標子。

崔攀龍建陽知縣

臨潁人。

張兆鳳遊擊

長江人。投井死。

李國英永定守備

汀州衛人。有剿寇功。

以上俱福建城破殉節。

汪宗明處州知府

泉州人。初官戶部主事﹐奏繳太倉庫羨八千餘。守處州日﹐討平山寇。家居起兵﹐事敗投水死。仲子載殉之。

元體中守備

邵武人。屢有戰功。殉節死。

胡定海泛水知縣

南昌人。南都亡﹐走平樂率鄕勇與黃道周師合。力戰不勝﹐被執不屈﹐死﹝一作海定。傳列「勘本」﹞。

傅雲龍福建督糧道參議

籍貫未詳。漳州破﹐死之。

郭符申兵科給事中

晉江人。豫守建寧﹐兵敗﹐身被數創﹔抵永春官舍﹐自經死﹝傳列「摭遺」﹞。

金麗澤漳州同知

武進人。治事有聲。兵至﹐盡節。

塗世名龍溪知縣

新城人﹐令龍溪。漳郡破﹐被執不屈﹐死。子常吉同死。僕黃薛﹑黃揚﹑王亨﹑蔣山殉之﹝一作徐。傳列「勘本」﹞。

王士和延平知府

金溪籍﹐臨川人。唐王走汀州﹐命之居守。城將陷﹐從容正衣冠﹐閉戶投繯死。

李翔新城知縣

邵武人。由貢生﹐唐王擢爲令。擒殺邑中叛黨﹐境賴以靖。後以守城﹐戰敗死。

徐伯昌監察禦史

新城人。與翔共守﹐死﹝傳列「勘本」﹞。

陳其禮閩淸知縣

西安人。城破﹐被執不屈死。子龍玉﹑子婦氏吳﹑婿徐應宜皆從死﹐男女死者十五人。

劉永祥副使知興化府事

武進人。禦史熙祚弟。嘗擒賊曾旺有功。城破﹐仰藥死﹝傳闕﹞。

曠昭巡撫江西右僉都禦史

遂寧人。初棄南昌走臨江﹐後退屯萬安。大兵破城﹐被執不屈﹐死。

胡夢泰兵科給事中

鉛山人。唐王時﹐奉使旋裏﹐傾家募士守廣信。城破﹐夫婦俱縊死。

周定礽巡撫廣信右僉都禦史

南昌人。繕守廣信至數月﹔城破﹐死之。

萬文英兵部員外郎

南昌人。奉命監黃道周軍﹐之廣信協守。兵敗鉛山﹐舉家赴水死﹝以上傳列「勘本」﹞。

胡奇偉湖東道副使

進賢人。禦廣信﹐分門拒戰﹔兵敗﹐力竭死。

胡甲桂廣信同知

昆山人。會黃道周以募兵至﹐同城守。比破﹐被執﹔諭降不從﹐自縊死。

胡上琛署都督僉事﹑充禦營總兵官

閩縣人。唐王被執﹐奔還福州﹔從容正衣冠﹐與其妾劉氏同飲藥酒死。

彭期生太常寺卿﹑江西布政使管南贛嶺北道事

海鹽人。與楊廷麟﹑萬元吉等力守贛州﹔城破﹐冠帶自縊死。

姚奇胤巡撫廣東監軍禦史

錢塘人。令南海﹐有善政。後與郭維經同援贛州﹔城破﹐肅衣冠入文廟自縊死。子端﹐於柳州殉節。

盧象觀兵部員外郎

贛州人﹐在籍。城破﹐悉驅男婦大小同溺死﹝案彭﹑姚爲豫守贛州之人﹐皆傳列「摭遺」。自盧而下爲同時守禦殉節者﹐皆附見﹞。

龔棻吏部驗封主事

南昌人。赴水死。

龍嘉震內閣中書

泰和人。辟爲督師參謀﹔自經死。

姚生文湖東道

仁和人。

髙鑣贛縣知縣

膠州人。城破﹐衣冠自縊死。

程必進贛州府學訓導﹑加銜監紀同知

松陽人。

吳世安監紀推官

歸安人。事母以孝聞。俱盡節。

梁於涘萬安知縣

興化人。負大節。叛將入城﹐衣冠赴水死﹝傳列「勘本」﹞。

李時興袁州同知署知府事

福淸人。極力守城﹔城陷﹐縊於萍鄕官舍。一僕殉。

髙飛聲撫州同知署知府事

長樂人。黃道周督師﹐邀與偕守撫州。被圍﹐遣家人懷印走謁唐王﹔而自以守城死﹝以上傳列「摭遺」﹞。

徐必達副總兵

南昌人。守吉安﹐血戰﹔旣敗﹐赴水死。

桂有煃撫州訓導

石埭人。城破﹐自經死﹝傳闕﹞。

彭燧署兵備僉事

寧都人。寧都圍急﹐與其妻李氏自縊死﹝傳列「勘本」﹞。

楊燧雲南臨安府通判

寧都人﹐裏居。城破﹐冠帶自經死。

孫臨監軍道副使

桐城人。監楊文驄軍。兵敗﹐被執不屈死。

顧錫疇東閣大學士兼禮部尙書

昆山人。以故官督師﹐爲總兵賀君堯所殺﹝附見「摭遺」﹞。

——以上唐王殉節諸臣﹐都一百七人。

●繹史卹謚考卷四

吳郡李瑤子玉氏輯

通謚

浙中監國諸臣

「忠烈」﹝傳列「勘本」﹞

吳鐘巒禮部尙書兼右都禦史

武進人。從魯王至舟山﹐往來普陀山中。大兵至寧波﹐急渡海入昌國衛孔廟﹐積薪自焚死。

張煌言東閣大學士兼兵部尙書

鄞縣人。初以舉人奉表迎魯王監國﹐復以兵從至海外。後桂王遙命爲大學士。滇南平﹐散遣部曲﹐遁居懸嶴。尋爲大兵所襲執﹐諭降不從﹐死。

「忠節」

熊汝霖東閣大學士兼兵部尙書

余姚人。崇禎時爲給事中﹐以直諫外謫。福王召復官﹐極論時政﹐辭旨剴切。創議迎魯王監國。舟山破﹐從至海外﹐爲鄭彩所憾﹐投水死。

朱繼祚東閣大學士禮部尙書

莆田人。事唐王﹐爲大學士﹔從至汀州。後舉兵應魯王﹐守興化。城破﹐死。

錢肅樂東閣大學士兼禮部尙書

鄞縣人。初知太倉州﹐有聲。起兵甬上﹐建議迎魯王。後至海外﹐憂憤嘔血。連江陷﹐以頭觸牀死。

沈宸荃大學士兼兵部尙書

慈溪人。初爲禦史﹐條奏切中時病。後事魯王﹐泛海抵金門。覆舟死。

李向中兵部尙書

鐘祥人。舟山破﹐捕得之﹐以縗絰見﹔終不屈﹐死。

余煌督師﹑兵部尙書

會稽人。紹興破﹐王航海去﹔煌投水死。

陳函輝兵部左侍郎兼翰林院侍讀學士

臨海人。北都陷﹐倡義勤王。後航海相失﹐投水死。

林汝翥兵部右侍郎

福淸人。攻福寧﹐戰敗被執﹔不屈﹐吞金屑死。

沈廷揚兵部右侍郎總督水師

崇明人。崇禎中﹐轉漕有功。後事魯王﹐以舟師次鹿苑﹐舟膠於沙﹐被執﹔諭降不從﹐死。

陳潛夫大理寺少卿兼江西道禦史

錢塘人。福王時﹐巡按河南﹐招降流寇有功。後事魯王﹐募兵列營江上。紹興破﹐偕妻孟氏﹑妾孟氏投水死。

董志寧兵科給事中

鄞縣人。浙東破﹐倡謀起兵。事泄﹐棄妻子奔舟山。辛卯城破﹐自縊死﹝傳列「摭遺」﹞。

「烈湣」

劉中藻武英殿大學士兼兵部尙書

福安人。初事唐王﹐巡撫金﹑衢。後事魯王﹐攻取福寧。城破﹐冠帶坐堂上﹐爲文自祭﹐吞金屑死。

林垐吏部文選司員外郎

侯官人。率福淸鄕兵攻福寧城﹔兵敗﹐中流矢死。

王祈建寧守將﹑鄖國公

太倉人。建寧破﹐巷戰不勝﹐自焚死。

湯芬分守福興泉三府福建布政司參政

嘉善人。興化破﹐緋衣坐堂上﹐被殺﹝以上傳列「勘本」﹞。

楊文瓚貴州道禦史

鄞縣人。初謀起兵﹐事泄被執﹔妻張氏殉之。兄文琦﹑文琮﹑弟文球﹐先後死節﹝傳列「摭遺」﹞。

屠獻宸兵部職方司主事

鄞縣人。與楊文瓚同獄死。妻朱氏殉之﹝同上﹞。

王翊兵部尙書兼右副都禦史

余姚人。寨屯四明山﹔兵敗﹐被執不屈﹐死。

朱永佑吏部左侍郎

上海人。舟山城破﹐被執戮死﹝以上傳列「勘本」﹞。

劉世勛安洋將軍

上元人。守安洋城﹐力戰死。

張名揚左都督

江寧人。定西侯名振之弟。舟山破﹐被執不屈﹐死。母範氏赴水死。親屬二十餘人同自焚。

王朝相錦衣衛指揮

籍貫未詳。舟山破﹐護魯王妃嬪入井﹐覆以石﹔自刎死﹝以上傳附「勘本」﹞。

「節湣」

鄭遵謙中軍都督府左都督﹑義興侯

會稽人。倡義起兵。從魯王至鷺門。投海死。

沈履祥督運淸察糧務江西道禦史

慈溪人。魯王監國﹐奉命督餉臺州。城破﹐死節。

顧咸正延安推官

昆山人。與吳勝兆通謀事泄﹐被執﹔死於金陵。二子天逵﹑天遴以藏匿陳子龍死。

兪元良監軍兼攝海寧縣事

海寧人。城破﹐與兄旡禮同殉節死﹝以上四人傳列「勘本」﹞。

傅巖江西道禦史

義烏人。爲朱大典監軍。金華破﹐被執不屈﹐死。

荊本澈職方郎中

丹陽人。初爲溫體仁所怒﹐免官。後監下江軍﹐沒於浙東﹝以上傳闕﹞。

陳士京給事中

浙江人。隨魯王之閩﹐死於同安之鼓浪嶼。

徐復儀翰林院編修

上虞人。浙東破﹐泣奔蹲山﹐投空谷以死。一云拒抗死﹝傳列「摭遺」﹞。

鄭遵儉通政司使

會稽人。

朱養時兵部郎中

江陰人。

林瑛戶部主事

董元禮部主事

朱萬年兵部主事

俱福建人。

江用楫戶部主事

蘇州人。

顧珍兵部主事

長洲人。

李開國兵部主事

臨山衛人。

顧宗堯工部主事

長沙人。

蘇兆人中書

蘇州人。

戴仲明工部營繕所所正

鄞人。

以上十一人﹐偕守舟山﹔城破﹐俱盡節。瑛與用楫之妻﹐開國﹑宗堯之母並殉之﹝傳列「勘本」﹞。

都廷諫莆田知縣

杭州人。興化城破﹐死之。

林嵋給事中

莆田人。興化城破﹐自縊死。

洪有文海澄知縣

籍貫未詳。守城力竭﹐死。

王恩及禦史

長樂人。邑破﹐仰藥死。妻李﹐殉之。

鄢正畿兵科給事中

林逢經禦史

俱永福人。裏居。城破﹐並投水死﹝傳附「勘本」﹞。

案「殉節錄」於魯王殉節諸臣下載﹕浙江副總兵莆田黃斌鄕﹐爲從戎有功。甲申﹐率舟師入援﹐馬士英沮之。後在舟山﹐被張名振所殺。通謚「節湣」。夫斌卿雄據翁洲﹐有自大志﹔以不奉魯王故﹐名振合諸鎭兵討之﹐則於魯王爲不臣矣。「繹史」削其名﹐今「卹謚考」亦闕之﹔並注。

●繹史卹謚考卷五

吳郡李瑤子玉氏輯

通謚

粵中諸臣

「忠烈」

張同敞總督各路兵馬兵部右侍郎兼翰林院侍讀學士

江陵人。大學士居正曾孫。總督軍務﹐每戰輒爲諸將先。桂林破﹐與畱守瞿式耜危坐待執。

諭之降﹐不從﹔整衣冠就刃﹐顏色不變死﹝傳列「摭遺」﹞。

揭重熙總督江西兵部尙書兼右副都禦史

臨川人﹐事唐﹑桂二王﹐屢率兵攻撫州﹑邵武﹐不克。大兵襲執之﹐送建寧﹔不屈﹐受戮﹝傳列「勘本」﹞。

李若星吏部尙書

息縣人。爲禦史﹐劾發魏忠賢﹑客氏姦。討貴州餘孽﹐有功。桂王時﹐召爲尙書。武岡破﹐自刎死﹝傳闕﹞。

陳邦彥兵科給事中

順徳人。起兵謀復廣州不克﹐入淸遠繕守。比城破﹐被執不降﹐戮死﹝附見﹞。

張耀貴州布政使

三原人。爲聞喜令﹐慈惠撫民。孫可望攻貴州﹐耀至定番州﹐率家眾乘城拒守。城陷被執﹐勸降不屈﹐被殺。家屬十三人並死﹝傳列「勘本」﹞。

羅國瓛巡按雲南禦史

嘉定州人。孫可望攻曲靖時﹐按部其地﹐嬰城拒守。城陷﹐被執不屈﹔攜至昆明﹐自焚死﹝附見「摭遺」﹞。

「忠節」

吳炳兵部右侍郎兼東閣大學士

宜興人。桂王奔靖州﹐扈從王子走城步。未至﹐遇大兵執送衡州﹔於湘山寺不食死。

傅作霖兵部尙書

武陵人。監劉承胤軍。至武岡﹐城破﹐被執不降﹐死。妾鄭氏投水死﹝以上傳列「摭遺」﹞。

李幹徳經略川湖雲貴河陜兵部尙書

西充人。孫可望陷嘉定﹐率家人及弟赴水死。賊破西充時﹐其父明舉先被難死。

範文光巡撫川南右僉都禦史

內江人。與守嘉定﹔城破﹐賦詩仰藥死。

詹天顏巡撫川北右僉都禦史

龍巖人。石泉破﹐被執不屈﹐死﹝以上附見「摭遺」﹞。

曹大鎬管理義勇營總兵

貴池人。江西破﹐招集散亡﹐往來廣信﹑邵武間。後事敗被執﹐死﹝傳附「勘本」﹞。

余應桂兵部侍郎兼右僉都禦史督師關中

都昌人。爲禦史﹐有直聲。巡按湖南﹐捐贖鍰十萬餘佐軍需。後奪職家居﹔久之﹐起兵敗﹝傳列「勘本」﹞。

米壽圖巡撫貴州右僉都禦史

宛平人。唐王時﹐擢黔撫。後貴陽失﹐奔沅州﹔沅州破﹐死之﹝附見「摭遺」﹞。

馬幹巡撫四川右副都禦史

吳縣人。初爲川東兵備僉事﹐擊走獻賊將劉廷舉﹐復重慶固守。大兵下重慶﹐戰敗死。

耿廷籙巡撫四川右僉都禦史

臨安河西人。裏居。孫可望遣兵陷河西﹐乃赴水死。妻楊氏被執﹐罵死。

龍之虯巡撫柳慶右僉都禦史

永新人。辛卯﹐柳州城被圍﹐誓死以守。及城陷﹐不屈死。妻朱氏亦殉之。

洪育鰲總督

晉江人。大兵定慶陽﹐諭降不屈﹐死﹝以上傳闕﹞。

沐天波黔國公黔寧王英十二世孫﹐定遠人。從桂王入緬。緬人欲劫之﹐不屈﹔受極刑死。其母陳氏﹑妻焦氏﹐先於沙定洲之亂同焚死。妾夏氏﹐入緬自縊死﹝案天波入緬後﹐以咒水禍死﹔受刑之說訛。傳列「摭遺」﹞。

嚴起恆文淵閣大學士﹑吏部尙書

山陰人。事桂王。以阻孫可望王封﹐爲所殺。

吳貞毓東閣大學士

宜興人。事桂王。以謀召李定國去孫可望之逼﹐遂爲所殺。

楊畏知東閣大學士﹑兵部尙書

寶雞人。事桂王。劾賀九儀賊殺嚴起恆﹐爲孫可望所執﹔以幘擊之﹐被害。

楊鼎和兵部尙書

江安人。以阻封議﹐孫可望追殺之於昆侖關。

周震監軍禦史

全州人。監全州軍。城圍急﹐諸將謀降不從﹐被殺。

張孝起巡撫髙雷廉瓊四府右僉都禦史

吳江人。初授廉州推官﹔舉兵謀恢復﹐被獲。妻妾投水死。後居龍門島﹔大兵破島﹐被執﹐不食七日死﹝以上傳列「摭遺」﹞。

郭之奇文淵閣大學士﹑吏兵二部尙書

揭陽人。明亡﹐跋涉閩﹑粵﹑滇﹑黔﹐往來數萬里。後聞孫可望殺嚴起恆﹐團聚鄕勇守樂民所﹐爲陳奇策等聲援。後被執至廣西省城﹐不屈﹐死﹝補傳﹞。

「烈湣」

麥而炫監軍禦史

髙明人。起兵復髙明﹐迎陳子壯。及髙明破﹐被執至廣州不屈﹐戮死。

朱實蓮戶部郎中攝髙明縣事

南海人。與麥而炫同起﹐戰敗死﹝俱附見「摭遺」「陳傳」﹞。

韓如璜兵部職方司主事

博羅人。起兵與張家玉攻東莞﹐戰敗死。

白常燦淸遠衛指揮

淸遠人。迎陳邦彥守城﹐兵敗﹐戰死﹝俱附見「摭遺」﹞。

霍子衡太僕寺少卿

南海人。初知袁州﹐廉潔自持。三子皆生員﹔廣州破﹐時家居﹐並召之死節。朝服北向拜﹐又易緋袍拜家廟﹐先赴井死。妾莫氏殉之﹐子應蘭偕婦梁﹑女一繼之﹐應荃﹑應芷婦徐﹑婦區又繼之﹐一小婢亦從之死。

陳象明湖南道副使

東莞人。徵餉廣西﹐調士兵至梧州﹐戰敗死。

焦璉總督廣西軍務宣國公

山西人。與畱守瞿式耜同守桂林。後移駐南寧﹐訓練兵士﹔行至平樂﹐陳邦傅說降不屈﹐自刎死。

王興虎賁將軍﹑廣寧伯

漳州人。大兵平粵﹐興堅守文村力盡﹐闔室自焚死﹝以上俱傳列「摭遺﹞。

那嵩沅江土知府

沅江人。嗣職循法﹐守沅江。大兵至﹐登樓自焚﹐闔家死。那氏藏書甲於滇中﹐至是盡焚﹝傳列「勘本」﹞。

侯偉時吏部考功司主事

公安人。從吳炳走城步﹐被執不屈﹐死。

蕭曠總兵官管黎平參將事

武昌人。從何騰蛟用軍有功。以戰死﹝傳列「摭遺」﹞。

朱閔如都督府右都督掛鎭西將軍印

臨桂人。堅守平樂﹔城破﹐殺其妻子﹐自刎死。

徐日舜雲南參將

西安人。城破被擒﹔說之降﹐不屈﹐矢貫舌端死。

孟泰全州守備

全州人。守將出降﹐仰藥死。妻子皆自殺﹝附見﹞。

劉堯珍

鎭雄人。

吳霖

歙縣人。俱給事中。

張載述禦史

涇縣人。俱以阻封﹐被孫可望所殺。

張鐫

寧國人。

徐極

江西人。

林靑陽

新寧人。俱給事中。

周允吉

錢塘人。

胡士瑞

進賢人。

朱議浘

南昌人。俱禦史。

蔣幹昌

晉江人。

李元開

善化人。俱檢討。

鄭允元都督

歙人。

林鐘大理丞

湖廣人。

趙賡禹太僕少卿

袁州人。

朱東旦

四川人。

蔡演

九江人。

任斗墟

鄞人。俱部郎。

易士佳主事

廬陵人。

案以上爲密敕之獄。本有輔臣吳貞毓﹑內臣全爲國﹑張福祿﹐共十八人﹔皆被孫可望所殺﹝俱附見「摭遺」﹞。

李如月山東道禦史

東莞人。劾孫可望不臣﹐被殺﹝傳列「摭遺」﹞。

冷陽春晉寧知州

石阡人。孫寇遣眾陷晉寧﹐拒戰死。

徐道興師宗知州

睢州人。廉潔愛民。孫寇陷曲靖﹐脇之奉迎﹔以杯擊賊首﹐罵不絕口死﹝俱傳列「勘本」﹞。

胡恆分巡上川南道僉事

竟陵人。孫寇陷邛州﹐被執辱罵﹐死之。妻氏樊﹑子之驊﹐投端公河死。

朱奉■﹝金伊﹞巡按貴州禦史

華陽人。左遷陜西道參議。歸蜀﹐率眾禦孫可望於雅州﹔兵敗﹐罵賊被殺。

鄭廷爵戶部浙江司主事

內江人。起兵拒寇雅州﹔戰敗﹐歿於陣﹝傳闕﹞。

譚先哲戶部郎中

平壩衛人。孫寇陷安順﹐與妻劉罵賊﹐全家死。

吳子騏興寧知縣

貴陽人。去職。曾諭降土蠻阿烏謎等有功﹐優獎。孫寇貴州﹐率鄕兵禦之。戰敗被執﹐不屈死。

曾異撰永寧知州

榮昌人。孫寇永寧﹐集義兵攖城拒守。及陷﹐自焚死﹝以上傳列「勘本」﹞。

王錫衮吏部左侍郎

祿丰人。致仕歸﹐倡義起兵討沙賊之亂。兵敗被執﹐不屈死﹝附見「摭遺」﹞。

楊之明天全碉門六番招討使

籍貫未詳。拒孫寇於飛仙關﹔兵敗被執﹐不屈死。

陳楨大理衛指揮

大理衛人。沙定洲陷城﹐督眾巷戰﹔手馘數賊﹐死。

王承憲遊擊﹑楚雄衛指揮

楚雄衛人。沙賊之亂﹐出城逆戰﹐賊皆披靡。俄中流矢﹐死。弟承瑱﹐力戰死﹔全軍皆沒。

陳誨大理衛守備

大理人。沙賊圍城﹐分門守禦﹔殺賊力竭﹐死。

李君植瀾滄衛指揮

永昌人。領軍赴大理﹐值沙賊圍城﹐力戰死﹝傳闕﹞。

董邦君思恩知府

昆明人。流寇陷城﹐舉家自焚死。

劉之蘭臨安通判

平越人。流寇入滇﹐執之﹔脇授僞官﹐罵賊死。

楊永言昆山知縣

昆明人。流寇破城﹐巷戰死﹝附見﹞。

「節湣」

林佳鼎總督兩廣軍務兵部右侍郎

莆田人。桂王立﹐率兵拒聿■﹝金粵﹞﹐戰海口﹔不勝﹐被殺。

彭耀兵科給事中

順徳人。奉使廣州諭聿■﹝金粵﹞﹐被殺﹝傳列「勘本」﹞。

陳嘉謨主事

籍貫未詳。奉使廣州﹐被殺。

趙廷璧長沙僉事道

內鄕人。武岡破﹐妻氏吉﹑子燝﹑子婦馬﹐並死。

邱懋朴荊南僉事

新添人。遇難死。

周二南嶽州知府

蒙化人。闖孽至長沙﹐迎戰死﹝附見「摭遺」﹞。

劉佐布政司參議﹑分守下河南道

嶍峨人。寶慶破﹐死之。

王景熙武岡總兵

攸縣人。湖南下﹐抗節死。

李興瑋教諭﹑署臨武知縣

巴陵人。戊子嶽州破﹐同父請兵﹐母止之﹐不顧﹔一家遇害。後隨巡撫章曠圖恢復﹐於衡陽死節。

趙三薦肇慶同知﹑瑞昌知縣

全州人。擢任未行﹐死。

楊可觀廣州衛指揮使加京營指揮

廣州人。兵至﹐結陳子壯謀內應﹔事泄﹐被殺。

梁若衡左州知州

順徳人。初令永福﹐有聲。後擢任﹐不赴。廣州旣下﹐陳子壯舉兵謀應之﹔事泄﹐執死。

巫如衡蒼梧知縣

寧化人。爲令﹐有惠政。粵平﹐持印不納﹐死。

王基固巡按禦史

費長統推官

籍貫俱未詳。粵東下﹐同死節。

諭萃慶遂西知縣

四川人。有政聲。兵至﹐死之。

梁萬爵行人

番禺人。廣州破﹐赴水死。

梁朝鐘國子監祭酒

南海人。廣州破﹐自經死。

廖翰標新城知縣

龍門人。有廉名。龍門破﹐自縊死。

汪皞光祿寺少卿

歙縣人。桂林破﹐投水死。

李信和平知縣

揚州人。子泓遠﹑淑遠俱死之。

王猷南韶參將

義烏人。廣東破﹐死節。

饒元珙工部郎中

進賢人。避兵鶴山峯﹔被執﹐死之。子宇柟﹐不屈死。

楊樹烈南川知縣

昆明人。流寇陷城﹐再拜自經死。

劉摭戶部主事

昆明人。流寇招授僞職﹐不屈死。

劉昌應參將

右衛人。流寇入滇﹐倡義兵﹔屢戰不克﹐爲賊所執不屈﹐遇害。

皇甫信銅梁知縣

羅平人。致仕歸。流寇陷城﹐與子俱被害﹝以上傳闕﹞。

周官兵部郎中

臨川人。以諸生﹐薦授部郎。檄募義勇﹔城破﹐死之。

楊鐘廣西巡按禦史

吉水人。柳州城破﹐死之。

余昆翔蘇松兵備道參政

辰溪人。與總督汪碩徳等同在廣西被獲﹐死節﹝以上傳附「摭遺」﹞。

髙績光祿寺少卿

紹興人。

金簡兵部職方司郎中

山陰人。

任國璽江西道禦史

福建人。

楊在禮部侍郎

余姚人。

王維恭左軍都督府掌府事﹑華亭侯

華亭人。

鄧士廉吏部侍郎

廣安州人。

鄔昌期禦史

都勻人。由柳州同知擢任。

以上七人﹐俱從桂王入緬甸﹐殉節。

髙其勛防守武定府參將﹑世襲指揮

丙戌沙定洲叛﹐守禦力竭﹐城陷﹐服毒死。

蕭時顯永昌同知

籍貫未詳。丙戌沙亂﹐方升任﹐以道阻未行。城陷﹐自經死。

祿永命寧州土司

沙賊亂﹐以城守力戰死。

朱家梁寧州知州

江寧人。沙亂﹐罵賊殉節。

陳爰謀知府

昆明人。家居。沙賊破城﹐逼降不屈﹐死。

沐天澤都司

黔國公天波弟﹐雲南人。沙賊叛﹐率兵巷戰﹔被執不屈﹐死。

邵元齡兵馬司指揮使

陸涼人。有能名。沙黨陷城﹐罵賊不屈﹐死。

陳於宸巴縣知縣

蒙化人。致仕歸。沙賊陷城﹐死之。

王來儀應州知州

昆明人。流寇入滇﹐罵賊死。

陳昌裔知縣

富民人。孫寇陷城﹐彊授僞職不從﹐死。

郭承汾巡按貴州禦史

晉江人。有能聲。孫寇說降不屈﹐羈民捨﹐自餓死。

石聲和寧前道兵備參議

平壩衛人。孫寇陷安順﹐闔門死。子吉﹐生員﹔同殉。

曾益分守安平道副使

臨川人。主事亨應之叔。孫寇定番州﹐與張耀集眾拒守﹔城陷﹐自經死。

陳新第定番知州

長壽人。孫寇入﹐誓眾堅守﹐殺賊數百﹔城破﹐縊死。

李公門陜西關西道副使

李世甲知州

俱貴陽人。同拒守。被執不屈﹐死。

曹英副將

巡撫馬幹偕之守重慶。戰敗﹐赴江死。

阮士奇雅州指揮

城破﹐死之。籍貫俱未詳。

王祥掛徵討將軍印忠國公

綦江人。守遵義。孫可望遣將白文選攻之﹐被殺。

朱壽■﹝金林﹞僉都禦史

魯府宗室。孫寇脇之降﹐不從﹐題詩於壁﹔旋被執﹐死﹝附見「摭遺」﹞。

劉管南京戶部主事

貴陽人。在籍。孫寇攻貴陽﹐戰敗被執﹐不屈死。

楊元瀛同知

貴陽人。孫寇貴州時﹐在籍﹔與興寧令吳子騏同敗賊於滴淸橋。賊悉眾至﹐被執不屈﹐死。

劉廷標永昌通判攝府事

上杭人。孫寇入雲南﹐馳檄諭降﹔賦詩三章﹐縊死。

王運開永昌推官攝金騰道事

夾江人。孫寇招降﹐自經死。弟運閎﹐舉人﹔可望亦聘之﹐投潞江死﹝以上傳列「勘本」﹞。

黃應運平越知府

歸化人。有平苗功。孫寇攻城﹐繕守﹔比陷﹐不屈死。

陳徵定番州都司

常州人。與張耀率兵同禦﹔被執﹐罵賊死。

夏衍虞曲靖推官署道事

江津人。孫寇陷滇﹐乃貽巡按羅國瓛書﹐誓共討賊。事覺﹐闔門遇害﹝傳闕﹞。

何思姚州知州

籍貫未詳。孫寇逼姚安﹐與席上珍起兵﹔城破﹐被執不屈﹐死。

夏祖訓呈貢知縣

秀水人。城陷﹐死之。

張朝綱勛陽同知

廣通人。家居。城陷﹐與妻氏馮自經。子耀﹐生員﹔葬親畢﹐亦縊死。

焦潤生曲靖知府

上元人。修撰竑子。城陷﹐被可望所執﹐不屈死。

陳六奇南寧知縣

上元人。曲靖陷﹐與知府焦潤生同被執﹐闔門遇害﹝以上五人傳列「勘本」﹞。

李升徳禦史

經略幹徳弟﹐西充人。孫寇陷嘉定﹐與兄同赴水死。

陶世顯威遠衛守備

籍貫未詳。孫寇定番州﹐屢戰克捷。後賊眾至﹐血戰死。

廖履亨兵科給事中

建水州人。孫寇陷州﹐冠帶赴水死。

蔣勸善河間同知

淸鎭人。在籍。城破﹐被可望所執﹐不屈死。

陳夢熊金騰衛指揮使

騰越人。孫寇據滇﹐其黨楊武迫脇之﹐不屈﹔將杖﹐其子世培乞以身代﹐父子皆死於賊﹝以上傳闕﹞。

——以上桂王殉節諸臣﹐都一百五十人。

●繹史卹謚考卷六

吳郡李瑤子玉氏輯

入祠職官

睦明永華亭教諭

丹陽人。松江城破﹐題詩明倫堂﹐自縊死﹝「勘本」作「眭」﹞。

龔用圓秀水教諭

嘉定人。與里人守城﹐赴水死。

過俊民臨安訓導

無錫人。乙酉城破﹐縊死勛臣山。

成啟湖口主簿

應天人。左兵至﹐被執不屈﹐死。

彭永春九江衛經歷

武陵人。左兵至﹐冠帶焚署死。從死者男女六人﹝以上俱傳列「勘本」﹞。

潘文先江陰訓導

丹徒人。罷官後城陷﹐與訓導馮厚惇同死。

王明徳太平訓導

徐州人。城破﹐偕其妻赴泮水死。

張龍徳湖廣都司經歷

秀水人。裏居。與妻侯俱死。

沈鴻起太湖教諭

婁懋履訓導

陳知訓典史

乙酉五月﹐與知縣李盛英同守城﹐死。

鄒孕孝蘄水教訓

臨川人。左兵至﹐罵賊遇害。

王國佐福建巡撫﹑副中軍

淸流人。寇逼上杭﹐隨朱大典力戰﹐面帶三矢死。

胡國瑨銅陵典史

余姚人。城破﹐與胡鯤化同死。

張緯銅陵訓導

安東人。左兵破城﹐被害。

陳安督師部將

籍貫未詳。舊隸盧象升麾下。乙酉﹐與中書盧象觀起兵﹐戰敗死﹝傳俱闕﹞。

——以上福王殉節職官﹐都十六人。

潘大成金華訓導

新昌人。城破﹐父子同死。

葉向榮吉安同知

金華人。浙東旣下﹐具衣冠投向村崖死﹝傳列「勘本」﹞。

王兆熊浦城訓導

建寧衛人。兵至﹐入山寺不食死。

張天威把總

莆田人。漳浦告警﹐赴援力戰死。

閔時百戶

汀州衛人。唐王被追時﹐方守麗春門﹔騎發矢﹐洞胸死。

廖汝健廣信府訓導

贛州人。黃道周督師﹐委以戰守。貴溪城破﹐被執死。

黃廷柱贛州教授

歸化人。福建破﹐北向再拜死。

宋本忠南康典史

山陽人。殉難死﹝以上傳俱闕﹞。

——以上唐王殉節職官﹐都八人。

譚三謨臨安教授

昆陽人。流寇破城﹐闔家自縊死。

李兆旗廬江訓導

昆陽人。流寇陷城﹐被執不屈死。其子涼﹐罵賊死。

陸九衢嶍峨訓導

保山人。流寇陷城﹐衣冠坐明倫堂大罵死。

楊一忠巴縣教授

河西人。流寇攻城﹐分門扼守。城陷﹐罵賊﹐被害。其子名嗣﹐亦被殺。

王道淑廣東按察使經歷

儀徵人。廣州破﹐殉節死。其子棫瑞從之。

劉飛漢千戶

灌陽人。時廣西破﹐自以世受明恩﹐詣城下請死﹔並其二子殲焉。

錢士用千戶

南寧人。流寇入滇﹐罵賊被殺。

王士傑太和縣丞

籍貫未詳。沙賊圍城﹐殫力捍禦﹔城陷﹐死於城上。

段見錦大理府教授

楊明盛經歷

魏崇治司獄

籍貫俱未詳。沙定洲反﹐守大理城﹐同死節。明盛子一甲亦死之。

關維翰大理衛千戶

楊淇土官

皆大理人。沙賊之亂﹐以殺賊死節。維翰子大中亦殉。

楊昌印﹑王象幹﹑鮑洪

皆大理人。同官大理衛千戶。沙賊攻城﹐協力拒守﹔旣陷﹐並率妻子闔戶自焚死。

徐髙遷裨將

雲南人。沐天波之將。沙定洲叛﹐糾眾援剿﹔不濟﹐闔戶自焚死。

黃恩百戶

右衛人。沙賊叛﹐率家丁巷戰死。

單國祥通海典史

會稽人。沙賊陷城﹐罵賊不屈死。

尹大任定番州學正

陸涼人。孫可望入滇時﹐冠帶謝祖考﹐望闕自縊死。

徐鏕定番州訓導

安紹祖史目

周齡六廣順州吏目

籍貫俱未詳。孫可望等攻陷州城﹐同時殉節﹝以上俱闕傳﹞。

顧人龍鄕官

定番州人。家居。孫寇來犯﹐率士民拒守﹔城陷﹐罵賊死。妻氏李縊死。子大元﹐抱父母屍慟哭不去﹐並被殺﹝傳列「勘本」﹞。

艾養中教授

赴火死。

陳玉環按司獄

自經死。

許華宇把總

戰死。俱定番州人。

程民悅﹑韋帝臣皆土官

韋之福土捨

巷戰死。

尹思民鄕官

賊詩壁間﹐投筆引繩死。

黎維垣鄕官

城上督戰死。

胡允中鄕官

冠帶坐庭中叱賊﹐受刃死。

龍在田﹑龍起潛皆土官

龍飛土捨

並血戰死。

蔣薦定番州前衛千戶

率妻子各盡節死。

向宸百戶

流寇至﹐闔門自經死。

向琪百戶

左衛人。寇至﹐一家十六口皆縊死。

殷尙聲桂陽州判

通州人。孫寇破城﹐父子俱死。

——以上桂王殉節職官﹐﹝都﹞四十人。

●繹史卹謚考卷七

吳郡李瑤子玉氏輯

入祠士民﹝上﹞

鄭元勛進士

歙縣人﹐寄籍揚州。髙傑攻城﹐獨出以大義責之。後爲亂兵所殺。

盧渭歲貢生

長洲人。入史可法幕府。守鈔關﹔城破﹐投水死。

歸昭生員

昆山人。同在揚州幕府守西門﹐死。

文乘生員

吳縣人。大學士震孟子。家居﹐殉節。

王湛生員

太倉州人。城破﹐與其兄淳﹝亦諸生﹞起兵龔城﹔事敗﹐被斫死。

吳可箕國子生

休寧人﹐寄居金陵。福王出奔﹐乃登雞鳴山縊於英靈坊死。

黃金璽武舉

江寧人。謀募兵爲守﹔南都破﹐扼吭死。

許徳溥布衣

如臯人。聞揚州陷﹐慟哭刺臂曰「生爲明人﹐死爲明鬼」。事發﹐見殺。妻朱氏殉之。

司石盤生員

鹽城人。與都司酆某起兵﹐敗死。

謝球生員

溧陽人。毀家募兵﹔事敗﹐被獲死。

朱集璜貢生

昆山人。倡義﹐率里人守城。城破﹐投東禪寺後河死。

顧咸受舉人

陳大任﹝子思翰﹞﹑陶炎﹑孫道民﹑張謙俱生員

孫﹑張爲集璜弟子。同以守城殉節。

張錫眉舉人

嘉定人。

夏云蛟唐全昌邑諸生

馬元調上海諸生

流寓嘉定。同城守死。

傅凝之舉人

嘉定人。參總兵吳志葵軍﹔兵敗﹐溺死。

戴泓生員

華亭人。松江郡城破﹐赴水死。

許用生員

江陰人。南都破﹐倡義守城﹐與閻主簿應元等堅守三月。城破﹐舉家自焚死。

夏維新舉人

王華邑諸生

呂九韶武進諸生

江陰破﹐皆自刎死。

顧杲生員

無錫人。負才﹐有大節。舉兵應江陰﹐中途爲鄕民所害。

黃毓祺貢生

江陰人。初﹐舉兵行塘應縣城。及城破﹐復與門人募兵。事發將刑﹐乃趺坐死﹔仍戮屍。

徐趨生員

江陰人。毓祺弟子。行塘兵敗﹐逸去。後偵知城中無備﹐突率壯士十四人襲之﹔不克死。

徐守質﹑馮知十

俱常熟諸生。兵至﹐死之。

潘集

會稽人。

周卜年

山陰人。

傅日炯

諸曁人。

張君正

浦江人。

鄒之琦

永嘉人。

朱瑋

山陰人。俱生員。浙東破﹐先後殉節。

趙景麐

鄞縣人。

陳士達

仁和人。俱布衣。殉節。

髙孝纘﹑王士繡﹑宋祥遠﹑王纘﹑王績﹑王續﹑韓默﹝妻馬﹑子彥超﹞俱生員

戴之藩武生

陳天拔醫士

陸愉畫士

馮應昌義民

張有徳義民

舟子徐某

俱揚州人。城破﹐死節。

馬純仁生員

六合人。題銘橋柱﹐抱石自沈死。

呂云奇生員

太倉人。城破﹐以救父﹐冒刃死。

項志寧選貢

常熟人。南都不守﹐絕粒死。

五臺輔國子生

邳州人﹐南都破。自視其廩曰「此吾所樹﹐當盡此死」。明年粟盡﹐北向跪拜以縊死。

方天春﹑諸復俱仁和諸生

巾服再拜﹐方自刺死﹔諸詣羅木營﹐死之。

汪應坤﹑張映發﹑劉慶遠﹑金飆﹑呂家齊﹑饒余﹑汪自盤﹑王廷佩俱丹陽諸生揚州破﹐死之。

陸彥衝﹑周復培﹑歸之甲﹑陸云將﹑徐溵﹑王在中﹑吳行貞﹑陸世鏜﹑莊萬程﹑蘇達道並昆山諸生

竭力守禦死﹝一云陸彥衝在隨州與知州黃燾同殉節﹞。

沈徵憲﹑朱國軾

以代父死。

徐洺﹑楊在

以救母死。俱昆山人。

李鴻

徳化人。乙酉﹐左兵倡亂﹐鴻負母潛逃﹐賊追及之﹔不忍捨﹐冒白刃而死。

李全昌

徳化人﹐左兵東下﹐依母殯﹐不忍離。城破﹐入陽明祠縊死。妻孫氏﹐亦投井死。

李獨明﹑柳淸

俱徳化人。左兵至﹐赴府學泮池死。

蔣奕之﹑阮之焊﹑黃淡

俱懷寧人。乙酉城潰﹐救母死。黃之兄中通﹑中徳俱死。

方都翰

遇兵﹐代父死。

胡士恂

左兵陷城死。二子再寅﹑紹虞﹐悲憤不食死。

張瓚﹑楊士奇

俱宿松人﹐乙酉城潰﹐救父死。

王加封

建寧衛人。甲申後﹐散財募義勇﹐從軍婺源。戰敗﹐死之。

虎邱儒士﹝不知姓名裏貫﹞

南京破﹐儒冠襕衫躍虎邱劍池中死。土人憐而葬之。

石樓寺僧

自縊死﹝見「摭遺」﹔作「石屋僧」﹞。

——以上福王殉節士民﹐都九十九人。

曹志明舉人

上髙人。起義兵佐陳泰來攻撫州﹔兵敗﹐死之。

畢貞士舉人

貴溪人。佐黃道周等守廣信﹔城破﹐赴水。家人救之﹐至五里橋觸橋柱死。

錢文龍舉人

寧國人。舉兵應金聲敗﹐死。

馮百家﹑胡天球﹑劉鼎甲﹑阮善長﹑阮恆﹑吳太平俱寧國諸生募兵應麻三衡﹐兵敗死。

孫兆奎舉人

吳江人。

沈自駉﹑弟自炳俱生員

吳江人。起兵太湖敗﹐死。

吳之福

武進人。並從吳易舉兵﹔被獲﹐死之﹝俱見「勘本」﹞。

劉日佺舉人

贛縣人。贛州破﹐偕母﹑妻﹑弟婦﹑子良竑﹑侄良翊同日死。

祝淵舉人

海寧人。學於劉宗周。杭州失守﹐方葬母﹔還家設祭畢﹐投繯死。

王毓蓍

會稽人。劉宗周門下士。於宗周絕食時﹐貽書請早自裁﹔投水死。

麻三衡

宣城人。布政使溶孫。起鄕兵屯於姑山﹔戰敗﹐被執死。

沈壽蕘

宣城人。都督有容子。舉兵應金聲﹐戰死。

夏之旭

華亭人。允彜兄。以陳子龍獄詞連及﹐執至江寧見殺。

鄧思銘

南城人。聞北都陷﹐集庠兵思報國﹐有司不許。城破﹐殉節死。

趙初浣

涇縣人。據縣城拒守﹔城破﹐被戮死。

吳漢超

宣城人。募兵襲寧國﹐兵敗死。妻戚氏﹐擲樓死。以上俱生員﹝以上俱傳列「勘本」﹞。

李魯舉人

上杭人。崇禎末﹐隱福員山。邑令彊之仕﹐椎心泣血絕吭卒。

李大載生員

甌寧人。乙酉秋謁孝陵﹐被執下獄。慷慨就刃死。

吳煌進士

永定人。一門殉節。

陳鼎舉人

泉州人。

林曾賓舉人

莆田人。

林化熙舉人

福淸人。

繆士珦舉人

福安人。

林說舉人

莆田人。入深山絕粒死。

卓震舉人

福淸人。

張璇光廩生

同安人。以上俱福建破﹐殉節。

吳應鉉﹑李欣春俱生員

邵武人﹐應鉉絕食七日死。欣春入水死。

韓元亨生員

平遠人﹐起兵至上杭。遇盜失援死。

鄒宗善

上杭人。走明倫堂自經死。

石魁

長樂人。自溺死。俱生員。

唐周慈零陵諸生

從萬元吉守贛死。

樊於震舉人

郭景相﹑樊良佐﹑黎士奇﹑李應春﹑樊廷槐﹑孫玉球﹑孫玉球俱生員

南海人。廣州破﹐隨太僕卿霍子衡死節﹝以上俱闕﹞。

盧象同生員

宜興人。兵部尙書象升從弟。南都亡﹐起兵戰敗﹐死。

周瑞

吳江人。與吳易舉兵﹐被獲﹐死之﹝傳附「勘本」﹞。

楊文奇布衣

寧都人。臨安通判燧從子。從楊廷麟守贛州城﹐死之。

鐵銳布衣

永丰人。兵至﹐不屈死。妻黃﹐投城濠死。

馬幹

長汀人。禦賊牛領隘被害。妻黃﹐同死。

彭君選

寓永平﹐未詳裏居。唐王敗﹐投水死。

唐鐘祚

平樂人。應募團練仙回鄕兵﹔廣東陳恩率眾突入﹐被執罹害。妻孫氏﹑妾馬氏亦罵賊死。

江豫

泰寧人。與其弟復同死節。

劉景瑗

永丰人。僑寓浦城﹐縊於泮宮。

李上林﹑陳揚言

俱長樂人。

趙宗人﹑徐英俱布衣

侯官人。以上並福建死節。英始以肩販爲生﹐後折節讀書﹔城破﹐不食死。

月世光﹑謝贊﹑楊萬言﹑孫經世﹑徐餘慶﹑郭其昌﹑聶邦晟﹑董贊﹑謝明登﹑馮復宗﹑楊麗天﹑徐孝義﹑金之傑俱贛州紳士

殉節。

——以上唐王殉節士民﹐都七十五人。

●繹史卹謚考卷八

吳郡李瑤子玉氏輯

入祠士民﹝下﹞

顧明楫定西侯參謀

順天人。盡節舟山﹐妻亦殉之。

林世英生員

福建人。舟山破﹐死之。

華夏貢生

定海人。杭州破﹐與錢肅樂等起兵守寧波。後以密謀通海﹐事泄下獄死。妻陸殉之。

周宗彜舉人

海寧人。熊汝霖令守硤石﹔兵潰﹐赴海死。妻卜與二妾亦死。弟啟琦﹐巷戰力竭被殺。

婁文煥貢生

昌國衛人。舟山破﹐痛哭拱坐海邊沙上﹔潮至﹐隨水湧去。

倪文徵布衣

山陰人。爲醫師。紹興破﹐掘坎坐缸中自瘞死﹝以上俱附見「勘本」﹑「摭遺」﹞。

——以上魯王殉節士民﹐都七人。

金世鼎舉人

大姚人。佐知州何思等守姚安﹐死。

張如良歲貢

昆陽人。流寇之亂﹐與子景輝﹑景耀及妻﹑媳俱殉節。

馬應芳生員

順徳人。陳邦彥門人。邦彥遣之會余龍軍取順徳﹔戰敗﹐赴水死。

宋學熙大學生

淸遠人。與邦彥守淸遠﹔城被﹐縊死。

周金湯諸生

莆田人。粵破﹐殉節。

薛大觀生員

昆明人。妻氏楊﹑子之翰﹝亦生員﹞﹑子婦孟氏﹑侍女瑣兒抱幼子同赴黑龍潭死。時雲南破﹐桂王將入安隆也。其僕亦殉之﹝傳列「摭遺」﹞。

祝維霍生員

保山人。寇亂﹐與妻子三人投井死。

李玉衡廩生

昆陽人。流寇至﹐一家七口俱投水死。

胡郁然廩生

昆陽人。寇陷﹐母先死﹔以守母屍﹐被殺。

王開生員

寧州人。流寇入滇﹐母與妻先赴昆明池死。已被執﹐見殺。

陳士道舉人

朱國龍貢生

俱福建人。

鄧貴﹑戴鳳福建布衣

與揭重熙同被戮。

蔡紹周貢生

胡修超﹑王孫齊俱貴陽諸生

與興寧知縣吳子麒等拒孫寇﹐被執不屈﹐死。

王家祥廩生

楚雄人。流寇入城﹐一家二十九口皆投水盡節。

單武襄貢生

昆明人。遇兵潰﹐闔家舉火自焚死。

施於京生員

昆明人。流寇破城﹐闔門自焚死。

席上珍舉人

姚安人。孫可望等攻姚安﹐與知州何思舉兵守城。城陷﹐罵賊磔死。全家自溺﹝傳列「勘本」﹞。

杜天禎舉人

楚雄人。初﹐佐楊畏知拒沙賊有功。後畏知督兵擊孫寇敗績﹐卽自縊死。

饒謨﹑王道中﹑顧從龍﹑黃文芳﹑李一龍﹑夏朝卿﹑李二龍﹑尹湯傅﹑尹湯卿﹑熊化﹑毛一練﹑楊東明﹑唐璉﹑賈翰﹑張新建﹑王仰﹑王基昌俱定番諸生﹝饒謨貢生﹞。

孫寇攻城﹐同巷戰死。

毛琛舉人

投井死。

尹湯賓﹑周卜年﹑熊鐘﹑杜凡六俱生員

隨鄕約赴火死。

謝賜璠﹑黎應陽﹑江山秀﹑潘達﹑黎應辰

俱投泮池死。

蒙九錫武舉

爲賊將艾能奇逼降不屈﹐中箭死。

段伯美舉人

余繼善﹑耿希哲俱生員

晉寧人。繼善﹑希哲皆伯美門人。同助冷陽春登城拒守﹔城陷﹐死之﹝三人附見「勘本」﹞。

李開芳貢生

富民人。孫寇陷﹐先令妻及二子赴井死﹐乃自經於松花壩。

王朝賀生員

富民人。開芳之友。開芳死﹐爲之掩埋畢﹐卽自經。

曾和應布衣

臨川人。主事亨應弟。江西破﹐奉父入閩﹔又走肇慶﹐遇變﹐投井死。

陳文豹布衣

新安人。募兵保境。從張家玉取新安﹑襲東莞﹔戰敗於赤岡﹐死之。

李師泌武生

姚州人。土寇吾必奎叛﹐楊畏知委之協守州城。城破﹐被執死。

馮師寵

湄潭人。隱居。城破﹐不食死。

李方泌布衣

昆陽人。爲流寇所獲﹐不屈﹐見殺。其妻抱子罵賊﹐投水死。

左廷臯進士

陳懷瑾生員

俱蒙化人。丙戌沙定洲亂﹐登陴守禦﹔城破﹐不屈死。

髙拱極舉人

大理人。沙賊陷城﹐投池死。

楊士俊舉人

太和人。城陷﹐同母﹑妻﹑妹自焚死。

楊瑡﹑李褒﹑宋應奎﹑馬斯龍﹑張相業﹑王寧﹑陳捷﹑尹亮工﹑蘇升﹑楊大鴻﹑胡康﹑尹宏載﹑李元鳳﹑張景仲﹑張書紳﹑楊先芔﹑楊憲俱太和諸生

沙賊之亂﹐皆殉節。景仲妻﹑女投井死。憲倡義守城﹐一門俱焚死。

楊毓華﹑弟時華﹑振華﹑李嗣淳

俱太和人。沙賊陷城﹐毓華一家焚死﹐嗣淳投五印庵池死。

司愼

昆明人。沐天波參隨。定洲襲天波﹐直入府第﹔愼叱之﹐被刃死。

向六﹑馬三

俱昆明人。沙賊反﹐陰約敢死士共圖賊﹔不克﹐被死。

馮大成﹑尹夢旗﹑尹夢符俱生員

大理人。沙賊攻城﹐倡義助守﹔戰敗被執﹐皆罵賊死。

馬生布衣

保山人。流賊至永郡﹐舉家縱火死。

莫貴徳布衣

宜良人。流寇陷城﹐與妻氏麻赴井死。

簡成書

定番州人。孫寇陷州﹐殉節。

——以上桂王殉節士民﹐都一百十一人。

●蔡序

謚以尊名節﹐以壹志﹔飾終之典﹐代有常經。夫時至明末﹐南渡而下﹐荒殘叢擾﹔卽此兩字褒勛﹐亦率多偏私冒濫。迨我髙廟重予權衡﹐特施曠典﹔庶幾爾時諸臣﹑諸士民之殉於國是者﹐志節臚章﹐無憾千古矣。比者﹐子玉氏於「繹史」勘補事竟﹑捭版就畢﹐乃以燈火餘閒﹐別出書八卷曰「卹謚考」。其文宗諸「欽定勝朝殉節諸臣錄」﹔蓋聖諭﹑詩文及疏議等篇先已錄冠「勘本」捲端﹐此獨節取福﹑唐﹑桂三朝與魯監國時之以兵事相終始者﹐曰專謚﹑曰通謚﹑曰祠祀﹐都如幹人﹐略置區別﹐而麗於「摭遺」之首以並行。一以補「繹史」紀傳所或闕﹐一以使天下後世讀是史者知皇朝至徳所加兩字公平﹐昭然衮鉞﹐實足以爲千秋定案也。

庚寅秋七月旣望﹐蕭山蔡聘珍序。

●繹史摭遺捲目

卷一宮壺妃禦列傳………………………………………………………………﹝四二九﹞

卷二南都遺臣﹑閩疆閣部從難諸臣列傳………………………………………﹝四三九﹞

卷三閩疆督師守贛諸臣列傳……………………………………………………﹝四五七﹞

卷四浙東監國諸臣列傳…………………………………………………………﹝四七一﹞

卷五閩粵義臣列傳………………………………………………………………﹝四八九﹞

卷六閩粵督輔從事諸臣列傳……………………………………………………﹝四九九﹞

卷七粵中閣輔畱守從難諸臣列傳………………………………………………﹝五○九﹞

卷八粵中閣部督師諸臣列傳……………………………………………………﹝五二三﹞

卷九安隆﹑緬甸盡難諸臣列傳…………………………………………………﹝五三五﹞

卷十武臣列傳……………………………………………………………………﹝五四七﹞

卷十一勛戚﹑世祿諸臣列傳……………………………………………………﹝五六五﹞

卷十二舟山盡節﹑江東殉事諸臣列傳…………………………………………﹝五七九﹞

卷十三文學﹑儒行列傳…………………………………………………………﹝六○五﹞

卷十四逸民﹑獨行列傳…………………………………………………………﹝六三一﹞

卷十五列女列傳…………………………………………………………………﹝六五一﹞

卷十六方外列傳…………………………………………………………………﹝六七三﹞

卷十七逆臣列傳…………………………………………………………………﹝六九一﹞

卷十八姦臣列傳…………………………………………………………………﹝七○五﹞

右「繹史摭遺」傳目都十八卷。己丑所定者十卷﹐先曾刊附以行﹔庚寅勘補者﹕曰宮壺妃禦﹑曰浙東監國諸臣﹑曰勛戚世祿﹑曰舟山盡節江東殉義﹑曰文學儒行﹑曰逸民獨行藝術﹑曰列女﹑曰方外﹐凡八卷。就論南渡而下之三朝人事﹐於此亦頗賅貫﹔然必曰舉之無遺﹐則吾豈敢﹗從來正附各史﹐初不嫌於修之惟精﹑續之惟詳也。是書出﹐而吾願海內同志之士如吳興氏之著作跋尾者﹐更有以助吾﹐則幸甚。

道光十年重午﹐七寶生並記。

●繹史卹謚考目錄

卷一專謚諸臣……………………………………………………………………﹝七二一﹞

卷二通謚﹝南都諸臣﹞…………………………………………………………﹝七二七﹞

卷三通謚﹝閩疆諸臣﹞…………………………………………………………﹝七三九﹞

卷四通謚﹝浙中監國諸臣﹞……………………………………………………﹝七五七﹞

卷五通謚﹝粵中諸臣﹞…………………………………………………………﹝七六五﹞

卷六入祠職官……………………………………………………………………﹝七八七﹞

卷七入祠士民﹝上﹞……………………………………………………………﹝七九五﹞

卷八入祠士民﹝下﹞……………………………………………………………﹝八○九﹞

《南疆逸史跋》

﹝淸﹞楊鳳苞撰

南疆逸史跋

「南疆逸史」﹝一作「南疆佚史」﹞跋十二篇﹐淸幹﹑嘉間歸安楊鳳苞﹝字傅九﹐號秋室﹞撰。據楊氏同邑後人陸心源所編「楊秋室先生集」﹝簡稱「秋室集」﹞序文﹕楊氏「早工詞章﹐以「西湖秋柳詞」知名。後務爲證經搉史之學﹐尢畱心明季遺事。嘗病溫氏「南疆逸史」體例未純﹐事多訛漏﹔擬另撰一書未就﹐大凡見十三跋中」﹝按世傅十二跋﹐三或二之誤耳﹞﹕此「南疆逸史」十二跋之由來也。李瑤所定「勘本」並其「摭遺」﹐嘗就楊氏跋文多所引斷﹔玆將十二跋全文錄附本書之末﹐以利參閱。

至所錄各跋﹐系以中央研究院歷史語言研究所藏「夢華潭水榭叢錄」本﹝抄本﹞爲依據。惟第十二跋末尾約缺七百餘字﹐另據「秋室集」﹝刊本﹞補足﹔其餘各篇遇有與「秋室集」不同時﹐並分加「注語」備考。

又﹐本書卷首原載有「楊氏跋語」一則﹐按卽第十二跋後半段﹐錄自「夢華潭水榭叢錄」者。爲免重沓﹐經予略去。附此說明。﹝編者﹞

一

「南疆逸史」﹐吾鄕溫孝廉睿臨譔。蓋述明季福﹑唐﹑桂三藩之遺事﹐終以魯藩附之。紀略四﹑列傳五十二﹐計五十有六卷﹔首列自序及「凡例」二十則。簡而有法﹐是非未大悖於「春秋」之義﹐世稱信史﹔不特网羅散佚﹐備勝國之舊聞已也。然微嫌其失之太簡﹐要必爲之注﹐以補其闕遺﹐若裴松之注「三國誌」之例﹔而後文獻足徵焉。

考其「例」中臚引書目四十餘種﹐亦稱該備﹔第以予所知﹐三藩之野史出乎是編采擇之外尙多。其兼紀三藩事者﹐則有吳蕃昌「三朝大事紀」﹑沈東生「三朝宰輔年表」﹑「大臣年表」﹑「封爵年表」﹑韓昌箕﹝「秋室集」箕作基﹞「日昃月虧錄」﹑潘居貞「鞠旃小史」﹝是書及「甬東餘气綠」均屬編年體﹔自甲申至辛丑止﹐凡兩大冊。往見之舅氏沈北垞先生許。按鄭氏「湖錄」云「予求「鞠旃日記」一覽而不可得﹐聞其紀鼎革時事甚悉﹔及庚子﹑辛丑數年中﹐苕上諸大案始末歷歷如繪。故甚祕之﹐不以示人」。據此﹐則「小史」﹑「餘气錄」二書卽從「日記」中鈔出者﹞﹑某「殘明紀事」﹑「明末紀事」﹑「明季南略」﹑「南北實鈔」﹑楊陸榮「三藩紀事本末」﹔其紀北都國變兼及南都事者﹐則有沈國元「甲申大事記」﹑錢■﹝甹只﹞「甲申傳信錄」﹑釋法遁「甲申核眞略」﹑李延是「崇禎甲申錄」﹑碧水翁「甲乙編年錄」﹑徐肇臺「甲乙紀政錄」﹑東村老人「明季甲乙事略」﹑李遜之「三朝野記」﹑王世徳「崇禎遺錄」﹑某「崇禎紀略」﹑「崇禎紀事」﹑「甲申紀事」﹑「國變紀實」﹝原名「北都敍略」﹔後續附南都乙酉事﹐攺是名﹞﹔其專紀福藩事者﹐則有顧紳「中興頌治」﹑「中興紀錄」﹑朱鑑等「中興肇記」﹑何光顯「中興全盛錄」﹑馮夢龍「中興從信錄」﹑永歷史臣「聖安實錄」﹝董丈希輅語予云「「聖安實錄」十二卷﹐昔從羊城故家見之﹐猶是當時進呈原本﹔前有敕譔旨一通﹑表一通﹑總裁纂修謄錄銜名一通。嘗錄卷首數翻﹐入所見書目中﹔是時偶忘借鈔」。丈今下世已十年矣﹐子傳先卒﹔伯道無兒﹐遺書零落可嘆﹞﹑吳應箕「畱都見聞錄」﹑顧炎武「南都時事」﹑黃宗羲「汰存錄」﹑夏完淳「續幸存錄」﹑史元「舊京遺事」﹑某「南渡錄」﹝此與李淸譔者同名﹞﹑「南都大略」﹑「南都雜著」﹑「畱都愴見錄」﹔其兼紀唐﹑桂兩藩事者﹐則有周齊曾「閩粵春秋」﹑吳晉錫「孤臣泣血錄」﹑吳系「蹈東小史」﹑朱繼升「三閩四廣後錄」﹑天末山樵「南樵外記」﹔其專紀唐藩事者﹐則有徐肇臺「續丙紀政錄」﹑褚廷綰「閩史」﹑李令晰「福京大事略」﹑吳門嘯客「鎭海春秋」﹑某「閩海紀略」﹝陳睿思譔者紀魯藩事﹞﹑「中興錄」﹑鐵函錄﹝一名「思文大政記」﹞﹔其專紀桂藩事者﹐則有馮蘇「永曆編年」﹝此「劫灰錄」定本﹞﹑「見聞隨筆」﹑釋明心「永曆紀年」﹑胡欽華「永曆本末」﹑滄洲漁隱﹝或作溪上樵隱﹞「安龍逸史」﹑郭良史「滇黔近事」﹑戴有孚「辛壬錄」﹑某「永曆紀事」﹑「粵遊紀聞野筆」﹔其專紀一人一事及合紀殉難事者﹐有朱子素「乙酉紀」﹝「秋室集」作「乙酉紀事」﹞﹑墻東先生「識小錄」﹑王璣﹝「秋室集」璣作「幾」﹞「信書」﹑某「揚州十日錄」﹝「秋室集」作王秀楚「揚州十日紀」﹞﹑沈彥章「四鎭始末」﹑顧苓「三大忠行實」﹝一贈太師史忠淸公﹑一贈粵國公瞿文忠公﹑一贈中湘王何忠烈公﹞﹑某「江左二臣傳」﹝史﹑黃二公﹞﹑沈虯「三吳義旅記」﹑施世傑「酉戌雜記」﹑「孫烈士傳」﹑姜廷梧「守浙紀聞」﹑戴東旻「行間紀略」﹑熊緯「幸贛行程日記」﹑曾畹「贛州守禦日誌」﹑「金王反正事迹」﹑宋之盛「江難述」﹑嚴煒「蜀滇檮杌」﹝述孫可望事﹞﹑「李晉王事述」﹝一名「晉乘」﹔記李定國事﹞﹑彭遵泗「蜀碧」﹑釋金種「寅卯軍中別集」﹑李延是「南吳舊話錄」﹑史惇「慟余雜記」﹑八十朽人「遺事瑣談」﹑某「生還紀事」﹝或云鄧凱撰﹔非﹞﹑「天潢譜」﹝是編自稱名曰玙﹐不著姓氏﹞﹑李淸「諸忠紀略」﹑髙承埏「自靖錄」﹝承埏所輯﹐自崇禎以來殉節諸臣﹐迄歲丁亥止﹔其子佑■﹝金己﹞續成之﹞﹑陳濟生「忠節錄」﹑戴笠「殉國匯編」﹝一名「則堂紀事」﹞﹑「骨香集」﹝紀女子死節者﹞﹑「耆舊集」﹝紀隱逸後死者﹞﹑「發潛錄」﹑趙庾「殉節諸臣傳」﹑徐與參﹝「秋室集」作徐興﹞「本朝生气錄」﹑金種「四朝成仁錄」﹑黃容「忠烈編」﹑鄭亦鄒「明季遂志錄」﹑趙吉士﹝「秋室集」作趙哲士﹞「二續表忠記」﹑葛世振「昭忠錄」﹝「秋室集」作「照忠錄」﹞﹑任皞臣﹝「秋室集」作任皞﹞「表忠紀略」﹑某「國殤紀略」﹑「丹忠錄」﹑「南忠紀實」﹑「明末忠節列傳」﹔其專紀魯藩事者﹐則有周齊曾「魯春秋」﹑韋全祉「魯監國宰臣卿寺年表」﹑潘居貞「甬東餘气錄」﹑張煌言「北徵紀略」﹑徐芳烈「浙東紀略」﹑閔及申「海島閏歷」﹑於穎「今魯史」﹑余增遠「魯歷」﹕總百一十餘種。合原采書目﹐凡百六十餘家。又諸「明史」定本﹝三朝史館分纂紀傳稿本﹞及諸「通紀」﹑「編年」約有百餘家以曁故老遺民之奏疏﹑文集﹑私乘﹑家牒﹑稗官小說又不下二百家﹔而山經﹑地誌之書﹐不在是數。及今羣籍具存﹐取而甄綜﹐考其同異﹐刪其紕繆﹑拾其佚遺﹑補其缺略﹐以分注於紀傳之下﹐俾亡王播遷之慘﹐外無漏迹﹔而令後世有國者覽之﹐亦足以爲殷鑑矣﹝吾宗拙園﹝拙園二字﹐原抄空缺﹐「秋室集」補﹔下同﹞精熟故明史事﹐向予假是書﹔爰跋此以貽之﹐冀其博求掌故﹐銳意編摩﹐汗靑有日。予𨿽檮昧﹐猶能預於校仇之役﹔拙園勉旃﹞﹗

昭陽赤奮若修寎之月﹐哉生霸小玲瓏山樵書。

附錄「逸史」「凡例」一則

野史中有兼紀三朝事者﹐吳偉業「綏寇紀略」﹑鄒漪「明季遺聞」是也﹔有紀國變及南渡事者﹐夏允彜「幸存錄」﹑文秉「甲乙事案」﹑許重熙「甲乙匯略」﹑李淸「三垣筆記」是也﹔有專紀宏光事者﹐顧炎武「聖安本紀」﹑黃宗羲「宏光實錄」﹑李淸「南渡錄」是也﹔有紀隆﹑永兩朝事者﹐黃宗羲「行朝錄」﹑錢秉鐙「所知錄」﹑瞿昌文「天南逸史」﹑劉湘客「行在陽秋」是也﹔有專紀隆武事者﹐閩人「思文大紀」是也﹔有專紀永曆事者﹐沈佳「存信編」﹑魯可藻「嶺表紀年」﹑劉湘客﹑楊在﹑綦母邃「象郡紀事」﹑馮蘇「劫灰錄」﹑某「南粵新書」﹑「粵事紀略」﹑鄧凱「滇緬紀聞」﹑「滇緬日記」是也﹔有專紀一人一事者﹐應廷吉「靑燐屑」﹑史徳威「維揚殉節始末」﹑袁繼咸「潯江紀事」﹑某「北使記」﹑康範生「虔事始末」﹑某「贛州乙丙紀略」﹑某「江人事紀」﹑徐世溥「江變紀略」﹑章曠「楚事紀略」﹑沈荀蔚「蜀難敍略」﹑楊在「朱容藩亂蜀始末」﹑「武崗播遷始末」﹑「孫可望脇王始末」﹑「犯闕始末」﹑「犯隆紀事」﹑﹝「秋室集」作「安隆紀事」﹞﹑鄧凱「遺忠錄」﹑「求野錄」﹑「也是錄」是也﹔有專紀魯監國事者﹐黃宗羲「魯紀年」﹑「四明山寨紀」﹑「舟山興廢紀」﹑「日本乞師紀」﹑馮京第「浮海紀」﹑鮑澤「甲子紀略」﹑陳睿思「閩海見聞紀略」﹝「秋室集」作「閩海見聞紀」﹞﹑阮疇生「海上見聞錄」是也﹕共四十餘種。其間紀載有詳略﹑年月有先後﹑是非有異同﹑毀譽有彼此﹔乃取史館明末諸傳及徐閣學「明季忠烈紀實」諸傳合而訂之﹐以成是編。其它未見之書﹐尙俟再考﹔然大略具是矣。

按「贛州乙丙紀略」﹑雩水易學實譔。黃宗羲「宏光實錄」﹐一名「宏光實錄鈔」﹐又名「宏光紀年」﹔「行朝錄」﹐本「隆武紀年」﹑「永曆紀年」二書而合並者﹔「舟山興廢記」﹐一名「舟山紀聞」。閩人「思文大紀」﹐一名「三山野錄」。

又按「鮚埼亭外集」「題天南逸史」云「是書殆瞿畱守族人所爲﹐故多稱「先太師」﹔又間稱稼軒而述畱守之言﹐稱之爲「弟」。又言在畱守幕府爲之理錢局事﹐則亦嘗仕於桂矣。而予考「庚寅桂林百官簿」﹐無其人也。其自稱是年圖入蜀不果﹐又往來恭城﹐頗與永國公曹志建善﹔且自言乙酉幾死於詹世勛﹕則是豫於太湖集師之役者也。「嶺表紀年」曰「己丑﹐守輔瞿式耜同族瞿共美到粵﹐亦海上來也。明年﹐題授行人」﹕則是書殆卽其人所作。其所志畱守身後事﹐有禦史姚端﹑楊藝﹐有陽羨浮屠淸凝。今「明史」但有楊藝耳﹐可采以補其闕」。予謂謝山以爲瞿某之所撰近是﹕哂園誤以爲瞿昌文﹐■﹝糸此﹞繆殊甚。書中述畱守稱之爲「弟」﹐豈不知昌文乃稼軒孫﹑非稼軒弟乎﹖昌文自有「粵中紀事」及「粵行紀」﹐方簡討密之題其後云「我讀「粵行紀」﹐長歌三﹑四闋。此事入靑史﹐金石可以鍥。中興賴畱守﹐功髙齊嶪■﹝山辟﹞。浮海來公孫﹐公孫洵人傑﹔自從撫粵軍﹐邦家悲杌隉﹗捲地騰風波﹐陵谷變凹凸。五載田園傾﹐支措余穹窒。省親代父母﹐望云眼可抉﹔伶仃一書生﹐艱難愁蹩■﹝薛﹞﹗孤身萬餘里﹐出門何其決﹗戊子臘月朔﹐從此負羈紲。適有劉文華﹐具舟相提絜﹔吹簫算資斧﹐囊不滿三鋝。南屏叩老僧﹐傾橐側行襒。蒿壩脫綠林﹐天臺遭雨雪﹔兩足凍入髓﹐五更猶凜冽。乘黑衝毒霧﹐夜飯裹麥糏。十日見甌城﹐旅捨相逢瞥﹔同盟趙秋屋﹐先已過東浙。接得髙堂信﹐回顧心惙惙。劉君歸取資﹐拾薪晨自爇﹔且復畏關津﹐縮首苦日暍。喜遇新安商﹐呴沫扶孤孑﹔因入沙埕關﹐里巷儼巾櫛。便附安海艘﹐火島望中蔑﹔晻靄指髙州﹐音塵海外截。石井復開帆﹐黑洋風暴颲﹔波濤撼天地﹐喧豗心膽裂。悲嘯驚蛟龍﹐汨影嘆魚鱉﹗河伯眞望洋﹐海賦信磢沏﹔幼安能從容﹐恭祖免蹉跌。仗庇東北風﹐正柁救漂潎﹔得泊吳川港﹐陸程有前轍。五月至蒼梧﹐翹首鸛鳴垤。覓船叩郡守﹐探札白藩臬﹔訛言桂林省﹐烽燧正侵軼。趙子請先行﹐郡齋息疲﹔翼日繡衣請﹐藍縷羞吶吶。始睹王父書﹐綢繆桑土徹。整衣催棹楫﹐水漲溢堤埒﹔一夜三十丈﹐闉市湮棖楔。突擁控弦兵﹐淘擄如艸竊﹔蛇豕蕩神州﹐荼毒存餘孽。避焰向封川﹐徒走猛趨蹶﹔小道通臨賀﹐茅檐伴棲■﹝土桀﹞。荒村久畏兵﹐柴荊半扃鐍﹔盛暑喘赤日﹐雨汗雜流歠。乃抵昭江郡﹐重趼力已竭。桂林聞孫來﹐倚門望日昳﹔大母更焦愁﹐病中數驚瞲。豈謂在大墟﹐遂此先永訣﹗聞言仰天號﹐奔馳探前趹。旣至拜王父﹐齊衰牡麻絰﹔千涕復萬語﹐左右助嗚咽。援筆記其事﹐中間甚曲折。我嘆公孫來﹐「春秋」大書揭」﹗此敍昌文以戊子臘月自吳赴粵﹐己丑䢐暑始抵桂林﹔與「嶺表紀年」所云「己丑瞿共美到粵﹐亦海上來」﹐書年相合。共美﹐瞿純仁﹝元初﹞子也﹔見東澗﹝「秋室集」作某氏。下同﹞「元初墓志銘」中。志謂其取友曰瞿汝說星卿所由﹐畱守稱之爲弟爾。則「天南逸史」出自共美所纂﹐夫復何疑﹗

又按謝山題「嶺表紀年」云「是書未知出何人之手﹖似有憾於稼軒與別山者。其謂稼軒僕周文﹑顧成之橫﹐至比之江陵之遊七﹔嶺外大臣惟於元曄﹑魯可藻不爲之屈﹐余𨿽別山不能免。周文死﹐顧成官至錦衣僉事﹔後爲稼軒孫昌文縊殺之於桂林。稼軒不應至此﹐別山亦不應至此。又言別山與元曄爭爲督師﹐激怒稼軒﹐收回成命。果爾﹐別山非眞士矣。又言稼軒亦標榜五虎﹐不免勛鎭習气﹔疑出自愛憎之口。明季野史家極難信﹐以二公之大節﹐可保其無此﹔然士大夫亦不可不以此爲戒也」。再題云「魯尙書可藻仕桂王﹐蓋章曠之亞﹐而出堵胤錫之上。事去潔身不辱﹐亦難能也。「明史」不爲立傳﹐乃闕事。「嶺表紀年」戴其於己丑冬疏請召錄諸賢時﹐則楊廷樞已殉節﹐贈侍讀﹔而召張自烈爲簡討﹐且以沈壽民﹑劉城﹑康範生爲給事﹐杜如蘭﹑金光豸爲禮﹑兵二部郎﹐張之升﹑金光旻爲行人。當此匆匆而以搜羅遺逸爲事﹐亦見有明三百年養士善政未替也。「明史」「楊廷樞傳」亦失載。「紀年」歷詆稼軒﹐則作者必與稼軒不相能可知。哂園以爲魯可藻所述﹐非也」。考可藻與稼軒悉心協力共守桂林﹐焦璉嘆爲「文官如此﹐我能滅此朝食者也」﹗可藻自署「總制兩廣」銜﹐稼軒曰「方今武臣多自署督鎭﹐妄自尊大﹐貽笑遠人﹔君柰何亦效此﹗果欲兼撫﹐盍令余代君請乎」﹖可藻遜謝之。卽此二事﹐而知可藻斷不毀稼軒。「紀年」之書﹐必不出自可藻手也決矣。稼軒標榜五虎﹐自是實事﹐非愛憎之口所增加。予嘗見稼軒手評金道隱「嶺海焚余」﹐擊節嘆賞。及五虎之敗也﹐七疏申救﹐又具密揭封進呈桂王太后﹔其袒護至矣﹐然不必爲稼軒諱也。謝山於明末諸王事如數家珍﹐而獨於稼軒之比五虎猶未之或知也﹐何與﹖甚矣﹗榷史之難也。哂園撰「可藻傳」﹐載其建議勸學﹐又請卹周鑣﹑雷演祚﹑鄭元勛諸人﹐獨不及召錄諸賢一疏﹐亦其疏也。因錄謝山跋語以補之。

著雍惇牂寎月辛卯。

二

注史之法﹐以劉昭﹑裴松之二家爲極軌。國朝徐氏炯之「五代史記注」﹑厲氏鶚之「遼史拾遺」﹑杭氏世駿之「北齊書疏證」﹑「金史補闕」﹐皆仿而爲之者。杭氏又有陳壽「三國誌補注」﹐增益松之所未備﹔而徐氏補三臣傳於死事﹐似更爲劉﹑裴二家通其例矣。

溫孝廉「逸史」一編﹐予病其太簡。因屬吾宗拙園討論羣書﹐旁參互審﹐艸創具注。而復閱體例﹐更嫌其有未盡善者。后妃﹑皇子不立專傳﹐附於「紀略」之末﹔前史例有之﹐因時制宜可也。而列傳不分立儒林﹑孝友﹑文苑﹑隱逸﹑獨行﹑方技等目﹐則曰「人數無幾﹐末由分析﹔僅以「隱逸」一傳槪之」。愚竊以爲不然。夫鼎革之際﹐士人出處之節﹐固尙論者之所先﹔然不有不專以「隱逸」一節標著乎﹖則列傳不可以不分立﹐宜從其重者而特書之也。當此之時﹐儒林大有其人矣﹐若孫奇逢﹝夏峯﹞﹑張履祥﹝楊園﹞﹑顧炎武﹝亭林﹞﹑黃宗羲﹝梨洲﹞諸公是也﹔不分立﹐惡乎可﹝張﹑顧二人原編闕﹞﹖孝友亦大有其人矣﹐若嚴書開﹝三求﹞﹑姜廷梧﹝桐音﹞﹑黃向堅﹝端木﹞﹑劉龍光﹝蓼蕭﹞諸公是也﹔不分立﹐惡乎可﹝姜﹑黃﹑劉三人原編闕﹞﹖文苑亦大有其人矣﹐若王猷定﹝於一﹞﹑魏禧﹝叔子﹞﹑韓洽﹝君望﹞﹑董說﹝若雨﹞諸公是也﹔不分立﹐惡乎可﹝王﹑韓﹑董三人原編闕﹞﹖又若王鴻羽﹑楊大器﹑曾堯晃﹝「秋室集」晃作昶﹞﹑李潛蛟﹑魏允禧﹑楊忠﹝「秋室集」忠作宗﹞﹑羅牧﹑楊藝﹑程觀生﹑盧之頤﹑李無垢諸人入之「附傳」則不詳﹑廁之「遺民」亦不類﹔則不分傳「獨行」﹑「方技」﹐又惡乎可﹝魏﹑楊﹑羅﹑程﹑盧﹑二李七人原編闕﹞﹖至於列女之傳﹐史家例不得闕。於時慷慨而死者﹐有左蘿石之母徐﹑錢田間之妻方﹔從容而殉者﹐有朱君輿之妻趙﹑顧亭林之母王﹕褒然爲巾幗首﹐其它難以摟指數矣。搜采幽貞﹐此傳之不可不補也。志以鋪政體﹑表以譜年爵。於時可考其詳實者﹐爲歷﹑爲兵﹑爲食貨﹐志分爲三﹔爲宰輔﹑爲七卿﹑爲封爵﹑爲職方﹐表分而四﹕此志﹑表之不可不補也。餘如傳則四夷﹑外國﹐志則禮樂﹑刑法﹐表則公主﹑宗藩之類﹐均不可補﹐何也﹖彊陽餘閏﹐遷徙流離﹐國逼而祚短﹔聲教不聞遠訖﹐經制無暇修明。百年以後﹐載筆者又何從摭實乎﹗噫﹗略則注之﹐明白頭訖之序也﹔闕則補之﹐品酌事例之條也。若斯之科﹐萬代一準。然作者業肇始而未備述者﹐或續末而不終﹑任情﹝而﹞失正﹔予滋懼焉﹗如謂以騰褒﹑裁貶故相繩墨﹐則吾豈敢﹗

寎月旣望。

三

按是編體例之未善﹐其小焉者也。譔事而弗核﹐何以傳信來玆﹖則又不可以不辯。

劉﹑黃諸殉節傳﹐敍列公侯迎降者二十人﹐而懷遠侯常延齡與焉﹔是誣也﹐乃其失之大者。考延齡字喬石﹐號蒼谷﹐開平王遇春十二世孫﹝一云十四世孫﹐俟考﹞﹔伉爽有大志。旣襲封﹐官南京錦衣衛指揮使﹐遇事敢言。崇禎中﹐嘗條陳時政疏十二上﹐帝深嘉嘆。時姜采﹑熊開元以劾周延儒下獄﹐抗章請釋二臣﹔又致書於延儒﹐以文彥博救唐介故事相激勸﹐朝論韙之。福藩建國﹐復劾馬﹑阮亂政之罪﹐不報﹔卽掛冠去﹝一云去爲僧﹐號蒼谷﹞。乙酉後﹐與夫人徐氏中山上公之愛﹝「秋室集」作季﹞女種菜於金陵湖墅﹐偕隱食貧﹐處之晏如。死無以爲殮﹐友人白大生﹑胡星卿醵金贈賻﹐乃克葬。幹幹初載﹐裔孫執桓乞詩於諸名士﹐競賦「開平王孫種菜歌」以美之﹔厲徵君鶚所云「可憐一紙「鉏姦疏」﹐卻裹長街賣菜錢」者是也。夫喬石之志操﹐當與徐逸度﹑劉雪舫合傳﹔而乃等於崩角稽顙之流﹐紀載之失實莫此爲甚。於戲﹗桑海瓜疇﹐故侯飄泊﹔相逢寶玦﹐灑涕誰憐﹗其不至道困苦而乞爲奴者﹐幾希。而抱節不渝如常﹑徐數君子﹐實史冊所罕見﹔鐘阜泰壇﹐亦爲生色。逸度﹐卽世所稱遂初老人者。仁和吳處士潁芳嘗爲撰傳﹐其略曰「老人李氏﹐南名﹔字曰逸度﹐遂初其號也。家金陵。國初﹐來杭隱東郭之艮山﹐賣藥自給﹔卒年八十有五。始﹐老人晦迹匿名﹐棄家遠遁﹐爲挾昆山李氏子同竄﹐以伯季呼﹐故姓李﹔來南﹐故名南﹐然非眞姓名。疾革時﹐子嘉錫跪請宗姓所自及名字﹔瞋目叱之﹐終不言。故其子孫﹐懵不知自何氏也。老人不與世接﹐往來遺民佚老徐堅石﹑施蕙農數人而已。潁芳得見金翁厚余﹐徐堅石弟子也﹔聞之於師云「老人是徐中山後人。先人復系於外家呂氏﹐官韶州司馬。遘國難﹐閒關至此。詩歌抑塞磊落﹐可嗟可泣﹐多不存﹔其存者﹐「楚歸吟」一卷﹑「村居漫興」一卷﹑前﹑後「梅花二百詠」」。逸度事﹐他無所見﹔微處士撰傳﹐亦將泯沒矣。雪舫名文照﹝「秋室集」照作照﹞﹐卽所謂新樂小侯者﹔附見魏氏禧﹑王氏源兩家「新樂侯傳」中。因喬石之誣﹐牽連而及﹐欲使撰事者知考核之不可以己也。𨿽然﹐孝廉雅具史才﹐頗能裁斷。其誣喬石也﹐良由惑於野史傳聞之訛﹐未暇薈蕞而質實爾﹔論者愼勿以一事之失而槪疑之也﹗

餘月癸亥朔﹐��書於葿香■﹝廠外串內﹞。始﹐寎月下旬﹐仁和���邀予同過��於月湖﹐畱見南山房三日﹐縱譚史事爲觴政。又偕訪���﹐主人畱客芳椒堂﹐三人論史一昔而別。是日﹐新自石溪歸也。

附錄錢秉鐙「田間詩集」「湖塾種菜歌」

金陵城東湖塾村﹐中有隱者開平孫﹔通侯甲第今已矣﹐意气豪華無復存。開平去今凡幾代﹐五王之後惟君在。往昔爭言靑門﹝「秋室集」靑門作故侯﹞瓜﹐如今獨數湖塾菜。問誰種菜滿畦新﹐一家生計只三人﹔終歲把鉏菜畦裏﹐婦能炊飯兒負薪。爲君婦亦太辛苦﹐嬌貴當年難比數﹔翟珈賜出小侯妻﹐珠翠裹成上公女。都人猶記嫁時裝﹐如雲妾媵爛生光﹔臺前照鏡輪梳髻﹐架上燻衣派管香。一朝散去竟何有﹐相對惟餘雙白首﹔早從府內厭笙歌﹐遷向村中操井臼。村中井臼倚柴扉﹐賣菜還愁終歲饑﹔長夜不肯然薪坐﹐十指侵寒綻故衣。東川子孫公主裔﹐妻孥行沒﹝「秋室集」作深﹞心常媿﹔聞說君婦盡傷情﹐無心更擬求奴婢。

又胡星卿「茅屋歌」

白鷺洲接大江濆﹐牧馬兒來動成羣﹔先生避世何處去﹐合家住近公主墳。茅屋三間倚墳腳﹐門戶欹斜艸繩縛﹔籬外時聞樵婦喧﹐樹下每有漁船泊。先生田無一石租﹐餬口祗賴靑囊書﹔春深婦子競鋤菜﹐水落弟兄公養魚。可憐茅屋多年破﹐五柳陰中畱客坐﹔風雨淹旬不出門﹐先生髙臥舉家餓。先生本是公主孫﹐當年駙馬最承恩。馴象門西起府第﹐至今基址宛然存﹔府基荒去墳園冷﹐細竹寒花空滿嶺﹔洗菜猶傳金水橋﹐灌畦爭汲琉璃井。東川戰功晚始酬﹐駙馬還蒙少主優﹔靖難師來家已破﹐子孫旋失東川侯。奪爵猶加主國號﹐上書乞恩無不報﹔下降聞在髙帝年﹐問安尙睹英宗詔。詔書累朝墨有光﹐龍箋寶篆枕中藏﹔主家法物一朝盡﹐朴素惟畱駙馬牀。駙馬之牀朴如此﹐想見國初俗不侈﹔當時賜出椒房宮﹐如今鎖在茅屋裏。茅屋相看幾度春﹐終年抱膝不知貧﹔叩門半是先朝爵﹐失路時憐帝室親。先朝帝室復誰在﹖茅屋棲遲人勿怪﹗君不見開平王孫懷遠侯﹐妻子負薪身種菜。

厲鶚「樊榭山房續集」「開平王孫種菜歌序」云「常延齡﹐字喬石﹐號蒼谷﹔開平王遇春十二世孫。襲封懷遠侯﹐官南京錦衣衛指揮使。有賢行﹐曾疏劾馬﹑阮。鼎革後﹐與夫人徐氏中山上公之愛女種菜於金陵湖墅。裔孫執桓乞詩﹐詩云「髙皇初定江南日﹐采石磯頭功第一﹔橫行十萬常將軍﹐帶礪河山永無失。滄桑抱節有賢孫﹐鐘阜秋靑入淚痕﹔飄零大樹不復見﹐領悴故侯安足論﹗中山同志深閨婦﹐曲折天吳移舊繡﹔誰知偕隱灌園人﹐俱爲異姓分茅後﹗幾稜荒畦非賜田﹐晚菘早韭資寒泉﹔可憐一紙「鉏姦疏」﹐卻里長街賣菜錢。歸來偃仰棲衡宇﹐猶勝貂蟬輿皁伍﹔鳳臺園裏鬼迷花﹐雞鳴廟前狐嘯雨。漫向金陵弔夕曛﹐百年寂寂但孤墳﹔籬邊尙發東風菜﹐一任空原野火焚」。

四

明末南都之亡﹐亡於左良玉之內犯﹔福京之亡﹐亡於鄭芝龍之通款﹔滇中之亡﹐亡於孫可望之迎降。之三人者﹐南疆興亡之一大關鍵也﹔均宜置諸叛臣之列。「逸史」則以芝龍冠「鄭成功傳」首﹑以可望附「李定國傳」中﹐當矣﹔而獨不爲良玉立傳﹐何也﹖莊烈湣皇帝君臨天下十七年﹐而內閣宰臣至五十人﹔方諸漢武五十四年間爲相者十三人﹐殆不啻十倍過之焉。國變之後﹐在朝在野存者十有九人﹑南北死難者三﹝範景文﹑傅冠﹑蔣徳璟﹞﹑爲賊搒掠死者四﹝陳演﹑魏藻徳﹑方貢嶽﹑邱瑜﹞﹑入仕本朝者二﹝謝升﹑李建泰﹞﹑起兵保鄕邦者一﹝王應熊﹞﹑詐降者一﹝方逢年﹞﹑仕閩粵者三﹝黃景昉﹑何吾騶﹑黃士俊﹞﹑而家居終老者五﹝錢龍錫﹑吳甡﹑孔貞運﹑錢士升﹑範復粹﹝範復粹﹐據「秋室集」補﹞。五人中機山之歿﹐在王師未下金陵時﹐猶趙家土也﹐無媿完人。若興化之自命﹐則曰「遠追微﹑箕狂遁之迹﹐終矢龔﹑謝病臥之心﹔凜守歲寒﹐歸覲君父」。又曰「以溪塘爲大窖﹑膽薪爲氈雪﹑冠履爲漢節」。其志行𨿽未必盡然﹐然視香山﹑順徳迥不侔矣。「逸史」則錄何﹑黃而遺錢﹑吳﹐何也﹖史閣部之開府揚州也﹐禮賢館之士有桐城蔣臣﹝一个﹞﹑長興李令晢﹝霜回﹞﹑歸徳侯方巖﹝叔岱﹞﹑烏程韓繹祖﹝茂貽﹞若而人﹔瞿畱守之駐桂林﹑何督師之鎭長沙﹐兩公幕下有吉州施��﹝偉長﹞﹑益陽郭良史﹝野臣﹞﹑長洲史記言﹝伯顧﹞﹑錢塘潘問奇﹝云客﹞﹑臨山倪國錦﹝玉成﹞若而人﹕或綜核軍儲﹐或經營戰守﹐或畫控荊襄﹑扼鞏洛之謀﹐或建收山東﹑取河南之策﹐或捍禦圍城﹑共保巖疆者四載﹐或監制降將﹑議分雄鎭者十三。旣而天命已移﹐人謀鮮濟﹔三公則殺身以成仁﹐諸君亦潛蹤汐社﹑誓操谷音﹐寧有殊於西臺慟哭之謝參軍﹑北向生祭之王上捨哉﹐而「逸史」槪不譔著於編﹐則又何也﹖佐督師之經略南楚者﹐章﹑堵二公而外﹐長沙陶汝鼐﹝仲調﹞﹑宿松張鳳翥﹝威赤﹞﹑吳江吳晉錫﹝玆受﹞其亞也。崎嶇衡﹑永﹐轉戰湖﹑湘﹐揮回日之戈﹑拔衝星之劍﹔師中盡瘁﹐與南北兩院略同。而「逸史」則並其姓氏而軼之﹐則又何也﹖甲﹑乙之際﹐大河以北建義旗者雲集響臻﹐長山則劉孔和﹑掖縣則趙士哲﹝「秋室集」作趙哲文﹞﹑文登則滿之章﹑雞澤則殷淵﹑上谷則周永憲﹑徳州則謝陛﹑沛縣則閻爾梅﹕是皆臨江節土﹑扶風豪士一流人﹐事未可以成敗論者﹐君子取其志焉可爾。而「逸史」僅於「淩駉傳」附見陛名﹑於「義士傳」述孔和事﹐余更無詞組齒及之﹐抑又何也﹖他若志殉節﹐漏去洪後府祖烈﹑蔣都督若來﹔敍賊臣﹐竄入顧鎭遠鳴郊﹑唐左都世濟﹔記義兵﹐則不數周耀始等﹔錄宗潢﹐則不及朱誼■﹝氵斗﹞輩﹔以至蘇門三賢﹑海虞三義﹑西泠五君﹑中吳四文學﹑四明六狂生之類觥觥在人耳目者﹐遺脫尙多﹕又何論行遁之臣﹑韜晦之士之失編者不可枚數乎﹗夫三藩之載記頗繁﹐予所見者而論﹐莫逾是書之詳具﹐而猶有遺憾若此。甚矣﹗史才之難也。南丰曾氏之言曰「史不得其人﹐𨿽有殊功﹑偉徳非常之迹﹐將闇而不章﹑郁而不發﹔而檮杌嵬瑣﹑姦回凶慝之形﹐可幸而掩也。非所謂黑白不當﹑律呂失次者邪」﹖故予跋是書﹐不憚再三甘冒辭費之譏者﹐要皆以曾氏斯論爲準則﹔誠以作史之程﹐必欲垂萬世之法戒﹐不得執一己之是非也。況乎明之南疆國統數更﹐史氏放逸﹔不及今論次﹐後數十百年文獻無徵﹐使操筆削之權者將何所取信邪﹗則發潛誅姦﹑補苴罅漏﹐是所望於吾黨之君子﹗昭陽幹月之晦。

五

三藩之野記﹐余嫌「逸史」采掇未備﹐旣一一摭其目羼入第一跋中﹔年來流覽羣書﹐核諸見聞所及﹐又以知前跋之掛漏猶多也。今續爲臚列以補之﹕曰「三朝備要」﹝鄒潔﹞﹑曰「三朝詔令」﹑曰「三朝奏議」﹝二種俱沈宋圻﹞﹑曰「三藩總記」﹝茅元銘﹞﹑曰「三藩遺事」﹝吳鏘﹞﹑曰「三王紀載」﹝「秋室集」作「五王紀載」﹞﹝沈諛﹞﹑曰「野史亭剩錄」﹝鈕應斗﹞﹑曰「明末閏錄」﹝胡虞裔﹞﹑曰「明季閏歷」﹝唐元迪﹞﹑曰「殘明冊府拾遺」﹝金邦柱﹞﹑曰「殘明書」﹝瞿某﹞﹑曰「樵史」﹝無名氏﹞﹕此皆合紀三藩者也。曰「光武紀年」﹝吳鉏﹞﹑曰「乙丙時事」﹝周燦﹞﹑曰「南福兩京實錄」﹝李沂﹞﹑曰「餘燼前錄」﹝呼谷﹞﹕此皆兼紀福﹑唐二藩者也。曰「中興金鑑」﹝張應鰲﹞﹑曰「中興時政錄」﹝金鏡﹞﹑曰「白雲述」﹝張鹿徵﹞﹑曰「山陽錄」﹝陳貞慧。蓋用漢獻事﹐非取向秀「思舊」意也﹞﹑曰「聖安書法」﹝戴笠﹞﹑曰「聖安北狩事迹」﹝無名氏﹞﹕此皆專紀福藩者也。曰「閩粵外史」﹝殳京﹞﹑曰「閩廣遺聞」﹝沈應瑞﹞﹑曰「隆永編年」﹝王隼﹞﹑曰「隆永兩朝統紀」﹝鄭逢元﹞﹑曰「隆永兩朝奏議略」﹝無名氏﹞﹕此皆兼紀唐﹑桂二藩者也。曰「浙閩交惡事略」﹑曰「江東爭詔錄」﹝二種俱無名氏﹞﹕此皆兼紀唐﹑魯二藩者也。曰「閩小史」﹝沈應旦﹞﹑曰「思文紀略」﹝戴笠﹞﹑曰「福京遺事」﹝林佳璣﹞﹑曰「紹宗實錄」﹝永歷史臣﹞﹑曰「唐王始末」﹝無名氏﹞﹕此皆專紀唐藩者也。曰「粵滇小史」﹝沈應旦﹞﹑曰「粵滇播遷錄」﹝孫爾元﹞﹑曰「滇黔逸事」﹝韋人龍﹞﹑曰「滇南外史」﹝昆明無名氏輯錄﹞﹑曰「黔史」﹝錢某﹞﹑曰「餘燼後錄」﹝呼某﹔谷之子也﹞﹑曰「行在春秋」﹝「秋室集」作「行在陽秋」﹞﹝戴笠﹞﹑曰「殘明紀事」﹝無名氏。一作「大明紀事」。前有桐山羅謙序﹔與第一跋中總記三藩者名同實異﹞﹕此皆專紀桂藩者也。曰「海外﹝一作上﹞慟哭記」﹝黃宗羲﹞﹑曰「璽庵逸史」﹝林時對﹞﹑曰「魯春秋」﹝戴笠。與周齊曾譔者同名﹞﹑曰「雪交亭錄」﹝髙宇泰﹞﹑曰「井中錄」﹝李文纘﹞﹑曰「聞變錄」﹝朱金芝﹞﹑曰「江東閏位記」﹝沈自鋋﹞﹝「秋室集」鋋作誕﹞﹑曰「滄田錄」﹝「秋室集」作「聖田錄」﹞﹝全祖望﹞﹑曰「舟山紀略」﹝無名氏﹞﹕此皆專紀魯藩者也。曰「福王謚法考」﹝周朱耒﹞﹑曰﹝甲乙義師始末」﹝陸云祥﹞﹑曰「蜀亂紀略」﹝費經虞﹞﹑曰「贛州失事」﹑曰「紹武爭立」﹑曰「沙定洲紀亂」﹑曰「賜姓本末」﹝四種俱黃宗羲﹑曰「南楚撫賊記」﹝李夏器﹞﹑曰「楚事略」﹝郭賢﹞﹑曰「粵中記事」﹝瞿昌文﹞﹑曰「東寧紀年」﹝陳忱﹞﹑曰「東寧紀年續」﹝錢元覺﹞﹑曰「翁洲寓公詩小傳」﹝全祖望﹞﹑曰「揚州殉節紀略」﹝無名氏﹞﹕此皆專紀一人一事者也。曰「忠孝見聞錄」﹑曰「甲子紀言」﹝二種俱邵泰淸﹞﹑曰「丙丁雜誌」﹝侯岐曾﹞﹑曰「思舊錄」﹝黃宗羲﹞﹑曰「三岡誌略」﹝董捨。一名「蒓薌贅筆」﹞﹑曰「餘生錄」﹝張茂滋﹞﹑曰「見聞實錄」﹝拜鵑山人﹞﹝「秋室集」作拜鶻山人﹞﹑曰「乙丙日記」﹝葉繼武﹞﹑曰「碩果錄」﹝沈蘭谷﹞﹑曰「正气錄」﹝凡二﹕一林時躍﹑一張貞生﹞﹑曰「破夢閒談」﹝沈壽世﹞﹑曰「忠烈傳」﹝陳鼎。按鼎撰「東林列傳」自序云「橐筆奔走海內﹐舟車所通﹐足迹皆至。計二十餘年﹐廉訪死難﹑死事忠臣義士得四千六百餘人﹐節婦烈女在外﹔摭其事實﹐作「忠烈傳」六十餘卷。稿成﹐欲上之史館。攜詣京師﹐寓崇文門﹔夜爲偸兒胠去﹐僅存姓名錄五卷﹐蓋目錄也。是傳忠烈中五十之一耳」﹞﹑曰「明遺民所知傳」﹝邵廷榮﹞﹑曰「金陵小史」﹑曰「殷頑錄」﹑曰「大事記」﹑曰「山中見聞錄」﹑曰「北樓日記」﹑曰「野老漫錄」﹑曰「夢華潭客譚」﹑曰「乙丙識小錄」﹑曰「龍漢紀年」﹑曰「劫末記」﹑曰「偸生私記」﹑曰「噓燼雜言」﹑曰「菜圃舊話」﹑曰「蕉園錄余」﹑曰「舊京紀聞」﹝十五種俱無名氏﹞﹕此皆雜記時事﹐或專錄殉難﹑或並及逸民者也。曰「平寇誌」﹝彭孫貽﹞﹑曰「寇事編年」﹝戴笠﹞﹑曰「甲申雜記」﹝無名氏﹞﹑曰「崇禎五十輔臣傳」﹝曹溶﹞﹑曰「崇禎四十九閣臣傳」﹝吳世傑﹞﹑曰「崇禎閣臣行略」﹝陳盟﹞﹕此皆牽連而及三藩者也。曰「宏光大統歷元」﹑曰「東武四先歷」﹑曰「永曆大統曆書」﹑曰「魯監國大統歷」﹕此皆歷志之所取材者也。曰「南京縉紳錄」﹝凡三﹕宏光甲申二﹐秋﹑冬﹔乙酉一﹐春﹞﹑曰「福京縉紳錄﹝一名「行在縉紳便覽」﹔唐藩有序。凡二﹕隆武乙酉一﹐冬﹔丙戌一﹐春﹞﹑曰「行在縉紳錄」﹝凡三十有五﹕永曆丁亥二﹐闕春﹑夏﹔戊子四﹔己丑三﹐闕夏﹔庚寅三﹐闕秋﹔辛卯二﹐闕春﹑冬﹔壬辰四﹔癸巳四﹔甲午四﹔乙未四﹔丙申二﹐闕夏﹑冬﹔丁酉一﹐闕春﹑夏﹑冬﹔辛丑三﹐闕冬﹞﹝「秋室集」「辛丑三﹐闕冬」作「戊戌二﹐闕秋﹑冬」﹞﹑﹝曰監國搢紳錄﹝凡一十有六﹕乙酉一﹐冬﹔丙戌四﹔丁亥三﹐闕秋﹔戊子四﹔己丑二﹐闕夏﹑秋﹔庚寅一﹐夏﹔辛卯三﹐闕冬﹞﹝據「秋室集」補﹞﹕此皆年表之所取材﹐兼足以考是時諸臣之歷官者也。夫壞墻之弆﹑廢閣之儲﹑鐵函之書﹑轉藏之籍﹐當代豈得盡見﹔不特其書﹐並其目亦有不克知之者。余前後跋所列諸書﹐借人﹑閱市僅十之五﹔大半雜出於傳記與儲藏家著錄中。倘異日發名山之藏﹐得見所未見之書﹑之目﹐則於注「逸史」者之編摩甚大﹐寧止區區補余之闕遺也乎﹗

旃蒙單閼閏月二十五日丁未。

按朱英「播遷日記」一卷﹐記南都破城事。「說鈴」有「談往」一卷﹐花村看行待者著﹔中頗及項煜﹑丁魁楚等事。

林評事荔堂﹝時躍﹞「正气錄」﹐專紀四明殉節之士﹔故又名「甬東正气錄」。蓋與徐監紀霜臯﹝鳳垣﹞﹑髙員外隱學﹝宇泰﹞共爲之。荔堂別有「甲申以後丹史」﹐見全氏「鮚埼亭」集。集中又載吳少保巒稚﹝鐘巒﹞「稚山叢譚」﹑「文史」﹝全氏「稚山先生殘稿」序云「聞先生在翁洲輯「文史」一書﹐皆同時諸公之作﹐足備桑海以來之史料者﹐部帙甚夥﹔此勝國之寶也。而今亦不可問」。余舅氏沈明府北垞云「見是書無卷帙﹐凡二十冊﹐每冊約百餘翻﹔出金處士耿庵手謄。後有自跋﹐僅識寫畢歲月。朱上捨文遊舊藏本紀江東事者﹐率多訛傳﹐𨿽黃耒史不免」。「文史」大半可作魯監國實錄﹐余亦從亡諸君子之「指南錄」﹑「蹈海編」也。惜乎黃﹑全二先生均未之見﹞﹑馮侍郎簟溪﹝京第﹞「中興十二論」﹑華簡討默農﹝夏﹞「對簿錄」﹑全徵君北空﹝吾騏﹞「梓裏諸忠傳略」﹑無名氏「海上遂志錄」﹑「使臣碧血錄」﹑「南都雜誌」﹑「戾園疑迹」諸書。王文簡「池北偶談」﹐載「弘光大事記」﹝一作「弘光大紀」﹞﹕是皆殘明之史料也。錄以補前後兩跋之闕。

魯藩事迹﹐莫詳於耒史﹑莫核於謝山。讀「鮚埼亭內﹑外集」﹐何啻一部「魯春秋」﹔又間及三藩。其詞慷慨淋漓﹐過於耒史﹐似出鄧光薦﹑謝臯羽﹑鄭所南一流手筆。而謝山固奎章閣中人物也﹐乃亦有此種文字﹔異哉﹗兩集皆未付雕﹐傳鈔互異。因悉繕碑版﹑事狀﹑傳記曁雜著之目於後﹐俾他日重事蘭臺之役者得有依據﹐當勝呂復危於歐陽佑黃盅之錄矣。碑版六十有二﹕直隸寧國知府玉塵錢公神道表﹝敬忠﹞﹑兵部尙書兼東閣大學士贈太保吏部尙書謚忠介錢公神道第二碑銘﹝肅樂﹞﹑兵科都給事中董公神道表﹝志寧﹞﹑錦衣徐公墓柱文﹝啟睿﹞﹑處士四岑張先生墓版文﹝槤﹞﹑建寧兵備道僉事鄞倪公墳版文﹝懋熹﹞﹑翰林院簡討兼兵科給事中箕仲錢公些詞﹝肅範﹞﹑故張侍禦哀詞﹝夢錫﹞﹑管江杜秀才窆石志﹝懋俊﹞﹑雪竇山人墳版文﹝魏璧﹞﹑故兵部尙書兼翰林院侍講學士鄞張公神道碑銘﹝煌言﹞﹑太傅吏部尙書文淵閣大學士華亭張公神道碑銘﹝肯堂﹞﹑太傅大學士張公神道碑側記﹑梨洲先生神道碑文﹝黃宗羲﹞﹑亭林先生神道表﹝顧炎武﹞﹑二曲先生窆石文﹝李顒﹞﹑應潛齋先生神道表﹝應撝謙﹞﹑施石農先生墓志銘﹝相﹞﹑祁六公子墓碣銘﹝班孫﹞﹑沈甸華先生墓碣銘﹝蘭先﹞﹑蜃園先生神道表﹝李天植﹞﹑鷓鴣先生神道表﹝黃宗炎﹞﹑中條陸先生墓表﹝寶﹞﹑忍辱道人些詞﹝朱金芝﹞﹑故兵部員外郎葉庵髙公墓石表﹝宇泰﹞﹑李駕部墓志銘﹝文纘﹞﹑天多老人墓石銘﹝楊秉弦﹞﹑錢東廬徵君墓表﹝廉﹞﹑南嶽和尙退翁第二碑﹝李宏緒﹞﹑子劉子祠堂配享碑﹑舟山宮井碑文﹝以上「內集」﹞﹑兵部尙書兼東閣大學士贈太保謚忠襄孫公神道碑銘﹝嘉績﹞﹑戶部右侍郎都察院右僉都禦史贈戶部尙書崇明沈公神道碑銘﹝廷揚﹞﹑兵部右侍郎兼都察院右僉都禦史王公墓前石碑﹝翊﹞﹑都察院右副都禦史王公神道闕銘﹝江﹞﹑太師定西侯張公墓碑文﹝名振﹞﹑都察院右僉都禦史眉仙馮公神道闕文﹝元飂﹞﹑儀部韋庵李公阡表﹝棡﹞﹑監察禦史退山錢公墓石蓋文﹝肅圃﹞﹑職方主事兼三錢公墳銘﹝肅遴﹞﹑監紀推官葉虞錢公墓志銘﹝肅典﹞﹑錢八將軍墓表﹝肅繡﹞﹑都督江公墓碑銘﹝漢﹞﹑張太傅守墓僧無凡塔志銘﹝汝應元﹞﹑大理寺評事林先生阡表﹝時躍﹞﹑淮揚監軍道僉事鄞王公神道碑銘﹝纘爵﹞﹑嵩明州牧房仲錢公兩世窆域志銘﹝士驌﹑美恭﹞﹑按察副使監軍贛庵陸公墓碑銘﹝宇■﹝火鼎﹞﹑楊職方瑩志﹝文琮﹞﹑晦溪汪參軍墓碣﹝涵﹞﹑施公子墓碣銘﹝邦玠﹞﹑婁秀才窆石志﹝文煥﹞﹑薛髙士冢闕文﹝士術﹞﹑湖上社老曉山董先生墓版文﹝劍鍔﹞﹑陸佛民先生志﹝觀﹞﹑陸披云先生阡表﹝宇燝﹞﹑宗徵君墓幢銘﹝宜﹞﹑範處士墳版文﹝兆芝﹞﹑葉處士志﹝謙﹞﹑穆翁全先生墓志﹝美樟﹞﹑族祖葦翁先生墓志﹝美閒﹞﹑先曾王父先王父神道闕文﹝大和﹑吾騏。以上「外集」﹞。事狀一十有八﹕浙撫右僉都禦史分巡寧紹臺道金壇於公事略﹝潁﹞﹑太常寺卿晉秩右副都禦史璽庵林公逸事狀﹝時對﹞﹑陽曲傅先生事略﹝山﹞﹑陸麗京先生事略﹝圻﹞﹑邵得魯先生事略﹝以貫。以上「內集」﹞﹑禮部尙書仍兼通政使武進吳公事狀﹝鐘巒﹞﹑工部尙書仍兼吏部侍郎上海朱公事狀﹝永佑﹞﹑兵部尙書兼掌都察院事鐘祥李公事狀﹝向中﹞﹑兵部左侍郎兼都察院右僉都禦史達州李公研齋行狀﹝長祥﹞﹑文華殿大學士兵部尙書督師金華朱公事狀﹝大典﹞﹑華氏忠烈合狀﹝夏﹑張夫人﹞﹑楊氏四忠烈合狀﹝監紀推官贈兵科給事中文琦﹑職方郎中文琮﹑監察禦史贈都察院右僉都禦史文瓚﹑都督府都事文球﹑張夫人﹑沈夫人﹞﹑屠董二君子合狀﹝駕部屠獻宸﹑推官董徳欽﹞﹑王評事事狀﹝家勤﹞﹑都督張公行狀﹝廷綬﹞﹑兵科都給事中前知慈綌縣事江都王公事略﹝玉藻﹞﹑李杲堂先生軼事狀﹝鄴嗣﹞﹑錢蟄庵徵君述﹝光繡。以上「外集」﹞。傳二十有五﹕莊太常傳﹝元辰﹑周思南傳﹝元懋﹞﹑陳光祿傳﹝士京﹞﹑沈太僕傳﹝光文﹞﹑貞湣李先生傳﹝桐﹞﹑周監軍傳﹝元初﹞﹑毛戶部傳﹝聚奎﹞﹑周布衣傳﹝西﹞﹑陸桴亭先生傳﹝世儀﹞﹑萬貞文先生傳﹝斯同﹞﹑劉繼莊傳﹝獻廷﹞﹑李元仲別傳﹝世熊。以上「內集」﹞﹑吳職方傳﹝祖識﹞﹑徐都禦史傳﹝孚遠﹞﹑推官溫公傳﹝璜﹞﹑夏萬亨傳﹑周之藩傳﹑宋菊齋傳﹝龍﹞﹑陸雪樵傳﹝昆﹞﹑陳仙傳﹝王賓﹞﹑李梅岑小傳﹝國標﹞﹑沈隱傳﹑甬上桂國三公傳﹝任斗墟﹑余鯤起﹑陳純采﹞﹑七賢傳﹝周昌會﹑周昌時﹑邵以毆﹑邵似雍﹑姚胤昌﹑姚宇昌﹑陳自舜﹞﹑石薩傳﹝以上「外集」﹞。記一十有三﹕太保錢忠介公畫像記﹝肅樂﹞﹑錢忠介公降神記﹝同上﹞﹑澗上徐先生祠堂記﹝枋﹞﹑訪寒崖艸堂記﹝駱國梃。以上「內集」﹞﹑張督師畫像記﹝煌言﹞﹑義武將軍戴少峯畫像記﹝爾惠﹑梅花嶺記﹝史可法﹞﹑張相國寓生居記﹝肯堂﹞﹑囊云先生雲樹記﹝周齊曾﹞﹑枝隱軒記﹝周元懋﹞﹑余先生借鑑樓記﹝■﹝木上品下﹞﹑方子畱湖槎記﹝授﹞﹑不波航記﹝陸宇■﹝火鼎﹞。以上「外集」﹞。序一十有九﹕明故太僕思庵沈公詩集序﹝光文﹞﹑姜貞文先生集序﹝垓﹞﹑錢侍禦東村集序﹝肅圖﹞﹑董髙士曉山墨陽集序﹝劍鍔。以上「內集」﹞﹑錢忠介公全集序﹝肅樂﹞﹑張尙書集序﹝煌言﹞﹑雪交亭集序﹝髙宇泰﹞﹑周先生囊雲集序﹝齊曾﹞﹑觀日堂集序﹝陸宇﹞﹑董戶部攬蘭集題詞﹝守諭﹞﹑稚山先生殘集序﹝吳鐘巒﹞﹑吳少保集序﹝同上﹞﹑馮侍郎遺書序﹝京第﹞﹑陸大行環堵集序﹝文虎﹞﹑明鶴艸堂集序﹝林時躍﹞﹑春酒堂文集序﹑�杲堂詩文續鈔序﹝李鄴嗣﹞﹑礐樵先生集序﹝李文纘﹞﹑耕石老人詩集序﹝李文純。以上「外集」﹞。雜著四十有六﹕題三山野錄﹑爲明故相膠州髙公立祠議﹑與紹守杜君考正成仁祠祀典議﹑示定海令﹑節湣趙先生傳糾繆﹑記範孝子事﹑周躄堂事辧誣﹝以上「內集」﹞﹑題「江變紀略」後﹝二則﹞﹑殘明東江丙戌曆書﹑跋梨洲先生「行朝錄」﹝二則﹞﹑彭仲謀「流寇志」跋﹑題「天南逸史」﹑題「嶺表紀年」﹝二則﹞﹑題「庚寅桂林百官簿」﹑題「所知錄」﹑題「也是錄」﹑題「海上遂志錄」﹑讀「使臣碧血錄」﹑「幸存錄」跋﹑「續幸存錄」跋﹑「汰存錄」跋﹑題「蝗蝻錄」﹑題「南都雜誌」﹑題「戾園疑迹」﹝三則﹞﹑跋「三垣筆記」後﹑題「潭西艸堂憶記」﹑題惲氏「劉忠正公行實」後﹑「明大學士熊公行狀」跋﹑題「陸鯤庭陳元倩傳」﹑題「馬士英傳」﹑題史閣部傳﹑跋「始寧倪尙書墓銘」﹑題薛歲星作「王武寧傳」﹑題「徐俟齋傳」﹑題「田間先生墓表後」﹑跋「明崇禎十七年進士錄」﹑題「徐狷石傳後」﹑跋王節湣公札髙鴻臚夢箕手迹後﹑跋林太常「挽姜給事詩」﹑答陸聚緱編修「論三藩紀事帖子」﹑與史雪汀論「明季紀述」帖子﹑答趙徵君谷林「論嘯臺集」帖﹑與紹守杜君﹑札移廣東志局論佟督不當立傳帖子﹑與盧玉溪先生求鈔「續表忠記」帖﹑答萬西郭問魏衣白「息賢堂集」帖﹝以上「外集」﹞﹕右總一百八十有三通。

六

故明勛臣六王之裔﹐世襲公侯﹐咸與國相終始。迨其亡也﹐殉難者止黔寧沐氏一家耳﹐可謂不負世臣矣。若中山徐允爵﹑宏爵﹑開平常應俊﹑岐陽李祖述﹑寧河鄧文郁﹑東甌湯國祚之徒﹐當豫王之下金陵也﹐爭先迎降﹔𨿽曰識天命之有在﹐抑何棄故國如敝屣耶﹗夫以盟白馬﹑誓丹書之世冑﹐三百年來長保分玉之封﹑永絕酎金之罰﹐一旦孱王銜璧﹑右族投戈﹐龍種無歸﹐虫沙頓化﹔豈不哀哉﹗而況陪京賜葬﹐密邇孝陵﹔劍舄衣冠﹐月遊如昨。彼允爵輩履寢園之霜露﹑懷艸昧之風雲﹐曾不聞激發孤憤﹐而低首下心﹑苟且偸活﹐眞靦然人面者也﹗後之振旅金山﹑望陵遙拜而三軍皆慟哭者﹐獨何人哉﹖吾知明太祖在天之靈與五王者﹐必痛心蹙額﹐不願有是臣﹑不願有是孫也。

然而五王之後﹐莫謂眞無人也﹔余嘗表章常延齡﹑徐南矣。近復搜考遺文﹐更得徐宏基﹑仁爵﹑李升﹑李錫祚﹑錫貢﹑鄧文昌﹑湯南金﹑常元亮數人﹐皆不愧故家喬木者也。宏基﹐崇禎中襲封魏國公﹔甲申之變﹐南都諸臣迎立福王﹐定議於其家。明年金陵不守﹐宏基率妻子避迹吳江之趙田袁進士世奇家。貌魁岸﹐須長過腹﹐骨節珊然﹔日與村童﹑牧豎﹐徜徉阡陌以爲樂。世奇迂生不識時務﹐每以匡復相勸﹔且稱其位隆望重﹐舉事必成。宏基心動﹐遂樹幟招兵而糧不繼﹐乃建助餉之策﹐勸諭村莊富戶。時有陸醇儒者家富而豪﹐其弟某同客過鄰村﹐宏基遣人要致之﹐坐廳事抑之拜跪﹐諭以助餉﹐堅不從﹔宏基拘之暗室中﹐困苦之。客脫歸﹐報醇儒﹔醇儒懼甚﹐懸重賞集兵﹐應者麇至。會吳淞總兵黃蜚敗死﹐其部將田勝嘉收拾散亡﹐徘徊湖﹑泖間﹔醇儒以厚幣乞兵於田﹐得三百人以來。遂乘夜發﹐先令健僕登袁屋﹐入囚室﹐掖其弟出﹔乃帥兵進攻﹐盡拘袁﹑徐家屬殺而投之湖﹐並湖郡紳士避迹於袁者悉被難。宏基持矛出﹐投分湖葉氏﹔葉氏懼禍﹐縛而致之陸。陸拴之柳樹﹐令軍士集鳥槍擊斃之。其子年十五﹐方被圍時﹐登屋發三矢﹑殪三人﹔已而被執﹐亦叢射而死。田﹑陸籍袁家資﹐裝兩巨艦以去﹝沈彤「吳江縣誌」云「「明史」「徐達傳」﹕宏基卒﹐謚「莊武」﹔子文爵﹐嗣」。又「南都縉紳錄」﹕「甲申秋﹐宏基守備南京」。乙酉春﹐無其名﹔疑「大事記」所云非宏基事。按施世傑「酉戌雜記」﹑茅元銘「三藩總記」﹑陸云祥「甲乙義師始末」並載此事﹐施云「宏基在南都時﹐與馬﹑阮忤﹐退休﹔子文爵嗣公」。茅云「永明王聞宏基倡義被害﹐賜謚「莊武」」。據此﹐則「明史」誤以退休爲卒﹐並誤永明王賜謚爲福藩也。又按吳偉業「綏寇紀略未刻編」虞淵沈卷中云「宏基﹐宏光元年春卒﹐謚「莊武」」﹔此「明史」所本也﹞。宏基有從子曰仁爵﹐從魯王於臺州﹔王監國紹興﹐以功封定南伯。江上師潰﹐扈王入海。丙申﹐偕張名振攻崇明﹐戰於海島﹔敗績﹐與劉永錫同日死。永錫﹐世稱郁離公子﹐文成十五世孫﹑孔昭子也﹔死時﹐年十七。升字東君﹐岐陽王十七世孫。短小精悍﹐善騎射﹑喜吟詩。官某軍都督同知﹐年才十四。甲申春﹐闖賊逼畿輔﹐南京兵部尙書史可法移檄諸鎭勤王﹔升請於可法曰「君父之難﹐臣子恨不能奮飛赴救﹔升願爲前軍疾馳抗賊鋒﹐得五百人足矣」。可法壯其言﹔以童子也﹐未之許。翼日﹝「秋室集」作異日﹞﹐大閱軍營﹐升彎彊弩發九矢﹐皆中的﹔可法益壯之。會援師未集﹐而北都陷。福藩立﹐誠意伯孔昭與馬﹑阮毗倚殘害善類﹐升積憤﹔一日﹐遇孔昭於道﹐戟手唾詈。孔昭大恨﹐上章劾罷之。升乃往參可法軍事﹐以勞瘁﹐得嘔血疾﹐歸養於家。明年南都下﹐亡走天臺爲僧。丙戌﹐浙東又下﹐痛哭發狂而卒。嘗賦詩云「徒聞絳帊離淝水﹐旋見靑衣出洛陽」﹔又「天下猶懸唐日月﹐海中莫恃漢金湯」﹗蓋傷福藩北去﹑監國入海也。錫祚﹐亦岐陽王裔﹔與弟錫貢並以武勇聞。庚寅﹐偕詣魯王於舟山﹐王命佐阮進守螺頭門。大兵三路下滃州﹐進遇之橫水洋﹐以火球擿敵舟﹐反風轉擊進面﹐創甚﹔錫祚趨救﹐亦被創﹐同赴水死。舟山城破﹐錫貢帥兵巷戰﹔馬蹶被獲﹐斬於四明。文昌﹐字汝言﹔文郁弟也。南渡時﹐任後軍左都督。左兵東下﹐馬士英盡撤防河諸軍以禦﹔文昌詣中書堂爭之﹐反復陳利害大計。士英語屈﹐厲聲曰「公勛臣﹐無預國家大事」﹗文昌嘆息而出﹐遂棄官隱於傘山之天開巖。畱都旣亡﹐聞唐王立於閩﹐航海赴闕﹔王嘉之﹐命襲封定遠侯﹐加中府。屢疏請王出關恢復﹐王優旨答之﹔扼於鄭氏﹐不能用也。未幾﹐王幸建寧﹐文昌與大學士曾櫻畱守福京。大兵入景寧關﹐櫻出走依鄭成功於廈門﹔文昌慷慨絕吭死﹐時年十九。妻徐﹐卽宏基女﹐少文昌二歲﹔先仰藥卒。將死﹐謂文昌曰「君毋自辱﹗請先於地下待君」。閩人哀之﹐合葬於城北芙蓉山。南金﹐字廷獻﹐允廷九世孫﹐於寧河王爲十三世也。崇禎末﹐官南京指揮使。折節讀書﹐假中山徐氏西園居焉﹔招邀名流爲吟社﹐有承平王孫之風。福王建國﹐或以將材薦﹔南金見馬﹑阮亂政﹐知江南必不守﹐堅辭歸﹐隱於都梁。國變後﹐不與世接﹐力耕自贍﹔與常元亮爲詩友。元亮﹐字亦陶﹔開平王后也。大雪中﹐元亮往訪之﹔艸屋三楹﹐穿漏滲雪﹐南金危坐一角不滲處﹐哦詩自如。兩人淸談竟日﹐燃糠煨芋﹐各食一甌而別。戊戌﹐永明王遁入緬甸﹔南金聞之﹐絕粒卒。後數年﹐元亮以鄭成功己亥長江之役無功而還﹐將赴東寧﹐說成功復舉﹔訣妻﹑誓墳墓﹐微行。至浙右﹐臨澉﹑乍二海口﹐覓渡不得﹔轉至甬東﹐復不得渡。憤絕﹐遂蹈海死。嗚呼﹗世勛之家與國存亡﹐誼無更事他姓。宏基諸君皆能致命遂志﹐不忝前人﹐爲五王一灑其辱﹔𨿽與日月爭光可也﹗昔人謂褚彥回曰「人笑褚公﹐至今齒冷」﹗則凡甘爲臣僕者﹐尙少知愧哉﹐噫﹗

旃蒙單閼閏月己卯。

七

自古宮壺之肅雍﹐未有過於勝國者也﹔嬙媛之殉烈﹐亦未有過於勝國者也。三代尙矣﹐秦﹑漢而還﹐邯鄲鼓瑟﹐則矯璽靳年﹔太液吹笙﹐則蹋歌溫室。南風嬖於小吏﹐獻容辱於葷庭。楊花入闥之謠﹐醜鄰鴨■﹝肅刂﹞﹔桑條回波之樂﹐釁視龍漦。齊﹑魏﹑周中宮重婚靦姡﹐安﹑齊﹑肅貴主二嫁騫污﹔金輪叢聚麀之惡﹐玉環纘魚网之羞﹕斯皆所謂中冓之言﹐不可道者也。迨乎天水造邦﹐頗修宮教﹔然而納祀像之俘嬪﹑幸提鞋之降後﹐適情任欲﹐輕禮弛防﹕蓋亦損穢君徳焉。卒也二聖低首於靑城﹐三宮屈心於紫蓋﹔而帝姬﹑禦妾半入金源掖庭﹐霞帔﹑孟蟬盡歸怯薛帷帟。天道好還﹐豈不信哉﹗明之有天下三百年﹐列辟鮮專房之溺﹑後宮無預政之嫌﹔禦己有度﹐險謁不行。若萬貴妃﹑劉夫人﹑鄭貴妃﹑李選侍之流﹐𨿽寵冠當時而權無私授﹔以方間興女戎﹐不大相什伯也乎﹗然則一朝之家法嚴矣﹑二祖之貽謀遠矣﹐故甲申三月之變﹐孝哀﹑孝烈二皇后與妃侍十數﹑宮女二百餘人同殉國難。嗚呼﹗鐵騎攻都﹑貂璫揖盜﹐帝後相持﹐蒼黃引決﹔血湔金戺﹐屍積瑤池。流觀往籍﹐紀亡國者無聞焉。爾其後諸藩僭號﹐南疆流離瑣尾﹔而宮府之中整釐婦制﹐則前徽猶未沫也。及際危亡﹐皆能顯節。南都之下也﹐潞王以杭州降﹐王與福藩鄒太后北去﹔渡淮水﹐太后伺間奮躍﹐墜急湍死。是年唐王立於閩﹐未及期﹐王幸汀州﹐曾後從﹔王將巡贛﹐命後先發。甫出城西門﹐遇王師猝至﹐後急投水死。先是﹐杭州旣降之明年﹐江上師潰﹐魯王欲奔臺州﹐趣元妃張氏偕行﹔妃再拜﹐辭曰「勿以妾故﹐爲王累」。碎瓷盤自剄死﹝「監國紀年」云「王命保定伯毛有倫扈元妃張氏與世子由定海而出﹐總兵張國柱劫宮眷降於大淸﹐妃碎瓷盤自刎死。或傳世子爲義士申毅潛挾以去﹐莫知所終」。又云「或傳刎死者爲宮嬪周氏﹐而張氏見害」。按「魯紀年」﹑「海上見聞紀」與此同。而「魯春秋」﹑「今魯史」﹑「江東閏位紀」﹑「舟山紀略」諸書皆作「妃辭王而死」﹔當得其實﹐從之﹞。監國復冊立陳氏爲妃﹔後五年﹐舟山城破﹐妃亦赴宮井死﹐從死者十三人﹝陳氏﹐「監國紀年」作張氏﹔謂卽元妃之妹。按「舟山興廢紀」﹑「雪交亭錄」﹑「鮚埼亭集」諸書皆作陳氏﹞。又後十一年﹐永明王被難於昆明﹔馬太后與王后自滇入燕﹐行過黃茅驛﹐兩後推軨相望﹐噤不得語﹐同時扼吭死。又考偕諸妃同殉者﹐計其數𨿽未及北都之夥﹐顧於哀﹑烈二後有光焉。始﹐永明王之受制於孫可望也﹐寄坐安隆﹔名擁虛位﹐實類幽囚。六年十一月﹐有杖殺坤寧宮常在郭良璞一事﹝常在﹐宮女官銜﹔其階級﹐下夫人﹑婆子一等﹐在近侍之上﹞。安隆行宮局隘﹐奄侍﹑宮人分班宿衛﹐余盡寓居外。良璞﹐故奄夏國祥之對食也﹔年十九﹐妍麗捷敏﹐雅擅三絕﹐能擊劍﹑走馬。在安隆﹐與巴東王妃善。可望私人張應科﹐一日窺見良璞﹐心好焉。乃移居近巴東王第﹐晨夕致殷勤﹐甚締於王﹐王亦暱就應科﹔王妃亦出見﹐呼妃曰「嫂」﹐又甚致尊禮。因得通於良璞﹔久之事覺﹐王命杖良璞死﹐並殺內監李安國﹐賜巴東王與妃悉自裁。王畏可望﹐特下璽書一通﹐與言應科事﹔可望第令杖應科於朝門之外。當是時﹐黃屋飄蕭﹐翠華零落﹕濮鉛劍荔之間﹐木欄竹棧﹐則王居之華闕矣﹔土銼蘆簾﹐則次捨之采飾矣﹔蒟醬藤酒﹐則天廚之玉食矣﹔桂布賨幪﹐則尙方之衮服矣﹔蠻花犵鳥﹐則上林之春色矣﹔露犬紈牛﹐則法乘之鈞駟矣﹔掉槍架弩﹐則大駕之鹵簿矣。播越之慘已如此﹐而宮令之肅猶如彼﹔則有明一代禁中帷薄修﹑衽席辧﹐始之終之﹐罔或佚蕩﹔又誰得致疑於燕歸龍帳之春﹑犬吠羊車之影也哉﹗「逸史」惟詳曾後﹐余並沒而不書﹔何以昭信史﹖若諸妃者﹐皆當大書於「紀略」中﹔否則﹐別立后妃傳以章之﹐而附書良璞之事垂爲炯鑑焉﹐亦庶乎可也﹗

端蒙亶安窒寎之月壬子朔﹐越五日丙辰。

八

嗚呼﹗迂闊庸鄙之儒﹐可與謀國是也與哉﹖其才似宏而譾﹑其識似卓而陋﹑其量似涵而隘﹑其學似正而曲﹑其守似謹而放﹐率堅僻之性﹐肆殘忍之心﹔挾驕矜之气﹐騁拗執之論。遇事而發﹐不曰證史鑑﹐則曰援經義﹔不曰式古訓﹐則曰法祖制。是故明君爲之眩瞀其是非﹐智士莫能洞燭其譎詭。若斯人者﹐幸而當升平之世﹐置散投閒﹐奉禮循職焉可也﹔卽有建白﹐尙無大害爾。不幸而值世運屯否﹑國勢傾危﹐復使之策髙足﹑據要津﹐不審經權﹑不規時勢﹐無因之彊聒自詡敢言﹑有意之譸張輒矜盡瘁﹐則其禍中於人國有不可收拾者﹐若桂藩諸臣之阻孫可望之封王是已。當永曆三年﹐可望之內附請封﹐以楊文烈說之而來也﹐舉朝言本朝無異姓封王﹐三百年定制不宜壞自今日。創之者﹐金堡也﹔主之者﹐嚴起恆也﹔助之者﹐文安之也。善乎﹗文烈之言曰「國危矣﹗不以虛名招徠之而自樹敵乎﹖且彼固巨盜也﹐向者毒痛海內﹐宗社爲墟﹔今一旦向義﹐豈朝廷威徳所能制乎﹖蓋列聖神靈陰啟之也。若因其來﹐明示以異等之恩﹐彼必踴躍聽命﹐庶幾收用於萬一。柰何聽一﹑二腐儒之首﹐坐失大計﹗夫法有因革﹑勢有變易﹐今土宇非昔﹐百務墮壞﹔區區議封﹐猶必執舊法耶﹖及宗室朱議■﹝雨上豕下﹞劾堡把持誤國﹐文烈又曰「噫﹗朱君誤矣。給事爭之﹑朝旨予之﹐使滇歸恩主上而憚上朝之有人﹔懷徳﹑畏威﹐不兩得乎」﹖文烈斯言﹐眞通達國體者也。惜乎﹗諸人褒如充耳﹐皆莫之省﹔僅議封景國公﹐賜名朝宗。而堵允錫﹑胡執恭﹐皆矯詔封爲平遼王﹑封爲秦王。可望意在必得「秦」封﹔明年﹐封可望冀王﹐復不受﹐而使賀九儀等統兵入衛﹐賊殺起恆及楊鼎和﹑劉堯珍﹑吳霖﹑張再述諸人皆不予秦封者。於是﹐始眞封可望爲秦王。又明年﹐王蹕安隆矣﹔歲造開銷銀米冊報可望﹐大書「皇帝一員﹐月支若干﹔皇后一口﹐月支若干」。虎落蛇鄕﹐苟延喘息﹐得非議封之堅執有以致之歟﹗不然﹐如文烈言﹐彼𨿽盜賊﹐未必不受命感恩﹐克終臣節﹔何至萌莽﹑卓之志﹐效傕﹑汜之謀哉﹗且諸人獨不聞唐徳宗幸梁州﹐陸忠宣之請撫循李楚琳乎﹖楚琳已殺張鑑﹐叛附朱泚﹔及奉天圍解﹐遣使入貢。徳宗不得已﹐除鳳翔節度使而心惡之﹔羣臣又言「若不堤防﹐恐生窺伺」﹗由是楚琳使者數輩至﹐畱之不遣。宣公上狀﹐略曰「乘輿未復﹐大憝猶存﹔勤王之師悉在畿內﹐急宜速召﹐晷刻是爭。商嶺則道迂且遙﹐雒谷復爲盜所扼﹔僅存﹝「秋室集」作通﹞王命﹐惟在褒斜。此路若又阻難﹐南北遂將敻絕。倘或楚琳發憾﹐公肆猖狂﹔南塞要衝﹑東延巨滑﹐則我咽喉鯁而心膂分矣﹗且楚琳本懷﹐惟惡是務。今能兩端顧望﹐仍是天誘其衷﹔故通歸塗﹐將濟大業」。又曰「自昔能建奇功﹑或拯危厄﹐未必皆是絜矩之士。溫良之徒﹐驅駕馴擾﹐惟在所馭。朝稱凶悖﹐夕謂忠純﹔始爲寇仇﹐終作卿相。知陳平無行而不棄﹑忿韓信自王而遂封﹐此漢祖所以恢帝業也﹔置射鉤之賊而任其才﹑釋斬袪之怨以免於難﹐此桓﹑文所以宏伯功也。然則當事之要﹐𨿽罪惡不得不容﹔適時之宜﹐𨿽仇仇不得不用。愼勿納豎儒小忠﹐以虧撓興復大計」﹗徳宗覽狀﹐釋然悟﹔善待使者﹐優詔存慰之﹐卒底中興。故史言徳宗克平寇亂﹐不惟神武之功爪牙宣力﹐亦資文徳腹心之助。可望之事﹐與楚琳約略相類﹔諸人何無見及此與﹗故徳宗之臣有一忠宣其人者﹐則足以匡復社稷﹔桂藩之臣無一忠宣其人者﹐則不足以偏據滇﹑黔﹐夫非桂藩之才智不若徳宗也。「逸史」論曰「小人之敗國人知之﹐至庸臣之敗國則𨿽賢智不能救﹔以其托詞似正而貽患於後也」。噫﹗盡之矣。𨿽然﹐起恆﹑安之諸人不足責﹐吾復不能不致嘆於瞿文忠畱守也﹗

寎月祓還後十日甲子。

九

宋家極重史職﹐故一代之事首尾精贍﹐足以傳信。而眉山李文簡公「續資治通鑑長編」猶以日曆有舛漏﹐仿溫公「考異」之例﹐參取家牒﹑墓版﹑野乘﹑方書﹐辯析周詳﹐定其眞妄。井研李氏篹「建炎以來系年要錄」﹐紀髙廟一朝之事﹐與「長編」相續﹐附以考辧﹐體例略同﹔復別譔「舊聞證誤」若干捲﹐駁正北宋私史之訛﹐間及南宋﹐則補「要錄」所遺﹕此皆作史之良法也。明史蕉園之艸﹐率多曲筆﹔而稗官者流又屬郢書﹑燕說﹐都無足徵。是以無名氏力田生有「太祖實錄辧證」﹑「國史考異」之作。下逮三藩僭號﹐半壁荒朝﹐史職盡廢。載記𨿽繁﹐傳聞滋謬﹔又有率臆憑胸者﹐以好惡爲增損﹐事迹眞贗相參﹑是非混淆莫辧﹐益不可究詰矣。其甚者﹐如僞先帝﹑僞太子﹑僞定王﹑僞福王之父恭王﹑僞故妃童氏﹑僞太后﹑僞齊王﹑僞潞王之弟郡公﹑僞皇姑盡眞僞也﹐而猶多異論﹔及謂福王亦僞﹐乃出東林﹑復社諸人愛憎之口﹝全氏祖望「題戾園疑迹」云「福王亦僞﹐則見於「所知錄」﹔而余見林太常「璽庵集」中較之「所知錄」尢詳﹐則益奇矣。堂堂畱都﹐以史大司馬之定策﹐且名賢林立其間﹐而使卜者王郎輩踐天子位焉﹐豈非怪事」﹗按全氏頗信福王爲僞﹔予考諸野記﹐王實不僞﹐請一言焉以折之。曰﹕馬士英挾奔之太后固僞也﹐南都奉迎之太后亦僞耶﹖寧有母子而不覺察其僞者﹖蓋阮大鋮欲盡殺東林﹑復社諸君子﹔向後諸君子追憾其事﹐並恨王之任大鋮也﹐造言污蔑之不已﹐復奮斷曰「是非明之宗室也」﹗甚疾之之祠耳﹞。更加以荒淫不道﹐詆斥紛紛﹐藉李映碧「南渡錄」曁東澗「讀梅村艷詩書後」﹑「一年」﹑「雞人」諸詩雪其冤。若史忠正公之殉節揚州也﹐或誣云「公跨白驢去﹐如姚平仲故事」﹔或誣云「縋城走﹐自沈於江」。或云「城破﹐拘之三日不降﹐乃殺之」﹝「逸史」從此說﹞﹔亦非事實。得楊遇蕃﹑安珠護﹑史徳威之所述﹐而後知公之授命﹐卽於城破之日矣﹝王源自書「史閣部遺文」序後云「源遇王筠長先生於京師﹐爲源述楊遇蕃事。遇蕃者﹐鳳陽人﹔父舒城教諭﹐署縣事。流寇破舒城﹐罵賊死。遇藩嬰賊刃﹐民救之﹐死而復蘇。史公撫安慶﹐上其父死節事﹐予典甚優﹔遇蕃遂依幕下。揚州破﹐公自刎未殊﹐亂兵擁至西城上。見大帥﹐問之﹔曰「我史閣部也」﹗時遇蕃被擒﹐帥命擒獲者辧之﹔遇蕃曰「是也」﹗大帥勸之降﹐公大罵。遇蕃亦勸其忍死救百姓﹔公叱曰「若父一署縣事教諭﹐能死節﹔我今日一死外﹐遑卹其它」﹗罵愈厲﹐大帥拔刀起砍之﹐公挺身首迎其刀﹔帥退而止﹐嘖曰「好男子」﹗左右殺之﹐支解。遇蕃潛遁﹐覓其骸不可得」。又曰「四明萬斯同曰「吳兆騫﹐吳人﹔康熙某年流寧古塔﹐後釋歸。其守將安珠護謂之曰﹕乙酉破揚州﹐吾在軍親見史閣部死。初﹐城破﹐求史公不得﹔久之﹐乃自出。眾挾之見豫王﹐王疑其僞﹔史公曰﹕我出明白死﹐豈僞耶﹗王令人識之﹐果然﹔勸之降﹐不應。乃殺之﹔曰﹕吾生平第聞忠臣﹐不知何狀﹔及見史公﹐乃知世眞有忠臣。但漢人不知﹐或誣以爲遁去。今聞朝廷修「明史」﹐而徐立齋先生領史事﹔子歸﹐幸以吾言告之」」﹗按「池北偶談」與此小異。黎士宏書「殉揚州事」云「四月二十五日﹐豫王親督勁卒﹐疾攻城西北角。城且陷﹐公知事已去﹐乃與史徳威訣別﹐舉刃自刎﹔參將許謹泣抱之﹐血濺衣袂而未殊。公仍命徳威加刃﹐徳威不忍﹔同謹率數十人擁公下城﹐公罵之。至小東門﹐謹中箭死。公問前驅爲誰﹖徳威言是豫王﹔公大呼曰「史可法在此」﹗眾驚愕﹐執赴新城門樓上。王以禮待之﹐稱先生﹔曰「忠義旣成﹐今爲我收拾江南﹐當不惜重任」﹗公怒曰「吾爲天朝重臣﹐豈可苟且偸生﹐作萬世罪人﹗吾頭可斷﹑身不可屈﹐願速死從先帝於地下」﹗徳威持遺書﹐走城中旌忠寺寄藏﹔復回﹐見公與王語﹐詞色益厲。王曰「旣爲忠臣﹐當殺之以全其名」﹗公厲聲曰「城亡與亡﹐我意已決﹗卽碎屍萬段﹐甘之如飴。但揚州百萬生靈﹐不可殺戮」﹗遂慨然授命。徳威被執至營﹐發往許定國處訊公嗣眞贗得實﹔王命釋之﹐以全忠臣後嗣。五月初七日﹐徳威回揚﹐入城尋公屍。時炎熱方熾﹐胔骸塞路腐變﹐不可識。爰奉公袍笏﹐招魂葬於揚州城北梅花嶺右﹐並立碑封坎而去」﹞。其餘難以枚舉﹐特舉犖犖大者以起例。他日博考羣籍以求一是﹐法司馬﹑二李氏﹐踵錢﹑潘之後撰成「攻異」一書﹐以作「逸史」之議例﹐當亦溫氏之諍臣也。彊梧大芒落陬月十日。

﹝錢﹞東澗「讀梅村艷詩書後」箋

「南渡錄」﹐「逸史」已采附。「聖安紀略」中﹐舊箋東澗詩﹐附錄於此。「讀梅村宮詹艷詩有感書後」四首序云「余觀楊孟載論李義山無題詩﹐以爲音調淸婉﹐𨿽極其穠麗﹐皆托於「臣不忘君」之意﹐因以深悟風人之旨。若韓致堯﹝「秋室集」作光﹐非﹞遭唐末造﹐流離閩越﹔縱浪香奩﹐蓋亦起興比物﹑申寫托奇﹐非猶夫小夫浪子沈湎流連之云也。頃讀梅村宮詹艷體詩﹐見其聲律妍秀﹑風懷悱惻﹐於歌禾賦麥之詩﹐爲題柳看桃之作﹔彷徨吟賞﹐竊有義山﹑致堯之遺恨焉。雨窗無俚﹐援筆屬和﹔秋鞏寒蟬吟噪啁唽﹐豈堪與間關上下之音﹐希風說響乎河上之歌。聽者將同病相憐﹐抑或以爲同牀各夢而囅然一笑也。時歲在庚寅玄冥之小月二十有五日」。箋曰「梅村集中艷詩﹐皆庚寅以後之作﹔悉有本事可考﹐亦無故國之感。東澗所讀之詩已佚矣﹐其云同牀各夢﹐東澗感陪京﹑梅村思北都與」﹖第一章

云「上林珠樹集啼烏﹐阿閣斜陽下碧梧﹔博局不成輸白帝﹐聘錢無籍貰黃姑。投壺玉女知天笑﹐竊藥姮娥爲月孤。淒斷禁垣芳艸地﹐滴殘淸淚到蘼蕪」。箋曰「此章指福王采選淑女事。按史﹐甲申八月庚寅﹐命選淑女。十月丙寅﹐命杭州選淑女。乙酉二月甲寅朔﹐命嘉興﹑紹興選淑女。四月丁卯﹐選淑女於元暉殿。先於二月乙丑﹐命蘇州織造造大婚冠服。未至婚朝而南都下﹐王北去矣﹕此詩所以作也。上林珠樹﹐鸞鳳所棲﹔今乃「集啼烏」矣﹔諭小人之當國﹐猶「魯頌」所云「翩彼飛鶚﹐集於泮林」也。蓋謂馬﹑阮輩。阿閣﹑碧梧﹐宜如「捲阿」所云「梧桐生矣﹐於彼朝陽」者﹐方是盛明气象﹔今乃「斜陽」下之﹐諭國之將亡。當時陪京岌岌之勢﹐一言寫盡。博局不成﹐謂通問使被羈﹐和議已廢﹐而安能遏本朝之南下。王於此當嘗膽臥薪﹐徐圖恢復﹔而惟以中宮未正﹐急於采選﹐不亦傎乎﹗然王𨿽偏安南服﹐猶奉正朔﹔故曰「無籍貰聘錢」也。玉女﹐謂中山上公之女﹐備中宮之選者﹔故云「投壺知天笑」也。姮娥﹐謂王故妃童氏。南來﹐王以爲假﹐下錦衣衛獄﹔故云「竊藥爲月孤」也。曾未幾時﹐而王遜太平矣﹐禁垣之地鞠爲茂艸﹔彼故人﹑新人「蘼蕪」之詠﹐可不作也﹔祗令亡國遺臣﹐對之而隕涕耳」。箋又曰「來元成「南行載筆」云「據邸報﹐欽天監奏﹐奉旨﹕淑女六人﹐在於十月初十日午時送進選擇。禮部奏﹐奉旨﹕京城百萬餘家﹐豈無淑女以備采擇﹖還宜博訪細選﹐以光大典。司禮監奏﹐奉旨﹕淑女一時乏人﹐在於杭州等處選擇。前旨所云六女者﹐嬪禦之類﹔後二旨﹐則淑女也﹕而江﹑浙之地騷然矣。南京選定七十人﹐內擇一阮淑女﹔浙江所選五人﹐內擇一王淑女。又輦下一周淑女﹐其父夤緣自獻﹐亦擇取之。三宮已定﹐六禮未成﹔於西華門外設廠供奉﹐懸彩於門﹐每日女奴演習﹐彩輿於路。禮官方擇日大婚﹐而鼙鼓動地﹐驚破「霓裳羽衣」矣。初十日傳旨﹕「三淑女放歸母家」。梅村「聽女道士卞玉京彈琴歌」云「玉京別﹝「秋室集」作與﹞我南中去﹝「秋室集」作遇﹞﹐家在大功坊底住﹝「秋室集」作路﹞﹔小院靑樓大道邊﹐對門卻﹝「秋室集」作恰﹞是中山第﹝「秋室集」作住﹞。中山有女嬌無雙﹐淸眸皓齒垂明璫﹔曾因內宴直歌舞﹐坐中瞥見塗鴉黃。問年十六尙未嫁﹐知音識曲彈淸商﹔歸來女伴洗紅妝﹐枉將絕伎矜平康﹐如此才足當侯王。萬事蒼黃在南渡﹐大家幾日能拄捂﹔詔書忽下選娥眉﹐細馬輕車不知數。中山好女光裴回﹐一時粉黛無人顧﹔艷色知爲天下傳﹐髙門愁被旁人妒。盡道當前黃屋尊﹐誰知轉盼紅顏誤﹔南內初修梁苑成﹝「秋室集」作「南內方看起桂宮」﹞﹐北兵已報揚州破﹝「秋室集」「揚州破」作「臨瓜步」﹞。聞道君王走玉驄﹐犢車不用聘昭容﹔幸遲身入陳宮裏﹐卻早名塡代籍中。依稀記得祁與阮﹐同時亦中三宮選﹔可憐俱未識君王﹐軍府鈔名被驅遣。漫詠臨春瓊樹篇﹐玉顏零落委華鈿。當時錯怨韓擒虎﹐張孔承恩已十年﹔但教一日見天子﹐玉兒甘爲東昏死。羊車望幸阿誰知﹐靑冢淒涼竟如此」﹗又「過錦陀林玉京道人墓詩」序云「玉京忽至﹐取所攜琴爲生一鼓再行﹐泫然曰﹕吾在秦淮﹐見中山故第有女絕世﹐名在南內選擇中﹔未入宮而亂作﹐軍府以一鞭驅之去。吾儕淪落分也﹐又復誰怨乎﹗坐客皆流涕」。按此與「南行載筆」所記大異﹐惟所云阮淑女同耳。鄙意﹕玉女定指中山上公之女﹐他常女子不敢當此。故箋據梅村詩也」。第二章

云「靈璅森沈宮扇回﹐屬車轣轆動輕雷﹔江長海闊欺魚素﹐地老天荒信鴆媒。袖上唾看成紺碧﹐懷中泣忍化瓊瑰。可憐銀燭風前淚﹐畱取胡僧認劫灰」﹗箋曰「此章指福王如北京也。「靈璅森沈」﹐言君旣出亡﹐皇居帝闕閴其無人﹔平時扇影開闔﹑得瞻龍顏者﹐今安在哉﹗惟聞殷雷之響起﹐疑象君王之車音耳。原所以致此禍者﹐由於議和不成﹐如通問副使陳洪範輸款本朝﹐復縱南歸﹔所謂「欺魚素」也。江長海闊﹐則釁隙自生﹐亦由於宵小煬蔽﹐如馬﹑阮表裏作姦﹐而王偏任之﹔所謂「信鴆媒」也。地老天荒﹐則悔恨何極﹗又田雄之挾王降也﹐劉良佐﹑劉澤淸爭以爲功﹐無異趙家姊妹之爭寵﹔故以「唾袖」爲比。乙酉九月王北去﹐明年五月與潞王等皆遇害﹔故以聲伯「瓊瑰」之占爲比﹐言欲歸不得也。嗟乎﹗故宮燭淚已付劫灰﹐誰復問胡僧辧之乎」﹗第三章

云「摘鼓吹簫罷後庭﹐書帷別殿冷流螢﹔宮衣蛺蝶晨風舉﹐畫帳梅花夜月停。銜璧金釭憐旖旎﹐翻階紅藥笑娉婷。水天閒話天家事﹐傳與人間總淚零﹝自注﹕蝶衣﹑梅帳﹐皆寓天寶近事﹞」。箋曰「此章言福王不邇聲色﹐與長幹「塔光集」中「一年天子小朝廷」一首意同。首言王無音樂之好﹐次言無妃嬪之娛﹐三言宮中衣履之陋﹐四言王服禦之儉﹐五﹐六以漢﹑唐之奢侈作襯﹐末聯「天家事」三字使微者顯之﹐並上二章亦收拾在內矣。蜨衣諭衣之敝者﹐如蜨之翻飛﹔猶所謂衣如懸鶉者﹑衣如雞棲者﹐又所謂鳳尾衫者。「注」引明皇蜨幸事﹐大非﹔梅帳﹐卽梅花紙帳也」。第四章

云「銀漢依然戒玉淸﹐竹宮香燼露盤傾。石碑銜口誰能語﹐棋局中心自不平。禊日更衣成故事﹐秋風紈扇又前生。寒窗擁悲啼夜﹐暮雨殘燈識此情」﹗箋曰「東澗別抱琵琶﹐不能自諱﹐故以梁玉淸之奔太白自比。「銀漢依然戒」者﹐言爲本朝所羈系﹐如玉淸謫北斗下當舂也。「竹宮燼﹑露盤傾」﹐言國亡久矣。於是口不能語﹐則如「銜石碑」也﹔心不能平﹐則如「彈棋局」也。「禊日」句﹐言弘光時王之寵己﹐如衛之夫之得幸於武帝。東澗於乙酉三月三日拜禮部尙書﹐故云「禊日更衣」﹔而今則已成「故事」矣。「秋風」句﹐言崇禎時帝之棄己﹐如班婕妤之見疏於成帝。東澗於二年秋﹐罷禮部侍郎﹐故云「秋風紈扇」﹔而今則又屬「前生」矣。結句言己負有明一代史事﹐而甲乙之際宗社再墟﹐朝端近局皆身親而目睹之者﹐故述之於詩。是詩卽史﹐如樊通徳親侍趙飛燕而述之於伶玄作爲外傳。然寒窗靜夜擁髻悲啼﹐有誰知者哉﹗庶幾暮雨殘燈﹐或識此情耳。此二語﹐不特收束本首﹐實四章結穴也」。箋又曰「崇禎元年﹝戊辰﹞十一月初三日﹝庚申﹞會推閣臣﹐列吏部侍郎成基命等七人進﹔禮部尙書溫體仁訐奏東澗浙闈舊事﹐不宜濫入枚卜﹐禮部右侍郎周延儒嗾之也。初六日﹝癸亥﹞﹐帝禦文華殿召對廷臣﹐令體仁與東澗質問﹔於是罷東澗。二年﹝己丑﹞五月閣訟結﹐枚卜不允行。六月南還﹐「舟行」詩有「世事悲紈扇」之句。又有「團扇篇」云「碧天一夜秋如水﹐炎涼盡在君懷裏﹔不怨秋風坐棄捐﹐卻愁明月長相似」﹗又云「奉君淸暑爲君容﹐莫道恩情中路空﹔蛛絲虫网頻垂淚﹐還感君恩在篋中」。蓋紀枚卜旣罷﹐終不忘君之意﹐可云怨而不怒矣。所謂「秋風紈扇」﹐又「前生」者追憶之詞也。

十

王師之旣定江南也﹐三吳之舉義旗者﹐蜂屯蟻聚﹔自京口以至余杭﹐在在殺長吏以應。而雲間夏吏部瑗公出一奇計﹐令一軍據蘇州﹐以斷首尾﹔一軍破杭城﹐聯絡越中六家軍﹔一軍殲沿海之列戍者﹔一軍直搗金陵﹐飛檄九江﹐以窺豫章﹔復伺餘兵勢窮﹐渡江而北﹐半濟而擊之﹕克期同發。計定﹐而事不集。蓋天命有歸﹐謀𨿽善﹐其曷以濟﹗往余借書於董上捨「傳緗梅閣」﹐得施世傑「酉戌雜記」﹔中載義士之籌畫﹐如瑗公者尙有五﹑六人。上捨歿後﹐遺書盡遷於西湖別墅﹐今不可復問。余求雜記十餘年﹐不得再睹﹐竊恐世無傳本矣。惜乎﹗諸公之奇策亦遂沈堙﹐未得附諸瑗公之末以傳也。世傑著述﹐有「丹桂樓雜制」二十六種﹔「雜記」其一也﹐惟「孫烈士傳」猶有繕寫者。其深識時勢﹐明於兵機﹐議論卓犖﹐足補死事諸臣傳之闕﹔今錄於右。

其略曰「國朝順治元年定鼎燕都﹐洪河以北秦﹑晉諸郡﹐咸入版圖。乃命豫王轉西徵之銳卒﹐回旗東指﹐定山東﹑略河南。二年﹐遂破廣陵﹔自儀眞渡江﹐下陪京﹑破太平。豫王畱守金陵﹐遣貝勒王統水陸兵由蘇州定浙西。時大兵南渡﹐勢如風雨。蘇州旣下﹐我邑葉令嵋棄官走﹔朱縣丞廷佐迎降﹐眾庶紛然歸命恐後。而舉人孫兆奎者﹐素懷殉國之心﹐奮不顧難﹔與職方吳易等倡議興復﹐散家財募水卒﹐旬日間得三千餘人。遂推易爲主盟﹐而奎佐之。於六月朔起兵湖中﹐傳檄遠近﹐廣樹聲援﹔於是雲間沈猶龍﹑昆山顧錫疇﹑秀水陳謨﹑平湖倪長圩等﹐皆同時起兵。魯王監國浙東﹐奎等遙受其節制。自京口至余杭八百餘里﹐東西飆動﹐所在蜂起﹔吟嘯四顧﹐舳艫雨集﹕皆奎等爲之倡也。先是﹐議者以爲天下之勢始於北而終於南﹐一气之運建於子而屈於午。本朝起自遼左﹐脇西虜﹑逐土蠻﹐並髙麗五邊爲一。明自神宗以來﹐竭中華全力謀臣武士之略﹐僅能支拄﹔今已據幽都形勝之地﹐跨燕﹑趙雲騎之鄕﹐蕩羣寇﹑混南北﹐其國內固﹑其勢外成。其精兵突騎﹐所當必破。江南所恃﹐惟在水戰。而大眾深入﹐擅湖山之利﹐諸險要悉爲所守﹐舟楫無所用其長﹑奇智無所運其權。時勢如此﹐而欲圖功難矣﹗奎曰「我豈不知國家大勢不在江南﹗戎馬至此而欲禦之﹐無異遊﹝「秋室集」作浮﹞步於牛蹄﹑行兵於井底。但恨神州陸沈﹐兩都茂艸﹔在北諸臣死節寥寥﹑在南諸臣義聲寂寂﹐以養士三百年之天下﹐一朝至此﹐誠可憤也﹗我故欲身殉之﹐一以鼓義士之气﹑一以羞懦夫之顏﹔上不負列宗累世之厚澤﹐下不負男子平生之壯志。其成與否﹐聽之而已」﹗遂整軍而行。閏六月﹐攻下邑城﹐廷佐被殺﹔進薄郡城﹐內外大擾。會明將吳志葵亦聲言來攻﹐其前鋒魯瑟若集舟數千突門先進﹐縱火焚公署﹔城中居民號呼相應﹐火光接天。易軍在後﹐侍郎李延齡﹑中丞土國寶止有騎兵千餘﹐悉退於城東南隅﹐登盤門浮屠以觀外來兵勢﹔相與謀曰「近因薙發之令﹐故外兵得以乘其釁。然敵𨿽眾﹐非有謀士﹑虓將﹑馬騎﹑健卒﹐不過烏合乘時擄掠﹔擊前則後不支﹐擊右則左不應。今人眾而囂﹐是無紀律﹔穿城而進﹐有輕我心。當權斂戍卒﹐避其銳气﹔俟過日中﹐其气必怠。忽選精騎蹂而躪之﹐破其前鋒﹐餘皆潰散﹔不足慮也」﹗乃秣馬蓐食﹐厲兵以待。良久﹐見外兵各棄兵仗﹐持運財物。乃選兵百餘出盤門﹐環城而轉﹐多張旗幟爲疑兵﹐揚言江寧救兵將至﹔外兵紛紛漸退城外。先以輕兵挑之﹐眾遂亂﹔因縱虎騎夾擊﹐矢發如雨﹐大破之。乘勝逐北﹐殺千餘人。前所遣騎又突至閶門截殺﹐眾爭赴船﹐沸聲如雷﹐悉皆奔散。城中民震懼﹐復閉門城守﹔易軍亦退離城數十里﹐於邑之大漾立營往來爲遊兵﹐嘗敗大兵於五龍橋。時有浙東人李九成假名建義﹐戰艦千艘﹐宵晝劫掠﹐民罹其害。兆奎與易密謀殲之﹐僞與結好以弛其備﹔約以某日﹐兩軍合營。眾以軍形羸弱﹐大敵方彊﹐不宜自翦羽翼。奎曰「不然﹗今日之勢﹐正如寸刃刜鯨﹑空拳搏虎﹔所恃以號令人眾者﹐惟此區區之信義耳。若縱彼焚劫﹐且假我爲名﹐則所在之民﹐誰非寇仇﹖是敵未至﹐先自敗也」。於是﹐密約鄕之豪傑爲內應。八月初七日﹐遣驍將許某統十三艘撲討。先是﹐有黑气如長堤﹐當九成營而隕﹔北風大起﹐塵埃障天。未幾﹐復大霧﹐咫尺不見人。兵已漸逼九成營﹐李眾咸喜﹐以吳兵來合營也﹔俄而炮聲忽起﹐兵已四集﹐李眾大潰。九成衝圍欲西走北麻鄕﹐兵已塞其前﹔李兵大驚﹐棄杖受縛﹐遂斬九成於爛溪。所俘婦女﹐皆遣還。又有參將楊應泰大掠於簡村﹐日俘良民婦女﹐遺黎怨憤。兆奎統舟師往﹐先僞引兵退﹔應泰喜﹐縱酒解嚴。奎覘知其無備﹐遂潛回軍﹐乘夜襲擊﹐大破之﹔斬應泰﹐俘其眾。時起事諸人咸潛行澤國﹐嘯聚水師﹐未嘗見大敵﹔擁一﹑二千人﹐志气盈溢﹐自以黃金橫帶﹑列土分茅﹐指日可俟。緣是人無戰心﹐兵至衝散﹐甚有自相違貳而潰者。惟奎整輯戎卒﹐戒無侵掠﹐眾頗效命。已而貝勒王畱內院張存仁守臨安﹐以拒浙東兵﹔自將步騎十餘萬鼓行而東﹐遂自崇徳進攻嘉興。易軍探者遙見紅蓋映日﹑旌旗蔽天﹐勢如長蛇﹐橫亙數十里﹔旋圍其城﹐炮聲不絕。甫一晝夜﹐城遂破。復分兵攻下旁郡邑﹐咸設兵固守。貝勒王振旅還京﹐行至八斥﹐兆奎等以神槍來擊﹐頗有傷者。又明將黃蜚兵卒數萬在太湖中﹐其軍勢較諸營最彊﹔乍前乍卻﹐以觀世事。奎勸易致書於蜚﹐欲與合﹔而蜚已由吳淞江屯泖湖﹐欲出雲間合沈猶龍軍。李延齡將八百騎自蘇州追殺﹐松江李成棟復將舟師合戰﹐蜚軍大潰﹔遂擒蜚﹐餘軍悉降。江寧以南﹑錢塘以北﹐惟易﹑兆奎一軍而已。七月二十日﹐嘉興總鎭李遇春兵五十四艘過吳江﹐自平望至白龍橋列陣三十里﹐易與兆奎來擊﹔會陳湖沈某適至﹐吳﹑沈兩軍相爲犄角﹐遇春兵敗而退。未幾﹐吳提督勝兆軍至﹐與戰﹐互有勝負。兆奎畱易守營﹐自率銳卒伏蘆葦中﹔昏時大兵過之﹐爲所襲殺甚眾。勝兆回軍﹐易眾皆釃酒相賀﹔而兆奎戒其眾謹備無怠﹐蓋知勝兆之將大集兵一舉而撲滅也。俄而勝兆合四郡兵至石椿橋﹐諸港路皆斷絕。易軍見無糧﹐營中震懾﹐勸奎走海﹔奎曰「今四圍皆兵﹐卽欲走海﹐其可至乎﹖事之不捷﹐我當橫屍水上﹐遂其以身許國之志﹔豈能竄伏海洋﹐苟求存活耶」﹗黎明﹐大兵鱗集﹐八面環攻﹔炮火雷飛﹐箭如雨注。會陰雨連旬﹐易營濘滯﹐舉炮炮不震﹑持弓弓弦解﹔奎往來督戰﹐自寅至午﹐大兵益多﹐易眾內潰﹐自相擊殺﹐赴水者不可悉數。奎見勢不可爲﹐乃與父訣﹔先沈妻子於河﹐視其死而後自溺﹐父死於兵。易易服﹐與驍騎數人乘小船南走﹔父亦遇害﹐餘兵悉爲大兵所俘﹕八月二十二日事也。自六月起﹐至此未三月而敗。奎溺水﹐气未絕﹐爲兵所縛。至蘇州﹐土國寶欲降之﹐不屈﹔遂解赴江寧見內院洪承疇﹐兆奎厲聲詰之曰「先帝時﹐聞督師洪承疇死﹐親祭而哭之﹔今又一洪承疇﹐一人耶﹑二人耶」﹖承疇無以應﹐曰「汝無問一人﹑兩人也﹐汝自爲一人事耳」。驅出殺之。兆奎臨刑賦詩﹐顏色不變﹔時年三十九。易於明年復集潰散起兵﹐至嘉善見執﹐死於杭州」。

世傑字漢三﹐一字賓王﹔吳江人﹐故明諸生也。「丹桂樓雜著」𨿽散佚﹐覽其目多兵家言﹐兼又慨論時事﹔蓋畱心有用之學者。

嘉慶二年疆圉大荒落如月望日。

或傳孫孝廉兵敗﹐執至白下﹔經略洪承疇與之有舊﹐問曰「先生在兵間﹐審知故揚州閣部史公果死耶﹐抑未死耶」﹖孝廉答曰「經略從北來﹐審知故松山殉難督師洪公果死耶﹐抑未死耶」﹖承疇大恚﹐呼麾下驅出斬之。與施傳異。附錄於此﹐以備參考。寎月載生霸又記。

十一

鄞全庶常謝山撰「推官溫公璜傳」曰「予嘗與明史局諸君言﹐謂明宰相中江夏賀公﹝逢聖﹞﹑髙陽孫公﹝承宗﹞多子弟從死不論﹐而以世臣死國事者﹐昆山顧文康公﹝鼎臣﹞曾孫延安推官咸正﹑錢塘知縣咸建曁弟舉人咸受﹑推官之子天逵﹑天遴﹐江陵張文忠公﹝居正﹞孫侍郎同敞﹐蒲州韓公﹝礦﹞從孫歷城知縣承宣﹑靑州兵道昭宣﹝「秋室集」作招宣﹞﹐余姚孫文恭公﹝如遊﹞孫相國嘉績﹐長山劉公﹝鴻訓﹞子都督孔和﹐嘉善錢公﹝士升﹞子吏部棅﹐長洲文文肅公﹝震孟﹞弟舍人震亨﹑子乘。嗚呼盛矣﹗烏程﹝體仁﹞有推官﹐亦宰相家兒也。華亭徐文貞公﹝階﹞族孫中丞孚遠﹐亦與從亡﹐完節終於海上。而溫公之死﹐尢足爲其相君一洗門戶之玷﹕是皆唐宰相世系表所遜也」。又撰「明翰林院簡討兼兵科給事中箕仲錢公些詞」﹐歷敍世臣殉難者﹐視推官傳更備。其曰鉛山費文憲公﹝宏﹞家有曾謀﹐太倉王文肅公﹝錫爵﹞家有湛﹑有淳﹐秀水朱文恪公﹝國祚﹞家有大定﹐東阿於文定公﹝愼行﹞家有元曄﹐宣城丘氏﹝瑜﹞有之陶﹔而於華亭益之以念祖﹑於江陵益之以允修﹑於嘉善益之以柟。又曰「吾鄞錢忠介公﹝肅樂﹞諸弟相繼死國者三﹕簡討肅範﹐其第五弟也﹔殉於福安。其第九弟監紀推官肅典﹐殉於鄞。其第七弟職方主事肅遴﹐亡命徉狂﹐死於昆山」。庶常之麇述﹐可謂詳矣﹔然恨尙有闕者。南昌之破也﹐新建姜公﹝曰廣﹞投偰家池死﹐闔門畢殉。浙東旣下﹐金華朱公﹝大典﹞全家自焚。而南海陳文忠公﹝子壯﹞子上庸起兵九江村﹐戰歿於陣。昆山朱文靖公﹝天麟﹞子行人鬥垣﹐死於孫可望犯闕。餘同裏朱文肅公﹝國楨﹞諸孫後軍都督府都事鑑如﹐殉甲申闖賊之難。又諸孫某﹐乙酉起兵南潯﹐帥其眾數千北拒王師﹔尋敗﹐被執﹐語不屈﹐大帥斷其喉殉。友人潛抱屍﹐以楮封喉而殮之﹐歸其家。妻某氏一慟而絕﹔旣蘇﹐日痛哭﹐斷腸死。噫﹗諸君子縶馬埋輪﹑沈淵伏劍﹐均無負膏粱之元冑﹐不得以瑣瑣任子卑之也﹗

哂園孝廉世居輯裏﹐去文肅家不數里﹔其作史時﹐去鼎革未五﹑六十年。而纂東南死事傳﹐於鄕曲之忠義亦多滲漏﹐何歟﹖良由吾州自莊廷鑨私續「文肅史槪」事發﹐織染數郡人士﹔莊又文肅之鄰也﹐嗣後遺臣逸老動色相戒﹐莫敢有紀錄之者。以故文獻無徵﹑舊聞放失﹐可嘆也﹗朱生事﹐余得之鄭氏元慶「湖錄」「五行考」中﹝鄭氏采「罪惟錄」﹞﹔惜也﹗逸其名。𨿽然﹐其名逸而其人自磊落軒舉於宇宙間﹐蓋以扶天綱而立人紀者。昔年道過吳淞江﹐有土人同舟﹐告余曰「君之鄕朱少師之孫某﹐國初舉義旗屯兵於此﹐與大軍轉戰於白龍橋北﹐兵敗死難﹔其名云何」﹖余謝不敏﹐恥未能傳比鄰義士之名焉。是時﹐殘照在空﹐水天混一﹔慨然想見異軍蒼頭特起時舳艫雨集﹑旍旆星羅﹐雷斧轟輘﹑風檣閃暢﹐支撐旅拒﹐回旣墜之日﹑噓已燼之灰。壯哉生也﹐鬼雄毅魄長在太虛﹐髣佛有云車霓裳獵獵然從空而下﹐爲之酬酒船唇以弔之。噫﹗事往百餘年矣﹐覺其人凜凜猶有生气。若彼陳演﹑謝升﹑李建泰﹑魏藻徳之徒名穢史冊﹐亦克壽世於無窮﹐然而人皆不屑齒其名﹔卽偶齒其名﹐而唾罵隨之﹐不啻狗彘然。嗚呼﹗怖矣。

著雍惇牂寎月十九日癸未明日立夏﹐書於菇城東成裏寓捨魚計亭池上。

十二

幹隆四十年閏十月二十四日﹐上諭曰「前據各省查送應毀書籍內﹐有朱璘「明紀輯略」一種。朕詳加披閱﹐其中敍及明季事實俱稱本朝爲大淸﹐並恭載我太祖髙皇帝廟號﹔其詞尙屬敬順﹐並無誕妄不經字句﹐可無庸毀禁。外省所以一體查繳者﹐祗緣從前浙江省因此書附記明末三王年號﹐奏請銷毀﹐曾經允行。嗣因評纂「通鑑輯覽」﹐儒臣於本朝定鼎後﹐卽削去福王事實。朕以歷朝嬗代之際﹐進退﹑予奪關系萬世至公﹐必須斟酌持平權衡﹐始能允協。若前代偏私曲徇之陋習﹐朕實不以爲然。如明之末造﹐李自成旣陷京師﹐江左遺臣相與迎立福王圖存宗社﹔其時江山半璧﹐疆域可憑。使福王果能立國自彊﹐則一綫綿延﹐未嘗不可比於宋髙宗之建炎南渡。特因其荒淫孱弱﹐君若臣相率爲燕雀之處堂﹐尋至自貽顚覆﹔而偏安之規模未失﹐不可遽以國亡之例絕之。特命於甲申以後附記福王年號﹐仍從「分注」之例﹐而提綱則書「明」字以別之﹔直至蕪湖被執﹐始大書「明亡」。並於披閱時﹐一一詳闡其說。蓋所以折衷至是﹐務合乎人情﹑天理之公﹐以垂示天下後世也。至於唐王﹑桂王遁迹閩﹑滇﹐苟延殘喘﹐不復成其爲國﹔正與宋末昰﹑昺二王之流離海島者相類﹐自不得等於福王之例。是以「輯覽」內﹐未經加載。但思二王爲明室宗支﹐與異姓僭竊者不同﹐本非僞托﹔且其始末𨿽無足道﹐而稱尊擅號首尾十有餘年﹐事迹亦多有可考。與其聽不知者私相傳述﹐轉致失實無稽﹔又何如爲之約舉大凡﹐俾知當日邊隅偸息﹐不過若是之窮蹙無成﹐更可以正傳聞之訛異。又若其下諸臣﹐當時因其旅拒王師﹐率多以僞官爲目。然其間如白文選﹑李定國等本獻賊義子﹐反側無常﹐彼在明已合稱「賊」﹑稱「僞」﹐自當準「春秋」書「盜」之例﹔又如金堡等之五虎橫行﹐把持國是者﹐亦爲無足齒錄。若其它各爲其主守節不屈﹐以致隕首捐軀者﹐實不一而定﹔較宋之文天祥﹑陸秀夫﹐實相仿佛。𨿽開創之初﹐兵威迅掃﹐不得不行抗命之誅﹔而諸人瑣尾間關﹐有死無二﹐在人臣「忠於所事」之義﹐實爲無愧。迄今日久論定﹐朕方深爲嘉予﹐不欲令其湮沒無傳。卽使載筆有體﹐亦不妨於事涉二王者書之爲彼﹐以稍存內外之別﹔而其臣則書爲「某王某官之某」﹐槪不必斥之爲僞也。著交四庫全書館總裁﹐將唐﹑桂二王本末撮敍梗槪﹐並將當時死事諸臣姓名事迹逐一登載﹐詮次成帙﹐具稿進呈﹔候朕裁定後﹐卽刊附「通鑑輯覽」之末。俾論史者正名核實﹐共知朕大中至正﹑無一毫偏倚之私﹔而表微闡幽﹐益稱朕宏獎節義之意。所有「明紀輯略」一書﹐不必禁毀﹔並將此通諭知之」。是年十一月初十日﹐上復諭曰「崇獎忠貞﹐所以風勵臣節。然自昔累朝嬗代﹐凡勝國死事之臣﹐罕有錄予易名者﹔惟我世祖章皇帝定鼎之初﹐於崇禎末殉難之大學士範景文等二十人﹐特恩賜謚﹐仰見聖度如天﹐軫卹遺忠﹐實爲亙古曠典。第當時僅徵據傳聞﹐未暇徧爲搜訪﹔故得邀表章者﹐止有此數。迨久而遺事漸彰﹐復經論定﹔今「明史」所載﹐可考而知也。至若史可法之支撐殘局﹐力矢孤忠﹐終蹈一死以殉﹔又如劉宗周﹑黃道周等之立朝蹇諤﹐抵觸僉壬﹐及遭際時難﹐臨危授命﹕均足稱一代完人﹐爲褒揚所當及。其它或死守城池﹑或身隕行陣﹐與夫俘擒駢戮﹑視死如歸者﹐爾時王旅䢐徵﹐自不得不申法令以明順逆﹔而事後平情而論﹐若而人者﹐皆無愧疾風勁艸。卽自盡以全名節﹐其心亦並可矜憐。𨿽福王不過倉卒偏安﹐唐﹑桂二王並且流離竄迹已不復成其爲國﹔而諸人茹苦相從﹑捨生取義﹐各能忠於所事﹐亦豈可令其湮沒不彰﹗自宜稽考史書﹐一體旌謚。其諸生﹑韋布及不知姓名之流並能慷慨輕生者﹐議謚固難於槪及﹔亦當令俎豆其鄕﹐以昭軫慰。恭讀我太祖「實錄」載薩爾滸之戰﹐明楊鎬等集兵二十萬﹐四路分出侵我興京﹐我太祖﹑太宗及貝勒大臣等統勁卒數千﹐殲戮明兵過半﹔一時良將如劉綎﹑杜松等皆沒於陣。近曾親制「書事」一篇﹐用揚祖烈﹐而示傳信。惟時王業肇基﹐抗我顏行者﹐原當多爲狝剃﹔然迹其冒鏑攖鋒﹑竭忠效命﹐未嘗不爲嘉憫。又若明社將移﹐孫承宗﹑盧象升等之抵拒王師﹐身膏原野﹔而周遇吉﹑蔡懋徳﹑孫傳廷等以闖﹑獻蹂躪﹐禦賊亡身﹐凜凜猶有生气。總由明政不綱﹐自萬曆以至崇禎﹐權姦接踵﹑閹豎橫行﹐遂至黑白混淆﹑忠良泯滅﹐每爲之切齒不平。福王時𨿽間有追謚之人﹐而去取未公﹐亦無足爲重。朕惟以大公至正爲衡﹐凡明季殉節諸臣旣能爲國抒忠﹐優獎實同一視。至錢謙益之自詡淸流﹑靦顏降附﹝以下據「秋室集」補足﹞及金堡﹑屈大均輩之幸生畏死﹑詭托緇流﹐均屬喪心無恥﹗若輩果能死節﹐則今日亦當在予旌之列﹔乃旣不能捨命﹐而猶假語言文字以自圖掩飾其偸生﹐是必當明斥其進退無據之非﹐以隱殛其冥漠不靈之魄。一褒一貶﹐衮鉞昭然﹔使天下萬世共知朕準情酌理而公好惡﹐以是植綱常﹐卽以是示彰闡。所有應謚之人﹐並查「明史」及「輯覽」所載﹐遵照世祖時之例﹐仍其原官﹑予以謚號。其如何分別定謚之處﹖著大學士﹑九卿﹑京堂﹑翰詹﹑科道集議以聞」。外史氏曰﹕恭繹敕書﹐敬凜聖天子湛恩公溥﹐覃被無私﹔微顯闡幽﹐裁成義類﹕卽孔子作「春秋」之旨也。夫典午之朝﹐志三國者﹐不聞易黃初爲章武也﹔天水之世﹐記五代者﹐不聞易開平爲天佑也。景炎﹑祥興之建號﹐殘元諱之﹐不聞與至元並紀也。至於一代褒崇之典﹐曠古希有。沈約撰「宋書」不立袁粲傳﹐齊主曰「粲自是宋室忠臣」。文信國死於柴市﹐奇溫世祖臨朝嘆曰﹔「文丞相好男子﹐不肯爲我用」﹗明太祖亦嘗嗟惜王保保爲奇男子。若此者﹐史已僅見﹔然不過咨嗟其忠義而已。卽間有贈官追謚﹐如唐太宗之於堯君素﹑宋太祖之於韓通﹐亦不過偶及一﹑二而已。又若以宋仁宗之寬厚﹑以歐陽永叔之操史筆﹐尙不爲周三臣立傳﹐見譏於劉貢父﹔其它則又何說﹗是故存偏安之閏統﹑錄死事之遺臣﹐大公至正﹑天地爲心﹐立萬世史法之極﹐伊古以來﹐未有如我太上皇帝者。今夫抗王師﹑逆天命﹐爲亡國之義士﹐卽眞主之頑民﹐誰復齒錄之者﹔矧去今更百三十年乎﹗一旦抉之塵埋委翳之中﹐或予謚﹑或祔祠﹐又輯爲「勝朝殉國諸臣錄」以褒之﹔則所以爲忠義勸者至矣。今夫攀龍鱗﹑附鳳翼爲新朝之佐命﹐卽故國之降臣。昔日申舟刑白以爲羈縻歸附﹑今猶賞延於世者﹐一旦雷霆斧鉞之加﹐或削謚﹑或奪爵﹐又裒爲貳臣傳以愧之﹐則所以爲叛逆警者嚴矣。

謹錄諭旨二通於右﹐將以冠「逸史」之簡端﹐蓋不第如太史公所謂「文辭爛然可觀」者已。

﹝嘉慶三年餘月﹐識余菇城學齋﹞。

