春明退朝錄宋宋敏求

●卷上熙寧三年﹐予以諫議大夫奉朝請﹐每退食﹐觀唐人洎本朝名輩撰著以補史遺者﹐因纂所聞見繼之。先廬在春明裏﹐題爲《春明退朝錄》云。十一月晦﹐常山宋敏求述。國朝宰相﹕趙令﹑盧相﹑文潞公四十三登庸﹐寇萊公四十四﹐王沂公四十五﹐賈魏公四十八。樞密副使﹕趙令三十九﹐寇萊公三十一﹐晏元獻公三十五﹐韓魏公三十六。參知政事﹕蘇侍郎易簡三十六﹐王沂公三十九。知制誥﹕蘇侍郎二十六﹐王沂公二十七﹐盧相﹑楊文公﹑晏元獻公﹑宣獻公﹑今宣徽使王公拱辰皆二十八﹐夏文莊三十。學士﹕蘇侍郎二十八﹐晏元獻公﹑宣徽王公皆三十﹐宣獻公三十五﹐王沂公﹑李邯鄲皆三十六﹐楊文公﹑錢子飛皆三十七﹐盧相﹑今參政王禹玉皆三十八。吳正肅言﹕律令有「丁推」﹐推字不通少壯之意﹐當是「丁稚」。唐以大帝諱避之﹐損其點畫云。眞宗朝﹐歲時始賜飲於宰相第﹐大兩省﹑待制以上赴﹐林尙書特以諫議大夫爲三司副使亦預焉﹐旣而並諸副使﹐遂以爲常。王太尉主會﹐惟用太官之膳﹐少加堂餐。自丁晉公助以家饌﹐至今踵之。天聖七年﹐玉淸宮災﹐遂罷輔臣爲宮觀使﹐而景靈﹑會靈﹑祥源三宮觀以學士﹑舍人管句。康定元年﹐李康靖公罷參知政事﹐爲資政殿大學士﹐提舉會靈觀﹐自後學士皆爲提舉。至和初﹐晏元獻公以舊相爲觀文殿大學士﹐提舉萬齡﹝避家諱也﹞觀﹐而武臣今致政李少師端願爲觀察使﹐止得管句祥源觀﹐自陳於樞府宗衮﹝宋元憲也﹐謝眺謂謝安爲宗衮﹞﹐乃加以都管句﹐今朝官亦云提舉﹐非故事也。宗衮嘗言「《律》云『可從而違﹐堪供而闕』﹐亞《六經》之文也。」宋景文言「人之屬文﹐自穩當字﹐第初思之未至也。」又曰「爲文是靜中一業爾。」本朝置樞密使﹑副﹐或置知樞密院﹑同知院﹐然使與知院不並置也。熙寧元年﹐文潞公﹑呂宣徽爲使﹐而潤州陳丞相自越州召爲知院。前一歲﹐陳丞相爲副使﹐位在呂公之上故也。國初﹐範魯公﹑王祁公﹑魏僕射三相罷﹐趙令獨相﹐始置參知政事。自是一相或二相﹐至咸平中﹐始有呂文穆﹑李文靖﹑向文簡三相。又至至和中﹐文潞公﹑劉丞相﹑富鄭公三相。太平興國四年﹐石元懿始以樞密直學士簽書院事。八年﹐張司空齊賢﹑王公沔並以諫議大夫同簽書樞密院事。景徳三年﹐馬正惠以檢校太傅﹑韓公崇訓以檢校太保並簽書樞密院事。治平二年﹐今郭宣徽爲同簽書院事。文臣爲樞密使﹐皆帶檢校太尉﹑太傅兼本官。乾興元年﹐錢文僖以兵部尙書爲樞密使﹐不帶檢校官﹐有司之失也。趙徳明歸款﹐眞宗賜以宗姓﹐然不附屬籍。晁文元艸制云「奕世荷殿邦之徳﹐舉宗聯命氏之榮。」寶元二年﹐元昊叛﹐詔削屬籍﹐非也。唐太宗自撰《鄭元成碑》﹐徳宗亦撰《段秀實碑》。本朝太宗撰《中令趙公碑》。皇中﹐王侍郎子融守河中還﹐乃以唐明皇所題裴耀卿碑額上之﹐仁宗遂禦篆賜沂公碑曰旌賢。其後踵之者﹕懷忠﹝呂許公﹞﹑顯忠﹝李忠武﹞﹑旌忠﹝寇萊公﹞﹑全徳元老﹝王太尉﹞﹑教忠積慶﹝文潞公父洎﹞﹑親賢﹝李侍中用和﹞﹑褒親﹝齊國獻穆公﹞﹑旌功﹝曹襄悼﹞﹑舊學﹝晏元獻﹞﹑崇儒﹝丁文簡﹞﹑舊徳﹝張鄧公﹞﹑顯先積慶﹝趙中令子丞﹞﹑旌忠懷徳﹝張侍中耆﹞﹑儒賢﹝髙文莊﹞﹑褒賢﹝範文正﹞﹑思賢﹝劉丞相沆﹞﹑淸忠﹝王武恭﹞﹑旌忠元勛﹝狄武襄﹞﹑褒忠﹝陳恭公﹞﹑純孝﹝張文孝﹞﹐英宗禦篆忠規徳範﹝宋元憲﹞﹐上禦篆淳徳守正﹝呂文穆﹞﹑大儒元老﹝賈魏公﹞。國朝歷三師﹑三公者﹐太祖卽位﹐天雄節度符魏王彥卿﹐自守太尉爲太師﹔定難節度﹑西平王李中令彜興﹐自守太傅爲太尉﹔荊南節度﹑南平王髙中令保融﹐自守太保爲太傅。趙令以司徒﹑太保﹑侍中在中書﹐以太保﹑中書令畱守西京﹐又以太師西京養疾。王文正以司空﹑司徒﹑太保在中書﹐以太尉罷爲玉淸昭應宮使。範魯公以司徒在中書﹐王祁公﹑薛文惠﹑呂文穆並以司空在中書﹐丁晉公﹑馮魏公﹑王冀公並以司空﹑司徒在中書﹐韓魏公以司空在中書﹑司徒爲節度侍中﹐曹襄悼﹑文潞公並以司空爲樞密使侍中﹐呂文靖罷相﹐以司徒監修國史﹐曾魯公以司空爲節度侍中。呂許公以太尉致仕﹐張鄧公﹑曾魯公並以太傅致仕﹐陳恭公以司徒致仕﹐李相﹑張相齊賢﹑章郇公﹑宋鄭公﹑富韓公並以司空致仕。國朝宰相爲僕射﹐魏公仁浦﹑趙令﹑薛文惠﹑沈恭惠﹑宋惠安﹑李文正﹑呂文穆﹑呂正惠﹑李文靖﹑張司空﹑王文正﹑向文簡﹑王冀公﹑寇萊公﹑呂許公﹑王沂公﹑賈魏公﹑陳恭公﹑韓魏公﹑文潞公﹑富鄭公﹑曾魯公二十二人﹐樞相爲僕射﹐陳文忠﹑曹襄悼﹑張榮僖﹑王康靖四人﹐樞密使爲僕射﹐石元懿一人。列聖神禦殿﹐始咸平初﹐眞宗令供奉僧元藹寫太宗聖容於啟聖院﹐後玉淸昭應宮範金祖宗像﹐餘多塑像。其殿名﹐在京曰﹕慶基﹝奉先禪院﹐奉宣祖﹞﹑開先﹝太平興國寺﹐奉太祖﹞﹑二聖﹝玉淸昭應宮﹐奉太祖﹐太宗同殿﹐見上﹞﹑永隆﹝啟聖院﹐奉太宗﹐見上﹞﹑安聖﹝玉淸昭應宮﹐以下並奉眞宗﹞﹑奉眞﹝景靈宮﹞﹑崇眞﹝慈孝寺﹞﹑延聖﹝萬齡觀﹞﹑永崇﹝崇先觀﹞﹑孝嚴﹝景靈宮﹐奉仁宗﹞﹑英徳﹝景靈宮﹐奉英宗﹞。在外曰﹕章武﹝楊州建隆寺﹐以下奉太祖﹞﹑興元﹝西京應天院﹞﹑端命﹝滁州﹞﹑帝華﹝西京應天院﹐以下奉太宗﹞﹑統平﹝太原府﹞﹑昭孝﹝西京應天院﹐以下奉眞宗﹞﹑信武﹝澶州﹞﹑集眞﹝華陰雲臺觀﹞。又鳳翔太平宮有祖宗神禦殿﹐南京鴻慶宮有三聖神禦殿﹐西京永安縣會聖宮有五聖神禦殿﹐今京師定力院有太祖禦像﹝國初待詔王藹畫﹞。諸後影殿﹐曰﹕重徽﹝奉先禪院﹐奉明徳太后﹐章穆皇后同殿﹞﹑彰徳﹝慈孝寺﹐奉章獻太后﹞﹑廣孝﹝景靈宮﹐奉章懿太后﹞﹑慶愛﹝萬齡觀﹐奉章惠太后﹞。開寶八年十一月﹐江南平畱﹐汴水以待李國主舟行。盛寒﹐河流淺涸﹐詔所在爲壩閘﹐瀦水以過舟。官吏擊凍督役稍稽﹐則皆何校﹐甚者劾臯﹐以次被罰﹐州縣官降敕而杖之者﹐凡十餘人。舊制﹐將相食邑萬戶﹐卽封國公。王太尉爲相﹐過萬戶﹐而謙挹不封。慶曆七年南郊﹐中外將相惟夏鄭公合萬戶﹐中書請封英國公。因詔使相未滿萬戶皆得封﹐於是王康靖封遂國公﹐章文簡封郇國公﹐王武恭封冀國公。其後遂以邑封合萬戶者徹國。國朝以來﹐封國公者﹕範侍中﹝魯﹞﹑王文獻﹝祁﹞﹑向侍中拱﹝譙﹑秦﹞﹑靜難節度劉公重進﹝燕﹞﹑保大節度趙公贊﹝衛﹞﹑定國節度馮公繼業﹝梁﹞﹑張侍中永徳﹝鄧﹑衛﹞﹑張尙書昭﹝舒﹑鄭﹑陳﹞﹑孟中令昶﹝秦﹞﹑王中令彥超﹝﹞﹑趙中令﹝梁﹑許﹑陳﹞﹑呂文穆﹝蔡﹑徐﹑許﹞﹑寇忠湣﹝萊﹞﹑丁祕監﹝晉﹞﹑馮文懿﹝魏﹞﹑曹襄悼﹝韓﹑魯﹑鄆﹞﹑王文穆﹝冀﹞﹑張榮僖﹝岐﹑鄧﹑徐﹞﹑呂文靖﹝申﹑許﹞﹑王文正﹝沂﹞﹑張文懿﹝郢﹑鄧﹞﹑章文簡﹝郇﹞﹑夏文莊﹝英﹑鄭﹞﹑王康靖﹝遂﹑鄧﹞﹑王武恭﹝祁﹑冀﹑魯﹞﹑賈文元﹝安﹑許﹑魏﹞﹑陳恭公﹝英﹑岐﹞﹑文侍中﹝潞﹞﹑杜正獻﹝祁﹞﹑宋元憲﹝莒﹑鄭﹞﹑龐莊敏﹝穎﹞﹑韓侍中﹝儀﹑衛﹑魏﹞﹑曾侍中﹝英﹑兗﹑魯﹞﹑富相﹝祁﹑鄭﹑韓﹞。太子謚﹕昭成﹝許王元僖﹐初謚恭孝攺﹞﹑悼獻﹝周王元﹞。諸王謚﹕悼﹝秦王廷美﹞﹑懿﹝魏王徳昭﹞﹑康惠﹝燕王徳芳﹞﹑恭憲﹝楚王元佐﹞﹑恭靖﹝陳王元﹞﹑文惠﹝安王元傑﹞﹑恭懿﹝鄧王元﹞﹑恭惠﹝曹王元﹞﹑恭肅﹝燕王元儼﹞﹑懷靖﹝褒王﹞﹑悼穆﹝豫王昕﹞﹑悼懿﹝鄂王羲﹞。公主謚﹕恭懿﹝宣祖女﹐燕國大長公主﹐降髙懷徳﹞﹑賢肅﹝太祖女﹐秦國大長公主﹐降王承衍﹞﹑賢靖﹝太祖女﹐晉國大長公主﹐降石保吉﹞﹑恭惠﹝太祖女﹐許國長公主﹐降魏咸信﹑初謚正惠﹐攺﹞﹑英惠﹝太宗女﹐燕國長公主﹐降吳元﹞﹑和靜﹝太宗女﹐晉國大長公主﹐降柴宗慶﹞﹑懿順﹝太宗女﹐鄭國長公主﹐降王貽永﹞﹑慈明﹝太宗女﹐申國大長公主﹐報慈正覺大師淸裕﹞﹑獻穆﹝太安女﹐齊國大長公主﹐降李遵勉﹞﹑昭懷﹝眞宗女﹐出俗爲道士﹐號淸虛靈昭大師﹞﹑莊孝﹝仁宗女﹐楚國大長公主﹐降李瑋﹞。宗室謚﹕恭裕﹝申王徳文﹞﹑康孝﹝南陽郡王惟吉﹞﹑安懿﹝濮王﹞﹑孝定﹝相王允弼﹞﹑榮易﹝定王允良﹞﹑恭肅﹝廣平郡王徳隆﹞﹑思恪﹝永嘉郡王允迪﹞﹑懿恭﹝平陽郡王允升﹞﹑僖簡﹝信安郡王允寧﹞﹑康簡﹝廣陵郡王徳雍﹑循國公承慶﹞﹑和懿﹝定安郡王承簡﹞﹑恭僖﹝舒國公承蘊﹞﹑僖靖﹝同安郡王惟正﹞﹑僖穆﹝丹陽郡王守節﹞﹑安僖﹝榮王從式﹑楚國公從信﹞﹑安簡﹝信都郡王徳彜﹞﹑安恭﹝博平郡王允初﹞﹑慈惠﹝申國公徳恭﹞﹑僖安﹝楚國公守巽﹞﹑和惠﹝河東郡王承衍﹞﹑惠恪﹝楚國公從古﹞﹑僖溫﹝遂寧郡王承範﹞﹑良靜﹝魏國公宗懿﹞﹑恭簡﹝韓國公宗禮﹞﹑良﹝祁國公宗述﹑吉國公克紹﹞﹑昭裕﹝遂國公宗顏﹞﹑修孝﹝南康郡王世永﹞﹑恭靜﹝樂平郡王承亮﹞﹑康僖﹝光國公克廣﹞﹑榮僖﹝陳國公承錫﹞﹑恭﹝昌國公世滋﹞。宰相謚﹕文獻﹝王祁公溥﹐攺文康﹞﹑宣懿﹝魏僕射仁浦﹞﹑忠獻﹝趙中令普﹞﹑文惠﹝薛相居正﹑陳相堯佐﹞﹑恭惠﹝沈相倫﹞﹑惠安﹝宋相琪﹞﹑文正﹝李司空﹑王太尉旦。正字犯仁宗嫌名﹞﹑正惠﹝呂相端﹐正字犯仁宗嫌名﹞﹑文穆﹝呂許公蒙正﹑王冀公欽若﹞﹑文定﹝張司空齊賢﹑李相迪﹞﹑文靖﹝李相沆﹑呂許公夷簡﹞﹑文簡﹝畢相士安﹑向相敏中﹞﹑忠湣﹝寇萊公準﹞﹑文懿﹝馮魏公拯﹑張鄧公士遜﹞﹑文正﹝王沂公曾﹞﹑文節﹝張相知白﹞﹑章惠﹝王相隨﹐攺文惠﹞﹑文憲﹝章郇公得象﹐攺文簡﹞﹑元獻﹝晏公殊﹞﹑正獻﹝杜祁公衍﹞﹑恭﹝陳相執中﹞﹑文元﹝賈魏公昌朝﹞﹑莊敏﹝龐穎公籍﹞﹑元憲﹝宋鄭公庫﹞。樞密使謚﹕元靖﹝李公崇矩﹞﹑景襄﹝楚公昭輔﹞﹑元懿﹝石僕射熙載﹞﹑恭懿﹝王公繼英﹞﹑文莊﹝髙公若訥﹞﹑宣簡﹝田公況﹞﹑惠穆﹝呂公公弼﹞。樞密使相謚﹕武惠﹝曹侍中彬﹞﹑文忠﹝陳僕射堯叟﹞﹑襄悼﹝曹侍中利用﹞﹑榮僖﹝張侍中耆﹞﹑文僖﹝錢公惟演﹐思攺﹞﹑恭毅﹝楊公崇勛﹐恭密攺﹞﹑文康﹝王相晦叔﹞﹑康靖﹝王侍中貽永﹞﹑文莊﹝夏鄭公竦﹞﹑武恭﹝王公徳用﹞。參知政事謚﹕文懿﹝郭尙書贄﹑孫少傅朴﹞﹑文恭﹝李公穆﹞﹑景肅﹝趙公昌言﹞﹑康節﹝辛少傅仲甫﹞﹑恭肅﹝溫尙書仲舒﹞﹑惠獻﹝王尙書化基﹞﹑文定﹝趙右丞安仁﹑石少師中立﹞﹑文僖﹝陳公彭年﹞﹑康懿﹝任尙書中正﹞﹑肅簡﹝魯公宗道﹞﹑簡肅﹝薛公奎﹞﹑宣獻﹝先公﹞﹑文忠﹝蔡公齊﹞﹑文肅﹝盛少傅度﹑吳公奎﹞﹑忠憲﹝韓少傅億﹞﹑忠穆﹝王公﹞﹑康靖﹝李少傅若谷﹞﹑文莊﹝晁公宗愨﹞﹑安簡﹝王尙書舉正﹞﹑文正﹝範公仲淹﹞﹑正肅﹝吳公育﹞﹑文烈﹝明公鎬﹞﹑文簡﹝丁右丞度﹞﹑康穆﹝程公戡﹞﹑文安﹝王公堯臣﹞﹑質肅﹝唐公介﹞。樞密副使﹑知院﹑同知院謚﹕宣靖﹝錢鄧州若水﹞﹑恭質﹝宋公﹞﹑景莊﹝王公嗣宗﹞﹑正惠﹝馬公知節﹐正字犯仁宗嫌名﹞﹑安惠﹝周侍郎起﹑任少傅中師﹞﹑武穆﹝曹公瑋﹞﹑忠獻﹝範尙書雍﹞﹑僖質﹝趙少師棋﹞﹑憲成﹝李侍郎咨﹞﹑文孝﹝張左丞觀﹞﹑文肅﹝鄭公戩﹞﹑恭惠﹝任少師布﹞﹑威敏﹝孫公沔﹞﹑孝肅﹝包公拯﹞﹑文恭﹝胡少師宿﹞﹑忠簡﹝王侍郎疇﹞。使相謚﹕恭惠﹝安仲王審琦﹞﹑元靖﹝王中令景﹞﹑正懿﹝髙中令保融﹐正字犯仁宗嫌名﹞﹑武烈﹝石中令守信﹞﹑莊烈﹝何中令福進﹞﹑恭孝﹝孟中令昶﹞﹑武穆﹝髙公懷徳﹞﹑忠順﹝陳公洪進﹞﹑忠懿﹝錢中令昶﹞﹑莊武﹝李侍中繼勛﹑石公保吉﹞﹑安僖﹝錢侍郎惟﹞﹑莊惠﹝宋太師侄﹞﹑恭惠﹝張侍中美﹞﹑忠武﹝李公繼隆﹞﹑武惠﹝潘公美﹞﹑忠肅﹝王公顯﹞﹑榮密﹝柴公宗慶﹞﹑恭密﹝楊公崇勛﹞﹑恭僖﹝李侍中用和﹞﹑文簡﹝程相琳﹞﹑良僖﹝李公昭亮﹞。文臣謚﹕文安﹝宋尙書白﹞﹑文莊﹝江陵楊公﹞﹑忠定﹝張尙書詠﹞﹑文恭﹝薛尙書映﹞﹑忠肅﹝馬少保亮﹞﹑文﹝楊侍郎億﹞﹑恭惠﹝李中丞及﹞﹑文元﹝晁少傅迥﹞﹑宣﹝孫少傅﹞﹑康肅﹝陳公堯咨﹞﹑章靖﹝馮侍郎元﹞﹑宣懿﹝楊侍郎察﹞﹑恪﹝李右丞昭述﹞﹑景文﹝宋尙書祁﹞﹑襄﹝余尙書靖﹞﹑恭安﹝張尙書存﹞﹑莊﹝李尙書兌﹞﹑修懿﹝錢左丞明逸﹞﹑懿敏﹝王尙書素﹞﹑懿靖﹝李少師柬之﹞。武臣謚﹕溫肅﹝杜公審肇﹞﹑恭僖﹝杜公審瓊﹞﹑恭惠﹝杜公審進﹞﹑武毅﹝曹公翰﹑崔公翰﹞﹑忠武﹝郭公守文﹞﹑勤威﹝馮公守信﹞﹑和惠﹝王公昭遠﹞﹑恭肅﹝王公承衍﹞﹑忠惠﹝吳公元﹞﹑元惠﹝周宣徽瑩﹞﹑武康﹝王公超﹞﹑武懿﹝曹公璨﹞﹑忠毅﹝彭公睿﹑周公美﹞﹑恭莊﹝張公潛﹞﹑宣惠﹝錢畱後惟濟﹞﹑和文﹝李公遵勉﹞﹑壯恪﹝夏公隨﹑王公凱﹞。安毅﹝鄭公守忠﹞﹑忠僖﹝夏宣徽守ど﹞﹑忠隱﹝葛公懷敏﹞﹑壯湣﹝劉公平﹑任公福﹞﹑恭壯﹝髙公化﹞﹑壯定﹝楊畱後景宗﹞﹑忠恪﹝曹公琮﹞﹑密﹝郭宣徽承﹞﹑良惠﹝劉觀察從廣﹞﹑榮毅﹝許公懷徳﹞﹑良定﹝李畱後端懿﹞﹑勤惠﹝張公孜﹞。外戚謚﹕武懿﹝劉公通﹞﹑康懷﹝劉從徳﹞﹑安僖﹝曹公紀﹞﹑恭懷﹝曹公傳﹞﹑景思﹝張堯封﹞。內臣謚﹕忠肅﹝劉承規﹞﹑安簡﹝王承勛﹞﹑僖靖﹝藍繼宗﹞﹑安恪﹝盧守勤﹞﹑僖恭﹝王惟忠﹞﹑安僖﹝岑守素﹞﹑僖良﹝皇甫繼明﹞﹑良恪﹝張永知﹞﹑榮恪﹝藍元用﹞﹑忠安﹝張惟吉﹞﹑僖勤﹝史崇信﹑石全育﹞﹑僖恪﹝劉從願﹑鄧保吉﹞﹑威勤﹝麥允信﹞﹑僖安﹝王守忠﹞。任恭惠與呂許公同年進士﹐而同爲博士。恭惠登樞﹐年耆康彊。許公時尙爲相﹐嘗所嘆羨﹐詢其服餌之法﹐恭惠謝曰「不曉養生之術﹐但中年因讀《文選》有所悟爾﹐謂『石韞玉以山輝﹐水含珠而川媚』也。」許公深以爲然。父子掌誥﹐國初至熙寧元年﹐凡九家﹕李文正﹝昌武﹐正字犯仁宗嫌名﹞﹑王兵部﹝文正﹞﹑王惠獻﹝安簡﹞﹑晁文元﹝文莊﹞﹑錢希白﹝修懿﹞﹑梁翰林﹝莊肅﹞﹑呂文靖﹝仲裕﹞﹑宣獻公﹝敏求﹞﹑蘇儀甫﹝子容﹞。咸平六年﹐並三部爲三司使﹐官輕則爲權使公事。慶曆中﹐葉翰林道卿再總計﹐止云「權使」﹐蓋中書誤也。其後遂分權使與使公事爲兩等。舍人院每知制誥上事﹐必設紫褥於庭﹐面北拜廳﹐閣長立褥之東北隅﹐謂之「壓角」。宗衮作《掖垣叢志﹞而不解其事。按唐舊書亦無聞焉﹐惟裴廷裕《正陵遺事》云「舍人上事﹐知印宰相當壓角。」則其禮相傳自唐也。予爲舍人日﹐邵興宗入院﹐不疑爲閣長壓角﹐時議美之。太平興國中﹐始置譯經院於太平興國寺﹐延梵學僧翻譯新經。始以光祿卿湯公悅﹑兵部員外郎張公洎潤色之﹐後趙文定﹑楊文公﹑晁文莊﹑李尙書維﹐皆爲譯經潤文官。天禧中﹐宰相丁晉公始爲使。天聖三年﹐又以宰相王冀公爲使﹐自後元宰繼領之﹐然降麻不入銜。又以參政﹑樞密爲潤文﹐其事浸重。每歲誕節﹐必進新經﹐前兩月﹐二府皆集﹐以觀翻譯﹐謂之「開堂」﹐亦唐之淸流盡在也。前一月﹐譯經使﹑潤文官又集﹐以進新經﹐謂之「閒堂」。慶曆三年﹐呂許公罷相﹐以司徒爲譯經潤文使﹐明年致仕﹐章郇公代之﹐自後降麻入銜。宗衮嘗曰「殘人矜才﹐逆詐恃明﹐吾終身不爲也。」亦繇唐相崔渙曰「抑人以遠謗﹐吾所不爲。」予治平初﹐同判尙書禮部﹐掌諸處納到廢印極多﹐率皆無用。按唐舊說﹐禮部郎中掌省中文翰﹐謂之「南宮舍人」﹐百日內須知制誥。王元之《與宋給事詩》云「須知百日掌絲綸。」又謂員外郎爲「瑞錦窠」。員外郎廳前有大石﹐諸州府送到廢印﹐皆於石上碎之。又圖寫祥瑞﹐亦員外郎廳所掌。令狐楚元和初任禮部員外郎﹐有詩曰「移石幾回敲廢印﹐開箱何處送新圖」是也。今之廢印﹐宜準故事碎之。唐內人墓﹐謂之「宮人斜」﹐四仲遣使者祭之。﹝見唐人文集﹞京師街衢置鼓於小樓之上﹐以警昏曉。太宗時命張公洎制坊名﹐列牌於樓上。按唐馬周始建議置冬冬鼓﹐惟兩京有之﹐後北都亦有冬冬鼓﹐是則京都之制也。二紀以來﹐不聞街鼓之聲﹐金吾之職廢矣。太常寺﹐國初以來﹐皆禁林之長主判﹐而禮院自有判院﹑同判院。大中祥符中﹐符瑞繁縟﹐別建禮儀院﹐輔臣主判﹐而兩制爲知院。天禧末﹐罷知院。天聖中﹐省禮儀院。而寺與禮院事舊不相兼。康定元年﹐置判寺﹑同判寺﹐並兼禮儀事。近有至六七人者。按唐太常置卿一員﹐少卿二員﹐博士四員。祥符中﹐置博士二員﹐後加至四員。今若置判寺一員﹐同判寺二員﹐則合唐之卿數矣﹝天聖元年﹐攺同判院爲同知院﹐卽博士也﹞。太常寺舊在興國坊﹐今三班院是也。景初﹐燕侍郎肅判寺﹐廳事畫寒林屏風﹐時稱絕筆。其後爲判寺好事者竊取之。嘉八年﹐徙寺於福善坊﹐其地本開封府納稅所﹐英宗在藩邸﹐判宗正寺﹐建爲廨捨。旣成而已立爲皇子﹐遂爲太常所請焉。端拱中﹐兩掖六舍人﹐旣而田錫罷職﹐知陳州。頃之﹐宋貶均州團練副使﹐王元之商州團練副使。熙寧二年﹐閣老錢君倚守江寧。明年﹐予自請出院﹐李才元﹑蘇子容皆落職﹐惟吳衝卿權三司使﹐不供職﹐閣下無人艸制﹐遂命二直院焉。開寶二年﹐李文正﹝正字犯仁宗嫌名﹞以中書舍人﹑盧相以知制誥﹐並命直學士院。六年﹐知制誥張公澹直學士院。太平興國元年﹐湯率更悅﹑徐騎省鉉直學士院﹐王梓州克正﹑張侍郎洎直舍人院﹐四人公皆江南文士也。至熙寧二年﹐復置舊官。唐制﹐宰相四人﹐首相爲太淸宮使﹐次三相皆帶館職﹐洪﹝正字犯宣祖廟諱﹞文館大學士﹑監修國史﹑集賢殿大學士﹐以此爲次序。本朝置二相﹐昭文﹑修史﹐首相領焉﹔集賢﹐次相領焉。三館職﹐惟修史有職事﹐而頗以昭文爲重﹐自次相遷首相乃得之。趙令初拜﹐止獨相﹐領集賢殿大學士﹐續兼修國史。久之﹐方遷昭文館。薛文惠與沈恭惠並相﹐薛自參政領監修﹐拜相仍舊﹐而沈領集賢。畢文簡與寇忠湣並相﹐而畢領監修﹐寇領集賢。王太尉獨相﹐亦止領集賢。近時王章惠﹑龐莊敏初拜及獨相﹐悉兼昭文﹑修史二職﹐非舊制也。文臣自使相除樞相﹐罷節而還舊官。景元年﹐王沂公自使相帶檢校官﹐復爲吏部尙書﹑同平章事﹐充樞密使。慶曆七年﹐夏鄭公自使相入樞﹐仍帶節度使﹐亦非舊制也。太祖﹑太宗時﹐文臣爲使相﹐惟趙令一人。眞宗時﹐寇萊公﹑王冀公二人﹐節度使李南陽一人。乾興後﹐難遽數矣。唐文武參用﹐袁滋自尙書右丞出華州刺史﹐召爲左金吾衛大將軍﹐如是者數人。本朝頗循其制﹐工部侍郎王公明兼黃州刺史﹐給事中喬公維嶽換海州刺史﹐三司使﹑尙書左丞李公士衡換同州觀察使﹐學士承旨﹑刑部尙書李公維換相州觀察使﹐翰林學士﹑工部侍郎陳公堯咨換宿州觀察使。如錢鄧州及慶曆初韓﹑範﹑龐﹑王四公﹐皆換觀察使﹐以用兵擢之也。龍圖閣直學士馬公季良換秦州防禦使﹐非美遷也。武臣換文資者﹐太宗時﹐白州刺史錢昱換祕書監﹐遷工部侍郎﹐復換觀察使。眞宗優待王冀公﹐景徳中﹐罷參知政事﹐始置資政殿學士以命之。宰相寇萊公頗抑之﹐令班翰林之下﹐乃命爲大學士。冀公請鑄印﹐不許﹐遂領尙書都省﹐以都省自有印也。後唐明宗以樞密使安重誨不通文義﹐置端明殿學士﹐以翰林學士馮道﹑趙鳳爲之﹐班樞密使之後﹐食於其院。端明殿卽西京正衙殿也。本朝程侍郎羽爲之﹐後隨殿名攺爲文明殿學士﹐李司空嘗爲之。慶曆中﹐以同永定謚號﹐攺爲紫宸殿學士﹐丁文簡罷參知政事爲之﹐何右丞郯時爲禦史﹐言「紫宸」非人臣所稱﹐又攺爲觀文殿學士。未幾﹐賈魏公以使相換僕射﹐因置大學士處之﹐仍詔非歷宰相不除。明道中﹐攺承明殿爲端明殿。會先公自南都召歸﹐特置學士﹐班翰林﹑資政之下﹐與舊職名同﹐而立位異矣。唐姚南仲不歷尙書﹑侍郎﹐而入省便爲僕射。近世鄭文肅﹑劉丞相﹑張尙書方平﹑王宣徽拱辰﹑滕侍讀甫﹐皆不歷郎中﹑員外﹐而便爲諫議大夫﹐呂給事惠卿﹑鄧中丞潤甫亦然。尙書省二十四司﹐唐世以事簡者兼學士﹑舍人。本朝惟重左曹﹐館職﹑提點刑獄例得名曹﹐省府判官﹑轉運使得名曹﹐又遷左曹。學士﹑舍人﹑待制遷二資﹐帶史撰﹐更得優遷。如蘇儀甫自刑部員外郎遷禮部郎中﹐王原叔自工部郎中遷吏部郎中是也。朝官帶史撰亦得優遷﹐李邯鄲自博士爲禮部員外郎﹐賈魏公自司封員外郎爲禮部郎中是也。景中﹐宋景文修樂書成﹐遷工部員外郎。慶曆中﹐呂仲裕﹑王原叔修《崇文總目》成﹐並爲工部員外郎。予預修《唐書》﹐亦忝此官。又朝選久不磨勘者﹐郭諫議申錫遷右司員外郎﹑祖擇之工部員外郎﹑張修撰問禮部郎中。邇英閣﹐講諷之所也。閣後有隆儒殿﹐在叢竹中﹐制度特小。王原叔久在講筵而身品短﹐同列戲之曰「宜爲隆儒殿學士。」孫之翰言﹕太祖一日召對趙中令﹐出取幽州圖以示之。趙令詳觀﹐稱嘆曰「是必曹翰所爲也。」帝曰「何以知之﹖」普對﹕「方今將帥材謀無出於翰﹐此圖非翰﹐他人不可爲也。翰往﹐必可得幽州。然旣得幽州﹐陛下遣何人代翰﹖」帝默然﹐持圖歸內。楊庶幾孜言﹕胡祕監旦退居襄陽﹐大硯以著《漢春秋》。書成﹐瘞其硯。每聞大臣名士薨卒﹐必作傳以紀其善惡﹐然世不傳。庶幾亦自有所述。杜甫終於耒陽﹐槁葬之。至元和中﹐其孫始攺葬於鞏縣。元微之爲志。而鄭刑部文寶謫官衡州﹐有《經耒陽杜子美墓詩》﹐豈但爲志而不克遷﹐或已遷而故冢尙存耶﹖唐官有定員﹐闕則補之。後唐長興二年﹐詔諸州得替節度﹑防禦﹑團練使﹑刺史﹐並令隨常朝官逐日立班。二年﹐敕免常朝﹐令五日赴起居。國初尙多前資官﹐今《閣門儀制》尙有見任﹑前任節度﹑防禦﹑團練使。太宗時﹐始置磨勘差遣院﹐後攺爲審官。眞宗時﹐京朝官四年乃得遷。天聖中﹐方有三年之制﹐而在外任者不得遷﹐須至京引對﹐乃得攺秩。明道中﹐始許外任歲滿亦遷。時恭謝天地覃恩﹐不隔磨勘﹐有並遷者﹐於是朝士始多。皇明堂覃恩﹐隔磨勘﹐人情苦其不均。英宗與上卽位﹐故復用恭謝之例。建隆至天禧﹐每朝廷大禮﹐二府必進宮。天聖二年南郊﹐呂許公懇言之﹐乃止。自是加恩而已。每大禮﹐兩府加恩﹐功臣﹑階勛﹑食邑﹑實封﹐內得三種﹔學士至待制﹐大兩省得階勛而下二種﹐大卿監至少卿監一種﹐得加食邑﹔郎中而下至朝﹑京官一種﹐階勛而已。凡加食邑﹐宰相千戶﹐實封四百戶﹔余降麻官﹐食邑七百戶﹐實封三百戶﹔直學士以上﹐食邑五百戶﹐實封二百戶﹔舍人﹑待制﹑散尙書至少卿監以上﹐食邑三百戶﹐實封一百戶。凡食邑三百戶﹐封縣開國男﹐五百戶封子﹐七百戶封伯﹐千戶封郡侯﹐二千戶封公﹐千五百戶以上始加實封。唐大帝時﹐始有同中書門下三品﹐時中書令﹑侍中皆正三品﹐大歷中並升爲二品。晉天福五年﹐升中書門下平章事爲正二品。國初﹐樞密使吳廷祚以父諱璋﹐加同中書門下二品﹐用升品也。每南郊大禮﹐循唐制命五使﹕宰相爲大禮使﹐學士爲禮儀使﹑鹵簿使﹐禦史中丞爲儀仗使﹐知開封府爲橋道頓遞使。而禮儀使本太常卿事。尙書兵部主字圖﹐鹵簿使是其職也。儀仗使排列之﹐而鹵簿使督攝之﹐其職事頗相通。眞宗時﹐東封西祀﹐奉祀皆輔臣爲五使﹐南郊則用學士而下。仁宗藉田﹐恭謝大饗明堂﹐袷饗﹑上大饗﹐並循眞廟之制。●卷中予嘗判官告院﹑知制誥﹐時又提舉兵﹑吏﹑司封﹐官告院而不白司勛﹐恐遺之也。凡文臣及節度觀察防團刺史﹑諸司使副﹑內殿承制崇班﹐皆用吏部印。管軍至軍校環衛官﹐用兵部印。封爵命婦用司封印。加勛用司勛印。凡官告之制﹕后妃﹐銷金雲龍羅紙十七張﹐銷金衤票袋﹑寶裝軸﹑紅絲网﹑金﹛分巾﹜沓﹔公主﹐銷金大鳳羅紙十七張﹑銷金衤票袋﹑毒瑁軸﹑紅絲网﹑塗金銀﹛分巾﹜沓﹔﹝按皇后﹐當降制誕告﹐不裝告身而用冊。本朝諸後皆止用告。景元年﹐立後﹐始用冊。治平﹑熙寧皆循之﹞﹔親王﹑宰相﹑使相﹐背五色金花綾紙十七張﹐暈錦衤票袋﹐犀軸﹐色帶﹐紫絲网﹐銀﹛分巾﹜沓﹔樞密使﹑三師﹑三公﹑前宰相至僕射﹑東宮三師﹐嗣王﹑郡王﹑節度使﹐白背五色金花綾紙十七張﹐暈錦衤票袋﹐犀軸﹐色帶﹔參知政事﹑樞密副使﹑知院﹑同知院﹑簽書院事﹑宣徽使﹑僕射﹑東宮三師﹑禦史大夫﹑宗室率府副率以上﹐白背五色綾紙十七張﹐暈錦衤票袋﹐牙軸﹐色帶﹔尙書﹑觀文殿大學士﹑資政殿大學士﹑東宮三少﹑六統軍﹑上將軍﹑畱後﹑觀察使同上﹐惟用法錦衤票﹝近者用翠毛獅子錦﹐以代暈錦﹐非舊制也﹞﹔三司使﹑翰林學士承旨至直學士﹑待制﹑丞郎﹑禦史中丞﹑大兩省賓客﹑大卿監﹑祭酒﹑詹事﹑庶子﹑大將軍﹑防團刺史﹑橫行使﹑內諸司使﹑軍職遙郡﹑樞密都承旨﹑初除駙馬都尉﹐白綾大紙七張﹐法錦衤票﹐大牙軸﹐色帶﹔三司副使﹑少卿監﹑司業﹑起居郎至正言﹑知雜至監察禦使﹑郎中﹑員外郎﹑四赤令﹑諭徳﹑少詹事﹑家令﹑率更令﹑太子僕﹑太常博士﹑節度行軍司馬﹑副使﹑橫行副使﹑諸司副使﹑樞密副承旨﹑軍職都指揮使﹑忠佐馬軍步軍都軍頭以上﹑藩方馬步軍都指揮使﹐並不遙郡者﹐白綾大紙七張﹐大錦衤票﹐牙軸﹐靑帶﹔國子博士至洗馬﹑通事舍人﹑諸王友﹑六尙奉禦﹑諸衛將軍﹑承制﹑崇班﹑閣門祗候﹑五官正﹑諸州別駕﹑樞密院諸房承旨﹝如官至將軍以上﹐用大綾紙﹐大錦衤票﹐大牙軸﹞﹑兩使判官﹑防團副使﹑率府率副率﹑京官館職﹑堂後官﹑中書樞密院主事﹑諸軍職都虞候﹑忠佐馬軍步軍副都軍頭﹑諸班指揮使﹑藩方馬步軍副都指揮使﹑都虞候﹑內供奉官至內品﹐白綾中紙五張﹐中錦衤票﹐中牙軸﹐靑帶﹔祕書郎至將作監主簿﹐白綾小紙五張﹐黃錦衤票﹐角軸﹐靑帶﹔幕職州縣官﹑靈臺郎﹑保章正﹑諸州長史司馬﹑中書錄事﹑主書守當官﹑樞密院令史﹑書令史﹑諸軍指揮使﹑內品﹑待詔﹑書﹐白綾小紙五張﹐小錦衤票﹐木軸﹐靑帶﹔諸蕃蠻子大將軍司﹑階司﹑戈司候郎將以上﹐並白綾大紙﹐法錦﹐大牙軸﹐色帶﹔凡修儀﹑婉容﹑才人﹑貴人﹑美人﹐銷金小鳳羅紙七張﹐銷金衤票袋﹐毒瑁軸﹐紅絲网﹐塗金銀﹛分巾﹜沓﹔司言﹑司正﹑尙衣﹑尙食﹑典寶常使﹐金花羅紙七張﹐法錦衤票袋﹔內降夫人﹑郡君﹐團窠羅紙七張﹐暈錦衤票袋﹔宗室婦常使﹐金花羅紙七張﹐法錦衤票袋﹔宗室女﹐素羅紙七張﹐法錦衤票袋﹔國夫人﹐銷金團窠五色羅紙七張﹐暈錦衤票袋﹔郡夫人﹑常使﹐金花羅紙七張﹝見任兩府母﹑妻使團窠﹞﹐法錦衤票袋﹝以上至司言﹑司正等﹐皆用毒瑁紫絲网﹑﹛分巾﹜沓﹞﹔郡君﹑縣太君﹑遙郡刺史﹑正郎以上妻並銷金﹐常使羅紙七張﹔余命婦並素羅紙七張。凡封贈父祖爲降麻官﹐用白背五色綾紙﹐法錦衤票﹑大牙軸﹐余𨿽極品﹐止給大綾紙﹐法錦衤票﹑大牙軸。凡朝士﹐父在﹐經大禮推恩得致仕官﹐不給奉。父任升朝官以上致仕﹐自得奉。舊制﹐若因其子更加秩﹐則不給奉。凡宰相﹑使相﹐母封國太夫人﹐妻封國夫人。樞密使﹑副使﹑參知政事﹑尙書﹑節度使﹐母封郡太夫人﹐妻封郡夫人﹝樞密﹑參政母﹐經南郊封國大夫人﹞。直學士以上給諫﹑大卿監﹑觀察使﹐母封郡太君﹐妻封郡君﹝舊制﹐學士官至諫議大夫以上﹐方得郡封﹐天禧中﹐詔攺之﹞。少卿監﹑防團以下至升朝官﹐母封縣太君﹐妻封縣君。凡輔臣﹑宣徽使初入﹐封三代﹐爲東宮三少﹝曾祖爲少保﹐祖爲少傅﹐父爲少師﹞﹐因進宮或遇大禮﹐進加至太師。兩令﹑國公﹑使相﹑節度使﹐亦封三代。尙書﹑資政殿大學士﹑三司使﹐封二代﹐至太尉﹝大學士自如兩府例﹞。學士至待制﹐封一代﹐至太尉。余升朝官以上至吏部尙書﹝父歷兩府﹐贈至師﹑令﹑國公。歷兩制﹑大兩省﹐贈至太尉﹞。唐相止贈一代﹐權徳輿罷相﹐爲檢校吏部尙書﹑興元節度使﹐自潤州攺葬其父於東都亡祖之域。其祖亻垂﹐終右羽林軍錄事參軍﹐因表納檢校吏部尙書兼禦史大夫﹐請回贈祖一官。詔不許納官﹐特贈亻垂尙書﹑禮部郎中﹝徳輿在遷式假內﹐公事皆差官句當﹐有敕使及別奉詔命﹐卽令權服慘服承進止﹞。唐制﹐宰相不兼尙書左﹑右丞﹐蓋僕射常爲宰相﹐而丞轄畱省中領事。元和中﹐韋貫之爲右丞﹑平章事﹐不久而遷中書侍郎。又僕射﹑給諫﹐皆不爲致仕官。然楊於陵爲左僕射致仕。﹝本朝沈相倫亦以僕射致仕﹞唐節度使除僕射﹑尙書侍郎﹐謂之「納節」﹐皆不降麻﹐止舍人院出制。天禧中﹐丁晉公自保信軍節度使除吏部尙書﹑參知政事﹐先公在西閣當制。至和中﹐韓魏公自武康軍節度使除工部尙書﹑三司使﹐降麻﹐非故事也。皇中﹐宗衮請置家廟﹐下兩制﹑禮官議﹐以爲廟室當靈長﹐若身沒而子孫官微﹐卽廟隨毀。請以其子孫襲三品階勛及爵﹐庶常得奉祀﹐不報。祕府有唐孟詵家祭禮﹑孫氏《仲饗儀》數種﹐大抵以士人家用臺卓享祀﹐類幾筵﹐乃是凶祭﹔其四仲吉祭﹐當用平面氈條屏風而已。漢乾中﹐除樞密使始降麻﹐如將相之制﹐本朝循之。石元懿罷爲僕射﹐亦降麻﹐髙文莊﹑田宣簡﹑呂寶臣罷﹐止舍人院出告。天聖中修《國史》﹐王安簡﹑謝陽夏﹑李邯鄲﹑黃唐卿爲編修官﹐安簡神情衝澹﹐唐卿刻意篇什﹐謝﹑李嘗戲爲句曰「王貌閒如鶴﹐黃吟苦似猿。」天聖中﹐錢文僖畱守西都﹐而應天院有三聖禦像﹐去府僅十里﹐朔望集眾官朝拜﹐未曉而往﹐朝拜畢﹐三杯而退。文僖戲爲句曰「正好睡時行十里﹐不交談處飲三杯。」又有人送驢肉﹐復曰「廳前捉到須依法﹐合內盛來定付廚。」宗衮嘗賞黃子溫詩。子溫名孝恭﹐天聖八年登進士第﹐爲大理寺丞﹐失官。其從兄子思亦善詩﹐《詠懷》曰「日者未知裴令貴﹐世人爭笑禰生狂。」《重午》曰「風檐燕引五六子﹐露井橊開三四花。」子思名孝先﹐天聖二年登進士第﹐終太常博士。治平三年﹐予爲知制誥﹐夏六月﹐夢丞相遣朱衣吏召﹐命艸某人爲邃淸殿學士制。旣寤﹐不能記其姓名及其文詞也。明年五月甲辰﹐丞相遣朱衣吏召當制舍人呂縉叔艸制﹐除邵不疑爲寶文閣學士。後數日﹐得承旨張公所作詔云「規層宇﹝正字犯禦名﹞﹐邃在西淸。」恍然記去歲之夢﹐與詔文離合﹐其名若符契焉。尊號起於唐﹐中宗稱應天神龍皇帝﹐後明皇稱開元神武皇帝﹐自後率如之。陸贄嘗以諫徳宗。宗衮著《尊號錄》一篇﹐系以贊云「損之又損﹐天下歸仁。」蓋托諷焉。上卽位﹐羣臣凡再上尊號﹐率不許。李尙書維有三兄﹐文靖丞相﹐贄尙書虞部員外郎﹐源太子中捨﹐皆五十八而終。尙書亦是歲大病﹐懇言於朝﹐乃罷翰林學士﹐換集賢院學士﹐出知許州。王給事博文與其子景彜皆貳樞﹐然並逾月而終。歐陽少師言﹕爲河北都轉運使﹐冬月﹐按部至滄﹑景﹐間於野亭﹐夜半聞車旗兵馬之聲﹐幾達旦不絕。問宿彼處人﹐云「此海神移徙﹐五七年間一有之。」致政王侍郎子融言﹐天聖中﹐歸其鄕裏靑州時﹐滕給事涉爲守。盛冬濃霜﹐屋瓦皆成百花之狀﹐以紙摹之﹐其家尙餘數幅。凡節度州爲三品﹐刺史州爲五品。唐內臣爲中尉﹐惟贈大都督。國初﹐曹翰以觀察使判潁州﹐是以四品臨五品州也。品同爲「知」﹐隔品爲「判」。自後惟輔臣﹑宣徽使﹑太子太保﹑僕射爲判﹐余並爲知州。參知政事父見其進拜者﹐盧朱崖﹑吳正肅與尙書張公安道﹔樞副﹐陳堯叟﹑張文孝﹑吳文肅。由登用而朝廷多峻加其父恩命。唐時﹐黃河不聞有決溢之患。《唐書》惟載薛平爲鄭滑節度使﹐始河溢瓠子東﹐泛滑﹐距城才二里許。平按求故道﹐出黎陽西南﹐因命其從事裴弘泰往請魏博節度使田弘正﹐弘正許之。乃籍民田所當者﹐易以他地﹐疏導二十里﹐以殺水悍﹐還ヂ田七百頃於河南﹐自是滑人無患。此外無所紀。蓋河朔地﹐天寶後久屬蕃臣﹐而事不聞朝廷也。汴河亦不聞疏通之事﹐惟《鄭畋集》載爲相時﹐汴河澱塞﹐請令河陽節度使於汴河口開導﹐仍令宣武﹑感化節度使嚴帖州縣﹐封閉公私鬥門。感化卽徐州也。唐兩京皆有三館﹐而各爲之所﹐所以逐館命修撰文字。本朝三館合爲一﹐並在崇文院中。景中命修《總目》﹐則在崇文院﹐餘各置局他所﹐蓋避眾人所見。《太宗實錄》在諸王賜食廳﹐《眞宗實錄》在元符觀。祥符中﹐修《冊府元龜》﹐王文穆爲樞密使領其事﹐乃就宣徽南院廳以便其事。自後遂修國史﹑會要﹐名曰編修院。又修《仁宗實錄》﹐而《英宗實錄》同時並修﹐遂在慶寧宮史館﹐領日曆局﹐置修撰二員﹐宰相爲監修。自置編修院﹐以修撰一人主之﹐而《日曆》等書﹐皆析歸編修院。唐在京文武官職事﹐九品以上﹐朔望日朝。其文官五品以上及監察禦史﹑員外郎﹑太常博士﹐每日參。武官五品以上﹐仍每月五日﹑十一日﹑二十一日﹑二十五日參。三品以上﹐九日﹑十九日﹑二十九日又參。﹝王沂公家一本云﹕四品以上﹐九日﹑十九日﹑二十九日再參﹞其長上﹑折衝﹑果毅﹐若文武散官五品以上直諸司及長上者﹐各準職事參。其洪﹝正字犯宣祖廟諱﹞文館及國子監博士﹑學生每季參﹐若雨雪沾服失容及泥潦﹐並停。﹝以上唐《儀制令》﹞凡京百司有常參官﹐謂五品以上職事官﹐八品以上供奉官。﹝以上《唐六典》﹞正﹝正字犯仁宗嫌名﹞元二年﹐敕文官充翰林學士﹑皇太子諸王侍讀﹐武官充禁軍職事﹐並不常朝參。其在三館等諸職掌者﹐並朝參訖﹐各歸所務。是年﹐禦史中丞竇參奏﹕「常參文武官﹐準令每日參﹐自艱難以來﹐遂許分日﹐待戎事稍平﹐卽依常式。其武官﹐準令五品以上每月六參﹐三品以上更加三參。頃並停廢﹐今請準令卻復舊儀。」十三年﹐禦史臺奏﹕「諸司常參﹐文官隔假三日以上﹐並以橫行參假。其武班﹐每月先配九參﹑六參﹝九參謂一月九次﹐六參謂一月六次﹞。今後每經三節假滿﹐縱不是本配入日﹐並依文官例﹐橫行參假。」﹝以上《唐會要》﹞後唐同光二年﹐四方館奏﹕「今後除隨駕將校及外方進奉專使﹐文武兩班三品以上官﹐可於內殿對見﹐其餘並詣正衙。」從之。天成元年﹐禦札賜文武百僚每日正衙常朝外﹐五日一赴內殿起居。每月塑望日賜廊下食。唐室承平時﹐常參官每日朝退賜食﹐謂之「廊餐」。自乾符亂離罷之。惟月旦入閣日賜食。明宗卽位﹐諫官請文武百僚五日一起居﹐見帝於便殿。李琪以爲非故事﹐以五日爲繁﹐請每月朔望日入閣﹐賜廊下食﹐罷五日起居之儀。至是宣旨朔望入閣外﹐五日一起居﹐以爲常。天成元年﹐敕今後若遇不坐正殿日﹐未禦內殿前﹐便令閣門使宣不坐放朝﹐班退。是年﹐禦史臺奏﹕「凡新除官及差使者﹐合於正衙謝辭。每遇內殿起居日﹐百官不於正衙敍班﹐其差使及新除官辭謝﹐不令參謝。每內殿起居日﹐百僚先敍班於文明殿庭﹐候辭謝官退﹐則班入內殿。」從之。晉天福二年﹐中書門下奏﹕「在內廷諸司使等﹐每除正官﹐請令赴正衙謝後﹐不赴常朝。其京官未升朝官﹐祗赴朔望朝參。」從之。﹝以上《五代會要》﹞國朝﹐諸在京文武升朝官﹐每日朝﹐其有制免常朝者﹐五日一參起居﹝國朝令文﹞。按唐制﹐文武職事官並赴常參﹐武班五日一參﹐又有三日一參﹝五日參並朔望爲六參﹐三日參乃九參﹞。所謂常參官﹐未有無職事者﹐由後唐同光中﹐乃分常朝﹑內殿﹐凡隨駕將校﹑外方進奉使﹑文武三品以上官﹐卽於內殿對見﹐其餘並詣正衙。至天成初﹐詔文武百官每日常朝外﹐五日一赴內殿起居。其趨朝官﹐遇宣不坐﹐放朝﹐各退歸司。本朝視朝之制﹕文徳殿曰外朝﹐凡不釐務朝臣﹐日赴﹐是謂「常朝」﹔垂拱殿曰內殿﹐宰臣樞密使以下要近職事者﹐並武班﹐日赴﹐是謂「常起居」﹔每五日﹐文武朝臣釐務﹑令釐務並赴內朝﹐謂之「百官大起居」。是則奉朝之制自爲三等。蓋天子坐朝﹐莫先於正衙殿。於禮﹐羣臣無一日不朝者﹐故正衙𨿽不坐﹐常參官猶立班﹐俟放朝乃退。﹝唐有職事者﹐謂之常參。今隸外朝不釐務者﹐謂之常參﹞唐日禦宣政﹐設殿中細仗﹑兵部幡等於廷﹐朝官退﹐皆賜食。自開元後﹐朔望宗廟上牙食﹐明皇意欲避正殿﹐遂禦紫宸殿﹐喚仗入閣門﹐遂有「入閣」之名。在唐時﹐殊不爲盛禮。唐末常禦殿﹐更無仗﹐遇朔望﹐特設之。趨朝者﹐仍給廊下食。所以鄭谷輩多形於詩詠嘆美。而五代行之不絕。祖宗數禦文徳殿﹐行入閣禮。熙寧二年﹐予被詔修《閣門儀制》﹐以爲文徳入閣非是﹐當喚仗禦紫宸殿﹐請下兩制與太常議之。學士承旨王公等﹐以爲入閣是唐日坐朝之儀﹐不足行﹐詔削去其禮。予與閣門諸君﹐因請如唐禦宣政禮﹐量設仗衛禦之。詔乃可。今朔望禦文徳殿﹐始於此也。閣門有舊入閣圖﹐頗約其禮而簡便之。凡文武官百人﹐執仗四百人﹐其五龍五鳳五嶽五星旗﹑禦馬﹐皆立殿門之外。舊制﹐凡連假三日而著於令者﹐宰相至升朝官盡赴文徳殿參假﹐謂之「橫行」。次日百官仍赴內殿起居。近年連假後多便起居﹐而廢「橫行」之禮。吏部流內銓﹐每除官皆云權﹑判﹐正衙謝﹐復正謝前殿﹐引選人謝辭﹐徭唐以來﹐謂之「對揚」。判銓與選人同入起居畢﹐判銓於殿廷近北西向立﹐選人謝辭訖﹐出。判銓官亦謝而出。近止令選人門謝辭﹐判銓不復入。魏野居於陜郊﹐其地頗有水竹之勝。客至﹐必畱連飲酒。眞宗時﹐聘召不起。天禧中﹐卒﹐贈祕書省著作郎。野子閒有父風﹐皇中﹐天章閣待制李公昭遇守陜﹐言於朝﹐賜號淸逸處士。古者將葬請謚以易名﹐近世多稿殯或已葬而請謚。唐獨孤及謚郭知運﹐而右司員外郎崔夏﹐以爲知運葬已五十年﹐今請易名﹐竊恐非禮。及以爲請謚者五家﹐皆在葬後﹐苗太師一年﹐呂四年﹐盧奕五年﹐顏杲卿八年﹐獨知運遂以過時見抑﹐且八年與五十年﹐其緩一也﹐與奪殊制不可。遂謚知運曰「威」。國朝以來﹐博士爲謚﹐考功覆之﹐皆得濡潤。慶曆八年﹐有言博士以美謚加於人﹐以利濡潤﹐有同納賂。有詔不許收所遺﹐於是舊臣子孫競來請謚。旣而禮院厭其煩﹐遂奏釐革。嘉中﹐李尙書維家復來請謚﹐博士呂縉叔引詔以罷之。唐制﹐兼官三品得贈官﹐如韓文公曾爲京兆尹兼禦史大夫﹐後終吏部侍郎﹐而贈禮部尙書是也。又觀察使多贈兩省侍郎﹐以就三品得謚。國初以來﹐惟正官三品方得謚﹐兼官贈三品不得之。眞宗命陳彭年詳定。遂詔﹕「文武官至尙書﹑節度使卒﹐許輟朝﹐贈至正三品﹐許請謚。」而史失其傳。寶元中﹐光祿卿知河陽鄭立卒而輟朝﹐非故事也。上元然鐙﹐或云沿漢祠太一自昏至晝故事。梁簡文帝有《列鐙賦》。陳後主有《光壁殿遙詠山鐙詩》。唐明皇先天中﹐東都設鐙﹐文宗開成中﹐建鐙迎三宮太后﹐是則唐以前歲不常設。本朝太宗時﹐三元不禁夜﹐上元禦乾元門﹐中元﹑下元禦東華門﹐後罷中元﹑下元二節﹐而初元遊觀之盛﹐冠於前代。《周禮》﹐四時變國火﹐謂春取楡柳之火﹐夏取棗杏之火﹐季夏取桑柘之火﹐秋取柞酋之火﹐冬取槐檀之火。而唐時﹐惟淸明取楡柳火以賜近臣戚裏。本朝因之﹐惟賜輔臣戚裏﹐帥臣﹑節察﹑三司使﹑知開封府﹑樞密直學士﹑中使﹐皆得厚贈﹐非常賜例也。唐曲江﹐開元﹑天寶中﹐旁有殿宇﹐安史亂後盡圯廢。文宗覽杜甫詩云「江頭宮殿鎖千門﹐細柳新蒲爲誰綠。」因建紫雲樓﹑落霞亭﹐歲時賜宴。又詔百司於兩岸建亭館。太宗於西郊鑿金明池﹐中有臺榭﹐以閱水戲﹐而士人遊觀無存泊之所﹐若兩岸如唐制設亭﹐卽逾曲江之盛也。太宗時﹐建東太一宮於蘇邸﹐遂列十殿﹐而五福﹑君綦二太一處前殿﹐冠通天冠﹐服絳紗袍﹐餘皆道冠霓衣。天聖中﹐建西太一宮﹐前殿處五福﹑君綦﹑大遊三太一﹐亦用通天﹑絳紗之制﹐余亦道冠霓衣。熙寧五年﹐建中太一宮﹐內侍主塑像﹐乃請下禮院議十太一冠服。禮院乃具兩狀﹐一如東西二宮之制﹐一請盡服通天﹑絳紗。會有言亳州太淸官有唐太一塑像﹐上遣中使視之﹐乃盡服王者衣冠。遂詔如亳州之制。綠髹器﹐始於王冀公家。祥符﹑天禧中﹐每爲會﹐卽盛陳之。然制自江南﹐頗質朴。慶曆後﹐浙中始造﹐盛行於時。嘉初﹐兗國公主降李瑋時﹐少師歐陽公長禮臺﹐與諸博士折衷婚禮﹐頗放古制。治平中﹐邵不疑以知制告權知諫院﹐請選官撰本朝冠喪祭之禮﹐乃詔禮院詳定﹐遂奏請置局於本院﹐不許﹐因循寢之。皇二年七月﹐李侍中用和卒﹐詔輟視朝。下禮院乃檢會李繼隆例﹐院吏用印紙申請﹐自二十一日至五日輟朝。而二十四日太廟孟饗﹐在輟朝之內。同知院範侍郎鎭引《春秋》仲遂卒猶繹﹐請罷饗。判寺宋景文以日遽﹐集識不及﹐止之。會糸番見大中祥符三年四月敕﹐石保吉卒﹐輟四日﹑五日﹑七日朝三日﹐其六日﹐太廟孟饗﹐已是大祠﹐不坐。又二十六日﹐宣祖忌﹐行香奉慰﹐予時同知院﹐欲請移輟二十七日朝﹐判寺王原叔言與申請反覆﹐遂亦止。歐陽少師提總修《太常因革禮》﹐遣姚子張辟見問﹕「太祖建隆四年﹐南郊﹐攺元乾徳﹐是歲十一月二十九日冬至﹐而郊禮在十六日﹐何也﹖」乃檢《日曆》﹐其赦制云「律且協於黃鐘﹐日正臨於甲子。」乃避晦而用十六日甲子郊也。及修《實錄》﹐以此兩句太質而削去之﹐遂失其義。皇二年當郊﹐而日至復在晦﹐宗衮遂建明堂之禮。張唐公言﹕徐常侍謫州時﹐柳仲塗開爲守﹐頃之﹐鄭仲賢文寶爲陜西轉運使。鄭﹐卽騎省門人也﹐到官﹐卽來致謁。而仲塗郡務不舉﹐頗憚其來﹐乃先懇於徐公。鄭旣謁見﹐徐曰「柳侯甚奉畏。」鄭翌日而還。列子廟在鄭州圃田﹐其地有小城﹐貌甚古﹐相傳有唐李徳裕﹑王起題名﹐而前輩畱紀甚多。景中﹐王文惠公爲章惠太后園陵使還﹐請增葺之﹐於是舊迹都盡﹐今其榜陳文惠之筆。孟州汜水縣有武牢關城﹐城內有山數峯﹐一峯上有唐昭武廟。按李徳裕《會昌一品集》載﹐昭武廟乃神堯﹑太宗塑像。今殿內有二人立﹐而以冠傳付之貌。或云失二帝塑像﹐而但存侍者故也。李文正公罷相爲僕射﹐奉朝請﹐居城東北隅昭慶坊﹐去禁門遼遠﹐每五鼓則興﹐置《白居易集》數冊於荼鐐中﹐至安遠門仗捨﹐然燭觀之﹐俟啟鑰﹐則赴朝。雍熙二年三月﹐詔﹕中書申後兩棒鼓出﹐樞密院申後四棒鼓出。開寶六年六月﹐敕參知政事薛居正﹑呂餘慶於都堂與宰臣趙普同議公事。是月﹐又敕中書門下押班﹑知印及祠祭行香﹐今後宜令宰臣趙普與參知政事薛居正﹑呂餘慶輪知。旣而復有釐革。雍熙四年﹐文徳殿前始置參政磚位﹐在宰相之後。至道中﹐寇萊公爲參知政事﹐復與宰相輪日知印﹑正衙押班﹐其磚位遂與中書門下一班﹐書敕齊列銜﹐街衢並馬﹐宰相﹑使相上事﹐並有公事﹐並升都堂。及萊公罷﹐遂詔只令宰臣押班﹑知印﹐參政止得輪祠祭行香﹐正衙磚位次宰臣之下立﹐凡有公事並與宰臣同升都堂﹐如宰臣﹑使相上事﹐卽不得升。景徳四年六月﹐敕臣僚自外到闕及在京主執﹐如有公事﹐並日逐於巳時以前﹐中書﹑密院聚廳相見。其後復分廳見客。慶曆八年禁止之﹐如景徳之制。太宗制笏頭帶以賜輔臣﹐其罷免尙亦服之。至祥符中﹐趙文定罷參知政事爲兵部侍郎﹐後數載﹐除景靈宮副使﹐眞宗命廷賜禦仙花帶與繡韉﹐遂服禦仙帶。自後二府罷者﹐學士與散官通服此帶﹐遂以爲故事。予親見蔡文忠罷參知政事爲戶部侍郎服此帶﹐蓋曾爲學士﹐用詔文金帶﹐曾經賜者﹐許系之﹝先公爲翰林及侍讀兩學士﹐玉淸災﹐落職爲中書舍人﹐仍舊服金帶﹐舊例皆如此。景三年八月﹐方著詔﹞。其宰相罷免﹐𨿽散官﹐並依舊服笏帶。李文定天聖中自祕書監來朝﹐除刑部侍郎﹐並服笏帶。近有罷參政者﹐黑帶佩魚而入﹐非故事也。入兩府﹐自黑帶賜笏帶者﹐太宗朝例甚多。祥符中﹐張文節自待制爲中丞而參政事﹐天聖中﹐姜侍郎自三司副使爲諫議大夫而樞密﹐並賜如上。●卷下京城士人﹐舊通用靑絹涼傘。大中祥符五年九月﹐惟許親王用之﹐余並禁止。六年六月﹐始許中書﹑樞密院依舊用傘出入。丁晉公天禧中鎭金陵﹐臨秦淮建亭﹐名曰「賞心」﹐中設屏及唐人所畫《袁安臥雪圖》﹐時稱名筆﹐後人以《蘆雁圖》易之。嘉初﹐王侍郎君玉守金陵﹐建白鷺亭於其西﹐皆棟宇軒敞﹐盡覽江山之勝。唐成都府有散花樓﹐河中有薰風樓﹑綠莎廳﹐揚州有賞心亭﹐鄭州有夕陽樓﹐潤州有千巖樓。今皆易其名﹐或不復見。祕府書畫﹐予盡得觀之。二王眞迹內三兩卷﹐有陶谷尙書跋尾者﹐尢奇。其畫梁令瓚《二十八宿眞形圖》﹑李思訓著色山水﹑韓《水牛》﹑東丹王《千角鹿》﹐其江南徐熙﹑唐希雅﹐蜀黃筌父子畫筆甚多。王祁公家有晉諸賢墨迹﹐唐相王廣津所寶有永存珍祕圖刻﹐閻立本畫《老子西升經》﹑唐人畫《鎖諫圖》﹔王冀公家褚遂良書唐太宗《帝京篇》《太宗見祿東贊步輦圖》﹔錢文僖家書畫最多﹐有《大令黃庭經》﹑李邕《雜迹》﹔錢宣靖家王維《艸堂圖》﹔周安惠家獻之《洛神賦》﹔蘇侍郎家《魏鄭公諫太宗圖》﹔楚樞密有江都王《馬》﹔王尙書仲儀有《回文織錦圖》。﹝以上皆錄見者﹞楊州后土廟有瓊花一株﹐或云自唐所植﹐卽李衛公所謂玉蕊花也。舊不可移徙﹐今京師亦有之。近人有收《漢祖過沛圖》者﹐畫迹頗佳﹐而有僧爲觀者所指﹐翌日﹐並加僧以幅巾。金閣老王勝之轉運兩浙﹐於民家得唐沈旣濟所撰《劉展亂紀》一卷。時《唐書》已成﹐所載展事殊略。按展上元元年爲宋州刺史﹐與禦史中丞李銑皆副淮西節度使王仲升。銑貪暴無法﹐而展性剛鯁不折。王仲升奏銑狀而誅之﹐次謀及展。然展居睢陽﹐有兵權﹐難亟圖。乃與監軍使邢延恩矯詔以展爲都統江南﹑淮南節度防禦使﹐代李亙﹐欲其赴鎭於塗中執之也。展頗以爲疑﹐遣使請符節於亙﹐旣得之﹐悉舉睢陽兵七千人赴廣陵。延恩始約李亙與淮南東道節度使鄧景山圖展。及事露﹐傳檄州郡﹐言展反狀﹐發兵拒之。展亦露布言李亙反﹐而南北警急﹐文檄交馳於道。景山渡淮﹐陳於徐城洪﹐爲展所敗﹐又破李亙於下蜀。二年﹐命田神功舉平盧軍東下。展迎擊﹐爲神功再破之﹐遂棄廣陵而奔江南﹐以舟師自金山引斗。神功有五船﹐而展殺其二船﹐後爲賈隱林射展中目﹐因而斬之﹐傳首京師﹐收器械三十餘萬。展旣平﹐租庸使元載以吳﹑越𨿽兵荒後﹐民產猶給﹐乃辟召豪吏分宰列邑以重斂之﹐其州縣賦調﹐積有逋違﹐乃稽諸版籍﹐通校大數八年之賦﹐舉空名以斂之。其科率之例﹐不約戶品之上下﹐但家有粟帛者﹐則以人徒圍襲﹐如擒捕寇盜﹐然後簿錄其產而中分之﹐甚者十八九﹐時人謂之「白著」﹐言其厚斂無名﹐其所著者﹐皆公然明白﹐無所嫌避。一云世人謂酒酣爲「白著」﹐旣爲刻薄之後﹐人不堪其困獘﹐則必顚沛酩酊﹐如飲者之著也﹝《劉晏傳》中亦有白著﹐與此差異﹞。渤海髙云有《白著歌》曰「上元官吏務剝削﹐江淮之人多白著。」其所紀用兵次第甚詳﹐此槪舉之云。賈直孺在翰林﹐建言﹐皇子不當爲檢校師傅﹐乃詔止除檢校太尉。九宮貴神﹐始﹐天寶初﹐術士蘇嘉慶上言﹐請置壇﹐明皇親祠。及王爲相﹐又勸肅宗親祠。大和中﹐監察禦史舒元輿論列﹐遂降爲中祀。會昌中﹐李徳裕爲相﹐復爲大祀。宣宗時﹐又降爲中祀。乾符中﹐宰相崔彥昭因歲旱禱雨獲應﹐又升爲大祀。宗衮言﹐世傳魏鐘徭《表》云「癘憤怒之眾」。癘非可通勉勵之意﹐恐古人借使﹐又疑其誤。宰相三入者﹐趙中令太祖朝初相﹐太宗朝兩入﹔呂文穆太宗朝再相﹐眞宗朝一入﹔呂許公﹑張鄧公仁宗朝皆三入。學士三入﹐李文正﹑劉中山子儀﹝中山三入﹐《玉堂集》云﹕三入翰林皆待詔﹐楊昭度宣召入院﹐其舉自代﹐皆宣獻公﹞﹑宋景文﹑範景仁四人﹐李邯鄲五入﹐而一不拜。建隆三年十二月﹐班簿二百二十四員﹕文班一百五十四人﹐內南班一百一十人﹐兩省二十七人﹐學士三人﹐畱司十人﹔武班七十四人﹐內畱司一十一人。梁開平二年南郊﹐執儀仗兵士二千九百七十人。建隆四年郊﹐兵部執儀仗兵士一萬三千六十人﹐太常寺鼓吹等二千六百四人﹑太僕寺推駕兵士六百八十二人﹑六軍執擎人員兵士五百五十二人﹑左右金吾街仗各一百五十二人﹑左金吾仗三百五十八人﹑右金吾仗三百五十九人﹑殿中省押番人員並執擎兵士共五百三十一人﹑司天臺一百六十二人﹑八司都四千三百七十三人﹑合兵部二萬七千四百三十三人。予家有範魯公《雜錄》﹐記世宗親徵忠正﹐駐蹕城下﹐嘗中夜有白虹自淝水起﹐亙數丈﹐下貫城中﹐數刻方沒﹐自是吳人閉壁逾年﹐殍者甚眾。及劉仁贍以城歸﹐遷州於下蔡﹐其城遂蕪廢。又曰﹐江南李發兵攻建州王延政﹐有白虹貫城﹐未幾城陷﹐捨宇焚殆盡。又曰﹕近朝皇太后﹑皇后皆有印篆。文曰「皇太后之印」﹑「皇后之印」。故事﹐二宮立﹐各有宮名﹐長秋﹑長樂﹑長信之類是也﹐宜以宮名爲文。至尊之位﹐亦不合言印﹐當云「某宮之寶」。又曰﹕近世諸王公主制中﹐稱皇子﹑皇弟﹑皇女﹐疑「皇」字相承爲例﹐止合云第幾子﹑第幾弟﹑第幾女云。又曰﹕江南有國時﹐田每十畝蠲一畝半﹐以充瘠薄。又曰﹕罰俸例﹐一品八貫﹐二品六貫﹐三品五貫﹐四品三貫五百﹐五品三貫﹐六品二貫﹐七品一貫七百五十﹐八品一貫三百﹐九品一貫五十。又曰﹕上古以來﹐逐朝歷名﹐黃帝起元用《辛卯歷》﹐顓帝用《乙卯歷》﹐虞用《戊午歷》﹐夏用《丙寅歷》﹐成湯用《甲寅歷》﹐周用《丁巳歷》﹐魯用《庚子歷》﹐秦用《乙卯歷》﹐漢用《太初歷》《四分曆》《三統歷》﹐魏用《黃初歷》《景初曆》﹐晉用《元﹝正字犯聖祖名﹞始歷》《合元歷》《萬分歷》﹐宋用《大明歷》《元嘉歷》﹐齊用《天保歷》《同章歷》《正象歷》﹐後魏用《興和歷》《正元歷》《正象歷》﹐梁用《大同歷》《乾象歷》《永昌歷》﹐後周用《天和歷》《丙寅歷》《明元﹝正字犯聖祖名﹞歷》﹐隋用《甲子歷》《開皇歷》《皇極歷》《大業歷》﹐唐用《戊寅曆》《麟徳歷》《神龍歷》《大衍歷》《元和觀象歷》《長慶宣明歷》《寶應歷》《正元歷》《景福崇元﹝正字犯聖祖名﹞歷》﹐晉天福用《調元歷》﹐周顯徳用《欽天歷》云。本朝太祖用《應天歷》﹐太宗用《乾元歷》﹐眞宗用《宜天歷》﹐仁宗用《崇天曆》﹐英宗用《明天歷》﹐已而復用《崇天曆》。忠懿錢尙父﹐自國初至歸朝﹐其貢奉之物﹐著錄行於時。今大宴所施塗金銀花鳳狻猊﹑壓舞茵蠻人及銀裝龍鳳鼓﹐皆其所進也。凡獻銀﹑絹﹑綾﹑錦﹑乳香﹑金器﹑玳瑁﹑寶器﹑通天帶之外﹐其銀香﹑龍香﹑象﹑獅子﹑鶴﹑鹿﹑孔雀﹐每只皆千餘兩﹐又有香囊﹑酒甕諸什器﹐莫能悉數。祥符﹑天聖經火﹐多燕去﹐今太常有銀飾鼓十枚尙存。外臣除節度使﹐景徳前﹐止舍人院作制﹐楊文公《外制集》議﹕潘羅支﹑廝鐸督朔方軍節度﹐數制是也。其後遂學士院降麻﹐如大禮加恩﹐在將相後數日方下﹐然不鎖院﹐不宣麻。近年遂同將相例﹐鎖院告廷矣。交州進奉使﹐舊多遣兵馬使﹐或攝管內刺史﹐或靜海節度賓幕之職。及其歸﹐多加檢校官﹐或就遷其職﹐如行軍司馬﹑副使之類。近皆自稱王官﹐又亦以王官命之。尙書省舊制﹐尙書侍郎郎官﹐不得著ヒ鞋過都堂門。唐兵部﹑吏部侍郎郎官選限內不朝。今審官東西院﹑三班院皆預內朝﹐而流內銓止趨五日起居﹐疑循舊制也。丁晉公﹑馮魏公位三公﹑侍中﹐而未嘗冠貂蟬。杜祁公相甫百日﹐當慶曆四年郊祠﹐貂冠公衮﹐又升輅奉冊﹐攺謚諸後。杜祁公罷相知兗州﹐寓北郊佛寺﹐以待兗州接人﹐逾再浹日。會宗衮自汶陽召還﹐過其寺﹐造謁﹐而杜公曰「處此幾與在中書日同矣﹐旦莫北去﹐欲識壁云郭汾陽曾畱此。」蓋自戲其居位不久也。杜祁公休退﹐居南都﹐客至無不見﹐止服衫帽﹐嘗曰「七十致政﹐可用髙士服乎﹖」唐宰相奉朝請﹐卽退延英﹐止論政事大體﹐其進擬差除﹐但入熟狀畫可。今所存有《開元宰相奏請狀》二卷﹐鄭畋《鳳池稿艸》內載兩爲相奏擬狀數卷﹐祕府有《擬狀注制》十卷﹐多用四六﹐紀其人履歷﹑性行﹑論請﹐皆宰相自艸﹐五代亦然。寇萊公謂楊文公曰「予不能爲唐時宰相。」蓋賴於命詞也。今中書日進呈差除﹐退卽批聖旨﹐而同列押字﹐國初範魯公始爲之。李西樞憲成爲知制誥﹐尙衣緋﹐出守荊南﹐召爲學士﹐閣門舉例賜金帶﹐而不可加於緋衣﹐乃並賜三品服。太宗命制球路笏帶賜輔臣﹐後𨿽罷免亦服焉。趙文定罷參知政事﹐頃之﹐除景靈宮副使﹐賜以禦仙帶。自後罷宰相仍服笏帶﹐罷參樞皆止服禦仙帶。江南有淸輝殿學士﹐張公洎爲之。蜀有麗文殿學士﹐韓昭爲之。今契丹有乾文閣待制。皇后有謚﹐起於東漢﹐自是至於隋皆單謚﹐光烈陰皇后﹑明徳馬皇后﹑和熹鄧皇后﹑文獻獨孤皇后是也。史家取帝謚冠其上以別之﹐如雲光烈皇后陰氏﹐明徳皇后馬氏也﹐非謂欲連帝謚而名之也。然則質家尙單﹐文家尙復。後世或用復謚﹐如唐正﹝正字犯仁宗嫌名﹞觀中﹐長孫皇后謚文徳﹐後太宗謚文皇帝﹐文徳自是復謚。其議自用二名﹐偶同太宗之謚爾。中宗謚孝和﹐趙氏謚和思﹐言取帝謚配之。其後昭成﹑肅明﹑元獻﹑章欽﹝正字犯翼祖廟諱﹞﹑睿眞﹑昭徳﹑莊憲諸後﹐皆不連帝謚。國初﹐追尊四廟三祖之後﹐冠以帝謚。及杜太后崩﹐始謚明憲﹐未幾﹐欲同三祖之後﹐遂攺昭憲。及太祖諸後﹐自連「孝」字﹐太宗後連「徳」字﹐眞宗後連「莊」字﹐皆用復謚﹐非連帝謚爲義。慶曆中﹐乃言「孝」字連太祖謚﹐「徳」字連太宗謚﹐遂攺爲「章」﹐以連眞宗謚。且祖宗謚號皆十餘字﹐豈止配一字爲義﹖又太祖功烈﹐豈專以「孝」稱﹖太宗後連「徳」字乃在下﹐文與祖宗後謚文不對﹐可如東漢諸後單舉之乎﹖皇中﹐予爲禮官﹐龍圖閣直學士趙周翰奏議甚詳﹐下禮院﹐時新以「章」易「莊」﹐朝廷以宗廟事重﹐不欲數更張﹐遂寢其所奏。祖宗朝﹐使相﹑節度使未嘗有領京師官局者﹐其奉朝請﹐必攺他官﹐多爲東宮三少﹑上將軍﹑統軍。趙中令以使相自河陽還﹐除太子少保。至明道中﹐錢相始爲景靈宮使。治平中﹐武康節度李公端願始爲醴泉觀使。至和中﹐仁宗疾平﹐以太宗至道年升遐﹐深惡其年號﹐趣詔中書攺之。是歲以郊﹐爲恭謝天地﹐攺元曰嘉。宋景文言﹕大﹑小孤山以孤獨爲字﹐有廟江ヂ﹐乃爲婦人狀。龍圖閣直學士陳公簡夫畱詩曰「山稱孤獨字﹐廟素女郎形。過客𨿽知誤﹐行人但乞靈。」時稱佳句。太祖時﹐大卿監卒﹐皆輟朝一日。景徳以前﹐文武官贈三品﹐皆不得謚﹐曾任三品官乃得謚。眞宗大中祥符中﹐命陳文僖公彭年重定﹐以正三品尙書﹑節度使卒﹐始輟朝。贈尙書﹑節度使﹐許定謚。自後遵用其制﹐而《日曆》《實錄》《國史》皆遺其事。尙父錢忠懿王﹐自太祖開基﹐貢獻不絕。帝以其恭順﹐待之甚厚。及討江南﹐命爲升州東南面行營招撫制置使﹐屢獻戎捷。及拔常州﹐拜守太師﹐依前尙書令兼中書令﹑吳越國王。又親赴行營﹐帝益嘉之﹐詔令歸國。江南平﹐亟請入覲﹐許之。旣至﹐會太祖幸洛陽郊﹐西駕有日矣﹐詔趣其還。忠懿臨別﹐面敍感戀﹐願子孫世世奉藩。太祖謂曰「盡吾一生﹐盡汝一生﹐令汝享有二浙也。」忠懿以帝賜重約﹐旣得歸﹐喜甚﹐以爲大保其國矣。是歲永昌鼎成﹐後二年來朝﹐遂舉版籍納王府焉。唐王及善曰「中書令可一日不見天子乎﹖」太祖開寶元年﹐以中外無事﹐始詔旬假日不坐。然其日輔臣猶對於後殿﹐問聖體而退。至道三年三月二十九日旬假﹐是日太宗猶對輔臣﹐至夕帝崩。李南陽永熙挽詞曰「朝馮玉几言猶在﹐夜啟金滕事已非。」時稱佳作。至眞宗時﹐旬假輔臣始不入。寶元中﹐西事方興﹐假日視事。慶曆初﹐乃如舊。唐白文公自勒文集﹐成五十卷﹐後集二十卷﹐皆寫本﹐寄藏廬山東林寺﹐又藏龍門香山寺。髙駢鎭淮南﹐寄語江西廉使﹐取《東林集》而有之。《香山集》經亂亦不復存。其後履道宅爲普明僧院。後唐明宗子秦王從榮﹐又寫本置院之經藏﹐今本是也。後人亦補東林所藏﹐皆篇目次第非眞﹐與今吳﹑蜀摹版無異。夏鄭公爲宣徽使﹑忠武軍節度使﹐自河中府徙判蔡州﹐道經許昌﹐時李邯鄲爲守﹐乃徙居他所﹐空使宅以待之。夏公以爲知體。凡公家文書之槁﹐中書謂之「艸」﹐樞密院謂之「底」﹐三司謂之「檢」。今祕府有梁朝宣底三卷﹐卽正﹝正字犯仁宗嫌名﹞明中崇政院書也。檢﹐卽州縣通稱焉。祖宗時﹐宰相罷免﹐惟趙令得使相﹐餘多本官歸班﹐參﹑樞亦然。天禧中﹐張文節始以侍讀學士知南京﹐天聖中﹐王文康以資政殿學士知陜州﹐自慶曆後﹐解罷率皆得職焉。祖宗時﹐惟樞密直學士帶出外任﹐李尙書維罷翰林爲集賢院學士﹑知許州﹐劉中山子儀自翰林爲臺丞﹐李憲成以翰林權使三司﹐皆蘄出﹐並以樞密直學士﹐劉知潁州﹑李知洪州。蔡文忠以翰林兼侍讀兩學士﹐攺龍圖閣學士﹐知密州。自翰林攺龍圖而出藩﹐徭文忠始也。近歲﹐率帶侍讀及端明學士﹐邢公以侍讀學士知曹州﹐孫宣公亦以侍講知衮州﹐二公皆久奉勸講﹐遂優以其職補外。自張文節以舊輔臣帶侍讀出守﹐至寶元中﹐梅公詢始以侍讀學士知許州﹐侍讀帶外任自梅公始也。其後翰林出者﹐率皆換其職。晁文元公﹐天禧中﹐自翰林承旨換集賢院學士﹑判西京畱臺。吳正肅公﹐皇中﹐以資政殿學士﹔李少師公明﹐嘉中﹐以龍圖閣直學士﹐並換集賢﹐判西臺。近歲皆以禁職分臺。太宗命創方團球路帶﹐亦名笏頭帶﹐以賜二府文臣。明道初﹐張徐公爲樞密使兼侍中﹐獨得賜之。皇初﹐李侍中用和以叔舅蘄賜﹐時王侍中貽永爲樞密使﹐遂並賜之。其後曹侍中亦以叔舅而賜焉。文穆王冀公﹐天聖初﹐再爲相﹐旣拜命謝恩﹐卽請詣景靈宮奉眞殿朝謝眞宗皇帝。冀公仍以五百千建道場﹐托先公爲齋文﹐其略曰「奉諱之初﹐謝病於外﹐臨西宮而莫及﹐企南狩以方遙。」失其本﹐余不盡記。自後二府初拜恩入謝﹐卽詣景靈宮﹐蓋踵冀公故事也。凡拜職入謝﹐多有對賜﹐拜官加勛封謝恩﹐𨿽二府亦無有。景徳初﹐王冀公以參知政事判大名府召還﹐加邑封。時契丹方講好﹐眞宗欲重其事﹐冀公入謝﹐特命以衣帶鞍馬賜之。自後二府轉官﹑加階勛﹑封邑入謝﹐並有對賜。慶曆四年﹐賈魏公建議修《唐書》。始令在館學士人供《唐書》外故事二件。積累旣多﹐乃請曾魯公掌侍郎﹐唐卿分釐﹐附於本傳。五年夏﹐命四判館﹑二修撰刊修。時王文安﹑宋景文﹑楊宣懿﹐今趙少師判館閣﹐張尙書﹑余尙書安道爲修撰。又命編修官六人﹐曾魯公﹑趙龍閣周翰﹑何密直公南﹑範侍郎景仁﹑邵龍閣不疑與予﹐而魏公爲提舉。魏公罷相﹐陳恭公不肯領﹐次當宋元憲﹐而以景文爲嫌﹐乃用丁文簡。丁公薨﹐劉丞相代之。劉公罷相﹐王文安代之。王公薨﹐曾魯公代之﹐遂成書。初﹐景文修《慶曆編敕》﹐未暇到局﹐而趙少師請守蘇州﹐王文安丁母憂﹐張﹑楊皆出外﹐後遂景文獨下筆。久之﹐歐少師領刊修﹐遂分作《紀》《志》。魯公始亦以編敕不入局。周翰亦未嘗至﹐後辭之。公南過開封幕﹐不疑以目疾辭去﹐遂命王忠簡景彜補其缺。頃之﹐呂縉叔入局。劉仲更始修《天文》《歷志》﹐後充編修官。將卒業﹐而梅聖兪入局﹐修《方鎭》《百官表》。嘉五年六月﹐成書。魯公以提舉日淺﹐自辭賞典﹐惟賜器幣。歐宋二公﹑範王與余﹐皆遷一官。縉叔直祕閣。仲更崇文院檢討﹐未謝而卒。聖兪先一月餘卒﹐詔官其一子。初﹐編修官作志艸﹐而景彜分《禮儀》與《兵志》﹐探討唐事甚詳﹐而卒不用﹐後求其本不獲。縉叔欲作釋音補﹐少遺逸事﹐亦不能成。太尉舊在三師之下﹐徭唐以來﹐以上公爲重。李光弼自司空爲太尉﹐薨﹐贈太保。郭子儀自司徒爲太尉﹐薨﹐贈太師。李徳裕自司徒爲太尉﹐皆以超拜。李載義自司徒爲太保﹐王智興自司徒爲太傅﹐二人卒﹐俱贈太尉。是以上公寵待宗臣﹐余𨿽有功可遷保﹑傅﹐而掌武之尊不可得也。五代至國初﹐節度使皆自檢校太傅遷太尉﹐太尉遷太師﹐然無升秩明文。北都使宅﹐舊有過馬廳﹐按唐韓詩云「外使進鷹初得按﹐中官過馬不教嘶。」注云「上每乘馬﹐必中官馭以進﹐謂之『過馬』。旣乘之﹐躞蹀嘶鳴也。」蓋唐時方鎭亦效之﹐因而名廳事也。唐明皇以諸王從學﹐名集賢院學士徐堅等討集故事兼前世文辭﹐撰《初學記》。劉中山公子儀愛其書﹐曰「非止初學﹐可爲終身記」。二府舊以官相壓﹐李文正自文明殿學士﹑工部尙書爲參知政事﹐而宋惠安公乃自左諫議大夫參知政事﹐遷刑部尙書﹐居其上。至祥符末﹐王沂公與張文節公同參知政事﹐王轉給事中﹐張轉工部侍郎﹐而班沂公下﹐意頗不悅。乃復還貳卿之命﹐止以舊官優加階﹑邑。自後第以先後入爲次序。太宗詔諸儒編故事一千卷﹐曰《太平總類》﹔文章一千卷﹐曰《文苑英華》﹔小說五百卷﹐曰《太平廣記》﹔醫方一千卷﹐曰《神醫普救》。《總類》成﹐帝日覽三卷﹐一年而讀周﹐賜名曰《太平禦覽》。又詔翰林承旨蘇公易簡﹑道士韓徳純﹑僧贊寧集三教聖賢事迹﹐各五十卷。書成﹐命贊寧爲首坐﹐其書不傳。眞宗詔諸儒編君臣事迹一千卷﹐曰《冊府元龜》﹐不欲以後妃婦人等事廁其間﹐別纂《彤管懿範》七十卷。又命陳文僖公裒歷代帝王文章爲《宸章集》﹐二十五卷。復集婦人文章爲十五卷﹐亦世不傳。樞密院問降宣故事﹐具典故申院。按﹐今有梁朝宣底二卷﹐載朱梁正﹝正字犯仁宗嫌名﹞明三年﹑四年事﹐每事下有月日﹐云「臣李振宣」﹐或除官﹑差官﹐或宣事於方鎭等處﹐其間有云「宣頭」﹑「宣命」﹑「宣旨」者。梁朝以樞密院爲宗政院﹐始置使以大臣領之﹐任以政事。正﹝正字犯仁宗嫌名﹞明年是李振爲使。當時以宣傳上旨﹐故名之曰「宣」。而樞密院所出文字之名也﹐似欲與中書「敕」並行。𨿽無所明見﹐疑降宣始自朱梁之時。晉天福五年﹐攺樞密院承旨爲承宣﹐亦似相合。其底﹐乃底本也。系日月姓名者﹐此所以爲底。聞今尙仍舊名。﹝熙寧七年六月十三日﹞或問今之敕起何時﹖按蔡邕《獨斷》曰「天子下書有四﹐一曰策書﹐二曰制書﹐三曰詔書﹐四曰戒敕。」然自隋﹑唐以來﹐除攺百官﹐必有告敕﹐而從敕字。予家有景龍年敕﹐其制蓋須由中書門下省。故劉之云「不經鳳閣﹑鸞臺﹐何謂之敕。」唐時﹐政事堂在門下省﹐而除擬百官﹐必中書令宣﹐侍郎奉﹐舍人行﹐進入畫敕字﹐此所以爲敕也。然後政事堂出牒布於外﹐所以云牒奉敕云云也。慶曆中﹐予與蘇子美同在館﹐子美嘗攜其遠祖向唐時敕數本來觀﹐與予家者一同。字書不載敕字﹐而近世所用也。皇二年﹐仁宗始祀明堂。範文正公時守杭州﹐而杜正獻致政居南都﹐蔣侍郎希魯致政居蘇州﹐皆年耆體康。範公建言﹕朝廷闊禮﹐宜召元老舊徳陪位於廷。於是乃詔南都起杜公﹐西都起任安惠公陪祀﹐供帳都亭驛以待焉。二公卒不至。加賜衣帶器幣﹐賜一子出身。自後前兩府致政者﹐大禮前﹐率有詔召之﹐然亦無至者。禮畢﹐皆賜衣帶器幣焉。本朝兩省淸望官﹑尙書省郎官﹐並出入重戴。祖宗時﹐兩制亦同之。王黃州罷翰林﹐《滁州謝上表》云「臣頭有重戴﹐身被朝章」﹐是也。其後﹐祥符﹑天禧間﹐兩制並徹去之﹐非故事也。祖宗時未有磨勘﹐每遇郊祀等恩﹐皆轉官﹐未滿二載者不轉官﹐例加五階。王黃州自知制誥﹐未有勛便加柱國﹐在滁州爲散郎﹐自承奉郎加朝散大夫階。宋﹐後唐明宗之外孫﹐漢太祖之駙馬﹐歷累鎭節度﹑檢校太師﹑同中書門下平章事﹐有女十五人﹐開寶皇后最居長﹐韓樞密崇訓﹑寇萊公﹑王武恭皆其婿也﹐多享國封。張尙書安道言﹕嘗收得舊本《道家奏章圖》﹐其天門有三人守衛之﹐皆金甲狀﹐謂葛將軍掌旌﹐周將軍掌節﹝其一忘記﹞。嘉初﹐仁宗夢至大野中﹐如迷錯失道﹐左右侍衛皆不復見。旣而﹐遙望天際﹐有幡幢車騎乘雲而至﹐輟乘以奉帝﹐帝問﹕「何人﹖」答曰「葛將軍也。」以儀衛獲送帝至宮闕﹐乃寤。後詔令宮觀設像供事之﹐於道書中求其名位﹐然不得如《圖》之詳也。至道二年十一月﹐司天冬官正楊文鎰建言﹕歷日六十甲子外﹐更畱二十年。太宗以謂「支幹相承﹐𨿽止於六十﹐本命之外﹐卻從一歲起首﹐並不見當生紀年。若存兩周甲子﹐共成上壽之數﹐使期頤之人﹐猶見本年號。」令司天議之。司天請如上旨﹐印造新曆頒行﹐可之。本朝之制﹐凡霈宥﹐大赦﹑曲赦﹑徳音三種﹐自分等差。宗衮言﹕徳音非可名制書﹐乃臣下奉行制書之名。天子自謂「徳音」﹐非也。予按唐《常衮集》﹐赦令一門﹐總謂之「徳音」﹐蓋得之矣。太宗淳化五年《日曆》載﹕「上謂侍臣曰﹕『聽斷天下事﹐直須耐煩﹐方盡臣下之情。昔莊宗可謂百戰得中原之地﹐然而守文之道可謂懵然矣。終日沈飲﹐聽鄭﹑衛之聲與胡樂合奏﹐自昏徹旦﹐謂之舌帳。半酣之後﹐置畎酒篦﹐沈醉﹤身矢﹥弓﹐至夜不已。招箭者但以物系銀器﹐言其中的。與俳優輩結十弟兄。每略與近臣商議事﹐必傳語伶人﹐敍相見遲晚之由。縱兵出獵﹐涉旬不返﹐於優倡猱雜之中﹐復自矜寫《春秋》﹐不知當時刑政何如也。』」蘇易簡書於《時政》曰「上自潛躍以來﹐多詳延故老﹐問以前代興廢之由﹐銘之於心﹐以爲鑑戒。」上來數事﹐皆史傳不載﹐秉筆之臣﹐得以紀錄焉。唐《日曆》正﹝正字犯仁宗嫌名﹞觀十年十月﹐詔始用黃麻紙寫詔敕。又曰﹕上元三年閏三月戊子敕﹕「制敕施行﹐旣爲永式﹐比用白紙﹐多有虫蠹﹐自今已後﹐尙書省頒下諸司﹑及州下縣﹐宜並用黃紙。」﹝《魏志》﹕劉放﹑孫資勸明帝召司馬宣王﹐帝納其言。卽以黃紙令放作詔。﹞

