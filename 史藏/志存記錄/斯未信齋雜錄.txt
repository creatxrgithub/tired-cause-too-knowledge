斯未信齋雜錄

小浣霞池館隨筆﹝甲辰﹞堊廬雜記丁戊隨筆斐亭隨筆﹝戊申﹞君子軒偶記退思錄壬癸後記癸丑日記甲乙日記丙辰日記歸田續記

小浣霞池館隨筆﹝甲辰﹞

漳郡人煙稠密﹐街巷蔽以竹棚﹐白日如夜﹔命盡撤之。越日﹐有不戒於火者﹐因未蔓延。舊無火神廟﹐於西城外校場火器神廟之後安火帝像於中殿﹐題其上曰「麗正南瀛」。

道署有城隍廟﹐內署迆東有武廟﹑觀音廟﹑土地廟﹐井上爲龍神廟﹐朔望皆瞻拜。又東爲陳忠毅公祠。公名啟泰﹐字大來﹐鑲紅旗貢生。康熙三年任巡道。耿精忠之變﹐其妻劉氏及女皆自縊﹐妾婢二十餘口相繼死。公親爲排次﹐從容引僚屬入﹐眾皆失色﹐莫敢出聲。公朝服望北再拜﹐系帛以死。事聞﹐贈資政大夫﹐謚「忠毅」。舊祀東關外赤嶺﹐額曰「忠毅流芳」﹐志稱「流芳祠」。乾隆六年巡道陳樹耆重建﹐移奉署內﹐有碑。今中龕爲公主﹐左劉夫人﹐右宋淑人﹐兩側爲侍婢。行三揖禮。祠屋上爲小樓﹐人迹不到﹐四圍皆樹而樓瓦間無落葉。近將圯﹐亟葺而新之﹐額曰「心照霞丹」。舊額云「一家仁」。

閩人語音難解﹐字法亦多異。濷﹝同漲﹞﹑■﹝上上大下﹞﹝音害﹞﹑菽﹝扭平聲﹞﹑屘﹝讀如母﹞﹑掱﹝音怕﹞﹑沓﹝濫﹞﹐皆俗字也。然其理固通。如典質田宅曰「胎押」﹐童養幼婦曰「苗媳」。胎取其生息也﹐苗言其初長也。

壬寅秋召對﹐欽奉聖訓﹕不矜細行﹐終累大徳。惟日孜孜﹐實心實力﹐不可懈怠。任四川保寧郡守﹐謹將後三句刊示堂上。今敬謹全書懸於道署﹐謹跋云﹕道光壬寅秋﹐由山左濟州入覲﹐奉命出守蜀中﹐疊蒙召對﹐三接天顏﹐祗承謨訓。次年夏﹐再拜恩綸﹐分巡閩海﹐聖人之言猶在耳。謹識之﹐不敢忘。甲辰十月初三日。

乾隆庚子﹐前任嘉興馮﹝光熊﹞刊大堂屏門銘曰﹕我巡斯土﹐我升斯堂﹐兩郡一州﹐維我保障。我示之貪﹐孰凜冰霜﹖我示之惰﹐墮乃紀綱。我作好惡﹐云誰其臧﹗吁嗟瘠土﹐山多田少。風雨以時﹐民乃一飽。煦之﹑噢之﹐曰予攸好。茫茫大海﹐島嶼云浮﹔鯨窟無波﹐維國之庥。安益求安﹐毋忘綢繆。鬱鬱芝蘭﹐滋之﹑培之。濟濟多士﹐何以裁之﹗除彼稂莠﹐嘉禾乃植﹔剪惡安良﹐伊誰之職﹖我心則勞﹐我才則拙。不素餐兮﹐我其曷克﹗永言志之﹐以待賢哲。右中丞渤海徐公﹝士林﹞觀察時所題。前哲名言﹐允堪勒諸座右。馮公楹帖云﹕九重軫念巖疆﹐時殷淸問﹕蒞斯土者﹐惟期大法小廉﹐共勷治理。千載謳思徽國﹐咸仰遺規﹔居是邦也﹐端賴興仁講讓﹐盡返淳風。富海帆﹝呢楊阿﹞聯﹕淸夜無慚﹐期於觀我﹑觀人﹐咸臻純備﹔丰年有兆﹐願與斯民﹑斯世﹐共樂承平。張集馨聯﹕建節來臨﹐問何時蟻陣勾回﹐蜂衙放出﹖焚香默告﹐顧此日鯨波永靖﹐厖捨無驚﹗程東軒﹝銓﹞聯﹕法要平寬﹐寬黎庶﹐不寬姦究﹔職司鑑察﹐察官吏﹐先察自家。

心導堂﹐戊寅元旦閭陽甘國基書「法自然」三字﹔又「恭慈仁恕」四字﹐康熙丁卯山左鄧秉恆書。「愛養百姓」額跋云﹕壬戌夏奉天子命出守杭州﹐恭請聖訓﹐勗以「愛養百姓」爲要。大哉王言﹗誠民爲邦本﹐本固邦寧之至道也。予在浙﹑在閩﹐恪謹遵行﹐惟恐隕越。用是敬錄座右﹐奉以自儆﹐並與民牧所共勵之者。乾隆庚午髙密單徳謨報朝廷﹕某事榮父母﹐某事寬百姓幾分﹐畱子孫幾分。右先大父文康相國撫畿輔時訓屬吏語也。家大人歷官所至﹐輒書座右。今予奉命觀察汀﹑漳﹐敬懸廳事﹐用識不忘云。商邱宋至。愼思額﹐嘉慶二十五年臨川李秉鉞書。藏恕堂額﹐道光癸未納音富呢楊阿題。快雨堂額跋﹕漳南气候早蝒■﹝日耎﹞﹐二月﹑三月卽插秧。春日多晴﹐東作待澤孔亟﹔翠雨連朝﹐三農起舞。此丰年玉也。顧而快之。偶閱米帖﹐有此三字雙鉤﹔摹諸堂額﹐以志喜焉。魯巖馮光熊。泊槎額跋﹕職方所隸﹐爲省十有八。餘二十餘年來﹐出使﹑從戎﹑遊歷幾徧﹐所未至者﹐甘肅耳。譬諸浮海作汗漫遊﹐迄今停泊﹐而老冉冉其將至矣。戊戌春﹐荷恩命﹐有粵西遷閩﹐漸近鄕土﹐庶幾其初泊乎。適葺淸漳官舍﹐狀類舟﹐因題曰「泊槎」。乾隆己亥﹐欈李馮光熊。退思堂額跋﹕漳屬素稱繁難﹐吏治民風未易奏績﹐余奉命來巡玆土﹐值海波不靖﹐籍手尢艱。退食之餘﹐懼速官謗﹐因顏斯堂以自儆。道光壬寅﹐古眞州張集馨。艤亭額跋﹕虹莊之南﹐砌小池受水﹐而亭其中﹐若尺舫焉。隔墻綠樹紛披垂蔭﹐儼如檥舟。樹杪好鳥棲飛﹑遊鱗潛泳﹐天機在俯仰間也﹔何必南華秋水﹐始見蒙莊﹗辛卯嘉平﹐金竹蔣允焄題。今於亭舟題額曰﹕小浣霞池。跋云﹕仙霞嶺一卷石﹐浣霞池一勺水﹐偶一憑欄﹐輒神往焉。卽小見大﹐因以名之。甲辰嘉平﹝括囊旡咎旡譽小額跋見後﹞。今道署毀於兵燹﹐賴此數行存之。

偶檢敝簏﹐得嘉慶壬申年餘方十七歲州﹑院試皆第一馮耐圃先生集杜句贈先君子云﹕持衛畱藻鑑﹐驚代得麒麟。筆落驚風雨﹐詩成泣鬼神。應天才不少﹐得士契無鄰。豈是池中物﹐由來席上珍。南圖回羽翮﹐北極捧星辰。公若登臺輔﹐乘時各有人。並頌州尊唐陶山師也。

庚辰通籍後請假南歸﹐其間賓朋燕集觴詠交酬﹐或旗亭旅館書壁畱題。廢紙堆中﹐偶檢一﹑二﹐並錄存之。沾襟莫怪相思淚﹐戀到殘花有幾人﹗月能常見人偏隔﹐花到將離態更濃。我在東山髙處望﹐琴心可許托飛鴻﹖多情最是闌干外﹐臨去秋波顱夕陽。爲有髙堂人倚望﹐雄心不敢就題橋。旅店聯句﹕聰聽祖考彜訓﹐思貽父母令名。立志不交無益友﹐存心常報有恩人。看明世事歸涵養﹐參透人情付笑談。小心謹愼事師古﹐大气盤旋春被人。

辛丑十二月十八日攝兗州郡﹐次年三月間卽去任矣。魯人徳之﹐各制牌匾送於濟州行館。紳耆曰﹕恩敷十邑。十二學衿士曰﹕道濟溫公。民人曰﹕聲隆剖竹。商人曰﹕徳媲龍圖。蓋余昔年曾任曲阜﹐辛巳四月到任﹑七月卸事﹐今任濟牧﹐與兗郡毘連﹐士民相習日久﹐遂至阿私所好﹐競詡虛聲﹔所謂不虞之譽也。附記以見東魯民俗之厚。

自杭州水路入衢州﹐坐「江山船」﹐三字每思屬對而未能。及由浦城陸路﹐裝載雜物者名天地蓋﹔偶得句云﹕天地蓋中行李穩﹐江山船上看花忙。

武夷山出茶﹐漳郡出大柑名文旦果﹐偶作對句云﹕霜後舊藏文旦果﹐雨前新試武夷茶。

趙少愚太守贈南丰先生全集﹐蓋其鄕先輩也。又伊先人趙也愚﹝秉忠﹞勸戒溺女歌﹐言之悱惻。卽此一端﹐知其不忍人之心所濟者多矣。也愚先生任雜職﹐而少愚掇科第﹑入詞垣﹐顯達蓋有由來也。

家藏太髙祖嚴叟公手札墨迹捲﹐甲辰監試攜至閩﹐闈中諸內外共事者﹐並以五色筆題之。鳳池書院存閩省誌稿﹐謹以公墓志敬求院長魏私齊先生編入「宦迹」。又於永安志內得小傳一篇﹐敬錄於家藏墓志之後。公於康熙戊子入闈分校。

辛丑年■﹝口英﹞夷犯順﹐占踞廈門﹐復航海欲入漳南﹐乃招海上舵工識水綫者爲操楫焉。舵工引至中流﹐淺礁擱而不能進﹐夷人殺之﹐乃返棹去。是漳南郡縣皆舵工一人之力﹐惜詢訪不得其姓名。

門人孟雨山﹐嘗贈余以家藏張二水書中庸一冊﹔過浦城時﹐以贈梁芷林中丞。昔日任濟州時﹐得彩繪聖迹圖一冊﹐敬以贈孔上公。余分校所得耳字號﹐中卷四氏﹐學皆出余門。戊子孟廣均﹑辛卯孔憲璜所得聖賢後裔珍藏之翰墨﹐不輕以與人﹔中丞收藏圖書甚富﹐故以中庸冊存之﹐免行篋中多褻瀆也。

戊子科題爲擇可勞而勞之二段﹐請主試式﹔曰﹕平正通達﹐勿取偏鋒﹐五美之目側重者不取。中秋日聞聚奎堂下有抄發刻中卷者﹐視之則以仁字作主﹐擬魁矣。次日問主試﹐曰﹕其筆气甚佳耳。於是日得以仁字作主一卷﹐卽薦呈﹐亦取中﹐爲平度州白玉佩捲。三場則先刻之號因其未到而毀板矣。是令余見之者爲白生一卷也。然未見以先﹐其偏師被黜者多矣。豈非天哉﹗辛卯進捲於聚奎堂﹐內監試以次分十二束﹐正考掣某束簽﹐副考掣某房簽﹐東曰第一束﹐西曰第一房﹐東曰第二束﹐西曰第二房﹐同官皆訝之。余爲第三房﹐乃默祝曰﹕如得第三束﹐則得元捲。及出﹐則非第三束﹐而房亦爲別房矣。未後兩邊各餘一簽﹐一爲第三東﹐一爲第三房。捲束至案前﹐忽聞異香﹐舉筆則蟢子旋繞於毫端﹐是科榜首謝維嶺出余房。戊子得元者﹐住於第十二房屋內﹐各聽便居之﹐不依房數。辛卯余先占此屋﹐而元捲亦出其中。

甲午八月十二日初升堂﹐外簾進捲若干本﹐各分數十本。紅號內有元字號﹐而元字一號捲在余房﹐卽先取而閱之。文尙平順﹐取其吉利。而初閱者卽呈薦﹐乃取中﹐爲膠州髙行方捲。初入闈﹐五﹑六日無事﹐攜髙南阜先生﹝鳳翰﹞詩集點竄選次。後問髙生﹐則先生之裔也。然則以該生捲適編元字號而引之餘房﹐其先生之靈乎﹗

甲午有同房考某不知文﹐余助某閱之﹐於落卷中得其數卷薦中﹐內有次科得鼎甲者。

甲辰監試閩闈﹐偶記一﹑二事錄存之。第一場點名畢﹐方扃門而聞大聲疾呼﹐則後至者﹔例不能再招之使入。正回龍門﹐有人報某號某生病重求出﹐監臨謂甫封門可開放﹐扶出。扶出而有一人大呼闖入﹐以頭觸地﹐阻之不可﹐皤然老儒﹐年七十六矣﹝長樂許汝弼﹞。代求給捲﹐三場皆見其矍鑠如故。卽不中﹐來喫粥飯亦命也。或曰﹕先之後至者早涕泣而去﹐老者乃適當開門之頃而來也。一﹑二場犯貼甚多﹐稍可原者皆免之﹐俾得完捲見親友耳。或幸而中﹐亦未可知。每貼捲﹐例應捲面大書﹐然必夾簽送監臨定奪﹐而後書之。有西余字二十八號﹝汀州羅承炳﹞﹐艸稿逾限﹐彌封所駁回。時三場已點名﹐余忽而思臥﹐退堂入室﹐書吏以羅捲至。余卽大書艸稿逾限﹑不能彌封四﹝﹖﹞字於上﹔旣而悔之。數日﹐又有二場西服十一號捲亦然﹝汀州李中樞﹞﹔思設法成全之。或曰﹕彌封露艸﹐恐有關節﹐卽中式﹐艸稿割裂﹐亦不能解部﹔乃畱至三場畢後﹐而貼於堂。頭﹑二場宜寬﹐末場宜嚴﹔寬以畱其顏面﹐嚴以免謄錄之枉勞也。三場擡寫小誤而字迹工楷者﹐不忍屏斥之﹐數日而對讀有駁回者﹐又數日而收掌有駁回者。余曰﹕姑存之﹐冀其頭場之或可幸中也。數日﹐而提調必欲貼出截數﹔無如之何﹐會同折彌封﹐一一貼出。越日﹐聞內監試云﹕有首場捲已發刻而後場未到者﹐主司惋惜﹐不忍毀其板。後查爲臺灣朱麗金。或曰﹕臺灣士子多獘。設無獘焉﹐遠隔重洋﹐旣得復失﹐能無扼腕乎﹖後聞刻文者爲漳州屬之王治云﹕有三場正寫第一問謄其數行字極工﹐忽接書亂談﹐且有「帳裏風流」字樣﹐字亦大小不一。是有馮焉﹐其必有因果乎﹗附記告示﹕諭諸生均自登瀛橋進﹐魚貫前行﹐相期吁俊門開﹐霓裳同詠﹐共臻斯路﹐毋入歧途。又科場舞獘中式者斬﹐不中者遣戍。諸生文章報國﹐揚名顯親﹐求榮乎﹖求辱乎﹖安分遠辱﹐不中亦榮﹔作僞希榮﹐中則更辱。士子無不自愛者﹐愼無受姦徒之惑誘也。又放場自下而上﹐十卷一放﹐周而復始﹐原爲體卹諸生﹐恐擠損試卷﹔且完捲靜坐片時﹐檢點一番﹐可免訛誤。三年辛苦﹐何必取快一時乎﹗非不念諸生場屋之困﹐故欲遲畱也。

昔年山左分校數事﹐追憶記之。戊子得佳捲﹐時任泰安令﹐其文似見余著作者﹐疑其爲泰安人。三場皆整贍﹐薦爲房首﹐後中十五名﹐爲泰安程燦策﹐乃平日書院中屢取首卷者。暗中摸索﹐仍中吾房﹐亦巧矣。泰邑自雍正以後無甲榜﹐該生壬辰得進士。其本房爲郭韻泉同年﹐任泰安府﹐縣爲鄕試房師﹑府爲會試房師。府在後日﹐則縣在當日之無關節﹐可知皆定數也。有同考者問余﹐何以中卷獨多﹖余曰﹕擇其尢者先薦﹐余俟再閱。彼卽艸艸過目﹐案前獺祭堆積﹐信筆點之。忽而腹痛如廁回坐﹐盥手拭目﹐一卷在前﹐閱之大佳﹐薦而得中。

甲辰閩闈﹐龍溪中者甚多﹐內有林廣邁﹑曾省二生。抵任後﹐見新訂黃子道周年譜﹐則二生初校刊也。

余自四十以後﹐墮齒三﹕一遺於京都﹐一置於山左濟南趵突泉右燕圍別墅之金綫泉東井中﹐一置於蜀中成都城外武侯祠右琴臺前池中。

抵福州﹐有幕賓孟蓮友﹝國經﹞﹐本山東鄒人﹐亞聖裔也﹐遷於浙而遊於閩﹐予門人孟雨山之族孫也。以家刻孟子外書贈余﹐曰閒道集﹐余代雨山寄宗譜授之。又著有仁壽鏡一書﹐內載求嗣之說甚詳。節其要云﹕易稱乾道成男﹑坤道成女﹐男女平時淸心寡欲﹐養其幹健之體﹐則感而生易。或云天癸淨一﹑二日者成男﹐以爲陰气方虧﹐陽气當勝耳。方家轉女爲男之法﹐或驗﹑或否﹐要在積徳行仁﹐肝膽血誠固結﹐陽長陰消﹐人定勝天也。一﹑受孕後以雄鷄尾尖長毛三莖﹐潛放婦女臥席下。一﹑孕三月以後﹐夫自取發及手足甲潛放其席下。又以斧系牀下﹐刃向下。皆勿令本婦知﹐勿令人知。一﹑以眞雄精一兩或三兩佩之﹐勿誤用雌黃﹐或佩宜男艸。一﹑孕一﹑二月後﹐用紅紙兩條﹐寫「五更露結桃花實﹑二月春生燕子窩」貼﹐於牀兩柱向後貼對聯﹐勿令婦知。寫時一面寫﹐一面默誦「無思也﹐無爲也﹐寂然不動﹐感而遂通」四句﹐念七徧。十四字寫畢﹐七徧亦念﹐一口气﹑一手寫完﹐恰合式﹐不得參差。手完口不完﹐皆不合式﹐仍須另寫。行書亦可﹐必煉熟而後能也。一﹑受孕後﹐夫用弓弦一條﹐令婦縛於腰下﹐滿百日解去。縛時亦勿令人見之。

漳郡至臘月二十五﹑六日﹐如孟夏天气﹐衣棉袷而揮汗不止﹔鳥囀花濃﹐蛩吟艸碧。二十八日立春前二日之夕﹐電光閃爍﹐雷聲轔隱﹐爲平生所創見。

鄭藹人明府﹝廷錦﹞﹐奉委渡臺﹐來函云﹕羅山爲漳屬匪類之淵藪﹐海口爲泉州匪類之淵藪。嘉義之斗與彰化異﹕彰化爲仇﹐非爲盜也。嘉則匪類惟恐其鄕之不鬥﹐而激之使起﹐藉以爲盜﹐實非該處之人仇不能忘﹐故焚劫多而殺傷少。始斗之時﹐立拿爲首數人﹐卽可了解。今旣勢如燎原﹐內地調兵不能得用﹐祇得一素得人心之員﹐選用鎭轅精兵數百﹐可安定也。達鎭擇一千兵﹐另立一班﹐募養署中﹐久之控馭不得法﹐適以長驕。不養不過無兵﹐養之害則更甚。欲治民﹐先治兵﹔兵知畏法﹐民自奉法矣。須先治治兵之官﹐尢難於治治民之官。

到漳數月﹐士民以匾額傘蓋鼓樂而送於堂下﹐且因送道而兼送府﹑縣。職司監察﹐豈容違例受此﹖然此邦官民隔閡已久﹐乘其天良之偶動﹐老幼環集公堂﹐正官民一家之時﹐告戒一﹑二語﹐尢易入。因手書「有气要忍不可告官﹐有仇要解不可擄人﹐窮有天命不可盜竊﹐惡有天報不可械鬥」八語於紅帛﹐當堂與之﹐令徧告村莊子弟。畱其匾額一﹐藏於署旁廟中﹐餘皆卻之而去。合屬紳士以八語刊布數千張於各境﹐較之官司告示爲易入。

幕賓陳義三長女四姑昭賢﹐幼讀女學﹐與同鄕張韻亭次子張友朝垂髫共入塾。張子十餘歲卽歸﹐至甲辰年復來問業於義三之門﹐義三以四姑字之。是年冬將娶﹐而張子病﹐至乙巳正月九日而逝。女聞之﹐請往守節﹔張不許﹐取兩耳金環吞之與張子同日絕命。翁姑來哭之日﹐四姑目不瞑﹐呼曰「新婦與兒合葬」﹐乃瞑。眾議以木主先用鼓樂儀仗送歸﹐復以兩槥同日出厝於廟中公祭﹐爲請旌而歸葬之。其姑是夕歸﹐僕婦見少婦隨其後﹐英靈固不沒也。張子將死﹐以手指兩耳﹐其亦有默感者乎﹗余爲作傳入文錄。趙少愚太守爲文祭之﹐有「不同日生﹑誓同日死」之語﹐皆紀實也。署中舊有陳忠烈公廟﹐卽在義三幕室之前﹔其殉節眷屬﹐並祀其中。木主亦有名四姑者﹐擬以烈女並配祀。陳之幼女﹑張之季子皆未聘﹐將與僚友爲媒合﹐俟其生子而承祧焉﹐四姑可含笑九泉矣。余刊有閨範圖﹐擬以女續之﹐並另爲繪畫﹐作徵詩文啟﹐以傳其事﹐於風化不爲無裨也。正月二十五日﹐張子卯時出厝於北門外漳王廟﹐女於辰時出而合葬﹐率文武同僚撰文公祭。時方旱﹐是日得雨﹐古有「節婦雨」﹐今爲「烈女雨」也。兩槥入廟後方雨﹐可見天意之鑑此貞心。城外市民皆以香花設門前迎迓之。民之秉夷﹐好是懿徳﹔豈不諒哉﹗或語以余往弔而設者﹐非也。開漳王﹐唐時人﹐亦爲陳姓雲。父政﹐子元光﹐府誌云威惠廟是也。

按漳州誌載﹕唐陳元光疏請七閩增爲八﹐建一州泉﹑潮間﹐以控嶺表﹐委刺史領其事。朝議以遐僻之地﹐萬一遣官不諳土俗﹐民反受其殃。元光父子久牧玆土﹐蠻民畏懷﹐卽令其兼轄尢便。詔從之。「不諳土俗﹑民受其殃」二語﹐可謂切中古今來之通病。

龍溪孝廉林廣邁﹐贈黃子忠烈公道周年譜及泉漳治法論鈔本。此書﹐謝金鑾著。甲辰春由山左歸途﹐遇試春官者﹐閩人也﹐與之坐而言焉。曰﹕吾閩有「泉漳治法論」一書﹐可爲治漳之要。其原本在閩省中﹐已於其後人得刊本印訂若干分貽同僚矣。今得孝廉本﹐每篇加以附識數語﹐皆洞達治體。觀風策論﹐以保甲利獘爲題。諸生辛秉勞等極言時獘﹐入附錄﹔閩中人材﹐至今猶盛也。林又附鈔「治南獄事論」﹐並錄呈「勸禁賽會文」及陳北溪先生「論民俗﹑禁鄕稅淫戲」二條。

漳民惡俗﹐收買小兒﹐養成爲盜匪。令械鬥鬥死﹐則認爲屍親﹐詐取銀錢﹐名「飼金龜」。又有男與男爲配﹐配者言動皆如婦人。同類者以姊妹相呼﹐裝飾亦如婦女﹐出門則去之﹔名曰「十八好」﹝蔣召棠云﹞。

昔有任龍溪令孫某者﹐信用胥役方湘者﹐貪婪箕斂至十餘萬金。無子﹐將死﹐妾有遺腹﹐孫囑之曰﹕幸而生子﹐爲余後也﹐勿卽立繼也。及生﹐則女也。初﹐有媼言於妾曰﹕方湘﹐城鄕皆有妻妾數人﹐聞有孕者二﹐生子則易之。後如計行。旣而悔之﹐又索其女﹔言於人曰﹕將以爲媳也。天之報貪吏也﹐慘矣。

山左舊僚王海門大令﹐生前遣人寄書﹐贈經石峪福壽字﹑孔谷園墨迹﹑玉斝一﹑牙管筆二﹐鐫字如蚊腳。海門侍松湘圃相國有年﹐想幕中所得也。遠道來書﹐人物皆古矣。爲之黯然。

諭各社家長收養貧家子弟﹐爲勸民歌八章﹐並將告城隍文﹐請助滅凶徒﹐以彰因果云云刊示之﹐於考試丹霞﹑芝山兩書院散與生童。又以關帝寶訓及白沙先生勸民歌等書並給之。又勸賽會之費節省﹐行善事以冀神佑﹐十室必有忠信﹐或可爲之倡也。龍溪人鄭廣文錫三﹐以告文刊板﹐注云﹕此觀察昭告祝文化。眞誠肫摯﹐深憫漳屬好鬥﹑誣陷善良﹐而凶頑之輩反得漏网﹐敬懇明神顯彰報應﹐仰見至誠自能感神。彼挑唆擄殺者﹐縱幸免陽誅﹐斷難逃陰譴也。但窮鄕僻壤﹐未能周知﹐爰敬刊布﹐共爲觸目驚心﹐怵惕攺行﹐以無負懲勸至意云爾。廣文族中﹐自立禁約﹐內有語云「寧致數人於刑法﹐各保合族之身家」二句﹐甚爲中肯。蜀中諭會首記﹐舉人林廣邁爲刊布之﹔跋云﹕迎神賽會﹐搭臺演戲﹐漳俗最盛。意謂敬神﹐然不知神之無用此也。釋迦佛詩曰﹕佛在靈山莫遠求﹐靈山只在汝心頭﹔人人有个靈山塔﹐好向靈山塔下修。是敬神在心﹑不在物也。古諺曰﹕天公不要房住﹑神道不要衣穿。彊將神佛塑像﹐不如救些貧難。是用財敬神﹐不如用財救人也。關聖曰﹕每年觀吾兒所奏﹐問田宅﹑問功名﹑問官司﹑問謀財產﹐無一个問及聖賢正經學問﹔一月計周倉所稱許掛袍﹑許送對﹑許添油﹑許修廟宇﹐無一个許及刊刻前聖書文。人心風俗﹐大抵如斯矣。然則人不行善﹐而但媚神求福﹐烏知神且厭之﹑惡之也﹗惡知天地以好生爲心﹑神佛代天行化﹐卽以天地之心爲心。若存心仁恕﹐樂善不倦﹐便是替天地神佛用心﹐神佛斷無不庇佑之理。公祖未蒞吾漳﹐卽感神夢神之意﹐豈但爲蜀人言﹐殆爲天下之奉神者廣言之也。我漳素稱輕財﹐然邇來生理蕭索﹐諸義舉亦艱於募集。若省此迎神演戲之財以行善事﹐尢善之善者也。至於叢雜倡優﹐裝演淫邪﹐蠱惑人心﹐不受陽誅﹐必遭陰譴。普勸各社老成共立約禁﹐是亦培植福田之美事也。

漳郡石碼地方﹐爲海■﹝氵義﹞要隘﹐分防者爲通守而不得力。傳其役來署﹐諭令嚴緝姦匪﹐唯唯而去。嗣獲一犯來﹐云費六十緡購綫得之﹔亟賞之。或曰﹕犯供尙未確也。曰﹕賞其僞者﹐則眞者自來﹐此千金買骨之計也。

河路搶劫﹐幾至商旅不通。添設哨船巡緝﹐仍另制兵備道巡哨旗幟﹐自官哨三號外﹐四號編至百餘號﹐以停泊各船五丈以上者﹐每船給一號旗。旁書云﹕商貨搭配﹐不準漏稅﹔遇有賊匪﹐格殺免罪。令各船戶照備號燈﹐並添置槍械﹐則民船皆官哨矣。城市之盜﹐莫敢攖者﹐放槍爲號﹐而無一人出而禦之。非無鎗銃﹐恐兵役以私造﹑私藏爲索詐之由。因命全數送署編號還之﹐則民槍皆官槍矣。

前道張﹝集馨﹞題內廳曰「退思堂」﹐在任未三月﹐而聞訃卽退矣。余偶於書齋前大榕樹戲刻「臥寵」二字﹐又「與木石居」四字﹐語皆近隱遁。抵任未半年﹐而聞太恭人之喪矣。一言一動﹐皆爲讖兆。二月二十日﹐兼攝漳州府事﹐拜印之日﹐池魚盡死。是日神气昏沮﹐不知何爲﹗其時母喪已五日矣。哀哉﹗

在任五月﹐紳民於三月初九日爲余祝五旬生日。沿門懸彩﹐比戶焚香﹐燈戲三日﹐禁之不止。及聞三月十四日太恭人之喪﹐備冥器﹑設醴筵﹑白衣冠而來弔者不絕。嗚呼﹗動謂漳南皆亂民﹐民情之厚﹐孰有如漳南者乎﹗

堊廬雜記

乙巳三月十四日戌刻聞訃﹐四月十九日起行奔喪。五月初一日到省﹐初十日登舟﹐七月初八日抵裏。仲弟先於五月初四日自京到捨。十一月十五日奉慈匶安厝東郊先塋﹐心神少定。次年﹐長夏無事﹐借北鄰珠媚園靜坐﹐懼其終日昏睡也。因追憶舊事及新有見聞者﹐隨筆記之。

漳屬紳民具挽章﹑冥器﹑祭品﹑楮幣﹐白衣冠而泣弔者﹐累日不絕。或以三金﹑兩金署香貲而陳於位前﹐卻之不可。起行之日﹐送者塞途﹐有大哭於輿後者。父老攜錢或數百枚﹐送於道左﹐收之﹐交鄕約修路。在任曾幾何時﹐此民之良也﹐非官之徳也。挽詞極多﹐額聯以數百計﹐應擇其佳者爲一編。有西隅社長王司直等一聯云﹕公今喪母離民去﹐民亦如公失母哀。

四月初八日天初明﹐聞大堂號泣者千百人﹐驚問之﹐曰﹕昨夜南門盜至﹐火焚四十餘家﹐知官長居喪之不能理也﹐藉以紓其怨憤耳。新攝事者﹐初六日方履任﹐一時豪棍揚言於市曰﹕爾等尙能控愬於前官乎﹖士民皆股栗。故曰「做官想到去之日」一語﹐不但自己身上不可忘﹐卽地方興利除害亦當時時三復斯言﹐勿爲已甚。

五月二十一日行至延津﹐驛舍人滿。日夕﹐大雨驟集﹐權避於官邸之閒房中。同行之顧姬﹐懷妊九月餘矣﹔無坐臥處﹐捧腹而倚於門。署道黃琴山﹑太守徐寶山聞知﹐爲安置而醫藥之﹐幸無恙。前一日過延平嶺﹐嶺極峻仄﹐下臨深澗﹐兼微雨滑滑﹐姬乘小輿﹐輿前小柱折斷﹐以兩手持輿之兩旁﹐半身墜於外而未僕﹐亟憩於嶺上。從者追至余所﹐以輿柱易之。日夕﹐至小店。店臨溪﹐以板庋於溪上爲室﹐行步則搖搖焉﹐然無傷也。行則胎在下﹐止則復上。途中常服漳署所產之桑寄生與歸芎等藥並用﹐有驗。六月初旬﹐至浦城﹐每日起程﹐默禱或持誦觀音咒﹐遇雨卽晴。自福州至水口﹐捨舟而輿﹔自水口至浦城﹐捨輿而舟﹔浦城至靑湖﹐又用輿﹔靑湖至衢州﹐又用舟。一路登舟則雨﹐乘輿則晴﹐適館則雨﹐行路則晴﹐自衢州至杭﹐順風﹐一日夜行七﹑八百里。及由蘇而揚﹑由揚入通境﹐去家愈近乃行路愈難﹐天下事以爲易則難將至矣。河水淺且涸﹐自如臯至三十里中間﹐易舟者三。野航一葉﹐須數十人蕩而行之。夜泊遇雨﹐衣笥無可藏掩﹐貂裘存一﹑二件皆濕且朽。一裘在山東泰安任所前任查封畱庫購得者﹐服之將三十年﹐啟笥視之﹐作蝴蝶飛去。或嗟惜之。余曰﹕退一步想﹐此時孕婦而欲產生將如之何﹖到家稍稍安置﹐居室少且偪﹐大門之右有屋三楹﹐截木以隔之﹐爲婦室。越十日﹐十九日巳午之間﹐生男。是日方曉時﹐夢先慈謂余曰﹕爾弟有子﹝仲弟於上年七月生子環﹞﹐爾亦有子矣。仰弟子亦庶出﹐方產之先﹐夢拾金環一。旁有人語之曰﹕此非爾福乃太夫人之幅也。先慈大事﹐得期服孫二﹐幸矣。惜乎一則在京都未見﹐一則遲生於乃太夫人之幅也。先慈大事﹐得期服孫二﹐幸矣。惜乎一則在京都未見﹐一則遲生於一年之後﹐擗踴之下﹐添此呱呱﹐不及繞膝含飴爲憾。然無災無害﹐其皆慈靈之保佑也夫﹗

山東泰安﹑髙唐﹑濟寧紳士來弔者不絕。去任多年﹐不遠千里而來﹐且有足未出城市者。北人素未乘船﹐不憚艱險﹐奔至靈前一奠﹐伊可感也。沂州府門生謝維嶺等﹑泰安門生趙應詔等兩祭文﹐寫作皆工﹐且鏤金織帛﹐所費尢繁﹐爲南省素尙華靡之地所未見。謹襲而藏之﹐並錄其文﹐以附家傳。

官山左時﹐敬述祖父遺訓及先慈誨言曰荻訓﹐冠斯未信齋語錄卷首﹐與聖訓謹藏之。聞喪不及編纂所述﹐卽以此編訃送僚友。漳屬紳士請領千餘本﹐分散各學塾。

漳人林廣邁新科孝廉﹐嘗修黃忠烈公年譜﹐生與曾生省同校刊。是年同榜舉於鄕﹐其品學當在友事之例。余行篋中有曲阜所得黨懷英書「杏壇」二字拓本﹐加跋語贈之。生每得余訓諭士民文約﹐卽刊布於鄕﹔至今時時修書來﹐皆講論吏治﹐切中利獘。摘其尢精者﹐入語錄。陳生淩霄﹐癸卯孝廉﹐有冒稱其使女之舅姑而訐訟於縣者。余爲牌示﹐須生女之父母認領﹐而訟始息。余出漳數十里﹐生尾送之﹐贈家制「感應膏」二罐﹑丸藥一瓶。又誠敬集六本﹐皆集錄醫方。膏丸攜至家﹐有疾病者用之立效。一舉筆之勞而受其報者爲益旡方。陳生﹐善人也﹐與仲弟同年﹐後至臺灣﹐生又續寄膏方若干﹝甲寅內渡至漳﹐生復贈遺多件﹞。

棺殮不可用紙腳﹐丁寶璠極言其害。三和土視磚壙爲堅固﹐或云不如用黃泥﹑石灰兩樣勻和爲善。米湯稀調三和土﹐或云不如洋條藤。藤出徽州﹐熬水和土木炭屑鋪底﹐可杜樹根。近有用磚砌壙﹐壙內外以土實之。或云鋪底不宜過厚﹐以通地气。故用磚鋪者﹐其中鑿小孔。然地气上通於胔骼﹐究近無憑﹐惟求無土親膚而已。

余歸之日﹐聞六洪閘先太髙祖妣白太恭人合葬之墓被盜刨其後﹐且露棺。棺頭微有殘損﹐入空諦視之﹐似內有光如水晶。或當日用水銀﹐或被刨不知而雨水浸入﹐或地气所感而自生水﹐或謂橇棺盜物者必以水灌之使寶物流出。二月間曾刨一次﹐祗去撮土而已﹔此次則鄕佃聞人在艸茅中索索有聲﹐犬吠其旁﹐乃率眾圍捕﹐已越影山墻而逸。向非先人有靈﹐竟無知覺﹐則受害尢烈。亟率子侄輩敬謹修築﹐鳴官緝捕﹐後得罪人曰毛和尙。通郡界內被其害者﹐指不勝屈矣。刨挖多古墳﹐鄕宦之家居多﹐以有寶藏可圖也﹔多在右女匶﹐有珠飾也。太髙祖墓有墓門﹑有石坊﹑有石闌﹑有誥命碑﹑有影山﹐且神道內外皆鋪石板﹐歷百數十餘年而忽有此劫﹐子孫之罪也。塋域之前﹐不可不致飾﹐而亦未可太過﹐爲生者壯觀瞻﹐於死者無加於毫末。今之翁仲人馬羅列蔓艸之間﹐及問其爲誰氏之祖宗﹐幾不可得﹐則亦何益哉﹗且以啟盜賊之窺伺﹐焉得世世子孫保之耶﹖太髙祖墓樹木素茂盛﹐其佃戶季某甚誠篤﹐墓田久鬻與他姓﹐近始贖回。方未歸時﹐佃謹愼如初﹐蓋自髙曾時卽此佃之先人﹐相沿至今﹐每有考試之年﹐其佃必先期來賀。是年﹐子孫有獲雋者﹐則柏樹必髙生一頂。國初至今﹐嫡支不絕秀才者八九世矣﹐鄕薦或間一代。余己卯﹑庚辰連捷之年﹐柏樹雙頂﹐气脈相感﹐有莫之致而至者。塹田歸異姓數十年矣﹐官山左時﹐始以廉俸所餘買而歸焉。太髙﹑髙祖見行墓田亦已失而復得者﹐此宦中之所蓄也。祭掃時不至假道於虞矣。

漳州府漳字從泣﹐有老親而官斯郡者﹐每不久驗之﹔屢屢傳說文公書署門「漳」寫作「漳」﹐有深意也。丹霞書院前爲唐開元寺。寺廢已久。土人言文公於書院東立亭子二以厭之﹐抑釋而崇儒云。府署大堂極髙﹐各省所未見﹐亦文公所創建。並云再加髙數尺﹐則械鬥之風可絕﹐而難保不叛﹔照今式則永無叛亂﹐而械鬥不能除。竊謂刑政之弛已久﹐生齒益繁﹐自相殘害﹐亦天意也。且人與人相仇﹐不至一夫夜呼而四應耳。女人以帛如風帽蔽其額﹐曰文公■﹝止百匕﹞上幾下﹞。以木削圜置兩履底之中﹐曰文公履。行路制梃以隨﹐曰文公杖﹐以防彊暴者。流風善政﹐至今存焉。

通郡城中華王廟仙方極靈驗﹐蜀中稱華眞人簽方﹐供奉於家。近日通郡廟中可扶乩開方﹐方首必書某某在東垣先生降壇時居多。廟中聯語有﹕「未劈曹顱千古恨﹐曾醫關臂一時名」之句。世所傳稱者﹐皆衍義所載﹐不知後漢書及魏史均有本傳﹐所記方術甚詳。爰輯爲一卷﹐序而梓行﹔傳序入文錄。

西園爲州尊唐陶山師所創建﹐當日對聯極多﹐近無存者。猶記其戲臺云﹕如竹苞矣﹐如松茂矣﹔鼙乎鼓之﹐軒乎舞之。壬申年落成﹐曾招飲﹐時以州試第一補弟子員﹔昨同人小集﹐回首三十三年矣。惟「水木明瑟」額尙存。

除夕﹐登鍾秀山﹝俗名土山﹞。冬月某日送李少山表兄葬其墓地﹐距狼山不遠﹐因登焉﹔今三月上已﹐又登焉。憶卯角隨先大夫登山觀燒﹐四十餘年矣。

「檮杌閒評」記魏忠賢始末﹐捲內有云﹕先把腳根立定了﹐生死不顧﹐才可。若有一點疑惑﹐終成畫餅。才到任﹐席還未暖﹐債主就來索逋﹐原是想來尋錢復本的。又經欠戶逼迫﹐如何熬得住﹐只得見一个上司去了﹐便去護印﹔有差出﹐便去鉆謀﹐不管批行﹐便去需索﹐如餓蠅見血。可謂形容盡致。

或云﹕前輩崔侗幼時﹐有出對語云﹕七鴨浮河﹐數數三雙一隻。侗對云﹕尺蛇出洞﹐量量九寸十分。霽吟仲弟每善屬對﹐京中葉子戲名尾子胡﹐有友人議輸嬴應減半﹐曰核減尾子胡。仲對云﹕酌增頭卯例。某髯甚稀﹐云爲被摩落﹐戲云﹕龍須常受被頭磨﹐仰對云﹕龜殼時將牀腳墊。某有足疾﹐閒看金瓶梅一書﹐仲戲云﹕行爲鐵拐李﹐坐看金瓶梅。聞者絕倒。

鄭氏女史﹐年老仍吟詩不輟﹐嘗出句云﹕對鏡焚香雲掩月。久無對者。余擬云﹕燻鑪炙硯水生煙。

張孟民孝廉家藏張善人山照卷子﹐甲辰歸裏時始見﹔蓋其曾祖考某公也。卷首題「善人孝子」四字﹐並請旌表部院公牘。公年髙無嗣﹐夫人爲置妾。其本夫托爲兄弟出名﹐臨別而泣。公問之﹐得其實﹐退還﹐不索價。又挈其夫代爲營生﹐令完聚成家。次年﹐夫人變生二子。其一卽孟民祖也。至今書香不絕﹐此善行之尢著者。捲內韓菼﹑繆彤諸名公及近科修撰鈕福保輩﹐皆有題詠。余題其捲未云﹕矍鑠哉翁品格淸﹐一團善气興大迎﹔至今燻沐披圖讀﹐猶覺春風杖履生。不知百行孝爲先﹐蓋世功名亦罔然﹔請看琳瑯題滿幅﹐狀元多藉布衣傳。

閩中得黃忠烈公斷碑硯圖拓本﹐銘其後曰﹕磨而堅﹐破而完﹐身𨿽殘﹐心自丹。石有泐﹐人不刊﹔烈士骨﹐忠臣肝﹝序入文錄﹞。

四氏以興﹑毓﹑傳﹑繼﹑廣﹑昭﹑憲﹑慶﹑繁﹑祥十字以次命名。予侄輩毓字派﹐侄孫輩泉字派。今祭掃日﹐攜新修宗譜﹐鳩族人問明婚娶及添生子女﹐按名記之﹐則子孫重修易易矣。泉字均攺傳﹐傳下用繼字﹐以次遞名﹐亦所以崇效法也。

謹諏乙巳十一月十五日安奉慈柩於東郊先塋。自初七至初十日皆雨﹐十一日家祭﹐微晴。十二日雨﹐十三日雨。十四日設奠。正日交子刻大風。卯辰之間﹐一輪紅旭升矣。弔者大慰。十五日辰初發引﹐日朗風靜﹐地結水﹐送葬者塞途﹐而無泥濘之苦。十六日乃大雪。十八日申刻﹐廚屋後火起。時前後皆艸廠未撤﹐幸屋後卽市河﹐推倒而撲滅之﹔非雨雲連旬﹐艸廠浸濕﹐則不可救矣。若早三日﹐尙可問乎﹖是日前﹐陰雨不已﹐或亦鬼神之保佑也歟﹗當其時﹐日夜觀天﹐昏瞀不知所爲。十一日夜﹐夢以桶汲水無數﹐仰見黑雲彌天﹐有一朵紅雲飛過。余問﹕此非晴雲乎﹖有人答曰﹕三日後云。至十四日晴﹐以爲應其兆也﹔後知應出葬三日有火災。紅雲﹐火象也﹔汲水﹐救火也。

通州風俗﹕葬禮出旌設奠外﹐曰點主﹑曰唐奠﹐縻費繁重。然稱家有無﹐量力之所能﹔不得﹐不可以爲悅。因酌古今禮節﹐祭儀用羊一﹑豕一﹑酒三爵﹑豆籩﹝今髙供﹞二十有五﹑簋十﹝今大碗﹞。祭之日﹐屆時﹐孝子請賓更衣﹐請賓行禮﹐領贊者詣靈位揖﹐分班對揖。孝子就位﹐主祭就位﹐孝子跪﹐釋杖﹑獻香﹑獻帛﹑獻爵﹐三俯伏﹐讀告文﹔舉哀﹔哀止﹐行四拜禮﹐出銘旌。孝子隨行﹐至銘旌亭前﹐四拜﹐復位。司爵者捧爵﹑司帛者捧帛﹑司祝者捧祝﹐各詣燎所。孝子隨行﹐灌酒復位﹐禮畢。

出葬儀從﹐徒飾觀美耳。然文武官員以及遠近戚友﹐皆於此乎觀禮。照常例所用外﹐加銜牌三十七對﹐冠帔亭恭設山左子弟昔年祝壽之百秀衣一襲﹐金繡姓名﹐爲團花式。鄕黨祭亭﹑京師公祭亭﹑齊魯公祭亭﹑閩蜀公祭亭﹑山東萬民傘十三柄﹑福建一柄﹐親友固請出之﹐以爲此亦顯親之道。又兗州府屬徳政牌數對﹐並陳設之。

巖叟公墓前誥封碑四﹐有二碑應在見行公墓﹐想因見行公明人﹑未仕於國朝故也。坊陰石刻少微龍﹐南極向﹔見行公墓陰亦有太微龍等字。墓後皆有影山﹐上立石﹐刻「壽山」二字。今據形家言﹕凡墓皆不應用影山云。誥封碑尾附列初任福建延平府推官﹑二任廣西柳州府推官﹑三任今職。時爲陜西西安府同州合陽縣知縣﹐順治十四年三月初十日。初任福建延平府推官﹑二任陜西合陽縣知縣﹑三任鞏昌府徽州知州﹑四任長蘆運鹽司運同﹑五任今職正定府知府﹐康熙十四年十二月十四日。

地師沈某﹐相東郊先塋云﹕塋前地加髙則財旺﹔塋東南溝水挑通﹑自東南而至西南﹑繞過墳前﹑至西北﹑又東北繞至塋後正中爲止﹐水有歸宿﹐則丁旺。塋後走路礙丁﹐宜去之。十九年後﹐交上元﹐子孫便接气大發。余謂﹕風脈之說﹐天事居其半。先大夫易簀時﹐何嘗計及卜地。及得地﹐亦求其無妨害耳。彼時塋前皆異姓地﹐西皆廬舍﹐嵯峨對峙﹐不數年皆售變矣。因以重價購塋前地畝。堪輿家言﹕前有案矣。又數年﹐前地房屋折毀一空﹐皆遷徙去。乙巳歸裏省墓﹐因並購其空基地。旁有小墓﹐有願得錢而移者﹐從之。自是一望開闊矣﹔風水無憑﹐大局固人所共見也。成事在天﹐謀事在人﹐聽天而已。各塋添補樹株﹐柏爲上﹐梓椐次之﹐梧桐又次之。俗曰百子同居云。

龍王橋墓﹐遠祖塋也。久爲平地﹐賃與販艸者﹐每年收其地租﹐爲輪祭之費。甚且設混廁於旁﹐約同族人免其租而逐之﹐另籌祭費﹐立樹以表之﹐勒石記其事。遠祖墓均立小石碑志之﹐以免數典而忘也。通郡非紳宦殷實之家﹐不表墓﹐子孫不知祖宗者多矣﹔宜仿北省以片石記某公某氏。

族兄鳳池﹐居觀音山﹐勤學﹑能詩。余見時﹐已長我二十餘年。及出仕﹐未通音問。今回裏﹐知其作古。於家中敗簏﹐檢出詩稿一冊﹑紫雪齋談余筆記各種﹐不知出自何人之手﹖問季弟﹐則曰﹕十餘年前鳳池托寄正者﹐久而忘之。適祭掃至觀音山﹐攜之舟中翻閱﹐藉以訪其後人還之而不果。余偶感風寒﹐匆匆登岸﹐又失其半﹔次日族眾仍坐前舟﹐僕人拾獲送還。心血所存﹐其有憑焉者乎﹗

童時侍先考祭先伯景臯公及叔漢卿公墓於東門外學田內﹐先考取小磚置先伯墓上﹐蓋旁有老嫗能識之。今嫗已久亡﹐墓艸平原﹐不可復識﹐於附近立石主祀之。

祭墓須兼用錫器﹐今所用火鍋﹑火碗﹐庶道遠或隔宿臨時燃火﹐鮏羴之气可達也。

家中藏書𨿽隨時曬晾﹔而紙布爲函﹐易生蟫魚﹐大半殘蝕﹔亟易以銀杏木夾板﹐而以閩漳樟木參用之﹐燻香滿室。今侄孫輩編次書檢﹐庋閣陳之﹐籠以碧紗﹐分左經﹑右史﹔諸書及詩文﹐亦以類分列。舊函盡去之﹐脫然無害﹐爲之一快。時課徒以「舉直錯諸枉」命題﹐因云﹕國家求輔得梁棟才﹐而羣蠹無容身之地也如是。夫書板借貯於珠媚園﹐園爲太髙祖巖叟公舊業﹐有所著同善錄板仍歸園中﹐將二百年矣。齊魯課士錄若干部﹐分給族黨子弟。泰山石堂僧﹐通州人﹐國初隱其名姓而不出山者。細繹詩語﹐知其姓焉﹐以遺集分與三十里馬﹝映臺﹞﹑城內馬﹝樞輝﹞等﹐以待考證。山左帶回書籍﹐有丁瑤泉司馬所注下戴禮﹑逸周書﹔新補弟子員第一李廷獻寶﹐堂表叔之子﹐能讀古書者﹐因以贈之。又﹐泰山趙仁圃相國制義綱目﹑制義文統類編﹐在任時補刻全者。馮云卿仲弟﹐內侄也。其塾師袁炳舒﹐能法先正者﹐因以贈之。余存訓俗遺規節要﹑朱子家訓衍義﹝遞封章進呈尙書論之﹝﹖﹞﹐朱蠹仙所撰﹐任髙唐時過訪﹐索其稿﹐代爲梓行﹞等書﹐分富家子弟﹔孝弟圖﹑文昌孝經等書﹐散與各家塾。諸物可與人共﹐惟書籍不可輕贈人﹔非其人則棄書矣。惟勸善及方藥之書﹐不必擇人﹐以廣其傳。蜀中所得慈幼新書﹔新書大旨﹐小兒痘疹慢驚﹐皆用溫補。武進莊在田所著﹐卽山東之福幼編﹐屢試皆驗。蜀中本乃前汀龍漳道海某所刊﹐同社孫奉璋﹝士峨﹞翻刻板刊行﹐眞嬰兒之福也。其子病肝風甚危﹐旋瘥﹐且補諸生﹐其刊書之報歟﹗

李但山先生﹐曾祖母之叔父也。父吾溪公﹐但山公表兄﹔李廷瑾﹑廷獻其後裔也。廷獻補弟子員﹐題爲「畜君何尢」﹔文中用四字句叶韻﹐古色可觀﹐宜其冠童子軍。偶邀余飲﹐座中有表兄毛文麟﹐皆先人姻婭也。廷瑾出少山表兄﹝琪﹞所輯李氏詩乘二卷﹐屬爲之序﹝入文錄﹞。又寫意行看子一幅﹐繪荔支﹑芭蕉數株。但山先生任汀漳道時所作﹐並命其子晴江先生記其年月。追憶吾溪公﹐言之惻然。展捲觀玩﹐宛然身在閩漳。今署中尙有荔支樹﹐大數十圍﹐或卽圖中物也。晴江先生任山東﹐祀名宦。廷瑾之父寶堂先生官蜀中﹐並與余宦迹相同﹐亦佳話也。但山先生升福建廉訪﹐有句云﹕繡衣未著身先瘦﹐鐵案將成筆又停。歸家以燭跋一籯﹐貽子孫曰﹕在官每救一囚﹐剪燭跋存之。詩乘並錄陳勾山﹑袁簡齋諸先生序﹐志簡齋先生釋官一篇﹐贈晴江先生告歸作。又題晴江先生畫梅詩一首﹐尢爲古今絕唱。李赤中先生名霞﹐晴江先生子。有題梅句呈簡齋先生云﹕記得家君交海內﹐子才子外卽梅花。

李赤中先生軼事﹐幼聞於先大夫者追記之。先生隨父任﹐衣履不飾﹐污且破。侍父食﹐則寸蔥嚙其半﹔父退﹐盈尺之魚﹐一口啖之。嘗行市上﹐忽欲登廁而無其所﹐污褌中﹐至女家。女適錢氏。女曰﹕何不解下衣﹖曰﹕無拭穢紙耳。女云﹕𨿽然﹐較勝於污衣褌也。先生大笑曰﹕惜爾非男﹐有此智慧﹐早登科矣。僧人制蜜食﹐晾於廷。方丈羅列見先生曰﹕公子盍一嘗乎﹗僧退﹐先生如蠶食葉﹐頃刻而盡。學使愛其才﹐以詩稿示之。先生曰﹕學古人而得其皮貌者。以是擬撥萃科未果。考試﹐以麵餅累累用綫旁系於項如念珠然﹐呼名未到而食已罄。同人赴省試﹐以鹽海蜇頭置船板下﹐取食則亡﹔先生臥時嚼之矣。年節祀神雞肉﹐夫人藏之不煮熟。先生一日微患瘧疾﹐夫人笑曰﹕熟之﹐可緩緩加餐也。置房惟前﹐頃之不見﹔再問之﹐先生於衾裯中以足踢出雞骨一具。聞者捧腹。幼時﹐父命焚香﹐凡往返者數次﹐視之﹐則先生香插鑪中﹐一一以火燃之。蓋詩書而外﹐皆茫然也。豈非今之古人乎﹗先輩言行可傳﹐恐其久而湮也﹐故志之。

揚述臣述雉水人淩霄詠鼠嫁女詩﹐句云﹕迨吉亦同人有禮﹐於歸誰謂女無家﹖可謂天造地設。

乙巳九﹑十月間﹐偶患瘧﹐有傳以截瘧方者。李身卿卽廷獻﹐用黃紙朱筆書﹕「子髙髑髏血模糊﹐手提擲還崔大夫」二句﹐貼於枕旁卽止。二句﹐杜工部贈花卿歌。

幼孩未生時﹐畜雄鷄一隻﹐以竹欄圍之﹐鋪以板﹐籠於其中﹐但飼以蕎麥﹐不與水飲。畱其糞﹐俟孩子落地﹐以糞塗其口﹐自無牙疳﹑臍風等癥﹝周左池先生云﹞。

脂水瘡生頭頸間﹐以銅綠煙膏﹝藥店有賣者﹞等分加麻油調搽立愈。有患者﹐經年百方不效﹔偶得此方﹐用錢三文而瘥﹝吳品儀云﹞。

閩中泉州府客民曾程貴﹐以輪船及矛鎗式呈獻。因令制槍十桿﹐放槍後按其機﹐則長矛復出﹐畱於漳營﹐攜其二由海艘寄回。丙午二月﹐送存狼山鎭署。戊申﹐復至閩省﹐其人復來謁呈小水龍式﹐救火良便。

包石圃先生﹐名壯行﹐崇正年進士﹐有手書範眞隱﹝諱異羽﹞壽序卷子﹔後裔範靜齋茂才因代編其尊人定初先生詩集﹐以包書序文卷子酬贈。謹跋而藏之。

許印林同年﹝瀚﹞﹐由淸江專人寄挽詞一長幅﹐前篆書「百世母師」﹐後附四言詩十二章八句﹐纏綿淒愴﹐古茂可誦。外以新獲漢刻五種見惠﹐一爲伏生授經圖﹐一爲石闕殘刻文漢畫鳳凰等類﹐皆得自沂水﹑費縣諸邑者。

自官山左﹐得宋板﹑明板書甚多﹐應裝池別爲目錄存之。東昌郡得前鹺使王正定先生檢藏書數種﹐如集古象贊﹑吉金所見錄等書。又歷城周書倉先生﹝永年﹞家藏書並鈔本﹐如補漢兵志﹑漢官爵等書﹐皆人所未見也。其已刊各書﹐有斯未信齊書目可考。

通郡海濱沙民﹐父母死則暫殮而終焚之﹐拾其骨入瓦缶。初以坍漲靡常﹐將負之而遷徙也﹔久則習以爲常例。白地方官禁之﹐則比比皆然﹐恐啟索擾之漸。社友孫月溪作「禁燒骸說」﹐予爲節攺而刊布之﹐或有轉移亦未可知也。

皂昆鵬總戎贈周公藥酒方﹕北箭芪二兩﹑蜜炙秦當歸一兩三錢﹑上肉桂六錢﹑白茯神二兩﹑上黨參一兩﹑揀麥冬一兩﹑云茯苓一兩﹑焦白朮一兩﹑大熟地一兩二錢﹑遼五味八錢﹑淨棗皮一兩﹑撫川芎一兩﹑上龜膠一兩二錢﹑川羌活八錢﹑北防風一兩﹑甘枸杞一兩二錢﹑眞廣皮一兩﹑大生地一兩二錢﹐共十八味﹐泡燒酒二十斤﹐加大紅棗二斤﹑冰糖二斤﹐煮一炷香時。服十日﹐耳聰目明﹔十日﹐發白變黑﹔百日﹐還童。相傳爲延壽續嗣之至寶云。

陳月卿﹝溶﹞孝廉﹐刊眼科良方一卷﹐入斯未信齋全書。首篇載圖志云﹕白珠屬肺﹐黑珠屬肝﹐瞳人屬腎﹐大小角屬心﹐上胞屬脾﹐下胞屬胃﹔有患可按經絡治之。末載洗眼方云﹕右通政袁密山﹝景﹞﹐廣西平樂人﹔云﹕宋元丰年間﹐有太守年七十﹐雙眼不明﹐遇仙人傳此方﹐目力如童子。每歲立冬日﹐釆桑葉一百二十斤﹐懸風處令自幹。每月用十斤﹑水一碗﹐於砂罐內煎至八分﹐去渣﹐溫洗二﹑三日﹐齋戒忌葷酒﹕正﹝初五﹞﹑二﹝初一﹞﹑三﹝初五﹞﹑四﹝初八﹞﹑五﹝初六﹞﹑六﹝初七﹞﹑七﹝初七﹞﹑八﹝初八﹞﹑九﹝三十﹐月小廿九﹞﹑十﹝初十﹞﹑十一﹝初十﹞﹑十二﹝初一﹞。

侄孫廉泉﹐偶錄我家自順治十一﹑二年嵩三公﹑方嶽公入庠題目名次至道光三十年廉泉止﹐凡七世共三十五人。前記巖叟公逸事云﹕致仕歸﹐每廢產﹐不記買主姓名﹔曰﹕恐畱於後子孫找價受辱。其慮深且遠哉﹝見馮夢桂賴有編﹞﹗又詠脇生兒詩云﹕生愁沈下土﹐得竅卽先天。兒父王華﹐陜西三原人﹝見宛平查爲仁蓮波詩話﹞。秀渚公萃景樓詩警句云﹕云端橫鳥路﹐天際下魚舟﹝見五山誌﹞。又記見行公甲申九月十二日六十生辰﹑十月初一日忌辰﹔白太夫人八月二十七日忌。巖叟公生於明萬曆辛亥十一月二十五日寅時﹐卒於康熙癸亥二十二年九月初八日卯時﹔妣白太夫人生於萬曆壬子正月﹐康熙辛未八十生辰﹐卒於康熙四十一年六月初五日亥時。又載四渼弟陳魁文采菊詩十章﹐章四句﹐爲見行公壽﹔張映星爲白太夫人壽詩序一篇﹑詩一章﹐稱姻家眷弟﹐上款稱老親母﹐當與巖叟公同行至戚也。幼時見掌印巷老宅繡中兄室內屏障多國初名人介壽詩﹐皆綾帛所書﹐惜未及時藏之也。廉泉又出陜西徽州誌﹑恆山誌記巖叟公政績等書﹐謹與復刊墓志銘及朱卷等書﹐並珍藏之。後醴泉隨任渡臺﹐篋中檢出巖叟公金紙便面十餘幅﹐裝爲冊一﹑屏四。嗚乎﹗余服官二十餘年﹐已半百而始一見之﹐遺澤之不至久而就湮者幾希。可危也﹗可幸也﹝癸丑之亂﹐四屏遺失﹞﹗

丙午六月十三日寅﹑卯之間﹐地震將近三刻﹐房舍搖撼﹐人在牀第﹐簸蹂如行波浪中。是時﹐有火球大如斗﹐或云有形如赤蛇二﹐盤旋空際﹐想星隕也。次日戌﹑亥間﹐又微震。十二日晡﹐西北紅光竟天﹐長虹橫亙﹔連日風雨不測﹐猝病死者甚多。生產亦時有怪異﹕吳姓生子﹐頭面如犬﹔顧姓生子﹐頭面有胞絡﹐不見五官﹐皆戾气也。又傳聞有小兒忽變成介屬者﹐手足皆如龜爪。卽無其事﹐民之訛言﹐伊可危也。市間買食物中毒者多﹐或棄食物於地﹐誘小兒食之而夭﹔傳言外來姦徒俟其瘞埋後﹐劈取其腦爲邪術母藥云。十九日辰刻﹐或云又微震﹐然未覺也。

州後馮姓﹐供有「有仙壇」﹐因疾求乩方者不絕﹐輒著靈異。尢奇者﹐有時壇間空中墜藥丸一﹑二粒﹐病者服之卽瘥。或疑其僞﹐然訪究之﹐實不知所自來﹐且主人並非以術炫者。

範完初先生名崇簡﹐別號懶牛﹐能詩﹑工書﹑善畫﹐老且貧﹐鬱鬱以沒。子持信﹐以遺詩二卷﹐又懷舊瑣言一卷請序而次之。範氏爲吾通望族﹐先達異羽公﹝諱鳳翼﹞﹑十山公﹝諱國祿﹞諸公﹐皆卓然作家。瑣言有可備掌故者﹐謹錄存於後。通州之名﹐始於宋。先是﹐舉士至辟雍皆不利。大觀中﹐朱侍郎彥爲守﹐始移壯武營射垛﹐不使壓州學。當年所解三名﹐皆選上捨﹐金榜登科﹐禦筆添解額十名。當時號通州爲利市州。事出談苑﹐通人罕有知者。壯武營舊在儒學前﹐後移南門外﹐卽今小營也。東郭黃泥口橋北﹐有金氏山莊。國初﹐爲淩氏本道別業。金莊之河南爲程氏萬綠山莊﹐程售於錢﹐錢產入官﹐今西園房屋卽移於彼者。通之工書法者﹐前朝顧大司馬﹑崔少宗伯﹑張副使﹑湯文學及太髙祖光祿公。張東海名成﹐與夏相桂洲聯襟﹐而不肯附和﹐亦海門之傑出者﹔友人家藏木板刻東海墨迹尙存。國初艸書推魏抱葵﹝武進士﹐號耳聾散人﹞﹐其用筆頗近張果亭。兄揖芹文學﹐工小楷﹐與顧道含孫源相上下。先髙祖十山公及白耕云﹑周維邦諸公﹐皆有可傳﹐而不名一格。曹竹人﹑李紅橋爲城南二詩老。謝石農名谷﹐居南郭艸堂﹐善畫。國初袁璜﹑王永光﹑吳攸﹑張經﹑陳鵠﹑蔣紓﹑蔣芳﹑黃卷﹑李堂諸君﹐皆有畫名﹔後有範士楨﹑範箴﹑李山﹑李方膺﹑張敏﹑錢瑚諸君。鍾秀山舊有山茨額﹐光祿公手書﹐後列於北堂。又養幽軒﹐文湛持相國分書。前明曹大同著有藝林華燭數百卷﹐未刻﹐後歸其族人星谷﹐每年必曝一次。又遺失二卷。星谷死﹐書歸其婿李桂亭貢生﹐序爲陳梧岡侍郎制。顧衝庵撫遼奏議四卷﹐時值禁書律嚴﹐其後人與潛確類書並毀之。友人於市檢得手錄桂林行記﹐爲梧岡先生所著。邵潛夫著有州乘資記﹐州中一甲子之書皆備。潛夫先生皇明印史﹐專講漢法。通之有城﹐自後周顯徳五年始。初爲白水蕩﹐後攺狼山寨﹐復名靜海軍。北城眞武殿內﹐鋪地有大靑石一方﹐中空﹐藏小泥人﹐騎馬持槍﹐向西而立﹐形家鎭壓之術。天寧寺塔成於唐咸通中﹐舊名光孝塔。城內珠媚園﹐爲前明顧大司馬別業。其子孫螺舟﹑圭峯不能守﹐轉售於傅巖刺史﹔徐又易於李臬司之子﹐李復易於徽人孫姓﹐後歸王君滌非。西郭有冠芳園﹐先爲王氏﹐後歸馬衡叔﹐數易於徐井谷。園保西垣所築﹝﹖﹞﹐在北郭秦社河西。皆圯。

範靜齋﹝卽持信﹞又贈家藏遺書各種。濂夫詩集選一冊﹑昭代詩儀﹝異羽先生詩﹞﹑濂夫﹝遇﹞心印一冊﹐皆印文﹐字數不同﹐文气自貫。又泉志鈔本一冊﹝古錢式﹞﹑顧子余﹝鶴慶﹞遊天臺記。又範汝受先生梅聘艸一卷﹑平山堂詩﹝吳薗次序﹞﹑朱藻鏡振子硯史一卷﹑範廷佐琴譜一卷。皆可入斯未信齋叢書者﹐題檢而藏之。

長夏養痾﹐偶閱傳奇稗說﹐開卷有益﹐隨筆記之。武進李文哲見聞紀異﹕康熙年間﹐某狀元聞其座師李光地述內監語﹕上閱顏淵季路侍章。李公云﹕覆試當出﹐盍各賦﹗令某赴書閣第幾函﹑第幾行﹐汝自閱之﹔乃漢宮木梳之別名﹐黃楊木爲之。內廷復試﹐果出此題。上曰﹕狀元外無合解者﹐不愧名元。

國初王師南下﹐原任常州典史閻公﹝應元﹞﹐北直通州人﹐主盟死守。臨終題城門曰﹕八十日帶髮效忠﹐表太祖十七朝人物﹔十萬人同心死義﹐畱大明三百里江山。

丁未四月初間﹐東門外通明宮生艸一株﹐其幹如檳榔﹐文深綠淺白﹔數日﹐髙二尺許。其梢如筆頭﹐色黑﹐大可三﹑四寸﹐有苞下垂﹐大如掌﹐繞幹而生﹐別無枝葉。趨而視者﹐幾千百人。或云﹕似筆﹐主兆科名。或云﹕似槍刃﹐非瑞艸也。後門人家涵初齋前亦見一株﹐醫者謂天南星雲。

人生只一个晦字﹐保全多少。牡丹白色者偶開﹐屬季弟於箱籠中翻磁瓶三隻﹐摘花供養。方置案頭﹐爲移畫軸﹐撞倒跌破。又閩中得水晶印泥盒﹐徑方三寸﹐刻鏤極精致﹐存之久矣。偶去其盒﹐置幾硯間﹐僕失手而碎。設晦匿﹐豈有此事﹖是可以悟矣。蓄存印章頗多﹐裝池周整﹐取出羅列幾前﹐雨漏黴損﹐亦不晦之過也。

孫天士先生﹝閎達﹞曾任山西太原府﹐祀名宦鄕賢。數傳至蘭檢太史﹝銘恩﹞﹐爲山西主試。往祀先生祠。天之報施﹐至明三代甲科﹐爲通州第一門第。偶檢藏書﹐得六世祖見行公刊注孝經﹐其序文爲天士先生著。內稱令孫方嶽家坦勉聞﹐未知卽髙祖名否﹖公夫人氏孫﹐因送與鼎庵﹝廷元﹞抄存之。又巖叟公同善錄﹐有育嬰堂條款﹐亦天士先生同諸鄕先生編。徐氏累世無難產者﹐人以爲創設育嬰堂之報。贈同善錄全部與鼎庵﹐其子弟科名未艾﹐可藉以傳之不朽。又贈以魯兩先生集﹑忠義集﹑黃子年譜﹑山左明詩選﹑大學困知錄﹑松門書義﹑斯未信齋文錄﹑篝燈課讀圖記。

龔蘭生刺史﹐在任一年餘﹐寬猛得宜。去之日﹐士民惜之﹐贈以闕裏文獻考一部﹑太山開元碑全幀﹑保寧志﹑課士錄﹑李夢璁山水一軸﹑乾隆乙亥作紅亭詞稿一函。蘭生云﹕居官不可爲子孫計﹐究須畱些許爲讀書之地。無恆產則無恆心也﹐其論未可非也。

取新苕帚懸屋角﹐如幹霍亂﹐卽折一﹑二技煎湯飲之立愈。又豆豉煎湯﹐加鹽少許﹐治淋癥如神。小兒气噎打呃﹐用黃泥以布囊盛之﹐置枕旁卽愈。阿魏少許﹐用膏藥貼肚臍截瘧﹝孫莘甫﹑孫玉章兩先生云﹞。

八月初十日萬壽聖節﹐具啟請周魯瞻社伯﹑孫玉章會伯﹝先考同社﹑同會者止存此二人﹞﹑孫莘甫﹑丁秀峯姻伯﹑周讓甫世叔諸公﹐皆七﹑八十以上。啟云﹕是日普天同慶﹐敬侍諸父執酌春酒之觥。陰雨兼旬﹐是日晴霽。夜間云淨月明﹐觴豆言歡﹐攜兒毓閩跪拜於前。枌楡之樂﹑桑梓之恭﹐此境正不可多得。

丙午八月﹐季弟赴金陵鄕試。是月二十日﹐於市中得古琴一﹐歸而視之﹐乃知爲黃忠烈公所銘。銘曰﹕閩海巖棲﹐山水淸音﹔風雲近山嶽之響﹐寒暑通陰陽之气。黃某「闕下完人」四字印章。曩在山左濟州得公手書大幅﹐復於閩中得讀公年譜﹐並獲斷硯拓本﹐今弟適購得此琴。弟素嗜琴﹐余慕公久矣﹔物聚於所好﹐理固然也。

蠍虫蛟傷﹐以二中指劃地作井字﹐念咒云﹕八位士動﹐母馬四張。每寫一畫字﹐讀兩字。寫畢﹐於井字中撮土敷患處卽愈。

鄕先生有詠白牡丹詩云﹕素位未曾離富貴﹐布衣也自出公卿。有起句云﹕臺閣無塵玉座淸﹐素衣端拱出承明。

霽吟弟述有詠風竹句云﹕此君似解文章好﹐个个虛心亂點頭。眞雋句也。余見雲棲山苦竹﹐僧人語以筍苦﹐故無剪伐者。有句﹕只爲生來滋味苦﹐成全个个上靑霄。時人多傳誦之。詠竹比他艸木易於寄托﹐正以个个二字現成耳。

丁未夏﹐添購叢書若干種﹐又舊板繹史全部。此書先大夫所藏﹐而今亡已。或曰﹕今藏書甚富﹐二十四史而外﹐各史部亦幾備矣﹐何居乎少此一種乎﹖曰﹕先人所得者﹐不可自我失之也。

偶檢書﹐得揚忠湣公自著年譜﹑家訓﹐卷首繪有公像。時妾方抱海兒嬉戲於前﹐奉其像令跪拜﹐而茶碗觸手墜地而碎﹐一念近於玩褻﹐卽有儆懼﹐謹拜而藏之。

余家世業儒﹐尢精醫﹐謹據舊譜系目錄記存之﹕樵雲公儒醫肆業良規﹐良亭公養生雜纂﹐秉彜公起枕神機﹐仲智公經驗一掌金﹑又百一選方﹐仲恭公活人祕要﹐世美公診視祕授﹑又得手應心﹐聲善公指上春生﹑又急救奇方﹑又一得集驗﹐逸庵公傷寒備覽﹐愼齋公脈理指南﹑又臨產寶鑑。諸書皆散佚﹐子孫傳其術者﹐惟族侄攀桂。余家老幼在任有病﹐皆侄治之﹔而今亡矣。又行窗公五經主意﹐見行公易旨元珠﹑孝經正解﹐雙溪公表判策論﹑四書講章﹐巖叟公同善錄﹝此書在山東補刊行世﹞﹑孝經正解﹝尙有印本﹞﹑虹玉樓家稿﹐皆於殘編敝簏中搜輯幸存者。先子一身四祧﹐俗例年節懸遺像﹐每滿於堂室。丙午冬﹐有閩人連小初者﹐爲繪合食圖﹐自見行公起。余家供奉﹐自六世祖巖叟公起﹔見行公則七世祖也。繪園亭題曰虹玉樓﹑曰珠媚園。又繪藏書屋﹐而以所傳書目錄於上。嗚呼﹗堂構之謀﹑繼述之計﹐徒作紙上空談﹐可恧也已﹗先子手注四子書﹐以閩漳所得樟木爲函謹藏之。夷氛之警﹐五妹抱而適野﹐幸未遺失。松門書義板﹐寄存珠媚園﹐丁未七月中取回藏之。

讀禮閒居﹐未可吟弄筆墨﹔有固求題詠者﹐集經應之。某捐加府銜﹐徵詩爲賀﹐集句贈之曰﹕鳧鷺在渚﹐鴛鴦在梁。百祿是荷﹐萬民所望。大夫君子﹐自天降康﹝一﹞。

聿修厥徳﹐則篤其慶。如金如錫﹐如圭如璋。王事靡鹽﹐不可怠遑﹝二﹞。自天子所﹐載錫之光。不懈於位﹐長髮其祥。四方來賀﹐濟濟蹌蹌﹝三﹞。我䢐東山﹐式遄其行。至於南海﹐淮水泱泱。薄言旋歸﹐道阻且長。旣見君子﹐徳音不忘﹝四﹞。羔裘豺褎﹐黻衣繡裳。鴻飛遵渚﹐織文鳥章。良馬五之﹐有驪有黃。受天之佑﹐俾爾熾而昌﹝五﹞。題蘭友金人圖﹕君子無易由言﹐兢兢業業﹔有倫有脊﹐如金如錫。我思古人﹐服之無斁﹝一﹞。古訓是式﹐出言有章。剛亦不吐﹐金玉其相。愼爾出話﹐何用不臧﹝二﹞﹖出自口矣﹐匪言勿言。言不可逝矣﹐耳屬於垣。匪舌是出﹐永失弗諼﹝三﹞。彼何人斯﹖日監在玆。不愆於儀﹐維徳之基。先民有作﹐敬而聽之﹝四﹞。彼何人斯﹖肅肅在廟。示我周行﹐遠猶辰告。先民有言﹐君子是則﹑是效﹝五﹞。先儒言聖賢誠身工夫﹐自不妄言始。出而問世﹐入而正家﹐其必凜凜於三緘之訓乎﹗蘭友先生敬繪此圖之意﹐深且遠也。粹理名言﹐諸君子所作盡之矣。謹集詩五章﹐章六句﹔不學詩﹐無以言﹐亦「三復白圭」之意云爾。

丁未六月十四日﹐太夫人棄養﹐已逾二十七月。謹檢遺存冠帔等物﹐分給姊妹﹑妻孥及兩弟婦。篋中存有紗衣一件﹐謹題識存之云﹕此先恭人嘉慶庚申年六月十三日生宗勉時所著估衣也。道光丁未六月﹐距乙巳二月十五日棄養之期﹐已兩周零三月。同大姊﹑五妹﹑宗勉﹑宗祥敬謹檢點遺物﹐笥中尙存此衣。猶憶在山左各署﹐當暑必服之。迎養二十餘載﹐每請添衣﹐則卻之。卽此一襲﹐已四十五年。嘗以示子女曰﹕爾父因我彌月育子﹐不著薴葛﹐故授以此。言猶在耳﹐謹珍藏以示後之子孫。嗚呼﹗杯棬口澤不能飲﹐況一生血汗所存﹖敬置之篝燈課讀圖匣中﹐子孫寶之哉﹗圖有二﹐一爲縮本﹐攜至閩中﹔聞訃以設靈幾﹐奔喪背負而歸。丁未九月十九日﹐付六弟弟婦謹存之。

先人手澤遺書﹐封貯一篋﹐爲題識云﹕什襲珍藏﹐以時曬晾﹔防閒守護﹐刻刻畱心。萬一有他變﹐掘地掩之﹐或置之壁間﹔他往﹐則挾而行。

錢晴峯﹝默林﹞姻伯﹐髦而貧﹐好學不倦﹐舌耕餬口﹐泊如也。手輯嗜味齋祕書二十一種﹐共二十一卷﹐計三十本。萃集經史﹑古今詩文各種祕書﹐並及各省土物﹔𨿽獺祭糾紛﹐而笙簧錦繡﹐耳目一新。其尢有裨經學者﹐毛詩辧字審音﹑周公奇字等編。先大夫河道辧﹑鄕黨典故考兩卷﹐並錄入。丁未夏﹐偶遊友人張茂南﹝雪松﹞齋中﹐其叔淸輝先生與先大夫並晴峯先生昆弟訂文字交最久﹔余幼時作詩賦呈正﹐蒙淸輝先生獎賜以大格卷紙抄賦讀本﹐尙存篋中。父執釣遊之地﹐徘徊不能去。茂南言﹕晴峯先生以祕書抄本向富家某質錢四﹑五千﹐某令婢女抱而擲之門外。茂南爲之不平﹐貿而歸。余聞其有先人手澤﹐索觀之﹐摩挲不能釋手﹔且與茂南咨嗟者久之。夫祖父手錄﹐片紙隻字﹐子孫皆當奉爲球圖。式微而後﹐每闇投於昧昧者﹐賤如土芥﹐甚至計斤石估價﹐可爲痛哭。今晴峯先生以數十年雞窗心血﹐貧苦無計﹐至及身鬻於市販﹐尢可嘆也。乃父雲門先生﹐爲吾鄕著作家﹔著錄各種﹐尙塵封不知何所。其侄理堂茂才﹐爲余妹倩。孫承曾﹐爲名諸生。嘗問業於余﹐才學卓犖﹐天必有以報之。余爲備價﹐言於理堂妹倩﹐向茂南贖回原書﹐屬承曾珍藏之。

偶檢舊篋﹐得道光辛巳年赴山東時畱於仲﹑季兩弟書賬本及場前功課記﹐上書二語云﹕省事用功﹐省錢積徳。元旦日書。又嘗自銘座右云﹕以身治事﹐以心用功。

古穩步記﹕嘉慶壬申年補諸生﹐先大夫爲議姻於呂四場劉仙培嶽丈家﹐曾同往祝壽。逾年﹐嶽父母相繼歿﹐花團錦簇世界﹐一瞬而土崩瓦解矣。先嶽母在時﹐曾屬老嫗以先嶽所遺生前佩帶之玉穩步一件貽余爲記念。大如酒杯﹐其形似鎛鍾﹐徑圍二寸﹐厚三分﹐上有方圓二小鈕﹐而貫以索。溫潤而栗﹐絲絲血紋隱現﹐俗所謂牛毛紋也。歸奉先大夫以示友人某。某曰﹕此希世之珍。及恭人於歸﹐仍付藏之。越辛巳﹐余筮仙山左﹐補武城﹐恭人攜子女來官舍。及壬午閏三月﹐不戒於火﹐衣裳器皿皆爲燼。次日﹐偶往視之﹐有內役謝昆山者﹐以指撥灰﹐而穩步出。遺其一鈕﹐其一巳成炭﹐穩步尙未全泐也。拂拭出之﹐尙有光澤﹐而血紋皆成墨綫矣。時時佩之﹐以志修省。後調任泰安﹐又遺失去﹐老嫗於階前水溝側拾獲還之。因珍藏篋中﹐仍付恭人﹐典守惟謹。二十餘年﹐由東而蜀﹑而閩。及乙巳奔喪歸二年餘﹐至丁未夏﹐始沐浴佩玉。恭人仍出授余爲佩﹐摩挲玩弄﹐感慨系之。此物不知歷幾劫矣﹗火炎俱焚﹐亦一劫也。設非有昆山其人﹐安得此片玉哉﹗

藍琉璃釵記﹕道光庚寅八月﹐以卓薦入都﹐僑寓仲弟宅中。偶於壇廟前見有藍琉璃如燈芯數寸﹐蓋寢廟編纂以蔽塵﹐易舊更新﹐遺於地者。敬謹拾而藏諸袖﹐歸以授仲弟﹐鑲以金龍頭﹐並以金裹其未﹐寄呈太恭人爲壽。太恭人非慶典不輕戴也。丁未夏﹐敬檢遺物付恭人謹藏之﹐而記其由。

丁未二月二十六日﹐爲兒女種痘。醫師錢某﹐四十里人﹐種痘已三世﹔無他技﹐但謹愼耳。海兒﹑珊女﹑娟女均下苗﹐元女﹑榮女身弱故緩之。循俗請天后﹑■﹝疒少﹞痘神﹑先醫並華眞人紙馬設於中庭﹐閉其外門﹐內外人等不得履其地﹐齋戒吉蠲﹐早晚焚香三次﹐誓不令服藥。必不得已﹐卜於神﹐皆曰「可服」﹐服之﹐果效。海兒煩躁﹐以刊華眞人仙方簽禱而求之﹐得六十一簽﹐紅花一錢﹑貝母一錢。時並爲堂兄之子女種之。女危急﹐代求之﹐得十三簽﹐亦紅花一錢﹑貝母三錢。原刊仙方得自蜀中﹐與通州皆同。惟三簽州中紅梅丹與蜀本異。種痘以養血爲主﹐百簽惟此二簽相同﹐但貝母多二錢。誠則靈﹐信不誣也。五妹偶病喀血﹐時兒女已回靨﹐余亦不茹蔬齋戒矣。方自外歸﹐爲妹求仙方﹐得五十八簽云﹕爾恍恍惚惚﹐明日來求。爲之悚然。再拜﹐復求得八十五簽﹐桃仁三个﹑半夏八分﹐姜制﹐一服而瘥。姍女痘自下部起﹐頗可危。後見紅袍戴金花者旋繞牀側﹐痘卽起發。神之格思﹐不可不信其有也。小兒種痘﹐總宜未斷乳初學言時爲便﹐有乳則不必服他物﹐能言則痾癢易達也。三堂兄之子居鄕﹐令來城並種﹐因連年子女多痘殤也。四堂兄之子十一歲﹐必欲齊種﹔醫師云﹕藜藿之子﹐百無一失。種苗而去。越數日﹐女仍力於田間﹐卒染急癥而夭﹔子同屋而無恙。小女接出亦無恙。此數不可逃。自然爲父母者﹐愼之又愼﹐一以精誠相感﹐終有順無逆﹐然則天未有不栽者培之﹐人傾而覆之耳。

入深山﹐持明鏡﹐則妖魅不近。念「儀方」二字辟蚊﹔念「儀康」二字辟虎﹐念「林兵」二字辟百邪。渡江河﹐朱書「禹」字佩之吉﹔寫「士」字於手心下船﹐無怖。士當作土﹝身世準繩集說﹞。

丁戊隨筆

丁未九月二十日子時﹐登舟北上﹐挈桑﹑顧二姬﹑子海兒﹑女元娜﹑榮娜﹐偕侄孫醴泉﹑門人王師儉同行。前數日﹐鄕人醵飲於千佛寺祖餞。連日席間王菽原方伯贈言云﹕辦事不可好勝﹐居官不可好名﹔審度時勢﹐自畱退步。旨哉言乎﹗筆之勿忘。

二十八日五更﹐時舟泊髙郵州劉壩地方﹐奉上諭﹐補授臺灣道。三十日抵淸江。初一日僑寓姻戚孫軒臣家。其子伯醇﹐余婿也。初三日渡黃﹐住王管。接仲弟信﹐可回蘇候憑。初五日折回軒臣家閒居﹐檢點篋中舊稿﹐鈔副本寄藏於家﹐亦忙中閒趣也。

山右舊友楊石卿﹐贈皇朝輿地韻編一本﹑補三國疆域志二本﹑甘泉薛子韻閩遊艸一本﹑輿地圖略一本﹑郝氏褒忠錄二本﹑左傳舊疏考證二本﹑揚州水道記二本﹑梁節湣公﹝於涘﹞遺集一本﹑舊作讀蜀碧論與驛站州縣書﹐並屬校刊。

石卿出明儒抄宗丰稷魯詩世學三函﹑春秋集傳詳說二函﹑朱拙存﹝桓﹞歷代名臣言行錄四函﹐售而藏之。魯詩春秋卷首云﹕男道生校。海兒亦名道生﹐則此書應歸余家也﹔什襲寄叔愉弟藏之。名臣言行錄置行篋中。又購兵書四種。又諸葛忠武書二卷﹐抄本極精。

河尹潘巽庵﹝汝濟﹞﹐山左濟州舊好也。遇於河上﹐贈海兒星巖端硯一方﹑鈞磁水盂一件。給女婿孫伯醇﹐巽庵偕行﹝﹖﹞。

石卿以江都梁節湣公遺集一卷屬題﹐詞云﹕甘付淸流問水濱﹐餘生又作獄中人。降旗影裏多靑紫﹐撐住水天一小臣。稗史傳奇佐塵談﹐庸庸誤國亦羞慚。請看奴僕知忠義﹐千古芳名共一龕。

淸江得紀效達辭城守籌略﹑練兵實紀﹑火龍經各書﹐取家藏攻戰祕書七書﹑閩中所得戎馬風濤集參觀之﹐皆互相發明。

興化任大椿著小學鉤沈二本﹐王念孫校板已無存﹐當屬許印林校正復刊行世。印林同年﹐時遊河師幕中。

軒臣愛畜鳥﹐淸晨嚶鳴不絕。賦一絕句云﹕樊籠長獨住﹐飲啄向人求﹔祗爲負文采﹐飛鳴不自由。又與伯醇帶鷹犬同出獵﹐口占云﹕鷹犬出郊原﹐堪憐狡兔奔﹔別無夙仇怨﹐爲報主人恩。又鬥鵪鶉有句云﹕祗因爭食栗﹐𨿽勇亦何爲﹖

淸江訪聞有安東人薛舉﹑錢培﹐技勇極精﹔淸江人劉四海﹐極善搏擊。又河南祥符人臧虎頭﹑廬江人江龍門﹝開﹞﹑宿遷人臧木庵﹝紆靑﹞﹐皆一時奇才異能﹐惜俱老於田間也﹝江後官陜西富平令﹔臧官至觀察﹐督兵桐城﹐殉難﹞。

出門九日﹐卽奉恩命﹐簡任臺灣。今春登狼山﹐卜簽云﹕深山多養道﹐中正帝皇宣﹔鳳翥鸞翔出﹐髙升過九天。適符九日之兆。時山東院司以下皆被議﹐或有勸其仍進京者﹐冀山東路近﹐易以挈眷﹐且免風濤之苦耳。向來道府未至京﹐卽奉旨得缺者﹐皆於本籍及出仕地方領憑﹐是以卽由淸江折回蘇州﹔但服闋中途奉旨﹐則創見也。仲弟先有信﹐屬回蘇俟憑﹐後亦屬其仍行北上。餘思萬事順其自然﹐未可以機心應之﹐且無以報知己。劉玉坡制軍密折奏請﹕有「臣自揣不及」之語。嘗有句云﹕宦境終無知足日﹐人生總有別離時。八月間和顧殿言同社贈別詩有句云﹕但期海面澄淸日﹐願近天顏咫尺違。此詩讖也。

十一月十七日渡江﹐入丹徒閘河﹐水淺﹐泊於回空糧船之中﹐停滯十餘日。淸江得兵書數種﹐終日讀之。舟中句云﹕牙纛千軍擁舳艫﹐寒江雪夜讀兵書。

出丹徒閘河﹐有地名「狗廟」﹐祀義犬也。可以人而不如狗乎﹖

祕書七種云﹕江海遇大風﹐焚戌皮則止。戌皮﹐狗皮也。又乙酉﹑丁酉日﹐燒三歲雄鷄羽灰﹐揚之止風。

苦咽喉下墜﹐面北﹐男以衣﹑女以裙下邊舉向項間刮之﹐卽愈。魚骨鯁不下﹐倒其箸於桌上敲之﹐骨自下。

劉燕亭方伯贈新輯三巴金石苑﹐搜采甚富﹐寄藏於家。

嚴問樵送沈飴原總憲太翁挽聯云﹕五世同堂﹐孫曾元科第傳家﹐已四列賢書﹑三遊泮水﹔百齡偕老﹐事葬祭哀榮盡禮﹐有七旬孝子﹑一代名臣。

渡海之前﹐以墜落之齒並爪甲封寄兩弟﹔致書云﹕昔人有以齒爲冢者﹐萬一不能生還﹐以此瘞於先塋之側可也。

戊申正月抵浦城。陸行至福州﹐十餘日可至﹔攺行入灘河﹐下流𨿽速﹐亦未見必無阻滯也。然陸路供帳者煩且苦﹐是以仍買舟而行。舟以竹篛編爲篷席﹐箕踞其中﹐前後無障蔽﹐篙師將以竭目力也。夜以木板爲門﹐排而合之﹐門外懸燈旗。從等皆寢﹐侄孫醴泉適披衣起﹐門外火炎炎上﹐則燈旗皆焚﹐當撲滅之。何在非危境﹐幸而免﹐則不覺也。自裏門坐三艙船至淸江﹐又易太平船回至杭州﹐又易江山船至衢州。此灘河船凡三易矣﹐每船必燒燈一次。從者解之曰﹕此升擢之兆云。僕人王祿者﹐素病癬疥﹐蓄砒酒刮治之﹔又僕人袁升﹐估藥酒以去風疾﹐其瓶兩相似。匆匆登舟﹐行李錯亂。夜方食﹐袁偶思飲﹐誤取王酒﹔斟未半﹐侄孫坤圖至﹐並嘗之。時海兒在別船呼袁去﹐客有張姓者來﹐又啜之﹔水手見之﹐並分餘瀝﹐皆懵然也。少頃﹐王至﹐曰此非袁酒也。眾始悟其味之不相似也。相從而嘔﹐終夜有聲﹐幸皆無恙。向使舉杯之時﹐無適相值者分而飲之﹐則中毒必深﹔非海兄一呼﹐且三爵未已也。終食之間﹐四命之存亡系焉﹐其亦有默佑者乎﹗幼女患嘔吐﹐將逾月矣﹔似脾虛﹐不能投以涼劑。然大便久未通﹐又未可溫補。偶泊灘河南岸﹝地名﹞﹐有觀音閣﹐問有仙方否﹖廟祝言語不通﹐妄應之。及求一簽﹐則問事﹑非藥方也。簽有蜂采蜜語﹐因以蜜服之而瘳。

臘月﹐由蘇到杭。新正初七日﹐自杭州入衢州。沿途觀燈﹐蘭溪尢勝。二十日渡仙霞嶺。二十四日抵浦城。二月十三日到福州。三月十六日自福州起行。二十一日到泉州。二十八日到蚶江。四月初一日祭海﹐告文云﹕維某年四月甲辰朔﹐某敢昭告於天后聖母﹑風神﹑海神之前曰﹕恭奉詔命﹐風順水平﹔出口入口﹐無懼無驚。誓盡心力﹐報國安民。天地鬼神﹐鑑此丹忱。謹告。祭畢﹐回館。初二日挈二姬﹑二女﹐同海兒登歐進寶舟。舟可裝載四﹑五千石﹐中設天后龕﹐下爲懸牀﹐兩旁小艙各三間﹐土名曰馬列﹐前後可容數百人。桅三﹐其一髙數十丈﹐圍數丈﹐席帆縱橫三﹑四十丈﹐柁椗將千斤﹐此爲正駕。又副駕二﹐幕丁分坐。同行者﹐隨員唐均﹑陳恩布﹑友人劉沂泉﹑潘巽庵﹑侄榮秋﹑侄孫醴泉﹑家人袁升﹑王洪﹑毛貴等二十餘人。初三﹑四兩日﹐天气晴朗。初五日卽得西北風﹐出口平安。將午﹐入洋﹐風益猛﹐而雨且集﹐漸形簸蕩。至將夕﹐更甚。夜間﹐天昏地暗﹐片葉入旋風中﹐坐臥不能定﹐器皿門戶皆震動。眷屬並僕地﹐稍動則唾嘔不止。予初抱海兒於手﹐惟默禱天后﹐誦觀音咒﹔旋與兒皆睡。夜間﹐兒起坐﹐索燭﹑索茶﹐大哭不止。家人王祿﹐唾洟蛇行至前﹐送茶半甌。兒大呼其母﹐而顧姬臥於艙下﹐不能動﹐動則眩暈。但呼兒﹐不得近。燭旋滅﹐昏昏冥冥﹐風雷澎湃之中﹐微聞母子遙遙呼應而已。又聞砉然﹐如石破瓦飛。則懸牀左右堆積木板釜蓋以千百計﹐每起一浪﹐卽滚倒如演團牌陣。細審之﹐其置於艙面者﹐設有變﹐可挾以鳧水耳。復錚錚有金鐵聲﹐船唇排列巨炮﹐防洋盜云。久之﹐天將明﹐但見白浪如山﹐舟從半天起落。初六日﹐日出﹐稍定。問舟人曰﹕尙有三更路﹝每更六﹑七十里﹞。頃刻﹐曰﹕卽到鹿港口。向來從蚶江對渡鹿港﹐有一定港口﹐不能移易﹔乃風帆迅利﹐不得泊﹐收之不及﹐已駛過二百餘里。近笨港﹐落帆﹐入內洋﹐下椗﹐北風極大﹐不敢行﹐終日在風浪中撞打而已。遠望副駕二船不約而同﹐入笨港矣。相距尙數十里﹐隱約帆檣可辧。四面仍水天混茫﹐不見一物。至初九日﹐依然天淸日朗﹐舟中人漸能起坐飲食矣。停泊四日﹐自謂無恙﹔然猝起風暴﹐或撞碎﹑或漂出﹐皆未可定﹐彼時固懵然也。笨港縣丞管裕疇﹐山東舊僚友也。是日﹐破浪而來。嘉義縣令王廷幹亦至。各以小舟來迎。及初十日﹐乃促舟人掛帆入港﹐行二十餘里﹐仍以水淺不能行而止﹔彼意欲折回鹿港口也。於是﹐以小舟縋系而下﹐挈海兒同登岸﹐姬女輩後至。是日水平如鏡。初十日住南港。十一日住嘉義。聞郡城兵變﹐事稍定。十四日﹐余先由嘉義至茅港尾。十五日申刻入府城﹐十八日到任。眷口於二十日嘉義起行﹐二十一日進署。行路凡七月﹐水陸平順﹐蹈危赴險﹐幸賴神佑。回首思之﹐猶深惴惴。後聞鹿港口沙磧不易收泊﹐風駛至笨港﹐土名下湖口﹐平直易入﹐且至郡近陸路二百餘里﹐三船不約而同﹐亦神力也。副駕船在後﹐見余舟大半側入浪中﹐船底髙出﹐有綠色球燈在帆檣上下隱現。沂泉見浪花中坐一小孩﹐身穿紅衣﹔有兩雀入舟中﹐一立檣上﹐一入舟翔視眾人而去。余抱海兒昏睡時﹐見有兩兒同臥。皆神佛幻像也。謹記之。

斐亭隨筆﹝戊申﹞

乾隆戊申夏五﹝﹖﹞「鶴馴堂」額﹕昔趙淸獻公以一琴﹑一鶴自隨﹐余心竊慕之而未逮。丙午秋﹐分守臺郡﹐卽適爽匪之亂﹐日事兵戈。至戊申春﹐始克淨掃狂氛﹐護理道篆。恰值歲試生童﹐校文之餘﹐琴鶴在前﹐翛然自遠﹔覺前日之張弓挾矢﹐不可同日語矣。爰題「鶴馴」名堂﹐聊志閒靜之意﹐並以表景慕之私云爾。柳州楊廷理題。

四月二十三日﹐漁人獲大竈﹐背如浴盆﹐兩目突出炯炯然﹔無爪﹐而有四足如魚翅﹐尾亦如之。或云非竈類﹐當龍種也﹝按府誌名■﹝句黽﹞鼊﹞。購而放之於海﹐放乎中流﹐昂首回顧者三。

存一點眞心﹐便成良吏﹔說三分實話﹐就是忠臣﹝熊介臣觀察云﹞。又云﹕比古之伯夷﹐則爲今之盜跖﹔比古之盜跖﹐尙不失爲今之伯夷。

取鹿茸法﹐俟其長成﹐將見杈枒之形﹐卽縛而鋸之。鋸落﹐宜倒懸其額﹐兩角須以膏藥加裹紅布緊札之﹐勿令流血。又須先以糯米和黃酒飼之﹐令醉倒而後可執之也。

呂駿亭協戎贈鹿肚石大小數枚。鹿食樹根艸節﹐不能化﹐而成石﹐形如鳥卵﹔磨水飲之﹐化痰治隔噎。又鹿目香一枚。鹿眼中膏液凝積而成﹐色黑﹐大如指頭﹐能治眼疾云。又熊膽一枚。

戊申十一月初八日卯刻地震﹐房屋如懸旌﹐逾刻乃定。是日亥刻﹐又微震。北路彰化尢重﹐官舍﹑民房皆爲瓦礫場。間有裂地出水漿﹐土人嘗之﹐其味甘﹐尙無大害﹔如咸﹐則海水上泛﹐其禍必更烈。附近之鹿港廳﹐稍緩一﹑二刻乃震﹔相距咫尺﹐而震有先後。聞是日早晨﹐各處糶米至鹿港者﹐有回至途中﹐有在途尙未到地﹐皆不在劫數者耳。後查壓斃者多匪徒。米販某仰臥處懸有米杵﹐適中其身﹔劣生某因宿妓家未起﹐並壓傷而死。是日﹐署中舊有北極廟眞武像重塑開光﹝點神目也﹞。地震正當其時﹐郡城附近無恙﹐當有呵護之者﹔敬書「休徵靜吉」額跋而懸之﹝入文錄﹞。二十三日亥初﹐又震三﹑四次。內地泉郡至福州省垣﹐皆於初八日同時並震。是月朔日出門﹐肩輿左玻璃忽裂開﹐腳下橫木脫落﹐此爲兆之先見乎﹗淡水噶瑪蘭界近內山一帶﹐水溢山崩﹐傳言石中現四字「串禾■﹝牛上十下﹞■﹝串上土下﹞」。臺地時時微動﹐不爲災﹐春夏少雷。想有聲爲雷﹐無聲爲震﹔气郁而不出﹐故動。動時﹐間或地中有聲﹐當海水伏流所激也。

君子軒偶記

節署白螺圖﹐內府頒。以奉之渡海者﹐曰順風螺。余題句有云﹕臣心堅白能如此﹐何處風波不可平﹖右旋白螺﹐長三寸﹐有五色如玉石旋紋三﹐鉆孔八﹐綴以珠寶﹐藏於漆櫝。櫝載「乾隆四十五年班禪額爾徳呢所進大利益右旋白螺﹐護佑渡江海﹐平安如願﹐諸事順成﹐不可思議功徳」四十字。

嘉義保釜鼎金莊民人盧在﹐己酉七月十五日一產三男。其人已有四子二女﹐妻何氏﹐年四十歲﹐海濱人﹐多食魚﹐气燠易育。魚多子﹐故食魚之人生子亦多。詩云﹕眾維魚矣﹔亦此義也。然爲盛世和气之所育﹐放史書以爲祥。

己酉四月十三日﹑七月十四﹑二十四﹑五日﹐地微震﹔夜中居多。臺地之震﹐非地震﹐乃山動也。全臺皆海中一島﹐大海回瀾﹐气蒸波撼﹐理固然也﹔非災也。

嘉邑斗六門縣丞姚鴻﹐捐貲募勇﹐能用盜捕盜﹐與總理鄕耆相親如一家人﹐科頭跣足﹐皆坐而談焉。又立一錢緣簿﹐每家日捐一錢﹐存貯爲防冬之費。又捐立書捨﹐課子弟。又修建昭忠祠﹐祀前官之殉難者。不顧瘠苦﹐一心做好官。方擬設法調劑﹐代籌經費﹐過冬再遷擢之。檄甫下。而報丁矣﹔此命之蹇也。斗六地方荒僻﹐才百十戶﹐公鳩集番銀三百來弔﹔又爲贍養眷口﹐俾得先行扶襯航海回籍安葬。嗚乎﹗民情可見﹐爲官者何必計目前肥瘠耶﹗孰謂海外頑民無天性耶﹖況撫有億萬生民者乎﹖庚戌春﹐附商艘至浙洋﹐遇風泊普陀山下﹐有盜船外懸牌刀如林﹐姚佯指爲哨船﹐單身躍入而謁之﹐能作閩中土音﹐盜與之坐而言﹐大悅﹐以實告﹐且殺雞畱飲。又見匪船乘風而來﹐盜曰﹕無畏也。我等送之出﹐彼不敢近。乃揚帆同至外洋﹐果無恙﹐相揖而別。邀盜至商船﹐示之曰﹕此糖包﹐銷售非易﹔余乃奔喪一小官﹐行囊更可知矣。盜曰﹕唯唯﹗又邀之回舟醉飽而散。次日遂行。

臺灣鄕試額中四名﹐內粵籍一名。己酉科﹐臺邑吳尙震﹑書院肄業陳光昌﹝科試一等﹞﹑彰邑施啟東﹝新進﹞﹐粵則陳雲史也。施中榜尾﹐吳﹑陳皆魁。選武闈﹐中三名﹐張宗烈中第二﹐與陳輝中皆歲試新進﹐賴啟明科試第三名﹐並嘉義人。武勝於文﹐故文鎖榜而武亞元﹔然亦兼課習武生步射之效。辛亥恩科廣額﹐閘﹑粵中五人﹐武中二人﹐皆余任內進取﹐文魁出門人王師儉之門。臺地惡習﹐有構訟者﹐必將同族之文武生員指名列控﹐勿論其虛實﹐蓋欲其出而賄息也。或畏累則匿不敢出﹐官吏不察﹐以抗傳斥革﹐愈不敢出矣。將部冊注名革生﹐爲榜示門外﹐以木板懸貼﹐令其自首﹐問明卽書「準開復」三字﹐注於本名下﹐嚴禁書斗人等需索。不匝月而來者十之八﹑九﹐且有已故多年﹑未敢報者﹐作爲開復後病故﹐飭學注冊。士習之有起色﹐不在法立﹐而在恩明也。廩生有丁憂遲報而索頂補之貲財者﹐有父母早故捏報丁憂以賣廩缺者。嚴斥學官云﹕設學明倫﹐根本何在﹖天理滅絕﹐遑論品學耶﹗其風稍息。發各屬行查文檄﹐親判其上云﹕應革﹑應復﹐卽速查辦﹐以示勸懲﹐當視之如自己子弟也。

考試之年除夕﹐以進取榜名爲疏文﹐告於城隍。有知者﹐皆笑其迂誕﹔不知正以自閒﹐所謂「不愧屋漏爲嚴刑﹐十目十手爲嚴師」也。是年﹐奏請正法及由地方官酌量懲處之犯並列名以告﹐亦以濫刑自儆耳。

夜夢士卒多人磨鈍刀於地﹐又見殘碑忽顯字數行。時方倡修昭忠祠﹑義民祠﹐祀臺地往年官兵士民歷次殉難者﹐此其兆歟﹗越日﹐有粵匪數百人入臺邑境搶劫﹐縣令率丁壯格斃十餘人﹑生擒數十人﹐我兵一﹑二受傷。聞是日各匪因大風瞇目﹐糾集未齊﹐或亦冥冥中有助之者。

春旱﹐家人疏沼蒔荷﹐有句云﹕四野禾苗枯欲死﹐大官汲水種芙蕖。良可媿也。

斐亭前結布幔承雨貯缶中﹐聞挈壺聲﹔呼童煎茶﹐聞瓶笙聲。此靜中籟﹐惟能靜而後其動也中。

斐亭前植籬落﹑種瓜豆﹐蓄水蒔稻﹐並種地瓜﹝卽番薯﹞﹐可以驗晴雨之時。百卉中愛蔓生者﹐爲其情長而脈遠也。

嘗以泰山頂所刊闕裏先師及亞聖像拓木授學官﹐敬藏學宮。有石生耀祖﹐請再摹刻。至廈門﹐取將樂﹝縣名﹞石鐫完航海而歸﹐謹搨以授書院習經諸幼童﹐各奉安以塾。

庚戌八月初八上丁前一日﹐諸生備樂器齊集﹐以彩輿二﹐恭請石像迎入學﹐供奉於崇聖祠東殿。其舁輿及執儀仗樂器者﹐皆弟子員及佾舞文童。是日﹐又奉文請謝子﹝良佐﹞入廡從祀﹐禮成後衍樂舞。海外彬彬鄒魯之風﹐且勝於中邦。惜乎官斯土者﹐皆視爲互鄕耳。

嘉邑王某者﹐巨室也﹔報捐通判。將分發粵中﹐其母猝病﹔越日而蘇曰﹕兒亦將同往陰司﹐控狀四百數十起﹔女鬼五人﹐結冤更深﹐我並須去候質。彼處衙門不能稍徇私情。言訖而逝。王某覺有人批其項﹐旋生瘡﹐喉閉﹐絕飲食七日而歿。亦越日﹐復蘇曰﹕刑重難受﹐兩膝跪火煉皆爛。啟視之﹐果然。又曰﹕刺吾目﹑劓吾鼻﹑釘吾腮。言未已﹐肉皆脫落。又作鬼語云﹕爾絕吾香火﹐吾亦絕爾嗣。某之子亦病。蓋附近有大忠祠﹐祀張逆案內之殉難者﹐骸骨並瘞於下﹔某建花園﹐盡平毀之。其家人聞之竦然﹐卽赴其所﹐許以修祠造冢﹐以時祭享。子疾乃瘥﹐而某死矣。里人傳言﹕某嘗寵一妾﹐生子立爲妻。其妻弗許﹐某責而逐之﹐休回母門﹐妻自縊死。而賀妾生子演劇彌月﹐亦無敢訐告者。又漁獵幼女奸污之﹐復還其家﹐先許以重貲﹐卒誣其非處子而減與之﹔無敢置辯。或云被污有八十餘人。其妾婢淩虐至死者﹐人皆不知。某年才三十餘﹐豪富莫敢誰何﹗而鄕評又素諛美﹐蓋財勢動人也。乃於其將死而盡露其罪狀﹐自作孽而自言之﹐與犯人過堂無異。冥冥中讞獄﹐固如是之無枉﹑無縱也。或曰﹕惡人多矣﹐何於某獨如是﹗曰﹕善莫大於人不知﹐惡亦莫大於人不知﹐往往居官而聲名狼籍者﹐安然無故﹐卽失官亦得以自全﹐爲其過已昭著也。或聞譽日隆而遭禍益烈﹐人咸冤之﹔不知其惡之在冥冥者﹐固未之見耳。王某之事﹐可爲炯鑑。退思錄

海物惟錯﹐其奇異不可勝紀者﹐據所見﹐有兩頭蝦﹐名蝦虎﹐兩頭略似蜈蚣。日月蟶﹐其殼兩片薄而圓﹐一紅﹑一白。卵魚﹐入水則成卵﹐出水仍魚。鸚鵝螺﹐中有蟹﹐出而復歸﹐當是■﹝虫巢﹞蛣腹蟹之類。蛣■﹝虫巢﹞亦似螺﹐出則爲蟹﹐略似蜘蛛﹐焚灼其後﹐則出而行﹐相距數尺﹐仍尋其殼而自入。花艸果木未見者﹐有臺灣花木記志之﹐大約皆近釋家名物。如黃梨似禪杵﹐洋桃似禪仗﹐蓮霧果似禪缽。至於釋迦果﹑波羅密果直以取名﹐而伽藍頭尢象形惟肖。見案頭一小黃狗﹐毛茸茸然﹐四足一尾﹐頭目皆具﹐但不生動耳。問小豎云﹕此卽金毛狗﹐乃艸根也。握地出之﹐剪其葉﹐倒立於地﹐技細而挺﹐爲足﹑爲尾﹐不煩繩削。如有破損傷﹐取其毛敷之立愈。此藥材﹐本臺產云。

太髙祖巖叟公﹐遺有金紙字畫便面十餘幅。余丱角時﹐曾見糊貼族兄椿華齋中。後宦遊山左二十餘年﹐侄攀桂從之﹐迄未言及何在。及戊申渡臺﹐侄孫醴泉攜之行篋中﹐取出裝池成冊﹔復選八幅爲四屏﹐懸之署中斐亭壁間﹐皆國初名人手澤。兩壁舊有畫松﹐亦昔年名手所爲﹔相爲掩映﹐不覺座右風生也。丱角初見時﹐攀桂尙未有室﹐今其次子巳四旬餘﹐計自巖叟公迄今六世矣。當年罷官歸裏﹐積藏書畫﹐悉貽長支﹐予則次支裔。嗚乎﹗我子孫勉爲淸白﹐則數百年後之視今﹐不猶今之視昔也乎﹗廉泉侄孫在家檢之呈七世祖見行公孝經正解刻本﹐里人孫天士閎達序﹐攜至臺。於戊申重陽日﹐敬序而復付梓。髙祖葵周公妣﹐系氏子也﹐今其後裔蘭檢太史爲甲午第四名舉人﹑乙未第六名進士﹐與余連捷﹐名次先後恰合﹐今爲比鄰。天士公入山西名宦祠﹐蘭檢嘗主試山西﹐親往祭之。巖叟公久官於閩﹐康熙年間入闈﹔余仍仕閩﹐甲辰入闈監試﹐皆先世之遺澤孔長也。服官者豈但當爲眼前子孫計﹐其必有以貽謀於百十年之後也乎﹗

甲辰七月二十四日﹐接受汀﹑漳﹑龍道篆。是日﹐得福建永安志﹐宦迹捲內載巖叟公列傳﹐敬鈔寄入家乘。傳云﹕徐起霖﹐南通州人﹐由貢生令永。時﹐政事孔棘﹐卽籌所爲禦寇者﹔修城垣﹑備矢石﹐立震社﹐義勇黃六徳﹑張貞吉﹑鄕勇歐永福等爲之長﹔聯絡各寨﹐撫安八保。汀﹑漳流寇由南路縱火焚城外屋﹐延城樓西北兩樓及民居盡焚毀﹐幾不可守。某晝夜防禦﹐緝知內訌﹐急擒而殲之。羣賊宵遁﹐地方以寧。有修其郤於當事﹐幾不免。俄大兵叩關入閩﹐某美丰儀﹐解滿語﹐貝勒見之﹐作■﹝忄尉﹞快狀。隨軍﹐敕授本府司理﹑署建篆﹐活難婦數百命﹐皆待贖者。無贖枕藉﹐以數十計﹐必請示後釋﹐幾無餘生﹔某先釋之﹐後卒獲請。署府篆﹐其所判興﹑泉數逆案﹐宥以脇從﹔其不獲解网者﹐詞嚴義止﹐皆其鐵筆也。分闈得士七人﹐皆有聲。諸臺使薦章交上﹐旦夕需新命﹔旋以內艱報﹐而灑血徒步扶柩歸。又徽郡誌略﹐紀治陜惠政﹔恆山政績﹐紀直隸官迹。亦廉泉手所得﹐並校刊於臺陽﹐當以家藏補刊之同善錄十卷同墓志銘等書﹐合爲全帙。

徐松龕中丞﹐贈其先人惇艮齊遺書融貫易義﹐闡明理學﹐不朽之書也。先生自著瀛環誌略全函﹐紀海外各夷﹐圖說燦備。

同年長樂人王溱著韻學指南﹐鴃舌之音﹐得此可爲雅言。

書院文童陳淑梯﹐以其曾祖陳筍湄太常寺卿﹝泉州人﹞自撰年譜求序﹐其人亦閩中琳瑯也。

戊申七月十八日﹐臺餉船遭風飄至鳳山外洋﹐破且沈﹐溺斃無算﹔撈救得生者﹐委員卓津﹑費霖二員及從人數名而已。行李及所載﹐皆付東流。後於海灘寮捨中得鄂松亭同年贈余墨拓「平安」兩大字﹐完好如故。又拾獲仲弟京信一函﹐外封皆濕爛﹔內有附寄弟之履歷﹐見者知爲余家言﹐而送於署。蓋以油紙加髙麗箋包其外﹐故尙能辧識之﹔或海若憐其友於之情﹐而呵護之歟﹗是年六﹑七月﹐颶風大作﹐土人名臺風﹔溺死換戍弁兵兩次共百十餘人﹐循例奏聞。又傳聞某員家屬男婦並奴僕十一人﹐亦附兵船而來﹐乃船價爲出海﹝船中管事者﹞所蝕﹐已登舟而被水師營弁逐之上岸﹐聞者大恚﹔及知其船之覆沒﹐則以爲大幸。然其始﹐亦訛傳並沒。某使人至遭風處沿岸訪之﹐果有女屍及幼孩屍﹐皆土人撈獲而代爲埋瘞者﹔掘而視之﹐不能辧﹐某痛憤如狂。後得登舟逐出之信﹐而始釋然。然所視之屍﹐又不知爲誰家之眷屬也﹗遭風哨船有臨時趁船未及者﹑商船有附配而又上岸者﹑餉船員弁有臨時事故更易者﹐命該不死﹐莫非前定耳。然人事宜盡﹐爰集洋防諸書﹐爲測海錄。

過延平時﹐見隆觀察假館以居。問其故﹐曰﹕上年道署火﹐子婦孫男七口全斃﹔其夫人先歾﹐夜間柩中有聲﹐移厝一日後﹐卽遭此難。死者不滅於火﹐而生者反不免。其有數耶﹗聞之惻然。

八月二十四日﹐漳州孝廉林廣邁附海航寄來重刊孝弟﹑閨範﹑福善等圖二百本﹐皆漳人以原本翻刻而增纂者﹐又揚忠湣公年譜﹑家訓百本﹐又玉曆﹑陰隲文親解等書各百本。分授諸生及耆老子弟﹐余存有渡海者令賫帶供奉舟中﹐當可風正潮平也。

十一月十一日接六弟書﹐知於七月初十日得男。余兄弟三人﹐年逾四旬﹐皆膝下無人﹔仲弟於甲辰七月十二日得子﹐余於乙巳七月十九日得子。惟六弟兩失偶﹐止一女﹐妾福姐素性悍而無生育﹐然無敢言續娶者。六弟出繼叔父﹐無後爲大。余以母喪歸﹐弟以本生﹐期年服闋﹐因力爲主持﹐聘拼茶場繆氏女爲室。繆族素爲富家而同宗不睦﹐讒譖不絕於耳。仲弟自京旋﹐與之經營籌劃﹐先爲納費﹐復借居岔河場湯敬亭姻兄之宅。俟其妾性漸馴﹐乃於歸焉。予與仲弟來往其間﹐亦良苦矣。新婦極賢淑﹐讒言皆冰釋﹐嫡庶亦甚相安。六弟𨿽逾四旬﹐尙不違兄長之命﹐否則﹐已成而毀矣。當其擇吉出贅時﹐余戲贈以句﹐舉酒送之曰﹕天下無難事﹐總有過去時﹔天下本無事﹐乃兄自擾之。

乃兄𨿽多事﹐來年抱侄兒。今越年生子﹐乃其妾所生﹐亦天之憐乃兄而巧於報乎﹗里人傳爲美談。仲弟在京寄詩至臺云﹕昨夜燈花蠟鳳紅﹐佳音千里寄來鴻。四旬得子猶非晚﹐七月添丁喜更同。忠孝溯先叨祖徳﹝叔祖麟書公﹐祀忠孝祠﹔妣王氏苦節旌表﹐弟其嗣孫也﹞﹐詩書裕後守家風﹝命者謂此男日元有正學堂﹞。明年湯餅新秋節﹐樽酒蟬聯十日中。

閩人劉鐵嶺﹐有傑气。嘗從軍﹐作記室﹐有述諺樂府云﹕差事好﹐有元寶。歸寓遲﹐參衙早。急整冠﹐速著襖。下气向司閽﹐長揖問輿皂。勿令差事落他家﹐自有厚幣報二爺。錦繡綢緞綾羅紗﹐累累白鏹當分瓜。紛紛藉藉滿道路﹐巡檢縣丞與主簿。前買船﹐後買石﹔石滿船﹐三四尺。中流況船如樹柵﹐洪波一卷渺無迹。行人聚觀笑且唶﹐國帑輕拋竟何益﹗隸來督工﹐步武生風﹐指西罵東。鞭杖橫前﹐靑蚨掛肩﹐且向娼家一醉眠﹐明朝再來仍有錢。有感事句云﹕嚴霜碧血埋長劍﹐夜火寒潮落大星。登烏石山句云﹕野曠聞天籟﹐江淸見佛心。詠美人諸詩﹐其睡夢一首云﹕一枕香酣腰半欹﹐春風引夢翠低眉。不知夢裏緣何事﹐微啟腮窩欲笑時。詩筆跌宕﹐此作則近於狹邪矣。

海外時有怪異﹐某年彰化起旋風﹐黑如輪﹐扶搖而上﹐將油車並一婦人攝至空中﹐奔東南而去。東城本欹側﹐風過而扶正﹔婦人旋落地﹐亦無恙。又彰境地生牛毛﹐長寸許﹐旋卽震動﹔葉松年協戎親見之。己酉郡城有男如孕婦生產者﹐自腎出﹐如犬羊狀﹐但細小耳。

己酉閏四月二十四﹑五日﹐旁見小星﹐或云太白晝見。

彭詠莪學使寄育嬰三善說及二十一史﹑感應錄等書﹐鄕人梅吟五贈笠翁全集﹐彰州門人林廣邁寄黃忠端公孝經贊﹐臺郡某贈黃忠端公經學﹐彰邑門人歐陽騰贈唐歐陽詹文集同閩中所得眞文忠公全集﹑李文貞公全集各書﹐並編輯爲斯未信齋叢書。

舊僕隨侍至臺﹐病歾者毛貴﹐如臯人﹔王洪﹐揚州人﹔解明﹐揚州人﹔雜夫王二﹐如臯人﹔裁衣袁四﹐揚州人﹐此溺於海者﹔皆送其骸骨歸故土﹐王二則葬於臺郡外。解明之兄解福﹐昔年歿於漳州﹐今其弟欲運其兄柩而來﹐先爲往漳州﹐仍浮海來臺﹐不久﹐又歿。其柩並送歸﹐而其兄則永爲海濱之枯骨矣。遠官而多收隨人﹐其害非淺。

己酉十有二月十一日﹐郵筒自海上來﹐得山東鄹邑門人孟雨山博士寄新獲金石拓本若干﹐裝池懸之﹐與珊瑚﹑珠貝相輝映﹐𨿽居滄溟以外﹐而宗彜陳寶﹐斯羹斯墻﹐如坐繹山﹑洙水間也。

小兒初生﹐以活大黑魚﹝俗名烏魚﹞一條﹐入水煮熟﹐以湯浴兒﹐徧身浴後﹐赤身置產母懷中﹐貼身出汗透﹐則不出痘﹝裕子厚太守云﹞。

畜鹿三﹐逾年﹐育其二。五鹿嶽嶽﹐置後院﹐偶聞其呦呦而已。因樹柵於斐亭之側﹐驅而納之﹐得以時顧視﹐漸生增厭。其大而雄者﹐以聚麀抵觸不可制﹐羣力縛之﹐以贈臺邑令劉良卿。戲語之曰﹕此非地方有司約束之不可。但離羣獨去﹐爲之惄然。向使聽其置之後院﹐則任其自相生聚矣。寵者辱之幾﹑榮者悴之漸﹐於此可悟。

夜夢因疾求簽方﹐得竹瀝米汁方﹐存記之。又夢玩一玉琢人兒﹐徧身刻陰隲文字。

海外不見喜鵲。每年或一﹑二日聞鵲噪﹐三日內必有渡海而來之親族故人﹔想亦附帆檣而先登岸來報平安歟﹗

每擬奏疏稿﹐必有蟢子纏繞筆端。臺地無冬蟄之時﹐而究未知來自何所也。

噶瑪蘭產熊掌﹐令宰夫胹之﹐三日夜無絕火﹔和以肉羹﹐與豕蹄不甚異。或曰﹕宜用其羹汁﹐以他味調和之。

己酉正月十二日夜間﹐有黑氧約寬數尺﹐橫亙竟天﹔乃雲气中分﹐兩邊斬齊﹐望之﹐似有黑色。或以爲分類之兆﹐卒亦未驗。

十九日開印升堂後﹐有大蝠自外入。旋繞座前﹐至退堂始去﹐或以集福爲賀。

偶讀滿漢名臣傳﹐見四海龍王封號﹐東顯仁﹑西正恆﹑南昭明﹑北崇禮。各立木主﹐奉龍王廟中。又海潮神主﹐奉於船廠。每苦旱﹐禱雨輒應﹐書「生物不測」額懸之。

內山生竹菌﹐大者如盤﹐似靈芝。澎湖海中有樹﹐如側柏﹐疑珊瑚之未成者。沈淸如縣尹書齋案頭﹐見小石﹐上生管﹐可炷香﹔旁有小樹﹐枝細如發﹐槎枒勻密﹐不識其爲何物。又大螺殼﹐如碗﹐欹側磥葬﹐色黃如金﹐而錦紋周匝可玩。因索而藏之。螺杯出澎湖﹐或飾以鎏爲爵﹐大小十枚﹑八枚﹐皆一律。畱其外皮﹐則如翡翠﹔去之﹐則寶光的皪如珠。又有奇形異狀﹑錯釆陸離﹑不可殫述者﹐皆海潮落後檢拾得之。細螺殼﹐大如黃豆﹐穿爲手珠。郡誌云﹕番婦最愛之﹐名曰蛤釧﹐又曰蛤网。榮女玩弄之﹐綫斷散落﹐以一誤入鼻孔中﹐百計不得出﹔以物探取﹐則跳躍不得近﹐且愈撥愈深。俟其睡熟﹐以膏藥爲撚粘而出之。

余嗜新茶﹐海外得之如異珍﹐間或啜之﹐無味。馬姬云﹕以手撮之過門限故也。命小奴以瓶攜出門外﹐再取之﹐香冽如常。又魚骨哽於喉﹐以箸於席上倒擊之卽下。此皆理之不可解者。

臺地小兒猝有病﹐老嫗取水一碗﹐而以三箸立其中﹔祝之云﹕如神鬼爲祟﹐當立爲豎柱。試之果然﹐焚紙錢禳之卽愈。朔望日早餐﹐無論腥蔬肴饌﹐未經人食者﹐取一﹑二並飯一碗﹐置小兒所臥牀上﹐令小兒拜之﹐曰牀公﹑牀婆也。久之﹐無疾病﹐亦屢驗。

臺郡南門外法華寺﹐古李氏夢蝶園也。前任熊介臣倡捐重修﹐添建厝屋﹐爲客死者寄頓之所﹔甚善舉也。嘗於土中掘得古玉﹐長尺餘﹐寬寸五﹑六分﹐厚四﹑五分﹐黝然蒼潤。嘗爲火帝塑像﹐置手中﹐作秉圭之用。慮被人竊取﹐仍令僧人祕藏之。當爲玉界尺也﹐滄海爲桑田﹐不知何代﹑何人沈於海耳。或云元圭。

甲申官泰安時﹐郡守爲閩中楊蓉峯先生﹝惠元﹞。至壬辰年﹐先生作古人﹐而余以升髙唐州去。世兄長士琮﹑次士珩﹐皆佳公子﹔琮﹐戊子孝廉。越甲辰﹐余巡閩漳﹐復晤於侯官﹐皆頹然老矣。門庭衰落﹐爲之戚戚。後琮亦逝。丁未﹐余服闋﹐復以巡臺至閩﹐珩欲同渡﹐不果。庚戌九月乃至臺﹐贈朝珠﹑文具等件﹐皆蓉峯先生手澤。又眉道人艸書一卷。接譚之下﹐笑語宛如先生復生。延至幕中﹐亦無忘故舊﹐以志今昔之感耳。余家與閩人最有緣﹐鄕薦座師爲廖儀卿師。出仕後﹐侍蓉峯太守﹐共事將十年﹐亦保薦卓異。師後蘇鰲石﹝廷玉﹞﹑梁芷林﹝章巨﹞﹑楊雪■﹝艸上下﹐上中下﹞﹝慶珠﹞﹑陳敍齋﹝功﹞﹐皆山東上官而受知者。季弟則廖鈺夫師﹝鴻荃﹞取弟子員﹐侄﹝錫淳﹞薦卷出廖﹝名﹞鴻苞房中﹐皆儀卿師昆仲也。其先人官於閩而有造於閩之報歟﹗

十月初二日﹐海東書院課期﹐有八十九老人張朝翔書壽字大幅贈余﹐以將屆初九生辰也。時奉詔給老民頂帶﹐因先予之。越日﹐仲弟自京中帶回楹帖﹐爲關中九十五老人劉恆業所書。書法如出少年手﹐蓋欽賜翰林也。

初六日﹐劉沂泉子家懋自上海來﹐言夷人在上海燂洗大炮﹐鑄大鐵佛埋地中﹐不知何爲。忽被迅雷擊碎﹐大懼而止。果爾﹐則天心其悔禍矣。無論虛實﹐聞之一快。

昔在山左﹐濟州產瑞禾﹑瑞麥﹐繪圖徵詩﹐皆山東人。今在臺﹐同官者史梅叔﹝密﹞﹑孔雪鶴﹝昭慈﹞兩司馬﹐並濟州人﹔呂壽山鎭軍﹝恆安﹞﹑嘉邑令王仰甫明府﹐亦皆山東人。應補題以志宦迹。云鶴言﹕彰化庚戌夏橊生雙岐﹔郭巽帆司馬言﹕鳳山亦稻生雙穗。應繪圖而徵閩人之詩。

府幕張新之便面有周文之大令﹝名沐潤﹐河南人﹞書句云﹕乍凍花心眞靜女﹐半枯樹體老禪師。

府幕丁月舲﹐鈔嶺南洋行傳戒鴉片方﹐極效。洋行多以煙害人﹐亦有回心向善而戒人者。洋參二錢﹑茯苓二錢﹑豆蔻二錢﹑芡實二錢﹑陳皮二錢﹑蓮子二錢﹑枸杞二錢﹑川貝一錢﹑白朮四錢﹑韭子二錢﹑澤舄二錢﹑大金櫻二錢﹑兔絲二錢﹑淮山藥二錢﹑肉桂二錢﹝以沈香代亦可﹞﹐水四碗﹐煎二碗﹐加煙灰膏二錢﹐裝瓶。如無煙灰膏﹐用煙灰六錢。■﹝月引﹞將到時﹐空心服﹐每日夜共服三小杯或五﹑六杯。煙灰膏每服應遞一﹑二分﹐煙灰亦如上。十數劑後﹐再將此方作丸藥如梧子大﹐服數料﹐卽可戒斷。斷後﹐去煙膏仍用此方配丸服七﹑八料或十數料﹐身體益健。

每日澄臺下小室午後焚香趺坐﹐閉目靜養片時﹐最爲得力。有句云﹕綠紗窗裏香煙裊﹐仙鶴一聲午夢醒。生平嗜新茶﹐有句云﹕呼童掃葉烹秋露﹐對飲淸茶是菊花。又﹐午夢初醒檐澑滴﹐知曾有雨潤花來。又﹐詠臺地气候云﹕寒露重分秧馬路﹐秋風輕拂紙鳶天。又﹐日添一綫紙鳶風﹐腦月橊花照眼紅。

十一月初四日﹐接六弟家書﹐抄寫巖叟公壽詩。康熙十月��日﹝﹖﹞敬錄入家乘。捲昔有「鳳銜仙籙」四字﹐得自徐雨車家藏。

福州府傳鈔「禽言」六章﹐序云﹕伊古盛時﹐設謗木以通民隱﹔方今聖主﹐求眞言以達輿情。所恨位同屈蠖﹐難輸一日之誠﹔因思鳴托微禽﹐冀動九重之聽。語𨿽同乎蜀吠﹐心實切於杞憂。倘援入刺時之例﹐罪我遑辭﹔如指爲訕上之書﹐則吾豈敢﹗貼資云﹕行不得也哥哥﹐商人負累民人馱。試問近來閩省上戶幾多﹖中戶幾多﹖下戶幾多﹖豈無良法理鹽鹺﹖窮鄕僻壤皆搜羅。舉殷貼疲豈長策﹖況難確訪長差訛。藉端撞騙復不少﹐勒輸之獘甚催科。食毛踐土二百載﹐破家報效敢云苛﹗但恐元气太剝削﹐未免斂怨傷天和。裕國計﹐其如生命何﹖行不得也哥哥。馭夷云﹕行不得也哥哥﹐安插夷眾無條科。試問近來內地烏鬼何多﹖白夷何多﹖紅毛何多﹖紛紛購地營巢窩﹐豈眞向化戢幹犬﹖制敵守戰爲上策﹐能守能戰方能和。卽或通商許互市﹐駐泊口岸方無他。抑何藩籬自撤盡﹐通都大邑由經過。民夷雜處易生釁﹐變起倉猝如之何﹗徹桑土﹐莫待雨滂沱﹐行不得也哥哥。錢價云﹕行不得也哥哥﹐銀價漸長加倍過。試問近來上庫正款若何﹖雜稅若何﹖地丁若何﹖官𨿽撫字拙催科﹐民欠愈少貼愈多。二千三百折時價﹐加一羨耗皆官馱。額外再起起不得﹐官淸益覺難張羅。制錢搭放有舊例﹐何不對抵省奔波﹗羨余並準錢上庫﹐行錢價患銀銷磨。開銀礦﹐易似運銅麼﹖行不得也哥哥。倉榖云﹕行不得也哥哥﹐倉儲重務名實訛。試問近來積貯道倉幾多﹖縣倉幾多﹖本邑旣折金戈戈﹐平糴但將常例苛。州縣雜解辦兵餉﹐槪收民食運內河。蓄無九年爲不足﹐客未緩急難通挪。烽煙永息固無事﹐豈免水旱傷田禾。卽使義倉有見榖﹐杯水其如車薪何﹗轅門案﹐旣有童謠歌﹐行不得也哥哥。煙禁云﹕行不得也哥哥﹐毒艸傳徧芙蓉阿。試問近來煙禁罪販若何﹖罪賣若何﹖罪吸若何﹖新例赫赫從重科﹐不旋踵而皆無他。王政何嘗求速效﹖其弛毋乃縱之過。民未知恥奚由格﹐塞流徒見揚其波。漏卮今昔縱不問﹐金錢坐視全消磨。奚必咸陽三月火﹐一燈盡夠焚山河。起痼疾﹐畱俟後人何﹗行不得也哥哥。賭禁云﹕行不得也哥哥﹐賭博上下用盤窩。試問近來省會花會何多﹖寶局何多﹖攤場何多﹖知法怕法猶犯科﹐民愚又焉知其它。附城掛已四﹑五處﹐鳴鑼聚眾陳干戈。儒家公館及艸地﹐開莊匪類相遮羅。利令智昏各類聚﹐傾家蕩產皆由他。衙門大小有常例﹐官縱查拿無如何。懲匪類﹐到案尙蹉跎﹐行不得也哥哥。

福州生員陳星輝﹐被兵役訪其與賭案牽連﹐扭送至縣。縣交捕官看管﹐日久不釋﹐作絕命詩自經死﹕文章莫漫羨吾曹﹐今日方知仕宦髙。酷吏由來心似鐵﹐先生況有筆如刀﹗孔融薦疏承恩久﹐伯有爲妖操術勞。寄語老親和少婦﹐休將世味等醇醪﹗烏足西沈永不升﹐前宵噩夢豈先徵﹖已無遺語畱兄弟﹐那有餘顏對友朋。蝴蝶夢醒身是粉﹐杜鵑啼罷淚成冰。世人問我歸何處﹐白玉樓中第二層。在押人證﹐地方官須刻刻畱意。此生之罪﹐虛實未定﹐而情急輕生﹐其才可憎亦可惜也。況蚩蚩者抑鬱以歿﹐更無知其爲誰氏子矣。

壬癸後記

日暈則風﹐月暈則雨。辛亥八月初七日暈﹐慮其有臺暴也﹝臺人呼颶風爲臺﹞。次日﹐微雨無風。春旱見月暈﹐喜其爲雨兆也。數日仍無雨。海外天時﹐不可以常理測。

臺人諺云﹕六月一雷止三臺﹐七月一雷生九臺。六月無日不雷非必無臺患﹐七月有雷亦未盡有臺。

臺郡向無雷神廟﹐惟於神祇壇與風雲並祀之。新修先農壇﹐舊有土地廟攺祀雷祖﹐壇在東郊震方也。每年祀先農禮畢﹐率同官祀雷神﹐定爲例。

臺地常動﹐有雷則動少﹐震於上﹑不震於下也。有雷無臺﹐亦气泄而暢之故。

先臺而後雷則水溢。諺曰﹕雷打臺﹐大水來。是年果驗。此雷風相薄而海水上騰也。

新修孤貧院告成﹐有男婦絕不似貧苦者﹐仍居其內。問之﹐則以患麻瘋病﹐卽居此三代乃絕。此患昔有居此而報竊千金者﹐實非誣也

壬子三月二十三日﹐爲天后神誕。前期﹐臺人循舊俗﹐迎嘉邑北港廟中神像至郡城廟供奉﹐並巡歷城廂內外而回。焚香迎送者﹐日千萬計。歷年或來﹑或否﹐來則年丰﹑民安。販賈藉此營生﹐而爲此語也。前任或密屬住持卜筊﹐假作神語﹐以爲不來﹔愚民亦皆信之。省財﹑省力﹐地方不至生事﹐洵爲善政。然祈報出於至誠﹐藉以贍小民之貿易者﹐亦未可張而不弛﹔且迎神期內﹐從未滋事﹐故聽之。十五日﹐同鎭軍謁廟﹐男婦蜂屯蟻聚欲進門﹐非天后神轎夫執木板辟易之﹐不得前。偶微服夜巡﹐自宵達旦﹐用朱書「我護善良﹐進香須做好人﹐求我不能饒你惡」云云簡明告諭﹐並大書「販運洋土﹑船破人亡」八字淤殿前﹐乘其怵惕之心以道之。神道設教﹐或可格其一二耳。十六日﹐神輿出巡﹐輿夫皆黃衣爲百夫長﹐手執小旗﹐眾皆聽其指揮。郡城各廟神像﹐先皆舁之出迎﹐復送天后出城而後返。舉國若狂﹐𨿽極惡之人﹐神前不敢爲匪﹔卽素犯罪者﹐此時亦無畏忌﹐以迎神莫之敢攖也。是日午後﹐忽大雷雨﹐霹靂不已。郡城舁神輿者﹐至城門皆覺重至千鈞﹐兩足不能前﹐天后之輿則迅疾如駕雲而飛。雨止﹐聞北港之夫與郡城神輿各夫爭路挾嫌﹐各糾約出城後互鬥泄忿。城外溝岸內埋伏多人﹐爲雨驅散﹔南門外同行三十餘人﹐雷斃其二﹐餘皆被火傷﹐不知其何爲也﹗非此雷雨﹐則斗必成﹐而傷害之人多矣。神之靈也﹐民之福﹑官之幸也。

恩旨交部議敍﹐咸豐壬子四月會鎭謝恩折﹐奉批﹕知道了。汝二人事事和衷辦理方好﹔海疆重地﹐尢爲緊要﹐不可見小而忘大。勉之﹗愼之﹗欽此。壬寅年陛辭﹐奉先帝聖訓﹕惟日孜孜﹐不可懈怠。謹撰聯句恭懸座右云﹕孜孜不懈﹐事事和衷。癸丑元旦﹐臣某恭述。

臺地有艸﹐名含羞花。其葉似夜合花而微小﹐疊翠可玩﹔以手微拂則皆捲縮﹐而枝柯盡頹爾委地﹐逾時又舒放如常。艸樹之須芟夷者﹐以其杈枒礙人耳。如此﹐則又何害焉﹗可以人而不如艸乎﹖

時時憂如獄中囚﹐憂無益也﹔刻刻愁如海中舟﹐愁無用也。

辛亥科場﹐彰化諸生有附商艘內渡鄕試者﹐忽遇颶風﹐桅柁皆折﹐謂將葬魚腹矣。漂流一日夜﹐忽見岸﹐起而視之﹐至省城五虎門港口。欣然襆被入城﹐時八月初二日﹐試期無誤。如照常收廈門口﹐由陸路至省﹐尙須六﹑七程也。

壬子夏﹐學官徐世昌同諸生三﹑四人船泊港外﹐候潮數日乃入。及登岸﹐行李甫起畢﹐回顧則羣盜麇集而圍其船矣。何生廷玉﹐省試回臺﹐遇風不得泊﹐且見盜船遙集﹐以余朱書「禹」字焚禱於艙中天后神前﹐旋卽轉風入港。士子負笈往來無恙﹐皆神佑也。六月二十四﹑五日﹐颶風大作﹐有商艧大可容五十石﹐猝遇風﹐收回觸礁﹐頃刻片板無存。舟中百餘人﹐齊入水櫃。櫃以藏淡水供茶飯者﹔去其水而並聚於中﹐堅閉其蓋﹐隨波上下。時覺稍平﹐卽微啟其蓋視之﹐浪湧如山﹐仍閉之如初。忽覺滯而不動﹐復啟其蓋﹐則被風吹上岸矣﹐無一人溺亡者。戊申秋﹐餉員卓津﹑費霖船破﹐赤體入水﹐自以爲必死﹔一波忽起﹐送至淺處﹐得蘇。自來渡海官員﹐𨿽一命之微皆蒙神佑﹐未必盡爲好官﹔而神明護國之力﹐固無不到。然而究須自問其爲官何如﹑爲人何如。余輯測海錄序云﹕測之於海﹐仍測之於人﹐測之於人之心﹐此之謂也。是科淹沒諸生﹐知其姓名者數人﹕石耀徳﹑施金鏞﹑吳春暉﹑方金城﹐尙有武生二﹑三人﹔在郡補遺而就近配渡者﹐皆鳳山人﹐不記其名。有監生某﹐因文理過謬未錄﹐不赴試﹐幸而得免。書院散館日﹐設酒食遙祭諸生之漂沒者﹐刊石於門云﹕鄕試諸生﹐小暑節前登舟內渡﹐過此勿往。又立石試院云﹕鄕試文武生﹐勿輕出海口﹐文於小暑前﹑武於白露後。又作渡海萬全歌云﹕三﹑四千石新造船﹐鹿口對渡到蚶泉﹔三月廿三﹑四日後﹐四月初七﹑八日前。

七月中元節﹐臺人爲醮會﹐名普渡。男女雜沓﹐俳優喧呶﹐飯山肉林﹑箔金紙錢﹐費以千萬計。勸其減省﹐少殺生禽﹐而不能從也﹔曰爲消災禳禍耳。因自爲祭海文﹐於每年立夏後設酒食﹐用豕一﹑羊一於海濱祭告之。禮畢﹐沈牲醴於海而祝之。又將近年擊賊身亡及捕盜落海各兵勇奏奉準卹者﹐立位於署前﹐委官致祭﹐爲文以告之。又牒郡城隍護送客死無歸者於原籍﹐勿令爲厲﹐庶幾疵癘不生﹑災害不作歟﹗連年鮮遭風沈溺者。

臺地之隱患﹐在於流民有來無去。因設收養流丐局﹐隨時配船以次回內﹐亦防患於未萌之一策也。仿江蘇一文緣之法﹐官民並行之。

有人於浦城道中見題壁詩曰﹕夷狄窮中國﹐誰人竟主和﹖將軍��布﹐宰相��阿。時勢已如此﹐蒼生可柰何﹗側聞開創始﹐百戰定干戈。

粵匪盜船爲紅頭艇﹐聞其駛入淡水口。彼處地名雞籠山﹐紅頭﹐虫也﹔虫近雞籠﹐當死。果遭風﹐捕獲多犯誅之。

有田土訟案﹐呈出舊契書永曆三年﹐猶鄭氏正朔也。

偶觀傳奇﹐有士人出外﹐妻獨處﹐尼僧誘之入廟﹐飲以藥酒迷之﹐令侍婢至他所﹐而引惡少與之通。婦覺﹐惡少潛遁﹐婦憤憤歸。他日﹐其夫返﹐婦以實告﹐卽引刀自刎。士人止之曰﹕復仇再死未遲。令婦呼婢召尼來﹐密謂夫久未歸﹐仍戀所歡。尼欣然語惡少﹐惡少喜欲狂﹐奔至婦室求歡。婦以白晝未可﹐請卜其夜。乃以口相親﹐婦嚙其舌﹐惡少負痛逃。尼有老少二人﹐惡少與少尼亦素通者。士人夜仗劍帶斷舌而往﹐擊庵門﹐少尼以爲惡少來也﹐甫開門﹐揮劍殺之﹐以斷舌納其口中。老尼聞之出﹐並殺之而逸。鄰保見之﹐鳴於官。官驗訖﹐見其舌﹐定以彊奸不從被奸夫殺死。究出惡少某。來往庵中﹐拘之來﹐果無舌。奸殺二命﹐無舌不能辧﹐逐論死。此案爰書﹐可謂鐵鑄。而其中亦或竟有錯﹐設使惡人與姦婦同謀﹐嚙其仇者之舌而殺良婦﹐納於口以誣之﹐仇者竟無能辧﹐殺之不亦枉乎﹖婦之冤又何以雪乎﹖甚矣﹗折獄之難也。近有新婚少年﹐復向平日所歡者續舊﹔蓋私許以結縭而不敢告於父母﹐遂別爲婚。女惡其負約﹐暗攜剪刀猝刺其腹﹐少年以手護痛奔回﹔距家不遠﹐方入室﹐僕地無語﹐而腸出卽死。新婦驚呼舅姑出﹐不知何故。僉謂新婦之有私也﹐婦不能辯。母家始欲興訟﹐旣而無從究問﹐慮兩家因訟破產﹐議將新婦活埋畢事。方掘地﹐婦已喪魂將死。忽霹靂一聲﹐提行凶之婦擊死跪於前﹐而新婦神气自若﹐眾知其冤。兩家訪悉前情﹐往來如故。此案若非天誅﹐是千古冤獄矣。咸豐辛酉七月間事。

查少泉廉訪﹝文經﹞妾某氏﹐工書法﹐善會計。廉訪初任河道﹐氏司工役簿書﹐億萬緡按勾股核結﹐頃刻而畢。廉訪官農部﹐捐納房書吏以余羨分饋﹐並給家丁五十金﹐以爲各司官皆有。此時﹐廉訪公出﹐氏卻之。家丁固請﹐自出五十金給之﹐而以原封還書吏。後吏以舞文敗﹐各司員皆被議﹐而廉訪獨免。賢哉﹐氏也﹝洪潤堂司馬云﹞。

道光壬辰臺灣張丙之亂﹐嘉義斗六門縣丞方振聲﹑署守備馬步衢﹑署千總陳玉威﹐皆殉難﹐至今合祀忠貞祠。羅漢門縣丞陳聖傳﹐山陰人﹐壬午舉人﹐以縣令降補。赴任不數月﹐林爽文難作。守斗六﹐與其僕顧景單騎入賊壘招降﹐被炮死﹐僕亦遇害。縣丞姚鴻﹐稟請並祀於前祠。民有曹好﹝﹖﹞﹐卽舉而行之可也。況陳公已奉旨恩卹﹑世襲云騎尉﹐無須請示。臺郡昭忠祠重修告成﹐卽將歷年陣亡及溺海戍兵並書名於祠中﹐皆奏準賞卹者。今人動言不合例﹐勸懲之極有關系者﹐皆爲不合例一語所誤。

在臺每屆生辰﹐冇賀者﹐輒卻之。其書聯語爲禮﹐不能辭。間有佳者﹐存一﹑二記之。松柏祝長齡﹐冬日愛看盈士庶﹔枌楡叨厚福﹐春風坐許到兒曹﹝紳耆﹞。赤嵌被慈云﹐十月公堂欣獻兕﹔緇帷瞻愛日﹐五年講席許登龍﹝門人﹞。芹香毓士﹑棠蔭庇民﹐海邦愛日逢冬日﹔桂子揚芬﹑棣華報喜﹐潭府文星映壽星﹝時仲弟春闈報捷﹞。又己酉年紳士贈聯云﹔迪簡廑宸衷﹐八千里外露冕觀風﹐天與福星臨海嶠﹔修明崇儒術﹐兩度年中樞衣立雪﹐人沾化雨祝臺萊。

斐亭有鹿無鶴﹐以鵝代之﹐戲題其欄曰「鶴鶴」。一日﹐大風雨﹐斃之﹐餘一雌﹔友人饋一雄配之。時卵已累累﹐或云未配以前﹐卵而不能育也。旣配﹐生二卵﹐尙未和合﹐而气已相感矣。雌伏墻下四十餘日﹐不思飲啄。而鷇出﹐淡黃可愛。其母已狼狽不堪﹐雄者同保護之﹐貍犬皆不敢近。彌月而一鷇死﹐仍以翼覆之﹐三匝不去。攜而棄之﹐戛然長號﹐聞之惻然。此可以見爲人子者當思父母恩勤之岡極矣。

畜鵝池上﹐孳生不已﹐僮僕飼以飯。時澎湖憂旱﹐民食海艸﹐是率鳥而食人也。隨分贈友人﹐致書於幕賓浙人陳楚三云﹕請分送﹐諸同人皆自山陰道上來﹐與右軍同裏﹐諒無不愛之者。而饋生鵝﹐本君家故事也。

商人蔡芳泰贈番瓜﹐大幾盈車﹐與兒女輩玩之。一婢捧之﹐力不勝﹐墮地而■﹝副畐﹞矣。自來可大可久之事﹐未有不墮於婦女之手者。

斐亭卉木﹐初來時皆半槁﹐久漸向榮﹐近益暢茂。自作引退計﹐而枝柯漸有枯朽者﹐人物之相感如此。臺地不務蠶桑﹐兒女購其種飼之﹐偶見之有感﹐得句云﹕鞠躬到死綢繆盡﹐衣被蒼生有幾人﹖

夏雨應時﹐承以布羃﹐列瓦甕盛滿﹐列庭前。客問之﹐曰﹕此宦橐也。有句云﹕甘雨收來藏滿缶﹐烹茶餘潤自澆花。

川北得華陀仙方一百簽﹐與吾通城廟同。另刊本﹐攜之遠行。兒女輩有疾﹐途中爲百鬮拈服之卽愈。海兒生於家﹐俗寄名廟中爲僧道則易育﹐因名徐道生﹐爲道士服﹐拜於廟。丁未北上同行至淮上﹐時方三歲﹐正慮道路之跋涉﹐而卽奉巡臺之命﹐因畱於河干孫軒臣姻婭之家。仲弟由京專函來云﹕可免入覲。寄書人適於渡河時相遇﹐因而折回﹔如相左﹐則仍北行矣。時同行者﹐門人王生師儉與愛棠姻兄之弟婦眷屬也﹔於是令王生送眷入都﹐王生力勸攜兒過臺。後數年﹐王生亦官於閩。彼時兩女隨行﹐舟次以榮女許於愛棠爲媳。後裕子厚簡任臺灣府﹐攜聘金航海而來。女在臺多病﹐皆得仙方而愈。自蘇至浙入閩﹐山嵐海瘴﹐在在堪虞﹐卽奉仙方刊本﹐頃刻不離﹐並以廟中香灰帶於行篋中。如覓藥不及﹐有恙卽和灰服之立愈﹐得以平安抵臺﹐忽忽四年。壬子春﹐海兒小便不通﹐求得七十簽﹕閨女拭經布洗之。四川本內﹐則蚯蚓泥同甘松﹑芫荽煎湯洗﹝惟此簽川本與通州不同﹞。二方並用而瘳。偶感冒﹐令自跪求得椒葉一錢。臺地無椒樹﹐以椒代之。一服而汗﹐卽霍然矣。入閩行灘河﹐榮女偶病﹔見岸上有廟﹐令僕求仙方﹐有蜂蜜字﹐服之卽愈。旣而閱其簽﹐則問事﹑非醫方也。鄕人有納租至業主家而苦饑者﹐主人給錢二百﹐因購麵粉團數十枚﹐一啖而盡。回家﹐則臥倒而腹脹欲絕。子求醫於主人﹐主人令華王廟求仙方。得簽問道士﹐道士答以肥皂二斤。其子匆匆卽去﹐以肥皂煎湯進之﹐大嘔而愈﹔實則煎湯沐浴也。

丁未年服將闋﹐於狼山得簽云﹕深山多養道﹐中正帝王宣﹔鳳翥鸞翔出﹐髙升過九天。九月二十日起行﹐二十八日至淮上﹐得簡任臺灣之信﹐剛九日也。嘉慶己卯榜前﹐與友人同登北城眞武廟﹐餘一人徘徊門外﹐友人得一簽云﹕誰知門外有眞龍。

又是年春間於狼山得簽云﹕七寶浮圖塔﹐髙峯頂上安。榜後方折修文峯塔﹐塔頂有從前鄕先達鄕會朱卷藏於內。因並置之前鄕試己卯科塔後﹐六十年而復修也。

季香坪﹐母黨族也﹐吾通金沙人﹐山左候補從九﹐善占課。來臺時遇盜船﹐船戶列炮械爲備。香坪口占一課曰﹕勿懼也。必不來。已而果駛去。余有友人將辭去﹐乃代占而不言姓名﹐甫占則曰﹕此非彼自去﹐乃我欲去之也。此外驗者極多﹐占余官階尢準。其弟不同母﹐能孝友以曲全之。

劉筠莊﹐吾通石港人。幼貧苦﹐不能自存。或云爲博徒負逋而逃﹐沿途以紙絨爲花售之。將入都﹐中途至行乞﹐久且病﹐發生蟣虱盈碗﹐跣足至京﹐投鄕人﹐薦於官陜者。同出都﹐由陜﹐又至甘﹐輾轉出關﹐至烏魯木齊爲書吏。將軍大器重之﹐令兼司礦廠。數年蓄美玉至萬鎰﹐娶室生子女﹔又數年﹐得銓臨淸稅使。傳聞其缺至肥﹐乃攜眷入關﹐所有檀梨器皿及常用之物﹐悉以贈同人。子女途中出痘﹐以蒲桃幹煎湯飲之﹐皆無恙。及抵東省﹐而知此缺之不能餬口也。赴任﹐無書役來迎者﹐一杯﹑一箸皆出資購備﹐爲之怏怏﹔不久﹐而其缺又奉文裁去。數年﹐補陽信典史﹐調歷城典史。癸巳年﹐余嘗稟請同運賑米至天津。其爲人也﹐誠篤不二﹐吶吶似不能言者﹔臺司僚友皆優禮焉。近聞其已爲古人﹐其子於山東省垣構室居之﹐僅免饑餓耳。萬鎰之玉﹐附海舶而歸漂沒﹐不知所之。貧富固有天耶﹗其所歷之境﹐亦可謂幻矣。香坪嘗言其年幼時﹐聘巫氏爲室﹐未娶而外出。久不歸﹐巫將攺嫁﹐其女氏不可曰﹕生死須有確音﹐而後背之未遲也。久之又久﹐始聞其官山東﹐已娶婦﹐子女成行矣﹔乃自縊。傳聞之詞如果實﹐筠莊咎無可解。然流落數萬里外﹐亦出於不得已。入關當致書以慰之﹐而善爲安置之計。今筠莊已死﹐巫氏之貞節不可沒也。香坪擬邀其族人爲之請旌﹐余謂應先屬其子迎巫氏之匶以合葬並祀之。

族兄照方﹐諱炎﹐自太髙祖分支。兄由通貿易至上海﹐初以制糕餌爲業﹐漸積貨於東門外魚行橋爲一廛﹐號曰照源。久且門爲市矣﹐遂家焉。生三子﹐長﹑次先後歿﹐三步云﹐克繼其業﹐誠篤以孝聞。余自己巳扶服旋裏門﹐年已七十矣﹐瞿鑠如壯者。每歲春秋渡江來同掃墓﹐與諸父兄子弟歡聚數日乃返。爲祖塋樹木被附近居民損傷﹐予助爲釐正之。自抵臺後﹐家書附海舶由上海寄通﹐以上海爲商艘總匯之區﹐無不知有「照源號」者﹐絲粟無失也﹔似前知官海外而於其地特分居以爲接應者。親族由臺往返﹐皆照顧。辛亥秋﹐接步云書﹐知兄於六月二十七日壽終矣﹐爲之大慟。癸丑暮春之初﹐其友王禮堂浮海入艋舺口﹐至臺郡﹐與之坐而問焉﹐述兄彌畱時言語甚詳。兄飲酒無量﹐每日惟餐﹐每餐自變量大觥﹝約三斤余﹞﹐焦米飯一大碗﹝卽鍋巴也﹞。家事盡委之子婦﹐惟以蒔花﹑飼鳥爲娛老計。失偶獨處將三十年﹐泊然一無所好。己酉春赴通城﹐步云問帶銀若干﹐並請至姑蘇多遊幾日﹐有應預籌者﹐請畱意。蓋爲百年後之事﹐知老人必欲自爲之﹐而不敢明言。兄悟其意﹐曰無過慮。及庚戌秋起行﹐召步云語之曰﹕旅貲須多備。至通祭掃禮畢﹐自購冠靴布帛﹐自裏衣至外服悉備。又得美木一﹐且攜之歸﹐諏吉制衣﹑造棺﹐躬親監視。棺成﹐內外以朱墨髹漆完好﹐襡而藏之。辛亥元日﹐以新衣冠拜神祖後﹐什襲以付子婦。淸明節前﹐令步云回裏曰﹕余尙健﹐爾當歸﹐與族人同祭。步云尙無子﹐令納妾﹐辭之﹐拂然曰﹕從吾爲孝。六月初﹐交下澣時﹐對花而泣﹐人以爲不祥。平日每食淆品﹐必問所欲。至歿之上半日﹐尙命以豬腰爲羹﹐酣飲大嚼如平時﹐惟覺神气倦怠而已。醫來﹐且迎送之。午後﹐命步云書遺囑﹐內外大小悉及之﹐並語以在外節飲﹐以三杯爲止﹐且多置燈籠﹐勿書店號。不解所謂﹐申之曰﹕上海浮雜之地﹐人情叵測﹐夜行借燈者或酗酒生事﹐將以燈字爲據﹐而株累之。花鳥勿與人﹐聽其自生自死可也。後不及數日﹐花萎而鳥亦死。是日酉刻﹐令子婦以衣冠來。自穿戴畢﹐以金環二﹐脫與媳曰﹕舟在河幹﹐須備行糧無誤。又曰﹕早正邱首﹔吾通州人﹐速與吾婦合穴。蓋嫂故﹐已卜宅於通之南門外新阡矣。

湯文峯﹐比鄰良友﹐安貧勤學﹐書法敻絕一時。攜其子讀書文峯塔下﹐故自以名。聞其子獲鄕薦﹐前在裏門見其力疾修譜﹐皆手書﹐人珍藏之。

臺郡有漳人蒲玉田﹐善繪事。屬畫臺地花果六幅﹐又爲乘風破浪圖一﹑登岸圖一﹑斐亭課子圖一。嘗擬畫冊十二幀﹐曰重譯宣綸﹝歸化生番﹞﹑靜參定讞﹝登臺打座﹞﹑斐亭艸疏﹑榕壇選文﹝海東書院﹞﹑鶴堂校書﹝署有馴鶴堂﹞﹑鹿場習射﹑北郊試馬﹑西港造舟﹑禳風釃酒﹝祭海﹞﹑喜雨品茶﹑瓜圃學農﹝有句云﹕曰晴而晴﹑曰雨而雨﹐種豆得豆﹑種瓜得瓜﹞﹑竹軒聽讀﹝斐亭前荷池﹐其旁有廊﹐新題君子軒﹞。

前在山左濟州﹐產有瑞禾﹐一莖三﹑四穗﹔又產瑞麥﹐雙岐。同人繪圖勒石﹐並另爲畫卷﹐徵齊魯諸名人題詠滿幅。近蒲玉田以己酉年彰化﹑鳳山出有瑞榖雙岐﹐亦仿爲圖﹐而徵閩人之詩。撫閩後﹐閩縣﹑侯官等縣亦產瑞榖。

偶得句云﹕隨地看花無運甓﹐入林聽鳥勿棲籠。又﹐細竹漏新月﹐孤松哦晚風。

臺地產錦雞如雉﹐而尾尢長﹐羽毛更艷麗﹔或云雞與雉交而生。海鵝似鶴﹐而足短如鳧﹐喙長二尺餘﹐吞大魚如猿之啖果。竹雞馴則善鳴﹐其聲激越﹐能令蟻化爲水﹐或不盡然。

或問食字旁加令字何字﹖爲之茫然。旣而思之﹐則節字也。

丁述安明府贈海兒楷字孝經一冊﹐郭蘭若﹝尙先﹞所書。世傳多艸書﹐此眞珍祕也。授讀畢﹐以見行公孝經正解刊本易之﹐而藏於笥。

南路參戎安定邦﹐善艸書﹐爲龍蛇體﹔大幅飛舞﹐勃勃有異气﹐且不易識。據云﹕臨西蜀拓本。參戎﹐蜀人也。又書神字作一筆書﹐直筆或長至丈餘如幹霄之竹﹐可與松相國虎字並爲墨寶。

壬子六月二十六日﹐得京報抄本會試全錄﹐仲弟中進士三十三名。然未接家信﹐心爲懸懸。每日早起﹐鵲噪於庭。臺地向無鵲﹐皆附船桅而來。或有人攜一雙至臺而哺育之﹐不常見。見則必有喜音﹐或鄕人至。癸丑正月二十日﹐奉上諭﹐賞花翎﹔數日前亦然。

朱丹園司馬同年云﹕曩年湖北闈前﹐請乩問題﹐先寫「難說」二字。再問之﹐又寫一「說」字。三問之﹐寫「不說」二字。眾皆不解。是科題爲「君子易事而難說也」三句。又一科﹐寫自行束脩以上﹔士子爭預構之﹔是科題爲「志於道」一章。丹園﹐卽此科鄕榜也。

有友人同席﹐或以鼻煙贈之。答云﹕自少至五十﹐未聞煙。余曰﹕四十﹑五十而無聞焉。有言過海遇險﹐幸船柁有魚网纏系﹐不至沈失。余曰﹕罔之生也幸而免。同人爲之大噱。嘗弔於喪者之家﹐方雨後﹐以炭屑鋪地板﹐行之軋軋焉。或云﹕如聞嘆息之聲。此善戲謔而不爲虐也。

戲擬臺灣月令云﹕仲冬之月﹐主瓜實﹑石橊華﹑促織鳴壁﹐蚊雷發聲﹐紙鳶上於天。

壬子十二月望日﹐謁廟歸﹐拜神祖畢﹐在內堂少坐。顧姬待早飧﹐呼海兒不見。旋見其自房出﹐挾書往塾﹐而馬姬似覺身後有人推引者。甫入房﹐見火炎上屋矣。兒於窗外以廢字紙焚於茶鑪﹐見延燒及簾幙﹐不敢言而出走矣。余倉皇攫印出﹐姬戀戀於房中物﹐與僕婦鄭氏仍在房檢拾﹐彊之乃出。窗內爲紙篷﹐篷上皆枯艸﹐鳥雀自戶牖銜入者﹔火在上而不下﹐頃刻自滅。丁壯復以水倒撲之﹐得無害。茶鑪在窗外小院﹐咫尺地耳。兒如不出﹐豈但損墻屋而已哉﹗數月前﹐友人朱南陔善卜課﹐云十一月有驚恐之事。余方以地方爲慮﹐而應此小驚亦良幸矣。

裕子厚太守言﹕受傷出血﹐有咒語可止之云﹕日出東方一點油﹐手持金鞭倒騎牛。一口喝斷長江水﹐止住金鎗血不流。吾奉太上云云。默誦以紙接口而貼於傷處﹐血卽止。又蠍蟄傷﹐咒云﹕日裏雞鳳喫血。以手捏患處﹐摔之卽愈。

有疊樹根爲假山﹐飾以花木﹑綴以樓閣﹐四圍加土種小艸﹐並爲小池蓄鯤鮞。其中爲小舟二。山頂以絨紙爲鳳﹑爲鶴﹐以蠟爲猿﹑爲鹿﹐黑紙﹑白紙爲二碑。一云﹕一勺水﹑一撮土﹐擴而充之﹐其利乃溥。一云﹕鬱鬱澗底松﹐靑靑河畔艸﹔野渡河無人﹐風波不可蹈。爲平安橋﹐爲皇華驛館﹐爲壽星亭﹐爲授經臺﹐立大小塔﹐建占風旗。又爲營汛﹐樹其纛曰山髙水淸﹐一曰綏靖海疆。題崖字﹐曰釣璜﹑曰臥龍岡﹑曰盤石﹑曰霖雨蒼生﹑曰崇朝雨天下﹑曰一覽眾山小﹑曰壺天﹑曰錦屏。有耕夫﹑有牧童﹑有樵﹑有漁﹑有子女﹐皆範土爲之﹐象形惟肖。海兒書一聯曰﹕髙崗宜有鳳﹐淸水豈無魚﹖

海上無人不供奉天后﹐靈應如響。戊申年﹐曾以明神護佑眾生﹐歷膺封號。請援照泰山聖母碧霞元君每歲四月十八月神誕﹐先期由京差官賫供器﹑幢幡﹑藏香到省﹐由省委員賫送泰山﹐派司道大員焚獻之例﹐天后三月二十三日誕辰一體照行﹐至湄州供獻﹐分藏香若干炷﹐附便員敬賫至臺鎭道行禮﹔未準行。奏請禦書匾額﹐奉旨頒發「靖洋錫祉」﹐敬謹摹制﹐懸於天后宮正殿。海外士庶﹐皆得瞻仰天章也。

癸丑日記

夏四月初十日入院歲試﹐二十五日校場閱武﹐二十八日事竣。是月初八日﹐內地漳州海澄失守。二十五日﹐郡城守營火藥庫焚。時方閱馬箭﹐煙焰如山起﹐靜坐未動﹐聞其時已有姦匪伺其忙亂者﹝三月旱﹐鄕民戴柳圈入城者日以千百計﹐約於四月二十日假祈雨襲城。在試院仍夜禱﹐連得大雨﹞。

二十八日﹐臺邑中北路匪徒樹旗﹐中路委縣丞姚鴻﹑北路委署縣髙鴻飛會營剿辦。髙署令是日紮營灣裏街地方﹐賊來圍攻﹐督同弁兵開炮轟擊多人﹐自夜達旦。有積匪李石前一夕來營投首﹐髙令未卽加誅﹐曾爲守備李雲龍网民﹔旋逃去﹐不知何往。該匪帶夥混入兵勇﹐竊去軍營火藥。次日﹐攻益急﹐後擊退﹐而糧餉未至﹐壯勇無食。初以去郡二十餘里易於接濟﹐乃爲賊所阻截。向來屯兵處就近采買﹐玆附近各莊閉戶避賊﹐無從購買﹐眾將潰。於是﹐移營退行﹐隊伍遂亂。李弁乘馬逸﹐中途被各匪探知﹐乘機圍殺。髙令麾眾退﹐手刃拒賊﹐被戕﹐頭顱並割去。外委謝奮揚﹑前縣丞汪昱之子汪兆蕃助殺賊﹐並被殺﹐分其屍。屯番與縣丁先負髙令走﹐以體胖不勝﹐乃被賊追及﹐家丁﹑壯勇﹑屯番同死者百餘人。此二十九日午時事。是日﹐聞署鳳山縣王廷幹﹑典史兼興隆巡檢張樹春於二十八日並被害。前一日聞警﹐署參將曾元福帶兵出哨。該邑新城名埤頭﹐以竹爲圍。王令先調義民林萬掌來城﹐帶領壯勇防守。林萬掌﹐番格也﹝娶番婦爲室﹐謂之番格﹞。世爲義民。其弟林萬能與壯勇首林恭及各匪裝作義民﹐砍城而入﹐直闖衙署﹐殺傷王令﹐割其首﹐攜之出。羣匪肆搶衣物﹑貲財﹐囊括而去。張典史出而復返﹐救援印官﹐並被殺﹐亦喪其元。王令妻張氏被傷﹐臥路旁﹐居民移之家﹐見其將死﹐又曳之出﹔死﹐以葦席裹其屍﹐淺瘞於署後﹐卒爲水所漂沒不可得。其姊孀婦孫王氏立溪水中﹐越日死﹐屍尙立水上。長子王鈞受九傷﹐未死。次子王湜方十歲﹐賊收爲子﹐命呼父﹔曰﹕你殺吾父﹐是仇也﹐非父也。義民救出﹐並王令之妾﹐同匿火藥庫﹐賴參將曾元福防護得生。火藥庫在城內﹐極堅固寬敞﹐官兵遁入者數百人﹔曾元福聞變入城﹐奪門入此庫堅守之。賊以火攻﹑以水淹者數十次。糧盡﹐則密與居民約﹐以糧食出﹐使兵故爲搶奪狀﹐運入庫﹔然被賊窺破﹐多被殺。火藥庫不失﹐則城陷而不陷﹔而軍火未落賊手﹐不至益橫。前參將安定邦與其妾皆前月死﹐賊聞其多藏也﹐破其棺﹐取釧飾﹐復焚其署。棺皆鑪﹐余骨數塊而已。子一﹑孫一﹑女一﹐在火藥庫得生。

鎭軍紮營北門外校場。

五月初二日五更後﹐聞城外吶喊聲﹔天明圍城﹐攻東﹑南﹑西三面。城上槍炮齊發﹐擊斃多賊。賊稍卻未退﹐登澄臺四望﹐城內無火起。手劍登埤﹐令兵勇縋城殺賊首級﹐予重賞。於是紛紛下城追殺﹐生擒上城﹐手刃梟示共十餘人。賊退﹐屯聚附近各莊﹐派飯封榖。初三日以後﹐嘉義城被賊攻數次未破﹐鳳山火藥庫疊被圍攻。嘉義縣營連獲勝仗﹐拏獲首從匪犯多名。

初四日夜間﹐喊聲遙起﹐賊攻撲郡城小東門。時﹐海兒病痢極危﹐二十餘日粒米不入口﹐每晝夜舄痢百十次﹐萬無生理﹐只可聽之不顧﹐免死賊手耳。然奄奄未絕﹐終難棄之。是夜令顧姬用衾裯抱裹﹐越署後圍墻﹐緣梯攀樹﹐踰入附近之紳士黃應淸閒屋內暫避﹔桑姬同榮﹑元兩女亦逾墻入民家。嗣聞賊仍退﹐海兒在小屋內湯藥皆不能應手﹐熱益甚。次日夜間﹐密使人往覘之﹐危在呼吸﹔不得已﹐又令毓恆侄背負踰墻而返﹐二姬亦後歸。侄孫醴泉之婦張氏﹐孀居二年﹐相從不忍去﹐能操土音﹐故居民肯納之。海兒病至六月﹐已數旬不食﹐忽坐起索韭菜麵餅﹐連吞三枚﹔從此﹐進米粥。有道士名海上方者﹐素不令治病﹐不得已姑試之﹐服其藥數劑而漸瘥。家人迫移居﹐曰﹕無妨也。外間童謠云﹕少爺好﹐賊就了。初二日早辰﹐賊攻城時﹐顧姬已抱之出室。時屋上皆壯丁持刃環伺﹐家丁各帶刀劍利器入內宅將護之出﹐兒已昏暈﹔旋聞賊退﹐仍寢之牀。生死間不容髮﹐一綫之不絕者天而已矣。初六日大雨﹐賊又來撲東南門﹐擊退。

初七日以後﹐嘉義仍告急﹐道路不通。以印函捆捲如鍼入煙管中﹐或藏艸鞋內﹐或置髮際﹐然往往被賊搜出﹐殺之。

初十日﹐鎭軍移駐浦姜頭地方﹐賊屢攻營﹐皆擊退之。

會銜拜折一次。

十一日以後﹐日夜分派丁勇出哨。賊勢日熾﹐謠言夜間攻城。夜宿城上﹐天明出北校場巡營﹐冒雨點派弁兵及義勇分起往大穆降地方擊賊﹐因雨未能痛剿﹔然賊勢少衰。十五日以後﹐議派兵南徵。委署遊擊夏汝賢﹑候補縣鄭元傑督帶兵勇二千餘人﹐又派西螺壯丁一千人﹑水師兵丁二百餘名﹐並諭粵民分路協剿﹝郡城外席地坐﹐以酒與壯丁同飲﹐送其行﹞。

二十六日﹐單銜拜折第二次。

六月初一日﹐夏遊戎帶兵至城外駐紮。臺灣府裕守以自郡至鳳山皆賊莊﹐全軍覆沒﹐柰何﹗應之曰﹕餘同死。兵紮城外不行﹐余出令斬之﹐並自刎﹔眾止之﹐乃啟行。兵出城﹐而賊莊皆攺樹義旗﹐先畏賊而不知官兵尙能前來也。局近鴻指園﹐有荷池﹐余坐其旁。或問之﹐指荷花曰﹕鳳山不收復﹐此花下覓吾屍可也。

初二日以後﹐沿途遇賊接仗。

初七日﹐官兵克復鳳城。委前淡水廳史密﹑臺防廳洪毓琛督帶壯勇﹑屯番赴鎭營協剿﹐澎湖營遊擊王國惠帶兵四百名赴鎭營。

初八日以後﹐連次剿捕北路賊匪。

十五日﹐移軍大社地方。

十六日﹐渡曾文溪﹐移軍茅港尾。

十七日﹐大風雨﹐平地水深數尺﹐至旬日末止。

十八日﹐單銜拜折第三次。

十八日以後﹐北路賊漸窮蹙分竄。連日報獲首從逆犯多名﹐由郡局及兩路軍前正法。各莊民皆立義旗助剿﹐獲戕害髙知縣之首犯李石﹑從犯張添﹑李知仔﹐先後委員押往該故員柩前淩遲﹐令其子髙人鏡監視行刑﹐剖心致祭。獲戕害王知縣之從犯黃汶從﹐令其屬立該故員牌位於髙故令之右﹐亦剖心祭之。

七月初一日﹐鎭軍起營往嘉義﹐賊匪將逃入內山。有義首葉占春﹑葉陽春居山前隘口截之﹐賊首以千金並馬匹假道入山﹐不許﹔同各莊民圍捕﹐拏獲僞大元帥﹑僞軍師﹑僞先鋒多人解營內。要犯檻送郡城﹐審明正法。

初十日﹐單銜拜折第四次。

十二日﹐鎭軍軍營單銜拜折第五次。

十四日﹐鎭軍凱旋回郡﹐鳳山縣營報獲僞元師﹑僞軍師等犯。督兵赴東港一帶追剿逸匪﹐賊復糾眾拒敵﹐擊敗之﹐殲擒多人。

獲洋盜首犯紀貓生﹐系與內地會匪糾約來臺滋擾之犯﹔並獲其夥匪二十餘人﹐分別正法。

十五日以後﹐獲僞總軍師施神助等淩遲正法。僞軍師爲統轄各僞帥者﹐坐居中﹐各僞帥皆拜之﹐惟令是從。有公案﹐簽筒﹑筆架﹑刑杖畢具。乘官轎﹐鳴鑼開道。擄獲官人﹐請僞令發黑旗殺之。黃紙封條寫「大昌國去淸復明天徳王大元帥」。或云「鎭東﹑鎭南大元帥」﹐旗幟亦大約相同。僞印皆是木戳﹐刻「某路元帥」等字。賊皆以紅綢束之腰間﹐鄕民進雞鴨﹐不許縛﹐不去其首﹐蓋自避忌諱云。賊有僞令﹐殺何項官職﹐卽以其官封之﹔故必取首領以獻功。自五月初至七月中旬﹐太守裕鐸佩刀夜宿城上小樓﹐大風雨不止﹐以手擎蓋蔽之﹔四圍皆藏火器﹐不敢設燈燭﹐蚊蚋嚙其身殆徧﹐計七十餘日。賊撲城時﹐手燃自制竹炮擊之。

八月初一日以後﹐洋面匪船出沒無定。

澎湖營拿獲匪船三隻﹑盜匪三十餘人﹐犁沈船一隻﹐起出內地小刀會匪僞印布及奪獲炮械多件﹔各犯卽令就地正法。獲犯供攻郡城時﹐見城上人馬無數﹐有女兵﹑有孩子軍﹐重疊如山。城外天后廟﹑太子廟顯靈﹐云賊初至﹐有白髮老者叩人門戶﹐催令上城﹐婦孺皆運磚石﹐紛紛擊賊。內宄持刀﹐從巡城各官後﹐臨時皆入鞘﹐拔之不能出。有見黃旗立城上﹐偉然丈夫﹐俯臨堞間﹔皆謂開臺王出現云。自五月朔起﹑至七月初旬止﹐城堞燈火如星列﹐義民壯丁以數千計﹐刀槍密如櫛﹐晝夜出入其中﹔夜半偶下城﹐各巷口亦刀械林立﹐不至爲姦宄所害﹐亦幸矣。

署中衣物無多﹐皆不顧。惟書籍捲冊三十年心血所存﹐不忍付之兵燹﹐始而埋甕於地以藏之﹔繼移至軍工廠神龕內﹐並語紳士門人﹕萬一有變﹐請寄之家。事定取出﹐皆爲白蟻所蝕﹐盡爲虀粉。愛之適以害之﹐過於求成而反敗者﹐類如此。然民間謠傳皆金葉云。衣箱止六隻﹐端午發賞各書役﹐皆不肯領。

署幕皆挈眷不知所之﹔事定﹐稍稍復返。誓守不去者﹐侄毓桂﹑蘇人王禮堂二人而已。毓恆侄持戈從行﹐尙不至退怯耳。通州人張九金﹐扣佩刀相從﹐帶壯丁巡行。

七月間﹐天西北一星光芒上射數尺﹐其形似戈﹐想卽欃槍也。數日而沒。

顧開泰﹐如臯人﹐向遊幕鳳署﹐不及於難﹐孑身外竄。事平至署﹐言鳳山事甚詳。亂將作前數日﹐夜聞鬼斗聲﹐俗云陰兵造反。此劫數之不可逃歟﹗

日居郡局附近之鴻指園﹐夜間巡城。兒病沈﹐不能顧﹐惟屬家丁妥寄其骨於故土﹔自以落齒二及手足指甲封寄於弟﹐如事不可爲﹐以此附劫先塋。

五月十九日﹐有旨令帶弁兵內渡剿賊﹐制軍復奏以臺匪滋事﹐不果行。

內地會匪黃得美﹐富豪也。武生林俊﹐爲永春州逆首﹐世代皆紳衿望族。臺郡內應者﹐皆謂廩生許廷道﹝卽許大炮﹞。其人平日結交姦匪﹐爲遊惰之士﹐有立旗寫其名爲僞帥。其叔聞之﹐灌以毒而斃之﹐報官存案。日久﹐聞其仍在城廂藏匿未死。八月十八日鞫其母並妾婦等﹐始獲案﹔驗其埋葬處﹐委員開棺視之﹐止存衣履﹐無屍身。蓋死後夜間復抽棺底升出救蘇﹐吞煙後﹐有伍姓以藥治活。該犯自斃奏疏已具﹐幸而中止。海外與內地不同﹐萬一疏失﹐內地有事之秋﹐難以復全﹐密請制軍遴鎭道人員以備瓜代。重洋迢遞﹐文報往返﹐不能以時日計﹐接替尙不知何時。一日在官﹐一日責無旁貸﹔然未可僅持「城存與存」之見﹐而不爲遠慮。制軍乃疑其與鎭軍意見不合﹐且以「意存推諉取巧」揭參請處。原稟內有「病軀力竭計窮﹑萬難支持」之語﹐兩年以來告病已四次矣﹐非臨時巧避也。鎭軍精力委頓﹐遲遲進兵﹐亦未能因私廢公也。

髙鴻飛陣亡後﹐有人見其夜間制梃往來郊原﹐傳說賊匪攻城亦見之。數旬後﹐歸其元﹐面如生﹐奏聞。曾任彰﹑鳳等邑紳士有代備訃文於書院設奠者。

臺地儲備空虛﹐逸安無事﹐已支持不下。今本年軍餉尙未解到﹐全恃向紳商籌借苟延﹐此必不得已而去兵﹑去食之時矣。夢擬一聯﹕精力已竭﹑計慮已窮﹐畱文章﹑功名﹑事業於人間﹐嘔血救民﹑捨身報國﹔解官不能﹑請餉不得﹐置貧富﹑貴賤﹑死生於度外﹔丹心照海﹐赤手擎天。作勸民歌云﹕莫做總大哥﹐一身畱首禍。派飯眾人飽﹐分錢眾人多。一朝打敗了﹐拿你當奇貨。領賞又請功﹐多半系同夥。二百餘年來﹐饒了那一个﹖莫從總大哥﹐拿你擋炮火。父母絕禋祀﹐妻子熬饑餓。都是好百姓﹐何苦入网羅﹗多少大元帥﹐到底何人做﹖

八月二十九日公出﹐往鳳山安撫難民。三十日抵縣﹐提犯林芳等九名審明淩遲處死﹐剖心致祭王故令﹑張故典史。初二日﹐親往哭奠。提前縣門丁追出侵蝕銀洋五百元﹐以四百元給已故令之子﹑以五十元給張典史之子﹑以五十元給已故下淡水縣丞趙啟光之母。兵丁有搶屠肉者﹐插箭遊街。是日﹐提犯蘇棟等十六日正法。初八日﹐提首犯林恭正法。傳言中途有截劫者﹐故出其不意剮之﹐仍據實附奏。初九日至粵莊內埔﹐駐莊外賬房﹐令粵人撤堆﹐以便難民歸莊。粵人六堆﹐分前後左右之六營也。閩﹑粵皆息爭相安﹐始允紳士之請入莊。十三日﹐回縣城。十四日﹐沿途查勘被害阿猴﹑萬丹等莊﹐住山豬門劉都司署。十五日回郡﹐接頭圍縣丞王衢稟報﹐噶瑪蘭廳董正官八月十四日捕賊遇害﹐被戮首領而去﹔檄王衢代理剿辦。後王衢誘奸民入署手刃之﹐地方始定﹔首從逆犯以次就擒正法﹐首犯臠祭董正官。事竣﹐請奏加優獎。

十月﹐淡水廳屬閩﹑粵分類﹐獲犯張阿達等三十二名﹔漳﹑泉分類﹐獲犯廖狗漢等八十三名。斬之。

十二月﹐郡城兵丁械鬥﹐互有死傷﹐槍斃居民二人。親往諭止查辦。某日﹐眾兵哄至道署索餉大嘩﹐毀其窗牖。署中幕丁疑寇至﹐皆越墻遁。余升堂面諭﹐言語不通﹐但鼓噪而已。各營將備來﹐驅之去。將具奏﹐又固求免﹐環跪請罪。因率其隊長同赴內宅﹐令搜檢箱籠﹐並撬地扳令視之﹔又帶往賬房﹐啟櫝驗之﹐皆見其空空如也。主將請自發落﹝聞其棍責者﹐皆先給錢﹞﹐實則疑道署有私蓄而慫恿滋鬧也。營務尙可問乎﹖初邵內宅存銀二千兩﹐發局鑄洋蚨發軍餉﹔衣服兩笥﹐發交各書役爲節賞﹔皆固辭封識存庫。事平﹐另給賞取回。然其始﹐官紳皆謂藏蓄多金也。

五月初十日﹐致鎭軍手札﹕此時不由中路殺進南路﹐則鳳山火藥庫必失﹔火藥庫失﹐則郡城必危。我輩不死於賊手﹐終死於國法。與其死於法﹐毋寧死於賊。惟有捨命一戰而已。弟言盡於此矣﹝時鎭軍紫營北門外﹞。

致各司道書﹕自過海上岸﹐耳聾喉喑﹐恐叩謁兩院不能明晰面陳。謹瀝敍下情﹐伏祈婉達。上年逆匪擾亂﹐各處同時並起。恆鎭主屯兵暫守﹐兼顧郡城﹐弟主進兵速戰。是以第二次單銜折內﹐有「能守方可速戰﹑非戰不能久守」之語。主戰者﹐兵貴神速﹐慮其老師糜餉﹔且料定官兵一到﹐脇從卽皆爲義民﹐可期必勝。主守者亦爲兵單賊眾﹐不敢輕進﹐致失機宜耳。不久﹐南路克期收復﹐北路不傷一兵﹐大獲全勝﹐而後郡城重地得以安全。旣於公有濟﹐似不必再問其意見之異同矣。當其勢處危急﹐不及詳呈印牘﹐於城樓用寸箋率書一二行﹐飛報內地。實以此次與往年偶爾滋事情形不同﹐且與往年內地安靜兵餉計日可到之時不同。彼時臺﹑鳳兩縣官一﹑二日連被戕害﹐軍民皆謂鎭道必不免罷斥。若輩安知聖恩優渥﹐準其將功贖罪﹔五日京兆﹐漸至號令不行。況餉需短絀﹐兵勇難保必無內變﹐恐全臺皆震﹐非密請及早派員前來﹐萬一如漳州鎭道之同日遇難﹐則海外一隅失而復得不知何時﹔卽不至戕害﹐受恩深重﹐豈得以一死了事﹐不顧其後﹖目擊恆鎭軍疲憊已極﹐弟痼疾日深﹐數十晝夜風雨奔馳﹐殘喘一綫。其危殆情形﹐皆萬無生理。此時固不容稍存戀棧之私﹐亦不暇計及規避上巧﹔幸而保全﹐實賴皇上洪福﹐非盡人力也。近年疊次求退及臨時陳明病軀苦情﹐皆爲地方起見﹐仍照常辦事﹐將臺屬逆案﹑斗案次第完結﹐並不敢稍存諉卸之心。再﹐郡城圍困時﹐鎭軍駐營北郊﹐聞有兵丁持刀直入帳中﹐外間百姓漸致訛言激變﹔及探聞密稟另請署鎭﹐人心稍定。外間見弟病容﹐風謠更甚。前後左右﹐大半皆賊。勝從﹝﹖﹞賊之人﹐刻刻寒心﹐紳民以重貲專雇快船內渡請員﹐大局方能保固。十日後﹐密遣兵丁故爲造言﹕道缺委來道﹑鎭缺委呂鎭﹐業已配渡﹐不日卽至﹔遠近皆見安靜﹐似艸稟數行﹐亦不爲無益。卽今邵署鎭瓜代﹐極爲得力﹐究於地方有益﹐何嘗爲一官計耶﹖惟究系冒昧上瀆﹐咎無可解﹐此時萬不敢再自引退﹔如俯念海外勤苦六年之久﹐準其乞休。感甚﹗幸甚﹗

答某友書﹕海外數年﹐艱苦萬狀﹔幸荷天恩﹐得晉一階。自揣精力已頹﹐然內渡登岸﹐近在省垣﹐諸事有所秉承﹐非比獨當一面﹐責任綦重。且治理刑名﹐爲一條鞭之事﹐尙可勉竭駑駘﹐期無隕越。當伏汛風暴冒險而來此﹐度徳量力﹐自知尙明﹐不敢廢棄而甘受推諉之責。若仍畀以軍務重任﹐精神不能周到﹐終誤機宜。一身之存亡不足計﹐如國事何﹖當此時勢孔棘之秋﹐居官者存畏難之見﹐不可爲臣子﹑不可爲屬吏﹔然不畏事須能了事﹐如不自揣量﹐但曰死而後已﹐完名全節﹐自己之事則了矣﹐於國家奚裨焉﹖不敢誤公﹐故不敢諱病﹔不敢昧良﹐故不敢告病。有一分气力﹐辦一分公事。仕止久速﹐用捨行藏﹐任天而已。

寄湯敬亭書﹕近況累牘難罄﹐徵塵乍拂﹐不及作札﹐謹將上年疏稿寄呈﹐可以知其顚末矣。自述一卷﹐聊代面譚﹔拙詩並呈一粲。金陵似可挽回﹐吾鄕或當爲樂土。此時﹐我輩尙有命﹑尙有家﹐卽爲萬幸。仲弟幸博一甲科﹐仍以原官銓同知﹐而偏得安慶一缺﹐命窮固無如何也。去秋由天津挈眷口浮海至山東回南﹐同受風波之苦﹐亦前定耳。尙未知赴任否﹖

自題詩錄卷首﹕癸丑臺陽寇警﹐僕人以書笥入地藏之。事平﹐偶憶及﹐似有來告者﹐亟取之﹐白蟻食者過半矣。再遲﹐則爲劫灰矣。零箋斷簡﹐攜至省垣。林廉叔上捨﹐博學士也﹐爲補綴之。詩鈔五卷﹐復摭拾錄爲一冊﹐公餘重加校訂藏之。

存稿自記﹕咸豐癸丑臺陽寇警﹐僕人以書笥窟地藏之﹐愳其半生心血化爲劫灰也。逾三月﹐全臺平﹐鄕人王禮堂發其覆﹐皆成泥沙﹐爲白蟻食者過半矣。擬存什之四﹑五﹐殘篇斷簡﹐攜返榕城。於乎﹗宦遊三十餘年﹐存者僅此耳。道路萑苻之患﹑風濤戎馬之驚﹐尙不至卽與艸木同腐﹐又幸之幸者也。甲辰祀竈日﹐記於五福巷旅邸書館。海兒隨侍﹐授四子書﹐是日讀畢﹐並記之。

斯未信齋全錄﹐三十餘年心血所聚也。鞅掌道途﹐必攜挈不離左右。癸卯仲冬月旣望﹐辭閬郡﹐往成都﹐以補鈔詩錄並入篋中﹐交陳姬﹑桑姬謹藏之。行至廣元﹐余由成都繞行至嘉平。十三日﹐並歸棧道。除夕﹐抵長安。甲辰新正六日﹐自長安登車而東。二十四日﹐至山左濟州﹐迎侍慈輿言旋。二月六日﹐內子偕聶姬先由陸路南歸﹐以玆集諭屬攜回家中﹔以家人請壓車轅﹐須用書笥乃穩重也。行至袁浦﹐買棹沿流而下。二十九日﹐泊淮揚之臺北口。夜有盜入﹐攫兩書篋登岸﹐剖而視之﹐仍棄河幹﹐玆集在焉。錦繡珠玉不足惜﹐惟筆墨精力所存﹐心焉擊之。隨帶萬餘里矣﹐乃竟片紙未失﹐喜且欲狂。宦遊二十餘年無長物﹐所積蓄者﹐此耳。然行裝亦粗具﹐衣囊賴此以遮護之﹐穿窬者在此不在彼﹐又未始非平日鉆故紙之功也。五月望日﹐舟抵姑蘇。偶檢閱之﹔附記以志幸﹝補錄﹞。

斯未信齋全集數百卷﹐皆以臺產雞皮紙爲面底﹐削樟木爲夾板﹐分冊系之以帶。樟能辟蠹﹐故年久無殘損﹐乃一朝而爲塗炭。然以紅絲格書者皆無害﹐蓋朱砂之气不能近也。古人丹鉛並用﹑不廢研朱者﹐今而知其用意之有在矣。又聞粘糊以礬或椒漬水爲之﹐則不生虫﹔以浸書板﹐亦可久云。並記之。

臺郡紳耆陳泰階﹐余己卯同年也﹔惇行績學。子尙恂以選拔出余門﹐助其貲應朝考。歸數日﹐而泰階病歿。不久﹐而尙恂亦逝。惜哉﹗其伯陳震曜﹐由陜西州同引疾歸﹐亦篤行君子也。子尙恭﹐舉鄕闈﹐余所取進﹐入庠鄕榜出余門人王蓮叔﹝師儉﹞之房﹐望其連捷。旋聞震曜亦故﹐聞訃而返。邑有忠信﹐地方之指臂﹐此爲宰之須得人也。乃相繼而歿﹐亦地方之運數歟﹗震曜著有歸田問俗一卷﹐論時事甚剴切。

甲乙日記

甲寅三月初十日﹐奉檄調省察看﹐以請罪折發督撫查復也。

四月初二日﹐奉文﹕正月十三日奉旨升授福建按察使﹐旋因督﹑撫奏覆撤任﹐另簡放瑞璸。初八日交卸﹐移寓署西舊館﹐接內人凶耗﹐命子女易服設奠七日。

五月初一日至初十日﹐紳商士民及書院﹑義塾子弟並吏胥﹑兵丁分起送傘匾﹐設長生位於各廟院。

六月十七日﹐自郡起行。初﹐以檄催赴臬司任﹐而水陸不靖﹐未能卽行。向來配渡至泉廈進省﹐興化屬楓亭驛爲必由之路﹐余逆尙屯聚阻截﹐商旅不通。官員內渡﹐向例商船應差。臺地各口萑苻充斥﹐難以配渡。因函致廈門廳雇備夷商合置之夾板艇船﹐銅底而炮尢利﹐索價洋蚨二千元﹐不惜也。省城適有委員唐均﹑紳商王朝綸等奉委赴臺勸運米石﹐卽乘所雇艇船而來﹐原約放至臺郡海口鹿耳門﹐直駛福州五虎門﹐則臺內陸路驛站可以無擾﹔乃該官紳等但知便己﹐王系嘉義縣人﹐收泊嘉屬五條港下湖地方﹐卽余戊申來臺登岸之所。距郡域約二百里﹐原船已入港﹐不復移泊﹐不能不仍煩輿從前往就之。行李運送尢艱﹐適有委員搭坐粵艇至郡城港口﹐卽雇爲副駕﹐一以免水陸驛站之煩擾﹐一以便羈畱臺地之搭客回內也。海口商販畏洋盜﹐不敢前﹐因兩艇開駕﹐皆隨行。

且米榖貨物流通﹐於民生亦便。或以多費訾議之﹐應之曰﹕有宦橐被劫而出多金取贖者﹐何如此之利人﹑利己耶﹗前數日﹐卜簽於署內天后宮﹐有「中流自在任夷猶」之句。是坐夷艇﹐亦定數也。是日﹐往茅港尾。入館後﹐乃大雨﹐送行僚友回郡輿服皆沾濕﹐雨初下在南方也。十八日﹐住鹽水港小憩﹐宿朴子腳。各莊素爲海口盜藪﹐所過鄕村中皆有積匪﹐不但無犯﹐且保護維謹。或有以鼓吹隨行求賞者﹐皆麾之去﹔曰﹕淸官無餘錢也。十九日﹐邵捷軒總戎自北路回嘉城達道送之。

二十日﹐門人周維新﹑許鴻書﹑吳惇禮﹑陳昌年﹑吳國英諸人並至朴仔腳送行。二十一日﹐見東南陰晦﹐大雷雨。旅館在海濱﹐艸屋三間﹐無戶牖﹐方以飄搖爲懼﹔逾時卽晴﹐而雨未及。

連日阻西北風。是日申刻﹐祭告海神﹔門人吳惇禮等恭繕宣讀焚之。是夕﹐轉東南風。二十二日辰刻﹐見郡港放來之副艇至五條港外收泊﹐隨卽挈眷口登小舟擺渡赴正駕船。潮起風急﹐頗苦顚簸。近正艇﹐以紅帶挽而上之。吳生﹑陳生﹑蔡生鍾靈﹑翁生志朝皆送登舟﹐義首蔡得升率壯丁十人送渡海至省城。夷艇官艙有四﹐向止讓其一﹔以余雇坐﹐全讓出。內外精潔﹐鐘錶羅列左右﹐佩刀﹑小槍周圍懸掛﹐上有天窗﹐極明敞。無如油漆之气﹑腥臊之臭﹐一入鼻而嘔吐不能止。乃挈兒女並居於桅艙下。上有方井﹐仰接天光﹐居之甚安。夷人固請入正艙再三﹐譯以故乃止。親友及奴僕嫗婢皆以次枕藉於中﹐兵勇及搭客並雜處於艙之前間。潮起舟簸﹐多眩暈﹐終日側臥不動﹔余及兒女輩尙能飲食。海兒病愈﹐發落重生﹐短毛蓬蓬﹐然與夷人嬉戲於帆檣下﹐不知其爲非我族類﹐亦不慮風波之險也。時同舟者榮秋侄﹐王禮堂﹑顧鴻逵兩友﹑家丁湛周等六﹑七人。程雨笙內侄﹐海兒受業師也﹐分坐副艇。二十三日﹐停泊理篷索。二十四日寅刻﹐掛帆放洋。前夕與海兒拜於船頭﹐求風水平順。是日巳刻﹐隱隱見澎湖島﹐扶桅四望﹐波平如鏡。夷人以手拱而喜笑﹐不知所云。譯之曰﹕好順風。掌舵者用小燈罩於羅盤上﹐但看鍼指一字﹐向往直駛﹐無從辧何方也。行至淡洋界﹐須並力上駛直北﹐然後折而南下﹐方近福州洋面。舵工言﹕此時風須略兼東北﹔果如所云。入黑水洋時﹐船身微顚簸﹐然風正﹐當船尾止覺進退隨浪髙下﹐而杯水不外溢。深夜時﹐顧姬仍檢料茶飯﹐下及婢僕﹐非如來時不能坐立也。兒女入船頭所庋肩輿中四望﹐不覺風露之寒。

二十五日辰已間﹐微見遠山一綫﹐頃刻已近五虎門﹐旋抑入閩安口。連日風順浪平﹐正在暴期前後﹐尢未易得。惟近港時﹐舟人似有懼色﹔防觸礁也。二十六日﹐舟泊南臺大橋候潮。

二十七日登岸﹐駐南臺中洲汛弁署。是日副艇亦到港口。

二十八日入城﹐謁王春巖制軍﹐並晤各司道。時﹐新中丞呂堯仙尙未到也。二十九日謁有將軍﹐移寓福州省城內五福巷。

七月十九日﹐海兒生日﹐同往天后宮設供謝神﹐並演劇﹐備酒食。海兒以嫡母喪持服﹐先回寓。余攜兩女小憩廟院﹐方謂何修而得有今日也﹔乃午後奉檄委赴漳郡查辦事件﹐並會辦古竹寨軍務。二十七日出省。時﹐興化屬仙遊縣方用兵﹐驛路不通﹐水陸遶道前進。前一日﹐海兒偶患病﹔是日稍愈﹐於輿前含淚送行。閏七月十一日﹐抵漳郡。初﹐中途聞石碼﹑海澄有變﹐傳言漳郡閉城﹐從者不敢前。行將近漳境﹐無一人迎接者﹐實則兵役由水路探迎也。兵燹以後﹐道路久無行人﹐且道府往來有被劫擄者﹐不得已暫憩荒郊艸舍。鄕民勸其速行﹐久住恐被匪黨牽累﹐笑而應之﹐屬居民爲擊析守望一宵。跟丁江升有舊主人張克寬﹐臺灣拔貢﹐住東埔莊附近大路﹔乃暫移居其家二日﹐款洽周至。漳郡人來﹐始知石碼等處已安定﹐郡城無事﹐遂起行。途次有撥兵迎護者﹐槪卻之。將近城﹐遙見人如蟻聚﹐漫野而來。方驚訝間﹐有人報云﹕漳郡紳民數千人﹐奉香花出迎也。及入城﹐各街燈彩﹐設香案﹐如九年前去任時。父老尙有舊相識者﹐捋其須﹐如他鄕遇故知﹔且大亂之後﹐依然無恙﹐深欣幸耳﹝癸丑城陷﹐鎭道皆遇難﹐漳人克復﹞。寓霞文書院﹐山長韓盥溪﹝銘﹞﹐仲弟癸卯同年﹐昕夕晤敍﹐相得甚歡。查辦裁兵並查捐輸實數﹐逐名榜示。古竹寨戕官匪黨﹐負嵎未克﹐後龍溪縣令趙珠浦率兵勇平之。昔年招撫收用之黃某﹑林某﹐皆來謁﹐並以軍務獎敍得頂戴﹝黃仁舊名大鳥﹞。

十月十一日﹐奉檄赴廈﹑泉查辦事件。是日﹐住石碼﹐紳民畱阻﹐許以復返始放行。又奉檄赴仙遊督辦軍務﹐文自牧令以下﹑武官遊都以下﹐並歸節制。十三日﹐由石碼浮海抵廈門﹐自畱五店渡海至惠安。十六日﹐由沙格渡海至泉州。二十日﹐抵興化。二十五日﹐回福省。

十一月初一日﹐赴興化。初十日﹐至仙遊。撫局已定﹐回興郡。

十二月初一日﹐奉文調審革員朱璐京控案。初四日﹐返省。偶讀質直談耳一書﹐嘉定錢肇鰲著﹔內載故名臣尺牘﹐節錄置座右。

復陳頌南書云﹕無事若有事﹐實力巡防﹔有事若無事﹐撙節布置。風謠之起﹐大約不外圖緩催徵﹑希募壯勇耳。

惠安驛館壁間書唐人句云﹕花開蝶滿枝﹐花謝蝶來稀﹔惟有舊巢燕﹐主人貧亦歸。又有句云﹕身閒不老眞天爵﹐官散無憂卽地仙。

曩有漳人蒲玉田者﹐爲余作登岸圖﹝時抵臺之次年也﹞﹐屬沂泉書覺岸說於捲端。癸丑寇警﹐僕人窟地深藏﹐螻蟻蝕之爲虀粉矣。及回帆內渡﹐於役漳南﹐漳人賴寬臨復繪此﹐記歸舟登岸也。歸而登岸﹐則眞登岸矣。仍檢舊作補錄存之﹐亦不忘其初之意也。

題劉炳輝﹝江西拔貢﹞地瓜考後﹕向在山左﹐曾遵劉眉生方伯勸民種藷。各省推廣行之﹐洵救時之上策也。海東課士詠地瓜四律並錄寄之。

張幸田同年以諸同人幻想十詠詩屬評定之﹕補天﹑縮地﹑塡海﹑移山﹑療妒﹑賣癡﹑點金﹑種玉﹑辟兵﹑卻病。卻病句云﹕那便身無壞﹐惟求心太平。療妒句云﹕寄語瑤臺諸女伴﹐鴛鴦莫繡繡倉庚。點金一首﹕囊中無物可纏腰﹐妙手空畱水一瓢﹔不必請仙須逐鬼﹐仙人能煉鬼能銷。幻想十詠﹐題固絕妙﹑詩多好解﹔盥誦之餘﹐不覺技癢﹐艸艸效顰﹐諸君當一大軒渠也。旅館戲詠十首﹐錄寄辛田。辛田詩牌諸作﹐賦物尢工。

乙卯二月十七日﹐領咨。

三月二十二日﹐出省起行。

四月�日﹐建寧道中奉羽檄﹐折回崇寧﹐調仙霞關屯兵防剿安徽﹑江西竄匪﹐暫駐浦城。旋探明賊蹤遠揚﹐二十四日自浦城起程﹐由浙入蘇。

五月二十日﹐泊福山口。二十二日﹐渡江入任家港﹐午刻抵裏門。

七月十六日﹐室人﹑仲弟並出殯厝陸洪閘﹐著悼亡自述令原記。

八月十五日﹐住東阡先塋側﹐六弟同寰侄﹑海兒隨侍終日﹐海兒侍食於系麗朝家。是夜無月﹐命家人王祿抱兒冒雨先歸。握兒手﹐命讀書﹐毋出戶﹐毋貽母憂。含淚再拜而去。次日放舟至余西﹐謁舅父母﹝七旬齊眉﹐孫曾﹑子女三十餘人﹞。後至白蒲鎭﹐謁沈飴原姻伯﹔至內室﹐命其孫女拜見﹝戊申年許字海兒﹞。謁沈禹東太姻伯﹐年九十四﹐坐談不倦。初﹐丁未秋北上時過揚州﹐飴原丈主講梅花書院﹐來舟敍談﹔兒方三歲﹐依其膝前﹐以貂褂拭涕洟﹐丈摩其頂而笑曰﹕吾欲以爲孫婿也。

二十三日﹐至丁堰﹔母舅同行﹐至此分手。二十四日﹐至如臯。二十六日﹐至邵北。

九月初一日﹐抵淸江太平莊﹐寓孫軒臣姻翁宅。珊女已夭﹐後軒臣領歸﹐附葬祖塋。初十日﹐自淸江北上。十九日﹐至泰安府﹝寓舊僕袁升宅﹞。二十二日﹐登岱﹝自去任已二十二年﹞。岱宗坊前﹐庚兒﹑聯女瘞冢尙存﹐土人爲封樹﹐家人袁鴻立石記之﹔焚紙幣於其旁。門人程燦策﹑盧漢倬等同集白鶴泉公餞。二十五日﹐抵濟南﹐寓門人毛寄云宅﹝辛卯出本房﹞。重至燕園﹐門徑全非﹐鞠爲茂艸﹐愴然久之。同寄雲遊趵突泉﹐自壬寅餞別﹐已十二年矣。

十月初六日﹐自濟南起程。初九日﹐抵禹城。沿途水潦﹐陸地行舟。是日﹐六十生辰﹐於茅舍中食麵一碗。夜宿縣令徐子信署中﹐蓮峯同年侄也。二十二日﹐抵京﹐由黃村入彰儀門﹐住通州會館。念及仲弟昔年每到京時﹐把臂歡迎﹑聯牀共話﹐不可再得﹐垂淚長嘆而已。同鄕京宦無一人﹐惟閒居戴某﹑沈某及同寓之王子鍾三人﹐感慨系之。仲弟舊宅在八角琉璃井﹐宅內只談風月之軒﹐曩余所信宿處﹔今租於人﹐過其門而不忍入也。

十一月初六日引見﹐初七日召對養心殿。十二月二十四日﹐奉旨馳驛前往河南幫同英桂辦理剿匪事宜。二十五日﹐召對﹝詳年譜﹞。

湯惇甫師按臨江蘇﹐己卯科試﹐余列優等。庚辰通籍後﹐先慈五十壽﹐賜聯句云﹕鶴籌開大衍﹐鸞誥佇崇封。後七旬﹐書「慈徽福蔭」額寄贈。仲修弟乙未副榜座師。三十餘年來﹐屢次入都﹐時親座右﹐曾爲余題泰山觀日圖﹑篝燈課讀圖。此次冬月到京﹐次日卽往謁。師狐裘蒙茸﹐危坐一室﹐塵滿幾而不掃﹐終日手鈔孟子。問余孟子應居四科何等﹖答云﹕徳行之次﹑言語之上。頷之。縱談逾時﹐無欠伸之容。命僕市餛飩﹑粉條同食﹐餘瀝令僕啖之﹐勿棄地。謂余昔官泰山﹐今由臺洋回﹐適合楊子「升嶽浮海」語﹔因求書小幅﹐並加跋賜之。又書二綾幅﹐一大雅「謹爾候度」數句﹐一周易「危者保其存者也」數句﹐謹裝池藏之如拱璧。十二月某日﹐賜余珍錯﹔問知爲生辰前一日門人所饋。亟往拜祝﹐卻客不設筵。因登其堂﹐北面再拜出﹔晉謁四﹑五次﹐惟此次未見。呈番錦兩端﹐臺洋產也﹐固辭﹔問其止值十餘金﹐而後受之。出京往辭﹐師方親灑掃﹐簡料年事﹐不見客。聞余將之汴﹐卽傳見。命之曰﹕盡心力爲之﹐不無小補。向策杖送至寢門階下﹐命次孫世兄送出﹔此次必曳杖送至二門外。曰﹕將遠別也。彼時心知再見之難。而不料出都未久﹐卽聞遞遺折﹐一別竟成永訣也。訃函述遺訓﹕服官者盡心國事﹑讀書者篤志儒行﹐勤補拙﹑儉養廉﹐敬持身﹑恕接物。遺折云云﹐入語錄。謚文端。

穆鶴舫相國﹐向無淵源。惟任泰山時﹐驛館往來迎送凡九次。曾請登岱﹐皆以亟復命辭。末次北上﹐又奉命中途折回﹐因約司員史椒圃﹑汪竹君卽日同登。已過午﹐供帳﹑輿從皆未備﹐咄嗟立辦。昏暮尙在山腰﹐舉火隨行﹐余殿後﹐有句云﹕仰望燈光近星斗﹐方知天使出天門。及登頂﹐已一更餘﹐約次日登養云亭觀日出﹝亭有聖祖禦筆「養云浴日」額﹞。夜將半﹐大風怒吼﹐人不能立﹐請中止。相國曰﹕𨿽雨鐵﹐亦須往﹐乃以氈衣周身裹之﹐數人扶掖而上。及至亭間﹐則風已止。幸在玉皇頂後峯回路轉﹐不與風相當也﹔皆謂相國爲福星。時天未曙﹐同坐憑欄﹐言西山丫髻山諸名勝。及日髙天曉下山﹐口占詩二律﹕有「皇華九度未登臨」﹔又云「爲有風流賢令尹﹐載攜鬥酒話宵深」。後至楚省﹐又手書近作寄來。每至京往謁﹐呼爲老詩友。聞其病革﹐往見之﹐扶枕伏几喘嗽不止。命僕取刊詩集一函﹐授曰﹕昔年登岱作﹐亦在其中。問有山東阿膠否﹖行篋中尙有存者﹐亟以贈之。聞次年元旦溘逝。似此一見﹐亦所以了夙緣也。

沈繼卿親家適自南來京﹐臨別贈銀三百兩﹐並出課兒圖示之﹔同霽吟弟詩稿等件﹐托其寄家。後途中寄書云﹕吾通之殉難者﹐不出皖﹑豫之區。安徽學政孫蘭檢﹑前歸徳商邱縣錢蘭臺二人﹐余嘗夢謁雙蘭祠﹐此行未知能生還否﹖瀕行所贈﹐爲將來小兒完婚之用。彼時未便明言﹐致貽誚英雄气短耳。在京時﹐星者推兒八字﹐當克妻。余意當在有室以後﹐不料次年卽聞沈女之逝世也。乙卯秋﹐北上過白蒲﹐謁飴原姻伯﹐嘗命出見。余笑云﹕初見海外歸來白髮翁也。極端莊惇厚。丙辰年﹐繼卿挈之官山左﹐中道而殂。每一念及﹐爲之惻然。

丙辰日記

丙辰正月元旦﹐出彰儀門﹐大雪。黎明﹐赴前門武廟卜簽第六十一。同行之顧鴻逵往求亦得此簽﹕嘯聚山林凶惡儔﹐善良無事苦煎憂﹔主人大笑出門去﹐不用干戈盜賊休。簽注﹕𨿽有險﹐終平夷﹔有神相之﹐陰消禍變。

初六日﹐往保定府。巖叟公舊仕之地﹐二百餘年矣。時﹐張詩舲同年按臨考試﹐方閱武外場回﹐邀同小飲﹐贈以臺洋大螺杯一。行篋中存有巖叟公同善錄並墓志銘刊本﹐分送學使及府﹝史守﹞﹑縣﹝錢令﹞並寄徐梅橋同年﹝時任禮部尙書﹞。

十五日﹐宿湯陰嶽忠武廟﹐得忠武文集四卷。殿前碑碣林立﹐有孫文節公門人立石﹐記公助嶽氏後裔奉祀生事。

十七日﹐抵衛輝府汲縣。縣令李叔雨﹝澍﹞﹐山東歷城人﹐門下士也。余癸卯由蜀回山東﹐道出衛輝淸化鄕﹐在道旁娘娘廟求嗣﹐抱泥娃歸。越乙巳﹐得子﹐未酬願﹐屬叔雨代估修之。

二十日﹐渡河抵開封府。

二十三日﹐拜折報抵豫日期。

二十七日起行﹐赴歸徳大營。

二十七日﹐抵歸徳府附郭商邱縣。商邱宋牧仲﹝犖﹞先生﹐睢州湯文正公﹑寧陵呂子皆式其閭﹐益深向往。昔官山左時﹐曾夢牧仲先生用治愚弟柬帖來拜。道光庚子修濟寧州誌﹐名宦祠內缺牧仲先生位﹐因補祀之。越二十餘年﹐至其故里﹐始悟用治字之由也。商邱北門外有滕文公見孟子處。古碣﹐在廣生殿門外文雅臺。園亭幽秀﹐奉先聖石像﹐爲賊匪所毀。旁有司城貞子祠﹐檀垣門額也﹐爲伐檀削迹遺迹。另室祀邑宰殉難者﹐鄕人錢蘭臺與焉。當日微服過宋﹐殆亦如今日之撚匪擾亂歟﹗是桓魋﹐其撚匪之濫觴歟﹗近商邱蔡同春報進士﹐兵燹之餘﹐科名未絕﹐幸矣。東南一帶﹐焚掠殆徧﹐夜夜見火光各處延燒﹐生民塗炭﹐慘不忍睹。

二十九日出兵﹐先敗後勝。

二月初九日﹐出兵失利﹐賊逼郡城﹐兵勇潰散﹐督率紳民登陴守禦。

初十日﹐狂風大作﹐黃沙蔽天﹐色如血﹐並見火球﹔賊迷目﹐自相殘殺。軍中見矛端皆出火光﹐夜雨見樹枝放光如綴珠﹝齊史﹕矛端吐火﹐主我兵勝﹞。

十一日﹐賊分股去郡北劉家口﹐入山東界剽掠﹔仍折至東南焚搶﹐歸雉河老巢。

二十五日﹐移營駐北郊﹐分兵紮營﹐寓大王廟。佛座前有甘泉井﹐啜茗甚佳。撫軍復奏請分駐劉口﹐爲北路籓籬。

三月初三日﹐移營劉家口﹔距郡城四十里﹐江南﹑山東﹑河南三省交界。

欽奉上諭﹕徐宗幹於山東情形素爲熟悉﹐旣駐紮劉家口﹐卽可激勵鄕團﹐以資扼守。昨已有旨嚴催崇恩帶兵赴曹﹑單一帶嚴密布置﹐著英桂傳諭徐宗幹與崇恩聯絡聲勢﹐並將曹﹑單一帶情形飛報英桂隨時具奏等因。由六百里加緊諭知邵燦﹑和春福濟﹑英桂並傳諭徐宗幹知之。

初七日﹐出巡至曹縣望魯集。二十日﹐至曹縣﹐謁山東撫軍崇雨舲中丞﹐住孫家花園。與前曹州鎭三星保會撥東省營伍札黃岡地方。

撚匪逼脇之慘﹐有不忍言者。括其資糧﹐毀其農器﹐不從則焚其室廬﹐再不從拘其妻孥﹐或以刃加頸﹐且令視其子女之以次殺害﹐仍不從裸其婦女將淫之。富貴良善之家﹐無可如何而勉從焉。乃以所奪之車馬﹐載其全家而歸巢。久則甘爲賊黨﹐偸生旦夕。婦女誓死不從﹑罵賊不絕者﹐以刀刺其唇腮﹐鱗傷而死﹔乃取其簪珥靴履等物﹐捲懷而去﹐輾轉溝壑﹐不知姓氏﹑湮沒無聞者﹐不知凡幾。賊首亦或禁止淫掠﹐其匪夥以自戴之帽蒙女之首﹐以自穿之衣裹女之身﹐車載幼女及笄﹐販賣取重價﹐名曰「果肚子」﹝猶云「花蕊」也﹞。有求贖子女者﹐以馬易之。殷實父老﹐倒懸於梁﹐以火炙其脇﹐問資財寄頓之所。有販煙土者﹐索之不得﹐鋸其兩臂﹐復鋸其頂腦﹐兩分而死。入人家﹐逼婦女服役﹐甚令侍枕席﹐卒殺其夫男而逸。或將年老婦女兩人相背皆結其發﹐懸之梁間而去。鄕間空屋艸堆內﹐時有藏匿婦女﹐已半死矣。

山東單縣世家朱姓女﹐適商邱任姓。任爲一鄕望族﹐撚匪焚其家﹐系其妻妾子女而行﹐朱氏與焉。朱以重貲往贖﹐則見任氏眷屬皆背縛於樹﹐將反之﹝﹖﹞。或云領官兵打仗者﹐皆任爲之﹔遂盡殺之。實則任室爲官弁假館耳。

賊接仗無他技﹐先詐敗﹐俟官兵上前而兩翼以馬賊裏之﹐或棄擲財物誘兵勇搶取而後圍殺之﹝以錫爲元寶﹐棄之於地﹞。

賊不設營帳﹐小勝後分居各莊﹐飲博奸淫﹐無所不至﹔出其不意﹐銜枚掩擊﹐可聚殲也。賊多吸洋煙﹐五更造飯﹐黎明進兵﹐勿俟其整隊﹐則烏合之眾﹐亦易掃除。前隊皆脇從良民﹐以門板裝車而推之前進﹐以禦炮火﹔我兵站立不退﹐步步逼進﹐賊隊必卻。彼本不欲進﹐不進則賊將殺之﹔我兵直前﹐則彼退步有辭。且賊敗則紛紛各自逃散﹐賊不能禁。然前隊被炮火所傷亡者﹐皆良民也。賊之死黨皆後殿﹐前敗卽退﹔如窮追﹐則有埋伏。附近賊巢之耕牧者﹐官勝則簞壺相迎﹐官敗則戈戟齊集。屯兵之地無糧可釆﹐滿目皆焦土也﹔且堙其井﹐無水可飲。蝗災以後﹐野無靑艸﹐馬多瘦斃。賊匪眷口裝作難民逃軍﹐紛紛聚集﹐敗則從之遠逃﹐勝則並奪鄕民車馬﹐滿載而歸。初不過彊借﹑彊搶﹐不至如此荼毒﹔治之不得其法﹐或以用重典爲辭﹐甚至不分良莠焚僇而激成之。皆曰劫數使然。嗚呼﹗𨿽曰天事﹐豈非人事哉﹗乙卯夏初﹐在浦城道中﹐夢豬兩兩臥地﹐而以火灼之﹐此燹字也。兵燹之難﹐其前定乎﹖三月初旬至四月八日連獲勝仗四次﹐賊匪紛紛外竄。劉口先後盤獲正法者十一人﹐內有積匪一名﹐先經委員準其保釋﹐數日後仍在行營求充鄕勇。及訪實﹐復置之法﹐亦天网之不可漏也。決犯後﹐男婦老幼齊往磔之﹐或割其勢﹑或取肺肝烹之﹐尙未足以泄其忿也。

民之被賊害者﹐冤極矣﹔官再誤殺之﹐則更冤矣。卽殺之果當﹐而脇從者不敢散﹐久仍聚而爲害﹔是伸一人之冤﹐又增千百人之冤矣。然則如之何而後可﹖曰﹕誅其首﹐再治其從﹐少拿緩辦爲得之。

豫東西界鄕團萬餘人﹐無事耕市如常﹐有警募用而不令遠徵。或疑其不常常訓練﹐曰﹕得其心﹐自得其力﹐可使制梃﹐梃何用練﹖且以助軍威﹐非必驅之使戰。兵與民分﹐卽練亦須農隙﹔否則﹐竭民力﹐又耗民財也。古兵與民合﹐故曰﹕以不教民戰﹐是謂棄之。賊黨戰罷﹐則各自歸田﹔拒官兵﹐則號召立至。向我師募勇札營﹐糜費不可勝計。卽此已輸他一著。

鄕團義首或領千餘人﹑或領數百人﹐來劉口送驗。每回郡﹐則丁道口﹑朱孫集等處沿路團丁數千人迎送如堵。

四月十五日﹐劉家行營接家書﹐並顧姬寄來芽茶等件。二月初十日﹐在危城之中聞溧水失守﹐六弟署縣學訓導﹐自謂同遭此劫。見家書﹐知弟於前一月已告假回裏﹐喜而不寐。

五月連戰大勝﹐十七日攻破雉河老巢﹐殺賊萬餘。白龍王廟勝仗﹐獲銅印一方﹐篆文「管萬戶府印」﹐面鐫龍鳳三年造。考元末韓林兒僞號龍鳳﹐或掘地得之﹑或舊家收藏之物﹐以此爲符讖惑人也。

二十二日﹐回駐歸徳郡城劉口﹔附近各地紳民制旗傘送行﹐固卻之。葛生敬軒以子弟課文及所作詩就正﹐軍營中罕見事也。檢虹玉樓稿予之﹐贈余湯文正公遺稿﹐內請毀五通祠疏﹐讀之勃勃有生气。葛生之先爲顯官﹐贈家藏禦翰書張說詩一幅﹐固卻之﹔先人珍藏不可予人也。

商邱人侯朝宗壯悔堂集論剿撫各條﹐與目前情形吻合﹐有云﹕須知致盜之由﹐乃可收弭盜之效﹔得數十賢守令﹐天下太平可立致。旨哉言乎﹗

久旱生蝗﹐幸五月杪大雨。傳言徐州屬出兔極多﹐食豆苗殆盡﹔想田鼠也﹐卽詩云碩鼠。螽螟之外﹐復有此災﹗聞二月初十日京中祀社稷壇﹐天色如血。近有物如黑靑食犬。曹縣境內葦蕩中有牛吼聲甚遠﹐有食人之謠﹐久而不見。

六月初六日﹐撫軍奏劉家口一帶徐某到後﹐督辦團練﹑鎭撫軍民﹐地方極爲靜謐。臣現出豫境﹐宋郡未免空虛﹐已飛飭徐某移駐歸徳﹐以資彈壓。

歸郡產西瓜最佳﹐名三白﹔白皮﹑白瓤﹑白子也。同僚贈至百餘枚﹐分與弁兵共食之。有皮白﹑瓤紅﹑子黑者﹐土人戲名「桃園三結義」。

十三日﹐接邸抄﹕初三日奉上諭﹕前任福建按察使徐宗幹著馳驛前往安徽﹐幫同和春福濟辦理防剿事宜。欽此。

二十日﹐由歸徳起身赴亳州撫軍行營﹐定期南下。

二十一日﹐奉廷寄﹕歸徳一帶自應有大員彈壓﹐以顧亳州之北。惟徐宗幹昨已有旨令其馳往安徽軍營﹐著英桂詳加酌度﹐如歸徳一時無人鎭撫﹐卽令徐宗幹暫緩前進。倘有結實可委之員﹐仍當令其速往廬州﹐藉資襄辦等因。

七月﹐準皖撫福奏﹕實心任事﹐深悉其才﹐飛催來皖﹐冀收指臂而作幹城云云。

八月﹐英撫奏﹕會同西陵阿控制歸徳一帶﹐以固北路籓籬﹐督同地方文武﹐搜捕永夏一帶零匪。

九月二十二日奏﹕同西淩阿撥馬步隊搜拿伏莽﹐堵禦陳郡竄匪。

十月初一日奏﹕派知縣周廣徳﹑參將珠爾杭阿同赴永城﹑夏邑等縣﹐斃賊多名。

十一月初三日奏﹕會同墨爾賡阿督兵搜剿夏邑﹑虞城等處賊匪﹐殺斃一千餘名﹔擒獲撚首某某多名﹐卽行正法。

十二月﹐駐歸徳府試院。患病﹐旋愈。附近失火﹐親往撲救﹐不準兵勇一人擅往。某日﹐火光四起﹐逃難男女滿街巷﹔單騎巡防﹐夜不能寐。

各邑紳耆來營謁見者﹐隨到隨見﹐均著短衣﹑露頂﹐與之坐而問焉。或曰﹕民可近﹑不可下。曰﹕治一時﹑亂一時也。寇至﹐衣履皆失矣。以貴下賤﹐大得民也。謙卦六爻皆吉﹐六爻利用行師﹐行師而鳴謙﹐謙之大者也。故曰﹕利用侵伐﹐毋不利以虛下人。集思廣益﹐臨事而不懼﹑不矜﹑不伐﹐皆謙也。唐虞用兵﹐亦曰『謙受益﹑驕則敗』。

避亂時百物皆可棄﹐惟數卷殘編﹐拳拳惟恐失之﹔心血所存也。有句云﹕兵火餘生靠天活﹐保全骨肉畱心血。

陳小坪﹝鼎雯﹞﹐皖人﹐己卯同年。由庶常攺縣令﹐仕山西﹐洊升知府。畱豫﹐所居與余比鄰。軍務之暇﹐竟夕暢譚。有子九人﹐得科名者半。其太翁亦由詞林出身﹐後任臺灣道。小坪自言幼有神童之名﹐見水車呼爲大表﹐宜以防風氏佩之。又詠新月如珪詩云﹕天邊一樣團圞月﹐每至中秋分外光﹔想是嫦娥生貴子﹐廣寒宮裏弄之璋。小坪又言官山西代州諸善政﹕代俗不尙節婦。有烈婦殉夫葬者﹐爲請旌﹔土人皆曰﹕不可。夫死婦嫁﹐易以爲殮﹔否則﹐又多死一人。竟尼之。婦有三﹑四醮者。有夫外出﹐另從夫生子﹐而本夫必欲畱其子而棄其妻。有私從人﹐而當堂竟求斷苟合者。有三夫一婦墓﹐後人皆貴顯﹐春秋並祀之。嘗有一婦攺醮五次之案﹐婦跪堂下曰﹕大官長正側室五﹑六位﹐爲夫者豈一官耶﹖人皆捧腹﹐小坪亦笑而宥之。蓋代州舊西戎也。

丁巳正月二十五日﹐亳州行營奉上諭﹕補授浙江按察使。

二月初一日﹐拜折謝恩﹐請陛見。初二日﹐回歸郡。初三日﹐英中丞奏﹕自到豫一年﹐激勵紳民﹑整飭團練﹐籌辦悉臻妥協。歸徳情形稍松﹐浙江防堵喫緊﹐自應令迎折北上﹐恭候諭旨。十二日﹐由歸郡赴汴省。

二十五日﹐奉上諭﹕著卽赴新任﹐毋庸來京請訓。二十八﹐接部憑。二十九日﹐由汴起行﹐至山東曹縣南下。

三月十四日﹐抵淸江﹐寓孫軒臣宅。二十四日﹐抵家。

四月初五日﹐起程赴浙﹐宿任家港。寰侄﹑海兒送行﹐燈下賦風帆詩。以「父子聯牀」屬對﹐海兒對「兄弟同榜」。

初七日渡江。十五日抵杭州。二十五日到任。

二十五日﹐具折謝恩﹝余詳年譜﹞。

歸田續記

官山左州縣﹐迎奉先太夫人在署﹐非有緊要公事﹐晨昏必侍食。太夫人齒落﹐肴蔬不咽下者﹐卽吐於觴豆間。素畜一貓﹐每食卽伏於案旁﹐收其唾餘而一飽。太夫人戲責之曰﹕無功食人食﹐未見爾捕一鼠。次日蚤起﹐覺足下有物﹐俯視之﹐一腐鼠也。蓋貓以獻俘者﹐信及豚魚﹐固不誣也。余近亦剛則不茹﹐藏書多患鼠嚙﹐因追憶書之。

浙撫燕見司道﹐在廳事之西﹐別構一室﹐設席圍坐﹐便於參議公牘。有文札﹐則傳觀亦便。戊午夏初﹐雨甚﹐祈晴於天竺山。越日﹐雨止﹐擬謝神而雨復集﹐晏同甫中丞與同僚約明晨再上山祈禱。是日﹐值聽鼓排期﹐辰刻﹐西室中屋圯﹐正覆壓於圍坐處。如非相率登山﹐則盡傷於巖墻下矣。因憶兒時聞太夫人言﹕余𦇤抱時﹐卽依叔祖母王太孺人寢息。夜大雨﹐忽啼泣﹐必欲出門外﹔太孺人素鐘愛﹐所欲必順之。雨方暴﹐無已﹐一手提抱﹐一手以衾障其頂而出。屋梁忽傾僕﹐老幼皆幸免。前在臺灣道署﹐內宅門有廈屋﹐終日有人出入﹔門側有鹿場﹐柵欄偶壞﹐防其出柙觸人﹐暫繞避之﹐而廈屋適圯。官武城時﹐內室毀於火﹐妻拏移於偏東小土屋。連旬陰雨﹐兒﹝庚﹞女﹝聯﹞牀近北墻﹐室人以余公出辦工查賑﹐時方溽暑﹐寢於室西隅余之臥榻。夜大雨﹐北墻圯﹐壓於牀。家人驚呼入其室﹐墻有蘆席﹐席覆而土堆其上﹐兒女捲於席中﹐睡未覺。蓋近墻臥﹐墻覆而席半折﹐土皆由席卸下。設室人同宿﹐則難免矣。死生有命﹐本無用避﹐避或未必能避也。

回裏年餘﹐家用漸不繼。自以官爲家﹐兩弟眷口同姊妹皆相依至老﹐親族亦至今尙有同居者﹐萬無分爨之理。擬議減人口之疏遠者﹐酌定章程﹐上書「食寡用舒」四字﹔次日﹐食寡二字忽滅去。越日﹐見有蚰蜓在硯旁﹐不知何時穴窗而入﹔滿案書冊未損﹐而獨蝕此二字。其先靈垂訓﹐令勿攺初心耶﹗議遂止。

辛酉夏﹐災異疊見。五月二十六日﹐夜間出彗星﹐在北斗尾﹐以漸至柄。是夜半有人見光至數十丈﹐直射東南﹐以後漸短﹔未匝月而滅。或以爲長星主兵革﹐或曰主帥有變﹐或曰天喪星。五旬而大行皇帝升遐。七月某日戌刻﹐見流星火箭奔馳﹐忽東忽西﹐錯綜來往﹔自初更至二更﹐有數十次。又某日午後﹐西北有火球﹐大如斗﹐墜地﹔或見其有雙尾。又傳說山東境內星隕如雨。八月後﹐薄暮每見有黑气如虹亙天﹐交秋淫雨﹐無木棉﹐稻黍亦損傷﹔否則﹐大有年也。人多疾疫﹐預制萬應丹﹐救治甚效﹝丸方附存﹞。

靈通萬應丹﹕麝香三錢。蒼朮三兩﹐米泔水浸七次。公丁香六錢。甘艸三兩四錢。蟾酥五錢﹐澆酒化融﹐用大麥麵拌勻﹐曬榦研末。明雄黃三兩六錢。麻黃三兩六錢。大黃六兩。明天麻三兩六錢。辰沙水飛六錢。

右藥研末﹐澆酒泛丸如綠豆大。辰沙爲衣﹐磁瓶收貯。

一﹑治■﹝疒少﹞癥﹑絞腸﹑霍亂﹑轉筋﹑吐舄﹑中寒﹑中暑以及胃腕疼九種。气痛用七丸﹐放舌下微麻﹐開水送下。中暑昏迷不省人事用一丸﹐研細吹鼻取嚏﹐後服七丸。喉風﹑喉痺用七丸﹐噙化﹐三服卽愈。

一﹑治腸食﹑腸水﹐用三丸﹐照前服。

一﹑治瘧疾﹐用十三丸﹐照前空心早服。中暑腸水轉成痢疾及裏急後重﹐用七丸﹐照前服。

一﹑治瘟疾﹐傳染服十七丸﹐被蓋取汗卽愈。尙未傳染者﹐預服可免。口噙一丸﹐可避嵐瘴及四時不正之气。

一﹑治臟腑虫積﹐服七丸。廱疽腫毒照服﹐外用七丸唾津研搽。又寒濕腳气﹐照前服。偏正頭風﹐研吹鼻孔。

一﹑治蛇蠍虫傷﹐內服外敷。跌打傷﹐研吹鼻孔取嚏﹐後服一﹑二次﹐皆效。

孕婦忌服﹐小兒減半。

七月二十六日﹐偶患瘧。八月初二日﹐李生獻廷以黃紙兩條朱寫「符」字﹐縛於兩手脈上卽愈。凡得符者﹐無不立應。聞有咒語﹐隨誦隨寫。或見其非符籙樣而棄之﹐竟百方不愈。余病瘥﹐不能出門﹐兩耳時作風濤聲﹐殆將聾也。

辛酉十一月十一日夜﹐大雨﹐雷電。冬行夏令﹐未知是何咎徵也﹗

昔在河南軍營﹐夜夢過一廟﹐題曰雙蘭祠。今回裏編輯文稿﹐有孫文節公﹝蘭檢﹞遺稿序﹑錢蘭臺傳﹐皆以忠節著者。此雙蘭之所由也。

