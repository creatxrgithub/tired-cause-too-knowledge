《紀古滇說原集》﹝元﹞張道宗撰

紀古滇說集序

雲南古爲滇國﹐天則參井餘气﹐地則梁益裔土﹐故其沿革附於巴蜀﹐河圖緯所謂南中爲蜀之苑囿是也。『史記﹖西南夷傳』﹐班固﹑範曄衍之﹐至晉常璩作『南中志』﹐附於『華陽國誌』詳矣。余家重膺天恩﹐世守滇云﹐戎政之暇﹐求滇之遺迹﹐病其略也。蓋史之體﹐內華夏而外荒徼﹐今也九州島同城﹐四海一貫﹐固不厭其詳且煩也。於類書所引楊子云『蜀本紀』﹑譙周『異物志』﹐僅存千百於一二﹔若任豫之『益州記』﹑韋管『雲南事狀』﹑韋齊休之『雲南行記』﹑樊綽之『雲南志』『南蠻記』﹐皆名存而籍亡久矣﹐莫可徵也。家所舊藏有『紀古滇說集』﹐乃元人張道宗所錄﹐始自唐虞﹐訖於咸淳﹐方域年運﹐謡俗服叛﹐一一詳焉。𨿽其文不雅馴﹐而鑿鑿傳信不可刪﹐以迷其眞也﹐其紀金馬事﹐大與『漢書』所謂金形似馬﹑碧形似雞之說迥異﹐文儒信史者多疑之。余謂是書本偏方所錄﹐自言風土當得其實﹐漢使王褒祭金馬﹑碧雞之神﹐望其地不至又安能必其說爲信﹐而此所錄可疑乎﹗幷存之可也。遂命梓人鍥之﹐上以廣國家方輿一統之盛﹐下以補職守忠愛萬一之裨﹐觀者幸鑑鄙意焉。

嘉靖己酉十又二月朔日

欽差鎭守雲南總兵官徵南將軍右軍都督府都督僉事沐朝弼謹序。

紀古滇說原集﹝元﹞張道宗撰

古滇﹐始自唐虞而前﹐漸漸有野人授土號﹐法外君長。唐分命仲宅西曰昧谷﹐虞導黑水至於三危﹐入於南海。大禹治水命神庚辰徇南海分派江河﹐流沙金色﹐故名金沙﹐入昧谷﹐見水多聚於山頂﹐溪池廣遠﹐谷島髙峙﹐乃曰滇水。滇水周三百里﹐其地萬里﹐皆蠻夷所有。西窮極有大秦國﹑身毒國﹑義渠國﹑繳濮國﹐茶弼沙國有聖人名䢐葛尼到此。諸國皆有君長﹐茶粥沙是日落之所﹐有大洋﹐日入其洋矣。外有緬夷諸國﹐西南濱海黑水所流八百﹑日南﹑占城﹑眞臘﹑登流眉﹑賓童竜國﹐有王捨城中目連捨基﹐此南海濱也﹐與滇水相去不遠。自此西南夷君長以十數﹐夜郞最大﹔其西靡莫之屬以十數﹐滇最大﹔自滇以北君長以十數﹐卭都最大﹔此皆魋結﹐耕田﹐有邑聚。其外西自同師以東﹐北至楪楡﹐名爲嶲﹑昆明﹐皆編髮﹐隨畜遷徙﹐毋常處﹐毋君長﹐地方可數千里。自嶲以東北君長以十數﹐冉駹最大。其俗或土著﹐或移徙﹐在蜀之西。自冉駹以東北君長以十數﹐白馬最大。皆氐類也﹐此皆巴蜀西南外蠻夷也。

周宣王在位四十六年﹐時乃周室中興﹐遠聞西南有身毒國﹐卽天竺國也。先昭王二十一年﹐有淨梵王妃摩耶氏生太子悉多﹐不欲爲君長﹐入山禿發也。至宣王時﹐西天竺亦有國曰摩耶提﹐乃王也﹐是淨梵王摩耶之後裔也。摩耶提名阿育﹐生三子﹐長曰福邦﹐其名也﹐次曰弘徳﹐季曰至徳。三子倶健勇﹐因父阿育王有神驥一匹﹐身髙八尺﹐紅鬃赤尾﹐毛有金色﹐三子共爭之﹐王莫能決。乃曰「三子皆一也﹐與一則偏一﹐而不愛於二也」。乃命左右曰「將我神驥縱馳而去﹐有能追獲者主之。」乃一縱直奔東向而去。三子各領部眾相與追逐﹐其季子至徳先至滇之東山﹐而獲其神驥﹐就名其東山以爲金馬山。長子福邦續至滇池之西山﹐聞季子以獲其馬﹐停憩於西山之麓﹐忽有碧鳳呈祥﹐後誤目山曰碧雞。次子弘徳後至滇之北野﹐各主之不回。王憂思﹐滇類眾﹐恐未獲歸﹐乃遣舅氏神明統兵以應援。將歸﹐不期哀牢夷君主阻兵塞道而不復返矣。哀牢國﹐永昌郡也﹐其先有郡人蒙迦獨﹐妻摩梨羌﹐名沙一﹐居於牢山。蒙迦獨嘗捕魚爲生﹐後死牢山水中﹐不獲其屍。妻沙一往哭於此﹐忽見一木浮觸而來﹐旁邊漂沈﹐離水面少許﹐婦坐其上﹐平穩不動。明日視之﹐見水沈觸如舊﹐遂嘗浣絮其上﹐若有感﹐因懷姙﹐十月孕﹐生九子﹐復產一子﹐共男十人。同母一日行往池邊﹐詢問其父。母指曰「死此池中矣。」語未畢﹐見沈木化爲龍﹐出水上。沙一與子忽聞龍語曰「若爲我生子﹐今倶何在﹖」九子見龍驚走﹐獨一小子不能去﹐母固畱之﹐此子背龍而坐。龍因舐之﹐就喚其名曰「習農樂。」母因見子背龍而坐﹐乃鳥語謂背爲九﹐謂坐爲隆﹐因其名池曰九隆。習農樂後長成﹐有神異﹐每有天樂奏於其家﹐鳳凰棲於樹﹐有五色花開﹐四時常有神人衛護相隨。諸兄見有此異﹐又能爲父所舐而與名﹐遂共推以爲王﹐主哀牢山下。哀牢山又有一人喚奴波息者夫婦﹐復生十女子﹐因與習農樂兄弟皆娶以爲妻。奴波息見習農樂有神異﹐遂重愛之﹐而家大旺。鄰有禾和者﹐嫉欲害之﹐習農樂奉母夜奔巍山之野﹐躬親稼穡﹐修徳惟勤﹐敎民耕種。其九弟兄有妻﹐後漸相滋長﹐種人皆刻畫其身﹐象龍文﹐衣著尾。習農樂在於巍山之野﹐主其民﹐咸尊讓也。有梵僧續舊緣﹐自天竺國來乞食於家﹐習農樂同室人細密覺者﹐勤供於家。而餉夫耕﹐前則見前僧先在耕所坐向。問其言﹐僧曰「汝夫婦𨿽主哀牢﹐勤耕稼穡﹐後以王玆土者無窮也。」語畢﹐騰空而去﹐乃知是觀音大士也。復化爲老人﹐自鑄其像﹐畱示其後﹐今阿蹉觀音像者是也。大將軍張樂進求後來求會諸首﹐合祭於鐵柱﹐鳳凰飛上習農樂之左肩﹐樂進求等驚異﹐尙其有聖徳﹐遂遜位其哀牢王﹐孫名奇嘉者﹐以蒙號國也。

前哀牢王兵阻其道﹐阿育王三子不復返矣﹐遂歸滇﹐各主其山。後値楚莊王遣將莊蹻總兵循江上﹐略巴﹑蜀﹑黔中以西。蹻至滇也﹐見池方三百里﹐旁平地肥饒數千里﹐以兵威定﹐滇民服焉。欲歸報﹐會秦幷六國﹐擊奪楚巴﹑黔中郡﹐道塞不通﹐因還以其眾王滇。其阿育王三子幷神明四甥舅之遺眾與蹻兵同諸夷雜處。蹻爲滇王﹐崇信佛敎﹐不忍殺生﹐遷居白崖﹑鶴拓﹑浪穹。後眾推仁果者爲張姓新君之滇王﹐蹻傳世卒矣。仁果肇基白崖﹐尙剙業之祥於玆﹐遂以地號國曰白﹐操存五常之固有﹐不昧一眞之虛靈﹐堅守三綱﹐修明六藝﹐本戒法於天竺﹐枝姓文於漢唐﹐言從善間於諸語﹐服隨世俗於時宜﹐號年法古﹐正朔從夏﹐采摭諸家之善﹐自集成於一枝﹐而爲白氏國也。

秦滅漢興﹐漢武帝元狩元年夏五月﹐遣博望侯張騫請通西域﹐自大夏使還。大夏在漢西南﹐慕中國﹐患匈奴隔其道﹐誠通蜀身毒國道使近﹐又無害﹐騫還謂帝前言。又曰「身毒國乃天竺國也﹐去蜀不遠」。帝再遣騫道通滇爲益州﹐亦曰昆明﹐冊張仁果爲滇主。通商賈﹐貿易用貝。於是漢天子再遣王然於﹑栢始昌﹑呂越人等十餘輩﹐間通西南夷﹐指求身毒國。至滇﹐滇王張仁果尙在白崖﹐彼騫𨿽奉命冊之﹐而張仁果仍白氏國也。王然於等所會滇王當羌﹐亦莊蹻之遺也。乃畱然等求道四年餘﹐皆閉昆明﹐莫能通。滇王與漢使者言曰「漢我孰爲大﹖」及夜郞侯亦然。各自以一州王﹐不知漢廣大。使者還﹐因盛言滇大國﹐足事親附﹐天子注意焉。後王然於以粵破及誅南夷兵威風諭滇王入朝。至元狩三年作昆池﹐以習水戰。元鼎六年﹐漢平西南夷﹐置五郡。元封二年秋﹐漢遣將軍郭昌﹐發巴蜀兵﹐擊滅勞深﹑靡莫﹐以兵臨滇﹐滇王降﹐以其地爲益州郡﹐賜王玉印﹐復長其民。是時漢滅兩越﹐平西南夷﹐置初郡十七﹐而初郡時時小反﹐殺吏﹐發卒誅之。六年﹐郭昌將兵擊昆明﹐又有中郞將衛廣者﹐同昌討平滇國。

孝昭帝始元元年夏﹐益州夷反﹐募吏民發犇擊破之。四年秋﹐又反﹐復遣兵擊之。

神爵元年春三月﹐漢宣帝遣諫議大夫王褒﹐求滇金馬﹑碧雞之神﹐神乃阿育王之仲季子也﹐因收金馬﹐見碧鳳騰翔﹐各以山主之﹐及兄福邦﹑舅神明倶爲神矣。又見後。王褒由川之來﹐路道險遠弗果﹐在蜀而望滇賽之。

漢平帝元始元年春正月﹐滇王獻白雉於朝。

王莽天鳳元年秋﹐益州蠻夷殺其大尹﹐莽發兵擊之。三年冬﹐莽大發兵擊益州﹐滇王領率諸蠻會兵迎敵﹐莽兵敗回。蠻夷亦殺其太守﹐莽遣寧始將軍廉丹發巴﹑蜀吏人及轉兵谷卒徒十餘萬眾擊之﹐吏卒疫﹐連年不能克而返。莽以文齊爲太守﹐開通路道﹐灌漑墾田三千餘頃﹐率厲兵馬﹐修障塞﹐降集羣夷﹐甚得其和。及公孫述據益土﹐文齊固守據險。述拘其妻子﹐許以封侯﹐齊遂不降。聞光武卽位﹐乃間道遣使自聞。蜀平﹐徵爲鎭遠將軍﹐封成義侯﹐於道卒﹐詔起祠堂立廟祀之。建武八年﹐滇王屬夷渠﹝師﹞﹝帥﹞棟蠶與姑復﹑楪楡﹑梇棟﹑連然﹑﹝滇﹞池﹑建寧﹑昆明諸種反叛﹐殺長吏﹐益州太守繁勝與戰而敗﹐退保朱提。十九年﹐光武帝遣武威將軍劉尙等﹐發廣漢﹑犍爲﹑蜀郡兵及朱提夷合一萬三千人擊之﹐尙軍遂渡瀘水入益州界﹐羣夷聞大兵至﹐皆棄壘奔走。二十年﹐連與棟蠶等大戰數月﹐滇王退兵昆明﹐劉尙追棟蠶至不韋﹐斬之﹐虜七千餘人﹐得生口五千七百﹐馬三千匹﹐牛羊二萬餘頭﹐夷遂平。漢明帝永平十二年春﹐哀牢王內附。章帝建初元年﹐哀牢王反﹐伐滇﹐滇王兵及郡兵擊斬之﹐並哀牢也。安帝元初五年﹐捲夷大牛種封離等久叛﹐遂殺守令。次年永昌﹑益州諸夷皆叛﹐詔遣益州刺史張喬﹑從事楊竦將兵擊破之。竦病死﹐喬痛惜之﹐乃刻石勒銘﹐圖畫其像﹐時有神馬四匹出滇池。三國蜀漢丞相諸葛亮南徵自越嶲﹐乃建興三年春至南中﹐所在戰捷﹐由是斬雍闓等。雍闓者乃益州郡之耆帥﹐阻拒漢兵﹐亮斬之﹐遂平。時孟獲僭爲蠻王﹐誘扇諸夷﹐牂牁﹑越嶲皆應孟獲。其人素爲夷﹑漢所服﹐占據昆明﹑東川﹑武定以及烏撒﹑沾蒙數千里地﹐其眾數萬﹐亮經會川﹐歷三絳﹑武定也。弄棟姚安也。而抵水昌﹐斷九隆山脈以歇王气﹐遂將孟獲生擒於營﹐使觀營壘﹐七縱七擒﹐以知亮有天威也。回兵白崖﹐立鐵柱以紀南徵﹐攺益州郡曰建寧﹐以仁果十七世孫張龍佑領之。別遣將略興古﹑曲靖也。牂牁﹑順元也。朱提烏蒙也。等郡。晉光熙元年春三月﹐五答夷寇寧州﹐刺史李毅卒。太寧元年﹐寧州刺史王遜死之。八年春三月﹐寧州降於成。四川也。太元二年春﹐西南夷遣使朝於秦。

十七年冬月﹐以殷仲堪爲都督總荊﹑益﹑寧三州諸軍事。

隋開皇十七年二月﹐遣太平公史萬歲討南寧羌﹐平之。萬歲﹐京兆人﹐拜左領軍將軍。南寧夷名爨翫者來降﹐拜昆明刺史﹐旣而復叛﹐萬歲復徵之。自蜻蛉川經弄棟小勃弄﹐大勃弄﹐至於南中。賊前後屯據要害﹐萬歲皆揮兵破之。行數里﹐見孔明紀功碑銘﹐其背曰「萬歲之後﹐勝我者過此」。萬歲遂令左右倒其碑﹐見其座下刻石在內曰「隋開皇十九年﹐將軍史萬歲至此」。重扶其碑﹐遂立之﹐惶恐再拜而進。渡西洱海﹐入渠濫川﹐行千餘里﹐破其三十餘部﹐爨翫以金寶賂萬歲﹐歲還朝﹐以罪除名。

唐張仁果三十三代孫張樂進求攺建寧爲雲南﹐唐冊樂進求爲首領大將軍雲南王。樂進求因祭鐵柱﹐見習農樂有金鑄鳳凰飛上左肩﹐樂進求等驚異之﹐遂遜位其哀牢王孫。王以蒙號國﹐王曰奇嘉。社稷之剙於斯﹐故稱蒙社﹐乃唐髙宗永徽四年﹐卽蒙十三王之鼻祖也。

先是﹐唐遣大匠恭韜﹑徽義至蒙國﹐於開元元年癸丑歲造三塔於點蒼山下﹐建崇聖寺於塔之上﹐倚山臨水﹐無不精麗﹐塔髙三百餘尺﹐崇髙十六級。

第二興宗王樂誠有治國之風﹐夷民安堵﹐厥後威成王誠樂立﹐乃第三世也。王威服諸邦﹐崇信佛敎。時有點人楊道淸者﹐殉道忘軀﹐日課經典﹐感現觀音大士﹐遐邇欽風﹐漁者焚网於點水之旁﹐酒家隳其器具﹐皆以利物爲心。蒙氏威成王聞知﹐及親幸於滇﹐冊道淸爲顯密融通大義法師。始塑大靈土主天神聖像﹐曰摩訶迦羅﹐築滇之城﹐以龜其形﹐江縈之蛇﹐其相取義『易』之旣濟﹐王慕淸淨法身﹐以摩訶迦羅神像立廟以鎭城工﹐五年龜城完也。廟隅有神匠曰羅都道太﹐自蜀中來﹐塑像將成﹐又有菩提巴坡者自天竺至﹐以祕咒丹書神位爲種子﹐創廟中城而奉之。大義法師又以菩提珠分一樹庭之西﹐期以興廢﹐歲九樹三枯﹐復挺一株盛茂﹐於是大靈赫赫﹐以保黎民﹐調風順雨﹐干戈偃息。王建都城中﹐冊爲天府﹐祛邪輔正爲事﹐復像二神﹐一鎭龜城之頂﹐一鎭城之南﹐靈徳一然。王九年﹐追封阿育王三子一舅﹐皆謚以帝號﹐而神主各山﹐以廟祀之﹔長子福邦爲碧雞山主﹐廟山之下﹐謚曰伏義山河淸邦景帝﹐次爲靈伏讎夷滇河聖帝﹐三爲金馬名山至徳景帝﹐廟於金馬山麓﹔謚舅氏神明乃曰大聖外祖神明天子﹐廟亦碧雞山主廟之左。時六詔之渠帥曰蒙社詔﹑越嶲詔﹑越析詔﹑浪穹詔﹑施浪詔﹑邆賧詔﹐國相張建成始服五詔。又三年﹐王遣張建成朝唐﹐建成乃喜州人也。入覲過成都大慈寺﹐適寺初鑄神鍾以成﹐寺僧戒曰「擊鍾一聲﹐施金一兩。」時建成連扣八十聲﹐僧驚問曰「汝何人連扣如此﹖」曰「吾南使張建成也。」僧乃易其名曰化成。成曰「佛法南矣。」遂學佛書﹐歸授滇人。成至京﹐朝唐﹐時玄宗在位﹐厚禮待之﹐賜以浮屠像而歸。王崇事佛敎﹐自玆而啟。王遣將守龜城﹐以還蒙社。有李和尙﹐名紹祖者﹐精密法敎﹐與道淸顯聖﹐嘗持一鐵缽盂﹐入定不語﹐民稱曰「無言和尙」。與楊國師賭手段也﹐欲晴﹐則缽內火光燭天﹐遂晴﹔欲雨﹐則缽內白气上騰升云﹐遂雨。王亦封爲灌頂國師。一日王詔紹祖於崇聖寺講經﹐有老翁立聽畢﹐忽乘風雲而去﹐王驚。問曰「此﹡水之龍也。」後王逝﹐子歸義王立﹐乃第四世也。王名魁樂覺﹐於戊辰年卽位。遣部將平五詔﹐威聲大振﹐時唐玄宗開元十五年也﹐五詔遂平服﹐唐冊王爲特進雲南王越國公﹝歸﹞﹝開﹞府儀同三司。自唐進封之後﹐永昌諸郡﹑緬﹑﹝鮮﹞﹝暹﹞羅﹑大秦此皆西通之國﹐交址﹑八百﹑眞臘﹑占城﹑撾國此皆南通之國﹐倶以奇珍金寶鹽錦氈布琚巴具歲進於王不缺﹐於是漸有昌也。王崩﹐子覺羅鳳覺亦作閣。立﹐始建元曰長壽﹐唐遣中使黎敬義﹝特﹞﹝持﹞節冊封覺羅鳳爲雲南王。時有﹝建﹞﹝劍﹞南節度使鮮於仲通﹑姚州太守張虔陁間度蒙有隙也﹐神武王遂分將障隘各處﹐築城畜武習馬練兵﹐據大理城﹐與雲南城上下聯絡﹐固修城郭﹐曰威楚州城。太和城﹐此城原是習農樂自蒙社徙所建築也﹐羊苴咩城﹑白崖城﹐此城張樂進求建築也﹐﹐文案洞城﹐亦樂進求原所居也﹐於是通修理之。又鄧川東十里鄧賧詔之妻名慈善者﹐因詔先被平﹐慈善築城負固之﹐神武王親率兵去欲妻之﹐慈善堅執不從。誓曰「一女不更二夫」﹐乃居城以自守﹐王領兵因攻之﹐不克。慈善卒﹐王嘉其節﹐賜號徳源城﹐亦修理之。城東去七十里有甸言川﹐其川源平坦﹐山勢回合﹐周有二百餘里﹐乃雲南州﹐又築一城焉。州西北十餘里﹐山麓間有石如鏡﹐光可照面﹐舊名鏡州﹐先張樂進求時﹐州北龍興和山忽五色雲起﹐蕭索輪囷﹐終日不散﹐以爲祥州﹐居云之南﹐因樂進求攺名雲南﹐亦築城焉。至河尾關乃洱水之下流也﹐蒼山之勢﹐羣波爭道﹐疊水懸流奔注﹐雲濤雪浪翻騰﹐聲若如雷。合洱海有兩關﹐曰龍尾關﹑曰龍首關﹐此上下雙關也﹐皆神武王所築之。八年﹐各城始完﹐兵亦練熟﹐結好土蕃﹐以逸待勞矣。唐玄宗天寶九年﹐虔陁飮酖卒。十年﹐遣鮮於仲通帥師伐蒙﹐大戰於趙州之西﹐唐師敗績。十三年六月﹐再遣前雲南郡都督李宓﹐廣南節度使何履光統雄兵二十萬再伐大蒙﹐又戰於龍尾關東﹐唐兵敗績﹐將士卒多死之。覺羅鳳曰「天子致討﹐兵士何辜﹗」遂斂屍葬之﹐爲萬人﹐其如山之髙也。王遂得唐西瀘令﹐姓鄭名回﹐回者巨儒也。蒙王請回以師禮之﹐賜爵國賢大丞相宰輔淸平官﹐文風始大振矣。立蒙國大詔徳政之碑在太和城﹐王崩﹐子孝恆王立﹐乃第六世也。王名意慕新﹐仍以鄭回爲相﹐凡事皆從回說。卽位之初﹐建元上元﹐唐徳宗貞元之初也。六年﹐使西川節度使韋皐詣蒙修好於唐。皐字成武﹐京兆萬年人也。貞元初﹐代張延賞爲劍南節度使。唐因蒙附結土蕃﹐連敗唐師﹐乃使皐至蒙和好。皐至﹐蒙王意慕新與丞相鄭回商確回唐﹐乃以皐言﹐請修舊好﹐蒙詔從之。八年﹐遣使崔佐時謝請和好﹐唐再遣祠部郞中袁玆來蒙宣詔﹐時憲宗元和年也。冊號蒙爲南詔王﹐賜元和金印﹐詔賜滇城爲善禪﹐遣弄棟節度使王嵯詣善禪創建覺照﹑慧光二寺﹐命大匠尉遲公燒造磚石﹐皆勒其匠名﹐始建雙塔以爲善禪浮屠﹐及創妙應講寺幷一小塔於後﹐滇人崇尙善之。未幾﹐孝桓王卒﹐乃唐元和三年也﹐唐詔太常卿武少儀持節祭葬。第七﹝代﹞孝惠王名新覺勸﹐遣使貢唐﹐伴唐使同歸。新覺勸立﹐建元應道﹐羣臣上尊號曰驃信帝﹐驃信君也。唐亦遣使冊新覺勸爲雲南王。時新覺勸因以稱帝﹐以善禪城爲東京﹐太和城爲西京。帝詣東京﹐唐使至矣。使乃徐云虔也﹐云虔爲嶺南西道節度使辛讜遣使如南詔。云虔至善禪城﹐驃信詔入﹐問唐遣來意。云虔與之抗禮﹐王怒曰「汝何無禮乎﹗」云虔曰「王之先﹐由大唐之命﹐得合六詔爲一﹐恩徳深厚﹐中間乖隔﹐罪在邊鄙。今驃信若欲修好念舊﹐豈可違祖考之故事乎﹗順祖考﹐孝也﹔事大國﹐義也﹔息戰爭﹐仁也﹔審名分﹐禮也﹔四者皆令徳也﹐而可不勉乎﹗」驃信曰「吾欲遣人與唐約爲舅甥也﹐吾何肯表貢之於唐乎﹗今聞爾言﹐四者令徳之語﹐授爾木夾遣還。」然終不肯受冊奉貢﹐乃僭稱帝號於善禪也。後卒﹐其子勸龍成立﹐是爲幽王﹐建元龍興﹐罷帝號而與唐和。未幾而卒﹐時穆宗長慶三年也。穆宗遣少府少監李銑詣善禪葬祭。其子勸禮立﹐乃第九世也。建元全義﹐以王嵯爲相。先是﹐第六祖孝桓王意慕新封點蒼山爲中嶽﹐至王亦大祀之﹐仍封中嶽蒼山。羣臣上尊號曰靖王﹐王建昭靈育物土主廟在城北﹐創中嶽神祠在城西中峯之下﹐善禪慧光﹑覺照二寺幷塔落成。王卒﹐其子昭成王勸丰佑立﹐建元保和﹐乃蒙第十世也。『唐史』文宗太和三年﹐王嵯領兵攻嶲﹑卭﹑戎三州﹐遂入蜀﹐止西效十日﹐慰賚居人﹐取其經籍﹐掠工技數萬人﹐南﹝之﹞﹝詔﹞工織自是與中國同。唐大中十年﹐南詔王勸丰佑建五花樓﹐以會西南夷十六大國君長也﹐樓方廣五里﹐髙百尺﹐上可容萬人﹐昭成王保和五年已建完也。保和八年﹐昭成王幸善禪東京﹐樹碑於金馬以絕﹝紀﹞方物。王卒於善禪﹐葬﹝起﹞﹝返﹞蒙捨﹐其子世隆立﹐乃第十一世也。世隆卽位﹐建元建極﹐稱景莊帝﹐國號大理﹐攺西京曰中都﹐善禪東京曰上都。元年﹐帝遣大將軍獨彥侵播州﹐又侵武州﹐皆陷之。二年﹐攻安南﹑邕州﹐亦陷之。八年﹐遣淸平官董成入唐﹐求授敵國禮。冬﹐復寇安南﹐次年春陷之﹐交址唐經略使蔡襲死之。是時乃唐懿宗咸通四年也。建極十一年﹐又犯蜀﹐掠工匠玉帛以歸﹐自是盡有大渡河迆南之地。十三年﹐王遣使至品甸﹐按『唐史』嘗置坡州﹐亦名淸子川﹐其川澤土壤不減雲南﹐而民種蒔爲不及爾。甸中有池名曰淸湖﹐灌漑之利達於雲南之埜湖。西官道中有石﹐石上紋如古篆﹐號曰地符﹐王因遣使禁行人謹避﹐不許踐之。又山行三十里至白巖甸﹐其地行南北袤﹐大小略與雲南﹑品甸相埒﹐居民甚眾﹐禾麻蔽野。西有石巖削壁﹐其色如雪﹐故曰白巖。又有赤水江﹐回環曲折經於其中。建行宮於白崖甸中﹐親履甸之西南﹐建淸致神廟﹐寬廣精麗。中立鐵柱﹐髙七尺五寸﹐徑二尺八寸﹐上題曰「建極十三年壬辰四月庚午朔十有四日癸丑鑄」﹐以鎭﹝其﹞﹝山﹞川﹐實唐咸通十二年也。王回朝﹐遣將襲嘉﹑黎﹑雅三州﹐皆陷之﹐又進犯成都。甲午建極十五年﹐乃唐僖宗乾符元年冬﹐景莊遣使寇西川﹐陷黎州﹐入卭崍關﹐掠工匠玉帛金銀男女而歸。建極十九年春二月﹐景莊卒﹐子隆舜立﹐稱爲宣武帝。卽位之初﹐攺國號大封民國﹐建元貞明。三年﹐幸善闡城﹐仍爲東京﹐祭阿育王子金馬﹑碧雞二山景帝及祀神明天子各廟﹐立遷都﹐郊祀山川﹑社稷二壇於善闡東京城外﹐山川壇西南又築一城﹐與其子舜化所居﹐名曰中城。卒於東京﹐葬﹝起﹞﹝返﹞大封名國。其子舜化立﹐乃十三代也。舜化卽位東京﹐建元中興﹐稱爲孝哀帝。唐乾符六年春﹐嶺南節度使辛讜復遣使來﹐廣明元年夏六月﹐僖宗遣宗正少卿李龜年至善闡﹐與南詔和親。次年又攺元中和﹐元年秋八月﹐遣使上表於唐。三年冬﹐唐遣中使以宗室女妻之。舜化於唐昭宗幹寧四年冬十二月﹐遣使上書於唐。孝哀帝輕車回大封民國﹐入太和城宮﹐被鄭買嗣弒之﹐買嗣遂簒其位﹐國號天長﹐攺元安國。初﹐買嗣爲宣武之相﹐宣武幸善闡﹐畱買嗣以守國﹐豈期弒孝哀而簒其位也﹗後有趙善政﹑楊﹝於﹞﹝幹﹞貞等遞相簒位﹐三主共三十六年﹐而至武威人段思平﹐乃五代晉時也。

段思平得之﹐更國號曰大理﹐始稱先帝﹐蒙﹑段同四十一主﹐共歷六百有一年﹐皆都於善闡﹑大理也。善闡金碧爲城﹐昆水爲池。大理西倚點蒼﹐東挾洱水﹐點蒼之險﹐洱水之阨﹐龍首關於鄧川之南﹐龍尾關於趙臉之北。蒙﹑鄭﹑趙﹑楊﹑段五姓﹐數百年之間﹐五姓守固﹐値唐末五季哀亂之世﹐兵不遠及。五姓之主﹐互與中國抗。宋興﹐北有大敵﹐不暇遠略﹐使傳往來﹐不通於中國。邦人以去天竺不遠﹐其俗多尙浮屠法﹐家無貧冨者皆有佛堂﹐人不以老壯﹐手不釋數珠﹐一歲之間﹐齋戒幾半﹐絕不茹葷飮酒﹐至齋畢乃已。沿山寺宇極多﹐而禮佛遊翫者弗絕﹐至大元世祖天兵北來﹐進麗江石門關一皷而下﹐其國乃終。

大理摩訶羅嵯段興智建元天定﹐元年而降於元。世祖以天戈南﹝指﹞﹐望風納欵﹐豈以金城湯池傳之萬世乎﹗郭松年『大理行』曰「良可嘆哉﹗此非在徳不在險之明驗大效矣﹗」

元仍立段信苴實畱守大理﹐是以削其號也﹐蒼洱底定。元帝命信苴實大將睦力﹐合兵東徵於越﹐段興智同信苴福爲副行徵﹐所向皆克﹐回至京﹐嘗賚甚厚。興智死﹐元遣使諭祭賜物以歸﹐葬還大理﹐乃嘉歷數之祥﹐乃宣諭信苴實曰「向帥我師﹐往臨爾境﹐重拒國人之請﹐因從誠信之盟﹐蟻附而來﹐忠勤益著﹐庸爾至優之渥﹐彰以同視之仁﹐可賜虎符﹐依舊管領大理﹑善闡﹑威楚﹑統矢﹑會川﹑建昌﹑騰越﹑謀統等州城勾當﹐仍悉各處萬戶千戶隊長管民之官屬﹐並聽信苴實節制。尙修前效﹐毋負初心﹐安撫已附之民﹐招集未降之眾﹐國典有常﹐卿其勉之﹐宜令準此。」卽元中統二年也﹐任信苴實爲大理宣慰使司世襲都元帥﹐階鎭國﹐復升雲南行省參知政事。故﹐子信苴慶繼襲父職﹐階亦如之﹐中慶路總管髙龍繕爲左丞﹐階資善﹐俾段之子孫世世榮享於舊。

峕

咸淳元年春正月初八日滇民張道宗錄。

跋紀古滇說集

總戎雲樓沐公命梓人刻『紀古滇說集』﹐愼得披閱焉﹐曰玆『野史』之流﹐郡乘之裨也﹐比於虞初九百之說﹐方朔三千之牘﹐要爲有系不涉無益﹐傳之不亦可乎﹗竊謂公之命梓是也﹐有四善焉﹕訊俗一也﹔辧方二也﹔好古三也﹔崇文四也。其爲文敎之揆﹐武衛之奮﹐以承九重付畀之重﹐一方式遏之略於玆乎取焉。謹跋之於捲尾云。

嘉請己酉十二月朔日治屬博南戍史楊愼謹書。

