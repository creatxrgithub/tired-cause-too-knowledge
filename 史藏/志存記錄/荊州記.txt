荊州記

晉盛弘之

衡山有三峯極秀。一峯名芙蓉峯﹐最爲竦桀﹐自非淸霽素朝﹐不可望見。峯上有泉飛流。如一幅絹﹐分映靑林﹐直注山下。

巴陵南有靑艸湖﹐周回百里﹐曰月出沒其中。湖南有靑艸山﹐故因爲名。

宜都西陵峽中有黃牛山﹐江湍紆回﹐途經信宿﹐猶望見之。行者語曰「朝發黃牛﹐暮宿黃牛。三朝三暮﹐黃牛如故。」

綠城邊堤﹐悉植細柳。綠條散風﹐靑陰交陌。

雁塞﹐北接梁州汶陽郡。其間東西嶺﹐屬天無際﹐雁飛翥﹐至此卽回翼。惟一處稍下﹐每雁飛達﹐則矯翮裁度﹐下處而過﹐故名雁塞。

武陵武陽縣有石帆山﹐若數百幅幌。

隨郡北界有九井﹐相傳神農旣育﹐九井自穿。又云浚一井﹐則眾井水皆動。

巴東有一折柱﹐孤直﹐髙三丈﹐大十圍。傳云是公孫述樓柱破之﹐血出枯而不朽。

湖陽縣﹐春秋蓼國樊重之邑也。重母畏雷﹐爲石室避之﹐悉以文石爲階砌﹐今猶存。

狠山縣有一山﹐獨立峻絕。西北有石穴﹐以獨行百步許二大石﹐其門相去一丈許。俗名其一爲陽石﹐一爲陰石。水旱爲災﹐鞭陽石則雨﹐鞭陰石則晴。

湘東有雨母山﹐山有祠壇。每祈禱無不降澤﹐以是名之。

末陽縣有雨瀨。此縣時旱﹐百姓共壅塞之﹐甘雨普降。若一鄕獨壅﹐雨亦偏降﹐應隨方所﹐其信若符刻。

小酉山石穴中﹐有書千卷。相傳秦人於此而學﹐因畱故梁湘東王云訪酉陽之逸典﹐是也。

南陽有菊水﹐其源旁悉芳菊﹐水極甘馨。又中有三十家﹐不復穿井﹐卽飲此水。上壽百二十三十﹐中壽百餘﹐七十猶以爲夭。漢司空王暢﹑太傅袁隗﹐爲南陽令﹐縣月送三十餘石﹐飲食澡浴悉用之。太尉胡廣父患風羸﹐南陽恆汲飲水﹐此疾遂瘳。此菊短﹐葩大﹐食之甘美﹐異於余菊。廣又收其實﹐種之﹐京師遂處處傳置之。

築陽縣粉水﹐源出房陵。取其水爲粉﹐鮮潔異於餘水矣。

枝江縣﹐西至上明﹐東及江津﹐其中有九十九洲。楚諺曰「洲不滿百﹐故不出王者。」桓玄有問鼎之志﹐乃增一爲兩﹐以克百數。僭號旬時﹐身屠宗滅﹐及其傾覆﹐洲亦消毀。至宋文帝在藩﹐忽生一洲﹐果龍飛江表。元凶之禍﹐此洲還沒。

新陽縣惠澤中有溫泉﹐冬月未至﹐數里遙望﹐白气浮蒸如煙﹐上下采映﹐壯若綺疏。又有車輪雙轅形﹐世傳昔有玉女﹐乘車自投此泉。今人時見女子﹐姿儀光麗﹐往來倏忽。

沌陽縣至沔口﹐水北有卻月城﹐西一里有馬騎城﹐周回五里﹐髙一丈。

富陽縣城樓﹐王仲宣登之而作賦。

富陽東南七十里﹐有楚昭王墓。登樓則見所謂昭丘。郡西溯江六十里﹐南岸有山﹐名曰虎牙﹐二山相對﹐楚之西塞也。荊門上合下開﹐開達山南﹐有門之形﹐故曰荊門。

江陵有潛室﹐人時見之﹐輒有兵寇。

