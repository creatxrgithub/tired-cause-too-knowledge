鳳城瑣錄

﹝淸﹞博明撰

●目錄

鳳城瑣錄

附朝鮮軼事

附朝鮮世系考

●鳳城瑣錄

蒙古博明希哲撰

鳳凰城僻在東南邊門在鳳凰城東南其地形山水卽瀋城人多不之知況都中乎官其地者率無筆載居人亦鮮讀書好事者軼事恐久而胥湮也予於彊圉作噩之春仲抵任卽詢訪故迹惜無知之者求十一於千百浸錄成帙半皆瑣細用備考核朝鮮貢員亦時相過訪並問其國中典故亦間有所得集其語附焉其大政令邊裔微官固不能知且有所諱避而戒不言也時爲歲之仲秋朔日

鳳凰城邊柵在盛京城巽隅南一度六十分東一度自盛京一十里至渾河堡十里白塔鋪八里火石橋二里斬將堡五里鮑家窪子五里沙河鋪十里長興店五里板橋鋪五里十里河入遼陽州界五里五里臺五里山藥鋪五里煙臺五里萬寶橋五里爛泥鋪五里三道壩五里張家臺五里接官亭十里迎水寺十里遼陽州城三里額房十五里髙裏蔥十二里望寶臺八里大石門嶺七里小石門嶺五里柳河子七里通官站八里馬蹄嶺五里浪子山五里二道河十里貨浪溝十里牛頭崖十里樣子嶺十里塔灣五里金家嘴子五里大髙嶺二十里崔家店三里底塔十里連山關五里劉家嶺五里髙家嶺五里分水嶺入鳳凰城城守尉管界十五里艸河口十里和尙莊子十五里通遠堡十里二道房身十五里林家臺十里金家河五里劉家河十里雪裏站二十里四臺子十里二臺子十里鳳凰城三里山嘴子五里舊邊十四里長嶺子八里邊門總四百五十八里其驛馹者八十里河迎水寺浪子山甜水站連山關通遠堡雪裏站鳳凰城】予仲春蒞任值大雨春冰乍泮行殊囏載紀行中

邊門在鳳凰城東南三十里鳳凰山之麓植木柵爲繚垣屋三椽中爲門施管鑰焉邊門章京司之是爲通朝鮮之孔道康熙二十八年初設領催一名兵九名雍正五年添領催一名兵十九名乾隆六年添兵二十名十一年於兵額內攺領催二名不設臺丁】

榷使國初不可考康熙三十九年七月初九日戶部題據盛京戶部侍郎海帕題稱盛京各稅俱交城守尉管取此亦交鳳凰城城守尉並先派京員試收欽依行

雍正五年十月十七日奉上諭鳳凰城中江稅著盛京五部堂官於五部司員內揀選奏聞派出管理一年更換欽此遂於是年揀選具題旋經戶部議令嗣後俱送部引見稅額初定二千兩見康熙三十八年侍郎海帕題疏】

康熙四十一年經自京揀派員外郎鄧徳試收增至四千兩

雍正七年郎中伊爾們增火耗八百兩

乾隆九年三月侍郎雙喜因每歲闕額奏請派京官試收乾隆十一年八月奉旨派出試收之內務府佐領恩特二年期滿具報經戶部酌中議定以三千二百九十四兩作爲定額以歲春冬之季徵之蓋朝鮮賀正旦使以三月出邊領時憲書員役以十二月初旬出邊也雍正十一年十二月戶部議定飯銀領冊檔十六兩季報各十六兩考核三十二兩

國家嘉惠遠人凡鮮人之物毫無收取所抽乃邊門商民之互市者馬市之兵丁臺站門柵人等所易牛馬農器亦納稅焉其有非時之謝恩稱慶諸典禮往來者則別爲造報

馬市設於中江歲春秋仲月望後朝鮮員役以牛貨濟陳於江幹駐防兵丁臺驛夫以布七千五百十四段易牛二百鹽二百九十九包海菜萬五千八百觔海參二千二百觔大小紙十萬八千張綿麻布四百九十九段鐵犁二百具以京畿平壤黃海三道商各一人承辦義州知府率員役領之所具糗餌薧魚稱之曰宴其官商曰別將

榷使無衙署僦民廛以居無胥役惟城尉撥有兵丁三人供使令歲支公用銀二百兩蔀屋柴門終日靜坐是以家瀋城者率以榷事小畢卽促裝歸歲數往返焉其京員試收者給費用銀四百兩旋停】其貢物自邊門城尉雇車至瀋將軍衙門派員雇車解禮部交納攜帶之貨物則攬頭代爲雇車運京

鳳凰城邊柵北自石人子與靉陽接界南至海濱亙百六十里有奇出柵至與朝鮮分界之中江北遠而南近其地皆棄同甌脫者蓋恐邊民擾害屬國乃朝廷柔遠之仁設官置汛立法綦嚴

邊外亦產參近邊之旗民及登萊流寓每私往覓之然生者甚少且不如靉陽以北者之堅碩也故察邊外之私參非鳳凰城之要政云奉天南濱大海金復蓋奉天有金州復州蓋州】與登萊對岸故各屬皆爲山東人所據鳳凰城乃極邊而山之陬水之涯艸屋數間荒田數畝問之無非齊人所葺所墾者齊人性貪而狠遼人性愚而戇不爲愚弄卽成囂訟予在瀋時與司農署郎會鞫嘗觀廣志繹謂滇省皆爲豫章人所占吾於遼之有山東人也亦云

邊門地多沙碱生植殊薄所種惟黍豆數種而已麥間有之稻則絕不生歲半仰給遼陽之粟大約喜旱而惡澇其惡春澇爲尢甚四節之序雨暘少愆卽告歉焉其勢又與瀋城不同所居旗民自耕牧外惟事捕獵故善鳥磧者多𨿽兵丁皆疏於騎射以邊山多林莽不可以馳逐且三時皆在田而練習之日少也

疾病無醫人𨿽亦知服藥而無從得有攜至者不問溫涼補瀉而餌之矣往往致斃非然則委之於巫巫者備極作態以索謝焉余館之右有延致之者終夜喧豗撮弄病者欣欣俯而待命殊不耐觀

鳳凰山綿亙二十餘里山勢嵲嶫遙望峯巒直立自東北徑入約行石級五里夾途皆水石有樹春白花微馨類玉蘭土人卽呼爲玉蘭是爲逍遙寺士人呼爲逍遙寺】寺正殿三楹左右廊房各三楹出寺自右而上徑頗陡行二里至藥王廟殿三楹右廂三楹爲延客之所前房三楹廟祝居焉越右廂陟小石崗結艸爲團廬祀碧霞元君呼爲娘娘頂由團廬後尋徑穿石洞有小殿一楹祀大士爲觀音閣歲四月下旬八日賽社男婦叢集焉由藥王廟南行二里許越一山岡岡上有隆恩眞君像無殿宇露立殆石像而施丹黝者】下岡則朝陽寺也寺殿三楹東廊三楹爲客堂堂東窗外有茆亭一亭前巨石上鑱五龍潭三字西廊三楹爲庖湢之所有數故碑皆剝落聞昔有審視之者爲明人立云逍遙寺南有徑通舊邊門

邊門小山一爲鳳凰山之支北平衍南頗峭下臨邊杉杉﹕柵】多橡槲秋深紅紫萬狀帶水遶其前白雲丹葉不減徐熙圖畫山南有關帝廟九聖祠龍王殿爲邊眾報賽之所

邊門一小河源發自西溝山中至邊不過五六里北受鳳凰山南麓之水西北受山內水夏秋積霖卽暴漲入室侵田村人皆預爲防之然以源之近不轉晷卽歸壑也

邊外皆萬山北界靉陽南抵海東鄰鮮境連岡接嶺材木之所出麋鹿之所遊也但久無人居其故迹多不可考耳自柵門抵靉河道中越小河者凡三然皆一水數爲涉也

鴨綠江古馬訾水源出長白山與佟家江合流南入海至朝鮮義州府城北分二流南行二十里復合焉西支在東支及靉河之中故稱中江

靉河發源靉陽鳳凰城分界山中東南在義州城北十里入江復有支流南行約十里入江今城北入江之口漸淤淺水率南行支流遂成巨浸志稱靉河出髙麗蓋誤

柵外三十里有故城曰湯山城荊榛夾境猛獸藏焉不詳所始朝鮮呼湯站城

東五里有古墓在山麓傳爲金家墳蓋鮮人之冢山半斷碑華表猶存東有溫泉呼爲湯池靉河西三里山下有廢城九相聯志稱爲鎭江城

鳳凰山麓有故石城一周十餘里設二門依山設險石堞具存相傳爲舊鳳凰城朝鮮人呼之曰安市城考新唐書貞觀十九年四月績濟遼水髙麗皆嬰城守帝大享士帳幽州之南命長孫無忌誓師乃引而東績攻拔蓋牟城卽其地建蓋州程名振攻沙卑城遊兵鴨綠江上遂圍遼東城城潰卽其地建遼州進攻白崖城髙麗將孫伐音降卽其地建巖州進次安市攻未能下帝怒敕諸將攻之三日不克乃班師按蓋牟今蓋州遼州今遼陽沙卑今海城且延壽惠眞欲取烏骨度鴨綠迫其腹心長孫無忌謂安市十萬戶在吾後不如先破云云今此城最險計其地勢無不脗合當日兵機其爲安市城無疑至明一統志謂在蓋州城北其情勢則是轉戰而北矣殆誤白巖通鑑綱目質實云未詳通誌今之遼陽境】考城內故屋址甚多有哨臺二但無水不可以居豈故有井而久廢耶又聞朝鮮人云當日守城之將名楊萬春可補史缺邊門所產艸木鳥獸虫魚大略與瀋城相同今撮其種之涉異足備考證者於左

人參一作人參生於山石巖下或山頂或溝澗陰處椴及茶條樹下春生葉如拳漸放如野芹中挺一箭而未茁其根大者葉亦大土人謂爲靑艸至夏則中箭直上箭端生小蕚一叢作白花花落蕚初圓尋作長形色始靑浸變爲紅入伏時蕚結子小者如萊菔子大者如豆形若腎色沃丹矣土人謂爲紅艸至秋子落蕚猶紅葉深碧土人謂爲黑艸秋深始黃土人謂爲黃艸其新產而未多歷年歲者止一椏五葉斜生梃傍蓋中一葉傍分二葉下復有二小葉皆平列而不結蕚俗呼一披又曰爬掌】若二椏則對列生箭始結蕚矣俗呼二披又曰二夾】二椏圍生而箭在中俗呼燈臺】四椏五椏皆然亦有一根生二梃各作三四椏者大約根在土逾二三年始添一椏椏多則根始充實采得之後刷剔土泥於飯釜施秫箔加油紙蒸之曝炙幹焉油紙所餘之水積而煎膏可點服可貼瘍毒較葉膏勝按本艸載參之產多不詳故備詢土人而錄其說

山家春夏交多斸藥苗爲蔬所呼則其俗名著錄可詳者歪脖菜杏葉菜沙參苗也鎗頭菜蒼朮苗也明葉菜桔梗苗也筆管菜黃精苗也小筆管菜葳蕤苗也又有呼爲關東菜者視其根則是貫仲殆音近而訛呼之者其蒲公英萱艸山丹則徧在田隴間也

莨菪毒艸也叢茂於陂澤作白花結小罌似連蓬含子如黍土人燒煙燻齒痛頗效予館捨籬邊皆是按莨菪爲本艸所收而通誌未載爰志以補之

蕨生邊外者較內地更肥美四月采其嫩梃漉以沸湯曝者色黑陰漧者色綠

季春村人皆擷小根菜爲食形如蒜而小按小根薤也南人呼爲澆頭生熟皆可食用糖醋漬之可久貯無二種通誌分載之非是

河白菜生水畔沮洳中葉如玉簪而窄柔滑可食爲村人春季夏初之常菹幹之則色白

邊門止油松沙松二種皆無松子果松則產靉陽邊外按松之種類甚繁五鬣三鬣松身柏身古人止約略其梗槪予宦遊多方所見地各異種且皆有土呼名目卽松檜栝之分類亦不能確辧其是非鳳凰山所產沙松葉與枝猶是松狀但其本少直非若滇蜀之杉松其葉扁如杉卽東北邊外之果松乃松之結子者亦非都門所見皮靑粉白之栝也其木則果松堅而韌油松堅而多脂沙松則殊輕脆也木之實曰橡邊門樹之有橡者三種一名堅柞一名靑剛柳一名胡薄羅按堅柞靑剛柳當是一種巨細之分耳卽詩之柞也其胡薄羅葉大秋深極紅木堅而脆不可爲器薪而爲炭佳槲也一名櫟又名栩亦有不結實者通誌謂不結實者爲棫按爾雅棫曰桵郭注桵小木叢生有刺實如耳璫紫赤可食是志言亦未確

東瓜木狀如柳皮靑內赤色志稱堅而可爲研甚發墨

山樝出邊外者佳充貢榛亦較內地碩大

楡肉生老楡窟中色黃紫柔肥作蔬極美性固腎气蓋木之精气所結如桃膠之類

髙江村說府載夜光木生絕塞山間積歲而朽夜有黑光遇雨益甚通體皆明白如螢火迫之可以燭物歲之夏月餘偶憶及詢之館捨炊爨之役答言甚多踰戶卽攜數段以來蓋籬柵間皆有之木腐處爲光故色白與腐艸爲螢之理同旦日以水沃之入夜彌燦夏秋雨後有之春則木幹而熄矣是以不可遠攜土人曰亮木

山中朽木可以承爇戛石之火俗謂之火絨】復有艸如艾之狀揉治之亦佳殆亦野艾之類俗名豬耳朵艸】憶滇尋甸州亦生野艸其背有白毳毛以手擘之卽成白綫狀不假揉治幹之卽可爇亦異物也

灌莽中生小果如椹下有葉承之仲夏色正紅微酸季夏則深紅味甚甘名依爾哈木克國語也又曰普盤果復有生小果如豆而光潤味酸名山定子殆亦棠杜之類蜜漬之以充貢

軟棗藤本生小果狀如棗之中者內多細仁如麻色靑味甘蜜漬亦美非本艸所載牛奶柿一名君遷子也

鳳凰城所產鹿獐麅鹿已之屬皆遜東北邊外之肥腯然多有之夏至後亦多采鹿茸者鹿茸有二種遼瀋一帶者勝俗呼爲麋鹿木蘭所產者遜之俗呼爲馬鹿究竟鹿麋之辧本艸所載旣未詳確諸方人各異其說也入藥則用麋鹿

馬鹿茸則遠販於邊門售之朝鮮人蓋利其質之碩直之廉而莫分良楛也

邊地猛獸如虎熊豹野豕之屬常有至邊內入村捨居人之善捕獵者呼曰炮手】亦利皮骨而往殪之然不多見惟聞三四歲前卒然熊大至徧村墟憶昔人云熊爲能火詢之亦不然蓋山居不與城同而說部所傳亦未可盡信

今人呼蛙之背紫腹有凝脂者爲哈什嗎非是哈什嗎水中之介虫也蝦頭六足形與田中之螻蛄相似而大首有二螯亦有膏如蠏土人以其狀與螻蛄相似則以拉蛄呼之拉蛄國語螻蛄之名也其紫背之蛙名榲普額爾赫淸文鑑之注文甚悉其哈什嗎春月肥土人搾其漿煎如腐色微紅而味鮮美

沈陽夏日已較關以西爲涼爽邊門依山臨水尢不甚酷暑惟晝多蠅蝱夜多蚊耳蠅則滿室白壁素箋往往點污蝱有大至盈寸者牲畜遭之立流血蚊不甚大而喙倍利聞今已稍減昔年爲尢甚云

鼐產山中大木窟中土人往采之有積之數斗者生則如凝脂熟則色赤邊內水族鱗則鯽介則蟹皆多而美鱔有靑鱔鰻鱺也較內地者狀微細而長土人有呼爲虫虫魚者似鯽而狹唇倍厚蓋重唇也卽詩之鯊能吹沙行味亦佳

●附朝鮮軼事

朝鮮寓內分爲八道其近中江爲驛使大路者曰平安道稍東南曰黃海道黃海道之東曰京畿道國王都焉近王京而衺界西南曰忠淸道忠淸道之東南直王京正南曰全羅道全羅道之東曰慶尙道慶尙道之北在王京東南曰江源道江源之北東亙海西遶王京之北皆大山不通行人山外東抵海西接平安道其地形衺而長曰咸鏡道必由平安道始可】大抵平安黃海忠淸全羅慶尙咸鏡皆濱海惟京畿江源二道在中自王京南至海東至海皆約二千里北至海數百里西至邊門一千里八道所屬皆有府府屬有縣縣隸於府而府自爲治如內地之直隸州然

朝鮮東西南皆濱海其西北平安道與盛京接者以鴨綠江爲界其東北咸鏡道與寧古塔接者以土們江爲界所謂會寧是也歲亦有馬市其正北之界則直至長白之麓樹柵爲界長白山之東支最髙峻鮮人呼爲白頭山

其自邊門赴王京之路一百里至義州府三十里至所串站五十里至龍川府三十里至鐵山縣五十里至宣州府四十里至郭山縣三十里至定州府六十里至嘉山縣五十里至安州府六十里至肅州府六十里至順安縣六十里至平壤府五十里至中和縣四十里至黃州府五十里至鳳山縣三十里至鉤水四十里至瑞興府五十里至蔥秀跕三十里至平山府七十里至金川縣四十里至開城府四十里至長湍縣四十里至碧蹏館四十里至紅州院十里至王京自義州城西十里江岸交界至王京計一千二百里

其每歲稱賀及謝恩之陪臣正使以王族之封君者儀賓之封都尉者或政判書府官充之副使爲判書參判書狀官司憲府員下則皆鴻臚官也若通官其階級亦不同大通官三員一謂之首堂其二謂之上判事其官制正秩三品】僉秩四品】判官秩五品】主簿秩六品】以上謂之參下館有都提調一以閣臣領之提調二以吏曹判書已行者參之

其學譯文者隸同文館有淸漢蒙�四學淸文則捷解淸語一書蒙文�文亦各有捷解漢文則初試以背四書成誦次卽學老乞大漢語一冊蓋元人所遺】五倫全備四冊明人所撰之南曲傳奇】朴通事語一冊彼國人所集之漢語】以習俚語習則試以論序記呈文咨文中式然後命官焉

漢學設教誨二十三人兼充賫咨官上判事十人兼充副使及書狀官之大通官均謂之作廳猶堂上官之意也

其上判事系由眾員內考授教誨由上判事內考授教誨復考授首堂而司一切使命事充正使之大通官

若積有勞績則錫以一二三品散官以网巾系繩之圈爲別三品用玉二品用金一品則用圓玉朝鮮人重門閥朝官分兩班東班文官及要官也非世閥不能居其寒賤只得充武官雜官謂之西班尢重嫡庶貴臣庶子亦只充西班官

乾隆四十一年三月初五日朝鮮國王李昑薨遣陪臣報訃予謚莊順世孫ò襲位年二十五賫詔使臣爲副都統萬福內閣學士嵩貴莊順王薨時年已八十四暮年衰疾國事皆相臣洪鳳漢掌握頗專擅其弟麟漢爲次相更怙勢納賄傳言莊順未薨前二年有內禪意諸臣皆受命麟漢獨不行是以嗣王請封後卽正麟漢辠鳳漢因系母之父且無賄款幽禁而貸其死焉

莊順王次聓江城尉鄭姓早卒無嗣有養子厚謙憑其母之勢干預政事蓄逆謀嗣王誅之厚謙年二十八

莊順王二子長悻封世子早卒乾隆十年冊次子愃爲世子於乾隆二十七年殂以愃子ò繼悻後重嫡統也請封冊爲世孫傳言愃嗜酒狂易幽死故朝鮮之酒禁甚嚴】ò襲位乃請貤贈悻爲王謚思悼

箕子之後有箕氏韓氏鮮於氏髙句驪之後髙氏髙麗之後王氏今朝鮮皆有其人至新羅之後爲金氏百濟之後爲朴氏其人最多今稱巨族也相傳髙麗有安李崔朴金鄭六大姓】

丁酉春於邊門遇朝鮮謝恩回國者正使領中樞府事李澱副使禮曹判書徐浩修書狀官司憲府兼執義吳大益其賀正旦回國者正使錦城都尉朴明源副使吏曹判書鄭好仁書狀官司憲府兼執義申思運

乾隆四十二年孝聖皇太后上賓朝臣往頒遺誥朝鮮國王倧遣陪臣恭進陳慰表祭文貢沈束香三兩芙蓉香二十枝花龍燭一對銀香盒一銅燭臺二代牲銀三百兩柿餅十則柏子黃栗銀杏大棗各十斗蜜十五斗及白面紙小紙白薴布白綿紬於五月十一日入邊正使吏曹判書鄭尙淳副使禮曹參判宋載經書狀官司憲府兼監察姜忱於本年八月十六日蕆事出邊回國

其朝鮮國取士之制有大小二科小科初試詩賦次試經義四書疑復會試焉入格然後謂進士中大科者爲及第試表策論賦復會試則科其一又有明經科則暗誦三經四書有遺亡舛誤者不入格

其試帖曰行詩七言十八句似古體葉平仄題命以經癸未年小科題孑孑幹旌四句】賦限三十句成篇

朝鮮字母凡十四類類十一階音尾九餘字四蓋二合三合四合以成音

南漢山城在王京東四十里乃崇徳間大兵破王京國王李倧率其妻孥退而自保之地

浿水在平壤城西南五十里

日本在朝鮮慶尙道南海中其君稱天皇姓徐子與女皆可承繼而不與聞國政秉國權者關白稱王姓源對馬島島長姓平蓋平秀吉族屬之後人其國人通文教善擊劍尢精於火器邇年頗貧困近朝鮮者皆仰朝鮮之粟布以給按朱竹垞詩話天皇之子娶於其族夫死妻立兄死妹立子死母立蓋昔已然】日本一切考試文案俱用漢文其人頗知向學惟其詩文墨守明人王李之集自二家之外槪不入目竹垞詩話載朝鮮女子許景樊謂其篇章句法宛然嘉靖七子之體疑爲贗鼎日人今尙如是朝鮮又何爲不然哉

聞明神宗時�覆朝鮮有伎女忿恨欲剌�酋爲所殺女名玉梅冢在平安道往來人題詠甚多此亦可與見聞錄所載之瓊枝曼仙比烈矣

朝鮮亦有葉子戲割楮爲簽墨書其上凡八十爲八部曰人馬星獐兔魚鳥山雞各自一至九而以皇乘極虎鷲龍鳳鷹爲魁領之列坐勻分疊出而捉滅之較桌數爲勝負焉其捉例人鳥魚山雞以九捉八其四以一捉二

朝鮮官員入覲至義州代商民攜貿易之鏹而抽什一以供行李之費曰入包蓋沿明季使員各攜商參八包之名今制人不得踰三千兩

箕子故都平壤今有故井新羅都今慶尙道慶州百濟初都平壤後遷今忠淸道扶余縣髙句麗都平壤相傳麒麟屈乃朱蒙升仙處髙麗今開城府因建都之時一夜城外靑松環生遂名其城曰松都其主山曰松嶽亦作嵩】元菟眞番樂浪臨屯漢所置四郡也屬今江源咸鏡二道

朝鮮國尺如中國工部尺之尺有五寸斗如沈陽斗三之一每瀋斗官倉鬥一鬥爲二十升】衡如京市平庫平一百兩減二兩】此其國度量衡之制也蓋其國之量猶去古未遠】其國以白麻布爲白布以綿布爲白木蓋謂木綿也以布之有直理壠起者俗名搭喇布】爲交木謂緯綿相交也以黑豆爲馬太乃其國語呼煙爲南艸

乾隆四十二年十一月二十九日朝鮮使臣員役三百三十八人爲年貢謝恩詔並陳奏流謫參判洪述海之妻金氏及其子相格遣力士踰垣入宮行刺事原表文封緘不可見詢其陪臣語言文字皆不足以盡其詳具其始事之故言人人殊似有所諱隱第卽其言附略於後洪啟禧臣姓也官判書故生三子趾海官判書次卽述海次纘海亦官參判趾海子相簡官承旨莊順王時與江城都尉之子鄭厚謙甚相暱王ò爲世孫時二人蓄意搖動之鄭復萌覬覦非分念相簡亦欲擁戴莊順王薨王ò二十七日諒陰畢言官發其前謀卽誅鄭而逮相簡相簡更詈言莊順兄終弟及之際亦多不正之謀因並誅相簡而流謫趾海兄弟金氏等怨望造逆謀連黨羽先陰結宮妾爲巫蠱今歲孟秋復以二十千金購二力士攜椎佩刃入宮行刺因踏墜屋瓦爲王覺遁王戒心因潛移室八月十二日再入及寢未入室爲司門衛士所獲窮鞫得情且言推戴王季弟恩全君禶因族誅洪氏株連死者百餘人賜禶死年十七而人言洪相簡之死率多互異之詞ò遵雍正六年鮮國逆民稱兵王戡定國亂入告故事具表上聞ò�季四人仲兄早卒今祗庶長兄恩彥君因存】

歲幣二百八十六包內紙二百二十二包布五十包紬三包薴二包皮物六包席子二包腰刀一包

方物一百四十四包內紙一百二十二包紬三包薴三包皮物一包筆墨一包厚油紙一包

貢米六十八包

正使興祿大夫河恩君李垙副使吏曹判書李坤書狀官兼司憲府執義李在學

並咨送販米豆閩人曾金合等二十八名在黃海道風損舟檣還中國

案朝鮮乃東裔大國久列藩服自漢以來𨿽攘代幾更而歷年皆久遠至本朝荷再造之殊恩輸貢百年志稱東裔恭順乃其天性殆有然也其設官取士大約皆沿唐宋制惟是地不過中原一省而民貧賦重所產自紙布牛馬外絕無珍異邇年生口日煩故亦多告餒士子𨿽知讀書學無師承皆墨守訓詁一二聰穎之儔又往往好髙務遠而無所別擇其詩體亦淸婉而不知气格凡朝覲之陪臣使者例不接見余從員皆不甚讀書之人有所叩問率不能酬答姑就其所能知者書之於右

●附朝鮮世系考

康獻王旦初名成桂元至元元年乙亥生明洪武二十五年壬申開國三十一年戊寅傳子恭定王永樂六年戊子薨年七十四廟號太祖

恭定王芳遠康獻王子元至正十七年丁酉生明洪武戊寅年嗣位庚辰傳子禔永樂十七年己亥薨年六十三廟號定宗

世子禔恭定王子元至正二十七年丁未生明建文二年庚辰以世子攝位四年壬子奏攺祹爲世子永樂二十年壬寅薨年五十六追號太宗

莊憲王祹恭定王子洪武三十年丁丑生永樂十六年戊戌嗣位景泰元年庚午薨年五十四廟號世宗

恭順王珦莊憲王子永樂十二年甲午生景泰元年庚午嗣位三年壬申薨年三十九廟號文宗

世子鈞按明史作宏暐】恭順王子正統六年辛酉生景秦元年攝位八年癸亥傳叔莊惠王天順元年丁丑薨年十七廟號端宗

莊惠王瑈莊憲王子永樂十五年丁酉生景泰六年乙亥嗣位成化四年戊子薨年五十二廟號世祖

懷簡王暲莊惠王子正統三年戊午生天順元年丁丑薨年二十成化十一年追封號徳宗

襄悼王晄莊惠王子景泰元年庚午生成化四年戊子嗣位五年己丑薨年二十廟號睿宗

康靖王娎懷簡王子天順元年丁丑生成化五年己丑嗣位宏治七年甲寅薨年三十八廟號成宗

燕山君隆康靖王子�������宏治七年甲寅嗣位正徳元年丙寅傳位弟懌

恭僖王懌康靖王子宏治元年戊申生正徳元年丙寅嗣位嘉靖二十三年薨年五十七廟號中宗

榮靖王峼恭僖王子正統十年乙亥生嘉靖二十三年甲辰嗣位二十四年乙巳薨年三十一廟號仁宗

恭憲王峘恭僖王子嘉靖十三年甲午生二十四年乙巳嗣位隆慶元年丁卯薨年三十四廟號明宗

昭敬王昖榮靖王子徳興大院君岹第三子嘉靖三十一年壬子生隆慶元年丁卯嗣位萬曆三十六年戊申薨年五十七廟號宣祖光海君琿昭敬王子萬曆三十六年戊申權國事天啟三年癸亥爲國人所廢

追封王琈昭敬王子萬曆六年庚辰生四十七年己未薨崇禎六年癸酉追封號元宗

莊穆王倧元宗子萬曆二十三年乙未生天啟三年癸亥爲國人所立崇徳元年丙子受本朝封順治六年己丑薨年五十五國中自號仁宗

忠宣王淏莊穆王子萬曆四十七年己未生順治六年己丑嗣位十六年己亥薨年四十一國中自號孝宗

莊恪王棩忠宣王子崇徳五年辛巳生順治十六年己亥嗣位康熙十三年甲寅薨年三十四國中自號顯宗

僖順王焞莊恪王子順治十八年辛丑生康熙十三年甲寅嗣位五十九年庚子薨年六十國中自號肅宗

恪恭王昀僖順王子康熙二十七年戊辰生五十九年庚子嗣位雍正二年甲辰薨年三十七國中自號景宗

莊順王昑僖順王子康熙三十三年甲戌生雍正二年甲辰嗣位乾隆四十一年丙申薨年八十三國中自號英宗

恪湣王悻莊順王子乾隆四十一年丙申追封號眞宗

今繼王ò恪湣王子乾隆四十一年嗣位

鳳城瑣錄終

