與捨弟書十六通與捨弟書十六通

興化鄭燮板橋氏著

板橋詩文最不喜求人作序﹐求之王公大人﹐旣以借光爲可恥﹐求之湖海名流﹐必致含譏帶訕﹐遭其荼毒﹐而無可如何﹐總不如不序爲得也。幾篇家信﹐原算不得文章﹐有些好處﹐大家看看﹐如無好處﹐糊窗糊壁﹐覆瓿覆盎而已﹐何以序爲﹖

鄭板橋自題

乾隆己已

雍正十年杭州韜光庵中寄捨弟墨

誰非黃帝堯舜之子孫﹖而至於今日其不幸而爲臧獲﹑爲婢妾﹑爲輿臺﹑皂隸﹐窘窮迫逼﹐無可柰何。非其數十代以前卽自臧獲﹑婢妾﹑輿臺﹑皂隸來也。一旦奮發有爲﹐精勤不倦﹐有及身而富貴者矣﹐及其子孫而富貴者矣。王侯將相豈有種乎﹖而一二失路名家﹐落魄貴冑﹐借祖宗以欺人﹐述先代而自大。輒曰「彼﹐何人也﹐反在霄漢﹔我﹐何人也﹐反在泥塗。天道不可憑﹐人事不可問。」嗟乎﹐不知此正所謂「天道人事」也﹗天道﹐福善禍淫。彼善而富貴﹐爾淫而貧賤﹐理也。庸何傷天道循環倚伏﹖彼祖宗貧賤﹐今當富貴﹔爾祖宗富貴﹐今當貧賤﹐理也。又何傷天道﹖如此人事卽在其中矣。愚兄爲秀才時﹐檢家中舊書簏﹐得前代家奴契券﹐卽於燈下焚去﹐並不返諸其人﹐恐明與之﹐反多一番形迹﹐增一番愧恧。自我用人﹐從不書券﹐合則畱﹐不合則去。何苦畱此一紙﹐使吾後世子孫借爲口實﹐以便苛求抑勒乎﹖如此存心是爲人處﹐卽是爲己處。若事事預畱把柄﹐使入其网羅﹐無能逃脫其窮﹐愈速其禍﹐卽來其子孫卽有不可問之事﹐不可測之憂。試看世間會打算的﹐何曾打算到別人一點﹐眞是算盡自家耳﹗可哀﹐可嘆﹗吾弟識之。

焦山讀書寄捨弟墨

僧人徧滿天下﹐不是西域送來的﹐卽吾中國之父兄﹐窮而無歸﹐入而難返者﹐也削去頭髮。便是他畱起頭髮﹐還是我怒眉嗔目叱爲異端而深惡痛絕之﹐亦覺太過。佛自周昭王時下生﹐迄於滅度﹐足迹未嘗履中國土﹐後八百年而有漢明帝說謊說夢﹐惹出這場事來﹐佛實不聞不曉。今不責明帝而齊聲罵佛﹐佛之何辜乎﹖況自昌黎避佛以來﹐孔道大明﹐佛焰漸息。帝王卿相一遵六經四子之書﹐以爲治國平天下之道﹐此時而猶言避佛﹐形如同嚼臘而已。和尙是佛之罪人﹐殺﹑盜﹑淫﹑妄﹑貪婪﹑勢利﹐無復明心見性之規。秀才亦是孔子罪人﹐不仁﹐不智﹐無禮﹐無義﹐無復守先待後之意。秀才罵和尙﹐和尙罵秀才。語云﹕各掃階前雪﹐莫管他家屋瓦霜。老弟以爲然否﹖偶有所觸﹐書以寄汝﹐並示無方師一笑也。

儀眞縣江村茶社寄捨弟

江雨初晴﹐宿煙收盡﹐林花碧柳皆洗沐以待。朝暾而又嬌﹐鳥喚人﹐微風疊浪﹐吳楚諸山靑蔥明秀﹐幾欲渡江而來。此時坐水閣上﹐烹龍風茶﹐燒夾剪香﹐令友人吹笛作落梅花一弄﹐眞是人間仙境也﹗嗟乎﹐爲文者不當如是乎﹖一種新鮮秀活之气﹐宜場屋﹐利科名。卽其人富貴﹐福澤享用自從容無棘刺。王逸少﹑虞世南書字字馨逸﹐二公皆髙年厚福。詩人李白仙品也﹐王維貴品也﹐杜牧雋品也。維﹑牧皆得大名﹐歸老輞川﹐車馬之客﹐日造門下。維之弟有縉﹐牧之子有荀鶴﹐又復表表後人。惟太白長流夜郎。然其走馬上金鑾﹐禦手調羹﹐貴妃侍硯﹐與崔宗之著宮錦袍﹐遊遨江上﹐望之如神仙過揚州。未匝月﹐用朝廷金錢三十六萬。凡失路名流﹐落魄公子﹐皆厚贈之。此其際遇何如哉﹖正不得以夜郎爲太白病。先朝董思白﹐我朝韓慕廬﹐皆以鮮秀之筆﹐作爲制藝﹐取重當時。思翁猶是慶曆規模﹐慕廬則一掃從前橫斜舒放﹐愈不整齊﹐愈覺姘妙。二公並以大宗伯歸老於家﹐享江山兒女之樂。方伯川﹑靈臯兩先生出慕廬門下﹐學其文而精思刻酷過之。然一片怨詞﹐滿紙淒調。百川早世﹐靈臯晚遠﹐其崎嶇屯難亦至矣﹐皆其文之所必致也。吾弟爲文須想春江之妙境﹐挹先輩之美詞﹐令人悅心娛目﹐自爾利科名﹐厚福澤。或曰「吾子論文常曰生辣﹐曰古奧﹐曰離奇﹐曰澹遠﹐何忽作此秀媚語﹖」余曰﹕論文公道也﹐訓子弟私情也。豈有子弟而不願其富貴壽考者乎﹖故韓非﹑商鞅﹑晁錯之文非不刻削吾不願子弟學之也﹔褚河南﹑歐陽率更之書非不孤峭吾不願子孫學之也﹔郊寒島瘦﹐長吉鬼語﹐詩非不妙吾不願子孫學之也﹐私也﹐非公也。是日許生旣白買舟系閣下﹐邀看江景並遊一戧港﹐書罷登舟而去。

焦山別峯庵雨中無事書寄捨弟墨

秦始皇燒書﹐孔子亦燒書。刪書斷自唐虞﹐則唐虞以前孔子得而燒之矣。詩三千篇﹐存三百十一篇﹐則二千六百八十九篇孔子得而燒之矣。孔子燒其可燒﹐故灰滅無所復存。存者爲經﹐身尊道隆﹐爲天下後世法。始皇虎狼其心﹐蜂蠆其性﹐燒經滅聖﹐欲剜天眼而濁人心﹐故身死宗亡國滅而遺經復出。始皇之燒﹐正不如孔子之燒也。自漢以來﹐求書著書汲汲﹐每若不可及。魏晉以下而乞於唐宋﹐著書者數千百家。其間風雲月露之辭﹐孛理傷道之作﹐不可勝數﹐常恨不得始皇而燒之。而抑又不然。此等書不必始皇燒﹐彼將自燒也。昔歐陽永叔讀書祕閣中﹐見數千卷皆黴爛不可收拾。又有書目數十卷亦爛去﹐但存數卷而已。視其人名皆不識﹐視其書名皆未見。夫歐公不爲不博﹐而書之能藏祕閣者亦必非無名之子﹐錄目數卷中﹐竟無一人一書識者﹐此其自焚自滅﹐爲何如尙待他人舉火乎﹖近世所存漢魏晉叢書﹑唐宋叢書﹐《津逮祕書》﹑唐《類函》《說郛》《文獻通考》﹑杜佑《通典》﹑鄭樵《通誌》之類﹐皆捲冊浩繁不能翻刻﹐數百年兵火之後﹐十亡八七矣。劉向《說苑新序》《韓詩外傳》﹑陸賈《新語》﹑楊雄《太玄法言》﹑王充《論衡》﹑蔡邕《獨斷》皆漢儒之皎皎者也﹐𨿽有些零碎道理﹐譬之六經猶蒼蠅聲耳﹐豈得爲日月經天﹐江河行地哉﹖吾弟讀書﹐四書之上有六經﹐六經之下有「左」﹑「史」﹑「莊」﹑「騷」﹐「賈」﹑「董」﹑「策略」﹑「諸葛表章」﹑「韓文」﹑「杜詩」而已﹐只此數書﹐終身讀不盡﹐至如二十一史﹐書一代代事﹐必不可廢。然魏收穢書﹐宋子京《新唐書》簡而枯脫脫﹐《宋書》冗而雜﹐欲如「韓文」「杜詩」膾灸人口﹐豈可得哉﹖此所謂不燒之燒﹐未怕秦滅﹐終歸孔炬耳。「六經」之文至矣﹐盡矣﹐而又有至之至者﹐渾淪磅礡﹐闊大精微﹐卻是家常日用﹐《禹貢》《洪範》《月令》《七月流火》是也。當刻刻尋討貫穿﹐一刻離不得﹐張橫渠《西銘》一篇﹐巍然接六經而作﹐嗚呼休哉﹗

雍正十三年五月二十四日﹐哥哥字

焦山雙峯閣寄捨弟墨

郝家莊有墓地一塊﹐價十二兩﹐先君曾欲買置﹐因有無主孤墳一座必須刨去﹐先君曰「嗟乎﹐豈有掘人之冢以自立其冢乎﹖遂去之。但吾家不買。必有他人買者﹐此冢仍不保。吾意欲致書郝表弟問此地下落﹐若未售﹐則封去十二金﹐買以葬吾夫婦﹐卽畱此孤墳以爲牛眠一伴。刻石示子孫永永不廢。豈非先君忠厚之義而又深之乎﹖夫堪輿家言亦何足信﹖吾輩存心﹐須刻刻去澆﹔存厚﹐𨿽有惡風水必變爲善地﹐此理斷可信也﹗後世子孫淸明一冢亦祭此墓﹐卮酒﹑只雞﹑盂飯﹑紙錢百陌﹐著爲例。

雍正十三年六月十日哥哥寄

淮安舟中寄捨弟墨

以人爲可愛﹐而我亦可愛矣﹐以人爲可惡﹐而我亦可惡矣。東坡一生覺得世上沒有不好的人﹐最是他好處。愚兄平生謾罵無禮﹐然人有一才一技之長﹐一行一言之美﹐未嘗不嘖嘖稱道。橐中數千金隨手散盡﹐愛人故也。至於缺隘欹危之處亦往往得人之力。好罵人﹐尢好罵秀才﹐細細想來﹐秀才受病只是推廓不開﹐他若推廓得開﹐又不是秀才了。且專罵秀才亦是冤屈﹐而今世上﹐那个是推廓得開的﹖年老身孤當愼口﹐過愛人是好處﹐罵人是不好處。東坡以此受病﹐況板橋乎﹖老弟亦當時時勸我。

範縣署中寄捨弟墨

剎遠寺祖墳是東門一枝大家公用的。我因葬父母無地﹐遂葬其旁﹐得風水力成進士﹐作宦數年無恙﹐是眾人之富貴福澤﹐我一人奪之也。於心安乎﹖不安乎﹖可憐我東門人取魚撈蝦﹐撐船結网破屋中﹐喫秕糠啜麥粥﹐寒取荇葉蘊頭蔣角煮之﹐旁貼蕎麥鍋餅便是美食﹐幼兒女爭要。每一念及﹐眞含淚欲落也。汝持俸錢南歸﹐可挨家比戶逐一散給﹐南門六家﹐竹橫港十八家﹐下佃一家﹐𨿽遠﹐亦是一脈﹐皆當有所分惠。騏麟小叔祖亦安在。無父無母孤兒村中最能欺負﹐宜訪求而慰問之。自曾祖父至我兄弟四代﹐親戚有久而不相識者各贈二金﹐以相連續﹐此後便好來往。徐宗於﹑陸白義輩是舊時同學﹐日夕相徵逐也。猶憶談文古廟中﹐破廊敗葉﹐颼颼至二三鼓不去﹐或騎石獅子脊背上論兵起舞﹐縱論天下事。今皆落落未遇。亦當分俸以惇夙好。凡人﹐於文章學問﹐輒自謂己長﹐科名唾手可得﹐不知具是僥幸。設我至今不第﹐又何處叫屈來﹖豈得以此驕倨朋友﹖惇宗族﹐睦親姻﹐念故交﹐大數旣得﹐其餘鄰里鄕黨﹐相酬相卹﹐汝自爲之﹐務在金盡爲止﹐愚兄不必瑣瑣矣。

範縣署中寄捨弟墨第二書

吾弟所買宅地嚴緊密栗﹐處家最宜﹐只是天井太小﹐見天不大﹐愚兄心思曠遠﹐不樂居耳。是宅北﹐至鸚鵡橋﹐不過百步﹐鸚鵡橋至杏花樓不過三十步﹐其左右頗多隙地﹐幼時飲酒其旁﹐見一片荒城﹐半堤衰柳﹐斷橋流水﹐破屋叢花﹐心竊樂之。若得制錢五十千﹐便可買地一大段﹐他日結茅有在矣。吾意欲築一土墻院子﹐門內多栽竹樹艸花﹐用碎磚鋪曲徑一條﹐以達二門﹐其內茅屋二間﹐一間坐客﹐一間作房。貯圖書﹑史籍﹑筆墨﹑硯瓦﹑酒董﹑茶具其中﹐爲良朋好友﹑後生小子論文賦詩之所。其後住家主屋三間﹐廚屋二間﹐奴子屋一間﹐共八間﹐具用艸苫﹐如此足矣。淸晨日尙未出﹐望東海一片紅霞﹐薄暮斜陽滿樹。立院中髙處便見煙水平橋﹐家中宴客﹐墻外人亦望見燈火。南至汝家百三十步﹐東至小園僅一水﹐實爲恆便。或曰﹕此等宅居甚適﹐只是怕盜賊。不知盜賊亦窮民耳﹐開門延入﹐商量分惠﹐有甚麼便拿甚麼去﹔若一無所有﹐便王獻之靑氈﹐亦可攜取質百數錢救急也。吾弟當畱心此地爲狂兄娛老之資﹐不知可能遂願否﹖

範縣署中寄捨弟墨第三書

禹會諸侯於塗山﹐執玉帛者萬國。至夏殷之際﹐僅有三千﹐彼七千者竟何往矣﹖周武王大封同異姓﹐合前代諸侯得千八百國﹐彼一千餘國又何往矣﹖其時彊侵弱﹑眾暴寡﹐刀痕箭創﹐燻眼破肋﹐奔竄死亡無地者何可勝道。特無孔子作《春秋》﹐左丘明爲《傳記》﹐故不傳於世耳。世儒不知﹐謂春秋爲極亂之世復可道﹐而春秋以前皆若渾渾噩噩﹑蕩蕩平平﹐殊甚好笑也﹗太王之賢聖﹐爲狄所侵﹐必至棄國與之而後已。天子不能徵﹐方伯不能討﹐則夏殷之季﹐世其搶攘淆亂﹐爲何如尙得謂之蕩平安輯哉﹖至於《春秋》一書﹐不過因赴告之文書之﹐以定褒貶﹐左氏乃得依經作傳。其時不赴告而背理壞道﹐亂亡破滅者十倍於《左傳》而無所考。卽如漢陽諸姬﹐楚實盡之。諸姬是若干國﹐楚是何年月日﹐如何殄滅﹐他也尋不出證據來。學者讀《春秋》經傳﹐以爲極亂﹐而不知其所書尙是十之一﹑千之百也﹐嗟乎﹗吾輩旣不得志於時﹐困守於山椒海麓之間﹐翻閱遺編﹐發爲長吟浩嘆﹐或喜而歌﹐或悲而泣﹐誠知書中有書﹐書外有書﹐則心空明而理圓潤﹐豈復爲古人所束縛而略無張主乎﹖豈復爲後世小儒所顚倒迷惑反失古人眞意乎﹖𨿽無帝王師相之權﹐而進退百王﹐屏當千古﹐是亦足以豪而樂矣﹗又如春秋魯國之史也﹐使豎儒爲之﹐必自伯禽起首。乃爲全書如何沒頭沒腦半路上從隱公說起﹖殊不知聖人只要明理﹐範世不必拘牽﹐其簡冊可考者考之﹐不可考者置之。如隱公並不可考﹐便從桓莊起亦得。或曰「春秋起自隱公﹑重讓也﹐刪書斷自唐虞﹐亦重讓也」﹐此與兒童之見無異。試問﹐唐虞以前天子哪个是爭來的﹖大率刪書斷自唐虞﹐唐虞之前荒遠不可信也。《春秋》起自隱公﹐隱公以前殘缺不可考也﹐所謂史關文耳。總是讀書要有特識﹐依樣葫蘆無有是處﹐而特識又不外乎至情至理﹐歪扭亂竄﹐無有是處。

人謂《史記》以吳太伯爲世家第一﹐伯夷爲列傳第一﹐俱重讓國﹐但五帝本紀以黃帝爲第一﹐是戮蚩尢用兵之始﹐然則﹐又重爭乎﹖後先矛盾不應至是。總是豎儒之言必不可聽﹐學者自出眼孔﹐自豎脊骨讀書可爾。乾隆九年六月十五日哥哥字。

範縣署中寄捨弟墨第四書

十月二十六日得家書﹐知新置田獲秋稼五百斛﹐甚喜。而今而後堪爲農夫以沒世矣﹗要須制碓﹑制磨﹑制篩羅﹑簸箕﹐制大小掃帚﹐制升﹑斗﹑斛。家中婦女率諸婢妾﹐皆令習舂﹑揄﹑蹂﹑簸之事﹐便是一種靠田園﹑長子孫气象。天寒冰凍時﹐窮親戚朋友到門﹐先泡一大碗炒米送手中﹐佐以醬姜一小碟﹐最是暖老溫貧之具。暇日咽碎米餅﹑煮糊塗粥﹐雙手捧碗﹐縮頸而啜之﹐霜晨雪早得此﹐周身俱暖。嗟乎﹐嗟乎﹐吾其長爲農夫以沒世乎﹗我想天地間﹐第一等人只有農夫﹐而士爲四民之末﹐農夫上者種地百畝﹐其次七八十畝﹐其次五六十畝﹐皆苦其身﹐勤其力﹐耕種收獲以養天下之人﹐使天下無農夫﹐舉世皆餓死矣。吾輩讀書人入則孝﹐出則悌﹐守先待後﹐得志﹐澤加於民﹐不得志﹐修身見於世﹐所以又髙於農夫一等。今則不然﹐一捧書本﹐便想中舉﹐中進士作官﹐如何攫取金錢造大房屋﹐置多田產。起手便錯走了路頭﹐後來越做越壞﹐總沒有个好結果。其不能發達者鄕裏作惡﹐小頭銳面更不可當。夫束脩自好者豈無其人﹐經濟自期抗懷千古者亦所在多有﹐而好人爲壞人所累﹐遂令我輩開不得口。一開口便笑曰「汝輩書生總是會說﹐他日居官便不如此說了。」所以忍气吞聲﹐只得捱人笑罵。工人制器利用﹐賈人搬有運無﹐皆有便民之處﹐而士獨於民大不便﹐無怪乎居四民之末也。且求居四民之末而亦不可得也。愚兄平生最重農夫﹐新招佃地人必須待之以禮。彼稱我爲主人﹐我稱彼爲客戶﹐主客原是對待之義﹐我何貴而彼何賤乎﹖要體貌他﹐要憐憫他﹐有所借貸﹐要周全他﹐不能償還﹐要寬讓他。嘗笑唐人《七夕詩》詠牛郎織女皆作會別可憐之語﹐殊失命名本旨。織女衣之源也﹐牽牛食之本也﹐在天星爲最貴﹐天顧重之﹐而人反不重乎﹖其務本勤民﹐呈像昭昭可鑑矣。吾邑婦人不能織綢織布﹐然而主中饋習鍼綫猶不失爲勤謹。近日頗有聽鼓兒詞以鬥葉爲戲者﹐風俗蕩軼﹐亟宜戒之。吾家業地𨿽有三百畝﹐總是典產﹐不可久持﹐將來須買田二百畝﹐予兄弟二人各得百畝足矣﹐亦古者「一夫受田百畝」之義也。若再求多﹐便是占人產業﹐莫大罪過。天下無田無業者多矣﹐我獨何人﹐貪求無厭﹐窮民將何所措足乎﹖或曰「世上連阡越陌數百頃有餘者子將柰何﹖」應之曰「他自做他家事﹐我自做我家事﹐世道盛則一徳﹐遵王風俗﹐偸則不同爲惡。亦板橋之家法也。哥哥字。

範縣署中寄捨弟墨第五書

作詩非難﹐命題爲難。題髙則詩髙﹐題矮則詩矮。不可不愼也。少陵詩髙絕千古﹐自不必言﹐卽其命題已早居百尺樓上矣。通體不能悉舉﹐且就一二言之。《哀江頭》《哀王孫》﹐傷亡國也﹔《新婚別》《無家別》《垂老別》﹐前後《出塞》諸篇悲戍役也﹔《兵車行》《麗人行》﹑亂之始也﹔《達行在所》三首﹐慶中興也﹐《北徵》《洗兵馬》﹑喜復國﹐望太平也。只一開卷閱其題次﹐一種憂國憂民﹑忽悲忽喜之情以及宗廟﹑丘墟﹑關山﹑勞戍之苦宛然在目。其題如此﹐其詩有不痛心入骨者乎﹖至於往來贈答﹐杯酒淋漓﹐皆一時豪傑有本有用之人。故其詩信當時傳後世而不可廢。放翁詩則又不然。詩最多﹐題最少﹐不過「山居」﹑「村居」﹑「春日」﹑「秋日」﹑「卽事」﹑「遺興」而已。豈放翁爲詩與少陵有二道哉﹖蓋安史之變﹐天下土崩。郭子儀﹑李光弼﹑陳元禮﹑王思禮之流精忠勇略﹐冠絕一時。卒復唐之社稷。在「八哀詩」中旣略敍其人﹐而《洗兵馬》一篇又復總其全數而贊嘆之。少陵非苟作也。南宋時君父幽囚﹐棲身杭越﹐其辱與危亦至矣﹗講理學者推極於毫釐分寸而卒無救時濟變之才﹐在朝諸大臣皆流連詩酒﹐沈溺湖山﹐不顧國之大計。是尙得爲有人乎﹖是尙可辱吾詩歌而勞吾贈答乎﹖直以《山居》《村居》《夏日》《秋日》﹐了卻詩債而已。且國將亡﹐必多忌﹐躬行桀紂﹐必曰「駕堯舜而軼湯武」。宋自紹興以來﹐主和議﹑增歲幣﹑送尊號﹑處卑朝﹑刮民膏﹑戮大將﹐無惡不作﹐無陋不爲﹐百姓莫敢言喘。放翁惡得形諸篇翰以自取戾乎。故杜詩之有人誠有人也﹐陸詩之無人誠無人也。杜之歷陳時事﹐寓諫諍也﹔陸之絕口不言﹐免羅織也。𨿽以放翁詩題與少陵並列﹐奚不可也﹖近世詩家題目非賞花卽宴集﹐非喜晤卽贈行﹐滿紙人名﹐某軒某園﹐某亭某齋﹐某樓某巖﹐某村某墅﹐皆市井流俗不堪之子。今日才立別號﹐明日便上詩箋。其題如此﹐其詩可知﹐其詩如此﹐其人品又可知。吾弟欲從事於此﹐可以終歲不作﹐不可以一字苟吟。愼題目所以端人品﹑厲風教也。若一時無好題目﹐則論往古告來今﹐《樂府》舊題盡有做不盡處﹐盍爲之﹖哥哥字。

濰縣署中寄捨弟墨第一書

讀書以過目成誦爲能﹐最是不濟事。眼中了了﹐心下匆匆﹐方寸無多﹐往來應接不暇。如看場中美色﹐一眼卽過﹐與我何與也﹖千古過目成誦孰有如孔子者乎﹖讀《易》至韋編三絕﹐不知翻閱過幾百徧來﹐微言精義﹐愈探愈出﹐愈研愈入﹐愈往而不知其所窮。𨿽生知安行之聖﹐不廢困勉下學之功也。東坡讀書不用兩徧﹐然其在翰林讀《阿房宮賦》至四鼓﹐老吏苦之﹐坡灑然不倦﹐豈以一過卽記遂了其事乎﹖惟虞世南﹑張雎陽﹑張方平平生書不再讀﹐乞無佳文。且過輒成誦又有無所不誦之陋。卽如《史記》百三十篇中以「項羽本紀」爲最﹐而「項羽本紀」中又以「鉅鹿之戰」﹑「鴻門之宴」﹑「垓下之會」爲最﹐反復誦觀﹐可欣可泣﹐在此數段耳。若一部《史記》篇篇都讀﹐字字都記﹐豈非沒分曉的鈍漢﹖更有小說家言各種傳奇惡曲及打油詩詞﹐亦復寓目不忘﹐如破爛櫥櫃﹐臭油壞醬悉貯其中﹐齷齪亦耐不得。

濰縣署中與捨弟墨第二書

餘五十二歲始得一子﹐豈有不愛之理﹖然愛之必以其道。𨿽嬉戲玩耍務令忠厚悱惻﹐毋爲刻急也。平生最不喜籠中養鳥。我圖娛悅﹐彼在囚牢﹐何情何理而必屈物之性以適吾性乎﹖至於發系蜻蜓﹐綫縛螃蟹爲小兒玩具﹐不過一時片刻﹐便折拉而死。夫天地生物化育劬勞﹐一蟻一虫皆本陰陽五行之气氤縕而出﹐上帝亦心心愛念﹐而萬物之性人爲貴﹐吾輩竟不能體天之心以爲心﹐萬物將何所托命乎﹖蛇虺蜈蚣﹐豺狼虎豹﹐虫之最毒者也﹐然天旣生之﹐我何得殺之若必欲盡殺﹖天地又何必生﹖亦惟驅之使遠避之﹐使不相害而已。蜘蛛結网於人何罪﹖或謂其夜間咒月令人墻傾壁倒﹐遂擊殺無遺。此等說話﹐出於何經何典﹖而遂以此殘物之命﹐可乎哉﹐可乎哉﹖我不在家﹐兒子便是你管束﹐要須長其忠厚之情﹐驅其殘忍之性﹐不得以爲猶子而姑縱惜也。家人兒女總是天地間一般愛惜﹐不可使吾兒淩虐他。凡魚食果餅﹐宜均分散給﹐大家歡喜跳躍。若吾兒坐食好物﹐令家人子遠立而望﹐不得一粘唇齒﹐其父母見而憐之﹐無可如何﹐呼之使去﹐豈非割心剜肉乎﹖夫讀書中舉﹑中進士﹑作官﹐此是小事﹐第一要明理作个好人。可將此書讀於郭嫂﹑饒嫂聽﹐使二婦人知愛子之道在此不在彼也。

書後又一紙﹕

所云不得籠中養鳥而予又未嘗不愛鳥﹐但養之有道耳。欲養鳥﹐莫如多種樹﹐使繞屋數百株﹐扶竦茂密﹐爲鳥國鳥家。將旦時﹐睡夢初醒﹐尙展轉在被﹐聽一片啁啾﹐如雲門咸池之奏。及披衣而起﹐頮面﹑漱口﹑啜茗﹐見其揚翚振彩﹐倏忽往來﹐目不暇接﹐固非一籠一羽之樂而已。大率平生樂處欲以天地爲囿﹐江漢爲池﹐各適其天﹐斯爲大快。比之盆魚﹑籠鳥﹐其鉅細仁忍何如也﹖

書後又一紙﹕

嘗論﹕「堯舜不是一樣﹐堯爲最﹐舜次之」﹐人咸驚訝﹐其實有至理焉。孔子曰「大哉﹗堯之爲君﹐惟天爲大﹐惟堯則之。」孔子從未嘗以天許人﹐亦未嘗以大許人﹐惟稱堯不遺餘力。意中口中卻是有一無二之象。夫兩暘寒燠時若者﹐天亦有時狂風淫雨兼旬累月傷禾敗稼而不可救﹐或赤旱數千里﹐蝗螽螟特肆生﹐致艸黃而木死﹐而亦不害其爲天大。天旣生有麒麟﹑鳳凰﹑靈芝仙艸﹐五穀花實矣﹐而蛇﹑虎﹑蜂﹑蠆﹑蒺藜﹑稂莠﹑蕭艾之屬卽與之俱生﹐而亦不害其爲天之仁。堯爲天子旣已﹐欽明文光四表而格上下矣﹐而共工﹑獾兜尙列於朝﹐又有九載績用弗成之鯀﹐而亦不害其爲堯之大﹐渾渾乎一天也。若舜則不然﹐流共工﹐放獾兜﹐殺三苗﹐殛鯀罪人。斯當矣﹐命伯禹作司空﹐契爲司徒﹐稷教稼﹐臯陶掌刑﹐伯益掌火﹐伯夷典禮﹐後夒典樂﹐垂工﹑鳩工以及殳﹑戕﹑朱虎﹑熊羆之屬無不各得其職﹐用人又得矣。爲君之道至毫髮無遺憾﹐故曰﹕君哉﹐舜也﹗又曰﹕舜﹐其大知也﹗夫彰善癉惡者﹐人道也。善惡無所不容納者﹐天道也。堯乎﹐堯乎﹐此其所以爲天也乎﹗厥後﹐舜之子孫賓諸陳﹐無一達人﹔後代有齊國﹐亦無一達人﹔惟田橫之卒五百人從之﹐斯不愧祖宗風烈。非天之薄於大舜而不予以後也﹐其道已盡﹐其數已窮﹐更無從蘊而再發耳。若堯之後﹐至迂且遠也﹐豢龍禦龍而有中山劉﹐累至漢髙而光﹐有天下旣二百年矣﹐而又光武中興﹐又二百年矣﹐而又先帝入蜀﹐以諸葛爲之相﹐以關張爲之將﹐忠義滿千古﹐道徳繼賢聖﹐豈非堯之畱余不盡而後有此發泄也哉﹖夫舜與堯同心﹐同徳﹐同聖﹐而吾爲是言者﹐以爲作聖且有太盡之累﹐則何事而可盡也。畱得一分做不到處﹐便是一分蓄積﹐天道其信然矣。且天亦有過盡之獘﹐天生聖人亦屢﹐亦未嘗生孔子也﹐及生孔子﹐天地亦气爲之竭﹐而力爲之衰﹐更不復能生聖人。天受其獘﹐而況人乎﹖昨在範縣與進士田種玉﹑孝廉宋緯言之﹐及來濰縣與諸生郭偉勣談論﹐咸鼓舞震動﹐以爲得未曾有﹐並書以寄老弟且藏之匣中﹐待吾兒稍長﹐然後講與他聽﹐與書中之意互相發明也。

濰縣寄捨弟墨第三書

富貴人家延師傅教子弟至勤至切﹐而立學有成者多出於附從貧賤之家﹐而己之子弟不與焉。不數年間﹐變富貴爲貧賤﹐有寄人門下者﹐有餓莩乞丐者﹐或僅守厥家不失溫飽而目不識丁。或百中之一亦有發達者﹐其爲文章必不能沈著痛快﹐刻骨鏤心﹐爲世所傳誦。豈非富貴足以愚人而貧賤足以立志而濬慧乎﹖我𨿽微官﹐吾兒便是富貴子弟﹐其成其敗﹐吾已置之不論﹐但得附從佳子弟有成﹐亦吾所大願也﹐至於延師傅待同學﹐不可不愼﹐吾兒六歲﹐年最小﹐其同學長者當稱爲某先生﹐次之亦稱爲某兄﹐不得直呼其名。紙筆墨硯﹐吾家所有﹐宜不時散給諸眾同學﹐每見貧家之子﹑寡婦之兒﹐求十數錢買川連紙釘仿字簿而十日不得者當察其故﹐而無意中與之﹔至陰雨不能卽歸﹐輒畱飯﹐薄暮以舊鞋與穿而去﹐彼父母之愛子﹐𨿽無佳好衣服﹐必制新鞋襪來上學堂﹐一遭泥濘﹐復制爲難矣。夫擇師爲難﹐敬師爲要。擇師不得不審﹐旣擇定矣﹐便當尊之﹑敬之﹐何得復尋其短。吾人一涉宦途卽不能自課其子弟﹐其所延師﹐不過一方之秀﹐未必海內名流﹐或暗笑其非﹐或明指其誤﹐爲師者旣不自安﹐而教法不能盡心子弟﹐復持藐忽心而不力於學﹐此最是受病處。不如就師之所長且訓吾子弟之不逮。如必不可從﹐稍待來年更請他師﹐而年內之禮節尊崇必不可廢。

又有五言絕句四首﹐小兒順口好讀﹐令吾兒且讀且唱﹐月下坐門檻上唱與二太太﹑兩母親﹑叔叔﹑嬸娘聽﹐便好騙果子喫也﹕

二月賣新絲﹐五月糶新谷﹐醫得眼前瘡﹐剜卻心頭肉。

耘苗日正午﹐汗滴禾下土﹐誰知盤中餐﹐粒粒皆辛苦。

昨日入城市﹐歸來淚滿巾﹐徧身羅綺者﹐不是養蠶人。

九九八十一﹐窮漢受罪畢﹐才得放腳眠﹐蚊虫虻蚤出

濰縣寄捨弟墨第四書

凡人讀書原拿不定發達﹐然卽不發達﹐要不可以不讀書﹐主意便拿定也。科名不來﹐學問在我﹐原不是折本的買賣。愚兄而今已發達矣﹐人亦共稱愚兄爲善讀書矣。究竟自問胸中擔得出幾卷書來﹐不過挪移﹑借貸﹑攺竄﹑添補便爾﹐釣名欺世。人有負於書耳﹐書亦何負於人哉﹖昔有人問沈近思侍郎如何是救貧的良法﹐沈曰「讀書。」其人以爲迂闊。其實不迂闊也。東投西竄﹐費時失業﹐徒喪其品﹐而卒歸於無濟﹐何如優遊書史中﹐不求獲而得力於眉睫間乎。信此言則富貴﹐不信則貧賤﹐亦在人之有識與有決並有忍耳。

濰縣寄捨弟墨第五書

無論時文﹑古文﹑詩歌﹑辭賦﹐皆謂之文章。今人鄙薄時文﹐幾欲迸之筆墨之外﹐何太甚也﹗將毋醜其貌而不鑑其深乎﹖愚謂﹐本朝文章﹐當以方百川制藝爲第一﹐侯朝宗古文次之﹐其他歌詩辭賦扯東補西﹐拖張拽李﹐皆拾古人之唾餘﹐不能貫串﹐以無眞气故也。百川時文精粹湛深﹐抽心苗﹐發奧旨﹐繪物態﹐狀人情﹐千回百執而卒造乎。淺近朝宗古文標新領異﹐指畫目前﹐決不受古人羈絏﹐然語不遒﹐气不深﹐終讓百川一席。憶予幼時行匣中﹐惟徐天池《四聲猿》﹑方百川制藝二種﹐讀之數十年﹐未能得力亦不撒手﹐相與終焉而已。世人讀《牡丹亭》而不讀《四聲猿》﹐何故﹖

文章以沈著痛快爲最左。史﹑莊﹑騷﹑杜詩﹑韓文是也﹐間有一二不盡之言﹐言外之意﹐以少少許勝多多許者是也。一枝一節好處非六君子本色﹐而世間娖娖纖小之夫﹐專以此爲能﹐謂「文章不可說破﹐不宜道盡」﹐遂訾人爲「剌剌不休」。夫所謂「剌剌不休」者﹐無益之言﹐道三不著兩耳。至若敷陳帝王之事業﹐歌詠百姓之勤苦﹐剖析聖賢之精業﹐描摹英傑之風猷﹐豈一言兩語所能了事﹖豈言外有言﹐味外取味者所能秉筆快書乎﹖吾知其必目昏心亂﹐顚倒拖沓﹐無所措其手足也。王孟詩原有實落不可磨滅處﹐只因務爲修潔﹐到不得李杜沈雄﹔司空表聖自以爲得味外味﹐又下於王孟一二等﹐至今之小夫不及王孟﹑司空萬萬﹐專以「意外」﹑「言外」自文其陋﹐可笑也﹗若絕句詩﹑小令詞則必以意外﹑言外取勝矣。

﹝《宵寐匪禎札》闥洪庥﹐以此訾人是歐公正當之處﹐然亦有淺易之病﹐逸馬殺犬於道﹐是歐公簡練處﹐然《五代史》亦有太簡之病。﹞

寫字作畫是雅事﹐亦是俗事。大丈夫不能立功天地﹐滋養生民﹐而以區區筆墨供人玩好﹐非俗事而何﹖東坡居士刻刻以天地萬物爲心﹐以其餘閒作爲枯木竹石﹐不害也。若王摩詰﹑趙子昂輩不過唐宋間兩畫師耳。試看其平生詩文﹐可曾一句道著民間痛癢﹖設以房﹑杜﹑姚﹑宋在前﹐韓﹑範﹑富﹑歐陽在後﹐而以二子廁乎其間﹐吾不知其居何等而立何地矣﹗門館才情﹐遊客伎倆﹐只合剪樹枝﹑造亭榭﹑辧古玩﹑斗茗茶﹐爲掃除小吏作頭目而已。何足數哉﹐何足數哉﹗愚兄少爲無業﹐長而無成﹐老而窮窘﹐不得已亦借此筆墨爲糊口覓食之資﹐其實可羞﹑可賤。願吾弟發奮自雄﹐勿蹈乃兄故轍也。古人云﹕諸葛君眞名士。「名士」二字是諸葛才當受得起。近日寫字作畫滿街都是名士﹐豈不令諸葛懷羞﹐髙人齒冷﹖

