研堂見聞雜記明佚名

●研堂見聞雜記

崇禎新卽位﹐禁天下不得輸粟入太學﹐一時成均頓復舊觀。後以軍興用不足﹐復許天下負鏹入學﹐去前詔不一年。乃至戊﹑巳之際﹐更令州縣各舉富人名﹐大縣至數十人﹐小縣亦數人﹐不論士庶﹐迫促上道﹐令其進���至怨讎以此報復。避者如逃重戍﹐或用百金﹐上下脫免。國學之名﹐至此掃地矣。更聞旁省以奉行少不中程﹐督餉大臣竟以軍法誅其從吏﹐大爲異聽。國初太學﹐爲天下精選士﹐望之不異中禁﹐今殺人求之﹐誠咄咄怪事也。

��年庚辰夏﹐米貴至二兩許﹐饑人洶洶﹐郡中掠起。而吾州至六月二十日夜﹐首焚劫巡撫陸足吾﹝名文獻﹞家﹐居第悉爲灰燼。陸故富於財﹐穢於行﹐民故首借以紓憤。次日。猶訛言嘈嘈﹐聲復欲劫某姓﹐街各閉戶。二十三日﹐太僕徐公泰家亦被劫。白晝千人湧入﹐雜器齊毀﹐囊積半空。州尊錢公馳諭﹐民不遜﹐兵憲淩公義渠自西門入﹐乃稍散去﹐而沙溪卽於是日有殺人事。

己卯﹐歲小不登﹐海賊四劫。吾州六公鎭去海三﹑四里﹐十二月�日﹐海盜三百餘人﹐持刃入市﹐其魁紅袍黃蓋﹐舁而行﹐掃劫一空。

乙酉﹐端午日﹐予等觀競渡﹐知大兵已屠廣陵。二十四橋明月地﹐盡成煙燼。至初八日﹐而渡江之信始下。是日有巡江禦史於吾城閱操﹐報騎至﹐兵士獸散﹐禦史掩面�過﹐一日卽逸去﹐民情如坐鍼席。未幾﹐聲小緩﹐民嬉嬉如故。至十二日﹐渡江信確﹐民皆帖耳伺。閱數日﹐知南都已破。蓋初九日渡江﹐由丹陽﹐歷句容﹐從通濟門入﹐駐營天地壇。聞弘光於十日卽遁﹐馬士英隨之﹐從間道去吳興﹐至臨安﹔後聞被執﹐馬士英不知所之。��十後而有安撫官至蘇﹐一爲崇明黃家鼒﹐一爲吳郡周荃。黃由例監爲鴻臚卿﹔荃故虎邱一佻客﹐善關說﹐走聲气﹔弘光朝爲監紀通判。大兵至﹐皆降﹐卽爲蘇州安撫。入郡未幾﹐而楊文驄之事起。楊故馬相同裏﹐以孝廉居吳下﹐依附門戶﹐遨遊聲气。遇馬用事﹐因得總水師﹐督京口。自馬走浙﹐隨至臨安。知蘇城未下﹐欲掩據之﹔忽領數騎來﹐而黃﹑周已至兩日﹐遂斬黃於市﹐周得脫去。不幾日﹐大兵遂下﹐文驄逸去﹐而婁之王介福事起。

介福字受玆﹐鳳洲曾孫﹐由恩例爲中書﹝弘光時﹞﹐夤緣爲海防道﹔除書甫下﹐而兵猝至。錢謙益首樹降旗﹐素與受玆善﹐謂之曰﹕婁東汝故土﹐當疾馳歸﹔以戶籍獻﹐大官可得矣。受玆果如言﹐詐稱使者﹐擁髙車至婁﹐民香花迎之。入衙視事﹐首括民間金三千及輿地籍以獻﹐冀以行媚。而當事者大怒﹐惡其僞持檄苛斂民財﹐作諂子﹐遂窮治其獄﹐入府牢。提州掌事王府則及十八鋪里正﹐至府質對。是役也﹐受玆以上下得免﹐而王二州幾不免﹐百姓號呼得活。前所謂周荃﹐竟捧命至婁﹐馳驅安撫云。

五月十一日﹐大兵渡江之信方傳﹐吾鎭卽有鄕兵——卽無賴子之烏龍會也。自崇禎帝晏駕北都信確﹐裏有黠桀者數人﹐收集黨羽﹐名烏龍會。𨿽市井賣菜傭人奴不肖﹐但有拳勇斗狠﹐卽收名廡下﹐衣食之。遇孱弱﹐卽嚙之必見骨。各置兵器﹐先造謠言﹐如魚腹陳勝王故事﹐謀於八月中大舉。適牌樓市有黨百人﹐專劫掠裏中﹐劉河廳官兵剿之而散﹐里人气沮。會南都立﹐而巡撫祁公彪佳至——祁爲繡衣時﹐威素著﹔人各惴惴﹐緣此不果。

大兵渡江﹐鋒焰遂起。五月十二日﹐聞信。十四日﹐卽數百人執兵﹐其魁裝束如天神﹐鳴鑼吶喊﹐銃聲四起﹐遊行街中﹐民惶怖伏﹐竟夜不安枕。翌日﹐卽要諸大姓金帛﹐諸大姓不卽應﹐以危言相撼﹐聲言某日劫某姓。先艤舟自匿其妻子﹐借此煽人。十七夜三鼓﹐民方寢息﹐忽號於市曰﹕東有數百人至矣﹔各執兵﹐欲焚市矣。於是﹐人人各從夢中驚起﹐抱兒女﹐攜囊袱﹐啼哭四奔。婦女雜坐﹐𨿽大家閨女﹐一靑布蒙頭﹐道路如織。及里人執兵迎出﹐虛無一人。蓋鎭東有無賴數百人﹐與烏龍樹敵﹔此其黨中自驚也。至十九日﹐果大集黨數百人﹐駕飛神槍﹐鼓行至。會中亦帓首腰褲﹐提戈而前﹐相持於鎭東吳家橋。自晡至夕﹐炮聲不絕。及晚﹐乃散。是夕奔走者復累累﹐蓬門破屋﹐塡塞子女。二十日﹐而龔誠宇變作。

誠宇﹐鎭中小姓﹐以積著起家﹐累數千金﹐性嗇﹐又怪謬可笑﹔素與居民不洽。適會中有醵金爲餉者﹐一夫至門﹐主人拱手以俟﹐不敢忤觸。誠宇堅不肯損一文﹐緣是必欲碎其家爲快﹐數百人密圍其前後扃。幸誠宇先期脫去﹐無賴子逾垣入﹐席卷一空。天明﹐爲卸禍計﹐伺里人有乘間入者﹐猝縛之﹐得四人﹐欲以解州﹐爲李代法。有謀者謂解州必吐情實﹐不如陰止﹐乃陽言雙鳳有劫此四人者﹐佯不果。會時子求敏擁兵千艘於直水西﹐急遣一價邀之來。子求者﹐常熟進士﹐崇禎朝爲兵科﹔李賊破燕﹐受僞官﹐後脫歸。懼法﹐乃夤緣劉澤淸﹐得以故官監紀軍前﹐開海中衢山自贖。後掛彈章﹐遂擁敗兵﹐徘徊裏中﹐駐舟於任陽村﹐里人苦之。而吾鎭曰﹕可借也。迎之。一以壯聲援﹐一以了四人之局。子求果來﹐卽以四人送處決﹐子求各杖之三十。時州守未逃﹐四人終至州﹐盡吐露﹐供首尾姓名﹐捕急﹐會中人四奔怖伏。州守逸﹐復上下行金﹐事竟解﹐而惡焰大起。諸無賴腰斧出入﹐眥目旁視﹐虎狼成羣﹝凡缺數百字﹞。迨至閏六月初﹐州有守徐姓者﹝蘇人﹞﹐握篆視事。又浦舒﹝本州人﹞承札委爲副憲﹐統兵千騎﹐梟焚掠不法者。烏龍之名著﹐聲言捕之。於是各挈妻子潛遁﹐凶焰少沮﹐而城中之變又作﹝卽薙頭是也﹞。城變作﹐而諸無賴又張甚﹐率鄕兵千人﹐爲入城剿滅計。不意未鼓輒敗﹐又戢影矣。自陳瑤甫﹝本鎭人﹞復至沙溪﹐妄立帥府﹐而諸無賴復競出。滿座參謀﹑成羣大將﹐以爲覓封侯如拾芥也。迨七月三十日﹐大兵一下﹐呂茂成懸首﹑顧愼卿被創﹐黨羽星散。後閱月而愼卿事發。

顧愼卿者﹐烏龍會劇者也﹐爲徐宦家奴﹐老而黠﹐索爲衙蠹﹐販私鹽﹐行不法。烏龍會起﹐遂奉爲謀主。其子婿皆拳勇﹐部下與東西分割爲帝﹐愼卿主東﹐而西之悍者不如東﹐豺虎成羣。最橫者﹐莫如金孟調一事。金亦徐奴﹐家千金﹐已早世﹔其妻陳氏﹐一嫠婦﹐可立啖也。某日晚﹐忽鳴鑼聚眾曰﹕有不出兵者﹐眾誅之。於是合鎭持竿走﹐共數千人。過陳氏門﹐卽大噪﹐合鎭破膽。未至金氏門﹐卽聲言艸薙乃已。復有從中爲調人者﹐謂必千金可解。斯時性命懸庖廚﹐卽立許。過其門﹐復移頓良久方去。次日﹐則白米三百石﹑白金六百﹐狼藉於市。前諸武弁以此脇之﹐得賄若干。而李州守亦得其詳﹐欲借此逼其金﹐遂發一朱單﹐拘至官﹐責二十五﹐監系數日。行金上下﹐共費千金﹐遂釋。未幾而吳總府者﹐鎭安東﹐以搏擊爲名﹐廉得其假官劫詐情。蓋顧愼卿於八月後﹐懼人訐發其私﹐行金上下﹐假借武弁名色以箝制人心。而吳總府者知之﹐突差數健卒並裨將一員﹐至沙溪﹔時顧方出外﹐卽縛其子至舟中﹐而愼卿方從外洋洋歸﹐其妻痛詈之﹐遂自赴舟中就縛。旣至州﹐吳總府鞫之。責五十﹐系獄待訊。總府欲置之死﹐而被害民人無一證者﹐後竟不死﹐竄居常熟。

呂茂成者﹐名之模﹐吾沙溪著姓也。祖名信心﹐爲小官。父早死﹐茂成在𦇤褓內﹐外釁蜂起﹐備罹百殃。至典謁﹐能文章﹐少餘一歲﹐事餘如先生﹐每以文正。恂恂然﹐咸以爲美器也。年二十六﹐補弟子員。兩試皆優等﹐志意發舒﹐髙睨闊步。未幾﹐烏龍之會起﹐茂成遂跳入其中﹐手執牛耳﹐呼召羣小﹐與愼卿﹑瑤甫鼎足﹐裏中子以百數﹐皆衣食之。一指揮﹐則人家立碎。最著者如七都有馬姓﹐失意於一佃戶﹐佃戶投奔﹐遂統百餘人﹐各執凶械入其家﹐幾斃其人於老拳﹐而議金百十餘兩﹐方止。沿鄕雞犬﹐爲之一空﹐茂成但以口頤微動而已。其一爲金孟調家﹐聚無賴千人﹐持兵過之﹐卽以千金奉餉。茂成與顧愼卿瓜分之﹐以餘者犒士卒。如是者無慮幾十百家﹐此兩姓爲特著。當是時﹐烏龍會中﹐各以倡義爲名﹐而陰肆劫掠﹐茂成之名大著。七月三十日﹐大兵下鄕﹐鎭中人倉皇走﹐而茂成猶指揮無恙﹐方飄巾長袖﹐招搖過市。大兵執之﹐傲然曰﹕吾呂茂成也。軍中已稔其名﹐曰﹕若故呂茂成耶﹖方欲相屈﹐何期見過。卽褫其衣﹐以槍鉆其脛骨﹐貫之以繩﹐赤體被髮﹐牽歸至捨﹐盡發其藏﹐皆所掠物也。復牽至髙眞堂之北﹐遇一牛屋﹐卽以兩手縛之柱﹔曰﹕若欲天子﹐當遂汝志﹗取廟中一神袍﹐復得一黃蓋﹐以袍衣之﹐以黃蓋揚其上。先■﹝扌穴﹞其目﹐次割勢﹐自胸至臍下﹐洞刳其腹而死。三日後﹐人猶見黃蓋飄揚﹐衣袍而立。人皆指曰﹕此呂茂成也﹔固一時之雄﹐而何至是﹗嗟乎﹗茂成才器大佳﹐使操之以正﹐上可以取功名﹐次亦不失一令士﹐何期文戰兩利﹐志气遂狂﹐羣小慫惥﹐落入陷阱。當其橫目裂視﹐死生在手﹔紅袍一死﹐貽笑千古矣。

烏龍會之劇也﹐二三無賴﹐腰斧出入﹐無不喪魄狂走﹐雞犬一空。鄕人患之﹐各爲約﹕遇一悍者至﹐則以呼爲號﹐振衣袒﹔一聲﹐則彼此四應。頃刻千百叫號﹐數十里畢達。各執白梃出﹐攢撲其人至死。於是會中不敢過雷池一步﹐而鄕民勢盛。凡遇一猙獰子﹐或曾指其作惡事﹐則羣束薪赴之﹐烈火發﹐擁其人入焰中﹐不一頃而膚骨已灰。間或聚眾東西數出﹐至仇怨家﹐則舉火焚屋。火正焰﹐束其夫妻子女﹐累累擲入。如是者一日數家﹐而間見溪旁墓所﹐靑煙一縷﹐少頃過之﹐骨灰成堆矣。於是鄕間作惡人幾盡。而鎭上諸黨﹐以巢窟在市﹐愼重不敢卽發﹐約於閏六月十五日﹐四面會師眾數萬人﹐然後圍鎭搜索。適削髮令下﹐會中人皆持戈入城﹐無一在家者﹐以是不果。後則避兵四竄﹐窟穴已散﹐終不得舉。會其時城民患薙發﹐有潛至鄕間者﹐鄕人指爲姦細﹐以殺爲快。於是晝夜守伺﹐每至日落星稀之際﹐呼聲四起﹐各執梃狂奔﹐如見神鬼者﹐使人睡夢不寧﹐一夕數起。間指某家已薙發﹑某家藏薙發者﹐則千人持戈赴之﹐舉家鳥獸散﹐以得全性命爲幸。猖狂月餘﹐適陳瑤甫至寺中﹐妄稱總鎭﹐復欲肆毒。鄕民以爲魁首也﹐將滅之﹐以成初志。鳴鑼聚眾萬人﹐入鎭﹐謂將滅此朝食。而瑤甫黨有三﹑四驍桀者﹐提刀奔出﹐無不狼狽披靡﹐攀崖落水而走者有二十餘人﹐余則喪首刳腹爲遊魂﹐不敢復譚天下事﹐而鄕民之气始不振。

六月中之亂也﹐有胡都司者﹐以坳工起家﹐爲虞山人﹐崇禎朝職任都司。大兵南渡﹐領敗兵回鄕﹐駐舟任陽湖﹐欲出海﹐爲觀望計。舟中輜重皆不貲﹐烏龍會中人利之﹐以爲可獵而取也﹐虛作聲勢﹐如聚重兵。陰遣人購之﹐謂必得數千金﹐方可假道﹔否則是中子弟﹐將鈔暴耳。胡都司者不卽應﹐會中人邀之急﹐排門課兵﹐故爲虛喝﹔以爲胡都司者巨寇﹐不如遏之於西﹐庶可保境中無事。於是合鎭皆出﹐人持一竿﹐間有帓首腰褲﹑帶劍佩刀者﹐共得數千人﹐一路搖曳而行。路人妄作評點﹐謂如種種傳奇﹐通國如戲。齊至直水﹐放三大炮﹐鄕愚無知﹐亦有挈妻子而逃者。以爲如此可以威震西域﹐彼有吐舌汗流﹐齎金求購耳。而胡都司仍不應﹐殺一亂民﹐懸首橋間﹐復架神刀﹐祭神以誓﹐放之西洋﹐轟聲如雷﹐謂吾滅此而入海爾。會中人膽落﹐不敢出聲﹐反求裏中父老至彼釋罪﹐括富家金﹐具體以獻。而十六日﹐竟放舟至沙溪﹐會中人皆藏縮﹐不敢在街頭一步。平日白布纏頭﹐裝束如神﹐至是盡解散去。胡舟共三﹑四十﹐架神槍大炮。是晚﹐頓節沙溪。翌日﹐始去。至六公橋﹐借龔和季宅﹐貯其家屬﹔徘徊旬餘﹐竟載妻子浮海。後自海復至常熟﹐率民兵爲守禦﹐大兵至而逃。

蘇郡之剃頭也﹐以閏六月之十二日。令旣下﹐民惴惴﹐一日而畢。已而楊文驄者﹐向嘗殺黃家鼒﹐劫庫而走﹐盤桓湖藪間﹐觀釁而動。有姦作四人﹐系府獄﹐薙頭令下﹐以爲民必生心﹐是可乘也。疾驅而至﹐大呼狂叫﹐號召居民﹐聚薪各城門﹐穴之而入﹐城內民亦狂呼應﹐各執白梃﹐共數萬人﹐公廨府捨﹐無不舉火﹐焰煙蔽目﹐城內亂﹐以爲大兵旦夕盡矣。而大兵自聞變﹐卽移駐府學﹐作劇飲自如﹐若爲不聞也者。諸狂徒提兵至其所﹐見張滿以待﹐亦逡巡不敢動﹐但肆行焚呼而已﹔如是者一日。楊劫府獄四人去﹐城內人亦气盡無成。李侍郎欲屠城民﹐軍門土國寶力爭之﹐先期出示﹐使居民速移避禍。至十六日﹐以三十六騎﹐自北察院殺而南及葑門﹐老稚無孑遺﹐而蘇城始定。

吾婁自王受玆事露之後﹐卽委司理徐公來署篆。徐卽郡人﹐字公宣﹐福王時﹐以蔭調京兆通判。家巨富﹐少年佻達﹐喜倡優六博。本朝用爲蘇州司理﹐以太倉無官﹐卽委署篆。到婁二日﹐而荊兵至。荊公本徹﹐丹陽人﹐甲戌進士﹐舊爲建昌司理。福王時﹐督水師﹐鎭京口﹐有兵艘數千。大兵渡江﹐遁入東海﹐盤桓於崇明諸沙閻。瞷婁東無人﹐乘虛欲據﹐於六月二十五日﹐統兵千餘﹐自東門入。徐公聞風遁出北門﹐入放生庵﹐覓小舟﹐速去。荊公索之﹐不得﹐迹至放生庵﹐斬一沙彌。是夕﹐宿城中﹐無大侵擾。明日﹐引兵出西門。忽一校持牌來﹐聲言大兵數萬已下。荊軍掩面歸﹐走出東門﹐掠民貲而去﹐徐復來。閏六月十三日﹐遂有薙頭之說。時統兵官張姓者﹐請各鄕紳會議﹐民間竊偶語。諸紳會議出﹐各掩面而涕。是日午後﹐卽閉各城門﹐不論軍民﹐一槪淨發。是日﹐城內民亦洶洶思變﹐各立街巷間﹐相視以目。有急爲避出者﹑有遲疑不動者﹐無一人敢發難端﹐俛首受薙。吾鎭於是晚亦知之﹔次早﹐訛傳郡民因剃頭各持梃相擊﹐大兵幾盡﹐李侍郎被殺。於是烏龍會中﹐倡鄕兵合剿之說。鳴金聚眾﹐排門之夫共二﹑三千﹐日晡卽發﹐各以白布纏頭﹐持一竹竿而走﹐旣無紀律﹐又不曉擊刺。但聞郡民得勝﹐气驕甚﹐卽智者亦謂此舉必成﹔而會中尢揚揚意得﹐謂詰朝必城破﹐城破卽橫行如舊。是晚薄城營﹐小北門民房一帶﹐縱火焚燒﹐與城上兵相詈。次早﹐掠民間幹面幾石﹐至淮云寺作餅﹐嬉嬉然絕不防敵在近也。忽炮響一聲﹐兵三人﹐開門殺出﹐大北門又一騎殺出﹐兩相要截﹐無不喪魄狂走﹐互相蹂躪。其奔脫者抱頭而去﹐其殿後及食餅者﹐無不被殺。方早膳時﹐敗兵踉蹌北歸﹐掩蔽而下。至亭午﹐到者皆身被數創。至晚不歸者皆覆沒﹐共百十餘人﹔吾宅前後兩巷﹐卽十人。是晚哭聲滿衖﹐民情大懼。攜妻子走者徧市。吾家亦覓小艇﹐遷眷屬於七都龔孚仲宅﹐疑必追剿此一方民也。十六日﹐民情愈急﹐風鶴皆驚﹐各飽飯以待﹐一有警卽爲走計。午後﹐忽有呼於市者曰﹕兵至矣﹗於是合鎭奔走﹐如風雨聲﹐屋瓦皆震。余亦門不及掩﹐赤身而走﹐人如山海擁至。餘气喘步急﹐過曾家橋﹐循髙眞堂迆北行。離鎭便覺膽小定﹐引首南望﹐走者亦漸稀﹐知爲訛言。乃稍稍復還南﹐緩步至家。是夜﹐人情終恐。日晡﹐卽各晚碗膳﹐鎖門以俟。又月蝕﹐天气黑暗﹐人愈惶惑。至更餘﹐無不奔走四竄﹐藏於鄕之小屋。是後鎭民﹐日則守舍﹐夜則歸鄕﹔一人作飯﹐一人伺門﹐食畢﹐卽扃門﹐立於通衢以望。七月初三日﹐聞轟聲如雷﹐聲在東南﹐不知嘉定已破﹐如侯廣成﹝峒曾﹞輩皆嬰城。至是屠戮無遺﹐掠輜重婦女無算。初六日﹐而崑山復破。崑山前令楊公名永言﹐滇南人﹐癸未進士﹐爲令甚有賢聲。江南旣下﹐匿於陳墓之陸家﹐陰招勇士﹐爲恢復計。至削髮令下﹐崑民殺縣丞﹐焚公廨﹔楊公乘間入﹐與各鄕紳極力守禦。自崑自西﹐至眞儀維亭﹐皆設鄕兵鎭守﹐使郡兵不得東下。自崑而東﹐至淸洋奣子﹐亦晝夜巡徼﹐使婁兵不得西。衝扼大兵之咽喉﹐東西聲援俱絕﹐屹然一保障﹐崑民避兵者皆入城中。至初五日﹐忽有兵艘百餘自郡乘流而來﹐至眞儀維亭﹔與之小斗﹐皆敗。突入城﹐發屋焚捨。楊公出不意﹐無可柰何﹐而平日應募者稍稍匿去﹐楊亦跳身走。城竟破﹐殺戮一空。其逃出城門踐溺死者﹐婦女嬰孩無算。崑山頂上僧寮中﹐匿婦女千人﹐小兒一聲﹐搜戮殆盡﹐血流奔瀉﹐如澗水暴下。兩邑之慘﹐惟崑爲甚﹐疁次之。是時﹐惟虞山嬰守不下﹐虞山故子長嚴公爲拒守。嚴公名栻﹐甲戌進士﹐官拜知州﹐文靖公之孫。有才略﹐素爲邑人所附﹐同胡來貢﹑時子求率此爲扞禦計﹐頗知崑山故事。崑旣破﹐人謂旦夕必下虞城﹐而故徘徊不發。破崑之後﹐席捲入郡﹐婁中兵若干亦載輜重西行﹐竟不知所之。至十四日﹐遣一枝從齊門而北﹐出不意﹐疾破之。胡來貢遁﹔時子求反以火炮齎之﹐復走七星橋﹐爲鄕兵所殺。嚴公不交﹐亦遁。城外燒毀一空﹐男女殺死者無算﹐頗不亞於崑。

吾城自削髮後﹐惟鄕民梗頑自如﹐有發者不得城行﹑削髮者不得下鄕﹐見者共殺之﹐鄕城閉塞。會城兵西去﹐鄕兵復起﹐謂今可以相持﹐不似前之望風走也。楊林塘一帶﹐兵最多﹐吾沙鎭繼之﹐日日飽飯持竿望風。凡湖川塘以北﹐其削髮者卽舉火焚之。削髮者領兵衝出﹐亦四路舉火﹐男女見之卽殺。楊林塘以過﹐一望蕭條﹐禾麻徧野﹐無人收拾﹔如是將一月。而陳瑤甫者﹐向爲烏龍會魁﹐後黨散﹐避入常熟﹔至是捏一總兵名色﹐持牌至沙溪﹐謬稱大兵十萬﹐檄兩都地方搭廠長壽寺﹐兩地方皆匿去。閱幾日﹐果來﹐糾合一﹑二十人﹐卽會中平日賣菜傭齷齪者也﹔妄批曰某人守備﹑某人把總﹑某人參將﹐一羣皆爲官﹐各以爺自呼。無幾﹐獲一削髮者至﹐陳瑤甫以酒勞之﹐披紅鼓吹﹐使其持牌入城﹐云有精兵六萬﹐約日索戰。是時﹐李都督方統馬兵七百﹑悍兵三千﹐暫紮婁東﹐爲攻取雲間計。李見之﹐疑一勁敵﹐卽緩雲間攻﹐疾趨而下。是爲七月三十日。早膳後﹐報者踵至﹐吾鎭狃於平昔﹐知遠不過數里﹐或放火一村﹑或殺人數輩﹐卽便回兵﹐又皆城中本營﹐不足慮也。故人人狎聽﹐不爲動。瑤甫處報者疊至﹐方以漸鼓吹開門。及兩路人馬擁出﹐瑤甫黨抱頭星散﹐兵馬已各處衝到矣。見者卽逼索金銀﹐索金訖﹐卽揮刀下斬。女人﹐或擁之行淫訖﹐卽擄之入舟。凡叢竹茂林及蘆葦深處﹐無不窮搜﹐驅馬數周﹐以驚人起。鎭南則三四里以賒﹐鎭北則常熟界﹐鎭東則東洋涇﹐西則自鎭而止﹐方幅數十里﹐殺人如麻﹐𨿽茅屋半間﹐必搜索殆盡。遇男女﹐則牽頸而發其地中之藏﹐少或支吾﹐卽剖腹刳腸。初一日﹐兵至潢徑﹐所過柴蕩約百餘畮﹐蘆葦叢密中藏人數千﹐嬰兒一聲﹐數千人立盡。日中火起﹐煙焰蔽天﹐一市焚燒大半﹐殺人更慘於沙溪﹐日晡回兵。初二日﹐兵至直水﹐鎭上一空﹐殺人僅百﹔至任陽﹐殺人反千計。是役也﹐沙溪﹑潢涇兩所﹐掠﹐婦女千計﹐牛亦千計﹐童男女千計﹐殺人萬計﹐雞犬之屬不勝算﹐積屍如陵。七浦塘一水﹐蔽流皆屍﹐水色黑而綠﹐行人以艸塞鼻﹐眞可哭可涕。所掠財物數千艘﹐銜尾載去﹔舟不能容﹐則委之水。自潢涇頭塘至七浦以至鹽鐵﹐凡銅錫古窯衣服之類﹐處處皆有撈取者﹐數月不盡。婦人入城﹐醜者則許人贖﹐耕牛亦贖﹐童子亦贖﹐間有攜至浙江贖回者。佳者鼓吹成親﹐或百金贖之﹐不得。是舉馬兵六百﹑騎步兵三千﹐皆驍勇善戰﹐合本營步兵共萬人。二十九日。晚﹐紮營城外﹐擬半夜發兵﹐穿城出。適城門鎖鑰﹐因主者誤醉﹐輾轉相托﹐至黎明未得。城外李都督見門久不開﹐疑有變﹐卽舉炮向內城﹔急登城告故﹐覓鐵工撬開﹐日升而後發兵。至鎭已上春﹐入市者皆散﹐居民亦得望風脫走。不然﹐黑夢斫殺﹐無一漏矣。旣屠兩鎭﹐卽擬至沿海一帶﹔因急欲赴雲間﹐有令箭追提﹐以故得免。吾家自閏六月十五日移至龔宅﹐二十二日﹐又移至沈知縣家人宅。因湫隘不堪﹐七月五日﹐復挈眷歸家。然一夕數驚﹐家累甚重﹐不得安枕臥。十六日﹐又移至東洋涇祖墓﹐才舉櫂﹐聞鎭中訛傳﹐人盡遁﹐黑夜東西狂走﹐至有娩婦裹血而行者。吾家因避入鄕﹐得安枕。是時﹐吾兒抱病﹐內人亦負微疾﹐情緒不寧。三十日﹐方亭午﹐忽傳大兵下鎭﹐舉首西望﹐卽有煙气數道﹐避難者狂奔而來。然終意爲城中細兵﹐不屬意。下午﹐宜仲家一婦人裹血而來﹐方驚詢﹐而東來避兵者﹐已狼藉而至。吾乃手抱病兒﹐內人持囊﹐雜羣隊中﹐望東走﹐至佃戶許家宿焉。次日﹐未五鼓﹐卽飽啖以待兵至。黎明﹐卽有避兵者﹐羣向東﹐我復攜兒過中溝﹐至許大家小頓。有乘屋望者﹐見西洋涇人馬無數﹐冉冉望北﹐忽乘屋大呼曰﹕來矣﹗急跳下﹗余乃身入蘆葦中﹐內人抱兒趨入芋中﹐各半身沾濕﹐舉體無干衣。斯時性命懸呼吸﹐不覺淚盈盈也。少頃﹐乃知兵至潢涇﹐气少定。卽望見潢涇起火﹐煙焰蔽空。至下午﹐疑其回兵出吾道﹐人人彷徨﹐余等仍至葦中。日晡﹐知免矣。晚見西向煙火燭天﹐炮聲漸漸遠。余獨私幸其已回﹐而人言藉藉﹕明日卽舉兵六公市﹐一枝從潢涇﹑一枝從閘口發﹐吾等正在夾縫中﹐必無生理。余不能無過憂。未三鼓﹐卽有避兵紛紛負兒女﹐欲走海上﹐吾輩不能從也。黎明﹐接一信﹐知兵已回。方有破顏笑者﹐而忽云至矣﹐余等復抱兒走﹔實村人驅牛西來﹐人從霧中疑爲馬也。余等從西走﹐蓋謂昨被兵之處﹐必不復兵﹐一路死屍橫地﹐掩袂而過。至沈知縣家人宅﹐本人夫婦避兵出﹐惟空房。余前所寄﹐亦一空﹐相對浩薙。日午﹐本人方歸﹐炊飯一飽。下午﹐仍至墓所。初六日﹐合家出鎭﹐人地荒涼。爲之出涕。所幸燕巢無恙﹐仍得棲止。气甫定﹐而侯四﹑陳瑤甫復行劫掠﹐聲言欲殺薙頭者﹔駐兵六公地﹐無賴子蜂起附之。鶴王市﹐復有淩伯祥者﹐亦聚眾百餘﹐午後卽出焚掠﹐東西煙火不絕。吾鎭以薙發故﹐兩面受敵。十六日﹐望東舉火﹐又復急覓小艇﹐至鎭西五里外。晚不敢回家﹐卽於鎭西尾小家宿焉。二十日﹐東南煙焰觸天﹐知兵已下鶴王市。吾等方額手﹐然此舉僅浦君舒領營兵千人掠物而返﹐營兵反有被殺者。是時城中請兵書日上﹐適天雨連旬﹐平地水數尺﹐蘇州塘岸水嚙﹐馬不得過。緣此無一騎來﹐頑民愈橫。二十八日﹐汪都督步兵自常熟來﹐駐營西門。九月十四日﹐郡中馬兵亦到。十五日早﹐水陸並發﹐先至鶴王市﹐殺傷略見。至茜涇﹐而張素庵之川兵伏焉。張本婁東人﹐爲指揮張氏家奴﹐束髮事戎行﹐久將兵於外。崇禎朝﹐爲河北總戎。大兵南下﹐領勁卒數千﹑戰艘百餘﹐泛海至崇明﹐爲恢復計。以婁東桑梓﹐不欲犯。當事者遣人招之。有降意﹐然不卽報。至是日﹐汪兵至茜涇﹐猝與兵遇。所謂川兵素驍勇﹐盔甲精堅﹐標鋒長丈餘﹐驟遇之﹐皆愕然﹔欲與議和﹐竟不可得﹐爲死戰計﹐以步兵居前﹑騎兵居後﹐步兵奮身入其隊﹐其長槍不得用﹐因以馬騎衝之﹐遂潰。殺三十餘人﹐餘皆四面走﹐所掠財物婦女﹐亦以百艘載回。是役也﹐持三日糧﹐欲掃沿海一帶﹐不意猝遇勁兵﹐汪又懦弱﹑兵亦不練﹐僅得勝。汪旣回﹐卽以勁兵上控吳撫臺。撫臺以二十日至州﹐所領馬步兵以二萬計﹐二十五日發兵。是日大風雨﹐素庵兵亦來攻﹐中途猝遇﹐勢旣不支﹐遂東折而至海﹐將爲浮海計。柰東北風猛甚﹐無一艇得離岸﹐遂以軍入劉河城。吳軍四面圍之﹐勢旣窘﹐而素庵兵故與吳兵善﹐本舊識﹐人人有反面意﹐有陰出城納款者。張公知事不諧﹐乃自縛詣軍門﹐爲輿櫬狀。吳卽釋縛﹐與之杯酒論心。駐師三日﹐而六公﹑花浦一帶亦皆以遊兵掠定﹐略見焚殺。二十八日﹐凱旋。入城﹐所掠物﹐皆負而歸﹐自晨至昏黑﹐絡繹不絕。素庵臥一榻﹐兩人舁之﹔又二靑兜子﹐則其妻妾在焉。兵甫旋﹐而顧三麻子復據劉河城以叛。顧本海盜﹐出沒波濤間﹐前兵憲程峋招撫之。弘光時﹐統水師京口﹔至是擁海艘百餘﹐來往諸沙間﹐魚肉百姓。素庵旣敗﹐泥首入婁。顧復據劉河城﹐爲倔彊意。吳撫臺發兵追討﹐顧復跳入海。是時﹐唐藩在閩﹑浙間﹐崇明諸沙遙屬聲援﹐聞遙拜三麻子爲總戎﹑掛將印。顧遂衣蟒玉﹐驕傲自如﹐目無戎行。有王佳者﹐亦武弁﹐與顧爲輩行。見其气張甚﹐遂謀之﹐謬稱戶部沈廷揚爲折簡﹐邀顧同過沈所﹐與款語間﹐譚及馬肥瘠狀﹐挈之入廏﹐壁間伏者猝出殺之。顧旣殺﹐海上之氛稍定。已復有髙捷者﹐爲明朝總戎﹐擁勁兵千餘﹑戰艘百號﹐航海至崇明﹐聲勢方張皇﹔而與吳都堂爲甥舅﹐一語相招﹐遂帖然入籍﹐無一跳梁。有荊本徹者﹐向嘗驅兵入婁﹐至是復來海上﹐首鼠兩端﹐崇明一海﹐終不能無小阻。會李成棟駐兵雲間﹐向屠沙溪﹐卽其人也﹔爲出海計﹐於十一月二十七日大霧中﹐忽絕流而渡﹐從諸沙北掩殺而南﹐屠戮無算﹐本徹僅以身遁。吾鎭隔海百餘里﹐猶見煙塵蔽空﹐越海來逃者﹐數十里不絕。自此﹐縣公得以握篆視事。崇明在郡縣中﹝此下缺﹞。

皇淸之下江南也﹐吾婁首先迎之﹐得一城保全。其孝廉之削髮從緇者﹐則趙自新我完也。遠避不歸者﹐華幹龍天禦﹑陳瑚言夏也。張受天以亂民之禍﹐身走他邑﹐俱不在附降之列。後趙公以雲間事﹝吳勝兆案﹞﹐牽染成獄﹐歸竟病死。華君則教授裏中﹐不與戶外事﹐人亦罕見其面。陳君頗走聲气﹐喜講學。張公避地玉峯﹐未幾死。此吾婁節義諸君也。

順治二年秋﹐大兵初定江南﹐城中有雨絲之異﹐於靑天皎日中﹐如綿襭者紛墜﹐吾鎭亦間有之。

郡城之殉節者﹐劉公公旦﹝諱曙﹐癸末進士﹞﹑楊公維斗﹝名廷樞﹐庚午元﹐慘死﹞。徐公九一﹝名汧﹐戊辰進士﹞﹐削髮令下﹐從容自盡。有子名枋﹐字昭法﹐孝廉也﹐亦走外不歸。後聞邏者獲至土軍門﹐詢之﹐坐地不開一語。土杖邏者﹐竟縱之去﹐亦可謂善全人節矣。

雲間殉節者﹐夏公允彜﹑陳公子龍﹑李公待問﹑奚公士龍﹝皆進士﹞﹐皆以一死自靖。孝廉如徐公孚遠﹐則間走浙﹑閩﹐至今不歸。諸生中則如王子玠石﹐同弟名世﹐皆知名士也。一旦退隱﹐耕於隴上﹐人無一知者。客至則興話桑麻﹐髙風隱節﹐人皆義之。又金山衛指揮侯懷玉﹐父子力守孤城﹐大兵臨之﹐被殺者千萬計。城破慘死﹐可謂鐵中錚錚矣﹝此下缺﹞。

順治五年四月初三日﹐雨雹﹐小者如棋﹑大者如卵﹐滿天飛舞而下﹐屋瓦皆碎﹐庭中積起盈寸。康熙三年四月十六日﹐亦有此異﹐竹林中往往如牛者。

弘光者﹐福藩之子﹐中州寇亂﹐流竄江淮間。先帝龍升﹐馬士英迎立之。旣當璧數月﹐有妃北來﹐謂寇亂相失﹐飄零異所﹔今聞正位﹐匐匍來歸。獨弘光不謂是也﹐使在廷雜治之﹐五毒備至﹐而妃終無異詞﹐旁觀者皆嘆息泣下。或謂妃旣流離有日﹐難保守身之節﹐故𨿽故劍﹐弘光不無諱言之意。或謂弘光實福藩庶子﹐冒嫡承統﹐妃風聞誤聽﹐有錯認並州之意﹐故詞極相左。不知遭時不造﹐名花飄墜﹐縱抱琵琶﹐何傷冰玉﹗卽處之別宮﹐豈曰害義﹗若果福藩正妃﹐於義爲兄嫂﹐尢當權宜相處﹐使之不失富貴﹐何忍斃之。狠心辣手﹐天理人情殆已盡絕﹐宜不日有覆國禍也。

如臯縣有許元博者﹐於順治二年避兵居鄕﹐因授徒於吳心田家﹐偶閱嶽武穆傳﹐欣然有感﹐遂於胸前刺「不愧本朝」四字﹐左臂刺「生爲明人」﹑右臂刺「死爲明鬼」。忽一日脫衣洗澡﹐爲人所覘。語泄﹐本縣捕之。按臣具疏﹐卽於本處正法。妻朱氏﹐給功臣爲奴﹔父擬戍﹑吳心田擬流﹐鄰里擬徒。嗟乎﹗元博不過廣陵一男子耳﹐未食朝廷升斗祿﹐而鏤形刻骨誓以死報﹐豈其爲身後名哉﹗血性發憤﹐不可禁制﹐所謂山河之气﹐日月之精﹐造物千錘百煉而有此一男子也。爲先朝開一代生面﹐豈可作等閒看乎﹗

陳奇瑜者﹐山西保徳人﹐丙辰進士。先帝朝﹐爲五省督。淸旣撫有中原﹐陳公慨然有復讎之意。知事不可爲﹐遂乃於順治四年十二月張黃蓋﹐衣蟒玉﹐頭頂進賢冠﹐發鬖鬖滿頂﹐揚揚乘轎﹐竟詣州館﹐與州守賀熊飛相謁。州守詫駭﹐卽將其違制衣服褫去﹐質之庫中﹐而姑聽鄕紳暫保出外。卽飛報督臣﹐督臣卽飛報於朝﹐而竟於本處正法﹝下缺﹞。

張獻忠之破蜀也﹐赤地千里﹐殺戮無孑遺﹐至塞井夷竈﹑焚屋伐木﹔蠶叢數百縣﹐無一艸一樹雞犬存者﹐積屍至與峨眉齊﹐流血川江數百里不絕。方其下成都也﹐吾婁吳志衍﹝﹖﹞﹝名繼善﹞爲成都令﹑沈岱來﹝名云禮﹞爲華陽令﹑前任州守劉瞻父﹝名土斗﹞爲司理﹐旣將諸官殺之﹐而獨以劉﹑吳賢聲大著﹐賊欲活之。劉公終不屈﹐死之。而吳公則勉就官﹐慕其文才﹐驟升爲吏部尙書。一旦﹐獻忠於成都僭帝位﹐使吳爲郊天文。吳𨿽就官﹐心終不平﹐於文中連用銅馬黃巾等事。獻忠怒﹐立誅醢之﹐夫人一子皆被殺。吳丁丑進士﹐善文章﹐淳篤著鄕黨﹐人皆愛慕之。當其萬里就官﹐有愛之者﹐謂宜單車行﹔其夫人不謂是也﹐乃同行。獻賊至成都﹐弟士衍欲挈侄先逸﹐而夫人曰﹕此吾一塊肉﹐必不以付他人。後士衍竟間關得遁歸﹐而夫人與子俱不免﹐吳爲若敖鬼。嗟乎﹗同時被難者﹐有季子恕先﹑黃子錫侯。恕先以理訟往﹐錫侯以授書往﹐皆血化遊魂﹑身膏野艸。悲夫﹗劉公士斗﹐辛未進士﹐廣東南海人﹐任吾婁二年﹐廉明仁恕﹐爲立州以來第一人。失意於郡﹐推官周之夔訐之﹐罷官。解任日﹐州士民爲之罷市﹐有愁嘆者﹑有涕泣者﹑有憤憤不平者。其去也﹐千萬人至以石塞門﹐攀號﹐不得出。後以聽按公之處分也﹐復還婁﹐千萬人自玉峯迎之﹐皆執香前導﹐蟻簇歡呼﹐如赤子之望見慈母。嗟乎﹗吾婁𨿽薄俗﹐然卽此可見天理之在人心﹐公道之不泯﹐亦爲開州以來第一盛舉。後終迫於上官之議﹐將周之夔兩罷之。顚躓旣久﹐復起爲成都司理﹐而遭賊手。𨿽遊魂不歸﹐而忠貞之气﹑廉明之名﹐與吳﹑蜀兩邦同爲千古。

唐世楨者﹐吳興巨族﹐兄弟皆成進士。江南破﹐世楨以靑衿弟子走浙﹑閩間﹐從唐藩起義﹐建牙兩粵。後大兵長驅入﹐唐藩失守﹐而嶺以東西亦建瓴破﹐公束身走歸﹐不入吳興﹐竟詣土禦史﹐罵其背國。土愛之﹐發之郡侯﹐亦笑受其罵。申之兵道趙﹐其所罵如前﹐趙亦不爲忤。巡撫盧傳方鎭婁東﹐卽以申之按公。而公旣入﹐挺立不爲跪﹐指發吐罵﹐戟手頓足不休。按公怒﹐斧斷其齒﹐血肉狼藉﹐口內喃喃不絕。隨曳之儀門外﹐痛決四十﹐筋肉皆斷﹐無一語號呼﹐惟罵聲而已。杖畢﹐奄然如盡﹐舁出而終。是日觀者千百﹐無不淚涔涔交睫﹐惟有扼腕撫膺﹐長嘆不置。嗟乎﹗忠臣烈士﹐不出於縉紳﹐而出於一靑衿弟子﹔不出於食祿大臣﹐而出於偏藩幾日之薄官﹗其爲明朝結三百年之報﹐惟公一人矣。獨撫道諸公﹐𨿽不能優視之﹐猶能作一劉荊州﹐而按公獨甘爲黃祖。嗟嗟﹗你衡而下﹐千載遂有兩人。而黃祖之狂騃﹐按臣直一人收之矣。

王之仁者﹐崇禎朝﹐爲吳淞總戎。弘光當璧﹐移入寧﹑紹間﹐統水師海口﹐組練千餘﹐皆稱勁甲﹐爲東南一巨鎭。我朝旣下江南﹐至丙戌夏﹐統大兵渡錢塘﹐郡中望風倒戈﹐王公方欲整師爲螳臂計﹐移兵海口﹐磨厲俟之。而颶風忽發﹐巨浪如山﹐兵艘皆飄泊震蕩﹐散析無存。王公知事不諧﹐仰天長嘆﹐乃手縛妻子數十人﹐沈之大江。單身走吳門﹐詣土禦史﹐責其背國﹐且謂吾不卽死﹐然貪數日活﹐乃欲大罵洪內院﹑小罵土軍門﹐然後歸身斧鑕﹐使天地間男子一吐不平耳。遂洋洋走金陵﹐見洪承疇﹐其所以責之者﹐一如土禦史。洪憫而欲官之﹐又勸其作黃冠隱。王大笑曰﹕吾若欲求活﹐茫茫大地﹐豈無一穴﹐乃向汝作此醜事耶﹖居無何﹐金陵頑民有欲效劉盆子故事者﹐一時煽起。公以人望居城中﹐遂無活理﹐使羣卒擁出﹐以亂刀斫死﹐殯之雨花臺僧捨中。

吳日生者﹐名易﹐松陵人﹐與余有文字交。癸酉﹐相遇金陵﹐與之同僦一小邸﹐相對三日夕。其人飄飄秀雅﹐寡言笑﹐絕無名士習。與余不言而神契﹐後遇試輒晤。至丙子﹐日生登賢書﹐自此隔不相值。癸未﹐成進士。弘光當璧﹐爲兵曹。時烈皇慘崩﹐河北已喪﹐聞日生喜談兵﹐結劍客奇材﹐走馬馳槊﹐爲恢復事﹐心竊異之。繼而大兵南下﹐江南覆沒﹐日生父母妻子皆死亂﹐而日生獨跳身湖海﹐結義勇﹐出入波濤爲巨敵。大兵四面圍殺﹐終不能盡其根株﹐隱然抵東南半壁。如是相持﹐幾一歲。一日﹐走嘉禾﹐飲一巨紳家﹐竟爲所紿﹐付大兵﹐執之去。時貝勒徵錢塘﹐解至軍前﹐欲官之﹐不屈﹐遂赴法死。嗟乎﹗余與日生別十年﹐當其相遇﹐意甚恂恂﹐初不意其作此志局也。心欲爲文丞相之業﹐而天命已去﹔柰何﹗然而一夫跳梁﹐湖海鼎沸﹔螳臂禦輪﹐足見其勇﹐亦人傑也哉﹗

吳勝兆者﹐明朝舊將﹐投誠於淸﹐用爲蘇松提督﹐駐兵雲間。丁亥之歲﹐思反正﹐結連湖黨與四方縉紳﹐刻期舉事。然吳爲人淺而疏﹐未敗之先﹐蹤迹已露﹐忌者已潛備之。一日忽呼雲間司理﹑華亭縣公及諸參將入署﹐酒將半﹐忽厲聲曰﹕外間傳吾反正者﹐是汝曹耶﹖汝罪當斬。眾皆踧躇﹐不道一字。帳下士已騰出﹐將司理﹑縣公卽座斬之﹔縛兩參將﹐曰﹕姑以祭纛。時吳公𨿽發此舉﹐而實漫無成畫﹐外人已哄知吳公反正﹐一夜密操備﹔而所縛參將詹者﹐狡而黠﹐漏一紙於外。天明﹐外兵已擁入﹐生擒吳公﹐而四方之黨亦陰散。內院洪承疇疏聞於朝﹐傳旨梟斬於市。而一時株連者﹐皆天下名士﹐如陳子龍﹑侯峒曾﹑顧咸正﹑蔣雯階輩﹐無不狼藉誅夷﹐妻孥俘擄。陳﹐丁丑進士﹐弘光時﹐爲兵科﹐詩文擅一時才﹐海內望如山斗﹐與吳深相結。事旣敗﹐亡命山澤﹐蹤得之﹐縛至撫臺土公所﹐長揖不跪。一子甫六齡﹐縛者以刀劈之﹐自頂至踵﹐見之無一淚落。將解至江寧﹐於舟中躍入水﹐時有一卒持之﹐與卒共入水﹐浮沈半頃。起之﹐已死﹐斬以徇。

雲間又有夏公允彜﹐字彜仲﹐與陳子龍同年進士﹐詩文皆擅絕海內。大兵破雲間﹐夏公從容賦詩﹐遺囑家事﹐赴水而死。一子名完淳﹐字存古﹐年方典謁﹐天才俊發﹐所著詩文﹐幾欲駕兩公上。父旣殉節﹐存古慷慨悲歌﹐志未嘗須臾忘死。會吳勝兆潛蓄異謀﹐遂與相結﹐凡誓檄諸文﹐一切大手筆﹐皆出其手。吳旣敗﹐存古亦逮至江寧﹐下之獄。而婁有王明先者﹐瑗公門下士也﹔適在江寧﹐就獄一探。存古泣謂曰﹕一死無恨﹐惟室中方妊﹐所不能遺者﹐此一塊肉耳。今以累汝。明先頷之。旣歸﹐潛走雲間﹐伺其妊﹐卽潛抱歸。而明先亦以事敗﹐起大獄﹐倉皇不得所﹐其戚友徐方平﹐復抱之歸。聞存古之受禍也﹐其族人利富貴者﹐欲以此兒爲袁粲之子﹐眈眈視如幾上肉矣﹐而賴兩君以免。所稱孫枝一葉是君恩﹐非耶﹖後存古卒斬於市。

洪承疇者﹐閩人﹐萬曆丙辰進士。崇禎朝﹐爲大司馬﹐總督諸道兵﹐與我朝戰。陣潰﹐疑洪亦陷沒矣﹐天子震悼﹐賜祭九壇﹐立碑於其戰死之地﹐所以議卹﹑議贈者甚厚﹐而洪公竟不死。當戰敗﹐爲大兵席捲而去﹐乃死心事淸﹐寵幸在人臣之右。當時之士大夫﹐竟無一知者。及新天子平江南﹐公以內院大臣鎭撫江寧﹐人方知其不死﹐無不嘖嘖驚怪。而石齋黃公之起義也﹐逮至江寧﹐面責之曰﹕若豈洪承疇耶﹖如果洪承疇者﹐則當年戰死﹐天子且爲祭九壇矣。若等故從北方來﹐獨不見穹然道左者洪承疇碑﹐而安得冒若名耶﹖是時洪汗簌簌下﹐幾不能仰面﹐而黃公卒死。後洪還朝﹐旋統大師剿撫秦﹑楚﹐勳名富貴﹐當時無兩。野史氏曰﹕方洪之釋褐爲進士也﹐實惟丙辰。時天命皇帝﹐方以一旅起事三韓以北﹐蛟龍欲起﹔而不知佐命元臣﹐已於唱名五色雲中見之。君臣遇合﹐如磁引鍼﹑如薪引火﹐眞宰潛召﹐異哉﹗我朝之初入中國也﹐衣冠一仍漢制﹐凡中朝臣子﹐皆束髮頂進賢冠﹐爲長袖大服﹐分爲滿漢兩班。有山東進士孫之獬﹐陰爲計﹐首薙發迎降﹐以冀獨得歡心。乃歸滿班﹐則滿以其爲漢人也﹐不受﹔歸漢班﹐則漢以其爲滿飾也﹐不容。於是羞憤上疏﹐大略謂陛下平定中國﹐萬事鼎新﹐而衣冠束髮之制﹐獨存漢舊。此乃陛下從中國﹐非中國從陛下也。於是削髮令下﹐而中原之民﹐無不人人思挺螳臂﹑拒蛙斗﹐處處蜂起。江南百萬生靈盡膏野艸﹐皆之獬一言激之也。原其心﹐止起於貪慕富貴﹔一念無恥﹐遂釀荼毒無窮之禍。至丁亥歲﹐山東有謝遷奮起﹐攻破州縣﹐入淄川城﹐首將之獬一家殺死﹐孫男四人﹐孫女﹑孫婦三人﹐皆備極淫慘以斃。而之獬獨縛至十餘日﹐五毒備下﹐縫口支解。嗟乎﹗小人亦枉作小人爾。當其舉宗同盡﹑百口陵夷﹐恐聚十六州鐵鑄不成一錯也。

士在明朝﹐多方巾大袖﹐雍容儒雅。至本朝定鼎﹐亂離之後﹐士多戴平頭小帽﹐以自晦匿。而功令嚴敕﹐方巾爲世大禁﹐士遂無平頂帽者。𨿽巨紳孝廉﹐出與齊民無二。間有惜餼羊遺意﹐私居偶戴方巾﹐一夫窺瞷﹐慘禍立發。琴川二子﹐於按公行香日﹐方巾雜眾中﹐按公瞥見﹐卽杖之數十。題疏上聞﹐將二士梟斬於市。又其初﹐士皆大袖翩翩﹐旣而嚴革禁﹐短衫窄袖﹐一如武裝。間有鄕愚不知法律﹐偶入城市﹐乃服其衣﹐蹩躠行道中﹐無不褫衣陵逼﹐赤身露歸﹐卽爲厚幸。後幸禁少弛。

吾婁受先張公﹐素以搏擊豪彊爲名﹐於衙蠹門役虎而翼者﹐尢繩束不稍貸﹐斷斷不肯相寬。而黨中有陶千金數人﹐尢桀黠多犯科﹐張公屢以法中之﹐飲恨入骨﹐無以報。會大兵渡江﹐亂民煽起﹐城中一哄動。至五月十七日﹐晨色始霽﹐張公方臥起﹐忽有數十人入張公堂﹐求張公語事。張公出不意﹐卽短衫禿巾迎之。數人仰謂曰﹕有大案未了﹐可至州辯狀。蓋張公於崇禎十四年境內大祲﹐張公祖常平遺意﹐每畝加米二升﹐官貯之﹐減價以食貧者﹔隨復收值﹐卽更貯米﹐以無窮利所增額外之米幾數千石。一時任事者﹐皆貪而黠﹐見金卽不能無色動﹐人人作染指計﹐入囊腹中。張公亦不無沾染﹐以是病之﹐爲一生瘢痏。數人因卽借爲口實﹐挾其辯狀﹐牽之走。甫出門﹐卽兩木夾而行。張公不勝楚﹐脫及地﹐卽掣發狂奔﹐已身無完衣矣。南關門外至州治前幾數里﹐一路慘毒備至。每至士大夫門﹐卽屈之叩首﹐頭欲裂。至州治﹐煙客王公聞之﹐易敝衣出﹐好言和解﹐扶之入中堂﹐麾眾且退﹐謂卽有未白事﹐吾一身可任﹐𨿽千金不靳也。是時黨羽益眾﹐門外聲嘈嘈﹐志在必殺之﹐本無意於辯白﹔而張公故彊項﹐又不肯卽屈。王公見勢洶洶﹐不無內懼意﹐而又無可柰何﹐姑放之行﹐益慘打。至城隍廟﹐挾令據案書侵克者姓名。書旣已﹐拖入墀中﹐堂上聲鼓一通﹐卽勢如風雨﹐至鐵石並下﹔又一通﹐復如前。如是者數番﹐而張公竟奄奄絕矣。復懼其佯爲絕也﹐乃以利錐長數寸者自耳旁及腰腹以下﹐皆錐數寸﹐徧千洞穴﹐而又汲井水數斛灌之。此時已無一息矣﹐乃牽之入小教場﹐欲作坎爲瘞。系索於頸﹐兩人曳之走﹐頭與地相擊有聲﹐身無寸膚得完者。至教場﹐欲持鋤斷其首。從旁不平者﹐呵之﹐乃止。而此數人已气盡﹐各散去。一沙彌見其鼻猶有息﹐乃毀寺中一綽楔舉之。旁有好義者﹐共扶至南關外宅內﹐作法相調理﹐得漸蘇。會此時大亂﹐城中紛如麻﹐無暇糾舉﹐按繩墨。張公猶懼禍不測﹐扁舟走出。閱一月而此事微聞﹐上臺以爲亂民﹐下一檄至州。一夕﹐昏暗中﹐浦君舒牽出﹐斬二人於市。

是時﹐州守朱公﹝名喬秀﹐閩人﹔癸未進士﹞猶在治所﹐素與張公不協﹐因公屢發其惡﹐心不平﹐無以報﹐於此不無頤指之意。故一時行凶皆衙惡﹐而州守無一言。且其散也﹐疑已斃﹐遂有豪宦張釆旣死諸人不得更亂一示。聞者皆欲食其肉﹐而後竟遁歸﹐可恨哉﹗﹝此下缺頁﹞

五月十七日之後﹐張公避走玉峯﹐結廬鄕村﹐故交門士﹐皆莫能見其面。及四﹑五年而病死。死後﹐一椽蕭然﹐兩子淪落﹐西華練裙﹐見者流涕。二十年進士﹐不如一田舍翁﹐然後知向者受謗受誣﹐有不盡然者﹔所謂捐館而先生之心迹明也。蓋其立身太峻﹑任事太切﹐皎皎易污﹐白壁易瑕﹐故末後受此慘禍。所謂廉於持己﹑勇於任事﹐不至於聖賢﹝下缺﹞。

吾裏呂石香名云孚﹐與余比鄰。少攻經史﹐卽不肯爲時俗文字﹐搜奇選僻﹐每至不可句解。一文出﹐人怪笑之至詬詈﹐呂不顧也。呂旣不得意於裏中﹐時張公天如﹐以古文倡導東南﹐收召後進爲羽翼。石香念非彼無以立名﹐乃投贄於張﹐稱弟子。張一見嘆爲絕倫﹐薦揚於當世名公﹐居然奇士矣。時呂年十九。楚中魚山熊公爲吳江令﹐與張公相合﹐遂薦於熊﹐使入松陵試﹐熊公拔置前茅。是年﹐補博士弟子﹐爲吳江生員。未幾﹐張公聯捷﹐門人吳駿公掇大魁﹐張聲黨幾徧天下﹐石香名益盛。試於學使﹐最髙等﹐兩第一﹐而獨於闈不利。文終務爲險怪﹐每一引筆﹐徵用古實﹐如獺祭魚﹐累累陳列﹐而其間割裂斷碎﹐贗僞雜出﹐取爲新異而已。然性絕孤介﹐居恆終歲不出戶﹐人欲見之﹐亦閉門不納。與處終日﹐或不交一談﹐故人益莊憚。居無何﹐大兵屠吾裏﹐石香輦金帛出奔。舟至鎭北﹐兵已至﹐曳之岸上。刃之再下﹐血淋漓﹐偃臥田間。舟中物﹐皆風雨去。日暮﹐迹者至﹐匍匐扶歸﹐被創甚﹐勺水不入口。呻吟十餘日﹐死。遺一子﹐方二歲﹐得脫。抱持至五歲﹐亦死﹐家竟破。嗟乎﹗以石香之才﹐使昌明浩大﹐爲淸廟明堂之業﹐豈不可以取世榮寵﹗而乃務僻﹑務奇詭﹐已知骨命非貴且壽﹐而以三十五慘死﹐一子不祿﹐身爲若敖﹐悲夫﹗吾婁前故有沈君烈者﹐名承﹐亦才士﹐試輒髙等﹐三居第一﹐聲價蔚起﹐四方髙才﹐皆與結社。竟於甲子下第﹐死﹐年四十餘。未幾﹐妻薄氏死﹐一子𦇤褓。天如張公時爲諸生﹐憐而育之。後七歲﹐攜至京﹐亦病死﹐竟斬其後。此與石香相類。然有幸有不幸。君烈受知學使毛公﹐後出撫吳中﹐知其已死﹐捐金刻其詩文﹐今卽山集也。千百年後﹐猶知有君烈其人者。而石香蓋棺後﹐遺文澌滅﹐亦無故交門人收錄。不十年﹐與冷煙衰艸同盡。此其不幸一也。薄少君於君烈死後﹐爲悼亡詩百首﹐不一年﹐哀痛死。淸風明月﹐兩人吹笙跨鸞於雲霧間。今石香嫡閫楊氏﹐確守共姜之節﹐而生子妾陸已別抱琵琶矣。此其不幸又一也。聞君烈落拓﹐不事邊幅﹐善譚笑﹐以肝膽與人﹐故得天如之報﹐而人亦多道之。石香於松陵諸子﹐交最厚﹐出入必共﹐形骸都忘。及死﹐余於辛卯歲一遇吳扶九﹝翻﹞﹐間以言挑之﹐絕無掛劍意。此何耶﹖同時又有朱昭■﹝艸已﹞﹝明鎬﹞﹐亦婁人﹐一試冠軍﹐聲名鵲起。時兩張皆先達﹐咸折節與交﹔而昭■﹝艸已﹞亦抗顏比肩﹐不以弟子進也。後再冠軍﹐風格彌峻﹐海內咸以大儒目之。而鼎革後﹐裂靑衿﹐浮沈詩酒。及壬辰﹐而夫婦同死。時愼交狎主盟﹐以其宿望也﹐招之。昭■﹝艸已﹞一赴而物故﹐愼交諸人傾郡畢弔﹐坐中有哭失聲者﹐而吳扶九淚交睫不止。夫扶九與昭■﹝艸已﹞宜疏﹐而獨人琴一慟。此其所以得之者﹐又何故耶﹖後二﹑三年﹐扶九死。嗟乎﹗名者﹐不祥物也。

按石香家素封﹐所積不貲﹐藏書亦夥。及其歿﹐不過二﹑三年﹐家業散﹐藏書盡耗楊﹑陸手。楊字澄紫﹐石香婦翁也﹐石香父公右素惡之。自娶其女入門﹐絕不通魚雁﹐終歲無一介之將。而楊君亦不敢一迹其門﹐間從圭竇中呼女一談﹐卽匿影去﹐石香父子﹐如不知也。石香死﹐楊遂盤踞其家。父子四﹑五人﹐往來如織﹐攫其貲立盡。而呂氏之政﹐一出其手﹐藏書次第竊去。陸字子融﹐進士大行公之子﹐石香妾父也。石香以楊不宜男﹐購副室﹐陸覬其多金﹐以女爲奇貨﹐遂與之締婚。女旣入﹐絕之如楊﹐不許通一足之信。陸每探女﹐依僧寺﹐石香僅以百錢授之。石香死﹐其女懷一子﹐陸遂闌入﹐與楊中分呂氏之枋﹐陰噬其肉幾盡。藏書竊去﹐售之富家。凡城內名冑家﹐案間皆石香鈐印書。當是時呂氏千指﹐無出一聲﹔卽石香嫡弟﹐亦不置片喙。

吾裏有陸子馮者﹐名京﹐以素封起家。爲諸生﹐不得意﹐棄去。南遊太學﹐屬崇禎晏駕。弘光當璧﹐馬相用事﹐有西園賣爵風﹐諸以賄進者至二千石。子馮心艷之﹐捐金千餘﹐得爲翰林待詔。待詔固美職﹐非孝廉不得躐﹐惟文徵明以諸生居是官﹐爲吳中美譚。子馮一旦得掇之﹐擁蓋﹑從鹵簿﹑書大字帖﹐遊行裏中﹐揚揚如也。旣居南京久﹐因兵警急歸。而大兵渡江﹐會削髮令下﹐時搢紳在城中者皆俛首受薙﹐又各捐百餘石爲軍資用。子馮以菟裘在鄕﹐得免。城中有招之云﹕急宜薙發﹐爲入城計﹐兼參諸上臺﹐爲異日進身階。百石之助﹐當從諸搢紳後。子馮惟恐以不得與諸搢紳爲恥也﹐急去發﹐取米百石﹐駕舟入城。旣晤諸上臺﹐上臺以好言慰之﹐啖以大爵﹐便使入鄕諭諸民﹐毋戀發以干大發。子馮揚揚歸﹐去城數里﹐天已黑﹐至戴家橋﹐月漸皎。是時頑民蜂起﹐見一淨發者﹐必殺之。子馮一舟搖漾﹐諸頑民瞷舟中人皆淨發﹐一哄羣起﹐盡殺舟中人。子馮叩首﹐許以千金﹐亦不免﹐身爲數段。共死八人﹐惟一舟子鳧水逃﹐得傳訃至家。越日至其處求骸骨﹐不得﹐慟哭而已。嗟乎﹗子馮一素封子﹐無他長﹐以父遺業﹐擁良田數千。又年少﹐美姬二三﹑蘭玉四五﹐盤桓鄕曲間﹐亦甚快。而必羨一進賢冠﹐傀儡衣衫﹐逢場驕倨﹐亦甚得志。遭時不造﹐逃隱山中﹐可以終老﹔而又必求竿頭一進﹐卒至身首分離﹐遊魂無所歸﹐不得如賣菜傭寄骨一抔土。人生無全福﹐富可矣﹐又欲貴焉﹔自貽伊戚﹐陸子馮之謂矣。

吾婁風俗﹐極重主僕。男子入富家爲奴﹐卽立身契﹐終身不敢雁行立﹔有役呼之﹐不敢失尺寸﹔而子孫累世﹐不得脫籍。間有富厚者﹐以多金贖之﹐卽名贖而終不得與等肩。此制馭人奴之律令也。然其人任事﹐卽得因緣上下﹐累累起家爲富翁﹐最下者亦足免饑寒﹐更借托聲勢﹐外人不得輕相呵﹐卽有犯者﹐主人必極力衛扞。此其食主恩之大略也。乙酉亂﹐奴中有黠者﹐倡爲索契之說﹐以鼎革故﹐奴例何得如初﹗一呼千應﹐各至主門﹐立逼身契。主人捧紙待﹐稍後時﹐卽舉火焚屋﹐間有縛主人者。𨿽最相得﹑最受恩﹐此時各易面孔爲虎狼﹐老拳惡聲相加。凡小奚細婢﹐在主人所者﹐立牽出﹐不得緩半刻。有大家不習井竈事者﹐不得不自舉火。自城及鎭﹑及各村﹐而東村尢甚。鳴鑼聚眾﹐每日有數千人﹐鼓噪而行。羣夫至家﹐主人落魄﹐殺劫焚掠﹐反掌間耳。如是數日﹐而勢稍定。城中倡首者爲兪伯祥﹐故王氏奴﹐一呼響應﹐自謂功在千秋﹐欲勒石紀其事。但許一代相統﹐不得及子孫﹐轉控上臺。而是時新定江南﹐惡一代之言不祥﹐斥之﹐自是气稍沮。屬浦君舒用事﹐恨其爲罪首﹔忽一夕﹐牽出斬之﹐而天下始快。迨吳撫臺至州﹐州中金姓以亂奴控﹐斬一人﹐重責四人﹐又懸示不許復叛﹐而主僕之分始定。

吾婁廣文楊先生﹐蜀中宦家子﹐少年領鄕科﹐應南宮試不第﹐遂畱京。會烈皇崩﹐本朝定鼎﹐因緣覓一官。秉鐸時﹐蜀中大亂﹐張獻忠殺人無孑遺﹐楊妻子在蜀﹐無可柰何。而婁之盛泰昭方釋褐﹐爲陜之略陽令。略陽與蜀爲南北襟喉﹐楊以盃酒餞之﹐曰﹕倘至彼中﹐得吾家消息﹐勿靳片鴻。盛姑頜之。赴任一載﹐偶以事出﹐見有婦人﹐負書匍匐道左者﹐衫襟敝裂﹐行止仍大家。物色之﹐卽楊之室也。乃假之一椽﹐周以薪米﹐飛書廣文﹐婦人嚙落二指﹐以血作字﹐同指裹來。楊得之慟﹐卽出二百金﹐授來足﹐使僦車南下。已而南宮期近﹐楊例得同應公車﹐竟不能忘情雞肋﹐束裝且北。舟至京口﹐有北舟欻然而南﹔訝問之﹐則楊夫人之舟自陜來也。相別十餘年﹐流落萬死﹐又不意猝遇於兩舟之偶觸﹐相對大慟﹐誠不使其鐵石作心也。向使早暮無打鑼之警﹐卽兩舟覿面失﹐廣文且至北﹐又不知幾閱月後乃晤矣。楊於是意慘甚﹐斷絕公車念﹐謝同行者﹐擁夫人南。有一女﹐方楊出門時﹐尙在𦇤褓﹐今已覓婿﹔同兩家丁﹐出入萬死。吳尾秦頭﹐一朝合鏡﹐誠古今一奇也﹝下缺﹞。

巡方一職﹐同於漢之繡衣﹐威權至重。每驄馬一臨﹐山嶽震動。然數十年來﹐以余所見﹐未有如祁公彪佳﹑張公愼言﹑秦公世楨﹑李公森先者。祁公﹐浙東人﹐天啟壬戌進士。風神冠玉﹐嬌好如婦人﹔執法如山﹐精絕吏事﹐幾於降魔照膽。其按吳中也﹐元凶巨姦﹐搜訪畢盡﹐杖頭立斃。在蘇﹐於承恩寺中公鞫﹐觀者萬人﹐元惡一人杖死﹐百姓歡聲如雷。在婁﹐則訪巨蠹董云卿於州前﹐笞一百﹐不死﹐以繩牽其吭﹐立斃﹐陳屍三日﹐當時望之如雷霆靑天。後十年﹐弘光當璧﹐復撫吳中﹐而時事日非﹐施未竟而去。至本朝定鼎﹐巡方之職﹐縱濫已甚。每至﹐輒以拔富爲名﹐訪其家素封﹐一朱單拿之﹐萬金之家﹐風捲雨盡。不庭鞫而兩造行金已足﹐卽釋放歸田。五﹑六年來﹐吳民無不破巢者。至順治七年﹐主爵耳熱﹐乃廷議簡淸正禦史一員﹐而張公愼言奉命來。

張公愼言﹐山右人﹐崇禎丁丑進士。貌不及四十﹐慈容藹然﹐而風裁凜凜。初下車﹐卽禁鋪設﹑禁拔富﹑禁衙蠹﹑禁司道府縣差快﹐州縣無不檁檁奉法。會朝議汰冗員﹐首及巡方禦史﹐吳民百萬皆垂首喪气﹐姦吏豪胥則酹酒相賀。然張公仍訪衙蠹周宗之者貪贓數十萬﹐杖之不斃﹐乃牽死於獄。已殮﹐仍剖棺驗屍﹐露暴叢塚﹐姦胥股栗。而堂帖已下﹐立促登道﹐吳民號泣﹔同於十二金牌之召也﹐奪之甚速﹐東南一恨事也。後二﹑三年﹐張公復爲北畿巡按。

秦公世楨﹐字瑞寰﹐遼東籍﹐不由科目。先爲浙省巡方﹐丰裁太著﹐不終任罷。自張公後﹐巡方已廢﹐逮一年﹐朝議復之。天子更重體諸省各員﹐皆賜茶召見﹐而秦公實得江左。初至﹐聞其在越中風采﹐人固慴之矣。而吾婁備兵使者胡公以泓﹐貪穢已甚﹔初下車﹐卽驅出署﹐復遣人收其印敕。劾章下﹐卽牽入獄﹐如風雨乍至﹑雷霆乍驚。胡掩面踉蹌﹐揮袍雪涕。三吳之民﹐且笑且詈﹑且喜且異﹐拍手頓足﹐喧闐衢壤。又有常熟令瞿四達﹐由進士起家﹐貪酷倍甚﹔一至亦卽收之﹐匍匐對簿﹐囚首垢足﹐道旁挪揄之。後長系獄中﹐屢經訊鞫﹐卒以罪去。其餘六府中司道守令﹐凡貪贓爲暴者﹐率累累縛至﹐一銀鐺系之﹐蹩躠道上﹐不可勝計。平日呵殿生風﹐從鹵簿﹐尊嚴如神者﹐至此如縛。北郡縣爲之一空。而最後則有都禦史土公﹝缺五字﹞﹐在先朝爲總戎。大兵初下﹐土公卽在行間﹝缺四字﹞﹐頗有徳政。後攺文階﹐竟爲都禦史﹐巡按吳中。其時無��亦相安。未幾﹐以罪量攺江寧按察使。俄而復領節鉞﹐再撫吳中。初至﹐謬示風采﹐卽擒婁中猾吏數十﹐人皆額首望。而諸姦行金上下﹐作冰霧散﹐於是人情大譁﹐乃復貪婪﹐肆爲鄙穢﹐人人飲恨。秦公至﹐土亦深備之﹐爲食不下咽者數日。而秦公與之陽爲好也﹐凡起居私處﹐土無不密遣人伺之語言嚬笑﹐卽以報。而秦公不露﹐土略有喜色﹐未幾﹐公在毗陵﹐忽行符至蘇﹐街衢用密柵﹐於一日夜督成﹐又遣總戎王公提兵防禦﹐人不知其故也。又一密札至蘇﹐大府以下﹐悉至軍門。時晨光尙早﹐擊鼓以進﹐土出不意﹐急迎之。大府以下曰﹕有旨收公﹐凡敕印旗牌之屬﹐皆次第收出。於是土窘甚。且傳緹騎逮者卽至﹐乃取署中金玉珍寶明犀象貝﹐叢積如山﹐一火焚之﹐火光竟夜燭天。又酒酣拔劍﹐咄嗟自詫﹐愛一幼子﹐抱之竟夕環走。走一夜﹐彎弓自縊死。次早方知﹐乃籍其餘財入官﹐而以一薄棺盛其屍。故事撫按章奏必會稿乃發﹐此彈章秦公密上而土不知﹐嚴綸已下﹐土耳目絡繹在京﹐無一人知。三吳之人﹐胸膈腸胃﹐無不豪爽痛快。時姦胥如沈碧江﹑邵聲之﹑錢望云﹑陸顯吳﹑張執之﹑陳止生輩布滿州郡﹐其餘不可勝紀﹐皆把持上官﹑臠嚼細民﹐專事羅織﹐以啖富家﹐起家數萬﹐宮室帷帳比王侯﹐奇麗珍寶充滿﹐眉睫一動死人。於是達官貴人無不到門求悅好﹐而其人亦酒漿豆肉﹐呼盧喝雉﹐娼優歌舞﹐鎭日不休﹐誠古今異事。秦公一至﹐先訪其魁沈碧江﹐收之。時沈見公風采﹐已遁入吾裏。收符下﹐復入郡﹐將走越中﹐而迹者得之。後其支黨﹐四面捕至﹐皆嚴刑拷訊。後牽死獄中﹐或杖頭立斃﹐如去惡艸﹐平民酬酒稱快。而陸顯吳﹑張執之﹑陳止生爲婁東人﹐𨿽收捕﹐而了此案後﹐當再捕時﹐公將報命。此三人皆謂公不久還都﹐中道逸去﹐𨿽捕不得﹐而公還朝。公旣去﹐三人稍稍出﹐尙匿圭竇間。適白公蒞婁﹐耳三人名﹐終欲得之。獲陳止生將解府﹐而婁民數萬羣聚州治前﹐俟其出﹐梃石俱下﹐不一刻已虀粉矣。執之後至不死﹐而陸終盤桓不出。未幾﹐秦公巡撫浙中﹐密行一檄於吳撫張公﹐必欲殺此二人。陸與張同解軍門﹐方署月﹐各杖六十﹐於閶門外立枷半日死。於是﹐吳門冤無不雪矣。秦公撫浙﹐幾二年﹐擢爲操江都禦史。方履任﹐卽罷。

李公森先﹐山東平度人﹐崇禎庚辰進士。自秦公去後﹐繼之者皆不稱職﹐無何而李公來。公爲人寬厚長者﹐而嫉惡特嚴。當秦公時﹐大憝元惡皆已艸薙無餘﹐而踵起者猶蔓衍不絕。公一一擒治之﹐始根株盡拔無孽矣。其最快者﹐優人王子玠﹐善爲新聲﹐人皆愛之﹐其始不過供宴劇﹐而後其則諸豪胥姦吏﹐席間非子玠不歡。縉紳貴人﹐皆倒屣迎﹐出入必肩輿。後棄業不爲﹐以夤緣關說﹐刺人機事﹐爲諸豪胥耳目腹心﹐遨遊當世﹐儼然名公矣。一旦走京師﹐通輦下諸君。後旋裏﹐揚揚如舊﹐其所污良家婦女﹑所受饋遺﹐不可勝紀。坐間譚及子玠﹐無不咋舌。李公廉得之﹐杖數十﹐肉潰爛﹐乃押赴閶門﹐立枷﹐頃刻死。有姦僧者﹐以喫菜事魔之術﹐煽致良民居天平山中﹐前後奸淫無算。公微行至其所﹐盡得其狀﹐立收之﹐亦杖數十。同子玠相對枷死。當時子玠所演會眞紅娘﹐人人嘆絕﹔其時以姦僧對之﹐宛然法聰。人見之者﹐無不絕倒。又有一金姓者﹐爲宰相金之俊宗人﹐恃勢橫甚﹐而家亦豪貴﹐爲暴甚多。前有殺人事﹐未白。李公旣來﹐復聚全吳名妓﹐考定上下﹐爲臚傳體﹐約於某日親賜出身自一甲至三甲﹐諸名妓將次第受賞。虎阜﹐其唱名處也﹐將傾城聚觀。公廉得之﹐急收捕﹐並訊殺人事。決數十﹐不卽死﹔再鞫﹐斃之﹐歡聲如雷。此其彰明較著者。會公收捕貪墨﹐內有淮安司理李子燮﹑蘇州司理楊昌齡﹐皆巧宦﹐善夤緣﹐前後諸上臺皆薦剡﹔而公獨發其姦﹐收之下獄。兩司理旣百計欲脫而擠公﹐諸上臺曾騰薦﹐恐天子震怒將株及﹐亦媒孽之﹐不遺餘力。一日﹐公在郡考察諸吏﹐以次入﹐其超異者﹐鼓吹緋酒送出﹐吳人謂幾百年無此快典。方掩署﹐忽有緹騎數人排門突入﹐卽於堂上縛公﹐出片紙﹐云有詔就械﹐卽拳梏不少縱﹔而搜檢衙署如風捲﹐幸貧無金。是時公固大駭﹐不知事所從來﹐而吳民相聚號呼﹐知卽日械送京﹐乃立櫃通衢﹐曰﹕願救李禦史者﹐投金於此。頃刻滿。彼緹騎旣縛公﹐而又須多金﹔今公貧無所得﹐乃長﹑吳兩令及巡撫張各醵金十萬與之。張公固所謂媒孽者也﹐至是解橐亦甘心矣。停一夕﹐械去。吳民送者﹐道路號泣﹐咸願一見李使君。時公已入舟﹐緹騎不得已﹐露一面與之。公揮涕謝諸父老﹕幸自愛﹐毋念我﹗送者數十里不絕﹐至梁溪稍返。有感公徳者﹐變裝挾金﹐間道尾公﹐願隨至京以身代。聞公在路備極楚毒﹐緹騎以公入皮袋中﹐掛兩馬間﹐身據其上﹐體無完膚。至京﹐方知在雲間曾出一重犯﹐而有人於其間中傷﹐以爲必入賄出獄。以此激天子怒﹐遂下於理。當鞫時﹐凡四十一棍﹐奄奄幾絕矣。後上怒稍解﹐知其無罪﹐仍賜復原官﹐入西臺理事﹐江南額手相賀。乃入臺未幾﹐而公姜桂之性愈辣。前有建言諸人﹐以論事觸上怒﹐流上陽堡﹔後𨿽陰用其言﹐而賜環無日。公入臺﹐以爲事莫切於此﹐卽抗疏廷諍﹐願予生還。上復赫然怒﹐謂方湔滌﹐汝復嘵嘵﹗再下獄。部議公徒罪﹐上不允。按李公碩然偉長﹐貌極慈仁﹐紫髯過腹﹐待人以恩﹐絕不以尊官自恃﹐而頓折殆甚。當烈皇朝﹐卽以科場事﹐下詔獄﹔與難者雲間楊枝起﹐救之者桐城孫晉也。後李賊破京﹐亦受轗軻﹐至此再蹶。秦公短小﹐如不勝衣﹐兩目閃閃有光而貌嚴冷﹐專以搏擊爲事﹔李公則威斷中復兼愷悌。要之兩公皆千載人﹐而秦終任去﹐李遇奇禍﹐使竟其施﹐必更有可觀者。

余束髮遊庠﹐彼時子衿入泮﹐從未有以賄得者。惟達官貴人眞子弟﹐方得勉附其末。然非大勢者不能﹐卽有勢力﹐而子弟旁者亦不從也。後積弛而干請囑托得者﹐每案中有三﹑四見矣。然亦不甚落人口﹐卽爲是者﹐亦多方掩斂﹐每恥人知﹔有談及者﹐輒面發紅。至今日﹐而督學使者以此爲囊橐之資﹐每案發﹐其賄得居大半﹔而父兄不務藏飾﹑子弟不知掩蔽﹐若天壞間固宜有是事。然未有如張能鱗之甚也。能鱗﹐北直人﹐其校士吳中﹐前後名有定價﹐有爲之關節者﹐徧行搜括。旣饜足己﹐而後旁潤其餘﹐搢紳﹑達官﹑廣文﹑孝廉﹑承差﹑役吏﹐無不及也。一案出﹐而眞才不一二矣。至童子科爲尢甚﹐未試則先以帖下州縣﹐每縣坐一﹑二十名﹐刻期交納。州縣承風旨﹐多方收攬﹐至庫上交銀﹐如收捐納﹐如納稅金﹐無顧避。至將試﹐而府道之所屬﹑臺憲之所致﹑鄕大夫之所懇﹑教官之所求﹑庖廚隸胥之所瀆收﹑牙婆媒氏之所關說﹐幾於如煙如海﹐不可勝計。每至溢出額外數倍﹐必裁之又裁。有擔數百金﹐望望然以投﹐至不得當﹐收涕以歸。亦有旣報捷﹐交銀稍後﹐更有昂價以奪者﹐覆案出﹐仍在孫山之外﹐至大哭而返。或案出而富家子不卽得與﹐仍更有爲之居間﹐許其竄易姓名以入者。其旣得者﹐父兄師友瀝酒相賀﹔不得者﹐奄奄喪气﹐不敢以面目示人。不特素封豪富樂此﹐卽家僅供饘粥﹐亦必變活市業﹐或乞子母錢而爲之。舉國如狂如醉﹐以供張公之网羅﹐古今一災異也。於時吾婁有諸生李漢者﹐目擊不平﹐條其事﹐上之按君李公森先。李公卽面授張﹐張面如土色﹐叩首謝無狀﹐卽辭病告歸。而按君故持之﹐意將有所搏擊﹐適被禍去﹐張於是肆爲貪濫﹐狂瀾至不可收拾﹐乃索李生甚急。李生遂亡命江湖﹐於張任﹐不敢歸。更可怪者﹐張喜道學家言﹐修輯宋儒書而布之梓。吾婁陸桴亭道威﹐實助之成。每搜諸生小過﹐坐以罰金爲梓費。而要其梓費無多﹐蓋一書成﹐而張之囊橐累累矣。其造玉峯書院﹐亦用是術。

科場之事﹐明季卽有以關節進者。每科五﹑六月間﹐分房就聘之期﹐則先爲道地﹐或伏謁﹑成爲之行金購於諸上臺﹐使得棘闈之聘。後分房驗取﹐如握券而得也。每榜發﹐不下數十人﹐至本朝而益甚。順治丁酉﹑壬子間﹐營求者蝟集。各分房之所私許﹐兩座師之所心約以及京中貴人之所密屬﹐如麻如粟﹐已及千百人。闈中無以爲計﹐各開張姓名﹐擇其必不可已者登之﹐而間取一二孤貧﹐以塞人口﹐然晨星稀點而已。至北闈尢甚。北闈分房諸公及兩座主﹐大率皆輦下貴人﹐未入場﹐已得按圖挨次﹐知某人必入。故營求者﹐先期定券﹐萬不失一。不若各省分房必司理﹑邑宰﹐茫然不可知﹐暗中摸索也。甲午一榜﹐無不以關節得幸﹐於是陰躁者走北如鶩﹐各入成均﹐若傾江南而去之矣。至丁酉﹐輦金載寶﹐輻輳都下﹐而若京堂三品以上子弟﹐則不名一錢﹐無不獲也。若善爲聲名遨遊公卿者﹐亦然。惟富人子﹐或以金不及額﹑或以價忽驟溢遜去﹐蓋榜發無此中人矣。於是蜚語上聞﹐天子赫怒﹐逮系諸房官。而虞山有陸貽吉﹐崇禎癸未進士﹐官給事中﹐爲舉子居間事發﹐立就獄。明日﹐腰斬西市﹐家產入官﹐妻子長流上陽堡﹔一子方四﹑五歲﹐妻妾皆殊色﹐間關萬里﹐匍匐道左﹐行人爲之淚落。同時受禍者﹐共七﹑八人﹔其姓名﹐不能悉詳也。至舉子株及者﹐亦七﹑八人﹐皆嚴刑搒掠﹐三木囊頭。陸慶曾子立﹐雲間名士平泉公之後﹐家世貴顯﹐兄弟鼎盛。年五十餘矣﹐以貢走京師﹐著名者皆欲羅致門下﹐授以關節﹐遂獲售。亦幽囹圄﹐拷掠無完膚﹔一時人士﹐相爲惋惜嗟嘆﹐而其餘則不能悉詳也。南場發榜後﹐眾大譁﹐好事者爲詩﹑爲文﹑爲傳奇雜劇﹐極其醜詆。兩座師撤棘歸裏﹐道過毗陵金閶﹐士子隨舟唾罵﹐至欲投磚擲甓。桐城方姓者﹐冠族也﹐禍先發﹐於是連逮十八房官及兩主司。總督郎公又釆訪舉子之顯有情獘者八人﹐上之於朝。其八人卽於京師就緝﹐同主司嚴訊。凡南北舉子﹐皆另覆試﹐北場爲先。天子親禦前殿﹐士子數里外﹐攜筆硯﹐冰雪僵凍﹐立丹墀下﹐頃刻成數藝。兵番雜沓﹐以旁邏之。如是者﹐三試而後已。榜發﹐黜去數人。南場覆試最後﹐皆不得與會試。所覆一如前﹐亦黜去十餘人﹐而最後一﹑二十人復停三科﹐其解首則竟爲進士。是役也﹐師生牽連就逮﹐或就立械﹐或於數千里外鋃鐺提鎖﹔家業化爲灰塵﹐妻子流離。更波及二三大臣﹐皆居間者﹔血肉狼藉﹐長流萬里。

明季戊辰﹑己巳之間﹐天如張公﹑周介生﹐倡爲復社﹐一時主盟﹐如維斗楊公﹑勒卣周公﹑臥子陳公﹑彜仲夏公。其餘皆海內人望﹐文章爲天下冠冕。燕齊豫章﹐聲气畢達。所牢籠天下士﹐率取其魁傑。以故仰其盟者﹐如泰山﹑北斗﹐而士一如登龍門。若紈褲子富家世裔﹐不以文鳴者﹐𨿽費千金﹐莫得雁行。每一榜發﹐其中俊偉能文之士﹐一望知爲復社君子﹐幾於取士分柄。至鼎革後﹐而此事潰散﹐諸公相繼淹沒。乃未幾而吾吳復有同聲。愼交爲三宋所主——徳宜右之﹑徳宏疇三﹑實穎旣庭﹔而佐之者﹐尢侗展成﹑彭瓏云客也。初與同郡章素文爲莫逆交。素文有滄浪社書一選﹐其表揚諸子倍至﹔而後忽以言語相參商﹐與素文爲敵國﹐遂跳而有愼交之約。應之者梁溪松陵練川﹐而其下婁東也。婁東諸公﹐爲東道主。時七邑之士畢至﹐爰訂盟書。盟書中有云與斯盟而中已者﹐是謂寒盟。寒盟者﹐七邑之人共棄之。與斯盟而復與他社者﹐是謂敗盟。敗盟者﹐七邑之人共討之。其意攻素文也。每邑推一人爲主﹐髙聲朗讀﹐使諸友各書花押﹔而後卽席指揮顧盼﹐旁睨四座者﹐尢展成﹑彭云客及三宋也。章素文悒悒在家﹐而陰遣其友王禹慶﹑錢宮聲隨羣而至。書押之時﹐禹慶執筆不肯下﹐眾苦之﹐奮袖出。及宮聲﹐宮聲亦相持數言﹐長揖去。時婁東𨿽爲東道主﹐而王維夏﹑郁計登﹑周之傑與素文約﹐不欲附也﹐相率不肯署名﹐停筆者可一飯頃。而張敬修其樂與也﹐奮筆先書﹐和之者絡繹不絕﹐而子俶輩不得已亦書。於是水火之形判。時王次谷俯首署名﹐擲筆長嘆﹐人皆側目。其局旣罷﹐素文於是扁舟來東﹐與婁東玉畢諸子更建旗鼓﹐聯絡四方﹐復有同聲之約。主之者素文﹐佐之者趙明遠﹑沈韓倬﹑錢宮聲﹑王其長也。癸巳之春﹐各治具虎阜﹐申訂九郡同人﹐四方來者可得五百人。先一日﹐愼交爲主﹐以大艦十餘﹐橫亙中流﹐舟可容數十席﹔中列娼優﹐明燭如星﹐數部伶人聲歌競發﹐直達旦而後已。九郡中搢紳冠帶之士﹐無不畢與。次日﹐同聲爲主﹐設席於虎阜之顚﹐列星開筵﹐伶人疊奏﹔將散時如奔雷瀉泉﹐遠望山上﹐如天際明星﹐晶瑩圍繞。其日兩社諸公﹐各誓於關壯繆之前﹐以示彼此不相侵叛﹐此同聲愼交之大略也。而其時吳﹑浙之間﹐各有部署﹐如婁東有端社﹑有起韓﹑有菉斐堂﹑有七錄齋﹐每社各數十人﹐以爲倡和。推之各邑﹐無不皆然。大率復社爲局﹐聲气一合﹐而今則瓜分豆裂﹔復社之取人﹐專以才學﹐而今則專以勢要。復社每切磨文字﹐講求聲譽之術﹐而今則置文字不言﹐但取幹局﹑取通脫﹐取縱橫﹐凡髙門鼎族﹐各聯一社以相雄長﹐大約如四公子之養士﹐雞鳴狗盜﹐以備一得之用而已。固時勢爲之﹐而人心風俗﹐亦另一機杼已。

當西銘先生主壇坫﹐四方之士走婁東者﹐先生但以盃酒論心﹔其餘好事者﹐間一款畱﹐亦不過剪燭談笑﹑豆觴楚楚而已。後來復社聿興﹐四方賓至﹐無不徵歌選舞﹐水陸雜陳。廣引賓朋﹐主客互亂﹐燭影之下﹐對面不識﹔明日相見﹐卽同陌路。又數月爲聚會﹐數十百人酒斝縱橫﹐娼優淩亂﹐一哄而散﹐竟不知爲誰何﹖余嘗戲謂今日社宴﹐幾同齋主散食。仔細思維﹐眞可笑也﹗

吾蘇故有五通神﹐廟立吳山之顚。神兄弟五人﹐能司禍福﹐間亦遊戲人間﹐擇好子女﹐與之冥通。當其意﹐卽能變致金銀。凡所祈求﹐無不隨手至者。其家往往以此暴富﹐而亦卒無所害。吾鎭有某族﹐亦著姓﹐妻妾四﹑五﹐而一女方當冰泮﹐忽神降其家﹐與之綢繆婉好。神繡袍花驄﹑韶美少年﹐矯言卽五通神。每至必輿騎雜沓﹐赫如王侯。而旁人不見﹐女卽冥冥如與之通﹐𨿽笑言如故﹐而精神已潛合矣。間或隨神至其所﹐則洞天福地﹐別一世界﹐珍珠綺羅﹐觸目奇麗﹐後房窈窕環繞百千﹐眞非人間所有。如是幾月餘﹐而其妾亦端麗﹐別有一神來降﹐矯稱州城隍神。據其妾﹐不得與某通。某至寢所﹐卽時摔其妾作苦。某無以爲計﹐召善符籙者登壇作法﹐神附人吐言﹐大爲詬厲。而所謂五通神者﹐爲之調人﹐許彼此各輪一宿﹐成議而罷。先是﹐女已及笄﹐訂絲蘿矣。其夫家聞之﹐必欲攺婚。而某婪於財﹐聞五通神最能變致金銀﹐而神實許其於旬日內獲銀數萬﹐於是訂吉期如人間受聘禮。後所言漸已不應﹐乃稍稍觖望。而更聞海虞有善符水術者﹐復召之來﹐設法驅逐﹐天神皆降﹐其物亦微現形。大約如龜豕之屬﹐而不可明了。後亦漸斂戢﹐而某亦移虞山﹐不復知所終。

按神言云﹕我神道中﹐皆貪聲色﹐愛子女﹐遊行人間﹐蠱惑窈窕者﹐比比也。屹立不撓﹐始終作鐵石心腸者﹐惟關聖一人爾。

吾婁王大司馬在晉﹐當哲皇帝朝經略遼薊﹐賜蟒玉﹑尙方劍。後入中樞﹐爲婁中第一顯官。然其諸子皆敗類﹐藉父勢﹐喑嗚叱吒﹐金錢狼藉。當大司馬未蓋棺時﹐而家業已蕩廢塗地矣。有一孫﹐號宸章者﹐習俳優﹐善爲新聲。家業旣破﹐僦一小屋﹐日與伶人狎。吾鎭周將軍﹝恆祁﹞承幕府檄﹐治兵沙溪﹔一日開讌﹐呼伶人只候。宸章卽廁身其間﹐捧板而歌﹐與鮑老參軍之屬共爲狡獪變幻。時周將軍與裏中客岸然上座﹐而宸章則氍毹旋舞﹐不羞也。有觀者嘆曰﹕是固大司馬文孫也。使王大司馬在﹐且奔走匍匐﹐叩頭恐後﹐固無敢仰視腰玉貴人﹐卽宸章貴公子﹐敢一涕唾其旁。而今且傲睨行爵自如。宸章不過在羯鼓琵琶隊中﹐博座間一笑﹐圖酒肉一犒而已。嗟乎﹗滄桑陵谷近在十年﹐人安可不自立﹖而家門燻灼﹐欲爲久計者﹐亦何可不回頭看也﹖

按司馬居官﹐無墨行﹔卽居鄕﹐亦不甚作惡﹐然碌碌無無短長。而其諸子皆不善繩束﹐縱之作姦犯﹐虐人事不少。當其經略遼薊也﹐受天子寵任﹐不能戮力邊疆﹐但取支吾報事﹐亦負此鞶帶。故其末後風況﹐最爲不堪。諸子皆流離餓死﹐而存者亦狼殆甚。婁中宦家﹐無比極辱者。嗟呼﹗百世之徳及其子孫﹐人無厚徳﹐而欲以一時徼幸之富貴貽其後﹐吾不信也。

丁酉之役﹐江南兩座主及分房諸公與逮繁舉子旣訊鞫後﹐天子不復嚴問﹐以爲可因緣幸脫﹐或長系獄中矣。至歲杪﹐忽降嚴綸﹐兩座師駢斬西市﹐十六分房諸公皆絞死於長安街﹔舉子則各決四十﹐長流寧古塔﹐而財產皆入官﹔諸父兄妻子﹐各隨流徙。按寧古塔﹐在遼東極北﹐去京七﹑八千里。其地重冰積雪﹐非復世界﹐中國人亦無至其地者。諸流人𨿽各擬遣﹐而說者謂至半道爲虎狼所食﹑猿狖所攫或饑人所啖﹐無得生也。向來流人﹐俱徙上陽堡﹐地去京師三千里﹐猶有屋宇可居﹐至者尙得活。至此﹐則望上陽如天上矣。分房諸公向有一司理﹐主者以其甲科﹐必欲援入內簾﹐而三拈鬮皆得外﹐於是不樂殆甚。而孰知反得首領無恙。又吳江一富家子﹐已道地爲之關節矣﹐而乃父知之﹐嚴呵止﹐必不欲爲﹐因賤售於一貧者。竟相株連﹐舉室北轅﹐長爲異域之鬼。禍福所倚﹐思議難及﹔而守拙守命﹐終爲顚撲不破。分房一選﹐向以爲宦途極榮﹔而夤緣幸竇﹐得登桂籍﹐尢爲艷如花﹑熱如火者。豈知俱送入鬼簿乎﹗

丁酉南闈舉子﹐天子旣廷覆之﹐黜數人﹐餘各有所殿最矣。至己亥二月﹐忽奉嚴綸﹐再行覆試﹐郡縣惇促上道。聞命之日﹐倉皇束裝﹐父母兄弟揮涕而別﹐慮必發遣。旣去﹐一日數驚﹐有謂就械登舟者。是役因震震之後﹐諸家無不罄產捐資以爲道地﹔以因緣上下﹐一榜俱安然﹐而道途之踉蹌﹐腰纏之忙追﹐孝廉風景煞盡。

吾鎭去海五﹑六十里﹐自閩寇鴟張﹐朝廷設兵防汛﹐吾鎭遂有武弁統兵駐守。其帥爲王﹑爲錢﹑爲楊﹑爲周﹐相次建纛﹐遠者一﹑二年﹐少者數月。各賃房爲公署﹐而兵則散處庵觀間。𨿽民實甚苦﹐不至大擾。迨遊擊周公垣旣去﹐遂有袁誠者來握兵﹐勢張甚。先期﹐州守白姓者行一牌﹐將寺院緇黃悉行逐出﹐空其地爲屯兵所﹐民固已惴惴懼矣。至日﹐則白親自陪臨﹐寺院不足﹐封民房一百二十間。十家爲甲﹑十甲爲保﹐每甲出屋一間﹐立刻報名﹐卽行驅逐。而又以諸裨將之無居也﹐又封大宅八所。有陰爲之上下者﹐得賄數千金﹐輒另封。𨿽宅止八﹐而破人產已不勝指屈矣。袁帥則封馮姓大宅一﹐居闤闠中﹐最爲冠冕。其時流離奔竄﹐呼號載路﹐俯仰巢幕﹐人不自保﹔而又誅求器物﹐一鍋一笠﹐無不向民間索者﹐擾攘數日乃定。是𨿽袁帥不法﹐而實白守導之。其封占諸屋也﹐悉出自白守﹐與之左袒甚密。民間初以奉憲意﹐不敢抗﹔後知其自行己斷﹐且欲以諸屋爲公買﹐銷算錢糧三千餘﹐民乃恨之入骨。吾鎭去海遠﹐本非駐兵地﹐且沿海諸鎭俱得免﹐而獨沙溪壓以重帥﹐民竊竊不平。時直指馬騰升適按婁﹐環轅門而哭者千百人。馬公發盡指﹐抗疏上聞﹐謂必得嚴譴。適海上之役興﹐軍興旁午﹐總督郎公檄之守建康。其時南北梗塞﹐不知中旨若何。袁得提兵去﹐民彈指竊嘆不能伸其憤云。

己亥五月﹐直指馬公欲按部至崇明。先是﹐巡方禦史絕無渡海者。時總帥梁公建牙其地﹐統兵萬人﹐戍守海外﹐馬公欲親至巡之。五月十三日﹐已輕舠過吾鎭矣。至次日﹐忽聞按公回舟﹐果從東來﹐仍入婁城。詢之道路﹐皆云舟至海口﹐梁帥羽書急報﹐謂閩師千艘忽然狎至﹐海不可渡。馬公歸﹐疑梁帥不欲馬公渡海﹐設此局以間之也。然未幾而海艘果大集﹐千航競下﹐駐泊崇明。如是者二十日﹐而舉帆直指京口﹐瓜步﹑淮揚﹐破竹而入。京口一城﹐亦乘虛徑搗﹐建康且岌岌矣。當事乃檄梁帥提師入衛﹐於是梁公拔寨而來﹐兵士六﹑七千人﹐而所攜婦女老少又數千人﹐舳艫首尾銜接。六月二十九日﹐兵過沙溪﹐排門撞進﹐停泊軍馬刻意誅求﹐直入臥闥﹔供頓少不如意﹐卽老拳惡聲相加。民魂顫魄奪﹐望風逃匿。因而席捲囊橐﹐搜括至盡﹐然後滿載而去。如是者六﹑七日始盡。最後則陳﹑佟二帥﹐亦梁公之部曲也﹐於七月初四日過鎭﹐已剽掠無餘矣。旣去﹐民方幸﹐以爲從此可室家相聚﹐得保菟裘矣。而初六日忽聞兵轉﹐果次第艅艎自西而來。佟兵稍有紀﹐以漸而去﹐不至大害﹔獨陳兵悍甚﹐驕蹇不奉法﹐至直水﹐停頓不肯行﹐欲逗𨖻於沙溪﹑直水二鎭﹐不欲再渡東海。陳帥委曲諭之。當晚至沙溪﹐大呼入人家﹐民竭力供億﹐其晚已東行矣。至半夜﹐有逃兵數百人﹐各執火械﹐結隊而過﹐皆佟兵也。因佟帥必東渡﹐兵不樂行﹐一哄而散。陳帥知之﹐甚恐﹐乃許兵再到沙溪。次早﹐復連艦而至﹐大肆剽掠﹐盤踞人家﹐呼酒索食﹐民苦之﹐如坐鑪炭。次日﹐陳以出哨爲名﹐統其半先至六尺﹐而畱者復如故。後數日﹐方盡去﹐與佟帥同渡東海﹐鎭崇明。是役也﹐自沿海以及婁城外——如玉峯﹑姑蘇﹑梁溪﹑晉陵﹑曲阿﹑京口﹐兵所過﹐靡不殘滅無遺﹐數百里幾絕人煙。而吾鎭戶無大小﹐男女逃竄﹐室家空亡﹐供億之苦﹐破產捐貲。余家兩被抄掠﹐百人突入﹐虎狼席捲而去。酒食供應﹐絡繹不絕﹐半月方罷。比之乙酉七月大兵一屠﹐慘狀相似﹐而但無橫屍分首者。民何不幸﹐兩遭其厄﹗然聞晉陵以上﹐殘破更爲不堪。

戊戌﹝缺﹞。

海師旣破京口﹐據瓜步﹑圍江寧﹐以擁戴先朝爲名﹐人咸拭目觀望﹐以爲中興事業反掌可致。而余獨觀其頓兵堅城﹐徘徊兩月無尺寸效﹐竊疑其志難果。從古如鄧艾之滅蜀﹑王浚之伐吳﹑桓溫之取李勢﹑苻堅之搗慕容﹐克人國者﹐無不星行電邁﹐雷動風馳。速者一二月﹑緩者三月四月﹐卽君臣面縛﹐輿櫬出降﹐舉國江山﹐皆還版籍。若遲畱進退﹐情見勢屈﹐則釁隙潛生﹐潰散必不旋踵﹕此自古已然之明效也。彼連艦數千﹐直指石頭﹐勢似建瓴﹔而究不進割州郡﹐徒旅泊於風濤險惡之中﹐此豈有生理﹖宜乎一戰而潰﹐勝勢都失也。褚裒伐趙不克﹐退還京口﹐聞哭聲甚多﹐以問左右。曰﹕此必代陂死之家也。嗟乎﹗今日京口哭聲﹐不知何似﹗然聞大兵焚殺已盡﹐恐覓哭聲﹐又不可得矣﹗

按海師之圍江寧也﹐相持一月﹐不能乘銳崩之﹐而日縱酒作樂。七月二十三日﹐大破之。二十四日﹐又潰之﹐而海師遁。旣遁﹐遂縱兵焚掠﹐靖江﹑泰興一帶皆遭其毒。而又退至崇明﹐攻焚剽掠﹐遂使梁鎭之兵絡繹再過我地﹐復見侵擾。初時四方響應﹐皆謂中興﹐聞揚州百姓有以大明皇帝牌迎其兵入城﹐而逡巡不敢入。旣破京口﹐主者日間則守城﹐夜退歸海舶。丹陽至京口僅十九里﹐不能據其衝﹐而使援兵長驅入白門。如此舉動﹐豈能成事﹗徒使大兵克復京口﹐大肆殺掠﹐江南之民肝腦塗地。嗟呼﹗亦可痛也。

海氛旣退﹐凡在戎行諸臣﹐以失律敗者﹐各遣緹騎捕之﹐以鋃鐺鏁去﹐如縛羊豕﹔而間連染於列邑搢紳﹐舉室俘囚﹐遊魂旦暮。吾吳新撫蔣公﹐甫受事﹐卽有鎭江之敗﹐亦在逮中。一緹騎至門﹐卽褫裂衣裳﹐赤體就縛﹔行金數千﹐然後拳梏少寬。吳中憲臣械逮﹐前見巡方李公﹑今見巡撫蔣公﹐皆極慘酷。然李公之械去也﹐吳人痛之﹐通國狂奔﹔而蔣之械也﹐蘇人歡喜。蓋蔣年少性剛﹐當鎭江敗﹐其在吳中﹐一夕數驚﹐恐城民爲變﹐欲屠之﹐已將發矣﹔按君馬公﹑部臺某公﹐力保其無他﹐然後僅免。當時蘇人爲幾上肉者幾希矣﹐故民積憤。而其在鎭江﹐兵士不無縱掠﹐無徳江南。然是時列郡望風迎潰﹐重臣各有思授款者﹐獨蔣公崛彊不從﹐卒能保此半壁。不然﹐一隨腳根﹐百城勢解。後來事機反覆﹐江南之民皆陷﹐中朝出片紙﹐艸薙而禽獼之﹐豈有遺類哉﹗故蔣𨿽怨毒在人﹐不可不思此一番气力也。聞其操撫時﹐賢名噪人耳﹐以其受事新﹐未究厥施﹔而又不幸﹐遘玆陽九﹐卒遭禍去﹐人固不可無遇哉﹗

吾鎭建纛袁公﹐里人控之直指﹑直指疏於朝﹐民日夕望其譴﹔而適以金陵告急﹐遂提兵去。後聞有該部從重議處之旨﹐僉謂不復來矣。未幾﹐兵興事已﹐復提兵至鎭﹐里人不寒而栗﹐恐其爲報復計也。果於八月二十日到鎭﹐統兵千人排門打入﹐每家四五人或八九人﹐呼酒索肉供億﹐下者破產﹐上者亦捐橐。至九月中旬﹐而始稍稍分汛去﹐存者亦自備供餐。三十日之中﹐民彈指飲泣﹐日坐鍼氈﹐幾不欲生矣。然不能尋主名報復﹐不過槪行荼毒。於是陸生數十人各醵金爲公宴﹐與之繆綢杯酒﹔而袁亦張筵酬答﹐稍調停得安。而樞部覆疏﹐已謂袁誠原奉旨駐紮吳淞﹐何得違旨離汛﹐攘占民居﹐招引劫盜﹗擬著該撫提問擬具奏。是時撫公新被逮﹐代者處無人﹐袁公猶得招擺徙倚﹔但鼓吹放炮以漸裁去﹐蕭蕭冷署而已。無幾﹐而署篆者李公廷棟——卽總鎭梁公部曲﹐從海外來代。至沙溪﹐凡袁羽儀鹵簿及帳下健兒﹐俱迎事新帥﹐袁一兜子蹩躠道中﹐幾如故將軍爲醉尉所呵。至交代日﹐跪上印綬﹐服故衣﹐淚下如湧。

吳下固多邪教﹐如大成﹑圓果之類﹐各立門墻﹐以十數計﹐專以喫菜事魔惑人。一入其黨﹐終身不敢毀。或聚說法﹐或立壇宣咒﹐鄕愚狐行鼠伏﹐晨出夜歸。而一二黠者爲之號召﹐一呼百應﹐裹糧以從﹐識者久知其有揭竿之變。順治庚子夏﹐湖寇蠢動﹐其黨潛與相應﹐糗糧衣甲之屬皆備具矣。乃艸一檄文﹐以大板書之﹐數十人潛舁至府學前屹立﹐其大旨無非假名義帝之類。見者哄然﹐思迹捕之﹐而其黨卽扁舟至穹窿足下﹐大張筵會﹐優舞雜沓。山民疑焉﹐蹤迹追捕﹐得其渠魁幾人﹐攀染株及幾徧東南。府縣承風追緝﹐窮村荒落𨿽家無擔石﹐亦必飽索金錢去。至姓名在籍者﹐則合門圍捉﹐罄掃而後已。是役也﹐﹝疑有脫誤﹞應小創﹐而蚩蚩之民﹐不詳厥故﹐謂吾茹素﹐曾何預縣官事﹖愚可哀已﹗

吳下錢糧拖欠﹐莫如練川。一靑衿寄籍其間﹐卽終身無半鏹入縣官者。至甲科孝廉之屬﹐其所飽更不可勝計。以故數郡之內﹐聞風蝟至﹐大僚以及諸生紛紛寄冒﹐正供之欠數十萬。會天子震怒﹐特差滿官一員至練川勘實。旣至﹐危坐署中﹐不動聲色﹐但陰取其名籍﹐造冊以報。時人人惴恐﹐而又無少間可以竄易也。旣報成事﹐奉旨卽按籍追擒﹐凡欠百金以上者一百七十餘人﹐紳衿俱在其中﹐其百金以下者則千計。時撫臣欲發兵擒緝﹐而蘇松道王公紀止之。單車至練川﹐坐明倫堂﹐諸生不知其故﹐以次進見。旣集﹐逐一呼名﹐叉手就縛﹐無得脫者﹐皆鋃鐺鏁系。兩隸押之至郡﹐悉送獄﹐而大僚則系之西察院公署﹕此所謂一百七十餘人也。其餘猶未追錄。原旨械送都下﹐撫臣令其速行淸納﹐代爲入告﹐卽於本處發落。於是旬日之間﹐完者十萬。猶有八千餘金人戶已絕﹐無從追索﹐撫臣仍欲械送﹔道臣王公及好義鄕紳﹐各捐金補償﹐乃止。然額課𨿽完﹐例必褫革﹐視原欠之多寡﹐責幾十﹐枷幾月﹐以爲等殺﹐今猶未從決遣也。獨吾友王惟夏﹐實系他人影立﹐姓名在籍中﹔事旣發﹐控之當道﹐許之題疏昭雪﹐惟夏亦謂免於大獄。不意廷議以影冒未可卽信﹐必欲兩造到都合鞫。於是同日捕至府﹐後其餘免械送﹐惟夏獨行。

郡中有王其長﹝發﹞﹐孝廉王貞明子﹐吾友章素文之妹丈也。能書畫﹑別骨董﹐爲人通脫。與餘一見﹐爲莫逆盟。夾輔素文﹐功最多。然性豪奢不檢。丁酉﹐吳興沈相國之孫以科場事發﹐且有首其逆謀通海寇者﹐起大獄。其家倉皇無計﹐以數萬付其長﹐令其走江寧爲之道地。其長旣得數萬金﹐招搖於路。至江寧。卽制衣飾數十箱﹐萬金歸寄羣妾﹐身臥紅羅帳中﹐恣爲浪費﹔而又故持其金﹐不肯上下行囑。於是邏者得焉﹐突入其邸﹐將數萬金疾捲去﹐而牽之就獄。旣入獄﹐逡巡論報﹐竟斬於市。嗚呼﹗園池邸第﹑家擅金閶﹑羅綺釵鈿﹑美姬四五﹐而又遨遊聲气﹐衣冠流水﹐亦爲得志﹔柰何懷璧走險﹖能不憑弔痛之﹗

辛丑正月﹐大行旣賓天﹐哀詔至吳。吳縣令任某者﹐素貪穢﹐郡人惡之﹔至是復以漕米徧糶易金以飽撫臣朱國治﹐於是郡人大譁。而詔適至﹐吳諸臣哭臨﹐郡諸生數百人環聚於龍馭之前﹐愬縣令不法狀﹔撫臣愕然大驚﹐而又陰觸其諱﹐遂唱言此謀逆者。卽以鋃鐺系諸生﹐閉之獄﹐具疏於朝﹐特敕大臣勘狀。勘臣至江寧﹐諸生十八人皆械訊﹐箠數十﹑夾幾棍﹐幽系牢中。獄就﹐駢斬於市。而郡紳顧松交﹝予咸﹞﹐素與撫臣議左﹐撫臣心銜之。諸生之變起﹐撫臣始亦欲松交爲調人﹔松交不應﹐於是願得而甘心。旣具疏﹐勘臣至﹐逼諸生﹐並牽染松交﹐亦卽逮至江寧﹐同閉獄﹐去不死無間矣。松交好友張無近﹐爲之行金上下﹐捐數萬金與四輔﹐特批免絞並免革職﹐得不死﹔而諸生斬。未斬之先﹐撫臣在江寧﹐一夕馳歸﹐郡守余公﹝名廉徵﹐浙江遂安人﹞午入議事﹐陰諭之。至晚﹐同郡倅領騎四出﹐將十八人及顧家一一抄沒﹐男女啼號奔走﹐卽踰墻越河者﹐縛之無一免﹐而財盡入官。輿皁及諸上官﹐各累累挾歸。質明﹐將諸人送獄﹐黃童白髮﹐啼哭滿路。後皆流上陽堡。

諸生有金聖嘆者﹐有逸才﹐批七才子書﹐一時紙貴﹝西廂﹑水滸﹑左傳﹑史記﹑離騷﹑楞嚴﹑唐詩﹞。是變﹐爲哭廟文﹐亦入獄﹐同日斬。

己亥﹐海師至京口﹐金壇諸搢紳有陰爲款者。事旣定﹐同袍相訐發﹐遂羅織紳衿數十人。撫臣請於朝﹐赤同發勘臣就訊。旣抵﹐五毒備至﹔後駢斬﹐妻子發上陽。又昔年所獲大成﹑圓果諸教﹐至是獄定﹐亦磔於江寧﹐所謂江南十案者也。共得數百人﹐同於辛丑七月﹐決於江寧市﹐血流成河﹐無不酸鼻。

吳下錢糧一案﹐練川之獄得千餘人。其前就緝一百七十人﹐以恩赦免提﹔余俱革去衣頂﹐照例處分。乃撫臣更立奏銷法﹐歲終﹐將紳衿所欠造冊申朝。時吳中士子﹐未諳國法﹐有實欠未免者﹐有完而總書未經注銷者﹐有實未欠糧而爲他人影冒立戶者﹐有本邑無欠而他邑爲人冒欠者﹐有十分全完總書以纖怨反造十分全欠者﹐千端萬緒﹐不可枚舉。蘇﹑松﹑常﹑鎭四郡並溧陽一縣﹐紳士共得三千七百人。旣達於朝﹐部臣議覆。吏部先議﹕紳旣食祿﹐不當抗糧。現任降二級調用﹐在籍者提解來京送刑部從重議處﹐已故者提家人。其革職廢紳﹐則照民例﹐於本處該撫發落。吾州在籍諸紳﹐如吳梅村﹑王端士﹑吳寧周﹑黃庭表﹑浦聖卿﹑曹祖來﹑吳元佑﹑王子彥﹐俱擬提解刑部。其餘不能悉記。時諸生惴惴恐﹐乃禮臣議覆﹐俱革去衣頂﹐照依戶部所定則例處分。但先有旨﹐於旨前完者﹐免解刑部﹐余則否。於是總計續報完淸者﹐得萬人。其未續報﹐得八百人。八百人中﹐吾州三人﹐一陶師侃﹑一爲陳昌祚﹑一爲淩稽。師侃春初以人命系獄﹐已問辟矣。昌祚則兩試劣等﹐已褫靑衿﹐皆於功名事不問﹐竟不續報。而淩搢者﹐誤淩稽也﹐欠冊誤搢爲稽﹐後續報仍書搢。撫軍駁云﹕原冊無名﹐於是完不報完﹐而淩稽姓名實在欠冊。於是下州捕逮三人。而有淩璣者與稽同音﹐卽指璣爲稽。然璣實已報完﹐有冊可驗﹐不能混。稽之卽爲淩搢﹐人共知爲兩人。各至州庭辯鞫﹐各費千金而不能脫。

紳士當解刑部﹐可數百﹐吾郡顧﹝兼山﹞贄﹑顧﹝松文﹞予咸﹑沈﹝韓世﹞奕輩﹐極力營幹﹐遂得免解。

撫臣朱國治﹐旣以錢糧興大獄﹐株連紳衿萬餘﹐又殺吳郡諸生一﹑二十人﹐知外人怨之入骨﹐適以丁憂罷。故事﹕隸旗下者﹐例不丁憂﹐守喪二十七日﹐卽出視事。公守喪畢﹐具疏請進止﹐朝議許其終制。另推新撫韓公世琦尙未蒞任﹐朱恐吳人爲變﹐倉猝離任﹐輕舟遁去﹐吳中爲幸。朝議以大臣擅離汛地﹐擬降五級﹔而嚴旨切責﹐革職爲民。

後於康熙十一﹑二年﹐復撫滇中。值吳三桂變﹐提去開膛梟示。

弘光之後﹐爲隆武﹑爲永曆﹐南走滇﹑黔﹐已而更入緬甸。我兵持之數年﹐於順治十八年辛丑十二月﹐平西王吳三桂以兵臨之緬甸﹐戮其一門﹐獻俘軍前。大將李定國奔入景綫﹐鞏昌王白文選亦以所部降。明遂絕。

婁東鼎盛﹐無如瑯琊﹑太原。瑯琊自王倬起家少司馬﹐子忬亦少司馬﹐被法﹔忬子世貞﹑世懋﹐一爲南司寇﹑一爲南奉常。世貞子士騏﹐爲銓曹主事﹕四代甲科。士騏子慶常﹐則習爲侈汰﹐恣聲色﹐先世業蕩盡無餘。子最繁﹐號圓照﹑名監者﹐襲蔭爲廉州太守﹐精繪事﹐粗持名檢。餘皆落拓無生產﹐有入沙門者。其季兩人爲優﹐以歌舞自活。余親見其登場﹐大爲時賞﹐而司寇之徳澤盡矣。世懋子士騄﹐以孝廉爲憲幕。子瑞國﹐亦孝廉﹐能守家聲。其子景﹐字明先﹐卽以狎邪爲不法﹐幾破家。獄經年不解﹐受榜笞無數﹐擯之遠郊﹐不列士類。其餘別後﹝疑有脫誤﹞如昊字惟夏﹐爲諸生有聲﹐亦以錢糧事受禍﹐而奉常之徳澤亦衰矣。太原自王文肅起家少保﹐鼎爵爲學憲。文肅子衡﹐以廷試第二人爲編修﹐早歿。子時敏爲奉常。子最眾﹐次子揆﹐舉進士﹔然諸子家漸落﹐恐亦爲彊弩之末也。

吾鎭之宿重兵﹐自乙未始。先是﹐遊擊防汛﹐自袁公以副總戎至﹐而兵勢益張矣。袁公旣被里人訐去﹐而繼之者張公大治﹐系遼左人﹐家世從龍。先爲沂州總帥﹐以事左轉黃州副閫。復以侄督楚中﹐例應避﹐調嶺北﹐又調至沙溪。甫至﹐兵艘銜尾百餘﹐人人股栗。州官封徐氏宅建牙﹐頗戢禦兵弁。居半載﹐以大總兵陞任崇明。繼之者﹐王公光前﹐卽張侄婿。向爲左協副閫﹐鎭黃浦﹐今調沙溪。未半載﹐朝遣蘇﹑宜兩大人按行海上﹐以爲七鴉口僅溝水耳﹐何煩副總戎爲鎭﹐撤去之。王調防上海﹐民始就枕無驚。

朱國治之撫吳也﹐自知吳民銜怨﹐旦夕防變。密疏於朝﹐請以郎大將軍鎭蘇。時郎公在杭﹐兵二萬﹐皆八旗精選﹐郎公位同王侯。未至﹐郡守卽自婁門一帶及閶門大宅悉行封奪﹐每屋各粘一票﹐云所封之房卽系軍房﹐擅拆軍房者斬。居民悉行驅逐﹐數里內外﹐幾無人煙。旣至﹐未幾﹐將軍以閩中敗績﹐株連逮去﹐繼者爲祖大將軍。祖公年少﹐善撫馭。其按行海上白茅歸郡﹐從沙溪假道﹐馬數千騎奄忽而至﹐無一人下馬飲杯水者。早自白茅發﹐暮抵奣子﹐屯營幾二百里。銜枚疾走﹐但所發人夫千餘杠擡重物﹐亦二百里不一停頓﹐時當四月。

蘇﹑宜兩大人之按行海也﹐以爲海寇陸梁﹐皆由婁人潛爲內應﹐議將沿海一帶居民盡逐去﹐空其地﹐庶進無所掠﹑退無所藏。於是滿﹑漢兩員差官專督其事﹐以軍法行之。吾婁近海腴地﹐民一夕數驚﹐皆廢耕種以待。旣見濱海之人稠密特甚﹐亦有所不忍﹐乃驅斥崇沙幾帶。號令一出﹐民立刻遷徙﹐室廬一炬。老少妻孥狂呼奔走﹐浮海而死於亂流者﹐不可勝數。數百里之地﹐今皆荊棘參天﹐狐貍虎狼窟宅其間﹐林木蕭條﹐燕巢無主﹐可爲浩嘆。

祖大將軍鎭吳﹐凡吳之爲不法者﹐悉鬻身於其部曲﹐謂之投旗。旣投之後﹐平日小嫌細忿﹐以片紙上之幕府﹐卽率組練數十﹐以一鋃鐺鎖其人去﹐非破產不已。吾婁增城令王公子彥﹐一家奴名馬畱者﹐小有憾於其主﹐挈其妻去之﹐不知其誰適。忽一日至婁﹐衣鮮服整﹐同伴皆韐韎武裝。有密報王者﹐率眾縛之﹔聞之貳守﹐系於獄﹐其同伴逸去。不兩日﹐祖大將軍檄至﹐拘王父子﹐而並提貳守王公﹐馬畱於獄中立出。其承檄一武弁﹐驕甚﹐寓僧寮﹐責供億百端﹐閉子彥於寓三日夕。凡家人捨中﹐兵弁絡繹搜緝﹐無不挈妻子遁去。子彥堂中﹐亦虎狼肆踞﹐其宅一空。於是上下行金﹐僅以身免﹔而更求要路白之大將軍﹐得鞫其人還之。然王仍許以不死。其人旣歸﹐州守笞之五十。子彥系之幽室﹐忽一日﹐裂鏁逸出﹐不知所之﹐恐禍未艾也。是舉子彥廢金一千五百餘﹐而受辱受驚亦披猖極矣。同時聞風起者﹐不可枚舉。州治之前﹐累累縛去者無數。有小怨在人者﹐恆惴惴不自保。至有大家閨婦不得意於夫﹐亦欲投旗﹐令人絕倒。

奏銷提解諸人﹐於康熙元年五月特奉旨﹕無論已到京﹑未到京﹐皆釋放還鄕。吾婁淩搢﹐前以詿誤提者﹐撫臣韓公特與之具疏辯白。部臣題覆﹐以爲淩搢於三月十九日完。事在未奏前﹐有司何得朦混﹗於是總書徐來江﹑知州呂與興﹑知府余廉徵﹑署兵憲者撫臣朱國治﹐應各議處。奉旨依議﹐人心一快。

鄭成功鴟張海上十數年﹐東南半壁以軍事驛騷數千里。己亥之役﹐荼毒江左生靈數百萬。至康熙元年五月﹐聞竟遂首邱﹐庶幾海波其不揚乎﹗然聞其子猶在﹐故部曲猶存﹐未知終何如爾﹖或有爲之左袒者﹐以爲倔彊差善﹐曰﹕獨不見韓蘄王太淸宮夢乎﹖殘害生靈﹐或當得陰譴。

康熙初﹐童子試無得過十五人﹝缺﹞。天子有意右武﹐而病章句之不足取用﹐極意裁抑﹔兜鍪韐韎之夫﹐權在文臣之上﹝缺﹞。

常熟許文玉之室吳氏﹐能詩書﹐負倜儻不羈之才。文玉名瑤﹐大司成石門公之次子。壬辰進士﹐爲關右監司﹐以奏銷罷歸。時裏中有朱姓者﹐富豪也﹐適許之家人病死﹐有嗾之者﹐以爲此朱所使也。於是吳氏從二百家人至其家﹐風捲而縛其主﹐歸系死者足﹐榜笞無數。朱之族子名元祫者﹐進士﹐哭訴於縣公﹐挾其輿至許處﹐得勉彊脫之歸。而吳夫人恚甚﹐詈文玉曰﹕若無一籌耶﹖吾當終扼其吭耳。於是揚揚至吳門。時祖大將軍鎭吳﹐先以名簡投副都統﹔夫人入﹐而握手甚歡。次日﹐始一牒控之祖大將軍﹐而朱姓者鋃鐺就縛﹐萬金風盡。朱乃愬之總督郎公﹑復愬之京口劉大將軍﹐吳夫人更以其間媒孽之於劉﹐復費萬金不止矣。總督郎公之牒﹐下之蘇松道臣﹔吳夫人輕舟就訊﹐亦不知其事若何。適虞山友人陳崑良在婁﹐談其事甚悉。同時又有柳夫人者﹐本一娼也﹐博學能古文辭。大宗伯錢公﹐素以博學重海內﹐柳慕之﹐一日﹐扁舟來謁﹐遂訂終身﹐居恆與之角藝﹐錢往往爲之屈。才極不羈﹐牧齋逮時﹐能戎就裝變服﹐挾一騎護之。居家則爲道人裝﹐別有一種風調。其所與狎者﹐一失意卽能殺之如反掌﹐更狎他人。吳則艷妝濃裹﹐每遇春花秋月﹐從女奴十﹐往來山水﹐盤礡登眺。旗亭蕭寺﹐揮毫染筆﹐觀者如堵墻﹐色不一動。吳之學不如柳﹐然才名相埒﹔其風流跌蕩﹐則同爲天地間一異物也。吳少年事甚多﹐不敢筆之於書。

吳興朱國楨﹐號平涵﹐明朝哲宗時輔臣﹔撰明史幾百卷﹐藏於家。至順治時﹐其家已落﹐子孫不能守﹐以其稿本貿之莊姓者。莊故富豪﹐能文墨﹐廣聘諸名士續成之﹐而更布之板——其所續烈皇帝朝諸傳﹐於我朝龍興事有犯﹐諸人不察也﹔盛行之坊間。聞吳興有縣令挾其事﹐與之爲難﹐而莊不卽答。於是首之朝﹐天子震怒﹐逮系若干人。如查繼佐﹑陸圻﹑範驤﹐皆浙中名宿。其他姻黨親戚﹐一字之連﹑一詞之及﹐無不就捕。每逮一人﹐則其家男女百口﹐皆鋃鐺同縛﹐杭州獄中至二千餘人。婦女衣帶及發﹐悉剪去﹐恐其自經﹔男子皆鍛鏈極刑。攀染及江南﹐書賈陸徳儒亦被禍。陸方嫁女﹐婦女雜集﹐質明禍發﹐悉就縛。天子遣兩部臣至杭親訊﹐今獄猶未決。

蘗庵和尙﹐姓熊﹐諱開元﹐號魚山﹐湖廣嘉魚人。天啟乙丑進士﹐筮仕爲崇明令﹐調繁吳江令。余初試童子時﹐見其引童子入試﹐年未三十﹐風流瀟灑。入覲﹐拜吏科﹔未幾﹐逐去。其在吳江﹐喜與名士遊。時天如唱文社﹐熊公爲之領袖。旣罷諫官﹐十年不調。至崇禎巳﹑午間﹐稍稍復起爲行人副使。時宜興再召﹐獨秉國揆﹐天子寵之甚。初亦收攬時譽﹐後漸貪婪爲不法。公獨抗疏﹐更於密室夜對。天子以庇宜興﹐下詔獄拷掠﹐復廷杖一百﹐禁之獄。未一年而宜興姦迹大露﹐天子逐之歸﹐復提至京﹐於古廟賜盡﹔人相率賀熊公﹐謂不日開棍出獄門矣。然天子終護前非﹐遣戍浙江。不幾日而甲申燕都之難作﹐又未幾而南都淪覆﹐公與金公正希同舉義師﹐志圖恢復。金戰死﹐公乃削髮爲浮屠﹐棲吳郡之靈巖山。順治乙未﹐募米至沙溪﹐頹然老僧也。未幾﹐主席於虞山之三峯。

明史之獄﹐發難於吳之庸。後攀染無數﹐凡藏書者與著書一體同罪﹐嚴旨逮捕。吳江有兩生﹐一爲潘聖章﹑一爲吳炎﹐平日閉門讀書﹐亦私著明史一部﹐藏之家﹐未及梓。莊允成以其同心也﹐列之參評。後按籍擒捕﹐兩縣令﹑一司理登門親緝﹐一則方巾大袖以迎﹐一則儒巾襤衫以迎﹐辭气慷慨。凡子女妻妾﹐一一呼出﹐盡以付之。兩縣令﹑一司理謂﹕君家少子姑藏匿﹐何必爲破卵。兩生曰﹕吾一門已登鬼籙﹐豈望覆巢完卵耶﹗悉就械﹐而挺身至杭就訊。旣見兩部官﹐痛罵不屈﹔夾二棍﹐罵益甚﹐兩部官蹴其齒盡落。聞兩生於我朝定鼎之後﹐閉關不與人通﹐一以著書爲事。其譔明史也﹐虞山錢宗伯以書三航﹐供其纂輯。至今發未剪﹐亦首陽之民。其慨然以妻子盡出者﹐豈眞鐵石心哉﹗一腔熱血﹐有難言者存矣。

明史之獄。決於康熙二年之五月二十六日﹐得重辟者七十人。淩遲者十八人﹐茅氏一門得其七﹐當是鹿門後人﹔如莊﹑如朱﹐皆在數中。朱字右明﹐出貲四﹑五百萬助刻﹐故亦株連。其餘絞者數人﹐郡伯﹑司理皆與焉。外皆駢首就戮。滸墅榷關使者李繼白﹐止以買書一部﹐赤與禍。書賈陸徳儒及刻匠若干人﹐皆不免。所籍沒財產﹐分其半於吳之庸。若範驤﹑陸圻﹑查繼佐之屬﹐皆有首在事前﹐得免死釋歸。先是歲辛丑﹐吳之庸於浙之柯大將軍處發其事。有乞之於提督梁公者﹐梁致書於柯﹐事得寢。而範﹑陸之徒﹐亦卽首告﹐謂實不與聞﹐而私自名列。以此爲首﹐得免死。事旣再發﹐柯大將軍以匿逆上聞﹐亦牽就獄﹐得減死﹑歸旗爲奴。提督梁公以書一紙﹐亦使對簿﹐而大將軍先期已將書紙盡行燒毀﹐無從質證﹐得不論。而中旨亦忽發﹐謂姦徒忌梁功髙﹐因以誣攀﹔海疆多事﹐仍速回供職。於是梁公得安然無恙。是役也﹐或謂吳之庸實僞刻幾葉﹐以成其罪﹐故所行之書﹐大有異同。於是賈人刻手﹐紛紛鍛鏈﹐而竟不免。一夫作難﹐禍及萬家﹐慘矣哉﹗

康熙二年﹐廟堂之議﹐以爲北宋姦臣王安石之陋轍﹐士子空疏不學皆坐此。黜去制義﹐而獨用論策。向來士子束書不觀﹐朝夕無非排比餖飣﹐白首其中。今一去此﹐士方可以讀古人之書﹑爲有用之學﹐此我朝第一快事也。

明季時。文社行﹐於是人間投刺﹐無不稱社弟。本朝始建﹐盟會盛行﹐人間投刺﹐無不稱盟弟者。甚而豪胥市狙能翕張爲气勢者﹐搢紳躡屐問訊﹐亦無不以盟弟自附﹐而狂瀾眞不可挽。至康熙初年﹐朝廷以法律馭下﹐嚴行禁革﹐此風遂攺。於是不稱同盟而稱同學矣。

康熙三年﹐池州太守郭某者﹐領憑赴任﹐中途忽被彊賊﹐劫家口六十餘人﹐皆殲焉惟一妻及幼子得生﹐賊竟掩爲己妻子矣。賊得所有之憑﹐卽認爲眞太守﹐揚揚至任﹐參謁上臺。政理精明﹐無不愛重之。但徵到錢糧﹐久不起解。上臺詰之﹔謂錢糧重事﹐吾必親解。不能數往來﹐俟數足﹐卽當齎至。如不信﹐遣一吏按驗可也。按之庫﹐果累累﹐上臺極喜。未幾﹐郭守鄕親有往探者﹐每一人至﹐則迎入潛殺之矣﹐無一人得出。其鄕親在家者疑之﹐郭守之妻兄曰﹕吾當往探。旣至﹐則輿中非郭守﹐大駭。卽謬爲行乞者曰﹕吾千里流落至此﹐彼府署中日逐送水﹐願供此以餬口。府中人許之。乃擔水至內衙﹐見其妹﹐妹搖手使勿言。後日再進﹐則妹已密書一封﹐投之。出視﹐則知郭守已爲盜殺﹐盜共三十餘人在內。乃密控縣官及上臺﹐上臺以爲彼有三十餘人﹐賊非可猝擒。聞其中多精操算者﹐乃陽謂之曰﹕各縣錢糧未明﹐聞汝署中人多能事﹐可爲我分頭一算乎﹖曰﹕可。於是每縣遣二人行﹐其勢已孤矣。而又密告其縣﹐各將此二人下之獄。乃以他事召僞守至臺中﹐卽縛之﹐鞫之得實。其庫金八萬兩﹐滿十一月﹐卽思逸去矣。郭守之一妻一子﹐有稱自盡﹑有稱爲上臺收署中者﹐未知孰是。其賊由各上臺會審於江寧。

●莊氏史案

橊龕隨筆﹕烏程朱文肅國楨致政家居﹐畱心史事﹐所著有大事記。其已付剞劂者﹐謂之史槪﹐未刻者尙多也﹐祕藏於家。後因寇盜﹐有莊氏賃朱氏之居﹐其子子相廷鎏偶見此書﹐竊爲己有﹔招集知名之士﹐妄以己意增損於其間﹐而朱氏原本遂汨沒矣。子相旣死﹐乃父君維胤城於鎭北圓通庵召匠刻之。凡五年而告成﹐號曰明書。不知利害﹐冒昧從事﹐且自以爲不世之業﹐誇張其事﹐一時趨附﹐廁名其間﹐豈知遂召大禍也。先君子每扼腕太息曰﹕可惜文肅公一生心血﹐付之東流﹗然取非其有﹑立名非眞者﹐定有奇禍﹔天理昭昭﹐可畏也。

朱氏之書﹐至啟﹑禎兩朝而止耳。竊之者子相也﹐續之者所聘諸子也。受其子臨終之囑而必欲刻之者﹐君維也﹔與其幼子左黃鉞無與也。左黃﹐一紈褲少年耳。當科試不得意﹐其妻爲買妾以娛之﹐建百尺樓於後圃﹐雜藝花木﹐日與文士豪飲於其中﹐刻百尺樓詩艸。乃父聞之﹐弗善也。後爲兵備使者所賞﹐相見畱茶款語﹐父乃大悅。及父就逮﹐左黃隨護維謹。及見司敗﹐已喑不能言﹐乃頭觸獄門而死。左黃頭棘﹐無可爲計。疾馳至通州﹐而籍沒之令下﹐族屬無噍類﹐兼及朱峋。峋﹐湖濱人﹐家故微賤﹐以入貲貢。凡商賈經營﹐無不貸其金﹐冀三倍之息﹐以此自雄。其視令長﹐蔑如也。言利析秋毫﹐而於文墨之事則無涉也﹔亦以得罪。歸安令指爲逆書有名﹐並其三子俱就逮。家人鳥獸散﹐封椿庫廏﹐盡入於官。左黃知事不可爲﹐恐累及親黨﹐遂自呈身。是時部撫司道郡縣守令僚佐俱在潯鎭﹐以民居作公館者十有二所。聞左黃歸﹐蜂擁之去﹐絕無他言﹐惟有皈命投誠而已。惟力辧與朱峋父子無涉﹐始終無異詞﹐當事者莫不偉之。至於朱峋素行﹐以貲傲睨一世﹐父子駢戮﹑妻孥皆徙極邊﹐非不幸也。

莊氏居潯未久﹐因其饒於貲﹑故世情不替。初發難﹐爲歸安令。令吳姓﹐故墨吏也﹔不過爲恐嚇之詞﹐以冀升斗耳。而君維卽挾書長安﹐艸疏欲上陳。輦下諸公﹐漫詞慰遣之。時予居西村﹐君維歸﹐以疏稿示余﹐自以爲無恙矣。而墨令乃捃摭其書中悖亂之語﹐以達於部使者。部使者不敢隱﹐上之於朝﹐而獄不可解矣。

或問逆書致罪之由﹐余不知其細。但聞之前人曰﹕如書中所云王某孫婿﹐卽淸之徳祖﹔所云建州都督﹐卽淸之太祖也﹕而直書名。又雲長山衄而銳士飲恨於沙燐﹐大將還而勁卒銷亡於左衽——如此之言﹐散見於李如柏﹑李化龍﹑熊明遇傳中。又指孔﹑耿爲叛。又自丙辰迄癸未俱不書淸年號﹐而於隆武﹑永曆之卽位正朔﹐必大書特書。其取禍之端有如此。況無志﹑表﹑帝紀世家﹐止有列傳。卽王陽明一傳﹐有上下卷﹐共三百餘頁。其冗無體裁可知已。所謂三長五難者﹐安在也﹗

事在辛丑之春﹐決獄在癸卯之秋。潘﹑吳諸子在獄日﹐以賦詩爲事。時余寓鳧溪﹐而戴子蕓野笠館於廟址之南﹐相距里許﹐時相過從﹐得見諸子傳出音訊詩篇。及旣授命﹐蕓野爲潘﹑吳立傳﹐獨於左黃則言其少年遊冶﹔至於慷慨激烈﹐力辧朱峋之冤﹐則未之悉也。余爲備述其故﹐蕓野始爲攺竄一篇。是夜﹐餘夢己身在一荷亭之上﹐左黃在水次搏顙謝余。余急起掖之﹐則已沈水中矣。次日與蕓野言﹐共嗟異之。

蔣西宿麟徵﹐一字轅文﹐爲蔣儀仲之子﹑姬載先生之猶子也。詩文敏妙﹐風儀秀穎。莊氏招之﹐初不願就﹐爲貧所累﹐不得已而赴。命之作文﹐不容畱稿﹐恐其竊歸也。並禁其出入。苦不可言﹐痛哭辭去﹐後竟及難。

張文通館於莊氏﹐艸稿皆作細楷。時子相已死矣﹐張以有明一代理學諸儒無人作傳﹐故應勉之﹐亦不虞其至是也。聞其膝上有淡墨痕「成都楊愼」四字。

張非仲雋﹐一名僧願﹐爲博士弟子員﹐於經史百家﹐無不得其旨趣﹐所與遊皆名彥。樓居積書甚富﹐手錄者千餘卷﹐擁列左右﹐己則坐臥其中。後爲莊氏所招﹐作有明理學諸人傳。其稿另錄出﹐名曰與斯集。禍未發時﹐已知其非﹐逃於僧捨。年已七十餘﹐丁母憂﹐煢然縞素。有詩云﹕空樓獨夜雨牀牀﹐卻把平生細較量﹕災異日新憂患短﹐悲歌不足寤思長。曾無入巷哀王烈﹐徒有拋娘學範滂。好个典斯題目在﹐輕謳緩板赴排場。就逮時﹐談笑自若﹐與藩﹑吳諸人同遇害﹐所著有西廬詩艸四卷。

董誦孫二酉﹐少有神童之名﹐學問淵博。與周安節相好。倡和勒詩牋。書法亦精妙。史事發時﹐沒已三年矣﹐發塚斫棺甚慘。子濯萬與沂﹐九歲有感懷五言古詩四章﹐顧茂倫爲之跋﹐亦英品也。及禍至﹐從容就縛﹐士林惜之。

潘力田檉﹐居平望﹐藏書千卷﹐善著述﹐有松陵文獻十卷﹐今某府二卷行世。與吳赤溟炎有志作史而未敢﹐商之牧齋先生﹐深許之﹐亦未有成書。其就莊氏之請﹐非所願也。授命之際﹐談笑自若﹐眞傑士云。

韋元介全祉﹐一字眞長﹐弟次申全佑﹐進士﹐靑岑明傑之子也。祖鏡臺先生﹐精岐黃之術。元介先卒﹐次申被難。

茅鼎升元銘﹐鹿門先生之孫也﹐以明經爲學博。少有文名﹐試每髙等。與章諾臣上奏﹑陳闇仙驑﹑吳大雍盤﹐四子齊名。僞書編纂﹐僅數月耳。已而之任﹐逮於任所。

南昌黎博庵元寬﹐督學兩浙﹐年髙望重。逆書有名﹐督撫移檄﹐兵圍其第﹐全家抄沒。苕城李霜回令晰﹐逆書有序﹐被逮時﹐適其家有慶祝之事﹐親族七十餘人悉被擒至﹐官以漸訊免。

吳心一者﹐潯上董氏之僕也。少時竄身徐氏﹐欲讀書﹐遐周先生怒之﹐必欲令入府供灑掃之役。此子徒跣哭請於先祖﹐遂受業門下﹐得列靑衿。間莊氏有史事﹐心艷之﹐得列名其中﹔亦被慘戮。曾有唐詩之選﹐吳芳輪系爲之序。幸刑尊廖公昭雪﹐得以無恙。

刻工湯達甫﹑刷匠李祥甫﹐亦爲饑所驅﹐禍亦及之。齊康成治爲博士弟子﹐好學能詩。子相以脯修招之﹐其約已具二十四金矣。後批曰﹕果能專精勤敏﹐則願加六金。遣僕送至﹐齊覽而訝之﹐遂堅不赴﹔以免於禍。後以貢爲學博。

潘友龍爾夔﹐慷慨有風致﹐能文工書。莊氏慕之﹐列其名於簡端。偶與君維有財帛交﹐以致詬﹐君維怒﹐削其名﹐得不罹禍。

隨筆云﹕所列纂錄諸子﹐與余有交﹐故略序其槪。其餘不相知者﹐不及錄。

