建炎筆錄宋趙鼎●卷一○建炎三年巳酉歲正月﹐車駕在維揚。是月末﹐金人侵宿﹑泗。前一月﹐已有南侵之報﹐遣苗傅以所部兵扈衛隆太后往杭州。二月﹐車駕在維揚。初一日﹐急奏至﹐朝廷不以爲然﹐上獨憂之。是日﹐遣劉正彥以所部兵從皇子﹑六宮往杭州﹐是晚出門。初二日﹐皇子﹑六宮渡江。初三日﹐上禦殿。執政奏事未退﹐禦前所遣探事小黃門馳騎告急﹐上卽日出門﹐渡江幸浙西。十二日﹐車駕至杭。二十二日﹐某買舟泛錢塘江之衢。是月﹐中書侍郎朱勝非拜右僕射﹐翰林學士葉夢得除尙書左丞﹐禦史中丞張徵除尙書右丞﹐宰相黃潛善﹑汪伯彥並罷。三月﹐車駕在杭。是月初﹐葉夢得罷。初五日﹐苗傅﹑劉正彥殺簽書樞密院王淵﹐誅宦者﹐遂成明受之禍。是日﹐某至衢﹐泊舟門外浮石渡。初七日﹐是夜﹐明受赦過。初十日﹐準尙書省札子﹐二月某日奉聖旨趙某召赴都堂審察﹐仍令閣門引見上殿。初﹐車駕至杭﹐百官至者十無一二﹐有旨都司﹑侍從各薦二人﹐右司員外郎黃槪以某應詔。十一日﹐準尙書省札子﹐催赴行在所。二十八日﹐發衢州﹐趨行在所。四月﹐車駕在杭州。初二日﹐上復辟﹐隆太后垂簾同聽政。苗傅﹑劉正彥皆建節﹐賜誓書﹑鐵券﹐充京西制置使﹐俾提兵而去。是日﹐某至杭州門外﹐且聞勤王兵至﹐乃入門。初三日﹐苗傅﹑劉正彥引兵拒韓世忠於臨平山下﹐世忠死戰﹐二賊大敗。是晚﹐拔寨而遁。初四日﹐韓世忠﹑劉光世﹑張俊出見。是日﹐隆太后捲簾。初五日﹐知樞密院事張俊簽書樞密院事﹐呂頤浩至。初六日﹐宣制﹐呂頤浩拜右僕射。初﹐車駕渡江﹐命頤浩簽書密院﹐充沿江制置使﹐控扼大江。又命中書侍郎朱勝非﹑禮部侍郎張浚畱平江﹐控扼海道。勝非尋入相﹐浚獨畱。泊明受之變﹐浚與統制官張俊密計勤王議旣定﹐以書招頤浩﹑劉光世。旣而韓世忠自淮揚至﹐遂舉勤王之師。先是﹐浚遣進士馮︶間道入杭﹐貽書執政﹐且詰二賊以明受之事﹐請以上爲皇太弟﹐總兵北伐﹐皇子爲皇太侄﹐監國。二賊始懼﹐乃命浚知樞密院事﹐趣令還闕供職﹐浚不至。二賊請以兵誅浚﹐隆難之﹐遂謫浚散官安置﹐浚不奉命。至是﹐乃命頤浩作相﹐浚仍舊知樞密院。尋以翰林學士李邴參知政事﹐禦史中丞鄭谷簽書樞密院。馮︶者﹐前此旣預返正之議﹐自白衣一命奉議郎﹑工部員外郎﹐仍賜緋魚。十三日﹐某奉恩除司勛員外郎。十九日﹐車駕幸建康﹐發杭州﹐百司扈從齊發﹐遂遣韓世忠追捕苗傅﹑劉正彥。是月末﹐又以翰林學士滕康同簽書樞密院。五月初一日﹐車駕至無錫。初三日﹐車駕至鎭江﹐某始供職﹐百司水陸從便。初十日﹐某至建康。前一日﹐車駕已至﹐以保寧寺爲行宮。十五日﹐眞州報﹕知樞密事張浚爲髙郵賊薛慶拘畱﹐浚自鎭江徑渡﹐往彼撫諭﹐慶欲邀厚賞﹐故脇畱之。三日﹐乃以兵衛之而出。上初聞﹐憂甚﹐遣統制官王Ｂ提兵往平其事﹐Ｂ始渡江﹐浚已歸矣。十八日﹐浚歸。初﹐得眞州報﹐有旨罷知樞密院﹐旣歸﹐仍舊。六月﹐車駕在建康。初一日﹐對。先是﹐以黃槪薦得旨上殿﹐張浚至杭又薦對。至是﹐以郎官初除﹐合是三者﹐對於行宮。初三日﹐有旨以久雨多寒﹐召郎官以上赴都堂﹐條具時政闕失﹐可以弭天變﹑收人心﹑召和气者。是日﹐韓世忠生致苗﹑劉二賊﹐獻於行在﹐並伏法。十五日﹐浚進呈入蜀官屬﹐上獨畱某﹐欲除言事官。是日﹐有旨﹕趙某令上殿奏事。先是﹐浚被命充川陜宣撫使﹐議以某爲主管機宜文字﹐卽始薦之意也。二十日﹐某蒙恩除左司諫。先有旨奏事﹐未對﹐間有是命。七月﹐車駕在建康。初一日﹐對。自是﹐以言事數對﹐不復記。初七日﹐某蒙恩除殿中侍禦史。是月﹐皇子薨。簽書樞密院鄭谷薨於位﹐參知政事李邴罷﹐資政殿學士王除參知政事﹐兵部尙書周望同簽書樞密院。八月﹐車駕在建康。十三日﹐執政率百官辭太后於內東門。先是﹐有旨以百司閒慢細務常程注授之類﹐並從太后之洪州﹐謂之從衛三省樞密院。簽書樞密院滕康除資政殿學士﹐主行其事﹐吏部尙書劉玨除資政殿學士﹐副之﹐恩數並同二府。閏八月﹐車駕在建康。初一日﹐有旨召百官赴都堂﹐議巡幸嶽鄂﹑吳越利害。始﹐張浚入蜀﹐議定幸嶽鄂﹐庶幾聲援相接。至是﹐議者多以吳越爲便﹐遂攺前議。十三日﹐宣制﹑右僕射呂頤浩遷左僕射﹐知樞密院事杜充拜右僕射。充自在京畱守﹐除知樞密院。召還﹐上以委寄之重﹐恐其意未滿﹐遂拜相。十四日﹐執政率百官迎太廟﹑神主於淸涼寺。十六日﹐天寧觀辭太廟﹑神禦。是日﹐有詔以二十六日幸浙西﹐畱右僕射充鎭守建康﹐劉光世屯太平州﹐韓世忠屯鎭江﹐王Ｂ屯常州﹐並聽充節制。是時﹐劉﹑韓各提重兵﹐畏充嚴峻﹐諭說紛紛而已。光世移屯江州﹐世忠移江陰﹑常州境上﹐由是充所統者﹐王Ｂ及其舊部曲陳淬﹑嶽飛數頭項而已。二十日﹐禦史中丞範宗尹到臺供職。二十一日﹐降旨百司及六曹﹑都司﹑檢正以二十二日先發至平江﹐侍從﹑臺諫以二十三日先發至鎭江﹐以俟。二十三日﹐某登舟解纜﹐是夜﹐宿靖安港中。二十八日﹐車駕至鎭江。九月﹐車駕在鎭江。初一日﹐上不禦殿﹐百司守局﹐以司天奏當日蝕也。是日﹐某先發﹐宿冷口。初二日﹐車駕發鎭江。初六日﹐車駕至平江。十一日﹐禦殿﹐百官始朝謁。中司對﹐因及某自司諫除殿中之誤。上曰「呂頤浩多歷外官﹐不詳典故。」十二日﹐某蒙恩除侍禦史。二十五日﹐降旨幸越。二十八日﹐有司﹑侍從先發。是月﹐翰林學士張守除同簽書樞密院事。十月﹐車駕在平江。初一日﹐臺諫發﹐大雨不可行﹐次日出門。初四日﹐車駕發平江﹐以同簽書樞密院周望充浙西宣撫使﹐置司平江﹐畱兵數項﹐委以控制。初十日﹐車駕至杭。十五日﹐車駕渡錢塘江﹐幸越。十七日﹐某渡錢塘﹐出陸宿西興﹐待舟不至。十一月﹐車駕在越。初三日﹐冬至。是日﹐頒巡幸赦。初六日﹐報潭州軍變。十四日﹐報金人遊騎至和州﹐又一項由陳蔡趨蘄黃。十六日﹐報金人已渡大江﹐至興國軍。是日﹐有旨召從官赴都堂議。十九日﹐出城奉迎萬壽觀神禦﹐卽眞宗皇帝﹑章惠皇后及溫成皇后也﹐步軍閭自京師奉迎至。二十一日﹐對﹐始至榻前。上卽謂某曰「隆太后此月初九日﹐已離洪之虔州矣。」二十二日﹐給事中汪藻﹑中書舍人李正民獻議﹐請車駕幸平江迎敵﹐緩急登海舟以避﹐從之。二十三日﹐黃榜幸浙西迎敵詔﹐士民讀之﹐有流涕者。二十五日﹐車駕進發﹐從官從後﹐節次赴行在。是夜四更﹐得報金人犯廣徳﹐車駕復回。又杜充奏二十日大戰江上﹐王Ｂ不策應﹐是致軍敗。二十六日﹐車駕還越。是夜﹐範宗尹除參知政事。二十八日﹐有旨巡幸四明。是日﹐雨大作﹐車駕出門﹐駐城外﹐某同臺諫泊曹娥堰下。二十九日﹐禦舟過曹娥堰﹐舟船擁﹐並畱三日﹐不能前﹐遂出陸。十二月初一日﹐車駕在余姚路中。初四日﹐車駕至明州。初九日﹐參知至都堂問邊報﹐淩晨聞衛士作鬧﹐中軍統制辛永宗以兵入衛﹐少頃卽定。先是﹐遣監察禦史林之平使閩﹑廣﹐發船運。至是﹐米舟百隻至岸﹐朝廷以爲天賜此便。兼聞敵騎已犯建昌﹐且遣人傳檄邵武﹐遂有乘桴之計。卽下令每舟一隻﹐載衛士六十人﹐人不得過兩口。渠輩相謂曰﹕我有父母。或曰﹕我有二子﹐不知所以去畱。訴於皇城司﹐內侍陳宥率眾人同稟於朝。是日﹐宰執入奏事。至殿門﹐宥迎諸公言之﹐衛士立砌下﹐人旣眾﹐陳訴紛紛﹐稍出不遜﹐語間有斥罵者。殿帥李質挺身當立﹐止遏之﹐諸公趨入殿門﹐遂止。事出一時﹐非本謀爲亂也。初十日﹐某蒙恩除禦史中丞﹐日下供職。十二日﹐誅親從四人爲首者﹐餘皆分隸諸軍。明日﹐又誅數人。於是﹐除衡門外﹐衛士盡廢。十四日﹐報杭州守貳而下皆遁﹐敵騎至城下﹐城中不知。十五日﹐雨大作。先是﹐某上言﹕車駕倉皇遷避﹐至明已近旬日未曾禦殿﹐何以慰安中外乞依常禮見百官衛士﹐以解危疑之心。有旨十五日禦殿﹐依例望拜二帝。至是﹐百官班未入﹐聞杭州之報﹐上擐甲坐小殿﹐排辦出城。士大夫去者有風濤之患﹐畱者有兵火之虞﹐相別殿門外﹐皆面無人色。是日﹐上登舟。十六日﹐禦舟乘早潮發﹐至定海。十七日﹐有旨差某同汪藻畱明州﹐商量軍事。前一日得報﹐敵遣人使入明州界﹐不欲令至行在﹐遂遣宗尹復回四明應接之﹐因令宗尹盡護諸將﹐且應報諸路文字。宗尹請某同行﹐及欲汪掌制撰文字也。十八日﹐回舟至四明。奉使盧伸來自金軍﹐云﹕七月同崔縱過河北﹐縱被畱﹐伸隨軍前來。初渡江﹐杜充戰不利﹐差人下札子議事﹐意欲投降者。旣至建康﹐充領兵而遁﹐所遣使卽破和州。所得歸朝官程暉﹐非其國人也。與宗尹商量﹐旣非專使﹐恐不必見﹐遂不復見之。伸所攜國書﹐語極不遜。二十日﹐聞郭仲荀退遁嵊縣。先是﹐車駕發越州﹐以仲荀充浙東宣撫副使﹐張俊充浙東制置使﹐俊旣勾回﹐罷制使﹐復以李鄴爲之﹐仲荀遂退師。是日﹐李迨奏﹕仲荀所遣錢塘江把隘兵二千餘人焚劫蕭山而去。又信州報敵破撫州﹐擄知州王仲山歸洪州﹐需金銀來贖。乃以仲山之子爲撫ヘ使﹐之栝取撫州之物。杜充所遣屬官直徽猷閣陳起宗至云﹕金人昨在太平州界﹐夾沙渡對岸下寨﹐我爲備甚嚴﹐敵時以一二小舟渡江﹐近岸旣殺退之﹐或沈其舟。一日正晝﹐對江拽陣而去﹐五軍旗幟一一可數。把隘兵相駕雲﹕敵退矣。不知其紿也。是夜﹐用數十舟載馬百餘匹﹐橫江直渡﹐支備不及﹐因致潰散。其餘敵騎﹐皆浮而濟﹐以江水極淺故也。充欲領眾歸行在﹐今旣路阻﹐不能歸矣。是晚﹐頤浩與宗尹書云﹕杜在眞州甚的。又得信州報敵犯吉州境﹐知州楊淵而下棄城而去。二十二日﹐報敵騎於十八日巳時過錢塘江﹐在魚浦至十九日﹐騎渡絕﹐不知其數。是日﹐得旨發回﹐晚復登舟。二十三日﹐至定海。大風鼓浪﹐舟反側不定﹐凡三日方止。二十六日﹐出江口﹐泛海洋趨昌國。而去晚泊一山下﹐得富直柔報云﹕李鄴報賊使人招降越州﹐恐直趨四明﹐已定二十七日之天臺矣。二十七日早﹐至昌國﹐同宗尹入見舟中。是日食時﹐禦舟發昌國。先是﹐告報每聞禦舟笛響﹐卽諸舟起碇而發﹐禦舟以紅絲纓爲號﹐餘各以一字﹐如參政卽以參字﹑樞密卽以樞字之類﹐書之黃旗之上﹐插之舟尾。二十八日﹐風不順﹐舟人云﹕每歲盡﹐海上卽數日南風﹐謂之送年風。○建炎四年庚戌歲正月初一日﹐車駕在海道。初二日﹐禦舟早發﹐過石佛洋。初三日﹐禦舟入臺州港口章安鎭。初四日﹐同戶部侍郎葉份﹑中書舍人李正民﹑﹛莫糸﹜禮﹑太常少卿陳戩﹐及諫議大夫富直柔﹐同對舟中﹐問聖體。是時﹐扈從泛海者﹐執政之外﹐止此六人而已。吏部侍郎鄭望之﹑給事中汪藻﹐皆未到。初六日﹐臺州報敵犯四明。初七日﹐張俊人至﹐云﹕十二月二十日敵至明州十五里橋﹐俊發兵拒之﹐戰不利。正月初二日﹐遂至城下大開城門﹐遣精兵用長槍突出血戰﹐殺近千人﹐得帶環首領二級。是夜﹐賊焚寨而遁恐敵濟師﹐乞退歸行在﹐且以二級來獻。初十日﹐聞俊已引軍趨臺州。是日﹐聞越守李鄴投拜﹐又聞韓世忠奏乞畱靑龍鎭﹐以待邀擊。十三日﹐有旨以知明州劉宏道充浙東安撫使﹐張思正充招撫使﹐欲其緩急得以自如也。是日﹐聞周望劾奏秀州太守程俱擅離任所。先是﹐某上言﹕俱文士﹐恐不可當繁劇﹐遂易處州﹐旣而有佑之者﹐其事遂寢。至敵犯余杭﹐朝廷乃令押米綱離州。望劾之云﹕朝廷私此一人﹐遂失億兆之心。士論是之。十五日﹐張俊至﹐於是扈衛軍稍振。先是﹐同宰執會食金鰲山寺﹐宗尹私謂某曰﹕近日諸將姚端等進見太數﹐錫賫極厚﹐國用窘甚﹐見上幸一言也。某歸艸奏﹐徐思之﹐恐亦有說。後乃聞上以明州衛士紛擾﹐盡廢禁衛﹐獨中軍辛永宗有兵數千。而姚端卽禦營使頤浩之親兵將﹐其眾獨盛﹐所以優其禮遇﹐以明受爲戒也。十六日﹐報敵以十三日入四明。又見茶司備到仲山公文﹐稱金人已於十二月二十間離洪州﹐殺城中老小七萬餘人﹐由袁之潭矣。十七日﹐報吉州太和縣村民收得嘉國惠徽朱夫人。先是﹐劉玨﹑滕康有奏待罪﹐云﹕除太后﹑賢妃﹑周夫人﹑莫夫人外﹐其餘舟船並未到。十九日﹐禦舟發章安﹐夜泊松門。二十一日﹐禦舟入溫州港。二十二日﹐禦舟泊管市。二十三日﹐禦舟在管頭﹐中書舍人李正民充隆太后問安使﹐兼兩浙等路安撫﹐諭洪州禦史臺備申使臣尹希申。初﹐黃州關報金人侵犯﹐從衛三省移赴虔州。至吉州太和縣﹐統制楊惟忠後軍作亂﹐次日前軍作亂﹐一行老小並內人被敵殺害者甚眾﹐臺吏藍衍等十餘人皆未到來。人云﹕兵亂時﹐太后﹑賢妃用村夫荷轎﹐更無一人扈衛者。及錄到虔州三省關牒﹐探報撫州王仲山投拜﹐用天會年號下屬邑﹐取金銀﹑牛馬等。二十五日﹐對﹐乞收海舟及諭韓世忠分兵應援﹐因論及洪州之擾。上曰「太后僅以身免﹐乘輿﹑服禦之物一皆棄盡﹐宮人遺失一百六十餘人。」又曰「已退黜滕康﹑劉玨﹐差李回﹑盧益替此二人矣。」奏事畢﹐將退﹐上乃曰「今日方欲召卿相見﹐卽今天下事有二﹕敵退後如何萬一不退如何措置卿可條具奏來。」是日﹐聞金人明州殺戮甚酷﹐臺州一空﹐守臣遁入羅漢洞。是日﹐禦舟移泊樂灣﹐避管頭﹑臺州之路。二十六日﹐駕幸水陸寺。至是﹐侍從﹑省官稍集﹐班列差盛。二月﹐車駕在溫州港。初一日﹐禦舟移泊溫州江心寺下﹐因賜名龍翔寺﹐有小軒東向﹐賜名浴日﹐皆禦書題額。是日﹐押米綱使臣蘇童至﹐云「過越時﹐李鄴已拜金人﹐以其家屬先過錢塘矣。」初五日﹐對於江心寺。初六日﹐聞賊犯昌國﹐敵舟欲相襲﹐爲張公裕以大舶衝散﹐復回明州矣。公裕﹐提領海舟者也。初九日﹐招懷忌行香罷﹐遊天慶宮﹐登融成洞天福也。天慶﹐卽道士林靈素受業之地。初十日﹐呂頤浩在假﹐以熒惑犯紫微垣﹐侵相位﹐奏乞解機務。十二日﹐宣押頤浩入奏事如故。是日﹐聞明州賊退。十七日﹐車駕幸溫州城﹐駐蹕州治﹐某遷入州中陳氏之居。二十一日﹐對﹐再薦吳表臣。初至溫﹐對江心寺﹐卽薦溫人吳表臣﹑林季仲以補察官之闕。季仲奉其母避地山中﹐未至﹐表臣先對。至是﹐再言之。上極喜﹐曰「自渡江﹐閱三吳士大夫多矣﹐未嘗見此人物﹐如素宦於朝者﹐卿可謂知人矣。」是日﹐批出﹕除監察禦史﹐日下供職。前此﹐知眞州向子言﹕昨離眞州﹐盡載本州金帛過江﹐遂爲韓世忠兵所劫。且言杜充已降金人而去﹐麾下官員多有走回者。至是﹐上謂某曰「自聞杜充之執﹐不食者累日﹐非朝廷美事也。」上又曰「非晚頒赦回鑾。」某因論數赦之獘。上曰「以四方號令不通﹐不得不爾。」二十四日﹐同直柔對﹐彈杜充﹐且奏陳乞先罷相﹐後得投降的耗﹐當別議罪。是日﹐降徳音﹐返都吳會赦文之前題印標目云﹕返都吳會之詔﹐議者皆謂太遽﹐以未知吳中消息也。三月﹐車駕在溫州。初四日﹐有旨以初十日車駕進發﹐某力言其未可。初六日﹐有旨未行﹐展至月半。初九日﹐對﹐論諸所獲生口內契丹並燕薊及諸路簽軍皆不可殺。上曰「正與吾意合。」十二日﹐浙西人皆至﹐云平江失守。一使臣卽周望之部曲也﹐言敵騎二月二十四日至城下﹐周望﹑湯東野卽日引眾遁去。二十五日﹐金人突入﹐更無一人拒捍者﹐焚燒殺戮殆盡。初﹐蘇人恃宣司以爲安﹐賊至欲遁﹐而舟船悉爲軍兵擄去﹐故無一人得脫。又聞賊以十二月十六日破杭﹐始入城﹐殺人少項而止。子女玉帛取盡﹐乃以二月初七日下令洗城﹐自州門殺人而四隅發火﹐十四日始離。杭火十餘日方罷。是日﹐又聞知秀州程俱爲宣司所囚。初﹐杭州旣破﹐賊使人移檄俱降﹐俱不能決﹐曰﹕小邦不敢專﹐輒卽解赴宣司。又慮見襲﹐卽遁出州外村落間。一職官權州﹐遣吏追俱復回﹐托以押米趨闕。尋爲宣司勾捉而去﹐幾爲所斬﹐已而放出之﹐乃劾於朝也。十四日﹐降旨移蹕越州。十八日﹐車駕詣天慶宮﹐朝拜九廟﹐執政﹑從官扈從自渡江至是始有此禮﹐駕回登舟。十九日﹐禦舟發溫州﹐著淺﹐行數里而止。二十日﹐禦舟至管頭。二十一日﹐禦舟至海門。二十二日﹐海霧四合。少進﹐不行。二十三日﹐風順﹐諸船直抵章安。舟行﹐前後不相見。是夜﹐禦舟不至﹐執政船入港復回﹐而余官皆不知。但聞喝探人歌唱之聲﹐謂禦舟在前﹐然喝探人亦復不知禦舟之未至也。翌日﹐率臺諫倉皇回舟。至港口﹐迎見禦舟之至﹐卽二十四日也。云至松門著淺﹐舟側幾覆﹐泊章安三日。二十七日﹐禦舟發章安。二十八日﹐禦舟泊慈濟院下。二十九日﹐禦舟入明州港定海縣。四月初一日﹐車駕在定海縣。初二日﹐禦舟至明州。晚﹐同直柔對舟中﹐以臺諫在章安入奏﹐乞同對問聖體﹐至是指揮始下。殿中沈與求﹑司諫黎確尋舟不見。初四日﹐禦舟至余姚﹐海舶不能進﹐遂易小舟﹐仍許侍從百司從便先發。自入定海﹐所過焚燒殆盡﹐死屍相枕藉。某至明﹐論奏宜有以優卹之。上覽奏﹐側然動念﹐故有免商稅及租役之詔。仍支錢數萬﹐以濟貧民。畱余姚一日﹐以諸司易舟也。十一日﹐車駕至越。是月﹐左僕射呂頤浩罷。後一月﹐某蒙恩除端明殿學士﹑簽書樞密院事。是年十月初﹐以議辛企宗建節不合﹐眷意稍替﹐由是間言得入。初﹐降出企宗論功札子皆無實狀﹐余謂諸公曰「企宗正任承宣﹐不知何以酬之意在節旄乎。」範覺民嘆曰「此則不可當﹐優與軍職耳。」○紹興二年壬子歲十月﹐除知平江﹐時呂頤浩再相﹐兩辭不獲﹐道攺知建康﹑充江東安撫大使。十一月﹐過行闕﹐初對上﹐玉色怡然﹐顧勞甚至。余進曰「建康﹐殘破之餘﹐又宣督﹑兩司屯駐大軍皆招收羣寇﹐上下憂疑﹐在今最爲艱難之地。臣之此行﹐或因廟堂進擬﹐則臣斷不敢往﹐敢以死請。萬一出於宸斷﹐臣亦不復辭也。」上曰「江東闕帥﹐朕曉夕思之﹐無以過卿者﹐實出朕意也。卿到官﹐有奏陳事﹐朕當自主之。」余頓首謝。●卷二○紹興六年丙辰歲八月某日﹐下詔巡幸沿江。先是﹐諸路探報金與賊合謀﹐今秋復有南侵之意。且以調發大兵屯駐淮上﹐上欲前期預動﹐免緩急倉卒之患。議以秦檜﹑孟庾充畱守﹐尋除檜萬壽觀使﹑充畱守﹐庾提舉醴泉觀﹑同畱守。以知臨安府梁汝嘉充巡幸隨軍都轉運使﹐百司並畱臨安。常程行遣聽畱司與決﹐所不可決者﹐中行在所。先差兵部尙書劉大中﹑翰林學士朱震﹑翰林侍讀學士範衝﹑工部侍郎趙霈﹑中書舍人陳與義﹑董┍﹑權戶部侍郎王俁﹑起居郎張燾﹑侍禦史周祕﹑左司諫陳公輔﹑右司諫王縉﹑左司郎中耿自求﹑右司員外郎徐林﹑檢詳王迪﹑太常少卿林季仲﹑吏部員外郎黃次山﹑鄭士彥﹑戶部員外郎周聿﹑比部員外郎薛徽言﹑太常博士黃積厚扈從﹐祠部郎官熊彥詩﹑司勛郎官王良存﹑祕書省正字朱惇儒﹐以督府屬官從行。而解潛以馬軍司兼權殿前司公事﹐劉權提舉宿衛親兵﹐同總護衛之職。行營中護右軍統制巨帥古以所部充前軍﹐趙密充中軍﹐馬軍司兵馬��充後軍。以侍禦史周祕﹐禦舟前彈壓﹔監察禦史趙渙﹐禦舟後彈壓。九月初一日﹐車駕發臨安。是日﹐先詣上天竺燒香﹐爲二聖祈福﹐執政﹑從官扈從﹐建國乘馬行於輦後。回幸下天竺﹐進膳﹐宰執賜素食。駕至靈隱北山﹐雲起雷震﹐微雨作﹐少頃卽止。薄晚還城﹐登舟﹐泊城外北郭稅亭下。迫暮﹐雷電大作。是日﹐駕過中竺﹐有卒執黃旗道左﹐卽嶽侯破賊虢州寄治盧氏縣捷奏也。至上竺﹐黃旗進入﹐嶽遣將王貴﹑郝政﹑董先引兵破之﹐獲糧十五萬斛。初二日﹐發北郭亭﹐晚泊臨平鎭。奏事舟中﹐方論奏嶽飛之捷。上顧謂右揆浚曰「嶽捷固可喜﹐但淮上諸將各據要害﹐𨿽爲必守之計﹐然兵家不慮勝﹐惟慮敗耳﹐萬一小有蹉跌﹐不知後段如何」復顧某曰「卿等更熟慮。」某等奉命而退。是日﹐微雨終日﹐夜大風雨止。北風﹐舟行稍緩。初三日﹐發臨平﹐晚過長安閘。徳遠﹑仲古見訪﹐小飲。閱王存﹑吳進人馬。存﹑進﹑沂中將部兵二千還臨安﹐聽畱司使喚。進﹐勇於戰﹐常對禦騎射﹐上稱善﹐曰「一好漢。」進聞知﹐刺「好漢吳進」四字作褶心﹐每閱兵﹐卽披之示眾。夜泊崇徳縣﹐令趙渙之對舟中。上巡幸所過﹐必延見守令﹐省風俗﹑問民疾苦也。初四日﹐發崇徳﹐晚泊皂林﹐風稍止。兩浙漕臣張澄札子以禦舟比舊稍髙﹐所過橋梁多礙﹐時暫拆去﹐利害甚小。淮平江府水門﹐亦當少拆﹐駐蹕城所系﹐恐不應輕毀。其札子進入﹐得旨水門外進輦入城﹐更不拆門。初五日﹐發皂林店﹐晚泊秀州。奏事河亭﹐因及嶽飛兩捷俘獲之物。上曰「兵家不無緣飾﹐此不足道。卿等因通書飛幕屬﹐叩問子細﹐核實﹐非爲有吝賞典﹐但欲知事宜形勢﹑措畫之方耳。」浚奏曰「飛之措置甚大﹐今旣至伊﹑洛間﹐如河陽﹑太行一帶山寨必有通耗者﹐自梁靑之來﹐常有往來之人﹐其意甚堅確。」靑﹐懷﹑衛間人。嘗聚眾依太行﹐數出擾磁﹑相間﹐金人頗患之。今年春﹐並兵力攻。靑以精騎數百突出渡河﹐由襄漢來歸嶽侯﹐兩河人呼爲「梁小哥」。某奏曰「河東山寨如韋詮忠輩﹐今𨿽屈力就招﹐然未嘗下山﹐隊伍﹑器甲如舊﹐據險自保﹐耕種自如﹐惟不出兵耳。金人亦無如之何﹐但羈縻之而已。一旦王師渡河﹐此曹必爲我用。」上曰「斯民不忘祖宗恩徳如此﹐吾料之非金人所能有。」某等同奏曰「願陛下進徳修業﹐孜孜經管﹐此念常如今日。臣等願竭駑鈍﹐裨佐萬一。」進呈周祕奏狀﹐以解潛﹑劉各引無旗號舟船入禁圍﹐且妄申朝廷去禦舟五十里遠。得旨﹐潛﹑名罰銅八斤。徳遠﹑仲古過舟中小飲﹐得洙輩書報。初四日﹐已發舟出門﹐將往徳淸也。初六日﹐發秀州﹐天色晴和﹐晚泊平望﹐進呈漕司按崇徳令趙渙之罪狀。先是﹐言者論其排辦奉迎車駕﹐事多騷擾。下有司體訪﹐𨿽不如言者之甚﹐亦不爲無罪。得旨先降一官﹐令漕司取勘。上曰「渙之昨日奏對﹐問以民間疾苦﹐曰﹕『無』。問以戶口登耗﹑租賦多寡﹐亦不能對。方今多事﹐民間豈無疾苦可言﹐而渙之乃云﹕朝廷仁政寬卹﹐民頗安業。此諂諛之言也。爲令若此﹐將安用之﹗」夜得洙輩書。初七日﹐登平望。是日﹐嶽飛捷奏至﹐遣偏將收復商州﹐且乞催已差知商州解隆速來之任。解隆﹐安邑人。敵犯河﹐解隆與其兄糾率鄕民﹐屢與敵戰。兄爲敵獲﹐大罵而死。隆收殘眾﹐轉戰入蜀﹐隸吳麾下。數立功﹐且遣人赴闕﹐陳奏商州要害之地﹐不可不力取﹐得商則可以經營關中。尋命知商州﹐俾與金守郭浩經營收復﹐今則嶽飛先得之矣。浩﹐成之子。成﹐關西之名將也。頃歲﹐夏人犯平夏城﹐涇原帥章命成守之﹐被圍半月餘﹐攻之甚力﹐卒不能破。初﹐急報至﹐哲廟頗以爲憂﹐而每奏平夏決保無虞﹐乞少寬聖慮。敵退﹐遂召還。哲宗問以城守方略﹐曰「初無他術﹐但如郭成輩皆一路精選﹐俾守一城﹐知其可保也。」﹐浙人。起諸生﹐及作帥﹐頗有可稱﹐種師道﹑師中皆出其幕府。又嘗薦師道於哲宗﹐云「師道拙訥﹐如不能言﹐及與之從容論議﹐動中機會﹐他日必爲朝廷名將帥。」靖康初﹐師道入樞府﹐淵聖嘗問曰「在小官時﹐頗有見知者否」師道以薦章進入。淵聖嘆知人﹐以其二孫茂﹑藎並爲寺監丞。晚泊吳江縣﹐張俊遣其屬史願﹑韓世忠遣其屬張來稟議。願言﹕俊營盱眙寨﹐工料甚大﹐今始及半﹐月役戰士二萬﹐俊時親負士以率將士。且乞應副樓櫓﹐並發江東西壯城兵以助役也。初八日﹐發吳江﹐午至平江府﹐換小舟入門﹐從梁汝嘉所請也。泊姑蘇館﹐進輦入行宮駐蹕﹐以府治爲行宮﹐以提刑司爲三省﹑密院﹐以簽判廳爲左相府第﹐以提舉茶司爲右相府第﹐以檢法廳爲簽書府第。晚得湖北提刑趙伯牛破需徳通寨捷報。徳通﹐徳進之弟。徳進據險﹐久爲湖北之患﹐自楊麼之敗﹐其勢稍弱﹐遂爲部將所殺﹐以其眾歸徳通﹐猶自保一寨﹐不肯就招﹐至是始破﹐知鼎州張Ｃ與伯牛同謀也。初九日﹐後殿奏事。上曰「數日泊舟之後﹐卿等或不奏事﹐卽與諸將理會軍器﹐想不如法﹐但爲美觀﹐全不適用。可進甲葉數百副﹐當爲指教穿聯﹐並其旗號等﹐悉爲整頓﹐別作一隊。卿等試觀﹐或可用﹐卽以此行之諸軍也。」及言韓世忠入覲﹐犒設﹑激賞之物宜依例備之﹐恐不久畱。某進曰「世忠來日恐到﹐當便入對﹐世忠必有所請﹐如錢糧﹑軍馬之類﹐陛下但論令與臣等商量。惟是措置防托﹐恐世忠向臣等不欲盡言﹐如陛下曲折詢訪﹐必自有說。臣竊謂世忠旣城楚與﹑髙郵﹐地利甚便﹐今張俊又屯幹眙﹐控制天長﹑揚州一帶﹐敵決不敢犯﹐則世忠一軍包裹在內﹐最爲安穩。但自濠以西並劉光世地分﹐光世孤軍﹐萬一重兵侵犯﹐韓﹑張兩人能爲出師牽制否不然﹐徒爲自守之計﹐朝廷何賴。」上以爲然。是日﹐諸處探報皆云「劉麟自往河北乞兵回﹐比又遣官再往矣。初十日﹐詣天寧寺開啟行香﹐得收復順州捷奏。順州﹐昔之伊陽縣也﹐縣有弓手翟興﹐勇於捕寇﹐弟進尢爲驍銳﹐邑人號爲「小翟」﹐以獲寇補官﹐後任熙河將。會熙帥劉法出兵總安城﹐深入敵境﹐爲人所誤﹐置寨不得地﹐敵自�山下逼﹐日且暮﹐舉軍潰亂﹐失法所在。諸將逃死不暇﹐而進獨策馬大呼﹐衝犯敵圍﹐來往再三求法不獲﹐時法已墮崖死矣﹐進由是知名。靖康初﹐金人犯伊﹑洛﹐進時爲京西將﹐河南尹王襄遠遁﹐進以洛兵保伊陽自固﹐洛之士民避難者﹐多依之。進死﹐兄興代之﹐兄弟相繼累歲﹐一方寇盜爲之屏息﹐固護陵寢爲有功焉。劉豫僭逆﹐數遣兵攻之﹐興介處一隅﹐與朝廷隔絕﹐寡援糧乏﹐退保大和鎭。興死﹐其子琮代之﹐數遣人間道告於朝廷﹐求兵糧爲助﹐而地遠不能及也。琮勢益弱﹐遂以餘眾歸襄陽﹐依李橫。由是伊陽﹑太和一帶﹐險要盡棄之賊境矣。嶽飛至襄陽﹐遣將王貴直搗盧氏﹐據之。乃分兵西取商州﹐東由欒川縣﹑西碧潭﹑太和鎭﹐以取伊陽也﹐伊陽去路才百餘里。是日﹐韓世忠入門﹐晚赴內殿入見。十二日﹐進呈江西安撫大使李綱奏﹐以車駕時巡﹐乞扈從﹐降詔不允。奏事已﹐上曰「世忠之來﹐當有錫賫。」上起離禦座﹐引宰執就觀所賜之物﹐凡十合﹐如繡珍珠蹙領繡戰袍﹑馬價珠頭巾﹑鈈玉腰條﹑回紋刀﹐皆奇物。並絲﹑樗蒲衣著數十匹﹐金酒器四百餘兩﹐名馬﹑鞍韉等。某等進曰「陛下待遇諸將如此之厚﹐聖意豈徒然哉。」上曰「禁中所有物﹐別無用處﹐止備激賞將士耳。」晚﹐世忠到堂謝賜物﹐微有酒色﹐云上以所賜金器酌之十餘杯﹐不敢辭也。並其隨行背嵬使臣等皆被酒﹐上各賜束帶﹐並十兩金杯一隻﹐因賜之酒。而世忠之侄秉義郎彥仰面授閣門候﹐以其新自延遠歸也。世忠敍謝再三﹐徐曰「世忠寒賤人也﹐合受凍餓﹐今乃蒙被厚恩如此。自顧此身﹐未知死所也。」十二日﹐後殿常朝。自上卽位以來﹐止禦後殿﹐更不行前殿之禮﹐以二聖未還﹐意有所避也。畱身奏世忠之來﹐計當奏陳邊事方略。上曰「世忠無他語﹐但云欲與宰執議定﹐乞與宰執同對。卿與更子細詰問如何也」某曰「世忠之意﹐不欲張俊築城﹐便欲令向前﹐勾引金人近前﹐我得地利﹐合軍一擊﹐便見得失。今日得城﹐明日得縣﹐無益也。竊恐勞役之久﹐別有事生耳。臣之愚見﹐若初議遣俊等渡江﹐徑之淮北﹐或攻宿﹑或取徐﹐得則進﹐否則退歸﹐出入不常﹐使賊罔測﹐是亦一策。不如止屯淮上。初云築山寨﹐亦復不知修城工役如此之大﹐臣深恐城未及就﹐賊已有動息。欲守﹐則無地可歸﹔欲戰﹐則不保必勝。臣已嘗與張浚等商量﹐若只築一小堡﹐可屯萬人﹐選精銳守之﹐劫寨腰﹑截斷糧道等皆可爲之。大軍依舊坐據長江之險﹐賊旣不能遽渡﹐則不無回顧之慮﹐如此似爲穩當。」上以爲然。乃曰「浚意如何」某曰「浚初有商量之意﹐徐徐議論﹐但以嶽飛牽制於後﹐賊若抽兵稍回﹐山東空缺﹐則世忠必再爲淮徐之舉﹐賊且自救不暇﹐安能窺吾淮甸。使俊築一堅城池﹐屯軍淮上﹐臨宿﹑亳﹐賊且疲於奔命﹐此恢復之端也。此策甚善﹐但臣之所慮﹐今冬防托數月之事﹐俟來春更築一堡﹐不失爲此計耳。自古用兵﹐變化不同﹐初無定論﹐然先議守而後論戰﹐乃保萬全也。」上然之。是晚﹐同右揆﹑西樞謁韓世忠之圃﹐卽章子厚園池﹐昔蘇子美之滄浪亭也。子厚在相位日﹐營葺所費不貲﹐罷相卽遷責﹐未嘗安享。洎放還﹐寄居嚴之烏龍山寺﹐子弟輩悉遣歸鄕﹐幹置生事。死之日﹐無一人在側﹐羣妄方分爭金帛﹐停屍數日無人顧藉﹐鼠食其一指﹐衢僧法空親見之。坐間﹐右揆屢叩世忠進取方略﹐世忠終不盡言﹐但云﹕與相公屢言之。而其意不過欲令張俊先爲一著﹐渠欲乘隙而動﹐卽易爲功也﹐但恐俊等揣知其意﹐不肯合謀。而金字遞備坐探報檄嶽飛明遠斥堠﹐擇利進退﹐以世忠言近探者自河北回﹐言龍虎軍由李固渡過河﹐凡渡四晝夜﹐精兵三萬餘人﹐內分騎兵一萬﹐之京西以應嶽飛也。十三日﹐進呈已降指揮﹐依四年例燕犒諸軍將佐。檢正張宗元上殿﹐遣詣建康﹑太平﹐撫勞劉光世﹑張俊兩軍老小﹐仍將在寨人點檢整頓﹑結成隊伍。晚﹐得嶽飛收復西京長水縣捷報﹐仍云已收兵復回鄂州﹐以糧不繼也。十四日﹐進呈右司諫王縉奏狀﹐乞罷平江府營造﹐恐妨農時也﹐從之。批旨韓世忠非晚朝辭﹐可特賜禦筵。差入內內侍省都知黃冕押伴﹐今平江府排辦議。十七日﹐就韓後圃山堂。隨行屬官總制﹑提舉官預坐﹐使臣等別坐。酒五行﹐西樞云﹕種夷叔靖康初被旨巡河﹐朝辭日賜宴﹐所居蔡氏之第﹐吏部侍郎王時雍押伴﹐屬官預坐。右相云﹕諸處探報﹐淮陽軍等處往往抽回人馬﹐歸京師以備嶽兵﹐韓侯亦云。韓晚到堂﹐因話及京城被圍之事。當時﹐南壁正金人所攻之處﹐而以盧襄﹑李擢當之﹐韓亦慨然嘆息也。十五日﹐望拜二聖已﹐奏事。進呈信州奏﹐以車駕巡幸﹐進銀萬兩。上曰「此物﹐得之何處儻府庫有餘﹐自當獻之朝廷﹔或取於民﹐則不可也。更當詢問﹐果取於民﹐便當退還。」某等奏曰「陛下卹民如此﹐朝廷約束甚嚴﹐方州必不敢爾。」韓世忠辭免賜禦筵﹐有旨不允﹐降詔。十六日﹐批旨諸軍押燕官﹐楊沂中﹑張俊軍差淮南提點張成憲﹐韓世忠軍差楊州守臣李易﹐劉光世軍差江東漕臣向子。先是﹐降旨宴犒諸軍﹐並依紹興四年例。晚﹐中使賜除濕丸數十斤付密院﹐以備給賜士卒。先是﹐趙密﹑巨師古兩軍自杭護衛至此﹐多病重追之疾。一日﹐宰執奏知﹐上出禁中方﹐命禦藥院修合﹐且遣中使押禦醫親至軍營﹐人人看候﹐分給之服之﹐皆效﹐此其餘者也。又以其方賜某云。十七日﹐進呈嶽飛乞終制。某等先議定﹐奏稟以飛累有陳請﹐亦屢降指揮﹐而其請不已﹐欲上親筆批回札子。上曰「惟宰執有此禮﹐他人不可。卿等可作書﹐但云得旨封回可也。」退而右揆以書封去。是日﹐劉光世奏敵添兵戍陳蔡間﹐而劉豫亦於穎昌積谷甚富﹐恐有侵犯之意。密院刻擇官申中和言﹕太白已過左執法﹐以陰晦不見。先是﹐占星者言﹕九月初三夜﹐太白由黃道微髙入太微垣﹐犯右執法。●卷三○紹興七年丁巳歲九月﹐自紹興被召﹐是月十六日﹐入建康﹐對於便殿。敍志已﹐上曰「卿﹐人望所歸﹐豈應久外。」某辭以今日規模﹐與臣所見不同。上曰「將來別作措置。」十七日﹐宣制﹕授左僕射。十八日﹐畱身奏事﹐上問防秋大計﹐某曰「淮西𨿽空缺﹐當以壯根本爲先務。」又問去畱如何某曰「其來太遽﹐旣已失之﹐其去不可復爾也﹐臣前日奏陳�悉之。今國威少挫﹐兵勢亦弱﹐若遽自退縮﹐卽益弱矣﹐卻須勉自振勵﹐爲不可動搖之勢﹐尙少堅士心﹐不至委靡。」上深以爲然﹐且曰「初聞淮西之報﹐未嘗輒動﹐執政奏事﹐皆惶恐失措﹐反爲安慰之。」某曰「正須如此﹐見諸將尢須安靖﹐使之罔測。不然﹐益增其驕蹇之心﹐謂朝廷莫敢誰何矣。仍以控制之事專責之二將﹐曰光世之兵不爲用﹐我之所賴惟汝二人。彼必感陛下倚任之重﹐且不敢以朝廷爲弱也。前此﹐大臣曾以此啟沃否」上曰「彼皆倉皇﹐無地措足﹐何暇及此﹗」自入見﹐每畱身奏事﹐上必盛怒言徳遠之過﹐余每隨事開解。十月初﹐余因奏曰「自淮西之變﹐軍民不見朝廷有廟措置﹐欲降一手詔慰安之。」上曰「朕思之久矣﹐當以罪已之意播告天下﹐以朕任用之非其人也﹐俟行遣張浚了降詔。」余曰「浚已落職。」上曰「浚誤朕極多﹐理宜遠竄。」余又曰「浚母老﹐且有勤王大功﹐陛下安忍使之母子不相保。」上曰「勤王﹐固已賞之爲宰相矣。功自功﹐過自過﹐不相掩也。」初七日夜﹐內降周祕﹑石公揆﹑李誼彈章﹐後批﹕張浚謫授散官﹑安置嶺表。中書舊例﹕凡禦書批出文字﹐多在暮夜﹐不問早晚卽時行出。至是﹐余封起﹐未卽施行。明日﹐榻前解救﹐開陳再三﹐上意終不解﹐余乃曰「浚所犯不過公罪。」上曰「是何公罪誤國如此﹐私罪有餘。」又奏曰「前日趙令礻今之言外頗傳播﹐謂浚之出皆諸將之意﹐今又行遣如此之重﹐外間益疑矣。」上曰「安有此理﹗若宰相出入出於諸將﹐卽唐末五代衰亂之風﹐今幸未至於此。」余又曰「𨿽非諸將之言﹐今謫浚如此﹐亦足少快諸將之意。」上曰「此不卹也。」余又曰「向來浚母未出蜀時﹐陛下特遣中使宣諭勿遣﹐今乃使之爲萬里之別﹐生死固未可知﹐豈不傷陛下孝治之意。」上意少解﹐乃曰「與嶺外善地可也。」余曰「湖南永州等處﹐與嶺外何異但且名目不謂之過嶺也。」上曰「可散官﹐安置永州。」余又曰「若令分司﹐便是致仕。」上曰「且更商量﹐來日再將上。」余又畱身﹐再三懇奏﹐拜於榻前。上曰「浚平日兄事卿﹐卿一旦去國﹐浚所以擠陷卿者無所不至﹐今浚得罪天下﹐卿乃極力營救﹐卿賢於浚遠矣。然今日作壞得如此﹐使朕極難處置﹐卿亦難做。」余曰「此則天下共知﹐𨿽爲國家無窮之患﹐原其初不過措置失當而己﹐偶因措置失當﹐遂投嶺嶠之外﹐臣恐後來者以浚爲戒﹐不復以身任責矣。」上意乃解。於是﹐分司之議始定。初九日﹐降旨張浚責授左朝請郎﹑祕書少監﹑分司南京﹐永州居住。二十五日﹐謝大禮加恩﹐不奏事﹐退答衢州諸書。先是﹐士大夫相知者責余作相逾月﹐未見有所施設。余答之云「今日之事﹐有如至虛極弱久病之人﹐再有所傷﹐元气大損﹐自非緩緩溫養之﹐必致顚覆。方此危迫之際﹐惟有安靖不生事﹐坐以鎭之﹐若欲大作措置﹐煥然一新﹐此起死之術也﹐非老拙所能。且張徳遠非不欲有爲﹐而其效如此﹐不量力之過亦足爲戒矣。」一日﹐上曰「令張俊盡以舟師分布控扼﹐然後引兵渡江。」余曰「淮西寂然無事﹐不須勞攘﹐但外間議論﹐便謂朝廷棄卻淮西。以兵家舉措言之﹐一軍潰散卻補一軍﹐分明是怕也。卻當一向勿顧﹐不發一兵﹐看彼如何﹐未必敢動。」上以爲然。是月﹐董┍徽猷待制知嚴州。先是﹐┍任中書舍人﹐余罷政之十餘日﹐諫官陳公輔論二程之學恐惑亂天下﹐於是下詔﹐曉諭董權禮侍錄黃下部吏部錢板。董曰「少俟。」他無所云也。郎官黃次山白臺諫﹐謂┍沮格詔令﹐侍禦史周祕彈之﹐┍以殿撰出知衢州。其後﹐給事中胡世將舉次山自代﹐朝廷遂進擬修注。上曰「非告訐董┍者邪此風不可長﹐可與在外差遣。」當國意甚沮﹐由是善類稍安﹐次山遂除湖海提刑。┍至是始除次對。一日﹐奏稟來春去畱之計﹐請陛下更畱聖慮﹐將來回蹕之後﹐中外便謂朝廷無復恢復之意。上曰「張浚措置三年﹐窮竭民力﹐殫耗國用﹐何嘗得尺寸之地而壞卻許多事功﹐此等議論不足卹也。」余又曰「昨日進呈劉麟以酈瓊書送嶽飛﹐瓊書云﹕『昨在合淝﹐已聞大齊政事修明﹐奉法向公﹐人民安業﹐今旣到此目自見之。投身效命﹐合得其所。』賊爲誇大之言﹐不無緣飾﹐然聞刑法極嚴整﹐人亦畏憚﹐官吏上下委無毫髮之擾。」上曰「也是﹐如此嗔他不得。」余乃曰「陛下承二百年太平之後﹐州縣玩習﹐相師成風﹔吏彊官弱﹐民無赴訴。若非嚴加刑法﹐無由整肅。又念祖宗以來﹐純以仁恕待天下﹐所以享國長久。欲絕復興﹐𨿽朝廷法令時有更張﹐至於祖宗仁恕之心則列聖相承﹐未嘗少變﹐此乃陛下之家法也﹐必不肯如彼所爲﹐加酷於天下。爲今日計﹐欲富國惟有屯田﹐欲息民惟有擇郡守﹐縣令眾多﹐不能擇﹐監司則力有所不能及﹐惟守臣得人﹐則民自受賜。」上深以爲然。一日﹐泛論時事﹐因及《國史》﹐上曰「前日觀朱墨本﹐內用朱勾去者﹐也是大冗。」余奏曰「朱勾者﹐最系美事﹐皆蔡卞輩不喜之語﹐亦以其不學﹐故不知去取耳。且如《吳奎傳》載上神宗疏曰﹕臣願陛下爲堯舜主﹐不願陛下爲唐徳宗猜忌之主。卞等簽則云﹕所引狂悖﹐今刪去。臣謂載之乃見神宗之聖﹐蓋主聖然後臣直也。使唐魏徵﹑王圭輩傳中不載當時獻替之言﹐則後世亦安知太宗爲納諫之君」上深以爲然。余又進曰「使一部盡作諛詞﹐此豈美事古謂之不諱之朝者﹐蓋屢聞直聲必甚盛故也。帝王一代之典﹐是非褒貶非子孫所敢爲者﹐所以使後代人君常懷儆懼之心﹐不敢爲非也。此孔子作《春秋》之意也。姦人常以《春秋》爲魯諱者﹐大惡諱﹐小惡必謹而書之﹐不隱也。所載吳奎之疏﹐皆讜言正論﹐人所難堪者﹐神宗能容之是乃盛徳事﹐謂之大惡可乎何諱之有﹗」上曰「卿所論甚正﹐非他人可及也。」余又進曰「臣去國半年餘﹐今者再見淸光﹐竊觀聖意稍異於前日。」上曰「不得不然﹐尋常造膝之言﹐每以孝悌之說相搖撼﹐其實紹述之謀也。又同事者和之一詞﹐朝夕浸淫﹐罔覺也。如程頤之學﹐每貶斥之﹐以爲不可用。」余曰「秦檜莫爲陛下說些正論」上曰「並無一言。自卿去國﹐在庭之臣不減其舊者﹐惟朱震一人而己。」余又曰「臣觀爲此謀者﹐不過持中論以眩惑聖聽﹐以謂不可太分別﹐當兼收並用﹐庶幾得人之路廣大無遺。臣竊以爲不然﹐取人之路𨿽廣﹐使君子小人並進﹐亦何爲治﹗與其多得小人﹐不若少得君子之爲愈也。大抵持中論者﹐便是沮遏善類之術。分別善惡﹐惟恐不嚴﹐稍似寬容﹐則乘間透漏﹐落其姦計﹐使君子不容措足矣。君子之於小人常存恕心﹐小人之於君子不少恕也。自古及今﹐君子常屏棄﹐小人常得志﹐以此故也。」上又以爲然。進呈髙世則乞不收使元帥府結局轉兩官恩例﹐得旨依奏﹐執政奏曰「莫卻別與此恩數否」上曰「只問他宣仁族屬比之諸後家所得恩數如何可取會也。」次日﹐降指揮﹐令吏部檢會宣仁後族屬未推恩數。申上意以宣仁之族﹐惟世則近族﹐宣仁升遐時﹐恩數甚薄﹐其家並無作使相者﹐欲以此寵世則。是日﹐余畱身奏曰「世則恩數已降指揮﹐令吏部檢會﹐此乃他日題目﹐庶使人曉然知其本末﹐不駭聽聞。然今年一年之間﹐三除使相﹐韋淵﹑士Ｄ﹑錢忱也。方今天下事殊未濟﹐而戚裏相繼作使相﹐公議謂何臣欲將世則除命少待來春。」上曰「卿所慮極是﹐非晚﹐今世則辭去﹐直待來夏﹐未晚也。」二十九日﹐進呈已﹐余因奏曰「臣比自外郡被召﹐迫於威命不敢固辭﹐然區區之誠﹐已嘗縷縷陳奏﹐今已冬深﹐𨿽別無警報﹐獨不知來歲動靜如何。要自今日議定去畱﹐或可畱﹐卽但當措置防守﹔或以爲不可畱﹐卽宜從今徐作動計。亦恐一兩月間別有不則驚擾﹐庶免緩急倉卒之患。」上曰「來春去畱未議﹐但論來秋之計當如何」余曰「若車駕畱此﹐則來秋防守猶如今日。或玆暫回臨安﹐卽俟有警﹐進臨平江或復幸此﹐亦可。惟此兩途﹐別無他說。大計旣定﹐其他瑣細措置﹐當款曲商量進呈。」秦曰「車駕稍移近裏﹐似爲安穩﹐須使淮上略有措置﹐及使諸將各思向前﹐無退避之意﹐則車駕庶幾少安。」余曰「臣在平江府時﹐每與張浚議此﹐亦屢奏聞﹐止令諸軍各分一萬精兵控制淮上﹐作一小堡爲堅守之計﹐萬一寇至﹐得則進攻﹐否則退守﹐或牽制﹐或尾襲﹐劫寨抄掠﹐晝夜擾之。而我之大軍悉屯江上﹐彼𨿽甚銳﹐安敢遽前﹐此臣之鄙見也。近自紹興蒙被收召﹐再嘗以敷奏﹐恐士大夫謂臣創爲此說﹐欲符合諸將之意﹐不知陛下尙能記此否」上曰「卿固嘗言之﹐奏章現在﹐當付中書﹐卿與執政一觀可也。」余又曰「若陛下果欲暫回臨安﹐卽復以建康爲行宮﹐守臣兼畱守﹐差內侍主管匙鑰﹐畱親事官備灑掃﹐百司官府並付畱司看管﹐以備時巡﹐一如兩都故事﹐爲往來之計。若金人舉國來寇﹐卽舉行甲寅年捍禦之策﹐此又臣之鄙見也。願更詢問參政張守而下﹐當各盡己見﹐仔細商量。」張曰「不過如趙某所論﹐無可疑者﹐但願不輕動爾。」余進曰「臣昨來所論﹐正不欲輕動﹐奏札亦已具之矣。臣初至此時﹐人情極不安﹐議論洶洶﹐臣一切不顧﹐堅忍靜坐以待之﹐今幸無事﹐卻須議定來春大計也。諸人各有進說﹐正不敢專主不動之議。」余又進曰「臣之所說自去歲迄今止是如此﹐更無枝蔓﹐亦無攺易。」上曰「朕固知之﹐莫暫回爲便否」顧諸人曰「卿等以爲何如議論定否」諸人曰「如此甚便。」上曰「其餘合措置事﹐卿節次理會。」余曰「今所先者﹐諸軍營寨便令計置﹐及於鎭江多備舟楫﹐亦恐緩急放散百司要用也。」上曰「此等事正宜辦也。」議旣定﹐余又曰「來春之計旣定﹐止是防秋﹐萬一有警報﹐須是車駕前進一步﹐庶幾鼓作將士﹐萬一少退﹐則崩解不復支持﹐便以今日之退爲失策矣。」上曰「自當如此。」上曰「兩河故地﹐朕豈敢爲意﹐但使朕父子團集﹐及得一朝陵寢﹐朕之志願足矣。」某奏曰「陛下如常存此念﹐上天眷﹐必有悔禍之意。」上曰「朕之此念﹐寢食不忘也。」某又曰「人君與臣庶不同﹐苟一念志誠﹐上天必須感格。」語及此﹐聖懷感動﹐惻然久之。某又與西樞﹐亦不任淒感也。十一月初四日﹐宣麻﹐右相轉左光祿大夫﹐以進書也。進呈呂本中乞宮觀﹐上曰「本中詩極佳﹐不減徐俯少時所作﹐俯晚年學李白﹐稍放肆矣。」胡紡報淮陽舟愈遠﹐向上往徐州去。光世使臣下書言﹕合淝之役麟旣退走﹐光世追之﹐道遇伏兵發﹐光世幾爲所得﹐賴諸將力戰﹐王徳之弟某人者死之。夜二鼓﹐收兵﹐光世負交椅者亦戰死﹐傷折亦眾﹐但未見其數。右相奏光世得四百舟﹐準備朝廷使用﹐又奏須俟張浚軍回﹐乃往鎭江措置。某畱身奏曰「數日來﹐外間傳言日中有黑子﹐司天臺曾奏否」上曰「有之﹐前月二十九日見如一李子大﹐兩頭尖﹐今消欲盡矣﹐其占陰干陽。」某奏曰「臣徧閱諸家占書﹐其說不一﹐或云臣蔽君之明﹐或云臣不掩君之惡﹐令不見百姓惡君。使有此變﹐其餘占候不一﹐俱非吉兆。日者﹐人君之象﹐恐非尋常災變。願陛下更加明察﹐恐皆臣等之罪﹐無惜黜責﹐以答天戒。」上曰「幹卿何事」某奏曰「恐懼修省﹐更乞陛下畱意。」初五日﹐進呈右相奏擬韓世忠與金帥並其屬將書。先是﹐秦相奏﹐言金屬將乃主帥之婿﹐今聞統兵在山東﹐宜作書與金屬將﹐俾達於主帥﹐責助賊豫爲背天逆理之事﹐何以爲臣子之戒﹐冀其休兵息民也。上曰「賊兵旣退﹐何用此爲﹐且畱﹐俟浚歸議之。」某曰「淮西旣定﹐士气方盛之時﹐浚乃有息兵之意﹐生民之幸也。」上曰「如此﹐則畱下札子﹐當批付浚施行也。」某奏曰「昨日﹐得浚書﹐云建康府入納鹽鐵甚盛﹐用兵之效不可不勉也。」上曰「沿路旣安﹐商賈放心來往。」某曰「亦緣久不變法。」上曰「法旣可信﹐自然悠久。」蓋自渡江後來﹐鹽法歲變﹐或至再變。自紹興四年冬立爲對帶法﹐明年秋加以出剩﹐立爲分數﹐許入納﹐不對帶。二法兼行﹐二年不變﹐入納甚勻﹐比之常行﹐亦自增羨。二十一日﹐右相﹑西樞見訪﹐會食早晚。余自淮西奏捷﹐卽累求去﹐右相旣歸﹐日治行計。初議正初曲赦廬﹑壽﹑光﹑濠四州﹐才冬節聞假便作禮數﹐後商量止俟十二月初一日。以日期旣近﹐俟頒赦己﹐然後爲之﹐亦是防秋結局也﹐蓋十一月初上旣見許﹐故凡所入文字等﹐悉己艸下。十二月初一日﹐本畱身告上﹐偶右相以密賜﹐乞畱身謝之﹐余展作初二日。是日﹐畱身懇告求去﹐上語𨿽未允﹐意亦許矣。下展﹐更不批旨﹐歸私第食後﹐入文字訖﹐乃登舟。少頃﹐押入都堂治事﹐復歸舟中。來旦﹐再押同班及堂治事﹐初三日也。上曰「朕於君臣之間﹐無毫髮不足﹐細察之﹐卿與張浚終難同立朝也﹐朕當全盡進退禮數﹐煩卿一往紹興也。」某懇求宮觀﹐上不允。旣退﹐押到堂﹐放散人從﹐依時上馬﹐不得般出。初四日﹐同奏事﹐畱身﹐面投子乞出﹐再押到堂﹐復歸私第。晚﹐歸舟中。初五日﹐宣押同奏事。至漏捨﹐再入文字﹐以腳疾有妨拜跪﹐遂免起居。再押到堂﹐復歸舟中﹐右相﹑西樞見過。初六日﹐降詔不允。初七日﹐忌﹐例不鎖。初八日﹐鎖院。初九日﹐降制﹐朱子發行詞。是日﹐宣麻。初十日﹐受告閣門。是晚﹐批出﹕趙某令朝辭﹐上殿﹐並正謝。十一日﹐正謝。十二日﹐朝辭﹐上殿。

