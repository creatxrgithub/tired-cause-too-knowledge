

乙酉揚州城守紀略淸戴名世

宏光元年四月二十五日﹐大兵破揚州。督師太傅太子太師建極殿大學士兼兵部尙書史可法死之。史公﹐字道鄰﹐順天大興人﹐始爲西安府推官有聲﹐歷遷安廬兵備副使﹐升巡撫﹐丁母憂﹐服闋起﹐總督漕運﹐巡撫淮陽﹐久之拜南京兵部尙書。當是時﹐賊起延綏﹐蔓延徧天下。江北爲賊衝﹐公與賊大小數十百戰﹐保障江淮。江南﹑江北﹐安危皆視乎公。公死而南京亡。

先是崇禎十七年四月﹐南中諸大臣﹐聞京師之變﹐議立君﹐未有所屬。總督鳳陽馬士英遺書南中﹐言福王神宗之孫﹐序當立。士英握兵於外。與諸將黃得功﹑劉澤淸等深相結﹐諸將連兵注江北﹐勢甚張。諸大臣畏之﹐不敢違。五月壬寅﹐王卽皇帝位於南京﹐攺明年爲宏光元年。史可法﹑馬士英俱入閣辦事。而得功等方抱擁兵﹐爭江北諸郡﹔髙傑圍揚州﹐縱兵大掠﹐且欲渡江而南。公奏設督師於揚州﹐節制諸將士。士英旣居政府弄權﹐不肯出鎭﹐言於朝曰「吾在軍中久﹐年且老﹐筋力憊矣﹐無能爲也。史公任巖疆﹐屢建奇績。髙傑兵非史公莫能控制者。淮南士民仰史公盛徳﹐不啻如神明慈父﹐今日督師之任﹐捨史公其誰﹖」史公曰「東西南北﹐惟公所使。吾敢惜頂踵﹐私尺寸﹐墮軍實而長寇仇﹖願受命﹗」吳縣諸生盧謂﹐率太學諸生上書﹐言可法不可出﹐且曰「秦檜在內﹐而李綱在外﹐宋終北轅。」一時朝野爭相傳誦﹐稱爲敢言。

東閣大學士兼禮部尙書髙宏圖﹑姜日廣﹐及士英建議﹐請分江北爲四鎭﹐以黃得功﹑劉澤淸﹑劉良佐﹑髙傑分統之﹕傑駐徐州﹐良佐駐壽州﹐澤淸駐淮安﹐得功駐廬州。尋進封黃得功爲靖南侯﹐又進封左良玉爲寧南侯﹐封劉澤淸爲東平侯﹐劉良佐爲廣昌伯﹐髙傑爲興平伯。

髙傑昔本流賊﹐其妻邢夫人﹐李自成妻也﹐傑竊之﹐率兵來降。當王師之敗於郟縣也﹐傑奔走延安。自成旣陷西安﹐全陜皆不守﹐傑率兵南走﹐沿途恣殺掠無忌。馬士英以其眾可用﹐使聘以金幣﹐上手詔「將軍以身許國﹐當帶礪共之。」於是傑渡淮﹐至於揚州。其兵不戢﹐揚州人恨之﹐登陴固守。而四野共遭屠殺無算。江都進士鄭元勛﹐負气自豪﹐出而調停﹐入往傑營﹐飲酒談論甚歡﹐傑酬以珠幣。元勛還入城﹐气益揚﹐言於眾曰「髙將軍之來﹐敕書召之也。卽入南京﹐尙其聽之﹐況揚州乎﹖」眾大哄﹐謂元勛且賣揚州以示徳﹐共殺之﹐食其肉立盡。傑聞元勛死﹐大恨怒﹐欲爲元勛報仇﹐將合圍﹐而公適至。

初傑兵殺人滿野﹐聞公將至﹐分命兵士﹐中夜掘坎埋骸。及公至﹐升座召見傑。傑拜於帳下﹐辭色俱變﹐惴惴懼不免。而公坦懷平易﹐𨿽偏裨皆慰問殷勤。傑驕蹇如故。浹旬公上書﹐請以瓜步屯其眾﹐揚州人乃安。

已而公巡淮安﹐奏以澤淸駐淮安﹐髙傑駐瓜州﹐黃得功駐儀眞﹐劉良佐駐壽州﹐各有分界。而督師與諸將﹐各分汛以守﹕大江而上爲左良玉﹔天靈州而下﹐至儀眞三汊河爲黃得功﹔三汊河而北﹐至髙郵爲髙傑﹔自淮安而北﹐至淸江浦爲劉澤淸﹔自王家營而北至宿遷﹐爲危險重地﹐公自當之﹔自宿遷至駱馬湖﹐爲總督河道王永吉。而髙傑必欲駐揚州﹐要公而請於朝。揚州人又大哄﹐且以無序第爲辭。公遂遷於東徧公署﹐而以督府居傑。旣入城﹐號令嚴肅﹐頗安堵無患。其間小有攘奪﹐官亦不能禁也。

當是時﹐登萊總兵黃蜚﹐奉詔移鎭京口﹐取道淮陽﹐慮爲劉髙二營所掠。蜚故與黃得功善﹐使人謂得功以兵逆之﹐得功果以兵往。而髙營三汊河守備遽告傑曰「黃得功軍襲揚州矣。」乃密布精騎於土橋左右。而得功不之知﹐行至土橋﹐角巾緩帶﹐蓐食且飲馬﹐而伏兵皆起。得功不及備﹐戰馬值千金斃於矢。得功奪他馬以馳﹐隨行三百騎皆沒。而傑別遣兵二千人襲儀眞﹐爲得功部將所殲﹐無一存者。黃﹑髙交惡﹐各治兵欲相攻。萬元吉奉朝命往解﹐史公親爲調釋﹐俯而後定﹝諸將惟髙傑兵最彊﹐可以禦敵﹞。傑至是始歸命史公﹐奉約束惟謹。

公決意經略河南﹐奏李成棟爲徐州總兵。賀大成爲揚州總兵﹐王之綱爲開封總兵﹐李本身﹑胡茂貞爲與平前鋒總兵﹕諸將皆傑部將也。傑遂於十月十四日﹐引兵而北。將行﹐風吹大纛忽折﹐炮無故自裂﹐人多疑之。傑曰「偶然耳。」爲顧而行。

是時﹐大兵已攻山東﹐浸尋及於邳宿。而史公部將張天祿駐瓜州﹐許大成駐髙資港﹐李棲鳳駐睢寧﹐劉肇基駐髙家集﹐張士儀駐王家樓﹐沈通明駐白羊河。十一月宿遷不守﹐公自抵白羊河﹐使監紀推官應廷吉﹐監劉肇基軍﹑監軍副使髙岐鳳﹑監李棲鳳軍﹐進取宿遷。大兵引去。越數日﹐復圍邳州﹐軍於城北﹐劉肇基﹑李棲鳳軍於城南﹐相持逾旬。大兵復引去。

是時﹐馬士英方弄權納賄﹐阮大鋮﹑張孫振用事﹐日相與排斥善類﹐報私仇﹐漫不以國事爲意。史公奏請皆多所牽掣﹐兵餉亦不以時發。南北東西﹐不遑奔命。國事已不可爲矣。

公經營軍務﹐每至夜分﹐寒暑不輟﹐往往獨處舟中﹐左右侍從皆散去。僚佐有言﹐宜加警備﹐公曰「有命在天﹐人爲何益﹗」後以軍事益繁﹐謂行軍職方司郎中黃日芳曰「君老成練達﹐當與吾共處﹐一切機宜﹐可以面決。」對曰「日芳老矣﹐不能日侍。相國亦當節勞珍重﹐毋以食少事繁﹐蹈前人故轍。且發書立檄﹐僚幕濟濟﹐俱優爲之﹔徵兵問餉﹐則有司事耳。相國第董其成﹐綽有餘裕﹐何必躬親以博勞瘁﹐損精神爲耶﹖」公曰「固知君輩皆喜安逸﹐不堪辛苦。」日芳曰「兵者﹐殺機也﹐當以樂意行之﹔將者﹐死官也。當以生气出之。郭汾陽聲色滿前﹐窮奢極欲﹐何嘗廢事乎﹖」公笑而不答。

是冬﹐紫薇垣諸星皆暗﹐公屏人﹐夜召應廷吉仰視曰「垣星失耀﹐柰何﹖」廷吉曰「上相獨明。」公曰「輔弼皆暗﹐上相其獨生乎﹖」愴然不樂﹐歸於帳中。

明年正月餉缺﹐諸軍皆饑。史公葷酒久不禦﹐日惟蔬食啜茗而已。公所乘舟桅﹐輒夜作聲﹐自上而下﹐復自下而上。祭之不止。有頃﹐髙傑凶問至。公流涕頓足嘆曰「中原不可爲矣﹗建武紹興之事﹐其何望乎﹗」遂如徐州。

初﹐髙傑與睢州人許定國有隙。定國少從軍﹐積功至總兵。崇禎末﹐有罪下獄﹐尋赦之﹐仍以爲總兵﹐崇禎十七年冬十一月﹐掛鎭北將軍印﹐鎭守開封。至是聞傑之至也﹐懼不免﹐佯執禮甚恭﹐且宴傑﹐傑信之﹐伏兵殺傑﹐及其從行三百人。定國渡河北降﹐且導大兵。而髙傑部將李本身等﹐引兵還徐州。

傑旣死﹐諸將互爭雄長。幾至大亂﹐公與諸將盟﹐奏以李本身爲揚州提督﹝本身﹐傑甥也﹞﹐以胡茂貞爲督師中軍﹐李成棟爲徐州總兵﹐其餘將佐各有分地﹐立其子髙元爵爲世子﹐於是眾志乃定。

而髙營兵旣引還徐州﹐於是大梁以南皆不守。大兵自歸徳一趨亳州﹐一趨碭山徐州。李成棟奔揚州。

當土橋之變也﹐黃得功怨忿不能忘﹐及聞傑死﹐欲引兵襲揚州﹐代領其眾。揚州城守戒嚴。公自徐至揚﹐使同知曲從直﹑中軍馬應魁﹐入得功營和解之。亦會朝命太監髙起潛﹑盧九徳﹐持節諭解。得功奉詔。

邢夫人慮稚子之孤弱也﹐知史公無子﹐欲以元爵爲公子﹐公不可。客有說公者曰「元爵系髙氏﹐今髙起潛在此﹐公盍爲主盟﹐令子元爵而撫之﹐庶有以塞夫人之意而固其心﹖」公曰「諾」。明日﹐邢夫人設宴﹐將吏畢集。公以語起潛﹐起潛曰「諾。」受其子拜。邢夫人亦拜﹐並拜公。公不受﹐環柱而走﹐潛止焉。明日﹐起潛亦設宴﹐宴公並髙氏於。公甫就坐﹐起潛使小黃門數輩挾公坐﹐不得起﹐令世子拜﹐稱公爲父﹐邢夫人亦拜。公怏怏彌日。自是髙營將士﹐愈皆歸誠於公。

馬士英﹑阮大鋮忌公威名﹐謀欲奪公兵權﹐乃以故左春坊中允衛胤文監興平軍。軍中皆憤不受命﹐尋加胤文兵部右侍郎﹐總督興平軍﹐駐揚州。揚州又設督府。幕僚集議曰「公﹐督師也。督師之體﹐居中調度﹐與藩鎭異。今與彼互分汛地﹐是督師與藩鎭等也。爲今之計﹐公盍移駐泗州﹐防護祖陵﹐以成居重馭輕之勢﹐然後上書請命﹐以淮揚之事﹐付之總督衛子安﹐總河王鐵山乎﹝子安﹐胤文字﹔鐵山﹐永吉字也﹞﹖」公曰「曩之分汛﹐虞師之不武﹐臣之不力也。吾故以身先之。移鎭泗州﹐亦今日之急務。」遂使應廷吉督參將劉恆祿﹑遊擊孫恆﹑都司錢鼎新﹑於光等兵﹐會防河郎中黃日芳於淸江浦﹐渡洪澤湖﹐向泗州而發。

先是公所至﹐凡有技能獻書言事者﹐輒收之﹐月有廩餼。以應廷吉董其事﹐名曰禮賢館。於時四方幸進之徒﹐接踵而至。廷吉言於公﹐請散遣之。公曰「吾將以禮爲羅﹐冀拔一二於千百﹐以濟緩急耳。」廩之如故。然皆望公破格擢用﹐久之不得﹐則稍稍引去。城破之日﹐從公而及於難者﹐尙十有九人。至是移鎭之議旣定﹐公命廷吉定其才識﹐量能授官﹐凡二十餘人。明日﹐諸生進謝。公畱廷吉從容問曰「君精三氏之學﹐嘗言夏至前後﹐南都多事﹐此何說也﹗」廷吉對曰「今歲太乙陽局﹐鎭坤二宮﹐始擊關提﹐主大將囚﹔且文昌與太陰並﹐凶禍有不可言者。夏至之後﹐更換陰局﹐大事去矣。」公欷出袖中手詔﹐示廷吉曰「左兵叛而東下矣。吾將赴難如君言﹐柰天意何﹗」因令廷吉等諸軍赴泗﹐便宜行事。會泗州已失﹐而廷吉等屯髙郵邵伯間。公至燕子磯﹐而黃得功已破左兵於江上。公請入朝﹐不許詔曰「北兵南向﹐卿速赴泗州應敵。」

當是時﹐馬阮濁亂朝政﹐天下寒心﹐避禍者多奔左良玉營。而良玉自先帝時﹐已擁兵跋扈﹐不奉朝命。其眾且百萬﹐皆降賊﹐素慕南都富麗﹐日夜爲反謀。良玉被病﹐其子平賊將軍夢庚欲舉兵反。適有假太子之事﹐一時失職被收諸臣﹐又爲春秋興趙鞅之說以贊成之。遂以太子密旨﹐誅姦臣馬士英爲名﹐定國行﹐豎二旗於首﹐左曰淸君側﹐右曰定儲位。遂破九江﹑安慶﹐屠之。江南大震。馬阮懼﹐相與議曰「左兵來﹐寧北兵來。與死於左﹐不如死於北。」故緩北而急左﹐邊備空虛﹐大兵直入無畱行矣。

史公遂至天長﹐而盱眙泗州已失﹐泗州守方將巖敗歿﹐總兵李遇春降。史公率副將史得威數騎回揚州﹐登陴設守。而揚州人訛言許定國引大兵至﹐欲盡殲髙氏。髙營斬兵關而出﹐奔泰州。北警日急﹐黃日芳率兵營茱萸灣﹐應廷吉率諸軍來會﹐營瓦窯鋪以犄角。史公檄各鎭兵來援﹐皆觀望不赴﹐劉肇基﹑何剛﹐率所部入城共守。城陷之日﹐何剛以弓弦自縊死。剛﹐上海舉人﹐崇楨十七年春正月﹐上書烈皇帝﹐請纓自效者也。肇基以北兵未集﹐請乘其不備﹐背城一戰。公曰「銳气未可輕試﹐姑養全力以待之。」及大兵自泗州取紅衣炮至﹐一鼓而下。肇基率所部四百人﹐奮勇巷戰﹐力盡皆死。

先是有使自北來﹐自稱燕山衛王百戶﹐持書一函﹐署云「豫王致書史老先生閣下。」史公上其書於朝﹐而厚待使者﹐遣之去。至是大兵旣集﹐降將李遇春等﹐以豫王書來說降。又父老二人﹐奉豫王令﹐至城下約降。因縋健卒下﹐投其書並父老於河﹐李遇春走。豫王復以書來者凡五六﹐皆不啟﹐投之火中。部將押佳者﹐本降夷也﹐匹馬劫大兵營﹐奪一馬﹐斬一首而還。公賞以白金百兩。是時﹐李成棟駐髙郵﹐劉澤淸與淮陽巡撫田仰駐淮安﹐皆擁兵不救。大兵攻圍甚急﹐外援且絕﹐餉亦不繼﹐而髙岐風﹑李棲鳳﹐將欲劫史公以應大兵。公曰「揚州吾死所﹐君等欲富貴﹐各從其志﹐不相彊也。」李﹑髙中夜拔營而去。諸將多從之。公恐生內變﹐皆聽其去﹐不之禁。自此備禦益單弱矣。「

四月十九日﹐公知事不支﹐召史得威入﹐相持哭。得威曰「相國爲國殺身﹐得威義當同死。」公曰「吾爲國亡﹐汝爲我家存。吾母老矣﹐而吾無子女﹐爲吾嗣以事吾母。我不負國﹐汝無負我﹗」得威辭曰「得威不敢負相國﹐然得威江南世族﹐不與相國同宗﹐且無父母命﹐安敢爲相國後﹖」時劉肇基在旁泣曰「相國不能顧其親﹐而君不從相國言﹐是重負相國也。」得威拜受命。公遂書遺表﹐上宏光皇帝﹐又爲書一遺豫王﹐一遺太夫人﹐一遺夫人。一遺伯叔父及兄若弟。函封畢﹐俱付得威曰「吾死﹐汝當葬我於太祖髙皇帝之側﹐其或不能﹐則梅花嶺可也。」復操筆書曰「可法受先帝恩﹐不能雪仇恥﹐受今上恩﹐不能保疆士﹐受慈母恩﹐不能備孝養。遭時不造﹐有志未伸﹐一死以報國家﹐固其分也。獨恨不從先帝於地下耳。」書畢﹐亦付得威。

二十五日﹐大兵攻愈急。公登陴拜天﹐以大炮擊之。大兵死者數千人。俄而城西北崩﹐大兵入。公持刀自剄﹐參將許謹救之﹐血濺謹衣。未絕﹐令得威刃之。得威不忍。謹與得威等數人﹐擁公下城至小東門。謹等皆身被數十矢死﹐惟得威獨存。時大兵不知爲史公﹐公大呼曰「吾史可法也﹗」大兵驚喜﹐執赴新城樓見豫王。王曰「前書再三拜請﹐不蒙報答﹐今忠義旣成﹐先生爲我收拾江南﹐當不惜重任也。」公曰「吾天朝重臣﹐豈可苟且偸生﹐得罪萬世﹗願速死﹐從先帝於地下。」王反覆說之﹐不可。乃曰「旣爲忠臣﹐當殺之以全其名。」公曰「城亡與亡﹐吾死豈有恨﹖但揚州旣爲爾有﹐當待以寬大。而死守者﹐我也。請無殺揚州人。」王不答﹐使左右兵之﹐屍裂而死。闔城文武官皆殉難死。

初﹐髙傑兵之至揚州也﹐士民皆遷湖瀦避之﹐多爲賊所害﹐有舉室淪喪者。及北警戒嚴﹐郊外人皆相扶攜入城﹐不得入者稽首長號﹐哀聲震地。公輒令開城納之。至是城破﹐豫王下令屠之﹐凡七日乃止。

公旣死﹐得威被執﹐將殺﹐大呼曰「吾史可法子也﹗」王令許定國鞫之。逾旬﹐乃得免。旣免﹐亟收公遺骸。而天暑﹐眾屍皆蒸變不能辧識﹐得威哭而去。先是得威以公遺書藏於商人段氏家﹐至是往段氏﹐則段氏皆死。得威旁徨良久﹐忽於破壁廢紙中得之﹐持往南京﹐獻於太夫人。其辭曰「兒仕宦凡有二十八年﹐諸苦備嘗﹐不能有益於朝廷﹐徒致曠違定省﹐不忠不孝﹐何以立天地之間﹗今日殉城﹐死不足贖罪。望母委之天數﹐勿復過悲。副將史得威﹐完兒後事﹐母以親孫撫之。」其遺夫人書曰「可法死矣﹗前與夫人約﹐當於泉下相俟也﹗」其遺伯叔父若弟書曰「揚州旦夕不守﹐一死以報朝廷﹐亦復何憾﹗獨先帝之仇未報﹐是爲大恨耳。」遺豫王書不得達﹐其辭曰「敗軍之將﹐不可言勇﹔負國之臣﹐不可言忠。身死封疆﹐實有餘恨。得以骸骨歸葬鐘山之側﹐求太祖髙皇帝鑑此心﹐於願足矣。宏光元年四月十九日﹐大明罪臣史可法書。」

當揚州圍時﹐總兵黃斌卿﹑鄭彩守京口常鎭﹐巡撫楊文驄駐金山。五月初十日夜﹐大霧橫江﹐大兵數十人﹐以小舟飛渡南岸﹐兵皆潰。鎭海將軍鄭鴻逵﹐以水師奔福建。黃斌卿﹑鄭彩﹑楊文驄﹐皆相繼走。鎭江遂失。而汴城伯趙之龍﹐已先於初五日夜﹐使人賚降書﹐往迎大兵矣。馬士英奉皇太后如杭州。上幸太平﹐入黃得功營。十八日﹐豫王入南京。劉良佐來降。二十二日夜﹐良佐率其兵犯駕﹐左柱國太師靖國公黃得功死之。其將田雄﹑張傑等﹐奉上如大兵營。

明年春三月﹐史得威舉公衣冠及笏﹐葬於揚州郭外梅花嶺﹐封坎建碑﹐遵遺命也。已而敕賜旱西門屋一區﹐以處其母妻﹐有司給粟帛以養之。

歲戊子﹐鹽城人某﹐僞稱史公﹐號召愚民﹐掠廟灣﹐入淮浦﹐有司乃拘系公母妻江寧。有鎭將曰「曩者淮揚之下﹐吾爲前鋒﹐史公實死吾手。賊固假托名李者﹐行當自敗﹐何必疑其母妻哉﹖」乃釋之。

