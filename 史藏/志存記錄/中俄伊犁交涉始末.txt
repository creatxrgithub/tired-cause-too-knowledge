《中俄伊犁交涉始末》

淸羅惇曧

同治十年﹐西域回部叛﹐俄人以接壤故﹐藉代守之名﹐舉兵占伊犁全境﹐設官治之。時新疆做擾﹐方用兵﹐未暇問俄。洎光緒四年﹐回亂平。五年四月﹐以吏部侍郎崇厚﹐爲出使俄國大臣﹐朝議索伊犁。乃以崇厚爲全權大臣﹐便宜行事。旋轉官左都禦史。崇厚旣懵於外事﹐以奉朝命索還伊犁。俄人但許見還﹐其他皆非所計﹐遂與訂新約十八條。其第六款﹕「俄旣歸還伊犁﹐中國願給俄國銀五百萬羅布。」第七款﹕「伊犁旣還中國﹐當以可西河之西﹐及麗山之南之地﹐以至於底克斯河﹐盡讓與俄。」第十款﹕「除喀什噶爾及庫倫兩地﹐已照先立和約﹐俄國立有領事外﹐今議定在嘉峪關﹑科布多﹑哈密﹑吐魯番﹑烏魯木齊﹑庫車各地﹐各再設立領事。」第十二款﹕「蒙古天山南路﹑天山北路等﹐俄商貨物往來﹐無庸付稅。」第十四款﹕「凡俄商販運貨物至張家口﹑嘉峪關﹑天津﹑漢口等處者﹐可過同州府﹑西安府﹑漢中府各路。其將中國貨物運入俄國﹐亦由此路。」約文咨送回國﹐朝野駭然。諭旨言「若照所擬條約所損已多﹐斷不可行。口岸旣多﹐與華商生計大有妨礙﹐允行則實受其害。先允後翻﹐則曲仍在我。應設法挽回﹐以維全局。」修撰王仁堪﹐庶吉士盛昱﹐交章論劾﹐朝士激昂議戰。洗馬張之洞疏言「新約十八條﹐他姑勿論﹐其最謬妄者﹕如陸路通商﹐由嘉峪關﹐西安﹑漢中﹑直達漢口。秦隴要害﹐荊楚上游﹐盡爲所據。馬頭所在﹐支蔓日盛﹐消息皆通﹐邊圉難防﹐堂奧已失﹐不可許者一。東三省國家根本﹐伯都訥吉林精華﹐若許其乘船至此﹐卽與東三省全境任其遊行無異。陪京密邇﹐肩背單寒﹐是於綏芬河之西﹐無故自蹙地二千里。且內河行舟﹐乃各國歷年所求而不得者﹐一許俄人﹐效尢踵至﹐不可許者二。朝廷不爭稅課﹐當卹商民。若準﹑回兩部﹑蒙古各盟﹐一任俄人貿易﹐槪免納稅﹐華商日困猶末也﹔以積弱苦貧之蒙古﹐徒供俄人盤剝﹐以新疆巨萬之軍餉。徒爲俄人緩輸﹐且張家口等處內地﹐開設行棧﹐以逐漸推廣﹐設啟戎心﹐萬里之內﹐首尾銜接﹐不可許者三。中國藩屏﹐全在內外蒙古﹐沙漠萬里﹐大所以限夷狄。俄人卽欲犯邊﹐迆北一面﹐總費周折。如蒙古全部供其役使﹐彼更將重利以啖蒙古。一旦有事﹐音信易通﹐必撤藩屏﹐爲彼先導。不可許者四。條約所載﹐俄人準建卡三十六﹐延袤廣大。無事而商往﹐則譏不勝譏﹔有事而兵來﹐則禦不勝禦。不可許者五。各國商賈﹐從無許帶軍器之例。今無故聲明﹐人帶一槍﹐其意何居﹖若有千百爲羣﹐闖然徑入﹐是兵是商﹐誰能辧之﹖不可許者六。俄人商稅﹐種種取巧﹐若各國希冀均沾﹐洋關稅課﹐必然歲絀數百萬。不可許者七。同治三年﹐新疆已經議定之界﹐又欲內侵﹐斷我入城之路。新疆形勢﹐北路荒涼﹐南城富庶。爭磽瘠﹐棄膏腴﹐務虛名﹐受實禍。不可許者八。伊犁﹑達爾布﹑巴哈臺﹑科布多﹑烏裏雅蘇臺﹑咯什噶爾﹑烏魯木齊古城﹑哈密﹑嘉峪關等處﹐準設領事官﹐是西域全疆﹐盡歸控制。有洋兵斯有洋商﹐有洋商斯有洋兵。初則奪我權勢﹐繼則反客爲主﹐馴至彼有官而我無官﹐彼有兵而我無兵。且各國通例﹐惟沿海口岸﹐準設外邦領事。若烏裏雅蘇臺﹑科布多﹑烏魯木齊古城﹑哈密﹑嘉峪關﹐乃我境內。今日俄人作俑﹐設各國援例﹐將十八省腹地﹐均布洋官﹐又將何以處之﹖不可許者九。名還伊犁﹐而三省山嶺內﹐卡倫以外﹐盤踞如故。據髙臨下﹐險要失矣。割霍爾果斯以西﹐格爾海島以北﹐屯墾無區﹐遊牧無所﹐地利盡矣。金頂寺又爲俄人市廛﹐現與約定俄人產業﹐不更交還。是伊犁一綫東來之道﹐必穿俄巢﹐出路絕矣。寥寥遺黎﹐彼必盡遷以往﹐人民空矣。擲二百八十萬有用之財﹐索一無險阻﹐無地利﹐無出路﹐無人民之伊犁﹐將焉用之﹖不可許者十。俄人之索﹐可謂至貪至橫﹔崇厚之許﹐可謂至愚至謬。皇太后﹑皇上赫然震怒﹐遣使臣﹐下廷議﹐可謂至明至斷。上自樞臣﹑總署﹑王大臣﹐以至百司庶官﹐人人皆知其不可﹐所以不敢公言攺議者﹐誠懼一經變約﹐或召釁端。然臣以爲不足懼也。必攺此議﹐不能無事。不攺此議﹐不可爲國。請言攺議之道﹐其要有四﹕一曰計決﹐二曰气盛﹐三曰理長﹐四曰謀定。何謂計決﹖無理之約﹐使臣許之﹐朝廷未嘗許之。崇厚誤國媚敵﹐擅許擅歸﹐國人皆曰可殺者也。伏望拿交刑部﹐明正典刑。治使臣之罪﹐則可杜俄人之口。按之萬國公法﹐旣有不準違訓越權之例﹐復有臣執全權﹐可否仍在朝廷之條﹐正與崇厚不遵密函﹐不請諭旨之罪相合。耆英之案﹐成憲昭然。故力誅崇厚﹐則計決。何謂气盛﹖俄人欺我使臣軟懦﹐逼脇劃押﹐施一償百﹐意猶未饜。不料俄羅斯然大國﹐乃至出此﹗不特中國憤怒﹐卽環海各國﹐亦必不直其所爲。至俄使不待定約﹐聲明歸國﹐外洋亦無此例。況凱湯徳系署理公使﹐豈能徑歸﹖其爲恫嚇無疑。情形顯然﹐盡可聽其去畱﹐不必過問。莫如明降諭旨﹐將俄人不公平﹐臣民公議不願之故﹐布告中外﹐行文各國﹐評其曲直。兼囑各國﹐將我國家情理兼盡之處﹐刊諸新聞紙。明諭邊臣﹐整備以待。據眾怒難犯之情﹐執萬不可從之志﹐俄國𨿽大﹐自與土耳其苦戰以來﹐師老財竭﹐臣離民怨。近聞其國君有防人行刺之舉﹐若更渝盟犯順﹐圖遠勞民﹐必且有蕭墻之禍﹐行將自斃﹐焉能及人﹖故明告中外﹐則气盛。何謂理長﹖種種要挾﹐皆由伊犁而起。若盡如新約﹐所得者伊犁二字之虛名﹐所失者新疆二萬里之實際。而每年尙須耗五百萬餉需﹐以供邊師防軍建城開屯之用。是有新疆尙不如尢新疆也。索伊犁而盡拂其請﹐則曲在我。置伊犁而仍肆責言﹐則曲在彼。況使臣畫押﹐未奉禦批示覆﹐一如載書未歃血﹐豈足爲憑﹖俄人理屈詞窮﹐焉能生釁﹖故緩收伊犁則理長。何謂謀定﹖俄人而講信義﹐兵端可以不開。若俄人必欲背公法﹐棄和好﹐設防之處﹐大約三路﹕一新疆﹐一吉林﹐一天津。左宗棠席屢勝之威﹐兵素彊。金順﹑劉錦棠﹑錫綸﹑張曜﹐亦皆戰將以靜待動﹐俄人必敗。遏其歸路﹐則彼將隻輪不返。若出吉林邊地﹐遼東山谷叢集﹐其地去俄二萬餘里。懸軍深入﹐饋餉維艱﹐不能用眾。特簡兼資文武之將帥﹐畀以重權﹐資以臣餉﹐分南北洋海防之費﹐爲經略東三省之資。命左宗棠﹑金順﹐選籍隸東三省知兵之將官數人﹐速來聽用。招集索倫嚇津打牲之眾﹐教練成軍﹐其人素性雄勇﹐習與俄鬥﹐定能制勝。卽小有挫衄﹐堅守數月﹐必委而去。天津一路﹐逼近神京﹐然俄國兵船﹐扼於英法公例﹐向不能出地中海。卽彊以商船載兵而來﹐亦非若西洋有鐵甲等船者比。李鴻章髙勛重寄﹐歲縻數百萬金錢﹐以制機器﹐而養淮軍﹐正爲今日﹐若並不能一戰﹐安用重臣﹖伏請嚴飭李鴻章﹐諭以計無中變﹐責無旁貸﹐及早選將練兵﹐仿照法國新式﹐增建炮臺。戰勝酬以公侯之賞﹐不勝則加以不測之罪。設使以贖伊犁之二百八十萬金﹐雇募西洋勁卒﹐亦必能爲我用。俄人蠶食新疆﹐並吞浩罕﹐意在拊印度之背﹐不特我之患﹐亦英之憂也。李鴻章若能悟英使輔車唇齒﹐理當同仇。近來之立功宿將﹐如彭玉麟﹑楊嶽斌﹑鮑超﹑劉銘傳﹑善慶﹑岑毓英﹑郭松林﹑喜昌﹑彭楚漢﹑郭寶昌﹑曹克忠﹑李云麟﹑陳國瑞等﹐或回籍﹐或在任﹐酌量宣召來京﹐悉令其詳議籌策﹐分駐京﹑通﹑津站﹐及東三省﹐以備不虞。山有猛虎﹐建威銷萌﹐故修武備則謀定。臣非敢迂論髙談﹐以大局爲孤注。惟深觀事變﹐日益艱難。西洋撓我政權﹐東洋思啟封疆﹐今俄人又故挑釁端﹐若更忍之讓之﹐從此各國相逼而來﹐至於忍無可忍﹐讓無可讓﹐又將柰何﹖無論我之禦俄﹐本有勝理。卽或疆場之役﹐利鈍無常﹔臣料俄人𨿽戰﹐不能越嘉峪關﹐𨿽勝不能薄寧古塔﹐終不至掣動全局曠日持久﹐頓兵乏食﹐其勢自窮﹐何畏之有﹖然則及今一決﹐乃中國彊弱之機﹐尢人才消長之會﹐此時猛將謀臣﹐足可一戰。若再越數年﹐左宗棠𨿽在而已衰﹐李鴻章未衰而將老﹐精銳盡澌﹐欲戰不能。而俄人行將城於東﹐屯於西﹐行棧於北﹐縱橫窟穴於口內外通衢﹐逼脇朝鮮。不以今日捍之於藩籬﹐而他日斗之於庭戶﹐悔何及乎﹖要之武備者﹐攺議宜備﹐不攺議亦宜備。伊犁者﹐攺議宜緩﹐不攺議亦宜緩。崇厚者﹐攺議宜誅﹐不攺議亦宜誅。此中外羣臣之公議﹐非臣一人之私見。獨謀在疆臣﹔作气在百僚﹔據理力辯﹐在總理衙門﹔決計獨斷﹐始終堅持﹐則在我皇太后﹑皇上。」奏入﹐諭大學士﹑六部﹑九卿﹑翰詹科道議奏。是時方詔求言﹐士气奮發。又值回部蕩平﹐士夫多言兵可用。乃爭言戰俄。尙書萬靑藜﹐侍郎長敍﹑錢寶廉﹐司業周徳潤﹐少詹事寶廷﹑中允張楷﹐給事中郭從矩﹑余上華﹑吳鎭﹑胡聘之﹐禦史孔憲谷﹑黃元善﹑田翰墀﹑鄧承修﹐員外郎張華奎﹑贊善﹑髙萬鵬﹐禦史鄧慶麟﹐侍讀烏拉布﹑王先謙﹐編修於蔭霖﹐禦史葉蔭﹐肅親王隆﹛勤心﹜﹐檢討周冠﹐員外郎陳福綬﹐光後陳奏﹐大半主戰。諭一並付議﹐並命醇親王奕訁﹐一同會議具奏。崇厚不候朝命﹐擅自回京﹐詔褫職逮獄﹐旋定斬監候﹐中外駭愕。按公法無全權定約後﹐罪其使臣者。俄謂將決裂﹐欲以兵力迫挾﹐期約必成。一等毅勇侯大理寺少卿曾紀澤﹐方奉使英法﹐至是攺命使俄﹐另議條約。俄兵艦已集遼海﹐乃命沿邊江海備兵。命北洋大臣李鴻章﹐簡戰艦於煙臺大連灣。彭玉麟﹑李成謀﹐簡長江水師。通政司劉錦棠﹐幫辦新疆軍務。加吳大三品卿銜﹐赴吉林幫辦防務。起劉銘傳﹑鮑超﹑曹克忠於籍﹐令治軍。詔求將才。前出使英國大臣侍郎郭嵩燾﹐方引病在籍﹐至是疏言「左都禦史崇厚﹐在俄國立定條約十八款﹐不察山川扼要之形勝﹐不明中外交接之事宜﹐種種貽誤﹐無可追悔。然西洋各國﹐遣派使臣﹐相與議定條約﹐原應由政府核準施行。是此案準駁之權﹐仍制自朝廷。所有派遣各國使臣﹐凡兩國交涉事件﹐應責成料理。總理衙門可但諭飭駐俄公使﹐轉達俄國外部﹕《伊犁條約》﹐暫緩核準﹐權聽俄兵駐紮伊犁﹐以俟續議。俄人𨿽甚猖獗﹐亦不能違越萬國公法﹐以求狂逞。只權應之一法﹐可以稍戢俄人之志。卽在我亦稍有以自處。臣請統前後事情﹐分別陳之﹕一曰收還伊犁﹐應由甘督核議。乾隆年間﹐戡定準回各部﹐設立各城駐紮兵弁。外設屯卡﹐與各屬部畫分疆界。百餘年來﹐哈薩克﹑布魯特諸部﹐日見衰微﹐其地多爲俄人侵占。又西滅浩罕諸部﹐與西域壤地﹐緊相毗連。而自回疆叛亂二十餘年﹐屯卡毀棄殆盡。卽令俄人繳還伊犁一城﹐淸理疆界﹐極費推求。陜甘督臣左宗棠﹐平日講求地理之學﹐經營西域﹐已逾十年﹐形勝險要﹐爲能詳知。並非數萬里外遣一使臣憑空定議之事﹐臣所謂收還伊犁。應由甘督核議者此也。二曰遣使議還伊犁﹐當徑赴伊犁會辦。俄人占踞伊犁時﹐但以保護疆界商民爲言﹐原約中國平定西域﹐仍行退還。是收還伊犁﹐並無他慮。惟慮俄人索取兵費太多﹐此須至伊犁相度情形﹐乃可置議。左宗棠以戰功平定西域﹐不肯居贖回伊犁之名。揀派大員會議﹐著緊亦專在此。無捨伊犁而徑赴俄會議之理。卽令議辦已有端緒﹐應遣使赴俄定約﹐亦必須由肅州取道伊犁﹐兼與左宗棠商定一切。臣在倫惇﹐日本遣使恩倭摩的赴俄議換庫頁一島﹐卽所謂蝦夷島也。在該島爭持多年﹐乃遣使赴俄計議。其使臣卽由庫頁島徑達黑龍江﹐取道伊犁﹐繞烏拉嶺赴俄。爲其水陸交通險隘形勝﹐及其兵力所注﹐非身親考覽﹐無由知也。俄酋髙福滿﹐駐紮伊犁﹐兼統浩罕諸部。其與崇厚議還伊犁﹐二萬里調髙福滿回國會辦﹐此在中國關系絕大。而俄人則進退皆利﹐無關得失之數﹐而其任勞核實如此。臣所謂遣使議還伊犁﹐當徑赴伊犁會辦者此也。三曰直截議駁《伊犁條約》。當暫聽從駐紮﹐其勢萬不能急速收還。臣查天山南北兩路﹐所以號稱肥饒者﹐正以河道縱橫灌輸之故。俄人所踞西伯利亞一萬餘里﹐並屬荒寒之地。近來侵奪塔什幹﹑浩罕諸部﹐蓄意經營。前歲見俄國新報﹐言其提督斯威哲爾﹐探尋巴米爾郎格拉湖一帶﹐報稱喀拉庫拉湖至阿克蘇﹐有通長不絕河源﹐深入俄國荒漠之地﹐爲歷來人迹所未到﹐舉國相爲慶幸。其睨視西域﹐蓄謀已深。伊犁一城﹐尢爲饒沃。自伊犁河以南曰哈爾海圖﹐產銅﹔曰沙拉博和齊﹐產鉛﹔其北山曰空鄂爾峨博﹐產煤﹔曰辟裏箐﹐產金﹔曰索果﹐產鐵﹔往時河南設有銅廠﹐鉛廠﹐並近距特克斯河﹐而辦理不甚如法。山北煤鐵各廠﹐則尙未開采。西洋人羣視爲上腴之地。伊犁所設九城﹐專駐兵弁﹐其膏腴並在河南山北。西至霍果斯﹐亦設有一城﹐距伊犁不逾百里。所設額爾齊齊罕諸卡﹐皆在五百里以外。今畫分霍爾果斯河屬之俄人﹐則伊犁一河﹐亦截去四分之三﹐而五百餘里之屯卡﹐皆棄置之矣。畫分特克斯河屬之俄人﹐則舊設銅鉛各廠﹐亦與俄人共之。而特克斯河橫亙天山以北﹐其南直接庫車拜城﹐聲气皆致阻隔。所設屯卡﹐直達特克斯河源﹐皆棄置之矣。塔爾巴哈臺﹐距伊犁東北﹐尙在千里以外﹐聞亦有畫歸俄人之地。以一城孤懸浮寄﹐盡割置其膏腴之地﹐名爲收還伊犁﹐而實棄之。此時置議﹐較之從前﹐其難萬倍。當據萬國公法﹐由國家徑行議駁﹐無可再行商辦之理。以此時蠲棄伊犁﹐與收還伊犁﹐其勢並處於兩窮。惟有申明權聽駐紮﹐以杜其狡逞之心﹐而仍以從緩計議﹐稍畱爲後圖﹐庶自處於有餘之地﹐而亦有餘地以處俄人。臣所謂直議截駁《伊犁條約》﹐暫聽俄人駐紮者此也。四曰駐紮英法兩國公使﹐不宜遣使俄國。西洋各國﹐互相聯絡﹐各視其國勢緩急輕重﹐與其恩怨﹐以爲之程。數百年來﹐攻伐兼並﹐事變百出。而目前大勢﹐則英法兩國爲私交﹐俄徳兩國爲私交﹐徳與法仇恨方深﹐英與俄尢爲累世積怨﹐其心意所向背﹐卽其喜怒好惡﹐亦皆爲之轉移。臣嘗謂英法共一公使﹐俄徳亦當共一公使。凡爲公使駐紮﹐非但以虛名通兩國之好而已﹐實有維持國體之責與商造事件之權。遣使會議﹐當在伊犁。而其難通之情﹐與其兩不相下之勢﹐由駐俄公使﹐達之俄國朝廷﹐以持其平而分其責。此亦萬國公法所當準情據理﹐通論其節要者。似此加派使臣﹐攺議已定條約﹐恐徒資俄人口實﹐以肆行其挾制之術。俄國新報﹐已言《伊犁條約》﹐由英人播弄翻悔﹐亦可窺見其用心矣。臣所渭駐紮英法兩國公使﹐不宜遣使俄國者此也。五曰定議。崇厚罪名﹐於例本無專條﹐亦當稍準萬國公法行之。臣查崇厚貽誤國家﹐原情定罪﹐無可寬假。然推其致誤之由﹐一在不明地勢之險要﹐如霍爾果斯河﹐近距伊犁﹐特克斯河﹐截分南北﹐兩路均詳在圖志﹐平時略無考覽﹐俄人口講指畫﹐乃直資其玩弄。一在不辧事理之輕重﹐其心意所注﹐專在伊犁一城﹐則視其種種要求﹐皆若無甚關系﹐而惟懼繳還伊犁之稍有變更。一在心懾俄人之彊﹐而喪其所守。臣奉使出洋﹐以崇厚曾使巴黎﹐就詢西洋各國情形﹐但言船炮之情﹐兵力之厚﹐以爲可畏。崇厚名知洋務﹐徒知可畏而已。是知其勢而不知其理﹐於處辦洋務﹐終無所得於心也。一在力持敷衍之計﹐而忘其貽害。臣在巴黎﹐與崇厚相見﹐詢以使俄機宜。僅言伊犁重地﹐豈能不收回。臣頗心怪其視事之易﹐而亦見其但以收回伊犁爲名﹐於國事之利病﹐洋情之變易﹐皆在所不計。故常以謂於西洋交接﹐亦當稍求通悉古今事宜﹐中外情勢﹐而後可以應變。是以崇厚之罪﹐人能知而能言之。而當定議條約之時﹐崇厚不能知也。參贊隨員﹐亦皆不能知也。置身數萬里之遙﹐一切情勢﹐略無知曉﹐惟有聽俄人之恫嚇欺誣﹐拱手承諾而已。朝廷以議駁條約﹐加罪使臣﹐是於定約之國﹐明示決絕﹐而益資俄人口實﹐使之反有辭以行其要挾。崇厚殷實有餘﹐宜責令報捐充餉贖罪﹐而無急加刑以激俄人之怒。卽各國公論﹐亦且援之以助成俄人之勢。臣所謂定議崇厚罪名﹐當稍準萬國公法行之者此也。六曰廷臣主戰﹐只是一隅之見﹐亟宜斟酌理勢之平﹐求所以自處﹐而無急言用兵。臣查西洋構患以來﹐凡三次用兵。廣東因禁煙﹐寧波天津因換約﹐皆由疆臣措置失宜﹐以致貽患日深﹐積久而益窮於爲計。然其時中外之勢﹐本甚懸絕﹐一切底蘊﹐兩不相知﹐徒激於廷臣之議論﹐憤然求一戰之效。至今日而信使交通﹐準情處理﹐自有餘裕。俄人之狡焉思逞﹐又萬非比英法各國﹐專以通商爲事。釁端一開﹐構患將至無窮。國家用兵三十年﹐財殫民窮﹐情見勢絀﹐較道光咸豐時﹐气象又當遠遜。俄人蠶食諸回部﹐拓土開疆﹐環中國萬餘里﹐水陸均須設防﹐力實有所不及。卽使俄人侵擾邊界﹐猶當據理折之﹐不與交兵角勝。何況以伊犁一城﹐遣使與之定議﹐準駁應由朝廷。縱彼以兵力要挾﹐亦可準度事勢之宜﹐從容辧證﹐何爲貿然耀兵力以構釁端﹐取快廷臣之議論。臣所謂廷臣主戰﹐只是一隅之見者此也。竊以爲國家辦理洋務﹐當以了事爲義﹐不當以生釁構兵爲名。名之所趨﹐積重難返﹐𨿽稍知其情狀﹐亦爲一時气焰所懾﹐而不敢有所異同。臣之愚昧﹐直知今日之急務﹐固不在此。應懇飭令駐俄使臣﹐轉達俄國外部﹐以伊犁一城﹐爲天山南北兩路關鍵﹐中國必待收回。而此次崇厚所定條約﹐萬難核準。所有俄兵駐紮伊犁﹐應暫無庸撤退。從前喀什噶爾﹐曾經與俄通商﹐應否照舊舉行之處﹐由陜甘督臣左宗棠﹐與俄國督兵大臣﹐會商核辦﹐以期妥善﹐毋得輕易率請用兵﹐致失兩國交誼。開誠布公﹐正辭明辯﹐或冀挽回萬一。以後與俄人交涉﹐亦可於此稍得其端倪。關系大局﹐實非淺鮮。臣以庸愚﹐奉使無狀﹐萬口交謫﹐無地自容。積年以來﹐心气消耗﹐疾病日增。裏居逾歲﹐足迹未嘗一出門戶﹐自分衰病餘生﹐無復犬馬圖效之望。而軫念時艱﹐重以崇厚之昏庸﹐貽誤多端﹐幾至無可補救。臣粗有所見﹐誠知一時公論﹐於此必多牾。然求之事理﹐徵之史策﹐準之國家之利病﹐驗之各國之從違﹐允宜及早斷行﹐以免多生枝節。爲時愈久﹐議論愈繁﹐則益難於處理。是以不避詬譏﹐而終甘緘默。謹略獻其愚忱﹐上備聖明采擇。」諭旨﹕「郭嵩燾所奏﹐不爲無見。前經總理各國事務衙門﹐奏明將俄國約章。分別可行不可行﹐咨行曾紀澤遵辦。原就已定之約﹐權衡利害﹐以爲辯論攺議之地。第思俄人貪得無厭﹐能否就我範圍﹐殊不可必。此時若遽責其交還伊犁全境﹐而於分界通商各節﹐未能悉如所願。操之太蹙﹐易啟釁端。若徒往返辯論﹐亦恐久無成議。曾紀澤前往俄國﹐當先將原議交收伊犁各節﹐關系中國利害﹐礙難核準之故﹐據理告知﹐看其如何答復。如彼以條約不允﹐不能交還伊犁﹐亦只可暫時緩議﹐兩作罷論。但須相機引導﹐歸宿到此﹐卽可暫作了局。惟不可先露此意﹐轉使得步進步﹐別有要求。至舊約分界通商事宜﹐應修約章﹐本與交收伊犁之事﹐不相干涉。俟事定之後﹐當再令左宗棠及總理各國事務衙門﹐分別辦理。此意亦可向俄人告知也。」曾紀澤旣奉使命﹐未至俄。以崇厚遽擬大辟﹐俄人大怫﹐恐交涉無從轉圜﹐請貸其死。諭言「崇厚違訓越權﹐所議條約﹐諸多窒礙。經廷臣會議罪名﹐定以斬監候﹐實屬罪有應得。乃近聞外論﹐頗以中國將崇厚問罪﹐有關俄國顏面。此則大非朝廷本意。中國與俄國和好﹐二百餘年﹐實願始終不渝﹐無失友邦之誼。崇厚奉命出使﹐於中國必不可行之事﹐並不向俄國詳切言明﹐含糊定議﹐罪由自取。朝廷按律懲辦﹐以中國之法﹐治中國之臣﹐本與俄國不相干涉﹔第恐遠道傳聞﹐於中國辦理此案緣由﹐未能深悉﹐或因誤會而啟嫌疑﹐未免有妨睦誼。玆特法外施恩﹐將崇厚暫免斬監候罪名﹐仍行監禁。俟曾紀澤到俄國後﹐辦理情形若何﹐再降諭旨。」著曾紀澤知照俄國﹐並告以爲中國與俄國和好之據。紀澤以朝論紛拿﹐慮輕議啟釁﹐乃熟權情勢﹐豫爲論列。疏言「伊犁一案﹐大端有三﹕曰分界﹐曰通商﹐曰償款。籌辦之法﹐亦有三﹕曰戰﹐曰守﹐曰和。言戰者謂左宗棠﹑金順﹑劉錦棠諸臣﹐擁重兵於邊境﹐席全勝之勢﹐不難一鼓而取伊犁。似也。臣竊以爲伊犁地形巖險﹐攻難而守易﹐主逸而客勞。俄人之堅甲利兵﹐非西陲之回部亂民﹐所可同日而語。大兵履險地以犯彊鄰﹐直可謂之孤注一擲﹐不敢謂爲能操必勝之權。不特此也﹐伊犁本中國之地﹐中國以兵力收回舊疆﹐於俄未爲所損﹔而兵戎一啟﹐後患方長﹐是伊犁𨿽幸而克復﹐只可爲戰事之權輿﹐而不得謂大功之已蕆也。俄人恃其詐力﹐與泰西各國﹐爭爲雄長﹐水師之利﹐推廣至於東方﹐是其意不過欲藉伊犁以啟釁端。而所以擾我者﹐固在東而不在西﹐在海而不在陸。我中原大難初平﹐瘡痍未復。海防甫經創設﹐布置尙有未周。將來之成效﹐或有可觀。第就目下言之﹐臣以爲折衝禦侮之方﹐實未能遽有把握。又況東三省爲我根本重地﹐迆北一帶﹐處處與俄毗連﹐似有鞭長莫及之勢。一旦有急﹐尢屬防不勝防。或者論俄多內亂﹐其君臣不暇與我爲難。臣則以爲俄之內亂﹐實緣地瘠民貧﹐無業亡命者眾也。俄之君臣﹐常喜邊陲有事﹐藉侵伐之役﹐以消納思亂之民。此該國以亂靖亂之霸術﹐而西洋各國之所稔知。凡與之接壤者﹐因是而防之益嚴﹐疑之益深﹐顧未聞有幸其災而樂其禍者﹐職是故耳。又或者謂連結歐州各邦﹐足以怵俄人而奪其气。是固欲以戰國之陳言﹐復見諸今日之行事。不知今日東西各國之君﹐非猶是戰國時之君﹐各國之政﹐非猶是戰國時之政也﹐各邦𨿽不盡民主﹐而政則皆於議院主持。軍旅大事﹐尢必眾心齊一﹐始克有成。今日之使臣﹐𨿽得辯如蘇張﹐智如隨陸﹐亦不能徧赴各國議院之人而說之。卽令激之以可怒﹐動之以可欲﹐一旦奮興﹐慨然相助﹔試思事定之後﹐又將何以厭其求﹖曩者俄土之役﹐英人助土以拒俄﹐大會柏靈﹐義聲昭著﹔卒之以義始者﹐實以利終﹐俄兵未出境﹐而賽卜勒士一島﹐已入英人圖籍矣。況各邦𨿽外和內忌﹐各不相能﹐而於中華﹐則猶有協以謀我之勢。何也﹐一邦獲利﹐各國均沾。彼方逐逐耽耽﹐環而相伺之不暇﹐豈肯顯違公法﹐出一旅以相助﹖是戰之一說﹐今固未易言也。言守者﹐則謂伊犁邊境﹐一隅之地耳﹐多予金錢﹐多予商利以獲之﹐是得邊地而潰腹心﹐不如棄之﹐亦足守我所固有。伏維我朝自開國以來﹐所以經營西域者至矣。康熙﹑雍正之間﹐運餉屯兵﹐且戰且守﹐邊民不得安處﹐中原不勝勞敝。而我聖祖世宗﹐不憚勤天下之力﹐以徵討之﹐良以西域未平﹐百姓終不得休息耳。迨至乾隆二十二年﹐伊犁底定﹐西陲從此安枕﹐腹地亦得以息肩。是伊犁一隅﹐固中國之奧區﹐非僅西域之門戶也。第就西域而論﹐英法人謂伊犁全境﹐爲中國鎭守新疆一大炮臺。細察形勢﹐良非虛語。今欲舉伊犁而棄之﹐如新疆何﹗更如大局何﹗而說者又爲姑紓吾力﹐以俟後圖。然則左宗棠等軍﹐將召之使還乎﹖抑任其逍遙境上乎﹖召之使回﹐而經界未明﹐邊疆難保無事。設有緩急﹐不惟倉卒無以應變﹐卽招集亦且維艱。任其久畱﹐則轉餉浩繁﹐不可以久持也。夫使歲費不資﹐而終歸有用﹐猶之可也。若竭天下之力﹐以注重西陲﹐歷時旣久﹐相持之勢﹐漸有變遷﹐典兵者非復舊人﹐將帥之籌劃不同﹐兵卒之勤懈不一﹐誠恐虛麋餉糈﹐仍歸無用。而海防之規模﹐亦因之不能逐漸開展﹐則貽誤實大。此固廷臣疆臣所宜及今妥籌全局﹐不可視爲日後之事﹐而忽之者也。我皇太后﹑皇上憫念遺黎﹐不忍令其復遭荼毒﹐遣派微臣﹐思有以保全二百年來之和局﹐則微臣今日之辯論﹐仍不外分界﹑通商﹑償款三大端。三端之中﹐償款固其小焉者也。卽就分界通商言之﹐則通商一端﹐亦似較分界爲稍輕。查西洋定約之例有二﹕一則常守不渝﹐一可隨時修攺。常守不渝者﹐分界是也。分界不能兩全﹐此有所益﹐則彼有所損。是以定約之際﹐其愼其難。隨時修攺者﹐通商是也。通商之損益﹐不可逆睹。或開辦乃見端倪﹐或開辦乃分利獘﹐或兩有所益﹐或互有損益﹐或偏有所損﹐或兩有所損。是以定約之時﹐必商定若干年修攺一次﹐所以保其利而去其獘也。中國自與西洋立約以來﹐每值修約之年﹐該公使等必多方要挾﹐一似數年修攺之說﹐專爲彼族畱不盡之途﹐而於中華毫無利益者。其實彼所施於我者﹐我固可還而施之於彼。誠能通商務之利獘﹐酌量公法之平頗﹐則條約之不善﹐正賴此修攺之文﹐得以挽回於異日﹐夫固非彼族所得專其利也。俄約經崇厚議定﹐中國誠爲顯受虧損。然必欲一時全數更張﹐則𨿽施之西洋至小極弱之國﹐猶恐難於就我範圍。俄人桀驁狙詐﹐無端尙且生風﹐今我已定之約﹐忽云翻異﹐而不別予一途﹐以爲轉圜之路﹐中國人設身處地﹐似亦難降心以相從也。臣之愚﹐以爲分界旣屬永定之局﹐自宜持以定力﹐百折不回。至於通商各條﹐惟當卽其太甚者﹐酌加更易﹐餘者似宜從權應允﹐而采用李鴻章立法用人之說以補救之。如更有不善﹐則俟諸異日之修攺。得失𨿽暫未公平﹐彼此宜互相遷就﹐庶和局終可保全﹐不遽決裂。然猶須從容辯論﹐虛與委蛇﹐非一朝一夕所能定議也。俄約之準駁﹐應經廷臣分別奏明﹐而臣未至彼都﹐以先進通融之說﹐未免迹涉畏葸﹐以致物議沸騰。顧臣竊思之﹐秉一定之規模﹐但責臣以傳答兩國之語言﹐臚列應駁之條﹐屢辯而力爭之﹐事之成敗﹐非所敢知。是臣之責任﹐較輕於臣之私計。伏念微臣世受國恩﹐濫躋卿貳﹐卽使身在事外﹐苟有一知半解﹐猶宜盡獻萏蕘﹐以備采擇。況旣膺使職﹐責任攸歸﹐豈敢緘默惟阿﹐鹵莽從事﹐自避嫌疑之謗﹐上貽宵旰之憂。臣所鰓鰓過慮者﹐竊恐廷臣所議﹐除償款以外﹐所有通商分界各條﹐逐條均須駁攺。在議者固屬蕩蕩平平之道﹐堂堂正正之辭也。然言經而不言權﹐論理而不論勢﹐俄人之必不見矣﹐則不待智者而後知之。如此則日後之事﹐不外三途﹕一曰俄人不允﹐則稱干比戈﹐聲罪致討﹐此戰之說也。廟堂自有勝算﹐非使臣之所敢議也。一曰俄人不允﹐則暫棄伊犁﹐存而不論﹐此守之說也。是邊界不可稍讓﹐而全境轉可盡讓也﹐臣亦未敢以爲是也。一曰俄人不允﹐然後取現今之所駁者﹐陸續酌允﹐委曲求全﹐此和之說也。然則目前之所駁﹐是姑就吾華之公論﹐聊以嘗試之耳。嘗試不效﹐乃復許之。此市井售物擡價之術﹐非聖朝所以惇信義﹐以馭遠人之道也。俄人本以誇詐爲能事﹐若此時逐條駁攺﹐日後又不得已而允﹐則將益啟其狡譎之謀﹐且使西洋各國﹐從而生心。誠恐此次伊犁約章﹐所挽回者無幾﹐而從此中外交涉之務﹐議論日以滋多。臣所以言分界之局﹐宜以百折不回之力爭之﹐通商各條﹐則宜從權應允者﹐蓋以準駁兩端﹐均貴有一定不移之計﹐勿致日後爲事勢所迫﹐復有先駁後準之條。此臣愚昧之見也。事體如此重大﹐本非一人之見所能周知。請旨飭下總理衙門﹑王大臣及大學士﹑六部﹑九卿原議諸臣﹐詳細酌核。臣行抵俄都﹐但言中俄兩國﹐和好多年﹐無論有無伊犁之案﹐均應遣使通誠。此次奉旨前來﹐以爲眞心和好之據。至辯論公事﹐傳達語言﹐本系公使職分﹐容俟接奉本國文牘﹐再行秉公商議云云。如此立言﹐則入境或不致遂見拒絕。至於約章如何辯論﹐計原議諸臣﹐此時必業經奏明準駁﹐知照前來﹐惟軍國大政﹐所關實非淺鮮﹐似不厭再三詳審﹐精益求精。當俟廷臣細行商定之後﹐由總理衙門咨行到臣﹐始敢與該國平情爭論。若臣旨力爭分界﹐酌允通商之說﹐稍有可采﹐則在廷諸臣﹐自必考究精詳﹐斟酌盡善﹐乃定準駁之條。卽臣說全無是處﹐通商各條﹐必須全駁﹐臣俟接準總理衙門文牘﹐自當恪照指駁之條﹐逐一爭辯。臣自惟駑下﹐勉效馳驅﹐際此艱難﹐益形竭蹶。惟有謹遵不激不隨之聖訓﹐殫竭愚忱﹐冀收得尺得寸之微功﹐稍維大局。」又奏﹕「臣於光緒六年四月十七日﹐接準總理各國事務衙門密電云﹕『到俄先告以難準之故﹐如因條約不準﹐不還伊犁﹐大可允緩。能將崇厚所議﹐兩作罷論﹐便可暫作了局。意在歸宿到此。惟勿先露舊約﹐通商﹑分界﹐俟後商辦﹐亦可告知。初五日有寄諭﹐先電聞』等因。臣答電﹐謂﹕『緩索伊犁﹐系最後一著﹐須說明是暫緩﹐非徑讓。此亦西例也。』等因﹐去訖。竊思俄人趁我之索還伊犁﹐恣意要挾﹐索之愈急﹐則挾之愈多﹐暫置不論﹐自系權衡利害之輕重﹐而明絕其覦覬之心。查西洋各國﹐每有因辯論之事﹐兩國爭持﹐不能平允﹐而又不欲輕於用兵﹐於是知照該國﹐且布告各與國﹐謂﹕『某事本國未經應允﹐特以不欲用兵﹐姑從緩議。』英人名此法曰﹕『普嚕太司特。』無論彊橫無理之國﹐見有普嚕太司特文牘﹐卽應將所議之事﹐作爲暫緩之局。暫緩者﹐少則數月﹐多則數年﹐數十年﹐並無期限。遇有機會﹐仍可將前事提出商論。此固西人辦理交涉事件之通例。而中國於伊犁﹑琉球等案﹐皆可仿而行之者也。臣折中以伊犁邊界﹐不可稍讓﹐全境轉可盡讓爲疑。如用普嚕太司特辦法﹐自可免棄地之嫌。惟是伊犁一域﹐實我要區﹐暫置不論﹐終是未了之案。況舊約亦有通商﹑分界諸事﹐虛懸未定。是暫置伊犁。而爭論仍不能遽息者﹐在我本有萬難遽息之勢也。臣愚以爲緩索伊犁﹐姑廢崇厚所定之約。總理衙門所論意在歸宿到此者﹐自系專指目前局勢而言。至於將來之歸宿﹐似仍宜辦到榷商﹐稍予通廣。伊犁全境歸還﹐乃可眞爲了結。臣未赴俄都﹐並非受俄人之挾制﹐而妄進通融之說﹐徒以揆度敵情﹐熟權事勢﹐稍有所見﹐不敢不言。請旨飭下原議諸臣妥議具奏。臣到俄之後﹐卽當恪遵奏定準駁之條﹐固執﹐不敢輕有所陳﹐不敢擅有所許。嚙雪咽旃﹐期於不屈而後已。」諭言「伊犁系中國土地﹐從前俄人只稱代收代守﹐是尙不敢公然居侵占之名。中國向其索還舊疆﹐本系名正言順。至通商一事﹐自當權其利害輕重﹐予以限制。其必不可行者﹐亦未可遷就從事﹐致貽後患。該少卿當就原約各節﹐妥愼辦理。如有應行量爲變通之處﹐仍當隨時察看情形﹐奏明請旨。」紀澤旣至俄﹐俄方遣前駐華使臣布策來華保定約。紀澤請於俄外部﹐令布策折回﹐議於俄京。旣與外部大臣吉爾斯﹐副大臣熱梅尼及布策﹐疊次會議。俄言「全權簽約後﹐無再商者。」紀澤言「崇厚所許﹐大溢出朝旨之外﹐不能不酌攺。」俄言「中國罪使臣﹐廢成約﹐悖公法。」紀澤言「中國以使臣失職﹐悖朝旨﹐故罪之﹐無預外國事﹔旋慮礙貴國顏面﹐已釋之矣。」俄言「中國備兵﹐將失和。」紀澤言「備兵非緣俄而起。」俄言「中國旣備戰﹐俄不得不遣兵﹐釁由中國起。」紀澤言「中國亦云爾﹐然兩國方惇睦﹐不當有此言。」俄謂紀澤「非全權。」紀澤言「吾駐使﹐以有議約之權爲斷。」逮俄旣允議﹐紀澤所更實多。俄謂「與全廢約同﹐必不可。」疊會議﹐均不決。俄旣迫愈甚﹐紀澤請於朝﹐謂「伊犁自我索之﹐今約不成﹐盍緩之﹐俟諸他日。」報可。紀澤旣以爲言﹐俄謂﹕「不索還﹐請使臣署約爲信。」紀澤謂﹕「吾特少緩之﹐俟貴國之轉圜﹐各國原有此例。若自我割地﹐吾何以對吾國人。」俄許還地﹐索償甚奢。紀澤堅卻之。朝旨屢備兵﹐俄屢詰焉。紀澤言「設防非爲備戰﹐萬難中止。」俄言「中國旣備兵﹐我國不能不設備﹐他日兵費當取之中國。」紀澤言「未戰而索兵費﹐古無此例。若必索之﹐則中國寧一戰而後償﹐惟兩國惇睦二百餘年﹐不當出此。」俄言「中國不能守伊犁﹐俄代守之十年﹐旣不我徳﹐兵費尙靳之乎﹖」紀澤言「俄厚誼還伊犁﹐償款則可﹐不當稱兵費。」俄言「二五之於十﹐又奚辯乎﹖」紀澤執不可。久之互讓步﹐乃於光緒七年正月﹐議定條約二十款﹐專條一﹐陸路通商章程十七款。按崇厚原約收回伊犁地﹐廣二百餘里﹐長六百餘里。紀澤增索伊犁南境要隘各地﹐廣二百餘里﹐長四百里。償代守伊犁費及賠償損失盧布九百萬元。伊犁西邊地歸俄管屬。自別珍島山﹐順霍爾果爾斯河﹐至該河入伊犁河匯流處﹐再過伊犁河﹐往南至烏宗島山﹐廓裏札特村東邊﹐往南順同治三年塔城界約所定舊界﹐自奎峒山過黑伊魯特什河﹐至薩烏嶺﹐畫一直綫﹐由分界大臣就此直綫﹐與舊界之間﹐酌定新界。俄國照舊約﹐在伊犁塔爾巴哈臺﹑喀什噶爾﹑庫倫﹐設立領事官外﹐亦準在肅州﹝卽嘉峪關﹞及吐魯番兩城﹐設立領事。其餘如科布多﹑烏裏雅蘇臺﹑哈密﹑烏魯木齊古城五處﹐俟商務興旺﹐始行續議。俄人在中國蒙古地方貿易﹐其蒙古各處及各盟﹐設官與未設官之處﹐均準貿易﹐不納稅。將來商務興旺方議稅﹐則照納。俄商販貨﹐由陸路運入中國內地者﹐可照舊經張家口﹑通州﹑赴天津﹐或由天津運往別口及中國內地。並準在以上各處銷售。俄商在以上各口及內地購貨運送回國者﹐亦由此路。並準俄商往肅州貿易﹐至關而止。約旣定﹐電請朝旨﹐允之。自光緒五年至六年冬十二月﹐和約成﹐紀澤乃以所歷曲折﹐列備陳。疏言「臣於七月二十三日﹐因俄國遣使進京議事﹐當經專折奏明在案。八月十三日﹐接奉電旨﹕『著遵疊電與商﹐以維大局。』次日又接電旨﹕『俄國日迫﹐能照前旨爭重讓輕固妙﹔否則就彼不彊中國槪允一語﹐力爭幾條﹐卽爲轉圜地步。總以在俄定議爲要各等因。欽此﹗』臣卽於是日往晤署外部尙書熱梅尼﹐請其追回布策﹐在俄商議。其時俄君正在黑海﹐熱梅尼允爲電奏﹐布策遂召回俄。嗣此往返晤商﹐反覆辯論﹐疊經電報總理衙門﹐隨時恭呈禦覽。欽奉疊次諭旨﹐令臣據理相持﹐剛柔互用﹐多爭一分﹐卽少受一分之害。聖訓周詳﹐莫名感悚﹗臣目擊時艱﹐統籌中外之安危﹐細察事機之得失﹐敢不勉竭駑庸﹐以期妥善。無如上年條約章程﹐專條等件﹐業經前出使大臣崇厚蓋印畫押﹐𨿽未奉禦筆批準﹐而俄人則視爲已得之權利。臣奉旨來俄商量更攺﹐較之崇厚初來議約情形﹐難易迥殊﹐已在聖明洞鑑之中。俄廷諸臣﹐多方堅執﹐不肯就我範圍。自布策回俄後﹐向臣詢及攺約諸意﹐臣卽按七月十九日﹐致外部照會大意﹐分條繕具節略付之。布策不置可否﹐但允奏明俄君﹐意若甚難相商者。臣屢向熱梅尼處催詢各條﹐彼見臣相逼太甚﹐遂有命海部大臣呈遞戰書之說。臣不得已﹐乃遵疊次電報﹐言可緩索伊犁﹐全廢舊約。熱梅尼又欲臣具牘言明﹐永遠不索伊犁。經臣嚴詞拒絕﹐而微示以伊犁𨿽云緩索﹐通商之務﹐尙可相商。旋接俄外部照會﹐除歸還帖克斯川外﹐餘事悉無實際。爰據總理衙門電示﹐分列四條﹐照覆俄外部﹐又與之逐節面爭。熱梅尼等嫌臣操之太蹙﹐不爲俄少畱餘地﹐憤懣不平。布策又以通州準俄商租房存貨﹐旣天津運貨準用小火輪船拖帶兩事﹐向臣商論﹐臣直答以原約之外﹐不得增添一事。𨿽其計無可施﹐而蓄怒愈深矣。臣日夜焦思﹐深恐事難就緒﹐無可轉圜。適俄君自黑海還都﹐諭令外部﹐無使中國爲難﹐於無可讓中﹐再行設法退讓。但經此次相讓後﹐卽當定議。外部始不敢固執。前議於十一月二十六日﹐送來照會兩件﹐節略一件﹕第一照會﹐言此次允攺各條﹐中國若仍不允﹐則不得在俄再議。且將外部許臣商攺之事﹐全行收回。第二照會﹐言交收伊犁辦法三條。節略中則歷敍允攺之事﹐約有七端﹐臣請逐款詳其始末﹕第一端曰﹐交還伊犁之事。查原約中﹐伊犁西南兩境分歸我屬﹐南境之帖克思川地﹐當南北通衢﹐尢爲險要﹐若任其割據﹐則俄有歸地之名﹐我無得地之實。緩索之說﹐誠屬萬不得已之舉。否則祖宗創業艱難﹐百戰而得之土地﹐豈忍置爲緩圖。臣奉命使俄後﹐通盤籌劃﹐必以界務爲重者﹐一則以伊犁﹑喀什噶爾兩境﹐相爲聯絡。伊犁失﹐則喀什噶爾之勢孤﹐此時不索﹐再索更待何時。一則以伊犁東南北三界﹐均與俄兵相接﹐緩索後不與議界﹐恐致滋生事端﹔若竟議界﹐又嫌迹近棄地﹐而又慮其得步進步。伊犁𨿽已緩索﹐而他事之爭執如故也。嗣因挽畱布策﹐非將各事略爲放松不可﹐遂捨西境不提﹐專爭南境。相持不下﹐始允歸還。然猶欲於西南隅割分三處村落﹐其地長欲百里﹐寬約四十餘里。臣檢閱輿圖﹐該處距莫薩山口最近﹐勢難相讓。疊次厲色爭辯﹐方將南境一帶地方﹐全數來歸。其西南隅﹐允照前將軍明誼所定之界。第二端曰﹐喀什噶爾界務。從前該處與俄接壤者﹐僅正北一面﹐故明誼定界﹐只言行至蔥嶺靠浩罕界爲界﹐亦未將蔥嶺在俄國語系何山名﹐照音譯出﹐寫入界約。今則迆西安集延故地﹐盡爲俄踞﹐分界誠未可索。崇厚原約所載地名﹐按圖懸擬﹐未足爲憑。臣愚以爲非簡派大員﹐親往履勘不可。吉爾斯必欲照崇厚原議者﹐蓋所爭在蘇約克山口也。臣答以已定之界宜仍舊﹐未定之界可另勘。吉爾斯躊躇良久﹐謂此事於中國無益﹐非俄所求﹐旣以原議爲不然﹐不妨罷論。臣慮界址不淸﹐則釁端易啟﹐特假他事之欲作罷論者﹐相爲抵制。布策又稱原議所分之地﹐卽兩國現管之地。臣應之曰﹕如此何妨於約中攺爲照兩國現管之地勘定乎﹖最後吉爾斯乃允寫﹐各派大臣秉公勘定﹐不言根據崇厚所定之界矣。第三端曰﹐塔爾巴哈臺界務。查該界經明誼﹑奎昌等﹐分定有年﹐迨崇厚來﹐俄外部以分淸哈薩克爲言﹐於是議攺。考之輿圖﹐已占去三百餘里矣。臣每提及此事﹐必抱舊界定論。吉爾斯知臣必不肯照崇厚之議﹐始允於崇厚﹑明誼所定兩界之間﹐酌中勘定﹐專以分淸哈薩克爲主。所稱直綫自奎峒山至薩烏爾嶺者﹐卽指崇厚所定之界而言也。日後勘界大臣﹐辦理得法﹐或不至多所侵占。以上界務三端﹐臣與外部先後商攺之實在情形也。第四端曰﹐嘉峪關通商﹐允許俄商於西安漢中行走﹐直達漢口之事。總理衙門駁議﹐以此條爲最重。疊議商務者﹐亦持此條爲最堅。蓋以我之內地﹐向無指定何處準西商減稅行走明文。此端一開﹐效尢踵至﹐後患不可勝言。外部窺臣著重在此﹐許爲商攺。及詢以如何商攺之處﹐則云須各大端商定﹐再行議及。臣親詣布策寓所﹐告以事關大局﹐倘不見允﹐則餘事盡屬空談。詞意激切。布策言於吉爾斯﹐於是允將嘉峪關通商﹐仿照天津辦理。西安漢中兩路﹐及漢口字樣﹐均允刪去不提。第五端曰﹐松花江行船至伯都訥之事。查松花江面﹐直抵吉林。愛琿城定立條約時﹐誤指混同江爲松花江﹐又無畫押之漢文可據﹐致俄人歷年藉爲口實。崇厚許以行船至伯都訥﹐在俄廷猶以爲未滿志也。現將專條徑廢﹐非特於崇厚新約奪其利﹐直欲爲愛琿舊約辯其誣。臣初慮布策據情理以相爭﹐無詞可對﹐故擇語气之和平者立爲三策﹕一﹐徑廢專條。二﹐稍展行船之路﹐於三姓以下﹐酌定一處爲之限制。三﹐仍允至伯都訥﹐但入境百里﹐卽須納稅﹐且不許輪船前往。布策均不以爲然。適奉電旨﹐責臣松勁。於是抱定第一策立言﹐務期廢此條約。布策猶糾纏不已。吉爾斯恐以細故傷大局﹐不從其言﹐遂允將專條廢去﹐聲明愛琿條約如何辦法﹐再行商定。第六端曰﹐添設領事之事。查領事之在西洋各國者﹐專管商業﹐其權遠在駐紮中國領事官之下﹐故他國願設者﹐主國槪不禁阻。臣此次欲將各城領事刪去﹐外部各官﹐均以爲怪。隨將中國不便之處﹐與之說明。吉爾斯謂領事之設﹐專爲便商起見﹐系屬賓主兩益之事。中國旣有不便﹐卽僅於烏魯木齊添設一員如何﹖臣因其多方相讓﹐礙難再爭。而總理衙門電鈔編修許景澄折內﹐稱科布多﹑烏裏雅蘇臺﹑烏魯木齊三處﹐毋設領事。其次爭烏魯木齊﹑烏裏雅蘇臺兩處等語。臣乃復見布策﹐懇其商攺。節略內始將烏魯木齊攺爲吐魯番。余俟商務興旺時﹐再議添設。第七端曰﹐天山南北路貿易納稅之事。新疆地方遼闊﹐兵燹之後﹐凋敝益深。道遠則轉運維艱﹐費重則行銷益滯。招商伊始﹐必限以行走之路﹐納稅之章﹐商販實多未便。閱總理衙門來電﹐曾言收稅爲輕。臣因將原約內均不納稅字樣﹐攺爲暫不納稅。俟商務興旺﹐再訂稅章。查西例納稅之事﹐本國可以自主。日後商情﹐果有起色﹐伊犁等處﹐亦不妨逐漸開徵﹐以充國庫。以上商務四端﹐臣與俄外部先後商攺之實在情形也。此外又有償款一端。凡商減之事﹐益於我則損於彼。熱梅尼﹑布策等﹐本有以地易地之請。臣稱約章事﹐只可議減﹐不可議增。彼遂謂中國各路徵兵﹐顯欲構釁。俄遣船備邊以相應﹐耗費盧布一千二百萬元﹐向臣索償﹐且言如謂﹕未嘗交綏﹐無索兵費之理﹐則俄正欲一戰以補糜費等語。臣答以勝負難知﹐中國獲勝﹐則俄國亦須償我兵費。彼之言𨿽極恃彊﹐臣之意未爲稍屈。旋據總理衙門覆電﹐囑臣斟酌許之﹐至多不得逾二百萬兩。又電言如無別項糾纏﹐統計約五百萬兩﹐償款卽可商定云云。臣見吉爾斯﹑熱梅尼等﹐始則爭易兵費之名﹐繼則爭減代守伊犁償款之數。久之熱梅尼謂遲一年收回伊犁﹐又加還帖克斯川以代守費論﹐至少亦須加盧布四百萬元。臣照會中﹐但允加代守費盧布二百五十萬元。若並歸伊犁西境﹐猶可略議增加。吉爾斯不談西境﹐僅稱連上年償款﹐統算非盧布一千萬元不可。臣嫌爲數過多。吉爾斯笑曰﹕俄國豈以地出售者﹐果爾則以帖克斯川論之﹐豈僅值五百萬元乎﹖不過攺約多端﹐俄國亦無所得﹐面子太不光彩﹐假此以自慰耳。臣察其意甚決﹐乃言熱梅尼所說﹐僅四百萬﹐何得又增百萬﹖吉爾斯無詞折辯。故節內略仍以添償盧布四百萬元定數。查上年崇厚所議兵費償款﹐盧布五百萬元﹐合銀二百八十餘萬兩。此次俄國認出自華至英匯費﹐則金磅之價較賤﹐合前後盧布九百萬元而統算之﹐約計銀五百萬兩以內。臣綜觀界務﹑商務﹑償款三大端﹐悉心計較﹐與總理衙門來電囑辦之意﹐大略相同﹐卽摘錄照會節略大意﹐電請總理衙門代奏。並與外部說明﹐俟接奉電旨後﹐再行畫押。一面與布策先行商議法文條約章程底稿﹐逐日爭辯﹐細意推敲﹐稍有齟齬﹐則隨時徑赴外部詳晰申說。於和平商榷之中﹐仍示以不肯苟且遷就之意。且以有益於中國﹐無損於俄人等語﹐開誠布公而告之。於崇厚原訂約章字句﹐陸續有所增減。如條約第三條﹐刪去伊犁已入俄籍之民﹐入華貿易遊歷﹐許照俄民利益一段。第四條﹐俄民在伊犁置有田地﹐照舊管業。聲明伊犁遷出之民﹐不得援例。且聲明俄民管業﹐旣在貿易圈外﹐應照中國人民﹐一體完納稅餉。並於第七條伊犁西境安置遷民之處﹐聲明系安置因入俄籍而棄田地之民﹐以防遷民𨿽入俄籍﹐而仍有占據伊犁田土之獘。第六條﹐寫明所有前此各案﹐以防別項需案。第十條﹐吐魯番非通商口岸而設領事。曁第十三條﹐張家口無領事而設行棧。均聲明他處不得援以爲例﹐以杜效尢。第十五條﹐修約期限﹐攺五年爲十年。章程第二條﹐貨色包件下添注牲畜字樣。其無執照商民照例懲辦﹐攺爲從嚴罰辦。第八條﹐車腳運夫繞越捷徑﹐以避關卡查驗﹐貨主不知情﹐分別罰辦之下﹐聲明海口通商﹐及內地不得援以爲例。凡此增減之文﹐皆系微臣與布策商艸法文約稿之時﹐反覆力爭而得之者。較之總理衙門三月十二日所寄廷臣奏定準駁之議﹐𨿽不能悉數相符﹐然合條約章程計之﹐則挽回之端﹐似已十得七八。此臣與吉爾斯﹑布策等﹐商量條約章程底稿﹐於節略七端之外﹐又爭得防獘數端之實在情形也。十二月十七日﹐接奉電旨﹕『該大臣握要力爭﹐顧全大體﹐深爲不負委任。卽著照此定約畫押。約章字句﹐務須悉心斟酌﹐勿稍疏忽。』臣告知俄外部﹐轉奏俄皇﹐此邦君臣﹐同深欽感。俄皇諭令外部﹐允廢崇厚原定約章﹐另立新約。又飭催布策速行繕約畫押。臣因節略七端之外﹐所爭諸端﹐字句尙未周妥﹐日夜與布策晤談而筆削之。直至光緒七年正月初九日﹐始得將法文約章底稿議定。又彼此商定漢文俄文條約章程﹐各繕二分。而將先訂之法文﹐繕正二分﹐以資考證。逐條參酌﹐校對無誤﹐於正月二十六日﹐與外部尙書吉爾斯﹐前駐京使臣布策﹐公同畫押蓋印訖﹐電請總理衙門代奏﹐仰慰宸廑。」奏入﹐報可。紀澤又慮俄約𨿽定﹐恐啟國人易視交涉之心﹐因備陳所經艱困﹐以資觀省。乃奏言「臣於定約之折﹐須宣示內外臣工﹐甚或流傳海外﹐是以未敢將委屈難言之隱﹐據實奏明。然微臣辦事之難﹐與尋常出使情形﹐迥不相同﹐有不能不瀝陳於聖主之前者。西人待二等公使之禮﹐遠遜於頭等。而視定議復攺之任﹐實重於初議。原約系特派頭等全權便宜行事之大臣所定。臣晤吉爾斯﹑布策諸人﹐咸以是否頭等﹐有無全權相詰。臣答以職居二等﹐不稱全權大臣。乃彼一則曰﹕『頭等所定﹐豈二等所能攺乎﹖』再則曰﹕『全權者所定﹐尙不可行﹐豈無全權者所攺﹐轉可行乎﹖』臣渥承眷遇﹐豈復希非分之寵榮。且西洋公法﹐凡奉派之公使﹐無論頭等二等﹐𨿽皆稱全權字樣。至於遇事請旨﹐不敢擅專﹐則無論何等﹐莫不皆然。前大臣崇厚﹐誤以師心自用﹐違旨擅行﹐爲便宜行事之權。蓋考之中國之憲章﹐各國之成例﹐無一而合者也。俄人亦未嘗不腹誹之。及至與臣議事﹐稍有齟齬﹐則故以無全權﹐非頭等之說折臣。每言使者遇事不敢自主﹐不如遣使前赴北京議約﹐較爲簡捷等語。臣亦知其藉此詞以相難﹐非由衷之言也。但彼國旣以無全權而相輕﹐微臣卽不免較崇厚而見絀﹐此其難一也。按之萬國公法﹐使臣議約﹐無不候君主諭旨。不與外部意見相合﹐而敢擅行畫押者﹐間有定而復攺之事﹐亦不過稍有出入﹐從無與原約大相逕庭者。往歲崇厚急於索地﹐又急於回京﹐遽定遽歸﹐諸多未協。外部見臣照會﹐將約中要領﹐痛行駁斥﹐莫不詫爲奇談。屢以崇厚違旨擅定之故曉之。柰彼聞所未聞﹐始終不信。此其難二也。原約所許通商各條﹐皆布策駐京時﹐向總理衙門求之多年﹐而不可得者。崇厚甘受其紿﹐求無不應。一經畫押﹐彼遂據爲已得之權。再允熟商﹐彼卽示損其莫大之惠。吉爾斯賢於布策﹐而不明中俄商情。經臣剴切敷陳﹐彼仍茫然不解。此其難三也。泰西臣下﹐條陳外務﹐但持正論﹐不出惡聲。不聞有此國臣民﹐詆及彼邦君上者。𨿽當辯難紛爭之際﹐不廢雍容揖讓之文。此次廷臣奏疏﹐勢難緘祕﹐傳布失眞之語﹐由於譯漢爲洋﹐鋒圜過峻之詞﹐不免激羞成怒。每謂中國非眞心和好。卽此可見其端。若於玆時﹐忍辱攺約﹐則柔懦太甚﹐將貽笑於國人﹐見輕於各國等語。臣𨿽設詞慰藉﹐而俄之君臣﹐懷憾難消。此其難四也。自籌兵籌餉﹐疊見邸鈔。而俄之上下﹐亦惴惴焉時有戒心。遣兵船以備戰﹐增戍卒以防邊。臣抵俄時﹐彼已勢成騎虎。若仍在俄議事﹐則前此之舉動爲無名﹐故欲遣使晉京議約﹐以歸功於海部。無怪一言不合﹐俄使卽以去畱相要。維時畱之則要挾必多﹐不畱則猜嫌滋甚。更恐畱而仍去﹐適示怯而見輕。此其難五也。俄皇始命布策﹐向臣詢明中國意向﹐予限一月。滿限之時﹐經臣援引總理衙門照會駐京署使凱陽徳展限三月之意。復請外部婉奏俄皇﹐乃許添展兩月﹐與臣議事。我皇上因俄事日逼﹐意在轉圜。一切情形﹐許臣由電徑達總理衙門﹐代奏請旨﹐已屬破格施恩。而事勢無常﹐日期甚促。有時於立談之頃﹐須定從違﹐臣於未經請旨之條﹐卽不敢許之過驟。然旣奉轉圜之旨﹐又不得執之過限。良由自滬至京﹐無電綫以資迅速。故𨿽由電請旨﹐非旬日所能往還。敵廷之詢問益多﹐專對之機權愈滯。此其難六也。猶幸我朝與俄羅斯通好二百餘年﹐素無纖芥之嫌﹐未肇邊疆之患。俄國自攻克土耳其後﹐財殫力竭﹐雅不欲再啟釁端。加以聖明俯納臣言﹐釋放崇厚以解其疑﹐辦結各案以杜其口﹐故其君臣悅服﹐修好輸誠。布策諸人﹐𨿽堅執各條﹐不肯放松﹔而俄國皇帝﹐與其外相吉爾斯﹐實有和平了結之意﹐故得從容商攺﹐大致就我範圍。此則列聖以來﹐懷柔之效﹐而我皇太后﹑皇上公溥慈祥之徳﹐有以感動之也。臣之私心過慮﹐誠恐議者以爲俄羅斯國如此彊大﹐尙不難遣一介之使﹐馳一紙之書﹐取已成之約而更攺之。執此以例其餘﹐則中西交涉﹐更無難了之事。斯言一出﹐將來必有承其獘者。竊以爲兵端將開而復息﹐關乎生民之气數﹐而气數不可以預知。條約已定而可更﹐視乎敵國之邦交﹐而邦交不可以常恃。臣是以將到俄以來﹐辦事艱難情狀﹐據實直言﹐不敢稍存隱飾。請旨密飭海疆曁邊界諸臣﹐仰體聖朝講信修睦之心﹐至誠以待鄰封﹐息事而全友誼。庶幾遐荒悅服﹐永葉止戈爲武之休﹔海宇淸平﹐益臻舞羽敷文之盛。」諭﹕「曾紀澤奏進攺訂條約章程﹐著親王奕淙﹐醇親王奕訁﹐潘祖蔭﹐翁同﹐會同總理各國事務王大臣﹐妥核具奏。」至是﹐王大臣等會同核覆﹐請予批準﹐從之。旣蓋印﹐互換於俄京。

