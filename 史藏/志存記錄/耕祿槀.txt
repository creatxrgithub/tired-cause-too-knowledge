耕祿槀

﹝宋﹞胡錡撰

○擬力田詔

詔曰民以食爲天食不可缺則民不可惰堯敬授禹粒乂盤庚曰力穡乃有秋此古者驅民之農使著本而食其力我國家躬籍以供祀典制地以行仁政詔寛減賦租勉率亦云至矣比年以來嘆愁轉徙壯者不緣南畝而無常心豈斧斤奪其時歟繇役分其力歟厚斂以困之歟朕知無逸艱難亦惟責躬懼徳弗類方春時和土膏脈起民事不可緩爾郡國循行阡陌宜究民恫以勸農爲急若有蟊賊癢而稼者鋤之爾父老率子弟孝悌陳敷菑覃播載於胥斯田旣順旣宣則自今以始歲其有秋民無阻饑乃朕之意

擬銀靑光祿大夫提舉醴泉觀田萬頃特授保康軍節度使兩淮安撫制置大使兼判揚州兼提領措置屯田大使節制本路河南出戍軍馬加食邑實封制

建列纛以分封載嚴維翰奄全淮而作牧兼重畱屯疇玆銀信之庸幡爾琳庭之處控師幹而衛社隆使指以旌畬允熟輿言誕敷大號銀靑光祿大夫提舉醴泉觀田萬頃菑而肯播公以忘私退睦鄕閭有同井相友之義進陪卿伯爲立極經野之謀其至忱則忠乎君其實意則近乎古頃以仁政之潤澤推爲太平之紀綱貢助徹皆便於民不奢不儉租庸調悉寛其法欲逸欲安持界限以素嚴立經制而益謹無甚富甚貧之獘見謂均平縱近臣近親之家莫敢踰越方坐致豳原之化乃祈歸堯壤之耕亟示勉畱爰加優渥品特升於華戟廩爰賦於眞宮少酬在畝之懷終冀恵疇之用矧維揚之重鎭實今日之要區未雨綢繆合謹本根之備及時閒暇當爲兵食之圖顧惟禮耕義種之賢足副內修外攘之志統綏疆埸申畫郊圻省騎墾湟宜舉充國破羌之策分兵辟渭必循孔明定蜀之規以耒耜執戈殳以襏襫行介冑象耘沃野戰守有經蟻聚列營坐作聽命期復恢於境宇宜渙錫於山川是用陟防渚之齋旄開廣陵之棨鉞兵事節度悉歸封履之中地利便宜盡入輿圖之內仍申采錫庸顯恩崇於戱師整戎修徹土冀歌於周雅馬騰士飽平淮宜上於唐勛往服朕言式永終譽可特授保康軍節度使兩淮安撫制置大使兼判揚州兼提領措置屯田大使節制本路河南出戍軍馬加食邑實封

○代田萬頃到任謝表

琳館養恬冀息丘園之駕琱戈疏寵誤分淮甸之弓吁天控避以弗兪局地勉承而有靦伏念臣量慚淺薄品特下中少事耦耕粗得帶經之樂壯沾圭祿頗懷憂國之忠越內外以若疇辧總稭而定賦千夫萬夫之長愧匪其材九推五推之間備殫其力乃上從盤之請欲陶撃壤之情忽授鉞以總師俾建麾而顓閫矧長淮之境土爲吾國之藩籬民賴懷生軍資討實秉戈執耒宜爲足兵足食之思牧馬飯牛盍講且戰且耕之政鞠旅而菑其芑出車而黍其華戍牛式遣則無載饑之憂徒禦式嚴則有峙糧之望預爲雨徹之計可收日辟之功六月出徵敢廢歌豳於七月夏官董正尢當任甸於地官顧無圻畫之良規曷副蕃宣之隆寄玆蓋恭遇皇帝陛下恢復疆宇整齊乾坤一成立中興之基大披圖籍九井張太平之紀丕混車書內將拓梁山奕奕之區外欲歸齊國章章之土知臣粗能積谷故使備邊察臣稍熟分耕故資治塞庚癸政需於飽餉戊巳宜增於巨屯臣敢不實壑實墉乃疆乃理三事就緒勉修濆浦之戎萬年揚休願報土田之徳

○擬常熟縣開國侯谷實進封常熟縣開國公加食邑實封制

慶有年而介福疏分井之封播考績以陟明爰進植圭之秩乃睠奏艱之恵載推報本之恩允穆師言誕揚渙號常熟縣開國侯谷實學深種植仁熟滋培一日無食則饑司民之命三代處農而教爲道之原其和足召陰陽之和其貴能賤金玉之貴豳歌始播婦饁畝以勤勞魯頌於徵牧在坰而蕃碩行師則藉之挽粟徹疆則資之峙糧持常平使者之權視時登損佐地官司徒之職待國賙頒疇庸旣詠於屢書班祿宜先於增賦乃刻名於鏁璧乃彰用於斚彛爰卽侯疆就升公爵於以重宅生之寄於以顯育教之庸於戱歲月日時無易而用明朕已建九疇之範水火木金惟修而永萊爾其敍萬世之功益厲後圖嗣有華寵可進封常熟縣開國公加食邑實封

○代谷實謝表

八政之疇曰食粗喜屢丰九井之田爲公誤叨進秩增畬錫寵撃壤知恩伏念臣函直無奇簸揚有靦勿正勿忘勿助幸免揠苖實裒實發實堅僅能維秬顧何修而何飾蒙載柞以載芟天子元日而祈於郊至勤聖駕冡宰杪歲而制其用亦費廟謨偶六穂之告登而三農之胥慶遽超榮於品祿仍加衍於戶租不稼而囷秖負素餐之愧奏艱而粒實歸教藝之仁玆蓋恭遇皇帝陛下心應形聲化調風雨正徳惟和惟敍舜厚其生休徵用乂用成禹敷其福異畝遂生於同穎靡田不挺於稠華𨿽已誇狼戾之秋或慮有鵠形之歲奬職方而任貢升廩氏以司儲猥令燕黍之微亦被周禾之命臣敢不茂加播殖益務滋生八月獲十月場力課服田之事九年耕三年食誓殫憂國之忠

○擬隴西郡開國侯來牟進封闗內侯加食邑實封制

登實祈春已課兩岐之最薦名告夏爰疏易地之封於皇孔碩之英貽我奏膚之美谷差吉旦穡播猷言隴西郡開國侯來牟外葉坤黃內涵賁白載行於野懷大夫君子之忠斯饗我農成先公風化之業將其來食迄用康年滹沱對竈之時竟能濟業崆峒跨鞍之頃遂底休師庸進績於農書復侑忱於寢廟來咨來茹有在公助祭之恭實好實堅相尊祖配天之道爰易隴西之舊壤聿升闗內之新畬於戱雨露肥磽之不齊爾旣勉修於人事山川土田之大啟朕其加錫於侯功往服休恩勉圖後效可進封闗內侯加食邑實封

○代來牟謝表

代食維好績愧乏於善收往卽乃封恩誤叨於登進自天錫命易地祗榮伏念臣桑下枯荄丘中槁茁鬖鬖黃髮老風雪之雕殘皦皦素心抱冰霜之潔白生樂國而無鼠苖之感歷元都而有兔葵之思因問俗於闗中輒借階於陛下爰進仲舒之策勿令後時至形武帝之憂詔其益種欲使畝畟畛麃之所皆有春登夏實之資地方慮於不齊意敢希於所報詎期削木之質遽躋沃壤之區玆蓋恭遇皇帝陛下徳遊祥雲政如時雨五穀共衍藹永平膏沐之歡多黍同登播元和天錫之頌課吏奏漁陽之最談兵卻新鄭之師以薦廟而勸相農民以問價而選掄使者肆令穉植亦被播耰臣敢不小大懷忠艱難陳業誦原野南都之盛已幸富饒歌宮室故國之墟尙祈警戒

○擬米秫除祭酒誥

唐得祭酒生徒皆喜謂不寂寞矣蓋橋門冠帶之地必資醉經巨賢而爲之長以爾學殖素醇詞英早粲粵自脫頴而來詩曰或舂或揄或■﹝欺﹞或蹂其所踐揚亦旣熟矣頃登米廩教思薫陶士君子已有成周旣醉之行今擢表成均維其令儀以式我賓僎使酌道味徳者皆沈浸乎醲郁則將用汝作醴往惟欽哉

○代米秫謝表

任閭師之耕農功舉實進司成之長賓僎增華揆量逾涯懷榮蹐地伏念臣素無學殖徒有仁根后稷教藝以來芳聯南畝陶潛賦歸而後頴露西疇在前深愧於粃糠若作尙資於曲糵忽從米廩叨佩水蒼淸爲聖人中俾樂道涯之泳醉有君子行使沾徳海之流自非沐漢化之鴻醇何以式周朋之燕湑玆蓋恭遇皇帝陛下气薫嘉協瑞格和平當丰年髙廩之秋畀烝爲醴闡七月公堂之教獻饗稱觥將溥陶民俗於溫溫乃首觀儒風於渾渾肆令淺薄亦被涵濡臣敢不泆戒非彛禮嚴有旨招諸生而浸醲郁盍明立館之規造三代而樂優遊共適舞雩之趣

○擬馬菽除駕部誥

乘輿法駕公卿奉引太僕禦參屬車蓋所以嚴導扈也爾理明芻悅才有駿聲乘馬在廐摧之秣之於﹝闕一字﹞之職咸休厥功朕甚嘉之今將駕鑾車蒞明堂擢爾司駕僕臣正厥後克正思無邪思馬斯臧爾其捜舉天閒之政使徒禦不驚旣碩孔安則爲稱厥職其往欽哉毋失朕命

○代馬菽謝表

典廐濫員無裨仰秣司輿躐寵有靦分曹聞命淩兢銜恩激烈伏念臣用非谷粟材僅稭■﹝禾資﹞駒谷逍遙慣飽南山之味駰原濡沃備嘗豳圃之勞荷不棄於牧芻俾進供於飼秣約軧鳴公鑾之節宜預均調法駕備六馬之參盍先審禦騰槽有幸導扈何居玆蓋恭遇皇帝陛下臨下以寛馭臣以爵自彊不息時乘六位之飛示朴爲先日卻千里之獻屬舉我享我將之禮載嚴旣閒旣庻之司肆使駑疲獲依騎乘臣敢不益鞭而後載範其馳地熟九方幸已塵於太僕天低五路願長擁於屬車

○擬良耜除司農卿誥

自大易取益之利以教天下時則有若此選己居開物成務之先矣爾楩柞風雨之姿樟楠雪霜之气斵而成之恵我南畝其利已溥朕所嘉賴擢儀九扈蓋以後稷之化豳原漢文之躬籍田皆爾之力爾其爲朕率趨末之民而知本起惰安之習而力勤俾五榖皆熟有年屢書是爲毋曠厥職其往欽哉

○代良耜謝表

土木起膏俶嚴斵木之教天田攜角誤躋司稷之班聞命淩兢戴恩傴僂伏念臣泥塗未脫畎畝不忘陳王業以歌豳粗知大本利天下以取益祇效小忠我田旣臧其笠伊糾乃或耘而或耔始載柞以載芟正以九農播厥百谷侯伯侯亞侯彊侯旅有厭其麃如茨如梁如坻如京終善且有猥慚芻賤濫辱稼卿玆蓋恭遇皇帝陛下授歷析因分田友助卽功以知稼穡靡或遑寧親耕以給粢盛昭然示勸爰重中和書之進載祈秋冬報之丰肆使畬耰亦躋扈棘臣敢不戒其趨末毋或違時撃壤而歌敢云帝力之何有敍疇以乂當思農政之用成

○擬水部車龍除水陸轉運使誥

作周川衡已成歲績爲唐發運爰重使名自非負洞逹之奇何以稱轉輸之選以爾風猷淵湛器識陂涵輪囷而容之蟠素無滯礙犖確而骨之蛻獨任捲舒見謂圓機九流通之材故有一動萬波隨之譽已咨決泛更賴沃焦旱魃滌滌蘊隆虫虫孰慰兢兢之念小子蹻蹻老夫灌灌共歌板板之詩乃不憚於勤勞爰妙加於回斡朕深嘉汝最宜究其能俾司將漕之權毋效談河之闊決鴻歌飯已興陂下之耕流馬運糧期進漢中之策勉加濡沃嗣有激昻

○代車龍到任謝表

職濫水衡何補禹疇之用光濡濕轡誤叨漢漕之榮沐浴恩波滂沱感涕伏念臣材卑碌碌量淺沾沾刋木而龍其驅粗竭放菹之力防稻而瀦其畜僅殫掌澮之勞政慚俛仰以隨人所冀捲藏而束閣川適逢於滌滌泉曷導於源源乃沾詔墨之鴉翻俾濯篆文之龜拆流濕就燥泄北海以灌涯自下升髙激西江而救涸爰喣斗升之活以將輦駕之輸玆蓋恭遇皇帝陛下徳厚海涵道明川理見善莫禦其決化妙流通從諌如轉諸圜迹無礙滯肆令猥瑣亦玷選掄臣敢不胝足施功鞠躬盡瘁鑿渠引渭當溥沾涇下之田挽粟飛芻願長富闗中之廩

○擬趙鎛除金部誥

工欲善其事必先利其器爲農亦然爾仁爲之刃義淬其鋒早入鑪錘取鍛取礪迄用有成原田每每拮據捋荼農亦良苦非藉爾何以芟夷哉此詩人所以有良耜臣工之褒朕嘉汝績擢司禹金今而後聚百煉之精以鑄農器俾啟辟攘剔之有其具以成我黍稷往若予工毋廢厥職

○代趙鎛謝表

掌周野之器請事老農修禹府之金誤登劇部自天聞命無地措躬伏念臣生本親鋤質爲至鈍畬田春暮其殫庤艾之勞南畝秋函爰竭薅荼之力方慚冶躍忽拜秩增六齊輈人之工乃令典領三品揚州之貢亦俾甄收豈伊礦頑足堪器使玆蓋恭遇皇帝陛下政堅所執義成者方治天下猶在壚範於堯鑄求良弼用作礪起自傅巖盡化買刀悉歸銷戟臣敢不切磋磨琢芟夷蘊崇斷矣同心輔大易耒耜之教作而從革成洪範稼穡之功

○擬犂春知犍爲郡兼勸農使誥

古有農官我朝分牧者繋農使示厚本也爾剛木近仁遁肥空谷神光牛背訛寢莫羈左回右抽往來修直髙原卑隰堅栗方苞亦旣著勞效矣犍爲名郡也畀爾一麾爾其求距心之芻化渤海之犢俾千里無曠土亦克用勸則予汝嘉

○代犂春到任謝表

雨足周原方恊夢魚之兆地分蜀壤將還佩犢之風延見老農具宣聖澤伏念臣梓人傳之矩矱鐵鑪步之範模枝𨿽厄於塗泥性獨耽於畎畝騂其勿用犉爾來思給荊州之民無裨彊本供栁中之士何補增屯誤簡三推之知猥被一麾之寵載循漢陌共理嘉陵率彼戍兵市纈繒而田沃助其鄰里勞酒食以疇良勉收破塊之功實藉起膏之賜力殫觳觫報祝汗邪玆蓋恭遇皇帝陛下輝蓄牿亨明離牝吉引重致逺教耒耨以變通綴紺服■﹝糹蔥﹞接車轔而沛艾乃擇人而作牧俾領使以勸耕臣敢不芻豆銜恩蒲鞭示化種四萬頭之益願廣租分耦五百兩之連尢思糧衛

○擬侯亞除籍田令誥

農者天下之本也朕躬耕籍田率勸百姓掌籍者必惟其材蓋是職周爲甸師漢祠先農國朝俾典宗廟社稷之祀爾壯而知本穡事艱難皆熟諳之令擢爾令宜殫竭其勞亦服爾耕以相我農民匪但典祀事而已往欽哉無荒朕命

○代侯亞賀皇帝籍田禮成表

帝籍親臨禮重三推之祀皇恩大賚歡陶萬宇之春國典告成臣工稱慶竊以農而安本國重勸民載耒於保介之間教頒月令掌甸爲粢盛之備職隸天官或歌祈社稷之詩或下帥公卿之詔金根登壝朱紱下郊皆非侈觀羙之文政以表躬耕之意洋乎今日展也盛儀恭惟皇帝陛下萬物覩幹三登樂泰仁禾善養獨明穡事之艱徳稷惟馨恪謹稼彛之奉農祥正而土膏起豳畝饁而春日遲雷動紺轅擁百僚之穆穆風生靑耜慶千耦之耘耘爰畢農功載親祠事天地祖宗之歆格和溢奉璋孝弟頒白之泳遊恩沾賜帛金雞飛舞寶兕忻愉聿新曠代之逢丕慰輿情之徯臣等叨隨撃壤快覩回鑾賈誼耕籍之言已陪給祭孟軻均田之說尢冀行仁

○擬木斛除度支使誥

舜齊七政量居其一蓋微此不足以平天下之心也茍非其材不在玆選爾中通而外直體圓而用方景山松栢是斵是虔就匠之輪以成厥器乃命式於九圍旣戒旣平時靡有爭朕已嘉汝績矣今擢司計度凡國賦之出納軍儲之斂散一歲幾何悉資等畫爾其必有昔人不差升斗之長也往祗使事毋忽朕言

○代木斛謝表

幹圜合制粗守均平渙汗有華忽升計度循墻祗奉斂板欽承伏念臣器本易盈筲無足算爲之以信曾陳韓愈之言剖而不爭徒抱莊周之志故在取益則圭撮不容少失有所宜損則黍勺弗使或加職第謹於漢倉政何裨於舜度愧蔑允工之報遽叨經費之諮矧歲計年支貴不差於升斗而沙量籌唱期盡給於樵蘇慚無聚米之長曷勝足食之任玆蓋恭遇皇帝陛下參天量廣並日徳明無黨無偏成洪範農疇之用有容有執尊中庸旣廩之賢以平政而行仁毎量能而授職遂令空竭亦在簸揚臣敢不益盡虛心堅持端槪出入幾何之問所合講明會計當矣之言尙思佩服

○擬倉部髙廩除提舉常平倉誥

蓄積以備水旱此堯湯用心也然司蓄積之職者必惟其人爾彌髙之望有容之徳其胸中何止藏百萬矣頃典國儲陳陳露積乃且有賑貧捄乏之心朕甚嘉之常平使節未嘗經界今命汝往以究其材漢北邊之給唐京師之置皆昔賢所講明者可權度而舉行之使吾民含哺鼓腹咸遂一飽之樂則朕益汝嘉往惟欽哉

○代髙廩到任謝表

廩曹公職慚無一粟之裨庾節叨榮誤被六絲之遣谷消問俗粒飽知恩伏念臣腹本空虛慮先饑困義重將軍之急劍屢指糧禮知賢者之尊鼎加繼饋幸遂坻京之詠僅逭廛囷之譏方祈學稼以歸耕忽俾集苞而爰度丰凶品約當思戴冑之規貴賤權宜盍究壽昌之策第虞罄乏曷副寵綏玆蓋恭遇皇帝陛下平政行仁博施濟眾先時備具成湯捐瘠之思以己視人大禹溺饑之念故當饋動人才之嘆而旰食有民瘼之憂豈伊罌儲亦塵器使臣敢不棠知所發飯不敢忘馳隰而廣咨詢具宣徳意視歲而爲斂散加恵黎元

