

鹿樵紀聞淸吳偉業

●序寒夜鼠啄架上﹐發燭照之﹐則明季三王時邸報﹐臣畜之以爲史料者也。年來幽憂多病﹐舊聞日落﹔十年三徙﹐聚書復闕﹔後死之責﹐將誰任乎﹖臣因是博搜見聞﹐講求實錄﹐刊訛謬﹐芟蕪穢﹐補缺遺﹐類分爲四十一篇﹕自福王至桂王﹐更七載而勒成一書﹐名之曰「鹿樵紀聞」﹐所以成一代鼎革之言也。或曰「子之所言皆信而無疑乎﹖」曰「作春秋者所見異辭﹐所聞異辭﹐所傳聞異辭﹔所見三世﹐所聞四世﹐所傳聞者五世﹔世遠而聞見因以不齊﹐三傳所以多龐也。太史公成一家書﹐而年表與本紀之年﹐世家與列傳之事﹐或自爲抵牾者多﹐亦有傳聞者使之然與﹖玆𨿽采紀說﹐諮之耳聞﹐猶從及見之年﹐臣敢以自欺者欺人哉﹖

執簡之臣﹐不以忌諱於當時之士﹐謂狂言可矣。「

婁東梅村野史

●卷上◎福王上順治元年四月戊午朔﹐明畱都聞京師之變﹐尙書史可法﹑髙宏圖﹑都禦史張愼言等﹐誓告天地﹐號召四方起義勤王。各鎭潰兵南下﹐沿途劫掠﹐淮撫路振飛﹑巡撫王燮﹐分兵防堵﹐收斬僞官。已知崇禎殉國﹐文武諸臣會議立君。愼言﹐及呂大器﹑姜曰廣等﹐皆言福王神宗孫也﹐倫序當立﹐而素多失徳﹐又不讀書﹐有七不可﹔不若潞王常氵芳賢當立。可法意亦在潞王﹐獨都諫章正宸爭之﹐謂潞王不可越福﹐猶福之不可越先廟也。可法遲疑未決。

初﹐賊陷洛陽﹐福世子徳昌王脫走出城﹐時寇事方棘﹐崇禎帝未暇訪求﹐莫有知其處者。馬士英在鳳陽﹐或首私藏王印﹐取驗之﹐則福邸藩舊物。詰其所自﹐曰「有負博者以質錢。」因物色其人﹐得之儀眞。士英素不識王﹐猶未稔其眞僞也。適會國變﹐因念此奇貨可居﹐致書大臣﹐渭以序賢無如福王﹐可法卽以七不可之說移書答之。士英與阮大鋮謀﹐謹藏其書﹐而潛結操江誠意伯劉孔昭﹐及鎭臣劉澤淸﹑劉良佐等﹐同心翊戴﹐發兵奉福王至龍江關﹐可法不得已率羣臣迎謁舟次。王角巾葛衣﹐坐寢牀﹐隨從田成輩布衣艸履﹐不勝其困。

五月戊子朔﹐王入城﹐以內守備府爲行宮。或議卽日登極。可法以太子二王存亡未卜﹐定於初三日行告天禮﹐先上監國之寶﹐王色赧然欲避。是日有兩星夾日而行﹐蓋辰星及太白也﹔而諛者目爲景星。望日壬寅﹐王僭帝號﹐以明年爲弘光元年﹐拜史可法禮部尙書﹐姜曰廣禮部侍郎﹐兼東閣大學士﹐與士英﹑宏圖並相﹐可法仍掌兵部事。士英大怒﹐以可法七不可之書奏之王﹐而擁兵入朝。詔升士英兵部尙書﹐入閣辦事﹔命萬元吉宣諭江北﹐黃得功進爵爲侯﹐劉澤淸﹑髙傑﹑劉良佐﹐皆封伯。時﹐髙傑方與黃得功爭揚州﹐江督袁繼咸入見﹐奏曰「封爵以功﹐無功而伯﹐則有功者不勸﹐跋扈者益多。」福王頷之。乙已﹐路振飛罷﹐馬士英欲用田仰也。振飛在淮上守禦頗備﹐論者惜之。設四鎭﹐各有汛地﹐兵馬錢糧﹐聽其自調。壬子﹐史可法督師江北。可法以前書故內不自安﹐會萬元吉至淮上疏言「所在兵民相角﹐一城之隔﹐兵以民爲仇﹐民以兵爲賊。臣望輕位卑﹐𨿽有安民之心﹐絕無綏兵之策﹐非得大臣鎭撫不可。」可法因請出以避士英﹐吳縣盧渭率太學諸生乞畱可法﹐不聽。

馬士英�大計四事﹕一聖母宜迎﹔一皇考梓宮宜遷﹔一諸王宜防﹐恐姦人挾之爲變﹐宜召置近地﹐一皇子未生﹐宜選淑女。聞者笑之﹐題句於宮城曰「北不永﹐南不光﹐眞人未出﹔賊任牛﹐官任馬﹐異類同時。」閣部因會推﹐吳﹑鄭三俊﹐與劉孔昭憤爭於朝﹐髙宏圖﹑張愼言﹐皆因疾乞休﹐王慰畱之。北都捷聞﹐遙封吳三桂薊國公﹐予世襲。六月丁已朔﹐上崇禎帝謚號曰思宗烈皇帝﹐周皇后曰孝節皇后。史可法奏敵兵南下﹐請遣使賫監國卽位二詔﹐及封吳三桂敕往山東北直處撫諭。癸酉﹐命阮大鋮復冠帶來京陛見﹐髙宏圖及科道官爭之﹐不聽。

大理寺丞詹兆恆﹐又疏進莊烈帝手定逆案﹔士英聞之﹐亦以是日進三朝要典。王遂特�大鋮﹐大鋮入見﹐泣陳陷入逆案之枉﹐且曰「陛下知君父之仇未報﹐亦知祖宗之讎未報乎﹖」兆恆字月如﹐廣信人﹐崇禎辛未進士﹐後從唐王聚兵於懷玉山﹐將攻衢州﹐戰敗而死。起錢謙益爲禮部尙書﹐劉宗周爲左都禦史﹐陳體正爲儀曹。惟體正不赴﹐賦詩曰「京華歌舞新南極﹐衡泌瀾舊帝星。」識者髙之。

丙寅﹐吏部侍郎呂大器以疏參馬士英﹐與尙書張愼言同罷。愼言字金銘﹐陽城人。子履旋﹐壬午舉人﹐賊陷陽城﹐履旋投崖死事。及愼言去位﹐流寓蕪湖﹐國亡後﹐疽發於背﹐戒勿藥而卒。馬士英以國朝諭江南官民奏聞﹐請擇人使北議款﹐賜北都殉難臣尙書範景文﹑倪元璐﹐侍郎王家彥﹑孟兆祥﹐左都禦史李邦華﹐大理寺卿淩義渠以下共二十五人﹐祭葬謚贈有差。李沾自敍定策功﹐升左都禦史。

道臣李謨上言「今日諸臣能各刻刻自認先帝之罪臣﹐方能爲陛下之功臣﹔且擁立之事﹐陛下旣不以得位爲利﹐諸臣又何以定策爲功﹖」不報。

丙子﹐湖廣按臣黃澍入對﹐面訐馬士英姦貪不法﹐淚與語俱﹐王爲感動。士英不能辧一語﹐引疾乞休﹔隨輦金帛賂福邸舊閹田成﹐成泣語王曰「皇上非馬公不得立﹐今逐之﹐必謂皇上負恩﹔且馬公在﹐諸事可不煩聖慮﹐馬公去﹐誰復念皇上者也﹗」福王默然﹐成卽傳諭士英仍入閣辦事。

己卯﹐命選淨身男子﹐釋髙墻罪宗七十五案﹐追謚建文帝曰惠宗讓皇帝﹑上景帝廟號曰代宗。張獻忠陷重慶。是月﹐王師破徳州﹐山東郡縣皆迎降﹐惟濟寧猶爲明守。七月丙戌朔﹐科臣章正宸疏論文武偸安﹐不思討賊﹐兼及議款之非﹔熊汝霖亦極言內外交通﹐神叢互借﹐得嚴旨。封太妃弟郭守義﹐福府千戶常應俊﹐皆爲伯。辛卯﹐遣左懋第﹑陳洪範使北。庚子﹐王生日﹐受朝賀﹐勛臣皆有進。

是月﹐闖賊出潼關﹐攻密縣。八月丙辰朔﹐命錦衣指揮馮可宗得遣使役緝事﹐以逆案楊維垣爲通政使。科臣陳子龍疏言「近日中使四出﹐民間女子稍有姿色﹐卽以黃紙貼額﹐選入宮中﹐閭裏騷然﹐請行禁止。」不報。戊辰﹐太妃至自河南﹐限工部三日內括銀幣以備賞賜﹐兼辦一應陳設。又諭行宮湫隘﹐急修西內﹔隨傳太妃命令選中宮。是月﹐地一日三震﹐長庚見東方﹐光芒閃爍中有刀劍旌旆之影。

張獻忠陷成都﹐浙江東陽民變。

九月丙戌朔﹐以大鋮添注兵部右侍郎﹐同辦部事。主事尹民興疏言「兵部以討賊爲職﹐今抗顏居堂上者﹐乃一逆案問徒之臣﹐卽移檄四方﹐何以折跋扈將軍之气﹖」不報。時中外攻大鋮者甚眾﹐大鋮憤曰「彼攻逆案﹐我作順案相對耳﹗」於是唆士英嚴處降賊諸臣周鐘﹑光時亨等﹐以折東林之气。甲午﹐大學士姜曰廣罷﹐逮主事周鑣﹐山東僉事雷糸寅祚。初﹐大鋮避寇白門﹐妙選聲妓。東林復社諸名士﹐時多聚於雨花桃葉間﹐而鑣實爲之主﹐語及大鋮﹐輒戟手痛罵。

大鋮聞之﹐嚼齶捶牀﹐思一旦得志﹐起大獄殺之。至是先以蜚語逮鑣﹐並及糸寅祚﹐系獄嚴訊﹐校尉四出﹐諸人踉蹌奔避﹐善類爲空。乙未﹐左都禦史劉宗周罷。

士英初意頗向宗周﹐一日閣中語及故庶吉士張溥﹐士英曰「我故人也。」酬而哭之。姜曰廣笑曰「公惡東林者﹐亦�東林耶﹖」士英曰「我非叛東林者﹐東林拒我耳﹗」又心徳大鋮之薦﹐欲兩用之﹐而邪正不能並立﹐不得已出劉而入阮。嘗賦詩曰「蘇蕙才名千古絕﹐陽臺歌舞世間無。若使同房不相妒﹐也應樂殺竇連波。」蓋以蘇諭劉﹐陽臺諭阮也。

丁未﹐選淑女黃氏郭氏入宮﹔仍命再選﹐有母女自盡者。馬士英請州縣生童納金免考﹐奉化布衣何光顯疏馬士英罪﹐發刑部問罪。己酉﹐移黃得功駐廬州﹐髙傑駐徐州﹐副總兵黃斌卿駐九江﹐鄭鴻逵駐京口﹐黃蜚駐采石。開助工例﹕時內操額兵四十餘萬﹐需餉幾八百萬﹐司農悉各項所入止六百餘萬﹐又內有宮俸國用之供﹐外有水旱災傷之耗﹐不能給﹔而宮室服用﹐百役並作﹐皆援全盛之例﹐費無紀極﹐於是開事例﹐賤其值以招納來者。士英輩因而乾沒。民間有「中書隨地有﹐都督滿街走﹐監紀多如羊﹐職方賤如狗﹐蔭起千年塵﹐拔貢一呈首﹐掃盡江南錢﹐塡塞馬家口」之謠。大旱﹕自四月不雨至於是月﹐烈日常如盛夏﹐震澤巨浸﹐褰裳可涉。十月己卯朔﹐大學士髙宏圖﹝字研文﹐膠州人﹞旣謝政﹐無家可歸﹐流寓會稽﹔國破後﹐逃野寺中﹐絕糧而卒。當髙宏圖在位﹐福王猶時親政事﹔及馬土英代爲首輔﹐福王拱手聽之﹐深居禁中﹐惟以演雜劇﹐飲火酒﹐淫幼女爲樂。民間稱之曰老神仙。以解學龍爲刑部尙書﹐學龍字石帆﹐興化人﹔又命阮大鋮巡江。先是錢謙益入都﹐其妾柳如是戎服控馬﹐插裝雉尾﹐作昭君出塞狀﹔及阮大鋮誓師江上﹐衣素蟒﹐圍碧玉﹐見者詫爲梨園裝束﹐皆服妖也。又有縣令張丁乾罷官回籍﹐遇賊削其耳鼻﹐流寓江寧﹐當道憐之﹐補應天府教授﹐乃爲木耳木鼻﹐遇朝會﹐用以飾觀﹐亦不祥之兆。西宮落成﹐攺名慈禧殿﹐分遣內官催各省金花殿價及一應年額關稅鹽課。禮部再選淑女﹐富室官家有隱匿者﹐四鄰連坐。

是月﹐國朝發兵﹐肅王由山西入秦﹐英王向河南﹐豫王出山東﹐趨徐州。十一月甲午﹐王師破海州﹐抵宿遷﹐未幾引還。史可法以聞﹐馬士英大笑﹐坐客楊文驄問故﹐士英曰「君以爲誠有是事﹐此乃史公妙用也。歲將盡﹐防河將吏應敍功﹐耗費軍資應稽算地耳﹗」

乙未﹐鳳陽祖陵地震。史可法上疏﹐略云「數月以來﹐陵廟荒蕪﹐山河鼎沸﹔復仇之師未出﹐河上之防未固﹐此時卽卑宮菲食﹐臥薪嘗膽﹐尙恐無濟於事。

今觀廟堂之作用﹐百職事之精神﹐殊未盡然。憶陛下初蒞南都﹐語及先帝﹐則泣下沾襟﹔進謁孝陵﹐則淚痕滿袖﹔曾幾何時﹐可忘前事﹖先帝以聖明罹慘禍﹐此千古未有之變也﹗先帝崩於賊﹐恭皇帝亦崩於賊﹐此千古未有之仇也﹗庶民之家﹐父兄被殺﹐猶思穴胸斷ㄕ﹐得而甘心﹐朝廷顧可膜置﹖又近得北示﹐公然以逆遇我﹐和議決不可成﹐和不成惟有戰。戰﹐閫外事也。然閫外視廟堂﹐廟堂視皇上﹐伏願深思痛念﹐無然泄沓。愼名器以勸有功﹐假便宜而責成效。凡不急之工役﹐可登之繁費﹐一切報罷。聲色之蠱惑﹐左右之獻諛﹐一切謝絕。卽事關典禮﹐亦槪從儉約。朝乾夕惕﹐振舉朝之精神﹐萃四海之物力﹐以並於選將厲兵一事﹐庶人事克盡﹐天意可回。「疏入﹐福王及馬士英皆不省。時人有詩曰﹕」萬卷當百城﹐偏閱及諸子﹔諸子暗而駁﹐經濟還推史。「又曰﹕」尙方有寶劍﹐相傳出歐冶﹔砍斷佞臣頭﹐試取先斬馬。「又曰﹕」伊昔竹林客﹐狂邪首阮公﹔自從名教壞﹐不復哭途窮。「又曰﹕」新印銅山鑄﹐鉤金換一緡﹐看來鵝眼樣﹐不是舊時錢。「又曰﹕」世人但求福﹐危哉禍所倚﹔寄語塞翁知﹐得馬莫狂喜。「

辛丑﹐奉先殿上梁。髙皇建殿余材﹐貯工部庫且朽矣﹐逢君者指爲神木自至﹐於是土木大興。是時又將大婚﹐內府造皇后禮冠﹐需貓睛石﹑祖母綠及珠﹐自一錢以上者百十顆﹐商人估價數十萬。司京兆公疏乞滅﹐始定跟禮冠三萬兩﹐常冠萬兩。部臣復言點金無術﹐再懇從儉﹐不報。

乙已﹐馬士英請榷酒助餉﹐每斤一文。布衣何光顯請斬姦相﹐命戮於市﹐籍其家。臘月乙卯朔﹐道臣夏尙糸進贖鍰助餉﹐士英怨其不以充私﹐候革職提問。

丙寅﹐戎政趙之龍獲僧人大悲﹐下鎭撫司獄。刑部奏從逆六案﹕一等應磔﹐宋企郊﹐牛金星﹐張嶙然﹐曹欽程﹐李振聲﹐諭上猷﹐黎志升﹐陸之祺﹐髙翔漢﹐楊王休﹐劉世芬﹐十一人。二等秋決﹐光時亨﹐鞏育﹐周鐘﹐方允冒四人。三等絞贖﹐陳名夏﹐楊觀光﹐廖國遴﹐王承曾﹐原毓宗﹐何胤光﹐項煜七人。四等戍贖﹐王蓀蕙﹐梁紹陽﹐錢位坤﹐侯恂﹐申芝芳﹐金汝礪等十五人。五等配贖﹐宋學顯﹐方拱乾﹐繆阮﹐方以智﹐傅鼎銓﹐張家玉等十人﹐六等杖贖﹐潘同春﹐吳泰來等八人。存疑另議﹐翁元益﹐史可程﹐吳爾燻﹑王目超等二十八人。時馬阮必欲殺周鐘﹐擬旨﹐月鐘陳名夏等未蔽厥辜﹐令再議。禦史張孫振等因痛詆尙書學龍曲庇行私﹐學龍遂削籍去。然學龍所定案﹐亦多漏网﹐而所擬一等諸犯﹐皆隨賊而行﹐實未嘗正刑也。除夕﹐福王居興寧宮﹐愀然不樂﹐太監韓贊周進曰「新宮宜歡﹐而皇上如有所慊﹐得毋念皇�乎﹖」福王不應﹐旣而曰「梨園殊少佳者。」

◎福王下順治二年正月乙酉朔﹐日食。明福王罷朝﹐設宴內履﹐值天陰晦﹐意頗不懌﹐諸內臣竟下殿除窗桶﹐福王曰「不必﹐朕在此坐不久。」聞者皆駭其不祥。壬辰立春﹐是夜﹐流星入紫微宮。癸已﹐江寧震電﹐大雨雹。明日﹐三法司會訊大悲﹐辭連申紹芳﹑錢謙益。阮大鋮欲借以除東林及素所不合者﹐因造十八羅漢﹐五十三參﹐七十二菩薩等說﹐書史可法﹑髙宏圖﹑姜曰廣姓名﹐納大悲袖中。錢謙益先以上疏頌士英﹐又爲大鋮頌功﹐修好矣﹐而大鋮憾不釋﹐亦列名將窮治其事﹐而君相不欲深究。大悲坐妖言律﹐論棄市。福建盜閻豬婆王據簾子洞劫掠﹐巡撫張肯堂招之勤王﹐至浙江﹐復叛去。己亥﹐重刊《要典》﹐資定逆案﹐於是在案諸臣﹐亡者予葬祭贈謚﹐存者皆原官先後起用。科臣袁宏勛迎大鋮意﹐疏極糾故臣王之采﹐孫愼行﹐楊漣﹐左光斗﹐及現任吳﹐鄭三俊等﹐士英票擬﹐事屬已往﹐不必追論。

王師渡河﹐史可法奏遣髙傑扼虎牢﹐劉良佐駐邳宿。又上疏﹐略云「陳洪範還﹐和議已無成矣﹗向以全力禦賊而不支﹐今又分以禦敵矣。宋唐門戶之禍﹐與國終始﹐臣願廟堂之上﹐深思先帝之仇﹐勿修睚眥之怨。」不報。髙傑至睢州﹐爲許定國所殺﹔可法仍使傑妻邢氏與子元爵主營事。甲辰﹐以殿字鼎新﹐賜馬士英﹑韓贊周以下二十餘人銀幣﹐仍諭修奉先殿午門及左右掖門﹐責田成於嘉杭二府速選淑女。二月甲寅朔﹐攺上懷宗廟處曰毅宗﹐上太子溢曰獻湣﹐永王曰悼﹐定王曰哀。加鹽課﹐每引五文﹐命太監往浙江雲霧山開采。戊辰﹐阮大鋮升兵部尙書﹐大鋮慮東林之士有與左良玉厚善者﹐他日或藉左難己﹐於板磯作城﹐名曰防西。左聞之曰「西今復何所防﹖直防我耳﹗」嫌始深。

三月甲申朔﹐故太子至自金華﹐臣民踴躍爭迎﹐福王命各官不許私謁﹐中夜移入大內﹐丙戌﹐下中城獄。或賦詩哀之曰「百神扈蹕賊中來﹐會見前星閉復開﹐海上扶蘇原未死﹐獄中病已莫奚猜。安危定有關宗社﹐忠義何曾到鼎臺﹖烈烈大行何處遇﹐普天同向棘圜哀。」或云﹐下獄者已非至自金華者﹐有舊內臣顧浮伯嘗爲虞山歸莊說其事﹐莊紀以詩曰「兵衛嚴防古寺中﹐內臣識得舊東宮﹔夜分送入金吾宅﹐玉貌明朝便不同﹗」禦史陳以瑞上言「愚民易惑﹐人言藉藉﹐皆謂諸臣有意傾先帝之血胤。」有旨﹐王之明好生護養﹐勿用非刑﹐以招民謗。

丙子﹐下宮眷童氏於獄。童氏或云繼妃﹐或云司寢﹐或云淮上私奔。旣下獄﹐人又賦詩哀之曰「多病王孫薄命姬﹐一見悲哀不自持﹐國亡家破相憐惜﹐淮上漁舟風月夕﹐白魚渡江化爲龍﹐美人淸夜泣芙蓉﹐畱得紅顏懼消歇﹐來詣王家舊宮闕。何爲驅呼入棘門﹐不思故劍曾隨君﹖寒鐵無情帶頭鎖﹐暗將淚點彈鬼火。」

己已﹐江寧皮工詹有道忽衣靑衣﹐入西華門﹐至武英殿﹐大言曰「我今日禦極。」

執訊之﹐始悟﹐供云「初聞空中言入宮尋子去﹐遂不覺至此。」杖之﹐膚肉口不損﹐然亦無呼號之聲﹐械其項﹐已死矣。不數日又有道家服來直入西長安門﹐門者執之﹐叱曰「吾天子也﹐若不聞黃牛背上綠頭鴨乎﹖」福王命杖而釋之。

丙午﹐王師破徐州﹐髙傑部將李成棟等南遁。寧南侯左良玉﹑江督袁繼咸﹐請保全太子﹐良玉疏略云「太子南來﹐吳三桂實有明驗﹐史可法明知而不敢言耳﹗

在廷諸臣徒欲逢君﹐罔知大體﹔獨不思李賊逆亂﹐尙欲待以杞宋之禮﹐不忍加害﹔何至一家反視爲仇﹐必誣以假冒。親親而仁民﹐願皇上急省之﹗「袁疏言﹕」太子眞僞易辧﹐居移气﹐養移體﹐必非外間兒童所能假冒﹖王原系大族﹐髙陽非經兵燹﹐子姓何緣隻身南來﹖朝廷又何關系﹐遣人蹤迹﹖伏願皇上勿信偏詞﹐使一人免向隅之泣﹐而宇內消疑貳之心。「已而何騰蛟﹑黃得功等各具疏﹐皆不報。

時有似日者十數﹐彼此激射﹐久之方滅。左良玉疏列馬士英七大罪﹐又先傳檄四方。四月癸丑﹐舉兵東下。其時良玉已病﹐麾下皆羣盜﹐不復受其約束﹐自漢口達靳州﹐沿途殺掠。至九江﹐袁繼咸欲劫之盟﹐繼咸曰「密諭從何而至﹖

且先帝舊徳不忍忘﹐今上新恩亦未可負。「良玉不悅﹐繼咸亦不敢復言﹐與良玉成賓主之禮而別。比返﹐則左兵已出城﹐城中諸將皆從之矣﹗繼咸不得已﹐復出見良玉面責之﹐良玉茫然無以應。及見城中火光燭天﹐始大駭椎胸嘆曰﹕」我負臨侯。「咯血數升﹐病遂革。壬戌﹐左兵陷安慶﹐召黃得功入援﹐升徵史可法。

癸亥﹐王師破亳州。時兩方交迫﹐人心搖動﹐命內閣分監各門﹐禁百官家口出城﹔決從逆光時亨﹑周鐘﹑武愫於市﹔其餘擬斬者﹐充南金蜀衛軍﹔擬絞者﹐充廣西邊衛軍﹔四等以下皆革職放還﹔賜周鑣﹑雷糸寅祚死。先是禦史王忄養疏請斬二人﹐至是吉服入獄﹐糸寅祚見之詈曰「王忄養﹐若能斷吾頭否﹖」鑣曰「癡漢﹐不斷吾頭﹐吉服何爲﹖」乃作家書訖﹐又互書「先帝遺臣」四字於腹﹐乃就縊。遺命勿葬﹐置棺雨花臺﹐仿伍子胥抉目之意。是日﹐福王召對臣僚﹐問守禦策。或言左兵稍緩﹐北兵尢急﹐請無撤還良佐﹐士英戟手罵曰「若輩東林﹐欲藉防江﹐縱左逆入犯也﹗北兵至﹐猶可議款﹐若左逆得志﹐若輩髙官﹐我君臣獨死耳﹗已撤良佐兵過江矣。寧死北﹐毋死左。」福王默然。甲子﹐豫王兵至淮安﹐劉澤淸大掠南奔﹐於是江北遂無一旅。是日﹐匯選淑女於貢院﹐七十人中選中阮姓一名﹐大鋮侄女也。壬戌﹐送到浙中淑女五十人﹐選中王姓一名﹐周姓一名﹐俱送皇監。命內臣屈尙忠﹐催大禮措辦銀兩﹐戶部請借徵來歲條銀。己已。

黃得功破左兵於采石﹐左夢庚以其眾北降。捷聞﹐賜劉孔昭﹑阮大鋮﹑黃得功﹑方國安銀幣。史可法未至采石而還。丁丑﹐王師Τ揚州﹐民間訛言許定國乞師復仇﹐將盡殲髙營。髙營兵斬關先遁﹐可法血書寸紙﹐馳報兵部求救﹐不應。城破﹐以遺表授副將史得威﹐自刎未殊﹐執詣豫王﹐不屈而死。

己卯﹐馬士英召黔兵入衛。有探事者﹐報王師編木爲筏﹐乘風入江﹐士英以爲非實﹐杖之﹐自後警報寂然。五月壬午朔﹐福王召對百官於武英殿﹐君臣默無一語。良久曰「外間傳朕欲出。」大學士王鐸曰「此語何來﹖」福王指一小閹﹐鐸正色語之曰「外間言不可亂傳﹗」因請講期﹐福王曰「且過端陽。」

癸未﹐髙營兵南奔﹐至京口﹐鄭鴻逵截殺﹐不得渡。李成棟等奉髙傑妻子北降﹐阮鄭以大捷聞。士英率百官上表稱賀﹐欲以愚眾。或書於長安門曰「弘主沈醉未醒﹐全憑馬上胡謅﹔羽公凱歌以休﹐且聽阮中曲變。」羽公﹐鴻逵字也。丙戌﹐端陽節﹐福王在宮演劇。內旨召乞兒多捕蝦蟆爲房中藥﹐士英平日好鬥蟋蟀﹐故時人又稱蝦蟆天子﹐以對蟋蟀相公。

丁亥﹐有一騎從金川門入馬士英第﹐午刻﹐士英入見﹐傳令各門下閘﹐辰開申閉。戊子﹐調黔兵守孝陵﹐各官集議於淸議堂﹐多竊竊耳語。臨散﹐或聞唐世濟與李嶠相和曰「卽降志辱身﹐亦所甘心。」叩之﹐答云「北信甚急﹐今不妨。」是日﹐鄭鴻逵以誕辰在京江張燈大宴。王師編筏夜渡金山﹐又別走老鸛河﹐詰旦﹐因大風順流而南﹐不過數百騎﹐鄭鴻逵先遁﹐黃蜚﹑黃斌卿等聞風皆潰。

辛卯內傳選中三淑女放還母家﹐召馬士英入見﹐士英無語﹐惟書一避字於幾而退。

午刻﹐集梨園演劇﹐福王與諸內官雜坐酣飲﹐三鼓﹐同後宮宦豎跨馬出聚寶門﹐奔太平﹐投黃得功。劉孔昭斬關遁﹐馬士英欲隨眾降﹐又恐不免﹐壬辰黎明﹐飾其母爲太妃﹐以黔兵自衛﹐奔廣徳。辰刻﹐百姓出故太子於獄﹐擁至武英殿﹐取福王所遺冠服加之﹐叩頭呼萬歲。擒王鐸至﹐羣擊之﹐須髮立盡。張捷恐禍及﹐走雞鳴寺﹐以佛幡自縊。楊維垣殺其二妾﹐置三棺中堂﹐旁殮二妾﹐虛其中﹐題楊維垣之柩﹐而遁。

癸已﹐文武集中府會議﹐無言及立君者﹔太學徐瑜謁趙之龍﹐請奉太子卽位﹐之龍立斬之。是夜﹐豫王至江寧﹐營於天壇。丙申昧爽﹐趙之龍啟門率羣臣迎降。

丁酉﹐豫王入城﹐李嶠獨先發﹐王罵之。諸降官以太子至﹐土降階而迎﹐賜坐於右。劉良佐被擒﹐請取福王以自贖﹔王發三百人同往﹐且召黃得功。時得功奉福王走蕪湖就斌卿﹐而斌卿已遁﹔良佐至﹐得功自刎﹐福王窘急﹐伏中軍翁之祺舟﹐降將蘇養性﹑田雄搜得之﹐之棋投水死﹐良佐拘福王東還。丙午﹐福王乘小轎﹐衣藍袍﹐首披包頭﹐油扇障面﹐太妃及金妃騎驢﹐隨良佐至江寧﹐百姓夾道唾罵﹐甚有投瓦礫者。入內守備府﹐見豫王叩首﹐王坐受之﹔命設宴﹐坐於太子下﹐諸降官皆侍。酒半﹐豫王問曰「汝先帝自有太子﹐汝不奉遺詔﹐擅自僭立﹐何居﹖」又曰「汝旣僭立﹐惟縱酒色﹐聽姦臣納賄報復﹐不遣一兵討賊﹐何居﹖」

又曰「汝先帝止有太子﹐逃難遠來﹐汝旣不讓位﹐又反磨滅之﹐於心何忍﹖」

又曰「我兵尙在揚州﹐汝何故便走﹖」福王汗流沾襟﹐終無一語。宴罷﹐羈候於江寧縣署。豫王命舊臣就視之﹐惟何楷﹑柳昌祚二人往﹐福王嘻笑自如﹐但問馬士英何在﹖後人有詩嘆之曰「乘輿不惜殉山河﹐率土悲號志枕戈﹐最是江南稱樂國﹐一年贏得聖顏酡。」

論曰﹕世或言福王讀書少﹐未能親決章奏。故內閹外壬得相倚爲姦。其平居飲食宴樂時﹐或狂走宮苑﹐如失心狀﹔至如孌童季女﹐方藥縱淫﹐皆傳聞之過。

此言或然。要之﹐漢阿斗之類也﹐卽史髙諸公在朝﹐猶難輔之﹐況易以馬阮乎﹖

元夕手自張燈﹐韓贊周進曰「天下事正難措手﹐何親此瑣屑之務﹖」福王曰「天下事﹐有老馬在﹐何慮﹖」陳洪範還﹐言王師必至﹐士英惡之﹐曰「賊猶未滅﹐北兵不無後慮﹐豈能投鞭問渡﹖且赤壁三萬﹐淝水八千﹐一戰而安江左﹔有四鎭在﹐何用多言﹖」劉澤淸鎭淮安﹐與田仰酣飲﹐或問守禦﹐答曰「我爲扶立福王而來﹐此地但供我息師﹐設或有事﹐我自擇一善處去耳﹗」嗚呼﹐承大變之後﹐而上下泄沓﹐淸歌於漏舟之中﹐痛飲於焚屋之下﹐而不知覆溺之將及也﹐可哀也哉﹗

◎史可法殉揚可法字憲之﹐一字道鄰﹐大興籍﹐祥符人﹔祖應元﹐黃平知州﹐有惠政﹔父從質﹐母尹氏﹐夢文信國入其捨而生可法﹐幼時卽以孝聞。崇禎戊辰進士﹐歷仕至副使﹐分巡安慶﹐池州監江北諸軍。可法短小精悍﹐面黑﹐目爍爍有光﹔廉信﹐與下均勞苦﹐能得士死力﹐以故所至有功﹐累升至南大司馬。

甲申夏﹐與畱都諸臣共立福王﹐爲馬士英所忌。以大學士督師江北﹐開府揚州﹐首請分設四鎭﹐徵士劉成諫曰「四鎭兵半盜賊﹐余﹝疑闕﹞非有恩義聯結﹐知慕節槪﹐樹功勛﹐流後世者也﹗主弱必叛﹐敵彊必降﹔主敵兩弱﹐則專制自爲﹐而互相兼並﹐勝則大自封。小挾王﹐不勝者復潰溢而爲盜。今內無勁將親兵足以彈壓﹐而欲倚此四人以防敵﹐足猶使狼守戶﹐虎來未必能拒﹐而主人先不得動搖手足矣﹗苟行是﹐公必悔之。」可法不聽。前商邱令梁以樟亦獻書可法曰「守江非策也﹐公今以河南山東爲江南屏蔽﹐仿唐宋節度招討使之制﹐於山東設一大藩﹐經理全省﹐以圖北直﹔於河南設一大藩﹐經理全省﹐以圖山陜﹔擇大臣才兼文武者任之﹐厚集兵餉﹐假以便宜﹐於濟寧﹑歸徳﹐設行在以備巡幸﹐示天下不忘中原﹐如此克復可期。若棄二省而守江北﹐則形勢已屈﹐卽欲偏安﹐不可得矣﹗

又四鎭咸跋扈﹐宜使分不宜使合﹐務別其忠順彊梗之情以懋勸之﹐而閣部大樹兵以自彊﹐乃可制也。「可法心然其策﹐然卒不能用。

揚州富庶甲天下﹐至於四鎭爭欲駐兵。髙傑先至﹐大肆殺掠﹐揚人大懼﹐登陴拒守﹐傑攻之浹月﹐可法馳檄往諭﹐三鎭皆斂兵順命﹐惟傑尢驕悍難制﹐可法乃身往諭之。傑素憚可法﹐聞其來﹐卽夜掘坎千百﹐埋暴骸﹐旦日謁可法﹐辭色俱變﹐汗流浹背﹔可法坦懷待之﹐偏裨皆接以溫語﹐傑喜過望。然自是心易可法﹐用己甲士防衛﹐文籍必取視而後行﹔可法夷然﹐爲具疏屯其眾於瓜洲﹐傑又大喜。

傑去而揚州始安。

其年冬﹐國朝發兵南下﹐傳示江南臣民﹐攝政王又賜可法書﹐略云「君父之仇﹐不共戴天﹗闖賊手毒君親﹐中國臣民﹐不聞加遺一矢。本朝念夙好﹐棄小嫌﹐嚴整貔貅﹐驅除梟獍﹔入京之日﹐首崇懷宗帝後謚號﹐卜葬山陵﹐悉如典禮。

仁人君子﹐宜如何感恩圖報﹗乃乘賊寇稽誅﹐王師暫息﹐卽欲雄據江南﹐享漁人之利。獨不聞春秋之義﹐君殺賊不討﹐不書卽位乎﹖且國家定鼎燕都﹐乃取之於闖賊﹐非取之於貴國。諸君子果能炳機燭理﹐切念故主﹐厚愛賢王﹐宜令削號歸藩﹐國家當待以虞賓﹐永綏福位。南國安危﹐在此一舉。毋貪瞬息之榮﹐爲亂賊所笑﹗「

可法答書曰「我大行皇帝敬天法祖﹐勤政愛民﹐特爲庸臣所誤﹐致有闖賊之變。法待罪南樞﹐救援不及﹐卽肆法市朝﹐以爲泄泄之戒﹐豈足謝先帝哉﹖聞變之日﹐畱都臣子﹐欲悉東南之甲﹐立殄凶仇﹐而二三老臣﹐謂國破君亡﹐社稷爲重﹐相與迎立今上。今上非他﹐神宗之孫﹐光宗之侄﹐大行皇帝之兄也。卽位之日﹐卽令法視師江北﹐始知我大將軍吳三桂借兵破賊﹐掃淸宮禁。貴國入都﹐卽爲先皇帝發喪成禮﹐普天之下﹐孰不感激﹖謹於今八月薄具筐篚﹐遣使犒師﹐請命鴻裁﹐連兵西討。是以王師旣發﹐復次江淮﹐乃辱明諭﹐引春秋之義﹐來相詰責。夫春秋所言﹐特爲列國君薨﹐世子應立﹐有賊不討﹐不忍死其君父者立說耳﹗若赤縣共主﹐身殉社稷﹔靑宮皇子﹐重罹慘變﹔而猶拘牽不卽位之說﹐坐昧大一統之義﹐何以維系人心﹐號召忠義﹖本朝正統相承﹐傳世十六﹐存亡繼絕﹐仁恩遐被。貴國不忘舊好﹐毆除逆亂﹐兵以義動﹐萬世瞻仰﹔若乃乘我內難﹐窺我幅員﹐足以義始而以利終也。語云﹕」樹徳務滋﹐除惡務盡。『今逆賊尙稽天誅﹐正圖報復﹔伏乞樹同仇之義﹐全始終之徳﹐會師進討﹐共梟逆賊之頭﹐以泄神人之憤﹐則貴國義聲照耀千古矣﹗本朝報徳﹐惟力是視。至法身陷大難﹐所以不及從先帝者﹐實惟社稷之故。《傳》曰「竭股肱之力﹐繼以忠貞。』自處今日﹐惟有鞠躬致命﹐自盡臣節﹐不知其他。惟貴國實昭鑑之。」

髙傑旣屯瓜洲﹐可法益推誠待之﹐導以君臣大義﹐久之﹐傑大感悟﹐奉約束﹐上表帥師北徵。可法出巡淸江浦﹐遣官屯田開封﹐爲經略中原計。舟次鶴鎭﹐聞王師入宿遷﹐進自白洋河﹐令總兵劉肇基往援﹐王師還攻邳州﹐肇基復援之﹐王師還。乙酉正月﹐髙傑進至雎州﹐爲許定國所殺。可法如徐州﹐撫定其眾﹐於是大梁以南皆不守。四月﹐王師深入﹐可法方移軍泗州護祖陵﹐而左兵東下﹐士英悉撤江北兵西禦﹐並召可法。可法爭之不能得﹐乃渡江入援。抵燕子磯﹐聞左兵已破﹐急還趨天長﹐忽報盱眙﹑泗州皆潰﹐大將侯方嚴全軍戰沒﹐遂一旦奔還揚州﹐則城中訛傳定國兵將至﹐殲髙氏部曲﹐於是髙營兵先潰。可法嚙血爲書﹐請救於朝﹐又檄各鎭兵﹐無一應者。俄而王師至﹐屯班竹園﹐可法率諸文武分陴拒守。閱二日﹐總兵李棲鳳﹑監軍副使髙歧鳳拔營出降﹐城遂破。可法出遺疏授家丁﹐又爲書上其母﹐拔刀自刎﹐未殊﹔左右負之出小東門﹐遇北騎﹐大呼曰「史可法在此。」執見豫王﹐王欲降之﹐不順而死。

同時死事者﹕知府任民育﹐字時澤﹐濟寧人﹔同知曲從直﹐違東人﹔王纘爵﹐鄞縣人﹔知縣周志畏﹐鄞縣人﹔羅伏龍﹐新諭人﹐受代甫三日﹐鹽運使楊振熙﹐臨海人﹔監餉知縣吳道正﹐余姚人﹔縣丞王志端﹐孝丰人﹔副將汪恩誠﹐字純一﹐貴池人﹔幕客盧渭﹐字渭生﹐長洲諸生﹐卽上書畱可法﹐言秦檜在內﹐李綱在外﹐宋終不競者也。又遵義知府何剛﹐字愨人﹐上海人﹐崇禎庚子舉人﹐素抱濟世之志﹐好交天下豪俊。十七年正月﹐入都上書﹐陳天下大計﹐莊烈帝壯其言﹐授職方主事﹐募兵金華。福王立﹐復至南京上書﹐時不能用﹐令以其兵隸史可法﹐可法得之大喜﹐剛亦幸遇知己。士英惡之﹐出爲遵義知府﹐剛不忍去﹐卒與可法同死。又庶吉士何爾塤﹐崇徳人﹐癸未進士。初陷賊中﹐賊敗﹐南歸謁可法﹐請從贖罪﹐可法畱參軍事。時其父之屏方督學福建﹐爾塤斷一指寄故人祝淵曰「君歸語我父母﹐悉出私財畀我餉軍﹐我他日不歸﹐卽以指葬可也。」從髙傑北徵﹐傑死﹐流寓祥符﹐遇婦人自言福王妃﹐爾塤因守臣附疏以進﹐斥其妄言﹐逮之﹐可法爲救免﹐亦與可法同死。

◎髙黃二鎭黃得功號虎山﹐開原衛人﹐本姓王﹐早孤﹐與母徐居。少負奇气﹐膽力過人﹐性嗜酒﹐年十二﹐母釀酒熟﹐竊飲至盡。母責之﹐笑曰「償易事耳﹗」時遼事方急﹐得功持刀雜行伍中﹐出斬二首﹐得賞﹐歸奉母曰「以償酒也。」總兵黃惟正以爲養子﹐因冒姓黃。嘗乘醉匹馬裸身揮雙刀﹐逐蒙古數十騎﹐殲其大半﹐軍中稱爲黃闖子。初授把總﹐從惟正援薊門﹐戰大沙河﹐以寡敵眾﹐再遇皆捷﹔從援撫寧﹐戰索羅嶺﹐斬獲過當﹐追奔至雙望﹐復灤州永平﹔又戰馬頭山﹐功最﹐升參將。自將援畿輔﹐戰良鄕涿州﹐累勝﹐進副總兵﹐分管京衛營。十年春﹐賊犯安慶﹐逼風陽﹐自請率禁軍掃蕩。十一年春﹐從熊文燦破賊於舞陽。其年秋﹐又從破馬光玉於浙川﹐加總兵銜。京師警﹐以步兵勤王﹐大戰吳橋卻敵﹐加宮保。

十三年﹐從盧九徳破賊於板石畈﹐降革裏眼。十四年﹐以總兵駐定遠﹐護鳳泗陵。

與劉良佐救桐城﹐大破張獻忠於鮑家嶺﹐追至潛山﹐得功面傷矢﹐气愈奮﹐轉戰十餘日﹐斬賊將闖世王﹑三鷂子﹐又單騎逐獻忠﹐幾獲之﹐先後斬首級六千﹐救回難民數萬。尋受命討永城﹐俘叛將劉超﹐加太傅。明年﹐移廬州﹐封靖南伯。

福王立﹐加太師﹐進爵爲侯。與劉良佐﹑劉澤淸﹑髙傑分守江北﹐號四鎭。

髙傑﹐米脂人﹐賊中所謂翻山鷂。後從李自成剽掠﹐嘗殺總兵許定國一家﹐已而竊自成小妻邢﹐以其部眾降明。壬午冬﹐隸賀人龍麾下﹔人龍誅﹐命傑爲實授遊擊﹐分領其眾。孫傳庭治兵出關﹐命擢傑與魯勝爲前鋒﹐戰冢頭﹐賊敗走﹐追奔六十里﹔會羅汝才來援﹐繞出官軍後﹐後軍左先奔﹐師遂大潰﹐傑所失亡獨少。癸未﹐秦兵再出﹐進傑副將﹐與白廣恩爲先鋒﹐進克寶丰﹐力戰卻賊﹐遂復郟縣。會大雨糧盡﹐師還﹐降將李際遇通賊﹐自成帥精騎大至。傳庭召諸將謀﹐傑請戰﹐廣恩以爲不可﹐傳庭笑其怯﹐廣恩不懌。及戰﹐傑先登陷陣﹐破賊坐纛﹐俘其將謝君友。賊兵益至﹐廣恩引所部先遁﹐師遂大潰。賊長驅叩關﹐廣恩力戰﹐傑亦不救﹐引眾至西安﹐取其家北奔延安﹐賊將李過追之急﹐復奔宜川﹐乘冰東渡。

甲申春﹐進傑總兵﹐召赴李建泰軍前。傑退至澤州﹐沿途大掠。京師陷﹐傑復南走﹐福王封興平伯﹐列於四鎭。是時﹐朝議以傑轄徐泗﹐駐泗水﹔澤淸轄淮海﹐駐淮安﹔良佐轄風陽﹐駐臨淮﹔得功轄滁和﹐駐廬州。而傑意欲得揚州﹐揚州士民畏其殘暴﹐閉關不納﹐傑屢攻不克。督師史可法初欲以揚州與之。得功聞之﹐自謂身經百戰﹐功甚髙﹐而居廬州貧敝之地﹔傑乃降賊﹐且無功﹐顧得殷富之揚﹐意甚不平。可法不得已﹐議以瓜洲予傑﹐而移得功於儀眞﹐俾牽制﹐傑乃止﹐然心忌得功甚。會登萊總兵黃蜚素與得功以同姓聯兄弟﹐蜚移鎭江南﹐畏傑之暴﹐移書請兵備非常﹐得功自以三百騎至髙郵迎之﹐傑卽潛使精卒伏於道中﹐得功行至土橋﹐方作食﹐伏兵猝起﹐得功上馬﹐舉鐵鞭﹐飛矢雨集﹐騰他騎馳。

有驍騎舞槊直前﹐得功大呼反斗﹐挾其槊而扶之﹐人馬皆靡﹐復殺數十人﹐跳入頹垣中﹐哮聲如雷﹐追者不敢進﹐乃疾馳至大軍﹐方得免﹐俱行三百騎皆沒。

又始鬥時﹐傑使部將襲儀眞﹐得功兵拒戰﹐頗有所傷﹐遂訴於朝﹐願與傑決一死戰。可法往弔﹐語之曰「土橋之事﹐無智愚皆知傑不義﹐今將軍以國故捐盛怒而歸曲於傑﹐是將軍取大名於天下也。」得功色稍和﹐而終以殺傷多爲恨﹐可法乃令傑償其馬﹐奉千金爲母賻﹐得功不得己始聽命。

傑爭揚州時﹐可法頗爲所窘﹐至是感可法忠誠﹐願與諸將協力謀恢復。其年冬﹐遣人致書肅王﹐請會兵誅賊﹐王答書諭以擇主意﹐傑怒﹐上表出師﹐欲分兵駐歸徳﹐而身屯睢州﹐糾合義勇﹐以定中原。乙酉正月﹐傑引兵北上。其時守雎州﹐卽許定國也。聞傑將至﹐使人遠迎﹐陽爲好語﹐願處麾下效馳驅﹐口欲具杯酒申交代禮﹐傑忘前事﹐不之忌﹐輕騎往赴﹐夜深酒酣﹐從騎皆醉臥﹔定國潛使壯士挾長矛﹐升屋去瓦﹐刺傑殺之﹐盡殲其眾騎﹐而渡河北降。翌日﹐傑部將李本身﹑髙進庫等屠雎州而還。

傑旣死﹐得功復還鎭廬州。其年四月﹐得功破左夢庚於銅陵﹐夢庚來降﹐論功加左柱國﹐移鎭太平。未幾﹐大兵渡江﹐福王開聚寶門西走﹐投得功營。時得功方聚兵於蕪湖﹐見王泣曰「陛下堅守京城﹐臣等猶可效力﹐今事去矣﹗」福王親酌三爵飲之曰「敬仗將軍威力。」得功瀝觶於地﹐矢曰「不盡太馬力以報陛下者﹐有如此酒。」俄而劉良佐引大兵追至﹐得功戰銅陵時﹐傷左臂未愈﹐至是卽督八總兵結束迎敵。良佐大呼岸上招降﹐得功罵之﹐勒兵欲戰﹐將士莫有應者﹐憤甚﹐匹馬獨出﹐忽流矢中頰﹐拔視之﹐中軍田雄矢也。度事不可爲﹐奮前擊殺數十人﹐刃缺﹐乃口喫其髯而自刎。得功己死﹐田雄及良佐挾福王還江寧。

得功粗猛不識文義﹐南都所下詔書﹐指揮多出羣小。得功遇不合意﹐或對使罵之﹔然忠義出自天性﹐有以國事相規戒者﹐輒屈己攺不旋踵。每戰飲酒數斗﹐酒酣气益勵﹐喜持鐵鞭﹐戰罷﹐鞭漬血沾手腕﹐以水濡之﹐久乃得脫。其軍行紀律嚴﹐下無犯者﹐所至人感其徳﹐廬州﹑桐城﹑定遠皆立祠。

澤淸﹐曹縣人﹐以將材授守備﹐稍遷至大將。性至怯﹐常懷私觀望﹐後漸跋扈﹐所至放兵焚掠﹐百姓苦之﹐甚於羣盜。福王時﹐與廷臣互分黨援干預朝政﹐奏牘紛如﹐朝廷每曲意從之。頗涉文藝﹐好吟詠。幕中畜兩猿﹐名呼卽至。一日宴其故人﹐酌酒金甌﹐呼猿跪送﹐客見猿狀猙獰﹐戰憚不敢取﹐澤淸笑曰「君怖也。」命取囚摔死階下﹐剜心及腦﹐置甌中和酒﹐付猿捧之前飲酹﹐顏色自若﹐其凶戾多此類。大兵下揚州﹐澤淸欲遁入海﹐己而投誠﹐未幾﹐以謀叛誅。

論曰﹕或謂髙鎭智足知人﹐勇足勘亂﹐忠足任國﹐而萬監軍亦稱其奇男子﹐自予觀之﹐殆未盡然。夫傑之降﹐實由於竊妻。其在揚州﹐日事殺掠﹐揚人恨之刺骨﹐後聞其死﹐無不相慶。特以其上下泄沓﹐無一人以討賊禦敵爲意者﹐獨傑上表出師﹐孤軍犯難﹔又其平昔﹐嘗疏救劉宗周﹑鄭三俊﹐頗知依附正人﹐故其死也﹐人多惜之﹐其實非虎山比也。虎山起行伍﹐積功至大將﹐𨿽揚州之事﹐有愧和衷﹐卒以國事爲重﹐釋怨罷兵。良玉東下﹐江左倚爲長城。迨乎江寧不守﹐而瀝酒誓天﹐不忘報國﹔田雄一矢﹐憤極自裁﹔較之作孽在前﹐而死於仇人之手﹐不無泰山鴻毛之別矣﹗

◎兩太子崇禎帝三子﹕周後生太子慈良﹐及幼子定王慈燦﹐田妃生次子永王慈。

甲申之變﹐太子時年十八﹐上命避成國公府﹐而永定二王分投周田兩皇親。及出宮﹐倉皇奔散。已而周奎獻二王﹐自成許待以杞宋之禮。帝後梓宮出城﹐二王靑衣拜送﹐獨太子不知所在。及賊挾二王輿晉王東出﹐百姓擁觀﹐始訛傳太子亦在賊營。及賊戰敗﹐晉王乘間馳入吳軍﹐則又訛傳太子爲吳軍奪歸。及賊還京師﹐則並不見二王。卽吳兵入城﹐亦但有晉王﹐不聞有太子也。

久之﹐有言定王被害於城西空苑者﹔又有言自成西奔﹐見太子緋衣乘馬﹐隨往山西者。至明年春﹐江南有故太子﹐莫辧眞僞。而是歲之冬﹐北都先有一男子投周奎家﹐自稱太子﹐言出宮時不及至公府﹐匿東廠門﹐暮出投一腐店﹐店主人爲易敝衣﹐送崇文門外尼庵﹐又轉匿內侍常進節家﹐今聞公主在﹐故來相看。奎首於官﹐執送刑部會勘﹐時進節及故閹王化澄皆言非僞。又研審周奎家奴﹐供稱﹕男子初至﹐奎侄繹卽引見公主﹐兄妹相向大哭﹔奎飯之﹐居家行君臣禮。至晚別去﹐公主贈以錦袍﹐戒勿再至。不數日又來﹐繹便畱宿﹐謂云「若毋言太子﹐第自稱姓劉﹐說書生理﹐可以免禍。」男子堅執不從﹐乃逐之門外﹐隨爲邏卒執去。於是刑部主事錢鳳覽責繹負主背恩﹐下階揮繹一拳﹐滿尙書不能決﹐命且收監。

詰朝﹐周奎具疏聞之朝﹐卽日廷勘﹐且召晉王及舊錦衣曾侍太子者十人質之。

十人一見齊跪曰「此眞太子。」而晉王不謂然﹐王化澄亦攺詞。男子曰「我來看公主﹐非有他圖。今爲周奎叔侄所賣﹐眞與僞等死耳﹗何必更辧﹖」於是收進節及十錦衣於獄。鳳覽上疏言「昨周奎言﹕」卽以眞爲僞﹐亦爲國家除患。『此語眞情已露﹐請覆訊。「乃再召晉王及舊侍講謝升廷質。晉王終不言是﹐升亦力證其非。男子乃呼升曰﹕」謝先生﹐前時某日﹐先生在某殿講某書言某事﹐猶憶之乎﹖「升不得已﹐始一揖而退默不復語。鳳覽復怒升﹐斥其不臣﹐語侵晉王。

惟一內官詰其額上有瘢﹐男子云「出宮時有白須老人以手抹予額﹐遂失此瘢。」

讞者以語荒唐﹐仍送之獄。時京城士庶紛紛上書﹐爲太子辧抑﹐且痛詈謝升。疏上輒收系獄﹐而言者不已。攝政王乃坐便殿﹐親詢羣臣。風覽與趙開心獨爭之力﹐且言人各爲其主。王怒曰「眞假且不必爭﹐朝廷自有處分。但晉王勝國王子﹐謝升亦前朝大臣﹐而鳳覽不遜晉王﹐百姓毀罵大臣﹐皆爲無上。除僞太子外﹐鳳覽﹑開心及先後系獄者﹐悉斬之。」廷臣爲開心乞生﹐乃特赦之﹐而風覽攺絞。

此時南太子方隨穆虎至江寧﹐匿髙夢箕家也。穆虎者﹐髙夢箕舍人﹐甲申冬﹐自北都還南﹐過山東﹐遇少年求寄載﹐許之。暮解內衣﹐燦然龍也﹐虎驚詢﹐自言﹕卽故太子﹐吳三桂奪還﹐逸之民間﹔語及帝後﹐則長號。虎問﹕「賊何以稱若﹖」復涕泣交頤曰「兒我。」虎挈之歸﹐抵江寧﹐望見孝陵﹐伏地悲痛不能起。夢箕初猶未信。少年爲述始冠時事﹐夢箕向爲鴻臚寺序班﹐猶憶之﹔畱之浹月﹐復送居其侄杭城髙成宅內。

久之﹐少年漸露貴倨態﹐或懼﹐書達夢箕。夢箕令載送金華﹐將圖入閩﹔然事已太露﹐不得已密報馬士英。福王遣二閹先至金華﹐一見少年﹐抱定大痛。盧九徳後至禮倨﹐少年呼名叱之﹐九徳不覺屈膝﹔乃奉之至江寧﹐止興福寺﹐夜半移入大內。翌日﹐楊維垣倡言駙馬王﹐有侄之明﹐貌似太子﹐科臣戴英卽據其語上奏﹐遂下之獄。三月六日﹐會審於大明門﹐福王召劉正宗﹑李景濂至內殿﹐諭之曰「太子若眞﹐將何以處朕﹖卿等皆舊日講官﹐宜細認的確。」兩人解意﹐至讞所﹐少年東向倨坐﹐隨問置對。劉正宗更多設端以詰之﹐少年怒曰「汝以爲王侄﹐卽王侄耳﹗且若輩不嘗立皇考朝乎﹐何一旦蒙面至此﹖」諸臣有赧者﹐有怒者﹐以穆虎亡命未獲﹐仍送之獄。諸臣回奏﹐福王召對﹐諭曰「先帝身殉社稷﹐今側耳宮中﹐望卿等奏至﹐若果眞﹐使仍爲太子﹐誰知又不是。」時中外多上疏詆楊維垣﹐責馬士英當保全太子。

穆虎旋執得﹐搜其衣中﹐得髙成家書﹐有或往楚或往閩等語﹐士英仍復請召舊講官方拱乾辧之。初八日再訊﹐拱乾時以從賊系獄﹐正宗及張捷﹑髙倬輩先以名帖邀方至寓﹐迎謂曰「先生恭喜﹗此審全在先生一言﹐不惟釋罪﹐亦可髙擢。」

方唯唯。旣集午門﹐少年仍前倨坐﹐眾簇拱乾至﹐少年一見卽曰「方先生尙無恙﹖」拱乾不敢應﹐退入眾後﹐亦不言眞僞。或言太子口中有虎牙﹐足底有雙痣﹐驗之皆不符﹐王鐸便欲加刑﹔而提塘突傳黃得功所刊疏至﹐語甚忿激﹐鐸气稍奪﹐叱且送獄。次日﹐正宗﹑沾﹑鐸等合疏言假冒是實﹐請俟提到髙成﹐加刑嚴訊。

疏旣具﹐使拱乾署名﹐拱乾辭。十五日三汛﹐髙夢箕﹑髙成﹑穆虎皆提到﹐李沾首呼王之明﹐少年曰「何不呼明之王﹖」沾喝役動刑﹐卽上夾拶﹐少年大呼太祖皇考皇帝﹐聲徹內外。又夾訊髙夢箕﹑髙成﹑穆虎﹐必欲究之楚之閩﹐何人主使﹐何人附從。三人供亦含糊。大理葛亮密謂沾﹑正宗曰「諸公度朝廷兵力﹐能聲左鄭之罪﹐制各鎭死命乎﹖旣不能矣﹐而急之﹐恐激變。」沾等悟﹐始叱寬刑送獄。少年出午門﹐有舊伴讀邱致中跪持痛哭﹐福王聞之﹐立收下獄﹐與前往金華二小閹皆掠死。時又有錢某者﹐密疏請速結案﹐士英將從之﹐值左兵東下而止。

是年正月﹐京師已決鳳覽﹐謝升早朝出﹐忽遇之途﹐驚而得病﹐頸漸腫﹐將死﹐惟呼錢老先生且寬我。攝政王聞之﹐亦信北太子爲眞矣。已而東安作民亂﹐稱太子﹐敕兵部發兵剿滅﹐並男子斬之。在南者﹐豫王挾之至京﹐不知所終。

◎兩疑案乙酉正月﹐明掌刑指揮許世藩奏會審僧人大悲事﹐略云「臣等奉旨於初九會審大悲﹔供云系休寧人﹐父朱世傑﹐母吳氏。悲初在蘇州出家﹐已卯歲﹐先帝封悲爲齊王。壬午﹐到鎭江銀山寺﹐得見潞王。甲申四月﹐到無錫海會庵﹐潞王來與悲披紅﹐認爲一家。秋間﹐王使李承奉彊悲探南京消息。十月﹐悲至都﹐住芙蓉庵。臘月二十一日﹐到淸江灣﹐見王船偶書活佛潞王欽差皇帝封條貼船頭。

明日﹐住張道人家﹐又明日﹐被獲。若問詳悉﹐有悲自寫履歷冤單﹐在芙蓉庵。

臣等隨移文關取﹐內稱聖僧大悲年三十﹐封齊王﹐成活佛等語。又開欺活佛﹐泄天機等各款大罪﹐語同夢囈﹐狀類瘋癲。「又奏﹕」臣等續奉旨嚴刑覆訊﹐大悲復供云「潞王齋僧好道﹐施恩百姓﹐該與他做正位﹐故六月中有戶部申紹芳議保潞王﹔近又聞錢謙益在聖廟議保潞王。『據此﹐該臣看得大悲𨿽似瘋癲﹐實系招搖﹐或爲前時報徳﹐或爲後日居功﹐但潞王未必知耳﹗」奏上﹐福王與士英皆不欲究﹐申錢具疏自辧﹐卽奉兪旨。後法司擬悲照妖言律﹐於三月晦日棄市。

論者謂世藩續奏﹐全因阮輩欲羅織東林﹐不足信明矣。卽謂之瘋癲夢囈﹐猶有可疑﹕夫悲旣下獄﹐知當時意旨﹐得不托之瘋癲夢囈以冀免耶﹖且會審時以帕蒙首﹐所供語人皆不得聞﹐焉知不有不使人聞見者﹖卽履歷冤單﹐焉知不更有所云﹖而第謂之瘋癲夢囈也。更可異者﹐阮楊旣欲借以羅織東林﹐豈申錢一拜疏可免﹖且士英復何畏憚而勸令中止﹐福王更何顧卹而不欲深究﹖然則此事在君相或心有所怯﹐而逆案諸人反未必知也。

三月丙申﹐下宮眷童氏於獄。福王娶妃黃氏﹐又娶妃李氏﹐皆早卒。童氏者﹐或繼云妃﹐或云司寢﹐亂離後﹐氏與太妃各依人自活。福王旣迎太妃﹐不復尋問童氏。久之﹐有詣劉良佐自稱福王妃者﹐良佐具儀衛送之江寧。旣下獄﹐氏細書某月日入宮成婚﹐某月日洛陽城破﹐妾自具膳﹐奉旨帕裹頭逾墻而走諸情節。且言「今已失身﹐何敢復偶至尊﹖但願一對天顏﹐訴明衷曲﹐死無所憾。」福王見之愈怒﹐命內臣屈尙忠會同錦衣馮可宗嚴訊﹐氏號呼咒詈﹐旣加極刑﹐始供本周王婦﹐誤聞周王爲帝﹐故來耳。卒瘐死於獄。

論者謂凡人假冒﹐必有其可蒙飾﹔若妃匹之際﹐將何所蒙飾而假之﹐且求見之﹖乃童氏之求見愈切﹐而福王之天顏愈杳﹔卽日惡其失節﹐亦何妨明正其罪﹐以釋羣疑﹐曷爲而終靳此一見﹖卽太妃亦不召入一訊也。豈王不可見﹐太妃亦有不可見者耶﹖苟王與太妃俱不可見童氏﹐則大悲之來歷愈可疑﹐而一死固其宜矣。

野史氏曰「余聞大悲初稱崇禎帝﹐又稱齊王﹐繼復稱神宗子﹐因宮闈有隙﹐寄育民間﹐長而爲僧﹔其言詭誕不足信﹐然知其決非妖僧也。童氏之爲繼妃﹐爲司寢﹐爲淮上私奔﹐亦未可定﹐然知其決非周王婦﹐與福王全無瓜葛也。余姚黃宗羲﹐桐城錢秉鐙皆以福王爲李伴讀﹐非朱氏子也﹐而童氏乃眞妃﹐故當時譏刺詩有」隆準幾曾生大耳﹐可哀猶自唱無愁﹔白門半載迷朱李﹐靑史千年紀馬牛。「

說者又謂東林復社之事﹐深憾馬阮﹐故造此謗﹐似矣。然觀童氏之哭求一見而不可得﹐後之人猶不能無疑焉。「

◎使臣碧血左懋第字仲及﹐別號蘿石﹐萊陽人﹔崇禎辛未進士﹐初知韓城縣﹐有實政﹐以禦賊功﹐擢給諫﹐累疏言時事﹐皆中利獘。十六年秋﹐出察江防﹔明年春﹐京師陷﹐福王立﹐擢右僉都禦史﹐泣陳中興大計。時方擇人使北﹐眾莫敢往﹔懋第以其母畱京罵賊而死﹐骸骨未返﹐上疏請行﹐於是加兵部侍郎﹐賜一品服爲正使﹐與都督陳洪範﹐太僕少卿馬紹瑜偕行﹔授經理河北聯絡關東之命﹐兼祭告先帝後﹐冊吳三桂爲薊國公﹐懋第以通好遣使﹐不宜兼授經理冊封之命﹐又紹瑜嘗爲已所劾罷﹐不可復與共事﹐言之馬士英﹐不聽。將發﹐復上疏曰「臣此行生死未卜﹐願陛下以先帝仇恥爲心﹐瞻髙皇之弓劍﹐則思列聖之陵寢所存﹔撫江上之殘黎﹐則念中原之赤子誰卹﹖尢望選將練兵﹐枕戈待旦﹐必能渡河而戰﹐始能扼河而守﹔必能扼河而守﹐始能畫江而安。」士英擬旨褒納﹐畀白金十萬兩﹐帛數萬匹﹐以兵三千護之。旣發﹐或謂懋第曰「口事貴於死事﹐宜以代先帝復仇爲辭﹐先廷謝之﹐待其情意漸洽﹐方可議款。」懋第曰「君言誠是﹐但敕書謂不屈膝﹐方爲不辱君命﹐吾知有君命在也。」

八月﹐舟渡淮﹐九月﹐行及徳州﹐見北示云「南使只許百人進京﹐余畱靜海﹐著自備盤費。」次早﹐前示旁另粘一示云「我乃俯僂而循﹐汝猶正立而面﹐本非不令而行﹐何怪見賢而慢﹖」攝政王聞之﹐意甚不悅。進至滄州﹐陳洪範先遣人奉冊命授吳三桂﹐三桂不啟封﹐卽以進攝政王﹐王因發怒讀﹐來使不敬。十月朔﹐至張家灣﹐越數日﹐禮部官始來迎﹐將處以四夷館﹐懋第爭之力﹐乃服衰﹐奉國書﹐從正陽門入﹐館鴻臚寺。翌日﹐內院剛林榜什一十餘人至寺﹐剛踞椅上坐﹐左右布氈於地﹐餘人坐右氈﹐指左氈令使人坐。懋第正色曰「華人不慣席地。」取三椅與剛對坐。剛責以不遣兵討賊﹐而擅立福王﹐懋第反覆抗辧良久﹐剛曰「無多言﹐朝廷已發兵南下。」懋第曰「江南兵多食足﹐莫小覷了﹔且南以禮來﹐北以兵往﹐恐非初時救災卹鄰之意﹖」剛不答而去。懋第隨以謁陵攺葬請﹐剛傳言我朝已代爾等哭過祭過葬過﹐今不必。懋第乃於寺堂陳太牢﹐偕兩副使哭臨三日。先備寸楮﹐令都司某潛出歸報。

當是時朝廷心重懋第﹐又未悉江南虛實﹐饋餉禮貌猶厚﹐已而以侯爵誘陳洪範﹐備得其情﹐決計南伐﹐卽於二十八日遣還。已出京﹐陳洪範潛請身赴江南招諭四鎭﹐而畱懋第等勿遣。於是追執懋第及馬紹瑜於滄州﹐拘於太醫院。久之﹐洪內院來訪﹐懋第叱曰「此鬼也。松山之戰﹐洪公身殉馬革﹐賜祭賜葬﹐死久矣﹗安得復有是人﹖」洪慚而退。閱數日﹐李建泰來見﹐懋第復叱曰「此非先帝寵餞督師﹐不能殉國而從賊乎﹖何顏見我﹗」李亦不敢見而去。乙酉三月十九日﹐懋第在院求得一羝羊﹐奉表祭告故君﹔復爲文﹐以只雞樽酒﹐奠殉難諸大臣﹐哭兩眥盡血。

未幾﹐金陵破﹐北宮以駝酥羊炙來饋﹐且說之降﹐懋第痛哭不食﹐題詩院璧云「峽坼巢封歸路回﹐片南下意如何﹖寸丹冷魄消難盡﹐蕩作寒煙總不磨﹗」

會中軍艾大選先發﹐懋第立杖殺之﹐北官來責﹐懋第曰「吾自行我法﹐殺我人﹐與若何預﹖」攝政王乃遣兵至院﹐勒令剃頭﹐懋第及從官陳用極﹑王一斌﹑王廷佐﹑張良佐﹑劉統五人皆不屈﹐同執下刑部獄﹐旋移水牢﹐絕其食飲。積數日﹐懋第執志愈堅﹐擁見攝政王﹐懋第長揖不跪。王必欲活之﹐問在廷謀臣云何﹖

陳吏部曰「爲崇禎來可饒﹐爲福王來不可饒。」懋第曰「若曾中會元榜眼﹐亦知今上是先帝何人﹖」金侍郎勸之曰「先生何不知天命﹖」懋第曰「先生何不顧天理﹖」攝政王責之曰「若自謂循理﹐何食我朝粟逾半年而猶不死﹖」

用極從旁答曰「若來攘我朝之粟﹐反謂我食若粟耶﹖」王怒曰「若輩何人而亦不跪﹖」命捶其頰﹐用極噴血呼曰「士可殺不可辱。」王復攺容曰「汝等不畏死﹐皆忠臣也﹔然降亦自佳。」懋第惟請速死﹐王顧廷臣莫爲請者﹐乃揮出斬之。懋第從容至菜市口﹐顧五人曰「悔乎﹖」皆答曰「求仁得仁﹐又何悔。」

懋第連呼好好﹐南向四拜﹐端坐待刃﹐忽一官飛騎至﹐呼曰「降者爵以王。」

懋第曰「寧爲南鬼﹐不爲北王。」時正晴明﹐忽風沙四起﹐屋瓦皆飛﹐劊子楊某涕泣叩頭而後行刑。五人皆死﹐惟紹瑜獲免。有藍銖者與遊擊樊通及用極門人徐敷瘞懋第於白馬寺旁﹐以四人﹐而獨火用極屍﹐負骸骨歸昆山。用極字明仲﹔一斌寧國人﹔良佐﹑廷佐﹑劉統皆上元人。

野史氏曰「古人言『從容殉節難﹐慷慨死義易。』以余觀之﹐忠孝實根至性﹐必非一時所能勉也。史督師當國步艱難﹐鞠躬盡瘁﹐死而後已﹐擬節文山。

而有弟可程官庶常於北都﹐降賊﹐賊敗南歸﹐可法請置於理﹐王以可法故﹐釋歸養母﹔厥後流寓宜興﹐閱四十餘年而卒。蘿石弟懋泰官員外郎﹐亦降於賊﹐後任本朝﹐一日至院謁兄﹐蘿石叱曰「此非吾弟也。『麾而出之。自非有不可移易者﹐兄弟之間何以相反若此﹖然則韓子性有三品之說﹐殆未可以厚非也歟﹖」

◎南都死難南都之破﹐明臣殉難者十二人﹕以新城黃公端伯爲首﹐其十一人﹕曰髙倬﹐曰劉成治﹐曰吳嘉胤﹐曰龔定祥﹐曰陳鹿及子自兪﹐曰陳於階﹐曰吳可箕﹐曰王贊明﹐曰董啟明﹐曰黃金璽。諸人者﹐自髙倬外﹐皆非柄國謀事荷鼎鉉棟柱之任者也﹐而慷慨授命﹐大節皎然。嗟夫﹐國家無事﹐公卿大臣享其尊榮﹔不幸有變﹐儒生小臣奮其義烈。時勢使然﹐曷足怪哉﹗

黃端伯字元公﹐別號海岸﹐建昌新城人﹔崇禎戊辰進士﹐初授寧波推官﹐攺杭州﹐以憂去﹔服闋﹐棄官爲僧﹐事沙門雪橋於廬山。朝廷下省勘問﹐不得已復束髮。福王僭號﹐攺授主事。及王師渡江﹐福王出走﹐延臣潛遁﹐端伯不動。保國公集羣僚會議﹐人懷異心。日中不決﹐端伯抗聲曰「今日之事﹐從駕爲輕﹐保國爲重。吾輩當圖其重。」眾皆默然﹐議未畢而降表已行矣。翌日﹐豫王兵至城下﹐見門未啟﹐遣使呼曰「旣迎天兵﹐何閉也﹖」有老人登陴應曰「自五鼓候此﹐待城中稍定﹐卽出謁。」騎曰「若爲誰﹖」復自喝曰「禮部尙書錢謙益。」有頃﹐戎政趙之龍至﹐率羣臣啟門﹐伏謁﹐迎豫王入宮。端伯聞變﹐大書於門曰「大明禮部儀制司主事黃端伯不降。」王聞而異之﹐遣騎邀至﹐堅臥不起﹐騎執之入見﹐左右使跪﹐端伯叱之﹐面南趺坐。王責之曰「爾以弘光爲何如主﹐而欲爲之死﹖」答曰「天王明聖。」曰「馬士英如何﹖」曰「馬士英忠臣也。」王曰「士英何得爲忠臣﹖」答曰「不降而扈太后入浙﹐何謂不忠﹖」顧指之龍輩曰「此則不忠之大者。」王曰「素聞先生耿介孤直﹐今欲相薦何如﹖」端伯不應。曰「聞爾好佛﹐若以善知識禮相待何如﹖」復不答。

王曰「南來硬漢僅見此人。」命送之獄。端伯在獄﹐言笑如平常﹐門生某入見﹐勸之稍貶﹐端伯怒罵﹐擲之以硯。在獄幾一月﹐王使騎問曰「先生降與不降﹐決於今日。」端伯笑曰「吾志遂矣。」同騎出通濟門﹐至水艸庵﹐曰「願畢命於此。」一卒刃之﹐手顫刀墜﹐端伯厲聲曰「何不直刺我心﹖」如其言而瞑﹔隨而觀者千百人﹐皆持香哭拜。

髙倬號枝樓﹐忠州人﹔刑部尙書﹐仰藥死。劉成治字廣如﹐漢陽人﹔崇禎甲戍進士﹐官戶部郎中﹐趙之龍將出降﹐入戶部封府庫﹐成治憤怒﹐手搏之龍﹐跳而脫免﹐成治遂自縊。中書陳鹿及其子壬午舉人自兪﹐五官拿壺陳於階﹐上海人﹐孝陵衛軍董啟明﹐中書龔定祥字伯興﹐無錫人﹐癸未進士﹐五人皆縊死。廷祥馬世奇門生﹐有女名靜照﹐能詩﹐痛父之死﹐見之﹐吟詠﹐名鵑紅集。吳嘉胤字繩如﹐華亭人﹐時官主事﹐奉使出都﹐聞變﹐還謁方孝孺祠﹐將投繯﹐爲家人所阻﹐不得死。及發令下﹐乃冠帶謁孝陵﹐旣登雨花臺﹐復拜方正學像﹐而自經於宋楊忠襄墓松樹之下﹐畱書上豫王﹕一請善待故君﹐一請禁伐孝陵木﹐一請封太祖後以備三恪。王贊明﹐邳州人﹐國子生﹔於天啟中嘗上書攻魏閹﹐因通政使不以聞﹐故得全。甲申秋﹐劉澤淸與王燮置酒髙會﹐贊明衰而前﹐責以大義﹐燮怒擊之獄﹐澤淸解之﹐得口去。至是先於相山自開葬域﹐集親友﹐與決曰「此地當往來之衝﹐吾不死於家而死於此﹐使過而見者有動心焉﹗天下事未可知也。」遂自經。吳可箕﹑黃金璽皆江寧人﹔可箕字豹生﹐國子生﹐自縊於雞鳴山﹐而金璽聞黃端伯不屈﹐亦大書其門曰「大明武舉人黃金璽﹐一死以愧爲人臣懷二心者。」扼吭而卒。

◎南國愚忠江寧旣定﹐豫王分遣降官安撫東南﹐錢謙益啟使其客同行﹐致書紳士﹐有「名正言順﹐天與人歸」之語。使臣黃家至蘇州﹐明巡撫霍達已先遁﹐士民執香迎家入居察院﹐方出示安民﹐而前監軍道楊文驄自鎭江南奔﹐過閶門﹐聞有北官﹐突入城執家並其從騎殲之。豫王聞之怒﹐而謙益亦謂非兵不定﹔於是命貝勒以八萬兵下蘇杭。南國之禍﹐自此始矣。

然王師之東出也﹐所過之地﹐士民仍壺漿以迎。貝勒畱李延齡守蘇州﹐委降將陳梧及秀水胡之臣守嘉興﹐而移兵趨杭州。明潞王常氵芳度不能守﹐率在城各官迎降﹐請毋殺百姓﹐貝勒許之﹐按兵不入﹐市不易肆﹐東南郡邑﹐一時帖然﹐猶若不知有鼎革之事者。自發令下﹐而人心始搖﹐於是前朝孤臣義士﹐與遠近姦民素懷異志者﹐借以爲資﹐紛然四起﹕若嘉興之徐尙書石麒﹐嘉善之錢學士上升﹑屠編修象美﹐松江之沈總督猶龍﹐江陰之諸生許用﹑典史陳明遇﹔在蘇屬者﹕若嘉定之侯通政曾﹑黃進士淳耀﹐常熟之總兵何沂﹐太湖之徐雲龍﹑魯之嶼﹐陳墓之陸世鑰﹑昆山之貢生朱集璜﹑翰林朱天麟﹐皆以興復爲名﹐弄兵潢池﹔而逃將黃蜚﹑吳志葵分屯近地﹐與相犄角。王師以次剿滅﹐稽骸流血﹐數郡之民﹐死者無算﹐𨿽其自取﹐亦謀國者有未善焉。

是歲之春﹐昆山童謠曰「富家莫起屋﹐貧人多食肉﹔新秋初五六﹐白日聞鬼哭﹗」入夏警報日至﹐士民有自城遷鄕者﹐亦有畏鄕村多盜反遷入城者。俄傳新朝遣官來蘇安撫﹐旋聞安撫官爲楊副使所殺﹐北兵不日將到﹐知縣揚永言走匿泗橋陳宏勛家。閏六月﹐大兵駐蘇州﹐紳士裏耆卽相率至胥門納款﹔李延齡委前昆山閻丞茂才署縣事﹐未幾而發令下﹐茂才出示曉諭﹐且持名帖口士紳家叩請﹐人心方駭。忽傳陳墓陸家兵破郡城﹐北兵遠遁﹐遂焚縣治﹐毀堂宅﹐茂才逾垣走﹐追殺之倉橋﹐而推在籍總兵王南陽佐才爲主﹐以應世鑰。世鑰者﹐字兆魚﹐陳墓富室﹐本以備盜聚眾﹔至是亂民擁之來窺郡城﹐城中無賴爭起應之﹐焚巡撫公署。

李延齡斂兵南園﹐登瑞光寺浮屠四望曰「是何能爲也﹗」卽發數十騎分守城門﹐亂民欲走﹐復令騎多委金錢於地以誘之﹐已而諸門皆閉﹐不得復去﹐束手就戮者千餘人﹐惟世鑰得脫。魯之嶼及徐雲龍先後自太湖來赴﹐延齡擊殺之嶼﹐破雲龍於胥門﹔又夜出兵從望亭探滸墅﹐至楓橋﹐城中亦焚殺﹐胥盤二門內外﹐死者數萬﹐亂民懾服莫敢動。郡城旣定﹐遣降將洪某先剿常熟﹐戰於華蕩﹐鄕兵多死﹐何沂遁去﹐百姓開門降。昆山旣殺茂才﹐邑紳朱天鱗﹑徐開禧等各募鄕兵﹐或屯眞義﹐或屯雙風﹔楊令亦募鄕兵數百人﹐入城共守。七月初四辰刻﹐城南傳言北兵已到眞義﹐初云四五十騎﹐繼云百餘騎﹐鄕民方截殺﹐愚民猶引領望捷音﹐而鐵騎數千已過云陽橋矣。未刻﹐王師齊集倉基﹐炮聲疊疊﹐薄暮大雨﹐炮聲止。

是日李成棟屠嘉定。初五日黎明﹐炮聲舉﹐楊令匹馬先遁����西城破﹐王南陽戰沒﹐朱集璜投東禪寺後河死。午刻﹐下令屠城。至初七日午後﹐始封刀。是兩日天气晴明﹐而風色慘淡﹐空中無一飛鳥﹐暮皆大雨﹐震雷轟烈。官軍忍悍者﹐輒仰而祝曰「雷老爺﹐非吾等不用命﹐手足來不及。」亦或善根未斷﹐宵半呼天佛號﹐以祈佑護。初八日﹐王師拘掠千艘﹐載虜獲西去。約計城中男婦逾垣得出者﹐十無—二﹔巧掩得全者﹐百無一二﹔驟遇炎雨﹐屍皆變色﹐有素紫赤白黃黑之不同。其死之狀﹕有倚門﹐臥牀﹐投閣﹐板檻﹐反縛﹐攢捆﹐壓木柱﹐斬首﹐斫頸﹐裂肩﹐斷腰﹐剜腸﹐陷胸﹐支解﹐寸磔種種之異﹔以至懸梁掛樹﹐到處皆是﹔井坎池潭﹐所在皆滿﹔嗚呼慘矣﹗先是縣治桃花六月盛開﹐楊令猶與客賞花痛飲﹐及大兵來剿﹐邑人王志古時以同知從軍﹐因父母在城﹐踵叩各營求開一面﹔故正師專屯城西﹐多發空炮﹐駭之使走。柰起事者倡死守之說﹐堅閉六門﹐不開出入﹐以致闔城同殉。後人有詩云「豎儒倚堞空言守﹐辜負桃花六月春。」蓋桃﹐逃也﹐示之逃而卒以不逃被屠﹐故云。

是月﹐李成棟自吳淞襲吳志葵於泖湖﹐並黃蜚擒之﹐遂用董思白之孫廷對爲間﹐托言訪沈總督﹐以襲松江。松人覺之﹐追斬廷對於靑浦。會有制造軍器至城內交者﹐猶龍命啟門。忽報黃蜚潰兵至﹐皆以紅巾裹頭﹔猶龍素恃蜚爲援﹐不爲備﹐王師因得突入﹐殺猶龍及里人中書李待問﹑在籍知縣章簡而屠其民——猶龍字云升﹐待問字存我﹐簡字坤能﹐——又進破金山﹐殺其守將侯承祖。嘉興已降﹐胡之臣署郡篆。之臣素微賤﹐又藉口軍需﹐嚴威刻剝﹐百姓恨之切骨。陳梧素懷二心﹐發令至﹐梧先倡言曰「剃髮小事﹐妻子不保耳﹗」百姓聞之沸然﹐走之臣署﹐執而殺之於毯場。徐石麒乃率紳士與陳梧歃血定盟﹐爲城守計。王師至﹐梧出兵禦之陡門﹐大敗。已而新安援兵﹝疑闕﹞於麻省墩﹐城外鄕兵一殲於姚油車﹐再殲於石灰橋。貝勒在杭州﹐又發披甲三千濟師﹐直抵鋤頭壩﹐陳梧知已危﹐夜開東門出走平湖。比李成棟定松江﹐則嘉興已屠﹐嘉善巳破﹐石麒及士升皆剿滅矣。

當是時東南略定﹐惟江陰一城未下﹔成棟乃多運大炮﹐兼縛二帥﹐回師而北﹐會攻江陰。旣至﹐先使二帥作書招降﹐蜚曰「我與城中無相識者﹐何書爲﹖」

驅之城下﹐蜚終無語。志葵以投誠勸﹐守者叱之曰「若爲大帥﹐不能斬將克敵﹐爲人所縛﹐自應速死﹐何用多言﹗」蓋其時江陰固守已再閱月矣。初江陰聞南都之破﹐守備陳端芝﹑典史陳明遇﹑徽商邵康公及邑中紳士破家聚眾﹐適淮撫田仰以益陽王至﹐眾卽奉之爲主﹔而以康公嫻武事﹐推爲大將。前都司周瑞龍泊江口﹐相犄角。已而康公敗死﹐瑞龍水軍亦遁﹐百姓開門迎降。比聞發令﹐諸生許用者﹐哭於明倫堂﹐大言曰「頭可斷﹐發不可去。」於是城鄕兵一時俱起﹐拘新令於一室﹐推舊典史閻應元攝縣篆。應元者﹐字嚴享﹐北通州人﹔甲申歲﹐海賊顧三麻入黃天港﹐應元往禦﹐手射殺三人﹐以功遷英徳主簿﹐道阻未赴﹔故明遇迎之入城﹐屬以兵事。瑞芝以巧思以己意造鐵撾木銃。又有黃雲江者﹐善弩﹐發無不中﹐王師尢憚之﹔久攻不克﹐乃使劉良佐策馬環城諭降﹐應元罵之曰「吾一典史耳﹐死何足惜﹗汝爲朝廷侯伯﹐不能以死報國﹐今日有何面目來見此方父老﹖」

因大書一幟﹐「畱千古半分忠義﹐存大明一寸江山。」

一日﹐王師忽見城中火煙不舉﹐城門不閉﹐麾兵直入﹐百姓皆僞降。北將入居官署﹐夜半伏發﹐有壯士某挾雙斧﹐逾重垣﹐直至署中寢室﹐斬北將首﹐大呼殺出﹐外兵四合﹐並其麾下皆殲之。已而度食將盡﹐又潛啟北門﹐攜載老弱入海﹔向夜離城二十里﹐懸燈江岸﹐大書「大明忠義營」五字其上。王師見燈﹐分兵往擊﹐至則寂無一人﹐卽悉持其燈還。在營兵驚疑相口﹐城中因縋壯士以襲之﹐降將許定國與總兵二人皆死焉。及成棟自南來﹐攻城益急﹐炮轟無虛刻﹔應元坐臥城上﹐與其下同甘苦﹐守陴咸誓死無悔。八月望日﹐應元等傾家財具飲饌﹐令守陴者輪流賞月﹐自攜酒城隅﹐四坐歌嘯﹔許用又作五更曲﹐使善嘔者齊聲髙唱﹔然城外聽之﹐已半作鬼聲矣﹗至二十一日大雨﹐祥符寺後城陷﹐王師乘煙霧混雜時﹐逾入屠之。明遇用舉家自焚﹔應元投水﹔王師曳出磔死﹔訓導馮厚惇﹑在籍中書戚勛偕妻子同自盡﹔舉人夏維新﹑諸生王華﹑呂九韶皆自刎。惟黃雲江素善弦歌﹐挾一胡琴出城﹐人莫知其弩師也。江南起兵者﹐率同兒戲﹐惟江陰相持最久﹐又以老弱先遁﹐比城破﹐丁壯在城者﹐戰死已十之六七﹐空壁而巳。

貢生黃毓麒者﹐好學有盛名﹐尢精釋氏學﹐與門人徐趨舉兵行塘﹐與城中相應﹔及城破﹐兩人逸去。丙戌冬﹐偵江陰無備﹐率壯土十四人襲之﹐不克﹐趨死﹔毓麒遁避江北﹐其子大湛﹑大洪被收﹔兄弟方爭死﹐而毓麒以敕印事發﹐逮系江寧獄﹐將刑﹐命取衣自斂﹐忽瞑目趺坐而逝。自諸人外﹐羣盜蜂起﹐以白布纏頭﹐號白頭兵﹕臨平山則有陳萬良﹔永昌寺則有艾茂環﹔吳江則有吳日生﹔他若沈津﹑柏相甫﹑周天捨等﹐不能盡錄。惟日生外通魯範﹐兵有紀律﹐餘皆口稱打糧﹐所至村落﹐焚劫一空。又伺富貴人或其愛子﹐擒匿盜穴﹐勒令取贖﹐者往往碎磔令示眾。

日生名易﹐吳江人﹐生有膂力﹐斥弛不羈。癸未明年﹐京師陷﹐走謁史可法於揚州﹐可法異其才﹐題授主事﹐畱爲監軍。又明年﹐奉檄徵餉江南﹐未還而揚州破﹐吳江失﹐乃走太湖﹐與同邑舉人孫兆奎﹑諸生沈自炯﹑自炳﹑武進吳福之等聚眾得千餘人﹐屯長白蕩﹐出沒旁近州縣﹐道路爲梗。唐王聞之﹐授易兵部侍郎﹐督江南軍。魯王復封易長興伯。已而兵敗﹐兆奎等皆死﹐惟易走免。父承緒﹑妻沈﹑及一女皆投水死。明年﹐易鄕人周瑞復聚眾於長白蕩﹐將迎易爲帥﹐事泄﹐被執不屈而死。自日生被擒﹐陸世鑰眾散走死﹐徐雲龍亦縛其同事蔡坤以降﹐羣盜始盡投誠﹐當道給札授銜﹐聽其歸裏﹐錦衣頂帽﹐公然與州縣抗禮。然仍陰行劫掠﹐流毒幾十餘年﹐漸次剿除﹐東南始定。

◎嘉定之屠中之禍﹐吳志葵實成之。志葵者﹐明總兵鎭吳淞者也。當江寧初破﹐令錢默卽棄城去﹐眾擁邑人須明徵攝篆﹐按籍抽丁﹐以備他變。及貝勒定蘇州﹐分兵駐太倉﹐明徵納款﹐迎新令張維熙到縣﹐人心帖然。志葵聞之﹐引兵至東郊﹐聲言欲取新令﹐明徵率眾登陴﹐其意實拒志葵﹔而新令心疑﹐暮見吳兵舉火大噪﹐懼而宵奔。翌日﹐志葵入城﹐諭百姓曰「爾民不可忘故主﹐今上流諸軍﹐刻期舉事﹐宜集鄕勇堅守以待。」於是羣情惶惑﹐而亂機伏矣。閏六月丙戌﹐維熙復到縣﹐徧謁鄕紳﹐未有應者。俄而發令至﹐百姓初傳豫王有剃兵不剃民之諭﹐及聞槪令發﹐皆大駭﹐於是遠近鄕兵不約而起﹐而亂形著矣。

志葵之逐新令也﹐刮庫銀舁大炮而去﹔不數日﹐卽走泖湖。貝勒命李成棟來鎭吳淞﹐成棟過縣﹐步騎二千﹐戰船百艘﹐須張供輸恐後﹔成棟亦掩鋒銳﹐禁淫掠﹐托言修船﹐分兵畱東關﹐與爲犄角。鄕兵𨿽起﹐莫敢先動。忽志葵飛檄到縣﹐言合諸路兵復吳淞﹐兼使遊擊蔡喬協定嘉定﹔於是各鎭亂民﹐一時雲集城下﹐明徵見人心洶洶﹐始語之曰「殺敵者東關去。」亂民爭赴東關﹐舉火焚北舟﹐官兵幾者死百人﹐而燎原之勢不可遏矣。

當是時﹐太倉士紳率先發﹐而四境之民不服﹐日治兵來攻﹔故王師之駐太倉者﹐不能與吳淞相策應。丙申﹐成棟募土人爲導﹐使數十騎往太倉取師﹐羅店民截之﹐不得達。是夜月食﹐天無纖雲﹐色黑如漆﹐占曰「邑城空。」丁酉﹐侯黃二紳始入城﹐與舉人張錫眉﹑龔用圓﹑諸生馬元調﹑唐全昌﹑夏云蛟等﹐聚士民議堅守計﹕侯主東城﹐黃主西城﹐東北二門﹐用石疊斷﹐西南二門﹐以時啟閉﹐上揚白旗﹐大書「嘉定恢剿義師。」隨具書迎蔡喬。戊戌﹐王師剿羅店﹐戰於馬橋﹐又戰於朱龍橋﹐鄕兵敗﹐遂屠羅店﹐執唐秀才磔之。秀才名景曜﹐嘗書碑立馬橋﹐責成棟背國者也。是日﹐城中殺須明徵。辛丑﹐逐新令。壬寅﹐獲太倉浦嶂之黨來爲間者四人殺之。癸卯﹐官軍復奪路往太倉﹐轉戰至北關﹐方過倉橋﹐城上發大炮﹐連橋擊斷﹐殺三人﹐成棟之弟與焉。乙巳蔡喬至。丙午﹐祭旗﹐將於東門外安營﹐成棟偵知﹐嚴陣以待。蔡兵皆市人子﹐驟遇之﹐不戰而潰。喬持鐵鐧衝陣﹐奪一馬乘之﹐孤身獨鬥﹐力竭將陷﹔邑人徐福躍馬救出﹐卽引餘兵遁去。

己酉﹐成棟悉師出婁塘﹐鎭人截之於宣家墳﹐不勝。日暮王師營磚橋﹐分陣殺掠諸村落﹔而各鎭猶傳李兵爲志葵所破﹐自吳淞北遣﹐一路爲鄕兵殺﹐止存數十騎﹐願獻精金買路歸婁塘﹐皆聚眾裹糧﹐來集城下﹐城中許以厚賞。七月庚戍朔﹐追擊成棟於婁塘﹐烏合之眾十餘萬﹐成棟分其騎爲十數處﹐落落散布。兵旣接﹐四面馳突﹐勞若風雨﹐鄕兵擁擠四潰﹐前阻長河﹐殺溺死者無算。王師遂屠婁塘﹐括取金帛子女歸太倉。城中聞之﹐無不奪气。辛亥﹐成棟傳榜至城下諭降﹐侯黃素重名節﹐卻之不視﹐急督民夫焚城外房運磚瓦上城﹐饑瘦觸暑﹐僕者相望。

登樓四顧﹐滿目黃沙﹐鄕兵無一至者﹐孤城蕩蕩﹐僅一白旗迎風招。將近黃昏﹐气色慘淡﹐鬼聲啁啁﹐起事諸人﹐惟掩泣相視而已。

本土城﹐嘉靖間﹐邑令楊旦以磚石﹐頗稱完固。壬子﹐成棟會師攻之﹐猝不能破。是夕有赤气起北方﹐俄變成黑﹐守陴者喧傳一神人披髮仗劍﹐立馬雲中﹐皆言元武神助我﹐可無恐。然瞰城外兵益眾﹐攻益力﹐炮聲震撼﹐地裂天崩﹐中夜無虛刻﹔炮屑鉛屑落屋上﹐蔌蔌如雨﹔嬰兒婦女鼠竄狼奔﹐𨿽至窮苦﹐必以一簪一珥系肘間﹐曰買命錢。至五更﹐忽大雨﹐守城者已露立三晝夜﹐又舉體沾濕﹐不能支。城外一將以大桌覆首﹐躡雲梯﹐疾如飛鳥﹔城上磚石如雨下﹐悉止桌中﹐一躍而登﹐城逐破。癸丑辰刻﹐成棟入﹐下令屠城﹐約日入後聞炮卽封刀。

時日晷正長﹐各兵遂得悉意窮搜﹐家至戶到﹐每遇一人﹐輒呼﹕「蠻子獻寶。」

其人悉取腰間付之﹐滿意始釋去。後遇他人﹐脇之如前﹔所獻不多﹐卽斫一二刀﹐至物盡則殺。刀聲砉砉﹐達於遠近﹔乞命之聲﹐嘈嘈如市﹔所殺不可勝數﹐而婦女慘死者尢多。

城初破﹐峒曾在東門第一鋪﹔峒曾望城異﹐見事急﹐揮其二子元演﹑元潔曰「吾死分也﹐祖母在﹐若輩當代我奉養。」二子痛哭而去﹐至孩兒橋﹐皆被殺。

峒曾倉卒投水﹐一卒引出斬首梟示。淳耀在西城﹐聞兵入﹐急命啟門﹐而街道因豫備衝突﹐皆阻塞木石﹐難民爭門﹐�蹶困頓不能達﹔然幸而逸出者﹐猶數千百命也。淳耀下城﹐與其弟淵耀走其平日讀書處曰「南庵。」主僧無等尙在﹐獻茶﹐淳耀謂曰「大師宜避﹐愚兄弟從此別矣。」索紙筆大書云「大明進士黃淳耀﹐以弘光元年七月四日自裁於西城僧捨。嗚呼﹐進不能宣力王室﹐退不能潔身自隱﹔讀書鮮獲﹐學道無成﹔耿耿不滅﹐此心而已﹗異時中華士庶再見天日﹐論其世者﹐尙或鑑之﹗」書畢﹐顧視淵耀﹐已赫然梁間矣。淳耀縊其左。

乙卯﹐成棟拘集民船﹐載擄獲北去。時城中無主﹐血肉狼藉﹐僧人得脫者﹐方日取被焚木料﹐聚屍焚之。忽浦嶂弟嶠引士兵至邑﹐山人鄭玄不勝其憤﹐登城數之曰「吾嘉定太倉﹐僅隔一水﹐被屠未及數日﹐汝竟人面獸心﹐不念桑梓﹐亦須思汝祖宗先朝臣子﹐曾受國恩﹔今乃公然欲來作賊﹗剝取煨燼﹐狗彘不食汝余。不去將馘汝。」嶠詞窮气索﹐掩面而走﹐歸語成棟曰「將復叛。」會訛傳吳總兵以海上師至葛隆外崗﹐鄕兵再聚﹐遇發者驟殺之。癸酉﹐王師往剿﹐鄕民迎戰於織女廟﹐王師死者數十人。一將長身鐵面﹐偶失隊﹐爲鎭人朱六所持﹐同墜河中﹐被殺。葛隆之民﹐歡聲動地。戰罷﹐各酣飲熟睡﹐天未明﹐大兵掩至﹐一時束身受屠﹐兼及外崗無得免者。

丙子浦嶂引土兵再屠嘉定﹐髦稚不遺。嶂畱攝縣事﹐諸生宣中恂以畱髮梟首東門﹐嶂友婁復聞﹐亦以違令﹐並其家屬縛至﹐婁哀呼曰「浦君屏好友﹐倘釋予﹐當厚報。」語方脫口﹐首已去頸。又徐貞甫者﹐吳淞人﹐夤緣爲本鎭把總﹐假發名目出行劫﹐斷人手足﹐食人心肺﹐百里之內﹐艸木朱殷﹐腥血之气﹐結成紅雲﹔二三遺黎﹐重足屏息﹐莫敢言「身體發膚﹐受之父母﹐不敢毀傷」矣﹗

是月﹐吳志葵﹑黃蜚同被擒於泖湖之豆腐浜。

論曰「自古愚民可與樂成﹐難與圖始﹔故易稱革言三就﹐已日乃孚﹔盤庚遷殷﹐吁戚矢言﹔更制之不易﹐承平且然﹐況易姓之際乎﹖國朝定鼎﹐天與人歸﹔發一令﹐東南蠢動﹐𨿽皆托興復名﹐其實首鼠兩端者多耳﹗蓋衣冠制度﹐不難立變﹐若發一去﹐𨿽欲朝秦暮楚而不得﹔故新令一下﹐亂者蜂起。豈眞人懷反古之思﹐戶切舊君之痛﹐而不以從周爲願哉﹖福禍之際﹐愚者易惑﹐勢使然也。令謀國者早鑑及此﹐稍爲寬假﹐四方旣定﹐人心始一﹐則金綫垂辮﹐將有不令而從者。急之一時﹐致成奇慘﹐不能不爲國家惜之。」

◎項周失節項水心名煜﹐吳縣人也。天崇間﹐吳中制義﹐皆尙六朝子史。水心爲諸生﹐獨矯以空靈肖刻﹐文名大噪﹐堆砌之風﹐爲之一變﹐子丑聯捷﹐皆掄魁﹔選庶常﹐閣試館課﹐文出紙貴。朝廷誥敕﹐拜命者以得水心應制爲榮。兩入春闈﹐甲戌榜元李竹尹靑﹐癸未榜元陳百史名夏﹐皆出其門。已進宮詹﹐位尊望重﹐甌卜直口指間事矣。水心之寓﹐與倪鴻賓﹑馬素修兩公並街。京師陷﹐三人約同死節﹐水心流涕書身後事﹐與客縱飲﹐將俟醉自裁﹐而甲戌門生黎志升忽馳馬排門而止﹐大呼入朝﹐且曰「今日魏徵﹐非老師而誰。」水心怒罵﹐黎竟挾之而去。周介生鐘﹐水心癸末所拔士也﹐時寓王百戶家﹐聞城破﹐王約同巷戰﹐不果﹐卽自縊﹔介生亦投環﹐其僕救之﹐不得死。黎挾水心入朝﹐過其寓﹐其僕喜﹐奔告水心﹔黎郎遣騎促周﹐亦挾之同行。旣見賊﹐反云兩人系彼門生﹔於是報名銓職﹐刻入縉紳。

吳門士庶初傳自成登極﹐詔有「一夫授首﹐四海歸心﹐比堯舜而多武功﹐邁湯武而無慚徳」之語﹐謂必出名手﹐皆竊擬水心。繼又傳有請下江南疏。於是聲罪致討﹐逐其人﹐火其居﹐華椽廣廈﹐一時都盡。水心方乘賊敗﹐偕周南竄﹐聞之不敢歸吳﹐而同匿於金沙。介生素悍訐﹐梓裏多與齟齬。旣從賊﹐宗親鄰社﹐方欲得甘心。及聞攜侶而歸﹐遠近不約而集﹐並項執送畱都﹐囚服泥首﹐陷獄月餘。西蜀髙倬遷司寇﹐恨周平日談忠說義﹐以罵天下﹐乃新開板﹐選勁卒﹐獨提出痛杖二十﹐卽日具題﹐同光時亨﹑武愫肆市正法。水心援助餉例﹐近地門生斂三千金上戶部﹔而倬亦己丑同年﹐開一面网﹐得出獄﹐夤夜過金閶入越﹐投四明馮元﹤風﹥。元﹤風﹥者﹐元﹤風﹥之弟﹐亦水心癸未所拔士也。元﹤風﹥慮人窺伺生釁﹐館之村莊﹐戒以舀晦。而項所攜僕從﹐縱咨已慣﹐月明夜靜﹐呼觴揭調﹐聲徹遠近﹐慈水子衿知而惡之。會發令下﹐遂號黨揭竿﹐先縛水心擁見縣令﹔縣令維揚王玉藻﹐亦水心癸未所拔士也﹐散眾無力﹐肉宿殊甚。眾復擁出系西門外太平橋﹔橋髙數仞﹐潮水湍激﹐亂石叉砑﹐眾人將項系索擲下﹐抽曳顚簸於波洄石嵌間﹐鼓掌曰「此眞項水心也。」元﹤風﹥聞之奔救﹐气已絕矣。

嗟乎﹐凡人臨難之際﹐惟識大體者能相愛以徳。項旣喪節於門生﹐周亦敗名於僕隸﹐是其愛之也﹐非適所以害之歟﹖假使兩人遂其初志﹐文正文忠之謚﹐當與倪馬諸公輝映千古矣﹗乃未嘗不識其理﹐未嘗不身其事﹔而始也欲死仍生﹐卒也欲生仍死﹐豈天不欲以令名與人耶﹖嗟乎﹐喪亂之世﹐彼蒼蒼者之殺人亦多術矣﹗兩人者其尢酷歟﹖

◎馬阮始末阮大鋮字圓海﹐桐城人﹔少有才譽﹐未第時﹐嘗自題於室曰「有官萬事足﹐無子一身輕。」其志向如是。萬曆丙辰﹐與貴陽馬士英同中會試榜。天啟初﹐由行人擢給事中。初在臺中﹐同年左光斗引爲同志﹐後因�魏大中爭掌科缺﹐始叛東林入閹黨﹐及左魏諸公被禍﹐大鋮𨿽對客不言﹐而眉間栩栩有「伯仁由我」之意。尋召爲太常少卿。居數月﹐復乞歸。忠賢敗﹐大鋮函兩疏馳示楊維垣﹐令視時局﹐若大變﹐則上專攻崔魏疏﹔若未定﹐則上合算疏。合算者﹐謂四年以前亂政者王安﹐而翊以東林﹔以後亂政者忠賢﹐而翊以呈秀也。維垣方與東林爲難﹐爲投合算疏。崇禎元年﹐起升光祿寺。蓋大鋮陰狡﹐𨿽附﹐心知不可久持﹔凡書幣往來﹐隨購其名刺出﹐故籍時無片紙可據。至大中子學濂上疏﹐稱大鋮實殺其父﹐始坐以陰行贊導﹐削奪配贖﹔欽定逆案﹐列名其中。大鋮聲气旣廣﹐𨿽罷廢﹐門庭勢焰﹐依然燻灼。久之流寇逼皖﹐避居白門﹐時馬士英亦在白門。大鋮素好延攪﹐及見四方多事﹐益談兵﹐招納遊俠﹐冀以邊才起用。白門流寓多東林復社名士﹐出畱都防變公揭逐之﹔大鋮懼﹐杜門謝客﹐客亦口復至其門者。獨士英先以賄敗問戍﹐與大鋮气類相投﹐又同病相惜﹐日夕過從﹐遂成莫逆﹐而偕誠意伯劉孔昭厚善。

初﹐宜興相回籍﹐大鋮以髫年密友往候﹐延儒與約曰「脫復相﹐必首薦君。」

及宜興再召﹐大鋮使人奉金杯爲壽﹐且曰「息壤在彼。」延儒舉杯爵者三﹐曰「前言固宜踐﹔成案難遽翻。歸語爾主﹐有堪心腹托者﹐當先用爲督撫﹔俟彼以邊才薦﹐必得口以報。」使者反命﹐大鋮喜﹐士英卽以爲請。不數月而士英奉特旨總督鳳陽矣。遇國變﹐士英內通孔昭﹐擁立福王﹐遂入政府﹔乘首相髙公暫出﹐使孔昭特疏舉知兵之臣﹐士英擬旨﹐大鋮復冠帶來京陛見。不數月﹐大鋮亦大司馬﹐視兵江上。大鋮旣得志﹐而與馬劉朋比。士英日事納賄﹔大鋮專翻逆案﹐中外憤怒﹐南朝以覆。

王師渡江﹐大鋮走金華﹐爲紳士所逐﹐轉投方國安。因杭州同知潘映婁先通降表﹐內院某豫薦爲軍前部院﹐畱浙西爲間。士英當江寧之破﹐欲隨眾降﹐恐不免﹐乃飾其母爲太后﹐以所徵黔兵自衛﹐奔廣徳﹐不納﹐攻屠之﹔迂道至吉安﹐浙撫備法駕迎僞太后至杭州。事漸露﹐杭人逐之﹐黔兵亦漸散﹐乃潛走渡江。後大鋮﹐士英同在方營﹐自念南朝之壞多由於阮﹐而己居其惡﹐意甚不平﹐大鋮亦不復語以機密。順治三年﹐貝勒兵渡錢塘﹐大鋮偕謝三賓﹑宋之晉等率先歸順﹐國安眾潰﹐亦北。士英竄伏天臺山寺中﹐其家丁縛之以獻﹐貝勒命剝其皮﹐實以艸﹐械置道旁﹐用快公憤。時人爲之語曰「周延儒字玉繩﹐先賜玉﹐後賜繩﹔繩系玉繩之頸﹐執憐狐狗之軀。馬士英字瑤艸﹐生懷瑤﹐死懷艸﹔艸裝瑤艸之皮﹐羣笑犬羊之享。」

大鋮初降﹐貝勒召潘映婁認識﹐潘揚言曰「吾今入當啟云﹕」臣識其面﹐未識其心。『「大鋮窘甚﹐與誓之神﹐約得志必以二司相酬。映婁旣入﹐貝勒始召大鋮﹐出薦者手書與之﹐令以部院從徵﹐隨導王師屠金華﹐以報前怨。明守臣朱大典闔門自焚。時兵荒之後﹐王師所過﹐隨徵官往往無從取食﹔獨大鋮必羅列鮮肥﹐邀諸公暢其口腹﹐諸公訝之﹐曰﹕」此日用應酬耳﹗吾用兵不可測度﹐亦類此。「諸公故聞其有春燈謎﹑燕子箋諸劇本﹐問能自度曲否﹖卽起執板﹐頓足而唱。諸公多北人﹐不省吳音﹐則攺唱弋陽腔﹐諸公於是點頭稱善曰﹕」阮君眞才子。「有黑內院者﹐頗好文墨﹐學爲詩﹐才得押韻﹐便爲擊節嘆賞。內院於是日爲唱和﹐曰﹕」阮君吾詩友。「每夜坐諸公帳中劇談﹐至聽者倦睡﹐聞鼻聲﹐始出。詰朝天未明﹐又入坐﹐聒而與之語﹔諸公苦其擾﹐勸之曰﹕」君精神誠異人﹔然鞍馬之餘﹐蓋少休息。「則曰﹕」吾生平不知倦﹐六十年來如一日。「比諸公起﹐則又鼎烹雜陳﹐人人厭飲。

一日面忽腫﹐諸公謂阮所親曰「阮君恐有病﹐可相語﹐令暫住衢州﹔俟吾輩入閩﹐遣人相迓。」所親以告﹐大鋮駭曰「我何病﹖我年𨿽六十﹐能挽彊弓﹐騎劣馬﹐我何病﹖我視八閩在掌握中。幸語諸公﹐我仇人多﹐此必復社東林諸姦徒有譖我者﹐願諸公勿聽。」所親以復諸公﹐諸公曰「此老亦太多心﹐旣如此﹐仍請同進。」抵仙霞﹐諸公皆按轡上嶺﹐大鋮欲實其無病﹐下馬步進﹐諸公以嶺路長﹐且騎﹐俟到險乃下。大鋮左牽馬﹐右指騎行者曰「看我精力十倍此少年。」

言訖鼓勇而先。久之﹐諸公方至五通嶺﹐見大鋮馬拋路口﹐身坐石上﹐呼之不應﹔馬上以鞭挑其辮﹐亦不動﹔下視之﹐死矣。

或曰「大鋮與士英﹑國安先後降﹐及唐王走順昌﹐大兵至﹐搜龍江﹐得三人請王出關爲內應疏﹐遂駢斬士英﹑國安於延平城下。大鋮方遊山﹐聞之觸石而死﹐仍戮屍云。」

●卷中◎唐王明唐王聿鍵﹐小字長壽﹐太祖九世孫也。喜讀書﹐好任俠﹔襲爵後﹐坐殺兩叔以復父仇﹐廢錮鳳陽﹐弘光僭號﹐赦出。金陵破﹐隨鄭鴻逵入閩﹐撫臣張肯堂﹑按臣吳春枝等與鄭氏擁而立之﹐以乙酉六月望日僭號﹐攺元隆武。封弟聿釒粵爲唐王﹐鄭芝龍﹑鄭鴻逵皆進爵爲侯﹔方行郊天禮﹐大風忽起﹐天帝髙皇前燭滅﹐尙寶卿馬驚僕﹐玉璽墜地﹐識者知其不終。以張肯堂﹑吳春枝﹑李長倩﹑曹學等爲六部尙書﹐召黃道周﹑蔣徳與蘇觀生﹐同入閣辦事。當是時文武濟濟﹐若可有爲﹔然地狹民貧﹐政由鄭氏。嘗宴大臣﹐芝龍與黃道周爭席﹐唐王卒右道周﹔又所薦引﹐不能盡用﹐芝龍由是不悅。而鄭氏亦目以暴斂失民﹐使王兆熊主餉﹐沿門搜括﹐不輸者﹐榜其門曰不義。又大鬻官爵﹐部司價止百金﹐於是娼優僕隸﹐盡列衣冠﹐拜謁州縣﹐鞭撻鄕裏﹐遠近延頸王師﹐有「淸行如蟹」之謠。

八月﹐曾妃自浙迎至﹐大營宮殿﹐開織造府﹐曾氏下體之服﹐皆織龍鳳﹔厄之屬﹐悉用黃金。是月﹐靖江王亨嘉於廣西僭號﹐丁魁楚破之梧州﹐執送福建﹐斬於市。九月﹐黃道周憤鄭氏偸安﹐聞江西紳士傅鼎銓﹑萬元吉﹑楊廷麟等所在團結﹐爲明守﹐自請視師﹐芝龍不與一兵。道周出關﹐召募得千餘人﹐行至衢州﹐爲其門人所誘﹐執送江寧﹐死之。十月﹐唐王使蘇觀生代道周督師江右。旣而鄭芝龍自念若不出關﹐終無以壓眾心﹐乃下令分遣鄭鴻逵援浙西﹐鄭彩救江右﹐聲言兩路各萬人﹐實不滿千。臘月﹐唐王命築壇行推轂禮﹔李長倩以餉不繼﹐憂憤而死。

丙戌正月﹐唐王如建寧﹐將西出﹔芝龍固請還省﹐乃回駐劍津。馬士英叩關求見﹐王命守關兵勿納。闖賊爲土兵所殺﹐其眾降於楚撫何騰蛟﹐兵勢驟張﹑上疏請唐王入楚。蘇觀生至贛州﹐值萬元吉敗於吉安﹐卽棄贛州奔南安﹐元吉入贛固守﹐王師攻之﹐不能克。永寧王誘大帽山洞蠻同保撫州﹐王師圍之﹐永寧求救於鄭彩。州監軍張家玉以三營先進﹐王師大集﹐彩望風而遁﹐家玉兵潰﹐撫州破﹐永寧王死之。鄭鴻逵駐關外﹐聞報﹐亦遁歸。蔣徳自行出關﹐見瘦兵弱卒﹐一無可恃﹐知事不可爲﹐卽告病去。

六月﹐補行乙酉鄕試﹐王子誕生﹐大赦覃恩﹐各官上表稱賀﹐有「日月爲明﹐止戈爲武」之語﹐唐王大加嗟賞。又以國家元气之削﹐由於靖難﹔乃復建文年號﹐建方孝孺祠﹐鑄姚廣孝鐵像﹐跪於階前。是時王師已破浙西﹐進取仙霞。洪內院以王爵啖芝龍﹐芝龍心動﹐乃托言海寇狎至﹐悉撤關內外兵。唐王始決計西行﹐就何騰蛟。七月﹐王師至關﹐守關吏搜得閩中迎降書二百餘封﹐唐王命焚之﹐諭臣下攺心易慮。八月﹐貝勒克仙霞關﹐唐王西走﹐猶以書數十扛自隨﹐追兵迫﹐始騎而馳﹐將至汀州﹐因曝龍鳳衣﹐停一日。方入城﹐忽有叩門稱扈蹕者﹐啟視之﹐則北騎也﹐遂與曾妃同被執﹐死於福州。或曰「唐王至邵武﹐知事不可爲﹐有二宮人縊死﹐取三棺釘之以出﹐其一﹐則曾妃也。唐王易服潛遁﹐後至瓊州﹐爲僧於五指山。後鄭成功在鼓浪嶼﹐曾有使存問諸遺臣﹐然莫必其眞僞也。」

福汀旣破﹐王弟聿釒粵浮海走羊城。時江右盡陷﹐蘇觀生亦棄贛入廣﹐聞桂王稱監國於肇慶﹐卽遣使勸進﹔然自以與丁魁楚素不相能﹐不樂西附。適聿釒粵至﹐乃與何吾騶﹑顧元鏡﹑王應華等復奉之稱帝﹐攺元紹武﹐以都司署爲行宮。

卽日封觀生建明伯﹐與元鏡﹑應華並東閣大學士。時倉卒舉事﹐通國奔走﹐夜中如晝。不旬日﹐除官數千﹐冠服皆假之優伶云。

永明旣立﹐遣彭耀及陳嘉謨諭觀生﹐怒其不遜﹐執而斬之﹐於是治兵相攻﹐以番禺人陳泰際督師﹐與永明王將林佳鼎戰於三水﹐大敗。復招海盜數萬人﹐以林察爲大將﹐戰於海口﹐斬佳鼎。觀生意得﹐務粉飾爲太平事﹐而專任關捷先﹑梁朝鐘爲心腹。捷先由進士歷官監司﹐小有才﹐使司筆札﹔朝鐘舉於鄕﹐善談論﹐兩人首倡兄終弟及之議者也。有楊明競者﹐潮州人﹐好爲大言﹐詭稱精兵滿潮惠間﹐可十萬﹐卽特授潮惠巡撫。朝鐘語人﹐內有捷先﹐外有明競﹐彊敵不足平矣。

又有梁﹛洪金﹜者﹐妄人也﹐觀生才之﹐用爲吏科都給事中﹐與明競大納賄賂。觀生又多招海盜﹐其眾白日殺人。懸肺腸於貴官之門以示威﹐人情大擾。

李成棟覘知之﹐卽啟貝勒發兵而西﹔比入廣﹐潮惠二府先迎降﹐成棟卽用其印移文廣州報無警﹐而使林永茂以選騎三百隨其後。臘月望日﹐聿釒粵方與觀生視學﹐永茂以十八騎先至﹐詐稱花山降盜﹐突入門﹐揮刀大呼。時精兵皆西出﹐倉卒不能集﹐城中一時奔潰﹐觀生走﹛洪金﹜所問計﹔﹛洪金﹜曰「惟死耳﹐復何言。」觀生入東房﹐﹛洪金﹜入西房﹐各拒戶自縊。觀生慮其詐﹐稍畱聽之。﹛洪金﹜故扼其吭﹐气湧有聲﹐且推幾僕地﹐久之寂然﹔觀生信爲死﹐遂自縊。明日﹐﹛洪金﹜獻其屍出降。聿釒粵方閱射﹐急易服逾坦而走﹐追兵執之﹔成棟使饋之食﹐聿釒粵嘆曰「我若飲汝一勺水﹐何以見髙帝﹖」乃自縊。吾騶﹑應華等悉降﹐惟朝鐘亦自縊死。

◎魯王明魯王以海﹐太祖十世孫也。申酉間﹐南北喪亂﹐以海避地臺州。會余姚新令發閭左治道﹐執撲以扌失行役者﹐而扌失其不力者﹐役者怨﹐奪其撲以扌失新令﹐殺之。裏中少年輟耕而應者數千人。於是諸生鄭遵謙出從之﹐殺招撫使於江上﹐浙東震動。張國維﹑陳函輝﹑熊汝霖﹑錢肅樂諸紳先後起兵﹐與遵謙迎魯王至紹興﹐稱監國﹔推國維爲大學士﹐督師江上﹔召逃將方國安﹐王之仁相與分地畫江而守﹐時乙酉六月也。

其年十月﹐國安自金華至﹐列柵錢塘江西岸﹐右倚江﹐左桐君山﹐爲卻月形﹐王師攻之﹐不能克。已而乘風發炮﹐風回炮裂﹐士卒披靡﹔王師乘之﹐國安不能拒﹐奪舟東遁。丙戌三月﹐王師決壩入河﹐王之仁以舟師迎戰﹐卻之。當是時戰𨿽幸勝﹐而文武乖違﹐人無固志。蓋起事之初﹐諸人皆書生不知兵﹐迎方王二帥﹐拱手授之﹔凡原設額兵﹐俱歸二營﹐而烏合之眾﹐則自領焉。旣而二帥欲自專﹐反忌諸人侵其柄﹐漸生異同﹐始議分餉。浙東錢糧六十餘萬﹐悉給兩營﹔而義兵或散或畱﹐畱者聽其自行徵勸。由是公私用獘。又閩中遣使犒師﹐方國安怨唐王先殺浙使陳謙﹐輒收斬之。魯王恐閩中來討﹐定議抽兵﹐使張國維西出。別遣余煌視師江上﹐故人心益渙。

是歲大旱﹐錢塘江水涸沙壅﹐浙撫張公存仁偶見浴於江者﹐或徒步往來﹐馳騎試之﹐水淺不及馬腹﹐乃麾兵竟渡。時方國安猶有眾數萬﹐其精兵曰磨盤營﹐將出拒戰﹔阮大鋮在方營﹐私謂磨盤營兵曰「若聞將軍令乎﹖欲令汝曹共殺妻子以決死戰。」營兵聞之﹐懼而先走﹐眾遂大潰。紹興破﹐張國維赴水死。大鋮說國安欲執魯王北降﹐使人守之﹐魯王伺間脫走﹐與鄭遵謙﹑熊汝霖隨石浦守將張名振出海﹐投舟山。陳函輝走雲峯山中﹐作絕命詩云「生爲大明之人﹐死爲大明之鬼﹔笑指白雲深處﹐蕭然一無所累。」又云「斬盡一生情種﹐獨畱性地靈光﹔古衲共參文佛﹐麻衣泣拜髙皇。」從容笑語﹐自縊而死。

魯王之投舟山也﹐黃斌卿不納﹔名振送之福寧﹐依鄭彩。芝龍北降﹐彩與魯王避之長垣。順治戊子﹐彩兵因小憤﹐縛鄭遵謙﹑熊汝霖投之江。至己丑歲﹐閩地悉定﹐彩亦棄魯王去。明年正月﹐張名振復得舟山﹐迎魯王居之。舟山破﹐魯王隨名振奔廈門﹐又別居彭湖島。鄭成功月饋銀米﹐遇節上啟﹐後漸疏慢。壬寅夏﹐成功病死﹐其年冬﹐魯王亦卒。

◎鄭成功之亂天啟甲子﹐福建鷺門僧貫一掘地得古磚﹐背印兩圓花突起﹐面刻隸字四行雲﹕「艸雞夜鳴﹐長耳大尾﹔千頭銜鼠﹐拍水而起。殺人如麻﹐血成海水﹔生女滅雞﹐十億相倚。起年滅年﹐六甲更始﹔庚小熙﹐太平八紀。」是時鄭芝龍初入海爲羣盜也。芝龍字飛黃﹐泉州南安縣石井人﹐其父紹祖爲府吏。府之後有荔枝樹﹐飛黃幼時﹐嘗與弟自墻外以石子打荔枝﹐誤中太守。太守擒治之﹐見其姿容秀異﹐笑曰「法當封侯。」卽釋去。旣長﹐益嫵媚﹐音律樗蒲﹐靡不精好﹔因後母﹐爲父所逐。有巨商攜往海外﹐初至日本﹐爲人縫紉以糊口。一日﹐積余貲三錢﹐偶遺於道﹐行求之不得而泣。適有倭婦新寡﹐乃長崎王族女也﹐夜感異夢﹐偶見芝龍﹐問得其故﹐悅其貌而私之﹐贈以金寶。芝龍始得自通於長崎王﹐王復愛之﹐遂以婦妻焉﹐生子森。久之﹐仍附巨商歸﹐中途爲盜所劫﹐盜魁顏振泉復愛之﹐任爲頭目。振泉死﹐眾議所立﹐莫能決﹐乃插劍於斛米中﹐祝曰「拜而劍動者﹐天所命也。」次至芝龍﹐劍忽躍出﹐眾皆異之﹐遂推爲魁。

崇禎元年﹐受撫於熊文燦﹐授參將。八年﹐以弟芝豹﹝小字莽二﹞﹑芝彪﹝後攺名鴻逵﹞皆驍勇善戰﹐旣破劉香老﹐升總兵﹐兄弟遂雄據海上。福藩立﹐封芝龍爲靖海伯﹐後與蘇觀生﹑張肯堂等擁立唐王﹐進爵爲侯。其子森﹐日本甥也﹐初入南安縣學﹐考劣等﹐乃至江寧太學﹐執贄於錢謙益﹐謙益字之曰大木。

唐藩僭號﹐見而奇之﹐始賜國姓﹐名成功。

順治丙戌﹐王師破福州﹐芝龍退保漳泉﹐洪內院啖以王爵﹐芝龍撤備約降﹐成功屢諫不聽﹐密啟王曰「臣父臣叔﹐皆懷叵測﹐陛下宜自爲計。」王曰「若能從我行乎﹖」成功對曰「臣從陛下﹐亦何能爲﹖當捐軀別圖以報陛下耳﹗」

已而王師挾芝龍北﹐又侵辱其婦女﹐日本女自縊而死。成功由是怨恨﹐用夷法﹐剖母腹出腸穢而後殮。其年冬﹐遂據南澳﹐舉兵反。南澳者﹐屬香山縣﹔大海中突起石埂﹐廣十餘丈﹐長六七里﹐相屬不斷如蓮莖﹐中途有關﹐逾關而前﹐一洲寬衍如蓮的。成功據爲巢穴﹐而設演武場於廈門﹐往來攻劫海上諸城邑﹐官兵不能制。其部下分南郎北郎﹐南郎多閩廣海盜﹐芝龍舊部曲﹔北郎則江浙人及所招中原劇盜﹐旗下逃丁也。朝廷患其剽勁﹐又念芝龍已先投誠﹐許割漳泉惠潮四府封之﹐令島中發﹐成功謝曰「大邦若存此彈丸﹐以延有明一綫﹔請從安南朝鮮之例﹐不廢職貢。若不以爲然﹐則亦惟命是聽。」

壬辰五月﹐成功圍漳州﹐城中食盡﹐死者數十萬﹔其存者气息僅屬﹐𨿽悲哭不能下一淚。至十月﹐金固山救至﹐始撤圍退至海澄。癸巳夏﹐固山就攻之﹐海澄城壞﹐成功親當矢石﹐督眾力戰﹐王師失利而退。固山益調兵復進薄之﹔成功聞城外空炮遞發﹐知兵將至﹐使鐵人持巨斧臨濠嚴立﹐令曰「敵至方斫。」鐵人者﹐皆偉軀多力之士﹐周身被鐵﹐畫以朱碧彪文﹐用置行首遏敵鋒者也。官軍渡濠﹐鐵人迎面斫之﹐隨斫隨落﹐濠爲之滿﹐卒不能進。於是再申前命﹐成功仍請比安南朝鮮。朝廷知終不可撫﹐乃徙芝龍於山東。

其年冬﹐李定國寇擾廣中﹐成功乘間襲破漳泉。丙申秋﹐復犯連江﹐守兵屢挫。至戊戌歲﹐大舉入寇﹐畱黃某守廈門﹐余俱從行。甲士十七萬﹐習流五萬﹐鐵人八千﹐習馬五千﹐戈船八千﹐進至陽山﹐值暴風﹐漂沒數千人﹐引還廈門。

己亥夏﹐復出至崇明﹐以張煌言爲先鋒﹐溯長江﹐抵焦山﹐先奪譚家洲。時王師於金焦間用鐵索橫江﹐號滚江龍﹔成功使張亮先斷之﹐據瓜洲上游﹐而自率大隊薄城。守兵方拒戰﹐而張亮自上流至﹐習流將周全斌率銳卒帶甲銜刀浮江而渡﹐腹背夾攻﹐守兵不能支。瓜洲陷﹐成功畱其將劉獻守之﹐而移師京口﹐據銀山結陣﹐官兵爭山﹐成功麾眾疾鬥﹐乘髙發炮﹐多鼓均聲﹐江水震沸﹐官兵復敗﹐守將髙謙以城降。

旣得京口﹐甘輝進計曰「南都完固﹐不可驟攻。今據瓜洲﹐則山東之師不下﹔守北固﹐則兩浙之路不通﹔扼蕪湖﹐而江楚之援不至﹔且分兵定其屬縣﹐手足旣斷﹐腹心自潰﹐此長策也。」成功不聽﹐畱周全斌守京口﹐而悉師薄金陵﹐從儀鳳門登陸﹐營於嶽廟山﹐使黃安以水師扼三氵義淺口。成功兵𨿽銳﹐然素少紀律﹐又屢勝而驕﹐見官兵不出﹐有輕敵心﹐軍士皆漁獵飲博爲樂﹐樵蘇四散﹐無復部伍。崇明守將梁化鳳以騎兵三千自內路至﹐覘其無備﹐襲破前屯余新營﹐擒甘輝。中軍方欲移屯﹐而城中精騎直衝其背﹔成功大敗﹐收兵走三汊河口﹐揚帆而遁。

其年﹐朝廷命將軍達素﹐及總督李率泰分道致討。達素出漳州﹐猝與寇遇。

時寇眾方於海中下碇﹐不意其至﹐官兵乘風利直進攻之﹐斬其將周瑞﹑陳堯英等。

俄而風轉﹐波濤山立﹐北人皆眩暈顚僕﹔成功手自起旗﹐督兵再戰﹐官兵大敗。

而李總督出同安﹐進至髙﹐亦失利而還。事聞﹐朝廷始誅芝龍﹐鄭氏在北者﹐無少長皆棄市。

臺灣者﹐在大海中﹐地形如彎弓﹐北髙南下﹐周袤幾三千餘里﹐東倚山﹐西薄海﹐中爲臺灣市﹐一望平原者六十里﹐遠峯聳翠﹐嘉樹蓊茂。由髙而北﹐至淡水洋﹐雞籠城與福洲相近﹐其東則大琉球也。由下而南﹐至加浴堂郎橋﹐其西則小琉球也。灣之外復有沙堤﹐名曰昆身。自大昆身至七昆身止﹐起伏相生﹐環抱如龍。口又有大仙頭海蓊窟﹐皆臺灣外障也。北綫尾鹿耳門﹐則臺灣門戶也。彭湖島在臺灣西北﹐共三十六嶼﹐惟西嶼頭最髙﹐餘皆平坦。自廈門至彭湖﹐有水黛色﹐深不可測﹐舟行甚險。春夏由鎭海圻放洋﹐秋冬由寮經或圍頭放洋﹐風便﹐一晝夜俱可望見彭湖。由彭湖東南行﹐水淺﹐必易舟而進﹐一日可抵鹿耳門。其地土曠人稀﹐素爲盜賊出沒之所。崇禎中﹐閩地大旱﹐芝龍招集流民﹐傾家資﹐市耕牛粟麥分給之﹐載往臺灣﹐令墾癖荒土﹐而收其賦﹐鄭氏以此富彊。

及芝龍北降﹐臺灣爲紅夷所據﹐築城三﹕曰臺灣﹐曰淡水﹐曰雞籠。又於大昆身海旁相對築赤嵌平東二城﹐皆石壘火煆﹐融結如天城。成功在南濠𨿽幸勝﹐自知形勢單弱﹐謀遠徙﹔適舊部曲有自紅夷至者﹐說之曰「臺灣君家故土﹐今紅夷易制﹔若得臺灣﹐則不憂無餉矣。」成功然之。辛丑三月﹐成功兵至彭湖﹐遇水漲﹐竟以海船入鹿耳門﹔城中夷人不過千﹐餘皆鄭氏口所遷民﹐語成功移其水原﹐數日﹐夷人大困﹐乞和﹐成功與盟而縱之去﹐遂復居臺灣。其年夏﹐成功病死﹐面目皆爪破﹐曰「吾無顏見先皇帝也。」子名經﹐代統其眾。

甲寅春﹐耿精忠叛﹐遣使招經﹐經悉兵入寇﹔旣至﹐精忠欲加節制﹐經怒﹐反與相攻﹐互有勝負。及耿氏亡﹐經盜有潮﹑惠﹑漳﹑泉﹑韶﹑邵﹑汀﹑興八府﹐王師以次克復。至康熙十八年﹐經始遁歸臺灣﹐其年經立其庶子克欽﹐號曰監國﹐而退閒於洲子尾﹐築遊觀之所﹐縱聲色以自娛。二十年辛酉﹐經病死﹐其眾憚欽之嚴﹐迫令自殺﹐而推經嫡子克爽爲主。克爽尙幼﹐不能統眾。癸亥六月﹐浙閩總督及提督施瑯會師出海。十四日﹐大兵由銅山開洋入八罩。十六日﹐與劉國軒大戰於彭湖﹐不能克。十八日﹐破虎井﹐桶盤嶼。二十二日﹐分兵進剿﹔左師向雞籠山﹔右師向牛心灣﹔中軍分爲八陣﹐每陣三疊﹔自辰至申﹐盡銳夾攻﹐賊眾死傷無算﹐遂克彭湖。劉國軒遁歸臺灣﹐與馮錫藩﹑邱磊﹑何詁等挾鄭克爽稽首歸命﹐明宗室隨之來降者口人﹐皆安插河南山東墾荒﹔惟術桂一門八口﹐卽日自縊。

臺灣始入版圖﹐設分巡道一員﹐領府一縣四﹐附郭曰臺灣縣﹐居中。南爲鳳山縣﹐自臺灣至沙碼奇止﹔外皆土番﹐負固罕至城市。北爲諸羅縣﹐自臺灣至雞籠城止﹔過此﹐人迹罕到矣。又彰化縣未詳。克爽至京師﹐授漢軍公。鄭氏自天啟甲子爲盜﹐傳四世﹐至康熙甲子而滅﹐果符六甲更始之讖。

◎張煌言殉節始末張煌言字元箸﹐別號蒼水﹐崇禎壬午舉人﹐與錢肅樂起事寧波者也。紹興旣破﹐煌言收餘眾竄海上﹐往來舟山廈門間。順治己亥﹐鄭成功內犯﹐以煌言爲前鋒﹐其自序略云「余自乙酉倡議﹐距今十五年﹐棲山踏海﹐艱苦備嘗﹔其間三入長江﹐登金山﹐掠瓜洲﹑儀徵﹐師徒單弱﹐迄無成績。今歲仲夏﹐鄭延平全師北出﹐以余熟江上形勢﹐推督前部。時敵於金焦間橫鐵索絕流﹐夾岸列西洋大炮﹐守禦甚嚴。余引舟入江﹐乘風溯流而進﹐方過焦山﹐風急甚﹐急叱舟人斷索鼓棹﹔兩岸炮轟如雷﹐彈飛若電﹐同宗百艘﹐得至金山﹐十七舟而已。翼日延平克瓜洲﹐將濟師鐵甕﹐余請獨率標下直搗觀音門﹐以制畱都之援。將至儀徵﹐吏民賫版圖來迎﹔首所過﹐一二遺老皆具瓣香相送。進次六合﹐得報﹐知潤州已下。

余意延平由陸逐北﹐不三日當達石頭﹔不料仍由水道﹐海船行遲。余抵觀音門﹐再越宿﹐見陸信杳然﹐仍移泊江浦﹐發輕舟﹐先上蕪湖。比延平至﹐達七里灘洲﹐方與余商略攻建業﹐而上流捷音至矣﹗延平以蕪湖咽喉之地﹐屬余統本轄戈船往赴。臨發﹐余謂延平﹕「師久易生他變﹐宜乘朝气﹐分兵襲取旁郡邑﹐使金陵爲孤注﹐然後以全力搏之﹔不可先挫銳於堅城之下。」延平唯唯。七夕﹐余至蕪湖﹐傳檄郡邑﹐致書縉紳﹐大江南北來歸者數十城。四方豪雄﹐往往詣軍門受約束﹐請歸榪旗相應。旣降寧國﹐方謀直取九江﹐不料延乎忽棄餘言﹐不急進攻﹔又師無紀律﹐敵人攻瑕﹐竟至大敗。余旣得報﹐猶口師卽偶挫﹐未必遽登舟﹔卽登舟﹐未必遽揚帆﹔故且退治蕪湖﹐彈壓上流。更不料延平膽怯﹐並瓜潤棄之而走矣。

余時進退維谷﹐不得已西趨鄱陽﹐欲號召九江義勇﹐爲再舉計﹔柰人心已散﹐師潰銅陵﹐棄舟登陸﹐追兵至﹐突圍得出﹔顧視左右﹐止一僮自隨焉。「其自敍如此﹐煌言旣脫﹐易服變名﹐自英霍山中遁入天臺﹐間關百折﹐得還海需﹔樹纛鳴角﹐舊眾稍集。聞鄭氏新得臺灣﹐兵勢復振﹐遣客羅子慕說之出師﹐成功不應。

未幾﹐成功死﹐煌言益無所向﹐乃散遣其眾。海中有島名縣嶼﹐荒僻無居人﹐其陽多汊港﹐其陰皆峭壁﹐煌言與親信數十人結茅其下。而風帆浪楫﹐出沒臺寧間﹐莫有知其處者。又畜雙猿以候動靜﹐舟未至二十里﹐卽猿鳴木杪。後因乏食﹐遺人至普陀告糴﹐蹤迹始露。舊校某利賞﹐以夜半從山後懸藤逾嶺而入﹐執歸寧波﹐乃賦絕命詩曰「海甸縱橫二十年﹐孤臣心事竟茫然﹔桐江只系嚴光釣﹐震澤難回範蠡船。生比鴻毛猶負國﹐死畱碧血欲支天﹔魯戈莫挽將頹日﹐敢望千秋靑史傳﹖」又甬東道上詩云「國亡家破欲何之﹖西子湖頭有我師。日月雙懸於氏墓﹐乾坤半壁嶽家祠。漸將赤手分三席﹐特爲丹心借一枝﹔他日素車來浙路﹐怒濤豈必是鴟夷﹖」後戮於杭州﹐埋骨於南屏之陰。

◎舟山始末舟山東西七十里﹐南北倍之﹔西去蛟門二百六十里﹐東距普陀四十里﹐黛山屏其南﹐桃花劍列其北﹐卽《傳》所傳甬句東也。宋以前日氵翁洲﹐元爲昌國縣﹐明初並入寧波之定海。崇禎間﹐閩人黃虎癡斌卿嘗爲其地參將﹐後升去。乙酉夏﹐斌卿自江上逃歸﹐上書唐藩﹐言「舟山民俗淳朴﹐通商舶﹐饒魚鹽﹐西連越郡﹐北溯長江﹐此進取之地。」唐藩然之﹐賜劍印﹐率麾下至舟山﹐舟山之寇自此始。

張名振者﹐石浦守將也﹐與斌卿爲兒女姻。紹興之破﹐與魯王投舟山﹐斌卿不欲奉王﹐故隨鄭彩入閩﹐而名振獨畱。其年冬﹐潰將張國柱來犯﹐斌卿連戰不能禦。名振使其將阮進以數舟衝國柱營﹐因風水之勢﹐發炮擊之﹐國柱敗去。進故海盜﹐精水戰﹐爲名振心腹﹐旣破國柱﹐斌卿以計籠絡使去張而歸己﹐名振由是不悅。未幾﹐而有提督吳勝兆﹑諸生華夏之事。

勝兆鎭松江﹐以濫撫太湖白黨被參﹐遂懷異志﹐以蠟書求援海上﹐斌卿不許﹐名振獨以兵就約。勝兆所撫之白黨﹐持主帥之有謀也﹐反淩官軍﹐官軍恨之刺骨。

其未撫者﹐亦無復畏忌。及官兵擒解﹐則勝兆欲示無他心﹐又輒梟示。亂民疑主帥意中變﹐乃先期劫勝兆﹐夜召推官方﹑同知楊議事﹐縛而殺之﹐下令解辮。而名振兵至白沙﹐因洗炮驚動龍宮﹐風濤大作﹐名振舟壞落水﹐餘眾踉蹌遁歸。官兵旣恨亂民﹐又不見海上動靜﹐視亂魁陸炯﹑戴之俊等皆易與﹐於是副將唐世勛設計誘斬炯等﹐而執勝兆。朝廷窮治其獄﹐吳中失職之士多死焉。

華夏者﹐寧波諸生﹐與其儕五人同謀舉兵﹐遣人走舟山﹐約斌卿﹐斌卿諾之。

夏等又約四明﹝疑有闕文﹞口謀泄就戮。斌卿本無大志﹐特爲利而動。兵至寧波﹐泊舟桃花渡﹐望城上毫無變動﹐己知夏等事敗﹔官軍開炮擊之﹐卽揚帆而遁。名振之覆舟白沙也﹐與張煌言共浮一篷﹐得抵岸﹐投一小庵﹐僧一泓爲剪髮易服﹐始得脫歸﹔從此斌卿每事侮之﹐名振於是別屯南田。斌卿子﹐名振婿也﹐自閩歸﹐便道過南出﹐名振畱飲十日﹐而舟山訛傳南田劫舟殺公子﹐斌卿信之﹐遽抄名振家。已而公子備述婦翁情至﹐斌卿慚悔無及。比自寧波歸﹐自以師出無功﹐益愧且懼﹐乃爲保聚謀﹕民年十五﹐卽令充軍兵﹔男子死﹐妻不得守節﹔六十無子﹐收其田產﹐別給衣食﹔其意欲如土司爲不侵不叛之夷島﹐而不知不可得也。

土司王朝先從張國桂出海﹐斌卿利其兵力﹐以書招之﹔復使兵詐爲他盜﹐中路劫之﹔旣至﹐又奪其將軍印而拘之。久之﹐朝先以計脫去﹐至奉化﹐聚眾得數千﹔又阮進亦失歡於斌卿﹐別駐鹿頭。己丑秋﹐朝先遂約進並約名振同攻舟山﹔魯藩傳諭和解﹐朝先得諭﹐卽致斌卿以弛其備﹐而輕舟襲之。斌卿見兵至﹐設香案﹐服公服﹐手執來諭曰「監國有旨﹐誰敢者。」阮進直前刺殺之﹐而分其眾﹐始迎魯王居舟山。

辛卯春﹐名振以小嫌殺朝先﹐其將張濟跳城奪哨船﹐至軍門﹐陳舟山虛實。

六月﹐王師進討﹐名振與阮進奉魯藩分兵出禦。八月﹐王師渡橫海﹐突遇阮進舟。

進挾火罐升炮投擊﹐風反自焚﹐墮於水﹐王師擒斬之﹐遂乘大霧直抵螺頭門。名振初不覺﹐霧霽﹐見之大驚﹐卽奉以海南遁﹐投鄭成功。名振旣去﹐其弟名揚猶固守舟山﹐攻之月餘始破。張肯堂在舟山﹐多樹梨花﹐作亭其間﹐顏曰雪支。至是題絕命詩於亭而縊。其前二聯云「虛名廿載著人寰﹐晚歲空餘學圃間﹔難賦歸來如靖節﹐聊歌正气學文山。」自肯堂外﹐死者數十人。勝國孤臣﹐於斯盡矣﹗

名振初至廈門﹐成功不爲禮﹐後見其背刺「赤心報國」四大字﹐始致謝﹐延爲上客。癸已春﹐使與張煌言入犯﹐至京口﹐因讒言撤回。又出犯崇明﹐屯兵平洋沙。甲午春﹐再犯京口﹐舟師抵觀音門﹐失利而遁﹔路遇風便﹐復襲舟山據之。

乙未冬﹐名振病死﹐陳六禦代統其眾。丙申二月﹐舟山城哭聲若風箏而咽。其年冬﹐王師復舟山﹐斬六禦﹐餘寇悉南徙。朝議以海ㄛ難守﹐命毀其城﹐遷其民﹐而空其地。

◎日本乞師日本乞師之議﹐始於周鶴芝。芝故海盜﹐往來日本﹐與撒斯瑪王結爲父子。

日本三十六島﹐島各有主﹔其國主爲京王﹐徒擁虛位﹐權皆掌於大將軍﹔余王如諸侯﹐而撒斯瑪最彊。芝旣熟日本﹐橫行海中﹔已而就撫﹐爲黃華關把總。值東南喪亂﹐私遣人至日本﹐求假一旅以靖難。撒斯瑪王爲言之大將軍﹐許詔使至﹐卽爲發兵﹔芝喜﹐益市金珠玩好﹐將以王命往迎。主將黃斌卿謂此吳三桂乞師之續﹐執不可﹔芝怒﹐遂去舟山。久之﹐或說斌卿曰「北都之變﹐東南如故﹐使並東南而失之者﹐此乞師之害也。今我無可失之地﹐比之往事爲不倫矣。」斌卿意悟﹐始其弟孝卿與馮京第往。會日本有西洋爲天主教者作亂﹐方嚴逐客之令﹐京第至長崎島﹐不得登岸﹐日於舟中效秦庭之哭。撒斯瑪王聞之﹐復爲言於大將軍﹐議發各島罪人以赴中國之難﹐畱孝卿於長崎﹐而使京第先還報命﹐贈洪武錢數十萬。蓋日本不知鼓鑄﹐專用中國古錢﹐舟山行洪武錢自此始。

長崎多官妓﹐皆居大宅﹐每遇月夜﹐各宅懸琉璃﹐賽琵琶﹐艷色奪目﹐淫聲盈耳﹐中國所無有也。孝卿居旣久﹐惑之﹐竟自忘其爲乞師來者。日本薄其爲人﹐發兵之命復寢。其年僧湛微自日本來﹐爲阮進述請師不允之故﹐且言其國重佛法﹐若得普陀山慈聖太后所賜藏經爲贄﹐師必發矣。進謀之張名振﹐使阮美以經同湛微往。日本初聞之﹐京王以下皆大喜﹔已知舟中有湛微者﹐則大怒。蓋日本不殺中國僧﹐有犯止於逐﹐再往則戳及同舟。湛微初在日本﹐事南京寺住持應如﹐後至裴泉島﹐妄自尊大﹐惡札村謠﹐皆署金獅尊者﹐大將軍見而惡之﹐逐使過海。

梵冊請師之計﹐特湛微欲借以再往日本耳﹗阮美知爲所賣﹐卽載經而歸。自兩使無成﹐舟山之人﹐皆追咎斌卿不早聽鶴芝。然日本自寬永以來﹐承平日久﹐其人多習詩書﹐好法帖名畫古器﹔故老不見兵革之事﹐本國且忘備﹐卽令西洋無釁﹐鶴芝尙存﹐安能萬里渡海﹐爲人定亂乎﹖

◎兩先生傳野史氏曰「古來節烈之士﹐不欲使姓名落人間者﹐惟明永樂之世獨多。當其時一人殉義﹐禍延九族﹐故往往匿迹晦名﹐以全其宗黨。若申酉鼎革之際﹐朝令不如是之酷也。而以余所聞﹐或死或遁﹐不以姓名裏居示人者多有﹐如所傳一壺先生﹐其補鍋匠﹑雪庵和尙之流歟﹖若畫网巾者﹐自謂一籌莫展﹐恥以死節節義名﹐其用心更何如哉﹖」

畫网巾者﹐其姓名爵裏﹐不可得而知也。攜二僕匿邵武山寺中﹐爲邏者所得﹐守將池鳳陽奪其网巾置軍中﹐先生嘆曰「衣冠歷代皆有定制﹐若网巾則髙皇帝所創﹔我遭國變卽死﹐詎敢忘祖制乎﹖」每晨起盥櫛畢﹐必令僕畫网巾於額﹐乃加冠﹔而二僕者亦必更相畫也。軍中皆嘩笑之﹐因呼之曰「畫网巾。」已而王師平諸山砦﹐鳳陽乃縛而獻之提督﹐詭稱陣俘以邀功。提督某視其額斑斑然﹐笑而謂之曰「若爲誰﹖今降猶可以免。」先生曰「我忠不能報國﹐畱姓名則辱國﹔智未能保家﹐畱姓名則辱家﹔危不能致命﹐畱姓名則辱身﹔且我不欲以一死博節義名﹐軍中呼我爲畫网巾﹐是卽我名矣。至欲我降﹐則我舊嘗識王之綱﹐當就彼決之。」之綱者﹐故髙傑部將﹐時爲福建總兵﹐卽平諸山砦者也。提督送之福建﹐之綱見之﹐曰「我不識若也﹐今將就若求死耳﹗」之綱委曲開諭﹐且指其發曰「種種者而不去﹐何迂也﹖」二僕曰「巾猶不忍去﹐忍去發乎﹖」之綱命先斬之。羣卒欲引去﹐二僕瞑目叱閂﹕「我二人豈畏死者﹐顧死亦有禮。」

從容向先生拜辭曰「奴等得侍掃除於地下矣。」皆欣然受刃。之綱又謂先生曰「若豈有所負乎﹖節義死卽佳﹐何執之堅也﹖」先生曰「我何負﹖負君耳﹗」

出袖中詩一卷投之地﹐又出銀一封﹐謂行刑者曰「此樵川範生所贈也﹐今與若。」

遂戮於泰寧之杉津。泰寧謝生葬其骸於杉窩山﹐題曰「畫网巾先生之墓。」

一壺先生﹐亦莫知其姓氏爵裏﹐破巾敝衣﹐徜徉登萊問﹐尢愛勞山之勝﹐結茅居之。性嗜酒﹐每出必以一壺自隨﹐人因稱爲一壺先生。卽墨黃生﹑萊陽李生心知其非常人也﹐皆敬事焉。或攜酒就先生﹐或延先生至家﹔然先生對此兩人﹐每瞠目無語。欲有問﹐輒曰「行酒來﹐余爲生痛飲。」時而酒酣大呼﹐俯仰天地﹐若胸中有甚不平者。間一讀書﹐必欷流涕﹐二生竟莫能測也。先生蹤迹無定﹐或畱久之乃去﹐去不知其所至﹖已而又來﹐亦不知其所自至﹖康熙壬子﹐去卽墨已久﹐忽而復至﹐寓一僧捨﹔素與往來者視之﹐見其形容憔悴﹐神情惝恍﹐問之﹐俯而不答。夜半必哭﹐哭或徹旦。數日﹐竟自縊也。李生云「先生是時年垂七十矣。」

談資跋曰「余讀畫网巾先生傳﹐怪其不死於守將﹐不死於提督﹐而獨就之綱求死﹐觀兩不相知之語﹐意別有不言而諭者乎﹖若一壺先生之蹤迹﹐則尢奇矣﹗

昔宋中丞牧仲嘗言「酉戌間有夫婦傭其家﹐甚勤力﹐然每遇主人與客談詩文﹐輒徘徊竊聽﹐不能去﹐積數年。一日忽不知所至﹐視其室﹐畱書千言﹐自敍悲憤﹐詞義博奧﹐援據今古﹐出人意表﹐竟不知爲誰何﹖」余因思易代之際﹐山巓水涯﹐樵漁釋道﹐與夫耕牧傭販中﹐如一壺先生﹑宋氏傭者多矣﹗於今稗官之筆﹐遺老之口﹐猶當流傳未絕﹔惜乎聞見所限﹐不獲因其軼事﹐以想見其人於姓名爵裏之外也。「

◎山右二臣蔡懋徳字維立﹐號云怡﹐昆山人﹔萬曆己未進士﹐初任杭州推官﹐執法嚴平﹔行取入京﹐授主事﹐進員外郎﹔以忤魏黨﹐乞差歸。崇禎攺元﹐升副使﹐視學江右﹐遷嘉湖兵備﹐擒大盜屠阿醜﹑沈千斤﹐以憂去。服闋﹐除井陘兵備﹐復以計擒賊首齊天王﹐調寧前道﹐綏內禦外﹐八城以安。懋徳好釋氏學﹐律身如苦行頭陀。楊嗣昌謂其淸修弱質﹐不宜處邊地﹐攺調濟南﹐與周遇吉共平大盜李靑山﹐以功升按察﹐轉河南布政。

時方大旱﹐斗米三金﹐賊黨又爭傳迎闖王不納糧之謠。懋徳嘆曰「此時而急催科﹐是驅民爲盜也﹗」檄州縣停徵﹐自劾﹐鐫七級。俄奉特旨巡撫山西﹐初至官﹐卽平土寇﹐綏潰兵﹔立幹城社﹐以招智勇之士﹐日夜爲戰守備。又值京城戒嚴﹐奉命率標兵防龍固諸關﹔積勞﹐以目疾乞休﹐未得旨﹐而闖賊已入秦窺晉矣。懋徳聞報嘆曰「主憂臣辱﹐此豈我求去時耶﹖」立起視事。時秦地盡陷﹐山右所恃﹐惟一河爲限﹔而南自芮浦﹐北至保徳﹐隨處可渡。撫標僅弱卒三千﹐檄召諸鎭兵﹐無一人至者﹔懋徳獨立當賊﹐屢挫其鋒。然亦幸賊大隊未來﹐故不能遽渡。已而楡林陷沒﹐岢嵐告急﹐巡按汪宗友以晉王手教惇促歸救﹐懋徳不得已﹐畱副將陳尙智以二千人守河﹐而引餘兵赴太原﹐以障其東。懋徳甫離河上﹐而賊大隊抵河津﹐自船窩東渡﹔尙智走還平陽﹐平陽隨破﹐西河王被害﹐尙智走保泥山。汪宗友遽奏懋徳棄河不守﹐奉旨解任﹐聽勘﹐使郭景昌代任。

甲申正月﹐賊轉掠河東﹐陳尙智叛降於賊﹐列城皆陷。新撫郭景昌觀望不前﹐懋徳方召屬官﹐約盟誓師固守﹐而罷官命至﹔或請出城候代﹐懋徳不可。晦日﹐賊遊騎至太原﹐傳牌招諭﹐懋徳斬其人﹐碎其牌。二月五日﹐自成抵城下﹐部將牛勇﹑朱孔訓等出戰﹐死之。六日﹐自成親督眾攻城﹐所調陽和兵首降賊。七日﹐風沙大作﹐拔木﹐晝晦。部將張雄縋城出降﹐語其黨曰「城中火器火藥﹐皆在東南樓﹔俟我下﹐卽焚樓。」夜中火起﹐風轉烈﹐守者皆驚竄﹐賊遂登城。懋徳出遺疏授知縣賈某﹐謂中軍副總兵應時盛曰「吾學道有年﹐勘破生死﹐今日吾致命時也。」麾下持之﹐時盛扶懋徳上馬﹐卽死。﹝疑有闕丈﹞且下城巷戰﹐乃持矛翼懋徳突戰﹐殺賊數十人。至炭市口﹐賊騎充斥﹐時盛呼曰出西門﹐懋徳遽下馬曰「封疆之臣﹐當死封疆﹔諸君自去。不可陷我於不義。」眾復推之上馬﹐至水西門﹐復下馬據地坐﹔時盛已出城﹐還顧不見懋徳﹐立殺其妻子復斫門入告懋徳曰「今請與公同死。」偕至三立祠﹐懋徳就縊﹐身輕不絕﹐時盛脫甲加其肩。而與從騎皆自刎於旁。賊恨懋徳不降﹐新驗其屍﹐以刀斷頸而去。

周遇吉號萃庵﹐錦州人。勇而善射﹐性慈仁﹐得人死力。幼時爲敵所掠﹐崇禎初﹐與所娶蒙古婦劉氏自拔來歸﹐始授把總﹐積邊功至京營參將。京營將多勛戚中官子弟﹐見遇吉質魯﹐意輕之。遇吉曰「公等皆紈絝子﹐豈足當大敵﹖何不於無事時練膽勇爲異日用﹐而坐糜廩祿爲﹖」同輩皆目笑之。

歲丙子﹐都城被兵﹐從尙書張鳳翼血戰有功﹐進副將。冬從孫應元剿賊河南﹐戰光山﹑固始﹐皆大捷。明年班師﹐再進秩。己卯秋﹐復受命剿賊﹐破安世王於淅川﹐降其全部。從楊嗣昌扼張獻忠於槐樹關﹐又扼之化石街艸店﹐賊聞其名﹐不敢犯。明年﹐與孫應元大破羅汝才於丰邑坪。又明年﹐與黃得功追破賊於鳳陽。

已而旋師﹐討土寇於壽張﹐追至東平﹐連戰擒其魁李靑山﹐屢加太子少保左都督。

壬午冬﹐代許定國爲山西總兵官﹐開鎭寧武。遇吉在鎭﹐汰老弱﹐練勇﹐繕甲仗﹐日夜爲戰備守。劉夫人亦雄健便弓馬﹐又招胡婦之多力善射者﹐至三百餘人﹐擇麾下健兒事之﹐別爲一隊。平日恣其所欲﹐必遇戰急﹐方用以衝堅陷銳﹐敵甚憚之。

癸未﹐李自成陷全陜﹔遇吉以沿河千餘里﹐賊處處可渡﹐欲分兵扼其上流﹐而以下流屬之巡撫蔡懋徳。乃蕾濟師於朝﹐朝廷遣副將熊通以二千人來援。甲申正月﹐遇吉使通防河﹐會平陽守將已降賊﹐諷通還鎭說降遇吉。遇吉大怨﹐責之曰「爾統兵二千﹐不能殺賊以報朝廷﹐反爲賊作說客耶﹖」立斬之﹐傳首京師。

太原告急﹐遇吉勒兵往救﹐賊又使遇吉所親某以書來招﹐復斬之。進至石嶺關﹐聞太原已陷﹐賊先驅將至﹐卽伏兵忻口截之﹐殲賊數千而還。聚眾謀曰「逆賊屢勝而驕﹐我悉精兵據險伺隙﹐凶鋒可挫﹔若縱使入險﹐而嬰城自守﹐此坐困之道也。」僉事王胤懋﹐同知吳釒宏疑遇吉欲通賊﹐固止之﹐又陰令百姓築土塞門﹐以沮其行。賊覘官兵不出﹐喜曰「此天助也。」卽自陽方口入﹐分兵六道趨城。

遇吉與麾下楊光隆等分門而守﹐晝夜苦戰﹕賊梯﹐則碎其梯﹔賊穴﹐則燒其穴﹔城已崩矣﹐囊土復完。相持三日﹐殺其驍將四﹐羣賊死者無算。又設伏城內﹐出弱卒誘賊入城﹐急下閘﹐殺數千人。自成懼欲退﹐或教以分番疊進﹐官軍力盡。

俄而光隆中炮死﹐守陴者驚散﹐東關失守﹔遇吉督親兵巷戰﹐往來﹐馳突﹐賊辟易不敢進。復使騎招之﹐遇吉曰「退兵十里﹐我當出。」賊許之。乃從角樓縋下﹐大呼曰「周都督來也。」至演武場﹐自成起揖曰「大同督撫一席﹐願以累公。」遇吉罵曰「瞎賊﹐我豈受僞官者﹖今來求一死﹐光而且明。乘城殺賊﹐皆我將令﹐與士民無與耳﹗」賊脇以刃﹐罵聲愈厲﹐遂被磔。將士及百姓聞之﹐益憤痛﹐人自爲斗﹐家自爲戰﹐四面奮擊。劉夫人率諸胡婦控弦升屋﹐矢無虛發﹐復殺賊無算﹐血流有聲﹐遇吉步兵亦略盡﹐劉夫人矢竭﹐縱火自焚﹐諸胡婦及婢僕赴火死﹐無一人苟免者。王僉事﹑吳同知被執﹐亦不屈而死。是役也﹐賊喪精銳數萬﹐自成嘆曰「使守土者更有周都督幾人﹐我事殆不濟矣﹗不若且回陜西﹐相機而動。」適姜壤降表至﹐自成大喜﹐俄而宜府總兵王永蔭表亦至﹐賊遂盡屠寧武遺民而北。

論曰「闖當癸甲之間﹐所憚者﹐在秦則孫督師﹐在晉則周都督。督師不敗﹐潼關不破﹔賊不得潼關﹐敢越河而窺晉乎﹖都督不死﹐寧武不陷﹔寧武全﹐賊𨿽得太原﹐能出三關而犯宣大乎﹖督師之敗﹐以朝廷趨戰﹐全軍一擲。都督之死﹐以王僉事沮其出戰﹐坐困孤城。嗚呼﹐昔人言﹕」耕則問奴﹐織則問婢﹐閫以外將軍制之。「乃一則欲守而不得守﹐一則欲戰而不得戰﹐以致金湯失險﹐幹城同殉﹐國家大事﹐從玆而去﹐是誰之咎哉﹖蔡忠襄之死﹐與周都督相類﹔然提三千弱卒﹐往來奔命於二千五百餘里之間﹐卽不歸太原﹐勢必不支﹐非寧武比。獨汪宗友者﹐始以羽書招之﹐旋以不守河劾之﹔至福王時﹐猶以不守河爲失策﹐賜謚賜祭葬而不予賜蔭﹐尢可嘆耳。忠襄旣解任﹐仍以死殉﹐視已受命而徘徊河上者何如﹖若都督之見賊﹐意在保全百姓﹐而百姓愈樂爲之死﹐忠義之感人如是哉﹖

被磔後﹐材官張某裒其骸而葬之東門之外。至今寧武士民過其地者﹐莫不爲之流涕焉﹗謚曰忠武﹐又奚愧焉﹖「

◎關西二烈流賊初擾關中﹐三原在籍副都禦史焦源溥﹐及涇陽在籍僉事王徵﹐皆聚眾築堡﹐繕甲儲糧﹐以衛桑梓。當是時四方云擾﹐賊眾往來飈忽﹐秦地幾無堅壘﹐獨二縣之民安居無恐者﹐兩人力也。已而西安陷﹐郡縣皆從賊﹐自成僞行仁義﹐脇用才望之士﹐以收人心。先遣兵劫源溥至西安﹐見其修髯方面﹐儀觀偉甚﹐特起加禮﹐欲重用之。源溥曰「吾縱不能起兵恢復﹐終不與諸逆俱生。」因說自成以逆天不祥﹐宜翻然攺悔﹐歸命天子﹐立功自贖﹐可致封侯。詞气懇切﹐賊不忍殺﹐縱之歸。又遣兵至涇陽脇徵﹐徵聞之﹐引佩刀坐於門曰「賊使至﹐我必以頸血濺之。」子永春跪請曰「大人毋自苦﹐兒今走西安請死﹐以代大人。」徵曰「若代吾死﹐死孝﹔我誓自死﹐死忠﹔各行其志可也。」遂絕粒不食。越五日﹐永春得釋歸﹐跪進湯餌﹐徵曰「子之於父﹐當成其志。」卒揮去﹐不食而歿。邑人私謚曰「端節先生。」

源溥字涵一﹐起家進士﹔崇禎初﹐官河東兵備﹐遷寧武參政﹐再擢右僉都禦史﹐巡撫大同﹐罷歸。其在河東時﹐屢與諸將擒殺賊魁﹔及歸自西安﹐謀東走蒲州﹐收召舊旅﹔又欲奔西寧﹐結羌戎以圖恢復﹔而賊關防甚密﹐終不得去。每憤激欷﹐形之吟詠﹐有「百二山河尙可全﹐八千子弟今何在﹖」之句﹐賊聞而惡之﹐復執之西安。至之日﹐賊大宴關中縉紳﹐出秦府金銀器皿分與之﹐謂曰「餉乏﹐公等皆墨吏多金﹐宜各出之以助軍需。」且令左右露刃脇之﹐皆戰栗署諾惟謹。次至源溥﹐源溥張髯目﹐以筆擲自成曰「瞎賊﹐吾安得金﹖且汝不聞王嘉胤﹑紫金梁之事乎﹖我殲渠時﹐汝始爲賊銼艸掃馬矢耳﹗」自成大怒﹐立磔之。

徵字良甫﹐一字葵心。時有邱東周者立刺自成﹐不克而死。而源溥之兄源淸字湛一﹐葵心之友袁養和﹐亦以拒召絕粒而死。其遁入山者﹕涇陽則兵備楊國柱﹐舉人周﹔三原則舉人周昌祚。

◎秦晉宗人明太祖二十六子﹐馬后生者五﹕長懿文太子﹐次秦王﹐次晉王﹐次成祖﹐次周王。太祖封成祖於燕﹐封周王於汴﹐據元宋舊都﹔而王二王於西北﹐秦關百二﹐晉表山河﹐豈不屹然長城萬里﹐周之魯衛哉﹗已而二王早薨﹐成祖入繼﹐三國嗣王﹐誼屬猶子﹐本支百世﹐與國同休矣。迨崇禎之末﹐大盜橫行﹐屠陷城邑﹐獨周王恭枵出庫金數十萬﹐幕兵扼賊。河決後﹐薨於彰徳。至於秦晉後王﹐甘心屈辱﹐兩國宗人﹐亦皆束手待斃﹐未聞有以一矢加賊﹐與天子分憂急難﹔而抗節死義者﹐尢不多見也。意者王人之子孫﹐狃於富貴﹐故能自振拔者少歟﹖抑亦靖難之後﹐前車是鑑﹐彊榦弱枝﹐積漸之勢使然歟﹖

西安之陷﹐秦王降賊﹐中尉誼杲泣曰「吾不忍見宗國之亡﹐國主之辱也。

我不死﹐且愧張長史﹑徐旗官。「賦詩三章﹐自投於井——張長史尙糸﹐旗官徐應魁也——誼杲之外﹐不食死者﹐中尉存樨﹔自縊者﹐中尉誼糾之子存柘﹔於是秦宗室有三烈焉。太原之陷﹐晉王降賊﹔宗室死義者六人﹕府學生員霞﹐霞父愼鉦﹐王府審理愼鏤﹐逸其名者﹐曰小二﹐曰長安﹐又有敏口者任通判﹐時在龍門﹐聞變﹐知其父必不免﹐輒爲位﹐斬衰哭奠畢﹐望闕再拜﹐自縊死。余未有聞焉﹗而其後賊臣韓文銓捕晉宗室四百餘人送西安﹐悉殺之。叛將陳永福在太原﹐恐宗人爲變﹐閉門搜捕﹐得千餘人﹐殺之海子堰﹐若殲羊豕。嗟乎﹐是眞不幸生帝王家爾﹗

善夫﹐顧寧人之言曰「自古待宗人之失﹐未有如本朝者。有周用人﹐必先同姓﹔漢唐猜忌骨肉﹐然劉氏李氏之任宰相官中書者多有矣。獨本朝庸疏捨戚﹐旣不得筮仕爲吏﹐又限之國城﹐若無罪而受拘。故不肖者﹐怙侈放僻﹐以爲民患﹔而賢者亦第謹身寡過﹐安於豢養。舉天下之宗﹐無一人任國家之事﹐以生艸澤之心﹐而來遠人之侮。卒之榦折枝摧﹐一時同盡。嗚呼﹐是亦後王之大戒已﹗」

野史氏曰「明萬曆中宗人之文秀﹐莫盛於秦。有七子者善爲詩﹐崇禎末﹐六子已逝﹐而子斗先生誼糾獨年至八十﹔後其子存柘殉節﹐十餘年乃卒。余嘗至西安﹐猶及見子斗先生﹐然求所謂靑門七子合集﹐已不可得﹔而三烈之名﹐世爭傳之﹔然則士之所重﹐固在彼而不在此乎﹖抑余又聞太原之陷也﹐中尉長安之母語長安曰﹕」宗室家終難與賊並立﹐毋徒取辱。「遂母子同殉。及觀賊臣屠滅晉宗﹐益嘆死難諸人﹐非獨節之髙也﹐其揆事尢明且決哉﹗」

◎獻忠屠蜀黃虎之窺蜀屢矣﹐而未嘗得志。至癸未﹐自成入秦﹐黃虎獨據湖北﹐見梁楚殘破﹐不足久畱﹐乃復溯江西寇。初﹐夔府設十三隘以捍盜﹔自劉士奇撫川﹐患餉不足﹐漸撤其兵﹐故賊得乘其無備。士奇在重慶﹐聞夔州陷﹐檄參將曾英屯涪江扼水路﹐副將趙榮貴駐梁山扼陸路﹔而重兵據銅鑼峽以守城。賊先擊走兩路兵﹐舟師直向峽口﹐別令騎兵入山徑﹐襲破江津縣﹐掠其舟﹐從上流鼓噪而下﹐守峽兵立潰。時新撫龍文光方至順慶﹐將士多往參謁﹐比返﹐則賊已奪佛圖關矣。甲申五月﹐賊陷重慶﹐士奇及端王皆被執﹐黃虎降階而迎﹐謂曰「我兵彊於闖﹐殿下畏闖而去漢中﹐獨不畏我而去重慶﹐豈非命乎﹖」將磔之而屠其民﹐赤日中忽雷電交作﹐晦冥﹐咫尺不見﹐黃虎仰而詬曰「我殺人何與天事﹖」用大炮向上叢擊﹔俄而晴﹐遂並士奇殺之。百姓但斫右手﹐有因欲以左代﹐而兩手並去者。

七月﹐賊進寇成都﹐新撫自順慶往救﹔方出城﹐順慶卽降賊。賊畱殷承祚守之﹐而令卒僞爲順慶兵﹐隨文光先入省城。賊至城陷﹐文光死之﹔蜀王及妃嬪皆自盡﹔世子被執﹐賊封爲太平公。悉驅百姓於中口﹐將縱騎蹂之﹐天忽尾垂一物如龍尾﹐黃虎喜﹐以爲瑞﹐賊將汪兆齡亦固諫﹐乃釋去。其年賊建號大西﹐又自稱秦王﹐攺元義武﹐置官屬﹐以嚴錫命爲丞相﹐分兵掠地﹐川中郡邑皆從之。

黃虎爲人﹐其性特異﹐恆醉柔而醒暴﹐一日不殺﹐卽悒悒不樂。旣據蜀﹐先召地方官率鄕紳召見﹐至則殺之﹔間有授僞職﹐不久亦輒見殺。前縣令吳繼善降賊﹐授僞官﹐一日爲賊寫祭天文﹐其紙中接﹐賊見之﹐怒曰「若不欲我一統乎﹖」

立剮之。降盜江鼎鎭復歸賊﹐授禮部尙書﹐後值迎春﹐黃虎問春入何門﹖江曰「入東門。」賊國號西﹐聞言東﹐怫然曰「是何出典﹖」江猶未悟﹐漫應曰「出大明會典。」虎大怒﹐責一百棍﹐江有故人爲代受五十。翼日﹐飛騎收此兩人﹐並家屬悉斬之。一紳已從賊﹐爲惡奴所誣﹐自知不免﹐乞一言而死﹐賊笑曰「若何言﹖欲良死耳。我自有法。」僕之地﹐滚以石軸﹐立成肉泥。又開科進士一百二十人﹐狀元張大受﹐成都華陽縣人﹐年未三十﹐身長七尺餘﹐弓馬絕倫﹔羣賊咸賀得士﹐請圖其像﹐傳播遠方。賊大喜﹐賜張甲第一區﹐美女金帛﹐家丁二十人。己而黃虎坐朝﹐僞官奏狀元入見﹐忽顰蹙曰「我心實愛渠﹐但畏見其面﹐速斬之﹗」須臾張首至﹐又傳令將張全家及所賜美女家丁悉處死。禁民間畜馬﹐及試武生而無馬﹐則擇營馬極獰劣者給之﹐俟其旣乘﹐卽令兵士發喊放炮﹐馬驚人墜﹐宛轉塵埃﹐賊撫掌笑樂。畜羣獒﹐遇朝會﹐僞官拜伏﹐輒縱獒下殿﹐爲所嗅者﹐謂有異志﹐卽臠以食獒﹐名曰天殺。嚴錫命爲賊心腹﹐條陳甚多﹐嘗言「陛下繼嗣不廣﹐皆由兵間所采女子﹐不足以配聖徳﹔今有故相陳某女徳才貌俱全﹐可正坤位。」賊於是彊委禽焉。忽一日出示曰「陳娘娘欲齋僧﹐大僧十兩﹐小僧六兩﹔銀用黃封櫃﹐舁貯大慈寺。」諸僧大喜﹐遠近雲集﹔市井無賴小兒多求僧剃髮﹐暫爲沙彌﹐得銀許以半謝。至期﹐入寺領銀者近萬人。賊閉寺門﹐每十僧貫以一索﹐引去駢斬之。闖賊敗還﹐思侵蜀以自廣﹐屢遣兵攻順慶﹐黃虎自出禦之﹐失利。廉得諸生有通表於闖者﹐由是發怒﹐命州縣教官率生監來省考試﹐教官之妻亦率生監之妻來省點檢。旣至﹐聚之大慈寺﹐照牌點名﹐驅至西城外靑羊宮坑之﹐共一萬七千餘人﹐所棄筆硯如邱冢。先後所殺紳土﹐其家屬得生者﹐皆發娼院﹐已復並娼優殺之。指官兵爲毛賊﹐擒得非烹卽剮﹔官吏被擒者﹐目爲髒胚﹐叱剝皮﹐頃刻而盡﹐全皮俱下﹐稍與肉黏附﹐便謂剝不如法﹔卽縛剝人之人﹐令善剝者剝之﹐其虐戾如此﹗

四方郡邑初懼加兵﹐故賊號令所至﹐爭先送款﹔旣而不勝其虐﹐於是王祥起遵義﹐楊展起犍爲﹐曹勛起黎州﹐各據地自保。而前大學士王應熊亦聚眾起義﹐縞素誓師﹐傳檄討賊﹔袁韜﹑武大定等皆以其兵反正。前守道馬乾徳自達州起兵﹐逐賊將劉廷舉﹐迎曾英入據重慶﹔英以書招殷承祚﹐其使爲邏者所獲﹐黃虎令斷一手﹐去一目一耳﹐割半鼻半唇給令箭往諭﹐承祚大懼﹐卽舉順慶降英。乙酉二月﹐黃虎使養子劉文秀攻之﹐爲英所破﹐僅以身免。

賊初志在帝蜀﹐𨿽好殺﹐猶時有所縱捨﹔及兵出屢敗﹐列城多叛﹔謀下荊吳﹐又憚英爲阻﹐益憤恨﹐攘袂目﹐以咀嚼蜀人爲事。先殺武弁﹐次及僧道筮卜醫生工匠皆盡。尢忌朱姓﹐知蜀府宗支多在灌縣﹐圍而屠之﹐蜀世子亦被害。賊先欲屠保寧﹐僧破山爲之請﹐賊方進狗肉﹐謂僧曰「敢此卽從汝。」破山曰「老僧救百萬生靈﹐何惜如來一戒﹖」爲啖數臠﹐保寧由是得全。至是仍令守將盡屠其民﹐毀城而還。自入秋以後﹐悉聚其兵於成都﹐日遣一將出屠諸郡邑﹐並及村聚。嘗登髙四望﹐有兵過而炊煙在者﹐將吏必死。其下爭以多殺爲功﹐首級重不可舉﹐男子割勢﹐婦人各取陰肉﹐或割乳頭﹐驗功之所﹐積成丘阜。又用法移錦江﹐涸其流﹐穿數刃﹐實以精金及他珍寶累萬萬﹐下土石築之﹐然後決堤放水﹐名曰銅金。

順治三年春﹐肅王西討﹐黃虎迎於平陽關﹐敗還﹐有曼仙者﹐本楚府樂戶被掠﹐其儕瓊枝不辱而死﹐曼仙刻意奉迎﹐黃虎嬖之﹐攜入蜀﹔屢欲圖賊﹐不得間。

及黃虎自平陽敗還﹐竟忽忽不樂﹐曼仙乃奉毒酒﹐淸歌以侑﹐黃虎手挽其頸曰「汝先飲此。」曼仙不能卻﹐立飲而斃。賊覺其情﹐念成都百姓必多因敗圖之者﹐夜寢必數遷其處﹔又選親信左右千人﹐號訁事小兒﹐身易服雜其間﹐夜出周行街巷﹐聽人私語﹐犯忌諱者﹐以白堊識門﹐黎明而收者至。偶聞俚語云「張家長﹐李家短。」喜曰「此吾家獨霸之讖也。」未幾﹐卒盡屠之。而益發兵四出﹐窮搜荒僻﹐逢人輒殺﹐如是者復半載。

一日﹐賊獨坐食饅首﹐忽千萬手自空來奪﹔又聞樂奏虛室﹐就視皆無頭女子﹔未及黃昏﹐城中鬼語啁啁﹐賊眾或孤身夜出﹐鬼輒擊之。賊惡其不祥﹐出居東園。

東園者﹐蜀外府外囿﹐有梨花數十本﹐皆二三百年物﹐每歲三月﹐都人士羣遊其間。賊至卽伐木辟馳道﹐練兵其處﹐至是而徙居焉。賊眾之樵采者﹐反入城拆民房爲薪。八月﹐賊毀成都﹐焚蜀府宮殿﹐及未盡民房﹔火不能毀者﹐聚薪發炮﹐必裂碎之而後已。成都有大小城﹐相傳張儀所築﹐劉先生復修之﹔以巨石﹐貫以鐵ㄌ﹐雄壯甲天下﹐宮室之盛﹐擬於京師﹐一旦變成瓦礫。於是成都四面方千餘里﹐百物皆盡﹐空如沙漠。黃虎嘗過梓潼七曲山﹐自謂文昌子孫﹐宜王蜀﹐追尊文昌爲始祖髙皇帝﹐制詩刻石。又自言嘗見天神語之曰「天以百物與人﹐人無一物與天。」因續一句云「鬼神明明﹐自去思忖。」令刻於石﹐名聖諭碑。

有道人諛之曰「陛下卽天神﹐終當遺棄一切﹐仍歸上界。」黃虎大悅﹐乃盡殺其妻妾﹐一子尙幼﹐亦撲殺之。而謂孫可望曰「我亦一英雄﹐不可畱幼子爲人所擒﹐汝終爲世子矣。明朝三百年正統﹐天意未必遽絕﹔吾死﹐爾急歸明﹐毋爲不義。」遂分其兵爲四﹕屬可望﹐及李﹑劉﹑艾三養子﹐棄成都北出。

九月﹐賊屠順慶﹐進屯西充﹐大治舟楫﹐將悉殺川兵而入楚。諸將中惟劉進忠收川兵最眾﹐懼而來降。肅王自保寧進兵﹐使大將雅布蘭與進忠輕騎覘賊﹐直造營門﹐僅隔一河。黃虎初不爲備﹐聞兵至﹐猶以爲他寇﹐身衣蟒半臂﹐腰插三矢﹐引牙將臨河視之。進忠望見指曰「此八大王也。」賊方抽矢﹐雅布蘭直前射之﹐洞胸墜馬﹐王師大呼曰「獻賊死矣。」急渡河追殺﹐賊眾以錦褥裹屍﹐埋於僻處而遁。王師求得﹐發而斬之﹐梟其首於成都。厥後埋尸之處生異艸﹐觸之者輒生大疽﹐或致死﹔又有黑虎白晝噬人﹐人不敢過其地。

賊潰兵過重慶﹐襲殺曾英﹐旋棄去﹐王應熊入據之。其明年﹐王師至﹐應熊走死。未幾﹐明宗室朱容藩來寇﹐王師退屯保寧成都者﹐亦驅殘民千餘北去﹐至綿州﹐復盡殺之﹐成都之人竟無遺種。已而朝議以四川荒索﹐饋餉難繼﹐並撤保寧順慶之兵。明桂王乃使楊喬然爲巡撫﹐大學士呂大器爲總督﹐統馭諸將﹐代王應熊。時兵荒累年﹐百姓存者百無一二﹔或久竄山谷﹐變爲野人﹐舉體生毛﹐能手格猛獸﹐擘獐鹿啖之﹔懸崖絕壁﹐騰上若鳥隼。所在蒿萊滿目﹐狼虎成羣。有張懋賞者﹐主僕八人﹐至榮昌蒞任﹐入城四顧無人﹐日未暮﹐羣虎突出﹐八人之中﹐攫食其五焉﹗

◎川中諸將王師旣撤﹐明川中諸將各分地自守﹕雅川曹勛﹐嘉定楊展﹐遵義王祥﹐重慶袁韜﹐涪江﹑云陽則曾英養子李占春及於大海﹐其餘趙榮貴﹑朱化龍﹑侯天錫﹑馬應試分屯龍安﹑茂州﹑永寧﹑蘆衛等處﹐巫山﹑萬縣則譚誼兄弟據焉。而朱容藩旣挫王師﹐還屯夔州﹐兵最彊﹔呂大器徒擁空名﹐不能制也。已而容藩謀據蜀自王﹐先攺忠州爲大定府﹐順治五年夏﹐遂自稱吳王﹐鑄侯將軍等印﹐徧給在川文武﹐罕有應者﹔獨於大海往﹐僞封靖南侯。降賊舊官張京責其貢獻﹐大海唯唯。

比入謁﹐髙唱進寶﹐僞鴻臚問曰「何寶﹖」大海徐答曰「奇貨駱駝。」蓋容藩面瘦曲背﹐故以相謔也。楊喬然與呂大器乘眾心不服﹐檄諸將共誅滅之。未幾﹐大器病亡﹐卽以楊喬然爲總督。

楊展在嘉定﹐據有川西南州縣﹐又能識寶藏气﹐所至得窖金﹐荒亂中用以賑濟﹐故袁韜及李乾徳﹑武大定皆歸之。後與王祥構禍相攻﹐馬侯二師皆助祥﹔展使其子破蘆衛﹐殺馬應試﹐進攻天錫於永寧﹐王祥來救﹐展兵大敗﹐由是威名日損。又性驕矜﹐眾漸不悅﹐韜等遂襲殺展而分其地。王祥者﹐王應熊部將﹐頗矜名節﹐歲必通使廣西貢獻。其妻尙祖警敏有權略﹐選健婦數千﹐皆男扮﹐別爲一隊。七年﹐祥爲孫可望所破﹐自刎死。尙祖更衣盛妝﹐南向叩頭﹐又拜其夫死處﹔旣投繯﹐猶以手招左右曰「扣寬不得絕﹐可緊之。」如其言而盡。

可望旣克遵義﹐進攻嘉定﹐李乾徳死之﹔袁韜﹑武大定皆迎降﹔曹勛亦棄雅州﹐與化龍﹑天錫俱西走﹐不知所終。李於二師久屯涪云﹐可望屢使招之﹐兩人怒曰「彼殺我父﹐幽我君﹐而我從之﹐不忠不孝﹐與禽獸何異﹖」立斬其使。

及賊兵至﹐占春力戰七日不能支﹐與大海率流民走楚﹐中路食盡﹐流民咸怨﹐占春不勝憤激﹐中夜呼酒﹐對妻子痛飲爲別﹐單騎遁入華山爲道士。大海以其眾歸朝廷。九年﹐王師破保寧﹐斬趙榮貴。十五年﹐復重慶﹐喬然伏毒死。其年秋﹐王師南討譚誼﹐乘虛攻順慶﹐不能克﹔未幾﹐誼及其弟弘殺譚文來降。有明故臣遺寇始盡﹐四川遂平。

◎沙定洲之亂沙定洲臨安王弄土司也。其父沙源驍勇有將略﹐數從徵討有功﹐時號沙兵。

王弄與阿迷州接壤﹐其土官普民升者﹐定洲內親也。民升嬖江右範姓妓名彩雲﹐生一子名服遠。範氏狡而勇﹐崇禎間﹐挾制民升﹐導之攻劫﹐遠近苦之。已而民升死﹐範氏獨據阿迷﹐年長矣。一日﹐突至王弄劫定洲曰「惟爾可與我爲夫婦。」

定洲以有妻告﹐範曰「呼來﹐我自語之。」定洲妻至﹐範輒揮刀斷其首﹐顧定洲曰「今不可以生同室死同穴乎﹖」遂夫之。定洲之年與服遠相若也﹐復嬖範氏﹐用爲謀主﹐範氏先教定洲告訐諸土司﹐以兵掠之﹐沐天波不能制。國變後﹐謂定洲曰「是可取而代也。」使誘武定土司吾必魁作亂﹐欲俟天波來調兵﹐因以伺間襲省城﹐定洲從其計。必魁果借行鹽加稅爲名﹐興兵破楚雄﹐聲言「已無朱皇帝﹐安有沐國公﹖」天波發兵討之﹐檄蒙自二千﹐定洲以五千往﹐至南﹐則必魁已就擒﹐定洲失望。時有於錫朋者﹐用事沐府中﹐所爲多不法﹔沐氏家奴懷怨者﹐聞定洲有陰謀﹐許爲內應。定洲乃托言入辭﹐乘不備﹐夫婦拔刀升堂﹐格殺數十人﹔諸奴應於內﹐沙兵集於外﹐天波踉蹌走楚雄﹐女妻及二弟皆被殺。

天波旣遁﹐範氏又教定洲劫巡撫吳兆元﹐使其題言「天波反﹐定洲討平之﹐宜以代鎭南。」兆元不可﹐則拘而奪其印。又詭艸祿丰在籍尙書王錫衮上永明王口﹔執錫衮至﹐以稿示之﹐錫衮大恨﹐訴上帝祈死﹐越數日竟卒。定洲於是遂行府事﹐發兵攻楚雄﹐天波再走永昌。沐氏世鎭南﹐府藏盈積﹕佛頂石﹑靑箭頭﹑丹砂﹑落紅﹑琥珀﹑馬蹄﹑赤金皆裝以篋﹐篋皆百斤﹐藏以髙版﹔板庫五十篋﹐共二百五十餘庫﹔他珍寶不可勝計。定洲運入本峒﹐累月不絕。當是時孫可望等休兵貴陽﹐方圖南﹐聞之駭曰「此皆我囊中物也。」起兵兼程而進。丁亥四月﹐四養子兵入南﹐稱黔國焦夫人弟來復仇﹐所過城邑有不下者﹐輒攻屠之。定洲力攻楚雄﹐聞之斂兵而還﹐李定國邀擊之於蛇花口﹐定洲大敗﹐遁還阿迷﹐不敢出。

可望等至省城﹐兆元迎之入﹐執諸叛奴戮之。進徇迆西諸郡﹐得揚畏知﹐使作書招天波﹔天波使其子忠顯至軍覘可望意﹐可望厚禮之﹐發二十騎送之歸﹐而潛兵隨其後﹐先奪瀾滄橋。忠顯歸見其父﹐二十騎中有兩人歷階而上﹐忠顯視之驚曰「此李劉二將軍也。」遂劫天波還南﹐車裂於錫朋以謝國人。己丑夏﹐李定國徵阿迷﹐憚其險﹐已還師﹐定洲聞兵退﹐與範氏出﹐過其妹婿湯嘉兵砦﹔定國覘知﹐還兵襲之﹐執其夫婦。李兵初聞範氏嬖於二夫﹐疑必辰贏夏姬之流﹐及獻俘﹐魁墨奇醜﹐無不大笑。械至南﹐夫婦竟同磔於市。

◎老神仙張獻忠掠河南﹐俘一男子﹐自言有禁方能活人﹐賊姑置軍中﹐未之信也。獻忠性殘暴﹐每以大梃撻左右至死﹐旣死而悔﹐偶憶男子言﹐使治﹐果立愈﹐始寵異焉。獻忠在長沙﹐一日忽下令曰「人持一幾來。」頃之得幾數萬﹐累爲臺﹐髙幾千尺﹐令將士執弓矢環其下﹐曰「吾有呼﹐卽全軍皆呼。」而召男子登之。

男子登未半﹐股栗欲止﹐視臺下皆引滿相擬﹐大懼﹐遂造於巓﹐於是獻忠揖而呼曰「老神仙﹗」將士數十萬齊聲曰「老神仙﹗老神仙﹗」聲殷然動山谷。自此軍中皆稱爲老神仙云。老神仙者鄧州人﹐姓陳名士慶﹐少慕神仙術﹐徧遊名山無所遇﹐後至終南﹐見老人籜冠羽衣﹐瞑坐石上峒中﹐士慶疑非常人﹐再拜自陳﹐求爲弟子。久之﹐老人拭目徐視曰「若豈神仙中人﹐去﹐毋混我﹗」士慶跪拜者累日﹐每饑則往山下乞食﹐老人乃與一物如飴﹐食之﹐腹中气蒸蒸然﹐遂不復饑。士慶愈不肯去﹐又累日﹐老人出書一卷授之﹐始拜受而退。視其書多不省﹐惟末四頁頗能識之﹐則禁方也。歸過洛陽﹐有富家女秋千墜地而折足﹐募能愈之者予百金﹐試以其方治之﹐果愈﹐得金以歸。時盜賊蜂起﹐父母疑子素無賴﹐在外久﹐必從賊得金。士慶出書自明﹐父方怒﹐投之火﹐急起於取﹐止存末四紙而已。士慶初匿其姓名﹐後蜀文士劉﹝B13P﹞與之善﹐許爲作傳﹐始爲﹝B13P﹞述之如此。

其在賊中﹐所全活甚眾。獻忠嬖楚府宮人老腳﹐偶以暴怒﹐引刀刺之﹐洞腹潰腸﹐召士慶使治﹐士慶曰「嘻﹐烏有人腸離體而可復活者﹖然大王有命﹐不敢違。」舁置木扉﹐以淸水滌之﹐納其腸胃﹐綫紉而敷以藥。老腳越宿而呻吟﹐三日而思飲食﹐五日而起坐﹐不十日而仍侍左右矣。孫可望殺一愛妾﹐士慶度其必悔﹐卽持去治之如老腳﹐衾裹置車中﹐閱數日見可望曰「前夜將軍何自殺所愛乎﹖」可望撫膺嘆曰「悔不求君治。」士慶曰「毋過傷﹐吾今適得一美人﹐願以奉將軍。」令人持車至﹐啟衾出之﹐則前所殺妾也。視其項﹐紅痕環如縷﹐美麗乃倍於平時。白文選與官軍戰﹐炮中其頸﹐瀕死﹐士慶曰「傷重矣﹐我無子﹐彼能父我而養我以終身﹐當活之。然彼素反覆﹐書券來。」白卽書契券如其言。乃以藥僵其痛處﹐鋸去傷骨﹐殺犬取脛骨﹐如其長合之﹐敷以藥﹔閱三日而文選馳騎入官軍﹐斬發炮者﹐以首歸。其奇驗多類此。獻忠死﹐士慶遨遊諸將間﹐年老矣﹐猶日飲酒數斗﹐禦數女﹐人或求其術﹐輒曰「此非吾所能傳﹐有司之者。」後卒從文選投誠﹐而病死於騰越。

論曰「余覽世所傳老神仙事﹐洵奇怪﹐古方技中不多見也。惜爲賊用﹐弗以其術活一忠義士。旣又聞降將王安言﹕」在賊中嘗從老神仙求藥﹐見其從羣婦人剜取陰上肉方寸許﹐雜以藥﹐投鑪中熬之﹐須臾火起﹐光滿一室﹐其火著物不燃。久之﹐老神仙曰「藥成矣。『復投以藥而火熄。』若然﹐是其術非作賊者不忍試﹐且無由試也﹐曷足尙哉﹖」

●卷下◎桂王上明永明王由榔﹐神宗之孫也。崇禎末﹐隨父桂王避賊梧州。及兩京浙閩相繼覆滅﹐其時桂王已薨﹐於是廣中督撫丁魁楚﹑瞿式耜迎永明王肇慶﹐稱監國。唐王之弟聿釒粵在羊城﹐聞之﹐使陳邦彥來約和。永明王召其下﹐問和與戰孰便﹖

邦彥因進說曰「天潢之序﹐固應屬王﹐何和之有﹖然外患方興﹐柰何尋蹤譚尙﹖

爲今計﹐不若早正大位﹐以一人心。「魁楚然之﹐遂以順治三年十月僭號﹐攺元永曆﹔遣彭耀往諭廣州。比至﹐聿釒粵已稱帝﹐執耀殺之。獵月﹐命瞿式耜東討聿釒粵﹐前部林佳鼎輕進敗沒。丁亥正月﹐王師克羊城﹐乘勝而西﹐永明王走梧州﹐丁魁楚爲李成棟所誘﹐死於藤江。是月﹐肇慶破﹐瞿式耜以永明王奔桂林。

二月﹐太監王坤勸永明王入楚﹐永明王從之﹐出駐全州﹐畱式耜守桂林。三月﹐李成棟襲桂林﹐式耜與總兵焦璉力戰拒之﹐王師不能克。四月﹐武岡守將劉承胤以永明王如武岡﹐李成棟復攻桂林﹐弗克。八月﹐定南王兵渡洞庭﹐何騰蛟戰敗﹐自長沙南奔﹐永州守將曹志建亦棄永州走鎭峽。王師進駐湘潭﹐尙王從東路渡江攻燕子窩﹐總兵陳士明等迎降。耿王別率兵趨湖西﹐破郝永忠﹐從寶慶直抵武岡。

劉承胤見事急﹐乃僞降﹐密使副將謝復榮以永明王奔古尼﹐追兵迫﹐復榮以五百人斷後﹐皆死焉。九月﹐正師進攻沅州﹐守將張璧先棄城走。永明王復自古尼走柳州﹐道阻﹐還次象州﹐資用乏絕﹐從臣狼狽﹐皆以靑布裹頭﹐漸欲散去﹔會王師於全州失利﹐撤兵北去﹐始得復還桂林。

戊子正月﹐金聲桓南叛﹐永明王命何騰蛟出全州﹐焦璉出平樂﹐郝永忠屯永安﹐窺長沙以應之。二月﹐永忠兵潰還﹐夜半﹐劫永明王於寢﹐裸而置之城外﹐大掠而去。時事起倉卒﹐嚴起恆﹑馬吉翔輩覓布袍竹轎﹐奉永明王遠遁﹐遇水濡足﹐逢山扳樹﹐逾旬始得口南寧。式耜被劫登舟﹐適遇總兵周金湯﹑熊兆佐自楚至﹐始得脫還桂林。已而騰蛟聞變﹐與焦璉先後引兵歸﹐王師乘亂攻之﹐不能克。

三月﹐李成棟及布政袁彭年劫佟總督以廣州南叛﹐使至南寧﹐永明王大喜﹐欲還肇慶。瞿式耜上言「宜且歸桂林﹐或暫駐梧州﹐不宜委身新附﹐使太阿倒持。」

不聽。閏六月﹐永明王發南寧﹐過潯州﹐守將陳邦傅欲爲亂﹐以石碎蕭琦舟﹐殺之。永明王脫走﹐八月朔日﹐方至肇慶。成棟來迎﹐封惠國公﹔遷佟養甲於梧州﹐而使張善襲殺之於路。養甲行至楊柳沙﹐方與客夜弈﹐聞善至﹐按槍艙口﹐殺十數人。善厲聲曰「公差矣﹐公所殺宗室諸王忠臣義士﹐以百千計﹐一死不足償﹐乃吝惜若此耶﹖」養甲赴水﹐善擒得之﹐遂被磔於江中。

當是時連得二省﹐兵勢驟張﹐士人雲集﹐其已仕者﹐不日迎鑾﹐卽日扈駕﹔而未仕者﹐亦詭稱原仕以求用。袁彭年初降本朝﹐授廣東提學﹐嘗出示云「金綫垂辮﹐斯興朝之雅制﹔博帶峨冠﹐乃亡國之陋規。」至是自謂反正功第一﹐欲專朝政。成棟東出﹐畱養子元胤助守﹔彭年知其寡識﹐於是崇以禮貌﹐屬以大權﹐挑其喜怒﹐以作威福﹔兩人之門﹐晨夕如市。肇慶士庶﹐乃作假山圖五虎號以譏之。元胤本賈代子﹐故畫假山一座﹐下列朝臣累百﹕有以頭戴之者﹐有以手挾之者﹐有以杖支之者﹐有以肩背任之者﹐或仰而望﹐或傾而聽﹐或指而有言﹐或跪而起拜﹐或懼而退避﹔山頂黑气蒙昧﹐直接云端。五虎者﹕劉湘客爲虎皮﹐蒙正發爲虎爪﹐金堡爲虎牙﹐丁時魁爲虎尾﹐而彭年尢橫﹐爲頭。嘗論事王前﹐語不遜﹔王責以君臣之義﹐彭年勃然曰「倘向者東國以鐵騎五千席捲而西﹐君臣之義安在﹖」王默然變色。行在諸臣亦皆惡之﹐而心憚元胤﹐不敢發。

十月﹐李成棟攻贛州﹐敗績。臘月﹐何騰蛟會兵湘潭﹐使馬進忠救南昌。己丑正月﹐進忠兵潰﹔烏金王襲湘潭﹐執何騰蛟。二月﹐李成棟復出攻贛州﹐兵敗﹐溺水而死。先是肇慶又得吳三桂密奏﹐羣下咸謂中興可望坐致﹐益復泄沓﹔惟借考選考貢﹐朝夕納賄。王皇親新教梨園子弟班成﹐文武諸臣﹐無日不會﹐酣歌恆舞。瞿式耜在桂林﹐累次上書﹐言「宜君臣宵旰﹐肅官常﹐作士气﹐以圖恢復。」

莫有以爲意者。及各路敗書踵至﹐中外震駭﹐束手無策。式耜知事不可爲﹐於是築室仿虞山東臯水竹之勝﹐顏曰「小東臯」﹐與遊客賦詩飲酒不復淡經濟矣。

成棟旣敗﹐永明王使其將杜允和代守羊城。庚寅正月﹐平南王兵逾梅嶺﹐破南雄韶州﹐王畱李元胤守肇慶﹐而身奔梧州。吳貞毓﹑郭子奇等乃敢劾五虎罪。

王以彭年有反正功﹐削籍免議﹔餘四虎皆下獄﹕堡與時魁謫戍﹐湘客﹑正發配贖。

是月﹐王師進攻廣州﹐廣城東南距珠江北有三里圬﹐人馬不可站立﹐惟城西一帶皆小麓﹐爲兵衝﹐杜允和列兵堅守﹐平南王攻之﹐不能克。是月﹐羅南生起兵延平﹐奉徳化王慈曄爲主﹐攻陷大田﹑龍溪等縣。四月﹐定南王破全州﹐守將吳一淸退保榕江。是時永明王舟居於梧﹐猶行考選。中秋節﹐嚴起恆書「水殿」二字﹐制一牌坊﹐送至王舟﹐率羣下上表稱賀。九月﹐靖南王定延平﹐斬慈曄﹐降羅南生﹐引兵會攻廣州。西城守將範承恩因小憤開門降﹐允和遁入海﹐袁彭年時以被黜居廣﹐復投誠。十一月﹐定南王克肇慶﹐誅李元胤﹐進破嚴關﹐桂林兵潰﹐式耜賦絕命詩曰「從容待死與城亡﹐千古忠臣自主張﹔三百年來恩澤久﹐頭絲猶帶滿天香。」城破﹐與張同敞皆死之。

永明王復走南寧。是歲﹐孫可望使楊畏知至梧州貢獻﹐求封秦王﹐嚴起恆以非祖制﹐堅執不許﹔畏知因畱粵不歸。辛卯正月﹐可望托言入衛﹐遣兵至南寧﹐殺起恆及與議阻封者十九人﹐執楊畏知歸滇﹐畏知罵賊而死。其年冬﹐南寧破﹐永明王將走鎭安﹐會李定國兵出靖州﹐將迎永明王﹐孫可望心忌定國﹐順治九年三月﹐使其黨鄭國遷永明王於安隆。

◎桂王中永明旣遷﹐攺安隆爲安龍府﹔孫可望使人監之﹐所供奉皆造冊呈報﹐內開﹕「皇帝一員﹐月支米若干﹐太子一口﹐宮眷八口﹐月支米若干。」聞者莫不怪嘆。

己而可望至安龍入見﹐將圖不軌。王所居宮旁有古井﹐壓以巨石﹐上刻符篆﹐相傳張三丰鎖孽龍於宮﹐可望發而視之﹐水忽湧出﹐可望驚走。媚賊者曰「此龍來朝王﹐王呼免朝﹐水當退。」可望且呼且走﹐而水來益急﹐幾沒可望膝﹐乃傳永明王命呼之﹐水立退﹐邪謀由是頓息。

其年夏﹐李定國破沅﹑靖﹑武岡三州﹐總兵張國柱敗沒。定國進攻全州﹐先使其將張勝統精騎趨嚴關﹐七月﹐王師敗於驛江湖﹐定南王急發兵往救﹐而張勝已扼關口不得出﹐全州遂陷。定國至﹐大戰關下﹐王師破其象陣﹔定國斬其象奴﹐勒兵再戰﹐士皆殊死鬥﹐象亦直前衝突﹐王師大敗﹐桂林陷﹐定南王死之。定國已得桂林﹐使髙文貴爲前鋒﹐乘勝而東﹐永州﹑衡州皆不守。又潛兵破吉安﹐吳楚震動。朝廷命敬謹親王尼堪﹐將十萬眾拒之﹐戰於衡州城下﹐相持四晝夜﹐定國敗走﹐而敬謹親王爲交槍所中﹐歿於陣﹐王師復卻﹔定國亦力竭﹐退屯武岡。

是秋﹐孫可望亦出兵陷辰州﹐又使劉文秀寇蜀﹐文秀恃勝輕進﹐圍吳三桂於保寧﹐其將王復臣諫不聽。有黑煞神者﹐別屯城西﹐三桂覘其無備﹐先使孱兵挑之下山﹐而以鐵騎蹂之﹐黑煞神敗沒﹔復臣兵屯其後﹐亦戰死﹔文秀撤兵而遁。

可望恥兩路無功﹐功名獨歸定國﹔責文秀愎諫取敗﹐假永明命落職閒住。癸巳春﹐可望悉師入楚﹐欲就定國﹐定國避入梧州﹐可望追之﹐道遇王師﹐驟而敗﹐乃退駐貴陽﹐復召文秀使守南。甲午春﹐安龍日益窮蹙﹐永明用吳貞毓謀﹐潛求迎於定國﹔馬吉翔泄其事﹐可望復使鄭國至安龍﹐殺貞毓及與謀者十八人。

是年﹐定國自梧州出攻肇慶﹐戰敗﹐走保柳州。丙午春﹐復出破廉州﹐進屯端溪西岸。乙未春﹐破髙明﹐東攻新會﹐久不克。耿尙二王及靖南將軍朱馬喇纛﹑章京東拜會兵來救﹐定國於峽口列巨象﹑西洋炮爲陣﹐別以勁兵駐左山爲衝突計。

戰旣合﹐朱馬馳鐵騎先奪左山﹐二王張左右翼直攻峽口﹐定國軍炮喑不發﹐羣眾皆驚逸﹐遂大敗﹐走保南寧。會求迎之使復至﹐其年冬﹐遂自南寧赴安龍。可望聞之﹐使白文選劫永明入黔﹐文選心非可望所爲﹐故遲其行﹐俟定國至而以不口劫歸報。可望又使至曲靖邀之﹐文選因與定國合謀﹐同舉永明而西。將至南﹐劉文秀陽與可望心腹王尙禮等議城守﹐而陰出見定國曰「吾輩久知孫王爲董卓﹐但恐誅卓之後﹐又有曹瞞爾﹗」定國自明無他意﹐折箭爲誓﹐文選卽迎永明入城。

可望初得南﹐卽於五華山大建宮殿﹐制擬京師﹐方落成﹐而震電擊其四楹﹐故不敢居﹐至是以爲行宮。僞封定國爲晉王﹐文秀爲蜀王﹐而賜文選公爵﹐使邊黔召可望。可望大怒﹐奪文選兵。丁酉春﹐可望大舉南犯﹐與李劉相持於交水﹐別遣馬寶﹑張勝以精兵出間道襲南。兵至城下﹐門猶未閉﹐張勝欲入﹐馬寶止之﹐沐天波等始得嚴兵爲備﹔王尙禮欲爲內應﹐不敢發。俄而交水捷音至﹐寶以其兵降﹐張勝遁去﹐定國追斬之﹔王尙禮服毒而死。定國旣逐可望﹐悉收其部將﹐餘黨王士奇﹑關有才等據永昌作亂﹐討而誅之。自是事權始歸於一。定國性本忠勇﹐又深以可望爲鑑﹐謹守臣節﹐上下粗安。然自兩人交惡﹐頻年戰爭﹐猛將勁兵﹐十捐六七﹐定國銳气亦少衰矣﹗

戊戍夏﹐王師四路進討。時劉文秀已死﹐永明使定國﹑馮雙禮等扼盤江﹐據雞公背﹔使文選督竇民望等出七星關﹐扼天生橋。十一月﹐固山額眞侯墨勒根蝦與吳三桂自遵義進兵﹐訪土人得間道走烏撒﹐出至七星關後﹐文選棄關奔沾益﹔信親王多羅鋒尼與洪承疇破貴州﹐進至雞公背。定國戰敗﹐退守盤江。土司岑維祿導靖寇將軍羅托以楚兵出安龍﹐從南盤江直走昆明﹐定國選兵倍道截之﹐又敗。

又聞固山額眞趙布大以越兵自廣南入﹐知勢不支﹐卽棄盤江走滇都﹐奉永明奔永昌﹐令白文選畱守玉龍關。己亥正月﹐信郡王會兵破省城﹐文選復棄關渡瀾滄江﹐斷鐵索橋﹐吳三桂編竹牌以渡﹐破永昌﹐與趙布大合兵﹐急追定國。定國將決戰﹐先令靳統武衛永明走騰越﹐而身結柵磨盤山左右設伏布地雷以待。三桂至﹐見山勢險惡﹐未敢遽進﹔得降人盧桂生﹐始知定國虛實﹐於是分精卒扼伏兵處﹐而大隊直前攻柵﹐破其前屯。定國升髙觀戰﹐�王師乘勝爭功﹐擠入狹徑﹐急督後隊死鬥﹐三桂騎兵迫於險不得騁﹐大敗奔還。定國亦不敢追﹐徐收兵尾統武而西﹐欲至騰越﹐別思良策﹐而永明初聞定國失利﹐倉卒間已由別道至緬境﹐入銅壁關矣。

◎桂王下緬甸者﹐西南徼外蠻落也﹐其都曰阿瓦。有新舊城﹐中隔城江﹕新城在江左﹐緬酋所居﹐舊城在江右﹐一名者梗﹐尢荒僻。永明旣入緬﹐緬人隨集兵閉關﹐靳統武不得進而還。定國聞之﹐以北兵𨿽退﹐而夷叵測﹐聞文選在孟定﹐就而與之謀﹐欲各擇便地駐兵﹐收合散亡﹐聯絡土司﹐俟形勢稍固﹐然後迎復。文選謂王身處危地﹐兵衛單弱﹐稍遲恐生他變﹐不用定國計。定國畱保孟定﹐文選獨從奠蠻進兵﹐緬酋聞之﹐卽移永明入阿瓦。己亥五月﹐永明至舊城﹐緬人蓋艸房十數間居之﹐畱兵百人爲衛﹔從臣自結艸舍以居﹐猶各尋伴侶﹐攜棋牌雙陸﹐日夕遊宴。緬民男婦往來貿易﹐諸臣短衣跣足﹐雜坐笑語﹐緬君臣無不目笑而心悲之。

其年秋﹐文選兵至新城﹐信緬人好語﹐不卽攻﹔比覺其詐則阿瓦守禦已固﹐文選知不可克﹐退就定國﹐合兵復進。緬新城三面阻江﹐惟東南馮陸﹐文選去後﹐緬人掘陸引水爲湖﹐湖內畱堤三匝﹐外立木城以自固。定國至﹐營三十里外﹐遣使諭緬酋送王﹐緬人答詞甚倨。隨於木城外環立木柵﹐調兵實之﹔越數日﹐復立外柵﹐調兵實之﹐以漸逼定國。旣而驅羣象索戰﹐定國將步兵擊之。戰旣酣﹐文選引鐵騎橫衝其脇﹐緬兵大敗﹐保城不出。定國揮所獲緬將如國老等禮而歸之﹐復以書諭緬酋送王。又訁知永明在舊城﹐密遣丁仲柳於上流造船﹐謀襲江右。

緬人不答其使﹐而遣輕兵襲仲柳﹐焚其舟。定國無如之何﹐乃爲久困計﹐分兵四下掃糧﹐絕其孔道。數月﹐城中饑窘﹐乃遣使來﹐請先退兵﹐然後送王。定國謂文選﹕「彼𨿽詐﹐不若姑從其請﹐休兵養銳﹐俟造舟成﹐東西並舉。」卽拔營而退﹔將入洞鄔﹐文選先發﹐未半道﹐其部將張國用劫之來降。文選哭曰「吾負皇上及晉王矣﹗」定國聞之亦哭曰「爲伊彊圖入緬﹐致壞大事﹔今反舍我而去。

追思當年兄弟﹐今惟伊在﹐何忍復自相魚肉﹖已矣﹐各行其志可也﹗「遂獨引兵駐洞鄔。

初﹐定國在孟定﹐多造印敕給諸土司﹐沅江那蒿﹑石賓龍世榮等皆響應。定國去至孟艮﹐吳三桂悉討平之﹐然心憚定國及蠻中險遠﹐將遷帥﹐使人諭緬酋曰「急縛僞王來﹐否者我且屠阿瓦。」緬小國﹐恐﹐卽欲執永明以獻﹐慮定國等在外﹐故久不決。庚子十月﹐三桂勒兵將擊緬﹐緬酋懼﹐先遣兵殺從臣四十餘人﹐惟沐天波出袖中錘﹐擊殺十數人﹐然後死。定國聞變﹐以舟師至江右﹐緬人欲害永明﹐永明伺間使人報定國曰「事已不可爲﹐致謝晉王﹐宜爲自計﹐勿以我爲念。」定國及將士皆下馬哭拜而返。臘月﹐三桂兵至阿瓦﹐營於城東之舊。晚緬相錫直持貝葉緬文來降﹐卽日托言遷居﹐脇永明過江﹐行百餘里﹐至三桂營。三桂初見甚倨﹐永明問曰「若爲誰﹖」三桂一時口噤不能對﹔再問之﹐不覺屈膝伏地。王曰「我知之矣﹗他不必言﹐猶思歸骨於祖宗陵墓﹐知卿能任此乎﹖」

三桂彊應曰「能。」左右扶出﹐汗流浹背﹐色如死灰。

辛丑正月﹐永明至南﹐舊臣龔彜求見﹐三桂許之﹐具饌飲酒﹐永明痛哭稱謝不能飲﹐彜亦哭拜不能起。久之﹐再勸王飲﹐永明勉卒三爵﹐彜拜且哭﹐觸階而死。定國治兵洞鄔﹐謀邀三桂﹐旣不及﹐復遇大疫﹐人馬死者大半﹐乃齋戒作表告上帝﹐自陳反正輔明﹐出於誠心﹔若國祚告終﹐孤臣回天無力﹐乞速賜死﹐毋久害此軍民。焚表未幾而疾作﹔及聞永明父子以四月二十五日死於南﹐一慟而絕。

天波黔寧王英十一世孫﹐沙定洲亂後﹐不復任事﹐自永明至滇﹐始仍以世臣受寄。永明南遁﹐緬人守關不納﹐永明使天波往諭﹐緬人聞沭國公來﹐猶下馬羅拜也。天波三子度國勢旣去﹐先使分贅諸土司﹔比天波入緬﹐而二子先後病死﹐惟長子忠顯隨婦翁龍世榮出降。未幾﹐有梅道人者謀作亂﹐假忠顯書投寧州祿昌賢。事發﹐忠顯知不免﹐其妻方有妊﹐乃使內官勝九徳引之出﹐詭稱進香﹐浮舟遠遁﹔忠顯被逮﹐以婢夏蓮爲龍氏﹐而眞龍氏後果生男﹐名曰神保。康熙四年﹐土酋王耀祖作亂﹐迎龍氏母子入山﹐後亦捕獲解京。

◎粵東三烈陳子壯字集生﹐號秋濤﹐廣東南海人﹔萬曆己未﹐以探花授編修﹐天啟甲子﹐忤削籍。崇禎立﹐起原官﹐累遷少宗伯﹐因爭宗人授事﹐復黜。子壯爲人長身巨口﹐美須髯﹐秀眉目﹐淸言醞藉﹐雅爲風流所宗。罷官後﹐閉門謝客﹐獨見順徳陳令斌邦彥之文而奇之﹐延至家﹐使訓諸子。邦彥感子壯之知己也﹐亦以師禮事子壯﹔其遊若父子然﹐相得歡甚。邦彥慷慨有大節﹐雙目炯炯﹐視日不眩﹔爲諸生﹐四十未遇﹐居錦巖教授。甲申之變﹐志欲殉國﹐於是別子壯﹐謝生徒﹐艸中興政要數萬言﹐走江寧上之﹐不用。唐王讀其書而偉之﹐旣自立﹐卽其家授監紀推官﹐未任﹐舉於鄕﹐與張家玉同事唐王。

家玉者東莞人﹐字元子﹐號芷園﹐癸未進士﹐選庶常。初陷賊中﹐設詭詞求見﹔及見﹐長揖不跪。賊使卒懾以白刃﹐曰「降否﹖」家玉曰「不降。」曰「不降將剮汝。」家玉又曰「不降。」曰「不降將剮汝父母。」家玉始跪賊乃釋之﹔卽伺間南遁。福王定從逆諸臣罪﹐阮大鋮惡其依附東林﹐將列之五等﹐有爲之力辯者﹐始得放歸。黃道周薦之唐王﹐授侍講﹐上疏陳江右剿撫事宜﹐唐王然之﹐命監鄭彩兵救撫州﹐而邦彥以部屬隨蘇觀生駐贛州。彩進至廣信﹐畏敵不敢前﹐家玉結健將四人﹐各領死士爲先驅﹔方與王師遇﹐而彩已捲旆東奔﹐兵遂敗。家玉走新城﹐墜馬折臂﹔自請募兵潮惠。至鎭平﹐賴寄肖以其眾萬餘人從之﹔又招降劇盜黃海﹐得兵數萬﹐气稍振﹐聞福汀事急﹐率之往赴﹐王師邀擊破之﹐家玉眾散﹐亡歸東莞。

邦彥數爲觀生畫策﹐不用。福州破﹐觀生遁入羊城﹐聞永明王稱監國﹐使邦彥奉表至肇慶勸進。已行而觀生意中變﹐別奉聿釒粵。永明王夜召邦彥決策太后前﹐邦彥請王急正大位以系人心﹐發南雄勁卒取韶州﹐制粵東十郡之七﹐而委其三於唐王使代我受敵﹐而徐乘其敝。丁魁楚輩皆以爲然。於是擢邦彥兵科給事中﹐賫敕還諭觀生﹔至廣州﹐彭耀先往被殺﹐邦彥遂不敢入城﹐變姓名稱林居士﹐匿髙明山中。

順治四年正月﹐李成棟破廣州﹐西追永明。當是時﹐子壯已起兵邑之九江村﹐其兵多蛋戶番鬼﹐善戰。聞邦彥在髙明﹐急使人召之﹐謂曰「成不成天也﹐姑置勿計﹔但得牽制成棟﹐使毋遽西﹐則潯梧有備矣﹗」初﹐萬元吉遣族人萬年募兵於廣﹐得余龍等千餘人﹔未行而元吉敗﹐龍等無所歸﹐聚甘竹灘爲盜﹐聚眾至二萬餘人。邦彥乃與子壯謀﹐使同邑諸生馬應芳說余龍攻廣州﹐永明藉是得脫至桂林。及余龍敗死﹐邦彥撫其餘眾﹐行收兵至髙明﹐麥而炫等皆從之。當是時﹐家玉亦與舉人韓如璜起兵劉氵窖﹐據東莞﹐籍前尙書李覺斯等資以犒士﹐進破新安﹐殺其令鄭鋈﹐與家玉東西相應。

其年夏﹐子壯約邦彥攻廣州﹐先結指揮楊可觀爲內應﹐又使花山盜詐降以助之﹐期於七夕內外並發。子壯先期一日﹐連舟千艘直薄西城﹐奪其炮臺。可觀等謀泄﹐佟總督悉收斬之﹐而飛騎召成棟還。蓋其時成棟方攻家玉於新安也。翌日﹐邦彥至城東﹐知可觀等死﹐度李兵夜當過禺珠﹐先伏舟以待﹐而使人報子壯曰「敵未必遭我火﹐恐其餘眾奔突﹐請嚴陣以侍﹔靑旗而朱ヵ者﹐我兵也。」子壯得報﹐不卽傳令。其夜王師果至﹐火舟飄起蒲葦間﹐焚其巨艦十數﹐李成棟乘輕舸且戰且走﹐邦彥尾而擊之﹐環城而西。平明迫子壯軍﹐城中亦登陣鳴鼓助呼﹐喧聲雷動。子壯兵皆烏合﹐遙望帆檣千翼蔽江而上﹐以爲皆北兵也﹐陣動﹔子壯急傳令﹐而後軍已走﹐王師乘之﹐前軍亦潰。邦彥不敢攻城﹐全師走三水﹐破其城﹐殺知縣陳億﹐復助麥而炫復髙明。巳而淸遠指揮白嘗燦與諸生朱學熙殺副使於玉華﹐以城迎。邦彥乃口兵至江上﹐立柵以自固。

成棟旣破子壯﹐與佟總督謀﹕以家玉在東﹐依山爲壘﹐畏我騎兵﹐決不自至﹔邦彥居上流﹐舟師剽疾﹐若大兵東出﹐彼不乘廣州之虛﹐必遠連西越之眾﹔乃使偏師綴家玉﹐而先討邦彥。八月之末﹐王師至淸遠﹐邦彥使霍師連乘風駕火舟迎戰﹐成棟敗走﹔俄而風返﹐成棟回兵蹙之﹐火舟迫柵不得入﹐師連之眾殲焉。淸遠破﹐邦彥帥死士巷戰﹐身被三刀﹐走入朱氏園﹐見學熙縊﹐拜哭之﹐題詩於壁曰「平生報國懷深﹐望斷西方好音﹔已共萇弘化碧﹐還同屈於俱沈。」題畢﹐自投於池﹔追兵引出﹐檻車送廣州。

子壯之敗也﹐收合散亡﹐兵稍振。八月旣望﹐訁知佟總督生日﹐引兵襲之﹐夜泊白蜆殼﹐近三鼓﹐遙聽城柝無聲﹐緣檣望江中﹐水光凝碧﹐惟十數漁舟戢戢落月中﹐往來如織。子壯大喜﹐下令薄城﹐未至二三里﹐城上角聲烏烏﹐忽兵舟數十乘風東來。子壯大駭﹐收兵敗走。不數里﹐舟忽不進﹐下視舟旁﹐月光照徹﹐水內巨纜縱橫﹐蓋向者漁舟所爲也。急奔他道﹐水淺舟膠﹐追兵迫﹐子壯棄舟登陸﹐壯士百餘人掖之遁﹔會麥而炫來迎﹐乃奔髙明。及邦彥被執﹐佟總督訊子壯所在﹐邦彥答曰「我兩人各殉國﹐何問焉﹖且生平師事之﹐卽知無可言者。」

佟怒﹐命磔之。

成棟初攻新安﹐家玉兵敗﹐韓如璜戰死﹐祖母陳﹑母黎﹑妹石寶俱赴水死。

家玉走西鄕﹐已而王師引退﹐西鄕大豪陳文豹復聚眾奉之﹐襲破新安﹐據東莞。

及成棟已破邦彥﹐卽移師而東﹐家玉據金鰲洲拒戰﹐大敗﹔東莞破﹐文豹死﹐王師進克劉氵窖。覺斯怨家玉甚﹐發其先壠﹐盡滅其族﹐村市爲墟。家玉號哭而遁﹐道得眾數千﹐王師追之﹐家玉乃潛舟別島﹐伺追兵過而自後擊之。成棟失利引還。

於是家玉收合散亡﹐復襲破新安﹐再爲王師所敗﹔乃奔鐵岡﹐收合十五嶺亂民﹐攻克龍門﹑博羅﹑連平﹑長寧﹐遂攻惠州﹐克歸善﹐還屯博羅﹐益募兵﹐分麾下爲龍虎犀象四營﹐進據增城。王師至﹐家玉倚險自固﹐相持十餘日﹔已而身被甲搏戰﹐刀幾及成棟﹐王師乍卻﹐南兵追斬數百級﹐距長堤鳴金收軍。軍法﹕出張旗﹐入捲旗﹔或奪得敵旗﹐卽麾以入敵軍。是日斬獲多旗手﹐喜而望之﹐臂綰數頭﹐張旗至中軍效功。後隊望見駭曰「敵破中軍矣﹗」急保壘。前軍顧後隊之移也﹐亦駭曰「敵乘我後矣﹗」皆不戰而潰﹔家玉身中九矢﹐策馬赴澗水而死。

經數日﹐王師得之﹐顏色如生﹐須眉猶怒張欲動也。

至十月﹐王師至髙明﹐麥而炫戰死﹔前主事朱實蓮﹑太僕卿霍子衡皆不屈死。

實蓮字子潔﹐子衡字覺商﹐皆南海人。而炫字章暗﹐髙明人。城旣破﹐子壯冠帶坐堂上﹐成棟輿致之﹐具賓主獻酬。子壯素善飲﹐達旦不亂﹐至是從容引滿如平時。械送羊城﹐佟總督謂曰「公何不知天命﹖且我與公年家﹐方薦公﹐何苦而反﹖」子壯曰「若思年家兩字﹐當知本朝恩不可負﹔若反本朝﹐何名而﹝疑作我﹞反﹖」遂受戮﹐子壯母自縊。

三人同時舉事﹐邦彥磔後﹐逾月而家玉戰死﹐又逾月而子壯被執。又三月﹐李成棟劫佟總督以廣州叛。子壯性孝友﹐善行艸﹐文詞典麗﹐少嘗聲色自娛﹐晚際亂離﹐悉斥去不少顧。長子尙庸沒於白蜆殼﹐次子尙圖同父被執﹐家人柏卿請寸斬以贖主人之孤﹐故得全。邦彥博涉羣書﹐著有《雪聲堂集》《南上艸》《畱丹錄》。初起兵﹐佟總督使人掩其家中﹐獲其二子及妾何氏﹐遺書招邦彥﹐邦彥批其牘云「子殺之﹐妾辱子﹐身爲王臣﹐義不顧妻子也。」養甲皆斬之。

淸遠敗﹐幼子恭尹走增城﹐父友湛粹破千金匿之﹐亦得全。厥後永明王返肇慶﹐贈邦彥兵部尙書﹐謚忠湣﹔子壯番禺侯﹐謚文忠﹔家玉吏部尙書﹐增城侯﹐謚忠烈﹔家玉無子﹐而其父兆龍猶在﹐乃卽以子爵封之。

野乘跋云「余嘗遊廣州﹐過東城﹐彼中人指秋濤陳公死節處﹐衰艸蒙茸﹐寒風凜冽﹐余望而悲之。旣與其名士薛始亨等遊﹐備得一時事。當廣州已破﹐肇慶席捲﹐自非諸人牽制於東﹐桂林一枝﹐不早折耶﹖醫歐陽生言﹐陳巖野被磔時﹐監者取其肝﹐肝忽躍起撲面﹐驚而墜馬﹔歸病﹐請生治﹐自述其事﹐後竟不起。

其精爽可畏如此。張元子初以父母故屈膝於賊。論者謂公父母時在原籍﹐非自成之虐所能及﹐以此頗疑其心。及東莞舉事﹐布政王應華以書招之﹐元子答書云﹕『女不幸而節見﹐士不幸而忠見﹔今忠與節實萃於家玉一身﹐而執事乃曰利天下利社稷﹐亦思天下誰之天下﹖社稷誰之社稷﹖而執事所欲捐踵﹐更以何爲也﹖』由是推其心﹐則知前之詭詞屈膝﹐亦欲畱其身以有爲﹐豈一時偸生幸免者比哉﹗

比經莞永﹐四望汪洋﹐操舟者猶述張翰林母﹑妻﹑妹自沈事﹐益肅然起敬云﹗「

◎孫李構難李定國字一人﹐綏徳人﹐初名如靖﹐幼爲流賊所掠﹐張獻忠寄其才武﹐收爲養子﹐與孫可望﹑劉文秀﹑艾能奇號四將軍。獻忠死於西充﹐四人分其兵﹐自川入黔﹐巡撫範廣首降之﹐黔中郡邑望風送款。又乘沙定洲之亂﹐盜有滇南﹐孫可望兵最彊﹐年最長﹐又稍通文墨﹐共推爲首。定國多才能﹐位次之﹔劉艾兵稍弱﹐位又次之。旣誅定洲﹐沐天波感恩推戴可望。於是造敕印﹐營宮室﹐設僞官﹐鑄興朝通寶錢﹐意欲自帝矣﹔然以身與諸人同起﹐恐其不服﹐思所以鎭壓之。楊畏知乃說之歸明﹐僞封秦王﹐時順治七年也。

是歲﹐可望擊殺髙必正於巫山﹔其明年﹐破裴然於貴築﹐克王祥於綏陽。艾能奇死﹐部將馮雙禮主營事﹐可望籠之以術﹐使爲己用。戰旣屢勝﹐又兼艾眾﹐日益驕橫。有方於宣者﹐爲撰國史﹐稱張獻忠爲太祖﹐作太祖本紀﹔比崇禎帝於桀紂。又爲可望制天於鹵簿﹐定朝儀﹐言帝星明於井度﹐上書勸進。定國漸不能平﹐可望與其心腹定計於演武場﹐執而笞之﹐欲以威眾﹐孫李之隙自此始。

壬辰春﹐定國自以其兵出靖州﹐可望恐其迎永明入滇﹐先使鄭國遷永明於安隆﹐又令馮雙禮以兵隨定國爲牽制。及桂林戰勝﹐上下驚喜﹐議封定國﹐兼犒軍士﹐而可望意不悅。己而定國上擄獲﹐惟孔府金印及人參數捆﹐所報官軍財物﹐估價僅十餘萬﹔忌之者因媒孽其短﹐冊封犒賞﹐行之益緩﹐定國滋怒。其年秋﹐可望出兵破辰州﹐使人召定國﹐定國不至﹐俄而復有衡州之捷﹐於是可望部下愈忌定國而輕王師﹐遂以癸已正月大出兵寇楚。定國之再勝也﹐眾議始定﹐封爲西寧王﹐造設儀仗﹐遣官賫冊往﹔己出黔境矣。比可望出師﹐復追還之﹐曰「孤入楚﹐當面會西寧﹐親奉冊寶以光寵之。」是時訛言四起﹐咸謂可望將襲殺定國受禪讓﹔定國聞之﹐泣語其下曰「不幸少陷軍中﹐備歷險夷﹐嘗思立尺寸功﹐匡扶帝室﹐垂名下朽﹔淮料甫得一勝﹐而猜疑如此﹖」卽爲書謝可望﹐而避入梧州。可望不意其去也﹐得書悵然﹐因自引兵追之﹐遇固山佟圖賴於花街子。可望猶信部下盲﹐謂北兵易與﹐冀立大功以服眾﹐卽直前薄之﹐且下令曰「得馬者給其人。」兵甫接﹐王師小北﹐賊眾爭掠其馬﹐陣亂﹐王師乘之﹐可望大敗﹐退保盆口。乃使楊中書以王印授定國﹐招之還。定國怒曰「可望安得擅行封爵﹖

當日兄弟四人受命先王﹐共扶明室﹔今置永曆帝於何地﹖「撻楊中書而毀其印。

可望度無如之何﹐仍善視其妻子以羈縻之。

甲午春﹐定國敗於桂林﹐走保柳州﹐可望遣兵襲之﹐戰於靈山﹐孫兵大敗。

時安隆窮困﹐惟定國歲時貢獻﹐不失臣禮﹐至乙未冬﹐定國自新會還﹐始知隆與白文選通謀﹐奉永明入滇﹔可望大怒﹐黜文選﹐奪其兵﹐然以妻子在滇﹐未敢逞。

丁酉春﹐永明使張虎送可望妻子於黔﹐且好言諭之。可望旣得其孥﹐卽聲言永明背徳﹐定國謀反﹐畱馮雙禮守貴陽﹐宥文選﹐仍以爲郡督﹐勒兵十六萬寇南。

定國﹑文秀同出禦之﹐遇於交水﹐白文選迎降。可望探知滇都之無備也﹐令馬寶﹑張勝以精兵襲之。定國又探知可望精兵猛將之分也﹐卽以平旦悉師直掩其營﹔可望親出決戰﹐定國前鋒不利。文選在黔﹐素與別將馬維興通謀﹐見事急﹐單騎突入維興陣﹐維興倒戈卻走﹐直趨中軍﹐李兵乘之﹐可望大敗﹐僅以身免。過普定﹐守將馬進忠不納﹐馮雙禮揚言追兵甚急﹐可望不敢畱貴陽﹐取其孥﹐引殘兵奔湖南﹐降於內院洪承疇。雙禮及進忠皆以地南附。此時方於宣在黔﹐復馳書滇中友人﹐稱﹕「己集義旅﹐欲擒可望以報國﹔今逆寇旣平﹐中興可望也。」其友人答以詩曰「修史當年筆削余﹐帝皇度井竟成虛﹐秦宮火後收圖籍﹐猶見君家勸進書。」一時傳誦以爲笑談。可望旣降﹐召至京﹐封爲義王﹔後從出獵﹐斃於流矢。

◎繡花鍼傳王興字電輝﹐廣東恩平人﹐方頰虎項﹐目多白﹐閃爍有光﹐武力雄視一時。

恩平負山帶海﹐俗習剽劫。興初以殺人亡命﹐遂通羣盜﹐易姓名爲蕭嘉音﹔羣盜見其部伍整齊﹐刺剽精審﹐因目之曰繡花鍼﹐推爲魁。久之﹐禦史有以勤王師過新興者﹐興黨以爲捕己也﹐迎而擊之﹐殺傷五十餘人。興聞大驚曰「此朝廷繡衣使者﹐若輩無知而犯之﹐今柰何﹖」乃單騎見禦史﹐伏地謝罪﹐請立功自贖。

適他盜謝采劫髙雷餉數萬﹐興率眾追及﹐斬采﹐奪還所劫。督撫奇其才﹐札授武職﹐俾爲撫戢﹔興自此不爲盜矣。興目不知書﹐而大義根乎至性﹐去就之際﹐可否斷斷。唐桂相持髙峽三水間﹐無日不戰﹐紹武嘗使人說興襲永明﹐興不應﹔及越西使至﹐卽開壁受命。孫可望以書幣招之﹐興稱願耕海ㄛ﹐及聞李定國破桂林﹐卽自出請爲前驅﹐其明決類如此。

廣海有城名文村﹐前後山海﹐地最低﹔去城五六里﹐四面皆鹵田﹐田中惟一堤向城﹐敵若遠營山上﹐以炮擊之﹐則髙下不相值﹔欲迫攻之﹐則堤徑峭狹﹐止容兩騎﹐城上歷歷指數﹔稍近﹐卽以小炮擊之﹐無所避。興素保恩平﹐及李定國西遁﹐始移兵據其地﹐熬海鑄山﹐務農積粟﹐旁定諸屯砦﹔明宗室文武挈家托孥者以千數。滇中之通浙閩者﹐必藉興爲東道主。朝廷聞而惡之﹐屢責平南王收剿﹐不能克。至順治戊戌﹐文村大饑﹐乃築長圍困之﹔自七月至明年之夏﹐城中食盡﹐斗粟二千﹐一鼠五百﹐下無叛者。平南王以書招諭﹐興使人讀而聽之﹐嘆曰「此君言似長者﹐必能知烈士之心。」卽使其子八人隨使者先詣羊城﹐而約以中秋後出見﹐人皆謂興必降矣。至十六日薄暮﹐興諭將士嚴守陴﹔歸閹門﹐與妻張氏盥櫛﹐服僞賜蟒﹐十五妾皆盛妝﹐禱月後園﹐共拜天地﹔然後使張氏自拜其母﹐又夫婦對拜﹐又同受眾妾之拜﹔拜畢﹐依次坐桂下石牀﹔笑謂眾妾曰「今日之事憾乎﹖」皆應曰「無憾。」乃命酌﹐三爵旣周﹐張氏起曰「可以行矣。」

卽率眾妾歸房﹐興亦徐步出﹐張母隨而覘之﹐興至中堂﹐陳前後僞賜誥敕﹐北面嵩呼謝恩﹐次拜祖先﹐次拜四方﹐視壁間懸所愛虎顧彪圖﹐亦就拜之﹐隨執銅叉取下﹐捲置敕書旁﹐釋公服﹐短衣至房﹐則眾妾皆赫然梁間矣。房中先積火藥﹐興升小幾﹐下張氏屍﹐解繯置藥上﹐次及眾妾皆畢﹐復出中堂﹐服公服﹐右秉燭﹐左抱敕書圖畫﹐大步而入﹐張母方懼而走﹐而房中烈焰貫天﹔將士奔救﹐見十七人駭骨皚然﹐乃取興平日所斫大棺﹐合而殮焉。尙王聞而義之﹐迎其柩至廣州﹐葬之城南。興有侄名茂公﹐文村破﹐復引殘兵據隔水文廳﹐久之方滅。

◎紀新會婦事順治壬辰﹐李定國攻新會。城中食盡﹐將士殺人以食。有莫氏婦﹐守者將食其姑﹐婦叩頭求代﹐守者曰「孝婦能如是乎﹖」烹之而釋其姑。有李氏婦﹐守者將食其夫﹐婦泣曰「夫未有子﹐若殺之﹐是絕翁姑後﹐卽余亦終無子也﹔請食我乎﹖」守者烹之﹐而歸其元﹐使葬焉。貧士梁某被縛將烹﹐一女才十歲﹐拜請代﹐守者憐之﹐父母得免。門初閉﹐鄕人求入者數百﹐縣令欲勿許﹐守者曰「此事急時十日糧也。」啟而納之。城圍凡八閱月﹐所食近萬人。有一家數口被食者﹐事定後﹐遇守者於道﹐遽拜不已。詰之﹐答曰「我父母妻子皆葬公腹中﹐我他日無墳墓﹐寒食近矣﹐得不望公一拜乎﹖」守者慚而去。某氏婦孀居﹐城圍時家人皆登陴﹐一卒抽刃劫之﹐怒其不從﹐斷首擲道旁。其姊之夫見而欲收之﹐首重不可舉﹐嘆曰「姨禮義人也﹐禮與我無相見﹐殆爲是乎﹖」趨而告妻之兄﹐兄自往收之﹐應手起矣。

◎粵西二臣何騰蛟字雲從﹐貴州黎平人﹔天啟辛酉舉於鄕﹐歷宮中外﹐才情精敏﹐所在見稱。十六年冬﹐拜右僉都禦史﹐巡撫湖廣。福王立﹐進兵部右侍郎﹐總督湖廣﹑四川﹑雲貴﹑廣西軍務。左良玉舉兵迫﹐騰蛟解印付家人﹐將自剄﹔良玉兵至﹐爲擁去﹐伺間躍入江水﹐飄十餘里﹐一漁舟救之起﹐則漢關侯廟前也。而家人懷印者亦至﹐相視大驚﹐覓漁舟忽不見﹔遠近謂騰蛟忠臣﹐得神佑﹐益歸心焉。騰蛟乃間道抵長沙﹐集諸屬吏﹐痛哭盟誓﹐調副將王朝宣﹑張先壁﹑劉承胤兵﹐朝宣等先後至﹐兵稍振。唐王初立﹐騰蛟復收李自成餘眾﹐眾號百萬。丁亥八月﹐定南王兵渡洞庭﹐騰蛟迎戰而敗﹐棄長沙奔武岡。武岡破﹐從王走桂林﹐復出取衡永﹐會諸將進攻長沙。會馬進忠作亂大掠﹐奔還武岡﹐他守將皆潰﹐而南昌又已先破﹐乃奔湘潭﹐惟空城。烏金王乘勝自間道來襲﹐騰蛟不爲備﹐北將徐勇先入﹐勇騰蛟舊部將也﹐率其卒羅拜﹐勸之降。騰蛟大怒﹐叱之﹐遂擁之去﹐不食七日﹐乃殺之。永明王聞之哀悼﹐賜祭者九﹐贈湘中王﹐謚文烈。騰蛟初生﹐其宅邊並中忽有五色魚躍起﹐光彩奪目﹐自此時出遊泳﹔比其死也﹐魚不復見云。

瞿式耜字起田﹐號稼軒﹐常熟人﹔由進士歷官給諫﹐敢搏擊﹐𨿽權貴無所避﹐大臣多畏其口。後因助錢謙益﹐沮溫體仁﹐會推﹐被謫﹐遂廢於家。又以姦民訐其貪肆不法﹐逮治坐贖徒。福王立﹐復起應天府丞﹐已擢右僉都禦史﹐巡撫廣西。

繼事永明王﹐以大學士畱守桂林﹐招兵裕餉﹐日夕訓練﹐任大將焦璉爲心腹。定南王破全州﹐直叩嚴關﹐諸將皆遠遁﹐城中將士亦多棄去﹐式耜不能禁﹔部將戚良勛請式耜上馬遠走﹐式耜叱而追之。俄而門人張同敞自靈州來謁曰「事急矣﹐先生將柰何﹖」式耜曰「封疆之臣﹐當死封疆。」同敞曰「然﹐公與城爲存亡﹐敞卽與公爲存亡﹐君恩也﹐亦師義也。」式耜曰「不然﹐後事未可知﹐君亟去圖生以任其難﹐勿畱此同死而爲其易。」同敞不可。

是夕﹐兩人相對秉燭危坐﹐一老兵侍﹐令召中軍徐髙﹐付以敕印﹐令持送王。

黎明﹐有數騎至﹐式耜曰「我兩人待死久矣。」定南王慰之曰「吾斷不殺忠臣﹔但兩公亦當知天命所歸﹐本藩聖裔﹐尙附興朝。」語未竟﹐同敞罵曰「逆賊何等辱我先聖﹗」突前欲批其頰﹐有徳大怒﹐以刀背斷兩臂﹐與式耜同幽於民捨﹐猶日以詩酬唱。至閏十一月十七日﹐將就刑﹐天忽大雷電﹐空中震擊者三﹐遠近稱異﹐遂與同敞俱死。昆山歸乎來先生嘗和其絕命詩曰「元臣日夜執戈眠﹐首尾經營歷四年﹔方冀時來能定國﹐那知力盡不回天﹖憑魂殺敵生前志﹐托夢歸鄕死後緣﹔浩气乘雲詩句在﹐幾回讀罷淚潸然。」又曰「江陵相業故非常﹐身後淒涼行路傷﹐誰料有孫繩祖武﹐還能爲國死封疆﹖當年朝局何須問﹖四代君恩不可忘﹔報答此時惟有命﹐精靈常在毅宗旁。」蓋同敞江陵相國之曾孫也。

◎隸僕順治乙酉五月﹐王師至江寧﹐明提督曹存性將出迎﹐使麾下一卒前馬﹐卒問﹕「今日之事何如﹖」存性曰「降耳﹗」卒曰「公降我不降。」存性曰「若小人何知﹖勿復言。」卒大呼曰「我眞不降也。」撫膺號慟﹐立投中河橋下。

安遠侯柳昌祚出迎豫王﹐惟恐不及﹐一卒哭止之曰「侯世受國恩﹐此行可緩﹐願自愛。」昌祚叱之﹐卒猶牽衣力阻﹐昌祚手批其頰﹐行至中河橋﹐卒擗踴哭曰「侯不我聽﹐我去侯死矣﹗」卽自投於河。

野史氏曰「春秋時士多仕於卿大夫家﹐卿大夫亦有與之同升者﹔秦漢而下﹐稱奴僕矣﹐士卽甚無賴﹐罕有廁身於此﹔惟大將麾下丁壯﹐往往因功自拔﹐或致顯爵﹐此輩中宜有賢者竄身其間。如玆兩人﹐其皆烈士而隱者歟﹖抑余又聞王師初下河南﹐明總督丁啟睿將迎降﹐其家丁控馬止之﹐因不見聽﹐自沈於河﹐此與江寧兩人相類。而前此賊陷華陰﹐得邑人王氏之僕李亮﹐見其偉幹多力﹐欲畱充前鋒﹐亮大罵不從﹐被磔死。武愫受僞職﹐索吉服﹐僕某泣諫曰﹕」聖駕崩﹐主人不奔喪哭臨﹐又取吉服﹐想見新君乎﹖餓死事小﹐失節事大﹐望三思之﹗『叩頭出血﹐愫叱之出﹐僕曰「主人爲名利所錮﹐不聽我言﹐必有後悔﹔李賊貪淫無道﹐天怒人怨﹐勢必不久﹔吾不忍見主人之身名兼喪也﹗』不食而卒。又新會簡夙興者﹐家貧﹐自鬻於梁生﹐梁生以不發將見誅﹐簡請以身代﹐梁生泣曰﹕『爾代我死誠義﹐然亦有所欲乎﹖』答曰﹕」無所欲也﹐我蒙主人衣食數十年﹐今以死報﹐何憾﹖惟貸某人百錢未償﹐主若爲我償之﹐卽瞑目矣。『遂死。如是三人者﹐是又奴僕中之可書者矣。「

◎乞兒甲申之變﹐江寧有乞兒遇士人於路問曰「相公知北都事乎﹖」士曰「哀詔已至﹐崇禎皇帝自縊矣﹗」乞兒咨嗟不已﹐市酒飲之﹐繞秦淮岸而走﹐人以爲醉﹐忽放聲大哭曰「崇禎皇帝果死耶﹖」擗踴數十里﹐望北叩頭﹐赴水死。市人聞諸有司﹐祭而葬之。或曰「此卽愧二先生也。」乙酉五月﹐福王出奔﹐有乞兒題詩百川橋上曰「三百年來養士朝﹐如何文武盡皆逃﹖綱常畱在卑田院﹐乞丐羞存命一條。」題畢﹐投水而死。

顧生曰「嗚呼﹐此殆不食嗟來﹐以至斯極者耶﹖其死在王師未入時﹐故特止爲奔逃者嘆﹐不知後此之文武﹐求如一逃而不可得也﹗其時長千又有丐者﹐曳杖絮瓢﹐跛艸ハ﹐且哭且笑﹐行至通濟橋﹐植杖掛瓢﹐脫艸ハ﹐投水死。人發其瓢﹐得二詩﹐痛傷國變﹐語甚激烈。三乞皆江寧人。而先是常熟有丐戶石電者﹐勇悍善用槍﹐從指揮包文達援桐城﹔文達追賊於宿松﹐恃勇輕進﹐陷於伏﹐電單騎往救﹐手斬數十人﹐與文達俱死焉﹔頭已去﹐猶持兵作擊刺狀﹐逾時始僕。皖人念其功﹐奇其烈﹐招其魂而祭之忠宣余公廟。嗚呼﹐何乞人中之多忠義也﹗」

◎闖獻發難李自成初名鴻基﹐小字黃來兒﹐又字棗兒﹐延安府米脂縣雙泉堡人也。曾祖世輔﹐祖海﹐父守忠﹐一名印﹐世爲養馬戶。母金氏﹐印死﹐金氏攺適﹐流落寧夏﹐闖後未及迎而敗﹐至今土人猶戲傳永昌太后云。當萬曆丙午﹐江寧妖人劉元緒謀反﹐言有辟地李王﹐將以中秋出世﹐事發伏誅。印初無子﹐禱於西嶽﹐夢神謂之曰「當命破軍星爲若子。」至是年八月生﹔孩提時﹐教之字﹐頗能記憶﹐顧性跳踉不可制。比長﹐偉軀蓬鬢﹐髙顴深幽﹐鴟目曷鼻﹐聲如豺虎﹐走及奔馬﹔嘗學刀槊於同郡羅君彥﹐能盡其道﹐儕輩莫及。

崇禎攺元之歲﹐秦中大饑﹐赤地千里﹐白水王二者﹐塢眾墨其面﹐闖入澄城﹐殺知縣﹔由是府谷王嘉胤亦聚眾於黃龍山﹔他若漢南王大用﹑階州周大旺等所在蜂起。其明年﹐山西巡撫耿如杞勤王之兵潰於良鄕﹐延綏甘肅之兵亦潰﹐竄走秦晉山谷間爲盜﹐其魁髙迎祥﹐自成戚也﹐始自稱闖王。時自成年二十三﹐爲驛書﹐歲荒逋賊。里人艾同知又逼其私債﹐囑邑令笞辱之﹐乃棄鄕裏﹐與從子過投甘州爲兵﹔已復犯法﹐遂逃歸迎祥﹐自結一隊爲闖將。

張獻忠亦延安府人﹐世居膚施縣柳樹澗﹐與自成同年生﹐長身而瘦﹐面微黃﹐剽勁果俠﹐人皆憚之﹐目爲黃虎。爲府捕快﹐因事革役﹔去從軍﹐坐法當斬﹐已解衣伏斧﹐參將陳洪範奇其貌﹐救而活之。卽亡去爲盜﹐依王嘉胤﹐戰輒先登﹐賊中號爲八大王。自盜起延綏﹐蔓延秦晉荊豫﹐西連巴蜀﹐東擾江淮﹐其最彊者﹐闖獻而外﹐若過天星﹑闖塌天﹑曹操﹑革裏眼﹑左金王﹑老犭回犭回﹑袁時中之屬﹐不下數十部﹐朝廷或剿或撫﹐不能撲滅。

自成﹑迎祥轉寇山西河南﹐七年﹐入秦﹐爲官軍所蹙﹐與獻忠同困於車箱峽﹐用顧君恩計以詭降脫。掠平涼州﹐爲左光先所破﹔竄出關﹐與羣盜破鳳陽﹔還入秦﹐敗賀人龍﹑曹文詔﹐兵益彊。戰渭陽﹐爲洪承疇所破﹐復竄出關﹐掠淮北﹐敗於滁州之朱龍橋﹔折而西﹐與祖家軍戰於歸徳於裕州﹐皆不利﹔仍走秦﹐敗官軍於羅家山。至米脂﹐呼邑令與之金﹐令文廟﹐且曰「吾故鄕也﹐勿虐其民。」

已而走韓城﹐將西掠﹐孫傳庭迎擊於屋﹐俘迎祥﹐自成竄秦州。

十一年﹐自秦入蜀﹐陷廣元﹑昭化﹑劍靑﹑江油等州縣﹐進攻成都﹐不克﹐退與官軍戰於梓ㄅ原﹐大敗﹐盡亡其卒﹐獨與劉宗敏﹑田見秀等十八騎﹐竄入商洛山中。已聞張獻忠反城﹐潛往投之﹐獻忠素惡自成﹐欲殺之﹔乃轉依老犭回犭回﹐臥病半月﹐犭回犭回畀以五百騎﹐仍出掠劫漢陽。獻忠初據十八寨﹐四年﹐入晉﹐敗於曹文詔﹐嘉胤死﹐獻忠降而復叛。六年﹐爲官軍所迫﹐與羣賊自毛家寨渡河擾梁楚﹐犯四川。八年﹐自楚而東﹐陷風陽﹐焚皇陵﹐還兵而西﹐道麻城﹐將入關﹐已復出商洛﹐與官軍連戰﹐大敗﹐竄入山中。九年﹐自均州東出﹐會羣賊順流而下﹐烽火達淮陽﹐爲左良玉所破﹐遁還楚﹐僞爲官軍裝口宜城﹐良玉兵至﹐倉皇走﹐官軍追急﹐傷額破面﹐創甚﹐不能復戰。

部下有薛姓者﹐首相國觀子侄行也﹐勸之就撫。賊念誠得國觀爲主於內﹐撫可萬全﹔又聞陳洪範在追軍中﹐卽飾名姝賫重寶以進﹐自陳﹕「大恩未報﹐願率所部隨馬足自效。」洪範爲言之總理熊文燦﹐文燦先以閩海撫賊得厚賄﹐卽踵故事行之﹐賊笑曰「是欲劉香我也。」舉人王秉貞﹑諸生徐以顯素無賴﹐教賊以孫吳書﹐造諸器械﹐在﹫﹫城操演者逾一年。至己卯五月而復叛﹐破房縣﹐敗左良玉﹐勢甚猖獗。其年冬﹐楊嗣昌督師﹐議先討獻忠﹔獻忠自楚入蜀﹐官軍追破之瑪瑙山﹐遁入興歸箐谷間﹐掩旗息鼓﹐從白羊山走武昌。

汝才卽曹操也﹐過天星卽惠登相也。方是時﹐獻忠未平﹐官軍皆西出﹐荊豫無備﹐而河南北大荒﹐土寇蜂起﹔自成久伏漢南﹐食盡眾散﹐屢欲自剄﹐義子李雙喜救止之。自成乃謂其眾曰「人言吾有天命﹐若等可卜之神﹐如不吉﹐卽殺我以降。」其將劉宗敏者﹐藍田鍛工也﹐最驍勇﹐時亦欲降﹐自成與步入叢祠﹐令宗敏取神笤投之﹐三投皆吉。宗敏還殺其兩妻曰「我今生死從若。」餘賊多有殺妻子願從者。於是自成與百餘騎渡漢而北﹐中原蜂起之輩﹕若瓦罐子﹑一斗﹑艾一﹑侯二等爭歸之﹐旬日間眾至十餘萬﹐從此自成遂爲盜魁﹐繼髙迎祥稱闖王。

其年冬﹐獻忠挾羅汝才之眾而窺成都﹐首破開縣﹐殺驍將張令﹐屠綿州﹐降守將王光啟﹐進攻成都﹐不克﹐去﹐陷濾州。嗣昌移駐重慶﹐檄諸將西追賊﹐而駕馭失宜﹐秦將賀人龍先以其兵北遁。賊聞官軍將至﹐自濾州還兵渡南溪﹐走漢州徳陽﹐東路空虛﹐官軍反自濾州躡賊後。辛巳正月追及賊於開縣之黃陵城﹐時士卒疲病﹐人無鬥志﹐獻忠在山巓﹐見左軍倚險自守﹐又不見秦兵旗幟﹐卽悉精騎大呼馳下﹐官軍立潰。嗣昌得報﹐急從夷陵還救﹐而賊已席捲而東﹐自開城一日夜馳四百里﹐出巫山﹐至當陽﹐畱羅汝才綴鄖陽之兵﹐自以精銳下宜都﹐殺驛騎於途﹐取其符檄﹐令養子李定國等先持至襄陽﹐誑門而入﹐夜半賊從中起﹐斬關納外眾﹐襄藩遂覆﹔嗣昌所儲軍資器械數十萬﹐悉爲賊有﹐而洛陽亦先旬日陷矣。

自成之稱闖王也﹐有宋獻策者﹐長不滿三尺﹐上讖記云「十八子主神器。」

自成乃大悅。又逆案李精白之子巖﹐初爲女賊紅娘子所得﹐彊夫焉﹐後脫歸﹐當道者下之獄﹐紅娘子救出之﹐遂與磨勘被斥舉人牛金星同投賊﹐爲之謀主。三人始教賊收人心﹐據要害﹐以爭天下。又爲「迎闖王不納糧」之謠﹐傳之遠近﹐於是歸賊者彌眾。旣破永寧﹐殺萬安王﹐遂乘勝直犯洛陽。是月之朔﹐福王內殿基下大聲如獅吼﹐掘之深丈餘﹐見古鼎甚鉅﹐舁之不動﹐仍掩焉﹐識者謂必有異變。

及賊至﹐將士力戰三日﹐斬獲頗多﹐而總兵王紹禹麾下﹐有所招逃兵數百爲賊內應﹐城立破﹐福王及世子由崧縋城走﹐王以體肥不能遠去﹐賊得而殺之﹐稱其肉﹐重三百六十餘斤﹐臠分股割﹐與鹿肉烹﹐羣賊臚食﹐名曰福祿宴。遂移兵攻汴州﹐不能克﹐去屠密縣﹐敗官軍於新蔡﹐殺傅宗龍﹐再攻開封。

初﹐懷宗憤賊難制﹐密旨下秦撫汪喬年﹐發兩賊光冢﹐喬年發張氏冢﹐內有大蟻數石﹐沸湯殺之。而李氏冢莫知其處﹐至是米脂令邊大受廉得之﹐穴在三峯子亂山中﹐相傳爲異人所﹐有鐵燈醮火壙中﹐且畱記曰「燈常明﹐李氏興。」

大受先破海壙﹐燈火尙熒熒然﹐剖其棺﹐骨黑如墨﹐頭額生白毛﹐腦後一穴如錢大﹐中伏小也﹐長數寸﹐爪角悉具﹐見日騰起﹐迎日光而咄咋者久之。次破守忠棺﹐骨色如銅錄﹐生黃毛﹔余壙皆血潤﹐亦有生毛者。喬年臘也斬顱骨﹐函之以聞。是日﹐自成卽於汴州中箭﹐損左目﹐撤圍而退。其年秋﹐賊敗官兵於孟家莊﹐害傅宗龍﹐又圍左良玉於郾城。喬年聞宗龍死﹐悉師繼出﹐自成聞之憤踴曰「是發我先冢者﹐急擊勿失。」喬年進及襄城﹐遇賊﹐全軍皆沒﹔賊遂陷襄城﹐殺降將闖塌天李萬慶﹐又破南陽禹州﹐殺徽王﹐還攻開封。周王益發金募兵殺賊﹐力戰三晝夜﹐賊死傷旣多﹐復撤兵去﹐東陷歸徳﹐屠陳州。

獻忠旣破襄陽﹐旋棄去﹐休兵光固間﹐東出破隨州﹐爲左良玉所敗﹐折而西﹐羅汝才始去獻忠﹐北就自成﹐兵益盛。四月﹐復自歸徳趨汴﹐圍而不攻。丁啟睿代嗣昌督師﹐憚闖之彊﹐而易獻孤立﹐乃曰「法當攻瑕。」檄諸將光擊獻忠。

獻忠戰敗傷股﹐自信陽東奔﹐官軍邀擊﹐賊眾降散略盡﹐走投羅汝才。汝才知自成欲舊怨﹐分數百騎資之﹐麾使去﹔獻忠遁入英霍﹐與左革合。啟睿已破獻忠﹐始會兵援汴。五月﹐王師至朱仙鎭﹐自成抽兵迎戰﹐王師大敗﹐汴州援絕糧盡﹐漸不能支。至九月望日﹐河水大決﹐直衝曹門﹐波頭髙幾二丈﹐滿城皆爲洪流﹐自成初欲據汴州自王﹐至是失望﹐乃移兵南寇鄖襄。十月﹐敗孫傳庭之師於南陽﹐陷汝寧﹐殺楊文嶽﹐左良玉避賊東走﹐漢東之民﹐多奉牛酒迎賊﹐賊遂破荊州夷陵﹐殺湘陰王。癸未正月﹐賊陷承天﹐襄漢盡沒﹔時闖王�幾至百萬﹐自稱「奉天倡義文武大元帥」﹐羣賊大會﹐悉受約束。汝才眾亦數十萬﹐稱「承天撫民威徳大元帥」﹐以山西舉人吉爲謀主。李兵長於攻﹐羅兵長於戰﹐兩人恆相須成事。自成不喜聲色﹐脫粟布袍﹐與其下共之﹔汝才妻妾數十﹐女樂數部﹐厚自奉養﹐兩人又互相非笑也。未幾﹐自成心欲專制﹐先召汝才所善賀一龍宴﹐醉而縛之﹐隨以二十騎襲殺汝才﹔又誘左金王及袁時中殺之﹐悉並其眾。惟老犭回犭回別屯在澧﹐得不與——一龍卽革裏眼﹐左金王卽蘭養成﹐老犭回犭回卽馬守忠。

自成旣合諸部﹐攺號新順王﹐以襄陽爲襄京﹐更變縣名﹐立李雙喜爲太子﹐備百官﹐文則有上相﹑左輔﹑右弼﹑六政府尙書﹑侍郎﹑郎中﹑從事等員﹔武則有權將軍﹑制將軍﹑果毅﹑威武等號﹔外則節度使﹑防禦使﹑府尹﹑州牧等職。

封崇王襄陽伯﹐邵陵王棗陽伯﹐寧王宜城伯﹐肅寧王順義伯﹐以前參政張國紳爲上相。分布已定﹐大會羣下﹐議出兵所向。牛金星欲先取河北﹐直攻京師﹔楊永裕請下金陵﹐斷漕運﹐以坐困北都﹔顧君恩進曰「金陵勢居下流﹐難濟大事﹐其策失之緩﹔直攻京師﹐萬一不勝﹐退無所守﹐其策失之急﹔關中漢唐故都﹐形勢足恃﹐又大王桑梓之邦﹐宜先定爲根本﹐資其兵力攻山西﹐後向京師﹔則進可以攻﹐退可以守。」自成於是決計入秦。

自朱仙鎭兵潰﹐梁楚之間﹐人心惶懼﹐守令多棄城潛遁。獻忠在英霍﹐收合羣盜﹐乘機復出﹐以壬午夏破舒城六安﹐掠含山巢縣﹐陷廬江﹐習水戰於巢湖﹐窺金陵﹐爲黃得功所破﹐還自桐城趨黃州﹐生員季時榮﹑無賴張以澤迎賊﹐黃州陷。癸未四月﹐從鴨蛋洲渡江﹐襲陷武昌﹐執楚王。賊見庫中積金﹐嘆曰「有如許財而不知用以設守﹐朱胡子眞庸兒也﹗」舁而沈之江﹐遂據楚府﹐僞設五府六部﹐開科取士﹐鑄西王之寶。已聞左良玉西遠﹐去嶽破州﹐將涉洞庭﹐卜於神不吉﹐投笤大詢﹐俄而風作﹐覆其百艘﹐乃焚舟陸行﹐連破長沙﹑衡﹑永﹑吉安﹑建昌﹐將犯辰沅﹐石灘惡不可上﹐仍還嶽州。獻忠初破武昌﹐自成在襄荊遣使好﹐獻忠亦遜詞以答﹐乞彼此相援。比自衡州還﹐左良玉已復武昌﹐自成亦棄楚北去﹐獻忠乃走淅川﹐值老犭回犭回病死﹐因收其眾﹐從此羣盜悉並於二賊﹔而李則自秦犯關﹐張亦由荊屠蜀矣。

論曰「闖獻同起延綏﹐擾亂中原﹐十數載間﹐卒亡明室。說者以爲當時將相異心﹐剿撫失策所致。然余竊怪此二賊者﹐心相忌而事若相倚﹕自成再起﹐旣因房竹所追﹔獻忠復興﹐亦藉朱仙兵潰。豈聖王肇造﹐天必先使若輩爲之驅除乎﹖

又聞崇禎攺元戊辰歲旦﹐天子方禦正殿受朝賀﹐忽大聲發自西北﹐占者以爲鼓妖是日自成與其徒飲米脂山中﹐酒酣﹐舉骰祝曰「得六紅﹐我當爲帝。『一擲果六紅﹐羣小被酒﹐皆下階叩首呼萬歲。是知盜賊之生﹐亦由天意﹐殆未可專歸之人事也。」

◎自成犯闕孫傳庭之敗於南陽而歸也﹐抽丁壯﹐招邊勇﹐兵稍稍集﹔又依古徧箱武岡之制﹐造車萬輛﹐拔降將髙傑﹑白廣恩爲先鋒﹐日夜操演﹔然其意欲且守關中﹐張形勢﹐使賊西顧﹐不敢直犯京師﹔而朝廷屢督之戰﹐不得已以癸未八月治兵再出。

當是時﹐自成方去荊襄﹐聞秦師至﹐頗懼﹐乃匿其精銳﹐以孱弱誘之﹔官軍屢有斬獲﹐傳庭轉以賊爲易與﹐進至寶丰。旣入險﹐賊堅壘相持﹐官軍不得戰﹐值霖雨﹐餉道阻絕﹐傳庭還兵就餉﹐乃悉精騎乘其後﹐及於當陽。賊前鋒名三堵墻﹐一紅一白一黑﹐望如雲錦﹐官軍方饑疲﹐見之皆股栗﹐丁壯推車者﹐脫鞔絡先奔﹐師復大敗。自成逐之一日夜﹐逾四百里﹐傳庭至關﹐方調兵商洛口﹐而炮聲忽從內發﹐蓋兵潰時賊得所棄甲仗﹐使其眾被之﹐雜奔者先入爲內應也。旣賊入關﹐西﹫﹫不守﹐傳庭擁所養喇嘛僧西去﹐不知所終。髙傑渡河奔蒲州﹐方伯以下﹐及白廣恩﹑陳永福等皆降於賊﹐永福於是反爲之盡力。

是時秦中郡邑多從賊﹐獨鳳翔及慶陽﹑楡林不下﹐賊使劉宗敏屠鳳翔﹐又攻慶陽﹐破之﹐執韓王﹔使李過攻楡林﹐失利﹐自成自引兵屠之﹔寧夏總兵牛成虎迎降﹐進攻甘肅﹐屠西寧﹐三邊盡入於賊。於是大會羣下﹐戎馬萬匹﹐旌旗百里﹐詣米脂祭墓﹐裒被髮遺骸封築之。訪求宗人﹐贈金賜爵﹐攺延安爲天保府﹐米脂爲天保縣。十一月﹐自成還長安﹐召見關中紳士﹐先各饋銀八兩﹐然後責其輸助﹔遣官考州縣生童﹐攺八股爲諭。先遣兵入山西﹐陷平陽。

甲申正月﹐淮安民家鑿井﹐適中古﹐將及泉﹐得一石﹐有記曰「宋建炎二年開﹐開三百年而塞﹔塞二百年而復開﹐天下當淸。」是月﹐自成僭號﹐建國曰順﹐紀元曰永昌﹐封其黨爲侯伯子男﹐造甲申歷﹐攺西安爲長安﹐鑄大錢﹐值白金一兩﹐設科目取士﹐試定鼎長安賦﹐拔扶風舉人張文熙爲第一。二月﹐賊自龍門渡河﹐破汾州﹐進陷太原﹐所下郡邑﹐卽置僞官。壬申﹐賊至潞安﹐分遣劉宗敏入故關﹐掠大名﹑眞定﹐而自以大隊徇忻代﹐陷寧武﹐殺周遇吉。三月壬辰﹐帝星下移。乙未﹐賊陷大同﹐進薄宜府﹐太監杜勛以城降。癸卯﹐賊犯居庸關﹐太監杜之秩﹑總兵唐通開關以迎。甲辰﹐賊陷昌平﹐犯十二陵。始賊欲偵京師虛實﹐陰遣人輦重貨賈販都市﹔又令充部院諸掾吏﹐刺探機密﹐千里馳報﹐至是兵部發騎探賊﹐賊輒誘降之﹐無一人還者。是日薄暮﹐自成至彰義門﹐佇望間﹐城樓忽墮一天啟大錢﹐宋獻策進曰「此勝兆也。」發一炮﹐樓角立崩。

乙巳﹐賊大至﹐城外三大營皆潰﹐杜勛初降賊﹐廷臣請急檄城守諸內官﹐忽傳旨云「杜勛罵賊殉難﹐予蔭祠。」丙午﹐自成設黃幄﹐坐廣寧門外﹐秦晉二王左右席地坐。勛呼城上人請入見﹐守城諸監縋之上﹐見帝盛稱賊勢﹐勸帝禪位﹐不然﹐則割山陜分國而王﹐上不答。或請畱之勛曰「不返則二王危。」乃縱之去﹔勛退﹐謂其儕曰「吾輩富貴故自在也。」復縋城去。時浹旬陰慘﹐是日忽大風震雷﹐俄而微雪。申刻﹐賊攻廣寧門﹐杜勛射書城上﹐曹化淳立啟門﹐外城陷。二鼓﹐帝命周後自經﹐令太子二王易服出避﹐手刃袁妃長公主。五鼓﹐賊攻正陽門﹐帝欲出不得﹔俄而內城陷﹐帝登煤山﹐自縊於壽皇亭。戊申﹐賊以扉舁出﹐與周後同置東華門側﹐殮以柳棺﹐枕以土塊﹐覆以蓬廠﹔辛亥﹐始攺殯於茶庵。已而僞官傳紙票﹐仰昌平州葬之於田貴妃墓。四月初三日﹐發引﹐永定二王靑袍哭送出城而返。

署昌平州事吏目趙一桂與好義之士孫繁祉﹑白紳﹑劉汝朴﹑王政行等十餘人捐錢三百四十千﹐募人開壙﹕始啟石門﹐內香殿三間﹐中懸萬年燈二盞﹐陳設祭器﹐前置石香案﹐旁列五彩綢制侍從宮人﹐及生前所用器服﹔東間石牀髙尺五六寸﹐廣盈丈﹐上鋪絨氈被褥諸寢具﹔又開二層石門﹐內通長大殿九間﹐石牀如前式﹐妃棺在焉。初四日﹐帝後梓宮到﹐祭奠畢﹐先移田妃於牀右﹐次安周後於左﹐然後奉帝居中﹐隨閉石門掩土。初六日﹐一桂復率捐葬鄕耆祭奠﹐哭聲震天。死難太監王承恩卽葬於陵右﹐明遂亡矣。一時詞人悲嘆﹐往往見之詩歌﹐就所睹記﹐錄之於左﹕七言絕句玉皇西狩下天都﹐縱使霜狼鬥赤烏﹐賽過五紅驚一坐﹐戊辰元旦受嵩呼。

﹝盜起﹞

花生玉露柳生煙﹐坐覽軍書上未眠﹐夜半月斜殿影黑﹐黃封猶降鳳池宣。

﹝勤憂﹞

閣臣天性最仁廉﹐招撫何須劍戟釒舌﹖將吏臺前聽號令﹐中軍元帥誦華嚴。

﹝嗣昌﹞

揮金百萬作城防﹐賊未梟頭已自創﹔天若資王生大統﹐國當磐石到無疆﹗

﹝周王﹞

虎踞龍蟠說舊京﹐六宮擬從翠華行﹐君王也道江南好﹐只是因循計不成。

﹝南遷﹞

風雨憑城下玉臺﹐錦筵空爲射堂開﹗天弧夜夜髙張在﹐卻放狼星易度來。

有詔坤寧共省愆﹐毀巢破卵事相緣﹐夜來帝坐移於下﹐遮莫軒轅也失纏。

崇關巨堞是居庸﹐百二山河推要衝﹔聞報官軍三十萬﹐齊心爲賊作先鋒。

﹝破關﹞

賊兵百萬漲昏埃﹐鼙鼓驚天曉角哀﹔聞報六宮皆掩面﹐玉鑾日暮出平臺。

﹝城圍﹞

空炮連聲震若雷﹐園陵十二盡成灰﹔平臺召對何人對﹖天子無言拭淚回。

﹝召對﹞

王兒傳至各欷﹐禦手親將換廠衣﹐對仗兩班同哭罷﹐殿庭但有燕雙飛。

﹝太子﹞

社稷淪亡命亦捐﹐兩行珠淚盡君前﹐聖明過守無成戒﹐妾負皇恩十八年。

﹝周後﹞

翠華西閣斷君憐﹐未得長門賦一篇﹔今夜有魂甘帶血﹐落花風裏變啼鵑。

﹝袁妃﹞

劍气沖花萎綠苔﹐玉眞髙駕彩雲回﹔幽幽椒殿無人住﹐鸚鵡猶呼萬歲來。

﹝公主﹞

內家避寇承明旨﹐玉殿金閨人盡亡﹐不似唐朝委社稷﹐三千宮女拜黃王﹗

﹝宮人﹞

元武樓頭漏點傳﹐從亡一整舊宮員﹐籠燈莫訝聯三盞﹐未必微行得萬全﹖

﹝欲出﹞

白家河畔艸迷離﹐萬戶煙深怨鳥啼﹐悵望南云無去路﹐東風吹到馬頻嘶。

﹝回宮﹞

城上懸燈賊入濠﹐九門已獻六軍逃﹔士民欲爲朝廷戰﹐三百年中不佩刀。

﹝城陷﹞

燕臺四月艸靑靑﹐馬上悲笳耳倦聽﹔過客若還憶舊裏﹐回頭一望壽皇亭。

﹝帝縊﹞

轉眼宮庭便陸沈﹐潔身同葬禦河深﹐只應皓月來相照﹐照出澄波一片心﹗

﹝魏氏﹞

兩行遺詔亦悲哉﹐飲恨吞聲向夜臺﹔此日廷臣皆仗節﹐猶嗟未得救時才﹗

﹝遺詔﹞

血漬衣襟詔一行﹐殉於宗社事惶惶﹔此時天帝方沈醉﹐不覺中原日月亡﹗

天荒地老春餘夢﹐剩水殘山劫後鐘﹐九土曾無埋骨處﹐淑人卻借一А封。

﹝帝葬﹞

午門待罪責供招﹐舊事先王各大僚﹐忍見靈車從內出﹐月綾被體發蕭蕭。

茶庵棚內白楊棺﹐百姓皆來掩淚看﹐多少騎騾人過此﹐從無一肯下驢鞍。

﹝茶庵﹞

千疊山河萬疊云﹐重瞳魂魄傍湘君﹐白楊只恐樵蘇及﹐麥飯誰澆數丈墳﹖

﹝帝墳﹞

不鑑前車在漢唐﹐東林講學爲三王﹐臣憂門戶君憂國﹐門戶成時國已亡﹗

﹝黨禍﹞

謹具江山百座城﹐崇禎帝後列雙名﹐鮮紅簡子書申敬﹐獻納通家八股生。

﹝書生﹞

七言律豈如黃虎只凶狂﹖甚有才能合眾彊﹐終始稱渠不俯屈﹐柰亡無地更飛揚﹔李巖失路爲謀主﹐神祖多方賫盜糧﹐作賊不圖聲色樂﹐苦心專志致明亡。﹝李闖﹞

人心厭治物違和﹐從逆交加赴火蛾﹐變亂如開龍耳嘴﹐危亡端在馬蹄窩﹐鋒頭毛面堂廉滿﹐紫眼鳶肩艸澤多﹐天卻生才與位左﹐不關功令詠菁莪。

初時羣聚只饑民﹐蠲賑能教一叱平﹐馴致渠魁收壯士﹐便須能將動雄兵﹔洪廬孫戴全忘死﹐曹艾陳劉不顧身﹔其柰舉朝皆泄泄﹐更無廟算似黃瓊﹗

救火衣冠揖讓頻﹐中書樞密更添薪﹐河南未配紅娘子﹐山右先馳黑煞神﹔一左盡堪專調選﹐二曹良足靖風塵﹐大河才有靈昌渡﹐便是飛鷹透碧曼。﹝縱盜﹞

中原郡邑久兵荒﹐極選人才未足當﹐江嶺知能俱好好﹐關河庸耄獨悵悵﹗平時覓食嫌山遠﹐急處藏身樂艸長﹐一臟受傷未必死﹐死來五臟气俱傷。﹝郡邑﹞

名將誰無此日難﹐福堂孫傅坐相看﹐已開函谷千尋道﹐又撤瞿塘萬里灘﹐新蔡空拳當敵騎﹐寶丰枵腹跨徵鞍﹐忠臣苦事將誰訴﹖獄吏才過劇盜攢。

那將賊勢著胸中﹐气湧如山膽塞胸﹐駐馬昔曾降大憝﹐揮刀今必斬元凶﹐曹能猶子同摧敵﹐周亦夫人共折衝﹐閒置西偏徒一死﹐不教河上立奇功。

英明昏暗不差多﹐秦後宮庭一网羅﹐張業呂疆麟鳳少﹐趙髙封訁胥虺蛇多﹐蒙君竊柄難薰灌﹐揖盜開門孰譙訶﹖猶把王承恩藉口﹐南來威福似江波。﹝宦官﹞

若思東晉足忠良﹐劉李﹝闖塌天劉國能﹐射塌天李萬慶﹞於今得繼芳﹐絲濯江濤成錦綺﹐玉磋山石協圭璋﹐殺身完節嘉名遠﹐建廟褒官世澤長﹐若問文儒甲申事﹐不知對此面何藏﹖

彌天蓋地折凶威﹐錫穴奇才卓不移﹐地久荒殘心作壘﹐人無甲冑錢爲皮﹔五千壯烈同甘苦﹐廿萬猖狂懾指揮﹐若使京城君設守﹐豈教宗社變冰澌﹖

◎槐國人政順治元年三月丁未﹐明京師陷﹔昧爽﹐李自成氈笠縹衣﹐乘烏駁馬﹐至西直門﹐拔箭去鏃﹐向後三發﹐令曰「軍士入城﹐敢傷一人者﹐殺無赦。」忽有黑气湧門而出﹐宋獻策曰「此害气宜避。」乃攺從徳勝門入﹔太監曹化淳率其屬迎於門外﹐自成仰天大笑﹐手發一矢﹐中坊之西偏。至承天門﹐語諸賊曰「吾一矢中其天字﹐必一統。」射之不中﹐中天字下﹐自成愕然。牛金星趨進曰「中其下﹐必中分天下。」自成乃喜。入宮﹐卽傳令求崇禎帝及太子二王﹐以曹化淳背主獻城﹐先勒獻餉銀五萬兩。戊申﹐周奎獻二王﹐自成曰「吾待以杞宋之禮。」發劉宗敏收養。午刻﹐始得崇禎崩問。

是日檢討梁兆揚倡助餉﹐與同志數人各書五千金﹐托宋企郊投謁。己酉昧爽﹐成國公朱純臣﹑大學士魏藻徳率文武百官至午門待罪﹐羣賊爭侮﹐爲椎背脫帽﹐或舉足加頸相笑樂﹐各官惴惴﹐莫敢仰視。日暮﹐自成始出﹐牛金星執縉紳錄唱名﹐嘻笑怒罵﹐恩威不測﹐呼及周鐘﹐顧君恩特下揖云「主上饑渴求賢﹐當不次擢用。」自成問鐘何許人﹖君恩曰「名士善爲文。」自成笑曰「何不做見危授命題目﹖」���大學士陳演首勸進﹐自成不許。時入朝者三千餘人﹐點用不滿百人﹐從東華門出﹐送吏政府﹔餘者每員馬兵二人押往西華門外﹐縱轡騰逐﹐若蹴羊豕﹐人人自謂必死矣﹗俄傳令曰「前朝犯官﹐悉送權將軍劉處分。」蓋賊憤各官不迎已﹐欲盡殺之﹐因宋獻策力爭而止也。

庚戌﹐收執逃官﹐路斷行人﹐封太子爲宋王﹐赦刑部錦衣衛系囚﹐又傳檄郡縣﹐中云「君非甚暗﹐孤立而煬蔽恆多﹔臣盡行私﹐比黨而公忠絕少﹔賄通宮府﹐朝端之威福日移﹐利入戚紳﹐閭左之脂膏盡竭。」詞出黎志升﹐諭者以爲實錄。辛亥﹐召見梁兆揚﹐自成謂曰「朕起義兵﹐專爲救民。」兆揚叩頭對曰「舊君無大失徳﹐但猜疑自用﹐以致上下睽隔﹐民墜塗炭﹔陛下救民水火﹐由晉抵都﹐兵不血刃﹐眞可比隆唐虞﹗臣遭逢聖主﹐敢不精白一心﹐以答知遇殊恩﹖」

自成大悅﹐畱坐飲茶﹐授兵政府侍郎。賊初自楚入秦﹐已設文武各官﹔至是以父名印﹐印爲符券契章凡四等﹐攺內閣爲天佑殿﹐翰林院爲弘文院﹐文選司曰文選院﹐六科曰諫議﹐禦史曰直指﹐官服領尙方﹐用云爲級﹔以牛金星爲天佑殿大學士﹐何瑞徵﹑黎志升爲弘文院大學士﹐舊臣點用者除授有差。

時賊令新降者不得乘馬。壬子﹐各官皆騎驢﹐方巾藍服﹐小扇遮面﹐至牛宋及顧君恩署投門生帖﹐且領契﹔其外選者﹐乞攜妻孥﹐宋企郊語之曰「俟到任後做得好官﹐來迎未晚。」皆欣然而去。

癸丑﹐僞禮政府諭各官率耆民上表勸進﹐使周鐘艸登極詔﹐內有語云「比堯舜而多武功﹐邁湯武而無慚徳。」或私語鐘曰「闖賊殘殺太甚﹐恐難成事﹖」

鐘曰「昔太祖初起亦然。」乙卯﹐派各官槪納餉銀﹐大抵點用者派少﹐不用者派多﹐下至廠衛著姓﹐耍津權胥﹐四方富貴﹐無不濫及﹔一言不辦﹐卽夾﹐往往骨碎身死。大學士魏藻徳被夾﹐獻銀萬兩﹔劉宗敏責以首相致亂﹐藻徳曰「此一人無道所致。」宗敏怒曰「汝以書生擢狀元﹐不三年爲宰相﹐崇禎有何負汝﹐而詆爲無道﹖」掌嘴數十﹐仍夾不放﹐四月戊午朔﹐宋獻策言「帝星不明﹐天象陰慘﹐宜停刑﹐且速卽位。」庚午﹐各官復上表勸進。辛酉﹐焚明太廟神主。

是日﹐試在京舉人﹐首題「天下歸仁焉﹐」次題「蒞中國而撫四夷也。」取者送吏政府候選。復考秀才﹐取者送國子監讀書。司業薛所蘊因令監生多作文字﹐以候新主幸學。壬戌﹐禁用十字﹐若忠爲中﹐成爲丞之類﹐攺大明門爲大順門﹐易乾淸宮匾「敬天法祖」爲「敬天勤民。」

是日﹐先釋系官數百人﹔取所得銀及合累朝鎭庫積銀三千七百餘萬﹐金一千萬錠﹐悉令工熔作穿心方版﹐爲易運計。

癸亥﹐禁奏疏冗長﹐召見僞侍郎楊觀光﹐問郊天何以必去葷酒﹐遠女色﹐止行刑﹖觀光答曰「天人一气﹐去葷酒則心志淸明﹐遠女色則呼吸靈爽﹐止行刑則舉念慈和﹐故能感格上穹。」自成稱善﹐送至檐下﹐答拱而別。

甲子﹐鑄九璽及永昌錢﹐不成。乙丑﹐始盡釋諸系官﹐其勛戚大臣﹐仍令兵監押﹐遺僞將四出催糧﹐執故相馮銓至京﹐勒獻銀數萬。丁卯﹐盤各倉谷。僞禮政府示﹐十二日百官習儀天佑殿。望日﹐頒詔﹐論功行賞。

十七日﹐郊天祭地﹐卽帝位。次日幸學﹐行釋奠禮。戊辰﹐西平伯舉兵報至﹐趣僞防禦左懋泰赴密雲﹐張石麟赴山海。己已﹐停習儀﹐殺所押大僚勛戚數十人於平則門外﹐下令親徵。夜半﹐先運輜重百萬輛歸陜西。庚午黎明﹐自成氈帽藍布袍﹐挾二王及吳襄東出﹐精兵二十餘萬悉行﹐各官送之金明橋而返。

闖賊本無大志﹐自得牛李后﹐始知收拾人心﹔至京師﹐頗嚴軍令﹐士卒有淫掠者﹐輒梟斬﹐或斷臂割勢懸市﹔然其下爲賊久﹐令𨿽嚴﹐不能制也。軍士初入民室曰「假汝竈一炊。」旣食﹐曰「借汝牀一眠。」將眠曰「雇汝妻女一伴。」不從則死。己又編排甲﹐令五家養一賊﹐民不勝毒﹐縊死相望。自成寵宮人竇氏﹐號曰竇妃﹐夜宿宮中﹐晨起啜少米飲而出﹐憚食宮中物﹔見諸龍器皿﹐輒震懾。將升禦座﹐忽見白衣人長數丈﹐手劍怒視﹐恐懼不敢復登。內臣初進冕旒﹐窄不可戴﹐易之又寬﹐再易之始冠。刻許﹐頭痛如裂﹐急欲去。識者知其不能久也。

論曰「自成之惡極矣﹗歷觀古來盜賊﹐若赤眉黃巾輩﹐其毒虐猶未若是之甚也。然或言其在西安﹐都司舍人邱從周乘醉入秦府﹐戟手罵曰﹕」若小民妄稱尊號﹐踞王府﹐而所爲如此﹐何以能久﹖『自成聞之笑曰「此酗兒。』略不加意。少時嘗盜鄰家羝羊﹐其人執而笞之﹐旣得志﹐不修舊怨。前參政張國紳者降賊﹐自成以爲上相﹔國紳誘一故宦之室進之﹐欲以求媚﹐自成顧重其夫名﹐立斬國紳而歸其婦。由是推之﹐意者夾官搜銀等事﹐或其下所爲﹐非盡自成之意歟﹖

夫初得關中﹐姑以一二事示大度﹐假仁義以結民心也。語云「盜亦有道﹐『信夫。」

◎西平乞師吳三桂字長白﹐遼東籍﹐江南髙郵人﹔父襄字西環﹐兩世並起家武科﹐積軍功﹐官至都指揮司﹐同守寧遠。甲申正月﹐懷宗以西寇漸近﹐調襄還京﹐已又撤寧遠鎭﹐封三桂爲西平伯﹐手敕召之入援。三桂行至沙河﹐而京師陷﹐賊使諸降將以書招之﹐三桂猶豫未決。初上寵田妃﹐妃歿﹐上念之不置﹐戚畹田弘遇欲娛上意﹐遊吳門﹐出千金市歌姬陳圓﹑顧壽﹐將以進禦﹐上知爲靑樓婦﹐卻之。弘遇死﹐壽隨一優人逸去﹐而圓歸三桂。賊據京師﹐劉宗敏居弘遇故第﹐因有譽二姬色之都技之絕者﹐宗敏於是系襄索圓。三桂聞之﹐卽還兵據山海關﹐刑牲盟眾﹐誓興復明室﹐報至京師﹐自成切責宗敏﹐立釋襄﹐厚加撫慰使作書諭三桂﹐三桂不從。

當是時﹐國朝聞明都之變﹐方議入討﹐而三桂兵少﹐自揣其力不足以辦賊﹐遺使因故帥祖大壽來乞師﹐朝廷猶未之信也。山海鎭城在關內﹐而關外復有羅城﹐四月丙子﹐賊先遣輕騎自一片石北出而東﹐突入外城斷東路﹐而自成以全師圍內城。三桂復來求救﹐於是二王統勁兵飛馳而西﹐將及外城﹐見炮方東向擊﹐九王疑三桂已沒﹐駐兵歡喜嶺﹐髙張旗幟以待。三桂望見﹐從數騎突圍而至﹐力請進兵﹔九王以素無盟約﹐又賊與吳兵甲仗相似﹐欲令吳兵發以自別異。三桂曰「然﹐我固非怯也﹐使我更得萬騎﹐何懼於賊﹖爲今兵少﹐故乞師於若﹐盟誓發無恨。」卽與九王同歃﹐立其發﹐導王師直抵關下﹐而賊外城之卒先爛矣。

三桂馳入關﹐卽呼城中人發﹐卽日開內城門﹐三面並出﹕三桂居前﹐九王繼後﹐豫王英王張左右翼。漢兵先合﹐賊圍之數十重﹐三桂奮死鬥﹐卒皆一當百﹐賊散而復合。王師馳至﹐從黃埃中發數矢﹐賊駭曰「關東兵來矣﹗」天忽大風﹐沙石飛起﹐擊賊如電﹐二王縱鐵騎乘風夾擊﹐賊步卒幾盡﹐騎兵死者過半﹔劉宗敏中箭墜馬﹐選鋒驍將莫不重傷。自成乃殺吳襄﹐懸首髙竿﹐收餘兵西遁。三桂戰罷﹐哭其父屍極哀﹐九王慰唁之﹐且趣之曰「稍遲卽京師糜爛矣。」九王卽攝政王也。三桂於是兼程而進﹐壬午﹐追賊於永平﹐張若麟來降。自成乘千里馬馳一日夜﹐癸未平旦﹐至京師﹐立縛吳襄家屬三十餘口﹐殺之於市。

賊之東出也﹐畱京師者僅老弱數萬﹔文官則牛金星﹐大轎開棍﹐往來拜客﹐武官則一隻虎李過﹐防守禁城﹐九門齊啟﹔惟日驅驢馬運金帛歸關中﹐己而微聞戰敗﹐賊將督民夫拆城外房﹐運器械上城﹐爲守禦備﹔或相聚耳語而泣。民間喧傳吳三桂奪太子來﹔太子入立﹐卽順賊所署諸臣斬無遺。比自成至﹐人馬殘憊﹐全無紀律﹐益肆淫掠。諸內臣初奉命守城﹐已懷異志﹐令士卒皆持白楊杖﹐朱其外﹐貫鐵環於端﹐舉之有聲﹐格擊則折。至是賊下令盡逐內監﹐無老幼貴賤﹐卽以其杖驅之﹐皆號泣徒跣﹐破面流血而去﹔其金帛珠玉﹐悉爲賊有。於是賊各官莫�疾步求間脫去矣。

甲午申刻﹐賊傳示次日郊天卽位﹐俄而劉宗敏先臥長桌舁出﹐羣賊亦多束馱金帛﹐紛紛而去。乙酉﹐賊僭卽帝位於武英殿﹐以李繼遷爲太祖﹐追尊七代考妣皆爲帝後﹐立妻髙氏爲皇后﹐使牛金星代行郊天禮。三桂兵至﹐覘知賊將西走﹐先設疑兵於西山﹐又多取酒罌﹐實以石灰﹐埋齊化門外道口。五鼓﹐賊眾萬馬齊出﹐踐罌穿足﹐輒驚踣﹔後騎奔壓﹐石灰迷目﹐不可視﹐疑兵遠噪以驚之﹐賊眾大亂﹐盡棄其輜重﹐畱僞將軍左光先﹑谷可成殿後而遁。

五月戊子朔﹐在京諸臣設崇禎帝位於午門﹐行哭臨禮﹐令百姓人制素冠。庚寅﹐備法駕迎新君於正陽門外﹐都人猶以爲故太子也﹔及駕至﹐前騶麾百姓悉去白冠﹐始悟其非。三桂追賊至定州﹐斬可成﹐光先傷足﹐賊負而逃。自成還兵戰於眞定﹐復大敗﹐身中流矢。三桂追出故關而還﹔比至京﹐則國朝己定鼎矣。

自成至山西﹐郡邑多閉門拒守﹐賊輒攻屠之﹐而叛者愈眾﹔又以牛金星譖殺李巖﹐劉宗敏以下皆離心﹐故不能復戰。畱陳永福守太原﹐委以晉事﹐而歸西安。

自成初以李巖言謬爲仁義﹐及巖死﹐兵又屢敗﹐益虐戾自用﹐羣下小忭輒死﹔又設嚴刑﹐民盜一雞者斬﹐西人大恐。

其年冬﹐王師西討﹐陳永福拒戰甚力﹐城破而死。肅王遂白皇甫川渡河﹐擊破賊將郭英﹑李過兵﹔英王自懷慶渡河﹐向潼關﹐賊使僞巫山伯馬世耀將三十萬來拒﹐一戰而敗。自成知不能守﹐散府庫﹐焚倉廩﹐出武關東奔。乙酉二月﹐攻鄖陽﹐明守將王廣恩伏步卒於近郊林莽間﹐自引騎士別駐遠郊﹐而使孱兵誘賊。

旣入險﹐騎不得騁﹐伏發﹐賊兵多死﹔薄暮引去﹐而廣恩己馳騎先破其壘﹐林間步卒復四面舉火﹐噪而逐之﹐賊眾大潰。時左兵方東下﹐自成聞之﹐收拾散亡﹐將乘虛襲武昌﹐大兵分兩道窮追﹐闖賊還戰輒敗北。至武昌﹐眾尙五十餘萬﹐畱屯月餘﹔欲氵斥江走嶽州﹐將發﹐忽烈風暴雨﹐陰霾四塞﹐賊由是變計﹐從陸出咸寧﹑蒲圻。

丙戌正月﹐過通城九宮山﹐使其下先發﹐自以十餘騎殿後﹐猝陷於淖﹐土人以鋤擊殺﹐斷其首而獻之明。李過來救﹐儀奪其屍﹐結艸爲頭﹐以冠冕葬之羅公山下。大兵追至﹐獲其從父二人﹐及劉宗敏﹑左光先﹐皆斬之﹔執宋獻策﹔金星﹑企郊等皆潛遁﹔發驗自成屍已腐﹐莫能辧也。李過攺名錦﹐與餘賊四十六部奉髙氏降於何騰蛟﹐唐王賜錦名赤心﹐尋死。後人有詩曰「誰道天公醉﹖元凶未獻俘﹐九宮靈一擊﹔全隊賊皆逋。」蓋時又傳自成過九宮山﹐單騎謁元帝廟﹐爲帝所擊﹐伏地而斃也。

◎郡邑紀聞郡邑死事﹐就所見聞﹐頗得其詳而可錄﹕曰房轂﹐曰武昌﹐曰長沙﹐曰楡林﹐曰保定。

崇禎已卯春﹐流賊九股分屯襄鄖間﹐督師熊文燦主撫﹐於是張獻忠首出求降﹔文燦爲請於朝﹐授副總兵﹐處之轂城﹐而使僉事張大經監其軍﹐所謂西營八大王也。羣賊聞之﹐皆佯就撫﹐文燦隨地安插﹐內三股近房縣。房小邑﹐又數被兵﹐而羣賊逼踞﹐人無固志。邑令郝景春爭之文燦﹐文燦怒曰「朝廷欲化賊爲民﹐今將驅民作賊耶﹖」趣居之城外。於是羅汝才居東北﹐號曹操營﹔黑雲居南﹐號十萬營﹔白貴分處西南西北﹐號小秦王營。景春𨿽單騎就營﹐與結盟定約束﹐事稍稍定﹐然已自知必死矣。

未幾﹐獻忠叛﹐城令阮之鈿死之﹐張大經從賊﹐引賊兵趨房縣﹐又使人約汝才同反。景春子諸生鳴鑾力敵萬夫﹐乃擐甲詣汝才曰「若不念香火情乎﹖愼毋從亂」汝才佯諾﹐鳴鑾覺其僞﹐與守備楊道選授兵登陴﹐而獻忠前鋒已至﹐鳴鑾迎擊﹐斬其魁上天龍。已而賊大至﹐獻忠兵張白幟﹐汝才兵張赤幟少傾﹐二幟相雜環城立攻﹐白黑二渠策馬呼曰「以城讓我﹐保無他也。」獻忠又以張大經檄諭降﹐景春大罵碎之﹔而以寸紙系卒髀間﹐縋城求救﹐十數往﹐文燦卒不應。

鳴鑾且守且戰﹐相持五日﹐擊傷獻忠左足﹐殺其善馬﹔又用間入賊壘﹐陰識獻忠所臥帳﹐將襲擒之。而指揮張三錫啟北門揖汝才入﹐城陷﹐景春回署將自盡﹐大經短槍乘馬突入執之﹐賊坐縣堂﹐見景春來﹐爲起立﹐且酌卮飲之﹐而責問庫銀倉粟。景春罵曰「死賊﹐倉庫有物﹐城豈爲汝所陷﹖」乃擁之去。鳴鑾與道選巷戰﹐道選中箭死﹐鳴鑾聞父被執﹐追至﹐景春見之連呼曰「好好﹐」以手自畫其頸曰「此亦不甚痛也﹐男兒至是﹐惟一死耳﹗」遂父子同遇害。而主簿朱邦聞亦以罵賊不屈﹐全家被殺。之鈿字實甫﹐桐城諸生﹐由保舉授縣令。三錫後爲官軍所獲﹐磔死。大經從賊﹐及瑪瑙山之敗﹐復出降。

張獻忠之破漢陽也﹐武昌紳吏議募兵爲備﹐而府藏空虛﹐賀逢聖屢淸貸於楚府﹐王不應﹔左良玉東走﹐亦入見王曰「與臣十萬人餉﹐當爲王保境固城。」

王復不應﹐眾不得已謀撤江上兵入保。參將崔文榮曰「守城不如守江﹐守江不如守漢﹔團風鴨蛋諸洲﹐水淺不及馬腹﹐縱之飛渡﹐而嬰城坐困﹐非策也。」眾不聽。兵旣撤﹐而承天徳安潰卒東下﹐王始發金錢盡募之﹐使長史徐學顏爲之帥﹐不隸他將﹐所謂楚府兵也。未幾﹐賊偏師先自團風洲渡﹐其大營尙在江北﹐有張其在者﹐以罪被笞﹐走投獻忠﹐告以虛實﹐賊乃從鴨蛋洲畢渡﹐直薄城下。文榮禦之﹐頗有斬獲﹔賊轉攻徳勝門﹐參政王揚基﹑推官傅上瑞先遁﹐楚府兵斬關迎賊﹐城遂陷﹐文榮及學顏皆戰死。蓋募兵時﹐賊先使其卒雜潰兵應募爲內應也。

王聞城陷﹐出坐殿角門﹐賊入﹔王罵之。獻忠曰「吾來正欲扶王爲天子耳﹗」

王曰「天下吾家天下﹐天子吾家天子﹐安用賊扶﹖」賊黨尙食王﹐卻之﹐絕粒四日﹐獻忠乘以竹輿﹐二人舁之﹐再拜而投之江。妃及宮眷宗室內臣死節者數十人﹔外臣死事者﹐自文榮學顏外﹐有通判李毓英﹑知縣鄒逢吉﹑都司朱士鼎﹐紳士死義者﹐大學士賀逢聖而下﹐有王師文﹑陳靖之。而宗室盛潮之子觀音保年十三﹐賊得之﹐因其少不之備﹐保伺賊醉﹐潛拔賊刀刺殺數人﹐然後白剄。學顏字君復﹐永康人﹔文榮海寧衛人﹐世指揮僉事﹔士鼎起家武進士﹐旣被執﹐賊愛其力﹐欲用之﹐士鼎戟手大罵﹐賊斷其右手﹐乃以左手染血灑賊。賊又斷之﹐不死﹔賊旣退﹐令人縛筆於臂﹐猶能作楷字﹐招集舊卒﹐訓練如常。

崇禎壬午秋﹐李自成寇鄖陽﹐巡撫王永祚奔荊州。癸未正月﹐承天陷﹐巡撫宋一鶴﹑總兵錢中選死之。朝命以王揚基代一鶴﹐李乾徳代永祚﹐乾徳有官無地﹐移撫偏沅﹐而揚基暫駐嶽州。五日﹐張獻忠屠武昌﹐揚基懼﹐率標兵走長沙﹐推官蔡道憲語之曰「嶽與長沙﹐唇齒也﹔並力守兵﹐則長沙可保而衡永無虞﹐柰何棄之﹖」揚基曰「嶽非我屬。」道憲曰「棄北守南﹐猶不失爲楚地﹔若南北俱棄﹐所屬地安在﹖」揚基語塞﹐乃復還嶽州。會吉府承奉王命明與副將尹先民潛通賊﹐賊遂浮舟於湖以窺衡嶽﹔旣破咸寧﹐進至蒲圻﹐揚基先遁。湖廣巡撫王聚奎駐袁州﹐憚賊不敢進﹐道憲貽書爲陳利害﹐聚奎使至﹐使總兵孔希貴拒賊於陳陵磯﹐戰屢勝﹔旣而以眾寡不敵﹐聚奎與希貴及湖南巡撫李乾徳奔還長沙。

嶽州陷﹐道憲謂聚奎宜乘賊未至﹐先於山砂磯及戴家湖立水陸二營以遏賊。﹝以下闕﹞

