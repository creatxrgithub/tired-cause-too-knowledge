

《襄陽記》佚名《襄陽耆舊記》﹝又名《襄陽記》﹞

三國部分人物捲﹝一﹞

龐徳公龐徳公﹐襄陽人。居峴山之南沔水上﹐未嘗入城府。躬耕田裏﹐夫妻相待如賓﹐休止則正巾端坐琴書自娛﹐睹其貌者肅如也。

荊州牧劉表﹐數延請﹐不能屈。乃自往候之﹐謂公曰「夫保全一身﹐孰若保全天下乎﹖」公笑曰「鴻鵠巢於髙林之上﹐暮而得所棲﹔龜黿穴於深泉之下﹐夕而得所宿。夫趨捨行止﹐亦人之巢穴也。但各得其棲宿而已﹐天下非所保也。」因釋耕隴上﹐妻子耘於前。表指而問曰﹕先生苦居畎畝之間﹐而不肯當祿﹐然後世將何以遺子孫乎﹖「公曰﹕」世人皆遺之以危﹐今獨遺之以安。𨿽所遺不同﹐未爲無所遺也。「表曰﹕」何謂﹖「公曰﹕」昔堯﹑舜舉海內授其臣﹐而無所執愛﹐委其子於艸莽﹐而無矜色。丹朱﹑商均至愚下﹐得全首領以沒。禹﹑湯𨿽以四海爲貴﹐遂以國私其親﹐使桀徙南巢﹑紂懸首周旗﹐而族受其獲。夫豈愚於丹朱﹑商均哉﹖其勢危故也。周公攝政天下﹐而殺其兄。向使周公兄弟食藜藿之羹﹐居蓬蒿之下﹐豈有若是之害哉﹗「表嘆息而去。

諸葛孔明每至公家﹐獨拜牀下﹐徳公殊不令止。司馬徳操嘗造公﹐值公渡沔﹐祀先人墓。徳操徑入其室上﹐呼徳公妻子﹐使速作黍﹐「徐元直向言﹐有客當來就我與公談論。」其妻子皆羅列﹐拜於堂下﹐奔走供設。須臾﹐徳公還﹐直入相就﹐不知何者是客也。

徳操小徳公十歲﹐以兄事之﹐呼作龐公也。故世人遂謂「公」是徳公名﹐非也。

後遂攜其妻子登鹿門山﹐托言采藥﹐因不知所在。

《先賢傳》云「鄕裏舊語﹐目諸葛孔明爲臥龍﹐龐士元爲鳳雛﹐司馬徳操爲水鏡﹐皆徳公之題也。」

其子倦民﹐亦有令名﹐娶諸葛孔明小姊﹐爲魏黃門吏部郎﹐早卒。子煥﹐字世文﹐晉太康中爲牂牁太守。去官還鄕裏﹐居荊南白沙鄕。里人宗敬之﹐相語曰「我家池裏龍來歸。」鄕裏仰其徳讓﹐少壯替代老者擔。

徳公從子統。

龐統字士元﹐少未有識者﹐惟徳公重之﹐年十八﹐使謁徳操。徳操與語﹐自晝達夜﹐乃嘆息曰「徳公誠知人﹐此實盛徳也。必南州冠冕。」由是顯名。

後先主訪世事於徳操﹐徳操曰「入生俗士﹐豈識時務﹖識時務者﹐在乎俊傑。此間由臥龍﹑鳳雛。」先主問爲誰﹐曰「諸葛孔明『龐士元也。」先主後並用爲軍師中郎將。

統每稱詠﹐多過其才﹐時人怪而問之。統曰「方今天下大亂﹐雅道陵遲﹐善人少而惡人多。方欲興風俗﹐長道業﹐若不美其談﹐則名聲不足慕。今拔十失五﹐猶得其半﹐而可以崇長世教﹐使有志者自勵﹐不亦可乎﹖」

吳將周瑜卒﹐統送喪至吳﹐吳人多聞其名﹐陸績﹑顧邵﹑全琮皆往。統曰「陸子可謂駑馬有逸足之力﹐顧子可謂弩牛能負重致遠也。」

初﹐先主領荊州﹐統以從事守耒陽令﹐在縣不治﹐免官。吳將魯肅遺先主書曰「龐士元非百里才也﹐使處治中﹑別駕之任﹐始當展其驥足耳。」先主大器之﹐以爲治中從事。

勸先主入益州﹐先主向成都﹐所向輒中。於涪大會﹐曰「今日之會可爲樂矣。」。「統曰﹕」伐人之國而以爲樂﹐非仁者所爲。「先主醉﹐怒曰﹕」武王伐紂﹐前歌後舞﹐非仁者乎﹖「

進圍雒縣﹐統率眾攻城﹐爲矢所中﹐卒﹐年三十六。

統弟林婦習。

龐林婦習龐林婦﹐同郡習禎妺。曹操之破荊州﹐林婦與林分隔﹐守養弱女十有餘年﹐後林隨黃權降魏﹐始復集聚。魏文聞而賢之﹐賜牀帳﹑衣服﹐以顯其義節。

蔡瑁蔡瑁﹐字徳圭﹐襄陽人﹐性豪自喜。

少爲魏武所親。劉琮之敗﹐武帝造其家﹐入瑁私室﹐呼見其妻﹑子﹐謂瑁曰「徳圭﹐故憶往昔共見梁孟星﹐孟星不見人時否﹖聞今在此﹐那的面目見卿耶﹗」是時﹐瑁家在蔡洲上﹐屋宇甚好﹐四墻皆以靑石結角。婢妾數百人﹐別業四五十處。

漢末﹐諸蔡最盛。蔡諷﹐妹適太尉張溫﹔長女爲黃承彥妻﹔小女爲劉景升後婦﹐瑁之妹也。瓚﹐字茂圭﹐爲郿相﹐琰﹐字文圭﹐爲巴郡太守﹐瑁同堂也。永嘉末﹐其子猶富﹐宗族甚彊﹐共保於洲上﹐爲艸賊王如所殺﹐一宗都盡﹐今無復姓蔡者。

瑁﹐劉表時爲江夏﹑南郡﹑章陵太守﹐鎭南將軍軍師。遂爲魏武從事中郎﹑司馬﹑長水校尉﹑漢陽亭侯。魏武𨿽以故舊待之﹐而爲時人所賤﹐責其助劉琮﹐讒劉琦故也。

魏文作《典論》﹐以瑁成之﹐曰「劉表長子曰琦﹐表始愛之﹐稱其類己。久之﹐爲少子琮納後妻蔡氏之侄﹐遂愛琮而惡琦。瑁及外甥張允﹐並得幸於表﹐又睦於琮。琮有善﹐𨿽小必聞﹔有過﹐𨿽大必遮。蔡氏稱美於內﹐允﹑瑁誦徳於外。愛憎由之﹐而琦益疏。乃出爲江夏太守﹐監兵於外。瑁﹑允陰伺其過厥﹐隨而毀之。美無顯而不掩﹐厥無微而不露。於是忿怒之色日發﹐逍讓之言日至。而琮竟爲嗣矣。故曰﹐『容刃生於身疏﹐積愛出於近習』﹐豈謂是邪﹗泄柳﹑申詳﹐無人乎穆公之側﹐不能安其身。君臣則然﹐父子亦猶是乎﹗」

後表疾病﹐琦慈孝﹐還省疾。瑁﹑允恐其見表﹐父子相感﹐更有托後之意﹐謂曰「將軍令君撫臨江夏﹐爲國東藩﹐其任至重。今釋眾而來﹐必見譴怒。傷親之歡心以增其疾﹐非孝敬也。」遂遏於戶外﹐使不相見﹐琦流涕而去﹐士民聞而傷焉。表卒琮竟嗣立﹐以侯印與琦。琦怒而投之﹐僞辭赴喪﹐有討瑁﹑允之意。會王師已臨其郊﹐琮舉州請罪﹐琦遂奔於江南。

楊慮﹑許汜楊慮﹐字威方﹐襄陽人。少有徳行﹐爲沔南冠冕。州﹑郡禮重﹐諸公辟命﹐皆不能屈。年十七而夭。門徒數百人﹐宗其徳範﹐號爲「徳行楊君」。

許汜是慮同里人﹐少師慮﹐爲魏武從事中郎。與先主昔共坐論陳元龍者﹐其人也。

慮弟儀。

楊儀楊儀﹐字威公。爲蜀相諸葛亮長史﹐加綏軍將軍。

亮出軍﹐儀常規畫分部﹐籌度糧谷﹐不稽思慮﹐斯須便了。軍戎節度﹐取辦於儀。亮深惜儀之才幹﹐憑魏延之驍勇﹐故常恨二人之不平﹐不忍有所偏廢也。

建興十二年﹐亮出屯谷口﹐卒於敵場。儀率全軍而還﹐又討誅魏延﹐自以爲功勛至大﹐當代亮。而方拜中軍師﹐無所統領﹐從容而已。遂大怨怒﹐謂費禕曰「往者吾若舉軍就魏氏﹐寧當落度如此邪﹗令人追悔不可更及。」

禕表其言﹐坐徙。儀復上書誹謗﹐詞旨激切﹐遂下郡收儀﹐自殺。

繁仲皇繁仲皇﹐襄陽人﹐爲靑州刺史。自爾以來﹐𨿽無名徳重位﹐世世作書生門戶。

習詢﹑習竺習詢﹑習竺﹐才气鋒爽。

習承業習承業﹐博學有才鑑。歷江陽﹑汾山太守﹐都督龍鵠諸軍事。

習藹習藹﹐有威儀﹐善談論。

習珍習珍﹐爲零陵北部都尉﹐加裨將軍。

孫權殺關羽﹐諸縣響應。欲保城不降﹐珍弟宏曰「驅甚崩之民﹐當乘勝之敵﹐甲不堅密﹐士不素精﹐難以成功。不如暫屈節於彼﹐然後立大效以報漢室也。」珍從之﹐乃陰約樊冑等舉兵﹐爲權所破。珍舉七縣﹐自號邵陵太守﹐屯校夷界以事蜀。

孫權遣潘濬討珍﹐所至皆下﹐惟珍所帥數百人登山。濬數書諭使降﹐不答。濬單將左右﹐自到山下﹐求其交語。珍遂謂曰「我必爲漢鬼﹐不爲吳臣﹐不可逼也。」因引射瑞。濬還攻﹐珍固守月餘﹐糧﹑箭皆盡。謂羣下曰「受漢厚恩﹐不得不報之以死。諸君何爲者﹖」卽仗劍自裁。

先主聞珍敗﹐爲發喪﹐追賜邵陵太守。

弟宏在吳﹐凡有問﹐皆不答。張邵伯難宏曰「若亡國之大夫不可以訪事﹐敗軍之將不足以言勇﹐則商之箕子當見捐於昔日﹐趙之廣武君無能振策於一世也。」

後賊發其漢末先人墓﹐掘習郁冢作炭竈﹐時人痛之。

珍子溫。

習溫習溫﹐識度廣大。歷長沙﹑武昌太守﹐選曹尙書﹐廣州刺史。從容朝位三十年﹐不立名迹﹐不結權豪。飲酒一石乃醉。有別業在洛上﹐每休沐常宴其中。

長子宇﹐執法郎﹐曾取急歸﹐車乘道從甚盛。溫怒﹐杖之曰「吾聞生於亂世﹐貴而能貧﹐始可以亡患﹐況復以侈靡競乎﹗」

潘濬見溫十數歲時﹐曰「此兒名士﹐必爲吾州裏議主。」敕子弟與善。後果爲荊州大公平。大公平﹐今之州都。

潘祕過﹐辭於溫﹐曰「先君昔曰君侯當爲州裏議主﹐今果如其言。不審州裏誰當復相代者﹖」溫曰「無過於君也。」後祕爲尙書僕射﹐先是﹐代溫爲公平﹐甚得州裏之譽。

黃承彥黃承彥﹐髙爽開朗﹐爲沔南名士﹐謂孔明曰「聞君擇婦﹔身有醜女﹐黃頭黑面﹐才堪相配。」孔明許焉﹐旣載送之。時人以爲笑樂﹐鄕裏爲之諺曰「莫作孔明擇婦﹐正得阿承醜女﹗」

習禎習禎﹐有風流﹐善談論。名亞龐統﹐而在馬良之右。子忠﹐亦有名。忠子隆﹐爲步兵校尉﹐掌校祕書。

《襄陽耆舊記》﹝又名《襄陽記》﹞三國部分人物捲﹝二﹞

馬良馬良﹐字季常﹐襄陽宜城人也。兄弟五人﹐並有才名。時人爲之語曰「馬氏五常﹐白眉最良。」良眉中有白毛﹐故以稱之。

先主領荊州﹐辟良爲從事。諸葛入蜀﹐良與書曰「雒城已拔﹐殆天祚也。兄應期贊世﹐配業光國﹐魄兆見矣。夫變用雅慮﹐審貴垂明﹐於以簡才﹐宜適其時。若乃和光悅遠﹐邁徳天壤﹐使時閒於聽﹐世服於道﹐齊髙妙之音﹐正鄭﹑衛之聲﹐並利於事﹐無相奪倫﹐此乃管弦之至﹐牙﹑曠之調也。𨿽非鍾期﹐敢不擊賞﹗」亮聞之﹐以爲知音﹐深器重之……

先主辟良爲左將軍掾。後遣使吳﹐修好於孫權。良謂亮曰「今銜國命﹐協睦二家﹐幸爲良介於孫將軍﹐可乎﹖」亮曰「君試自爲文。」良卽爲艸曰「寡君遣掾馬良通聘繼好﹐以紹昆吾﹑豕韋之勛。其人吉士﹐荊楚之令﹐鮮於造次之華﹐而有克終之美。原降心存納﹐以慰將命。」

先主稱尊號﹐以爲侍中。及東徵吳﹐遣良入武陵招納五溪蠻夷﹐蠻夷渠帥皆受印號﹐咸如意指。會先主敗績於夷陵﹐良亦遇害。

子秉﹐爲騎都尉。良弟謖。

馬謖馬謖﹐字幼常。以荊州從事入蜀﹐歷綿竹﹑成都令﹑越雋太守。長八尺﹐才器過人﹐善與人交﹐好論軍計﹐亮深器異。先主臨崩﹐謂亮曰「馬謖言過其實﹐不可大用也。」亮猶謂不然﹐以爲參軍﹐每引見談論﹐自晝達夜。

建興三年﹐亮徵南中﹐謖送之數十里。亮曰「𨿽共謀之歷年﹐今可更惠良規。」謖對曰「南中恃其險遠﹐不服久矣﹐𨿽今日破之﹐明日復反耳。今公方傾國北伐以事彊賊。彼知官勢內虛﹐其叛亦速。若殄盡遺類以除後患﹐旣非仁者之情﹐且又不可倉卒也。夫用兵之道﹐攻心爲上﹐攻城爲下﹐心戰爲上﹐兵戰爲下﹐原公服其心而已。」亮納其策﹐赦孟獲以服南方。故終亮之世﹐南方不敢復反。

建興六年﹐亮出軍向祁山﹐使謖統大眾向前﹐爲魏將張郃所破﹐坐此下獄死﹐時年三十九。謖臨終﹐與亮書曰「明公視謖猶子﹐謖視明公猶父﹐原深推殛鯀於羽之義﹐使平生之交不虧於此﹐謖𨿽死﹐無恨於黃壤也。」於時﹐十萬之眾爲之垂涕。亮自臨祭﹐待其遺孤若平生。

蔣琬後詣漢中﹐謂亮曰「昔楚殺得臣﹐然後文公喜可知也。天下未定而戮智計之士﹐豈不惜乎﹗」亮流涕曰「孫武所以能制勝於天下者﹐用法明也。是以楊幹亂法﹐魏絳戮其僕。今四海分裂﹐兵交方始﹐若復廢法﹐何用討賊邪﹗」

楊顒楊顒﹐字子昭﹐襄陽人也。入蜀﹐爲巴郡太守﹑丞相亮主簿。

亮嘗自校簿書。顒直入諫曰「爲治有區分﹐則上下不可相侵。請爲明公以家主諭之﹕今有人於此﹐使奴執耕種﹐婢主炊爨﹐雞主司晨﹐犬主吠盜﹐牛負重載﹐馬涉遠路﹐私業無曠﹐所求皆足﹐雍容髙拱﹐飲食而已。忽一旦盡欲以身親其役﹐不更付任﹐勞其體力﹐爲此碎務﹐形疲神困﹐終無一成。豈其智之不如奴婢﹑雞犬哉﹖失爲家主之法也。是故古人稱坐而論道謂之三公﹐作而行之謂之卿大夫。邴吉不問橫屍而憂牛喘﹐陳平不肯對錢谷﹐云自有主者。彼誠達於位分之體也。今明公爲治﹐親自校簿書﹐流汗竟日﹐不亦勞乎﹗」亮謝之。

後嘗爲東曹屬﹐典選舉。

及顒死﹐亮垂泣三日﹐與蔣琬書曰「天奪吾楊顒﹐則朝中少損益矣。」

向朗向朗﹐字巨達﹐襄陽宜城人也。少師事司馬徳操﹐與徐元直﹑韓徳髙﹑龐士元皆親善。劉表以爲臨沮長。

表卒﹐歸先主﹐爲巴西﹑牂牁﹑房陵太守。及後主立﹐爲步兵校尉﹑丞相長史。

朗素與馬謖善﹐謖旣亡﹐知情不舉﹐遂因之免官。丞相亮卒後﹐徒左將軍﹐追論舊功﹐封顯明亭侯。

朗少時𨿽涉獵文學﹐然不治素檢﹐以吏能見稱。自去長史﹐優遊無事垂二十年﹐乃更潛心典籍﹐孜孜不倦。年逾八十﹐猶手自校書﹐刊定謬誤﹐積聚篇卷﹐於時最多。開門接賓﹐誘納後進﹐但講論古義﹐不幹時事﹐以是見稱。上自執政﹐下及童冠﹐皆敬重焉。

延禧十年卒﹐遺言戒子曰「傳稱師克在和不在眾。此言天地和則萬物生﹐君臣和則國家平﹐九族和則動得所求﹐靜得所安。是以聖人守和﹐以存以亡也。吾﹐楚國之小子耳﹐而早喪所天﹐爲二兄所誘養﹐使其性行不隨祿利以墮。今但貧耳﹔貧非人之患也﹐惟和爲貴﹐汝其勉之﹗」子條。

向條向條﹐字文豹﹐亦博學多識。嗣父爵﹐景耀中爲禦史中丞。入晉爲江陽太守﹑南中軍司馬。

向寵向寵﹐先主時爲牙門將。秭歸之敗﹐寵營特全。後爲中部督﹐典宿衛兵。

諸葛亮當北行﹐表與後主曰「將軍向寵﹐性行淑均﹐曉暢軍事。試用於昔﹐先帝稱之曰能﹐是以眾論舉寵爲督。愚以爲軍中之事悉以咨之﹐必能使行陳和睦﹐優劣得所。」

弟充。

向充向充﹐歷射聲校尉﹑尙書。

諸葛亮初亡﹐所在各求爲立廟﹐朝議以禮秩不聽﹐百姓遂因時節私祭之於道陌上。言事者或以爲可聽立廟於成都者﹐後主不從。向充時爲中書郎﹐與步兵校尉習隆等共上表曰「臣聞周人懷召伯之徳﹐甘棠爲之不伐﹔越王思範蠡之功﹐鑄金以存其像。自漢興以來﹐小善小徳而圖形立廟者多矣。況亮徳範遐邇﹐勛蓋季世﹐王室之不壞﹐實斯人是賴﹐而蒸嘗止於私門﹐廟像闕而莫立﹐使百姓巷祭﹐戎夷野祀﹐非所以存徳念功﹐述追在昔者也。今若盡順民心﹐則瀆而無典﹐建之京師﹐又逼宗廟﹐此聖懷所以惟疑也。臣愚以爲宜因近其墓﹐立之於沔陽﹐以時賜祭﹐凡其親屬﹑故吏欲奉祠者﹐皆限至廟。斷其私祀﹐以崇王禮。」於是始從之。

魏咸熙元年六月﹐鎭西將軍衛瓘至成都﹐得璧﹑玉印各一枚﹐文似「成信」字﹐魏人宣示百官﹐藏於相國府。充聞之曰「吾聞譙周之言﹕昔晉穆侯名太子曰仇﹐弟曰成師。師服曰﹕始兆亂矣﹐兄其替乎﹗後果如言。先帝諱備﹐其訓具也﹔後主諱禪﹐其訓授也﹐如言劉已具矣﹐當授與人也。今中撫軍名炎﹐而漢年極於炎興﹐瑞出成都﹐而藏之於相國府﹐此殆天意也。」是歲﹐拜充爲梓潼太守。明年十二月﹐晉武卽尊位﹐炎興於是乎應焉。

廖化廖化字元儉﹐本名淳﹐中盧人也。世爲沔南冠族。

爲關羽前將軍主簿﹐敗沒於吳。思向先主﹐乃詐死﹐因將老母晝夜西奔先主於秭歸。先主大悅﹐以爲宜都太守。

後爲亮參軍﹐稍遷至右車騎將軍﹑假節﹐領並州刺史﹐封中鄕侯﹐以果烈稱。官徳與張翼齊﹐而在宗預之右。

咸熙元年春﹐內徙洛﹐道病卒。

董恢董恢字休緒﹐襄陽人。事先主﹐爲入蜀﹐宣信中郎。

費禕使吳﹐恢副之。孫權嘗大醉問禕曰「楊儀﹑魏延﹐牧豎小人也。𨿽嘗有鳴吠之益於時務﹐然旣已任之﹐勢不得輕。若一朝無諸葛亮﹐必爲禍亂矣。諸君憒憒﹐曾不知防慮於此﹐豈所謂貽厥孫謀乎﹖」禕愕然四顧視﹐不能答。恢曰「儀﹑延之不協﹐起於私忿耳﹐無黥﹑韓難禦之心也。今方掃除彊寇﹐混一區夏﹐功以才成﹐業由才廣。若捨此不任﹐防其後患﹐是猶備有風波而逆廢舟楫﹐非長計也。」權大笑樂。諸葛亮聞之﹐以爲知言。還﹐未滿三日﹐辟爲丞相府屬﹐遷巴郡太守。

先是﹐侍中董允等共期遊宴﹐而恢詣允修敬﹐卽命解驂。

張悌張悌﹐字巨先﹐襄陽人﹐少有名理。孫休時﹐爲屯騎校尉。孫皓時﹐爲丞相﹐封山都侯。

魏伐蜀﹐吳人問悌曰「司馬氏得政以來﹐大難屢作﹐智力𨿽丰﹐而百姓未服也。今又竭其資力﹐遠徵巴蜀﹐兵勞民疲而不知卹﹐敗於不暇﹐何以能濟﹖昔夫差伐齊﹐非不克勝﹐所以危亡﹐不憂其本也﹐況彼之爭地乎﹗」悌曰「不然。曹操𨿽功蓋中夏﹐威震四海﹐崇詐杖術﹐徵伐無已﹐民畏其威﹐而不懷其徳也。丕﹑叡承之﹐系以慘虐﹐內興宮室﹐外懼雄豪﹐東西馳驅﹐無歲獲安﹐彼之失民﹐爲日久矣。司馬懿父子﹐自握其柄﹐累有大功﹐除其煩苛而布其平惠﹐爲之謀主而救其疾﹐民心歸之﹐亦已久矣。故淮南三叛﹐而腹心不擾﹐曹髦之死﹐四方不動﹐摧堅敵如折枯﹐蕩異同如反掌﹐任賢使能﹐各盡其心﹐非智勇兼人﹐孰能如之﹖其威武張矣﹐本根固矣﹐羣情服矣﹐姦計立矣。今蜀閹宦專朝﹐國無政令﹐而玩戎黷武﹐民勞卒獘﹐競於外利﹐不修守備。彼彊弱不同﹐智算亦勝﹐因危而伐﹐殆其克乎﹗若其不克﹐不過無功﹐終無退北之憂﹑覆軍之慮也﹐何爲不可哉﹖昔楚劍利而秦昭懼﹐孟明用而晉人憂﹐彼之得志﹐故我之大患也。」吳人笑其言﹐而蜀果降於魏。

晉來伐吳﹐皓使悌督沈瑩﹑諸葛靚率眾三萬﹐渡江逆之。至牛渚﹐瑩曰「晉治水軍於蜀久矣﹐今傾國大舉﹐萬里齊力﹐必悉益州之眾浮江而下。我上流諸軍﹐無有戒備﹐名將皆死﹐幼少當任﹐恐邊江諸城﹐盡莫能禦也。晉之水軍﹐必至於此矣﹗宜畜眾力﹐待來一戰﹐若勝之日﹐江西自淸﹐上方𨿽壞﹐可還取之。今渡江力戰﹐勝不可保﹐若或摧喪﹐則大事去矣。」悌曰「吳之將亡﹐賢愚所知﹐非今日也。吾恐蜀兵來至此﹐眾心必駭懼﹐不可復整。今宜渡江﹐可用決戰力爭。若其喪敗﹐則同死社稷﹐無所復恨。若其克勝﹐則北敵奔走﹐兵勢萬倍﹐便當乘威南上﹐逆之中道﹐不憂不破也。若如子計﹐恐行散盡﹐相與坐待敵到﹐君臣俱降﹐無復一人死難者﹐不亦辱乎﹗」

遂渡江戰﹐吳軍大敗。諸葛靚與五六百人退走﹐使過迎悌﹐悌不肯去﹐靚自往牽之﹐謂曰「巨先﹐天下存亡有大數﹐豈卿一人所知﹐如何故自取死爲﹖」悌垂涕曰「仲思﹐今日是我死日也。且我作兒童時﹐便爲卿家丞相所拔﹐常恐不得其死﹐負名賢知顧。今以身徇社稷﹐復何遁邪﹖莫牽曳之如是。」靚流涕放之﹐去百餘步﹐已見爲晉軍所殺。

李衡李衡﹐字叔平﹐襄陽卒家子也﹐漢末入吳﹐爲武昌庶民。聞羊道有人物之鑑﹐往幹之。道曰「多事之世﹐尙書劇曹郎才也。」習竺以女英習配之。

是時﹐校事呂壹操弄權柄﹐大臣畏逼﹐莫有敢言﹐道曰「非李衡無能困之者。」遂共薦爲郎。權引見﹐衡口陳壹姦短數千言﹐權有愧色。數月﹐壹被誅﹐而衡大見顯擢。

後常爲諸葛恪司馬﹐幹恪府事。恪被誅﹐求爲丹楊太守。時孫休在郡治﹐衡數以法繩之。英習每諫曰「賤而臨貴﹐疏而間親﹐取禍之道﹗」衡不從。會休立﹐衡從門入﹐英習逆問曰「何故有懼色﹖瑯琊王立耶﹖」衡曰「然。不用卿言﹐以至於此。」遂白其家客欲奔走魏。英習固諫曰「不可﹗君本庶民耳﹐先帝相拔過重。旣數作無禮﹐而不遠慮﹐又復逆自猜嫌﹐逃叛求活﹐以此北歸﹐何面見中國人乎﹖」衡曰「計何所出﹖」英習曰「瑯邪王素好善慕名﹐博學深廣﹐多見以徳抱怨之義。今初立﹐方欲自顯於天下﹐終不以私嫌殺君明矣。君意自不了者﹐可自囚詣獄﹐表列前失﹐顯求受罪。如此﹐乃當逆見優饒﹐非但直活而已。」衡從之。果下令曰「丹楊太守李衡﹐以往事之嫌﹐自拘有司。夫射鉤﹑斬磲﹐在古爲忠。遣衡還郡﹐勿令自疑。」加威遠將軍﹐援以棨戟。

衡每欲治家﹐英習不聽。後密遣客十人﹐於武陵龍陽泛洲上作宅﹐種柑桔千株。臨死﹐敕兒曰「汝母每惡我治家﹐故窮如是。然吾州裏有千頭木奴﹐不責汝衣食﹐歲上一匹絹﹐亦可足用耳。」衡亡後二十於日﹐兒以白母﹐母曰「此當是種柑桔也﹐汝家失十戶客來七八年﹐必汝父遣爲宅。汝父恆稱太史公言﹐『江陵千樹桔﹐當封君家』。吾答曰﹕」士患無徳義﹐不患不富﹐若貴而能貧﹐方好爾。用此何爲﹗『「吳末﹐衡柑桔成﹐歲得絹數千匹﹐家道富足。晉咸康中﹐其宅址枯樹猶在。

胡宜胡宜﹐字叔方﹐爲江夏﹑南郡太守。

淸勵有節﹐妻不衣帛。魏朝以其淸班示天下。

王昌王昌﹐字公伯﹐爲東平相﹑散騎常侍。早卒。婦是任城王曹子文女。昌弟式﹐字公儀﹐爲度遼將軍﹐婦是尙書令桓階女。

昌母聰明有典教。二婦入門﹐皆令變服下車﹐不得逾侈。後階子嘉尙魏主﹐主欲金縷衣見式婦﹐嘉止之曰「其嫗嚴固﹐不聽﹐莫爾﹗不須持往﹐犯人家法。」

羅憲羅憲﹐字令則﹐襄陽人也。父蒙﹐避亂於蜀﹐官至廣漢太守。

憲少以才學知名﹐年十三能屬文。師事譙周﹐周門人稱爲子貢。性方亮嚴整﹐待士無倦﹐輕財好施﹐不營產業。後主立太子﹐爲太子舍人﹐遷庶子﹑尙書吏部郎﹐以宣信校尉再使於吳﹐吳人稱美焉。時黃皓預政﹐眾多附之﹐憲獨不與同﹐皓恚﹐左遷巴東太守。時右大將軍閻宇都督巴東﹐爲領軍﹐後主拜憲領軍﹐爲宇副貳。魏之伐蜀﹐召宇西還﹐畱宇二千人﹐令憲守永安城。尋聞成都敗﹐城中擾動﹐江邊長吏皆棄城走﹐憲斬稱成都亂者一人﹐百姓乃安。得後主委質問至﹐乃帥所統臨於都亭三日。吳聞蜀敗﹐起兵西上﹐外托救援﹐內欲襲憲。憲曰「本朝傾覆﹐吳爲脣齒﹐不卹我難﹐而徼其利﹐背盟違約。且漢已亡﹐吳何得久﹐寧能爲吳降虜乎﹗」於是繕甲完聚﹐告誓將士﹐厲以節義﹐莫不用命。吳聞鐘﹑鄧敗﹐百城無主﹐有兼蜀之志﹐而巴東固守﹐兵不得過。吳使步協率眾而西。憲臨江拒射﹐不能禦﹐遣參軍楊宗突圍北出﹐告急安東將軍陳騫﹐又送文武印綬詣晉王。協攻城﹐憲出與戰﹐大破其軍。孫休怒﹐復遣陸抗等帥眾三萬人增憲之圍。被攻凡六月日﹐而救援不到﹐城中疾疫大半。或勸南出牂牁﹐北奔上庸﹐可以保全。憲曰「夫爲人主﹐百姓所仰﹐危不能安﹐急而棄之﹐君子不爲也。畢命於此矣﹗」陳騫言於晉王﹐遣荊州刺史胡烈救憲﹐抗等引退。晉王卽委前任﹐拜憲陵江將軍﹐封萬年亭侯。會武陵四縣舉眾叛吳﹐以憲爲武陵太守﹑巴東監軍。

泰始元年攺封西鄂縣侯。憲遣妻子居洛陽﹐武帝以其子襲爲給事中。三年冬﹐入朝﹐進位冠軍將軍﹑假節。四年三月﹐從帝宴於華林園﹐詔問蜀大臣子弟﹐後問先輩宜時敍用者﹐憲薦蜀郡常忌﹑杜軫﹑壽良﹑巴西陳壽﹑南郡髙軌﹑南陽呂雅﹑許國﹑江夏費恭﹑瑯邪諸葛京﹑汝南陳裕。卽皆敍用﹐咸顯於世。憲還﹐襲取吳之巫城﹐因上伐吳之策。六年薨﹐贈安南將軍﹐謚曰烈侯。

子襲﹐以淩江將軍領部曲﹐早卒﹐追贈廣漢太守。襲子徽﹐順陽內史﹐永嘉五年爲王如所殺。兄子尙。

