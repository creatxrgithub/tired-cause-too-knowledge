《隋唐嘉話》唐劉餗

隋唐嘉話上﹝一﹞並序

述曰﹕余自髫丱之年﹐便多聞往說﹐不足備之大典﹐故系之小說之末。昔漢文不敢更先帝約束而天下理康﹐若髙宗拒乳母之言﹐近之矣。曹參擇吏必於長者﹐懼其文害。觀焉馬周上事﹐與曹參異乎﹖許髙陽謂死命爲不能﹐非言所也。釋教推報應之理﹐余嘗存而不論。若解奉先之事﹐何其明著。友人天水趙良玉睹而告余﹐故書以記異。

﹝一﹞原缺「上」字﹐後兩卷有「中」﹑「下」字﹐《稽古堂叢刻本》作「卷之上」﹐據補。

薛道衡聘陳﹐爲人日詩云「入春才七日﹐離家已二年。」南人嗤之曰「是底言﹖誰謂此虜解作詩﹗」及云「人歸落雁後﹐﹝一﹞思發在花前。」乃喜曰「名下固無虛士。」

又見《類說》五四《嘉話》《說郛》二一《嘉話》《類說》六《傳記》。《禦覽》五八六引作《國朝傳記》。《詩話總龜》四引作柳公權﹝﹖﹞《小說舊聞》。

﹝一﹞「落」原作「洛」﹐據各本攺。

隋髙熲僕射﹐每以盤盛粉置於臥側﹐思得一公事﹐輒書其上。至明﹐則錄以入朝行之。

又見《類說》五四《嘉話》。

京城南隅芙蓉園者﹐本名曲江園﹐隋文帝以曲名不正﹐詔攺之。

又見《類說》六《傳記》。《通鑑》一九八《考異》引作《小說》。

李徳林爲內史令﹐與楊素共執隋政。﹝一﹞素功臣豪侈﹐後房婦女﹐錦衣玉食千人。徳林子百藥夜入其室﹐則其寵妾所召也。素俱執於庭﹐將斬之。百藥年未二十﹐儀神儁秀﹐素意惜之﹐曰「聞汝善爲文﹐可作詩自敍。稱吾意﹐當免汝死。」後解縛﹐授以紙筆﹐立就。素覽之欣然﹐以妾與之﹐並資從數十萬。﹝二﹞

《禦覽》六○○引作《國朝傳記》。

﹝一﹞「隋」﹐《禦覽》作「朝」。

﹝二﹞「十」﹐《禦覽》作「千」。

煬帝善屬文﹐而不欲人出其右。司隸薛道衡由是得罪﹐後因事誅之﹐曰「更能作『空梁落燕泥』否﹖」

又見《類說》五四《嘉話》《說郛》二一《嘉話》。《禦覽》五九一引作《國朝傳記》。《詩話總龜》二九引作《小說舊聞》。《小史》本及《類說》《禦覽》﹑總龜所引與下條相連。

煬帝爲燕歌行﹐文士皆和﹐著作郎王冑獨不下帝﹐帝每銜之。冑竟坐此見害﹐而誦其警句曰「『庭艸無人隨意綠』﹐復能作此語耶﹖」

又見《紺珠集》十《嘉話》《說郛》二一《嘉話》。余本與上條相連。

僕射蘇威有鏡殊精好﹐﹝一﹞曾日蝕旣﹐鏡亦昏黑無所見。威以爲左右所污﹐不以爲意。他日日蝕半缺﹐其鏡亦半昏如之﹐於是始寶藏之。後櫃內有聲如磬﹐尋之乃鏡聲也。無何而子夔死。後更有聲﹐無何而威敗。後不知所在云。

又見《類說》五四《嘉話》《紺珠集》十《嘉話》。《廣記》二三○引作《傳記》。

﹝一﹞「殊」原作「姝」﹐據《稽古》本﹑《小史》本﹑《說薈》本及《廣記》攺。

洛陽南市﹐卽隋之丰都市也。初築外垣之時﹐掘得一冢﹐無甓﹐棺中有屍﹐上著平上幘朱衣﹐﹝一﹞銘云「筮言居朝﹐龜言近市﹐五百年間﹐於斯見矣。」校其年月﹐當魏黃初二年。

又見《類說》五四《嘉話》《類說》六《傳記》《說郛》三八傳載。本事亦見《朝野僉載》五。

﹝一﹞「屍上著平上幘朱衣」﹐原作「平上朱衣」四字﹐《類說》六作「平上幘朱衣」﹐《類說》五四作「平石朱書」﹐《說郛》三八作「平幘朱衣」﹐今據《朝野僉載》攺。

隋文帝夢洪水沒城﹐意惡之﹐乃移都大興。術者云「洪水﹐卽唐髙祖之名也。」

又見《類說》五四《嘉話》。

平陽公主聞髙祖起義太原﹐乃於鄠司竹園招集亡命以迎軍﹐時謂之娘子兵。

又見《類說》五四《嘉話》。無名氏實賓錄娘子軍條引作《傳記》﹝原本《說郛》卷三﹞。

秦王府倉曹李守素﹐尢精譜學﹐人號爲肉譜。虞祕書世南曰「昔任彥升善談經籍﹐時稱爲五經笥﹐宜攺倉曹爲人物志。」

又見《類說》五四《嘉話》《說郛》二一《嘉話》《說郛》三八傳載。

隋司隸薛道衡子收﹐以文學爲秦王府記室﹐早亡﹐太宗追悼之﹐謂梁公曰「薛收不幸短命﹐若在﹐當以中書令處之。」

太宗將誅蕭墻之惡﹐以匡社稷﹐謀於衛公李靖﹐靖辭。謀於英公徐績﹐績亦辭。帝以是珍此二人。

《通鑑》一九一《考異》引作《小說》。

太宗燕見衛公﹐常呼爲兄﹐不以臣禮。初嗣位﹐與鄭公語恆自名﹐由是天下之人歸心焉。

太宗每見人上書有所裨益者﹐必令黏於寢殿之壁﹐坐臥觀覽焉。﹝一﹞

﹝一﹞「坐」原作「座」﹐據《稽古》本﹑《說薈》本攺。

太宗每謂人曰「人言魏徵舉動慢﹐我但覺其嫵媚耳。」貞觀四載﹐天下康安﹐斷死刑至二十九人而已。戶不夜閉﹐行旅不賫糧也。

太宗謂羣臣曰「始人皆言當今不可行帝王道﹐惟魏徵勸我﹐今遂得功業如此﹐恨不得使封徳彜等見之。」﹝一﹞

﹝一﹞「恨」﹐涵芬樓影印本誤攺作「根」。

衛公旣滅突厥﹐斥境至於大漠﹐謂太宗曰「陛下五十年後﹐當憂北邊。」髙宗末年﹐突厥爲患矣。突厥之平﹐僕射溫彥博請其種落於朔方以實空虛之地﹐於是入居長安者且萬家。鄭公以爲夷不亂華﹐非久遠策﹐爭論數年不決。至開元中﹐六胡州竟反叛﹐其地復空也。

此條原與上條相連﹐今依《說薈》本另列一條。

衛公始困於貧賤﹐因過華山廟﹐訴於神﹐且請告以位宦所至﹐辭色抗厲﹐觀者異之。佇立良久乃去﹐出廟門百許步﹐聞後有大聲曰「李僕射好去。」顧不見人。後竟至端揆。隋大業中﹐衛公上書﹐言髙祖終不爲人臣﹐請速除之。及京師平﹐靖與骨儀﹑﹝一﹞衛文升等俱收。衛﹑骨旣死﹐太宗慮囚﹐見靖與語﹐固請於髙祖而免之。始以白衣從趙郡王南徵﹐靜巴漢﹐﹝二﹞擒蕭銑﹐蕩一揚﹑越﹐師不畱行﹐皆靖之力。武徳末年﹐突厥至渭水橋﹐控弦四十萬﹐太宗初親庶政﹐驛召衛公問策。時發諸州軍未到﹐長安居人﹐勝兵不過數萬。胡人精騎騰突挑戰﹐日數十合﹐帝怒﹐欲擊之。靖請傾府庫賂以求和﹐潛軍邀其歸路。帝從其言﹐胡兵遂退。於是據險邀之﹐虜棄老弱而遁﹐獲馬數萬匹﹐玉帛無遺焉。﹝三﹞

隋大業中」至「皆靖之力」﹐見《唐語林》五。緗素雜記六引作劉餗《嘉話》。「武徳末年」以下﹐《唐語林》五另列一條﹐《通鑑》一九一《考異》引作《小說》。

﹝一﹞「骨」﹐《小史》本﹑《說薈》本及《唐語林》作「滑」。下同。

﹝二﹞「靜」﹐《小史》本﹑《說薈》本作「靖」﹐《唐語林》作「淸」。

﹝三﹞此句《唐語林》作「金帛一無遺焉」。

隋吏部侍郎髙孝基﹐銓人至梁公房﹑蔡公杜﹐愕然端視良久﹐降階與之抗禮﹐延入內廳﹐共食甚恭﹐曰「二賢當爲興王佐命﹐位極人臣﹐杜年壽稍減於房耳。願以子孫相托。」貞觀初﹐杜薨於右僕射﹐﹝一﹞房位至司徒﹐秉政三十餘載。﹝二﹞

又見《唐語林》三品藻門﹐文字稍異。

﹝一﹞「右」﹐《唐語林》作「左」。

﹝二﹞「三」﹐《唐語林》作「二」。

太宗之爲秦王﹐府僚多被遷奪﹐深患之。梁公曰「餘人不足惜﹐杜如晦聰明識達﹐王佐才也。」帝大驚﹐由是親寵日篤。杜僕射薨後﹐太宗食瓜美﹐愴然思之﹐遂輟其半﹐使置之於靈座。

鄭公嘗拜掃還﹐謂太宗﹕「人言陛下欲幸山南﹐在外悉裝了﹐﹝一﹞而竟不行﹐因何有此消息﹖」帝笑曰「時實有此心﹐畏卿嗔遂停耳。」

﹝一﹞「裝了」﹐《說薈》本作「備裝具」。

太宗曾罷朝﹐怒曰「會殺此田舍漢﹗」文徳後問﹕「誰觸忤陛下﹖」帝曰「豈過魏徵﹐每廷爭辱我﹐使我常不自得。」後退而具朝服立於庭﹐帝驚曰「皇后何爲若是﹖」對曰「妾聞主聖臣忠。﹝一﹞今陛下聖明﹐故魏徵得直言。妾幸備數後宮﹐安敢不賀﹖」

亦見《唐語林》殘本﹝錢熙祚校勘記引﹞。

﹝一﹞「聖」原作「勝」﹐據《稽古》本﹑《說薈》本及《唐語林》殘本攺。

太宗得鷂絕俊異﹐私自臂之﹐望見鄭公﹐乃藏於懷。公知之﹐遂前白事﹐因語古帝王逸豫﹐微以諷諫。﹝一﹞語久﹐帝惜鷂且死﹐而素嚴敬徵﹐欲盡其言。徵語不時盡﹐鷂死懷中。

又見《唐語林》三方正門。

﹝一﹞「微」原作「徵」﹐據《說薈》本及《唐語林》攺。

太宗謂梁公曰「以銅爲鏡﹐可以正衣冠﹔以古爲鏡﹐可以知興替﹔以人爲鏡﹐可以明得失。朕嘗寶此三鏡﹐用防己過。今魏徵殂逝﹐遂亡一鏡矣。」

亦見《唐語林》四傷逝門。

太宗令衛公教侯君集兵法。旣而君集言於帝曰「李靖將反。至於微隱之際﹐輒不以示臣。」帝以讓靖﹐靖曰「此君集反耳。今中夏乂安﹐﹝一﹞臣之所教﹐足以制四夷矣﹐而求盡臣之術者﹐是將有他心焉。」

亦見《唐語林》三識鑑門。

﹝一﹞「乂」原作「義」﹐據《稽古》本﹑《說薈》本及《唐語林》三攺。

衛公爲僕射﹐君集爲兵部尙書﹐自朝還省﹐君集馬過門數步不覺﹐靖謂人曰「君集意不在人﹐必將反矣。」

太宗中夜聞告侯君集反﹐起繞牀而步﹐亟命召之﹐以出其不意﹐旣至﹐曰「臣常侍陛下幕府左右﹐﹝一﹞乞畱小子。」帝許之。流其子嶺南爲奴。﹝二﹞

﹝一﹞「常侍」二字據《說薈》本增。

﹝二﹞「其子」二字據《說薈》本增。

侯君集旣誅﹐錄其家﹐得二美人﹐容色絕代。太宗問其狀﹐曰「自爾已來﹐常食人乳而不飯。」

原與前後兩條相連。《類說》五四《嘉話》另列一條﹐題爲「美人食乳」﹔《紺珠集》十《嘉話》亦另列一條﹐題爲「飲乳而美」。亦見《唐語林》五﹐文字稍異。

又君集之破髙昌﹐得金簟二甚精﹐禦府所無﹐亦隱而不獻﹐至時並得焉。

原與以上兩條相連。《類說》五四《嘉話》《紺珠集》十《嘉話》均另列一條﹐題爲「金簟」。亦見《唐語林》五﹐文字不同。今分列三條。

英公始與單雄信俱臣李密﹐結爲兄弟。密旣亡﹐雄信降王充﹐﹝一﹞績來歸國。雄信壯勇過人。績後與海陵王元吉圍洛陽﹐元吉恃其膂力﹐每親行圍。王充召雄信告之﹐酌以金碗﹐雄信盡飲﹐馳馬而出﹐槍不及海陵者尺。績惶遽﹐連呼曰「阿兄阿兄﹐此是績主。﹝二﹞雄信攬轡而止﹐顧笑曰「胡兒不緣你﹐且了竟。」充旣平﹐雄信將就戮﹐英公請之不得﹐泣而退。雄信曰「我固知汝不了此。」績曰「平生誓共爲灰土﹐豈敢念生﹐但以身已許國﹐義不兩遂。𨿽死之﹐﹝三﹞顧兄妻子何如﹖」因以刀割其股﹐以肉啖雄信曰「示無忘前誓。」雄信食之不疑。

亦見《唐語林》五。《通鑑》一八八《考異》節引作《小說》。

﹝一﹞「充」上《說薈》本及《唐語林》有「世」字﹐蓋後人所補。劉餗避唐諱﹐不當有此﹐今亦不補。下同。

﹝二﹞「此是績主」﹐原作「績王」二字﹐據《唐語林》攺﹐《通鑑考異》作「此是績王」。

﹝三﹞「𨿽」下《唐語林》有「不」字。

英公𨿽貴爲僕射﹐其姊病﹐必親爲粥﹐釜燃輒焚其須。姊曰「僕妾多矣﹐何爲自苦如此﹖」績曰「豈爲無人耶﹗顧今姊年老﹐績亦年老﹐𨿽欲久爲姊粥﹐復可得乎﹖」

又見《類說》六《傳記》《紺珠集》十《傳記》。亦見《唐語林》一徳行門。

英公嘗言「我年十二三爲無賴賊﹐逢人則殺﹔十四五爲難當賊﹐有所不快者﹐無不殺之﹔十七八爲好賊﹐上陣乃殺人﹔年二十﹐便爲天下大將﹐用兵以救人死。」

又見《紺珠集》十《嘉話》。

鄂公尉遲敬徳﹐性驍果而尢善避槊。每單騎入敵﹐人刺之﹐終不能中﹐反奪其槊以刺敵。海陵王元吉聞之不信﹐乃令去槊刃以試之。敬徳云「饒王著刃﹐亦不畏傷。」元吉再三來刺﹐旣不少中﹐而槊皆被奪去。元吉力敵十夫﹐由是大慚恨。太宗之禦竇建徳﹐謂尉遲公曰「寡人持弓箭﹐公把長鎗相副﹐𨿽百萬眾亦無柰我何。」乃與敬徳馳至敵營﹐叩其軍門大呼曰「我大唐秦王﹐能者來﹐與汝決。」賊追騎甚眾﹐而不敢逼。禦建徳之役﹐旣陳未戰﹐太宗望見一少年﹐騎驄馬﹐鎧甲鮮明﹐指謂尉遲公曰「彼所乘馬﹐眞良馬也。」言之未已﹐敬徳請取之﹐帝曰「輕敵者亡﹐脫以一馬損公﹐非寡人願。」敬徳自料致之萬全﹐及馳往﹐並擒少年而返﹐卽王充兄子僞代王琬。宇文士及在隋﹐亦識是馬﹐實內之良也。帝欲旌其能﹐並以賜之。

太宗將徵遼﹐衛公病不能從﹐帝使執政以起之﹐不起。帝曰「吾知之矣。」明日駕臨其第﹐執手與別﹐靖謝曰「老臣宜從﹐但犬馬之疾﹐日月增甚﹐恐死於道路﹐仰累陛下。」帝撫其背曰「勉之﹐昔司馬仲達非不老病﹐竟能自彊﹐立勛魏室。」靖叩頭曰「老臣請轝病行矣。」至相州﹐病篤不能進。駐蹕之役﹐﹝一﹞髙麗與靺羯合軍﹐方四十里﹐太宗望之有懼色。江夏王進曰「髙麗傾國以抗王師﹐平壤之守必弱﹐假臣精卒五千﹐覆其本根﹐﹝二﹞則數十萬之眾﹐可不戰而降。」帝不應。旣合戰﹐爲賊所乘﹐殆將不振﹐還謂衛公曰「吾以天下之眾﹐困於蕞爾之夷﹐﹝三﹞何也﹖」靖曰「此道宗所解。」時江夏在側﹐帝顧之﹐道宗具陳前言﹐帝悵然曰「時匆遽不憶也。」駐蹕之役﹐六軍爲髙麗所乘﹐太宗命視黑旗──英公之麾也﹐候者告黑旗被圍﹐帝大恐。須臾復曰圍解﹐髙麗哭聲動山谷﹐績軍大勝﹐斬首數萬﹐俘虜亦數萬。

亦見《唐語林》五﹐至「時匆遽不憶也」止。以下似當另列一條。

﹝一﹞「駐蹕之役」﹐《唐語林》作「上至駐蹕山」。《稽古》本「役」作「後」﹐下同。

﹝二﹞「其」原作「一」﹐據《稽古》本﹑《說薈》本及《唐語林》攺。

﹝三﹞「爾」原作「而」﹐據《稽古》本﹑《說薈》本及《唐語林》攺。

鄭公之薨﹐﹝一﹞太宗自制其碑文並自書﹐後爲人所間﹐詔令僕之。及徵髙麗不如意﹐深悔爲是行﹐乃嘆曰「若魏徵在﹐不使我有此舉也。」旣渡遼水﹐令馳驛祀以少牢﹐復立碑焉。

《禦覽》五八九引作《國朝傳記》。亦見《唐語林》一言語門。

﹝一﹞「鄭公」﹐《禦覽》作「魏文貞」。

徵遼之役﹐梁公畱守西京﹐敕以便宜從事不請。或詣畱臺稱有密者﹐梁公問密謀所在﹐對曰「公則是也。」乃驛遞赴行所﹐及車駕於相州。太宗聞畱守有表送告人﹐大怒﹐使人持長刀於前﹐而後見之﹐問反者爲誰﹐曰「房玄齡。」帝曰「果然﹗」叱令斬腰。璽書責梁公以不能自任﹐更有如此者﹐得專斷之。

太宗嘗止一樹下﹐曰「此嘉樹。」宇文士及從而美之不容口﹐帝正色曰「魏公常勸我遠佞人﹐我不悟佞人爲誰﹐意常疑汝而未明也﹐今日果然。」士及叩頭謝曰「南衙羣官﹐面折廷爭﹐陛下嘗不得舉手﹐﹝一﹞今臣幸在左右﹐﹝二﹞若不少有順從﹐陛下𨿽貴爲天子﹐﹝三﹞復何聊乎﹖」帝意復解。

亦見《唐語林》一言語門。

﹝一﹞「手」﹐《唐語林》作「首」。

﹝二﹞「在」字據《唐語林》補。

﹝三﹞「爲」字據《說薈》本及《唐語林》補。

太宗使宇文士及割肉﹐﹝一﹞以餅拭手﹐帝屢目焉﹐士及佯爲不悟﹐更徐拭而便啖之。

﹝一﹞「肉」原作「寅」﹐據《說薈》本及《酉陽雜俎》《唐語林》攺。段成式《酉陽雜俎》續集卷四引《劉餗傳記》﹕「太宗使宇文士及割肉﹐以餅拭手﹐上屢目之。士及佯不寤﹐徐捲而啖。」蓋唐人所見亦不止一本。又見《說郛》三八傳載。亦見《唐語林》三夙慧門。

趙公宴朝貴﹐酒酣樂闋﹐顧羣公曰「無忌不才﹐幸遇休明之運﹐因緣寵私﹐致位上公﹐人臣之貴﹐可謂極矣。公視無忌富貴何與越公﹖」或對爲不如﹐或謂過之。曰「自揣誠不羨越公﹐所不及越公一而已。越公之貴也老﹐而無忌之貴也少。」

亦見《唐語林》四豪爽門。

武衛將軍秦叔寶﹐晚年常多疾病﹐每謂人曰「吾少長戎馬﹐經三百餘戰﹐﹝一﹞計前後出血不啻數斛﹐何能無病乎﹖」

又見《類說》五四《嘉話》《說郛》三八傳載。亦見《唐語林》一言語門。

﹝一﹞「三百」﹐《類說》《說郛》作「二百」﹐《唐語林》作「百」。

秦武衛勇力絕人﹐其所將槍踰越常制。初從太宗圍王充於洛陽﹐馳馬頓之城下而去﹐城中數十人﹐共拔不能動﹐叔寶復馳馬舉之以還。迄今國家每大陳設﹐必列於殿庭﹐以旌異之。

又見《說郛》三八傳載。

隋唐《嘉話》中

太宗令虞監寫列女傳以裝屏風﹐未及求本﹐乃暗書之﹐一字無失。

《廣記》一九七引作《異纂》。又見《說郛》六七《異纂》。亦見《唐語林》三夙慧門。

太宗將致櫻桃於酅公﹐﹝一﹞稱奉則以尊﹐﹝二﹞言賜又以卑﹐﹝三﹞乃問之虞監。曰「昔梁帝遺齊巴陵王稱餉。﹝四﹞」遂從之。

明鈔本《廣記》四九三引作國史纂異﹝談刻本作國史﹞。又見《說郛》六七《異纂》《說郛》三八傳載。亦見《唐語林》一言語門。

﹝一﹞《說郛》六七﹑《唐語林》有注﹕「隋後封爲酅公。」

﹝二﹞「以」字《廣記》無﹐《說郛》六七﹑《唐語林》作「似」。

﹝三﹞「以」字《廣記》《說郛》六七無﹐《唐語林》作「似」。

﹝四﹞「帝」上《說薈》本及《廣記》有「武」字。

太宗嘗出行﹐有司請載副書以從﹐上曰「不須。虞世南在﹐此行祕書也。」

《禦覽》六一二引作《國朝傳記》。《廣記》一九七引作《異纂》﹐與「太宗令虞監寫列女傳」條相連。又見《類說》五四嘉話﹑《紺珠集》十《嘉話》《說郛》六七《異纂》《說郛》三八傳載。

《小史》本﹑《說薈》本與上條相連。

太宗稱虞監﹐博聞﹑徳行﹑書翰﹑詞藻﹑忠直﹐一人而已﹐兼是五善。

《禦覽》六一二引作《國朝傳記》﹐又見《說郛》三八傳載﹐均與上條相連。《廣記》一六四引作《國朝雜記》﹐與前後兩條相連。亦見《唐語林》三品藻門。

太宗聞虞監亡﹐﹝一﹞哭之慟﹐曰「石渠﹑東觀之中﹐無復人矣。」

《廣記》一六四引作《國朝雜記》﹐與前後兩條相連。又見《唐語林》四傷逝門。

﹝一﹞「聞」原作「稱」﹐據《廣記》《唐語林》攺。

虞公之爲祕書﹐於省後堂集羣書中事可爲文用者﹐號爲北堂書鈔。今此堂猶存﹐﹝一﹞而書鈔盛行於代。﹝二﹞

《禦覽》六○一引作《國朝傳記》。《廣記》一六四引作《國朝雜記》。又見《類說》六《傳記》《說郛》六七《異纂》。亦見《唐語林》二文學門﹐與「太宗嘗出行」條相連。此條原與前兩條相連﹐《廣記》同。今本《劉賓客嘉話錄》亦載此條﹐唐蘭考爲誤入。

﹝一﹞「此」﹐《說薈》本及《禦覽》《唐語林》作「北」。

﹝二﹞「鈔」字據《說薈》本及《唐語林》補。

太史令李淳風校新曆成﹐奏太陽合日蝕當旣﹐於占不吉。太宗不悅﹐曰「日或不蝕﹐卿將何以自處﹖」曰「有如不蝕﹐則臣請死之。」及期﹐帝候日於庭﹐謂淳風曰「吾放汝與妻子別。」對以尙早一刻﹐指表影曰「至此蝕矣。」如言而蝕﹐不差毫髮。

「太宗稱虞監」以下四條原爲一條﹐今參考《小史》本﹑《說薈》本及《廣記》分列四條。《廣記》七六引此﹐出《異纂》及紀聞。

李太史與張文收率更坐﹐有暴風自南而至﹐李以南五里當有哭者﹐張以爲有音樂。左右馳馬觀之﹐則遇送葬者﹐有鼓吹焉。

《廣記》七六引此﹐與上條相連﹐出《異纂》及紀聞。又見《唐語林》五。

潤州得玉磬十二以獻﹐﹝一﹞張率更叩其一﹐曰「是晉某歲所造也。是歲閏月﹐造者法月﹐數當十三﹐今缺其一。宜於黃鍾東九尺掘﹐必得焉。」敕州求之﹐如其言而得之。

《禦覽》六一二引作《國朝傳記》。《廣記》二○三引作《國史異纂》。夢溪筆談五引作國史纂異。亦見《唐語林》三識鑑門。《禦覽》「是晉某歲所造」下接卷下元行識阮咸條。

﹝一﹞「二」原作「三」﹐據《說薈》本及《禦覽》《廣記》《夢溪筆談》《唐語林》攺。

貞觀中﹐景云見﹐河水淸﹐張率更以爲景雲河水淸歌﹐名曰燕樂﹐今元會第一奏是也。

《廣記》二○三引作《異纂》。此條原與上條相連﹐據《小史》本﹑《說薈》本及《廣記》分爲兩條。

太宗之平劉武周﹐河東士庶歌舞於道﹐軍人相與爲秦王破陣樂之曲﹐後編樂府云。

《廣記》二○三「唐太宗」條之四引此﹐無出處。

破陣樂﹐被甲持戟﹐以象戰事。慶善樂﹐廣袖曳屣﹐﹝一﹞以象文徳。鄭公見奏破陣樂﹐則俯而不視﹔慶善樂﹐﹝二﹞則翫之而不厭。

《廣記》二○三引作《異纂》。「鄭公」以下亦見《唐語林》三識鑑門。

﹝一﹞「廣袖曳屣」原作「廣神屣履」﹐據《廣記》攺。

﹝二﹞「慶善」下原無「樂」字﹐據《廣記》《唐語林》補。

太宗閱醫方﹐見明堂圖﹐人五臟之系咸附於背﹐﹝一﹞乃愴然曰「今律杖笞﹐柰何令髀背分受﹖」乃詔不得笞背。

亦見《唐語林》二政事下。

﹝一﹞「人」字據《唐語林》補。

貞觀中﹐有河內人妄爲妖言﹐大理丞張蘊古以其素狂病﹐不當坐。太宗以有情﹐令斬之﹐尋悔以無所及。自後每決死刑﹐皆令五覆奏。

梁公以度支之司﹐天下利害﹐郎曹當闕﹐求之未得﹐乃自職之。

亦見《唐語林》二政事門下。

張賓客文瓘之爲大理﹐獲罪者皆曰「張卿所罰﹐不爲枉也。」

亦見《唐語林》五。

中書令馬周﹐始以布衣上書﹐太宗覽之﹐未及終捲﹐三命召之。所陳世事﹐莫不施行。舊諸街晨昏傳叫﹐以警行者﹐代之以鼓﹐城門入由左﹐出由右﹕皆周法也。﹝一﹞

原與以下三條相連﹐今分列爲四條。本條又見《說郛》三八傳載﹐亦見《唐語林》卷五﹐均至「莫不施行」止。

﹝一﹞「法」原作「發」﹐據《稽古》本攺。

舊官人所服﹐惟黃紫二色而已。貞觀中﹐始令三品以上服紫﹐四品以上朱﹐六品七品綠﹐八品九品以靑焉。

今本劉賓客《嘉話》錄亦載此條﹐唐蘭考爲誤入。

貞觀中﹐揀材力驍捷善持射者﹐謂之飛騎。上出遊幸﹐則衣五色袍﹐乘六閒馬﹐猛獸皮韉以從。

又見《類說》六《傳記》《紺珠集》十《傳記》。

李義府始召見﹐太宗試令詠烏﹐其末句云「上林多許樹﹐不借一枝棲。」帝曰「吾將全樹借汝﹐豈惟一枝。」

《詩話總龜》五引作《小說舊聞》。

宋謝朓詩云﹕﹝一﹞「芳洲多杜若。」貞觀中﹐醫局求杜若﹐度支郎乃下坊州令貢。﹝二﹞州判司報云「坊州不出杜若﹐應由謝朓詩誤。」太宗聞之大笑。判司攺雍州司法﹔度支郎免官。

明鈔本《廣記》四九三引作《異纂》﹝談刻本作國史﹞。又見《紺珠集》三《異纂》。今本劉賓客《嘉話》錄亦載此條﹐唐蘭考爲誤入。《廣記》《紺珠集》所引﹐文字不同﹐具錄《廣記》之文如下﹕「貞觀中﹐尙藥奏求杜若﹐敕下度支。有省郎以謝朓詩云『坊州采杜若』﹐乃委坊州貢之。本州島曹官判云﹕『坊州不出杜若﹐應由讀謝朓詩誤。郎官作如此判事﹐豈不畏二十八宿笑人耶﹖』太宗聞之大笑﹐攺授雍州司法。」《紺珠集》略同。按﹕本事亦見《大唐新語》卷九從善門﹐並錄以備考﹕「尹伊嘗爲坊州司戶﹐尙藥局牒省索杜若﹐省符下坊州供送。伊判之曰﹕『坊州本無杜若﹐天下共知。省符忽有此科﹐應由謝朓詩誤。華省曹郎如此判﹐豈不畏二十八宿向下笑人﹖』由是知名﹐攺補雍州司法。」

﹝一﹞「朓」原避宋諱作「眺」﹐今攺回。

﹝二﹞「坊」原作「芳」﹐據《稽古》本及《廣記》《紺珠集》等攺。

太宗病甚﹐出英公爲疊州刺史﹐謂髙宗曰「李績才智有餘﹐屢更大任﹐恐其不厭伏於汝﹐故有此授。今若卽發者﹐我死後﹐可親任之。如遲疑顧望﹐便當殺之。」績奉詔﹐不及家而行。

亦見《唐語林》五。

有梟晨鳴於張率更庭樹﹐其妻以爲不祥﹐連唾之。文收云「急灑掃﹐吾當攺官。」言未畢﹐賀者已在門。

又見《類說》五四《嘉話》。《廣記》一三七引作《異纂》。本事亦見《朝野僉載》一。

此條原與上條相連﹐據《小史》本﹑《說薈》本及《類說》《廣記》分列兩條。

貞觀中﹐西域獻胡僧﹐咒術能死生人。太宗令於飛騎中揀壯勇者試之﹐如言而死﹐如言而蘇。帝以告太常卿傅奕﹐﹝一﹞奕曰「此邪法也。臣聞邪不犯正﹐若使咒臣﹐必不得行。」帝召僧咒奕﹐奕對之﹐初無所覺。須臾﹐胡僧忽然自倒﹐若爲所擊者﹐便不復蘇。

又見《類說》五四《嘉話》。《廣記》二八五引作《國朝雜記》。亦見《唐語林》三方正門。今本劉賓客《嘉話》錄亦載此條﹐唐蘭考爲誤入。

﹝一﹞「太常卿」﹐《劉賓客嘉話》錄作「宗正卿」﹐《小史》本作「太宗卿」﹐《廣記》作「太常少卿」。

貞觀中有婆羅僧﹐言得佛齒﹐所擊前無堅物。於是士馬奔湊其處如市。時傅奕方臥病﹐聞之﹐謂其子曰「是非佛齒。吾聞金剛石至堅﹐物不能敵﹐惟羚羊角破之。﹝一﹞汝可往試之焉。」胡僧緘縢甚嚴﹐﹝二﹞固求良久﹐乃得見。出角叩之﹐﹝三﹞應手而碎﹐觀者乃止。今理珠玉者皆用之。﹝四﹞

又見《類說》五四《嘉話》《類說》六《傳記》《紺珠集》十《傳記》。《廣記》一九七引作《異纂》。亦見《唐語林》三識鑑門。

﹝一﹞「羚」原作「零」﹐據《稽古》本﹑《說薈》本及《類說》《廣記》《唐語林》攺。

﹝二﹞「嚴」字據《廣記》《唐語林》補。

﹝三﹞「角」字據《廣記》《唐語林》補。

﹝四﹞「之」原作「云」﹐據《稽古》本及《廣記》攺。

閻立本家代善畫。至荊州視張僧繇舊迹﹐﹝一﹞曰「定虛得名耳。」明日又往﹐曰「猶是近代佳手。」﹝二﹞明日更往﹐曰「名下定無虛士。」坐臥觀之﹐畱宿其下﹐十日不能去。張僧繇始作醉僧圖﹐道士每以此嘲僧﹐羣僧恥之﹐﹝三﹞於是聚錢數十萬﹐貿閻立本作醉道士圖﹐今並傳於代。

《廣記》二一一引作《異纂》。「張僧繇始作醉僧圖」以下﹐《廣記》另列一條﹐又見《類說》五四《嘉話》。亦見《唐語林》三識鑑門﹐至「不能去」止。今本《劉賓客嘉話錄》亦載此條﹐唐蘭考爲誤入。

﹝一﹞「視」字據《廣記》《唐語林》補。

﹝二﹞「明日又往曰猶是近代佳手」十一字﹐據《廣記》《唐語林》補。

﹝三﹞「恥之」二字﹐據《廣記》補。

率更令歐陽詢﹐行見古碑﹐索靖所書﹐駐馬觀之﹐良久而去。數百步復還﹐下馬佇立﹐疲則布毯坐觀﹐因宿其旁﹐三日而後去。

《禦覽》五八九引作《國朝傳記》。《廣記》二○八引此與卷下「今開通元寶錢」條相連﹐出《異纂》。亦見《唐語林》五。今本《劉賓客嘉話錄》載此條﹐唐蘭考爲誤入。

貞觀中﹐彈琵琶裴洛兒始廢撥用手﹐今俗謂搊琵琶是也。﹝一﹞

《廣記》二○五引作《異纂》。又見《說郛》六七《異纂》。今本《劉賓客嘉話錄》亦載此條﹐唐蘭考爲誤入。李匡文資暇集下阮咸條注﹕「劉餗所云貞觀中裴洛兒始棄撥用�以指琵琶﹐足是不知故事之言也。」蓋卽指此書而言。

﹝一﹞「搊」原作「指」﹐據《廣記》《說郛》攺。《劉賓客嘉話錄》作「掐」。

貞觀初﹐林邑獻火珠﹐狀如水精。云得於羅剎國。其人朱發黑身﹐獸牙鷹爪也。

《廣記》四○二引作《異纂》。又見《紺珠集》十《嘉話》。

太宗宴近臣﹐戲以嘲謔﹐趙公無忌嘲歐陽率更曰「聳髆成山字﹐埋肩不出頭。﹝一﹞誰家麟閣上﹐﹝二﹞畫此一獼猴﹖」詢應聲云「縮頭連背暖﹐﹝三﹞襠畏肚寒。﹝四﹞只由心混混﹐所以麵團團。」帝攺容曰「歐陽詢豈不畏皇后聞﹖」趙公﹐後之兄也。﹝五﹞

《廣記》二四八引作《國朝雜記》。《詩話總龜》三五引作《小說舊聞》。亦見《唐語林》五。參見本事詩嘲戲第七。

﹝一﹞「不」﹐《稽古》本作「畏」。本事詩同。

﹝二﹞「家」﹐《稽古》本作「令」。

﹝三﹞「縮」原作「索」﹐據明鈔本《廣記》﹑總龜攺。「暖」總龜作「聳」。

﹝四﹞「俒襠」﹐《稽古》本及總龜作「漫襠」﹐《廣記》作「完當」﹐《唐語林》作「完襠」。

﹝五﹞「兄」原作「弟」﹐據《廣記》及兩《唐書長孫無忌傳》攺。

髙開道作亂幽州﹐矢陷其頰﹐召醫使出之﹐對以鏃深不可出﹐則俾斬之。又召一人﹐如前對﹐則又斬之。又召一人如前﹐曰「可出﹐然王須忍痛。」因鈹面鑿骨﹐置楔於其間﹐骨裂開寸餘﹐抽出箭鏃。開道奏伎進膳不輟。

太宗之徵遼﹐作飛梯臨其城﹐有應募爲梯首﹐城中矢石如雨﹐而競爲先登﹐﹝一﹞英公指謂中書舍人許敬宗曰「此人豈不大健﹖」敬宗曰「健卽大健﹐﹝二﹞要是不解思量。﹝三﹞」帝聞﹐將罪之。

《廣記》四九三引作《異纂》。又見《說郛》三八傳載。亦見《唐語林》一言語門。《說郛》三二羣居解頤亦載此條。

﹝一﹞「競」原作「竟無」二字﹐據《廣記》《說郛》攺。

﹝二﹞「卽大健」三字﹐據《說郛》《唐語林》補。

﹝三﹞「不」﹐《廣記》《說郛》《唐語林》作「未」。

太宗謂鄂公曰「人言卿反﹐何故﹖」答曰「臣反是實。臣從陛下討逆伐叛﹐𨿽憑威靈﹐幸而不死﹐然所存皆鋒刃也。今大業已定﹐而反疑臣。」乃悉解衣投於地﹐見所傷之處﹐帝對之流涕﹐曰「卿衣矣﹐朕以不疑卿﹐故此相告﹐何反以爲恨﹖﹝一﹞」

亦見《唐語林》五。

﹝一﹞「反」原作「返」﹐據《唐語林》攺。

太宗謂尉遲公曰「朕將嫁女與卿﹐稱意否﹖」敬徳謝曰「臣婦𨿽鄙陋﹐亦不失夫妻情。﹝一﹞臣每聞說古人語﹕富不易妻﹐仁也。臣竊慕之﹐願停聖恩。」叩頭固讓。帝嘉之而止。

亦見《唐語林》五﹐與上條相連。

﹝一﹞《稽古》本「情」上有「之」字。

薛萬徹尙丹陽公主﹐太宗嘗謂人曰﹕﹝一﹞「薛駙馬村气。﹝二﹞」主羞之﹐不與同席數月。帝聞而大笑﹐置酒召對﹐握槊﹐賭所佩刀子﹐佯爲不勝﹐解刀以佩之。罷酒﹐主悅甚﹐薛未及就馬﹐遽召同載而還﹐重之逾於舊。

續釋常談引作《隋唐嘉話》。亦見《唐語林》五。

﹝一﹞「太宗嘗謂人曰」﹐《唐語林》作「人謂太宗曰」。

﹝二﹞「村气」﹐《唐語林》作「無才气」。

梁公夫人至妬﹐太宗將賜公美人﹐屢辭不受。帝乃令皇后召夫人﹐告以媵妾之流﹐今有常制﹐且司空年暮﹐帝欲有所優詔之意。夫人執心不回。帝乃令謂之曰「若寧不妬而生﹐寧妬而死﹖」曰「妾寧妬而死。」﹝一﹞乃遣酌卮酒與之﹐曰「若然﹐可飲此酖。」一舉便盡﹐無所畱難。帝曰「我尙畏見﹐何況於玄齡﹗」

《廣記》二七二引作《異纂》。

﹝一﹞「曰妾寧妬而死」六字﹐據《廣記》補。

許敬宗性輕傲﹐見人多忘之。或謂其不聰﹐曰「卿自難記﹐若遇何﹑﹝一﹞劉﹑沈﹑謝﹐暗中摸索著﹐亦可識。」

又見《類說》二六《異纂》《紺珠集》三《異纂》。《廣記》﹝談刻初印本﹞二六五引作《異纂》。《說郛》三二羣居解頤亦載此條。又載今本《劉賓客嘉話錄》﹐唐蘭考爲誤入。《廣記》二四九引作《國朝雜記》﹐其上尙有一段﹕「唐吏部侍郎楊思玄恃外戚之貴﹐待選流多不以禮﹐而排斥之。爲選人夏侯彪之所訟﹐禦史中丞郎餘慶彈奏免﹐中書令許敬宗曰﹕『固知楊吏部之敗也。』或問之﹐﹝敬﹞宗曰﹕『一彪一狼﹐共著一羊﹐不敗何待﹗』」按﹕此條《廣記》一八五引作《唐會要》。

﹝一﹞「何」﹐《廣記》二六五作「曹」﹐《類說》「曹」在「沈」字下。

虞監艸行﹐本師於釋智永。嘗樓上學書﹐業成方下﹐其所棄筆頭至盈甕。

《禦覽》六○五引作《國朝傳記》。《廣記》二○七引《異纂》﹐僅「智永嘗於樓上學書業成方下」十二字。

褚遂良問虞監曰「某書何如永師﹖」曰「聞彼一字﹐直錢五萬﹐官豈得若此﹖」曰「何如歐陽詢﹖」曰「聞詢不擇紙筆﹐皆能如志﹐官豈得若此。」褚恚曰「旣然﹐某何更畱意於此﹖」虞曰「若使手和筆調﹐遇合作者﹐亦深可貴尙。」褚喜而退。

《廣記》二○八引作《異纂》。今本《劉賓客嘉話錄》亦載此條﹐唐蘭考爲誤入。此條原與上條相連﹐今據《廣記》《劉賓客嘉話錄》另列一條。

褚遂良貴顯﹐﹝一﹞其父亮尙在﹐乃別開門。敕嘗有以賜遂良﹐使者由正門而入﹐亮出曰「渠自有門。」

亦見《唐語林》五。

﹝一﹞「貴顯」二字據《唐語林》補。

褚遂良爲太宗哀冊文﹐自朝還﹐馬誤入人家而不覺也。

又見《類說》五四《嘉話》。《禦覽》五九六引作《國朝傳記》。亦見《唐語林》二文學門。

太宗徵髙麗﹐髙宗畱居定州﹐請驛遞表起居﹐飛奏事自此始。

髙宗之將冊武后﹐河南公褚遂良謀於趙公無忌﹑英公績﹐將以死諍﹐﹝一﹞趙公請先入﹐褚曰「太尉﹐國之元舅﹐脫事有不如意﹐使上有怒舅之名﹐不可。」英公曰「績請先入。」褚曰「司空﹐國之元勛﹐有不如意﹐使上有罪功臣之名﹐不可。遂良出自艸茅﹐﹝二﹞無汗馬功﹐蒙先帝殊遇﹐以有今日﹐且當不諱之時﹐躬奉遺詔﹐不效其愚衷﹐何以下見先帝﹖」揖二公而入。帝深納其言﹐事遂中寢。

亦見《唐語林》五。

﹝一﹞「諍」﹐《說薈》本及《唐語林》作「爭」。

﹝二﹞「出」原作「齒」﹐據《唐語林》攺。

王義方﹐時人比之稷﹐鄭公每云「王生太直。」髙宗朝﹐李義府引爲禦史。義府以定冊武后勛﹐恃寵任勢﹐王惡而彈之﹐坐是見貶﹐坎軻以至於終矣。

亦見《唐語林》三方正門。

薛中書元超謂所親曰「吾不才﹐富貴過分﹐然平生有三恨﹕始不以進士擢第﹐不得娶五姓女﹐﹝一﹞不得修國史。」

又見《類說》五四《嘉話》《紺珠集》十《嘉話》。亦見《唐語林》四企羨門。

﹝一﹞「不得」二字據《類說》補。《唐語林》有「不」字。

有患應聲病者﹐問醫官蘇澄﹐云「自古無此方。今吾所撰本艸﹐网羅天下藥物﹐亦謂盡矣。試將讀之﹐應有所覺。」其人每發一聲﹐腹中輒應﹐惟至一藥﹐再三無﹝一﹞聲。過至他藥﹐復應如初。澄因爲處方﹐﹝二﹞以此藥爲主﹐其病自除。

《酉陽雜俎》續集卷四引作《劉餗傳記》。事亦見《朝野僉載》卷一張文仲條﹐末云「一云問醫蘇澄云」。

﹝一﹞「無」字據《酉陽雜俎》補。

﹝二﹞「因」原字壞﹐似「目」字﹐今據《稽古》本及《酉陽雜俎》。

楊弘武爲司戎少常伯﹐髙宗謂之﹕「某人何因輒受此職﹖」對曰「臣妻韋氏性剛悍﹐昨以此人見囑。﹝一﹞臣若不從﹐恐有後患。」帝嘉其不隱﹐笑而遣之。

《廣記》二七二引作《異纂》。

﹝一﹞「昨」原作「服」﹐據《廣記》攺。

盧尙書承慶﹐總章初考內外官。有一官督運﹐遭風失米﹐盧考之曰「監運損糧﹐考中下。」其人容止自若﹐無一言而退。盧重其雅量﹐攺注曰「非力所及﹐考中中。」旣無喜容﹐﹝一﹞亦無愧詞。又攺注曰「寵辱不驚﹐考中上。」

《廣記》一七六引作《異纂》。亦見《唐語林》三雅量門。今本《劉賓客嘉話錄》亦載此條﹐唐蘭考爲誤入。

﹝一﹞「旣無喜容」句下原有「亦無愧容」四字﹐據《廣記》《唐語林》刪。

司稼卿梁孝仁﹐髙宗時造蓬萊宮﹐諸庭院列樹白楊。將軍契苾何力﹐鐵勒之渠率也﹐於宮中縱觀。孝仁指白楊曰「此木易長﹐﹝一﹞三數年間宮中可得陰映。」何力一無所應﹐但誦古詩云「白楊多悲風﹐蕭蕭愁殺人。」意謂此是冢墓間木﹐﹝二﹞非宮中所宜種。孝仁遽令拔去﹐更樹梧桐也。

亦見《唐語林》一言語門。

﹝一﹞「易」字以上四十六字原缺﹐據《唐語林》補。原本於上條末注﹕「元本缺數字。」《稽古》本攺注於本條首﹐是也。《說薈》本作「唐初宮中少樹孝仁後命種白楊謂何力曰此樹易」二十字﹐亦誤。

﹝二﹞「木」原作「本」﹐據《說薈》本及《唐語林》攺。

許髙陽敬宗﹐奏流其子昂於嶺南。及敬宗死﹐博士袁思古議謚曰「繆」﹐昂子彥伯於眾中將擊之﹐袁曰「今爲賢尊報﹐何爲反怒﹖」彥伯慚而止。

又見《類說》五四《嘉話》。今本《劉賓客嘉話錄》載此條﹐唐蘭考爲誤入。

李義府旣居榮寵﹐葬其父祖﹐自京至於一原七十餘里﹐役者相繼。始國家以來﹐人臣喪事之盛﹐所未有也。

京城東有冢極髙大﹐俗謂呂不韋冢﹐以其銳上﹐亦謂之尖冢。咸亨初﹐﹝一﹞布政坊法海寺有英禪師﹐言見鬼物﹐云「秦莊襄王過其捨求食﹐﹝二﹞自言是其冢﹐﹝三﹞而後代人妄云不韋也。」

此條原與上條相連﹐今依《說薈》本另列一條。

﹝一﹞「亨」原作「享」﹐涵芬樓影印底本誤攺爲「淳」﹐據《說薈》本攺。

﹝二﹞「過」原作「遇」﹐據《說薈》本攺。

﹝三﹞「冢」原本壞字﹐涵芬樓影印底本誤攺爲「掾」。據《說薈》本攺。

祕書少監崔行功﹐未得五品前﹐忽有鸜鵒銜一物入其堂﹐置案上而去﹐乃魚袋鉤鐵﹐不數日而加大夫。﹝一﹞

《廣記》一三七引作《異纂》。

﹝一﹞「鉤鐵」原作「決」﹐據《廣記》攺﹐並補「不」字。

劉仁軌爲左僕射﹐戴至徳爲右僕射﹐人皆多劉而鄙戴。有老婦陳牒﹐至徳方欲下筆﹐老婦問左右曰「此劉僕射﹑戴僕射﹖」曰「戴僕射。」因急就前曰「此是不解事僕射﹐卻將牒來。」至徳笑令授之。戴僕射在職無異迹﹐﹝一﹞當朝似不能言﹐﹝二﹞及薨﹐髙宗嘆曰「自吾喪至徳﹐無可復聞。當其在時﹐﹝三﹞事有不是者﹐未嘗放我過。」因索其前後所陳章奏盈篋﹐閱而流涕﹐朝廷始追重之。

《廣記》一七六引作《異纂》。今本《劉賓客嘉話錄》亦載此條﹐唐蘭考爲誤入。

﹝一﹞「在職」二字﹐據《說薈》本及《廣記》補。

﹝二﹞「似」原作「以」﹐據《說薈》本及《廣記》攺。

﹝三﹞「當其」﹐《說薈》本作「讜言」。

髙宗乳母盧﹐本滑州總管杜才幹妻。才幹以謀逆誅﹐故盧沒入於宮中。帝旣卽位﹐封燕國夫人﹐品第一。盧旣藉恩寵﹐屢訴才幹枉見構陷。帝曰「此先朝時事﹐朕安敢追更先朝之事。」卒不許。及盧以亡﹐﹝一﹞復請與才幹合葬﹐帝以獲罪先朝﹐亦不許之。

亦見殘本《唐語林》﹝錢熙祚校記引﹞。

﹝一﹞「以」﹐《說薈》本作「將」。「及盧以亡」四字﹐殘本《唐語林》作「臨亡」。

髙宗承貞觀之後﹐天下無事。上官侍郎儀獨持國政﹐嘗淩晨入朝﹐巡洛水堤﹐步月徐轡﹐詠詩云「脈脈廣川流﹐驅馬歷長洲。鵲飛山月曉﹐蟬噪野風秋。」音韻淸亮﹐羣公望之﹐﹝一﹞猶神仙焉。

《廣記》二○一引作《異纂》。《詩話總龜》二七引作《小說舊聞》。亦見《唐語林》四企羨門。今本《劉賓客嘉話錄》亦載此條﹐唐蘭考爲誤入。

﹝一﹞「羣」原作「郡」﹐據《稽古》本﹑《小史》本﹑《說薈》本及《廣記》《唐語林》《劉賓客嘉話錄》攺。

髙宗時﹐司農欲以冬藏余菜﹐賣之百姓﹐以墨敕示僕射蘇良嗣﹐判曰「昔公儀相魯﹐猶拔去園葵﹐況臨禦萬邦﹐而販蔬鬻菜。」事竟不行。

又見《類說》五四《嘉話》。亦見《唐語林》二政事門下﹐文字稍異。

楊汴州徳幹﹐髙宗朝爲萬年令。有宦官恃貴寵﹐放鷂不避人禾稼﹐徳幹擒而杖之二十﹐悉拔去鷂頭。宦者涕泣袒背以示於帝﹐帝曰「你情知此漢獰﹐何須犯他百姓﹖」竟不之問。

又見《類說》五四《嘉話》。

髙宗朝﹐以太原王﹑範陽盧﹑滎陽鄭﹑淸河博陵二崔﹑隴西趙郡二李等七姓﹐恃其族望﹐恥與他姓爲婚﹐乃禁其自姻娶。於是不敢復行婚禮﹐密裝飾其女以送夫家。﹝一﹞

《廣記》一八四引作《異纂》。亦見《唐語林》五。

﹝一﹞「密裝」二字﹐據《廣記》《唐語林》補。

賈嘉隱年七歲﹐以神童召見。時長孫太尉無忌﹑徐司空績於朝堂立語。徐戲之曰「吾所倚者何樹﹖」曰「松樹。」徐曰「此槐也﹐何得言松﹖﹝一﹞」嘉隱云「以公配木﹐﹝二﹞何得非松。」長孫復問﹕「吾所倚何樹﹖」曰「槐樹。」公曰「汝不能復矯對耶﹖」嘉隱曰「何煩矯對﹐但取其以鬼對木耳。﹝三﹞」年十一二﹐貞觀年被舉﹐𨿽有俊辯﹐儀容醜陋。嘗在朝堂取進止﹐朝堂官退朝並出﹐俱來就看。餘人未語﹐英國公徐績先卽諸宰貴云「此小兒恰似獠面﹐何得聰明﹖」諸人未報﹐賈嘉隱卽應聲答之曰「胡頭尙爲宰相﹐獠面何廢聰明。」舉朝人皆大笑。﹝四﹞徐狀胡故也。

《廣記》二五四引作國史纂異﹝明鈔本《廣記》作《嘉話錄》﹞。又見《類說》五四《嘉話》。亦見《唐語林》三夙慧門。今本《劉賓客嘉話錄》亦載此條﹐唐蘭考爲誤入。參見《大唐新語》八聰敏門。

﹝一﹞「之曰」以下十九字﹐據《廣記》《唐語林》《劉賓客嘉話錄》補。

﹝二﹞「配」字據《廣記》《唐語林》《劉賓客嘉話錄》補。

﹝三﹞「對」字據《廣記》補。

﹝四﹞「年十一二」至「舉朝人皆大笑」九十二字﹐原作「徐嘆曰此小兒作獠面何得如此聰明」﹐據《廣記》攺。「徐績」《廣記》作「李績」﹐今從上文仍作「徐績」。

髙宗時﹐蠻羣聚爲寇﹐討之輒不利﹐乃以徐敬業爲刺史。州發卒郊迎﹐敬業盡放令還﹐單騎至府。賊聞新刺史至﹐皆繕理以待。敬業一無所問﹐他事已畢﹐方曰「賊皆安在﹖」曰「在南岸。」乃從一二佐史而往﹐觀者莫不駭愕。賊初持兵覘望﹐見船中無所有﹐乃閉營藏隱。敬業直入其營內﹐使告曰「國家知君等爲貪吏所苦﹐非有他惡﹐可悉歸田裏。後去者爲賊。」惟召其魁帥﹐責以早降之意﹐各杖數十而遣之﹐境內肅然。其祖英公聞之﹐壯其膽略﹐曰「吾不辦此。然破我家者必此兒。」英公旣薨﹐髙宗思平遼勛﹐令制其冢像髙麗中三山﹐猶漢霍去病之祁連云。後孫敬業兵起﹐武后令掘平之﹐大霧三日不解﹐乃止焉。

《通鑑》二○一《考異》引作《小說》《廣記》一六九引作《異纂》﹐均至「破我家者必此兒也」止。亦見《唐語林》三識鑑門。

隋唐嘉話下

武后以吏部選人多不實﹐乃令試日自糊其名﹐暗考以定等第。判之糊名﹐自此始也。

又見《類說》五四《嘉話》《紺珠集》十《嘉話》。今本《劉賓客嘉話錄》亦載此條﹐唐蘭考爲誤入。

武后時﹐投匭者或不陳事﹐而謾以嘲戲之言﹐於是乃置使先閱其書奏﹐然後投之﹐匭院有司﹐﹝一﹞自此始也。

《廣記》一八五引《異纂》﹐與上條相連。《唐語林》五亦載此事﹐其下尙有一段文字﹐出封氏聞見記。

﹝一﹞「院」原作「中」﹐據《廣記》攺。《唐語林》此二句作「然後投之匭﹐匭之有司」。

徐大理有功﹐每見武后將殺人﹐必據法廷爭。嘗與後反復﹐辭色愈厲﹐後大怒﹐令拽出斬之﹐猶顧曰「臣身𨿽死﹐法終不可攺。」至市臨刑得免﹐除名爲庶人。如是再三﹐終不挫折﹐朝廷倚賴﹐至今猶懷之。其子預選﹐有司皆曰「徐公之子﹐豈可拘以常調者乎﹖」

亦見《唐語林》卷三方正門。

皇甫文備﹐武后時酷吏也﹐與徐大理論獄﹐誣徐黨逆人﹐奏成其罪。武后特出之。無何﹐文備爲人所告﹐有功訊之在寬。或曰「彼曩時將陷公於死﹐﹝一﹞今公反欲出之﹐何也﹖」徐曰「汝所言者﹐私忿也﹔我所守者﹐公法也。安可以私害公﹖﹝二﹞」

亦見《唐語林》卷一徳行門。今本《劉賓客嘉話錄》亦載此條﹐唐蘭考爲誤入。

﹝一﹞「曩時」二字﹐據《劉賓客嘉話錄》補。《唐語林》作「曩」。

﹝二﹞「可」字據《劉賓客嘉話錄》《唐語林》補。

李昭徳爲內史﹐婁師徳爲納言﹐相隨入朝。婁體肥行緩﹐李屢顧待不卽至﹐乃發怒曰「叵耐殺人田舍漢﹗」婁聞之﹐反徐笑曰「師徳不是田舍漢﹐更阿誰是﹖」婁師徳弟拜代州刺史﹐將行﹐謂之曰「吾以不才﹐位居宰相。汝今又得州牧﹐叨據過分﹐人所嫉也﹐將何以全先人發膚﹖」弟長跪曰「自今𨿽有唾某面者﹐某亦不敢言﹐但拭之而已。以此自勉﹐庶免兄憂。」師徳曰「此適所謂爲我憂也。夫前人唾者﹐﹝一﹞發於怒也。汝今拭之﹐是惡其唾而拭之﹐是逆前人怒也。唾不拭將自幹﹐何若笑而受之﹖﹝二﹞」武后之年﹐竟保其寵祿﹐率是道也。

《廣記》一七六引作《異纂》。亦見《唐語林》卷三雅量門。《小史》本此條無「師徳弟拜代州刺史」以下一節。

﹝一﹞《廣記》無「前」字﹐下同。

﹝二﹞《廣記》「若」作「如」﹐下有「弟」字﹐則此句當於「如」字斷。

武后初稱周﹐恐下心不安﹐乃令人自舉供奉官﹐正員外多置裏行﹐拾遺﹑補闕﹑禦史等至有「車載斗量」之詠。﹝一﹞有禦史臺令史將入臺﹐﹝二﹞值裏行禦史數人聚立門內﹐令史不下驢﹐﹝三﹞衝過其間。諸禦史大怒﹐將杖之。令史云「今日之過﹐實在此驢﹐乞先數之﹐然後受罰。」禦史許之。謂驢曰「汝技藝可知﹐精神極鈍﹐何物驢畜﹐敢於禦史裏行﹗」於是羞而止。

又見《說郛》二一《嘉話》《說郛》六七《異纂》。《廣記》二五四引作《國朝雜記》《禦覽》九○一引作《國朝傳記》。

﹝一﹞「等」原作「符」﹐據《說郛》六七攺。

﹝二﹞「臺」原作「室」﹐據《廣記》《說郛》六七攺。

﹝三﹞「不」字據《廣記》補。

武后臨朝﹐薛懷義勢傾當時﹐𨿽王主皆下之。蘇良嗣僕射遇諸朝﹐懷義偃蹇不爲禮﹐良嗣大怒﹐使左右牽拽﹐搭面數十。武后知曰「阿師當向北門出入﹐南衙宰相往來﹐勿犯他。」

武后使閻知微與田歸道使突厥﹐歸道還云「突厥叛。」知微爭之。後乃令知微多持金帛﹐以武延秀往聘其女﹐突厥果畱使者而入寇﹐尊知微與可汗等﹐以示華人﹐大破趙﹑定等州﹐自河以北騷然。朝廷以爲知微賣國﹐乃族閻氏。知微不知﹐無何逃還﹐武后業已致戮﹐乃云其惡臣子所嫉﹐賜百官甘心焉。於是兵刃交下﹐非要職者﹐或不得其次云。

武后初爲明堂﹐明堂後又爲天堂五級﹐則俯視明堂矣。未就﹐並爲天火所焚。今明堂制度卑狹於前﹐猶三百餘尺。

《通鑑》二○四《考異》引作《小說》。

武后爲天堂以安大像﹐鑄大儀以配之。天堂旣焚﹐鐘復鼻絕。至中宗欲成武后志﹐乃像令短﹐建聖善寺閣以居之。今明堂始微於西南傾﹐工人以木於中廌之。武后不欲人見﹐因加爲九龍盤之狀。其圓蓋上本施一金鳳﹐至是攺鳳爲珠﹐羣龍捧之。

武后將如洛陽﹐至閿鄕縣東﹐騎忽不進﹐召巫﹐言晉龍驤將軍王浚云「臣墓在道南﹐每爲樵者所苦。聞大駕今至﹐故求哀。」後敕﹕去墓百步﹐不得耕殖。至今荊棘森然。

《廣記》二八三引作《國朝雜記》。

將軍王果嘗經峽口﹐見一棺於崖側﹐將墜﹐使人遷之平處﹐﹝一﹞得銘云「更後三百年﹐﹝二﹞水漂我﹐臨長江﹐﹝三﹞欲墮不墮逢王果。」

宋邵博《河南邵氏聞見後錄》三十引作《隋唐嘉話》。又見《類說》五四《嘉話》。事見《廣記》三九一「王果」條﹐無出處﹐文字不同。李瀚《蒙求注》中﹑《禦覽》五五九引作《神鬼志》﹐亦異。

﹝一﹞「處」原作「遽」﹐據《類說》《邵氏聞見後錄》所引攺。

﹝二﹞《類說》《邵氏聞見後錄》無「更」字。

﹝三﹞「臨長江」三字﹐《類說》《邵氏聞見後錄》及《廣記》等均無。《禦覽》有「至長江垂欲墮」一句。

張易之﹑昌宗初入朝﹐官位尙卑﹐諂附者乃呼爲五郎﹑六郎﹐自後因以成俗。

《廣記》一八八引作《異纂》。

張昌儀兄弟﹐恃易之﹑昌宗之寵﹐所居奢溢﹐逾於王主﹐﹝一﹞末年有人題其門曰「一絇絲﹐﹝二﹞能得幾日絡﹖」昌儀見之﹐遽命筆書其下曰﹕﹝三﹞「一日卽足。」無何而禍及。

又見《類說》五四《嘉話》。《廣記》一八八引作《異纂》﹐與前後兩條相連。

﹝一﹞「主」﹐《廣記》作「者」。

﹝二﹞「絇」﹐《廣記》作「兩」。

﹝三﹞「命」原作「下」﹐據《廣記》攺。

張昌宗之貴也﹐武三思謂之王子晉後身﹐爲詩以贈之。詩至今猶傳。

以上三條﹐《廣記》一八八合爲一條﹐出《異纂》。

補闕喬知之有寵婢﹐爲武承嗣所奪。知之爲綠珠篇以寄之﹐末句云「百年離別在髙樓﹐一旦紅顏爲君盡。」寵者結於衣帶上﹐投井而死。承嗣驚惋﹐不知其故。旣見詩﹐大恨。知之竟坐此見構陷亡。

沈佺期以工詩著名﹐燕公張說嘗謂之曰「沈三兄詩﹐直須還他第一。」

又見《類說》五四《嘉話》《紺珠集》十《嘉話》。《禦覽》五八六引作《國朝傳記》《廣記》二○一引作《異纂》。亦見《唐語林》卷二文學門。

武后遊龍門﹐命羣官賦詩﹐先成者賞錦袍。左史東方虯旣拜賜﹐坐未安﹐宋之問詩復成﹐文理兼美﹐左右莫不稱善﹐乃就奪袍衣之。

又見《類說》五四《嘉話》。

狄內史仁傑﹐始爲江南安撫使﹐以周赧王﹑楚王項羽﹑吳王夫差﹑越王勾踐﹑吳夫王﹑春申君﹑趙佗﹑馬援﹑吳桓王等神廟七百餘所﹐有害於人﹐悉除之。惟夏禹﹑吳太伯﹑季札﹑伍胥四廟存焉。﹝一﹞

亦見《唐語林》三方正門。

﹝一﹞「伍」下《唐語林》有「子」字。

魏僕射元忠每立朝﹐必得常處﹐人或記之﹐不差尺寸。魏僕射本名眞宰﹐武后朝被羅織下獄﹐有命出之。小吏聞者以告﹐魏驚喜曰「汝名何﹖」曰「元忠。」乃攺從元忠焉。

「不差尺寸」以上亦見《唐語林》四容止門﹐「魏僕射本名眞宰」以下亦見《唐語林》四自新門﹐似本分列兩條。

朱正諫敬則﹐代著孝義﹐自宇文周至國家﹐並令旌表﹐門標六闕。

又見《類說》六《傳記》《紺珠集》十《傳記》。亦見《唐語林》一徳行門。

中宗反正後﹐有武當縣丞壽春周憬﹐慷慨有節操﹐﹝一﹞乃與王駙馬同謀誅武三思。事發﹐同見害﹐憬遁於比干廟中自刎﹐臨死謂左右曰「比干﹐忠臣也。儻神道有知﹐明我以忠見殺。」﹝二﹞

亦見《唐語林》五。

﹝一﹞「慷」原作「存」﹐據《說薈》本﹑《唐語林》攺。

﹝二﹞「儻神道有知明我以忠見殺」十一字﹐據《唐語林》補。

神龍中﹐洛城東地若水影﹐纖微必照﹐就視則無所見﹐長史李承喜上表慶賀。

崔融司業作武后哀策文﹐因發疾而卒。時人以爲三二百年來無此文。

又見《類說》五四《嘉話》。《禦覽》五九六引作《國朝傳記》。《廣記》一九八引作《異纂》。

朝儀﹕魚袋之飾﹐惟金銀二等。至武后乃攺五品以銅。中宗反正﹐從舊。

《廣記》一八七引作《異纂》。

景龍中﹐中宗遊興慶池﹐侍宴者遞起歌舞﹐並唱下兵詞﹐方便以求官爵。給事中李景伯亦起唱曰「回波爾時酒卮﹐﹝一﹞兵兒志在箴規。侍宴旣過三爵﹐諠嘩竊恐非宜。」於是乃罷坐。

《廣記》一六四引作《異纂》。

﹝一﹞「波」原作「被」﹐據《說薈》本及《廣記》攺。「時」《說薈》本作「持」。《大唐新語》三公直門載此句作「回波詞持酒卮」。按﹕《朝野僉載》二﹑本事詩嘲戲載回波詞首句均作「回波爾時……」﹐似「時」字不誤。

景龍中﹐多於側門降墨斜封﹐﹝一﹞以授人官爵﹐時人號爲斜封官。

﹝一﹞「墨」原作「黑」﹐據《說薈》本攺。

景龍中﹐妃主家競爲奢侈﹐﹝一﹞駙馬楊愼交﹑武崇訓﹐至油灑地以築球場。

又見《類說》五四《嘉話》。《紺珠集》十《嘉話》。《廣記》二三六引作《異纂》。

﹝一﹞「競」原作「竟」﹐據《說薈》本及《廣記》攺。

兵部尙書韋嗣立﹐景龍中中宗與韋後幸其莊﹐封嗣立爲逍遙公﹐又攺其居鳳凰原爲淸虛原﹐鸚鵡谷爲幽棲谷。吏部南院舊無選人坐﹐韋嗣立尙書之爲吏部﹐始奏請有司供褥﹐自後因爲故事。

「幽棲谷」以上﹐亦見《唐語林》五。以下似當另列一條。

昆明池者﹐漢孝武所穿﹐有蒲魚利﹐﹝一﹞京師賴之。中宗朝﹐安樂公主請焉﹐帝曰「前代已來﹐不以與人。不可。」主不悅﹐因大役人徒﹐別掘一池﹐號曰「定昆池」。旣成﹐中宗往觀﹐令公卿賦詩。李黃門日知詩云「但願蹔思居者逸﹐無使時傳作者勞。﹝二﹞」及睿宗卽位﹐謂之曰「當時朕亦不敢言﹐非卿中正﹐何能若是﹗」無何而遷侍中。

又見《類說》五四《嘉話》。亦見《唐語林》一言語門。能攺齋漫錄六引作《隋唐嘉話》。今本《劉賓客嘉話錄》亦載此條﹐唐蘭考爲誤入。

﹝一﹞「蒲」原作「捕」﹐據《唐語林》攺。

﹝二﹞「時傳」原作「當時」﹐據《唐語林》《劉賓客嘉話錄》攺﹐按《舊唐書》一八八《李日知傳》作「時稱」。

李侍中日知﹐初爲大理丞。武后方肆誅戮﹐大卿胡元禮承旨欲陷人死﹐令日知攺斷﹐再三不從。元禮使謂李曰﹕﹝一﹞「胡元禮在﹐此人莫覓活。」李起謂使者﹕「日知諮卿﹕李日知在﹐此人莫覓死。」竟免之。

又見《類說》五四《嘉話》。亦見《唐語林》三方正門。

﹝一﹞「禮」原作「李」﹐據《稽古》本﹑《說薈》本及《類說》《唐語林》攺。

中宗崩﹐旣除喪﹐吐蕃來弔﹐深衣練冠待於廟﹐或曰「今定陵自有寢廟﹐﹝一﹞若擇宗室最長者﹐素服受禮於彼﹐其可乎﹖」舉朝稱善而從之。

亦見《唐語林》五。

﹝一﹞「深衣……寢廟」十四字﹐《唐語林》作「或曰」﹐今據補「或曰」二字。

徐彥伯常侍﹐睿宗朝以相府之舊﹐拜羽林將軍。徐旣文士﹐不悅武職﹐及遷﹐謂賀者曰「不喜有遷﹐且喜出軍耳。」

亦見《唐語林》五。今本《劉賓客嘉話錄》亦載此條﹐唐蘭考爲誤入。

崔司知琬﹐中宗朝爲侍禦史﹐彈宗楚客反﹐盛气作色。帝優之不令問﹐因詔每彈人﹐﹝一﹞必先進內狀﹐許乃可。自後以爲故事。

﹝一﹞「詔」原作「召」﹐據《說薈》本攺。

代有山東士大夫類例三卷﹐其非士族及假冒者﹐不見錄﹐署云相州僧曇剛撰。後柳常侍亦明於族姓﹐中宗朝爲相州刺史﹐詢問舊老﹐云「自隋已來﹐不聞有僧曇剛。」蓋懼嫉於時﹐﹝一﹞故隱名氏云。

《廣記》卷一八四引作《國史補》﹐誤。亦見《唐語林》二文學門。今本《劉賓客嘉話錄》亦載此條﹐唐蘭考爲誤入。

﹝一﹞「懼」字據《說薈》本及《廣記》補。《唐語林》作「懼見」二字。

李大夫傑之爲河南尹﹐有婦人訴子不孝。其子涕泣不自辯明﹐但言「得罪於母﹐死甘分。」察其狀非不孝子﹐再三諭其母﹐母固請殺之。﹝一﹞李曰「審然﹐可買棺來取兒屍。」因使人尾其後。婦旣出﹐謂一道士曰「事了矣。」俄而棺至﹐李尙冀其悔﹐諭之如初。婦執意彌堅。時道士方在門外﹐密令擒之﹐旣出其不意﹐一問便曰「某與彼婦人有私﹐常爲兒所制﹐故欲除之。」乃杖母及道士殺﹐﹝二﹞便以向棺載母喪以歸。

《廣記》一七一引《異纂》﹐稍有不同。參見《朝野僉載》五﹑《大唐新語》四持法門。

﹝一﹞「固請殺之」以上十字﹐《廣記》作﹕「謂寡婦曰﹕『汝寡居﹐惟有一子﹐今告之﹐罪至死﹐得無悔乎﹖』寡婦曰﹕『子無賴﹐不順母﹐寧復惜乎﹖』」

﹝二﹞《廣記》「殺」字在「杖」下。

裴知古自中宗﹑武后朝以知音直太常。路逢乘馬者﹐聞其聲﹐竊曰「此人卽當墮馬。」好事者隨而觀之﹐行未半坊﹐馬驚墮殆死。嘗觀人迎婦﹐聞婦佩玉聲﹐曰「此婦不利姑。」是日姑有疾﹐竟死云。其知音皆此類也。又善於攝衛﹐開元十二年終﹐年且百歲。

《廣記》二○三引《異纂》﹐文字較略。

近代言樂﹐衛道弼爲最﹐天下莫能以聲欺者。﹝一﹞曹紹夔與道弼皆爲太樂令﹐﹝二﹞享北郊﹐監享禦史有怒於夔﹐欲以樂不和爲之罪﹐雜扣鐘磬﹐使夔暗名之﹐無誤者﹐由是反嘆服。洛陽有僧﹐房中磬子夜輒自鳴﹐僧以爲怪﹐懼而成疾。求術士百方禁之﹐終不能已。曹紹夔素與僧善﹐適來問疾﹐僧具以告。﹝三﹞俄頃﹐輕擊齋鐘﹐磬復作聲﹐紹夔笑曰「明日盛設饌﹐余當爲除之。」僧𨿽不信其言﹐冀其或效﹐乃力置饌以待。紹夔食訖﹐出懷中錯﹐鑢磬數處而去﹐其聲遂絕。僧苦問其所以﹐紹夔曰「此磬與鐘律合﹐故擊彼應此。」僧大喜﹐其疾便愈。﹝四﹞

《廣記》二○三引作《異纂》。亦見《唐語林》五。「洛陽有僧」以下﹐亦見今本《劉賓客嘉話錄》﹐唐蘭考爲《隋唐嘉話》佚文。

﹝一﹞「近代言樂……以聲欺者」十七字﹐原誤屬上條﹐據《廣記》《唐語林》攺。

﹝二﹞「與道弼」原作「沈之弼」﹐據《廣記》《唐語林》攺。

﹝三﹞「具」﹐《唐語林》作「遽」。

﹝四﹞「洛陽有僧」以下一百三十餘字﹐原缺﹐據《廣記》《唐語林》《劉賓客嘉話錄》補。三書文字互有出入﹐今擇善而從﹐以《唐語林》所載爲主。

元行賓客爲太常少卿﹐有人於古墓中得銅物﹐似琵琶而身正圓﹐莫有識者。元視之曰「此阮咸所造樂具。」乃令匠人攺以木﹐爲聲甚淸雅﹐今呼爲阮咸者是也。﹝一﹞

《禦覽》六一二引作《國朝傳記》﹐文字甚略。《廣記》二○三引作《異纂》。

﹝一﹞「者」字據《廣記》補。

太平公主於京西市掘池﹐贖水族之生者置其中﹐謂之放生池。墓銘云﹕龜言水﹐蓍言市。

又見《紺珠集》十《傳記》。

今上之爲潞州別駕﹐將入朝﹐有軍人韓凝禮﹐自謂知兆﹐上因以食箸試之。旣布卦﹐一箸無故自起﹐凡三偃三起﹐觀者以爲大吉徵。旣而誅韋氏﹐定天位﹝一﹞﹐因此行也。凝禮起家五品﹐至今猶存。

《廣記》一三五引作纂異。

﹝一﹞「位」原作「保」﹐據《廣記》攺。

今上旣誅韋氏﹐擢用賢俊﹐攺中宗之政﹐依貞觀故事﹐有志者莫不想望太平。中書令元之﹑侍中璟﹑禦史大夫構﹑河南尹傑﹐﹝一﹞皆一時之選﹐時人稱姚﹑宋﹑畢﹑李焉。

亦見《唐語林》四企羨門。

﹝一﹞「侍中」二字據《唐語林》補。《唐語林》「元之」作「姚元崇」﹐「璟」作「宋璟」﹐「構」作「畢構」﹐「傑」作「李傑」。

張同州沛之在州也﹐任正名爲錄事﹐劉幽求爲朝邑尉。沛奴下諸官﹐而獨呼二公爲劉大﹑任大﹐若平常之交。

今上之誅韋氏﹐沛兄涉爲殿中監﹐見殺﹐並令誅沛。沛將出就州﹐正名時假在家﹐聞之遽出﹐曰「朝廷初有大難﹐同州京之佐輔﹐柰何單使一至﹐便害州將﹐請以死守之。」於是勸令覆奏﹐因送沛於獄曰「正名若死﹐使君可憂﹐不然無慮也。」時方立元勛﹐用事於中﹐竟脫沛於難﹐二公之力。

蕭至忠自晉州之入也﹐蔣大理欽緒卽其妹婿﹐送之曰「以足下之才﹐不憂不見用﹐無爲非分妄求。」至忠不答。蔣退而曰「九代之卿族﹐一舉而滅之﹐可哀也哉﹗」至忠旣至中書令﹐歲餘以誅死。

《通鑑》二一○《考異》引作《小說》。

開元始年﹐上悉出金銀珠玉錦繡之物於朝堂﹐若山積而焚之﹐示不復禦用也。

又見《唐語林》二政事門下。

姚開府凡三爲相﹐而必兼兵部﹐至於軍鎭道裏與騎卒之數﹐皆暗能計之矣。

又見《唐語林》二政事門下。

郭尙書元振﹐始爲梓州射洪令﹐徵求無厭﹐至掠部人賣爲奴婢者甚眾。武后聞之﹐使籍其家﹐惟有書數百卷。後令問資財所在﹐﹝一﹞知皆以濟人﹐於是奇而免之。後爲涼州都督﹐﹝二﹞路不拾遺。藩國聞其風﹐多請朝獻。自國家善爲涼州者﹐郭居其最。

亦見《唐語林》二政事門下。

﹝一﹞「後」原作「後」﹐「問」原作「聞」﹐據《唐語林》攺。

﹝二﹞「後爲涼州都督」六字﹐《唐語林》作﹕「大足年間﹐遷涼州都督。元振風神偉壯﹐善於撫禦﹐在涼州五年﹐夷夏畏慕﹐令行禁止﹐牛羊被野。」

今上之初﹐吐蕃傾國作寇﹐某官薛訥爲元帥以禦之﹐大捷而還﹐時有賀者退曰「薛公謙而有禮﹐宜有凱旋。」

故事﹕每三月三日﹑九月九日賜王公以下射﹐﹝一﹞中鹿賜爲第一﹐﹝二﹞院賜綾﹐﹝三﹞其餘布帛有差。至開元八年秋﹐﹝四﹞舍人許景先以爲徒耗國賦而無益於事﹐罷之﹐﹝五﹞其禮至今遂絕。

今本《劉賓客嘉話錄》亦載此條﹐唐蘭考爲誤入。原與上條相連﹐《說薈》本無此條﹐據《劉賓客嘉話錄》另列一條。

﹝一﹞「公」原作「宮」﹐據《劉賓客嘉話錄》攺。

﹝二﹞「中鹿賜爲第一」﹐《劉賓客嘉話錄》作「中鹿鳴賜馬第一」。此處似有脫誤。

﹝三﹞《劉賓客嘉話錄》無「院」字。

﹝四﹞「開」原作「閒」﹐據《稽古》本﹑《小史》本及《劉賓客嘉話錄》攺。

﹝五﹞「罷之」二字﹐原作「乃破執之」﹐據《小史》本及《劉賓客嘉話錄》攺。

京城諸州邸﹐貞觀初所造。至開元初李尙書入﹐悉賣與居人﹐以錢入官。

崔湜之爲中書令﹐河東公張嘉貞爲舍人﹐湜輕之﹐常呼爲「張底」。後曾商量數事﹐意皆出人右﹐湜驚美久之﹐謂同官曰「知無﹖張底乃我輩一般人﹐此終是其坐處。」湜死十餘載﹐河東公竟爲中書焉。

又見《類說》五四《嘉話》《類說》六《傳記》《紺珠集》十《傳記》。《廣記》二六五﹝談刻初印本﹞引作《異纂》。亦見今本玉泉子。

東封之歲﹐洛陽平禦路﹐北市東南隅得銘漢丞相長史朱買臣墓云「蓍言市﹐千載之後阿誰是﹖」

十七年﹐丞相源乾曜﹑﹝一﹞張說以八月初五今上生之日﹐請爲千秋節﹐百姓祭皆就此日﹐名爲賽白帝。羣臣上萬歲壽﹐王公戚裏進金鏡綬帶﹐士庶結絲承露囊﹐更相遺問。

又見《類說》五四《嘉話》《紺珠集》十《嘉話》。

﹝一﹞「十七年丞相」五字原屬上條之末﹐「十七」作「七十」﹐據《小史》本攺。此記開元十七年事﹐見舊唐書玄宗紀。

十九年春﹐詔州縣社及奠並不得用牲牢﹐薦脯醢而已。十九年夏﹐詔京都置太公廟於孔子廟之西﹐以秋春仲月上戊日致祭﹐漢畱侯張良配享﹐置令丞﹑錄事各一員。

原與上條相連﹐《類說》《紺珠集》引上條均不及此節﹐今據《小史》本另列一條。

洛陽畫工解奉先爲嗣江王家畫壁像﹐未畢而逃。及見擒﹐乃妄云「功直已相當。」因於像前誓曰「若負心者﹐願死爲汝家牛。」歲餘﹐奉先卒。後歲餘﹐王牸產一騎犢﹐有白文於背曰「解奉先」﹐觀者日夕如市。時今上二十年也。

又見《類說》六《傳記》《紺珠集》十《傳記》。《廣記》一三四引作纂異。今本《劉賓客嘉話錄》亦載此條﹐唐蘭考爲誤入。

后土祠﹐隔河與梁山相望﹐舊立山神像以配﹐座如妃匹焉。至開元中年﹐始別建室而遷出之﹐或云張燕公之爲也。

懷州北有丹水﹐其源出長平山下。傳云﹕秦殺趙卒﹐其水變赤﹐因以爲名。今上始幸太原﹐知其故﹐詔攺爲懷水﹐﹝一﹞潼津關爲周密。﹝二﹞

《廣記》三九九引作《異纂》。

﹝一﹞「詔」字據《廣記》補。

﹝二﹞《廣記》無「潼津關爲周密」一句。

開元初﹐司農卿姜師度引洛水灌朝邑澤﹐盡發以修堤堰﹐墓爲水所湍擊﹐今寖頹削焉。

崔潞府日知﹐歷職中外﹐恨不居八座。及爲太常﹐於都寺廳事後起一樓﹐正與尙書省相望﹐人謂之崔公望省樓。

又見《類說》五四《嘉話》《類說》二六《異纂》《紺珠集》三《異纂》。《廣記》一八七引作《異纂》。

俗五月五日爲競渡戲﹐自襄州已南﹐所向相傳云﹕屈原初沈江之時﹐其鄕人乘舟求之﹐﹝一﹞意急而爭前﹐後因爲此戲。

﹝一﹞「求」﹐《稽古》本作「救」。

晉謝靈運須美﹐臨刑﹐施爲南海祗洹寺維摩詰須。﹝一﹞寺人寶惜﹐﹝二﹞初不虧損。中宗朝﹐安樂公主五日斗百艸﹐欲廣其物色﹐令馳驛取之。又恐爲他人所得﹐因剪棄其餘﹐遂絕。

又見《類說》五四《嘉話》《類說》二六《異纂》《紺珠集》三《異纂》《說郛》三八傳載。《廣記》四○五引作《異纂》。今本《劉賓客嘉話錄》亦載此條﹐唐蘭考爲誤入。菉竹堂本云仙雜記九引作《異纂》。

﹝一﹞「洹」原作「恆」﹐據《類說》五四﹑《說郛》《廣記》《劉賓客嘉話錄》攺。《類說》二六作「園」。

﹝二﹞「寶」原作「保」﹐據《類說》二六﹑《廣記》《劉賓客嘉話錄》攺。

云陽縣界多漢離宮故地﹐有樹似槐而葉細﹐﹝一﹞土人謂之玉樹。楊子云甘泉賦云「玉樹靑蔥」﹐後左思以雄爲假稱珍怪﹐蓋不詳也。﹝二﹞

又見《類說》五四《嘉話》《類說》二六《異纂》《紺珠集》三《異纂》《說郛》六七《異纂》。《廣記》四○六引作《異纂》。今本《劉賓客嘉話錄》亦載此條﹐唐蘭考爲誤入。

﹝一﹞「有樹似槐」原作「地有以槐」﹐據《類說》五四﹑《類說》二六﹑《廣記》攺。

﹝二﹞「蓋」字據《說薈》本及《說郛》《廣記》《劉賓客嘉話錄》補。

江寧縣寺有晉長明燈﹐﹝一﹞歲久﹐火色變靑而不熱。隋文帝平陳﹐已訝其古﹐至今猶存。

又見《類說》五四《嘉話》《說郛》六七《異纂》。今本《劉賓客嘉話錄》亦載此條﹐唐蘭考爲誤入。

﹝一﹞「晉」﹐《說郛》作「吳」。

舊人皆服衮巾﹐至周武始爲四腳﹐國初又加巾子焉。

髙齊蘭陵王長恭白類美婦人﹐乃著假面以對敵﹐與周師戰於金墉下﹐勇冠三軍﹐齊人壯之﹐乃爲舞以效其指麾擊刺之容﹐曰代面舞也。﹝一﹞

又見《類說》五四《嘉話》《紺珠集》十《傳記》。

﹝一﹞「曰代面舞也」﹐原作「今人面是」﹐據《紺珠集》攺。《類說》作「面具是也」。按﹕崔令欽教坊記敍此作「大面」。

靈州鳴沙縣有沙﹐人馬踐之﹐輒鎗然有聲。持至他處﹐信宿之後﹐而無復聲矣。

《廣記》三九八引作《異纂》。

今開通元寶錢﹐﹝一﹞武徳四年鑄﹐其文歐陽詢率更所書也。

又見《說郛》二一《嘉話》。《廣記》二○八引《異纂》﹐與卷中歐陽詢觀索靖碑條相連。

﹝一﹞「開通元寶」﹐《小史》本及《說郛》作「開元通寶」。

王右軍蘭亭序﹐梁亂出在外﹐陳天嘉中爲僧永所得。至太建中﹐獻之宣帝。隋平陳日﹐或以獻晉王﹐王不之寶。後僧果從帝借搨。及登極﹐﹝一﹞竟未從索。果師死後﹐弟子僧辯得之。太宗爲秦王日﹐見搨本驚喜﹐乃貴價市大王書蘭亭﹐終不至焉。及知在辯師處﹐使蕭翊就越州求得之﹐以武徳四年入秦府。貞觀十年﹐乃搨十本以賜近臣。帝崩﹐中書令褚遂良奏﹕「蘭亭先帝所重﹐不可畱。」遂祕於昭陵。

又見《說郛》二一《嘉話》。

﹝一﹞「登」下《說郛》有「帝」字。

晉平南將軍侍中王廙﹐﹝一﹞右軍之叔父﹐工艸隸飛白﹐祖述張衛法。後得索靖書七月二十六日一紙﹐每寶翫之。遭永嘉喪亂﹐乃四疊綴於衣中以過江﹐今蒲州桑泉令豆盧器得之﹐疊迹猶存。

又見《類說》五四《嘉話》。《廣記》二○七引作《異纂》。

﹝一﹞「廙」原作「冀」﹐《類說》作「厲」﹐據《廣記》攺。

王右軍告誓文﹐今之所傳﹐卽其艸﹐不具年月日朔。其眞本云「維永和十年三月癸卯朔九日辛亥。﹝一﹞」而書亦眞小。開元初年﹐潤州江寧縣瓦官寺修講堂﹐匠人於鴟吻內竹筒中得之﹐與一沙門。至八年﹐縣丞李延業求得﹐上岐王﹐岐王以獻帝﹐﹝二﹞便畱不出。或云﹕後卻借岐王。十二年王家失火﹐圖書悉爲煨燼﹐此書亦見焚云。

《廣記》二○九引作《異纂》。今本《劉賓客嘉話錄》亦載此條﹐唐蘭考爲誤入。

﹝一﹞「日」原作「月」﹐據《劉賓客嘉話錄》攺。

﹝二﹞「岐王以獻帝」五字﹐原作「獻」﹐據《劉賓客嘉話錄》攺。《廣記》作「王以獻上」。

盧黃門思道仕髙齊﹐久不得進﹐時和士開方貴寵用事﹐或謂盧曰「何不一見和王﹖」思道素自髙﹐欲往﹐恐爲人所見﹐乃未明而行。比至其門﹐立者眾矣﹐盧駐轡望之﹐彼何人斯﹐森然而與槐柳齊列。因鞭馬疾去。有過盧黃門思道者﹐見一胡人在座﹐問此何等﹐答曰「從兄浩。」反語盧浩尙爲老胡。

梁常侍徐陵聘於齊﹐時魏收文學北朝之秀﹐收錄其文集以遺陵﹐令傳之江左。陵還﹐﹝一﹞濟江而沈之﹐從者以問﹐陵曰「吾爲魏公藏拙。」

又見《類說》五四《嘉話》《類說》六《傳記》《紺珠集》十《傳記》《說郛》六七《異纂》。《禦覽》五九九引作《國朝傳記》。

﹝一﹞「還」原作「速」﹐據《說郛》攺。

補遺

隋末有河間人﹐皻鼻使酒﹐自號郎中﹐每醉必毆擊其妻。妻美而善歌﹐每爲悲怨之聲﹐輒搖頓其身。好事者乃爲假面以寫其狀﹐呼爲踏搖娘﹐今謂之談容娘。﹝一﹞

見今本《劉賓客嘉話錄》﹐唐蘭考爲《隋唐嘉話》佚文。又見《類說》五四《嘉話》﹐題爲「踏搖娘」。參見教坊記﹑樂府雜錄。

﹝一﹞「容」字據《類說》及教坊記補。《類說》末句作「今轉爲容娘是也」。

煬帝宴羣臣﹐以唐髙祖面皺﹐呼爲阿婆。髙祖歸﹐不悅﹐以語竇后﹐後曰「此吉兆。公封於唐﹐唐者堂也﹐阿婆卽是堂主。」髙祖大悅。

見《類說》本五四《嘉話》《紺珠集》十《嘉話》﹐均題爲「阿堂婆主」﹐似爲節文。《唐語林》四賢媛門載此事﹐蓋出《傳記》原文。具錄於後﹕

髙祖乃煬帝友人。煬帝以圖讖多言姓李將王﹐每排斥之。而後因大會﹐煬帝目上﹐呼爲阿婆面。上不懌﹐歸家色猶摧沮。後怪而問﹐久之方說﹕「帝目某爲阿婆面。」後喜曰「此可相賀。公是襲唐公﹐唐之爲言堂也﹐阿婆面是堂主。」上大悅。

隋煬帝鑿汴河﹐自制水調歌。

見《類說》五四《嘉話》﹐題爲「水調歌」。《紺珠集》十《嘉話》﹐題爲「水調」。

隋楊素破突厥﹐文帝賜以萬釘寶帶。

見《紺珠集》十《嘉話》﹐題爲「萬釘寶帶」。

吳郡獻松江鱸﹐煬帝曰「所謂金虀玉膾﹐東南佳味也。」

見《紺珠集》十《嘉話》﹐題爲「金虀玉膾」。參見《類說》六南部花記。

鄭公嘗出行﹐以正月七日謁見太宗﹐太宗勞之曰「卿今日至﹐可謂人日矣。」

見今本《劉賓客嘉話錄》﹐唐蘭考爲《隋唐嘉話》佚文。

左史東方虯﹐每云「二百年後﹐乞與西門豹作對。﹝一﹞」

《廣記》二○一引《異纂》。亦見《唐語林》五。今本《劉賓客嘉話錄》亦載此條﹐唐蘭考爲《隋唐嘉話》佚文。

﹝一﹞「與」﹐《唐語林》作「爾」﹐《嘉話》錄作「你與」。

唐太宗問髙州首領馮盎云「卿宅去沈香遠近﹖」對曰「宅左右卽出香樹﹐然其生者無香﹐惟朽者始香矣。」

《廣記》四一四引《異纂》。

李淳風奏﹕「北斗七星官化爲人﹐明日至西市飲酒。」使人候之﹐有僧七人共飲二石﹐﹝一﹞太宗遣人召之﹐七人笑曰「此必李淳風小兒言我也。」忽不見。

見《類說》二六《異纂》《紺珠集》三《異纂》。

《廣記》七六「李淳風」條﹐於卷中「太史令李淳風」兩條之後接敍此條﹐出國史《異纂》及紀聞﹐文字較詳﹐另錄如下﹕「……又嘗奏曰﹕『北斗七星當化爲人﹐明日至西市飲酒﹐宜令候取。』太宗從之﹐乃使人往候﹐有婆羅門僧七人﹐入自金光門﹐至西市酒肆﹐登樓﹐命取酒一石﹐持飲之﹐須臾酒盡﹐復添一石。使者登樓﹐宣敕曰﹕『今請師等至宮。』胡僧相顧而笑曰﹕『必李淳風小兒言我也。』因謂曰﹕『待窮此酒﹐與子偕行。』飲畢下樓﹐使者先下﹐回顧已失胡僧﹐因奏聞﹐太宗異焉。初僧飲酒﹐未入其直﹐及收具﹐於座下得錢二千。」

﹝一﹞「僧」字據《紺珠集》《廣記》補。

齊吳均爲文多慷慨軍旅之意﹐梁武帝被圍臺城﹐朝廷問均外禦之計﹐怯怛不知所答﹐﹝一﹞啟云「愚計速降爲上計。」﹝二﹞

見《說郛》六七《異纂》《說郛》三八傳載。

﹝一﹞「怯怛」﹐傳載作「忙懼」。

﹝二﹞末句傳載作「愚意願速降爲上」。

齊宜都王鏗﹐三歲喪母。及有識﹐問母所在﹐左右告以早亡﹐便思慕蔬食﹐祈請幽冥﹐求一夢見。至六歲﹐夢見一婦人﹐謂之曰「我是汝之母。」鏗悲泣。旦說之﹐容貌衣服﹐事事如平生也。

《禦覽》四一一引《小說》。

余嘉錫《殷蕓小說》輯證附錄謂《殷蕓小說》敍事終於宋﹐「此所引當是唐《劉餗小說》」。錄以備考。

人妄告東宮。

見《通鑑》一九一《考異》引《劉餗小說》。

牛弘﹐煬帝之在東宮也﹐數有詩書遺弘﹐弘亦有答。及嗣位之後﹐嘗賜弘詩曰「晉家山吏部﹐魏世盧尙書。莫言先哲異﹐奇才亦佐余。學行惇時俗﹐道素乃虛。納言云閣上﹐禮儀皇運初彜倫欣有敍﹐垂拱事端居。」

《禦覽》五九一引《國朝傳記》。

元萬頃初爲契苾何力徵髙麗管記﹐作檄書云「不知守鴨綠之險。」莫離支報云「謹聞命矣。」遂移兵固守﹐官軍不得入﹐萬頃坐流嶺南。

《禦覽》卷五九七引國朝記傳。當卽《傳記》。

郭正一爲李英公徵遼管記﹐績還曰「此段行﹐我錄郭正一可笑事﹐𨿽滿十卷﹐猶未能盡。」

見《類說》六《傳記》﹐題爲「郭正一可笑事」。

漢明帝時﹐劉晨﹑阮肇同入天臺﹐見二女﹐出胡麻飯山羊脯﹐設桃及酒甚美。踰年乃歸﹐鄕裏皆變﹐推尋其家﹐已經七代孫也。

見《類說》六《傳記》﹐題爲「劉晨阮肇」。按﹕劉阮入天臺事﹐見《禦覽》四一﹑九六七引幽明錄。《廣記》六一「天臺二女」條﹐出《神仙記》﹐明鈔本《廣記》作《搜神記》。疑非《劉餗傳記》所有。

後魏末﹐周齊交爭﹐周人貧甚﹐嘗獲一齊卒﹐喜曰「得一將。」「何以知之﹖」曰「著繒禪。」

見《紺珠集》十《傳記》﹐題爲「著繒禪」。

李龜年善羯鼓﹐玄宗問卿打多少枚﹐對曰「臣打五十杖訖。」上曰「汝殊未﹐我打卻三豎櫃也。」後數年﹐又聞打一豎櫃﹐因錫一拂枚羯鼓棬。

《廣記》二○五引《傳記》。事見大唐傳載﹐文字稍異。《唐語林》五亦載此事﹐與大唐傳載同。

附錄

蘇州洞庭﹑杭州興徳寺﹐房太尉管云「不遊興徳﹑洞庭﹐未見佳處。」壽安縣有噴玉泉﹑石溪﹐皆山水之勝絕者也。貞元中﹐管以賓客辭爲縣令﹐乃翳薈﹐開徑隧﹐人聞而異焉。太和初﹐博陵崔蒙爲主簿﹐標準於道周﹐人方造而遊焉。又顏太師眞卿刻姓名於石﹐或置之髙山之上﹐或沈之大洲之底﹐而云安知不有陵谷之變耶。

《廣記》二○一引《傳記》。按﹕此條見大唐傳載。據李肇《國史補序》《劉餗傳記》記事至開元間。房管卒於寶應二年﹝七六三﹞。此敍貞元﹑太和年事﹐當非劉餗原書。《唐語林》五載﹕「杭州房管爲鹽官令﹐於縣內鑿池構亭﹐曰房公亭﹐後廢。」疑別爲一人。

盧中丞邁有寶瑟四﹐各值數十萬。有寒玉﹑石磬﹑響泉﹑和至之號。

《廣記》二○三引《傳記》。按﹕此條見大唐傳載。盧邁活動於貞元間﹐與劉餗時代不相及﹐恐非原書所有。

漢中王瑀爲太卿﹐早起朝﹐聞永興里人吹笛﹐問是太常樂人否。曰「然。」已後因閱樂而喚之﹐問曰「何得某日臥吹笛耶﹖」

《廣記》二○四引《傳記》。按﹕此條見大唐傳載。

漢中王瑀見康昆侖彈琵琶﹐云「琵聲多﹐琶聲少﹐亦未可彈五十四弦大弦也。」自下而上謂之琵﹐自上而下謂之琶。

《廣記》﹝談刻本﹞二○五引《傳記》﹐明鈔本作傳載﹐是。此條見大唐傳載。按﹕漢中王李瑀活動於乾元初年﹐距開元將二十年。以上四條顯非劉餗原書所有。

按﹕《廣記》六九「張云容」條﹑三一一「蕭曠」條﹐談刻本均作《傳記》﹐明鈔本作傳奇﹐是也。兩條又見《類說》三二傳奇﹐必非《劉餗傳記》。又四五四「姚坤」條﹐亦爲傳奇體﹐敍及太和中事﹐原注出《傳記》﹐疑亦傳奇之誤。今並不錄。

附記﹕道山淸話載﹕「予少時嘗與張文潛在館中﹐因看《隋唐嘉話》﹐見楊祭酒贈項斯詩云﹕『度度見詩詩總好﹐今觀標格勝於詩。平生不解藏人善﹐到處逢人說項斯。』」按﹕楊敬之詩見李綽尙書故實﹐亦誤入今本《劉賓客嘉話錄》。道山淸話作者引作隋唐嘉話﹔蓋涉「嘉話」二字而誤記耳。

