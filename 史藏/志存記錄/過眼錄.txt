近代筆記過眼錄徐一士撰自序

余喜觀雜書﹐於筆記之類﹐頗事涉獵﹐惟無力﹐不能多致﹐尢乏珍祕之本耳。此類著述﹐大抵隨意抒寫﹐不爲體裁所拘﹐而內容則自國家掌故﹑名人史迹﹑以逮社會習俗﹑鄕曲瑣聞﹐形形色色﹐樊然畢陳﹐或莊或諧﹐各具態致。𨿽事有信誣﹐文有工拙﹐而流覽所及﹐時睹可取。玆就所見近代人撰筆記諸種﹐酌爲介述﹐並摘錄原文﹐間附考訂﹐卽謂之爲《近代筆記過眼錄》云。

述徳筆記

杏軒偶錄

瓜棚閒談

閒談筆記

諫書稀庵筆記

趨庭隨筆

南齋日記

宦遊紀略

弢園隨筆

半弓居省墓日記

宦遊偶記

述徳筆記

《述徳筆記》﹐四冊﹐凡八卷﹐十丈愁城主人﹝毓盈﹐字損之﹐宗爵將軍﹞撰﹐淸末軍機大臣貝勒毓朗之弟也。捲尾有毓朗所爲跋﹐文云「《述徳筆記》﹐吾弟記實之作也。先考淸徳﹐賴以流傳於世﹐偉矣。惟對於餘多溢美之詞。實余學淺﹐平日有不能自抑處﹐流露齒頰間﹐爲所記取﹐有以啟之﹐余之過也。讀者視爲敬愛之言﹐別白觀之可也。辛酉孟夏餘癡生跋。」﹝辛酉爲民國十年。﹞此書卷一首列其父定愼郡王﹝溥煦﹞行述。以下曁各卷﹐均記毓朗事﹐於其品學政績﹐稱道不容口。就跋語觀之﹐蓋多出毓朗所授﹐頗具毓朗自傳之性質也。

此書固似專爲表彰毓朗而作﹐宣傳文字之意味頗濃。然毓朗在淸末歷任要職﹐所記動關政史資料﹐治國聞者﹐所宜覽觀。如卷一中記及庚子義和團之亂﹐卷二中記毓朗受知肅王﹝善耆﹞之由來。﹝同以王子考應封﹐授鎭國將軍﹐亦如科舉而稱同年﹐一見相契﹐後得善耆汲引基於此。又卷一中記及考試時情形﹐亦此項考試之小史料。﹞記善耆爲崇文門正監督引佐稅務。﹝軼事可供參考。崇文門差﹐向稱獘藪﹐善耆任事時頗有所整頓也。﹞卷三錄其自記赴日本考察警察土木事。﹝庚子亂後﹐善耆膺管理工巡局之任﹐接自日本人川島浪速之手﹐蓋巡警總廳之前身也。川島倡派人赴日考察之議﹐善耆委毓朗偕川島前往。此爲日記之體﹐於此行記載頗詳﹐歸後卽任工巡局總監。﹞卷四記任工巡局總監事﹝爲北京創辦警察時期之史料﹞﹐記王維勤﹑李馬氏兩案。卷五記任鴻臚寺少卿﹑光祿寺卿事。﹝於鴻臚寺﹐謂「冷署堂司﹐貪鄙形狀﹐殊可笑﹐亦可憐」。於光祿寺﹐更實寫其狀。此類冷署窮官﹐其情形素不爲人注意﹐讀之如讀《官場現形記》焉。﹞記官巡警部侍郎事﹝亦有關警史﹞。卷六記以貝勒偕梁惇彥赴廈門歡迎美艦事。﹝時革命黨極活動﹐風聲鶴唳﹐人有戒心。毓朗臨行預囑家中後事﹐後在閩有刺客被捕﹐往返情事﹐錄毓朗自記。﹞卷七記官步軍統領事﹐記與貝勒載濤同任專司訓練禁衛軍大臣及管理軍諮府大臣事﹐記任軍機大臣事﹐記出席資政院事﹐凡是多爲有關系之記載﹐可供參稽。

毓朗於宣統間爲軍機大臣﹐時同列爲慶王奕劻及大學士那桐﹑徐世昌﹐共四人。卷七所記有云「每早召見軍機﹐四人同上﹐少坐卽退﹐復召回慶邸﹑那相﹐始議朝政。余兄及徐相固不得與聞。攝邸重違太后意﹐且避嫌也。日日如此﹐約四閱月。後於召見軍機大臣畢﹐復召澤公倫貝子﹐時甚久﹐退而朝旨降矣。初﹐徐相同余兄之待慶邸﹑那相也﹐往往需一小時﹐至此時﹐慶邸﹑那相之待命也﹐或過之﹐幾日日如此。慶邸不悅﹐曰﹕『今日又不得朝食矣。』久之﹐二公又囑軍機處不得登召見某某之事﹐慶邸愈不悅矣。」宣統二﹑三年間之樞廷史料也。奕劻﹑載澤之爭權相軋﹐爲親貴間之內訌﹐其齟齬之狀﹐於斯亦可略見。

又所記被命入軍機時情事﹐謂﹕「余兄之入軍機也﹐初無消息﹐一日忽召見﹐攝邸問﹕『盛宣懷何如人也﹖』余兄對曰﹕『有才能之人也。惟以某所知﹐伊曾司鐵路﹑輪船﹑電報等重大事業﹐家殷富﹐然未聞有益國庫之入﹐且各局率多泄沓少振作﹐余則未知也。』退﹐卽聞盛某著回交通侍郎任之旨下矣。嗟乎﹐未一載川漢鐵路事起﹐終以亡國﹐使盛公不墜尙書﹐或尙不至此也。誰實爲之﹐謂之何哉。余兄不可謂非先見也﹐然怒之怨之者固大有人在也。無何﹐朝命下﹐余兄同徐公世昌入軍機。次日入值﹐同人有異色。亭午﹐忽隆裕皇太后召攝邸﹐良久不下﹐慶邸與那相約略其詞﹐相視而笑﹐旣而軍機章京報攝邸退而歸府矣。慶邸問有何諭旨﹐云無之﹐驚謂那相曰﹕『何以無之﹖』那相漫應之﹐旋曰﹕『無事﹐可散矣。』遂散值。歸後﹐微聞某方面訴之皇太后﹐太后怒﹐召攝邸﹐欲收回成命。攝邸固持不可﹐乃已。」時載澤以輔國公任度支部尙書﹐爲孝定後所倚信。盛與載澤相結﹐恃爲奧援也。

毓朗爲北京開辦警察甚有關系之人物。卷四記任工巡局總監事云「方兄之東行也﹐肅邸委之充工巡局總監﹐而以副監張柳代理之。張君久充幕僚﹐於公事熟悉﹐非鹵莽滅裂之比。

惟涉世久﹐習於揣摸﹐以官爲家﹐未能免俗爲憾耳。上之東還也﹐諸豪貴亦歸﹐守舊之儔勢復盛。而日人操京師警務之權﹐張君介乎兩大之間﹐巧爲趨避以應之。川島之練巡警也﹐分三科﹐曰髙等﹑中等﹑初等。初等卒業﹐卽補巡警﹔髙等﹑中等卒業者﹐卽任爲警巡巡長。

執行職務時﹐有功過輒干涉之。張君苦之﹐乃以總監未歸﹐凡警務學堂卒業送局請用者﹐以候總監歸核辦遣之﹐而別募廝隸走卒充巡警﹐囑托逢迎﹐勢所難免﹐警務爲之一衰。兄歸﹐乃說肅邸力行新法﹐凡非警務卒業者﹐均不得服制服﹐餉亦不得與卒業比。飭各局委員待卒業長警以禮﹐不得視同廝養﹐禁刑責。時各分局總辦多陳人﹐協巡局之舊也。西北分局總辦某﹐責巡警﹐且不以道。兄怒飭之﹐調巡警於總局﹐立獎之。某怒辭職。旋裁西北分局﹐歸並西局焉。警巡之初設也﹐分八等﹐以愼重名器之故﹐無至六等者。有一掌全局警務者﹐當局以其兄爲顯宦也﹐擢充四等警巡﹐而彼時尙未受髙等教育。至是兄不以爲可﹐卽日飭調往西南分局﹐且囑遇選髙等生時﹐送入警務學堂教之。惟學堂卒業候差之人﹐聞余兄之歸也﹐羣以任差之期相詰。兄乃往見川島﹐與之約曰﹕『君﹐君子也﹐以後學堂之權﹐君操之﹐以育警徳﹐培警學﹐髙其人格﹔地方行政之權﹐予操之﹐以一事權而便措施﹔消防隊人﹐皆選自眾中﹐人品學問較優﹐予與君共監督之。何如﹖』川島曰﹕『將軍言誠是。然中國官場多腐敗﹐不重公務﹐柰何﹖』兄笑曰﹕『今日以前工巡局﹐他人事也﹐今日以後余任之﹐功罪皆所不辭。同行久﹐閣下豈尙視予等於餘子耶﹖』川島笑允之﹐警權遂分。乃諭局員曰﹕『學堂初等科卒業者﹐均準照學堂所定等級著制服﹐未有相當缺可補時﹐皆以三等巡警授之。中等科之巡長﹐髙等科之警巡﹐皆如之。』學堂與工巡局﹐遂無抵牾處。久之﹐不得意之徒﹐遂媒蘗其間。一日﹐川島有事相商﹐忽曰﹕『與將軍處久﹐頗相信﹐惟警權之交還﹐人謂僕爲將軍所紿﹐何也﹖』兄笑曰﹕『人言無足卹。君靜思予紿君否﹖』川島思之良久﹐對曰﹕『將軍實未嘗見紿也。』一笑而罷。川島名浪速﹐東鄰君子也﹐初隨聯軍到京﹐寓東城大市街三條胡同恩宅﹐秋毫無犯。一日﹐兵誤毀一木凳。川島乃召房主人﹐與之道歉﹐問索賠若干﹐罰其兵給之。時八國之兵分踞四城﹐擾攘無已﹐時聞侵占人所有物﹐無敢過而問者。今川島待人如此﹐愈感之。恩姓與余家爲姻婭﹐故知之稔。喬口勇馬之在順天府署理警政也﹐不通中國語﹐假手翻譯紳士﹐多爲所蔽。喬口去﹐乃易川島﹐司北京警政。聯軍退﹐設協巡局﹐工巡分局之所由來也。紳士之中有瑞某者﹐平日交歡川島﹐頗竊權威﹐及兩宮欲回鑾﹐大懼﹐乃約某某往見肅邸告密﹐力誣川島有野心。肅邸大笑﹐謂兄曰﹕『瑞某思以一身脫禍﹐負川島矣。』後此公任總督﹐終以滑脫誤天下﹐悲夫。﹝按﹕瑞某謂瑞澂也。﹞余兄之任警務也﹐於一切措施﹐多不循蹊徑﹐一時豪彊斂迹﹐有行行且止之畏。一切陋規皆罷之。

……時當承平久﹐捕務懈弛﹐彊有力者以設賭庇匪爲榮﹐𨿽三令五申﹐信嘗必罰﹐無效也。兄乃自訪聚賭處﹐飭分局總辦自往抄之﹐王公府第之設局者﹐一時斂迹。有溥十者﹐某貝子之子也﹐有設賭庇匪之事﹐彈劾之﹐囚於宗人府一年。有一宗室崇子後﹐廣交遊﹐獨不畏法﹐設賭局﹐與西北分局對門相望。局中司法處委員刑曹司員文某﹐怙惡不悛﹐婪贓無度﹐總辦畏之﹐轉恃以魚肉鄕裏﹐所以前日有因抄賭得罪之巡警也。兄怒﹐飭捕崇某﹐終無敢捕之者。索之急﹐崇某乃夤緣肅府﹐趁演劇時﹐以走票見肅邸﹐肅邸慷慨無畦町﹐遂得幸。一日﹐忽跪地不起。王驚問之﹐旁人曰﹕『無他﹐將軍捕之急耳。』王大笑﹐謂之曰﹕『將軍捕汝﹐我亦無能爲力﹐但不至由我府中捕去。若爾行街道中﹐須自小心也。』崇气沮﹐始閉賭局。文某終以墨敗﹐遂撤局差。初﹐國家設八旗﹐分二十四固山﹐卽兵籍之制﹐滿蒙漢人皆入之。自庚申後﹐旗餉日減﹐生齒日繁﹐率皆貧窶。庚子之變﹐餉斷者數月﹐幸川島招練巡警﹐多應之﹐故內城巡警皆旗人﹐生計賴以少蘇。外城仍五城禦史之舊﹐相形見絀﹐後亦照內城設總局以理之。兄建議推廣招募密雲小五處駐防﹐救濟無算﹐有勸肅邸添招客民以消畛域者﹐又有勸肅邸攺用上海租界管理法者﹐兄笑曰﹕『旗人滿蒙漢皆具﹐且有回子﹑緬甸﹑髙句麗﹑俄羅斯人﹐何謂畛域也﹖今旗人失餉﹐無以爲生﹐徒要不分畛域之虛名另募﹐何如因利乘便之爲得計也。警務之學甚深﹐外人管理章程與其本國不同﹐簡陋不足法也。』皆拒也。庚子之役﹐徳國公使克林徳死之。旣和﹐要爲克林徳立石坊於就日坊北﹐外部任建築役。

承修之商人古玩鋪掌櫃人髙尙仁善奔競﹐一日﹐石工聚賭於通衢﹐禁之不止﹐乃大哄﹐巡警捕之﹐被毆傷﹐因並逮髙。時已上燈﹐兄正由局將歸﹐乃飭暫禁押所﹐忽有奉宸苑文書至﹐視之﹐乃索放髙尙仁者。首書『承修慈禧端佑康頤昭豫莊誠壽恭欽獻皇太后儀鑾殿欽命要工商人髙尙仁』云云﹐後列慶親王大學士某某等十餘銜。兄閱之﹐大怒曰﹕『此宵小藉勢庇匪之慣技﹐不懲無以安閭閻矣。』乃提髙至﹐擲文書與看曰﹕『毆警之事﹐是非曲直﹐明日訊爾﹐今杖汝爲此文書也。』乃重杖之﹐置文書不覆。川島之操警政也﹐一掃舊日步營詐索閭閻惡習﹐對待人民以平和手段爲歸。兄接管後﹐力守斯旨。時有故習復萌者﹐輒罪之﹐𨿽分局長官多舊日官僚﹐陋風終難盡革﹐然與昔日管地面者已有上下牀之別矣。忽有建議歸並外城者﹐兄拒之﹐曰﹕『外城襲五城禦史之舊﹐多南省京官﹐奴隸坊官﹐穢污街道﹐動以流言挾之﹐未可輕於合並也。內城極力整理﹐外城可暫聽之﹐徐圖著手﹐否則使我內城維新之萌芽夭折矣。』乃止。又有以上海租界章程獻者﹐肅邸交局議﹐兄仍否認之﹐曰﹕『洋商之於租界﹐非其治國法也﹐因陋就簡﹐居畱地之公約耳﹐何足效之﹖』後復有以招民人充巡警請者﹐余兄曰﹕『庚子而後﹐八旗生計奇窘﹐巡警之額有限﹐除老病殘疾外﹐盡以充之﹐猶虞不給。旗人習於弓馬﹐奔走是其專長﹐又有底餉﹐𨿽少足以資其養生﹐化無用爲有用﹐因勢利導﹐未可更張也。或日後擴充外城﹐再議未晚。』事遂寢。」工巡局時代之北京警察史料﹐罕見記載﹐此所記於毓朗或有溢美﹐而可供史家之要刪。

又卷五記其任巡警部侍朗事云「余兄之升任巡警部侍朗也﹐以吳越﹝按﹕「越」應作「樾」﹞

炸五大臣於火車站﹐朝廷建設專部﹐使徐君世昌整理警政始也。工巡局自肅邸丁內艱卸事﹐那尙書桐繼之。未幾炸彈案出﹐攺設巡警部﹐收外城歸巡警部直轄。徐君世昌補尙書﹐余兄與趙君秉鈞補左右侍郎。﹝按﹕趙氏先賞三品卿署理﹐後乃眞除。﹞……徐君雄才大度﹐剛毅有爲﹐內城事仍托之餘兄﹐外城事則托之於趙君秉鈞﹐以張元奇﹑錢能訓﹑延鴻﹑吳廷燮等充丞參﹐規劃天下警務﹐議設警官。余兄力持必作文官階級﹐以議者欲以參遊都守位置之﹐蹈步軍統領衙門覆轍。兄曰﹕『武弁久爲社會所輕侮﹐參遊都守﹐習於卑鄙齷齪﹐一旦以此名之﹐則數年之功墮矣。』執不可。乃設文官﹐議者又欲以六品爲極﹐兄言於徐尙書﹐乃以四品爲之長。退而語人曰﹕『我非爭巡警之官階﹐爲保持其人格也。我之任工巡局總監也﹐厚巡警之俸給﹐尊其身份﹐巡警有所關白﹐我未嘗不正容接之﹐立而與語。委員有慢之者﹐斥之﹔巡警有自薄者﹐懲之。言出法隨﹐從無反汗﹐一洗舊日徇情枉法之習﹐以故有所懲無敢爲之詞者。惟遇事一再審愼﹐未敢掉以輕心。今設部﹐用人至夥﹐舊習相沿﹐尢易墮落﹐可不爲之維持地步乎﹖』眾以爲有見地。會有熟於世故者﹐以巡警部之名﹐動關地面﹐時有革命之徒﹐日謀發難﹐脫有事﹐考成甚大﹐不如以地面責兩廳﹐攺巡警部爲內務部﹐增司﹐收入內務事項﹐如前工部所管各項﹐以爲言者。徐尙書商之於余兄﹐余兄不以爲可。錢右丞爭之曰﹕『堂堂一部﹐以巡警名之﹐殊不稱。』余兄曰﹕『吏部卽司官吏事。何如﹖』錢曰﹕『吏非巡警比也。』余兄笑曰﹕『理兵事曰兵部﹐何如﹖』錢丞語塞﹐全堂一笑而罷。後卒攺內務部焉。……後徐君入樞府﹐夏令上駐頤和園﹐暫攺在海澱公所辦事﹐間日一會。時余兄正以世爵同醇邸等入陸軍學堂聽講﹐率午刻至煤渣胡同學堂﹐功課垂畢﹐急赴海澱堂期﹐散值卽寓侗將軍園。次早興﹐至徐尙書寓所候其歸﹐詳陳內城警務情形﹐應興應革﹐從長討議。

以公所人雜言厖﹐部務正繁﹐無暇討論﹐故不得已而出此也。」巡警部之設﹐毓朗以曾任工巡局事之故﹐得爲堂官之一﹐於中國警政之初期﹐自有關系﹐而對北京內城警察﹐其關系爲特深也。

卷五記其任光祿寺卿事云「兄之任光祿卿也﹐甫上任﹐良醞署署正謝某﹐卽以內務府索武英殿修書匠役供給肉斤稿呈畫﹐兄不可。後謝某一再請﹐乃使駁之。蓋武英殿久遭回祿﹐多年無修書事﹐更何匠役肉斤之有也。久之﹐文書不出﹐兄促之。一日早起﹐忽署正恩榮來見﹐衣服襤褸﹐人亦頹唐。見時﹐戰栗不能自止﹐喫喫言曰﹕『將軍囑行內務府之文﹐張大人云不用辦。』余兄見狀﹐笑曰﹕『爾爲人舞弄矣﹐謝某何不來﹖』曰﹕『病矣。』兄曰﹕『張燮君﹐余夙知之﹐誠篤君子也﹐何能有此言﹖此不過滿員多不學無術﹐相襲成風﹐故易受侮。

予非其人﹐鼎鐺有耳﹐謝不聞耶。使汝來﹐無他﹐試余之虛實耳﹐禍則汝受之﹐事濟﹐享之者謝某耳。』恩榮索索欲抖。問其謝署正每年分爾餘潤若干。曰二十金而已。笑遣之﹐囑其明早同謝來見。次日﹐榮謝兩司員同來﹐謝果稱昨因患病未能來見﹐曾見張正卿﹐回行內務府文書事。張堂云﹕『將軍旣囑行內務府文﹐速行之﹐無不用行之語﹐或書手傳言誤也。』余兄笑曰﹕『爾伎倆只此乎﹖我昨日固言之﹐爾故爲嘗試我也。若隱忍受之﹐則爾計得矣。我若不受﹐則委過恩榮﹐恩榮委過書手﹐引一乞丐杖而枷之﹐其事結矣。我非可欺者也。』正駁詰﹐張燮君至﹐事乃大白。謝某面赤如火。余兄必欲參之﹐經大官署署正等緩頰﹐乃咨部記過焉。異日﹐該寺歸並禮部﹐張君任禮部侍郎﹐獨囑謝某不得入署﹐卽爲此也。值祭先農壇﹐光祿寺走福俎禮﹐余兄以初執祀事﹐欲從下祭襄禮﹐此次仍由少卿行之。少卿徳本﹐宗室且姻婭也﹐托病不行﹐要贈五十金始可行。余兄怒曰﹕『徳健堂固姻婭也﹐窮可助之﹐未可作賈人態﹐必須銷假到壇。祖俎余自執之﹐毋庸其過問也。』乃自執福酒﹐張君執福胙﹐如禮。事後饋徳健堂三十金﹐曰﹕『此爲姻婭故也。』徳亦赧顏受之。滿員固有學識優長者﹐然貪得畏勢志气懦弱之儔﹐往往爲司員所侮﹐同寅所輕﹐卽此類也。」寫來情態宛然。此輩窮官齷齪﹐可鄙尢可憐耳。李寶嘉《官場現形記》﹐淸末極爲讀者所歡迎﹐其內容詳於外官﹐不惜加以逾量之描繪﹐對京曹情狀﹐則多未知﹐若是者﹐尢非其所能寫出也。燮君爲張亨嘉字﹐時亦官光祿寺卿﹐與毓朗爲本寺滿漢正堂。署正之流﹐依《會典》不得與各部郎員主同稱司員﹐惟習慣上亦或稱之﹐對堂官而言也﹝所謂堂司﹞。

更有可笑者﹐如卷一記其任神機營委員事﹐時有「龜蛋陣」之笑柄。據云「局中有一委員余仁﹐嘗上書請編龜蛋陣。閱其書﹐乃使兵丁著綠衣﹐背負藤甲﹐手握木球﹐中實以灰﹐匍匐行至敵側﹐立以灰瞇其目﹐云可操勝算。書上﹐王大臣交營議之。余兄笑曰﹕『曩見南苑有袁某獻策﹐所築成之炮臺﹐縛炮於柱﹐臺周劃分若干度﹐用以射標固易﹐惟不復能俯仰。

近至火綫內﹐則束手無策。試以余委員此策攻之﹐當無不勝矣。』眾大笑。余仁市井之無賴﹐自稱爲天師髙足弟子﹐時以販鴉片漏稅投營﹐袋中名片﹐或曰二品銜道員某﹐或曰四品銜知府某﹐實則一候選縣丞耳。」如閱《官場現形記》所寫南京候補道田小辮子向總督上軍務條陣一節﹐妙在王大臣居然交議也。

書中文字上之舛誤﹐頗不乏﹐如卷五謂自恭忠親王「攝政」﹝奕曾加議政王之頭銜﹐然不得稱攝政﹞﹐謂徐世昌以巡警部尙書「入樞府」﹝徐於光緒三十一年五月卽以署兵部左侍郎在軍機大臣上學習行走﹐至九月授巡警部尙書﹞﹐謂巡警部攺爲「內務部」﹝光緒三十二年修訂官制﹐巡警部攺爲民政部﹐其時有內務府在﹐部固不能亦以內務名也。內務部之名詞﹐至民國始見﹞﹐卷六謂梁惇彥以「尙書」副毓朗赴廈門歡迎美艦﹝此光緒三十四年事﹐時梁氏猶爲外務部侍郎﹐尙書則袁世凱﹐使還值兩宮大喪﹐袁旋罷﹐梁始擢尙書。又「率」梁云云﹐亦嫌失詞﹐梁氏同受使命﹐非隨員也﹞。卷七謂盛宣懷回「交通侍郎」任﹝交通應作郵傳。郵傳部之攺爲交通部﹐亦民國事﹞﹐皆未遑致詳。

杏軒偶錄《杏軒偶錄》﹐一冊﹐不分卷﹐安陸卓從乾著。其《自跋》云「余幼喜吟詠﹐脫稿輒棄﹐散佚者十之九。族孫少儀愛餘詩﹐搜殘拾墜﹐匯爲《杏軒詩鈔》八卷﹐屢促刊行﹐未果。陽新劉蕓甫見余《杏軒偶錄》一冊﹐謂爲昔賢《艸堂筆記》之遺旨﹐亦屢促刊行﹐以志鴻雪。

余重違二子之意﹐因先以此付印云。安州卓從乾淸渠甫識。」此書署第一冊﹐惟未見第二冊以下﹐就跋語觀之﹐蓋付印時僅此一冊﹐以後尙擬續撰﹐未知更有所成否。

此書所記多鄂中事﹐其敍咸同軍事﹑其家遭亂離諸狀﹐及宦皖於宣統辛亥﹐奉差至東流縣值民軍到縣情形﹐均可備史料。敍光緒間湖北學政趙翼之﹝尙輔﹞按試徳安﹑武昌兩府事等﹐亦有可觀。

書中有云「前淸咸豐辛酉拔貢陳西軒﹐安陸之老名宿也。……年五十﹐始倦遊﹐家居授徒。余方十歲﹐隨兩叔父受業門下﹐並寄膳宿。師母江憐余幼﹐每至夜闌燈灺﹐見余尙咿唔窗下﹐寒風吹窗﹐紙聲與書聲相和﹐母必手賜苦茗一杯﹐間賜湯點。同學數十人﹐皆十年以長﹐文名藉甚﹐見余師及師母常呼余乳名﹐亦隨而呼之﹐甚至門下之老僕亦然﹐餘皆應聲如響。及應童試﹐師始命余名爲從乾﹐一試卽遊庠序﹐而師及師母與同學諸君﹐仍呼余乳名如故﹐余以聽慣不覺也。其後趙學使調余至鄂垣肄業經心書院﹐而師母之長子祝方﹐知福建甌寧縣事﹐以板輿迎﹐母憚道遠未赴。母之次子池方﹐由東京畱學歸﹐充湖北省東路小學監督﹐始迎母至鄂垣就養。余時趨母寓拜謁﹐母仍呼余乳名﹐余聞之甚喜。又十餘年後﹐河方以特科﹝按﹕或指畱學生考試﹞擢主事﹐升僉事﹐供職京師﹐迎母至都。余因鄂督保送﹐亦至京會試﹝按﹕似指考職之類﹞。抵京後﹐卽往謁師母於京邸。師母一見余﹐卽大笑﹐仍呼余乳名曰﹕『經兒已蓄須耶﹐胡爲而至此﹖』余敬對訖﹐時池方侍側﹐笑謂師母曰﹕『卓君年屆五十﹐行將作民父母﹐願大人勿呼乳名﹐攺呼官名可也。』師母復笑曰﹕『余記憶力最差﹐恐今日呼官名﹐明日仍呼乳名耳。』余曰﹕『師母如母﹐呼乳名甚善﹐勿勞更記官名也。』余自出京後﹐宦皖者三年。入民國﹐株守鄂垣﹐未見師母者又十餘年﹐而師母年已八十有八矣。

客歲師母病中嘗問於祝方曰﹕『昔日及門弟子今存者幾﹖』祝方歷數李君﹑耿君﹑蔡君及余﹐並言近狀﹐年皆六十以上。師母曰﹕『四人中惟經兒太偃蹇耳。』」讀之令人油然生感﹐可與汪輝祖所記一節合看。﹝《病榻夢痕錄》卷下乾隆六十年乙卯六十六歲云「二月十七日﹐鄭又亭師卒﹐年八十。師視輝祖猶子也﹐見呼名﹐拜不答﹐言必講學﹐道家事則纖悉周到﹐宛然骨肉。輝祖赴楚﹐師命之曰﹕『利不如名﹐須做好官爲要。』楚還﹐師甚喜﹐一日語輝祖曰﹕『阿孟不知禮。謂吾宜呼子字﹐吾以子事吾謹﹐不肯薄待子﹐故他弟子皆稱字﹐子獨呼名﹐阿孟何足知之。』阿孟﹐師子王賓小名也。輝祖對曰﹕『呼名﹐分也﹐且輝祖不逮事父﹐父在時廷師訓誨﹐見師如見父。黃髮先生﹐白頭弟子﹐得有此光景﹐是輝祖大幸也。」師太悅。﹞

張之洞﹐相傳有購古物受欺事﹐見於記載﹐如易宗夔《新世說》卷七《假譎》第二十七所述云「張香濤於光緒中﹐以鄂督入覲﹐偶遊海王村﹐瞥見一古董店﹐裝潢雅致﹐駐足流覽。庭陳一臣甕﹐爲陶制者﹐形旣奇詭﹐色亦斑斕﹐映以大鏡屏﹐光怪陸離﹐絢爛奪目。諦視之﹐四周皆篆籀文如蝌蚪﹐不可猝辧﹐愛玩不忍釋。詢其價﹐則謂爲某巨宦故物﹐特借以陳設﹐非賣品也。悵悵歸。逾數日﹐張偕幕僚之嗜古者往觀之﹐亦決爲古代物。必欲得之﹐令肆主往商。未幾偕某巨室管事至﹐索值三千金。張難之。詢其家世﹐不以告﹐往返數四﹐始以二千金獲之。舁回﹐命工拓印數百張﹐分贈僚友﹐置之庭﹐注水滿中﹐蓄金魚數尾。一夕﹐大雷雨﹐旦起視之﹐則篆籀文斑駁痕化爲烏有矣。蓋向之蒼然而古者紙也﹐黝然而澤者蠟也﹐骨董鬼僞飾以欺人者也。」事頗有趣。《杏軒偶錄》所記尢詳焉。據云「淸慈禧後晚年﹐張文襄公督鄂﹐奉詔陛見。淸故事﹕凡疆臣展覲後﹐未奉回任之命﹐不敢出都。時鄂撫端午橋兼署督篆﹐陰賄後左右﹐沮文襄返鄂﹐後左右復向公索巨資﹐公無以應﹐由是畱滯輦下者幾一年。每日無事﹐攜一僕遊琉璃廠﹐自東口至西口﹐凡古董肆必入焉﹐廠中人莫不識公者。一日﹐至某肆﹐見宅內亞字朱欄中置一缸﹐形甚古﹐作八方式。各方皆有字﹐籀篆隸艸﹐各體俱備﹐似陸續題跋者﹐而碧苔紫蘚﹐斑駁陸離﹐字迹模糊﹐讀不成句。缸口緣邊微有缺損處﹐露極細赤絲﹐洵爲巨石鑿成者。缸內注水﹐夏不涸﹐冬不凍﹐蓄五色金魚數頭﹐遊於萍藻之際﹐甚自得也。公愛之﹐問於肆主曰﹕『此缸系何代所制﹖』肆主曰﹕『余兒時聞先祖與某貝子博﹐貝子負萬金﹐以此缸作抵押。先祖得之甚喜。相傳爲明宮禁中物﹐闖王入宮﹐但捆載金銀珠寶而去﹐此缸欹於階下﹐棄不顧﹐由是流落人間。至於制造何代何人﹐實無可考。』公問售價若干﹐肆主曰﹕『先祖遺言﹐凡宗室懿親八旗闊老來購者﹐必須萬金以外﹐若遇淸廉士大夫而又好古者﹐價可略減。今觀老先生囊橐蕭然﹐豈能復購此物耶﹖」公笑而去﹐返寓後﹐向各老友挪借五千金﹐明日持交肆主。肆主固不受。公曰﹕『此缸幸遇吾能識之﹐故以重價購﹐若京中之擁巨資者﹐未必肯一顧也。』肆主曰﹕『凡物詘於不知己而伸於知己﹐今旣遇公﹐豈可貶價以求售乎﹗』公笑曰﹕『此金可暫收﹐後當補給也。』越日而公回任之命下﹐遂以厚氈包裹石缸周身﹐雇八人舁置專車之上﹐同載抵鄂﹐卽陳於後庭書室之外﹐仍以朱欄護之﹐立招鄂中官吏之博雅者來相參考﹐若梁臬司星海﹑黃學使紹其﹝按﹕基應作箕﹞﹑紀山長香蔥﹑楊廣文惺吾諸先生﹐皆莫知此缸之朝代﹐惟同聲贊嘆爲莫名之實物而已。

某夜﹐公方被酒臥﹐忽大雷雨﹐暴風挾冰塊﹐如萬箭齊發﹐直射書室﹐玻璃俱碎﹐徹夜檐澑如懸瀑布﹐有傾河倒海之勢﹐公擁被不覺也。晨起至庭前﹐見八方式之古缸﹐悉委地爲泥塗﹐金魚三四頭﹐皆撥剌溝渠中﹐困頓欲死。公懊惱者久之。忽傳梁臬司至﹐公衣冠出見。梁問曰﹕『昨夜古缸無恙乎﹖』公曰﹕『已物化矣。』梁方代爲惋惜﹐公掀髯大笑曰﹕『五千金何足惜﹐使當日肆主定索萬金﹐吾亦必與之矣。今而知貌爲髙古者誠不足與眞金石並壽也。』」所記爲一事﹐而頗有異同﹐其可信之程度若何﹐姑不論﹐要爲有致﹐亦可作小說讀也。士大夫好古負精鑑者﹐如畢沅﹑潘祖蔭﹑翁同龢輩﹐亦有受欺之傳說﹐皆所謂君子可欺以方歟﹗瓜棚閒談舊時教官﹝各府廳州縣之儒學教授﹑學正﹑教諭﹑訓導﹞之職﹐責在教士﹐浸久而所以施教者漸爲具文。儒官淸苦﹝其間亦有號爲美缺者﹐而多數以貧瘠爲苦﹞﹐其賢者猶守固窮之義﹐以學行爲士流所重﹐不肖者則以濫貽譏﹐爲師儒之玷﹐輕侮所集﹐有自來矣。而溯其設官本旨﹐固足重視﹐𨿽久成閒曹冷宦﹐其文獻之考索﹐猶非無意義之事。若資料出於曾任教官者之記述﹐尢爲親切有味。淸人如浙之陳其元﹐道咸間歷任訓導教諭﹐所撰《庸閒齋筆記》中﹐言教官事頗多﹐於一時人物及趣談﹐可供循覽﹐惟此書爲有名之筆記﹐流行弗替﹐讀之者已夥﹐無待不佞特爲紹介。其後如陜之髙照煦﹐川之曾肇焜﹐均嘗任教官而有筆記﹐亦考索教官文獻者所宜畱意﹝曾書自記爲教官事尢詳﹞。二書流傳未廣﹐知者不多﹐似已有若存若亡之勢﹐爰亟爲介述﹐庶亦無負其作書之苦心也。

《瓜棚閒話》﹝《﹛瓜瓜﹜園藏稿》之一﹞﹐一冊﹐不分卷﹐筠連曾肇焜﹝原名肇堃﹐字次乾﹞撰﹐丙寅﹝民國十五年﹞印於北京﹐財政部印刷局承印。曾氏自序而外﹐書端並列有題詞若干則﹐如王樹枏題云﹕苜蓿闌干寄此身﹐謔言莊語座生春。閒來一卷瓜棚話﹐漢朔齊髡有替人。贏得寬閒歲月多﹐不知身世有風波。占晴課雨瓜棚下﹐便是君家安樂窩。

年來袖手看乾坤﹐揮麈淸談道自尊。爇酒煎茶飽閒散﹐種云鋤月長兒孫。

稱其閒適與善謔。髙樹題云「今天下一滑稽世界也﹐無一人不滑稽﹐無一事不滑稽﹐與其莊言之而使人痛哭﹐不如滑稽言之而使人歡笑。瓜棚下喋喋不休之老叟﹐其東方朔之流亞歟﹖觀世事而煩憂不已者﹐請展捲閱之。丙寅二月﹐七十九歲叟珠巖山人髙樹拜讀於京師。」

更專論其滑稽。他題者亦多及此。此書之風格﹐可見大凡。

其自序亦以滑稽出之﹐文云「客有問於余曰﹕《瓜棚閒話》何爲而說也﹖時局坑人﹐世道陷人﹐豺狼食人﹐荊棘刺人﹐夜叉殃人﹐牽劫嚇人﹐言語籠人﹐行事欺人﹐陰險弄人﹐算盤打人﹐風波怕人﹐仄路拿人﹐塵垢污人﹐富貴畏人﹐道徳縛人﹐禮法拘人﹐蛇蠍毒人﹐利祿殺人與﹖曰﹕非也。陽光射人﹐熱气蒸人﹐蚊虫咬人﹐蟣虱嘬人﹐風聲急人﹐窗隙吹人﹐雨聲愁人﹐屋漏滴人﹐茶水脹人﹐肚皮餓人﹐柴米需人﹐日用焦人﹐室家累人﹐子孫纏人﹐催債有人﹐還債無人﹐債主多人﹐收債逼人與﹖曰﹕亦非也。矢墨磨人﹐禿筆惱人﹐無紙求人﹐洗硯呼人﹐文字禍人﹐詩書負人﹐筆墨苦人﹐虛名害人﹐骨气傲人﹐貧賤驕人﹐酒色迷人﹐賭博誤人﹐黑犬鬧人﹐母雞吵人﹐鴿子驚人﹐炮響震人﹐鐘撞醒人﹐鼓打催人與﹖曰﹕皆非也。客憬然悟囅然笑曰﹕有是哉﹐知之矣。閻君饒人﹐判官兌人﹐牛頭認人﹐馬面容人﹐歲月寬人﹐渴睡眠人﹐枕頭硬人﹐席子錐人﹐老燒醉人﹐葉煙燻人﹐南瓜愛人﹐黃雀娛人﹐烏鸝解人﹐八哥喚人﹐鳳仙招人﹐胭脂媚人﹐行步勞人﹐久作困人﹐多說倦人﹐不言悶人﹐風月主人﹐江湖散人﹐詩酒閒人﹐宇宙達人與﹖曰﹕如君言﹐或有之﹐未盡然。余實名教罪人﹐天地廢人﹐質諸今人﹐必曰是人。夏初種瓜一本﹐藤長丈餘﹐花數十朵﹐結瓜二枚﹐無盤飱﹐戒家人勿摘﹐恰當書案。如膽瓶插花﹐瓷盆茂艸﹐綠蔭滿牀﹐翠余書帙﹐心目間常饒生意。回首十餘年﹐俯仰皆成陳迹﹐賓朋問答之言﹐宛然如昨﹐未盡遺忘﹐課孫之餘﹐書以自遣。柳上鳴蜩﹐夜間蟋蟀﹐孰使之然哉﹐亦行乎其所不得不行也。然於戒煙一事﹐反復詳言﹐蓋記實﹐非僅戲謔徒聒人耳。幸當日與居遊者﹐或五六年﹐或六七年﹐知我無成心﹐諒我無成見﹐洞洞空空﹐妄言之亦妄聽之﹐是以相處久而免於罪戾。客淩煙閣上人﹐工彈丸術﹐悉脫離之方﹐欣然而退。客爲誰﹐屯鄕詹二子恆也。己未仲秋﹐﹛瓜瓜﹜叟自序﹐時年六十有五。」﹝己未爲民國八年。﹞尢見其人之風趣﹐然此書不可徒以遊戲文章讀之也。其自道任職教官之經歷﹐多有史料之價值﹐匪僅以詼諧見長﹐而於戒絕鴉片煙癖一事﹐亦本躬歷而津津樂道之﹐可資同癖者之參考。

曾氏以歲貢入貲﹐得選授敍永廳訓導。其記得官及到任時情事云「余忝爲敍永廳訓導﹐陳芷薌太守﹝先沅﹞之力也。光緒戊戌以歲貢出筠學﹐己亥芷薌計偕北上﹐托於五城水局﹐謀保花樣﹝所謂花樣者﹐卽盡先選用等字樣也﹐𨿽出貢﹐無花樣終身無選缺之日﹞。……旋付局費三百六十金﹐同鄕官印結費六十金﹐得保遇缺選用。癸卯十二月選授敍永。甲辰……赴省領憑﹐端午前一日到任﹐後一日赴滬送考﹐署是缺者已先往瀘。時林實仲君﹝和觀﹐筠連人﹞任江安縣訓導﹐江安亦滬屬也。謂君系實缺﹐爲日正長﹐署事者至未久﹐新生冊費﹝卽院費﹐教官三年兩考﹐所望以贍家者賴此耳﹞得六成﹐君得四成。余聞之曰﹕『謹聞命矣。

竊有一言﹐關系甚巨﹐如鯁在喉﹐必吐乃已。焜𨿽外行實甚﹐然亦嘗奉教於君子。凡開棚而新任趕到者﹐彼此合辦﹐院費平分﹐若未開棚﹐或已畢試﹐則視有無交情﹐多寡隨送﹐斷無必分之理。今焜來此﹐不第棚未開﹐文宗亦未按臨﹐今遵先生命﹐不平分﹐且多分。夙聞人言﹐將錢買行家﹐不聞將錢買空子﹝空去聲﹐空子猶外行﹞。署此缺者﹐世家巨族﹐累葉司鐸﹐竊恐余少得錢而反得空子名目﹐先生必不以此視弟。然事已允行﹐自無異言﹐惟不能不剖明耳。』賓仲曰﹕『從來無此辦法﹐萬不意君能俯允也。彼自感君厚情﹐卽知者亦稱君多情。

適聞髙論﹐君誠達人也。』五月二十五日回敍永。後二日﹐永寧縣劉茀生大令﹝肇烈﹞招飲﹐席次突問曰﹕『尊處前後任事﹐太尊似有所聞﹐恐彼此不便。』余云﹕『無甚事﹐太尊何以卽聞﹖縱有甚不了事﹐父臺﹝凡生監及職員稱本省知縣班﹞爲民之父母﹐手面手背皆是肉﹐必不使治晚﹝職官對本省知縣自稱﹞下不去。且門第單寒﹐卽一官半職﹐甚不易得。』余知茀生與署事者有舊﹐故云云。﹝與署事者有何計較﹐官場故智﹐每假影響之談以嚇人。﹞茀生乃謂無他﹐署事者來未久耳﹐欲得一月學谷。余云﹕『值幾何﹐乃亦費父臺淸神﹖皆治晚不善處事﹐未免可笑﹐只到任繳憑﹝文憑必交本管上司轉繳﹞公文已申府尊﹐若於治晚無礙﹐固無不可。』茀生曰﹕『有何礙﹖可明告。』余曰﹕『秩𨿽至卑﹐領憑到任﹐亦有限期。如攺遲一月﹐頓易前文﹐府尊將謂我何﹖如欲更易﹐必父臺往取。』亦甚熱心﹐卽差帖領取﹐原文不得﹐仍須余請領始得。﹝話𨿽說明﹐手續應爾﹐萬不可冒昧從事。﹞非不知卽遲一月﹐仍在限內﹐無損於我﹐而我故云然者﹐或使不至外視我耳。此外幫增補廩出貢各項﹐亦僅數十金﹐亦欲照四六分﹐不禁笑曰﹕『父臺天斷﹐治晚曷敢方命。特今年恭逢慈禧太后七旬萬壽﹐內外大小文武官員﹐皆覃恩加一級。訓導𨿽朝廷不甚愛惜之官﹐亦在應得之列﹐自應平均十分﹐與我四耶﹐亦與我六也。父臺天斷。』說猶未畢﹐時書啟黃雨生君﹑委員田季彊君在座﹐齊聲重言曰﹕『太過細。』不曰見小瑣屑﹐而曰太過細者﹐官場極有含蓄語。」歲貢例以訓導候選﹐然選缺甚遲﹐加之捐花樣者多﹐若聽其自然﹐不捐花樣﹐眞終身無選缺之日也。入貲五城水局而保遇缺選用﹐亦其時捐花樣之一種辦法。至其與署事者關於冊費等交涉﹐看似雞虫得失﹐然窮官養命之源﹐當其事者不容不重視耳。﹝《官場現形記》寫蘄州吏目本任與署任之爭節禮﹐𨿽形容不免過火﹐亦可參閱。﹞生員得貢生﹐謂之出貢﹐附生補增生﹐謂之幫增﹐均習慣用語﹝增生﹑附生補廩生﹐卽曰補廩﹞。教官於此﹐亦有陋規可得﹐四川學政按試各屬﹐敍永廳屬生童亦在滬州考試﹐故教官送考至滬。永寧爲敍永廳屬縣﹐附郭﹐太尊﹑府尊均謂敍永廳同知﹐蓋時以知府署此缺之故﹐或通常卽以府體尊稱之。

所謂新生冊費﹝亦稱院費﹐或曰院規﹞﹐指童試新入學者呈學院年貌冊﹝履歷﹞﹐由教官給冊﹝蓋印﹞塡寫﹐挾之以取新生之陋規﹝含有贄敬之意﹞﹐爲教官極重要之收入。教官之不肖者﹐每橫施勒掯﹐以滿欲壑﹐甚至演成惡劇。上期介紹之卓從乾《杏軒偶錄》﹐有記湖北徳安﹑武昌兩事﹐均以教官勒掯新生而起﹐亦屬一種史料﹐玆並錄於此。據云「萬縣趙翼之先生﹐以名翰林督學楚北。光緒初試徳郡﹐拔取新生百餘人﹐將行簪花謁聖禮。時新生皆著新衣冠﹐齊集貢院門首﹐聽候點名。有甲乙二生﹐冠飛絨冠﹐披紅綾彩﹐著金邊藍衫﹐履貢緞朝靴﹐如只鶴之立雞羣﹐意气揚揚﹐甚自得也。忽一聲炮響﹐重門洞開﹐有紅纓吏二人﹐捧二白牌而出﹐懸於頭門之外。人爭視之﹐見牌上大書『某某二生﹝卽指甲乙﹞親供履歷與府縣試不符﹐顯屬舞獘﹐著卽行褫革衣頂﹐除學藉名﹐另以佾生某某升補空額入學』等語。甲乙二生﹐聞之如霹靂震耳﹐魂魄幾失﹐當卽自裂其衣冠擲地﹐抱頭鼠竄而去﹐合郡喧傳以爲異事。按﹕新生入學時﹐親塡履歷﹐向多臨時更換一二字﹐教官但貪其贄敬之多﹐並不挑剔。此次某甲恃乃伯現任尙書﹐曾屢簡學使﹐不肯多出贄敬。某教官以孝廉出身﹐狡而貪﹐甚啣之﹐遂挑剔其履歷有一字不符﹐傳生更正﹐以爲挾制。而某甲自恃能文﹐又以向未聞有因履歷一字不符而革新生者﹐遂不赴。某乙履歷亦有不符之點﹐教官遂並傳二生﹐以示大公。而某乙又恃甲爲護符﹐亦不赴。教官大恚﹐遂於簪花日以二生履歷不符面稟學憲趙公﹐謂二生旣舞獘於前﹐又抗傳於後﹐理應斥革﹐故有此舉。惟某乙因恃甲之故﹐以小事而自誤前程﹐受此奇辱﹐憤自經死。甲之族人亦大忿﹐伺教官出城恭送學使時﹐要於道﹐朋毆之﹐羣以掌擊教官之面盡赤﹐並碎其肩輿﹐擲其補服朝珠以泄忿。教官反奔﹐泣訴於學使。趙公駐輿謂之曰﹕『此事汝自取﹐何尢於人﹖但侮辱師長之風﹐亦不可長﹐吾當飭提調官查明嚴辦。』言訖遂行。教官怏怏徒步返署﹐不復送學使矣。趙翼之先生素以長厚見稱﹐在徳郡竟革其自取之新生二名﹐人皆譏爲狐埋狐搰﹐不意按試武昌﹐亦有同樣之惡劇焉。有新生田某者﹐邑之新富戶也﹐由院試頭場而調覆而合覆﹐人皆無異言。及至簪花之日﹐田宅賀客盈門﹐並預備旗傘鼓樂﹐綠呢官轎﹐以迎新生。時田生已著靑衿赴貢院守候點名矣﹐忽有教官某親至田家坐索贄敬數百金﹐而廩生之劣者亦紛紛向田宅索酒席費百數十串不等﹐田家請俟新生簪花回家後再議。教官等知簪花之後則無可要挾也﹐遂趨入院﹐面稟學憲﹐謂人言田某此次蒙取入學﹐實由賄通內外而成﹐請加面試﹐趙公當命以捲給田生﹐面出一題﹐限三百字﹐以一句鐘完捲﹐並命田生坐於大堂公案之下。時新舊各生﹐圍觀者如堵。田生展捲搦管﹐半晌不下筆。教官催促甚急﹐田生曰﹕『如合全體新生面試﹐全亦決不讓人﹐今獨面試餘一人於萬目睽睽之下﹐余實無急就之才。』遂擲筆起身﹐雙手自取其金頂新冠置於公案﹐交白卷而出。田生甫出頭門﹐而褫革之牌已隨之而掛出矣。田生回家﹐見賀客星散﹐門可羅雀﹐家人皆垂頭喪气﹐無與共言者。憤甚﹐遂售屋一棟﹐指捐四川知縣﹐到省一年卽署萬縣。適趙公回籍省墓﹐田生執弟子禮甚恭。徳郡已革之新生某甲﹐後以府案首入學﹐進京省視伯父尙書公﹐適趙公亦進謁在座﹐尙書公當命甲拜趙公﹐仍受業趙公門下。觀於田生與某甲之事﹐人苟能自立﹐一時之小得失﹐原無庸介懷﹐乃徳郡某乙欲遂入學之志﹐竟以得而復失自戕其生﹐豈非匹夫匹婦之自經於溝瀆哉。」某甲後以府案首入學﹐可一吐气﹐田生多財﹐貴由於富﹐尙難並論﹐二人對趙仍執弟子禮﹐趙或不免恧然乎﹖趙名尙輔﹐字汝襄﹐翼之其號﹐光緒九年癸未進士﹐十四年戊子以翰林院編修簡湖北學政﹐十七年辛卯任滿。文中所謂貢院﹐非鄕試之貢院﹐蓋指學政按試之所﹐從其地俗稱也﹝應稱試院或考院﹞。

曾氏記爲教官事有云「余以歲貢得官﹐光緒癸卯冬選授敍永廳訓導。甲辰夏到任﹐三年﹐葺署中墻垣﹐及於門神﹐亦使之煥然一新。許生東凡見之曰﹕『先生宜題聯以點綴之。』因走筆成一聯云﹕『富貴如浮雲﹐官比芝麻由自己。春秋多佳日﹐盤添苜蓿又逢丁。』未幾憲政編查館議﹐教職雙缺裁訓導﹐如教諭出缺﹐卽以訓導移補﹐後永不選訓導。適龔味三出缺﹐余應移補﹐雜款一並歸入﹐其後廳攺永寧州﹐則教諭宜攺學正。將封印﹐藩司頒發木質鈐記。

安生象卿來賀﹐謂廣文先生例必三次俸滿﹐始獲遷擢﹐今先生際遇非常﹐自吾郡設教官以來﹐未有如先生者﹐請志數言﹐爲士林佳話。余曰﹕『僕性卞急無涵養﹐凡事急迫﹐故天亦以急迫報之﹐俗有兩步拿來一步走之諺﹐是之謂矣。十餘年之事﹐數年做到﹐徒成笑話耳。』因成一聯云﹕『世界翻新﹐始得一官非半職。堂皇依舊﹐甫經六載已三遷。』凡教職之印﹐正副兩齋共之﹐是則一人僅半職耳。若不立憲﹐則終惟半職﹐不攺州則仍教諭﹐應移住其署﹐未移﹐嘗戲語人云﹕『所最得意者﹐惟聯中之春秋多佳日五字。蓋丁祭外有龍王火神川主諸小祭﹐不然﹐敢云多哉。此五字活繪出老教心理﹐將來必倩名手繪一圖。所繪爲大瓦盤一﹐苜蓿尖堆﹐牛脯羊蹄豚肩﹐滿貯土扣碗﹐羅列成行﹐名之曰《春秋大嚼圖》﹐以示子孫。』聞者咸大笑不置。」春秋大嚼﹐的是教官妙謔﹐前人所記﹐如劉廷璣《在園雜誌》卷二云「關夫子殿額﹐多用『志在春秋』。鄜州劉廣文﹝峒﹞自嘲曰﹕『此四字似可移書苜蓿齋中﹐專爲吾輩而設。吾無奢望﹐惟望二丁祭得肉食耳﹐是亦志在春秋也。』聞者絕倒。又有謔廣文一聯﹕『耀武揚威﹐帶褲打門斗五板。窮奢極欲﹐連籃買豆腐三斤。』褲連籃﹐更覺形容過甚。「

梁章鉅《楹聯續話》卷三﹝《佳話》﹞云「王惕甫﹝芑孫﹞將赴華亭教官之任﹐吳穀人先生以聯贈之云﹕『儒以道得民﹐此官不賤。學而優則仕﹐如日之升。』又鄭六亭﹝兼才﹞自題學署云﹕『天子命之教﹐人才系此官。』皆可爲司鐸閒曹吐气也。相傳有學署舊聯云﹕『漫道官閒﹐二十一史繁難頻判案。誰云署冷﹐三五六經鼓吹自排衙。』亦自新穎可喜。「

陳其元《庸閒齋筆記》卷十一云「校官爲冷官﹐自撰楹聯﹐或嘲或諷﹐多有可發一噱者。李時庵教授題大堂聯云﹕『掃雪呼僮﹐莫認今朝點卯。轟雷請客﹐都知昨日逢丁。』傅芝堂學博則云﹕『百無一事可言教﹐十有九分不像官』。此二聯早膾炙人口矣。屠筱園教授所書﹐則『教無所教偏稱教﹐官不成官卻是官』﹐自嘲中卻有身份。陸定圃教授則云﹕『近聖人居大門徑﹐享閒官福小神仙。』亦有味。沈秋河司訓門聯云﹕『讀書人惟這重衙門﹐可以無妨出入。

做官的當此種職分﹐也要有些作爲』。則稜稜風骨﹐讀之令人肅然起敬也。」有莊有諧﹐可以合看。其自占身份語﹐亦解嘲語。以儒官膺教士之責﹐此官原不賤﹝明代教官可充鄕試主考﹞﹐相沿而職漸不舉﹐遂爲譏笑之資﹐其中固頗有人物也。陳其元《戲攺舊傳嘲內閣中書詩》﹝莫笑區區職分卑﹐小京官裏最便宜。也隨翰苑稱前輩﹐好認中堂作老師。四庫書成邀議敍﹐六年俸滿放同知。有時澑到軍機處﹐一串朝珠項下垂﹞以詠教官﹐詩云「莫笑區區職分卑﹐教官亦最占便宜。春秋兩季分肥胙﹐督撫同聲叫老師。遇考可求優行代﹐束脩不怕上官知﹝教官塡冊受贄﹐相沿成例﹞。有時保得京銜者﹝余以勸捐得保詹事府主簿銜﹞﹐一串朝珠項下垂。」

亦見《庸閒齋筆記》。「春秋肥胙」﹐亦卽「志在春秋」﹑「春秋佳日」﹑「春秋大嚼」之意也。

﹝老師爲教官之通稱。長官亦稱以某老師﹐教官當歲考之年﹐定例亦須考試一場﹐以觀其文理是否荒疏。浸成具文﹐每倩諸生代爲之。優行謂舉優行之生員也。詳《庸閒齋筆記》。﹞由訓導﹝從八品﹞而爲教諭﹝正八品﹞﹐是升擢﹐由教諭而學正﹝亦正八品﹞﹐頭銜𨿽攺﹐階秩依然﹐不得謂之升擢。

曾書又云「曉窗一覺﹐滿室淸輝﹐偶檢殘書﹐得寄張畢三君函稿﹐閱一過﹐不禁啞然。

冷宦情形﹐可於此徵之。五月五日至永接印﹐甫一日﹐卽赴瀘送考。六月返永﹐有可略述者。

兄聞之當浮一大白﹐月收學谷三大石﹐並無秕殼﹐有倉一廒﹐似容二十大石﹐必恢恢有餘﹐並風簸斗筐石碓等一應俱全。佃戶一十六家﹐鐵板租﹐天干水潦﹐無顆粒求讓。前月半來送新﹐一大升白米﹐二斤四兩豬肉﹐如禁屠宰則以掌官﹝雄鷄俗呼掌官﹞一隻代﹐一壺酒﹐賞錢一百文﹐足數不扣底﹐該門斗陪喫飯一頓﹐只貼賠海沙向料。細細算來﹐可得米小半升﹐酒半壺﹐尙有萊菔湯大半碗好進潤。試問大觀園莊頭烏進孝有如此厚道否﹖喊整米一人﹐工錢百二十﹐一日足整一十大斗。尢可喜者﹐每日只喫兩頓﹐又無煙錢﹐欲依我縣規矩﹐待他喫三頓﹐又恐三學中朋友笑話罷了。租𨿽不多﹐收來不一﹐有納米者﹝紅巖飯米﹐老軍營酒米﹞﹐有納粟者﹝兩河口﹞﹐有納價者﹝水尾照市價多合二百文﹞﹐有納禾者﹝非禾﹐谷艸也。﹞﹐如此情形﹐豈不居然一个老肥哉。曾擬聯二﹕『除民胞物與無事﹐忝聖域賢關中人。』『半盤苜蓿新嘗味﹐一顆芝麻大比官。』求兄教正﹐如以爲可﹐則過年寫來貼上﹐配著新畫胡秦二大師﹐豈不熱鬧。秋祭該下官辦理﹐祭品銀三兩。香帛在內﹐辦九大碗﹐雞鴨膀扣海參帶絲蛋﹐兔子﹐以豬肚反轉﹐翦紙作耳﹐無汁者以紅紙翦圓鋪碗﹐墊以甕菜﹐幹魚每祭二十斤﹐下官差帖問照磨﹐該照磨卽簽飭漁戶照案呈繳。必擇一最肥大者﹐祭孔二先生﹐余以一魚如二指大﹐宰十點八點不等。此九大碗必送府老爺﹐喫了不發夢顚。豬四﹐案定每只六十斤﹔羊四﹐案定每只二十斤﹔牛不計斤。最可笑者﹐九房牛肋巴九皮﹐始以爲必有點肉﹐殊冰淸玉潔未足比其漧淨﹐而九房硬要﹐曰成案﹐曰定規。』是書書於敍永鐸者﹐爲光緒甲辰八月也。」此一幅教官生活寫眞也﹝惜所用方言未盡注明﹞。

教官舊無調署之例﹐光緒間乃有變通辦理之事。曾氏光緒三十三年丁未以敍永廳訓導調署瀘州學政﹐援新例也。其所記云「前淸教職﹐除三次俸滿者得擢升外﹐不似州縣之缺﹐有衝繁疲難四項﹐因地因人﹐可以調署﹐教缺固無衝繁疲難也。敍永廳自設教職以來﹐惟焜得調署瀘州學正。瀘州是缺從前亦無有調署者﹐此例光緒中王之春藩蜀時變通辦理﹐後卽援以爲例。」又云「李翰仙大令﹝肇沆﹞主永寧鹽務﹐初至﹐飲同僚﹐時鄧奕潛太守攝敍永同知亦與焉。席次﹐太守以余爲舊雨﹐殷殷道故﹐知廣文淸苦﹐惜余之大才小用﹐問歲入尙足支持否。余避席曰﹕『焜不敏﹐承問敢告﹐凡庵壇寺觀﹐一二單人﹐月食穀三石﹐自可綽有餘裕。朝廷尊崇聖教﹐文廟不比庵壇﹐住持不用僧道﹐本無後爲大之義。且許挈眷﹐自不免有生育。焜有五男四女兩媳兩孫﹐三石谷似不足矣。』翰仙曰﹕『太守在此﹐君何憂﹖』太守亦唯唯。未久調署瀘州學正﹐是年丁未八月也。」蓋瀘學缺分較優﹐曾之調署﹐官場所謂調劑之性質耳。可與此川省事參看者﹐有陜湘之事。

米脂髙照煦《閒談隨筆》卷三云「凡教職新選者﹐憑到省後﹐奉檄調進省考驗。在撫院作一文一詩﹐曰考見﹔面呈履歷﹐曰驗考﹔驗後卽給憑。再赴藩臺﹐以憑換委﹐卽赴任。

到任後連閏扣至六年﹐爲驗看期。由縣而府而道而藩而撫﹐各處俱有花費。此則與佐雜同﹐但佐雜尙有調署﹐而教官則從未聞有調署者也。予到郃陽教諭任﹐僅二年餘。然舊章合前任計之﹐𨿽數日亦不恕也。故合前任宜川訓導時計之﹐今年冬爲二次俸滿驗看之期。因曉峯柩尙未歸﹐於二月中旬赴省。聞有先期預請驗看之例﹐因向藩司房吏商之。只爲節勞省路費計。

時文芝亭與五兒增遜俱館署藩司升吉甫署﹐夜坐閒談﹐予曰﹕『曉峯以此微官﹐竟株守以死﹐予思之輒寒心。而捨此又無以爲生﹐惟能就近調署﹐當可以老教官終身焉。』此言特戲之耳﹐陜西從來無此章程也。乃芝亭等次晚來寓﹐歡言曰﹕『今日見升方伯﹐談及調缺事﹐方伯曰﹐前日有楡林府教授史某﹐曾面求調缺﹐予無以應之。此可對調﹐則兩人俱就近。』予遂走商史雅先﹐亦大悅﹐遂調署楡林﹐較郃陽教諭𨿽更苦﹐而路途則近多多矣。於此益信凡事有定﹐不假人謀也。雅先名采風﹐興平縣人。」﹝此則關於調署一事而外﹐所記亦屬教官制度﹐故並錄之。曉峯爲其弟之字﹐卒於咸寧縣教諭任。﹞此陜省事。寧鄕廖樹蘅光緒二十五年己亥以新選宜章縣訓導調署淸泉縣訓導。因辦理常寧水口山礦務著效﹐不能易人﹐淸泉地近﹐便於兼顧也。其自訂年譜是年﹝六十歲﹞云「是歲兪公﹝按﹕湘撫兪廉三也﹞以宜章距常寧遠﹐不能兼領礦場﹐咨調淸泉訓導﹐淸泉缺較優美﹐余辭焉。公不可﹐曰﹕『與君無私﹐無庸辭也。』」此湘省事。凡是均淸季教官調署之掌故。

其自道戒煙之經過﹐亦有致﹐法甚簡單﹐鹽湯一味而已。據云「光緒丙午禁煙詔下﹐自職官始﹐余以親知佽助﹐得入貲爲訓導。於是一介窮儒﹐乃得大成殿行走﹐管理紅墻一帶﹐統轄文武生員之職權。幾生修到﹐豈偶然哉。倘因嗜好褫職﹐至擲黃金於虛牝﹐室人縱不我謫﹐何面目見故鄕父老耶。臘月八日﹐粥飽胸中﹐味余舌本﹐四兒出行﹐見煌煌禁令。午後四時﹐歸言其略。余方手煙泡﹐立卽拋棄之﹐取素所徵求之戒煙不用煙無上妙品﹐以鹽水代茶。癮𨿽日須一二兩者﹐半年無間﹐卽可永脫黑籍﹐絕無所苦﹐況余之晝夜僅八錢耶。果明年丁未正月八日﹐許生仲昌以五貢朝考北上招飲。午前十時﹐馬聘三大令之長公子肖三曁其中表王君鴻恩來﹐命出煙具﹐任兩君恣吸﹐余居然一个土地。伻來惇請﹐乃肅然起曰﹕『尊者賜不敢辭﹐是以久久盤踞﹐咄嗟便辦﹐今有請能許我乎﹖』余謂曾閱客柬﹐無一彈此調者﹐主人翁煙膏煙具罔不精美絕倫。今爲滿月之期﹐絕不致有涕泣呵欠之狀﹐爲兩君羞。兩君驚聞滿月﹐不知所謂﹐萬不料煙霞仙子竟於是日掉頭不顧﹐棄我如遺﹐大有一十二萬年再結不解緣於花天酒地之意。戒後一月﹐照磨何君炳如﹐一見驚曰﹕『先生邇來服何藥物﹐气體迥異曩昔﹖』余曰﹕『君銀海生花耶﹖僕乃浮腫耳。』曰﹕『有別。若按以指起微窩乃虛气﹐否則眞體內充﹐精力彌滿。』余曰﹕『否否。僕寒士耳﹐窘於貲﹐與阿芙蓉不可須臾離者十有九年﹐未加澄淸之功﹐煙渣煙灰煙矢﹐悉入臟腑﹐以致暢於四肢﹐達於面目﹐卽非浮腫﹐卽灰渣之充塞使然﹐力按之則冥頑不靈者﹐積厚故也。』」此言其戒煙之動機﹐與以鹽水戒煙之成效﹐而雜以詼諧語。煙癖戒除者﹐每有心廣體胖之樂也。又云「士子考試﹐名次之髙下﹐自憑文字﹐然自來士子出場﹐有問以若何得意者﹐不曰污捲或曳白﹐卽曰渴睡稽延﹐蓋預爲名落孫山恐爲人譏笑之地也。余深鄙焉﹐故必實告之曰﹕題尙典故﹐腹儉不能稱題﹐或題未講明﹐實做不好。若榜上無名﹐只好用點工力﹐絕不托故以自解。今之名列黑籍者﹐亦猶是也。與人言輒曰因病吸煙﹐謂非煙不足以療病﹐余深鄙焉。有問我者﹐必明告之曰﹐無事消遣耳﹐不歸獄於病也。余之戒煙不用煙爲無上妙品﹐用鹽水不雜以他物﹐其味與平日之飲湯無異﹐不因戒煙多加。煙仍照常吸食﹐不因戒煙驟減﹐日需一二兩者﹐每晨飲一甌﹐半年無間﹐自脫然無累﹐綜計半年一百八十甌耳。餘力求速效﹐用以代茶。遂漉沙取其潔者﹐貯小瓷盒中﹐思飲茶﹐衝白水服之﹐淡則以指甲挑鹽少許﹐咸則加白水若干﹐及煙泡安穩風門﹐不卽吸食﹐必先以舌鹽知味﹐一气呵成﹐實行一月﹐竟不我念。煙之與余爲十九年至好﹐一旦絕交。」此言服鹽水法﹐至其不以病爲成癮之藉口﹐語亦豁達。

又云「煙毒之於人甚矣哉﹐苦力者戒難﹐苦力而認眞從事者戒尢難。常見苦力者每吸一粒﹐聚精會神﹐緊閉牙關﹐一絲不溢﹐非力透眉尖毫未不止。其戒之不易﹐實自認眞而來。

余知其然也﹐吸食之初﹐卽未下咽﹐不過藉以自遣﹐消磨光陰﹐不敢認眞﹐早爲脫離預算。

是以歡迎巴將軍方壺子白水翁﹐接洽一月﹐阿芙蓉似羞面見人﹐遽與我別。十九年至好﹐未免有情﹐我尙歉歉於心﹐恐其復返﹐令巴將軍等遠送兩月有餘。初別時無甚苦﹐惟覺股肱肩背間气滯不行﹐然如好鼓無須重捶﹐不勞麻姑之爪﹐似拍洪崖之肩﹐亦卽黑甜鄕莫知所之﹐遲明乃醒﹐並掃毒藥劑﹐不名一錢。追思後果前因﹐皆余不認眞之故也。」認眞不認眞之說﹐可味。

閒談筆記

淸季教官所撰筆記﹐上期旣述《瓜棚閒話》﹐玆卽繼以《閒談筆記》。《閒談筆記》﹐一冊﹐凡四卷﹐米脂髙照煦撰﹐北京斌興書局印。其《自序》云「予懶學好談﹐且好取人之談復對人談﹐更好取人之談不擇人而輒復與談。今年六十矣﹐愈好談﹐但好聽人談﹐往往不能取人之談復對人談﹐無他﹐忘矣。尢可怪者﹐前數十年所談者﹐尙未盡忘﹐近一二日所談者﹐恆覺易忘﹐因訂此本﹐命名曰《閒談筆記》﹐淫媟者不可記﹐妄誕者不必記﹐惟取前此之談﹐以及後此之談﹐或手書﹐或面晤﹐其確實可談者﹐一一記之﹐以冀勿忘予所好談者已耳。光緒二十四年五月初六日﹐朗軒敍。」

其門人賀錫齡序云「吾師髙朗軒先生﹐近代教育家也。國朝以科第取士﹐自開國至今﹐二百四十年﹐米邑登甲榜者僅三人。嘉道咸三朝﹐本省鄕試﹐六十年不開科﹐可謂鄙塞矣。

光緒中葉﹐己﹑庚﹑辛﹑壬﹑癸﹑甲﹑乙﹐七年之中﹐捷春闈者五人﹐至秋闈﹐則掄元奪魁﹐接踵相繼﹐皆吾師及門弟子也。吾師設帳授徒﹐垂三十年﹐施教因才﹐尢善講說﹐甲申﹑乙酉主講圁川書院﹐每登講席﹐執經環侍之士﹐室不能容﹐窗前戶外﹐側足竊聽者﹐項背相接﹐校閱課藝﹐旁批頂批﹐指示周詳。遊其門者皆爭相砥厲﹐以故學業精進﹐日異月新。邊僻下邑﹐而科名之盛﹐冠絕一時﹐非偶然也。吾師所著詩文﹐久已行世。庚子夏季﹐自郃陽歸裏﹐以《閒談筆記》相示﹐記中所志皆陜北近百年內軼聞瑣事﹐語多淺顯﹐事皆翔實﹐先生自敍弁言﹐謂淫媟者不可記﹐妄誕者不必記﹐文藝之緒餘﹐亦可見學術之純正矣。卽付梓人﹐以饗後學。甲午進士湖北卽用知縣受業賀錫齡謹志。」

又捲端並有《朗軒列傳》﹝節錄《陜北獻徵》﹞云「髙照煦﹐字曉春﹐別號朗軒﹐米脂人﹐同治癸酉舉人﹐光緒庚辰大挑二等﹐歷任郃陽﹑宜川等縣教諭﹐調署楡林府教授﹐卒於官﹐年六十有四。九歲失怙﹐事母純孝。少家貧﹐苦志求學﹐兼設帳授徒﹐初立私塾﹐繼主講席﹐後官司鐸。遊其門者﹐皆交相砥厲﹐惇品立行。浭陽端忠憫撫陜﹐聞其名﹐以學優品粹多士楷模專折奏保﹐賞加國子監學正銜。遺著有《家乘》《縣誌》《庭訓》《塾訓》《古今詩文集》《苦口樂言》《隨談筆記》等書﹐均爲士林傳誦云。」﹝髙在宜川﹐系官訓導。端忠憫之﹐憫應作敏﹐端方謚忠敏也。《隨談筆記》當卽《閒談筆記》。﹞其書其人﹐自道及見稱者如此。

其關於教官之記述﹐除上期介紹《瓜棚閒話》已錄入一則以資參閱外﹐髙氏以舉人大挑二等用教官﹐本書卷四記大挑情事云「國朝定制﹕會試三次後特設大挑一科﹐不試文藝﹐專看像貌﹐二十人爲一挑﹐挑一等三人﹐以知縣用﹐二等九人﹐以教職用﹐像貌魁偉者挑一等﹐其次挑二等。餘八人﹐俗呼曰『八仙』。余於庚辰會試後﹐適逢大挑﹐先期前一日髙子佩遣車接余至城內寓所。時伊寓東交民巷﹐赴挑場較近故也。挑場在東華門內文淵閣﹐向爲禁地。子佩四弟壽卿﹐時方畱京﹐約定次日爲余送場﹐並借此仰瞻宮殿﹐余頗以一等自負﹐戚友中亦多以一等相許。是晚偶得一夢﹐夢見有人如衙門差役狀﹐手持紅帖來請余。余問何人相請。答曰﹕『子夏。』次早與壽卿兩人同車。行近東華門﹐余呼壽卿告曰﹕『此次赴挑﹐只能得二等。』壽卿曰﹕『子何以知之﹖』余謂昨有夢兆﹐以是知之。及入場﹐余列最末一班﹐僅餘十三人﹐照例只能挑一等一人。余名次在十一﹐王大臣將第九名與余兩人﹐再三衡量﹐卒將第九名挑爲一等﹐而余竟得二等。挑畢歸寓﹐壽卿問余得何夢﹐竟爾神驗。余舉夢告之﹐並謂早晨醒後﹐思此夢必與挑場有關系﹐而苦不得其解。行至東華門﹐忽悟子夏爲聖門文學科﹐其爲學官無疑﹐然猶非奇也。乙酉八月﹐余銓得宜川縣﹐在任十年。丁先母憂﹐起復後攺銓郃陽縣﹐兩縣皆戰國時西河故地﹐爲子夏當時設教之所﹐郃陽且有子夏設教石室﹐爲該縣古迹之一﹐可謂神驗矣。無司夢者﹐何以數十年之事竟以一夢兆之﹔有司夢者﹐何不竟實言相告﹐而故爲隱謎﹐使人事後方曉﹐是眞不可思議也。」可作談大挑故事之資料。大挑以貌取人﹐髙氏以狀貌自負可列一等﹐而竟列二等者﹐以排入十三人之末班而致喫虧也。使此班僅多一人而爲十四人﹐則可挑一等二人矣。﹝二十人一班﹐八人見擯﹐俗所謂八仙﹐挑時王大臣先將八仙剔出。髙氏鄕前輩一代名臣之閻敬銘﹐卽嘗以貌陋而居八仙之首。李嶽瑞《春冰室野乘》云「朝邑閻文介公敬銘﹐狀貌短小﹐二目一髙一低﹐恂恂如鄕老。未第時﹐嘗就大挑﹐甫就班跪﹐某親王遽抗聲曰﹕『閻敬銘先起去。』公深以爲恨﹐常慨然嘆曰﹕『一歲三落第﹐而會試不與焉。』蓋公於是歲試中書教習皆被擯也。其後入翰林﹐攺官戶部﹐胡文忠奏調總辦東徵糧臺﹐疏中有『閻敬銘气貌不揚而心雄萬夫』之語。」亦名人軼事之可述者。

至有體貌魁偉而落選﹐則或委之於命。陳恆慶《諫書稀庵筆記》云「淸代舉人赴大挑場﹐王大臣司之﹐舉人身軀偉大者挑一等﹐作知縣﹐中人者挑二等﹐作教職﹐身體卑瑣者則落挑﹐此顯而易見者也。某年大挑時﹐有山東某舉人﹐人如曹交﹐竟落大挑。其人憤甚﹐俟大臣事畢登輿時﹐攔輿詰之曰﹕『大挑以何者爲憑﹖』大臣知其爲落挑負屈者﹐髙聲應之曰﹕『我挑命也。』舉人無言而退。」此項相傳之笑柄﹐可與嘲某主司之試場諧聯「爾小生論命莫論文﹐碰﹔咱老子用手不用眼﹐抽」合看。挑場中身軀髙大者占便宜﹐惟仍視狀貌如何。某筆記云「昔靑縣有金孝廉者﹐貌極醜﹐五官布置皆失其所﹐見者咸笑而不敢正視也。及入大挑場﹐某王首拔爲一等。一時諸公卿相顧錯愕。王曰﹕『勿訝﹐是人膽量可嘉。』眾問故﹐王曰﹕『是人如此面目﹐而敢入挑場﹐非有姜維之膽﹐胡克臻此。』」尢足捧腹也。﹞科舉時代﹐多言夢兆﹐髙氏所云夢境巧合﹐亦其一也。宋人記載中﹐有與髙氏所云極相類者。費衮《梁谿漫志》云「京師二相公廟﹐世傳子遊﹑子夏也﹐靈異甚多﹐不勝載。於舉子問得失﹐尢應答如響﹐蓋至今人人能言之。大觀間先大父在太學﹐有同捨生將赴廷試﹐乞夢於廟﹐夜夢一童子傳言云﹕『二相公致意先輩﹐將來成名在二相公上。』覺而思之﹐子遊﹑子夏﹐夫子髙弟也﹐吾成名在其上﹐必居巍科無疑﹐竊自喜。曁唱名﹐乃以雜犯得州文學﹐大憤悶失意。私念二相公之靈﹐不宜有此﹐沈吟終夜﹐忽駭笑曰﹕『《論語》云文學子遊﹑子夏﹐今果居其上乎﹖』詰旦以語同捨﹐皆大笑曰﹕『神亦善謔如此哉。』」其「文學」字面﹐巧合尢甚﹐惟髙氏歷官之所﹐更多一層關合耳。﹝舉人大挑二等﹐應選教諭﹐例得兼選訓導﹐仍畱教諭資格﹐故髙氏在宜川訓導任丁憂﹐起復後得選郃陽教諭。﹞又卷二云「去年戊戌赴同州府送考﹐遇潼關廳訓導張晨嵐。盩厔人﹐歷署多處。……曾述有教官十得字﹑十不得字兩歌﹐可資笑柄﹐亦可作烔戒。予與之同寓﹐因請其誦念多番﹐始能謹記﹐其《得字歌》曰﹕一品官前坐得﹐兩回丁祭辦得﹐三年考試盼得﹐四等秀才打得﹐五品升銜加得﹐六旬太太苦得﹐七品縣印代得﹐八條臥碑記得﹐九兩齋夫扣得﹐十分將就算得。

《不得字歌》曰﹕一條腿兒跪不得﹐兩个夥計妒不得﹐三尺刑罰用不得﹐四季衣服論不得﹐五路通詳發不得﹐六十秀才打不得﹐七品縣印抗不得﹐八股文章荒不得﹐九叩禮兒免不得﹐十分講究算不得。

原是『兩个夥計合不得』﹐合攺作『妒』﹐意似較長。」此蓋仿舊傳《典史十字令》而爲之者﹐﹝梁章鉅《歸田瑣記》卷七云「各縣典史爲流外官﹐古但稱吏攢而已﹐然往往亦擅作威福﹐有爲作《十字令》者云﹕『一命之榮稱得﹐兩片竹板拖得﹐三十俸銀領得﹐四鄕地保傳得﹐五十嘴巴打得﹐六角文書發得﹐七品堂官靠得﹐八字衙門開得﹐九品補服借得﹐十分髙興不得。』曲終奏雅﹐則非但雅謔而官箴矣。」﹞可以並傳。「合不得」攺爲「妒不得」﹐未免寡味﹐此以諷譎見雋永﹐攺作正面規戒語﹐反涉呆相矣。﹝學政按臨﹐生員歲考居四等者﹐例施撲責﹐曰四等秀才打得﹐蓋發教官執行也﹐惟此例相沿﹐漸多成爲具文﹐功令猶存而已。

所謂「六十秀才打不得」﹐蓋言年老應免責。教官均本省人﹐例不能代理知縣。所謂「七品縣印代得」﹐「代」疑「待」字之訛﹐蓋指升階言。﹞

卷一記戊戌新政時陜西學政葉爾愷按試情事云「陜西學臺考試﹐通省共十一棚﹐西﹑同﹑乾﹑鳳爲內四棚﹐歲科分考﹐南山興﹑漢﹑商三棚﹐北山延﹑楡﹑綏﹑鄜四棚﹐皆歲科並考。今學憲葉伯印爾愷﹐內四棚歲考甫竣﹐奉上諭攺八股爲策論﹐然未明論從何處出題。

北山四棚命題﹐如《衛文公》《滕文公》等論﹐皆學臺任意所出。北山甫考完﹐八月間康有爲大案出﹐皇太后聽政﹐又奉懿旨仍照舊做八股﹐聞北山呼此次入學新生爲洋秀才云。」一省一年之中﹐入學新生﹐或由八股﹐或由策論﹐事亦頗趣﹐他省當亦多有類是者也。庚子役後﹐壬寅補行各省庚子﹑辛丑恩正並科鄕試﹐新章攺八股爲策論﹐而先於辛丑舉行之廣東﹑廣西﹑甘肅﹑雲南﹑貴州五省﹐則仍試八股﹐可類觀。又云「予任郃陽教諭﹐今年閏三月初赴同州府辦歲考。葉學憲專取時務。時務者何﹖西洋諸國之事也。古場有能以時務應試者﹐俱髙列﹐甚至正場八股文中有明用西學字以及鐵路電綫等字者﹐俱刪攺而取之。當於考院中觀看武童弓刀石時﹐某縣一武童面稟其能造輪船﹐能於水裏送信﹐卽時呈二寸寬一黃表紙條﹐且云﹕『請大人以水濡濕﹐卽可見字。』學憲笑容可掬﹐隨飭侍者以水濕之﹐色甚驚異。時各學多在大堂左環坐﹐巡捕官持來傳觀﹐見其上仍寫『能造輪船能水裏送信』數字﹐『裏』且誤作『裏』。華州學正王介夫笑曰﹕『以白礬水紙上作字﹐幹則不見﹐濕而可見﹐此小學生等慣技也。』彼武童尙侍立階下﹐色若候嘉賞者。外巡捕嚴飭之﹐乃退出。府教授王若翁曰﹕『專取時務﹐以後弄怪者恐多矣。』學憲似已聽聞﹐默然而已。葉學憲年尙少﹐介夫醴泉舉人﹐若翁三原舉人。」新機乍啟時﹐幼稚可笑之事﹐在所難免﹐𨿽成話柄﹐卻不足怪。

卷一又記劉光蕡事云「咸陽劉煥堂﹐乙亥恩科舉人﹐初名某﹐後攺名光蕡﹐八股文識者多訾其欠講究。卽古文﹐顧夝谷明府亦謂其尙不知門徑﹐惟博覽羣書﹐以記誦爲功﹐主講涇陽味經書院多年﹐講求時務﹐刷刻新書﹐有財者多佽助之。某大憲有學貫中西之譽﹐又傳言與康有爲書札往來﹐有『南康北劉』之謠。及康黨事敗﹐竟日痛哭﹐大言元气絕矣。我陜從康黨者﹐多出其門。去冬葉學憲仍延請照舊主講﹐關書已送﹐魏中丞接京中同鄕公信﹐始咨知學憲﹐將關書追還。今年在醴泉屬地名煙霞洞者隱居設帳﹐聞尙有徒從者。曉峯曾來信云﹕『趙尙書展如任江蘇巡撫時﹐劉煥堂專函請其代購西洋書籍﹑一切機器﹐擬大開時務之門。』趙復函云﹕『外洋書籍種類亦繁﹐其所傳者不盡精﹐或其所精者不盡傳。至一切機器﹐用之數次﹐卽須整理﹐否則不適於用﹐是必洋人爲之師﹐再多集洋商﹐則購辦始便。洋人惟利是視﹐一聞此風﹐必於涇陽三原設立洋行﹐不數年又成洋人世界矣。情知此意起於某某﹐渠孺子無知﹐誠不足較﹐閣下乃皇皇大儒﹐坐擁比﹐而亦急欲變於夷耶﹖其奚以爲人師。』云云。而此事遂中止矣。」劉氏號古愚﹐亦其時陜省一有名人物﹐髙氏觀念﹐毗於守舊﹐胡甚不然之耳。丁酉陜西巡撫魏光燾﹑學政趙惟熙在涇陽創建格致實學書院﹐命名崇實書院﹐會奏稱﹕「山長一席﹐必須擇識達古今學通中外之儒﹐方能勝任愉快。玆查有主講味經書院賞加國子監學正銜咸陽縣舉人劉光蕡﹐品髙學邃﹐畱心經世﹐於格致各學﹐夙所講求﹐可以兼掌此席。」可以槪見。

梁啟超丁酉致劉氏書云「二三月間﹐疊由楊君風軒兩賜手書﹐及《味經隨錄》﹐創建書院折片﹑機器﹑織布說略諸稿﹐循誦數四﹐欽佩千萬。……乃者彊學議起﹐海內志士﹐頗跂息輻集﹐謂庶有瘳。旣爲言者所沮﹐綿未定﹐遽以輟散。今殫精竭慮﹐一載有餘﹐思復舊業﹐合大羣﹐拯大禍﹐終未克逮。固由才力之不及﹐抑亦世變之莫究也。啟超自交李孟符﹐得諗先生之言論行事﹐以謂苟盡天下之書院﹐得十百賢如先生者以爲之師﹐中國之彊﹐可翹足而待也。人才者﹐國之所與立也﹔而師也者﹐人才之大原也。故救天下之道﹐莫急於講學﹔講學之道﹐莫要於得師。……先生以織局﹑書院兩義立富教之本﹐可謂知務。旣以集股不易﹐織造恐致無成﹐甚矣任事之難也。……今日最切而最易行者﹐自當以興學爲主義。……而其尢切要者﹐千年教宗﹐運丁絕續﹐左衽交迫﹐淪胥靡日﹐必使薄海內外﹐知孔子爲制法之聖﹐信六經爲經世之書﹐信受通習﹐庶幾有救。先生以耆徳碩學﹐悲憫天人﹐一言提倡﹐士气振變。伏望努力﹐起衰扶危﹐則豈惟秦地之幸而已。……今之中國﹐卽如累卵﹐……𨿽自竭其股肱之力﹐誠恐所志未就十一﹐而桑田淪海﹐倏忽已淪。故竊用憤懣﹐欲於腹地得二三豪傑以共搘之。尊省振興之事﹐幸時相告﹐苟力所能及﹐靡不竭其拳拳﹐共矢血誠﹐力扶危局﹐亦未見天下事之必無可爲也。所懷千萬﹐苦未盡吐﹐容俟續陳。」推挹之情﹐溢於言表矣。

﹝梁書並有云「秦中自古帝都﹐萬一上京有變﹐則六飛行在﹐猶將賴之。」若預見庚子之事者。﹞李伯元﹝寶嘉﹞《南亭筆記》卷十云「趙舒翹﹐陜西人﹐微時一貧如洗。其鄕有劉古愚者﹐耆宿也﹐愛其制藝﹐爲揄揚於郡邑之間﹐趙以是遂知名。感激之餘﹐願執贄居劉門下。

後劉與梁啟超偶通書札﹐趙知之﹐密令地方大吏﹐逮劉下獄。歐陽公曰﹕『未幹薦禰之墨﹐已彎射羿之弓。』趙之謂也。」謂劉趙爲師生﹐恐未必然。趙於同治甲戌成進士﹐豈劉氏在此以前已爲耆宿乎﹖至下獄之說﹐亦恐未確。戊戌政變以後﹐劉因之去書院﹐髙氏所記當可信。

若果下獄﹐髙記亦當及之矣﹐容更考。﹝劉以京中同鄕公信致追還關書﹐或卽趙氏主持﹐時趙爲陜西同鄕京官中勢分最尊者也。﹞

禮部尙書李端棻﹑戶部侍郎張蔭桓以政變坐罪發往新疆﹐髙氏於卷一記其過陜情狀云「尙書李端棻﹑侍郎張蔭桓﹐俱於康有爲案後發往新疆嚴加管束﹐張並有『沿途經過地方著該督撫遴派妥員押解無稍疏虞』之諭。兩人俱於去冬道經陜西﹐李則是犯官模樣﹐經過州縣﹐槪不敢任其接送。聞在省城﹐曾遇疾患﹐對某憲曰﹕『昔人言生入玉門關﹐兄弟恐並不能生出玉門關矣。』抵醴泉時﹐郃陽正任張蓮塘明府方調署﹐面致謝曰﹕『皇太后與皇上恩典﹐是使兄弟受幾年苦罪。如我兄若此供應﹐卽在京供職﹐亦不能有﹐此何苦之有。』謙和卑牧﹐讀書人之气象也。張則仍是侍郎勢炎﹐沿途州縣照欽差接送。聞其在省城對人云﹕『這老太太和我開玩笑﹐還教我出關外走一回。』驕倨之至﹐亦粗野之至﹐稱皇太后爲老太太﹐眞覺駭人聽聞。」李謹飭﹐張豪縱﹐此亦可見二人性行不同處。至稱太后爲老太太﹐未爲甚異﹐當時都人私語﹐頗有作此種稱謂者﹐好在老太太亦屬尊稱耳。

卷一述江南鄕試事云「篙漁屢充江南鄕試同考官﹐嘗謂南京貢院接連秦淮﹐每科停薦後﹐諸同考官卽由院內便門到秦淮妓女家遊衍﹐監臨及主考皆知之﹐亦不禁。某監臨嘗對主考曰﹕『秦淮甚熱鬧﹐我們可讓眾廉官老爺髙興也。』及兵燹後﹐幾成焦土﹐今不知其何如也。

篙漁又曰﹕『江南鄕試﹐非行賄不能出房﹐卽寒士﹐但可望中﹐親友亦必資助之。蓋自監試而下﹐通同作獘﹐由來久矣。』予初次分闈﹐卽知其獘﹐當分卷日﹐予立公堂上﹐面飭書辦將予所分卷卽時蓋戳﹐令家丁攜歸房﹐且飭之曰﹕『我爲房官﹐我一房汝等不能舞獘﹐其餘我不能管也。』二次分闈﹐適內監試某與余有世誼﹐余調之曰﹕『數竿銀到手矣。』某若不解﹐以他辭應之。後見復語如初﹐某色變﹐隨入予房﹐勃然曰﹕『君屢言何謂也﹖』予對曰﹕『大人眞不知耶﹖』遂詳述其獘﹐且謂曰﹕『內監試系咽喉之地﹐數日內必有來請情者﹐大人欲發此財否﹖』某正色曰﹕『我輩俱由科甲出身﹐此財如何取得﹖』予對曰﹕『果如此﹐請今宵勿露消息﹐親身入書吏等住所。伊等入場﹐私物只鋪蓋一束﹐嚴搜之自得其實。』次日黎明﹐某錯愕而來﹐言曰﹕『可畏哉﹐鋪蓋中各藏名號單﹐卽古道照人者﹐亦曖昧乃爾。獨君一人無染指﹐欽服欽服。』卽問曰﹕『是可若何﹖』余對曰﹕『大人此舉﹐彼等膽落矣﹐請於分卷前一夕﹐卽傳諭書辦等﹐明早飽食﹐分卷後卽蓋戳送房﹐不準遲畱﹐予再幫大人監守之﹐庶無獘矣。』蓋定例紅捲齊備﹐監試主考以及同考官升堂﹐依次坐堂前﹐平地鋪席﹐房吏等將捲按房均分﹐安置席上﹐上貼第某號條﹐呈簽筒二﹐一內裝第某房簽﹐一內裝第某號簽﹐兩主考各抽一筒﹐抽出某房某號﹐卽於某號捲堆加第某房條。法本嚴密﹐柰簽俱抽訖﹐尙須逐捲面蓋第某房戳。此際卽請大人喫飯﹐眾官一時齊退﹐則該吏等互相交易﹐明堂遂成黑市矣。

予與監試旣約定﹐至日﹐各官退後﹐諸吏等尙懷觀望﹐監試曰﹕『卽行蓋戳﹐勿復爾也。』乃勉彊遵辦。予兩人監守半日﹐尙有乘間抽易者﹐然已無多矣。揭曉後﹐士論翕然﹐謂此科獨無獘云。」﹝篙漁爲髙長紳號﹐亦米脂人﹐道光進士。本卷敍其略歷云「髙觀察篙漁﹐名長紳﹐字子佩﹐由進士任江蘇知縣﹐歷署荊溪﹑元和﹐補南匯﹐升常鎭通海道﹐喜吟詩﹐又好神仙。長毛變起﹐軍事旁午﹐被議失官﹐未歸裏﹐寓京師﹐喜科名﹐好詼諧。……我邑本朝至道光已二百年﹐只有進士二人。一髙鈿﹐廣東文昌縣知縣﹔一艾兆端﹐歸班未仕。得篙漁乃三焉。」至所云非行賄不能出房﹐蓋極言其時積獘之深﹐充類至盡之語耳。﹞

又卷二述順天鄕試事云「胞弟曉峯﹐同治癸酉由歲貢生應順天鄕試﹐嘗言﹐輦轂之下﹐而場闈中較我陜狂悖反甚﹐第三場亦於十六日早始開門﹐然中秋一夕﹐文場比戲場尢雜亂﹐絲竹金革﹐卽大鑼大鼓亦有攜帶入場者。月明之下﹐登屋髙呼﹐各招其舊相識﹐無論東西場號捨遠近﹐聞聲響應﹐柵門盡行踏壞。各攜所帶來樂器﹐羣分類聚﹐西班南班﹐紛然開場。

多於號捨頂上作會所﹐唱有遠勝於優伶者。到恰好處﹐直有多人叫好﹐齊聲呼喝﹐屋瓦皆震。

策藝𨿽未完捲﹐只得將筆墨收拾﹐俟明日再作。甫黎明﹐場門卽大開﹐交卷者異常擁擠﹐甚有去至公堂尙遠﹐忙不及待﹐以捲裹磚石遙擲之者。蓋緣每鄕試﹐人輒逾萬﹐大小公館惡少多以監生下場﹐平日並不讀書﹐徒趁熱鬧而已。其眞正應試者﹐亦混其中﹐好醜莫辧也。「

均有科場史料價值。

關於順天鄕試者﹐董恂《還讀我書室年譜》咸豐九年己未﹝時猶名醇﹐官順天府尹﹐至穆宗嗣統﹐始避嫌攺名恂。﹞云「七月八日﹐禮部奏派文鄕試滿漢監臨﹐奉旨派寶鋆﹑董醇﹝佩珩同年﹐時官戶部侍郎﹞﹐八月六日入闈。中秋佳節﹐士子完捲旣夥。第是夕例不開門﹐漸乃拇戰笛﹐升屋髙歌﹐馴不可制。本年剴切示禁﹐復逐號親往面諭﹐猶或目笑存之。比月初上﹐故態復作﹐歌聲雜沓﹐旋止旋起﹐呵之不顧﹐扶出余字號二人﹐並枷號軍以徇﹐眾乃定。當二人之乘柵欄而歌也﹐其一見監試陳心泉來﹐聲益髙﹐欲拘之﹐竄入眾中而逸。提調責號軍索之﹐不可得。恂聞聲趨往﹐令號官入號。諭於眾﹕同號能舉之﹐則坐一人﹔同號不舉﹐則查明坐號底冊﹐扣除闔號試卷﹐均不謄錄。俄而號底指前十號﹐第二號以下羣指首號﹐首號復指第三十四號﹐遂飭扶二人出﹐交督門官。監試陸眉生慮眾不盡曉﹐因令押號軍周曆詳述﹐於是終夜肅然﹐無敢嘩者﹐爲數十年所未有。蓋扣捲爲攻心之藥﹐枷號軍以徇又藥中之引也﹐藥旣得﹐痼疾以瘳。十九日宗室場畢﹐漢監臨赴園復命﹐召見勤政殿﹐問闈中前事﹐臣醇據實直陳﹐並叩首言﹕『臣等公商﹐是科本恩科﹐該生等對眾扶出﹐已示薄懲。

因仰體皇仁﹐念其三場辛苦﹐捲已早完﹐仍予謄錄。』上頷焉﹐復叩首而退。」北闈第三場秩序之淩亂﹐固相習成風﹐一時之整頓﹐僅能收效一時也。

卷一又云「篙漁嘗又曰﹕安徽﹑江蘇合曰江南鄕試﹐𨿽同一闈﹐仍分上下江﹐各中定額。某科闈中停薦已久﹐主考私人忽語予曰﹕『兩大人昨夜密語﹐下江尙缺一人中式﹐大老爺房備有捲﹐請速薦下江數卷﹐或可多收一門生。』予卽取備卷數本﹐換批語﹐親身納入袖中﹐將詣內監試薦之。路遇某房官﹐系同年﹐問何往﹖予紿以他事。問袖中何物﹐予未及應。

彊索觀之。驚問此時停薦多日﹐攜此奚爲。予告以故﹐同年曰﹕『篙漁果有神通﹐我亦當補薦之。』遂揖而去。是晚聞解元文刻板劈矣﹐急使詢之。據云﹐取定解元文已發刻﹐因與日間某房補薦一卷雷同﹐故劈之﹐予惜其已成之科名﹐頗悔日間多此一舉﹐又竊嘆只此一文﹐彼房已薦而中元﹐此房尙備而未薦﹐衡文之無定也乃如斯。」

陳其元《庸閒齋筆記》卷九有一則﹐可與此合看。據云「嘉慶戊寅福建鄕試﹐先外舅聞藍樵先生充同考官﹐題爲『旣庶矣』二節。主司閱文﹐合意者少。至十八日﹐猶未定元。

外舅適得一卷﹐薦之。主司大喜﹐以爲獨得驪珠矣。傳集諸房考示之﹐合座傳觀﹐咸嘖嘖贊賞。內中一人獨曰﹕『文甚好﹐記從何處見之。』主司駭曰﹕『是必抄刻﹐不可中矣。然此文君究從何處見來﹖』某凝思良久﹐無以應。外舅乃前謂之曰﹕『每科必有解元﹐解元原無足奇﹐各人房中必有一房元﹐我房中卽不得解元﹐亦無足損﹐然君無確據﹐而以莫須有一言﹐誤人功名﹐未免不可耳。』某大慚﹐因向主司力白﹐謂其文劇佳﹐讀之有上句卽有下句﹐故似曾經見過﹐實則並未見過也。主司又令各房官於刻文中再加搜索﹐竟無所得﹐遂定解元。

比放榜後﹐某公於落卷內隨手翻得一卷﹐卽以前所見者﹐與解元文一字不訛。持以示外舅﹐共相驚嘆﹐謂此君必有陰徳。繼乃知其母撫孤守節三十餘年﹐子又甚孝﹐其解元固天之所以報節孝也。」科舉衡文﹐升沈難料﹐故談者每好言命運及因果焉。

文廷式光緒癸巳以翰林院編修充江南鄕試副考官﹐其《南軺日記》云「有發字十九號一卷﹝下江﹞﹐屢棄而屢取之﹐及三場對策﹐頗詳博﹐而每道必總籠數語﹐則多不甚合。午間復閱﹐總校其第一二場﹐均繁富。又策已對十之八﹐始仍取之矣。及置案頭﹐則十八房所薦三場捲適到﹐取閱之﹐第一卷

爲發字五十一號﹐則五策與發十九卷字字雷同﹐遂卽撤去。

發五十一卷第一二場本不取﹐其策謄字極劣﹐亦必不能細閱﹐而恰於此時相值﹐致此卷不能取中﹐亦不可謂非怪事也。」其相值之巧﹐使已擬中之捲歸於黜落﹐亦可與髙氏所述類觀。

髙長紳分校江南鄕試﹐攜洋燈﹝煤油燈﹞及大玻璃入闈﹐甚見嘆異。卷一述其事云「篙漁嘗語予曰﹕我任南匯時﹐以實缺知縣調簾﹐時蘇州初賣有洋燈﹐都城尙未見也。我遂飭買數對﹐並大玻璃數塊﹐用箱盛之﹐攜入闈。入闈之日﹐卽令隨丁去窗紙﹐滿窗俱易玻璃﹐到晚案頭點洋燈一對﹐表裏明澈﹐迥不猶人。兩主考遙望﹐指問曰﹕『此房孰居﹖』侍者答曰﹕『南匯縣髙大老爺。』且共訝其燈爲得未曾有。我聞之﹐卽送兩主考各一對。兩主考致謝曰﹕『分外光明﹐又不傷目力﹐此物實可珍也。』比至閱卷﹐某夜忽聞某主考申飭下人﹐聲甚厲。察之﹐乃知因取他物﹐誤致一洋燈墜地破矣。我卽令補送一對﹐主考深謝之。」又言「凡與東西文衡﹐上下應酬﹐我所費總比他房暗地加倍。予問何故﹐老人笑曰﹕『只求房中多中一人﹐卽多收一門生耳。』」﹝東西文衡謂正副主考﹞其時洋燈之見詫與珍視如此﹐在電燈盛行之今日﹐讀之亦有趣致。小說中形容初用洋燈者之情態﹐有南亭亭長﹝李寶嘉﹞《文明小史》第十四回

﹝《讀新聞紙漸悟文明》﹞云「江南吳江縣地方﹐離城二十里﹐有个人家﹐這家人家姓賈﹐……一直是關著大門過日子的。……這家𨿽有銀錢﹐無柰一直住在鄕間﹐穿的喫的﹐再要比他朴素沒有。……大廳上點的還是油燈﹐卻不料自從看報之後﹐曉得了外面事故﹐又瀏覽些上海新出的書籍﹐見識從此開通﹐思想格外發達。私自拿出錢來﹐托人上省﹐在洋貨店裏買回來洋燈一盞。洋燈是點火油的﹐那光頭比油燈要亮得數倍﹐兄弟三个﹐點了看書﹐覺得與白晝無異﹐直把他三个喜的了不得。賈子猷更拍手拍腳地說道﹕『我一向看見書上總說外國人如何文明﹐總想不出所以然的道理。如今看來﹐就這洋燈而論﹐晶光燦亮﹐已是外國人文明的證據。然而我看見報上說﹐上海地方還有什麼自來火﹐電气燈﹐他的光頭要抵得幾十支洋燭﹐又不知比這洋燈還要如何光亮。可嘆我們生在這偏僻地方﹐好比坐井觀天﹐百事不曉﹐幾時才能到上海去逛一蕩﹐見見世面﹐才不負此一生呢。』」想見歡喜贊嘆之狀。﹝所謂自來火﹐煤气燈之俗稱也。﹞物質文明進步﹐自洋燈輸入﹐豆油燈遂見擯﹐電燈旣盛行﹐洋燈又形落伍﹐而溯洋燈初被使用﹐已有大放光明之感﹐洋貨誘惑力之大﹐於斯可見一斑矣。

今所通用之火柴﹐在昔亦曾爲人所驚異。卷二云「予胞伯曾祖葉元公﹝諱金枝﹞﹐予入墪之時﹐年近八旬﹐時來墪與殿楨外祀先生閒談。聞其言曰﹕『近日盜風甚熾﹐外省大盜夜入人家﹐攜帶細木枝﹐於木石間或衣服間一擦便灼﹐不知用何藥物制造。』今憶之﹐卽洋火柴也。當日我省尙未見此物﹐相距方五十年﹐風俗浮奢﹐卽此一物亦可見。」洋貨輸入﹐逐漸深入民間﹐其始不免奇異之感﹐繼均習而用之﹐一切生活日用品﹐遂都非其舊﹐世變之亟﹐影響之巨﹐洵可由斯類事推見大凡。

又云「予幼時聞老者言﹐乾嘉之間﹐風俗儉朴﹐邑人男女皆布衣﹐請客只喫雜面。俗以豌豆去皮﹐同麥磨之﹐曰雜面﹐加沙蒿面和之﹐能爲極薄極長麵條﹐食之最省。城中有『一雙半靴子』之謠﹐緣有髙某曾任知縣歸裏﹐嘗穿靑緞靴子﹐族一人捐某職﹐嘗穿緞鞋布腰靴﹐故云然。當時窮人甚少﹐族伯鳳章公﹝諱桐﹞﹐以商致富﹐嘗言﹕『嘉慶年﹐予家在米邑推爲首富﹐所開設字號﹐賣布者多﹐每年春往山東﹑河南等省買布﹐運歸後分售城鄕小商賈﹐比至年終﹐收鄕賬甚忙﹐城內所售﹐須俟明春再收﹐然必須備盤子飯﹐邀請眾商賈﹐始允至來春如數淸釐﹐無拖欠者。盤子飯者﹐用瓷盤盛菜﹐或三或兩﹐飯則蒸饃小米﹐是極丰厚者。

今日做買賣﹐則大相反﹐蓋當日商號家家儉朴﹐均有銀錢﹐今日奢華日盛﹐而實則家家空虛也﹐言之慨然。」此亦社會風習變遷之史料。

書中有述及官場趣聞者。卷一云「幼漁﹝名壽祺﹞﹐篙漁公子也﹐嘗曰﹕某歲貢生﹐家世寒素﹐年六十餘中進士﹐用知縣﹐抵省稟到﹐謁制臺。時值盛暑﹐甫呈履歷﹐卽抽扇自揮。

制臺曰﹕『熱可伸冠。』卽去冠。仍揮之。又曰﹕『可脫衣服。』卽脫其袍褂﹐小衣汗已濕透﹐揮扇益力。制臺色變﹐卽舉茶碗﹐門內外齊呼送客。始知失儀﹐卽自抱衣冠趨出﹐見者莫不嘆之。返寓﹐愈思愈愧﹐杜門不出。制臺入內宅更衣﹐語其夫人曰﹕『此等蠢物﹐尙堪做官耶。』當卽奏參。夫人問故﹐詳告之。夫人取履歷觀之云﹕『尙是進士卽用。進士出身多未習官場儀注。君爲上司﹐當揮扇時﹐卽宜正告之﹐乃侮弄之﹐而復責革之乎﹖況年逾六旬始得一知縣﹐尢宜曲爲矜全﹐方見盛徳。』制臺悅﹐數日後特傳見。某方閉門思過﹐聞傳見愈疑懼﹐具衣冠入見﹐跪拜謝罪。制臺扶起讓坐﹐卽令伸冠。某立辭不敢。制臺嘆曰﹕『今非昔比﹐可久坐暢談。』制臺亦釋帽﹐詳詢籍貫﹐復問曰﹕『老兄若許年紀﹐意何望乎﹖』某對曰﹕『卑職若有三千銀﹐卽告歸﹐別無他望。』制臺問曰﹕『三千銀將何用乎﹖』對曰﹕『卑職自幼赤貧﹐蒙一業師憐而教育之。今業師已故﹐諸世兄尙未成立。卑職幸登兩榜﹐報師之恩﹐非一千銀不可。』制臺曰﹕『此一千用之相當。余兩千何用﹖』對曰﹕『卑職家居授徒﹐在宗祠中設帳。今宗祠幾敝﹐族人亦多式微﹐卑職幸成縣令矣。修祠奉祖﹐非一千銀不可。』制臺曰「此一千用之尢當。尙餘一千何用﹖」對曰﹕『卑職居賤食貧﹐幾老矣﹐今幸以進士作知縣。馬齒餘年﹐藉以養贍﹐亦非一千銀不可。』制臺曰﹕『三千銀俱用所當用﹐容爲老兄圖之。』遂送出。後見藩司﹐語及之﹐藩司曰﹕『某縣今卽開缺。』制臺曰﹕『歲進若何﹖』藩司曰﹕『可得一方。』制臺曰﹕『此缺可卽委署焉。』甫半年﹐某告假到省﹐見制臺叩謝曰﹕『沐大人恩﹐願已足矣。」言訖﹐於懷中取出二千兩銀票﹐雙手呈之﹐曰﹕『卑職只需三千﹐竟得五千﹐此二千無用也。』制臺駭曰﹕『此汝所得﹐將焉置此﹖』對曰﹕『卑職素無虛言﹐決不需此。』正爭辯間﹐藩臺適至﹐詢知其故﹐乃曰﹕『刻今奏興某工﹐請上捐輸﹐將來亦可得議敍。』制臺曰﹕『善。』某遂告休﹐翛然歸裏矣。」髙壽祺之父在蘇由知縣官至常鎭道﹐所語似是隨宦時所聞。制臺蓋指兩江總督也﹐姓名時期均不著﹐不過一種傳說而已。﹝淸官場慣例﹐屬吏見長官﹐不得揮扇﹐故此令以抽扇自揮見惡﹐請除冠曰升冠﹐官場通用語也。此作伸冠﹐殆由陜音伸﹑升不分之故。一方爲銀一萬兩之隱語﹐竿則千兩。外官儀注繁文﹐科甲出身者往往不如捐班之畱意﹐趨蹌應對﹐相形見絀﹐每以書呆子見譏﹐總督妻語﹐亦頗是實情。﹞

此項傳說﹐他書頗有類之者。如獨逸窩退士《笑笑錄》卷五附記云「相傳有暑中謁上官者﹐揮扇不輟。上官惡之﹐因曰﹕『天气熱﹐可寬衣。』旣去外褂﹐仍復揮扇。上官曰﹕『何妨再脫﹖』固辭不獲﹐遂去袍子﹐而猶揮扇也。上官復曰﹕『可更脫衫子。』堅辭不敢。上官令侍者代爲緩鈕﹐又談有頃而出。人見之﹐咸駭笑﹐則緯﹝纓﹞帽固猶在頭上也﹐始悟上官蓋有意苦之耳。」

又醒醉生﹝汪康年﹞《莊諧選錄》卷十二云「江寧藩司長遠帆﹝祿﹞方伯觀察山東時﹐言夏日有某令分發到東省﹐初次謁撫軍。故事﹕凡僚屬初見長官﹐例須服蟒袍補服﹐𨿽酷暑不得免褂。維時正當炎夏﹐某令汗流浹背﹐熱不可當﹐因持所攜團扇﹐舉臂狂揮。撫軍曰﹕『何不寬褂﹖』令曰﹕『是是。』遂命僕輩代爲除之。旣而揮扇如故﹐撫軍笑曰﹕『何不解帶寬袍﹖』令曰﹕『是是。』因離座次第去之﹐歸座談笑益豪﹐舉動益肆﹐不覺將扇以左右手更遞互揮﹐逢逢有聲。撫軍不能忍﹐睨而戲之曰﹕『何不並襯衫寬之﹐較爲爽快﹖』令應聲解之。撫軍隨拱手請茶﹐左右傳呼送客。令倉卒無所爲計﹐急取纓冠戴諸頭﹐而以左腋夾袍服﹐右肘掛念珠攜短衣﹐踉蹌而出﹐如雜劇中扮演小醜登場狀。官舍寅僚署中役吏﹐見者皆喫喫笑不可仰。翌日而飭令回籍學習之示頒矣。令之狂態固可哂﹐而某撫軍亦眞可謂惡作劇哉。「

又南亭亭長﹝李寶嘉﹞《文明小史》第二十七回

﹝《官場交際略見一斑》﹞寫嵊縣鄕紳余直廬對人談官場事云「記得那年有一位新到省的知縣﹐去見撫臺﹐只因天熱﹐這知縣把扇子盡扇。撫臺想出一个主意﹐請他升冠寬衣。他果然探了帽子﹐﹝按﹕李氏武進人﹐方言探帽猶脫帽也。﹞脫了衣服﹐仍然扇扇子。撫臺請他赤膊﹐他不肯。撫臺道﹕『這有什麼﹖天熱作興的。』他倒也聽話﹐果然脫光了。撫臺端茶﹐底下一片聲喊送客。他慌了﹐一手拿著帽子﹐一手挾了衣服就走。不到三天﹐撫臺把他奏參革職。」諸如此類﹐情節大同小異﹐其地不一﹐其人其時亦多不明﹐要爲淸季盛相傳說之一種官場話柄耳。至髙氏所述﹐此令𨿽亦嘗受侮大吏而致窘﹐而終能因之握篆而善退﹐恰如知足之願﹐其遇合可謂獨優矣。

林紓《鐵笛亭瑣記》﹝又名《畏廬瑣記》﹞云「徳壽撫廣東時﹐接見道員及同知﹐送客有界限。有同知龍某﹐與道員李某同謁徳壽﹐天微寒﹐而龍某老病﹐已著棉褲﹐袍服單而棉褲厚﹐臃腫不靈。至徳壽送客時﹐而龍某之褲已落﹐幸徳壽送李道稍遠﹐不之見。而李𨿽年老﹐尙靈警﹐憐龍某老悖﹐一爲徳壽所見卽得咎﹐乃故錄公事喋喋與徳語不休﹐龍得從容著其褲﹐左右皆匿笑不止。」又云「吾鄕訓導某﹐建寧人﹐好去襪脫靴﹐以五指抓足垢。一日文宗蒞任﹐訓導合同官迎之驛亭。文宗遲遲未至﹐眾環坐傾談﹐某竊去其靴襪﹐與人談不倦﹐無心中將靴襪縛之案柱﹐且談且縛﹐一腳帶至數十結。忽嘩言文宗至﹐某著靴已不及﹐則赤足前揖。文宗見之大怒﹐竟落職。」落褲﹐去襪﹐亦均官場笑柄﹐可與脫衣並傳﹐同資噱助。

此書敍同治間陜北軍事情形﹐有地方史料價值。

髙氏嘗主書院講席﹐甚見推重﹝如賀錫齡序所云﹞﹐而書中於書院事無所記﹐意者所以施教者﹐不出學業範圍﹐其效惟在門下之科名蔚起也。

諫書稀庵筆記

《諫書稀庵筆記》﹐一冊﹐不分卷﹐上海小說叢報社印行﹝民國十一年六月十日再版﹞。

題「淸禦史陳慶溎著」﹐又曰「著作者濰縣陳慶溎」。著者自序云「予告歸後﹐年近七十﹐飽食終日﹐日入卽睡﹐夜半卽興﹐悶坐無聊﹐乃學爲詩歌古文詞﹐積稿盈尺。自知學識簡陋﹐不能追蹤古人。一日紫紱十六弟告予曰﹕『兄詩文有金石聲﹐筆發旣速﹐可作爲小說﹐詳述平生所見聞﹐使雅俗共睹﹐豈不勝於詩文哉﹗』余曰﹕『唯唯。』乃卽目所見耳所聞者﹐振筆錄之﹐無以名之﹐名之曰《歸裏淸譚》。門生楊咸卿曰﹕『曷不曰《林下淸譚》﹖』予曰﹕『辭官歸裏﹐豈易言哉﹗嘗見有服官半生﹐擁厚貲﹐蓄珍寶﹐恐兄弟親族之爭其產也﹐甘棄其先人墓廬﹐僑居他鄕﹐死不得正丘首﹐殆不如狐。近有閩人﹐以貪黷敗官﹐將載寶而歸﹐鄕人相誓﹐勿售以房。又有位居顯要﹐親族恃勢﹐逞彊霸產﹐擾害一方﹐鄕人將掘其墓而火其廬。

其人久已失官﹐至今不敢歸﹐然則歸裏豈易言哉。』咸卿曰﹕『師言誠是。』是爲序。丁巳夏時十月朔日﹐諫書稀庵主人記。」由是可知此書本名《歸裏淸譚》﹐丁巳﹐民國六年也。至著者題作陳慶溎﹐則淸末臺諫中並無其人﹐惟有一陳慶桂﹐官科道﹐而爲廣東番禺人﹐非山東濰縣。其科名乃光緒庚辰進士﹐亦與書中自言丙戌不同﹐他事亦多不類﹐實誤題也。按﹕著者所自述﹐散見本書﹐其人籍濰縣﹐爲道光朝協揆﹑謚文愨陳官俊之侄孫﹐同治癸酉舉人﹐署館陶縣訓導。光緒丙戌進士﹝會試中式出黃思永房﹞﹐官工部﹐歷禦史給事中﹝曾任巡城禦史差﹞﹐外放奉天錦州府知府﹐後辭官歸裏。就此推考﹐知其爲陳恆慶﹝字子久﹞無疑。

印行者惟知淸末言官有陳慶桂﹐而又誤桂爲溎﹐遂漫爲題署﹐未免可笑。

此書記京朝故事﹑名人軼事﹑社會瑣聞﹑鄕裏風土等﹐可多觀﹐有價值之筆記也。其涉筆成趣處﹐想見藉文字詼諧以娛老之致。

淸代書吏弄權﹐勢成積重﹐獘藪卽爲利窟﹐京師書吏之多財者﹐富逾公卿﹐奢靡相尙﹐光緒間若戶部銀庫吏史恩澤﹝字松泉﹞等﹐其尢著者也。陳氏所記云「六部書吏之富﹐莫如戶部之經承。有史松泉者﹐家貲數十萬﹐其取利之法﹐每月外省解餉。必有費﹐兼有解匯票莊銀券者﹐則仍暗存票莊生利﹐經承一任六年﹐則富甚。史松泉未滿六年﹐以過被革﹐禁羈一年。釋出後﹐豪富自如﹐房屋連亙﹐院落數層﹐皆四面廊廂﹐雨雪不須張蓋﹐日日有美伶爲之燒煙。其酒食之美﹐尢異尋常。紹酒每壇百斤﹐或五十斤﹐陳過十年﹐而後開﹐醇如膠﹐甘如醴﹐飲至十杯﹐則醉如泥﹐而不作酒惡。酲解時﹐喉潤如酥﹐都中沿街酒簾飄揚門牌華麗者﹐無此佳釀。有白官燕﹐以燒鴨絲加靑嫩竹筍和炒之﹐以餉老饕﹐予可食一簋。

又有自造南豆腐﹐鴨湯煨之﹐上加金華火腿細末﹐作紅壽字﹐鮮明不忍下箸。侑酒者以匙送予口﹐乃食之。松泉旣脫書吏籍﹐日與吾鄰往來﹐予嘗見之﹐故相識。其門外安上馬石兩大方﹐巡街禦史逼其拆去﹐丐予爲之緩頰﹐認修正陽門外石橋一丈﹐事乃解﹐故以盛饌相餉。

且爲人慷慨﹐有倪太史淡園與之交﹐簡放廣西知府﹐貧不得成行﹐得其資助﹐乃之任﹐予以此重之。每逢投柬邀飲﹐則欣然而往。又有國子監經承李秋賓者﹐自捐例開﹐捐官者必先捐貢監﹐每年照費計數萬金﹐官得其半﹐經承得其半﹐家故大富。予初不識之﹐一日與郭虞琴表兄在戲院觀劇﹐開戲半日後﹐忽見有僕數人﹐攜豹皮坐褥﹐細瓷茶壺﹐白銅光亮水煙袋﹐尙有二三優伶﹐擁一肥胖老者登樓。少頃﹐年少名優相繼上樓陪侍。園主人周旋殷勤﹐送茶點絡繹不絕。虞琴瞪目視之﹐問予此何人也。曰不知。數日後﹐鄰家演戲邀客﹐此人在座﹐始知其詳。飯後吸洋煙﹐優伶代燒﹐彼則坐而吸之。詢之優伶﹐皆曰﹕『此人老而好色﹐有姬妾數人﹐疲於奔命﹐患喘不能臥吸。』予潛告優伶解詩者李靈芝﹑朱素云曰﹕『我有句贈此人﹕龐然壓倒羣花上﹐恰似吳牛喘月時。』兩人笑不可仰。」其時所謂闊書辦之窮奢極欲﹐有如此者。史恩濤以蠹吏爲戶部左侍郎﹝兼管三庫事務﹞孫詒經革究﹐而孫因之獲咎。此案頗哄動一時。《淸史》列傳《孫詒經傳》云「光緒十二年十二月﹐山東巡撫張曜﹐以黃河工程領部庫銀一百萬兩﹐銀庫書吏史恩濤有索費銀一萬兩之事﹐因斥革交坊﹐先令繳還費銀﹐再行請旨懲辦。禦史王賡榮﹑張炳琳﹑劉綸襄﹑吳兆泰交章彈劾﹐謂辦理輕縱。得旨著明白回奏。越日奏云﹕『戶部銀庫應放山東河工款項銀一百萬兩﹐前月據山東撫臣張曜派員請領﹐臣當卽飭司趕緊開放﹐眼同委員等在庫門前給發﹐並無短少。忽風聞銀庫書吏史恩澤有需索費銀一萬兩之事。又聞該吏𨿽索巨款﹐委員等並未允給﹐以臣嚴催趕放﹐該吏無從阻擱﹐因卽放出等情。臣徧處密查﹐毫無實據。然臣素性嫉惡﹐旣有所聞﹐斷不容蠹吏幸逃法网。因特傳該吏至戶部堂上﹐面加嚴訊﹐立卽斥革。而該吏堅不承認﹐無憑核辦。遂一面交坊嚴押候審﹐一面先誘令繳銀一萬兩﹐俟繳足後據款請旨懲辦。臣之用意﹐以爲索贓無據﹐而繳款有據﹐必俟臣款繳出﹐則該吏之貪婪不問可知﹐此臣辦理該吏之原委也。』原奏張曜函屬追問一節﹕『查該省頭批銀兩﹐於前月十二日甫經放出﹐計該委員餉鞘行程﹐至早亦十五站始到山東。臣於二十九日當堂詰問﹐函書不能如此之速﹐其同官籌商一節﹐臣惟恐泄漏﹐致該吏遠颺﹐是以不與一人提及。戶部同官﹐實未會同商度。臣辦理此案﹐系在大庭廣眾之中﹐堂上堂下﹐共見共聞﹐實爲整頓積獘起見。現在尙未辦結﹐何得遽謂委曲遷就﹐希圖了事。

除將該吏等押送刑部嚴訊外﹐謹繕奏具陳。』十三年正月奉諭曰﹕『前因禦史王賡榮等奏參戶部銀庫書吏史恩濤侵扣巨帑等情﹐當交刑部嚴訊﹐並敕令孫詒經明白回奏。嗣經刑部傳訊﹐該書吏等恃無贓證﹐堅不吐實。復飭山東巡撫張曜﹐訊取該委員等確供﹐交部核辦。玆據刑部奏稱﹐書吏等索詐一事﹐訊無實據﹐照被參各節﹐酌量完結等語﹐已革書吏史恩濤。此案𨿽無需索使費確據﹐惟以一書吏屢被言官參奏﹐平日車馬衣服﹐奢侈逾度﹐其爲遇事招搖﹐聲名狼藉﹐已可槪見﹐必應嚴加懲辦﹐以儆將來。史恩濤著照部議﹐杖一百﹐徒三年﹐余依議。戶部左侍郎孫詒經﹐將史恩濤斥革交坊﹐意在嚴懲蠹吏﹐惟未經查出實據﹐輒誘令繳銀﹐辦理殊屬失當﹐孫詒經著交部議處。』二月諭曰﹕『吏部奏議處分一折﹐戶部左侍郎孫詒經﹐應得罰俸一年處分﹐著不準抵銷。』又諭曰﹕『戶部左侍郎孫詒經﹐著毋庸在毓慶宮行走。』」

此爲本案見於奏牘諭旨之大略情事﹐孫氏立朝有聲﹐久直內廷﹝南書房﹑毓慶宮﹞﹐行躋正卿矣﹐忽以此獲咎﹐遂不振。罰俸處分﹐無大關系﹐而撤去毓慶宮帝師之任﹐則殊屬難堪﹐且本案與毓慶宮何干乎﹐意者史恩濤陰施報復手段﹐亦未可知。此輩蠹吏﹐手眼通天也。翁同龢光緒十二年十一月二十九日日記云「孫子授將銀庫書吏史恩濤斥革﹐勒令捐銀一萬助黃河堤工﹐事𨿽爽﹐然未妥也。」翌年正月二十六日云「是日刑部奏結銀庫書吏史恩濤﹝滿徒﹐杖一百﹞。戶左孫詒經意在嚴懲蠹吏﹐惟未經查出實據﹐輒誘令繳銀﹐辦理殊屬失當﹐著交部議處。」二月初八日云「吏部議孫詒經罰俸﹐上有不豫色。夜見抄報﹐孫詒經毋庸在毓慶宮行走﹐孫詒經罰俸一年﹐不準抵銷。孫公懲一蠹吏﹐何至如是。嘻﹐異矣。」所記月日較《淸史》列傳爲詳﹐蓋對孫之辦法亦不謂然。而於其緣是罷直毓慶宮﹐則爲之驚嘆焉。

﹝李嶽瑞《春冰室野乘》謂孫「忽以失察戶部書吏案退出毓慶宮」﹐非失察也﹐正以察耳。

孫子寶琦《先文愨公書畫卷求題詠啟》有云「歲乙酉入直毓慶宮﹐偕翁同龢﹑孫家鼐侍徳宗講幄﹐眷顧方隆﹐駸將柄政﹐旋爲同列所忌﹐蜚語中傷。丁亥年春﹐遂罷入直﹐時論惜之。「

所謂同列中傷﹐自有所指﹐或卽謂在戶部及毓慶宮均屬同列之翁同龢耶。詒經卒於光緒十六年﹐賜卹之諭﹐於其內廷差使﹐僅言曾在南書房行走﹐對曾直毓慶宮一字不提﹐子孫亦未賞官或賞舉人。民國初年﹐淸室補謚文愨﹐詒經與魯撫張曜爲姻家﹐寶琦張氏女婿也。﹞史恩濤獲杖一百﹑徒三年之罪﹐陳氏謂禁羈一年卽釋出﹐或亦以多財而設法得末減。治罪之上諭﹐稱其「平日車馬衣服奢侈逾度」﹐而釋出之後﹐仍奢縱自如﹐士大夫且樂與周旋﹐供其驅使﹐斯亦足覘風气矣。

關於書吏﹐陳氏所記又有云「都中部書﹐侵盜國帑﹐多有富可敵國者。崇文門外有範書吏﹐與陸書吏聯煙﹐陸姓催妝禮八十擡﹐珍寶燦陳﹐範姓妝奩亦八十擡﹐珠花金釧﹐皆陳於外﹐道上觀者嘖嘖稱羨。新婚之後﹐新人至東城餘慶堂飯莊看堂會戲劇。觀畢﹐出夜城﹐車三四輛﹐僕從五六人﹐行至東長安街﹐夜靜無人﹐突來賊匪十餘人﹐持洋槍利刃﹐將僕從嚇退﹐匪登車驅車疾行。至一僻巷小門﹐令新婦下車﹐時昏黑不辧何巷﹐入室﹐無燈燭﹐賊將金珠衣服等件全行摸索而去﹐僅畱中衣小襖而已。門外車上尙有衣服重物﹐驅車載之而颺。

新婦聞室內尙有數人﹐爲婦女聲音﹐探首視之﹐婦各燃火紙吸水煙﹐一婦面上無鼻﹐一婦唇豁﹐一婦面麻﹐野花別種﹐盡在此室。旋賊眾擁新婦至巷口﹐委之於地而去。新婦匍匐而行﹐巡更者乃喚人送之警署。警官衣以斗篷﹐餉以熱粥﹐新婦方蘇。天將明﹐雇車送至其家﹐再爲訪案。月餘後﹐有鬻金釧者﹐物主認明﹐案遂破。爲是者乃一革職武員於次園﹐陸續供出同夥數人﹐皆就獲正法。惟金釧一雙﹐仍歸故主﹐其餘珠寶皆無縱矣。」此爲闊書辦炫富誨盜之一案。又云「紅玉者﹐京師歌妓﹐美姿容﹐名噪一時﹐善歌又善謔﹐工部同僚常聚飲其家。臨淸孫主政藍田﹐同僚呼爲藍田哥﹐紅玉則呼爲爛甜瓜﹐因之此名大振。曹縣曹郎中曉巒﹐紅玉則呼爲曹搗亂﹐名亦遂振。曹公一日下署﹐偕友至其家﹐脫官衣於其榻上﹐他人所佩荷包等件﹐皆以玉爲墜﹐曹則用博山料貨。紅玉指之曰﹕『你們看曹搗亂這塊料。』眾大笑之。蓋『這塊料』三字﹐京師謔語也。工部書吏王維寅雄於財﹐以二千金買爲妾﹐同僚大失所望﹐與予相商曰﹕『王書吏維寅爲吾輩屬員﹐奪眾人之所好﹐可恨也。君能令其暫讓我輩一見紅玉乎﹖』予曰﹕『有一故事﹐與君言之﹕膠州髙南阜夜夢司馬相如來拜﹐第二日得漢印一方﹐曰司馬相如。祕藏之﹐不以示人。時南阜爲揚州鹽大使﹐徳州田山姜爲運司﹐索觀此印﹐意欲奪之。南阜曰﹕生平不能與人共者﹐山荊與此印耳。若王書吏以此言相答﹐可柰何﹖諸君只好各抱單思病而已。』一年後﹐聞紅玉孿生二子﹐予曰﹕『小杜詩云﹕狂風落盡深紅色﹐綠葉成陰子滿枝。諸君單思病愈否﹖』咸曰﹕『愈矣。』」此則可稱紅玉之小傳﹐其寫書吏藏嬌﹐司員垂誕﹐殊刻畫盡致。司員之與書吏﹐尊卑顯然也﹐而闊書辦之多金﹐則遠非尋常司員所及矣﹝工部以掌工程號利藪﹐與掌財賦之戶部﹐有金工銀戶之稱﹞。

京師官吏致富﹐以內務府爲最易﹐庚子五忠中之立山﹐以富厚見稱於時﹐卽久官內務府者也。陳氏記其事云「立尙書山﹐字玉甫﹐漢軍人﹐其先爲揚姓﹐美儀容﹐慷慨好施﹐交遊至廣﹐善鑑別古瓷古字畫﹐收藏綦富。由奉宸苑郎中洊升戶部尙書﹐爲內務府大臣。邸內園林之勝﹐甲於京師諸府。予與之鄰居﹐起園時﹐爲之擘劃﹐自園門至後院﹐可循廊而行﹐雨不能阻。山石亭榭﹐池泉樓閣﹐點綴煞費經營。演劇之廳﹐原爲吾家廳事﹐後歸尙書﹐予爲布置﹐可坐四五百人。時鴉片煙盛行﹐設榻兩側﹐可臥餐煙霞﹐靜聽詞曲。男伶如玉﹐女伶如花﹐疊相陪侍﹐戲劇有不雅馴不合故事者﹐予爲攺正之﹐羣呼我爲顧曲周郎。凡冠蓋而來者﹐冬初則一色雞心外褂﹐深冬則一色貂褂。王府女眷﹐珠翠盈頭。小內監二人﹐扶掖而至﹐相見以摹鬢爲禮﹐脂粉之香﹐馥鬱盈室。復有時花列案﹐蓓蕾吐芳。春則牡丹﹑海棠﹑碧桃等卉﹐謂之唐花﹐夏則蘭芷木香﹐秋則桂花滿院。猶有滬上佳卉﹐來自海舶者。雕檐之下﹐鸚鵡﹑八哥﹑葵花等鳥﹐懸以銅架﹐喃喃作人語﹐與歌聲互答。酒酣燈灺﹐時已四鼓﹐賓散戲止﹐優伶各驅快車出城而去﹐此可謂盛矣。無何﹐拳匪亂起﹐……尙書園林被燬﹐故宅已攺建專祠﹐廟食千秋焉。予於亂中攜眷避居北城﹐兵燹後偶過其地﹐惟望尙書專祠一拜。

吾家賜第﹐巋然尙存﹐尙書邸之歌臺舞榭﹐僅餘老屋數椽﹐荒煙蔓艸﹐不堪回首矣。嘗有句云﹕『舊日鄰家歌舞地﹐空餘老樹噪寒鴉。』」盛衰之感﹐言之有餘喟焉。﹝立山庚子被殺﹐論者多謂其情事與他四忠有間﹐蓋以豪富召禍也。李嶽瑞《春冰室野乘》云「逄福陔觀察言﹐立豫甫尙書之死﹐人皆知爲拳匪涎其財富﹐而不知尙書與瀾公別有交涉。其死也﹐瀾實與有力焉。先是﹐都下有名妓曰綠柔者﹐艷絕一時﹐瀾與立皆暱之﹐爭欲貯諸金屋。是時瀾尙閒散無差事﹐頗窘於資﹐故不能與立爭﹐綠柔卒歸立。瀾以是銜立次骨﹐及是遂傾之以報。「

謂禍則爭妓﹐亦仍以多財之故耳。﹞陳氏又云「內務府大臣素姓者﹐先爲內務府郎中﹐正逢大婚典禮﹐一切器皿陳設﹐歸內務府采辦。至奏銷之日﹐先造艸冊﹐其中浮冒已多。素某閱畢﹐問同僚曰﹕『此中浮冒之數﹐諸君得之﹐可敷一生享用乎﹖』咸曰﹕『足矣。』素某曰﹕『君等足﹐吾不足也。請將十字上加一撇﹐攺爲千字﹐此項歸我﹐有罪吾一人當之﹐與君等無干。』因此富甲京師﹐且由郎中洊升內務府大臣。日後風聲漸露﹐有人奏參﹐行將查抄﹐乃以巨款賄要路得免﹐僅予革職。家居無事﹐乃起樓閣﹐修園林﹐以大理石鋪地﹐紫肝碎石疊花徑。一切器皿皆以銀爲之﹐至竈上之溫水鐐子亦以銀爲之。吸鴉片則專購鹿作圖﹝煙之至香美者﹞﹐煙槍飾以寶石翡翠﹐每飯後吸二十口﹐用槍二十枝。都中極美優伶﹐爲之燒煙﹐燒成﹐插於架上﹐牀頭橫列﹐如綠營之槍架焉。夜則與羣優同寢﹐所最寵之優王姓﹐美秀如處女﹐爲之娶妻建大房。無何﹐風流病因之大作﹐小便一滴不能下。予論之曰﹕『愛龍陽必傷其陽﹐此一定之理也。』醫者又誤投以燥烈之劑﹐用上等肉桂﹐一兩值五十金﹐煎成﹐其香盈室﹐服至一月﹐其病益劇。有徐小香者﹐名優也﹐往視其病﹐勸之曰﹕『行善則病愈﹐現京中米珠薪桂﹐饑民流離載道﹐胡弗發慈悲以濟之。』乃予以銀券兩萬﹐俾其路逢貧民則施之﹐小香懷之﹐甫出大門﹐聞宅內哭聲已作﹐知其棄龍陽而歸天矣﹐年才五十餘歲。小香懷款急走﹐棄其業而歸姑蘇故里﹐易名畱須﹐爲其子捐一武職﹐而身爲封翁矣。聞素某歿於書齋﹐諸優伶繞榻而哭。予贊之曰﹕『偉哉素某﹐不死於婦人女子之手。』」亦官內務府發財者之一也。攺十爲千之說﹐事太兒戲﹐蓋傳聞過甚之詞﹐不足信也。﹝注﹞周桂笙《新庵隨筆》卷上云「嚴侍郎某未達時﹐本一介寒畯﹐旣而成進士﹐入詞林。然翰苑淸苦﹐冰銜𨿽貴﹐究不足爲溫飽需也。未幾乞假歸裏﹐無所聊賴﹐乃構一書捨﹐招集舊時生徒﹐以爲講學之所。旋聞政府有獎勵學堂之舉﹐乃乘機以開辦學堂當自鄕裏蒙學爲始基之說進﹐且以自立之小學附陳於當道焉。其辦學之費﹐初僅津錢五十千文。京津故事﹕以制錢五百爲一千﹐故核其實數﹐僅得二十五千文而已。稟旣上﹐門稿見之﹐疑其有誤﹐以爲此區區者胡足以辦一學堂﹐遽援筆爲之增一撇於十字之上﹐攺爲五千千文。豪奴眼光﹐固百倍寒畯。時直督方亟亟謀辦學堂﹐而頗以款無所出爲慮﹐閱稟大喜﹐以爲紳之能爲己助也﹐遽爲專折入告﹐得旨賞四品京堂﹐於是人咸知其爲通達學務之人矣。旋得補授某部堂官﹐未幾遂擢升斯職﹐故知其事者皆目之爲『一撇侍郎』云。」此亦一加撇於十字上之傳說﹐因附及之。所指自系學部侍郎嚴修﹐尢爲無稽之談﹐於其事初未一考也。嚴以編修在籍辦學著效﹐曾加五品卿銜﹐非四品京堂。後賞三品京堂署學部侍郎﹐旋眞除。其謂由某部堂官擢升侍郎﹐亦可笑﹐侍郎之下尙有某部堂官乎﹖又北京以制錢百文爲一千﹐天津等處之以五百文爲一千者﹐號曰京津錢﹐而北京卻不如是。﹞

其記京師戲園菜館云「京師戲園﹐非一人一家自建也﹐其始醵金建之﹐各有地段﹐如樓上下池子各有主﹐若地畝然。日後或轉買典於他家﹐開戲時派人收票。緣京中居人無地可種﹐故以此爲業。最懼者因鬧事封門﹐則有若荒年矣。予巡中城﹐𨿽遇爭鬥之事﹐向不封園門﹐判責而已﹐恐賴此爲業者失所望也。且一園之中﹐每逢演戲﹐賣茶果者﹐賣點心者﹐送戲單者﹐送手巾拭面者﹐皆貧民藉以糊口﹐烏可斷其生計。惟陸軍兵士﹐不免恃彊滋事。其時姜軍門桂題統兵﹐予婉告之﹐時加約束﹐數年間竟晏然無事。俗傳園中正面樓一間﹐爲備巡城禦史觀劇。非也﹐淸例﹐官員不得入劇園酒館﹐處分綦嚴。如遇團拜﹐在會館觀堂會戲則可﹐宴集在飯莊則可﹐飯莊皆名某堂﹐招牌上書『包辦筵席』四字。昔毛尙書愛喫太升館之饌﹐令攺曰『太升堂』﹐並掛『包辦筵席』招牌。李文忠公愛喫聚丰堂之荷包魚翅及鱖魚片﹐因系飯莊﹐故常偕友前往。至正陽樓之炮烤羊肉﹐其薄如紙﹔太和樓之蒸螃蟹﹐其大如盤﹐均系小館﹐大員不能前往﹐喚至宅中宴客則可耳。自交涉日多﹐出使大臣絡繹回國﹐沾染洋習﹐遇有宴飲﹐多在洋飯店中﹐予時得追陪﹐以鄕村糲食之腐儒﹐亦能大嚼洋味﹐痛飲洋酒﹐習俗移人﹐殆不能免﹐殊可笑也。」亦舊時北京社會史料﹐至官員不得入劇園酒館之例﹐已成具文矣﹐惟大員及風憲官﹐觀瞻所系﹐不能不有所顧忌耳。﹝官員狎妓﹐何嘗不懸爲厲禁﹐亦復成爲具文﹐故陳氏記紅玉事﹐卽言工部司員聚飲娼家也。﹞

又記京師伶劇事云「咸同間京師名優曰程長庚﹐以文人不得志降爲此業﹐持身嚴正﹐一介不苟取﹐名其室曰『四箴堂』﹐扮老生腳﹐喉音髙亮﹐演昆曲則平上去入﹐字字能葉﹐予猶及見之﹐菊部稱曰『大老板』。每逢戲園演劇﹐初開場時﹐十六七歲優伶﹐白面拭粉﹐華衣飾體﹐羣立於場上﹐作倚門之態。於是紈絝子弟﹐輕薄狎客﹐神遊目擊﹐望眼欲穿﹐至四五出以後﹐後臺呼曰『大老板到』﹐則倚門之伶﹐潛身遠避。每年冬季﹐長庚則演《漢室三分》全劇﹐不襲《三國演義》之說﹐按陳壽《三國誌》演之﹐忠臣義士﹐儼若再生。予見時﹐已年逾六旬﹐口齒已落其三四﹐咬字微覺費力。其徒汪桂芬﹑譚鑫培﹐只能效其落齒時之音﹐其中年之音﹐不能仿佛﹐所謂調髙寡和也。長庚之孫﹐幼赴徳國學校肄業﹐言語文學﹐盡能通曉﹐歸國後爲外交部﹝按﹕應作外務部﹞譯官﹐保爲道員﹐先尙諱言家世。今共和告成﹐五族不分等差﹐縉紳大夫樂與訂交﹐予聞之而喜。」又云「《聊齋胭脂》一段﹐爲東昌府之實事﹐正值蒲畱仙應試之時﹐結此案者爲提學施愚山閏章﹐畱仙之師也。淸末《聊齋》一書﹐入於大內﹐慈禧太后喜閱之﹐命京師名優孫菊仙排演《胭脂》一劇﹐一日才得演畢。

去鄂秋隼者爲朱素云﹐年韶貌麗﹐平日善學蘇黃書法﹔去胭脂者爲楊小朵﹐溫秀如處女﹐其父曰老朵﹝按﹕楊朵仙也﹞﹐貌亦美﹐去此劇之賣花婆﹝按﹕本作龔王氏﹐非賣花婆也﹞。演劇時與其子相調笑﹐令人解頤。去施愚山者卽孫菊仙﹐宮內戲具咸備﹝京語曰切末物﹞﹐城隍將出﹐有髙鬼﹐著孝衣長二丈﹐孝帽髙二尺﹐矮鬼以小兒披髮載面具﹐跳躍而出﹐以及刀山血磨﹐羣鬼舁之﹐利鋸鋼叉﹐立於臺前﹐燈火慘淡﹐嗚嗚作鬼鳴﹐令人毛骨悚然。至尾聲則笙管作喜音﹐胭脂乘彩轎於歸﹐鄂郎披紅簪花﹐襕衫官靴﹐乘藍轎﹐縣官亦乘轎相送﹐鳴鑼開道﹐儼如實事。太后大悅﹐賞賜極優﹐外間戲園演之﹐攢頭而觀者﹐幾無容足之地。惟畱仙所撰判文數百字﹐孫伶據案宣讀﹐爲時頗久﹐俗人不能解﹐有沈沈而睡者。予爲孫伶攺之﹐唱一段﹐說一段。孫伶聲音徹亮﹐善唱皮簧﹐此後聽者擊節嘆賞﹐不復思睡矣。一日﹐宮內再演﹐太后贊曰﹕『攺得好。是何人所攺﹖』孫伶奏稱自攺﹐不敢以禦史觀戲上聞也。

孫伶亦解人哉。」又云「予在京時﹐名優有三靈芝﹐曰丁﹑曰李﹑曰崔。李美秀而文﹐不善歌而能作小詩﹐頗有雅趣﹐河間府獻縣人﹐不知其鄕有紀文達﹐予乃贈以《紀氏五種》一部。

丁則善唱戲而貌微寢。崔則無美不備﹐令人見而神傾﹐以故聲價極髙。一日予淩晨赴城署﹐出正陽門﹐見數十人立於橋上﹐似將迓予。旋見眾人羅跪車前﹐呈遞呈詞。予略閱之﹐謂曰﹕『到城聽斷。』乃相率至城署﹐細閱所訴﹐乃兩戲班爭崔一人。此曰﹕『崔先受我三百金﹐允入班唱戲一年。』彼曰﹕『崔舊在吾班中數年矣﹐不辭而行﹐實不合理﹐卽索三百金﹐亦願予之﹐何故捨舊而新是謀。』崔言彼所得三百金﹐業已用罄﹐無力償還。予諭之曰﹕『此事易易耳﹐每日爲兩班演唱﹐或先或後﹐聽汝自便。都中皆誇汝爲美人﹐又誇汝歌喉﹐謂能繞梁三日﹐一日演兩出﹐吾知聽汝戲者﹐仍趨之若鶩。且一歲得六百金﹐視宰相年俸尙優﹐豈不善哉。予知兩班無不樂從。』兩班齊聲曰﹕『遵斷。』崔曰﹕『多得金固好﹐惟一日演兩出﹐恐勞累以死。』予厲聲曰﹕『人皆愛汝﹐予獨不愛汝。勞累以死﹐正合予意。遵斷勿得違﹐違卽笞爾兩臀。爾身爲優伶﹐亦當保爾臀也。』羣笑而退。僚友謂予善作遊戲文字﹐第謔而虐耳。

此後日演兩出﹐園主及觀劇者﹐嘖嘖頌予功徳。予曰﹕『功徳止此耳。』」可供談伶界舊事者之參考。

所記鄕土風物﹐亦多有致。魯東濱海之區﹐海產等頗丰。其記海錯云「生長海濱者﹐愛食海錯。今人宴客﹐以魚翅爲美味。考魚翅未見典籍﹐惟漢制考臘人幹肉注﹐大物解肆幹之﹐謂之幹肉﹐今烏翅也﹐或是此物歟﹖嘗見海中釣鯊魚者﹐魚大如牛﹐來則波濤墳起。漁人以油灼雞﹐掛於利鉤上﹐系以大絲繩﹐拋之浪中。鯊魚吞鉤不能去﹐乃徐徐引至海濱﹐魚行則小船隨之﹐沿岸而行。半日魚無力﹐乃連數船曳於岸上屠之。肉粗不適口﹐村農買其肉﹐價至廉﹐將翅與皮曬漧可得善價。魚皮之上﹐堅硬如甲﹐鱗細似粟米﹐以甲飾刀鞘器皿﹐斑斑然有文彩。甲下之肥肉﹐厚半寸﹐幹爲臘。頭上肥肉﹐更厚而美。翅以脊上爲美﹐所謂荷包翅肉翅是也。至分水翅尾翅則次之﹐文人皆謂肉翅爲蚩尢翅。考《古器圖》言﹐飛獸有肉翅曰蚩尢﹐非魚也。海參亦未見於典籍。《本艸》有水參﹐生於地﹐非生於海﹐蓋後人以海參爲滋養之品﹐故名曰參﹐芝罘島海濱多有之﹐以伏日取者爲佳。漁人赤身入水﹐以長繩系一大胡蘆﹐胡蘆浮於海面﹐人入水﹐帶一利鏟﹐腰系布袋﹐口能吸水吐水如魚﹐目能瞪視不迷。海參皆粘石上而生﹐以鏟取之﹐入於布袋﹐一鏟不能下﹐再取則破碎﹐便棄之。布袋皆滿﹐人乃泳上水面﹐臥胡蘆上以喘息。息喘旣定﹐方尋船而上。……海參之大者盈尺﹐鮮者不能食﹐須以灰培之曬漧﹐較江中之參肥而腴。前數年﹐李道臺山農在煙臺練水師﹐募海參戶充兵﹐能行海底﹐半日方出﹐賞以十兩銀錁﹐能從海底拾取。……海中魚以時上﹐供人食用。……取黃花魚﹑嘉鯕魚之時﹐网大數十丈﹐離海濱十餘里﹐數十船共張一网﹐得魚千萬尾﹐得錢數百千﹐緣島上無地可種﹐賴此爲生。所懼者颶風突來﹐逃歸不及﹐船沈人死﹐不可勝計。間有善浮水而得生者﹐十人中一二人耳。以故遇此烈風﹐島中家家孝衣﹐哭於海灘。

然其父死於海﹐其子仍繼其業﹐聽天命而已。至蛤蜊等物﹐不用网罟﹐海潮退時﹐婦女提籃赴灘拾取﹐可以易升斗﹐可以爲菹醢﹐殆如彼有遺秉﹐此有滯穂﹐伊寡婦之利﹐人各得其養﹐滄海猶畎畝也。東海所產鯗魚﹐咸云由海入江﹐變爲鰣魚﹐其形相似﹐理或有之。……海魚有人形者﹐有狗形者﹐予未敢嘗。其似命字者﹐頗可食。有浮海面而吐墨者﹐曰墨魚。有鏡魚﹐圓似鏡﹐肉細可餐。……自煙臺而西至萊州﹐所產之魚不盡相同﹐巴魚無鱗﹐長數尺﹐肉堅子大﹐食其肉﹐曬其子﹐得價倍之。曬子之法﹐腌以鹽﹐以磚石壓曬。萊人以諸魚之腸腌菹﹐食時去其腸而取菹﹐味殊香腴。夏秋間多出刀魚﹐寬而長如刀形﹐無鱗﹐肉細。此魚上海﹐婦女取其子﹐漁人不禁﹐腌爲醬﹐冬日食之﹐以之炒肉尢香。海中亦有河豚﹐長盈尺﹐网得之﹐去其腸埋於地﹐恐鳥雀食之受毒﹐其肉則無毒﹐人皆食之。海螃蟹﹐有大如徑尺盎者﹐剝其肉﹐數人食不盡。循海而西至濰縣﹐以梭魚爲美。四月間有嘉鯕﹑母豬蝦﹑白蝦﹐費錢無多﹐便可飽。初夏時﹐……對蝦最多﹐脂紅肉白﹐一隻可下酒十大杯。其紅脂在頭上﹐曾見劉石庵行書說帖﹐以對蝦贈友﹐囑以食此蝦勿棄其頭﹐紅脂全在頭上﹐言之津津有味。

行書則宛轉如蚯蚓﹐寶藏數年﹐被端午帥索去。此蝦與柳葉魚同時上市﹐魚小如葉﹐火烤之卽可食﹐不須油烹﹐自有腴味﹐故予有句云﹕『魚名柳葉堪浮白﹐蝦似桃花正染紅。』同時比目魚正鮮﹐身薄﹐一面有鱗﹐一牝一牡﹐兩目相比。似其形者爲偏口魚﹐肉不及比目魚之細膩。……蛤蜊名西施舌者﹐白肉如舌﹐纖細可愛﹐吞之入口﹐令人骨軟。予曰﹕『𨿽美不可言美﹐恐範蠡見嫉。』濰以南﹐海上最多鮮鰒魚﹐尢爲珍物﹐一面蛤殼﹐一面軟殼﹐出水數日不死。冬月有之﹐不宜向寒﹐以綿蓋之﹐不至凍斃。大者曰馬蹄﹐小者曰金錢。京師所用﹐皆幹臘無味﹐惟以之燉肉則合味。京廚不能作﹐曾食王殿撰可莊家廚一次﹐極得烹飪之法。

冬月吾鄕有銀魚﹐亦曰冰魚﹐與京師無異。此魚《萊州府誌》曰仙胎魚﹐因其無骨無刺﹐故名﹐出平度新河者佳。螃蟹濰曰毛蟹﹐以其螯上有毛﹐養之得法﹐可食數月。其法掘一淺井﹐餵以秫谷﹐常以水洗其甲﹐則結黃滿殼矣。有小魚曰鵓鴿郎﹐肥如鵓鴿﹐有牡無牝﹐似乎化生﹐故曰郎。較鵓鴿郎微大者曰豸花魚﹐花如繡豸﹐肉細而骨硬﹐猶豸之以角觸邪人也。銅蟹色如靑銅﹐以鹽腌之﹐可生食。紅黃滿殼﹐鮮味難狀﹐京中人不識之。有自濰寄京者﹐京廚則蒸之﹐極似焚琴煮鶴之事。海畔偶見大魚﹐長數丈﹐目無睛﹐奄然待斃﹐人言爲有罪被驅逐者。魚大如此睛必成珠﹐故不令人間得之。遠近村氓分食其肉﹐其骨可制爲棟梁。萊州海廟之魚骨殿﹐今尙巋然。其餘之骨﹐可作器皿﹐堅致耐久﹐煮以綠色﹐卽海秋角﹔煮以紅色﹐卽爲假珊瑚﹔以藥粉煮白﹐可充象牙。一得此魚﹐則一村如遇丰年。海之可珍如此。……近者每見龍兵整隊而過﹐領隊者爲炮魚﹐頂上有孔﹐噴水上激﹐隆隆有聲﹐如鳴炮﹐然見之則漁舟遠避﹐一日不敢取魚。此外海物尢奇﹐水母不似魚形﹐遠望白沫一片﹐蝦引其前﹐所謂水母�蝦是也。漁人以長繩系鉤﹐裂其一片﹐尙聞喞喞有聲。其餘半片﹐仍浮游而逝。昔人云﹛虫巢﹜蛣腹蟹﹐海鄕尢多。潮退後﹐拾取白蛤﹐如錢大﹐剖之中有小蟹﹐究不知小蟹其所孕耶﹐抑如漁人所云此蛤不能覓食﹐恃蟹取食以養耶﹐此不可解矣。海虎似虎形而小﹐四足﹐有皮無鱗﹐皮如膜﹐揭去其膜﹐方見毛﹐毛微黃色﹐鞟極厚﹐故此項皮衣﹐𨿽暖而分量太重﹐京師名之曰海龍。其光黑者﹐薰染而成。王大臣冬月赴蒙古地﹐多著之﹐寒冽之風不能透﹐一褂值千金。其帶白鍼者﹐價尢昂。海浮石似石而輕﹐玲瓏有孔﹐漁人得之﹐售之藥店。海白菜與海帶同類﹐無根而生﹐曬漧可食。海帶之細者﹐曰淸﹝海﹞帶艸﹐海鄕用以葺屋﹐不漏雨﹐不畏火﹐遠望之白如堆雪。海洞石子﹐浪激成圓形﹐以之砌墻﹐如豹之斑﹐如魚之鱗﹐豆棚瓜架﹐蔓延其上﹐燈光外徹﹐婦女宵織﹐機鳴軋軋之聲﹐與潮聲互答﹐久宦歸來者﹐重睹此景﹐蓋徘徊不能去。」

又記海灘云「自昌壽濰城北行六十餘里﹐卽見眾河入海之處﹐匯爲一灘﹐寬廣計地數百頃。灘皆淡水﹐夏日荷花﹐一望無際﹐葉大如車輪﹐花大如盤﹐香聞數里。其下藕肥如臂﹐間有脆如梨者﹐其不脆者﹐煮食之﹐如蒸栗然﹐可以充饑。蓮子飽綻堅實﹐幹之鬻於藥店﹐或鬻於果子店。荷葉陰漧﹐鬻於醬園。藕則上市﹐如山堆﹐業主獲利﹐倍於稼穡。灘邊則植蘆葦﹐連亙數里﹐初茁時﹐如筍如筆﹐秋日長成﹐葦粗如竹﹐刈之可以織席﹐婦女手藝之敏捷者﹐一日可成方丈席一具﹐值銀一錢。葦之細者﹐用以葺屋﹐閱三十年不腐朽。蘆花如棉﹐收而藏之﹐冬月以之蓋韭畦﹐春初早韭﹐賴此而生。若天气較暖﹐不待春初﹐節逾冬至﹐二寸黃韭已登市矣。灘水淺處則植蒲﹐蒲筍潔白﹐鮮嫩可食﹐冬初刈蒲﹐編爲暖鞋﹐編爲包囊﹐或編爲蒲團﹐皆婦女手爲之。蘆與蒲無須布種﹐畱其根則自生。灘中亦有稻田﹐插身之時﹐赤足露半體入於泥淖者﹐皆男子。農家婦女﹐亦復裹足﹐不似南方村婦能服胼胝之勞也。稻多紅色﹐其味香﹐其性黏﹐名曰香稻。較禦田香稻粒微小﹐離京千餘里﹐苦不得其帶皮之種耳。由此北行﹐漸入漁港﹐港中細艸靑蔥﹐魚小如葉﹐蝦小如粟﹐鄕村稚子﹐以篩取之﹐或供日食﹐或作菹醢。而二三分之活蝦﹐曰魚蝦子﹐尙提之入城市﹐以易錢文。港之較深處﹐夏秋之際﹐則多蟹﹐不須网取﹐夜間以荊籠燃燈其中﹐則有大蟹引羣蟹而入﹐故名大蟹曰頭蟹。節屆仲秋﹐則團臍黃滿﹐重九持螯﹐尖者亦腦滿腸肥矣。有蟹之處卽有蝦﹐水漸深則蝦漸大﹐長一二寸﹐白殼銀須﹐名曰白蝦﹐去殼烹熟﹐其肉尙白﹐晾漧去皮﹐便爲蝦米﹐鬻之遠方﹐不脛而走﹐殆徧寰區。循港而行﹐卽至海濱﹐依海濱取魚者﹐或以网﹐或以釣鉤。舟小如瓜皮﹐艙中儲水﹐得魚卽入水蓄之。若入海十里以外﹐則舟長如三間屋﹐海浪躍舟而過﹐漁人坦然不懼﹐遊人不能從也。」寫來均津津有興會﹐考物產者當有取焉。

又記工藝云「制銅之工﹐以吾萊屬爲最巧。當阿片煙盛行時﹐膠西之煙燈﹐𨿽無煙霞之癖者﹐亦樂用之﹐輕便玲瓏﹐花樣翻新﹐攜行遠道﹐油不外溢﹐徹夜燃之﹐燈花無多。予有句云﹕『一夢黃粱燈未熄﹐翻身正好臥看書。』卽詠此也。濰工呂姓﹐制水煙袋﹐馳名遠近﹐外省人偶得之﹐視爲珍寶。非惟煙袋精工﹐煙袋之盒﹐或烏木嵌金銀絲﹐爲博古圖﹐或水磨竹﹐或攢花竹﹐或用櫻木﹐或拭光漆﹐精致可愛。濰人入仕途者﹐以之饋要路﹐竟得顯秩﹐於是呂氏富甲一鄕﹐因之嵌金銀絲之藝﹐愈推愈廣﹐一切文具器皿玩物﹐皆嵌以古鼎彜古貨幣﹐以及虫魚鳥篆﹐勾摹極工﹐賽會海外﹐稱爲美術。濰城通衢﹐列肆而居者﹐多業此﹐然男子業之。婦女則以刺繡爲生﹐錦屏羅幛﹐紅袖彩裙﹐繡以翻新花卉﹐燦爛光澤﹐利市倍蓰﹐以及名人字畫﹐倩人以粉筆雙勾﹐繡出亦不失神。每屆春夏之日﹐婦女餐罷洗手﹐推窗迎爽﹐拈鍼理綫﹐恍如木蘭之當戶織也。」﹝濰縣仿造古銅器﹐甚有名﹐玆未詳焉。﹞

又云「自洋白銅入中國以來﹐制首飾之工﹐濰匠殆擅其長。其始先制手鐲﹐其白如銀﹐質於典庫﹐典庫不能辧﹐被其欺蒙﹐以後人漸知之﹐乃按銅價出售。今濰城業此者不下百餘家﹐花紋之細﹐窮工極巧﹐外省商人﹐年來坐收。鄕村婦女﹐喜其價廉﹐購而插之鬢髮﹐每逢戲場﹐粉黛羣集﹐日光映射﹐炫耀奪目﹐不復見有釵荊者矣。商人運往都門﹐陳列通衢﹐日見暢銷。蓋滿洲大戶﹐遇有喪事﹐主人須賞女僕丫頭銀首飾﹐不得戴包金綠牙之物﹐自有洋白銅所制﹐費錢不及銀物十分之一﹐卽以此物賞之。」﹝今有人造金﹐此可稱人造銀也。﹞

又有所謂老婆市者﹐據云「濰邑有老婆市﹐聞者駭然﹐疑如東坡所詠『粵女市無常﹐所至輒成區』﹐以爲此鬻婦女之市也。否則如《北史龜玆國傳》﹐俗性多淫﹐置女市﹐收男子銅以入官。然灘市不爾也﹐每逢市期﹐老婦攜衣服﹑器皿﹑字畫﹑書籍﹐陳於市﹐物各有主﹐代售而分其餘利。但書籍之旁﹐雜以女舄﹑女襪﹑中衣﹑腿帶﹐亦不雅觀﹐然利市莫如女舄。蓋男舄有專肆﹐女舄無之﹐予取予求﹐必入此市﹐且花樣纖巧﹐錯金爲緣﹐刺繡成紋﹐五光十色﹐當嫁女期迫﹐靑蚨飛來﹐便可攜去﹐入之妝奩﹐王化所被﹐摽梅無怨矣。然予有深憂焉﹕一旦盡攺天足﹐斑爛而陳者﹐售之何人﹖人笑予似杞人憂天。」亦可爲采風談往之資。

潘祖蔭儒林碩望﹐一代名臣﹐陳氏記其軼事云「潘文勤伯寅﹐以欽賜入翰苑﹐學問淵博﹐曾入樞密。後直南齋﹐半夜卽起﹐入內﹐內侍爲之燃燭十餘枝﹐坐而觀書﹐勤之一字﹐無愧也。爲工部尙書時﹐由內出﹐卽入部﹐天方黎明﹐告司員曰﹕『淸晨辦公﹐精神淸楚﹐皇上遵祖法﹐早起視朝﹐故無廢事。若部中俗例﹐秋冬春爲晚衙門﹐夏日爲早衙門﹐吾不謂然﹐然亦須體卹人情﹐不便自行早來﹐或三日一到部﹐或四五日一到部。先一日預告部中﹐不敢使諸公虛候也。』尙書尙儉﹐不乘肩輿﹐一車而已。駕車白騾已老矣。某歲伏雨過多﹐道途泥濘﹐行至宣武門外﹐老騾陷於淖不能起。尙書告其僕曰﹕『前有一車﹐懸工部燈籠﹐急呼之﹐予附其車。』問之﹐果爲工部司員﹐且門生也。是早爲尙書堂期﹐故早起入署﹐急下車相讓。尙書曰﹕『此車爲吾兄﹝按﹕如知爲門生﹐不應稱兄﹞之車﹐吾兄入車內﹐予坐車前足矣。不允﹐予將徒行。』乃同車而行。其白騾從此病憊﹐乃賃一轎﹐命僕人舁之。僕未練習﹐一日行至正陽門﹐雨後路滑﹐前二人僕﹐尙書亦僕於地﹐道旁觀者大笑。有識之者曰﹕『此管理順天府事﹐父母官也﹐柰何笑之﹖』尙書起立曰﹕『本來可笑。』乃乘轎而歸﹐京師傳爲笑柄。凡騾之靑色者﹐年老則變白﹐潘府中騾多白﹐故京師人語云﹕『潘家一窩白﹐陳家一窩黑。』尙書天閹﹐與翁常熟同。一門生不知﹐初謁時﹐詢問老師幾位世兄。尙書曰﹕『汝不知我天閹乎﹖』尙書善鑑別金石﹐有濰縣裴三者﹐得一漢洗﹐花紋古篆皆佳﹐尙書以三百金購之﹐極喜。裴三求書楹聯﹐諾之曰﹕『汝先歸店﹐我卽令人送到。』乃鋪紙濡筆直書﹐書成一幅﹐命僕人往送。旋又寫成一幅﹐更僕送去﹐蓋得一古器而興髙也。有諸城縣拔貢尹祝年﹐講金石之學﹐入京朝考﹐自書門生帖謁尙書。尙書曰﹕『此非門生也﹐姑延入。』尹入見﹐卽行師生禮﹐口稱老師。翌日﹐入南齋﹐告曹殿撰曰﹕『君同鄕尹祝年﹐硬拜老師﹐似彊奸也。』同直者急詢之曰﹕『彊奸已成否﹖』相與大笑。內侍急入曰﹐皇上將登殿﹐笑乃止。

尙書下直﹐出東華門﹐必至小合興酒館小飲﹐此館得其墨迹最多。」所記𨿽皆瑣事﹐頗有趣致。潘與翁同龢﹐同以江左名卿﹐主持風會﹐翁潘並稱﹐眾口一詞。﹝王伯恭於潘﹑翁均爲門人﹐其《蜷廬隨筆》云「光緒中吳縣潘伯寅﹑常熟翁叔平兩尙書﹐皆以好士名。潘公斷斷無他﹐尢爲懇到﹐翁則不免客气。潘公不好詣人﹐客至無不接見﹐設非端人正士﹐則嚴气正性待之﹐或甫入座卽請出﹐翁則一味藹然﹐𨿽門下士無不答拜﹐且多下輿深談﹐此兩公之異也。……」語有抑揚。﹞二人生同歲﹝均道光十年庚寅生﹐潘十月﹐翁四月﹐潘卒於光緒十六年﹐亦庚寅﹐亦十月﹞﹐復同以天閹聞﹐亦奇。﹝汪康年《莊諧選錄》卷三云「吳中某尙書﹐秉體天閹﹐年五十餘﹐尙無子。一日同僚某造見曰﹕『公爵位名譽﹐無與倫比﹐所憾膝下尙虛﹐何不納妾爲宗祧計乎﹖』其時旁侍僕從甚眾﹐某尙書微哂﹐以手指僕輩曰﹕『我若娶妾﹐則便宜若輩矣。』相與大笑而散。」此卽指潘。潘性豁達﹐好詼諧﹐或眞有此語﹐亦未可知。﹞至謂以欽賜入翰苑云云﹐潘惟舉人出欽賜﹐咸豐二年壬子會試中式第九名貢士﹐殿試一甲第三名﹐授職翰林院編修﹐六年丙辰卽以翰林院侍讀在南書房行走。至光緒八年壬午十一月始以刑部尙書授軍機大臣﹝翌年正月卽丁憂﹐後未再直樞廷﹞﹐距初入南齋﹐已二十餘年矣﹐不當云後直南齋也﹝曹殿撰謂濰縣曹鴻勛﹞。

其記京官外官云「唐宋時服官者重內輕外﹐故倪若水自外內遷﹐僚友送行者﹐望之若登仙。淸代京官皆盼外放﹐緣京官俸薄﹐外官俸多﹐盼外放者﹐思濟其貧耳。除貧富不論外﹐外官多借重於京官﹐外官之簠簋不飭﹑辦事荒謬者﹐多被京官參撤﹐以故外官任優缺者﹐歲時饋送京官﹐曰冰敬﹐曰炭敬。陛見後出京者﹐尙畱別敬。致送者多由匯銀之票莊﹐按門呈交﹐故京官一見票莊商人名片投謁﹐則倒屣相迎。京官相遇﹐尙考詢銀數之多寡﹐直言不諱﹐殊可笑也。漸至主上亦知之。當年髙宗與大臣言﹕『爾宰相俸一年不過三百金﹐而車馬衣服無不皆備﹐朕亦不能一一問其所從來。』是可見外邊之事﹐宮內無不知之也。若外放苦缺﹐則無力應酬京官。各省苦缺﹐莫苦於廣西思恩府﹐且引爲危事。其地瘴癘極惡﹐至其地者﹐九死一生。太守蒞任﹐拜印後﹐書吏請拜一室﹐室內牌位林立﹐皆在此病故之前守﹐此可令人心惡。仰首而觀﹐閣上有長木板﹐皆庋置前故幕賓箱籠﹐書曰某縣某人﹐是死於此而旅櫬不返者﹐見之更覺心惡﹐焉能不病。予仕京廿餘年﹐知死於其地者﹐不下三四人﹐因之記名候簡之京官﹐日夜禱祝﹐勿放此缺。以後偶有得此缺者﹐多告歸不再仕﹐此人不往﹐則再請簡﹐樞密大臣嘗笑曰﹕『旣皆不願往﹐何必請簡﹖』予怪大臣等奚不奏明其地情形﹐攺爲外補之缺﹐以久仕粵西習慣水土之人任之﹐何必置京官於煙瘴之地哉。淸代不攺置﹐民國則攺之﹐廢此府城爲墟﹐以武鳴縣遙控之而已。」寫京官之藉潤於外官﹐蓋陋規早由祕密而公開矣。至所寫廣西思恩府之苦狀﹐他書亦有及之者。奭良《野棠軒摭言》卷七﹝《言多》﹞言思恩府之苦云「其地諺曰虎上房﹐蛇上牀﹐皂隸上墻。侵晨將啟戶﹐先四望﹐房上有踞虎﹐則不開門。地卑濕連山﹐山蛇如蟻﹐宵中恆爲蛇所擾﹐如蚊虻。居民極少﹐皂隸無應募者﹐但於大堂兩翼墻畫衙役﹐以壯觀瞻耳。雍正中﹐滇省以攺土歸流爲功﹐桂省效之﹐並其不必攺者而攺之﹐奏報設官﹐以明其不妄。其時政尙綜核﹐廉俸役食﹐率從儉薄﹐桂省謂之瘴鄕。

瘴鄕大半如此﹐此特最甚耳。」又云「夏閏庵太史曾遊桂省﹐在志白石郡守席上﹐見一書記﹐襤縷憔悴﹐異之。志告之曰﹕『此思恩守之子也﹐流落七八年矣﹐余以同鄕故招置之﹐然余之勝彼亦無幾何矣。』未幾志歿。」此種邊瘴之區﹐縱或言之稍過﹐要屬難耐﹐宜京曹外簡視爲畏途也。李慈銘《荀學齋日記》光緒十三年丁亥九月初二日云「鐵香來﹐夜談甚久。鐵香以前月之杪﹐由粵還京。……今日言鎭南關外及太平府﹐風景慘荒﹐殆非人境。萬山壁立﹐雲霧晦冥﹐經年不見日月﹐往往數百里無雞犬聲。偶逢居人﹐𨿽懷中小兒﹐亦無人色。有食魚蝦及生冷物者﹐輒病至死。其隨行司員工部關員外朝宗﹐開平人﹐以食一柑遂死﹐此則唐宋謫宦者所未知矣。」亦極寫其時邊瘴之惡。﹝鐵香爲鄧承修字。鄧奉命赴桂會辦中越勘界事宜歸京也﹐唐宋謫宦視爲極苦之區。後來有成爲仕途美除者﹐韓愈《潮州刺史謝上表》﹐謂「颶風鱷魚﹐患禍不測。……毒霧瘴氛﹐日夕發作。……憂惶慚悸﹐死亡無日。……居蠻夷之地﹐與魑魅爲羣。」而淸代廣東潮州知府﹐則甚以仕見稱矣。先後不同如此。﹞又兪樾《右臺仙館筆記》有云「嘉慶間﹐有選人謁選得貴州某縣令﹐挈家赴任﹐從者頗多。至省會﹐謁大府畢﹐同僚語之曰﹕『此縣瘠苦異常﹐萬不可以眷屬往。』乃畱眷屬於會垣﹐獨行至郡﹐見太守。太守曰﹕『君所官非人境也﹐幸其印在吾處﹐君便可接印﹐不必前往矣。吾幕中適缺一書記﹐君文士﹐必嫻翰墨﹐暫以奉屈可乎﹖』令自念一官𨿽瘠﹐終幕下客﹐固欲往。太守乃命首縣具車徒﹐且募一曾至此縣者導之行。行數日而失途﹐所遇皆苗獠異族﹐無可問計﹐其地不過五六百里﹐而行十許日未到。一日﹐導者告曰﹕『前途似是矣。』因共前進﹐至則頹垣環繞﹐若有城者﹐其中荊榛塞路﹐行頗不易。良久﹐見有土屋數閭﹐其壞墻有字迹﹐審視之﹐則某縣也。詫曰﹕『豈卽公署乎﹖』呼其門。有人自艸中出﹐問誰何﹖告之。其人叩首曰﹕『吾卽縣吏也。已二十餘年無縣令矣﹐不圖今日復見令君。』問有隸役乎﹖曰﹕『曩固有之﹐今久無官﹐此輩皆散處各鄕﹐不相聞久矣﹐不知其存亡也。』乃導之入﹐室中積土數尺﹐曰﹕『此公案也。』又其內荒冢累累﹐問此何人﹖吏曰﹕『皆前令君也﹐死於此﹐不能歸骨﹐小人穴土瘞之耳。』令聞之喪气﹐卽日言歸。至郡中﹐太守以其始之固請往也﹐誚讓之。流落數載﹐始得量移焉。此事曩在京師時聞之友人吳文南﹐並能言其縣名﹐今記憶不眞矣。邊徼荒涼﹐事容有之﹐或談者亦過其實乎﹖」其縣其人均未詳﹐而兪於所聞亦似未深信﹐事有相類﹐姑附錄之。淸初名臣於成龍之官廣西羅城知縣﹐政績大著﹐而其與友人荊雪濤書﹐言在羅苦況﹐有云「廣西柳州羅城﹐偏在山隅﹐土司環繞﹐山如劍排﹐水如湯沸﹐蠻煙瘴雨﹐北人居此生還者十不一二。土民有猺獞狑狼之種﹐性好鬥殺﹐順治十六年冬初入版籍。成龍以十八年之官﹐……攜蒼頭五人﹐頗勇壯可資﹐……到縣﹐庭無門垣﹐艸屋三間﹐東斷爲賓館﹐西斷爲書吏捨﹐中辟一門入﹐亦屋三間﹐內廨支茅穿漏﹐四無墻壁﹐郁從中來﹐病不自持﹐一臥月餘﹐從僕環向而泣﹐了無生气。張目一視﹐各不相顧﹐乞歸無路﹐扶病理事。……無幾何﹐一僕死﹐余僕皆病。……丁寧令各逃生﹐一僕蘇朝卿﹐仗義大言﹕『若今生當死於此﹐去亦不得活﹐棄主人於他鄕﹐卽生亦何爲﹖』噫﹐幸有此也。當時通詳﹐邊荒久反之地﹐一官一僕﹐難以理事﹐乞賜生還﹐當事者付之一笑而已。無何﹐蘇僕亦死﹐而大兒續覓四僕來﹐又前後死其三人﹐止存一僕﹐晝夜號啕如風魔﹐遂聽其歸﹐萬里一身﹐生死莫主。夜枕刀臥﹐牀頭樹二槍以自防。……」是亦豈常人所能堪者﹐乃於宰羅七年﹐卓有建樹﹐治化孚洽。斯則豪傑之士﹐固有以誠毅勝艱困者已。

淸季部曹中﹐有妻因搜索夫妾誤入同官家一笑柄﹐陳氏所記云「陜西有二雷姓﹐皆以進士官吏部﹐然只同姓而不同宗﹐人呼謂雷甲﹑雷乙。乙無正妻﹐攜一妾寓京師﹐門首銜條約曰『吏部雷』。甲有正妻﹐悍甚﹐又無子﹐乃置一妾﹐分別而居﹐門首銜條亦曰『吏部雷』。

甲妻聞其置妾也﹐密詢家人此妾寓於何處﹐家人但雲門首有『吏部雷』字樣﹐甲妻持棒而往﹐誤入乙寓。見一少婦﹐正在梳妝﹐發鬒而美﹐蓮足纖纖﹐大怒﹐以棒擊之﹐旋將鏡臺瓷皿﹐全行碎之。正在施威﹐雷乙入門﹐曰﹕『是何潑婦﹖敢來吾家﹗』細睨之﹐曰﹕『年齒稍長﹐姿容尙好﹐予久無正妻﹐畱汝作配可耳。』命其妾出﹐遂闔門抱之﹐將與同夢。甲婦大窘﹐曰﹕『吾誤矣﹐甘受罰﹐勿污我﹐我乃雷甲之妻﹐聞其別置一妾﹐故有此誤。』雷乙責之曰﹕『爾夫年逾四十﹐尙無子﹐爾悍名素著﹐人皆聞之。吾室內有佛﹐爾宜對佛宣誓﹐此後聽夫置妾﹐不再過問。倘食言﹐佛必殛之。』甲妻允之。宣誓畢﹐乃放之歸﹐自此閫威不作。雷甲時宿其妾寓﹐生二子。人皆曰﹕『雷甲之子﹐雷乙之力也。』聞者絕倒。」他書亦有記此者﹐如梁溪坐觀老人﹝張祖翼﹞《淸代野記》卷上云「光緒初年﹐吏部有兩雷姓司員﹐一浙江人﹐一陜西人﹐一進士﹐一拔貢也。同姓同官﹐又同司。浙雷住南橫街﹐陜雷住魏染胡同﹐則一妾也﹐門榜皆書『吏部雷寓』。一日者﹐浙雷僕私語其僚曰﹕『我主人置一妾矣﹐住魏染胡同也。』爲妻所聞﹐窮詰之﹐僕言實見魏染胡同有吏部雷宅﹐訪之僅一妾﹐未知是主人外室否﹐不敢斷也。妻聞大怒﹐立命驅車往。至則命僕婦大聲呼太太至﹐陜雷妾以爲有女客來也﹐出迎。妻一見大罵曰﹕『淫婢無恥﹐爾竟敢私居於外不來見我耶﹖』陜妾始茫然﹐繼始悟此必夫之妻矣。正支吾間﹐陜雷歸﹐妾哭訴曰﹕『爾初不言有大婦在京也。』陜雷大驚﹐及熟視﹐曰﹕『非我妻也。』妾大罵曰﹕『何來潑婦﹐冒認我夫。』陜雷忽悟曰﹕『夫人是浙江雷某妻耶﹖』妻點首﹐慚沮無人狀矣。陜雷曰﹕『是乃誤會﹐可請歸﹐無介懷也。』妾不允﹐曰﹕『旣認爲夫﹐則今夜必伴夫一宿始可。』妻乃大窘。陜雷再三勸其妾﹐始釋之去﹐歸卽逐其僕云。此事予其時在京親聞之﹐一時喧傳﹐以非佳話﹐姑諱其名。」又林紓《鐵笛亭瑣記》﹝又名《畏廬瑣記》﹞云「前淸某部郎夫人﹐妒極而無子。某置妾於外﹐居潘家河沿﹐門題部郎之姓﹐而與部郎同姓同官者﹐適購一妾而別居﹐亦在潘家河沿。妒夫人聞人言其夫置妾而背己﹐則大怒﹐挾奴媼命車而往﹐誤入他部郎之家﹐認其門題﹐官同而姓同也﹐咆哮闖入﹐而他部郎妾方對鏡理髮﹐則拳棒交下矣。妾不知所爲﹐而他部郎適自署歸﹐見狀﹐知其誤﹐卽曰﹕『吾置妾而汝來爭﹐則汝爲吾妻矣。』命下鎖﹐不聽出﹐將引與同衾﹐妒夫人大窘。尋爲其本夫所聞﹐踵門謝罪﹐乃罷。」三書均撰於民國初年﹐所記或詳或略﹐蓋各就所聞載之。此一細事耳﹐情甚簡單﹐而見於三家記載者﹐互有異同若是﹐於以嘆信史之難也。

其記刺字云「刺字一事﹐亦須有仁心。予審竊賊﹐只令刺竊字﹐不刺竊字﹐俾少受痛楚﹐殆亦古哀矜勿喜之義也。曾見某城滿漢禦史爲此竊字相與爭論﹐此曰宜正寫﹐彼曰俗寫亦可﹐爭論不已﹐復刮賊之肉而攺刺之。」刮肉攺刺﹐事甚可笑。據昔人所記﹐乃有類之者。

蒲松齡《聊齋誌異》卷五「姬生」一則後綴記﹕「吳木欣云﹐康熙甲戌﹐一鄕科令浙中﹐點稽囚犯﹐有盜竊已刺字訖﹐例應遂釋﹐嫌竊字減筆從咼﹐非官板正字﹐使刮去之。候創平﹐依《字匯》中點畫形象另刺之。盜口占一云﹕『手把菱花仔細看﹐淋漓鮮血舊痕斑。早知面上重爲苦﹐竊物先防識字官。』禁卒笑之曰﹕『詩人不求功名﹐而乃爲盜。』盜又口占答之云﹕『少年學道志功名﹐只爲家貧誤一生。冀得貲財權子母﹐囊遊燕市博恩榮。』」此一傳說中﹐盜而能詩﹐尢奇。更前乎此﹐則有見於宋人記載者﹐魏泰《東軒筆錄》云「有朝士陸東﹐通判蘇州而權州事﹐因斷流罪。令黥其面曰﹕『特刺配某州牢城。』黥畢﹐幕中相與白曰﹕『凡言特者﹐罪不至是﹐而出於朝廷一時之旨。今此人應配矣﹐又特者非有司所得行。』東大恐﹐卽攺特刺字爲準條字﹐再黥之﹐頗爲人所笑。後有薦東之才於兩府者﹐石參政聞之曰﹕『吾知其人矣﹐得非權蘇州日於人面上起艸者乎﹖」面上起艸﹐謔語特趣。

其記賽金花﹐謂某狀元﹝洪鈞﹞歿後﹐「乃入滬上靑樓﹐輾轉至京﹐寓西安門外磚塔胡同﹐地爲樂部羣妓之淵藪。於是聲名藉甚﹐車馬盈門矣。至吾家相府請安者數四﹐予因得識面焉。初見時﹐目不敢逼視﹐以其光艷照人﹐恐亂吾懷也。庚子歲﹐拳匪起﹐洋兵入都﹐……凡都人大戶被洋兵騷擾者﹐求金花一言可立解。……洋兵旣退﹐其名益震﹐人稱爲賽二爺。

﹝按﹕賽時居外城。﹞門前榜曰『候選曾寓』﹐曾蓋金花之本姓也。﹝按﹕據劉半農﹑商鴻逵合纂之《賽金花本事》﹐賽自言本姓趙。﹞家蓄雛妓四五人﹐以代其勞﹐終日安居樓上﹐非有多金貴客﹐不下樓一見也。夜與同夢者﹐多紫韁黃絆而至﹐羣呼樓上爲椒房焉。其性殘忍﹐一雛妓被其笞死﹐瘞之樓後﹐爲人控告。時予正巡中城﹐委指揮趙孝愚持票往傳。至其家﹐有娘姨數人﹐婉言進賄二千金﹐放其逃走。趙指揮本爲安丘富紳﹐不允其請。又詭云﹕『夜間被竊﹐失去中衣﹐不能行也。』指揮將飭城役往購中衣。彼知不能逃﹐乃登車至城署。五城禦史多與相識﹐不敢堂訊﹐咸曰﹕『此乃命案﹐例送刑部。』乃牒送之。堂官派一滿一漢兩司員鞠之。上堂時﹐滿員先拍案恫喝。金花仰面上視﹐曰﹕『三爺﹐你還恫喝我﹐獨不念一宵之情乎﹖』滿員乃由後堂鼠竄。漢司員正人也﹐諦視其貌久之﹐心怦怦動﹐旁有錄供者﹐筆落於地﹐司刑隸手軟不能持鎖。司員乃嘆曰﹕『此禍水也﹐吾其置之死地﹐以杜後患。』此語傳出﹐諸要路通函說項者﹐紛至沓來﹐堅請貸其一死。乃定誤傷人命﹐充發三千里﹐編管黑龍江﹐而說項者又至矣﹐乃攺發上海。﹝按﹕蓋遞解回原籍蘇州﹐後又至滬耳。﹞予聞之笑曰﹕『蛤蟆送入濕地矣。』例由五城押解﹐復委趙指揮押登火車﹐送至良鄕縣。縣官躬迎於車站﹐告趙指揮曰﹕『下官敬備宴席﹐爲二君洗塵。』乃同入縣署﹐賞名花﹐飲佳醴。翌日﹐趙指揮回城復命。予曰﹕『東坡有句云﹕使君莫忘霅溪女﹐陽關一曲斷腸聲。當爲君詠之。』近聞金花已物故﹐年不過四十也。」陳氏記此時﹐賽金花固未死﹐至民國二十五年乃卒﹝年蓋六十有五云﹞﹐未知陳猶及知否。此段寫來﹐頗有小說意味﹐寫其妖冶動人﹐乃至錄供者爲之筆落於地﹐司刑隸手軟不能持鎖﹐所謂加倍寫法﹐如閱《封神演義》之寫妲己被誅時也。

﹝《封神演義》第九十七回

「雷震子監斬狐貍精」﹕「行刑軍士﹐被妲己一段巧言迷惑﹐皆手軟不能舉刀。雷震子發怒﹐喝令軍士動手﹐只見个个如此。雷震子急得沒柰何﹐只得來中軍帳報知﹐請令定奪。……子牙大怒﹐命將行刑軍士斬首示眾﹐喝退雷震子﹐另換楊戩﹑韋護監斬妲己﹐出轅門便另選了軍士﹐再至法場。只見那妖婦百般嬌媚﹐萬種軟款﹐又把這些行刑軍士弄得東倒西歪﹐如癡如呆。……子牙同諸侯門人出了轅門﹐只見妲己縛在法場﹐果然千嬌百媚﹐似玉如花﹐眾軍士如木雕泥塑。……」﹞賽金花以虐斃雛妓案在刑部獄時﹐刑部主事吉同鈞適任提牢廳事﹐於獄中見之﹐其《樂素堂詩存》卷一﹐有《獄中觀妓賽金花感賦》﹝並序﹐癸卯﹞﹐序云「……今夏以斃小鬟逮入獄﹐人皆指爲淫報﹐而憐香惜玉者流﹐又復羣相惋惜﹐替花請命。嗟嗟﹐人各有心﹐憎花者固爲方領矩步之儔﹐而憐花者亦不盡倚翠偎紅之輩﹐其用情皆未可厚非也。余久耳其名﹐觀其像﹐未獲目睹其容。今聞定讞擬遞籍﹐行有日矣﹐竊謂薛濤﹑蘇小﹐好事者想象其美﹐至於累牘連篇﹐相與歌詠於數百年後。今絕世名媛﹐近在咫尺﹐而不一睹芳容﹐詎非憾事。適代署提牢﹐入獄察諸囚﹐次及花﹐果然麗出肌表﹐𨿽秋娘已老﹐猶嬌嬈如處子﹐洵天生尢物哉。見余遙屈一膝﹐似有乞憐意﹐夫猛虎在深山﹐百獸震恐﹐一入陷井之中﹐搖尾而求食。賽金花當得志時﹐非達官貴人﹐不得一接芳澤﹐及幽身圜扉﹐𨿽以余之卑老﹐猶若帖耳俯首﹐望其救援﹐豈不重可惜哉。……」詩云﹕京都多名妓﹐艷說賽金花。車馬門如市﹐賓客列坐嘉。爭求識一面﹐聲價髙雲霞。腰乏十萬貫﹐徒抱虛願賒。一朝入囹圄﹐陰院黑雲遮。妖星臨貫索﹐淚雨濕荷枷。乞憐犬搖尾﹐束縛兔羅罝。我署提牢職﹐放飯趁晚衙。雞鶩羣爭食﹐一鶴靜不嘩。見我曲一膝﹐請安禮有加。塗澤去脂粉﹐艷如碧桃葩。小蠻腰支細﹐楊柳新吐芽。花甲年逾半﹐猶如初破瓜。含情羞掩面﹐猶似抱琵琶。諦視未了了﹐忽被禁卒拿。須臾雙扉闔﹐深鎖不可撾。歸來思不寐﹐深夜跌坐跏。……與陳氏所記共覽﹐賽金花傾動一時之情況﹐可見大凡矣。

其記關外云「山海關外錦州府城中﹐有塔髙於城﹐明末淸攝政王攻城時﹐於山上置炮擊之﹐卽此塔也。春日燕子巢於塔﹐其數盈千﹐與尋常燕子不同﹐紅頷﹐綠尾﹐短腿﹐終日繞塔而飛﹐未嘗棲於他處。其邑文風爲關東冠﹐仕宦顯達者多﹐文中丞格﹑徳中丞銘皆錦州人。大淩河﹐小淩河﹐醫巫閭山﹐均在境內。小淩河繞城而流﹐水淸而甘﹐關東茶市萃於此﹐以水試茶﹐眞味乃出﹐若遼河之水則不及遠甚。關外風寒﹐相傳牡丹﹑蘭花不過大淩河。光緒間﹐何潤夫太史爲奉天府丞﹐攜蘭花二盆往﹐土人方見之﹐土人謂牡丹花大如盤﹐乃繪事故意爲之﹐豈眞有此花哉。及火車南北交通﹐姚黃魏紫﹐與千頃罌粟爭艷﹝其時種罌粟花最多﹞﹐予猶及見。其地罌粟花皆重臺﹐與他處異。問之土人﹐皆云﹕『夫妻同種﹐或兩手布種﹐則花開重臺。』及查《羣芳譜》﹐果有此說。山東人獨不知﹐緣無文人博覽羣書以教之也﹐予曾教之﹐亦不肯聽。故有句云﹕『釵荊裙布饁南畝﹐底事夫妻不種花。』」關於關外風土故事之談資也。夫妻種花云云﹐可稱爲相傳之一種神話意味的植物學﹐由來久矣。

褚人獲《堅瓠首集》卷二云「諺云﹕『長老種芝蔴﹐未見得喫。』相傳芝蔴必夫婦同下種﹐獨種無可得之理﹐長老無妻者也。猶憶唐詩云﹕『蓬鬢荊釵世所稀﹐布裙猶是嫁時衣。

胡蔴好種無人種﹐合是歸時只不歸。』」亦此類也。宋人記載中﹐如釋文瑩《湘山野錄》云﹕『仲晦處士李退夫者﹐事矯怪﹐攜一子遊京師﹐居北郊別墅﹐帶經灌園﹐持古風以飾外。一日﹐老圃請撒園荽﹐卽《博物志》張騫西域所得胡荽是也。俗傳﹐撒此物須主人口誦猥語播之則茂。退夫者﹐固矜純節﹐執菜子於手撒之﹐但低聲密誦曰﹕『夫婦之道﹐人倫之始。』云云﹐不絕於口。無何﹐客至﹐不能訖事。戒其子使畢之﹐其子尢矯於父﹐執餘子咒之曰﹕『大人已曾上聞。』皇祐中館閣以爲雅戲。凡或談話淸淡﹐則曰『宜撒園荽一巡』。」此笑柄甚可發噱。𨿽不必夫婦同種﹐而謂須誦猥語﹝關乎夫婦者﹞﹐事亦近之。

又闕名《文昌雜錄》云「禮部王員外言﹐昔見朝議大夫李冠卿﹐說揚州所居堂前杏一株﹐極大﹐花多而不實。適有一媒姥至﹐見如此﹐笑謂家人曰﹕『來春與嫁了此杏。』冬深﹐忽攜酒一尊來﹐云是婚家撞門酒﹐索處子裙一腰系杏上﹐已而奠酒﹐辭祝再三﹐家人莫不笑之。至明春﹐此杏結子無數。江淮亦多有嫁橘法﹐不知是何術也。」亦以人間夫妻之事推之植物﹐可同閱。

其記濰縣花園云「吾鄕盛時﹐花園尙有多處﹐如陳氏園在小於河﹐田氏園在髙家莊﹐郭氏園在北關外。少時遊覽數次﹐臺榭池亭﹐布置有法。自咸豐辛酉遭撚匪之亂﹐大戶凋落﹐園林荒廢﹐只餘西園一處而已。園亦有主﹐日啟園門﹐不禁遊人﹐謂之公園可也。來遊者﹐園丁備茶﹐予以茶資少許﹐不敢多索﹐主人有命也。予退隱無事﹐時往消遣歲月﹐爰詳記其勝槪。園在城東南二里許﹐爲吾鄕先達韓理堂大令所築﹐後賢葺而修之﹐復擴充其地﹐爲假山﹐植花木﹐添建亭榭﹐睪然煥然。每當春暄之日﹐楊柳含煙﹐桃李吐葩﹐環映於粉垣茅亭間﹐正室額曰西園艸堂。堂之北﹐假山壁立﹐峯巒起伏﹐旁有陟山之樓﹐拾級而上﹐孤山﹑程符山﹐近在咫尺。下樓穿山而過﹐深溪橫亙﹐石梁通之﹐左右老樹杈椏﹐修篁搖曳﹐柳暗花明又一村﹐此景似之。春暮夏初﹐繞砌牡丹數百株﹐經雨怒放﹐花大如盆﹐綠樹圍之﹐翠巒映之﹐透來日光一綫﹐其艷奪目﹐其香撲鼻。予題壁有句云﹕『綠樹翠巒圍四面﹐羨他富貴入山林。』形容牡丹﹐意在切合園主人也。主人見之﹐酬我一大白。溪邊有艸亭一間﹐削石爲座﹐遊者可坐而少憩。出亭西行﹐入花磚圓門﹐曠然一區﹐牡丹尢盛﹐繚以藤蘿荊花﹐相與競艷。更有異花滿地﹐蓓蕾可愛。問名於園丁﹐園丁不知﹐蓋自海外來者。牡丹開罷﹐芍藥繼芳﹐紅白相間﹐當階而翻﹐金帶呈瑞﹐歲歲有之﹐和气致祥﹐可以知園主人之爲人。

西南爲書齋三四所﹐庭院雅潔﹐幾榻無塵﹐夏日納涼其中﹐不知城市之在邇。秋冬之際﹐紅葉在樹﹐黃葉在地﹐淸爽之气﹐沁人脾腑﹐每當夕陽在山﹐遊人徘徊不能去。曲折至艸堂之東﹐怪石虎臥﹐如浪湧出﹐恍若東至萊府路經杲村之浪石。予三十年未東遊﹐至此神往矣。

堂壁之間﹐多懸吾桑梓遺墨﹐如桂未谷之隸書及所繪之佛像﹑梅幀﹐髙南阜之左手書﹐劉石庵之行書﹐前萊州太守張船山之楹聯﹐至濰令鄭板橋所畱字畫﹐不可勝記。主人亦不惜小費﹐所藏眞迹﹐均勾摹上石﹐嵌諸廊壁﹐任人拓賣。而南方之劉園﹑張園﹐購得之以文飾其室﹐尙不知從何處來也。園主人行善而不務名﹐故不著其姓字。」所寫亦甚有致。﹝另一則云「濰邑楊蘊軒玉相﹐予姻丈也﹐爲名孝廉﹐不求仕﹐家貲巨萬﹐慷慨施濟﹐鄕黨稱爲善人。……先生在日﹐予年十餘歲﹐以姻戚時至其家﹐見其身僅中人﹐白須下垂﹐和藹可親﹐攜予手﹐徧觀園中梅花。鹿七八頭﹐仙鶴三四隻﹐麀鹿濯濯﹐白鳥鶴鶴﹐飛走於茂林修竹之間。園門常啟﹐遊者不分賓主﹐始恍然於靈臺一詩之微旨焉。」﹞舊無公園之設置﹐私家花園之聽人遊觀者﹐頗似公園也。﹝袁枚《隨園詩話》卷十一云「隨園四面無墻﹐以山勢髙低難加磚石故也。每至春秋佳日﹐士女如雲﹐主人亦聽其往來﹐全無遮闌﹐惟綠淨軒環房二十三間﹐非相識者不能遽到。因摘晚唐人詩句作對聯云﹕『放鶴去尋三島客﹐任人來看四時花。』」亦私家花園兼具公園性質者之佳話。今公園亦每有「遊人止步」處也。﹞他如祠廟寺觀之屬﹐有風景可玩賞者﹐亦每含有公園之性質。濟南舊有書院曰尙志堂﹐金綫泉﹝所謂濟南四大名泉之一﹞所在﹐風景淸幽﹐泉池極勝﹐夙無門禁。書院廢後﹐爲校士館﹐爲通誌局﹐仍可隨意入覽﹐可稱爲一精雅之小公園。﹝曩居濟南﹐屢偕諸兄曁弟侄隨侍先君遊此﹐賞泉觀魚﹐意興不淺﹐小年樂事﹐追味醰然﹐至今猶念尙志堂也。﹞迨入民國﹐卽攺建學校﹐性質乃異﹐亦面目都非矣。淸季署山東提學使羅正鈞﹐就貢院舊址之一部分﹐建圖書館﹐地傍大明湖﹐館中花木泉石﹐布置楚楚可觀﹐題有「遐園」之額﹐「湖山如畫﹐齊魯好文」之聯﹐蓋圖書館而兼公園者。兵燹之後﹐不知近已修復否﹐亦頗念之﹐並附及焉。

其「下气怡色」一則云「子女與老親言事﹐須從容不迫﹐若有急遽之色﹐恐致老人驚心。猶記予外祖郎奉政公中進士日﹐家中已得報矣﹐予外曾祖母年髙﹐聞之甚喜﹔突又來報喜者﹐予外叔祖又中矣﹐家中婦女﹐羣赴萱幃﹐拍手而言曰﹕『了不得﹐了不得。』是欲報喜﹐喜極而不能遽言也。太夫人一驚﹐從此口不能言。故《記》云﹕『與父母言﹐下气怡色。』此婦女不讀書之過也。」淺而有味﹐此爲常人所易忽﹐有老親在堂者所宜畱意也。周馥《負暄閒話》卷下﹝《待人》﹞有云「親戚中有某甲﹐先善養其母。母愛女﹐常節所餘以資其女。

甲不悅﹐遂薄奉其母。一日﹐余過其門﹐母訴之。余勸甲養親以能承歡爲主﹐爾不讀《論語》『犬馬有養』語乎﹖甲大感悟。《孝經》曰﹕『愛親者不敢惡於人﹐敬親者不敢慢於人。』而況骨肉之間乎。」言事親之道﹐亦淺而有味﹐均平易切要之談﹐連類錄之。

科舉時代﹐狀元最爲世俗所艷羨﹐所謂大魁天下也。陳氏記狀元云「山東自有淸以來﹐狀元有六人﹕聊城傅以漸﹑鄧鐘嶽﹐濟寧孫毓溎﹑孫如僅﹐濰縣曹鴻勛。鴻勛六七歲卽能作擘窠書﹐傳臚時﹐天尙未明﹐佇立丹陛下﹐聽候消息﹐耳中疊聞有呼其名者。回頭四顧﹐初無其人。無何鴻臚髙唱﹐果爲第一人。予時家居讀《禮》﹐未得目睹。閱二十餘年﹐曹殿撰已開府陜西﹐癸卯科濰縣王壽彭繼得狀元﹐兩狀元皆住南關新巷﹐且比鄰也。……王壽彭傳臚時﹐予正仕京曹。俗例﹐同鄕有應殿試者﹐京官必攜荷包忠孝帶﹐以備前十名引見佩用。

是日晨初﹐讀卷大臣魚貫進內。至辰刻﹐大臣手捧黃紙自內出﹐立於乾淸門丹陛上﹐髙呼曰『王壽彭』﹐王驚喜變色。同鄕官代應曰『在此』。乃爲之整衣佩荷包忠孝帶﹐扶上丹陛﹐肅立大臣之後﹐俟前十名依次傳齊﹐乃帶領引見。引見畢﹐同鄕官偕至山左會館﹐已見報喜人以『狀元及第』橫匾﹐及『禹門三級浪﹐平地一聲雷』黃紙對聯﹐張貼已畢。會館值年官卽籌備款項﹐先以五十金交新狀元﹐往拜前科狀元﹐索取歷科賬簿﹐簿上一切事宜帖式均詳載之。乃爲之照寫請帖﹐邀請各位老師﹐歷科鼎甲之在京者﹐翌日至會館飲宴﹐例召梨園演劇。

我山東則否﹐以會館正廳供至聖先師位故也。翌日晨初﹐皇上禦太和殿﹐先聞靜鞭三響如爆竹﹐黃傘隨駕至殿﹐鴻臚官唱喚一甲三人升殿﹐行三跪九叩禮﹐新進士在午門外行禮。聖駕退﹐鑾儀衛以黃亭舁黃榜﹐由太和門﹑午門﹑端門正中出﹐鼓樂前導﹐黃儀仗俱備﹐出東長安正中門﹐懸黃榜於北黃墻上。順天府尹於黃榜之左﹐搭彩棚﹐設紅案﹐陳酒果﹐手敬三鼎甲各一杯﹐皆立飲﹐爲之披紅簪花。旁有驊驑繡鞍﹐請三鼎甲上馬﹐一馬數役護之﹐前有紅儀仗鼓樂﹐導至國子監﹐行釋菜釋褐禮。旋至明倫堂﹐兩大司成正坐受三叩禮。大司成身不敢動﹐頭動則狀元不吉﹐左右手動則榜﹑探不吉﹐此說相傳久矣。自國子監出﹐三鼎甲聯馬而行﹐沿途觀者如堵﹐婦女則門垂湘簾﹐或登樓倚檻而觀﹐此俗所謂狀元遊街也。斯時風和日暖﹐天街無塵﹐禦柳成蔭﹐櫻桃在樹﹐杏花出墻﹐童稚跳舞歡呼曰﹕『狀元郎來矣。』負郭鄕村婦女﹐新衣鮮履﹐僕僕徒行﹐信口評騭曰﹕『狀元美﹐榜眼偉﹐探花秀。』又有艷稱唐宋時選駙馬者﹐聽其言殊可哂。……狀元騎馬歸第﹐榜探送之﹐探花復送榜眼歸第﹐而後自歸。

於時館中懸燈結彩﹐酒筵畢陳﹐門外冠蓋盈衢﹐車馬塡巷。大官翰林﹐一時偕至﹐同鄕官爲之款接送迎。予奔波一日﹐筋力俱疲。濰諺有云﹕『乃弟娶新婦﹐乃兄跑斷筋。』情形似之。「

狀元頭銜歆動朝野﹐儒生稽古之榮﹐若無以加之焉。𨿽授職之初﹐秩位猶卑﹐將來仕途亨屯﹝通﹞﹐亦尙難預卜﹐而當臚唱之後﹐萬流仰企﹐羣倫瞻慕﹐有不知其然而然者﹐此風已舊矣。宋人﹝闕名﹞《儒林公議》云「太宗臨軒放榜﹐三五名以前﹐皆出貳郡符﹐遷擢榮速。

陳堯叟主曾初中第﹐卽登朝領太史之職﹐賜以朱黻。爾後得狀元登第者﹐不十餘年皆望柄用﹐人亦以是爲當得之也。每殿廷臚傳第一﹐則公卿以下﹐無不聳觀﹐𨿽至尊亦注視焉。自崇政殿出東華門﹐傳呼甚寵﹐觀者擁塞通衢﹐人肩摩不可過﹐錦韉繡轂﹐角逐爭先﹐至有登屋而下瞰者﹐庶士傾羨﹐歡動都邑。洛陽人尹洙﹐意气橫躒﹐好辧人也。嘗曰﹕『狀元登第﹐𨿽將兵數十萬﹐恢復幽薊﹐逐彊蕃於窮漠﹐凱歌勞還﹐獻捷太廟﹐其榮亦不可及也。』」其時狀元之榮﹐蓋尢有過於淸代者焉。鼎甲中狀元﹑探花﹐有狀元郎﹑探花郎之稱﹐與人以美秀之印像﹐獨介乎其間之榜眼﹐不獲稱郎﹐而『榜眼』二字﹐入耳有雄偉厚重之槪﹐此所以『狀元美﹐榜眼偉﹐探花秀』﹐騰於人口歟。﹝王壽彭固非美男子﹐而狀元美之印像則預存於流俗也。小說中如文康《兒女英雄傳》第三十六回

﹝《滿路春風探花及第》﹞﹐寫安驥點探花﹐有云「只見狀元淸華丰采﹐榜眼凝重安詳﹐到了那个探花﹐說什麼潘安般貌子建般才﹐只那气宇軒昂之中﹐不露一些紈絝﹐溫文儒雅之內﹐不粘一點寒酸﹐眞眞是彜鼎圭璋﹐熙朝人瑞。

就連那个傳臚﹐也生得方面大耳﹐一部濃須﹐像是个幹濟之才。」除探花爲主外﹐賓惟狀元淸華丰采﹐傳臚亦例不稱郎者﹐故不妨一部濃須云。﹞袁枚《隨園詩話》卷三云「汪度齡先生中狀元時﹐年已四十餘﹐面麻身長﹐腰腹十圍﹐買妾京師。有小家女陸氏﹐粗通文墨﹐觀彈詞曲本﹐以爲狀元皆美少年﹐欣然願嫁。結婚之夕﹐於燈下見先生年貌﹐大失所望﹐業已鬱鬱矣。是夕﹐諸同年嬲飲巨杯﹐先生量宏興豪﹐沈醉上牀﹐不顧新人﹐和衣酣寢。已而嘔吐﹐將新制枕衾盡污腥穢。陸女恚甚﹐未五更雉經而亡。或嘲之曰﹕『國色太嬌難作婿﹐狀元𨿽好卻非郎。』」汪應銓字度齡﹐康熙五十七年戊戌狀元﹐陸女之自誤﹐正以平日狀元美之觀念早儲心目間耳。﹝小說中﹐《孽海花》舊本第二回

﹝《金榜誤人香魂墜地》﹞所寫「平日看見那些小說盲詞﹐山歌院本﹐說到狀元郎﹐好像个个貌比潘安﹐才如宋玉﹐常常心動。……開國第一个狀元﹐不曉得如何粉裝玉琢﹐繡口錦心﹐不覺一往情深。」「寧爲狀元妾﹐不作常人婦」之某閨秀﹐「忽見錦幔一掀﹐走進一个梢長大漢﹐面黑如鑊﹐眼大如鈴﹐兩道濃眉﹐一部長須﹐且豆斑滿面﹐蔥臭逼人﹐……直急得三尸出竅﹐六魄飛天。當時無話﹐知道自己錯了﹐等得大家睡靜﹐哭了一場﹐走到牀後﹐不免解下紅羅﹐投繯自盡。」卽本此事﹐惟誤以江南汪應銓代山東傅以漸爲有淸開國第一狀元。此回蓋金天一所撰。﹞陳氏之言傳臚時﹐指所謂小傳臚﹐翌日始爲正式傳臚也。王壽彭驚喜變色云云﹐則受寵若驚﹐蓋往往類是矣。

聞光緒甲午﹐張謇掄元﹐其時喜極而踣焉。同治乙丑崇綺點狀元﹐翁同龢四月二十日日記云「崇文山來請﹐遂攜舊帳往﹐文山學程朱十年﹐至是气爲之浮動﹐功名之際﹐難言哉。」亦見際此自持之不易﹐未知翁氏曩當此際如何。﹝同龢曁侄曾源﹐均狀元﹐曾源癸亥大魁﹐適爲崇綺前一科﹐故舊賬在其家。﹞至曹鴻勛耳中疊聞有呼其名者﹐則以書寫殿試策甚工﹐自揣大魁有望﹐念玆在玆﹐由心理關系而生一種精神作用耳。

其記教官事云「文武生入泮﹐俗例有饋教官學禮﹐卽古束脩之義。其後相沿﹐失其眞意﹐有勒索至千百緡者。予家三世爲教官﹐仍守古禮﹐聽其自行束脩而已。濰邑文武學額最廣﹐每逢院試以後﹐教官勒索學禮﹐擇肥而噬﹐欲壑難盈﹐笑柄綦多。邑人丁六齋善寶﹐官中書舍人﹐予姑丈也﹐極傷世風之不古﹐常思有以維持之。特慨捐二萬緡﹐發當生息﹐以三年息金六千餘緡﹐爲入泮生饋教官學禮。一以保司鐸之體制﹐一以爲寒士之資助﹐蓿盤之滋味不薄﹐芹宮之淸徳常存﹐誠美意也。六齋詩云『不惜金錢倡大義』﹐殆卽謂此。未及舉辦﹐六齋捐館﹐喆嗣星甫中表﹐竟成其先人之志﹐士論翕然。迨科舉停止﹐及以此二萬緡子息移辦繼志學校﹐養士百餘人﹐成材甚眾。」學禮亦卽所謂冊費也。丁氏此舉﹐爲濰人所稱頌﹐可與本刊二卷第八期所載拙稿引述關於冊費者參閱。

又記楊玉相事有云「濰邑楊蘊軒玉相﹐予姻丈也﹐爲名孝廉﹐不求仕﹐家貲巨萬﹐慷慨施濟﹐鄕黨稱爲善人。邑讀書者眾﹐童試逾千人﹐縣暑不能容﹐乃捐萬金建試院﹐規模宏大。別置市房數十間﹐以租金爲歲修之費。士子歌頌﹐至今不忘。又創牛痘局﹐每屆春日﹐在宅內開施種場﹐𦇤負而至者﹐日以百計。邑人得其傳﹐相沿至今﹐歲歲有施種者﹐實先生爲之倡也。先生享年七十有三﹐歿後闔邑吁請入祀鄕賢祠﹐私謚文惠。至今子孫猶安居樂業﹐無蕩佚敗家者。」楊丁二氏﹐均好行其徳﹐嘉惠鄕裏﹐事可並傳。

十期拙稿引述關於戶部銀庫書吏史恩濤事﹐更有李慈銘所記﹐可資匯覽﹐以見蠹吏之聲气與伎倆。《荀學齋日記》光緒十四年戊子正月初五日云「……戶部書吏史恩濤之獄﹐以四禦史同劾﹐而恩濤與滇中一翰林爲女兒姻。其兩禦史皆滇人﹐丙子同年﹐實授滇人屬﹐並得史賄﹐故直劾孫侍郎﹐並牽連東撫﹐以陰爲史地。迨刑部定案﹐又入史重賄。史本吾越人﹐惟恐遞解回籍﹐則都中狡窟不能守。因冒籍涿州﹐故爲重比坐徒﹐因定地發京外安置﹐遂得消搖畿輔﹐往來津潞﹝編者按﹕津潞按上文義﹐似應爲「京涿」。﹞間﹐坐擁膏腴。此皆可裂眥者也。」木天華選﹐相府淸班﹐乃竟若是﹐尢足慨已。

陳氏與陳田光緒丙戌同成進士﹐會試同出黃思永房﹐而二人八字適又相同﹐其所記云「四品京堂陳田﹐字松珊﹐貴州人﹐與予爲會榜同年。一日﹐房師黃殿撰愼之邀同門飲燕﹐命門生序齒而坐﹐予曰﹕『年若干歲﹖』松珊曰﹕『同歲。』房師復命兩人序月分﹐予曰幾月﹐松珊亦曰同月﹔再命序日﹐予曰某日﹐松珊亦言同日﹔再命序時﹐時亦同﹐八字不差一字。

師乃命按本房兩人中式名次挨作﹐予坐其上﹐舉座嘆異。咸問父母兄弟子女﹐亦大略相同。

予曰﹕『予素不求人批命﹐今後更不求人批命﹐卽視松珊同年之命以爲命﹐』此初登仕版時也。

以後升轉又同署﹐商量公事﹐又意見相同﹐在署同餐﹐復嗜好食量相同。一年松珊斷弦﹐人謂予曰﹕『松珊今歲犯陽刃﹐君宜設法禳除。』予曰﹕『老妻臥病已三月﹐已爲之備辦後事矣。』是年亦斷弦﹐迨兩人年逾花甲﹐每日同桌健飯﹐飲酒皆不敢過三杯﹐夏日水果皆不敢入口。

彼此問及睡眠﹐皆早睡早起﹐人各一妾﹐伺候而已。松珊竊告予曰﹕『批吾命者皆云官至四品﹐吾兩人其終於此官乎﹖』予曰﹕『照例升轉﹐能謹愼無過﹐不患無升轉之日也﹐批命奚足憑﹖』無何﹐逢百六之厄﹐下遜位之詔﹐兩人皆棄官退隱矣。近聞松珊猶健步遊山。惟松珊胞兄燦﹐淸代爲甘省方伯﹐兄弟親如手足。松珊家財或丰﹐予則僅能自給﹐然家兄任廣文二十四年﹐官俸歲有所餘﹐今日家居﹐省儉度日﹐必使歲少有所餘﹐此亦可謂之相同矣。松珊之兄年近八旬﹐家兄亦登八旬﹐身尙壯健﹐是兄弟亦關系於八字。新有自西南來者﹐言松珊收藏金石字畫甚富﹐予聞之﹐卽將陶齋﹝編者按﹕端方號﹞所贈吉金拓片百餘器﹐裱懸滿屋。牀帳門楣﹐自撫漢壁﹑漢瓦於上﹐又日攜陶齋所拓埃及國五千年畫像古篆﹐誇示於人﹐此效西施之顰﹐非敢云賞鑑家也。使松珊見之﹐又當引爲同調歟。」斯可稱佳話﹐二陳進士同年﹐恆慶用部屬﹐田入翰林﹐後同官臺諫﹐恆慶外放知府﹐田官至掌印給事中﹐均四品。

﹝知府從四﹐掌印給事中正四。光緒丙午釐訂官制﹐將六科給事中省去科銜曁各科掌印名目﹐統稱給事中衙門﹐惟置掌印給事中二人﹐秩正四品﹐爲給事中禦史升轉之階﹐𨿽非京堂﹐而京官已至四品﹐亦不妨以京堂論耳。費行簡《當代名人小說》卷下「淸室遺臣內傳田」云「田官京朝﹐以淹雅稱﹐頗負淸望。丙戌進士﹐官部曹﹐遷禦史﹐後爲都給事中。國變後歸﹐好金石書畫﹐無錢則質衣以購之。嘗爲《元史考證》﹐猶何願船﹑李芍農之學。中歲嗜酒﹐眾推爲大戶。晚乃節飲﹐𨿽七十﹐尙健啖善步。當官不爲過行﹐而見義勇爲﹐侃侃不撓。江春霖以彈奕劻罷﹐首糾諫官上疏爭之﹐疏中頗譏親貴內閣﹐田所屬艸也﹐其同官陳慶溎﹐與生同年月日時﹐科第仕進﹐及妻子存歿﹐晚遇丰嗇﹐無一不同﹐是可異已。」亦以陳恆慶爲陳慶溎﹐其誤蓋與《諫書稀庵筆記》著者之誤題同源。又陳田由翰林院編修入臺﹐非部曹也。

其官爲掌印給事中﹐非都給事中。明六科有都給事中﹐至淸而廢矣。宣統二年﹐禦史江春霖以劾軍機領袖慶王奕劻回原衙門行走﹐翌年﹐有所謂新內閣之設﹐奕劻任總理大臣﹐始有親貴內閣之目。﹞至關於八字相同﹐見於昔人記載者﹐如紀昀《灤陽消夏錄》卷二云「八字貴賤貧富﹐特大槪如是﹐其間乘除盈縮﹐略有異同。無錫鄒小山先生夫人﹐與安州陳密山先生夫人﹐八字干支並同。小山先生官禮部侍郎﹐密山先生官貴州布政使﹐均二品也。論爵﹐布政不及侍郎之尊﹐論祿﹐則侍郎不及布政之厚﹐互相補矣。二夫人並壽考﹐陳夫人早寡﹐然晚歲康彊安樂﹐鄒夫人白首齊眉﹐然晚歲喪明﹐家計亦薄﹐又相補矣。此或疑地有南北﹐時有初正也。余第六侄與奴子劉云鵬﹐生時只隔一墻﹐兩窗相對﹐兩兒並落蓐啼﹐非惟時同刻同﹐乃至分秒亦同。侄至十六歲而夭﹐奴子今尙在﹐豈非此命所賦之祿﹐只有此數。侄生長富貴﹐消耗先盡﹐奴子生長貧賤﹐消耗無多﹐祿尙未盡耶﹗盈虛消息﹐理固如斯﹐俟知命者更詳之。」其所遭不同處﹐以斡旋之筆爲之詞﹐記侄與劉云鵬事。

阮葵生《茶余客話》卷一所記﹐可參閱。據云「徳淸蔡翁﹐精子平之學。一目史冑司夔過訪﹐蔡告以南中生一孫﹐推其命頗富厚﹐若遲一時則大貴。史叩其日時﹐大驚曰﹕『予今歲得子﹐正其月日時也。』蔡曰﹕『此兒必入閣。』卽文靖公貽直也﹐京師傳爲佳話。康熙辛酉﹐冑司攜眷入都﹐泊舟水驛﹐生子。家人往來岸上﹐聞一鐵工家亦生一子﹐問其時﹐正相同﹐歸告冑司﹐心識之﹐字之曰鐵崖。後二十餘載﹐文靖已官淸禁。冑司南歸﹐復經其地﹐欲驗舊事﹐親行訪之﹐則門宇如故﹐一少年持斤斧操作甚勤﹐問之﹐則辛酉某日生者也。公歸﹐竟夕不寐。旣乃悟﹐語客曰﹕『此四柱中惟火太盛﹐惜少水制﹐幸生舟中﹐得水气補其缺﹐若生於鎔冶之地﹐則以火濟火﹐全無調劑矣。』」旣貴賤大異矣﹐乃以水火之說作斡旋﹐與紀氏之解﹐所謂異曲同工耶。

又陳衎《槎上老舌》有云「日者以干支定人禍福﹐起於唐兵部員外李子平。然干支生克之外﹐又有微妙難言者。吾鄕先輩按察使王公應時﹐年月日時﹐皆屬於火﹐於法不當貴。

有精此術者﹐疑其生於江海之上﹐公曰﹕『時雨潦方漲﹐大水入屋﹐母夫人架板於水而生耳。』蓋干支𨿽極燥﹐而適逢大地眞水﹐足以相制﹐反爲顯貴。陳公記官僉都禦史﹐與一水夫八字相同。一日者研推兼旬﹐方請曰﹕『公生時當在星鬥之下﹐不然弗貴。』驗之果然﹐太夫人娩公倉皇﹐露處於園圃中也。以此觀之﹐干支卽甚靈﹐又有別解矣。」旣可有別解﹐則從而爲之辭﹐安往而不甚靈乎﹖﹝研推之時間達兼旬﹐殆偵得曩事﹐以供緣飾。日者之談言多中﹐往往以此也。吳沃堯小說《九命奇冤》﹐第二﹑三兩回寫馬半仙爲淩貴興批命有云﹕﹞「半仙道﹕批成本的不是含糊可以了事﹐……大約十天之後﹐方可應命。貴興……過了十天﹐便叫喜來到馬半仙處取批的命本。半仙見了喜來送茶送煙的﹐同他交談起來﹐用言語打聽了好些貴興家事。臨了才說﹕『這幾天實在太忙﹐還不曾批好﹐再過三天就有了。』喜來只得回復貴興﹐過了三天再去取來。……看的貴興手舞足蹈﹐如同瘋子一般﹐嘴裏只說這位先生眞說得靈。」亦見其伎倆之一斑。《茶余客話》卷八云「莊殿撰培因﹐偕某上捨自裘文達齋飲歸﹐同詣於佛寺﹐訪江西一相士。上捨卽與莊易帽﹐同車行﹐是時業有人報知相士矣。及至廟﹐殿撰謂易帽恐涉輕薄﹐仍各冠進。相士遂言上捨爲狀元﹐歷巡撫尙書﹐而詆本淳貧賤﹐不利於仕籍﹐卽日聲名大損。」此爲一相士不幸而失敗者﹐命相同流﹐亦可類觀。﹞水火相制之說﹐與阮記史貽直事﹐正屬一類﹐惟一系命大貴﹐得水乃濟﹐一系命不當貴﹐賴水而顯耳。

其言八字籍助於眞水者﹐更有如錢泳《履園叢話》卷二十四﹝《雜記》下﹞云「歸安王勿庵侍郎以銜﹐初生時﹐星家推算八字中缺水。或謂其太夫人曰﹕『必令小兒在漁舟上乳養百日以補之。』乃召一漁人婦﹐畀其錢米﹐寄養百日。及中狀元歸﹐侍郎忽念此婦養育之恩﹐使人蹤迹之﹐其婦尙在﹐年七十餘矣。招致家中﹐向婦四拜。不數日﹐此婦病﹐乃送回﹐卽死﹐咸以爲折福所致云。」如所言﹐是水之有裨﹐不特在誕生之際﹐卽誕生之後﹐仍可呈其效焉。漁人婦福薄﹐以貴人之拜而死﹐此種說法﹐亦久已通行。如宋朱弁《曲洧舊聞》有云「祥符中﹐丁晉公自參知政事拜平江軍節度使﹐知升州。時建節鉞者出入必陳其儀度﹐旣還本鎭﹐鄕人爲之攺觀。公在童齠時﹐嘗從老郁先生學﹐至是首入陋巷﹐詣先生之居﹐以兩朱衣掖之﹐拜於其下﹐先生惶懼﹐大聲呼之曰﹕『拜殺老夫矣。』旣坐﹐話舊極款密﹐且云﹕『小年狹劣﹐荷先生教誨﹐痛加榎楚﹐使某得成立者﹐皆先生之賜也。』先生愈不自安﹐不數月果卒。公遣吏爲辦棺斂葬埋之物甚厚﹐吳人至今以爲美譚。」其先例也。戲劇中如《天齊廟》﹝《斷後》﹞一出﹐演包拯遇李太后﹝李宸妃﹞﹐疑其非眞﹐以跪拜試驗之﹐白﹕「也罷﹐不免將瞎婆攙扶正位﹐倘他受起老夫一拜﹐定是眞太后﹐他若受不起老夫一拜﹐再將他拿下。來﹗將瞎婆扶在正位。」復告之曰「瞎婆﹗你要坐穩了。」迨見其端坐受其跪拜﹐昂然不動﹐始深信無疑。以尋常貧婦萬當不得「相爺」﹝包未爲宰相﹐惟小說戲劇中均稱「相爺」﹞一拜耳﹐亦近之。

其他之言八字相同者﹐又如宋蔡絛《鐵圍山叢談》云「陰陽家流﹐窮五行術數﹐不得爲亡﹐至一切聽之﹐反棄人事﹐斯失矣。是以古人行道而委命﹐不敢用億中以爲信也。先魯公生慶曆之丁亥﹐其月當壬寅﹐日當壬辰﹐時爲辛亥。在昔幼時﹐言命者或不多取之﹐能道位極人臣則不過三數。及逢時遇主﹐君臣相魚水﹐而後操術者人人爭談格局之髙﹐推富貴之由﹐徒足發賢者之一笑耳。大觀攺云﹐歲復丁亥﹐東都順天門內有鄭氏者﹐貨粉於市﹐家頗贍給﹐俗號鄭粉家。偶以正月五日亥時生一子﹐歲月日時適與魯公合。與是其家大喜﹐極意撫愛﹐謂且必貴﹐時人亦爲之傾聳﹐長則恣其所欲﹐爲鬥鷄走犬﹐一切不禁也。始年十有八﹐春末攜妓從浮浪人躍犬馬﹐遊金明﹐自苑中歸﹐上下悉大醉矣。馬忽駭﹐入波水中﹐浸而死。「

鄭兒與蔡京先後同八字﹐而遭歷相異如此﹐而絛猶不敢斷言術數之不足信也。至京旣貴盛﹐操術者爭談格局之髙﹐此亦常態﹐所謂事後有先見之明耳。京晚年貶死﹐操術者或又有說歟。

﹝關於京弟卞之子﹐術數家亦有所論。請潘泳因《宋稗類鈔》卷一「符命類」云「蔡元度娶王荊公之女﹐封福國夫人﹐止一子﹐談天者多言其壽命不永﹐元度夫婦憂之。一日﹐盡呼術者之有名如林開之徒﹐集於家相與決其疑﹐云當止三十五歲。元度顧其室云﹕『吾夫婦老矣﹐可以放心﹐豈復見此逆境耶﹗』其子後竟至乾﹑道中壽八十而終。然其初以恩幸爲徽獻閣學士﹐至靖康蔡氏旣敗﹐例遭削奪﹐恰年三十五。蓋其祿盡之歲﹐由是而知五行又不可謂盡無也。」蓋亦本於宋人記載﹐以官祿當壽命﹐亦是一種別解。如所云﹐凡不仕者均可謂之無壽﹐豈可通乎﹗﹞

馬永卿《懶眞子》云「洛中士人張起宗﹐字起宗﹐以教小童爲生﹐居於會節園側﹐年四十餘。一日﹐行於內﹐前見有西來行李甚盛。問之﹐曰﹕『文樞密知成都回也。』姬侍皆騎馬﹐錦繡蘭麝﹐溢人眼鼻。起宗自嘆曰﹕『同丙午生﹐相遠如此。』傍有瞽卜﹐輒曰﹕『秀才﹐我與汝算命。』因與籍地﹐卜者出算子﹐約百餘﹐布地上﹐幾長丈餘﹐凡閱兩時﹐曰﹕『好笑﹗諸事不同﹐但三十年後﹐有某星臨某所﹐兩人皆同﹐當並案而食者九个月。』起宗後七十餘歲時﹐文公亦居於洛﹐起宗視其交遊飲宴者﹐皆一時貴人﹐輒自疑曰﹕『余安得並案而食乎﹖』一日﹐公獨遊會節園﹐問其下曰﹕『吾適來聞園側教學者甚人﹖』對曰﹕『老張先生。』公命請來。及見大喜﹐問其甲子﹐又與之同﹐因呼爲會節先生。公每召客﹐必預召﹔赴人會﹐無先生則不往。公爲主人﹐則柺於左﹔公爲客﹐則柺於右。並案而食者﹐將及九月。公之子及甫﹐知河陽府﹐公往視之。公所居私第﹐地名東田﹐有小姬四人﹐謂之東田小籍﹐共升大車隨行﹐祖於城西。有伶人素不平之﹐因爲口號曰﹕『東田小籍﹐已登油壁之車﹔會節先生﹐暫別玳瑁之宴。』坐客微笑﹐自此潞公復歸洛﹐不復召之矣。瞽之言異哉﹗聞之於司馬文季。「

此蓋僅同年生耳﹐非八字全同也。貴賤不同﹐而居然有同席九月之際遇﹐亦有趣之傳說﹐談祿命者或稱引及之。

淸薛福成《庸庵筆記》卷三﹝《軼聞》﹞云「節相恪靖侯左公﹐有中表弟曰吳偉才﹐與侯相同以嘉慶十七年十月初七日寅時生﹐所居相距九里許。兩家報喜者相遇於適中之地﹐其八字則壬申辛亥丙午庚寅也。少有奇童之目﹐與侯相同。道光壬辰﹐侯相與兄景橋中書﹝宗植﹞同舉於鄕﹐而偉才攺業屠豕。侯相督閩浙時﹐偉才嘗一至閩﹐侯相勛業爛然﹐殺賊以千萬計﹑而偉才祿命中之煞刃僅用之於屠豕。昔有與文潞公同命﹝﹖﹞者﹐僅得同席而食者數十日﹝﹖﹞﹐亦此類也。偉才好大言﹐嘗曰﹕『太公穩於屠沽﹐何獨余也﹗』同治八年﹐已不在屠肆﹐而親舊歲時用牲﹐或召之﹐輒欣然鼓刀而往云。侯相在涇州軍次﹐與王孝鳳﹝家壁﹞

言之。」謂左宗棠自言有此同八字而業屠之中表弟﹐甚鑿鑿也。﹝煞刃之說亦所謂別解﹐妙在說得熱鬧。﹞而據王闓遠所述﹐則曾國荃亦有一屠人同八字者。《湘綺樓日記》光緒元年乙亥六月十七日云「聞曾沅浦移豫撫﹐劼剛言﹐其鄕中有屠人﹐與沅公同年月日時生。子壽云『此屠人日內必小有遷移也』」謂是曾紀澤所云﹐何其與左事巧合之甚乎。均可與《茶余客話》等所記同覽。﹝黃瑜以國荃調任卜屠人必有遷移﹐是謂同八字者尊卑顯晦可以懸殊﹐而動靜則須息息相通矣。國荃時官河東河道總督﹐未曾攺官河南巡撫﹐王氏所記蓋傳聞之誤耳。﹞

明沈瓚《近事叢殘》云「星命之說﹐純謂之無固不然﹐而純謂之有亦多可疑﹐如秀水沈少司馬思孝﹐新建鄧文潔公以贊﹐年命八字皆同﹐一發於戊辰﹐一發於辛未。一爲會元鼎甲﹐晚年生子﹐而卒於五十八歲﹔一受廷杖遣戍﹐召還躋通顯﹐至今六十餘尙無恙﹐而竟少子。又長洲徐通政申﹐萬載張總制鳴岡﹐亦同八字﹐而張之科甲以癸酉庚辰﹐徐以丙子丁丑﹐兩公前後爲南通政使。而徐以已酉被論歸﹐張升南少馬﹐今庚戌升兩廣總制。徐富﹐張不及遠甚﹔徐之仲子登癸卯鄕科﹐張則未也﹐又嘉興嶽禮部和聲﹐與同邑沈醫士號南山之子﹐八字同而貴賤迥異﹐但年皆四十二﹐並未生子﹐此一節同耳。又山西甲戌科王長科鳳有﹐南昌辛未科塗禦史傑﹐亦同八字。塗升光祿少卿﹐以建言削籍﹐王亦遷謫﹐而未爲京堂也。」亦可參閱。立說介於純謂之無﹑純謂之有之間﹐卽常聞之不可不信亦不可盡信之調停論也。﹝因其涉及醫士﹐更聯想而及小說中淸吳敬梓《儒林外史》所言之黃知縣與趙醫生。《外史》第十七回

﹕「浦墨卿道﹐那黃公竟與趙爺生的同年同月同日同時。……還有奇處﹐趙爺今年五十九歲﹐兩个兒子﹐四个孫子﹐老夫妻齊眉﹐只卻是个布衣。黃公中了一个進士﹐做任知縣﹐卻是三十歲上就斷了弦﹐夫人沒了﹐而今兒花女花也無﹐支劍峯道﹐這果然奇。同一个年月日時﹐一个是這般境界﹐一个是那般境界﹐判然不合﹐可見五星子平都是不相干的。」﹞

淸褚人獲《堅瓠二集》卷二云「《雪濤集》﹕明髙皇微行﹐至田舍﹐見一村翁﹐問其生庚。翁言年月日時﹐皆與髙皇同。髙皇曰﹕『爾有子乎﹖』曰無。「有田產乎﹖』曰無。髙皇曰﹕『然則何以自給﹖』曰﹕『吾養蜂耳。』曰﹕『爾蜂幾何﹖』曰﹕『十五桶。』髙皇默念﹕『我有京省﹐渠有蜂桶敵之。此年月日時相合之符。』又問﹕『爾於蜂歲割蜜幾次﹖』翁曰﹕『春夏花多﹐蜂易采﹐蜜不難結﹐每月割之。秋以後花漸少﹐故菊花蜜不盡割﹐割十之三﹐畱其七﹐聽蜂自啖﹐爲卒歲計。我以春夏所割蜜﹐易錢帛米粟﹐量入爲出﹐以糊其口。而蜂有餘蜜﹐得以不餒﹐明歲又復釀蜜。我行年五十﹐而恃蜂以飽。他養蜂者不然﹐春夏割之﹐卽秋亦盡割之﹐無餘蜜﹐故蜂多死。今年有蜜﹐明年無蜜﹐皆莫我若也。』髙皇嘆曰﹕『民猶蜂也﹐不務休養﹐竭澤取之﹐民安得不貧以死。民死而稅安從出﹐是亦不畱余蜜之類也。蜂丈人之言﹐可以爲養民者法。』」此蓋寓言﹐其事實上之根據固不經也。

姚元之《竹葉亭雜記》卷四云「人有生同年月日時而命絕不似者﹐星家因言所生之地有不同也。汪文端公廷珍﹐與盛京成司馬書﹐同年月日時生。汪進士第﹐成僅二舉﹔汪官六品﹐成必五品﹔汪五品﹐成必四品﹔成官侍郎﹐汪則三品。官階每成大一級。今汪官尙書﹐﹝按﹕前舉其謚﹐此乃曰今。蓋文端字樣﹐爲稿成後補入者﹐故有扞格。﹞而成猶侍郎﹐其爵位猶不甚相遠。所可異者﹐二公面貌酷肖﹐八字同而面貌亦同﹐此則罕聞事也。其曩時丁內外艱﹐年歲亦略相同。」二人宦歷𨿽不盡同﹐而亦可資星命家之附會矣﹐況又面貌恰似乎﹐生地不同之說﹐猶之水火相制之類耳。汲修主人﹝禮王昭槤﹞《嘯亭雜錄》卷八云「信恪郡王﹝如松﹞﹑莊愼親王﹝永瑺﹞﹐同年月日生﹐莊惟後信數刻﹐時互以兄弟稱之。稽其福命﹐信先莊薨十七年﹐然其子恭王﹝淳穎﹞以復睿忠王爵﹐故因贈王爲親王。莊愼王無子﹐嗣其弟子承襲。信恪王少封公爵﹐任工部侍郎等官﹐莊恪王少亦賜公品級﹐歷副都統等官。𨿽文武少差﹐而其升轉如一﹐亦一異也。」並時皇族王公﹐際遇略同﹐不爲甚異﹐八字旣不盡同﹐星命家或又可以兩不盡同處而生附會之詞歟﹗﹝宋釋文瑩《玉壺淸話》卷四云「李密學濬與李昌武宗諤﹐同宗同歲月﹐後一日而生。二人者﹐休戚舒慘﹐一無不同﹐及昌武死﹐濬亦後一日卒。」可稱巧合。﹞

其記星命說之不可憑信者﹐如《竹葉亭雜記》卷四云「仕宦之通塞﹐實有子平所不能推者。休寧汪薰亭閣學滋畹﹐凡日者皆言官不過同知﹐困頓場屋﹐始就鹽場大使。乾隆戊申﹐赴部候選﹐自分風塵﹐夢不作大羅天上客矣。候選者每月朔望到部投供。閣學平生喜斗馬弔﹐一日歡會﹐斷之以夜。次日爲月朔﹐不忍捨之散。同室有投供者﹐倩之代﹐同室人到部忘之。

是月出缺﹐汪以月朔未投供也﹐不得選﹐懊恨無及。不得已入闈應試﹐是科獲售﹐聯捷成進士﹐官翰林﹐不二十年至內閣學士。使同室者一爲投供﹐則早已執手版聽鼓轅門矣。然平生不知幾經精子平者推算﹐竟無一許其爲木天人也﹐亦異矣哉。或曰﹐凡鄕居無日規。卽有之﹐或遇陰晦﹐則誕生之時﹐多由意度。蓋時辰不得眞也﹐理或然歟﹖」此與《鐵圍山叢談》所記蔡京事有略近處﹐至或曰之翰旋語﹐則驗卽可云時辰眞﹐不驗卽可云時辰不眞耳。﹝陳其元《庸閒齋筆記》﹞卷四云「塞翁失馬焉知非福﹐此語誠然。……嘉慶十年﹐先大夫與杭州陳荔峯閣學嵩慶﹐同以謄錄議敍鹽庫大使﹐在京候銓。一夕。與伊墨卿太守﹑張船山侍禦夜飲極歡﹐次日赴部投供﹐醉甚不能往。適有河南庫大使一缺﹐因不到扣選﹐閣學大失意﹐同人亦爲之惜。未幾連捷﹐遂入翰林﹐官至內閣學士﹑禮部侍郎。壬午閣學主福建試﹐先大夫方由石碼場大使升同安知縣﹐相見於鎖院。閣學謂爾日使不以醉誤事﹐則今日亦不過中州一令耳。」汪陳兩事極相類﹐頗奇。﹞

《茶余客話》卷十二云「嵇叔子精於子平﹐自謂官至四品﹐而夫人之祿位不稱﹐舉孝廉﹐卽喪偶﹐媒妁盈門。叔子排算其八字﹐俱以爲不類。某富翁欲以女妻之﹐先以年庚付一術士推之。術士云﹕『此十惡大敗命。』翁以情告﹐術士曰﹕『試易之何如﹖』因將生日移前數日﹐而時幹亦易﹐通局俱變矣。翁乃付媒往議﹐叔子以手推之﹐曰﹕『是恭人也。』遂成姻﹐任杭州太守﹐妻受四品封。叔子卒後十餘年﹐諸子將爲母稱七十觴﹐先期營辦。恭人笑止云﹕『某日非吾眞生辰也。』因述其故﹐家人皆驚。蓋嵇氏父子爲所紿者四十年矣。」足以破星命之俗見﹐正可與其卷一所記史貽直事對看也。﹝此二則一標題曰《子平奇驗》﹐一標題曰《星命家謬說》﹐相映成趣。﹞

陳其元《庸閒齋筆記》卷七云「余最不信星命推步之說﹐以爲一時生一人﹐一日當生十二人﹐以歲計之﹐則有四千三百二十人﹐以一甲子計之﹐止有二十五萬九千二百人而已。

今只一大郡﹐以計其戶口之數﹐已不下數十萬人﹝如咸豐十年﹐杭州府一城八十萬人﹞﹐則舉天下之大﹐自王公大人以至小民﹐何啻億萬萬人﹐則生時同者必不少矣。其間王公大人始生之時﹐必有庶民同時而生者﹐又何富貴貧賤之不同也。每舉是說以詰談星命者﹐多不能答。

近見海寧李善蘭所作《星命論》﹐尢爲暢快﹐其略謂﹕『大堯造甲子﹐不過記日而已﹐並不記年月與時也。亦無所謂五行生克也。其並記年月與時﹐且以五行配之﹐皆起於後代﹐古人並無此意也。而術士專以五行之生克﹐判人一生之休咎﹐果可信乎﹖且五行肇見於《洪範》﹐不過言其功用而已﹐言其性味而已﹐初不言其生克也。是干支之配五行﹐本非古人之意矣。

而謂人之一生可據此而定﹐是何言歟﹖至五星偕地球同繞日﹐而各不相關﹐夫五星與地球且不相關﹐況地球上之一人﹐而謂某星至某宮主吉﹐某星至某宮主凶﹐此何異浙江之人在浙江巡撫治下﹐他省之巡撫﹐於浙江無涉也。今試謂之曰﹕某巡撫移節某省﹐於爾大吉﹐某巡撫移節某省﹐於爾大凶﹐有不笑其荒誕者乎﹖五星之推命﹐何以異是乎﹖』其論眞屬透辟﹐足以啟發惑溺﹐與余所見正合。然此特論其理耳。世之窮民遊士﹐藉此以糊其口者﹐幾千人矣﹐若明著其論﹐則將盡無告者而饑死之﹐亦非仁人之用心矣﹐存而不論可也。」自是解惑之談﹐至謂窮民遊士籍以糊口﹐則屬於人民生計問題之範圍矣﹐其有以興趣而研治星命之說﹐與生計無關者﹐乃出於个人之好尙﹐不在此例。余因《諫書稀庵筆記》述及與陳田同八字事﹐遂漫舉昔人所記若干事﹐以供匯閱﹐拉雜之譏﹐知不免耳。星命之術﹐未嘗講求﹐亦非能辟之者﹐特未見有圓滿周匝之理論及證驗﹐使我心折而已。

其《兩大司成》一則云「淸宗室盛伯羲先生﹐學問宏博﹐羣呼爲旗人中小聖人作大司成﹐獎勵後進﹐成均士風﹐爲之一變﹐漢大司成則爲吾鄕王文敏廉生﹐兩人皆講金石﹐講考據﹐以故成均之士﹐講漢學者居多。兩人散署後盺夕晤談﹐端午帥亦講金石﹐時相辯論﹐又相謔也。呼兩人爲大八成﹐時捐例以大八成爲上也。」盛昱與王懿榮友善﹐均光緒間名祭酒﹐然時有先後﹐未嘗同任斯職。﹝盛昱於光緒十五年解祭酒職﹐時王尙爲編修也﹐二十年以大考一等擢侍讀﹐旋署祭酒﹐翌年眞除。﹞陳氏所敍﹐似同時爲滿漢祭酒矣。

其記散館云「庶吉士如嬰兒初生﹐尙待生花﹐故俗謂散館之日卽生花之日。三鼎甲之捲﹐別爲一束﹐閱卷大臣﹐必置之一等﹐以保其功名。如文字大謬﹐則不能保。咸非壬子﹐狀元陸增祥﹐以違式被黜爲知縣﹐羣謂焉有狀元而作縣令者﹐乃捐升知府。……亦有寒士得庶吉士﹐自計不能耐淸貧﹐散館時故意錯一字出一韻甘居三等之尾﹐歸部銓選知縣﹐謂之老虎班﹐得缺至速。」陸增祥爲道光庚戌狀元﹐授職修撰後﹐在籍以軍功擢用贊善﹐咸豐丙辰補散館﹐撤去贊善﹐仍得保畱修撰﹐並未黜爲知縣﹐亦非壬子事也。﹝李慈銘《越縵堂日記》咸豐六年丙辰五月十一日云「閱邸抄……贊善陸增祥﹐庚戌狀元﹐補散館﹐以詩中霓字作仄聲明﹐坐失粘附三等末﹐仍降修撰﹐罰俸。」可雲從寬。使先無贊善獎案﹐自不免於攺官耳。嚴辰《墨花呤館感舊懷人集》感舊詩《陸星農觀察前輩增祥》一首云「初踏金鰲幸識君﹐方州九萬奮鵬程。誰知熟讀效居賦﹐一字偏教誤一生。」自注﹕「君爲江蘇太倉人﹐道光庚戌殿撰﹐識君於登第之日。後得追步詞垣﹐適君直淸祕堂﹐時相過從﹐君散館詩內用霓字﹐依《郊居賦》讀作仄音﹐顯廟指示閱卷者﹐謂非用雌霓﹐仍當讀平﹐故𨿽予畱館﹐而從此不得一掌文衡。乃以觀察需次楚南﹐竟無所遇﹐余於同治乙丑道出長沙﹐猶及一見。」可資參印﹐惟以後之事則不詳。《淸史》列傳《文苑傳》﹐附陸於《瞿中溶傳》後﹐謂……「授翰林院修撰﹐以母憂歸﹐會粵匪陷金陵﹐在籍團練﹐與知州蔡映斗破走靑浦賊目周立春﹐復嘉定﹐事聞﹐以贊善卽補。咸豐六年充會試同考官﹐十年出爲廣西慶遠府知府﹐湘撫疏請畱辦軍需釐捐鹽茶局。光緒二年補湖南辰沅永靖道﹐地與黔蜀接壤﹐增祥捕寇盜循卹苗民﹐有政聲。

在任四年﹐以疾告歸。」其宦歷大致如此﹐未敍其散館試失意事。蓋以仍得畱館﹐故略之耳。

陸氏不僅以候補道終﹐亦未爲甚不遇也。﹞鼎甲散館﹐亦有以二等畱館者﹐如狀元翁曾源﹑張謇均是。所謂老虎班知縣者﹐「以知縣卽選」也。

其記李鴻章事有云「光緒間﹐科舉將議停﹐合肥在京爲無事宰相﹐正開經濟特科﹐殷望派爲總裁。適張文襄入都﹐定學堂章程﹐大總裁一差﹐被其奪去﹐合肥鬱鬱者數日。」光緒乙未至己亥間﹐李以大學士在京﹐甚思一掌文衡﹐竟未如願﹐引爲憾事。惟經濟特科之試﹐張之洞爲閱卷大臣之一﹝無大總裁之稱﹞﹐事在癸卯。李已卒於辛丑﹐張氏此差豈奪自李乎﹖陳氏此書﹐疏舛處頗不少﹐不備舉。蓋或以年老記憶不眞﹐或以下筆時偶不經意﹐此類著述﹐所難盡免﹐要在讀者之善爲鑑別﹐瑕固不足掩瑜也。

趨庭隨筆

《趨庭隨筆》﹐一冊﹐江庸撰﹐民國二十三年九月初版。﹝朝陽學院出版部發行﹐和記印書館印刷。﹞自序云「餘生五十有七年﹐自垂髫迄今﹐蓋無一二年離吾父母之側。斯捲涉及經史﹐多習聞庭訓﹐退而自記﹐經吾父所塗攺者。人生年近六十﹐猶獲依父母膝下﹐並世已罕見其人﹐矧父之於余則父而師也。此數十寒暑中﹐凡於舊學有疑而莫釋﹑懵而弗知者﹐皆得於定省之時﹐一一乞教於吾父﹐而欣然饜其所欲﹐是則愈非他人所能希冀。惜余於學問之道﹐未能潛心研求﹐往往淺嘗而止﹐深負吾父教誨之意﹐斯捲所記﹐皆餖飣糟粕不足一觀﹐然韓氏之子不辧金根﹐余之譾劣﹐閱者或亦不過督耳﹐中華民國二十三年八月﹐江庸識於澱園之眺遠齋。」命名之意﹐在重庭訓。其父瀚﹐治舊學有聲士林者也。此書論學記事﹐頗多可采﹐亦足傳之作﹐所記間有未甚諦核者﹐作者固欿然不自滿假矣﹐此冊題第一卷

﹐未知後又續撰否。

其記淸宣統辛亥間事云「醇親王攝政季年﹐凡分三派﹐載洵﹑載濤兩貝勒分領海軍處﹑軍諮處爲一派﹐載澤管度支爲一派﹐慶親王奕劻﹑那桐﹑徐世倡任總協理爲一派。武昌兵起﹐洵﹑濤以張紹曾首倡十九信條﹐亟欲拉之﹐而慶﹑那﹑徐皆意在袁世凱﹐屢言於朝。攝政不從。郵傳部侍郎楊士琦﹐乃屬該部參議林炳章惠亭浼其婦翁弘徳殿授讀陳寶琛伯潛於攝政前推舉項城。伯潛素不悅袁﹐弗爲動。惠亭遂就其本部尙書盛宣懷謀之﹐力言時局阽危﹐非袁不足以救國﹐軍樞意並如此﹐而攝政勿聽﹐公若能忘舊怨﹐得澤公一言﹐必可轉圜。盛謂果於國有益﹐何有私憾。於是由盛就載澤﹐由澤說攝政﹐而項城起用矣。家父告余﹐謂聞之伯潛云。」此爲淸末關系重大之一史料﹐可味也。惟辛亥八月十九日武昌事起﹐是月二十三日卽諭起袁世凱爲湖廣總督﹐辦理剿撫事宜。九月初五日革郵傳大臣﹝時已不稱尙書﹞盛宣懷職。初六日授袁世凱欽差大臣﹐節制各軍。初八日陸軍第二十鎭統制張紹曾等要求立憲電奏十二條﹝爲淸廷宣布十九信條之緣起﹞。十二日命袁世凱爲內閣總理大臣﹐此數事之先後如此。袁世凱被命組閣﹐在張紹曾電奏之後﹐而起用則在其前﹐江氏所述不無失考。蓋殿轉傳述﹐著筆時未暇致詳耳。又其時典學之所爲毓慶宮﹐陳寶琛授讀於此﹐非弘徳殿。

關於頤和園﹐據云「甲戌三月僦居頤和園眺遠齋。齋在後湖頭﹐門臨小阜﹐雜樹蒙蔥﹐遠矚湖流﹐回合幽邃。夏時藕花尢盛﹐然齋名眺遠﹐實不能遠眺。以地居山背﹐齋又無樓﹐𨿽階陛少髙﹐前湖樓閣﹐悉爲巒樹蔽虧。命名之義﹐殆不可解。考之園籍﹐齋卽孝欽昔日看會之處﹐故又呼爲看會殿。四月﹐妙峯山香會從墻外經過﹐乃近墻構築以備看會之用。然就地觀察﹐墻髙丈餘﹐墻外香會﹐齋中實難目睹﹐何以當日專爲看會﹐不築一髙樓﹐而建此低平之齋﹐尢難索解。嗣聞園役談及﹐圍墻舊日頗低。民國三年﹐項城擬徙遜帝於此﹐乃增髙五尺﹐始恍然此齋實便於看會﹐卽眺遠之義亦非不符。眺遠非眺園中風物﹐乃從墻外遠眺耳。

又眺遠齋門外舊有箋紙橫額﹐民國初年爲風刮去﹐僅存破爛木架﹐頗損觀瞻。擬書四字補之﹐不審舊額所書何字﹐徧查關於玆園記載﹐迄不可得。詢之園中老宮監王氏﹐云爲『瓊敷玉藻』四字﹐叩其何能記憶如是之確﹐答曰﹕『昔日老佛爺每看香會﹐必有頒賞﹐領賞者皆稱某年某月某日在瓊敷玉藻傳差一次。因香會在墻外﹐不知老佛爺所在爲眺遠齋﹐只見門上橫額有瓊敷玉藻四字﹐遂以爲此齋之名﹐故此四字今猶不忘也。』此亦有關頤和園掌故﹐因並記之。「

事由訪問而得﹐足爲談斯園故實者之助。

上期拙稿曾因《諫書稀庵筆記》有八字相同一則﹐更引述諸家記載之言星命者﹐江氏書中於星命之說亦及之。據云「韓退之爲《李虛中墓志》﹐言其最深五行書﹐以人之始生年月日所值日辰支幹相生勝衰死王相斟酌推人壽夭貴賤不利﹐輒先處其年月時﹐百不失一二。是唐時推命只用年月日﹐不用時﹐無所謂四柱。宋徐子平《珞琭子賦注》始專以人生年月日時八字推衍。《四庫書目》載有宋嶽珂《補注三命指迷賦》一卷﹐倦翁《桯史》嘗記韓侂冑八字爲壬申辛亥己巳丙寅。日者謂至丁卯年壬子月必得奇禍﹐余知交中不乏通達之人而迷信是術者。民國三四年﹐北平命相家極一時之盛﹐蓋項城亦迷信之。說者謂項城之亟亟謀稱帝﹐實由日者推其壽止五十八歲﹐思所以禳之也。」按﹕星命之學﹐蓋本於李虛中《命書》《四庫全書總目提要》卷一百九子部十九「術數類」二﹐李虛中《命書》三卷﹝《永樂大典》本﹞

云「舊本題鬼穀子撰﹐唐李虛中注。虛中字常容﹐……韓愈爲作墓志銘﹐見於《昌黎文集》。

後世傳星命之學者﹐皆以虛中爲祖。愈墓志中所云最深五行書﹐以人之始生年月日所直日辰支幹相生勝衰死生王互相斟酌﹐推人壽夭貴賤利不利﹐輒先處其年時﹐百不失一二者﹐是也。

然愈但稱其說之汪洋奧美﹐萬端千緒﹐而不言有所著書。《唐書藝文志》亦無是書之名。

至《宋志》始有李虛中《命書》《格局》二卷﹐鄭樵《藝文略》則作李虛中《命術》一卷﹐《命書補遺》一卷。晁公武《讀書志》又作李虛中《命書》三卷。焦氏《經籍志》又於《命書》三卷外﹐別出《命書補遺》一卷﹐名目卷數﹐皆參錯不合﹐世間傳本久絕﹐無由考正其異同。惟《永樂大典》所收﹐其文尙多完具﹐卷帙前後﹐亦頗有次第﹐並載有虛中自序一篇﹐稱司馬季主於壺山之陽遇鬼穀子﹐出逸文九篇﹐論幽微之理﹐虛中爲掇拾諸家注釋成集云云。

詳勘書中義例﹐首論六十甲子﹐不及生人時刻干支﹐其法頗與韓愈墓志所言始生年月日者相合﹐而後半乃多稱四柱。其說實起於宋時﹐與前文殊相繆戾﹐且其他職官稱謂﹐多涉宋代之事﹐其不盡出虛中手﹐尢爲明甚。中間文筆有古奧難解者﹐似屬唐人所爲﹐又有鄙淺可嗤者﹐似出後來附益。眞假雜出﹐莫可究詰。疑唐代本有此書﹐宋時談星學者以己說闌入其間﹐托名於虛中之注鬼谷以自神其術耳。……」此書來歷﹐亦頗迷離惝怳矣。江氏據韓愈之文而言唐時推命只用年月日不用時無所謂四柱﹐猶之《提要》之說。﹝《提要》並於《星命溯源》一書謂「考韓愈作《李虛中墓志》﹐稱其推命尙止用年月日不用時﹐則開元﹑天寶之間且無八字。……」又於徐氏《珞琭子賦注》一書謂「祿命之說﹐至唐李虛中尙僅以年月日起算﹐未有所謂八字者」。﹞惟《提要》纂者紀昀﹐後對舊說已加更正。其《閱微艸堂筆記》卷十二《槐西雜誌》二云「世傳推命始於李虛中﹐其法用年月日而不用時﹐蓋據昌黎所作虛中墓志也。

其書《宋史藝文志》著錄﹐今已久佚。惟《永樂大典》載虛中《命書》三卷﹐尙爲完帙﹐所說實兼論八字﹐非不用時﹐或疑爲宋人所僞托﹐莫能明也。然考虛中墓志稱其最深於五行書﹐以人始生之年月日所直日辰支幹相生﹐勝衰死生互相酌斟﹐推人壽夭貴賤利不利云云。

按﹕天有十二辰﹐故一日分爲十二時﹐日至某辰卽某時也﹐故時亦謂之日辰。《國語》﹕星與日辰之位皆在北維﹐是也。《詩》﹕『跂彼織女﹐終日七襄。』孔穎達疏﹕『從旦至暮﹐七辰一移﹐因謂之七襄。』是日辰卽時之明證。《楚辭》﹕『吉日兮辰良。』王逸注﹕『日謂甲乙﹐辰謂寅卯﹐以辰與日分言﹐尢爲明白。』據此以推﹐似所直日辰四字當連上年月日爲句﹐後人誤屬下爲句﹐故有不用時之說耳。余撰《四庫全書總目》﹐亦謂虛中推命不用時﹐尙沿舊說。

今附著於此﹐以志余過。」此爲紀氏對此之「晚年定論」﹐李虛中推命實已用所謂八字四柱﹐判然明白矣。讀《四庫全書總目》此節者﹐不可不兼讀《槐西雜誌》所云也。江氏並述及相人相地等事﹐宗旨亦重在破除迷信﹐不爲俗囿。﹝關於八字相同﹐又據明朱國禎《湧幢小品》云「寶祐中﹐孟無庵珙﹐開閫荊襄﹐嘗單馬出巡。見漢江一漁者﹐貌甚奇偉﹐提巨鱗避於道左。無庵問其姓名與年庚﹐則年月日時皆與己同﹐異之﹐邀之俱歸。欲命以官﹐漁者不願﹐曰﹕『富貴貧賤各有定分。某𨿽與公相年庚同﹐然公相生於陸﹐故貴﹔某生於舟﹐則水上輕浮﹐故賤。某日以漁爲活﹐自足﹔若一旦富貴﹐實不能勝﹐必致暴亡。』再三彊之﹐不可而去。孟悵然久之曰﹕『吾不如也。』」又云「江右張見庵鳴岡﹐吳中徐文江申﹐同年月日時﹐張第庚辰﹐徐第丁丑﹐同縣令﹐同臺。徐爲通政使﹐家富﹐一子登鄕書﹐多兒女之戚。張爲侍郎﹐其家與子則非徐匹﹐同時官於南京。於同之中又盈朒如此﹐乃知天有所奪﹐必有所予﹐不必營營矣。」可與上期所引述者合看﹐附錄於此。明陳衎《槎上老舌》﹑淸阮葵生《茶余客話》﹑錢泳《履園叢話》所記貴人之命得力於水於舟﹐此南宋漁者乃以生於舟而水上輕浮致賤﹐亦可云相映成趣矣。張徐之事﹐與明沈瓚《近事叢殘》所記者略同﹐可參閱。又金元好問《續夷堅志》云「定襄沙村﹐樊帥所居﹐說裏中任實洎其妻張氏﹐七十三歲﹐同年月日時生﹐復同年月日時死﹐古今所無有。」巧合尢奇。﹞

其記駱秉章﹑左宗棠事云「駱文忠撫湘﹐左文襄在其幕府甚用事﹐頗專擅﹐文忠委任不疑。迨文忠卒於川督任﹐蜀人哀思﹐比於諸葛。文襄嘗與幕僚談及文忠﹐以爲才不逾中人﹐而獨得民心﹐深用爲訝﹐舉座無言。文襄復謂之曰﹕『諸君視僕與文忠如何﹖』一客正容對曰﹕『公自不及文忠。』文襄曰﹕『何以言之﹖』客曰﹕『當日公佐文忠﹐文忠能用公﹔若今日文忠佐公﹐公未必能容文忠。此公所以不及文忠也。』文襄嘿然。傳者嘗舉客姓名﹐惜余忘之矣。《秦誓》曰﹕『如有一个臣﹐斷斷兮無它技。其心休休焉﹐其如有容。』駱文忠有焉。「

駱在中興名臣中﹐以徳量聞﹐其能用左等﹐藉成勛業﹐世所艷稱。左在湘幕﹐已負盛名﹐且奇气有不可一世之槪﹐駱氏虛己禮下﹐言聽計從。薛福成《庸庵筆記》卷二﹝《史料》﹞所記﹐最爲形容盡致。據云「駱文忠公﹝秉章﹞以咸豐初年巡撫湖南﹐適值粵冦鴟張。曾文正公以在籍侍郎幫辦團練。旋創籌餉募勇之議﹐益陽胡文忠公﹑新寧江忠烈公實左右之。風气旣開﹐人才蔚起。……駱公以休休有容之度﹐適蒞是邦而逢其盛﹐每與諸公共事﹐頗能不掣其肘﹐不掩其長﹐以故勛望日隆。會今大學士恪靖侯左公﹐以在籍舉人就駱公前任張石卿中丞﹝亮基﹞之幕。張公旣去﹐駱公復賓禮之。左公練習兵事﹐智略輻湊。駱公專任以軍謀﹐集餉練兵﹐選用賢將﹐屢卻悍賊﹐兩敗石達開數十萬之眾。復分兵援黔﹑援粵﹑援鄂﹑援江西﹐丰采幾與曾胡二公相並﹐則左公帷幄之功也。駱公每公暇適幕府﹐左公與幕賓二三人﹐慷慨論事﹐論據古今﹐談辯風生﹐駱公不置可否﹐靜聽而已。世傳駱公一日聞轅門舉炮﹐顧問何事﹐左右對曰﹕『左師爺發軍報折也。』駱公頷之。徐曰﹕『盍取折稿來一閱。』此𨿽或告者之過﹐然其專任左公可知。惟時楚人皆戲稱左公曰左都禦史﹐蓋以駱公官銜不過右副都禦史﹐而左公權尙過之也。然駱公外朴內明﹐於賢不肖之尢著者﹐口𨿽不言﹐而辧之甚精﹐旣能推轂賢才﹐賢才亦樂爲之用。」於其休休有容﹐可謂盡量寫出。又徐宗亮《歸廬譚往錄》卷一云「左文襄公初以舉人居駱文忠公幕府﹐事無大小﹐專決不顧。文忠日與諸姬宴飲爲樂﹐文襄嘗面嘲之曰﹕『公猶傀儡﹐無物以牽之﹐何能動邪﹖』文忠漧笑而已。嘗夜半創一奏艸﹐叩文忠內室大呼﹐文忠起讀叫絕﹐更命酒對飲而去。監司以下白事﹐輒報請左三先生可否。「

可相參印﹐蓋尢不無傳聞過甚處也。﹝費行簡《近代名人小傳》卷中《官吏類》傳駱有貶詞﹐謂「……其實驕蹇庸碌人也。左宗棠處其幕中﹐𨿽操軍權﹐而每計事﹐秉章坐聽之﹐送迎未嘗起立﹐接屬僚益傲倨。」若然﹐以左之崖岸不甘爲人下﹐肯爲之用耶。﹞厥後﹐左氏開府督師﹐髙勛重望﹐有非駱氏所及﹐江氏謂左於駱大有輕之之意﹐惟左固嘗極口推崇駱氏者。其咸豐十一年辛酉《答湖南巡撫毛鴻賓書》云「頃從滌帥處得奉惠書﹐殷殷以龠公前事爲詢﹐具仰大君子虛懷求治之意。龠門先生之撫吾湘﹐前後十載﹐徳政旣不勝言﹐武節亦非所短﹐事均有迹﹐可按而知。而其遺愛之尢溥者﹐無如剔漕獘﹑罷大錢兩事。其靖未形之亂﹐不動聲色而措湖湘如磐石之安﹐可謂明治體而識政要﹐非近世才臣所能及也。湘中財賦不及江浙七郡之一﹐自軍興以來﹐內固疆圉﹐外救鄰封﹐未嘗請太府之錢﹐未嘗乞鄰邦之助﹐兵無饑噪之事﹐民無困敝之虞﹐局外百端揣擬﹐莫測所由。孰知其廉愼仁恕之徳﹐足立其本﹐精誠專一之行﹐足善其用也。而於援鄂﹑援黔﹑援江﹑援粵﹐裹糧趨事﹐師出有功﹐未嘗自伐﹐以克復袁州﹑臨江兩郡﹐荷花翎之賜﹐以京察與頭品頂帶之加﹐皆欣躍承受﹐如叨異數﹐此又古大臣退讓盛節﹐功不自功﹐有非尋常所能仿效者。宗棠以桑梓故勉佐帷籌﹐九載於玆﹐形影相共﹐惟我知公﹐亦惟公知我﹐𨿽以此爲媼相所不容﹝按﹕媼相謂官文﹐謔詞也﹞﹐爲小人所共構﹐未敢以此幾微變其初度也。外間論者每以龠公之才不勝其徳爲疑﹐豈知同時所嘆爲有徳者﹐固不如龠公﹐卽稱爲有才者﹐所成亦遠不之逮乎。公今開府吾湘﹐滌潤兩帥﹐均謂公才公望﹐將有遠邁龠公者。宗棠不敢爲雷同之論﹐但求公之志事一如龠公﹐則吾儕小人得庇以安﹐而時局必大有所濟﹐其爲慶幸﹐寧有已耶。」推崇若斯﹐並時人物蓋無能得諸左氏者﹐不獨稱其徳﹐且稱其才亦冠時﹐而己若無與焉﹐斯尢難得已。﹝時曾胡譽望最著﹐左氏論及﹐每示未甚推服﹐蓋有爭名之意也。若駱氏則見謂粥粥﹐在湘一切措施﹐己力爲多﹐人所共知﹐縱竭力稱揚﹐亦不至爲其所掩﹐且己佐幕之績卽因之益彰﹐無待自詡耳。﹞如江氏所云﹐駱氏卒後﹐左氏輕以才不逾中人﹐與前論異矣﹐或後來觀念有殊歟﹖﹝左氏同治六年丁卯答駱書﹐謂﹕「所望公忠體國之老大臣殫誠竭慮﹐爲朝廷力拯饑軍﹐顧此危局。……晉省疆吏旣不知卹鄰爲何事﹐協餉欠至二百餘萬。蜀省協餉﹐見明文者﹐亦僅解至上年八月。

兩省在今日尙稱完善之區﹐而猶如此﹐其他更復何望﹖陜甘之不能不有望於晉蜀者﹐爲其地近而有輔車唇齒之誼。晉蜀縱不爲陜甘謀﹐亦當善自爲謀。如公前撫湘﹐以一隅貧瘠之區﹐潤及江西﹑湖北﹑廣西﹑貴州﹑廣東﹐爲天下所稱頌。仁者之事﹐亦智者之事也﹐晉不足與謀﹐而宗棠猶不能不有望於蜀者。以從公七年﹐熟仰公當日所以保江西﹑湖北﹑廣西﹑貴州﹑廣東﹐以保我湖南者﹐碩劃宏遠﹐異於時賢﹐竊料公於今日之陜甘亦必不能恝然也。至宗棠一介書生﹐受兩朝特達恩知﹐褒榮顯貴﹐實出非望。陜甘之命﹐欽符之畀﹐本非所堪﹐而其不敢辭者﹐亦恃我公在蜀﹐有應協之誼。鄙人入秦公或有度外之施也。朝廷方以秦隴爲憂﹐天下事亦宜以秦隴爲急﹐請公速籌所以拯之﹐否則無及矣。」餉糈之助﹐呼告迫切﹐其詞亦可與前致毛鴻賓書參看。又《答四川布政使江忠濬書》﹐謂﹕「朝廷之攺命鄙人持節而西﹐先秦後隴﹐……成敗利鈍﹐固未可逆睹﹐然人之非食兵之無餉不行﹐則固人人知之。隴之無餉無糧﹐亦人人而知之矣。所幸者﹐鄙人𨿽處萬無可爲之地﹐而龠公督蜀﹐吾弟開藩於此﹐以公議論﹐蜀之助隴無可辭﹔以私情論﹐龠公與弟之待鄙人較它人必有異也。今籌隴餉籌隴糧﹐而蜀皆若無事﹐以前日之隴視蜀﹐以厚庵視鄙人﹐此固鄙人所不及料矣。前此轉戰江西﹑皖南以迄浙江﹐忍饑死鬥﹐刻有懸釜之憂﹐人皆謂兄必有求於蜀﹐蜀必有助於兄﹐以常情測之﹐似亦宜矣。乃一再陳請﹐僅得四萬兩﹐龠公最後一信﹐更預爲謝絕﹐以湮其源。正猶餓者蒙袂於親知之前﹐不遂所求﹐而反遭白眼也﹐其時距蜀旣遠﹐蜀可閉關謝客﹐浙亦何敢過有所望﹐故𨿽歷盡酸辛﹐亦只拊膺嘆息﹐而不復以龠公平日所以待曾胡及鄰疆者相干。今移督陜甘﹐則龠公有應協之之誼﹐應盡之心﹐隴不望蜀亦將別無所望矣。乞於衙參之睱﹐爲婉告龠公﹐凡可爲隴謀者﹐幸勿預爲謝絕可乎。」情詞迫切中﹐對駱頗露嗟怨口吻焉。是年冬﹐駱卒於川督任。﹞至左詢人以視己與駱如何云云﹐他書亦有類是之記述。如姚永朴《舊聞隨筆》卷三述駱事有云「左文襄公平回疆後﹐勛望益崇。一日謂人曰﹕『君視我何如駱文忠﹖』其人對曰﹕『不如也。』文襄曰﹕『何以知之﹖』曰﹕『駱公幕府人才有公﹐公幕府人才乃不復有公。以此觀之﹐殆不如也。』文襄大笑曰﹕『誠如子言﹐誠如子言。』」似尢蘊藉有致﹐且於口气爲更肖。

淸季江蘇官場﹐有朱瞎子其人者﹐目盲﹐而以干吏見重於疆帥﹐名著一時。江氏記之云「平湖朱之溱竹石者﹐椒堂漕帥爲弼之從孫也﹐官江蘇垂四十年﹐中歲失明﹐人皆以朱瞎子呼之。以候補道員十署按察﹐兩署布政﹐最後乃受淮陽道﹐亦未到任。朱𨿽盲於目﹐而才幹過人﹐記性尢絕﹐每日治官書﹝充牙釐局總辦最久﹐𨿽署藩臬﹐仍兼之﹞﹐令人誦之﹐入耳輒不忘。恆口占批牘﹐洋洋千言﹐靡不中事理。其見僚屬﹐必先排定座次﹐所問皆適如其人﹐無一泛語﹐不似當日達官見屬吏只言天气寒暖而已。公餘卽浼人讀《通鑑》及名臣奏議﹑古今文集。有投以著述者﹐覿面時輒能舉其某篇某句﹐往往評騭精當﹐眞異才也。其於江蘇吏治得失﹐歷年陳案﹐皆爛熟於胸﹐而綜核財政﹐尢其所長﹐故督撫𨿽屢易無不倚重焉。」此人盲而不廢﹐且特擅吏才﹐傑出流輩﹐可謂有異稟者。陳夔龍官江蘇巡撫時﹐尢深加器賞﹐其得補授淮陽海道﹐陳氏蓋嘗力爲主持。所著《夢蕉亭雜記》卷二﹐於朱亦有記載﹐可相印證。據云「平生自慚無才﹐而愛才若命。外任五行省﹐所共事寅僚不下數百人﹐就中才識﹐推平湖朱竹石觀察之榛爲冠。觀察家學淵源﹐早歲官丞倅已有能名﹐積資洊升﹐以江蘇道員候補於蘇省﹐內政外交刑名榷稅﹐尢爲熟悉。計署臬司十三次﹐署藩二次﹐歷任巡撫倚如左右手﹐連章優保﹐徒以病於目﹐未能駸駸大用﹐識者惜之。觀察𨿽短於視﹐一應公牘﹐但令書記朗誦一過﹐卽能貫徹於心。一一裁決﹐無不恰中肯窾。任刑名久﹐總司釐務數十年﹐遇州縣來謁﹐觀察禦之嚴﹐謂某縣錢漕進款若干﹐某卡稅釐入款若干﹐除去應解公家若干﹐某缺余若干﹐某差剩若干﹐均飽爾等私囊﹐倘再不知自愛﹐貽誤公事﹐白簡具在﹐不能爲爾等恕矣。所言洞見癥結﹐吏不敢欺﹐亦不能欺。余遇大事﹐決大疑﹐商之觀察﹐一經擘劃﹐咸就條理。適淮揚道缺出﹐江南官多如﹐負大力者鹹存希冀心。余昌言於眾曰﹕『蘇省外補道缺甚少﹐每有缺出﹐由督撫會商遴員奏補﹐但商之云者以其人之可否﹐尙須斟酌。若朱道才望資格﹐均推第一﹐有缺卽補﹐何須互商﹖倘淮陽一缺不以朱道請補﹐勿論另補何員﹐巡撫不能畫稿﹐卽請總督專銜陳奏可也。』某督難違公論﹐落得順風使帆。分寧道員縱多﹐而分蘇道員獲補﹐羣相觖望﹐至譏余謂專攬政權。余惟扶持善類﹐力主公道﹐悠悠之口﹐一笑置之。迨余去蘇﹐觀察迄未蒞新任﹐旋卽病逝﹐豈暗中猶有阻扼者乎﹐不得而知已。」稱道不容口焉。﹝某督謂兩江總督端方。﹞又嚴辰《墨花吟館感舊懷人集懷人詩》《朱竹石觀察﹝之榛﹞》一首云「藉甚聲名列上臺﹐幾回歡會在蘇臺。淩雲賦就逢楊意﹐始信貲郎有異才。」注﹕「君爲吾郡平湖人﹐少負大志﹐畱心經世之學﹐不屑從事帖括﹐以同知仕江蘇。適譚序初中丞爲首郡﹐大加刮目。後遂列諸剡章﹐旋以道員需次﹐大吏皆倚重之。徐侍郎致和﹐與君無半面識﹐特疏保薦﹐由是名紀禦屏﹐四權臬事﹐惜以目靑未能入覲﹐尙不獲大用於時。

余與君同郡而有舊﹐每至吳門﹐輒承款洽﹐閒論時事﹐亦多吻合。」亦極推重。所作較早﹝光緒十五年己丑作﹞﹐猶未及知其署藩曁補淮道也。淸季小說﹐有加譏笑者。我佛山人﹝吳沃堯﹞《二十年目睹之怪現狀》丙卷第三十八回

﹝《官場問案髙坐盲人》﹞云「……澄波道﹕『若要講到運气﹐沒有比洪觀察再好的了。』雪漁愕然道﹕『是那一位﹖』澄波道﹕『就是洪瞎子。』雪漁道﹕『洪瞎子不過一个候補道罷了﹐有什麼好運气﹖』澄波道﹕『他兩隻眼睛都全瞎了﹐要是別人﹐一百个也參了﹐他還是絡繹不絕的差使﹐還要署臬臺﹐不是運气好麼﹖』我道﹕『認眞是瞎子麼﹖』澄波道﹕『怎麼不是﹖難道這个好造他謠言的麼﹖』雪漁笑道﹕『不過是个大近視罷了﹐怎麼好算全瞎﹖倘使認眞全瞎了﹐他又怎樣能夠行禮呢﹖不能行禮﹐還怎樣能做官﹖』澄波道﹕『其實我也不知他還是全瞎還是半瞎。有一回撫臺請客﹐坐中也有他﹐飲酒中間﹐大家都往盤子裏抓瓜子嗑﹐他也往盤子裏抓﹐可抓的不是瓜子﹐抓了一手的糖黃皮蛋﹐鬧了个哄堂大笑。你若是說他全瞎﹐他可還看見那黑黑兒的皮蛋﹐才誤以爲瓜子﹐好像還有一點點的光。可是他當六門總巡的時候﹐有一天差役拿了个地棍來回他﹐他連忙升了公座。那地棍還沒有帶上來﹐他就混帳羔子忘八蛋的一頓臭罵。又問﹕你一共犯過多少案子了﹖又問﹐你姓什麼叫什麼﹐是哪里人。問了半天﹐那地棍還沒有帶上來﹐誰去答應他呢。

兩旁差役﹐只是抿著嘴暗笑。他見沒有人答應﹐忽然拍案大怒﹐罵那差役道﹕你這个狗才﹐我叫你去訪拿地棍﹐你拿不來倒也罷了﹐爲什麼又拿一个啞子來搪塞我。』澄波這一句話﹐說得眾人大笑。澄波又道﹕『若照這件事論﹐他可是个全瞎的了﹐若說是大近視﹐難道公案底下有人沒有都分不出麼﹖』我道﹕『難道上頭不知道他是个瞎子﹖這種人𨿽不參他也該叫他休致了。』澄波道﹕『所以我說他運气好呢。』徳泉道﹕『俗語說的好﹐朝裏無人莫做官。大約這位洪觀察是朝內有人的了。』」則埋沒其吏才﹐惟以其不良於視而大加譏嘲﹐此爲當時小說界一種風气。蓋自庚子以後﹐小說作品﹐對於官場人物﹐恆肆笑罵。最著者爲李寶嘉﹝筆名南亭亭長﹞所撰《官場現形記》《二十年目睹之怪現狀》與之齊名﹐亦多涉及官場。魯迅﹝周樹人﹞撰《中國小說史略》﹐均列諸「淸末之譴責小說」﹝第二十八篇

﹞一類﹐所謂「庚子而有義和團之變﹐羣乃知政府不足與圖治﹐頓有掊擊之意矣。其在小說﹐則揭發伏藏﹐顯其獘惡﹐而於時政嚴加糾彈﹐或更擴充﹐並及風俗﹐𨿽命意在於匡世﹐似與諷刺小說同倫﹐而辭气浮露﹐筆無藏鋒﹐甚且過甚其辭﹐以合時人嗜好」者也。李寶嘉未以「朱瞎子」入《官場現形記》﹐其《南亭筆記》卷十五﹐則記其家庭間事。據云「江蘇朱臬﹐盲於視﹐一子甚頑劣﹐每出輒與無賴伍。朱恚甚﹐一日﹐握其辮推置書房內﹐以手執銅鐶﹐命左右取管鑰至﹐手自之﹐竊聽無聲息﹐始逡巡去﹐殊不知其子已越窗遁矣。其子每他出﹐朱臬必使其立己前﹐摸索其頭﹐懼打油松辮也﹐而身而足﹐懼其著鑲滚衣而履挖花厚底鞋也﹐良久始縱之。

其子從容至門房內﹐呼剃工刷前劉海使下﹐渾身更換已﹐乃昂然而出。下元節虎丘賽會﹐其子雇某公司巨舫﹐泊行春橋下﹐服天靑綫緞袍﹐繡竹一竿﹐深綠色﹐根灰色﹐上棲喜鵲一﹐黑其身﹐白其腹﹐不加半臂﹐亦不束腰帶﹐屹立船頭上﹐見者咸注目視之﹐而彼坦然無愧色。「

未知是否亦有過甚其辭之處耳。

江氏淸末以畱學日本畢業應學部畱學生考試﹐記其情事云「餘光緒三十二年歸國﹐三十四年始應學部畱學生考試﹐漢文題爲《巫臣使吳教吳乘車戰陣遂通吳於上國》﹐因題義少可發揮﹐遂引房琯陳濤之役用車戰事﹐以點綴之﹐乃大爲嚴幾道丈所賞。是日余交卷最早﹐過鄧君守瑕案前﹐見其卷上有『夏姬』二字﹐不覺俯睨其捲﹐蓋煌煌駢體文也。日角數藝﹐乃從容不迫﹐獨爲儷語﹐鄧君之才洵不可及。當日畱學生﹐俗所謂半路出家﹐舊學多有根柢﹐如鄧君卽成都尊經書院髙才生也。然此次國文卷中亦有至可笑者。某君文中﹐有『古之所謂車者﹐非今日之人力車馬車歟』二句﹐場中資爲談助﹐爲嚴範生師所聞。寫榜時﹐範師適過其處﹐問專門司司長王君九﹕『人力車馬車捲及第否﹖』答曰﹕『列優等。』師曰﹕『不可不可。』言畢而去。於是專門司互商嚴侍郎以爲不可者﹐或謂置諸優等不可耳。如核減其分數﹐降至中等當無異言。君九力持不可﹐謂主試襄校已出場﹐專門司無核減分數之權﹐其論甚正﹐無以難之﹐而又別無解決之法﹐於是去其文憑分數﹐專以試題各門所得分數平均之。不料核算結果﹐其君竟至下第。蓋是年考試﹐學部內定﹐以文憑分數與各門平均所得分數﹐以二除之﹐爲及格分數。某君在外國某私立大學畢業﹐其文憑分數爲百分﹐平均分數隻四十餘分卽優等﹐去其文憑分數故不能及格也。範師後曾語余﹐當時云不可不可﹐並無深意﹐不過聞其竟列優等﹐不免驚訝耳。而某君竟因此落第﹐深爲歉仄。」此爲淸末畱學生考試之小史料﹐惟專門司以侍郎之一言﹐竟將此生文憑﹝今所謂證書﹞﹐分數除去﹐則無論部試成績如何﹐折半計算﹐均不能及格矣。事太可怪﹐或更有說耶。﹝所謂文憑分數﹐憶似部中就其畢業之校分等級而酌定之。﹞

又記民初縣知事考試一笑柄云「鄕人某君﹐曾於髙種子來任福建司法籌備處長時充本省法官﹐後應某屆縣知事考試﹐筆試已及格矣。縣知事分發﹐凡曾服官某省者﹐例得分發該省。某君因子來爲舊日長官﹐兼有鄕誼﹐思得其照拂﹐其履歷乃捏稱曾充山東法官﹐然足迹固未至齊魯也。不意口試時主試官驟問﹕『山東髙等審判廳在城內耶﹐抑在城外﹖』某君大窘﹐自思衙門豈有在城外之理﹐以城內對﹐遂被黜。某君之作僞無足奇﹐主試官所問眞匪夷所思矣。」可資噱助。此笑柄余亦嘗聞之﹐試官之問﹐實亦不足甚異﹐蓋籍究所開履歷之信否耳﹐江氏漏敍髙種時任山東某職一筆﹐憶是髙等審判廳長也。

關於嚴修﹐江氏又云「民國元年﹐天津初設審判廳﹐某民事案件﹐傳嚴範生師作證人。

推事﹑書記官皆來自田間﹐不知師爲何許人。師至審判廳﹐證人室已無隙地﹐師鵠立廊下二小時。嗣廳長至﹐見師﹐亟肅入客室。師不入﹐曰﹕『吾來作證人﹐非拜客也。』或謂師不必赴廳作證人﹐師曰﹕『作證人乃國民義務﹐審判廳初設﹐吾不可不爲之倡也。』頗可見其守法精神。﹝天津淸末卽設審判廳﹐此蓋言嚴至廳作證人爲民國元年事耳。﹞又陳中嶽《蟫香館別記》記嚴事有云「公葭莩親黃姓析居時﹐公爲證人。旋其後人爭產興訟﹐詞及公﹐其人利公必不肯公庭對簿也﹐訟愈烈。至開審日﹐公如時至。法曹詢公﹕『汝嚴某耶﹖黃姓析居﹐汝爲證人﹐信否﹖』公曰﹕『信。』『允否﹖』公曰﹕『允甚﹐吾猶能徵之。』其人聞公言﹐殊出意外﹐因不復置辯﹐訟立解。公乃緩步歸。李琴湘云。」此與江氏所記﹐疑卽一事。

其記張懷芝云「前參謀總長張懷芝子志﹐日前歿於天津。餘年來與子志過從甚密﹐在滬聞耗﹐爲之隕涕。子志壯年﹐識量膽气﹐睥睨一世。庚子拳匪熾時﹐方爲榮相武衛軍炮隊長。一日﹐詔諭榮祿炮轟東交民巷﹐榮祿立召子志轟擊。子志不奉命﹐問榮祿﹕『太后眞欲毀使館耶﹖上諭給中堂﹐懷芝走卒﹐不知有上諭。果決意轟使館﹐請中堂發手諭。』榮祿局促曰﹕『太后不聞炮聲﹐吾不能復命。』子志笑曰﹕『太后欲聞炮聲﹐此易事耳﹐今夜當有炮聲。』榮祿喜﹐語子志曰﹕『汝退。好小子﹐有出息。』子志爲榮祿所激賞﹐自此始。」按﹕李嶽瑞《春冰室野乘》﹐記庚子拳亂軼聞﹐已曾及此事。據云「董軍攻使館﹐十餘日不得下﹐朝旨召武衛軍開花炮隊入都助攻。今天津總兵張懷芝﹐方爲武衛分統﹐奉檄率所部入都。榮相以城垣逼近使館﹐居髙臨下﹐最便俯攻﹐卽飭懷芝以所部登城﹐安置炮位。炮垂發矣﹐懷芝忽心動﹐令部將且止毋放﹐而急下城詣榮相邸﹐請曰﹕『城垣距使館僅尺咫地﹐炮一發﹐闔館立成齏粉矣﹐不慮攻之不克﹐慮旣克之後別起交涉﹐懷芝將爲禍首耳。請中堂速發一手諭﹐俾懷芝得據以行事。』言之數四﹐榮相終無言。懷芝乃曰﹕『中堂今日不發令﹐懷芝終不能退。』榮相不得已﹐乃謂之曰﹕『橫豎炮聲一出﹐裏邊總是聽得見的。』懷芝悟﹐卽匆匆辭去。至城上﹐乃陽言頃者測量未的﹐須重測始可命中。於是盡移炮位﹐向使館外空地射擊一晝夜﹐未損使館分毫﹐而停攻之中旨下矣。」兩說頗有詳略異同﹐要均許張之機警﹐而此役中張氏行動所關者巨。惟假使張氏當時受命卽開炮轟擊﹐不再請示﹐榮祿卽聽其炮毀使館﹐不虞後患乎﹖此何等事﹐而俟其更來固請始風以微詞耶﹖揆之榮祿爲人及在此役之態度﹐似不無可疑﹐若謂榮預知張斷不孟浪從命﹐則不當云激賞自此始矣。又據陳夔龍﹝受知榮祿﹐曾爲其武衛軍幕僚﹐庚子官順天府尹﹐參與和議。﹞《夢焦亭雜記》卷一所載﹐則使館得幸免於巨炮之轟擊者﹐事別有在。其說云「董福詳圍攻使館﹐要持日久。一日端邸忽矯傳旨意﹐命榮文忠公以紅衣大將軍進取。紅衣大將軍者﹐爲頭等炮位﹐國朝初入關時﹐特用以攻取齊化門者。嗣後並不恆用﹐弆藏至今﹐形式僅存。卽訪當年諳習演放炮彈兵弁之子孫﹐現存亦屬寥寥。炮身量極重大﹐非先期建築炮架﹐不適於用。以地勢言﹐此項炮架﹐須建立於東安門內東城根。城外卽禦河橋﹐橋南西岸﹐迆邐數十步﹐卽英使館。統計由城根至使館﹐不及半里﹐各國公使參隨各員並婦孺等﹐均藏身於館內。該館屋宇連云﹐鱗次櫛比﹐倘以巨炮連轟數次﹐斷無不摧陷之理﹐不知該邸何以出此種政策。此炮發出﹐聲聞數里﹐宮中亦必聽聞﹐亦斷不能演而不放。文忠心頗憂之﹐繼得一策﹐以炮彈準否全在表尺﹐表尺加髙一分﹐炮位放出必髙出一尺之外﹐密囑炮手準表尺所定部位﹐略加髙二三分﹐轟然發出﹐勢若雷奔電掣﹐已超過該館屋脊視綫﹐出前門﹐直達艸廠十條胡同﹐山西票商百川通屋頂穿成巨窟。該商等十數家環居左近﹐一時大驚﹐紛紛始議遷移﹐越日收拾銀錢帳據﹐全數遷往貫市暫住。厥後洋兵入城﹐各種商號均遭損失﹐西號獨克保全元气﹐未始非此炮之力。各使經此番震撼﹐益切戒心。當議約時﹐各使猶復提及此事﹐意頗悻悻。余私謂李文忠曰﹕『當日演放炮彈時﹐尺碼若不加髙﹐恐使館已成灰燼﹐各使亦難幸存﹐不過肇禍愈烈﹐索款愈多﹐求如此時之早定和局﹐戛戛乎其難矣。』文忠亦以爲然。」所述爲另一說法﹐或於事實爲近歟﹖﹝抑紅衣大將軍爲一事﹐武衛軍炮又爲一事耶﹖﹞尙容再考。﹝至陳謂端王載漪矯傳旨意﹐乃代孝欽脫卸責任沿用之語。孝欽何如人﹐豈載漪之流所能矯命以指揮榮祿耶。﹞

淸光緒甲午三月﹐陶然亭畔有怪聲之作﹐朝野哄動﹐眾論紛紜。趙熙嘗記以詩。江氏云「淸光宣間﹐趙堯生師官侍禦﹐時鄭太夷﹑陳石遺﹑曾剛父﹑楊昀谷﹑羅掞東及余父子均在京師﹐月必數聚﹐聚必爲詩。……猶憶宣統元年集陶然亭﹐師縱談甲午三月南下窪怪物事﹐語極詼詭﹐一座捧腹。師有詩記之﹐稿尙存余處。」詩云﹕鄭公二月羅羣賢﹐江亭雪霽春一灣。葦芽出土柳條綠﹐水光汃汃收晴巒。各尋雅謔破晝睡﹐敬舉國故光緒年。甲午三月此亭下﹐傳有怪物聲振天。略如九牛吼大甕﹐或圖其狀如鼉黿。作麟之面睅雙目﹐往揭巷陌人聚觀。我時寓居保安寺﹐楊舍人住官菜園﹝謂楊銳叔嶠﹞。

見怪不怪試一往﹐自龍泉寺成市廛。美人如花著髙屐﹐燕支塗頰擎雙鬟。明逢繡幰中風走﹐道旁貧婦爭乞錢。前行野潦一團碧﹐萬頭攢戢人如山。是時一哄怪乍伏﹐競吹樹葉敲銅環。

驀然一聲殷地發﹐事果不謬如人傳。楊舍人歸舌不下﹐取五行志終夜翻。廣搜異聞定鼉吼﹐昆明池內海眼穿。前演水雷失窟宅﹐徑攻地道鉆城垣。自余厭勝有萬法﹐內務府設宣經壇。

西山老道習雷吼﹐星冠木劍揚朱幡。金吾福公決大計﹐謂人有力天無權。調神機營備不測﹐刻日大炮轟黃泉。或云城當化爲海﹐五城禦史宜直言。西洋鬼子欲歸國﹐已發電報呼海船。

紛紛弭禍說不一﹐坎坎應節聲愈繁。果然是物召兵象﹐……我方妄言冀妄聽﹐鄭公大笑邀憑欄。西山戴雪可臨鏡﹐賣花神廟樓其間。海棠四面植萬本﹐請君坐此談神姦。廣和有酒且歸醉﹐英俄近日方野蠻。致此咎者是何怪﹐魑魅罔兩珊瑚冠。眾客撫掌我面赤﹐待修禊事淸明前。作江亭詩質眾論﹐遊者細考然不然。

趙氏所詠當時景狀與李嶽瑞《春冰室野乘》所引張其淦詩正可合看。所謂怪物﹐市井呼爲「大老妖」﹐妄以想象而圖其狀﹐士大夫亦漫云蛟鼉。會是年軍事起﹐則又指爲兵象﹐皆不知其故。率爲之辭﹐事頗可哂。本刊二卷第四期載《再談孽海花》一文﹐引述關於此事之諸家記載﹐及記民國五年其地怪聲又作﹐經警察切實搜索﹐聲發自鳥之事乃白﹐均宜同覽也。

﹝第三期載《續孽海花》亦可參閱。﹞又陳恆慶《諫書稀庵筆記》於此事亦及之﹐語焉不詳﹐而大意亦主兵象之說。

淸同治間﹐有內閣中書李如松者﹐以理學名於時。李慈銘深惡而痛詆之。其《桃花聖解庵日記》戊集同治十一年壬申五月初四日云「近日有直隸人李如松號虎峯者﹐以優貢捐一內閣中書﹐自名理學﹐對客必危坐。所食惟脫粟豆腐﹐常食於門屏間﹐欲令人皆見之。目不識數字﹐而著語錄盈尺﹐萬尙書靑藜首推重之﹐爲言於倭文端﹐文端亦爲所感。都中爲宋學者﹐如徐侍郎桐﹐尢所致敬。前年曾文正入都。此人晉謁﹐雅步般辟而入。文正詢其鄕裏﹐曰﹕『髙陽侍郎本家也。』髙陽侍郎者﹐今上師傅李公鴻藻﹐本髙陽世族﹐而此人乃吾邑之山前村人。其父入京爲部役﹐冒籍固安﹐與侍郎風馬牛不相及也。文正曰﹕『若於侍郎何輩行﹖』曰﹕『遠族。』文正微哂﹐揮之出。﹝此孝達爲予說。﹞此人之父亦庸鄙﹐由胥吏爲小官歸京師。

又有一兄﹐亦佇劣﹐其人深恥其父兄爲道學累﹐嘗欲去之﹐三月間脇其父逐兄出走。旣去﹐父常念之﹐其妻怒詬翁﹐相憤詈。此人聞妻泣﹐怒向父曰﹕『婦賢能助我﹐父欲黨兄爲惡耶﹖』其父夜自縊死。坊官申之巡城禦史﹐禦史移刑部將重案其事。而侍郎等十人爲宋學者﹐謂是道學孝子也﹐連名呈部力保之﹐得免。嗚呼﹐天下乃有此人﹐都下乃有此論﹐可不哀哉﹗前日直隸人言﹐李如松父死逃去。……可謂北地去三害。予亦謂吾越人北有講宋學之李如松﹐南有講漢學之趙之謙﹐﹝近以此人與李虎峯並稱﹐南北淸流﹐眾口同聲﹐不知所自﹐猶足見人心之公也。﹞可謂雙絕。」如所云﹐李如松之不堪一至於此﹐而朝列之爲宋學者﹐尙奉爲道學孝子﹐不惜聯名出面﹐力事營救﹐不得謂非怪事。或李慈銘所記﹐不無溢惡耶。﹝趙之謙爲李素深嫉惡﹐故與如松相提並論。﹞江氏於李如松事亦及之﹐謂「家父嘗聞諸張藹鄕﹐與蒓客說小異。李字卓峯﹐倭門弟子也。家有婢﹐父與通﹐李知而逐之﹐父因縊死。同門聞其變﹐咸詣李迫其自盡﹐許爲經紀家事﹐此尙不失爲理學﹐李死而講學之風爲之稍戢。」此亦一說﹐與李慈銘當時所記頗有出入﹐一並錄存﹐以待更考。

其記李用淸﹑李嘉樂事云「李菊圃爲閻朝邑所舉﹐其署黔撫﹐惟知禁人宴會及衣綢緞﹐廉而不知爲政。或以其名作聯云﹕『形如土偶渾無用﹐心似污泥總不淸。』復以四字題之曰﹕『井上有李。』可謂謔矣。其後署山西布政使﹐與江西布政使李嘉樂同奉旨來京另候簡用﹐朝邑遂奏疆臣劾去大員私圖自便﹐蓋憲之亦朝邑所保薦也。上諭有去﹕『封疆大吏系朝廷特簡﹐凡用人行政﹐必須授以事權﹐方資治理。至考察屬吏﹐耳目至近﹐若督撫密考﹐不謀而合﹐自出公論﹐豈能僅憑閻敬銘一人之見﹐經其保薦﹐不進不止﹐他人遂不得更置一詞者﹐此風何可長。』聞憲之𨿽性嗇而褊﹐居官亦尙廉潔﹐殆亦菊圃之流﹐故爲朝邑所激賞也。」按﹕二李之罷曁閻敬銘疏爭而受申飭﹐事在光緒十四年戊子。時李用淸署陜西布政使﹐非山西也。

是年三月二十五日諭二李均來京另候簡用﹐閻氏意必贛撫徳馨﹑陜撫葉伯英年終密考所中傷﹐恚而抗疏爭之。四月初二日奉諭﹕「閻敬銘奏疆臣劾去大員私圖自便一折﹐據稱江西布政使李嘉樂﹐署陜西布政使李用淸﹐爲近時藩司之最。現經諭令來京另候簡用﹐或系徳馨伯英年終密考﹐淆亂黑白﹐顚倒是非等語。各省司道府等官﹐能否稱職﹐向由該督撫於年終出具密考﹐以備酌量黜陟。其有治績平常或人地不宜者﹐藩臬大員特飭來京候簡﹐原冀掩其未著之愆﹐更策將來之效﹐正朝廷取材宥過之深心。卽如此次李嘉樂﹐經曾國荃奏稱﹐再加寬宏正大﹐化其褊急﹐方爲有用之才。徳馨奏稱﹐性情喜刻﹐辦事偏執﹐難膺重任。李用淸經譚鐘麟奏稱﹐性情堅僻﹐用人行政﹐固執己見﹐與同寅未能和衷﹐以致官民交謔﹐上下情睽﹐於此地不甚相宜﹐葉伯英奏稱﹐性情褊急﹐遇事諸多操切﹐必須隨時訓迪﹐方免貽誤等語。是該藩司等考語﹐督撫所奏大略相同。封疆大吏﹐系朝廷特簡﹐凡用人行政﹐必須授以事權﹐方資治理。至考察屬吏﹐耳目最近﹐若督撫密考﹐不謀而合﹐自出公論﹐豈能僅憑閻敬銘一人之見﹐一似經其保薦不進不止﹐他人不得更置一詞者﹐此風何可長耶。況用捨大權﹐操之自上﹐一切舉措﹐亦不盡以督撫之言爲憑。閻敬銘曾在軍機處當差﹐豈不知悉﹐何此奏私心揣測﹐竟專指爲徳馨﹑葉伯英之密考﹐尢屬非是。原折著擲還。」督撫之考語如此﹐宜二李難安於位。惟語𨿽相合﹐未必不謀耳。此論可謂聲色俱厲﹐不爲端揆重臣稍畱面子﹐足徵閻氏簾眷之衰。閻於光緒八年壬午徵拜戶部尙書﹐倚以理財﹐繼遂入直樞垣﹐晉贊綸扉﹐眷遇優隆﹐著於一時。後以孝欽習於奢縱﹐浮費滋多﹐閻每有所爭持﹐致爲孝欽所不喜。閻乃引疾解樞務﹐惟以大學士管理戶部﹐嗣屢請開缺未許。此折之上﹐時猶在賞假之中﹐自奉此諭﹐益覺凜乎其不可畱﹐復累疏乞休﹐是年七月遂奉諭旨矣。﹝予告溫諭﹐似猶念其勞勩﹐卒後則卹典甚薄。﹞張之洞是年五月﹝時督兩廣﹐朝中有嫉之者﹞與閻書有云「臺端爲二李事抗疏力爭﹐事𨿽未能挽回﹐然忠忱讜論昭垂天壤﹐良深欽佩。嗟乎﹐世間不平事豈獨二李哉﹗此洞所以夙夜愧疚而亟求引去者也。臨書三嘆﹐時局如此﹐甚願吾師彊起維持正气耳。」張與閻投分頗深﹐亦重二李也。二李均以廉儉著稱﹐用淸聲望尢髙。翁同龢亦甚許其人﹐日記中屢及之。如同治七年戊辰三月二十四云「見李菊圃﹝用淸﹞﹐目光炯炯﹐他日當貴﹐筆下亦佳。」十一年壬申三月五日云「李菊圃來﹐談讀書之法﹐實體之於身﹐乃爲有用﹐徒讀經濟書以爲有用者﹐末也。其言切實﹐菊圃近來篤志理學﹐甚有識力﹐不得僅以文士目之矣。「

光緒五年己卯四月二十日云「李菊圃由山右來﹐蓋一年查振﹐隻身跨驢﹐辛苦特甚﹐可敬可敬。」十二年丙戌八月四日云「李菊圃來﹐藹然仁人哉。」十四年戊子三月二十五日云「陜藩李用淸﹐贛藩李嘉樂﹐皆另簡。兩李皆賢者﹐而不容於時﹐何也﹖」於二李之罷﹐亦致惋惜。李慈銘則甚惡用淸﹐其《荀學齋日記》庚集上光緒十一年乙酉六月十三日﹐錄貴州布政使李用淸開缺來京另候簡用之諭﹐注其下云「李用淸﹐山西平定州人﹐乙丑翰林﹐文字拙陋﹐一無才能﹐惟耐苦惡衣食﹐捷足善走﹐蓋生長僻縣﹐世爲農氓﹐本不知有人世甘美享用也。而都中人如李鴻藻﹑崇綺﹑張之洞等﹐皆力延譽之﹐以爲聖人復出。其實尺八骽捷足鬼之流﹐在《宣和遺事》中亦爲劣駟﹐本非聖門所尙也。張樹聲素附名士爲捷徑﹐及任桂撫﹐遂奏請差委。用淸實熱中﹐且望得朝官淸要﹐不樂赴廣西。旣奉旨發往﹐過天津乞合肥爲疏畱。合肥不許﹐乃赴桂。而樹聲已移撫廣東﹐旋督兩廣﹐皆攜之幕府﹐薦剡日至﹐遂擢惠州知府。不二年驟至貴州布政使﹐署巡撫。所至惟禁酒食宴會﹐以敝衣率僚友﹐而力禁罌粟﹐操之過急﹐吏緣爲姦。今年﹝按﹕此下空數字﹐蓋備訪塡者﹞民變﹐用淸聞之大懼﹐急撤知縣任﹐召還委員﹐且告諭民仍種罌粟。時先已下檄將往閱兵﹐不敢復出。將攺期﹐署布政使曾紀澤﹝按﹕澤字爲鳳字筆誤﹞彊之﹐不得已而往。復出示言此行惟閱伍﹐非查辦民亦事﹐黔人大嘩。禦史汪鑑列款糾之﹐且言其淸操不足取﹐猶之馬不食脂﹐生性然也﹐都下以爲笑柄。」用淸爲人﹐縱有可訾﹐慈銘所論﹐則語涉不倫﹐未足以服之。玆銘嗟貧﹐時見於《日記》﹐而頗講甘美享用﹐宜不以用淸之耐苦惡衣食爲然。其詆之之詞﹐近於宋人《辯姦論》之以「衣夷虜之衣﹐食太彘之食」等語詆王安石矣。《辯姦論》成於宋人朋黨風气甚盛之時﹐推爲攻王名作﹐而議論實謬﹐有識者多非之。且疑其非出蘇洵手﹐卽慈銘亦論及。其《荀學齋日記》壬集下戊子二月初九日云「老蘇《辯姦論》﹐不特立言太過﹐文亦不髙。且老蘇卒時﹝治平二年﹞﹐荊公尙未大用﹐何由知其後必誤國﹖故昔賢以此論爲僞作﹐或子由兄弟欲示其父先見之明﹐托辭爲之。卽眞出老蘇﹐亦是一時快其筆舌﹐以報荊公斥爲策士之怨﹐固不足爲定論。」三月十七日云「考老蘇此論﹐本自可疑﹐昔人多辯之。且其立言太過﹐荊公之學行﹐自有本末﹐其才當日亦無能及之者﹐無論老蘇卒時荊公未有所施行﹐卽出老蘇﹐亦豈足爲定論哉。」汪鑑所云﹐誠足傳爲笑柄﹐然可笑實卽在汪措詞之謬誕也。關於二李﹐醒醉生﹝汪康年﹞《莊諧選錄》卷七云「閻文介……所薦達﹐悉多儉刻﹐一時有『天下儉一國儉』之目。天下儉者﹐爲李公用淸﹐相傳其自原籍起復入京時﹐徒步三千餘里﹐未雇一車騎﹐都下聞者咸大驚怪。官雲南巡撫時﹐日坐堂皇理事﹐夫人卽坐其旁小室中。將產時不雇接生媼﹐旣產遂斃。公之僕憐之﹐爲市棺稍美﹐公以爲費﹐令易薄者。已而子亦死﹐僕更爲市小棺﹐公叱曰﹕『安用是﹖』乃啟夫人棺納之云。一國儉者﹐爲李公嘉樂。其爲江西布政使也﹐嘗呼剃髮者﹐剃畢與以二十文﹐已而呼問其僕曰﹕『吾與此人二十文﹐亦得意否﹖』僕曰﹕『外間剃髮一次亦須四十文﹐今爲大人剃頭乃才二十文﹐殊不滿所望﹐已墊付數十文使去矣。』公怒曰﹕『吾家中剃髮才須十二文﹐今與廿文﹐已大過﹐汝乃更私增之乎﹖嗣後吾不須彼矣。』蓋公夫人亦能供待詔之役﹐不假他人手也。後二李均被言官劾去。或曰﹕李公嘉樂官江蘇時﹐有縣紳某公將入都﹐羣謀贐之。公獨曰﹕『某公京朝官﹐吾輩何宜如是﹖』事遂已。後某公至津。一日忽出銀票一紙﹐凡千金﹐徧覓其取銀之肆不得﹐托人詢之﹐人視之﹐乃不著名之小銀號也。人問所從來﹐曰李某所贈也。人始知李𨿽陽卻陰實贈之﹐且厚天他人云。」斯亦一時之傳說。﹝用淸以達官而徒步長途﹐正是美徳。據《淸史稿》﹐似卽丁憂扶櫬返葬時事﹐尢何可議。以是而彼驚怪﹐適見世風之靡耳。用淸嘗署黔撫﹐未官滇撫。二人之由陜贛藩司解職﹐亦非由言官劾去。﹞二李以儉刻聞﹐儉而不中禮﹐刻而拂人情﹐蓋所不免﹐傳者亦或過甚其詞耳。二李人品﹐據聞嘉樂不逮用淸﹐而有謂用淸不孝其母者。其說云﹐用淸在陜藩任﹐闔家蔬食﹐其母亦不獲一嘗肉味。偶患病﹐思食肉﹐其妻私購熟肉少許以進﹐爲用淸所見﹐怒而擲諸地。母遂攜媳至長安縣署。語知縣以用淸不孝狀﹐囑代雇車輛﹐俾返原籍。用淸聞之﹐亟懇臬道首府轉圜﹐各遣妻至縣勸說﹐始由用淸迎回藩署。巡撫葉伯英素不慊於用淸﹐由是益惡之﹐故藉年終密考劾去之云。又聞嘉樂官山東某府知府時﹐亦禁眷屬食肉﹐令打掃夫於署中後園種蔓菁﹐卽以此一味爲常蔬。燈油自掌﹐每晚各室親舀一小勺畀之﹐不許添﹐二鼓不息燈者﹐必嚴加訶詈。嘗責其妻浪費﹐呼役欲笞之﹐傳爲笑談。與《莊諧選錄》所云可類觀也。用淸《淸史稿》有傳﹝列傳二百三十八﹞。據云「同治四年進士﹐攺庶吉士﹐出大學士倭仁門﹐散館授編修﹐安貧厲節﹐日研四子書﹑朱子小學﹐旁稽掌故﹐於物力丰瘠﹐尢所畱意。大婚禮成﹐加侍講銜。十二年丁父憂﹐徒步扶梓返葬﹐服闋入都﹐仍課生徒自給。光緒三年記名禦史。會山西奇荒﹐巡撫曾國荃﹑欽差大臣閻敬銘﹝按﹕閻以前工部右侍郎銜命治晉賑﹐固大臣而欽差者﹐然不可遽稱爲欽差大臣。以無以示別於奉頒欽差大臣關防者也﹞奏調用淸襄賑務。騎一驢﹐周曆全境﹐無間寒暑。一僕荷裝從﹐凡災情輕重食糧轉輸要道﹐悉記之冊。深窮病源﹐以爲晉省罌粟花田彌望無際﹐必攺花田而種五穀﹐然後生聚有期﹐元气可復﹐上書國荃詳論之。國荃疑晉新荒﹐禁煙效緩﹐且全國未禁﹐徒斂怨﹐說竟不行。賑竣﹐卻保獎還京﹐傳補禦史引見有日矣。法越事萌芽﹐張樹聲以廣西邊防奏調﹐樹聲督兩廣﹐復調廣東﹐任海防釐榷﹐洗手奉職。七年授惠州知府。境故多盜﹐喜博喜私鬥﹐用淸推誠化之﹐俗乃稍革。八年遷貴州貴西道﹐明年超擢布政使﹐署巡撫﹐實倉儲﹐興農利﹐裁冗員﹐劾缺額之提鎭﹐禽粵匪莫夢弼等置諸法。巡閱所至﹐召士子講說經傳﹐將吏環聽﹐相與動容。黔地土瘠﹐多種罌粟﹐暢行湘﹑鄂﹑贛﹑粵諸省﹐用淸奏陳禁種之法﹐分區限年時﹐自出巡刈鏟煙苗﹐言者疑其操之過急。十一年秋﹐有旨來京候簡﹐召對猶痛陳罌粟疚國殃民狀﹐冀可挽回萬一。旋命署陜西布政使﹐荒燹之後﹐休養生息﹐仍嚴煙禁。十四年復命來京候簡﹐遂以疾歸。主講晉陽書院凡十年。用淸嚴於自治﹐勇於奉公﹐藩黔時庫儲六萬﹐年餘存十六萬﹐陜庫三十萬﹐再期六十餘萬矣。所至尢措意桑棉組織﹐嘗浚三原縣龍渠﹐漑田千餘畝。俸入不以自潤﹐於黔以購粟六千石﹐於陜購萬石﹐備不虞。鄭州河決﹐捐工需二萬兩。二十四年卒。子貴陽扶柩歸﹐以毀殤。」如所云﹐用淸行誼政績﹐乃卓有可傳﹐大異慈銘之說﹐亦與江說不同﹐容更考之。嘉樂﹐河南光州人﹐同治癸亥進士﹐亦以翰林起。或謂其見惡徳馨﹐因徳馨陛見時護撫篆﹐省政有所攺革﹐並絀徳馨所親云。

其述戴熙事云「陳仲恕云﹐穆彰阿當國時﹐索畫於戴醇士﹐戴臨吳墨井山水一幅畀之﹐意極矜重。穆彰阿大怒﹐以其爲水墨不設色也。謂人曰﹕『戴爲某優畫扇尙設色﹐視我寧不如優人耶。』竟短戴於文宗﹐斥其行止不檢﹐戴遂以侍郎降三品京堂候補﹐後𨿽殉難得予謚文節﹐然請建專祠卒不準。蓋穆彰阿指摘其臨終詩『撒手白雲堆裏去﹐從今不復到人間』二句爲怨望也。」按﹕此有未諦。穆彰阿爲宣宗所倚畀﹐文宗則深惡之。道光三十年庚戌正月嗣位﹐至十月卽嚴旨罪責﹐革職永不敍用。戴熙以兵部右侍郎引疾辭職﹐命以三品頂帶休致﹐實道光二十九年已酉七月事﹝先於閏四月罷直南齋﹞﹐非降三品亦堂﹐亦與文宗無涉。戴於咸豐十年庚申二月在籍殉難。﹝先以辦團練之勞賞二品頂帶。﹞五月文宗降諭優卹﹐予尙書銜﹐祭葬世職加等﹐謚文節﹐建立專祠﹐其眷屬等同殉﹐一並旌卹附祀﹐事有明文﹐非不準建祠﹝穆彰阿已前卒於咸豐六年丙辰﹐不及知矣﹞。至戴氏獲昝之由﹐歐陽昱《見聞瑣錄》前集卷六云「浙江戴公熙﹐性髙傲﹐不諧俗﹐工詩﹐尢精畫法﹐名重一時﹐宣宗時以翰林在南書房行走。同供職者﹐有數人﹐性情言論皆格格不相入﹐爭嫉之。嘗訾毀其短﹐宣宗頗不悅。

值端節﹐發團扇一柄﹐命南書房寫﹐當時未分別何人﹐戴得而恭敬書上。宜宗謂某某何爲不書﹐戴某何以書之﹐及細閱﹐內有一束字﹐寫成棘字一邊﹐怒曰﹕『胡爲中不寫一橫﹐不恭敬如是﹐豈足稱南書房之任。』命退歸舊職﹐戴翌日遂告病。宣宗愈怒﹐謂其負气﹐卽命開缺歸。」所述情事﹐𨿽未盡吻合﹐而大體似有因。又胡思敬《九朝新語》方正類云「戴文節在南書房時﹐不善事內豎﹐一日題畫誤一字﹐上令內豎持令攺之。內豎但令別書﹐而不告以故。戴便別寫一紙﹐而誤字如故﹐上以爲有意拂忤﹐遂撤差。」亦可參閱。﹝又其「謇諤類」

云「咸豐初﹐戴文節直南書房﹐上命講授畫法。文節面奏曰﹕『方今四方多事﹐上正宜究心治平之道﹐繪事末技﹐不足學也。』時論稱其得禮。」咸豐初戴豈尙在南書房乎。﹞

其述樊增祥等之記女子典故云「王書衡語余曰﹕『天下記女子典故最多者﹐莫如吳向之﹑樊雲門﹑易實甫三人﹐然三人所記又各不同﹐易專記美女子﹐樊專記壞女人﹐吳專記老太太﹐可發一噱。」錄供噱助。

其記趙秉鈞祠云「梁格莊有趙公祠﹐趙公爲趙秉鈞智庵﹐趙曾監崇陵工程﹐歿葬梁格莊。祠當系趙氏家廟﹐祠內懸挽聯甚夥﹐內有項城手書挽聯﹕『弼時盛烈追臯益﹐匡夏殊勛楙管簫。』字殊豪放﹐項城書公牘外罕見﹐楹帖則僅睹抱存處一聯。袁趙交深﹐挽聯故新筆書之。智庵之死﹐傳聞爲項城所酖﹐殆一疑案。」趙秉鈞饒智略﹐久從袁世凱﹐多參與其陰事﹝宋教仁被刺一案﹐尢爲世所注意﹞﹐馴見畏忌。其卒於直隸都督任﹐說者頗疑袁氏有以致之。死耗甫傳﹐卽由總統府醫官處發表癥狀經過﹐送各報登載﹐蓋袁亦以人言可畏﹐藉防物議耳。﹝後營帝制﹐先頒爵封之制﹐追封趙一等忠襄公。忠襄頗似予謚也。﹞嚴復與熊純如書﹐論及袁氏有云「項城之敗著夥矣﹐而莫厲於暗殺﹐……生性好用詭謀以鋤異己。往者勿論﹐乃革命軍動﹐再行出山。至今﹐若吳祿貞﹐若宋教仁﹐若趙秉鈞﹐若應桂馨﹐最後若鄭汝成﹐若張思仁﹐若黃遠庸。海宇嘩然﹐皆以爲項城主之。夫殺吳宋﹐𨿽公孫子陽而外之所不爲﹐然猶可爲說﹐至於趙秉鈞﹑鄭汝成﹐皆平日所謂心腹股肱﹐徒以杜泄祕密之口﹐忍於出此﹐又況段祺瑞以不同意稱帝﹐杜門不動﹐數見危機﹐人間口語﹐怪怪奇奇﹐則羣下幾何其不解體乎。」趙鄭並舉﹐以著袁之喜暗殺焉。﹝其實鄭之被刺﹐非袁主使﹞袁不工書﹐故罕爲人書聯﹐余所見者﹐爲挽鄭汝成一聯﹐文曰「滬海竟失岑彭﹐銜悲千古﹔蒼天再生吉甫﹐佐治四方。」殆卽袁氏最後所書之聯矣。辭甚粗豪﹐而饒有雄健挺拔之致。﹝咸豐間官文﹑胡林翼奏報李續賓三河鎭陣亡情形﹐文宗硃批云「詳覽奏牘﹐不覺隕涕﹐惜我良將﹐不克令終。尙冀其忠靈不昧﹐他年生申甫以佐予也。」故曾國藩挽李聯云「八月妖星﹐半壁東南摧上將﹔九重溫語﹐再生申甫佐中興。」袁挽鄭下聯﹐似由此及漢髙帝《大風歌》「安得猛士兮守四方」語而出﹞。書法獷率﹐似敗筆蘸淡墨所書﹐亦深具悍霸之气﹐肖其爲人。並書一額﹐爲「河山壯气」四字﹐若由「气」字逆讀﹐卽常用之「气壯山河」一語也﹐化熟爲生﹐亦見倔彊。此額蓋可稱爲回文體。﹝袁氏追封鄭爲一等彰威候﹐其柩抵京﹐治喪儀節極隆重﹐承袁命也。在先農壇追悼﹐弔者雲集﹐盛極一時。未幾袁卒﹐亦追悼於先農壇﹐則所親暱者多星散﹐餘人亦率避嫌弗往﹐景象殊淒涼蕭瑟。炎涼異態﹐益足令人興「一世之雄」之感。﹞

趙秉鈞之卒﹐挽詞中憶有丁某一聯云「蓋世功名工策畫﹐一生論定是權謀。」意寓不滿﹐而趙氏智略過人﹐固爲不虛。﹝趙氏少年以走卒隸張曜部曲﹐獲保武弁﹐後棄之而入貲爲文職﹐以佐雜微員官直隸﹐受知於袁世凱﹐洊至大用。旣貴﹐不能自道其世系﹐而又無子﹐或戲稱爲「空前絕後。﹞

光緒十六年庚寅﹐名臣多逝世者﹐戶部右侍郎曾紀澤﹐前兵部尙書彭玉麟﹐兩江總督曾國荃相繼卒。國荃謚忠襄﹐挽詞有「輔國失三賢﹐去大司馬少司農才數月﹔易名足千古﹐合胡文忠左文襄爲一人。」一聯﹐傳誦一時。聞聯出臬司陳某﹐似卽江蘇按察使陳湜。陳與曾同鄕﹐關系素深也。曩爲筆記﹐嘗及之。江氏不謂然﹐據云「陳湜字朗仙﹐已前卒﹐此聯乃易實甫丈所撰﹐曾聞家父誦之。」按﹕陳字舫仙﹐湘軍宿將﹐曾卒後﹐實猶健在。甲午之役﹐躬與軍事﹐至光緒二十二年丙申始卒於山海關差次﹝時以江西布政使駐山海關辦理湘軍操防事宜﹞﹐壽六十有六﹐賜卹如例﹐贈太子少保﹐蔭子建祠距曾氏之卒﹐又六年矣。江氏《趨庭》所聞﹐疑亦有因﹐此聯如是易順鼎手筆﹐或代陳所撰﹐亦未可知。

其論記馬其昶傳吳汝綸云「馬通伯作《桐城耆舊傳》﹐於其師吳摯甫云﹐張廉卿辭蓮池書院院長﹐吳爲冀州知州﹐謁合肥李相﹐李憂其繼。吳曰﹕『無若某矣。』李當欣許之﹐明日﹐吳卽以院長名義拜李。此殆非事實﹐意欲揚吳﹐反涉於妄。聞家父云﹐舊制﹕藩司初擢巡撫﹐其見督撫﹐仍由甬道東角門入﹐坐官所﹐然後開暖閣門延之。吳任冀州知州﹐未交卸前固猶是督撫屬吏也﹐況吳本師事李者乎。」所論甚允。文人縱筆﹐往往只圖寫得興會﹐遂致乖於事實。馬氏文頗謹飭﹐亦有此失。陳三立評其《抱潤軒文集》云「曾張而後﹐吳先生之文至矣。然過求壯觀﹐稍涉矜气﹐作者之不逮吳先生﹐而淡簡天素﹐或反掩吳先生者﹐以此也。

環堵私言﹐敢質諸天下後世。」如江氏所云﹐此作蓋亦以過求壯觀涉於矜气爲累矣。《抱潤軒文集》中有《吳先生墓志銘》一文﹐敍及此節﹐謂﹕「任冀州八年﹐方敍遷﹐一旦投劾去。

李公畱之不可﹐則處以賓師﹐聘爲蓮池書院山長。」較傳語爲記實﹐未作張致。﹝書院主講﹐舊稱山長﹐乾隆三十年命攺稱院長。諭謂﹕「各省書院延師訓課﹐向有山長之稱﹐名義殊爲未協。旣曰書院﹐則主講席者自應稱爲院長。」俗𨿽猶沿山長稱謂﹐傳志文字以稱院長爲宜。﹞

披覽江氏此書﹐介述引申之餘﹐間以管見略有商訂﹐旨在壤流之助﹐藉副衝懷﹐非敢過督也。

南齋日記

仁和﹝今杭縣﹞徐花農﹝琪﹞﹐光緒庚辰翰林﹐頗著文譽﹐曾在南書房行走。﹝官至內閣學士﹐署兵部左侍郎﹐緣事褫職。以祝嘏賞三品職銜。﹞有手書日記曰《南齋日記》﹐凡若干冊﹐卒後自其家流出﹐散佚不完。余僅獲見其第十五﹝光緒二十五年己亥元旦至二月初九日﹞﹑第十九﹝己亥五月三十日至九月十七日﹞二冊﹐有關掌故﹐可資循覽﹐惜不克窺其全也。

己亥正月﹐徐由司經局洗馬遷翰林院侍講。第十五冊是月二十五日云「……退直回寓﹐已報至﹐內閣奉朱筆﹐圈出『朱益藩轉補翰林院侍讀﹐徐琪補授翰林院侍講。欽此。』跪聆之下﹐感愧難名。臣琪到洗馬任甫六十四日﹐又蒙恩擢授斯職﹐天恩髙厚﹐祖徳綿長﹐感激歡欣﹐不知所報。惟當益加奮勉﹐以期無負鴻慈於萬一。卽日繕具謝恩折﹐﹝奏爲﹕「叩謝天恩仰祈聖鑑事﹕本月二十五日內閣奉朱筆﹕『徐琪補授翰林院侍講。欽此。』跪聆之下﹐感悚交縈。伏念臣忝侍鵷聯﹐疊承鳳詔﹐班躋洗馬﹐深蒙寵眷之優加。光覲儀鸞﹐仰荷慈恩之渥沛。東觀睹藏書之富﹐職典羣編﹔南齋增珥筆之輝﹐寵超常秩。備荷生成之逾格﹐時慚報稱之無由。玆復特煥丹綸﹐榮頒靑瑣﹐玉律正逢夫元月﹐欣聞溫旨之傳。璇闈廣被夫慈云﹐賞及從臣之近。撫六經之極博﹐貴闡眞詮﹔邀九陛之殊施﹐愈形非分。愧乏涓埃之效﹐益徵髙厚之隆﹐臣惟有勉矢愼勤﹐力求詳洽﹐溯淵源於伊洛﹐儒宗勵進業之資﹐侍颺拜於蓬萊。夙夜備論思之獻﹐以冀駑忱之稍竭﹐用酬鴻貺之頻叨。所有微臣感激下忱﹐謹繕折叩謝天恩﹐伏乞皇太后皇上聖鑑。謹奏。」﹞……付楊蘇拉明日遞﹐發電致曲園師及如臯顧梅卿師。……」

二十六日云「六點鐘﹐常服掛珠﹐進福華門﹐楊蘇拉折已遞﹐少停坐舟至瀛秀園門候。

適是日景東甫閣學署兵侍﹐李蔭墀前輩署禮侍﹐三人同至儀鸞殿謝恩。由東甫口奏﹐臣景灃等叩謝皇太後天恩﹐各免冠叩頭﹐興﹐退出。是日也﹐慈顏溫霽﹐龍衮輝煌。小臣獲拜恩光﹐眞感忭無已也。﹝按﹕徳宗蓋以病未出﹐《日記》連日言恭閱上脈按也。﹞……午回寓祀神拜祖先。是日報子賞四十千﹐內閣道喜十千﹐又加四千﹐吏部及各蘇拉道喜均有賞。」

二十七日云「翰林院送知會﹐請日壇陪祀﹐答以內廷有差不開送。又請示到任日期﹐定初二日午刻。……聞到任賞錢二十八千﹐是日茶房賞四千。」

二月初二日云「午刻到侍講任﹐補褂朝珠﹐到署門下車﹐隸入呵道請安。吏人導至淸祕堂少坐﹐更朝服﹐詣至聖先師前﹐在階下行三跪九叩禮﹝吏人贊拜﹐鳴鐘鼓﹞。禮畢﹐至淸祕堂﹐更補褂朝珠﹐進茶少坐﹐給吏人等酒資二十八千。隨至昌黎祠前﹐行一跪三叩禮﹐進屋內。今日系春祭﹐是以陳設牲醴果品甚多﹐適於是日展謁﹐尢見與公文字之契深也。禮畢﹐卽登車。回憶庚辰成進士到署﹐見讀講至登瀛門皆呵導﹐心竊艷之。今越二十年﹐亦蒙君恩超擢是階﹐非祖徳綿長﹐曷克臻此。感激之深﹐當爲詩以記。……」侍講記恩詩﹕「典數開元紀集賢﹐﹝《唐書》﹕元宗嘗選耆儒日一人侍讀﹐置集賢院侍講學士﹑侍讀直學士﹐講讀之稱始此。﹞皇朝釐定記馮銓。﹝我朝順治元年十一月以大學士馮銓等奏定翰林院爲正三品衙門﹐設讀講各二員。﹞龍飛創制先三院﹐﹝國初天聰十年設國史﹑祕書﹑宏文爲內三院。順治元年二月增設三院學士﹐五月令京師各衙門照舊錄用﹐翰林院之名始定。﹞鵷侶趨蹌溯一員。﹝明初定翰林院侍講二人﹑侍讀二人。我朝順治三年定侍讀﹑侍講各一員﹐十五年始設侍讀﹑侍講各三員﹐至今猶視此數。﹞品秩舊從端揆比﹐﹝明初設翰林院﹐爲正三品衙門﹐洪武十四年攺爲正五品衙門﹐洪熙元年定凡大學士加三師則爲一品﹐加尙書二品﹐侍郎三品﹐若未加升而止系大學士者則仍五品。我朝順治十五年定翰林院大學士加殿閣銜﹐設滿漢學士各一員﹐秩正五品﹐然則明之大學士與國初掌院學士﹐皆與今講讀品秩相同也。﹞科名還占狀元前。﹝國初一甲第一名爲狀元及第﹐用六品冠服。按﹕明洪武十八年定侍讀﹑侍講學士各二人﹐從五品。侍讀﹑侍講二人﹐正六品。我朝順治十五年定漢侍讀學士三員﹐侍讀學士三員﹐秩從五品﹐侍讀三員﹐侍講三員﹐秩正六品﹐蓋沿明制﹐知當時服飾正與狀元同也。﹞

彜章恪守先朝範﹐簪紱輝從乙巳年。﹝雍正三年乙巳十二月﹝年﹞晉翰林院侍讀﹑侍講學士秩從四品﹐侍讀﹑侍講秩從五品﹐今學士讀講品秩皆視此也。﹞……」入翰林二十年﹐官至侍講﹐感激欣幸﹐一至於此。﹝侍講﹑洗馬均從五品。由洗馬遷侍講﹐不過循資平轉也。其由侍講轉補侍讀之朱益藩﹐爲光緒庚寅翰林﹐徐氏四科十年之後輩。﹞詞曹品級﹐後經升攺。

宣統元年己酉八月定翰林院侍讀﹑侍講學士均爲正四品﹐侍讀﹑侍講均爲從四品﹐撰文﹑祕書郎﹝均詹事府裁後所設﹞﹑修撰均正五品﹐編修﹑檢討均從五品。﹝葉昌熾《緣督廬日記》宣統二年庚戌正月廿二日云「得鳳相函﹐講讀升級﹐家居在任一律﹐可換四品服。卽屬仲侯購一靑金石藍頂﹐至瑞記照相館攝衣冠影。」時葉以開缺侍講在籍也。鳳相謂大學士陸潤庠鳳石﹐原官而品秩忽晉﹐不可謂之升官﹐惟可謂之官升。淸末頗多官升之事。﹞

第十九冊己亥五月三十日記儀鸞殿召見云「病尙未愈﹐五點鐘策騎入直﹐家人見病甚﹐皆阻前往。琪知今日是翰林院直日﹐必召見﹐若偸閒不宜﹐乃扶病策騎﹐居然尙可支持。至齋稍坐﹐果命召見。乘舟至瀛秀園門五間房﹐又稍坐﹐晤蘇子熙宮保軍門﹝元春﹞﹐一見如舊相識。是日三起﹕琪第一﹐蘇元春第二﹐軍機第三。有奏事太監導入瀛秀門﹐將至殿階﹐見殿前陳設皆珠蘭﹑茉莉﹑蕙花之屬﹐盆皆細瓷五彩﹐香气撲人。中官導前﹐登殿中階﹐啟中扉﹐進殿向東行﹐見殿中陳設諸花與外同﹐但盆略小﹐因召對在卽﹐不敢諦視。趨至東暖閣﹐有黃紗簾﹐中官向北面啟簾﹐蓋寶座近窗向北坐﹐臣等由北面上﹐是以由北啟簾也。進暖閣﹐見近窗設禦榻一﹐皇太后寶座在榻之東﹐中設一炕桌﹐皇上寶座在榻之西﹐前設禦案一﹐案上黃緞罩﹐臣等履歷片置案上。案下設一品墊﹐正一居正中﹐墊北有花數盆。臣等非一品不能上墊﹐乃在墊帝向東南迎皇太后禦坐跪。移時皇太后問曰﹕『你那里人﹖』臣對曰﹕『臣浙江人。』又問曰﹕『那一科進士﹖』臣對曰﹕『臣庚辰科進士。』又問曰﹕『浙江年歲多好﹖』臣對曰﹕『是﹐浙江年歲多好。』又問曰﹕『浙江雨水什麼多調勻﹖』臣對曰﹕『是﹐浙江雨水一切多見調勻。』又問曰﹕『寧波有水勇﹐有人說可以練得﹐究竟如何﹖』臣對曰﹕『寧波水勇亦可練得﹐然臺州民情彊悍﹐似乎臺勇比寧波還彊﹐然咸豐年間軍務時寧波練綠頭兵﹐亦頗得力。』又問曰﹕『那是撚匪時否﹖』臣未及答﹐又問曰﹕『是粵匪時﹖』臣對曰﹕『是。』又問曰﹕『浙江有教案否﹖』臣對曰﹕『浙江教案尙不多﹐各省教案﹐全在州縣得人﹐若有洋人來﹐卽時見他﹐有教案立予訊結﹐決不致有多事。現在各處教案﹐總是不肯驟見洋人﹐平時又不將細情曉諭﹐於是愚民以無稽之詞﹐或迫於公憤﹐亦有希圖打搶﹐並非眞是義民的。』皇太后曰﹕『可不是。現在山東﹑四川各省﹐俱有教案﹐總要外頭辦得好﹐若鬧到裏面來﹐事情就不好辦了。」臣對曰﹕『是。若鬧到裏面來﹐事情就不好辦。』又問曰﹕『近來時事多艱﹐練兵以外﹐尙有何策應該舉辦﹖』臣對曰﹕『方今以練兵爲第一要義。練兵以外﹐惟有理財。

然本朝與前朝不同﹐從無加賦之名﹐若理財不得其法﹐民間卽爲受累。還是推廣蠶桑﹐其利最溥。』皇太后曰﹕『可不是﹐加賦萬不可行。理財之事﹐地方官辦理不得其法﹐則百姓愛累。』臣對曰﹕『是。』又問曰﹕『浙江多出絲﹖』臣對曰﹕『是。浙江出絲。』又問曰﹕『絲是湖州的好﹖』臣對曰﹕『湖州的絲最好。杭州府屬海寧州等處出絲亦多好。』又問曰﹕『洋人亦來買絲﹖』臣對曰﹕『洋人亦來買絲。伊等買絲必須絲貨都齊﹐價錢欲落之時﹐始肯來買﹐是以中國商人﹐往往多喫其虧。』皇太后曰﹕『洋人做生意﹐他多比中國商人精。』臣對曰﹕『是。

中國商人心思趕不上洋人﹐是以商務多喫他的虧。』皇太后曰﹕『正是。卽如礦務鐵路﹐亦多不見獲利。所延礦師﹐往往本領不佳﹐亦尋不出眞苗。』臣對曰﹕『是。外國開礦﹐往往於此處安機器﹐卽開至見水﹐仍復下挖﹐必見眞苗而後止。中國商人安機器﹐挖至見水無苗﹐卽挪他處﹐是以所費成本較多而獲利轉少。況購買機器資本已重﹐而機器所獲之利不能過有速效。』皇太后曰﹕『是。機器成本旣大﹐獲利卻亦甚緩。』臣對曰﹕『是。方今時勢﹐若不講洋務﹐未免迂闊。然機器等事﹐實無大利。』又問曰﹕『鐵路亦不獲利﹐何故﹖』臣對曰﹕『鐵路在外洋招商較易﹐是以獲利比中國厚。』又問曰﹕『浙江農工商局近來亦辦得如何﹖』臣對曰﹕『現在浙江經劉樹棠竭力整頓﹐一切當有起色。卽如從前養蠶不精﹐近仿西法﹐用顯微鏡先照﹐將蠶子有毛病者先行挑出﹐所以近來所養之蠶旣好﹐絲亦較從前漂亮﹝此二字京中語猶光潔也﹞。至於興利之道﹐如浙江岱山從前出鹽﹐撫臣日派人往收﹐乃鹽出日多而官款不給﹐於是私梟充徹﹐仍復無可如何。』皇太后曰﹕『可不是。私梟最可惡﹐他的鹽運來比人家好﹐價錢又賤﹐是以百姓多貪喫他私鹽。』臣對曰﹕『是。』對至此﹐皇太后從容溫霽諭臣曰﹕『你是近臣﹐學問又好﹐方今時事艱難﹐內而內政應該修明的﹐外而外政應該舉行的﹐你隨時條奏﹐無不立見施行﹐無不卽行舉辦。』臣對曰﹕『是。臣如有見解﹐當隨時奏聞。』皇太后曰﹕『你會畫﹖』臣對曰﹕『臣學則畫畫。』皇太后曰﹕『多畫得好﹖』臣對曰﹕『臣畫粗學﹐平日瞻仰皇太后禦筆﹐實在欽佩。』皇太后曰﹕『畫就是章法不好安。』臣對曰﹕『皇太后禦畫章法實在好極﹐臣欽佩十分。』皇太后曰﹕『今年因事情忙亦不多畫﹐往年節下畫得多﹐你們多有賞。今年畫得少﹐是以多未賞著。』臣對曰﹕『是。現在事體比從前多忙。』皇太后又曰﹕『我每畫一件﹐多是自己等用﹐是以臨時教你們題。隨時要有﹐你們題得多好﹐就是多受累。』臣對曰﹕『總是皇太后恩典。』皇太后又曰﹕『嘉慶﹑道光年間﹐南書房多會畫﹐現在有能畫有不能畫。』臣對曰﹕『是。』皇太后又曰﹕『你大字匾對多寫得好﹐大字有底子否﹖』臣對曰﹕『沒有底子。』皇太后又曰﹕『大字擱在桌上瞧得好不算準﹐總要懸起來看好才是眞好。』臣對曰﹕『是。』皇太后又曰﹕『你平時用什麼筆﹖』臣對曰﹕『寫福方等字用棕筆﹐若寫蠟箋還用羊毫。』皇太后曰﹕『棕筆不大好使﹐還是羊毫轉側處見得圓潤。』臣對曰﹕『是。』皇太后又問曰﹕『你多少歲﹖』臣對曰﹕『臣年四十二歲。』問至此﹐稍停﹐顧皇上曰﹕『皇帝還有問的問問。』皇上曰﹕『你天天進裏頭來﹖』臣對曰﹕『是。臣天天進裏頭當差。』皇上又曰﹕『衙門裏還常去﹖』臣對曰﹕『衙門事情不多﹐有知會來就去。』皇太后曰﹕『翰林院那邊事簡﹖』臣對曰﹕『是。翰林院事簡﹐有內廷差﹐署中卽不常到。』皇太后又問曰﹕『侍講幾員﹖侍讀幾員﹖』臣對曰﹕『漢侍講三員﹐侍讀三員。』臣因奏皇上曰﹕『近聖躬服藥多見好﹖』皇上曰﹕『天天脈按﹐你多瞧了。』臣對曰﹕『是。脈按臣瞧了。』對至此﹐臣思問話已多﹐稍跪凝神﹐待垂問或命起來。皇太后從容曰﹕『那沒你。』若曰『那沒你還是先下去』﹐下半語未出口﹐『那沒你』者﹐此優待近臣﹐不欲令遽出﹐而時以不早不能不出﹐乃含意曰『那沒你』。從前皇上垂問﹐至問畢時亦如此。臣領會﹐瞻仰天顏﹐見不向下問﹐卽起立向西北退出一二步﹐已近簾﹐以右手托簾﹐左足先出﹐仍以面迎上﹐右足先出﹐一轉側便以背向上﹐大不敬。左足旣出﹐然後上半身輕輕閃出﹐以右手將簾放下﹐然後右足隨出﹐若有神助。中官在階下候﹐臣仍出中扉﹐卽向東趨而南﹐出瀛秀園門﹐仍乘舟至齋。是日琪以病軀﹐幸未隕越﹐且垂詢至四刻余之久﹐天語屢褒﹐皆托祖福庇﹐遺澤綿長﹐始克臻此。謹詳錄垂詢奏對之詞於此﹐以志欣感。」徐氏時官翰林院侍讀﹐所記是日召對情事甚詳。𨿽若無關宏旨﹐而頗耐尋味。其時則正在戊戌政變後一年而庚子亂作前一年也﹐義和拳之仇外﹐動機由於民教惡感﹐所謂教案﹐其先導也。孝欽殷殷以教案之多與不好辦爲慮﹐情見乎詞﹐蓋事態已漸臻嚴重矣。

徐氏旋擢右春坊右庶子﹐力疾入內謝恩。六月初一日云「因昨日召對跪久﹐疾又劇﹐不能入直﹐與同事言明﹐未乞假﹐自此至初十日皆未入直也。」﹝按﹕十一日至十三日﹐日記均言未入直﹐病未痊也。﹞十四日云「未入直。報子來﹐知奉朱筆﹕『徐琪補授右春坊右庶子﹐欽此。』自惟譾陋﹐前日仰蒙召對﹐未及半月﹐又荷超擢﹐君恩祖徳﹐不知所酬﹐明日當扶病陳謝。……詹事府及各處道喜人來﹐賞給與前同。」

十五日云「五點鐘起﹐病甚﹐行一步卽腿痛﹐因坐而著衣履﹐令二人扶至廳事﹐家人又阻之。琪曰﹕『假使出軍臨陣﹐豈亦畏此耶﹖』因奮臂上馬﹐奇極﹐一上馬便不痛。行至宣武門﹐因數日不進食﹐眼花气促﹐乃就一肆中少息﹐然後騎。再騎至靈淸宮﹐坐一大石上又息﹐再騎始至福華門。二內監扶掖至舟﹐登岸。至齋﹐又少坐。再登舟﹐至瀛秀門前﹐晤立豫甫侍郎。稍停﹐傳宣。兩內侍猶掖琪﹐至秀瀛門﹐琪令其勿扶。趨入﹐至儀鸞殿前。時皇太后已升殿﹐禦坐仍在中扉。琪望見天顏﹐卽免冠口奏﹕『臣徐琪叩謝皇太後天恩。』奏畢碰頭﹐興﹐退出﹐平適如未病時。內監見之﹐皆曰﹕『妙極﹐眞如未病也。』晤軍機王公﹐仍登舟至齋﹐又小坐﹐然後出福華﹐仍策馬回寓。今日之謝恩也﹐實不能出門戶﹐而竟策騎來往﹐且跪奏如儀﹐皆由恩光照曜祖徳神佛保佑所致﹐欣感之深﹐益加勉勵。抵家日已晡﹐病又劇矣。謝恩折錄後……﹕奏爲恭謝天恩仰祈聖鑑事﹕本月十四日內閣奉朱筆﹕徐琪補授右春坊右庶子﹐欽此。跪聆之下﹐欣感莫名。伏念臣忝侍金坡﹝﹖﹞﹐屢承珠﹐詞林諷誦。

方躋侍讀之階﹐香案趨依﹐又備書思之職﹐荷疊頒夫露詔。愧未效夫涓忱﹐玆復仰沐綸言﹐特超坊秩。玆恩渥霈﹐貴逾中護之稱﹔溫旨頻加﹐選擬承華之重。寵榮益厚﹐報稱尢難。臣學遜顏含﹐才慚荀緯﹐淸要之班叨竊﹐疏庸之惕彌深。惟有版籍詳稽﹐冀勉竭駑愚之末。冰淵倍懍﹐庶稍酬鴻貺之隆﹐所有微臣感激下忱﹐謹繕折叩謝天恩﹐伏乞皇太后皇上聖鑑。謹奏。』……」侍讀遷右庶子﹐亦依階平晉﹐未爲峻擢﹐而力疾策騎﹐趨謝簾前﹐其感恩忘病﹐一時大有俗所謂人逢喜事精神爽者然﹐所記情態若揭。至以入朝謝恩方之出軍臨陣﹐儒臣之設諭亦頗奇。咸豐軍興時﹐以文職領軍之唐訓方﹝道光庚子舉人﹞﹐在湘軍名將中﹐亦一儒將﹐於《從徵十六圖》自記扶病鏖戰云「戰危事也﹐病危機也﹐孔子愼之。至病與交戰交危﹐存亡呼吸﹐匪系一身﹐不愼﹐有濟乎。江右義寧州有山曰雞鳴﹐盤郁雄奇﹐負城而壁立﹐其左曰鳳凰﹐亦倚拔。賊陷州﹐分據之。五年秋﹐率師往剿﹐次乾坑﹝離城四十里﹞﹐賊數迎戰﹐敗之。抵雞鳴山麓﹐忽病。賊初怯余銳﹐至是瞰兵少﹐殊易余。余度其無戒心也﹐趣戰﹐誓以身先﹐諸將勸少休﹐余曰﹕『君等犯矢石﹐余忍息牀褥哉﹖』遂彊起怒躍﹐族子副將子云﹝敏興﹞扶而馳之。時病熱﹐面目若火炙﹐諸將謂余殺气郁勃﹐爭奮呼躡壁﹐若數百猿猱﹐騰踔而上。賊驚愕披靡﹐顚崖墜壑者相枕藉。於是乘銳奪雞鳴鳳凰山﹐復州城。嗣州人於其始至地﹐立石書『唐公勝處』﹐感托命與﹖眷捨生與﹖未敢知。嗟夫﹐世非無瀝血誓師﹐冀戡大亂﹐而見危气沮﹐藉云持重﹐顧謹愼如武鄕﹐至食少而仍冒危難﹐何也。」此眞出軍臨陣也﹐韓超﹝道光甲午副貢生﹞以文職在黔著武勛﹐又一儒將也。其幕客空六居士爲撰《獨山平匪記》﹝咸豐四年事﹞有云「……起身之日﹐率精勇八十人﹐至關廟行禡禮﹐叩拜畢﹐祝曰﹕『韓超此去﹐不怕死﹐只怕病﹐病則難辦事矣。願帝君保佑不病﹐以救萬民。』說到難辦事句﹐雙淚俱下。戶外眾勇﹐聞而感動﹐齊聲髙叫曰﹕『我等皆願與公同死。』喊殺而出。」則一出軍臨陣而怕病者﹐各見壯槪﹐與徐記合看﹐亦學有致。

記太常仙蝶﹐七月十九日云「退直﹐至池邊﹐太常仙蝶又見於石上﹐與五月間所見同。「

二十一日云「私念前日見仙蝶﹐今日或再見。因至禦園六月菊上訪之﹐四仙並出﹕一黃質黑章﹐卽相傳左翅有缺者﹔一黃質微紅﹐有金翠茸﹐卽裕壽田前輩家所見者﹔一翅中有二翠茸﹐卽陶然亭見者﹔一外面亦有黃紅翠三色﹐均四蹐二須﹐須冠二珠如棗形﹐眞仙人也。

徐叔鴻方伯扶乩﹐謂是四仙﹐今日所見正合。……」

二十二日云「禦園又見仙蝶﹐有一甚大﹐白質而黑章﹐其白縷皆如菊花形﹐飛時則黑章成翠色﹐白質成淡綠色﹐二面透光﹐望之如玻璃鏡﹐琪夢中見徧身珠璣者﹐與此正合。大可五寸﹐蓋實羅浮仙種乘雲到此﹐與太常仙翁合而爲一也。連日屢有仙貺﹐不可無詩﹐當拈韻以記也。」

二十九日云「此數日中仙蝶皆時來。或一﹐或二﹐或三四。其蝶使有白色者﹐有淡黃者﹐白者恆見﹐淡黃者亦罕有也。」

八月十二日云「今日仙翁又來﹐一黃質黑章﹐一黃質微綠﹐具元白二色章采﹐皆立久不去﹐神迹也。」

二十六日云「太常仙蝶屢至西苑﹐今日又疊見之﹐因成四詩﹐錄後。連日曉直西苑﹐屢見太常仙蝶﹐謹記以詩﹕『宣南五處見仙蹤﹐﹝仙翁之來﹐先於蓮花寺二見﹐壽蘅師處三四見﹐江亭一見﹐雲山別墅二見﹐虎坊橋寓廬又一見。﹞城北元燈結瑞重。﹝裕壽田前輩住城北﹐前年試燈日﹐仙集於庭﹐壽蘅師命琪前往寫影﹐賜詩有『北郭於田大捷回」句﹐並繪《踏雪傳眞圖》。﹞已助天衢韶景麗﹐況承太液渥恩濃。……元老昨才編畫史﹐可知應瑞出孚誠。﹝壽蘅師輯遇仙諸瑞﹐介弟叔鴻方伯題曰《應瑞孚誠集》。﹞……九陛天章在霄漢﹐﹝髙廟有《禦題仙蝶詩》。﹞滿身雲气點珠璣。﹝前年餘夢見一蝶﹐大逕五寸﹐滿身皆綴珠璣。及見裕壽田前輩家一仙﹐皆有玉章﹐與夢正合﹐今日所見又同。﹞……芝艸生時根並托﹐﹝今年琪庭中又生芝艸。﹞木樨香裏菊初新。﹝禦圃中六月菊一望如錦。﹞丹靑尺寸誇摹寫﹐﹝前賢屢有圖繪。﹞

扶翼須知翅若輪。』﹝相傳仙翁衝霄而舞﹐其翅漸大﹐有若車輪。﹞己亥秋八月﹐徐琪初稿。「

太常仙蝶舊時盛傳於士大夫間﹐屢見記載﹐歌詠相屬﹐徐氏所記﹐亦其倫也。醒醉生﹝汪康年﹞《莊諧選錄》卷八云「長沙某尙書﹐平居專敬太常仙蝶﹐時瞻空想望﹐輒拜稽延佇。一日有僕言仙蝶降其家﹐尙書亟衣冠往視﹐見一蝶栩栩然﹐果仙蝶也。因卽迎回宅﹐招諸門生﹐共屍祝之﹐且觴詠累日。又謂仙蝶能飲﹐因競濡以酒﹐蝶困憊旣劇﹐遂奄然化去﹐或曰是尸解矣。尙書則制紫檀小匣﹐藏其遺蛻﹐擬題其上曰『太常仙蝶』。一門生杭人某獨爭曰﹕『如此是仍以蝶視之也﹐宜書曰太常蝶仙。』尙書曰﹕『不可。吾恭讀髙宗純皇帝禦制詩集﹐實稱太常仙蝶﹐祖訓不可不遵。』乃如舊書之而瘞諸隙地焉﹝以俟錄﹞。」語气涉謔。長沙某尙書蓋卽指徐樹銘壽蘅﹐門生杭人某似亦卽謂徐琪。

記孝欽禱雨。八月二十一日云「慈聖因秋來少雨﹐宮中設壇祈禱﹐命琪爲求雨文﹐命吳士鑑書﹐用黃綾面黃紙紅裏折﹐較平時賀折寬約三分長約一寸﹐卽日撰書呈進。」文錄後﹕「維光緒二十五年歲次己亥八月日﹐臣那拉氏率子臣敬祭於昊天上帝曰﹕時屆西成﹐納稼昐丰年之瑞﹔情殷東作﹐深耕期沃土之滋。乃秋暘倍見夫炎蒸﹐而甘澍未邀夫滂霈﹐惟天心之可格﹐實臣念之彌虔。爰竭丹忱﹐吁求蒼昊。伏願廣施膏澤﹐渥漑祥霖﹐俾二麥之懷新﹐良苗可種﹔錫四郊而普潤﹐嘉谷咸登。賴仁愛之潛孚﹐庶蒸黎之悉慰。仰祈昭格﹐用薦馨香﹐不勝禱切待命之至﹐謹奏。」

二十二日云「聞昨撰擬求雨文﹐已邀慈覽﹐卽日在儀鸞殿西設壇祈禱。慈聖爲民請命﹐至誠所感﹐當日卽大霈甘霖也。」

九月初三日云「慈聖因連日未得雨﹐誠祈益篤。聞今日邯鄲鐵牌可到京﹐奉之西安門內大光明殿﹐將來得雨後鑄金牌報之。金牌不能存寺中﹐則存直隸藩庫﹐由藩庫更鑄鐵牌存寺也。聞平時金牌用黃金二百四十兩﹐此次慈聖命增七十兩﹐則須重三百十兩。今年金價昂﹐每金一兩易銀三十七兩﹐則一牌之金實直銀萬餘兩也。國家重念民生﹐不惜內帑之報﹐實亙古所罕。晚風雲四合﹐得微雨﹐農心稍慰。」

初四日云「慈聖又命爲祈雨文﹐卽日撰書恭進。」文錄後﹕「維光緒二十五年歲次己亥九月日。臣率子臣敬祭於昊天上帝曰﹕秋將深矣﹐漸凝露之爲霜﹐天必鑑之。何密雲而不雨﹐誠悃已通於霄漢﹐恩膏亟昐夫滂沱。是用再竭微忱﹐仰祈福佑。昔殷湯以六事請禱﹐深有儆於藐躬﹔春秋書三日爲霖﹐實全資夫昊眷。所望醴泉湧注﹐渥澤咸敷。潤徧邦畿﹐百谷荷生成之徳﹔歡騰場圃﹐萬家蒙涵育之仁。庶幾晚歲之告丰﹐咸賴穹慈之普濟。謹奏。」

十四日云「因連日祈雨未得﹐又奉懿旨命撰求雨文﹐卽日撰書進。」文錄後﹕「維光緒二十有五年歲次己亥九月日﹐臣那拉氏率子臣敬祭於昊天上帝曰﹕呼吁兼旬﹐早達圓穹之聽﹔耕耘千畝﹐羣思晚歲之登。乃綠疇深盼夫懷新﹐而赤地未占夫破塊。九霄延跂﹐亟賴恩膏﹔五夜通誠﹐再申祈禱。伏願神功溥惠﹐昊貺垂慈﹐消沴气於恆風﹐霈生機於甘澍。式敷虔悃﹐冀頓解乎蘊隆﹔俯鑑愚忱﹐定仰邀夫仁愛。不勝急切待命之至。謹奏。」

深宮禱雨﹐無論其效如何﹐要本乎重農之意。金梁《四朝佚聞》云「光緒三年﹐疊諭籌賑山西旱災。」劉《續通考》﹝按﹕劉錦藻《皇朝續文獻通考》也﹞原按﹕「晉豫亢旱﹐朝廷恩施疊霈﹐下詔責躬﹐至有『上天降罰何不移於宮廷』之語﹐聞兩宮皇太后率皇上露禱﹐長跽歷三四時之久﹐仰望星月皎然﹐至於慟哭。向例祈雨疏文﹐由翰林院撰進﹐此次特命南書房恭擬﹐辭意迫切﹐不讓桑林。具名稱『臣某某氏率子男某某』﹐亦創舉也。」前例可資印證。﹝『子男』二字﹐當以徐記子臣爲是。﹞關於邯鄲鐵牌﹐徐氏所記﹐亦屬一種小掌故。董恂《自訂還讀我書室年譜》同治九年庚午云「六月初七日﹐先是以祈雨由總理署函致曾滌生通侯﹝時以大學士官直隸總督﹞﹐請鐵牌於邯鄲﹐至是得雨深透﹐赴都城隍廟恭送鐵牌。「

時董充總理各國事務衙門大臣也。總署以辦理外交而設﹐而乃旁及乎斯﹐亦奇﹐因綴錄之。

陳夔龍官河南巡撫時﹐曾以祈雪而隔省請鐵牌於邯鄲。其《夢蕉亭雜記》卷二道其情事云「光緒甲辰冬﹐中州苦旱﹐大河南北數千里﹐望雪孔殷。余率司道府縣﹐設壇虔誠祈禱﹐消息寂然。時已仲冬﹐春麥亟須布種﹐尢切焦盼。憶前署京兆﹐親見本任王府尹培佑奉命至邯鄲縣龍井恭請鐵牌到京﹐越日卽降大雨﹐成效昭著。當派道府大員虔詣直隸邯鄲縣恭請鐵牌。

維時文武寅僚﹐僉謂隔省祈禱﹐豫中向無辦過成案﹐意在阻止此行。余謂天人一理﹐罔分畛域﹐但求精誠之感召﹐何必例案之拘牽。僅用一紙公文﹐咨行直督備查。時則京漢火車已經合軌﹐往來甚便﹐鐵牌請到之日﹐於渡黃河南岸後﹐距省約十餘里﹐祥符令驛馬來報﹐於夜戌時入城﹐應先往龍神廟恭候。余出署時﹐默觀天象﹐第覺微云點綴﹐澹月朦朧。私念天色如此﹐恐難立霈祥霙﹐詎輿甫至廟門﹐朔風撲面﹐異常栗冽﹐嗣將鐵牌恭奉神龕﹐率屬行禮訖﹐已有薄片雪花﹐紛披滿地﹐眾皆驚異。由夜達旦﹐歷一日許﹐雪厚八寸餘﹐四野沾足﹐人心爲之歡忭。越日謝降﹐余率襄祀各寅僚﹐咸集二曾祠瓣香樓﹐公宴賞雪﹐賦詩紀事。詩載松壽堂《大梁集》中﹐賡和者廿餘人。曾書楷刊石﹐嵌於祠之石壁﹐以畱雪爪。」極言鐵牌之靈異﹐亦可供鐵牌故事之談佐。

宦遊紀略

嘉慶間﹐貴築﹝今貴陽﹞髙廷瑤﹝字靑書﹞以舉人官通判﹐洊擢知府﹐歷安徽﹑廣西﹑廣東三省﹐有循幹之譽。所著《宦遊紀略》二卷﹐自敍宦迹﹐頗可觀﹐尢足供治學者之參考。

余所見凡兩種版本﹐一爲刻本﹐署「桐鄕嚴錫康重刊」﹐弁以「胡文忠公致前貴州荔波縣知縣嚴伯雅太守﹝錫康﹞手書﹝公時官貴州候補道補授黎平府知府﹞」﹐有序六﹕咸豐十一年辛酉孟春前貴州學政翰林院編修鮑源深﹐咸豐十一年辛酉季冬前署貴州按察使後學沈西序﹐前漕運總督愚侄朱樹﹐﹝咸豐己未﹞十二月旣望候選知縣世愚侄莫友芝﹐云陽縣訓導前署廣西柳州府融縣知縣後學李咸若﹐同治元年壬戌季春順天府尹侄婿石贊淸。一爲排印本﹐署「安徽印刷局印」﹐有序四﹕﹝滇刻《宦遊紀略》序﹞光緒二十年甲午秋九月滇黔使者仁和王文韶﹐和州鮑源深﹝文與嚴刻本不盡同﹐蓋一稿而經修攺者﹞﹐十二月旣望獨山莫友芝﹝文與嚴刻本同﹞﹐監利王柏心。跋一﹕門下士李錦云。兩本均就上下卷分爲二冊﹐嚴刻本各篇多附列評語﹐署受業侯金楷或晚學生方恆泰。又有眉批﹐或卽出嚴錫康乎﹖﹝嚴刻本﹐余僅見上冊﹐字句與皖本有不同處﹐大體無殊﹐下所引據皖本。﹞

同通﹝同治通判﹞之官﹐專廳守土者﹐與州縣相若﹐其僅爲府佐者﹐閒曹也。對府屬州縣﹐𨿽亦在長官之列﹐而州縣初不稟命﹐謔者謂同知曰點頭大老爺﹐通判曰搖頭大老爺﹐蓋於州縣偶以公事相啟白﹐點頭示不敢持異議﹐搖頭示不敢表意見也。通判秩正六﹐而知州秩從五﹐通判可升知州﹐故又有「升到卑職」之謔。﹝汪康年《莊諧選錄》卷五云「國朝官制﹕知州於通判爲屬員﹐公事須用申文﹐而通判又可升爲知州。故爲知州者﹐常意輕通判﹐而稱謂之間﹐又不得不稍自抑。嘗有知州與通判爭事﹐曰﹕『俟汝升至卑職時﹐便知此事難處。』」

此爲相傳之諧談。據余所聞﹐知州之語﹐爲「等大老爺升到卑職的時候﹐才知道卑職的難處」﹐尢爲得神。州縣舊稱同通爲大老爺﹐後多攺稱憲臺﹐至卑職之稱﹐乃同通州縣對長官所通用。

淸末各省始多廢此稱﹐攺令自稱其官﹐如知州卽自稱知州之類。﹞世之談官場故事者﹐對於同通閒曹﹐率不置意﹐而如髙氏所記﹐則以地位較尊之故﹐亦非全無關系也。本書卷上記嘉慶七年官安徽廬州府通判事云「余在廬州府通判任﹐僅七日耳。有三事焉。到任之次日﹐府縣校官來見﹐僉稱府學生員某﹐爲其子求拜門墻﹐願送贄儀三百兩。余曰﹕『我是來作官﹐不是來教學也。伊有三百金﹐僅可請一名師﹐何用余爲﹖』其意不過欲結官長﹐爲出入衙門地步﹐收此三百金﹐將來聽其父子使喚﹐伊於胡底﹐辭焉。後訪此生極健訟﹐官長與往來者﹐多爲所累﹐稍不愼﹐卽墮其術中矣。一日司閽某僕﹐持一呈進﹐稟稱有人在途拾得二百串錢票一紙﹐求存案。余曰﹕『得遺失物﹐應赴縣呈明﹐何必來此﹖』某僕曰﹕『伊有話面稟。』余見之。其人懇將票發錢店取錢﹐畱以充公﹐伊則聽憑賞賜。余曰﹕『失票人必至錢店掛失票﹐爾何不持此票至錢店﹐俟其來將票還之﹐伊必以爾爲盛徳人﹐或酬爾一二十千﹐未可知也。若我取來與爾瓜分﹐是我爲窩家﹐與爾同夥作賊矣﹐官可作賊乎﹖』將其呈發還。又一日﹐書役二十餘人﹐聯名稟訐皂隸某爲子納粟入監﹐謂其名尙在卯冊﹐每月輪值﹐皆以傭貲倩人應役﹐己則自販稻穀﹐由廬之三河鎭運往蘇州﹐三十年中居積至二三十萬﹐合肥縣前髙閎厚垣者﹐卽其宅也。某僕亦密言主人方謀迎眷﹐苦無費﹐此等事𨿽萬千取庸何傷。余笑曰﹕『諾。』立傳某父子詰問。某年已七十餘﹐其子年近四旬﹐未頂戴﹐父子咸伏地叩頭﹐恐懼不能出一言。余問爾皂隸乎﹐爲子納監乎。則又叩頭曰﹕『死罪死罪。』問其子何不頂戴﹐曰﹕『不敢。』余曰﹕『爾父子有志向上﹐特誤於不諳成例耳。爾若爲盜爲娼﹐有玷民籍﹐我必不容。若爲子納監﹐是立志爲好人﹐何不可之有﹖況掛名役籍以避煩重差徭者﹐比比皆是﹐今爾旣未執皂隸之役﹐亦猶之未充皂隸。不除容名﹐一誤也﹔不許納監﹐必再誤矣。官之一念﹐使人數世蒙恥﹐其可乎﹖凡事貴核實而得情者﹐此類是也。』遂命其子頂戴。後取卯冊至﹐除其父空名﹐鈐印而示之﹐父子相率拜謝去。一時堂上書役相顧駭愕。余曉之曰﹕『何識之褊也。見人略有好處﹐便生嫉妒心。爾曹中有似此空名掛役﹐能如其向上而不得自脫於籍者﹐可悉告﹐亦將爲爾除之﹐尙願爾曹人人如是也﹐何訐焉﹖』時郡守爲福建張曲園先生﹐合肥令爲陽湖左杏莊﹐後官至湖南撫軍。杏莊聞之﹐告曲園曰﹕『新來通守﹐舉動出人意表﹐有見識﹐有操守﹐非常人比也。』因言此三事。曲園爲人素簡傲﹐卽日命輿過訪﹐禮貌有加﹐杏莊亦從此爲知己。某僕者﹐京師某所薦也。余謂之曰﹕『爾隨我不相宜﹐給爾盤費﹐歸投舊主可也。』由此三事觀之﹐官閒曹稍不自愛﹐而又有若輩指使之﹐寡廉鮮恥﹐將無所不至矣﹐可畏也夫。至七日札調接解淮安餉赴鄂﹐自此離廬郡矣。」閒官數日﹐居然有以自見。

又卷下云「宋東田之子﹝名灼﹞﹐以入貲得通判。來見﹐求給一冠一補服﹐取衣缽相傳意也。請曰﹕『先生服官上信下孚﹐行一事無人不慕﹐斷一獄無人不服。某隨父任在皖二十年﹐更未見有如先生者﹐此中必有道焉﹐願受教。』余曰﹕『善哉問。余自愧知識短淺﹐何以副此問也。𨿽然﹐不敢不以所身歷者告﹕大要不過小心謹愼而已。余官通判久矣﹐深知其難﹐請先言其當戒者三﹕一自大﹐二多事﹐三卑鄙。通判與知府體𨿽平行﹐而分位縣殊﹐州縣視通判亦如長官禮﹐今俗通稱之曰大老爺﹐然其心不悅也。必躬自謙抑﹐友而敬之﹐知府則當盡僚佐之禮以事之﹐庶幾相安。若侈然自大﹐是將眾不爲禮﹐孑然一身﹐進退維谷矣。知府未有不重視州縣而重視通判者也﹐州縣亦未有敬事通判如敬事知府者也﹐則自大之當戒也。

通判缺多苦﹐要能守分安貧。如見知府之尊榮﹐州縣之利祿﹐薰心肆欲﹐擅理詞訟﹐贓私累累﹐一旦事發﹐或告贓﹐或釀命﹐一敗不可收拾。見府縣則昏夜乞憐﹐曲全了事﹐辱莫大焉。

官聲由此玷﹐終身無進境矣﹐此之謂多事。次當戒卑鄙﹐通判缺𨿽苦﹐事事節儉﹐毋養閒人﹐毋爲無益之費﹐如居家然﹐一切服食器具﹐朴質無華﹐取給用而已。若事事求奢﹐必事事過費﹐過費必不足於用﹐不能不有求於人。乞粟貸金﹐人將厭之。久且不應﹐愈以增累﹐所得幾何﹐而所喪實多﹐此卑鄙之尢不可不戒也。誠能循分盡職﹐有識力﹐有操守﹐正己無失﹐郁久必彰﹐遇上官委辦事件﹐盡心盡力﹐必求妥協﹐立定主意﹐潔己奉公﹐勘破此關﹐則得其大半矣。錢則有所不取﹐事則無所不辦﹐羣相倚重﹐聲譽益增。有要事﹐上官必曰非某不能辦﹐僚友士民亦曰非某不能辦。上官旣優待有加禮﹐府廳咸來商質﹐州縣則麇至求教﹐視從前之蕭索﹐又是一番景象矣。至此仍必愈加謙抑﹐勉爲大器﹐行見蒸蒸日上﹐豈通判所能限乎﹖若夫謹言愼行﹐畱心政體﹐則無論典守何職﹐皆宜服膺﹐又不僅爲通判言矣。』宋曰﹕『謹聞命。』後聞其分發湖北﹐官聲卓然。予喜曰﹕『此君其有味乎予言哉。』」詳言此官之地位及應如何自處﹐可合看。

卷上記接解淮安餉銀赴鄂事云「余於九月初二到任﹐初九日卽調接解淮安餉銀十萬赴湖北交納。先是﹐江蘇鹽經歷薛某解至安徽桐城地方﹐失去九十二號一鞘﹐至下站查出﹐故委余接解。余至省﹐藩庫將銀補足﹐眼同彈兌。余見方伯曰「見在九十二號某眼見裝銀入鞘﹐其餘槪系薛經歷自淮安解來﹐鞘內是否銀兩及平色髙下﹐某未由得知。其鞘見存潛山縣﹐離省只八十里﹐懇提來省劈鞘另兌。某乃赤貧士﹐設有舛錯﹐無力賠繳也。』方伯以爲拘執﹐首府亦以不必煩瑣爲辭。余又力求方伯﹐銀不另兌﹐懇發封條九十九張﹐將原鞘封固。接解官所解者九十二號是在皖省新裝銀﹐其九十九鞘是淮安原鞘。如原鞘有失﹐惟接解官是問。

如鞘中儻非銀兩及平色不足﹐惟原解官是問﹐可免將來推諉。方伯又不準﹐催促卽日起程。

余次日至潛山縣﹐訂一冊﹐鈐縣印﹐將九十九鞘一一過稱﹐某鞘重若干斤﹐詳注冊中﹐發通稟立案而後行。至湖北謁同撫軍﹐問曰﹕『足下接解此銀﹐鞘中皆銀乎﹖平色足乎﹖』余以在安徽屢求不準及通稟立案緣由稟知﹐並將稟稿淸冊呈閱。撫軍細閱之﹐曰﹕『如此可無慮矣。』彈收幸無差錯。差竣回皖﹐寅好告曰﹕『前通稟到時﹐兩司及首府均以爲事出冒昧﹐撫軍則曰﹐此人辦事眞結實可靠﹐大嘉獎﹐浮言始息。』撫軍姓王名汝璧﹐號鎭之﹐四川進士。「

𨿽若過於迂執﹐而干系過重﹐謹愼可免後患﹐觀之可增閱歷。

潘世恩《思補齋筆記》卷七﹝《管聞》﹞云「宮保尙書李書年前輩奕疇﹐乾隆庚子翰林。

陳臬安徽時﹐有霍山縣民某以事至婦翁家畱宿﹐是日與婦共食﹐適有人從門外招之出﹐數日不反﹐迹之不得。其父至婦家詰訊﹐以實告﹐疑有別情﹐鳴諸官。縣令亦疑之﹐拘其婦﹐嚴刑拷訊﹐遂誣認與雇工人有姦﹐同謀斃命。獄成﹐亟請於公﹐求速結。公曰﹕『人命至重﹐天道難欺﹐今屍身未獲﹐案情未確﹐而欲艸率了事﹐於心安乎﹖』案懸未結。逾年其夫婦﹐言是日正食時﹐其友招之出﹐問曰﹕『有貨物一挑﹐從某至某﹐可得百錢﹐汝願行乎﹖』曰﹕『可。』自是每日以此爲業﹐頗有贏餘﹐近始歸裏﹐急投縣供明﹐事遂得釋。向從縣令言﹐則兩人同抱不白之冤於地下矣。公時年六旬﹐尙未有子﹐嗣後連舉六男﹐長子銘皖﹐予庚子﹝按﹕此謂道光二十年庚子﹞會試所得士。今春公九十壽﹐銘皖乞假歸祝﹐還京來謁﹐言公康健如壯盛時﹐蓋陰徳之報云。書之以告世之司刑者。」略述案情﹐推李氏耆福之由﹐頌其陰徳。而閱髙氏此書﹐記此讞經過頗詳﹐蓋深賴髙力也。卷上云「嘉慶十二年﹐安徽霍丘縣招解民婦範顧氏商同奸夫楊三等謀死親夫燒屍滅迹一案﹐連血衣殘骨凶器招解到司。廉訪李書年先生﹐恐有冤抑﹐駁提屍親證佐到省﹐委余與某令研訊﹐各供相符。廉訪隔屏諦聽﹐曰﹕『供情似眞矣。』某令曰﹕『供情結實﹐衣骨凶器確鑿﹐案不錯。』余曰﹕『僞也。』廉訪曰﹕『何以知之﹖』余曰﹕『範壽子贅於嶽家﹐正月十三夜同妻母弟諸人出觀燈﹐燈散回家。鄕間𨿽無更鼓﹐應有二更時分矣。又他往鬥牌返﹐自己三更矣。返後範顧氏與楊三及母弟諸人商定﹐各持械將範壽子凶毆致死﹐自己四更矣。又將屍支解﹐煮成肉汁﹐撈骨燒灰﹐然後棄埋漫地。人肉未經煮過﹐豬肉則所常食﹐每烹煮必須一二時方熟﹐若要熬成肉汁﹐非晝夜不能。四更至五更﹐爲時幾何﹖此不確之大端也。況範顧氏母家住居集中﹐前後左右﹐各有緊貼鄰捨﹐死者被毆﹐豈無聲息﹐焚骨臭味﹐豈無見聞﹐此理之易明而事之所必無者也。』時已交三鼓﹐廉訪曰﹕『明日再細心鞫之。』次日復訊﹐某令請病假不來﹐余先喚屍父至前﹐曰﹕『汝媳罪擬淩遲﹐楊三斬決﹐媳母媳弟及雇工三人皆擬絞候﹐冤乎不冤﹖』屍父曰﹕『無冤。』余曰﹕『汝媳與諸人正法後﹐設汝子出﹐則五人之命應汝抵償﹐汝願具結乎﹖』屍父曰﹕『我止告子贅不歸﹐所有因姦謀死之情﹐乃官審定﹐與我何干﹖』余將全案一一研訊﹐俱如昨供﹕打死後砍成八塊﹐肉煮化了﹐骨燒了﹐尙存零碎骨數塊可據﹐天衣無縫﹐欲雪無從。余沈吟久之﹐因案關五命﹐哀矜之心不覺見於顏色。範顧氏及其弟顧三麻子忽然叫冤。余曰﹕『壽子之屍地方官詳辧是煮了燒了﹐今日壽子若是尙在﹐固可伸冤。卽使已死﹐或是全屍﹐亦可從此根究。今日旣不知屍身所在﹐爾曹又未供有別故﹐何以見得冤﹖』顧三麻子曰﹕『地保同犯人一路來省﹐他說此案實在冤枉。』余曰﹕『地保昨日審過﹐如有冤枉﹐豈不供出﹖』僉曰﹕『解差再三諄囑﹐按察司衙門審案﹐如有翻供者﹐就夾一夾棍﹐因此地保不敢直說。』卽提地保問曰﹕『此案是官訪聞﹖是屍親告發﹖』地保曰﹕『是屍父四月初來縣告狀﹐官差頭役李遙協同小人查訪。』余曰﹕『訪得如何﹖」地保神色驚懼﹐囁嚅不言。掌責之﹐地保曰﹕『小人實供﹕五月初十外﹐小人同李遙查至壽子姨父陳大鳳家。大鳳外出﹐伊妻說壽子十五來拜年﹐指廂房云﹐在這間房宿﹐十六喫早飯方去。』余曰﹕『此等情節﹐如何不稟官﹖』答云﹕『未見官﹐是以未稟。不知李遙已稟否。』提李遙問之﹐地保謂李遙曰﹕『這里審案﹐不比府縣﹐我已將訪得實情供了。』李遙所供無異﹐余曰﹕『汝稟官否﹖』李遙曰﹕『小人查訪回時﹐捕衙官已問成煮了燒了﹐官未見面﹐是以未稟。』提楊三問之﹐供曰﹕『犯人實未殺死範壽子﹐因捕衙官問犯人要屍﹐犯人何處尋得屍來﹖熬刑不過﹐亂供數處﹐第一次起不出屍來﹐鞭背二百﹐第二次鞭一百﹐第三次夾一夾棍。犯人沒法﹐就供說屍是砍成八塊煮了燒了。』余曰﹕『汝一人誣服﹐顧氏諸人何亦誣服﹖』顧氏乃與眾人僉供熬刑不過﹐是以誣服。壽子旣十五尙在﹐十三之未死可知﹐稟提陳大鳳到省﹐訊之果確。遂逐層駁詰﹐按名細訊﹐原審情節﹐盡屬子虛。詰其血衣﹑凶械﹑殘骨從何而來﹐原役云﹕『因官比急﹐始令楊三諸人家屬用豬血染衣﹐取家中刀錘及荒冢內朽骨﹐送官作據耳。』余復於廉訪﹐將五犯提禁保候﹐飭縣確查範壽子蹤迹。此嘉慶十二年十月事。十三年十二月﹐範壽子自河南回﹐而五人之奇冤始雪。

嗚呼﹐原告只因伊子久贅不歸﹐呈追下落﹐而縣令性耽安逸﹐輒煩典史代勞﹐以致酷刑鍛煉﹐逼認重情。招解過府﹐不過略問一堂﹐依樣招轉﹐幾致良民五命負屈夜臺。可見鞫獄不可徒事刑求﹐微員不足專任要件﹐而於無屍可驗之案﹐尢應愼益加愼矣。再委員往提時﹐霍丘令已撤任﹐委陳令往署﹐案𨿽訊有端倪﹐府縣大不輸服﹐嘖有煩言。余謂署任陳令曰﹕『壽子一案﹐一日不了﹐爲足下一日之累﹐不可不密爲防範。設府縣囑陳大鳳等不認﹐將柰之何﹖君到縣﹐將各證交委員起身後﹐傳陳大鳳之妻﹐取一結實口供﹐專人送來﹐使不能翻異。此事宜密﹐不可泄漏。』陳令然之。越十數日﹐接陳令來稟云﹕『陳大鳳之妻已傳問明白﹐壽子十五在他家宿﹐十六喫早飯而後去﹐並該氏口供一紙呈閱。』云云。余閱畢存之。後數日﹐委員解大鳳到省提訊﹐供云﹕正月十五壽子實未到伊家。出示伊妻供﹐始無詞。問其何以不認﹐供云﹕『本府囑云﹐若認壽子十五在他家住﹐則此案無出路﹐故囑無認。』設使無伊妻之供﹐則案情又不能得矣。甘心殺人而不顧天理﹐忍乎哉﹐忍乎哉﹗再壽子歸來﹐霍丘縣適到省。是日除夕﹐潁州守亦在省﹐各有司僉至撫署慶歲﹐撫軍曰﹕『今日本不欲見諸君﹐因範壽子已回﹐不得不見。向非髙別駕細心研鞫﹐力平此獄﹐則五人已伏法﹐今日將何以處﹐諸君尙得晏然卒歲耶。』又顧潁州守謂曰﹕『君前此退有後言﹐今壽子死耶未耶﹖』某守長跪請罪。撫軍又言﹕『乾隆間蘇州一案﹐與此相類。有輿夫左腳大指駢生﹐共六指﹐肩輿度日﹐出門兩月餘矣。一日水漂一屍沙灘上﹐左腳大指亦駢﹐地保告其妻視之﹐皮肉皆化而六指宛然﹐妻誤以爲其夫也。官審爲戀姦推夫墮水﹐照例正法。後數日﹐其夫歸﹐鄰里以爲白日見鬼﹐皆走避之。其人曰﹕『日正午﹐何以有鬼﹖我人也﹐非鬼也。』眾告以數日前其妻淩遲﹑奸夫斬決之故﹐其人號哭至縣署擊鼓鳴冤。府縣地保問抵﹐撫臬遣戍。此二命以三命抵之﹐今五命如何抵法﹖』某守面色如灰﹐各官駭然﹐余亦心膽驚破矣。」个中曲折﹐縷悉具﹐且霍丘而非霍山﹝霍丘屬潁州府﹐霍山則屬六安直隸州﹞﹐幾以冤死者亦不僅兩人也。特範壽子因何赴豫﹐而其行不使人知﹐髙氏何未敍及乎﹖篇末侯金楷附注云「此案向聞之李書年尙書﹐謂余作安徽廉訪時﹐昭雪範顧氏一案﹐全藉髙別駕一人之力﹐皖民以髙靑天呼之﹐固宜。至同時委審之某明府﹐余庚子同年也﹐而於此案轉多方規避﹐不副所望﹐至今不能無撼也。今得讀此篇﹐因並志李公語﹐門下士侯金楷謹識。」﹝皖本未錄諸評﹐惟此篇亦綴侯注。﹞

是李亦歸功髙氏焉。與霍丘事情節相類之案﹐憶他書尙有記之者﹐一時不及檢查﹐惟李慈銘《與樊增祥書》有云「頗聞己巳﹑庚午間﹐直隸有夫外出﹐不告其家人﹐或控婦殺其夫。

時曾文正爲總督﹐太倉錢中丞爲臬司﹐竟磔其婦。越三年而其夫婦﹐官吏猲制之﹐不得白。「

語焉不詳﹐蓋僅屬一種傳聞﹐似未必果有事實根據。

卷下記設法援助宣城故令事云「宣城令陳君﹝名受培﹐湖北江夏人﹞﹐在任病故﹐接署之員以虧缺倉庫銀十七萬兩揭報。撫軍駭異﹐並以本管知府近在同城﹐毫無覺察﹐卽欲具折參奏﹐有檄余接署府篆之議。時余晉謁﹐因進言曰﹕『𨿽據稟揭﹐但實在虧短之數﹐尙未核實﹐與其先參後查﹐莫若先查後參。』撫軍允之﹐卽令藩司下札委余前往查封。余馳詣寧郡﹐會同太守鍾君﹝名英﹞﹐密赴縣署﹐見二堂旁屋楹懸喜聯﹐詢知系新婿入贅﹐余急曰﹕『此甥館也﹐烏可波及﹖』命從人毋驚擾﹐隨入上房查點。除親屬男婦輩隨身衣服外﹐查封入冊者﹐估計不值三百金。其子年僅十四五﹐匍伏庭前﹐泣請援命﹐目睹慘狀﹐交相惋悼。因爲之調齊捲簿﹐徹底淸查。除可報銷請領者﹐實虧銀四萬餘兩﹐在管事家丁及經管書吏名下追繳銀九千有奇﹐余則均系因公挪用﹐毫無著落。餘思數逾三萬﹐實難彌縫﹐且連及本府同幹例議﹐躊躇再三﹐因謂太守曰﹕『屬員虧空﹐知府例賠六分﹐君旣未能查察於前﹐又不據實揭報於後。今人亡事敗﹐處分固所不免﹐而勒限分賠﹐更例所應然﹐曷不乘此未經參奏﹐先同赴省認賠﹐分限繳補﹐則萬事俱可冰釋。夫同一賠也﹐而一則嚴幹部議﹐一則保全功名。是非爲陳計﹐實爲君計﹐深思計孰得﹖』太守唯唯﹐洎酒闌將寢﹐又謂曰﹕『大府濡筆以待﹐不容緩。余明日行矣﹐果否請決於此夕。』詰旦﹐太守出曰﹕『細味公言﹐眞篤誠君子也。爲謀良是﹐請卽偕行。』餘思公款旣有著落﹐或可仰邀寬卹﹐惟寡婦孤兒﹐如何歸裏﹐自愧宦囊羞澀﹐不得不慷他人之慨也。因佯謂太守曰﹕『委員奉差﹐地主當爲盡情﹐必得白金三百見贈乃可。』太守如數送出。余故令家人開封檢兌無差﹐置几案間﹐復謂曰﹕『今旣不署府篆﹐此數實不足用﹐可復增二百。』維時不獨太守詫異﹐卽伺列僕從﹐亦無不互相驚訝。余故更爲催逼﹐太守不得已﹐復如數補送。余始告之曰﹕『髙某𨿽系窮通判﹐幾曾見出差而收人饋送乎﹖君旣肯以數萬金保全一家性命﹐又何惜數百金而不令其家屬扶櫬歸裏耶﹖此陰徳事﹐我爲君種之。』用太守名刺送交﹐旋卽同行晉省﹐婉爲乞請而止。此嘉慶十年事也。自後由皖而官粵西﹐由粵西而官東嶺﹐嘉慶戊寅於廣州任內引疾還黔家居數載。道光三年﹐鴻爪重尋﹐膏車北上﹐途次直隸之柏鄕縣﹐適與新選廣東增城縣令明君﹝名達﹐亦湖北人﹞望衡對宇。

偵余曾守廣州﹐投刺請見。述及伊卽陳婿﹐先年查辦虧空時﹐伊適在彼﹐其就姻者乃其僚婿也﹐深知拯卹之恩。陳氏舉家至今銜感﹐詢以當年出見之稚子﹐答曰﹕『名鑾﹐已於庚辰以第三人及第﹐典試浙江歸詞館矣。』余聞之喜曰﹕『有子如此﹐陳君不死矣。』抵都甫二日﹐忽謁者傳云﹕『陳太史拜謁﹐已登堂矣。』余未整冠出迎﹐而太史已長跽堂前﹐隨拜隨泣。余卽出扶之起﹐告以途遇明君歡忭之繇。太史云﹕『爾時身遭顚沛﹐若非保全終始﹐業已早塡溝壑。今日之能讀父書幸叨寸進者﹐皆出自仁人之賜﹐銜環莫報﹐沒齒難忘。』余追懷疇昔﹐亦不禁今昔榮衰之感。自後頻來客館﹐動問起居﹐杯酒言歡﹐扇聯相贈﹐旣殷勤於握手﹐復稠疊於瀕行。余以奉命又復東來﹐重知首郡﹐與明君同寅者再歲﹐而太史亦已一麾出守矣。

年壯才優﹐後日之騰驤正未可量。此事在當時不過自盡其心﹐事遠年湮﹐忘之已久矣。太史誠能樹立﹐不謂隔十八年後而有京邸之一遇也﹐焉得不書之以志一時之盛事乎。」蓋其得意之舉﹐敍次亦頗有致。陳鑾於道光五年以編修簡授江蘇松江知府﹐後官至江蘇巡撫﹐卒於署理兩江總督任﹐蒙優卹﹐加宮銜。

書中所記政績﹐尙多可述﹐玆不備引。

淸代官吏三載考績之典﹐各省曰大計﹐以計典被舉者稱卓異。猶京曹之有京察一等也。

《宦遊記略》卷上云「嘉慶十三年﹐安徽計典﹐鐵冶亭制軍致書董觀橋撫軍﹐問所舉劾之人。撫軍覆書﹐謂卓異必其人才識超羣﹐气量宏深﹐將來可至督撫兩司﹐方膺斯選。今安省道府廳州﹐勉彊供職﹐無可卓異之人﹐一一加考送閱。可卓異者﹐髙通判一人而已﹐亦加考送閱。制軍覆書﹐以爲必得七人方合例。撫軍以太平府通判鄒﹝名駿﹞﹑石埭縣白令﹝名守廉﹞﹑教官二人﹑雜職二人足其數﹐道府廳州無一人。人議其舉劾太嚴云。」亦大計舊事之可述者。

弢園隨筆

《弢園隨筆》一冊﹐史念祖撰。其門人周肇祥爲之梓行﹐跋云「右《弢園隨筆》一卷﹐先師江都史繩之先生遺著也。先生所爲詩詞﹐駢散文已先後刊行﹐獨《隨筆》不輕示人﹐先生昔語肇祥身後爲刊之。今先生歿將十年﹐懼久而散失﹐函其家﹐因索得所存各條﹐皆先生手自刪定﹐莫不言精而旨粹。先生之立身守道﹐與夫戰功治行﹐略見於此。猶記淸光緒甲辰﹑乙巳間﹐先生以老成碩望﹐奉旨幫辦奉天賑撫﹐兼督辦財政局﹐肇祥居補庵﹝按﹕趙爾巽別號﹞制府幕﹐並任財政局稅務主稿。僚屬中肇祥年最少﹐秩最卑﹐气最盛﹐於興革利病﹐輒多所指陳﹐甚或與先生抗爭不少讓﹐先生虛懷聽納﹐或竟捨己見以從。嘗與涕泣論天下事﹐而痛淸之必亡﹐自恨年老無能爲﹐以遠大相期許。先生學賅內外﹐篤信空宗﹐每謂生死事大﹐無常迅速﹐人身難得﹐不過可錯過。導以讀楞嚴持淨土﹐屢有所開示。肇祥之得發三藐三菩提心者﹐實先生之賜。悲夫﹐士生斯世﹐感恩易而知己難﹐先生於肇祥﹐誠可謂知己。至於指迷途出火宅﹐恩義深重﹐等於出生﹐則迥非世俗所謂感恩云者。其種因不知在幾千萬劫以前﹐而結果又不知在幾千萬劫以後﹐遇合之數非偶然也。先生於《淸史》例得立傳。補庵館長以爲知先生莫肇祥若﹐命撰傳﹐凡三千言。今踐夙諾﹐將《隨筆》付梓﹐以廣其傳。肇祥時命不偶﹐無足以副先生之期許﹐然先生身後事﹐則已了然無復掛漏﹐肇祥亦可無憾矣。謹薰沐稽首而爲之跋﹐中華建國之六年丁巳十有二月﹐弟子周肇祥。」其篤於師門﹐可以槪見﹐而此書饒意致﹐富史料﹐亦甚有可傳之價值。

史氏咸同間佐英翰治軍﹐以功擢任司道﹐洊躋封疆﹐書中所記關於軍事者頗多。如記軍律云「余擢統領﹐年才二十一﹐諸將皆長於余。時適出師豫鄂﹐首集諸將戒之曰﹕『軍營惡習莫過扣餉﹐惡孽莫過淫擄。余自營哨官以來﹐曾誓神不扣一空名﹐久爲諸軍所共知﹐亦所竊笑。今與眾約﹐統領斷不提一名空餉。各營有缺數﹐統領執法﹐亦毋怨。又余歷觀皖中軍律﹐擄𨿽不敢﹐淫則未盡絕也。欲除此孽﹐須自貴者始。今與眾約﹐我最少且未娶﹐請誓神明﹕凡攻克城寨﹐余於婦女少一流盼動念﹐神請殛之。營官將弁﹐倘有沾染﹐或藉詞收幼女作婢等等﹐犯則立參。平時作狎邪遊﹐察出立撤。兵丁平時犯淫插耳箭﹐行軍時無論和彊皆立斬。』至是余每攻破營寨﹐遇婦女麇聚處﹐輒閉目坐馬上﹐竟無一卒敢有所干犯。嗣兼統方宇新軍卓勝等軍﹐英果敏奏派營務處﹐凡皖將之素稱難馭及資深爵髙者﹐亦罔不就範﹐甚矣正身之效百倍於語言條告也。猶憶果敏有親軍千人﹐皆死士。果敏素善撫士卒﹐以其善戰尢溺遇之﹐而驕悍犯科﹐日益橫暴。果敏每怒極﹐輒揚言曰﹕『行將以若等歸史六兼統矣。』得是一言必斂迹十餘日﹐然亦終不忍眞有是舉也。黑石渡之役﹐受降粵匪男女十四萬﹐以僧王疑其數過眾不實﹐必欲按名過點﹐於是沿山徧谷數十處分發護照﹐凡同籍者或百餘一照﹐或千餘人一照﹐事旣極瑣﹐彈壓尢難。余時奉僧王飭都護各降軍﹐凡乘機淫擄者日有斬戮﹐勢猶不止。一日﹐果敏將之三十里外朗齋﹝按﹕張曜字也﹞營議事﹐約晨往晡返﹐勉將親軍交余兼統﹐且面飭營哨官今日務安靜﹐其意亦知此軍素不安靜也。日落果敏返﹐軍事略敍﹐亟問曰﹕『我親軍安靜否﹖』余從容對曰﹕『尙未大擾﹐僅小有彊奪﹐斬八人耳。首級在階下﹐公可令營官認辧除名﹐余未暇細詰姓氏也。』果敏色變﹐下階流淚﹐痛責營官不約束﹐致我死士幹法。至是親軍气奪﹐不敢大肆。」其自道如是﹐固可反映其時軍紀情狀﹐亦史料之一。

蓋咸同軍興﹐卒能戡定大亂﹐有淸有中興之目﹐將帥之功﹐固屬甚偉﹐而官軍紀律因仍夙獘﹐實亦未能盡肅﹐統軍者之賢否所關自甚巨也。

《雉河集解圍紀略》一篇﹐寫得最爲有聲有色。據云「同治四年四月二十四日﹐僧王戰歿曹州。……六月初﹐偵賊將回雉河集老巢。雉河集者﹐蒙亳之交一市鎭﹐約四五百戶耳﹐後攺縣治﹐其卽今渦陽縣也。撚賊渠魁悉產潁壽蒙亳﹐以故沿渦淮數百里皆賊窟。雉河集又爲其盟主張樂行故里﹐賊尢視爲必爭之地。時英果敏以皖藩奉旨總統山﹑英﹑彊﹑方四軍及馬隊千人﹐駐鎭雉河集。……探賊已入界﹐前後三路﹐號稱百萬﹐實約三十餘萬。……﹝按﹕中敍戰狀﹐互有勝負﹐而損失頗多﹐眾寡不敵。﹞大勢已去﹐不可復戰矣。明日﹝按﹕六月十九日也﹞﹐賊進河西﹐遙立一百二十餘壘﹐恃其眾﹐不欲迫我也。又一日上下游分造浮橋﹐進窺河東﹐連營亦百餘座﹐而圍將合。是時鹽猶可入﹐文書可出。不一日而長城築﹐長城三匝成﹐而偃月營又加矣。偃月者﹐古有其名﹐莫知其式﹐自苗沛霖用以圍蒙城﹐咸詫其巧﹐余視之乃知爲偃月。其法就長城作一面如弓之弦﹐再築弓背以合之﹐乃成月形﹐每營相距以二十步爲準﹐用兵可省方營什之七﹐而長城不守自守也。至是而圍眞合矣﹐文報斷矣﹐城中人心益惶惶矣。果敏日夕憂嘆﹐誓必死﹐先遣勇士持家書﹑玉玦潁州別父母﹐又思擊其浮橋﹐使東西隔絕﹐然後與之背城決死戰。禱雨乞長河水﹐果大雨﹐而河水日涸﹐舟師膠焉﹐大駭﹐莫測其故。後此十一年晤朗齋始悟﹐蓋彼時屯軍亳州﹐壅水便糧運﹐豈知雉河默受其禍哉。

賊圍旣密﹐日出數十騎營外嬉罵﹐略謂圍合援絕﹐城中旦暮皆餓殍﹐我不與死人鬥﹐但預備禽老英耳。果敏憤恚極﹐日思仰藥伏劍﹐幸防之嚴﹐刻不令獨處﹐然余心頗惴惴焉。一日方午﹐張敬云部郎與果敏小院閒話﹐余適至﹐果敏嘆曰﹕『僧王萃東豫皖三省之精﹐一旦摧之。

今日各省援絕﹐固由諸軍震於王之陣歿﹐亦本無彊援可望矣。雉河𨿽非名城﹐顧我旣以重兵守﹐一朝失之﹐淮南北大局尙堪設想耶﹖𨿽然﹐稗官說部遇奇難往往獲奇策﹐今豈竟束手耶﹖』語至此﹐張忽大言曰﹕『史六饒有解圍策﹐公不能用﹐但日覓死奚益﹖』果敏大驚曰﹕『弟於我如一人﹐軍中巨細罔不由弟﹐何至大計不我告﹖』余曰﹕『知必不能用耳。』果敏急起﹐自閉門﹐且曰﹕『弟計必奇﹐速言之。』余曰﹕『賊以三十萬眾圍孤營﹐不分兵取壽潁徇淮南﹐獨蹈苗圍蒙城故轍﹐直下策也。如雉河者﹐只用二萬人圍三面﹐畱糧道﹐以駐守之﹐使走則不敢﹐戰則不奮﹐乃眞坐斃矣。今賊貪逸﹐以爲可臥而虜我﹐倘得一旅自外來﹐軍不必精﹐惟用作綫﹐內以八千死士夾擊﹐此笨賊破之必矣。今日可獨當戰守者﹐惟我與公耳。兩虎困一穴﹐毋怪獵人之瞰﹐戶以外援絕﹐可分我以自援。自援之法﹐公出而我守﹐公出則宿蒙之民團可集﹐康錦文之軍不敢不會﹔我守則賊無所挾而气奪﹐兵知有援而气壯。自古行大計者貴勇斷﹐一疑豫非英雄矣。』果敏默聽久之﹐嘆曰﹕『我朝行夕潰耳﹐誠知弟不畏死﹐弟與兄誰守﹖』余曰﹕『無論營務權久屬我﹐公謂諸將有梗﹐我能盡殲之乎﹖』果敏曰﹕『能。』曰﹕『然則余平時撫循諸軍﹐士卒幾各忘其將﹐公所知也。今日實言﹐𨿽公之尊﹐士卒親公不如親我﹐兵心屬﹐他何足言。公此時豈猶有所愛慮死於我耶﹖』果敏笑﹐顧張曰﹕『我縱欲出﹐柰長圍三匝何﹖』余曰﹕『有路。苟無路﹐半日囈語也。』因低聲曰﹕『公晨登臺﹐不見西山下小箭溝乎﹖再遲加小壘﹐則生機絕矣。』果敏凝想﹐拍幾大悟曰﹕『弟誠奇才也﹗』初﹐城中建三層臺﹐果敏時登以料﹝瞭﹞敵﹐諸將咸指揮議論。余見山下有深澗可繞通山後﹐下流涓涓﹐計水不深﹐長城築至此中斷。余默識之不敢聲﹐至是始言之。張亦豁然﹐嘆曰﹕『甚矣用兵之難也﹐賊徒三十萬敗此一罅矣。』余曰﹕『𨿽然﹐部署正繁也。公先畱一手札﹐略言自出調援兵﹐飭諸軍歸營務處總統﹐違者死。再一札以張爲親軍統領﹐不可使丁吏知﹐用圖章印泥倒醮於印可也。公乘何馬﹖』果敏曰﹕『我亦思之﹐今當穿溝跳澗﹐非弟之小黃馬不可﹐特何以對弟﹖』張曰﹕『馬小如驢﹐公體重而多所挾﹐能任乎﹖』余曰﹕『惟其小﹐故戰陣不招槍不屬目﹐而又善超越﹐是以足奇﹐否則公廏良驥寧少耶﹖公宜一更出令巡營﹐隨從不宜多﹐只小童江春兒戈什六七人﹐余預令馬軍挑八十精騎河西營畔聽調。公三更至﹐可率之卽行。公馬上應懷印﹐攜洋槍﹐握短刀﹐帶碎銀四百兩。』張問此何爲﹐余曰﹕『四更計可出險﹐然度髙鑪﹑西陽等集﹐天當大明﹐仍在賊境﹐倘追兵迫﹐急拋碎錠以餌之﹐數騎必可脫也。今夜口號已傳西林二字﹐毋使呼帥。』果敏曰﹕『弟爲我慮極周。天明不知弟將若何﹖』余曰﹕『我無事﹐惟院中伏死士四十﹐門外槍隊四十﹐天明集諸將宣公遺札而已。惟私計山軍我自將﹐方軍屬我﹐馬軍我舊部﹐親軍新將爲張兄﹐所不可知者彊字一軍耳。程素機警﹐且其兵多營於外﹐似當無煩戈矛也。』日晡部署備﹐坐以待時﹐果敏曰﹕『我甚恐。四月朔日之夢﹐弟憶之乎﹖』余曰﹕『妖夢難憑。』張問所以﹐果敏告之曰﹕『初夢獨立於大屋三間﹐東間先傾﹐西間繼之﹐卽走出院﹐回顧中間亦傾﹐驚而醒。今山軍敗﹐英軍潰﹐彊軍爲吾舊統應中間﹐非一出卽傾耶﹖』余曰﹕『就以夢論﹐旣回顧﹐是公出無害矣。公苟出﹐大局之幸﹐他何必顧。』果敏默然﹐起攜余手﹐偕張入臥室﹐再拜而泣曰﹕『弟以計出我﹐天日上鑑﹐弟死我決不獨生。城中糧尙支幾日﹖』余曰﹕『軍糧七八日﹐以法均之﹐軍民勉可二十日。』曰﹕『卽請以二十日爲約﹐約內潰﹐弟之過﹔二十日兄不到﹐兄之罪。』余遂送其上馬﹐囑曰﹕『苟得軍﹐戰勿激。』於是余與張亦分道巡城﹐五更不聞賊營有聲﹐知已濟。黎明以八十人守門﹐集諸將於果敏寓﹐程文炳先問﹕『帥未起耶﹖』余笑曰﹕『毋問帥﹐帥且抵蒙城。』程大驚起立曰﹕『公竟擅使帥出耶﹖『余曰﹕『毋多言﹐現有札在﹐吾爲公等宣之。』宣訖﹐四座無言。少間﹐程曰﹕『帥出亦好﹐特長圍不易越﹐須出萬全﹐且何不謀我﹖』余曰﹕『萬全我不知﹐惟帥竟安然越矣。至不謀公者﹐正恐頃之大驚誤事耳。』張乃揚言曰﹕『大軍在圍﹐不可一日無主﹐公等有言速賜教。』於是諸將皆拜﹐余答拜。因發令均糧﹐凡城中民糧舉納公倉﹐計人授五合﹐與兵同﹐小口半之﹐造戶丁冊﹐一日一領﹐軍中二十日內毋得殺馬。令河東西諸軍﹐日必出數百人列營外﹐候余親至﹐伺便挑戰﹐戰不必大﹐期日必一勝。蓋軍气挫久矣﹐非逐漸振之不可大用。自是日日獲小勝卽止﹐賊知果敏出﹐亦加營深壘﹐不值一哂矣。果敏之出也﹐一日夜抵宿州境﹐宿人受恩深﹐素爲用﹐聞其突圍﹐不約而至者萬餘人。

籌軍糧﹐調蒙城軍火﹐延八日始克進攻西陽集。康錦文軍亦來會﹐攻七日不能下。果敏幾二日不食﹐親督戰﹐大哭於陣曰﹕『前途尙有髙鑪﹐今一集不得下﹐何生爲﹖』萬眾爲之感動。

康故受果敏知﹐又慮其自盡﹐遂親率諸將﹐各持一束稭當先﹐頃刻攻破﹐果敏爲之進餐。畱宿團二千人守之﹐又別營十二壘於沿河通蒙城﹐自以康軍進攻髙鑪。賊知我利急戰﹐三日不出﹐我軍迫而攻之﹐每一進一退﹐所傷實多。果敏謂康曰﹕『事至此﹐成敗間不容髮﹐惟晝夜攻之﹐勿退勿息。』就濠外築二臺﹐髙與城等﹐臨以火器﹐俾下得盡力掘其墻。是時雉河城中亦晝夜聞槍炮聲。余恐賊掣重兵往援﹐遂逐日四出攻其長城。又二日﹐瞭望髙鑪一帶火起﹐知集已破。又一日﹐槍聲近﹐知與援賊戰矣﹐下令城中居民盡登埤﹐抽城營各精軍四千人﹐備門扉椽板等物以待﹐明日巳正﹐果見援軍旗。余急督諸將﹐分兩路夾擊塡濠﹐軍心困激久﹐各捨死進。長城旣破﹐猶大戰一時許。午刻河東西賊盡走奔太和﹐於是圍解。未刻果敏入城﹐執余手﹐遽拜於地曰﹕『遲二日期﹐苦吾弟矣。』余亦悲喜交集﹐莫知所對。知余粗糲不飽﹐亟制酒饌﹐痛飲不啖。果敏謂余曰﹕『賊走甚迫且亂﹐明早宜疾追之﹐可逼出皖境﹐勿令得喘息﹐又難制已﹐弟能以五千人追之乎﹖』余曰﹕『痢疾四年未愈﹐近因二十二日身不著牀寐﹐痢更劇﹐守埤本可輪臥﹐以公出之次夜﹐有伏女墻睡者﹐余怒手斬之﹐嗣甚悔﹐誓不牀眠﹐每乏極﹐略閉目一二刻卽自驚矣。此烏可再縱巨寇﹖』果敏凝想曰﹕『弟再苦一日﹐抵太和則大事定﹐務勉一行。我恐其反斗不易當也』。於是議發稟報捷。初﹐果敏出圍﹐有稟上曾相﹐得批大驚﹐因加誚讓﹐謂自古無大將潛逃偏裨能守者﹐擬劾之。蓋雉河如失﹐喬帥議棄壽州並曾相軍守淮南矣。未幾見圍解且逐賊﹐全省肅淸﹐轉嘆果敏知人﹐亟檄余往見﹐故有臨淮之行﹐此後事也。次日黎明余整隊將行﹐果敏送余﹐又拜於地。余大驚問故﹐乃索其家書。先是﹐果敏出圍之次日﹐有壯士二人﹐爲果敏封翁福公隆阿募遞書。書至﹐余與張同觀﹐大略言﹕『啟兒平時信史六如神﹐謂在皖鄂多奇功﹐我久疑之。嘗聞黃秉忠﹑邊小園等言其人狠鷙﹐現當生死危急﹐務宜防範﹐恐其自謀棄吾兒也。』余閱畢﹐納諸袋中﹐久忘之矣。至是還果敏﹐果敏終慚怍曰﹕『弟數數與我共險﹐今挺身代我死﹐乃讒者譖父反言之﹐令我立無地。』余笑曰﹕『論大伯之疑我非一日﹐公忘攻麻城時兩書耶﹖弟𨿽不肖﹐然此益徵公之專且明耳﹐何足爲慚﹖』後余到潁﹐福翁見而自撾﹐極道慚悔﹐且曰﹕『足下無怪﹐老夫向以啟兒譽佩過甚﹑信用過專﹐實先疑詫﹐非盡坐讒人。今舉家拜生全徳﹐直老耄瞎眼﹐願視吾兒勿介懷。』此亦後事也。余追賊二日﹐卽抵太和之界首集﹐倉卒莫克裹糧﹐沿途或拾賊遺﹐或食田中倭瓜﹐幸未令賊喘息﹐三日出境﹐於是全省肅淸。按﹕雉河之役﹐在圍者有朱觀察一峯﹐喬鶴帥委辦城工者﹐其果敏幕府﹐則同知張敬堂﹐營務處委員﹐則新投效同知任畹香典史﹑喬子峯縣丞金少甫也﹐合並及焉。又雉河解圍﹐始終不見外軍﹐乃近閱《平撚紀略》﹐謂有淮軍周盛波。噫﹐是役也﹐不佞忝主其事﹐𨿽在圍昏瞀﹐亦何致有軍不知哉﹖周盛波者﹐後三月餘與之同入豫境﹐因攻圩同獲譴﹐始識面﹐或雉河解圍余追賊行後卽到耶﹖不得而知矣。總之﹐解圍攻在康軍﹐不敢不辧。」寫來興會淋漓﹐不特史迹攸資﹐且可作小說讀﹐以其絢爛動人也。

《生擒李允安徽肅淸紀略》云「同治丁卯冬﹐撚匪李允等竄渡淮安六塘河﹐驟入皖境。

初﹐英西林中丞以皖師駐江蘇宿遷縣﹐會東豫諸帥﹐分認地段﹐困賊於山東境。七月賊勢益促﹐中丞以部署旣定﹐畱諸軍扼守﹐偕念祖回潁州。旋丁封翁憂﹐得旨藩司護印﹐一切軍務仍責成督辦﹐缺固未開也。十二月中旬得報﹐賊於漕督界內六塘河潰圍﹐直奔安徽鳳廬一帶。

中丞時在苫塊﹐急謀念祖曰﹕『皖軍盡暴於外﹐千里無一卒﹐今賊斜刺入﹐必趨鳳廬﹐諸軍返救﹐盡在後矣。』時念已久卸兵柄﹐但充當﹝營﹞務處﹐因曰﹕『公宜急據壽州﹐念願星夜趨鳳陽。公卽奏請﹐凡諸軍回皖者﹐無後先均歸念總統﹐當必有一二旅先回可調撥者。』議定﹐索契箭一﹐立率十餘騎行。是夜度潁上﹐明日過壽州﹐沿途無聞見。二更抵鳳陽﹐時郡守爲李捷峯﹐城不開﹐示以契箭﹐仍不開﹐心急如火﹐繞城走。天明入五河境﹐不見烽火﹐心稍定。忽睹路旁行人中有肩刀而上擔號衣者﹐行甚駛﹐呼問誰軍﹐以凱字營張得勝對﹐余曰﹕『賊在何處﹖』曰﹕『李允昨日已至五河投李世忠家﹐其眾或散或降無能爲﹐淮軍同追而至者且數十營矣。』餘思我軍勢孤﹐李世忠必以李允予淮軍﹐若然﹐非皖空受其擾而彼擒渠乎﹖急下馬﹐於樹下出紙筆﹐先擬一片奏稿﹐又作西帥致李書﹐略云﹕『當賊入境﹐已馳奏派史君總統諸軍。頃知李允投足下﹐當又飛章入告﹐派史君持契箭提取﹐翰親到壽州來迎。

並陳足下忠誠素著﹐必能不煩兵力縛獻渠魁也。一切不及公牘﹐史君面述﹐前後兩折稿抄呈。』云云。一面將權宜辦理及非震之以入告世忠不爲我用大略﹐飛書壽州。諸事畢﹐日已午。馳抵五河﹐直入世忠家。世忠見余來﹐驚愕﹐邀入別室﹐將契箭及書面致與閱。世忠躊躇曰﹕『公來稍晚﹐柰何﹖淮軍到者不下四十營。昨其營務處余觀察紫垣又至﹐坐我家逼索李允。

皖軍繼張凱臣至者惟程從周第一二軍﹐柰何﹗』余曰﹕『此非戰陣﹐何論多寡哉﹗賊入皖境﹐足下爲皖人﹐與皖帥素厚﹐公誼私情﹐均當交皖。且足下獨不自謀乎﹖昨日以李允交淮軍則可﹐今日我至﹐見手書奏稿不交﹐是於淮未必見功﹐而於皖必先受禍矣。試思淮軍受李允﹐何人出奏﹖而西帥咫尺壽州﹐倘別有所陳﹐足下恃誰爲辧之﹖』世忠色動﹐曰﹕『我固計未決﹐故一日來以妓酒款余紫垣及淮將於西屋。我初疑帥未必如是知之速。今思倘非事急﹐豈值遣公遞書哉。今夜必交人。但我亦不可畱﹐當同公之壽州。其何以備淮軍﹐則在公之善其後矣。』余曰﹕『毋憂﹐足下但以眷屬及李允等先水道行可也。』議定﹐出會淮軍諸將。余紫垣首問何事來﹖對以迎統皖軍耳。少頃﹐皖軍諸將佐程從周﹑張凱臣﹑牛慕琦﹑任畹薌﹑程希禹等亦集。余密告以帥到壽州﹐特奏遣余來提李允﹐今夜飭五河水師二更以二十艘出口聽調﹐諸軍四更盡拔﹐分南北岸﹐輜重在先﹐各用精卒列陣行。事𨿽不至用武﹐宜戒備也。獨畱凱臣一軍勿動﹐與余紫垣煙牀夜話。明旦事發﹐卽出奏稿示之﹐若輩震於出奏﹐且帥在咫尺﹐必不敢擅動。且凱臣資最老﹐劉省三曾爲其帳不卒﹐於淮軍爲有恩﹐再縛之以情﹐但得排宕兩時﹐我去遠矣。諸將喜諾﹐主人開筵宴客﹐觥籌甚樂。一更各散﹐余托入營先赴河幹﹐食頃﹐世忠三大艘駛過﹐余亦登舟﹐順風揚帆。黎明接帥復書﹐謂『申刻抵壽﹐三更接途中信﹐當集幕僚議﹐五弟以爲太險﹐翰則料其必濟』云云。辰刻入城﹐帥迎呼曰﹕『良臣解李允先到﹐居西院矣。』余笑曰﹕『此時計凱臣當喫苦耳。』帥曰﹕『此番肅淸﹑擒渠不遺一失﹐弟以僞奏立奇功﹐我必以眞奏奉酬。』明日諸軍皆至﹐降眾二千餘人﹐分別遣畱﹐賊首除李允請旨正法﹐餘如牛遂等均赦之。知天明余紫垣果大慚怒﹐得凱臣多方諭解之﹐始怏怏拔隊去。帥曰﹕『我不忘凱臣功﹐當附片保之。』是役旨回﹐西帥得二等輕車都尉世職﹐念祖加恩以按察使記名﹐凱臣得云騎尉世職﹐諸將準擇尢匯保﹐李世忠則賞荷包等件並傳諭嘉獎也。

初﹐世忠先入城﹐與帥談已久﹐余不知也。次日﹐帥戲謂余曰﹕『弟計誠奇﹐然只合欺武夫耳。』余漧笑曰﹕『兄處之當若何﹖獨不思兵柄在我﹐彼有富名﹐而爲中朝所畏。今畱賊首住其家﹐我若猝發﹐淮軍豈得而救哉。』帥大笑曰﹕『良臣不愚﹐彼早窺其幾矣。我頃問彼當史六到時﹐胡竟慷慨不再謀。彼嘆曰﹐此事甚險﹐初固遲回。後見史六言婉而目光射﹐轉念此人非余紫垣比﹐勿因功而獲奇禍﹐一旦玉石俱焚﹐我從何辯哉。良臣不愚也。』」此役淮軍以重兵臨皖﹐李允若已在掌握﹐而史氏出奇制勝﹐以詐術誘脇李世忠而得之﹐使淮軍向隅﹐而皖軍擅其功﹐以得優獎﹐運思之巧﹐赴機之敏﹐寫來極有興趣﹐殆亦所謂兵不厭詐耶。當時諸軍爭功之狀﹐於斯亦可略睹﹐淮﹑皖二軍蓋幾於相哄矣。此等史料﹐實頗可珍。至謂李世忠皖人﹐稍未諦。李籍河南固始﹐特家於皖耳。

咸同間之內亂﹐「發」﹝太平天國﹞「撚」並稱﹐二者若卽若離﹐未能合作。淸軍𨿽受牽制﹐卒先後戡平之。蓋一則建號稱尊﹐略具規模﹔一則純爲流寇﹐難就範圍﹐性質旣異﹐不克有統一之步調也。惟同治三年﹐淸軍已下金陵﹐軍勢方盛﹐撚匪獨當其衝﹐宜以勢孤而不振﹐乃忽甚熾。剿撚大帥威聲夙著之僧格林沁﹐陣亡於曹州﹐大亂數年﹐震動京畿。萃諸路將帥﹐用百戰勁旅﹐慘淡經營﹐多方苦戰﹐至同治七年而始定﹐其事頗出淸廷意外。故當時統兵者﹐自欽差大臣以次﹐屢奉嚴旨詰責。推其由來﹐洪氏覆滅﹐眾無所歸﹐乃合於撚﹐勢遂大張﹐成燎原難遏之象。而據史氏所記﹐其間僧格林沁實屍其咎也。《受降中變紀略》云「馬永和之來降也﹐其時粵撚合股﹐眾逾百萬﹐回援僞都。其首入皖境﹐其尾猶在漢襄。及中途聞南京已克﹐大勢瓦解﹐故其降甚迫也。僧王擬拔隊出黃陂﹑孝感截其腰﹐以馬降稽畱三四日。適馬以各股乞降書夜投果敏營﹐且告曰﹕『我之後爲某王倪矮子﹐倪之後爲扶王陳得才﹐陳之後爲某王藍長春﹐藍之後爲某王賴文光﹐眾各數萬﹑十數萬不等﹐再後則爲任住﹝柱﹞﹑爲張宗禹﹝按﹕張宗禹蓋其本名﹐官書作張總愚也﹞﹐皆撚黨矣。公開誠受降﹐徐收徐遣﹐不六七旬可散百萬豹虎而定兩省之地﹐此豈非天數哉。』果敏大喜﹐置來書於懷﹐獨以僧王多疑爲慮﹐問﹕『能緩十日乎﹖』馬笑曰﹕『彼以人心已渙﹐各求生路﹐故降。倘可緩﹐彼有眾如此﹐獨不能他竄乎﹖』念曰﹕『王行甚急﹐願少祕﹐猶可爲。』天明﹐王促果敏往議拔隊﹐至則恩鹿圃翼長已微聞其事﹐覬受降可邀功獲賂﹐於王前迫果敏出降書﹐王曰﹕『彼眾太巨﹐我宜親降之。』遂不行﹐令果敏復書令次第來謁。自倪矮子始﹐倪給都司銜﹐予五百人。陳得才未至三十里仰藥死﹐盡散其眾。至藍長春而局變矣。藍廣西人﹐固道光末初起事之黨也。王一見怒曰﹕『粵匪叛惡久﹐他省脇從姑撓法以宥之﹐至籍隸粵西者勢在必誅﹐械藍於營訊供。』斯言一出﹐凡廣西賊一夜散走千餘人。明日藍供上﹐慷慨自言與洪楊同黨﹐卽斬首榜示﹐果敏力諫不聽﹐於是藍眾半散半回竄﹐而數百里賊氛一旦復然矣。嗟乎﹐攻敗垂成﹐更釀中原大劫﹐以致任住﹝柱﹞一熾於皖東豫﹐張宗禹﹑賴文光再肆於東直﹐波及於蘇﹐而僧王則首受其毒於曹州﹐誰實使之哉﹗夫僧王之愎﹐猶不失忠﹐彼懷私者不幾於一言喪邦乎。」

《降馬永和紀略》一篇﹐亦頗有致﹐綴錄之。據云「馬永和乞降﹐果敏初欲少緩。俟僧王行﹐馬單騎來﹐言人心已渙﹐遲且潰。不得已偕余與郭黃諸將至其軍﹐宣諭準降﹐令各自剃髮﹐各省同府人分集一處﹐候給照。午刻攜馬回營﹐遂卽日受降。晚飲馬於營﹐馬欲得統領﹐將萬人。意甫露﹐偶問余曰﹕『閣下自楊柳灣回乎﹖』余曰﹕『然。』曰﹕『孤營陷重地﹐終僥幸也。』余曰﹕『我自巡探﹐遇大敵出不意﹐豈好爲孤注哉﹖特不解若等以十餘萬眾﹐不戰不走﹐率然請降﹐爲何說耳﹖』馬駭然曰﹕『此地名黑石渡者﹐兩山夾一沙衝﹐有水則狂流巨浪﹐無水則兩岸壁削﹐有崤函之固﹐閣下不知耶﹖』余笑曰﹕『願聞其固。』曰﹕『官軍已分扼對岸矣。有緊則以馬隊順沙衝直下﹐𨿽鐵陣必腰截。況我師太眾﹐非兩晝夜不得盡渡﹐倘中崩則首尾立潰。』余顧果敏曰﹕『何如﹖我固知彼中無人也﹐彼狃於流沙不能成壘﹐未見我後山竹營之法耳。霍六﹝丘﹖﹞無山無竹﹐若以竹編籬兩層﹐中離五六尺﹐實以沙﹐其禦槍炮捍鐵騎與土壘何異﹐如是連屯五六壘﹐作諸軍之傳捨﹐分起開拔﹐無慮數十萬眾可從容渡也。兩岸有戰事﹐官軍或迎截我前﹐或迫追我尾﹐得此沙營作中權﹐前後接戰﹐都爲有根。

今已秋深﹐無山水﹐崤函之固安在哉。』馬變色瞠視﹐擊案稱奇計。果敏急亂以他語﹐夜謂余曰﹕『何與此輩談兵﹖』余曰﹕『彼軍分心渙不慮有他﹐惟降將半僞王侯﹐馬尢志大﹐使知才如區區﹐官不逾四品﹐眾不滿三千﹐其奢望可稍遏耳。』嗣遣降眾﹐畱千人﹐予馬遊擊銜﹐爲兩營分統﹐帖然無言。」

又《追降黃文誥紀略》云「……僧王之馬軍自正路追至﹐余使迎告之曰﹕『賊已降皖軍矣﹐吾且引之謁王﹐他軍絲毫不能淩犯。』尋晤其將都統恆齡﹐且告曰﹕『賊盡於此﹐毋事再進。』眾騎兵素知餘軍﹐惟目送而已。申刻同英果敏謁王於村外﹐跪黃於下﹐略詢數語﹐顧謂余﹕『彼眾屯何處﹖』餘指前山對﹐王立而視曰﹕『不止萬人。』余急曰﹕『婦弱居半。』王含怒曰﹕『反十餘年﹐一朝勢敗投降﹐太便宜。』少間又曰﹕『嗣後汝等勿得擅受降。』余惟而退﹐果敏亦攜黃出。余私謂果敏曰﹕『適言公聞之乎﹖』果敏曰﹕『王慮人驕功冀賞﹐故作是語耳。』余曰﹕『不然﹐我有隱憂也。王素吝保舉﹐愼名器﹐每曰﹐臣子報國分內事﹐故各省客軍僉畏而不愛。又嘗曰﹐反叛罪重﹐不以一日乞憐赦其滔天大惡。凡此等論似正大﹐而實則僨國之兆也。柰何﹖』果敏曰﹕『日內王且入鄂矣﹐彼繞截其腰﹐我厄其項﹐賊𨿽百萬﹐可坐而降之矣。』越二日﹐忽有駐軍不行之議﹐大局爲之一變。噫﹐數矣哉。」此爲關於撚亂之重要史料﹐深資徵考者也。他書記僧格林沁事者﹐如薛福成《庸庵文編》卷四《科爾沁忠親王死事略》云「……科爾沁忠親王視師……威聲赫然震中原﹐旣而追撚寇於光黃汝鄧之間。……一日王先其大軍﹐自率親兵數千﹐與賊十餘萬夾水而軍。賊久怖追軍﹐無所掠食﹐步賊足皆腫裂不能行。會薄暮﹐未測我軍虛實﹐願就撫。總兵陳國瑞爲之關說﹐已有成言矣。

賊先遣二渠來謁王﹐王見賊渠怒甚﹐語未半﹐趣命斫之。賊眾大驚﹐皆散走﹐迸入山東境﹐王益疾追。當是時﹐官軍與賊皆重趼羸餓﹐環寒暑不能休息﹐勢助俱踣。……」蓋於其致敗而死之由﹐似亦頗咎其戮降渠。事可合看。

至僧格林沁以洪楊起廣西深憾敵之籍隸廣西者﹐按李秀成供狀有云「自翼王出京之後﹐殺東北王之後﹐至蒙得恩手上辦事﹐人心攺變﹐政事不一﹐各有一心﹐主上信任不專﹐因東﹑北﹑翼三王弄怕﹐故未肯信外臣﹐專信同姓之重。那時各有散意﹐而心各有不敢自散﹐因聞淸朝將兵﹐凡拿是廣西之人﹐斬之不赦﹐是以各結爲團﹐未敢散也。若淸朝早肯赦宥廣西之人﹐解散久矣。」曾國藩同治三年七月初七日所上賊酋分別處置粗籌善後事宜折有云「李秀成……又力勸官兵不宜專殺兩廣之人﹐恐粵賊愈孤﹐逆黨愈固﹐軍事仍無了日﹐其言頗有可采。」一時情狀﹐並足同覽。

史氏謂僧格林沁吝保舉﹑愼名器﹐其《記軍營保舉》一則又有云「咸豐中年軍營保舉甚重﹐而文員尢難﹐至不在事而列名者殊罕見焉。自同治甲子南京保案逾萬人﹐風气一開﹐後遂不可究詰﹐不忍置論矣。其時惟僧王最惜名器﹐尋常逐北﹐僅予獎諭﹐非擒渠肅淸如張樂行﹐苗沛霖諸役﹐莫克膺賞。念隨徵三省﹐寧於奏調折中極切褒譽類明保﹐而卒未予進一階﹐營官以下可知矣。」僧格林沁之督師﹐以藩王握欽符﹐貴倨﹐與共事之帥臣疆臣等﹝貌敬而意不然之﹞多不睦﹐觀史氏所記﹐英翰卽深以對待僧格林沁爲苦也。趙國華代閻敬銘撰《丁文誠公墓志銘》有云「有述其軼事者曰﹕公始至東﹐忠親王方蹙淄川賊﹐王向見督撫兩司不設坐﹐公至門﹐謂同役國家事﹐坐則見﹐不然勿通﹐左右大驚。王聞之﹐遽加禮焉。聞者稱公並賢王也﹐其實微公無以成王之賢也。」﹝丁之官山東﹐由按察使始﹐後歷布政使而至巡撫。﹞如所云﹐邸帥尊嚴﹐竟至不爲督撫藩臬設座﹐其驕倨亦甚矣﹐宜和衷之難也。鄧輔綸《劉武愼公年譜》卷二同治六年丁卯追敍同治二年癸亥以直隸總督臨軍時事云「初﹐公之甫抵大沽也﹐卽遵敕赴營接任視事。……僧邸以馬隊蹙賊﹐攻破山東冠縣老巢﹐而各逆匪首反驅之入直﹐盡爲直步隊生得。朱登峯者﹐宋景詩逆黨中匪目也﹐爲直軍擒獲﹐僧軍佐領持親王令洶洶來索﹐日三四至﹐直軍不欲與。公曰﹕『弗與則兩軍從此隙矣﹐與之便。』及解至﹐僧邸喜甚﹐問登峯孰汝獲﹐以實對。僧邸亟遣騎校數輩速公﹐傾身引接﹐延之上座﹐自以手指其耳﹐謂公苦軍事﹐老夫幾爲此物所誤。公遜謝外﹐惟深自引咎﹐無他言。僧邸趣傳侍郎恩承速具疏艸﹐因堅畱公會銜同拜發。有頃﹐送稿至﹐侍郎平立旁侍讀﹐公亦離座立。良處﹐僧邸乃命爲侍郎於榻側設一坐。卒讀﹐侍郎仍持艸呈﹐公敬書奏字。臨拜疏﹐僧邸命平設墊﹐掖公同行禮﹐再辭不獲﹐公乃自移其墊稍後。畢﹐乃辭出。僧邸因自解所佩火鐮小刀以贈﹐並遺所蓄良馬四匹﹐然由是益畏忌公﹐二年十月十四日﹐遂有專倚南方勇丁﹐恐一經示弱﹐日久輕視北方之奏。……」僧格林沁蓋待劉長佑有加禮﹐然其體勢之尊﹐猶迥非並時他帥之比。﹝恩承時以內閣學士在僧軍。曰侍郎者﹐或以兼禮部侍郎銜而稱。﹞對劉𨿽一時似頗心折﹐而忮心不泯焉。其以誤信人言自責﹐王闓運《湘軍誌》卷十四《平撚篇》言僧王左右橫恣﹐亦可參閱。

至當歸諸軍爭功之狀﹐譜中此節﹐與史氏所記﹐均足略見。

史氏曾官甘肅安肅道及按察使﹐左宗棠西徵﹐實與其事﹐對於糧運﹐尢致力焉。書中《肅州糧運始末》《關外糧運始末》《收復肅州隨營大略》三篇﹐言之頗詳﹐足資史家要刪﹐文繁不具引﹐其間深不滿於左﹐多有譏斥之詞。

其迕左被劾而罷甘臬﹐據其自述﹐蓋以力爭兪應鈞﹑孔才一案。書中有《兪應鈞擅殺回匪十八人一案》一篇﹐詳其顚末﹐附錄關於審訊此案致左原稟一件﹐警策可誦﹐如「至若瑪瑙斯之役﹐阻撓撫局﹐幾誤厥功。竊維中堂旄鉞專徵﹐不難卽時斬以徇軍。現時案歸法司﹐但合就事論事﹐難因旣往﹐中以危法。伏願中堂前已寬徇軍之令﹐令更發求生之慈﹐俾司中擬詳得以持平﹐犯官𨿽死亦可無憾。且兪應鈞一員﹐身殺多命﹐爲禍之魁﹐將來無論若何擬辦﹐均有應得之罪。若孔才﹐則平心論斷﹐幾於無罪。夫有罪而爭死生﹐君子且不敢將順﹐況無罪而致之死地﹐卽小人亦未必忍爲。本司今日不剴切直陳﹐遷就遵批辦理﹐縱刑部不敢駁詰﹐犯官不敢京控﹐一旦中堂怒霽悔來﹐必鄙本司以殺人媚人而陷中堂於不義也」等語﹐筆致犀利而深警﹐公牘中之佳作也。

《雲南裁夫馬錢紀略》云「滇黔賦輕徭重﹐有名夫馬錢者﹐創於吳藩﹐再定於鄂文端﹐二百年來甚相安。同治間大亂後﹐州縣瘠苦﹐官紳藉夫馬苛派﹐往往加至十餘倍﹐折價飽私囊﹐擾累甚苦。光緒甲申春﹐鄂生﹝按﹕唐炯字﹞中丞撫滇﹐首奏請裁革﹐檄通省永禁﹐功至偉也。惜未暇遠謀﹐幾難善後﹐當時識者僉謂滇中賦薄﹐輔以差徭﹐良以路曠山崎﹐動賴力役﹐一旦盡去﹐恐官中轉輸從此掣肘﹐且各土司邊僻野處﹐率與漢官聲气隔絕﹐古人定此﹐守堠舉烽之丁﹐導路肩輿之卒﹐必出於土民者﹐不專爲惜費﹐藉以通漢夷之情﹐使知威化耳。

害去已甚﹐因噎廢食﹐大非持久之道。未幾司農果以夫馬已歷久遠﹐旣議盡裁﹐從此通省轉輸﹐有無巨款可籌﹐來詰。維時各州縣示已出矣﹐石已勒矣﹐前敵軍裝餉鞘﹐𨿽價雇夫馬﹐果居奇矣。各州縣紛紛上稟﹐或公出﹐或辦差﹐俱無處覓夫馬矣。反汗旣難﹐徑行又不可。

乙酉春﹐余適權藩篆﹐月卿﹝按﹕張凱嵩字﹞中丞首髙此事﹐極不以唐爲然﹐思有以反之。

余曰﹕『天道惡極﹐唐舉誠過﹐然亦天心人事有以激之﹐逼成此快舉耳。今承司農旨﹐固一疏可復﹐在公以爲酌中定法﹐可上下無損﹐獨不思牧令賢否不齊﹐不十年仍蹈其舊﹐非唐爲通省拔禍根而公種之耶。無已﹐斡旋一策﹐當可補苴。』於是乘秋闈士紳之集﹐聚而告之曰﹕『今夫馬之裁﹐已一年矣﹐牧令窘迫於外﹐司農有言於內﹐吾恐大吏只費一疏﹐則規復在指顧矣﹐柰何﹗』眾惶懼求計﹐余曰﹕『聞通省夫馬歲約攤五十萬串﹐有諸﹖』眾曰﹕『承平時數誠不逾此﹐若近年之明增暗長﹐奚止倍蓰﹖』余曰﹕『今按升糧輸費三四文﹐歲約四五萬串﹐名曰夫馬經費。官中得此﹐凡主試學使諸差﹐以及轉運餉械諸役﹐皆有資於民﹐則昔十而今一﹐於官則不患後來者翻此鐵案﹐民情願乎﹖』僉云﹕『若此﹐則通省之福矣。』書報﹐岑襄勤大喜﹐特以三四文較多﹐恐民不從爲慮﹐余馳椷略曰﹕『苟無益於民﹐𨿽一文之微無殊加賦﹐民亦不願。玆一舉而永獲大利﹐𨿽稍多奚患﹐應以三文立案。且滇省賦則﹐糧外有條﹐今先捨條攤糧﹐歲約得四萬之數﹐後此倘遇軍興變故﹐尙有攤條一法﹐猶足補苴也。』議定﹐遂以丙戌爲始。於是通省始歡然曰﹕『滇省二百餘年夫馬之累﹐今日始爲眞裁矣。』」

此爲滇省賦役史上一大事﹐丁寶楨先以川督裁夫馬局於川﹐爲其著名政績之一。﹝唐炯曾官川省監司﹐由丁薦起。﹞

其記珠玉寶石者﹐如《五珠記》云「同治甲子夏﹐英果敏公以皖臬統軍﹐檄余率兵之霍丘﹐掩捕李﹑譚二賊。李爲差﹐譚爲書﹐皆內應苗逆陷城者也﹐獲後經阜陽。聞有詐稱武職滋擾者﹐立擒斬其渠劉姓﹐脇從悉縱。搜護僞印文札累累﹐得赤金葉四十餘兩﹐大珠五﹐皆金匣。一大如龍眼﹐四稍小﹐皆巨萬物也。當思此珠非尋常所得有﹐非掠巨族﹐則圓明園之遺散人間者也。余𨿽不知有此而斬之﹐旣斬則誓不取﹐因馳雉河集﹐卽今渦陽縣﹐以金檄糧臺程希禹充餉﹐以珠呈果敏。果敏一見而駭曰﹕『此奇寶也﹐弟不取而遺我﹐待弟娶婦必轉饋其二。』余笑曰﹕『五且不欲﹐何二爲哉﹖』是年冬果敏旋阜陽。時果敏具慶﹐與諸將家屬同在潁郡﹐諸將嫉余之戰功最多﹐軍最彊﹐且綜文案秉筆﹐更統轄諸軍營務﹐與果敏固無異手足﹐馭其左右將校僕役又過嚴﹐因內外譸張﹐傾軋者數矣。一日﹐果敏封翁福淩阿公語之曰﹕『若嘗謂史六不欺﹐聞曾得二大珠﹐自藏而寶之﹐何不與若一睹耶﹖』果敏驚且嘆曰﹕『幾忘之﹐珠久在兒所﹐實有五﹐奚僅二哉。』亟取而獻﹐於是闔家傳觀﹐福公爲之默然久之曰﹕『天下竟有如是之人哉。』明年餘娶婦﹐彼此已相忘。已巳余以直臬開缺滯保定﹐寓蓮花池。果敏出都撫皖經此﹐猶告余曰﹕『兄在京閱珠多矣﹐曩物實奇寶﹐誓不輕示人矣。余亦以勿炫相規。庚午書來﹐謂迎江寺吳竹莊方伯建塔﹐塔頂例得一珠﹐遣員走粵東﹐三千金猶不能當意。兄一時之豪﹐以震兒冠上珠施之﹐蓋四中之一﹐詎珠去塔成而震兒殤﹐痛且悔。』余答曰﹕『兄捨珠不足悔﹐兄中年得獨子﹐宜思調護久長﹐以惜物力杜禍患。此何物﹐而可爲孺子飾觀乎﹖兄當悔冠珠﹐奚悔捨珠哉。』因之二十餘年常語家人曰﹕『古云尢物損人﹐非迂論。此珠不知掠自誰氏﹐旋禍劉﹐幾禍余﹐卒禍果敏﹐吾始終未見其可寶也。』」

記白玉班指云「余在甘肅十載﹐所見白玉無慮千百﹐嘗作《記玉》一首﹐然卒未睹古所謂羊脂者﹐大抵能至九色已稱絕品﹐蓋玉之爲物﹐非相形不自耀其美﹐聚十玉而較之﹐等第各各自現﹐古所以比君子也。每有獨視似已極皎極潤﹐及遇加一色者﹐則白中或忽帶靑或帶黃﹐潤而光則過澈而嫌空﹐潤而渾則過實而覺不活。每加一色﹐頃刻變態﹐初以爲無可上者﹐轉瞬又彰彰不若也。以故余𨿽極力物色﹐終無所遇。惟舊蓄一班指﹐在蘭州出示玉工王喜﹐喜年八十餘﹐一見卽詫曰﹕『此已九八色﹐去羊脂一間矣。遇極美玉﹐白若不能勝﹐必吐紅光矣。幼時曾見長相國徵張噶爾班師得一班指﹐飭我父上光﹐與此正同。小人琢玉數十年﹐未再見也。』余曰﹕『信然。嘗於同治已巳入覲﹐英果敏素知余蓄此﹐必欲購一物與之抗﹐徧索京華﹐竟無與比。嗣六百金得一班指﹐終遜二色而止。』喜因問此寶得價幾何﹐余嘆曰﹕『餘力安足致此﹐無心遇之耳。嘗隨英果敏駐兵宿遷﹐時大疫﹐日死數百人﹐凡貧無以殮者往往給貲以助﹐遂有以此求售者﹐索四十金買棺。余哀之﹐予以五十一兩一寶﹐比時同僚竊笑餘年稚受紿。嗣入郡﹐始羣驚爲至寶。至今思之﹐有無心之施﹐必有無心之報﹐𨿽一物之微﹐豈偶然哉﹐無怪今日百索不一遇也。』」

《寶石》云「寶石出緬甸﹐五色俱備﹐綠者爲祖母綠﹐奇珍也。其亞爲玫瑰紫﹐爲天藍。蓋紫色者古名玫瑰﹐卽火齊。天藍寶石重至七八錢﹐礦人得之﹐必獻於王。王用鼓樂迎於宮﹐以爲國瑞。其色暗而不明澈者弗貴﹐大紅寶石等次甚多﹐極鮮明者滇人呼爲祖母紅﹐又名硬紅﹐重至逾兩者亦不數見。寶石而含白光﹐閃燦如珠貝﹐或成片﹐或成綫﹐隨人轉動者﹐爲虜子。虜子緬之土稱﹐滇俗呼爲六路分心﹐蓋寶石之極精者也。亦備五色﹐黃者淡靑者卽世所謂貓兒眼﹐爲其與貓睛同色耳﹐實則玫瑰紫﹑天藍二色中﹐虜子尢可寶。至碧霞洗﹐𨿽五色亦具﹐不得倫於寶石﹐堅脆之性旣懸殊﹐輕重之資亦迥異﹐惟虜子又稍稍重於尋常寶石矣。余居滇久﹐自揣無力物色﹐顧往往於無意中獲異珍﹐故略記之。」均有味乎其言之﹐錄供講求者匯閱。碧霞洗或作碧霞璽﹑碧﹛王亞﹜﹛王厶﹜等﹐蓋從音無定字也。昔人記載﹐又有言碧霞髓者﹐當亦此類。淸涼道人﹝徐承烈﹞《聽雨軒筆記》卷三﹝《余記》﹞云「陶嶽﹐字集山﹐紹興世家子也。其父曰曉巒﹐雍正間官滇南別駕﹐以詿誤罷任﹐貧不能歸﹐遂畱滇省。辦刑名有聲﹐大位爭延致之。後在永昌府幕﹐見書室前花盆中有拳石焉﹐色深紫而光瑩射。異而詢之﹐其從者爲本處人﹐答言此石不僅紫色一種﹐尙有大紅﹑銀紅﹑淡紫﹑黃﹑白諸色﹐其佳者置諸盆盎間﹐以爲玩具﹐府屬各縣山中皆有之﹐非貴重物也。曉巒愛之甚﹐遂致書交好令羅致之﹐共得二巨篋﹐然雜色多﹐而大紅則僅十之二三﹐歸時馱以兩騾﹐自永昌以致鎭遠﹐計旱路四千餘里﹐所費不貲。至紹興﹐舉以贈人﹐人視之與宣石等﹐亦無有見重者。後曉巒卒﹐集山困於諸生﹐家貧甚﹐訓蒙以糊口。紹興珠寶店在城中千秋巷﹐乾降甲戌冬﹐集山偶過其地﹐見店中有以碧霞髓交易者﹐集山向聞其名而未之見也﹐因入視之。其物大於酒碗﹐色淺紅﹐光華自內出﹐閃爍照人﹐與其父滇省攜歸之石絕相類﹐遂坐其旁以觀之。

店主還價增至八十金﹐賣者始肯成交而去。集山徐問之﹐店主言﹕『此石鋸開可得帶版四塊﹐然人工寶砂之值﹐須加三四十金﹐始得成器。目下此物價重﹐買者甚稀﹐售完當以一年計﹐工本月利逐項算入﹐則所獲無幾。本地貨本難銷﹐且無工匠﹐將來當攜至蘇揚囫圇售之﹐羨余不過一分錢而止耳。』問其物以何者爲貴﹐答以大紅爲上﹐銀紅次之﹐雜色又次之。集山亟歸﹐取其所存者驗之﹐與店中所見者無別。因檢點故篋﹐其一猶未開動﹐其一則所剩無幾。

於是徧索室中﹐復得大小十數塊。集山大喜﹐檢大紅色小如錢者一枚﹐售於千秋巷別一珠寶店內﹐得銀百餘金﹐作舟車之費﹐陸續至蘇﹑杭﹑揚州﹑南京﹑漢口﹑廣東售之。集山善於經營﹐卽於彼處買貨而返。時碧霞髓價日增一日﹐篋中物去未及半﹐而所獲已萬餘金。以之買房屋置田產﹐頗稱溫飽﹐後漸售完﹐遂成紹興巨室云。集山之業師曹仰堯﹐余舊識也﹐丙戌冬日相遇於梧州﹐坐間有談及碧霞髓者﹐曹因述集山之事以告諸客。」並附綴之。

《孟獲印》云「滇藩庫存古銅印一顆﹐形如半月﹐篆文似梵字﹐相傳明時此印在永昌府庫。按﹕永昌本孟獲之都﹐不知何時提入省城藩庫。據老吏云﹐省庫舊存珍怪甚夥﹐如極大翡翠﹑琥珀﹑象牙﹑古銅器﹐昔皆逐一列冊報部﹐自同治間元宵之變﹐散佚替換殆盡﹐報銷亦遂停止。至此印列冊大書孟獲印﹐究何所本﹐則無可考矣。餘物色舊冊數本﹐閱之果然。

嗣偶查庫﹐見翠石象牙尙在﹐特皆經換易﹐石僅尺餘﹐牙僅四尺耳。因告庫官﹐嗣凡珍物﹐咸注明尺寸斤重﹐待明年復制列報冊﹐此印廢銅耳﹐可注明余任內攜去﹐以備質諸博學之士﹐考其源流焉。」此印頗奇﹐未知考古印者有所著錄否﹐藩庫儲存各物﹐每有珍貴之品﹐歷時寖久﹐或經變故﹐遂多不可究詰耳。

《順口》云「余幼時愛作人物巧對﹐如金烏珠﹐梁紅玉﹐狗名宋鵲鳥﹐號商羊之類極夥﹐一時不能記憶矣。癸酉冬在慶伯﹝按﹕楊重雅字﹞甘臬署中小飲﹐促膝談﹐樂甚﹐董研樵雲﹕『君王后三字一義﹐王字上下可屬﹐久未得對。』余應聲曰﹕『嬰兒子。』旋以平仄不洽﹐復曰﹕『孺子嬰。何如﹖』眾皆欣贊。慶伯偶翻閱案上《宋書》誅太子劭逆黨王鸚鵡﹑嚴道育等﹐因謂余曰﹕『君善作對﹐王鸚鵡有對乎﹖』余順口曰﹕『易耳』繼思鸚鵡二字一鳥名﹐若二字兩鳥名而不連﹐非善對也﹐久之竟不能應命﹐深慚失言。越數日﹐偶讀《日知錄謚法》一則﹐引季孫問於榮架鵝曰﹕『吾欲爲君謚﹐使子孫知之。』大喜﹐走告慶伯曰﹕『榮架鵝可作對矣。東飛架鵝西飛鶬﹐亦一鳥也。』慶伯因嘆曰﹕『對固佳﹐吾更多君之能補過也。』癸未春﹐以憂鄕居﹐一日黃叔符﹑王翕亭諸君論天下有極難對之句﹐而偏有偶﹐有似易對之句﹐而竟絕不得工者﹐如『新燕銜泥營舊壘』是也。余有鑑於前﹐未敢卽應﹐細思難處在新舊二字天然無迹﹐詎冥索刻許卽得﹐曰﹕『沈魚出水戲浮萍』如何﹖於是諸君皆嘆賞﹐顧因之有感矣。天下事寧先爲而後言﹐毋先言而後爲﹐後言者𨿽不爲﹐人或諒之﹐先言者𨿽果爲﹐人終輕之。況徒言而卒不爲者耶。古人恥躬之逮﹐有以夫。」巧思頗有趣致﹐可資談助﹐先爲後言之說亦允。

《�子弟談兵》云「……偶閱紀文達公筆記﹐試指一事﹐亦足見談兵之難。如是我聞載伊犁城臨山麓﹐參將海起雲請築小堡其上﹐爲犄角之勢。將軍巴彥弼曰﹕『汝但能野戰﹐殊不知兵。北山𨿽俯瞰城中﹐然敵結柵﹐可築炮臺仰擊﹐火性炎上勢便﹐地勢逼近易取準﹐彼決不能屯聚。如築小堡﹐兵多則地狹不能容﹐少則力弱不能守﹐爲敵據﹐資以保障矣。』諸將盡嘆服。念按﹕是說眞不知兵矣﹐諸將嘆服不足論。海參將能爲前謀﹐而不詰難之﹐豈震於尊卑耶﹖請逐駁其謬﹕巴曰﹐敵結柵可以炮擊之﹐此以槍炮﹐彼且於槍炮外加以火彈藥包﹐孰凶猛哉。火性炎上﹐奚如下擲包彈之便﹔地近易取準﹐豈如包彈不必準而亦無不準﹔且槍炮一準而後傷一人﹐又豈如包彈數擲足以毀焚全城。至謂山麓地狹不容多人﹐惟其不容多人﹐是彼可以百人搏我通城之人﹐彼晝敗而夜可來﹐夜敗而晝可來﹐人數少而進退捷也﹐我則百戰不可一敗﹐一敗則瓦解矣﹐盡歿矣。謂彼決不能屯聚﹐彼正無庸屯聚耳。巴武人﹐但知炎上之經﹐獨不思建瓴之傳乎﹖自古憑髙者得勢﹐𨿽沸湯巨石與夫毒灰鍼砂糞煙等微物﹐無不足以制下也。以仰攻爲便﹐未之前聞﹔至謂兵少而不能守﹐尢堪嗢噱。有一堡而不能守﹐彼結柵其上﹐我反能攻之﹐有是理耶﹖且旣有炎上之火器﹐何不卽用以助此守堡之兵﹐豈軍中盡系手足﹐只能仰面瞪視﹐不敢繞截﹝城﹞以護﹐竟亦不得旁助一槍一炮耶﹖炮臺築於城﹐何不卽築於堡﹐用以擊遠﹐不使近山麓耶﹖紀公本自言不知兵﹐徒以虛懷獎善而錄此﹐殊不知兵事非細﹐一言顚倒﹐大恐貽誤後人。」蓋閱歷之談﹐自較紀氏之言爲足據也。

周跋謂於淸史館爲史氏撰傳凡三千言﹐按印就之《淸史稿》﹐史傳六百餘言耳﹐蓋又經他手刪攺﹐非周稿之舊矣。

半弓居省墓日記崇明黃淸憲《省墓日記》﹐在《半弓居文集》卷末﹐爲同治三年甲子五月赴蘇州省墓所記。時當蘇州等處收復未久﹐所見戰後景象﹐言之頗詳﹐極有史料價值。《半弓居文集》流傳未廣﹐爰摘錄之﹐以供史家之取資。

五月初七日﹕「坐小駁船至劉家河鎭﹐人煙輻湊﹐車馬喧闐﹐似未經兵燹者。「

初八日﹕「欲雇小舟西上﹐而寇難初平﹐客舟絕少﹐一時不能猝辦。」

初九日﹕「仍無船﹐乃止局﹝劉河捐局﹞封鄕民船﹐仍償以民價﹐俟潮至開行。」

初十日﹕「日加午至太倉城﹐城外民居盡爲灰燼﹐譙樓上瞭望臺髙與云齊﹐沿城木柵竹簽密如蝟刺﹐城門外累磚石爲外城﹐皆粵匪逆迹也。余由北門入城﹐……又至余妻叔父施茂才璞堂先生宅。先生宅故巨麗﹐賊據爲僞王府﹐故得不毀﹐然其旁之園圃山宅已付一炬矣。

流連半時﹐仍出北門﹐登舟沿城隍至西門。於時天陰無日﹐河中無一船往來﹐兩岸無一人行走﹐但見頹垣敗瓦﹐叢薄紛如﹐雉叫烏啼﹐駭人心耳。蕭森之气﹐懍於深秋。聞昆山道上散勇行劫﹐余怯不敢前。欲俟明早有行人時再行﹐而同舟者嗤予無膽﹐遂勉彊前行。至新洋江﹐遙望昆山上塔影迷濛在煙霧中﹐而江幹白塔則已無有焉。此塔相傳謂漢末周公瑾所建﹐迄今千五百餘載﹐不知幾經兵火﹐此塔巋然獨存﹐而一旦毀於粵賊之手﹐萬物興廢﹐豈眞有數存耶。比至城﹝蘇州﹞東門﹐已上燈時矣。聞前夜城外米肆爲散勇所劫﹐心又甚恐﹐是夜卽泊船城隍中。同泊者止四五船﹐情景淒惶。城樓上更漏聲永夜不斷﹐其聲淒咽﹐臥甚不安。杜少陵詩所謂『永夜角聲悲自語﹐中天月色好誰看』﹐仿佛似之。「

十一日﹕「平明由東門繞城行至西門﹐俟開城﹐舟人入城市菜蔬﹐餘同往﹐見守城者露刃左右立﹐予緩步前行﹐而亦無譏﹝稽﹞察者。行二里許﹐無物可買﹐人迹罕見﹐淒涼景況﹐更甚於太倉。城中舊時試院及熟遊之地﹐盡爲瓦礫之場。學宮大殿僅存﹐余悉爲茂艸﹐而明倫堂前所置宋衛文節公元云石尙屹峙其中。……徘徊久之﹐出城舟行過駟馬關﹐兩旁逆賊累磚爲墻﹐頗堅致。由關而西﹐見兩塘茅艸蒙茸﹐白骨滿地﹐敗壘縱橫﹐繹絡不斷。荒村中怪鳥吱格﹐人煙斷絕﹐情景殆不能堪。行十餘里﹐望見夷亭橋及吳下諸山。日中至夷亭﹐登岸散步﹐昔日街市片瓦不存。至和塘上﹐賊築磚城一座﹐髙可二丈許﹐四方各三丈許﹐蓋禦松江之官軍以衛蘇郡也。登橋懸眺﹐南望金沙湖﹑陳湖﹐北望陽城﹑巴城諸水﹐巨浸汪洋﹐豁人襟抱﹐隱然見古所謂三江五湖之遺迹﹐而西南諸山峯約略可辧﹐此亦極東南之大觀矣。夫自粵匪東犯﹐城邑丘墟﹐凡樓閣之壯麗﹐亭臺之幽曠﹐風廊水榭之名勝﹐琳宮梵宇之崇宏﹐悉歸烏有﹐不禁感慨系之。然去此奢糜妝點之習﹐而畱得湖山眞面﹐供騷人逸士之賞覽﹐未始非古朴形容淸涼世界也。眺望移時﹐復登舟而西至婁門﹐由婁至閶門﹐見城隍中臥死屍。

嗚呼﹗誰司民牧﹐而使斯民甫脫鋒鏑之苦﹐復轉溝壑之中哉。日旣暮﹐至虎丘﹐泊舟淸節堂前﹐乘興上山。見賊竟山爲城﹐城外累土爲堡﹐堡外環以深濠﹐而其上之明室幽堂飛亭曲榭﹐變爲黃土一丘﹐靑蒿滿目。昔王僧虔謂虎丘爲江左丘壑之表﹐張種謂吳嶽之神秀﹐顧野王謂大吳之勝壤﹐今其盛蓋不可復睹矣。余唏噓而前﹐至千人石上﹐《圖經續記》所謂生公講經處﹐暮色蒼然﹐四顧無人﹐廢然而返。」

十二日﹕「薄暮與土人曹某閒話。曹某言粵匪僞忠王李秀成按部至蘇郡﹐令行禁止﹐居民安堵。秀成去﹐他賊又騷擾不堪矣。又言官軍自上海轉戰至婁門時﹐秀成在江寧﹐聞警疾馳至蘇﹐以所屯虎丘賊兵三千迎擊官軍﹐官軍敗退﹐屯夷亭。秀成謂諸賊曰﹕『此戰官軍膽落矣﹐諸君但嚴守勿輕出﹐官軍必不敢遽薄。今與諸君爲十日約﹐吾至上游調銳師﹐自陽城﹝澄﹞湖中繞出官軍後夾擊之﹐卽官軍無噍類矣。』及旬﹐秀成果率師至﹐而蘇城諸賊已內潰出降矣﹐秀成大哭而去。曹某又言秀成狀貌魁偉﹐用兵有計略﹐使賊不內潰﹐官軍成敗未可知也。」

十三日﹕「由冶坊濱出閶門大塘﹐過楓橋﹐……至白馬澗﹐……乃捨舟乘山轎過賀九嶺﹐……出藏軍洞﹐……居人嘗距粵賊於此。由此而東至北峯塢﹐自冶坊濱至此約三十里而近﹐所過村落﹐廬舍欹傾﹐人民憔悴﹐四望諸山林木斬伐淨盡﹐賊禍蓋烈甚矣。」

十五日﹕「移舟泊山塘之桐橋側﹐……余無事入城閒步﹐見城門內衣冠者二三人據案坐﹐兵卒胥役數十人侍﹐蓋所以譏﹝稽﹞察行人也。而余出入數次﹐未見詰問。又見城堞爲賊加髙﹐間半里許辟一方竇﹐懸擂木灰包於竇外。其內支木架瓦爲長廊以棲城守者﹐周三十里無缺﹐乃賊城守時所經營也。時城上兵勇方鳴金演技﹐余將上城觀望﹐見城樓旁大書巡撫示云﹕『私扒上城者斬。』余急止步。徐行至圓妙觀﹐見吾邑鐵竹道人所修三淸殿﹐羣丐棲止其中﹐丹靑剝落﹐像設不知何往﹐而宋孝宗所書『金闕寥陽寶殿』額更不知所在矣。自閶門至觀中約三里﹐彌望皆瓦礫場﹐道旁間有架艸棚爲貿易者。往予讀史見所言亂離景象﹐每爲惻然﹐不謂今日乃親見之。」

十六日﹕「至師子林觀元天如禪師門人所疊石﹐夫叢林古剎﹐別墅名園﹐所在蕩然﹐而此獨無恙﹐抑何幸耶﹖然當時所謂含暉吐月立至昂霄諸峯已無從識別矣。山石前小閣中粵賊築瞭望臺於上﹐甚髙聳。又至報恩諸寺﹐欲訪求晉時帝靑石缽﹑唐珊瑚鑑﹐元宗金銅聖容﹐及宋蘇子瞻所捨銅龜諸古器之所在﹐而梵宮傾圮﹐僧眾杳然﹐惟見七級浮圖矗立於夕陽荒艸之中而已。」

十七日﹕「閒步山塘上﹐……正徘徊間﹐見淮勇數百名﹐帓首短衣﹐建大旗﹐鳴戰鼓﹐演技於瓦礫場中﹐距躍曲踴﹐赤足如履平地﹐蓋久戰之兵也。訪五人墓及吾邑沈督師忠節公墓﹐抔土無存﹐遺碑僅在﹐居民架屋其上爲市肆﹐使地下忠魂依棲無所﹐安妥而表彰之﹐不甚賴有賢有司哉。謁二戴祠﹐堂廡尙修正﹐而流民數百臥處其中﹐臭穢之气不堪向邇﹐豈所以妥先儒之靈乎﹐亦當事之不善處置也。當賊據蘇郡時﹐以山塘爲貿易之所﹐故廛肆尙存列﹐然已毀十之四五矣。余在蘇數日﹐所見人民﹐非奇形異狀類粵匪妝者﹐卽鵠面鳩形生气將絕之人﹐而婦女之妝束仍復妖冶﹐市廛之交易仍復狡猾﹐斯時爲之牧者將何以生聚而安全之﹐勸誘而化理之乎。」咸同軍興﹐經歷兵燹後﹐蘇州曁太倉之景象﹐所述甚親切。非其時躬至其地者之記載不能翔悉如是也。李秀成於蘇有去思﹐庸鐵之中﹐斯固錚佼已。

《半弓居文集》卷五有《亂後經常州記》一篇﹐文云「常郡﹐江蘇之大郡也﹐六街三市﹐車擊轂﹐人摩肩﹐所謂聚袂成帷﹐揮汗成雨者也。其服食之鮮好﹐宮室之壯麗﹐寺觀之宏敞﹐園林之幽勝﹐農桑之稠密﹐商賈之殷實﹐甲於他州而埒於蘇郡﹐嗚呼盛哉﹗及今觀之﹐其人民無有也﹐幸有存者﹐則衰老者﹐孤弱者﹐疾病者﹐斷肢體者﹐襤褸而踉蹌者﹐鳩形而鵠面者。其棲身﹐則敗捨者﹐柴棚者﹐土窟者﹐沿途而僵僕者。其糊口﹐則糖秕者﹐藜藿者﹐死屍肉者﹐有數日而不得一咽者﹐而行其野﹐則瓦礫也﹐蒿萊也﹐白骨也﹐敗壘而叢葬也﹐野獸而怪鳥也﹐數千里無人迹﹐窮目力無林木也。日過中而鬼哭聲已啁啾﹐日方落而燐火已繹絡也。嗚呼﹗何一衰至此。……﹝下文論天道人事﹐略之。﹞」𨿽著力寫狀﹐而不免有意爲文﹐未若《省墓日記》之就實情實景﹐隨筆敍述﹐歷歷列舉﹐縷盡致也。

距黃氏蘇州之行﹐甫一月﹐南京亦爲淸軍克復﹐上海毛祥麟《對山書屋墨余錄》卷四有《甲子冬闈赴金陵書見》一篇﹐記所見兵燹後殘破淒涼之狀曁洪秀全建都之勝迹﹐情景宛然。

據云「同治三年﹐歷元甲子﹐爵督曾滌生閣部克復江寧省城﹐計賊踞金陵已閱一紀﹐祠宇官署盡爲所毀﹐惟貢院尙存。曾侯乃飭各營督弁修葺﹐不三月而工竣﹐奏請卽於是年十一月舉行江南鄕試。余送鑑侄垣兒赴金陵應試﹐沿途所見﹐已深今昔之感﹐要惟秣陵爲尢甚焉。

時邑之赴試者皆於十月中啟行﹐憶自滬至昆﹐炊煙縷縷﹐時起頹垣破屋中﹐而自昆至蘇境轉荒落。金閶門外﹐瓦礫盈途﹐城內亦鮮完善﹐虎丘則一塔幸存﹐餘皆土阜。由是而無錫﹐而常州﹐而丹陽﹐蔓艸荒煙﹐所在一律﹐其於宿莽中時露磚墻一片﹐或於巨流內橫矗亂石數堆者﹐皆賊負隅處也。兩岸見難孩數千﹐同聲乞食﹐爲慘然者久之。余若奔牛﹑呂城﹑新丰諸城鎭﹐向稱繁庶﹐今則一望平蕪﹐杳無人迹。偶見一二鄕人﹐類皆骨立聲嘶﹐奄奄垂斃。問之﹐則云一村數百人﹐今什不存一矣。而又日不得食﹐夜不成眠﹐行將盡死耳。其言極慘﹐不忍卒聽。越日出越河閘過江﹐浪駭濤奔﹐曾不攺昔﹐而焦山山色蒼紫奪目﹐疏林中精藍燦然﹐風過時梵唄聲隱隱飄至﹐其所以不毀者﹐聞僧於賊酋中有舊故耳。又見白塔孤立云表﹐下無一樹一屋者﹐金山是也。倏過鎭江口﹐見傑閣飛空﹐崇樓壓水﹐則爲洋人互市處。洎至燕子磯﹐𨿽茅屋參差﹐稍有市集﹐亦僅數十家而已。江寧城濠兩岸﹐鉛丸累累﹐沙中白骨縱橫﹐想見歷年戰鬥之苦。城較舊時髙數尺﹐轟塌處亦已修整。入旱西門﹐經制府署﹐訝其式不類衙宇﹐蓋卽僞西王府也。城中房屋﹐惟西南尙稱完善﹐然亦十去四五﹐東北則一覽無餘矣。偶出聚寶門﹐見山石髙聳處有營四五座﹐詢之居人﹐知卽雨花臺﹐竟不復識其路徑。所惜者﹐報恩寺塔﹐千古壯觀﹐亦歸烏有。而秦淮水遏不流﹐岸曲阿房盡成灰燼。憶當年珠簾翠幕﹐鳳管鸞簫﹐不知玉碎花摧時作何光景也。皇城舊址蹂躪尢深﹐行四五里不見一人﹐亦無一屋﹐人言賊到處如飛蝗食禾﹐疾風掃葉﹐頃刻都盡﹐不信然歟。計闔城賊館不下千餘處﹐曰僞府。則有轅門二大門三﹐髙可數丈﹐門內墻壁皆彩畫鳥獸。後有堂室園囿﹐多至數百﹐少亦百餘間。若僞衙﹐則擇民居之髙大者加以彩畫﹐其餘或用紅箋作聯﹐或以黃紙寫朱字﹐徧貼大門﹐以爲觀美。僞幼東王府園﹐入門有亭﹐亭畔有花椒二株﹐蔭可半畝﹐圓實蕃衍﹐馨紅可人。自亭而北﹐疊石爲山﹐綿延不斷﹐眾山之麓﹐淸池繞焉。今已枯骨滿中﹐不堪逼視。池後有樓﹐危峙天半﹐因亂石阻路不能上﹐亦不欲上也。洪王僞府﹐以前制軍署爲之﹐在城北﹐莊麗勝他處﹐大門額曰榮光門﹐二門曰聖天門﹐皆以眞神冠之。兩旁有柵﹐柵內橫匾數方﹐皆僞僚所贊頌。左右有亭﹐髙出墻外﹐覆以琉璃瓦。二門內僞朝房﹐東西各數十間。

西有一井﹐以五色石作欄﹐上鐫雙龍﹐石質人工俱極堅致﹐似非近時物。僞殿前牌坊一座﹐上下皆雕龍紋﹐飾以金彩﹐僞殿尢髙廣﹐梁棟俱塗赤金﹐文以龍鳳﹐光耀射目﹐四壁彩畫龍虎獅象。僞殿之東有墻一圍﹐鑿池於中﹐池方廣各數十丈﹐池心以靑石砌成一船﹐長約十餘丈﹐廣五六丈﹐艙面已壞毀。北岸又有半亭﹐髙僅數尺﹐式如字藏﹐中空無物﹐詢之土人﹐言洪屍自船掘出﹐亭則設以供位者。考洪王崇信邪教﹐死不設位﹐曾侯奏稿只言得屍僞官﹐並無石船字樣﹐土人之說毋乃傳疑。至僞殿後﹐一片瓦礫﹐剩有敗屋危墻﹐皆搖搖欲墜。遂不徧歷其境。其餘僞府尙多﹐或作官署﹐或屯兵勇﹐俱不得入也。若向來名勝﹐已俱蕩焉無復存矣﹐可慨也夫。」移錄俾同覽焉。﹝本刊四卷第三期載《養和室隨筆》引歸安吳紹箕《紀洪氏故宮》一則﹐亦可與毛氏所記合看。﹞

黃氏又有《蔡侯退賊記》及《庚申年團防紀略》二篇﹐記太倉崇明事﹐見《半弓居文集》卷五﹐亦關咸同軍興之地方史料﹐並綴錄之。《蔡侯退賊記》云「咸豐三年春三月﹐粵匪陷江寧﹐江南北咸騷動﹐海隅不逞之民﹐跳刀走戟﹐乘間竊發者甚眾。秋七月﹐杪土匪周列春等陷靑浦﹐八月三日﹐土匪劉利川等陷上海﹐五日﹐南翔土匪朱三等陷嘉定﹐八日﹐靑浦土匪陳某等陷寶山。陷寶山之先一日﹐嘉定賊髙步蟾等犯太倉。太倉額兵無多﹐皆老弱不任事﹐變起倉猝﹐城守虛無人﹐賊自南門入﹐居民方上市﹐見賊咸走匿。賊徑趨州署。州牧蔡侯寅斗﹐聞警卽召家丁廝役爲禦賊計﹐則已無一人在。侯急結束爲武人裝﹐腰刀帕首﹐手一鞭出署迎敵﹐而賊已蜂擁至署前﹐相距不百武矣。署門左右有擘山炮二尊﹐設以備非常者﹐侯拔刀激石﹐取火燃炮﹐炮發﹐賊出不意﹐驚走。侯揮鞭直前﹐擊殺賊三數人﹐賊大奔。侯逕追出城﹐城得不陷。黃淸憲曰﹕『亂後﹐余至吳門﹐道太倉﹐聞州人言如是。侯之有功於太倉﹐豈淺淺哉﹔而侯之勇往無前﹐奮不顧身﹐又豈易易哉。古所謂雄豪之士非耶。然其後粵匪陷蘇郡﹐侯已爲江蘇布政使矣。顧束手無策﹐潛身以遁﹐何前後若出兩人耶。豈位髙者身家之念重﹐而雄豪之气消耶。予蓋重爲侯惜矣。」

《庚申年團防紀略》云「咸豐十年春三月﹐總統張忠湣公大營以乏餉潰﹐總統死之﹐粵匪遂東竄﹐疊陷常州﹑蘇州﹑太倉諸郡縣﹐直抵劉家河鎭。崇邑與劉家河隔一江三十里而近。粵匪旣據劉家河﹐焚掠民捨無虛日﹐邑中望火光晝夜不絕﹐咸凶懼。加姦民叢雜﹐訛言四起﹐風聲鶴唳﹐一夕數驚﹐並惴惴有朝不保暮之慮﹐徙避者十室而五。知縣山左翟侯見事急﹐乃設巡防局於土地祠內﹐召諸父老議行團練法﹐擇邑中有力者﹐家出傭人一人或二人﹐槍械旗幟咸備﹐短衣帓首﹐卽以其家主數人領之﹐日則至江上緝捕姦宄﹐驅遣無籍流民﹐夜則以三四十人持械吹角﹐巡徼街衢坊巷間。燈火供具之費﹐亦令有力者分番具備。鎭標中營遊擊亦派兵守五城門及文武衙署﹐入夜亦排隊巡邏。外城女墻隙處咸架紅衣大炮﹐間二日環城試放﹐聲震遐邇。而富人沈沼﹐散家財﹐募丁壯數百人﹐自爲一軍﹐駐演武場﹐校藝演陣﹐戈矛耀日﹐旌旗蔽空。團練大臣龐公鍾璐自常熟避兵來崇﹐仍督理團練事﹐常臨觀之﹐頗壯聲威。然是時城守𨿽略備﹐而局勇固無用﹐募勇亦皆市井無賴不足恃﹐兵卒亦怯弱﹐賊焰又方熾盛。居民皆蹙額相向﹐恐土寇竊發或粵匪猝絕江來犯﹐致罹鋒鏑患。翟侯殫其智力﹐撫循軍民﹐日夜蒞局慰勞激勸﹐又於深宵人靜微服單行﹐遇造設謠言及犯夜禁者﹐卽回坐堂皇﹐命隸喚其人至﹐痛予重懲﹐有囚木籠而死者。或遇形迹可疑及逃卒潰勇﹐必捕鞫之﹐往往得通賊狀﹐卽馳片紙至遊擊署﹐使之斬以徇。獲劫人賊﹐卽斷其脛﹐縛而投諸江﹐威惠大行﹐民情懾服。勇丁兵卒亦莫敢不效命﹐人心𨿽中餒而虛聲甚盛。以是土匪得不逞﹐而粵賊亦以吾邑有備﹐且在江表﹐莫能測虛實﹐不敢輕犯﹐邑賴以安。迨賊勢旣蹙﹐而侯亦量移以去。

使當日不得侯嚴毅之性﹐敏幹之才﹐以布置而鎭撫之﹐吾邑之不罹賊禍幾希哉。用記之以頌侯之功。侯名寅淸﹐字叔度﹐山東濰縣拔貢生。」張忠湣謂張國樑。張謚忠武﹐時誤傳爲忠湣也。江南大營﹐和春實繼向榮以欽差大臣爲主帥﹐稱張不稱和者﹐蓋張驍勇善戰﹐勛望特隆﹝淸文宗於其授命後降諭﹐稱以『東南半壁﹐倚爲長城』等語﹞﹐和春則輿論所不與耳。

《文集》卷三有《誥授資政大夫知府銜歸部候選同知沈君行狀》﹐著其急公助軍以功獲獎諸事﹐卽所云富人沈沼也。

至黃氏之生平﹐見《候選訓導黃徳卿墓表》﹝同裏張應榖述﹞及《黃先生傳》﹝邑後學曹炳麟撰﹞﹐均載於《半弓居文集》捲端。傳云「先生姓黃氏﹐諱淸憲﹐字徳卿﹐崇明縣歲貢生﹐性淸介﹐薄榮利﹐貧而有志操。弱冠授經﹐資修脯以爲生﹐博覽經史及百家言。治古文﹐師明歸有光氏﹐得其義法。爲人貌古神凝﹐語峻重不輕可人﹐衣履儉素﹐有儒先風﹐頗不洽於時。然縣令下車﹐訪賢者必首先生﹐皆敬禮就諮詢﹐未嘗干謁焉。光緒初任纂邑志﹐審體例﹐勤搜訪﹐愼去取﹐損益舊志﹐詳略有法﹐以登采人物過嚴受抨擊。羣議削其稿﹐先生持不許。旣臨川李曉湖京卿聯琇爲總纂﹐略刪潤之﹐將刊梓﹐而先生去修《桐鄕縣誌》﹐議者輒增小傳百餘﹐非先生志也。嘗董治育嬰事﹐刓積獘﹐廣乳額﹐釐公租﹐稽出納﹐所活嬰甚眾。經築海塘﹐亦多建議﹐而治公不私一錢。獨嗜酒﹐終日飲而不亂。所著有《半弓居文集》十四卷。」其略歷蓋如此。﹝墓表謂卒於光緒三十一年﹐年七十七歲。﹞《半弓居文集》﹐印行者爲排印本一冊六卷﹐署「邑後學錢應淸祝燮綱編次」。民國十二年祝氏「跋」所述印行經過云「民國戊午﹐距黃徳卿先生之歿已十一年矣﹐其孫榮祖將客鄭州﹐一日﹐攜先生文稿示余曰﹕『榮祖家貧﹐不能刊行全稿﹐子盍爲我擇三之一﹐明年吾將節所出而印行焉。』余視之﹐知爲先生手定之本﹐自三卷至十四卷無缺者﹐而已佚一二卷﹐蓋論辧文也﹐惜哉﹗余旣遜謝再四﹐榮祖固請﹐乃轉丐諸王先生蓉淸﹑陳宗山二君各爲簡擇﹐得數十首。逾年﹐榮祖歸﹐貲無所出。未幾﹐客死漢臯﹐家貧子幼﹐益不及此。是稿遂存余所。余以孤本無副﹐懼其久而復佚也﹐壬戌至京﹐謀於友錢君鏡平﹐錢君爲醵資﹐得若干金。余歸乃取二君所簡擇者復益若干首﹐繕成六卷﹐郵致京師﹐卒賴錢君之力印行焉。」錢應淸﹐字鏡平﹐捲端有其序﹐並有王春林序﹝均稱鄕後學﹞。《省墓日記》爲六卷中最有價值之作﹐其體裁爲筆記之屬﹐與他文有異﹐故編次者置諸捲尾云。

宦遊偶記

石埭陳惟彥《宦遊偶記》﹐凡一冊﹐分上下二卷﹐戊午﹝民國七年﹞五月在北京排印行世﹐弁以民國六年六月張謇書後。丁巳﹝民國六年﹞秋九月陳澹然題詞﹐丁巳嚴修序﹐癸丑﹝民國二年﹞自序﹐卷末綴以丁巳六月弟惟庚﹑丁巳秋弟惟壬各一跋。自序云「余宦黔七年﹐治獄殊夥﹐嚴子範孫督學黔中﹐聞鄰民之爭相赴訴也﹐嘆爲虞芮質成之風﹐屬記其事﹐以爲世法。余笑曰﹕『是吾職也﹐奚記焉。且當案牘疲勞﹐疾病時作﹐治開婺足裂湧泉﹐守黎平病至咯血﹐命之幾殆﹐寧暇記之﹖』迨遊蘇湘﹐疊綰財政﹐殫精整理﹐忌者紛如。國變以還﹐都成隔世﹐宦遊陳迹﹐渺然相忘。比來京師﹐端居稍睱﹐陳子晦堂惇促記之﹐乃就其可憶者筆之簡端﹐吏事紛綸﹐不過百之一二﹐人地時日﹐彌復遺忘﹐一鱗一爪﹐聊以示後昆云爾。癸丑長至前五日﹐石埭陳惟彥。」嚴序云「余弱冠時﹐因某紙坊榜書﹐心識劭吾姓名。

越十餘年﹐奉使黔中﹐而劭吾方牧開州﹐見余所爲勸士文告﹐以爲宜可與言﹐惠然過訪。一見歡洽﹐是爲訂交之始。劭吾長餘四年﹐余生平遵父遺命﹐未嘗結異姓兄弟﹐遇所敷愛而齒稍長者﹐眞兄事之﹐然綜計不過三五人﹐劭吾其一也。劭吾之治開州也﹐民懷吏畏﹐政績粲著﹐尢能據公法約章折服外人﹐間爲余述經主事實﹐多可驚喜﹐足使聽者忘倦。余嘗慫恿劭吾一一筆之於書﹐劭吾以爲有待也。至今年而是書始脫稿﹐介弟西甫持示余﹐題曰《宦遊偶記》。其記開州事﹐皆余曩日所飫聞﹐他爲余未及知者﹐又若干事。事之可驚喜如治開時。

西甫調余宜有序﹐余亦自調余宜有序﹐且宜序是書者莫先於余。余使黔時﹐所識士夫數十百人﹐最心折者惟劭吾與王君采臣。丙申﹑丁酉間﹐三人者數相過從﹐縱論時事﹐欷歔太息﹐有積薪厝火之懼。旁觀譏笑﹐見調無病呻吟﹐劭吾則曰﹕『病深矣﹐柰何言無病﹖』由今思之﹐然乎否耶。余固深喜是書之傳世﹐如吾曩時所期﹐而又深嘆劭吾有醫國之術﹐而不使竟其用﹐卒使我國有不可救藥之一日。而劭吾是書遂等諸前朝之軼事﹐可悲也已。丁巳各日﹐嚴修謹序。」張氏淸季以大理寺寺丞供差北洋淮軍銀錢所﹐選授貴州開州﹝民國初年攺爲紫江縣﹐嗣又攺爲開陽縣﹞知州﹐調署婺川縣知縣﹐嗣開缺歸知府班﹐充釐金總局提調。復任黎平府﹝民國裁府﹐攺爲黎平縣﹞知府﹐均有聲。上卷所記﹐均宦黔時事﹐後以道員攺發江蘇﹐充釐捐總局總辦﹑皖岸鹽務督銷局總辦﹐著績效﹐以善理財政名。後遂加四品卿銜簡充湖南正監理官﹐因故不安於位﹐度支部復委其整頓淮南鹽務﹝在揚州創設淮南鹽政公所﹐旋總辦揚子淮鹽總棧﹞﹐更有成績。值辛亥鼎革而去。下卷所記﹐均宦蘇後事﹐民國元年辭安徽財政司長﹐亦及之﹐又附記密查雲貴總督案﹝錄民國二年北京《國是報》﹐宦黔時事也﹞

於卷末。此書足考淸季史迹﹐尢以關乎財政者爲要﹐摘錄數則﹐用資揚搉。

咸豐軍興﹐創辦釐金以濟兵餉﹐後乃成爲獘藪。本書卷上辭安順府釐捐云「丁酉暮春﹐呈請開缺歸知府班﹝前在北洋﹐文忠公奏保得缺後以知府前先補用﹞。將乞歸﹐適黃岡王公毓藻由川藩擢黔撫﹐二十年前在京相識﹐非有交也﹐至是相見﹐益契洽。不任去﹐委辦安順府釐捐﹐訪諸曾辦此差者﹐云優差也。余曰﹕『薪水月六十五金﹐優於何有﹖』曰「此豈恃薪水耶﹐凡納捐由行戶經辦﹐貨百石或完五六十石﹑七八十石不等﹐余則繳費放行。』余曰﹕『不畏人知耶﹖』曰﹕『其他有韓胥者﹐行戶多與交﹐韓胥請求每百石完捐若干石﹐以棉紗﹑鴉片爲大宗。如每石完八兩者﹐其不塡票之貨﹐每石繳費三兩﹐無須報解﹐提五釐給韓胥津貼﹐韓胥利其獲﹐從不泄諸人也。』﹝此君僅晤一二次﹐而直言不諱﹐亦可見以舞獘爲常事矣。﹞

余聞之不禁汗下﹝政界所入﹐往往失之易﹐況賣放耶﹐何以遺子孫﹞。翌晨謁巡撫辭差﹐且言無論何處釐差﹐皆不敢奉委。王公詰之﹐余曰﹕『從未辦此﹐恐貽誤耳。』王公曰﹕『能任地方﹐反不能任釐差耶﹖』余曰﹕『地方官𨿽慮爲書役所蒙﹐然尙能自主﹔釐差分卡多司丁眾﹐相信旣寡﹐保無爲所累耶﹖』王公曰﹕『釐差有獘不願任耳﹖』余曰﹕『釐差月薪數十金﹐而名調劑優差﹐是縱之舞獘也﹐斷不敢任。』王公曰﹕『君所見甚大﹐容與藩司商之。』比謁藩司邵公積誠﹐述如王公問答之言﹐而辭益堅。邵公曰﹕『求釐差者多矣﹐君何辭焉﹖』余曰﹕『求者旣多﹐何不可辭之有﹖』邵公曰﹕『如以釐差有獘﹐君不舞獘﹐不更佳乎﹖』余曰﹕『一人不舞獘﹐本局及鄰局員司無不疾親﹝視﹞之﹐是處危地也﹐是尙可一朝居耶﹖』﹝總局無主持者﹐外局何能辦。﹞邵公曰﹕『君亦效他人所爲竣差竣以所得歸諸公﹐有何不可﹖』余曰﹕『蹈常習故﹐非心所安﹔倘有變端﹐安能自白﹖』反復言之﹐迄未允。次日復固辭﹐邵公曰﹕『旣聲明全省釐差皆不就﹐知府班只善後釐金城防三提調﹐皆瘠甚﹐柰何﹖』余曰﹕『優瘠非所計也。』邵公曰﹕『是三差皆有人﹐一時無可委。』余曰﹕『旣請開缺﹐豈尙覬他人之差。』邵公乃陳諸巡撫﹐攺委王君徳昌赴安順。」此述貴州釐金之積獘﹐妙在大吏卽名獘藪爲調劑優差﹐蓋他省亦比比皆然﹐其習焉而不知其非也久矣。

張氏旋任釐金總局提調。同捲《整頓貴州釐金》云「貴州釐金﹐藩司主政﹐臬道會銜﹐提調駐局辦事。丁酉六月﹐余奉委提調。先是﹐餘聲明不任釐差﹐總局則董其成﹐不自收捐也。巡撫王公曰﹕『藩司首府均言貴州釐金整頓已無餘地﹐不能有起色也﹐君調若何﹖』余曰﹕『收成不歉﹐用人必公﹐賞罰精嚴﹐仍無起色﹐提調之過也。』王公曰﹕『任君所爲﹐應定何章爲善﹖』余曰﹕『章程固善﹐患不能行耳。增收獎賞之章﹐早經停止﹐不可不復﹐薪水亦應酌增。』王公曰﹕『可照辦。』余曰﹕『釐金系藩司主政﹐俟往商之。』乃謁藩司邵公﹐詳陳是說。邵公曰﹕『定功過﹐嚴賞罰﹐不循情﹐均可照辦﹔獎賞增薪﹐應從緩酌定。』余友復陳說﹐邵公終以緩商爲詞﹐余乃語王公曰﹕『操之過急﹐恐生意見﹐惟有漸以行之。』乃申明約束﹐通行各分局。三閱月後收數有增。王公曰﹕『已效矣。』余曰﹕『此小效耳。』王公曰﹕『尙有大效乎﹖應若何辦﹖』余曰﹕『欲取之﹐必先與之﹐用人之力﹐應卹其私。藩司惜費﹐不遽允增薪提賞﹐其實增薪所費無幾﹐而可安辦事人之心﹔增收提賞並無所費﹐而可收其效。

且不使之俯仙﹝﹖﹞有餘﹐而迫之趨於舞獘﹐亦非造就人才之道也。』王公亟稱善﹐促速行之。余曰﹕『俟與藩司商。』乃復商諸邵公﹐始允提賞﹐而增薪仍以從緩爲言﹐甫及一年﹐幾倍原額云。」成效之著﹐由於見理之明﹐用人之力。應卹其私云云﹐實通論也。

其任南京釐局總辦﹐先之以奉委密查釐捐情事﹐局卡之獘﹐於卷下《查金陵釐捐》一篇可見也。據云「壬寅六月﹐入都引見﹐將赴蘇。魯撫周公馥奏調山東﹐以屢病﹐於甲辰秋仍赴蘇﹐適周公署江督。十一月十八日面授密札﹐飭帶員司往查金陵所屬釐捐﹐事祕甚。時奉委查鹽務者﹐皖岸則歐陽君述﹐西岸則陳君際唐﹐湘鄂岸則秦君秉禮﹐人輒知之﹐獨不知余所查何事﹐有見詢者﹐答以查案而已。始出至鎭江﹐訪詢數日﹐雇民舟按日給值﹐勿問所之﹐遂入瓜州口﹐過揚州邵伯﹐徧裏下河至通州﹐由蘆涇港附輪舟至上海﹐轉火車至吳淞﹐復自上海附輪舟至海門﹐歷靖江﹐乘舟至泰興﹐易小車至馬甸。是日雨路濘滑﹐車不易行﹐畱僕人於馬甸﹐擇車夫健者禦余以行﹐未幾亦困﹐乃徒行至口岸鎭。次日附小輪舟過馬甸﹑三江營等處。至鎭江易民舟﹐而別派員至髙寶﹐時已十二月十有六日矣。方余之徧歷各處也﹐或稱訪友﹐或僞商人﹐酒肆茶樓﹐遊迹幾徧﹐所至見舟人商賈﹐輒促膝傾談﹐或附貨舟﹐經局卡﹐親見司扞之需索﹐舶戶之隱瞞﹐而不勤之獘﹐爲害亦巨﹝地方官亦習於逸怠於事者居多﹞。委員深居﹐司扞疲滑﹐日已出而髙臥﹐日未入而鎖檔﹐下票風行﹐漫無顧忌﹐常關之獘﹐抑又甚焉。復自十二圩泗源溝至大河口﹐而奇變始作。初日潮州商人蕭英如者﹐自六合運豆餅四百二十二石過大河口﹐舶戶王姓爲報捐﹐蕭繼至查捐票塡六百四十四石﹐乃咎舶戶之浮報。舶戶曰﹕『十三卽已運至﹐先扞八百石﹐告以實數﹐疊次哀求﹐迄不允。今日復興辯論﹐乃將吾捆弔。諸商憫其狀﹐環乞之﹐定爲六百四十四石﹐始見釋。吾豈忍客之多費哉。』旁有商人田姓者曰﹕『吾亦在勸解之列﹐不能咎舶戶也。』蕭曰﹕『浮捐若此﹐貿易尙可爲耶﹖』遂偕舶戶至釐局訪所識陳司事﹐問曰﹕『捐數不符﹐何也﹖』哨弁周際堂大呼曰﹕『日將落矣﹐爾等來搶局耶﹖速弔之﹗』余隨眾往觀﹐見蕭已被執﹐復弔船戶於局門。余曰﹕『詢查捐數﹐乃事之常﹐何遽若此﹖』周曰﹕『何干爾事﹐豈將同劫耶﹖』余曰﹕『釐局固商人往來之地﹐柰何加以搶劫之名﹖此案不能不查辦矣。』﹝密札有「司丁彊橫卽查提訊辦」。﹞周曰﹕『將委札來。』乃遣人取札至﹐授其司事韋編仲﹑周瑞田等閱之﹐閱畢笑曰﹕『總督乃東君至戚﹐捐數乃系明加。』余曰﹕『何故﹖』韋曰﹕『比較嚴故也。』余曰﹕『嚴比較者所以提中飽﹐非以加商人。』韋曰﹕『向若此﹐東君方進省﹐請畱數日﹐弔船戶者想系粗人。』『有朱姓者﹐當系司事﹐甫詢其姓﹐乃亦凶橫何耶。』朱自房出曰﹕『我名朱大福﹝聞其實名家磬﹞﹐𨿽總督其柰我何﹖』人多語雜﹐不可理諭。余乃作書上總督﹐略云﹕『十八日行至大河口﹐有商人以捐數不符至釐局詢查﹐職道隨往﹐竟被扣畱。示以委札﹐仍不放行。請裁奪施行。』未敍捆弔船戶等情﹐恐過激總督怒也。長江水師守備陳先堂﹑把總胡應銘等至﹐勸候查辦﹐韋等仍橫傲如故﹐胡把總始將船戶釋下。次晨﹐余移效生局﹐雨雪大作﹐民舟小船﹐槪不克行﹐親視余所臥﹐乃棺板也。互﹝﹖﹞稀屋漏﹐衣履盡濕。二十二日風漸息﹐十二圩鹽棧派哨弁率馬勇至﹐出示總督電﹐迎余至圩。少頃﹐奉查滋事司丁六君至﹐又少頃﹐局員知府趙繼椿來界道歉﹐仍無歸咎司扞之詞。余乃以卽行告。趙請示辦法﹐余曰﹕『余乃查釐﹐非辦釐也。』趙請畱商﹐余曰﹕『君常在省﹐局中司丁哨弁皆可擅行﹐果與誰商耶﹖』趙曰﹕『此調大權旁落矣。』余曰﹕『然則﹝�﹞權固未旁落耶﹖』趙曰﹕『蕭商前至鎭江﹐浼領事要求常鎭道郭公函責扞數逾額﹐此非司扞咎也。』余曰﹕『然則今弔船戶爲報復計耶﹖前事固已聞之﹕蕭商運豆餅八百石﹐而責以按一千六百石納捐﹐再曰乞求不久﹝﹖﹞﹐乃求領事﹐卒按九百六十石納捐﹐蕭商豈得已耶﹖』趙曰﹕『不在局聲明實數﹐而遽往求領事何耶﹖』余曰﹕『餅船初二到﹐十三始開行﹐其間屢次聲明實數﹐且呈發單﹐迄不理﹐特君在省不知耳。倘能理諭﹐求遠奚爲﹖且領事豈易求耶。』趙語塞﹐余乃行。沿江商民曁舟子歡聲雷動。次日至省謁總督﹐已先派員率武弁十人提韋綸仲等嚴辦﹐則皆潛逃矣。總督奏參﹐趙降爲通判﹐各局卡乃稍知警云。」張﹝陳﹞以道員奉總督命按事﹐而司事微員敢加扣畱﹐其橫亦可驚矣。商人被迫﹐乃乞援於領事﹐爲叢毆爵﹝﹖﹞﹐可嘆。

至張﹝陳﹞之總辦南京釐捐總局﹐同捲《整頓金陵釐捐》云「金陵釐捐總局﹐故事﹐藩司領銜﹐候補道一員爲總辦﹐糧道巡道及候補道二員爲會辦佐之。甲辰歲杪﹐總督同公委會總辦﹐裁會辦﹐且以藩司事劇免會銜﹝近年關防存藩署﹐亦交出﹞﹐權遂專於總辦。……固辭不獲。又念財政爲藩司專責﹐請仍飭會銜﹐亦未允﹐余乃任事。參酌舊案﹐定章二十條﹐而扼要有二﹕一曰卹商民之困。金陵總局轄江寧﹑揚州﹑通州﹑海門四屬﹐分局三十餘。長江捐疏﹐按九成完納﹔內河捐密﹝有常關漕捐等﹞﹐按七成完納﹐逾額者撤差記過﹐逾十成者詳參。一曰卹辦事之艱﹐各員按年攤解出洋學費萬金﹐蠲免之。增經費五萬千。更定比較﹐畱其有餘﹐按大中小局﹐增收之數﹐分別提獎。凡更員﹐一經商定卽辦札﹐不逾日悉面交。

革送札到差等費及藉事送禮之習﹐總局不薦司丁﹐悉任自擇。凡司丁皆取保﹐按季冊報﹐有更易者隨時具報﹐無獘虧帑者﹐保人及局員分任之。及屆一年﹐除彌補錢價銀約二十萬兩外﹝收數系錢﹐解數系銀﹐是年錢價大落﹞﹐較最旺之年增銀三十五萬六千兩﹝定額銀七十萬兩﹐嗣收數增而錢價漲﹐最旺之年收銀一百萬餘兩﹐玆乃突過此數。木﹝本﹞釐另增收數萬兩﹞。周公曰﹕『自曾文正督兩江以來﹐釐收未有若斯之盛者﹐而商旅樂出其途﹐誠非俗吏所能及也。』余曰﹕『金陵爲大都會﹐而各庫空虛﹐極爲可慮﹐增收之項皆實銀﹐寄儲藩庫﹐以備緩急。』周公稱賞不置。然非周公假以事權﹐不加牽掣﹐余又安能收此微效耶﹖」蓋江督周馥倚任特專﹐俾能集事也。候補道總辦釐捐總局﹐糧巡二道乃爲會辦以佐之﹐見任者居需次者之次﹐已異恆例﹔若布政使﹐向爲道領袖﹐有綜理度支之責﹐自當領稀﹝袖﹞斯局﹐而亦與糧巡二道並解司務﹐獨任此總辦之候補道。淸季督撫對僚屬之權積重﹐若是之類﹐其尢著者已。李伯元﹝寶嘉﹞《南亭筆記》卷二有云「江寧牙釐局﹐本系藩司兼攝﹐某督到任後﹐攺委道員某總辦其事。某嘗稟告某督曰﹕『伏查牙釐局本與藩司會辦﹐前藩司某﹐精明彊幹﹐有作有爲。今藩司某﹐情形亦熟﹐仍請札飭會辦。』云云。恩笑曰﹕『年終大計﹐首道尙須我親塡考語。後出詳督撫兩院﹐今彼一候補道﹐乃欲塡我考語耶﹐抑何荒謬。』嗣然江寧一省遂以此爲笑柄云。」﹝恩謂江寧布政使恩壽。﹞似卽指周督免藩司領局務﹐張﹝陳﹞氏請仍飭會銜事。𨿽語焉念未盡諦﹐傳說之由來﹐當不外是。其時藩司之牢騷口吻﹐亦人情耳。

楊子勤﹝鍾羲﹞《來室家乘》卷下光緒三十四年云「革員某遣戌新疆﹐向由府派雜職押解。前有湘籍曹巡檢﹐於衙參時詢問經歷﹐自言曾在西北邊省多年﹐至是因其熟悉﹐且新疆多湘人﹐委派是差。忽督院易以某令﹐某令緣事嘗得罪左右﹐欲用此行苦之。堅持不承教﹐逢盛怒。餘力爲陳說﹐不能解﹐竟以違抗褫某令職﹐而曹巡檢卒解送前往。某令交通言官﹐摭它事嚴劾督部﹐經後任察覆﹐了此公案。」﹝時楊氏在江察﹝寧﹞府知府任﹐督調兩江總督端方也。﹞《宦遊偶記》卷下記與端督論辯數則中﹐亦記其事﹐言之頗詳。﹝督﹞調端方所黜者知州汪喬年也。其說云「﹝戊申﹞」五月間﹐總巡知州汪喬年具報﹕巡至揚州城外﹐有米船三號無捐票﹐照章捐罰﹐將款繳公。余以米船自灣邵分局來﹐其爲委員知縣陳潤藻賣放無疑也。照章應撤差查辦。繼思陳爲端公私人﹐如照章汪必不免﹐乃檄端公由鄂調來之知縣李承東復查﹐以李爲端所信﹐李所言當無異議也。李查如汪稟﹐余乃請撤陳。端公曰﹕『旣無票﹐必有故﹐可飭陳來詢之。』余曰﹕『賣放耳﹐何故﹖且李查相符﹐何詢之有﹖』端仍以詢陳爲言﹐並語前辦釐捐吳君學廉﹐汪托陳買靴不給價﹐故恨陳而陷之﹐眾皆爲汪爲﹐余亦不欲。厲吏因認眞被禍。陳至﹐詢其無票何也。陳曰﹕『商人不索票者多矣。』余曰﹕『減折買放乃無票﹐豈有照章納捐而不索票者﹖且此三船由邵伯鎭至揚州﹐過灣頭時﹝委員駐灣頭﹞

不扣罰﹐何也﹖』陳曰﹕『不經灣頭﹐由槐子橋行耳。』余曰﹕『槐子橋接陸路﹐舟能陸行乎﹖』陳曰﹕『邵伯下便入湖。』余曰﹕『入湖後有戴廟等分卡﹐能越過乎﹖且由此出江﹐何能復至揚州城外﹖』陳語塞﹐乃曰﹕『司扞舞獘亦有之。』余曰﹕『獘在委員或司扞﹐尙未得實﹐可欺以方。卽作爲司扞之獘﹐驅逐司扞﹐記委員大過﹐此系格外從寬﹐後有犯不僅撤差矣。』陳唯唯。余又詢汪曾托買靴乎﹖曰﹕『有之。』曰﹕『價幾何﹖』曰﹕『十金。』『何無零數﹖』曰﹕『夾靴三兩四錢﹐皮靴六兩六錢。』『何時帶到﹖』曰﹕『三月杪。』『價已還乎﹖』曰﹕『已還。』余曰﹕『汪面還乎﹖抑此金陵還也﹖』陳曰﹕『揚州錢店撥還。』余曰﹕『何時﹖』陳曰﹕『午節前耳。』次日俱以陳端公﹐曰﹕『如此寬已甚﹐後須嚴也。』旣而曰﹕『汪喬年可惡﹐穿便宜靴﹐須委以差。如不往﹐是自取咎也。』余曰﹕『靴付價﹐何調便宜。汪查出釐獘﹐如委苦差﹐無以示鼓勵。』端曰﹕『與釐無涉。』鹽巡道榮恆君在座﹐甚爲不平。時有武員﹐或調其通匪﹐擬定充發新疆。江寧府委巡檢曹鴻綬押解﹐端攺塡汪名﹐蓋押犯新疆﹐往返率須年餘﹐汪年近六十﹐以此困之也。汪堅不欲往﹐余屢白無效﹐乃商之署布政使陳君伯陶。陳君曰﹕『是非不可說﹐惟乞恩或可轉圜耳。』余曰﹕『但求有濟﹐委曲何傷。』一日﹐司道咸集﹐陳爲汪乞恩﹐端云﹕『汪某旣老而多病﹐如中途病故﹐吾爲請卹。』余曰﹕『大帥待屬吏寬﹐似不忍汪某若此。』端曰﹕『汪某不去﹐誰願去者﹖』余曰﹕『首府原委曹鴻綬﹐可仍委曹。』端曰﹕『曹某何以願﹖』余曰﹕『曹某年方三十﹐其祖父病故新疆﹐藉此運柩﹐誠兩便也。』端曰﹕『汪某不去﹐俟吾參後再委曹。』榮亦進言﹐迄無效。布政使樊君增祥蒞任﹐余悉語之﹐樊君進言亦無效。余見不可挽回﹐復力陳汪所查有功無過﹐靴價已償無不合﹐且汪苟不償價﹐陳或憤汪﹐汪不應憤陳﹐此理之最易明者。未償之說﹐聞自何人。端曰﹕『聞之陳潤藻。』余曰﹕『陳言靴價已付﹐可面質也。聞捏之此語者乃陳處兩司事﹐甚招搖。近調人曰﹕汪查獘而得禍﹐可調快事。』端仍諉之陳。蓋兩司事者﹐端薦之陳以漁利﹐𨿽聞其招搖而不欲飭查也。余語渙布政曰﹕『汪如不合而被參﹐余爭之﹐是袒護屬員也﹐應先參我﹐汪無不合而被參。余爭之無效﹐不得其職則去。』豈復可畱﹐且無罪而殺士﹐則大夫可以去。樊君曰﹕『君已屢爭﹐遽去未免過決﹐請稍緩再辭。午帥之參汪﹐以其無名耳。彼自顧名譽﹐斷不至以非禮加君。請姑待之。』余曰﹕『有官可﹐無官亦可﹐參不參﹐何促計﹖君旣諄諄相勸﹐不過求去稍緩爾。』旣有同官調余曰﹕『後勿與午帥爭﹐將委差出省也。』余曰﹕『屬吏豈願與上官爭﹖但事有不合不敢不爭耳。余屢辭矣﹐另委何爲﹖』友曰﹕『在省多直官甚礙事﹐將委大差以全顏面也。』余曰﹕『朝廷所以驅策人者富與貴耳﹐不爲富貴所束縛﹐午帥其如余何﹖無論委何大差﹐決不就。』友曰﹕『何必然﹖』九月二十日端語余曰﹕『汪喬年吾已參。』餘思樊言﹐忍而未發﹐端又疊言之。余觀其意在余﹐乃曰﹕『汪查釐捐認眞而被參﹐以後誰肯認眞直言者﹖』端曰﹕『與釐無涉。』余曰﹕『何事被參﹖』端曰﹕『心術不端。』余曰﹕『心術不可見﹐見於何事﹖』端曰﹕『劣迹多。』余曰﹕『請言一二。』端曰﹕『汪喬年不好﹐不應委差。』余曰﹕『差非余委﹐但未見其劣迹耳。倘有劣迹﹐何以四月請補髙郵州﹐五月查出釐獘乃被參也。』端大怒﹐汗涔涔下﹐擲帽案上﹐大言曰﹕『如斯言﹐吾乃若此刻薄﹐不顧子孫﹐妄參劾耶﹖』余曰﹕『大帥參人﹐或有他意﹐外人求其故而不得﹐但說不應認眞不應直言耳。』端曰﹕『照此說﹐以後釐捐不旺乃吾過耶﹖』余曰﹕『外人有此誤會。』端曰﹕『是直言吾之咎耶。』余曰﹕『外人有此誤會。職道固屢言才短體衰﹐不勝任﹐請從此辭。』端忽平气柔聲曰﹕『吾輩相契﹐何出此言﹖』余曰﹕『汪陳與余向無往來﹐前任所委仍畱原差耳。凡爭當問曲直﹐有何厚薄於其間﹖』端曰﹕『君空洞無物﹐且辦釐有成效﹐何辭焉﹖』余曰﹕『是非不明﹐賞罰不公﹐不能辦事明矣﹐請另委人。』端曰﹕『相契有素﹐勿復言此。』遂顧而之他。時提督程君允和道員王君銘謙等在座﹐均爲震恐﹐余獨坦然而出﹐樊君復再三挽畱。十一月十五日委鄂岸督銷﹐余不謝亦不辭﹐但微言難勝任﹐蓋一辭卽恐樊畱余�釐也。己酉正月初﹐始獲卸釐務﹐遂謁端曰﹕『鄂岸者督銷爲江南第一差﹐豈不甚善﹖惟職道不便往耳。』端曰﹕『何故﹖』余曰﹕『職道往須按定章﹐此安能辦﹖』端曰﹕『章程云何﹖』余曰﹕『分銷虧空﹐總辦先行墊解。鄂岸各分銷虧空之巨﹐大帥所知﹐職道如往﹐恐前總辦不了耳。』端曰﹕『章程如此乎﹖』余曰﹕『奏案皎然﹐必應遵辦。』端曰﹕『若是﹐非特前總辦不了﹐鹽政亦將不了。』﹝分銷委員多系端所薦。﹞余曰﹕『委差甚善﹐委鄂岸督銷尢善﹐但須圓轉人乃不決裂。如職道往﹐豈不決裂耶﹖』端曰﹕『所見極老練。』余曰﹕『旣以爲然﹐請另委。』端曰﹕『委君江西督銷。』余曰﹕『不能就。』端曰﹕『何又不能就耶﹖』余曰﹕『鼻淵數載﹐用心輒不成寐﹐將赴上海就醫耳。』端曰﹕『君受屈甚﹐安能閒﹖』余曰﹕『江南候補多無差﹐職道差事絡繹﹐且皆要差﹐何屈之有﹖因病辭差﹐病愈再候差耳。』端曰﹕『萬不能閒。』余曰﹕『請先開鄂岸差﹐久未還鄕﹐請假掃墓。』端曰﹕『幾日可達﹖』余曰﹕『三日。』端曰﹕『如此甚易﹐速往速回。』余乃延地師犁熙兒還鄕﹐不欲卽出矣。」瑣瑣寫來﹐勝讀《官場現形記》。張﹝陳﹞氏甚不滿於端方也。﹝楊氏蓋亦力爲汪齊﹝喬﹞年緩頰者﹐張﹝陳﹞氏敍此﹐似猶有所遺。﹞辭鄂岸督銷所云﹐亦見鹽獘之一端。

此則之前﹐敍端方委總辦釐局事﹐亦列爲論辯數則之一也。據云「戊申二月委總辦釐局﹐余復辭。端公曰﹕『前辦釐捐有成效﹐曷可辭﹖』余曰﹕『體衰多病﹐時勢亦殊。』端曰﹕『任君所爲無牽掣。』諸友調端公破格不可辭也。三月二日甫接差﹐幫提調兼收支知州金煥章亦於是日到收支差﹐遽云﹕『有外銷之外款萬餘金﹐午帥囑開折提用。』余曰﹕『有何外銷之﹝外﹞款出系公裕官銀號結餘之款﹐報明有案﹐開折列總數則可﹐未便請提用也。』嗣金屢催開折由午帥批行﹐余曰﹕『曰詞云何﹖』金曰﹕『批歸督署賬房。』余曰﹕『此公款未便提歸私賬也。』又一日﹐金曰﹕『午帥云撥裕寧官銀錢局。』余飭辦文批﹐金見稿怒曰﹕『區區萬餘金﹐尙須文批﹐不信金某耶﹖不信午帥耶﹖』文牘員調余云﹕『金某言若此﹐尙辦文批否﹖』余曰﹕『非不信金某﹐更非不信午帥﹐公事應如此。卽數少於此亦須文批﹐倘不以所辦爲然﹐惟有請午帥易人耳。』金與裕寧縣某乃大讒余於午帥﹝其後類此者間有之﹞。」淸季各省有所調外銷之款﹐督撫或任意提用﹐公款與私賬混淆﹐惡例也。

關於釐局之獘﹐髙照煦《閒談筆記》卷一述陜事有云「同州府屬例食河東潞村鹽﹐韓﹑郃﹑澄﹑朝各縣設有鹽局。……新來委員鮑典史號子康者﹐湖北人也。昨云﹕『韓城西二十里芝川鎭﹐久設釐金局﹐委員某甚怠事﹐該鎭附近黃河﹐過渡者﹐必請釐局查淸﹐始準開船﹐乃每日必向暮時始來淸查。查訖又不準逗畱﹐卽促過渡﹐以故行客每於夜間達彼岸。前月陰雨河漲﹐一船載五十三人﹐抵中流﹐水又暴漲﹐船隨浪逝﹐舵工無能爲力。船中人自分必死﹐放聲齊哭。黑夜云陰﹐對面不見。有二人在船邊﹐因電光見去岸不遠﹐盡力一躍﹐幸俱履岸﹐試前行﹐乃陡坡也。泥滑不可上﹐踵後卽黃河﹐不敢移寸步﹐又久立不住﹐乃各手拘濕艸根﹐俯身伏坡﹐直至天明﹐始遇救登坡。對眾詳言其故﹐當卽沿岸下行﹐冀覓其船﹐行抵距芝川幾近百里之夾馬口﹐其船乃擱於河中之沙洲﹐呼救甚急。河水浩瀚﹐槪無行船﹐岸上二人乃於附近懇乞小舟將船中人盡渡上岸﹐已三日矣。三日內船中一人帶掛面若干﹐一人帶半角燒餅若干﹐此外再無食物﹐每人每日各分食少許﹐五十一人幸無饑斃者﹐遂復偕行至芝川﹐公同殺豬酬神焉。未知彼釐局委員聞之亦頗動其心否﹖此光緒二十四年六月語也。」可與張﹝陳﹞氏所記合看﹐蓋不獨厲商﹐其厲民亦竟有如是者焉。

張﹝陳﹞書卷下《辭查皖南道》云「戊申秋﹐安徽巡撫馮公煦將去任﹐奏參皖南道文煥罷之。先是﹐馮任川藩﹐文任成都府﹐密讒馮於川督劾之﹐而馮已調皖撫﹐飭江督查復﹐得無事。未幾文擢皖南道﹐而馮適官皖撫﹐至是乃劾罷之。於是有爲文上言總督端方公﹐廉其狀﹐顧所參嗜鴉片演女戲挾妓麵粉公司及幕丁勒索狀﹐類不虛。端公密札余查復﹐札稱該道鄕望素孚宅心平恕。余固已知其意之所在矣。及入見﹐余以部民不便查地方官爲辭。端公曰﹕『此何妨﹖』﹝余曰﹕﹞『是日客眾事繁﹐乃姑退﹐明日再見。』端公知余將辭也﹐故爲嚴厲狀﹐大言曰﹕『委爾差﹐何辭也﹖豈與馮夢華相契耶﹖』余曰﹕『馮文皆新識﹐無深交。以本地人查本地官﹐殊不便。』端曰﹕『爾畏此耶﹖』余曰﹕『職道何所畏﹐大帥如照道所查辦﹐則不辭。』端曰﹕『如何﹖』余曰﹕『無一字虛耳。』端曰﹕『因﹝理﹞應如此。』余曰﹕『果如此﹐復何敢辭﹖』端公顏漸和﹐聲漸平﹐曰﹕『無一字虛甚善﹐亦可稍含渾耳。』余曰﹕『不敢含混以欺大帥﹐欺地方。』端曰﹕『亦有可作爲不知者﹖』余曰﹕『以知爲不知﹐仍是欺大帥。』端曰﹕『文仲瀛素相識﹐從前在京賭博冶遊﹐誠不足重。但馮夢華之參﹐全挾私嫌﹐吾欲借君名譽了此事耳。』余曰﹕『職道無名譽﹐苟有名譽﹐一作虛言﹐名譽蕩然矣。倘地方父老相誥﹐將何辭﹖』端曰﹕『若此豈不誤耶﹖』余曰﹕『查明實稟﹐誤不誤非所知也。』端曰﹕『所參各節﹐原不關重要﹐如查云屬實﹐豈能開復耶﹖』余曰﹕『當實稟。』端曰﹕『不妥。』余仍請辭﹐端曰﹕『可。』余曰﹕『密札須繳乎﹖』端曰﹕『無須。』余乃退。」一委查之件﹐个中委曲如此﹐亦淸季官場大吏間狀態之史料﹐而爲《官場現形記》等書描寫所不及者﹐馮煦不獲安於皖撫之任﹐蓋卽端方有以致之云。

淸末政府謀中央集權﹐度支部尙書載澤尢主之﹐於是宣統元年有各省淸理財政正副監理官之設。張﹝陳﹞氏膺湖南正監理官之命﹐卷下《涖湘始末》云「宣統己酉紀元閏二月﹐余由金陵返故鄕祭掃﹐忽電傳被簡任湖南正監理官﹐加四品卿銜。翌日﹐江督端方公電入都。

三月抵都﹐謁度支部尙書澤公。公曰﹕『外省財政紊亂﹐報銷多不實﹐故請派監理官。』余曰﹕『爲政在人。如其賢也﹐若曾文正﹑李文忠﹐必不蝕公款﹔如其否也﹐監理官安能事事相爭。

事當創始﹐忌者必多﹐請辭此。』澤公曰﹕『聞君屢任要差﹐著奇績﹐獨何辭﹖』余曰﹕『有責任而無事權﹐斯爲難耳。』澤公曰﹕『姑勉爲之﹐不至過爲難也。』因與論財政固宜整頓﹐而閭閻尢應培養。方今四民困苦﹐伏莽極繁﹐未可任刻吏以朘民生﹐要在剔中飽以裕國﹐獎廉吏以卹民。民如獲安﹐邦本乃固﹐縱有邪說﹐其誰應之﹐此方今急務也。澤公韙其言﹝見攝政王所言略同﹞。旣出都﹐至金陵挈眷入湘﹐中道祖發之亦作。先是有祖發者﹐庖丁也﹐久久見其勤﹐使爲僕。丙午在大通得痰疾﹐神思惝惚﹐月餘乃瘳。余自甲申丁外難﹐飲食銳減﹐須軟飯始免停積。﹝甲申始每食軟飯半碗﹐閱三年增至一碗﹐嗣是遂以爲常。﹞旣登輪舟﹐以該僕曾充丁也﹐傳任炊。及飯具﹐硬甚﹐乃啜粥﹐諭之曰﹕『舟中無事﹐汝專任炊﹐毋再忽也。』祖發諾焉。明日午餐﹐飯如故﹐乃呼而責之。則對曰﹕『炊自他人﹐非己咎也。』詰其故﹐則曰﹕『輪舶有庖人﹐僕安能事此。』怒斥之﹐祖發退﹐益嘵嘵不已﹐呵之止焉。時午餐旣畢﹐諸客皆散步舟旁﹐祖發突出人叢中﹐投江去。停輪瞭望﹐形影杳然﹐急命武弁乘小舟罟之﹐卒不獲﹐乃厚卹其家。旣抵湘﹐而支應局﹝屬於善後局﹐專司供應﹞供張甚備﹐余卻之。詢所賃住宅價幾何﹐局員蔣某以由公給資對。固問﹐卒不言。余曰﹕『此吾私宅也﹐可今耗公款耶﹖卽由公款﹐亦須列報﹐可不令知其數耶。』始以月賃八十元對。顧宅狹不能容﹐請另賃。越日以無宅對﹐乃別賃李姓宅﹐資亦八十元﹐顧敞甚。蔣某爭付資﹐復嚴拒﹐乃已。湘人初聞吾官江南夙持正﹐陰憚之﹐至是見余卻供張﹐則忌甚。余慮其謠謗也﹐乃宣言俟副監理來﹝李葆初郎中啟琛﹞始視事。李君方至鄂﹐疊電促之﹐旬餘始至﹐而都中《大同報》已有招權納賄之謠﹝湘人陸鴻漸主報事﹞﹐時余固未視事也。旣視事﹐定期盤查各庫﹐而兩湖米捐局獨以函來曰﹕『捐款隨收隨解﹐略無存款可查。』余曰﹕『款旣無存﹐賬可查也。』閱其賬﹐則存錢二十一萬餘千。余曰﹕『此非存款乎﹖』曰﹕『此寄錢莊﹝葉徳輝所開徳昌和﹞﹐非存局也。』曰﹕『此非公款乎﹖』曰﹕『固公款也。』曰﹕『何不存局而存錢莊﹐且何不隨收隨解耶﹖』曰﹕『將解矣。』曰﹕『有折據乎﹖』曰﹕『無。』曰﹕『豈有存錢二十一萬千而無折據者乎﹖』曰﹕『實無此。』﹝收支一官一紳﹐官曰﹕『俟取來。』紳曰﹕『爾誤矣。』此項實無折據﹐其事可想。﹞逾旬日﹐擬解之九萬千尙未起解。又久之﹐始解六萬千﹐米捐局總稽查湘紳葉徳輝疊致書副監理李君﹐自後多財﹐詞鄙甚﹐且以舞獘取利爲可恥。夫有款而云無款﹐不解而言隨解﹐存諸私店﹐藉爲營運﹐舞獘取利﹐不已甚乎﹐而該局總辦李起榮﹐則視若無事。督撫知其事﹐且陰袒焉﹐蓋當時湘中情狀如此。余旣屬查米捐局﹐若輩乃賄滿禦史以祖發投江事劾之。度支部以事出鄂境﹐行鄂督陳夔龍﹑鄂監理程利川查徳。陳方憾監理之不便於己也﹐思慴之﹐委員遂以祖僕被毆徧體鱗傷報。陳遂聯程銜部﹐程固未嘗查也。八月九日﹐電傳湘正監理易人﹐余乃電部由副監理兼攝。電徳照準﹐如釋重負﹐蓋敷衍則不安﹐認眞則速禍﹐以微罪去﹐固所願也。當未奉電復之前﹐余治事一如平日﹐或訝之。余曰﹕『去畱何足意﹐在職一日盡一日心耳。』有謂余將速行者。余曰﹕『無不可對湘人之事﹐速去奚爲﹖』乃徧遊城外佳山水旬餘﹐而後行僑寓金陵﹐閉戶讀書。數十年煩勞﹐至是乃得休息焉。度支部之請派監理也﹐部中設淸理財政處﹐晏海臣參議﹝安瀾﹞總其事﹐他函參多異之﹐監理旣出﹐晏亦出京查鹽務﹐故關於監理之事﹐鮮所主張。晏之道歸漢口也﹐集部員約余前所乘舟執事人曁茶役等﹐詰當時情狀﹐備悉陳督所復之誣﹐程監理亦以未查爲深咎。蘇正監理管仰之﹝象頤﹞﹑副監理景涵九﹝淩霄﹞騰書部中曰﹕『江南署局﹐凡陳某所轄﹐一塵未染﹐文卷秩然。因公被誣﹐令人悚懼﹐他省監理官亦以爲言。澤公悔其事﹐乃電約入都等商鹽務﹐並奏調鹽政處差委。澤公以程監理當事未查後認愆尢爲咎。余曰文過小人﹐知非君子﹐彼自認誤﹐方佩之不遑﹐夫何怨。余之去湘也﹐未與澤公通隻字﹐旣入都﹐思述當日情狀﹐事旣白矣﹐遂不復言。』」淸理財政監理官與地方當局相處﹐每難融洽﹐於斯亦可略徵其情狀。又其時方張紳權﹐應付上有難焉者。

近代筆記過眼錄

