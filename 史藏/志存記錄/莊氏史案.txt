

《莊氏史案》淸佚名

《橊龕隨筆》。烏程朱文肅國楨致政家居﹐畱心史事﹐所著有《大事記》。其已付剞劂者﹐謂之《史槪》。未刻者尙多也﹐祕藏於家。後因寇盜﹐有莊氏賃朱氏之居。其子子相廷鎏偶見此書﹐竊爲己有﹐招集知名之士﹐妄以己意增損於其間。而朱氏原本遂泊沒矣。子相旣死﹐乃父君維胤城﹐於鎭北圓通庵召匠刻之。凡五年而告成﹐號曰《明書》。不知利害﹐冒昧從事﹐且自以爲不世之業﹐誇張其事。一時趨附﹐廁名於其間。豈知遂召大禍也﹖先君子每扼腕太息曰「可惜文肅公一生心血﹐付之東流。然取非其有﹐立名非眞者﹐定有奇禍。天理昭昭﹐可畏也。」

朱氏之書﹐至啟﹑禎兩朝而止耳。竊之者子相也﹐續之者所聘諸子也。受其子臨終之囑而必欲刻之者﹐君維也。與其幼子左黃鉞無與也。左黃一紈褲少年耳。當科試不得意﹐其妻爲買妾以娛之。建百尺樓於後圃﹐雜藝花木﹐曰與文士豪飲於其中﹐刻百尺樓詩艸。乃父聞之﹐弗善也。後爲兵備使者所賞﹐相見畱茶款語。父乃大悅。及父就逮﹐左黃隨護維謹。及見司敗﹐已喑不能言﹐乃頭觸獄門而死。左黃頭棘﹐無可爲計﹐疾馳至通州。而籍沒之令下﹐族屬無噍類﹐兼及朱峋。峋湖濱人﹐家故微賤﹐以入貲貢。凡商賈經營﹐無不貸其金。冀三倍之息﹐以此自雄。其視令長﹐蔑如也。言利析秋毫﹐而於文墨之事﹐則無涉也。亦以得罪。歸安令指爲逆書有名﹐並其三子俱就逮。家人鳥獸散﹐封樁庫廏盡入於官。左黃知事不可爲﹐恐累及親黨﹐遂自呈身。是時﹐部撫司道郡縣守令僚佐俱在潯鎭﹐以民居作公館者十有二所。聞左黃歸﹐蜂擁之去﹐絕無他言。惟有皈命投誠而已。惟力辧與朱峋父子無涉﹐始終無異詞﹐當事者莫不偉之。至於朱峋素行﹐以貲傲睨一世﹐父子駢戮﹐妻孥皆徙極邊﹐非不幸也。

莊氏居潯未久﹐因其饒於貲﹐故世情不替。初發難爲歸安令﹐令吳姓﹐故墨吏也﹐不過爲恐嚇之詞﹐以冀升斗耳。而君維卽挾書入長安﹐艸疏欲上陳。輦下諸公漫詞慰遣之。時予居西村﹐君維歸﹐以疏稿示余﹐自以爲無恙矣。而墨令乃捃摭其書中悖亂之語﹐以達於部使者。部使者不敢隱﹐上之於朝﹐而獄不可解矣。

或問逆書致罪之由﹐余不知其細。但聞之前人曰「如書中所云王某孫婿﹐卽淸之徳祖。所云建州都督﹐卽淸之太祖也﹐而直書名。又云『長山衄而銳士飲恨於沙燐﹐大將還而勁卒銷亡於左衽』﹐如此之言﹐散見於李如柏﹑李化龍﹑熊明遇傳中。又指孔耿爲叛。又自丙辰迄癸未俱不書淸年號﹐而於隆武﹑永曆之卽位正朔﹐必大書特書。其取禍之端有如此。況無志﹑表﹑帝紀﹑世家﹐止有列傳。卽王陽明一傳﹐有上下卷﹐共三百餘頁。其冗長無體裁可知已。所謂三長五難者安在也﹖」

事在辛丑之春﹐決獄在癸卯之秋。潘﹑吳諸子在獄曰﹐以賦詩爲事。時余寓鳧溪﹐而戴子蕓野笠館於廟址之南﹐相距里許。時相過從﹐得見諸子傳出音訊詩篇。及旣授命﹐蕓野爲潘﹑吳立傳﹐獨於左黃則言其少年遊冶﹐至於慷慨激烈。力辧朱峋之冤﹐則未之悉也。余爲備述其故﹐蕓野始爲攺竄一篇。是夜﹐餘夢己身在一荷亭之上﹐左黃在水次搏顙謝余。余急起掖之﹐則已沈水中矣。次曰﹐與蕓野言﹐共嗟異之。

蔣西宿麟徵﹐一字轅文﹐爲蔣儀仲之子﹐姬載先生之猶子也。詩文敏妙﹐風儀秀穎。莊氏招之﹐初不願就﹐爲貧所累﹐不得已而赴。命之作文﹐不容畱稿﹐恐其竊歸也。並禁其出入﹐苦不可言﹐痛哭辭去﹐後竟及難。

張文通館於莊氏﹐艸稿皆作細楷。時子相已死矣。張以有明一代理學諸儒無人作傳﹐故勉應之﹐亦不虞其至是也。聞其膝上有淡墨痕「成都楊愼」四字。

張非仲雋﹐一名僧願﹐爲博士弟子員。於經史百家﹐無不得其旨趣。所與遊皆名彥。樓居積書甚富﹐手錄者千餘卷﹐擁列左右﹐己則坐臥其中。後爲莊氏所招﹐作有明理學諸人傳。其稿另錄出﹐名曰《與斯集》。禍未發時﹐已知其非﹐逃於僧捨。年已七十餘。丁母憂﹐煢然縞素。有詩云「空樓獨夜雨牀牀﹐卻把平生細較量。災異曰新憂患短﹐悲歌不足寤思長。曾無入巷哀王烈﹐徒有拋娘學範滂。好个與斯題目在﹐輕謳緩板赴排場。」就逮時﹐談笑自若。與潘﹑吳諸人同遇害。所著有《西廬詩艸》四卷。

董誦孫二酉﹐少有神童之名﹐學問淵博。與周安節相好﹐倡和勒詩箋。書法亦精妙。史事發時﹐沒已三年矣﹐發冢斫棺甚慘。子濯萬與沂﹐九歲有感懷五言古詩四章。顧茂倫爲之跋﹐亦英品也。及禍至﹐從容就縛。士林惜之。

潘力田檉﹐居平望﹐藏書千卷。善著述﹐有《松陵文獻》十卷。今某府二卷行世。與吳赤溟炎有志作史而未敢﹐商之牧齋先生。深許之。亦未有成書。其就莊氏之請﹐非所願也。授命之際﹐談笑自若﹐眞傑士云。

韋元介全祉﹐一字眞長。弟次申全。進士。靑岑明傑之子也。祖鏡臺先生﹐精岐黃之術。元介先卒﹐次申被難。

茅鼎升元銘﹐鹿門先生之孫也。以明經爲學博﹐少有文名﹐試每髙等。與章諤臣上奏﹑陳暗仙驑﹑吳大雍盤四子齊名。僞書編纂﹐僅數月耳。已而之任﹐逮於任所。

南昌黎博庵元寬﹐督學兩浙﹐年髙望重。逆書有名。督撫移檄﹐兵圍其第﹐全家抄沒。苕城李霜回令﹐逆書有序﹐被逮時適其家有慶祝之事﹐親族七十餘人悉被擒至。官以漸訊免。

吳心一者﹐潯上董氏之僕也。少時竄身徐氏﹐欲讀書﹐遐周先生怒之﹐必欲令入府供灑掃之役。此子徒跣哭請於先祖。遂受業門下﹐得列靑衿。聞莊氏有史事﹐心艷之﹐得列名其中﹐亦被慘戮。曾有唐詩之選。吳芳輪系爲之序。幸刑尊廖公昭雪﹐得以無恙。

刻工湯達甫﹑刷匠李祥甫亦爲饑所驅﹐禍亦及之。齊康成治爲博士弟子﹐好學能詩。子相以脯招之﹐其約已具二十四金矣。後批曰「果能專精勤敏﹐則願加六金。」遣僕送至。齊覽而訝之﹐遂堅不赴﹐以免於禍。後以貢爲學博。

潘友龍爾夔﹐慷慨有風致﹐能文工書。莊氏慕之﹐列其名於簡端。偶與君維有財帛交﹐以致詬。君維怒﹐削其名。得不罹禍。

《隨筆》云﹕所列纂錄諸子﹐與余有交﹐故略序其槪。其餘不相知者﹐不及錄。

