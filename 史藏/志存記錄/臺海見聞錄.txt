臺海見聞錄

張序毛序自序卷一卷二

張序

昔賢稱益神智者兩端﹐首尙讀書﹐次惟遠遊。余謂遊不遠不壯﹐遊不險亦不奇也。身歷重洋﹐無怪弗接﹐可云壯且奇矣﹔乃或眺聽其間﹐惶然駴然﹐精神略不相屬﹐過境思之﹐口呿舌撟﹐莫能道一辭﹐則萬里遄徵﹐𨿽淹日月﹐直等諸噩夢須臾耳。坡公遊冠平生之語﹐豈欺人哉﹖

憶辛酉歲﹐余奉命持節臺灣﹐自廈門東渡﹐長飆四至﹐揚波觸天﹐舵人面皆土色。余端坐舷次﹐頻左右顧﹐伸紙濡筆﹐手未輟書﹐初不知吾舟之顚如箕也。居臺二稔﹐匯所作詩﹐顏曰「瀛壖百詠」﹐凡乘槎之使﹐謬取爲導海一鍼﹐余則棄爲敝帚久矣。

越丙寅﹐崇安董君典賫﹐秉鐸彰邑。君故閩之博雅君子也﹐道究天人﹐繩其家學﹐多士奉若楷模﹐蒸蒸向風﹐一時旣號稱海濱鄒魯﹐公餘更徧臚臺郡山川﹑風土﹑民俗﹑物產﹑賢良﹑節列以及前人題詠之類﹐都爲一集﹐名「臺海見聞錄」。紀中有史﹐詩中有畫。披讀之下﹐俾未至其地者神棲壯觀﹐已至其地者目溯舊遊。搜奇縋險﹐厥功比之郭﹑酈﹐故文章奧峭﹐亦相與頡頏。視僕之所作﹐奚啻判雅鄭已哉﹗顧辱不鄙﹐集中多采拾葑菲﹐君之虛懷樂道﹐抑又加人一等矣。則斯編也﹐信其行遠傳後﹐足補輿經之闕軼﹐匪直爲山海之梯航﹐而詹詹小言如餘者﹐亦得附垂不朽﹐獨非幸歟﹗爰爲書之簡端﹐以慶吾遭﹐且以志吾媿云。

乾隆十八年春三月﹐賜進士出身﹑中憲大夫﹑掌雲南道監察禦史﹑署京畿道事﹑加二級紀錄一次﹑年家眷弟張湄拜譔。

毛序

嘗稽山川鑄於彜鼎﹐風土載在詩書。古昔先王﹐無非以所見所聞﹐昭示來玆。後之君子體此意﹐或山海著經﹐或郡國作志﹔他如九域有賦﹐十洲有記﹐著作紛紛﹐亦皆據所見所聞﹐筆之於書﹐用以信今而傳後也。然以耳目所遇﹐發爲文章﹐欲描形繪聲﹐使山川風土﹐燎如觀火﹐苟非才識卓越﹐學問淵博﹐有難言者。

玆昆陵董君典齋先生﹐夙吞丹篆﹐素富靑箱﹐本曲水名宿﹐作彰山楷範。夫彰乃閩之臺灣﹐古毘捨耶國。近以我朝徳威遠播﹐始入版籍。其地島嶼孤懸波中﹐城市獨辟海表﹐山川旣殊﹐風土亦異﹐民情物產﹐均多不侔內地。董君宦遊斯土﹐實有得於見所未見﹑聞所未聞者﹐乃退而編緝成書。凡臺地疆輿﹑官守﹑土俗﹑民風﹑山珍﹑水利之類以及詩詞歌曲﹐靡有不備﹐匯爲四卷﹐顏曰「臺海見聞錄」﹔較之臺灣郡誌曁圖考﹑筆談諸書﹐尢爲詳核。特以質余﹐兼請序之。余披閱之下﹐神遊其境﹐覺蛟室蜃樓之形﹐儼遇於目﹐濤鳴海吼之聲﹐恍棲於耳﹐山川風土﹐一覽洞然﹐不啻以董君之見聞﹐據爲余之見聞矣。是錄也﹐詳明典博﹐直可爲山海經﹑郡國志之拾遺﹐九城賦﹑十洲記之補亡焉。要亦本古先王鑄彜鼎﹑載詩書之意也夫。

新都毛大周題於崇署之遠香亭。

自序

臺灣﹐古毘捨耶國也。越在海外﹐遠通江﹑浙﹑粵東﹐近逼閩省廈門。初占於荷蘭﹐繼據於僞鄭。康熙二十二年﹐鄭克塽輸誠﹐皇威遠布﹐文徳武功﹐海宇敉寧。迨三十一年﹐巡使髙公拱幹﹐秉節玆土﹐始輯郡誌﹔乾隆六年﹐劉公良璧﹐復增補成書。又歷年所﹐海疆日擴﹐人物丕變。巡方六公十七﹑範公咸网羅薈萃﹐重爲編輯﹐海外文物﹐於玆大備。其前則有明太常少卿沈公光文臺灣與圖考﹑艸木雜記﹐靖海侯施公瑯靖海紀﹐諸羅令季公麒光臺灣雜記﹑山川考略﹐教授林公謙光臺灣紀略﹐臺防孫公元衡赤嵌集﹐仁和郁公永河稗海紀遊﹑僞鄭逸事﹐漳浦藍公鼎元東徵集﹑平臺紀略﹐巡方黃公叔璥赤嵌筆談﹑使槎錄﹐巡使張公嗣昌巡臺錄﹐尹公士俍臺灣誌略﹐巡方張公湄瀛壖百詠。六﹑範二公纂修郡誌﹐多采集焉。

予丙寅夏﹐司鐸彰山﹐一舟航海﹐睹山川之美秀﹐水土之饒沃﹐風俗之華麗﹐物產之丰隆﹐有見有聞﹐退而識之﹐稽之文獻﹐質其眞贗﹐其有荒唐不經者﹐槪置勿錄。庚午春﹐秩滿憂居梓裏﹐一二良朋﹐每詢島嶼風土﹑海國文章﹐輒出以相視。然而捲帖繁蕪﹐又恐散失﹐讀禮之暇﹐漫爲編次﹐首山川﹑建置以及官爵﹑武備﹑田賦﹑輸將﹑備考﹑條例﹐次風俗﹑物產﹑名賢﹑烈婦﹐至於詞賦詩歌﹐擇詠臺風土者錄之﹐名曰「見聞錄」﹐分卷爲四﹐以爲筆談﹐豈曰毘捨耶國今歸我朝版圖﹐擬作齊諧之志﹑山海之圖耶﹐聊以附諸公之末﹐一覽而得其大槪云爾。

乾隆辛未陽月﹐典齋董天工書於平川書屋。

卷一

山川

建置

官制

營制

武備

船政

田賦

鹽課

水陸餉

官莊

山川

臺山自福省五虎門蜿蜓渡海﹐東至大洋中有二山﹐曰關潼﹑白畎﹐是臺地諸山之太祖也。隱伏波濤﹐穿海渡洋﹐至臺之雞籠山﹐始結一頂﹐磅礡千餘里﹐或山谷﹐或平地﹐諸山屹峙不可紀極。大約臺山背東溟﹐面西海﹐其地形如半月﹐郡邑居其中。木岡山爲郡之少祖﹐在府治東北一百三十里﹐巍峨聳拔﹐雲霧掩罩﹐天淸頂見。山南三十餘里爲臺灣縣治。自木岡山南至沙馬磯頭山﹐在府治西南四百六十里﹐其西盡大海﹐其東北爲鳳山縣治。自木岡山北至玉案山﹐其西北三十里爲諸羅縣治。自玉案山北至大武郡山﹐其西北四十里爲彰化縣治。自大武郡山北至雞籠鼻頭山﹐在府治東北六百三十里﹐其北盡大海﹐其西南三百五十里爲淡水廳治。大海環繞﹐遠通江﹑浙﹑粵東﹐近爲閩省外障。澎湖爲門戶﹐鹿耳爲咽喉﹔加以七鯤身毗連環護﹐誠天設之險。其山皆向內。北路之後壠港﹐與興化南日對峙。後壠而上之竹塹﹐與海壇對峙。竹塹而上之南嵌與福州閩安鎭對峙。自南嵌至上淡水﹐與北茭相望。淡水至雞籠城﹐與沙埕烽火門相望。澎湖憑山環海﹐有五十嶼﹐巨細相間﹐回環五十五澳。

文獻通考云﹕『琉球國在泉州之東﹐有島曰澎湖﹐煙火相望﹐水行五日而至。旁有毘捨耶﹝一作那﹞國﹐語言不通﹐袒裸盱睢﹐殆非人類。喜鐵器﹐臨敵用鏢﹐以繩十餘丈爲操縱﹐蓋愛其鐵不忍棄』。按澎湖東南卽今臺灣﹐其情狀相似﹐殆卽毘捨耶國也。

蓉洲文稿云﹕『臺灣﹐海中番島﹐名山藏所謂乾坤東港華嚴婆娑洋世界﹐名爲雞籠。考其源則琉球之餘種﹐自哈喇分支﹐近通日本﹐遠接呂宋﹐控南澳﹐阻銅山﹐以澎湖爲外援。明萬曆間﹐海寇顏思齊踞有其地﹐始稱臺灣。思齊剽掠海上﹐倚爲巢窟﹐臺灣有中國民﹐自思齊始』。

大海洪波﹐止分順逆。凡往異域﹐順勢而行。惟廈抵臺﹐名曰「橫洋」﹐中有黑水溝﹐色如墨﹐曰「墨洋」﹐驚濤鼎沸﹐險冠諸海。或言﹕順流而東﹐則爲弱水﹔昔有閩船漂至弱水之東﹐閱十二年始得還東土。

海吼﹐俗呼「海叫」。小吼如擊花羫皷﹐點點作撒豆聲﹐乍遠乍近﹐若斷若連。大吼如萬馬奔騰﹐鉦皷響震﹐三峽崩流﹐萬鼎共沸。吼時雲气漸興﹐風雨不旋踵至矣。海上人曰﹐是雨徵也。若冬月吼﹐常不雨﹐多主風。

廈門至澎湖﹐水程七更。澎湖至鹿耳門﹐水程五更。約六十里爲一更。往來船隻﹐以澎湖爲關津。行舟以北極星爲準。黑夜無星可憑﹐則以指南車按定子午格巽向而行。倘成子午稍錯﹐南犯呂宋﹐或暹羅﹐或交趾﹐北則飄蕩莫知所之。至若鹿耳門北至雞籠十九更﹐自鹿耳門南至沙馬磯頭十一更。苟遇颶風﹐北則墜於南風炁﹐一去不復返﹐南則入於萬水朝東﹐皆極險阻﹐此來臺者之不可不知也。

稗海紀遊雲﹕『淡水登舟半日﹐卽望見官塘山﹝卽關潼山﹞。自官塘抵定海﹐行大海中五﹑六十里至五虎門﹐兩山對峙﹐勢甚雄險﹐爲閩省門戶。門外風力鼓蕩﹐舟甚顚越。旣入門﹐靜綠淵渟﹐與門外迥別。更爲城頭﹝土音亭頭﹞﹐十里至閩安鎭﹐數十里至南臺大橋』。

續文獻通考云﹕『水至澎湖漸低﹐近琉球謂之落澑。澑者﹐水趨下而不回也。凡西岸漁舟到澎湖以下﹐遇颶風發﹐漂流落澑﹐回者百無一』。

鹿耳門南北兩岸﹐鐵板沙綫橫伏水底﹐舟觸立碎。出入僅容三舟。土人標示其港﹐名曰「蕩纓」。入門候潮長水深丈四﹑五尺﹐折帆起舵而進﹐潮退不及一丈﹐不能進。有乘北風作﹐從澎湖放洋﹐不半日可到門。

海上黑夜不見一物﹐則擊水以視。一擊而水光飛濺﹐如明珠十斛﹐傾散水面﹐晶光熒熒﹐良久始滅﹐亦奇觀也。

瀛濡百詠云﹕『暗澳﹐相傳在臺灣東北﹐昔紅毛泊舟其地﹐無晝夜﹐山明水秀﹐萬花爛熳﹐無居人﹐心愛之﹐畱二百人居焉。次年復至﹐則山中昏黑如夜﹐所畱無一存者。取火索之﹐見石上題云﹐至秋成夜﹐至春始旦﹐黑時俱屬鬼怪﹐因漸次以亡。蓋一年一晝夜云』。

魁斗山在臺灣府學對朝﹐張巡方鷺洲有詩云﹕『近接宮墻數仞髙﹐星光磊落起文豪。問名已列魁三象﹐分派應知海一鰲』。

玉山在諸羅﹐三峯並列﹐無遠不見。冬末春初﹐風淸無塵﹐日暉映射﹐晶瑩耀目﹐如雪如冰﹐如瀑如練﹐瞬息雲起﹐如隱紗籠。傳言此山渾然美玉﹐生番旣不知﹐外人又莫敢向取。

赤山在諸羅﹐山頂時出火﹐置薪其上則煙起。康熙癸卯﹐我師進港﹐出火三條如彩虹亙天﹐至三日夜乃散。

打鼓山在鳳山。傳林道幹妹埋金山上。入山樵采者﹐時或見金﹐若懷歸﹐迷不得路﹐疑有山靈呵護云。

硫磺山在淡水內北投。山腰白气如雲﹐觸腦欲裂。周廣數十畝﹐如一大沸鑊﹐跳珠噴濺﹐出地尺許。近穴處﹐土石皆熱﹐色如蜜蠟﹐名曰「磺花」。

水沙連在彰化東北番境﹐四圍大山。自山口入﹐爲潭廣可七﹑八里﹐周二十里﹐中突一嶼﹐圓淨開爽﹐番繞以居。架竹木承土以種稻﹐謂之「浮田」。欲至社﹐舉火爲號﹐番劃蟒甲以渡﹔蓋海外一洞天也。

大甲溪在彰化北。溪闊水急﹐水底皆圓石﹐苔蒙其上﹐不可駐足﹐秋漲尢險。阮參戎蔡文有詩雲「水方沒脛已難行﹐水至腰間命呼吸」。

劍潭在淡水。潭畔有加冬樹髙聳蔽天﹐圍合抱。相傳荷蘭開鑿時﹐插劍於樹﹐樹忽生皮﹐包劍於內﹐不可復見。

龍潭在臺灣縣永康裏﹐綿延二十餘里﹐取水禱雨輒應﹔中多鯽魚﹐又名鯽魚潭。

蓮池潭在鳳山學宮前﹐潭水澄淸﹐中植荷花﹐香聞數里。

建置

臺灣去福州一千二百六十里﹐古荒服地﹐未隸中國。明宣徳間﹐太監王三保﹝通誌作鄭和﹞舟下西洋﹐因風泊此。嘉靖二十四年﹐林道幹寇亂邊海﹐都督兪大猷逐道幹入臺﹐偵知港道紆回﹐不敢進﹐畱偏師駐澎湖﹐時哨鹿耳門外。道幹以臺非久居﹐恣殺土番﹐取膏血造舟﹐從安平鎭二鯤身隙間遁去占城﹝占城屬廣南今尙有道幹遺種﹞。道幹旣遁﹐澎之駐師亦罷﹐因設巡檢守之﹐尋裁。天啟元年﹐漢人顏思齊爲東洋國甲螺﹝東洋國卽日本國。甲螺﹐頭目之名﹞﹐引倭屯於臺﹐鄭芝龍附之。尋棄去。久之﹐荷蘭舟遭風飄此﹐愛其地﹐借居於土番﹐不可﹐乃紿之曰﹕『得一牛皮地足矣﹐多金不惜』。遂許之。荷蘭剪牛皮如縷。周匝數十丈﹐築赤嵌樓居之﹝今府城內﹞﹐復築紅毛城於一鯤身上﹝今安平鎭﹞﹐設市於城外﹐而漳泉之商賈集焉。迨國朝順治十六年﹐鄭芝龍子成功由海道犯江寧﹐敗歸﹐孤軍廈門﹔適甲螺何斌負債逃廈﹐誘成功取臺地。舟至鹿耳門﹐乘大霧駢進。荷蘭歸一王以死拒戰。成功告之曰﹕『此地﹐先人故物﹐今珍寶聽而載歸﹐地仍還我』。荷蘭知不敵﹐乃遁去。成功遂入據之﹐攺臺灣爲安平鎭﹐赤嵌爲承天府﹐總名東都﹐設二縣﹐曰天興﹐曰萬年。康熙元年﹐成功死﹐子經攺東都爲東寧﹐二縣爲二州﹐設安撫司三﹐南北路﹑澎湖各一。二十一年﹐福建制府姚公啟聖用間諜陰散其黨﹐約僞賓客司傅爲霖爲內應﹐垂成事泄﹐爲霖遇害。二十二年﹐水師提督施公瑯統徵﹐六月由銅山直抵澎湖八罩澳﹐取虎井﹑桶盤嶼﹐戒軍士毋得妄殺。軍士苦水咸﹐島岸突湧甘泉﹐遂無渴患。一戰而澎湖平。經死﹐子克塽震懾﹐遂籍府庫納地歸誠。二十三年﹐廷議府一﹐曰臺灣﹐隸福建布政使司﹐領縣三﹑廳一﹐曰臺灣﹑鳳山﹑諸羅﹑臺防。雍正元年﹐增設縣一﹐曰彰化﹐並增設淡水廳。五年﹐增設澎湖廳。今領四縣﹑三廳。

赤嵌筆談云﹕『臺北初辟﹐原卜築城於永康裏﹐後不行。鳳﹑諸二縣各築土堡﹐郡治居民亦欲仿而行之。西南臨海﹐議自南下林子﹑塹埕﹑鬼子山﹑春牛埔﹑上帝廟坑﹑中營埔﹑萬壽亭﹑中樓子﹑北教場﹐直至北海尾﹐將南﹑北﹑東三面圍築堡墻﹐約髙一丈﹐底寬一丈八尺﹐上寬一丈﹐每丈用土十四方﹑墻頂髙三尺﹐寬一尺五寸﹐用土半方﹐共土十四方半。每丈八層﹐每層用茅竿艸四擔﹐共三十二擔。墻長一千七百八十丈﹐每丈約費銀六兩八錢零﹐計共需銀一萬二千二百四十六兩有奇』。雍正十一年﹐上諭﹕『從前鄂彌達條奏﹕臺灣地方﹐僻處海中﹐向無城池﹐宜建築城垣炮臺﹐以資保障。經大學士等議覆﹐令福建督撫妥議具奏。今據郝玉麟等奏稱﹕臺灣建城﹐工費浩繁﹐臣等再四思惟﹐或可因地制宜﹐先於見定城基之外﹐買備刺竹﹐栽植數層﹐根深蟠結﹐可資捍衛﹔再於刺竹圍內﹐建造城垣﹐工作亦易興舉等語。朕覽郝玉麟等所奏﹐不過慮其地濱大海﹐土疏沙淤﹐工費浩繁﹐城工非易﹐故有刺竹藩籬之議﹔殊不知城垣之設﹐所以防外患﹐如必當建城﹐𨿽重貴何惜。而臺灣變亂﹐率皆自內生﹐非禦外寇比﹐不但城可以不建﹐且建城實有所不可也。臺郡門戶曰鹿耳門﹐與府治近﹐號稱天險。港容三舟﹐旁皆巨石﹐峯稜如劍戟﹐舟行失尺寸﹐頃刻沈沒﹔內設炮臺﹐可恃以爲固﹐其法最善。從前平定鄭克塽﹑朱一貴﹐皆乘風潮舟行入港﹐水髙港平﹐眾艘奔赴﹐無所阻礙。大兵一入﹐卽獲安平港之巨舟﹐賊無去路而撫其府市人民。南北路商賈一聞官軍至﹐絡繹捆載而來﹐相依以自保。物力旣充﹐軍气自倍。賊進不能勝﹐退無可守﹐各鳥獸散﹐終無所逃遁﹐故旬日可以坐定。向使賊眾有城可據﹐收府市人民財物以自固﹐大兵𨿽入﹐攻之不拔﹐坐守安平﹐曠日相持﹐克敵不易。蓋重洋形勢與內地異﹐此卽明效大驗﹐固未可更議建制也。若謂臺灣築城﹐卽以禦臺灣外寇﹐是又不然。從前兩徵臺灣﹐皆先整兵泊舟於澎湖之南風澳﹐以候風潮之便﹐歲不過一時﹐時不過數日。若盜賊竊發﹐或外番窺伺﹐泊舟澎湖﹐用夕至而朝捕之。至南北二路﹐可通之地𨿽多﹐然如南路之蟯港﹐北路之八掌溪﹑海丰港﹑鹿仔港﹑大甲﹑二林﹑三林﹑中港﹑竹塹﹑蓬山﹐惟小船可入﹔其巨港大舟可入者﹐不過南路之打鼓﹑東港﹐北路之上淡水﹐其次則北路之笨港﹐咸水港﹐去府治較遠﹐縱有外寇﹐亦不取道於此。備設炮臺﹐派撥汛兵﹐朝夕巡視﹐自足以資控禦。今郝玉麟等請於見定城基之外﹐栽種刺竹﹐藉爲藩籬﹐實因地制宜﹐甚有裨益。其淡水等處炮臺﹐務須建造﹐各屬並應增修﹐不可惜費省工﹐或致潦艸。應如何舉行之處﹐著郝玉麟﹑趙國麟妥協定議具奏。欽此』。續據該督郝玉麟等題準﹕臺灣府治自小北門起﹐至南水門止﹐俱屬沙土﹐堪以栽種刺竹。其西面一帶迫臨海濱﹐潮汐往來﹐難以種竹﹐應建大炮兩座。設立敵臺﹑城門﹑望樓等項。至府治西北一方﹐見有鎭營駐札營盤。惟東南一處﹐並未設立。議於大東門內設立營盤一處﹐小南門邊設立營盤一處﹐仍與各營盤一體因植刺竹。並南路之茄藤港等處﹐建炮臺十座。府治西面一帶炮臺空隙處所﹐設立木柵﹐以資捍蔽﹝咨稿﹞。

海會寺﹐郡北關外五里﹐原僞鄭別業。康熙二十九年﹐攺爲寺﹐近有僧。石峯壁間﹐多詠白菊句。張巡方有詩云﹕『歌罷蠻姬易梵腔﹐層樓煙際晚鐘撞。吟詩賭奕人稀到﹐閒煞孤僧白菊窗』。

竹溪寺﹐徑曲林深﹐溪山環拱﹐可稱勝致。寺門榜曰「小西天」﹐距郡二里許。

夢蝶園在郡小南門外﹐漳人李茂春遁迹來臺﹐構茅亭以名﹐今爲法華寺。

李氏園在郡小東門外﹐近先農壇。李某築小亭曰「聚星」。綠疇四繞﹐靑嶂當窗﹐臺地官僚省耕﹐皆憩於此。

官制

巡視臺灣監察禦史滿﹑漢各一員﹝康熙六十年設﹞。

提督學政﹝舊系臺灣道兼攝﹔雍正五年﹐攺歸漢禦史兼理﹞。

分巡臺灣道一員﹝兼督船政﹔舊爲臺廈兵備道﹐兼理學政﹔康熙六十年﹐攺爲臺廈道﹐雍正五年﹐學政歸漢察院﹔雍正六年﹐攺爲臺灣道﹞。

知府一員﹝總匯四縣刑名﹑錢谷﹐兼支放兵餉﹐經理鹺政﹞。

臺防同知一員﹝專司稽查鹿耳門海口﹐兼督臺﹑鳳﹑諸三縣捕務﹞。

淡水同知一員﹝雍正元年添設﹐稽查北路﹐兼督彰化捕務﹔雍正九年﹐割大甲溪以北刑名錢谷歸理﹞。

澎湖通判一員﹝稽查船隻﹐管理錢榖﹐遇刑名事件﹐仍歸臺府審結﹔舊系巡檢所轄﹐雍正五年攺設﹞。

臺灣縣知縣一員。

鳳山縣知縣一員。

諸羅縣知縣一員。

彰化縣知縣一員﹝雍正元年新設﹞。

臺灣府學教授一員﹐訓導一員﹝雍正十一年添設﹞。

臺灣縣學教諭一員﹐訓導一員﹝雍正十一年添設﹞。

鳳山縣學教諭一員﹐訓導一員﹝雍正十一年添設﹞。

諸羅縣學教諭一員﹐訓導一員﹝雍正十一年添設﹞。

彰化縣學教諭一員﹐訓導一員﹝雍正十一年添設﹞。

府首領官經歷一員﹝兼司獄務﹞。

臺灣縣縣丞一員﹝雍正九年﹐分駐羅漢內門﹐稽查地方﹞。

鳳山縣縣丞一員﹝雍正九年新設﹐分駐萬丹﹐稽查地方﹞。

諸羅縣縣丞一員﹝雍正九年新設﹐分駐笨港﹐稽查地方﹐兼查船隻﹞。

臺灣縣新港巡檢一員﹝稽查地方﹐兼查大港口船隻﹞。

鳳山縣淡水巡檢一員﹝稽查地方﹐兼查東港船隻﹞。

諸羅縣佳裏興巡檢一員﹝分駐咸水港﹐稽查地方﹐兼查船隻﹞。

彰化縣鹿子港巡檢一員﹝雍正九年新設﹐稽查地方﹐兼查船隻﹞。

彰化縣貓霧捒巡檢一員﹝雍正九年新設﹐稽查地方﹞。

淡水竹塹巡檢一員﹝雍正九年新設﹐稽查地方﹐兼司獄務﹞。

淡水八里坌巡檢一員﹝雍正九年新設﹐稽查地方﹞。

臺灣縣典史一員。

鳳山縣典史一員。

諸羅縣典史一員。

彰化縣典史一員﹝雍正元年新設﹞。﹝以上四員﹐俱隨堂司捕獄事務﹞。

文職共三十六員。

營制

臺灣鎭標中﹑左﹑右三營﹕

掛印總兵官一員﹝駐札府治鎭北坊﹔雍正十一年﹐議準照山陜沿邊例﹐爲掛印總兵﹐給方印﹞﹔

中營中軍遊擊一員﹝駐府治中路口﹞﹐守備一員﹝中營署右﹞﹐千總二員﹐把總四員﹐步戰守兵九百一十名﹔

左營遊擊一員﹝駐府治北路口﹞﹐守備一員﹝駐鎭北坊﹞﹐千總二員﹐把總四員﹐步戰守兵九百三十名﹔

右營遊擊一員﹝駐府治南路口﹞﹐守備一員﹝府治東門﹞﹐千總二員﹐把總四員﹐步戰守兵九百三十名。

臺灣城守營左﹑右二軍﹝雍正十一年添設﹞﹕

參將一員﹝駐防府治北門內﹞﹔

左軍守備一員﹝駐防岡山﹞﹐千總一員﹐把總二員﹐步戰守兵五百名﹔

右軍守備一員﹝駐防下茄冬﹞﹐千總一員﹝駐防府治﹞﹐把總二員﹐步戰守兵五百名。

南路營﹕

參將一員﹝駐防鳳山縣﹞﹐都司一員﹝駐防下淡水﹞﹐守備一員﹝駐防營後﹞﹐千總三員﹐把總六員﹐步戰守兵一千五百名。

北路協標中﹑左﹑右三營﹝原止一營﹐雍正十一年分設﹞﹕

副將一員﹝原系參將﹐駐札諸羅縣﹔雍正十一年攺設﹐駐札彰化縣﹞﹔

中軍都司一員﹝駐札彰化﹞﹔

左營守備一員﹝駐防諸羅縣﹞﹔

右營守備一員﹝駐防竹塹﹞﹐千總六員﹐把總十二員﹐步戰守兵二千四百名。

淡水營﹕

都司一員﹝駐防淡水港﹞﹐千總一員﹝駐防淡水港﹞﹐把總二員﹐步戰守兵五百名。

安平水師協標中﹑左﹑右三營﹕

副將一員﹝駐札安平﹞﹔

中營遊擊一員﹝駐防安平﹞﹐守備一員﹝本營內﹞﹐千總二員﹐把總四員﹐步戰守兵八百五十名﹐戰船十九隻﹔

左營遊擊一員﹝駐防安平﹞﹐守備一員﹝本營內﹞﹐千總二員﹐把總四員﹐步戰守兵八百名﹐戰船十八隻﹔

右營遊擊一員﹝駐防安平﹞﹐守備一員﹝本營內﹞﹐千總二員﹐把總四員﹐步戰守兵八百五十名﹐戰船十九隻。

澎湖水師協標左﹑右二營﹕

副將一員﹝駐札澎湖﹞﹔

左營遊擊一員﹝駐防媽宮澳﹞﹐守備一員﹝本營署東﹞﹐千總二員﹐把總四員﹐步戰守兵一千名﹐戰船十八隻﹔

右營遊擊一員﹝駐防媽宮澳﹞﹐守備一員﹝本營署東﹞﹐千總二員﹐把總四員﹐步戰守兵一千名﹐戰船十八隻。

武職共一百一十四員﹐步戰守兵共一萬二千六百七十名﹐戰船九十二隻。

條例

康熙三十年奉旨﹕臺灣各官﹐自道員以下﹐教職以上﹐俱照廣西﹑南寧等府例﹐將品級相當現任官員內揀選調補﹐三年俸滿卽升。

雍正七年議準﹕臺灣道﹑府﹑同知﹑通判﹑知縣到任一年﹐令該督撫於閩省內揀選賢能之員﹐到臺協辦﹐半年之後﹐回內地補用﹔政優者準加二級﹐稱職者準加一級。

雍正八年奏準﹕嗣後調臺各員﹐到任二年﹐該督撫另選賢能﹐赴臺協辦﹐半年之後﹐將舊員調回。

雍正十一年覆準﹕臺灣道員﹐準其照協鎭之例﹐三年報滿﹔知府﹑同知﹑通判﹑知縣﹐準其照參將等官之例﹐二年報滿﹔協辦人員﹐半年之後﹐令各員交代淸楚﹐回至內地﹐該督撫照例察核﹐分別具題。如果實心辦理﹐地方寧謐﹐俱準以應升之缺卽用。其道﹑府應升之缺﹐給咨赴部引見﹐候旨升用。同知﹑通判﹑知縣俱畱於本省﹐遇有應升缺出﹐該督撫卽行具題升補。

乾隆八年議準﹕嗣後臺灣府﹑廳﹑縣﹐準其照道員佐雜教職等官﹐一體三年期滿﹐報明該督撫照例具題﹐分別升用﹐免其畱臺協辦。

又議準﹕臺灣訓導三年報滿﹐以縣丞﹑府經歷等官升用﹔如該員俸次應升學正﹑教諭﹐吏部截定俸次﹐該督撫挨次論俸升。

武職定例﹕總兵官三年俸滿﹐請旨陛見﹔副將三年俸滿﹐給咨引見﹔參將﹑遊擊﹑都司﹑守備﹐二年限滿﹐咨部推轉﹔千總﹑把總﹐三年限滿﹐赴省候文推補。其兵丁﹐由內地三年按班抽換﹐不準就地推補。

康熙六十年議準﹕嗣後文武大小官員﹐不許帶眷往臺。雍正十二年﹐總督郝玉麟奏準﹐調臺官員﹐年逾四十無子者﹐準其挈眷過臺。

武備

雍正十一年﹐總督郝玉麟奏準﹕臺屬民壯﹐俱系無賴流寓之人﹐每多滋事﹐擾害良民。除原撥澎湖通判﹑臺灣府經歷﹑臺鳳諸彰四縣典史民壯共四十四名照舊存畱供役外﹐其道﹑府﹑同知﹑知縣共民壯三百五十六名﹐悉行革退﹐編入保甲﹐將原給器械追繳貯官。卽於鎭標營兵內酌量撥給道員二十四名﹑知府二十名﹑臺同知十五名﹑淡同知二十四名﹑臺鳳諸彰四縣各二十名﹐以資護衛巡查。

圖書編云﹕『澎湖遠在海外﹐內澳可容千艘﹐周遭平山爲障﹐止一隘口﹐進不得方舟﹔令賊得先據﹐所謂一夫守險﹑千人不能過者也。矧山水多礁﹐風信不常﹐吾之戰艦難久泊矣﹐而曰可以攻者否也。往民居恃險爲不軌﹐乃徙而虛其地﹔今不可以民實之明矣。若分兵以守﹐則兵分爲弱﹐遠輸爲貧﹔且絕島孤懸﹐混茫萬頃﹐脫輸不足而援後時﹐是委軍以予敵也﹐而日可以守者否也。亦嘗測其水勢﹐沈舟則不盡其深﹐輸石則難扞其急﹐而曰可以塞者亦非也。惟峻接濟之防﹐而敷陳整旅以需其至﹐則賊旣失其所恃。詎能爲久頓謀哉』﹖

東寧政事集云﹕『南路自大岡山以下﹐至下淡水瑯嶠社﹐北路自木岡山以上﹐至上淡水雞籠城﹐其間如鳳山﹑傀儡山﹑諸羅山﹑半綫山﹐皆扼野番之衝﹐爲陸汛所必防﹔如下淡水﹑硫磺溪﹑大綫頭﹑鹿子港﹐皆當入海之道﹐爲水汛所必守。至雞籠﹑淡水﹐乃臺灣極北之島﹐突處海中﹐毗連番社。後壠一港﹐與南日對峙﹐卽興化港口也。後壠而上一百二十里爲竹塹社﹐對海壇鎭﹔竹塹而上一百五十里爲南嵌社﹐對峙關潼﹐卽福州閩安港口。自南嵌至上淡水七十里﹐對北膠﹔淡水至雞籠三百里﹐對沙埕﹑烽火門﹐皆浙江省界也。大洋之外﹐紅夷出入之路﹐而又遠隔郡城﹐港道四達﹐往來一帆直上﹔僞鄭設重兵於彼﹐𨿽曰遠禦紅夷﹐實恐我師從福興分出以襲其後也。雞籠至閩安﹐不過七八更水程﹐若閩安﹑興化等港﹐聽商人往來貿易﹐非止利源通裕﹐萬一意外之警﹐則廈門﹐澎湖之師以應其前﹐福泉﹑興化之船以應其後﹐首尾呼應﹐緩急可恃』。

理臺末議云﹕『臺灣在福建之東南﹐地隔重洋﹐形勢延袤可至者﹐凡千六﹑七百里。外此則生番所居﹐與熟番阻絕﹐遠望皆大山疊嶂﹐莫知紀極﹐可以置而不議。府治南北﹐千有餘裏﹐越港卽水師安平鎭﹔又有七鯤身﹐沙綫潮平﹐可通安平港內﹐爲水師戰艘﹑商民舟楫止宿之地。港名鹿耳門﹐出入僅容三舟﹐左右皆沙石淺淤焉。此臺灣之內門戶也。衡渡至澎湖﹐島嶼錯落﹐有名號者三十六島。澎湖溝底﹐皆大石參錯﹐凡港泊有南風﹑北風二者殊澳。此臺灣之外門戶也。然臺灣之可通大舟者﹐尙有南路之打鼓及東港﹐北路之上淡水﹐凡三處﹐而惟上淡水可容多船﹐港門爲正也。其可通小船者﹐尙有南路之蟯港﹐北路之咸水港及八掌港﹑笨港﹑海丰港﹑鹿子港﹑大甲西﹑二林﹑三林﹑中港﹑竹塹﹑蓬山﹐凡十二處﹔而笨港並有小港可通鹿耳門內﹐卽名馬沙溝是也。總之﹐臺灣三路俱可登岸﹐而惟鹿耳門爲用武必爭之地者﹐以入港卽可以奪安平而抗府治也。奪安平則舟楫皆在港內﹐所以斷其出海之路﹔抗府治則足以號令南北二路﹐而絕依附之門。故一入鹿耳門而臺灣之全勢舉矣。或云﹐鹿耳門爲天險門戶﹐而又上設炮臺﹐防亦密矣﹔萬一攻之不入﹐兵法有攻堅﹐而瑕者亦堅﹐其謂之何﹖不知由北路之上淡水進兵﹐所謂行師如過於衽席之上者﹐謀非不臧也﹔而不知由北路進兵﹐則其勢主緩﹐則必以眾而臨寡﹐以彊而並弱﹔由鹿耳門而進兵﹐則其勢主捷﹐捷則有以反主客之形﹐成控制之師﹔而且安平不據﹐澎湖尙孤﹐彼賊徒者急而揚帆﹐不無他虞也。是故覘臺灣之形勢﹐而必講明於得入鹿耳門之要爲最急』。

臺灣水陸制兵盈萬﹐費綦重矣。乃澎湖﹑安平之兵居其半﹐水師汛重﹐不容以核減﹔臺灣之兵居其半﹐陸路汛廣﹐又不得不議增。然有可節省之道﹑至便之術﹐亦持籌者所必講也。臺灣原有官莊﹐卽可爲屯田﹐其佃卽可爲屯兵﹐不過加以訓練﹐明其節制﹐或仿古者耕七調三﹐或立在要地屯守﹐寓兵於農之中﹐非特兵無跋涉﹑歲免度支已也。歷觀名臣奏議﹐所用守邊之眾﹐多取土著﹐以土著宜於水土﹐明於地勢﹐而又欲自保其身家﹐則守禦必周。且聞名將用兵﹐有取農人﹐號爲生力兵﹐則以性質椎魯﹐手足彊健﹐𨿽風雨奔馳﹐可無倦乏耳。今議舊設制兵﹐仍用內地更代﹐增設之兵﹐就臺另立屯田﹐可以相資﹐則兵力愈彊而巡防彌周矣』﹝同上﹞。

『陸師重馬力﹐水師重舟力。戰陣之時﹐務爭上風。而運轉不靈﹐不能占居上風﹔壓持不重﹐或反退居下風。此𨿽人力﹐全在良舟。然匠人爲舟﹐固守繩尺﹐及駕中流﹐而快利遲鈍之用乃見。同時發棹﹐而前後入港之日頓殊者何也﹖蓋木之本質不類﹝如鹽木爲柁﹐遇波濤乃不搖動﹐余則否﹞﹐輕重亦異﹝木老則堅而重﹐否則輕﹞﹐必得良材輕重配合﹐如人一身筋骨相配﹐然後善於運動也。故水師必講於造舟者﹐此其一也。水師之灣泊﹐猶陸師之安營。凡水師不能於外洋覓戰﹐皆於近港交鋒﹐所以灣泊之處﹐卽是戰爭之場。我舟先至﹐利在居要以爭上風。然風信難憑﹐透發之後﹐往往轉變﹐先要泊穩。倘一澳中有南風澳﹑北風澳不同﹐則寧泊南風澳以待。此又老將之持重﹐不可執一而論也。故水師必明於灣泊者﹐此其一也。水師之入港﹐猶陸師之克城。凡港門爲賊所守﹐而險隘尢爲賊所持。兵法有挾制其險﹑而攻其虛之說﹐以險處多虛﹐故險可制而虛可攻耳。故水師必詳於入港者﹐此其一也。此水師之大槪也。而其要在機﹕曰扼要﹐曰伺隙﹐曰察變﹐曰虛中四者。夫扼要則握其權矣﹐伺隙則分其力矣﹐察變則奪其守矣﹐虛中則避其害矣。此所以能於衽席之上以過吾師﹐克期取敵無疑也。要而言之﹐師之用在舟﹐舟之用在水﹐水之用在風。舟與師相習﹐風與水相遭﹐其用在於變而通之以盡利﹐神而明之﹐存乎其人』﹝同上﹞。

船政

臺海使槎錄云﹕『臺澎各標營船﹐初俱分派通省內地廳員修造。康熙三十四年﹐攺歸內地州縣。其尙可修整而不堪駕駛者﹐內地之員辦用工料﹐赴臺興修。迨按糧議派﹐臺屬三縣亦分修數隻﹐此非偏庇臺屬﹐以內地各廠﹐員多力分﹐工料俱便﹐不煩運載﹐可以克期報竣。後定在近道府監修﹐統計閩省船隻﹐勻派通省道府。乃將臺澎九十八船內﹐派臺灣道﹑府各十八隻﹐余俱派入內地。旣而仍歸內地修造﹐惟未至朽爛而不堪駕駛者﹐畱臺修補。至康熙四十四﹑五年間﹐仍俱攺歸臺屬﹐而派府船數倍於道﹐令其與福州府分修。議於部價津貼運費外﹐每船捐貼百五十金﹐續交鹽糧廳代修其半﹐道鎭協營廳縣共襄厥事。迨後專責知府﹐並將道船亦歸於府。雍正三年﹐兩江總督查弼納題準設立總廠於通達江湖之所﹐百貨聚集﹐鳩工辦料﹐均屬省便。每年派道員監督領銀修造﹐再派副將或參將一員公同監視﹐務節浮費﹐均歸實用。部價不敷銀兩﹐歷來州縣協貼﹐仍應如舊。復經總督滿保會題﹐將臺澎戰船九十八隻﹐於臺灣設廠﹐委令臺道臺協監督修造。於是各船盡歸臺廠﹐而道協之責任重矣』。

條例

購造海船﹐先赴各該縣報明﹐驗量梁頭長短廣深﹐塡明印烙﹐取澳裏族鄰行保結狀﹐給照聽其出洋貿易。

商船自廈來臺﹐由泉防廳給印單﹐開載舵工水手年貌﹐並所載貨物﹐於廈之大嶝門﹐會同武汛照單驗放。其自臺回廈﹐由臺防廳查明舵水年貌及貨物數目﹐給印單﹐於臺之鹿耳門﹐會同武汛點驗出口。臺廈兩廳﹐各於船隻入口時查驗。進港如有夾帶等獘﹐卽行查究。其印單彼此移銷﹐如有未到及印單久不移銷﹐移行查究。

商船自臺往廈﹐每船止許帶食米六十石﹐以防偸越﹐如敢違例多帶米谷﹐嚴加究處。

淡水舊設社船四隻﹐舉淡水莊民殷實者詳明取結﹐赴漳泉造船給照﹐在廈販買布帛煙茶器具等貨﹐來淡發賣。卽在淡買米粟回棹﹐接濟漳泉民食。雍正元年﹐增設社船六隻。乾隆八年﹐定社船十隻﹐每年九月至十二月來淡一次﹐回棹帶米出口﹐餘月赴鹿耳門貿易。九年﹐定臺道軍工所辦大料社船﹐配運赴廈﹐再配商船來臺交廠。自九月至十二月止﹐不限次數﹐聽其往淡。

商船撥運內地兵米﹐及采買平糶米榖﹐大船配載三百石﹐次大二百五十石﹐大中二百石﹐次中一百五十石﹐下中一百石﹐小商船免配。每石腳價銀六分六釐零。遇起運之時﹐當堂拈鬮值何處。如福州府屬及南澳等處﹐交卸給免單二張﹔興﹑泉﹑漳等屬﹐交卸給免單一張。俟該船下次入口﹐將免單呈繳﹐免其配運。

海洋禁止偸渡。如客頭包攬偸載﹐爲首者發邊衛充軍﹐爲從者減一等﹐杖一百﹑徒三年。澳甲﹑地保及船戶﹑舵工知而不舉﹐亦照爲從例﹐均不準折贖。偸渡之人杖八十﹐遞回原籍。乾隆元年﹐王水提郡奏準﹕偸渡船戶﹐照爲首客頭例發邊衛充軍﹐所得贓銀照追入官。該地方官弁疏從偸渡人數至十名以上者﹐專管官罰俸一年﹐兵役各責二十﹔至疏縱偸渡人數至數十名者﹐專管官降一級﹐兵役各責三十。

田賦

臺地田園﹐十分曰一甲。每甲東西南北四至各二十五戈。每戈長一丈二尺五寸。其丘塅之方圓曲直寬狹不等﹐則計尺寸折算。雍正九年﹐定凡七年以後新墾田園﹐援照同安下沙則例﹐化甲爲畝﹐每甲折內地弓步計一十一畝三分零。

臺﹑鳳﹑諸﹑彰四縣及淡水廳徵粟﹐惟澎湖廳地種徵銀。舊額通臺賦役規則﹕上則田每甲徵粟八石八斗﹐園每甲徵粟五石﹔中則田每甲徵粟七石四斗﹐園每甲徵粟四石﹔下則田每甲徵粟五石五斗﹐園每甲徵粟二石四斗。

諸羅雜誌云﹕『臺灣田賦﹐自紅毛至臺﹐就中土遺民令之耕田輸租﹐以受種十畝之地名爲一甲﹐分別上中下則徵粟﹔其坡塘堤圳修築之費﹐耕牛農具耔種﹐皆紅夷資給﹐故名曰「王田」。及僞鄭攻取其地﹐向之王田﹐皆爲官田﹐耕田之人皆爲官佃﹐輸租之法﹐一如其舊。僞鄭宗黨及文武僞官與士庶之有力者﹐招佃耕墾﹐自收其租﹐而納課於官﹐名曰「私田」。所用官斗﹐較中土倉斛每斗僅八升。其餘鎭營之兵﹐就所駐之地﹐自耕自給﹐名曰「營盤」。及歸命後﹐官﹑私田園﹐悉爲民業﹐酌減舊額﹐按則勻徵。旣以僞產歸之於民﹐而復減其額以便輸將﹐誠聖朝寬大之恩也』。

臺灣誌略云﹕『雍正九年﹐定自七年開墾及自首升科者攺照同安則例﹐化一甲爲十一畝三分零﹐計畝徵銀﹐仍代納以粟。上田每畝徵銀八分五釐三毫四絲﹝以銀三錢六分折粟一石﹞﹐米六合九抄五撮﹝一米納二粟﹞﹐合計每甲輸粟二石七斗四升有奇。中田每畝徵銀六分五釐八毫八絲四忽﹐米三合八抄七撮﹐合計每甲輸粟二石八升有奇。下田每畝徵銀五分七釐五毫五絲﹝不徵秋米﹞﹐合計每甲輸粟一石七斗五升有奇。上園照中田﹐中園照下田﹐下園每畝徵銀五分六釐一毫八絲﹝不徵秋米﹞﹐合計每甲輸粟一石七斗一升有奇﹐照下田少差。新則較輕﹐舊則不啻數倍。統計通府歲徵正供額粟一十七萬零十二石一斗二升零。每粟一石﹐徵耗粟一斗﹐折納銀五分。其正供額粟﹐支納全臺十五營兵米四萬四千八百五十一石八斗﹐折粟八萬九千七百三十石六斗。又例運福﹑興﹑泉﹑漳四府平糶。乾隆六年奏準攺運粟七萬零二百八十七石零二升﹐班兵眷米粟二萬二千二百六十石﹐金廈兵米粟二萬三千九百五十二石。又例運督標兵米折粟一萬五千五百七十石。計全臺徵收粟數﹐尙不敷起運粟五萬一千七百八十七石五斗﹐每年將運糶四府粟價發臺﹐每石價銀四錢五分﹐分給四縣並淡防廳糴補足額。其耗粟所折之銀﹐與人丁餉稅﹑官莊各耗羨曁並封戥頭﹐皆解充各衙門養廉及津貼船工公費。以上六項銀粟﹐惟綜核現在之數﹐並統計兩廳四縣之額﹐至或多或寡﹐各屬之因地制宜﹐有定規焉』。

戶丁﹝民丁共一萬八千八百二十七﹐番丁共六千八百三十八﹞

康熙二十三年題準﹕臺灣每丁徵銀四錢七分六釐。五十二年恩詔﹕以五十年丁冊定爲常額﹐滋生人丁永不加賦。

乾隆元年上諭﹕『朕愛養元元﹐凡內地百姓與海外番民﹐皆一視同仁﹐輕徭薄賦﹐使之各得其所。聞福建臺灣丁銀一項﹐每丁徵銀四錢七分﹐再加火耗﹐則至五錢有零矣。查內地每丁徵銀一錢至二錢﹑三錢不等﹐而臺灣加倍有餘﹐民間未免竭蹶。著將臺灣四縣丁銀﹐悉照內地之例﹐酌中減則﹐每丁徵銀二錢﹐以紓民力。從乾隆元年爲始﹐永著爲例』。

乾隆二年上諭﹕『聞臺地番黎大小計九十六社﹐有每年輸納之項﹐名曰「番餉」﹐按丁徵收﹐有多至二兩﹑一兩有餘及五﹑六錢不等者。朕思民番皆吾赤子﹐原無歧視﹐所輸番餉﹐卽百姓之丁銀也﹐著照民丁之例﹐每丁徵銀二錢﹐其餘悉行裁減。該督撫可轉飭地方官出示曉諭﹐實力奉行﹐務令番民均沾實惠。又聞澎湖糧廳﹑淡防廳均有額編人丁﹐每丁徵銀四錢有零﹐從前未曾裁減﹐亦著照臺灣四縣之例行』。

鹽課

臺灣府鹽埕二千七百四十四格﹐諸﹑彰﹑淡﹑澎均無。鹽埕俱在臺﹑鳳二縣﹐共徵銀二千四百三十六兩一錢四分三釐零。

臺灣誌略云﹕『臺地自入版圖之後﹐鹽皆居於民曬﹑民賣﹐其鹽埕餉銀﹐由臺﹑鳳兩邑分徵批解。緣民曬﹑民賣﹐價每不平﹐雍正四年四月內歸府管理。其鹽場分設四處。洲南﹑洲北二場﹐坐落臺邑武定裏﹔瀨南一場﹐坐落鳳邑大竹橋莊﹔瀨北一場﹐原坐落鳳邑新昌裏﹐今割歸臺邑管轄。四場曬丁計三百三十五名。洲南場設巡丁八名﹐洲北場設巡丁十名﹐瀨南場設巡丁四名﹐瀨北場設巡丁六名﹐晝夜巡邏。每場設管事一人﹐派家丁一人專司稽查﹐以防透漏。夏秋雨水﹐鹽埕泥濘﹐不能曬鹽﹐惟春冬二季﹐天气晴爽﹐方可收曬。四場鹽埕共二千七百四十四格﹐每埕所出之鹽﹐盡數用制斛盤量收倉﹐每月照數給價﹐曬丁收領。洲南﹑洲北﹑瀨北三場﹐每交鹽一石﹐給定價番廣銀一錢二分﹔瀨南一場所出之鹽﹐粒碎色黑﹐遜於他場﹐每交鹽一石﹐給定價番銀一錢。計四場收入倉鹽﹐每年約九萬﹑十萬﹑十一萬不等。府治內設鹽館一處﹐聽各縣販戶﹑莊民赴館繳課領單。每鹽一石﹐定課價番廣銀三錢﹐腳費銀三分。執單赴場支鹽﹐各處運賣。每年約銷八﹑九萬石不等。所賣鹽銀﹐除每月支發鹽本及各場館辦事人役工食外﹐余悉存貯府庫﹐按月造冊申報』。

水陸餉

正供之外﹐又有水陸餉。水則有港潭﹑魚塭﹑采捕船﹑网﹑罟﹑縺﹑■﹝罒上令下﹞﹑■﹝糸衮﹞﹑蠔箔﹑罾﹑滬﹑烏魚旗等名﹐陸則有瓦厝﹑茅厝﹑蔗車﹑牛磨﹑糖廍﹑番檨宅﹑檳榔宅﹑瓦■﹝陋﹐石代阝﹞磘﹑菜園等名。其徵銀﹕采捕小船﹐計載梁頭﹐每擔徵銀七分七釐﹔杉板船﹐每只徵銀四錢二分﹔港潭則論地之大小﹐徵銀一百以上及四﹑五十兩不等﹔塭大者徵銀四﹑五十兩不等﹐小者不過幾兩﹔网每張徵銀三兩五錢﹐小网不等﹔罟每張徵銀一十一兩七錢六分﹐小罟不等﹔縺﹑■﹝罒上令下﹞﹑■﹝糸衮﹞﹑蠔箔﹐俱每條徵銀五兩八錢八分﹔罾每張徵銀四兩二錢﹐小罾不等﹔烏魚旗每枝徵銀一兩零五分﹔滬每口徵銀八錢四分﹔瓦厝﹑茅厝﹐臺邑因僞鄭之舊﹐今亦變通﹐余無徵銀﹔牛磨﹑蔗車﹑糖廍﹐每張徵銀五兩六錢﹔檳榔﹑番檨﹑菜園﹑瓦磘﹐每宅徵銀幾兩不等。統計徵銀七千八百三十三兩零。

乾隆二年上諭﹕『朕查閩省澎湖地﹐系海中孤島﹐並無田地可耕﹐附島居民﹐咸置小艇捕魚﹐以餬其口。昔年提臣施瑯倚勢霸占﹐立爲獨行﹐每年得規禮一千二百兩。及許良彬到任後﹐遂將此項奏請歸公﹐以爲提督衙門公事之用。每年交納﹐率以爲常。行家任意苛求﹐漁人多受剝削﹐頗爲沿海窮民之苦累。著總督郝玉麟宣朕諭旨﹐永行禁革。其現在捕魚船隻﹐飭令該地方官照例編號﹐稽查辦理。此項漏規﹐旣經裁除﹐若水師提督衙門有公用必不可少之處﹐著郝玉麟將他項銀兩酌撥數百金補之』。

赤嵌筆談云﹕『臺邑額載厝餉﹑磨餉二項﹐俱始於僞鄭。志載瓦厝﹑茅厝共徵銀一千二百四兩零。數十年來﹐有片瓦寸艸俱無﹐子姓零落﹐及孤寡不能自存者﹐亦必按冊拘追。而大井頭一帶﹐行店碁布﹐終歲不出分文。雍正元年五月﹐所司查驗府治房店﹐將破壞瓦厝﹑茅厝悉爲開除﹐凡得大瓦厝七千零七十四間﹑小瓦厝一千七百零三間﹐小者每間折半科算﹐共七千九百二十五間﹔半額餉勻攤﹐每間一錢五分一釐九毫有奇。每戶給以餉單﹐如倒壞無存者﹐許執單繳驗注銷﹐另查新屋頂補。磨三十首﹐共額徵銀一百六十八兩﹔除磨壞人亡者無從追比﹐現徵十九首﹐官年賠解十一首。卽十九首內﹐實在開市者不及十首﹐餘皆牛磨倒壞﹐按冊問賦﹐與厝餉等。而近年新開磨戶﹐悉投營弁﹐以開則完銀﹐不開卽止。今各戶給以照單﹐按月照數勻徵﹐將前項變爲活餉﹐可以足額』。

官莊

官莊向系武職駐防守土﹐給工招墾﹔亦有閩粵寓民﹐互相爭辟﹐投獻武職大員﹐所有田地﹐名曰「官莊」。雍正元﹑二年間﹐將此題報歸公。現在歲徵銀三萬零五百六十餘兩﹐以充內地各官養廉之項。

乾隆九年上諭﹕『外省鎭將等員﹐不許在任所置立產業﹐例有明禁。在內地且然﹐況海外番黎交錯之地﹖武員置立莊田﹐墾種取利﹐縱無占奪民產之事﹐而家丁佃戶﹐倚勢淩人﹐生事滋擾﹐斷所不免。朕聞臺灣地方﹐從前地廣人稀﹐土泉丰足﹐彼處鎭將大員﹐無不創立莊產﹐召佃開墾﹐以爲己業。且有客民侵占番地﹐彼此爭競﹐遂投獻武員﹐因而踞爲己有者﹔亦有接受前官已成之產﹐相習以爲固然者。其中來歷總不分明﹐是以民番互控之案﹐絡繹不休。若非徹底淸查﹐嚴行禁絕﹐終非寧輯番民之道。著該督撫派髙山前往﹐會同巡臺禦史等一一淸釐。凡歷任武職大員創立莊產﹐查明並無侵占番地﹐及與民番並無爭控之案者﹐無論系本人子孫及轉售他人﹐均令照舊管業外﹐若有侵占民番地界之處﹐秉公淸查﹐民產歸民﹐番地歸番﹐不許仍前朦混﹐以啟爭端。此後臺郡大小武員﹐創立莊產﹐開墾艸地之處﹐永行禁止。倘有托名開墾者﹐將本官交部嚴加議處﹐地畝入官。該管官通同容隱﹐並行議處』﹗

卷二

漢俗﹝內地習見者不錄。計八條﹞

番俗﹝計三十條﹞

臺卉﹝計三十二條﹞

臺果﹝計十四條﹞

臺蔬﹝計四條﹞

臺木﹝計六條﹞

臺竹﹝計四條﹞

臺艸﹝計六條﹞

臺禽﹝計八條﹞

臺獸﹝計五條﹞

臺鱗﹝計八條﹞

漢俗﹝內地習見者不錄。計八條﹞

竊花

正月元夜﹐未字之女偸折人家花枝﹑竹葉﹐爲人詬詈﹐謂異日必得佳婿。範巡方咸有詩二截﹕『女郎元夜踏蒼苔﹐攀折靑枝笑落梅。底事含羞佯不釆﹖月明犬吠有人來』。『難將心事語人知﹐暗祝燈前有所思。爲是傾城顏色好﹐不教開到落花時』。

蒙面

臺俗﹕婦女靚妝入市﹐無肩輿﹐以傘蒙面而行﹐時伸時縮﹐以窺行人。張巡方湄有詩云﹕『香車碧■﹝忄憲﹞厭紛紜﹐擁蓋微行擬鄂君。一隊新妝相掩映﹐紅蕖葉底避斜曛』。

送檳榔

臺地閭裏詬誶﹐輒易構訟﹐親到其家送檳榔數口﹐卽可消怨釋忿。張巡方有詩﹕『睚毗小忿久難忘﹐牙角頻爭雀鼠傷。一抹腮紅還舊好﹐解紛惟有送檳榔』。

騎犢

臺牛健者善跑。擇黃犢之膔壯者飾以鞍轡﹐騎之﹐日可行百里。張巡方有詩﹕『金勒籠頭錦轡紆﹐追風犢子抵神駒。晴郊鞭影搖山綠﹐寫出亟關老子圖』。

衣服

羈臺遊徙﹐衣服不衷﹔褲露衣衫外曰「龍擺尾」﹐襪不擊帶﹑脫落足面曰「鳳點頭」。擔夫﹑輿隸﹐云履﹐綢衫﹐服勞任役﹐殊不雅觀。張巡方有詩﹕『鳳頭龍尾好衣裾﹐錦繡偏諸謝不如。若使賈生來此地﹐未知流涕更何如』﹗

祝七娘

七夕爲乞巧會﹐家家設牲醴﹑果品﹑花粉之屬﹐夜向檐前祝七娘壽。或曰魁星於是日生﹐士子爲魁星會﹐竟夕歡飲。張巡方有詩﹕『露重風輕七夕涼﹐魁星髙燕共稱觴。幽窗還聽喁喁語﹐花果香燈祝七娘』。

盂蘭會

中元醵金爲盂蘭會﹐延僧作道場﹐陳設豬羊肉飯﹑餑餑餅果等﹐費金數十﹐堆積如山。僧甫登壇施食﹐眾擁紛搶﹐謂之「普度」。夜分放水燈﹐謂「水陸會」。六巡方十七有詩﹕『楚人尙鬼習相仍﹐髙會盂蘭放佛燈。釋氏金蓮三十里﹐石家銀燭百千層。獨醒難挽浮靡俗﹐空色渾疑淸淨僧。最怪莊嚴成劫奪﹐肉山還有酒如澠』。

焚紙虎

除夕殺黑鴨以祭神﹐謂之「壓災」。爲紙虎實以鴨血﹐燒之門外。範巡方有詩二截﹕『階前金薄印於菟﹐燃火燒香達九衢。好趁春前辟虛耗﹐新年事事要歡娛』。『死虎猶能致毒龍﹐精誠大府慰三農。閭閻莫怪還驅鬼﹐壓煞迎神重季冬』。

番俗﹝計三十條﹞

番寮

番屋築基五﹑六尺髙﹐以木結成椽桶﹐蓋以小茅﹐合兩大扇爲屋﹐狀如覆舟﹔廣二丈餘﹐長數丈﹐檐深垂地﹐前後開門﹐繪雕髹漆。夫妻子女﹐同聚一室﹐潔淨無塵。黃巡方叔璥有詩﹕『剉竹爲椽扇縛茭﹐空擎梁上始編茅。落成合社欣相賀﹐席地壺漿笑語髙』。

耕田

番俗以女承家。凡耕作皆番婦﹐備嘗辛苦﹐或𦇤褓負子扶犁﹔男則僅供饁餉。範巡方有『水田黎婦盡春耕』之句。

禾間

番寮前後架小竹屋﹐收成貯榖﹐曰「禾間」。其粟名「倭」﹐粒大而性粘似糯米。張巡方有詩﹕『流珠炊玉食維艱﹐終歲勤劬敢務閒﹖生計只知依稼穡﹐一枝棲息號禾間』。

舂米

番無碾米之具﹐以大木爲臼﹐直木爲杵﹐帶穗舂令脫粟﹐計足供一日之食。男女同作﹐率以爲常。夏巡方之芳有詩﹕『杵臼輕敲似遠砧﹐小鬟三五夜深深。可憐時辦晨炊米﹐云磬霜鐘咽竹林』。

制酒

番酒凡二種。一﹑番女以口嚼米爲曲﹐和蒸飯調勻置缸中﹐旬日發气﹐取出攬水﹐名「姑待」﹐遇婚姻﹑築捨出飲。一﹑將糯米蒸熟﹐拌曲﹐入篾籃﹐置甕口﹐津液下滴﹐藏久﹐色味香美﹐遇貴客始出以待。張巡方有詩二句﹕『玉蛆滿甕新醅熟﹐滴滴流芬齒頰中』。

織布

番婦機杼﹐以大木如栲﹐鑿空其中﹐橫穿以竹﹐纏經於上﹐刓木爲軸﹐系於腰間﹐夾竹穿梭。以薴絲染茜艸合鳥獸毛織帛斑斕﹐名「達戈紋」。又以絲綫伴紅呢絨織手巾等﹐極精致。範巡方有『蓬麻茜艸能成錦﹐何必田園定種桑』之句。余亦有絕句﹕『斫木爲機似月圓﹐橫穿翠筱夾絲纏。摻摻巧織戈紋錦﹐斑駁爭絝柿蒂鮮』。

衣服

番男女向皆裸體跣足。女衣烏布短衣曰「嗯■﹝口六﹞」﹐用靑布裹脛曰「沙裏樂」。男以布四尺蔽下體曰「踏畢」﹐亦有著鹿皮以達戈紋緣領者。張巡方有詩﹕『烏衣漸易裸人風。尺布爲褌犢鼻同。可但鹿胎花簇簇﹐達戈紋錦手裁工』。

穿耳

番喜大耳垂肩﹐以博婦歡。自幼鉆耳﹐貫以竹圈﹑螺殼﹐漸大如盤﹐傅以白粉﹐取飾觀也。又束髮爲三丫或雙角﹐插雞尾﹐近風搖颭。張巡方有詩﹕『垂肩粉耳大如盤﹐貫竹塡螺取次寬。丫角髻邊風不定﹐翩■﹝■﹝遷﹐去辶﹞羽﹞五色鬥鷄翰』。

篐腹

番尙腰小﹐以利疾走。幼時卽細竹編如籬﹐闊三寸﹐長與腰齊﹐圍繞束之﹐使有力善走。張巡方有詩﹕『競誇麻達好腰圍﹐健足淩空捷似飛。薩鼓鑑鏘聲近遠﹐輕塵一道走差歸』。

文身

番俗裸體爲飾﹐以鍼刺膚﹐紋如臺閣及花鳥﹑虫魚之狀﹐漬以墨汁﹔社中以此推爲雄長﹐番女以此願求婚媾。黃巡方有詩﹕『絕島中華古未通﹐生來惟斗此身雄。獨餘一面猙獰外﹐人鳥樓臺刺自工』。

口琴

削竹片如紙薄﹐長四﹑五寸﹐以鐵系環其端﹐銜於口吹之。又有似琴﹐大如拇指﹐長四寸﹐窪其中二寸﹐釘以銅片﹐另系一柄﹐以手按循唇探動之﹐其聲娓娓。麻達於月夜吹行﹐社中番女悅則和之﹐情款私通。余有詩﹕『宛如私語夜深深﹐別樣絲桐別樣音。齒頰低微音韻渺﹐雄鳴雌和月陰輕』。

牽手

番已娶者名「暹」﹐調姦有禁﹔未娶者名「麻達」﹐則不忌。番女未嫁者曰「麻裏氏冰」﹐及笄﹐居小寮﹐任自擇配。麻達夜以口琴﹑鼻簫挑之﹐意悅野合﹐告父母成牽手焉。亦有用螺錢爲定。張巡方有詩﹕『定情𨿽假白螺錢﹐麻達歌諧禮數捐。幾處社寮淸月夜﹐鼻簫吹徹手隨牽』。

贅婿

番重生女﹐贅婿於家曰有賺﹐生男出贅於人曰無賺﹐蓋以女配男﹐承接宗支也﹐故一再傳而孫不識祖。以故番人無姓氏﹐祖孫同名。張巡方有詩﹕『瓜瓞移根自剪劖﹐家家秦贅俗同諳。再傳盡使孫忘祖﹐有賺惟知女勝男』。

鑿齒

番俗﹕男女成婚後﹐各折去上二齒﹐彼此易藏。配合已久﹐造髙架坐婦於上﹐迎諸社中﹐以示終身不易。孫司馬元衡有『狫蠻鑿齒喪其親﹐爾蠻鑿齒媾其姻』之句。

浴兒

番俗﹕初產﹐母親攜所育嬰兒同浴於溪﹐不怖風寒﹔有病不知醫藥﹐輒浴於河﹐言大士置藥於水以濟男女。張巡方有詩﹕『浴川女伴不知寒﹐綠水鸕鶿雪影翻。見說生雛才墮地﹐波池堪作浴兒盤』。

布牀

番人每以布毯纏兩樹間﹐酣寢其上﹐不畏風露。張巡方有詩﹕『一枕鼾齁樹杪眠﹐從來木處不曾顚。此中風味人知少﹐蝴蝶南柯夢竟全』。又婦育兒﹐以大布爲𦇤褓﹔有事耕織﹐則系布於枝椏若懸牀然﹐風動枝葉颯颯﹐酣睡其中﹐不顚不怖。余有詩﹕『何事番兒不畏寒﹐布牀髙掛椏枝端。風吹木葉聲蕭瑟﹐好似嬰孩熟睡殘』。

番戲

番俗﹕成婚後三日﹐會親宴飲﹐各婦艷糚赴集﹐以手袓挽﹐面相對﹐舉身擺蕩﹐以足下軒輊應之﹐循環不斷﹐爲兩匝圓井形﹐引聲髙唱﹐互相答和﹐搖頭閉目﹐備極媚態。範巡方有詩二截﹕『連臂相看笑踏歌﹐陳詞道是感恩多。劇憐不似弓鞋影﹐一曲春風柰若何』。『妙相天魔學舞成﹐垂肩瓔珞太憨生。分明卽是西番曲﹐齊唱多羅作梵聲』。諸羅周令鍾瑄有五絕﹕『蠻姬兩兩斗新糚﹐蹀■﹝薛﹞花陰學舞娘。珍重一天明月夜﹐春來底事爲人忙』。『不掄檀板不吹笙﹐一點鉦聲一隊行。气味何如初中酒﹐山花翠羽鬢邊橫』。『聯翩把軸自歌呼﹐別樣風流絕世無。番調可知輸白雪﹐也應不似潑寒胡』。『野气森森欲曙天﹐維摩新病未成眠。空餘無恨羅伽女﹐亂把天花散舞筵』。『一曲蠻歌酒一卮﹐使君那惜醉淋漓。但令風物關王會﹐我欲從今學畫師』。

秋千

番女有緲綿氏之戲﹐卽秋千也。以緲爲飛﹐以綿氏爲天﹐以爲飛天耳。風和景明﹐招邀同伴﹐椎髻盤花﹐靚妝麗服﹐累累相比﹐歡呼遊戲。臺人有『云靄碧梧飛彩鳳﹐花移丹桂下姮娥』之句。

戲球

番眾不知年月﹐以谷熟爲一歲﹐月圓爲一月。嘗以藤絲編爲球﹐會社眾爲蹋踘之戲﹐與秋千爲樂。張巡方有詩﹕『藤球擲罷舞秋千﹐世外嬉怡別有天。月幾回圓木幾熟﹐歲時頻換不知年』。

走差

番麻達走差﹐腕帶鐵釧﹐手背系銅瓦﹐狀如新荷葉﹐名「薩鼓宜」﹔展足疾走﹐以瓦扣釧﹐如鳴小鐘﹐一步一擊﹐不疾不徐﹐遠聞數里焉。余有詩﹕『狀似捲荷四寸長﹐手環相擊響丁當。不疾不徐音鏗爾﹐遠韻淸微勝鼓簧』。

浴川

番婦日往溪潭﹐盥颒沐浴﹐女伴牽呼﹐拍浮蹀躞﹐謔浪相嬲﹐𨿽番漢聚觀﹐無所怖忌。臺人有『浪映桃腮花片落﹗波搖粉臂玉魚遊』之句。郁永河有詩﹕『覆額齊眉繞亂莎﹐不分男女似頭陀。晚來女伴臨溪浴﹐一隊鸕鶿漾綠波』。

放手

夫妻反目離異曰「放手」。男離婦﹐必婦嫁而後再娶。婦離男﹐男未娶不得別嫁。違則罰酒粟牛只若干。張巡臺有詩﹕『反目還將放手稱﹐牽手挈酒痛交懲。何如白首期偕老﹐髙筏迎歸耀彩繒』。

遊車

番以刺桐花開爲年。每當花紅艸綠之時﹐整潔牛車﹐番女盛妝出遊﹐所戴紗頭篐名「答答悠」﹐瑪瑙珠名「賓也珠」。行人有稱其艷冶者﹐則男均悅以爲快。張巡方有詩﹕『包練衣衫最麗都﹐換年風景野花敷。金藤耀首新妝裹﹐答答偏宜賓也珠』。

捕鹿

番捕鹿曰出艸。於八﹑九月間﹐聽鳥聲以定吉凶﹐吉則往﹐凶則退。捕時集眾番各持器械﹐帶獵犬逐之﹐以鹿善抵也。張巡方有詩﹕『出艸東郊徑路深﹐枝頭鳥語最關心。幾聲啁哳宛如訴﹐不似黃鸝俱好音』。

捕魚

番社頗精於射﹐又善用鏢鎗捕魚。於淸水處﹐用竹籠套於右胯﹐眾番持鏢從上流驅打﹐扣魚籠內﹐以手取之。張巡方有詩﹕『抵須設网與操舟﹐撐突淸溪截上流。發發遊魚齊入手﹐筠籠頃刻百千頭』。

渡水

溪深水汨﹐編藤系兩崖之樹以當橋﹐左右另系一藤﹐髙出橋三尺許﹐兩手扶之以行。張巡方有詩﹕『攀枝已訝眾猱升﹐渡水驚牽百丈藤。眞見飛行都絕迹﹐西京那數戲橦緪』。

懸顱

傀儡生番﹐野性難馴﹐每於林木藂茂處殺人﹐割截頭顱﹐剝去皮肉﹐飾之以金﹐懸列戶內﹐誇示其眾﹐以數多者爲雄長。張巡方有詩﹕『傀儡山深惡木稠﹐穿林如虎攫人頭。羣凶社裏誰雄長﹖茅宇新添金髑髏』。

社學

習紅毛字者曰「教冊子」。用鵝管濡墨橫書﹐自左而右﹐所以登記錢谷出入。今設社學﹐延師教訓﹐有默寫四子書﹑背誦毛詩者。張巡方有詩﹕『鵝筒慣寫紅夷字﹐鴃舌能通先聖書。寧馨兒童眞拔俗﹐瑯瑯音韻誦關睢』。

迎使

巡使按年巡歷南北二路﹐撫賞番黎。凡至一社﹐土官婦女﹐遠迎馬前﹐跪獻都都﹐意頗誠切。黃巡方有詩﹕『沙轆行來界北邊﹐裸人𨿽陋意殊虔。官廚未識都都味﹐首頂磁盤眾婦先』。

賞番

官長至社﹐番婦數十人﹐身著鮮衣﹐項掛瑪瑙珠曰「衣堵」﹐螺錢曰「眉打喇」﹐挽手合圍﹐蹋地而歌﹐逐隊跳舞﹐官賞之酒﹐連釂不醉。張巡方有詩﹕『領懸文石間雕螺﹐連臂唉噫蹋地歌。簇錦圍中看賜酒﹐累觴未覺醉顏酡』。

臺卉﹝計三十二條﹞

七里香

七里香﹐木本﹐花叢生﹐如緋珠﹐婆娑可愛﹐五瓣﹐色白﹐香气濃鬱﹐能辟瘴气。所種之地蠅蚊不生。一名瓊花﹐又名瑒花﹐又名玉蕊﹐又名山礬﹐又名春桂。六巡方有詩﹕『雪魄冰姿淡淡妝﹐送春時節弄芬芳。著花何止三回笑﹐惹袖猶餘半日香。竟使靑蠅垂翅避﹐不教昏瘴逐風狂。靈均莫謾悲蘭茞﹝音齒﹐香艸﹞﹐正色宜令幽谷藏』。範巡方詩﹕『翠蓋團團密葉藏﹐繁花如雪殢幽芳。分明天上三株樹﹐散作人間七里香。丹桂婆娑猶入俗﹐繡球攢簇太郎當。何如瓊島嫣然秀﹐釆掇還傳辟瘴方』。又有六絕句﹕『唐昌﹝觀名﹞玉蕊無蹤迹﹐后土﹝廟名﹞瓊花再見難。官閣猶餘春桂影﹐婆娑長得月中看』。『小葉茶蘼一丈餘﹐花開五出襲瓊琚。生憐靑瑣無消息﹝香山玉蕊花詩﹕不緣啼鳥春饒舌﹐靑瑣仙郎那得知﹞﹐難覓吹簫紫鳳車﹝張文昌玉蕊詩﹕五色雲中紫鳳車﹐尋仙來到洞仙家﹞』。『瑤臺原不在人間﹐素艷何來綠玉鬟。長見蕊珠宮裏雪﹐只緣地近補陀山﹝補陀山猶言白花山﹞』。『聚仙也合依稀似﹐玉質濃香總不同。欲向通明上封事﹐彈文先斥妒花風』。『幸畱七里香名在﹐認取山礬爲寫眞。寄語世人休聚訟﹐冰姿原不藉前塵』。『瀛壖合是洞仙家﹐宴賞貪看玉樹花。賦罷新詩消受得﹐春風何處七香車﹝劉賓客玉蕊詩﹕玉女來看玉樹花﹐異香先引七香車﹞』。莊觀察年二律﹕『鈴閣淸嚴碧檻涼﹐一叢玉蕊正芬芳。瓊姿乍怯秋初雨﹐花气渾同夜合香。繡斧筵前歌白雪﹐銀鬟窗外舞霓裳。擎杯細把山礬嗅﹐沁我詩腸潤酒腸』。『密葉繁葩綠玉叢﹐朝霞掩映雪■﹝王靈﹞瓏。唐昌觀裏依稀似﹐后土祠邊想象同。滿砌花飛驚積霰﹐隔鄰香透趁微風。三年海外埋芳信﹐此日開筵興不窮』。余有四絕﹕『飄然玉質森森秀﹐別有幽香到小庭。不用嬌容教傳粉﹐逢君一見自娉婷』。『素華眞可勝梅妝﹐點點瓊葩點點芳。翠葉繽紛懷潔白﹐濃香暗惹綠衣郎』。『蘊抱冰心此一方﹐不教蜂蜨逐花狂。瓊姿本是神仙骨﹐肯作人間賈女香』。『香聞七里玉玲瓏﹐月色平林和露瀜。玉女原來看玉樹﹐一般淸白煦春風』。

刺桐

刺桐花﹐木本﹐葉似桐而幹多刺。二﹑三月間﹐花開殷紅。泉州誌云﹕『刺桐先葉後花﹐則五穀丰』。又土人傳﹕康熙六十年朱一貴之亂﹐刺桐無一著花者。丁晉公謂有詩﹕『聞得鄕人說刺桐﹐花如後發始年丰。我今至此憂民切﹐只愛靑靑不愛紅』。孫司馬有二絕﹕『春色燒空白海涯﹐柳營繞徧到山家。昆侖霞吐千層艷﹐華嶽蓮開十丈花』。『百朵紅蕉簇一枝﹐偶然著葉也相宜。煙籠絳羽鸚哥舞﹝雲南稱爲鸚哥花﹞﹐信是春城火樹奇』。

頳桐

頳桐花﹐艸本﹐髙不盈丈﹐葉似桐﹐花紅如火﹐一穗數十朵﹐五月盛開。土人於競渡時各采數枝插缾﹐又名龍船花。開至隆冬不止。結子﹐色藍﹐子老而花未凋。六巡方有詩﹕『枝柔葉厚碧痕濃﹐色艷還看花發重。朱萼臨風迷紫蝶﹐丹須和露抱黃蜂。剪殘紅錦枝頭見﹐敲碎珊瑚月下逢。好是年年誇競渡﹐鮮妍如火映魚龍』。

扶桑

扶桑花﹐木本﹐似木槿而四時著花﹐有紅﹑黃二色﹐光彩陸離﹔一名拒霜﹐謂淩冬不凋也﹔一名照殿﹐謂日光所爍疑若焰生也。範巡方有二絕﹕『祗是紅鄕木槿花﹐千重照殿炫紅霞。生來不遇繁霜雪﹐穠艷經年向客誇』。『桃腮杏臉襯朝霞﹐那信紅顏薄命嗟。兩樹新妝爭賭勝﹐老夫無月不看花』。孫司馬詩﹕『燒空處處佛桑燃﹐寒暖花魂總放顚。大海東頭當曉日﹐丹山腳下對晴煙。眼明五月朱橊火﹐淚濺一春紅杜鶻。粉白嫩黃相映發﹐遙情將向洛陽天』。

水仙

水仙花﹐一本五六莖﹐鮮芳絕倫。粵東市上標臺灣水仙花頭﹐其實產自漳州及蘇州。範巡方有詩﹕『霓裳翠袖剪吳綾﹐煙霧輕籠弱不勝。綽有風神淩海嶠﹐憐他冷艷斫春冰。銀盤皎潔還疑雪﹐金醆嬌嬈好試燈。擬與梅花同配食﹐水仙王廟最相應』。六巡方詩﹕『淩波仙子世同稱﹐瓊島芳姿未敢憑。香與春風相應接﹐神將秋水共淸澄。玻璃案上金千點﹐玳瑁筵前玉几層。不許纖埃侵皓素﹐檀心夜月一壺冰』。

美人蕉

美人花﹐紅﹑黃二種﹐黃者尢芳鮮可愛﹐四時不絕﹐有髙丈餘者。子堅黑﹐或作小念珠。張巡方有詩﹕『亭亭淸影綠天居﹐扇暑招涼好讀書。怪底彈文出修竹﹐美人顏色勝芙蕖』。孫司馬詩﹕『美人名自香山贈﹐珍重叢生琥珀芽。才省漢家宮樣好﹐澹煙斜月見新花』。

蓮蕉

蓮蕉似美人蕉﹐而花之大數倍﹐絕如蓮。其花從葉中抽出﹐無莖﹐花之杪微綠﹐似葉。範巡方有二絕﹕『奇花多變態﹐顏色紅於火。風物類海南﹐不似鶯花妥』。『已長葉中花﹐更生花上葉。我欲剝蕉心﹐酒痕映雙頰』。

曇花

曇花﹐艸本﹐一名優缽羅﹐種出西域﹐葉叢生﹐闊五寸﹐髙五尺﹐一枝數十蕊﹐蕊長八寸﹐花六出﹐外紫內白﹐頗似蓮香。亦有白色﹐中攢十八朵﹐每日開一朵。梵剎多植之﹐取十八羅漢之義也。範巡方有詩﹕『一莖數蕊盡叢生﹐粉暈檀心畫不成。靜態雪華堪比潔﹐幽香蓮葉與同淸。己蠲穠艷消塵劫﹐應散諸天入梵聲。傳是西方來小種﹐淨因我亦未忘情』。張巡方詩﹕『采自猊牀象座前﹐紫霞一片映靑蓮。優曇不是人間種﹐色相應歸忉利天』。孫司馬詩﹕『一叢優缽曇花好﹐移得西天小本來。日色煙光浮紫气﹐淩空誰爲築瑤臺』。

貝多羅花

貝多羅花﹐木本﹐種自西洋來﹐葉似枇杷﹐梵僧用以寫經﹐枝皆主叉﹐瓣六出﹐白色﹐近心漸黃﹐香似梔子。張巡方有詩﹕『奇英六出幹三叉﹐檐卜香中嗅露華。曾識僧龕寫經葉﹐而今始見貝多花』。範巡方詩﹕『已兼蝶粉與蜂黃﹐更裏依微紫絳囊。葉似款冬稜較健﹐花開盛夏气微香。一叢蓓蕾盈枝發﹐半捲婀娜小瓣長。可是貝多眞色相﹐閒書梵字午風涼』。

金絲蝴蝶

金絲蝴蝶﹐黃片紅點﹐拳曲多須﹐似蛺蝶趁人之致。孫司馬有詩﹕『流宕春光爛熳枝﹐翩翻似醉更疑癡。家家一樹錦蝴蝶﹐是夢是花人不知』。龍溪王洪詩﹕『不識波羅國﹐爭看蝴蝶花。吐絲多浥露﹐展翹各矜華。最喜秋陽映﹐應須錦幔遮。風飄仙客醉﹐窗外影橫斜』。

刺球花

刺球花﹐木本﹐有刺﹐秋冬開黃花﹐細攢如絨﹐似治耳消息﹐一名消息花﹐又名番蘇木。每露气晨流﹐芬香襲人。結子似豆﹐有莢﹐其葉秀整相次﹐根可染絳。孫司馬有詩﹕『黃菊難尋處士家﹐也無楓葉受霜華。海東秋思知多少﹖爲問墻邊消息花』。

交枝蓮

交枝蓮﹐藤本﹐花五瓣﹐白色﹐其莖互相縈繞﹐午開未謝。張司馬若霳有詩﹕『產自污泥湼不緇﹐迎風承露號交枝。看他亦解相縈抱﹐底事依依在水湄』﹖

番茉莉

番茉莉﹐一名三友花﹐又名番梔子。其花千瓣﹐望之似菊。開後可玩三日﹐不似內地茉莉暮開晨落耳。孫司馬有詩﹕『爭迎春色耐秋寒﹐開向人間歲月寬。嫩蕊澹煙籠木筆﹐細香淸露滴金盤。繡成翠葉爲紋巧﹐蒂並叢花當友看。日月呼童階下掃﹐濃陰恰覆曲欄幹』。又詩﹕『名花聞道出南荒﹐親到南天聞妙香。弟是素馨兄是菊﹐淡煙如水月如霜』。『佳人小立畫廊西﹐紈扇迎風手自攜。雪瓣恐教蟬翼重﹐縵華應遣鳳頭低』。『卻月盆中向晚芳﹐瑤臺誰與散天香。殘魂消盡同禪寂﹐不覺瓊花在枕傍』。

鐵樹花

鐵樹花﹐狀如竹絲燈籠﹐廣張千瓣﹐瓣各一花。孫司馬有詩﹕『黑入太陰根幹老﹐翠生鳳尾葉橫斜。紗籠瑣細玲瓏雪﹐道是千花是一花』。

梅

梅花有紅﹑白二色﹐其名頗多﹐佳者如千葉梅﹑王蝶梅﹐異者如冰梅﹑墨梅﹐色艷而香﹐臺地罕有。陳大中丞璸任臺刺史時﹐建朱文公祠落成﹐於祠前手植二株﹐紀詩一律﹕『賞徧花叢愛老梅﹐賢祠左右手親栽。寫眞舊有廣平賦﹐入妙詩稱和靖才。風送淸香迷瀚海﹐月移孤影出澄臺。應知雨露深無限﹐獨步初春傲雲開』。熊巡方學鵬二截﹕『一枝誰自江南寄﹖島嶼衝寒亦有香。繪出當年東閣興﹐髙吟不必憶何郎』。『調鼎和羹異日才﹐邊城春色喜先開。會看百卉從今盛﹐錦繡層層徧九垓』。

午時梅

午時梅﹐色紅﹐午開子落。孫司馬有詩﹕『葵葉梅英並可誇﹐枝枝絳雪受風斜。道人不語先天事﹐開落庭前子午花』。

番繡球

番繡球花﹐蔓生﹐葉厚﹐紅﹑白二色。白花﹐瓣似通艸爲之﹐心微紅而堅﹐明亮如礬。孫司馬有紅繡球詩﹕『玲瓏暖玉更施朱﹐錦繡成團綴幾株。絳雪卽今零落盡﹐余枝猶是小珊瑚』。

木蘭花

木蘭花﹐如粟﹐淡黃﹐芳似珠蘭﹐木本﹐大者圍數尺﹐名樹蘭。孫司馬有詩﹕『淸芬殊絕世﹐不與眾芳同。香溢珠蘭畹﹐黃先月桂叢。交枝深照席﹐一夏兩溫風。天意特相贈﹐憐余大海東』。

月下香

月下香﹐葉似鹿蔥﹐其花白﹐夜有奇香﹐晝則斂。孫司馬有詩﹕『風引淸芬暗裏來﹐素花隱約旁莓苔。貪迎月露飄香滿﹐更領蟾蜍死魄開』。

仙丹

仙丹花﹐色鮮紅﹐一朵包百蕊﹐似繡球花﹐無香﹐自四月開至八月﹐爛熳如霞﹐種出粵東潮州之仙丹山。傳昔黃氏女經過﹐遺落鬢插紅花﹐後滿山發此花﹐故名。余有詩﹕『一朵烿云物外仙﹐丹珠累累映霞鮮。漫言黃母鬢花落﹐移種東山處處妍』。

迎年菊

臺艸木經歲不萎﹐花開無節。黃巡方云﹕『余仲冬按部至斗六門﹐見桃花方謝﹔至笨港﹐見人擎荷花數枝﹔回署﹐見橊花照眼』。丁河峯歲除一聯﹔『迎年蓮菊猶芳﹐奚但梅傳春信﹖獻歲瓜茄未老﹐還同韭薦辛盤』。張巡方有詩﹕『少寒多燠不霜天﹐木葉長靑花久妍。眞个四時皆似夏﹐荷花度臘菊迎年』。昔蘇子瞻在海南﹐以十一月之望與客泛菊作重九會﹐有云﹕『嶺南地暖﹐百卉造作無時﹐而菊獨後開﹔考其理﹐菊性介烈﹐不與百卉並盛衰也』。範巡方有元旦後四日莊副使齋頭見菊花詩﹕『迎年何事更爭新﹐怪底眞成海外春。花歷三時如熟客﹐蓂開五葉儼浮塵。幽姿豈必誇顏色﹐艷景難教信隱淪。輸與寒梅仍應候﹐孤芳不肯早呈身』。

鳳仙花

鳳仙花﹐一名金鳳花﹐有紅﹑紫﹑黃﹑白及雜色。臺俗喜種以土厚﹐色倍艷也。臺明經李雰有詩﹕『道是仙家卉﹐亭亭向座隅。才驚花綴鳳﹐翻見蕊凝珠。色逞秋容好﹐煙浮暮靄敷。鄰家小兒女﹐纖手愛塗朱』。

臺果﹝計十四條﹞

黃梨

黃梨﹐實生叢心﹐味甘微酸﹐葉似蒲而短闊﹐兩旁如鋸齒﹐攢簇參差﹐有如鳳尾﹐其皮鱗起﹐又名菠蘿。盛以瓷盤﹐其香滿室。孫司馬有詩﹕『翠葉葳■﹝■﹝丷豕﹞生﹞羽翼奇﹐絳文黃質鳳來儀。作甘應似籦籠實﹐入骨寒杳抱一枝』。張巡方詩﹕『毛羽丰茸皮甲皴﹐阿誰截得鳳皇身﹖番梨縱復稱名好﹐何似中原大谷珍』﹖

檳榔

檳榔﹐樹直無枝﹐髙一﹑二丈﹐皮類靑桐﹐節似筠﹐葉如棕竹﹐花淡黃﹐白色﹐朵朵連珠﹐香芬襲人。實若棗形﹐自孟秋至孟夏﹐生生不絕﹐與椰肉蔞藤同■﹝虫罕﹞灰夾啖﹐能醉人如酒。張巡方有詩﹕『丹頰無端生酒暈﹐朱唇那復吐脂香。饑餐飽嚼日百顆﹐傾盡蠻州金錯囊』。範巡方詩﹕『南海嗜賓門﹝檳榔一名賓門﹞﹐初嘗面覺溫。苦饑如中酒﹐得飽謝朝餐。種必連椰子﹝檳榔不與椰樹間裁則花不實﹞﹐功寧比稻孫。瘴鄕能已疾﹐畱得口脂痕』。孫司馬詩﹕『竹節棕根自一叢﹐連林椰子判雌雄。醉醒饑飽渾無賴﹐未必於人有四功』。

椰子

椰子﹐葉少林髙﹐子外裹粗皮如棕片﹐內結堅殼﹐剖之白膚盈寸﹐極甘脆﹐淸漿可一椀﹐名椰酒。土人以手搖﹐聽水聲淸亮﹐則心大而甜﹔其肉厚濁則否。東坡詩﹕『美酒生林不待儀』﹐蓋指此也。

番檨

番檨有三種﹕香檨爲上﹐肉檨﹑木檨亞之。種自荷蘭。樹髙大可陰﹐花微白﹐實如豬腰﹐皮綠肉黃﹐五月熟﹐味酸甘﹐臺產也。韻書﹑字典無檨字﹐山海經﹑艸木諸書未詳其物。切片腌久曰「蓬萊醬」。張巡方有詩﹕『參天髙樹午風淸﹐嘉賓累累當暑成。好事久傳蕃爾雅﹐南方艸木未知名』。孫司馬詩﹕『千章夏木布濃陰﹐望裏累累羨子林。莫當黃柑持抵鵲﹐來時佛國重如金』。

波羅蜜

波羅蜜果﹐種自荷蘭﹐實生﹐熟以盛夏﹐大如斗﹐色翠綠似如來頂﹐剖而食之﹐液粘而味甜﹐與蜜相似﹐其子似橡﹐一子一房﹐煮食味亦相類。孫司馬有詩﹕『波羅門下樹亭亭﹐香蜜成房子更馨。解是西來眞善果﹐十分供奉佛頭靑』。

菩提果

菩提果﹐西域來種﹐狀類枇杷﹐味甘而香﹐置諸几案﹐足供淸玩。張巡方有詩﹕『淸果菩提繞室馨﹐金包柑橘麗繁星。更憐斗大波羅蜜﹐磥砢眞同佛髻靑』。

香果

香果﹐花有須無瓣﹐其色白﹐其實中空﹐狀如蠟丸。孫司馬有詩﹕『但有繁須開爛熳﹐曾無輕片見摧殘。海天春色誰拘管﹖封奏東皇蠟一丸』。

釋迦果

釋迦果﹐實大如柿﹐碧色有紋﹐形如佛頭﹐味甘而膩﹐微酸﹐熟於夏秋之間﹐亦種自荷蘭。沈光文有詩﹕『稱名頗似足跨人﹐不是中原大谷珍。端爲上林栽未得﹐只應海島作安身』。

番柑

番柑﹐種出荷蘭﹐大於橘﹐肉酸皮苦。荷蘭人夏月飲水﹐必取此和鹽搗作酸漿入之。沈文開有詩﹕『種出蠻方味作酸﹐熟來包燦小金丸。假如移向中原去﹐壓雪庭前亦可看』。

公孫橘

公孫橘似橘而小﹐前生者紅﹐後生者靑﹐花實四時相續。沈文開有詩﹕『枝頭儼若掛繁星﹐此地何堪比洞庭。除是土番尋得到﹐滿筐攜出小金鈴』。

西瓜

西瓜﹐暑時多﹐內地來。臺產種於深秋﹐熟於隆冬﹐元旦多啖之。皮薄瓤紅﹐可與常州並驅﹐但遜泉之傅霖耳。乾隆二年﹐額定福建督撫每年正月各進瓜十圓﹐取之於臺。臺有進上瓜地一區﹐約數十畝﹐所產之瓜﹐其子兩旁有番字。臺太守雇工種收﹐解交督撫轉進﹐以此別爲臺瓜。此數十畝外所產之瓜﹐子卽無番字﹐亦一奇也。

牙蕉

牙蕉一名甘蕉﹐卽芭蕉中之一種﹐不甚髙﹐約六﹑七尺﹐結子名蕉果﹐一枝五﹑六層﹐每層數十枚﹐排比而生﹐始綠﹐熟則黃﹐味極甘美。異物志載﹐羊角蕉子大如手拇指﹐長而銳﹐有似羊角者此也。臺地村捨後每廣植之﹐四時皆生﹐藉以獲利。性寒﹐婦人產後﹐每以蕉果少許置兒口中﹐謂能消熱。

番石橊

番石橊俗名莉仔茇﹐郊野徧生﹐花白頗香﹐實稍似橊﹐𨿽非佳品﹐臺人亦食之﹐味臭且澀﹐而社番則皆酷嗜焉。

番木瓜

番木瓜直上而無枝﹐髙可一﹑二丈﹐葉生樹杪﹐結實靠幹﹐墜於葉下﹐或腌或蜜﹐皆可食﹔樹本去皮﹐腌食更佳。

臺蔬﹝計四條﹞

番芥藍

番芥藍似菜葉藍﹐其紋紅﹐根亦紅﹐種久蕃盛﹐團結成頂﹐層層包裹﹐彩色照耀﹐一名番牡丹﹐種出咬■﹝口畱﹞吧﹐其國以爲上品。菜諺云﹕『一叢抵一茇』﹐言其罕也。番銀錢小者名茇。

金瓜茄

金瓜茄﹐葉幹同茄﹐花連五瓣﹐淡紫色﹐結實酒鐘大﹐似金瓜﹐有外瓣﹐初白後黃﹔土人采以供玩。張司馬有詩﹕『不是東陵種﹐籬間別弄輝。冰紈澄夏簟﹐黃絹剪秋衣。承露鵝兒嫩﹐迎風杏子肥。依稀明月下﹐疑自鳳池歸』。

番芋

番芋﹐一類數名﹕長曰土芝﹔團曰蹲鴟﹔又檳榔芋﹐中有紅根相連如檳子﹔又淡水芋﹐大者重四﹑五斤﹐其味似荷香。臺蔬獨芋擅名﹐頗不似內地之芋也。

番薯

番薯﹐結實於土﹐生熟皆可噉。有金姓者﹐自文來攜回種之﹐故亦名金薯。閩﹑粵沿海田園﹐栽植甚廣﹐農民咸藉以爲半歲糧。

臺木﹝計六條﹞

榕樹

榕樹不中材﹐寡伐而長壽。臺郡署內有榕樹﹐蜿蜒地上﹐髙四﹑五尺﹐長二丈﹐爲臺邑八景之一。楊巡方二酉有詩﹕『誰將玉斧斫仙榕﹖露葉露根影萬重。疑是銀橋天上落﹐不因風雨作神龍』。孫司馬有榕樹石谷歌﹕『榕生海甸長官宅﹐冬葉靑靑疑松柏。髙幹上踰層樓顚﹐橫枝蓋地一千尺。連蜷偃蹇筋骨露﹐磥砢盤郁脂膏積。赴土藤根蛇尾靑﹐垂空條綫龍髯赤。黃鳥嚶嚶不露身﹐白駒仡仡無停隙。種植當年好事人﹐故遣根柯盤怪石。磝磝蓊蓊皆有情﹐相軋相樛共支脈。崖巓葉頂費吟哦﹐散發披襟閱朝夕。雨中滅竅蒙雲煙﹐風裏搔樖斗戈戟。不同癡大﹝樹名﹞空滑柔﹐盡化祖頑得潤澤。太華靑城紛滿眼﹐木石幽居念疇昔。此日投荒大海陽﹐一生剩有煙霞癖。息陰枕塊發髙歌﹐有酒如澠當醉客』。

綠珊瑚

綠珊瑚﹐一名綠玉樹﹐有枝無葉﹐不著花﹐槎枒互出﹐映翠玲瓏﹐異產也。其枝皮破有漿﹐沾人肉毒爛不可醫。臺人樹作籬笆以防盜。種自呂宋來。張巡方有詩﹕『一種可人籬落下﹐家家齊插綠珊瑚。想從海底搜羅日﹐長就苔痕潤不楛』。

蕭朗木

使搓錄云﹕『蕭朗木大者數圍﹐性極堅重﹐入土千年不朽﹔然在內山﹐人不能取﹐洪水漂出﹐僞鄭取以爲棺﹐實美材也』。

娑羅樹

娑羅樹﹐中空﹐四圍折疊成圓花紋﹐糾結盤屈﹐如古木﹐用貯管城﹐亦雅觀也。

土沈香

土沈香樹﹐開花五瓣﹐白色﹐結子﹐黃如豆大﹐其根香。

林投樹

林投樹榦直﹐皮似栟櫚﹐葉靑而長﹐兩旁有刺﹐其骨極堅﹐紋理斑駁﹐可作檀板月琴﹑三弦等。花似蘆荻﹐實類菠蘿﹐有子如金鈴﹔番婦貫纏額上爲飾﹐並啖之。

臺竹﹝計四條﹞

刺竹

刺竹﹐番種也。數十根爲一叢﹐生筍不出叢外﹐截斷插土生根。枝橫生﹐排比而出﹐有刺似鸚爪﹐殊堅利。惟臺有之。土人多環植屋外以防盜。臺城謂竹木城﹐卽栽插此竹以爲墻也。張巡方有詩﹕『幹霄刺竹易藂生﹐渭水淇園未較盈。千畝侯封未足貴﹐賴君海表立長城』。孫司馬詩﹕『潤綠編靑上拂云﹐下枝勾棘最紛紜。到門卻步遙成趣﹐未負生平愛此君』。

觀音竹

觀音竹﹐枝弱葉小﹐藝植盆中﹐亦可供玩。張司馬有詩﹕『趺坐伽陀石﹐淸筠自古今。虛中成淨業﹐勁節印禪心。綠染菩提果﹐聲含檐卜林。丰規新月上﹐妙義正堪尋』。

七弦竹

七弦竹﹐幹白﹐有靑綫紋五﹑六﹑七條﹐葉與竹同。

人面竹

人面竹﹐髙四﹑五尺。華彜考﹕『節密而凸﹐宛如人面﹐故名』。通誌﹕『一名佛眼竹﹐可供玩』。

臺艸﹝計六條﹞

七弦艸

七弦艸﹐叢生如稻秧﹐其朵如蘭﹐有直紋似弦﹐白綠相間﹐至冬則白變紅﹔土人植以充玩。張司馬有詩﹕『瑣窗閒靜影蹁躚﹐繞砌亭亭發七弦。髙下有情嬌映月﹐淺深著色嫩含煙。乍經新雨銀絲潤﹐旋挹微風翠帶鮮。最喜秋來紅結綬﹐一尊相對韻悠然』。

含羞艸

含羞艸髙四﹑五寸﹐葉似槐﹐細齒﹐撓之則垂﹐如含羞狀。張司馬有詩﹕『艸木多情似有之﹐葉憎人觸避人嗤。也知指佞曾無補﹐試問含羞卻爲誰』﹖張司馬詩﹕『萱花自惜可忘憂﹐小艸如何卻解愁﹖爲語世人休怪詫﹐風淸太甚要含羞』。

風艸

風艸﹐土番識之。云春生無節﹐則經年無臺風﹐生一節卽臺一次﹐多一節則多一次﹐甚爲奇驗。土人呼爲蘆竹艸。幹似蘆髙丈許﹐葉長尺餘﹐有穗可爲帚。葉上有橫紋如指甲痕者﹐土人又云﹐葉上無紋卽無臺﹐有一紋主臺一次﹐以此驗臺也。

荖艸

荖艸蔓生﹐葉如田薯﹐枝柔而長﹐根爲荖藤﹐味辣﹐切片夾檳榔食之﹐甚香﹔花亦和食﹐香更烈﹐如雲南蘆子。一名浮畱藤﹐卽蒟。說文﹕『蒟﹐蔓生﹐子如桑椹﹐苗爲浮畱藤』。左思蜀都賦所謂蒟醬﹐取其子爲之。粵人夾檳榔用葉﹐臺人用藤。按正韻無荖字﹐或作蔞字﹐亦非。

番薏茹

番薏茹﹐一名番苦苓﹐一名心痛艸﹐能治心气痛﹐種出荷蘭﹐葉秀嫩似云板﹐曝漧則香﹐結子靑赤色。

紅毛茶

紅毛茶﹐乃艸屬﹐黃花五瓣﹐葉如瓜子﹐根似藤﹔曝漧﹐遇有時气﹐熬飲卽愈。

臺禽﹝計八條﹞

長尾三娘

長尾三娘﹐卽練雀也。朱喙﹐翠翼﹐褐脊﹐彩耀相間﹐尾長盈尺﹐生於諸﹑彰深山。六巡方有詩﹕『翠羽光華綬帶長﹐如雲委地美人妝。命名當日非無意﹐謂勝黃家第四娘』。

五鳴雞

五鳴雞﹐一名五更雞﹐大如鵪鶉。雄者項下有黑白文﹐如太極圖。每漏下一鼓﹐卽鳴三﹑五聲。土番曰「標標」﹐以其音相似也。諸羅陳司訓繩有詩﹕『標標引嗉自呼名﹐太極平分似繪成。二十五聲隨漏滴﹐底須侵曉候雞鳴』。

華雞

華雞較錦雞微大﹐冠與面俱赤﹐脛足亦然﹐尾黑白相間﹐長一﹑二尺﹐毛羽五色陸離﹔土人用繩圈系餌於深山生致之﹐然性難馴﹐豢養不易。

白鳩﹝綠鳩附﹞

白鳩﹐每當風雨﹐舞翅盤旋﹐霜衣雪襟﹐可爲近玩。或呼爲洋鴿﹐種自咬■﹝口畱﹞吧來者﹐能知气候﹐每交一時﹐連鳴數聲。又有綠鳩﹐紺嘴碧毛﹐艷勝鸚鵡﹐惟不能言。皆出自鳳山。孫司馬有『寒暄黃鳥在﹐晴雨綠鳩知』之句。

烏鶖

烏鶖似八哥﹐而通體皆黑﹐喙如錐﹐尾長﹐飛最疾﹐鳴如鶯﹐善作百鳥聲﹐夜則隨更遞喚﹐能搏鷹鸇﹐遇諸惡鳥飛空中﹐則竄啄其胸脇﹔鷹鸇飛較遲﹐爪不能及﹐負痛飛鳴而去﹔宿處惡鳥不敢近。

倒掛鳥

倒掛鳥﹐一名小鸚哥﹐翎羽鮮明﹐紅綠相間﹐喙如鉤﹐足短爪長﹐性好倒掛﹐夜睡亦然。種出呂宋。六巡方有詩﹕『美質天然著綠衣﹐來從呂宋見應稀。啄余丹嘴慵無語﹐鎖向金籠困不飛。中立羞隨凡鳥列﹐倒垂卻與眾生違。細推物理誠難解﹐欲起張華問化機』。

白八哥

白八哥﹑白畫眉﹐俱未見。或云﹐鹽水港統領埤加冬樹大數圍﹐每年生白哥﹐居民攫其雛而飼之。

頳鸛

頳鸛俗呼食蛇鳥﹐狀似鶴﹐略小而短尾﹐周身毛淡紅﹐專食蛇﹐以嘴啄蛇穴﹐令自出﹐或口銜而飛空中﹐頭尾皆動。

臺獸﹝計五條﹞

鹿

臺地素稱產鹿。昔年近山皆爲土番鹿場﹐今則墾種良田﹐鹿亦稀少。社番捕爲鹿脯﹐街市求一臠不得也。鹿以角紀年﹐凡角一岐爲一年﹐猶馬之紀歲以齒。又牡鹿旣乳﹐視小鹿長則避之他山﹐慮小鹿之淫之也。獸之不亂倫者惟馬﹐牡馬誤蒸則自死。牝鹿自遠以避。

野牛

臺山多野牛﹐土人設機械獲之﹐先饑餓而後豢以芻豆蔗葉﹐與家牛無異。孫司馬有『蕷苗田鹿喜﹐蔗葉野牛馴』之句﹐自注云﹕『山有野牛﹐网而摯之﹐馴以蔗葉』。

山馬

臺灣內山有馬﹐小而力弱﹐與內地異。

黃羊

水沙連﹑紅頭嶼出黃羊﹐有鬻其皮以爲褥者。

豹

臺灣無虎有豹﹐然豹與內地不同。內豹皮厚﹐金錢紋﹔臺豹艾葉紋﹐皮薄﹐可爲衣。原產北路彰化﹐今惟淡水雞籠山時獲一﹑二﹐頗稱難構﹐其價亦數倍於內地豹皮也。

臺鱗﹝計八條﹞

新婦啼

新婦啼﹐魚名﹐狀本鮮肥﹐熟則拳縮﹐意取新婦未諳﹐恐被姑責也。孫司馬有詩﹕『泔魚未學易牙方﹐軟玉銷爲水碧漿。廚下卻憐三日婦﹐羹湯難與小姑嘗』。

飛藉魚

飛藉魚﹐疑是沙燕所化﹐兩翼尙存。漁人懸燈以待﹐飛入舟中取之。孫司馬有詩﹕『入海微禽能變化﹐秋來巢燕已爲魚。翻飛應悔畱雙翦﹐誤學燈蛾赴火漁』。

鸚哥魚

鸚哥魚﹐鳥嘴﹐紅色﹐周身皆綠﹔相傳眞臘有魚名浮胡﹐嘴似鸚鵡。孫司馬有詩﹕『朱施鳥喙翠成襦﹐陸困樊籠水厄罛。信是知名無隱法﹐曾聞眞臘有浮胡』。

鮡魚

鮡魚﹐黑色如鰍﹐長數寸﹐時於水面昂首﹐二月突出﹐身多綠斑﹐背有翅﹐置於地能跳亦能行﹐如有足然。六巡方有詩﹕『無鱗隱見綠苔斑﹐額上雙眸月兩環。掉尾居然行地上﹐潛身不肯入波間。烹來羹膾爭誇美﹐捕向淤泥未覺艱。海外虫魚皆有異﹐他年歸去紀南蠻』。範巡方和韻﹕『怒目稜稜徧體斑﹐蛇行也解曲回環。如何生在滄溟裏﹐偏喜身居淸濁間﹖虎穴棹頭終不顧﹝六給諫畜數尾於池﹐有跳石上斃者﹞﹐龍門燒尾可知艱。烹鮮更怪成何味﹐叢笑令人鄙百蠻』。

烏魚

烏魚於冬至前由彰化鹿港及安平大港至鳳山瑯嶠海腳石罅處放子﹐仍回北路。至前爲正頭烏則肥﹐至後曰回頭烏則瘦。鳳山雜餉有烏魚旗稅。拾遺記﹕『大業六年﹐吳郡獻海膾四瓶﹐帝以示羣臣云﹕昔術人介象於殿庭﹐釣得鯔魚﹐此幻化耳﹐今日之膾﹐乃是眞海魚所作﹐來自數千里﹐亦是一時奇味﹔卽出數盤以賜羣臣﹐蓋烏魚也』。範巡方有詩﹕『网魚競捕正頭烏﹐興味頻嫌至後殊。海堀引回憐瘦劇﹐船頭懸罟急徵輸。�緡信是嬌漁父﹐幻化無須問老夫。曾食江鯔爭比得﹐芙蓉花裏好提壺』。

海翁魚

海翁魚﹐大者約三﹑四千斤﹐小者亦千餘斤。口中涎沫常自吞吐﹐有遺於海邊者﹐黑色﹑淺黃色﹐番每取之﹐假作龍涎香以賈利。乾隆九年冬﹐淡水白沙墩﹐雷擊死隨潮擱淺巨魚二十二尾﹐如排列狀。頭似豕﹐長丈餘﹐目生頷下﹐口闊四尺﹐魚身蝦尾﹐腹寬二尺﹐尾寬七尺﹐約長三丈有奇。居民以爲海翁魚云﹝龍涎香﹐詳雜記﹞。

海龍

海龍產自澎湖澳﹐冬日雙躍海灘﹐漁人獲之﹐號爲珍物。有尾似龍﹐無牙﹐爪長尺餘。以之入藥﹐功倍海馬。孫司馬有詩﹕『澎島漁人乞我歌﹐海龍雙躍出盤渦。爪牙未具空鱗鬣﹐直似枯魚泣過河』。

海馬

海馬狀似馬﹐頸有鬃﹐四翅﹔漁人网獲﹐以爲不祥。

