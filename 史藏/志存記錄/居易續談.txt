

《居易續談》淸王士禛

呂宋國所產煙艸﹐本名淡巴菇﹐又名金絲薰。余旣詳之前卷﹐近京師又有制爲鼻煙者﹐云可明日﹐尢有辟疫之功﹐以玻琉爲瓶貯之﹐瓶之形象﹐種種不一。顏色亦具紅紫黃白黑綠諸色﹐白如水晶﹐紅如火齊﹐極可愛玩。以象齒爲匙﹐就鼻嗅之﹐還納於瓶。皆內府置造﹐民間亦或仿而爲之﹐終不及。

京官舊例﹕各衙門稱謂﹐有一定儀注﹐不可那移。如翰詹稱老先生﹐吏部稱選君﹑印君﹐員外以下稱長官﹐科稱掌科﹐道稱道長是也。自康熙丙子祭告回京﹐見聞頓異。各部司及中行評博﹐無不稱老先生者矣。此亦觚不觚之一也。

邯鄲人侯二﹐素不孝。其母以米施乞者﹐二見而怒﹐痛捶而逐之﹐妻子泣諫不聽。未幾﹐二徧體生毒瘡﹐潰爛而死。夢告其子曰「我以忤逆不孝﹐罰往京師宣武門西車子營張二家作豬﹐汝可速往贖歸﹐遲無及矣。」子如其言﹐至京師宣武門﹐訪張氏﹐果有牝豕﹐適生數子﹐其一﹐豕身人面﹐有髭﹐貌如其父。子痛哭述其故﹐願以十金贖歸﹐張不聽而殺之。此康熙三十九年事。

江南道監察禦史張瑗﹐題爲逆惡之罪﹐旣已正典於前朝﹐私豎之碑﹐豈宜傳流於後世﹐亟請乾綱敕毀以儆姦邪﹐以垂鑑戒事﹕「恭聞我皇上前歲翠華南幸﹐命修嶽飛之墓﹐賜題於謙之碑﹐誠以此二臣者﹐忠貫日月﹐義壯山河﹐故特表而揚之﹐以風示天下﹐夫善在必彰者﹐則惡在所必癉。臣奉命巡視西域﹐前往西山一帶查閱。至香山碧雲寺﹐寺後峻宇繚墻﹐覆壓數里﹐鬱蔥綿亙﹐金碧輝煌﹐疑是前代王侯寢宮。詢之土人﹐乃知爲故明罪惡滔天﹑磔屍身後逆魏忠賢之墓。墓上有穹碑二﹐忄乞然並立﹐大書「欽差總督東廠官旗辦事掌惜薪司內府供用庫尙膳監印務司禮監秉筆總督南海子提督保和等殿完吾魏公忠賢之墓。」臣觀覽之下﹐不禁發指。夫魏忠賢者﹐在故明天啟時﹐竊操國柄﹐屠毒忠良﹐惡貫滿盈﹐一時羣小皆出其門。徳碑生祠﹐幾徧天下﹐神人共憤﹐道路以目。至崇禎初年﹐罪狀發露﹐押往祖陵﹐潛行自盡﹐磔屍河間。气迄今公論在人﹐尙恨戮屍不足以蔽厥辜。乃畿輔近地﹐尙畱此穢惡之迹﹐僭越之制﹐何以儆巨憝﹑昭大法哉﹖況當奉旨纂修《明史》之時﹐凡明季忠良被禍諸臣﹐無不立傳表揚﹐以彰公道。光天化日之下﹐豈容姦孽餘黨﹐膽大潑天﹐目無三尺﹖仰祈天威乾斷﹐敕地方有司立僕其碑﹐劃平其墓﹐俾天下後世﹐知凶惡之徒不能逭憲典於身前﹐並不能保墳墓於身後。其於聖明癉惡之義﹐不啻炳如日星﹐嚴如斧鉞矣。」云云。奉旨﹕「魏忠賢碑墓﹐著交與該城官員僕毀劃平。該部知道。」瑗賦詩紀事云「彰癉表天道﹐誅賞昭王綱。伊誰實職之﹐蘭臺凜秋霜。道惟Θ姦宄﹐庶以全善良。攬轡出都門﹐陟睇西山岡。廬舍匝阡陌﹐各各營農桑。厥俗一以朴﹐民气尢悅康。榛莽化蘭蕙﹐無復嗥豺狼。尋憩古佛剎﹐紺碧何輝煌。背負諸墓碣﹐封樹皆貂。逆閹冢逾制﹐陵園相頡頏。穹碑矗霄漢﹐長松繞垣墻。以彼稔凶惡﹐萬死奚足償。搏噬縱鷹犬﹐湯鑊烹鸞凰。天地盡瞑晦﹐白日無晶光。古多寺人禍﹐玆禍逾漢唐。國步倏﹠lt﹔帛危﹠gt﹔﹐社稷旋淪亡。彼身已寸磔﹐墓胡畱山陽。我見發上指﹐衝冠心激昂。及此不鏟﹐無乃忤蒼蒼。拜疏請明旨﹐聖徳奮乾綱。碑僕墓亦毀﹐狐兔將安藏。堯舜除四凶﹐海宇稱平章。誅惡及勝國﹐來者心自臧。巖壑湔穢濁﹐艸木回芬芳。聊以佐史筆﹐憲紀於焉張。」瑗字蘧若﹐祁門人。予辛未科南宮所取會元也。以編修攺禦史﹐一時賦詩紀事者甚眾。按工部郎中萬公景疏云「臣於三月詣陵開工﹐過香山碧雲寺﹐見魏忠賢所營墳墓﹐碑石崢嶸﹐隧道深﹐翁仲簪朝冠而環列﹐羊虎接駝馬以森羅。制作規模﹐仿佛陵寢。」云云。則閹擅國柄時﹐自營生壙已久。特旣誅之後﹐未有建議毀之者﹐故幸存至今耳。

京師粥花者﹐以丰臺芍藥爲最。南中所產惟梅﹑桂﹑建蘭﹑茉莉﹑梔子之屬。近日亦有佛桑﹑榕樹。榕在閩廣﹐其大有蔭一畝者。今乃小株﹐僅供盆盎之玩。佛桑重臺者﹐永昌名花上花。見《林伐山》。

二十年來﹐京師士大夫不復用金扇。初則尙金陵仰氏﹑伊氏素紙扇﹐繼又尙靑陽扇﹑武林各色夾紗扇。未幾﹐廢而不行﹐獨尙曹氏靴扇﹑溧陽歌扇。一時風會﹐𨿽小物亦然﹐殆不可曉也。

壬午六月初九日﹐召集內閣﹑九卿及翰詹﹑卿寺﹑科道各部郎中四品以上官於保和殿﹐傳上諭云「尋章摘句﹐華麗詞藻﹐非帝王之本。朕四十餘年﹐惟日兢兢﹐未嘗少稱萬幾﹐自警有始無終之誚﹐念玆在玆也。政事之暇﹐頗好書射。歷年以來﹐所積臨摹字幅﹐賜卿等觀之。」臣士正得絹素大字一幅﹐共二十七字云「惟正是視﹐元黃匪惑﹐非禮不觀﹐儀型是則﹐愼爾所覿﹐無愆斯徳。臨米芾。」首尾凡小璽三曰「淵鑑齋」﹝長寸餘﹐闊八分﹐白文﹞﹑「康熙宸翰」﹝方一寸三分﹐白文﹞﹑「敕幾淸宴」﹝方一寸四分﹐朱文﹞。是年七月二十三日恭紀。

盤山拙庵﹝智朴﹞和尙﹐自江南還山以﹐《滄浪髙唱》畫冊來索題。蓋師訪宋牧仲開府於吳門﹐適朱竹坨﹝彜尊﹞太史自禾中來﹐會於滄浪亭﹐共賦詩見懷﹐而畫史髙簡圖之者也。宋詩云「淸溝辟就老煙霞﹐瓢笠相過道路賒。摧得一瓶豆苗菜﹝菜名﹐出盤山﹞﹐來看三月牡丹花。因緣大事公能了﹐潦倒粗官我自嗟。好向滄浪亭子上﹐旃檀香裏奉袈裟。經行斜日且觀魚﹐黃鳥緡蠻入耳初。接席金風舊亭長﹝竹坨﹞﹐懷人蠶尾老尙書﹝阮亭﹞。春深玉版容參悟﹐歲晚花宮待掃除。拂子一揮懷小住﹐空林明月暮鐘余。」

《異物匯苑》﹕「巴旦杏出哈烈國﹐今北方皆有之。京師者實大而甘﹐山東者實小肉薄。少津液﹐土人賤之不食。獨其仁甘﹐可以佐菹。」

庚辰三月﹐朝陽門外東嶽廟火﹐殿廡皆燼﹐獨左右道院無恙。特發內帑﹐並令在京在外大小官員捐助﹐仍以裕親王監視之﹐閱歲始畢﹐上親臨幸焉。廟中仁聖帝炳靈於司命君四丞相像﹐皆元昭文館大學士正奉大夫祕書監卿劉元所塑。元最善摶換之法﹐天下無與比。至是皆毀於火。

壬午﹐順天鄕試五經監生二人﹕一莊令輿﹐江南武進人﹔一兪長策﹐浙江桐鄕人。初以違例帖出﹐仍具題請旨。奉旨﹕「俱著授爲舉人﹐準會試﹐嗣後願作五經者﹐不必禁止。作何定例﹐九卿等詳議具奏。」

二月二十五日﹐特命皇長子臨故少傅﹑大學士王熙之喪﹐拜奠舉哀﹐特恩異數﹐都人驚傳﹐以爲未嘗有也。上諭﹕「以世祖皇帝舊臣﹐故加殊禮。」內閣部院諸臣公疏謝恩﹐報聞。

十二日﹐在暢春院﹐禦試庚辰科鼎甲汪繹等及庶吉士。十七日﹐命下﹐畱館授職者十三人。顧圖河﹝甲戌一甲第一﹞汪繹﹑季愈皆鼎甲﹐余庶吉士﹐滿漢共十人﹝戊展庶吉士梁佩蘭張尙瑗﹐辛未庶吉士狄億﹐皆外用。外用者﹐共三十二人﹞。

東閣大學士兼吏部尙書熊賜履﹐以老病請告﹐允之。仍令居京師備顧問。

五月十五日﹐朝退﹐禦乾淸門﹐賜滿漢大學士﹑尙書﹑侍郎禦書扇各一。士正得禦制《虎邱》五言律詩一首﹝前有暢春小印﹐後有「康熙宸翰」「稽古右文」二印﹞。

今京師宴席﹐最重鹿尾﹐𨿽猩唇駝峯﹐未足爲比。然自唐已貴之。陳子昂《鹿尾賦》云「卒网羅以見逼﹐受庖割而罹傷。豈不以斯尾之有用﹐而殺身於此堂﹖爲君雕俎之差﹐廁君金盤之實。」云云。若六朝已來﹐則以麈尾爲談柄耳﹐未聞充盤俎也。耶律楚材《西域》詩﹐亦以鹿尾﹑駝蹄作對。

胡氏《經籍會通》云「燕中書肆﹐多在大明門之右及禮部門外拱辰門西。花朝後三日﹐則移於燈市。每朔望並下浣五日﹐則徙於城隍廟中。燈市歲三日﹐廟市月三日。今京師書肆﹐皆在正陽門外西河沿﹐余惟琉璃﹛穴羔﹜廠間有之﹐而不多見。燈市初在靈佑宮﹐稍列書攤。自回祿後﹐移於正陽門。大街之南﹐則無書矣。每月朔望及下浣五日﹐百貨集慈仁寺﹐書攤止五六。往間有祕本﹐二十年來絕無之。余庚申冬過之﹐有《兩漢紀》初印本最精。又《三禮經傳通解》﹐亦舊刻﹐議價未就。旬日市期早過之﹐二書已爲人購去﹐懊恨累日﹐至廢寢食。壬午夏﹐見舊版《雍錄》雕刻極工。重過之﹐已爲人購去矣。癸未夏﹐得《陳子昂文集》十卷﹐猶是故物。然如優缽羅花﹐偶一見耳。

米紫來﹝漢雯﹞﹐宛平人﹐明太僕友石﹝萬鐘﹞之孫也。父壽都﹐字吉士﹐亦知名。紫來以順治十八年辛丑登第﹐多技藝﹐工書畫﹐書仿南宮﹐尢工金石篆刻。以長葛知縣行取﹐適有博學宏詞之舉﹐攺翰林編修。以典試誤﹐久之﹐召入供奉內庭﹐遷侍講﹐賜宅西華門。尋病卒。太僕有勺園﹐在京城西海碇﹐與武淸侯淸華園相望﹐亦曰風煙裏。今暢春苑﹐卽兩園故址也。紫來少喜交遊﹐所交遊皆海內名士。與予最相善﹐頗有倡和。其詩惜爲書畫所掩﹐亦散佚無儔矣﹝紫來曾以其滇中詩屬予論次﹞。

宋時武林馬塍藏花之法﹔紙糊密室﹐鑿地作坎﹑覆竹﹐置花其上﹐糞土以牛溲硫黃﹐然後置沸湯於坎中﹐候湯气薰蒸﹐則扇之﹐經宿則花放。今京師園丁亦然。予嘗以冬月寄諸盆花﹐約明年花樹不敗﹐則酬其直。惟桂花不能如舊﹐《西湖志余》謂桂必淸涼而後放。法當置石洞巖竇間﹐暑气不到處﹐鼓以涼ざ﹐乃開。今與桃﹑梅﹑杜丹之屬同置暖室地窖﹐宜其不殖也。此亦格物者所當知。

元時張迨中者﹐字子正﹐都城書老﹐善制筆。管用堅竹﹐毫用鼬鼠﹐精銳宜書。吳興趙子昂﹑淇上王仲謀﹑上黨宋齊彥﹐皆與之善。尙方時﹐有所需﹐非迨中制不用也。每自持筆以入﹐必蒙賜酒。今京師未有以善筆名者矣。

順治初﹐京師有賣水人趙遜者﹐未有室﹐同輩醵金謀爲娶妻。一日﹐於市中買一婦人歸﹐去其帛﹐則發毿毿白﹐居然嫗也。遜曰「嫗長我且倍﹐何敢犯非禮﹖請母事之。」居數日﹐嫗感其忠厚﹐曰「醵錢﹐本欲得婦耳。今若此﹐反爲君累﹐且柰何﹖吾幸有藏珠一囊紉衣中﹐當易金爲君娶婦以報徳。」越數日﹐於市中買一少女子。入門見嫗﹐相抱痛哭則嫗之女也。蓋母子俱爲旗丁所掠麗相失者﹐至是皆歸遜所。嫗卽爲之合巹成禮﹐嫗又自言洪洞人﹐家有二子。今尙存珠數顆﹐可鬻之爲歸計﹐乃攜婿及女俱歸。二子者固無恙﹐一家大喜過望。嫗乃三分其產﹐同居終其身。人以爲遜忠厚之報云。

康熙四十三年三月﹐西城外有盜發古冢﹐視其志銘﹐乃明特進榮祿大夫柱國食祿一千一百石修武伯沈淸墓也。淸字永淸﹐滁州人。洪武壬申﹐嗣其父爲燕山前衛百戶﹐守禦開平。永樂間﹐五從車駕北徵有功﹐累升本衛﹐世襲指揮同知。洪熙中﹐升後軍都督府僉事﹐賜蟒龍衣。充參將﹐鎭守大同。尋命爲總兵官﹐鎭居庸。宣徳中﹐徵樂安州﹐破兀良哈﹐北狩洗馬嶺﹐皆扈從。升都督同知﹐總督官軍匠作﹐修造京師城垣﹑濠塹﹑橋道。正統中﹐升左都督﹐敕諭提督營建奉天﹑華蓋﹑謹身三殿﹐乾淸﹑坤寧二宮。正統辛酉告成﹐特升今爵錫﹐誥券。子孫世襲﹐以八年夏四月戊戌薨﹐年六十七。葬阜城關北原。子榮﹑孫煜畱守﹐中衛指揮王淳撰文﹐卞聚書﹐龔善同篆。予考州仁宣以後功臣伯表﹐無淸名﹐故具錄之。

本朝朝儀﹐大朝日﹐駕出乾淸門﹐至保和殿稍駐。大學士﹑學士﹑都察院﹑左都禦史以下﹐堂上官﹑翰林﹑起居注官﹐於保和殿門外行三跪九叩頭禮。先行﹐自甬道入太和殿後門出﹐立詹下﹐內閣東立西向﹐都察院西立東向﹐然後駕至太和殿升座。惟起居注班殿內﹐在諸王之後﹐亦儒臣之極榮也。

康熙己卯﹐南巡視河工﹐回蹕。有禦制詩云「行徧江南水與山﹐柳舒花放鳥綿蠻。明朝又入邳徐路﹐鳳闕龍樓計日還。」會予以禦史大夫被旨﹐與大司徒陳公﹝廷敬﹞﹑大宗伯張公﹝英﹞﹑大司空王公﹝鴻緒﹞入直南書房﹐因獲恭睹﹐共嘆爲太平和吉之意云。

本朝新進士臚傳後﹐自鼎甲授翰林修撰﹑編修外﹐餘皆引見﹐欽選庶吉士。分淸漢書﹐與鼎甲三人一體教習。順治間﹐定例﹕淸書者﹐升內閣學士﹔漢書者﹐升京堂官。或往升侍郎﹐如程其相﹝芳朝﹞﹐以丁亥榜眼及第﹐至侍讀學士﹐升太常寺卿﹔左虔孫﹝敬祖﹞﹐以己丑會元﹐至侍讀學士﹐升通政使﹔臨朐馮易齋相國﹝溥﹞﹐以讀學升吏部侍郎﹔錢塘黃次辰相國﹝朴﹞﹐以讀學升禮部侍郎是也。如勝國甲科﹐卽不拘此例。故王宗伯敬哉﹝宗簡﹞白司寇東谷﹝印謙﹞﹑髙侍郎念東﹝珩﹞﹑胡學士此庵﹝統虞﹞諸公﹐皆爲三院學士。三院者﹐國史祕書宏文院也。庶吉士﹐則專隸宏文﹐旣設內閣﹐遂罷三院不設。而別立翰林院﹐以學士掌之。

鳥獸毛羽之奇異者﹐如紅紫鸚鵡﹑五色鸚鵡﹑紅鴿﹑紅鳩﹑鵝兒黃馬﹑桃紅瓣點子花馬﹑朱毛虎﹑山水文豹﹑朱砂鼠﹑綠胡蝶﹐予或見或聞﹐皆並錄之。近日﹐京師金魚顏色種種變化﹐尢爲艷異。而白魚朱砂點者﹐或在首﹐或在背﹐或在尾﹐置之盆池﹐游泳僉喁﹐燦若錦綺﹐信生物之不可測也。聞又有藍其色者﹐惜未見。至於鴿之屬﹑兔之屬﹐亦多異種﹐不能悉記。又顧鄰初《客座贅語》云「全椒學博王忠徵﹐曾以禱雨﹐見紅鵝﹐疑是神物﹐非世所恆有。」萊陽姜如農乘別墅﹐有紅鵝館。陳其年﹝維崧﹞檢討詩餘﹐有紫鵝橋。未詳出處﹐不敢輒書。

子少遊京師日﹐與汪苕文﹝琬﹞﹑劉公甬戈﹝體仁﹞倡和﹐晨夕過從無間。一日﹐往汪邸捨﹐其小僕孫玉者﹐走報曰「王貽上來。」苕文出﹐爲予述之。予笑曰「此子不減蕭茂挺家僕。」

本朝遇內朝行慶賀禮﹐則上率東宮拜於兩宮之門內﹐諸王公﹑貝勒﹑貝子等從拜於門外﹐閣臣亦與焉。六部尙書﹑都察院左都禦史已下﹐則拜於午門﹐最爲得體。宋天聖中﹐明肅太后垂簾﹐詔皇帝率羣臣上皇太后壽。範文正仲淹方爲祕閣校理﹐上疏請皇帝率親王皇族於內中上壽﹐詔宰臣率百僚於前殿上兩宮壽﹐卽今制也。事詳《儒林公議》。

鰒魚產靑萊海上﹐珍異爲海族之冠。《南史》有餉三十枚者﹐一枚直千錢。今京師以此物饋遺﹐率作鮑魚﹐則訛作秦始せ京中物﹐可笑。又一郎官饋歲單﹐有燒鴉﹐見之愕然。徐問之﹐乃鴨之訛耳。

京朝官三品已上﹐在京乘四人肩輿﹐輿前藤棍雙引喝道。四品自僉都禦史已下﹐止乘二人肩輿﹐單引﹐不喝道。宋人喝道﹐皆云某官來﹐以便行人回避。明代閣臣入直﹐呵殿至聞禁中﹐今則至棋盤街左右卽止。凡八座皆然﹐行入﹐亦無回避者矣。

今京官四品﹐如國子監祭酒﹑詹事府少詹﹑都察院僉都禦史﹐騎馬﹐則許開棍喝道﹐肩輿則否。予同年徐敬庵﹝旭齡﹞﹐由僉都禦史巡撫山東﹐出都日﹐騎馬開藤棍﹐此舊例也。凡巡撫入京陛見﹐多乘二人肩輿﹐亦不開棍喝引。

予爲盤山釋智朴題詩﹐用苗茨字﹐朴疑之﹐書詢所出。按《洛陽伽藍記》﹕「柰林南有魏明帝苗茨之碑。」楊炫之釋曰「以蒿覆之﹐故云苗茨。」

康熙中﹐嘗命畫苑寫耕織圖﹐禦制詩冠其上方﹐刻印頒行。按此圖﹐始於宋於潛令四明﹐樓﹝按他本皆作鑰﹞作《耕織圖》以獻思陵﹐各系五言八句詩﹐逐段有憲聖皇后題字。

