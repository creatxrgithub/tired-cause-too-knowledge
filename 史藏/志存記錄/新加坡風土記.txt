新加坡風土記

自暹羅直南﹐伸如舌﹐長如股﹐中有山如脊斗入於海﹐皆巫來由種人居之。西人統名之曰下暹羅。其國有十﹕曰斜仔﹐曰大坤﹐曰宋卡﹐曰大年﹐曰吉連丹﹐曰丁噶奴﹐曰彭亨﹐曰柔佛﹐在山之東曰吉徳﹐曰沙剌我。在山之西﹐地至柔佛盡處﹐谽谺一水﹐隔二三里而得一島。西以蘇門答臘爲蔽﹐南以爪亞爲屏﹐東以婆羅洲爲障﹐四面環水﹐如驪龍頷下珠﹐卽英人所謂新嘉坡也。舊名息力﹐又稱﹤口石﹥叻﹐華人或稱新州府。其地南距赤道三百零四里。

自香港乘輪船﹐指西南行﹐計程三千四百七十七里﹐至越南之西貢。自西貢指南偏西行二千四百二十一里﹐至新嘉坡。風順六日可到﹐風逆或至七八日﹐如灣泊瓊州﹑西貢各口﹐又需時日。

考之古冊﹐斜仔以下皆頓遜地﹐其後析爲列國﹐而柔佛處極南﹐叻地屬焉。然百年前榛莽未啟﹐一荒島耳。華人之懋遷南洋者﹐旣乏問津﹐卽歐洲諸邦如荷蘭﹐如葡萄牙﹐爭據羣島﹐亦未厝意及此。嘉慶二十三年﹐英人名士淡不公者始得之﹐以爲海道四達之區﹐上於政府﹐伐木開道﹐遂設商埠﹐是爲開辟新加坡之祖。西人嘗鑄銅像﹐以志勿諼。

全坡之地﹐南北十四英里﹐得中國四十六里有差﹐東西二十七英里﹐得中國八十九里有差。中有河﹐自東達西﹐劃分南北﹐居人名其北曰小坡﹐南曰大坡。

蘇門答臘﹑爪亞﹑婆羅洲三島﹐遙爲屏蔽﹐皆在數百里千餘里外。對坡一島﹐綿亙東西﹐東曰廖嶼﹐西曰吉徳門﹐天然近障也﹐吉徳門十餘小島﹐若斷若續﹐直與坡接﹐窄處不過數丈﹐寬處不及一里﹐輪船自西南來者﹐從此入。其東自柔佛之羅漢嶼與廖嶼之馬案山相對處﹐中間海道闊十里。而羅漢嶼如髻如拳﹐錯列海中﹐下有礁石﹐舟不能近。論其形勢﹐兜裹層層﹐南洋各島皆不能及。

海口炮臺﹐西南二座﹐俱在山巓﹐最得形勢。其東一座在羅漢嶼西二十里椰林中﹐平地髙四五尺﹐臺面細艸茸茸﹐自海中間望﹐倉卒不可辧認。是處海面不及三里。

居民冊籍約分五種﹕曰中國﹔曰歐羅巴﹐統英﹑法﹑俄﹑徳各國﹔曰巫來由﹐統南洋各島國﹔曰亞墨利加﹐統南北花旗各國﹔曰東方諸國﹐統五印度以上諸小國﹐及緬甸﹑暹羅等國。五種人數﹐以中國爲最多﹐其次巫來由。

華人住坡戶口最難詳確。查光緒七年英人所刊戶口冊云﹕福建男女二萬四千九百八十一人﹐廣州一萬四千八百五十三人﹐潮州二萬二千六百四十四人﹐嘉應州六千一百七十人﹐瓊州八千三百十九人﹐三州府生長之華人九千五百二十七人﹐不列籍之華人二百七十二名﹐統計八萬六千六十六人。近五六年來﹐𨿽少有參差﹐總在八九萬之間﹐而歷來居叻遊叻者﹐動稱十餘萬﹐皆約略之詞﹐𨿽西人所報未必盡確﹐不列籍者不止此數﹐然總不過十萬人。

巫來由人﹐通謂之土人﹐有書作穆拉油者﹐閩廣人讀無爲莫之去聲﹐故「巫」亦讀「穆」。其自印度一帶來者﹐謂之吉靈人。又有波斯一帶者謂之齊智人。土人有黑有白﹐吉靈﹑齊智俱膚黝如墨﹐其以布蔽下體﹐不衫不褲﹐三種人大略相同。

巫來由柔佛國王都城﹐在坡北岸﹐一衣帶水﹐相望可接﹐坡中有行宮﹐時往來其間。其民之在坡者﹐皆貧無生計﹐西人役以工作﹐幾若牛馬﹐華人亦有用之服役者。

叻西北三百餘里﹐柔佛之上﹐沙剌我之下﹐有埠曰麻六甲﹐本暹羅屬國﹐葡與荷嘗疊據之﹐道光初歸於英。麻六甲西北九百里海中﹐有島曰檳榔嶼﹐亦屬英。兩處華人共十餘萬。英設總督於叻﹐統轄三埠﹝按英人以此三埠統言之曰三州府﹞。

駐叻英官﹐總督而下﹐曰輔政使司﹐曰按察司﹐曰參政司﹐曰正副經歷司﹐曰戶口司﹐曰庫務司﹐曰地理司﹐曰營造司﹐曰巡理府﹐曰護衛司﹐曰船頭官。巡理有三堂﹐分理坡中各案件﹐略別大小輕重。護衛司專管華人一切事﹐名爲護衛華人﹐實則事事與華人爲難。

英國駐叻軍額﹐計英炮手一隊﹐二百四十八人﹔外兵總六員﹐修理軍械匠十八人﹔步兵一隊﹐八百九十三人﹔又印度炮隊﹐並修理軍械匠共二百七十五人﹔管理炮隊糧道官二員﹐炮隊繪師一名﹐營醫十四名﹐統共一千三百五十七人﹐較香港少三百五十七人。其水師兵船則遊泊無定云。

兵房二處﹐一在升旗山﹐一在公家花園。對面山坡上﹐平時不見一人﹐逢操演﹐齊出至臨海拋球場中。

各國駐坡領事﹐中國外﹐曰美﹑曰徳﹑曰俄﹑曰法﹑曰奧﹑曰意大利﹑曰丹﹑曰荷蘭﹑曰葡萄牙﹑曰西班牙﹑曰巴西﹑曰比利時﹑曰哈華亞﹑曰暹羅﹑曰瑞典﹑那威﹐二國並一領事﹐共十有六。

中國領事之設﹐始於光緒三年﹐郭侍郎使西過叻﹐體察情形﹐奏請設南洋總領事﹐兼新加坡領事官。經總署議﹐以總領事事﹐宜姑緩籌辦﹐準設新加坡領事一員﹑隨員一員。

初設領事時﹐議以華人戶口年貌身格費﹑及船牌費﹐抵俸薪各項﹐後戶口身格費未行﹐船牌費不足抵用。光緒五年﹐始定仿照出使美國﹑日本章程﹐領事隨員俸薪﹐由出使經費內支給﹐而船牌費仍收取抵用。查船牌費﹐每重一噸收洋四占半﹐合銀三分有奇﹐此項歲入不過數百金﹐僅抵一月經費﹐而船戶涉險犯難﹐獲利無多﹐似當議除﹐以示體卹。

泰西各國﹐凡屬通商埠頭﹐他國領事不頂聽斷之權﹐而洋人之在中國不然﹐如上海租界所設公廨﹐華洋會審﹐已非西例。西官又好攬事權﹐必欲華官仰其鼻息﹐志士憤焉﹐駐叻各國領事﹐槪從西例﹐不預審斷。而華人生聚旣繁﹐事端日出﹐亦有領事可辦之件﹐皆爲護衛司侵奪﹐動多掣肘。故除給發船牌外﹐惟勸興義學﹐講聖諭﹐開文會﹐以行教化而已。

居民犯事﹐統歸巡理府審斷﹐輕者判罰﹐重者監禁。監在西南山坡上﹐周以垣墉﹐巡差負槍晝夜邏察。查西曆上年底止﹐獄中重罪﹐經臬司判禁一年以上者﹐華人共存四百八十三名﹐巫來由人七十五名﹐吉靈人四十三名。其所犯輕罪﹐經巡理府判以罰款﹐或不能完繳﹐以監禁抵銷者﹐一年之中﹐華人入監共二千八百九十人﹐此中期滿出獄者二千六百七十九人﹐入獄後具貲贖出者一百五人。巫來由人一年共入一百九十七人﹐吉靈共入一百八十八人。獄中寬敞潔淨。每犯日食兩餐﹐葷素菜各一肴。𨿽曰拘禁﹐實則徜徉自在﹐勝於在外作苦﹐故犯事人往往不願納鍰﹐甘住獄。近西官察知其獘﹐議裁葷菜云。

叻自開埠以來﹐進出口各項貨物﹐一槪免稅。惟煙酒重徵﹐由華商設立公司包納。煙公司月包稅八萬六千元﹐酒公司二萬一千元﹐二項爲入款大宗。地租估屋值十取一﹐其他抽捐名目尙多﹐惟皆不苛取。

西人每至年終﹐預將來歲一年進出款目核議﹐登諸日報﹐是亦量入爲出之道。查本年叻中進款﹐應有三百六十七萬元﹐出款三百六十三萬五千四百四十四元﹐舉此可得歷年進出款大略。又按檳榔嶼上年入賦稅一百二十一萬六千六百八十八元﹐支款九十七萬七千五百二十九元﹐計余存二十三萬九千一百五十九元。

坡中用錢不用銀﹐用洋錢不用中國制錢。自一鏍至一元﹐凡四等。最小爲鏍﹐合制錢二文五六毫﹐四鏍爲一占﹐又名先士﹐十占爲一角﹐十角爲一元﹐角與元以銀爲之﹐鏍與占以紅銅爲之。

通用之一元洋錢﹐鑄自日本﹐輕重與英洋同﹐英洋光者可用﹐然甚少。其一二角之小洋錢﹐皆倫惇及香港所鑄。占鏍銅餅﹐則港與坡並鑄之。

叻地商務以胡椒﹑甘蜜爲大宗﹐歲必售銷數千萬元﹐然皆出自他島﹐叻蓋聚貨不產貨者也。叻所出者﹐惟橊連﹑檳榔﹑椰實﹑波羅﹑芒果﹑山竹﹑波羅密﹑甘蔗﹑洋桃﹑香蕉﹑生薑等。果食有人參果者﹐形如龍眼﹐味若雞心﹝柿名﹞﹐最稱美品。

胡椒始種於印度之錫蘭﹐運往歐洲﹐西人以制油佐食。旣而蘇門答臘亦種之﹐今則南洋大小各島﹐無不種植。而運售皆在叻地﹐商人設公局以主之。

甘蜜樹髙與人齊﹐其葉長三寸﹐兩端銳﹐中寬寸餘﹐采而搗之﹐其漿成蜜﹐甘與蜂蜜相埒。歐洲各藥中多用之﹐銷行甚廣。與胡椒二項﹐同一公局。主其事者﹐由華商公舉﹐經柔佛國王諭充。

自柔佛以上﹐各國港口繁多﹐俱產椒﹑蜜。華人之散處各港者﹐實數十萬。大都占地爲園﹐雇工種樹﹐名曰園主。每一港推園之最大者爲港主。叻中富商﹐設號各港﹐以收椒﹑蜜﹐如中國花﹑米﹑絲﹑茶等項坐莊者然。

潮商多業椒﹑蜜﹐閩商以各項海貨及往來各埠之輪船爲宗﹐資本俱巨﹐他商不能及。

各貨價目﹐漲落不定﹐擇其大者記之﹐以備畱心商務者參考﹕烏椒每擔二十一元﹐白椒四十一元﹔甘蜜四等﹐自十一元至六元﹔上甲錫每擔三十八元﹔乳紅白十有四種﹐自九十元至十七元﹔牛皮八種﹐自十七元至十元﹔藤七種﹐自七元至三元﹔椰肉六種﹐自四元至三元﹔犀角三等﹐每斤自四十元至二十六元﹔魚﹤月者﹥每擔一百二十元﹔白魚翅三等﹐每擔一百一十元至四十三元﹔烏魚翅三等﹐三十九元至十五元﹔海參二十餘種﹐自六十元至四五元﹔玳瑁七等﹐自一千元至一百六十元﹔白燕每斤十七八元﹐毛燕上每擔三百二十元﹐毛燕中一百八十元﹐其他雜貨不載。

叻中華人最多亦最富﹐有擁貲稱千萬者﹐有數百萬者﹐若十萬八萬之戶﹐但云小康﹐不足齒於富人也﹐然究其發迹﹐多在三四十年前﹐近則鮮有暴富者矣。

土人最貧﹐吉靈人亦鮮充裕﹐惟齊智及阿剌伯人﹐不少殷實。齊智人專以放債爲生﹐重利盤剝﹐如中國印子錢之類。華商資本缺乏﹐或向告貸一時濟急﹐久則剝膚﹐時有涉訟不了者。

居民生死﹐每月有冊刊報。查西曆二月冊載﹕居民生育﹐男女一百五十七﹐死三百五十。三月生二百一﹐死五百十六。四月生二百十五﹐死五百二十五。五月生一百九十五﹐死五百三十二。觀此亦可參知民數矣。

生死報冊俱有限﹐生育者﹐三禮拜內不報﹐查出罰洋五元﹐死者逾一晝夜﹑二十四點鐘不報﹐卽議重罰。蓋恐有別故隱匿﹐故特重其罰也。

在坡生長之華人﹐一經報冊﹐卽隸英籍。其質性良者恆諱而不言﹐桀者且以自大。入耶穌教者尢甚﹐競有父子不相能如陌路者。風俗人心之壞﹐不待言已。

年來賑捐防捐﹐富商樂輸巨款﹐核獎得虛銜封典者比比﹐其門前榜大夫第﹑中憲第﹑朝議第﹐一如內地。至頂戴冠服﹐則惟歲首及婚嫁用之。尋常酬應往來﹐或穿單長衣一領﹐已不多覯。居恆短衣跣足﹐坦率習慣。冠履忽華忽洋﹐出門必戴帽﹐或洋帽﹐或巫來由人帽﹐戴中國小帽者甚少﹐惟禦長衣必戴小帽﹐𨿽甚熱不露頂﹐亦風俗使然也。

閩人髮辮﹐俱用紅綫爲綹﹐𨿽老不攺﹐亦其風俗使然。故見紅辮者﹐望而知爲漳泉二府人也。

土人所操巫來由語﹐通行南洋各島。華人久居坡中﹐及在坡生長者﹐無不習之。又多習英語。同儕往來﹐時而巫語﹐時而英語﹐時而閩廣士語﹐他省初到人往往對之如木偶。

久居叻之華人﹐多娶土人女爲室﹐其裝飾與安南女子略同﹐窄袖寬衣﹐其長沒足﹐因而所生之女﹐亦從土裝。聞閩人潮人家中﹐竟無一漢裝婦女者﹐不若男子尙有一辮﹐存其本眞也。閩廣士子在叻授徒者﹐頗不乏人。叻中子弟讀書圖回籍考試者亦不少﹐然叻地無書﹐又無明師友切磋琢磨﹐大都專務制藝。而所習亦非上中乘文字。近年領事官倡立文社﹐制藝外兼課策論﹐稍稍有文風矣。

地近赤道﹐有熱無寒﹐然熱不過八十度。廣廈深居﹐時有涼風習習﹐此候擬之江南。在梅子黃時﹐枇杷熟後﹐惟日中行路﹐則杲杲之勢﹐甚於內地炎歊。彼工作負販挽車輩﹐日必衝涼數次。或有身塗土人所制一種油﹐以避烈日者。幸時晴時雨﹐且多樹木﹐故少觸熱路斃之人。

衝涼之法﹐自首至足﹐以水靧濯﹐如醍醐灌頂﹐透入心中﹐立解煩熱。久居此地者﹐日必一二次﹐亦習慣使然。非是不適﹐初到者往往不敢輕試。然當日中行路後﹐亦不可不一衝也。

坡中時有風﹐而無颶風﹐時有雨而無淫雨。卯初日出﹐酉末日入﹐終歲不攺。日中則熱﹐夜分則涼﹐四時皆然。居民單衣一領﹐若將終身﹐故甚利窮人。

西人之記晴雨者雲﹐近歲最多雨之年﹐共一百四十日﹐最少之歲年﹐一百十二日。然晴雨甚調﹐五日中三日晴﹐兩日雨﹐從無久旱不雨﹐一雨經旬者。

叻地一年內有元旦三﹕華人元旦﹐一定者也﹔西人用西曆﹐無定而有定者也﹔若巫來由人元旦﹐則有定而實無定。其將近元旦之前數日﹐夜半﹐彼教中牧師登髙處望日出﹐見天際一綫日光出地﹐卽欣然曰﹕明日元旦矣。於是集眾教堂中立誓﹐以爲實見日出。每年元旦在中國六月初﹐設遇風雨連朝﹐陰晦無日﹐有遲至中旬者。今年中歷有閏﹐故五月初二日爲其元旦﹐是日乘車賀年﹐亦紛紛不絕於道。

坡中平陽多而山少﹐山亦不髙﹐惟居全坡適中之一山﹐髙五十餘丈﹐英總督署卽建其上。輪船入口﹐首先望見﹐此爲最髙。他如大小坡分界處之王家山﹐及迆西瀕海一帶諸山﹐俱髙不過十餘丈。王家山有石磴可登﹐磴止三十餘級。

輪船入口﹐王家及迆西一山﹐俱升旗幟以報﹐各商瞻其旗號﹐可識何國何行何船從何處來。二山因俱名升旗山。

兩升旗山﹐俱有炮臺。王家山每日十二點鐘放炮一響﹐以準鐘錶﹐禮拜日攺一點鐘放﹐黎明五點鐘﹐黃昏九點鐘﹐各放一響﹐以定晝夜。

凡遇火警﹐傳電至王家山﹐卽放炮放火箭﹐日則懸旗﹐夜則懸燈。炮之響數與旗燈之顏色﹐分出地段﹐使人一望而知。救火車聞炮卽出﹐沿途皆有水門﹐澆灌甚便﹐故無大火。

坡中廟宇寥寥﹐會館亦少宏壯﹐而教堂林立﹐有天主﹑耶穌﹑天方各教之別﹐若大若小﹐或崇或陴﹐不下二十餘處。

市廛繁盛﹐莫若大坡﹐洋行﹑銀行﹑信館﹑海關均在大坡海濱。小坡𨿽有市集﹐皆土人所設土貨及各項食物。無一巨肆。其迆北一帶多園林樹木﹐境最幽靜。有地名牛車水者﹐在大坡中﹐酒樓﹑戲園﹑妓寮畢集﹐人最稠密﹐藏垢納污﹐莫此爲甚。

煤气燈徹夜不熄﹐各鋪戶門首俱懸神燈﹐初二十六之夜﹐家家點燈﹐至九點鐘方熄。

牛車水一帶﹐妓館櫛比﹐聞注籍於護衛司之妓女﹐共有三千數百人﹐而此外之私娼女伶﹐尙不計其數。皆廣州府人﹐或自幼賣出洋﹐或在坡生長者。

頻年香港販幼女來坡﹐賣入妓院者踵相接。領事憫之﹐率同華紳言於英總督﹐允下護衛司議章保護﹐設保良局﹐以時查察﹐於是此風少息。

戲園有男班﹐有女班﹐大坡共四五處﹐小坡一二處﹐皆演粵劇﹐間有演閩劇﹑潮劇者﹐惟彼鄕人往觀之﹐戲價最賤﹐每人不過三四占﹐合銀二三分﹐並無兩等價目。

叻中酒樓無多﹐廣菜﹑番菜各一二家。凡宴客在各家園林者﹐多菜兼中西﹐酒飲白蘭地﹑威四搿﹑香賓等番釀﹐飲粵東糯米等酒者已少﹐紹興酒則如瓊漿玉液矣。

客寓亦寥寥無多﹐不如香港﹑粵垣﹑上海遠甚。輪船到埠﹐亦無接客之人﹐必須自雇小艇﹐運行李至岸﹐另喚腳夫﹑或雇馬車裝載。然腳夫多閩人﹐馬夫多土人﹐言語不通﹐易受需索﹐故孤客遠臨﹐極形不便。

南洋鴉片煙貴於中國數倍﹐以其稅重也。叻中每錢需洋二角﹐聞加拉巴﹑亞齊等處﹐每錢五角云。然吸煙者並不見少﹐且窮人尢多。彼拉手車者日夜可得洋一元﹐繳租四角﹐可餘六角﹐苟無煙癖﹐度日有餘。乃十人中無煙癮者不得一二。炎蒸汗血博得之蠅頭﹐盡入煙斗﹐殊可憐已。

英人賭禁綦嚴﹐然叻中賭風甚盛。有一局名天師公司﹐專誘人賭﹐黨與極多﹐無法禁絕。前年有華人上條陳於議政局﹐請照荷蘭辦法﹐盡弛禁令﹐重徵其餉﹐歲可入數十萬元。當時頗有韙其議者﹐而輔政使司謂英國不能如荷蘭辦法﹐致傷政體﹐屏置不議﹐仍求禁絕之法﹐此亦可謂能識大體者矣。

十年前﹐途中但有馬車載人﹐牛車載物﹐後有東洋手車﹐近又有火車。𨿽曰並行不害﹐究之火車興而手車牌額截止﹐舊者汰而新者不得增﹐往時有四千輛者﹐今不過二千餘矣。貧民失業﹐無以糊口﹐往往流爲盜賊﹐劫掠搶竊之案層見疊出。西官不究其源﹐但遇案治之﹐獲犯懲之而已。

居民食米﹐來自安南﹑暹羅﹑緬甸﹐每百斤約洋三元。食物中魚最鮮美﹐價亦廉。其他豕﹑羊﹑雞﹑鳧之類﹐均視粵省昂貴﹐而菜蔬尢甚。

西人於西北山髙處﹐尋泉源﹐鑿池蓄水﹐用沙濾淸﹐以鐵管引至人煙稠密處。復於山上鑿池﹐激而上之﹐再用沙濾﹐散入支管﹐便民取用。居民多通管入屋﹐量出水口門多少取值﹐不限用度。惟數日不雨﹐則受之以節云。

叻地樹木繁盛﹐尢多椰林﹐其次檳榔﹑橊連﹑菩提等樹最多﹐然皆不甚髙大﹐欲求一百尺之材﹐十圍之木無有也。或曰﹐故多喬柯﹐六十年前﹐西人開山﹐被伐殆盡云。

松有孤幹挺特髙八九丈者﹐枝葉層層皆圓﹐其下寬二三圍﹐漸上漸小﹐多至數十重﹐其形似塔﹐因名塔松。初見疑經剪紮﹐後知自然生成。又有扇蕉﹐形似扇﹐其根出地四五尺﹐兩旁各茁葉七八瓣﹐排列甚勻﹐遠望宛然一扇。此二種皆不多覯。

椰實有大如斗者﹐其汁甚淸﹐微有酒味﹐土人多食之。按《南方艸木狀》云﹕昔林邑王與越王有故怨﹐遣俠客刺得其首﹐懸之於樹﹐俄化爲椰子﹐林邑王憤之﹐命剖之以爲飲器。南人至今效之﹐當客刺時﹐越王大醉﹐故其漿猶如酒云。嘻其信然耶。

叻中向多虎患﹐西官懸捕虎之賞﹐歲有所獲。近年開路逾多﹐人煙日密﹐虎斂迹矣。然聞西北山深林密處﹐猶有虎穴在。

鱷魚形似守宮﹐自首至尾﹐大者長十餘丈。自昌黎驅後﹐中國海面罕或見矣。而近叻一帶甚多﹐每於夜間游泳﹐傍舟掉尾﹐掠人落海吞噬﹐聞每歲中輒有被其害者。

坡中道途寬坦﹐修治之工﹐終年不輟。橋梁多以精鐵爲之﹐較之上海租界各橋﹐更形堅固。馬車路四通八達﹐無往不利。每於申酉之交﹐馳車騁遊﹐沿海濱以入山內﹐濃陰深樹﹐細艸疏花﹐不絕於目﹐時或一溪一橋﹐兩三茅屋﹐或層樓傑閣﹐隱約林間。昔人所謂入山陰道應接不暇﹐殆亦似之。夕陽將下﹐聞狺狺喔喔聲﹐恍惚峯泖景象﹐幾忘其置身萬里外也。

西人所謂花園﹐與中國異﹐並無樓臺廊榭﹐惟擴地一區﹐多植樹木﹐其中羅列名花奇卉﹐供人淸賞﹐豢養珍禽異獸﹐廣人眼界。而花徑縱橫﹐亦頗引人入勝。坡中之公家花園﹐卽此類也。然艸多花少﹐有禽無獸﹐尙不如香港之園。此外富商巨賈購地爲園﹐則略有樓臺﹐以時宴客﹐亦頗饒幽致。

叻中無名勝地﹐然一艸一木﹐無不向日似笑﹐禽言鳥語﹐盡含歡聲。日晡時瀕海遠望﹐帆檣林立中浮巒數疊﹐隱隱送靑﹐此景不可多得。至如公家花園﹐𨿽無足觀﹐亦甚幽曠。而兩處出水之山﹐一泓淸水﹐周以鐵闌﹐旁蒔花艸﹐別饒佳趣。

西國於大小書院外﹐別有博物院。所以考平日之耳聞﹐徵諸目見﹐實與書院相輔而行﹐於學問一道大有裨益者也。叻中博物院﹐規制甚隘﹐儲物無多。然倮之族有巨人全體之骨焉。毛之族有虎﹑豹﹑犀﹑象及馬﹑牛種種焉。羽之族有射屏之孔雀焉。鱗介之族有鱷魚﹑巨黿焉﹐皆習聞而罕見者。至如彌之類十有餘。鸇之類二十有餘。蝶之類百有餘。鸚鵡綠者正色﹐而或朱或黃或白或黑。蝟之毫如刺﹐西人取以爲筆﹐而其形如狼而無尾。豕與羊有一首而二身者。魚之首有如人面者。蟒之長有十餘丈者。又若各國古衣冠﹑古戰具﹑古錢﹐奇奇怪怪﹐莫殫其數。然聞倫惇博物院百倍於此﹐殊興望洋之嘆矣。

西人醫院之設﹐所以惠濟窮黎非淺。其治法有與中國不同者﹐故華人每震駴﹝駭﹞不敢入。然其規制之善﹐固可仿行。……坡中醫院﹐爲英人所設﹐地寬廣﹐病房潔淨透風﹐人設一榻外﹐又具長棹凳﹐以時食息。病者或偃或立﹐或坐或行﹐無拘苦狀。……

閩廣沿海人民﹐至南洋各島謀生﹐𨿽已日久﹐然皆貿易之商賈﹐或以負販營生﹐一廛受處﹐卽傭工之輩往時航海而來﹐亦多有依托。二十年來﹐西人開墾招工﹐傭值頓貴。於是販賣人口出洋者﹐名曰賣豬仔。設館於澳門﹐公然買賣﹐沿海人民或被騙﹐或被劫﹐一入番舶﹐如載豚豕。西人以賣者賤視之﹐卽亦虐役之﹐其慘有不可言狀者。疊經查禁﹐一時稍戢﹐日久网疏﹐此風漸長。近來廈門﹑香港每一輪船開行﹐搭客多至千人﹐少至四五百。其中自願出洋者固多﹐被拐者當亦不少。去歲竟有拐同母兄及從兄來坡者。經粵省大憲訪聞行查﹐遞籍其由﹐領事就地訪確﹐超拔遣回者﹐近歲較多。

華人來南洋做工者﹐抵坡﹐先投客館。客館者﹐姦商所設﹐卽豬仔館也。客或自備舟資稍有旅費者﹐不敢虐視。若迫於生計﹐倉卒出洋﹐身無長物﹐一投客館﹐則此身非已有矣﹐固不必被拐而來始落陷阱也。在叻華官紳﹐屢欲淸其源﹐而爲英官所持﹐卒不得行。

中國犯罪之徒﹐皆以南洋爲逋逃藪。地方官訪查得確﹐移文領事請提﹐皆以約章未載﹐爲西人所持﹐此倒不通﹐關系政令非小。

生齒日繁﹐莠民難糅﹐結黨立會﹐爭立名目。西官疊次嚴禁﹐現存一會﹐名目有五﹐西人統謂之危險會。凡入會有冊﹐每年報護衛司。據報上年新入者六千三百五十人。其歷年入會總冊﹐共有五萬六千二百餘人﹐誠可云危險矣。

坡中開埠伊始﹐西人政尙寬大﹐以廣招徠﹐閩廣人接踵而至﹐懋遷有無﹐日新月異。當道光末﹑咸豐初﹐已成巨埠﹐同治間稱極盛﹐踵事增華﹐至今日而發泄已極。近年商務𨿽未減色﹐然風气之開﹐害多利少﹐姦僞變詐﹐情狀百出﹐殆亦運會將下之機也。蚩蚩者氓﹐方謂蒸蒸日上﹐不知保泰持盈﹐微識者代用隱憂。

﹝李鐘玨﹕《新加坡風土記》﹐叢書集成初編本﹐第1﹣15頁﹞

