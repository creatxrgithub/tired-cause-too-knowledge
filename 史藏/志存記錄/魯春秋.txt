魯春秋

自序沈序監國紀張跋附錄一﹝原附﹞附錄二﹝新附﹞

自序

皆知宣尼以「春秋」存魯﹐曰魯至漢興猶後服。豈知宣尼以其「春秋」存魯﹐實存周﹔曰「周禮」在﹐魯至漢興猶後服。如是﹐「春秋」之所維系大矣。且也﹐焚坑之後﹐伏生以長年所口授「尙書」﹐周平王而下﹐卽載「伯禽誓師」之詞﹐則明以魯繼周。如是﹐魯之所維系亦大矣。顧伏生之口不及「春秋」﹐而迨魯恭王時﹐仍出之孔壁﹔則魯實又存「春秋」﹐諸國莫能及也。

明興﹐作「春秋」者之五十六代裔孫希學﹐率曲阜令希章謁軍門時﹐其父克堅猶祭酒元大都也。是故魯後服﹐則二生不肯行﹔魯先服﹐則二裔希學﹑希章朝請勿後。準於「竊取內外」之義﹐先後非有殊旨。魯開國王檀﹐文弱早世﹔再傳﹝肇﹞輝﹐賢﹔六傳頤坦﹐嘗藥禱代﹐喪葬如禮﹐捐田湖業貧民﹐有詔褒可﹐似皆聞詩禮之訓者﹐則今監國王父也。監國立四日而奔﹐奉後服之遺教﹐釆藥天臺。昔魯哀借越﹐適以滋禍﹔而在監國﹐則因越而克延其祚。勢旣不同﹐時有獨切。於是「竊取」之義大彰﹐而吾道以南﹐名節炳爍夥不可數﹐爲古有道之朝遠不逮。自長河以遙﹑曁大江以北﹐𨿽多秉負殊特﹐顧未有如會稽君子以六千擊楫起﹐則自文武大小諸臣以及儒生﹑布衣﹐下至隸卒﹑商賈﹑優娘﹑氓匄﹐咸願爲故人死﹐死數十年未旣也﹗使非魯﹑非魯之義興﹑非魯之義興與其共事﹐則諸抱忠藎無算﹐而或以無所感激﹐遂至於時去勢移﹐漸忘其效節而等於齊民者豈少哉﹖是故存唐者魯也﹐與延平共事而姓猶存﹔存桂者魯也﹐有閣部煌言之底節而歷猶存。

嗟乎﹗「魯春秋」﹐豈魯之「春秋」已哉﹗孟子曰﹕『「春秋」﹐天子之事也』。

左尹非人氏識。

沈序

以「春秋」歸魯﹐無論非作者之意﹑亦非古之作者之意﹐至不得已而大書「魯春秋」﹐此則作者之意也。作者旣已其意歸之魯﹐吾乃可得而言之矣。

夫書必有所以爲始終﹐合二百四十年﹑列十二公﹐托始於「春王正月」﹑終於「西狩獲麟」者﹐昔之爲「魯春秋」也﹔統十七年﹑奉一監國﹐始於鄭義興﹑終於張閣部者﹐今之爲「魯春秋」也。以隱公紀年而旁注「周平之四十九年」者﹐是周存於魯﹔以監國紀年而分注隆武﹑永曆之先後者﹐是唐﹑桂存於魯﹕此「春秋」今昔之所同也。「春秋」主因﹐因則取史之舊文而修之﹐且備載齊﹑晉霸業之盛衰以示警戒﹔「春秋」遂復主創﹐創爲國書﹐專紀魯事﹐而不特書閩﹑粵之情勢以一機宜﹕此「春秋」今昔之或異也。經始於「春王」﹐而傳追序交質之文﹔義始於鄭義興﹐而事先書陸行人等之節﹕此「春秋」之兼傳以從同也。所見異辭﹑所聞異辭﹑所傳聞又異辭﹐立乎定﹑哀以上﹐指隱﹑桓直書於前﹐必微辭於後者﹐爲尼山之書﹔所見一辭﹑所詢一辭﹑所徵詢又一辭﹐立乎乙酉以下﹐紀辛丑江東爲倡﹑江南爲應者﹐爲東山之書﹕此「春秋」今昔之同而不盡同也。會夾谷﹑歸三田﹑墮費墮郈﹐則不書尼山之名﹔渡小亹﹑戰檀山﹐獲其大醜﹐則隱存東山之字﹕此「春秋」今昔之所獨異也。古者﹐王朝公卿書官﹐大夫書字﹐上士﹑中士書名﹐下士書人或貶貴而書名﹑或褒賤而書字﹔今則公侯以及氓庶有關神器之存亡者﹐必盡書其名﹕此「春秋」今昔不得不異者也。古之立言﹐但貴人事﹐上合天心﹐𨿽錄變災而略於事應﹔今則歷敍艱危﹐不書天變﹐人心不死而鬼神無權﹕此「春秋」今昔之不得不同者也。嗟乎﹗魯至定﹑哀日以微弱﹐不及晉﹑楚遠甚﹐而萬世以後﹐「春秋」一書與天地相終始﹔今之爲魯﹐避地江東﹐不及閩域﹑並不及潞藩﹐而「春秋」所載人物散布﹐震動江乾﹑聲馳海外﹐捐棄踵頂﹑化爲星辰﹐是豈人事所能料哉﹖

歲在己酉﹐起從侍敬修堂中。屬起校葺是書﹐因參求書法之偏旁點畫﹐以存正韻﹔稽驗歲差置閏之舛合﹐以遵正朔﹔謹考人物之名裏﹐以志職官﹔博釆當時之詩歌文傳﹐以正人心。至於筆削是非﹐出乎作者之獨鑑﹐不贊一辭。此又「春秋」今昔之所同﹑不敢或異者也。謹附書簡末﹐以俟後之讀是書者得其指歸焉。

檇李門人仲方沈起﹝墨庵。法名銘起﹞百拜序。

監國紀

弘光元年﹝乙酉﹞夏五月﹐南都不守﹐江南及浙西郡縣咸望風下。杭諸紳奉皇太后命﹐惇請潞王翊鏐監國。甫三日﹐監國因原任都督陳洪範籍士馬﹑錢糧北款。錢塘知縣顧咸建忍不從﹐棄去﹔諸生沈乘建守城之策﹐百姓暱王慈﹐立殺乘﹔在籍原任兵部主事王道焜﹑行人司行人陸培不應召﹐自殺。於是原任都察院左都禦史劉宗周﹑京畿道禦史祁彪佳﹑詹事府少詹事徐汧﹑吏部主事夏允彜﹑生員顧所受﹑王毓蓍﹑髙孝瓚﹑王士琦﹑士琦弟士瓗﹑士珍﹑趙大中﹑布衣潘集﹑周卜年﹑術士王樂水﹐咸不屈自殺。

弘光中﹐潞王奉命居杭。金陵迫﹐皇太后與乘輿夜遁﹐閣部馬士英密傳所暱方國安以兵分道護太后詣浙而身從之﹐不扈駕。洪範﹐初監討賊﹐不利。嗣陪兵部右侍郎左懋第北勞﹐懋第不屈死﹐洪範密輸款得先歸﹐艤浙北關者兩月。至是﹐力勸監國以兩浙北降。楚將軍華堞麻絰爭王前﹐慟哭躑地求盡﹔曰﹕『釋此﹐吾姓無死所矣』。監國不聽﹐北去不返。乘﹐字季中﹐仁和諸生。武林且款﹐乘獨大言﹕『誰主降議﹐可斬』。請畱方﹑鄭二總兵合守﹐空武林門外民廛宿師。猝死﹐論者追惜之。咸建﹐字恕禮﹐昆山人。不從款﹐逸去﹔執至杭﹐見戮。道焜﹐字昭平。以天啟辛酉鄕薦﹐知南平﹐歷兵部主事。南都敗﹐歸裏。時新署杭州府爲諸生顧鳴彪﹔其各邑﹐朱龍圖爲平湖﹑胡佩爲嘉善﹑彭萬里爲山陰﹑朱承祚爲烏程﹑沈布畢爲新城﹑唐士晟爲武康﹑陳之傑爲海鹽﹑陶良棟爲臨安﹐共十七人﹐咸系本籍鄕薦。道焜與同籍行人陸培拒使﹐自殺。培﹐號鯤庭。崇禎庚辰進士﹐與東林郤﹔後陳潛夫請於監國﹐贈太常寺少卿﹐謚「忠毅」。宗周﹐號念臺﹐山陰人﹔明道正誼。萬曆辛丑進士。立朝侃侃﹐不畏彊禦﹐爲東林所推重。筮仕四十五年﹐一鳴輒斥多韙議。北帥幣聘奉書﹐嚴卻﹔絕食死。彪佳﹐字虎子﹐天啟壬戌進士。司理興化﹐擢禦史﹐刷捲南畿。福王登極﹐請勿遽稱尊﹐以示無私天下之義。奏革詔獄﹑緝事﹑廷杖三獘政﹐不聽。忤邪黨﹐出蘇松巡撫﹐病歸。時作書拒招﹐夜沈池死。汧﹐號勿齋﹐長洲人。崇禎戊辰進士。甲申裏居﹐自題其像﹐勉於大義。南都再造﹐作教規當事。起原官﹐不應。南都敗﹐自沈虎丘死。允彜﹐字瑗公﹐華亭人。崇禎丁丑進士。知長樂﹐以治最﹐書禦屏。通經術﹐務有用。弘光中﹐起吏部﹐病歸。北師下﹐走﹔使者招之﹐答書婉約以見志﹐赴先塋水死。所受﹐字性之﹐吳縣諸生。年七十餘矣﹐見北安撫使入城﹐爲殉難諸生許琰作傳訖﹐潛投泮池死。鄕人私謚「烈節」先生。毓蓍﹐字玄趾。武林北降﹐作「致命篇」自誓﹐以書決劉念臺之義﹔自沈柳橋死。孝纘﹐江都人。城破﹐自題絕命詞於衿﹐縊學宮死。同裏諸生王士琦與弟士瓗﹑士珍﹐各偕其妻縊死。大中﹐涇縣諸生。北師下﹐投泮池不得死﹐潛投察院空署﹐家人覺﹐脫繯歸﹔卒赴門之塘河死。集﹐字子翔。博學能文﹐手艸哭其友王毓蓍﹐沈渡東橋水死。鄕人私謚「義成」先生。卜年﹐字定夫。工詞章﹐爲文弔同裏殉國王毓蓍﹑潘集﹔馳候江潮﹐躍入死。樂水﹐江寧人。易姓名﹐避仇浙中﹐托星相說書以活。時武林北款﹐扶其妻琵琶瞽者﹐同躍土橋水死。

六月﹐薙發有令。其護發自裁者﹐爲諸生嚴紹英﹑王臺輔﹑徐埭﹑張秉淳﹑嚴心若等﹐布衣方國煥﹑翟士鳳﹑六合甲﹑市賈歐敬竹﹑龍遊樵﹑江米傳眞者﹑賣餅夫婦﹑鵜叟﹑梨園周之蘭夫婦﹑百川橋乞兒﹑王瞎匄者﹔其不奉制見收蹈刃而不悔者﹐爲吏部主事華允誠﹑編修楊廷樞﹑推官顧咸正﹑知縣劉曙﹑教諭孫兆奎﹑眭明永﹑諸生卞子厚﹑布衣許徳溥﹑詹履吉等。

紹英﹐字與揚﹐無錫諸生。全發自縊死﹔有婢從死。題壁曰﹕『讀聖賢書﹐義不受辱。使女春生同縊於此』。臺輔﹐字贊明﹐邳州諸生。完發鄕鄙﹐指乙酉以前所囷爲周粟﹔粟盡﹐餓七日死。埭﹐字瞻淇。不從令﹐題案不願立名垂後代﹐但求盡節﹐服先朝衣冠﹔自經。秉淳﹐字不二。以書答友﹕『虧體則辱親﹐攺制則忘君』。餓榻五十七日而死。其妻哭之慟﹐噴血死。嚴心若﹐名塽﹐以字行。護發黃蜚營﹐被執海口﹐奇計脫﹐復匿﹔死亂兵。國煥﹐字孔文﹐歙縣老塾師﹐年七十矣。聞令﹐移時不語﹐鍵戶引錐刺左股﹐蘸血題詩於壁﹐有『冠裳爲重一身輕』之句﹔爲繯自盡。鄕人私謚「耆貞」先生。士鳳﹐號瑞卿﹐武進人。塾師城中﹐不奉令﹐以詩訣其兄於鄕﹐潛書木主「武進義民翟某神主」﹐列忠義祠信國公神位之側。腰系小牌﹐投祠左池水死。牌書『願爲明鬼﹐不願爲他人﹔臥水去』十二字﹝「他」字攺﹞。六合甲﹐令下﹐題其室﹕『朝而冠﹑暮而髡﹐生爲鬼﹑死爲人』。約所善江蛟同死﹐蛟中變﹐甲沈水。久之﹐蛟以新鄕薦爲竟陵令。甫謁城隍祠﹐見甲如其神﹐口作甲言﹐限七日對簿。果七日﹐蛟死。敬竹﹐常州業扇格者也。家人勸薙發﹐傲不肯﹔夜縊死。同裏薛叟﹐畜鵜爲生。以七十觴期﹐惡去發﹔先一日﹐自縊死。龍遊樵者﹐聞薙發之令﹐急釋擔投水死。揚州江米傳眞者﹐同妻縊死﹐賣餅夫婦﹐世居蘇玄妙觀前。聞令﹐咸縊死。之蘭﹐蘇梨園扮生者。語其妻﹕『必薙發﹐我死』。妻曰﹕『必薙汝發﹐我死』。並投井死。松江瞽匄﹐薙發令下﹐曰﹕『何以生爲』﹗北面拜﹐夜自經死。又百川橋乞兒﹐亦投水死。允誠﹐號鳳超﹐無錫人。天啟壬戌進士﹐以工部主事轉員外郎。時銓閣比周﹐上「三可惜﹑四可憂」﹔病歸。南都立﹐補吏部。見時事日非﹐亦病歸。乙酉後﹐完發杜門者三年矣。事覺﹐同從孫尙濂坐抗制及難。僕朱孝﹑薛成從死。廷樞﹐字維斗﹐吳縣人。崇禎庚午解元﹐有文名篤行﹐爲復社所推重。弘光中﹐授編修兼兵科給事中。南都敗﹐全發洞廷不屈﹐必殺之。咸正﹐字端木﹐昆山人。崇禎乙卯鄕薦﹐司理延安。賊自成破陜﹐被執不屈。東師入陜﹐全發逃歸。預松江回向總鎭吳聖兆之籍﹐就戮。弟咸建已及難﹐卽從前不從潞監國杭款者也。曙字公旦﹐長洲人。崇禎癸未進士。甲申﹐同裏之鄕紳艸檄討項煜之從賊者。知南昌﹐艱歸。完發蠡口﹐訣母﹐訓二字蕃﹑蓀﹐不屈就刃。兆奎﹐字君昌﹐吳江人。崇禎丙子鄕薦。護發﹐與其弟聚奎匿裏﹐不肯公謁。見收苦掠﹐兄弟咸不恭﹐盡。明永﹐字松年﹐丹陽人。崇禎壬午鄕薦﹐教諭華亭。題明倫堂之壁﹕『明命其永﹐嵩祝﹝萬﹞年﹝明「松」字以避諱攺「嵩」﹐蓋拆其名與字爲句也﹞。生忝祖父﹐死依聖賢』。握發自縊﹐覺不得死﹐出投泮水﹐被執不屈死﹔子本﹐走滇露﹐見殺。子厚﹐平湖諸生。以完發見收縶獄﹐不食死。其友常熟徐惲﹐諸生。與項志寧以抗令﹐咸閉門不食死。徳溥﹐字符南﹔爲忠節直族子。鐫「盡忠報國」四子於背﹐護發不見人。尋﹝復﹞鐫其胸﹕「不媿本朝」﹔於膊左右﹕「生爲明臣﹐死爲明鬼」。事覺置法﹐語極不恭。履吉﹐宜興人。潛發山中被執﹐臨刑曰﹕『殺汝不成﹐爲汝所殺﹐尋常事』。談笑盡。

閏六月之十有三日﹐浙東西﹑江南搢紳士民競舞槊起﹐無所期會。自城守以外﹐窮鄕僻澨各自爲屯﹐不計其數﹝事從紹興起﹔其迄江右以西﹐不因魯不載﹞。

於紹興﹐爲諸生鄭遵謙及鄕紳王紹美﹑王亹﹑周晉等。遵謙﹐字履公。父僉事之尹﹐已薙發﹐朝杭州。遵謙匿外婦金﹐連逮獄﹔奮裹金出。呼無賴﹐起數百人。紹美及亹﹐諸生。周晉﹑王襄﹑鄭之瀚﹑張玉鉉等共事。

於余姚﹐爲兵科給事中熊汝霖﹑主事孫嘉績等。汝霖﹐字雨殷。崇禎辛未進士﹐知同安。歷官敢言﹐坐降。弘光中﹐有「事事急做﹐人人責成」一疏。又云﹕『「兵餉戰守」四言﹐變爲「異同恩怨」四字﹔時政顚倒﹐不亡何待』﹗以兵應遵謙﹐援海寧義旅﹐敗績。爭誤國馬士英不得復用﹐欲請上方劍誅之。縣吏王翊﹐亦贊汝霖起。

於寧波﹐爲刑部員外錢肅樂﹑鄕薦楊文瓚﹑諸生董志寧﹑華夏﹑淩之驃﹑布衣徐睿等。肅樂﹐字希聲﹐鄞縣人﹔武肅四子暉之後。祟禎丁丑進士﹐知太倉淸﹐升刑部。會鄕諸紳課北迎羊酒於演武場﹐肅樂獨不署名。於是鄞縣諸生董志寧﹑華夏﹑陸周明﹑宇■﹝火鼎﹞等五人﹐卽肅樂共起。一布傭戴少峯者﹐願附肅樂之義﹐大書「恢復」字樣於額﹐聲金衢。又賣菜傭願上一金助餉﹐■﹝目氐﹞之﹐皆末千計不啻也﹐懸之以爲勸。肅樂以眾酉守江﹐合迎魯王監國。文瓚﹐字贊玉。崇禎己卯鄕薦﹔與其兄諸生克仲及同學馮京第等從肅樂後共奮。文瓚從唐﹐授禦史。之驃﹐字馭和﹔與諸生張能信共起。父士弘﹐常爲舟山往日本乞師。徐睿﹐字聖思。賢才慷慨。感時故﹐錮丈室中不欲有所聞見。會錢員外動眾﹐破鍵出﹐橫劍睨人。

於仁和﹐爲陳萬良﹑﹝馬﹞雲龍等。萬良﹐字鳴臯﹐仁和故人奴也。年十三﹐走人爲盜﹔奇計攫縣餉金四萬兩﹐令其黨各以爲生﹐不復盜﹐故終不敗。眾義之﹐願爲之死。弘光中﹐以薦﹐授遊擊銜。閏六月﹐與其黨馬雲龍奉道士範大倫爲盟主。大倫死﹐眾推萬良約束。感薦主兪繩武﹐爲負逃渡重河。每搏﹐妻亦裹甲從勿後。

於海寧﹐爲千戶朱大綱等﹑鄕薦左尹﹑周宗彜﹑諸生沈陵﹑王教主等。大綱﹐字振暘。衛�職﹐與同衛蔡國瑛﹝字亙生﹞﹑許定﹝字�如﹞﹑鎭撫潘起龍﹝字云﹞龍聘﹑僧穎石爲先鋒﹐會左尹以龍山義旅及祝君待等合援海寧﹐逐新令張堯揚去。進士兪元良兄伯昭咸共事。宗彜﹐字五重。崇禎己卯鄕薦。鼓鄕健於硤石﹐鍵裏門﹐自稱將軍﹐弟諸生啟琦副之。陵﹐字湘岸。起最微﹔左尹收養。能謳﹐爲諸生。往受檄﹐監軍荊本徹起郭店。王教主﹐江寧人。來龍山﹐以術惑眾﹐起眾數百人。夜闖杭艮山﹝門﹞﹐無所爲﹔盤旋各巷﹐五鼓復走去。

於於潛﹐爲原任知縣兪文淵等。

於東陽﹐爲布衣陳倉等。

於富陽﹐爲生員陸方侯等。地連武林﹐且逼魯義﹐走間告密者眾。

於嘉興﹐爲尙書徐石麒及回向總兵陳梧﹑諸生王鯤﹑張翊等。石麒﹐字寶摩﹐嘉興人。援事﹐匿嘉善徐鉉吾家。以靑浦籍﹐天啟壬戌進士﹐授工部主事。忤璫奪官。崇禎初﹐歷南計吏久﹐遷應天府丞﹔敢言﹐晉刑部尙書﹐多平反。訟都禦史宗周無罪﹐病歸。國變﹐南兵部史可法檄餉勤王﹐修答非便﹔勸可法力固南都﹐以待後命。福王立﹐拜吏部尙書。忤士英﹐病歸。潛水月庵﹐辭招婉而堅。時諸生以大義脇詞臣屠象美回向﹐遂與陳梧合議城守。殺新令秀水胡之臣﹑嘉興吳佩原﹔知府鍾鼎臣﹑同知宗室朱沔以得民﹐仍其任。迎故令平湖龐霦﹑嘉善詹申﹐復前署。歷四十餘日﹐餉竭難守。石麒益勵﹐入城乞師硤石﹐不果。

於嘉善﹐鄕薦錢旃與偦諸生夏完淳及倪人撫起太湖。

於海鹽之澉浦﹐爲王云衢﹝世百戶也﹞﹑弟雲龍﹑云鳳﹐率韓萬象等䢐殺叛將周一誠。監國授雲龍副將銜。云衢嘗開門﹐入禦史王正中越旅。

於平湖﹐爲禦史陳淸原﹑主事倪長玗﹑貢士馬鳴雷﹑官生朱大定﹑諸生湯云章等。淸原與長玗﹐領鄕薦﹐最烈。鳴雷﹐字伯臺﹔與諸生馬萬方等抗殺新令朱龍圖﹐僞爲喜詔﹐稱「神武」元年鼓眾。大定﹐爲相公國祚子﹐原官成都通判。請纓於魯﹐合吳易共奮太湖。

於崇徳﹐爲呂宣忠﹔字亮工﹐爲諸生﹐好論兵法。進士吳易舉兵太湖﹐特疏宣忠可共事﹐立擢都督僉事﹐加扶義將軍﹐主號召。

於湖州﹐爲布衣金鎰﹑諸生韓茂貽﹑王光祉等。鎰﹐字拱玉﹐長興人﹔韓茂貽﹐會元敬子也。與諸健一再恢湖州﹐殺原任推官馮甲。��武康﹑孝丰﹑安吉諸城﹐迎楚通城王盛徵爲盟主﹐王札授鎰總兵銜。

於徳淸﹐爲諸生蔡孺法﹑蔡子標等。乙酉﹐與諸義奔走。子標先被執﹐衣冠肩輿臨市六人。忽一人抱子標哭﹐願從死﹔子標故異之不得﹐於是報伏法者七。九月﹐諸健散﹔孺法猶抗不如制﹐質其父兄而索之。時和州載重﹝字敬之﹞棄任推官﹐與韓茂貽等共事湖州。

於永嘉﹐爲諸生張實孚﹑知縣兪文淵等。時東陽始事陳倉起陶坑勢烈﹐實孚亦鼓六甲山之眾以應。文淵遂提其鄕較往合陶坑﹐復東陽北抗者五年。文淵還裏﹐護所爲定王者以號諸健。

於吳江﹐爲進士吳易﹑諸生吳振遠等。易﹐字�生﹐崇禎癸未進士。嘗著「南都中興四議」。練兵太湖﹐表於魯監國﹐請爲內應﹔授蘇松巡撫﹑都禦史﹐懸長興伯以待。振遠﹐字石仙﹐吳江人。魯王歷吳江﹐悅其計劃﹐與爲工正。因病﹐乞歸。嘗主盟湖中﹐與沈天敍各分一旅。天敍﹐字文宗。初起太湖﹐奉樂安王甲奔諸義﹐王札授副總兵。戰不利﹐亡山中。己復與諸生薑熊飛﹑﹝沈﹞鼎鉉等起﹐擊殺北師遊擊乙截﹔北向大戰東濫溪﹐頗捷。

於昆山﹐爲�士朱集璜等。集璜﹐字以發﹐明經。以兵北抗﹐殺新令﹐迎故令城守。同事﹝陶﹞琰﹑顧纘繩等﹐咸諸生﹔鼓義。

於嘉定﹐爲左通政使侯峒曾﹑進士黃淳耀﹑鄕薦張錫眉﹑教授龔用圓等。峒曾﹐字豫瞻。父吏科給事中震暘﹐號敢言。峒曾﹐天啟乙丑進士。以南主政起﹐歷�政績。弘光中﹐補左通政﹔病辭。聞詞臣徐汧自裁﹐曰﹕『務兵不成﹐出此未晚』。弟岐曾﹐字雍瞻。後與回向松江聖兆及給諫子龍等密通呼吸﹐冀入魯師共起。淳耀﹐字蘊﹝生﹐崇禎﹞癸未進士﹔與弟�生﹝淵耀﹞及上海鄕薦僑居錫眉﹝字介玆﹞﹐又諸生夏云蛟﹑唐昌全﹑金士起咸從峒曾之後。而用圓者﹐字智淵﹔天啟辛酉鄕薦﹐以嘉興府學教諭。亂歸﹐與兄弟諸生用廣﹑用厚咸共事。

於松江﹐爲原任吳淞總兵吳志葵﹑原任兵部侍郎沈猶龍﹑兵科給事中陳子龍﹑中書舍人李待問﹑吏部主事夏允彜﹑兵部主事李向中等。志葵與官舍常壽寧﹑指揮侯承祖以故較疾起﹐復松江﹔令壽寧守府﹐承祖守金�。於是子龍等共推猶龍爲盟主﹐而子龍監其軍﹔向中署兵巡道﹑史啟明署華亭知縣。適故帥黃蜚統水師來會﹐軍聲益振。

於江陰﹐爲中書舍人戚勛及典史閻應元﹑馮訓導﹑諸生顧杲﹑李皜等。勛﹐字羽明﹐爲文華殿中書。甲申二月﹐棄官歸。弘光中﹐奉命督閩餉而南都敗。江陰俗尙拳勇﹐勛與閻典史疾呼起﹐復江陰。每出奇計﹐累捷﹔城陷而復﹑復而陷數四。杲﹐系無錫諸生﹔皜﹐系宜興諸生。挾奔﹐命共事。

於丹徒﹐爲監軍僉事荊本澈。澈﹐字大徹﹐崇禎甲戌進士。司理建昌﹐譴歸。弘光中監軍﹐轄下江。監國中﹐懸授都禦史﹐巡撫蘇松。北禦婁河頗捷﹐復崇明﹔承制以王臣縉權署崇明﹑鄕薦張琦署蘇松道。內變﹐以水艍逆捷北師施家口﹐覆敵舟數百。

於宜興﹐爲中書舍人盧象觀。象觀﹐南解首進士﹐督師尙書象升弟也。弘光中﹐以中書奉詔徽﹑寧。後起兵茗嶺﹐用故校陳安﹑楊國柱爲先鋒﹔安死陣茗嶺﹐乃走合將軍黃蜚太湖。及蜚敗歿吳淞﹐復與鄕薦麟���從通城王﹐一再克捷湖州。同邑鄕薦吳洪化﹐字貳公﹔亦奮同事。

於徽州﹐爲禦史金聲﹑推官溫璜﹑指揮汪秋漢﹑余公贊﹑諸生江天一等。聲﹐字正希﹐林寧人。以嘉魚籍﹐成崇禎戊辰進士﹐選庶常。薦同官劉之綸﹑客申甫知兵﹐攺禦史監軍。之綸援遵化敗死﹐聲抨歸。乙酉﹐與其友天一及指揮秋漢﹑公贊等恢其府嚴壁﹐且援旌徳及屬邑。所部程士洪﹑萬會﹑吳國楨﹑余元寬等皆豪健。

璜﹐字於石﹐烏程人。崇禎癸未進士﹐司李徽州﹔從知府唐良懿之策﹐嚴城守﹐與聲共事。萬曰吉以謫官﹐簡較從軍。

於寧國﹐爲徽寧道楊卓然﹑推官丘祖徳﹑貢士麻三衡等。卓然﹐字又先﹐辰州人。崇禎辛未進士﹐杭州司理﹐降知太湖﹐講賊城完。閣部嗣昌出師﹐請爲監軍﹐聲濯。弘光中﹐擢徽寧道﹐振旅北抗。三衡﹐字孟旋﹐宣城人。能文章﹑長弓馬﹐眾推服從。寧國司理祖徳﹐與北師對仗﹔已﹐同學諸生吳■﹝士冖畀﹐上中下﹞﹑項志亨﹑沈壽峣﹑錢士翺﹑徐朗屢摧不詘。士翺有兄士驤﹐益敢。

於貴池﹐爲諸生吳應箕。應箕﹐字次尾﹐復社知名﹐積書充棟。時盡以托其所■﹝目匿﹞友人﹐乃傾家飽士﹔應金聲於徽州﹐復貴池。

於溧陽﹐爲道士任培元。南都敗﹐溧陽知縣李思漢棄印走去。適有彭氏家奴獲印﹐呼眾城守﹔培元贊之﹐諸健競附其義以起。

於句容﹐爲諸生周鍭與知縣宗室朱議漇等。鍭﹐字繼序﹐鑣弟也。起義旅﹐合原任知縣議漇復句容。議漇﹐系江右﹔能文﹐頗習武﹐爲宗室所嚴重。句容敗﹐不知所終。戰長蕩湖及安吉﹑孝丰之間﹐還突南京神策門﹐門破不得入。議漇﹐益府支也。

時棄家亡去﹐爲原任知縣郭凝之﹑山陽知縣湯芬﹑鄕薦周宗彜﹑諸生董紫冒﹑布衣���等﹔其走匿諸苗峒以自全者﹐不可勝數。

凝之﹐字大來﹐海寧人。天啟甲子鄕薦。適在會城﹐潞王北款﹐密遣其次子宗祥縋城夜走其鄕﹐勸所知舉兵北拒﹐乃以薙發路梗被殺﹔從衣帶得書﹐書言史閣部尙在﹐左兵逼金陵﹐黃蜚起太湖﹐黃光祉聚眾峴山﹐且發豪奮勿後。已知子宗祥之變﹐南奔﹝或云閩京﹞﹐且大用﹔唐事敗﹐不知所終。芬﹐字芳侯﹐平湖人﹔爲舉義云章子。崇禎癸未進士。父事敗﹐單走唐﹐擢監察禦史﹐依永勝彩。彩適與閣部中藻郤﹐芬往平之﹐爲中藻所殺。宗彜﹐起兵固裏﹔事敗野走﹐不知所終。紫冒﹐名云驤﹐海鹽人﹔與左尹同渡江。薦閩京鄕試﹔唐敗﹐不知所終。

其嬌新制而逃於禪者﹐爲金堡﹑熊開元﹑趙庾﹑張九臨﹑王瀚﹑沈起﹑徐世臣﹑周訓導。

堡﹐字道隱﹐浙江仁和人﹔崇禎庚辰進士。守臨淸﹐罷歸。唐起八閩﹐以給事中﹐監軍江上﹔與左尹奕別。閩敗﹐桂以原官。爭孫可望不宜封王﹐坐口舌戍﹐爲僧。桂林敗﹐上箋請收瞿臨桂之骨﹐和「浩然吟」行世。依粵之雷峯寺天然座側﹐倡法﹔法名今釋﹐字澹歸。又與左尹半奕而別﹐有倡和之句。開元﹐字魚山﹐湖廣人﹔進士。以給事中﹐抗疏閣臣宜興﹐廷杖。申﹑酉間﹐騖義吳江﹐不就﹔薙發入山﹐爲靈巖繼起法嗣﹐移錫華山。庚﹐字渙之﹐南直吳江人。崇禎癸未進士﹐未仕。乙酉﹐薙發爲僧靈巖﹐繼起付法。瀚﹐字原達﹐南直太倉人。乙酉﹐兩弟淳﹑湛䢐義死。瀚爲文告廟去﹐僧華山﹐法名戒顯﹐攺號晦山﹔以志感﹐振錫杭之靈隱。起﹐字仲方﹐嘉興人。乙酉﹐棄諸生﹐爲僧東禪寺﹐法名銘起﹐攺號墨庵﹐亦有似乎「晦」之義。有「東山贊飾」諸艸。九臨﹐吳江名士。嘗檄討馬﹑阮﹐被逮。南都敗﹐獲免。坐護發﹐付市願死﹔後畱衣衣母寒﹐主刑者感之﹐釋僧去。世臣﹐名繼恩﹐杭州人﹔逃於禪﹐以字行。爲曹洞三宜嗣。周訓導﹐任武康學﹔失其名。好談理學﹐言忠孝事﹐津津不去口。乙酉﹐薙發入大靈山﹐侍天水。法名超覺﹐字了庵。付拂遊錫諸勝﹐與墨庵﹝銘起﹞爲同門兄弟。至今歸安其故里﹐能言其初棄任事。

遵謙首奮義事﹐自稱正統制將軍﹔眾數千人﹐分五軍䢐擊。殺北選山陰知縣彭萬里於淸風坊﹔迎故會稽知縣孫榘於野﹐還原任。推官陳達情方北款﹐加銜分守道﹔以其素得民﹐亦畱原任。稱制﹐得札授其裨貳﹐分守要害。榜示三語﹕「不淫﹑不貨﹑不中私仇」。檄方國安﹑王之仁諸師合防江。

遵謙初起﹐聲振浙西﹔江以南﹐咸恃以爲義﹐遠近稱鄭公子云。無不且夕鄭公子之至也﹐倚槊以待。

秋七月﹐唐王聿鍵稱尊號於福州﹐攺元隆武。

王爲太祖第二十三子定王桱之後。攺福建爲福京。以何吾騶﹑蔣徳璟﹑黃道周﹑路振飛及蘇觀生皆大學士﹐封鄭芝龍爲平鹵侯﹑鄭鴻達爲定鹵侯﹑鄭彩爲永勝伯﹐賜芝龍子森國姓。

正統制將軍鄭遵謙同守江文武諸臣合表迎魯王於臺州。

王名以海﹐太祖第十子荒王檀十傳爲王。王天姿粹朗﹐性慈易﹔能書﹑諳歌律。甲申﹐甫襲封四日﹐而東師入兗州﹔王南奔浙江﹐駐臺州。杭州北款﹐北騎十二疾促王入朝貝勒。會諸較起﹐沮江北嚴。於是臺鄕紳陳函輝﹑柯夏卿﹑翁明英等率鄕健共前﹐執殺北騎。而江上諸文武迎王表至﹐王卽紹興。

八月﹐魯王行祭告禮﹐監國於紹興﹔以明年爲監國魯元年﹐不奉唐朔。

諸臣上「監國之寶」以朝﹐王慰諭﹐卽道署爲監國府。

起故大學士方逢年爲首輔﹐除直殿銜﹔故戎政尙書張國維爲兵部尙書。

逢年﹐字書田﹐瑞安人。素厚重﹐稱長者。國維﹐字玉笥﹐東陽人。以天啟壬戌進士﹐歷巡撫南畿﹐積軍功山左及江上皖口﹑蕪湖等處﹐以事逮獄。弘光中﹐薦起爲戎政尙書﹔上「乘時恢剿」之議﹐忤閣部馬士英。玆以廷臣薦﹐復起。以故人宋之普爲東閣大學士﹔羣臣爭之﹐謂監國先私恩﹐不可以勸義。之普避位。

之普以山左籍進士﹐歷官歸﹐間關扈魯蹕有勞。後卒北去﹐爲常州太守。

拜方國安爲鎭東將軍﹑王之仁爲武寧將軍﹑鄭遵謙爲義興將軍﹐咸總兵掛印。

國安﹐字盤石﹐諸曁人。少無賴﹐私其裏耕牛貿之﹐爲所發﹔走固原陸夢龍麾下﹐轉從寧南良玉。堵賊楚中﹐自卒伍﹐歷管軍。敗獻賊大冶﹐復黃州﹔走賊武昌﹐復漢陽諸縣﹔及嶽州臨湘﹐走賊袁州﹕盡每先登﹐升總兵官。弘光中﹐與輔臣士英善﹔良玉稱兵內犯﹐士英懼﹐密招國安以舟師四千人反擊寧南。北師下﹐護太后奔杭州﹐與北師對仗萬松嶺﹔渡錢塘﹐阻金華﹐不獲南。適鄭遵謙兵起﹐合表迎魯王監國。屯朱橋﹐進復富陽﹑於潛等縣。從子元科機捷﹐嘗炮北督存仁不及咫﹐䢐擊倒其馬。之仁﹐字九如﹐順天衛籍﹔與太監王之心兄弟。弘光中﹐掛徵倭將軍印總兵﹐鎭定海。至是﹐移防江﹐而令子鳴謙代鎭﹔營西興﹐爲武林對渡﹐持重不輕戰。遵謙屯小亹﹐對渡赭山扼要﹐號令嚴。以書邀海昌左尹﹐授兵部職方﹐監其軍。

鎭東將軍方國安請復用故誤國馬士英爲大學士兼兵部尙書﹐不許。

士英在國安軍中挾稱定策勛﹐圖復用﹐羣口騰沸。科臣汝霖至﹐請付西市以謝天下。諸生陸宇■﹝火鼎﹞等艸檄逐之﹐百姓爲罷市﹐事乃止。迄無捨﹐士英匿圯廟﹐國安私飲食之。

晉熊汝霖﹑孫嘉績﹑錢肅樂俱都察院左右僉都禦史﹐惟樂不受﹔以下﹐諸晉爵有差。

錄定策功﹐肅樂以唐王旣稱尊﹐不宜以官私於監國。初擢太常寺少卿﹐辭﹔繼加副都禦史﹐益以無功辭。久之﹐受試都禦史。

得銅炮四十二於蕭山署土中﹐識「洪武六年」﹐以爲異﹔鑄神炮﹐封將軍以領之。

神炮工費千金﹐大於前炮者倍十。載筏中流睨浙西﹐崩垛數丈﹔再發而裂。

視師江幹﹐賞賫有差。鑄「大明通寶」錢。

監國止此一出﹐不再巡。

廷臣請上尊號﹐不許。

嫌唐兩大﹐王謙以未造尺寸﹐力辭。

原任都禦史朱大典爲唐守金華﹐使兵部主事來集之往與平﹔加大典兵部左侍郎﹐仍守金華。大典兩受秩﹐不辭。

大典﹐字未孩﹐金華人﹔萬曆丙辰進士。以章丘能﹐擢兵科給事中。天啟中﹐凡理財﹑用人﹑練兵﹑治盜﹐章數十上。魏逆時中立﹐副使福建﹐備兵天津。崇禎初﹐定亂登萊﹐以兵部右侍郎總漕禦賊﹐頗捷﹔坐五賊破城﹐落職。南都敗﹐練士﹐城守金華。時國安以士英南竄﹐閉金華不納。

九月﹐唐詔至﹐文武諸臣疏請開讀﹔惟兵部尙書國維﹑都禦史汝霖﹑中書舍人謝龍震正色爭之﹐監國不果開詔。以會稽孫榘疾上儀注﹐罪之。

唐詔略云﹕『朕與王約﹕朕未有子﹐得金陵爲期﹐朕當讓位皇侄﹔布衣角巾﹐蕭然物外』。時廷臣速會稽備儀注上﹐國舅張國俊恿王怒﹐王誓不奪。龍震﹐字云生﹔遂手批唐使者劉中藻於殿上。已赦榘別轉﹐而以鄕薦殳香爲會稽知縣。魯文武內外諸臣咸私表於唐﹐不聞監國。

諸臣以二唐前後厄﹐自失重援﹐勢必餉竭﹐無所呼﹔且唐詔持至﹐公誠一家也﹐悉從唐。使者中藻附表稱賀。國維﹑汝霖等知之不以聞﹐原其隱也。

唐加封魯鎭東將軍方國安﹐賜以銀印﹐國安受之﹔亦及義興將軍鄭遵謙以下﹐余加秩有差。隨遣科部諸臣分監錢塘諸師﹐不謁監國。

國安屢捷﹐進封鎭東侯。

以唐封﹐故爲加爵。

魯無成算﹐不能飽諸師入伍﹐聽自爲義﹐不相統﹔止方﹑王﹑鄭三師給公廩。有所期會﹐聯■﹝舟宗﹞發炮而已﹐不爲公使﹔敵亦震其聲﹐不卽渡。

自金﹑嚴迆以東迄定海﹐守江卒不下二十萬。國安初營朱橋被劫﹐棄富陽等縣﹐渡江屯潭頭﹔兵部國維屯長河﹐子總兵世鳳統之﹔武寧之仁屯西興﹐侍郎大典屯金華﹐都禦史汝霖﹑嘉績合屯龍王堂﹐義興遵謙屯小亹﹐總兵張名振屯白楊﹐員外肅樂﹑都禦史馮元飅屯瓜瀝﹔都禦史於穎屯瀝海﹐兵科給事中祁熊佳輔之﹔太僕寺少卿兼禦史監軍陳潛夫亦屯小亹﹐贊義興﹔禦史王正中屯臨山﹐兵部主事兼禦史監軍左尹亦屯臨山﹐武寧子王鳴謙以總兵屯定海﹔其間錦衣朱壽宜﹑將軍陳梧﹑諸生侃會壽等不啻數十部﹐總不掛冊﹑不領餉﹐多寡去來惟其意。

晉國維東閣大學士兼兵部尙書﹐監江上軍﹔升汝霖兵部尙書﹐監浙西軍。監軍左尹疏總兵張名振營浙西﹐報可。

浙西之議﹐始自浙西之破家振義者。事敗﹐其故黨咸可創起爲內應﹐斷北師餉道﹔孤杭﹐且拊其背。國安連發七將軍﹐咸托故不進。名振﹐字侯服﹐原石浦參將。

晉名振富平將軍。名振還屯石浦﹐失約﹔左尹露章劾之﹐復不至。左尹乃刺血艸檄﹐乞師諸屯﹐得七千餘人﹐奉楚將軍華堞爲盟主﹐刻期且發。廷臣頗疑華堞得眾﹐監軍陳潛夫疏止之。左尹以朱之彪爲先鋒﹐兩捷橋司老鹽倉。

初﹐左尹往說名振﹐聯兵浙西﹔名振曰﹕『必得令旨而後可』。自是加封將軍﹐反貽書招左尹石浦。左尹益恨﹐爲血書令監紀推官宋珍爲徧歷江上沈海以激之。眾感奮﹐割所部聽約束。時華堞不受魯封﹐衰麻不釋體﹐痛以恢復自矢。於是潛夫疏入﹐有云﹕『左尹一片忠心﹑百般巧說﹐而欲以數千之眾入至危之地﹐此萬不得當之道也』。華堞辭兵止內應﹐諸較以糧盡次第散。監國大犒橋司之捷。

冬十月﹐閣部國維以諸屯號令不一﹐諸遵漢築壇故事﹐拜國安大將軍﹐進封荊國公﹐賜尙方劍﹐得便宜行事﹐節制諸軍。諸軍不奉﹐進退如故。

國安﹐先鋒才也。家世微﹑寡遠略﹐無大功服眾。諸屯率士大夫主之﹐不上冊名﹔監國不能食諸屯﹐以冊名歸國安。國安得走諸屯如左右手。

以余煌兼禮﹑兵二部尙書。

煌﹐號武貞﹐會稽人。天啟乙丑及第第一人﹐授翰林院修撰。東林以其署名「三朝要典」﹐頗外之﹔詞臣倪元璐特原煌苦心無他。嘗論治賊﹐以爲兵多餉費﹐餉費民窮﹐民窮走賊﹐如循環然﹔又云驛不可減﹐多一驛夫﹐卽或少一流賊﹔且論省兵入衛之議不可行﹐宜設兵畿近﹕皆救時碩畫。南都敗﹐有「手板難書至正年」之句。監國中﹐力勸親徵﹐爭馬士英不得復入中書。論鄭義興﹐始之非難﹑成之爲難﹔復有三危﹑三蹙﹑三非諸奏。加大司馬﹐不受﹔拜大宗伯兼大司馬﹐復五辭﹐兼宮詹以原銜﹐乃並受。進吏部尙書﹐辭。

晉侍郎朱大典爲東閣大學士兼兵部尙書﹐仍守金華。

唐以閣部敕印勸大典﹐魯拜大典亦如其秩﹔大典兩受之。

十一月﹐進封武寧將軍王之仁爲侯﹐義興將軍鄭遵謙封義興伯﹐諸進爵加秩有差。

時江上無寸功﹐爵賞濫甚。提督四夷館王思任﹑尙書余煌先後論奏﹐且曰『如有後績﹐其何以加之』﹗

時浙西棄家赴義﹐窮來乞師﹔汝霖請優之﹐以虛銜而濫膺者﹐遂不可悉數。思任﹐號遂東﹐會稽人。幼穎異﹔夢騎松蟠而天飛﹐文益進。萬曆乙未成進士﹐賜歸娶。以興平令艱﹐補當塗止礦監﹐遷南刑部主事。嘗以詼諧快臆﹐東林外之﹐降調﹔起補靑浦﹐以漕事抗使者﹐罷歸。稍起﹐歷備兵九江。著作盈篋﹐題曰「文飯」。乙酉﹐跋殉國諸生王毓蓍所爲「致命篇」及同難潘集﹑周卜年贊﹐後署「天翻道者思任王」云。監國中﹐授太常少卿。首陳「四正」﹑繼陳「五亂」﹐皆救時急務。監軍左尹以兵救赭山﹐大捷﹔追奔數十里﹐多斬獲。

赭山爲小亹對渡﹐義興兵越江而守﹐被殘。左尹曰﹕『不守赭山﹐是揖敵門庭也』。親往督陣﹐副將朱之彪失登。

故大盜陳萬良保仁和之臨平﹐累以眾撓敵﹔給總兵銜﹐使扼崇﹑桐二縣﹐斷敵呼吸﹐不與一兵。副將徐龍達私從萬良﹐並吳家埠入﹐懸平吳將軍印以待捷﹐兵寡不得志。

十二月﹐鎭東師大進西湖﹐以長河國維之師爲斷後。機露﹐北師截援﹐長河師潰。前師深入﹐不戰解甲降。漢土選鋒五千全陷沒﹐越勢大沮。

師出鎭東﹐方元科病﹔聞之﹐大詑曰﹕『以長河不練弱旅爲援﹐吾見漢土之不

歸也﹗何不稍俟之吾病閒以行』﹖

丙戌﹑監國元年﹑隆武二年春正月﹐加孫嘉績兵部右侍郎兼都察院右僉都禦史﹐進汝霖東閣大學士兼兵部尙書。

國維以方師大蔑﹐語左尹﹕『魯不競矣』﹗盡以所手著付梓﹐移保上流。

左尹遣副將軍朱之彪歸﹐收東﹑義故旅﹔違期服法。監紀宋珍隨部黃國仕等以千人至臨山。

平吳將軍萬良復與副將龍達進橋司﹐攻徳淸﹔義旅先敗﹐生員蔡孺法死之。龍達戰死城下﹐萬良間脫。

龍達﹐字懋功﹐紹興世家。貧爲盜﹐收獄。乙酉﹐走出獄﹐呼起千人長山﹐授副將軍。吳家埠之役﹐無從萬良者﹐龍達奮饑兵三百人以從﹐坐擅甲不進。至是﹐亦懸將軍印從萬良冒刃卒。孺法﹐初部散匿去﹔時以二百餘舟師助萬良不利﹐復匿去。北師執父弟索孺法﹐孺法出自承﹐見殺。

唐遣肅鹵伯黃斌卿以舟師伺間吳淞﹐而都禦史張肯堂總督三吳﹐合駐舟山。

斌卿﹐字虎癡﹐莆田人。明末﹐爲定海參將。而王之仁爲其總兵﹐郤。弘光中﹐以徵蠻將軍逆擊左師上流﹔南都且敗﹐入海。以唐定策勛﹐得封。至舟山﹐弱不成旅﹐並有監軍荊本徹之眾﹐勢稍振。肯堂﹐字蜺淵﹐華亭人﹔天啟乙丑進士。以余幹令﹐擢禦史﹐歷巡撫福建。唐王起﹐以擁戴功﹐晉大學士﹑吏都尙書。議閩勢在鄭﹐宜善用鄭﹔主蹕延平。肯堂總督三吳﹐監斌卿之師於舟山﹐不進。

二月﹐禦史王正中以臨山之師渡海﹐襲破澉浦所﹔移日﹐棄城歸。

正中以北籍進士﹐起縣令﹐募民兵城守。監國初﹐擢禦史﹔頗通浙西內應。時王云衢開門入兵﹔以澉浦所非要害﹐不足守。

原任都禦史田仰以南都敗﹐間保崇明﹐偕東平伯故標張國柱﹑王朝先﹑張鵬翼等舟師從淮入海達越。拜仰東閣大學士兼兵部尙書﹐諸進爵有差。

四鎭劉澤淸封東平伯﹐鎭淮安。北師下﹐不戰﹐擬海逸。適巨舟颶風沈海﹐遂北款。所部不願從澤淸者﹐以殘師棹余舟至魯。偏將國柱﹐授總兵。朝先﹐原任邳州副將﹐進平西將軍。鵬翼﹐字效先﹐諸曁人。崇禎中﹐以副總兵分鎭山海。時屬東平標﹐部眾有紀律﹔與國柱及李士璉﹑胡學海等依巡撫田仰於崇明。旣歸魯﹐鵬翼駐守寧波。已﹐晉封永丰伯﹐調禦衢州﹔益陽王方駐城﹐閉關不納﹐攻破之。時淳安﹑開化俱失﹐北師逼常山﹔永丰弟繼榮守常山力﹐城破死之。

晉謝三賓東閣大學士兼刑部尙書﹐以陳函輝爲禮部左侍郎﹐章正宸以尙書晉東閣大學士。

三賓居鄕﹐頗不協眾望。函輝﹐初名煒﹐臨海人。母夢楊椒山過訪而生煒﹐因拆「椒」以爲字﹔嘗讀書小寒山﹐自號寒山子。崇禎甲戌進士﹐知淸江﹐臺抨歸。弘光中﹐起監軍河南道﹔未及任﹐南都敗。北檄至﹐投繯蹈水者數。魯王監國﹐與總兵扈從勞﹐擢翰林院春坊﹐轉詹事府。奉諭聯絡溫﹑臺﹐便道還家。

閣部仰與義興遵謙爭餉鬥於廷﹔遵謙創﹐不問。

三月﹐武寧侯王之仁進爵寧國公。

之仁守西興﹐不輕一戰﹐諸師或疑其有二。敵易之﹐藏甲士於小舟﹐舟數百﹐晨撞西興﹔之仁馳巨艦壓之﹐箭炮下﹐小舟覆﹐沈甲不起。

閩兵歷界﹐命禦史柯夏卿﹑王紹美逆唐閣部黃鳴俊於境上﹐平之而會。永丰鵬翼守衢州嚴﹐秋毫無所犯。

唐閣部鳴俊﹐偕定鹵鴻逵之師出衢州﹔魯疑入界﹐夏卿﹑紹美出講﹐益堅共事之約。鵬翼以仁義行師﹐號令畫一﹐士樂爲用。

開納貢例助餉﹐文武在事諸臣得按品貤封﹐因並及在籍者﹔額助餉有差﹐亦以先後分次第。

時猶循故體例﹐監國朕居飾太平之容﹔步輦以行﹐整冠而見朝﹐晨無扆答。奏判依閣擬﹐縉紳不尙奇計。

舉考選。

東林遺黨益堅﹐甚水火。時寧﹑紹各爲黨﹐余姚故獨立﹔浙西棄家依蹕者﹐獨少援引。

夏四月﹐唐遣禦史陸淸原餉江上諸師﹐不成﹔淸原爲荊國標兵所殺。

唐餉三萬兩﹐以初諸師私表故。使者淸原不聞魯公派無所稟﹐方﹑王諸師爭餉被劫。淸原死﹐魯不知﹑唐亦不問。

議汰義師。

諸防江以糧竭﹐潛散去﹐酌要害公屯。

五月﹐監軍兵部左尹提千人自臨山西渡義奮﹐病卒涕泣願從﹐慰畱之。繼進千人﹐舟覆﹐貲仗俱沈﹔泊大竹山七日﹐計出沒示疑﹐候內應促進。禦史王正中師輒登岸﹐營檀山。內援疾至﹐左尹赴救﹔戰嶺上大捷﹐正中全師歸。

檀山﹐寧﹑鹽之界也。北師沿江烽信疾﹐左尹度王師蹶﹐內應必縮﹔不得已﹐露兵援之。果敵騎至﹐王師震躡山巓自保。左師促乘嶺﹐顧兵寡﹐分伏﹔約曰﹕『北騎至山腰﹐諸伏發號﹔俟隊亂﹐鼓之』。嶺陡削﹐騎果驚﹐乘髙䢐擊﹐馬多洞箭反走﹐止弗追。時內應鄕健後至﹐乘夜盡搗北守江諸汛﹔縱焚之﹐五十里盡。

北師跨桐廬渡﹐沿江守鋪數百里一刻燼﹔諸師宵喙去﹐不能制。

先是﹐童謠有「錢塘沙漲」云云﹔至是﹐果然。北師偶飲馬桐江﹐馬忽自走渡。守卒饑﹐意不固﹔浪云『北騎大至』。各自焚其營﹐火光澈江水﹔於是盡拔營﹐水陸東去。

監國奔臺州﹐次富平將軍張名振石浦。

荊國公國安殘卒躡駕臺州﹐不得﹔義興伯遵謙﹑閣部汝霖﹑侍郎嘉績﹑員外肅樂等咸航海扈蹕石浦。

魯宮眷舟出定海﹐總兵張國柱襲執﹐北降。元妃張氏見害﹐諸眷不知所終。

任旦﹐復傳有『妃周氏﹐破磁盤﹐扼喉死』。

六月﹐北師入紹興。先是烽緊﹐官民咸走去﹔會稽知縣殳香猶戒守垛﹐閉門西拒。百姓爭裹之出﹐捨山僻。

香主「存誠」之學。初履任﹐露頂网﹐涕泣語百姓﹕『此﹐十年故物也﹐𨿽敝不去首』。誅暴掠﹑緩酷徵。嘗得罪荊國﹐欲竄之去﹔百姓奮奪歸。周藩依魯﹐夢天畀眞父母。晨哭烈皇帝忌﹐香聲極哀﹔周曰﹕『此「眞父母」也』。榜三字於縣署。

辭任吏部尙書余煌﹑太僕寺少卿兼監軍禦史陳潛夫咸死之。

煌以禮﹑兵二部尙書攺吏部﹐力辭。五月晦﹐北烽急﹐出宿顯聖寺。旦朔﹐復入城﹐拜辭家廟﹐焚其故往來書啟﹐袖所爲文稿二出。已知城破﹐早起衣冠北拜﹐沈渡東橋死。小板出衣帶間﹐絕命詞曰﹕『膝不可屈﹑發不可披﹐乘箕而去﹐孤竹之遺』。遺十誡﹐末云﹕『立一石﹐書「明髙士余武貞之墓」』云云。潛夫﹐初名朱明﹐字玄倩。豫章黃端伯搜落卷得之﹐房批『此士之特立﹐救正時獘者』。甲申國變﹐以開封司李禽賊僞官五﹐上捷。南都擢禦史﹐按河南。忤閣部士英﹐乃以淩駉代﹐歸。以護皇妃童氏坐勘﹐逮獄。南都敗﹐監國初以原官加太僕寺少卿﹐監軍小亹。丙戌二月﹐與荊國合守嚴州。北師渡桐廬﹐急還小渚駕亡。遂衣冠祭其先人﹐拜繼母堂下﹔黃昏﹐掌鐙家人咸送。半里許爲化龍橋﹐妻妾二孟系兄弟﹐相抱投橋下死﹔潛夫大笑﹐從之。

北兵迹監國臺州﹐不及﹔禮部侍郎陳函輝﹑禦史沈履祥﹑都督李唐禧死之。首輔方逢年被執﹐及難。

函輝﹐素與雲峯寺僧湛明約。至是﹐自書年譜﹔未云﹕『徐陵五願﹐惟誓出家﹔文山七歌﹐尙思殺賊。輝得其死所矣』﹗復預作「埋骨記」﹐有曰﹕『嗚呼﹗小寒山子生於庚寅之年﹑死於庚寅之日﹔占星曰危﹐應候維木。後之君子﹐有起而弔之﹔木叔一寒至此哉﹗誠所爲死無葬身之地者矣』。入寺索歷﹐曰﹕『六月之望可了』。作詩文如常。十有四日﹐僧或裹單去﹔函輝笑曰﹕『豈以我哉﹖向弄語﹐乃怕人』。夜徘徊看晚課畢﹐自攜鐙﹐竄入寺方池。池淺不得死﹐僧湛明覺起之﹐仍索粥飲曰﹕『且卽休』。頃闔戶﹐引繯盡。有六言絕命詞六章﹐存其二﹕『慧業降生文人﹐此去不畱一字﹔祗將子孝臣忠﹐貽與世間同志』。『手著遺文千卷﹐尙畱副在名山﹔正學「禁書」亦出﹐所南「心史」難刪』。履祥﹐字其旋﹐慈溪人﹔崇禎丁丑進士。監國中﹐歷禦史。奉差臺州運米﹐抗北令﹐與總戎李唐禧同被執。履祥口占一律﹐有『山河破碎徒畱恨﹐家室飄零任去塵』之句。臨刑﹐西向拜者再﹑南向拜者再。唐禧﹐字長浚。臨刑﹐須戟張。

寧國公王之仁爲舟山唐黃斌卿所劫﹐自沈其家屬九十三人﹔衣冠詣南都請死﹐大聲呼先帝而盡。

之仁﹐浮妻子出海﹐將詣斌卿﹔斌卿以舟師﹐請共擊叛將張國柱。反﹐兵內劫之仁﹐不備﹔之仁棄數十艘﹐盡沈其眷屬。語二子鳴謙﹑宣左曰﹕『死此﹐無知之者』。登■﹝氵崇﹞闕﹐募土人肩輿謁撫軍土﹔土勸之降﹐不屈。請一訣內院洪南都﹐冠帶及難。鳴謙亡﹐不知所終。

兵部職方主事髙岱有子朗﹐以諸生公服沈當浦﹔岱感子義﹐亦不食死。鄕薦葉汝■﹝艸﹝木亙﹞﹑妻王氏﹐同水死。諸生楊守程﹑嚴於鏻﹑朱奇生﹑平遠﹑傅中黃﹑布衣倪舜屏﹑倪伯明咸死之。

岱﹐號白浦﹐世千戶﹐歷海所。遊學京師﹐登賢書北榜﹔坐借籍﹐見革。南都立﹐恩復。及魯敗﹐子朗初爲諸生﹐手著檄文﹐有『爲臣死忠﹑爲子死孝』等語﹔私披靑衿﹐走偁浦江問渡﹐至中流﹐忽舉身躍水﹐舟子疾持之﹐嚙手其隨潮去。明日﹐家浮舟招其魂﹔舟子偶築篙約略死處﹐有死朗﹐里人異之。父岱乃爲其子朗位於側﹐而自書其主居中﹐負榻不食求死。有同裏邵大有者飽飯而來﹐就岱同死。三日呻吟﹐謝岱去﹔曰﹕『此事惟公能爲之』。守程﹐蕭山諸生。扶妻避山中﹐有邏騎迹之。守程厲聲護發﹐被害﹔妻抱子赴水死。於鏻﹐字陟明﹐會稽諸生。與王毓蓍交善﹔王抗制死﹐於鏻每引決﹐輒不得間。嘆曰﹕『至性事﹐當及時爲之﹔吾何面目見玄趾地下』﹗魯敗﹐臨刑有云﹕『昨朝吳市梅生志﹐今日圍中翟義頭』。奇生與於鏻同學﹐遁野護發。給其母曰﹕『兒欲謁新官』。攜故公服走拜祖塋﹐投水死。又同學平遠﹐亦抗制死於獄。諸曁諸生傅中黃﹐酷飲﹐賦絕命詞一章﹐自沈湄池。而葉汝■﹝艸﹝木亙﹞者﹐義興將軍子婦翁也。崇禎庚午鄕薦﹐主考黃石齋器之﹐曰﹕『科名事﹐不足了子』。不受爵。以鄭姻戚﹐求之急。汝■﹝艸﹝木亙﹞與其妻王氏奔至桐隝﹐欲自決﹐顧妻在﹔妻請先之﹐汝■﹝艸﹝木亙﹞下拜曰﹕『成我者﹐子也』。與並投阮冢灣﹐汝■﹝艸﹝木亙﹞死﹔王漂﹐里人起之不食﹐數日卒投水死。舜屏﹐文正從子也。時爲具邀諸親知﹐誡曰﹕『煩公明日來某所』。果明日會集﹐乃見深坎仰甕﹐一拜曰﹕『吾無子﹐不欲去發﹐決入此休。煩爲我舉手覆甕』﹗眾從之。甕初封﹐猶喃喃聞其聲云﹕『共以其遺產﹐歲爲之一飯』。又其家伯明者不欲活﹐縱飲火酒自燒死。

禦史沈彩﹑何弘仁﹑東閣大學士尙書章正宸﹑諸生陸孝藎肥遁﹐不知所之。

弘仁﹐字書臺﹐會稽人﹔崇禎甲戌進士。以監國定策﹐擢禦史。魯敗﹐僞作書傅衣帶﹐棄嶺樹下﹔詩曰﹕『有心扶日月﹐無計鞏山河』。復署尾云﹕『弘仁間關奔行在﹐聞臺又失守﹔已矣﹗夫復何爲』﹖遂逃去﹐囑子僞傳已死﹔久亦不復通信其家。彩﹐字素先﹐會稽人﹔崇禎癸酉鄕薦。監國中﹐以禦史銜﹐同王紹美出與閩閣部黃鳴俊平。魯敗﹐追駕不及﹔僞投八官江死﹐匿姓名亡去。正宸﹐號格庵﹔崇禎辛未進士。由庶吉士﹐長吏科﹔號敢言。弘光中請嚴從賊之典﹐急遣使省視山陵﹐祔奠梓宮﹐啟居靑宮二王。更乞縞素六師﹐親蹕淮右﹕『失今不爲﹐轉眼秋髙﹐控弦南指﹐而賊又馳突荊﹑襄﹐順流東下﹔瓦解已成﹐噬臍何及』﹖不省。轉大理寺卿﹐解去。監國中﹐拜尙書大學士。魯敗﹐走父塋﹐餓十四日不死﹔遂削髮雲遊。後北使往往迹之﹐家人亦不知處。孝藎者﹐正宸同縣諸生也。爲死難固原道夢龍之子。

北師至金華﹐閣部朱大典閉關拒守﹔力竭城破﹐一門赴火死。閣部張國維自沈東陽水死﹐子總兵世鳳被執及難。永丰伯張鵬翼與通城王盛澄協守衢州﹐城破﹐咸不屈死。

大典中軍沈蘭知兵善戰﹐以微故見戮﹔而山陰吳邦璇代蘭都督同知。北師至﹐力竭城破﹐大典縱火自焚其家人盡而身躍入火死。邦璇出戰﹐敗還﹔令其妻傅氏引帛﹐身詣城隍廟四拜自剄死。或勸國維釋東陽﹐匿山莽﹔大言曰﹕『誤天下者﹐文山﹑疊山也』。投池中死。子世鳳以蔭﹐歷尙寶卿。逮杭﹐同五十三人死。鵬翼弟繼榮旣死常山﹐衢守益弱。八月﹐北師及衢﹐通城盛澄垛三門﹑鵬翼亦垛三門﹔通城標內叛﹐約開門入敵。鵬翼被執﹐戒其子﹐識衣裏﹐從容出謁﹔貝勒欲降之﹐語極不恭。乃令釘手足於門﹐刳其腹。凶問至﹐妻某氏亦自經。盛徵早引決。鵬翼中軍徐汝琦﹐字叔玉﹐山陰人﹔亦不屈﹐縱詈死。徐職方失其名﹔並於是日遇害。江山知縣方召死其城。

召﹐字虎鄰。聞金華被屠﹐泣諭父老﹕『孤城不能北抗﹐徒死汝等無益』。整冠帶北拜﹐同其妻赴井死﹔百姓共爲營葬﹐祠之。

北師入溫州﹐永嘉諸生鄒維則﹑張實孚﹑瑞安諸生葉尙髙咸死之。

甌江被兵前一日﹐維則招其友至家﹐飲且醉﹐拉與同觀北師渡江。友不疑﹐至雙門﹐出袖中一書告友曰﹕『爲上吾父云﹕維則從此去不返矣』。舉身入水﹐猶回顧拱手者再。尙髙呼「小葉」﹐北師旣渡甌﹐輒服明儒衣冠伺新郡守﹐半道大聲﹕『卽觀生冠履何如』﹖太守朱﹐世家子也﹔以爲悖制叱之。尙髙曰﹕『君先大人蘭公﹐世所聞﹔寧非此冠履﹖乃厄生』﹗朱爲面赭。收獄﹐作祭孔子文及絕命詞﹐因自盡。實孚﹐與維則同學。初助陳倉破平陽聲烈﹐北師招之不顧。久之﹐倉敗食盡﹐有健兒最少﹐勇於義﹐實孚浪曰﹕『度吾不能復舉﹐不如子以吾出爲功』。健兒嚄曰﹕『是何言﹗請先自剄公前﹐明不二』。實孚曰﹕『果爾﹐勿遽』﹗脫囊金付所善僧﹐曰﹕『以吾兩人埋土惟僧﹐棄溝壑惟僧』。出袖三札﹐令上之當事﹐以見實孚爲國﹐死瞑目。於是正衣冠﹐自縊佛堂﹔健兒爲周旋气絕﹐亦自經。實孚之旁﹐札中有云﹕『實孚死明爲順﹐於非明爲逆矣。北師果不容有逆子﹐吾兒從重典可也。母老不解事﹐惟哀憐之』。母幸獲全﹐子亦並免。僧治後事。

義興分標總兵施湯賢﹑周晉陣死﹐諸生阮日生﹑陸芳侯亦死。

湯賢﹐施忠介從子也。初振義﹐與義興遵謙並起。監國中﹐授水軍都督。持紮入浙西﹐聯絡內應野走﹔敗﹐見獲﹐語不恭﹐被難。晉﹐周文節從子也。嘗從父參將邊海﹐習行間事。弘光中﹐投筆從戎。南都敗﹐亡去﹐復從遵謙起。八月﹐獨守龕山﹐移屯小亹。監國中﹐塡徵西副總兵。渡牛頭灣鼓眾﹐陷陣死。鄭之瀚﹐字素予﹔知兵。與山陰芳侯﹑會稽日生並陣歿。

於是浙西及江以南諸鄕較之起應魯者﹐咸先後散。文武士庶競義烈﹑甘鼎鑊﹐指不勝屈。

嘉興﹐則吏部尙書徐石麒等。主義眾美﹐以疑見殺。總兵梧不能令其眾﹐戰北師西濠不利﹐城崩﹐百姓破東門逃。或勸石麒從眾﹐不可﹔手弄軟帶﹐意蕭然也。南﹑北拜者四﹐別家廟﹐已引繯盡。僕祖敏﹑李謹從死。有僧實﹐頓石麒屍木櫃﹐識之。知府鍾鼎臣﹐字彜公﹐新會人﹔崇禎甲戌進士。協守西門歸﹐自縊鼓樓之下。門役一及皁快二﹐從死。同知朱沔﹐以宗室換授﹔亦自盡。都司孫元暘﹐從起事有勞﹔被執﹐獄死。諸生王鯢﹐字鱗伯﹔投井死。張翊﹐字叔庵﹔端坐室中﹐見殺。髙孟超﹐字公遠﹔及其子昌齡抗不如制﹐被難家十一人。醫生常三益﹐字星海﹔口不恭﹐見戮。獨梧脫走越﹐掠餉死。石麒養子爾榖﹐字似之。常與吳易善﹐易敗匿去﹔又以暱子龍﹐逮死。妻孫氏﹐自沈於河。有毛和尙者﹐嘗脫爾榖於難﹐爲裹其屍去。石麒族子肇棨﹐負逸才﹔口毒北兵﹐見殺。澉浦所不守﹐世百戶王云衢見執﹔責令出其弟雲龍﹑云鳳﹐死不吐﹐就法。平湖失﹐求殺新令朱龍圖者貢士馬鳴雷﹐被執﹐不屈死。諸生呂宣忠﹐加銜總兵都督僉事﹐應太湖吳易。易敗﹐宣忠僧去。連及﹐逮獄。有匄服從島中來者﹐謁宣忠跪拜肅﹔忠宣驚扶起﹐曰﹕『不敢褻朝廷﹐且廢將軍法』。導五人就刑﹐忠宣笑曰﹕『總是我快』。遺「托古詩」四章﹐有曰﹕『春風如有權﹐一夜綠靑艸』﹔曰﹕『日月黯墨不可得﹐大地流泛誰爲撐』﹖徐有兼藏其遺集﹐且曰﹕『其自序一篇久裁定﹐若預知不終者』。蓋死國﹐其性也。

湖州﹐則金鎰﹑韓茂貽等。初﹐復府城及諸屬邑﹔尋以糧竭﹐得失者再﹐鎰威名頗著。退守獨松關﹐戰關下﹐鎰所騎馬新自敵中來﹐馬習北號﹐而鎰南人﹐不善馭馬﹐馬竟馳入敵中﹐爲所縛﹐死之。同事王光祉等﹐咸次第盡。茂貽﹐久寂僧寮。徳淸諸生蔡子標敗﹐同學族人孺法尙走野﹐不利﹐亡去﹔縶其父弟索之﹐乃負發出曰﹕『孺法爲之﹐他無與』。父弟得免。南潯朱生﹐故輔文肅孫也。以烏程學﹐鼓眾北拒。事敗﹐爲北師斷喉死。其友潛抱歸其家﹐以楮封喉而殮之。妻日痛哭﹐腸斷死。

杭州﹐則平吳將軍陳萬良﹑海寧衛千戶朱大綱等﹐郭店諸生沈陵﹑龍山王教主。萬良旣大挫徳淸城下﹐魯敗﹐保殘卒﹐戰翁家埠﹐復潰。藏印田婦饁者飯下﹐陳明環者得印﹐迹送萬良。已復戰敗仁和縣之臨平﹐縱其眾匿去﹐而身與其黨馬雲龍數人易敵服作北音﹔敵騎遙問萬良何在﹖萬良亦大呼萬良何在﹖稍近﹐疾攫敵馬倒﹐騎馬者奮鞭脫去。起余杭山中﹐息富陽之尖山。遣雲龍及翁思明﹑範貴等還﹐發所藏臨平積金﹔爲所覺﹐雲龍見殺﹐思明逮訊不屈。訊者曰﹕『若何官』。隨抗曰﹕『若何官』﹖備極五毒﹐必不出萬良。思明者﹐故山陰諸生。髙萬良義﹐易今名﹐志不忘也﹔見戮。而範貴曰﹕『貴能生致萬良』。遂以故裝給萬良出。萬良廷訊﹐抗不肯屈膝﹐語極不遜。縶滿營﹐鐵索九墩之﹔回扁固﹐設衛皆選柝晝夜。未數日﹐萬良手斷鐵索﹐摸壁﹐聳身從空出。覺﹐閉城搜得之﹐折其臂肘。前迹餉印陳明環﹐故不與萬良同事﹔以萬良字鳴臯﹐與明環聲相似﹐並逮。訊者欲釋之﹐明環曰﹕『從萬良死﹐吾所願也』。遂誣服﹐並付市。而貴以賣主﹐先磔以示。萬良妻奇計詐死﹐獲免。薦萬良者胥美繼﹐以諸生﹐戰死梅園。大綱等起﹐復海寧﹐數月力竭城破﹔大綱投井﹐井淺﹐家人起之﹐復擲下死。許定﹐巷戰死。蔡國瑛﹐守北門戰不利﹐溺死。鎭撫潘起龍﹐守南門﹐敗死。進士主餉兪元良﹐與兄伯昭﹑伯昭子諸生甲一家及難。沈陵﹐欲用郭店之眾以起﹐而猝當敵。其冑而出也異於眾﹐洞箭死﹔贈禮部主事。王教主旣闖入杭之艮山門﹐疾出﹔追騎至橫塘寺﹐千人盡沒。或曰教主以術遁去。

蘇州﹐則總兵王伯牙﹑遊擊魯之玙及鄕健韋武韜﹑王公揚﹐俱各較分戰死。伯牙一家﹐無少長存者。公揚年七十矣﹐則蘇松巡撫吳易太湖舟師以糧盡漸散﹐易往往潛陸地﹔遂爲請功者所發﹐逮浙及難。太僕卿朱大定﹐以諸生起﹔越敗無所爲﹐易諸較引奉盟主﹐欲爲所不可爲。事敗﹐就鑕。又倪人撫﹐字曼靑﹐亦挺義﹔與易同日死。諸生吳振遠﹐與魯藩有舊﹐擢監軍職方郎中﹔坐收獄﹐口不擇言﹐必不吐江東虛實。北師戰湖中不利﹐盡殺獄中人﹐振遠不免。弟諸生振蘭﹐字九畹。講濂﹑洛大指﹐從兄睨兵﹐全發湖中卒。樂安王札授副總兵沈天敍﹐從王湖中﹔事敗復起﹐同諸義被執﹐傲不恭﹐伏法。常熟諸生徐守質﹐亦務兵死。

嘉定﹐則左通政使侯峒曾﹑進士黃淳耀等。恢復未幾﹐婁塘敗績。峒曾知不可爲﹐或勸且亡﹐不許。歸拜家廟﹐已於室後葉家池立水﹔大言曰﹕『大節不可奪』。遂沈水死。揮二子玄演﹑玄潔速行﹐行至孩兒橋﹐皆被殺。北師戮峒曾屍﹐梟示。有大學士朱之熙者﹐陰購其首合殮。幼子玄■﹝氵靜﹞﹐以僧亡。時弟岐曾遁迹龍江﹐以曾捨陳子龍﹐坐辟﹔母龔氏及岐曾妾兪氏﹑孫女玉﹐同赴水死。鄕薦張錫眉﹑龔用圓﹑諸生夏云蛟﹑唐昌全﹑金士起﹑用圓兄弟用廣﹑用厚﹐及難。

松江﹐則吳淞總兵吳志葵等﹑兵部侍郎沈猶龍﹑兵科給事中陳子龍等。猶龍方與故帥黃蜚共襲蘇州﹐適姻家黃庭以北河南府罷歸﹐欲借以爲功復起﹐曲說﹔猶龍笑不答。庭密招北歸李成棟猝以兵大至﹐執蜚及志葵等就法。副總兵薛去疾﹐臨市哭曰﹕『甚奇事﹐值許■﹝口麼﹞喝』﹗延頸無難色。參將翁英負猶龍渡水中﹐流矢卒。進士李待問守東門﹐被難。夏允彜歸﹐自殺。圍金山衛三日始下﹐指揮侯承祖並子其傑同日伏鑕。蜚﹐南昌人﹔積功爲登萊總兵。弘光中﹐禦上江﹔入太湖﹐與諸路並起。時同事諸生吳福生﹑徐安遠﹑張龍文﹑章簡並見殺﹔猶龍卒被執﹐及難。李向中﹑陳子龍走脫。

常州﹐則宜興中書舍人盧象觀等﹑江陰中書舍人戚勛等。武進起事鄕健失其名﹐常以書通禮部管紹寧﹔書露﹐紹寧見殺。象觀與鄕薦葛麟戰敗湖州﹐被追﹐咸投水死。麟﹐字蒼公﹐與象觀壬午同年也。弟象晉﹐諸生。抗不肯如制﹐戚友爲彊剃其發﹔對薄猶曰﹕『發自明時種得』。猶毒恨彊剃者。勛守江陰力竭﹐閻應元亡去﹔勛令其子亦間亡去。以書訣弟籓﹕『城破﹐吾以尺組了吾妾女﹐吾亦有所自了』。署其小像數語﹐付僧維新善藏之﹔闋曰﹕『余始自命羽明﹐卒死以羽明﹔其兆也夫﹐抑其志也夫』﹗手書堂壁曰﹕『皇明文華殿中書舍人闔門殉難戚勛之宅』。其臥樓壁﹐復大書『非敢殉難爲死忠之臣﹐聊求完發爲大明之鬼』。樓列古迹﹑名篇及諸玩好之物甚設﹐積薪樓之下以待。及城破﹐冠帶南面髙座﹐呼妾女﹐一一授之巾帨﹐早分定縊所﹔視其旣縊﹐然後北面再拜﹐自起舉火。火熾﹐亦就縊。妾女而外﹐奴婢從死者二十人。同邑共事諸生四人﹐未詳其姓氏﹔城危﹐臨流注酒大甕﹐約北師入﹐便共投水死。各浮白未進﹐互稱「殉義諸公」。一人曰﹕『某公最善﹐例賞』﹔賞一卮盡。一人曰﹕『某公卽死未盡善﹐半賞』﹔賞半卮盡。已一人曰﹕『某公宜死不死﹐例重罰』﹔易一大卮盡。移時甕空﹐各頹然﹐竟忘投水之約。北師入﹐僮僕散去﹐竟疑其僞醉﹐盡殺之。馮訓導﹐縊死明倫堂。倉使陳明邇﹐閉門自焚死。閻卒被執﹐不屈死。又共事諸生無錫顧杲﹑泰興李皜興嘉善姚赤文﹝字香塵﹞者﹐咸死之。赤文臨刑口哦『畱取丹心……』﹐未及卒語﹐頭落。

徽州﹐則推官溫璜﹑禦史金聲﹑指揮江秋漢﹑余公贊﹑總兵羅騰蛟﹑諸生江天一等。璜與金聲共起﹐聲被間事敗﹐璜取餉籍悉焚之﹐走山中﹐作書畱別知己。妻茅氏﹐願從死。長女年十五﹐方寐﹐茅提之曰﹕『起從父母』。女醒曰﹕『何從』﹖茅曰﹕『死耳』。遂束帛其頸﹔气未盡﹐璜以匕首絕其喉。茅亦衝刃死。璜遺筆有『世受國恩﹐一死圖報﹔夫妻與女﹐一時盡節。薄棺火葬﹐不必還屍。與地方居停無累』。入戶﹐亦自剄﹐未殊﹔踰日﹐以兩手碎裂其喉而死。索餉籍名不可得﹐所全實多。金聲初保壁﹐同郡禦史黃澍已北款﹐間詣聲﹐給與共事﹐猝反聲。守徽指揮江秋漢﹑余公贊方北禦旌徳﹐聞變﹐急自刎並死。聲被執在道﹐題詠不釋。至南都﹐箕踞語不恭。友天一﹐周旋檻車數百里。聲至大中橋﹐坐地內視﹔持慧力﹐百掖不起﹐便刑其處。聲張目指心曰﹕『欲畢吾事﹐請從此入』。果其心刑﹐乃斬首。左右以天一不連﹐辟之。天一曰﹕『吾萬不能死聲獨生』。遂衝刃死。初﹐聲之至南都也﹐預命治櫬﹔僕治櫬二。天一曰﹕『何不治櫬三』﹖聲益駭。至是﹐僕亦自盡﹔蓋三人得遂其志云。後籍聲家﹐次女及從弟金相女﹐咸擲樓死。時休寧王世徳聞聲就戮﹐自剄以送之。祈門鄕薦馬嘉﹐字大禮。聞聲變﹐題詩百首﹐畱別親故﹔與妻並縊死。戴明徵者﹐百護聲母﹑妻﹑幼子﹐獲全。騰蛟字云化﹐歙人。弘光中﹐屯守瓜步。南都敗﹐擬蹈海入閩。適所善李成棟以新命招之﹐一見﹐怒罵不絕口﹔成棟執獻之﹐語復不恭﹐及難。

句容﹐則原任知縣朱議漇及諸生周鍭。南都敗﹐議漇懷印棄城潛避。鍭振旅一戰﹐復句容。已城破﹐戰長蕩及安吉﹑孝丰之間﹐皆不利。突神策敗走﹐缽募千金﹐付楊昆招山東響馬爲用。昆敗﹐連及。時有歐君重者﹐來與鍭共死﹔鍭忘之矣﹐固辭不去﹐竟與同詣南都。鍭時別閉浴室﹐及訊﹐鍭不一屈膝﹐謾罵不恭﹔忽有大聲稱「機密重情」﹐排入﹐則故君重之願死鍭者也。訊者以鍭能得人﹔鍭𨿽力外君重﹐卒坐君重死。

寧國﹐則宣城貢生麻三衡等﹑涇縣諸生查篤生等。三衡同諸生共起﹐力竭被執﹔北帥以其貌魁碩﹐欲降之。三衡毅曰﹕『生明日﹐不如死今日』。袖中出絕命詞一律曰﹕『吳越連沙漠﹐天心不可畱﹗欲存千尺發﹐笑棄百年頭。若水心猶裂﹐平原志未酬﹗淸風吹宛句﹐朝暮五湖秋』。與項志亨﹑沈壽峣﹑錢士驤﹑士翺同日死。明年﹐同邑諸生吳■﹝士冖畀﹐上中下﹞結死士徐朗等縱火焚城南門﹐欲入不得﹐陣死。篤生﹐初從池州九華山諸健起不經﹐與黃賡共事。賡﹐崇禎末武及第第一人也。賡敗﹐籍連篤生﹔及訊﹐賡曰﹕『籍卽有之。顧賡素不識篤生﹐篤生慕賡義﹐必自附﹐共謀議』。與閣部黃道周同日死。

貴池﹐則諸生吳應箕。應箕復貴池﹐力竭城破﹔被執﹐以三事請﹕『起義自我﹐毋濫及』﹔屈指一。『遺書若干﹐願付某門生﹐勿災生前筆墨』﹔屈指二。『吾有弱女﹐已字某未歸﹐願得我目前觀其成禮』﹔屈指三。北將髙其義﹐皆如應箕言。已欲以老儒曲宥之﹐應箕曰﹕『卽生我﹐我必自殺』。於是正襟南面而遇害。

和州﹐則推官戴重。逐諸義﹐戰太湖不勝﹔箭洞腰膂﹐棄爲僧。創發卒。

溧陽﹐則道士任培元。時潘茂望見北師﹐匍伏降﹐獻縣印﹐受參將銜﹔反搜前共事﹐盡就法。鄕紳畏﹐爭納交茂恐後。培元曰﹕『茂虐過有北十倍﹐吾不欲有所見聞』。不食六日﹐久之死。

昆山﹐則明經朱集璜。力竭城破﹐書其案曰﹕『可質祖宗﹐可對天地﹔生無可樂﹐死亦不媿』﹗投薦嚴寺後池死。同事陶琰﹑顧纘繩以眾來援﹔聞變﹐並自經死。

鄕薦葛定遠﹑諸生查書繼以魯事敗﹐失心病癇﹐語率不恭﹔多怒﹐輒手搏人﹐家鍵以死。

定遠﹐字瀛辰﹐海寧人。崇禎己卯賢書。書繼﹐字二典﹐與遠同邑。旣發狂疾﹐家人鍵深室﹐竇飲食之。終天年。

荊國國安從駕臺州不及﹐馳疏海澨﹐請登陸保黃巖爲後圖﹔監國不應。北師招國安黃巖﹐答曰﹕『某老病﹐免其薙發乃來』。僞許之﹐卒殺之浦城。從子元科遁去﹐無所爲﹔病死。

時富平名振棄石浦﹐護監國匿海澨﹔國安無依從。北師入閩﹐半道是通閩職名﹐坐疑不免。籍其家﹔妻妾詈不恭﹐不食死。

故南都馬士英北款﹐從浦城﹔北帥以其誤國﹐誅之。原任南兵部尙書阮大鋮﹐墮馬死。

士英護國安軍中﹐旣北歸﹐冀大用﹔與國安同負鑕。時大鋮方自詡膂力可任﹐騰身上馬﹔忽有所見﹐驚墮崖口﹐作鬼語﹐立刻死。左尹守江﹐得其家信﹐勸無熱中功名﹔卒不返。

唐平鹵侯鄭芝龍潛北款﹐預撤仙霞嶺外諸隘守禦。

芝龍﹐初曾馳密表臣魯﹔監國信之﹐恃是必不開詔。左尹曰﹕『芝龍二唐﹐勢必二魯』。果然。

秋七月﹐北師覆福京﹐芝龍北歸。永勝伯鄭彩以兵入海﹐而國姓成功斷洛陽橋北拒。

永勝保鷺門﹐收故較﹐自爲屯。成功畫漳﹑泉爲守。

八月﹐北師趨延平﹐唐王不終。永勝彩恭逆監國﹐保鷺門。

時扈蹕單﹐監國封鄭使平南將軍陳輝爲平南伯。

冬十月﹐桂王慈桹監國於肇慶。

十二月﹐唐王聿■﹝金粵﹞據廣州自立﹐攺元紹武﹔北師猝至﹐被難。桂監國正位﹐攺元永曆﹔以明年爲永曆元年。

聿■﹝金粵﹞以唐主介弟﹐仍封唐﹐主唐祀。大學士蘇觀生等推戴以拒桂。

永曆元年﹝丁亥﹞﹑監國二年春正月﹐監國在鷺門。

北師招﹝永﹞勝彩以監國歸命﹐爵閩廣王﹔北歸芝龍亦爲北師作書招彩﹐彩不從。

進封張名振定西伯。

夏四月﹐北蘇松總鎭吳勝兆回向﹐約定西名振爲外援。名振舟師大發﹐勝兆且起應之﹔舟覆﹐不果。勝兆就法。誅共事烈﹐兵科給事中陳子龍﹑主事錢旃﹑諸生夏之旭等咸執死。名振以民服間歸﹐弟名相以存較登陸戰﹐不勝﹐被執死。

勝兆與舟師期會﹐夜卽席殺同知楊之易﹑推官方重朗﹐號眾以待。適海師炮震潛蛟舟覆﹐甲士盡沒﹐失約﹔勝兆爲其中軍詹世勛所縛﹐就法。子龍嘗遣諸生夏之旭遊說勝兆﹐敗﹐海卒欽昊者露其冊名﹐子龍與錢旃與焉。以別發迹侯岐曾家﹐得子龍﹔而徐爾榖嘗一坐子龍﹐並逮。子龍負械沈跨塘死﹐妻張氏亦自縊以殉﹔妻弟鄕薦寬﹐以預謀連及。旃﹐字彥林﹐嘉善人。弘光中﹐歷兵部郎中﹔亦預四十三人之難。妻聞變﹐邀娣姒話別﹐赴水死﹔子默﹐進士﹐匿去。從弟進士■﹝木乘﹞﹐亦起兵不終死﹔娶夏完淳﹐亦死。

秋七月﹐僧王祁以鄖西王常湖起兵破建寧﹐守之。總兵曹大鎬先登﹐並下壽寧﹑政和二縣。桂主封祁鄖國公。

王祁﹐字拱哲﹔太倉王氏奴也。乙酉﹐不肯薙發﹐去爲僧。魯敗入閩﹐棲建寧之大中寺。時常湖以唐敗﹐亦貌僧脫﹐嘗托缽壽寧之鬼足洞。丁亥﹐祁亦募洞﹐見王與同單﹐密語所欲﹐鼓三百人起洞。壽寧以兵困洞﹐乃夜間穴洞他出﹔疾擊壽寧﹐走其縣官。時府檄政和兵合援籌寧﹐祁又間釋壽寧。一夕﹐破政和。會建安令李甲督糧擾裏﹐裏父老率眾哀鳴﹔令不顧則喧﹐欲入建寧鳴上官。令急﹐猝傳語鎭將﹐鄕之人且爲亂。明日﹐眾共詣城﹔鎭將閉門﹐登城睨弓。眾曰﹕『令以我爲賊﹐賊無赦﹐與一決之』。遂奪城外所設保甲兵器﹐咸仰城。偶火鎗中鎭﹐鎭倒﹔知不可解﹐呼其鄕人哄起﹐揖出祁洞中。祁以王常湖主兵﹐而身爲國師。建寧道顧南涇棄妻子走浦城﹐督援騎兵出禦﹐中炮反。內齋主素善王與祁﹐咸來開門入﹔眾塞木器衢巷﹐礙馬足。於是盡殺騎﹐而迎王洞﹐居城。荊國故標曹大鎬者﹐以兵會﹐守精。北師攻圍數月﹐輒不利去。

監國起兵鷺門﹐封鄭彩建國公﹑鄭遵謙義興侯﹐晉錢肅樂兵部尙書。

時遵謙不成旅﹐會永勝伯鄭彩議建寧。勝勢與閣部汝霖﹑尙書肅樂等﹐協力大治棲櫓﹐直逼福州。

九月﹐命建國彩圍福州嚴﹐北師閉關不戰﹔連破長樂﹑連江﹑閩淸﹑永福等縣。

福州饑﹐至殺老幼以食。城久不下。

福州守將湯隆﹑艾元凱潛出城降﹐褒封伯爵以勸。

時延平信絕﹐或傳唐王肥遁﹔使人迹之﹐久乃知橫塘遇變之實。

以唐訃聞﹐爲發喪縞素二十七日。

鄖國公祁攻浦城﹐不下。

冬十月﹐破福寧州﹔封降將塗登華爲振威伯。

登華﹐系荊國國安故部。監國走﹐密諭招之﹔其答表有云﹕『海外豈有天子﹐舟中安得徹侯﹖果監國尙在﹐熊﹑錢諸公無一字相及』﹖遂復以書往﹐登華來歸。其副將章雲龍猶閉城觀望﹐會原任唐兵部尙書劉中藻兵起協攻﹐城乃下。晉劉中藻總制﹑兵部尙書﹐不受。中藻連破福安﹑羅源﹑寧徳﹑政安諸縣。

中藻﹐字薦叔﹐福安人。崇禎庚辰進士﹐授行人司行人﹔國變歸。唐主立福京﹐擢兵科給事中。騰唐詔魯﹐江上文武皆從中藻表唐。閩事敗﹐中藻走海上﹔以延平不終之耗未的﹐奮復諸城﹐將待後命。

原任知縣林垐聚鄕較恢福淸﹐授僉都禦史。陣歿﹐以垐弟林勉代監其軍。

垐﹐以進士知海寧﹐定龍山之亂。北師下﹐棄官歸﹐以眾復其邑﹔禦北師敗﹐見殺。

以吳鍾巒爲通政使。

鍾巒﹐字巒稚﹐武進人。以歲貢﹐教授中州﹐附河南賢書﹔崇禎甲戌成進士。

弘光中﹐歷嶺西兵備道。唐事敗﹐全發於閩之城頭鄕﹔尙書肅樂以監國命招之。

以劉沂春爲都察院副都禦史﹐疾辭﹔不許﹐乃趨朝。

布衣蔡奶憨時起兵東昌﹑兗州等處﹐間道馳請敕印﹔封奶憨爲將軍。奉監國年號﹐雄行數郡。

是時諸生楊威﹝字武子﹞部諸健李好賢﹑張武烈﹑張廣﹑王加忠﹑僧翟五攻圍登﹑萊二府﹔孫鳳亭起五鳳山﹐部有張復玉﹑金漢章﹑石化城﹑聶科等。於是奶憨同束髮王丁化﹑林分遣﹑周魁軒﹑李望樓﹑彭一點等大擾平陰﹑荏平之間。從海中消息﹐遙爲鼓舞。又髙苑﹑謝遷﹑謝萬等以妖術惑眾﹐破靑城﹑長山﹑淄川等縣﹔縶原侍讀孫之獬﹐伏劍遊示四門而斬之﹝獬有「臣妻遵制獨先」之疏﹞。又趙應元者﹐與其黨楊王休等誘破靑州﹐殺部堂王鰲永﹔九山王王俊掛總督招討印﹐攻破髙唐﹑東平等處。奶憨咸與聲息。

十二月﹐故唐肅鹵伯黃斌卿以舟師數百艘突寧波城下﹐內應諸生華夏等機泄不得出﹐逡巡揚帆去。夏見殺。諸生董獻宸等亦聚眾候黃師於鄒溪管江﹐事猝敗﹐見執就戮。並收原任禦史楊文瓚﹔瓚兄克仲爭死﹐卒並不免。

華夏等六人與董志寧密通舟山﹐約內應。鄕紳謝三賓與志寧郤﹐令人謬與夏等善﹐爲代持檄於山較王完勛﹔檄入手﹐遂發其事。十二月之二日﹐斌卿果以百舟蕩壯士數千斬招寶﹐直抵桃花渡。內應盡縛﹐島兵俟間無所動﹐疾乘潮返。夏﹐字吉甫﹐定海諸生。時逮訊責黨﹐夏曰﹕『事自夏﹐無他知。秀才做事﹐十年不成﹔但起義美名﹐不甘讓與他人。請殺夏足矣』。移訊﹐復及主使﹔曰﹕『太祖髙皇帝主使』。問黨何人﹖曰﹕『黨多人﹐請給筆札自塡』。因盡錄倪﹑黃﹑姜﹑史諸先死事者數十人﹔墨漧乃止。與同事屠獻宸並就法。事連禦史楊文瓚﹐文瓚匿去﹔兄克仲詣官曰﹕『從夏﹐仲爲之﹔弟無與也』。夏就法明年﹐忽收文瓚﹐與諸生馮京第並死。文瓚妻張聞變﹐不哭﹔曰﹕『爲人臣﹐此死亦後矣』。乃被命服﹐拜別堂上。人索櫬不得﹐諸生陸燝宇覓成櫬以上﹐曰﹕『請夫人上座﹐受末燝一拜』。張儼上座﹐不動色﹔燝拜﹑興者四。於是觀夫人義者﹐無不拜﹐拜數百人。食冰片僞不能死﹐乃脫所股絳索﹐誡曰﹕『事已﹐復束我』﹗旣盡﹐猶雙手捧冠云。姆氏朱系瑤﹐仲妻﹔亦自縊爨下。而獻宸同事諸生王家勤﹑杜應侯亦不免。家勤在獄﹐猶手錄「水經注」不釋旦夕﹔人問之﹐曰﹕『畱一日餘生﹐做一日正事』。

永曆二年﹝戊子﹞﹑監國三年﹐監國蹕鷺門。

北總鎭金聲桓回向﹐爲明守南昌﹔北總鎭李成棟回向﹐爲明守廣東﹔北總鎭姜瓖回向﹐爲明守大同。

聲桓與養子王得仁北反﹐自稱輔明將軍﹐桂主封豫國公﹔封成棟惠國公。

以錢肅樂爲東閣大學士兼吏部尙書﹑沈宸荃爲兵部尙書。

鄖國公祁守建寧饑﹐丐粟於國姓﹔成功允而不發。

時成功綢繆漳﹑泉﹐不與建國彩通呼吸。於建寧之役﹐益遠不及左右。

建國彩專與大學士熊汝霖隙﹐令子夢龍誘殺之﹐家口十八人盡。閣部錢肅樂等請罷朝諭祭﹐監國畏彩不果行。

汝霖中軍得子方五歲﹐與彩女結婚﹐意固監國。彩有書掾陳甲﹐欲請爲本兵﹐以行其擅﹔汝霖力爭之。掾銜汝霖﹐賄彩卒醉捽﹐汝霖投之海。彩姬有女者﹐號必生女翁﹔彩乃使人扶起﹐姑佯怒掾以塞。監國自三沙移駐閩安鎭﹐方彩禁屠﹐熊卒犯之。時閩安將周瑞素與彩不合﹐汝霖與書瑞﹐微刺彩﹔彩知之。未幾﹐汝霖有卒持人魚﹔建國長子夢龍主魚﹐告彩﹐則曰﹕『海上且無鄭也』﹗彩曰﹕『聽汝面詰之』。龍竟出不意﹐擊汝霖死﹐沒其家人。汝霖幼子久在彩舟﹐彩姬抱之泣曰﹕『請釋此﹐念吾與女異日』。彩曰﹕『汝爲女﹐亦念吾異日』。奪懷中擲水。

封周瑞爲閩安伯。瑞與義興侯遵謙扈駕至三沙﹐晉遵謙公爵。

瑞以義師攻閩安鎭﹐大捷﹐奪關直入﹔監國旌其功。

興國公遵謙奉命督福淸義師﹐與建國彩爭餉﹔彩殺遵謙﹐監國不敢問。

遵謙一較海上孤﹐嘗割建國餉自食其軍﹔彩銜之﹐使人殺遵謙所■﹝目匿﹞姬金﹐投之海。遵謙怒﹐思戰﹐力不及。彩使其將楊賡故與遵謙善者﹐誘遵謙中流﹐數其罪五﹐乃進酒爲遵謙壽﹔遵謙手一飲盡﹐更酌祭水曰﹕『少不攻讀書﹐空手搏起﹐以身補明運﹐未足列通侯﹐死不恨。但不膏敵刃﹐爲同舟所擠﹔二祖列宗﹐地下張目不許』。長嘯﹐拱手自沈。屍浮自海壇﹐數日不去。監國聞之爲泣下﹐輟朝五日﹐不敢問。後贈太保﹐謚「武閔」。

義興余較復起﹐出沒林麓北擾者數年。

方維新﹐紹興籍﹐淮安人﹔崇禎癸未進士。乙酉﹐完發野走﹐從少年王正五﹑夏葵石等角起諸曁﹐移屯開化等處﹔唐以維新爲巡撫都禦史。嗣魯﹑唐繼敗﹐維新猶厲眾雄常﹑玉諸山之間。常和文信國「沁園春」一闋﹐語不恭甚﹔尾署「大明臣方維新拜艸」。戊子﹐各師廢散﹐戰不利﹐眾已盡走去﹔出嘆曰﹕『事無能爲﹐不如死』﹗遂懷其印﹐隻身詣金華﹐大言『某大明都禦史﹐求死至此』。北帥曰﹕『此何時﹐乃聞「大明」二字哉』﹖維新曰﹕『知不可爲爲之而不成如今者﹐可以含笑入地矣』﹗與之食﹐不肯食。臨刑﹐觀者索詩﹐隨口付去。衣帶絕筆﹐有『一點丹心付汨羅』之句。又曰﹕『生爲明臣﹐死爲明鬼﹔見危授命﹐庶幾無媿』。

王翊﹐字完勛﹐余姚縣吏。初贊熊汝霖起兵﹐授職方郎中。魯敗﹐遁四明山中。部數萬人矯眾﹐獨以仁義。時府﹑縣郭以外﹐無不裹明制爲完勛人﹐監國遙授兵部尙書兼右僉都禦史。久之﹐師老﹑糧不繼﹐走保奉化﹔土人縛之以獻。肩輿入門﹐有三門者從﹐翊揮之不去。謁訊者上座﹐時一足跣﹐顧門者﹕『襪我』。門者跪而上襪﹐襪已﹐顧盼儼尊。時聞其弟與故募諸生蔣別被殺﹐笑曰﹕『誠不媿完勛家』。負桎梏﹐口爲文以祭之。作絕命詞四首。臨刑﹐三門者願同死﹐訊者去之不得。翊語門者﹕『莫心亂﹗心不亂爲神﹐次亦爲厲﹐可以報仇﹔心亂﹐鬼矣』。並磔。有諸生江虯龍者﹐夜嘯城上﹐竊其首﹔陸春明葬之祖塋閒地。

徐鳴珂﹐字大夏﹔寧波府學倅也。性任俠﹐嘗與其黨盟。盟者有犯其同盟婦不修﹐鳴珂持義不平﹐伺橋下殺之。魯敗﹐復奮兵山中﹐與王翊相應援﹔監國馳賜將軍印﹐晉伯爵。時諸生馮躋仲索故友周昌時助餉﹐縶之﹔鳴珂曰﹕『躋仲忘故交』。以兵篡昌時去。躋仲間告平西伯王朝先﹐使人伺鳴珂於隘殺之。

謝龍震﹐字云生﹐山陰諸生。與義興並起﹐授中書舍人。唐詔下﹐嘗手批其使者劉中藻於殿。魯敗﹐復收其故部﹐出沒紹興諸山。久之﹐力竭被執﹐語極不遜﹔大呼左右﹐爲記忠臣絕命之句。詩有『萬里孤臣祗赤心﹐滿腔熱血化灰燼』云云。

淩之標﹐字馭和﹐寧波諸生。魯敗﹐鼓其同學張能信與北降練總羅奎北反﹔奎輒悔之﹐反發其事。能信脫﹐執之標索之﹔之標卒不吐。臨刑﹐語不恭甚。其妻馮氏﹐自鴆以從之。父士弘﹐走舟山。

原任知縣兪文淵走諸健事不就。時有所爲定王者﹐文淵密奉以號召山澤諸殘較。事露﹐執文淵及其家叔侄兄弟共九人﹐一日並及難。

文淵﹐字天池﹐於潛人﹔崇禎癸未進士。初﹐合平窯陳倉不得志。其家人告變﹐云文淵匿故定王且起。二月被執﹐所爲定王者復亡去。

原副軍楊昆潛走雲南﹐懷有空印敕數百道﹐密招各省使內亂。至江上事敗﹐同難者七十三人。

昆﹐字崧云﹐原名國柱﹔江寧人。初以副將﹐從督師盧象升。升戰沒﹐謝歸。時以空敕招誘﹐入冊不勝數矣。過安慶﹐爲關使所覺﹐昆與汪碩徳等被執。其妻急付冊名於火﹐得活全者夥。碩徳﹐字澹石﹐歙縣人。弘光中﹐嘗爲副總兵。兄總督碩畫﹐爲袁繼咸中軍﹔突窺江右不利﹐被執﹐臨刑不肯屈膝﹐猶從容賦詩書便﹐面自若。時碩徳備極五毒﹐至以火灼其體﹔不他及一人。其另自發者﹐爲楊卓然﹑萬日吉﹑耿章光等。卓然﹐字又光﹐辰州人﹔崇禎辛未進士。楊嗣昌出督師﹐爲監軍。弘光中﹐擢徽寧道。北抗被執﹐己冊報南都矣﹔北中軍髙謙與卓然有素﹐百口活之﹐然已後時。忽報冊使中道被劫﹐失冊請補﹐爲除卓然名﹔謙又厚爲行李﹐縱去。昆冊塡卓然兵部尙書﹐主聯絡吳﹑楚兵馬錢糧事﹔昆敗連及﹐逮江南。冠麻以見﹐大不屈﹔訊者曰﹕『汝何服』﹖卓然應聲曰﹕『服先帝』。曰﹕『卽然﹐除服久矣』。曰﹕『大明一日不中興﹐卓然一日不釋服』。就戮。收其室﹐僅得「永曆錢」四十八文而已。日吉﹐字允康﹐黃岡人﹔崇禎庚辰進士。令昆山﹐察降。乙酉﹐同金聲起事不終。隆武中﹐備兵嶺北道﹐棄去。昆敗連及﹐日吉對簿曰﹕『此心自有﹐但未嘗一見楊昆』。卒同坐。詩有「山夜憂」一題﹕『黑雲覆白日沈天﹐一夢萬山陰又暝。兩眸望千古﹐唐﹑虞沒﹐商﹑周腐﹔華彜爭﹐萬骨土』云云。答王甫及一律﹕『雨雪荊榛路﹐飄飄付此身﹔無才營醉飽﹐有淚答君親。湘左沙誠怨﹐淮南飯獨眞。何時希日月﹐雙照白頭人』﹖又與楊組玉一律﹕『海內論交徧﹐天涯識子眞﹔語皆中夏事﹐心似上皇人。廣廈勞相庇﹐名家獨向貧。君家好過日﹐何必別驚神』﹗詩心特傲。耿章光﹐字玄度﹐東昌人﹔都禦史如杞子。崇昆丁丑進士。弘光中﹐歷尙寶卿。乙酉﹐削髮長齋。昆敗連及﹐坐死。妻姚氏﹐率其妾朱氏﹑家人婦段氏﹑李氏﹐共塡一井。趙書辦者﹐起諸屍棺殮之﹔復勒其妻入井﹐身從之。章光無子﹐一女十一歲﹐最後入井死。時同難﹐爲古風和尙﹐廣西人﹐死最烈。一太監﹐失其名﹐旣刑不僕﹔刑者欲取其心食之﹐忽屍走數尺﹐冒擊刑者。刑者怒﹐眾攢碎之。又原任義烏知縣癸未進士朱升﹝字君旭﹞﹑原任徽寧道乙丑進士兪鵾翔及葉士彥﹑顧光﹑余坤﹑沈士柱等﹐並與楊昆之難。

於是水陸蹤迹因緣而至死者﹐爲原任推官周世臣﹑原任詞臣韓四維等四十四人。

世臣﹐字潁侯﹐宜興人。崇禎庚辰進士﹐司理興化。國變﹐不起。久之﹐以匿逋臣李之椿於家﹐並及之。之椿﹐字大生﹐如阜人﹔天啟壬戌進士。弘光中﹐歷尙寶卿。扈魯監國海上﹐間歸。被逮急懸案﹐例遣子旦外嬖謝國寶﹔失寵上聞﹐並連四維﹐存四維子星大。布衣潘國緒﹐字慧公﹐海寧人。以誕放﹐初走諸營﹐繼復聯絡林莽﹐詭自稱戎政尙書﹔已而僞爲靖南侯裨將王升之﹐令導海鹽守卒北抗。事露被執﹐又詭稱定西伯云。大言曰﹕『事去矣﹗且日百萬發﹐先失之﹐天也』﹗自言金錢最多﹐善事我﹐盡以犒若。獄卒奔走惟命﹐至以妓女樂之。臨刑不屈一膝﹐且曰﹕『吾大臣﹐豈辱國』﹗責黨﹐曰﹕『此堂上下﹐孰非吾盟風雨者哉』﹖卒不吐一人﹐從容死。

晉馬思理東閣大學士兼禮部尙書。

思理初謝事﹐祝發爲僧。王惇趨再四﹐緇素入朝。

福州鄕紳周之夔與林某等先後謀開門速兵入﹔事泄﹐咸死之。

三月﹐原任禮部尙書朱繼祚以鄕較破興化府﹐北兵憲彭遇凱爲內應﹔監國仍令遇凱署道事守之﹐繼祚來朝。

先是﹐窖戶王士玉等以義激眾萬餘﹐取仙遊縣﹔攻府城﹐不利。會繼祚與閣部黃鳴俊並逮燕京釋歸﹐繼祚潛黃石﹐密招士玉等復起。時興化鎭將李應元忌遇凱隙﹐遇凱內不自安﹐密通繼祚﹐約是月之十有八日開門納士玉兵。先期宴諸文武﹐商所以應敵﹔猝起﹐殺尙參將及黎知府﹐諸惟諾。應元逸去﹐奉城中一完發者爲縣令。馳捷鷺門﹐監國爲加銜﹐仍署守興化。

北副將郭天才奉檄援福州﹐臨城不戰﹐猝歸款﹔監國封天才忠誠伯﹐令反攻福州。

天才初從熊督師關外先登﹐後爲北款聲桓所部。時提兵三千南援﹐忽有四匄者走天才耳語﹐密致聲桓回向之檄﹔於是馳款。監國予伯爵﹐懸侯封以待。約以五月之朔﹐合攻福州。

夏閏四月﹐鄖國祁保建寧饑﹐北部院陳謹以滿師困之。忽是日霧重﹐梯城﹐城禦者不能的。城破﹐祁與鄖陽王常湖咸死之。諸縣復不守。

時守具窮﹐至熔白金爲炮子。祁登城禦敵發炮﹐炮反射。謹師跨霧入城﹐居民咸縱火自焚﹐幾盡。祁竄火死﹐王常湖爲亂兵所殺。

五月﹐大學士吏部尙書錢肅樂卒。監國爲撤朝三日﹐賜祭九壇﹔贈太子太保﹐謚「忠介」﹐蔭一子尙寶司丞。

肅樂居瑯琦山﹐以建國彩跋扈內殘﹐魯事不辦﹐積咽不食﹔病劇﹐猝聞連江事敗﹐以頭觸牀幾碎﹐遂卒。遺命以崇禎中員外銜斂﹐自以無功﹐不受加銜。弟肅範從劉中藻起小福洲﹐久亦殉城。

秋七月﹐兵部尙書劉中藻連破壽寧及浙之慶元﹑泰順等縣。

冬十二月﹐興化不守﹐長樂等縣復失﹔兵巡道彭遇凱及原任禮部尙書朱繼祚死之。

北師旣破建寧﹐內各守益堅﹐不肯下。北師乘勝攻興化﹐繼祚死殉城。遇凱走亂山中﹐久之爲所執。繼祚之從子三捨汝極﹐亦見殺。

壽寧旋失﹐尙書中藻奇計復之。

布衣兪書素以鄕較起天臺﹐監國給敕印稱將軍﹐卒無所就。

永曆三年﹝已丑﹞﹑監國四年春﹝正﹞月﹐監國由鷺門詣沙埕﹔議蹕福寧州﹐不果。

時尙書中藻屯福寧﹐兵勢頗振﹔則從臣中有議不合者﹐遂不復及遷事。

南昌敗﹐豫國公金聲垣﹑建武侯王得仁﹑大學士尙書姜曰廣死之﹔諸郡城咸不守。

聲垣師老贛州﹐北帥談泰以滿師擊南昌虛﹐聲垣棄贛還援﹐戰一再捷。及是八閱月﹐糧竭﹐至於食病者﹐旋及婦稚﹐不變。又久力竭﹐泰大攻徳勝門﹐而精兵破進賢門入﹔聲垣與得仁巷戰不勝﹐投水死。曰廣﹐字居之﹐新建人﹔萬曆己未進士。以編修﹐崇尙理學﹐爲後學所歸。熹廟中﹐嘗白鄒忠介之誣﹔與逆魏忤爲民。起講官。崇禎中﹐勿任性﹐勿聽左右小人。��部侍郎﹐忤首輔烏程歸裏﹐講學江西。史可法以大司馬束脯正詹之門﹐爲創見。甲申春﹐同可法疏請皇太子監國南都。國變﹐南都擁戴勞﹐以禮部尙書進東閣大學士。嗣爭三案﹐與馬貴陽忤﹐歸裏。金豫國回向﹐曰廣欲捷取九江﹐扼安慶﹑窺南都﹔聲垣不聽。至是敗﹐間投井死。原任知府劉一鵬被執﹐不屈死﹔部將湯執中自縊死。

二月﹐晉兵部尙書劉中藻東閣大學士﹐賜蟒玉。

惠國成棟以桂命提東粵師應聲垣﹐協攻贛﹔適聲垣解贛圍兩日矣﹐勢單﹐敗走信丰﹐溺水死。

成棟奉北命﹐嘗以十七騎下廣東﹔至是回向﹐气弱。贛守將楊遇明以南昌勝勢出禦﹐成棟戰敗。兵潰被追﹐渡信丰河﹐馬負甲沈﹔遂不起。

原任中書舍人何兆龍復創呼起﹐以諸健攻溫州﹔監國與敕印﹐稱將軍。事不克。

兆龍集諸林莽再起﹐應閩中諸師。以餉不足﹐頗殘﹐人心不固。未幾﹐散。

兵部尙書揭重熙野走﹐聯絡南贛﹑閩﹑廣之間﹐勢不易合。總兵曹大鎬移兵與重熙協力﹐聲頗振。

大鎬初從鄖國祁營建寧﹔繼與祁郤﹐棄建寧﹐走山麓﹐屢蹶不挫。

夏四月﹐福安被圍急﹐副將連琪引兵援之﹔被襲﹐琪陣死。北師以琪首徇﹐城中不動。

閩鄕紳林夢龍兵起桐山﹐令嚴不殘﹐百姓走餉如騖﹔戰敗﹐走死。

夢龍慷慷激壯﹐師行有紀﹐力矯諸師所尙。每有疏奏﹐縷縷千萬餘言﹔監國覽旣﹐輒嘆曰﹕『死死明珠矣』。已聞變﹐爲之不食。

國姓成功以奉桂朔專﹐不贊魯一矢﹔亦二其從弟建國彩﹐兵不踰洛陽橋之北。

國姓方自保﹐不奉父令﹐漸治其旅﹔諸老將皆安之﹐願爲用。諸洋稅亦集。

北師攻福寧州急﹐以書招閣部中藻﹐毅不應。閱四十餘日﹐糧絕城垂陷﹐或曰﹕『去之』。中藻奮曰﹕『去何之』﹖於是懸髙皇帝像南面﹐冠服拜辭引罪﹐飲醉自鴆死。子思誠﹐投井死。福寧等諸城咸不守。

初﹐中藻守建寧﹐每戰皆捷。久之﹐堵陴者饑不起。監國方支吾不自立﹐勢不能援。城中殺人以食﹐四鍵不啟。久之﹐敗。

建國公鄭彩還三沙﹐監國間走壺江﹑崀崎山等處。

彩旣殺義興侯遵謙及閣部汝霖﹐於是扈監國者咸畏不敢近。適北師有反戈降魯者﹐彩以分屬中藻﹔中藻疑其二魯﹐有間盡殺之。彩以爲殺降﹐怒欲攻之﹔禦史湯芬爲彩求平於中藻﹐中藻復以疑殺芬﹐卒與彩平。彩顧久不樂﹐中藻不爲助﹔及福寧敗﹐益無可爲。乃竟棄監國走三沙﹐監國亦不復畱之。

秋七月﹐定西伯張名振護監國駐臺州之臨門。

時閩事不可爲﹐所下州縣﹐旋不戰北款。扈駕無人﹐名振迎歸臺州﹐頗近其故汛處。

詞臣張煌言贊定西兵由海道北擾﹔風覆舟﹐不進。

煌言﹐字玄箸﹐鄞縣人﹔崇禎壬午鄕薦。乙酉﹐從諸臣扶義﹐惇魯王監國紹興﹐賜進士﹐爲庶吉士﹔及紹興敗﹐監國營閩﹐不就。煌言鼓名振揚帆吳淞﹐風不利﹔煌言與名振咸登陸﹐易民服間歸。

晉定西伯張名振爲定西侯﹝或曰封侯仍以「富平」﹞。

國姓成功以全師保漳﹑泉海上諸島。

八月﹐監國入舟山﹔故唐肅鹵伯黃斌卿不卽納。將軍王朝先及阮進等欲以兵劫之﹐監國不許。擬晉斌卿爲侯﹐方開。論斌卿����﹐使甲士猝起﹐殺斌卿。

斌卿﹐字虎癡。奉唐命﹐壁舟山﹐伺間吳淞﹐聯絡登﹑萊﹐不進﹔劫寧國之仁及監軍本徹師﹐稍集。及唐敗﹐私奉桂朔﹔意忌﹐頗以气淩同事王朝先等。名振使其故部阮進及王大振密通朝先﹐朝先意藉以傾斌卿。會監國俯諭伏聽﹐朝先馳僞箋﹐力士猝刀投斌卿﹐洞其脇。時舟山諸旅頗爲名振所統﹐海爲怒濤三日﹔或曰哀肅鹵云。

以參將原署爲監國府。

監國諭定西侯名振總督諸師﹑蕩湖伯阮進專治樓櫓﹐截洋拒守﹔仍故唐張肯堂東閣大學士兼吏部尙書﹐加太子太保。

肯堂﹐字蜺淵﹐華亭人﹔天啟乙丑進士。歷都禦史﹐巡撫福建。唐主尊稱福京擁戴勞﹐拜兵部尙書大學士。同官道周勇與鄭氏不協﹐肯堂意不能善用鄭氏﹐芝龍被激﹐勢必開關入敵﹐以是與廷議左﹐主蹕延平。請監肅鹵之師於舟山﹐遂奉敕總督三吳。唐敗﹐無所效。

以吳鍾巒爲禮﹑刑二部尙書兼都察院左都禦史﹐李向中爲兵部尙書﹐朱永佑爲兵部侍郎﹐咸加宮保。

鍾巒﹐以鷺門扈駕﹐進尙書。向中﹐號立齋﹐鍾祥人﹔崇禎庚辰進士。知長興﹐調秀水﹔以漕事持﹐旗軍過索﹐被殘折臂。以職方兵部就唐﹔唐敗﹐扈舟山。永佑﹐字又玄﹐松江人。以崇禎甲戌進士﹐歷銓部。乙酉﹐從松江義奮﹐不終。唐藩立﹐航海入閩﹔補文選郎中。延平不返﹐卽鷺門依監國﹐扈舟山。

晉阮進蕩湖侯﹑周崔芝平彜侯﹑周瑞閩安侯﹑王朝先平鹵伯﹔劉沂春以都禦史﹑沈宸荃以兵部尙書﹐皆晉東閣大學士。尋以李長祥爲兵部侍郎﹐徐孚遠爲國子祭酒﹐陳九徵爲太常鄕﹐王衡﹑楊璣爲欽天監丞﹔仍塗登華振威伯﹐加少保﹔蕩湖從子駿掛義英將軍﹐定西標楊晉爵﹑葉有成﹑方簡咸與掛印﹔余文武加秩有差。

冬十一月﹐遣太常卿任甲﹑禦史余圖南往日本通好。

冬至﹐頒監國五年曆於廷臣﹐行朝賀禮。

時北歷從西人湯諾望所定﹐二十四气分地異刻﹐觜﹑畢易位﹔五星之行﹐無气孛。惟舟山尙從故歷。

永曆四年﹝庚寅﹞﹑監國五年春正月﹐大學士劉沂春稱病篤﹐由海道放歸。

閩庶吉士張煌言入扈舟山﹐起拜兵部左侍郎。

煌言兩同富平名振以舟師北擾﹐皆不利﹐間脫﹔遂走陸鼓義﹐無復振者。時其家已被逮錢塘﹐獄有僧澹齋日募飯飽其妻董氏與子祺﹐且十年。

晉李長祥東閣大學士兼兵部尙書。

初﹐長祥奮槊山莽﹐監國遙敕爲兵部尙書。尋與總兵王完勛爭餉﹐眾散﹐單身入朝舟山。

閣部沈宸荃見嫉同官長祥﹐至誣以不道。宸荃憤﹐棄官引匿舟山之僻﹐監國不能畱。

夏六月﹐蕩湖進﹑平彜崔芝以事忤﹐合力攻閩安侯周瑞﹐並其眾﹐盡有其艍艦。瑞以數艘潰圍出﹐依國姓思明。

冬十一月﹐監國念扈從諸臣風波辛苦﹑不能朝夕者﹐權宜月俸有差﹐約二十餘人﹔余不能徧及。

按二十餘人﹐爲閣部張肯堂﹑尙書吳鍾巒﹑李向中﹑侍郎朱永佑﹑張煌言﹑孫延齡﹑太常少卿陸九徵﹑太僕少卿李思密﹑通政使參議鄭遵儉﹑禦史朱養時﹑兵部郎中李國禎﹑禮部主事葉玄﹑戶部主事林之瑛﹑中書舍人丘之章﹑國子監學錄曾應選﹑太常寺典簿黃甲等﹐余不及考其詳。

冬至﹐頒監國六年曆﹔一如五年例﹐廷臣朝賀。

永曆五年﹝辛卯﹞﹑監國六年春二月﹐蕩湖阮進以兵攻建國彩於三沙﹐敗之﹐獲其艅艎盡。彩單走粵洋自保﹔己亥北師至﹐暴卒。

彩擅殺勛舊大臣者二﹐棄監國不顧﹔公憤﹐進等持大義攻之。

富平侯名振間擊殺平西伯王朝先﹐暴其擅投刃斌卿之罪﹔函其首﹐爲位於海澨遙祭之。

時斌卿原部頗以斌卿方拜命無罪﹐朝先矯監國自制﹔且疑富平陰爲之。名振不得已﹐慮眾解體﹐托以他故﹐稱監國殲之。

降帥振威伯塗登華鎭梅山孤﹐以其眾北歸。

初﹐登華以福寧來附受封﹔時監國保舟山﹐勢懸隔無依﹐仍北向。

夏四月﹐北鎭馬進寶使人密招蕩湖進於南田﹐進並拉其從子義英將軍駿同往﹔駿不從﹐以露富平名振。名振涕泣畱之﹐進感而止。

進已潛內款待發﹐進寶治酒遲之﹔駿百勸不從。名振馳進舟﹐索見不得﹔乃設座南田之陸﹐望舟山拜哭曰﹕『蕩湖去﹐主上安所歸﹖願自殺』。情詞慘痛﹐進部俱爲泣下。於是殘北使﹐示無他。

六月﹐舟山大旱。監國布袍步禱﹐羣臣咸艸具以從。

命兵部侍郎張煌言治兵鹿頸頭。

秋七月﹐乞粟於日本。其國王許振疾﹐航餉數千斛。

先是丁亥﹐周藩安昌王以監國命乞師日本﹐權以府中人塡部寺銜以行。旣至長吉島﹐島通事以權銜報源將軍。蓋日本素所重明兩榜﹐凡試錄﹑履歷具備﹔察之無權銜﹐兵不發。已而﹐諸生淩士弘與諸生馮京第以閣部張肯堂書及肅鹵黃斌卿血書往。適天主教四舟失﹐風漂入界﹐而源將軍方整兵拒防﹔但接濟軍需﹐慰所請。此乞粟﹐爲監國第三往矣。

兵部尙書揭重熙師散﹐被於於閩之武夷山﹔就戮。

重熙﹐字萬年﹐臨川人。崇禎丙子﹐以五經雋南闈。丁丑成進士﹐亦以五經。

授福寧知州﹐歷主事。入閩京﹐升兵部職方郎中。鼓敝﹐應豫國聲垣﹔南昌敗﹐猶創呼閩﹑粵之間。隻身間走桂林﹐晉兵部尙書﹐加太子太保。歸﹐出沒武夷﹐無所就﹔爲樵者所覺﹐被執。在獄﹐猶借書夜讀﹔臨刑﹐加网正幘﹐與曹大鎬同難。遺筆有云﹕『行年四十有七不爲夭﹑官至大司馬不爲卑﹑文章政事麤有名於時不爲辱﹔所耿耿者﹐數載孤臣﹐竟無一當以報君父』﹗

八月﹐北師大治舟艦﹐從蛟門向舟山﹔戰不利﹐被殘。

時裨將江天保爲蕩湖進先鋒﹐以四水艍迎擊定海路獲勝﹐沈敵十三舟。所俘﹐率斷右臂縱還。

監國詣蛟門祭江﹐夜半見有大星從西北隕舟山﹐小星隨之者無數。卽日還舟山﹐未至聞警﹐禦舟不登陸。或請間取兩王子﹝長弘楠﹑次弘棅﹞入舟﹔定西侯名振曰﹕『如是﹐恐以寒守者之心』。監國不彊。

越日﹐北師三道攻舟山﹐出吳淞及閩洋者島師分禦﹐皆捷﹔定閩師復益兵大出﹐兵逼﹐蕩湖侯阮進失措﹐戰於螺頭洋不勝﹐死之。

時舟山精銳﹐分應南北洋。越五日﹐北師復大出。會天霧迷咫尺﹐進激大艍壓之﹔風失利﹐艍不前﹐反爲所乘。進乃手發火桶﹐倉猝桶觸桅﹐反入進艍﹔焚艍﹐進急躍水以解。蓋犯火以水淬之﹐無生者。敵起進﹐進創甚不能言﹐瞪目怒視三日死﹔此月之二十有一日也。

時屯田都督張名揚守南門﹐閣部張肯堂守北門﹐監軍主事丘元吉﹑金允彥等督三親標守城。內師攻舟山不遺力﹐守者亦百法應之﹔至投書勸降﹐閣部肯堂等不答。內師輿創進徇﹐城益戮力鍵禦。環圍十晝夜﹐南北洋二道凱師次十八門﹐阻不入援。

時諸門皆鍵﹐號令嚴﹐气益厲﹔軍中有欲竄者﹐斬之。敵逼城下﹐被擊重傷頗眾。於是遠炮崩其雉堞者數﹐輒隨破隨補。

定西侯名振等護監國駕由外洋南泛。

九月之一日﹐舟山破。

先一日﹐監軍允彥力窮﹐潛叛內降﹔而元吉繼之。爲言城中虛實﹐導攻具益進﹔守者猶細醢允彥子傳示四門﹐以示不二。明日午刻﹐南門開。

錦衣衛都督李向榮﹑總兵馬泰﹑副總兵單登云等率民兵巷戰﹐盡死之。

中書舍人顧玢﹑江中汜﹑陳所學﹐皆系舟山籍﹔於監國有捐助勞。城垂破﹐合戶咸自焚死。

監國繼妃張氏赴井死﹐宮眷十三人從之。一內監失其名﹐扼屍井旁以殉。兩王子北去﹐浙西原兵部主事申信等爭私斂衣食之﹔至欲贖篡﹐不果。

大學士吏部尙書張肯堂一門死之。

先一日﹐肯堂門人蘇兆人﹝字寅侯﹞知不可爲﹐合戶自鎰死。肯堂義之﹐爲降四拜﹐善殮之。隨作絕命詩四首﹐有『傳與後來靑史看﹐「衣冠」二字莫輕刪』之句。次日事急﹐命舉火焚其家屬二十三口訖﹐遂與妾某氏並投繯雪交亭之下﹔一女投荷池死。肯堂有僕已度爲僧﹐法名無凡﹐缽普陀。及舟山之變﹐嘆曰﹕『吾翁無不殉國者』﹗促航舟山﹐泣請內帥﹐願下主懸瘞土﹔師義而許之。肯堂有孫滋大﹐諸生陸燝計脫之。

屯田部督張名揚一門死之。

名揚﹐與名振同母。以總兵理舟山開屯事﹐家東門。母年七十餘矣﹐赴兵死。名揚被執不屈﹐見殺。戚屬五十餘人﹐皆自焚死。幕客諸生顧心復﹐南直人﹔自縊學宮。

兵部尙書都禦史吳鍾巒詣學宮自殺。

鍾巒初從監國祭蛟門返。內師初逼舟山﹐鍾巒間道入城﹐輒不食﹐日飲米湯一﹑二合。預持佛寺「萬歲牌」一端﹐設尊經閣之中﹐南面﹔右廡陳髙座﹐積薪與座等。及城破﹐向「萬歲牌」行五拜三叩頭禮﹐乃登髙座﹐令家人縱火焚之。鍾蠻嘗以「十願」名齋﹐「十願」中終以「見危授命」﹔此日自以不負所願云。幼子裔之﹐越海攜骸骨歸葬。遺集「忠告錄」﹐國變後所著也。長子佑之﹐尋父粵東﹔永曆中﹐授平遠知縣。三子福之﹐先從太湖義奮﹐戰敗死。

吏部尙書李向中以艱在內地﹐越險大能奔﹐廬舟山僻澨爲位而哭守之。城破﹐不屈及難。

吏部左侍郎朱永佑被執﹐不屈死。

永佑知城危﹐輒冠帶拜別監國﹐亦望辭太祖﹐危坐中堂以俟兵入。旣被執赴市﹐語益不恭﹔受刑更慘﹐棄屍海濱。久之﹐有僕竊槁葬舟山之壤。

兵科給事中董心寧自縊文廟死。

志寧初以兵部主事監軍﹐從諸生華夏等內應島師。事不成﹐棄妻子間走舟山﹐攺省員﹔及難。

河南道禦史朱養時及戶部主事林之瑛﹑兵部主事劉午陽俱死之﹔監軍禦史梁隆吉手刃全家﹐自剄。

禮部主事董玄及學錄曾應選俱赴學宮自縊死。

兵部郎中李國禎以母在城﹐間冒險入﹔被執死。

都督焦文玉悉力拒戰死﹐妻張氏隨自盡。

溫義健林伯起﹑張瑞初咸赴學宮自縊死。

伯起﹑瑞初起觸溫州事﹐不就﹔走舟山方數月。

大學士兵部尙書沈宸荃掛冠郊外﹐潛泛海歸﹔風不利﹐舟覆死。副使髙世昌觸石死。

安洋總鎭劉世勛死之。

主事楊鼎臣﹑李開國死最後﹐安洋無援﹔舟山旣敗﹐北師移攻世勛﹐勢詘﹐世動身被數創﹐猶格鬥不退﹐死。

舟山屠﹐墮其城﹔城以外百姓﹐率遷內地。

內命巴將軍守舟山﹐其民復潛歸﹐有其故業。

兵部侍郎煌言以鹿頸兵﹐同定西侯名振扈監國於三沙﹔國姓成功迎入廈門﹐躬朝見﹐行四拜禮﹐稱主上﹐自稱罪臣。尋居監國於金門﹐月致供億惟謹。遇節及千秋期﹐上啟稱賀弗懈。

永曆六年﹝壬辰﹞﹑監國七年﹐監國蹕金門。

國姓成功以兵攻漳﹐泉﹐盡有其下邑。北歸總督陳錦援之﹐成功使人刺殺錦。

時鄭氏故部散漳﹑泉者咸﹝呼﹞集﹐洋稅復舊例﹐能食兵。錦方視事﹐有刺客以國姓密遣﹐卽帳中疾取錦首去﹔求刺客不可得。

桂主自安龍馳授國姓成功招討大將軍敕印。

國姓以桂無所通監國﹐引嫌罷供億﹐禮節亦疏﹐以見一。監國饑﹐各勛舊王忠孝﹑郭貞一﹑盧若騰﹑沈荃期﹑徐孚遠﹑紀石靑﹑沈復齋等間從內地密輸﹐緩急軍需。

遣定西侯名振以己意乞師廈門﹐成功不許﹔至露其背所刺「盡忠報國」四字﹐爲感激﹐指腹爲姻﹐隨得助師二萬。與尙書煌言﹑義英駿﹑誠意伯劉孔昭等直溯金塘﹐獲叛者金允彥﹐磔之以祭舟山諸死事者。持不進﹐題詩金山寺而還﹔有「十年橫海一孤臣」之句。

永曆七年﹝癸已﹞﹑監國八年﹐監國蹕金門。

內戒漳﹑泉﹐國姓謾書北督﹐稱閩鎭馬進寶﹑閩道黃澍啟釁﹐仇在不共﹔必覆此二釁﹐乃議罷兵。仍作書遺其父芝龍﹐要漳﹑泉﹑興﹑福四府。

成功母出自日本﹐嘗金塑母像﹐謹祠之﹔懸以眞珠簾。馬﹑黃兵出郤鄭﹐私有之﹔遂指爲兵名。內卽逮進寶﹑澍以示招徠。又上書其父﹐稱子不稱臣﹑稱朝延無「陛下」字樣﹐語率不恭。

秋八月﹐太白晝見﹐亦經天﹔未﹑申之刻﹐碎如泥金﹐忽明忽沒﹐久之猝下﹐如有掖之者。凡兩月﹐浙中雨毛﹑雨灰。是年﹐災異重疊不勝數。

永曆八年﹝甲午﹞﹑監國九年﹐監國蹕金門。

春正月﹐全師復入京口﹐戰不利﹐失一副將阮甲﹔淹四日﹐退。招討復遣戎政司馬

陳六禦及將軍陳應蕃等協力抵平洋沙﹐攻崇明﹐不克﹔平原將軍姚志卓憤自剄。還觸吳淞關﹐掠北戰艦二百七十號。名振以沙船九百號泛登﹑萊及髙麗﹐乃還。

夏五月﹐寧波北協鎭將張洪徳出款。

洪徳﹐寧波北協鎭也。潛使人通海迹露﹐被逮至曹娥江。海師合其故部竄洪徳﹐並其妻子大小百餘艘入海。稱制封定寧伯。

秋八月﹐復地震浙﹑閩。

國姓遣將軍陳輝總統水軍﹐同定西名振再窺吳淞﹐遇風變﹐師旋。移攻舟山﹐北督鎭巴成功遣先鋒陳虎出禦﹐陳歿﹐巴以城降﹔令司馬陳六禦﹑義英駿守之。

北令芝龍札子成功入款﹔成功再答父諭﹐勒割福建全省及沿海一帶自江﹑浙以及東粵諸州縣。不得請﹐統兵攻漳﹑泉益急﹔適靖南﹑平南二王下東粵勢張﹐退保海澄﹐無有所動。

冬十二月﹐臺州北鎭將馬信出款﹐執巡道張﹑知府劉至舟山﹐縱歸。

北師大治艦防海﹐海師間掠其�艦﹔信懼罪中疑。會降將定寧洪徳與信有舊﹐使人密誘之﹔洪徳詭稱敵至﹐會文武議城守﹐猝起﹐殺��知縣及典史就海﹐加封將軍。

定西侯名振卒於舟山﹔監國震悼﹐贈賻特厚。

永曆九年﹝乙未﹞﹑監國十年﹐監國蹕金門。

夏四月﹐國姓成功師出﹔守將黃﹝梧﹞乘間以海澄北降﹐得封海澄公﹐世鎭海澄。

秋九月﹐國姓還駐廈門﹐攺爲思明州﹔壁大兵。時設四屯﹕張煌言駐臨門﹑陳文達駐玉環山﹑阮春雷駐楚山﹐牛頭門亦宿勁旅﹐遙爲犄角相聲應。東南護發走集者甚眾﹐獨金門扈蹕諸臣自爲保。

湖廣澧州天裂﹐相傳中有楷字一行﹐爲「白條有代靜不萬意中治馳」十一字﹐眾矚分明﹐畱數刻﹔忽風作﹐彩雲而散。官府以聞。

永曆十年﹝丙申﹞﹑監國十一年﹐監國蹕金門。

春﹐桂主自安龍馳敕封招討將軍國姓成功爲延平王﹐一切軍國便宜行。成功謙﹐但以「招討將軍」行所屬諸文武﹐什襲王印不一行。或曰桂主以成功不行王印﹐疑「二字」封不稱﹐攺封「一字」爲潮王﹔成功益謙不受。

二月之三日﹐舟山城哭聲若風箏而咽﹐歷五日始息。雞犬夜登屋而號﹐無所見。南門發國初湯東甌所建碑﹐碑中若或有知者。

秋八月﹐舟山再失。

北師倪將軍師出攻舟山﹐島師戎政六禦﹑定寧洪徳與義英將軍駿分應要害﹐英標有最捷從檣首飛渡敵舟﹐猝斷篷索﹔敵篷墮﹐壓斃百人﹐敵勢大沮。相持久﹐駿舟忽膠淺﹐不能馳驟戰﹐敗績。將軍劉永錫﹝孔昭子﹞跳水死﹔六禦與洪徳合以兵援之﹐被創並自剄死。將軍楊晉爵截橫水洋﹐孤軍當堅﹐持兩日不懈﹔力竭﹐自剄。太常九徵被執﹐不屈﹐見殺。

永曆十一年﹝丁酉﹞﹑監國十二年﹐監國蹕金門。

內海禁嚴﹐沿海居民內徙四十里計﹐淸野﹐洋師防其接濟﹔犯者不赦。

限期勿後﹐如或戀田廬違限者﹐輒火之。所徙許借居﹑寄食於其姻族﹐拒者有法。其四十里之歲課﹐同邑共償之﹐至有所償過於其土著者。有司無能﹐以其狀聞。蓋旣休息飲食之﹐復爲之代償賦役﹔其或缺額﹐考績仍以是不登。魚蝦小戶一竿之外﹐卽稱越界﹔胥役故縱之﹐執以責贖。自江南達東粵數千里﹐鹽場在界內者勿論﹔其界外缺額﹐商賠之。

夏五月﹐國姓成功遣將軍馬龍等騷粵﹐大殘澄海之鷗汀背﹔仍執知縣祖之麟海去﹐授之麟兵部侍郎。久之﹐之麟間脫﹐逸歸。

海師向集洋稅重值﹐闌出內粟。至是﹐遂殘邊以給。

永曆十二年﹝戊戌﹞﹑監國十三年﹐監國蹕金門。

國姓成功以舟師大掠招寶山。時兵部尙書煌言﹐計資延平大力﹐勇圖恢復。自舟山敗後﹐遙奉桂朔﹔凡大舉﹐必與延平合議﹐不敢顯通監國﹐用絕嫌疑﹐以固同愾。監國或間往來鷺門﹐無定轍。

永曆十三年﹝己亥﹞﹑監國十四年﹐監國蹕金門。

夏五月﹐兵部煌言合延平王成功﹐悉舟師從大江突京口。卽嚴家沙爲壇﹐以太牢禡告太祖髙皇帝。翊日﹐亦禡毅宗烈皇帝﹔斬衰從事﹐一軍皆帛。舉哀﹐軍中陪哭﹐聲震百里﹔揚﹑儀及鎭江兩岸官民聞之﹐無不掩涕﹐不能仰視。其奉令專與滿師決﹐遇綠旗﹐拱手不舉兵。持不能﹐難大勝。七里港滿師營將軍傷創甚﹐巡撫朱部安慶師戰瓜渚﹐全軍敗沒﹐朱被執﹐縱之。漕撫亢以淮安師下﹐半道聲悸﹐亢夜投水死﹔下鎭江及瓜﹑揚沿江一帶郡縣。煌言以其師領前鋒開府蕪湖﹐傳檄十里﹐上印者三十有七﹐進芻稅者恐後。

時艅艎大小八千餘號﹐大將張茂之總五軍令嚴﹐掠一黍者死﹔斷鎭江鐵索。北師旣敗﹐鎭江知府甲斬辮出降﹔城中百姓擲帽與堞齊﹐市肆不驚﹐商旅如故。關使者獻稅給軍。凡上印者﹐與明制冠服﹔仍其官。

諸郡縣或不卽上印﹐鄕紳衿多詣官公勒獻冊﹔野健復挺起建旗遙應者﹐不啻數千部。百姓爭出城逸去以弱守者﹐禁不能止。或久以詿誤在禁未決者﹐官爲禮貌善飲食﹐慰去之。

西至荊﹑襄﹐南迄梅嶺﹐烽信所及﹐魂夢輸服。其奉二三工爲大言髙步以警觀聽者﹐卽或坐不道例﹐顧視鼎鑊如飴﹐談笑而盡。聞者益心動。

時楚援疾下﹐歷蕪湖。兵部煌言縱下流馳擊﹐沈其四艦﹔余舟四潰。

海師甘輝列十二營於白土山﹐困江南觀音門﹐候陸師並力不卽至。閱五旬﹐師老。

七月之晦﹐北師穴城夜劫﹐大獲捷﹔沿江數百里舟師咸退去。

北總督郎鍵門不戰﹐衛故明原任鄕紳於公所﹐杜其潛耗﹐責輸餉食兵。海師計水戰之具不利陸攻﹐爲更辦需時﹔意輕﹐目無金陵。適北師明將軍自楚還﹐兵勢頗激﹔戰桃灣﹐海師不利。嗣甘營被劫﹐大戰石灰山﹐復敗績﹐失萬人﹔將軍甘輝與副將餘日新被執。

內師執訊﹐責輝勸降國姓成功﹐酬大爵。輝傲曰﹕『國姓父不能奪國姓﹐乃仗輝﹖且輝亦安肯降國姓也﹗請速死無他』。怒叱同訊日新曰﹕『丈夫得死所﹐濡忍何爲』﹗

蕪湖之師聞石灰山敗耗﹐中弱水道扼﹐絕援糧竭﹐捨舟登陸﹐轉戰千里﹐萬人耗散盡。煌言隻身間脫﹐爲時二十七日﹑艸屩二千餘程﹐復抵臨門。

煌言師不統於鄭﹐自請先登﹐以是深入﹔成功不爲聲援﹐急全師去圖萬全。煌言不得退﹐提殘較入霍山界﹐歷巘崄﹐諸衝擊死散盡﹔至棄騎﹐僞爲失路賈﹐輒露﹐往往得故義健爲曲護之。蓋時中原婦豎﹐無不知大司馬煌言忠者﹔率不聞人﹝煌言有「北徵紀略」傳世﹞。

兵部尙書煌言微表陳五月金陵之役於監國。

煌言意望延平再舉﹐陽疏監國﹔監國亦曲諒。

秋﹐桂主遙敕﹐仍魯王監國﹐駐澎湖﹔晉煌言東閣大學士兼原官。

冬﹐延平大擾閩之嵩門﹔北師失利。

嵩門之捷﹐以書招北鎭張承恩﹔有曰﹕『比者﹐明恩達裏舉浙師病沒﹐達素閩師殲馘殆盡。馬旣早歸﹐李﹑髙繼至﹐可以爲法﹔馬惟善﹐可以爲戒』。

永曆十四年﹝庚子﹞﹑監國十五年﹐監國蹕金門。

時各較饑﹐率就內款﹐寵被過於諸旗﹔遂有僞造印敕﹐曾未一驚濤﹐輒稱方命者。內急來遠﹐不深求也。

東南辯士多托招徠爲名﹐弋巍尊﹔矯語報命﹐互相結引如傳缽﹐率非實耗。

永曆十五年﹝辛丑﹞﹑監國十六年﹐監國蹕金門。

春﹐桂主依緬甸不終。

緬甸弱畏兵﹐出桂主乞免。

閣部煌言三上書監國﹐擬詔書一道﹔不果行。

緬變確﹐金門扈從意﹐卽眞以紹統。煌言未可﹐幸毋以虛名來射﹐遷蹕稍近觀變。

壬寅﹑監國十七年﹐監國蹕金門。

延平王成功營臺灣﹐令其長子經督守廈門。

臺灣﹐故和蘭國貢道候詔處也﹔闊二千里﹐袤倍之。气常春﹐所產稍似內地。

距福州三十七程。延平用所部曹文龍﹑馬信謀取之﹐屯重旅﹔而令統五軍周全斌﹑忠貞伯洪旭﹑督餉鄭泰﹐合守思明。

閣部煌言上書延平﹐有曰﹕『普天之下﹐止思明一塊漧淨土﹔何異桐江一絲﹐系漢九鼎』﹗又云﹕『有明之倚殿下﹐以能雪恥報仇也。區區臺灣﹐何與神州﹑赤縣﹔而暴師半載﹐使壯士塗肝膽於火輪﹑宿將摧肢體於沙磧也哉』﹖成功不聽﹐舟浮礁間道入。

煌言急內難﹐恐延平遠自保﹐必憚勞疏敵﹔又念金門失恃﹐臨門一帶萬不能固﹐故痛言之。而鄭以安其內顧﹐先爲不拔﹔不報。

內督鎭諸以書招煌言於臨門﹐煌言不奪。

答江南總督郎有曰﹕『不佞所爭者﹐天經地義﹔所圖者﹐國卹家仇﹔所期者﹐豪傑事功﹑聖賢學問』。答浙江總督趙有曰﹕『兩間自有正气﹐萬古自有綱常﹔忠臣義士﹐惟獨行其是而已。區區此志﹐百折彌堅﹔不過確守人倫﹐卽是深明天道』。

延平成功稱臺灣爲東都﹐亦稱明京﹐以候桂主巡狩﹐緬變確﹐乃又攺爲東寧國。

於東寧隔江築承天城﹐以居宦東寧者之家。

夏五月﹐延平王﹑招討大將軍國姓成功﹝原名鄭森﹞薨於東寧。長子經自廈門奔喪﹐嗣主東寧﹐仍用桂朔﹔有行羣文武﹐稱嗣藩令諭。設六部﹐官名攺﹐不敢擬制。

秋九月之十有七日﹐監國魯王以海薨於金門。

王年五十有四。繼妃陳氏明年生遺腹子弘甲﹔周支長楊王術桂﹝今攺寧靖王﹞收養﹐棲於東亭。

和蘭國內朝﹐奉北師合攻思明。思明敗﹐而金門﹑臨門﹑牛頭門﹑楚山﹑玉環山諸島之師皆解。

多款北受職者。先是﹐督餉鄭泰有罪﹐延平長子經以伏法。泰子北款﹐挾鎭將馬得功反攻思明﹐爲周全斌所敗﹔乃合和蘭報仇。自思明失守﹐北洋無一傲海上者﹔全斌亦竟北歸。

甲辰秋七月﹐閣部煌言被執。

思明州及諸島俱敗﹐煌言結茅潛於臨門之範澳。是月之二十有三日﹐煌言令裨將吳國華哨探至陶家尖。會寧波人孫惟法爲北師向導﹐伺得之﹔國華被創﹐投海死。舟子林姓者死﹐不言煌言處。火者悉之﹐導範澳﹐執煌言及監紀羅倫﹝字子木﹞﹑勇士葉云﹑門者冠玉並二持槊者。時煌言素袍朱履就道﹐吟詠不輟。至寧波過其門﹐爲一嘆息。

八月﹐煌言至武林﹔督撫趙髙其義﹐禮迎之。煌言抗賓座﹐拱手曰﹕『昨蒙尺一﹐下及賦性拘執﹐不知悔悟﹐致煩使者』﹗左右進酥茶﹐搖手﹕『煌言從不知此味』。或覆以滿服﹐必不可。

出就衛﹐絕食飲﹔衛士哀號﹕『願緩須臾﹐毋見累』﹗於是復食飲如故。

九月之七日﹐東閣大學士﹑兵部尙書張煌言不屈﹐就刑﹔前所並執五人﹐從死。妻董氏﹑子祺﹐旋及難。

煌言初被執﹐作「放言」﹔有曰﹕『滄浪揚塵兮日月盲﹐餘生則中華兮﹐死則大明﹔黃冠故鄕兮﹐非余心之所馨』﹗在道諸吟﹐有『日月雙懸於氏墓﹐乾坤半壁嶽家祠』之句。又有「悲故里」五言古詩﹐闋曰﹕『求仁而得仁﹐抑又何怨焉』﹗臨市﹐口占﹕『我年適五九﹐乃遇九月七﹔大廈已不支﹐成仁萬事畢』。妻﹑子久禁錢塘﹐僧淡齋募以飯之。移獄至鎭江﹐就法。

東寧兩經北招﹐持前要勒以拒。論者曰﹕鄭氏贍魯祿﹑尊唐姓﹑閏桂年抗北﹐爲不恭者三。

朱子以蜀繼漢﹐而千古之大綱以正。東山老人作「通鑑嚴」﹐以南唐繼後唐。後唐𨿽賜姓李而奉唐朔﹐立廟祀髙祖﹑太宗﹑懿宗﹑昭宗﹔南唐﹐唐宗室裔也。「通鑑」以昪比昭烈﹐而紫陽曰﹕徐誥復姓李氏。復之者﹐大言之也。故直以宋按南唐﹐梁﹑晉﹑漢﹑周安得姦其統。此亦特識也。明唐王無嗣﹐並有傳位監國﹝之﹞意﹐桂王竄緬甸而歿﹔監國完全十七年﹐有始有終﹐𨿽不卽正﹐有維系天下之勢﹐而一時之忠臣義士霧集響應﹐卽殘山剩水﹐亦無異於宋之端昺。以春秋屬魯﹐而以唐﹑桂附之﹐其義亦至正矣。其與正學之「禁書」﹑所南之「心史」﹐豈有殊哉﹗

健庵老友好輯遺書﹐网羅放失。見余舊藏東山手稿一冊﹐借而錄之﹔並屬余校對。余喜是書之復有副本於世間矣﹗此書紀事眞實而評品得正﹐必傳於後無疑。略書數言於卷末。

時咸豐壬子八月初五日也。熙臺識。

張跋

「魯春秋」一卷﹝附「北徵紀略」﹑「使臣碧血」二則﹞﹐查繼佐伊璜撰。伊璜﹐字三秀﹐更字支三﹐或稱釣史﹑或稱釣玉﹐咸呼與翁﹔海寧人。明崇禎癸酉舉人。魯王監國﹐授兵部職方司郎中﹐參張煌言軍事。兵敗﹐隱居不出﹐講學於杭州敬修堂﹐弟子從遊者數百人。又罹南潯莊氏「明史」之獄﹐幸而獲免﹐遂浪迹東南以歿﹔著述亦無人爲之刊行。此紀專書魯王監國事﹐始於鄭義興﹑終於張閣部﹔原原本本﹐具有條理。

先是﹐魯王以海時由兗州避兵﹐居臺州。丙戌八月﹐義師奉之駐紹興﹐稱魯監國元年﹐不奉隆武之詔。江東失﹐駐舟山﹔舟山再失﹐飄泊海上十五年。壬寅﹐薨於金門。至甲辰﹐張煌言死難﹐「魯春秋」絕筆於此﹔猶李定國死﹐而後書「明亡」也。王水陸奔走﹐無一寧宇。武夫﹑悍將罕知大義﹐兵餉兩竭﹐聽命於人﹔諸臣捐頂踵﹑糜膏血以奉之自殉﹐於義而已﹑於國事無裨也﹗伊璜直敍其事﹐最爲翔實﹐不似他書之紕漏。今得槁本刻而傳之﹐附錄「北徵紀略」﹑「使臣碧血」二種。

歲在閼逢攝提格﹐八月二十一日﹐烏程張鈞衡跋。

附錄一﹝原附﹞

北徵紀略

使臣碧血

●北徵紀略

張煌言

余自乙酉倡大義於甬東﹐距己亥十有五載矣﹗其間棲山蹈海﹐艱險備嘗﹔俱無論。

猶憶丁亥歲﹐持節監定西侯軍西徵﹐遭颶風覆舟﹐陷敵中七日﹔得間﹐行歸海上。嗣後三入長江﹐登金山﹑掠瓜儀﹐而師徒單弱﹐迄鮮成績。至戊戌﹐追隨賜姓延平藩北伐﹐抵羊山﹐復遇風碎舟﹐返旆。

逾歲﹐年在己亥。仲夏﹐延平藩全軍北指﹐以余練習江上形勢﹐推余前驅。抵崇明﹐余謂延平﹕『崇沙乃江海門戶﹐且懸洲可守﹔不若先定之爲老營』。不聽。

旣濟江﹐議首取瓜步。時敵於金﹑焦間以鐵索橫江﹐夾岸置西洋大炮數百位﹐欲遏我舟師。延平屬命領袖水軍﹐先陸師入。余念國事﹐敢愛軀命﹐遂揚帆逆流而上。次炮口﹐風急流迅﹐舟不得前。諸艘鱗次且前且卻﹐兩岸炮聲如雷﹑彈如雨﹐諸艘或折檣﹑或裂帆﹔水軍之傷矢石者﹐且骨飛肉舞也。余叱舟人鼓棹﹐遂入金山﹔同■﹝舟宗﹞數百艘得入者﹐僅十七舟﹐而本轄舟則十三。嘻﹗危哉。次蚤﹐藩師始薄瓜城﹔一鼓而殲敵兵殆盡﹐乘勝克其城。

延平輒欲直指石頭﹐余以潤州實長江門戶﹐若不先下﹐則敵舟出沒﹐主客之勢殊矣﹔力贊濟師鐵甕﹐而延平猶虞畱都援騎可朝發而夕至也。余謂『何不遣舟師先搗觀音門﹐則建業震動﹐敵將自守不暇﹐何能分援他郡』﹖延平意悟﹐卽屬余督水軍往﹐且以直達蕪湖爲約。夫蕪湖﹐固七省孔道﹐商賈畢集﹔居江﹑楚下流﹐爲江左鎖鑰重地。況踰金陵﹑歷采石﹐懸軍深入﹐此不可居之功也。餘一書生耳﹐兵復單﹐何能勝任﹗𨿽然﹐倡義之謂何﹖顧入中原而不圖匡復也﹐余何敢辭﹗於時江湖縮朒﹐水下如駛﹔海舟行遲﹐余易沙船牽挽而前。

未至儀眞五十里﹐吏民賫版圖迎王師。蓋彼都人士知余姓字有素﹐故遮道來歸。迄余抵儀﹐先一日延平已遣李將軍必單舸往撫﹔余輒欲引去﹐合邑士民焚香長跪雨中﹐固邀余登岸。不獲已﹐登江濱公署﹐延見慰諭之。眾以李將軍無兵﹐恐敵騎突至﹐則無以捍牧圉﹐咸稽顙畱余保障。余不可﹐遂行。鷁首所向﹐儀民無不具瓣香相逆者。而濱江小艇﹐載果■﹝艸﹝瓜瓜﹞來貿易如織﹐若不知有兵。余顧而樂之﹐以爲儼然王師气象矣。

舟次六合﹐得報藩師已於六月二十四日復潤州。余計潤城旣下﹐藩師自陸逐北﹐𨿽步卒皆鐵鎧﹐日行三十里﹐五日亦當達石頭城下﹔卽作書致張茂之所號爲五軍者謂﹕『兵貴神速﹐若從水道進師﹐巨艦逆流遲拙﹔非策也』。余恐後期﹐因晝夜牽纜﹐士卒瑟瑟行蘆荻中﹐兼程而進。

抵觀音門﹐乃六月二十有八日也。不意藩師從水道來﹐故金陵得嚴爲備。余艤棹觀音門兩宿﹐所統戰艦無一至者。余乃發輕舟數十﹐先上蕪湖﹐而身爲殿﹐泊浦口。

七月朔﹐敵偵我大■﹝舟宗﹞尙遠﹐遂發快船百餘載勁卒﹐侵晨出上新河﹐順流而下﹐擊棹如飛。余左右不滿十舟﹐且無風﹐戰不利﹐幾困﹔忽一帆至﹐則余轄下犁■﹝舟曾﹞也。余遽乘之復戰﹐後■﹝舟宗﹞繼至﹐敵始遁去﹔而日已曛矣。詰旦﹐整師前進﹐敵匿不復出。餘部曲馳報江浦已破﹐蓋方余與敵對壘之先﹐一哨越浦口旁掠﹐止七卒薄江城中﹐彼步騎百餘﹐開北門遁﹐而七卒遂由南城入﹔亦一奇也。捷聞延平﹐止余毋往蕪湖﹐而且扼浦口以撫江邑。此七月四日事也。

翌日﹐延平大軍亦抵七星洲。正商略攻取建康﹐而余所遣先往蕪湖諸將捷書至﹐蕪城已降矣。爾時上游聲靈丕振﹐而畱都守禦亦堅﹔延平謂余﹕『蕪城爲上游門戶﹐倘畱都未旦夕下﹐則江﹑楚之援日至﹔非公不足辦此』。余謙讓至再﹐延平但促余遄發。於是率本轄劃船以行﹐而幕府之謀自此不復與聞矣。

七夕﹐抵蕪城。傳檄諸郡邑﹐江之南北相率來歸﹔郡則太平﹑寧國﹑池州﹑徽州﹐縣則當塗﹑蕪湖﹑繁昌﹑宣城﹑寧國﹑南陵﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑涇縣﹑﹝虹縣﹞﹑巢縣﹑含山﹑舒城﹑廬江﹐髙淳﹑溧陽﹑溧水﹑建平﹐州則廣徳﹑無爲以及和陽。或招降﹑或攻克﹐凡得府四﹑州三﹑縣二十四焉。先是﹐余之按蕪也﹐兵不滿千﹑船不滿百﹔惟以先聲相號召﹑大義爲感孚﹐騰書搢紳﹑馳檄守令。所過地方﹐秋毫不犯﹔有遊兵闌人剽掠者﹐余擒治如法﹐以故遠邇壺漿恐後。卽江﹑楚﹑魯﹑浙豪雄﹐多詣軍門受約束﹐請歸禡旗相應。余相度形勢﹐一軍出溧陽﹐以窺廣徳﹔一軍屯池州﹐以扼上流﹔一軍據和陽﹐以固釆石﹔一軍入寧國﹐以偪新安。而身往來宛陵﹑姑孰間﹐名爲駐節雄鎭﹐而其實席不暇暖也。

餘日夜部署諸軍﹐正思直取九江。然延平大軍圍石頭城者已半月﹐初不聞發一炮姑射城中﹔而鎭守潤州將帥﹐亦未曾出兵取旁邑。如句容﹑丹陽﹐實南畿咽喉地﹐尙未扼塞﹔故蘇松援兵﹐得長驅集結石城。余聞之﹐卽上書延平﹐大略謂『頓兵堅城﹐師老易生他變﹔亟宜分遣諸將﹐盡取畿輔諸城。若畱都出兵他援﹐我可以擊殲之﹔否則﹐不過自守虜耳。俟四面克復﹐方以全力注之﹐彼直檻羊﹑穽獸也』。無何﹐石頭師挫。緣士卒釋兵而嬉﹐樵蘇四出﹐營壘爲空﹔敵諜知﹐用輕騎襲破前屯﹐延平倉猝移帳。質明﹐軍竈未就﹐敵傾城出戰﹔兵無鬥志﹐竟大敗。

時余在寧國府﹐受新都降。報至﹐遽返蕪邑﹔七月二十九日矣。初意石頭師卽偶挫﹐未必遽登舟﹔卽登舟﹐未必遽揚帆﹔卽揚帆﹐必且據守鎭江。余故彈壓上流﹐不少動。而敵人卽廷佐﹑哈哈木﹑管效忠等遺書相招﹐余峻詞答之。太平守將叛降於敵﹐余又遣兵復取太平﹐生擒叛將伏誅。然江中敵舟密布﹐上下音信阻絕。余遣一僧賫帛書﹐由間道訪延平行營﹔書云﹕『兵家勝負何常﹐今日所恃者民心耳﹗況上游諸郡邑俱爲我守﹐若能益百艘來助﹐天下事尙可爲也。倘遽捨之而去﹐如百萬生靈何』﹗詎料延平不但離石頭城去﹐且棄鐵甕城行矣。

畱都敵兵﹐始專意於余﹐百計截余歸路﹔以爲余不降﹐必就縛。各將士始稍色變﹐然刁鬥猶肅然。始余欲據城邑﹐與敵格鬥﹐存亡共之﹔復念援絕勢孤﹐終不能守﹐則敵必屠城。余名則成矣﹐與士民何辜﹖而轄下將士家眷俱在舟﹐擬沈舟破釜﹐旣難疾馳﹔欲衝突出江﹐池州守兵又調未集。忽諜報﹕楚來敵艘千餘﹐已渡安慶。余慮若與之值﹐眾寡不敵。因部勒全軍﹐指上流﹐次繁昌舊縣。池兵亦至﹐共議進止﹔咸言『石頭師卽挫﹐江﹑楚尙未聞也﹔我以艨艟徑趨鄱陽﹐號召義勇﹐何不可者﹖若西江略定﹐回旗再取四郡﹐發蒙振落耳』。乃決計西上。﹝八月﹞初七日﹐次銅陵。海舟與江船參錯而行﹐未免先後失序。餘一軍將抵烏沙夾﹐而後隊尙維三山﹔所云楚來敵艘﹐果相值。余橫流奮擊﹐沈其四舟﹐溺死者無算。以天暮﹐各停舟。夜半﹐敵艘遁往下流﹐炮聲轟然。轄下官兵誤謂劫營﹐起帆解纜﹐一時驚散﹔或有回蕪湖者﹐或有入焦湖者。西江之役﹐已成畫餅矣。

余進退維谷﹐遂沈巨艦於江中﹔易沙船﹐由小港至無爲州。擬走焦湖﹐聚散亡爲再舉計。適英﹑霍山義士來遮路﹐言『焦湖入冬水涸﹐未可停舟﹔不若入英﹑霍山寨﹐可持久』。余然之。因盡焚舟﹐提師登岸。至桐城之黃金弸﹐有安慶敵兵駐守﹔此地乃入山關隘﹐余選驍騎馳擊之﹐奪馬數十﹐殺敵殆盡。遂由奇嶺進山﹐一望皆危峯峭壁矣。余轄下甲士素不山行﹐行數日﹐皆重趼﹔且多攜眷挈輜﹐日行三十里。余嚴令焚棄輜重﹐而甲士涉遠多罷。余𨿽知必有長阪之敗﹐而赴義之眾何忍棄置﹔亦按轡徐行。

八月十七日﹐已入霍山界﹐去縣治僅七十里而遙﹔而所稱陽山寨者﹐直咫尺間耳。寨在山巓﹐可容萬﹝人﹞﹔饒水泉。向多義旅﹐近爲敵招撫。有一褚良甫者﹐亦義師﹔受敵符﹐據寨中。余令將佐先以書往通﹐欲借寨屯眾﹔而彼中已聞石頭師挫﹐有向背心﹐堅不納。然寨據至險﹐萬夫莫能仰攻。余遂移札東溪嶺﹐思走英山﹐入將軍寨。但將士疲甚﹐偶語沙中﹐俱以途窮爲憂。余彊起按行﹐占一數四課﹐俱空陷。余大驚﹐因申令詰朝蚤發。

是日﹐余率騎兵前驅﹐但慮前有敵人﹐而豈意追騎之躡其後哉﹗余方踰嶺﹐後軍忽報敵奄至。急回馬﹐而旗靡轍亂﹐士卒皆竄山谷中。敵騎已在前矣﹐顧左右止二十餘騎﹐步卒不滿百。因勒馬髙坡﹐以待後軍稍集而擊之。詎知後軍已爲截斷﹐首尾不能相顧矣。敵騎漸合﹐余念鬥死無益﹐單騎突圍走﹐止一僮攜印相隨焉。嗟乎﹗余之入山﹐非避死也﹔尙圖控連江﹑楚﹐收湖南﹑北之大俠﹐云擾中原﹐天下事未可知也。柰何孤軍無援﹐鼓聲不振﹐卒以潰敗﹔東溪之不爲空坑者﹐幾希。天耶﹗人耶﹗

余去敵稍遠﹐而土人利散兵財﹐皆手挾鳥銃遊弈四山。余牙門將跳而復返﹐與之值﹐呼之偕行。三人紆回山岡間﹐迷失道。土人在山麓者覘見﹐卽趨至山椒﹐阻去路。余以百金爲壽﹐土人卽匿余山廠﹐期以日暮導。餘三人始變服﹐而余將泣數行下﹐惟恐土人之叵測也。余曰﹕『死﹐固我分也。藉土人叵測﹐我當明言姓氏﹐舁至建康﹐從容就義耳。不然者﹐脫虎穴矣。是蓋有命焉』﹗及酉﹐土人果復來﹐裹脫粟相餉。食畢﹐乘月西行。一夜走七十里﹐皆羊腸鳥道﹐崎嶇特甚。初﹐余在馬上著靴﹐後捨騎而徒。偶得雙舄﹐納之實不容足﹔中宵涉水﹐履益加窄。迨晚﹐十趾血浸﹐股踵盡裂﹐余尙竭蹶奔赴。而腹且餒﹐乃望門投止﹐謀朝炊。主人問所從來﹖導者答余爲館師﹐余將則賈客也﹔皆以兵聲遠避而導爲之送往。因具盤飧食﹐爲進一匕。復行﹐適餘散兵十數過諸塗﹐見余驚喜﹐欲相勞苦﹔而導者恐耳目﹐大駭﹐遂疾走。余恐迷失道﹐亦躡導疾走。而村中豪傑觀者如堵﹐競前遮問。蓋村中惟聞餘兵入山﹐風鶴聲甚。見蹶者﹑趨者﹐必謂兵之隨其後也﹐故執途之人而問之。導者見村中之遮余﹐意謂事露﹐計不返顧﹐並余襆被亦負之而趨。回顧余之將與僮﹐尙鵠立隔溪。余旣失道復失導﹐不得不反就將與僮。步履倉皇﹐鄕音復異﹔村中心疑餘爲敵卒敗遁者﹐益環擁﹐索金錢。余恐村中或有他敵﹐姑妄應之﹔且傾所有﹐分贈諸人﹐始稍稍解去。余視其中貌厚者﹐俾之導行﹐彊而後可。其人姓胡﹐昆季三﹔貌厚者﹐其伯氏也。余時但欲得出山達康莊﹐他不遑計。

是日﹐又行三十里﹐托宿焉。逆旅主人﹐胡族屬也。忽胡之季猝至﹐招其兄出﹐耳語﹔俄而﹐主人咸出。余意其識余行蹤﹐必將甘心於余﹔然已無可如何。已而胡卻入語余曰﹕『君自海上來﹐非逃卒也』﹖余曰﹕『然﹗爾何從知之﹖然則柰何』﹖胡曰﹕『君適在村中﹐不有十許人過我門乎﹖避雨旁捨。予季問之﹐知君亦海上人也。恐吾導不力﹐所以來耳』。然胡終不知余爲何許人。胡之老人重具雞黍﹐爲餘言﹕『此村中豪傑﹐向年亦舉義旌不成﹐受殘虐﹔故今莫有敢窺敵足而動者。不意此日石頭師挫﹐君輩又敗績﹐吾儕不復睹漢官威儀矣』﹗嗟嘆久之。復前要盟﹐余易姓名裏居相告﹐兼謀所向。僉云﹕『當從安慶渡江』。初﹐余之離蕪湖而趨上江也﹐舊相從歙人朱君來謁﹔叩其近狀﹐云變姓名賣藥於安慶之髙河埠市中﹐仍欲從余戎行。余謂『事已決裂﹐此行利鈍未卜』﹕贈以金﹐麾之使去。至是﹐余憶前語﹐遂令胡導至髙河埠。而胡亦云﹕『導至髙河埠﹐能事畢矣』。余益不得不訪朱君而問道焉。

信宿﹐達髙河埠﹐已薄暮。余令導與童子先之﹐問朱君築室所在﹖能知朱君別余﹐復他往﹐尙未返。髙河市人見童子之問朱君也﹐覺有異﹔羣蹤迹之。市中豪徐某﹑金某﹐皆歙產﹔與朱君善。偶過此﹐聞童子之問朱君﹑市人之蹤迹童子﹐亦覺有異﹕竟以數語解散市人﹐故余得無恙。然朱君未返﹐無居停主﹐轉投逆旅。逆旅老嫗﹐亦歙人﹔聞余爲朱君故﹐止宿余。而胡之導餘者﹐將於次朝別余歸。余悵悵無所問津﹐益無聊。晨興﹐忽憶安慶向有賣稻船往來江南北﹐必取道樅陽湖﹔而髙河之去樅陽﹐一水可通。遂令胡代余覓便帆﹐將渡江出池州﹐登九華山﹐徐圖歸計。買舟旣定﹐舟人相期亭午鼓棹﹐余故暫止逆旅。而徐﹑金二人自外入﹐與余聯坐﹔問余何來﹖余告以館谷歸江南﹐便道訪朱君。逆旅中無賴子遂詰余﹐訪朱君爲何者﹖余惟詭詞以答。而金與徐素昧平生﹐言語時﹐陰左右余﹐且目余起。余起﹐金引入空捨中﹐問余曰﹕『君得毋姓張乎』﹖余詭曰﹕『吳姓』。金曰﹕『不然。日者我同朱某來江上﹐從鄰舟窺見丰采﹐君固司馬公也。業提師入山矣﹐何以至是﹖將何之』﹖蓋餘同朱至江上時﹐方作焚舟計事。旁午﹐金未晉謁﹐而朱別去﹔金以踉蹌歸﹐以故朱與余交誼﹐金稔知之。而朱與金行蹤﹐徐所熟聞也。先一夕余過市﹐金固疑之﹔與徐謀曰﹕『玆二客之訪朱君﹐得非山中使者乎﹖盍往物色焉』﹗故時晚之解散市人及是晨之過逆旅﹐殆有天幸。及見余﹐徐不識也﹑金識之﹔余亦不諱﹐告以故。金以告徐﹐徐曰﹕『江上未解嚴﹐誰能爲蘆中丈人者﹖倘疏虞﹐可若何』﹗固邀余至其家﹐匿之。始各道姓名﹐備述夜來事如此﹔二君誠有心人哉﹗

適安慶敵兵過髙河﹐士民畏之如虎﹐盡室避村野。余不得已﹐亦相隨避兵至一何姓家﹐亦金﹑徐密友也。翌日兵去﹐金﹑徐另買賣稻舟﹐藏余舟次﹐令何某伴余﹐由樅陽出江﹐渡黃湓﹐抵張灘登岸﹔而金與徐別從安慶來﹐相會於張家灘。張家灘﹐屬池之東流。徐之兄賣藥其村中﹐故問津焉。

於是由建徳祁門兩山中﹐走休寧﹔羊腸鳥道﹐較霍山尢甚。余復病瘧﹐扶疾而行。頭岑岑﹐汗下如雨﹔形容枯槁﹐幾作溝中瘠矣。東﹑建袤髙山﹐多小寇出沒﹐或乘夜剽掠﹔土人相率持兵守嶺頭。凡過客﹐皆榷金﹐名曰禦寇﹐實爲寇也。余冒險奔馳﹐道路以目。將次祁門﹐江右義旅陳九思屯朱橋﹐村捨逋逃﹑商旅裹足﹐而獨余行行不止﹐人多怪之。賴導皆歙人﹐得無他。計程兩日﹐可抵休邑﹔買棹溪行﹐卽可達嚴陵。

未至休邑三捨﹐輒聞有兵阻﹔抵郭外﹐果蜂屯蟻聚﹐闉闍盡閉。蓋彼之叛將新復歸敵﹐長吏慮有變﹐因而登陴。余緣是不得入﹐止郭外招提﹔戢羽潛鱗﹐𨿽子胥吹簫不是過也。而耳目漸集﹐乘間抵城中﹐寓徐之諸父家。其諸父善岐黃術﹐有隱君子風。余至﹐盛爲治具﹔然亦謂余館師﹐與其猶子善﹐不知爲余也。兵退﹐買棹嚴陵。過新安﹐亭長呵止之﹔索篙師金﹐委放行。達街口﹐有巡司廨﹐邏卒登舟譏察﹔見余將北音﹑貌魁梧﹐疑爲逃卒﹐持之急。徐起而與邏者斗﹐而巡司適之郡不在廨﹐是以事得解。解維至淳安﹐已入浙矣。省會有文符插民艇載兵絕浮梁﹐餘船藏他港不獲免﹐爲所司插去。行路難﹐一至此哉﹗余乃迂道走瑞安﹐凡兩買棹﹐始達嚴陵。

余旣入浙﹐晦迹益難。計惟有山行﹐可無恐。乃自婺之東﹑義出天臺﹐以赴海壖。然鳥道羊腸﹐較徽更甚。時余將已令取道於杭﹐而金﹑徐諸人皆不諳浙道裏﹔向者導導余﹐而玆則余導導﹔然余實茫然問途。已經得至海濱﹐濱海居人咸來問訊﹐遠近哄然﹐知余得生還矣。

回思霍山奔亡以來﹐之安慶﹑之池﹑之徽﹑之浦江﹑東﹑義﹑臺﹐之天臺﹑寧海﹐計程二千餘里﹔間關百折﹐何其窮也﹗復回思自崇明進師瓜步﹑潤州﹐而和陽﹑太平﹑寧國﹐而徽﹑池﹑廬之諸州邑﹔乘勝長驅﹐又何其壯也﹗然而轉瞬成敗異勢﹑榮辱殊形﹐是又戲也﹑夢也﹖余自丁亥迄己亥﹐前後入江﹐皆歲在雙魚﹔而一再躓﹐疑若數焉。然以十五載之揣摩簡練﹐旣得而復失之﹔人壽幾何﹖河淸難俟﹗不亦重可慨也夫﹖

●使臣碧血

萇弘之事周王﹐忠於公室以黨於範氏﹐晉人討而殺之﹐藏其血三年而成碧。此忠之所由積也。今左先生之爲使臣﹐執節類蘇屬國﹑抗議類富鄭公﹑從容類文信國﹐卒以見僇。嗚呼﹗有明養士三百年﹐而能以詩書之澤﹑答揚其祖宗於地下者﹐左先生其無憾矣﹗紀使臣碧血。

左懋第﹐字蘿石﹐山東萊陽人。崇禎辛未進士﹐歷官刑部給事中。甲申春﹐詔督兵湖襄。夏聞變﹐誓師而北。會福世子建號金陵﹐攺元弘光﹔懋第入見﹐涕泣陳中興大計。遂命視師江上﹐除右僉都禦史﹐理戎政事。

時江左朝事方棘﹐輔臣馬士英議遣使通好於我朝﹐且告祭崇禎帝﹔眾莫敢行。會懋第母卒於天津之唐官屯訃至﹐疏請終制﹐不聽﹔因請使北。乃遣水師陳洪範持節﹐懋第及太僕卿馬紹愉副之。以洪範常鎭遼左﹐與我國用事易通﹐故授以經理河北﹑聯絡關東之命﹐而通書我朝﹐傅以金帛﹔因冊封平西伯吳三桂爲薊因公﹐世鎭燕京。賜懋第一品服﹐加兵部右侍郎兼都察院右僉都禦史以行。懋第曰﹕『我非敢以寵榮易衰絰﹐顧此行君事﹑親事可兩盡﹔否則﹐抗節而死﹐亦不負讀聖賢書﹐報我君﹑我親地下也』。

秋八月﹐行次滄州。聞我朝已攺封吳三桂爲平西王﹐於是洪範遣使先以冊命授三桂﹐諭來使意﹔三桂不發書﹐緘冊上攝政王。冊文內有「世鎭燕京」語﹐王覽之固已怒矣。然朝議謂﹕『以禮來﹐且令使臣入見』。

九月﹐至楊村。有士人曹遜﹑金鑣﹑孫正疆等來謁﹐且言有報國之志﹐願從行。懋第曰﹕『渡江以來﹐僅見汝等。今上正位繼統﹐思得義勇以佐中興。汝等之來﹐是也』﹗並錄署參謀行陣。

十月初﹐進至張家灣。時議以四夷館處使臣﹐洪範無詞﹔參謀通判陳﹝系孝廉﹐失其名﹞曰﹕『此行成敗未可知﹐而所系國事輕重甚大。今陳帥委蛇如此﹐倘隨勢傾倒﹐其若王命何』﹖遂以往來通議諸事白懋第決之﹔而洪範遂心貳於左。左謂舌人﹝通事人也﹞曰﹕『我奉祭告先帝及酬謝貴國之命而來﹐蓋以貴國爲我先帝成服﹐故不敢先之以兵﹔柰何以夷館授行人﹖且我奉禦書幣聘至境﹐若以屬國相待﹐我必不入﹔義盡名立﹐師出有名﹐我何卹哉』﹗往返再四。

斯時朝士未知江左虛實﹐心憚懋第。乃議以鴻臚寺處之﹐遣官騎來迎﹐建旄乘輿﹐肅隊而入。十四日﹐內院滿大學士剛林來詰曰﹕『何不朝見』﹖懋第曰﹕『議禮定﹐然後可見』。剛曰﹕『禮如何行』﹖曰﹕『昔天朝出使外國﹐國王皆稽首迎拜。今貴國爲先帝成服﹐是有禮於我﹔故但以客禮相見耳』。剛大笑曰﹕『我大淸皇帝卽位﹐不聞爾福王朝貢﹔乃以天朝自處﹐直欲我客禮哉』﹖懋第曰﹕『本朝不知貴國之事﹐以貴國有禮於我君﹐故命使來謝﹐自應以客禮相見。我國家不幸﹐罹此大變﹔今皇上正位繼統﹐方圖中興大業。汝何得言朝貢』﹖剛曰﹕『福王奉何人命僭位』﹖懋第曰﹕『先帝遇變升遐﹐豈有遺詔﹗今皇帝爲先帝之弟﹐兄終弟及﹐率土歸心﹐奉天繼統。若何許人﹖敢言僭位』﹗剛曰﹕『旣知崇禎帝死﹐若何不死』﹗懋第曰﹕『君所言﹐可以責在廷諸臣﹐不可以責我。我奉先帝命督兵剿賊﹐月餘始聞變。我固爲今日計﹐徒死無益』﹗剛曰﹕『旣剿賊﹐賊破京城時﹐爾作何事』﹖懋第曰﹕『我奉命剿賊張獻忠﹔犯京城者﹐李自成也。我聞變﹐卽勒兵北行﹐路聞貴國已驅賊都燕﹐是以中止﹔若卽以兵來﹐非殺賊﹑是剿平爾國矣。且若所言﹐不過借詞難我。譬如往年爾國入犯﹐而琉球﹑朝鮮乘虛驟滅爾國﹔失國之罪﹐可以責守國諸臣﹐其將兵入犯者﹐爾何能罪之哉』﹖時懋第聲色俱厲﹐而洪範﹑馬紹愉皆惟默不言。懋第復曰﹕『莫說我江南小﹐我江南盡大』。剛曰﹕『誰言大』﹖懋第曰﹕『我說也』。洪範以懋第色變﹐遽曰﹕『此大事也﹐非可以一日決﹔明日再議耳』。剛遂去﹐洪範﹑紹愉俱心危之。

明日﹐剛復來﹐所言大略如前﹐而終以「福王僭位」爲詞。懋第曰﹕『始則福王﹐今已正大統爲天下主﹔汝所言﹐多不通理。且我來祭告先帝﹐因而酬謝貴國﹔非以請降及講和來﹐安得以屬國禮相見﹖若所行可復命﹐我卽專之﹔不可復命﹐我必不行﹐有死而已』﹗剛曰﹕『如此﹐且發國書來看』。懋第曰﹕『禦書以與國王﹐若何得預看』﹗剛曰﹕『且已﹗但欲見上﹐須行臣禮』。洪範謂懋第曰﹕『不如先生再議他事』。懋第曰﹕『此來本爲祭告先帝﹐無他事可議。若相見禮少錯﹐後無一事如命矣﹔我必以死爭之』。洪範曰﹕『旣不可相見﹐姑以金帛先之』。懋第因舉示曰﹕『銀兩以賞陵工軍匠﹐金幣以謝國王』。悉數之以付剛。剛歡笑而去﹔私贊懋第曰﹕『此中國奇男子也』﹗時我朝新定鼎﹐不深悉漢事﹔兩日所辯﹐皆漢人爲謀主。而懋第慷慨勁烈﹐詞气不撓﹐故我朝亦不能有加於使臣﹔而心甚重之﹐饋餌﹑禮貌甚隆。

懋第遣參謀通判陳﹑旗鼓副將王廷翰以謁陵事請﹐報言『崇禎已葬﹐可毋往』﹗懋第不得至陵﹐乃陳太牢﹑服斬衰﹐率將士北向﹐哭於寺廳三日。都人聞者﹐莫不流涕。守卒以其事告攝政王﹐王益重之﹔欲生致懋第﹐懋第終不屈。

而洪範受王約﹐許以江南降﹐爵爲侯﹔有成言矣。二十七日﹐有數騎來﹐遣使臣歸國﹔出永定門﹐相次合百騎以從。日行六十里﹐而使臣所從將士尙八百餘。十一月五日﹐止滄州十里鋪。忽有數騎從常大人來﹐遮懋第﹑紹愉還京﹐獨遣洪範歸﹔騎卒有從懋第﹑紹愉北者﹐有從洪範南者﹐常不之問。而我朝已祭告蚩尢之旗發兵南下矣。是日﹐懋第入滄州城宿﹐守者戒嚴。懋第謂將士曰﹕『使臣以畱爲榮﹐我死無憾﹗若等從我固當﹐然俱死無益﹔不若盡止滄州。我入燕﹐觀動靜﹐然後發疏﹐遣人馳奏』。翌日﹐從數騎北發﹐而左營副將張文才﹑後營副將楊逢春﹑都司劉英﹑軍士三百餘人止滄州。

懋第旣返﹐止太醫院署中﹐邏禁頗嚴﹔疏未得發。久之﹐懋第上攝政王啟﹐略曰﹕『懋第奉命北來以禮治兵﹐所以通兩國之好﹔今無故稽畱﹐我使士馬日呼庚癸﹐則後之持節者﹐誰復不避艱險以圖國是﹖必致上干天和﹑下戕民命﹐亦非貴國之利也』﹗啟上﹐攝政王令內院諭懋第﹕『第靜聽﹐勿有違越』。而都司劉英潛至京﹐與遊擊樊通往來偵事。

明年乙酉正月﹐英及參謀曹遜﹑金鑣入訊。晝閟不得通﹐夜踰垣入見﹐懋第曰﹕『近者﹐人以利害之說動我﹐我以壁上所書示之。「生爲明臣﹐死爲忠鬼」﹐此吾志也』。又以上攝政王啟示遜﹔遜曰﹕『此啟足爲使節光﹐然今日之事有可否﹑而無成敗』﹖懋第曰﹕『我心如鐵石﹐亦聽之而已』﹗是時﹐僞太子亦止太醫院旁署中。懋第潛使所從將士誘問守門滿卒﹐滿卒曰﹕『此眞崇禎太子﹐故加防閒﹐供應不缺。爾太子常言伯父今在南京﹐要南去』。懋第因爲書二通﹐一言當遣使臣速歸﹑一請皇太子回南辧驗﹐投內院。內院隸扞之數日﹐始投﹔卒不報。

二月﹐懋第以不能躬叩諸陵﹐遣樊通﹑陳尙嘉馳詣諸山陵及崇禎帝陵哭叩之。三月十九日崇禎帝忌辰﹐懋第爲哀表一通﹐率從行諸臣﹐以羊冢﹑香帛望祭﹐哭叩於太醫院署中﹔復爲文﹐以只雞﹑尊酒祭忠烈諸臣從先帝死社稷封疆者。

四月﹐艸疏一通﹐用帛幅細書﹐藏之蠟中﹔遣金鑣及都司楊三泰馳金陵奏之。而江淮方阻兵﹐不得達。比至五月﹐金陵竟失守矣。曹遜以告﹐懋第曰﹕『此事皎然如日月﹐我志已決﹐毋煩言』﹗

閏六月十五日﹐以江南旣平﹐再下薙發之令。諭懋第降﹐且髡之﹔懋第不從。中軍副將艾大選首髡如法﹐且勸懋第降﹔懋第大怒﹐揮從官立杖斃之。事聞﹐十九日捕下刑部。刑部曰﹕『若不早薙頭降﹐而擅自杖殺人﹐何也』﹖懋第曰﹕『吾頭可斷﹑發不可薙﹗我奉命北來﹐已辦一死﹐豈肯自敗於今日﹐與若輩爲伍﹖且艾大選薙頭倡叛﹐恨不以軍法梟示通衢﹔我自行我法殺我人﹐與若何與﹖可速殺我』﹗遂下獄。

二十日﹐加鐵鎖三﹐擁入內朝。懋第喪冠白袍﹐不北面﹐南向坐於廷下。攝政王心雅重之﹐欲生懋第﹐且大用之﹔問在廷漢臣曰﹕『卿等云何』﹖吏部侍郎曰﹕『爲崇禎來﹐可恕﹔爲福王來﹐不可饒』。懋第曰﹕『若言今上是先帝何人﹖且若中先朝會元﹐今日何面目在此與我言乎』﹗侍郎語塞。兵部右侍郎曰﹕『先生何不知興廢』﹖懋第曰﹕『先生何不知廉恥』﹖於是在廷無復言者。攝政王曰﹕『爾旣爲明臣﹐何爲食我朝粟半年而猶不死』﹖懋第曰﹕『爾入攘我朝之粟﹐反謂我食爾粟耶﹗且古之致力中原﹐亦有藉外國之食者。我國家不幸﹐罹此大變﹔聖子神孫﹐豈遂無人﹖我今日止有一死﹐又何多言』﹗攝政王色變﹐揮出斬之。左僉都禦史趙開心欲起救懋第﹐同列掣其裾止之﹐趙不得前﹔遂擁懋第之宣武門外菜市。懋第昂首髙步﹐神气自若。旣至﹐南向再拜﹐端坐而後受刑。劊子楊﹝忘其名﹞揮淚稽首懋第前跪﹐泣不止。少頃﹐徐起舉鑕﹐亦不憚滿人之在左右也。是日大風﹐晝晦﹔都人奔走流涕拜送者﹐不可勝紀。懋第旣擁出朝﹐趙開心始得前﹔啟王曰﹕『死之適足以成其名﹐不如釋之』﹗王可其奏﹐而懋第已死矣。先是﹐髡令下﹐馬紹愉卽率所從將士薙發降﹔而懋第參謀陳用極﹑傅宣﹑遊擊王一斌﹑都司劉統﹑王廷佐﹑千總張良左俱以不從令﹐同日被殺。遊擊樊通收殯懋第屍於彰義門之白馬坑﹐並取用極等諸人瘞之。而前所遣楊三泰所賫蠟書﹐以是年冬泛海入越﹐始達魯監國發之。

初﹐懋第之至也﹐內院大學士洪承疇面之﹔懋第叱曰﹕『此鬼也﹗承疇統制三邊﹐松﹑杏之敗﹐身殉兵革﹔先帝賜祭﹐加醮九壇﹐優以蔭卹。承疇死久矣﹗何以至今日尙存﹖若來者﹐鬼也』﹗洪至﹐且前欲與言﹐卒不得發而罷。他日﹐內院大學士李建泰訪之﹐閽者通謁﹔懋第曰﹕『老奴何得尙存﹖昔督兵討賊﹐先帝特寵餞之﹔乃旣不以身殉國難而又降仕他人﹐亦有何面目見我哉』﹗李聞﹐不得見而去。嗣是朝士欲見者﹐率遭唾罵。於是咸憚見之﹔或不得已﹐一投謁以示「不絕」之意。及江南平﹐聞懋第題詩云﹕『峽坼巢封歸路迥﹐片雲南下意如何﹖寸丹冷魄銷難盡﹐蕩作寒煙總不磨』﹗訖如其言。

二十五日﹐滄州守知懋第已被害﹐以告前所畱將士楊逢春﹑張友才等﹔於是三百餘人皆號泣散去。

明年丙戌六月十九日﹐陳洪範有疾﹐忽言左公至﹐驚悸而死。始﹐洪範之持節也﹐江南以通好重寄命之﹔事成﹐世加侯爵。而洪範舊通遼左人語﹕入燕﹐盡以江左情實告﹐而心賣懋第。及還﹐又率南徵之兵平江南。懋第見殺﹐而洪範定爵爲侯﹔甫期年﹐卒爲懋第忠魂所殺。

皇明監國魯王壙志

發現皇明監國魯王墓記﹝摘錄﹞

跋金門新發現「皇明監國魯王壙志」

●皇明監國魯王壙志

監國魯王﹐諱以海﹐字巨川﹐號恆山﹐別號常石子。始封先王諱檀﹐爲髙皇帝第九子﹐分藩山東兗州府﹔王﹐其十世孫也。世系﹐詳「玉牒」。王之祖恭王﹐諱坦頤。父肅王﹐諱壽鏞﹔傳位第三庶子安王﹐諱以派﹔王兄也。崇禎十五年冬﹐虜陷兗州﹐安王及第一子﹑第四弟以洐﹑第五弟以江俱同日殉難。山東撫臣奏聞﹐王以第六庶子﹐母王氏所生﹐�授鎭國將軍﹔部覆應繼王位﹐於崇禎十七年四月初四日冊封爲魯王。方三月初旬﹐使臣持節甫出都﹐而京師旋告陷矣。東省驛騷﹐王遂南遷。

弘光帝登極南都﹐移封王於浙臺州府。南中不守﹐虜騎薄錢塘﹐浙東諸臣豎義旗﹐扶王監國﹐都紹興﹔則弘光乙酉閏六月間事也。次年仲夏﹐浙事中潰﹐王浮澥入舟山。會閩舟師在北﹐迎王至中左所。復移師瑯琦﹐附省諸邑屢有克復。虜援大至﹐復者盡失。王又再抵舟山﹐躬率水師入姑蘇洋﹐迎截虜舟﹔而浙虜乘機搗登舟山﹐竟不可援矣。王集餘眾南來﹐聞永曆皇上正位粵西﹐喜甚﹐遂疏謝監國﹐棲蹤浯島金門城。至丙申﹐徙南澳﹐居三年。己亥夏﹐復至金門。計自魯而浙﹑而閩﹑而粵﹐首尾凡十八年。王間關澥上﹐力圖光復﹔𨿽末路養晦﹐而志未嘗一日稍懈也。

王素有哮疾﹐壬寅十一月十三日中痰而薨。距生萬曆戊午五月十五日﹐年才四十有五。痛哉﹗

元妃張氏﹐兗濟寧州張有光長女﹐原浙之寧波人﹔兗陷﹐殉節。繼妃張氏﹐亦寧波人﹔舟山破日﹐投井而死。有子六﹐皆庶出。第一子﹑第三子在兗陷虜﹐存亡未卜﹔次子卒於南中﹔第四子弘槮﹑第五子弘朴﹑第六子弘棟﹐俱在北蒙難﹔僅存夫人今晉封次妃陳氏遺腹八閱月。女子三﹕長爲繼妃張氏所生﹐選閩安侯周瑞長男衍昌爲儀賓﹐未嬪尙﹔二女﹐俱陳氏出﹐未字。

島上風鶴﹐不敢停櫬﹔卜地於金城東門外之靑山﹐穴坐酉向卯。其地前有巨湖﹑右有石峯﹐王屢遊其地﹐題「漢影云根」四字於石。卜葬玆地﹐王顧而樂可知也﹗以是月廿二日辛酉安厝。

謹按會典﹐親藩營葬﹐奉旨翰林官撰壙志﹑禮部議謚。今聖天子遠在滇云﹐道路阻梗﹐末繇上請﹔姑同島上諸文武敍王本末及生薨年月﹐勒石藏諸壙中。指日中興﹐特旨賜謚﹑攺葬﹐此亦足備考訂云。

永曆十六年十二月廿二日﹐遼藩寧靖王宗臣術桂同文武官謹志。

●發現皇明監國魯王墓記﹝摘錄﹞劉占炎

魯王眞冢﹐爲余於八月二十二日十六時發現。特將發現經過詳述於次。

八月十九日﹐余奉命率部負責在舊金城東炸山采石工作。次日開工﹐發掘地皮﹐探取石塊﹐俾鉆孔爆炸。約入地五十公分﹐發現深埋地下之石碑一塊露出﹐厚約十五公分﹑寬約八十公分。余意測爲墓碑﹐飭屬不予破壞。繼向下掘一公尺餘﹐壙蓋畢露。長約二公尺五十公分﹑寬約一公尺四十公分。墓碑髙一公尺二十公分﹐入地約三十公分﹔碑面平滑﹐未刻一文。墓碑案長二公尺餘﹐寬六十公分﹑厚十五公分。其壙四周及蓋﹐均系用特制之三合灰砌成﹐堅固異常﹐誠一久已湮埋之古墓。

八月二十二日﹐余本須參加上級舉行之「八一二二」炮戰周年紀念慶功會及會餐﹐祗以身心偶感不寧﹐請準缺席﹐整日在工地巡視。午後三時﹐由於工作進展﹐此一古墓必須破除﹔特再前往視看﹐計劃如何爆破。偶立碑前瞻望﹐見此墓坐酉向卯﹐前有古崗大湖﹐右靠梁山﹔山頂多石﹐其頂一巨石似系人工所置﹐用爲記號。左靑龍﹑右白虎﹐天然形勝。右前大帽山麓倒塌巨石﹐刻有魯王手書「漢影云根」四字。余頓覺有所悟﹗特飭屬愼重將事﹐保持原狀。謹在碑後一公尺處鑿開一洞﹐命謝文瀾中尉派士官劉田入內檢視﹐獲石碑一具長七十公分﹑寬四十公分﹐余知有異。除飭暫停發掘外﹐親自持該石碑往湖邊淸潔﹔幾經洗制﹐始發現「皇明監國魯王壙志」八字及魯王畢生事迹之全文。余以事體重大﹐隨令權將遺骸裝入用木箱攺裝之棺材﹐敬謹收藏﹔一面報請上級處理。十八時﹐本部隊副部隊長蔡上校﹑參謀長劉上校蒞基地憑視後﹐將壙志碑攜返。是夜「艾瑞絲」臺風侵襲﹐余爲對此一代忠魂表示敬意﹐漏夜冒狂風暴雨之險﹐親往墓地將魯王遺骸肩回﹔置之寢室﹐妥爲保護。

司令官於二十四日上午九時﹐攜其女公子親臨墓地檢視魯王遺骸﹐上香致敬。並由余陪導其到大帽山麓參觀刻於倒塌巨石之「漢影云根」魯王手書﹝「根」字於該石倒塌時遺失﹐現僅存「漢影云」三字﹞及覽讀諸葛倬﹑吳兆煒等於永曆歲次甲午秋仲月間閱讀魯王手書「漢影云根」後所賦之詩。該詩刻於「漢影云根」四字之對面巨石﹐其文如下﹕

監國魯王遵澥而南﹐駕言斯島﹐揮翰勒石爲「漢影云根」四窩字﹐意念深矣﹗倬等瞻仰之餘﹐同賦詩志慨﹗

十年潛見寄波濤﹐手斸虯螭紫■﹝山厭﹞髙。江左匡勛余拄頰﹐澥邦戾止事揮毫。爲章影續扶桑焰﹐匪石根維砥柱牢。他日曰歸仍帶礪﹐從公倍憶舊譽髦﹝諸葛倬﹞。

郊坰野望酒淸濯﹐何處崔嵬森羽翯﹖趨走山精揮筆花﹐縱橫字勢端龍角。靜觀漢影識髙深﹐頂立云根崇澥嶽。湖水近知日月心﹐波光時映晴光卓﹝吳兆煒﹞。

﹝以下尙有二律﹐均已模糊不淸﹐無法附錄﹞。

司令官於歸去前﹐重返墓地﹐再三檢視﹐似有莫大感慨。囑余並轉知有關單位及人員﹐對此古迹須予愛護。午後四時﹐接奉上級通知云﹕『司令官對魯王眞冢之發現﹐特表重視﹔已飭由金防部﹑政委會﹑金門縣政府及本部隊各派髙級人員爲代表﹐並請地方名紳參加﹐組成處理小組﹐日內將至墓地現地處理。在處理小組未到達前﹐對墓地之一切﹐不可隨便更動』。

八月二十六日上午九時﹐處理小組由金防部政治部劉副主任率領到達墓地﹐立卽列隊上香﹐行致敬禮﹔而後攝取墓地照片。最後﹐決定開鑿壙蓋﹐檢取遺物﹐由余派士官二人負責之。由以壙冢系用特制之三合土砌成﹝似用糯米滲入﹞﹐堅固逾常﹔經兩小時又三十分不斷鑿掘﹐才將壙蓋全部破開。其厚約四十公分﹐混入無數磁碗。壙墻厚二十公分﹐平直整齊﹐裏面已全部變黑色。壙底火燒紅色方磚所鋪﹐縫隙灌有水銀。壙中除尙存腐剩之棺材木數塊外﹐余均已變成黑色之渣滓。經本部士官伍志彊﹑郭世賢進入詳細檢查﹐獲得「永曆通寶」錢三枚。十二時正﹐處理小組歸去。下午三時重來﹐繼續監視取出方磚﹔及向下發掘約一公尺﹐未發現任何物品。時已午後五時﹐處理小組宣布發掘工作結束後歸去。余隨派卡車一輛﹐將魯王遺骸一箱﹑壙底渣滓一箱及「永曆通寶」三枚﹑破棺木三塊﹑破磁碗二个﹑方磚九塊﹐運送交金門縣政府保管。

以上爲餘發現魯王眞冢之經過情形。以此項有關歷史文物之重大發現﹐誠有助於史學家之考據﹐余有幸焉。﹝載「中華日報」四十八年十一月十四日﹞

●跋金門新發現「皇明監國魯王壙志」胡適

這篇壙志﹐可以考正許多舊史的錯誤。試舉幾个重要的例子如下﹕

﹝１﹞「明史」百十六魯王檀傳下記監國魯王的末路是﹕

「以海遁入海﹐久之﹐居金門﹐鄭成功禮待頗恭﹐旣而懈。以海不能平﹐將往南澳﹐成功使入沈之海中』。

「明史」百零一諸王世表「魯」下也說﹕『﹝順治﹞十一年﹐成功使人沈之海中』。「三藩紀事本末」及南明的幾種野史﹐也有這種記載。「明史」可能是依據這些野史的。順治十一年﹝甲午﹐一六五四﹞是永曆九年。

全祖望「鮚埼亭集」三十一「明故太僕斯庵沈公詩集序」力辯「明史」此說之不可信。他引沈氏﹝名光文﹞挽魯王詩的自序說魯王薨於壬寅冬十一月﹐是死在鄭成功之後。鄭成功死在壬寅五月初八。壬寅是永曆十六年﹑卽康熙元年﹝一六六二﹞。鄭成功死在五月﹐魯王死在十一月﹐當然不是鄭成功把他沈到海中的了。

「金門志」﹝葉二五～二七﹞與「新金門志」﹝葉一七九～一八一﹞引的呂世宜「魯王墓碑陰」文及周凱「魯王墓碑」﹝原無題﹐我擬此題﹞﹐都根據林子濩「續閩書」記的『王素有哮疾﹐壬寅十一月十三日中痰薨。生於萬曆戊午﹝四十六年﹐一六一八﹞五月十五日﹐年四十五』﹐來駁正「野史載成功沈王於海」的傳說。周﹑呂兩文都作於道光丙申﹝十六年﹐一八三六﹞﹐都只敢駁正「野史」之說﹐而不敢指斥那欽定的「明史」。周凱此文中又引盧若騰﹝牧洲﹞「島噫集」中『有辛丑仲夏壽魯王詩﹑壬寅仲夏作「泰山髙」壽魯王詩﹐……其詩與「續閩書」﹝所記魯王﹞誕日符合﹐豈有王薨而猶爲之壽者』﹖這兩詩都可以證明「續閩書」的記錄是可信的史實。

今年新出土的「魯王壙志」明說﹕

『王有哮疾﹐壬寅十一月十三日中痰而薨。距生萬曆戊午五月十五日﹐年才四十有五』。

這就可以證明林子濩「續閩書」的記載是根據當時撰修的「魯王壙志」一類的史料﹐故一个字不誤。

全謝山「答陸聚緱論三藩紀事本末」﹝「鮚埼亭集」外編四十三﹞說﹕

『辛丑﹐成功入臺灣。壬寅﹐緬甸赴至﹝此指永曆帝之死﹞﹐成功亦卒﹐海上遺臣復奉魯王監國。甲辰﹝康熙三年﹐一六六四﹞﹐王薨』。

這是謝山早年未定之論﹐說魯王死在甲辰﹐是錯的。謝山後來得見沈光文﹝斯庵﹞的詩集﹐才知道魯王死在「壬寅冬十一月」﹐是死在鄭成功死後。這是和新出「壙志」相符合的。

但全謝山深信魯王死在臺灣。他的「張蒼水神道碑」﹝集九﹐題「明故權兵部尙書鄞張公神道碑」﹞說﹕

『壬寅冬十一月﹐魯王薨於臺』。

他的「斯庵沈公詩集序」也不信「阮夕陽詩集」說『魯王薨於金門﹐歲在庚子』的話。謝山不信魯王死在庚子﹝永曆十四年﹐一六五○﹞﹐是對的。但他在此序裏力說魯王死在東寧﹝卽臺灣﹞﹐是錯誤的。他說﹕

『蓋王本與成功同入東寧﹐故卽葬焉』。

現在我們看這「壙志」明明說﹕

『﹝辛卯舟山破後﹞﹐王集餘眾南來﹐聞永曆皇上正位粵西﹐喜甚﹐遂疏謝監國﹐柄蹤浯島金門城。至丙申﹝永曆十年﹐一六五六﹞徙南澳﹐居三年。己亥﹝永曆十三年﹐一六五九﹞復至金門。……壬寅十一月十三日……薨。……卜地於金門城東�外之靑山﹐……。其地前有巨湖﹐後有石峯﹐王徜徉遊其地﹐題「漢影云根」四字於石。……以是月廿二日辛酉安厝。……』。

此可見魯王沒有過到臺灣﹐他先住金門六年﹐中間曾移居南澳三年﹐又回到金門住了三年多﹐就死在金門﹐葬在金門。全謝山的說法﹐得著新出土的史料的否證﹐是必須放棄的了。

﹝２﹞新出「壙志」還可訂正查繼佐「魯春秋」的一些錯誤。「魯春秋」﹝適園叢書刻本﹞說﹕

『壬寅﹐監國蹕金門。……』。

『夏五月﹐延平王……國姓成功薨於東寧。……秋九月之十有七日﹐監國魯王以海薨於金門』。

這个日子——九月十七日——是可以訂正的了。

查氏記舟山之敗﹐說﹕

『監國繼妃張氏赴井死﹐兩王子北去』。

查氏記兩王子之名是「長弘楠﹑次弘棅」。新出的「壙志」也記著﹕

『繼妃張氏﹐亦寧波人﹐舟山破日﹐投井而死』。

『有子六﹐皆庶出。第一子﹑第三子在兗陷虜﹐存亡未卜。次子卒於南中。第四子弘槮﹑第五子弘朴﹑第六子弘棟俱在北蒙難』﹝三子名字可能有鈔寫的錯誤﹞。

好像最後記的三子是舟山蒙難的﹐不但數目不同﹐名字也不相同。

﹝３﹞全謝山又有「舟山宮井碑文」﹝「鮚埼亭集」二十四﹞﹐記「辛卯之役」﹝永曆五年﹐一六五一﹞在舟山投井死的是『監國元妃陳氏』。而「壙志」明說『舟山破日﹐投井而死』是『繼妃張氏﹐亦寧波人』。「壙志」下文又說魯王『女子三﹐長爲繼妃張氏所生』。志文兩次提及「繼妃張氏」﹐顯然有所依據。謝山稱她「元妃」﹐是一誤﹔說她姓陳﹐是二誤。

「壙志」又明說﹕

『元妃張氏﹐兗濟寧州張有光女﹐原浙之寧波人。兗陷﹐殉節』。

而謝山「舟山宮井碑」說﹕

『監國次會稽﹐張妃主宮政。而﹝陳﹞妃以丙戌﹝唐王隆武二年﹑卽淸順治三年﹐一六四六﹞春入宮。會西陵失守﹐監國自江入海。保定伯毛有倫扈宮眷自蛟關出﹐期會於舟山。道逢張國柱亂兵殺掠﹐擁張妃去』。『﹝陳﹞妃在副舟中﹐……伏荒島數日﹐飄泊至舟山﹐監國已入閩……。吏部尙書張肯堂遣人護之﹐得達長垣。監國見之流涕﹐始進爲元妃。……辛卯﹐大兵三道入海。……﹝舟山﹞城陷﹐元妃……投井而死。……董戶部守諭爲作「宮井篇」哭之。……』。

魯王「壙志」記他的「元妃張氏」死在兗州被滿淸兵攻破的時候﹐那是在崇禎十五年﹝一六四二﹐「明史本紀」及「諸王世表」皆作十五年﹐「明史」百十六魯王傳誤作崇禎十二年﹞。謝山此碑寫魯王的張妃在紹興監國時主宮政﹐那是在唐王聿鍵的隆武元年﹝乙酉﹑一六四五﹞﹐在兗州破城後三年了。又寫那位張妃在隆武二年﹝丙戌﹑一六四六﹞在海上被亂兵擁去﹐下落不明。這个張妃在「壙志」裏完全沒有記載﹐而謝山完全沒有提起「壙志」裏記的「兗陷殉節」的「元妃張氏」。我們似乎應該用新出土的「壙志」來訂正謝山先生的「舟山宮井碑」文罷﹗

四八﹑十﹑三十一下午。

「壙志」記『次妃陳氏遺腹八閱月』﹐這是壬寅十一月尾的記載。查氏「魯春秋」在魯王死後補記﹕『王年五十有四﹝依「壙志」與「續閩書」﹐當作「四十有五」﹞。繼妃陳氏明年生遺腹子弘甲。周支長楊王術桂﹝今攺寧靖王﹞﹐收養﹐棲於東寧』。這是那个遺腹子的下落。「寧靖王術桂」卽是魯王「壙志」的作者。「周支」當作「遼支」﹐卽「壙志」署名的「遼藩」。「明史」百十六遼王下云﹕『遼國除﹐諸宗隸楚藩﹐以廣元王術■﹝土周﹞爲宗理』。又「明史」諸王世表「遼」下末代有術■﹝土受﹞﹑術堣﹑術垌等。「魯春秋」稱『長楊王術桂﹐今攺寧靖王』。謝山先生說﹕『讀太僕﹝沈光文﹞集中﹐王在東寧﹝當作「金門」﹐說見上﹞﹐頗多唱和。宗藩則寧靖﹐遺臣則太僕』。遼藩寧靖王朱術桂的詩似乎沒有流傳下來﹐我們現在讀這篇新出土的「壙志」﹐還可以想象那位末葉王孫的故國哀思﹐還應該對他「指日中興」的夢想寄與無限的同情。

四八﹑十﹑三十一夜補記。﹝載「中華日報」四十八年十一月二日﹞

