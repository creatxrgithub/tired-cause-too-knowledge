多鐸妃劉氏外傳胡蘊玉淸攝政王多爾衮﹐與順治母結婚﹐世多傳者。豫親王多鐸之妃劉氏﹐系虞邑黃氏妻﹐知者絕少。康熙間墅西逸叟志此事頗詳。刪節爲此篇﹐當亦淸史中一段逸話也。劉氏小字三季﹐虞邑之任陽人﹐家世業儒。伯賡虞﹐守正不阿﹐不可以非禮幹者。仲肇周﹐狡黠嗜利﹐險人也。劉氏生而聰穎﹐六歲母死﹐卽自妝束﹐父教之書﹐一目了了。捉筆作字﹐秀雅可愛。學爲筆札﹐朗朗成章﹐十歲父死﹐遂倚兩嫂以居。甫垂髫﹐嬌艷動人﹐鄕裏稱爲國色。性明敏﹐遇難處事﹐一言立決。摒擋家政﹐過於健婦。兩兄亦善視之。苛於擇婿﹐十四歲猶未問字也。邑有黃亮功者﹐以權子母起家。亮功憑祖父之業﹐握籌持算﹐所積愈丰﹐儼然爲一邑之首富。顧胸無點墨﹐大腹賈滿貯金銀气也。娶於陳而亡﹐年四十無子。謀娶劉氏爲繼室﹐造媒妁致意賡虞。賡虞不允﹐且面斥之。肇周利黃多金﹐極力勸合﹐賡虞固執不可。未幾賡虞應幕往山左﹐適訛言四起﹐謂朝廷遣使至江浙采民女﹐婚嫁者一夕數百﹐肇周乘訛言時嫁妹於黃。賡虞回家﹐肇周詭言官吏已將妹年貌登於冊﹐急切不能得婿﹐因黃前有成言﹐故歸之也。賡虞無可如何﹐默默而已。劉歸黃﹐居恆鬱鬱不樂。逾年生一女﹐劉愛之甚﹐曰「此吾掌上珍。」因命之珍。黃五十而無子。肇周子七﹐常育於黃家﹐意蓋有所屬也。七長﹐好勇斗狠﹐喜與無賴遊﹐劉責之不聽。劉字珍於直塘錢氏﹐而招贅焉。蓋意因七不肖﹐而托女以終也。七因之愈橫﹐劉怒逐之。會黃死﹐七斬衰號於柩前﹐欲分遺產﹐劉不與﹐命有力者摔之門外而閉之戶。七大呼曰「吾必有以報。」越數日﹐七果引盜來劫。幸先有備﹐盜驚而逸。劉有戒心﹐遂將財谷盡遷直塘而徙居焉。珍在直塘司收﹐劉在任陽司發﹐五日而盡。劉擬於翌日起行﹐是夜難作矣。李成棟將滿洲﹐率兵縱掠﹐所過城邑﹐輒爲殘破。嘗擄婦十餘艘過嘉定﹐鄕民焚其艘﹐婦女死者過半﹐成棟誓必掠取吳中美姝以償。繼破松江﹐擇大宅﹐多掠婦女置於中。旋奉虜命寇粵﹐令腹心將帥率旗兵千人﹐名爲松江﹐實則爲婦女計也。七方投旗下爲走宰﹐因與旗兵言劉氏多財﹐可劫而有也。旗兵言於守將﹐守將以爲然。乃命偏裨率五百人﹐以七爲向導。時劉方封鎖樓房﹐忙碌竟日。夜與張媼整理細事﹐件件俱備。素服淡妝﹐坐而待旦。俄而炮聲轟天﹐墻戶傾塌﹐旗兵數百人﹐蜂擁而入。啟倉廩空﹐啟窖藏空﹐啟衣箱亦空﹐裨將怒甚。七忽擁劉氏至﹐於火光中望見劉貌﹐曰「賴有此耳﹐不然何以復旗主。」遂擄劉氏而去。張媼從之。蓋七不知劉氏遷居﹐堅執劉氏多財﹔且欲搜珍﹐久之竟無獲﹐旗兵遂殺之。縱火焚黃氏之居﹐而投七屍於烈焰中。劉被擄至松﹐守將見其貌美﹐不敢私﹐遂畱待成棟﹐居於大宅中。未幾﹐成棟在粵中反正﹐松江宅中所畱婦女﹐悉送至南京﹐聽本旗發遣。婦女三百餘人﹐劉亦在其中﹐歸黑都統承管。初至﹐羣聚馬柵中﹐馬糞燻人﹐一息難處。劉忍痛雜眾婦女中﹐泣不欲生。越一日滿洲媼來矣。滿洲媼者﹐豫王府中總管老媼也﹐年七十餘﹐能漢語。至則集婦女三百多人﹐分爲十排﹐每排約三十條人。上下睨視久之﹐選得三十人﹐令至別所﹐排列於前。諦視良久﹐曰「彼太長﹐此略短﹔彼過白﹐此微黑。」三十人中復去其半﹐畱十餘人﹐令至前﹐視其發眉耳目口鼻指臂﹐一一細察。復隔衣而捫其乳﹐則又去其餘﹐存者僅五人。乃令五婦列坐﹐待以茶﹐殷勤問訊﹐而細察其音。有一婦聲微澀﹐復去之﹐僅得四人﹐而劉與焉。擁四婦登輿至王府﹐滿媼謂四婦曰「爾輩當受特別看待﹐有侍婢者挈以采無妨也。」張媼從往焉。劉至王府﹐謂張媼曰「未亡人含垢忍辱而不死者﹐欲得與珍相見耳。今已矣﹐吾其死乎﹗」言罷大哭。張媼亦相向而泣。俄而王宴﹐命四婦侍酒﹐滿媼誡四婦曰「至前各叩首俯伏﹐命起乃起﹐儐勿哭泣﹐致王怒﹐以取鞭撲。」三婦皆如命﹐伏地不起﹐屏息莫敢作聲。劉則倚柱而立﹐側其面﹐不發一語。額光映燈燭﹐奕奕射人目﹐眼暈微紅﹐倍添嬌艷。王異之﹐問何籍﹖劉不應。問年幾何﹖亦不應。問有夫否﹖又不應。忽放聲大哭曰「我民間寡婦﹐被韃兵虜﹐以戀戀一女﹐故不能遽死。今至此﹐尙用生爲﹖盍速殺我﹖我良家女﹐決不肯爲奴婢。」語罷﹐撞首於柱。滿媼抱持﹐且號且踴﹐鬘髻爲解﹐發委地丈餘﹑王見而異之﹐諭滿媼曰「善護持﹐無令悲損﹗」劉始終悲泣不食﹐張媼私謂滿媼曰「劉痛念女﹐故悲若此。前在松江﹐傳聞李兵復掠直塘﹐今已三旬﹐女之存亡莫卜。計得一通信問於其女﹐以慰其心﹐或可小進飲食。」滿媼啟於王﹐王允之。滿媼告劉﹐命作書寄女。劉忽霽顏曰「爾累日之言﹐徒令人悲。惟此言差解意耳。」乃作書寄珍曰「我生不辰﹐疊罹險難﹐向日送爾河幹﹐競成長別﹐痛何可言﹗自七獸肆毒﹐擄我往松﹐幸叨假母慈覆﹐寢食相依﹐且許送我歸虞。令母女完聚﹝按此當是李成棟之守將恐劉不食而死﹐設此計以緩其死耳﹐非眞情也﹞。不期掛名眷籍﹐候遣省中﹐忽又送入掖庭﹐竟如墜崖之人﹐不能奮飛。嗟乎﹐珍兒﹗汝母至此﹐尙能隱忍以求活哉﹖所以苟延殘喘﹐屢遭窘折而不死者﹐嘗與張媼言﹕『汝是我一點血脈﹐若不相聞問﹐而泯泯以死﹐使汝抱無涯之憾也。』前在松江﹐驚聞直塘一帶﹐村落盡被兵燹。想七獸未遂所欲﹐故又發縱指使。以勢而揣﹐汝家亦爲破巢之卵。然究竟是眞是假﹐尙不免將信將疑。今吾書至﹐而汝有手書來﹐則吾知汝之幸不死於七獸也。其生其死﹐決於片楮。專睇歸鴻﹐慰我愁思。若夫煢煢嫠婦﹐給事掖庭﹐凡所預計﹐皆所素審。彼若辱我下陳﹐使以鞭箠﹐非口唾其面﹐卽頭撞其胸﹐𨿽粉吾骨不計也。吾秉性髙抗﹐不肯下人。拼卻一死﹐彼且柰我何﹖珍兒﹐珍兒﹗無爲我慮。」珍接書未發封﹐泣曰「不意今日得見母書﹗」發封讀未竟﹐悲泣不能聲。錢生讀之﹐泣謂珍曰「事已至此﹐該將柰何﹗論大義則妻不得二其夫﹔論人情則女不得死其母。」時肇周適至﹐極力囑珍作書勸劉從王﹐且言王之威與勢以畏懼之。珍默默無言﹐只有啜泣而已。肇周私修書勸劉萬不可執拗﹐且言家室焚毀﹐歸亦無以爲生。婿外人﹐萬不可靠云云。私付使者。使者待一日﹐索珍書急。珍大哭曰「一腔痛血﹐叫我從何處寫起﹗」惟書母生則兒生﹐母死而兒死﹐付之以去。劉知王爲己發書﹐始飲糜粥。及回書至﹐知珍無恙﹐不覺色喜﹐而志已稍移矣。適王之妃忽喇氏薨於京邸﹐訃至﹐爲位於中堂。凡本旗婦女﹐皆得臨哭。劉氏亦縞衣素裙。幽姿素質﹐更覺綽約。忽與王遇﹐王視之尢異。密謂滿媼曰「此婦非長髮委地者耶﹖可善視之。」俄而王多賞賜。劉皆不一顧。滿媼跪告曰「王賜宜叩謝。」劉忽倒臥於牀不起。是日王命劉侍寢。劉大號泣曰「我難婦耳﹐必欲婢妾蓄我﹐我何惜一死﹖」張媼惴惴﹐力勸毋號泣召禍。劉更大號曰「爲婢妾不如死﹐況未亡人而又爲人婢妾者耶﹖」滿媼曰「王妃已薨﹐非婢妾也。」劉曰「命我侍寢﹐非婢妾輩而何﹖」滿媼會意﹐知劉志已移﹐特不肯苟且從事耳。越數日﹐王賜劉金鳳冠一品命服﹐劉不言而手受其冠服。是夕張燈作樂﹐與王行婚禮。時王年四十﹐劉年三十五矣。越歲生一子﹐冊立爲妃。婿錢氏得劉之奧援﹐任部曹焉。朴庵曰「逸叟所記瑣碎﹐多言黃氏刻薄事。玆刪節與劉氏無關者﹐綴述成篇﹐亦飛燕外傳之流亞也。劉氏慷慨激昂﹐不顧一死﹐竟以愛女故﹐致失身於人。故古來盡節者所以貴割愛也。然能要挾立己爲妃﹐劉亦智矣哉﹗」

