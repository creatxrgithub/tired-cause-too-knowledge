禁火葬錄佚名輯

禮部爲移咨事﹐祠祭司案呈﹕同治七年四月二十二日內閣抄出﹐十八日奉上諭﹕翰林院侍講學士錢寶廉奏請嚴禁火葬一折。火葬之習﹐久幹例禁。近來浙江杭嘉湖等府尙有此獘。若如該學士所奏﹐實於地方人心風俗大有關系﹐亟宜嚴禁﹐以挽頹風。著浙江巡撫出示曉諭﹐申明例禁﹐並恐他省沿此陋習﹐著各省督撫通飭所屬州縣﹐一並嚴禁﹐如有似前火葬者﹐卽行按律治罪。其嘉興府向有惡棍阻葬等事﹐並著李瀚章飭令各州縣從嚴懲辦﹐以儆刁頑。欽此。欽遵到部﹐相應抄錄原奏﹐移咨浙江巡撫﹐轉飭一體遵照辦理可也。計粘抄原奏﹕翰林院侍講學士臣錢寶廉謹奏﹐爲請旨嚴禁火葬積習﹐以廣孝治而正人心﹐恭折仰祈聖鑑事。竊惟聖朝之治世﹐教孝爲先﹔人子之事親﹐愼終尢重。自世人創爲火葬之法﹐竟有毀墓燒屍﹐殘忍其親而不顧此者。此風臣習聞而未得其詳﹐近於同鄕公車中訪之﹐則情形更慘﹐習染更多﹐誠爲悖倫蔑理之尢﹐不可不速行禁止也。查火葬之習﹐浙江杭嘉湖三府皆有之﹐而莫盛於嘉屬之石門﹑桐鄕等縣。彼處民多業蠶﹐以其不便於種植﹐乃於中元﹑冬至兩節前後﹐相率而爲火葬之舉。其發冢開棺而燒屍者﹐謂之明葬﹔其發冢燒棺而不見屍者﹐謂之暗葬。舉先人之遺骸而付之一炬。火初發則柩申乏嗚咽有聲﹔火卽息則骨皆煨燼﹐屍亦灰飛。問有年久屍僵者﹐乃以斧斤支解之﹐仍復投諸烈焰﹐傷心慘目﹐所不忍言。而爲之後者﹐方且延僧眾﹐召親朋﹐飲讌歡呼﹐金錢揮霍﹐紳耆勸之而不顧﹐官長禁之而不慘﹐蓋深惑於火葬速發之說﹐而謂行此可以獲福也。冥愚荒誕﹐舉國若狂﹐實爲風俗人心之患。況由嘉屬而推之他省﹐漸染效尢﹐其貽害伊於胡底。查例載﹕子孫於祖父母﹑父母墳墓燒棺槨者﹐杖一百﹐徒三年﹔燒屍者絞。又載﹕於他人墳墓燒屍者﹐杖一百﹐徒三年﹐若緦麻以上尊長﹐杖一百﹐流二千里。定例本爲嚴密﹐但鄕愚無知不諳例禁﹐而地方等官又以爲不急之務﹐玩忽視之﹐遂致積久盛行﹐釀成澆俗。若不嚴行申禁﹐恐玩梗鄕民罔知悛攺﹐可否請旨﹐敕下各直省督撫通飭所屬各州縣﹐曉諭嚴懲﹐並責令紳耆地役人等﹐分段訪查﹐多方勸諭﹐如有仍前火葬者﹐無論父母尊長﹐以及卑幼他人﹐均卽報明﹐按律治罪。至實在無力貧民﹐查各省州縣中向俱置有義冢﹔兵燹之後廢地尢多﹐每經紳富等捐建公阡﹐應由地方官再查各鄕拋荒絕地﹐添設義塋﹐聽其報明附葬。其有不願附葬者﹐有地則諭以及時合厝﹐無地則權宜檢骨坎埋﹐均不準私行火葬﹐以挽澆俗﹐而勵孝思。再﹐臣查嘉興府各屬﹐更有一種刁惡棍徒﹐往往遇有葬事﹐糾約無賴多人﹐攘取物件﹐訛索阻撓﹐致令貧富善良﹐皆以葬親爲難事﹐而停擱暴露﹐莫可如何。此等阻葬刁風尢爲地方之黑﹐相應請旨﹐一並飭令地方州縣﹐嚴切曉示﹐查獲重懲﹐俾鄕邑良民得以及時營葬﹐似教孝施仁之一助。臣愚昧之見﹐是否有當﹐伏乞皇上聖鑑訓示。謹奏。石門縣舉人譚逢仕﹑鐘兆熊﹐職員徐振圻﹑沈保壽﹑錢立漢﹐職監張聯芬﹑庫元熺稟。敬稟者﹕竊嘉屬向有火葬之俗﹐石門尢甚。𨿽歷奉邑尊諭禁﹐及舉等設法募資﹐創建灰局﹐勸令領灰營葬。而鄕民無知﹐堅執蠶桑爲重﹐營葬則有礙種桑之見﹐遂至相習成風﹐小康之家亦都悍然爲之。舉等目擊神傷﹐無以勸止﹐因於應試春闈後﹐特請鄕先達﹑翰林院侍講學士錢寶廉申奏﹐奉上諭交浙撫出示曉諭﹐申明例禁在案。玆屆中元伊邇﹐誠慮遐陬僻壤未能徧奉綸音﹐勢必仍蹈故轍﹐爲此抄粘奏稿﹑上諭﹐環求迅賜﹐出示曉諭﹐勒石永禁﹐並飭令地方官密查明確﹐隨時嚴辦﹐以挽澆風﹐以光孝治﹐存歿均戴。謹稟。撫憲李批﹕已據稟出示杭嘉湖三府屬勒石永禁﹐並札飭各府縣拿辦矣。仰將發去告示一道領回﹐勒石公禁﹐以厚風俗。此繳。浙江巡撫李。浙江巡撫李爲嚴禁火葬惡習﹐勒石永禁﹐以厚風俗事。照得火葬惡俗﹐例禁綦嚴﹐鄕愚無知﹐習焉不察﹐遂至積久相沿﹐釀成澆俗。今據石門縣舉貢職監譚逢仕等稟稱﹐嘉屬向有火葬之俗﹐石門尢甚。𨿽歷奉諭禁及舉等設法募資﹐創建灰局﹐勸令領灰營葬。而鄕民無知﹐堅執蠶桑爲重﹐營葬則有礙種桑之見﹐遂致相習成風。今春翰林院侍講學士錢寶廉申奏﹐奉上諭著浙江巡撫出示曉諭﹐申明例禁。玆屆中元伊邇﹐誠慮遐陬僻壤未能徧奉綸音﹐勢必仍蹈故轍﹐爲此抄粘奏稿﹑上諭﹐環叩迅賜﹐出示曉諭﹐勒石永禁﹐並飭地方官密查嚴辦等情前來﹐除飭地方官訪查拿辦外﹐合行出示曉諭。爲此示仰士庶人等知悉﹕自示之後﹐務須依禮殯葬﹐無力之家盡可權厝義冢﹐如敢仍蹈惡習﹐輒用火葬﹐無論父母尊長及卑幼他人﹐許該地保裏鄰舉報﹐照例治罪。有功名者﹐卽行詳革。地保裏鄰知而不首﹐一經他人告發﹐卽治以隱匿之罪。並仰該地方官會同紳士查明無主荒地﹐多置義冢﹐以備貧民附葬﹐毋令藉口。如有地棍阻葬﹐勒索花紅等項情事﹐許各葬主首告﹐立拿懲辦﹐決不寬待。各宜凜遵毋違﹐特示。禮律載﹕凡有喪之家惑於風水﹐停柩在家﹐經年不葬者﹐杖八十﹔其從尊長遺言﹐將屍燒化﹐及棄置水中者﹐杖一百﹔從卑幼並減二等﹝將屍燒化及棄置水中﹐卽是毀棄矣。死者𨿽有遺言﹐當遵禮制﹐不可從其亂命。若聽從遺言﹐卑幼將尊長之屍燒化棄置者﹐杖一百﹔尊長將卑幼之屍燒化棄置者﹐並減二等﹐杖八十。﹞刑律載﹕殘毀他人死屍﹐及棄屍水中者﹐各杖一百﹔若毀棄緦麻以上尊長死屍者﹐斬﹔棄而不失﹝拾﹞及髡發若傷者﹐各減一等﹔緦麻以上卑幼﹐各依凡人遞減一等﹔毀棄子孫死屍者﹐杖八十﹔其子孫毀棄祖父母﹑父母﹐及奴婢雇工人毀棄家長死屍者﹐斬。若於他人墳墓燻狐貍﹐因而燒棺槨者﹐杖八十﹐徒二年﹔燒屍者杖一百﹐徒三年﹔若緦麻以上尊長﹐各遞加一等﹔卑幼各依凡人遞減一等。若子孫於祖父母﹑父母及奴婢﹑雇工人於家長墳墓燻狐貍者﹐杖一百﹔燒棺槨者﹐杖一百﹐徒三年﹔燒屍者﹐絞﹝毀棄死屍﹑燒棺槨﹑燒屍﹐律法皆如是森嚴﹐其爲不應燒化可知矣﹞。文昌帝君《孝經•孝感》章云﹕人之一身﹐諸般痛楚﹐何處可愛﹐何爾化外。火焚親屍﹐全無惻隱﹐美名火葬﹐於心最忍﹝《明史》﹕太祖嘗與學士陶安登南京城樓﹐聞焚尸之气。安曰「古存掩骼埋胔之令﹐推恩及於枯骨﹐近世狃於元俗﹐或焚之而投骨於水中﹐於心何忍﹖」上曰「此王道之言也。」自是王師所臨﹐見枯骨必掩之而後去﹐至是乃令天下郡縣設義冢﹐凡民貧無地以葬者﹐命所在官司擇近城寬闊地爲之﹐敢有徇習元人﹐焚棄死骸者﹐坐以重律。吁﹐仁人之言﹐其利薄哉﹞。夫人之死﹐口不能言﹐肢體難動﹐實心未死﹐猶知痛苦。過七七日﹐心之形死。其形𨿽死﹐此心之靈﹐千年不死﹐火焚而熾﹐碎首裂骨﹐燒筋炙節﹐立時牽縮﹐心驚肉跳﹐若痛苦狀。俄頃之間﹐化爲灰燼﹐於人且慘﹐何況我親。﹝火葬者如此可畏﹐戒之﹐戒之﹗﹞誦是經者﹐各宜省悟﹝「省悟」二字著眼﹞﹐苟無父母﹐烏有此身﹐報恩靡盡﹐銜慈莫及。顧亭林《日知錄》載﹕火葬之俗盛行於江南﹐自宋時已有之。《宋史》紹興二十七年﹐監登聞鼓院範同言﹐今民俗有所謂火化者﹐生則奉養之﹐具惟恐不至﹔死則燔爇而捐棄之。國朝著令﹐貧無葬地者﹐許以官地安葬﹐河東地狹人眾﹐𨿽至親之喪﹐悉皆焚棄。韓琦鎭並州﹐以官錢市田數頃﹐給民安葬﹐至今爲美談。然則承流宣化﹐使民不畔於禮法﹐正守臣之責也。事關風化﹐理宜禁止。仍飭守臣措置荒閒之地﹐使貧民得以收葬從之。景定二年﹐黃震爲吳縣尉﹐乞免再起化人亭狀曰﹕照對本司久例有行香寺﹐曰通濟﹐在城外西南一里﹐本寺久爲焚人空亭﹐約十間﹐以罔利﹐合郡愚民悉爲所誘﹐親死則舉而赴之烈焰﹐余骸不化﹐則又舉而投之深淵﹐哀哉﹗斯人何辜而遭此身後之大戮邪﹖震久切痛心﹐以人微位下﹐欲言未發。乃五月六日夜﹐風雷驟至﹐獨盡撒其所謂焚人之亭而去之。意者﹐穢气彰聞﹐冤魂共訴﹐皇天震怒﹐心絕此根。越明日﹐據寺僧發覺陳狀﹐爲之備申使府﹐蓋亦幸此亭之壞耳。案吏何人﹐敢受寺僧之囑﹐行下本司﹐勒令監造。震竊謂此亭爲焚人之親設也﹐人之焚其親﹐不孝之大者也﹐此亭其可再也哉﹖謹按古者小斂﹑大斂以至殯葬﹐皆擗踴﹐爲遷其親之屍而動之也﹐況可得而火之邪﹖舉其屍而畀之火﹐慘虐之極﹐無復人道﹐𨿽蚩尢作五虐之法﹐商紂爲炮烙之刑﹐皆施之於生前﹐未至戮之於死後也。展禽謂夏父弗忌必有殃﹐卽葬﹐焚煙徹於上﹐或者天實災之。夫謂之殃﹐則凶可知也。楚子期欲焚麋之師﹐子西戒不可。𨿽敵人之屍猶有所不忍也。衛侯掘褚師定子之墓﹐焚之於平莊之上﹐殆自古以來所無之事。田單守卽墨之孤邑﹐積五年思出萬死一生之計﹐以激其民﹐故襲用其毒﹐誤燕人掘齊墓﹐燒死人﹐齊人望之涕泣﹐怒十倍﹐而齊破燕矣。然則焚其先人之屍﹐爲子孫者所痛憤﹐而不自愛其身﹐故田單思之五年﹐而出此詭計以誤敵也。尉佗在粵﹐聞漢掘燒其先人冢﹐陸賈明其不然﹐與之要約﹐亦曰﹐反則掘燒王先人冢耳。舉至不可聞之事以相恐﹐非忍爲之也。尹齊爲淮陽都尉﹐所誅甚多﹐及死﹐仇家欲燒其屍﹐屍亡去歸葬﹐說者謂其屍飛去。夫欲燒其屍﹐仇之深也。欲燒之而屍亡﹐是死而有靈﹐猶知燒之可畏也。漢廣川王去淫虐無道﹐其妻昭信﹐共殺幸姬王昭平﹑王地余及從婢三人﹐後昭信病﹐夢昭平等乃掘其屍﹐皆燒爲灰﹐去與昭信﹐旋亦誅死。王葬作焚如之刑﹐燒陳良等﹐亦遂誅滅。東海王越亂晉﹐石勒剖其棺﹐焚其屍﹐曰「亂天下者﹐此人也﹐吾爲天下投之。」夫越之惡﹐固宜如此﹐亦石勒之酷而忍爲此也。王惇叛逆﹐有司出其屍於瘞﹐焚其衣冠﹐斬之﹐所焚猶衣冠耳。蘇峻以反誅﹐焚其骨。楊元感反﹐隋亦掘其父熹冢﹐焚其骸骨﹐慘虐之門卽開﹐因此施之報惡之人﹝《周禮•秋官•掌戮》﹐凡殺其親者焚之﹞﹐然非治世法也。隋爲仁壽宮﹐役夫死道上﹐楊熹焚之﹐上聞之不悅。夫淫刑爲隋文﹐且不忍焚人﹐則痛莫甚於焚人者矣。蔣元暉瀆亂宮闈﹐米全忠殺而焚之。一死不足以盡其罪也﹐然殺之者當刑﹐焚之者非法﹐非法之虐且不可施之誅死之罪人﹐況可施之父母骨肉乎﹖世之施此於父母骨肉者﹐又往往拾其遺燼而棄之水﹐則宋誅太子邵逆黨王鸚鵡﹑嚴道育﹐旣焚而揚灰於河之故智也﹐慘益甚矣。而或者乃以焚人爲佛家之法。然聞佛之說﹐戒火自焚也。令之焚者﹐戒火邪﹖人火邪﹖自焚邪﹖其子孫邪﹖佛者外國之法﹐今吾處中國邪﹖有識者爲之痛惋久矣。今通濟寺僧焚人之親以罔利﹐傷風敗俗﹐莫此爲甚。天幸廢之﹐何可興之。欲望臺慈﹐矜生民之無知﹐念死者之何罪。備榜通濟寺﹐風雷已壞之焚人亭﹐不許再行起置﹐其於哀死愼終實非小補。然自宋以來﹐此風日甚﹐國家𨿽有漏澤園之設﹐而地窄人多﹐不能徧葬﹐相率焚燒﹐名曰「火葬」﹐習以成俗。謂宜每裏給空地若干爲義冢﹐以待貧民之葬﹐除其租稅﹐而更爲之嚴禁﹐焚其親者﹐以不孝罪之。庶乎禮教可興﹐民俗可厚也。嗚乎﹗古人於服器之微﹐猶不敢投之以火﹐故於重也埋之﹐於杖也斷而棄之﹐況敢焚及於屍柩乎﹖楊忠憨戒火葬文曰﹕悲哉﹐火葬親柩者﹐尙有人心哉﹖上古禮制未興﹐親死衣以薪﹐葬之野﹐親屍得無恙也。後世聖人制喪葬之禮﹐始喪擗踴哭泣﹐朝夕饋奠﹐不忍遽死其親也。衣周於身﹐槨周於棺﹐勿使後日有悔焉耳。葬則卜其宅兆﹐表以封域﹐冀親骸之安也。自火葬之說興﹐焚其身﹐灼其骨﹐或投殘燼於流水﹐或貯瓦缶而埋之。嗚乎﹗旣火之矣﹐猶美其名曰葬﹐不知親之靈爽附此朽骨﹐骨已燃灰﹐靈將安附﹖夫敝惟埋馬﹐敝蓋埋狗﹐不忍狗馬之屍陷於土也﹐乃親屍不如狗馬之得全於死後﹐尙得謂有人心乎﹖如謂生有知而死無知﹐獨不念父母木柱神像﹐尙當愛敬﹐況明系親之肢體﹐何忍慘酷至此。如謂家貧﹐無力營葬﹐則掘土而埋之可也。如謂埋棺必須有地﹐豈火化竟可無地葬乎﹖如果系無地﹐亦可商之親族﹐世多仁人君子﹐必不終於坐視。倘或親歿遠方﹐力難挾柩歸葬﹐與其焚其灼骨﹐圖將來之祭掃﹐不若隨地暫葬﹐保現在之親屍。沒使遺命火葬﹐爲子孫者﹐亦當自發良心﹐勉力安葬﹐何得貪圖省便﹐謬爲順從。昔文王葬無主枯骨﹐四海歸心﹐乃以父母之軀而忍付之烈焰乎﹖然世更有喪心病狂之說﹐謂火葬易發。嗟嗟﹐人心合乎天理﹐人心旣亡﹐天焉肯錫之以福﹖故文昌孝經重斥焚尸之忍。惟望長民者廣爲禁示勸諭﹐喚醒習俗。劉喬松曰﹕至火葬之說﹐各省未之聞﹐惟浙省有數府竟成錮習﹐𨿽有本地讀書明理之士﹐痛切勸止而莫能禁﹐此豈民之無良哉﹖其由來不可不察。蓋因富厚之家營葬﹐往往用石板徹底﹐四周上下以及羅圍﹐皆用石工﹐並雕琢花艸人物﹐以及聯額﹐經費千金及數千金者。若不如此﹐則謂薄待其親﹐羣訾議之。若僅有中等之產者無力如此營葬﹐則用窯磚結砌而浮厝之。至窮民不能用磚者﹐卽委之城下﹐或曠野之處﹐俟淸明﹑冬至兩節﹐付之一炬﹐美名「火葬」。其浮厝者﹐始念亦希發財時用石營葬耳﹐不思葬者藏也﹐藏屍入棺﹐藏棺入土﹐以妥先靈﹐庶得返气受蔭﹐福及子孫。故葬以土者﹐不特骸骨以葬而有所附﹐亦使魂魄以藏而得所依。彼浮厝者﹐𨿽經磚結砌﹐日久傾頹﹐終歸暴露﹐屍骨旣不得藏﹐先靈何由而妥無惑乎﹖根本不固﹐枝葉衰落﹐往往見浮厝之家﹐子孫日漸凋零﹐不但用石葬之不能﹐並不得一坯之土以藏之﹐終必付之於火﹐良可悲也。更可怪者﹐逢用土葬﹐親戚咸恥笑之﹐用火化獨不以爲傷﹐反爲之劈棺舉火以勷其事﹐豈非喪心病狂也。夫律載焚祖父母及父母之屍者處斬﹐焚化他人之屍者亦處斬﹐焚子孫之屍者杖八十﹐因燻狐貍致焚親屍者絞。焚尸之罪﹐律載森嚴﹐豈未之聞耶﹖吾願守土者﹐務將焚尸之律法罪名出示諭禁﹐並將各省之葬親者﹐只用土築﹐不用石工﹐而子孫昌盛﹐且以石之阻壓龍脈﹐磚之隔絕地气諸病﹐剴切曉諭﹐庶愚民或亦聞而動心也。余在吾鄕時﹐曾見有遷葬者﹐及開掘其棺﹐而土堅如石﹐木色如新﹐遷者悔甚。余至浙省﹐見有石之墳﹐年久傾頹﹐至露其棺﹐鮮不朽且爛者。土葬之墳﹐遇吉地﹐棺自不朽﹐而用磚石者﹐𨿽吉地亦朽。蓋磚石之性﹐生水而發潮﹐葬者以之﹐是速其棺之朽也﹐獨不見春夜將雨時﹐凡柱之之礎﹐檐前之階﹐並堂中鋪磚之地﹐皆水自內出﹐故以磚石營葬﹐水气浸棺﹐是自賤其屍耳。況土葬之益無窮﹐如在髙山﹐則開井下棺﹐若在平地﹐可培土爲墳﹐無有坍塌之患﹐𨿽歷千百年﹐永遠深藏﹐不致暴露。若用磚石﹐必用石工浮砌於地面﹐並開門戶以納棺﹐年久未有不坍塌者。吾謂用石工者﹐徒顧一時之虛名﹐不思將來之實害﹐且上下四周皆用石砌﹐使天光不能下臨﹐地气不得上升﹐天地之气﹐隔絕不交﹐又安望鐘靈毓秀乎﹖余在浙湖徧觀發祥之冢﹐均未見有石工結砌﹐惟近今富家往往如此﹐而後代每多落寞﹐人每不察﹐欲避土葬之薄而爲石工之靡﹐至不得已則爲浮厝﹐究其流獘﹐終歸於焚屍﹐是誠可悲而可恨也。余於乾隆五十八年因督運溫前﹐館湖州水次﹐嘗見郭外屍棺累疊﹐骸骨拋殘﹐心甚傷之﹐卽捐廉置義地﹐著人收瘞﹐競有不肯埋葬而情願火化者。餘思蚩愚之輩﹐縱不知天性之可傷﹐未有不知王章之可畏﹐且未有不願子孫之榮盛者﹐特錮於積習﹐未能明悟耳。吾願司此土者﹐發慈悲心﹐行陰隲事﹐謙明開示﹐動之以天良﹐責之以國法﹐告之以地理﹐俾皆革其錮習﹐力挽頹風。倘以頑而不化﹐則傳集各鄕各鎭各甲各保﹐飭其查禁﹐如有不遵﹐許其稟報﹐將焚屍者之親族及勷助劈棺舉火之眾友﹐並焚屍處之地主左右鄰人﹐嚴加治罪﹐懲一警百﹐並令各鄕長地保等各具不敢陽奉陰違及徇私匿報之甘結﹐明查暗訪﹐以期實效﹐則禁焚尸之錮習自除﹐其種徳實靡涯矣。夫移風易俗﹐全在爲民上者盡心盡力爲之﹐況此喪心滅理之事﹐如能禁止而轉移之﹐將見人心厚﹐風俗醇﹐洵足感召天和﹐克成郅治也。

