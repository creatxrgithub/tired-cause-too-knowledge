熙朝樂事

﹝明﹞田汝成撰

●熙朝樂事

錢唐

記

西湖遊覽志余

正月朔日官府望關遙賀禮畢卽盛服詣衙門往來交慶民間則設奠於祠堂次拜家長爲椒栢之酒以待親戚鄰里以春餅爲上供爇栗炭於堂中謂之旺相貼靑龍於左壁謂之行春插芝麻梗於檐頭謂之節節髙簽栢枝於柿餅以大橘承之謂之百事大吉自此少年遊冶翩翩徵逐隨意所之演習歌吹或投瓊買快闘九翻牌博成賭間舞棍踢球唱說平話無論晝夜謂之放魂至十八日收燈然後學子攻書工人返肆農商各執其業謂之收魂

立春之儀附郭兩縣輪年遞辦仁和縣於僊林寺錢唐縣於靈芝寺前期十日縣官督委坊甲整辦什物選集優人戲子小妓裝扮社夥如昭君出塞學士登瀛張仙打彈西施采蓮之類種種變態競巧爭華教習數日謂之演春至日郡守率僚屬往迎前列社夥殿以春牛士女縱觀闐塞市街競以麻麥米荳拋打春牛其優人之長假以冠帶騎驢叫躍以隸卒圍從謂之街道士過官府豪門各有贊揚致語以獻利市遇襤褸猥漢衝其節級則搋而杖之亦有謔浪判語不敢與較至府中舉燕鞭牛而碎之隨以彩鞭土牛分送上官鄕達而民間婦女各以春旛春勝鏤金簇彩爲燕蜨之屬問遺親戚綴之釵頭舉酒則縷切粉皮雜以七種生菜供奉筵間蓋古人辛盤之遺意也

正月十五日爲上元節前後張燈五夜相傳宋時止三夜錢王納土獻錢買添兩夜先是臈後春前壽安坊而下至眾安橋謂之燈市出售各色華燈其像生人物則有老子美人鐘馗捉鬼月明度妓劉海戲蟾之屬花艸則有梔子卜萄楊梅柿橘之屬禽虫則有鹿鸖魚蝦走馬之屬其最奇巧則琉璃球雲母屏水晶簾萬眼羅波璃瓶之屬而豪家富室則有料絲魚魫彩珠明角鏤畫羊皮流蘇寶帶品目歲殊難以枚舉好事者或爲藏頭詩句任人商揣謂之猜燈或祭賽神廟則有社夥鰲山臺閣戲劇滚燈煙火無論通衢委巷星布珠懸皎如白日喧闐徹旦市食則糖粽粉團荷梗孛婁瓜子諸品果蓏煹燈交易識辧銀錢眞僞纖毫莫欺人家婦女則苕帚姑鍼姑葦姑筲箕姑以卜問一歲吉凶鄕間則有祈蠶之祭俗子以上元爲天官賜福之辰亦有誦經持齋不禦葷酒者

桂孟平有看燈詞十五首杭人稱之瞿宗吉效之亦作十五首其詞云東家斫竹縛山棚西捨邀人合鳳笙官府榜文初出了今宵喜得晚西晴都司煙火揭髙竿萬斛珠璣撒王盤看到頂頭齊喝采紫葡萄上月團團南瓦新開影戲場滿堂明燭照興亡看看弄到烏江渡猶把英雄說霸王銷金小傘揭髙標紅藕靑梅滿擔挑依舊平生風景在街頭吹徹賣餳簫傀儡裝成出教坊彩旗前引兩三行郭郎鮑老休相笑畢竟何人舞袖長寶蓋髙懸畫閣深生紅繡帶細描金就中好个流蘇結萬轉千回共一心香帶交垂八尺髙紅燈影裏見絲毫傍人總道工夫巧一月香閨弄剪刀女伴相邀趂晚晴暫離籹閣步輕盈當街怕有巡軍見只向齊檐屋下行隨分梳籹淺淡衣像生花朶鬧蛾飛年來也有燒香願同上吳山及早歸百媚懷春不自由好妝金屋貯風流誰教誤向燈街見斷送癡人死未休風簾珠翠動紛紛笑語聲喧隔戶聞明月滿街天似水不知何處著云行文錦坊西後市南鬧竿挑過百花籃少年遊手誇輕俊拾得雙頭碧玉簮雪白春衫窄窄裁靑茸貍帽紫茸胎燈前莫怪軒昂甚新與官員養馬來喝雉呼盧夜不眠東鄰西捨笑燈前明朝還要當門戶里長收來坐櫃錢邨裏兒童暫入城隨羣齊上大街行歸來徹夜渾忘睡從此春田懶去耕詞中所言風俗與今無異獨新與官員養馬來一句難解蓋其時藩臬而下皆乘馬而養馬之家頗怙勢也

劉邦彥上元五夜觀燈詩十三夜云近喜元宵雪更晴千門翠竹結髙棚珠簾半捲將團月玉指初調未合笙新放華燈連九陌舊傳金鑰啟重城少年結伴嬉遊去遮莫雞聲下五更十四夜云燈光漸比夜來饒人海魚龍混暮潮月照梅花靑瑣闥煙籠楊柳赤闌橋鈿車過去拋珠果寶騎重來聽玉簫共約更深歸及早大家明日看通宵十五夜云一泒春聲送管弦九衢燈燭上虛天風回鰲背星球亂雲散魚鱗璧月圓逐隊馬翻塵似海踏歌人盻夜如年歸遲不屬金吾禁爭覓遺簮與墜鈿十六夜云次第看燈俗舊傳寶箏重按十三弦人心未必今宵絕兔魄還如昨夜圓尙覺繁華誇樂土何須廣樂聽鈞天追歡獨羨兒童健靜對梅花憶往年十七夜云繡簾窣地護輕寒明月來遲鳳蠟殘風掃煙花春爛熳云沈星斗夜闌珊醉敲馬■﹝革登﹞還家去誰抱龍香隔院彈試看燒燈如白日鰲山無影海漫漫

二月朔日唐宋時謂之中和節今𨿽不舉而民間猶以靑囊盛五穀瓜果之種相遺謂之獻生子自是城中士女巳有出郭探靑掃墓設奠者湖中游舫倩價日增矣二日士女皆戴蓬葉諺云蓬開先日艸戴了春不老

春日婦女喜爲闘艸之戲黃子常綺羅香詞云綃帕藏春羅裙點露相約鶯花叢裹翠袖拈芳香沁筍芽纖指偸摘徧綠徑煙霏悄攀下畫闌紅紫掃花階褥展芙蓉瑤臺十二峯僊子芳園淸晝乍永亭上吟吟笑語妬穠誇麗奪取籌多嬴得玉璫瑜珥凝素靨香粉添嬌映黛眉淡黃生喜綰胸帶空系宜男情人歸也未

二月十五日爲花朝節蓋花朝月夕世俗恆言二八兩月爲春秋之中故以二月半爲花朝八月半爲月夕也是日宋時有撲蝶之戲今𨿽不舉而寺院啟涅盤會談孔雀經拈香者麕至猶其遺俗也十九日上天竺建觀音會傾城士女皆往其時馬塍園丁競以名花荷擔叫鬻音中律呂黃子常賣花聲詞云人過天街曉色擔頭紅紫滿筠筐浮花浪蘂畫樓睡醒正眼橫秋水聽新腔一回催起吟紅叫白報得峯兒知未隔東西餘音軟美迎門爭買早斜簮云髻助春嬌粉香簾底喬夢符和詞云侵曉園丁叫道嫩紅嬌紫巧工夫攢枝餖蘂行歌佇立酒洗籹新水捲香風看街簾起深深巷陌有个重門開未忽驚他尋春夢美穿牕透閣便憑伊喚取惜花人在誰根底

三月三日俗傳爲北極佑聖眞君生辰佑聖觀中修崇醮事士女拈香亦有就家啟醮酌水獻花者是日觀中有雀竿之戲其法樹長竿於庭髙可三丈一人攀援而上舞蹈其顚盤旋上下有鷂子翻身金雞獨立鐘馗抹額玉兔搗藥之類變態多方觀者目瞪神驚汗流浹背而爲此技者如蝶拍鴉翻蘧蘧然自若也自是男女皆戴薺花諺云三春戴薺花桃李羞繁華

淸明從冬至數至一百五日卽其節也前兩日爲寒食人家插柳滿檐靑蒨可愛男女亦咸戴之諺云淸明不戴柳紅顏成皓首是日傾城上冢南北兩山之間車馬闐集而酒尊茗罍山家邨店享餕遨遊或張茵藉艸並舫隨波日暮忘返蘇堤一帶垂柳陰濃紅翠間錯走索驃騎飛錢拋鈸踢木撒沙吞刀吐火躍圈觔斗舞盤及諸色禽虫之戲紛然叢集而外方優妓歌吹覓錢者水陸有之接踵承應又有買賣趕趂香茶細果酒中所需而采籹傀儡蓮船戰馬餳笙鞀鼓瑣碎戲具以誘悅童曹者在在成市是夜人家貼淸明嫁九娘一去不還鄕之句於楹壁間謂如此則夏無靑虫撲燈之擾僧道采楊桐葉染飯謂之靑精飯以饋施主

三月二十八日俗傳爲東嶽齊天聖帝生辰杭州行宮凡五處而在吳山上者最盛士女答賽拈香或奠獻花果或誦經上壽或枷鎖伏罪鍾鼓法音嘈振竟日

立夏之日人家各烹以新茶配以諸色細果饋送親戚比鄰謂之七家茶富室競侈果皆雕刻飾以金箔而香湯名目若茉■﹝艸梨﹞林禽薔薇桂蘂丁檀蘇杏盛以哥汝瓷甌僅供一啜而巳

四月八日俗傳爲釋迦佛生辰僧尼各建龍華會以小盆坐銅佛浸以糖水覆以花亭鐃鼓迎往富家以小杓澆佛提唱偈誦布施財物有髙峯和尙偈云呱聲未絕便稱尊攪得三千海嶽昬惡水一年澆一度知他雪屈是酬恩

端午爲天中節人家包黍秫以爲粽束以五色采絲或以菖蒲通艸雕刻天師馭虎像於圍中圍以五色蒲絲剪皮金爲百虫之像鋪其上郤以葵橊艾葉攢簇華麗或以彩絨雜金綫纏結經筒符袋互相饋遺僧道以經筒輪子辟惡靈符分送檀越而醫家亦以香囊雄黃烏發油香送之於其常所往來者家家買葵橊蒲艾植之堂中標以五色花紙貼畫虎蠍或天師之像或朱書五月五日天中節赤口白舌盡消滅之句揭之楹間或采百艸以制藥品覓蝦蟆以取蟾酥書儀方二字倒貼於楹以辟蛇虺

六月六日宋時作會於顯應觀因以避暑今會廢而觀亦不存自此遊湖者多於夜間停泊湖心月飲達旦而市中敲銅盞賣冰雪者鏗聒遠近是日郡人舁貓狗浴之河中致有淚沒淤泥踉蹌就斃者其取義竟不可曉也

立秋之日男女咸戴楸葉以應時序或以石楠紅葉剪刻花瓣撲插鬢邊或以秋水吞赤小豆七粒

七夕人家盛設瓜果酒殽於庭心或樓臺之上談牛女渡河事婦女對月穿鍼謂之乞巧或以小合盛蜘蛛次早觀其結网疎密以爲得巧多寡市中以土木雕塑孩兒衣以彩服而賣之號爲摩■﹝日侯﹞羅

七月十五日爲中元節俗傳地官赦罪之辰人家多持齋誦經薦奠祖考攝孤判斛屠門罷市僧家建盂蘭盆會放燈西湖及塔上河中謂之照冥官府亦祭郡厲邑厲壇張伯雨西湖放燈詩云共泛蘭舟燈火鬧不知風露濕靑冥如今池底休鋪錦此夕槎頭直掛星爛若金蓮分夜炬空於雲母隔秋屏卻憐牛渚淸狂甚苦欲燃犀走百靈劉邦彥詩云金蓮萬朶漾中流疑是潘妃夜出遊光射魚龍離窟宅影搖紅鳥亂汀洲淩波未必通銀浦趂月偏憐近彩舟忽憶少年淸泛處滿身風露獨憑樓

八月十五日謂之中秋民間以月餅相遺取團圓之義是夕人家有賞月之燕或攜榼湖船沿遊徹曉蘇堤之上聯袂踏謌無異白日

郡人觀潮自八月十一日爲始至十八日最盛蓋因宋時以是日教閱水軍故傾城往看至今猶以十八日爲名非謂江潮特大於是日也是日郡守以牲醴致祭於潮神而郡人士女雲集僦倩幕次羅綺塞塗上下十餘里間地無寸隙伺潮上海門則泅兒數十執彩旗樹畫傘踏浪翻濤騰躍百變以誇材能豪民富客爭賞財物其時優人百戲擊球闘撲鳴鼓彈詞聲音鼎沸蓋人但藉看潮爲名往往隨意酣樂耳瞿宗吉看潮詞云嘉會門邊翠柳垂海鮮橋上赤欄欹行人指點山前石曾刻先朝禦制詩出郭遊人不待招相逢都道看江潮今年秋暑何曾減映日爭將畫扇搖一綫初看出海遲司封祠下立多時須臾金鼓連天震忙殺中流踏浪兒壚頭酒美勸人嘗紫蟹初肥綠橘香店婦也知非俗客奚奴背上有詩囊沙河塘上路岐賖扶醉歸來日巳斜怪底香風來不斷檐頭插得木樨花步入重門小院偏金猊飛裊夜香煙家人笑問歸何晚巳備中秋賞月筵

重九日人家糜栗粉和糯米伴蜜蒸糕鋪以肉縷標以彩旗問遺親戚其登髙飲燕者必簪菊泛萸此古人之遺俗也又以蘇子微漬梅鹵雜和蔗霜梨橙玉橊小顆名曰春蘭秋菊

霜降之日帥府致祭旗纛之神因而張列軍噐以金鼓導之遶街迎賽謂之揚兵旗幟刀戟弓矢斧鉞盔甲之屬種種精明有飆騎數十飛轡往來逞弄解數如雙燕綽水二鬼爭環隔肚穿鍼枯松倒掛魁星踢斗夜叉探海八蠻進寶四女呈妖六臂哪吒二仙傳道圯上進履玉女穿梭擔水救火踏梯望月之屬窮態極變難以殫名騰躍上下不離鞍■﹝革登﹞之間猶■﹝犭員﹞猱之寄木也

十月朔日人家祭奠於祖考或有舉掃松澆墓之禮者八日則以白米和胡桃榛松乳菌棗栗之類作粥謂之臈八粥十五日爲下元節俗傳水官解尼之辰亦有持齋誦經者

立冬日以各色香艸及菊花金銀花煎湯沐浴謂之掃疥

冬至謂之亞歲官府民間各相慶和一如元日之儀吳中最盛故有肥冬瘦年之說舂粢糕以祀先祖婦女獻鞋襪於尊長亦古人履長之義也

十二月二十四日謂之交年民間祀竈以膠牙餳糯米花糖豆粉團爲獻丐者塗抹變形裝成鬼判叫跳驅儺索乞利物人家各換桃符門神春帖鐘馗福祿虎頭和合諸圖粘貼房壁買蒼術貫眾辟瘟丹栢枝彩花以爲除夕之用自此街坊簫鼓之聲鏗鍧不絕矣僧道作交年疏仙米湯以送檀越醫人亦饋屠蘇袋同心結及諸品湯劑於常所往來者

除夕人家祀先及百神架松柴齊屋舉火焚之謂之籸盆煙焰燭天爛如霞布爆竹鼓吹之聲遠近聒耳家庭舉燕則長幼咸集兒女終夜博戲藏鉤謂之守歲燃燈牀下謂之照虛耗以赤豆作粥𨿽貓犬亦食之更深人靜或有禱竈請方抱鏡出門窺聽市人無意之言以卜來歲休咎是日官府封印不復僉押至新正三日始開而諸行亦皆罷市往來邀飲皆杭人奢靡不論貧富俱競市什物以慶嘉節而光飾門戶塗澤婦女衣服釵環之屬更造一新皆故鄕遺俗也

西湖之景天下所稀捫虱新話云蘇東坡酷愛西湖其詩云若把西湖比西子淡籹濃抹總相宜巳曲盡西湖情態又詩云雲山巳作娥眉淺山下碧流淸似眼是更與西子寫眞也宋時有張秀才者江西人驟見西湖而嘆曰美哉奇哉靑山四圍中涵淥水金碧樓臺相間全似一幅著色山水畫獨東邊無山乃有百雉云連萬瓦鱗次殆天造地設之景也此語𨿽粗而西湖面目盡見矣正徳間有日本國使者經西湖題詩云昔年曾見此湖圖不信人間有此湖今日打從湖上過畫工還欠著工夫詩語𨿽俳而羨慕之心聞於海內久矣故遊湖者挹山水之淸暉以詩酒治思而巳歌童舞女巳非本色閭巷鄙人以戲子傀儡雜之混聒聎聽誠所謂花上曬裩松下喝道者也宋時範景文詩云湖邊多少遊觀者半在斷橋煙雨間盡逐春風看謌舞幾人著眼到靑山可以鍼砭西湖之病矣

西湖夏夜觀荷最宜風露舒涼淸香徐細傍花淺酌如對美人倩笑欵語也髙季迪西湖夏夜觀荷詩雲雨晴南浦錦云稠晚待湖平蕩槳遊狂客興多惟載酒小娃謌遠不驚鷗半湖月色偏宜夜十里荷香巳欲秋爲愛前沙好涼景滿身風露未回舟

西湖觀月秋爽最宜煙波鏡淨上下一色漁燈依岸城角傳風山樹霏微萬籟閒寂自非有淸奇之興超豁之襟不能往也宋時葉夢得夜遊西湖紀事敍云張景修與予同爲郎夜宿尙書新省之祠曹廳步月庭下爲予言嘗以九月望夜過錢塘與詩僧可久泛湖時溶銀傍山松檜參天露下葉間薿薿有光微風動湖水滉漾與林葉相射可久淸臒坐不勝寒索衣無所有乃以空米囊覆其背自謂平生得此無幾因作詩紀之雲山風獵獵釀寒威林下山僧見亦稀怪道題詩無俗語十年肝膈湛淸輝似玆淸賞繼躅者稀近有太白山人孫太初者遊湖必於秋夜自得之趣良難語人也其詩云一望晴煙破暝幽湖天灔灔月初浮旋攜鬥酒呼鄰父小有盤蔬上釣舟笛咽水龍中夜冷杯搖河影萬山秋人間回首悲何事欲覽淸光最上頭又云十里蒹葭雨盡收西湖一望月光浮野袍白幘同幽事菇米蓮房作好秋波靜龜龍聽醉語夜涼河漢帶漁舟髙情盡在形骸外不用逢人說勝遊

西湖賞雪初霽最宜髙興者登天竺絕頂及南北兩峯俯瞰城闉遠眺海島則大地山河銀溶汞結而予以藐然稊米淩厲剛風恍欲羽化次則放舟湖中周覽四山若秋濤聳湧璀璨乘颷而玉樹瓊花晃然奪目前輩淩雲翰遊雪湖八詠曲盡景致其鷲嶺雪峯云大地渾無一點瑕光明都屬梵王家兩峯髙並疑堆玉一道中分類剖瓜巳爲岧峣知鷲嶺還因凜冽記龍沙此時翻憶藍關句誰復能開頃刻花冷泉雪澗云下有流泉上有松諸山羅列玉芙蓉壚頭又釀誰家酒屐齒應嫌此處蹤汲去煮茶隨甕抱引來刳木入廚供澗邊亭子無人宿空使猨號昨夜峯巢居雪閣云人間蓬島是孤山髙閣淸虛類廣寒木處恐顚從此穩僧居疑小較來寬瑤花琪樹緣邊築玉宇瓊樓向上安裏外湖光明似鏡有梅花處好憑闌南屏雪鐘雲翠屏化作玉千層樓近鐘繇恍若憑和雪送來淸瀝瀝穿雲透出慢騰騰華陽恍憶秋飛月鐵馬渾疑夜響冰一百八聲才擊罷雪峯又點塔中燈西陵雪樵雲湖曲風寒戰齒牙不知髙樹幾翻鴉遠持斤斧黏冰片旋斫柴薪帶雪花市上得錢沽鬥酒擔頭懸竺插山茶路人試問歸何處笑指西陵是我家斷橋雪棹雲山逗晴光玉气浮我來乘興似王猷橋迷螮蝀髙髙聳船壓玻璃細細流雪後未回花外棹雨中曾喚柳陰舟遙思寂莫春寒夜一舸歸來起白鷗蘇堤雪柳云寒梢不耐北風狂何似東風萬縷黃西子畫來蛾黛淺蘇公行處馬蹄香蘭同舊葉堪爲佩藕比新絲可織裳待得春歸飛絮亂畫橋移近柳邊傍孤山雪梅云凍木晨開噪畢逋孤山景好勝披圖翠禽巢失應難認皓鶴籠空不受呼巳見萬花開北隴莫教一片落西湖快情更侍黃昬月疎影隨身不用扶

菊莊劉士亨雪中登樓望湖上諸山作十絕句其時趙廷玉霍孟陽劉邦彥兪鳴玉各有和韻郡人喧傳以爲盛事前輩風流可想也各紀二三首士亨詩峯巒遠近玉崔嵬竹壓柴門午未開臥擁靑綾迎送懶洛陽縣令不須來鳴玉詩羣山凝素郁崔嵬近水梅花冷未開卻喜漁舟輕似葉放謌撐出斷橋來士亨詩曉來冰柱結檐牙籬外疎梅破一花鐵筯自挑黃獨火苦吟誰識老劉又邦彥詩寒封林樹玉槎牙銀海搖光眩欲花淸曉蹇驢湖上去尋梅迷卻路三義士亨詩歲晚滕神故作威剪冰裁玉不停飛癡兒禁得雙骹冷獨立梅邊待鶴歸鳴玉詩聞說平胡仰聖威玉門關外馬如飛貔貅踏破天山雪笳鼓聲中奏凱歸士亨詩斷冰漾漾立閒鷗偶爾看山到渡頭濁酒一壺隨處醉老夫不典鷫鸘裘鳴玉詩朔風吹散楚江鷗短策孤吟到水頭誰把一竿和雪釣禦寒不解著羊裘士亨詩登樓四望白模糊直北天髙是帝都想得徵西貔虎士玉門關外破匈奴孟暘詩乾坤萬里盡模糊壘玉堆瓊壯舊都不減灞橋吟興好自裁新句付奚奴邦彥詩鳳山西下雪模糊琪樹瓊林接故都寒勒老梅香不放欲搥羯鼓倩花奴士亨詩東家酒熟紵旗懸費盡牀頭子母錢貴賤交遊元不少夜深誰泛剡溪船邦彥詩小閣靑燈對榻懸敵寒沽酒不論錢夜深擁被淸無寐起棹坡僊藥玉船鳴玉詩不嘆金魚帶未懸半生且費買書錢誰知雪滿南湖上時有人維問字船士亨詩白戰詩成硯巳冰案頭饑鼠亂窺燈支離瘦影跏趺坐好是人間戴發僧孟暘詩檐澑無聲凍作冰滿懷淸思對寒燈明朝策蹇西湖去不是尋梅定訪僧士亨詩隨風雜霰落蕭騷破屋難禁一尺髙翻憶少年謌舞夢美人金琖進羊羔邦彥詩玉堂學士擅風騷掃雪煎茶趣自髙畱得平生忠節在不慚金帳飲羊羔鳴玉詩中宵映雪讀離騷坐待虛牕月影髙寧似五侯謌舞地飛觴燕客醉羊羔士亨詩夢騎白鳳挾飛仙下視齊州九點煙賦就曉寒殘月裏覺來失卻衍波箋鳴玉詩雪深何處逋仙湖北湖南鎖暮煙吟得暗香疎影句興來都付薛濤箋士亨詩瑞應丰年不在多黑貂裘敝柰貧何老懷未減崢嶸气獨對梅花發浩謌廷玉詩同云黯黯北風多此冷難禁柰老何記得西湖年少日水晶宮裏載笙謌邦彥詩劉郎才力近來多不數揚州水部何白雪調髙成絕唱郢人從此愧賡謌

熙朝樂事

