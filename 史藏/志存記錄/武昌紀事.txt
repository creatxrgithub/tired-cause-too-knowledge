武昌紀事﹝淸﹞陳徽言●卷一

咸豐二年壬子五月﹐粵匪僞太平王洪秀全攻陷湖南道州﹑江華等處﹐分遣賊黨﹐遠近散布僞示。是月杪﹐武昌城內外所在多有之。巡撫龔裕大索姦人﹐先後捕獲斬之。乃請徵鄰兵﹐奏發帑金三十萬﹐以爲防堵費﹐報可。江夏知縣繡麟﹐會同漢陽知縣常懿麟﹐統查江上劃船﹐按船戶名氏取保人﹐編列字號﹐書牌釘於船舷﹐以杜藏姦。淸戶口﹐行十家牌法。

六月十八日﹐設防堵總局於布政局署﹐諭紳士募人團練﹐城內外計四十八堡﹐得勇千四百有奇。

二十三日﹐新巡撫常大淳蒞任。

七月初二日﹐巡撫常大淳周閱城垣﹐委官修築。招集湖南本幫首事﹑團練木簰壯勇二千人。

初九日﹐巡撫常大淳﹐往嶽州省視疆界。嶽州隸湖南水陸交衝﹐險要爲北省門戶。因奏歸北省防堵﹐請發帑金興築西門外城﹐包嶽陽樓於內﹐以在籍內閣中書吳士邁董其事。募洞庭湖漁戶二千餘人﹐以爲漁勇﹐堵截江路。

十二日﹐布政使梁星源﹐遣兵駐火藥局。

十九日﹐巡撫常大淳自嶽州回﹐委官解經費銀及軍裝炮械火藥赴嶽州。

二十日﹐獲姦人許﹖。新授江南提督雙福過境﹐巡撫常大淳以防堵需人﹐疏乞畱楚助防﹐許之。

八月初一日﹐夜三鼓﹐撫署災。

初二日﹐平旦﹐九門移時不啟﹐知府董振鐸以昨撫署火﹐恐有姦人﹐密搜不得。晷加辰﹐始傳鑰開城。

初三日﹐鹽道王東槐﹐赴嶽州經理防堵事宜。時提督博勒恭武﹐已先期往。

初八至十六等日﹐舉行壬子科鄕試。是時聞賊於七月二十七日犯長沙﹐諸路戒嚴﹐九門設兵詰姦﹐司道各官皆出衙夜巡。九門倩人負土﹐皆於月城內堆積數百石。謠傳賊將於中秋日至城中﹐大戶挈家遠徙者甚眾﹐人心惶惶。巡撫常大淳﹐諭守門兵﹐凡出城者許攜一隱囊﹐其輜重捆載而行者﹐槪不許出。

二十九日﹐委官統帶鄕勇守金口。

九月初一日﹐委官統帶鄕勇﹐分赴蒲圻﹑崇陽﹑通城諸要路防堵。

初三日﹐河南兵相繼至。自是安慶防江營壽春鎭及本省諸路兵﹐皆先後踵至。多者千餘﹐少或二三百人﹐於郭外近城髙阜﹐及小龜山等處﹐築營壘使守之。築石門長虹橋上﹐熔鐵包之﹐極堅固。後賊至﹐惜無兵守﹐賊因更築長墻翼之。迨提督向榮擁兵南來﹐賊死力拒守﹐攻累日不入﹐乃繞攻東面﹐不能直衝城下﹐職是故也。

十一日﹐委官統帶練勇﹐分駐城外。

十九日﹐貯谷丰備倉。

二十六日﹐按察使瑞元往蒲圻﹑嶽州巡視堵禦要路﹐兼旬乃返。

十月二十四日﹐巡撫常大淳偕提督雙福﹐往廠關閱戰船。

十一月初五日﹐聞嶽州於初三日失守﹐調城外兵勇及金口兵﹐悉令入城登陴守衛。

初六日﹐巡撫常大淳﹑提督雙福﹐下令毀城外十丈內民房。布政使梁星源﹐發銀二萬買米﹐又發銀采買油鹽﹐以貢院爲糧臺。

初七日﹐毀城外民房。城門皆閉﹐惟漢陽﹑武勝二門開﹐城外男婦入城者眾﹐漢陽門擠斃數人。城內街巷皆閉肆。按九門鑿新井九眼﹐舊井堙塞者﹐悉重啟之。毀望山門外新橋﹐保安門外舊橋。

初八日﹐毀城外民房。九門洞開﹐居民搬運器物磚瓦木石者﹐接踵於道。二鼓余﹐聞賊至簰洲﹐守城兵勇﹐叫呼達旦。巡撫常大淳與提督雙福相議﹐以城外民房﹐不及盡毀﹐下令先自平湖門外舉火焚之。

初九日﹐以土石築九門。城上以長繩系人出入。城外火光四起﹐煙焰上騰﹐太陽赤色﹐男婦號哭﹐至有投江及沙湖死者。募紳勇得三千餘人﹐紳士分帶登城助守。提督雙福下令﹐每家門外懸燈﹐備刀械﹐各出一人警夜。

初十日﹐城外火如昨。黃鵠磯頭觀音閣﹐志稱劉宋頭陀寺故址﹐宋明之代﹐疊經兵燹﹐國初參政宋其修建﹐鑄金﹝汜﹞秒大士法像﹐髙二丈餘。巡撫常大淳以閣勢峻嶂﹐逼接女墻﹐焚之。提督博勒恭武﹐列兵嶽州城﹐賊至望風先潰。旣奔至省﹐巡撫飛章劾之﹐逐居城外待命。晡後獲姦人二。黃昏時有二舟自上流來﹐城上望見﹐以爲賊至﹐喧呼開炮﹐已而知爲故兵回船﹐乃已。

十一日﹐城外火如昨。總後常祿﹑王錦繡﹐統滇蜀兵勇二千七百﹐自長沙徑繞賊前﹐來鄂助守﹐皆繩系入。匪徒搶奪民物﹐捕二人荷校於南樓示眾。巡撫常大淳出示云「匪徒搶奪﹐地方官捕獲立斬﹐應捕者格殺勿論。」城內獲姦人六。陜甘有千餘兵至﹐其未至者﹐尙有二千餘在路。聞蒲圻於初九日失守﹐賊入城﹐屠殺甚慘。謠傳將折城內近城民房﹐眾情洶洶﹐勢且激變。巡撫常大淳出示云「嶽州有警﹐省城重地﹐不得不加嚴密﹐以防姦罪混入。城外民房﹐非離江岸不遠﹐卽距城根較近﹐兵法以淸野爲先﹐若不早爲毀除﹐非特有礙炮路﹐且廣西﹑湖南等省﹐皆因民房毀除未盡﹐致賊藏身﹐潛掘地道。前車可鑑﹐是以奏明毀除。況未經火毀之先﹐曾經諭令各居民﹐及早遷徙﹐卽被毀之後﹐現在委員淸查戶口﹐急爲安撫﹐籌慮不爲不周。乃聞有等不識時務之輩﹐妄行訕謗﹐甚至因城外民房燒毀﹐卽謠傳城內近城房屋﹐及漢陽﹑漢口﹐亦將燒毀﹐殊屬荒謬。獨不思毀除城外房屋﹐系爲淸野而設﹐何至無故毀及城內並漢陽﹑漢口民房﹖揆厥由來﹐保無不法姦徒﹐乘機造此謠言﹐爲煽惑人心之計。本部院率同文武﹐籌辦防堵﹐晝夜辛勞﹐深恐吾民稍有未安。乃竟有此不近情理之說﹐殊堪痛恨。除嚴密飭拿外﹐合行出示曉諭。仰合城紳商士民﹐及諸色人等知悉﹐務各安業﹐靜以待捷﹐愼勿輕信流言﹐致爲姦匪所惑。如有妄造謠言﹐搖亂人心者﹐卽非姦匪﹐亦屬樂禍之徒。一經查拿﹐定按軍法從事。」於是浮言浸息﹐民乃安堵。以土石塞七星閘﹑萬年閘。鹽道王東槐自嶽州丁艱解任。

十二日﹐城外火如昨。賊舟揚帆﹐徐徐順流下﹐須臾盡泊對岸鸚鵡洲﹐桅檣林立﹐約數千艘。外委余朝鳴﹐發炮擊墜共二艘。城內獲姦人五。總兵王錦繡﹐令垛置滚木礌石﹐復傳令守垛兵勇﹐毋得喧嘩﹐是夜城上寂然。是日漢陽失守。

十三日﹐城外火如昨。我兵乘戰艦渡江擊賊﹐至中流﹐轟炮震天﹐抵暮乃還。賊大隊自陸路至﹐踞城東缽盂山﹑洪山﹑小龜山﹑紫金山﹐向所築營壘﹐皆爲賊有﹔復圍文昌﹑望山﹑保安﹑中和﹑賓陽﹑忠孝﹑武勝等門。按察使瑞元﹐遣兵分守諸獄。糧道成觀宣出示諭軍民人等﹐舉報姦人﹐審訊得實者﹐重賞﹔容隱者﹐查出從重治罪。易防堵總局曰軍需總局。

十四日﹐城外火如昨。賊舟由鸚鵡洲沿漢陽江岸﹐放至南岸嘴﹐或一二艘﹐或二三艘﹐皆銜尾徐行。我兵於城上炮擊﹐沈賊舟三。夜﹐對岸沿﹐江賊燈如火龍。賊連舟爲二浮橋﹐比明已成﹐上由鸚鵡洲至白沙洲﹐下由南岸嘴至大堤口。賊於城南數十里外﹐多築長墻﹐死守於內﹐阻我援兵路。

十五日﹐巡撫常大淳﹑提督雙福出賞格﹐拿獲長髮賊一人﹐賞銀二十兩﹔拿獲短髮賊一人﹐賞銀十兩。告奮勇出城殺賊﹐臨事視功大小﹐從優定賞。城外屋宇﹐焚毀略盡。所餘髙墻﹐賊藉以庇身﹐穴墻開銃﹐炮擊我守垛兵勇。城上技無可施﹐乃分遣兵勇﹐連日縋城毀之﹐各賞賚有差。夜四鼓余﹐賊乘霧放毒煙﹐須臾咫尺不辧。賊眾來攻城﹐火箭炮矢雨至﹐我兵以水龍衝之﹐見賊皆塗面豎雉羽﹐羣乘梯上。急將木石擊下﹐銃炮繼發﹐聲撼屋瓦。賊死傷如積﹐乃負屍遁。川勇縋城掩擊﹐大敗之﹐生擒長髮賊二人﹐奪獲長梯四十餘乘。質明計賊死者三百餘人﹐我兵傷者二人。參將羅兆元陣亡。紳士夏維楨中炮﹐死焉。

十六日﹐巡撫常大淳﹐賞兵勇各銀一兩﹐共賞銀萬三千餘兩。賊舟往來江上﹐多傍對岸﹐城上苦銃炮不能遠及。總兵常祿﹐置八百斤大炮黃鵠山頭遙擊之。日昳﹐賊數十人遊行東門城下﹐練勇縋城疾掩之﹐賊遁﹐生擒一人歸。

十七日﹐九門近城隙地﹐掘坑深四尺許﹐上覆巨﹝亢瓦﹞﹐使瞽者更番臥其中﹐以瓦缶就地枕之。缶身埋入土﹐其口枕耳﹐可聞賊掘地聲。練勇縋城﹐搜長春觀﹐賊急閉二門﹐攻之未克。賊夥來援﹐乃奪其擡銃戰鼓還。卓午﹐西南煙焰沸騰﹐聞張家祥擁兵至﹐與賊鏖戰。總兵常祿傳令﹐民間備艸人七十二﹐已而勿用。發糶官米﹐每日糶者﹐不得逾二升。

十八日﹐江夏知縣繡麟﹐發腰牌分給眾民﹐諭以賊來攻城﹐一方保正﹐率之上城﹐助兵勇守禦。城中黃鵠山繚繞如伏蛇﹐故俗呼蛇山﹐自黃鶴樓至東門﹐橫亙數里。士民登其上﹐觀者萬人。巡撫常大淳坐衙齋﹐望見行人蝟集。命以諸色大旗﹐分樹山脊﹐以眩賊目。

十九日﹐巡撫常大淳﹑提督雙福出賞格﹐勿論士庶﹐能毀賊江上一浮橋者﹐賞銀五千兩﹔上下流二浮橋全毀者﹐賞銀萬兩﹔燒一賊船者﹐賞銀二十兩。川勇縋城擊紫荊山屯賊﹐奪其器械﹐生擒執黃旗長髮賊二人﹐復以釘釘其大炮引門。賊夥自東搖旗來援﹐我軍引還。賊焚東獄廟。夜三鼓﹐賊以長竿舉艸人攻武勝門﹐城上炮石齊下﹐賊退。

二十日﹐練勇縋城擊文昌門外賊﹐殺賊數百。練勇傷者數十人﹐戰歿者二人。賊使一童子乘梯上城﹐我兵獲之﹐年可十四五﹐言笑自若。口稱欲入城放火﹐搜其身果有火彈。

二十一日﹐城北觀漢樓下﹐賊築炮臺﹐擊斃我把總韓定邦。夜﹐大堤口沿江一帶﹐賊築營壘。

二十二日﹐賊自下游﹐虜鹽艘十餘艘至﹐分泊江中。鹽艘皆四桅﹐長十餘丈。舳艫髙聳﹐狀如仰月﹐江船之最大者。賊上流浮橋﹐忽然中開﹐以筏聯之。已而賊舟自南至者﹐有數十艘。向晚﹐賊頻射火箭入城。夜五鼓﹐賊攻觀漢樓﹐我兵禦之﹐炮聲達旦。天曙﹐賊退。殺傷之者﹐二十餘人﹔城上兵勇﹐傷者四人。

二十三日﹐使夫人丰備倉舂粟。食時﹐聞提督向榮兵至﹐東郭缽盂山白焰障天﹐舟中賊多疾走奔赴之。巡撫常大淳登黃鵠山以西洋遠鏡瞭望﹐見來兵奮勇﹐火球如星。傳諭援兵雲集﹐殺賊獲勝﹐於是軍民少安。

二十四日﹐城中缺油鹽﹐兵民購買不得多﹐有淡食者。

二十五日﹐知府明善出示﹐諭各油鹽店戶﹐仍前發售﹐定以限制﹕每日每家買鹽不得過二兩﹐買油不得過四兩。賊於城北掘地道。練勇縋城﹐擒獲一賊﹐面有火印﹐供稱沿城已掘九洞﹐惟三洞有水。賊於沙湖樹木樁﹐覆板爲橋﹐直抵小龜山﹐往來其上如織。

二十六日﹐撫標目兵張麟甲自提督向榮大營賚書回城。巡撫常大淳﹐將來書交城上官弁紳耆傳閱﹐始確知向統大兵於十三日至李家橋﹐與賊轉戰﹐連獲勝仗﹐玆大營已駐卓刀泉矣。先是麟甲偕一目兵﹐奉令偵探﹐而賊於水陸諸要徑﹐皆置竹釘﹐旣泅水偸渡﹐其人爲竹釘中傷要害﹐旋死。麟甲四肢刺傷﹐比抵大營﹐血污衣褲﹐見者莫不壯而憫之。向來書言此人辛劬得力﹐可卽超擢﹐以示鼓勵。巡撫常大淳﹑提督雙福﹐各賞銀百兩﹐立授把總﹐予硨磲頂戴。竟日陰雨﹐一鼓余﹐雨益甚。賊來攻城﹐城上木石炮火迸發﹐賊攻愈疾﹐忽然雷電交作﹐賊退。是日適交小寒﹐序屬殘冬﹐猛聞霹靂﹐人咸嗟異。雨勢聯綿﹐守陴者警呼徹夜﹐炮聲不絕。按察使瑞元﹐晝夜周巡城上﹐陰雨無月色時﹐巡察尢勤﹐遇守垛兵勇偶倦假寐﹐輒重責之。

二十七日﹐黃鵠山頭﹐轟大炮擊沈對岸賊舟二。諸商閉肆﹐彊半市儈居奇之。見城中兵民﹐食指浩繁﹐甚至終日持銀﹐竟不能易一錢﹐百物昂貴﹐日用惟艱。軍需總局出示﹐諄諭諸店戶﹐照常公平交易。於是始稍稍有開張者﹐兵民稱便。設遊勇﹐每門二十人﹐不分晝夜﹐更番巡歷。

二十八日黎明﹐提督向榮自卓刀泉分兵十隊﹐攻奪洪山賊營﹐進剿小龜山﹑紫金山賊。守備葉承淸﹐率兵勇五百﹐縋城夾擊。魚堤橋﹐賊已先斷﹐我兵以大木接續﹐蜂擁而過。賊皆短兵﹐矢炮不繼。川勇執蜈蚣大赤旗﹐登山頂而舞﹐眾軍繼之﹐賊中炮及落水死者無算。城中士民登黃鵠山﹐觀者如堵。望見我兵驍悍﹐驅賊赴水如羣鴨﹐鼓噪笑呼﹐歡聲動地。夜三鼓﹐大風奮發﹐江水喧豗﹐賊上下浮橋皆吹散﹐舟沈數十艘﹐溺死賊甚眾。

二十九日﹐翔風烈烈﹐微雪竟日。提督向榮與賊戰於東郊﹐奪獲馬匹百﹐銀鞘二﹐火藥鉛彈無算﹐是日殺賊盈千。我兵進駐嶽王廟。賊大隊未退﹐城不能啟。東村富民張氏﹐家有積谷﹐知提督向榮糧運未至﹐軍不宿飽﹐乃盡出以獻﹐事急不暇舂﹐麾下多厭糠糙。賊復連舟爲浮橋。

十二月初一日﹐軍需總局缺錢﹐城中質庫七家﹐各捐千貫。張國梁與賊戰於南湖﹐襲奪其營﹐獲器械無算。夜五鼓﹐賊扒文昌門﹐提督雙福守城上﹐督兵勇擊退之。

初二日﹐提督向榮與張國梁攻賊於東郊﹐自晨至暮﹐勝負未分﹐各引軍還。夜四鼓余﹐賊掘文昌門地道﹐旣達城下﹐墻足有大木樁排立極堅﹐賊以巨斧伐之﹐登登有聲﹐巡撫常大淳率屬官齊集城上﹐用夫四百人﹐挖內濠﹐引水注滿。

初三日﹐遣川勇下文昌門﹐搜掘地道賊﹐無所獲。

初四日﹐黎旦﹐黑霧中聞大聲震動﹐文昌城門頹二十餘丈﹐蓋賊於地道以櫃盛火藥轟裂也。時守城兵勇﹐有入帳就睡者﹐有下城買菜物者。賊八人揚旗先登﹐見垛口疏落﹐招颭大呼﹐逆黨繼之。復四圍乘梯攻入﹐兵勇紛紛走避﹐城遂陷。

巡道王壽同守忠孝門﹐聞文昌門轟裂﹐督練勇書役人等﹐急往策應﹐與賊戰於閱馬廠﹐殺賊十數人﹐力盡不屈死。壽同﹐髙郵人﹐進士﹐子恩晉﹐懷印從死陣前。練勇書役十二人﹐皆戰歿。

江夏知縣繡麟甫回署﹐猝聞警信﹐忿不欲生。將印藏匿﹐揮雙刀上馬。率子伯春﹑僕谷祥﹑靑縣義勇李成章等﹐共數十人﹐奔赴武勝門堵禦﹐遇賊奮刀左右刺﹐連殺數賊。賊後至者﹐亂矛刺之乃死﹐伯春等同時陣亡。繡麟﹐滿州鑲黃旗人﹐舉人。典史楊瀚冠帶坐監門﹐賊至被執﹐瀕死罵不絕口。瀚﹐大興人。

候補知府唐光照﹐自捐資募勇二百人守忠孝門﹐賊至﹐督勇力戰而死。光照﹐零陵人。

前漢陽通判林寅﹐大興人﹐與女夫陸篔孫﹐執挺斃數賊﹐戰死鐵佛寺。

前監利知縣彭鳳池﹐守武勝門﹐賊至﹐持刀力拒﹐殺賊數人﹐身受重創﹐臥地不起。後三日﹐其僕見之積屍中﹐气奄奄未絕﹐舁之回寓。鳳池謂家人曰「世受國恩﹐不敢負。」是晚自縊。室王氏﹐妾張氏﹐子蔭晉同死。鳳池﹐龍川人。

荊州同知舒綸﹐內府旗人。候補同知朱祖培﹐臨桂人。周汝翼﹐長沙人。江陵知縣兪昌烈﹐宛平人。咸寧知縣黃光奎﹐如臯人。試用知縣董師雍﹐仁和人。楊明善﹐大興人。候補布政局照磨葉慶恩﹐仁和人。從九品葛璜﹐大興人。程愼思﹐婺源人。洪文潮﹐慈谷人。淩茂松﹐石門人。當陽典史劉紹光﹐武進人。皆守城上﹐殺賊力盡不屈死。

按察使瑞元奔回署﹐命家人自盡。幼子延本年十四﹐旁侍號泣﹐拔刀殺之﹐乃自剄。幕友潘傳瑛同死。瑞元﹐滿洲正黃旗人。司獄張運鈺﹐肅衣冠守獄﹐厲聲罵賊﹐遇害甚慘。運鈺﹐南昌人。

布政使梁星源端坐廳事﹐賊入謂曰「我等爲官﹐不能保守土地﹐誠宜殺。然吾百姓無辜﹐若愼勿肆屠﹐上干造物怒。」言已﹐瞋目視賊﹐一賊挺槍貫其頸﹐舁屍於外。事平覓不獲﹐舉衣冠招魂以葬。星源﹐岐山舉人。

廣儲庫大使張壽祺﹐在庫禦賊被戕﹐父母自縊。同時糧儲道庫大使鍾秉權﹐亦在庫禦賊被戕﹐一家八口皆自縊。壽祺﹐陽湖人。秉權﹐南海人。

武昌知府明善﹐自縊未絕﹐賊至﹐引頸受刃而亡。幕友蕭志蘇﹑陳和庭﹑周鼎同死。明善﹐滿洲鑲藍旗人。通判李芳﹐一家老幼十口﹐闔門自焚死。芳﹐上元人。

已革知縣施均守火藥局﹐城陷﹐或告之曰「盍逃乎﹖」均監守弗去﹐謀欲舉火燒賊﹐而賊已至﹐遂戕於局。均﹐浙江人。

武岡同知周祖銜﹐辦理軍需總局﹐在局罵賊死。祖銜﹐商城人﹐進士。總局聽差委員﹑試用從九品鄭愚﹐一家五口自焚。愚﹐灤人。

鹽知事李萬春﹐巡檢張偉績﹐聽差糧臺﹐賊入﹐各格殺數賊而死。萬春﹐朝邑人。偉績﹐鄂人。

府學訓導吳長庚﹐挺身罵賊﹐子兆丰﹑兆履﹐婦袁氏﹑胡氏﹐女二﹐僕婦鄧氏﹐男婦八口皆死。長庚﹐漢陽人﹐舉人。縣學教諭魯惟﹐赴泮池死。惟﹐漢陽舉人。訓導阮熙仁自縊於明倫堂。熙仁﹐黃安人﹐舉人。

前鹽道王東槐﹐推幼女落井﹐與妻蕭氏自縊。

巡撫常大淳﹐時已調任山西﹐畱辦軍務﹐城陷殉難。子集松﹐巡捕增喜﹑楊文先﹑馬登云同死。其親戚家屬遇害者二十人。大淳﹐衡陽人﹐進士。增喜﹐漢軍旗人。文先﹑登云﹐皆江夏人。

學政馮培元投井死。培元﹐仁和人﹐進士。

總兵常祿﹐副將春榮﹐由大都司巷與賊鏖鬥﹐至長街﹐當其鋒者靡不辟易﹐賊死傷接踵。一賊婦尢凶悍﹐常祿提刀直劈其面﹐橫屍火巷口﹐足長尺許。頃之﹐賊來逾眾﹐血淋漓滿戰袍﹐乃自稱力竭﹐刎於馬上。春榮連殺執黃旗賊﹐追擊至黃鵠山﹐墮馬陣亡。常祿﹐滿洲鑲白旗人。春榮﹐漢軍鑲黃旗人。城守參將楊光普﹐守漢陽門﹐自譙門躍出﹐與賊格鬥移時﹐殺賊甚眾﹐負重創戰歿城上。光普﹐漢軍鑲藍旗人。

遊擊李登魁﹐守武勝門﹐手燃大炮﹐擊死賊數十。與從九品徐光云大呼殺賊﹐賊來撲﹐卽奮前挺矛直刺﹐一矛貫兩賊﹐矛斷﹐復奪刀殺黃巾賊數人﹐紅巾賊十數人。光云亦手掣佩刀﹐殺賊﹐相繼力戰死。登魁﹐大理太和人。光云﹐池州建徳人。

提督雙福﹐滿州正白旗人。總兵王錦繡﹐馬平人。參將楊錫純﹐漢軍鑲黃旗人。福厚﹐漢軍正紅旗人。慶祿﹐滿洲旗人。守備曲春泰﹐解州人。馬永祥﹐長安人。胡光達﹐谷城人。千總王金亮﹐江夏人。魯光榮﹐江夏人。把總吉祥﹐荊州駐防旗人。盧蔭鴻﹐昆明人。李文魁﹐江夏人。外委余朝鳴﹐江夏人。皆殺賊陣亡。

士民兵勇殉難者﹐不下十萬餘人﹐忠義震一時。玆未能枚舉﹐特表守土官之尢烈者。

補錄蒲圻殉難官弁﹕

知縣周和祥﹐四川仁壽縣舉人。聞賊入境﹐與縣丞張汝琛﹑典史何耿﹑城守千總胡起太﹐率眾嬰城守。賊大至﹐南門發炮擊死賊數十﹐相持半日。城陷﹐和祥迎賊詬罵﹐賊怒﹐剖其腹﹐屹立受之﹐旣斷頭乃僕﹐時有監生陳修榮者﹐伉爽士也。聞和祥死﹐亦相繼罵賊不屈﹐賊並磔之。汝琛轉戰敵樓﹐殺數賊﹐忽刀落攬斷﹐遂遇害。耿被戕路隅﹐起太巷戰﹐大呼殺賊﹐負創歸家自縊。所蓄犬守屍不食﹐哀號斃其側。合城士民及吏役等﹐皆死之。汝琛﹐上蔡人。耿﹐蕭山人。起太﹐江夏人。

南陽鎭都司王煜﹐河南撫標守備嵩山擺元慶﹐壽春鎭外委張洪恩﹐竹山協外委黃長森﹐共統兵八百守蒲圻﹐賊至﹐迎敵戰歿。

補錄漢陽殉難官弁﹕

知府董振鐸﹐漢軍鑲黃旗人。城陷﹐與縣丞趙徳忠﹑從九品張世勛﹑把總吳金彪﹐皆殺賊死之。

署遊擊李信﹐匹馬橫槊﹐巷戰良久﹐復捨騎徒步跳蕩﹐所至披靡﹐殺賊幾百人﹐至魁星樓憊甚﹐身被數十創﹐復奮鬥乃死。信﹐晉州人。

陜西延綏營參將朱廷瑞﹐守朝宗門﹐賊至﹐督兵力禦﹐其子亦隨父殺賊﹐相繼陣亡。廷瑞﹐甘肅人。●卷二

賊首洪秀全﹐廣東花縣獅嶺客民﹐或云秀全乃湖廣軍犯﹐未詳其本姓﹐其言洪姓及花縣人者﹐僞也。道光三十年九月初三日﹐與其黨馮雲山在桂平金田村韋正家﹐聚眾倡亂。其先拜會時﹐粵西紳耆﹐疊次聯稟乞究治﹐當事置弗問﹐遂釀禍亂。馮雲山亦花縣獅嶺客民﹐英夷亂後﹐居髙州香港授讀﹐展轉入夷教。久之﹐言欲往粵西傳教﹐夷厚贐之﹐遂以其金廣結莠民。故今賊眾﹐晨夕贊美耶穌﹐七日禮拜﹐與西洋天主教無異。以此論之﹐外夷之貽禍烈矣哉﹗

楊秀淸不知何許人﹐舉動詭祕﹐𨿽其左右﹐莫能盡知。外似端緒紛亂﹐而實總攬大綱﹐一無所紊。尢善撫愛夥黨﹐有事傳令﹐以次而下﹐奉行甚速。賊所倚賴者﹐秀淸一人而已。其能謀善戰之蕭朝貴﹑馮雲山﹐皆相繼登鬼菉。賊勢近𨿽彊盛﹐而內已龜熸不振。賊中博白人數千﹐皆教匪也﹐洋夷賄囑華人﹐往彼傳教。比年欽州渡船﹐送夷人至博白﹐彼處男女躬迎甚眾﹐禍機所伏﹐知非一朝。聖人所由杜漸防微﹐奇邪必禁也。

明季西洋人利瑪竇撰《乾坤體義》﹐陽瑪諾撰《天問略》﹐艾儒納﹑龍華民輩亦各有撰述。如《西學》﹑凡《四字經》《諸經解》《會中規約》等書﹐皆廣耶穌教之說﹐支離荒謬﹑竊釋氏之緒餘﹐有捨死救生﹐奉天主升天堂云云﹐欲使入教者𨿽至橫死不悔。故賊得從而揚其波﹐藉以搗亂。其所造僞書﹐遂言上帝爲天父﹐耶穌爲救世主﹐其心敬禮之者﹐天父下凡俗之享福﹐死後魂得升天﹐不受閻羅拘捉﹐且斥閻羅爲妖﹐諸凡百神﹐皆爲妖魔﹐遇廟像輒焚毀。無識愚氓﹐見彼所爲﹐謂天壤間無復有鬼神﹐爰敢肆無忌憚﹐助之爲虐﹐其死心爲彼﹐甘蹈白刃者以此。非賊眞能如古名將﹐信義素著﹐使三軍之士﹐視死如歸也。

賊中無讀書練達之人﹐故所見諸筆墨者﹐非怪誕不經﹐卽粗鄙俚俗﹐此賊一大缺陷﹐蓋天之所不與也。

自僞東王以至卒長各有牌刀手若干人﹐其多寡以漸而殺﹐此乃賊左右心腹﹐巡查傳令﹐皆所掌也。遇黨類有犯律者﹐牌刀手卽可專殺。

賊婦亦有僞職﹐與僞官相等。間嘗出戰﹐紅綃抹額﹐著芒鞋﹐頗矯健。

賊初軍律極嚴﹐𨿽首逆戚屬﹐無敢犯者。如十人出戰﹐八人皆死﹐其二人亦繼進不敢退﹐退者立斬。故其下皆用命﹐出死力抗拒我。其後烏合大眾﹐不能復然矣。

賊每戰﹐各營正牌二十五人﹐居前當鋒﹐牌尾老幼輩助聲吶喊﹐方戰﹐大呼殺者三﹐勢殊凶猛﹐蓋勝敗所由判也﹐過此則易摧折矣。

賊酷愛髫齡童子﹐見輒攜之去﹐有慮其身歷行間﹐慣睹戰爭危事﹐後恐滋蔓難圖者﹐竊不以爲然。幼童多屬善良子弟﹐其爲賊擄﹐原非得已。且在彼中﹐日惟遊戲徵逐﹐從未嘗練習技勇﹐講求韜略。一旦無所依恃﹐必將震駭失措﹐奚暇螳臂當車﹐張其毒焰耶﹖

賊首僭稱僞號者七人﹐其最著者僞西王蕭朝貴﹐負膽力﹐凶悍異常﹐嘗單騎片時殺百數十人﹐如行所無事。寇長沙﹐被我兵於南門城樓發巨炮擊死﹐屍埋老龍潭﹐經南撫張公亮基起獲驗明梟剉。玆乃其遺孽﹐甫數歲耳。又僞翼王石達開﹐僞丞相曾天養﹐僞元帥羅大綱亦頗驍果能戰。其餘僞北王韋昌輝﹐僞燕王秦日綱﹐等而下之﹐皆猥鄙無能之輩﹐不足數也。

賊專以邪說煽惑人﹐無他幻術﹐惟焚人屍骸﹐取灰制藥﹐用之攻城﹐則毒甚。賊最愚頑可笑者﹐或臨陣﹐或患病﹐舉凡一切事﹐皆對天祈禱﹐口中喃喃求天父默佑所謀遂意。祝畢﹐赴湯蹈火﹐在所不顧。賊初起釁時﹐竊據金田村﹐僭號天徳。而今賊僞示皆署太平天國字樣﹐呼逆首曰天王。自湖南來﹐並不聞有天徳之說。傳聞城中有供奉木偶﹐或疑天徳﹐卽指木偶而言﹐殊不足信。賊教望空禮拜﹐不喜神像﹐見輒毀滅﹐決無復奉木偶之理。假使有之﹐想卽所敬耶穌﹐或所宜然。又疑敬耶穌者﹐多供十字架﹐與木偶不吻合。不知京城宣武門內之天主堂﹐所供耶穌﹐實一美少年﹐余曾目睹﹐趙雲松《檐曝雜記》亦載之。則此木偶﹐斷爲耶穌無疑﹐謂僞號天徳指此﹐直瞽談耳。大抵賊多詭幻﹐忽僭號﹐忽中止﹐忽滅神像﹐忽奉木偶﹐其故均無足深求也。

桂林城根多堅石﹐賊攻文昌門時﹐掘之累旬不能入﹐隨卽揚去。後在耒陽﹐招得挖煤人甚眾﹐每攻城﹐用以穿地道﹐遂爲長技。其法於數里外﹐開一巨洞﹐以大木上釘橫板﹐旋進旋以木承之﹐故無壓墜之患。其木兩旁﹐可容人出入﹐所挖之土﹐卽於此擔出。旣達城足﹐堆滿火藥﹐或以柩盛之。而皆藏引綫竹筒中﹐預刻其時﹐爲引綫之長短﹐隨遲隨疾﹐皆可豫定。位置旣畢﹐乃靜俟轟裂﹐乘勢攻入。破之無他﹐但沿城有濠深廣﹐賊技自窮。然城垣卽被轟陷﹐而內果有精兵宿將﹐抵死守禦﹐僅此缺口﹐賊眾亦難一時闖入。有闖入者﹐亦屬自投网羅﹐正可盡力截殺。蓋賊由外入內﹐其勢逆﹐我兵由上擊下﹐其勢順﹐難易攸分﹐勝算在我矣。城上又必多備人夫及沙袋土石等物﹐一遇危急﹐取攜如意。平日區畫周密﹐臨事自無他虞。其要尢在守陴之士﹐膽壯气定﹐無倉皇失措之狀﹐則任大變當前﹐制之裕如矣。

賊瀕行時﹐畱牌刀手數百人於城內﹐使縱火燒燔。是夜適我兵攻入﹐賊始鼠竄﹐而潮勇又肆行焚掠﹐長街賈肆﹐火於賊者半﹐火於潮勇者半。豺狼毒饜﹐兵燹旋遭﹐天之降禍亂於楚﹐可謂烈矣。然向使大兵遲一二日始克復﹐則賊將逞其虐焰﹐武昌十萬戶﹐恐化焦土矣。

賊善偵探﹐善設伏﹐善結營﹐善致死於我﹐善據險要地勢﹐善詐爲我軍狀﹐善爲奇正抄合之術。其所短在器械不精備﹐弗善用銃炮﹐馬匹瘠瘖﹐臨陣多顚蹶。又烏合太眾﹐軍糧一時難繼﹐曾於長沙忍餓遁逃﹐深犯兵家軍資旣竭﹐欲掠無所大忌。竊揆情勢﹐務宜及早扼要﹐斷其接濟﹔迎頭攔擊﹐遏其凶鋒﹐沿途設伏﹐撓其銳气﹔寬宥脇從﹐散其羽黨﹔挫長攻短﹐因敵制勝﹐是在當事。

古今軍中利器﹐異時殊宜﹐近惟火炮最擅制勝。我朝開國﹐及平定西域﹐徵兩金川﹐前後大小戰功﹐皆賴其猛烈之力。欽定皇朝禮器圖式﹐詳載諸炮名式﹐如天聰五年造紅夷大炮﹐名曰天佑助威大將軍。其後復造神威大將軍﹑神威無敵大將軍﹑武成永固大將軍皆是。此次賊寇武昌﹐城上置大炮自七八百斤至千斤者﹐轟擊皆不能逾江﹐約計炮子所及﹐僅三五里而止﹐令人憤懣。僉咎鑄法不精﹐弗如登舟之炮可擊四十里﹐東粵之炮可穿土尋丈﹐爲能得力﹐竊謂此乃火藥未盡﹐善炮不任過也。《武備志》詳載造火藥法﹐以研極細﹐置手心燃之﹐不爇手爲佳。近又見勞司馬光泰所著《炮藥說》﹐亦極明白精當﹐爰節錄之﹐以備采擇。其說云﹕煉硝煎至二三次﹐白糖以去盡其泥﹐蘿葡以去盡其鹽﹐雪水以去盡其礬。然後取面上之牙入﹐用其底淸水漂之﹐盡如雪體而止。其次煉磺﹐茶油煎之以去其面﹐牛油煎之以去其底。尢重選炭﹐洋人用藤炭﹐俄羅斯用布花炭。中國無藤﹐麻桿代之布花﹐用紜綫絞把﹐鍛以良工﹐自能成炭。又參用葫蘆殼炭﹑摩犀公角炭。大梅片面制法﹐柳炭照常麻桿去頭尾﹐火候宜細鍛﹐葫蘆殼亦同摩犀公角打碎﹐以鐵鍋鍛之﹐使燒透煙盡而止。再以芭蕉樹取汁多煎之﹐次日澄淸﹐去其水﹐加大梅片﹐共入鍋內。鍋外用滚水泡之﹐使鎔化成糊﹐收存待用。每藥一百竹﹐用淨硝七十六斤﹐淨磺十一斤﹑麻桿炭四斤﹑柳炭四斤﹑布花炭四斤﹑葫蘆殼炭半斤﹑公犀角二兩﹑梅片二兩﹐鍛煉成糊。入汾酒二十斤﹐合舂爲藥﹐舂力愈多愈好﹐研煉有光。然後羅篩成細粒﹐以少許置掌中﹐火試之不燒手﹐此爲上藥。先時須較準各炮食藥份量﹐一一記明﹐某炮食藥若干﹐用紅布袋盛之﹐配合藥缸大小裝入。再用引門鐵錐探入﹐刺破布袋﹐然後下烘藥點放﹐乃可得用。至放炮之法﹐遲速疾徐﹐更宜講求。凡大炮裝藥甚難﹐不可輕放﹐必待賊將近﹐可以一放成功。否則賊未至﹐炮先鳴後無以續﹐卽擡炮鳥銃亦然。五放則炮身通紅﹐不能入藥﹐故點放不可不愼。惟子母鐵炮﹐自朝至暮﹐可連環接放﹐最爲得用。苟能多制此炮﹐配用此藥﹐何賊不可克﹖何敵不可攻﹖孔子曰「工欲善其事﹐必先利其器。」此炮此藥﹐卽利器之謂。●附錄

初四日﹐城陷﹐殺聲喧哄﹐城中鼎沸。已而﹐賊大隊入漢陽門﹐傳令云「官兵不畱﹐百姓勿傷。」賊入獄釋諸罪囚出﹐而報復雪仇﹐凶暴彌甚。夜三鼓﹐賊執械明火巡街﹐鬼聲四起﹐或至打居入門戶。自是夜靜﹐往往皆然﹐聞者心悸。

初五日﹐殺人盈街﹐太陽慘黯無色。賊三五爲羣﹐入人家搜括財物﹐如刃於頸﹐逼索金寶﹐如是者累日。夜﹐新街失火﹐賊驚起往救﹐尋撲滅。賊因有戒心﹐下令云「倘更有失火延燒者﹐四鄰皆斬。」於是人各惴惴﹐惟恐祝融造孽也。

初六日﹐賊入城日﹐眾皆居長街列肆及人家大廈。賊收羅軍器﹐使人舁火藥局硝磺入船。僞東王楊秀淸傳令止殺。脇城中人相從﹐謂之拜上﹐蓋入彼教﹐必以拜上帝爲重也。分設寫名數館﹐從之者皆至館報明名氏年籍﹐登簿記注。旣寫名則羣居一所﹐初以十人爲一館﹐旋以二十五人爲一館﹐皆沒頭目領之。荊門知州金雲門﹐休寧人﹐以寒素起家﹐潔身愛民﹐荊楚之人甚徳之。是時奉檄在外﹐家畱城中官邸﹐城破﹐室汪氏二女﹐皆自縊。弟人銘守屍三日不食。賊至﹐排闥大呼殺妖﹐人銘憑樓欄從容云「我兄爲淸白吏﹐何妖之云﹖」賊怒登樓﹐旣見三尸﹐始相視嘆息。已欲脇人銘降﹐人銘據胡牀仰視大言曰「死耳﹐降則不能也。」意態自若。賊目壯之﹐往復婉言﹐勸使拜上。乃曰「無論大節萬無可逾﹐且我一降﹐對此三尸何﹖」賊目知其心不可回﹐遂弗彊。賊以巾蒙首﹐不戴小帽﹐衣無領﹐無馬蹄袖﹐使民間效其服飾﹐故帽領等物﹐亦皆棄置弗敢禦。惟人銘一無更易﹐自始至終﹐抗義不撓﹐可謂難矣。徽言嘗書其事﹐匯入文集中。而識其崖略於此。賊搜城中米鹽﹐日分給各館﹐使人毀窗欞及木具爲薪。賊殺僞聖庫於長街汪姓綢店﹐凡珍貴之物咸納焉。賊於城之東南北三方﹐距城半里許﹐築長墻固守於內﹐而城上不多設備﹐僅十數賊居敵樓。又於黃鵠山脊起望樓﹐髙數丈﹐我兵來攻﹐兩陣相接﹐賊於望樓中窺見﹐卽以次飛報﹐乃整眾憑城而守﹐餘日未嘗登陴也。

初七日﹐提督向榮﹐與張國梁兩路兵大舉剿賊﹐守備薩國亮﹐獨爭先上小龜山﹐眾奮勇繼之。賊於東郊日暮引還﹐國亮陣亡﹐自是﹐間一二日輒進攻。聞賊每不利﹐未知其詳﹐不能縷述。後凡我兵大勝﹐得確耗則書之。僞東王傳令﹐使民間收拾積屍﹐潔淨街衢﹐違者斬﹐於是多舁至漢陽門投之江。城上被戕官弁兵勇﹐賊皆拋擲城下﹐積柴焚毀﹐穢气燻天。

初八日﹐大雪。土著痞棍不良之人旣降賊﹐以紅帕裹首﹐日持刀四出﹐恣意搜括﹐視長髮賊彌凶而狡。𨿽窮巷甕牖之家﹐亦莫不囊空瓶罄﹐寸物無遺。時因目之爲本地王爺﹐蓋民畏長髮賊﹐呼曰王爺﹐故於若輩云然。賊婦入城﹐皆大腳髙髻﹐力能任重﹐可勝二百斤。服飾都麗﹐雅不稱體。賊造浮橋﹐自對岸晴川閣至漢陽門江岸﹐以巨纜橫縛大木﹐上覆板障﹐人馬來往﹐履如坦途。

初九日﹐賊令民間掃雪﹐賊首僞太平王洪秀全入城﹐僞王僞官等從之者甚眾。僞太平王居撫署﹐以黃紙粘大門首﹐朱書天朝門﹐大堂書天朝殿。僞東王居藩署﹐僞西王居督署﹐僞北王居臬署﹐僞翼王居學政署。亦以黃紙粘大門首﹐朱書某王府﹐大堂書某王殿。僞南王馮雲山﹐賊中今無其人﹐蓋先敗死全州。賊竄出全州﹐同知江忠源﹐獨帶楚勇扼之於蓑衣渡﹐攔截鏖戰﹐三晝夜無少休﹐復伐大木於下游築壩塞河。賊大窘﹐夜悉棄舟遁。是役也﹐陣斬雲山﹐並僞國宗韋正足聞亦擊斷﹐賊死者二千餘。所遺輜重﹐皆爲我有。惜河東無營斷賊右臂。

初十日﹐冰雪交融﹐檐澑聲滴瀝竟日﹐泥淖滿街。賊見人著油靴皮履者﹐輒彊取之。漢陽門外有鄕民來﹐肩挑貿易﹐皆雞豚魚蝦餅餌之屬。賊許人出城買物﹐自是亡者甚眾。後賊覺之﹐始命守門賊舟查嚴密﹐然脫逃者如故﹐不幸見獲﹐亦甘殞命。賊僭設僞進貢公所﹐使民間進貢。凡金銀﹑錢米﹑雞鴨﹑茶葉﹐皆可棄貢。且云進貢者仍各歸本業﹐蓋進貢與拜上異﹐拜上則爲兵﹐進貢者依然爲民也﹐於是人爭趨之。時城中錢米富有者無幾﹐皆捧盤米﹐上壓百錢或千錢。惟典商及素封之家﹐有貢黃金多至數百兩﹐貢銀鋌累置案上﹐前後使四人舁之者﹐然亦寥寥可得而僂指也。初﹐賊謂埋藏金銀﹐搜出闔門斬首﹐膽怯者遂束手無策﹐任其取攜。及其聞進貢仍得爲民﹐皆不惜傾囷倒廩出之。至僞公所次第擠入﹐數長髮賊各以其匯收訖﹐予一紙﹐上鈐僞印﹐大書進貢二字。其貢金銀者﹐給僞執照﹐署楊秀淸﹑蕭朝貴二逆左輔右弼僞銜號。賊使婦女歸宿﹐以數姓並居一家﹐亦以二十五人爲率。

十一日﹐淩晨﹐賊往閱馬廠講道理。賊本邪教﹐講道理者﹐如禪家說法之類﹐先期建髙臺﹐有戴紅氈大帽賊﹐年四十許﹐面瘦削﹐系玻璃眼鏡﹐手持白箑﹐儼然踞上座。旁一童子﹐執刀傳賊﹐揮箑招人近臺下﹐若相親狀。所言荒渺無稽﹐皆煽惑愚民之語。有壯者排眾直前﹐抗論折之。賊怒甚﹐以五馬縛其首與四肢﹐鞭馬四駛﹐卒不能死﹐乃刃殺之。其人瀕死笑曰「吾得死所﹐吾可見祖宗地下矣。」惜當時不傳其名氏。

十二日﹐賊至貢院點名﹐使人鳴鑼傳呼於街曰「凡城中人及進貢者﹐皆往聽點﹐遲誤者斬。」於是人麇至﹐滿堂滿院﹐語聲喧雜。數長髮賊據案拈筆﹐呼唱名勢﹐紛紛不暇給。已而人逾眾﹐一虯須賊﹐起視晷影已西﹐人意欲歸﹐共事者議不合﹐至相詬厲﹐推案而起﹐遂罷點。是日賊入黃州。

十三日﹐賊使城中人分駐城外。又有過漢陽城者﹐不分老幼﹐率以四五十人爲一營﹐使二長髮賊爲正副營長領之。自是賊搜人出城﹐殆無虛日﹐百姓得居城中者﹐十無二三矣。

十四日﹐賊傳令駐城外已入營者﹐槪行短裝掛號布﹐長衣皆裁半﹐𨿽紫貂海龍外套﹐亦一剪斷之。賊分十軍﹐曰前一﹑前二﹑後一﹑後二﹑左一﹑左二﹑右一﹑右二﹑中軍﹑中一﹑中二。其號布鍥木印刷﹐截黃布方長可半尺餘﹐前曰太平某軍﹐後曰聖兵。賊始謂進貢者﹐仍各歸本業﹐至是皆掛兵字號布﹐乃知前言詐也。賊營僞正副長繕人數淸單﹐簡一能書寫者掌書記﹐少壯有力者二十五人爲正牌﹐老幼爲牌尾。有疾者爲能人﹐送入能人館﹐有醫爲診治。賊忌病字﹐故有疾人謂能人﹐然不解其命義何居。

十五日﹐賊率脇從之人﹐往蔡店擄米谷財物﹐途次賊潛逃七十餘人。倩人剃髮﹐酬錢一貫﹐脇從人逃者尢眾。

十六日﹐賊傳令城外已入營者﹐各執器械。

十七日﹐大風斷賊江中浮橋。

十八日﹐我兵乘風縱火﹐焚賊寮篷﹐敗之中和門外﹐殺賊甚眾﹐奪踞其營﹐獲器械無算。

十九日﹐賊復縛木爲浮橋﹐更多系大鐵錨﹐重三四千斤者﹐拋江中﹐視前益穩固﹐𨿽大風浪不能動。賊令城中婦女﹐更遷往火巷﹐歸館遲延者鞭箠促之。時各家男子多已出城﹐婦女𨿽靑年弓足者﹐莫不躬自負擔﹐抱兒挈女﹐絡繹衢巷。至則有賊婦領之﹐服飾華美﹐有釵釧者﹐輒爲賊婦所奪。每館賊日發油一杯﹐人各發谷三合。其居僻巷﹐先與四鄰聯數十人爲一館者﹐得不遷。賊於城外長墻﹐多建更棚﹐夜間使人更番擊鼓﹐時有僞官巡查。

二十日﹐賊至靑山﹐沿江村捨擄人歸﹐鄕民懼賊裹脇﹐來售食物者漸稀。

二十一日﹐賊有闖入女館欲行姦者﹐婦女號呼不從﹐賊目聞之﹐駢戮數賊﹐懸首漢陽門外。

二十二日﹐僻巷人家﹐尙有藏匿未出者﹐賊搜出決臀數十﹐卽於城中歸館。其老耋聾瞽殘疾者﹐分別設老疾館處之。

二十三日﹐賊傳令凡衣服美者﹐皆須有聖庫印﹐方許服襲。城內外僞官十數人﹐分途鈐印﹐紛紛竟日。遇狐貉輕裘﹐僞官輒攫去曰「若何堪服此﹖」賊日使脇從人擔城中各倉穀米入船﹐力弱不能勝者﹐沿途少休﹐輒遭鞭斥。人不堪其辱﹐或復投水死。丰備倉谷最多﹐賊一時不能空之﹐竄後猶餘數百石。

二十四日﹐天气嚴寒﹐附郭諸湖﹐冰凍堅厚﹐上可行人。潮勇二百餘人降賊﹐潮勇及廣西捷勇﹐俱極跋扈。沿途肆擾﹐搶奪財物﹐褫人衣履﹐奸淫婦女﹐彊占村捨。瀕行則焚毀天寒所居﹐左右林木盡伐﹐爲害與賊相埒。古云旅捨無煙﹐剿禽無樹﹐不幸於今日見之。提督向榮駐營卓刀泉﹐嘗於姚氏祠堂誘誅百餘﹐其黨遂有降賊者。

二十五日﹐賊私造僞時憲書﹐單月三十一日﹐雙月三十日﹐節序淩亂﹐以是日爲歲除。首逆僭稱選妃﹐使民間女子往閱馬廠聽講﹐至則選十餘齡有殊色者六十人﹐卽逼令入撫署。從此沈溺狂瀾﹐遂與父母永訣矣。賊僞官等進貢首逆﹐賊婦進貢僞妃﹐皆鋪黃紙案上﹐羅列巨碗﹐所盛蔬肴餅果﹐務期丰滿。使二人舁之﹐鼓吹前導﹐備諸醜態。每營賊給豬一頭﹐錢數貫﹐爲度歲之需﹐亦間有給牛羊者。

二十六日﹐僞官詣首逆慶賀﹐賊婦詣僞妃慶賀﹐皆著梨園衣甲﹐是處金鼓鏜鞳﹐楚會儼然一大劇場。城內爆竹如雷﹐街巷地上爆竹紙厚寸許。

二十七日﹐我兵進攻﹐大獲勝仗﹐殲賊千餘﹐斬僞官八﹐殺傷者尢眾。賊於是震恐﹐遂有竄志。布政司廣儲庫銀七十餘萬﹐糧儲道庫銀十餘萬﹐合鹽道府縣庫銀總計之﹐約銀百萬﹐賊悉舁之登舟。

二十八日﹐賊舁銅鐵炮入舟。

二十九日﹐賊傳令各營備一月糧﹐鋤鍬四具。

三十日﹐夜四鼓﹐賊於府監後空屋舉火﹐鄰捨婦女﹐睡夢中驚覺﹐披衣曳履﹐逃出四竄﹐包裹繡鞋簪珥之屬﹐狼戾道上。天將曙﹐暴雨沛然﹐火乃熄。

三年癸丑正月朔﹐提督向榮﹐總兵和春﹑秦定三﹐都司張國梁﹐共督兵進攻﹐大敗賊於東郊。賊治裝登舟﹐賊婦亦紛紛捆載出城。驅火巷女館婦女﹐槪行登舟。人眾﹐舟不能悉載﹐有坐江幹凍餒徹夜者﹐有登舟奮身擲入江濤者﹐有死力挽賊婦共入水死者。

初二日﹐賊婦入僻巷各女館搜括財物。僞王僞官等﹐詣首逆辭行﹐退至僞東王府會齊﹐以次出城。須臾﹐首逆僭乘黃氈轎起行﹐其後肩輿百餘乘。城外各營賊皆由浮橋過漢口﹐惟東門外有賊千餘﹐抗拒我兵﹐薄暮始倉皇渡江。半渡﹐賊卽傳令焚浮橋。

夜﹐城中焚廬火環起﹐赤光燭天﹐明如白晝﹐照見江中賊舟往來﹐纖悉畢見。我兵由忠孝門﹑中和門兩路攻入﹐城中賊奔竄﹐躡蹤掩擊﹐中炮落水死者無算。侵早﹐賊舟皆於對岸不逸﹐提督向榮率兵追剿﹐畱副將瞿騰龍守城﹐武昌克復。

