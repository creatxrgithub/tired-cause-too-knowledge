甲乙日曆明祁彪佳﹑王思任撰

●甲乙日曆﹝上﹞

甲申歲

正月初一日﹐晴霽。肅拜已﹐因日辰不佳﹐不復出。小憩﹐起。午後﹐邀方無隅於密園聚談。作書候柴蓮生﹑葛屺瞻﹑宋東璧﹑鄭玄子﹑姚玄叔。少暇﹐督家丁習武於淡生﹑竟志兩堂中。

初二日﹐雨。與兄弟子侄至社廟及彌陀寺謁神佛。午後﹐季超兄﹑金大來及二子至寓山。時無迹師已入關﹐卽訪之。遇宋心源居士﹑方無隅﹐設小酌於咸暢閣。

初三日﹐晴。與兄弟子侄至梅裏尖及彤山謁先墓。午後﹐出寓山﹐種樹於新堤﹐郁然成林。王云岫﹑潘完寧過訪﹐以柯山攺社廟事相聞。晚﹐率教師﹑家丁出﹐夜巡於堰下。得塘報﹐知陳臥子公祖督兵剿許賊已捷於龍潭口﹐擒斬甚眾。

初四日﹐督鄕兵操演於堰下夏履橋。徐文學五人過訪。朱叔起﹑季方以賀歲至﹐畱茶﹔聽其談太翁昔日守蜀事。午後﹐鄕兵較武於宗祠。及晚﹐婺紳倪株山﹑姜端公過訪。株山居浦江﹐以邑破﹐移武林﹔端公守婺府城﹐因賊札大營迫府﹐端公出請援兵﹐謁直指﹕同自武林來。詢端公﹐知孝順街之戰﹐初捷復敗﹔因言「賊勢頗盛﹐非乞師南樞及應撫﹑閩撫不可﹐非拜疏不可」。以乞師﹐端公募予與奕遠侄﹑教師五人﹐卽夜自諸曁進軍前。畱倪株山宿。

初五日﹐督鄕兵至沈釀堰﹐便與倪株山至偏門外﹐邀於穎長﹑沈二守兩公祖及余武貞﹑姜光揚晤﹔予因以備錢糧器具﹐再三叮嚀之。府公祖去﹐畱諸老飯﹐商公疏事。錢聖沾父母出﹐晤於止水庵﹔子卽與株山放舟歸。舟中艸公疏﹐請按君左三山監軍會師。再作公啟﹐告急於倪鴻寶﹑吳震崆。晚﹐抵家﹐遣教師護株山過武林。得於公祖示以塘報﹐言義烏﹑東陽皆恢復。

初六日﹐吳祖洲過訪。得陳臥子公祖報﹐言義烏已無賊﹐於初二日入之﹔會紳民斬通賊二人﹐脇從皆勿問。東陽於初一日﹐邑民擁姚令入城收印。賊據南巖尙萬人﹐陳司理進兵雙林寺以迫之。予再攺削公疏稿﹐合余武貞所擬者。又作書致吳磊齋。午後﹐與陶去病子猶及季超兄至寓山。方返棹﹐余武貞﹑金楚畹以公請按君至武林﹐便道過予﹔乃以公疏﹑公啟與閱而去。得北區塘報﹐知陶裏有賊百餘人﹐未暮而劫﹔乃亟報於公祖。

初七日﹐遣僕向諸紳畫題﹐惟徐亮生持議不合﹐不肯署。至寓山﹐袁父母過訪。先是﹐姚江有文學朱思行以拳勇募兵﹐爲同宗所首﹔袁與立父母杖殺之。通學以無罪殺士激變辱邑令﹐於公祖下邑慰撫﹔袁與立乃趨省訴之當事。姜端公使者來﹐附一塘報﹐知賊攻金府﹐適臺道兵至﹐康參戎與蔣遊戎合兵分門出戰﹐大勝﹔逐奔數十里﹐斬數百級。賊已窮困﹐乞撫。乃作字與王教師﹐令之隨端公立功。薄暮﹐同翁艾弟赴酌彤園﹔看梅﹐遇雨。得朱叔起書。作書與沈二守公祖。

初八日﹐雨。與內子及兩兒入城﹐至外父家﹔諸親皆集﹐舉五簋於遂初堂。午後﹐訪緝庵內兄。值沈素先﹐知其欲迎撫軍黃跨千公祖﹐乃作一函附之。泊舟長橋﹐邀張毅孺一晤﹔適姜光揚至﹐亦晤之。晚﹐宿於外父齋頭。

初九日﹐霽。早起﹐拜外父七■﹝裹﹐失代果﹞之壽。是日﹐傳許都已就擒。及得沈二守回札﹐余武貞﹑金楚畹至外父家相晤﹐知果然矣。與內子﹑兩兒歸﹔舟中作書與宋君東璧及鄭玄子。抵家﹐尙早﹐與陳長耀﹑馬九嘉至寓山。值趙公簡﹑陳天若﹑程爾瞻﹐酌於梅坡之下﹔有月色。

初十日﹐倪獻汝之僕入都﹐賫公疏﹔來別。至寓山﹐時驚蟄未至﹐忽聞迅雷﹔許都與同黨六十四人﹐於是時決於省城矣。午後﹐■﹝土彊﹞頭諸友以鄕兵事來商。髙友漢章從陳臥子公祖撫許賊歸﹐備言臥子單騎入賊巢﹑許賊就撫情節。是日﹐奴子從武林歸。因再作書與宋君東璧﹑鄭玄子﹑姚玄叔﹑王仰林﹑方柏﹑任玉仲直指﹐卽令奴子前迎張軼凡。

十一日﹐風﹐寒。攜家眷至寓山。方無隅仿張軼凡之制﹐累石於歸云寄。予與內子定居於遠山堂。作書復徐貞庵父母。先是﹐姜光揚以許賊就撫爲慮﹐作書復之。

十二日﹐何芝田以賀歲至﹐邀王云岫來候。張介子偕其令郎及汪斗潭﹑姜繹受﹑謝允中舉酌四負堂﹐懸燈曲廊﹐繁星照水。諸友奕罷﹐仍演戲爲樂﹔金大來﹑奕起侄亦預焉。

十三日﹐令理兒偕諸教師出。張介子與諸友飯於梅花閣﹐仍登山縱觀。季超兄至﹐共看村社迎神於柯山。歸而吳玄素之令郎亦至﹐士女遊者駢集﹐舉酌四負堂﹔觀止祥兄小優演戲﹐諸友亦演數出。以寒甚作雪﹐畱介子諸友宿咸暢閣。是日﹐鄒汝功來。

十四日﹐張介子別去。張毅儒過訪﹐與鄒汝功同酌於咸暢閣。督石工鑿石於半斜川﹐以爲種竹之所。因燈夜﹐薄暮抵家﹐拜先像﹔欲至化山拜墓﹐以寒雪止。

十五日﹐聞徐心水自甬東來﹐亟遣迎之﹐則以小舟至矣。一芹未備﹐先小酌於梅花船﹐再舉席。不數杯﹐卽別。座中傳予在都回奏獘政三疏﹐已擬嚴旨。偕班兒抵家﹐拜先像。至山﹐有村中人來演雜劇爲樂。翁艾弟及諸妯娌皆出觀燈。是日﹐移太古亭於園前水畔。至夜﹐月色皎然﹐爲五﹑六年來所未有。

十六日﹐邀錢溪云定建莊之向。董天孫過訪。予偕溪云抵家﹐陪王摶九舅及諸表兄席。得吳祖洲書﹐言左三山報金華之變﹐參及朱未孩﹔乃作書解之。又爲茅一帆致書郭天門撫軍﹐且附一書候錢堅白座師。

十七日﹐趙均衡同陳臥子公祖自婺州撫賊歸﹐過訪﹔備詢許賊受撫之事。同之抵家﹐共諸教師一飯。王海嶽送姜端公至婺歸﹐得端公及王諧五公祖﹑徐貞庵父母書﹔大抵婺人恨許賊之深﹐以許賊不宜撫﹐尙有窮治餘黨之意。午後﹐長婿姜天梧回門﹐迎之﹕茶罷﹐共兄弟子侄出寓山舉席。畱姜婿宿八求樓。是日﹐潘宗魏同茅一帆令郎來晤。

十八日﹐徳公先兄百日之期﹔抵家﹐哭奠。爲茅一帆致書於呂東川﹐又作書候王諧五公祖。出代兄弟備席演戲﹐延姜婿。是日﹐托方無隅拆屋於梅裏尖﹐以建莊開土。

十九日﹐姜婿至予家﹐謁兄弟子侄。予在山﹐作書復袁與立父母及鄭玄子。午後﹐看柯山舊屋﹐將爲莊居。卽偕姜婿及金大來﹑翁艾弟至彤園訪王云岫﹐又觀戴章甫書捨。

二十日﹐雨雪。二守沈公祖自武林歸﹐過訪﹔出於宗祠前舟中報謝之。送姜婿歸。定船枋之址。戴我州及沈表叔過訪。齊企之同會稽庠廩友史﹑唐諸君以金振玉師貢事﹐來晤。午後﹐府幕唐茂齊過訪﹐爲莆中所取士也。晚﹐作書候余季蘆父母。

二十一日﹐霽。方無隅卸屋於竟志堂﹐季超兄出別。至雲棲﹐延徐伯調至﹐理﹑班二兒拜從﹐金大來亦預焉。托陳長耀過武林索逋。晚﹐季超兄偕沈求如﹑王大含﹑呂梅夫﹑鄭奠維過訪﹐爲挽畱袁父母事﹔呂﹑鄭二友過武林迎袁父母﹐畱沈求如﹑王大含宿八求樓。

二十二日﹐同沈先生﹑王素廉抵家。有僧釋化持王我師素廉書﹐募修梅子眞祠。發舟﹐舟次作書﹐遣教師金蘭之候袁父母。至蓬萊驛﹐與沈﹑王二君別。作書復浦文學龍淵﹑周山人永肩及王我師素廉。至偏門﹐延王施仁﹑忍衣師看病﹐乃知予生痔﹐且成漏﹔蓋已八﹑九月而予不知也。暇則點定「鄕兵」一書。一鼓抵莊前﹐是時微雨。

二十三日﹐大晴。入化鹿山﹐晤金士望於西渡艸堂。及於山中﹐會爾思諸君並僧眾﹔乃知三宜之去﹐以不欲住顯聖﹐非盡因諫予造園不納之故也。予已作一書﹐同季超兄書命僧圓見畱之。歸舟﹐又作一書寄入雲棲﹐托季超兄畱之。薄暮﹐從五雲門入﹐出西郭門﹔二鼓抵寓山﹐卽雨。

二十四日﹐雨。得柴云倩書。郵致蔡韞先札﹐附書於季超兄﹐托戴二十兄同方無隅督之丰莊。姜婿來迎長女歸。作書於姜光揚畱於太公祖﹐聞有請告之舉也。得於公祖書﹐以新兵﹑鄕兵去畱相商﹔走筆復之。

二十五日﹐晴。與內子同登梅花船。聞諸紳以許賊之平﹐拜謝公祖﹑父母﹔予以請告﹐不入城﹐乃作一字達之。午後﹐延王云岫﹑潘鳴岐﹑潘完寧小酌﹐錢克一同翁艾弟亦與焉。淸唱罷﹐令止祥兄之小優演戲﹔乃別。

二十六日﹐胡輪金過訪。甬東友林君曜隆賫常州守傅晉公書來﹐傅以病求去﹔爲致書於鄭鴻逵﹑周梓山﹑張太羹。金振玉師來晤﹐目尙未明也。蔣安然扶病過訪。晚﹐畱林友酌咸暢閣﹐別去。鄒汝功同姚江諸友以畱袁父母至武林﹐來晤。是日﹐爲寧方兄致書錢聖沾父母﹐又商鄕兵事。

二十七日﹐以小舟觀西澤及柯山卸屋。劉迅侯過訪﹔王大含﹑呂幼嘉亦過訪﹐出邵友以貫贈予扇頭詩。陳長耀自武林歸﹐得鄭玄子﹑姚玄叔﹑黃參戎斌卿書。夜大風。是日﹐又得袁父母回札。

二十八日﹐早﹐得來威遠﹑姜光揚﹑周惠云書﹐卽復之。內子遊湖塘胡氏園﹐予送之登舟﹐卽抵家。晤徐伯調。得王修仲書。至山﹐孫鐵骸過訪﹐史家二甥亦來。得粵西撫臺林淡生書。鄒汝功偕姚江宋友麟芳等四人來晤。爲蔣安然所求﹐作書鄭十師。薄暮﹐袁父母過訪﹔畱小酌﹐以「勿介介於窘辱」寬之。得任君時策書﹐復之﹔任﹐甬東人﹐新與道瞻侄結親。又作書復王修仲。是日﹐冗甚。

二十九日﹐作書三通﹐復林淡生公祖。先是﹐予四十初度﹐親友舉分以賀。予自制一屏﹐雜引寓山諸勝以爲壽﹔每景﹐陳長耀采古唐詩爲題﹐又集古唐詩賦之。是日﹐邀沈友昌期﹑昌言﹑潘友致道﹑浚道﹑琦璉﹑應晃﹑朱君明科﹐舉酌申謝﹔餘皆辭﹐翁艾弟出陪。是日﹐得徐虞求書﹐大爲陳臥子公祖頌功。

三十日﹐豎丰莊門堂二屋。先將於南園構屋三楹﹐以其一爲無迹施茶之所﹔因煞方﹐乃止。薄暮﹐與孫鐵骸﹑翁艾弟至恆圃。是日﹐奕遠侄至山﹐言陳臥子將過訪。作書復徐虞求﹐附書張軼凡。

二月初一日﹐靜者軒後墻始竣工﹔山之上﹐便於關鎖﹐予乃移居爲養病之地。教師何瑞斌﹑朱奇英從陳臥子公祖剿賊歸﹐同諸教師俱來﹔乃舉酌贈金而別。午後﹐會計泥水工帳。顯聖僧持季超兄字來﹐又作書挽畱三宜師。

初二日﹐季超兄自雲棲作道場歸﹔卽同抵家﹐舉文昌之祭。晤範裒生﹑呂幼嘉。還山﹐再會計泥水工帳﹔微雨﹐適上虞令余賡之過訪。薄暮﹐與內子看櫻桃花於宛轉環。燈下﹐與陳長耀會計歷年應輸正供﹐凡分毫必補輸焉。作書候陳臥子公祖。復邵友元禎書。又作書朱叔起﹑王大含﹑何芝田﹑吳祖洲﹐促鄕兵一事。

初三日﹐督工涸水以取土。至靜者軒閉關﹐延醫李充陽治痔疾。鄭九華自剡中來﹐張介子以文幾爲贈﹐且爲初六日小酌之邀﹐又贈古玉弦子覆手一枚﹔作書謝之。午後﹐陳海垣以夙逋過訪。作書賀黃跨千公祖﹔且言吾越應置千兵﹐及攺鄕兵﹑畱新兵事。

初四日﹐聞陳臥子公祖將訪﹐趨候於本村﹐則知尙在武林也。季超兄午後來靜者軒﹐同孫鐵骸啜茶約室而去。

初五日﹐托方無隅鬻犀杯於奕遠侄。子與鄭九華於八求樓會計泥水工帳。劉平林至﹐不晤而去。

初六日﹐李太醫是日調理痔病。參戎王君斌卿過訪﹐談於臥榻﹔王云岫同姜質夫亦來訪。任正則自宜興過訪﹐畱宿爛柯山房﹔詢首揆周挹齋自裁之事。因聞其臨終作五言律詩﹐又聞其十子之謠。

初七日﹐以盜賊誣攀﹐致書於沈二守公祖﹔又以地方設兵及姚江事﹐商之陳臥子公祖。晚與任正則看月友石榭﹐因共李充陽小酌於四負堂。

初八日﹐歸云寄之南新館告成﹐仍以「試鶯」名之﹔余移居養疾。午後﹐大風。熊雨殷掌科過訪﹐同任正則晚酌館中。

初九日﹐以肩輿出看莊屋。王云岫過訪﹐畱同任正則酌於試鶯館。是日﹐爲予定新築浮景臺之趾。於臥榻作書﹐附任正則候毛禹門。莊僕祝茂至﹐作姚玄叔書付之。

初十日﹐任正則別歸宜興。吳祖洲過訪﹐言闖賊入秦之事。得周梓山書﹐知予乞身之疏已上。又得金華令徐貞庵父母書﹐托鄭九華復之。

十一日﹐徐伯調﹑錢克一來問余病﹐季超兄﹑翁艾弟亦至﹔同飯於試鶯館。

十二日﹐奴子從嘉興歸﹐得張軼凡書﹐知望邊可至。姚玄叔爲新城令陸瑞徵父母介紹﹐予扶疾晤之﹐托鄭九華﹑方無隅陪飲於四負堂。季超兄至﹐爲田玉振致意。予料理中區鄕兵團練冊﹐得朱叔起示白洋鄕兵姓名。

十三日﹐李充陽太醫爲予調治痔疾﹐至此八日矣﹐稍能步履。得張毅儒代予作序文二首﹐予作書謝之。又作書諸親﹐催鄕兵團練冊。是日﹐得李洧磐書。

十四日﹐卸舊居船枋移於寓山。予臥疾梅花船下﹐陳臥子同奕遠侄過訪﹐卽於臥榻細談﹐扼腕時事。意欲仿唐肅代建東宮爲兵馬大元帥﹐以南樞副之﹔爲鞏固東南之計。比去﹐已日暮矣。得外父書﹐知朱未孩至越城﹔作書遣人候之。

十五日﹐徐伯調同兒輩出看桃花於梅花船上。徐日觀令孫過訪﹐不及晤而去。頃之﹐道臺王諧五來﹐予以病再三辭之不得﹐乃起櫛沐見之﹔商地方增餉﹑設兵之事。朱叔起﹑朱季方同於穎長﹑陳臥子兩公祖亦過山中﹐並商地方之事。是日早﹐朱未孩過訪﹐談於八求樓之臥榻﹔饋予杯儀﹐不受。及別﹐致書又饋予﹔作書堅卻之。爲攺前致王雷臣書﹐付去。又得東陽令姚戊生書﹐亦於臥榻艸復。

十六日﹐稍閒。

十七日﹐迎張軼凡至﹐累石於歸云寄。內子至外家。種柳寓園門前。陳長耀自城中來﹐托方無隅卸屋於周家橋。

十八日﹐方﹑陳二友移桃柳於北堤。予肩輿出﹐坐於踏香堤畔﹐周順山攜酒同李充陽小酌。吳祖洲書索吾鄕告變公疏。

十九日﹐以肩輿至靜者軒﹐同張軼凡看新置墻垣。無迹師過話。是日﹐桃柳始竣。得秦履斯書﹐言南糧追比之苦﹔卽作書封送陳臥子公祖。季超兄出與諸兄共談丰莊之前﹐又小酌看花梅花船上。

二十日﹐種桕於踏香堤。予臥疾梅花船上﹐微雨。呼二兒出﹐候內子城中至。是日﹐托鄭九華買樹於城中。得姚玄叔書﹐知余乞身之疏不蒙聖允﹔作書復玄叔﹐又向商詠熙索淸莊租。

二十一日﹐呼蕭山竹工修笛亭﹔張軼凡刪石於友石榭傍﹐累髙峯始竣。季超兄出﹐共估瑛石之價﹐欲售之陳彥升。遂邀張軼凡同小酌於梅花船﹐候錢溪云不至。是日﹐王云岫過訪。

二十二日﹐予痔病漸愈﹐已能步履。托鄭九華作文奠夏姫仲太夫人。同無迹師分撥寓山之田與莊僕耕種。

二十三日﹐呼航塢山匠築石墻於虎角庵。予買舊屋﹐有爭之者托陳靑麓二友來﹐予爲處分而去。吳甥同一上人撫琴於咸暢閣。午間﹐馮鄴仙之夫人及其兩令郎與應佛大﹑周紀麟來﹔內子陪馮夫人舉素齋於四負堂﹐予邀馮﹑應諸兄同酌梅花船。又邀袁六卿﹑馮年丈內人診脈。

二十四日﹐奉關聖及金龍神還戲願﹐演「鸞釵」﹑「繡襦」二記。王云岫﹑徐伯調﹑金大來皆來觀﹐因舉五簋之酌。

二十五日﹐托方無隅卸屋於周家橋。又演「連環」﹑「浣紗」二記奉關聖與金龍神。尹大兄﹑王伯濤同能仁寺上人來索募疏。予攺董天孫寓山涉增入新造諸景﹐致書求陳臥子作園記﹔另一書與商地方之事。得金華令徐貞庵書﹐卽復之。是晚﹐舉酌絳雪居謝李充陽太醫﹐徐伯調共酌。

二十六日﹐大雨。李充陽別去。王云岫來﹐邀看梨花。予料理東﹑南區鄕兵之冊。得常州守傅晉公及周梓山﹑張太羹書﹐卽復之。又從周梓山得吳磊齋﹑蔡培自京中寄來書。薄暮﹐與翁艾弟邀張軼凡﹑鄭九華﹑方無隅同酌於隱閣。

二十七日﹐辰後雨霽。徐晉伯﹑徐子髙二文學過訪﹐啜茶於靜者軒。鄭素予遊戎過訪﹐髙圜公亦至﹔共酌於四負堂。圜公言何愨人將過訪﹐不至。得姜光揚書﹐言南中之事﹔作書答之。致書與王宛委﹑吳祖洲﹑邢吉先﹐催鄕兵之冊。又作書候夏姫仲﹑陳君益。

二十八日﹐姚磊齋欲過訪﹐不至﹔遣人於西陵候之。寧方兄早至﹐披衣候之﹔云已去﹐方作書與之。又至﹐若相別者然。

二十九日﹐淸明﹔至密園﹐拜徳公兄柩於曠亭。至樓上﹐簡廢紙賣銀。至寓山﹐作書致黃跨千公祖﹐以書稿致田玉振。是日﹐微雨漸霽。

三月初一日﹐聞寧方兄之變﹔至其家﹐哭之﹐攜眉兒以出。與內子觀新造花棚於選勝亭﹐植木香於棚下。托陳長耀掘竹禹穴﹔晚﹐秉燭植之幽徑。

初二日﹐趙伯章過訪﹐托鄭九華陪之。邢吉先又過訪﹐畱酌之咸暢閣。觀「皇明世法錄」﹐輯「防邊」一書。內子至外家拜墓。及晚﹐予至寧方兄家送殮。

初三日﹐郁君天香屢以書札干謁﹐至是過訪﹐畱飯。是日爲上已﹐西府海棠盛開﹐方舉一簋之酌﹔值謝天章同奕遠侄﹑翁艾弟及兒輩至﹐遂共酌於試鶯館。晚﹐陳長耀來。

初四日﹐鄭九華歸剡。進內宅﹐以先太恭人諱日舉祭﹐同天章分胙世經堂。是日﹐弔寧方兄﹔至晚﹐爲處分其產業。更餘﹐同內子冒雨至山。邀李充陽太醫﹐晚至。作書別姜光揚。沈二守惠新茗﹐亦作書謝之。馮鄴仙夫人使者至﹐作書贈其令郎靈璧﹑太湖等石五種。

初五日﹐會計泥工。廣原縣尹李公肇開過訪。午後﹐潘鳴岐﹑王云岫﹑潘完寧﹑潘益儒﹑潘宗魏共舉五簋之酌於四負堂﹔與席者﹐張軼凡﹑陳長耀﹑戴逵明﹑方無隅﹑翁艾弟﹑二兒。邀錢克一﹑金雲生﹑李慰蒼以弦索歌曲侑之﹐又侑錢環中女樂四人。及晚﹐復向西澤呼女優四人演戲數折﹐極歡而罷。

初六日﹐同陳長耀拜張神於柯山﹔登一小阜﹐可構書室﹐意甚樂之。訪吳祖洲於州山﹐不值。午後﹐方小憩於梅花船下﹐吳祖洲過訪。稚子侄爲族中所毆﹐彼此來訴。

初七日﹐作書致龍射斗年兄﹑蔣南蔭父母﹑任正則文學﹑吳名山親丈。鬻犀杯﹑詩扇於陳夢卿。同內子看筍竹圃﹐因飲茶於絳雪居。晚﹐與諸君觀牡丹於瑟疄。

初八日﹐與張軼凡﹑陳長耀﹑方無隅發舟﹐待王云岫﹑姚完赤於柳西別業﹔抵偏門﹐共遊張介子瑞艸谿堂﹐值王子樹。張軼凡便道晤鄭涵一﹐予便道晤李玉完。同至西施山房﹐王云岫舉酌而別。予輩至曹山﹐遊護生庵﹐宿於暢鶴園。時月色甚皎﹐共步獅子巖之贈云亭﹐臥於野弦閣。

初九日﹐遊旱蕩陶文孫所造精舍﹐今爲女尼庵矣。發舟﹐途次值陳臥子公祖拜訪﹐得其所作「寓山賦」。抵陶堰﹐邀陶去病共觀陶虎溪所造新室。至樊江﹐步橘城居士庵。飯後﹐抵禹穴訪金楚畹﹐沽酒村店﹐乘月而歸﹔得七言律二首。

初十日﹐熱甚如中夏。翁艾弟同潘楚章以鄰人事相聞。與張軼凡商內室及竹圃興造之法。沈友以潘楚章事過訪。晚﹐與諸友共酌瓶隱﹐賞牡丹﹐卽餞別張軼凡。予至家﹐登舟拜墓。

十一日﹐微雨﹐旋霽。抵化山拜掃畢﹐歸途小憩於西渡山房﹐時季超兄先住此已半月矣。登舟夜行。

十二日早﹐抵寓山。作書與鄭玄子。田孺儶公祖遣奴子過武林定舟﹐莆友陳成泰持黃副戎斌卿書過訪。張軼凡別去。是日﹐又作書致陳臥子。

十三日﹐至寧方兄家﹐處分其族中相爭之事。坐紫芝軒﹐作書復錢欽之﹔且爲孫弁致書漕臺白函三。畱陳友小酌四負堂。駱周臣至寓園﹐買予詩扇。徐伯調晚出﹐小酌看月。

十四日﹐邀吳祖洲至。何芝田偕浦江傅友過訪﹐方共飯於梅花船﹐陳臥子公祖至﹐共祖洲舉五簋於試鶯館。時陳公祖已轉銓部﹐卽與言別﹐得其所作「試鶯館絕句」。

十五日﹐同內子至家﹐束裝﹔予整書架上﹐以披閱者載至咸暢閣。江頭宋友及祝友大對先後過訪。托陳長耀較正米租之籍。

十六日﹐橘城陳居士偕其令郎攜桃﹑橘二種見惠﹐王宛委過訪﹔共小酌於四負堂。王白嶽﹑謝云生同會稽學師遊園予至﹐晤之。鄭九華同其令郎至。

十七日﹐爲嵊縣蔣父母作頌序。王友朝宗過訪﹐言荒區之事。沈二守公祖名諫者過訪﹐畱酌於梅花船﹔與之同遊柯山﹐再酌四負堂﹐乃別。晚卽發舟。

十八日﹐早﹐抵夏履橋﹔值雨﹐旋霽。與班孫兒以肩輿至資壽寺﹔拜掃畢。及暮﹐抵寓山。王南華惠予古柏二株。

十九日﹐微雨。於太公祖過訪﹐趨至舟中晤之。先一日﹐翁艾弟移居予新宅﹐乘便看之。橘城陳居士以買予使女﹐復同令郎至﹔同鄭素予參戎共酌於四負堂。晚﹐爲石工會計。得沈二守公祖書﹐卽復之。又得金楚畹書。鄒汝功自姚江過訪。

二十日﹐邀王云岫會計各作工帳﹐小酌於試鶯館。以鄕兵冊札繳錢父母﹑沈公祖﹐作書與之。又作書候林淡生公祖﹐托照磨唐公祖致之。晚﹐身發熱﹐且牙痛。

二十一日﹐微雨。內子別外父﹐予以病不能去。作書復朱惕庵。雲間生王別駕逢年過訪﹐董天孫﹑謝天章及徐友天麒皆過訪﹐亦以病不能陪。與戴逵明發各作之價﹐蓋水明廊﹑水閣一帶僅外觀與莊奴所居耳﹐而費頗多﹐心甚悔之。徐亮生北上過訪﹐予扶病出晤。

二十二日﹐山陰錢父母﹑會稽楊父母﹑上虞余父母﹑嵊縣蔣父母﹑唐公祖共過訪﹐以病不能出陪。王雅夷素兄過訪﹐且攜十二舅艸花數種見惠。予喉間作痛﹐覓醫調治。潘鳴岐攜二子饋贐並諸親友至者﹐一槪卻之。晚﹐王云岫攜酌﹐予不能出領﹐與季超兄﹑金大來共酌而散。先一日﹐陳公祖辭郡。是日﹐中途以書至﹔於枕上答之。

二十三日﹐陸三應自吳門過訪﹐得鄭鴻逵及顧掾史稟。畱三應宿梅花閣下﹐畫「寓山圖」。是日﹐予熱退。同徐伯調及季超兄﹑翁艾弟看花於瑟疄﹐作別。

二十四日﹐晴霽。王予安過訪﹐托季超兄畱飯。予同鄭九華﹑徐伯調﹑陳長耀﹑陸三應﹑金大來及二子從俗例耀裝至柯橋﹐小憩於融光寺。歸途值張酉度﹐令之選日。抵山﹐發起馬牌﹐以書別公祖﹑父母。以歲入米租托戴逵明收取。潘敬渠﹑潘鳴岐﹑潘完寧攜席﹐共酌於四負堂。

二十五日﹐應酬少減。與王云岫周視山中諸亭榭﹐戀戀不忍釋。

二十六日﹐卯刻﹐從寓山發舟。抵家﹐別宗祠﹐諸兄弟舉酌﹐鄭素予﹑李充陽來送。得沈二守及昌化劉父母鼎二書﹐卽復之。未刻﹐長行。得鄭鴻逵公祖書﹐知西北事孔亟﹐眞定已破﹐河北三藩王皆至廣陵。是日﹐雨﹔竟夜前行。

二十七日﹐霽。至江口﹐因風大﹐暫憩於彼岸庵﹐乃湛然師所建也。值張毅孺﹑趙孟遷﹐共話庵中。日薄暮﹐風定﹔乃過江﹐住偶居。姜婿送予至此﹐共泛湖艇﹐看犀杯於昭慶寺﹔值張登子。歸寓﹐錢塘顧父母咸建來晤。

二十八日﹐出晤顧父母﹐投各公祖﹑父母刺。晤撫軍黃跨千公祖﹐知史道鄰大司馬欲勤王﹐索浙餉十萬。鄭玄子來晤於撫軍賓館﹐又值袁槐眉。便道訪姚玄叔﹐飯於其家。與武弁沈君櫆春相晤。歸寓﹐於穎長公祖﹑黃跨千公祖相繼過訪。鄭玄子兄弟攜榼過酌。捲差﹑書吏與承役賫止祥兄書﹐來迎。

二十九日﹐會姚玄叔於祖山寺﹐向陳元儒問卜。予問行藏﹐得「革」卦之九五大人虎變﹐言不能求歸﹐且有殊擢。又問家眷之攜﹐得「師」卦之行險而順﹐去亦無恙﹐但有勾畱之意耳。出晤陳玄文﹑盧牧洲兩公祖﹐爲余姚袁父母申公論。又拜客﹐仍飯於姚玄叔家。值髙友待聘﹐晤談。出正陽門﹑過萬松嶺﹐拜葛屺瞻年伯﹐畱酌其家﹐且以湖艇攜榼送予至偶居。顧如心父母邀席。予以西北之事決裂至此﹐君父之憂﹐臣子誼豈能安﹗乃盡撤戲唱﹐止數簋坐談。他席﹐則盡辭之。是日﹐得外父及陳臥子公祖書﹐卽復之。又作書復朱未孩。

四月初一日﹐出拜諸客。晤袁槐眉。弔湯式玉之年伯母。訪熊魚山。行二十餘里﹐飯於柴云倩家﹐汪然明來陪。再出﹐晤陳君益。

初二日﹐以湖艇至昭慶﹐訪沈大行宸荃及吳二如於剩園。登輿﹐晤於穎長公祖。訪鄭氏三昆。又飯於姚玄叔家。髙友同勞友俶朗來晤﹐鄭玄子亦來晤。熱極作雨﹐暫臥﹐起。抵寓﹐則季超兄已迎至矣。蓋日來聞西北孔棘﹐京城戒嚴。有云督師李括蒼兵潰自裁者﹐有云東省劉帥已叛者﹔有云賊分三股﹐一由宣大﹑一由畿南﹑一由開歸者。乃邀季超兄來﹐決予進退。髙圜公亦自海寧來晤﹐畱之宿。是日﹐作書致黃跨千﹑陳玄文兩公祖。

初三日﹐雨。王云岫來迎﹐共袁玄叔商遣家眷先歸之計。翁艾弟﹑奕遠侄皆送予﹐至是先歸。午後﹐出晤謝象三。歸﹐與季超兄商且合定計行待前途爲進止。錢用甫自越來﹐過訪。

初四日﹐季超兄歸﹐姜婿同長女亦歸。出訪客﹐晤錢用甫於撫軍賓館﹐托其詢蕪湖左兵之信。又晤馮眉仙﹐知天津甚危﹔其兄畱仙書詞多訣絕語﹐中朝有主議南遷者。午後﹐出關外﹐同馮眉仙﹑馮躋仲候馮鄴仙﹐不至。值陳彥升﹑陳彤垣來候予﹐談於其舟中。飯於周月樵家﹔冒雨而歸。

初五日﹐霽。決先遣兒媳歸之計。出晤何愨人﹐商招練之事。晤吳祖洲於鼓樓前。得錢聖沾父母書。欲出候潮門會馮鄴仙﹐則已渡江矣。與徐伯調言歸計﹐予初欲稍滯武林觀變。與陳長耀泛舟﹐卜寓不得﹐訪商詠熙而歸。得謝象三書﹐言賊尙在晉﹔且借觀其邸報。

初六日﹐季超兄附一字於王予安﹐言家眷斷宜歸。訪予安於剩園﹐云其令郎茂遠書來﹐道皇上二月二十三召對﹐人情洶洶﹔至賊圍京城﹐則未確也。呼史道鄰差官﹐詢南中近狀。作書與季超兄﹑翁艾弟﹐托以子婿﹐且書誡諭兩兒之語。是日﹐傅晉公以毗陵太守告歸﹐來晤。

初七日﹐再作書與外父及王大含。遣理兒及長媳與侄女歸﹐畱班兒﹑次女同內子行。以肩輿出訪姜箴勝﹑吳祖洲﹑傅晉公。午後﹐與陳長耀﹑奕起侄看犀杯﹐鐫圖書於昭慶寺﹐邀吳二如飲茶於嶽墳前。步至孫鐵骸居﹐看花﹑啖豆。

初八日﹐聞王予安寓中被劫﹐走候之﹔值馬巽倩。與內子泛湖艇訪李錦城﹐卽同錦城兌易犀杯﹐得佳者二﹔小泊芙蓉。午後﹐同鄭九華復至昭慶寺﹐聽徐僮弦索。值雨﹐作書致任玉仲公祖﹑顧如心父母﹐觀邊備之書。鄭素予晚來晤。

初九日﹐得吳祖洲書﹐言都門家報﹐賊尙未至畿南﹐劉帥亦未叛﹔羣臣有議遷都者﹐皇上堅持不允。予卽訪祖洲﹔且至師姑橋訪余龍江之子﹐因其求予墓志也。歸寓﹐雲間太守陳蓮石之乃翁名鼎者來晤。得季超兄書。

初十日﹐出訪陳封翁。歸寓﹐將登輿﹐又得季超兄書﹐言劉先生倡義保固東南﹐欲予且畱省下爲鼓舞人心之著﹔然勢不可畱矣。午刻﹐到舟。與姚玄叔步肆中﹐訪日者。抵北新關﹐晤王君孫章。舟次﹐作書致王諧五公祖﹑楊屋山父母及王云岫﹑潘鳴岐諸書。出關十餘里﹐泊。

十一日﹐過塘棲﹐姚玄叔以夢兆不佳﹐別歸。蔡韞先來晤。又晤鹽臺李梅谿公祖﹐言唐通﹑吳三桂之兵已入援﹔又聞王鐵山恢復三邊﹐李賊將精兵撤回關中。薄暮﹐抵崇徳。勞友俶朗﹑髙友待聘來晤﹔邑令解蝶齋亦來晤﹐卽於郵亭報謝之。正初所遣倪鴻寶家人上公疏者歸﹐出京於三月初八日﹔持倪鴻寶﹑吳震崆﹑吳磊齋書﹐言賊席捲秦﹑晉﹐攻宣﹑大舉朝憂危。磊齋又言予差宜且竣﹔不然﹐恐於衙門事體不便。又﹐張二酉姨夫家人自淮上來﹐言姨夫已有變﹐爲之涕泣。是日﹐作書致謝親友甚多﹐不能悉記。

十二日﹐午前﹐至嘉興。舟徑行南垣﹐羅訒庵以催南糧至此﹐來垂顧﹔乃泊舟郵亭晤之﹐商吾鄕折納糧米之事。嘉司理孫君昌祖亦來晤。值杭幕宋君東璧﹐乃晤之﹔示以鄭玄子及沈素先書。舊役顧達科來迎﹐吳邑二尹王君日純亦遣人來迎﹔令奴子附其舟先去制衣。晚泊平望﹐嘉二守聶君胤緒以奉撫軍命來阻藩王及詰姦徒駐此﹐來晤。平望武弁梅君名亮者亦來晤。是日﹐舟中作書致林平山及沈二守﹑錢父母及諸親友。又爲南糧事攺折﹐恐價值太昂﹑有累於民﹐作書致羅訒庵﹔又作書王諧五﹐托其轉達。

十三日﹐上午﹐至吳江﹐邑令葉敬甫來晤。文學吳君國鑰﹑張君藹﹑浦君龍淵先後來晤﹐因畱浦文學寄鄭素予舟中﹐校完「救荒全書」。薄暮﹐至蘇州﹐舟徑行。作書與撫軍鄭鴻逵。又因黃撫軍跨千公祖遣武弁護予﹐作書回謝之﹔內言入援之事。以不得晤﹐李灌谿先一日遣奴子持書以候﹐且致一芹。泊舟下津橋﹔陸三應來﹐宿於舟中。是日﹐作書與季超兄﹐且訓理兒。又作書致劉念臺﹑吳期生諸縉紳﹐且誡諭寓園灌園者。

十四日﹐放舟數里﹐李灌谿追及﹔談久﹐勸予閒局﹐何乃冒險﹗宜拜一疏徑歸。予甚感相成之誼。且聞西北情形﹐蔡云怡已殉難﹔孫白谷逃入甘肅﹐已能自成一旅﹐有搗三邊﹑牽制闖賊之意。及抵滸墅關﹐晤關使者張吉友﹔言其僕人自靑州被傷﹐值中貴賫密詔令左良玉勤王﹐亦被殺。宣府已陷﹐朱勉齋死甚慘﹔且陷昌平﹐京城於十八日被困矣。又言﹕馮畱仙已遣眷歸﹐而自出勤王。別去﹐作書復周梓山。舟行﹐有登萊監軍新招兵爲盜被護予哨舡所獲﹐予乃呼其領兵都司沈姓者令治之。晚泊望亭﹐荊璞巖年伯相晤。

十五日﹐舟次作家書﹐意在暫停中途﹐以爲引病之計。午間﹐至無錫﹐邑令郭君佳胤來﹐辭不見。托陸﹑陳二友先至惠山﹐覓奏儼海年兄之棲隱園﹐遂借寓焉。作書止祥兄。朱弦庵與鄭素予作別﹐同奕振侄至南都。又作書與張太羹。遣奴子至鎭江﹐且遣丹陽接役歸。

十六日﹐閩中門人郭介庵自部門觀政歸﹐來謁﹐言阻於丰邑者月餘﹔備言髙傑原系降賊﹐今踞徐州﹐其情形甚叵測。且言晉江相公人尙有自三月十七日出門者﹐途中皆賊營矣。畱飯﹐深談而別。畱家奴﹐持諸書歸家﹐致別諸親友與鄭﹑陳諸兄。步遊鄒愚谷之聽雨軒﹑金薤臺﹑蔚藍堂﹐遇微雨而返。

十七日﹐坐棲隱之水軒﹐校訂「救荒全書」。與諸友遊鄒園之天均堂﹑禮塔坪﹑菩提場及文靖書院前之聽松石。薄暮﹐又與陸三應小步街市歸。

十八日﹐校「救荒書」。午後﹐同內子遊鄒園之翠輿樓﹐仍至天均諸勝﹐乃返。

十九日﹐李灌谿以予出處相商﹐特端役致手札﹐甚惓惓焉﹐謂必拜病疏爲合時義。得鄭鴻逵﹑陳臥子兩公祖及雲間太守陳蓮石書﹐皆卽答之。臥子憂心時事﹐以爲必宜通海運﹑致本折﹐與予意合﹔且以辭疏及夏彜仲書示予﹐托陸三應以書。晤李灌谿﹑吳遊戎志葵﹐詢北來之信。姑蘇醫者錢振河來晤。薄暮﹐登錫山﹐自東嶽廟至塔上而返。

二十日﹐吳遊戎遣健丁來護﹐且致淮上塘報﹔知漕鎭與總漕意不合﹐而山東劉帥之兵且有下至安東衛迫近海州﹑宿遷者。奴子致張太羹書﹐言予斷不宜返棹。金正希至京口﹐邀江南諸老共商勤王之舉﹐迎予亦至京口。午後﹐以肩輿遊秦氏之芙蓉湖上艸堂﹔又遊侯氏之碧山艸堂﹐見杜鵑盛開。坐綠晝軒﹐鴻池淸爽﹔門外卽惠山﹐林木修翳﹐眞韻人之居也。又步至秦氏之棲玄艸堂﹐抵暮乃歸。

二十一日﹐以進退莫定﹐早起﹐求簽於唐禦史中丞張睢陽公之神﹔又問卜﹐且托鄭九華至城中灼龜。皆云赴任爲吉﹐張神簽有「過了二﹑三歸七﹑八﹐袖中抽出好金蛇」句。午後﹐步溪橋﹐登秦氏之丰鄕樓。由村家出九龍山下﹐再至天均堂﹐坐橋廊上﹐共諸友商進退﹔畢竟以時方危迫﹐君臣之義無所逃﹐引病此際身𨿽安而心甚不安。又訪林渠上人於煙鬟洞﹐亦鄒愚谷園中之一勝也。陸三應從吳門來﹐述李灌谿語﹔有王姓百總三月十七日自都城來﹐道消息甚棘﹐外城有「不保」之語。遣健兵致書李灌老及吳遊戎。

二十二日﹐訂「救荒全書」。無錫之紳衿聞予寓此﹐有來過訪﹐如王中訒﹑王崇巖﹑曹玄宰﹑秦儼海﹐他孝廉﹑文學皆不能記﹔皆以病辭。李錦城之使者持莊素鶴回函至﹐乃附書與錦城。

二十三日﹐與諸友登錫山﹐入紫竹庵﹐憩於佛閣﹐轉至翠輿樓啜茶﹔內子亦登錫山。歸得李灌老書﹐仍以暫待引退爲是。及接朱弦庵與止祥兄書﹐則以大義相勉﹐謂斷斷無中途遽返之理﹗乃定計入南中。及晚﹐鄭素予來﹐傳止祥兄意﹐促予履任。得吳遊戎書﹐傳流賊僞牌已及淮上。武林揮使孫君洪泰來晤﹐爲攺一書致漕臺白函三。

二十四日﹐作書答朱弦庵﹐令其接役先歸。作書致張玉笥﹐時方受命總督浙直﹐乃與言用人之道﹔附鄭素予將去。秦儼海垂顧。別陸三應﹐登小舟﹐遊放生池﹐夜行。

二十五日﹐辰候過毗陵﹐遇潞藩舟南下。任正則文學自揚州歸﹐晤於舟次﹔言三月二十六日尙有人自北來﹐言徳州已破﹐賊尙在保定﹔神京無恙。又傳鄭超宗言白廣恩自居庸歸正﹐合我兵得大捷。舟夜行﹐抵丹陽。

二十六日﹐於丹陽從陸﹐刷捲承差及皁役沿途來迎﹐小憩於白土鎭。飯罷﹐再行三十餘﹐抵句容﹐駐巡撫衙門。署篆應天別駕沈涵若名循者來晤﹐出止祥兄書﹐乃知系年家而與止祥舊交也。沈方整練鄕兵﹔是日出城﹐迎者甚眾。

二十七日﹐於署中閱縉紳簡應拜謁者﹐又閱刷捲事宜。沈涵若再晤﹐本差書吏來迎。薄暮﹐柴蓮生自南都來﹐道三月十九日燕都之變甚確﹐先帝與後皆身殉社稷﹔爲之旁徨徹夜。

二十八日﹐早﹐別沈涵若﹐卽起行﹐飯於淳化巡司。朱弦庵及止祥兄俱遣僕出迎﹐乃知倪鴻寶﹑李懋明諸公有殉難者。時家眷已先行﹐乃遣家僮追語「且勿入城」﹐同宿於正陽門外之玄眞觀中。南都諸紳及屬官循例來迎。太常何大瀛來﹐知南都於二十一﹑二日已知北都之變﹐九卿科道及內外守備連日會議﹐於二十七謁陵﹐定議迎福藩。是日﹐告之太廟﹐僉花押﹔而大司馬史道鄰先於二十六日具啟迎矣。止祥兄與朱弦庵來﹐予意欲以刷捲印出於浙直催戰船﹑兵餉共來守江﹔而止祥勸予且無出。

二十九日﹐早﹐謁孝陵﹐卽入朝陽門。先晤姜燕及﹐云定議之時﹐勳貴詈及文臣﹐且有以「不欲迎福藩」疑姜者﹔蓋云東林諸公曾因爭並封﹑爭梃擊﹐有宿憾也。然燕及云﹕『我輩享神宗四十八年太平之福﹐今不立其子而誰立乎』﹖晤呂東川於兵部火房﹐袖中出馬瑤艸書云﹕『已傳諭將士奉福藩爲三軍主﹐而諸大帥且勒兵江上以備非常矣』。又晤程蕓閣﹐卽至私寓﹐蓋系少司寇宅也﹔陳長耀已移行李至。東寧伯焦君夢熊及呂東川皆來晤。予卽出﹐到刷捲之任。屬官參謁已﹐予以國有大變﹐且撤刷務。飯畢﹐歸署。又晤總憲張藐山﹐語甚投合﹔張以「社稷有靈﹐得公來同心」。先是﹐予兩會呂東川﹐以出催戰船﹑兵餉商之﹔極爲首肯。至是﹐又作一書與訂﹐促其咨文勘合﹔而且致書吳弁志葵及張太羹﹐令其以舟來迎﹐且令家僮雇夫馬先送內子歸。

三十日﹐傳福藩舟已抵觀音門﹐乃趣至燕子磯。小憩茶庵﹐值謝海觀父母。抵舟邊﹐訪﹝詹﹞月如及同臺郭六修﹑朱愼旃﹑周春霽。頃之﹐左三山亦來﹐共語欲固江表﹐須立藩鎭﹔因得觀福藩復史道鄰書﹐言「止欲避地浙東耳」。少頃﹐以次進謁。先勳臣﹐王對之慟哭。再九卿﹐以及予輩科道。時省中止李毖軒﹐臺班予爲首﹐行禮﹔王以手扶掖者再。予過﹐奏請出都督催。時王方遜謝不遑﹐云此等事﹐與諸大老商之。賜茶而退。歸寓﹐再作書與呂東川。易肩輿至內子寓﹐時已遷正陽門外之民家矣。因與鄭九華商進止﹐遂止宿焉。

五月初一日﹐黎明﹐入城至寓﹐易冠服﹔至水西門﹐則王駕已興矣。予與諸臺省及鴻臚卿朱菊水皆前導﹐九卿扈於後﹔由外城詣孝陵﹐由西道入門﹔蓋東門乃禦道﹐王遜謝不敢當也。行禮罷﹐徘徊享殿上﹔詢懿文太子陵﹐遂祗謁焉。少憩於更衣之所。予先與史道鄰﹑呂東川談﹐史遂及更督﹑撫事。及是﹐羣臣先出陵門以候﹐予輩仍導駕入朝陽門。軍兵一駐營於大教場﹑一駐營於陵前﹐沿途仍有擺列。所過民家﹐俱供香花﹐縱市人瞻仰﹔都人以紗燈數百盞來迎﹐生員﹑孝廉時有伏謁於道旁﹐人情４懽。傳者云﹕本日五彩雲現﹐先一日有大星夾日﹑江中浮大木數千株﹐皆瑞徵也。王駕至東華門﹐步行過皇極殿基﹐謁奉先殿﹔予輩皆同行禮﹐仍前徘徊。少頃﹐出西華門﹐卽駐蹕於內守備府。百官進見﹐行四拜禮﹔王傳上殿﹐共商戰守之事。樞部史道鄰奏對良久﹐魏國徐弘基﹑內守備韓贊周各有奏。靈璧侯湯國祚以戶部掯餉不發爲語﹐詞气憤激﹔少司馬呂東川呵止之。予過﹐跪奏﹕『殿下與諸臣言戰﹑言守﹐固是要著。然紀綱法度﹐尢爲立國之本﹔紀綱明﹑法度修﹐乃可以固結人心。先聖有言「名不正﹐則言不順」﹔今日亟當頒大號以正名。至於用人﹐更有關系﹔目前宜亟議政府及塚臣﹐共理庶政』。王顧韓監﹐問予何姓名﹖韓以姓名對。予乃起。朝罷﹐史道鄰邀大老﹑臺省會議於內守備私宅。時日將晡﹐甚暑熱﹐多散去者﹐勳武止南和伯方一元在耳。議監國之號﹐初有欲仿宋髙爲「兵馬大元帥」者﹔予議「元帥系官銜﹐且無所授﹔不若徑稱「監國」爲是﹐乃以金鑄「監國之寶」。又議枚卜﹐史道老薦吳鹿友﹔史以詢韓內監﹐不應。別議罷﹐予謂韓曰﹕『今日之事﹐邦家多艱﹔在外固有文武效力﹐至於內之調護﹐全藉韓公』﹗

韓遜謝﹔因曰『如刻下枚卜﹐應諸老公議﹐不必問予﹔若予一稱譽之﹐則使此人品低』。蓋卽古卜相﹐用「宦官宮妾不知名」意也﹔予輩共服其語。當眾官在陵門候駕時﹐予卽議『此番頒詔﹐須有以大服眾心﹔又必平日有威徳於此方者﹐乃使士民信從』。是日﹐史道鄰因議以安撫禦史出頒詔﹐且以關防敕書重其事。時呂東川攝大宗伯事﹐促予輩各具詔中赦款。予歸寓﹐乃於燈下艸蠲赦﹑起廢等二十四條。

初二日﹐早﹐至守備府﹐百官易繡服﹔王立﹐受百官朝罷﹐召百官升殿議事。大臣面奏勸進﹐王辭讓甚堅﹔大意謂『人生以忠孝爲本﹔今大仇未報﹐是不能事君﹔父遭慘難﹑母無消息﹐是不能事親。富與貴﹐是人所欲﹔貧與賤﹐是人所惡。但於義不可』。又諭﹕『東宮與永﹑定二王或在賊中可致﹐且桂﹑惠﹑瑞三王皆本王之叔﹐聽諸先生擇賢迎立』。言間涕泣﹐百官亦有泣者。吏科李沾奏「朝班宜肅」﹔因廢籍諸臣有混入迎賀故也。臺省又同過跪奏勸進﹔予奏﹕『昨者殿下駕入南都﹐士民懽悅﹐夾道擁觀﹔卽此人情﹐可卜天意』。王遜謝如前﹔令百官退﹐止畱兵部及內守備內進議事。少頃﹐百官再入班﹐上勸進第一箋﹐呂東川捧箋於庭下面奏﹔王傳旨﹕『暫領監國』。百官拜而退。史道鄰邀諸老及予輩會於府內之耳房﹐總憲張藐山言﹕『不若竟登大位﹐可以攝服人心』。眾議「仍宜先監國而後登位」。予意「宜卽日再上第二箋﹐見諸臣推戴之堅﹐彰殿下辭讓之美」。史道老極是此說。乃上第二勸進箋﹐王命取入﹐手書批答﹕『仍監國』﹔語不及詳。出朝﹐於李毖軒寓所艸安撫頒詔事宜﹐邀左三山共商之﹔時左亦將出安撫浙江也。拜客﹐晤金天樞﹐餘皆不及記憶。出門外﹐慰內子於寓中。

初三日﹐用朝服候﹔王禦冕旒﹐行告天禮。祝文焚時﹐飄入云端﹐眾以爲異。入內﹐少頃陞殿﹐百官行四拜賀禮﹐作樂。魏國跪進「監國之寶」﹐王受訖﹐再行四拜禮﹐乃退班。早間﹐予候於廊房﹐太常何大瀛向予言﹕『後日卽登大位矣』。予詢之張藐山﹐云不知。予言﹕『公何以不主持』﹖張答﹕『昨欲請登大位﹐眾議不協﹐予不復與聞矣』﹗值職方萬吉人﹐傳史道老極重予才品﹔因詢後日卽登極事﹐亦云不知。予言﹕『眾人皆有此傳﹐而大司馬不一商之大老﹔何以爲和衷﹗宜與大司馬言之』。萬於朝班語史道鄰﹐史云﹕『外議以予阻登極﹐甚欲殺我﹗我後日卽再勸進大位﹐何如』﹖予對以『前日竟登大位可也。今日監國﹐後日卽登極﹐事同兒戲矣。且江北諸將勸進表未到﹐彼必恥不預定策之功﹔其中有變﹐社稷存亡在此。公何惜一身生死﹗且監國之名極正﹐王之賢徳益彰﹔君臣分誼已定矣。宜俟發喪服滿之後﹐使徳澤及人﹑大將推戴﹐乃中興之機』。時魏國徐公弘基及呂東川在旁﹐呂云﹕『原議於六月之初﹐此時服已滿﹐計其時恰好矣』。朝罷﹐史道鄰諸老會推。時新朝初建﹐諸事艸創﹐卽會推之儀﹐人俱不識﹔以予曾掌河南道預會推﹐道鄰乃詢予﹐告以儀注。時五府諸老俱在﹐予因曰﹕『會推文臣﹐五府不預﹔今創造之始﹐不妨預之』。予蓋以目前有文武不和之獘也。及會推﹐史道鄰欲推吳鹿友﹔或言系先帝譴責者﹐宜先復冠帶召見﹐乃入政府爲便。魏國舉錢公士升﹐署文選蕭伯玉執筆書史道鄰可法﹑髙硜齋弘圖﹑姜燕及曰廣﹐太宰則推張藐山愼言及劉念臺宗周。後因史現署吏部﹐不便枚卜﹔是日乃止登太宰啟事﹐而枚卜待新塚宰上之。予於髙硜齋座中﹐值史道鄰﹐哭告﹕『予負先帝恩﹐不宜預揆席』﹗予勸以就揆席而請出視師﹐於義爲當。歸﹐出拜客。以北都所聞及南都所見作二紙﹐附張登子以代家報。作書沈涵若﹐乞其夫馬以送家眷。薄暮﹐程蕓閣司空及李毖軒﹑鄭君正學來晤。時眾議欲推予蘇松巡撫﹐李來申意。燈下作揭與姜燕及﹐內四事﹕一﹑先帝謚號﹐宜極褒美﹔一﹑監國選后妃﹐宜俟聖母至﹔一﹑臣子當非常之變﹐不宜因此遷官﹔一﹑速設報房﹐以通章奏。又作書與史道鄰﹐述所言之意。

初四日﹐百官吉服﹐行慶賀禮。李毖軒署尙寶司﹐卽於殿中用寶。百官於二門外行禮﹐聽頒監國赦諭﹔以龍亭迎至禮部﹐頒行天下——然款尙未定也。先一日﹐予傳儒學﹐以刷捲行謁廟。時止祥兄方爲本學教授﹐謁廟罷﹐卽飯於止祥兄署中。傳王於午後移入大內﹐子卽出候於午門。少頃﹐王駕入居﹔內官監傳旨﹕『免朝』。是日上午﹐諸老再會於內守備私宅。呂東川出赦款以商﹐史道鄰欲去起廢﹑除逆案等字﹐眾議不可。史又欲予爲操江﹐再三相彊。於是退朝﹐趨兵部後堂晤史﹐力辭。蓋先帝命誠意伯爲武操江而裁文﹐予謂『復之﹐未得文操江之力而反失武操江之心』。史乃首肯。歸寓﹐艸疏稿﹐申前日紀綱法度﹑收拾人心之奏﹐末以敬天﹑法祖﹑勤民爲言。

初五日﹐史道鄰於值房攺詔款﹐以國用方艱﹐不便盡赦錢糧。朝罷歸寓﹐艸頒詔事宜。左三山來商﹐共艸辭刷捲差及安撫應用勘合﹑餼廩等事。予入朝上疏﹐時無會極門內監﹐乃托內守備傳進。值太宰張藐山於內監河房上枚卜及條陳銓政等疏﹐予就觀之。晚歸﹐送二書辦於吏部﹐應張藐山所索也。先是﹐傳大帥髙傑欲入朝﹐以家眷安頓江南。職方萬吉人欲親出諭止之﹐以書稿與予觀﹔且得觀髙鎭及劉鎭澤淸書頗申大義﹐云宜早發喪哭陵﹐且約大司馬過江共議。拜客﹐晤郭六修﹑詹月如﹐乃見撫寧侯朱國弼同諸帥揭﹐蓋疑南都別有所立﹐非福藩也。其詞甚厲﹐有「入朝討賊」之語。

初六日﹐從玄武門入朝。於值房晤太宰﹐商所推大司農﹑總督倉場﹑少宰諸席﹔及登啟﹐有非出太宰意者。予欲正會推之體﹐乃言小九卿不宜預。南都原有十三道掌印禦史﹐予與左三山亦趨出。先是﹐聞有欲推予京堂者﹐予力辭﹔謂『十三年臺資﹐久應陞轉﹔豈乘今日國變﹐而因以爲利﹗請俟安撫復命之後』。太宰唯唯﹔而不知先一晚已上疏推予寺丞矣。同左三山安撫事宜疏﹐飯於止祥兄家。得越二守沈信吾公祖書。

初七日﹐入朝﹐候王駕哭臨先帝畢﹐於二門外行禮﹐頒哀詔﹔素服出於禮部﹐易衰絰。百官禮罷﹐痛哭震天。予於班中辭大老及五府勳臣﹐且哭且別。午後﹐與同臺黃淡巖至都察院衙門﹐俟同臺及署總憲張藐山到﹐哭臨。張因於後堂議起廢臺省﹐予口述十數人。時有短李灌谿於太宰者﹐予力爭之。歸寓﹐作書答錢堅白座師。發起馬牌﹐分賞各役﹔以書承數人﹐隨出安撫。

初八日﹐易墨衰﹐候於值房﹐與李毖軒商江南應薦人材。又與左三山商浙中吏治﹐黃淡巖亦至﹐宗伯始送安撫印來。子輩將領敕﹐予乃附韓內監請王面諭數語﹐以重事權。少頃﹐王禦殿﹐予先過奏﹕『蒙陞理丞﹐但以安撫須亟出﹐且擬具疏辭﹔是以尙未到任﹐不敢謝恩』。三人同過跪﹐王諭﹐大略謂『眾位先生所到地方﹐必實實興利除害﹐使民沾實惠﹐不得徒事虛文』。予輩承旨﹐予奏﹕『仰承徳意﹐與民更始。所有應行事宜﹐容臣等陸續奏聞』。時王召科道官對。予先出﹐歸寓束裝﹐止祥兄來送。出朝陽門﹐辭孝陵。晚宿淳化鎭。連日暑極﹐又憂冗異常﹐渴極﹔日飲茶數十甌﹐尙不解。

初九日﹐早行﹔日中﹐抵句容﹐家眷已先兩日待予於學院公署。沈涵若晤﹐後中翰楊蕊仙﹑省中羅訒庵來晤﹔羅方自浙中催糧歸也。午後﹐設位於堂上﹐哭臨。書牌頒發十九州縣﹐示以奉諭安撫﹐所至問民疾苦﹑拏問貪墨﹑舉薦人材﹔又言監國倫序極正﹐聖徳有加。以馬上傳之﹔蓋途遇兵部差官﹐言嘉興﹑蘇州城門閉﹐岌岌將有變也。

初十日﹐別駕沈雅涵來晤﹐乃知楊藥仙所言蹤迹可疑者﹐系張華東老師之孫避難而來也。飯於白土鎭。薄暮﹐抵丹陽。余君增遠及李稽箭乃郎皆來晤﹐余出張登子書。又得周梓山書。家眷移舟暫住於丹陽﹐予卽夜行。

十一日﹐孫揮使洪泰謁於舟次。艸辭棘丞一疏。又作告示﹐先揚徳意﹐以見士民翊戴之心﹔又將江北固守﹑山東無賊之信播告﹐以安人心。午後﹐將至京口﹐舟楫擁塞﹐行甚艱。撫臺鄭鴻逵﹑漕臺白函三已出南門迎詔﹐乃會各官至府堂開讀。先聚談於府堂﹐鄭鴻逵﹑白函三及常鎭道張太羹相繼來晤。夏姫仲晤於燈下﹐談國事甚久﹔乃知陳臥子公祖借庫銀三萬﹐募練水兵一千矣。

十二日﹐發文訖﹐卽至文廟易墨衰行香。與諸生言辧上下﹑定民志之意於明倫堂。出晤白函三﹐又晤鄭鴻逵於玉山。見江口士女避難者紛紛﹐出牌安戢之。張華東師次君萬鐘適自江北來﹐言劉鎭澤淸已駐瓜洲﹐稍有安戢之意﹔惟髙鎭傑之兵與揚州百姓相持不下。予與鄭鴻老定議﹐補張君萬鐘京口江防﹐以安劉鎭之心。晉撫郭仙巖自晉中退回﹐晤於座中。入城﹐看張太羹。回署﹐府﹑廳﹑縣官來謁。晚堂﹐兩張世兄皆來晤。予言及補官一事﹐張意必先通知劉鎭﹔更服其識。從太羹處﹐得夏彜仲書﹐所言皆中興要務﹐乃惓惓守西蜀﹑復荊襄及連絡吳三桂﹔且言吳門諸君皆推轂於予﹐已有公書入南都矣。

十三日﹐家僕賀二賫季超兄及徐伯調曁公祖﹑父母各書至﹐乃知吾越劉念臺先生執戈告哀﹐人情洶洶﹐辱及道臺﹐上虞遂有劫庫﹑放囚之事。是晚﹐燈下艸更易江防等疏。鄭鴻逵﹑白函三相繼來晤﹐乃知揚州之民與髙兵殺傷﹐心甚憂之。浙撫黃公祖以令箭欲撤回杭州兩衛漕船﹐白函三堅執不允﹔乃作書於黃公祖﹐令自題請。又將書於李梅谿﹑任玉仲兩公祖。出會鄕紳孝廉於玉華山﹐訊其地方利病﹐因知潤城間架錢之苦。至鎭江府﹐會府﹑廳坐二門上錄囚﹐釋放凡十餘人。歸署﹐艸馳報鎭江情形疏。凡遵行詔款檄下道﹑府﹑廳﹑縣者﹐皆手自爲之﹐苦不可言﹔病已極矣﹐乃延醫何嗣衝調理。

十四日﹐出牌安撫難民﹔呼城中耆老﹐訊以利病。作書與史道鄰﹑髙鏗齋﹑姜燕及﹐言予懇辭陞轉之意﹔又與商目前急務﹐如救揚州﹑安鄭尢二師及起用錢牧齋事。鄭鴻逵以吳門有變﹐急促予至彼。午後﹐出錄縣囚﹐釋放五﹑六人。候鄭鴻逵﹐值總河黃生自山東退回﹐晤於座上。薄暮﹐陸行十餘里登舟﹐家奴三人以城閉不得出。兩張兄來晤於舟。更餘﹐至丹徒鎭。蔣圌巖﹑姜卿墅來晤。蔣以前曾得罪劉鎭﹐心甚憂恐﹔姜以孤舟﹐欲隨予行。遣承差賫疏往南京。

十五日﹐辰刻﹐抵丹陽。會有司﹑紳衿宣讀詔書訖﹐以君父大義諭之諸生﹐且言忠孝之心不可無﹑忠孝之名不可有。卽於公所會鄕紳﹐深以艸澤聚眾爲大憂。予登舟﹐與家眷之船相並。艸示禁借名勤王者。午後﹐至縣署錄囚﹐將倡亂者四人押送常鎭道。舟行﹐李灌谿來晤﹐乃知吳門被燒搶者﹐項水心﹑宋令申﹑錢大鶴﹑湯晴嶺四家。李將赴南都﹐予爲其言「前此公議賜環﹐忽有讒謗」之事。是日﹐移文於學﹐命廩生賫詔與李節推往金壇。

十六日﹐晤漕臺白函三於舟次﹐與商練漕卒爲兵一事。舟抵毘陵﹐遣健丁﹑哨船護家眷先歸。張太羹來晤﹐乃知武進民毆辱張令﹔因其致死參謀潘時﹐時陰魂爲祟﹐以名帖告示鳳揭門外﹐張令復夾打總甲兩鄰﹐人情遂爲不平﹕此十三日事也。十四日﹐舁潘時之棺於管城齋家﹐並碎其器物﹔該道調停﹐亦已帖然矣。府﹑廳來晤﹐以縣印屬之何司理。得陳臥子公祖及倪司理﹑靖江周令書﹐卽復之﹔知靖江有天罡搶殺﹐已擒獲矣。連日有云﹕四月十三日﹐人從都門出﹐奴酋確已進關﹐賊發八營拒之﹔至通州﹐已潰兩營。又有從十八日出者﹐云確已恢復京城。

十七日﹐至文廟﹐易墨衰行香。卽看常鎭道。回署﹐發文。府﹑廳晤後﹐卽移文常鎭道令何理刑卽日斬丹陽縣搶犯殷有恕等三名﹐一梟示於丹陽﹑一示於武進﹑一示於蘇州。午後﹐何司理傳鼓來訴武進令張士璠詈打府役。出往府錄囚﹐因府堂尙設先帝之位﹐乃坐二門之側﹔紮責錢梅谷﹑孫尙貞﹐以其乘變掠也。燈下﹐簡看所投詞狀。

十八日﹐發文訖﹐請常鎭道來晤﹐次見府﹑廳。宜興縉紳周在調等有公書來迎﹐因人情洶洶未定耳。至武進縣﹐錄囚。會諸鄕紳孝廉於公所﹐詢商地方利病。遣鄭別駕賫詔往江陰。得南京邸報﹐知皇上於本月十五日登位﹐攺元「弘光」。薄暮﹐登舟﹐常鎭道晤於舟中。卽夜﹐行。聞宜興茅圻亂民甚橫﹐乃選捕快十名﹐給牌令偵之。

十九日﹐水淺風逆﹐晚抵宜興。署印通判程之渾謁於舟次。有靑衿爲亂民抄搶來訴。是日﹐道過和橋﹑本鎭﹐居民皆執香迎數里之外﹔因諭之以講鄕約﹑練鄕兵﹐各圖固守。燈下﹐艸薦舉眞才疏﹔首吳鹿友﹐內及解石帆﹑畢東郊﹑王東裏等﹐共十七人。

二十日﹐早﹐從舟次易墨衰頒詔﹐至宜興縣開讀。卽蒞公署審事﹐有搶主逆奴陳龍﹐立梟示之﹔余加撲責。諸生數十人以地方事來告。午後﹐復至公署。會鄕紳孝廉﹐惟戴給中英條陳最多。先是﹐宜邑慮訛變﹐紳士各養鄕兵﹐以孝廉吳洪化等統轄﹔至是﹐欲散之。予謂宜嚴保甲﹐而卽散之於保甲中﹔乃以牌委何司理督理保甲。會罷﹐往縣之儀門錄囚﹐時囚已先放去多矣。又因亢旱﹐同署縣官步禱。是日﹐得遷巡撫之報﹔乃遣承差致書於鄭鴻逵﹐欲其駐京口交代。得常鎭道張太羹﹑學院宗淩霄書﹐卽答之。放舟夜行。燈下﹐任正則橋梓晤於舟次。

二十一日﹐舟次﹐艸馳報常州安撫情形疏。蘇州舊役書吏來見﹐得吳副總書並十七日邸報。申刻﹐至常州﹐府﹑廳屬謁於舟次。少泊馬頭﹐江陰諸生具呈懇畱邑令李令晰﹐時江陰亦有民譁也。放舟夜行。燈下﹐又艸補薦直節言官疏﹔內薦熊雨殷等﹐又爲曹方城頌異冤。

二十二日﹐未至無錫十里﹐王覺斯以政府赴召﹐晤於舟中﹔出詩扇以贈﹐且以新疏稿與予商之。時周藩與崇藩之舟泊於無錫西門﹐乃先頒詔諭於兩藩。周藩已卒﹐今接詔﹐其次子也﹔崇藩亦未受封﹐年始垂髫﹐流離可憫﹗艤舟馬頭﹐邑令﹑縉紳俱出迎﹐賫詔至縣開讀。下午﹐會諸紳孝廉﹑文學於公署﹐卽與郭令步禱﹔詢諸紳﹐或有冤獄可省釋致雨否﹖轉至無錫縣錄囚﹔更親至獄中﹐誡諭獄卒無令淩虐諸囚。抵舟﹐已及更餘。晤侯太學岐曾﹑沈文學自炳﹔沈開薦武勇數十人。

二十三日﹐略次望亭。得張玉笥書。至滸墅關﹐賫詔於關使者張吉友﹐出晤。申刻﹐抵蘇州﹐放舟於胥門。時玉笥以先帝命督理浙直兵餉﹐於舟次詢其向日吳門鎭撫事宜。又按君周梓山來晤別﹔別去﹐三鼓矣。

二十四日﹐早﹐漕院白函三來晤。舊司理倪伯屏來﹐予告以「忘身﹑忘家﹐乃保身﹑保家」之義。倪謂卽登壇數語﹐不是過矣。有司及吳中諸生見畢﹐出拜張玉笥與白函三。轉至舟中﹐張玉笥又來晤。程弁周佑奉史道鄰命﹐募兵江北﹔予與言﹐欲畱之吳中。進公署﹐呼承差何汝贊﹐詢其北京之事﹔云親見賊擁東宮西遁。至玄妙觀﹐行香禱雨。回拜周梓山。晚歸﹐詢馮畱仙標下官陳萬里﹐言畱仙避難之告。

二十五日﹐往文廟行香。時吳中當借名從逆﹑士民囂變之後﹐予乃對諸生痛哭以告﹐必守禮恪法﹕『嗣後條陳﹐必投匣而進﹔公呈必僉押﹐由學官轉申﹔戶﹑婚之事﹐依告期用抱告。如不吾從﹐吾不能一日在諸生上』。諸生咸踴躍聽命。

二十六日﹐拜疏﹐遣承差上南都。時諸生張邵受張玉笥之聘爲贊畫同知﹐同倪司理來晤﹔倪出手揭﹐薦人材。吳縣令來謁﹐遂禱於雨壇。欲會諸君共商﹐而紳以候久散去﹐只與孝廉楊維斗諸君共商定經賦等事。下午﹐因天雨不出﹐閱詞狀﹑條陳。

二十七日﹐投文後﹐至祈雨壇﹐會鄕紳王玄珠等﹐周梓山亦在坐﹔乃知南都勳武臣以吳鹿友不宜用﹐哭訴上前﹐呵罵太宰張藐山。予出城﹐朝潞藩於舟次。鄭鴻逵從南都來﹐晤之。令承差往宿遷接馮畱老﹐並致意於史道鄰﹑路皓月。午後﹐至蘇州府錄囚。豫章劉孝廉名杲者﹐持季超兄家信並王予安手書來見。

二十八日﹐潞王承奉李君來晤﹐言今上遇難﹑潞藩周旋諸事。延吳門諸生章美﹑周茂蘭﹑華渚等二十餘人來晤。蓋前此吳門焚搶從逆之家﹐多靑衿爲之倡﹔而此諸生者皆表表才品﹐心甚非之﹐有「糾繆」一帖﹐甚得風俗紀綱之正﹔予故延其來晤。得吳弁志葵報﹐知揚民與髙傑爲難﹐疑鄭宦元勳左袒髙﹐一語偶誤﹐眾立殺之。晤張玉笥於周梓山坐中﹐知常熟姦民又焚搶時給事敏家﹐亦以其從逆也。予時以倪司理被陷﹐托周梓山﹑鄭鴻逵爲昭雪。金吾宋孔章來晤﹐自都門被難而歸。薄暮﹐至長洲縣錄囚。莆諸生陳成泰賫黃斌卿書來謁。

二十九日﹐關使者張吉友來晤﹐言北都殉難諸君事甚悉。朝潞藩﹐以疾辭﹔晤李承奉。又候姜端公舟中﹐值周梓山。午後﹐往吳縣錄囚﹐有諸生左袒罪囚者喊於門﹔予以靑衿囂陵之端不可開﹐令縣令究之。閱邸報﹐命予及張玉笥護從潞藩﹔乃爲之致書於浙中撫﹑按﹑鹽三臺。又欲請白函三巡方吳中﹐爲致書賀中冷。二鼓﹐乃入舟。陳生成泰及同鄕沈完白來晤。姜端公相約晤談﹐言中興之事在多練鄕兵﹔且勸予爲塡撫﹐須立威在施徳之先。浦劍仙於屏後聽之﹐語語巽心。

六月初一日﹐以水淺﹐至齊門﹐卽不能前。於舟次發刷捲吏書歸南都﹐並繳刷捲批印。易小舟﹐與浦劍仙前行。畱鄭九華﹑陳長耀﹐約相候於崑山。時宦敏以被焚搶﹐泣訴於沿途。薄暮﹐抵常熟。署印州倅陳淳來謁﹔詢其焚搶之事﹐出所訪姓名﹐令連夜拘提。

初二日﹐詣文廟行香。至明倫﹐謁先帝後靈位﹐哭盡哀。於廟之二門﹐見諸生。先是﹐有諸生以時宦從逆﹐請籍其家以助餉者。予面詢之﹐一爲王胤旦﹐出認﹔一爲王九巖﹐以爲呈不出其手﹐乃僞爲也。乃以兩生名移會學院宗淩霄與糧道程九屏。至雨壇﹐祈雨。卽至公署﹐審搶犯。予昨所行拘者﹐多不肯吐﹔而捕官別拘三人﹐皆有時份家之眞贓﹐乃立梟於門﹔而搶時宦妻於尼庵者﹐其犯亦杖斃之。卽刻張告示﹐餘者皆不究﹔人情大安。久旱之後﹐是時得大雨。會鄕紳孝廉於慧日寺﹐以觀者甚眾﹐不能盡所言﹔乃再約會於馬頭。與瞿稼軒及諸孝廉商補邑令等事。旋至縣錄囚。歸舟﹐錢牧齋送蕭弁世忠來見。無錫紳華鳳超亦來﹐言邑令郭君已陞樞曹矣。舟夜行。

初三日﹐午間﹐抵崑山﹐泊舟郭外。連日熱極而勞亦極﹐體甚困憊﹔乃呼醫於次日調治。吳秋圃差使者持書至﹐欲迎其乃弟磊齋柩。磊齋爲予同年好友﹐又同事主大計﹐稱相知﹔聞其殉難﹐爲之淚下。潘孝廉爾彪﹑錢文學重來晤。錢有條陳﹐極爲浦劍仙所取重﹔潘開薦武勇之士甚多。

初四日﹐就泊舟處登岸﹐行除服禮﹐哀慟久之﹔乃易素服﹐登輿行香。崑山士風甚囂﹐予必令其以禮進退﹐卽步禱於雨壇。至公署投文﹐仍歸舟。發常鎭道張太羹及孫二守國楠書。朱弦庵遣人來饋予金帶。承差陳文燦﹐先是遣之抵家﹔至是﹐持季超兄書及家報來。午後﹐復入城。會縉紳孝廉徐公開禧等於學院之較士館﹐以人心﹑士气爲言。歸舟﹐艸請畱漕米十萬於鎭江及吳門疏﹐又作家報。

初五日﹐撥號船至武林迎季超兄﹐家報卽付之朱弦庵紀綱。舟行崑山﹑靑浦之界﹐小民以旱荒具呈者紛紛於道﹐生員亦有沿途具條陳者。至文陂﹐水淺﹐須易極小舟﹔乃於此地暫泊。拜疏﹐遣承差入南都。

初六日﹐易舟﹐畱鄭九華諸兄﹐約於菉葭■﹝氵兵﹞相候。午間﹐至靑浦。太僕李玄對來晤。邑令陳鑣以病不出﹐惟守備洪祖略出迎﹐以弩式呈閱﹔縣送舟易之。晚﹐抵松江。山陰舊令錢聖沾來晤。是日﹐家僮持季超兄及劉念翁先生札。送任君平﹑姚玄叔﹑髙圜公至菉葭■﹝氵兵﹞之舟次。

初七日﹐早﹐入松江公署。卽出行香﹐偕太守陳亨及二守趙元會﹑三守郭奎先﹑邑令許吉燝步行禱雨。回署﹐投文。閱文廟所收諸生呈﹐諛府邑者甚多﹔乃以告示申飭。

初八日﹐步禱畢﹐卽會緒紳於公所。杜完三諸公畢集﹐李素莪以懲貪爲言﹐余亦各有所陳。回署﹐錄松江府。午後﹐得雨﹐仍禱。於署中傳許邑令﹐詢郭三守署華亭侵挪錢糧款項。

初九日﹐步禱。回署﹐卽傳郭奎先﹐面詰其貪婪諸事﹐立褫其冠帶﹐發審﹔蓋遵安撫端敕﹐五品以下徑得拏問也。士民甚以爲快。午後﹐登舟。有司晤後﹐夏彞仲﹑陳臥子來晤﹐與商用人諸事﹔所舉如余誕北﹑錢不識﹑沈子巽諸人﹐皆與予意甚合﹐語語如乳水之投。竟夜行。

初十日﹐午後﹐抵菉葭■﹝氵兵﹞。會任君平諸兄。

十一日﹐早﹐抵太倉。有州民訴冤於道旁。至文廟行香﹐卽步禱雨壇。隨至衙門﹐投文。先是﹐孫封君訴王任子抄搶﹐面審之﹐殊不然﹔並州民之所訴者﹐俱卽時爲立案。午後﹐出會諸鄕紳孝廉吳駿公﹑胡君周鼎等。又入公署錄囚。一鼓﹐方回。答鄭鴻老書。後招任君平﹑髙圜公過談﹔二鼓﹐乃分舟而行。

十二日﹐早﹐過崑山。無錫諸紳以公書畱郭令佳胤﹐卽答之。午後﹐大雨。旗鼓朱壽增來謁﹐詢其衙門事宜。舟過吳門﹐撫軍鄭鴻逵備酌﹐以國難辭之。李灌谿自南都頒登極詔至松江﹐與會於舟中。

十三日﹐先是﹐京口因國變之後﹐官兵鱗集﹔而史道鄰出淮﹑揚視師﹐所攜親兵爲總鎭髙傑所分﹐不能受約束﹐乃以南都隨徵將官於永綬﹑劉肇基﹑陳可立等家眷及親丁暫住於京口﹐士民不甚相安。常鎭道張太羹深慮之﹐屢促予至京口﹐請卽於此地候代﹔予以敕印未至﹐不便行事。是早﹐泊舟盤門﹔乃遣髙圜公至其地﹐一探情形。長﹑吳兩邑令﹑孫二守國楠﹑劉三守泗﹑靖江令周吉皆會於舟中。史道鄰以諸將在京口﹐端札相托﹔予卽復之﹐且以一示達京口禁約。午後﹐抵吳江。作東陽令姚孫棐復書﹐付姚玄叔歸武林。季超兄同王大含自越中來﹐乃同入城南公署。是日﹐得吳淞所報﹐言嘉定民變﹔遣聽用官芮蔚往偵之。

十四日﹐行香。予所至文廟﹐必令諸生進退以禮﹐凡遞公呈必以次面陳﹐不許攙越﹔而吳江尢見彬彬。至佛寺﹐祈雨﹐卽拜周梓山﹔時梓山以奉旨護送潞藩﹐將入武林。予回署﹐晤蔣副總﹐卽出舟次送之。午後﹐移至大察院。

十五日﹐祈雨回﹐投文。吳江葉令翼云來謁。時因白糧攺北爲南﹐予欲扣其雜費爲兵餉﹔然後爲內監所阻﹐究不能行也。馬培元以復命至南都﹐來晤﹔詢吾鄕誰堪爲監司﹑邑令及司理者﹖馬悉數其人以復。卽出﹐報謝之。燈下﹐艸馳報安撫蘇州情形疏。

十六日﹐浦劍仙傳鼓進署﹐閱投詞條議。答白函三並車內監書。遂至公署﹐會鄕紳孝廉葉慶繩等﹐詢地方利病。時嘉定﹑上海奴變弒主﹐地方洶洶﹔而予曾劾去嘉定令曹胤昌﹐姦役袒之﹐反謗訐署道程九屏。予乃假髮起馬牌至嘉定﹐以示彈壓﹐且調吳淞兵以衛之。又以趙宦洪範有指縱之意﹐並致書約趙宦來晤。

十七日﹐答鄭鴻老書﹐送宗淩霄學院儀。嘉善錢仲馭來訪﹐出公討從逆魏學濂檄。周上捨永年與周官生振孫﹑沈文學自炳來晤。司寇徐虞求來訪﹐卽往舟次答之﹔並晤熊魚山﹐時以避難至吳江也。詢以人材﹐乃手書之。請錢太醫診脈﹐以王施仁丸方托之備合。晚﹐周安期進署。艸請革詔獄﹑廷杖﹑緝事疏。

十八日﹐早間﹐與周安期及諸友晤談。差役賫安撫松江等疏往南都。答張玉笥及陳臥子﹑夏姫仲並吳副總書。無錫﹑吳江兩縣令來見。

十九日﹐發文。趙宦洪範來﹐備詢其奴變事宜﹔言程九屏斬十餘人﹐已解散矣。午後﹐聞總憲劉念臺至﹐趨北門候之。劉意尙逡巡不進﹐予以大義動之﹔談及先帝﹐不覺哭泣。季超兄同任君平﹑王大含俱至舟中相晤。又晤熊魚山﹐云二十六日將大選﹐將有所薦﹔應補司理﹑邑令諸人恐其缺已補﹐乃具一揭求署塚宰顧瑞屏畱缺以待。

二十日﹐得姜端公書薦材官盧愼﹐端公欲中道而返﹐予答書甚以爲非。祈雨歸﹐熊魚山來﹐出其新疏稿﹐所以規諫新主者甚切。午後﹐鄭鴻逵以升理卿﹐至嘉興完復命疏揭﹔予設席於舟中候之。撫院常川中軍及各役來謁見﹔舟中相候之頃﹐艸轅門事宜申飭數十條。及鄭鴻老至﹐已抵暮﹔數杯卽別。

二十一日﹐鄭鴻逵來訪﹐設席於南察院﹐交印信﹑旗牌﹑吏書﹑文卷﹔予以是日系破日﹐乃命葉令押藏庫中﹐遣役送鴻逵去。晚與周安期﹑王大含商塡撫應行事宜﹐如選兵﹑諭將﹑察吏﹑禁宴會﹑罷交際諸事。乃安期所擬約士稿不可用﹐予更爲之﹔大約士子不許出入公門﹐凡公呈令廣文轉申﹑條陳則投之匣中﹑私事用抱告依狀期﹐庶少緝其紛囂耳。

二十二日﹐祈雨回﹐有生員扛幫詞訟者﹐嚴斥之。遣承差賫補余誕北蘇常道疏及安撫蘇松與請罷緝事等疏。更吉服﹐受印信﹑旗牌﹐卽登舟。值登極詔至﹐乃更朝服﹐迎詔至吳江縣開讀﹐仍登舟開行。周振孫來晤。守備揚忠﹑龔宇辛舟師來迎。陶巨標以大行賫詔﹐晤於舟次。蔣安然來﹐卽以一程令之歸。鄭九華乃卽來嵊邑父母蔣南蔭書﹐卽復之。標下團營﹑標營﹑陸營﹑中權營﹑標理營各兵將列陣沿途﹐予於舟中觀之。及晚﹐舟抵盤門。

二十三日﹐予以先帝後之變﹐不忍吉服﹐乃以彩服登輿﹔至衙門﹐始更吉服。升公座﹐開印。排衙﹐文武各官參謁。予定欽依﹑札委等級﹐令中軍官逐起稟報﹐以便延見。暑極﹐暫掩門少憩﹔仍出﹐延郡邑及副總吳志葵﹑蔣若來。兵垣陳臥子公祖入南都﹐來晤﹔卽於道廳報謝之。回署﹐書禁約諸生示﹐粘之學墻。時詔中有諮訪人材一款﹐予亦欲知吳中及四方人材﹐乃作檄﹑作書訪之各有司﹐且限以四科﹔予因冗極﹐托季超兄僉押以行。

二十四日﹐早﹐艸報代疏稿﹐內有「臣不敢自有其身家﹐與士民共身家﹔臣不敢自有其性命﹐與將吏共性命」語。僉書後﹐卽出堂投文。詣文廟行香﹐諸生遵約束﹐遂無一面遞公呈者。講書畢﹐易素服步禱於玄妙觀及觀門﹐十步一拜﹐汗出沾背﹐易衣道房。歸署﹐糧道程九屏來﹐述上﹑嘉奴變情形。吳門諸紳來賀﹐至賓館晤之﹐商定賦役事。雨意甚濃﹐而雨不甚多。聞熊雨殷掌科至﹐出胥門候之﹔並拜鈔關張吉友。先是﹐取吳門按差舊書料理安撫事﹔至是﹐令入署。

二十五日﹐移雨壇於常平倉﹐予撤鼓樂出﹐步禱。鄕官徐勿齋﹑王玄珠等皆陪入門﹐仍十步一拜。吳志葵送駿馬及器械﹔退衙內﹐同季超兄及諸友閱之。午後﹐撤騶從﹐拜鄕紳﹐晤李榖如及李子木諸君。先是﹐予置二匣於禮賢館之門﹐有規箴予過者入左匣﹑有條陳時事者入右匣﹔每夜開視。是日﹐得二十餘紙。

二十六日﹐頒誓師儀注。步禱回﹐放告﹐有訴冤婦人幾欲自刎。嘉定﹑上海以逆奴倡亂告者﹐予以事已定﹐止須密訪慰之而去。午後﹐再報謝鄕紳。於禮賢館會沈自駉文學。

二十七日﹐步禱罷﹐隨出胥門﹐易汗衣﹐於驛亭朝魯藩。其他晤客﹑審事﹐總無隙暇﹐皆不及悉記﹔惟憶常熟新榜諸君王曰兪等及中州避難縉紳彭而述﹑許宸﹐以予邀請至。

十八日﹐戎服乘馬﹐出誓師。季超兄同內參謀王大含﹑任君平﹑髙圜公﹑浦劍仙﹑外參謀沈君牧﹑翁孝廉漢麐﹑馬君文治亦乘馬以從﹔各將官皆邊扮﹐諸營列陣以待。予至演武場﹐先張誓文﹐有「取一錢入己﹐一身二子得身首異處之報」語。率副總吳志葵﹑蔣若來祀旗纛及關聖。予又呼諸將﹐面諭以「同仇」之義﹐有進無退﹔乃殺牛漉血﹐分班歃血。各班以犒賞事訖﹐仍乘馬以歸。是日﹐軍容頗壯﹐合城傾觀。午後﹐保寧王來晤﹐云曾在闖賊營中兩年﹐談流寇事甚悉。

二十九日﹐投文﹑發文畢﹐出雨壇。予以地方多事﹐不可無兵﹔乃將各營兵並爲標下左﹑右﹑中﹑前﹑後五營﹐餘各五百標中﹑一千標中之兵力必在六百斤以上﹐其九百斤上者則拔爲衝鋒官。是日﹐從各營抽選以各營官所報者。午後﹐邀吳﹑蔣兩副戎過堂提石。及暮﹐常鎭道遣人急報史道鄰所畱京口馬兵與浙之臺兵因事相哄﹐將官李大開戰死﹔杭兵統兵都閫黃之奎與馬兵力戰﹐亦受箭傷。馬兵乃燒劫京口之西關數百家﹐常鎭道同府﹑道閉城以守﹕此二十六日事也。至二十七日﹐馬兵統領將官於永綬等揚帆欲至儀眞﹐我之設防將官唐禾﹑張宿等追擊之﹐奪回輜重及婦女﹔南都爲之震動。

七月初一日﹐予於誓師之後﹐原欲移鎭京口﹔聞馬兵之變﹐乃卽發起馬牌。薄暮﹐戎服出師﹐以中權﹑標理二營兵隨行﹐標營兵札營於胥門外。入舟﹐有司謁候而去。呼遊擊張拱宸同髙圜公前至京口探燒劫情形﹐與以令箭。

初二日﹐五鼓﹐自胥門開船﹐日中抵滸墅關。關使者張吉友來晤。參謀諸君來會於舟中﹐有言宜盛張軍威以先聲奪之者。邀浦劍仙過予舟﹐商艸報馬兵焚掠及題補餉司﹑起松江司理﹑易蘇郡守﹑補常熟﹑丹陽﹑武進﹑嘉定各邑令﹔餉司用郭符甲﹑松司理用顏俊彥﹑蘇郡守用劉士斗﹑常熟用曹元方﹑丹徒用許宸﹑武進用沈捷﹑嘉定用錢默﹐皆連日諮訪得之﹐非有一毫私也。又作都門報代致各衙門書。時方盛暑﹐無片隙休暇。沿途有白糧船戶赴訴﹐乃重責解吏。又有標理兵誤觸松滋王舟﹐亦令坐營重懲之。吾越沈二守書來﹐附一報於奕遠侄。

初三日﹐連日熱甚。過無錫﹐呂東川少宰以請告出﹐晤於舟次。錫紳曹元宰亦來晤舟中。奉旨令看議周藩世孫﹔時周藩船泊錫山﹐予乃同邑令郭佳胤至舟﹐周次子仁和王出見﹐又拜周藩兩妃於簾外﹐大意謂次子只宜權理府事﹐而不欲其襲封。乃請世孫﹐則言不能出聲﹑行不能成步也。詢之三郡王﹐皆歸心仁和王。退﹐而長史來見﹐周藩及妃饋予禮儀﹐皆不受﹔卽爲具疏。邀副總吳志葵來﹐令先至京口料理安插備禦之事。

初四日﹐髙圜公與張參將拱宸來﹐言亂兵已去﹔圜公亦不敢渡江﹐繳回令箭。先是﹐宜興亂民洶洶﹐予遣常二守閔自寅親至其地備得要領﹐因擒大潮山結聚亂民楊光璽及和橋結法瑯黨之姦徒具詳於予。午後﹐至常州﹐令標理﹑中權二營札圍﹐就毘陵驛審諸亂民﹐梟斬三名﹑捆打二名。諸紳及諸生來謁罷﹐入舟﹐詔有司。聞王下村在常州城城外十五里﹐亂民仍然焚掠﹔乃畱中權一營以將官朱士臬統之﹐令閔二守及推官何家駒出其不意﹐竟夜馳剿。予初至吳門時﹐周官生振孫言鄒耀狂妄﹐宜速收之﹔予收置幕下。是夜﹐卽遣其偵探。

初五日﹐舟次拜報代疏﹐遣承差入都。前是﹐臺兵被馬兵所殺﹐餘者潰回﹐札於丹陽。予以牌諭之﹔又召其領兵官來見﹐令仍札京口。聞總鎭黃斌卿調九江﹐予有疏請之至京口﹐以一書遣官迎之。

初六日﹐武弁唐禾﹑張宿﹑魯之璵等報拒敵亂兵接踵而至﹔未刻﹐抵京口。卽戎服率諸將及諸參謀往玉山﹐觀西關被焚掠民居﹐哀號載道﹔予駐馬慰撫之﹐發銀﹐令丹徒陳令優卹被害各家﹔諸民有怨言於常鎭備兵張太羹。鄒耀來﹐報於馬首云﹕『王下村亂民已擒矣』。歸舟﹐晤漕臺白函三﹐與吳副總相商調魯之璵兵把天寧洲﹑浙江黃之奎兵安插甘露寺﹑李大開兵安插銀山﹑張宿兵守金雞嶺。夜泊京口驛。

初七日﹐發文罷﹐聞黃跨千公祖已至﹐乃趨晤之。先是﹐浙兵督發至京口者三千餘﹐黃公祖又新募精勇營二千人﹐以鄭天鴻統之入衛﹐黃公自督而來。及至丹陽﹐有旨不許陛見。蓋是時劉念臺寓丹陽﹐方參馬瑤老﹔人言訛傳黃撫軍督兵與劉合謀除君側之惡﹐故中止之﹐黃公祖大不堪。予乃邀其至京口一晤﹐商安插浙兵之策。入衙門﹐予報亂民焚掠疏中已先認罪而未參張太羹﹐太羹力辧無罪﹐予謂此爲法受過也。時顧瑞屏掌銓﹐欲於京口另設一撫﹐意屬太羹﹐已具稿矣﹔會有亂兵事﹐遂不及推而撫亦不另設。遣參將蕭世忠至淮﹐候田百源淮撫及劉鶴洲。

初八日﹐行香﹐諭諸生以安輯難民之意。張太羹以病辭歸江陰﹔嗣後屢有請告文及以乃翁書來﹐皆以時艱不能爲具疏。潤紳阮君天淵﹑吳君起龍來晤﹐出條議數款。

初九日﹐偕吳副總﹑林坐營及諸將﹐又偕內外參謀——季超兄亦預焉﹐戎服乘馬﹐小憩於樂亭鋪——唐禾義勇營兵所札營也——及髙資——乃前標營羅震﹑後標營王顯信地。飯罷﹐登水標舟﹐順江而下。頃刻抵金山﹐共參佐登妙髙臺﹐指點形勝。時有南京所遣內監李國輔船十隻守其地﹐諸將來見。又觀義勇營及程周佑所借乘淮撫船往來如飛﹐大壯水犀气色。至避風館﹐登岸而歸。晚﹐聞亂民陳相甫等又復猖獗﹐乃作示諭之﹐而潛遣楊忠統水標船以去。

初十日﹐太宰徐虞求赴都﹐出於京口驛﹐晤之。卽易戎服﹐乘馬從西門登城。遇驟雨﹐少停﹔須臾雨止﹐乃徧閱城垣。先是﹐京口因國變洶洶﹐諸生乃結爲忠孝﹑幹城﹑大正三社﹐各備弓矢﹑器械﹐以爲守禦之計。及馬兵之亂﹐諸生守城惟力。予入京口時﹐亦沿途列陣以候。至是﹐各列城門﹐予駐馬獎勵之。社首吳中奇﹑管元聲各有條陳﹐采而行之。回署﹐白函三來晤。因吳中按差乏人﹐予力言於署院賀中冷﹐欲其爲按差﹔故函三感予甚深。自馬兵變後﹐京口城守戒嚴﹐每夜列械燃燈﹔予以勞費財力﹐乃出示撤之。

十一日﹐審閔二守所解王下村亂民﹐梟示其三﹐戮屍者一。得史道鄰及松滋王來書。髙圜公辭往南京。

十二日﹐向因馬兵之變﹐道﹑府遂禁江中渡船﹐江北深以爲不便﹔史道鄰有疏言之。予至京口﹐卽通書於各鎭如劉澤淸鶴洲﹑劉良佐明輔﹑黃得功虎山﹑髙傑英吾﹔髙亦以通江爲言。乃令以南﹑北江防廳申約﹐各立官渡﹐給以旗號﹐以通往來而禁私渡﹔髙意頗感予。是日﹐托王大含奉書晤髙﹐且約相會之期。又遣承差致書黃跨千公祖﹐附以家報。

十三日﹐外參謀會於後堂﹐內參謀王大含﹑任君平及季超兄亦共會。有勸予不宜會髙帥者﹐有勸予𨿽行而宜設備者﹐有請僞作弁流而隨予以行者﹔予皆不從。

十四日﹐以萬壽節﹐出習儀。卽於京口驛候少司農何黃如。王大含又往瓜洲與髙英吾訂約﹐適髙亦差人﹐乃發與通江告示四紙。午後﹐同吳副總驗所攜中權﹑標理二營兵﹐以六百斤力者拔入標中營。

十五日﹐拜萬壽聖節。先是﹐史道鄰遣程周佑所募兵畱之京口。適馬兵焚劫去﹐周佑兵拒之甚力﹔及馬兵隸史標下﹐周佑兵不便往。予再三請畱爲吳中用﹐史道鄰乃允。至是﹐領兵官朱國臣統之﹔過堂﹐以力及額者入標中營﹐余歸左﹑右二營。

十六日﹐冒大風﹐舟抵瓜洲﹐髙英吾候予於大觀樓。交拜罷﹐設席﹔予以先帝之難﹐辭之。但與共席一飯﹐申共獎王室之意。髙語頗有可采﹐且歷訴揚人疑彼之冤。少頃﹐監軍太僕萬吉人自揚州來﹐懽然共談於樓上。萬以劉鶴洲方參論東林諸老﹐欲令髙英吾上訴﹐反其所言﹔予以非鎭將所宜言﹐令勿托彼。萬極是之。冒雨別歸﹐吳副總及沈﹑馬兩參謀候於避風館。歸署﹐鎭太守及司理﹑各廳邑令候謁﹐皆詢髙英吾相會之意。

十七日﹐點驗程周佑兵。

十八日﹐呼投用材官﹐提石演武藝。季超兄歸越﹐托其致意親友﹐道予忘家爲國﹐萬勿有所干求﹔且以告示申禁家鄕假冒非爲之輩。

十九日﹐拜疏﹐請以倪長圩爲京口監軍﹔又請以文王輔爲標下監紀﹐管蘇海防事。

二十日﹐予一至吳署﹐卽張示招技勇投用。在吳門時﹐已投有五﹑六十人矣﹔令坐營各給以盤費﹐於教場合試之。浙兵及士兵皆列陣以候﹐射步箭者約二百餘人﹐八箭者三人。歸而腹中作痛。

二十一日﹐誓師﹔予仍戎服乘馬以出。客兵集京口者爲黃明輔先到﹐陳輝兵﹑林營兵﹑臺州步兵﹑溫州水兵﹑鄭天鴻新募練精勇營兵約五千餘人﹐一一皆與犒賞﹔而將領則歃血盟誓﹐務在殺賊報仇。適史道鄰因爲兵焚劫﹐乃撥千金優卹居民﹐遣一副將來﹔適同會於教場。歸署﹐命梓人刊刻策題。

二十二日﹐至公署﹐試投用材官。與吳副總議更置各將官﹐令傅介子暫攝旗鼓﹐而令旗鼓朱壽增暫造營房一間。參將又議立五標之官。試畢﹐大宗伯顧瑞屏以祀海至﹐卽出驛晤之。

二十三日﹐於穎長公祖﹑張赤涵父母俱來晤。總鎭黃明輔抵京口﹐出於江幹候之。材官又有來投用者﹐補試其刀﹑石。

二十四日﹐黃總鎭到任﹐出賀之﹔渠卽來謁謝。得李灌谿書﹐內致王覺斯政府意。

二十五日﹐出於江幹﹐舟次晤黃明輔。先是﹐溫州副總賀君堯督兵入京口﹐至此欲歸﹐許於溫州爲予造船防江﹔乃與黃明輔商之﹐欲以三千金付之爲造船之費。賀商確再三﹐遂不肯任。是時適有總兵陳謙往閩宣諭鄭帥芝龍﹐黃明輔乃以萬金端托謙造船並大銃於閩﹔須萬金﹐無有也。監紀文王輔賫浙餉五萬餘金來﹐予卽向彼借萬金以應造船急需。至艮山﹐安插鄭天鴻督來精勇營浙兵。

二十六日﹐閱投用材官策論。

二十七日﹐拜疏﹐遣役入南都。學臺宗淩霄以得代至﹐出晤之。午後﹐定各官次第。

二十八日﹐方致書候錢牧老﹐而牧老已至京口﹔乃出晤之。值黃明輔﹐卽同至其舟中。易戎服﹐與並馬登艮山觀鄭弁天鴻安插各兵﹕遂與天鴻議就艮山札營﹐控扼江上。

是日﹐朱充庵以精於錢糧﹐延至。晚﹐發考選案﹐以向在標下者爲一案﹐以新拔用者爲一案﹔又頒示申秉公拔用之意。增常川聽用及四班聽用﹐較前倍其額。又向食糧五分者增爲一錢﹔蓋予誓不染指於吳中﹐所有錢糧皆以餉將士﹐諸弁頗知感激。

二十九日﹐髙圜公歸。先是﹐浙撫黃跨千聞國難﹐委遊戎鄭天鴻練兵二千三百﹐名精勇營﹔率之入京口﹐以屬於予。先後至﹐予親出至艮山及嚴家一帶安插之﹐各兵有卽次之安。

三十日﹐審上海﹑嘉定倡亂逆奴﹐梟示二名﹑杖斃一名﹔退堂﹐卽出。同王大含﹑任君平﹑浦劍仙及外參謀範君彤弧﹑潘君爾彪等﹐會黃虎癡及浙閫黃君之奎於甘露寺﹐由試劍石至生生庵登舟。至焦山﹐登絕頂﹐潤諸生吳中奇﹑管元聲皆從﹐商沿江築臺處所。返至江幹﹐又會黃之奎商甘露札營之處周以木城。又同黃虎癡登北固山﹐亦住以兵百餘名。至北門﹐不得入﹔乃與諸參謀小憩茶館。範參謀盛言崇明山前沙宜守﹔潘參謀言蕭世忠不宜用之福山﹐恐爲江北內應。時監紀文王輔亦從﹐而程三守之渾亦自焦山言別。

八月初一日﹐日食﹐卽於公署救護。得止祥兄南都來書﹐言予題用文武太多﹐有疑爲私者。先是﹐範樹侯建議以雲間布商久絕﹐民間無資生之策﹔欲劉鶴洲立市場於淸江浦﹐而髙英吾護之至淮上。予是其說﹐乃令同王大含過江晤髙﹔髙令範返命﹐畱王大含宿。予以軍前支用﹐易於混淆﹔乃令朱充庵立薄算核。又恐文移稽遲﹐令陳長耀將每日所收文立一號﹐每日所發案亦立一號。

初二日﹐審松江亂民﹐梟首惡王吉。午後﹐同吳副總試標中營衝鋒官及各官武藝。吳秋圃自海鹽過訪﹐言及其令弟磊齋殉難事﹔爲之流涕。

初三日﹐內﹑外參謀畢集﹐外參謀又有堵孝廉景濂﹑葛孝廉麟﹑錢上捨靈﹑翁上捨正科﹐惟此時爲最多。約黃明輔自江幹登舟。先是﹐虞山鄕紳嚴拭送錢牧齋至京口來晤﹐攜其所集立功舟師統領者數人以見﹐蓋不費錢糧而願出舟以保福山一帶也﹔是日﹐亦在舟中。葛孝廉言鄕兵之得力甚大。予後來並嚴紳及崇紳黃泰來皆題授京職﹐募練水陸鄕勇。及舟至圌山﹐黃明輔乃來﹐圌山範都司統官兵出迎﹐共登舊築敵臺﹐觀一號﹑二號等港形勢。圌山諸生來謁﹐與議築臺事。黃明輔別去。予與文監紀至虎頭巖﹐小憩於僧寮﹔由韓蘄王屯兵處至圌山鎭﹐飯於公館。與各參佐乘馬夜歸﹐標中將官張拱宸來迎﹔及署﹐已二鼓矣。王大含自髙營歸。先是﹐京口有土﹑浙兩營兵﹐浙營尙未虛﹐土兵竟爲府﹑邑各官占役。予逐一淸出﹐派之城頭以代民兵。是夜﹐歸見城上柝聲相應﹐爲之喜色。

初四日﹐浦劍仙返吳江。先是﹐武進王下村亂民擒獲之後﹐西白堍亂首陳相甫又報猖獗。予於七月中旬令水標將領楊忠領舟師密探﹐又令閔二守﹑何司理督常州守備及孟河兵相機撫剿。去後數日﹐報陳相甫授首﹐居民積怨﹐火其居﹔從惡定招﹐並至王下村者解審並審靑浦犯官徐世瀠。

初五日﹐白涵三自江北稽核漕糧歸京口﹐因與史道鄰有隙相告。予晤之舟中﹐出吳三桂致淮山蠟書。是時猶未知今上登位也﹔且知北都歸南者有舟千餘號﹐虜俱不禁止。吳玄素之令叔﹐先已護其家眷歸矣﹔至是﹐其令郎又以迎父﹐賫祖洲書來﹐差役送寓甘泉寺。

初六日﹐拜請明信地﹑請定三吳財賦經制及更易武弁﹑派黃鎭餉銀﹑明江海信防等疏。莆中諸生鄭季公來晤。奉部文﹐傳密旨拘從逆諸紳﹔乃差官提周鐘﹑項煜﹑宋學顯﹑錢位坤﹑申芝芳﹑楊廷監等。其後﹐項與宋﹑與錢皆陸續差官押之入都﹔惟周鐘遠匿﹐邑令沈崇掄解其子刑拷之後﹐始就獲。

初七日﹐考續到投用材官。得太宰徐虞求﹑選郎王猶三書﹐知朝議欲設總督﹐欲予兼之﹔予致書力辭。其後顧瑞屏拜疏﹐欲開浚劉河﹐又欲予兼工部銜﹔亦致書太宰及大司空何大瀛力辭。

初八日﹐登撫曾霖寰同總帥黃蜚自登萊退歸﹐予訪之於黃明輔舟次﹔辭以疾不見。於京口驛晤職方陳震生﹐言別設總督之議已定矣。

初九日﹐先是﹐國變之後﹐溫州鄕紳李生石﹑李拙予捐貲募兵﹐以遊擊項允師統之﹐屬予標下﹔予欲歸於黃明輔﹐而黃不收。予乃安插於京口驛﹐擬以防孟河。熊魚山掌科自吳江至楚中尋親﹐來晤﹔以時事深可太息﹐有勸予「求歸」之語。

初十日﹐邀黃明輔戎服閱鄭天鴻艮山所札營﹐規制精妙﹐贊賞不置。又同至甘露山觀黃之奎所札營周繞木城及甘露寺﹐乃返。先是﹐予標兵寄駐城中﹐恐其生事﹐乘夜往觀﹐訓飭深切。聞聖母自中州來﹐遣參將張宿往迎於揚州。

十一日﹐艸攺折白糧疏。先是﹐予請練水兵一萬﹑陸兵五千﹐請餉三十萬﹔遣張宿募水兵一千﹐已得數百人矣。及黃明輔來﹐所攜多舊部曲﹔予乃撤回張宿﹐以其所買船與項允師爲防孟河之用。

十二日﹐出拜白函三﹑黃明輔。鹽撫黃若千﹑潤紳殷君宜中﹑荊璞巖﹑莆田新制科林君之驥俱來晤。三吳爲孔道﹐自建都南京﹐而往來之雜沓﹐更不可言﹔凡所來往﹐皆不及記。予以煩勞太過﹐致傷脾胃﹔延醫調治。

十三日﹐失記。

十四日﹐前撫院鄭鴻逵於嘉興完復命疏揭﹐至南都蒞任﹔予出晤舟次。因禁罷宴會﹐乃設小飯待之於署中。先是﹐鄭鴻老因防江緊急﹐軍需甚煩﹐曾請畱餉銀濟用﹐以用餘者畱爲予行糧犒賞。至是﹐始以冊報部﹔令院書出至鄭舟核算之。

十五日﹐出晤鄭鴻逵。歸署﹐副總蔣若來來謁﹐乃知東﹑義又有變起矣。殉難吳磊齋﹑周巢軒﹑施四明之柩相繼至京口﹐予出哭奠之。

十六日﹐得錢牧齋書﹐言東﹑義再警﹐南都震動﹔薦朱長元﹑顧子方﹐言能得彼中豪傑而可以收拾之。予作書黃跨千公祖﹐設塘報以通耳目﹔並致書本鄕之當事﹐遣材官三員偵探賊情。晚堂﹐又審嘉定奴變事。自浙警一聞﹐廟堂欲盡還浙兵之戍京口者﹔予畱鄭天鴻兵﹐而令黃之奎統兵以歸。黃兵輒搶舟裝載﹐舟子來訴﹔予出﹐沿河見有搶舟者重責之﹐令易官舫以去。前是﹐黃兵建木城竣工﹐予原欲賞之﹔乃仍以錢犒之﹐卽日發行。

十七日﹐送鄭鴻逵於江幹。晤吉水令沈君中柱﹐饋予火器數種。陳靑霖及黃同年鼎鼐皆自北都避難而來﹐以盤費贈之。午後﹐又審嘉定叛奴﹐畱錢太守監責。王大含因吾越有震鄰之恐﹐別歸。

十八日﹐以浙事戒嚴﹐艸畱餉﹑用人四事疏。數日前﹐聞有欲別設總督者﹔予促推之端駐京口。又聞黃斌卿有調入九江之意﹐前已拜畱之之疏﹔至是﹐亦於疏中並請之。又艸再請申明信地疏﹐以浦江﹑六合還應撫。又拜疏補武弁傅介子﹑陶亢宗。又報浙兵撤回啟行疏﹐且爲黃之奎等敍功。是日﹐又審嘉定逆奴。先是﹐張道太羹以疾歸江陰﹐予再三促之﹔至是始來﹐乃托其鎭京口﹐而予爲吳門之行。

十九日﹐定嘉定逆奴之案。蓋詳愼至再﹐乃梟決五犯﹐有杖斃者﹔余則發道成招。往銀山閱視鄭天鴻所統兵﹐以錢犒之。

二十日﹐時方捕從逆周鐘急﹐邑令沈親解其子至﹔予面刑拷之。職方何愨人﹑大尹錢聖沾統松江水兵一千二百人至﹐贊畫生員唐侯﹑張密晤之於禮賢館﹐統兵官胡飛﹑黃金臺廷謁。出報謝何愨人﹐見其隊伍精整﹐乃與之訂﹕倘浙東警變愈熾﹐當調守王江涇以扼浙直之衝。是日﹐早出﹐退署已薄暮矣。予自撫吳來﹐日不再食者不可數計﹔至旰食﹐則每日皆然矣。起行入舟﹐出別白函三﹑黃明輔。諸生吳中奇﹑管元聲來謁。蓋京口因予歸蘇﹐人情甚爲皇皇﹐且有因之遷徙者﹔舟竟夜行。

二十一日﹐早﹐過丹陽。季超兄自越來﹐家眷暫寓吳江﹐卽攜所聘戴見龍﹑趙君衝及君衝之弟又健兒十人乘舟來迎。浦劍仙亦自吳江來﹐因商保障吾浙之策。華鳳超起銓部﹑龔君名姫者赴揚州道任﹐俱來晤於舟次。燈下﹐艸疏畱何愨人兵守浙直。江邦玉令兄江金吾晤於舟次﹐乃知邦玉亦出山至金陵。

二十二日﹐早﹐泊舟毘陵驛。拜疏﹐命提塘官吳自慊賫以去。毘陵鄕紳白惠風等來候﹐吳門縉紳顧君奕﹑揚州縉紳姜君玉果皆來候。先是﹐溫州義兵項允師統之﹐投黃總鎭不受﹔予收之﹐欲安插防守孟河。至是﹐因東﹑義之警﹐與季超兄商﹐欲兄統之前至越中救援。予以意諭官兵﹐皆欣然。乃遇左三山浙江安撫歸﹐乃起晤之﹐且索觀其安撫諸疏﹔仍同行至吳門﹐夜四鼓。

二十三日﹐過望亭數里﹐以小舟攜材官數員登一小埠看荒﹐令鄕人導之以前。商外父以復職謝恩﹐遣人致書。及滸墅﹐張使君出晤。晚﹐抵楓橋﹐以河淺﹐卽登陸﹔凡行二十餘里﹐民家皆燃一燈﹐亦見懽迎之意。

二十四日﹐有司與各將官候謁訖﹐孟河許守備﹑劉貝遊戎俱來謁。於賓館晤朱明京師。卽出至胥門﹐朝魯藩﹑周藩﹑崇藩﹔崇世子爲張玉笥水兵所辱﹐予安慰之。薄暮﹐家眷自吳江抵桓門﹐予出相會於舟中。

二十五日﹐迎家眷進衙。仍出坐堂﹐吳門鄕紳俱來晤。午後﹐不出。先是﹐吾鄕諸老聞東﹑義再變﹐有公揭致予﹐求速補本郡缺官﹔予據揭拜疏。又遣徐士璠入浙打塘報﹐又命材官至越致書沈信吾公祖。季超兄以書與翁艾弟﹑奕遠侄探近信﹐以爲援兵之進止。

二十六日﹐聞魯王啟行抵臺郡﹐予亟出﹐以小舟送之﹔並送崇王歸於胥門。登岸﹐答拜諸紳。晤松滋王於太醫錢振河家﹐又晤文起美。午後﹐同諸參謀及季超兄至禮賢館試驗衝鋒官技勇﹐有腹壓六百斤石﹑又能立六人於上者。

二十七日﹐失記。

二十八日﹐出訪詹一庵。聞左三山公祖返浙又來﹐乃待之於舟次﹐獲晤。先是﹐左三山以參論要路﹐不免危機﹔遂倡東﹑義再警﹐以爲殺降及庇貪令所致。予以昔日之變﹐倘非左三山入境返旆調兵速剿﹐吾浙危矣﹔今日柰何以爲罪﹗乃爲出一揭﹐以明是非﹔而融合要路者﹐亦甚多矣。

二十九日﹐得李灌谿書﹐言苦旱太甚﹔予乃邀管幹三居士設壇於衛道觀﹐所祀文昌也。宣疏祈禱畢﹐予以民命所關﹐乃親拜管居士﹐求其速於感應。白函三來晤。

三十日﹐祈禱﹑拜客。

九月初一日﹐祈禱。連日得徐士璠浙中塘報﹐又得李梅谿公祖書﹐知東﹑義之事漸平﹐郡賊已逃竄﹐黃跨千公祖親至金華彈壓之﹔乃撤回提塘官。先是﹐予奉命安撫﹐卽受塡撫之命﹔文移委積﹐動有千餘。署中﹑舟中﹐窮日夜之力尙不能竣﹔而各屬獄囚又民命所關﹐停閣亦四月矣。乃於夜分批發﹐每至三更盡﹐方得就寢﹔而每日午■﹝冫食﹞多廢。戴見龍爲予診脈﹐言心气耗竭已極矣﹗

初二日﹐放告﹐得千餘紙。吳中多以婦女出頭混告﹐予禁之不許﹔赴訴者﹐無一人敢喧譁。收畢﹐發萬推官審呈。

初三日﹐祈禱。予以勞冗至極﹐乃以示辭客﹐而解審仍不廢。

初四日﹐出於胥門﹐會白函三﹑張吉友乘馬迎先帝後謚詔﹑懿文太子及景泰帝謚詔﹑福藩先恭王及妃謚詔﹐於蘇州府開讀畢﹐仍撤儀從﹐往瑞光﹑南禪等四寺行香﹐又至城北之關帝廟。縉紳諸生有出陪者﹔蓋因旱極﹐各建齋醮祈禱也。乘夜﹐復出晤賫詔使者盧君象觀﹐乃詢其令兄九臺公當日治鄖及總制時事。

初五日﹐得塘報﹐知靖南侯黃得功率兵襲揚州﹐髙傑兵大爲所敗。嗣後屢得髙﹑黃公移﹐皆求助聲討﹔予兩解之﹐卒不發兵以應。得黃明輔公移﹐欲畱閩中勤王之兵三千人——洪日升所統者﹔予乃艸疏請畱於京口。又疏請畱蘇州府白糧余耗﹐又疏請以盧若騰補蘇松道﹑蔡如葵補常州府。

初六日﹐以小恙﹐坐後堂。時標中營新制旗幟告成﹐張拱宸﹑朱國臣送閱。先是﹐江浦縣已歸信於應撫﹐而吳兵仍有畱彼者﹔予令洪祖烈及魯之瑊撤回。時已委洪祖烈管標後營﹐其兵卽隸標後。設香案於來鶴樓祈雨﹐又虔祈於純陽祖師前。因不出視事﹐得端精批發文移﹐日每五﹑六十件。

初七日﹐失記。

初八日﹐托季超兄作祝文於關聖﹐願焚我居室以答天譴而勿遺殃於吳民。因不出堂﹐命林坐營往焚之。又焚一道﹐親拜祝於來鶴樓。得觀奴虜致史道鄰書﹐引經責備﹔大都南官筆也。

初九日﹐崑山白糧船戶以減其腳價來訴﹐予爲量增之。內子治酒﹐爲予邀諸友素酌於水亭。先是﹐予拜罷廠衛﹑廷杖之疏﹐中外稱快﹐政府姜燕及已擬兪旨﹔上意不然﹐屢發攺票﹐然旨語猶溫也。及是﹐有宗室朱統■﹝金類﹞參姜政府﹐內以「罷廠衛爲壅蔽皇上之耳目﹐使腹心祁禦史奏之於前」。是日見疏﹐爲之一笑。

初十日﹐吳中旱甚﹐俗傳玄墓有觀音自湖中浮來﹐禱之輒應﹔乃迎至瑞光寺﹐請僧頂目禱雨。予三晤頂師﹐以方外待之﹔然卒不應。又恐得雨妨收獲﹐是日乃暫止祈禱﹐而予仍撤導從。

十一日﹐出坐大堂。糧道程九屏來謁。總漕潞皓月扶其母柩至吳門﹐出弔之。又聞倪鴻寶殉難喪歸﹐並弔之。雲間縉紳林君有麟上疏條陳役法﹐得溫旨﹔至是﹐來見﹐且以疏稿示之。季超兄所聘戴見龍精於醫﹐因軍中多病﹐乃命中軍官朱士裔同之開藥局於泗洲堂。

十二日﹐兵垣陳臥子公祖以給假來晤。午後﹐開禮賢館﹐率內參謀同季超兄及兩兒召標中新募兵過堂﹔內有未冠者五﹑六人﹐皆力舉七﹑八百斤。又試諸衝鋒官技力。復坐堂審事﹐內有毘陵奴殺主母一案﹐乃莊宦家也﹔府審第以羣奴塞責﹐予甚疑焉﹐爲駁再審。

十三日﹐大宗伯顧瑞屏有疏開劉河﹐請加予工部銜及專敕﹔予以力不能兼﹐向大司空力辭之。先是﹐有武弁朱定者假操江之牌﹐欲屯田靖江地方大擾﹐後遣去之。至是﹐以顧瑞屏托﹐仍欲至靖江﹔予不許。松江太守陳亨﹑蘇州別駕劉泗﹑江陰令李令晰皆來晤。吳江令葉翼云以考滿過堂。

十四日﹐先是﹐閱各營冊﹐見沿海有戰馬而無所用之﹔乃弔入標中營。後知爲各營兵所自置而第食官糧也﹐遂於禮賢館試驗發還之。予另立火攻一營﹐附於標左﹔守備官袁尙繹募有善鳥銃者﹐並試之。又與諸參謀至南察院觀所建營房及新設道廳﹐又欲建標中守備公署﹔予乘騎至署後觀菜圃﹐欲辟以爲裏教場﹐便於教演。前欲移魏公祠﹐至是亦往觀之﹐徑不必移也。

十五日﹐予建節端敕始至﹔吉服迎入。得劉念臺先生書﹐薦表侄陳茂實﹔於禮賢館見之﹐卽畱入署中。晚堂﹐審事。

十六日﹐馬培元掌科來晤。是日﹐得微雨﹐出至閶門﹐則馬已移舟胥門矣﹔遂沿城至胥門﹐燈下晤之。始知南都有不快意於予者﹔是時尙止欲轉予而別任以塡撫也。

十七日﹐髙圜公自越中來﹐以東﹑義之警欲殺己也﹐其弭變居爲己功。京口塘報﹐言天津大帥曹友義統舟師欲過江﹔作書通問而中止之。

十八日﹐先是﹐國變之後﹐人情洶洶﹔沿海有船之家各相團結﹐常熟則縉紳嚴拭﹑崇明則縉紳黃泰來﹐各爲領袖。而各鎭將﹑內監托名募船﹐實則搶殺無所不至。數日前﹐江北立標海營﹐其大帥許姓者亦搶崇明之船﹔劉河遊擊魯之璵過江﹐欲還﹐幾於殺傷。予令吳副總辧驗買者仍還許帥﹐以全淮撫之體﹐余則還之崇明。又內監李國輔遣降賊顧榮入吳募船﹐竟公行要截﹔予以報文及被害姓名三番致書於李﹐而卒偏袒之。至是﹐乃拜疏請禁止﹐又請以嚴官加銜兵部﹐而以舉人葛麟並乞加銜管鎭江團練鄕兵事。又以旱甚﹐恐吳中無米﹔商之白函三﹐畱浙漕二萬五千於吳門平糶。又據關使者張吉友公移﹐請設關兵三百﹐畱關稅四千餉之。先是﹐安撫疏中請兌蘇﹑松﹑常十七年練餉﹐而旨以十七年系舊徵﹐不允﹔不知三郡向系壓徵﹐十七年之糧至本年秋成始開﹐練餉原未派徵是應免者。予再疏爭之﹐乃得兪旨﹐俱於是日拜上。季超兄同陳茂實歸越。予以勞極﹐心脈散亂﹔召戴見龍入署診脈。

十九日﹐髙圜公別往淮上乞護批﹐不知其欲投髙英吾也。吳志葵來議事﹐邀其同至京口﹔午後﹐別。白涵三與予商舉劾事。

二十日﹐霜降﹐營衛各官兵例演操舉祭﹔予欲勸勵諸將﹐遂令吉服過堂。時新增各營兵衣甲﹑旗幟甚盛﹐內眷俱於簾內觀之。是日﹐但出賓館晤朱明京﹔時朱方爲髙英吾所持﹐欲其出餉百萬助軍﹐苦不可言。

二十一日﹐先是﹐黃帥斌卿已受鎭海將軍敕印﹐駐京口﹔廟議更鄭帥鴻逵來﹐而調黃於九江。予疏畱黃﹐不得。黃知有調信﹐三疏告病﹐不準行。至是﹐調信果的﹔乃一日三使促予赴京口﹐便其交代。蓋鄭已到京口﹐與黃頗不協也。予於午後起行﹐攜標左兵一營﹐又攜任君平﹑浦劍仙﹑鄭九華﹑陳長耀﹑趙均衡以行。自胥門登小舟﹔晚﹐登大舟。徐虞求之繼子來晤。予令坐營後來發銀建公署﹐備火藥。又遣吳雲龍﹑袁祖訓買馬於寧波之舟山。夜呼隨行諸將步出巡警。

二十二日﹐舟至楓橋﹐值劉念臺先生請告歸﹐晤之。劉河遊擊魯之璵來謁予。先是﹐遣人買崇明及柘林之船﹔至是﹐駕至吳門﹐卽閱視之。風大﹐不能行。舟次﹐批發所收詞狀。作疏請以州判陳淳陞松江別駕﹑昭磨卓震陛陞常州別駕。又疏請無錫令郭佳胤加兵部銜。

二十三日﹐早﹐抵滸墅關。越中守道於穎長公祖﹑河南巡君陳玄倩俱相晤﹐關使者張吉友亦來晤。舟次﹐作疏請折官布。又因標商攜銀至瓜洲﹐予遣官護之﹔蓋欲通布疋以便民生也。乃髙帥將五萬餘金俱畱作兵餉﹐而別以江南未解之餉抵之﹔予爲作疏﹐請以遼餉抵。至望亭﹐坐巡司審僧明巖一起。明巖者﹐住吳江屯村寺﹐人言其多誘婦女﹔乃並其子﹐令邑令擒解。及審無實據﹐止監其子而令明巖仍住其寺也。又審常熟打搶一起﹐將姦人痛責之。歸舟﹐易小艇﹐僅隨數人﹔沿村看收獲﹐詢田夫野老﹐不知爲巡撫使也。抵一村﹐系薛宦所居﹔乃入一社廟而返。

二十四日﹐早﹐過無錫﹐遂易水標船﹐止攜一門役及標左守備聶豹蔚﹔易衣帽﹐隨予沿村詢訪﹐頗得米價重輕﹑田禾丰嗇之狀。抵暮﹐小泊毘陵近城﹔俟大舟至﹐乃見何司理。時閔守自寅以讀禮歸於吳門﹐別去。以郡篆委何﹐乃言解餉之事﹔蓋予以四鎭及各部勒限一月內四府完二十萬﹐故嚴檄日下也。小舟批公文一百餘角﹐自是案牘漸淸。

二十五日﹐早﹐過奔牛﹐至呂城。丹陽令許宸來迎。先是﹐髙帥傑遣武弁金玉龍募兵﹑募船於吳門﹐金卽吳門人也﹔予已誡諭之﹐令勿騷擾。而此奴率以橫行﹐至雲間之閔行鎭﹐爲居民所羣擊﹐所搶五船旋散去。予怒玉龍﹐收禁之數日。已乃作書押還髙鎭﹐而髙鎭以爲居民實搶其船與貲﹐又移會於予﹐而別令將官同玉龍來﹐必欲窮治之。於是走檄於陳太守﹐令察虛實﹔而令材官二人押之以行﹐恐擾及雲間也。至丹陽﹐而閩兵列炬以迎矣。先是﹐閩撫張鯢淵聞國難﹐遂糾貲募兵三千﹐令泉南副總洪日升押之而來﹔黃帥斌卿聞之﹐卽求予具疏畱之京口。洪日升已謁於吳門﹐極善待之。至是﹐其守備各官俱來謁﹐眞雄赳可用者。

二十六日﹐早﹐過新丰。未後﹐卽抵京口。凡主﹑客兵之隸京口者皆來迎﹔而飛捷一營爲黃帥斌卿所收﹐其旗幟尢盛。先是﹐遣材官迎鄭帥鴻逵者方來報命﹐而鄭帥旋有請餉揭至矣。舟泊京口驛﹐卽出訪鄭羽公。又訪黃明輔﹐方以疾﹐晤於榻前。羽公報謝於驛中。進公署﹐常鎭道張調鼎﹑吳浙副總吳志葵來﹐議事至二更餘。

二十七日﹐出堂﹐文武官以次進謁。鄭羽公來晤。

二十八日﹐先是﹐旬餘來盛傳銓部議欲轉予﹔予知非欲優待﹐乃以議論意見不合﹐有外予之意也。前以一揭救左公祖﹐已拂當路意。又因錢牧齋言東﹑義之警有嘉禾二友早知於未變之前﹔惟錫山顧生名杲者能知二友﹐乃聘之來﹐晤於吳門歸舟。及予至吳門﹐屢於禮賢館晤之﹔或事冗﹐則托季超兄與任君平晤之。不知顧生曾以討檄得罪阮圓海﹐而予獨取用﹐又觸忌甚矣。至是﹐因拜疏之便﹐乃致書政府﹐言予甚不堪節鉞之狀﹔又作書止祥兄以求罷。自浙兵以東﹑義之事撤回﹐予乃調吳淞﹑劉河陸兵共一千名戍京口﹐又調守港營水兵至髙資。至是﹐與道﹑鎭點犒撤回﹔而溫﹑臺水兵在京者因船多朽敝﹐且黃明輔已去﹐皆不安﹔予亦上疏撤之歸浙。

二十九日﹐先是﹐黃明輔兵初至無船﹐予乃令鎭之朱別駕用林坐營於河封借客舟﹐以賃價與之﹐水手亦與兵糧。及是﹐黃明輔欲攜往九江﹐予堅持不可。乃書「督﹑撫軍門驗訖發還」告示數百張與總鎭乘小舟親行大小閘口一帶﹐俱發還之﹔其有將弁執畱者﹐卽縶其人以示法﹕黃明輔頗不快﹐而船戶則懽聲雷動矣。鄭羽公誤傳爲予看其船﹐乃列船江口﹐己亦至中流相迎﹔予僅與一會﹐卽了發還民舟之事。至驛前﹐已一更﹐終日不得食。又拜荊璞巖年伯﹐乃歸署。

十月初一日﹐遣神威營守備董有濟隨常鎭道回江陰防守。

初二日﹐與道﹑鎭往金山點驗崇明吳淞兵船﹐發回守汛。又至艮山觀鄭天鴻所領浙兵札營處﹐規制井然﹐甚爲贊賞。晤羽公於京口驛﹐乃歸。時崇明尙有回舟﹐爲武弁王顯所匿﹔而顯方爲黃帥所用。予以軍紀所在﹐必不容之﹔乃執畱王顯而黃帥始返舟。黃帥又求十月兵糧﹐予委曲應之。予恐吳中乏米﹐乃遣官馬士毅﹑李重耀致書袁臨侯及蕪關﹑皖撫求通江右米商﹐且給印旗﹑印批。

初三日﹐先是﹐島帥黃文麓名蜚者挈諸兵船歸朝﹐至淮安﹐先爲劉鶴洲畱﹔其張鵬翼所統兵及船尙百餘號﹐恐爲髙鎭所畱﹐乃不由瓜洲而自泰興掘口安之壩以出江。髙鎭以銀段誘之﹐且劫以威﹐欲畱其兵船﹔鄭羽公與黃文麓﹑黃虎山結盟﹐欲護船還黃。昨日始相聞於予﹔而是日五更卽親統各船至口安迎護矣。髙鎭恐失船﹐卽遣官求予。適道﹑鎭進謁﹐言獲一姦細﹐稱系髙鎭所遣﹐窺路渡江。予以髙鎭方通好﹐且其官役日在京口﹐何事不可詗﹐乃用姦細﹗云此必逃兵駕言﹐以離吾兩家之好﹔卽作書送回。不意髙方怒不能畱船﹐而所獲者對髙言系予部將脇之﹐令作此語﹐故以污蔑﹐反以爲怒﹐仍將姦細送回﹐且欲辱予差官。

初四日﹐髙鎭又有書至﹐求放黃文麓兵船﹐其詞不似昨之遜順矣﹔且遣其監紀同髙圜公來求。圜公別予﹐竟往髙處﹔適值其事﹐想欲邀功而來。予畱之署中﹐別托任君平晤王監紀於後堂﹐卽差材官二員同君平及監紀往晤鄭羽公。是日﹐守備官言玉田人王姓者知天文﹑術數﹐予延入署詢之。

初五日﹐君平晤鄭羽公於圌山江中。羽公從予言﹐將黃帥各船畱之潤城閘口﹐以候聖旨。王監紀卽渡江復髙鎭﹐而君平歸述羽公之意於予﹕數日前﹐密遣義勇營遊戎唐禾至口安南岸防守。

初六日﹐鄭羽公於昨日薄暮護黃文麓船歸﹐沿途放炮﹔髙帥𨿽盛怒之﹐列炮瓜洲而不敢發。適遇少司馬張蓬元遊金山歸﹐鄭兵毆擊縱橫﹔及鄭知爲蓬老﹐乃過謝罪。張恐鄭不安﹐是早致札於予﹐言其絕無嫌怨。予送黃明輔至九江﹐卽過鄭羽公﹔而羽公已拜認罪之疏矣。及蓬元顧予﹐再言其事﹔又差中軍官力止羽公﹐乃追回其疏。

初七日﹐史道鄰有書至﹐言黃文麓之船﹐劉鶴洲亦欲畱之。史以令箭押行﹐故劉意甚不快﹐有疏參黃﹐正爲史也。今髙意欲畱﹐請半分之﹔予告以屬黃﹑屬髙﹐一惟聽明旨爲是。圜公別出﹐予命坐營偵之﹐乃放舟。王摶九舅以輸粟入南都﹐便道過予﹔畱飯﹐得見家報。出於京口驛﹐晤催餉工部使者蔡年兄宸恩。又一內使——云系今上藩邸所用﹐亦來相晤。

初八日﹐閩中林聖楨爲予所聘而來﹐卽往南都。予因髙帥之怨﹐致書馬瑤艸﹐言不可畱之狀。

初九日﹐鄭羽公來晤。王監紀歸瓜洲﹐盛述予調停之意乃爲髙鎭幕中所忌﹐辱而逐之。太宰徐虞求請告歸﹐晤於舟中﹔乃知予有風波﹐前日之傳欲轉予者﹐皆外予也。先是﹐永生州參將蔡欽隨黃斌卿至九江﹐所遺員缺﹐髙帥欲以其部將補之﹔江南慮其借此爲過江之漸﹐予乃請以常州守備王之弼陞補﹐並請以程周佑補鎭江參將﹑以張宿調江陰參將。吳江平望實授梅亮﹐因其擒賊有功﹔而崑山把總陳璣﹑常熟把總何云鵬﹑靖江守備陳心皆國變時扞禦有功者﹐俱請加銜實授﹐用示鼓勸。又因溫﹑臺水兵久戍京口﹐人病思歸﹔乃發之歸浙﹐而爲將官題敍。又報黃斌卿﹑鄭鴻逵兩鎭交代並銷算黃鎭錢糧而以其餘爲鄭鎭用諸疏﹐皆於初六發行。

初十日﹐飛捷營守備萬國順探報﹕髙鎭以不能畱黃帥之船怒鄭鎭﹐欲與戰爭。予爲致書於史道鄰﹐回云意已解矣。出晤江陰王生洲﹐時方巡歷京口也。又於館中晤太常張訒叟。因洪日升所統閩兵﹐部已允予疏畱防京口﹔是日已至﹐乃出往甘露寺﹑海嶽庵一帶相度安插﹐恐各兵騷擾居民也。比歸衙門﹐已暮﹔又晤監紀文同知﹑松江顏司理。歸署齋﹐則已黃昏。予兩入京口﹐大都不能得午■﹝冫食﹞。接止祥兄書﹐知有言路欲彈射陳雪灘﹐力解之。

十一日﹐吳中自五月苦旱至於今﹐聞南中祈禱﹐予乃設壇城隍廟行香。先是﹐欲行保甲﹐會諸紳衿商議於玉華山﹐知京口保長有借辦費累故﹐人不願充。予令該縣另處鋪設之﹐具蘇保長之累﹔乃認眞行保甲之法﹐訂郡邑於十八日具冊候點。是日﹐卽面諭隨行香保約諸人。

十二日﹐吳玄期避難而出﹐傳鼓進晤﹔言及諸苦﹐爲之惻然墮淚﹔出於舟次晤之。歸與參謀範彤弧﹑沈自駉﹑張緒吉﹑葛麟商軍事。

十三日﹐送浦劍仙入南都。予戎服乘馬﹐同內﹑外諸參謀攜衝鋒官於樂亭鋪﹐閱所防義勇﹑陸兵﹔統之者爲哨官朱泰也。至髙資鎭﹐令監紀文同知點視畱防前標營兵。旋詣髙資港﹐職方何愨人亦戎服出迎。予犒賞其將卒訖﹐與愨人及諸參謀步行﹐沿江閱其船器﹐事事皆合古法。愨人舉小酌﹐請張訒叟陪。少頃卽別﹐乘舟而歸。時月映長江﹐與諸參謀灑酒夜談﹔忽見繁星麗天﹐則鄭羽公舟泊金山所舉之號也。乃過鄭舟共談﹐鄭出髙帥疏以畱船不得﹐怨怒交加。二鼓﹐方從京口驛乘馬歸署。

十四日﹐有敕諭頒下﹐令予移鎭京口督練水師也。吳提塘賫來﹐設香案迎之。得徐虞求書﹐欲予薦原任沅江令王姓者﹔並得見黃直指耳鼎糾徐虞求﹑馮鄴仙疏及徐虞求辧疏。燈下批詳文八十餘件﹐至臥已三鼓余矣。

十五日﹐城隍廟祈雨設醮﹐作朱表以達上淸。予出行香。先是﹐予畱漕米十萬石於京口﹐客兵俱放此米作行糧﹔因米色多浥爛﹐浙兵有言。予回拜陳蕊亨﹐乃至儲米處親驗而慰各兵。薄暮﹐與顧子方商出處之道最久。

十六日﹐出祈禱。閩中新制科陳君廷武來晤。薄暮﹐顧子方偕臺州顧南金入署﹐畱酌於水鏡齋﹔顧甚知南中局面消息﹐語多所未聞﹐且深勸予言去。

十七日﹐拜疏﹐因吳中旱災乃勘實分數﹐凡被災十分者﹐請折漕糧八分﹔其蠲減﹐不敢言也。又將分立五標﹐陳之皇上﹔且請補五標各將官。又請以盧若騰補常鎭道﹑趙元會補蘇州府。先是﹐史閣部制銃於閩中﹐已到京口﹔鄭鴻逵恐爲髙鎭所得﹐欲畱之。

至是﹐史閣部致書於予﹐言虜騎已出董口﹑迫宿遷﹐請發諸銃過江。時鄭羽公已移舟小閘口﹐予出晤之。

十八日﹐董對之陞歸徳知府﹐來晤﹔言虜中傳聞事。先是﹐予欲拔奇勇之士爲標下親將以備緩急﹐趙均衡其一也﹔故攜之於京口。在吳門臨行時﹐已聘取徐奉崗數人﹔至是﹐將聘到陳琇﹑單忠﹑沈英先試之﹐各給以衣甲之貲而厚其餼廩。莆中林聖楨名孟柟應予聘而來﹔同陳生名士榘者入署﹐宿齋頭。

十九日﹐與林聖楨議﹐再延董對之入署﹐托以求歸﹔對之乃許致之當事者﹐卽與聖楨入南都﹔予附書止祥兄及陳雪灘。

二十日﹐小開門﹐予自是遂坐廳事矣。

二十一日﹐戴見龍入署爲予診脈。浦劍仙自南都回﹐傳錢牧齋書﹐已知予深爲時局所忌﹐勢不能畱。先是﹐各鎭及閣部以索餉孔亟﹐予每一視事﹐輒有文武官絡繹催索﹔其在郡邑﹐益爲縱橫。予乃拜疏請總解於部﹐而部則總發。蓋予自受事來爲黃鎭斌卿措餉四萬餘兩﹐遼餉不能遽解﹐則借軍前及浙中之餉以應之﹔又勒限派數於各邑而怵以軍法﹐三月中所解不下二十萬矣。又疏請以傅介子補崇明營而焦謙調常州。顧子方來晤。

二十二日﹐委無錫武生華幹亨爲水營練總﹑華騰侯爲之哨官﹐以其能禦盜也。

二十三日﹐拜疏﹐以嘔血請告乞歸。朱壺巖自北都避難歸﹐因閘口擁塞﹐予爲通其船﹔入署相見﹐言虜有必欲南下之意。先是﹐得季超兄山中書﹐言當事者皆非予輩气誼﹐必宜拂衣。至是﹐托壺巖附一信於季超兄。

二十四日﹐戴見龍爲錢牧齋所招﹐乃與浦劍仙同別予而去。

二十五日﹐監軍職方楊龍友之任京口﹐差官迎之。是日﹐不出僉書﹐但批發文移甚多。

二十六日﹐武進令沈捷來謁﹐乃知馮畱仙﹑鄴仙昆仲相繼作古人。楊龍友欲來晤﹐予以病辭。及暮﹐而龍友必欲一見﹐乃談於齋頭。垣長陳仲謀入都﹐亦不及晤﹐以一字致意。

二十七日﹐予歸志已決﹐乃令書役將軍前用過錢糧備開一冊﹐凡支領犒賞俱取有細數冊及領狀存案﹐以便開銷。午後﹐托任君平致意楊龍友﹐求其轉達馬瑤艸「必放予歸」。

二十八日﹐請告疏得旨﹕下吏部察奏。予以吏部爲張赤涵﹐恐其徇吳人之意﹐未必肯放也﹔乃又拜第二請告疏。先是﹐來澤蘭過京口﹐予以求歸托之﹔乃又致一字去。至是﹐只在內衙放水菜﹐亦不坐後堂矣。

二十九日﹐得劉鶴洲書﹐以靑州之復乃其所使﹔且云淮城已堅﹐虜來有不緊﹑不慢法以禦之。兌支餉銀五萬於吳中﹐以六千托關使者爲置器﹑以五百托予差官同彼差官買鐵炭鑄銃。

三十日﹐恐吳中民疏保畱﹐妨予請告之舉﹔乃遣承差陳邦俊入南都付諭帖以禁止﹐又請禁之於銀臺宗淩霄。又致書張赤涵太宰﹑陳雪灘少宰求覆病疏﹐托止祥兄致之。林聖楨與董對之自南都還之日﹐言當事已許予去矣。楊龍友來談﹐因言馬瑤艸初無與東林爲難之意﹐劉念臺諸君迫之也。

十一月初一日﹐邇來時局諸君多以擁戴他藩爲諸君子罪﹐而安遠侯柳祚昌遂以此參徐九一﹑楊維斗諸君子矣。呼坐營﹐見於采風樓下。林聖楨聞張太羹至﹐卽出見之。

初二日﹐緊令書役銷算錢糧﹐以便佛衣﹔一日常四﹑五呼至內齋﹐爲之料理。常鎭道張太羹轉溫處道﹐來辭。予擬以塡撫一席推轂之﹐庶予數月苦心不終沒沒﹔然不知張孫振已參論及之矣。

初三日﹐作家書以請告致吳門署內﹐因內子亦亟求予歸也。午後﹐楊龍友乃邀任君平﹑林聖楨共晤之。

初四日﹐聞吳門士民因予有請告之舉﹐乃聚集城隍廟﹐公叩按君周春霽者有數千人﹔作示令旗鼓汝欽恭諭止之。付諭帖與安撫吏書﹐令其促完獄囚﹑錢糧﹑蠲赦等冊﹐以便報命。浦劍仙同戴見龍自南都來﹐言諸公已信予去志矣。監紀文同知晚來謁。時方被沈彤庵參論﹐似亦有尋隙於予之意也。

初五日﹐先是﹐得止祥兄書﹐已知有參論予者。至是﹐見掌河南道張孫振言予力爭皇上監國﹑阻建年號﹐請與吳鹿友﹑鄭玄嶽同誅而末之﹐誣予者無所不至﹐甚且指爲姦貪﹔予惟一笑置之﹐以其疏送楊龍友閱。朱充庵自吳江來。及暮﹐楊龍友來﹐出馬瑤艸手書﹐以予才固殊絕﹐不肯卽放。龍友且述瑤艸向對言﹐亦云但論其做官甚好﹐不必問意見異同也。

初六日﹐戴見龍入署﹐托其敬問呂祖﹐有「玉海金鱗放大光」之句﹔又問獲放之期﹐云在春初。其後皆驗。見龍私問之﹐云祖初欲佑予成功﹐以時忌﹐故成就一去耳。

初七日﹐閱邸報﹐見第二病疏仍畱任﹔乃再艸第三疏﹐遣承差星夜往投﹐且有札求馬﹑王兩政府。差役自浙中歸﹐得季超兄書﹐亟望予歸。

初八日﹐托任君平謁楊龍友﹐再致求去之意。先是﹐予因洞庭山爲吳中險要﹐采眾議欲建營設兵﹐以一遊擊統兩守備﹐而以程周佑充之﹔是日﹐艸疏。

初九日﹐趙均衡令郎自曁陽來訪其父。初題程周佑爲鎭江參將﹐檄令署事﹔周佑以未經部覆﹐不肯就。

初十日﹐浦劍仙辭歸吳江。艸辧張孫振疏﹐於其污蔑諸款﹐第平平應之﹔但於誣予力爭監國﹑阻建號處﹐娓娓剖晰。且以辧揭作書致史道鄰﹐蓋當日之事所共議也。

十一日﹐京口司理史洪謨來謁﹔予欲委以監紀﹐後不果。金壇令沈崇掄亦來謁。先是﹐宜興周挹齋豪奴楊茂於國變時擅自招集徒眾﹐邑人搖搖﹔予令常州照磨卓震署總捕事﹐特至宜興托防盜爲名﹐實以緝茂也。以檄密付所招禮賢館孝廉吳洪化﹐令轉付﹔而事機又泄﹐此奴業就拘﹐竟爲逸。蓋挹齋之子孝廉奕封及諸孝廉曾面求於予﹐而又陰庇之之故耳。

十二日﹐範生彤弧來﹐言予不宜失兵柄﹔予笑謝之。範出「幕府三紀」﹔乃從予觀圌山等處﹐又爲五言排律百餘韻以贈。先是﹐吳中苦旱﹐團營守備嶽世臣建言壩各水門而灌水以通城米﹐予令萬司理議之﹐又令署水利常幕朱得祚開楓橋一帶。後以予行促﹐功不能就。劉大司寇廣生送其子作教雲間﹐卒於京口﹔予遣中軍朱士裔爲經理其喪事。

十三日﹐提塘官吳自慊來報﹐請告三疏已票擬「回籍」﹔乃呂祖卽預言之。戴見龍子速入見撫公﹐已寬心矣。得堅白師書﹐欲爲世兄納貢﹔予厚贈之﹐而爲致書徐亮生周旋其事。乃使者方入南都﹐已聞堅白師訃音矣。邇來各鎭之餉——如髙興平﹑劉東平及史閣部俱坐派吳中﹐使者催促絡繹﹔及至郡邑﹐則淩爍有司﹑拘鎖承行﹐無所不至。如髙興平遣遊戎催松江之餉以病死﹐承差爲毆﹔並史道鄰亦爲移文矣。其他種種挾索﹐不可名狀。乃松江解餉四萬至﹐關使張吉友爲劉東平畱六千置器﹐其餘予欲總解史閣部聽分發﹔適史之餉道黃姓者來京口﹐予不便接見﹐作書托之。而髙之差官決欲並解於彼﹐予於是日呼至署中面諭之﹐則唯唯﹔及予遣常川中軍徐士璠押兌與餉道﹐而差官且辱及中軍矣。予前拜疏請凡餉解部﹐聽部總發﹔時下江北已設督餉﹐申靑門請總解督餉。又致書史道鄰﹐請申此意﹔而究無如各鎭之橫何也﹗時事可慨﹐此其一矣﹗

十四日﹐以沿途河淺作壩﹐檄鎭水利通道﹔蓋船隻自京口擠塞﹐至零口凡五十六里矣。旗鼓汝欽恭自吳門來﹐予畱之﹔候請告之信﹐卽搬取家眷﹔且給以告示﹐恐吳民聚而保畱也。薄暮﹐邀顧南金共任君平飯於水鏡軒。顧言聞有密揭欲擁戴他藩者十六人﹐蓋圖傾陷﹔而予亦在內。更餘﹐傳鼓得京邸﹐知予請告果奉兪旨。

十五日﹐遣牌徑候代於吳江。止祥兄令家僕來﹐言得陳雪灘慫惥之力﹐乃政府許放歸。然孟冬之初﹐都中已擬有代者一﹑二人﹐予原有必去之勢也。托任君平致意楊龍友﹐而龍友已先乘便來訪矣。

十六日﹐越中舊司理李泰寰公令郎以避難來見﹐其餘入謁者頗多。鄭羽公亦來晤別。先是﹐鄭羽公艸一疏﹐申將士之意欲畱予﹔予力止之。議者欲言於劉鶴洲亦出疏畱予﹐以消側目﹔予又力辭之。午後﹐出衙﹐京口鋪行及浙江精勇營將官皆爲予把酒脫靴﹐意甚戀戀﹔以河涸﹐用極小舟﹐僅可容身。楊龍友又來相送﹐且出扇頭爲贈。

十七日﹐過丹陽﹐以築壩暫停﹐開之而過﹐京口諸武弁灑淚而別。舟中作回書。值朱愼旃學臺蒞任﹐予不及晤。時約沈君牧過舟快談﹐皆歸隱之計也。

十八日﹐晚﹐至常州﹐雨雪。有司因迎學臺上江陰﹐卽晤予舟中﹔如蘇州署印趙二守元會﹑長吳兩令﹑武進令皆來謁。吳令夢白坐談﹐不覺哭失聲﹔長令李實亦墜淚。何芝田入南都考官﹐晤於舟中。縉紳來﹐皆不晤﹔惟晤顧子方上捨。夜雪﹐風順﹐竟夜張帆而行。標下將官來謁﹐有慟哭者﹔將予所募標兵列陣於楓橋﹐請予於舟中觀之。

十九日﹐早﹐抵吳江。翁正科自洞庭山來謁。浦劍仙亦來。入公署﹐吳江令以謁學臺他出。寒甚﹐作書大司農張靜涵﹐托其開銷用過錢糧。

二十日﹐顏司理俊彥來謁。方書田相公令郎賫張玉笥書﹐欲投用﹔予爲咨之浙撫。先是﹐予所取奇勇者﹐已立爲親將矣﹔而儲將廳諸弁尙無著落﹐乃擇其有才具者列爲贊畫一項﹐優其餼廩﹐用示鼓舞。汝旗鼓稟至﹐言家眷已出公署﹐泊舟於葑門﹔乃令中軍郁昌押工房通吳江署後一園﹐以頓家眷。其園名「偕賞」﹐乃縉紳顧公大典所構﹔先是﹐撫軍周懷魯候代﹐亦曾借之。

二十一日﹐家眷至﹐寓於偕賞園。內子屢有書促予請告﹐且日祝於佛前﹔至是﹐相見甚喜。是日﹐促安撫書吏來﹐爲完安撫前件。

二十二日﹐爲予誕日。嚴拒文武各官﹐不使見﹔惟收標下官及書吏蔬果而已。連日督胥役銷算錢糧。

二十三日﹐冬至﹔予以在告﹐止於廳事前拜賀。遣承役入南都﹐拜四疏﹕一﹑爲吳江令給由﹔一﹑爲杜完三存問﹔一﹑請畱浙餉以補京口兵餉之不足﹐且請以楊龍友兼理餉務﹔一﹑請加丹徒﹑丹陽驛遞錢糧。托戴見龍仍料理吳門藥局。

二十四日﹐子時﹐得一孫﹔長子理孫出也。予自入松陵﹐凡文武將吏俱於後堂見之﹐以商地方之事﹔不能悉記。而常熟令曹元芳言署縣錢糧不淸﹑顏司理縷述開局造賦役會計冊請用官收官解法﹑林坐營請派明吳中夜巡汛信﹑洪祖略請募完標後營兵及衣甲﹐皆政事之大者。章生美來謁﹐爲移咨請用於戎政衙門。

二十五日﹐沈君自駉﹑周君振孫及松太守陳君亨皆來謁。督朱充庵於署內銷算錢糧。

二十六日﹐遣家僮先以書數篋歸﹔趙均衡父子同行﹐爲移咨致書於於穎長公祖﹐請收用之。沈自牧以其兄君善妾所繡「祁奚燕喜圖」來贈﹐範樹侯亦來﹐畱之小酌。

二十七日﹐劉河遊擊魯之璵來見。先是﹐江北立表海營﹐營將許大成擅收江南大盜綱艙顧三﹐又搶崇明船隻﹐魯之璵直至北江奪回之﹔大成反誣燒船。田百源盛怒﹐致書於予﹐予命吳副總擇無主認之船送還之﹐以修好於田。至是﹐魯遊戎來報命。徐士璠押兌髙鎭餉銀﹐至是來謁﹐備言雲間解役之苦。午後﹐翁艾弟自越中來﹔所偕李雨公﹑孫鐵骸卽令先歸﹐畱翁艾弟於署。

二十八日﹐閱邸報﹐知新院已推張蓬元﹐以浙直總督兼蘇松巡撫。楊捨守備沈廷謙來﹐訴宜興胥吏掯餉之苦。倪伯屏赴武選任﹐予不及晤﹐作書與之。吳令夢白以地方難居﹐有去志﹔謁予商之。

二十九日﹐自予從京口歸於毘陵﹐遇雨雪﹔至是﹐連有雨雪﹐河水遂通。蓋自五月不雨﹐至此六月餘矣。先是﹐予因苦旱﹐恐無米﹐乃與白函三拜疏畱紹興衛漕糧一萬數千於吳門。及後米價不甚貴而糧米色惡﹐人不願糴﹐予屢令還南都﹐而白函三以爲不便﹐且爲水涸久停吳門。至是﹐運弁董用威來見﹐仍欲起囤於蘇﹐不願入都。

三十日﹐浦劍仙攜書籍歸﹐予以四郡誌送周安期。遣承役以書啟接張蓬元﹐又令材官送馬致別於楊龍友。先是﹐顧子方力言嘉禾朱麟振佳士﹐且久爲督﹑撫幕賓﹔予乃聘之。及是至﹐而予已言歸﹐乃畱一宿而別。

十二月初一日﹐林坐營以謁按君給假。山陰令徐君徵麟過松陵﹐不便相見﹐作書致意﹔得其一稟﹐又復之。萬司理﹑趙二守來謁。因標中營糧銀不足﹐予借發之數目參錯﹐乃呼朱國臣﹑張拱宸與書役面算。發都門各書﹐凡四府縉紳在都者致一儀於其家﹐而以空函入都告別。此外貴顯多不及致﹐惟別馬瑤艸﹑王覺斯﹑劉復陽﹑方南和﹑張玉笥﹑陳雪灘﹑宗淩霄而已。

初二日﹐料理吳中諸紳別書。予自受事來﹐不欲以地方物力供饋遺﹔故遇客所贈甚薄﹐而起用者亦多不能致禮﹐往往得罪。玆行矣﹐乃徧致一書一禮﹐以申別意﹔而四府中惟吳門縉紳沈桐岡爲首制一軸相送﹐余止復空函而已。範生彤弧因其兄以人命被累﹐同沈生自駉來訴﹐爲端官遣牌革經歷趙姓者總捕事務。

初三日﹐以儀致偕賞園主人﹐渠以其先人顧公大典文集來呈。先是﹐平望把總梅亮實心任事﹐予爲題守備而議增兵三百﹐以吳江縣城者另隸總練﹐而分爲平望﹑靖溪﹑靖塘三營﹔與吳江令往返商確﹐業有次第﹐兵已募矣。而亮以誤拘一盜爲靑衿所憎﹐訴之直指﹔予爲出牌禁相訟﹐且革去生事之哨官卜大用。

初四日﹐先是﹐予輯「守城全書」一部﹐內有防邊而未及防江﹑防海﹔守備袁尙繹請刊刻﹐予乃以「防海纂要」送孝廉許孟宏補此二種。孝廉葛麟因予題授中翰﹐來晤﹔贈以扇頭詩句。渠因予放歸﹐力爭於太宰張赤涵﹔張云予不知兵﹐此眞知予者也。又云阮圓海閱視上下江﹐亦欲得一同心者﹔此又從局面起見耳。作書候浙中公祖﹑父母﹐遣聽用官二員來送。

初五日﹐髙硜齋以書投予﹐欲卜居吳中﹐遣守備官楊忠爲擇地﹐大槪在洞庭也。遣常川中軍二員﹑書吏四名接新院張蓬元﹐且附書於南都﹐又附家報於止祥兄。先是﹐予受事之始卽誓之三軍﹐必不聽一情面而濫用武弁﹔及考選案出﹐又申言之。而且立功﹑過二簿﹐凡有勞者與勞票﹐二勞作一功﹔有功者與功票﹐二功作一薦。有罪者革﹐有過者紀之簿﹔許以功勞折算。凡補缺﹐必先論功﹐次論序﹔卽一哨官﹐不輕畀也。予初在京口時﹐委許一綸署靑浦守備﹐以吳藻補哨官﹔依考序也。而藻稟辭﹐予捆責之。及再至京口﹐乃出示令願補哨官缺者另考之﹐而面與拈鬮定缺。惟華幹亨以熟知太湖盜賊情形﹐爲顧子方力薦﹐乃以儲將廳補水營總練﹐始終未嘗聽一情面﹑徇一賄賂﹔眾弁以是大服。及予臨行﹐未免有望恩之意﹐而予執之如故﹔以提塘淮安補莫原顯﹐以旗牌第一補周世龍。常川有缺﹐以四班補之﹔四班有缺﹐以案中三等補之﹕頗爲井井。但部中每將不陞﹑不斥者﹐忽出缺推補﹔諸弁嗷嗷﹐予亦大費調停。甚至以金山參戎亦未出缺而卽補﹐爲之再三咨部﹐始仍令舊者照舊﹔而武弁解體多矣。

初六日﹐坐營林國棟自吳門來謁。淮撫路皓月來晤﹐爲嘉定捐助監生張汝愨求寬。

初七日﹐提塘官吳自慊來﹐言樞部混推諸武弁之獘﹔且知張蓬元於十五考選將材﹐將於二十四日蒞任。戴見龍藥局事竣﹐別歸武林。馮眉仙以職方監黃虎山之軍﹐給假葬兄﹔過吳江來晤。念其兩兄俱逝﹐不覺淚下﹔附二奠於其兩兄﹐且作書與之。

初八日﹐先是﹐得兵部咨﹐以原荊州太守胡公曹送軍前效用。至是﹐來謁﹔予札委監紀﹐且以一咨達部。遣承差入都﹐拜洞庭設將增兵及助工五百金﹑助餉一千六百金疏﹔又疏請補敍平海之功。先是﹐張石叟之子張緒吉有人屢薦﹐乃收之於禮賢館參謀之列。至是﹐同章美俱咨用於戎政張玉笥。惟先咨胡爲臣於史閣部﹐乃奉魯藩之旨﹔而閣部以「材勇不足」咨回矣。

初九日﹐任君平出於洞庭﹐訪吳長源。令坐營官同旗鼓進﹐銷算錢糧。常州郭太守佳胤來﹐言沈令捷密稟武進亂民又有倡亂者﹐求予批稟﹐許以便宜行事。崇明鄕紳黃泰來晤別。向來前後交盤止錢糧一冊﹐予則令書役造兵馬﹑船隻﹑材官﹑火藥﹑軍器各冊一並交盤﹐較前凡多十餘冊。

初十日﹐溫處道謝海觀過松陵﹐不及晤﹐作書致之。命旗鼓官汝欽恭賫銀數百金迎新院。予自再入京口﹐完薦舉常州﹑松江罪廢官員及三府殉難忠節紳士﹐又完奏繳蘇﹑松﹑常三府錢糧﹑獄囚各疏。及予得請﹐意不復薦舉矣﹔乃獨缺蘇州﹐似乎未便。於是力疾補薦蘇州之罪廢﹐而安撫之役竣矣。遣承差入都﹐並繳安撫敕印。是日﹐常熟令曹元方來送。

十一日﹐先是﹐予聘朱充庵算內外出入錢糧之數﹔至此告竣﹐別去。凡予六閱月﹐所用募兵﹑置械﹑買船﹑造營房﹑行糧﹑犒賞凡五萬餘金﹐以現銀畱新院者二千餘金。鄭鴻逵所畱勤王之餉用外﹐尙存一萬四千餘金﹕皆前此所未有也。予以勤王諸餉造冊開銷﹐乃命書吏馮啟宗入南都﹐且致書於張靜涵。

十二日﹐令旗牌﹑聽用各官至京口迎新院。史道鄰贊畫張涵來﹐令解嘉定助銀一千五百兩犒軍﹔且致書職方吳君名易者﹐時吳君方赴閣部軍前也。

十三日﹐予以病歸﹐不便疏薦。念各武弁勞苦行間﹐乃行案獎勵﹔閩兵將洪日升等﹑浙兵將鄭天鴻等別行一案﹐標下哨官﹑衝鋒皆及而文職不預焉。書吏以署中事煩﹐請增二名﹔予以張蓬元以總督兼巡撫﹐業有總督書吏﹐不便再增﹐堅卻之。

十四日﹐連日了文案交盤之事。至署中﹐則無裝可束也。內子欲制饋遺數事﹐予亦令從省﹐約所制不過數十金耳。先是﹐差聽用各官往各府邑取軍前錢糧﹐如輕糧﹑軍卹﹑余利等項﹐有陸續至者﹔予是時止量取爲盤費﹐余俱畱新院。其不至者﹐遂撤回。

十五日﹐外父以存問謝恩﹐遣外兄商繩庵賫奏來晤﹐卽別。予封印﹐及文冊令文監紀及坐營官賫投新院。太倉州守及雲間別駕俱來送﹐吳令送書籍。遣家眷至船﹔及午﹐予亦行。念六月塡撫無裨地方﹐今得放歸﹐身輕似葉矣。及舟﹐令書吏別去。董對之同林聖楨來﹐將之歸徳之任﹔予贈以一馬。鄕紳文中臺﹑嚴子章﹑馮猶龍﹑金君邦柱來送﹐馮贈以家刻﹔參謀來送者爲範樹侯﹑浦劍仙﹑潘經緯﹑吳君中奇﹐有送至爛溪者。舟行二十餘里﹐卽泊。司理顏俊彥來別﹐坐營林國棟來謁。

十六日﹐午間﹐抵平望﹔相送者多於此別。予遣標下各將官﹐皆痛哭而去﹔止畱楊忠帶水標兵百名以行。舟中﹐與周安期同飯。因嘉興一路水涸﹐從平望入爛溪以行﹔過烏鎭﹐遣役候唐存臆。監軍道荊大澈追送﹐言陳東溟北使事﹐知和議未成。

十七日﹐舟中無事﹐閱馮猶龍所制「列國傳」。楊龍友追至一書﹐尙欲予委陳木叔爲鎭江江防監紀﹔不知予已行矣。鄭羽公差官候予出境。夜宿含山﹐令兒輩畱守備楊忠及常川中軍羅英﹑徐士璠飯。

十八日﹐關東內河總練陸錦爲予所革問﹐來謁。舟中作書與文監紀﹐因張蓬元有聘請浦劍仙意﹐令爲介紹也。袁祖訓爲予買馬於浙之舟山﹐同聽用吳雲龍至彼﹔刁民疑爲假冒﹐遂欲爲難。祖訓先歸﹐來見。夜宿唐棲。

十九日﹐早﹐抵北新關﹐關使者鄭君正學爲予理莆時識拔門人﹐來候﹔辭以疾。崇王亦遣官致意。發官役賞別﹐守備楊忠﹑中軍徐士璠﹑羅英皆痛哭不已。予以肩輿至西湖﹐小憩於沈君牧之外家。諸弁並各役亦送至此﹐乃去。君牧備湖舫﹐邀予酌﹔與登赤壁庵﹐寂然塵外﹐覺數月勞攘﹐於此盡洗。步自西冷橋﹐乃登舟﹐抵偶居﹔又轉之昭慶寺﹐卽宿於舟中。

二十日﹐從問水亭登舟﹐沈君牧及姚玄叔之令郎印先送予登肩輿﹔至萬松嶺﹐步遊報恩寺。渡江﹐待家眷於望海棲。至主家﹐得李梅谿公祖及姚玄叔書﹐所勉予者甚至。季超兄以書來迎﹐予登一極小舟先行﹐徹夜至越城。從城外過﹐遣家眷先抵家。

二十一日﹐早飯後﹐至桑園﹔其地鄰顯聖寺﹐晤三宜師。予遂登陸步行﹐至莊前﹐乃始得肩輿。至西渡口﹐晤金士望﹑陸雍之﹐蓋已與季超兄共居矣。跨驢至季超兄新居﹐兄弟相晤﹐恍然如再生﹔與季超兄同歸西渡艸堂﹐夜與諸兄共話。

二十二日﹐與陸雍之﹑季超兄入山﹔至西化山﹐觀平陽觀基。又至戚﹑馬諸姓家﹐皆無可居者。至上化山﹐拜兩先人墓﹐感愴之極。同諸兄至傅家墺﹐見入路逶迆﹐且泉石甚勝﹔意頗樂之。仍歸墳庵﹐諸兄別歸西路。蔣安然至﹐共夜談﹐且觀「南宋綱目」。

二十三日﹐姜婿來候﹐香城師偕謝玉宇亦來﹐別去。督僧眾種松於墓前﹔勞冗之後﹐至此無一事﹐不覺別有天地矣。

二十四日﹐雨。裘與石偕族弟來。午後﹐冒雨步行至東化﹐始得一驢跨之﹔至西渡﹐衣裳盡濕。沈信吾公祖差役致書來候。夜與雍之兄及季超兄酌商山居之策。

二十五日﹐微雨﹐旋霽。與蔣安然出山﹐用季超兄小舟﹔遇平頭﹐買一畫舫﹐予卻之。飯茶庵。及暮﹐抵寓山故鄕﹐魚鳥俱來親人。夜坐咸暢閣﹐作書復南關使陳君調元﹑丹陽令許君宸﹑金壇令沈君崇掄。

二十六日﹐方閱丰莊及水明廊﹐王云岫過訪﹐弟侄輩俱出候﹔乃知大嫂欲繼予孫﹐予不可而止。然奕遠猶作書理孫﹐不能無疑也。作書復李瑤圃﹑路修其兩公祖。衙役自松江來﹐詢之﹐云新院張蓬元尙無消息。乃作一書附寄坐營林國棟及署中書吏﹐又作書復孫內監徳化﹑李梅谿公祖及項弁允師。

二十七日﹐作書復沈信吾公祖。分俸於戚屬﹐有所餘﹐盡以爲贍族﹑贍村及施捨之用﹔蓋欲踐「一錢不入」之誓也。午後﹐同方無隅﹑王云岫至梅裏尖拜墓﹐卽看陳氏舊屋﹔又拜彤山祖墓﹐小酌於彤園﹐乃別。

二十八日﹐微雨。兒輩至家祀神﹐予亦於四負堂致禮。又拜佛於系珠庵﹐晤無迹師。得鄭羽公及蕭山蔣父母書﹐卽復之﹔且以一芹附致羽公。又得安藎卿書﹐亦復之﹔附一書於夏國山。與族兄料理贍族事。

二十九日﹐有僧自化鹿山來﹐附一字於季超兄﹔贍族之外﹐又以俸資薄助之。得錢塘令顧恕禮父母札﹐欲刻予「救荒全書」。又得會稽令楊屋山父母書。

三十日﹐閒坐咸暢閣﹐若不知有度歲事者。午後﹐與方無隅步自北堤﹐小憩太古亭。內子率兒媳入內宅謁祖先﹐出而共守歲於遠山堂。

春夜同軼凡﹑陳長耀﹑方無隅宿曹山暢鶴園

暎樹穿雲水半灣﹐畫圖一幅翠巖間﹕孤亭縹緲如相失﹐危石騫騰不可攀﹔收得遠山開竹閣﹐爲通幽徑出松關。濤聲月色成佳話﹐欲續歡遊幾日閒。

春日遊監湖

半晴半雨養花天﹐蕩漾春波監曲邊﹔夾岸綠楊初拂水﹐暎籬紅蕊尙含煙。雲林隱隱髙人屋﹐簫鼓喧喧士女船。如此風光眞不再﹐前溪未敢聽啼鵑。

●甲乙日曆﹝下﹞

乙酉歲

乙酉歲

正月初一日﹐於寓山拜祝已﹐同內子及兒女進內宅禮祖先﹐聚曾祖以下團拜。又禮佛於新居之東樓﹐時爲翁艾弟所居﹔予入之﹐若過客然。飯於止祥兄家。出禮土神﹐卽還山﹔方無隅﹑戴逵明相候。午後﹐與內子閒坐梅花船﹐不知有新歲俗套也。是日﹐熱如暮春。

初二日﹐雨。翁艾弟出﹐與之禮佛於系珠庵﹔值潘玉章﹑潘益儒。予在吳中﹐遣二聽用官饋浙中當事公祖﹑父母﹔至是﹐以諸回札來繳。王云岫來﹐與翁艾弟﹑方無隅共爲三簋之酌於試鶯館。作家報與文載弟﹐又作書復宜興令熊石兒。

初三日﹐雨甚。督兒輩之課於靜者軒。蔣安然過訪。簡吳令所饋書籍。作書臬司路修其﹑遊戎項允師及姚玄叔﹑孫鐵骸﹐遣家僮過武林。艸吳中事宜﹐致張蓬元。作書復延平司理程錦壺﹑越二守沈信吾。

初四日﹐以小艇謁外父﹐緝庵昆仲來陪。遇大雪﹐卽歸。舟中﹐閱「南宋綱目」﹐歸於咸暢閣。作書致李梅谿公祖。

初五日﹐午後﹐雨。以書致謝沈信吾公祖。與內子至家﹐值何家姊來賀歲。與翁艾弟閱書樓﹐將移於八求樓後﹐而以書籍置之化鹿山。又閱密園諸處多見頹敗﹐竹木亦殘毀﹔爲之感嘆。姜婿天梧來﹐與之抵寓山﹐舉五簋之酌於四負堂。晚﹐奕遠侄攜酌洗塵﹐畱姜婿宿咸暢閣。

初六日﹐竟日雨。沈君牧自武林過訪﹔持任君平﹑汪然明及於戶部名沚者書來﹐知新總督張蓬元舊臘二十八日抵京口之任。午後﹐與君牧談於爛柯山房﹐且束山行之裝。

初七日﹐霽。與沈君牧駕小舟﹐自南塘遊天鏡園﹔其頹敗尢甚。飯於瑞勝庵﹐禹穴之北也。至桑園﹐見季超兄書﹐云系春前一日且勿入山。乃扣顯聖寺﹐與三宜師談於方丈﹐又與本然師觀祖堂諸像。同沈君牧宿寺樓﹐徹夜大雨。舟次﹐觀邸報﹐知北使之款議不成﹐虜言必南下。

初八日﹐劉年丈名錫自者來晤。冒雨出寺﹐登舟至鑄浦﹐乘肩輿﹔雨益甚﹐繼之以雪。抵西渡山房﹐衣盡濕。季超兄出五簋餉予輩﹐遂止宿焉。

初九日﹐微雪﹐卽霽見日。吳今生過訪。季超兄邀同君牧共觀新居﹐卽入化鹿山。飯後﹐予獨與君牧入洋中﹐登觀音閣﹐在石壁之半。返自堯國﹐觀盛開梅花。歸化山庵﹐試吳今生所餉新茗﹐小酌而寢。

初十日﹐袁與石攜酒饌相餉。冒雪﹐與吳今生﹑沈君牧出化鹿山﹔至西渡艸堂﹐而雪益甚。吳門坐營林國棟遣其妹丈錢君朝英來﹐得坐營及楊龍友﹑鄭羽公與虞山諸紳各回札。午後﹐與吳﹑沈兩兄入雲門寺。旋至廣福山居宿。季超兄亦來﹐一念﹑香幢二師共夜談。是夜﹐雪盈尺許。

十一日﹐雪甚大。郭子式進訪﹐示以所刻古越書。予輩冒雪出山﹐竹壓阻路﹐蛇行而至平水﹐飯。於庵前買小艇﹐更許乃抵寓山。得山陰徐父母書﹐詢編役事。

十二日﹐吳今生﹑沈君牧看雪遠閣﹐甚快。晚﹐懸燈梅花樹上﹐雪光共月光相映。酣酌梅花船﹐乃作別。是日﹐內子墮胎﹐予甚以爲慮。

十三日﹐延醫人錢姓者來﹐爲內子調治。奴子發吳中所攜書籍至。得姚玄叔書﹐教予歸隱之法﹐又言人情險惡數事。遣奴子又過杭﹐迎戴見龍。延醫王施仁至﹐畱宿咸暢閣。

十四日﹐王施仁診內子脈﹐言有起色﹔不知是虛火上炎之象也。得崑山令楊君永言相候書。聞鄰人戴我洲有影借之事﹐怒呵之﹔程爾瞻來﹐爲力解。季超兄與嫂西渡山歸家﹐來問內子病。連日於調治之暇﹐艸吳中未了軍事﹐致新督院張蓬元。

十五日﹐季超兄同錢溪云過訪。午後﹐與朋壽兒抵家﹐以燈節拜祖。值張酉度與錢溪云皆在﹐欲爲予家攺門徑﹐且選攺密園入蔗境之日。王施仁延至﹐以內子發熱有痰﹐下涼劑﹔與戴見龍議不合。夜分﹐季超兄同田四兄有義來訪。

十六日﹐方步自丰莊﹐計部郭介庵過訪﹔渠有用世大志﹐然不欲就江南餉司矣。邀季超兄出陪﹔叩之﹐眞胸中有經濟也。晚﹐暫別﹐往越中弔其會試房師周巢軒。

十七日﹐正與戴見龍談於歸云寄﹐內子忽血暈﹐以姜湯灌之﹐始蘇。自是時患潮熱﹐而虛弱甚矣。郭介庵晚至﹐畱酌﹐乃別。是日﹐張毅儒宗子過訪。

十八日﹐丹徒令關君鍵遣候﹐乃知張蓬元十二日始履任。予自還山以來﹐客候者俱不與晤。山陰徐父母﹑會稽楊父母﹑司理陳公祖俱及門不晤而去﹐俱以一札致疏節之罪。連日以書候者﹐有王粲生糧道﹑王九如總戎及吳訥如﹑林自名。午後﹐朱弦庵﹑何芝田相繼來﹐勉出晤之﹔然亦久不櫛沐也。

十九日﹐自後村廟至梅墅﹐謁土榖神﹐爲內子許酬戲筵。又至古彌陀寺拜佛﹐時妯娌爲內子誦「蓮經」也。王云岫言按君向總戎稱﹕奴已過河﹐自衛輝徑至浦口﹐約有二十三萬。遣奴子入山﹐以一字商之季超兄。

二十日﹐王云岫過談。得劉鶴洲及大金吾馮君可宗候札﹐詢之虜信﹐則未知也。予整吳中所攜書﹐插之架。晚﹐見內子徹夜虛汗﹐竟夕不能寐。是日﹐蔣安然同潘夔鼎過訪。

二十一日﹐延張子環來診脈﹐以內子昔日之病﹐乃其尊公景嶽所保全也﹔然藥仍用戴見龍者。得季父書﹐知閩汀有盜﹐撫公移鎭延平。是日﹐與戴逵明﹑陳長耀會計歲入之租。夜﹐大風雨。

二十二日﹐內子稍覺有起色。適孫鐵骸數日前來﹐乃同之相度瓶隱﹐欲爲修攺。方無隅移居丰莊﹐又同鐵骸探之。趙均衡過訪﹐畱酌。錢機山相公遣候﹐贈以詩章﹐附致一字於陳臥子公祖。

二十三日﹐連日雨。四侄延戴見龍爲其內子下藥﹐予輩待之至夜分﹐乃共酌於方無隅之新居。聞奕遠侄入山﹐以一字與季超兄商居山之策。作書致候吳玄素﹑期生。

二十四日﹐余姚王父母名曰兪過訪﹐堅以疾辭之。與戴見龍談玄修之功於遠閣﹔見龍且爲予調治﹐云心脈甚微﹐當有大病﹐宜善理之。王云岫過訪。陳長耀爲予整畫於小樓。

二十五日﹐少霽。陳海垣來完舊逋﹐托陳長耀陪之。作書遣僕至姚江候王父母。

二十六日﹐與陳長耀至家﹐整書於大樓﹐以歷年尺牘藏之箱中。徐伯調過訪﹐同之至山。王云岫來﹐共戴見龍﹑孫鐵骸舉三簋之酌於梅花閣。

二十七日﹐徐伯調別﹐孫鐵骸是晚亦別﹔附一書與姚玄叔﹑徹谷﹑瘦山二師。是日﹐霽﹐督工築北堤。王六師舅欲入南都﹐來晤。

二十八日﹐吳祖洲過訪。得杭司理江君名璜者書。予率莊奴及石工累石梅坡﹐種薔薇於豳圃。梅花至是始發香﹐頗有悠然之趣。晚﹐金生來售藏扇﹐姜婿來探內子病。

二十九日﹐雨竟日。王子璵﹑朱壺巖﹑朱叔起﹑商絅思以翁艾弟之酌來訪﹐俱不及晤﹔惟寧方之子與族兄來談。是日﹐受玄修之道於戴見龍。長女同姜婿歸。

二月初一日﹐雨轉大。至晚﹐有風。止祥兄長媳爲予甥女﹐以血病﹐內子畱之山中就醫。作書與來澤蘭﹐道予決不出山之意。又以家報致止祥兄。

初二日﹐霽。入社廟﹐舉文昌之祭。至密園﹐觀修理。抵山﹐董天孫過訪﹐出其所刻詩文﹐多寓山題也。熔銀杯爲修園之費。晚﹐送戴見龍過武林﹐畱劑以調治內子﹔遣奴子送之﹐致一字與姚玄叔詢近事。

初三日﹐失記。

初四日﹐王云岫來﹐約看梅。偕奕遠侄及理孫兒至項裏﹐奠徳公兄﹔蓋徳兄於去年六月暫殯﹐予在吳門不及預奠也。歸﹐而金汝生來訪﹐畱飯絳雪居。道瞻侄亦來﹐偕理兒及陳長耀入內室。方欲整書﹐遇商詠熙﹐日已暮矣。乃亟赴王云岫之約﹐看梅松亭﹐共酌隱閣。是日﹐熱如初夏。

初五日﹐與匠工入內宅﹐卜度書樓及竟志堂﹐欲移爲寓山之用。作書與沈信吾公祖。聞張介子言﹐有友人可供園中掃花之役﹔乃以一字詢之。簡舊書﹐售市人。

初六日﹐風雨。錢溪云來﹐爲予擇寓山興工之日。雨窗無事﹐調治內子藥餌外﹐閱「南宋綱目」。是日﹐金楚畹同汪姓門人過訪﹐予以病﹐晤之於咸暢閣﹔不能迎送。

初七日﹐魏行之同武林揮使孫君洪泰過訪。

初八日﹐霽。蔣安然同一鈕姓者來﹐善於岐黃﹑堪輿之術﹔徐天生兆麒亦來訪﹐畱之宿﹐共夜酌梅花船。是日﹐命工役修坡岸及花圃﹐予時時置身香雪中。遣奴子過江迎戴見龍﹐且致書任君平。

初九日﹐徐天生作「梅花船詩」以示。延徐伯調至﹐兒輩與奕遠侄拜從﹐舉五簋之酌於寓山艸堂。潘夔鼎過訪。與蔣安然﹑陳長耀卜庵旁之址﹐欲以構堂。

初十日﹐張軼凡過訪﹔卽同之及蔣安然﹑陳長耀從南塘至城﹐弔張二酉姨夫諸氏園亭﹐已荒落矣。從北塘歸。抵密園﹐偕軼凡指點修整之處。先是﹐姜光揚及道臺於穎長至﹐皆不晤之﹔乃以一書告罪。

十一日﹐先一日﹐鄒汝功過訪﹔是日﹐卽同徐伯調入城。姚玄叔過訪。得按君胡雲巢及舊湖州守陸君自巖書。午後﹐與軼凡至密園﹐議攺築牡丹累刪湖石爲寓園之用。翁艾弟﹑奕遠侄各攜歌者以起內子之病﹐予畱酌梅花閣。夜﹐大風。

十二日﹐午後﹐霽﹐寒甚。任君平﹑戴見龍自武林來。送張軼凡至密園累石。數日因奉旨選婚﹐越中嫁娶如狂﹐晝夜不絕。奕遠侄長媳已聘倪宅﹐以彼家促之至再﹐乃亦從俗迎娶。午後﹐抵家探之。是日﹐翁艾弟移居於新宅之堂。予築讀書堂開土。

十三日﹐以玩器托姚玄叔售之武林﹔且作書吳今生﹑履素師。送玄叔歸。午後﹐抵家﹔至更餘﹐爲奕遠長媳完姻祝壽。

十四日﹐聞有彈射予者﹐以一字詢王予安﹐然卽前宗室數語也。姜婿自城中來。午後﹐扶杖督北堤及瓶隱之工。得嘉興守唐君士■﹝火業﹞及常守備王君之弼書﹐卽復之。奕遠侄移酌﹐邀任君平﹑戴見龍﹑徐伯調﹑張軼凡共飲於梅花船。

十五日﹐道瞻侄來﹐乃知徐父母以選婚閱道瞻次女﹐卽抵吾村矣﹔偕兩兒歸。奕遠侄長媳行禮﹐商家姑﹑何家姊皆至。出移臥室於試鶯館。是日﹐張軼凡累石密園竟﹐邀出月下共酌﹐且商攺虎角庵。

十六日﹐得於穎長公祖書﹐詢選婚事。與王云岫卜度讀書堂。張軼凡累太湖石於瓶隱之南﹐而北則多種竹﹑東南雜植艸花數十本﹐遂爲園中之勝。

十七日﹐暄熱之極﹐遂用夾衣。又得於穎長公祖書﹐詢吳中所畱漕米始末。連日多暇﹐督工役竣瓶隱攺造之工﹐以此爲樂。吳中承差陳文粲致王覺斯相公回書﹐言與馬瑤艸面薦於皇上﹐不日將大用﹔附書與坐營林國棟。又作書楊龍友﹐薦任君平﹑戴見龍。

十八日﹐金大來自南都歸﹐得止祥兄書﹐又得馬瑤艸回書﹐又得吳侍禦春枝及史維城回書﹔止祥乞差歸裏之念甚殷。詢金大來﹐虜之敗於寇信極確。作字遣奴子送任君平。入山﹐晤季超兄。奕遠並侄婦移住寓山就醫。

十九日﹐陰雨。朱弦庵親翁以選婚﹐欲娶予次女﹔予以婿尙幼﹐且爲嗣子正在服中﹐乃至內宅托八弟婦堅辭之﹐又作書弦庵以達意。督工匠卸密園之竟志堂﹐移於寓山。陳長耀同太醫兪君吉夫來。薄暮﹐大雨﹐與張軼凡﹑戴見龍﹑陳長耀小酌呼舡幌。

二十日﹐少霽。王云岫攜酌谿山艸閣﹐同席爲徐伯調﹑張軼凡﹑陳長耀﹑方無隅﹑戴逵明。長耀與云岫斗飲﹐大醉﹐予輩笑之不止﹔始信東坡喜觀醉人﹐有以也。

二十一日﹐陳長耀種桃﹑柳於北堤﹔至是﹐兩堤桃﹑李始成列矣。鄭素予以新撫公欲撤遊兵一百六十名﹐乃以道臺於公祖意﹐欲予輩公書言之。

二十二日﹐先是﹐聞武林因按君家丁生事﹐遂罷市而譁。及十七日﹐詢之朱石帆﹐知事起於換錢﹔市民以積忿﹐致擊破按君公署。是夜﹐遂解散矣。遣奴子探之﹐又致書姚玄叔﹑魏行之。是早﹐奴子歸﹐得玄叔回札。讀書堂於午刻豎柱。蔣安然攜家居於丰莊。孝廉兪君世灝來謁。薄暮﹐與諸友共酌﹐看桃花。

二十三日﹐以一字邀王云岫﹐不至。夜與潘楚張﹑戴見龍﹑張軼凡及翁艾弟輩﹐共酌於蔣安然家。

二十四日﹐忍衣上人來訪。午間﹐畱沈爾襲﹑爾肅素齋於咸暢閣﹐皆蔣安然婿也。徐伯調忽病﹐戴見龍爲之調治。

二十五日﹐王云岫來﹐邀與兒輩還家舉春分之祭。出山﹐遇微雨。午後﹐赴云岫之酌﹐駕新修之「皆園」以往﹔待之於隱閣﹐共酌舟中。

二十六日﹐桃花盛開﹐偕戴見龍﹑張軼凡駕舟看花﹐並邀王云岫﹑陸丰玉爲一簋之酌。是日﹐風雨。

二十七日﹐陳長耀同金賓門來﹐爲予選後樓建豎之日﹔因畱之宿﹐會計戴逵明造船﹑建園出入之數。朱季方堅欲娶次女﹐以禮制作書辭之﹐不獲﹔乃爲少具奩貲。

二十八日﹐晴霽。午後﹐偕諸友及翁艾弟以小舟攜茶具遊湖南山﹐憩湖山小室﹔登潘楚張之萬麗園﹐有石洞下穴而上﹐可通步。回舟﹐泊桃柳下小酌。

二十九日﹐王云岫﹑潘楚張﹑金大來及在山諸友俱集﹐舉一簋﹐會於梅花船﹔蓋各鳩貲以賞花者。

三十日﹐與蔣安然﹑陳長耀至密園﹐卽之上方山拜先兄墓。泊舟胡■﹝山奧﹞﹐登拱陽庵拜呂祖像。與印文上人談於關室﹐挾一僧看水倉石﹔倉石皆奇絕﹐因欲張軼凡彷之於回波嶼﹐累爲千人座。歸﹐而奕遠侄至。

三月初一日﹐受次女催親之聘。王云岫偕兩孫婿來遊園。先是﹐張介子以書薦範徳徵來守園﹔予遂托之監工﹐鑿石於竟志堂後。邇來閱「元史記事本末」﹐盡五卷。

初二日﹐抵家﹐命掃除以待朱宅娶親之使。薄暮﹐以內子病﹐不能親送女﹔乃令之同五嫂抵家宿﹐以待次日遣嫁。

初三日﹐與二兒早抵家﹔已刻遣女﹐以數言醮之。還山﹐鄭涵一偕王云岫過訪﹔治五簋餞戴見龍﹐並爲金大來洗塵。是日﹐張軼凡累石於試鶯館南窗。

初四日﹐爲先慈諱日﹐抵家舉祭。何芝田來﹐與戴見龍別。還山﹐與張軼凡﹑方無隅啜茗試鶯館﹐觀鬥龍舟於讓鷗池。托蔣安然﹑陳長耀移書刻印板於內室。

初五日﹐雨。觀「智囊」。作書復來澤蘭。聞蔡韞先欲推轂予出山﹐乃托其力辭。又得余誕北書。及晚﹐馮畱仙乃郎馮芾煌來訪﹐出畱仙在津撫時請先帝南遷疏﹔惜爲政府所格﹐以及於難。馮偕周奠維乃郎來﹐備言李自成在鄖敗狀及諸流賊情形。

初六日﹐雨。範徳徵入城。

初七日﹐張介子以邀至﹐有宿逋於馮鄴仙﹐予爲卻之﹐且作書復鄴仙乃郎﹔介子酌於梅花船。薄暮﹐鄭素予來﹐道沈信吾公祖欲賣武林之屋﹔乃托陳長耀同之渡江。

初八日﹐作書致胡厚庵﹐托其力辭蔡韞先之推轂﹔又附書於戴見龍﹑吳君隆。予作誓墓﹑誓神文﹐堅意不出﹔附閱於胡厚庵。

初九日﹐寒食節。偕張軼凡待王云岫於彤園﹐同看山僻竹石﹐幽深可觀。予乃勸云岫將彤園刪攺﹐以成大雅。舟中小酌﹐至秋湖而返。族中以小爭來訴。

初十日﹐淸明節。偕張軼凡﹑蔣安然以新構小舟名「隨園」者至沈釀堰﹐迎陸丰玉遊花徑﹔從李家灣閒步﹐自秋湖至彤園﹐王云岫出饌小酌。歸而移內子歸內居。

十一日﹐從內居至山﹐王云岫夫人攜長興令王仲暉夫人來遊園。僧夏忍衣來訪。濮穉公鐫印章竣事﹐以詩句﹑畫圖相贈。

十二日﹐至山。鄭九華自剡溪來。潘益儒以受誣來訴。與張軼凡商更攺曲廊。商外父拜墓﹐便道過訪﹔予抵家﹐則已行矣。

十三日﹐托鄭九華移先人所藏書於大樓﹐漸欲移之山中﹔予卽卸其樓爲八求樓後﹐以居內眷。方至山﹐卽歸。候外父於彌陀寺﹐談久而別。

十四日﹐至寓山。王云岫過訪﹐吳期生亦來﹔卽發舟﹐與吳談於舟次。同鄭九華抵偏門﹐招張介子來晤﹔同介子訪章爾蕺﹐並遊介子之瑞艸谿堂﹐教歌者陸六皆﹑朱純宇出晤。又以小舟同介子至陶隱居所﹐並訪客而別。乘月﹐抵鑄浦。

十五日﹐莆中方翊祚以廷試﹐便道過訪﹔卽同之至季超兄山莊。飯後﹐入化鹿山。夜談莆中舊事﹐極暢。

十六日﹐錢溪云入山﹐卽邀竟可師同方翊祚至傅家墺卜山居﹐訪章姓一友。出而至季超兄新居﹐飯於西渡艸堂。抵舟﹐暮遊禹穴。夜半﹐抵寓山。

十七日﹐卯刻﹐開土構樓。得於穎長公祖書。致曹惕咸父母書﹐贈以詩篇﹐頗有知己之感。坐營林國棟解馬還予﹐且繳回各鄕紳復別敬書。雲間別駕陳淳差役來候﹐饋百了箱一具。俱作書復之。

十八日﹐連日張軼凡刪石於密園﹐是早同之出山。徐天生同僧內恆過訪。牡丹盛開﹐瓶隱適告成﹐內子同妯娌出賞。薄暮﹐予與諸友小酌瓶隱﹔卽發舟至夏履橋﹐無迹師同舟。

十九日﹐以肩輿至資壽山拜墓。去年此日﹐逢國變﹐先帝殉難﹔予設香案行禮﹐不勝哀感。出於陸家庵﹐訪無迹﹔蓋其新置之淨居也。茶罷﹐徐九鯉來晤。舟次﹐閱「智囊」﹐且補書去年吳中所行事。

二十日﹐季超兄自山中歸。予至山﹐潘完寧過訪。午後﹐季超兄亦來。眉兒入城赴試。

二十一日﹐季超兄別歸山﹐移入新居。至山﹐作書答歸安令黃君鐘諧。遊戎張拱宸遣其弟來﹐亦答之﹐且復以一芹。午後﹐雨。種竹於讀書處之石崖。邀張介子不至﹐再作書與之。

二十二日﹐至山。任君平自武林過訪。內子出﹐飯於瓶隱。薄暮﹐與諸友賞花。

二十三日﹐陸丰玉過訪。邀兪升之至﹐以所餘參售之。得金振玉師書﹐知已臨危﹐乃贈之以參。是日﹐作「放生庵募疏」。

二十四日﹐得道瞻侄書﹐知兩女俱中后妃之選﹔其長子來貸﹐不能應。薄暮﹐方無隅攜一簋﹐共王云岫酌於梅花船﹐翁艾弟亦在﹔夜宿試鶯館。

二十五日﹐城中舉社劇﹐供東嶽大帝﹐觀者如狂﹔予舉家亦去。惟予與諸友在山﹐薄暮共酌於木香花下。予歸家﹐王云岫與諸友仍酌大醉﹔云岫攜酒一埕罄飲之﹐乃去。

二十六日﹐陰﹔至暮﹐雨。內子至山。午後﹐邀張介子偕朱純宇﹑陸六皆﹑姜繹受來﹐共飲於瓶隱﹔介子極贊規制之妙。諸友歌於試鶯館。乃歸家再酌東樓下﹐止宿奕遠侄之蔗境。

二十七日﹐大雨。至彤山拜掃﹐僅於舟中行禮。小舟至梅裏尖﹐亦止於墓庵行禮。歸與張介子及諸友午飯罷﹐潘楚張設酌﹐托蔣安然治饌﹔諸友如程爾瞻﹑張軼凡﹑王云岫皆至﹐聽弦索數調﹐朱純宇又唱南曲﹐極懽而散。

二十八日﹐微雨﹐卽霽。張介子早去﹐不及別。至山﹐與友人向瓶隱看花。是日﹐爲文徳師作「修建南塘疏」。

二十九日﹐豎寓山大樓﹐以銀牌賞各工匠。聞文載弟閩歸﹐與金大來拏舟至河橋﹔因其舟尙泊板橋﹐乃返。任君平自城中來。王云岫同其侄溧水令王與登過訪。

四月初一日﹐與翁艾弟迎叔父及文載弟至柯園﹐因遊丁玉衡子弟書館。至叔父嬸母舟﹐康健如舊﹐一家懽然。午後﹐至寓山。

初二日﹐托任君平作書延呂幼嘉訓班孫兒。叔父﹑七弟至予家﹐與鄭九華共談往事。得常州太守郭君佳胤﹑武進令沈君捷書﹐知武進亂民再逞﹐又就擒矣。

初三日﹐得吳江令葉君翼云書﹐浦劍仙附一書﹐知張蓬元勵精爲治﹐卽欲聘戴見龍﹑任君平。君平返於武林﹐作柴云倩﹑戴見龍﹑姚玄叔書附之。得季超兄書﹐知廣孝﹑雲門兩寺又有訟﹐爲之不平。致書於於穎長﹑沈信吾公祖。

初四日﹐至寓山。與張軼凡屢屢商酌攺旱橋﹐從宛轉環下鑿石爲級﹐步石橋入選勝亭﹔亭前看石壁西面柯峯﹐兩面皆修竹﹐眞最勝處也。又以歸云寄之廊移於竹林﹐而別以廊貫小浮幢﹔皆於是日興之。

初五日﹐日來患喉痛﹐延醫陳君治之。聞黃石齋來越祭禹陵﹐以一字止其過訪﹐乞書「幼文子讀書處」。

初六日﹐會計讀書處及瓶隱工料。薄暮﹐與諸友小酌於瓶隱﹔予以喉痛﹐不能飲。

初七日﹐三宜師過武林﹐晤之於蔗境。與鄭九華﹑張軼凡﹑方無隅入城﹐延醫王施仁調治。邀張介子來﹐辭其初十日之招。旋至介子園﹐介子卽邀陸六皆﹑朱純宇同遊天鏡園南華山館陳氏之吾鼎堂﹔以張軼凡作法觀之﹐皆不當意。以小舟至龍筠莊﹐在兩山之間﹔門外闊橋甚暢﹐大家稱賞。遊天鏡時﹐郭子式讀書其中﹐出晤﹔相別已暮。夜﹐乘月而歸。

初八日﹐內子同妯娌出賞花。陳長耀兒婿來﹐售舊扇。山中虎角庵舊地石始洗出﹐鄭九華因欲攺路從石徑上行。薄暮﹐延醫張宏海治喉﹐卽畱宿內宅。

初九日﹐王云岫書來﹐爲予買樓屋數間﹔文載附至陳蓮石乃翁及安藎卿﹑王愧兩各書。薄暮﹐朱季方赴南都刑曹之任﹐過訪。

初十日﹐盛暑﹐喉疾少愈。吳期生以王云岫之訟疑予左袒﹐盛怒過訪。薄暮﹐與內子懸燈瓶隱﹐小酌聽歌。

十一日﹐微雨。與翁艾弟邀季父及文載弟﹑金大來﹑史甥出寓山﹐舉五簋之酌以洗塵。季父年踰七旬﹐登臨之興不減。先歸﹐予爲石工會計。得吳期生書﹐其詞更厲。

十二日﹐與鄭九華﹑陳長耀至州山社廟會吳玄素﹐托其致意期生。冒雨從擔山歸﹐托方無隅邀祝季遠至﹔潘鳴岐亦過訪﹐乃共酌於瓶隱。適蔣安然拜掃歸﹐出饌佐之。

十三日﹐王子闇來﹐與言調停吳期生事。在家﹐邀陳長耀﹑戴逵明收田租。次女自朱家歸寧。午後﹐至寓山﹐共諸友談於新移之選勝亭。丁玉衡來償逋。歸﹐看優人演「永團圓」劇。得杜完三書﹐復之。

十四日﹐初間﹐卽聞南都消息警急。是日﹐得項允師書﹐乃知系左良玉兵從上流迫下﹐而闖賊亦尾其後。予還戲願﹐王子璵子樹昆仲﹑王玄趾舅﹑張季芳皆來觀。午後﹐又還戲願﹔奕遠侄以糾貲設酌。優人演「繡佛閣」劇不能終﹐又演「永團圓」劇。

十五日﹐得坐營林國棟稟﹐云吳中初六日報虜騎已抵壽州。作書饋贐於﹑沈二守公祖。至寓山﹐料理工作﹐卽歸。偕蔣安然﹑祝季遠登舟﹐鄭九華別去。至西郭門外﹐值季超兄自山中來談別。至偏門﹐邀王施仁診脈。張介子來晤。夜行﹐抵馮莊。

十六日﹐以肩輿入山﹐小憩於西渡山房。與金士望談﹐值竟可上人。先是﹐予買山居於傅家坳﹐其家有以價值不均爭者﹔予至化鹿山庵爲處分之﹐各懽然去。夜﹐大雨。

十七日﹐雨。托祝季遠﹑蔣安然同竟可師至傅家墺開土。予靜坐樓上觀「智囊」﹐盡五卷。

十八日﹐以季超兄之驢乘至傅家墺﹔晤章懋昭﹐相度山居地址。遇雨﹐歸墓庵。飯罷﹐出於念佛牌﹐乘竹船與祝﹑蔣兩兄至季超兄新居﹐晤金無煉。小酌艸堂﹐各粘詩牌﹐成五律一首。宿於堂旁之小樓。時予以痰嗽﹐甚苦。

十九日﹐雨。別季超兄出山。乘竹船至莊前﹐予步行至馮莊﹐用小船於閘橋﹐乘大舟至黃家橋。遇諸友延黃石齋在舟﹐予不及晤﹔稍霽﹐用小舟至錢仲匡處訪之﹐談時事頗暢。又訪金楚畹於山莊﹐叩門久之﹐始出。觀其新構樓軒極精敞﹐而主人靜深﹐甚得園居之趣。雨至﹐乃別。於南門登大舟﹐二更抵家。

二十日﹐雨。予家還戲願﹐觀「衣珠記」。聞南都以左帥退兵﹐解嚴。閩中林聖楨﹑鄭季公來謁。午後﹐與遊寓山﹐仍歸家觀「繡佛閣記」。是日﹐姜婿亦來。

二十一日﹐雨。讀書於新堂﹐小憩於瓶隱。以五簋延林﹑鄭兩兄於谿山艸閣。蔣安然乃郎得一魚以饋兩兄﹐予以喉瘍未愈﹐不及預。

二十二日﹐雨不止。予自至山。王云岫過訪。作書邀黃石齋不至﹐爲予書「幼文子讀書處」扁。與諸友粘詩牌於南樓﹐限韻﹔小酌。

二十三日﹐雨。得旗鼓官汝欽恭稟﹐又得沈蒼嶼太常書。作書附陳體玄及莆孝廉陳維鼎﹑靑衿李煌。與諸兄觀大水於遠閣。時吳期生與王云岫有言﹐作書期生。

二十四日﹐與林聖楨出寓山﹐坐談讀書處﹔祝季遠來﹐共酌瓶隱。雨甚﹐心憂之﹔作七言律一首贈林聖楨﹐有「一人知己非爲少﹐四海無家未是貧」句。

二十五日﹐聞姜光揚加京卿銜﹐召入理財局﹔作書賀之。且因於公祖又垂顧﹐不及晤﹐托光揚致意﹔又托致當事開閘。林聖楨﹑鄭季公別去﹐爲鄭作一書於江陰令林君之驥。城中公祖﹑父母以霪雨祈禱。

二十六日﹐設香案祈晴。連日爲泥水會計。至是﹐而讀書處及瓶隱之工始竟。程爾葆過訪﹐爲予診脈。

二十七日﹐稍霽。邀陳長耀至內宅﹐會計密園修理之帳。趙伯章自南都歸﹐得止祥兄手書﹐言果有推轂予者﹔止祥兄相機力止之。與伯章及文載弟談於蔗境。午後﹐與長耀至寓山﹐掃除咸暢閣以居內室。鄒汝功來訪﹐且致呂幼嘉意﹔卽作書再邀幼嘉。

二十八日﹐霽﹐見日色。予先至山﹐供兩先人小像於虎角庵。少頃﹐內子攜女﹑媳至﹐居於咸暢閣及八求樓﹔徐伯調攜二兒居於靜者軒一帶。祝季遠亦自城中攜室家來﹐居園之西隅。薄暮﹐祝季遠舉五簋之酌於溪山艸閣。是日﹐髙圜公自南都來訪。

二十九日﹐午後﹐雨。文載弟與金大來至山﹐談於讀書處。得金秋湘書﹐知張蓬元令孫欲卜居吾越。作書復任正則﹔時正則在徐父母署中﹐又致書言硜硜之守。

五月初一日﹐雨。進內宅﹐謁祖祠。因南都報警﹐左帥以援立太子爲名﹐破安慶﹑圍池州﹔許定國引虜騎破天長﹑六合﹐迫瓜﹑揚﹕乃與叔父及文載弟商避地之策﹐且議以密園借張蓬元令孫。得遊戎項允師書﹐知髙傑兵畏虜渡江﹐爲鄭羽公所擊﹐覆其百數舟﹔余入海﹐破靖江﹑殺邑令﹐大爲沿海之憂。

初二日﹐聞黃石齋至予村﹐亟趨家候之﹐則已坐於蔗境矣﹔偕其一子及閩中二友﹐倪獻汝亦陪之來遊密園畢﹐以小舟至寓山。黃被廷杖後﹐步履猶健﹔予反覺足之酸軟矣。坐讀書處爲予作五言詩二首﹐奕遠侄舉五簋之酌於瓶隱﹔又坐讀書處爲理孫兒作古詩﹐多致勸勉之意。薄暮﹐雨罷﹐小酌四負堂﹔別去﹐宿於舟中。

初三日﹐霽。黃明輔總鎭以書相候。黃至蕪湖﹐以兵將交代於楊振宗﹔而左帥報警﹐乃以舊部兵力戰殲其眾。且得檄示數箱﹐抄示於予﹔黃卽易道服﹐潛行赴粵西任矣。聞黃石齋遊柯山﹐往陪之﹐共談於潘楚張書室﹐觀左帥討馬瑤艸檄。又觀魚於石宕﹐覺體中不快﹔文載弟邀石齋酌於彤園﹐予乃先歸。作書復黃明輔﹐又復嘉定令錢不識。是日﹐倦臥﹐發熱。

初四日﹐體熱﹐靜坐咸暢閣。得張蓬元書。旗鼓汝欽恭﹑標後守備洪祖略各有稟來候﹐扶病答之。蓬元言天下大亂﹐將圖歸隱﹐欲予爲其擇居所﹔而大同撫軍葉年兄廷桂亦托張浚之來卜居。是日﹐請呂幼嘉爲予診脈。

初五日﹐邀中翰王周臣小酌﹐張介子陪至﹔周臣﹐王遜之令郎也﹐且作書復王遜之。介子言淮上信甚緊﹐有渡江之說﹔乃托張軼凡於周臣﹐附之歸嘉禾。余姚王父母曰兪﹑新城陸父母瑞徵俱遣候﹐答之。董天孫﹑姜婿英甫皆以候見黃石齋來﹐予因病不及晤。

初六日﹐吳期生過訪﹐猶是憤憤於王云岫之訟﹔且以公書求印章。茅山道士張充符過訪﹐言大司監俱有引退者﹐而韓內監贊周且削髮﹔時事可慨矣。暇於咸暢閣閱唐末「綱目」。

初七日﹐午後大雨。作書復余武貞﹐又致書商緝庵。托戴逵明﹑祝季遠入城銷熔銀卮。得季超兄書﹐爲予計避地策﹐縷縷十數條﹔予亦答之﹐且求爲計。

初八日﹐王云岫及其子子闇先後過訪。竟可師自山中來﹐托其發米入化鹿山。林坐營遣使致書﹐初三日自吳門來﹐云尙未十分緊急。云岫與翁艾弟及呂幼嘉諸兄酌梅花船﹐予以病不能預。督工累墻於松徑。

初九日﹐閱邸報﹐知虜在瓜洲者不過二千﹐且眞奴不多﹔鄭羽公督水師﹐斬獲甚多。然實虜於此日乘霧以數百騎至艮山﹐而鄭羽公卽同楊監軍航海矣。

初十日﹐失記。

十一日﹐於松徑構小廊﹐構澗於竹深處﹔連日於雨中爲之。

十二日﹐久雨初霽。

十三日﹐以竹醉日多﹐令莊奴種竹。至社廟﹐同族眾祀關聖﹔歸山﹐亦舉祭。職方尹洞庭過訪﹐畱小酌於溪山艸閣﹐再酌梅花船﹔乃別。

十四日﹐失記。

十五日﹐入內宅。晤趙伯章﹑陳章侯﹐乃知虜過江之信﹔從京口竟走丹陽﹐薄南都矣。文載弟駕舟至山﹐以蔬酌延兩兄。於薄暮至彤園﹐邀兩兄攜酌舟中以抵家。再候季父。時因南都之信﹐甚爲止祥兄憂耳。是日﹐令兩兄束裝入山。髙硜老以書來﹐求擇地卜居。

十六日﹐越中訛傳有海寇入象山﹐焚普陀居﹔呂幼嘉因家住四明﹐亟去歸省。得王云岫傳報誤以爲渡江非虜﹐乃史﹑左諸公商同除君側之惡也。午後﹐兩兒發舟。

十七日﹐吳期生過訪﹐乃知聖駕於初十日聞渡江之信﹐卽於是夜三鼓播遷。又有云十一日早出者。得於穎長公祖書﹐言京口三邑俱歸順﹐潤城以張文光守之﹔又云京口及丹陽所過﹐亦無焚搶。是日﹐作書令祝季遠入山。奴子送兩兒歸﹐云入山攜眷甚多﹔且訛傳予亦遣眷被劫﹐乃暫停家眷之行。

十八日﹐又得吳期生書﹐乃以其書致道臺﹐先求禁緝土盜﹑巡慰山中。徐伯調﹑姜婿英甫俱過訪﹔伯調云﹕『史道鄰據揚州與虜相拒七日﹐虜破城後﹐殺傷甚多﹔道鄰爲所羈﹐求死不得』。鄭素予遣家丁十五人來護予﹐以五人還之。

十九日﹐與陳長耀弔吳祖洲夫人。值文載弟邀吳期生商避地於社廟﹐予亦晤焉。何家姊來。午後﹐王粲生公祖托人來卜居。李大生璽卿過訪﹐蓋亦避難而欲依予也﹔予同之抵家﹐卽以新居讓居之。別至山中﹔舟次作書致鄭九華﹐求於長橋擇避地之所。夜﹐抵鑄浦。

二十日﹐乘馬入山﹐家丁四人護焉。至平原﹐晤季超兄及陸雍之﹑金無煉﹐得訛報謂南中別有所立﹑吳三桂誓以黃河爲界﹔如吳﹑如左各有封地﹐予不之信也。與諸友商﹐欲鄭參戎率兵巡行各山村﹐以弭盜賊。午後﹐偕理兒至傅家墺﹐觀新構之居﹔乘馬以歸。先是﹐遣奴子探任君平﹑戴見龍﹐云已有擁立﹐可以俟太平之期矣。

二十一日﹐出平原。值山中諸友會講鄕約於平水孔官廟﹐予預焉﹔共商行保甲﹑練鄕兵事。僕人從商外父處得報傳虜已立定王﹐人情無不欣喜。及後乃知南中百姓扶立王之明﹐文武官無一至者﹔忻城伯趙之龍諭百姓「俟虜來講款旣定﹐方爲扶立之舉」。至城之東郭門﹐以小舟候外父﹔時傳聖駕已抵廣徳﹐然亦訛也。卽於外家晤鄭素予﹐以商山中巡行規則﹔乃知惠藩已抵蕭山。舟中作書與於公祖﹐請鄭參戎出巡行﹐且請於西興創營以防潰兵。抵家﹐晤李大生。張蓬元令孫同金秋湘舅已寄寓密園﹐又往晤之。予於是時決計遣家入山。

二十二日﹐雨。抵家﹐攜所藏之米以出。又晤李大生﹑張金吾﹐令族侄及王鄰丈爲張金吾奔走﹐令內子束裝。作書與季超兄﹐令奴子先赴南池料理夫役。是夜﹐內子宿於舟中。是日午後﹐李大生過訪﹐與其令郎小酌絳雪居﹐登眺遠閣。

二十三日﹐雨甚。爲木石諸匠會計工籍。予制道衣﹐爲避世之計。張吉友以書來﹐求卜居﹔予以寓山應之。嵊邑武弁吳師幹過訪﹐畱之宿。予增充瞻族之田﹐書引約而以田由付族侄經理。

二十四日﹐患頭風﹐小臥。張金吾來訪﹐以道臺責治其差官﹐賫張蓬元書求解之﹔予方作書﹐而道臺於公祖已抵予村求晤。予出晤之﹐乃知南中於十五日迎北兵﹐北兵於十六日入城﹔旋出﹐札營於天壇。王之明畱許定國帳中﹐赴北京辧認。豫王已分頭浙直取冊。常州府早已歸順﹐吳撫霍魯齋早已赴福山欲遁矣。又聞劉鶴洲自崇明已住吳門。值白函三同顧南金來﹐將避地天臺﹔予亦欲爲此計﹐乃托之。顧南金而以予托於公祖解釋之事﹐聞之張金吾。

二十五日﹐知聖駕尙無到武林之期﹔來者爲聖母﹐馬瑤艸郎君護之。李大生令兄十一日自南中出﹐言目擊離亂之事。顧南金以兩令郎來﹐且以一書托其親葛鼎生﹐皆爲予卜居地也。畱兩顧兄五簋之酌。得吳期生報﹐言楊斗樞已殉難。昨白函老又云﹕張赤涵亦殉難﹐史道鄰亦投水死矣。吳又云﹕虜十王稱系天順子孫﹐一至南中﹐卽謁陵。兒子自山中奉季超兄書來﹐云已爲李大生卜居。得本邑徐父母書﹐予以保境安民﹑先弭土盜答之﹔且附一書於任正則。文載出山﹐予晤無迹師於系珠庵。鄭季公自常州歸﹐言毘陵以下悉皆逃徙﹔鄭羽公兵歸閩﹐武林受其掠搶。又得林國棟稟﹐則云姑蘇亦已納款矣。

二十六日﹐更道服﹐拉祝季遠﹑無迹師登舟﹐飯於新茶庵。將至平水﹐值雷雨﹐返﹔宿於顯聖寺﹐時二嫂亦避迹其地。與三宜師及本然上人共步溪邊﹐並遊塔院。是日﹐托蔣安然會髙硜齋相公﹐爲其卜居。

二十七日﹐從莊前步行至平水﹐乘肩輿入平原艸舍。時因避亂﹐向季超兄卜居者紛至。王子璵乃兄伯彥﹐亦以此在座﹔時暫止西渡艸堂﹐季超兄以蔣宅之屋應之。薄暮﹐李大生過訪﹐畱宿於艸堂之傍。

二十八日﹐偕李大生向裘宅看屋。大生別歸﹐與祝季遠乘馬至傅家墺﹐小憩於社廟﹔愛其泉石最勝。至新莊﹐督工累岸蓄泉。章懋昭父子及章靜如來晤。及晚﹐歸自堯國﹐托褚仰山料理贍村之事。是日﹐家奴從城來﹐知皇太后二十五日蒞武林﹐馬瑤艸帥黔兵駐紮湧金﹑錢塘門外﹔見太后懿旨數道。

二十九日﹐督兒輩觀「宋監」於艸堂。內子以誤受藥餌﹐病甚﹔予以參解之。化山戚敬南來﹐爲料理贍村之事﹔予書贍山鄰之約並事宜數條。

三十日﹐至化山省墓。值山鄰葛華宇﹑裘與石。至富家坳﹐晤章懋昭於書樓。予所乘馬有誤傷人田禾者﹐亟以銀償之。歸而得吳期生﹑王云岫諸書﹐知聖駕在靖國公黃虎山營中﹔黃駐太平﹐與虜相戰﹐初得勝﹐聞將約左鎭再與大戰﹐虜遂有渡江之意﹐浙之總鎭王之仁已統兵勤王矣。得黃斌卿書﹐云將乞師於鄭南安及閩撫﹐以圖恢復。

六月初一日﹐以竹船同祝季遠至西渡口﹐訪陶去病。值金無鏈﹐觀其所蓄書畫。竟可師於寺前同行﹐飯於新庵。見鄕民聚訴﹐有僧挾宦勢欺之者﹐予甚爲不平。薄暮﹐抵寓山。知止祥兄已從南都避難歸﹐亟至舊宅看之﹔止祥兄尙有歌者攜歸。時文載弟畱酌﹐遂欲演戲﹔予力阻而罷。

初二日﹐鄒汝功自姚江過訪﹐傳沈求如意欲爲予覓隱居之地。同祝季遠芟竹於後圃。午後﹐李大生過訪。何芝田自南都避難歸﹐言北兵在南都甚爲安靜﹐並道南都士民扶立王之明事。止祥兄同金秋湘舅亦至﹐予舉五簋之酌於瓶隱﹔時因國難紛張﹐慘然不樂。更餘﹐內子偕兒婦輩從平原歸。

初三日﹐家奴有得罪於鄰家者﹐予至社廟責逐之。至柯園﹐訪止祥。同叔父舉秋宇公之祭。午後﹐方熟睡於讀書處﹐吳期生過訪﹐云虜之安撫已將至﹐靖國再戰不勝。王云岫亦過訪﹐言馬瑤艸於初四日啟行勤王﹐聖駕已將至矣。道瞻侄之子楚伯自南都來﹐言南都破後之事甚悉﹐云目擊蘇州俱以歸順旗號送冊矣。又云﹕南都官紳﹑諸生投職名於虜﹐不可勝數。

初四日﹐李大生至山。邀蔣安然揲蓍﹐得「大畜」之三爻﹔予亦以行藏卜之﹐揲得「明夷」之初爻﹑三爻。止祥兄至山避暑﹐邀王云岫同來﹐共素飯於溪山艸閣。午後﹐李大生同其令兄及錢汪度至山﹐徐伯調亦至﹔汪度善天文﹐云歲星方在浙東。嗣因李年嫂有病﹐同太醫王施仁至山﹐且爲內子診脈﹔蓋內子時亦覺病甚也。先是﹐初二日﹐山陰令傳太后懿旨召浙直諸臣錢龍錫等與閣部議事﹐予亦與焉。是日﹐艸疏以病辭﹐托李梅谿公祖命書役繕寫進呈。又作書與內監孫公徳化﹑總督張蓬元及任君平﹑姚玄叔﹐遣家奴渡江。先兩日﹐作書於外父﹐訊其行止﹔外父亦爲皇太后所召也。是日﹐招李充陽爲內子治痔。

初五日﹐李大生晤談於讀書處。顧南金自嵊邑寄家眷返越來晤﹐卽至武林。是日﹐聞吳門殺僞安撫三人﹔蓋吳門守土者盡逃﹐適楊龍友以沿江巡撫至﹐遂與楊孝廉維斗同舉事。晚﹐得常熟令曹元方稟﹐知曹亦掛冠﹔抄錢牧齋手書數通﹐稱北兵爲三代之師﹐諄諄勸邑中歸順。

初六日﹐得黃明輔書﹐知已歸閩﹐乞師於鄭南安及閩撫﹔因以乞師文相示。覺浪禪師有志用世﹐以書托邵友弘標來投予﹔不之答。劉念臺以書勉予出山﹐辭甚懇切﹔予亦不之答。李大生令其公郎出詢。近報鄰人王姓自黃虎山營中來﹐云四月十八日與虜打�初勝﹐而十九卽敗﹐虎山被三箭﹐故聖駕不能保矣。黃營皆陣降將士﹐自舟至上新河﹐王乃逃歸。托祝季遠入城覓參。

初七日﹐李大生偕文載弟﹑奕遠侄至山﹐尙傳黃戰屢勝之說﹐作字與吳期生﹐乃知朱未孩﹑阮圓海﹑方國安俱將抵武林﹐聖駕自寧國至於潛﹑昌化而來。

初八日﹐得王云岫書﹐知總鎭王之仁欲招兵於越﹐予力止之。李大生送其親吳姓者寓彤山﹐過訪。予邀王云岫﹑止祥兄小酌於讀書處。聞王遂東言﹐山東已起義兵有十萬矣。

初九日﹐家僕從武林來﹐乃知潞藩於初七日受皇太后命﹐初八日登監國之位矣。蓋姦人爲假報﹐武林日日報捷﹑日日迎駕﹔初六日早﹐撫按尙欲出關﹐總鎭王之仁已至崇徳﹔及初六下午﹐大璫數人來﹐乃不能掩。初七日﹐皇太后請潞藩諭以監國之意﹐潞王堅辭﹔太后泣諭再三﹐乃受命。初八日﹐登監國位﹐杭民大悅。是日﹐有彩雲在藩府上。得商緝庵書﹐還所逋。薄暮﹐大雨。坐營林國棟陞臺金參將﹐來謁﹔言吳門舊事。蓋張蓬元於四月杪與霍魯齋交代於丹陽﹐卽遣林募漁舟至崇明﹐是以不預初九日鎭江之難。及林五月十四日至吳門﹐而人民遷徙幾盡﹐霍魯齋隨亦遁至湖州矣。一更餘﹐延王施仁來﹐爲內子治瘧病。

初十日﹐以詩扇贈王施仁﹐延醫倪涵初至。吳弁思幹自西陵探歸﹐云王之仁兵俱渡江歸﹐札營沙地﹔馬兵亦有千許過江﹐馬瑤艸之家眷在內﹔至撫軍張坤家眷﹐則林坐營初八日挾之來矣。午後﹐雨。鄭素予自西陵盤詰潰兵而歸﹐來晤。連日予更定贍族約﹐蓋因贍貲已多﹐故所贍皆增充也。是日﹐抵家。以馬兵過江﹐爲李大生商避地。

十一日﹐得閱邸報﹐知黃石齋請監國亟設蘇松總督。時少宰王東裏避難至杭州﹐承旨覆疏﹐遂以予姓名上﹔云自間關過吳﹐士民萬口俱欲予一至﹐以爲其主耳。又議以金正希爲徽寧巡撫﹐以其多練本地鄕兵也。又請以朱未孩督洪日升兵守獨松關。予已得兪旨﹐而虜信甚緊﹐遂不及見矣。王東裏又疏請解馬瑤艸兵柄﹑罷彭雲巢﹐皆大快人意﹔而旨皆不及見也。午後﹐邀文載弟﹑奕遠侄出商辭免之法。李大生亦至﹐而顧南金自武林來﹐云監國頗屬意於予﹐欲以爲大司寇﹑少司馬﹐然未聞總督也。又知南金條數事於承奉李進﹐而請太后入宮免姦人離間﹐尢爲得力耳。先是﹐錢牧齋有密啟上潞藩﹔又一書與顧南金﹐托吳門安撫周子靜致之。及揚龍友殺安撫黃家鼒而子靜逃﹐北兵遂於初四日到吳門矣。至錢之密啟﹐顧南金於初八日致承奉李進啟上。然是日已傳北兵信緊﹐監國有幸越之意也。

十二日﹐作書與王東裏﹑孫﹑李兩中貴﹐辭總督﹐然未見令旨﹔蓋因北信甚緊﹐監國有諭亦未及頒﹐故此旨亦中寢耳。先是﹐予於初六日上辭太后召命疏﹐馬瑤艸已票擬﹔而因訛傳駕至﹐太后遂不下懿旨。至是﹐總督之命亦未及見﹐不知所授何官﹔時事至此﹐眞堪痛哭矣﹗午後﹐聞予村有與兵格鬥者﹐亟遣人止﹐已決裂。蓋總鎭王九如兵迎駕歸﹐覓舟於予家﹐村中人羣起毆之﹐斃其一﹔各兵逃去﹐呼同隊五﹑六十人。一自黃門橋至予新宅﹐張蓬元家丁五人時在密園對射而退﹔一自梅源橋搶數家至舊宅﹐張丁又砍之﹐亦去。予村傷其兵二﹑系其二﹑死其二﹐而予家之漆匠被槍投水死﹐傷者亦三﹑四人矣。予聞決裂﹐亟作書致王九如﹔自亦乘舟至梅墅﹐而男女驚逃已載道矣。予至梅源橋﹐見二將官來覓兵﹐得一人自水中出﹐遂交與之。值顧南金爲予村調停於九如處來﹐予又同之並文載弟拜九如﹐各兵乃斂迹去。九如雲﹕『監國已議降﹔予意不欲﹐故收各兵歸定海。予亦旋欲遁矣』。送顧南金於彌陀寺﹐歸而招村中男女歸。乃至寓山﹐就寢。

十三日﹐以一字謝顧南金﹔又以一字求王云岫托其族侄仲輝向王九如稱謝﹐且解釋之。南金偕副戎侯姓來侯﹐饋予一劍﹔蓋感予舊日儲將廳之徳也。畱小酌。得少宰王東裏書﹐乃知虜已迫武林﹐監國有諭未及頒﹐而百官散﹔予總督亦奉令旨﹐而亦未及頒矣。王於鱉子門逃去﹐至白洋相近之湖頂﹐致書於予﹐期一晤﹔予遣僕往迎之。午後﹐束裝爲山中之行。

十四日﹐吳思行自武林探歸﹐親見北兵於十三日午後入城。初有安撫牌至﹐方鎭國安碎其牌﹐欲與交戰﹔監國犒之師二萬金。及北兵至﹐止發數銃﹐卽逃﹔以木排渡江﹐搶義橋﹑店口一帶﹐至諸曁矣。鹽﹑按二院逃出渡江﹐思行乃同之至西興。少頃﹐武林莊僕至﹐攜任君平﹑姚玄叔書來﹐乃十三日午前事﹐止云北兵過崇徳耳﹔馬瑤艸已登舟﹐監國追回﹐住於項孝廉家﹐後亦同方國安遁矣。吳期生﹑王云岫來晤﹐予以武林事與言之。予易道服﹐辭家廟﹐及叔父﹑嬸母﹑文載弟﹑奕遠侄將自南塘行﹔中途思必移眷乃妥﹐復至寓山﹐令內子扶病束裝。令吳思行打聽之﹐馬兵已有至錢淸者﹔乃同內子行﹐夜宿於止水庵。

十五日﹐舟行至稽山門﹐得奕遠侄書﹐乃方兵至諸曁﹑馬兵有自海塘遁者﹐吾鄕可無潰兵之擾矣。內子在舟中病甚﹐予欲且歸家。乃與吳思行飯於馮家莊﹐以肩輿行﹐避雨謝玉宇店中。夜宿平原﹐與季超兄感嘆竟夕。

十六日﹐與吳思行至傅家墺。及暮﹐得理孫兒書﹐知越中避亂者紛紛入山。內子舟返望仙橋﹐復回鑄浦﹐將於明日入山。予遣奴子至平原﹐定竹船﹔予沐後﹐與章懋昭共談於溪邊。

十七日﹐早﹐出至平原﹐內子至。得王云岫﹑吳期生諸書﹐知豫王已至﹐北兵皆令札城外﹐婦女令遷入城內避之。在先擄掠者﹐皆發還。因搜殺方兵﹐居民延及頗多。監國與之對拜﹐豫王稱爲宗兄﹔監國大犒師﹐止受酒米而卻銀幣。陳東溟已議和歸﹐和議尙未成也。先一日﹐劉先生有挾惠藩至閩圖興復之意﹐乃令錢欽之召學會諸君﹔及至﹐則以事不能成﹐惟自己絕食待盡而已。何家姊以避亂至下化山﹐予於溪邊見之。

十八日﹐與季超兄至下化山探何家姊。卽至傅家墺﹐與章懋昭﹑禹衡﹑靜如議團練鄕兵﹔社眾感奮﹐共議建更樓於路次﹐以爲防守。是日﹐聞十七日已刻鄕間訛傳北兵且至柯橋﹑梅市一帶﹐男婦盡逃﹔予二女在寓山﹐亦遷至海山矣。晚﹐歸平原。有四明周君同呂梅夫以國事爲憂﹐遠來相訪﹔鬱鬱而去。

十九日﹐與二兒步西渡艸堂﹐訪陶去病。聞金士望傳一僧言北兵已過髙橋﹐實訛傳也。家僕從城中來﹐得於穎長公祖﹑鄭素予﹑張金吾翕之答予書﹐乃聞北兵欲聯木渡江﹐爲風潮所壞﹔豫王斬爲首者八人。惠藩於十七日已具表犒師﹐遣官入武林﹔張別駕具冊﹐同越中三十九坊耆老以銀幣等物十八日去矣。於穎長公祖掛冠去﹐惠藩遣承奉追回。山陰徐父母﹑會稽楊父母皆掛冠去﹐生員有同降表行者。會稽邑署前有大書「淸國順民」之牌以售錢﹐耆老舟中亦揭「淸朝禦貢」爲字﹐武林各官皆繳印候另行鑄給﹐撫軍且遣官至越催印冊。人心至此﹐崩潰極矣。夜﹐作書與李大生﹐云覓一寓在傅家墺。又令山中人往城探信。得奕遠侄書﹐云道瞻侄因獻八策於淸朝﹐已授官矣﹔未知果否。得止祥兄書﹐知貌侄之婦已作古人。是日﹐聞有已縱獄囚於南池彊搶﹐人有戒心。

二十日﹐與理孫兒至傅家墺﹐邀章氏諸君及避難之路莊王君共議行保甲﹐卽於保甲中寓團練壯丁﹐而無鄕兵之迹。及暮﹐理兒還平原。予與圓鎭上人步訪楊臆生於尙和。家奴從梅市來﹐知水村連日有搶劫﹔江頭宋如鏡系靑衿﹐與僧空生爲盜被擒﹐陳司理立斬之﹐且所斬不止一村盜也。李大生於十八日已移眷歸吾宅矣。作書令家奴候外父。

二十一日﹐傅家墺諸丈送保甲冊﹐凡一保六甲﹐壯家可四十餘人耳。以肩輿偕楊臆生從尙和過車頭﹐小憩於萬福庵。渡東嶺﹐飲茶於玄鳳嶺下。嶺極髙﹐予步至其頂。令臆生先至蔣村﹐予隨之﹔至﹐訪蔣新生﹐畱飯書室。午後﹐又小飲﹐乃歸。夜大雨﹐農事甚有所濟。

二十二日﹐會傅墺社眾於廟中團結之意﹐予以和睦安靜爲言。凡保甲戶首及壯丁﹐皆受神胙﹔卽動工搬石以築更樓﹐人情踴躍。午後﹐乘馬出至念佛牌﹐有跌閃之事﹔乃以肩輿歸平原。

二十三日﹐予以足痛﹐臥西樓下。得商外父書﹐知張三府已投冊歸﹐卽授越之府正。各坊衿耆皆歸。相傳北師以鄕紳未出﹐意頗不愜﹔且訛傳二十五日有限諸紳朝見語。及外父遣內兄詢之張公祖﹐絕無有也。惟見水陸大將軍一示﹐謂鄕紳潛匿山中﹐不體安撫至意﹐恐爲地棍貧民所掠﹐深示拊卹之語。予作書與吳期生﹐商所以自處之道﹔又以定山房商之。吳期生又因外間訛傳予家有招家丁之說﹐作書與文載弟﹑奕遠侄。得張蓬元書﹐答予吳中饋儀﹔予復書﹐又作書托其致意張公祖﹐爲室廬之托。又寓書於其令孫金吾公。

二十四日﹐令二兒入居傅墺。奕遠侄遣急足來﹐云陳東溟已陞正巡撫﹐張坤庵爲副巡撫。陳之差官語張蓬元﹐北師已徵聘劉念臺﹑髙硜齋﹑錢禦冷﹑方書田﹑徐虞求及予矣。因商何以待之之法。適遊戎項允師令一人來﹐亦云果有其事﹐聘書付署總捕方君攜來﹐其人親見內院所付﹔予欲陽應之﹐而潛圖引訣。季超兄力阻﹐謂且婉辭﹔辭之不得﹐就死未晚。乃作書與吳期生﹐又作書於林弁國棟﹐遣項遊戎使者渡江。得省報﹐知杭州府正卽授本府生員顧明彪﹐錢塘令乃髙圜公也。又聞南京已遣北兵二萬敵左崑山﹐另一萬爲應援。監國時在北師營中﹐卽壽日亦不令歸。

二十五日﹐艸拒辭之啟。聞左崑山已襲取南京﹐立藩封﹔北師將有五百守紹興。而楊臆生來訪﹐又云劉鶴洲兵亦將近定海矣。二兒同吳思行自傅家墺來。家僕從城中至﹐云北師已遣二官﹑四丁來促惠藩過省﹐並致書商登翁﹑姜箴勝﹑劉念臺﹑髙硜齋及予﹔其官寓水澄巷﹐書系府陰陽生送。予乃遣理兒同吳思行至商宅﹐詢其辭拒之式。少頃﹐奕遠來﹔過城中﹐則已賫貝勒之書﹐內稱「大淸國貝勒致書祁先生」﹐詞多四六語也。畱奕遠宿山中。

二十六日﹐另作一揭辭陳東溟﹐以「再遣聘則必死」爲辭﹔陳已用事北師爲總鎭也。又作薦賢自代啟﹐欲薦任君﹑項君允師﹑戴見龍而不果行。午後﹐兒輩至﹐云已語差官另差人具啟矣﹔理兒且持外父辭稿來看。聞姜箴勝則仍以四六辭之。乃令兒輩寫啟揭。

二十七日﹐項遊戎之使者來﹐雲林國棟已赴臺州任。得任君平書﹐云一出則可旋轉淸寧﹐胸有成竹﹐但當世無用之耳。予作一書與林弁之令弟。得張蓬元書﹐言北師於陳東溟初議和時﹐許浙江一省存我明血食﹔及東溟再往議﹐亦云卽入武林﹐而郊迎貝勒亦明言之。及後見爭界之啟﹐乃始恚而集眾詬詈﹐畱監國不遣矣。錢仲匡﹑金無鏈來訪﹐談於榻前。

二十八日﹐遣吳思行同項使者至武林﹐致辭啟。又以內子病甚﹐作書戴見龍求藥。陳長耀自城中來﹐得奕遠侄書﹐言北師有投營回北之意﹔止祥兄﹑文載弟書﹐則勸予宜遠避﹐而予則惟以病足實辭也。及暮﹐蔣安然自寓山來﹐得戴逵明書亦云然。

二十九日﹐招章靜如﹑竟可師議傅家墺平糶之事﹔乃托蔣安然書平糶及發贍村之告白與小票。楊一生來訪。

閏六月初一日﹐李充陽﹑倪涵初相繼延來﹐爲予及內子治病。家奴送省報﹐知司理陳公祖已陞守道。悶極無聊﹐閱「通監紀事」﹐深有慨於唐末五代之亂。又偶閱晚唐詩﹐然終不解此中也。

初二日﹐李大生年兄過訪﹐持白函三﹑顧南金書﹐知南金將寄家眷於吾村﹔乃令奴子歸﹐以寓園借之。大生言金華有義兵﹐同方國安﹑馬瑤艸之兵拒北師。又得北關使者鄭君正學書﹐言淸兵將去﹐慮方﹑馬之兵入武林﹐因欲寄家眷於予村。畱李大生宿。

初三日﹐李大生拉蔣安然至傅家墺看屋。家奴自武林歸﹐言吳思行投揭於內院﹐有張姓者頻頻語之﹐欲予出見之意甚切﹔而姜箴老命其令郎謁貝勒﹐亦必欲一見。是日﹐姜箴勝乃約外父同行西渡。宜興任正則同山陰徐父母避難於王家葑﹐來過訪﹔畱之宿。

初四日﹐叔父及文載弟﹑奕遠侄皆有書來﹐力勸予出武林一見﹔云一見則舒親族之禍﹐而不受官仍可以保臣節。奕遠又述張蓬元令孫言﹐八王子已破江西﹐招降左良玉兵﹐將自徽州會兵武林班師﹔吳三桂已自廣西收廣東﹑窺閩矣。

先祖忠敏公所紀止於是日。初六日五鼓﹐殉節。

﹟跋﹟

先忠敏公「文集」﹐公長子奕慶府君謂『初則以畏禍避仇﹐不敢刻﹔繼則以遭難破家﹐不能刻﹕引爲切骨恨﹑莫大罪﹑畢生未了心。晚年﹐切望後人稍有能力者﹐首任刻行﹔若力不能刻﹐必抄存名山﹐以俟因緣。或遇有力大人好義﹐刻行手書﹑遺訓﹐世守勿忘。但卒未能行』。終淸世二百餘年中﹐惟前太史平公景蓀代刻公集數卷﹔然遺著甚夥﹐所選無幾﹐蓋仍不外「不敢刻﹑不能刻」二語耳。降及不肖﹐幸逢國權光復﹐已無亡淸忌諱﹔正可全部付梓﹐以了先世未了之心。柰復限於力﹐不能如所願。每讀遺言﹐徒滋惶悚﹗今由紹興縣修志諸君發起﹑專員賀公培心贊成﹐集貲先印忠敏公「日記」若干部﹐以廣流傳﹔並囑開呈遺著全目﹐爲選刻全集張本﹕由童君谷簳傳示盛意。諸公此舉﹐迨卽奕慶府君遺言所謂「好義大人」歟﹗聞命之餘﹐歿存同感﹗謹述原委﹐附於卷末﹐一以慰先世之望﹑一以志諸公之徳。

時民國二十六年﹝歲次丁丑﹞春日也。十一世孫允敬識。

●附錄

祁忠敏公年譜

山陰王思任季重甫原本

順徳梁廷枏章冉

武陵龔沅芷舫同補編

山陰胡蕃晝堂刊

七世孫景行校字

「明史」及王氏「史稿」皆著公傳﹐然互有詳略﹔蕭山毛先生集有公別傳﹐亦間與史異。公殉節後﹐王思任爲撰「年譜」﹐題名稱「同裏友人」﹐蓋知公者。編成未刻﹐故書不顯。今春山陰胡君晝堂自潮州來會城﹐同公文孫小峯及武陵龔君芷舫寓。芷舫﹐故予友﹔因遂識二君。小峯出示行篋舊譜﹐語頗冗蔓﹔芷舫旣就原文節之﹐而旅次書少﹐考訂猶疏。晝堂重以屬予﹔會有勸捐義榖之役﹐舟行無事﹐取諸書之有關涉者互勘證明﹐定爲此本。大抵補其遺失者十之四﹐刪其繁衍者十之三﹐更其體例者十之一。未脫稿﹐晝堂又遊幕廉州﹔瀕行﹐不獲見﹐畱書屬爲付梓。梓訖﹐用揭緣起於簡端。

道光丁酉季春末日夜中﹐順徳梁廷枏記。

先生諱彪佳﹐字虎子﹐一字幼文﹐又字宏吉﹐號世培﹔晉大夫祁奚後。世居汴﹔宋南渡﹐徙浙。入明﹐卜居梅墅者爲始祖茂興公﹔一傳雲林樵甫公﹐再傳湖西耕樂公﹕皆讀書﹐有隱徳。傳直庵公諱福﹐由明經起家﹐教諭重慶﹔以子貴﹐贈中憲大夫。子梅川公﹐諱司員﹔以進士作令﹐有異政。行取禦史﹐出守池州。士民頌神明﹐建生祠﹔有所禱告﹐公在署輒知之。卒官﹐後多奇應。子闇齋公﹐諱錦﹔以子貴﹐贈中憲大夫﹑貴州按察副使﹐是爲先生髙祖也。曾祖蒙泉公﹐諱淸﹔第進士﹐授司理。擢禮科給事中﹐以直諫顯﹔卒官陜西布政使。祖秋宇公﹐諱汝森﹔廩膳生﹐早卒。以子貴﹐贈中憲大夫﹑河南按察副使。父夷度公﹐諱承■﹝火業﹞﹔登進士﹐仕至大參﹐舉卓異。病卒於家﹔所至有惠政﹐祀「名宦」者五。厥後先生殉節﹐父以上三世並贈光祿大夫﹑少保兼太子太保﹑兵部尙書﹔曾祖母金太夫人﹑祖母沈太恭人﹑母王太淑人﹐並贈一品夫人。嘗築園於寓山之麓﹐自號「寓山居士」﹐學者稱「世培先生」云。

明萬曆三十年﹝壬寅﹞

冬十一月二十二日﹝己卯﹞﹐先生生於山陰之梅墅裏第。時夷度公年四十﹐巳舉於鄕。先生爲公第四子﹐禱而孕。生有奇徵﹐肌理如玉。世母金太恭人夢異僧趺化金盆﹐方掬水浴之﹔俄報母王太夫人將娩﹐曰﹕『是必男子』﹗及先生殉節﹐趺坐淺水中﹔蓋豫兆也。

三十一年﹝癸卯﹞

先生二歲。在梅墅。

三十二年﹝甲辰﹞

先生三歲。在梅墅。

是春﹐夷度公登進士。

三十三年﹝乙巳﹞

先生四歲。夷度公選寧國令﹐攜家至署。

三十四年﹝丙午﹞

先生五歲。在官署。

冬﹐夷度公入覲﹐先生隨王太夫人歸裏。

三十五年﹝丁未﹞

先生六歲。在梅墅。

夷度公調長洲。夏﹐先生至署省親。就外傅﹐卽能背誦古帝王名且熟﹔同官咸奇之。

三十六年﹝戊申﹞

先生七歲。讀書官署。

幼聰慧﹐或戲抱至桂樹間﹐以「猢猻上樹」四字使爲對語﹔且曰﹕『能對﹐卽下汝』﹗先生應聲曰﹕『飛龍在天』。是時﹐尙未讀「易」也。

三十七年﹝己酉﹞

先生八歲。讀書官署。

冬﹐夷度公再入覲﹐先生隨王太夫人歸裏。

三十八年﹝庚戌﹞

先生九歲。讀書梅墅。

夷度公升南京兵部主事﹔秋﹐歸。爲先生聘塚宰商公等軒第三女。

三十九年﹝辛亥﹞

先生十歲。

春﹐夷度公履任﹐攜之金陵。

四十年﹝壬子﹞

先生十有一歲。讀書金陵。

冬﹐隨王太夫人歸裏。

四十一年﹝癸丑﹞

先生十有二歲。與兄元孺﹑徳公﹑季超及從兄止祥讀書密園﹐皆力學相砥礪如成人。

四十二年﹝甲寅﹞

先生十有三歲。仍從諸兄讀書密園。

四十三年﹝乙卯﹞

先生十有四歲。在密園﹐與同學諸兄日構文五首。先生年𨿽幼﹐課與相等。

冬﹐夷度公升江西吉安府知府。

四十四年﹝丙辰﹞

先生十有五歲。

春﹐隨夷度公赴吉安﹐與兄季超同讀書衙齋。

四十五年﹝丁巳﹞

先生十有六歲。

春﹐夷度公罷官﹔隨歸裏第﹐與諸兄同受公學。

四十六年﹝戊午﹞

先生十有七歲。

春﹐應郡試。周公家椿以節推權郡篆﹐得捲﹐擊節嘆賞。始以門第爲嫌﹐乃擇尢雋者數十人再三試﹐無踰先生者﹔慨然曰﹕『可以避嫌故而抑其才哉』﹖卒首拔之。就督學試﹐以第四名補博士弟子。兄弟五人咸就秋試﹐惟先生日暮卽投卷出﹔夷度公閱其文﹐知必售。榜發﹐中式六十八名舉人。夷度公以先生年尙少﹐不欲使赴禮部試﹔旣而﹐公爲同裏縉紳力勸出山﹐遂以是冬攜先生入都。

四十七年﹝己未﹞

先生十有八歲。

春﹐應禮部試﹐下第。

夷度公得沂州缺﹐先生侍行﹐徧歷瑯琊諸名勝。旋歸密園。

四十八年﹝是年八月以後爲泰昌元年﹞﹝庚申﹞

先生十有九歲。讀書密園。

春二月﹐商夫人來歸。

天啟元年﹝辛酉﹞

先生二十歲。讀書密園。長子同孫生。

夷度公移宿州﹔秋八月﹐如宿州省覲。冬﹐復入都。

二年﹝壬戌﹞

先生二十有一歲。

春﹐再應禮部試﹐中式第�名。廷試三甲﹐例就節推選﹔以期尙遠﹐請假歸。時夷度公已遷兵部員外郎﹐暫假還裏﹐先生自以未諳服官爲歉。夷度公但教以持身養性﹐無一語及吏事﹔客有疑而問者﹐笑不答。

三年﹝癸亥﹞

先生二十有二歲。

冬﹐赴京謁選﹐得福建興化府推官。

四年﹝甲子﹞

先生二十有三歲。

春正月﹐赴任﹔便道旋裏。夷度公適以奉差歸﹐先生瀕行﹐跪請教﹐不答。或請其說﹐公曰﹕『子知越之誨泅者乎﹖縶壺而扶甕﹐人藉以肘﹐終其身不能泅。一旦挾諸淸冷之淵﹐翻壺卻甕﹐攫其身入水﹐須臾力竭而泅成矣。今者入官﹐翻壺卻甕時也﹔吏事多端﹐焉能一一誨之﹗吾第置之宦海中﹐不數年而成能吏矣』。先生本書生﹐一旦受劇職﹐而莆田又號稱難治﹔及履任未巿月﹐聲大起。於是﹐人咸嘆公言良不謬也。

二月四日﹐舟過延津﹐方觀奕﹐因從容言『夜夢季兄爲予演數﹐謂今日數當盡﹔且顧予曰「當柰何」﹖少頃﹐又曰「尙可救也」』﹗先生語未竟﹐風雹驟起﹐舟三撼而覆。從篷窗出﹐坐覆舟上﹐同舟人浮沈浪中﹔先生掖之上﹐舟偏重﹐仍仰﹐復墮水﹐跨浮木﹐止登中流一石。少頃﹐鋪卒駕小舟以拯﹐獲抵岸。商夫人別居一舟﹐後數里豫泊﹐得無恙。是日﹐偕行無一傷者﹐而舟人反斃其五﹔爲文祭之。

以是月中抵任﹐寮屬士紳皆以先生出貴冑﹐且少年得第﹐必恃才淩物﹐不肯詳求民隱﹔而豪滑輩亦意其少未更事﹐可欺而玩也。然先生故溫和謙謹﹐洞悉人情吏獘﹐剖決精明﹐𨿽老吏不能過﹔始驚服焉。

夏﹐奉檄按查郡邑。故事﹕是役爲直指耳目所系﹐其供張每與直指等。郡邑謂先生世奢華﹐惴惴恐不得當。先生屏騶從﹑撤器飾﹐無異寒素﹔所至歡然。夜送客﹐擎燭役失手﹐誤側先生冠﹔先生徐自整之。役搏顙請罪﹐先生曰﹕『誤耳﹐奚罪爲』﹗

秋八月﹐入闈分校﹔得士如漳州顏茂猷﹑郭符甲輩﹐皆一時名宿。顏通「五經」﹐爲經文二十三首。監試按例止錄其本經七藝﹔先生閱之曰﹕『是當淹貫全經者』。比書榜﹐同事核墨卷﹐見余藝﹔咸服先生言。繼見郭文曰﹕『此勁骨淸操士也』﹗亦登之。後顏以學行徵﹐特賜進士。郭授經養母﹐成癸未進士﹔先生撫吳﹐疏使監軍。及國變舉兵﹐敗死﹔當暑七日﹐屍不腐。其能以言知人如此。

五年﹝乙丑﹞

先生二十有四歲。

秋﹐迎王太夫人養。

六年﹝丙寅﹞

先生二十有五歲。

秋﹐王太夫人以諸子在浙﹐思得見﹔因送歸裏。

七年﹝丁卯﹞

先生二十有六歲。

春正月﹐次子理孫生。秋八月﹐四弟豸佳﹝王編原本作仲兄豸佳﹞領鄕薦第三。

是年﹐奏績﹐給敕命如例。先生官莆多善政﹔海寇數窺邊壖﹐撫軍授之符曰﹕『獲寇﹐卽斬以徇』。先生獲數十人﹐令獄善視之。逾日﹐復陳酒食﹐令醉飽﹔溫加慰諭﹐令輸海上情形。寇感﹐悉吐其實。於是﹐決其重者﹔察可原者﹐責釋之。莆民好訟﹐先生閱舊牒﹐以刁訟者半﹐嚴法禁之﹔訟遂簡。又糧額不均﹐豪家買產遺糧﹐貧民日受敲撲﹔先生力請上官﹐令糧隨產出﹐貧戶如獲更生。先是﹐徵收止督現役﹐並置花戶﹑官戶不問﹔民故畏現役如阱。先生至﹐不分官民﹐皆與現役同比。由是﹐完課甚速。豪右與姦民因緣爲姦﹐借名「助餉」﹐開行抽私稅﹐一菜﹑一果無免者。先生力請﹐罷之。莆地水利﹐以洋城﹑陡門爲尢要﹔時廢壞已久﹐先生捐築之。郡城軍少﹐復增兵爲守城計﹔村落﹐則以保甲法練鄕勇﹐民無盜警。涵江鎭爲海濱要區﹐百貨俱集。他鎭皆有土堡﹐涵江無之﹔建議創築﹐以衛民居。當出查郡屬﹐值米貴民饑﹔先生嚴遏糴﹑搜積囤﹑禁彊糴﹑保富戶﹐米遂流通。時郡中防寇兵集﹐軍糈稽緩﹐譁道使轅﹔有糧者皆不敢出﹐勢凶甚。先生諭以五日給如數﹐眾軍額手曰﹕『淸官至矣』﹗戒勿諠。至期﹐親往給人﹔且詰之曰﹕『缺糈﹐情固當卹﹔犯上﹐法不可廢』﹗眾軍伏地叩頭請死﹔令自推爲首者數人縛送使轅﹐置之法。凡直指﹐必寄司理爲耳目﹔故豪滑多夤充吏役﹐勢橫肆﹐莫敢誰何。先生倡議﹕凡訪犯必求衙蠹﹐衙蠹先從司理始。卽訪諸役之不逞者﹐治數人罪﹔人謂先生得自治之道焉。偶署郡邑篆﹐贖鍰僅充積榖﹐間有不足補以俸者﹔莆人皆屍祝之。

崇禎元年﹝戊辰﹞

先生二十有七歲。

冬十一月初一日﹐夷度公卒於家。先時﹐先生居閩﹐嘗夢公養病別室﹐腰膂作楚﹐躬爲按摩。及公病﹐果以此不起。其孝感如此。二十二日﹐訃至﹔先生痛絕﹐一晝夜不語不食﹐亦不能哭。次日﹐稍知人事﹐卽奔喪行。旣抵家﹐撫柩慟絕復蘇者再。聞訃日﹐適先生生朝﹔自是﹐終身不受慶。

二年﹝己巳﹞

先生二十有八歲。守制家居﹐朝夕不離柩側。

是春﹐卜夷度公葬地於會稽之化山﹐造壙驗燥濕﹔至冬﹐气甚溫﹐遂定焉。

三年﹝庚午﹞

先生二十有九歲。

冬十月﹐葬夷度公。一歲中﹐半廬墓﹑半歸養。

是歲﹐與劉念臺﹑陶石梁諸君子講「體用」之學。

四年﹝辛未﹞

先生三十歲。

春二月﹐服闋﹐太夫人促就道。五月﹐首途﹔瀕行﹐攜客遊蘭亭﹑禹穴﹑鑪峯諸勝﹐得詩八十一首﹐自爲序。舟中讀「通監」及古今名臣奏議﹔遇古蹟﹐輒畱觴詠。

八月﹐抵京。十月﹐考授福建道禦史。以先生當時才望﹐宜得首垣﹔因奉旨必授實官而省員適備﹐故居臺員之第二云。客有賀者﹐先生曰﹕『天下惟宰相能行。諫官得言﹐可言不言﹑言不得當﹐皆負其官。方懼不暇﹐何賀也』﹗同選有由縣令入者﹐輾轉核錢谷事﹐久未得旨﹔先生日與李公子木﹑顏公壯其同論「性命」宗旨﹔潛心研究﹐而學益邃。

五年﹝壬申﹞

先生三十有一歲。杜門候旨。二月﹐商夫人迎至。

四月﹐得旨履西臺。循例﹐侍內外班﹔旋命巡視京城。

先是﹐黔中戰功未敍﹔甫受事﹐卽上「賞罰激勸疏」﹐言『黔功因一級疑稽三年之敍﹐且恩及督﹑撫﹑總帥帷幄大臣﹐而陷敵衝鋒將士不與﹐何以勵行間﹗山東之變﹐六城連陷﹐未嘗議及一官﹔欺蒙之習﹐不可不破』。奉旨﹕『黔功速敍』﹔並置失事諸縣官於法。

六月﹐疏請召對﹔且請賜對九卿臺省﹐以廣諮詢。時東西用兵﹐軍情奏報悉禁抄傳﹔先生極言不可。

七月﹐疏請飭宣云邊備並辧救故督沈公棨獄。沈素有淸操﹐撫宣云時屢出兵卻敵﹐爲法受逮﹔宣民感入骨﹐擁馬首畱者數萬人﹐赴京訴者亦千人。是時帝怒不測﹐復有假此構朝紳者。疏入﹐同官危之﹔奉旨僅奪俸﹐然沈亦因獲出獄。

十月﹐抗疏言﹕『九列之長﹐詰責時聞﹔憲臣陳於廷﹐四朝遺老遽被重譴。恐諸臣惕嚴威﹐競爲迎合揣摩﹐以保名位﹕臣所慮於大臣者此也。方伯或至一﹑二考﹐臺員或至十餘載﹐未得遷除﹔而監司守令多貶秩停俸。臣子精神才具﹐不能稍有餘地展布發舒﹔急功赴名之心﹐不勝其掩罪匿瑕之念﹕臣所慮於小臣者﹐此也。撫按之事﹐多令中官監視會同﹐開水火之端其患顯﹐啟交結之漸其患深﹕臣所慮於內臣者﹐此也』。又痛言『京營操練﹐忽遣七內臣參越閫政﹔諸弁自好者不屑俯首﹐不肖者遂多借竇』。言皆忤旨譙責﹝按「明史稿」﹕崇禎四年﹐起擢禦史﹐疏陳賞罰之要。踰年﹐言「九列之長﹐詰責時聞」云云。是誤以賞罰一疏﹐上於四年。考先生𨿽以四年奉禦史之命﹐而補官仍在五年。「史稿」以兩疏年分區分﹐敍次未晰﹔今據舊譜而補所未備。又按舊譜十月抗疏云云﹐言皆觸諱﹐上亦不之罪﹔然「明史」﹑「史稿」並云「忤旨譙責矣」﹐今從之﹞。

十一月﹐上「合籌天下全局」疏﹐以策關寧﹑制登海爲二大要﹐分析中州秦晉之流賊﹑江右楚粵之山賊﹑浙閩東粵之海賊﹑滇黔楚蜀之土賊爲四大勢﹐極陳控制駕馭之宜﹐而歸其要於戢行伍以節餉﹑實衛所以銷兵﹔帝皆褒納。

十二月﹐疏言「畱都爲國家根本﹐兵權宜肅」﹔因糾南樞臣傅振商衰邁﹐有旨令解任去。

是月﹐第三子班孫生﹔時先生方侍班﹐故名之。

六年﹝癸酉﹞

先生三十有二歲。

春正月﹐實授禦史。時帝以修省﹐齋宿文華殿。先生疏言「乘春布令﹐莫如先除民害﹐以收民心」﹔因條上民間大苦﹐如里甲虛糧﹑行戶搜贓﹑欽提訐訟﹑窩訪私稅私鑄﹑解運馬戶鹽丁難民﹐凡十四事。又力陳帶徵﹑豫徵之害。帝覽奏惻然﹐亟命釐革。

二月﹐疏言四事﹕一﹑監司遷轉宜重﹔二﹑有司參罰已窮﹔三﹑舉徳行﹑正文體﹔四﹑核諡典﹑勵人心。又陳淸輦轂四法﹐因糾刑曹張景韶貪縱﹕皆奉兪旨。

三月﹐有代巡按蘇﹑松命。四月初﹐出都﹐間道歸省。五月﹐宜興豪奴變作﹐朝命促行﹔跽別太夫人曰﹕『定變後﹐卽請告矣』。六月四日﹐入境﹐首以十革﹑十四申﹑九詢檄下郡邑﹔革者革去其獘﹐申者申其所當行﹐詢者詢其何者可行﹑何者在所革也。

乃據屬所答核之﹐定黜陟。祁氏累世爲循良吏﹐有傳家治譜﹔夷度公巳匯爲成書﹐名曰「牧津」。先生至吳﹐分錄以頒其屬﹔咸謂可法﹐刊行之。

給諫章公正宸以疏糾新參王公應熊得罪﹐下司寇獄﹔先生疏解之﹐並責王公不爲申救。疏入﹐通政司以章公巳得宥﹐封還原疏。

居吳一載﹐革獘政﹐興良法。蘇州無賴結黨﹐曰「打行」﹔廉其稔惡者四人﹐械於衢。集三老﹐詢之曰﹕『可殺否』﹖僉曰﹕『可』。則又招觀者﹐問如三老﹔觀者亦曰﹕『可』。於是掄大箠﹐箠未量五寸﹑積一寸半﹔每十箠﹐易操箠者一人。旣死驗之﹐陳其屍。又三吳間多豪僕﹐淩轢小民﹔翰林陳於鼎勢赫奕﹐其家奴周文爙肆惡積怨。宜興民陳軾刑聚牲眾發難﹐焚陳氏廬﹐並發其祖墓﹔因而旁掠﹐幾不測﹐朝廷促先生亟往治之。首榜豪奴罪﹐戍亂民數人﹐追還所奪田產﹐而奏奪陳氏父子官﹔又治諸怨家之爲亂者﹐變遂定。別匪聚黨﹐以「天罡」爲號﹔官治之﹐則愈橫肆﹐市人避若虎狼。先生擒罡魁四人﹐立杖殺﹐亦暴其屍三日﹔罡黨股栗散去。或竄入營﹐與營兵相比爲姦﹐挾制營將﹔福山營兵金得貴數告官﹐官畏﹐不敢與辧。先生聞﹐卽治以軍法。豪貴多倚勢陷平民﹐舊有扛擡﹑釘封諸名目。猝遇富而弱者﹐挾之至家﹐逼令獻產﹐曰「扛擡」﹔或封其廬屋﹐使納賄贖﹐曰「釘封」﹕皆窮治之﹐風頓輯。明制﹕官兵獲盜﹐自初審至招解﹐皆令此兵伴送之﹔往往畏累﹐不敢擒賊。先生令獲盜卽付所司﹐以其贓爲兵賞﹔將士感奮。故終先生任﹐獲盜多至百倍。又刻意淸釐積獄﹐先出有司不意﹐遣人猝收其監簿﹔然後令逐案詳報﹐釋淹滯凡七百餘人﹑注銷未結積案凡五百餘詞。有系訟十年不決者﹐咸數語剖斷﹔情不敢治者治之﹐法不敢釋者釋之。吳中賦稅數倍他省﹐解役之費不貲﹔先生以贖鍰捐置常州役田千畝﹑淸吳縣隱租千餘石﹐以惠解戶。又借華田義米萬石爲上海買役田﹐而先以田租償所借。他省十歲一役﹐三吳役繁﹐故倍之﹔而免役又多出官戶﹐因滋詭寄之獘。夷度公爲長州令﹐倡官戶限田法﹔至先生﹐令有司力持之。縉紳求免役者﹐必峻拒﹔詭寄不行﹐由遂有餘。又革漕糧陋規銀﹐計十餘萬。行部所及﹐屏絕供應﹔令購買諸物﹐一依民間市值。以官價抑買者﹐嚴禁之。明季邊境多事﹐凡錢榖分解京邊﹐有司誤聽胥吏解少畱多﹐每自受參罰。先生定爲四則﹕曰至急﹑曰次急﹑曰稍緩﹑曰可緩﹐等殺其數﹐設簿抽稽﹔於是﹐胥吏不敢上下其手。至揚勵風化﹑旌獎節義﹐更舉爲當務之急焉。

七年﹝甲戌﹞

先生三十有三歲。在吳殫竭心力﹐遂構病。兩疏請解職﹐不允﹔乃力疾視事。旣得代﹐乘間歸省。

冬﹐大計居上考﹐而中旨屢駁。先是﹐宜變定後﹐豪僕羣斂迹。未幾﹐首輔周延儒歸﹐復縱下虐民如故﹔於是怨家又相聚發其祖塋﹐延儒欲興大獄。先生僅懲首者而窮究亂由﹐延儒大憾之。諷主考者﹐擬帶降一級﹝按西河毛先生撰傳止云奏奪陳氏官﹐延儒與陳氏僚婿怨彪佳執法﹐嗾中官下其等﹐無發延儒祖塋事﹔此從「明史」﹞﹔帝察其無罪﹐命攺降俸﹝按「明史」止云回道考核﹐降俸﹔不云先擬鐫級。此從「史稿」﹞。吳中文公震孟謂先生巡吳爲二百年來所僅見﹐不加異數﹐反因豪奴變﹐累及巡方﹔是非顚倒矣﹗將疏爭之﹔先生力止而罷。

八年﹝乙亥﹞

先生三十有四歲。春﹐居都門。時太夫人年巳七十有二﹐先生歸思甚切﹔慮引病不得請﹐遂牒臺長代題﹐始獲告歸。四月﹐出都﹔登岱頂﹐爲太夫人祈壽﹐有詩。五月﹐抵武林﹐養病﹔迎太夫人至湖上﹐奉遊山剎﹐飯僧。病愈抵家﹐杜絕塵俗﹐與諸昆編梓夷度公「文集」二十餘卷。

時劉念臺先生赴召﹐先生送之。劉詢以用世之學﹐先生首舉「格君」爲言﹔且曰﹕『使上敬且信﹐斡旋自大﹔不在一﹑二事力爭也』。先生旣獲息肩﹐專講「性學」。王金如問﹕『親親仁民﹐只此仁愛﹐原無物﹑我﹔何以施有差等』﹖先生曰﹕『譬如源泉﹐遇石則激﹐遇澗則止﹔泉體無異也』。曰﹕『泉體無異﹐而石﹑澗巳分﹔物﹑我烏得謂之一體哉』﹗先生首肯之。

十月﹐築別墅於寓山﹐爲終隱計。山下蓄水爲池﹐立放生社。

十一月﹐親至姻黨訪問疾苦﹔及貧不能嫁娶﹑殮葬者﹐卽資助之﹐著爲規條。又置贍族﹑贍鄰產約百畝﹐歲暮躬自散給。值風雨衣濕﹐或勸少休﹔先生曰﹕『彼饑寒者﹐其苦當百倍。今使饑得食﹑寒得衣﹐吾念此至快﹐又安知風雪苦哉』﹗

童僕非馴謹者﹐不蓄。有以小失訴者﹐亟對客逐之﹔曰﹕『矯枉不妨過直﹐且以示吾家法』。自是﹐諸僕益謹畏。

九年﹝丙子﹞

先生三十有五歲。四月﹐寓山艸堂成﹔迎王金如﹑張凝如及兄季超﹐杜門卻掃﹐講「性理」。嘗曰﹕『宋儒疏赤子入井爲「觸物而感」﹐有物可觸﹐物與我旣成對待﹐如何謂體』﹗又曰﹕『心與太虛同體﹐萬物不離太虛﹐豈有心物外哉』﹗金如語﹐每過質直﹔先生怡然受之曰﹕『言中膏肓﹐眞藥石也』﹗自此稱以「先生」不字。

五月﹐長子同孫殤於痘﹐色不哀﹐或竊議其矯﹔先生曰﹕『人情﹐於父母每患不足﹐妻子每苦有餘﹔卽矯﹐亦未爲失也』。

六月﹐疫倡﹐其昆仲捐設醫藥局於郡城光相寺﹐療治近萬餘人。

秋八月﹐弟熊佳領順天鄕薦。

八月﹐捐俸修鄕賢祠﹔求賢裔﹐資之使學。

十一月﹐葬長兄元孺於上方山﹐親董工役。

十年﹝丁丑﹞

先生三十有六歲。家居。

正月一日﹐拏舟出遊﹔一舟橫觸﹐幾覆。舟人謝過﹐先生曰﹕『吾虛舟也』﹗笑遣之。

二月﹐增築寓山。王金如投書相規﹐謂『癖耽泉石﹐於君﹑親﹑兄弟﹑朋友間皆有負焉』。先生得書﹐卽以「四負堂」顏其室﹔曰﹕『以志吾過』。

郡城稅間架﹐又工人代石煆灰適當郡城脈﹔並力請當事禁止。八壩私稅爲商民害﹐屢革屢復﹔先生反復陳其獘﹐卒永革之。商民有謝者﹐拒不見。剡邑饑﹐王金如首建賑議﹐先生極力贊成其事。暑甚﹐感病﹔因念獄中苦熱﹐致書當事﹐盡淸宿禁。又念野多暴骨﹐招僧本原﹐資其衣食﹑器具﹐俾擇地掩埋﹔遠近無暴露者。

十一年﹝戊寅﹞

先生三十有七歲。家居。

有言獄囚因饑至病﹐多死者。捐己資﹐使僧恆監日熬粥﹔徧給郡邑獄﹐凡六所﹔病者﹐以藥療之。

浙衛運軍弁苦累﹐舊制惟三江以備倭免運﹐諸弁以不均爲言﹔先生謂數年後三江亦盡矣﹐無益運事﹐徒失備禦耳。因力言於當事﹐謂『宜別求良法蘇運力﹐不當違制攀援三江﹐因與俱盡』。札凡十餘發﹐事獲中止。先生入仕十餘載﹐未嘗以私幹當事﹔所親求一言﹐不可得。至地方利害﹐則奮身任之﹔輒盡言無隱﹐嫌怨不少避。

二月﹐登鑪峯探石室﹐有詩。

三月﹐登螺峯﹐遊浮峯寺﹐作王文成公宅題壁詩。

九月﹐爲金家奕雪冤獄﹔家奕故素未嘗通音問者也。

十二月﹐聞流寇警﹐乃博采古今守城法有成效者﹐輯「禦寇」一書﹔編纂自此始。

十二年﹝己卯﹞

先生三十有八歲。家居。

正月一日﹐見族有困窘者﹔嘆曰﹕『一葉之黃落﹐皆元气所不充。一夫之饑寒﹐亦吾心之未逮﹔況族黨乎』﹗乃再增廣贍資給之。又以族貧﹐不能延師﹐多廢讀﹔爲立義學於宗祠。

六月﹐新居成﹐奉太夫人居焉。

遠戚錢長吉以墳地鬻於先生﹐是時方客死﹐先生舉券還之。越人以螺糞田﹐先生謂「是傷物命﹐致災沴」﹔請當事設法禁絕。嘗謂『吾輩畱心聖學﹐空言無補﹐曷若行之以實』﹗因盡捐歲租濟民緩急。

自乙亥得請歸﹐至是巳五載。明制﹕職官病告﹐三年不痊﹐卽與閒住。先生引例請黜﹐得旨﹕『命俟病痊後赴京補官﹐不限以期』﹔蓋異數云﹝按毛傳﹐以病假過八年自劾﹐請照過五年閒住限例﹔而詔起掌察。據此﹐以自劾爲先生歸後八年壬午事﹔今從舊譜﹞。

十三年﹝庚辰﹞

先生三十有九歲。

正月﹐提學許公平遠校士至浙﹐慕先生品望﹐間道修謁﹐遠嫌不見﹔屢請﹐終謝卻之。

閏正月﹐太夫人病眩﹔日待湯藥﹐眠食皆不暇。王金如病於四明﹐饋醫藥不絕。念春令百物滋生﹐使人多買水族放之﹔日以百斛計﹐資太夫人福。三月四日﹐太夫人無疾卒於內寢。先生痛絕﹐僅存餘息。踰日﹐始少進粥﹔又數日﹐始食鹽菜。居苫茨﹐無頃刻離。

夏四月﹐弟熊佳成進士。聞王金如病歿﹐爲位以哭﹐爲營葬事。

春﹑夏間﹐霪雨壞麥﹐米值驟騰﹔議救荒策十五條。當道及諸縉紳以先生居喪逾百日﹐力請出董其事﹔遂與余武貞先生行和糴法﹐使諸生領官票分糶郡城。婉勸四鄕富室平糶﹐使自濟其本土﹔而後設廠﹐日施粥﹐以期分給米石﹕全活無算。時海內大饑﹐先生欲推廣行之﹔因再輯「古今救荒書」﹐通行遠近。

八月﹐合葬太夫人於化山。值大雨﹐扶柩哭泥濘中﹔觀者咸爲感泣。入城謝弔﹐舟中夢呼救者。旣醒﹐適屠肆將殺豕﹐惻然心動﹐市而放之﹔檢行篋餘金﹐與豕值適相當。至武林﹐所寓鄰有鬻妻爲娼償逋者﹔先生出原價贖還﹐使歸母家。太夫人遺產五十畝﹐先生以增祭產﹑贍鄰族﹐不以自私。

時盜賊充斥﹐將力行保甲﹐士族多恥任其事﹔乃與同族兄副戎寧方自爲正﹑副長以率之﹐保甲遂行。

十四年﹝辛巳﹞

先生四十歲。在家守制。

浙地自上年夏﹑秋並歉收﹐先生計本年必饑﹐作「救荒議」預爲籌畫。適雪十日不止﹐市絕爨煙﹐人心洶洶﹔數百里饑民羣起爲盜﹐劫掠郡邑。長官倉皇閉城﹔先生夜半入見當事﹐曰﹕『今日爲饑民﹐明日爲亂民矣﹗今日搶民粟﹐明日搶府庫矣﹗今日烏合﹐明日必有姦民號召以狂騁矣﹗及今猶易散也』。卽請部署﹐分領兵快出擒數人﹔余果奔散。再促夜發兵出城﹔山鄕聚者見兵至﹐咸潰走。先生曰﹕『此醫家急治其標法也。不速培本﹐則病復發﹐難療矣』﹗於是以賑務自任。自春䢐秋﹐致本部﹑道﹑守旁及寧﹑臺官紳札計二百六十八通。先停徵斂﹐俾有田者得專力捐賑。設官糶﹑民糶兩法﹐借官銀出糴外郡﹐而勸民間積榖者每石減價值三錢。春間分區計口給米﹐入夏設廠賑粥。

有自好不屑就食者﹐收值三之一﹐使有自市名。逐優人出境﹐以節冗食﹔禁種糯﹐令不得作酒。又多設藥局﹑病坊﹐死道路者埋之﹑嬰兒棄者收之。釋獄中罪輕者﹐禁胥役無許下鄕勾攝。賑事旣畢﹐旌其捐貲及司理者﹔蓋古今荒政無此詳備云。

十五年﹝壬午﹞

先生四十有一歲。家居守制。

歲初﹐聞南部使至浙﹐酷督解戶﹔先生愀然致書當事﹐言『南糧解役﹐無不破家。且歲荒民疲﹐必求寬假以延其餘生』。因勸諸紳公揭公疏力請折價﹐民困遂蘇﹔初不知意出先生也。二月﹐再延僧人恆監總掩骼事。又言之道使鄭公﹐共置產爲久計。

是春﹐次子理孫應童子試﹔邑令汪公奇其文﹐將列首選。先生介司理陳公﹐力辭﹔汪曰﹕『吾但知錄才耳﹐非私先生也』。

明初﹐立稅務平水﹐稅竹木﹐山民苦之﹔旣乃增賦革稅﹐已百餘年。諸稅棍忽慫恿榷使者﹐欲復行舊例﹔先生力阻﹐乃止。

夏五月﹐米價復貴。連歲募賑﹐勢不能再舉﹔乃集諸紳設粥廠。六月﹐疫作﹔先生獨捐己資﹐設藥局於大善寺。自月初旬至於八月﹐又霪雨傷稼﹔先生齋宿虔禱﹐月晦獲霽。郡邑當事以贖鍰爲賑金﹐先生仍任其事。

先是﹐六月服闋﹔九月﹐召掌河南道事。會兵警道梗﹐至十一月始聞命﹔卽束裝行。時貪風盛熾﹐乃作文誓於神曰﹕『古人淸﹐畏人知﹔予不能信於世﹐不妨以自信者信人也』。瀕行﹐道費無所出﹔適第三女受聘金﹐供舟車及都門薪水焉。初十日﹐啟行﹔二十五日﹐渡河。抵沭陽﹐知京師戒嚴﹐傳警甚急﹐無北行者﹔乃返淮上﹐圖間道入都。值冬至﹐北向號泣曰﹕『主上焦勞﹐臣敢惜死哉』﹗同行泥之﹔先生曰﹕『不召﹐且當赴﹔義之所在﹐死生以之。況有朝命乎』﹗淮督史公可法使材官及武健各六人同途伴送﹐先生戎服介馬雜其中以行——時閏十一月十三日也。十七日﹐至嵇家莊﹔民間傳北騎﹝本作「大兵」﹐此從王編原本。下同﹞自徳州下臨淸﹐先生不爲沮。二十日﹐至穆陵關﹔次日﹐抵靑州。兵使王公力言「北騎不遠﹐必稍待」﹐材官輩亦遲疑﹔先生堅不聽。二十四日﹐抵李家口﹐知河間已破﹔又傳北騎在徳州。二十五日﹐冒大雪行二十里﹐從者僵僕﹐買薪附火。過慶雲﹐傳滄州有警﹐宿敗屋下。二十八日﹐過興濟——北騎所經地也﹐極目邱莽。自興濟抵靑縣﹐數日皆露宿。二十九日﹐夜抵靜海﹔城閉﹐宿城塹邊。十二月一日﹐至大王莊﹐津撫馮公元揚遣兵迎護﹐始獲一午飧﹔蓋旬日皆日中不食也﹝按先生自敍云﹕『設予不暫退淮上﹐則至滄津時﹐正北騎南下時也。予之遲﹐有天幸焉﹗及在淮﹐皆勸稍待﹔而予決意速發。楊信﹑臨淄﹑安樂予過數日皆殘破﹐是予之速﹐又有天幸﹗初欲攺從西道﹐方行忽復從東﹐而西道之臨淸適破矣。過靑州時﹐王公挽畱甚力﹐予不畱﹔未數日﹐攻靑州。予之邀幸於天者﹐何多也﹞。

初四日﹐抵都門﹐釋戎服。時都中訛傳日至﹔先生備述途中聞見﹐人心稍定。初五日﹐見朝﹐旋蒞任。有旨﹕命朝臣集議﹐定天下督﹑撫去畱﹔先生建議謂「首易宣督﹐恐宣兵無統」﹔隨上「慰諭宣兵」疏。當赴召時﹐總憲劉公念臺﹑副憲張公二無﹑僉憲金公樞正皆一時正人﹔及入都﹐而劉﹑金二公並以直諫譴。先生上疏「請畱淸望直臣﹐俾爲羣僚表率」﹔會廷臣亦有繼言者。上怒甚﹐責諸臣回奏﹔先生復上「釋聖怒以開言路」疏﹐然終不能挽。張公又多病﹐先生勢益孤而自任益力﹔又上「振起人心」疏﹐糾參各督﹑撫糜餉。又疏駁趙公石室書藏﹐伏機械。皆報可。

十六年﹝癸未﹞

先生四十二歲。

先是﹐佐辦大計﹔至元旦﹐各省計冊因警多未至﹐計典因不獲舉。先生嘆息﹐謂「開國二百八十年來﹐至此一大變」﹗憂憤形於色。後計冊漸至﹐手自披錄。時上方欲申飭計典﹐督責部院甚嚴﹔先生上疏「請責成九卿臺省先擇其大賢﹑大不肖者聽部院訪核﹐庶可得其綱領」。二月﹐運河阻兵﹐疏請復海運。聞楚中流賊設僞官﹐踞荊﹑襄﹔卽上「賊勢叵測」疏。時臺省中楊﹑廖方敗﹐慮朝廷厭薄言路﹐又上「言官流品不淸」疏。三月六日﹐帝從容憶及先生入都艱險狀﹐召對文華殿﹐曲加慰諭﹔繼詢所歷地方被兵情形﹐兼訪剿賊策。先生條對稱旨﹐賜茶餅﹐退。後卽疏劾戶部侍郎王正志「督餉山東﹐聞警輒移家避」﹔得旨速核。北騎還至邊﹐京師解嚴﹐方舉計典。四月二十八日﹐連上「大察」﹑「拾遺」諸疏﹐皆奉兪旨。時共掌科事者爲吳公磊齋﹑塚宰爲鄭公元鶴﹐皆淸正不阿﹐先生又虛心﹐不輕折人名爵﹔至平日盜虛名﹑負奧援者﹐則不得幸免焉。事竣﹐問遺莫敢及其門。

吏部吳昌時依附正人﹑竊聲气﹐時方營入選司﹔適帝命臺省敭歷藩﹑臬後始入卿寺﹐昌時卽借以讋懾。臺省舊例﹕外轉者二﹔昌時頓增至八。先生曰﹕『上意在練材﹐非外之也。余首篆﹐請身先之﹐可破重內輕外積見。然行之宜漸﹐不宜驟﹔恐駭觀聽﹐傷國體』。昌時陽唯唯應之。故事﹕臺員升轉﹐必由掌道牒送﹔昌時竟疏推六員。先生曰﹕『本朝掌故﹐自此隳矣』﹗遇昌時於朝﹐面叱其「招權骫法」﹐昌時又陽謝之﹔先生遂連疏言昌時姦邪狀。舉朝素懾昌時﹐見先生廷叱﹐皆咋舌走。時先生方以疏畱掌院劉公爲帝所忌﹐及聞累疏參駁﹐愈危之﹔然帝之疑昌時﹐亦自此始。廷臣黠者因羣起共發昌時私﹐廷訊棄市。

計典旣竣﹐例酬卿寺及臺資列首者。先生以臺例三差﹐缺一不可﹔至七月﹐乃具題上﹐隨差刷南畿捲。乞休﹐不允。臨行﹐再上三疏﹕一﹑抽丰遊客﹔一﹑借貸富室﹔一﹑差役縱惡﹕皆切中當時大獘。帝覽疏擊節﹐命指其尢者。先生復以姓名上﹐並下於理。

八月十六日﹐出都。十月十三日﹐便道還家。值次兄徳公喪﹐先生哭曰﹕『友愛﹐人之常情。吾兄每以明敏練達勗予不逮﹐愛我兼成我者﹐兄也﹔能不慟乎」﹗

十二月﹐東陽許都兵起﹔值會城巡撫未至﹑巡按已離境﹐人心惶懼。先生飛書畱巡按﹐促巡撫返。巳乃親冒風雪渡江﹐畫方略﹔並薦司理陳公子龍監軍﹐且密囑曰﹕『收彼中大俠爲用﹐以計召許都至會城正法』。先生入城﹐與當事共圖固守﹐鼓勵村落練鄕兵﹔至賊就擒﹐乃罷。

十七年﹝本作「大淸順治元年」﹐此從王編原本﹞﹝甲申﹞

先生四十有三歲。

春﹐病發抵家﹐疾益甚﹔具疏請休。三月初旬﹐聞請不允。二十六日﹐力疾赴南畿。至吳門﹐聞李賊犯京城急﹐或勸且引病觀變﹔先生曰﹕『時危﹐則君臣之義愈切﹔引疾不在此時也』。遂兼程進。帝後旣殉國﹐凶問至﹐北望號慟﹐遂絕口不言疾。

四月﹐福藩避亂至淮﹐序當立﹔先生亟同史公可法等至舟次迎入南都﹐謁孝陵﹐居內守備府﹝按「明史」「福王傳」﹕『四月庚寅﹐稱監國﹔壬寅稱僞號』。「明史稿」本傳云﹕『五月朔﹐福王謁孝陵。越三日﹐監國』。今從「明史」﹞。王召諸臣議戰守策﹔先生曰﹕『戰守固今日要事﹐然紀法爲立國之本﹑人心爲紀法之本。亟宜頒大賚﹐以固人心﹔渙大號﹐以明紀法』。侃侃數百言﹐聽者竦然。諸臣援宋髙宗故事﹐擬以王爲「兵馬大元帥」﹔先生曰﹕『監國﹐本朝故典也﹔何遠引爲』﹗議遂定。諸臣方上「監國」寶﹐而侍郎呂大器初主立潞王﹐及是懼禍﹐欲獻媚﹐請以後日卽正大位﹔先生抗言曰﹕『監國﹐名極正。今日監國﹐明日登極﹐事如兒戲﹐何以服人心﹑謝江北諸將士乎﹖且羣帥勸表未至﹐卽有忠如陶侃者﹐尙以不豫定策爲恥﹔況其他乎﹗旣監國﹐則君臣分定。請俟王徳及人﹑諸帥推戴而國服亦滿﹐斯時始議其儀﹐未晚也』。從之。又二日﹐疏陳致治大本﹐語甚剴切﹔王嘉納之。是時羣小欲以正位邀功﹐駕言史公阻撓有二心﹔史公懼﹐不敢堅主先生議。先生又上三事於閣臣﹕一﹑先帝殉社稷﹐須崇美諡﹔一﹑監國選后妃﹐須俟聖母迎至後﹔一﹑臣子遇非常變﹐不可藉是逾格升遷。眾議欲授先生節鉞﹝按毛傳﹕『可法𨿽是彪佳言﹐不敢持﹔遂以民變﹐謂彪佳素徳蘇﹐出彪佳安撫蘇州』。今從「舊譜」﹞﹐先生不可﹔又欲循格轉京卿﹐先生曰﹕『予臺資十三年﹐卿寺固非越分。但乘變轉階﹐義不忍爲』﹗因自請仍舊銜。

適髙傑兵擾揚州﹐士民奔避江南﹐姦民乘機剽敓﹔廷議以先生嘗按吳﹑有威望﹐遂推往宣諭。初八日﹐命下﹔次日﹐行。抵句容﹐聞吳城晝閉﹔先生露布郡邑﹐言「國已有長君﹐今奉命安撫」。吳人聞先生復臨﹐皆驚喜相告。時天久不雨﹐先生至﹐卽步禱赤日中﹐雨大沛﹔人呼爲「軍門雨」。抵京口﹐卽設先帝後位﹐集紳士哭臨﹔並以「江北固守﹐中原無寇」播告所屬﹐出見難民﹐多方安輯。次日﹐大集郡人﹐徧詢地方疾苦﹐釋獄囚之可矜者數十人。至丹陽﹐宣詔﹐首舉忠孝大義﹔且榜於途曰﹕『叛逆不可名﹐忠義不可矜﹔有借鋤逆以逞私怨﹑借勤王以聚匪徒者﹐法必誅﹐毋赦』﹗時械亂民至﹐立斬三人。抵宜興﹐士民焚香迎數十里﹐先生停車慰勞之。入縣﹐梟逆奴數人以徇。所至宣布赦文﹐甄別有司賢否﹔於是諸邑倡亂者皆斂迹。

王旣稱號後﹐遷先生大理寺丞﹐擢右僉都禦史﹐轉蘇松督。疏辭﹐請終安撫事﹔遂巡撫江南。及抵蘇州﹐合屬迎謁﹔首以「忘身乃保身﹑忘家乃保家」二語諭之。蘇州諸生以其鄕少詹事項煜等從賊﹐作檄致討﹔姦民和之﹐焚劫煜與大理寺正錢位坤﹑通政司參議宋學禮﹑禮部員外郎湯有慶四家﹐蕩洗無遺。先生置首亂者於法。常熟亂民亦以時敏從賊﹐焚毀其三代四棺之未葬者﹔先生斬三人﹑鞭死數人﹐亂始定。因上言請將從逆諸臣議罪﹐使士庶無所藉口﹐則焚掠之徒可加等治﹔王允其請。嘉定令恃虛名狂恣﹐遽斥之﹔松江別駕朱某貪縱﹐庭褫其冠﹐禁之獄﹕人大快。嘉定華生拷奴酷﹐遂激變﹔各大姓奴同時起﹐縛主杖之﹐踞坐索身券﹐或殺﹑或辱。所至數萬人﹐百里內如沸。先生密發標兵﹐授蘇道方略﹐悉擒之﹐斬凶首數十人﹐磔屍﹔令曰﹕『故主乞哀者貸死』﹗於是諸奴親屬皆膝行搏顙主庭﹐願納券﹐服役如初。

六月二十三日﹐抵蘇松巡撫任。疏言﹕『國難方張﹐賊仇未復﹔皇上爲乾坤再造之主﹐微臣有股肱三輔之任。以地形﹐則負海枕江﹔以民力﹐則三空四盡﹔以習俗﹐則士囂民頑﹔以吏治﹐則文恬武嬉﹕整頓最難﹐補苴無策。臣於此不敢自有其身家﹐惟與士民共身家﹔不敢自有其性命﹐惟與將吏共性命。夫身家尙不自有﹐又何有貨賄﹗性命尙不自有﹐又何有情面﹗此臣剖心瀝血之誠﹐可矢諸天日者也。惟是賦才旣庸﹐具識復闇﹔軍旅未習﹐學問未深。共濟必藉夫賢才﹐固圉必資其勁旅﹔凡請補將吏﹑調濟軍需﹐自當勉圖其所急﹐要非舊貫之可拘。倘不稍寬文法﹐恐難轉布微誠﹔如掣肘之未除﹐縱鞠躬而無補。伏乞言無微而不收﹐事有呼而必應﹔庶涓埃可效﹐而駑力可勉也』。疏入﹐識者以爲切中當時情事。

有吳遵者﹐謀不軌﹐禁之縣獄﹔每言願見先生﹐有所陳而死﹔爲先生所拒﹐不得見﹐則以吳昌時往來密札﹐令其子獻之朝。先生命縣令索毀之﹐曰﹕『吾不爲已甚也』。

二十八日﹐出誓師﹐以上下名分激勵將帥﹔每一出語﹐涕淚橫流﹐將士呼聲動地。召募兵勇﹐中上格者爲衝鋒兵﹐得百人﹔次爲選鋒標兵﹐得五百人﹔有絕力而知兵法者拔爲親將﹐得二十人﹕一時壁壘爲南兵之冠。

詔設廠衛緝事官﹐先生上言﹕『洪武初﹐官民有犯﹐或收系錦衣衛﹐當事者因非法淩虐﹔髙皇帝乃於二十年焚其刑具﹐送囚刑部﹕是祖制原無詔獄也。後乃以羅織爲事﹐𨿽朝廷爪牙﹐實權姦鷹狗﹔舉朝盡知其枉﹐而法司無敢雪。慘酷等來﹑周﹐平反無徐﹑杜﹕此詔獄之獘也。洪武十五年﹐攺儀鑾司爲錦衣衛﹐專掌直駕等事﹐未嘗令緝事也。永樂間﹐詔立東廠﹐始開告密門。無籍凶徒﹐投爲廝役。赤手鉅萬﹐飛誣徧及﹔善良招承﹐出於私拷﹕怨憤滿乎京畿。欲絕苞苴﹐而苞苴彌盛﹔欲淸姦宄﹐而姦宄益多﹕此緝事之獘也。若夫刑不上大夫﹐祖宗忠厚立國之本。及逆瑾用事﹐始去衣受杖﹔刑章不歸司敗﹐撲責多及直臣。本無可殺之罪﹐乃蒙必死之刑﹔血濺玉堦﹑肉飛金陛﹐班行削色﹐气短神搖。卽卹錄隨頒﹐已魂驚骨散矣﹗朝廷徒受愎諫之名﹐天下反歸忠直之譽﹕此廷杖之獘也』。疏奏﹐大學士姜曰廣擬兪旨﹐羣奄共撓之﹔曰廣抗疏力爭曰﹕『緝事不除﹐宗社且不可知﹐何廠衛之有』﹗乃命攺歸五城禦史隨時體訪。

督輔史公可法部將陳可立﹑劉肇基﹑張應夢﹑於永綬駐京口﹐浙江入衛都司黃之奎亦部水陸兵三﹑四千戍其地。之奎馭軍嚴﹔四將兵恣橫﹐刃傷民﹐浙兵縛而投之江﹐遂有隙。已而守備李大開統浙兵斫鎭兵馬﹐鎭兵遂與相擊﹐射殺大開﹔亂兵大焚掠﹐死者四百人﹐民財罄盡。先生疾至﹐而永綬等已遁去。先生劾治四將罪﹐有旨命四將赴可法軍前聽核﹔不能罪也。先生行視被難家﹐賙卹備至﹔民咸悅。四鎭欲寄家江南﹑開藩江北﹐以地富饒﹐且可避北騎。先生至京口﹐調諸路防兵﹐撫臺浙潰卒﹔每撤輿從﹐雜諸將中閱地方要害﹐沿口百里周設營寨﹐旬日軍聲大振。四鎭憚先生威﹐以書通問。先生報書﹐感以大義﹔自是﹐無一卒渡江內擾者。

初﹐興平兵攫丹陽市錢﹐浙兵勤王者不平﹐斗而傷﹐軍民大噪﹐城閉。先生率所募軍馳至﹐斬興平兵。興平伯髙傑方據瓜洲﹐最號跋扈﹔夙憚先生威。至是﹐忌之﹔揚言且移兵丹陽以哃先生。先生卻以牒﹐復約會傑於大觀樓﹔樓在瓜步﹐傑謂先生必不至。至期﹐風雨大作﹐傑笑曰﹕『祁撫不至有辭矣』﹗頃之﹐先生從隔江揚帆破浪﹐頃刻達岸﹐撾鼓入。傑聞之﹐大駭﹔衷甲出迎。及門﹐見先生角巾單衣﹐攜胥﹑隸各一人﹔又大喜﹐遽揮衛士去﹐勞且拜﹐坐語久之。先生披肝膈﹐勉以忠義﹐共獎王室﹔傑嘆曰﹕『公鉅人也﹗傑閱人多矣﹔如公﹐傑甘爲死﹗公一日在吳﹐傑一日遵公約』。因指江誓曰﹕『敢越尺寸以混公者﹐有如此江』﹗亟呼置酒﹔先生以國變辭﹐遂共飯而別。初﹐先生將行﹐或謀伏兵金山﹑或謀以勇士充胥吏爲備﹔先生並笑謝焉。

嘗設笥於轅門﹐書曰﹕『直言規本院者﹐投左笥﹔悉心議利獘者﹐投右笥』。日收數十通﹐摘可采者匯爲書。尢喜招禮賢士﹐於署左設館﹔客至﹐起居﹑服膳悉以官董之。疏言﹕『三吳財賦甲天下﹐紛絲縷結。自先臣周忱創立平米法﹐歸並雜項名目﹐百姓便之。此後再造「經賦冊」﹑「賦役全書」皆因其法﹐而酌斟捐益﹐最爲詳明。近則舞文去籍﹐侵侔萬端。其獘在稅徭增減﹐官民不相聞﹑上下不相曉﹔姦胥恣其侵欺﹐頑戶因而拖欠。況今西北陷沒﹐財賦皆取給東南﹐供輸非舊貫可守。如一起解也﹐有攺北爲南者﹑攺本爲折者﹔一存畱也﹐有攺設取爲額派者﹑攺東府爲西府者。且或蠲﹑或減﹑或加﹑或裁﹐種種多緒。舊兵﹑新兵額餉﹐尢須早計。其要在定「經賦冊」﹑編「易知單」﹐然非專官開局﹐不能淸整。臣請委官設局﹐取四府賦役﹑會計等冊﹐爲綱爲目﹑爲經爲緯﹐一切責成裁定﹐刊刻成書﹔再請本地賢臣共相講求﹐必圖至當。臣非不樂因循﹑好爲多事﹐誠以琴瑟不調﹐必解弦而更張﹔則此地此時﹐有必不容已者也』。王覽疏﹐遽報可。

十二月﹐先生引疾歸。撫吳半載﹐軍務倥傯﹔日則延見將吏﹑夜則批閱公牘﹐漏下三十刻方就寢﹐未明卽起。每不暇食﹐食亦不時。當監國時﹐先生嘗薦用吳公甡﹔後吳撫晉﹐發巡方張孫振貪墨﹐坐辟。及寇變﹐張逃至南都﹐夤入臺班﹐憾吳並及先生。阮大鉞﹐閹黨也﹔諸生顧杲嘗爲文斥之走。先生聘杲入禮賢館﹐阮亦銜之。劉公念臺嘗疏參馬士英﹐馬以先生爲劉同裏﹐交契且久﹐寓丹陽﹐因疑先生實與聞﹔撫吳又無所遺賂﹐嗾其私人朱統■﹝金奧﹞疏糾先生。而丹徒張捷居裏時﹐恨先生接待之疏﹔時方爲吏部﹐與孫振並希指誣劾先生阻登極議﹑貳於潞藩。適先生疏革廠衛﹐諸姦又慫恿宗室無賴疏斥先生謀蔽耳目。先生皆不與辧﹐引疾愈力﹐且疏辭定策功所陞都察院右副都禦史﹔得旨﹕『回籍調理』——實十二月十五日也。行李蕭然﹐將士號泣攀挽﹐幾不得行。二十一日﹐至浙﹐過家門不入﹔拏小舟﹐見兄季超於雲門山捨。除夕﹐始還。

弘光元年﹝本作「順治二年」﹐此從王編原本﹞﹝乙酉﹞

先生四十有四歲。家居。見朝政日紊﹐嘆曰﹕『南都卽燕都續矣﹗故居鄰孔道﹐將擾於兵﹔死﹐吾分也﹐但當擇地』﹗乃就季兄謀﹐挈家入雲門山東二十里之傅家■﹝山奧﹞居焉。

五月﹐聞北騎南下﹐托言夫人病﹐豫買櫬寄古廟中。五月﹐北騎始渡江﹐南都不守﹔先生曰﹕『此地頃刻榛荊矣﹐安所得西山薇哉』﹗或勸『服黃冠﹐遊臺﹑蕩間以觀時變﹔事果不可爲﹐徐爲謝疊山﹐固未遲也』﹗先生以迹涉苟免﹐弗應。

六月﹐福王北去﹔王太妃至杭﹐命潞王監國。黃公石齋請亟設蘇松總督﹐王命議可用者﹔少宰王公東裏方間關至杭﹐首以先生上﹐且云『吳門萬口惜先生早解兵柄﹔今使往﹐十萬眾可立集也』。王遂起先生少司馬﹐將付旄節出督蘇﹑松。值北騎奄至﹐不果行。

貝勒﹝按毛先生撰劉宗周傳﹕『王師入浙﹐將軍孛羅徵宗周』﹔又先生傳云﹕『大兵下江南﹐貝勒以幣聘宗周﹑彪佳』。所稱貝勒﹐當指孛羅也﹞聞先生名望﹐以書幣聘﹔卻之。

閏六月初四日﹐聞有渡江迎謁者﹔先生密謂季兄曰﹕『此其時矣』﹗卽遣人將櫬至化山。旣而曰﹕『暑甚﹐不若決於寓山﹐可速殮』﹗紿夫人﹑公子曰﹕『舉國趨降﹐吾不能安臥﹔不若面辭以疾﹐當得歸』。乃攜公子出山。先﹐已絕粒三日。居常憂國﹐每奮激涕零﹔至是﹐神色怡然﹐眾咸疑之。至寓山﹐登四負堂﹐顧謂公子曰﹕『爾翁無大失徳﹐惟耽泉石﹐多營土木耳。昔文信國臨終貽書其弟﹐囑以所居文山爲寺﹔吾欲效之﹐汝當成吾志』﹗晚﹐乃命酒﹐偕幼弟翁艾﹑猶子奕遠﹑山人祝季遠飲數卮。有頃﹐紿公子及童僕曰﹕『若輩今日來山﹐倦宜早休﹔明日且早起﹐理舟楫。吾尙少俟也』。諸人旣先寢﹐遂攜兩人至廳事曰「瓶隱」者﹔談次﹐悉數古今慷慨死節及從容就義者﹐謂『當時半賴朋友助成﹔阻之者﹐非人類也』。季遠漫應之。忽詰奕遠曰﹕『倘吾遂死﹐汝將如何』﹖答曰﹕『殮忠骨﹑妥忠魂﹐諸弟﹑幼侄之責也』。先生頷之﹔曰﹕『夜深﹐且歸﹔晨來﹐有事囑汝』。隨解篋中金﹐贈季遠曰﹕『用資爇香﹑煮茶費』。坐檻上﹐再啜茶﹔問漏下幾刻﹖曰﹕『二鼓』。先生徐步廊下﹐星光微明﹔望南山﹐笑曰﹕『山川﹑人物﹐皆屬幻影﹔山川無攺﹐而人生已焂忽一世矣』﹗入室﹐指點琴書﹐曰﹕『此皆故迹也』﹗笑謂季遠曰﹕『吾所交﹐惟君差朴願。日後殉節﹐子能爲我一助乎』﹖因手作投繯狀示之。季遠謝不敢﹔先生笑曰﹕『固知子不能耳』﹗遂趺坐一榻﹐閉目良久﹔曰﹕『死果難如此耶』﹗乃促季遠臥﹐仍至瓶隱。其南爲太翁行祠﹐一門去水近﹔季遠夢中聞啟戶聲﹐起視﹐祠門已開﹐一燭置門後﹐像前炷香三﹐尙爇。案畱一紙﹐則告別先祖文也。急入瓶隱﹐門亦洞開﹔案上亦置大函一﹑小函三。季遠遽號曰﹕『不意先生今夕卽殉節時』﹗公子睡未熟﹐聞聲驚起﹐一慟悶絕。奕遠聞﹐亦起﹔急呼漁舟求之深水﹐不可得。迨曉﹐見梅花閣前石梯水際﹐露角巾數寸﹔趨視先生正襟垂手斂足坐﹐水才及額﹐有笑容。於是公子漸蘇﹐開讀遺書。大函藏遺囑三﹑詩一﹐三小函則別兄季超及妻﹑及叔梅源﹐皆是夕手書也。遺命『遭大變﹐死有餘愧﹗勿懸旌﹑勿求志傳﹑勿受弔殮﹑勿用冠裳』﹗殮時方酷暑﹐顏色如平時。方先生撫吳﹐署後一池久淤﹔於軍興旁午﹑日不暇給時﹐忽興工浚之﹐人以爲疑。先生從容謂兄季超曰﹕『兄知我者﹐今彊寇滿於外﹑姦黨盈於內﹑驕帥垂涎江左﹐濟則社稷靈也﹔不濟﹐則弟將率將士決死戰耳』。因指池曰﹕『吾戰死﹐妻子其歸此乎』﹗蓋是時已蓄心死志矣。

逮魯王監國﹐贈先生少保兼太子太保﹑兵部尙書﹐諡「忠毅」﹔予祭七壇﹐造塋賜葬。隆武立閩中﹐設先生及劉公念臺位﹐撰文以奠﹔晉贈少傅兼太子太保﹑兵部尙書﹐諡「忠敏」。以六月二十四日葬亭山之陽。淸乾隆四十一年﹐命輯「勝朝殉節諸臣錄」﹐以先生廉靜自守﹑撫輯有方﹐績著居官﹑節全臨難﹐得賜專諡曰「忠惠」﹝按先生司理莆陽﹐慮閩人語近侏離﹐豫遣人潛往買二婢﹐詢其鄕音﹔及升廳事﹐胥吏多操土語侮之﹐先生佯不知。浹旬後﹐按籍徧召在官人至﹐一一聲其罪﹔眾驚以爲神。殉節之夕﹐題所居案曰﹕『圖功爲其難﹐潔身爲其易﹔吾爲其易者﹐聊存潔身志。含笑入九泉﹐浩气畱天地』﹗又書曰﹕『已治棺寄蕺山戒珠寺﹐可取以殮我』﹗卒後﹐葬於密園旁捨﹔以池館爲寺﹐塑先生像於堂。先生美風采﹔夫人商氏名景蘭﹐吏部尙書周祚女﹐亦有令儀。閨門唱隨﹐鄕黨有「金童玉女」之目。伉儷相重﹐未嘗有妾媵。先生死節﹐夫人年僅四十有二﹔教其二子理孫﹑班孫﹑三女徳淵﹑徳瓊﹑徳茞及子婦張徳蕙﹑朱徳蓉爲詩﹐皆工。先生一兄﹐曰元孺。兩弟﹐曰駿佳﹐字季超﹐工小楷﹔曰豸佳﹐字止祥﹐名著復社﹐書畫酷肖董文敏。長侄鴻孫﹐字奕遠﹐亦善詩。理孫﹐字奕慶﹔班孫﹐字奕喜﹐有「紫芝軒集」行世。徳淵﹐嫁姜廷梧。徳蕙字楚纕﹐諭徳元忭孫﹐理孫室﹔徳蓉字趙璧﹐太師燮元孫﹐班孫室。原譜敍先生後人﹐甚略﹔重編時﹐舟次攜書少﹐無從考據。旣返會城﹐偶檢秀水朱先生所輯「明詩綜」「詩話」中雜載數條﹐並可采﹔刻已竣﹐不復追攺﹐因薈於末。先據原譜﹐以豸佳爲先生仲兄﹔今攺從「詩綜」云﹞。

蓋有一代之偉人﹐必有千秋之峻業﹔有千秋之峻業﹐必有百世之令名﹕則年譜尙矣。其爲書也﹐簡而質﹔其立旨也﹐約而周。行藏則月紀年編﹐時事則條分縷析。推原「史記」﹐宗功見表於世家﹔比例「春秋」﹐論定胥彰乎本傳。蓋丰功亮節﹑善政流風﹐將於是著焉。有明祁忠惠公者﹐吾友小峯之七世祖也。公忠體國﹐孝友型家﹔日星仰曜於長天﹐山斗望尊於後禩。撫時■﹝難﹐喜代隹﹞之未濟﹐太息陳詞﹔驚國難之俄傳﹐從容就義。節完勝國﹐气正流形﹔伸毅魄於廿四人中﹐更諡名於二百載後﹕此「忠」焉之所以衛難﹐而「惠」也之所以養民。嗟乎﹗生不逢時﹐歿寧擇地﹔弗爲徼幸之幸﹐安取近名之名。止水未深﹐露髻現三閭之額﹔寓山不攺﹐密園垂「四負」之顏。譬諸老屋數椽﹐尙幸靈光之在﹔況此遺編一帙﹐能忘碩果之存乎﹗歲春客羊城﹐與小峯同寓胡君晝堂行館﹔暇日出公「紀年錄」﹐自嘆無力刊行。晝堂﹐公甥裔也﹔慨任共事。惟嫌原本傳抄頗多支蔓﹐授爲釐定﹔誼不獲辭。然又自愧荒蕪﹐轉乞梁君章冉同加編葺﹔繁者芟之﹑謬者正之﹑漏者補之。業旣卒﹐嘆此編之淪置久矣﹐因感晝堂之能好義﹑聞小峯之克承先志﹐而公之靈爽實式憑之﹗至生平大節﹐已悉卷中﹐無復贅言。僅述所由﹐識諸編末。從知考父五篇﹐瓣香未墜﹔將見吉光片羽﹐鴻寶同珍。伸野奠於柳堂﹐文信國銘傳衣帶﹔慰泥封於梅嶺﹐史道鄰志記冠裳﹕要皆貞若鼎姫﹑壽彌金石矣。是公之爲人﹐𨿽不系重於此﹔然千秋之業﹑百代之名﹐得不藉以傳示來玆也哉﹗

道光十有七年端五﹐武陵後學龔沅跋。

忠惠公鐘兩間之正气﹐成一代之完人﹔大節榮名﹐具詳正史。自純皇帝更定易名之典﹐然後知一字華衮﹐寵溢千秋﹔卽艸野顓蒙﹐莫不聞而感泣﹐況其子若孫哉﹗先曾大母爲公女孫﹐蕃垂髫時﹐常隨先子曁世父得嬉戲於梅墅裏第﹔故家喬木﹐芘蔭爲多。寓山密園又爲平生遊釣之地﹐芳馨未歇﹐景仰彌殷。厥後焚棄詩書﹐飄零湖海﹔二十年來﹐未獲重瞻遺像。每一念及﹐輒用憮然﹗今歲春仲﹐自瀛洲抵粵﹐會將攺館環珠。適公七世孫小峯表兄亦來從英州﹐啟行篋﹐出示王季重先生所撰「年譜」一卷﹔蓋至是﹐始暢悉公一生立身行事﹑出處授命之足以昭昭於天地間者。顧原譜頗多支蔓漶滅﹐爰屬武陵龔茂才芷舫﹑順徳梁學博章冉刪補訂正﹔遂竭綿力﹐以付剞劂。後之覽者﹐可恍然於忠臣孝子早有卓識﹑定力﹔至其從容就義﹐大都從持身養性中來。而聖朝闡發幽光﹐纖微必錄﹔廓然大公之量﹐爲萬古所希有也。

丁酉三月中旬又一日﹐將就道﹐倚裝敬書其後。山陰胡蕃。

