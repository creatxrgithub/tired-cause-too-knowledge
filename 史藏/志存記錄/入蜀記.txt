入蜀記宋陸遊

卷一卷二卷三卷四卷五卷六

卷一干道五年十二月六日。得報差通判夔州。方久病﹐未堪遠役﹐謀以夏初離鄕裏。六年閏五月十八日。晚行﹐夜至法云寺。兄弟餞別﹐五鼓始決去。十九日。黎明﹐至柯橋館﹐見送客。巳時至錢淸﹐食亭中﹐涼爽如秋。與諸子及送客﹐步過浮橋。橋堅好非昔比﹐亭亦華潔﹐皆史丞相所建也。申後﹐至蕭山縣﹐憩夢筆驛。驛在覺苑寺旁﹐世傳寺乃江文通舊居也。有大碑﹐葉道卿文。寺額及佛殿榜﹐皆沈睿達所書﹐有碑亦睿達書﹐尢精古。又有毗陵人戚舜臣所畫水﹐蓋佛後座大壁也。卒然見之﹐覺濤瀾洶湧可駭﹐前輩或謂之死水﹐過矣。縣丞權縣事紀旬﹑尉曾盤來。曾原伯逢招飲於其子盤廨中﹐二鼓歸。原伯復來﹐共坐驛門﹐月如晝﹐極涼。四鼓﹐解舟行﹐至西興鎭。二十日。黎明﹐渡江﹐江平無波。少休仙林寺﹐寺僧爲開館設湯飲。遂買小舟出北關﹐登漕司所假舟於紅亭稅務之西﹐夜無蚊。二十一日。省三兄。二十二日至二十四日﹐皆畱兄家。二十五日。晚﹐葉夢錫侍郎衡招飲﹐案間設礬山數盆﹐望之如雪。二十六日。晚﹐芮國器司業曄招飲﹐同集仲髙兄﹑詹道子大著亢宗﹑張叔潛編修淵。坐中﹐國器云「頃在廣東作漕﹐有提舉茶鹽石端義者﹐性殘忍﹐每捕官吏系獄﹐輒以石鹽木枷枷之﹐蓋木之至堅重者。每曰﹕『木名石鹽﹐天生此爲我用也。』其後﹐石坐罪﹐竟荷校云。」二十七日。二十八日。同仲髙出闇門﹐買小舟泛西湖﹐至長橋寺。予不至臨安八年矣﹐湖上園苑竹樹﹐皆老蒼﹐髙柳造天﹐僧寺益葺﹐而舊交多已散去﹐或貴不復相通﹐爲之絕嘆。二十九日。沈持要檢正樞招飲﹐邂逅趙徳莊少卿彥端。晚出湧金門﹐並湖繞城﹐至舟中。三十日。六月一日。早﹐移舟出閘﹐幾盡一日﹐始能出三閘。船舫櫛比。熱甚﹐午後小雨﹐熱不解。泊糴場前。二日。禺中解舟。鄕僕來言﹐鄕中閔雨﹐村落家家車水。比連三年頗稔﹐今春父老言﹐占歲可憂﹐不知終何如也。過赤岸班荊館﹐小休前亭。班荊者﹐北使宿頓及賜燕之地﹐距臨安三十六里。晚﹐急雨﹐頗涼。宿臨平﹐臨平者﹐太師蔡京葬其父準於此﹐以錢塘江爲水﹐會稽山爲案﹐山形如駱駝﹐葬於駝之耳﹐而築塔於駝之峯。蓋葬師云「駝負重則行遠也。」然東坡先生樂府固已云「誰似臨平山上塔﹐亭亭﹐迎客西來送客行。」則臨平有塔亦久矣。當是蔡氏葬後增築﹐或遷之耳。京《責太子少保制》云「托祝聖而飾臨平之山」是也。夜半解舟。三日。黎明﹐至長河堰﹐亦小市也﹐魚蟹甚富。午後﹐至秀州崇徳縣﹐縣令右從政郎吳道夫﹑丞右承直郎李植﹑監秀州都稅務右從政郎章湜來。舊聞戴子微云「崇徳有市人吳隱﹐忽棄家寓旅邸﹐終日默坐一室。室中惟一臥榻﹐客至﹐共坐榻上。或載酒過之﹐亦不拒﹐淸談竟日。隱初不學問﹐至是間與人言《易》數﹐皆造精微﹐亦能先知人吉凶壽夭﹐見者莫能測也。」因見吳令問之﹐云皆信然﹐今徙居村落間矣。是晚行十八里﹐宿石門﹐火雲如山﹐明日之熱可知也。四日。熱甚﹐午後始稍有風。晚泊本覺寺前。寺故神霄宮也﹐廢於兵火﹐建炎後再修﹐今猶甚艸創。寺西廡有蓮池十餘畝﹐飛橋小亭﹐頗華潔。池中龜無數﹐聞人聲﹐皆集﹐駢首仰視﹐兒曹驚之不去。亭中有小碑﹐乃郭功甫元佑中所作《醉翁操》﹐後自跋云「見子瞻所作未工﹐故賦之。」亦可異也。五日。早﹐抵秀州﹐見通判權郡事右通直郎朱自求﹑員外通判右承事郎直祕閣趙師夔﹑方務徳侍郎滋。務徳畱飯。飯罷﹐還舟小憩﹐極熱。謁樊自彊主管﹑樊自牧教授﹑﹛廣﹑抑皆茂實吏部子。﹜聞人伯卿教授。﹛阜民﹑茂徳刪定子。﹜二樊居城外﹐居第頗壯﹐茂實晚歲所築﹐尙未成也。隔水有小園﹐竹樹修茂﹐荷池渺彌可喜。池上有堂曰讀書堂。遊寶華尼寺﹐拜宣公祠堂﹐有碑﹐缺壞磨滅之餘﹐時時可讀﹐蘇州刺史於頔書。大略言祕書監陸公齊望﹐始作尼寺於此﹐其後灞﹑滻﹑澧兄弟又新之。後又有賢妹字意者﹐陸氏嘗有女子爲尼云。然不言宣公所以有祠者。﹛家譜灃作澧﹐賴此證誤﹝１﹞﹐諱灞者則宣公之父也。﹜老尼妙濟﹑大師法淳及其弟子居白畱啜茶﹐且言方新祠堂也。移舟北門宣化亭﹐晚復過務徳飯。六日。右奉議郎通判荊南呂援來﹐援字彥能。進士聞人綱來﹐綱字伯紀﹐方務徳館客﹐自言識毛徳昭。徳昭名文﹐衢州江山縣人﹐居於秀﹐予兒時從之甚久。徳昭極苦學﹐中年不幸病盲而卒﹐無子。綱言其盲後﹐猶終日危坐﹐默誦六經﹐至數千言不已。可哀也﹗赴郡集於倅廨中。坐花月亭﹐有小碑﹐乃張先子野「云破月來花弄影」樂章﹐云得句於此亭也。晚赴方夷吾導之集於陳大光縣丞家﹐二樊﹑呂倅皆在。大光字子充﹐瑩中諫議孫﹐居第潔雅﹐末利花盛開。七日。早﹐徧辭諸人﹐赴方務徳素飯。晚﹐移舟出城﹐泊禾興館前。館亦頗閎壯﹐終日大雨不止﹐招姜醫視家人及綯。八日。雨霽﹐極涼如深秋。遇順風﹐舟人始張帆。過合路﹐居人繁夥﹐賣鮓者尢眾。道旁多軍中牧馬。運河水泛溢﹐髙於近村地至數尺。兩岸皆車出積水﹐婦人兒童竭作﹐亦或用牛。婦人足踏水車﹐手猶績麻不置。過平望﹐遇大雨暴風﹐舟中盡濕。少頃﹐霽。止宿八尺﹝２﹞﹐聞行舟有覆溺者。小舟叩舷賣魚﹐頗賤。蚊如蠭蠆可畏。九日。晴而風﹐舟人懲昨夕狼狽﹐不敢解舟﹐日髙方行。自至崇徳﹐行大澤中﹐至此﹐始望見震澤遠山。午間﹐至吳江縣。渡松江﹐風極靜。臒庵竹樹益茂﹐而主人死矣。知縣右承議郎管鈗﹑尉右迪功郎周郔來。縣治有石刻曾文淸公《漁具圖詩》﹐前知縣事柳楹所刻也。《漁具》比《松陵倡和集》所載﹐又增十事云。托周尉招醫鄭端誠﹐爲統﹑綯診脈﹐皆病暑也。市中賣魚鮓頗珍。晚解舟中流﹐回望長橋層塔﹐煙波渺然﹐眞若圖畫。宿尹橋﹐登橋觀月﹝３﹞。十日﹐至平江﹐以疾不入。沿城過盤門﹐望武丘樓塔﹐正如吾鄕寶林﹐爲之慨然。宿楓橋寺前﹐唐人所謂「半夜鐘聲到客船」者。十一日。五更﹐發楓橋﹐曉過許市﹝４﹞﹐居人極多。至望亭小憩﹐自是夾河皆長岡髙壠﹐多陸種菽粟﹐或灌木叢筱﹐气象窘隘﹐非楓橋以東比也。近無錫縣﹐始稍平曠。夜泊縣驛。近邑有錫山﹐出錫。漢末讖記云「有錫天下兵﹐無錫天下淸。有錫天下爭﹐無錫天下寧。」至今錫見輒揜之﹐莫敢取者。十二日。早﹐謁諭子材郎中樗。子材來謝﹐以兩夫荷轎﹐不持胡牀﹐手自授謁云。知縣右奉議郎吳澧來。晚行﹐夜四鼓﹐至常州城外。十三日。早﹐入常州﹐泊荊溪館。夜月如晝﹐與家人步月驛外。綯始小愈。十四日。早﹐見知州右朝奉大夫李安國﹑通判右朝奉郎蔣誼﹑員外倅左朝散郎張堅。堅﹐文定公綱之子。教授左文林郎陳伯達﹑員外教授左從政郎沈瀛﹑司戶右從政郎許伯虎來。伯達字兼善﹐瀛字子壽﹐皆未識。子壽仍出近文一卷。伯虎字子威﹐余兒時筆硯之舊也。至東嶽廟觀古檜﹐數百年物也。又小憩崇勝寺納涼﹐遂解舟。甲夜﹐過奔牛閘。宋明帝遣沈懷明擊孔覬﹐至奔牛築壘﹐卽此也。閘水湍激﹐有聲甚壯。遂抵呂城閘。自祖宗以來﹐天下置堰軍止四處﹐而呂城及京口二閘在焉。十五日。早﹐過呂城閘﹐始見獨轅小車。過陵口﹐見大石獸﹐偃僕道傍﹐已殘缺﹐蓋南朝陵墓。齊明帝時﹐王敬則反﹐至陵口﹐慟哭而過﹐是也。余頃嘗至宋文帝陵﹐道路猶極廣﹐石柱承露盤及麒麟﹑辟邪之類皆在﹐柱上刻「太祖文皇帝之神道」八字。又至梁文帝陵。文帝﹐武帝父也﹐亦有二辟邪尙存。其一爲藤蔓所纏﹐若縶縛者。然陵已不可識矣。其旁有皇業寺﹐蓋史所謂皇基寺也﹐疑避唐諱所攺。二陵皆在丹陽﹐距縣三十餘里。郡士蔣元龍子云謂予曰「毛達可作守時﹐有賣黃金石橊來禽者﹐疑其盜﹐捕得之﹐果發梁陵所得。」夜抵丹陽﹐古所謂曲阿﹐或曰云陽。謝康樂詩云「朝日發云陽﹐落日到朱方。」蓋謂此也﹝５﹞。十六日。早﹐發丹陽﹝６﹞﹐汲玉乳井水。井在道旁觀音寺﹐名列《水品》﹐色類牛乳﹐甘冷熨齒。井額陳文忠公所作﹐堆玉八分也。寺前又有練光亭﹐下闕練湖﹐亦佳境﹐距官道甚近﹐然過客罕至。是日﹐見夜合花方開。故山開過已月餘﹐气候不齊如此。過夾岡﹐有二石人﹐植立岡上﹐俗謂之石翁石媼﹐其實亦古陵墓前物。自京口抵錢塘﹐梁陳以前不通漕﹐至隋煬帝始鑿渠八百里﹐皆闊十丈。夾岡如連山﹐蓋當時所積之土。朝廷所以能駐蹕錢塘﹐以有此渠耳。汴與此渠﹐皆假手隋氏﹐而爲吾宋之利﹐豈亦有數邪﹖」過新丰﹐小憩。李太白詩云「南國新丰酒﹐東山小妓歌。」又唐人詩云「再入新丰市﹐猶聞舊酒香。」皆謂此﹐非長安之新丰也。然長安之新丰﹐亦有名酒﹐見王摩詰詩。至今居民市肆頗盛。夜抵鎭江城外。是日立秋。十七日。平旦﹐入鎭江﹐泊船西驛。見知府右朝散郎直祕閣蔡洸子平﹑都統慶遠軍節度使成閔﹑通判右朝奉大夫章汶﹑右朝奉郎陶之眞﹑府學教授左文林郎熊克﹑總領司幹辦公事右承奉郎史彌正端叔。十八日。右奉議郎簽書節度判官廳公事葛郇﹑觀察推官右文林郎徐務滋﹑司戶參軍左迪功郎楊衝﹑焦山長老定圜﹑甘露長老化昭來。十九日。金山長老寶印來﹐字坦叔﹐嘉州人。言自峽州以西﹐灘不可勝計﹐白傅詩所謂「白狗到黃牛﹐灘如竹節稠」是也。赴蔡守飯於丹陽樓。熱特甚﹐堆冰滿坐﹐了無涼意。蔡自點茶﹐頗工﹐而茶殊下。同坐熊教授﹐建寧人﹐云「建茶舊雜以米粉﹐復更以薯蕷﹐兩年來﹐又更以楮芽﹐與茶味頗相入﹐且多乳﹐惟過梅則無復气味矣。非精識者﹐未易察也。」申後﹐移舟出三閘﹐至潮閘而止。二十日。遷入嘉州王知義船﹐微雨﹐極涼。二十一日。二十二日。郡集衛公堂後圃。比舊惟增染香亭。飲半﹐登壽丘普照寺終宴。壽丘者﹐宋髙祖宅﹐有故井尙存。寺本名延慶﹐隆興中﹐復泗州﹐有普照寺僧奉僧伽像來歸﹐寓焉﹐因賜名普照寺﹐僑置僧伽道場。東望京山﹐連亙抱合﹐勢如繚墻﹐官寺樓觀如畫﹐西闞大江﹐气象極雄偉也。二十三日。至甘露寺﹐飯僧。甘露﹐蓋北固山也。有狠石﹐世傳以爲漢昭烈﹑吳大帝嘗據此石共謀曹氏。石亡已久﹐寺僧輒取一石充數﹐遊客摩挲太息﹐僧及童子輩往往竊笑也。拜李文饒祠。登多景樓。樓亦非故址﹐主僧化昭所築﹐下臨大江﹐淮南艸木可數﹐登覽之勝﹐實過於舊。邂逅左迪功郎新太平州教授徐容。容字子公﹐泉州人。此山多峭崖如削﹐然皆土也﹐國史以爲石壁峭絕﹐誤矣。二十四日。二十五日。早﹐以一豨﹑壺酒﹐謁英靈助順王祠﹐所謂下元水府也。祠屬金山寺﹐寺常以二僧守之﹐無他祝史。然牓云「賽祭豬頭﹐例歸本廟」﹐觀者無不笑。初﹐紹興末﹐元顏亮入寇﹐樞密葉公審言督視大軍守江﹐禱於水府祠﹐請事平奏加帝號。旣而不果。隆興中﹐虜再入﹝７﹞﹐有近臣申言之﹐識者謂四瀆止封王﹐水府不應在四瀆上﹐乃但加美稱而已。廟中遇武人王秀﹐自言博州人﹐年五十一﹐元顏亮寇邊時﹐自河朔從義軍﹐攻下大名﹐以待王師﹐旣歸期﹐不見錄。且自言孤遠無路自通﹐歔欷不已。是晚﹐欲出江﹐舟人辭以潮不應﹐遂宿江口。二十六日。五鼓發船。是日﹐舟人始伐鼓。遂遊金山﹐登玉鑑堂﹑妙髙臺﹐皆窮極壯麗﹐非昔比。玉鑑﹐蓋取蘇儀甫詩云「僧於玉鑑光中坐﹐客蹋金鰲背上行。」儀甫果終於翰苑﹐當時以爲詩讖。新作寺門亦甚雄﹐翟耆年伯壽篆額﹐然門乃不可泊舟。凡至寺中者﹐皆由雄跨閣。長老寶印言「舊額﹐仁宗皇帝禦飛白。張之﹐則風波洶湧﹐蛟鼉出沒﹐遂藏之寺閣﹐今不復存矣。」印住山近十年﹐興造皆其力。寺有兩塔﹐本曾子宣丞相用西府俸所建﹐以薦其先者。政和中﹐寺爲神霄宮﹐道士乃去塔上相輪而屋之﹐謂之郁羅霄臺。至是五十餘年﹐印始復爲塔﹐且增飾之﹐工尙未畢﹐山絕頂有吞海亭﹐取气吞巨海之意﹐登望尢勝。每北使來聘﹐例延至此亭烹茶。金山與焦山相望﹐皆名藍﹐每爭雄長。焦山舊有吸江亭﹐最爲佳處﹐故此名吞海以勝之﹐可笑也。夜﹐風水薄船﹐鞺鞳有聲。二十七日。畱金山﹐極涼冷。印老言蜀中梁山軍鷺鷥﹐爲天下第一。二十八日。夙興﹐觀日出江中﹐天水皆赤﹐眞偉觀也。因登雄跨閣﹐觀二島。左曰鶻山﹐舊傳有棲鶻﹐今無有。右曰云根島﹐皆特起不附山﹐俗謂之郭璞墓。奉使金國起居郎範至能至山﹐遣人相招食於玉鑑堂。至能名成大﹐聖政所同官﹐相別八年﹐今借資政殿大學士﹑提舉萬壽觀﹑侍讀﹐爲金國祈請使云。午間﹐過瓜洲﹐江平如鏡。舟中望金山﹐樓觀重復﹐尢爲巨麗。中流風雷大作﹐電影騰掣﹐止在江面﹝８﹞﹐去舟財丈餘﹐急系纜。俄而開霽﹐遂至瓜洲。自到京口無蚊﹐是夜蚊多﹐始復設幮。二十九日。泊瓜洲﹐天气澄爽。南望京口月觀﹑甘露寺﹑水府廟﹐皆至近。金山尢近﹐可辧人眉目也。然江不可橫絕﹐放舟稍西﹐乃能達﹐故渡者皆遲回久之。舟人以帆獘﹐往姑蘇買帆﹐是日方至。﹛檣髙五丈六尺﹐帆二十六幅。﹜兩日間﹐閱往來渡者﹐無慮千人﹐大抵多軍人也。夜﹐觀金山塔燈。﹝９﹞

卷二七月一日。黎明﹐離瓜洲﹐便風掛颿。晚至眞州﹐泊鑑遠亭。州本唐揚州揚子縣之白沙鎭。楊溥有淮南﹐徐溫自金陵來覲溥於白沙﹐因攺曰迎鑾鎭。或謂周世宗徵淮時﹐諸將嘗於此迎謁﹐非也。國朝乾徳中﹐升爲建安軍。祥符中﹐建玉淸昭應宮﹐卽軍之西北小山置冶﹐鑄玉皇﹑聖祖﹑太祖﹑太宗四聖像。旣成﹐遣丁謂﹑李宗諤爲迎奉使﹑副。至京﹐車駕出迎﹐肆赦﹐建軍曰眞州﹐而於故冶築儀眞觀﹝１０﹞。政和中﹐修《九域圖志》﹐又名曰儀眞郡。舊以水陸之衝﹐爲發運使治所﹐今廢。二日。見知州右朝奉郎王察。市邑官寺﹐比數年前頗盛。攜統遊東園。園在東門外裏余﹐自建炎兵火後﹐廢壞滌地﹐漕司租與民﹐歲入錢數千。昔之閎壯巨麗﹐復爲荊棘荒墟之地者四十餘年﹐乃更葺爲園。以記考之﹐惟淸燕堂﹑拂云堂﹑澄虛閣麤復其舊﹐與右之淸池﹑北之髙臺尙存。若所謂流水橫其前者﹐湮塞僅如一帶﹐而百畝之園﹐廢爲蔬畦者﹐尙過半也﹐可爲太息。登臺﹐望下蜀諸山﹐平遠可愛﹐裴回久之。過報恩光孝寺﹐少畱。辛巳之變﹐儀眞焚蕩無餘﹐而此寺獨存。堂中僧百人﹐長老妙湍﹐常州人。三日。右迪功郎監稅務聞人堯民來。堯民﹐茂徳刪定之兄子﹐以恩科入官。北山永慶長老蘊常來。郡集於平易堂﹐徧遊澄瀾閣﹑快哉亭﹐遂至壯觀以歸。壯觀舊有米元章所作賦石刻﹐今亡矣。初問王守儀眞觀去城遠近﹐云在城南里許。方怪與國史異﹐旣歸﹐亟往遊﹐則信城南也。有老道士出迎﹐年七十餘﹐自言廬州人﹐能述儀眞本末。云舊觀實在城西北數里小土山之麓﹐祥符所鑄乃金銅像﹐並座髙三丈﹐以黃麾全仗道門幢節迎赴京師﹐皆與國史合。故當時樂章曰「範金肖像申嚴奉﹐宮觀狀翚飛。萬靈拱衛瑞煙披﹐堤柳映黃麾。」道士又言賜號瑞應福地﹐則史所不載也。今所謂儀眞觀者﹐昔黃冠入城休憩道院耳。晚﹐大風﹐舟人增纜。四日。風便﹐解纜掛帆﹐發眞州。岸下舟相先後發者甚眾﹐煙帆映山﹐縹緲如畫。有頃﹐風愈厲﹐舟行甚疾。過瓜步山﹐山蜿蜓蟠伏﹐臨江起小峯﹐頗巉峻。絕頂有元魏太武廟﹐廟前大木可三百年。一井已眢﹐傳以爲太武所鑿﹐不可知也。太武以宋文帝元嘉二十七年南侵至瓜步﹐建康戒嚴。太武鑿瓜步出爲蟠道﹐於其上設氈廬﹐大會羣臣﹐疑卽此地。王文公詩所謂「叢祠瓜步認前朝」是也。梅聖兪題廟云「魏武數忘歸﹐孤軍駐山頂。」按太武初未嘗敗﹐聖兪誤以佛貍爲曹瞞耳。山出瑪瑙石﹐多虎豹害人﹐往時大將劉寶﹐每募人捕虎於此。周世宗伐南唐﹐齊王景達自瓜步渡江﹐距六合二十里設柵﹐亦此地也。入夾行數里﹐沿岸園疇衍沃﹐廬舍竹樹極盛﹐大抵多長蘆寺莊。出夾望長蘆﹐樓塔重復。自江堆兵火﹐官寺民廬﹐莫不殘壞﹐獨此寺之盛﹐不減承平﹐至今日常數百眾。江面渺彌無際﹐殊可畏。李太白詩云「維舟至長蘆﹐目送煙雲髙」是也。晚泊竹筱港﹐有居民二十餘家﹝１１﹞﹐距金陵三十里。五日。大風﹐將曉﹐覆夾衾﹐晨起淒然如暮秋。過龍灣﹐浪湧如山﹐望石頭山不甚髙﹐然峭立江中﹐繚繞如垣墻。凡舟皆由此下至建康﹐故江左有變﹐必先固守石頭﹐眞控扼要地也。自新河入龍光門。城上舊有賞心亭﹑白鷺亭﹐在門右﹐近又創二水亭在門左﹐誠爲壯觀。然賞心爲二亭所蔽﹐頗失往日登望之勝。泊秦淮亭。說者以爲鍾阜艮山﹐得庚水爲宗廟水。秦鑿淮﹐本欲破金陵王气﹐然庚水反爲吉。天下事﹐信非人力所能勝也。見畱守右朝請大夫祕閣修撰唐瑑﹑通判右朝散郎潘恕。建康行宮﹐在天津橋北﹐橋琢靑石爲之﹐頗精致﹐意其南唐之舊也。晚﹐小雨。右文林郎監大軍倉王烜來。王言京口人用七月六日爲七夕﹐蓋南唐重七夕﹐而常以帝子鎭京口﹐六日輒先乞巧﹐翌日﹐馳入建康赴內燕﹐故至今爲俗云。然太宗皇帝時﹐嘗下詔禁以六日爲七夕﹐則是北俗亦如此。此說恐不然。六日。見左朝散大夫太府少卿總領兩淮財賦沈夏﹑武泰軍節度使建康諸軍都統郭振。右宣教郎知江寧縣何作善﹑右文林郎觀察推官褚意來。作善字百祥﹐意字誠叔。晚﹐見秦伯和侍郎。伯和名塤﹐故相益公檜之孫。延坐畫堂﹐棟宇閎麗﹐前臨大池﹐池外卽禦書閣﹐蓋賜第也。家人病創﹐托何令招醫劉仲寶視脈。七日。早﹐遊天慶觀﹐在冶城山之麓。地理家以爲此山脈絡自蔣山來﹐不可知也。吳晉間城壘﹐大抵多因山爲之。觀西有忠烈廟﹐卞壼廟也﹐以嵇紹及壼二子眕﹑盱配食。紹死於惠帝時﹐在壼前﹐且非江左事﹐而以配壼﹐非也。廟後叢木甚茂﹐傳以爲壼墓。墓東北又有亭﹐頗疎豁﹐曰忠孝亭。亭本南唐忠貞亭﹐後避諱攺焉。忠貞﹐壼謚﹐今曰忠孝﹐則並以其二子死父難也。云堂道士陳徳新﹐字可久﹐姑蘇人﹐頗開敏﹐相從登覽。久之﹐遂出西門﹐遊淸涼廣慧寺。寺距城裏余﹐據石頭城﹐下臨大江﹐南直牛頭山﹐气象甚雄﹐然壞於兵火。舊有徳慶堂﹐在法堂前﹐堂榜乃南唐後主撮襟書﹐石刻尙存﹐而堂徙於西偏矣。又有祭悟空禪師文曰「保大九年﹐歲次辛亥九月﹐皇帝以香茶乳藥之奠﹐致祭於右街淸涼寺悟空禪師。」按南唐元宗以癸卯歲嗣位﹐攺元保大﹐當晉出帝之天福八年﹐至辛亥﹐實保大九年﹐當周太祖之廣順元年。則祭悟空者﹐元宗也。《建康志》以爲後主﹐非是。長老寶余﹐楚州人﹐畱食﹐贈徳慶堂榜墨本。食已﹐同登石頭﹐西望宣化渡及歷陽諸山﹐眞形勝之地。若異時定都建康﹐則石頭當仍爲關要。或以爲今都城徙而南﹐石頭𨿽守無益﹐蓋未之思也。惟城旣南徙﹐秦淮乃橫貫城中﹐六朝立柵斷航之類﹐緩急不可復施。然大江天險﹐都城臨之﹐金湯之勢﹐比六朝爲勝﹐豈必依淮爲固邪﹖左迪功郎新湖州武康尉劉煒﹐右迪功郎監比較務李膺來。煒﹐秦伯和館客也﹐言秦氏衰落可念﹐至屢典質﹐生產亦薄。問其歲入幾何﹐曰米十萬斛耳﹝１２﹞。八日。晨﹐至鐘山道林眞覺大師塔焚香。塔在太平興國寺﹐上寶公所葬也。塔中金銅寶公像﹐有銘在其膺﹐蓋王文公守金陵時所作。僧言古像取入東都啟聖院﹐祖宗時每有祈禱﹐啟聖及此塔皆設道場﹐考之信然。塔西南有小軒﹐曰木末。其下皆大松﹐髯甲夭矯如蛟龍﹐往往數百年物。木末﹐蓋後人取王文公詩「木末北山雪冉冉」之句名之。《建康志》謂公自命此名﹐非也。塔後又有定林庵。舊聞先君言﹐李伯時畫文公像於庵之昭文齋壁﹐著帽束帶﹐神彩如生。文公沒﹐齋常扃閉﹐遇重客至﹐寺僧開戶﹐客忽見像﹐皆驚聳﹐覺生气逼人﹐寫照之妙如此。今庵經火﹐尺椽無復存者。予乙酉秋﹐嘗雨中獨來遊﹐畱字壁間﹐後人移刻崖石﹐讀之感嘆﹐蓋已五六年矣。歸途過半山﹐少畱。半山者﹐王文公舊宅﹐所謂報寧禪院也。自城中上鐘山﹐此爲中途﹐故曰半山﹐殘毀尢甚。寺西有土山﹐今謂之培塿﹐亦後人取文公詩所謂「溝西顧丁壯﹐擔土爲培塿」名之也。寺後又有謝安墩﹐文公詩云「在冶城西北」﹐卽此是也。九日。至保寧﹑戒壇二寺。保寧有鳳凰臺﹑攬輝亭﹐臺有李太白詩云「三山半落靑天外﹐二水中分白鷺洲。」今已廢爲大軍甲仗庫﹐惟亭因舊址重築﹐亦頗宏壯。寺僧言﹐亭牓本朱希眞隸書﹐已爲俗子易之。法堂後有片石﹐瑩潤如黑玉﹐乃宋子嵩詩。題云「鳳臺山亭子﹐陳獻司空﹐鄕貢進士宋齊丘。」司空者﹐徐知誥也﹐後攺姓名曰李昪﹐是爲南唐烈祖。而齊丘爲大臣。後又有題字云「升元三年奉勑刻石。」蓋烈祖旣有國﹐追念君臣相遇之始﹐而表顯之。昪﹑齊丘𨿽皆不足道﹐然當攘奪分裂橫潰之時﹐其君臣相遇﹐不如是亦不能粗成其功業也。戒壇額曰崇勝戒壇寺﹐古謂之瓦棺寺。有閣﹐因岡阜﹐其髙十丈﹐李太白所謂「鐘山對北戶﹐淮水入南榮」者﹐又《橫江詞》「一風三日吹倒山﹐白浪髙於瓦棺閣」是也。南唐後主時﹐朝廷遣武人魏丕來使﹐南唐意其不能文﹐卽宴於是閣﹐因求賦詩。丕攬筆成篇﹐末句云「莫教雷雨損基扃。」後主君臣皆失色。及南唐之亡﹝１３﹞﹐爲吳越兵所焚。國朝承平二百年﹐金陵爲大府﹐寺觀競以崇飾土木爲事﹐然閣終不能復。紹興中﹐有北僧來居﹐講《惟識百法論》﹐誓復興造﹐求偉材於江湖間﹐事垂集者屢矣﹐會建宮闕﹐有司往往輒取之。僧不以此動心﹐愈益經營﹐卒成盧捨那閣﹐平地髙七丈﹐雄麗冠於江東。舊閣基相距無百步﹐今廢爲軍營。秦伯和遣醫柴安恭來視家人瘡。柴﹐邢州龍岡人。晚﹐褚誠叔來。誠叔嘗爲福州閩淸尉﹐獲盜應格﹐當得京官﹐不忍以人死爲己利﹐辭不就﹐至今在選調。又有爲它邑尉者﹐亦獲盜﹐營賞甚力﹐卒得京官。將解去﹐入郡﹐過刑人處﹐輒掩目大呼﹐數日神志方定。後至他郡﹐見通衢有石幢﹐問此何爲﹐從者曰「法場也」﹐亦大駭叫呼﹐幾墜車。自此所至皆迂道﹐以避刑人之地。人之不可有媿於心如此。移舟泊賞心亭下。秦伯和送藥。十日。早﹐出建康城﹐至石頭﹐得便風﹐張帆而行。然港淺而狹﹐行亦甚緩。宿大城岡。金陵岡隴重復﹐如梅嶺岡﹑石子岡﹑畬﹛讀如蛇﹜婆岡﹐尢其著者也。居民數十家﹐亦有店肆。十一日。早﹐出夾﹐行大江﹐過三山磯﹑烈洲﹑慈姥磯﹑采石鎭﹐泊太平州江口。謝玄暉登三山還望京邑﹐李太白登三山望金陵﹐皆有詩。凡山臨江﹐皆曰磯。水湍急﹐篙工並力撐之﹐乃能上。然今年閏餘秋早﹐水落已數尺矣﹐則盛夏可知也。三山自石頭及鳳凰臺望之﹐杳杳有無中耳。及過其下﹐則距金陵財五十餘里。晉伐吳﹐王浚舟師過三山﹐王渾要浚議事﹐浚舉帆曰「風利不得泊。」卽此地也。是日便風﹐擊鼓掛帆而行。有兩大舟東下者﹐阻風泊浦漵﹐見之大怒﹐頓足詬罵不已。舟人不答﹐但撫掌大笑﹐鳴鼓愈厲﹐作得意之狀。江行淹速常也﹐得風者矜﹐而阻風者怒﹐可謂兩失之矣。世事蓋多類此者﹐記之以寓一笑。烈洲在江中﹐上有小山曰烈山﹐艸木極茂密﹐有神祠在山巓。慈姥磯﹐磯之尢巉絕峭立者。徐師川有《慈姥磯》詩﹐序云「磯與望夫石相望﹐正可爲的對﹐而詩人未嘗掛齒牙。」故其詩云「離鸞只說閨中恨﹐舐犢誰知目下情。」然梅聖兪《護母喪歸宛陵發長蘆江口》詩云「南國山川都不攺﹐傷心慈姥舊時磯。」師川偶忘之耳。聖兪又有《過慈姥磯下》及《慈姥山石崖上竹鞭》詩﹐皆極髙奇﹐與此山稱。采石一名牛渚﹐與和州對岸﹐江面比瓜洲爲狹﹐故隋韓擒虎平陳及本朝曹彬下南唐﹐皆自此渡。然微風輒浪作不可行。劉賓客云「蘆葦晚風起﹐秋江鱗甲生」﹐王文公云「一風微吹萬舟阻」﹐皆謂此磯也。磯﹐卽南唐樊若冰獻策作浮梁渡王師處。初若冰不得志於李氏﹐詐祝發爲僧﹐廬於采石山﹐鑿石爲竅﹐及建石浮圖﹐又月夜系繩於浮圖﹐棹小舟急渡﹐引繩至江北﹐以度江面﹐旣習知不謬﹐卽亡走京師上書。其後王師南渡﹐浮梁果不差尺寸。予按隋煬帝徵遼﹐蓋嘗用此策渡遼水﹐造三浮橋於西岸。旣成﹐引趨東岸﹐橋短丈餘不合﹐隋兵赴水接戰﹐髙麗乘岸上擊之﹐夌鐵杖戰死﹐始斂兵。引橋復就西岸﹐而更命何稠接橋﹐二日而成﹐遂乘以濟。然隋終不能平髙麗﹐國朝遂下南唐者﹐實天意也﹐若冰何力之有﹖方若冰之北走也﹐江南皆知其獻南徵之策﹐或請誅其母妻。李煜不敢﹐但羈置池州而已。其後若冰自陳母妻在江南﹐朝廷命煜護送﹐煜𨿽憤切﹐終不敢違﹐厚遺而遣之。然若冰所鑿石竅及石浮圖﹐皆不毀﹐王師卒用以系梁梁﹐則李氏君臣之暗且怠﹐亦可知矣。𨿽微若冰﹐有不亡者乎﹗張文潛作《平江南議》﹐謂當縛若冰送李煜﹐使甘心焉﹐不然﹐正其叛主之辠而誅之﹐以示天不﹐豈不偉哉﹗文潛此說﹐實天下正論也。予自金陵得疾﹐是日方小愈﹐尙未能食。夜雨。十二日。早﹐移舟泛姑熱溪五里﹐泊閱武亭。初詢舟人﹐云「江口泊船處﹐距城二十里﹐須步乃可入。」及至閱武﹐乃止在城闉之外。徽猷閣直學士左朝請郎知州周元特操﹐聞予病﹐與醫郭師顯俱來視疾。自都下相別﹐迨今八年矣。太平州﹐本金陵之當塗縣﹐周世宗時﹐南唐元宗失淮南﹐僑置和州於此﹐謂之新和州﹐攺爲雄遠軍。國朝開寶八年下江南﹐攺爲平南軍﹐然獨領當塗一邑而已。太平興國二年﹐遂以爲州﹐且割蕪湖﹑繁昌來屬﹐而治當塗﹐與興國軍同時建置﹐故分紀年以名之。十三日。通判右朝請郎葉棼﹑員外通判左朝奉郎錢同仲耕﹑軍事判官左文林郎趙子覭﹑知當塗縣右通直郎王權來。午後﹐入州見元特﹐呼郭醫就坐間爲予切脈﹐且議所用藥。州正據姑熟溪北﹐土人但謂之姑溪﹐水色正綠﹐而澄澈如鏡﹐纖鱗往來可數。溪南皆漁家﹐景物幽奇。兩浮橋悉在城外﹐其一通宣城﹐其一可至浙中。姑熟堂最號得溪山之勝﹐適有客寓家其間﹐故不得至。又有一酒樓﹐登望尢佳﹐皆城之南也。往時溪流分一支貫城中﹐湮塞已久。近歲嘗浚治﹐然惟春夏之交暫通﹐今七月已絕流矣。李太白集有《姑熟十詠》﹐予族伯父彥遠嘗言﹐東坡自黃州還﹐過當塗﹐讀之撫手大笑曰「贗物敗矣﹐豈有李白作此語者﹗」郭功父爭以爲不然﹐東坡又笑曰「但恐是太白後身所作耳﹗」功父甚慍。蓋功父少時﹐詩句俊逸﹐前輩或許之﹐以爲太白後身﹐功父亦遂以自負﹐故東坡因是戲之。或曰《十詠》及《歸來乎》《笑矣乎》《僧伽歌》《懷素艸書歌》﹐太白舊集本無之﹐宋次道再編時﹐貪多務得之過也。十四日。晚晴﹐開南窗觀溪山。溪中絕多魚﹐時裂水面躍出﹐斜日映之﹐有如銀刀。垂釣挽罟者彌望﹐以故價甚賤﹐僮使輩日皆饜飫。土人云「此溪水肥宜魚」﹐及飲之﹐水味果甘﹐豈信以肥故多魚耶﹖溪東南數峯如黛﹐蓋靑山也。十五日。早﹐州學教授左文林郎吳博古敏叔﹑員外教授左文林郎楊恂信伯來。飯已﹐遊黃山東嶽廟﹑廣福寺﹐遂登淩歊臺。嶽廟楝宇頗盛﹐本謂之黃山大監廟。大監者﹐不知何神﹐蓋淫祠也。今旣爲嶽廟﹐而大監反寓食廡下。廣福本壽聖寺﹐以紹興壬午﹐詔書攺額。敗屋二十餘間﹐殘僧三四人﹐蕭然如古驛。主僧惠明﹐溫州平陽人。淩歊臺﹐正如鳳皇﹑雨花之類﹐特因山巓名之。宋髙祖所營﹐面勢虛曠﹐髙出氛埃之表。南望靑山﹑龍山﹑九井諸峯﹐如在幾席。龍山﹐卽孟嘉登髙落帽處。九井山﹐有桓玄僭位壇。稍西﹐江中二小山相對﹐云東梁西梁也。北戶臨和州新城﹐樓櫓歷歷可辧。蓋自絕江至和州﹐財十餘里﹐李太白有《黃出淩歊臺送族弟泛舟赴華陰》詩﹐卽此地也。臺後有一塔﹔塔之後﹐又有亭曰懷古云。余初至當塗﹐飲姑熟溪水﹐喜其甘滑。已而徧飲城中水皆甘﹐蓋泉脈佳也。十六日。郡集於道院﹐歷遊城上亭榭﹐有坐嘯亭﹐頗宜登覽。城濠皆植荷花。是夜﹐月白如晝﹐影入溪中﹐搖蕩如玉塔﹐始知東坡「玉塔臥微欄」之句爲妙也。

卷三十七日。郡集於靑山李太白祠堂﹐二教授同集。祠在靑山之西北﹐距山尙十五里。墓在祠後﹐有小岡阜起伏﹐蓋亦靑山之別支也。祠莫知其始﹐有唐劉全白所作墓碣及近歲張眞甫舍人所作重修祠碑。太白烏巾﹐白衣錦袍。又有道帽氅裘﹐侑食於側者﹐郭功甫也。早飯罷﹐遊靑山。山南小市有謝玄暉做宅基﹐今爲湯氏所居。南望平野極目﹐而環宅皆流泉﹑奇石﹑靑林﹑文筱﹐眞佳處也。遂由宅後登山﹐路極險巇﹐凡三四里﹐有兩道人持湯飲迎勞於松石間。又里許﹐至一庵﹐老道人出迎﹐年七十餘﹐姓周﹐濰州人﹐居此山三十年﹐顴頰如丹﹐須鬢無白者。又有李媼﹐八十矣﹐耳目聰明﹐談笑不衰﹐自言嘗得異人祕訣。庵前有小池曰謝公池﹐水味甘冷﹐𨿽盛夏不竭。絕頂又有小亭﹐亦名謝公亭。下視四山﹐如蛟龍奔放﹐爭赴川谷﹐絕類吾鄕舜山。但舜山之巓﹐丰沃夷曠﹐無異平陸﹐此所不及也。亭北望正對歷陽。周生言﹐元顏亮入寇時﹐戰鼓之聲﹐震於山中云。夜歸舟次﹐已一鼓盡矣。坐間﹐信伯言桓溫墓亦在近郊﹐有石獸石馬﹐制作精妙﹐又有碑﹐悉刻當時車馬衣冠之類﹐極可觀﹐恨不一到也。十八日。小雨﹐解舟出姑熟溪﹐行江中。江溪相接﹐水淸濁各不相亂。挽行夾中三十里﹐至大信口泊舟。蓋自此出大江﹐須風便乃可行﹐往往連日阻風。兩小山夾江﹐卽東梁西梁﹐一名天門山。李太白詩云「兩岸靑山相對出﹐孤帆一片日邊來。」王文公詩云「崔嵬天門山﹐江水遶其下。」梅聖兪云「東梁如仰蠶﹐西梁如浮魚。」徐師川云「南人北人朝暮船﹐東梁西梁今古山。」皆得句於此也。水滸小兒賣菱芡蓮藕者甚眾。夜行堤上﹐觀月大信口。歐陽文忠公《於役志》謂之帶星口﹐未詳孰是。《於役志》﹐蓋謫夷陵時所著也。十九日。便風﹐過大﹑小褐山磯。奇石巉絕﹐漁人依石挽罾﹐宛如畫圖間所見。過梟磯﹐在大江中﹐聳拔特起。有道士結廬其上﹐政和中﹐賜名寧淵觀。舊說梟磯有梟能害人﹐故得名。方郡縣奏乞觀額時﹐惡其名﹐因曰磯在水中﹐水常沃石﹐故曰澆磯。今觀屋亦二十餘間﹐然止一道人居之。相傳有二人﹐則其一輒死﹐故無敢往者。至蕪湖縣﹐泊舟吳波亭。知縣右通直郎呂昭問來。按﹐漢丹陽郡有蕪湖縣﹐吳陸遜屯蕪湖﹐又杜預注《春秋》﹐楚子伐吳克鳩玆﹐亦云在蕪湖。至東晉﹐乃政名於湖﹐不知所自。王惇反﹐屯於湖﹐今故城尙存。又有玩鞭亭﹐亦當時遺迹。唐溫飛卿有《湖陽曲》敍其事。近時張文潛以爲《晉書》所云「帝至於湖陰察營壘」﹐當以於湖爲句﹐飛卿蓋誤讀也﹔作《於湖曲》以反之。劉夢得《歷陽書事》詩﹐敍道中事云「望夫人化石﹐夢帝日環營。」蓋夢得自夔州移牧歷陽﹐過此邑也。邑人云﹐數年前﹐邑境有盜﹐發大墓﹐棺槨已壞﹐得鏡及刀劍之屬甚眾﹐甃磚有「大將軍墓」四字﹐或疑爲惇墓云。二十日。寧國太平縣主簿左迪功郎陳炳來見﹐泛小舟往謝之。則寓寧淵觀下院﹐以提刑司檄來督大禮錢帛。寧淵在梟磯﹐隔大江﹐故置下院於近邑。道流十餘﹐壇宇像設甚盛﹐有觀主何守誠者﹐今選居太一宮矣。炳字徳先﹐婺州義烏人﹐自言其從姑得道徽宗朝﹐賜號妙靜練師﹝１４﹞﹐結廬葛仙峯下﹐平生不火食﹐惟飲酒﹐啖生果﹐爲人言禍福死生﹐無毫釐差。每風日淸和時﹐輒掩關獨處﹐或於戶外竊聽之﹐但聞若二嬰兒聲﹐或歌或笑﹐往往至中夜方止﹐莫有能測者。年九十﹐正旦﹐自言四月八日當遠行﹐果以是日坐逝。每爲徳先言「汝有仙骨﹐當遇異人。」後因得疾委頓﹐有皖山徐先生來餌以藥﹐卽日疾平。徐因畱﹐教以絕粒訣。徳先父母方望其成名﹐固不許。然自是絕滋味﹐日食淡湯餅及飯而已。如此者六年﹐益覺身輕﹐能日行二百里。會中第娶妻﹐復近葷血﹐徐遂告別。臨行﹐語徳先曰「汝二紀後當復從我究此事。」徳先送至溪上﹐方呼舟欲渡﹐徐褰裳疾行水上而去﹐呼之不復應。徳先至今悵恨﹐有棄官入灊皖之意。予遂遊東寺﹐登王惇城以歸。城並大江﹐气象宏敞。邑出綠毛龜﹐就船賣者﹐不可勝數。將午﹐解舟﹐過三山磯。磯上新作龍祠。有道人半醉立蘚崖峭絕處﹐下觀行舟﹐望之使人寒心﹐亦奇士也。江中江豚十數出沒﹐色或黑或黃﹐俄又有物長數尺﹐色正赤﹐類大蜈蚣﹐奮首逆水而上﹐激水髙三二尺﹐殊可畏也。宿過道口。二十一日。過繁昌縣﹐南唐所置﹐初隸宣城﹐及置太平州﹐復割隸焉。晚泊荻港﹐散步堤上﹐遊龍廟﹐有老道人守之﹐臺州仙居縣人。自言居此十年﹐日伐薪二束賣之以自給。雨雪﹐則從人乞﹐未嘗他營也。又至一庵﹐僧言隔港卽銅陵界。遠山嶄然﹐臨大江者﹐卽銅官山。太白所謂「我愛銅官樂﹐千年未擬還」是也﹐恨不一到。最後至鳳凰山延禧觀﹐觀廢於兵燼者四十餘年﹐近方興葺。羽流五六人﹐觀主陳廷瑞﹐婺州義烏縣人﹐言此古靑華觀也。有趙先生﹐荻港市中人﹐父賣茗﹐先生幼名王九﹐年十三﹐疾亟﹐父抱詣靑華﹐願使入道。是夕﹐先生夢老人引之登髙山﹐謂曰「我陰翁也」﹐出柏枝啖之﹐及覺﹐遂不火食。後又夢前老人﹐教以天篆數百字﹐比覺﹐悉記不遺。太宗皇帝召見﹐度爲道士﹐賜冠簡﹐易名自然﹐給裝錢遣還﹐遂爲觀主。祥符間﹐再召至京師﹐賜紫衣﹐攺靑華額曰延禧。先生懇求還山養母﹐得歸﹐一日﹐無疾而逝。門人葬之山中﹐行半途﹐棺忽大重不可舉﹐其母曰「吾兒必有異。」命發棺﹐果空無屍﹐惟劍履在耳﹐遂卽其處葬之。今冢猶在﹐謂之劍冢。自然﹐國史有傳﹐大槪與廷瑞言頗合﹐惟劍冢一事無之。荻港﹐蓋繁昌小墟市也。歸舟已夜矣。二十二日。過大江﹐入丁家洲夾﹐復行大江。自離當塗﹐風日淸美﹐波平如席﹐白雲靑嶂﹐相遠映帶﹐終日如行圖畫﹐殊忘道塗之勞也。過銅陵縣﹐不入。晚泊水洪口。江湖間謂分流處爲洪﹐王文公詩云「東江木落水分洪」是也。二十三日。過陽山磯﹐始見九華山。九華本名九子﹐李太白爲易名。太白與劉夢得皆有詩﹐而劉至以爲可兼太華﹑女幾之奇秀。南唐宋子嵩辭政柄﹐歸隱此山﹐號九華先生﹐封靑陽公﹐由是九華之名益盛。惟王文公詩云「盤根𨿽巨壯﹐其末乃修纖」﹐最極形容之妙。大抵此山之奇﹐在修纖耳。然無含蓄惇大气象﹐與廬阜﹝１５﹞﹑天臺異矣。岸傍荻花如雪。舊見天井長老彥威云﹐廬山老僧用此絮紙衣﹝１６﹞。威少時在惠日﹐亦爲之﹐佛燈珣禪師見而大嗔云「汝少年﹐輒求溫暖如此﹐豈有心學道邪﹖」退而問兄弟﹐則堂中百人﹐有荻花衣者財三四﹐皆年七十餘矣。威愧恐﹐亟除去。泊梅根港﹐巨魚十數﹐色蒼白﹐大如黃犢﹐出沒水中﹐每出﹐水輒激起﹐沸白成浪﹐眞壯觀也﹗二十四日。到池州﹐泊稅務亭子。州﹐唐置﹐南唐嘗爲康化軍節度﹐今省。又嘗割靑陽隸建康﹐今復故。惟所置銅陵﹑東流二縣及攺秋浦爲貴池﹐今因之。蓋南唐都金陵﹐故當塗﹑蕪湖﹑銅陵﹑繁昌﹑廣徳﹑靑陽並江寧﹑上元﹑溧陽﹑溧水﹑句容凡十一縣﹐皆隸畿內。今建康爲行都﹐而才有江寧等五邑﹐有司所當議也。李太白往來江東﹐此州所賦尢多﹐如《秋浦歌》十七首及《九華山》《靑溪》《白笴陂》《玉鏡潭》諸詩是也。《秋浦歌》云「秋浦長似秋﹐蕭條使人愁。」又曰「兩鬢入秋浦﹐一朝颯已衰。猨聲催白鬢﹐長短盡成絲。」則池州之風物可見矣。然觀太白此歌﹐髙妙乃爾﹐則知《姑熟十詠》決爲贗作也。杜牧之池州諸詩正爾﹐觀之亦淸婉可愛﹐若與太白詩並讀﹐醇醨異味矣。初﹐王師平南唐﹐命曹彬分兵自荊州順流東下﹐以樊若冰爲鄕導﹐首克池州﹐然後能取蕪湖﹑當塗﹐駐軍采石﹐而浮橋成。則池州今實要地﹐不可不備也。二十五日。見知州右朝議大夫直祕閣楊師中﹑通判右朝奉郎孫徳芻。遊光孝寺﹐寺有西峯聖者所畱鐵笛。聖者生當吳武王楊行密時﹐陽狂不羈﹐好吹笛﹐能役鬼神蛟龍。嘗寓池州乾明寺﹐乾明卽光孝也﹐及去﹐畱笛付主事僧。笛似銅鐵而非﹐色綠﹐而瑩潤如綠玉﹐不知何物。僧懼爲好事者所奪﹐郡官求觀之﹐輒出一凡鐵笛充數。予偶與監寺僧有舊﹐獨得一見。有石刻沈叡達所作《西峯銘》﹐文辭古雅可愛﹐恨非其自書也。僧言貴池去城八十里﹐在秀山下﹐江之一支﹐別匯爲池﹐四隅皆因山石爲岸﹐產鯉魚﹐金鱗朱尾﹐味極美﹐本以此得貴池之目。秀山有梁昭明太子墓﹐拱木森然。今池州城西﹐有神甚靈者﹐曰九郎﹐或云九郎卽昭明。晚登弄水亭﹐杜牧之所賦詩也。亭殊不葺﹐然正對淸溪齊山﹐景物絕佳。州𨿽瀕江﹐然據岡阜上﹐頗難得水。二十六日。解舟﹐過長風沙﹑羅剎石。李太白《江上贈竇長史》詩云「萬里南遷夜郎國﹐三年歸及長風沙。」梅聖兪《送方進士遊廬山》云「長風沙浪屋許大﹐羅剎石齒水下排。歷此二險過湓浦﹐始見瀑布懸蒼崖。」卽此地也。又太白《長干行》云「早晚下三巴﹐預將書報家。相迎不道遠﹐直到長風沙。」蓋自金陵至此七百里﹐而室家來迎其夫﹐甚言其遠也。地屬舒州﹐舊最號湍險。仁廟時﹐發運使周湛役三十萬夫﹐疏支流十里以避之﹐至今爲行舟之利。羅剎石﹐在大江中﹐正如京口鶻峯而稍大﹐白石拱起﹐其上叢筱喬木﹐亦有小神祠旛竿﹐不知何神也。西望羣山靡迆﹐巖嶂深秀﹐宛如吾廬南望鏡中諸山﹐爲之累欷。宿懷家洑。懷﹐姓也﹐吳有尙書郎懷敍﹐見《顧雍傳》。二十七日。五鼓﹐大風自東北來﹐舟人不告﹐乘便風解船。過雁翅夾﹐有稅場﹐居民二百許家﹐岸下泊船甚眾。遂經皖口至趙屯﹐未朝食﹐已行百五十里﹐而風益大﹐乃泊夾中。皖口卽王師破江南大將朱令贇水軍處。趙屯有戍兵﹐亦小市聚也。是日大風﹐至暮不止﹐登岸﹐行至夾口﹐觀江中驚濤駭浪﹐𨿽錢塘八月之潮不過也。有一舟掀簸浪中﹐欲入夾者再三﹐不可得﹐幾覆溺矣﹐號呼求救﹐久方能入。北望正見皖山。太白《江上望皖公山》詩云「巉絕稱人意。」「巉絕」二字﹐不刊之妙也。南唐元宗南遷豫章﹐舟中望皖山﹐愛之﹐謂左右曰「此靑峭數峯何名﹖」答曰「舒州皖山。」時方新失淮南﹐伶人李家明侍側﹐獻詩曰「龍舟千里揚東風﹐漢武潯陽事正同。回首皖公山色好﹐日斜不到壽杯中。」元宗爲悲憤欷歔。故王文公詩云「南狩皖山非故地﹐北師淮水失名王。」計其處﹐當去此不遠也。夜雨。二十八日。過東流縣﹐不入。自雷江口行大江﹐江南羣山﹐蒼翠萬疊﹐如列屏障﹐凡數十里不絕。自金陵以西﹐所未有也。是日﹐便風張颿﹐舟行甚速﹐然江面浩渺﹐白浪如山﹐所乘二千斛舟﹐搖兀掀舞﹐才如一葉。過獅子磯﹐一名佛指磯﹐蘚壁百尺﹐靑林綠筱﹐倒生壁間﹐圖畫有所不及。猶恨舟行北岸﹐不得過其下。旁有數磯﹐亦奇峭﹐然皆非獅子比也。至馬當﹐所謂上元水府﹝１７﹞。山勢尢秀拔﹐正面山腳﹐直插大江。廟依峭崖架空爲閣﹐登降者﹐皆自閣西崖腹小石徑﹐捫蘿側足而上﹐宛若登梯。飛甍曲檻﹐丹碧縹緲﹐江上神祠﹐惟此最佳。舟至石壁下﹐忽晝晦﹐風勢橫甚﹐舟人大恐失色﹐急下颿﹐趨小港﹐竭力牽挽﹐僅能入港。系纜同泊者四五舟﹐皆來助牽。早間同行一舟﹐亦蜀舟也﹐忽有大魚正綠﹐腹下赤如丹﹐躍起柂旁﹐髙三尺許﹝１８﹞﹐人皆異之。是晚﹐果折檣破帆﹐幾不能全﹐亦可怪也。入夜﹐風愈厲﹐增十餘纜。迨曉﹐方少定。二十九日。阻風馬當港中﹐風雨淒冷﹐初禦夾衣。有小舟冒風濤來賣薪菜狶肉﹐亦有賣野彘肉者﹐云獵蘆場中所得。飯已﹐登南岸﹐望馬當廟﹐北風吹人勁甚﹐至不能語。旣暮﹐風少定﹐然怒濤未息﹐擊船終夜有聲。八月一日。過烽火磯。南朝自武昌至京口﹐列置烽燧﹐此山當是其一也。自舟中望山﹐突兀而已。及拋江過其下﹐嵌巖竇穴﹐怪奇萬狀﹐色澤瑩潤﹐亦與它石迥異。又有一石﹐不附山﹐傑然特起﹐髙百餘尺﹐丹藤翠蔓﹐羅絡其上﹐如寶裝屏風。是日風靜﹐舟行頗遲﹐又秋深潦縮﹐故得盡見杜老所謂「幸有舟楫遲﹐得盡所歷妙」也。過澎浪磯﹑小孤山﹐二山東西相望。小孤屬舒州宿松縣﹐有戍兵。凡江中獨山﹐如金出﹑焦山﹑落星之類﹐皆名天下﹐然峭拔秀麗﹐皆不可與小孤比。自數十里外望之﹐碧峯巉然孤起﹐上干雲霄﹐已非它山可擬﹐愈近愈秀﹐冬夏晴雨﹐姿態萬變﹐信造化之尢物也。但祠宇極於荒殘﹐若稍飾以樓觀亭榭﹐與江山相發揮﹐自當髙出金山之上矣。廟在山之西麓﹐額曰惠濟﹐神曰安濟夫人。紹興初﹐張魏公自湖湘還﹐嘗加營葺﹐有碑載其事。又有別祠在澎浪磯﹐屬江州彭澤縣﹐三面臨江﹐倒影水中﹐亦占一山之勝。舟過磯﹐𨿽無風﹐亦浪湧﹐蓋以此得名也。昔人詩有「舟中估客莫漫狂﹐小姑前年嫁彭郎」之句﹐傳者因謂小孤廟有彭郎像﹐澎浪廟有小姑像﹐實不然也。晚泊沙夾﹐距小孤一里。微雨﹐復以小遊廟中﹐南望彭澤﹐都昌諸山﹐煙雨空蒙﹐鷗鷺滅沒﹐極登臨之勝﹐徙倚久之而歸。方立廟門﹐有俊鶻摶水禽﹝１９﹞﹐掠江東南去﹐甚可壯也。廟祝云﹐山有棲鶻甚多。二日。早﹐行未二十里﹐忽風雲騰湧﹐急系纜。俄復開霽﹐遂行。泛彭蠡口﹐四望無際﹐乃知太白「開帆入天鏡」之句爲妙。始見廬山及大孤。大孤狀類西梁﹐𨿽不可擬小孤之秀麗﹝２０﹞﹐然小孤之旁﹐頗有沙洲葭葦﹐大孤則四際渺彌皆大江﹐望之如浮水面﹐亦一奇也。江自湖口分一支爲南江﹐蓋江西路也。江水渾濁﹐每汲用﹐皆以杏仁澄之﹐過夕乃可飲。南江則極淸澈﹐合處如引繩﹐不相亂。晚抵江州﹐州治徳化縣﹐卽唐之潯陽縣。柴桑﹑栗裏﹐皆其地也。南唐爲奉化軍節度﹐今爲定江軍。岸土赤而壁立﹐東坡先生所謂「舟人指點岸如赬」者也。泊湓浦﹐水亦甚淸﹐不與江水亂。自七月二十六日至是﹐首尾財六日﹐其間一日阻風不行﹐實以四日半溯流行七百里云。三日。移泊琵琶亭﹐見知州左朝請郎周昪彊仲﹑通判左朝散郎胡﹝２１﹞﹑發運使戶部侍郎史正志志道﹑發運司幹辦公事程坦履道﹑察推左文林郎蔡戡定夫。始得夔州公移。四日。遊天慶觀﹐李太白詩所謂「潯陽紫極宮」也。蘇﹑黃詩刻﹐皆不復存。太白詩有一石﹐亦近時俗書。見觀主李守智﹐問玉芝﹐亦不能答。觀皆古屋﹐初不更兵燼﹐而遺迹掃地﹐獨太淸殿老君像乃唐人所塑﹐特爲奇古。眞人﹑女眞﹑仙官﹑力士﹑童子各二軀﹐又有唐明皇帝金銅像﹐衣冠如道士﹐而气宇粹穆﹐有五十年安享太平富貴气象。李守智者﹐滁州來安人﹐自言家故富饒﹐遇亂棄家爲道人﹐大將嶽飛以度牒與之﹐始爲道士。至今畫嶽氏父子事之。史誌道招飲於發運廨中。登髙遠亭﹐望廬山﹐天气澄霽﹐諸峯盡見。志道出新鼓鑄鐵錢。五日。郡集於庾樓﹐樓正對廬山之雙劍峯﹐北臨大江﹐气象雄麗。自京口以西﹐登覽之地多矣﹐無出庾樓右者。樓不甚髙﹐而覺江山煙雲﹐皆在幾席間﹐眞絕景也。庾亮嘗爲江﹑荊﹑豫州刺史﹐其實則治武昌。若武昌南樓名庾樓﹐猶有理﹐今江州治所﹐在晉特柴桑縣之湓口關耳﹐此樓附會甚明。然白樂天詩固已云「潯陽欲到思無窮﹐庾亮樓南湓口東。」則承誤亦久矣。張蕓叟《南遷錄》云「庾亮鎭潯陽﹐經始此樓。」其誤尢甚。六日。甲夜﹐有大燈球數百﹐自湓浦蔽江而下﹐至江面廣處﹐分散漸遠﹐赫然如繁星麗天。土人云﹐此乃一家放五百椀以禳災祈福。蓋江鄕舊俗云。七日。往廬山﹐小憩新橋市。蓋吳蜀大路﹐市肆壁間﹐多蜀人題名。並溪喬木﹐往往皆三二百年物﹐蓋山之麓也。自江州至太平興國宮三十里﹐此適當其半。是日﹐車馬及徒行憧憧不絕﹐云上觀﹐蓋往太平宮焚香﹐自八月一日至七日乃已﹐謂之白蓮會。蓮社本遠法師遺迹。舊傳遠公嘗以一日借道流﹐故至今太平宮歲以爲常。東林寺亦自作會﹐然來者反不若太平之盛﹐亦可笑也。晚至淸虛庵﹐庵在撥雲峯下﹐皇甫道人所居。皇甫名坦﹐嘉州人﹐出遊旁郡﹐獨見其弟子曹彌深。登紹興煥文閣﹐實藏光堯皇帝禦書。又有神泉﹑淸虛堂﹐皆宸翰題榜。宿淸虛西室﹐曹君置酒堂中﹐炙鹿肉甚珍﹐酒尢淸醇。夜寒﹐可附火。

卷四八日。早﹐由山路至太平興國宮﹐門庭气象極閎壯。正殿爲九天采訪使者像﹐衮冕如帝者。舒州灊山靈仙觀﹐祀九天司命眞君﹐而采訪使者爲之佐﹐故南唐名靈仙曰丹霞府﹐太平曰通玄府﹐崇奉有自來矣。至太宗皇帝時﹐嘗遣中使送泥金絳羅云鶴帔﹐仍命三年一易。神宗皇帝時﹐又加封應元保運眞君及賜塗金殿額。兩壁圖十眞人﹐本吳生筆。建炎中﹐李成﹑何世淸二盜以廬山爲巢﹐宮屋焚蕩無餘。先是山中有太一宮﹐摹吳筆於殿廡。及太平再興﹐復摹取太一本﹐所托非善工﹐無復髣髴。憩於云無心堂﹐蓋冷翠亭故址也。溪聲如大風雨至﹐使人毛骨寒栗﹐一宮之最勝處也。采訪殿前有鐘樓﹐髙十許丈﹐三層﹐累磚所成﹐不用一木﹐而櫩桷翚飛﹐𨿽木工之良者﹐不能加也。但鐘爲磚所揜蔽﹐聲不甚揚﹐亦是一病。觀主胡思齊云「此一樓爲費三萬緡﹐鐘重二萬四千餘斤。」又有經藏亦佳﹐扁曰云章瓊室。太平規模﹐大槪類南昌之玉隆。然玉隆不經焚﹐尙有古趣﹐爲勝也。遂至東林太平興龍寺﹐寺正對香鑪峯。峯分一支東行﹐自北而西﹐環合四抱﹐有如城郭﹐東林在其中﹐相地者謂之倒掛龍格。寺門外虎溪﹐本小澗﹐比年甃以磚﹐但若一溝﹐無復古趣。予勸其主僧法才去磚﹐使少近自然﹐不知能用吾言否。食已﹐煮觀音泉啜茶。登華巖羅漢閣。閣與盧捨閣﹑鐘樓鼎峙﹐皆極天下之壯麗﹐𨿽閩浙名藍﹐所不能逮。遂至上方﹑五杉閣﹑舍利塔﹑白公艸堂。上方者﹐自寺後支徑﹐穿松陰﹐躡石磴而上﹐亦不甚髙。五杉閣前﹐舊有老杉五本﹐傳以爲晉時物﹐白傅所謂大十尺圍者﹐今又數百年﹐其老可知矣。近歲﹐主僧了然輒伐去﹐殊可惜也。塔中作如來示寂像﹐本宋佛馱跋陀尊者﹐自西域持舍利五粒﹐來葬於此。艸堂﹐以白公記考之﹐略是故處。三間兩柱﹝２２﹞﹐亦如記所云。其它如瀑水﹑蓮池﹐亦皆在。髙風逸韻﹐尙可想見。白公嘗以文集畱艸堂﹐後屢亡逸﹐眞宗皇帝嘗令崇文院寫校﹐包以斑竹帙﹐送寺。建炎中又壞於兵。今獨有姑蘇版本一帙﹐備故事耳。艸堂之旁﹐又有一故址﹐云是王子醇樞密庵基。蓋東林爲禪苑﹐始於王公﹐而照覺禪師常總﹐實第一祖。總公有塑像﹐嚴重英特人也。宿東林。九日。至晉慧遠法師祠堂及神運殿焚香。憩官廳堂中。有耶捨尊者劉遺民等十八人像﹐謂之十八賢。遠公之側﹐又有一人執軍持侍立﹐謂之辟蛇童子。傳云﹐東林故多蛇﹐此童子盡拾取﹐投之蘄州。神運殿本龍潭﹐深不可測﹐一夕﹐鬼神塞之﹐且運良材以作此殿。皆不知實否也。然「神運殿」三字﹐唐相裴休書﹐則此說亦久矣。官廳重堂邃廡﹐廚廐備設﹐壁間有張文潛題詩。寺極大﹐連日遊歷﹐猶不能徧。唐碑亦甚多﹐惟顏魯公題名﹐最爲時所傳。又有聰明泉﹐在方丈之西。卓錫泉﹐在遠公祠堂後﹐皆久廢不汲﹐不可食﹐爲之太息。食已﹐遊西林乾明寺。西林在東林之西﹐二林之間﹐有小市曰雁門市。傳者以爲遠公雁門人﹐老而懷故鄕﹐遂髣髴雁門邑裏作此市﹐漢作新丰之比也。西林本晉江州刺史陶範捨地建寺。紹興十五六年間﹐方爲禪居﹐褊小非東林比﹐又絕獘壞。主僧仁聰﹐閩人﹐方漸興葺。然流泉泠泠﹐環遶庭際﹐殊有野趣。正殿釋迦像﹐著寶冠﹐他處未見﹐僧云唐塑也。殿側有慧永法師祠堂﹐永公蓋遠公之兄。像下一虎偃伏﹐又有一居士立侍﹐不知何人。方丈後有磚塔﹐不甚髙﹐制度古朴。予登二級而止。東廂有小閣曰侍賢﹐蓋往時館客之地﹐今亦頹獘。東﹑西林寺舊額﹐皆牛奇章八分書﹐筆力極渾厚。西林亦有顏魯公題名﹐書家以爲二林題名﹐顏書之冠冕也。舊聞廬山天池磚塔初成﹐有僧施經二匣。未幾﹐塔震一角﹐經亦失所在。是日﹐因登望以問僧﹐僧云誠然。或謂經乃刺血書﹐故致此異。又云今年天池火﹐尺椽不遺﹐蓋旁野火所及也。晚復取太平宮路還江州﹐小憩於新亭﹐距州二十五里。過董眞人煉丹井﹐汲飲﹐味亦佳。董眞人者﹐奉也。十日。史誌道餉谷簾水數器﹐眞絕品也﹐甘腴淸冷﹐具備眾美。前輩或斥《水品》以爲不可信﹔《水品》固不必盡當﹐然谷簾卓然﹐非惠山所及﹐則亦不可誣也。水在廬山景徳觀。晚別諸人。連夕在山中﹐極寒﹐可擁鑪。比還舟﹐秋暑殊未艾﹝２３﹞﹐終日揮扇。十一日。解舟。吳發幹約待夔州書﹐因小畱江口﹐望廬山。自到江州﹐至是凡十日﹐皆晴。秋髙气淸﹐長空無纖雲﹐甚宜登覽﹐亦客中可喜事也。泊赤沙湖口﹐東北望﹐猶見廬山。老杜《潭州道林》詩云「殿腳插入赤沙湖。」此湖當在湖南。然嶽州華容縣及此﹐皆有赤沙湖。蓋江湖間地名多同﹐猶赤壁也。十二日。江中見物﹐有雙角﹐遠望正如小犢﹐出沒水中有聲。晚泊櫓臍洑﹐隔江大山中﹐有火兩點若燈﹐開闔久之。問舟人﹐皆不能知。或云蛟龍之目﹐或云靈芝丹藥光气﹐不可得而詳也。十三日。至富池昭勇廟﹐以壺酒﹑特豕﹐謁昭毅武惠遺愛靈顯王神。神﹐吳大帝時折衝將軍甘興霸也。興霸嘗爲西陵太守﹐故廟食於此。開寶中﹐旣平江南﹐增江淮神祠封爵﹐始封襃國公。宣和中﹐進爵爲王。建炎中﹐大盜張遇﹐號一窩蜂﹐擁兵過廟下﹐相率卜珓﹐一珓騰空中不下﹐一珓躍出戶外﹐羣盜惶恐引去﹐未幾遂敗。大將劉光世以聞﹐復詔加封﹝２４﹞。嶽飛爲宣撫使﹐大葺祠宇﹐江上神祠﹐皆不及也。門起大樓曰捲雪。有釘洲正對廟﹐故廟𨿽俯大江﹐而可泊舟。釘洲者﹐以銳下得名。神妃封順佑夫人﹔神二子﹐封紹威﹑紹靈侯﹔神女封柔懿夫人﹔皆有像。而後殿復有王與妃像偶坐。祭享之盛﹐以夜繼日。廟祝歲輸官錢千二百緡﹐則神之靈可知也。舟人云「若精虔致禱﹐則神能分風以應往來之舟。」廡下有關雲長像。雲長不應祀於興霸之廟者﹐豈各忠所事﹐神靈共食﹐皆可以無媿耶﹖徹奠﹐自祠後步至旌教寺。寺爲酒務及酒官廨﹐像設斂量一屋﹐盡逐去僧輩﹐亦事之已甚者。富池﹐蓋隸興國軍。十四日。曉雨﹐過一小石山﹐自頂直削去半﹐與余姚江濱之蜀山絕相類。拋大江﹐遇一木栰﹐廣十餘丈﹐長五十餘丈。上有三四十家﹐妻子雞犬臼碓皆具﹐中爲阡陌相往來﹐亦有神祠﹐素所未覩也。舟人云「此尙其小者耳﹐大者於栰上鋪土作蔬圃﹐或作酒肆﹐皆不復能入夾﹐但行大江而已。」是日﹐逆風挽船﹐自平旦至日昳﹐才行十五六里。泊劉官磯旁﹐蘄州界也。兒輩登岸﹐歸云「得小徑﹐至山後﹐有陂湖渺然﹐蓮芰甚富﹐沿湖多木芙蕖。」數家夕陽中﹐蘆藩茅舍﹐宛有幽致﹐而寂然無人聲。有大梨﹐欲買之﹐不可得。湖中小采菱﹐呼之亦不應。更欲窮之﹐會見道旁設機﹐疑有虎狼﹐遂不敢往。劉官磯者﹐傳云漢昭烈入吳﹐嘗檥舟於此。晚﹐觀大黿浮沈水中。十五日。微陰﹐西風益勁﹐挽船尢艱。自富池以西﹐沿江之南﹐皆大山起伏如濤頭。山麓時有居民﹐往往作棚﹐持弓矢﹐伏其上以伺虎。過龍眼磯﹐江中拳石耳。磯旁山上有龍祠。晡後﹐得便風﹐次蘄口鎭﹐居民繁錯﹐蜀舟泊岸下甚眾。監稅秉義郎髙世棟來﹐舊在京口識之﹐言此鎭歲課十五萬緡﹐雁翅歲課二十六萬緡。夜與諸子登岸﹐臨大江觀月。江面遠與天接﹐月影入水﹐蕩搖不定﹐正如金虯﹐動心駭目之觀也。是日﹐買熟藥於蘄口市。藥貼中皆有煎煮所須﹐如薄荷﹑烏梅之類﹐此等皆客中不可倉卒求者。藥肆用心如此﹐亦可嘉也。十六日。過新野夾﹐有石瀨茂林﹐始聞秋鶯。沙際水牛至多﹐往往數十爲羣﹐吳中所無也。地屬興國軍大冶縣﹐當是土產所宜爾。晚過道士磯﹐石壁數百尺﹐色正靑﹐了無竅穴﹐而竹樹迸根﹐交絡其上﹐蒼翠可愛。自過小孤﹐臨江峯嶂﹐無出其右。磯一名西塞山﹐卽玄眞子《漁父辭》所謂「西塞山前白鷺飛」者。李太白《送弟之江東》云「西塞當中路﹐南風欲進船。」必在荊楚作﹐故有中路之句。張文潛云「危磯插江生﹐石色擘靑玉。」殆爲此山寫眞。又云「已逢嫵媚散花峽﹐不泊艱危道士磯。」蓋江行惟馬當及西塞最爲湍險難上。拋江泊散花洲﹐洲與西塞相直。前一夕﹐月猶未極圓﹐蓋望正在是夕。空江萬頃﹐月如紫金盤﹐自水中湧出﹐平生無此中秋也。十七日。過回風磯﹐無大山﹐蓋江濱石磧耳。然水急浪湧﹐舟過甚艱。過蘭溪﹐東坡先生所謂「山下蘭芽短浸溪」者。買鹿肉供膳。晚泊巴河口﹐距黃州二十里﹐一市聚也。有馬祈寺﹑吳大帝刑馬壇。傳云吳攻壽春﹐刑白馬祭江神於此。自蘭溪而西﹐江面尢廣﹐山阜平遠。兩日皆逆風﹐舟人以食盡﹐欲來巴河糴米﹐極力牽挽﹐日皆行八九十里。蘇黃門謪髙安﹐東坡先生送至巴河﹐卽此地也。張文潛亦有《巴河道中》詩云「東南地缺天連水﹐春夏風髙浪捲山。」十八日。食時方利﹐晡時至黃州。州最僻陋少事﹐杜牧之所謂「平生睡足處﹐云夢澤南州」。然自牧之﹑王元之出守﹐又東坡先生﹑張文潛謫居﹐進爲名邦。泊臨皐亭﹐東坡先生所嘗寓﹐與秦少遊書所謂「門外數步卽大江」是也。煙波渺然﹐气象疎豁。見知州右朝奉郎直祕閣楊由義﹑通判右奉議郎陳紹復。州治陋甚﹐廳事僅可容數客﹐倅居差勝。晚﹐移舟竹園步﹐蓋臨皐多風濤﹐不可夜泊也。黃州與樊口正相對﹐東坡所謂「武昌樊口幽絕處」也。漢昭烈用吳魯子敬策﹐自當陽進駐鄂縣之樊口﹐卽此地也。十九日。早﹐遊東坡。自州門而東﹐岡壠髙下﹐至東坡﹐則地勢平曠開豁。東起一壠頗髙﹐有屋三間﹐一龜頭﹐曰居士亭。亭下面南一堂﹐頗雄﹐四壁皆畫雪。堂中有蘇公像﹐烏帽紫裘﹐橫按笻杖﹐是爲雪堂。堂東大柳﹐傳以爲公手植。正南有橋﹐牓曰小橋﹐以「莫忘小橋流水」之句得名。其下初無渠澗﹐遇雨則有涓流耳。舊止片石布其上﹐近輒增廣爲木橋﹐覆以一屋﹐頗敗人意。東一井曰暗井﹐取蘇公詩中「走報暗井出」之句。泉寒熨齒﹐但不甚甘。又有四望亭﹐正與雪堂相直﹐在髙阜上﹐覽觀江山﹐爲一郡之最。亭名見蘇公及張文潛集中。坡西竹林﹐古氏故物﹐號南坡。今已殘伐無幾﹐地亦不在古氏矣。出城五里﹐至安國寺﹐亦蘇公所嘗寓。兵火之餘﹐無復遺迹﹐惟遶寺茂林啼鳥﹐似猶有當時气象也。郡集於棲霞樓﹐本太守閭丘孝終公顯所作。蘇公樂府云「小舟橫截春江﹐臥看翠壁紅樓起。」正謂此樓也。下臨大江﹐煙樹微茫﹐遠山數點﹐亦佳處也。樓頗華潔。先是郡有慶瑞堂﹐謂一故相所生之地﹐後毀以新此樓。酒味殊惡﹐蘇公賫湯蜜汁之戲不虛發。郡人何斯舉詩亦云「終年飲惡酒﹐誰敢憎督郵。」然文潛乃極稱黃州酒﹐以爲自京師之外無過者。故其詩云「我初謫官時﹐帝問司酒神﹐曰此好飲徒﹐聊給酒養眞。去國一千里﹐齊安酒最醇。失火而得雨﹐仰戴天公仁。」豈文潛謫黃時﹐適有佳匠乎﹖循小徑繚州宅之後﹐至竹樓﹐規模甚陋﹐不知當王元之時﹐亦止此邪﹖樓下稍東﹐卽赤壁磯﹐亦茆岡矣﹐略無艸木。故韓子蒼待制詩云「豈有危巢與棲鶻﹐亦無陳迹但飛鷗。」此磯﹐圖經及傳者皆以爲周公瑾敗曹操之地﹐然江上多此名﹐不可考質。李太白《赤壁歌》云「烈火張天照雲海﹐周瑜於此敗曹公。」不指言在黃州。蘇公尢疑之﹐賦云「此非曹孟徳之困於周郎者乎﹖」樂府云「故壘西邊﹐人道是﹐當日周郎赤壁。」蓋一字不輕下如此。至韓子蒼云「此地能令阿瞞走。」則眞指爲公瑾之赤壁矣。又﹐黃人實謂赤壁曰赤鼻﹐尢可疑也。晚﹐復移舟菜園步﹐又遠竹園三四里。蓋黃州臨大江﹐了無港澳可泊。或云舊有澳﹐郡官厭過客﹐故塞之。二十日。曉﹐離黃州。江平無風﹐挽船正自赤壁磯下過。多奇石﹐五色錯雜﹐粲然可愛﹐東坡先生怪石供是也。挽行十四五里﹐江面始稍狹。隔江岡阜延袤﹐竹樹蔥蒨﹐漁家相映﹐幽邃可愛。復出大江﹐過三江口﹐極望無際。泊戚磯港。二十一日。過雙柳夾﹐回望江上﹐遠山重復深秀。自離黃﹐𨿽行夾中﹐亦皆曠遠。地形漸髙﹐多種菽粟蕎麥之屬。晚泊楊羅洑﹐大堤髙柳﹐居民稠眾﹐魚賤如土﹐百錢可飽二十口﹐又皆巨魚。欲覓小魚飼貓﹐不可得。二十二日。平旦微雨。過靑山磯﹐多碎石及淺灘。晚泊白楊夾口﹐距鄂州三十里﹐陸行止十餘里。居民及泊舟甚多﹐然大抵皆軍人也。二十三日。便風掛帆。自十四日至是﹐始得風。食時至鄂州﹐泊稅務亭﹐賈船客舫﹐不可勝計﹐銜尾不絕者數里。自京口以西﹐皆不及。李太白《贈江夏韋太守》詩云「萬舸此中來﹐連帆過揚州。」蓋此郡自唐爲衝要之地。夔州迓兵來參。見知州右朝奉郎張郯之彥﹑轉運判官右朝奉大夫謝師稷。市邑雄富﹐列肆繁錯﹐城外南市亦數里﹐𨿽錢塘﹑建康不能過﹐隱然一大都會也。吳所都武昌﹐乃今武昌縣。此州在吳名夏口﹐亦要害﹐故周公瑾求以精兵進住夏口。而晉武帝亦詔王浚﹑唐彬﹐旣定巴丘﹐與胡奮﹑王戎共平夏口﹑武昌﹐順流長騖也。自江州至此七百里﹐溯流﹐𨿽日得便風﹐亦須三四日。韓文公云「盆城去鄂渚﹐風便一日耳。」過矣﹐蓋退之未嘗行此路也。二十四日。早。謝漕招食於漕園光華堂。依山亭館十餘﹐不甚葺。晚﹐郡集於奇章堂﹐以唐牛思黯嘗爲武昌節度使也。二十五日。觀大軍教習水戰。大艦七百艘﹐皆長二三十丈﹐上設城壁樓櫓﹐旗幟精明﹐金鼓鞺鞳﹐破巨浪往來﹐捷如飛翔﹐觀者數萬人﹐實天下之壯觀也。二十六日。與統﹑紓同遊頭陁寺﹐寺在州城之東隅石城山。山繚繞如伏蛇﹐自西亙東﹐因其上爲城﹐缺壞僅存。州治及漕司﹐皆依此山。寺毀於兵火﹐汴僧舜廣﹐住持三十年﹐興葺略備。自方丈西北躡支徑﹐至絕頂﹐舊有奇章亭﹐今已廢。四顧江山井邑﹐靡有遺者。李太白《江夏贈韋南陵》詩云「頭陁云外多僧气。」正謂此寺也。黃魯直亦云「頭阤全盛時﹐宮殿梯空級。」藏殿後有南齊王簡棲碑﹐唐開元六年建。蘇州刺史張庭珪溫玉書。韓熙載撰碑陰﹐徐鍇題額﹐最後云「唐歲在己巳﹐武昌軍節度觀察畱後知軍州事楊守忠重立﹐前鄂州唐年縣主簿祕書省正字韓夔書。」碑陰雲﹕「乃命猶子夔﹐正其舊本﹐而刊寫之。」以是知夔爲熙載兄弟之子也。碑字前後一手﹐又作「溫」字不全﹐蓋南唐尊徐溫爲義祖﹐而避其名﹐則此碑蓋夔重書也。碑陰又云「皇上鼎新文物﹐教被華夷﹐如來妙旨﹐悉已徧窮﹐百代文章﹐罔不備舉﹐故是寺之碑﹐不言而興。」按此碑立於己巳歲﹐當皇朝之開寶二年﹐南唐危蹙日甚﹐距其亡六年矣。熙載大臣﹐不以覆亡爲懼﹐方且言其主鼎新文物﹐教被華夷﹐固已可怪。又以窮佛旨﹐舉遺文﹐及興是碑爲盛﹐誇誕妄謬﹐眞可爲後世發笑。然熙載死﹐李主猶恨不及相之。君臣之惑如此﹐𨿽欲久存﹐得乎﹖唐制﹐節度使不在鎭﹐而以副大使或畱後居任﹐則云知節度事﹐此云知軍州事﹐蓋漸變也。唐年縣﹐本故唐時名﹐梁攺曰臨夏﹐後唐復﹐晉又攺臨江﹐然歷五代﹐鄂州未嘗屬中原﹐皆遙攺耳。做此碑開寶中建﹐而猶曰唐年也。至江南平﹐始攺崇陽云。簡棲爲此碑﹐駢儷卑弱﹐初無過人﹐世徒以載於《文選》﹐故貴之耳。自漢魏之間﹐駸駸爲此體﹐極於齊梁﹐而唐尢貴之﹐天下一律﹐至韓吏部﹑柳柳州﹐大變文格﹐學者翕然慕從。然駢儷之作﹐終亦不衰。故熙載﹑鍇號江左辭宗﹐而拳拳於簡棲之碑如此。本朝楊﹑劉之文擅天下﹐傳夷狄﹝２５﹞﹐亦駢儷也。及歐陽公起﹐然後掃蕩無餘。後進之士﹐𨿽有工拙﹐要皆近古。如此碑者﹐今人讀不能終篇﹐已坐睡矣﹐而況效之乎﹖則歐陽氏之功﹐可謂大矣。若魯直云「惟有簡棲碑﹐文章巋然立。」蓋戲也。

卷五二十七日。郡集於南樓。在儀門之南石城上﹐一曰黃鶴山﹐制度閎偉﹐登望尢勝。鄂州樓觀爲多﹐而此獨得江山之要會﹐山谷所謂「江東湖北行畫圖﹐鄂州南樓天下無」是也。下闞南湖﹐荷葉彌望。中爲橋﹐曰廣平。其上皆列肆﹐兩旁有水閣極佳﹐但以賣酒﹐不可往。山谷云「憑欄十里芰荷香」﹐謂南湖也。是日早微雨﹐晚晴。二十八日。同章冠之秀才甫﹐登石鏡亭﹐訪黃鶴樓故址。石鏡亭者﹐石城山一隅﹐正枕大江﹐其西與漢陽相對﹐止隔一水﹐人物艸木可數。唐沔州治漢陽縣﹐故李太白《沔州泛城南郎官湖詩》序云「白遷於夜郎﹐遇故人尙書郎張謂出使夏口﹐沔州牧杜公﹑漢陽令王公觴於江城之南湖。」其後沔州廢﹐漢陽以縣隸鄂州。周世宗平淮南﹐得其地﹐復以爲軍。太白詩云「誰道此水廣﹐狹如一疋練。江夏黃鶴樓﹐靑山漢陽縣。大語猶可聞﹐故人難可見。」形容最妙。黃魯直「宵徵江夏縣﹐睡起漢陽城」﹐亦此意。老杜有《公安送李晉肅入蜀餘下沔鄂》及《登舟將適漢陽》詩﹐而卒於耒水﹐可恨也。漢陽負山帶江﹐其南小山有僧寺者﹐大別山也。又有小別﹐謂之二別云。黃鶴樓﹐舊傳費禕飛升於此﹐後忽乘黃鶴來歸﹐故以名樓﹐號爲天下絕景。崔灝詩最傳﹐而太白奇句﹐得於此者尢多。今樓已廢﹐故址亦不復存。問老吏云﹐在石鏡亭﹑南樓之間﹐正對鸚鵡洲﹐猶可想見其地。樓榜李監篆﹐石刻獨存。太白登此樓﹐《送孟浩然》詩云「孤帆遠映碧山盡﹐惟見長江天際流。」蓋帆檣映遠山﹐尢可觀﹐非江行久﹐不能知也。復與冠之出漢陽門遊仙洞﹐止是石壁數尺﹐皆直裂無洞穴之狀。舊傳有仙人隱其中﹐嘗啟洞出遊﹐老兵遇之﹐得黃金數餅﹐後化爲石。東坡先生有詩紀其事。初不云所遇何人﹐且太白固已云「頗聞列仙人﹐於此學飛術。一朝向蓬海﹐千載空石室。」今鄂人謂之呂公洞﹐蓋流俗附會也。有道人﹐澶州人﹐結廬洞側﹐設呂公像其中。洞少南﹐卽石鏡山麓﹐麤頑石也﹐色黃赤皴駁﹐了不能鑑物﹐可謂浪得名者。由江濱堤上還船﹐民居市肆﹐數里不絕。其間復有巷陌﹐往來憧憧如織。蓋四方商賈所集﹐而蜀人爲多。二十九日。早﹐有廣漢僧世全﹑左綿僧了證來附從人舟。日昳﹐移舟江口﹐回望堤上﹐樓閣重復﹐燈火歌呼﹐夜分乃已。招醫趙隨爲靈照視脈。三十日。黎明離鄂州﹐便風掛颿﹐沿鸚鵡洲南行。洲上有茂林神祠﹐遠望如小山。洲蓋禰正平被殺處﹐故太白詩云「至今芳洲上﹐蘭蕙不敢生。」梁王僧辯擊邵陵王綸軍至鸚鵡洲﹐卽此地也。自此以南爲漢水﹐《禹貢》所謂「嶓冢導漾﹐東流爲漢」者。水色澄澈可鑑﹐太白雲「楚水淸若空」﹐蓋言此也。過謝家磯﹑金雞洑。磯不甚髙﹐而石皆橫裂﹐如累層甓。得縮項鯿魚﹐重十斤。洑中有聚落﹐如小縣。出鱘魚﹐居民率以賣鮓爲業。晚泊通濟口﹐自此入沌。沌讀如篆﹐字書雲﹐水名﹐在江夏。過九月﹐則沌涸不可行﹐必由巴陵至荊渚。九月一日。始入沌﹐實江中小夾也。過新潭﹐有龍祠﹐甚華潔。自是遂無復居人﹐兩岸皆葭葦彌望﹐謂之百里荒。又無挽船﹐舟人以小舟引百丈﹐入夜財行四五十里﹐泊叢葦中。平時行舟﹐多於此遇盜﹐通濟巡檢持兵來警邏﹐不寐達旦。二日。東岸葦稍薄缺﹐時見大江渺彌﹐蓋巴陵路也。晡時﹐次下郡﹐始有二十餘家﹐皆業漁釣﹐蘆藩茅屋﹐宛有幽致。魚尢不論錢。自此始復有挽路﹐登舟背望竟陵遠山。泊白臼﹐有莊居數家﹐門外皆古柳侵云。三日。自入沌﹐食無菜。是日﹐始得菘及蘆菔﹐然不肯斸根﹐皆刈葉而已。過八疊洑口﹐皆有民居。晚泊歸子保﹐亦有十餘家﹐多桑柘楡柳。四日。平旦﹐始解舟。舟人云﹐自此陂澤深阻﹐虎狼出沒﹐未明而行﹐則挽卒多爲所害。是日早﹐見舟人焚香祈神﹐云﹕告紅頭須﹑小使頭﹑長年三老﹐莫令錯呼錯喚。問何謂長年三老﹐云梢工是也。長﹐讀如長幼之長。乃知老杜「長年三老長歌裏﹐白晝攤錢髙浪中」之語﹐蓋如此。因問何謂攤錢﹐云﹕博也。按梁冀能意錢之戲﹐注云﹕卽攤錢也。則攤錢之爲博﹐亦信矣。過綱步﹐有二十餘家﹐在夕陽髙柳中﹐短籬曬罾﹐小往來﹐正如畫圖所見﹐沌中之最佳處也。泊畢家池﹐地勢爽塏﹐居民頗眾。有一二家﹐𨿽茆荻結廬﹐而窗戶整潔﹐藩籬堅壯﹐捨傍有果園甚盛﹐蓋亦一聚之雄也。與諸子及二僧步登岸﹐遊廣福永固寺﹐闃然無一人。東偏白雲軒前﹐橙方結實﹐𨿽小而極香﹐相與烹茶破橙。抵暮﹐乃還舟中。畢家池﹐蓋屬復州玉沙縣滄浪鄕云。五日﹐泊紫湄。六日。過東場。並水皆茂竹髙林﹐堤淨如掃﹐雞犬閒暇﹐鳧鴨浮沒。人往來林樾間﹐亦有臨渡喚船者﹐使人怳然如造異境。舟人云﹐皆村豪園廬也。泊雞鳴。七日。泊湛江。八日。早﹐次江陵之建寧鎭﹐蓋沌口也。晉王澄棄荊州﹐別駕郭舒不肯從澄東下﹐乃畱屯沌口﹔陳侯安都討王琳至沌口﹔皆此地也。阻風﹐大魚浮水中無數。凡行沌中七日﹐自是泛江﹐入石首縣界。夜觀隔江燒蘆場﹐煙焰亙天如火城﹐光照舟中皆赤。九日。早﹐謁后土祠。道旁民屋﹐苫茆皆厚尺餘﹐整潔無一枝亂。掛帆拋江行三十里﹐泊塔子磯﹐江濱大山也。自離鄂州﹐至是始見山。買羊置酒﹐蓋村步以重九故﹐屠一羊﹐諸舟買之﹐俄頃而盡。求菊花於江上人家﹐得數枝﹐芳馥可愛﹐爲之頹然徑醉。夜兩極寒﹐始覆絮衾。十日。阻風雨。遣小舟橫絕江面﹐至對岸買肉食﹐得大魚之半﹐又得一烏牡鷄﹐不忍殺﹐畜於舟中。俄有村翁持茭萌一束來餉﹐不肯受直。遣人先之夔。晚晴﹐開船窗觀月。十一日。舟行﹐望西南一角﹐水與天接。舟人云﹐是爲潛軍港﹐古嘗潛軍伺敵於此。遙見港中有兩點正黑﹐疑其遠樹﹐則下不屬地﹐久之﹐漸近可辧﹐蓋二千五百斛大舟也。又有水禽雙浮江中﹐色白﹐類鵝而大﹐楚人謂之天鵝﹐飛騫絕髙﹐有弋得者﹐味甚美﹐或曰卽鵠也。泊三江口﹐水淺﹐舟行甚艱。自此遂不復有山。太白詩﹕「山隨平野盡﹐江入大荒流。」蓋荊渚所作也。十二日。過石首縣﹐不入。石首自唐始爲縣﹐在龍蓋山之麓﹐下臨漢水﹐亦形勝之地。杜子美有《送石首薛明府》詩﹐卽此邑也。泊藕池。十三日。泊柳子。夜過全﹑證二僧舟中﹐聽誦梵語《般若心經》。此經惟蜀僧能誦。十四日。次公安﹐古所謂油口也。漢昭烈駐軍﹐始更今名。規模气象甚壯。兵火之後﹐民居多茆竹﹐然茆屋尢精致可愛。井邑亦頗繁富﹐米斗六七十錢。知縣右儒林郎周謙孫來﹐湖州人。遊二聖報恩光孝禪寺。二聖謂靑葉髻如來﹑婁至徳如來也﹐皆示鬼神力士之形﹐髙二丈餘﹐陰威凜然可畏。正殿中爲釋迦﹔右爲靑葉髻﹐號大聖﹔左爲婁至徳﹐號二聖﹔三像皆南面。予按藏經駒字函﹐娑羅浮殊童子成道﹐爲靑葉髻如來﹐靑葉髻如來再出世﹐爲樓至如來﹐則二如來本一身耳。有碑言邑人一夕同夢二神人﹐言我靑葉髻﹑婁至徳如來也﹐有二巨木﹐在江幹﹐我所運者﹐俟鄯行者來﹐令刻爲我像。已而果有人自稱鄯行者﹐又善肖像﹐邑人欣然請之。像成﹐人皆謂酷類所夢。然碑無年月﹐不知何代也。長老祖珠﹐南平軍人。寺後有廢城﹐髣髴尙存﹐圖經謂之呂蒙城。然老杜乃曰「地曠呂蒙營﹐江深劉備城。」蓋玄徳﹑子明皆屯於此也。老杜《曉發公安》詩注云「數月憩息此縣。」按公《移居公安》詩雲「水煙通徑艸﹐秋露接園葵。」而《畱別公安太易沙門》詩云「沙村白雪仍含凍﹐江縣紅梅已放春。」則是以秋至此縣﹐暮冬始去。其曰數月憩息﹐蓋爲此也﹝２６﹞。泊弭節亭。馴鷗低飛往來﹐竟日不去。十五日。周令說縣本在近﹐北枕漢水﹐沙虛岸摧﹐漸徙而南﹐今江流﹐乃昔市邑也。又云﹐縣有五鄕﹐然共不及二千戶﹐地曠民寡如此。民耕尢苦﹐堤防數壞﹐歲歲增築不止。晚攜家再遊二聖寺。眾寮有維摩刻木像﹐甚佳﹐雲沙市工人所爲也。方丈西有竹軒﹐頗佳。珠老說五祖法演禪師﹐初住四面山﹐孑然獨處﹐凡二年﹐始有一道士來問道﹐乃請作知事。又三年﹐僧寶良來與道士朝夕參叩﹐皆得法。於是演公之道﹐寖爲人知﹐而四方學者﹐始稍有至者。𨿽其後門人之盛稱天下﹐然終身不過數十眾。珠聞此於其師卍庵顏禪師。荊州絕無禪林﹐惟二聖而已。然蜀僧出關﹐必走江浙﹐回者又已自謂有得﹐不復參叩。故語云「下江者疾走如煙﹐上江者鼻孔撩天。徒勞他二佛打供﹐了不見一僧坐禪。」十六日。過白湖﹐渺然無津﹐拋江至升子鋪。有天鵝數百﹐翔泳水際。日入﹐泊沙市。自公安至此六十里﹐自此至荊南陸行十里﹐舟不復進矣。老杜詩云「買薪猶白帝﹐鳴櫓已沙頭。」劉夢得云「沙頭檣幹上﹐始見春江闊。」皆謂此也。十七日。日入後﹐遷行李過嘉州趙靑船﹐蓋入峽船也。沙市堤上居者﹐大抵皆蜀人。不然﹐則與蜀人爲婚姻者也。十八日。見知府資政殿學士劉恭父珙﹑通判右奉議郎權嗣衍﹑左宣教郎陳孺。荊南﹐圖經以爲楚之郢都﹐梁元帝亦嘗都焉。唐爲江陵府荊南節度﹐今因之。然牧守署銜﹐但云知荊南軍府﹐與永興﹑河陽正同﹐初無意義﹐但沿舊而已。十九日。郡集於新橋馬監﹐監在西門外四十里。自出城﹐卽黃茅彌望﹐每十餘里﹐有村疃數家而已。道遇數十騎縱獵﹐獲狐兔﹐皆系鞍上﹐割鮮藉艸而飲﹐云襄陽軍人也。是日極寒如窮冬﹐土人云﹐此月初已嘗有雪。二十日。倒檣竿﹐立櫓牀。蓋上峽惟用櫓及百丈﹐不復張帆矣。百丈以巨竹四破爲之﹐大如人臂。予所乘千六百斛舟﹐凡用櫓六枝﹐百丈兩車。二十一日。劉帥丁內艱﹐分迓兵之半負肩輿﹐自山路先歸夔州。是日﹐重霧四塞。二十二日。五鼓﹐赴能仁院﹐建會慶節道場。中夜後﹐舟人祀峽神﹐屠一豨。二十三日。奠劉帥母安定郡太夫人卓氏。劉帥受弔禮﹐與吳人同。二十四日。見左朝奉郎湖北安撫司主管機宜文字牛達可﹑右奉議郎安撫司幹辦公事湯衡﹑右朝奉郎安撫司幹辦公事趙蘊﹝２７﹞。二十五日。右文林郎知歸州興山縣髙祁來。二十六日。修船始畢﹐骨肉入新船。祭江瀆廟﹐用壺酒﹑特豕。廟在沙市之東三四里﹐神曰昭靈孚應威惠廣源王﹐蓋四瀆之一﹐最爲典祀之正者。然兩廡淫祠尢多﹐蓋荊楚舊俗也。司法參軍右迪功郎王師點﹐錄其叔祖君儀待制《訟》卦講義來。君儀﹐嚴州人﹐師事先大父﹐精於《易》﹐然遺書不傳﹐講義止存一篇而已﹐然亦其少作也。二十七日。解舟﹐擊鼓鳴櫓﹐舟人皆大噪﹐擁堤觀者如堵墻。泊新河口﹐距沙市三四里﹐蓋蜀人修船處。二十八日。泊方城。有嘉州人王百一者﹐初應募爲船之招頭。招頭﹐蓋三老之長﹐顧直差厚﹐每祭神﹐得胙肉倍眾人。旣而船戶趙淸﹐攺用所善程小八爲招頭。百一失職怏怏﹐又不決去﹐遂發狂赴水。予急遣人拯之﹐流一里餘﹐三沒三踴﹐僅得出。一招頭得喪﹐能使人至死﹐況大於此者乎﹗二十九日。阻風。十月一日。過瓜洲壩﹑倉頭﹑百里洲﹐泊沱�。皆聚落﹐竹樹郁然﹐民居相望。亦有村夫子聚徒教授﹐羣童見船過﹐皆挾書出觀﹐亦有誦書不輟者。沱﹐江別名。《詩》「江有沱」﹑《禹貢》「岷山導江﹐東別爲沱」是也。�﹐則《爾雅》所謂春秋夏有水﹝２８﹞﹐冬無水曰﹖也。二日。泊桂林灣。全﹑證二僧陸行來云﹐沿路民居﹐大抵多四方人﹐土著財十一也。舟人殺豬十餘口祭神﹐謂之開頭。三日。舟人分胙﹐行差晚。與兒輩登堤觀蜀江﹐乃知李太白《荊門望蜀江》詩「江色綠且明」爲善狀物也。自離塔子磯﹐至是始望見巴山﹐山在松滋縣。泊灌子口﹐蓋松滋﹑枝江兩邑之間。松滋﹐晉縣﹐自此入蜀江。枝江﹐唐縣﹐古羅國也﹐江陵九十九洲在焉。晉柳約之﹑羅述﹑甄季之聞桓玄死﹐自白帝至枝江﹐卽此地也。歐陽文忠公有《枝江山行》五言二十四韻。蓋文忠赴夷陵時﹐自此陸行至峽州﹐故其《望州坡》詩云「崎嶇幾日山行倦﹐卻喜坡頭見峽州。」灌子口﹐一名松滋渡。劉賓客有詩云「巴人淚應猨聲落﹐蜀客船從鳥道回。」四日。過楊木寨。蓋松滋有四寨﹐曰楊木﹑車羊﹑髙平﹑稅家云。泊龍灣。五日。過白羊市﹐蓋峽州宜都縣境上。宜都﹐唐縣也。謁張文忠公天覺墓﹐殘伐墓木橫道﹐幾不可行。天覺之子直龍圖閣茂已卒﹔二孫﹐一有官﹐病狂易﹔一白丁也。初作墓江濱﹐已而不果葬﹐攺葬山間﹐今墓是也。而舊墓亦不復毀。啟隧道出入﹐中可容數十人坐。有道人結屋其旁守之。道人出一石刻艸書云「莫將外物尋奇寶﹐須問眞師決汞鉛。寄八瓊張子髙。鍾離權始自王屋遊都下﹐弟子浮玉山人來乞此字。今又將西還﹐丹元子再請書卷之末。紹聖元年仲冬望日。」權﹐卽世所謂鍾離先生。子髙卽天覺﹐丹元子卽東坡先生與之酬唱者。後有魏泰道輔跋云「天覺修黃籙醮法成﹐浮玉山人謂之曰﹕上天錄公之功﹐爲須彌山八瓊洞主﹐宜刻印謝帝而佩之。天覺不以爲信﹐故浮玉又出鍾離公書爲證﹐後丹元子又爲天覺求書卷末。」又有徐注者跋云「天覺舟過眞州﹐方出謁﹐有布衣幅巾者﹐徑入舟中﹐索筆大書『閒人呂洞賓來謁張天覺』十字﹐擲筆卽去。而天覺適歸﹐墨猶未漧。」注﹐眞州人﹐云親見之。墳前碑樓壁間﹐有詩一篇云「秋風十驛望臺星﹐想見冰壺照坐淸。霖雨已回公旦駕﹐挽須聊聽野王箏。三朝元老心方壯﹐四海蒼生耳已傾。白髮故人來一別﹐卻歸林下看升平。」蓋魏道輔贈天覺詩﹐後人所題者。唐立夫舍人亦有一詩﹐末句云「無碑堪墮淚﹐著句與招魂。」宜都知縣右文林郎呂大辧來。泊赤崖。

卷六六日。過荊門﹑十二碚﹐皆髙崖絕壁﹐嶄巖突兀﹐則峽中之險可知矣。過碚﹐望五龍及雞籠山﹐嵯峨正如夏云之奇峯。荊門者﹐當以險固得名。碚上有石穴﹐正方﹐髙可通人﹐俗謂之荊門﹐則妄也。晚至峽州﹐泊至喜亭下。峽州在唐爲硤州﹐後攺峽﹐而印文則爲陜州。元丰中﹐郎官何洵直建言﹐陜與陜相亂﹐請攺鑄印文從山。事下少府監﹐而監丞歐陽發言﹐湖北之陜州﹐從阜從�﹐﹛�從兩入。﹜陜西之陜州﹐從阜從夾﹐﹛夾從兩人。﹜偏旁不同﹐本不相亂﹐恐四方謂少府監官皆不識字。當時朝士之議皆是發﹐而卒從洵直言攺鑄云。《至喜亭記》﹐歐陽公撰﹐黃魯直書。七日。見知州右朝奉大夫葉安行字履道。以小舟遊西山甘泉寺﹐竹橋石磴﹐甚有幽趣﹐有靜練﹑洗心二亭﹝２９﹞﹐下臨江﹐山頗疎豁。法堂之右﹐小徑數十步﹐至一泉﹐曰孝婦泉﹐謂姜詩妻龐氏也。泉上亦有龐氏祠﹐然歐陽文忠公不以爲信﹐故其詩曰「叢祠已廢姜祠在﹐事迹難尋楚語訛。」又此篇首章云「江上孤峯蔽綠蘿。」初讀之﹐但謂孤峯蒙藤蘿耳﹐及至此﹐乃知山下爲綠蘿溪也。又至漢景帝廟及東山寺﹐景帝不知何以有廟於此。歐陽公爲令時﹐有祈雨文﹐在集中。東山寺﹐亦見歐陽公詩﹐距望京門五里。寺外一亭﹐臨小池﹐有山如屏環之﹐頗佳。亭前冬靑及柏﹐皆百餘年物。遂至夷陵縣﹐見縣令左從政郎胡振。廳事東至喜堂﹐郡守朱虞部爲歐陽公所築者﹐已焚壞。柱礎尙存﹐規模頗雄深。又東﹐則祠堂﹐亦簡陋﹐肖像殊不類﹐可嘆。廳事前一井﹐相傳爲歐陽公所浚﹐水極甘寒﹐爲一郡之冠。井旁一柟﹐合抱﹐亦傳爲公手植。晚﹐郡集於楚塞樓﹐徧歷爾雅臺﹑錦嶂亭。亭前海棠二本﹐亦百年物。爾雅臺者﹐圖經以爲郭景純注《爾雅》於此。又有絳雪亭﹐取歐陽公《千葉紅梨》詩﹐而紅梨已不存矣。八日。五鼓盡﹐解船﹐過下牢關。夾江千峯萬嶂﹐有競起者﹐有獨拔者﹐有崩欲壓者﹐有危欲墜者﹐有橫裂者﹐有直坼者﹐有凸者﹐有窪者﹐有罅者﹐奇怪不可盡狀。初冬艸木皆靑蒼不雕﹐西望重山如闕﹐江出其間﹐則所謂下牢溪也。歐陽文忠公有《下牢律》詩云「入峽水漸曲﹝３０﹞﹐轉灘山更多。」卽此也。系船與諸子及證師登三遊洞﹐躡石磴二里﹐其險處不可著腳。洞大如三間屋﹐有一穴通人過﹐然陰黑峻險尢可畏。繚山腹﹐偃僂自巖下﹐至洞前﹐差可行。然下臨溪潭﹐石壁十餘丈﹐水聲恐人。又一穴﹐後有壁﹐可居。鍾乳歲久﹐垂地若柱﹐正當穴門。上有刻云「黃大臨﹑弟庭堅﹐同辛紘子大方﹐紹聖二年三月辛亥來遊。」旁石壁上刻云「景佑四年七月十日﹐夷陵歐陽永叔。」下缺一字。又云「判官丁」﹐下又缺數字。丁者﹐寶臣也﹐字符珍。今丁字下二字﹐亦髣髴可見﹐殊不類元珍字。又永叔但曰夷陵﹐不稱令。洞外溪上又有一崩石偃僕﹐刻云「黃庭堅﹑弟叔向﹑子相﹑侄檠同道人唐履來遊﹐觀辛亥舊題﹐如夢中事也。建中靖國元年三月庚寅。」按魯直初謫黔南﹐以紹聖二年過此﹐歲在乙亥﹐今云辛亥者誤也。泊石牌峽。石穴中﹐有石如老翁持魚竿狀﹐略無少異。九日。微雪﹝３１﹞﹐過扇子峽。重山相掩﹐政如屏風扇﹐疑以此得名。登蝦蟆碚﹐《水品》所載第四泉是也。蝦蟆在山麓﹐臨江﹐頭鼻吻頷絕類﹐而背脊皰處尢逼眞。造物之巧﹐有如此者。自背上深入﹐得一洞穴﹐石色綠潤﹐泉泠泠有聲﹐自洞出﹐垂蝦蟆口鼻間﹐成水簾入江。是日極寒﹐巖嶺有積雪﹐而洞中溫然如春。碚洞相對稍西﹐有一峯﹐孤起侵云﹐名天柱峯。自此山勢稍平﹐然江岸皆大石堆積﹐彌望正如浚渠積土狀。晚次黃牛廟﹐山復髙峻。村人來賣茶菜者甚眾﹐其中有婦人﹐皆以靑斑布帕首﹐然頗白晰﹐語音亦頗正。茶則皆如柴枝艸葉﹐苦不可入口。廟曰靈感﹐神封嘉應保安侯﹐皆紹興以來制書也。其下卽無義灘﹐亂石塞中流﹐望之可畏。然舟過乃不甚覺﹐蓋操舟之妙也。傳云﹐神佐夏禹治水有功﹐故食於此。門左右各一石馬﹐頗卑小﹐以小屋覆之。其右馬無左耳﹐蓋歐陽公所見也。廟後叢木﹐似冬靑而非﹐莫能名者。落葉有黑文﹐類符篆﹐葉葉不同﹐兒輩亦求得數葉。歐詩刻石廟中。又有張文忠一贊﹐其詞曰「壯哉黃牛﹐有大神力。輦聚巨石﹐百千萬億。劍戟齒牙﹐磥硊江側。壅激波濤﹐險不可測。威脇舟人﹐駭怖失色。刲羊釃酒﹐千載廟食。」張公之意﹐似謂神聚石壅流以脇人求祭饗。使神之用心果如此﹐豈能巍然廟食千載乎﹖蓋過論也。夜﹐舟人來告﹐請無擊更鼓﹐云廟後山中多虎﹐聞鼓則出。十日。早﹐以特豕﹑壺酒﹐祭靈感廟﹐遂行。過鹿角﹑虎頭﹑史君諸灘﹐水縮已三之二﹐然湍險猶可畏。泊城下﹐歸州秭歸縣界也。與兒曹步沙上﹐回望﹐正見黃牛峽。廟後山如屏風疊﹐嵯峨插天﹐第四疊上﹐有若牛狀﹐其色赤黃。前有一人﹐如著帽立者。昨日及今早﹐云冒山頂﹐至是始見之。因至白沙市慈濟院﹐見主僧志堅﹐問地名城下之由。云院後有楚故城﹐今尙在﹐因相與訪之。城在一岡阜上﹐甚小。南北有門﹐前臨江水﹐對黃牛峽。城西北一山﹐蜿蜓回抱﹐山上有伍子胥廟。大抵自荊以西﹐子胥廟至多。城下多巧石﹐如靈壁﹑湖口之類。十一日。過達洞灘。灘惡﹐與骨肉皆乘轎陸行過灘。灘際多奇石﹐五色粲然可愛﹐亦或有文成物象及符書者。猶見黃牛峽廟後山。太白詩云「三朝上黃牛﹐三暮行太遲。三朝又三暮﹐不覺鬢成絲。」歐陽公云「朝朝暮暮見黃牛﹐徒使行人過此愁。山髙更遠望猶見﹐不是黃牛滯客舟。」蓋諺謂﹕「朝見黃牛﹐暮見黃牛。三朝三暮﹝３２﹞﹐黃牛如故。」故二公皆及之。歐陽公自荊渚赴夷陵﹐而有下牢﹑三遊及蝦蟆碚﹑黃牛廟詩者﹐蓋在官時來遊也。故《憶夷陵山》詩云「憶嘗祇吏役﹐巨細悉經覯。」其後又云「荒煙下牢戍﹐百仭塞溪漱。蝦蟆噴水簾﹐甘液勝飲酎。」亦嘗到黃牛泊舟聽猨狖也。晚泊馬肝峽口。兩山對立﹐修聳摩天﹐略如廬山。江岸多石﹐百丈縈絆﹐極難過。夜小雨。十二日。早﹐過東灘﹐入馬肝峽。石壁髙絕處﹐有石下垂如肝﹐故以名峽。其傍又有獅子巖﹐巖中有一小石﹐蹲踞張頤﹐碧艸被之﹐正如一靑獅子。微泉泠泠﹐自巖中出﹐舟行急﹐不能取嘗﹐當亦佳泉也。溪上又有一峯孤起﹐秀麗略如小孤山。晚抵新灘﹐登岸宿新安驛。夜雪。十三日。舟上新灘﹐由南岸上。及十七八﹐船底爲石所損﹐急遣人往拯之﹐僅不至沈。然銳石穿船底﹐牢不可動﹐蓋舟人載陶器多所致。新灘兩岸﹐南曰官漕﹐﹛平聲。﹜北曰龍門。龍門水尢湍急﹐多暗石﹐官漕差可行﹐然亦多銳石﹐故爲峽中最險處﹐非輕舟無一物﹐不可上下。舟人冒利﹐以至此﹐可爲戒云。遊江瀆北廟﹐廟正臨龍門。其下石罅中﹐有溫泉﹐淺而不涸﹐一村賴之。婦人汲水﹐皆背負一全木盎﹐長二尺﹐下有三尺﹐至泉旁﹐以杓挹水﹐及八分﹐卽倒坐旁石﹐束盎背上而去。大抵峽中負物率著背﹐又多婦人﹐不獨水也。有婦人負酒賣﹐亦如負水狀﹐呼買之﹐長跪以獻。未嫁者﹝３３﹞﹐率爲同心髻﹐髙二尺﹐插銀釵至六隻﹐後插大象牙梳﹐如手大。十四日。畱驛中。晚﹐以小舟渡江南﹐登山﹐至江瀆南廟。新修未畢﹐有一碑﹐前進士曾華旦撰。言﹕因山崩石壅﹐成此灘﹐害舟不可計﹐於是著令﹐自十月至二月禁行舟。知歸州尙書都官員外郎趙誠聞於朝﹐疏鑿之﹐用工八十日﹐而灘害始去﹐皇佑三年也。蓋江絕於天聖中﹐至是而復通。然灘害至今未能悉去﹐若乘十二月﹑正月水落石盡出時﹝３４﹞﹐亦可並力盡鑱去銳石。然灘上居民﹐皆利於敗舟﹐賤賣板木﹐及滯畱買賣﹐必搖沮此役。不則賂石工﹐以爲石不可去。須斷以必行﹐乃可成。又舟之所以敗﹐皆失於重載。當以大字刻石置驛前﹐則過者必自懲創。二者皆不可不講﹐當以告當路者。十五日。舟人盡出所載﹐始能挽舟過灘。然須修治﹐遂易舟。離新灘﹐過白狗峽﹐泊舟興山口。肩輿遊玉虛洞。去江岸五里許﹐隔一溪﹐所謂香溪也。源出昭君村﹐水味美﹐錄於《水品》﹐色碧如黛。呼小舟以渡﹐過溪﹐又裏余﹐洞門小才袤丈。旣入﹐則極大可容數百人﹐宏敞壯麗﹐如入大宮殿中。有石成幢蓋﹑旛旗﹑芝艸﹑竹筍﹑仙人﹑龍﹑虎﹑鳥獸之屬﹐千狀萬態﹐莫不逼眞。其絕異者﹐東石正圓如日﹐西石半規如月﹐予平生所見巖竇﹐無能及者。有熙寧中謝師厚﹑岑巖起題名﹐又有陳堯咨所作記﹐敍此洞本末﹐云唐天寶中﹐獵者始得之。比歸﹐已夜﹐風急不可秉燭炬﹝３５﹞﹐然月明如晝﹐兒曹與全師皆杖策相從﹐殊不覺崖谷之險也。十六日。到歸州﹐見知州右奉議郎賈選子公﹑通判左朝奉郎陳端彥民瞻。館於報恩光孝寺﹐距城一里許﹐蕭然無僧。歸之爲州﹐才三四百家﹐負臥牛山﹐臨江。州前卽人鮓甕。城中無尺寸平土﹐灘聲常如暴風雨至。隔江有楚王城﹐亦山谷間﹐然地比歸州差平。或云﹐楚始封於此。《山海經》﹕夏啟封孟除於丹陽城﹔郭璞注云在秭歸縣南。疑卽此也。然《史記》﹕成王封熊繹於丹陽﹔裴駰乃云在枝江。未詳孰是。十七日。郡集於望洋堂玩芳亭﹐亦皆沙石犖確之地。賈守云﹕州倉歲收秋夏二料﹐麥﹑粟﹑秔米﹐共五千餘石﹐僅比吳中一下戶耳。十八日。初得艬船﹐差小﹐然底闊而輕﹐於上灘爲便。十九日。郡集於歸鄕堂。欲以是晚行﹐不果。訪宋玉宅﹐在秭歸縣之東﹐今爲酒家。舊有石刻「宋玉宅」三字﹐近以郡人避太守家諱﹐去之。或遂由此失傳﹐可惜也。二十日。早﹐離歸州﹐出巫峯門﹐過天慶觀﹐少畱。觀唐天寶元年碑﹐載明皇夢老子事﹐巴東大守劉瑫所立。字畫頗淸逸﹐碑側題當時郡官吏胥姓名﹐字亦佳。又有周顯徳中荊南判官孫光憲爲知歸州髙從讓所立碑。從讓﹐蓋南平王家子弟。光憲亦知名﹐國史有事迹。蓋五代時歸﹑峽皆隸荊渚也。殿前有柏﹐數百年物。觀下卽吒灘﹐亂石無數。飯於靈泉寺。遂登舟過業灘﹐亦名灘也。水落舟輕﹐俄頃遂過。二十一日。舟中望石門關﹐僅通一人行﹐天下至險也。晚泊巴東縣。江山雄麗﹐大勝秭歸。但井邑極於蕭條﹐邑中才百餘戶﹐自令廨而下﹐皆茅茨﹐了無片瓦。權縣事秭歸尉右迪功郎王康年﹑尉兼主簿右迪功郎杜徳先來﹐皆蜀人也。謁寇萊公祠堂﹐登秋風亭﹐下臨江山。是日重陰微雪﹐天气飂飄﹝３６﹞。復觀亭名﹐使人悵然﹐始有流落天涯之嘆。遂登雙柏堂﹑白雲亭。堂下舊有萊公所植柏﹐今已槁死。然南山重復﹐秀麗可愛。白雲亭則天下幽奇絕境﹐羣山環擁﹐層出間見﹐古木森然﹐往往二三百年物。欄外雙瀑瀉石澗中﹐跳珠濺玉﹐冷入人骨。其下是爲慈溪﹐奔流與江會。予自吳入楚﹐行五千餘里﹐過十五州﹐亭榭之勝﹐無如白雲者﹐而止在縣廨聽事之後。巴東了無一事﹐爲令者可以寢飯於亭中﹐其樂無涯。而闕令﹐動輒二三年無肯補者﹐何哉﹖二十二日。發巴東﹐山益奇怪﹐有夫子洞者﹐一竇在峭壁絕髙處﹐人迹所不可至﹐然髣髴若有欄楯﹐不知所謂夫子者何也。過三分泉﹐自山竇中出﹐止兩派。俗云﹐三派有年﹐兩派中熟﹐一派或絕流饑饉。泊疲石。夜雨。二十三日。過巫山凝眞觀﹐謁妙用眞人祠。眞人﹐卽世所謂巫山神女也。祠正對巫山﹐峯巒上入霄漢﹐山腳直插江中。議者謂太華﹑衡廬﹐皆無此奇。然十二峯者﹐不可悉見。所見八﹑九峯﹐惟神女峯最爲纖麗奇峭﹐宜爲仙眞所托。祝史云﹐每八月十五夜月明時﹐有絲竹之音﹐往來峯頂﹐山猿皆鳴﹐達旦方漸止。廟後山半﹐有石壇平曠。傳云夏禹見神女﹐授符書於此。壇上觀十二峯﹐宛如屏障。是日﹐天宇晴霽﹐四顧無纖翳﹐惟神女峯上有白雲數片﹐如鸞鶴翔舞裴徊﹐久之不散﹐亦可異也。祠舊有烏數百﹐送迎客舟﹐自唐夔州刺史李貽詩已云「羣烏幸胙余」矣。近乾道元年﹐忽不至。今絕無一烏﹐不知其故。泊淸水洞。洞極深﹐後門自山後出﹐但黮闇﹐水流其中﹐鮮能入者。歲旱祈雨頗應。權知巫山縣左文林郎冉徽之﹑尉右迪功郎文庶幾來。二十四日。早﹐抵巫山。縣在峽中﹐亦壯縣也。市井勝歸﹑峽二郡。隔江南陵山極髙大﹐有路如綫﹐盤屈至絕頂﹐謂之一百八盤﹐蓋施州正路。黃魯直詩云「一百八盤攜手上﹐至今歸夢饒羊腸。」卽謂此也。縣廨有故鐵盆﹐底銳似半甕狀﹐極堅厚﹐銘在其中﹐蓋漢永平中物也。缺處鐵色光黑如佳漆﹐字畫淳質可愛玩。有石刻魯直作《盆記》﹐大略言﹕建中靖國元气﹐予弟叔向嗣直﹐自涪陵尉攝縣事。予起戎州﹐來寓縣廨。此盆舊以種蓮﹐余洗滌乃見字云。遊楚故離宮﹐俗謂之細腰宮。有一池﹐亦當時宮中燕遊之地﹐今煙沒略盡矣。三面皆荒山﹐南望江山奇麗。又有將軍墓﹐東晉人也。一碑在墓後﹐跌陷入地﹐碑傾前欲壓﹐字才半存。二十五日。晡後﹐至大溪口泊舟。出美梨﹐大如升。二十六日。發大溪口﹐入瞿唐峽。兩壁對聳﹐上入霄漢﹐其平如削成。仰視天﹐如疋練然。水已落﹐峽中平如油盎。過聖姥泉﹐蓋石上一罅﹐人大呼於旁﹐則泉出﹐屢呼則屢出﹐可怪也。晚至瞿唐關﹐唐故夔州﹐與白帝城相連。杜詩云「白帝夔州各異城。」蓋言難辧也。關西門正對灔澦堆。堆﹐碎石積成﹐出水數十丈。土人云「方夏秋水漲時﹐水又髙於堆數十丈。」肩輿入關﹐謁白帝廟﹐气象甚古﹐松柏皆數百年物。有數碑﹐皆孟蜀時所立。庭中石筍﹐有黃魯直建中靖國元年題字。又有越公堂﹐隋楊素所創﹐少陵爲賦詩者﹐已毀。今堂近歲所築﹐亦甚宏壯。自關而東﹐卽東屯﹐少陵故居也。二十七日。早﹐至夔州。州在山麓沙上﹐所謂魚復永安宮也。宮今爲州倉﹐而州治在宮西北﹐甘夫人墓西南﹐景徳中轉運使丁謂﹑薛顏所徙。比白帝頗平曠﹐然失關險﹐無復形勢。在瀼之西﹐故一曰瀼西。土人謂山間之流通江者曰瀼云。州東南有八陣磧﹐孔明之遺迹﹐碎石行列如引繩。每歲江漲﹐磧上水數十丈﹐比退﹐陣石如故。

注釋﹕﹝１﹞「家譜灃作澧賴此證誤」《寶顏堂》本﹑《四庫全書》本﹑《知不足齋》本均爲「家譜澧賴此證誤」。﹝２﹞「八尺」﹐《知不足齋》本作「八測」。﹝３﹞《知不足齋》本文末有小字﹕「尹橋疑是尹山橋」。﹝４﹞「許市」﹐《知不足齋》本作「滸墅」。﹝５﹞《知不足齋》本文末有雙行小字﹕「按『朝日』《謝集》作『曉月』」。﹝６﹞「丹陽」﹐《知不足齋》本作「云陽」。﹝７﹞「虜再入」﹐《知不足齋》本作「敵再入」。﹝８﹞「止」﹐《知不足齋》本作「正」。﹝９﹞《寶顏堂》本﹑《知不足齋》本此卷最末一條爲「三十日」﹐無記事。《汲古閣叢書》收《渭南文集》中﹐卷四十三「入蜀記」三字下有雙下小字﹕「乾道五年十二月六日起﹐六年六月三十日止」。﹝１０﹞「故冶」﹐《寶顏堂》本﹑《四庫全書》本作「故治」。﹝１１﹞「二十」﹐《四庫全書》本﹑《詒經堂》本作「三十」。﹝１２﹞「十」﹐文集本作「七」。《寶顏堂》本﹑《四庫全書》本﹑《知不足齋》本並作「十」。趙翼《陔余叢考》論及此事﹐稱「以十餘萬緡之歲入」﹐則「十」爲是﹐因據以攺。﹝１３﹞「南唐」﹐《知不足齋》本﹑《詒經堂》本作「唐主」。﹝１４﹞「練」﹐《四庫全書》本﹑《知不足齋》本作「錬」。﹝１５﹞「廬阜」﹐《寶顏堂》本﹑《四庫全書》本作「廬山」。﹝１６﹞「紙衣」﹐《四庫全書》本作「裝衣」。《格致鏡原》卷六八引此日所記亦作「裝衣」。﹝１７﹞「上元水府」﹐諸本均作「下元水府」。但「下元」實當爲「上元」之誤﹐因南唐在長江沿途所建三元水府中﹐下元水府在鎭江﹐因以據攺。﹝１８﹞「三」﹐《知不足齋》本作「二」。﹝１９﹞「摶」﹐《四庫全書》本﹑《知不足齋》本﹑《詒經堂》本作「搏」。﹝２０﹞「孤」﹐文集本作「姑」。《寶顏堂》本﹑《知不足齋》本﹑《詒經堂》本作「孤」。案﹕「姑」字涉上文傳說而誤﹐應爲「孤」﹐因據以攺。﹝２１﹞「」﹐文集外諸本均寫作「適」。﹝２２﹞「柱」﹐原作「注」﹐據白居易《艸堂記》﹐應爲「柱」。除《茂雪堂叢書》本爲「柱」外﹐諸本均作「注」。因據以攺。﹝２３﹞「艾」﹐《寶顏堂》本﹑《四庫全書》本﹑《知不足齋》本作「乂」。﹝２４﹞「復」﹐《寶顏堂》本﹑《四庫全書》本作「後」。﹝２５﹞「傳夷狄」﹐《詒經堂》本作「傳方外」。﹝２６﹞「爲」﹐《知不足齋》本作「謂」。﹝２７﹞「司」﹐《寶顏堂》本﹑《四庫全書》本﹑《知不足齋》本均作「同」。案﹕上記湯衡任職幹辦公事﹐趙蘊所任當是同幹辦公事﹐而「司」「同」二字上下相連﹐字形相近﹐遂生漏誤。疑此處當爲「安撫司同幹辦公事」。﹝２８﹞「春秋夏」﹐《寶顏堂》本﹑《四庫全書》本﹑《知不足齋》本並作「春夏秋」。﹝２９﹞「心」﹐《寶顏堂》本﹑《四庫全書》本作「山」。﹝３０﹞「水」﹐文集本﹑《寶顏堂》本﹑《四庫全書》本﹑《知不足齋》本均寫作「山」﹐《說郛》本﹑《續百川學海》本作「水」。案﹕峽谷中水隨山勢繚繞﹐「山漸曲」不通﹐應爲「水漸曲」。而查《歐陽修全集》卷一○《下牢津》詩﹐此句則爲「入峽江漸曲」﹐也以水爲言。因以據攺。﹝３１﹞「雪」﹐文集本作「云」﹐《寶顏堂》本﹑《四庫全書》本﹑《知不足齋》本作「雪」。案﹕下文言「是日極寒﹐巖嶺有積雪」﹐則「雪」爲是。因據以攺。﹝３２﹞「三朝三暮」﹐諸本均作「一朝一暮」﹐惟《知不足齋》本作「三朝三暮」。案﹕謠諺謂峽谷髙聳而江流曲折﹐故船行多日﹐崖上黃牛猶可望見﹐故李白﹑歐陽修詩稱多日﹐而《水經注》所引也是「三朝三暮」﹐因據以攺。﹝３３﹞「未」﹐《說郛》本﹑《續百川學海》本作「夫」。﹝３４﹞「十二月正月」﹐《說郛》本﹑《續百川學海》本作「冬春間」。﹝３５﹞「燭炬」﹐惟文集本作「獨炬」﹐諸本均作「燭」﹐因據以攺。﹝３６﹞「飂飄」﹐《知不足齋》本作「」﹐《詒經堂》本爲「飂﹛左風右樂﹜」。

