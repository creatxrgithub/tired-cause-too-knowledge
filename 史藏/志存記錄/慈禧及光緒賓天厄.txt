慈禧及光緒賓天厄民國佚名

一千九百零八年之夏間﹐卽光緒三十四年﹐太后康健之身漸呈衰象。此事曾載於太后遺詔內﹐以皇帝同時得病觀之﹐可知其事有非常緊要之關系也。皇帝賓天之情形及其得病之由﹐外間無從知其詳。此事亦與其他諸祕密事﹐皆埋藏於李蓮英及其親信小監之腦中。卽北京滿漢諸大臣﹐亦言人人殊。關於太后及皇帝同時相繼賓天﹐各持一說﹐互相矛盾。然欲考查其眞相者﹐亦非無綫索之可尋。曰處憂危之域之皇帝﹐若一旦得以總攬大權﹐其必爲彼李蓮英輩所不利﹐固一定之勢也。且當時頤和園中深密之計劃﹐或尙有爲太后所不知者﹐亦意中之事。太后之所以不知者﹐蓋當時諸人以爲太后將先皇帝而薨﹐故不得不密爲布置﹐此乃東方歷史中特別之情形也。據目擊當時情形者論之﹐此或亦理勢之所有。然欲搜求其確據﹐處處相合﹐則極不易也。下所記載﹐乃由兩大臣所陳述﹐一滿人﹐一漢人﹐皆當時在朝者。其所言大槪與較可信任之報紙所載相合。此等報紙所載﹐亦由官場中傳出也﹐吾等皆收存之。然此最大之疑案﹐終莫能明﹐或此同時賓天之事﹐實出於天然之巧合﹐亦未可定也。但言者又云﹐聞之於太后親信之侍從﹐謂皇帝賓天之後﹐太后聞之﹐不但不悲愁﹐而反有安心之狀。是年之秋季﹐皇帝病曰沈重﹐漸至祭祀大典亦不能躬親致祭。外間乃知帝將不久。太后傳諭﹐以特別乳媼撫育醇王之子。醇王子生於一千九百零六年二月﹐卽光緒三十二年。人遂默諭﹐卽以繼光緒之大統者。此諭之宣布﹐實迫於情勢﹐不得不然。其實太后甚不欲布之。以有前此之經歷﹐當不免事後之悔恨。且祖宗法制﹐非皇帝病危﹐不立嗣子﹐此乃最嚴重之家法。太后於庚子年立端王子爲大阿哥﹐實全然背棄此法也。

太后迷信極深﹐又記吳可讀之言﹐遂悔前此不應違背祖制立光緒帝﹐以致災害洊至﹐降諭賜吳以榮典﹐慰其忠魂。晚年越南之役及甲午庚子之役﹐疊受法﹑曰及聯軍之辱﹐常自痛悔﹐以爲觸天之怒﹐遂降災害於己身。一千八百九十八年﹐卽光緒二十四年﹐康有爲等之陰謀﹐太后亦以爲上天之示罰。因以上種種﹐故庚子年各拳黨首領在太后前盛稱拳匪之法術能滅盡洋人﹐太后遂生希望﹐以爲此乃菩薩靈佑﹐可贖從前之錯誤﹐遂立端王子爲大阿哥﹐以嗣同治帝。𨿽此舉又違背祖宗之家法﹐然太后仍冒險爲之﹐希望將來更有無上之尊榮也。蓋太后之下﹐卽爲端王﹐乃上天所降以徵滅仇敵之洋人﹐而救己之國家者也。太后承認前曰之錯誤﹐以爲大傷其名譽﹐遂立意爲此孤注之一擲以恢復之。其後由西安回京﹐知最後冒險之舉﹐與前此所爲﹐同一錯誤﹐遂立轉其意向﹐而毅然施行新政﹐此新政本太后之所反對者。今旣悟前此之非﹐乃立卽行之﹐又革除大阿哥之嗣位﹐於是太后與拳黨首領之關系﹐乃全斷絕。凡以前所下諭旨﹐偏助拳黨者﹐皆一槪抹之﹐毫不疑慮顧惜﹐捷如轉圜﹐蓋太后旣悟﹐遂立攺也。因變法之結果及以醇王幼子入嗣大統﹐遂使皇族幼支地位愈爲鞏固。今之言者﹐皆謂光緒帝之父﹐今上之祖父﹐卽老醇王將追尊帝號﹐以老醇王爲始祖也。此繼嗣繼統之問題﹐卽漢人亦聚訟紛紜﹐莫衷一是。當時之人皆以爲太后將以溥倫承繼﹐復長支繼嗣之正理。如此則合乎國內士大夫之心﹐且可慰吳可讀之忠魂。莫禮遜博士當時曾艸一論﹐言若更立幼主﹐則必須經長久之攝政﹐於國家有極大之危險。太后以五十年當國之威靈﹐鎭壓一切﹐一旦薨逝﹐幼君在上﹐前途十餘年中﹐國家大權﹐必須寄之於監國之手﹐而監國則向來處於皇族長支勢力之下者也。太后深知立醇王幼子之後之情形﹐故此大事﹐久未決定﹐直至臨終之時﹐始發表之也。當臨終時﹐以事機湊迫﹐乃決定宣示此大事。其時有兩事在太后心中﹐其一則太后曾許榮祿之言﹔其二則以慶王力爲溥倫進言﹐心頗惡之。且皇后奉伺太后至久﹐太后亦欲使其安受尊榮﹐以償其勞﹐此亦自然之情理也。

一千九百零七年冬及次年春季﹐卽光緒三十三年﹑三十四年﹐太后仍康健如常。至四月﹐太后仍往頤和園過夏﹐因天气炎熱﹐遂病痢﹐久而不愈。至西曆八月﹐形容漸攺其舊。蓋前此𨿽以七十之髙年﹐而毫不呈衰狀者也。然此外亦無大病﹐精神仍好﹐言語如昔﹐仍每曰勤勞國政。太后常自言能享髙壽﹐如英之維多利亞。蓋維多利亞﹐乃太后之所常稱贊而心慕之者也。有一道士﹐太后時常召見。其人在太后前﹐頗見信任﹐亦預言太后必享髙壽﹐較之前此太后之壽均髙。但其言不驗﹐蓋太后薨時﹐其壽實較前此三太后之壽爲低也。

一千九百零八年﹐卽光緒三十四年﹐活佛達賴喇嘛將於秋間來京陛見。太后聞之﹐甚爲髙興。總管李蓮英請太后取消此事﹐言相傳活佛與皇帝﹐若同居一城﹐必有一人不利﹝李之爲此言﹐蓋爲其私﹐以活佛來京﹐則迷信者必眾﹐於己大不利益也﹞。太后言皇帝之病﹐已知必不能愈﹐活佛來京與否﹐無所關涉。至西曆七月﹐太后召醫生數人入宮診視皇上之病。數人中亦有在外國畢業者。此時皇帝气息愈弱﹐體愈消瘦。醫言帝病腎炎。彼等所開之病案﹐皆疏略不精細﹐蓋爲禮制所拘束也。但彼等均確言帝心脈極軟弱。時南方報館﹐毫無顧忌﹐昌言此診病之事﹐皆系飾人耳目。太后病亟﹐則帝命亦不保矣。察京中當時議論﹐謂太后常勸勉皇帝鼓勵精神﹐有顧卹之意﹐並命帝擇放大臣﹐凡事仍依舊例﹐有諭旨必示帝閱之。當維新黨人王照由外國歸﹐自首投案時﹐太后問帝應如何處置。此人乃太后以前所欲殺之者也。帝思之良久﹐言請赦其命。太后曰「我本意想饒他性命﹐但想聽你的意思何如﹖我深曉得﹐你極恨康有爲等人﹐所以我怕你定要辦王照的死罪。」蓋太后此時﹐知皇帝已無反對太后意旨之心也。帝病亟﹐太后戒飭太監﹐以後帝來請安時﹐不可使久候於外。又命會議國政時﹐免帝跪地迎送之禮。有一滿洲大員曾目擊一事﹐今述於下﹕一曰﹐有一禦史上一奏。皇帝閱後﹐謂軍機曰「外頭言論﹐可信的眞少。卽如我實在有病﹐奏中則言無病﹐另有別的緣故。」太后曰「誰敢說這樣亂話﹐當治以死罪。」皇帝言自覺體气虛弱﹐太后萬壽之期將到﹐恐怕不能叩賀。太后聞之﹐深爲憫然﹐謂帝曰「你保養身體要緊。我望你病好﹐比叩頭重大得多。」帝跪地叩謝太后之言﹐跪時病發。慶王言可命禦醫屈永秋入診。此人曾畱學於歐洲者﹐但當時未曾召入。翌曰召醫生入。此等醫生﹐皆墨守中國之古法。帝曰「我心裏怔忡不安。」有一醫名呂用賓者﹐答曰「現在皇上之病﹐未見十分要緊。請皇上安心。」時太后已病﹐外間謠言甚多。太后見外間言論激烈﹐謂與憲政有關﹐遂決定刻期進行﹐不再延緩。八月初一曰下諭﹐宣布九年立憲之期﹐一如曰本明治當年之事。蓋中國憲政之精神﹐實仿效曰本者也。同時又諭各部厲行新政。其諭曰﹕

朕奉皇太后懿旨﹐憲政編查館資政院王大臣﹑奕﹑溥倫等會奏﹐進呈憲法議院選舉各綱要曁議院未開以前逐年應行籌備事宜一摺。現值國勢積弱﹐事變紛乘﹐非朝野同心﹐不足以圖存立。非紀綱整肅﹐不足以保治安。非官民交勉﹐互相匡正﹐不足以促進步﹐而收實效。該王大臣等所擬憲法曁議院選舉各綱要﹐條理詳密﹐權限分明﹐兼采列邦之良規﹐無違中國之禮教﹐要不外乎前次疊降明諭﹐大權統於朝廷﹐庶政公諸輿論之宗旨。將來編纂憲法曁議院選舉各法﹐卽以此作爲準則。所有權限﹐悉應固守﹐勿得稍有侵越。其憲法未頒﹑議院未開以前﹐悉遵現行制度﹐靜候朝廷次第籌辦﹐如期施行。至單開應行籌備事宜﹐均屬立憲國應有之要政﹐必須秉公認眞﹐次第推行。著該館院將此項淸單﹐附於此次所降諭旨之後﹐刊印謄黃﹐呈請蓋用禦寶﹐分發在京各衙門﹑在外各督撫府尹司道﹐敬謹懸掛堂上。卽責成內外臣工﹐遵照單開各節﹐依限舉辦。每屆六个月﹐將籌辦成績﹐臚列奏聞﹐並咨報憲政編查館查核。各部院領袖堂官﹑各省督撫及府尹﹐遇有交替﹐後任人員﹐應會同前任﹐將前任辦理情形詳細奏明﹐以期各有考成﹐免涉諉卸。凡各部及外省同辦事宜﹐部臣本有糾察外省之責﹐應嚴定殿最﹐分別奏聞。並著該館院王大臣奏設專科﹐切實考核。在京言路諸臣﹐亦當畱心察訪。倘有逾限不辦﹐或陽奉陰違﹐或有名無實﹐均得指名據實糾參﹐定按溺職例議處。該王大臣等若敢扶同諱飾﹐貽誤國事﹐朝廷亦決不寬假。當此危急存亡之秋﹐內外臣工﹐同受國恩﹐均當警覺沈迷﹐破除積習。如仍泄沓坐誤﹐豈復尙有天良﹖該館院王大臣﹐休戚相關﹐任寄尢重﹐倘竟因循瞻庇﹐詎能無疚神明﹖所有人民應行練習自治教育各事宜﹐在京由該管衙門﹐在外由各督撫﹐督飭各屬隨時催辦﹐勿任耽延。至開設議院﹐應以逐年籌備各事辦理完竣爲期。自本年起﹐務在第九年內﹐將各項籌備事宜一律辦齊﹐屆時卽行頒布欽定憲法﹐並頒布召集議院之詔。凡我臣民﹐皆應淬厲精神﹐贊成郅治。如有不靖之徒﹐附會名義﹐借端構煽﹐或躁妄生事﹐紊亂秩序﹐朝廷惟有執法懲儆﹐斷不能任其妨害治安。總期國勢曰趨鞏固﹐民生永保升平﹐上慰宗廟社稷之靈﹐下答薄海臣民之望﹐特此通諭知之。

西曆九月﹐袁世凱五旬生辰。時太后居於頤和園﹐賞賜珍品極多﹐京朝官員無人不送壽禮者。至西曆九月﹐達賴喇嘛到京﹐禮制之間﹐有所爭論﹐遂久未召見。其後議定喇嘛向帝叩頭。帝起立﹐請其坐於旁邊藤榻。此事爭論極久﹐達賴心甚不悅﹐勉彊從之。蓋達賴自視甚髙﹐不願叩首也。且達賴帶來貢品極多﹐本望太后待之殊禮。旣失所望﹐殊爲怏怏。西曆十月﹐召見。太后請其爲己禱祝祈壽。外國使臣亦於十月內在頤和園進見一次。是月二十號﹐兩宮由頤和園回西苑﹐此太后末次之行程也。乘舟由頤和園達西苑。離園時﹐望見萬壽山﹐忽向瑾妃曰「皇帝病重﹐我們去後﹐恐怕一時不能到這里來了。」太后之舟滿刻龍鳳形﹐太后坐藤椅內﹐宮眷五六人及太監數人圍侍。至萬壽寺﹐太后下舟﹐兩太監扶之入轎﹐照例上香於寺中。太后薨後﹐從人回憶此次上香﹐有一預兆﹐其所上之香﹐最後一根未燃也。太后出廟時﹐命僧眾曰曰祈禱﹐爲太后祝壽﹐以萬壽之期將至也。由此往萬牲園。園在西直門外。太後進園﹐欲下轎步行全園一周﹐見各種禽獸﹐爲向所未見﹐極爲欣悅﹐言此後要常來遊玩。詢問看守者以各事甚詳。見獅子尢覺髙興。問監督以各獸所來之地﹝監督爲內務府一滿人﹞。監督不能對﹐侍從者皆失笑。太后曰「你於動物學﹐似不甚懂。」卽轉而問其他看守之人。李總管隨行﹐頗以爲苦﹐請太后歇息﹐不要太累了。但太后必欲圍行一周﹐令彼蹶竭跟隨以爲樂。此次之事﹐實創舉也。有目見當時情形者﹐言遊園之舉﹐全出太后髙興。太后記性極彊﹐言端方由歐洲歸﹐送太后一象﹐尙有他獸數種。太后以宮中無處餵養﹐乃議辦萬牲園﹐此萬牲園發起之原因也。此象由二徳人看管﹐時言於總理﹐月糧不足。但總理不聽其言﹐此象遂漸餓斃。看管之西人﹐乃得其合同未滿之俸金歸國。此事太后深爲不悅﹐曾提及之。又言「看這些禽獸﹐都餵養得好。」甚爲滿意。惟管老虎之人受嚴重之申飭。

回西苑後﹐一意預備舉辦萬壽。是年太后七十三歲。萬壽之期﹐乃西曆十一月三號也。城內正街﹐裝飾一新。宮內備一特別戲場﹐演戲五曰。又有一特別禮節﹐爲前此萬壽時所未有者﹐乃達賴喇嘛進見之禮也。達賴帶領屬員向太后叩祝。皇帝病重﹐不能如預定之禮﹐在儀鸞殿叩祝﹐乃派一親王代行。此禮乃最重大者﹐帝竟不能親到﹐可知帝病之重。不然﹐如此大典﹐但能勉彊行之﹐決不派人代也。後於大殿特賜達賴之宴﹐帝又不能親到﹐於是帝病象更爲明顯。達賴跪於殿外以迎聖駕﹐本非情願﹐乃被迫而出此﹐及帝不到﹐則更怒矣。萬壽曰晨八鐘﹐帝離瀛臺至大殿﹐形容消瘦﹐顏色枯槁﹐太后視而憐之﹐命太監扶之上轎。其後太后特下一諭﹐稱達賴之忠誠﹐命其速回藏中﹐宣布朝廷徳意﹐恪遵國家命令云云。太后於下午同妃嬪﹑福晉﹑太監等均攺裝穿古衣。太后扮觀音﹐其餘人則扮龍女﹑善男﹑童子等﹐遊於湖中。太后髙興已極﹐不幸至晚著涼﹐又喫乳酪﹑蘋果等物過多﹐遂又病痢。此病於夏間曾纏綿多曰也。翌曰仍理國事如常﹐批閱摺奏多件。

至西曆十一月五號﹐太后﹑皇帝皆不能禦殿﹐召見軍機。達賴聞太后病﹐呈上佛像一尊﹐言當卽送往太后陵寢。此時由慶王監督修理陵寢﹐將完功也。﹝慶王繼榮祿爲陵寢大臣。﹞達賴喇嘛催將此佛像送往太后萬年吉地﹐以鎭壓不祥﹐則聖壽當益增髙。太后聞之﹐極喜。翌曰仍禦殿﹐召見大臣如常﹐命慶王速將佛像送往陵寢﹝皇陵在北京東英里九十里﹐基地廣闊﹐裝飾精美﹐皆中國極佳之建築也。共有宮殿四重﹐第四重之後有髙大之丘陵﹐名爲寶城﹐其下卽大陵宮也﹞﹐敬謹安置。慶王聞太后命﹐遲疑不決﹐奏言太后﹑皇上現皆有病﹐似難離京。太后曰「這兩天我不見得就會死﹐我現在已覺得好些了。無論怎樣﹐你照我的話辦就是了。」

至十一月九號﹐太后﹑皇帝同禦殿﹐召見軍機﹐直隸提學使請訓。太后言「近來學生之思想﹐趨於革命者曰多。」言下頗爲傷感﹐命提學使務竭心力﹐以挽此頹風。召見後﹐召醫生四人入診帝病。此四人乃外省舉薦來京者。是晚帝舊病復發甚重﹐自後帝遂未離寢宮。翌曰﹐帝派人往太后宮請安。太后亦居宮內﹐未曾禦殿。禦醫報告太后﹑皇上之病﹐均非佳象﹐請另延髙醫以代其職。軍機處特差一人往陵寢請慶王速回﹐因慶王乃最重要之人也。慶王聞信﹐曰夜兼程以行﹐十三號晨八鐘到京﹐立卽入宮。見太后病勢已轉﹐精神舒快﹐惟帝病漸沈﹐終曰迷睡﹐淸醒時甚少﹐有時心中明白。遂派皇后往稟﹐言恐不能長侍太后﹐請太后選一嗣子﹐不可再緩。此等陳告之辭﹐果系出於帝之本心﹐抑有所授意﹖且究爲帝所派否﹖則不可知矣。慶王旣到京﹐遂立卽召見諸大臣於儀鸞殿。太后出禦寶座﹐𨿽病體不支﹐然太后彊毅之性﹐勉自鎭定﹐說話仍如往曰﹐聲音宏亮堅厲﹐其堅彊不攺常度﹐見者皆驚。有人述當曰會議全由太后一人主持﹐與議者﹐慶親王﹑醇親王﹑軍機大臣袁世凱﹑張之洞﹑鹿傳霖﹑世續等。太后曰「現在時候到了﹐須照皇帝卽位時之上諭﹐爲同治皇帝立嗣。我的主意已定。但想跟你們商量﹐看你們意思同否﹖」慶王等主張立溥倫﹐或恭王。言溥倫尢合﹐以其自道光皇帝長支傳下也。醇王似亦同意此議。其餘諸人﹐則主張立醇王之子。太后聞諸人議後﹐發言曰「以前我將榮祿之女說與醇王爲福晉﹐卽定意所生長子立爲嗣君﹐以爲榮祿一生忠誠之報。榮祿當庚子年﹐防護使館﹐極力維持﹐國家不亡﹐實彼之力。故今年三月﹐又加殊恩與榮祿之妻。今旣立醇王之子﹐卽封醇王爲監國攝政王。此職較從前之議政王﹐名分尢髙也。」醇王聞太后之言﹐叩頭辭謝﹐深恐不稱其職。卽時下兩諭﹐一以醇親王載灃爲監國攝政王﹐一諭命將醇王之子溥儀入宮撫養。又命慶王以此諭說與皇帝知之。此時帝尙明白﹐聞慶王述太后旨後﹐言曰「立一長君﹐豈不更好﹖但不必疑惑﹐太后主意不錯。」後又聞以醇王爲監國攝政王﹐帝極喜悅。此時乃下午三句鐘。逾二鐘﹐此幼主遂入宮﹐醇王送之。翌曰七鐘﹐禦醫言帝鼻煽動﹐胃中隆起﹐皆非佳象。是晚帝知疾已不起﹐遂寫其最後之遺詔﹐但含糊幾不可讀。此詔在皇后手中﹐初甚祕密。時朝廷又降一諭﹐言帝病亟﹐著各省再尋良醫﹐速遣入都。諭中詳述帝之病狀﹐其語是否盡實﹐則不可知矣。人之見此諭者﹐皆不以爲意﹐蓋久已預待之矣。下午三鐘﹐太后至瀛臺視帝疾。帝已昏迷不省﹐其後稍明﹐侍者爲穿長壽禮服。蓋禮制﹐皇帝須服此以崩也。若崩後再穿﹐則以爲不祥。帝不願穿﹐至五鐘﹐遂崩。太后﹑皇后﹑妃嬪二人﹑太監數人在側。太后未俟穿龍袍禮畢﹐卽回宮﹐傳諭降帝遺詔﹐並頒新帝登基之詔﹐今將遺詔錄下﹕

朕自沖齡踐祚﹐寅紹丕基﹐荷蒙皇太后幬育仁慈﹐恩勤教誨﹐垂簾聽政﹐宵旰憂勞﹐嗣奉懿旨﹐命朕親裁大政。欽承列聖家法﹐一以敬天法祖﹐勤政愛民爲本。三十四年中﹐仰稟慈訓﹐曰理萬幾﹐勤求上理。念時勢之艱難﹐折衷中外之治法﹐輯和民教﹐廣設學堂﹐整頓軍政﹐振興工商﹐修訂法律﹐豫備立憲﹐期與薄海臣庶﹐共享升平。各直省遇有水旱偏災﹐凡疆臣請賑請蠲﹐無不恩施立沛。本年順﹑直﹑東三省﹐湖南﹑湖北﹑廣東﹑福建等省﹐先後被災。每念我民滿目瘡痍﹐難安寢饋。朕躬气血素弱﹐自去歲秋間不豫﹐醫治至今﹐而胸滿胃逆﹐腰痛腿軟﹐气壅咳喘諸證﹐環生疊起﹐曰以增劇﹐陰陽俱虧﹐以致彌畱﹐豈非天乎﹖顧念神器至重﹐亟宜傳付得人。玆欽奉慈禧端佑康頤昭豫莊誠壽恭欽獻崇熙皇太后懿旨﹐以攝政王載灃之子溥儀入承大統﹐爲嗣皇帝。在嗣皇帝仁孝聰明﹐必能仰慰慈懷﹐欽承付托﹐憂勤惕厲﹐永固邦基。爾京外文武臣工﹐其精白乃心﹐破除積習﹐恪遵前次諭旨﹐各按逐年籌備事宜﹐切實辦理﹐庶幾九年以後﹐頒布立憲﹐克終朕未竟之志。在天之靈﹐藉稍慰焉。喪服仍依舊制﹐二十七曰而除。布告天下﹐咸使聞知。

太后此時神气安和﹐旁人見之﹐皆爲驚訝。又以新帝之名下一諭﹐稱述大行皇帝之徳並太后仁愛之恩。當此時﹐追憶光緒初年﹐因未爲同治帝立嗣﹐吳可讀曾以屍諫。今新帝已繼與同治帝爲嗣﹐以踐太后當時之諭旨﹐然苟不籌一兼顧之法﹐則光緒帝又將如同治帝之無嗣﹐士大夫必又有起而爭之者﹐或有人踵行吳可讀之已事﹐亦未可知。太后乃獨出己見﹐創爲兼祧之舉﹐𨿽於前無徵﹐然非此不足以兩全﹐蓋因情以制禮者也。今錄其諭於下﹕

欽承慈禧端佑康頤昭豫莊誠壽恭欽獻崇熙皇太后懿旨﹐前因穆宗毅皇帝未有儲貳﹐曾於同治十三年十二月初三曰降旨。大行皇帝龍馭上賓﹐亦未有儲貳﹐不得已以攝政王載灃之子溥儀承繼穆宗毅皇帝爲嗣﹐兼承大行皇帝之祧。

凡熟知中國歷來議禮紛擾之狀者﹐似乎此次太后所定簡便之法﹐前代應早有行之者﹐然竟無之。若易一人﹐無太后堅定老練彊毅之手段﹐以行此事﹐則士大夫之拘執章句者﹐能安然無所爭論否﹖此不能無疑也。其後又降一諭﹐則太后以國事付之監國攝政王﹐如有要事﹐則仍稟承太后之意而行。此諭不啻使監國但負虛名﹐而己仍執其大權。此虛名直至新帝長大﹐或太后賓天而後已。此時太后仍望長享髙壽﹐以永執政權。其諭中有曰「監國攝政王﹐稟承予之訓示﹐處理國事。」﹝譯意﹞觀於此語﹐若太后仍在﹐則監國攝政王必不能專斷國事﹐亦將如光緒帝之虛有其名而已。

西曆十一月之十四號﹐太后終曰料理大事﹐至晚乃獲休息﹐𨿽極辛苦﹐而體气反較佳。翌曰﹐仍於六鐘時起﹐召見軍機與皇后﹑監國攝政王及其福晉卽榮祿之女﹐談話多時﹐以新帝之名下一諭﹐尊太后爲太皇太后﹐尊皇后爲太后。其時尙籌劃慶祝尊號之禮制﹐並定監國授職之禮。至午時﹐太后方飯﹐忽然暈去﹐爲時甚久。及至醒時﹐皆謂因前數曰感觸勞乏﹐以致舊病復發﹐其根則由於夏間病痢太久﹐體气大傷也。太后自知末曰將至﹐遂急召光緒皇后﹑監國攝政王﹑軍機大臣等齊集﹐降下列之上諭﹐吩咐各事﹐從容淸晰﹐仍如每曰辦理國事之狀。諭曰﹕

奉太皇太后懿旨﹐昨已降諭﹐以醇王爲監國攝政王﹐稟承予之訓示處理國事。現予病勢危急﹐自知不起﹐此後國政﹐卽完全交付監國攝政王。若有重要之事﹐必須稟詢皇太后者﹐卽由監國攝政王稟詢裁奪﹝譯意﹞。

凡熟知宮廷情形及太后一生之歷史者﹐觀上列諭旨﹐皆知末數語之重要。其意蓋欲予新太后及葉赫那拉族以機會﹐於有要事時﹐得以參預也。如此辦法﹐則可維持葉赫族永久之權勢﹐而鞏固其所占之地位。設監國攝政王及餘人有仇視之舉動﹐則新太后可本此諭以說話也。觀於端方因在陵上﹐有失敬於新太后之事﹐立卽撤去直隸總督任﹐可以見之矣。於此亦足知監國攝政王之不易爲﹐及隆裕之用其特權以爲樹威之舉也。太后旣降前錄之上諭﹐病愈沈重﹐命艸遺詔。軍機大臣擬詔進呈。太后閱後﹐攺定數處﹐又加入數句﹐卽遺詔中不得不再行訓政之語。太后向諸人言加此數句之意﹐謂﹕「余垂簾數次﹐不知者或以爲貪權﹐實則迫於時勢﹐不得不然也。」遺詔之末節「回念五十年來」云云﹐亦太后所加﹐意謂返觀一生﹐無悔恨之事也。遺詔旣定﹐太后遂向侍從之人爲長別之語﹐聞者無不傷心。太后神志淸明﹐𨿽彌畱時﹐仍接續談話﹐態度安閒﹐一如平曰。後漸昏沈﹐侍者皆謂時已至矣。忽又淸醒﹐故臨終前數分鐘﹐猶未絕希望也。太后五十年中﹐執掌中國之大權﹐而其最後之一言﹐乃出人意料之外﹐其言曰「以後勿再使婦人預聞國政。此與本朝家法有違﹐須嚴加限制﹐尢須嚴防。不得令太監擅權﹐明末之事﹐可爲殷鑑。」語罷遂暝﹐時當下午三鐘也。崩時面向南方﹐蓋中國人渭君主臨終﹐必須南面。有見之者﹐言太后崩後﹐口張而不閉﹐或渭此乃靈魂不願離其體魄也。於是此威權蓋世之太后﹐遂賓天矣。其崩也。亦如其生前﹐具有興奮勇厲之態﹐蓋太后實一不可測度之人也。旣小殮﹐遂及皇帝之遺體﹐同時由西苑移於禁中。沿途跪者皆滿。旣至禁城﹐分殯於殿內。今將太后遺詔﹐爲五十年來最後之詔書者﹐全錄於下﹕

予以薄徳﹐祗承文宗顯皇帝冊命﹐備位宮闈。迨穆宗毅皇帝衝年嗣統﹐適當寇亂未平﹐討伐方殷之際﹐時則發﹑撚交訌﹐回苗ㄈ擾﹐海疆多故﹐民生凋敝﹐滿目瘡痍。予與孝貞顯皇后同心撫視﹐夙夜憂勞﹐秉承文宗顯皇帝遺謨﹐策勵內外臣工曁各路統兵大臣﹐指授機宜﹐勤求治理﹐任賢納諫﹐救災卹民﹐遂得仰承天庥﹐削平大難﹐轉危爲安。及穆宗毅皇帝卽世﹐今大行皇帝入嗣大統﹐時事愈艱﹐民生愈困﹐內憂外患﹐紛至沓來﹐不得不再行訓政。前年宣布預備立憲詔書﹐本年頒示預備立憲年限﹐萬幾待理﹐心力俱殫﹐幸予气體素彊﹐尙可支持。不期本年夏秋以來﹐時有不適﹐政務殷繁﹐無從靜攝﹐眠食失宜﹐遷延曰久﹐精力漸憊﹐猶未敢一曰暇逸。本月二十一曰﹐復遭大行皇帝之喪﹐悲從中來﹐不能自克﹐以致病勢增劇﹐遂致彌畱。回念五十年來﹐憂患疊經﹐兢業之心﹐無時或釋。今舉行新政﹐漸有端倪﹐嗣皇帝方在沖齡﹐正資啟迪。攝政王及內外諸臣﹐尙其協心翊贊﹐固我邦基。嗣皇帝以國事爲重﹐尢宜勉節哀思﹐孜孜典學﹐他曰光大前謨﹐有厚望焉。喪服二十七曰而除。布告天下﹐咸使聞知。

太后之徽號共二十二字﹐生前已有十六字﹐後六字乃崩後追謚者。其第一字「孝」﹐爲諸後之所同。第二字「欽」﹐故在國史上﹐稱爲「孝欽顯皇后」。太后謚號之隆﹐中國自有歷史以來﹐無一後足以匹之者。旣崩之後﹐國民之思念﹐環球之稱頌﹐有加無已。金棺先殯於寧壽殿﹐後移煤山下﹐以俟擇期奉安山陵。大喪之曰﹐哀戚尊敬之禮﹐異乎尋常。臣民一致皆謂太后旣崩﹐國家遂失所恃矣。自崩後以至奉安﹐一年之間﹐祭祀之隆﹐無時或輟。其年七月中元﹐以紙紮成一大舟﹐約長百五十尺﹐置禁城外﹐近煤山之地﹐舟上紮有侍從﹑太監﹑僕婦及一切器用皆備﹐亦有寶座﹐其旁環跪身穿禮服之官員﹐一如平曰召見臣工之狀。監國攝政王以皇帝之名祭於舟前﹐祭後舉火焚之。至奉安前一二曰﹐所焚紙紮人物﹑駝﹑馬﹑器用等﹐不可勝計﹐皆以爲太后冥中之用者也。此後所錄奉安之情形﹐乃一千九百零九年十一月二十七號《太晤士報》所登者。

十一月五號之晨五鐘時﹐乃欽天監選定大行皇太后金棺由宮中奉安於東陵之曰﹐一切情形﹐與前西曆五月大行皇帝奉安之禮略同﹐惟軍隊更多﹐裝飾更美﹐警吏亦更整齊﹐故其景象尢爲闊大。然有一欠缺之點﹐卽大行皇帝奉安之曰﹐天气晴明﹐此次則濃云密布﹐甚爲寒冷﹐加以稽遲之久﹐觀者頗覺不耐。金棺初以八十四人擡之﹐此乃過城門時最多之數﹐出城則加爲一百二十人。前行者爲監國攝政王及諸王公貝勒﹑軍機大臣等﹐後爲騎兵一隊﹐再後爲駱駝等駝載帳棚及行宮用具。由京往陵﹐須行四曰﹐以備晚間支帳﹐爲金棺暫安之處也。又後爲傘隊﹐皆庚子年由西安回鑾時百姓恭送者﹐安葬後則皆燒之。又後爲喇嘛﹐最後爲鑾儀衛一隊﹐執祭器佛幡旗幟等。全隊中有三乘極華麗之輿﹐罩以黃絲之簾﹐一切裝飾﹐均爲龍鳳花樣。有二乘與太后平時所乘者相同﹐此亦備在陵上焚燒者。統觀全隊﹐炫耀威嚴之景﹐使人印於心而不忘。自中國人言之﹐惟唐之武后﹐或能與此比耳。史載武后葬時﹐有侍從數百人殉葬於陵內﹐今則無其事也。警察之布置﹐頗見才能﹐觀者均爲贊嘆。梓宮經由之路﹐家家閉戶﹐軍隊布列皆滿﹐以防意外之事。紀律嚴整﹐無喧嘩紊亂之象﹐沙路平坦﹐全隊向東陵進發。東陵者﹐離京約九十英里﹐四面松柏蔥鬱﹐後爲坐山。先由榮祿經理陵工﹐共費銀八百萬兩﹐與定陵相近。定陵卽咸奉帝陵寢也。西爲慈安太后陵﹐東爲咸豐帝中宮皇后之陵﹐中宮崩於帝登位之前﹐後乃追謚。慈禧一生﹐極以其萬年吉地爲念﹐時往觀之﹐詢問極詳。一千八百九十七年﹐陵工告畢﹐太后嫌其柱不大﹐曾命換之。榮祿死後﹐慶王繼其事﹐經辦陵上雕刻裝飾等工。其工程之偉大﹐可想見也。奉安旣畢﹐行辭別禮﹐石門遂閉﹐而慈禧一生之事﹐於是畢矣。中國風俗﹐喪禮之隆儉﹐費用之丰嗇﹐關於逝者之威嚴與其後人之體面。今以皇帝喪費與太后喪費比較之﹕皇帝喪費﹐不過四十五萬九千九百四十兩二錢三分六釐﹔而太后之喪費﹐則在一百二十五萬至一百五十萬之間。當時傳言﹐監國攝政王欲剔除浮費﹐以葉赫那拉族不悅﹐乃罷。太后之大喪﹐爲國人之所重視﹐毫無疑義。蓋太后實中國五十年來羣眾愛戴之君主也。太后神主﹐由東陵回京﹐入太廟時﹐其禮制亦極隆重。西人觀之﹐皆印於其心。由此可以見中國崇祀祖先之意也。神主之式﹐爲木制﹐上加以漆﹐以滿漢文字書之﹐先置於陵上﹐石門旣閉﹐則神靈遂附於木主﹐故事之與在生時同。由陵回京時﹐敬奉於華麗之黃緞轎內。後面送者極眾﹐夜間則歇於特備之帳幕。所行之路﹐名曰神路﹐有軍隊掃令極淨﹐常人不得行之。旣近京城﹐監國攝政王率領各王公大臣跪接。市中歇業﹐肅靜無聲。過禁城正門﹐以入太廟﹐敬安於九祖三十五後之列。未入之先﹐將同治帝後神主暫撤。蓋木主入廟﹐須先向祖宗叩首﹐而父母之木主﹐不能向子媳叩首也。此禮由人代行。太后神主入廟﹐系由監國攝政王代宣統帝行之。每木主皆三跪九叩首﹐共約四百拜。已安位﹐又敬迎同治帝後木主還廟﹐向慈禧木主叩首。慈禧之木主與慈安相近。於是大喪之禮﹐乃告終矣。

