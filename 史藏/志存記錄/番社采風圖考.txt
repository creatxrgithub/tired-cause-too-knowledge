番社采風圖考淸黃叔璥等撰

●範序

上世島夷萊夷﹐志於禹貢﹔其雕題﹑交趾﹑羽毛﹑穴居之倫﹐則王制載焉。凡以古帝王居中馭外﹐羈縻勿絕﹐所以達其志而通其欲者﹐固自有在也。我國家奄有萬方﹐臺灣入版圖者已六十餘年﹐蒸蒸然大化流洽矣。甲子冬﹐余奉命巡視玆土﹐郊坰之閒﹐衣冠文物﹐比戶弦歌﹐知聲教之盛﹐固已無遠弗屆。及考郡誌所載番社之有名可紀者﹐計一百四十有奇。其深山人蹟所不至者﹐又莫知其紀極。同事黃門六公﹐博學洽聞﹐畱意於絕俗殊風﹐旣作臺海采風圖考﹐俾余跋其後﹐復就見聞所及﹐自黎人起居食息之微﹐以及耕鑿之殊﹑禮讓之興﹐命工繪爲圖若干冊﹐亦各有題詞﹐以爲之考﹐精核似諸子。昔周太師陳詩以觀民風﹐而皇華原隰惟以咨諏咨詢爲不及﹔蓋宣上徳而達下情﹐使臣之職也。今公爲此圖﹐吾知歸而獻之黼座﹐旣足以徵聖天子修教齊政之治﹐其亦有豳風七月之思乎﹗是誠可謂不愧其職者已﹗

錢塘範咸題。

●番社采風圖考

滿洲六十七居魯著

歸化

社師

開圳

耕田

插秧

刈禾

了望

收倉

舂米

織布

制酒

築基

乘屋

送花

口琴

議昏

贅婿

沐兒

乳兒

布牀

穿耳

箍腹

文身

鑿齒

戲球

鼻簫

闘走

射魚

種芋

斫木

抽藤

獵禽

服牛

完餉

公廨

采實

會飲

番戲

渡溪

遊車

艋舺

秋千

浴川

淘金

藤橋

雞距

讓路

巡社

跋

歸化

臺灣社番﹐不知所自昉。考四明沈文開筆記言﹕『自海泊飄來﹐及宋零丁洋師敗遁此』。其種類甚多﹐南自加六堂至崇爻﹐七十二社﹔北自崇爻至雜籠番社﹐尢難指屈。自康熙二十二年開臺以來﹐漸次歸順。雍正十年﹐大甲西﹑沙轆等社爲梗﹐我師戡定﹔尢武乃﹑骨宗等社人蹟罕到﹐亦相率歸化。巡道倪象愷於彰化東山之巓建鎭番亭﹐以勒功焉。

社師

南北諸社熟番﹐於雍正十二年始立社師﹐擇漢人之通文理者給以館谷﹐教諸番童。巡使按年巡歷南北路﹐宣社師及各童至﹐背誦經書。其後歲科﹐與童子試﹐亦知文理﹐有背誦詩﹑易經無訛者﹐作字亦有楷法。番童皆薙發冠履﹐衣布帛如漢人。有番名而無漢姓。侍禦張湄有詩云﹕『鵝筒慣寫紅夷字﹐鴃舌能通先聖書。何物兒童眞拔俗﹐瑯瑯音韻誦關雎』﹗

開圳﹝圳音酬﹐田畔水溝也﹞

歸化已久熟番﹐亦知以稼穡爲重。凡社中舊管埔地﹐皆芟刈艸萊﹐墾辟田園。有慮其旱澇者﹐亦學漢人築圳﹐從內山開掘﹐疏引溪流﹐以資灌漑。片隅寸土﹐盡成膏腴。

耕田

番俗以女承家﹐凡家務悉以女主之﹐故女作而男隨焉。番婦耕稼﹐備嘗辛苦﹐或𦇤褓負子扶犁。男則僅供饁餉。侍禦範咸有『水田黎婦盡春耕』之句。

插秧

郡邑附近番社﹐亦三﹑四月插秧。先日獵生酹酒祝空中﹐占鳥音吉﹐然後男女偕往插種﹐親黨饟黍往饁焉。番地土多人少﹐所種之地一年一易﹔故穎栗滋長﹐薄種廣收。

刈禾

番稻七月成熟。集通社鬮定日期﹐以次輪獲。及期﹐各家皆自蠲牲酒以祭神﹐遂率男女同往﹔以手摘取﹐不用鐮銍。歸卽相勞以酒﹐酕陶醺醺﹐慶丰收焉。

了望

社番擇隙地編藤架竹木﹐髙建望樓。每逢禾稻黃茂﹑收獲登場之時﹐至夜呼羣扳緣而上﹐以延睇遐矚。平地亦持械支柝﹐徹曉巡伺﹐以防姦宄。此亦同井相助之意。

收倉

收成後﹐於屋旁別築貯谷之室﹐圍以竹箙﹐覆以茅苫﹐連穗倒而懸之令易幹﹐名之曰「禾間」。其粟名「倭」﹐粒大而性黏﹐略似糯米﹔蒸熟攤冷﹐以手掬而食之。

舂米

番無碾米之具﹐以大木爲臼﹑直木爲杵﹐帶穗舂令脫粟﹐計足供一日之食﹐男女同作﹐率以爲常。侍禦夏之芳有詩云﹕『杵臼輕敲似遠砧﹐小鬟三五夜深深。可憐時辦晨炊米﹐云磬霜鐘咽竹林』。

織布

番女機杼以木﹐大如栲栳﹐鑿空其中﹐橫穿以竹使可轉﹔纏經於上﹐刓木爲軸系於腰﹐穿梭闔而織之。以薴絲爲綫﹐染以茜艸﹐合鳥獸毛織帛﹐斑斕相間﹐名曰「達戈紋」。又有巾布等物﹐皆堅致。範侍禦有『蓬麻茜艸能成錦﹐何必田園定種桑』之句。

制酒

收成後﹐擇吉制酒。以口嚼生米爲麯﹐和蒸飯調勻置缸中﹐蓋以稻纓﹐弆藏密處﹔五日掬而嘗之﹐盎盎然泛齊成矣。其色白﹐味淡﹐善醉易醒。作麯時﹐口中喃喃作聲﹐若有所祝者然。司馬孫元衡裸人叢笑篇有云﹕『羣嚼玉英粲﹐■﹝酉靈﹞醁爲氤氳﹐屏五齊三事而狄康不聞。準身準口量余粟﹐一榼一瓢萬事足。蚩蚩者無懷古民﹐白刃酣交醒觳觫﹝蕃嗜飲﹐通計所食之餘﹐悉以釀酒。其釀法則聚男婦嚼米﹑納器爲之﹐亦一奇也﹞』。

築基

番不諳堪輿﹐然築捨亦自有法。初卜鳥音以擇日﹐營基髙於地五尺﹐周圍砌以石﹐中塡土。會集社番﹐各持畚局﹐並力合作﹐不日而成﹔勞以酒食﹐彼此均相助焉。

乘屋

蓋屋先植棟柱於地﹐然後削竹爲椽﹐編茅爲瓦﹐成圓蓋﹐會社眾合力擎舉置棟上。前後皆有闔扇﹐繪雕髹漆﹐殊炫麗。兩旁皆細竹﹐編爲花艸等紋。外堅密而中無間隔﹐形勢狹長﹐遠望有如畫舫焉。侍禦黃叔璥有詩云﹕『剉竹爲椽扇縛筊﹐空擎梁上始編茅。落成合社欣相賀﹐席地壺槳笑語髙』。

送花

番已娶者名「暹」﹐調姦有禁。未娶者名「麻達」。番女年及笄﹐任自擇配。每月梳洗﹐麻達有見之屬意者﹐饋鮮花﹐贈芍歸荑﹐備極繾綣﹔柳葉桃根﹐婉致風情。遂與野合﹐告父母成牽手焉。如後反目﹐許相離異﹐名爲「放手」﹐所生男女仍歸番婦。

口琴

削竹爲片如紙薄﹐長四﹑五寸﹐以鐵系環其端﹐銜於口吹之﹐名曰「口琴」。又有制類琴狀﹐大如拇指﹐長可四寸﹐窪其中二寸許﹐釘以銅片﹔另系一柄﹐以手按循唇探動之﹐銅片間有聲娓娓相爾女。麻達於明月淸夜吹行社中﹐番女悅則和而應之﹐潛通情款。夏侍禦有詩云﹕『不須挑逗苦勞心﹐竹片沿絲巧作琴。遠韻低微傳齒頰﹐依稀私語夜來深』。

議昏

近城社番﹐亦知習禮。議昏﹐令行媒通言。諏吉﹐以布帛﹑蔬果並生牛二﹐先行聘定之禮。亦有學漢人娶女爲婦﹑不以男出贅者。聖化甄陶無外﹐易狉榛爲文明﹐浸浸乎一道同風之盛矣。

贅婿

番重生女﹐贅婿於家﹐謂之「有賺」﹔生男出贅﹐謂之「無賺」。蓋以女配男﹐承接宗支也。成昏日﹐番女靚妝坐板棚上﹐四人肩之﹔揭彩竿於前﹐鳴鑼喧集﹐遨遊里社﹐親黨各致賀。至婿家﹐攜手同歸。兩家父母﹐亦共飲酒﹔三五斗以後﹐遺簪絕纓﹐歡謔無度﹐數日方止。

沐兒

番俗初產﹐產母攜所育婗嫛同浴於溪﹐不怖風寒﹐蓋番性素與水習。秋潦驟降﹐溪壑漲盈﹐腰掖葫蘆﹐徑渡如馳。有病亦取水灌頂﹐傾瀉而下﹐以渾身煙發爲度﹔未發再灌﹐發透則病癒。裸人叢笑篇有云﹕『崩泉下澗三尺波﹐女兒沒水如羣鵝。中官投藥山之阿﹐至今仙气畱云窩。生男洗滌意非它﹐無攣無靡無沈痾。他日縱浪有勳業﹐爲鯨爲鯉爲蛟鼉﹝明太監王三保出使西洋﹐到赤嵌汲水﹐投禦藥於澗水中。至今番俗生兒卽入水洗﹐謂有仙气﹞』。

乳兒

番無男女不親之嫌。番婦乳兒﹐見者從旁與相戲狎﹐甚喜﹐以爲人愛其子﹐𨿽撫摩其乳不禁也。若過而不問﹐殊有怫意。

布牀

番婦育兒﹐以大布爲𦇤褓。有事耕織﹐則系布於樹﹐較枝椏相距遠近﹐首尾結之﹐若懸牀然。風動﹐枝葉颯颯然﹐兒酣睡其中﹐不顚不怖﹔饑則就乳之﹐醒仍置焉。故長不畏風寒﹐終歲赤裸﹔扳緣髙樹﹐若素習然﹐元次山思太古詩云﹕『嬰孩寄樹巓﹐就水捕■﹝魚鳥﹞鱸﹔所歡同鳥獸﹐身意復何拘』﹗與此大相類﹐不可謂社番非無懷﹑葛天之民也。

穿耳

番俗自幼鉆耳﹐貫以竹節﹔至長﹐漸易其竹而大之﹐使耳孔大如巨環垂肩上﹐亦儋耳之俗也。相傳以爲達摩東渡﹐社番之祖皈依﹐今猶遵之。裸人叢笑篇有云﹕『鑿囷貫竹皮括輪﹐象日月兮衛其身﹐圓景雙擔色若銀﹝番有造爲大耳者﹐幼鉆囷﹐實以竹筒。自少至壯﹐漸大如盤﹐圬以土粉﹐取飾觀云﹞。我聞無腸之東聶耳國﹐趨走捧持猶捧珍』。又云﹕『一耳爲衾一爲茵﹐非其苗裔彊相效﹐嗚乎坎徳胡不辰』﹗

箍腹

番俗以馳走飛逐爲活計﹐憂腰肥爲累﹐從髫齔便令箍腹。以細竹編如籬﹐闊有咫﹐長與腰齊﹐圍繞束之﹐故有力善走﹐重繭累胝﹐能數千里﹐可敵佽飛秦成焉。裸人叢笑篇有云﹕『倒懸覆髒﹐如縶羵羊﹔織竹爲笟﹐約肚束腸。行奔登躍﹐食少力彊﹔蜂壺猿臂﹐逐鹿踰岡。將刀斷之﹐挽手上堂﹝稚番利走﹐身乃倒懸﹐以竹爲笟﹐束腰使細。至婚時斷去。又男女結婚不以禮﹐惟挽手告諸父母云爾﹞。爲語楚宮休餓死﹐盍習此術媚其王』﹖

文身

古傳文身以避蛟龍之害﹐勾吳已然。臺番以鍼刺膚﹐漬以墨汁﹐使膚完皮合﹐徧體靑紋﹐有如花艸錦繡及臺閣之狀。第刺時殊痛楚﹐亦有傷生者。番俗裸以爲飾﹐社中以此推爲雄長﹐番女以此願求婚媾﹐故相尙焉。黃侍禦有詩云﹕『絕島中華古未通﹐生來惟闘此身雄。獨餘一面猙獰外﹐人鳥樓臺刺自工』。仁和郁永河亦有二絕句云﹕『文身舊俗是雕靑﹐背上盤旋鳥翼形。一變又爲文豹鞹﹐蛇神牛鬼共猙獰』。『胸背斕斑直到腰﹐爭誇錯錦勝絞綃。冰肌玉腕都文徧﹐只有雙蛾不解描』。

鑿齒

番俗男女成婚曰「牽手」。彰化以北內山等社﹐牽手半月後﹐設酒延諸番親串到社﹐新婦以鍼周刺口旁爲花艸等狀﹐寬五﹑六分﹐漬以黑皁﹐若丈夫須髯然﹔蓋欲以別室女也。又男女各折去上齒二以相遺﹐取痛癢相關之意。裸人叢笑篇有云﹕『短布無長縫﹐尙元戒施縞。桶裙本陋制﹐不異蠻犵狫。狫蠻鑿齒喪其親﹐爾蠻鑿齒媾其姻﹐雜俗殊風仁不仁﹝南海犵蠻﹐幅布圍下體﹐不施襞積﹐號曰「桶裙」﹔臺番似之。又犵狫親死﹐鑿齒以贈永訣﹔番結婚鑿二齒以定終身﹞』﹗

戲球

番以藤絲編制爲球﹐大如瓜﹑輕如綿﹐畫以五彩。每風日淸朗﹐會社眾爲蹋踘之戲。先以手送於空中﹐眾番各執長竿以尖托之﹔落而復起﹐如弄丸戲彈。以失墜者爲負﹐罰以酒。男女堵觀﹐以爲歡娛。張侍禦有詩云﹕『藤球擲罷舞秋千﹐世外嬉怡別有天。月幾回圓禾幾熟﹖歲時頻換不知年』。

鼻簫

截竹爲管﹐竅四孔﹐長可尺二寸。通小孔於竹節之首﹐按於鼻橫吹之﹐髙下淸濁中節度﹔蓋亦可諡爲洞簫也。麻達夜間吹行社中﹐番女聞而悅之﹐引與同處。裸人叢笑篇有云﹕『管承鼻息揚簫音﹐筠亞齒隙調琴心。女兒別居椰子林﹐雄鳴雌和終凡禽﹝女長﹐構屋獨居﹐以鼻簫﹑口琴男女互相調和﹐久而意諧﹐乃告諸父母﹞。不顧耶娘回面哭﹐生男贅婦老而獨﹝俗以婿爲嗣﹐置所生不問﹞。但知生女耀門楣﹐髙者爲山下者谷。貓女膩新相闘妍﹝女多以貓名﹐幼曰「膩新」﹞﹐醉歌跳舞驚鴻翩。酋長朝來易版籍﹐東家麻達西家仙﹝未婚名「麻達」﹐供力役﹔旣婚名「仙」﹐納餉稅﹞』。範侍禦有詩云﹕『裹發殷勤願執鞭﹝麻達爭執輿夫之役﹞﹐服勞吾意亦欣然。怪他麻達風騷甚﹐學得吹簫便是仙』。余亦有詩云﹕『鼻簫淸響遏行雲﹐有女東墻側耳聞。何必焦桐傳密意﹐數聲吹出卓文君』。

闘走

番俗從幼學走﹐以輕捷較勝負。練習旣久﹐及長﹐一日能馳三百餘里﹐𨿽快馬不能及。秋淋泥濘﹐水潦旣降﹐星夜遞公牘﹐能速達。臂帶鐵釧﹑手執銅瓦﹐走則以瓦扣釧﹐聲如鳴鐘﹔一步一擊﹐不疾不徐﹐遠聞數里焉。張侍禦有詩云﹕『競誇麻達好腰圍﹐健足淩空捷似飛。薩豉鏗鏘聲近遠﹐輕塵一道走差歸﹝麻達走遞公文﹐插雉尾於首。手背系薩豉宜﹐以鐵爲之﹐狀如捲荷﹐長三寸許。展足闘走﹐腳掌去地尺餘﹐撲及其臀﹐沙起風飛﹔手鐲與薩豉宜相擊﹐丁當遠聞﹐瞬息數十里。見郡誌﹞』。

射魚

社番頗精於射﹐又善用鏢槍。上鏃兩刃﹐桿長四尺餘。十餘步取物如攜。嘗集社眾﹐操鏢挾矢﹐循水畔窺遊魚噞呴浮沫或揚鬐曳尾﹐輒射之﹐應手而得﹐無虛發﹐便生噉之﹔腌漬﹐則反取微臭者以爲佳。

種芋

內山生番不知稼穡﹐惟於山間石罅刳土種芋苗。熟則刨地爲坑﹐架柴於下﹐鋪以生芋﹐上覆土爲竅﹐火燃卽掩其竅。數日取出﹐芋半焦熟﹐以爲常食﹔行則挈以爲糧。孫元衡有詩云﹕『自有蠻兒能漢語﹐誰言冠冕不相宜。叱牛帶雨晚來急﹐解得沙田種芋時』。

斫木

臺地初辟﹐人民稀少﹐材木不須遠取。近生齒日繁﹐不得不深入內山﹔生番爲梗﹐屢遭剸殺。必呼羣結隊同往﹐或饋納於土目﹑通事﹐方往采無患。

抽藤

臺山產藤﹐粗如繩﹐長數十丈。人蹟不到﹑深林蓊翳之區﹐滋蔓芃茸﹐沿盤澗谷間。生番往往匿其中﹐剸刃殺人﹐故最難取。緣資用廣而取利大﹐番漢貪之﹐𨿽冒險亦無畏焉。

獵禽

臺地未入版圖以前﹐番惟以射獵爲生﹐名曰「出艸」﹔至今尙沿其俗。十齡以上﹐卽令演弓矢﹔練習旣熟﹐三﹑四十步外取的必中。當春深艸茂﹐則邀集社眾﹐各持器械帶獵犬逐之﹐呼噪四面圍獵﹐得鹿則刺喉吮其血﹐或禽兔生啖之﹔腌其髒腹﹐令生蛆﹐名曰「肉筍」﹐以爲美饌。其皮則以易漢人鹽米煙布等物。

服牛

臺郡內山深筱密箐中產野牛。番會社眾﹐以長竿系繩爲圈﹐合圍束其頸。牛曳繩怒奔﹐則縱其所往﹐伺其力盡﹐繩勢稍緩﹐徐徐收系於木﹔餓之﹐漸進艸食。俟馴習﹐然後服而用之。

完餉

番社賦餉本輕﹔乾隆二年特恩﹐再減從前三分之一。每屆徵期﹐通事傳齊各番令完﹐一呼立應﹐輸將恐後。或貧﹐攜他物交通事折準代納﹐不敢逋欠。夏侍禦有詩云﹕『八社丁徭力漸紓﹐閨中餉稅蚤捐除﹝向例﹐鳳山八社番婦﹐徵米每口一石﹔雍正四年﹐蠲豁﹞。只今宵晝辛勤處﹐謹護官家十萬儲』。

公廨

番社前蓋茅亭一座﹐進則館捨三間﹐名曰「公廨」﹐土目﹑通事會議決斷之所。日夜撥番夫二人守候。凡輶車經過﹑停驂信宿及一切公文往來﹐撥遣飛遞﹐不違晷刻﹐無曠風雨﹔趨勸供役﹐踴躍恐後。余有詩云﹕『蜂腰鼓腹步徐徐﹐且喜今朝食有魚﹝凡長吏因公遠出﹐番爲肩輿﹐犒以酒食﹐則歡欣鼓舞﹞。意气揚揚告貓女﹝番女多以「貓」名﹞﹕「適才親禦使臣車」』。

采實

檳榔髙數丈﹐花細﹔實如靑果﹐在葉下幹上﹐攢簇星布。椰樹榦葉亦似之﹐但其實大如瓜﹐中有瓤﹐味香﹐白如雪﹑脆如梨﹐其液如酒﹐切片和檳榔啖之。六﹑七月熟﹐可采﹐番人騰越而上﹐扳援蹻捷﹐名曰「猱采」。

會飲

農事旣畢﹐各番互相邀飲﹔必令酒多﹐不拘肴核。男女雜坐讙呼﹔其最相親愛者﹐亞肩並唇﹐取酒從上瀉下﹐雙入於口﹐傾流滿地﹐以爲快樂。若漢人闌入﹐便拉同飲﹐不醉不止。黃侍禦有詩云﹕『厤書不識歲時增﹐月幾回圓稻一登。鄰社招邀同報賽﹐竹杯席地俗相仍』。

番戲

番俗成婚後三日﹐會諸親飲宴。各婦女艷妝赴集﹐以手相挽而相對﹐舉身擺蕩﹐以足下軒輊應之﹐循環不斷﹐爲兩匝圓井形﹔引聲髙唱﹐互相答和﹐搖頭閉目﹐備極媚態。此晉女子連袂踏歌意也﹔𨿽非子夜﹑懊儂等曲﹐亦有詞調自抒其天籟耳。黃侍禦有詩云﹕『男冠毛羽女■﹝髟上監下﹞鬖﹐衣極鮮華酒極酣。一度齊咻金一扣﹐不知歌曲但喃喃』。諸羅令周鐘瑄有詩五首云﹕『蠻姬兩兩斗新妝﹐蹀■﹝薛﹞花陰學舞娘。珍重一天明月夜﹐春來底事爲人忙』﹖『不掄檀板不吹笙﹐一點鉦聲一隊行。气味何如初中酒﹐山花翠羽鬢邊橫』。『聯翩把袖自歌呼﹐別樣風流絕世無。番調可知輸白雪﹐也應不似潑寒胡』。『野气森森欲曙天﹐維摩新病未成眠。空餘無限羅伽女﹐亂把天花散舞筵』。『一曲蠻歌酒一卮﹐使君那惜醉淋漓。但令風物關王會﹐我欲從今學畫師』。範侍禦亦有五絕句云﹕『連臂相看笑踏歌﹐陳詞道是感恩多﹝詞多感皇恩語﹞。劇憐不似弓鞋影﹐一曲春風柰若何』。『妙相天魔學舞成﹐垂肩瓔珞太憨生。分明卽是西番曲﹐齊唱多羅作梵聲』。『衣冠漸已學唐人﹝番謂漢人曰「唐」﹞﹐婦女紅衫一色新。金鼓齊鳴雙舉手﹐淺斟低唱又三巡』。『不須戛玉更敲金﹐聲韻幽揚夜漏沈。自是天民歌帝力﹐兒家知識本無心』。『島上方言語意深﹐依然天籟有淸音。須知聲教通重譯﹐傾盡尊親萬國心』。余亦有五絕句云﹕『番歌歌罷共鳴金﹐舞翠翻紅燭影沈。道是天家恩至渥﹐賡揚不盡野人心』。『大唐禮教久蒸薰﹐旣著長衫且著裙。莫道窮荒少知識﹐謳歌無語不尊君』。『歌聲𨿽未繞梁沈﹐亦自悠揚載好音。不解喃喃度何曲﹐惟於含笑驗歡心』。『競喜村醪進玉卮﹐番娘沈醉踏歌遲。相將聯臂紅燈下﹐想見天魔夜舞時』。『淸歌宛轉燭花前﹐舞袖翩躚共比肩。我正慚無宣化術﹐見渠歡忭亦欣然』。

渡溪

臺地南北大溪數十﹐寬廣無梁﹔經冬淺涸可徒涉﹐夏秋水泛﹐洶湧湍激。土目﹑通事有事經涉﹐乘竹筏﹐令番浮水繞筏扳援而行。更有虎尾溪﹐其沙陷人足﹐人誤踐之則溺﹐必令番試探﹐插標以示行人。參將阮蔡文詩云﹕『蓬山萬壑爭流潝﹐溪石團團馬蹄縶。大者如鼓小如拳﹐溪面誰塡遞疏密。水挾沙流石動移﹐大石小石蕩摩澀。海風橫刮入溪寒﹐故縱溪流作郁■﹝山壘﹞。水方沒脛已難行﹐水至攔腰命呼吸。夏秋之間勢益狂﹐彌漫五里無從測。往來溺此不知誰﹐徵魂夜夜溪旁泣。山崩巖壑深復深﹐此中定有蛟龍蟄』。

遊車

番無年歲﹐不辧四時﹐以刺桐花開爲一度。每當花紅艸綠之時﹐整潔牛車﹔番女梳洗﹐盛妝飾﹐登車往鄰社遊觀﹐麻達執鞭爲之驅。途中親戚相遇﹐擲果爲戲。若行人有目送之而稱其艷冶者﹐則男女均悅以爲快。

艋舺﹝一作莽甲﹐一作莽葛﹞

彰化水沙連社﹐背山環水﹐水廣數里﹐深不可測。社出苦茗﹐性極寒。漢人以貨到社交易﹐番以獨木鑿其中爲舟渡之﹐名曰「艋舺」﹔然非本社番不能使也。郁永河有詩云﹕『莽葛元來是小舠﹐刳將獨木似浮瓢。月明海澨歌如沸﹐知是番兒夜弄潮』。

秋千

番女有緲綿氏之戲﹐卽秋千也﹔以緲爲飛﹐以綿氏爲天意﹐以爲飛天耳。每風和景明﹐招邀同伴﹐椎髻盤花﹐靚妝麗服﹐以銀錢﹑珊珠貫肩背﹐條脫纏腕﹐累累相比﹐歡呼遊戲。臺人有『云靄碧梧飛彩鳳﹐花移丹桂下姮娥』之句詠其事。

浴川

彰化以北﹐番婦日往溪潭盥頮沐浴﹐女伴牽呼﹐拍浮蹀躞﹐謔浪相嬲﹔𨿽番漢聚觀﹐無所怖忌。臺人有『浪映桃腮花片落﹐波搖粉臂玉魚遊』之句。郁永河有詩云﹕『覆額齊肩繞亂莎﹐不分男女似頭陀。晚來女伴臨溪浴﹐一隊鸕鶿漾綠波』。

淘金

雞籠毛少翁等社﹐深澗沙中產金﹐其色髙下不一。社番健壯者沒水淘取﹐止一掬便起﹐不能瞬畱﹔蓋其水極寒也。或云﹕久停則雷迅發﹐出水卽向火始無恙。

藤橋

諸羅有內遊八社﹐其第五社曰「藤橋」。髙山對峙﹐中夾大溪﹐深數千仞﹔番剖大藤爲經系於兩麓大木上﹐以小藤爲緯橫織如梁﹐翼以扶闌﹐行則搖曳如欲墜然。過者股栗目眩﹐不敢俯睇﹔番以頭頂物﹐往來如飛。

雞距

內山有社名曰「嘟嘓」﹐其番翦發﹑突睛﹑大耳﹐狀甚惡﹔足指如雞爪﹐上樹如狷獼﹐善射好殺。番境補遺云﹕『雞距番﹐足趾楂■﹝木丫﹞﹐食息皆在樹間﹐非種植不下平地。常深夜獨出﹐至海濱取水﹔遇土番﹐往往竊其首去。土番亦追殺不遺餘力﹐蓋其足趾楂■﹝木丫﹞不利平地﹐多爲土番追及。旣登樹﹐則穿林度棘﹐不可復制矣。其巢與雞籠山相近﹐無路可通﹔土人扳藤上下﹐與之交易﹐一月一次﹐𨿽生番亦懾焉。惟懼炮火﹐聞聲卽跳遁』。

讓路

臺番涵濡徳化﹐亦有禮讓之風。卑幼遇尊長﹐卻步道旁﹐背面而立﹔俟其過﹐始隨行。若駕車﹐則遠引以避。如遇同輩﹐亦停車通問﹐相讓而行﹔不可以蠻俗鄙之也。

巡社

社番南弱於北。南路內山邦尉﹑墩籠等社凶番常出殺掠﹐通事憂之﹐常求北社每年二次差目番二人名曰「出海」﹐帶器械番眾至南社諭令不得肆惡﹔違則剿之。蓋南社被北社虔劉苦毒﹐故聞之奉令惟謹也。

跋

臺灣自康熙甲子﹝二十三年﹞歸化後﹐志述孔多﹔若季蓉洲臺灣雜紀﹑林芝嵋臺灣紀略﹑黃玉圃臺海使槎錄﹑朱幼芝海東札記﹐土風物產﹐搜羅略備矣。玆則專載南北諸番社事﹐殊形異相﹐令人耳目一新。惜其圖久佚﹐不克並錄爲快耳。

丁卯﹝嘉慶十二年﹞上巳日﹐震澤楊復吉識。

●六十七兩采風圖合卷

了望

渡溪

舂米

耕種

捕鹿

刈禾

種芋

布牀

乘屋

糖廍

甘蔗

織布

迎婦

刺竹

靑竹搮

蜥蜴

椰子

紅花

番仔秫

小米

柑子蜜

西瓜

荔支

番蒜

楊桃

茄子

芽蕉

槺榔子

釋迦果

波羅蜜

檳榔

金瓜茄

倒掛鳥

浮桑花

魚子蘭

桂花

刺桐花

龍眼

番薯

香員

葫蘆

灣豆

番柿

黃瓜

番石橊

菩提果

黃梨

番麥

曇花

番花

菊花

仙丹花

油菜花

了望

淡防竹塹﹑南嵌﹑芝包裏﹑八里坌等社通事﹑土目建搭望樓﹐每日派撥麻達巡視﹐以杜生番並防禾稻也。

渡溪

諸邑目加畱灣﹑麻豆等社土目﹑通事遇霖雨過溪﹐眾番浮水乘筏而渡。

舂米

彰邑各社番婦舂米﹐以大木爲臼﹐以直木爲杵。其各邑番社﹐亦均類此。

耕種

臺邑卓猴﹑羅漢門﹑新港等社熟番﹐男婦耕種水田禾稻﹐至十月間收獲。

捕鹿

淡防廳大甲﹑後壠﹑中港﹑竹塹﹑霄裏等社熟番﹐至秋末冬初﹐各社聚眾捕鹿﹐名爲「出艸」。

刈禾

彰邑各社社番﹐男婦耕種﹐收獲小米﹑禾稻﹐至七月間定期﹐男婦以手摘取﹐不用鐮銍。淡防各社亦如此。

種芋

鳳邑生番內山﹐不知稼穡﹐在於山間刳土﹐種芋苗。熟則刨地爲坑﹐以火燒之﹐卽掩其竅﹔時常取出而食﹐以爲長久之糧。

布牀

風邑傀儡山生番各社﹐番婦育兒﹐以大布爲𦇤褓﹔若有事耕織﹐則系布於樹上。

乘屋

臺邑新港社熟番﹐丰年收成後﹐乘屋起蓋。其諸邑各社亦如此。

糖廍

糖廍﹐臺郡各邑田土肥厚﹐宜植蔗﹔俱系居民耕種﹐而社番不能。硤糖﹐自九月間至來年四﹑五月方止。商人販賣內地江﹑浙各處﹐實臺灣之大生意也。

甘蔗

甘蔗﹐以尾節爲種。自孟春插種﹐至秋冬成熟。大者甘蔗味淸甘﹐小者甘蔗可以研糖。

織布

淡防廳岸裏﹑大甲東﹑大甲西等社番婦織布﹐一名達戈紋。其彰邑各社番婦亦能。惟大社番婦所織者甚﹐然最佳者。

迎婦

彰邑東螺﹑西螺﹑大武郡﹑半綫等社娶親迎婦﹐名爲牽手。

刺竹

刺竹﹐番竹種也。大者數圍﹐髙四﹑五丈﹔節密有刺似鷹爪。臺人多環植屋外﹐以禦賊盜。

靑竹搮

靑竹搮﹐蛇類也﹔一名百步創﹐亦名靑柏根。長尺餘﹐綠色纏樹杪﹐與葉無別。有絲如蛛网﹔人誤觸之則飛嚙﹐其疾如鏢。遭其嚙者﹐行百步卽僵。

蜥蜴

蜥蜴﹐俗呼四腳蛇﹐有爪﹐長尺餘﹐黑脊﹐左右皆黃絲繞之。能浮水。口毒而不螫人﹔若捕急﹐則嚙人立斃。每當雨﹑多露之後﹐橫路暴日﹔故一名塗釘。

椰子

椰子﹐種本荷蘭國。幹大數圍﹐髙數丈。葉類檳榔。開花結實﹐狀若文旦﹔外皮栗色而軟﹐內殼堅﹐可爲器具。肉白﹑味香﹐內有水如酒。

紅花

紅花出於仲春間。農人以晨刻采之作染﹐與內地無異。

番仔秫

番仔秫﹐性同糯米﹔粒差大而軟。收成於孟冬。社番男婦以手摘取爲長久之糧。

小米

小米﹐系社番耕種爲糧﹐與內地無異。

柑子蜜

柑子蜜﹐生食﹐味淡﹔用糖爲蜜饌之品。

西瓜

西瓜﹐形與內地同﹐但熟於冬臘月間﹐食之無味。

荔支

荔支﹐臺中所產土荔支﹐熟於五﹑六月間﹐色紅﹑味香﹐而甘稍遜於興化﹑漳州﹔亦是果中之上品也。

番蒜﹝俗呼黃檨﹞

番蒜﹐果也。有三種﹕惟香蒜爲上﹐肉蒜﹑木蒜則亞焉。實如鵝卵﹐皮綠﹑肉黃﹔熟於夏。味微酸﹔用糖饌之可食。

楊桃

楊桃﹐臺地產少﹐漳州產多。生食微酸﹐用糖可爲蜜餞之品。

茄子

茄子亦熟於冬臘月間﹐食之無味。

芽蕉

芽蕉﹐去皮食肉﹐味甘酸。如糖餞多食﹐膩膈生痰。

槺榔子

槺榔子卽桄榔子。結實五月熟﹔臺人卽種「埔占」。子若多生﹐歲亦有年。

釋迦果

釋迦果﹐實大如柿﹐碧色﹔有蹙紋﹐狀似佛頭。味甘微膩。夏﹑秋成熟。與波羅蜜皆采自異域。

波羅蜜

波羅蜜﹐果名﹔種來自荷蘭國。實生樹榦﹐大如斗﹔色翠綠。實於夏﹑秋﹔剖而食之﹐液粘而味甜﹐與蜜相似。子略似栗﹐煮食﹐味亦相類。

檳榔

檳榔﹐幹直上﹐短節無旁枝。葉似鬃竹﹐花小如龍眼。有香實如棗而色綠。一穗數百枚。中空有水。臺人和灰並荖藤食之﹐能醉人。子如杏仁﹐卽藥之檳榔子﹔其外瓤﹐卽大腹皮也。凡實俱結榦末﹐髙者數丈﹔土人以長柄鉤鐮取之﹔社番則能騰越而上﹐名爲猱采。

金瓜茄

金瓜茄﹐葉﹑幹同茄﹐花連五瓣似鴨腳﹐淡紫色。結實酒鐘大﹐似金瓜﹔有外瓣﹐初白後黃。土人以爲供玩。

倒掛鳥

倒掛鳥亦名小鸚哥﹐似鸚鵡而小。��鮮明﹐紅綠相間。緣枝循行﹐喙�鉤�短﹑爪長。性好倒掛﹐夜睡亦然。種出自東洋呂宋國。

浮桑花

浮桑花﹐木本﹐不甚髙。四時著花﹐有深紅﹑淺紅二色﹔亦有一樹開兩色。花極鮮﹐而味不香。

魚子蘭

魚子蘭一名珠蘭﹔木本。花色黃﹐四時俱開﹔其香如蘭。

桂花

桂花﹐木本﹔一名山桂。色淡黃﹐味最香﹔四序榮華。

刺桐花

刺桐花﹐葉似桐而幹多刺。開花期於二﹑三月﹐色極朱。樹大數圍﹐當花時﹐葉盡脫。

龍眼

龍眼一名福員﹔熟於夏﹑秋間。摘之曬漧﹐性極補。

番薯

番薯又名地瓜。蔓生﹐結實於土﹔皮有紅﹑白二色。生熟皆可食﹐亦可研粉﹔土人用以燒酒。其種出文來國。臺地栽甚廣﹐民番藉食﹔誠爲歲歉之一助也。

香員

香員﹐卽佛手柑之屬也﹔故俗亦呼佛手柑爲香員。生食之香酸﹐用糖爲蜜饌之品。

葫蘆

葫蘆﹐藤本。食之無味。熟於秋末。曬漧﹐皮可貯物。

灣豆

灣豆﹐種出荷蘭國﹔臺人竊種而植﹐實於春﹑夏﹐亦實於冬﹔味甘。俗呼荷蘭豆

番柿

番柿﹐似梨。外有毛﹐內有核﹔肉黃﹐味類芽蕉。

黃瓜

黃瓜亦熟於冬臘月間。食之無味。

番石橊

番石橊出於山野﹐熟於六﹑七月﹐亦有熟於冬者。味淡微甜。

菩提果

菩提果俗名爲香果﹐形類枇杷﹐味甘而香﹔實於五月間。

黃梨

黃梨葉似蒲而短闊﹐兩旁如鋸齒。生於叢中﹐七﹑八月大熟。有香气﹐而味甘酸﹔去皮可食。性極寒﹐多食作瀉。果末有葉類鳳尾﹐故又名鳳梨。

番麥

番麥﹐幹似髙糧。花開幹杪﹐實生葉間。色黃﹐味淡而香。四時常有。

曇花

曇花﹐艸本﹔種出自西域。有紫﹑白二種。靑葉叢生﹐或一年數花﹑或數年不花。懸莖��﹐狀若荷蕊﹔中攢十八朵﹐每一日開一朵。�剎多植之﹐取十八羅漢之義也。

番花

番花一名貝多羅。色白﹐心淡黃﹔香似梔子。出西洋。臺人但稱番花﹐不知爲貝多羅也。

菊花

菊花﹐內地開花於九月﹐臺灣亦然。另有數種﹐二﹑三月開者尢盛。

仙丹花

仙丹花色極鮮紅。一朵包百蕊﹐�繡球花﹐無香。自四月開至八月﹐爛熳如霞彩。

油菜花

油菜﹐子作油。熟於仲春間。味苦﹐不可多食。

●臺番圖說

番社

捕魚

捕鹿

猱采

種芋

耕種

刈禾

舂米

糖廍

織布

乘屋

渡溪

遊車

迎婦

布牀

守隘

了望

社師

番社

捕魚

諸邑目加澑灣﹑哆咯嘓等社壯番以鏢槍弓箭在岸上射之﹐名曰捕魚。

捕鹿

淡防廳大甲﹑後壠﹑中港﹐竹塹﹐霄裏等社熟番至秋末冬初﹐各社聚眾捕鹿﹐名爲出艸。

猱采

諸邑麻豆﹑霄壠﹑目加澑灣等社熟番至七八月猱采﹐名曰采摘。

種芋

鳳邑生番內山不知稼穡﹐在於山間刳土種芋苗﹐熟則刨地爲坑﹐以火燒之﹐卽掩其竅﹐時常取出而食﹐以爲長久之糧。

耕種

臺邑卓猴﹐羅漢門﹐新港等社熟番﹐男婦耕種水田禾稻﹐至十月間收獲

刈禾

彰邑各社社番男婦耕種﹐收獲小米禾稻﹐至七月間定期﹐男婦以手摘取﹐不用鐮銍。淡防廳各社亦如此。

舂米

彰邑各社番婦舂米﹐以大木爲臼﹐以直木爲杵。其各邑番社亦均類此。

糖廍

糖廍﹐臺郡各邑田土肥厚﹐宜植蔗﹐俱系居民耕種﹐而社番不能。硤糖自九月間至來年四五月方止﹐商人販賣內地江浙各處﹐實臺灣之大生意也。

織布

淡防廳岸裏﹑大甲東﹑大甲西等社﹐番婦織布﹐一名達戈紋。其彰邑各社番婦亦能﹐惟大社番婦所織者甚﹐然最佳。

乘屋

臺邑新港社熟番﹐丰年收成後乘屋起蓋。其諸邑各社亦如此。

渡溪

諸邑目加澑灣﹑麻豆等社土目通事﹐遇霖雨過溪﹐眾番浮水乘筏而渡。

遊車

臺郡各社民番貿易以及來往民番男女俱用牛車。

迎婦

彰邑東螺﹑西螺﹑大武郡﹑半綫等社娶親迎婦﹐名爲牽手。

布牀

傀儡山生番各社番婦育兒﹐以大布爲𦇤褓。若有事耕織﹐則系布於樹上。

守隘

守隘﹐臺郡各縣番民附近生番居住者﹐伐竹爲欄﹐每日通事土目派撥番丁﹐各帶鏢槍弓箭﹐以防生番出沒。

了望

淡防竹塹﹑南嵌﹑芝包裏﹑八里坌等社通事土目﹐建搭望樓﹐每日派撥麻達巡視﹐以杜生番﹐並防禾稻也。

社師

鳳邑下淡水﹑赤山﹑加藤等社﹐設社師教讀番童﹐其臺﹑諸二邑亦設社師。

●臺灣內山番地風俗圖

乘屋

牽手

種園

饁餉

獲稻

禾間

夜舂

渡溪

會飲

鬭捷

遊社

書塾

賽戲

互市

文身

紡織

捉牛

射魚

捕鹿

揉采

哨望

樹宿

浴兒

迎婦

乘屋

築土基髙五﹑六尺﹐編竹爲墻。別以竹木結成椽桷﹐蓋以茅艸爲兩大扇﹔備酒豕﹐邀請番眾合兩扇於屋﹐擎而覆之。落成﹐羣聚歡飲。舉家同處一室﹐子女嫁娶則別築之。

牽手

婚姻不用媒妁﹐女及笄﹐築室另居﹔未婚者彈口琴挑之。銜弓於唇間﹑齒隙吞吐成音﹐以手撥弦﹔其聲錚錚然﹐互相和答﹐意合﹐遂成夫婦﹐謂之「牽手」。月吉﹐各告父母贅焉。

種園

內山疊巘深溪﹐平原絕少﹐山盡沙石。種黍秫﹑薯芋﹐俱以刀斧掘地栽植﹔惟熟番所用犁鋤耒耜﹐與農民同。或將堅木炙火爲鑿﹐以代農器。每年以二月間力田之候爲年﹐謂之「換年」。禾熟時﹐亦約期報賽會飲。

饁餉

番俗以女承家﹐凡家務悉以女主之﹔故女作而男隨焉。番婦耕稼﹐備嘗辛苦﹐或𦇤褓負子扶犁﹔男則僅供饁餉。

獲稻

番稻七月成熟﹐集通社鬮定日期﹐以次輪獲。及期﹐各蠲牲酒祭神﹐相率同往刈稻﹔不用鐮銍﹐以手摘取。歸則相勞以酒。

禾間

番社四圍植竹木﹐別築一室﹐圍以竹箙﹑覆以茅艸﹐倒懸谷穗於中﹐令易幹﹐名曰「禾間」。其貯米之屋﹐名曰「圭茅」。或方﹑或圓﹐髙倍常屋﹔下木上簟﹐積谷於上﹐每間可容三百餘石。舂食之。夜則鳴金巡守。

夜舂

番無碾米具﹐以大木爲臼﹑直木爲杵。舂去糠秕﹐以供一日之食﹔次日﹐則另舂之﹐不食宿米。男女同作﹐率以爲常。

渡溪

水沙連社地處大湖之中﹐番人駕蟒甲以通往來。蟒甲者﹐獨木舟也。熟番居處山外﹐溪無舟楫﹔水漲時﹐腰挾葫蘆浮水徑渡。惟官長﹑兵弁至社﹐番人結木爲筏﹐數十人擎扶而過。

會飲

每歲收粟時﹐通社歡飲。男女雜坐地上﹐酌以木瓢﹑椰碗﹐互相酬酢﹔不醉不止。其交好親密者﹐取酒灌之﹐流溢滿地﹐以爲快樂。

鬭捷

番童以善走爲雄。幼時編篾束腰腹﹐務令極細﹐以圖趫捷﹔娶婦始去之。手背系鐵﹐狀若捲荷﹐名「薩豉宜」﹔展足鬭捷﹐雙踵去地尺餘﹐沙起風飛﹐瞬息數十里。

遊社

番無年歲﹐不辧四時。每當刺桐花開﹐整潔牛車﹐番女盛妝飾﹐番童執鞭爲之禦﹔徧遊鄰社﹐親戚招邀﹐謂之「遊社」。

書塾

番無文字﹐自雍正十二年南北各社熟番立社師教諸番童﹐漸知向學。歲科與童子試﹐文理淸順﹐作字頗能端謹﹐亦有入庠納貢者﹔文教漸興。

賽戲

每秋成﹐會同社之眾﹐名曰「做年」。男﹑婦盡選服飾鮮華者﹐於廣場演賽。衣番飾﹐冠插鳥羽。男子二﹑三人居前﹐其後婦女﹔連臂踏歌﹐踴躍跳浪﹐聲韻抑揚﹐鳴金爲節。

互市

社番不通漢語﹐納餉﹑貿易﹐皆通事爲之。通事築寮於隘口﹐置煙﹑布﹑鹽﹑糖以濟土番之用﹐易其鹿肉﹑鹿筋等物。每年七月進社﹐至次年五月﹐可以交易﹔過此﹐則雨多艸茂﹐無能至者。隘口溪流深險﹐無橋梁﹐老藤橫跨溪上﹔外人至﹐輒股栗不敢前。番人戴物於首﹐往來從藤上行﹐了無怖色。

文身

番俗文身爲飾﹐男則墨黥眉際﹐若卦爻然﹔女將嫁﹐鍼刺兩頤﹐名「刺嘴篐」。南路深山諸社﹐於肩﹑背﹑胸﹑腋﹑手﹑臂徧刺之﹔正土目刺人形﹐副土目﹑女土目僅刺墨花﹐以爲尊卑之別。又番童穿耳嵌螺錢﹐以爲美觀。

紡織

番婦以圓木爲機﹐撚絲薴或染犬毛成綫爲織﹐名「達戈紋」。裁爲衣服﹐俱短至臍﹔腰下圍以布﹐番婦則系桶裙裹雙脛。熟番衣制悉同內地﹐惟以「達戈紋」數幅披於肩上。

捉牛

山中野牛百十爲羣﹐番人馳逐得之﹐扃閉髙木籠中﹔饑餓數日﹐候其馴服﹐然後施以羈靮﹐豢之芻豆﹐力田服軛﹐與家牛無異。

射魚

捕魚﹐於水淸處用三叉鏢及箭射之﹔亦有爲罩网者。小魚熟食﹔大魚則就魚口納鹽﹐不剖魚腹﹐藏甕中年餘生食之。

捕鹿

內山鹿生最繁﹐番人以打牲爲業﹐交易貨物。捕時因風縱火﹐俟其奔逸﹐各番負弓矢鏢槍﹑牽獵犬逐之。所用弓矢﹐以細藤﹑薴繩爲弦﹐竹箭甚短﹐鐵鏃長二寸許﹔鏢槍長五尺﹐亦犀利。番人善用鏢槍﹐每發多中。

揉采

番性善緣木﹐穿藤﹑攀棘如履平地。檳榔﹑果實﹑番檨﹐樹皆髙尋丈﹐采摘時飛登樹杪﹐捷於猿猱。又有雞足番﹐趾如雞距﹔食息皆在樹間。其巢在深山中﹐與他社不通往來。

哨望

社番擇空隙地編藤﹑架竹木﹐髙建望樓。每逢稻田黃茂﹑收獲登場之時﹐至夜呼羣扳緣而上﹐可以矚遠﹔持械擊柝﹐徹曉巡伺﹐以防姦宄。

樹宿

番婦育兒﹐以大布爲𦇤褓。有事耕織﹐則系布於樹﹐若懸牀﹔風動枝葉﹐兒酣睡其中﹐不顚不怖。饑則就乳﹐醒仍置之。故長不畏風寒﹐終歲裸袒﹔扳緣髙樹﹐若素習焉。

浴兒

番俗初產﹐母攜所育兒女同浴於溪﹐不怖風寒﹐蓋番性素與水習。秋潦驟降﹐溪壑盈漲﹐徑度如馳。有病﹐亦取水灌頂傾瀉而下﹐以汗發爲度﹔未發再灌﹐發透則病愈。

迎婦

番人以婿爲嗣﹐娶婦則離其父母。惟大龜佛等社於牽手後擁眾挾女以歸﹐勢如攘奪﹐與他社出贅者不同。夫婦離異﹐罰先離者酒一甕或牛一隻。若配合已久﹐造髙架舁婦徧遊諸社中﹐番眾往來贈遺色布﹐歸宴同社﹔則永無離異矣。

●附錄一

臺海采風圖序

記采風圖後

臺海采風圖序六十七

考古伯翳著山海經﹐桑欽撰水經注﹐諸史地理有志﹐爰及十州記﹑風土記﹑南越志﹑九州異域志諸書﹐往往散紀海外事。凡名人使絕域外島﹐亦每匯其羣碎淸異者而錄之﹐蓋以考異俗﹑資宏覽也。

臺灣古傳昆捨那國﹐荷蘭以一牛皮占之。繼則鄭逆據土﹐立郡縣。康熙二十有二年﹐我朝聲威震讋﹐航師直下﹐遂回首向面﹐隸閩版圖焉。

乾隆癸亥冬﹐余奉天子命來巡斯土。煙波縹緲﹐蛟蜃滉瀁之區有大都會焉。林林總總﹐莫不蒸然向化。仰見聖治昭宣﹐無遠不屆。小臣不才﹐惟有勤宣朝廷愛養徳意﹐夙夜不敢自遑。間及采方問俗﹐物產之異﹐種種怪特﹐多中土所未見者。始信區宇之廣﹐其間何所不有。公餘之暇﹐卽其見聞可據者﹐令繪諸冊若干幅。𨿽不能殫其十之二三﹐而物土之宜﹑風俗之殊﹐亦足以表聲教之訖﹐獻雉貢獒﹐無煩重譯也。爰題曰「臺海采風圖」﹐弆諸行篋﹐歸質於京華博雅君子﹐或亦有以迪寡昧而廣集益也夫。是爲序。

記采風圖後莊年

臺疆﹑古東海島也。自我朝收入版圖﹐畏威懷徳﹐咸顒首跂踵﹐蒸蒸向化。迄今涵濡六十餘載﹐馴獷鷙爲善良﹐易狉獉以秩序﹐熙熙攘攘﹐忭舞康衢。蓋丕冒海隅日出﹐罔不率被矣。

乾隆八年﹐天子命黃門六公來按視玆土。公慈明綜練﹐鎭謐不擾。舉凡整綱陳紀﹐迪教制刑﹐毋矯揉而紛﹐毋因仍而弛﹐務協於砥平鵠正﹐惟和惟一﹐以與億萬姓安養嬉遊於滉瀁海天之下。余忝任觀察﹐周咨就正﹐得規隨而遵守之﹐以無隕厥職。間又出其退食之餘﹐所繪采風圖若干幅示余﹐令跋其後。

竊思周公作王會﹐紀渠叟﹑■﹝鼠勺﹞犬﹑康人﹑桴苡之屬﹔唐貞觀間﹐外國獻菩提木﹑缽羅花﹑拔蘭鹿﹑金卵雞﹑活縟蛇諸物﹐有異於常者﹐皆詔有司詳錄之。此烏譯陳徳﹑狼舞獻功﹐尙足徵賓廷之盛﹔矧夫統區外以爲區內﹑隸外番以爲內氓﹐種種物類之殊﹑民俗之岐﹐安可無以志之﹐俾傳播於無窮﹖

夫陳詩納賈﹐皇華之選也﹔采風布政﹐星軺之任也。齊其政教﹐而不易其俗之所宜﹐牖民孔易。爲之作新而漸摩之﹐使底於徳一而風同﹐端有賴於此焉。豈同炫奇誌怪﹐徒誇大宛之蒟醬卬竹﹑西國之靈膠吉光已耶﹖則覽是圖者﹐不可不知公微意之所在也。

●附錄二

臺灣番社圖黃叔璥

●附錄三

海東選蒐圖序範咸

古者大司馬教民﹕振旅執鐃鐸﹐陳軍徒﹐以修坐作進退﹑疾徐疏數之節﹐皆於四時之仲以集事﹐歲以爲常。我國家武備修舉﹔臺灣僻處海外﹐兵制尢嚴整。每歲之冬﹐巡方兩侍禦合而閱之﹐以揚天子之威﹐以靜鯨鯢之暴﹐數軍實而施慶賞﹐甚盛典也。黃門六公蒞事之明年﹐乃命工繪爲圖。公之言曰「吾以一書生銜命航海﹐選蒐戎兵﹐得以張旃而賞獲﹐將示後世子孫﹐俾知余小子所以奉赫濯之聲靈﹑慶海波之不揚者﹐誠不敢怠若事也」。錢唐範鹹心是之﹐乃卽書其言﹐以並於圖之首。

