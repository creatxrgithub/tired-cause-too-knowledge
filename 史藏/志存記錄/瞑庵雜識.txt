瞑庵雜識淸朱克敬

《瞑庵雜識》四卷《瞑庵二識》二卷臯蘭朱克敬香蓀著

故侯新貴去堂堂﹐二十年間事渺茫﹔

猶喜野人能彊記﹐柳陰蒲扇話滄桑。

偶談閒事暢幽情﹐莫笑潛夫下筆輕﹔

二十二編靑史在﹐幾行公道幾分明。瞑庵自題

卷之一

嘉慶己卯湘潭朋毆之獄﹐其起甚微。湘潭居交廣江湖間﹐商賈匯集﹐而江西人尢多。江西會館曰萬壽宮﹐歲時演劇飲宴。是歲﹐首士以江西優人來﹐登場歌舞﹐皆詰屈嗷碻不可聽。臺下人大笑﹐或以芒鞋土塊擲之曰「犒汝遠來﹗」笑者益甚﹐其聲如潮。江西人大慚﹐怒且詬。湖南人彊者應之﹐遂共爭毆﹐不可解。畏事者稍稍引去。江西人潛招其眾﹐合門共擊湖南人﹐死者數百﹐傷未殊者﹐縛之。於是市人訛言曰「盡殺湖南人矣﹐烹於鑊矣﹐釘於柱矣﹐割舌而醢之矣。」市胥奔告知縣。知縣懼﹐不敢往。在籍給事中石承藻謁知縣曰「江西人烹封縣民千百﹐知罪重﹐必且爲亂﹐公閉閣﹐能獨生乎﹖等死﹐不如往救﹐或可止。」知縣忿然曰「君責我﹐能偕我乎﹖」承藻曰「不能﹐何敢勸公﹗」乃俱往﹐至則門不得啟。壯士舁石獅撞門﹐門破﹐知縣乃入﹐得未死者十六人以出。江西人皆散。於是湖南人皆憤相告﹐民商﹑舟人數萬﹐共毀江西人店肆﹐遇江西人卽擊殺之﹐奔哄喧呼﹐數日不絕。橋津關市﹐必考其音﹐非江西人乃得過﹐往往誤死。事定﹐知縣以聞。巡撫吳邦慶﹐江西人也﹐嚴檄知縣捕治。眾皆散﹐莫得主名。先是市胥見眾洶洶入市﹐懼有變﹐鳴鑼於市﹐令各閉門備劫竊﹐遂以鳴鑼罷市爲胥罪﹐論斬之﹐獄未具。時論者皆謂當多殺湖南人。湘潭周系英﹐方官吏部侍郎。其子家居﹐僞爲父書抵巡撫緩頰。巡撫奏之﹐上以系英越職與事﹐罷職令歸﹐閉門省愆。石承藻家居﹐論常右湖南人﹐爲巡撫所劾﹐亦罷。

嘉慶戊午﹐湖南鄕試﹐有富家子傅進賢賄藩胥﹐割卷面粘他捲。時粗擬名次﹐久之﹐所粘捲竟中解元。先是湘陰彭莪爲舉業有名﹐羅典主講嶽麓書院﹐雅愛重之。闈後呈所作﹐羅決其必售。榜揭﹐無名﹐方甚惋嘆﹐及見墨卷﹐彭作具在﹐而人則非﹐大駭告巡撫﹐窮治﹐盡得胥姦利狀。傅懼﹐願爲彭援例請道員﹐更與萬金曁美田宅。親友關說百端。莪意頗動﹐典持不可。獄遂具﹐胥與傅皆論斬。

同治癸亥殿試﹐南皮張之洞策盡意敷奏﹐不依常格。先是江蘇貢生吳大澂應詔上書﹐言殿試對策﹐或有讜論﹐試官匿不以聞﹐請申壅蔽之罰。及見張策﹐閱卷官頗疑怪﹐久之﹐乃擬第十進呈﹐皇太后拔置第三。人生遇合﹐固有莫之爲而爲者。按順治時馬士俊﹐乾隆時汪廷珍﹐旨以對策讜愨及第。

六部京察﹝本朝考績之名﹐內曰京察﹐外曰大計﹐最者遷﹞﹐多由尙書及大臣兼部事者先內定﹐然後堂議。堂議之日﹐大臣﹑尙書中坐﹐侍郎旁坐﹐郎中以下立。部胥呈官冊﹐大臣執筆躊躇良久﹐顧尙﹑侍曰「京察髙等與某某何如﹖」皆贊曰「善。」則標姓名畫諾付胥﹐相揖散去。咸豐己未﹐涇縣王茂蔭爲兵部侍郎﹐大學士瑞常兼部事。會京察堂議﹐常舉姓名﹐茂蔭起言曰「某某特善趨走﹐非眞勤事者﹐若某某乃眞勤事者﹐宜與髙等。」常怫然曰「如君言﹐非我所知﹐君當定之。」因以筆授茂蔭。茂蔭曰「誠然。相國事多﹐常不至部﹐茂蔭終歲在部﹐察勤惰較詳﹐當代公定之。」卽取筆標識﹐促共畫諾﹐付胥具奏。常𨿽不平﹐亦無如何也。

部胥之權重於尙﹑侍﹐以科比繁多﹐官不能盡記﹐髙下出入﹐惟其所爲﹐𨿽知其姦﹐莫能禁也。陽湖惲次山先生世臨寓京時﹐偶飲酒肆﹐聞一胥語人曰「凡屬事者如客﹐部署如車﹐我輩如禦﹐堂司官如騾﹐鞭之左右而已。」世臨心竊怪嘆。未幾﹐成進士﹐由翰林攺官吏部文選司主事。文選司故爲利藪﹐部胥移易選法﹐脇外官錢﹐往往致富。世臨勤敏﹐多記舊事﹐又遇事鉤考﹐胥姦不得施﹐怨之次骨﹐倒書其姓名於廳壁﹐至今猶存﹐益可見居宮盡職之難矣。

天津之變﹐曲實在夷。初﹐津人王三倚教橫恣﹐民爲所苦。民訛言教堂以術殺人﹐當以眾驗。封大業方醉﹐聞之﹐怒﹐手洋槍至通商大臣署﹐發槍震堂宇。大臣婉解之﹐大業歸。天津知縣聞大業難大臣﹐急來詗視﹐民從者數百人。大業疑知縣以眾脇己﹐發槍擊知縣﹐殺其僕。民怒﹐共磔大業﹐返毀教堂﹐殺其徒二十一人﹐則各國皆有。於是各國來讓。詔口口口往治。口口心知其故﹐而是時大亂初定﹐財匱兵疲﹐力不能戰﹐乃奏竄守令﹐雜捕市井無賴二十餘人治之。俄國使來告曰「華與法哄﹐殺俄人﹐誤也。今又殺無罪以償﹐是重誤也。請毋償俄國六人。」乃斬十五人以徇。

兩廣總督葉某﹐酷信乩。初﹐英人來索舊饋﹐葉請於乩﹐乩曰「無庸﹐將自去。」旣而英人果與鄰國構難﹐疾引去。葉由是益奉乩仙。咸豐八年﹐英國兵船再至。葉更虔禱﹐乩判曰「靜靜靜﹐自然定。」葉信之﹐遂不設備。英人書來﹐亦不答。是時方校武科﹐英人猝至﹐擄葉去。葉舟中賦詩﹐有「海外難尋髙士粟﹐斗邊空泛使臣槎」之句。英人歸﹐以玻璃櫝盛之﹐舁遊四國﹐觀者人一錢。其門生某挽聯云「身依十載春風﹐不堪回首﹔目斷萬重滄海﹐何處招魂。」可謂善於立言。

廣西蔣琦齡﹐字申甫﹐官順天府府尹﹐忠勤有聲。好論事﹐爲時所厭﹐乞歸養親。同治初﹐上中興十二策﹕一曰端政本﹐二曰除粉飾﹐三曰任賢能﹐四曰開言路﹐五曰卹民隱﹐六曰整吏治﹐七曰籌軍實﹐八曰詰戒行﹐九曰愼名器﹐十曰卹旗僕﹐十一曰挽頹風﹐十二曰崇正學。計一萬三千餘言﹐皆眞摯明通﹐切當時用﹐蘇子瞻﹑葉水心不能過也。今錄其尢警者四則。

「除粉飾」曰﹕人君所恃以感通億兆﹑聯爲一體者﹐一誠而已。《易》曰「信及豚魚」。《書》曰「惟徳動天」﹕「至誠感神」。誠則天神之遠﹐豚魚之頑﹐皆可以一气孚之﹐況於臣民乎﹗故曰﹕誠能動物。不誠﹐未有能動者也。朝廷綸綍之宣﹐或讀而生感﹐或視之漠然﹐誠與不誠之別而已。明王制治於未亂﹐保邦於未危﹔賢相防患於未然。是以吁咈多交警之詞﹐承平有水旱之奏。不幸而運值中否﹐災害並至﹐則必下哀痛之詔﹐追悔旣往﹐深自刻責﹐期與天下更始。若亂矣而以爲未亂﹐危矣而以爲未危﹐是求四海之遠﹐欺百姓之愚﹐則豈獨民愚不可欺﹐徒使悼嘆朝廷頹廢自甘﹐振作無意﹐忠賢爲之短气﹐盜賊聞而生心﹐其關系良非淺鮮也。昔成湯以罪己勃興﹐楚昭以善言復國。唐徳宗奉天赦書﹐痛自引過﹐無所忌諱﹐宣布之日﹐𨿽武夫悍卒﹐無不思奮臣節﹐識者知賊不難平。我朝嘉慶十八年林淸之變﹐不過小醜竊發﹐而我仁宗睿皇帝猶爲之下詔引過罪己﹐中外莫不感悅﹐進以戡定禍亂﹐重致太平﹐垂五十年。誠能動物﹐彰彰如是。慨自穆彰阿﹑載垣等當國﹐政無巨細﹐托於機密﹐往往祕而不宣。一以鉗言官之口﹐售其壅蔽之姦﹔一則不學無術﹐以爲一切兵戈盜賊不祥之事﹐皆於政體有妨﹐足令詔令減色﹐萬不得已而宣示﹐亦必變其文法﹐飾以美名。相沿日久﹐視爲當然。庚申之變﹐寇在國門﹐猶務爲祕密。廷臣偶有論列﹐則必詰其聞自何處﹑得自何人﹐以致滿朝結舌﹐馴至播遷。旣幸塞垣﹐猶無一紙明詔告諭海內。夫事至此極﹐豈能隱藏﹖徒令傳聞異詞﹐遠近震驚。已而畿南﹐山東姦民揭竿競起﹐皖豫撚賊益肆長驅﹐豈非粉飾之爲害烈哉﹗唐臣陸贄有言曰「動人以言﹐所感已淺﹐言又不切﹐其誰肯懷﹖」臣伏願朝廷自今鑑於旣往﹐與天下臣民相見以誠﹐興言禍亂﹐不妨流涕陳辭﹔徳音旣宣﹐不宜更參忌諱。一切秋彌和戎﹑恭順就撫之名﹐均宜刪除。用人行政﹐明降諭旨。批答章奏﹐悉令發抄﹐除兵機所關﹐不宣預泄﹐卽郡縣不守﹐師律失機﹐朝廷𨿽不宣布﹐艸野豈無見聞﹖與其傳說而甚其辭﹐何若播告以作其气。且使外廷共見共聞﹐則懷忠抱義之士﹐於朝廷之得失﹐皆得以補缺拾遺﹐隨時論救。所謂罪己以收人心﹐攺過以應天道﹐杜權姦壅蔽之私﹐激四海忠義之气﹐皆在乎此。此臣之所請除粉飾者此也。

「任賢能」曰﹕自古太后臨朝﹐徽音盛烈﹐毫無遺議者﹐惟宋之宣仁髙後而已。顧宣仁不過承神宗變法之後﹐起而修復之﹐以蘇民困﹐承平之世﹐原易見功﹔孰與我兩宮皇太后除患肘腑﹐宏濟艱難﹗此誠振古所未有﹐其賢於宣仁遠矣。考宣仁之政﹐首在任賢。所謂「元佑開皇極﹐功歸用老成。」如司馬﹑文﹑呂諸賢﹐不徒起用﹐悉畀鈞柄﹐卽文彥博年近九十﹐猶令五日一詣都堂﹐平章軍國重事。其餘蘇軾﹑劉摯﹑滕元發﹑鮮於侁之輩﹐分任侍從﹑臺諫﹑京尹﹑監司﹐各當其才。玆其所以成旋乾轉坤之功﹐致女中堯舜之稱也。方今先朝舊臣﹐次第悉蒙召用﹐實與宣仁後先一轍。夫朝廷之重老成﹐豈徒珍同鼎彜﹑責其坐鎭而巳﹐必將賴以康濟時艱。如現在祁寯藻﹑翁心存之忠純﹐宜參預大政﹐襄贊機密。茬徒擁內閣虛名﹐守一部之例案﹐其所稗益﹐亦已僅矣。倭仁﹑李棠階之宜任師儒﹐王慶雲之宜管度支﹐王茂蔭之宜長臺垣﹐各用所長﹐斯各收其效。其尙未起用﹐如前任副都禦史張芾之忠直﹐前任總督吳振棫之練達﹑張亮基之幹濟﹐前任布政使馬秀儒之純篤﹐莊受祺之精敏。小臣中臣所知﹐如前任科道宗稷辰﹑蔣達﹑尹耕云﹑陸秉樞之鯁直敢言﹐前任編修何紹基之品端學邃﹐前任編修郭嵩燾﹑主事王柏心之畱心經濟﹐編修袁保恆之嫻武略﹐前任道員張百揆﹑陜西知縣田福謙﹑現任四川知縣孫濂之著循聲﹐皆一時選﹐足備任使。夫知而不用與不知同﹐用而不盡其才與不用同﹐故知人必兼善任也。又語曰﹕耕當問奴﹐織當問婢。《易》曰「同聲相應﹐同气相求。」朝廷而欲收羅賢俊﹐莫若卽今日所謂賢者﹐令其各舉所知。彼旣懷以人事君之忠﹐自無蔽賢不祥之慮。若現在所謂明保﹐不論何人﹐但官二品以上﹐卽責以薦士﹐彼猶未免流俗之目﹐安得遂有相士之識﹖其黠者采取一二虛聲以飾觀聽﹐而以私人比黨竄名其中。督撫恃有權勢﹐以愛憎取人﹐甚而情面賄略﹐皆所不免﹐所保不愜眾望者尢多。而朝廷不察﹐槪令送部﹐欲於引見召對俄頃之際﹐判其賢否﹐此必不能。無從發付﹐則仍槪令記名﹐旋被擢用。此如探物暗室﹐無怪乎魚珠混淆﹐薰蕕不別﹐欲收得人之效﹐不亦難乎﹗夫爲政在人﹐用人尢行政之本也﹐可不愼哉﹗臣之所請任賢能者此也。

「開言路」曰﹕今已下明詔求直言﹐中外臣民﹐舉欣欣然頌揚聖治於無已﹐臣猶區區過慮﹐以開言路爲請者﹐何也﹖蓋人情好名而惡實﹐有始而鮮終。明代遇災亦每求言﹐迨言之過直﹐又心嗛焉。礙於求言﹐不能以言罪人﹐則默而識之﹐徐俟其後而伺其隙﹐終於貶逐其人而後已。此所謂好名惡實也。唐之太宗﹑明皇﹐虛懷納諫﹐而貞觀﹑開元之治﹐後不如前﹐終於踣魏徵之碑﹐成仗馬之諭﹐此所謂有初鮮終也。我朝聖聖相承﹐禦極之初﹐例下求言之詔﹐豈循故事﹑飾虛文﹐初元求言﹐以後可不求耶﹖誠以所言納諫﹐爲君徳之首﹐無時不當然﹐特恐其久而或不然也﹐故每當禦極﹐視爲首務﹐提撕而警覺之﹐蓋申明舊章之意也。乃言路猶有不通之時﹐何哉﹖蓋世之治亂﹐視言路之通塞﹐又視宰相之賢否。相臣而賢﹐自能開誘扶持﹐惟恐言官之不害﹐惟恐言之或不盡。𨿽然﹐意見之偏﹐賢者不免﹐韓琦之於司馬光﹐司馬光之於蘇軾是已﹐況下此者乎﹗夫政府﹑言官﹐類多水火。權臣而欲逞煬竈之技﹐則必先鉗言官之口﹐大而誅殛﹐小而竄逐﹐俾有所懾而不敢﹐其伎倆大略相同﹐史冊所載如出一轍。獨我聖明在上﹐權不下移﹐於此而欲逞其壅蔽之姦﹐蓋亦匪易。道光﹑咸豐之末﹐臣皆在京﹐周外默窺﹐心焉數之。竊嘆其用心之巧﹐操術之工﹐爲從來所未有﹑史冊所未載也。請爲我皇上悉陳之﹕一曰隱密﹐二曰觸忌﹐三曰摘疵﹐四曰示意﹐五曰反求。操此五術﹐而壅蔽之姦售﹐臺諫之口緘矣。何謂隱密﹖章奏每不發抄﹐諭旨亦少明降。朝廷舉動﹐𨿽在廷亦得諸傳聞疑似之間﹐旣不敢以風聞爲無據之談﹐更恐以漏泄被根求之譴。夫人臣致身﹐原不惜碎首以冀有裨﹐幸而折檻曳裾﹐終致感悟﹐此身𨿽蹈不測﹐此心良足自慰。若先坐私罪﹐且興大獄﹐累及朋友﹐牽涉無辜﹐則言之必不見用已從可知﹐其誰不灰心喪气﹐結舌吞聲﹖此庚申之變﹐事前所以無一批鱗之奏﹑挽救之言﹐非盡廷臣無良﹐實載垣﹑端華劫制之罪爲不容誅也。何謂觸忌﹖朝廷用人行政﹐豈能有得無失﹖爭可否於殿陛﹐失矣而不致終失﹐此古今設立諫官之意也。今則用一人﹑行一政﹐言者言之﹐朝廷從之﹐則以爲威福不自上操﹐權柄且將下移矣﹗小事宜言﹐則大事愈宜言可知﹔小臣之不當宜言﹐則大臣之不當更宜言可知。乃進大臣﹑行大政﹐轉以臺諫爲疏逖﹐小臣非所宜言﹐朝廷自有權衡。則臺諫之所宜言者何事﹖宜乎不肖者毛舉細故﹐賢者亦托空談。夫納諫﹐美名也﹐朝廷之所甚願﹔侵權﹐大惡也﹐人主之所深忌﹐非宰相之罪而誰罪哉﹖何謂摘疵﹖求言旣切﹐則言者必多﹐言之旣多﹐則豈能盡善﹐甚而假公營私﹐飾詞希進﹐末俗之獘﹐何所不有﹗是在朝廷廣采而精擇之。陸贄之言曰「天不以地有惡木而廢發生﹐天子不以世有小人而廢聽納。」乃姦臣則摘其言之無當者以生朝廷之厭﹐摘其言之有獘者以激朝廷之怒。旣厭且怒﹐乃從而構之﹐以爲此輩皆不足采﹐徒亂人意。殊不知舜之取善﹐在察邇言而執兩用中﹐則所察不必盡用﹐而所言則無不察也。求言而懲羹吹齏﹐因噎廢食﹐是又宰相鉗制言官之術也。何謂示意﹖自古設官﹐類皆重內而輕外﹐近緣京職淸苦﹐借外用以爲鼓舞之方﹐乃權臣卽以之待言官﹐以爲明行黜罰﹐則朝廷有拒諫之名﹐言者遂沽名之願﹐不若微示以意﹐緘默者悉邀外用﹐多言者還原衙門。夫天下中才多而豪傑少﹐庸俗貪利又甚於好名。彼見朝廷愛憎若此﹐其誰不仰希風旨﹐以便身圖道府﹐爲方面之員﹖科道亦淸要之選﹐賢者豈慕膴仕﹐何不可久於其職﹖不知其人果賢﹐旣知其身之不用﹐言之不從﹐徵色發聲之餘﹐必不肯戀棧以增厭惡﹐其不能不奉身以退﹐相率以去者﹐勢也。道光之末﹐謇諤稀少﹐脂韋習成﹐非此之故哉﹖何謂反求﹖言行相顧﹐儒者以厲躬修﹐聽言用人﹐朝廷原爲兩事。況人各有能有不能﹐置宰我﹑子貢言語之長﹐而課以文學政事﹐必謝不敏。張良爲畫策之臣﹐令其出帷幄而當治國治軍之任﹐亦所不能。則謂宰我﹑端木不及冉﹑季諸賢﹐張良空談不如蕭何﹑韓信﹐可乎﹖又況權姦掣肘﹐必無成功。狄山之禦匈奴﹐周處之擊齊萬年﹐卒以隕敗﹐豈由無才﹗至於父子兄弟﹐功罪且不相及﹐朝廷之聽言何與﹗惟穆彰阿事成皇帝久﹐知聖人惇崇實學﹐特重踐履﹐故每於進言之臣﹐責以踐言之實﹐一有不效﹐不明加排擊﹐而微示譏姍。聖心旣以其言行不符而厭薄之﹐其人亦自顧懷慚﹐同朝遂動色相戒。乃至禦史朱琦﹐頗著直聲﹐求其身無可訾﹐則以弟之獲罪﹐謂其家猶不治。朱琦論奏﹐遂多不采。豈知朝廷不以言用人﹐不以人廢言。賢人君子﹐議論容有不可用之時﹐僉壬小人﹐建白亦多不可廢之處。今乃因言以責人﹐繼而緣人而廢言。依托正論﹐以售陰謀﹐此穆彰阿之姦﹐較載垣等尢不易識。卒以塞忠諫之路﹐成和議之失﹐釀潢池之禍﹐爲致亂之魁者﹐此也。凡臣所言固爲已事﹐而援旣往可戒將來﹐且恐余習亦未盡滌﹐聖主而能預燭諸姦﹐則所謂好名惡實﹑有初鮮終之獘﹐皆不戒而自除。臣之所請開言路者此也。

「整吏治」曰﹕盜賊之起﹐由於吏治之漓﹔吏治之漓﹐由於登進之濫。夫用人宜用正途﹐而目前之妨正途者二﹕曰捐納﹐曰軍功。捐班之妨正途﹑害吏治也﹐夫人能言之﹐朝廷亦知之﹐知之而苦於捐例之不能停﹐則不得已而聽之。夫旣巳聽之﹐則不更問吏治矣﹐乃朝廷猶拳拳以吏治爲念﹐言者亦鰓鰓以吏治爲言﹐則臣請得切指其獘﹐而望朝廷之有以挽回於萬一也。夫捐例之不能停﹐此出於不得已者也。必使捐班加於正途之上﹐勢且擠正途而盡去之﹐勢且迫正途亦效捐班之所爲﹐俾天下之仕者﹐不盡出於捐班不止﹔俾天下之人心風俗﹐不盡化爲捐班不止﹐此亦謂之不得已乎﹖而尙何吏治之可言乎﹖昔之捐班﹐不過於正途之外﹐別添一途。未幾而並駕齊驅矣﹐未幾而出乎其上矣﹐今則正途寥寥﹐有日少日無之勢。此其故﹐部臣﹑疆吏分任其咎﹐而督撫爲尢甚。各省風气略同﹐而直隸﹑河南爲尢甚。近日吏部選法﹐正途人員幾無到班之日﹐此部臣欲鼓舞捐生﹐知有度支﹐不知有吏治﹐此猶爲經費所迫而然也﹐若督撫之厭惡正途﹐任用捐納﹐則不盡爲鼓舞捐生而然也。南省苦兵﹐軍功之員居多﹔北方安靖﹐捐班之勢尢甚。臣於庚申之秋﹐行過保定﹐見彼處卽用人員﹐不但終身無補缺之望﹐幾於終身無委署之期﹐困苦窮餓﹐莫能名狀﹐至有追悔不應會試中式者﹐此誠駭人聽聞﹐爲從來所未有也。夫督撫旣不爲鼓舞捐生起見﹐何其好惡拂人如此之甚﹖臣蓋深心體察而得其故矣﹕夫正途固多敗類﹐捐班豈盡賢員﹐無如正途之員來自田間﹐多由寒畯﹐其見識迂陋﹐舉止生疏﹐面目可憎﹐語言無味﹐其作姦犯科﹐類不當行﹐往往迫督撫以不能不知﹐苦督撫以不能不辦﹐優容不巳﹐必至決裂﹐決裂再三﹐必至厭惡者﹐勢也。若捐班實由殷富﹐來自田間者百無一二﹐皆官員子弟﹐戚友吏胥﹐依艸附木﹐久居衙署﹐此豈寒畯措大之比哉﹖其於官場之酬應儀節﹐趨蹌答對﹐簿書期會之爲﹑舞文弄法之巧﹐耳而目之﹐童而習之﹐養成便佞桀黠之才﹐助以聲勢黨援之盛﹐初登仕版﹐老吏不如﹐其未作姦﹐大吏見其當行能事﹐固以爲才﹔其旣作姦﹐能發能收﹐大吏口𨿽不言﹐心或更以爲才﹐愛重不已﹐必至倚任﹐倚任不已﹐必至保薦者﹐亦勢也。因而托於鼓舞捐輸﹐力抑正途。又或托於一視同仁﹐惟賢是任﹐究其所謂賢者﹐亦皆捐班而巳。習尙若斯﹐遂成風气。饑寒所迫﹐羣起效尢。正途始而憤之疾之﹐繼而慕之學之。夫同一作姦﹐督撫樂於無事﹐則以其不敗者爲幸。朝廷百姓交受其害﹐則以其易敗者爲幸。至於慕之學之﹐則不當行昔當行﹐易敗者亦不敗矣。昔人謂贓吏犯法﹐法在﹔姦吏舞文﹐法亡。吏治至此﹐人心風俗至此﹐危乎不危﹖又況開科職士﹐每進千人﹐選缺補官﹐歲無一二。求才幾成虛語﹐應試將至無人﹐有不堪爲流涕長太息者哉﹗然以此等流獘﹐降旨明詰﹐部臣無以自解﹐督撫必不肯承。空言告誡﹐終於無益。爲今之計﹐捐例旣不能停﹐惟有速令廷臣集議﹐酌攺選補現例﹐明定各省委署章程﹐捐納﹑正途﹐分爲兩途﹐選補委署﹐各不相涉。正途之人不妥﹐仍用正途﹐捐班不能侵占。更宜略分先後﹐稍示重輕。督撫有意故違﹐部臣﹑科道糾察立參。如此﹐庶可挽回於萬一乎﹗若軍功之有妨正途﹐人亦知之﹐軍功之有妨吏治﹐人或未知之也。三代而下﹐文武異途﹐兵民分治﹐旣分之後﹐勢難復合。宋太祖承五代之獘﹐以士人爲縣令﹐論者謂其開三百年太平之治。蓋材官武夫﹐原不足以當親民之任﹐況值閭閻凋瘵﹐貲郎取償之餘﹐又加以武健幸進之吏﹐以其殺賊之計殺民﹐民何以堪﹗且人才難得﹐才而兼文武者尢難。如諸葛亮猶短於將略﹐光武功臣多不任以吏事。今軍營保薦﹐類曰文武兼資﹐若皆才過蜀相﹑品軼雲臺﹐何乃多才而賊未平﹖將毋標榜亦過其實﹖又況或無考語﹐但遇立功﹐不授以都﹑守﹑參﹑遊﹐而保以牧﹑令﹑道﹑府﹐道﹑府再保﹐便至兩司﹐兩司再保﹐便至巡撫。不數年間﹐已去橫戈躍馬之場﹐而總察吏安民之任。縱其才能出眾﹐亦恐素所未嫻。或謂軍營保舉﹐但視原資﹐彼旣起家文職﹐不能再保武弁﹐又用人之際﹐諸多牽就﹐啖以所欲﹐始得其力。臣皆以爲大不然也。近日從軍之士﹐往往預捐文職末員﹐以爲保薦地步﹐窺其用意之深﹐早已垂涎膴仕。夫用武而以就文爲願﹐得官而以多財爲榮﹐迨其得志﹐不問可知。朝廷文武並重﹐各用所長﹐有功而畀以重閫﹐甚或錫爵﹐豈猶不足爲榮﹖文吏所以養民﹐作吏而任其殘賊斯民﹐以徇軍營牽就之舉﹐此爲得不償失。夫以殺賊立功﹐而令牧民﹐是用所短﹔以敍功授職﹐而令害民﹐不如無賞。臣請從今著令﹐不問原資文武﹐但問所立何功﹐除襄贊運籌仍授文官﹐其餘卽縉紳監生﹐旣以殺賊爲能﹐便授帶兵之職﹐不徒用其所長﹐抑且酬其壯志。庶其文武各當﹐兵民相安。蓋軍功人員之有妨吏治﹐事方始而害未彰﹐朝廷知而預防﹐較捐班亦易爲力﹐誠不可不加以意也。臣之所請整吏治者此也。

光緒三年春﹐曾國荃巡撫山西。時大旱﹐八月至二月不雨。前任某﹐懼生變﹐稱疾引去。國荃之官﹐徒步祈雨﹐逾月不應。麥枯﹐豆不可種﹐民餓死者百萬計。國荃憂甚。三月乙丑﹐下令城中官知縣以上﹐紳士廩生以上﹐皆集玉皇閣祈雨。旦日﹐眾至﹐則合門積薪艸火藥於庭﹐國荃爲文告天曰「天地生人﹐使其立極﹐無人則天地亦虛。今山西之民將盡﹐而天不赦﹐誠吏不良所由致譴。更三日不雨﹐事無可爲﹐請皆自焚﹐以塞殃咎﹐庶回天怒﹐蘇此殘黎。」祝已﹐與眾跪薪上﹐兩日夜不食飲﹐不眠。戊辰旦初﹐日將出﹐油云敷舒。眾方瞻候﹐見雲際神龍蜿蜒﹐鱗鰭隱現﹐灼若電光﹐龍尾黑雲如帶。方共驚愕﹐云漸合﹐日漸晻﹐雷霆遠空。須臾﹐大雨滂注﹐至己巳乃止。民大歡﹐焚香鼓吹﹐迎巡撫歸。

攸縣龍汝霖﹐官山西髙平縣﹐有惠政。歲饑﹐先出倉谷貸民﹐然後上告。旣去﹐髙平人祠祀之。後十餘年﹐山西大旱﹐髙平亦災﹐知縣匿不報。民請貸﹐弗許﹔請緩徵﹐又弗許。民怒﹐嘩於堂﹐撤聯匾﹐盡焚之。有父老於燼中見汝霖姓名﹐驚曰「此咸豐時良吏﹐發粟救民者也﹐柰何唐突﹗」急取焦字滌瘞之。更制匾張於署﹐謝於其祠。

新化鄒漢勛﹐篤學守靜﹐著書甚多﹐身後頗零落。龍汝霖官江西時﹐爲刻其《顓頊歷考》《五音論》《讀書偶識》《詩文集》《永寧碑釋》五種。今錄其跋語云「鄒氏遺書五種﹐昔咸豐初﹐汝霖於南昌遇鄒君叔績﹐見所撰書而錄其副所存者也。叔績當道光初﹐則已有述作之志﹐其後名盛﹐未幾而徇難。海內人士聞見其人者﹐皆悼惜之。及討求所著書﹐率限僻遠﹐不得搜集。未數年﹐其家毀於寇﹐存者胥盡焉。其弟若於搜諸友人﹐則殘缺失次﹐無復昔年之舊。時人亦復無求鄒氏書者。趙君撝叔﹐好學友多聞士也﹐與汝霖遇南昌﹐偶言及叔績。則曰「嘗於潘侍郎處聞其深音學﹐恨未見書耳。」汝霖則出其《五音論》﹐撝叔大喜﹐以爲千年罕其比。於是出資請撝叔校刊之。旣成﹐凡得五種﹕曰《顓頊歷考》﹐曰《五音論》﹐曰《讀書偶識》﹐曰《文集詩集》﹐曰《永寧碑釋》。其餘逸者不可遽得﹐以待他日。其所撰寶慶﹑貴陽諸志﹐旣爲官書﹐不入集中。救績之學﹐於經長訓詁﹐於史長地理﹐其所著《易》《詩》﹐今不可見﹐見於《偶識》者﹐少年初學時所爲耳。獨其作《音論》﹐在其卒之前三年﹐然其卒年來滿五十﹐亦未遽爲定本。余前假錄時﹐或未暇畢寫﹐今故多所缺。要其遺書可見者止此。向使當時不相遇﹐或今不與撝叔相遇﹐則此所遺者竟不傳不刊﹐未可知也。先後一十四年﹐其會際俱於南昌﹐亦異矣哉﹗叔績品節志學﹐《湖南通誌》﹑國史﹑家傳皆有所紀贊﹐今但敍此遺書之所由。」

年羹堯爲大將軍時﹐威震中外。軍中上功吏部﹐別爲一格﹐謂之「年選」﹐盡與先除。其行軍﹐法立罰必﹐賞亦過人所望﹐故一時才傑樂爲之用。其約束家人﹐一用軍法。有江蘇沈舉人﹐嘗館其家授讀。沈端恪盡職﹐羹堯重之﹐禮奉加厚﹐飲食衣服皆極丰備﹐歲時更新。館中侍者﹐蒼頭四人﹐童八人﹐晨興盥漱之屬﹐皆跪戴而進。沈內不安﹐因令童休﹐曰「我自爲之。」一日方沐﹐羹堯至﹐見童不跪奉﹐怒視之﹐顧示從者。從者牽童出﹐須臾獻首曰「童不敬先生﹐已斬之矣﹗」又一日﹐羹堯與沈共食﹐飯有谷﹐沈出之。羹堯目從者﹐從者出﹐須臾獻首曰「庖人擇米不精﹐已斬之矣﹗」沈駭噤﹐言動益無敢苟。沈欲寄金膳家﹐謀於蒼頭﹐曰「第作家書付我﹐無憂貧也。」沈遂安之。未幾﹐羹堯奉命徵靑海﹐辭沈﹐托以教子﹐曰「俟我歸﹐乃去。」沈敬諾。偶春晴﹐欲出郊遊﹐蒼頭止之曰「家中出入皆有籍﹐月報將軍。將軍家居時﹐先生未嘗出門﹐今出遊﹐非法﹐奴輩皆死矣。」竟不果出。明年會試﹐亦不得應。居數年﹐羹堯歸。沈從容請歸省﹐羹堯許之﹐遣僕資送。驛路供帳﹐將吏迎候如貴官。至江蘇﹐巡撫以下皆郊迎。送者導至家﹐則甲第崇宏﹐迥非舊日矣。入門﹐館中蒼頭跪迎﹐呈器物﹑田宅﹑奴僕簿籍﹐值數十萬。細詢家人﹐云「前數年﹐有司爲營田宅﹐近日蒼頭又置財賄圖書之屬。」且知以軍功得巡道﹐父母皆誥封矣。沈驚喜如夢﹐數月乃安。後數年﹐羹堯寵衰﹐以事逮問。舟過吳江﹐沈往謁﹐羹堯以幼子屬沈﹐諾而歸。越數日﹐有夜叩門者﹐則蒼頭與年子也。沈藏之﹐使爲己子﹐教養而長焉。

年羹堯幼時﹐其父遐齡攜遊山寺﹐遇一道人﹐气度充遠﹐顧見羹堯。撫之曰「奇貴﹐惜欠後福。」遐齡異其言﹐問可術禳否。道人曰「術何能爲﹗從我學三年﹐變化气質﹐或萬一耳。」遐齡欣然﹐請道人館其家﹐道人許之。旣至﹐擇髙樓與羹堯共居﹐索桌凳數十具置樓上﹐樓去梯﹐飲食便溺以繩上下。約三年乃得下樓。遐齡旣如約﹐不復聞問。家人間至樓下竊聽﹐但聞樓上步履聲﹐踴躍聲﹐挪移桌凳聲﹐指揮進退聲﹐若演陣者。逾年﹐則聞書聲瑯瑯﹐至夜不息﹐書語隱奧不可解。又逾年﹐寂然無聲﹐從他樓觀之﹐則兩人相對瞑坐﹐至是已三十月矣。會遐齡妻病急﹐欲見子。遐齡難之。妻槌牀哭泣。遐齡不得已﹐梯而呼焉。道人張目曰「敗矣﹗學備而養未至。他日必以气僨命也。」嘆息辭去。

武進邵長蘅曰「詩之佳惡﹐視吾自得何如爾。吾之學旣成。無論其爲漢魏六朝﹐爲李杜﹐爲三唐﹐爲宋元明人之詩﹐皆可使之就吾之鑪冶而不能爲吾病﹔吾之學未成﹐無論其學漢魏六朝﹐學李杜﹑三唐及宋元明﹐皆足以爲吾病。」

渭陽張文毅公芾守江西最有功。其時﹐陳尙書孚恩爲團練大臣﹐江忠烈公忠源爲將﹐晝夜防拒﹐凡八十餘日﹐城再崩再完﹐卒得不陷。江西人至今思之﹐作廟祭祀﹐比於許旌陽守城。時有僕鄭貴及材官哈恩﹐俱中炮死﹐文毅挽以詩曰「去年今日豫章城﹐我在城頭督戰兵。賊炮如雨向城擊﹐忽然鮮血濺我纓。左右駭愕環相顧﹐中有二人中炮僕。材官哈恩僕鄭貴﹐淋漓血染城頭路。哈恩碎顱气僅存﹐鄭貴洞腹猶能言。首問主人受傷否﹐次言有母乏甕飧。我聞此語心悲切﹐世人枉自談名節。此僕二十不讀書﹐臨死之言何烈烈﹗人生忠孝賦於天﹐我今報國知何年。將母猶荷君恩重﹐愧汝國殤空淚漣。」

崇文門兵役索難過客最苛﹐或有食物﹐羣攫食之。道光時﹐有何某者﹐喜鼻煙﹐多貯美品。一日入城﹐盡爲門兵所攫。因語其友周姓﹐周曰「此易耳﹐當爲君報之。」因研疥痂入鼻煙中﹐僞爲過客﹐入城﹐門兵復攫之。越旬日﹐周復過之﹐見門兵皆疥﹐大笑。兵眾詰之﹐周從容語前事。眾皆怒。周曰「毒已入髒﹐急自懺﹐猶可生﹐不且魚爛死矣﹗」眾懼﹐跽而哀之﹐周因與藥﹐數日皆瘥。自是門兵詰客稍殺矣。

張虯﹐字用九﹐七歲能爲詩。嘗詠扇云「團稿形如白日同﹐動搖能作八方風。一朝大柄歸吾握﹐天地無權我有功。」稍長﹐跅弛不羈﹐鄕曲無賴多從之遊。鄕有劇盜﹐居深山中﹐縣官名捕數年不得。虯以其徒十數人往﹐周視山徑﹐畱十人伏隘﹐誡曰「賊過﹐則掩執之。」自與三數人入賊巢﹐賊出斗﹐敗走至隘﹐伏起﹐盡擒之。虯遂以勇聞一鄕。然天下無事﹐無所自見。久之﹐死於家。死後數年而廣西盜起。

道光時﹐善化賀長齡爲貴州巡撫﹐正身率下。吏化之﹐以筐篚爲恥﹐𨿽極庸瑣﹐到官後必興學懲姦﹐以求當臺意﹐故其時貴州吏治爲西南冠。尢勘課士﹐公暇與諸生講論文藝﹐懇懇不休。才識稍異者﹐優加獎勉﹐或館之署中﹐教以經濟性命之學。士爭自奮﹐風俗爲之丕變。莫友芝﹑鄭珍﹑黃彭年﹑丁寶楨﹑傅壽彤﹐皆所拔也。及去﹐士民思之﹐爲立石官道曰「古之遺愛」。光緒初﹐巡撫黎培敬奏請建祠予謚﹐並付史館立傳。朝廷以培敬言過當﹐下吏議。主議者比之私﹐罪鐫三級。時培敬方奉命入覲﹐至京師﹐竟不得見。﹝培敬﹐湖南湘潭人﹐由編修官貴州學政。時貴州大亂﹐試不能周﹐培敬募壯士百餘人﹐擊賊開道。三年﹐按試皆畢﹐朝廷以爲能﹐授貴州布政使。經營戰守十餘年﹐貴州平。擢任巡撫﹐斥貪殘﹐求民瘼﹐頗能盡心﹐黔人至今思之。﹞

景象劉韞齋侍郎崑﹐解組後寓居長沙﹐絕不與當道往還﹐亦不談時事。門生故吏來謁者﹐間一見之﹐飲酒講藝而已。工書﹐勁厚得魯公意﹐時人以比錢南園。求書者﹐非其人不與。嘗自署楹聯云「願與不解周旋客飲酒﹐難爲未識姓名人作書。」

卷之二

釐金之議﹐創於上元周騰虎﹐卽漢代算緡法也。揚州某帥奏行之﹐駱秉章繼行於湖南﹐胡林翼又昉行於湖北。自是天下皆有釐局﹐而湖南立法最善。其法兼用官紳﹐互相鈐察﹐分局司事﹐皆命於總局﹐而聽分局之舉劾﹐制若郡縣然。爲三連票﹐一存分局﹐一上總局﹐一與商人。朔望揭數於衙﹐使商人得糾局短長﹐故不能大爲姦利。東南士大夫多言﹕釐法之善﹐無過湖南。而遊湖南者﹐言或人殊。同治初﹐臺諫多言釐捐之獘﹐朝廷亦憫小民之疾困﹐欲並局歸州縣﹐下各疆臣酌議。湖南巡撫某上奏曰﹕

「竊臣接準戶部咨開奉上諭﹕「釐捐之設﹐𨿽爲兵餉起見﹐窮民受累實深﹐且恐猾吏姦胥﹐借端抑勒﹐侵吞舞獘。除各省奏明﹐通衙要口設立釐卡﹐其偏僻地面﹐小商零販經過之所﹐從前設有釐局者﹐槪行裁撤。並著各該督撫查明﹐分別應畱應撤各釐局﹐咨報戶部﹐以杜擾民而嚴稽核等因﹐欽此。」又奉上諭﹕「各直省勸捐抽釐﹐借充軍餉﹐疊經明諭告誡﹐嚴禁擾累﹐至再至三。惟地方大吏派員經理﹐往往不得其人﹐凡有頂戴虛銜皆可充任。良莠旣屬不齊﹐增減無從深考﹐以致營私蘊利﹐流獘滋多﹐實堪痛恨。嗣後各該督撫於捐釐委員﹐槪行裁撤﹐統歸地方官經理﹐並按月申報釐捐各款實數﹐曲該管督撫按照例限報部。其通都大道﹐捐釐事繁﹐州縣未能肆應﹐卽著派令該管地方道府等官分頭辦理﹐毋得以不肖委員充數。至抽釐之法﹐並著各督撫按照部定章程簡明條款﹐分晰開載﹐榜示通衢﹐俾商民一望而知﹐不致使猾吏姦胥從中舞獘等因﹐欽此。」

「遵查湖南辦理釐捐創始之初﹐經前撫臣駱秉章參稽輿論﹐體察情形﹐仿唐臣劉晏引用士流之法﹐不歸衙署﹐不假手吏胥﹐力除關卡陋習。湖南地方瘠苦﹐本非富商大賈輻輳之區﹐是以歷來並未設立貨關﹐與湖北﹑江西等省地犬物博者情形迥異。而綜計每歲所入﹐𨿽褒旺不同﹐大約總在百萬內外。頻年保境援鄰﹐支持危局﹐深資其力。良由用人立法﹐權衡悉當﹐收解胥歸核實﹐商民久相信從﹐用能有裨餉需﹐無傷政體。前湖北撫臣胡林翼創辦北省釐捐﹐一皆仿照湖南成法。臣十一年履任之後﹐畱心查訪﹐其中節目或尙須隨時變通﹐而大綱實爲盡善。今若裁撤分卡﹐專歸地方官經理﹐則窒礙滋多﹐獘端愈甚。謹爲皇上一一陳之。

「湖南辦釐之始﹐原止就長沙﹑湘潭﹑常徳﹑益陽買賣較大之處設局試辦﹐迨後各客商遂有攺向未經辦釐地方貿易者。商民紛紛稟請一律抽收﹐以昭公允﹐而杜趨避。於是始於沿河各口岸次第添設。其鄕村小市﹐不通舟楫者﹐則至今未嘗舉行也。又湖南號稱澤國﹐洞庭以南﹐港汊分歧﹐設卡處所無從控扼總要﹐勢不能不設分卡。春夏水漲之際﹐總﹑分各卡復多未能扼要﹐勢又不能不設稽查卡。分卡爲商船終歲往來之地﹐稽察卡則隨水勢之漲落爲撤畱﹐此皆擇其必不可少者始行舉辦﹐仍隨時察看情形﹐如無裨補﹐卽便停撒。凡過卡貨物核算淸楚﹐收明釐金﹐立卽塡票放行﹐毫無阻滯。在此卡業經完釐之貨﹐經過彼卡查驗﹐貨票相符﹐並不重抽。計湖南通省卡局不過數十處﹐相安已久﹐商民俱無異言。倘一律議撒﹐則坐賈或從而遷移﹐行商必因之繞越﹐不獨總局總卡恐成虛設﹐而釐金之有無不同﹐卽物價之重輕互異﹐姦巧者每网利以自私﹐良懦者或向隅而受累﹐是有損於軍餉﹐並無益於商民﹐此湖南釐金分卡礙難裁撤之實在情形也。

「釐金一項﹐取什一於商賈﹐款目繁多﹐事務冗雜﹐過客之去來無定﹐抽收之多寡難權﹐非若地丁錢糧﹐垂爲定額﹐官有冊籍可稽﹐民有舊章可守也。湖南辦釐章程﹐官紳並用﹐凡收支稽查以及書寫算貨等事﹐皆於生童中選派﹐由督辦官紳逐日考核。所收數目﹐按月榜示通衙﹐有目共睹﹐不獨商民俱能見信﹐卽前年洋商因茶稅一項赴嶽州卡局﹐亦稱湖南辦事之有條理。旣已成效可睹矣﹐今將委員委紳槪行裁撤﹐而惟責成地方官辦理﹐比而較之﹐其獘有四﹕委員委紳專辦釐務﹐又有幫辦紳士分任其勞﹐精神一則照料易周﹐耳目多則鉗制更密﹐但屬中才﹐便可勝任。地方官苟畱心民社﹐則一邑之公事﹐已覺日不暇給﹐𨿽長才肆應﹐亦難以餘力及於釐金。由是吏胥伺間以營私﹐姦商通同而舞獘﹐收數必立形其絀﹐軍餉將何所取資﹖其獘一。各卡局每日經過商旅﹐不下數十百人﹐委員委紳常川在局﹐收錢算貨﹐無不躬親督辦﹐隨到隨行。偶有爭執﹐亦可立時了結﹐無所拖累。地方官深居衙署﹐若任聽客商出入﹐體制未免太褻。且一縣之中﹐市鎭不止一處﹐相距縣署遠者或一二百里﹐近亦不下數十里﹐萬難日日親歷。其勢不能不假手於丁胥﹐上下之情不通﹐斯苛索畱難﹐擾累無從而究詰﹔虧挪侵蝕﹐丁胥相倚以爲姦。旣恐飽私橐而損公家﹐尢慮拂商情而滋事故﹐其獘二。設卡處所皆有地方官管轄﹐委員委紳無權勢之可借﹐收支帳目人人可以翻閱。稍有積獘﹐不獨地方官得而糾察之﹐卽地方之商民亦得而舉發之。倘歸地方官經理﹐則銀錢應入縣庫﹐簿帳應存署中﹐一切收支細數﹐外人莫能盡知﹐知之亦莫敢置議。在自愛者固不至任情揮霍﹐然難保不因公移挪。倘遇任滿卸事﹐列抵流交﹐勢所必有。案牘因之轇轕﹐款項必至虛懸﹐其獘三。抽捐釐金﹐事非得已。當此軍餉支絀﹐故不能不設法補苴。將來大局肅淸﹐卽不可不隨時停止。委員委紳﹐由省局札派﹐以往幫辦紳士﹐亦多從異地遴選而來。收發之權﹐自上操之﹐欲行卽行﹐欲止卽止﹐無牢不可破之患也。一授權於地方官﹐則吏胥據爲利藪﹐目前已無實濟﹐日後且成陋規。卽至軍務完竣﹐札飭裁撤﹐而陽奉陰違﹐把持盤結﹐勢必不免。以朝廷權宜之創舉﹐供吏胥久遠之私圖﹐其獘四。兼是四獘﹐又有二難﹕委員委紳﹐奉委辦釐﹐所辦之事未善﹐卽可因事撒之。地方官總理一邑﹐所司不僅釐金。有廉靜之吏﹐與民相安﹐而於釐金時形廢弛者﹔有明幹之吏﹐辦公無誤﹐而於釐金未暇兼顧者。未便執辦釐之能否爲殿最。斯釐金仍無責成﹐則考察功過之難也。道府所轄地方﹐遠者或千餘里﹐其本任旣有表率之責﹐職位又較尊崇﹐因辦釐而曠誤職守﹐旣恐莫肅官常﹔因辦釐而儕伍商民﹐更覺有乖治體。且道途往返﹐州縣之供億徒繁﹔艸率稽查﹐局務之秉承終隔﹐則道府分辦之難也。夫錢糧定有科則﹐猶相率勒折浮收﹔豁兔刊貼謄黃﹐猶時或私徵入已﹐而謂地方官經理釐金﹐卽可獘絕風淸﹐此勢之所必不能者也。臣固不敢信任委員委紳之皆賢﹐亦不敢疑地方官之皆不肖﹐獨以爲天下無無獘之法﹐惟貴有守法之人。得其人﹐則歸委員可也﹐歸地方官亦可也﹔不得其人﹐則委員有獘﹐地方官亦有獘﹐而地方官之獘更甚於委員。語云﹕兩害相形﹐則取其輕﹔兩利相形﹐則取其重。此湖南釐金礙難歸地方官經理之實在情形也。

「臣查湖南從前防剿竄賊﹐分援四鄰﹐支用之浩繁﹐籌餉之竭蹶﹐久在聖明洞察之中。臣受事以來﹐李秀成狙伺於江西﹐姜映芳﹑張髙友等鴟張於黔粵﹐而石達開大股又復猿奔豕突﹐竄擾邊陲。轉餉徵兵﹐幾有岌骸不支之勢。猶幸釐金按月收解﹐得以均勻散放﹐借免饑潰﹐而策成功。兼之各營兵勇行資以及軍火器械﹐應接不暇﹐實爲東南諸路一總糧臺﹐亦全賴釐金支此危局﹐況兩粵﹑黔﹑鄂﹑江﹑皖數省﹐皆與湖南唇齒相依。當此軍情喫緊之時﹐曷敢不竭力維持﹐爲先事預防之計﹗湖南民气剛彊﹐籌兵較易﹐籌餉則萬分艱難。近因鄰氛四逼﹐商賈裹足﹐釐金已日形減色。若再更攺舊章﹐設有窒礙﹐則諸務皆將束手。合無仰懇天恩﹐俯念湖南釐金辦有成效﹐準仍照舊經理﹐毋庸另議更張﹐實於大局有濟。

「臣更有陳者﹕軍興十餘年﹐東南財賦之區﹐槪遭蹂躪﹐開源節流﹐兩窮於術。旣不能撤兵以縱賊﹐卽不得不籌餉以養兵。籌餉之法﹐以抽捐釐金爲最善。抽捐之法﹐用地方官不如用委員﹐用委員不如用紳士。蓋情形洞悉﹐則處置自能合宜﹔耳目較親﹐則利病易於上達。他省之光景﹐臣不得知﹐第就湖南而論﹐自咸豐五﹑六兩年先後設立釐金鹽茶局助餉﹐積成巨款﹐而農安於野﹐士安於家﹐商賈亦相安於市﹐百物價值初未騰貴﹐民間無所謂病也。今議者動稱抽釐爲獘政﹐果使別有生財之道﹐夫孰肯居聚斂之名﹖但爲局外之空談﹐未究局中之情事﹐則聖門恥於言和﹑凡人皆若可疑。欲舉一以槪其餘﹐將因噎而竟廢食。臣竊觀天下大勢﹐不患弱而惟患貧。抽捐釐金﹐實現時必不可已之舉。只須責成各督撫愼於用人﹐務期國計民生兩無妨礙。用人旣當﹐立法自平﹐匪特補救時艱﹐亦免畱貽後患。否則防獘以法﹐獘旣緣法而起﹐法逾繁﹐獘逾巧﹐轉得恃法以事其彌縫﹐非徒無益﹐而又害之矣。歷觀古今得失之源﹐得人者興﹐恃法者獘﹐凡事皆然﹐而釐金特其一端。此又臣度勢審時﹐管見所及﹐伏冀聖慈之垂察者也。臣於各屬辦釐官紳﹐認眞訪察﹐尙無不肖之徒濫竽充任。倘查有營私情獘﹐卽當據實參辦﹐斷不肯稍事姑容。至各屬捐輸﹐亦系官紳並委﹐與辦理釐金大略相同﹐並請槪照舊章﹐免歸地方官經理。臣愚昧之見﹐是否有當﹐謹恭摺附驛具奏。」

按此疏辧較利獘﹐至爲明密﹐蓋湘陰郭崑燾所艸也。

江蘇舉人錢江﹐字東平﹐博學好談兵。家居任俠﹐爲鄕裏推服﹐士大夫亦多慕與之交。咸豐初﹐洪秀全據江寧﹐抄掠日廣﹐江集義兵數千於揚州拒之﹐資糧皆備﹐然無所屬。鄂有口某者﹐素貪詐﹐𨿽官二品﹐同朝皆不齒。告歸裏居﹐聞錢氏軍彊且富﹐心艷之﹐遣使卑辭通錢﹐願爲副。錢亦欲倚口以達朝廷﹐因至鄂。口聞錢至﹐郊迎曲跽﹐執禮至恭﹐遨館其家﹐盛酒饌﹐至於僕禦。酒行﹐口奉筋爲壽﹐呼妻妾出拜﹐指示之曰「此天下忠義錢將軍者也。」錢謝曰「艸野細民﹐救死耳﹐何敢當長者言。今兵糧具足而未有屬﹐不得聞於朝﹐得長者提挈之﹐幸效尺寸。」口曰「將軍﹐人傑也﹐老夫得備記室足矣。必以馬齒班爵相推﹐虛名可耳﹐他非所願也。」錢大喜﹐因與要約﹕軍事悉自處分﹐奏報由口。口敬諾。錢資裝入都﹐徧遊公卿間﹐爲口延譽。頃之﹐有詔起口某督兵揚州﹐錢遂屬焉。口旣至揚州﹐揚州俗侈﹐舊多名妓﹐惠山尼艷慧聞天下。口日與尼妓酣飲﹐湎褻無度。錢驟諫不聽。一日﹐口自惠山醉歸﹐錢適至﹐因泣曰「所以戴公﹐欲全民命報國家耳。今若此﹐不徒負國﹐亦負錢某癡心。且民怒如水火﹐萬一怨叛﹐公能終樂此乎﹖」口佯謝之﹐夜卽遣校張某刺殺錢﹐而以惑亂軍心行法上聞﹐並籍其家﹐毀所著書。全軍皆怒﹐欲共殺口。錢客劉達善固止之曰「彼奉命來。殺之﹐是叛朝廷也。卽不欲屬仇﹐散可也。」乃皆痛哭散去。未幾﹐口以無功罷歸﹐道遇劫﹐家益貧落。又老無子﹐年八十餘﹐猶乞食四方﹐人無肯與者。至湖南﹐湖南兩學生榜狀其惡﹐將共擊之。口倉皇遁去﹐口口口口口口口口口口張海門後感興詩第九章

云「佛貍祠下雨蕭騷﹐五色儀鍠亂節旄。眉蹙鵾雞弦上語﹐心傷鸚鵡席前刀。六軍闞虎聲原壯﹐兩騎盤龍气自豪。虛說遼東戍亭伯﹐璚花開盡獨遊邀。」蓋指此也。

道光庚子﹐江南鄕試正主考文慶﹐副主考胡林翼。文年老﹐攜湖南舉人熊少牧入闈閱卷﹐題爲《論篤是與君子者乎》。江南人素工典藻﹐而是題貴取虛神。榜發﹐不饜時望。或戲爲聯曰「何以文爲﹖文理文心遭劫運。伊於胡底﹐胡言胡語得功名。」未幾﹐少牧亦入都應會試﹐與朋輩飲酒肆﹐酒後述前事誇客﹐且曰「江南文絕少佳者。」鄰座有江南人官禦史者﹐陰識其言﹐明日卽奏論之。上責問文慶﹐慶以實對﹐問胡林翼﹐林翼言不知。上怒﹐並罷兩人﹐褫少牧。後兩人皆起用﹐少牧獨家居讀書﹐吟遊田野﹐年八十餘乃卒。

咸豐初﹐曾國藩爲禮部侍郎﹐以時事艱難﹐極陳得失。上不悅。硃筆直其名右。明日﹐袖疏示諸大臣曰「曾國藩所言﹐以朕爲何如主耶﹖」大學士樞寯藻叩頭曰「主聖臣直。」如是再三﹐上意乃解。於是都下哄傳國藩訐直沽名。軍機章京致書外省﹐有「滌翁聖眷恐從此衰」之語。而不知曾之簡在帝心﹐實基於此。後二年﹐遂有督師之命﹐再三挫敗﹐委任益專﹐亦可見顯廟之善於用人矣﹗

駱文忠公秉章巡撫湖南時﹐左宗棠爲幕客﹐頗見信用﹐將吏多忌之。會秉章劾治總兵樊燮﹐樊疑左所爲﹐訴於京師。事下總督﹐總督先入蜚語﹐遣官逮宗棠﹐期必至。宗棠懼辱﹐托應禮部試入都。總督詗知之﹐密奏左宗棠潛身入都﹐營謀脫罪﹐請敕步軍統領訪擒送鄂。時郭嵩燾直南書房﹐上召入﹐問宗棠何如人。曰「有才﹐肯任事。」上曰「何不利於人口﹖」對曰「性剛﹐且疾惡。」上曰「向嘗召之﹐柰何不至﹖」嵩燾曰「左宗棠非求官者﹐若皇上有意驅策之﹐當不敢辭難。」上頷之。會大理寺卿潘祖蔭亦疏言「方今之勢﹐天下不可一日無湖南﹐湖南不可一日無左宗棠。」上意益解。宗棠至襄陽﹐遇嵩燾南歸﹐言事已解。胡林翼亦遣人追畱﹐乃更就林翼於松滋﹐至則曾國藩已先在﹐相見悲喜。明日﹐有旨寄曾國藩﹐問左宗棠勝何任。國藩奏﹕宗棠剛明耐苦﹐可大用。上乃授宗棠太常卿﹐督兵浙江。初﹐駱秉章疏辧宗棠無罪﹐上諭有「劣幕把持」之語。或署左門曰「欽加劣幕銜幫辦湖南巡撫左公館」。及閩浙平﹐而謗者譽矣。世俗以勢利爲是非﹐皆此類也。

林文忠公則徐﹐才識宏遠而學務縝密﹐每見客﹐必詳問其生平及技能﹑嗜好﹐與所過山川風俗﹑所交豪傑。退卽令記室籍之﹐凡四人﹐專司其事。齋中置大櫃﹐函子箱十八﹐分省以藏籍。有所資考﹐按籍釐然。家居﹑在官﹐常以搜訪人才﹑周知庶務爲事﹐故所至事無不辦。

嘉慶朝﹐羅愼齋典主講嶽麓書院﹐方峻自持﹐不苟阿順。巡撫某厭之﹐密奏典學薄﹐不堪師表﹐與諸生講藝﹐舞蹈無禮。上批曰「羅典文藝優長﹐非爾所及﹐手舞足蹈﹐正其讀書有得﹐寧可議耶﹗」巡撫大沮﹐更禮下焉。凡人讀書﹐各有心得﹐𨿽契友不能同﹐亦不能諭。王壬秋謂班書不如範史﹐龍皞臣謂孝穆文勝於子山﹐余至今不解。余嘗謂陶詩淺而深﹐謝詩深而淺﹐崔﹑蔡偶而奇﹐韓﹑柳奇而偶。以告同學﹐亦多不解。

咸豐庚申﹐左末棠爲某總督所構﹐將入都應會試以避之。都中士大夫相誡﹐爲考官毋失左宗棠。未幾﹐闈中得一卷﹐文甚奇偉﹐皆疑爲宗棠﹐亟取中之。榜發﹐則湘潭黎培敬也。

湖南初推釐金﹐倚任士紳﹐委員皆折節下之﹐執禮甚恭。自惲世臨罷後﹐代之者以裁抑士紳爲大經濟﹐釐局槪攺用委員﹐而委員益自矜貴。何紹基過嶽州絕句云「湘省釐金薪水寬﹐委員平地起波瀾﹐見人踞傲無規矩﹐坐卡如斯況做官。」

道光壬寅﹐英吉利寇邊﹐議和未定。有英國兵船遭風泊臺灣﹐巡道姚瑩要殺之。英人榜道毀瑩﹐又訴於沿海督撫。諸瞥撫方苦用兵﹐乃共劾瑩生事要功﹐妨撫局﹐逮議刑部。時夷焰方張。禍且不測﹐僮僕多散去﹐瑩友張繼亮獨與俱行﹐舟車眠餐﹐周旋委備。瑩入獄﹐繼亮隨之。旣而上察瑩冤﹐特詔出瑩﹐更與官四川。瑩旣得官﹐邀繼亮同往。繼亮不可﹐寓松筠庵椒山祠中。未幾﹐病遂死。何紹基挽之曰「生交碩甫﹐死傍椒山。」京師士大夫多稱道之。

孟子「以意逆志」一語﹐乃千古讀詩要妙。蓋詩人寄托遙深﹐本無一定﹐讀者各以其感遇印之。言夫婦者可通於朋友﹐言朋友者可通於君臣﹕「巧笑倩兮」﹐論美色也﹐而子夏悟及學問﹕「野有蔓艸」﹐慶新交也﹐而子太叔以諭睦鄰。觸類推之﹐山石攻錯﹐卽忠臣納誨之辭﹔關雎好逑﹐卽聖主求賢之意。斷章比事﹐隨地會心﹐詩所以同於樂也。必鉤考文辭﹐彊加箋解﹐以爲如是者是﹐如是者非﹐則門戶紛爭﹐詩道愈晦矣。

垂簾之議﹐始於禦史髙延祐。載垣﹑肅順以爲非祖制﹐延祐妄言當斬。太后曰「不戮諫臣﹐亦祖宗舊制也。」乃止。旣而禦史董元醇復言﹐勝保在軍中上疏﹐語尢激直。疏曰「竊惟朝廷政柄﹐操之自上﹐非臣下所得而專。我朝君臣之分極嚴﹐尢菲前朝可比。自文宗顯皇帝龍馭上升﹐皇帝嗣位﹐聰明天直﹐尙在沖齡﹐全在輔政得人﹐同民好惡﹐方足以資佐理。如怡親王載垣﹑鄭親壬端華等非不宣力有年﹐然而赫赫師尹﹐民具爾瞻﹐今竟以久當秉政巨任﹐攬軍國大權﹐以臣僕而代綸音﹐挾至尊以令天下﹐實無以副寄托之重而厭四海之心。在該王等不過以承寫朱諭爲辭﹐居之不疑。不知我皇上以宗子纘承大統﹐天與人歸﹐原不以朱諭之有無爲定。至贊襄政務一節﹐則當以親親尊賢爲斷﹐不得專以承寫爲憑﹐何也﹖先皇帝彌畱之際﹐近支親王﹐多不在側﹐仰窺顧命苦衷﹐所以未畱親筆朱諭者﹐未必非以輔政難得其人﹐以待我皇上自擇而任之﹐以成未竟之志也。今嗣聖旣未親政﹐皇太后又不臨朝﹐是政柄盡付之該王等數人﹐而所擬諭旨﹐又非盡出自宸衷。甚至如掣薟簡放﹐請鈐用符信圖章﹐在該王等原欲以此取信於人﹐無如人皆不能相信。民巖可畏﹐天下難欺﹐縱可勉彊一時﹐不能行諸日久。如禦史董元醇條陳四事﹐極有關系﹐應準應駁﹐惟當斷自聖裁﹐廣集廷議﹐以定行止。該王等果知以國事爲重﹐亦當推賢虛己﹐免蹈危疑。乃徑行擬旨駁斥﹐已開矯竊之端﹐大失臣民之望。命下之日﹐中外嘩然。自古天無二日﹐民無二王。禮樂徵伐白天子出。凡統兵將帥曁各省疆臣﹐皆受先皇帝特簡﹐𨿽當勢處萬難﹐無不思竭力圖報者﹐亦以統於所尊﹐故能一誠不貳。今一旦政柄下移﹐羣疑莫釋﹐道路之人見詔書﹐皆曰﹕此非吾君之言也﹐此非吾母后聖母之意也。一切發號施令﹐眞僞難分﹐眾情洶洶﹐咸懷不服。不獨天下人心日益解體﹐且恐外國聞知﹐亦覺於理不順﹐又將從而生心﹐所關甚大。夫天下者﹐宣宗成皇帝之天下﹐傳之文宗顯皇帝以付之我皇上者也。昔周公之世﹐武王崩﹐成王立﹐周公相之。本朝攝政王之輔世祖﹐亦猶周公之相成王﹐疏不間親﹐典策具在。以周公禮聖﹐尙不免管蔡流言﹐迨風雷示儆於金縢﹐而忠棐益見。現在近支親王中能知大體﹐邁於載垣﹑端華者尙不乏人。一切離間之言﹐應請毋庸過慮。又如垂簾聽政之制﹐宋宣仁太后稱爲女中堯舜﹐羣情款洽﹐國本無傷。我文皇后當國初年﹐𨿽無垂簾明文﹐而有聽政實用﹐因時制宜﹐惟期允當不易。爲今之計﹐非皇太后親理萬幾﹐召對羣臣﹐無以通下情而彰國體﹔非召簡近支親王佐理庶政﹐盡心匡弼﹐不足以振綱紀而順人心。惟有吁懇皇上俯納芻蕘﹐卽奉皇太后權宜聽政。二聖並崇。而於近支親王中擇賢而任﹐仍秉命而行﹐以待我皇上親政以前﹐一切用人行政﹐大端不致變更紊亂﹐以承郅治於無窮。宗社幸甚﹗臣民幸甚﹗如此﹐庶於親親尊賢之大經旣不相悖﹐且於該王等亦可保全終始﹐受福良多。此皆中外臣工所欲言而未發者﹐奴才先爲言之。奴才忝爲大臣﹐受國厚恩﹐屢奉先皇帝手詔嘉勉﹐云「朕所望於該大臣者﹐至大至遠。」又奉有「忠勇性成﹑赤心報國」等諭。每誦天語﹐不勝感激涕零。今外患固宜亟平﹐而內憂尢當早慮。奴才天良所迫﹐何忍不言﹗何敢不言﹗伏願皇上干綱獨斷﹐迅賜施行。並請將此折發交惠親王﹑惇親王﹑醇郡王等公同閱看。如有尙未盡善之處﹐應令大學士﹑九卿﹑科道集議以聞﹐庶大局可全而人心可定。」按勝保𨿽以驕敗﹐而此疏慷慨雄直﹐大義凜然﹐殊未可以人廢也。

三百篇中﹐皆詩人旁觀感慨﹐美刺以示勸懲﹐非賢者自炫才良﹑蕩婦自書供狀也。故孔子曰﹕思無邪。謂詩人之志﹐專主勸懲﹐詞或嫚褻﹐意則無他也。若謂其人自作﹐則選詞叶韻﹐非可驟能﹐豈古之閭巷小民皆屈宋﹑韓杜耶﹖

《詩》之托興﹐與《易》之觀象略同。觀《易》者不必泥定爻詞﹐讀《詩》者何必苦牽文義。尊《序》廢《序》﹐皆客气耳。余嘗作無題詩示一契友﹐使測所指﹐竟茫然。夫以同時之人﹐至契之友﹐尙不能知其意之所在﹐而謂千載之下﹐懸擬臆斷﹐能得古人之心﹐不亦誣乎﹗

碑志與紀傳不詞。碑志或奉敕撰﹐或存交誼﹐或後嗣請求﹐體兼贊頌﹐稱善不稱過。紀傳則據事直書﹐美惡自見。後代諛墓盛行﹐又誤以碑志爲紀傳﹐而記事之文廢矣。六藝皆源聖道﹐學者各以心得著之於書﹐故言之有物﹐行之有功。八比盛行﹐道歸一孔﹐千篇萬卷﹐人人相同﹐而說理之文又廢矣。

道光壬寅﹐英吉利犯境﹐詔以弈山爲靖逆將軍﹐弈經爲揚威將軍﹐分往廣東﹑浙江禦之。師久無功﹐仍附和議。而浙江巡撫劉韻珂﹐部署防守﹐頗竭謀勞。又令士民獻破敵之策﹐韻珂躬與抗禮﹐虛心聽受。卽不用﹐亦厚贈之。時譽歸焉。無名子撰聯云「逆不靖﹐威不揚﹐兩將軍難兄難弟﹔波來寧﹐海未定﹐一中丞憂國憂民。」又有繪背坐小像者﹐題其上云「咄爾何人﹖將軍弈經。柰何背坐﹐羞面見人﹗」

張學政金鏞待士甚寬﹐得槍手﹐但扶出之﹐不問姓名。然終其任﹐無幸獲者。或請其術﹐金鏞笑曰﹔『槍手文專尙靈機﹐絕無根柢﹐本非所取﹐寧有術也﹖」又一童懷挾發露﹐召至堂上﹐盡還所挾﹐更令作文﹐命題「郊社之禮」二句。童惶遽汗流﹐日晡不成一字。金鏞笑曰「懷挾之效如是乎﹗」因付書目一紙﹐曰「取此讀之﹐秀才足矣﹐毋行險也。」其人感奮﹐卽歸勤學﹐後竟成進士。

唐崔玨以鴛鴦詩得名﹐詩誠工麗﹐然羅鄴「一種鳥憐名字好﹐都緣人恨別離多」﹐則更超矣。世不甚傳﹐何也﹖

五代狄歸昌題馬嵬驛云「馬嵬煙柳正依依﹐又見鑾輿幸蜀歸。地下阿環應有語﹐者回休更怨楊妃。」語殊冷妙。人君不能修政任賢﹐隨在可以亡國﹐豈必女戎哉﹗

浙有某舉人入都﹐道經蘇州﹐得疾﹐就診於葉天士。葉診之﹐問將何往。曰「應會試。」葉曰「頃所患風寒﹐一藥可愈﹐第內熱已深﹐陸行必患消渴﹐壽不逾月﹐毋往死也。」因制風寒方與之。服藥果瘥﹐行動如平人。同輩見其健彊﹐拉以行舟﹐泊金山﹐共登覽焉。寺有老僧﹐亦以醫名。某中心惶惑﹐因更就診。僧言如葉﹐而意若猶豫。某因請教﹐僧沈思曰「登車之日﹐多載美梨﹐渴則生食﹐饑則熟食之﹐當有驗耳。」某如言食之﹐往返數月﹐竟無病。歸舟復見葉天士﹐天士大驚﹐問故﹐某具告之。天士乃變姓名﹐往學於僧。一日﹐有以盅就治者﹐腹膨然﹐气不相屬。僧令天士擬方﹐天士用白信三分。僧曰「似矣﹐然未也。汝知蠱之爲虫﹐而不知虫之大小。腹中虫已長二尺餘﹐少毒則不死﹐再與則避﹐無可爲矣。當用砒霜一錢殺之。」因更方與病家﹐囑曰「夜必痛瀉﹐有異物卽取以來。」次日﹐病家果來謝﹐持赤虫長二尺許。天士益心服﹐學三年﹐盡得僧奧而歸﹐自是所藥無不瘳矣。

趙耘菘詩恣肆詼諧﹐爲後人詬病﹐然如梅花詩﹕「古寺月明僧定夜﹐空林雪滿鶴歸時。」白桃花詩﹕「武溪水映春無色﹐露井風開月有痕。」亦復雅飭可誦。

王漁洋學隨州而文以典麗﹐吳梅村學香山而鎭以典雅﹐蔣心余學山谷而加以疏達﹐皆善學古人﹐自成門戶者。後人學之﹐亦可無獘。

嘉慶初﹐教匪作亂﹐獲賊首王三槐。上廷訊﹐問國家何負於民﹐而作賊﹖三槐具言爲貪吏逼迫﹐倉卒救死﹐非敢叛朝廷﹐凡作亂者皆然﹐不獨囚也。上惻然憫之﹐乃下詔曰「國家深仁厚澤百餘年﹐百姓生長太平﹐使非迫於萬不得已﹐安肯不顧身家﹐鋌而走險﹖皆由州縣官吏﹐朘小民以奉上司﹐而上司以饋結和坤。今大憝已去﹐綱紀肅淸﹐下情無不上達﹐自當大法小廉﹐不致復爲民累。惟是教匪追脇良民﹐及遇官兵﹐又驅爲前行﹐以膺鋒鏑﹐甚至剪髮剝面﹐以防其逃遁。小民進退皆死﹐朕日夜痛之。自古惟聞用兵於敵國﹐不聞用兵於吾民。其宣諭各路﹕賊中被脇之人﹐有能縛獻賊首者﹐不惟宥罪﹐並可邀恩。否則臨陣投出﹐或自行逃散﹐亦必釋回鄕裏﹐俾安生業。百姓困極思安﹐勞久思息﹐諒必一見恩旨﹐翕然來歸。其王三槐所供川省良吏﹐自劉淸外﹐尙有知巴縣趙華﹑知渠縣吳桂﹐其量予優擢﹐以從民望。至達州知州戴如煌﹐老病貪劣﹐胥役五千人﹐借查教匪爲名﹐徧拘富戶勒索﹐而首逆徐天徳﹑王學禮等反皆賄縱﹐民怨沸騰。及武昌府同知常丹葵﹐奉檄直緝﹐株連無辜數千﹐嚴刑慘酷﹐致聶傑人拒捕起事﹐實爲罪魁﹐其逮京治罪。難民無田廬可歸者﹐勒保卽督同劉淸熟籌安置﹐如何資送還農﹐如何編丁占籍﹐或仿明項忠﹑原傑招撫荊襄流民之法﹐相度經理。並先徧諭川陜楚豫地方﹐使知朕意。」按三槐蜀人﹐家居瀕江﹐貧民業漁者﹐多就貸錢制船网。三槐家固丰﹐不甚責償﹐民皆稱王善人。官闞其富﹐誣以事﹐械系之。民怒﹐破獄﹐劫三槐去﹐遂爲亂。觀此詔肫宏睿知﹐洞達隱微﹐且不求諸民而求諸吏﹐治得其本﹐賊固不足平矣。

林文忠公巡撫江蘇時﹐蘇州府同知續立人頗用事。或投聯語於其輿云「尊姓本來貂不足﹐大名倒轉豕而啼。」續憤怒﹐持白文忠﹐請究其人。文忠笑曰「自蘇州設同知官以來﹐官此者不知幾百十人﹐今能舉其名者幾人﹖得此雅謔﹐君不朽矣。又何慍焉﹗」續慚而退。迄今三十年﹐續君事迹已無可考﹐獨此聯尙傳人口。偶於張力臣席上聞之﹐不禁鄒湛之感。

李申甫布政湖南時﹐有梅姓官﹐頗見信用。或戲爲聯云「螬食尙畱井上果﹐鴞聲啼殺墓門花。」臺諫摭入彈章﹐坐免。李雅有文才﹐畱心經濟﹐特以通脫不羈﹐銳身任怨﹐爲人所構﹐識者惜之。

張自牧年十歲時﹐鄧顯鶴﹑黃本驥等嘗詣其父論學﹐自牧侍聽。鄧顧曰「郎君讀何書﹖」對曰「諸經已畢﹐方讀史記。」黃曰「亦有所疑乎﹖」曰「有。《詩》言禹敷下土﹐有娀方將﹐是契生於治水時。而虞廷命官﹐禹讓稷﹑契。史稱稷﹑契爲堯兄﹐則其時已當百歲。益爲臯陶子﹐生五歲佐禹。《論語》朱注﹑五臣並稱﹕何不類若是﹖《犬戴禮》﹕文王十三歲生伯邑考﹐是寤寐之求﹐在十二歲前﹐似太早。武王九十三而終﹐成王幼﹐不能踐祚﹐是成王之生當在八十以外。成旣無兄﹐而有邗﹑晉﹑應﹑韓之羣弟﹐桐葉之封﹐史稱小弱﹐八九十翁猶數生子﹐似又太遲。邑姜以太公女爲武王元妃﹐年必相若。《左傳》言邑姜方震太叔﹐計其時姜亦八九十人。《國語》﹕厲王發龍漦﹐童妾七歲﹐遇之﹐及笄而生褒姒。歷共和十四年﹑宣王四十六年﹐迨幽王三年始入後宮﹐當裂繒之笑﹐已六十外媼。《左傳》所記宋襄夫人﹑夷姜﹑賈君諸人﹐齒多不類。皆事之可疑者。」黃大驚﹐引與共坐﹐爲忘年交。

《國史﹟儒林傳》以顧炎武﹑王夫之冠首。二人气節﹑文學相似﹐而顧較明通﹐王較篤實。顧周遊四方﹐多交當代豪傑﹐故其名最著。夫之僻處瑤鄕﹐罕接聲气﹐故名不出湖南。光緒二年﹐湘陰郭嵩燾奏請從祀文廟﹐經禮部議駁。時嵩燾奉使出駐英吉利﹐復上疏請存故事﹐以待論定。其實船山學術自足千秋﹐不必借榮兩廡也。按原疏云﹕

「竊查咸豐十年閏三月大學士軍機大臣遵旨定議﹕從祀文廟﹐以闡明聖學﹑傳授道統爲斷。國初儒臣如陸隴其﹑湯斌﹑孫奇逢﹑張履祥﹑陸世儀﹐均經先後從祀。理學名儒﹐極一時之盛。近見河南學臣費延釐奏請漢儒劉徳及原任禮部尙書臣張伯行從祀﹐陜西學臣吳大澂奏請王建常從祀﹐皆爲表章儒先﹑矜式學校起見。

「我朝經學昌明﹐遠勝前代﹐而暗然自修﹐精深博大﹐罕有能及衡陽王夫之者。夫之爲明舉人﹐篤守程朱﹐任道甚勇。值明季之亂﹐隱居著書。康熙時﹐學臣潘耒進呈其書﹐曰《周易裨疏》﹐曰《書經裨疏》﹐曰《書經引義》﹐曰《詩經裨疏》﹐曰《春秋裨疏》﹐曰《春秋家說》﹐皆采入四庫全書。《國史﹟儒林列傳》稱其神契張載《正蒙》之說﹐演爲《思問錄》內外二篇。所著經說﹐言必徵實﹐義必切理﹐持論明通﹐確有據依﹐亦可想見其學之深邃。而其他經史論說數十種﹐未經采取甚多。其尢精者《周易內傳》《讀四書大全》﹐實能窺見聖賢之用心而發明其精蘊﹐足補朱子之義所未備。生平踐履篤實﹐造次必依禮法﹐發彊剛毅﹐大節懍然。張獻忠據衡州﹐聞夫之積學髙行﹐索之甚急﹐蹤迹得其父爲質。夫之引刀毀割肢體幾徧﹐舁往易父。獻忠見其創甚﹐釋之﹐父子皆得脫。更蒞吳三桂之亂﹐避地深山﹐流離轉徙。讀書講道﹐未嘗暫輟﹐卒能潔身自全。艱貞之節﹑純實之操﹐一由其讀書養气之功﹐涵養體驗﹐深造自得﹐動合經權。尢於陸王學術之辧﹐析之至精﹐防之至嚴﹐卓然一出於正﹐惟以扶世翼教爲心。

「臣在籍時﹐主講城南書院﹐於宋儒張栻祠旁﹐爲夫之建立私祠﹐率諸生習禮其中﹐羣懷感激奮興之意。東河督臣曾國荃﹐在鄂撫任內匯刻其遺書四百餘卷﹐而所未刻猶多。自朱子講明道學﹐其精且博﹐惟夫之爲能恍怫。而湖南自周子惇頤後﹐從無辦過從祀成案﹐至今未敢陳請。臣以爲各直省請祀鄕賢﹐例由本籍督撫臣具題請祀﹐名宦例由服官省分督撫臣具題。至於從祀文廟盛典﹐其責專在禮臣。如王夫之學行精粹﹐以之從祀兩廡﹐實足以光盛典而式士林。應懇天恩飭下湖南撫臣﹑湖南學臣查開王夫之學行本末事實具奏﹐並將曾國荃所刻夫之經說及《張子正蒙注》《思問錄》講明性理之書移送禮部﹐仍飭部臣會同九卿集議﹐於表章理學儒臣以光聖化﹐所裨實多。臣仰荷天恩﹐權攝禮官﹐有議禮之責﹐謹據所知上陳。」

卷之三

劉長佑巡撫廣西時﹐攻安南土寇﹐垂滅。寇請援於法蘭西。法使來言「寇已降法﹐受約束﹐不敢犯邊。」復照會各國事務衙門﹐促長佑退兵。長佑佯應諾﹐而攻益急。月餘﹐遂滅寇。審俘﹐得法國七人﹐撫而遣之曰「若殆爲寇慮耳。法將長者﹐受寇欺﹐吾今復之矣。」法將大慚﹐自是不復言邊事。

明武宗嘗微行至內閣﹐公卿方會食﹐帝從容問曰「卿等知食所自來乎﹖朕居東宮時﹐頗賤五穀﹐謂自生長若階艸﹐後巡行田野﹐乃知稼穡艱難。」因詢諸臣南北耕穫事﹐諸臣約略敷奏﹐獨尙書某噤不能對。帝曰「日食不知﹐能治國乎﹖汝典吏部﹐近治何事﹖」某踧踖良久﹐曰「昨太湖巡檢缺﹐應歸部選。」帝大笑曰「吏部尙書僅知選一巡檢﹐猶足任乎﹗」遂起去。俄有旨﹕「太湖巡檢著某補授。」尙書奉命﹐倉皇之官。旣至﹐則衙署瀕湖三面皆農田﹐始悟帝意。因日從父老行阡陌﹐訪農氓疾苦﹐溝洫利病﹐著爲論說。後數年﹐帝南巡﹐尙書迎謁。帝笑問﹕「爾今知粒食之艱乎﹖」尙書叩頭謝。旣至行宮﹐召問近狀﹐尙書獻所著﹐帝大悅﹐卽授亞相。和珅閽者劉二禿子﹐故京師車夫也。珅微時﹐嘗賃其車﹐或少與錢﹐或愆期﹐劉無所較﹐珅心徳之。後珅柄用﹐遂以禿子司閽﹐事多委聽。劉倚勢矜喝﹐气轢公卿。每出﹐澤車華服﹐僕從十餘人﹐道路指羨。一日醉歸﹐道逢巡城禦史謝振定﹐劉不爲避。振定顧問何人﹐從者以劉對。振定怒曰「奴敢爾﹗」呼卒將執笤之﹐劉棄車遁去﹐振定燒其車﹐卽日上疏劾珅縱奴驕僭﹐上瀆政綱。上𨿽不罪珅﹐而劉橫梢減矣。世稱振定爲「燒車禦史」。

畢沅總督兩湖時﹐蔣心餘子某客其幕。沅待如子弟﹐出入無禁。久之﹐蔣與侍姬某通﹐乘沅出巡邊﹐相約宵遁。沅聞﹐遣騎急追﹐數日﹐皆執以歸。二人至﹐伏地待罪﹐慚悚無人色。沅笑曰「癡兒不早告我﹐爲爾醜態何謂﹖我諗知之﹐迫官事﹐未暇處分耳。裸身往﹐何以資生﹖」因盡與妝奩﹐更賜三千金而遣之。

杜女憲英﹐開封人也。父故精拳勇﹐憲英盡傳其術。長適中表周娃﹐周亦以勇聞。咸豐時﹐寇犯開封﹐旁掠村野。周集鄕兵禦之﹐夫婦更番出戰﹐頗殺傷賊。一日﹐周追賊中伏﹐馬蹶被擒。女率壯士數十人﹐出入求之﹐不得。賊退﹐徧迹逃亡﹐又不得。乃獨與一婢度淮而南﹐訪周消息。一日﹐泊舟江港﹐有商船先在﹐船中資貸甚巨。頃之﹐岸上有儒服者三數人﹐意致嫻雅﹐與商人遙語﹐俄而登舟劇談﹐歡洽而去。近岸有廟﹐丹靑剝落﹐老樹扶疏。一僧瞑坐廟外﹐時復瞻睨﹐女謂婢曰「是眈眈者何爲也﹖」婢曰「亂世懷璧﹐固禍是求﹐何與我事﹗」女曰「亦可哀也。」鄰商微聞之﹐又覘女神气非常﹐益疑懼﹐登舟乞命。女曰「向之登舟趺廟者﹐果無意乎﹖」商曰「固然﹐且爲柰何﹖」女曰「無恐﹐吾自當之。」因戒令閉艙安坐﹕「卽有所聞﹐毋驚擾敗吾事。」商歸如教﹐屏息以俟。夜三鼓﹐聞岸上觱栗聲﹐數十人呼噪登舟﹐槊而前者﹐僧也。女自己舟躍出劍迎之﹐中項而跌﹐墮水。眾怒﹐共以短兵斫女。女縱橫格之﹐皆敗。登岸﹐一賊自船後登篷﹐欲發洋槍擊女﹐婢綰流星椎擊之﹐亦墮。眾始散去。時天已微明﹐商人焚香拜女﹐謝再生。方慶慰間﹐忽有飛艦十餘﹐旌旗刀杖﹐蹴波而來。眾大驚﹐疑賊尋仇。旣至﹐觀之﹐則水師總兵巡江者也。因召商問被劫顚末﹐商具言之﹐總兵驚嘆。因請見女﹐問姓展邦族﹐喜躍曰「杜娘尙識我乎﹖」女愕然﹐諦視良久﹐心疑爲周﹐然不敢遽對。總兵曰「杜娘忘嵩山射虎時乎﹖」女應曰「果爾﹐君開封周某耶﹖」總兵曰「然。」蓋周被虜後﹐乘間得出﹐爲王蔣軍子﹐立功行間﹐已官總兵矣。因相持悲喜﹐同載而去。

滿洲李云麟﹐雄直有奇略﹐生貴家﹐獨耐勞苦﹐終日不食不饑﹐徒步百里﹐經月不倦。嘗至湘鄕訪曾國藩﹐國藩他出﹐其子疑爲役夫﹐慢之。云麟怒﹐捶子僕地。會國藩歸﹐因畱宿﹐語數日﹐甚悅﹐欲與俱東。云麟曰「公不能用度外士﹐我又不能抑就銜勒﹐離之雙美也。」遂辭去。同治初﹐爲新疆辦事大臣。回寇起﹐云麟募兵討平之﹐用銀三十萬兩。上計﹐戶部奏駁﹐下云麟復計。云麟上疏曰「臣所用實無私﹐部胥索臣資難臣﹐卽復上﹐終不如章﹐請下刑部當臣盜帑﹐斬臣頭﹐免臣復計。」上知其忠﹐詔勿問。

劉侍郎鳳誥注《五代史》﹐成日﹐嘔黑血如墨﹐未幾﹐遂死。余嘗見其手寫殘稿於會稽顧氏﹐凡六冊﹐十二卷。稿用墨筆﹐塗注用丹黃筆﹐書極端楷﹐點劃皆遵字典。

阜寧裴萌森嘗言﹕鄭風《萚兮》乃國小勢弱求助兄弟之詩﹐謂萚附於莖﹐爲風所漂﹐不能復合﹐兄弟一本﹐𨿽疏遠猶當相助。意新而義至確。

《隨園詩話》載梁山舟侍講嘗宿村捨﹐見壁間有康熙丁卯浙江鄕試題名錄﹐卽市間所鬻者﹐刻印精潔﹐遠勝近日。正榜僅五十名﹐副榜十名。同考十二房。其主司官爵﹑表字﹑鄕貫﹐監臨﹐提調﹐三場題目皆具。因買歸﹐題詩紀之。據此﹐則取士之嚴﹐考工之密﹐在當日已遜康熙朝矣。

永新賀子翼﹐名貽孫﹐明末諸生﹐研窮經義﹐爲文章有名。明亡不應試。當道以宏博薦﹐縣官促駕﹐子翼佯應﹐卽夜遁去﹐攺服爲僧。所著有《易觸》《書觸》《詩笩》《騷筏》《激書》及《水田居士詩文集》若干捲。文集中有紀西安畱氏事一篇﹐尢可勵俗。文曰「先君官西安時﹐有劉姓告其祖墓被侵。兩造庭鞫﹐仇家曰「彼自姓畱﹐今稱姓劉﹐詐也。」先君怒詰之。其人頓首哭曰「公﹐文丞相鄕人也。某何敢姓畱﹗昔萬曆初﹐吾族曾以祖墓事訴於太守﹐張公訊於畱氏宗祠﹐見堂上有畫像﹐問何人﹐對曰﹕先太祖﹐曾爲朱狀元丞相者。張公叱曰﹕得非老賊畱夢炎乎﹖此賊負宋﹐欲殺吾文丞相﹐恨不掘爾墳﹐燔爾骨也。手撤像﹐鋪宗子臀﹐杖之五十﹐血肉淋漓。張公怒未已﹐燔其像﹐斷墓地盡與仇家。今公又江西人﹐設如張公復理文相舊事﹐先人遺骸且燔矣。某何敢娃畱﹗」語畢﹐又哭。先君笑曰「汝祖負宋﹐罪也﹐子孫何罪﹖」乃平決之。退語貽孫曰「狀元丞相﹐本以庇蔭子孫也﹐夢炎以降元殺文丞相一語﹐遂令子孫不敢姓畱。巍科膴仕﹐安足重哉﹗」」﹝按《文文山集》中有《詠或人》詩云「悠悠成敗百年中﹐笑看柯山局未終。金馬勝遊成舊雨﹐銅駝遺恨付西風。黑頭爾自誇江總﹐冷齒人能說褚公。龍首黃扉成一夢﹐夢回何面見江東。」王伯厚《困學紀聞》謂指夢炎﹐殆不誤也。﹞

同治初﹐總理各國事務衙門因海防孔亟﹐奏請設立同文館﹐聘洋人教習算法﹐爲制器禦敵之計﹐一時都人士詬議喧厖。會天久旱﹐詔求直言。候選直隸州知州楊廷熙上疏曰﹕

「臣聞天垂象見吉凶﹐故聖人常因天道以儆人事。今年自春及夏﹐久旱不雨﹐屢見陰霾蔽天﹐禦河之水源竭﹐都中之疫癘行。本月初十日大風﹐晝晦兩時之久﹐此非尋常災異也。十七日伏讀邸抄﹐見候補內閣侍讀學士鐘佩賢奏稱亢旱日久﹐請旨飭廷臣直言板諫﹐以資修省。恭奉上諭﹕「著在廷諸臣於時政得失﹐盡心獻替﹐毋循故常﹐無避忌諱。爾大小臣工﹐務當精白乃心﹐共圖匡弼﹐君臣交警﹐感召天和。欽此。」仰見皇太后皇上勵精圖治﹑敬天愛民之至意。然天象之變﹐必因時政之失。京師中街談巷議﹐皆以爲同文館之設﹐彊詞奪理﹐師敵忘仇﹐禦夷失策所致。臣思天道淵微﹐𨿽不系於一事﹐而此事實貽害之大者﹐謹越職昧死爲陛下厲陳之﹕

「竊維修徳行政﹐實千古臨馭之經﹔盡人合天﹐乃百代盛彊之本。自來奇技淫巧﹐衰世所爲﹔雜霸驩虞﹐聖明無補。所以唐虞深明天道﹐亦只授時齊政﹐垂爲典章﹐未聞使羲和﹑仲叔作推步之書﹔成周記列《考工》﹐亦只分職設官﹐勤於省試﹐未聞庠序學校習工師之事。推之孔子不言天道﹐孟子不重天時﹐非故祕也﹐誠以天文數學﹐禨祥所寓﹐學之精者﹐禍福之見太明﹐思自全而不爲世用﹐事事諉諸气數﹐而或息其忠孝節義之心﹔學之不情﹐則逆理違天﹐道聽途說﹐必開奇邪誑惑之端﹐爲世道人心風俗之害。伊古以來﹐聖神賢哲不言天而言人﹐不言數而言理﹐其用意至深遠矣。前月見總理各國事務衙門請開設同文館﹐專用翰林﹑進士﹑恩﹑拔﹑副﹑歲少年科第官員﹐延西洋人教習天文算學﹐以爲制造輪船機器之用。臚陳六條﹐俱奉旨準行。旋見禦史張盛藻奏請攺派學習﹐繼見大學士倭仁請罷前議﹐臣以爲同文館之設﹐或可中止。玆復見總理衙門示期考試﹐錄取送館攻習。臣月餘以來﹐日夜研思同文館原奏﹐覺其理其事其言其心﹐有不可解者十焉。

「謂學士大夫不可無恥﹐而必欲激其羞惡之良﹐其見未嘗不善。然而中國可羞可恥者﹐未有大於西洋之流毒﹑西人之倡亂矣。自道光年間啟釁粵東﹐其前誤於琦善等喪師辱國﹐失守沿海炮臺﹐任其盤踞香港﹐因得潛窺內地虛實﹐熟習江海水道﹐故由廣東而江浙而天津﹐構數千年未有之禍﹐擾亂中國之邊疆﹐憑陵中國之財賦﹐荼毒中國之人民﹐屢和屢叛﹐國家之貧弱因之﹔其後誤於端華﹑肅順等借寇要君﹐牽制沿海將帥﹐而戰守失策﹐於咸豐十年乘中原多故﹐又復渝盟敗約﹐肆虐京華﹐焚燒宮闕﹐以致文宗皇帝北狩熱河﹐上賓龍馭。諸王大臣目擊其事﹐身受其災﹐正宜嘗膽臥薪﹐處心積慮﹐勤思破寇之良策﹐廣求濟變之人才﹐以掩當年之羞﹐以雪數世之恥﹐方足以激勵天下也。乃今日不恥不共戴天之仇﹐而羞不知星宿之事﹐何忘大恥而務於小恥也。此臣之不解者一也。

「原奏稱﹕西人制器之法﹐無不由度數而生。又稱其法本中國之法﹐特西人縝密﹐善於運思。以爲深明天文數學﹐無過西人﹐此又所見不廣也。中國自羲﹑軒﹑堯﹑舜﹑禹﹑湯﹑文﹑武﹑周公﹑孔﹑孟以及先儒曩哲﹐或仰觀俯察﹐開天明道﹐或纘承紹述﹐繼天立極﹐使一元之理﹐二五之精﹐三極之道﹐旁通四達﹐體之爲天人性命參贊化育之經﹐用之爲帝典王謨聖功賢學之準﹐廣大悉備﹐幽明可通。所以歷代之言天文者﹐中國爲精﹔言數學者﹐中國爲最﹔言技藝方術者﹐中國爲備。如渾天儀﹑乾鑿度﹑太玄﹑洞極﹑潛虛﹑星紀﹑九章﹑三率﹑周髀﹑皇極諸書﹐相繼而起﹐恐西洋輪船機器﹐未必有如此幽深微妙者。又況中國爲人才淵藪﹐數理精蘊﹐載國朝二百餘年時憲無失閏之譏﹐天象無昏迷之誚。是此時之天文算學﹐較歷代爲尢精也。夫以中國之大﹐養士之久﹐豈無一二明數學之士﹐足以駕西人而上者哉﹖卽如康熙﹑乾隆時﹐當塗縣徐文淸﹐一文學士﹐作《河山兩戒考》﹐取諸家之辧論﹐與西土互相考證﹐其間星宿多寡﹑度數躔次歧異者﹐不一而足。可見西洋於天文數學﹐未必精也。又有侍郎胡煦﹐作《周易函書》﹐講明河洛理數﹐指陳勾股尺算。俱采入四庫全書﹐最易通曉。何不令天下舉而習之﹐而必自卑尊人﹐捨中國而師夷狄。此臣之不解者二也。

「原奏稱﹕制造輪船機器﹐苟不借西士爲先導﹐使講明機巧之原﹑制作之本﹐竊恐師心自用﹐徒費錢糧。意必以輪船機器爲西洋恃以制勝中國之具﹐而亦用輪船以敵輪船﹐機器以禦機器﹐其策尢非也。夫有利器者﹐在有善其事之工。顧有善事之工﹐無善用之人﹐其器不利。卽有善用之人﹐遇有人焉能破之﹐其器仍不利。嘗見《宋史》載水賊楊太湖中浮舟﹐以輪激水﹐其行如飛﹐官船迎之卽碎﹐而嶽飛兵到不數日﹐其船悉破﹐其人就擒。可見輪船機器不足恃也。況中國數千年來﹐未嘗用輪船機器﹐而一朝恢一朝之土宇﹐一代拓一代之版章。卽我朝自開國以來﹐與西洋通商非一日﹐彼之輪船機器自若也﹐何康熙時不準西洋輪船近岸﹐彼必俯首聽命﹐不敢入內地一步﹖及至道光﹑咸豐﹐沿海將帥﹑督撫開門揖盜﹐內廷大臣以耳爲目﹐先存畏憚之心﹐請旨屢示寬容﹐而彼愈張凶焰﹐然猶有僧格林沁於天津一戰﹐破彼輪船十餘只﹐又可見輪船機器﹐卽洋人用之亦不足恃也。今不思破之之方﹐禦之之術﹐竊恐中國將來之輪船機器𨿽較彼尢精﹐而用之不得其法﹐不得其人﹐未必不徒費錢糧﹑徒勞人力也。此臣之不解者三也。

「原奏稱﹕論者不察﹐必以臣等爲不急之務。第思此時當務之爲急者﹐不在天文﹐而在人事﹐不在算數機巧﹐而在政治修明。近日洋人伏於肘腋間﹐橫行恣睢﹐澄幾觀變。朝廷宜憂勤惕厲﹐奮其神武。或旁招遠訪﹐求天下之人才﹔或博采周咨﹐知人間之疾苦。近責樞密大臣﹐正本淸源﹐深謀遠慮﹐務使立一法必使不戾舊章﹐行一令必使整飭官常。作忠義之气於行間﹐盡教養之懷於民上。條例無益者除之﹐免胥吏弄法﹔黜陟無實者駁之﹐免督撫擅權。應天以實不以文﹐敬事而信無所欺。此則紀綱號令﹐政行教興﹐洋人𨿽眾﹐機器𨿽利﹐輪船𨿽多﹐斷不敢肆行無忌也。今自皇上禦極以來﹐汲汲以求賢爲念﹐而廷臣薦舉﹐半皆獲罪人員﹔時時以安民爲心﹐而凋敝餘生﹐猶有官吏剝削。新章一出﹐成憲徒事變更﹔軍務未竣﹐賞賚時多反復。常見久經奏調保舉人員﹐部曹胥吏﹐竟置諭旨於不問﹐輒敢駁斥﹔經外臣奏參者﹐一交部議﹐或更從寬。此律例煩苛﹐曹司胥吏得從中舞獘也。舉劾當臚陳事實﹐今則於六法之外﹐擬一二語以爲甄敍﹐無怪薦彈乖謬無實﹐不足示勸懲也。且資格艱難於自效﹐賢才所以多消阻﹔官祿薄無以養廉﹐士夫所以荒職業。善政未修於上﹐實學未講於下﹐而猶舍人事而習天文數學。此臣之不解者四也。

「原奏稱﹕中國之宜謀自彊﹐至今而已亟也。夫自彊之道﹐豈在天文數學輪船機器哉﹗臣觀史冊﹐見歷代之致升平臻郅治者﹐皆上有至誠無息之令主﹐下有各盡其職之臣工﹐緯武經文﹐一時天下畏威懷徳﹐庶民子來﹐百工成集﹐蠻夷率服矣。今者西洋以數千魑魅魍魎橫行中原﹐朝廷猶因循含忍﹐不籌控馭之奇策﹑詟服之宏規﹐而且宰輔不陳撻伐之書﹐臺諫竟無驅除之疏。吏部惟知循例﹐卽以爲得人﹔戶部只悉收捐﹐卽以爲富國﹔兵制大環﹐而兵部不知﹔工作不精﹐而工部不省。無惑乎人才不興﹐國用不足﹐兵气不揚﹐國威不振也。卽有自彊之心﹐無自彊之政﹐而徒震驚於外洋機器輪船不可制﹐此臣之不解者五也。

「原奏稱﹕招取翰林﹑進士﹑五項正途京外官員﹐考試錄取﹐延聘西人在館教習。此尢大傷風化。夫洋人之與中原﹐敵國也﹐世仇也﹐天地神明所震怒﹐忠臣烈士所痛心﹐無論偏長薄技不足爲中國師﹐卽多才多藝層見疊出﹐而華夷之辧不得不嚴﹐尊卑之分不得不定﹐名器之重不得不惜﹐況科甲人員讀聖賢書﹐將以致君澤民爲任﹐移風易俗爲能﹐一旦使之師事仇敵﹐竊恐朝夕相聚﹐西人或懷私挾詐﹐施以盅毒﹐飲之迷藥﹐遂終身依附於彼﹐昏瞀不醒﹐習其教者﹐牢不可破﹐而忠義之气自此消矣﹐廉恥之道自此喪矣﹐機械變詐之行自此起矣。聖賢之大道不修﹐士林之節槪不講﹐無一非西學階之厲也。此臣之不解者六也。

「原奏稱﹕西洋各國講求輪船之制﹐互相師法﹐制作日新﹐顧買以應其用﹐計𨿽便而法終在人﹐講求以得其源﹐法旣明而用將在我﹐因開設同文館。揆諸立館之心﹐亦旣慮洋人布滿天下。數十年來從無一人議及破之禦之之法﹐而乃於少年科甲中﹐擇其穎悟者師其制作﹐或洞悉本源﹐或陰得人才﹐以爲將來破之禦之之地步﹐此中委曲﹐又不便明示天下﹐以啟釁端﹐而故爲權宜之計﹐久遠之謀。不知其計亦左﹐其謀亦拙也。夫洋人詭譎百出﹐所爲狡焉思逞﹐侵陵中原者﹐方將以輪船機器网中國無窮之利﹐斷不肯以精微奧妙指示於人。就令其盡心竭力﹐舉其理其源細微曲折﹐全行教授﹐亦不過制成船器﹐與之並駕齊驅耳。而破之禦之之法﹐豈肯並以相告哉﹗況輪船必熟諳江海水性水道﹐而運用始靈。今使科甲人員明其理﹐悉其源﹐將來造船時﹐勢必引繩削墨﹐一一教工匠制作﹐又必紛紛探明江海水勢深淺﹐教水手運用。制敵之法﹐有如是之勞而能成功者乎﹖竊見古今來堅甲利兵﹐足以制敵之命﹐較機器猶精也﹐而人不爲用﹐屢有棄甲曳兵之時﹔髙城險塞﹐足以爲人之衛﹐較輪船爲固也﹐而人不爲守﹐屢有棄城失險之候。可知天時不如地利﹐地利不如人和也。玆不操出奇之勝算﹐而爲依樣之葫蘆。此臣之不解者七也。

「原奏稱﹕李鴻章﹑左宗棠等皆深明其理﹐堅持其說﹐或設藝局﹐設機器局﹐揀派兵弁與少年子弟﹐延請洋人教以語言文字﹑算法劃法﹐以爲將來造輪船機器之本。由此以觀﹐是西學之不可不亟爲肄習也。臣思此事﹐疆臣行之則可﹐皇上行之則不可﹔兵弁子弟學之猶可﹐科甲官員學之斷不可也。疆臣行之﹐制作信從者不過一省一時﹐朝廷之詔令﹐遵守者則在天下萬世。兵弁子弟學之﹐不過成其藝事﹐科甲官員學之﹐卽可浸成風俗也。蓋科甲官員﹐四民之瞻仰﹐天下所崇奉者也。查耶蘇之教﹐流入中國有年﹐不能誘善良行習者﹐以其事皆怪誕不經之書﹐其教乃違天害理滅倫廢義之教﹐所以稍有知識者必不聽其蠱惑也。今而使少年科甲官員習其天文數學﹐北面修弟子之儀﹐不過二十年間﹐循例升轉﹐內而公卿大臣﹐外而督撫大吏﹐皆惟教是從﹐惟命是聽﹐出於門墻者也。萬一循私情﹐廢公義﹐其害可勝言哉﹗又恐天下之人﹐因科甲尙且學習﹐遂相習成風。或奉行不善﹐一時顓蒙愚魯之輩﹑姦宄不法之徒﹐借習天文算學爲名﹐結黨成羣﹐互相引誘煽惑﹐倚彼勢力﹐造言生事﹐洋人愈得進步﹐聯合響應﹐以倡亂階﹐恐西學未成﹐而中原多故矣﹗是西教本不行於中國﹐而總理衙門請皇上導之使行。此臣之不解者八也。

「原奏稱﹕事屬創始﹐立法宜詳﹐欲嚴課程﹐必須優給廩餼﹔欲其鼓舞﹐必當量予升途﹐是於勤惰之中﹐亦寓賞罰之道。竊思賞罰爲驅策天下之大柄﹐賞罰宜公﹐祿養宜厚﹐豈僅於同文館一處行之哉﹗近日陜﹑甘﹑滇﹑黔﹑豫﹑楚賊風正熾﹐軍眾饑嘩屢告。京外大小官員廉俸裁撤﹐未見增加。從公枵腹﹐而朝廷之賞罰無章。殺賊立功者﹐不稽核眞僞於前﹐而苛求出身於後﹐特開捐免保舉之條﹐此賞之不信也。因罪獲譴者﹐不追究於旣往﹐予自新於將來﹐有加倍捐復之例﹐則罰之不必也。而且遇缺存遇缺之名﹐卽用無卽用之實﹐披堅執銳者半目爲夤緣﹐尋行守墨者厚膺其爵賞﹐將何以厲戒行而伸士气也﹖玆惟於同文館厚廩餼﹑廣升途﹐何明於此而暗於彼﹐略其大而舉其細也﹖此臣之不解者九也。

「原奏稱﹕外人之物議𨿽多﹐當局之權衡宜定﹐臣等於此籌之熟矣。此言尢屬偏執己見﹐專擅挾持﹐啟皇上以拒諫飾非之漸。夫自古帝王務在循天理﹑順人情﹐故詢事考言﹐執兩用中﹐而後成爲大知﹔縣鞀設鐸﹐博采旁搜﹐而後不拂乎民心。若事當理而可行﹐自必詢謀僉同﹐無有疑義﹔若事必不可行而行之﹐物議沸騰﹐在所不畏﹐人言浮動﹐置若罔聞﹐尼阻者獲愆﹐諫諍者被譴﹐則又安石之行新法﹐秦檜之主和議﹐大抵如是也。其後禍及天下﹐害貽數世﹐何莫非膠執擅權﹐獨行獨斷之所致哉﹗伏見我朝成憲﹐凡攺一制度﹐設一官職﹐必下王大臣﹑九卿﹑翰詹科道會議妥協﹐復奏施行﹐所以無專擅諸獘。今新立一同文館﹐而令翰林﹑進士﹑科甲正途出身京外各官皆從事夷狄﹐此何等重大事件﹐關系非輕﹐豈總理衙門數人之私見﹐遂能決然行之而無獘乎﹗卽觀其原奏命意﹐亦兢兢於人言﹐務爲回護﹐是其設立同文館之初﹐未嘗不明知此事之不當於天理﹑不洽於人心﹑不合於眾論﹐而必欲潰夷夏之防﹐爲亂階之倡。此臣之不解者十也。

「臣知同文館爲總理衙門請旨準行﹐未嘗計及於行之害﹑不行之利。狃於目前﹐忽於日後﹐彊詞奪理﹐萬難挽回。惟見兩宮皇太后自聽政以來﹐遇事必虛衷訪問﹐斟酌盡善。不拘成見。玆於同文館之設﹐創制非宜﹐謹請收回成命﹐以杜亂萌而端風化﹐弭天變而順人心。若事在必行﹐恐失信於外洋﹐又生釁隙﹐仰懇將翰林﹑進士﹑科甲﹑有職事官員撤銷﹐惟招取曾經學過天文算學者﹐考錄送館﹐與西人互相印證。如此﹐旣不失信於外夷﹐亦可無傷風化也。再﹐同文館三字﹐系宋代獄名。考﹝宋史﹞蔡京等當權殘害忠良﹐排斥正士﹐有異己者卽下同文館獄。是同文館之名非美名也。今復襲之﹐而令翰林﹑進士﹑五項正途相聚其中﹐旣失考據﹐又非嘉予士林之盛舉。近因人情疑懼﹐議論紛紛﹐實有不能已於芻蕘之獻者。固知越職言事之罪﹐在所不免﹐謹冒死直陳。」

近代房胥擬稿﹐於末後通用之語﹐率以「云云」二字賅之﹐正文乃更添寫。有某藩司申文總督﹐房胥於正文亦僅寫「云云」二字。總督批曰「官云云﹐吏云云﹐本部堂不知其所云。爲此仰該司官吏﹐將書「云云」之人押解來轅﹐聽候本部堂云云。」

劉宗漢﹐陜西長安人﹐屢應歲科試不售﹐家貧授徒﹐獨以信聞鄕裏。陳孚恩戍伊犁﹐道經長安﹐聘課其幼子﹐居伊犁數年﹐甚相得。未幾﹐回寇四起﹐伊犁久困無外援。將軍某﹐素重孚恩才﹐至是資遣孚恩。孚恩曰「某𨿽戍卒﹐故一品官﹐肯竄艸求活乎﹖」以幼子屬劉﹐盡焚孥賄﹐獨與將軍登城﹐城陷﹐俱死。劉與陳子行百餘里﹐遇敵兵相失。劉伏道旁覘數﹐見陳子被掠而西﹐乃復還伊犁﹐往來蹤迹數月﹐得之某回堡中﹐已賣爲奴。於時俄羅斯兵已定伊犁﹐劉乃詣俄將營﹐涕泣哀吁﹐三日﹐始得通。俄將哀其誠﹐命校取陳子至營。旣見其慧﹐欲妻之。陳子亦願畱。宗漢再三言﹐不聽。一日﹐俄將方宴陳子﹐宗漢直前數之曰「背父命﹐棄鄕裏﹐公子安則爲之﹐某受托不終﹐何面立人世﹗」因袖出刀自剄。左右急抱持之﹐血噴湧﹐瞑不知人。陳子大慟﹐伏地自投﹐俄將亦起視﹐笑曰「癡漢何自苦﹗今還汝公子矣。」見傷未殊﹐急命敷珍藥﹐置密室護養之。月餘﹐始瘥。俄將乃資遣陳子及劉﹐且與牒通道路﹐二人旣行﹐將至蒙古界﹐復遇盜﹐喪其資斧﹐乃徒步行乞﹐由蒙古艸地入雁門﹐循山西﹑河南而歸。道中或一日食﹐或間日再食﹐夜宿崖谷或大樹下﹐宗漢常手洋槍坐陳側﹐倦則少寐﹐聞風鳴鳥啼輒起﹐覘視無所見﹐乃復還坐。歲餘始達江西。陳家見子歸﹐大喜﹐無少長皆出拜劉先生﹐館先生上捨﹐酒食服禦﹐惟力所能致。鄰里亦爭具酒饌迎劉先生﹐月餘不絕。宗漢厭其擾﹐堅請歸。陳家酬之三千金﹐衣服玩好稱是。宗漢皆無所受﹐取二十金﹐買舟而歸。

蔣編修士銓乞假居南昌﹐一夕﹐夢神使告曰「閻摩王升天﹐舉公自代﹐請到官期。」蔣曰「吾有母在﹐且家貧﹐筆耕爲養﹐寧可爲冥官﹖」使曰「果爾﹐請早料理﹐三月後當更來迎。」旣醒﹐心惡之。蔣素與彭布政善﹐因往告彭﹐且屬老母。彭慰解之。旣而蔣果病﹐醫巫弗廖。兩月後﹐病益甚。蔣母素奉佛﹐持《金剛經》至﹐是日就榻前誦經﹐冀佛垂佑。蔣病革﹐昏瞀見庭中車馬鹵簿甚盛﹐甲士神將夾立﹐若候迎者﹐心甚惶怯。忽聞空際梵唄聲﹐一金人乘雲趺坐﹐旁立神將仗節指揮﹐庭中車馬將士皆漸縮小﹐如盤如盂﹐如豆如芥﹐頃之盡滅。蔣驚汗而寤﹐病遂瘞。袁簡齋贈蔣《相畱行》有云「君心𨿽不寧﹐較之閻羅包老或有情﹔我詩𨿽不工﹐佛經梵語將毋同。」蓋指此也。

阮文達公生時﹐父夢胡稚威來謁﹐且曰「當以《余吷》張公門戶。」﹝按稚威制藝稿名《余吷錄》﹞﹐後文達官浙江學政﹐道憩村捨﹐見案上有稚威殘稿﹐老嫗坐績﹐則稚威妻也。詢死日﹐符己生辰﹐憬然若寤﹐因厚贈嫗﹐收殘稿刻之﹐卽今所傳《石笥山房集》也。文達公客﹑會稽顧君爲餘言之。﹝《隨園文集》稱稚威子舉鄕試﹐憤父積學不遇﹐取遺稿盡焚之﹐袁﹑胡同時﹐語當不妄。﹞

田興恕微時﹐刈艸爲業。鄰有官都司者﹐興恕得艸﹐輒賣與之。一日往﹐後﹐都司家已買艸﹐興恕沮懊﹐倚門嗟嘆。都司女聞之﹐謂其父曰「貧兒待此以餐﹐盍畱之﹐備來日用。」父從其言。興恕大喜﹐歸途自誓曰「妮子解事。苟富貴﹐當與共之。」後數年﹐興恕以軍功官貴州提督欽差大臣﹐乞假歸省。都司女猶未嫁﹐竟媒娶之﹐鄕人傳爲佳話。

市中鬻菜者多宿浸水中﹐香味皆失。丙子春﹐余移居北門﹐環宅皆菜﹐就圃買之﹐始識眞味。因賦詩曰「市遠求無缺﹐園蔬近隔墻。晚菘蒙露白﹐新韭迸沙黃。淡泊函元气﹐溫醇發妙香。廿年商學圃﹐眞味愧初嘗。」

趙甌北詩才大學博﹐而過於縱肆﹐不免滄海橫流﹐惟能以詩說理﹐博辧無礙﹐亦一奇也。今錄其古詩云「惠迪從逆凶﹐此以常理訓﹐若在塵劫時﹐未可一槪論。試思一代興﹐殺人若屠釁﹐翻借誅戮慘﹐肇啟升平運。揆以陰騭理﹐顚倒安可問。由來天地間﹐惟气所摧振。當气有衰旺﹐何論理逆順。李堂偃月深﹐秦閣格天峻﹐悉保祿位終﹐世謂報施紊。豈知得气厚﹐天亦難下刃。吾言偶到此﹐毋乃近乎忿。君子守其常﹐終當安素分。」

甌北詩多好戲謔﹐有足令人噴飯者﹐略舉一二﹐以佐談資。《後園居》詩云「有客忽叩門﹐來送潤筆需﹐乞我作墓志﹐要我工爲諛。言政必龔黃﹐言學必程朱。吾聊以爲戲﹐如其意所須﹐補綴成一篇﹐居然君子徒。核諸其素行﹐十鈞無一銖。此文倘傳後﹐誰復知賢愚﹖或且引爲據﹐竟入史冊摹。乃知靑史上﹐大半亦屬誣。」又《戲老》云「龍鐘老年人﹐未死先作鬼。鬼者人所畏﹐遇輒思遠避。老人亦復然﹐所至令人悸。寒松骨淩兢﹐凍梨面垢膩﹐自然生威嚴﹐非必性情戾。兒怕責淵明﹐妾不媚鄒忌﹐一聞曳履聲﹐先托下帷肄。偶逢少年客﹐寒暄語未旣﹐察其眉睫間﹐早露引退意。如況婢僕輩﹐聞呼彊一至﹐勉效趨走勤﹐貌恭神已異。只有諸童孫﹐貪翁含飴飼﹐辟咡時一來﹐得食又掉臂。嗟哉老至此﹐眾畔親亦棄﹐𨿽尙廉頗健﹐已同伯有厲。應號活死人﹐讕語聊自戲。」

何編修紹基工書﹐有重名﹐達官富商賫金幣求之﹐往往弗得。嘗之永州訪楊翰﹐距城數里﹐忽覺饑倦﹐困憩村店具食。時資裝已先入城﹐食已﹐主人索錢。紹基無可與﹐請爲作書。主人不可﹐乃質衣而行。楊翰聞之﹐笑曰「何先生書亦有時不博一飽耶﹖」

方望溪文集中﹐載湯文正公逸事四則﹐其一爲門生某陳說鹽獘﹐詭加詰駁﹐旋卽行之。其畜可用耶﹐不宜詰駁﹔其人難信耶﹐默而置之﹑徐而行之可矣。陽駁而陰從之﹐以詐教人﹐豈待弟子之道哉﹗其一爲杖殺某優事。優罪當殺﹐準法殺之可也。杖之不殊﹐而又杖之﹐輾轉半年而後殺之﹐豈先王哀矜不忍之心哉﹗謂必如是乃足懲惡﹐則凡罪重者皆當輾轉殺之而後可﹐先王何以不爲也﹖此張湯﹑郅都所爲。賢者之過﹐至不可訓﹐而苞乃舉之以示後﹐且自誇於道有聞﹐文章能知體要﹐謬亦甚矣﹗

元遺山七律喜用疊字﹐而痕迹未融﹐正其才力弱處。若老杜「無邊落木蕭蕭下﹐不盡長江滚滚來」﹐不復見爲疊字﹕「穿花蛺蝶深深見﹐點水蜻蜓款款飛」﹐則更以疊字寫生矣。

卷之四

黃河之患﹐宋以前常在北﹐宋以後常在南。近歲以來﹐河已北流﹐而江淮間水患下止。蓋淮水入海之道﹐久爲河奪﹐河𨿽北徙﹐而淤澱益髙﹐淮仍不能入海﹐是南北交困矣。阜寧裴蔭森有《上河督請復淮水故道書》云「竊職等分隸淮﹑揚﹑海各屬﹐親見連年淮水爲災﹐而去年淸水潭漫衍﹐下流十數州縣﹐俱成澤國。頃歲以來﹐河流漸北﹐而江淮水患不衰﹐則其過在淮而不在河也。淮路久爲河奪而不能自達於海﹐因而泛濫爲災﹐日增無已。伏思川瀆必有尾閭﹐始無壅遏之患。今楊莊東之廢黃河﹐至云梯關以下入海﹐卽禹時故道也。《禹貢》導淮自桐柏東會於泗沂﹐東入於海。虞﹑夏以來﹐未之或變。自宋﹑明黃河南徙﹐淮水尾閭遂爲黃奪。日久沙墊﹐海口益髙﹐淸口益塞。淮不能入海﹐壅於洪湖﹐始爲患於淮揚。泗不能入海﹐壅於中河﹐始爲患於徐海。潰決之害﹐或三四年﹐或八九年﹐小則漂廬舍﹑沒田疇﹐大則灌城邑﹑殺民人﹐其慘視兵劫爲更甚。不獨流離沈溺﹐民被其災﹐卽賑貸堤防﹐蠲租減稅﹐亦大爲國家之累。在當時河與淮合﹐浚治實難﹐今則河水日北﹐河淮之間皆成陸地﹐頗易施工。宜及此時浚鑿故道﹐導淮入海﹐庶幾沿淮州縣﹐永無昏墊之災。伏乞究臺據情入告﹐借發帑金四十萬兩﹐遣官浚修﹐工竣後按畝分攤﹐代徵歸款。或謂當此軍興財匱之時﹐安得閒款供此不急之需﹖不知朝廷養兵擊賊﹐爲民也﹐浚河導水﹐亦所以爲民也。蘇軾曰﹕國之有民﹐猶魚之有水﹐樹之有根﹐民心一日不去﹐則國勢一日不傾。軍興至今﹐百姓不惜捨身命﹑輸錢幣﹐以助將帥殺賊者﹐正以數百年來﹐列聖相承﹐無日不以保民爲念。偏災未告﹐賑貸先施﹐尺水方濡﹐堤防已設。厚徳深恩﹐沁敷甚久﹐故能快然收效於一時也。今民逢洪災﹐疾呼哀吁﹐而官長不爲之計﹐則艸野之心﹐必有愀然以悲﹑泊然以解者﹐他日有事﹐何以責其急公﹗仰推大君子爲國培元﹐爲民捍患﹐必不憚此經營。故敢合詞呈請﹐並具圖說以聞。」

湖南賈公祠落成﹐或請黃海華擬聯。黃隸筆書曰「謂先生不善處才﹐殊非篤論﹔在今日正當痛哭﹐未見斯人。」或咋舌﹐不敢用。

曾文正公善撰挽聯﹐嘗撓其門生某婦云「得見其夫爲文學侍從之臣﹐𨿽死何恨﹔側聞人言於父母昆弟無間﹐其賢可知。」又挽胡文忠公云「逋寇在吳中﹐是先帝與藎臣彌畱憾事﹔薦賢滿天下﹐願後人補我公未竟勛名。」又楊性農挽蛻園主人聯云「良會渺難追﹐記頻年柔櫓搖來﹐每當黃菊開時﹐叨陪末座﹔名園猶在望﹐悵一夕涼飈颯起﹐莫向碧篁深處﹐重問主人。」

程某總督雲貴時﹐有小官詠炭云「一味黑時猶有骨﹐十分紅處便成灰。」程聞之﹐卽署爲巡捕。程非甚賢﹐而重才若此﹐想見道光以前﹐風流未泯。

張九鉞《陶元詩集》﹐才思俊逸﹐雅近靑蓮。相傳其父嘗請子於衡山﹐夢一僧對之微笑。逾年﹐遂生九鉞。九鉞早慧﹐八歲隨父遊衡山﹐寺僧出一對云﹕心通白藕。九鉞應聲曰﹕舌湧靑蓮。僧大喜﹐鳴鐘鼓集徒眾共拜九鉞﹐父驚問故﹐僧曰「吾師園寂時﹐畱此語云「能對者﹐吾後身也。」今公子對符﹐知卽吾師﹐故致敬耳。」九鉞臨終有詩云「擔柴運米百無能﹐自讀《楞嚴》自剪燈﹐夜半萬緣鐘打盡﹐前身南嶽一枯僧。」是所傳不虛也。

洪稚存謂張船山詩珠光三分﹐劍气七分﹐吳蘭雪詩劍气三分﹐珠光七分。余謂吳詩纖﹐張詩滑﹐皆未足名家。凡物自無乍有則奇﹕結繩之世文字奇﹐橧巢之世宮室奇﹐刀矛甲兵之世槍炮奇﹐今日機器之可駭者﹐不數十年﹐皆燕函粵鎛矣。究之彊弱之分﹐在人而不在藝﹔勝敗之分﹐在气而不在器。擾擾者何爲哉﹗

宋末﹐福建王烈婦﹐爲元將所擄。將艷其色﹐欲妻之。婦曰「必爲故夫服喪期年乃可。」將許之。未幾﹐元兵凱還﹐婦隨將俱北﹐至浙江嵊縣之淸風嶺﹐詭托瞻眺﹐嚙指血題詩石壁﹐墜崖而死。士人作廟祀之。楊鐵崖題詩云「介馬駝駝百里程﹐淸風嶺上血書成﹐只應劉阮桃花水﹐不似巴陵漢水淸。」楊無子﹐析禱甚備。一夕﹐夢神責之曰「爾題王烈婦詩﹐懷疑砭刺。貞魂訴天﹐判絕爾嗣。尙何求乎﹗」楊驚寤自訟﹐因更賦詩云「天荒地老妾隨兵﹐天地無情妾有情。指血嚙開霞嶠赤﹐苔痕化作霅江淸。願隨湘瑟聲中死﹐不逐胡笳拍裏生。三月子規啼斷血﹐春風無淚寫哀盟。」後數年﹐遂生子。

嘉慶時﹐有齊二寡婦者﹐亦以白蓮教作亂﹐剽悍無敵。齊少工技擊﹐嘗隨夫鬻技四方﹐能著弓鞋踅立馬上﹐馳騁不墜。夫死﹐祝發尼寺。寺多常住﹐官覬利之﹐誣老尼通賊﹐系之獄﹐籍其產。齊素以拳勇教習﹐市裏遊俠﹐多出門下﹐乃共謀纂老尼。旣劫獄﹐則眾不可散﹐遂據山爲亂。齊亦攺服﹐曁面首﹐不復初志矣。張船山《寶雞縣題壁》末章云「嫠也橫行起禍胎﹐桃花馬上看重來。不貽巾幗先逢怒﹐欲辧雌雄已自猜。黃鶴特翻貞女調﹐白蓮都爲美人開。請纓便是秦良玉﹐可惜徵苗失此材。」蓋指此也。《聖武記》以爲教首王林妻﹐乃據當時奏報耳。

趙耘菘詩﹐才气縱橫﹐記聞賅博﹐以載籍佐其馳騁﹐𨿽偭規錯矩﹐猶能雄視一時。後人無其才學﹐而專師其馳騁﹐則盲詞瞽曲﹐皆登作者之堂﹐風雅掃地矣。

隨園詩學香山而加以新巧﹐兼有公安﹑競陵之長﹐亦兼有兩家之獘。然袁詩言情﹐實有獨至之處﹐如《送女還吳》云「柏舟此去雪盈途﹐一曲離鸞萬木枯。後會自然來世有﹐佳期怎柰半年無。好如郎在安眠食﹐莫帶啼痕對舅姑。娣姒成行偏汝獨﹐未知何處續遺孤。」婉轉眞摯﹐香山不能過也。

曾國藩移軍安慶時﹐與江西巡撫沈葆楨約﹕釐捐均歸大營﹐有事則分兵回救。旣而江西寇四起﹐曾軍益東﹐葆楨懼救不時至﹐上疏請畱釐金養兵﹐詔許之。國藩疑葆楨賣己﹐絕不與通。葆楨以書謝﹐亦不答。會陳右銘遊江南﹐聞之﹐往見國藩﹐從容言曰「舟行遇風﹐舵者﹑篙者﹑槳者頓足叫罵﹐父子兄弟若不相容﹐須臾風定舟泊﹐置酒慰勞﹐歡若平時。甚矣小人喜怒之無常也。」國藩曰「向之詬﹐懼舟之覆﹐非有私也。舟泊而好﹐又何疑焉﹗」右銘曰「然曩者公與沈公之爭﹐亦懼兩江之覆耳。今兩江已定﹐而兩公之意不釋﹐豈所見不及船人哉﹖」國藩大笑﹐卽日手書付沈﹐爲朋友如初。

湘潭空靈峽﹐有詩僧鹿門者﹐以儒書授徒﹐絕不交遊募化﹐殆墨名而儒行者。嘗記其佳句云「怪石疑藏雨﹐枯風不受秋。」又﹕「壞墻叢艸護﹐孤艇亂流欺。」又﹕「麓山靑不斷﹐湘水碧無聲。」皆有五僧遺意﹐惜不得其全稿。

錢箋杜詩專以辭句附會時事﹐且引《通鑑》爲證﹐似乎一字一句皆有所指者。不知杜公奔走四方﹐朝廷治亂豈能盡知﹐卽偶有見聞﹐歲月懸隔﹐安能一一吻合﹖固哉﹐蒙叟之說詩矣﹗

粵寇自咸豐二年陷江寧﹐四出攻掠﹐江南北失城踣將無虛日。朝廷命將徵討﹐數不利。諸將近者去城數十里﹐遠者或屯揚州。十年春﹐將軍和春兵潰﹐提督張國梁戰死。賊益張﹐盡陷江南﹑浙江諸郡縣。四月﹐以曾國藩署兩江總督。國藩由江西移軍祁門﹐規取江寧﹐令曾國荃將萬人攻安慶。安慶﹐江寧之表﹐賊守堅﹐急不可拔。久之﹐徽﹑寧復陷﹐賊更由休寧上犯祁門。祁門軍大震﹐國藩與數百人走保東流。會國荃攻下安慶。先是安慶賊列營城外﹐與國荃相持﹐又劫撚賊爲援﹐時牽國荃軍﹐國荃分兵擊撚賊﹐再破之﹐撚賊不敢近﹐乃專力攻城﹐盛署立城下督戰﹐槍傷其脇﹐血汗濡跗不卻﹐日夜攻戰凡兩年﹐至是始克。同治元年三月﹐國荃合水軍進攻沿江諸寇屯﹐壬申克宣城﹐癸酉克金柱關﹐甲戌收蕪湖。五月甲申進屯雨花臺。自向榮﹑和春以兵七萬屯守八年﹐卒潰退﹐國荃軍不滿二萬﹐獨往屯之。國藩聞大驚﹐手書誚讓﹐令趣退﹐且書告諸將﹕「吾弟輕蹈死地﹐必無萬一﹐幸諸將務各全軍﹐毋從俱死。」國荃報曰「諸軍士自應募起義﹐人人以攻金陵爲志﹐今不乘勢薄城下﹐而還軍待寇﹐則曠日持久﹐非利也。若捨金陵﹐別攻寧國﹑廣徳﹐或取潁﹑壽閒地﹐則將士無所見功﹐有去公而歸耳。且賊方分據蘇﹑常﹐聞江寧攻急﹐必更來援﹐兄遣別將間襲蘇﹑常﹐賊必駭凶﹐吾因而乘之﹐殄賊克城﹐在此舉矣。」﹝東湖定安久客曾氏﹐嘗見文正公與諸將往來手札數十通﹐皆奏報所不載者﹞竟不退。國荃屯雨花臺城外﹐賊壘環錯﹐百數十戰小勝﹐迄未能下。秋八月﹐僞忠王李秀成自江蘇﹑僞侍王李世賢自浙江領兵來援江寧﹐眾六十萬號百萬﹐東自方山﹐西至板橋鎭﹐列營百餘﹐圍國荃軍數重﹐與彭玉麟﹑楊嶽斌水師不得相聞﹐安慶文報皆絕。諸將大恐﹐謀潰圍就水師退保蕪湖。國荃曰「吾初進屯﹐寧不計此﹖賊𨿽眾無紀﹐積十餘年未嘗大戰﹐故勢益張。今散漫江浙﹐不可徧擊。致之來﹐一大創之之餘﹐眾必解﹐吾乃得專力江寧耳。願共盡力﹐必不使諸將爲三河軍也。」乃分軍爲三﹐以兩軍防城賊侵襲﹐自將一軍當援賊﹐疊石爲髙壘﹐環以重濠。賊並力急攻﹐國荃與諸將日夜拒戰﹐更代眠食﹐夜率死士斫賊營﹐或燃炬鼓噪以驚擾賊。賊終不卻。閏月己酉﹐賊復鼓眾攻國荃軍﹐負板攜艸土﹐塡濠而進。國荃開壁擊之﹐炮傷頰﹐流血被頸﹐更戰良久﹐賊乃退。無何﹐賊又爲地道攻國荃營﹐國荃覺﹐輒掘斷之﹐灌以污穢。九月辛酉﹐西南壘賊偃旗東行﹐出雨花臺後﹐國荃望見﹐驚曰「是必有故。」急選精卒往護東面屯。須臾﹐東面地道火發﹐壘崩﹐賊擁進。國荃親率將士禦之﹐自辰至午﹐戰甚苦﹐賊不可敗。諸將持短兵接戰﹐斬數百級﹐賊始敗走。國荃將劉連捷﹑蕭開印等復往來掘賊地道﹐且掘且戰凡兩月﹐大小數十戰。冬十月癸未﹐國荃分遣曾貞干等西出三汊河﹐攻江岸賊﹐李臣典﹑朱洪章﹑劉連捷等攻東路賊壘。平旦﹐焚賊四壘﹐諸壘賊皆出﹐國荃軍殊死戰﹐賊敗亂走﹐江岸賊亦驚﹐國荃軍乘之﹐大破賊。追至牛首山﹐斬七千級﹐俘四百人。會彭玉麟﹑楊嶽斌等亦破賊於蕪湖﹐六戰皆捷。至是賊精銳略盡﹐而國藩所畱李鴻章兵已由上海徑襲太倉﹐賊倉皇回救﹐其勢益衰。二年五月﹐國荃復會彭玉麟等攻江岸賊壘﹐戰五日夜﹐奪賊壘數十。國荃度賊援絕﹐乃專力攻城。秋七月壬子﹐攻印子山﹐戰一日夜﹐癸丑﹐克之。甲子﹐遣蕭慶衍等攻上方橋﹐甲戌晦克之。八月丙戌﹐別將陳湜等攻破江東橋石壘﹐賦阻水爲營﹐築石壘髙數丈﹐袗以木城﹐列炮堅守。陳湜攻之數月﹐將士死傷過半﹐未能下。湜憤甚﹐令戰士盡置火器﹐持短兵踴躍而登﹐乃克之。九月﹐疊克中和橋﹑雙橋門﹑七甕橋﹑方山﹑士山﹑上方門﹑髙橋門﹑秣陵關﹑博望鎭諸壘﹐於是東西南三面皆官軍屯﹐惟鐘山賊壘未下﹐賊糧運及洋人援兵皆由北門出入。十一月﹐國荃爲地道攻之﹐不克﹐士卒多死。三年春﹐正月癸亥﹐國荃復率諸將攻鐘山﹝王闓運《湘軍誌》稱正月戊午﹐按歷屬十六日﹐而曾文正奏議稱十六日始令陳萬合﹑胡克安帶桂後等營由艸鞋夾登岸﹐而朱蔭桂率黎冠湘﹑彭繼祥等繼進﹐將欲移營城北云云。是十六日尙未攻鐘山也。疑王《志》有誤﹞﹐賊守甚力﹐槍炮子雨注﹐城賊復出應之。諸將力戰﹐敗城賊﹐蟻附登山﹐死傷相繼﹐進不止﹐遂奪賊壘。賊設守尢重北門﹐環城多爲石壘﹐於鐘山上作大城﹐號曰天堡﹐又於山脊入城處作大城﹐號地堡。官軍進屯明陵﹐則出眾力爭之﹐向榮﹑和春皆以此敗。國荃圍攻幾二年﹐破寇壘以百數﹐終未至城北。及破鐘山﹐乃移軍屯守﹐更增築壘﹐屯軍五六千﹐遏北道於玄武湖﹐阻水爲塹﹐城圍始合。賊糧運旣絕﹐窘迫請降﹐國荃弗許。或勸如蘇州故事﹐國荃曰「賊叛亂十餘年﹐毒徧天下﹐受而赦之﹐損國威﹔詐而殺之﹐虧國信﹐吾不爲也。」督諸將日夜攻薄﹐時有俘斬。而江寧城最髙堅﹐賊又善守﹐終莫能下。國荃於朝陽﹑神策﹑金川諸門外鑿地道十餘處﹐賊爲月城﹐穿深濠斷之。三月癸亥﹐國荃進攻月城﹐與賊相搏四晝夜﹐士卒死者三千餘人﹐然後克之。五月己巳﹐復克地堡城﹐屯龍膊子﹐俯瞰城中﹐將士分番炮擊﹐日夜不休﹐城堞皆圯﹐近陴數丈﹐人馬不能行立。又爲地道三十餘處﹐賊輒於城內穿地斷之﹐士卒多死。最後李臣典於城外爲炮臺數十﹐將士番上轟擊﹐當炮多處更鑿地道﹐乃得成。六月甲申﹐國荃以地道旣成﹐選步將最勇者武明良﹑伍維壽﹑朱洪章﹑譚國泰﹑劉連捷﹑張詩曰﹑沈鴻賓﹑羅雨春﹑李臣典九人﹐約共先登。乙酉晌午﹐地道火發﹐城崩二十餘丈﹐煙塵騰湧﹐磚石迸飛﹐聲撼地殷殷若雷﹐人馬眩僕。賊更以火藥下燒我軍。國荃與諸將冒煙火登城﹐所擊斬以萬計﹐獲僞忠王李秀成及他僞王十餘人﹐奪門間出者﹐復追斬之數千級。洪秀全先一月死﹐其子洪福瑱﹝王闓運《湘軍誌》謂洪秀全子實名福﹐以僞印福字下並刻眞王二字﹐故奏報誤作福瑱﹐未知何據﹞先於僞宮中作隧道走廣徳﹐江淮潰賦數萬人擁之走浙江﹐左宗棠迎擊﹐敗者更走江西﹐爲江西將席寶田所擒。餘黨散走廣東﹐鮑超追破滅之。

粵寇之平﹐謀始於曾國藩。轉軍實器甲﹐扼長江斷賊往來﹐則駱秉章﹑黃冕﹑胡林翼功最多。力戰勞苦﹐獨任艱危﹐則曾國荃爲最。國藩旣爲大將﹐益務克己謙讓﹐每戰勝推功諸將﹐於國荃事多抑不言﹐國荃亦不自言﹐故其事不甚著。﹝旣克江寧﹐國荃告歸﹐國藩手書「講讓堂」三字﹐使顏所居。語見曾公事略﹞龍山人周光正﹐從軍江寧十餘年﹐述先後攻戰狀甚詳﹐因敍錄之﹐以備史家度采。﹝武岡鄧輔綸曰「曾氏昆弟並受封爵﹐人多疑弟以兄貴﹐其實不然。東流之奔﹐使非安慶遽下﹐則全局皆壞﹐何有功名﹖是兄因弟貴也。」阜寧裴蔭森曰「軍興以來﹐官軍克城﹐多賊棄我取﹐惟安慶﹑江寧﹑常州三城﹐確由血戰得之﹐而江寧攻戰尢苦。」﹞

熊傳筠﹐長沙人﹐父少牧﹐卽隨文慶入闈閱卷者也。傳筠少業農﹐不甚讀書﹐獨以勤孝聞鄕裏。年二十四﹐父母爲議婚﹐傳筠辭曰「兄弟皆讀書﹐當仕宦﹐獨吾得間奉親﹐娶必分我心力﹐且婦不皆賢﹐吾教難恃﹐吾寧已也。」彊之﹐終不可﹐力耕養親。父食肉嗜近肋處﹐所居遠市﹐不常得﹐傳筠五更卽起﹐入市買肉﹐歸具晨餐﹐終歲不誤。又善種菜﹐以盆具土種之﹐候寒燠出入曬灌﹐往往非時得食﹐如神仙家所言。嘗有客至其家﹐已冬月﹐傳筠父猶食茄。後數年﹐父死﹐傳筠亦衰﹐不復種菜矣。

初彭齡﹐本姓祁﹐朝考受職時﹐上諭誤作「初」字﹐遂攺姓初。後官某省巡撫。其父家居﹐受客金﹐以書屬事﹐彭齡並父書奏之。上惡其矯訐﹐責令回裏閉門思過。聖人舉措﹐至公至明﹐𨿽巧宦無所用矣。

宣宗朝頗抑捐班。有某知縣由監生援例﹐旣以卓異入都﹐上召見﹐問曾讀書乎﹐曰「屢應鄕試。」「然則能制藝乎﹖」曰「能。」上曰「昨夜偶破一題未就﹐汝試續之。題﹕周有八士﹐至季隨。文上句云﹕八士已有其七。」某凝思須臾曰「皆兄也。」上大喜﹐曰「苟如是﹐捐班何害﹗」卽授知府。

道光初﹐曹太傅振鏞當國﹐頗厭後生躁妄。門生後輩有入禦史者﹐見必戒之曰「毋多言﹐毋豪意興。」由是臺諫務循默守位﹐寢成風俗矣。然太傅廉淡﹐亦有不可及者。陶文毅公澍總督兩江時﹐以商人借引販私﹐國課日虧﹐私銷自暢﹐至有根窩之名。謀盡去之﹐而太傅家舊業鹽﹐根窩尢夥﹐澍又出太傅門下﹐意頗難之。因先以書問太傅﹐答曰「苟利於國﹐決計行之﹐無以寒家爲念。世寧有餓死宰相乎﹖」澍遂奏請解章﹐盡革前獘。

蒲城王定九相國鼎﹐深以和議爲恥﹐將死﹐具遺疏﹐極論穆彰阿朋姦誤國﹐薦林則徐公忠可大用﹐且囑子停屍待命﹐殮毋衣冠﹐祭葬毋具禮﹐蓋仿史魚前事也。鼎死﹐門下士某以危言劫其子﹐疏竟不上。或云鼎死仰藥﹐未知孰是。

乾隆時﹐朱某以縣丞待缺陜西﹐娶數年矣﹐衙參聞按察司有女甥擇婿﹐朱心動﹐歸卽愁嘆﹐語其妻曰「適聞卿母病危﹐柰何﹖」妻請歸省﹐朱遣僕送之﹐密以六百金與僕﹐謂曰「人與金皆若有之﹐南北住所之﹐無爲我累﹐足矣。」僕大喜﹐竊載以奔。朱因凂客爲媒﹐娶按察甥女。朱固權譎善營幹﹐按察又多奧援﹐展轉援系﹐竟至封疆。朱行事率多類此﹐時稱爲「雙料曹操」。同治間﹐有某官者﹐以巧侫遽躋權要﹐而鄙俗不文﹐人號「半截嚴嵩」。亦巧對也。

《湘鄕縣誌》載同治初有上元黃烈女者﹐爲亂兵所掠。道出湘鄕潭市﹐粘書旅壁云「余姓黃氏﹐名淑華﹐字婉梨﹐江南上元縣人。父秉良﹐諸生﹐先卒。長兄乃珪﹐亦諸生。仲兄乃璋外出。叔兄乃瑾亦習舉子業。余家陷賊後﹐兩兄力於農圃﹐家賴以給。時余方五歲﹐弟乃璧三歲﹐家故多藏書﹐暇則課余及弟﹐嘗取古今節烈事詔余﹐且勉之曰「余家逼處城中﹐城克﹐必及於難。愼弗苟且偸生﹐以玷先徳。」壬戌﹐將以余字某氏﹐余請曰「余家居此﹐犰燕巢幕上﹐朝不保夕﹐何以婚嫁爲﹗」遂止。今歲六月﹐官軍復金陵﹐余方慶出水火而登衽席矣﹐孰意克城之二日﹐則有亂兵至﹐殺二兄於庭﹐乃入括諸室﹐一壯者索得余﹐挈以出﹐弟牽其衣﹐母跪而哀之﹐彼怒曰「從賊者殺無赦﹐主帥令也。」遂殺母及弟。長嫂至﹐又殺之。掠余行﹐而仲嫂則不知何往。余時悲痛哭詈﹐求速死﹐彼大笑曰「余汝愛﹐不汝殺也。」遂系余於其居。旋遷於舟﹐溯長江而上。夫茫茫大江﹐余非不得死所﹐惟恨以余累及老母嫂弟。今旣與之同行﹐不思所以報之﹐徒死何益﹖昨至湘潭﹐捨舟登陸﹐余意甚喜﹐將以此行殺之。孰意天不余佑﹐適有與之偕行者。夫以一孱弱之身﹐逼處於二壯夫之側﹐殺之實難﹐污我甚易﹐倘不速死﹐恐無顏立於人世。然死𨿽已決﹐究未知何術以死﹐何地以死也。因自述顚末而書之。紙一﹐帛一。帛懷於身﹐紙糊於壁﹐並作十絕以附於後。時甲子九月十六日﹐十七齡女子自序於湘鄕潭市之旅店。」越日﹐關王橋旅捨有一女子縊死﹐二壯夫一死於毒﹐一死於創。撿女屍﹐衣褌皆密縫﹐懷有帛書﹐與潭市粘壁同。乃知卽黃烈女﹐蓋已計殺二人矣。按縣誌載書後尙有絕句十首﹐玆不具錄。

山陽程允元﹐幼聘山西劉登庸女。劉官直隸﹐旣歿﹐流寓天津﹐程家亦中落﹐遂不相聞。女年漸長﹐家人相繼死﹐居尼寺﹐紉繡自活。或勸之嫁﹐暫不可。尼使效己﹐亦不應。乾隆四十二年﹐程附糧舟北上﹐艤舟天津﹐聞岸上人談貞女事﹐心疑之。往訪﹐果所聘也。歸述於同舟﹐同舟人竟相傳告﹐糧官某聞之﹐屬天津知縣爲合婚焉。時夫婦年皆五十餘。總督上其事﹐詔建義夫貞婦坊旌之。

惲子居《大雲山房集》有《書史記魯仲連鄒陽傳後》云﹕太史公以鄒陽附魯仲連傳﹐自《索隱》疑其時代懸隔﹐後人不得附傳之故﹐遂疑《漢書》鄒陽說王美人兄以解梁孝王之難﹐與魯仲連解邯鄲之厄同。夫王美人之事﹐宵人由竇者所爲﹐豈足以辱仲連先生﹗敬蓋讀是傳而知太史公之傷之也。夫翕訿者據髙位﹐愚賤者服先畝﹐天下之士﹐不能待死牖下﹐又不能通籍於天子之庭﹐則挾技以遊於諸侯間耳。而諸侯者方且曰「是吾故豢之﹐是吾故不妨辱之殺之。」是故如仲連者飄然遠舉﹐不受羈紲爲可耳。不然﹐能不如鄒陽之受禍哉﹖今去太史公之時二千年矣﹐凡客遊者﹐不如仲連以策幹﹐卽如鄒陽以藝進。輕爵祿﹐則如仲連之髙﹔懷恩私﹐則如鄒陽之辱。由是言之﹐彼四公子之門﹐其擾攘何如﹐當有不可以意推者矣。故君子之就也﹐擇地而不違於義﹔去也﹐審幾而不傷於仁。」頗得史公微意﹐可爲儒者立身之規。

浙江某生﹐巧黠工詩﹐以詩干謁公卿﹐致官府佐﹐家亦漸饒。旣而病﹐甚懼不免﹐乃撰閻羅盛徳詩百韻﹐戒其子曰「我死卽焚之。」越日﹐病益進﹐瞀亂中見二卒持牌攜索傳王命﹐促往就鞫﹐因系以行。至一官署﹐堂宇崇敞﹐一人南面坐﹐色厲不可犯﹐卒隸旁列﹐捧仗環視。心知爲閻摩﹐趨入伏謁。王怒曰「汝卽某生耶﹖生平借詩媚人﹐以馬﹑阮爲臯﹑夔﹐以陶﹑猗爲韓﹑杜﹐變亂黑白﹐致陽世是非不明﹐罪孰甚焉﹗促赴阿鼻﹐無混吾庭﹗」某仰答曰「生性好善﹐稱譽不覺過情﹐實非有意。卽如大王功徳巍峨﹐某生前仰慕﹐曾見詠歌﹐豈貢諛耶﹗」因上其詩﹐王讀之未半﹐色稍和﹐旣畢﹐曰「人𨿽狡黠﹐詩才實佳。」旁一紅面虯須者叱曰「汝至此尙欲以詩脫罪耶﹖」王顧曰「毋然。浮詞媚世﹐差勝綺語導淫。且此輩亦爲貧累耳﹐徧地皆是﹐寧可盡誅﹖不如薄責遣之﹐使轉相戒。」因呼杖﹐杖畢﹐鬼卒推生出門﹐絆閾跌地﹐頓然驚寤﹐則死已二日奐。生自是不復作詩﹐有彊之者﹐非宰相以上不與。

明武宗時﹐庶常散館﹐有林某﹐多作古字﹐帝見卷中有「秌」字﹐因作「咊」字試之﹐林不能識﹐帝曰「秋可以作秌﹐和不可作咊乎﹖汝讀書少﹐故思以怪文陋﹐宜更勤學。」乃放歸。林旣出﹐通國揶揄﹐去畱無所﹐遂流寓京師賣字。一日﹐帝微行過之﹐見林書法秀逸﹐聯句亦佳﹐因問美才何不應試﹐乃鬻字也﹖林見帝儀服偉麗﹐意必貴人﹐因揖坐﹐告之曰「某故庶常﹐緣不識禦書﹐奉旨歸學﹐貧不能裝﹐故畱此耳。」帝曰「何不爲客﹖」林曰「人皆知逐臣﹐誰肯容者﹖」帝曰「吾當書薦。明日己午﹐候此毋誤。」林叩姓名爵裏﹐帝曰「久自知之。」遂去。明日向午﹐有內侍持黃封一﹑白金百兩授林曰「賫此親投﹐無竊發。」黃封大書﹕山東巡按開拆。林知有異﹐急辦裝東行﹐至謁巡按。閽者難之﹐乃委黃封而歸。俄店傭報巡按來謁﹐林倉皇接見﹐巡按曰「奉旨受代﹐請卽入署宣旨。」林偕往﹐啟讀則山東巡按之命也。

阮元初入翰林時﹐和珅爲掌院學士。一日﹐上從容謂珅曰「眼鏡別名靉叇﹐近始知之。」珅退以語元﹐且曰「上不禦此也。」未幾大考﹐詩題卽《靉叇》﹐元詩獨工﹐上嘆賞﹐拔置第一﹐不數年遂躋淸要。詩曰「引鏡能明眼﹐玻璃試拭磨。佳名傳靉叇﹐雅制出歐羅。窺戶穿雙月﹐臨池湛一波。連環圓可解﹐合璧薄相磋。玉鑑呈毫字﹐晶盤辧指螺。風中塵可障﹐花上霧非訛。眸瞭奚額此﹐瞳重不恃他。聖人原未禦﹐目力壽徵多。」

黑龍江以西多產人參貂皮﹐歲時貢備禦用及匪頒羣臣。咸豐時﹐俄羅斯屢求其地﹐朝廷不與。旣俄人復指他地爲言﹐地名不顯﹐將軍以爲甌脫﹐奏與之。及定界﹐地乃益東﹐知爲所紿﹐然已不可悔。自是參貂漸稀。故事﹕翰林入直兩書房﹐命下卽賜人參十兩﹑貂皮褂料一件。皮常贏﹐可制兩襲﹐貧者頗資賴。己未以後﹐不復賜矣。

曾國荃攻江寧﹐久不下﹐洋人請以兵助戰﹐如蘇杭故事﹐兵費半之。國荃不可曰「彼眈眈者可測乎﹖倚以破賊﹐將益輕我﹐是殺狼豢虎。」固謝之。洋人慍﹐更助寇攻我。國荃漫擊之﹐殺洋將七人﹐兵數百。洋人諱之﹐亦不復助寇。未幾﹐江寧亦下。

桐城張文和公七十壽辰﹐髙宗賜對聯云「潞國晚年猶矍鑠﹐呂端大事不糊塗。」常州陳文恭公薨﹐賜對聯云「執笏無慚眞宰相﹐蓋棺還是老書生。」

道光十八年鴻臚寺少卿黃爵滋奏禁鴉片煙一疏﹐富順倪印垣屬稿﹐廬江江開書之。後二人俱官陜西知縣﹐所至有聲。江尢負才略﹐工詩文﹐著《浩然堂集》。嘗記其《攬鏡》絕句云「隆眉大面好頭顱﹐畢竟天生有意無﹖昨夢短衣還射虎﹐不要李廣作前驅。」可想見其意气矣。

王漁洋《秋柳》詩﹐乃因勝國公主有嫁民間者﹐感興而作﹐非直賦秋柳也。後人不知本事﹐毀譽皆誤。試問「浦裏靑荷中婦鏡﹐江漧黃竹女兒箱」﹐與柳何涉﹖

嘉慶初﹐洪編修亮吉上疏極諫﹐由成親王代奏。上怒﹐謫戍新疆。伊犁將軍聞之﹐密奏洪某狂悖﹐至當以事誅之。上曰「亮吉之罪﹐不合上書藩邸耳。至其所言忠直﹐朕甚嘉之。近已裝潢成冊﹐日夕觀覽。汝安得以不肖之心迎測﹗」卽罷將軍﹐赦亮吉還。是時天久旱﹐命下之日﹐甘澍隨降﹐咸謂聖徳格天。亮吉《捲葹閣集》中有《百日賜環集》﹐蓋此時作也。

袁簡齋以習國書訛錯﹐攺官江蘇溧陽知縣。﹝國制﹕庶常年未二十者﹐許習滿字﹐每得畱館。﹞《落花》《殘雪》詩皆爾時托興所作。其詩醞藉和平﹐頗得風人之旨。今約舉之﹐《落花》云「小樓昨夜聽潺潺﹐十二瑤臺解佩環。有力尙能含細雨﹐無言獨自下春山。空將西子沈吳沼﹐誰贖文姬返漢關﹖且莫啼煙兼泣露﹐問渠何事到人間。」《殘雪》云「一別靑天路已遙﹐江山容得幾璚瑤。敢橫要路招人掃﹐且學輕冰著雨消。去有後先分冷暖﹐住無髙下任漂搖。輸他柳絮顚狂甚﹐轉得因風上九霄。」

乾隆時﹐浙江旱﹐詔蠲田租。湖州某令獨私取﹐民上訴﹐至於巡撫﹐皆不省。學政竇光鼐按視湖州﹐民素聞其直﹐更持糧券泣訴。﹝州縣徵民賦﹐聯書姓名銀數於紙中﹐分而各執其一﹐名曰糧券﹞光鼐以聞。巡撫固和珅黨﹐珅爲之解﹐仍下巡撫按驗。巡撫欲掩其事﹐未有計。會某道新自京來﹐亦和珅黨﹐因令詐爲欽差﹐至湖州索驗糧券﹐又迫光鼐出署﹐徧檢箱簏馳歸。先是湖州某生﹐受知光鼐﹐聞有使至﹐入見曰「欽差之來﹐意不可測﹐且安知非和相黨﹖今玆曲直﹐惟券是憑﹐宜少藏之﹐以備倉卒。」光鼐善其言﹐同趨密室﹐拆袍絮券。巡撫旣得券﹐則奏光鼐言妄。上問和珅﹐珅曰「光鼐不當負恩欺上﹐或受人欺耳。抑聞其在浙久﹐獨親信浙人也。」於是光鼐已三典浙學﹐故珅言之。上疑光鼐私妄﹐逮入都﹐親詰責之﹐詞色震厲。光鼐叩頭謝﹐謝已﹐裂袍出糧券呈驗。上大悟﹐復光鼐所﹐逮巡撫詣獄。左右多爲之言者。上慮入都將不果殺﹐密諭北道疆臣﹐巡撫所至﹐卽宣旨斬之。浙藩以下﹐竄僇有差。後數年﹐某生成進士﹐殿試傳臚﹐和珅微聞前事﹐散館時﹐摘其疵﹐攺授內閣中書。生告歸﹐終身不仕。

壽序入文集﹐始於明之陶安﹑震川。望溪遂循故事﹐文𨿽戾古﹐語多任眞。時俗多以浮詞砌飾﹐則愈下矣。余每爲人作壽序﹐輒慚忸數日。黃子壽五十初度﹐余爲序贈之﹐語質實﹐今錄之。序曰﹕余客湖南二十年﹐湖南賢士大夫鮮不相識﹐獨郭筠仙﹑易笏山﹑黃子壽最親愛余﹐余亦甚親愛之。三人者﹐學行志趣不同﹐而宅心肫厚相類。子壽與余蹤迹尢疏。子壽居南城﹐余居北城﹐數月或經歲始一相見。然子壽聞余有疾厄﹐𨿽大寒暑﹑病﹐必走問視﹐且告同人共相振救﹐若衛其身然。子壽家有餘財﹐貧貸者不甚責償﹐卽不貧者﹐故爲貧狀欺子壽﹐子壽輒置之。或告以詐﹐子壽終不信。奴或侵盜﹐斥去﹐數月復來﹐自陳悔過﹐卽畱之。復侵盜﹐亦終不覺。喜爲詩﹐不專一格﹐而衷性而發﹐無所飾塗﹐故其至者﹐𨿽古人亦不能過。行年五十﹐芚芚悶悶﹐無接搆之心﹐故𨿽善病不衰。今年中冬﹐值其生辰﹐友朋多以文祝﹐余最親愛子壽﹐故爲此序﹐代奉觴焉。」

龍山劉沛﹐孤介工詩﹐有《懷人》絕句十餘章﹐語多精確。《黃海華》云「心源志術辧無差﹐能吏通今古法家﹐可惜兩京賢牧伯﹐苦吟詩句老天涯。」《郭筠仙》云「海浸髙樓月似霜﹐安西旌節等投荒﹐船山自有經心在﹐不用恩封異姓王。」《羅研生》云「徵文識字老彌精﹐朴學無華愛研生。五十年來名下士﹐從無書札到公卿。」《張東野》云「風流江左眞名士﹐詞賦乾嘉好翰林﹐不駕輶軒持玉尺﹐一生孤負愛才心。」《郭樗叟》云「字法兵韜曲曲賅﹐靈犀分應妙能裁﹐裕陵擬奏通天表﹐第一軍機秉筆才。」《朱瞑庵》云「短衣長劍走江湖﹐肝膽無雙气太粗﹐猶喜聖朝文网闊﹐不成詩獄逮髯蘇。」

有某官奉總督命來湘按事﹐意气頗隆。或問楊海琴﹕「張委員於湘吏云何﹖」海琴笑曰「張公嘆其才盡下。」又有某君委母而奉外姑之官者﹐吳南屏微吟曰「遂令天下父母心﹐不重生男重生女。」說詩解頤﹐不在匡鼎之下。

長沙賈公祠﹐在大西門內﹐年久傾圮﹐無復儀觀。丁卯夏﹐余嘗過之﹐賦長律一章﹐有「癡心今並死﹐廟食總淒涼」之句﹐蓋傷之也。光緒初﹐新建夏芝岑觀察集資修復之﹐亭沼明紆﹐花術新秀﹐春秋佳日﹐遊人觴詠無虛﹐遂爲長沙勝迹。因更賦四絕﹐其二章云「寒林秋艸日斜時﹐淒絕文房弔古詩﹐豈意有人千載下﹐采蘋重奠賈公祠。」興廢舉墜﹐亦經國之一端。使天下之政事皆依於此﹐則治安庶幾矣。

張船山《寶雞驛題壁》詩﹐一時傳誦。後見湖北城樓亦有題壁詩﹐次張原韻﹐詞甚工麗﹐惜未抄錄﹐僅記一聯云「王倫奉使邀殊賞﹐武仲要君出創聞。」蓋指壬寅和議也。軍興時﹐廣西獨秀峯亦有題壁詩三十首﹐指事𨿽切﹐而詞不甚工。近有友人抄示黃鶴樓題壁詩﹐詞婉意深﹐頗異凡手﹐特錄於左。其一曰「長安冠蓋盛如林﹐馬廏論交半賞音。午夜慣拖張燕尾﹐滿朝誰測李貓心。風雲路熟瞻天易﹐沆瀣門多被澤深。一樣年勞循舊格﹐獨分蜺節步荊岑。」其二曰「恩門重認大諸侯﹐漢漾東西據上游。弔詭姓名占古迹﹐詐忠情款動夷酋。初心自不如元稹﹐火色誰能抑馬周。造事不窮時更達﹐好風吹上洞庭舟。」其三曰「龍文雞肋那能扛﹐濫擁旌旄鎭大邦。行意幾人誇乳虎﹐養姦隨處吠驚尨。明珠有脛離南海﹐楚寶無聲下漢江。父老至今談往事﹐淚波重疊注寒瀧。」其四曰「上相傳賢負聖慈﹐是何虫豸足匡時。呈身始末鄕評著﹐摩足心情小吏知。盡有田園綿世祿﹐忍將筐篚負恩師。喫虛偃月堂中事﹐也會風聞到憲司。」其五曰「到底防川令不行﹐臺章公論百僚驚。樞臣例不言溫樹﹐關節何由達上卿。簠簋愛書傷國體﹐頑讒銘語玷家聲。臨財未必全無辧﹐難遣中年舐犢情。」其六曰「窺觀時局嘆江河﹐更惜才臣取與訛。鑄鼎文深無可避﹐出笥圭玷豈能磨。早知白簡關名節﹐何不肯衫老薜蘿。髙位未終聲譽盡﹐一生貽誤早登科。」其七曰「帝聰言路一時開﹐禦史聲名達九垓。海外有人求艸稿﹐宮中連日嘆奇才。終當掃穴殲狐蠱﹐且用揚聲絕雉媒。獨夜倚樓瞻彗次﹐布新天意倘能回﹖」其八曰「一封專褫老姦魂﹐霜剪貂裘气不溫。銀手那能批國蠹﹐鐵肝終不負君恩。荒雞候夜貞心著﹐獨鶚摩霄諫品尊。從此大窮君莫慍﹐椒山祠宇砥乾坤。」

附錄

此書出後﹐郭意城爲余簽正數事。附錄於此﹐以待考定﹕

天津教案條﹕曾文正辦理此案﹐明知必遭時俗指斥﹐而考之事實﹐準之情理﹐勢不得不出於此。事外論人﹐原多任意髙下﹐及至中外交涉﹐則是非曲直﹐尢不能適得其平。此則敍述﹐似但沿世俗之論﹐未盡合當日情事。

錢江條﹕惠山在常州無錫縣﹐不在揚州。某之至揚州﹐似非督師﹐亦似非由籍起用。

駱文忠巡撫湖南條﹕此案交湖北主考錢寶靑查辦﹐未交總督。所逮問者王葆生﹑黃文琛﹑葆亨﹐無遣官逮左宗棠之事。宗棠至襄陽﹐胡林翼遣亟足尼其行﹐遂還就林翼﹐並未與郭嵩燾相遇。左入都在次年二月﹐其時樊案早結﹐未嘗一字牽涉及左﹐無辱之足懼也。總督遣所親赴都構陷﹐事或有之﹐密奏則必無其事。

和珅閽者條﹕所燒之車﹐似聞系和珅妾弟所乘﹐非劉二禿子。因所乘車違制而燒之﹐非因其不避道也。究因此事爲和珅所陷﹐由禦史攺部曹。

克復江寧條﹕向﹑和兩帥玫金陵﹐皆屯鐘山﹐偏重東面﹐計在保蘇浙餉路﹐而金陵上游無一兵﹐賊得乘間分擾江﹑皖。曾文正奉署兩江總督之命﹐卽奏以陸師循江岸而下﹐先踞金陵上游﹐然後可冀成功。原奏及李秀成供詞可考也。向﹑和潰退不在雨花臺。曾文正大驚﹐恐無其事。或賊上擾時囑國荃暫退﹐以顧後路耳。書告諸將﹐未必然也。

曾國荃攻江寧條﹕助賊者爲洋將白齊文﹐屢見文報章奏﹐洋人未嘗諱言﹐亦無洋兵數百。白齊文之助賊﹐非因曾國荃卻其相助﹐憤而出此也。

