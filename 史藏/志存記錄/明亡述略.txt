明亡述略

序明亡述略卷一明亡述略卷二平定耿逆記

序

嘗讀明史﹐自神宗﹑熹宗時﹐我太祖髙皇帝﹑太宗文皇帝創造宏業﹐啟辟疆宇﹐迨莊烈帝季年流賊李自成陷京師﹐而世祖章皇帝統一天下﹐江南﹑閩粵﹑滇黔以次皆歸版圖﹐明之所以亡﹐大淸之所以興﹐其迹燦然著也。昔周之先﹐太王﹑王季﹑文王累世修行仁義﹐商徳𨿽衰﹐不遽取而代之﹔至於武王﹐紂惡貫盈﹐乃始有天下。而其後﹐漢髙帝手三尺劍﹐崛起艸澤﹔唐﹑宋之祖﹐皆及身踐帝阼﹔明太祖﹐亦奮自匹夫。蓋歷戰國﹑暴秦前後五代之紛爭﹐金﹑元之亂﹐人心望治者久﹐以故取天下若斯之易也。莊烈帝勇於求治﹐自異前此亡國之君﹐然承神宗﹑熹宗之失徳﹐又好自用﹐無知人之識。君子修身齊家﹐宜防好惡之辟﹐而況平天下者乎﹖𨿽當時無流賊之蹂躪海內﹐而明之亡也決矣。惟學校教養之澤﹐涵濡人心﹐四方忠義之士﹐捐軀斷脰﹐迄國亡之後﹐猶不絕此﹐以見太祖法制之善﹐歷三百年而未敝也。居閒讀史﹐執筆學爲古文﹐著明亡之原委本末﹔而大淸積累之盛侔於周﹐亦卽因之見焉。鎖綠山人述。

莊烈湣皇帝者﹐諱由檢﹐神宗之孫﹐光宗之子﹐而熹宗之弟也。當熹宗時﹐太監魏忠賢用事﹐而與乳母客氏通﹐日引熹宗爲聲色狗馬之事﹐禦史楊漣首發其二十四大罪﹐魏大中﹑左光斗之徒﹐羣起擊之﹐皆爲誣死於獄﹐而榜海內賢人姓名數百人﹐削籍禁錮﹐名曰東林黨。歲常出遊﹐服物擬乘輿﹐所過士大夫迎拜稱九千歲﹐其橫如此。而客氏嘗以計墮張皇后娠﹐又譖殺裕妃﹐熹宗遂無子。以故熹宗崩﹐而莊烈帝卽位。帝素惡客﹑魏﹐皆置之法。其大臣將相﹐用捨皆取獨斷。天下望治平矣。

先是﹐神宗時﹐海內方富﹐而房山民上書請開礦砂﹐始命太監董其事﹐又徵關市雜稅﹐都邑要會﹐各置太監﹐兩使月有獻納﹐而天下皆騷然。及用兵東徼﹐乃增田賦充軍餉。帝卽位﹐再增之。當是時﹐大淸已取遼陽﹑廣寧而臨寧遠矣。

崇禎元年春三月辛巳﹐天赤如血。陜西饑﹐流賊四起。自是﹐天下連歲饑﹐賊日蔓延。又值延綏﹑甘肅勤王兵潰﹐合於賊﹐勢益熾。

三年﹐周延儒始爲首輔。

四年夏四月﹐太白晝見。楊鶴以縱賊遣戍。洪承疇代爲陜西三邊總督。

六年﹐周延儒罷﹐溫體仁始爲首輔。

七年春二月丙午﹐白虹貫日。陳奇瑜以縱賊遣戍﹐洪承疇代爲陜西﹑山西﹑四川總督。

八年﹐以盧象升爲江北﹑山東﹑河南﹑湖廣﹑四川總理。於時﹐軍餉之費蓋數百巨萬﹐而言利之臣益起。李璉者﹐江南武生也﹐上書請令江南富家報名助餉。大學士錢士升爭曰﹕此亂本也。都邑有富家﹐固貧民衣食之源也。今秦﹑晉﹑楚﹑豫無寧宇﹐獨江南稍安﹐此議出﹐則無賴亡命﹐相率與富家爲難﹐其勢不驅天下之民皆爲賊不止。其事乃寢。而廷議給值山東﹑河南富家﹐令買米菽輸京師﹐民益大擾。

九年冬﹐天狗見。豫州分野﹐熒惑如炬﹐在太微垣東南。

十年夏六月﹐太白經天。溫體仁罷﹐楊嗣昌始徵剿餉。帝曰﹕不集兵﹐無以平賊﹔不增賦﹐無以餉兵。朕勉從廷議﹐暫累吾民一年。其布告天下﹐使知爲民除害之意。

十二年﹐熊文燦以縱賊棄市﹐楊嗣昌代爲督師﹐始徵練餉。其秋﹐彗星見。

十三年﹐彗星復見。

十四年﹐楊嗣昌死﹐周延儒再爲首輔。

十五年﹐流賊李自成陷河南﹑湖廣。

十六年春正月丁酉﹐大風﹐建極殿榱桷皆折。夏六月丙戌﹐雷震奉先殿。其年﹐自成陷陜西﹐督師孫傅庭死之。周延儒罷。

十七年春﹐自成陷山西。其三月己丑朔﹐有星隕於禦河﹐識者曰帝星也。甲辰﹐自成陷昌平﹔乙巳﹐犯京師。初﹐帝以魏忠賢故﹐太監罷不用﹐其後以外臣不足信﹐遂復任之。丙午﹐太監曹化淳啟彰義門﹐外城陷﹐是夜﹐帝登煤山﹐遙望烽火燭天﹐徘徊逾時﹐回幹淸宮﹐命召太子及永﹑定二王至﹐易冠服﹐藏於外戚周奎﹑田宏遇家。皇后入坤寧宮而崩。貴妃袁氏自縊﹐系絕﹐蘇﹐帝手劍斫其肩。又斫長平﹑昭仁二公主。天明﹐出禦前殿﹐百官無至者矣。丁未﹐內城陷﹐帝崩於煤山。文武臣範景文﹑劉文炳之屬﹐死者數十人。皇后姓周氏﹐蘇州人﹔太子名慈烺﹐定王名慈炯﹔皇后生。永王名慈照﹐貴妃田氏生。田妃前以十五年薨。自周延儒﹑溫體仁之爲相﹐務植黨蔽賢﹐無治國之術。楊嗣昌興利﹐徵剿餉﹑練餉﹐民日窮困。而楊鶴﹑陳奇瑜﹑熊文燦握重兵者﹐皆以撫賊誤國﹐所恃洪承疇﹑盧象升一二人﹐又不克竟其功。明遂以亡。是年﹐大淸定天下。

余觀莊烈帝時﹐天變於上﹐民亂於下﹐帝苟兢業爲國﹐則其要在於愛民。顧不得愛民之術﹐反至於虐民。蓋無治事之人故也。流賊非他﹐皆此饑寒之民也。不爲民而爲賊﹐情𨿽可憫﹐而罪不可赦。然而其始視賊太輕﹐謂此出於饑寒困迫之餘﹐可以殺而不肯殺。及其勢已成﹐況有梟雄者爲之首﹐則又畏之太甚﹐卽可殺而不敢殺。於是﹐賊日彊而兵不可息﹐餉不可緩﹐遂日取斂於無辜之民﹐無待敵國外乘﹐而其亡已不旋踵。嗟乎﹗此誰之過哉﹗然帝躬行節儉﹐不好聲色﹐視齊東昏﹑陳後主﹑隋煬帝﹐不啻相懸千萬矣。故制宰相六人﹐皆曰大學士﹐其第一曰首輔。莊烈帝歷相五十人﹐獨周延儒﹑溫體仁爲首輔最久﹐而體仁尢帝所向用也。周延儒者﹐字玉繩﹐宜興人。溫體仁者﹐字長卿﹐烏程人。帝以舊相半魏忠賢所用﹐以次罷去﹐而韓爌﹑李標﹑劉宏訓﹑錢龍錫輔政﹐孫承宗以大學士督師遼東﹐一時皆正人。延儒善窺伺帝意﹐崇禎三年﹐遂爲首輔﹐而援體仁爲黨。四年﹐承宗自遼東罷歸。孫承宗者﹐字稚繩﹐髙陽人也。爲人鐵面劍眉﹐須髯戟張﹐聲如洪鐘。熹宗時﹐卽督師遼東﹐以東莞袁崇煥元素爲監軍﹐數立邊功。承宗嘗入覲﹐魏忠賢疑其以兵討己﹐比之於王惇﹑李懷光﹐及使人偵之﹐則襆被載車中﹐從者贊畫鹿善繼而已。然忠賢意終不釋﹐以故承宗﹑崇煥皆罷。崇禎元年﹐起崇煥經略遼東﹐鎭山海關。

其二年﹐大淸兵分道入龍井關﹐至京師。崇煥率將祖大壽﹐以兵勤王﹐故忠賢黨髙捷﹑史堡疏言遼東皮島大將毛文龍﹐以金易遼陽﹑廣寧二衛﹐旣有成約﹔崇煥妒其功而殺之﹐且納款爲內應﹐詞連大學士錢龍錫。帝執龍錫﹑崇煥皆下獄﹐祖大壽恐﹐引兵遁去。當是時﹐都督滿桂總理天下勤工兵未戰﹐勝負莫決﹐而崇煥下獄﹐人心驚惶。翰林院庶吉士金聲薦同館劉之綸知兵﹐僧人申甫善造火器戰車皆可大用﹐遂命之綸爲兵部侍郎﹐申甫爲副總兵﹐募軍從事。大淸兵夜破申甫於蘆溝橋﹐黎明襲殺滿桂於永定門﹐勤王兵皆觀望莫敢進。

三年﹐劉之綸敗死遵化﹐而永平﹑灤州皆失﹐人心愈懼。初﹐承宗起大學士督師﹐及是﹐至京師﹐祖大壽以兵來歸﹐承宗督師入灤州﹐再入永平。是役也﹐祖大壽功第一﹐承宗再鎭遼東。八月﹐磔崇煥﹐籍其家﹐兄弟妻子皆流三千里﹐並戍錢龍錫。崇煥無罪﹐天下冤之。而明年﹐承宗亦罷。延儒旣援體仁爲黨﹐體仁陽曲謹媚之﹐陰實擠焉。

六年﹐延儒罷﹐而體仁爲首輔矣。同時爲相者﹐有徐光啟﹑鄭以偉﹑文震孟之屬。徐光啟﹐字子先﹐上海人﹐善天文﹑歷算﹑水利﹑農桑﹑兵法﹑火器﹐負經濟才﹐自神宗﹑熹宗時累請練兵自效﹐不能用。莊烈帝以日食失驗﹐詔督修西洋歷﹐遂爲相﹔年已老﹐又值延儒﹑體仁擅政﹐郁不得志而卒。鄭以偉﹐字子器﹐上饒人﹐讀書博洽﹐先光啟卒。文震孟﹐字文起﹐吳縣人﹐熹宗時﹐以翰林院修撰忤魏忠賢﹐斥爲民﹐莊烈帝召充日講官﹐遂爲相﹐剛方貞介﹐有古大臣風﹐體仁憚之。旣相三月﹐以薦用許譽卿﹐與體仁爭﹐不能得﹐出憤言﹐體仁遽以聞﹐帝怒罷去。其餘黃土俊﹑孔貞運𨿽爲相﹐而立朝碌碌﹐無足稱道。王應熊﹑吳宗達﹐則皆附體仁。體仁爲人陰鷙﹐機深刺骨﹐一言輒入人於罪﹐廷臣爭劾之。帝以爲孤立無黨﹐信任益堅。其十年﹐與張漢儒共訐故禮部錢謙益事敗放歸﹐旋死。而張至發﹑薛國觀爲首輔﹐皆效法其所爲。至發起自外吏﹐體仁窺帝意﹐欲相外臣﹐故薦之。而國觀尢貪賂賄云。延儒旣罷相家居﹐吳昌時爲賂太監﹐謀起用。會帝亦思用延儒﹐十四年復爲首輔。歲元旦﹐帝揖延儒曰﹕以天下聽先生﹗其重之如此。是時﹐興化吳甡與並相﹐各樹黨。附延儒者﹐曰江南黨﹔附吳甡者﹐曰江北黨﹕各從其所居地爲名也。

十六年﹐大淸兵至京師。吳甡先奉命剿流賊﹐延儒乃自請督師駐通州﹐不敢出戰﹐日與幕客飲酒﹐僞馳疏報捷。及還朝﹐請議將吏功﹐襄城伯李國禎欲爲其私人請功不得﹐發其軍中陰事以聞﹐而吳甡亦以剿賊逗畱得罪。帝怒曰﹕兩輔臣負朕。延儒復放歸﹐旋逮之﹐賜死。而陳演﹑魏藻徳爲首輔﹐京師陷﹐皆降李自成也。蓋君子﹑小人之辧﹐其難矣哉﹗小人相與傾君子﹐君子亦相與排小人﹐然而人主反信小人而疑君子﹐何也﹖惟小人之結小人﹐善掩其嫌疑之迹﹔其傾君子也﹐則又中於隱微﹐乘於倉猝。君子則不然。其是一人﹐同然是之﹔其非一人﹐同然非之。人主反以爲此小人之黨也﹐彼君子之無黨也。於是﹐君子小人顚倒於人主之心矣。聞文震孟之在經筵﹐嘗講尙書至爲人上者柰何不敬﹐數目帝。帝適加足於膝﹐卽以袖掩之﹐徐引下﹐其善格君非如此。孫承宗自少時﹐常喜仗劍走塞下﹐從材官老兵遊﹐以故曉暢邊事。其深算老謀﹐善於用兵。使莊烈帝常相此兩人﹐明之亡不亡﹐未可知也。周延儒﹑溫體仁未聞其進一善言﹐未聞其行一善政﹐顧乃震孟之罷也﹐體仁謂其黨訐譽卿﹔承宗莫知所由罷﹐蓋亦體仁傾之矣。其在書曰﹕人之有技﹐媢嫉以惡之﹔人之彥聖而違之﹐俾不達。實不能容﹐以不能保我子孫黎民。其體仁之謂歟﹗

陜西自累歲大饑﹐民劫府庫爲賊﹐彊者各立名號﹐相從日眾﹐而總督楊鶴以撫賊爲功。賊僞降復叛﹐鶴坐戍。而洪承疇代其職。於是﹐賊眾分犯山西﹑河南﹑湖廣﹑四川。及陳奇瑜爲陜西﹑山西﹑河南﹑湖廣﹑四川總督﹐賊避其鋒﹐皆還陜。奇瑜促之於興安車箱峽。是時﹐賊渠李自成﹑張獻忠﹐皆在焉。峽﹐四山巉立﹐險隘難出﹐賊懼﹐以計僞降。奇瑜受之。賊出復叛﹐奇瑜坐戍﹐而承疇代之矣。承疇﹐字亨九﹐晉江人﹐起身文吏﹐而武勇精韜略﹐善撫禦將士。當其代楊鶴也﹐督將擊賊﹐大小百餘戰﹐斬首四萬級﹐自禽賊渠三人﹐斬一人﹐關中賊略平。及代陳奇瑜也﹐賊眾二十萬大至﹐總兵艾萬年﹑柳國鎭遇伏戰死﹐臨洮總兵曹文詔大怒請行。承疇喜曰﹕非將軍不能破此賊﹐將軍行﹐吾自涇陽趨淳化爲後勁。文詔受命﹐行次眞寧﹐遇伏﹐力戰不支﹐自刎死。文詔忠勇善戰﹐西民爲之謠曰﹕軍中有一曹﹐西賊聞之心膽搖。其死也﹐賊中爲相慶焉。當文詔戰死﹐其從子變蛟收潰卒﹐成一軍。變蛟亦善戰﹐勇冠軍。賊中聞大﹐小曹將軍名﹐皆膽懾也。承疇自帥兵禦賊於涇陽﹑三原間﹐決死戰﹐賊不敢逼。其年﹐總理盧象升督關外軍﹐而承疇以總督專剿賊關中。其後巡撫孫傅庭擒賊渠髙迎祥﹐而承疇設三伏於潼關﹑南原﹐促李自成﹐自成遂不振。承疇自崇禎四年爲總督﹐至十一年破賊﹐立大功。其年﹐承疇以薊遼總督﹐鎭寧遠﹐曹變蛟以左都督從。先是﹐袁應泰喪遼陽﹐王化貞喪廣寧﹐而孫承宗﹑袁崇煥築寧遠爲重鎭。其後承疇兵敗寧遠﹐而降於大淸﹐曹變蛟死之。朝廷以承疇爲殉難也﹐予贈祭焉。聞之楊鶴有淸望﹐然不善用兵。而陳奇瑜之巡撫陜西也﹐嘗連斬賊魁。賊有據永寧關者﹐攻之未下。奇瑜曰﹕是未可以力取也。乃陰簡銳士﹐揚言總制檄發兵﹐命總兵賀人龍將之以西﹐身爲後勁﹐直抵延川。俄策馬而東曰﹕視吾馬首所向﹗卽潛師疾走入山﹐賊不虞大兵猝至﹐皆驚潰﹐遂焚其巢迹。其出奇制勝﹐眞將才也。設興安之役﹐斬其巨魁﹐而收其餘黨﹐其功可勝言歟﹗嗚呼﹗人非才之難﹐善用其才者難也。曹文詔子變蛟﹐至以死殉﹐可謂善用其才矣。

督師兵部尙書贈太子太師﹑謚忠烈盧象升者﹐字建斗﹐號九臺﹐宜興人也。美丰儀﹐貌白晢而臞﹐以進士起家﹐然勇力善騎射﹐嫻將略﹐嘗以大名道備兵三郡﹐擊斬賊首五﹑六千級﹐收還所失男女三萬人﹐賊相戒不敢犯大名。累遷鄖陽巡撫﹑湖廣巡撫﹐擢江北﹑山東﹑河南﹑湖廣﹑四川總理﹐兼督山西﹑陜西軍務﹐所至殺賊取勝。賊羣憚之﹐號爲盧拚命。移宣大﹑山西總督﹐乞炭入寇﹐聞名遁去。崇禎十一年﹐以父憂﹐乞奔喪﹐疏十上﹐而詔爲兵部尙書﹐督天下勤王兵。是時﹐大學士楊嗣昌方奪情用事﹐而太監髙起潛衰絰爲監軍。象升曰﹕吾三人皆不祥之身也。人臣無親﹐安有君﹖楊公奪情﹐亦欲吾變禮分謗。處心若此﹐安可與事君﹗聞嗣昌﹑起潛皆主和﹐頓足嘆曰﹕吾受國恩﹐寧捐軀脰以死。及都﹐莊烈帝召問方略。對曰﹕臣主戰。明日﹐嗣昌至軍中﹐象升厲聲責之﹐卽拂衣去。以髙起潛不欲戰﹐因疏請分兵。廷議﹕宣大﹑山西兵屬象升﹐關﹑寧兵屬起潛。而山西總兵王朴引軍潰去。象升名督天下兵﹐部下祇宣大兵五千人而已。是日﹐次宿畿南﹐其父老叩軍門請曰﹕三郡子弟﹐皆以爲昔無公不生﹐今無公必死。公且移軍廣順﹐召集義師﹐十萬人可一呼從也﹔奚以孤軍冒險哉﹖象升謝之曰﹕自吾經數十百戰未嘗敗衄﹐今分兵五千﹐事由中制﹐吾旦暮死矣﹐無累爾父老爲。遂進軍巨鹿之賈莊。翰林編修楊廷麟言於帝曰﹕昔南仲在內﹐李綱無功﹔潛善秉成﹐宗澤隕命。今盧象升孤軍赴敵﹐非國家之福也。嗣昌大怒﹐陽薦廷麟知兵﹐參其軍。象升使乞援於起潛﹐擁關﹑寧兵﹐距五十里不至。夜半﹐大淸兵圍三匝﹐令宣大兩總兵虎大威﹑楊國柱張左右翼﹐自揮刀陷陣﹐三軍殊死戰。至日中﹐矢石皆盡﹐虎大威挽其馬欲突圍﹐象升呼曰﹕吾不死疆場﹐死西市耶﹖獨奮身鬥死。大威﹑國柱潰圍得脫。時十二月十二日也。象升死時﹐年三十九。

余聞髙牟侯宏文者﹐奇士也。嘗散家財募軍從象升。湖廣巡撫王夢尹﹐以擾驛聞﹐象升欲救之﹐不得。王夢尹豈有宿怨於宏文耶﹖何扼之使必不得其志也。又聞象升好畜駿馬﹐嘗單騎戰賊南漳遇伏﹐引還﹐至沙河﹐水闊數丈﹐不能過﹐其騎號「五明驥」者﹐一躍過之﹐精誠足以感物如此﹐而獨不能感楊嗣昌。抑洪承疇之降也﹐則以爲死﹔象升之死也﹐而以爲降。好惡由於一心﹐顚倒甚矣。髙起潛聞敗﹐倉皇遁歸﹐不言象升死。嗣昌使錦衣邏卒察實﹐其一人兪振龍者﹐歸言象升死狀。嗣昌怒鞭之。廷鞫﹐對如初﹐竟拷死。千總楊國棟塘報至部﹐嗣昌令緣飾逗怯狀﹐不許﹐予以極刑﹐無變詞。越三日﹐副將劉欽得屍﹐以告贊畫楊廷麟。廷麟率其下﹐舁入眞定東關﹐而守臣素識面者﹐佯不辧﹐廷麟憤甚。集兵民視之﹐一卒遙見﹐卽踴哭曰﹕我盧爺也﹗眾羅拜﹐大哭。順徳知府於穎上狀﹐嗣昌故靳之﹐越七十五日﹐始克殮﹐廷麟經紀其喪以歸。及嗣昌死﹐始贈太子太師﹐謚忠烈。象升忠義性生﹐爲國愛才﹐卹焉如不及。三賜劍﹐未曾戮一偏裨﹐然令出不可犯。楊廷麟﹐字伯祥﹐淸江人﹐後爲唐王守贛州﹐死節。

楊嗣昌者﹐字文弱﹐武陵人﹐其父楊鶴﹐卽總督陜西撫賊誤國被戍者也。嗣昌以宣大﹑山西總督﹐上疏言邊事﹐莊烈帝異其才。其父死戍所﹐又遭繼母喪﹐遽奪情﹐起兵部尙書。遂議募兵分剿﹐期百日平賊﹐而薦熊文燦爲督師。文燦故靳水人﹐曾以兩廣總督撫降海賊鄭芝龍﹐卽用芝龍討平海賊劉香﹐因重賂朝臣﹐謀長鎭嶺南﹐而帝疑劉香未死﹐遣太監覘其實。因置酒畱飲厚賄之。太監言及中原寇亂﹐文燦被酒擊案罵曰﹕若文燦在﹐詎令至此。太監乃曰﹕吾銜上命覘公﹐公信有當世才﹐非公不能平此賊。文燦出不意﹐悔失言。太監見帝言之﹐而文燦姻婭姚明恭言於嗣昌曰﹕此有內援可引也。故嗣昌薦之。崇禎十年﹐文燦受命總理南畿﹑河南﹑山西﹑陜西﹑湖廣﹑四川軍務。行次廬州﹐謁所善僧空隱。空隱笑曰﹕流賊非海賊比﹐公用何策辦之﹖曰﹕撫之何如﹖空隱曰﹕吾料公必撫﹐然其愼之。明年﹐至安慶﹐使人招賊渠張獻忠降。獻忠聞嗣昌大發兵﹐而恐又敗於總兵左良玉﹐遂就降。文燦刊招降檄﹐布通都﹐下令殺賊者償死。賊不從﹐則賫金帛招之。嗣昌心知其非﹐業任之﹐遂曲爲解也。於是﹐湖廣巡撫余應桂上疏曰﹕熊文燦辧賊之策﹐曰先撫後剿。乃者﹐遣使招賀一龍﹐而使者被殺﹔遣使招李萬慶﹐而所賫金帛被掠﹔未聞有如是撫法也。文燦兵至麻城﹐殺鄕民報捷﹐至靳水亦然。麻城﹐文燦婿家也。戚裏如此﹐他可知矣。靳水﹐文燦家園也。鄕裏如此﹐他又可知矣。未聞有如是剿法也。張獻忠𨿽降﹐在榖城招納亡命﹐買馬置器。文燦顧欲借爲前茅﹐行見卽日叛矣。明年﹐獻忠反﹐羣降賊皆起。嗣昌知不可匿﹐以事聞﹐文燦棄市。其姻婭姚明恭已爲相﹐而不能救也。嗣昌前旣與太監髙起潛比﹐而陷盧象升於死也﹐孫傅庭又忤嗣昌系於獄﹐無可任討賊者﹐文燦又已所薦失事﹐遂請自效。帝大喜。

十三年﹐嗣昌以大學士出爲督師﹐帝賜牛斗衣一﹑良馬金鞍各二﹐賞功銀帛數萬﹐備極優崇榮寵之禮。嗣昌至襄陽﹐以楚地廣衍﹐不能制賊﹐命將以重兵驅獻忠入蜀﹐與戰大勝。捷聞﹐賜如初。嗣昌自駐云陽﹐監軍萬元吉曰﹕賊必東返﹐請以兵從間道扼其歸路。不聽。

明年﹐獻忠果以輕騎疾馳陷襄陽﹐盡得所貯五省餉銀數百萬﹐而殺襄王。曰﹕吾欲殺楊嗣昌﹐借王頭﹐俾以陷藩伏法。嗣昌聞而大驚。又聞李自成陷洛陽﹐殺福王﹐以其血雜鹿醢﹐名曰福祿酒﹐徧飲羣下。嗣昌益憂懼﹐遂不食而死。

先是﹐大學士蔣徳璟嘗曰﹕足食莫如重農貴粟﹐北平﹑山陜請聽民開墾﹐課種桑棗﹐修農田水利。顧不能用也。而嗣昌之議募兵分剿也﹐加賦於民曰剿餉。又命州縣練鄕兵﹐加賦曰練餉。蔣徳璟曰﹕楊嗣昌倡聚斂之說﹐以致天下民窮財盡﹐請追正其罪。不聽。其後獻忠陷武陵﹐發其祖墓﹐焚其七世之柩﹐而斷嗣昌屍﹐家人獲半體葬焉。

督師兵部尙書孫傅庭﹐字百雅﹐代州人﹐長七尺二寸﹐沈毅多智略﹐嘗以陜西巡撫禽賊渠髙迎祥者來也。楊嗣昌之議募兵分剿﹐期百日平賊﹐以傅庭扼商﹑雒﹐當一正面。傅庭知其議不可用﹐不卽應命。嗣昌言軍法不行於秦﹐自請白衣領職。莊烈帝怒責之。傅庭曰﹕設臣籍郡縣民兵﹐遂爲及額﹐則臣先所報屯兵已及額矣﹐況更有募練馬步軍且踰萬﹐何嘗不遵部議乎﹖然設賊入商﹑雒而臣不能禦﹐則治臣罪。若臣扼商﹑雒而踰期不能滅賊﹐誤剿事者誰也﹖遂忤嗣昌。旣而數破賊於澄城﹑淳化﹑閿鄕﹑靈寶間﹐立大功。嗣昌抑不奏﹐而熊文燦予檄云﹕無妒吾撫功。嗣昌亦云。乃怏怏撤兵。後以勤王兵至京師﹐始擢兵部尙書﹐代盧象升督師。京師解嚴﹐嗣昌用洪承疇總督薊遼﹐欲畱陜西兵隸之。傅庭爭曰﹕陜兵不可畱﹐畱則賊勢愈張﹐是代賊撤兵也。嗣昌不聽﹐以爲保定﹑山東﹑河南總督疏請陛見﹐嗣昌謂爲將傾己也﹐斥來使賫疏還。傅庭憤甚﹐遂引疾。帝怒﹐斥爲民﹐下之獄﹐舉朝知其冤﹐畏嗣昌﹐莫敢爲言。踰二年﹐嗣昌死﹐丁啟睿代爲督師﹐而以傅宗龍代啟睿總督陜西三邊。傅宗龍﹐字仲綸﹐昆明人﹐嘗以貴州監軍破賊酋安邦彥﹐累遷薊遼總督﹐因小故奪官﹐起爲兵部尙書﹐忤帝意﹐系獄﹐因朝臣薦﹐以兵部侍郎總督陜西三邊﹐專剿李自成。

崇禎十四年﹐以賀人龍﹑虎大威兩總兵出潼關﹐遇自成於汝水﹐人龍﹑大威潰走﹐賊圍宗龍數匝﹐突圍出﹐被執﹐以紿項城﹐不可。抽刀擊之﹐中腦死﹐而以汪喬年代。汪喬年﹐字歲星﹐遂安人﹐嘗知靑州﹐決獄廉平﹐以卓異累遷陜西巡撫﹐擢兵部侍郎﹐代宗龍。喬年曰﹕我兵疲餉乏﹐而當方張之寇﹐如以肉餵虎也。然不可不一出﹐以持中原心。十五年﹐以賀人龍﹑鄭嘉棟﹑牛成虎三總兵出潼關﹐遇自成於襄城﹐人龍﹑嘉棟﹑成虎皆走﹐喬年入襄城拒守。城陷﹐拔刀自刎不殊﹐賊磔之。是時﹐傅庭擊獄三年矣﹐因朝臣薦﹐起代喬年爲總督﹐至關中﹐卽縛賀人龍數之﹐以其遇賊先潰而連喪二督也﹐乃斬之﹐諸將莫不灑然動色。以兵至南陽﹐天雨積旬﹐糧絕﹐士卒釆靑柿爲食。自成迎戰於冢頭﹐棄軍資潰走。士卒爭取之﹐賊還戰﹐遂敗。於是﹐決意守潼關不出﹐而督師丁啟睿以敗褫職。十六年﹐進兵部尙書﹐攺稱督師﹐兼督山西﹑河南﹑湖廣﹑四川﹑貴州及江南北軍﹐促出戰。傅庭頓足嘆曰﹕柰何﹗吾固知往而不返也。然大丈夫豈能再對獄吏乎﹗再出師﹐破自成於寶丰﹑唐縣﹐至襄城﹐天大雨七日夜﹐糧車不至﹐命退就糧。自成追及之南陽﹐敗績﹐退守潼關。自成乘勝攻關﹐破之﹐乃躍馬揮刀衝賊營而歿﹐自成遂陷西安。其妻張氏﹐率二妾﹑二女沈於井。八歲兒世寧﹐逾墻墜民捨中﹐一老翁收養之﹐得免。而長子世瑞聞變﹐重趼入秦﹐得張氏屍井中﹐面如生。傅庭屍竟不可得。老翁歸﹐世寧兄弟扶攜返﹐道路見者﹐知與不知﹐無不爲之泣下。傅庭死﹐朝命兵部侍郎余應桂代爲督師﹐以無兵餉﹐不敢出﹐褫職﹐而以陜西巡撫李化熙代。化熙亦不能進云。

嗚呼﹗用兵之法﹐審勢而已。我眾彼寡利用戰﹐彼眾我寡利用守﹐故戰無不勝﹐而其幾莫可緩也。守則或乘其懈﹐或待其變﹐而後擊之﹐姑緩之而不容急也﹐則守亦所以爲戰之地而已。楊鶴﹑陳奇瑜之時﹐賊勢未張﹐故數戰數勝﹐顧好言撫﹐此一誤也。洪承疇﹑盧象升戰無不勝﹐而不與竟其功﹐此二誤也。熊文燦庸才﹐再以撫敗﹐楊嗣昌曲從之﹐此三誤也。至嗣昌爲督師﹐賊勢已彊﹐宜守戰兼用﹐顧撤四川兵﹐使不克守﹐俾湖廣之戰遂無功﹐此四誤也。至傅宗龍﹑汪喬年以彼眾我寡之勢﹐戰無不敗﹐宜矣。孫傅庭欲守潼關﹐蓋計之得也。彼促戰者﹐適促之死而已。盧象升嘗曰﹕有剿法﹑無堵法﹐有戰法﹑無守法﹐此爲其前﹐言之勢也。至其後﹐則宜以守爲戰﹑以堵爲剿﹐亦勢也。然傅庭之再出師﹐皆以雨敗﹐此有天焉。蓋民怨憤之气結而天應之﹐則彼重斂虐民者之罪﹐可勝誅哉﹗

山西憑河爲險﹐其西控關﹑陜﹐北於寧武犄角﹐東歷大同﹑宣府﹑居庸﹐遂達京師。故山西爲京師之西要塞﹐而蔡懋徳爲巡撫。李自成之陷潼關﹐將渡河而東﹐懋徳以兵禦於河﹐疏曰﹕賊勢猖獗﹐畿輔阽危﹐萬難畫界自保﹐今日之失﹐正在賊聚而攻﹐我散而守﹐故處處無堅城﹔何者﹐勢不敵也。請發禁旅﹐並調眞保大營﹑宣大二撫與臣合兵尙﹐可背城一戰﹐否則畿輔以西﹐恐成破竹之勢矣。而晉王以書促歸太原﹐自成遂陷平陽。巡按汪宗友劾其不守平陽而歸太原﹐遂有旨解任﹐以郭景宗代。中軍應時盛曰﹕公有解任之旨﹐例可出境代也。懋徳毅然曰﹕𨿽新撫至﹐吾亦與同死﹐汝愛我﹐無多言矣。崇禎十七年二月﹐自成以眾攻城﹐預埋地雷城外﹐夜使壯士發之﹐殺賊無數﹐而標將張雄跳城歸賊﹐伏其黨於城樓﹐夜半縱火﹐賊乘勢而登﹐城破﹐自縊於三立祠。懋徳字維立﹐昆山人﹐好王陽明之學。三立祠﹐卽嘗與諸生講學處也。先嘗視學江西﹐登白鹿洞﹐講孝經﹐聽者感動﹐以爲自陸象山後所再見焉。又嘗爲濟南道﹐有泰安州﹐素貪暴不法﹐懼不免﹐因其生日﹐置金帶綺服﹐躬捧上壽﹐懋徳自提所束帶﹐笑曰﹕吾十餘年一銅帶﹐轉覺馨香耳。其人慚而退﹐明日解綬去。以故所至墨吏望風引避。自成旣陷太原﹐遂圍寧武。周遇吉者﹐字萃庵﹐遼東錦州人也。爲人質魯﹐然用兵多智謀﹐少起行伍﹐積功至京營遊擊﹐數討賊河南﹑湖廣﹐以總兵守寧武。自成之圍太原﹐遇吉請濟師於朝﹐朝命副總兵熊通率兵二千來赴。自成使人邀通﹐說遇吉降。通如其言﹐遇吉叱曰﹕爾統兵二千﹐不能殺賊﹐反爲賊作說客耶﹗立斬之﹐傳首京師。及自成兵至攻城﹐數用奇﹐殺賊無算。賊將曰﹕我兵百倍於彼﹐祗用十攻一﹐更番乘之﹐無不濟。攻四晝夜﹐城陷﹐躍馬巷戰﹐被執﹐賊懸髙竿﹐射殺之。其妻劉氏﹐蒙古人﹐率婦女數十人﹐登屋而射賊﹐縱火焚之﹐合家盡死。自成檢前後殺死將士凡七萬餘人﹐因曰﹕寧武𨿽破﹐吾將士死者過多。自此達京師﹐歷大同﹑宣府﹑居庸皆有重兵﹐設盡如寧武﹐吾屬豈有孑遺哉﹗不如還陜休息﹐再圖後舉。而大同﹑宣府總兵姜瓖﹑王承允降表皆至﹐自成大喜﹐遂以眾至大同。姜瓖降﹐巡撫衛景瑗死之。至宣府﹐王承允降﹐巡撫朱之馮死之。遂至居庸﹐長驅陷京師。嗚呼﹗余聞李自成之至宣府也﹐巡撫朱之馮登城命發大炮﹐左右默不應﹐自起爇火﹐則炮孔釘塞﹐或且從後掣其肘。人心如此﹐𨿽忠義之士﹐何能爲耶﹗

四川房竹之界﹐凡爲隘口三十有二﹐扼其要塞﹐則外寇不得入﹐而督師楊嗣昌欲驅賊入川﹐又慮川兵制險﹐乃調精兵入麾下﹐張獻忠遂犯房竹﹐入隘口﹐巡撫邵捷春以弱卒保重慶﹐而檄總兵張令守黃泥窪﹐女總兵秦良玉與重慶相犄角。秦良玉者﹐石柱宣撫使馬千乘妻也。千乘嘗從軍播州﹐討楊應龍﹐良玉別統精兵五百人從﹐連破金築七塞﹐取桑木關﹐爲南川路戰功第一。千乘爲事死云陽獄。良玉遂領其眾。其兄邦屏﹐以援遼東死渾河﹐而弟民屏討酋賊奢崇明﹐戰死。良玉自率兄子翼明﹑拱明﹐大破奢崇明﹐以都督僉事充總兵。其爲人善騎射﹐兼通詞翰﹐儀度嫻雅而馭下嚴峻﹐軍行肅然。綿州陸遜之爲捷春按行軍壘﹐至良玉營。良玉冠帶出見﹐爲置酒﹐慨然言曰﹕邵公移我兵與重慶犄角﹐而以張令守黃泥窪﹐殊失地利﹐賊據歸巫而下﹐張令必破。令破及我﹐尙能救重慶乎﹖且督師以蜀爲壑﹐邵公不早爭山奪險﹐令賊無敢卽我﹐而坐以設防﹐此危道也。遜之曰﹕然。還﹐以良玉言告捷春。捷春乃自移營大昌﹐而以張令守竹菌坪。當良玉爲陸遜之置酒也﹐遜之戲曳其袖﹐良玉卽引佩刀斷之﹐遜之大驚。而吳偉業於良玉多異詞﹐李長祥辧之詳矣。良玉一婦人﹐然其忠勇之气﹐丈夫不能及。太史公以畱侯狀如婦人好女﹐謂不可以貌取人。嗚呼﹗自來奇偉之人﹐豈盡出於狀貌魁梧者乎﹖張令者﹐永寧宣撫司人也。年七十餘﹐能於馬上用五石弓﹐中必洞胸﹐軍中號神弩將。獻忠兵至大昌﹐張令出戰﹐挫其鋒﹐一賊呼曰﹕若善弩﹐今用相報。發矢中項死。良玉趨救﹐不克。捷春退保綿州﹐遂歸成都。楊嗣昌劾捷春失事﹐逮之。捷春治蜀有惠政﹐士民哭送者滿路。至京師﹐知不免﹐仰藥死獄中。時崇禎十三年也。十五年﹐陳士奇爲巡撫。明年﹐龍文光代士奇。士奇自以知兵畱蜀﹐良玉畫全蜀形勢圖上之﹐請益兵﹐守隘口﹐士奇﹑文光皆不能用。明年﹐獻忠再入蜀﹐文光﹑士奇皆死之。良玉馳救﹐以眾寡不敵﹐敗去﹐全蜀盡陷。良玉慷慨語其下曰﹕吾兄弟二人皆死王事﹐吾以一婦人﹐蒙國恩二十年﹐今不幸至此﹐敢有從賊者﹐族無赦。獻忠下令招蜀中土司﹐無敢至石柱者焉。

李自成者﹐米脂人﹔張獻忠者﹐膚施人。二人同郡﹑同歲生。自成嘗充銀川驛卒﹐數犯法不死。獻忠隸延綏鎭爲軍﹐坐法當斬﹐已而釋之。崇禎初﹐陜西賊起﹐安塞髙迎祥聚眾稱闖王。迎祥者﹐自成之舅也。其明年﹐獻忠據米脂十八塞﹐稱八大王﹔而自成從迎祥﹐稱闖將。其時﹐賊眾四起﹐各立名號﹐眾至二十餘萬七十二營。或曰十三家﹑或曰十五家﹐不得而詳也。然遇官兵﹐數戰數敗﹐其眾離合聚散無常。其七年﹐總督陳奇瑜圍迎祥﹑獻忠於興安山峽中﹐不能出﹐乃用自成計﹐僞降﹐奇瑜果不殺﹐命送回籍﹐渡棧道﹐遂起噪﹐屠七州縣﹐勢大振。明年﹐十五家賊聚河南﹐遂犯江北﹐焚鳳陽皇陵﹐自成與獻忠爭皇陵善鼓吹太監不得而怒﹐乃偕迎祥還陜西。自成妻邢氏﹐美容色﹐武勇多智﹐掌軍資。其將髙傑日支糧過邢氏營﹐通之﹐私隨傑降於總督洪承疇。自成追邢氏與承疇戰敗﹐遂復合獻忠。明年﹐獻忠犯湖廣﹐迎祥﹑自成還陜西﹐而巡撫孫傅禽迎祥磔之﹐其眾乃推自成爲闖王。十一年﹐獻忠以總兵左良玉旗紿宛城﹐遇良玉﹐受重傷﹐不能戰﹐乃僞降於總理熊文燦。其十三家賊羅汝才﹑馬守應之徒﹐數敗於洪承疇﹑孫傅庭﹐前後皆降。自成亦先戰敗﹐匿終南山不敢出﹐朝廷謂天下遂無賊矣。明年﹐獻忠叛於河南榖城﹐羣降賊一時並起﹐獨王光恩﹑劉國能﹑李萬慶遂畱其後﹐爲國戰死。明年﹐自成聞獻忠叛﹐自終南山出﹐聚眾投之。獻忠欲殺之﹐自成覺﹐遁去。當是時﹐河南大旱﹐其饑民多從自成﹐舉人李信﹑牛金星皆歸焉。金星薦卜者宋獻策﹐陳圖讖﹐言十八子當主神器。李信因說自成曰﹕取天下以人心爲本﹐請勿殺人﹐收天下心。自成大悅﹐爲更名曰巖﹐甚信任之。獻忠之叛也﹐左良玉追敗之於瑪瑙山﹐獲其妻妾敖氏﹑髙氏﹐督師楊嗣昌置於襄陽獄。襄陽令王承曾年少佻達﹐僞托問賊中情事﹐與笑語﹐防禁遂疏。明年﹐獻忠自四川率眾東出﹐夜襲破襄陽﹐復得所失妻妾。左良玉擊之﹐乃遂趣河南﹐投自成。自成亦欲殺之﹐羅汝才曰﹕不如畱之﹐使擾漢南﹐分官兵之勢。獻忠遂犯江北﹐復入湖廣﹐陷武昌。明年﹐自成陷荊﹑襄。自成自初起犯山西﹑河南﹐數還陜西﹐再入四川。及陷河南﹐所至殘毀。旣掠湖廣﹐始謀以荊﹑襄爲根本﹐而羅汝才﹑馬守應皆以兵與合﹐汝才眾十餘萬﹐守應亦數萬。明年﹐自成晨入羅汝才營﹐斬於帳中﹐盡兼其眾還﹐奪馬守應兵﹐使人謂獻忠曰﹕馬守應已降﹐羅汝才誅死﹐行及汝矣。獻忠懼﹐遂棄湖廣﹐犯江西﹐再犯廣東﹐遂入四川。是時﹐十五家賊降死殆盡﹐惟自成﹑獻忠存﹐而自成獨勁﹐乃集其下計掠地之策。或曰﹕乘勝取京師﹐或曰下金陵﹐斷燕糧道。其將顧君恩曰﹕金陵居下流﹐成事失之緩﹔直走京師﹐退安所歸。關中﹐大王桑梓邦也﹐百二河山﹐足以建立基業﹐然後旁略三邊﹐資其兵力﹐攻取山西﹐再上京師﹐乃萬全策也。自成曰﹕善。於是﹐率眾還陜﹐西陷潼關﹐分兵取列郡。明年﹐引兵渡河﹐掠山西﹐遂陷京師。文武臣報名迎降﹐量其官爵﹐勒獻金多少有差﹐而籍山海關總兵吳三桂家﹐得其妾陳沅。沅故歌妓﹐以色藝擅名者也。自成悅之﹐命三桂父襄爲書招三桂降。三桂聞陳沅被掠﹐大怒﹐遂乞師於大淸﹐以兵至。自成率眾四十萬﹐戰於山海關﹐大敗﹐還京師﹐縱火焚宮殿及九門城樓﹐盡載金寶歸西安。而前取河南州郡皆反正﹐李巖請以兵撫之﹐牛金星素忌巖﹐陰告自成曰﹕巖雄武有大略﹐非能久下人者﹐河南其故鄕﹐假以大兵﹐必不可制。十八子之讖﹐得非巖乎﹖自成因令金星與飲而殺之。自成素嗜殺人﹐以巖言故﹐謬爲仁義﹔巖死﹐乃殘暴如故。而獻忠嗜殺更勝自成﹐四川自獻忠之亂﹐首殺士大夫﹐次殺兵民﹐民逃深山﹐艸衣木食﹐體皆生毛。獻忠以川中民盡﹐乃焚成都宮殿﹐率眾窺西安。是時﹐大淸兵追自成至西安﹐自成以六十萬眾迎戰﹐敗走武昌﹐命其部先發﹐自率二十八騎督其後﹐過通城九宮山﹐村民見賊少﹐爭以農器擊之而死。而獻忠至西安﹐遇大淸兵﹐中矢墜馬﹐斬之。二賊一時盡滅。

初﹐自成祖墓相傳爲術士所定﹐壙中置鐵燈籠火。曰﹕鐵燈不滅﹐李氏當興。及自成叛亂﹐陜西巡撫汪喬年奉詔發之﹐壙中火光熒熒﹐一金蛇見日而飛。喬年命斬之﹐鐵燈遂滅。當自成之圍開封也﹐總兵陳永福自城上射之中目﹐自成一目遂眇。其後自成欲降﹐永福與折箭爲誓﹐其能感人心﹑使相歸附如此。士慶者﹐獻忠稱爲老神仙﹐能活死人。賊中多異人﹐大都此類也。然士慶之爲藥用婦人﹐殘忍穢褻不可言﹐則眞賊之徒而已。

明亡述略卷二

嗚呼﹗天之厭明久矣﹐其興可復望哉﹗使得賢主建國﹑君臣同心﹐無蹈前代之轍﹐江以南猶不能長保﹐況承以淫昏之人﹐欲苟延其祚﹐得乎﹖然其臣皆激於忠義﹐事𨿽無成﹐固不得而泯沒也。福王由崧者﹐神宗之孫﹐而莊烈帝之從父兄也。父曰常洵﹐鄭貴妃之子也。寵於神宗﹐因謀奪嫡﹐不就國﹐大臣數諫﹐乃始歸藩洛陽。賜予之盛﹐幾傾大內。尢好酒色﹐不理事。李自成之陷洛陽﹐殺常洵﹐而由崧亡安慶﹐莊烈帝命襲爵。帝崩﹐南京議立君﹐兵部尙書史可法曰﹕以倫敍﹐福王當立﹐然其爲人不孝﹑虐下﹑干預有司﹑不讀書﹑貪淫酗酒﹐不如立潞王。而鳳陽總督馬士英用阮大鋮計﹐欲立君圖擁戴功﹐乃以兵送由崧入都。大臣不敢異議。可法勸且稱監國﹐待莊烈帝故太子。不聽。夏五月卽位﹐攺元宏光。富是時﹐故舊大臣皆以中興望王﹐而王用馬士英爲首輔﹑阮大鋮爲兵部尙書﹐二人報復私怨﹐興大獄﹐導王以淫樂之事。大學士姜日廣﹑髙宏圖﹑吏部尙書張愼言﹑徐石麟之徒皆致仕引去﹐朝野知王不可有爲矣。

宏光元年春二月﹐僧大悲以冒稱定王伏誅。定王者﹐莊烈帝之少子慈炯也。而鴻臚寺少卿髙夢箕奏言﹕故太子慈烺自北來﹐駐興善寺﹐王使太監審視。還報﹐夜移至掌錦衣衛馮可京邸。明日﹐命百官審視﹐或曰此故駙馬都尉王昺孫王之明﹐貌類太子者也。

王謂百官曰﹕朕無子﹐若此眞先帝太子﹐卽朕之太子矣。於時﹐河南巡撫越其傑具儀衛送童氏入都﹐自言王之故妃﹐以亂相失者。王曰﹕王之明冒稱故太子﹑童氏冒稱故妃﹐罪不赦。三月﹐皆下之獄。童氏竟死獄中。夏四月﹐寧南侯左良玉舉兵反。上疏曰﹕方今皇太子至﹐授受理明﹐而姦臣馬士英信朋謀之劉正宗﹐不用識認之方拱幹。凡有血气者﹐皆欲寸磔士英﹐以謝先帝。士英大恐。己未﹐殺故給事中周鑣﹑故僉事雷演祚﹐皆主立潞王者也。而以江北鎭將黃得功﹑劉良佐﹑劉澤淸禦良玉﹐大淸兵遂渡江北。丁丑﹐下揚州﹐督師大學士史可法死之。五月﹐王出奔﹐民千餘人入獄擁太子入朝﹐羅拜呼萬歲。己亥﹐大淸兵下南京﹔癸卯﹐執王於蕪湖﹐太師靖國公黃得功死之。明年﹐王薨。而江南列郡起兵者眾﹐江陰閻應元尢城守八十餘日。王之立旣由馬﹑阮﹐小說家謂福王久死﹐大鋮僞取乞人爲之。噫﹗王之淫昏﹐馬﹑阮之姦﹐人心所惡﹐故爲是言﹔蓋誣妄不足信云。

武英殿大學士兼兵部尙書督師史可法者﹐字憲之﹐號道鄰﹐其先祥符人也﹐占籍大興。少時出左忠毅公光斗門下﹐以進士累官僉都禦史﹐出爲安廬道﹐巡撫淮揚﹐拜南京兵部尙書。其爲人短小精悍﹐面黑﹐目爍爍有光﹐具大將才。督兵討賊﹐大小數十百戰﹐皆以身先士卒。軍行不具帷幕襆被﹐天寒夜坐艸間﹐與一卒背相倚假寐﹐霜滿甲冑﹐往往成冰。李自成之犯京師也﹐督師渡江勤王﹐聞京師陷﹑莊烈帝崩﹐慟哭發喪而還。福王立﹐拜武英殿大學士﹐督師揚州。當是時﹐以總兵劉澤淸轄淮海﹐駐淮北﹐經理山東﹔髙傑轄徐泗﹐駐泗水﹐經理開歸﹔劉良佐轄鳳壽﹐駐臨淮﹐經理陳杞﹔黃得功轄滁和﹐駐廬州﹐經理光固。號爲四鎭﹐皆授可法節制。而四鎭皆以兵爭駐揚州﹐城中大恐﹐可法聞變﹐飛騎至﹐得功﹑良佐﹑澤淸皆退兵。髙傑者﹐嘗爲李自成親將﹐竊自成妻邢氏來降﹐爲總兵﹐封興平伯﹐驍勇善戰﹐常爲軍鋒。傑素憚可法。是日﹐朝帳中﹐色變﹐汗浹背﹐可法導以君臣大義﹐而傑前所竊邢氏常勸之傾心於可法。可法喜曰﹕吾得傑﹐大事定矣。傑謂可法曰﹕傑旣以身許公﹐而妻子暴露野次﹐無以安內顧﹐敢終以揚城爲請。可法遽遷己東偏﹐虛己署處之。其九月﹐以傑進兵歸徳﹐祭旗﹐疾風折大纛﹐參軍應廷吉言於其友曰﹕明年太乙在震﹐而角亢先掩壽星之次﹐法當蹶上將。吾懼沮眾﹐不敢言。可法亦問廷吉曰﹕星垣失耀﹐柰何﹗廷吉曰﹕上相獨明。可法愴然曰﹕輔弼皆暗﹐上相其獨生乎﹖可法日經理軍務﹐躬親簿書﹐至夜分不掇。參軍黃曰芳從容言曰﹕相國當節勞珍重﹐無以食少事繁﹐蹈前人故轍。可法曰﹕吾固知之﹐然此何時﹐敢自暇逸乎﹖十二月除夕﹐遣文牒至夜半﹐倦﹐索酒﹐連飲數十觥。可法素善飲﹐數斗不亂﹐在軍中絕飲。是夕醉﹐思先帝﹐泫然淚下﹐遂憑幾臥。比五鼓﹐將士集轅門﹐轅門不啟﹐左右遙語故知府任民育曰﹕相國此夕臥﹐不易得。命鼓人仍擊四鼓﹐戒左右毋驚相國。須臾﹐可法寤﹐聞鼓聲﹐怒。將士述民育意﹐鼓人獲免。

宏光元年正月﹐髙傑兵至睢州﹐爲總兵許定國所殺。可法聞變﹐流涕頓足﹐嘆曰﹕事不可爲矣。乃以傑甥李本身爲提督﹐統其軍﹐還揚州﹐而疏其子元襲爵封興平伯。其四月﹐馬士英奏﹕以可法督黃得功﹑劉良佐﹑劉澤淸討寧南侯左良玉。可法疏請畱鎭兵防江﹐而自往諭良玉﹐要與俱西﹔不許。而大淸兵下江南﹐始詔還揚州﹐乃晝夜兼程而返。謂應廷吉曰﹕君言夏至前後南都多事者何﹖廷吉曰﹕今歲太乙陽局﹐而文昌與太陰並﹐夏至之後﹐更換陰局﹐大事去矣。可法曰﹕如君言﹐柰天意何﹖城破﹐死之。可法無子﹐副將史徳威覓其屍不可得﹐逾年始舉袍笏招魂﹐葬於梅花嶺。其後列郡起兵者﹐多假其名號﹐故時謂可法不死云。可法之將曰乙邦才者﹐好彈琵琶。嘗置酒會客﹐侍姬歌秦聲﹐自彈琵琶和之。歌已﹐視客曰﹕邦才自起行間﹐致大將﹐所可報國者﹐惟此身耳。曰馬應魁者﹐常披白甲﹐背書盡忠報國四字。其餘忠義之士﹐如此類者數十人。城破﹐皆巷戰死。可法死二十餘日﹐南京遂亡。

靖國公黃將軍得功者﹐字虎山﹐遼東開原衛人也。少落魄無聊﹐爲郡商執鞭﹐入京師﹐途遇羣盜﹐眾商皆逃﹐獨手提兩驢蹄禦賊。由是知名﹐隸遼東經略爲親軍﹐累功至遊擊。以京營副總兵從總督熊文燦﹐擊賊舞陽﹐戰光固間﹐再擊賊淅川﹐破之。從太監盧九徳擊賊板石畈﹐大破之。以總兵駐定遠﹐追賊渠張獻忠至潛山﹐禽賊將四人﹐斬首六千餘級。以總兵駐廬州﹐而獻忠圍桐城﹐桐人間道告急﹐以兵至﹐大敗獻忠而還。獻忠復圍桐城﹐桐人再告急﹐期以四日。兼程三日﹐行六百餘里而至﹐賊眾皆亂﹐棄軍貲走。獻忠呼曰﹕黃將軍﹐何相扼也﹗畱獻忠勿殺﹐爲將軍立功地﹐取公侯。得功曰﹕吾第欲得汝頭﹐何公侯爲﹖舉鞭擊其首﹐獻忠負痛逃去。得功嘗有愛將曰林報國﹐常爲軍鋒﹐賊趙虎設伏誘之深入﹐戰死。得功聞而大怒﹐匹馬突入陣﹐斬虎首級還。賊中有勇將年少嗜殺﹐號無敵將軍﹐呼於陣曰﹕吾爲汝曹禽黃將軍﹗賊眾皆按轡觀﹐得功奮勇大呼﹐馳戰一合﹐禽無敵將軍﹐置馬上﹐賊眾大奔﹐莫敢仰視。以故﹐賊皆聞名而遁。其爲人好飲酒﹐善用鐵鞭﹐旣醉﹐提鞭酣戰﹐勇气百倍﹐軍中呼爲黃闖子﹔而行兵嚴紀律﹐其下無敢犯法﹐所至人感其徳。定遠﹑廬州﹑桐城皆爲立生祠。一時名將如曹文詔﹐早死不竟其功﹐而左良玉養賊自重﹐鄧圯﹑許自彊輩尢齷齪庸懦不足數﹐江淮間皆倚得功爲長城云。崇禎十七年﹐敍功﹐封靖南伯。福王立﹐晉左柱國太師靖國公﹐與劉良佐﹑劉澤淸﹑髙傑同列爲四鎭。劉良佐嘗乘班馬破賊﹐軍中稱花馬劉。劉澤淸略涉文藝﹐性凶忍﹐而髙傑尢彊傲。登萊總兵黃蜚者﹐得功同姓﹐稱兄弟。將之任﹐移書請兵﹐備非常。得功率三百騎迎於髙郵﹐而髙傑疑其將圖己﹐潛伏精卒中道﹐邀擊之於土橋﹐得功大怒還﹐以大軍將與決死戰。督師史可法慰之曰﹕土橋之役﹐無智愚皆知傑不義﹐今將軍以國故捐盛怒﹐而歸曲於傑﹐是將軍收大名於天下也。得功大喜﹐從之﹔以故事得已。明年﹐髙傑死於睢州﹐而詔得功﹑良佐﹑澤淸禦左良玉。大淸兵至南京﹐良佐﹑澤淸皆降﹐福王獨身就得功於蕪湖。得功驚泣曰﹕陛下死守京城﹐臣等尢可盡力﹐柰何輕身至此﹗而劉良佐以兵至﹐得功大怒出戰﹐降將張天祿自陣後飛矢射之﹐中喉偏左。於時﹐裨將田雄已挾福王出降﹐得功以事不可爲﹐罵曰﹕花馬兒﹐黃將軍豈爲不義屈﹖事不濟﹐命也。以矢自刺喉死。

左將軍良玉者﹐字昆山﹐臨淸人也。少起軍校﹐以斬級功﹐爲遼東都司。苦貧﹐嘗挾弓矢射生﹐誤劫錦州軍裝﹐坐法當斬。適邱磊者與同犯﹐願獨任之﹐得免死。罷官﹐走昌平﹐事督師侍郎侯恂。會遼東大淩河圍急﹐詔昌平軍往援﹐總兵尢世威言於恂曰﹕大淩河當天下勁兵處﹐圍不易解﹐獨左良玉可任此。顧方爲走卒﹐柰何帥諸將。恂曰﹕良玉誠任此﹐吾獨不能重良玉乎﹖卽使世威前諭意﹐與期詰旦會轅門。詰旦﹐送良玉行﹐謂將士曰﹕諸將士勉聽左將軍命。左將軍今已爲副將軍﹐位諸將上﹐吾拜官疏﹐夜卽發矣。良玉出﹐以首叩轅門墀下曰﹕此行倘不建功﹐當自刎其頭。已而連戰松山﹑杏山﹐錄捷功第一﹐遂爲昌平總兵。良玉長身頳面﹐驍勇﹐善爲左右射。目不知書﹐然多智謀。崇禎六年﹐以昌平兵二千專辦賊河南﹐數戰有功﹐賊人憚之﹐呼爲左爺爺。有諭布衣者﹐爲掌書記﹐良玉每出軍﹐戰勝而還﹐布衣出迎﹐歡甚﹐或敗﹐坐見不爲起﹐呼其名﹐責數之曰﹕良玉﹐朝廷待汝厚﹐今折損官家士馬﹐又日縻其餉金﹐何以爲顏乎﹖良玉長揖唯唯﹐不敢就席。其後布衣死﹐每飯酬酒於地﹐呼爲大兄。良玉在河南久﹐會朝廷命太監爲監軍﹐太監多侵軍貲﹐臨敵輒以精兵先遁。良玉意勿善也。已而﹐賊眾東下﹐遂擁兵不救﹐而令河南士大夫合疏畱己﹐朝廷知出良玉意﹐不能奪也。熊文燦之爲總理﹐部檄良玉軍隸之。良玉輕文燦﹐不爲用。而張獻忠假良玉旗號﹐襲宛城﹐道遇良玉而敗﹐遂請降於文燦。良玉知其詐也﹐請擊之﹐不許。獻忠之叛﹐文燦使追之﹐不可彊之﹐追抵羅侯山敗還。督師楊嗣昌薦良玉𨿽敗﹐有大將才。遂拜平賊將軍﹐擊獻忠﹐至瑪瑙山﹐禽獲其妻妾﹐而賊黨惠登相降。登相﹐卽賊中稱過天星者也。旣降﹐遂始終爲良玉部將。良玉追獻忠幾及﹐獻忠使其黨馬元利操重寶饋之曰﹕獻忠在﹐故公見重。公所部多殺掠﹐而督師猜且專﹐無獻忠﹐卽公滅不久矣。良玉乃嘆曰﹕吾卽盡賊﹐安所見功乎﹖遂縱之去。初﹐嗣昌以良玉不受約束﹐而總兵賀人龍屢立戰功﹐私許以人龍代之。及瑪瑙山之捷﹐中止﹐人龍大恨﹐具以告良玉﹐良玉意益離。嗣昌調良玉﹐九檄不至﹐而賀人龍亦三檄不至﹐乃以猛如虎爲正總統﹐兮良玉部兵與之。其後如虎戰死南陽﹐而人龍爲總督孫傅庭斬以徇軍﹐遂專倚良玉辦賊。良玉之起旣由侯恂﹐恂爲事在獄﹐良玉三過商邱﹐令其下曰﹕侯公家在此﹐敢擾及艸木者斬。入城謁恂父太常卿侯執蒲﹐拜伏如家人﹐不敢自居於客將。朝命釋恂於獄﹐督師救河南﹐而良玉以兵來會。良玉出兵至朱仙鎭﹐與李自成戰不勝﹐拔營走﹐自成從後擊之﹐敗奔襄陽。河南旣失﹐恂坐罷官﹐良玉知爲己﹐愈怏怏。是時﹐良玉兵八十萬﹐居武昌。崇禎十七年﹐詔封良玉寧南伯﹐畀其子夢庚平賊將軍印﹐功成世守武昌。福王立﹐晉寧南侯﹐而侯恂故東林﹐馬士英﹑阮大鋮懼東林﹐倚良玉爲難﹐陰忌之。會監軍禦史黃澍入朝﹐挾良玉勢﹐面觸士英。澍返﹐以淸君側爲請。良玉曰﹕世守武昌﹐非先帝命乎﹖先帝棄天下而背之﹐人其謂我何﹗宏光元年﹐適有北來皇太子事﹐黃澍乃召三十六營大將與盟﹐假太子討士英﹐良玉未有應。其將一人起曰﹕主帥必不動﹐某等請自行﹐不能欝欝久居此矣。良玉遂起兵﹐而劫總督何騰蛟置舟中。騰蛟自沈於江﹐不死。其後臣唐王﹐殉節。良玉至九江﹐總督袁繼咸見良玉於舟中﹐良玉袖出太子密諭﹐邀之盟。繼咸正色曰﹕密諭從何來﹖先帝舊徳不可忘﹐今上新恩亦不可負。良玉色變。繼咸歸﹐召諸將於城樓曰﹕兵諫非正﹐晉陽之甲﹐春秋惡之﹐可同亂乎﹖約相與拒守﹐而部將郝效忠出與良玉合﹐陰入城﹐縱火。良玉望見城中火起﹐憤曰﹕吾負臨侯﹗忽嘔血數升。臨侯﹐繼咸字也。良玉知不起﹐召諸將曰﹕吾不能報效朝廷﹐諸君又不用吾法制﹐故至於此。自念二十年來﹐辛苦戮力﹐成就此事。吾死之後﹐出死力以捍封疆﹐上也﹔守一地以自效﹐次也。若散而各走﹐不惟負國﹐且羞吾軍﹐良玉死不瞑目矣。後軍惠登相拔佩刀言曰﹕我公百年後﹐有不服副元帥號令者﹐齒此。諸將皆曰﹕諾。良玉遂死。良玉精勇善戰﹐多智謀﹐嶽忠武之流亞也。宋史言忠武少習春秋﹐而或曰宗澤初見忠武曰﹕爲大將者﹐不可不知書﹐遂授以春秋。良玉大將才﹐而無人以春秋授之﹐惜哉﹗良玉死﹐其子夢庚祕不發喪﹐劫袁繼咸引師而東﹐破建徳﹑安慶﹐皆殘其城。惠登相怒曰﹕若此﹐吾反不如爲流賊時矣﹐其如先帥末命何﹗登相以夢庚不足事﹐獨引軍去。夢庚遇大淸兵而降﹐袁繼咸死之。

唐王聿鍵者﹐太祖之子桱之後也﹐國於南陽。以起兵勤王故﹐莊烈帝責其不守祖制﹐禁之鳳陽﹐其弟聿鏌襲爵。李自成之陷南陽﹐殺聿鏌。福王立﹐自禁中赦聿鍵還。及南京亡﹐南安伯鄭芝龍立於福州。夏閏六月卽位﹐攺宏光元年曰隆武元年。王好學﹐通典故﹐性朴儉﹐蔬食布衣﹐宮中無嬪禦。𨿽明之疏族﹐其臣皆以漢光武﹑昭烈期之。而魯王以海者﹐亦太祖之子梓之後也﹔是月監國紹興。冬十月﹐詔徵其來朝﹐魯王大學士張國維上疏曰﹕方今髙皇帝子孫皆當同心戮力時也﹐迨功成之日﹐入關者王﹐監國退就藩服﹐禮固宜然。今若遽以叔倫侄敍爲定分﹐恐未易假。且當此人心離散﹐鳩聚爲勞﹐監國一旦南拜正朔﹐慮猝然變生﹐則唇亡齒寒﹐陛下亦非所利焉。王無以難。十二月﹐王自出師﹐圖恢復﹐而責其臣云云。大學士路振飛上疏曰﹕陛下謂羣臣不攺因循﹐必致敗亡﹐臣謂陛下不攺操切﹐亦未必能中興也。陛下有愛民之心﹐未見愛民之政﹔有聽言之明﹐未收聽言之效。因羣臣愚下﹐而過於督責﹔因博覽書史﹐而務求明備。凡陛下所長﹐皆臣所深憂也。是月﹐大學士黃道周戰於婺源﹐死之。二年春正月﹐王次建寧﹔夏六月﹐紹興亡﹐魯王入海。先是﹐鄭芝龍執國政﹐不肯出師﹐數以兵餉不足爲辭。秋七月﹐大淸兵至建寧﹐鄭芝龍以兵降。八月﹐王薨於汀州﹐王妃曾氏從死。大學士蘇觀生立王弟聿■﹝金粵﹞於廣州﹐冬十一月卽位﹐攺元紹武。是月﹐桂王由榔立於肇慶。使者彭耀詔至﹐以王禮見﹐曰﹕以天潢倫敍﹐王𨿽髙皇帝之裔孫﹐而吾王先帝之從弟﹐當立者也。土殺之。十二月﹐廣州亡﹐王薨﹐蘇觀生死之。前紹興監國魯王以海旣失國﹐飄泊海中﹐凡八年﹐自去監國號﹐卒死於海中。而鄭芝龍有子曰森﹐唐王奇其狀貌﹐賜姓名曰朱成功。芝龍之降也﹐諫不聽﹐遂以兵入海。芝龍嘆曰﹕此子往海上﹐禍未艾也。及閩地盡失﹐閩中大臣多往依焉。成功渡海取臺灣以居﹐傳子經﹐經傳子克塽﹐歷三十餘年而亡。

濂洛關閩﹐衍道學之宗﹐而邵康節﹑陸象山𨿽異流而同源。明自薛文淸承程﹑朱之傳﹐王陽明爲象山之學﹐倡致良知之說﹐遂流於禪﹐康節則無有傳焉者也。然劉念臺先生之學似象山﹐黃石齋先生似康節﹐惟不寂其心。而心學皆措於身﹔不滯其數﹐而數學皆歸於理﹕故與程﹑朱同源者此也。劉先生者﹐名宗周﹐字起東﹐號念臺﹐山陰人也。嘗講學蕺山書院﹐告學者曰﹕學之要﹐誠而已。主敬﹐其功也。敬則誠﹐誠則天。學者皆稱蕺山先生。其少孤﹐以年二十三成進士。丁母憂﹐三年服闋﹐選行人﹐請終養大父母﹐居喪七年﹐始赴補。時朝中方與東林爲讎﹐遂謝病歸。天啟時起官﹐以劾魏忠賢削籍。崇禎初﹐召爲順天府尹﹐數言事﹐莊烈帝以爲迂。居一年﹐復謝病歸。其後再起再罷﹐以都察院左都禦史爭言官姜■﹝王采﹞﹑熊開元下獄事﹐斥爲民。而海寧舉人祝淵抗疏請復故官。先生曰﹕子爲此舉﹐無所爲而爲之乎﹖抑動於名心而爲之也﹖淵爽然避席曰﹕先生名滿天下﹐誠恥不得列門墻耳。遂從問學。先生自歷事萬曆﹑天啟﹑崇禎三朝﹐多所建白。其言關天下之要﹐然皆不能用也。莊烈帝惡言官爭執不已﹐輒廷杖。先生立朝侃侃﹐獨免於此。莊烈帝崩﹐走杭州﹐請巡撫發喪討賊﹐不應。自募義兵將起﹐而福王立﹐起故官。以爭魏忠賢黨阮大鋮之進退﹐系江左興亡﹐不聽。告歸﹐而南京亡。其六月﹐杭州不守﹐潞王降。先生方食﹐聞變推案而起﹐謂門人曰﹕昔北都之變﹐以身在田裏﹐且有望於中興而不死。南都之變﹐猶望繼起有人。今吾越又降矣﹐不死尙何待乎﹖門人張應煜曰﹕然降城中﹐亦非先生死所也。先生瞿然遽移出城﹐遂絕食。始猶進茗飲﹐其後勺水不入於口﹐與門人問答如平時。至二十三日而卒﹐年六十八。門人周之璇負遺書﹐與先生之子汋避兵山寺中﹐事定乃還。黃先生者﹐名道周﹐字幼平﹐漳浦人也。漳浦山間有孤島﹐曰銅山。山有石室﹐嘗讀書其中﹐因號石齋。爲人嚴冷。自少時同學嘗彊飲之酒﹐呼妓與臥﹔及酒醒而覺﹐轉側間鼾睡如常。比明﹐妓出言於同人曰﹕黃公﹐聖賢也。年三十八﹐成進士﹐授翰林院編修﹐以喪歸。崇禎初﹐起右中允﹐遷侍讀學士。數言事﹐莊烈帝不喜﹐再廷杖。以爭楊嗣昌奪情事﹐削籍﹐謫戍廣西。會周延儒再相﹐欲參用公議﹐薦起故官﹐謝病歸。福王立﹐起爲禮部尙書。奉命祭禹陵﹐事竣而南京亡。見唐王於衢州﹐拜武英殿大學士﹐請募兵圖恢復。裨將施烺﹐嘗晏見言事。先生嘆曰﹕君言是也。顧吾大臣﹐仗義守死而已。倘有他奇變﹐可以佐時﹐君輩行矣﹔勉之。其十二月﹐戰於婺源﹐敗績不屈﹐幽於江寧。明年三月﹐將受刑。時有求書者未與﹐命僕取筆墨﹐展紙爲楷書﹐幅長作大字﹐終之而死。門人陸自巖匿其首﹐並全體殮之﹐子霓以柩歸。先生旣精數理﹐推驗治亂﹐無不奇中。又好神仙之術。然從容慷慨﹐死義如此﹐誠卓然知命君子哉﹗歿後﹐家人得小冊﹐書曰﹕終於丙戌﹐年六十二。余瞻夫子廟堂﹐歷兩廡﹐識兩先生姓名。讀其書﹐想見其學問。執筆書此﹐愧未能盡其梗槪云。

邱維屏曰﹕明太祖定造士之制﹐首用四子書程﹑朱之說﹐其學校傳經之教﹐熟且專一﹐相沿於耳目﹐入之其人﹐而莫之知相哉﹗文章可以觀察气節﹐其間豈無一二言行離異者耶﹗然以文取之﹐所失固鮮﹐大都如其人焉。金聲者﹐字正希﹐休寧人﹐占籍嘉魚。初從龍韜習制義﹐命題至六七作﹐不許可﹔徐出所藏名作示之﹐反復至三十餘作﹐以故文無不盡之意。明制義自王唐歸胡後﹐以聲爲稱首﹝﹖﹞。爲人慷慨﹐好言兵﹐以翰林院庶吉士事莊烈帝﹐舉僧人申甫爲將﹐遂爲禦史參其軍。兵敗﹐告歸。會鄕邑多盜﹐爲團練義勇防禦﹐而鳳陽總督馬士英徵貴州兵過祁門肆掠﹐弟子江天一率壯士斬馘大半﹐亂始定。士英以倡亂訐聲﹐帝識金聲名﹐起爲修撰。故事﹐修撰專授殿試第一人﹐此命蓋異數也。以母喪﹐請終制﹐福王擢爲僉都禦史﹐不就。以南京亡﹐起兵﹐唐王就加兵部侍郎。當是時﹐江南北州縣起兵相應者﹐蘇州徐汧﹑松江沈猶龍﹑寧國邱祖徳﹑貴池吳應箕﹑宣城麻三衡﹐不可勝數。大抵皆文士尙气節者也。黃淳耀者﹐字蘊生﹐嘉定人也。自少卽有志聖賢之學﹐工制義﹐以進士起兵嘉定。城破﹐自縊﹐前金聲死二月。自金聲起兵三月﹐故禦史黃澍爲內應﹐城破﹐率麾下數十人馳大淸兵﹐被執不屈﹐死焉。陳子龍﹐字臥子﹐靑浦人也。制義與黃淳耀並稱。先是﹐詩學獘於宋﹑元﹔至明﹐何﹑李七子轉而學唐﹐一時譏爲僞體。然其後變爲鍾譚體而愈壞。屈大均最晚出﹐遂爲第一。金﹑黃皆專制義﹐嘗未爲詩﹐子龍獨兼之。其豪放之气﹐蓋與七子相抗云。以進士﹐爲紹興推官。單騎入鄰郡﹐降劇盜﹐擢兵科給事中﹐未至而京師陷﹐以兵部尙書事福王﹐累疏論事不聽﹐乞假歸。南京亡﹐遁爲僧。明年﹐結太湖兵將起﹐事露死﹐後金聲之死幾一年矣。莊烈帝之亡﹐半由周延儒﹐而周鍾﹑項煜負制義重名﹐皆降賊﹐議者因詆訿文士。然金聲﹑黃淳耀之屬﹐其文章气節之盛何如哉﹗而其餘賫志抑鬱死者﹐蓋又多矣。陳際泰者﹐字大士﹐臨川人﹐制義與金聲齊名。崇禎甲戌成進士﹐年六十八矣。又七年﹐卒。艾南英﹐字千子﹐東鄕人﹐舉天啟甲子鄕試。唐王授禦史﹐卒於延平。章世純﹐字大力﹔羅萬藻﹐字文止﹕皆臨川人﹐工制義﹐並稱章﹑羅﹑陳﹑艾者也。世純舉天啟辛酉鄕試﹐又六年﹐萬藻舉於鄕。世純知柳州﹐年七十﹐聞京師陷﹐悲憤遘疾卒。福王時﹐萬藻始知上杭縣﹐唐王擢禮部主事。艾南英卒﹐哭而殯之﹐數月亦卒。

桂王由榔者﹐莊烈帝之從父弟也。莊烈帝從父七人﹐其一曰福王常洵。常洵生由崧﹐建國南京而亡。其一曰桂王常瀛。常瀛生由■﹝木愛﹞﹐早卒﹔由■﹝木愛﹞之弟由榔﹐初封永明王。福王之亡國也﹐常瀛前以張獻忠陷衡州﹐奔廣西﹐尙書陳子壯欲立之﹐而唐王建國福州。是年常瀛卒﹐唐王以由榔襲爵﹐居肇慶。及唐王亡國﹐廣西巡撫瞿式耜立由榔於肇慶﹐攺元永曆。而唐王之弟聿■﹝金粵﹞﹐亦建國廣州﹐大淸兵克廣州﹐至肇慶﹐王次梧州。永曆元年春正月﹐王次桂林。三月﹐以大學士瞿式耜守桂林﹐王次武岡。秋八月﹐王次靖州。冬﹐督師大學士何騰蛟以兵復廣西﹐王還桂林。二年春﹐故提督金聲桓以江西來歸﹐故總兵李成棟以廣東來歸。秋八月﹐王還肇慶﹐成棟子南陽伯李元胤遂專國政。當是時﹐安文侯馬吉翔與大學士朱天麟﹑嚴起恆﹑吳貞毓比﹐外結慶國公陳邦傅﹐號曰吳黨。而袁彭年﹑劉湘客﹑丁時魁﹑金堡﹑蒙正發時稱五虎﹐皆附李元胤﹐外結桂林畱守瞿式耜﹐號曰楚黨。兩黨中君子小人錯雜﹐日相排擊。金堡嘗劾陳邦傅十大罪﹐邦傅亦上疏發堡陰事﹐王命朱天麟和解之。袁彭年﹑金堡遂逐天麟﹐吳貞毓心惡之﹐畏李元胤﹐不敢發。三年﹐金聲桓敗死於南昌。秋九月﹐李成棟以兵攻贛州﹐聞聲桓死﹐還軍渡河﹐落水死焉。四年﹐王次梧州﹐以李元胤守肇慶。於是﹐吳貞毓劾五虎把持朝政﹐金堡﹑丁時魁﹑蒙正發﹑劉湘客皆杖戍﹐獨袁彭年以憂免。先是﹐三年春﹐湘潭失守﹐督師大學士何騰蛟死之。是年冬﹐桂林失守﹐畱守大學士瞿式耜死之。五年﹐王次南寧。故賊孫可望前據雲南﹐數請封秦王﹐大學士嚴起恆持不可。二月﹐王將遷雲南﹐可望以兵來迎﹐遂賊殺嚴起恆於舟中﹐王乃封可望秦王。六年﹐可望以王入安隆。安隆在萬山中﹐羣蠻所難處也。可望自建宮殿貴州﹐置百官﹐馬吉翔諂事之﹐嘗令郎中古其品畫堯舜禪受圖。其品大怒﹐不可。吉翔報可望﹐遂杖殺之﹐其不法如此。秋七月﹐陳邦傅謀反伏誅﹐而李元胤見可望專﹐大怒﹐欲收髙﹑雷兵﹐迎王入海﹐爲士兵所執﹐死焉。自六年至十年﹐王在安隆。先是﹐可望黨李定國﹑劉文秀與可望有隙﹐王受逼於可望﹐大懼﹐謂太監張福祿﹑全爲國曰﹕聞李定國﹑劉文秀已定廣西﹐欲敕令統兵入衛﹐若等密圖之。七年﹐張福祿以王命告大學士吳貞毓。貞毓嘆曰﹕主憂臣辱﹐不敢辭死。乃密書敕﹐令員外郎林靑陽僞乞假歸葬﹐持敕間道赴定國所。馬吉翔知之﹐以報可望。八年﹐可望賊殺吳貞毓及同謀者十八人於安隆﹐遇王益無禮。王日食蔬粟﹐不得飽。其臣乘車過宮門﹐不爲下﹐武臣時騎馬挾彈入焉。十年﹐李定國﹑劉文秀始奉前敕﹐迎王入雲南﹐王封定國晉王﹑文秀蜀王。馬吉翔復諂事之﹐用事如故。十一年﹐孫可望舉兵反。自十年至十二年﹐王在雲南。十二年冬﹐大淸兵入雲南﹐李定國戰敗﹐王將出奔﹐行人任國璽諫請死守。定國曰﹕不如暫移蹕﹐再圖恢復。王意遂決。十三年﹐王入緬甸﹐緬人置艸屋居王於赭硜。自十三年至十五年﹐王在赭硜。十五年秋﹐緬人盡殺從亡諸臣﹐馬吉翔與焉。冬十二月﹐以王歸大淸。明年﹐王薨於雲南﹐年三十八。王在赭硜﹐常數日不舉火。而禦史任國璽釆宋季大臣賢姦事爲一書﹐上之。然王覽止一日﹐太監李國泰卽竊去。任國璽嘗言事急然眉﹐當思出險。馬吉翔不悅﹐卽責獻出險之策。國璽忿曰﹕時事如此﹐猶抑言官﹐使不言耶﹖小人之善傾人國如此。王自起肇慶﹐往來桂林﹑武岡一年﹐還肇慶二年﹐往來梧州﹑南寧二年﹐在安隆四年﹑雲南三年﹑緬甸二年﹐立十五年而亡。

古文𨿽一藝﹐而道寓焉。故古之名此者﹐非獨其文之美也﹐必其人之賢。就其言之深淺而學之﹐醇疵蓋莫掩矣。然自唐﹑宋八家而後﹐人𨿽各本其學以爲之﹐而其法則莫能外。明自歸熙甫取法歐﹑曾而更而貌﹐王道思猶不及也﹐而侯朝宗﹑魏冰叔則皆得於三蘇爲多。侯方域﹐字朝宗﹐商邱人也。少從其父恂宦京師﹐習知朝中君子小人之故﹐矯矯立名節﹐好大言﹐遇人不肯平面視﹐喜睚眥報復。然一語合﹐輒吐出肺肝﹐譽不容口﹔賑友之急﹐能不惜千金。著名於復社﹐與宜興陳貞慧定生﹑貴池吳應箕次尾交最善。先是﹐顧涇陽﹑髙景逸講學東林﹐海內士大夫多從之遊﹐故魏忠賢誣爲東林黨﹔而復社則楊維斗﹑張天如倡之﹐以踵東林者也。忠賢黨阮大鋮﹐寓南京﹐招納豪俠﹐日談兵﹐冀以邊才召用。復社顧杲以鄕試至南京﹐懼其爲亂﹐刊畱都防亂揭逐之﹐列名者數百人﹐方域﹑貞慧﹑應箕皆與焉。方域嘗往來於女妓李香家﹐有王將軍者﹐爲貰酒奏伎﹐積旬不倦。方域疑而問故﹐王將軍屏人曰﹕是阮光祿所願納交於君者也。光祿爲君之友吳君次尾﹑陳君定生所詬﹐願請解於君。李香謂方域曰﹕妾幼識陳君其人有髙義﹐聞吳君尢錚錚﹐今皆與公子善﹐柰何以阮公負至交﹐且以公子之世望﹐安事阮公。方域稱善﹐因醉臥不起。王將軍殊怏怏﹐辭去﹐不復通。大鋮家畜優伶﹐善演所自作劇號燕子箋者。方域置酒會貞慧﹑應箕而使徵阮伶﹐大鋮竊喜﹐使其奴來偵。方度曲﹐四座稱善﹐漸論天下事﹐及大鋮﹐遂大罵不止。大鋮聞而益恨﹐思一旦得志盡殺以報﹐而未有以發也。方域下第歸﹐李香歌琵琶詞送之曰﹕公子才名文藻﹐雅不減蔡中郎。中郎學不補行﹐今琵琶所傳事固妄﹐然嘗眤董卓﹐不可掩也。公子豪邁不羈﹐又失意去﹐顧終自愛﹐無忘妾所歌琵琶詞﹐妾亦不復歌矣。及福王立﹐大鋮柄用﹐興大獄。貞慧先械送下獄﹐應箕潛入視﹐卽夜亡去。而方域亡﹐渡江依鎭將髙傑﹐得免。方域旣好爲古文﹐末年將刻集﹐集中文未脫稿者﹐一夕補綴立就﹐人競奇之。入大淸﹐以疾卒﹐年三十七。而應箕先起兵貴池﹐死焉。貞慧以入獄受刑﹐南京亡﹐脫歸﹐終於家。同時﹐南昌王猷定於一﹐以古文名﹐與方域相埒﹔而魏禧稍後出﹐世遂並稱侯﹑魏。魏禧字冰叔﹐寧都人也。後方域六歲生焉﹐不相識。負才略﹐好擘畫理勢。以避亂﹐移家金精山之翠微峯﹐築室與同志講易﹐號易堂九子。九子者﹐李騰蛟咸齋﹑彭士望躬黃﹑朱議霶用霖﹑曾燦靑藜﹑彭任中叔﹑禧之兄祥善伯﹑弟禮和公﹑姊之夫邱維屏邦士及禧也。九子皆爲古文﹐或曰﹕邱維屏文奇澹﹐能斂郁其气於■﹝氵﹝日上完下﹞瀁中﹐序事𨿽傷於繁﹐然明古文自歸熙甫後斷以爲最。又曰﹕彭士望气和而鋒不可犯。或曰﹕士望文蓋不能如是。九子其七皆寧都人﹐獨彭士望﹑朱議霶爲南昌人。朱議霶者﹐寧王叔之支孫也。寧王國於南昌﹐故子孫遂爲南昌人。初見天下將亂﹐專意結客﹐招致異人﹐嘗師事段太僕﹐令讀大學衍義﹐求實用。而交江夏張若仲﹐傳其擊刺術。又訪士於樂平王綱﹐綱曰﹕子同裏彭躬庵﹐方今俊傑也﹐而外求乎﹖議霶與士望故親戚﹐各負才﹐不相能﹐至是傾身交士望。士望亦故奇議霶﹐兩人者交遂第一。士望三至寧都見魏禧定交﹐而偕議霶往依之。士望常出遊﹐議霶家居﹐兼督兩家事。旣而嘆曰﹕不力耕不得食也﹗遂率妻子種茶於冠石﹐更姓及名字曰林時益確齋。酒後輒慷慨悲歌﹐見精悍之色。居久益隱畏﹐務摧剛爲柔﹐持經素食終其身。魏禧嘗曰﹕願爲之死而未得也。九子中﹐獨魏祥更名際瑞﹐出爲大淸招賊將韓大任﹐死焉。魏禧晚年始易服出遊﹐思盡交天下非常之人﹔聞有隱逸士﹐不憚千里造訪。大淸徵博學宏詞﹐以疾辭。卒年五十七。當是時﹐三楚﹑吳越耆舊多立名義﹐以文術相髙﹐而宣城沈壽民眉生躬耕窮鄕﹐吳中徐枋昭發﹑楊無咎震伯﹑朱用純致一﹐稱三髙士﹐𨿽賢士大夫﹐不得一見其面﹐然尙有楮墨流傳人間。上元張怡瑤星獨身寄攝山﹐著經說及論述史事數十百卷。歿時﹐盡入壙中﹐𨿽後人不得見焉。嗚呼﹗明之亡也﹐文士幽隱者蓋多矣﹐大都不能盡傳﹐抑亦不必盡傳。然其志義與此﹔皆不類之類也。

惲格者﹐字壽平﹐以字行﹐更字正叔﹐武進人也。父日初﹐明亡﹐爲僧。金壇人王祈﹐聚眾建寧﹐應桂王迎爲謀主。三子皆從軍﹐長子楨戰死﹐次桓與格皆爲大淸總督陳錦所略。其妻愛格﹐子之﹔桓遂不知所終。日初以事不可爲﹐散眾而歸﹐轉遊杭州。適陳錦妻攜格遊靈隱寺﹐日初因與寺主諦暉謀﹐紿之曰﹕此子宜出家﹐不然且死。錦妻泣畱於寺中而去。格以父兄忠於明﹐不應舉﹐兼治古文﹐賣畫爲生﹐以供其父賓客酒食之費。父歿﹐常閉門窮餓﹐非其人不與畫也。畫初工山水﹐後與常熟王翚石谷交﹐曰﹐君藝獨絕矣。吾不爲第二手也。遂用徐熙﹑黃筌法作花鳥。自是﹐寫生爲天下第一。惲氏作畫﹐自本初始﹐格少時嘗師事之。日初以枯墨作山水﹐殊古簡﹐然非專家。而寧王裔孫曰八大山人﹐亦善畫﹐不傳其名。

平定耿逆記

武定鄴園李之芳撰

康熙十二年癸丑冬十月﹐抵浙江總督任。明年春﹐吳三桂據雲南叛﹐遂飭沿海等處重嚴武備。

三月初四日﹐提鎭協各營試用銃炮﹐循例開銷火藥﹐攻堅擊遠﹐爲軍中首資。疏請增設督提二標及各鎭協營兵馬。

二十九日﹐福建耿精忠反。報聞﹐隨檄各路官兵分守要害。

四月初一日﹐疏請調集江南省滿漢官兵於交界之地﹐以資聲援﹔江西省以廣信駐宿重兵﹐以防崇安大關一路﹐或有警急﹐咨調策應。

初三日﹐疏請迅發大兵克期援剿。遂檄發本標中軍副將王廷梅統領勁兵一千名﹐先赴衢州堵禦仙霞關。

初九﹑十兩日﹐賞賚官兵﹐勉以大義。命將至江山縣援剿﹐復會同將軍﹑撫院﹑提督議駐兵衢州﹐扼閩浙要害。予位在提督﹐右﹐當裹糧倍道而行﹐遂決計趨衢州。又念從徵將士俱有內顧之憂﹐與將軍等議﹕滿漢綠旗官兵均於額俸餉銀外﹐再行賞賚。咸以奏銷爲慮﹐予以朝廷之錢糧賚朝廷之將士﹐俾出死力捍衛封疆﹐情理允協﹔且揆之時勢﹐人情洶洶未定﹐小有怨望﹐緩急未必可用。今日之舉﹐予一人身任之﹐惟期有濟公事﹐遑顧其它。額外優給官按一月俸銀﹑兵按一月餉銀之數﹐不論隨徵守汛﹐差員赴省領支。

十九日﹐疏請照例支給滿漢綠旗官兵行糧﹑馬匹艸豆聽部議奪。

二十九日﹐疏陳各路塘報情形。

五月十五日﹐予統領本標並杭協營﹑江南提標官兵共一千五百名﹐申嚴軍令﹐自杭赴衢﹐同平安將軍賴塔﹐一應軍機事務商酌而行。時撫部及紳士等俱以省城爲控制重地﹐不欲予去杭。予曰﹕吾奉君命督兵﹐豈敢坐誤機會﹗且方今事勢所爭在衢﹐苟上游失守﹐不但全浙動搖﹐將淮安以南皆震驚矣。遂乘一舟行。次富陽﹐有一卒與賣菜傭相競﹐令立縛鞭之﹐從官請少寬﹐予曰﹕法令之始﹐毋得姑縱。於是﹐軍中悚息﹐所至秋毫無犯。

二十五日﹐疏請再發江南援兵數千﹐相機進剿。

二十八日﹐師抵衢州﹐駐節。在衢滿兵一千餘人﹐逆賊全力屯聚淸湖地方﹐日窺侵犯﹐而應援之兵猝未能至。予捐資招募鄕勇壯丁五百餘人﹐赴軍前效命。

六月初二日﹐據報耿逆潛遣姦細張連進投送逆書﹐卽令衢州副將李承恩立將張連進擒縛﹐會同平安將軍賴塔﹑都統胡圖﹑吳申﹑把都魯雅大裏公審口供﹐斬首示眾。

初六日﹐賊船侵犯瑞安﹐官兵奮勇堵禦全城。

十二日﹐常山﹑開化剿殺僞總兵李雲龍等。

二十二日﹐疏舉原任鎭將李榮爲援剿總兵官﹐設立三營﹔以李榮本宿將統領﹐鼓勵用命﹐固圍破賊。

七月初一日﹐密報逆賊侵犯金華﹐滿漢官兵擒斬獲捷。

初六日﹐大閱將士於水亭門﹐將士皆感激奮發﹐願決一戰。遂同平安將軍賴塔統率出城﹐軍於坑西。旣壓賊營﹐賊接戰良久﹐退入﹐令諸將協力進攻﹐復大戰﹐轟炮之聲震地。流矢如雨﹐左右請予少避之。予曰﹕不可。三軍司命﹐少移動﹐卽爲賊乘。今日之事﹐以兵勝敗爲吾死生耳。介冑指麾終日﹐晚始收兵。翼日﹐復進逼之﹐賊不敢出。是役也﹐所提兵不滿千﹐擊賊數萬之眾﹐無不以一當百也。予親冒矢石﹐將士勇敢用命。或曰﹕公封疆大臣﹐何不遣一將督陣﹐乃親踏不測之險耶﹖予曰﹕古云將軍有死之心﹑壯士無生之气﹐然後可以破敵。吾若貪生﹐誰不惜死﹗聞者嘆服。坑西之戰﹐諸將皆勇往爭先﹐獨衢州協右營守備程龍臨陣退縮不前。師還﹐予坐營門﹐召龍面責之﹐明證其罪﹐按軍法斬之。

初七日﹐疏請亟催副都統喇哈率領滿兵速至應援。

十八日﹐報金﹑衢官兵大捷﹐擒斬僞都督嚴彪﹑僞副將葉榮等。時紹興﹑臺州﹑湯溪石梁鎭﹑龍遊﹑蘭溪﹑嚴州相繼報捷至。

八月初九日﹐疏報屢戰克捷﹐恢復壽昌﹑淳安﹑遂安﹑諸曁﹑嵊縣義烏﹑東陽等處﹐擒賊首汪盤以歸﹐又密拏不軌姦徒葉日生等。

十月十六日﹐招撫僞參將杜日葵率兵首先順﹐僞遊擊鄭鼎彪﹑僞都司杜承盛﹑僞千總李龍等投誠。

二十四日﹐請增督標前後二營足五千經制之兵﹐策應進剿。

十一月十五日﹐金華十二里莊大捷。

二十四日﹐疏報衢州溪溝前墓山捷功﹐滿漢官兵在金華壽溪地方陣斬耿逆標下僞總兵張元兆等二十餘員。

二十八日﹐金華竹園村李宅馬澗報捷功。

十二月初十日﹐報蘭溪束葉山﹑嚴州威平鎭兩處捷功。擒斬僞總統汪匪石。

十四日﹐報金華積道山擒殺渠逆徐尙潮等捷功。

二十四日﹐恢復分水縣城。

十四年乙卯春正月六日﹐具疏匯報自十三年八月以後至今衢﹑金﹑嚴﹑紹等處招撫投誠人員一萬二千餘名﹐招回難民三千餘名。

十三日﹐報龍遊﹑蘭溪﹑壽昌捷功。軍中獲得敵營間諜﹐予漫詰之曰﹕吾營中亦有與爾營相通者乎﹖對曰﹕有之。問爲誰﹖乃言姓劉者﹐名則吾不知也。予默意姓劉者必某也﹐遂呼某至﹐訊之果爾。供有提塘鄭君能者﹐現在隨營﹐凡一切朝晚緩急軍情機密皆泄漏與賊。因立質得實﹐置君能於法﹐敵間遂絕。

二月十一日﹐報衢屬黃壇口陣斬僞總兵葉念。

十五日﹐請賑被難饑民。嚴州湯溪繆村﹑磡底﹑前嶺﹑雙石嶺﹑壓潮相繼捷功。

四月﹐恢復武義﹑處州﹑宣平等處﹐擒賊首繆國英。

五月十五日﹐具疏請卹死節署武義知縣蘭溪縣縣丞徐哲。疏奏軍中有不可少之需﹐動帑有萬不得已之勢﹐因初出徵時調到都督林宗﹑吳朝宰﹑陳世凱等﹐咸以資裝不辦爲辭﹐各給銀五百兩或三百兩不等﹐無不踴躍隨行。且用兵之始﹐大賚將士﹐預支月餉﹐請給行糧。

閏五月初一日﹐報衢州南塘﹑前萬靑﹑前嶺等處擒斬僞都司何應龍捷功。

七月初一日﹐得獲逆書。

十一月初九日﹐匯報招撫衢﹑臺﹑溫﹑處四府僞總兵等官二百餘員﹐僞兵四千餘名﹐難民十一萬餘名﹔又僞總兵侯晉爵等自投來歸。

十二月十四日﹐授階通議大夫。

十五年丙辰三月初九日﹐報溫州大捷﹐斬僞都督孫可徳等並賊眾一萬餘人﹐擒斬僞總兵副將何賓等五百五十餘名。

十六日﹐捷報嚴州宋封等處屢次擊敗眾﹐剿撫並用﹐恢復開化縣全城。

四月﹐密招降將有亳州人章啟元者﹐自賊營逃回﹐言賊將馬九玉麾下副將軍韓斌將兵八百人駐九龍山﹐願歸誠﹐恐不納﹐若馳一介示徳意﹐則趨命矣。卽咨江南﹐以斌子世晉﹑家人苑亮至﹐令持家書並諭札縫履底中﹐密使走入斌壘。斌得家書﹐遂與同志相謀﹐日中奔入壓潮營。僞都司王得功﹑施虎﹑僞把總畢思臣﹑蘇起﹑袁宗﹑張玉﹐假爲追斌﹐竟與偕來。遂令隨營任用﹐絕不猜嫌﹐降將感奮。斌家人苑亮爲賊所執。

四月二十三日﹐請調江南官兵﹐疏議並力直搗仙霞關﹐爲一勞永逸之計。部議云﹕江南有海口重防﹐不便移調﹐著於本省審度緩急酌量遣發﹐並將擊賊進取事宜。

五月二十日﹐疏請調發鄰省官兵克期赴浙﹐破賊入閩﹐可奏蕩平。

二十一日﹐議安插難民。常江﹑開化淪沒日久﹐民有脫走而來者﹔加意撫慰﹐量給銀米。嗣是歸附日眾。

八月初九日﹐請優卹陣亡將士成國挺﹑晉大忠等。

十七日﹐衢州大溪灘大捷。僞將軍馬九玉竊據河西﹐轉運糧芻﹐以溪灘爲咽喉﹔數請於朝﹐速師前進﹐部議衢州善能保守﹐奉旨下詢進取機宜。又覆奏從常山﹑江山截其糧道﹐則入閩之路可通﹐河西之賊自潰。會大將軍和碩康親王兵臨衢州﹐卽面啟於王前﹐遂本夜發兵﹐諸將率領﹐由小南門銜枚疾走﹐直逼賊營。我軍勇气百倍﹐一鼓破之﹐進師江山﹐乘勝復其城。初議發兵﹐王問予曰﹕賊勢向張﹐能勝之乎﹖予對曰﹕勝之。王復遣侍衛雅裏布蘭問予曰﹕所巢﹝﹖﹞果萬全乎﹖予曰﹕兵已發﹐若復猶豫﹐則沮士气﹐何以冀成功﹗遂詣親王所﹐啟曰﹕賊寇情形﹐在職目中矣。翼日此時﹐捷音必至。巳而﹐破賊羽書報聞﹐王乃大喜。此役也﹐馬九玉方逼衢爲壘﹐我兵乘夜疾走出其後﹐直破大溪灘﹐此江山一師也﹔及其退奔仙霞﹐而三關已爲我據﹐此常山一師矣。二關旣破﹐賊失其險﹐大兵得以長驅入閩。馬九玉敗﹐知歸路已絕﹐猶冀繞道入仙霞關據守。而諸軍已遵密諭疾抵關口﹐分路夾攻﹐僞副將金應虎﹑僞千總金起彪等乞降。

二十一日﹐師入三關﹐飛章奏捷﹐遂艸檄宣布聖天子伐罪救民至意。是時﹐馬九玉旣遁﹐我兵於湖南地方搜獲六十餘人﹐軍吏議置之法。予曰﹕此是守土勿去之百姓﹐卽不肯從賊之百姓也。亟宜招徠完聚﹐盡釋之。是日﹐恢復開化並福建浦城﹑建陽等縣。

二十二日﹐大將軍和碩康親王自衢州統兵徵閩﹐問予曰﹕此行若何﹖予曰﹕王但禁其下毋擄掠財物﹑婦女﹐卽揚旗入福州﹐兵不血刃矣。

九月初一日﹐請亟勸江南﹑江西督撫及統兵將軍會師合剿逋寇﹐整頓殘疆。報滿漢官兵攻破石塘賊寨大捷。

十五日﹐匯報招徠歸命僞總官﹑知府文武等官四百餘員﹐僞兵一萬四千九百餘名﹐皆給賞酒食﹑袍帽﹐各予安輯。又報恢復云和﹑松陽﹑龍泉三縣城池。

十月十二日﹐請黃巖鎭設爲水師提督﹐節省錢糧。

十四日﹐報恢復溫﹑處二府州縣。

十一月初六日﹐會剿鄰省開﹑玉交界陳村等處﹐廣信僞總兵汪文生就撫﹐又處屬馮公輔向化﹐率領僞官全旅來歸。

十八日﹐請蠲免被兵地方錢糧。

十二月十二日﹐擒獲賊首馬鵬。馬鵬素稱梟黠﹐聚眾於開﹑玉交界之陳村及江西徳興之白沙關﹐跳梁怙惡﹐屢招不應。予乃密飭副將武榮領兵攻賊﹐連破木城六座﹐斬獲無算。鵬眾潰散﹐遁入徳興老巢。又飭參將蔣懋勛等自白沙關直抵徳興﹐連破賊寨十三座﹐斬僞將幾十員﹐生擒馬鵬﹐械送至軍門﹐責其逆天負固﹐誅之。是年﹐大將軍和碩康親王大兵進福建﹐耿精忠降。

十六年丁巳四月﹐僞揚烈將軍程鳳全旅歸順﹐僞官三百四十八員﹑家口四百七十七名﹑兵丁三萬一千二百四十三名。先是﹐前年予檄行招撫﹐僞將軍程鳳已遵諭向化﹐因解散僞兵八萬三千有奇。時﹐程鳳己病亟﹐未及投誠。鳳死﹐其眾推鳳妻王玉貞掌僞將軍印務。再檄曉諭﹐玉貞傾心遵奉﹐又解散僞兵六萬七千三十二名﹐親率官兵願就撫於衢州。

七月二十六日﹐剿撫江西巨寇僞總兵陳由﹑僞參將陳祿等至軍投誠﹐僞官一百四員﹑僞兵二千一百餘名屯踞椒巖洞﹐山寇險阻悉平。

八月二十一日﹐疏請卹殉節陣亡副將蘇木代﹑把總左朝極﹐以慰忠魂。

十月﹐請撤江南京﹐松五營官兵﹐歲省金錢數萬。

十二月﹐報鉛山僞總兵林爾瞻率眾來降僞官一百餘名﹑僞兵二萬三千八百餘名。予每於投誠人至﹐不列兵衛﹐從容問話﹐全無疑慮之心﹐人多感而泣下﹐是以擁眾來歸也。

十七年戊午正月﹐疏請衢﹑處﹑臺降革各官。

二月二十八日﹐報海洋獲捷﹐並招撫僞將。時陸地諸寇漸平﹐而海氛方熾。僞總督朱天貴等設有五鎭於各汛洋面﹐乘風來去﹐使我顧此失彼之意。遂飭提鎭嚴加防剿﹐復宣諭投誠象山副將汪國祥於廟嶺湖擊斬賊五百餘名﹐生擒三十九人。賊■﹝舟宗﹞分犯溫州﹐汛兵冒雨衝﹐淹死賊眾無算。副將林云﹑林祺﹑詹天樞等船兵來歸﹐又擒僞將麥仁以降。

閏三月十六日﹐報會剿江西子午口獲捷。

五月十三日報會剿江西玉山八仙洞等捷功。

六月﹐疏奏沿海兵汛單弱﹐密陳布置機宜。

八月初七日﹐請調江南官兵防海麾下諸將﹐由偏裨弁目起家﹐升擢至提督﹐總兵官者二十餘人。

十八年己未正月二十六日﹐請撤援閩官兵回浙。

三月初七日﹐報石塘獲捷﹐恢復云和縣地方。

十九日﹐京察﹐循例拜疏﹐自陳乞罷。

七月二十日﹐報會剿玉山入關捷功。

十一月初一日﹐報南鎭雙頭洞捷功。

十九年庚申正月初七日﹐匯報海島諸寇投誠。僞都督蘇亮﹑蘇桂﹑僞總兵王酉﹑莊永爵等自灑江西率眾來降。

二月初七日﹐疏請操練戰船﹐剿襲海寇。

三月十一日﹐據定海鎭牟大寅報孝順洋打沈賊船一十四隻﹐斬賊兵二千餘名﹑僞參將重耀等十九員﹐磜生擒僞官兵一百餘名﹐告捷。

四月二十日﹐具疏請調福建水師會剿海洋諸寇。

五月初三日﹐送餉銀淸冊﹐校鄰疆用兵地方﹐節省錢糧甚多。先日﹐請奏銷軍中需用餉銀﹐屢疏備載﹐奉旨著造細冊﹐遂令藩司逐一開造款項數目具疏匯報。查軍興以來﹐共享銀一十一萬四千四百七十餘兩。

六月二十一日﹐報僞將軍劉天福率僞官一百八十員﹑僞兵二千餘名自海歸誠。

八月十八日﹐匯報招撫浙江﹑江西等處投誠總冊﹐通計文武僞官共六千三百餘員﹑僞兵共十六萬五千五百餘名﹐分別給賞﹐解散歸農﹐人人各得其所。願畱者﹐收標效用。又請免追扣賞官兵俸餉銀兩﹐不允。

二十年辛酉正月﹐又請開銷賞賚官兵俸餉﹐部議不允﹐令抵月餉。諸軍聞之洶洶﹐遂撫慰之。又反復條奏具上﹐康親王於朝中會議曰﹕李總督爲國爲民﹐心血幾枯﹐諸事不爲己私。若皆如此﹐何慮天下不太平也。

二十一年壬戌正月﹐會題楓嶺營屬浙﹑閩分轄﹐永爲定制。

三月﹐王師克平福建。予於浙﹑閩通衢等處設粥廠施湯藥﹐專委標員管理。自十五年起﹑二十年止﹐賑濟往來人夫饑民一百二十二萬一千五百名有奇。𨿽兵燹之餘﹐民無供役病斃道途之苦。

七月二十五日﹐請免通省各營裁兵。是月﹐奉旨班師﹐啟行﹐於八月初一日回浙江。計自十三年五月至本年八月﹐歷九年﹐身在行間﹐先事布置機宜調度﹐剿撫兼施﹐大小一百四十餘戰﹐克奏膚功耳。

