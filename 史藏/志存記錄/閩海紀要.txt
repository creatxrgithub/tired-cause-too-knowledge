閩海紀要

卷之上

乙酉﹑大淸皇帝順治二年﹝明隆武元年﹞夏﹑閏六月﹐明主﹝原文爲立﹞唐王聿鍵稱帝於福州。

初﹐唐王統兵勤王﹐以擅離南陽﹐錮禁獄。及宏光立﹐赦出﹐而南都破﹔靖虜伯鄭鴻逵遇於嘉興﹐語合﹐遂奉以入閩﹐與其兄南安伯芝龍謀立之。閏六月十五日卽位﹔升福州爲天興府﹑布政司爲大內﹐攺元隆武。

明晉南安伯鄭芝龍平虜侯﹐尋封平國公﹔鎭海將軍鄭鴻逵定虜侯﹐尋封定國公﹔鄭芝豹爲澄濟伯。

芝龍字飛黃﹐南安石井人。兄弟四﹕長芝龍﹐次芝虎﹐三鴻逵﹐四芝豹。初爲海盜﹐崇禎戊辰歸誠。以平海寇功﹐累遷至南澳總兵。甲申之變﹐宏光卽位南京﹐封南安伯。至是﹐以翊立功﹐晉芝龍平國公﹑鴻逵定國公﹑芝豹澄濟伯。

明主召芝龍子成功﹐賜姓朱﹐封忠孝伯。

成功原名森﹐字大木﹔天啟甲子年七月十五日生於日本。誕時萬火齊明﹐丰儀秀整。七歲取回﹐俶儻有大志。年十五﹐補南安弟子員﹔試髙等﹐食餼。赴省試﹐有金陵術士相之﹐驚曰﹕『君非科甲中人也﹐殆王侯相矣』﹗時方銳志場屋﹐不以爲然。及隆武召見﹐奇其狀貌﹐封忠孝伯﹔撫其背曰﹕『惜朕無一女配卿﹐卿當盡忠吾家﹐無相忘也』﹗因賜姓朱﹐攺名成功。自是﹐中外咸稱國姓雲。

明以鄭鴻逵爲大元帥﹐出浙東﹔鄭彩爲副元帥﹐出江西。

二將旣出關﹐疏言餉缺。逗𨖻不前。

丙戌﹑三年﹝明隆武二年﹞春﹑正月﹐明主以忠孝伯成功爲禦前營內都督﹐賜尙方劍﹐儀同駙馬﹔尋封命佩招討大將軍印﹐鎭仙霞關。

時軍國大事﹐皆取決於芝龍﹔明主積不寧平﹐常獨居愁嘆。成功進見﹐奏曰﹕『陛下鬱鬱不樂﹐得無以臣父有異志耶﹗臣受國恩﹐義無反顧﹐誓當以死報陛下』﹗明主嘉嘆﹐故有是命。

秋﹑八月﹐鄭芝龍密撤仙霞關﹐大淸兵入關。

芝龍以擁立非其本意﹐日與文臣忤。又度淸朝神武﹐必不能偏安一隅﹐有叛意﹔密遣人以通內院洪承疇﹑黃熙允﹝胤﹖﹞。至是﹐聞魯監國杭州失守﹐乃稱餉缺﹐檄守將施天福回。

明忠孝伯成功兵潰於仙霞關。

芝龍聞淸兵將至﹐密遣親吏到師納款。帥詰之曰﹕『吾兵未臨境﹐而前途獻降書﹐得無詐乎』﹖疑系細作﹐命推出斬之。吏疾聲呼冤﹔有閩人在軍中﹐察其詞哀﹐知其無詐﹐爲告於帥。帥曰﹕『歸語爾主﹐吾於秋仲提師由仙霞入關﹐可備壺漿以迎』。於是﹐芝龍遣心腹蔡輔至關﹐將授意於成功﹔輔入見﹐語未發﹐成功厲聲先謂曰﹕『敵師已迫而糧不繼﹐空釜司饔吾將柰之何耶﹖速請太師﹐急發餉濟軍﹐愼勿以封疆付一擲也』﹗輔噤不敢發語﹐回見芝龍﹐備述前事﹔且曰﹕『向若道及納款﹐此頭已斷矣』﹗芝龍曰﹕『癡兒不識天命﹐固執乃爾﹔吾不給餉﹐彼豈枵腹戰哉』﹗賜姓屢請﹐皆不報。關兵無糧﹐遂逃散﹔成功不得已引還。至延平﹐登城周視﹐嘆息而回。

九月﹐明主下詔親徵。師次延平﹐大淸兵猝至﹔明主出奔﹐殂於將樂。

初﹐明主決意親徵。於南臺祭江﹐忽風雨驟至﹐旗幟盡拔﹐不能成禮。成功跪榻前﹐泣奏曰﹕『臣父已有異志﹐陛下當自爲計』﹗因伏地嗚咽。明主掩袂揮淚﹐命之起﹔遂向延平。將幸贛﹐淸兵猝至迫城。明主倉皇出奔將樂﹔追及之﹐遂遇害。

貝勒王入閩﹐鄭芝龍退保安平鎭﹐忠孝伯成功遁入海。

王兵至泉州﹐芝龍退保安平﹐軍容甚盛﹔以洪承疇﹑黃熙允之信未通﹐未敢迎師。王以書招之﹔略曰﹕『吾所重將軍者﹐正以將軍能立唐藩也。人臣事君﹐苟有可爲﹐必竭其力﹔力不勝天﹐必投明主而事﹐乘時建不世之功﹐此豪傑事也。若將軍不輔立﹐吾何用將軍哉﹗且兩廣未平﹐現在鑄閩粵總督印以相待』﹗芝龍得書大喜﹐成功力諫不聽﹔遂降。十一月﹐﹝將﹞往福州見貝勒王﹐成功又泣諫﹔知不可挽﹐乃遁入海。芝龍至福州見貝勒王﹐王置酒相待﹐甚歡﹔忽夜半挾﹝原文爲扶﹞之北去﹐從者皆不得見。

丁亥﹑四年﹝明永曆元年﹞明主永明王由榔稱帝於肇慶。

王爲神宗之孫﹑桂王之子﹐初封衡陽﹐以寇亂徙梧州。會桂王薨﹐兩廣總督丁魁楚與廣西巡撫瞿式耜擁立之﹔以肇慶府署爲行宮﹐攺元永曆。

明招討大將軍忠孝伯國姓成功起兵。

初﹐芝龍旣歸誠﹐以書諭成功速降﹔賜姓泣曰﹕『父教子忠﹐不聞以貳』﹗遂逸去。及芝龍北上﹐乃與所厚數十人舉義﹐收兵南澳。時年二十四﹐文移稱「招討大將軍罪臣國姓」。比聞永曆卽位﹐遣人間道上表﹐尊奉正朔。

明招討大將軍成功屯兵於鼓浪嶼。

時廈門先爲建國公鄭彩及弟定遠侯鄭聯所據。成功自南澳回﹐舊將稍集﹐乃移屯鼓浪嶼。以洪政﹑陳輝爲左右先鋒﹐楊才﹑張進爲親丁鎭﹐郭泰﹑余寬爲左右鎭﹐林習山爲樓船鎭﹐進攻海澄﹔淸援兵至﹐洪政中流矢死﹐乃引還。

秋﹑八月﹐明大將軍成功會定國公鴻逵攻泉州。

鴻逵自芝龍歸誠﹐尙擁甲兵。至是﹐與成功合攻泉州﹔提督趙國祚率師與戰於桃花山﹐敗績﹔走入保城﹐鄭師進至城下。九月三日攻城﹐軍聲大振﹔漳州守將王進率兵來援﹐解圍。

戊子﹑五年﹝明永曆二年﹞明主在桂林。

春﹑閏三月﹐成功取同安﹐以葉翼云知縣事。

成功引兵攻同安﹐守將廉郎﹑知縣張效齡禦之﹔戰於店頭山﹐敗績﹐廉郎等棄城遁。成功入據之﹐以葉翼云知縣事。翼云﹑廈門人﹐庚辰進士﹐由吳江知縣擢吏部主事。

秋﹑八月﹐總督陳錦率師破同安﹐明知縣葉翼云﹑教諭陳鼎﹑守將邱晉﹑林莊猷皆死之﹐屠其城。

泉州之圍﹐自冬䢐春﹐郡邑戒嚴﹐所在蜂起。七月十三日﹐總督陳錦援師至。

八月﹐遂克同安﹔邱晉﹑林壯猷戰歿﹐翼云及陳鼎死之﹔屠戮無遺﹐凡五萬餘人。

先是﹐有「同安血流溝」之讖﹔至是果驗。是歲大饑﹐斗米千錢。

明主封平國公部將洪旭爲忠振伯﹑張進爲忠匡伯﹑林習山忠定伯﹑陳輝忠靖伯﹐尋封陳霸﹝「輯要」作陳豹﹞爲忠勇侯﹑施天福忠毅伯。

己丑﹑六年﹝明永曆三年﹞明主在肇慶。

春﹑正月﹐成功陷漳浦。

自同安敗後﹐成功往銅山募兵﹐命柯宸樞﹑黃廷等攻漳浦﹐守將王起鳳降﹔遂由雲霄抵詔安﹐移屯分水關﹐令黃廷﹑柯宸樞等守盤陀嶺。

四月﹐漳鎭王邦俊﹑副將王之剛敗中衝鎭柯宸樞於盤陀嶺﹐宸樞戰死。

漳鎭王邦俊與副將王之剛合兵攻盤陀嶺﹐黃廷不戰而走﹔柯宸樞分兵拒戰﹐眾寡不敵﹐與其弟中軍宸梅俱戰死。成功哀悼﹐厚卹其家﹐建祠祀之。

秋﹑七月﹐明主遣使晉招討大將軍忠孝伯國姓成功爲漳國公。

冬﹑十一月﹐成功伐潮州。

是年﹐全粵俱奉永曆正朔﹐土寇隨在竊據。守潮者﹐郝尙久也﹔自鴻逵據潮之揭陽﹐兩家各相疑忌。初﹐潮人黃海如﹑陳斌爲巨寇﹐歸成功﹔至是﹐導成功﹐遂入南陽﹐分兵剿許隆諸賊及達濠﹝原文建壕﹞﹑新墟等寨﹐悉平之。命太子太師鄭香守石尾城﹐有眾數千﹔後爲國朝所破﹐二子鄭廣﹑鄭海死焉。

庚寅﹑七年﹝明永曆四年﹞春﹑正月﹐成功入潮陽。

成功引兵將至潮陽﹐知縣常翼風以城降﹔令洪旭駐鎭其地。

夏﹑六月﹐成功伐潮州。

成功遣甘輝殺賊黃亮釆﹐復敗廣東合提督軍於潮陽。

秋﹑八月﹐成功回師廈門﹐取定遠侯鄭聯軍兵。

時金﹑廈兩島尙爲建國公鄭彩﹑定遠侯鄭聯所據﹐肆虐不堪﹐民不堪命﹔其守將章雲飛﹝原文飛雲﹞尢橫。成功乃與陳霸議曰﹕『兩島本吾家土地﹐彼兄弟所據﹐肆橫無道﹐大爲不堪』﹗乃嚴部署﹐自揭陽回軍﹐於中秋夜抵廈門。聯方醉萬石巖﹐報至﹐不得入﹔詰朝出見成功於舟中﹐交拜甚歡。成功笑曰﹕『兄能以一軍相假乎』﹖聯未對﹐執銳者前矣﹐唯唯惟命。於是麾軍過船﹐聯將皆降﹐海上軍皆屬焉。惟彩率所部遁去﹐飄泊數年﹔成功招之還﹐以病卒於家。

冬﹑十一月﹐成功南下﹐命鄭芝鵬鎭守廈門。

成功至潮陽﹐提塘黃文自行在來﹐稱有旨徵賜姓率兵入援。

明主在南寧。

明招討大將軍漳國公成功起兵南下。

時平南王尙可喜﹑靖南王耿繼茂率滿騎數萬攻復廣州﹐西寧王李定國望援甚急。閏十一月﹐成功率各鎭官兵南下﹔十二月﹐抵揭陽。

辛卯﹑八年﹝明永曆五年﹞春﹑正月﹐成功率兵至南澳。

時施瑯進曰﹕『勤王﹐固臣子職分﹔但瑯昨夜得一夢﹐甚然不利。乞復細思』﹗成功默然﹔令將瑯所佩左先鋒印及所轄兵將委副將蘇茂管轄﹐命瑯同鄭鴻逵回廈門﹐助芝鵬固守。成功率兵南下。二月﹐至白沙湖﹐颶風大作﹐船幾覆。三月﹐至大星所﹐殺退惠州援兵﹔攻其城﹐下之。

二月﹐巡撫張學聖會提督馬得功襲廈門﹐明文淵閣大學士吏部尙書曾櫻死之。

成功兵南下﹐舟次平海衛﹔學聖﹑得功乘虛來襲廈門。時鴻逵棄揭陽回師未至﹐芝鵬不能守﹔得功先遣數十騎渡五通登岸﹐兵民望見皆潰。時曾櫻在城中﹐或邀之遁﹔櫻曰﹕『此一塊淸淨土﹐正吾死所﹐豈復泛海求活耶』﹗遂自縊﹔時二月三十日也。門人阮旻錫﹑陳泰等冒險出其屍﹐鄕紳王忠孝殮之﹐殯於金門。奏聞永曆行在﹐追贈光祿大夫上柱國太師﹐謚文忠﹐賜祭葬﹔蔭一子中書舍人﹑一子錦衣衛﹐世襲。

夏﹑四月﹐成功回師廈門﹐承制殺鄭芝鵬。

先時﹐馬得功旣入島﹐張學聖及興泉道黃澍於三月初一日至﹔見廈門孤懸海外﹐汪洋萬頃﹐愕然曰﹕『此絕地也﹗若有緩急﹐援兵豈能渡哉』﹗卽先引回。不數日﹐鴻逵至﹐截港圍攻。得功欲退﹐不得渡﹐窘甚﹔乃謂鴻逵曰﹕『公等家口皆在安平﹐脫得功不出﹐恐不利公家』﹗鴻逵患之﹐且不虞﹝疑有脫字﹞。成功旋師﹐得功渡海已三日矣﹔成功大悔恨﹐按芝鵬以失守罪罪之﹐奉尙方劍斬以徇﹔諸將股栗﹐兵勢復振﹐凡六萬餘人。鴻逵退泊白沙﹐築寨居之。

明左先鋒施瑯來降。

瑯﹐晉江人也。事成功﹐年最少﹐知兵善戰﹔自樓櫓﹑旗幟﹑陣伍之法﹐皆瑯啟之。前在南澳﹐兵付蘇茂代將﹐意回必復任﹔成功不與﹐遂請爲僧。成功令再募兵﹐許授前鋒鎭。偶有親丁曾徳逃於成功營﹐瑯擒治之﹐成功馳令勿殺﹐瑯竟殺之﹔成功大怒﹐捕瑯並逮其家口。瑯乘間逸去﹐密渡安平﹐依鄭芝豹﹔成功收其父大宣及其弟援剿左鎭施顯﹐殺之。

五月﹐成功入南溪。

成功自回廈門﹐申嚴紀律﹐軍聲大振。率眾入漳之南溪﹐漳鎭王邦俊率兵迎戰﹐敗績﹔又敗於漳浦﹐降者數百人﹐漳州戒嚴。

冬﹑十一月﹐提督楊名髙及鄭成功戰於小盈嶺﹐名髙敗走。

名髙自福州率步騎援漳﹐成功迎戰於小盈嶺﹔名髙大敗﹐僅以身免。成功乘勢攻漳浦﹐守將陳堯策以城降。

壬辰﹑九年﹝明永曆六年﹞春﹑正月﹐成功攻海澄﹔守將郝文興以城降。

成功引兵向海澄。是日﹐潮乍漲﹐舟達城垣﹐守將郝文興降﹔成功以舉人黃維璟﹑馮澄世先後知縣事。

三月﹐總督陳錦及鄭成功戰於江東橋﹐大敗﹔成功乘勢拔長泰﹐漳州屬邑俱下。

成功遣中提督甘輝攻長泰﹐遇副將王進於北溪。二人俱雄健著名﹐久念一決雌雄﹔乃奮戈傳矢﹐兩馬相當。自已至午﹐縱橫跌蕩﹐觀者竦踴。旣而兩家兵至﹐乃解。王進入長泰﹐甘輝日夜攻城﹐弗克。會總督陳錦來援﹐成功選精銳迎戰於江東橋北。陳錦狃先年同安之捷﹐頗輕敵﹐全軍皆沒﹔奔回泉州。成功乘勢攻長泰﹐拔之﹔王進獨以數十騎遁入漳州城﹐屬邑俱下。

夏﹑四月﹐成功攻漳州。

成功引兵圍漳城。五月﹐浙鎭馬逢知﹝原名進寶﹞率兵來援﹐縱其入城﹔引兵出戰﹐連敗之﹐遂嬰城固守不出。成功累攻不下﹐乃壅﹝原文爲擁﹞鎭門之水灌之﹐堤壞不浸﹔復列柵圍之。城中食盡﹐人相食﹐枕藉死者七十餘萬人。

秋﹑七月﹐庫成棟殺其主總督陳錦歸成功﹐誅之。

陳錦軍於鳳尾山﹐慚江東之敗﹐號令峻刻﹔爲其僕庫成棟所刺﹐持首歸成功。成功嘆曰﹕『僕隸之人而叛其主﹐是大逆也﹔大逆何以勸後』﹗命斬以徇。成棟疾呼曰﹕『陳錦暴戾不仁﹐眾心已離﹔寬我一死﹐必有望風續至者﹕八閩可不勞而定也』。眾咸爲之請﹔成功曰﹕『得八閩者﹐一時之私利也﹔誅叛逆者﹐萬世之公義也。吾終不忍以一時之私利廢萬世之公義焉』﹗命斬之。

冬﹑十月﹐固山金礪及成功戰於古縣﹐敗之﹐解漳州圍﹔成功退守海澄。

漳州久圍﹐中外隔絕﹐固山金礪來援。時成功久頓堅城﹐師老糧匱﹐退屯古縣﹔迎戰累敗﹐收兵退保海澄。

明主在安隆。

是時﹐明主封李定國爲西寧王﹔定南王孔有徳﹑敬謹王尼堪皆爲所敗﹝有徳敗於桂林﹐尼堪敗於衡州﹞。

癸巳﹑十年﹝明永曆七年﹞春﹑正月﹐成功遣定西侯張名振率水師攻復浙直州縣。

夏﹑五月﹐固山金礪攻海澄﹐成功親督兵迎擊﹔金礪退。

金礪旣解漳圍﹐悉滿﹑漢精銳之兵進攻海澄。城壞百餘丈﹐成功立雉堞防禦﹔張蓋而坐﹐與諸將飲於敵樓。礪兵望見﹐矢炮雨集﹔成功益語治軍﹐指揮自若。方易位而坐﹐而原坐爲炮擊碎﹔成功呼曰﹕『天佑孤臣﹐諸將無虞矣』﹗於是眾各奮气力十倍。﹝礪﹞兵臨城﹐蜂擁而上﹔有廝養卒鄭仁舉斧以砍﹐眾從之﹐登者悉墜﹐積屍塡河。甘輝復率兵擊之﹐擒斬無遺﹔金礪宵遁。是役也﹐成功論功行賞﹐以忠孝伯印授甘輝﹐輝不敢受﹔召鄭仁﹐拜都督。乃更築短城﹐而海澄之守益固。

明主遣兵部主事萬年英賫敕晉漳國公成功延平王﹔成功表辭。

成功旣敗固山金礪﹐遣監紀池士紳以蠟表奏明主行在﹐並敍破提督楊名髙及殲總督陳錦之功。明主卽命晉封成功爲延平王﹐成功表辭﹔甘輝﹑黃廷等及各鎭皆有封爵。

秋﹑九月﹐成功率師南下﹐剿鷗汀貝﹔尋引還。

時郝尙久守潮﹐被兵求援﹔成功先遣陳六禦率兵救之﹐尙久狐疑不敢納。及潮州破﹐自焚死。尋破鷗汀貝而還。初﹐鷗汀貝恃其土城險固﹐聚眾剽掠﹐海上商船多被擒截﹐抽腸刳腹﹐慘酷非常。至是﹐成功攻破之﹐屠其城﹐丁壯無遺。

甲午﹑十一年﹝明永曆八年﹞春﹑二月﹐遣官議撫﹐以海澄公印封成功﹔成功弗受。

初﹐芝龍在京密令李徳回勸成功就撫﹐陽許之﹔帝遂封芝龍同安侯﹑芝豹左都督﹐遣鄭﹑賈二官賫詔及海澄公印敕授成功﹐且授封鴻逵爲奉化伯。成功不受。十一月﹐再遣內院學士葉成格﹑理藩院阿山及芝龍少子鄭度賫敕至﹐許以泉﹑漳﹑惠﹑潮四府安插兵眾﹔成功堅執不從。李徳泣曰﹕『將軍不聽﹐恐太師禍且不測』﹗

成功戚然久之﹔謂曰﹕『非不知淸朝待我厚﹐但我受明室厚恩﹐義不可屈』。因泣﹔揮之去。葉﹑阿二官回奏﹐帝大怒﹔置芝龍於髙墻﹑戍芝豹寧古塔。

冬﹑十一月﹐成功起兵。

成功遣輔明侯林察﹑閩安侯周瑞督水師﹐戎旗鎭王秀奇﹑左先鋒蘇茂督陸師﹐率官兵戰艦百餘艘南下勤王。差效用官林璇奉表詣明主行在﹐並持書會西寧王李定國。

十二月﹐鄭成功陷漳州。

時十一月晦﹐成功自廈門入海澄。夜嚴部署﹐四鼓直抵漳州﹔入其城﹐兵不血刃。於是﹐守將卜世用﹑魏標等及知縣周瓊﹑知府房星璨皆降﹔十縣皆下。泉州屬邑﹐望風而潰﹔獨泉帥﹝原文爲師﹞韓尙亮守泉州﹐不下。

乙未﹑十二年﹝明永曆九年﹞春﹑二月﹐明招討大將軍延平王成功承制設六官。

初﹐成功以明主行在遙隔﹐軍前所委文武職銜一時不及奏聞﹐明主許其便宜委用﹕武職許至一品﹐文銜許設六部主事。成功復疏請﹐以六部主事銜卑﹐難以彈壓﹔明主乃賜詔﹐許其軍前所設六部主事秩比行在侍郎﹑都事秩比郎中﹑都吏秩比員外。於是設六官﹕以潘賡鍾﹝壬午舉人﹞爲吏官﹑洪旭爲戶官﹑陳寶鑰﹝丙戌舉人﹞爲禮官﹑張光啟爲兵官﹑程璠爲刑官﹑馮澄世﹝丙戌舉人﹞爲工官﹔設協理各一員﹑左右都事各二員。以常壽寧爲察言司﹐鄧會﹑張一彬爲正副審理。

又設儲賢館﹑育冑館。

以前所試洪初辟﹑楊芳﹑呂鼎﹑林復明﹑阮旻錫等充之。先是﹐明主開科粵西﹐諸生願赴科舉者﹐成功給花紅﹑路費遣之。島上衣冠濟濟﹐猶有升平气象。又以死事諸將及侯伯子弟柯平﹑林維榮充育冑館。

明鄭成功攺中左所爲思明州。

中左所﹐卽廈門城。至是﹐攺稱思明州﹔以薛聯桂﹝原文爲柱﹞﹑鄭會先後知州事。

鄭成功奉明魯王居金門。

時監國魯王及寧靖王諸宗室避難至廈門﹐成功皆禮贍優給﹐奉之居金門。

又給避難諸縉紳盧若騰﹑王忠孝﹑辜朝薦﹑徐孚遠等銀幣。

時縉紳避難入島者眾﹐成功皆優給之﹔歲有常額﹐待以客禮﹐軍國大事輒咨之﹐皆稱爲老先生而不名。若盧﹑王﹑辜﹑徐及沈佺期﹑郭貞一﹑紀許國諸公﹐尢所尊敬者。

鄭成功誅餉鎭黃愷。

成功自起兵以來﹐軍律嚴明﹐禁止淫掠﹔犯者立斬。破城之日﹐諸軍𨿽爭取財物﹐遇婦人在房內﹐則卻退不敢入﹐遠近稱快。以餉饋不足﹐命黃愷爲餉鎭﹐供給軍需。愷克剝不堪﹐怨聲載道﹔成功怒﹐收斬之。

夏﹑五月﹐明總督水陸兵馬林察﹑周瑞﹑王秀奇﹑蘇茂等無功引還﹔成功怒﹐貶責有差。

林察等回軍﹐稱西寧王李定國戰敗﹐應援不及﹐已退入梧州。成功大怒﹐將斬之﹔以其夙昔戰功﹐各降黜﹑捆責有差。因致書於李定國﹐其略曰﹕『敝員以臺命至﹐知老臺臺內急君父之憂﹐外切仇仇之痛﹔某恨不能徵帆倏忽直指珠江﹐同挈故土﹐以迎乘輿。詎意船師未至﹐而大軍已先班回﹗勝負兵家之常﹐不足深憂﹔但敝船逗𨖻﹐旣不能先期會師﹐又不能奮圖後援﹐使醜類長驅﹐某實有罪焉。已將水陸各將領審定功罪﹐重行捆責﹔乃念其有功﹐不然已正法矣。今援粵之精銳已悉來閩﹐且檄全粵水陸與某對衡﹐則粵東勢必空虛﹔乘機襲取﹐正其時也。幸迅旆入粵直取﹐某處定有摧枯拉朽之勢﹗從此長驅破竹﹐共抵燕京聚首策勛﹐深所願也』。

明鄭成功遣忠振伯洪旭﹑北鎭陳六禦督師北上。

六禦等揚帆進取舟山﹐守將巴臣興降﹐以禦守其地﹔洪旭等攻溫﹑臺等處﹐臺州鎭馬信﹑寧波鎭張宏徳出降﹐空其地而歸。

六月﹐成功毀安平鎭。

安平距泉州六十里﹐芝龍置第其中﹔洋船直抵海外﹐人煙繁華勝於郡城。至是﹐聞貝子王統大兵將至﹐乃墮其城﹔並毀漳府及惠安﹑同安三城﹐斂兵回廈。

秋﹑七月﹐成功遣中提督甘輝﹑右提督王秀奇統兵北上﹐遣前提督黃廷﹑後提督萬禮統兵南下。

成功以輝爲正總督﹐秀奇副之﹔率二十餘鎭往北﹐與洪旭﹑陳六禦相機進取。以廷爲正總督﹐禮副之﹔率二十餘鎭南下。八月﹐黃廷等攻揭揚﹐潮鎭劉伯祿來援﹐累敗﹔陳霸復自南澳率兵與廷會﹐遂拔揭陽﹐並復普寧縣。

冬﹑十一月﹐定遠大將軍庶子王入閩。成功同思明州。

庶子王至泉﹐使人持諭至廈門招撫﹐不納﹔復易函稱書﹐成功答之。令廈門居民搬移過海﹐官兵家口搬住金門﹑鎭海等處﹐空島以待。

丙申﹑十三年﹝明永曆十年﹞春﹑正月﹐平南王尙可喜遣兵攻揭陽﹔及蘇茂戰﹐敗之。

可喜同潮鎭劉伯祿來復揭陽﹐茂率左衝鎭黃梧迎戰﹐大敗﹔可喜追至城下﹐黃廷出兵迎戰﹐乃退。

三月﹐庶子王遣水師攻兩島﹐遭風引還。

庶子王大集各澳船隻﹐令泉鎭韓尙亮督率﹐出泉州港﹔成功令林順﹑陳澤等迎擊。忽颶風大作﹐尙亮船飄散沈壞﹐收回者不滿十船﹔由是﹐不敢渡海。

夏﹑五月﹐鄭成功殺左先鋒蘇茂。

茂﹐原爲左先鋒﹝疑有脫字﹞﹔施瑯之逸去﹐茂實密縱之﹐因補其職。至是﹐同前衝鎭黃梧喪師於揭陽﹔成功怒﹐調還﹐遂按軍法斬之。

六月﹐鄭成功督師北上。

明前衝鎭黃梧以海澄叛來降﹐詔封梧爲海澄公。

成功將北向﹐畱儲蓄於海澄﹐以左提督王秀奇統黃梧﹑蘇明等守之﹔克日解纜。時貝子王入閩﹐泉﹑漳屬邑皆下﹔獨海澄未復﹐百計誘降。適調守將出﹐計稱黃梧以揭陽失利懼誅﹐可以誘之﹔王從其計﹐黃梧遂挾蘇明據海澄叛﹐來降。詔封爲海澄公﹐命駐漳州。先時﹐遣官■﹝冖上貝下﹞海澄公印欲封成功﹐成功不受﹔總督上疏曰﹕『懸此印於國門﹐彼中豈無有內應者』﹗至是﹐黃梧降﹐卽以此印爵封之﹔別調蘇明入京﹐授爲哆理機邦內大臣。其後梧獻平海策﹐請發鄭氏祖墳﹑誅求親黨﹑沒五大商及遷界等事﹐禍及五省﹐人罹其害。

秋﹑七月﹐明鄭成功克閩安鎭﹐進攻福州。

貝子王頓重兵在漳﹐成功議率兵北向以綴之。旣解纜﹐忽報黃梧以海澄叛﹐或勸旋師以爭之﹔成功曰﹕『吾欲圖大事﹐海澄何足惜哉』﹗遂揚帆進攻閩安鎭﹐破之﹐福州大震﹔攻之不克﹐乃城牛心塔﹐以陳斌戍之。

八月﹑﹝北﹞兵復出舟山﹐明總制陳六禦﹑英義伯阮駿死之。

浙兵攻舟山﹐明陳﹑阮二將帥兵迎擊﹐被誘深入﹐水急收船不回﹐俱赴海自焚死﹔餘船奔散。於是毀舟山城郭﹐遷徙居民。

冬﹑世子王發兵攻銅山﹐爲明後衝鎭華棟﹑護衛黃元擊敗﹐遂引兵還福州。

華棟﹐原名金璲第﹐興化書生也﹔歸成功﹐時其母尙系府獄﹐故攺名﹐成功以千金贖出之。後棟死﹐乃存卹其子。

十二月﹐成功入羅源﹑寧徳﹐世子王使梅剌﹝原文爲敕﹞阿格襄帥兵來援﹐爲甘輝所殺。

阿格襄帥將巴都﹑柯如良等襲輝軍﹐諸將見輝陣整﹐不敢迫﹔格襄恃勇直前﹐甘輝揮戈大呼迎擊﹐殺之。是役也﹐格襄最驍勇﹐而巴都等皆善戰﹔及俱敗歿﹐諸兵爲之奪气。

同安侯鄭芝龍遣謝表勸成功就撫﹐不聽。

時遣芝龍命謝表勸成功就撫﹐總督李率泰亦令人說暫退兵以就撫局﹐成功不聽﹔表等日夜涕泣﹐以無可復命爲憂。成功因復書於芝龍﹐略曰﹕『謝表賫父親手諭忽然而至﹐疑信參半﹐情能不自傷﹐而勢無可如何耳﹗吾父存亡禍福﹐兒料之已熟。淸朝待投誠之人﹐猜忌多端﹐有始無終﹐總是「挾」之一字﹔而兒豈可挾之人乎﹖自淸朝入閩以來﹐喪許多人馬﹑費許多錢糧﹐百姓塗炭﹐赤地千里﹐已驗於往時矣。玆世子傾國來閩﹐將歷三載﹔殊無奇謀異能﹐只是補葺破地﹐淫掠毀殺﹗一弄兵於白沙﹐而船兵覆沒﹔再弄兵於銅山﹐而全軍殲滅﹔閩安爲福州門戶﹐遽爾遂破﹔羅源一戰﹐阿格襄﹝等﹞盡喪﹕其力量亦可見矣。乃損無數之甲兵﹑費無稽之錢糧﹐區區爭此數百枝無用之頭髮﹐不特大失策﹐亦何量之不廣也﹗淸朝誠能略其小而計其大﹐裨地方安插我眾﹐彼無詐﹑我無虞﹐如此則奉淸朝之正朔﹐無非爲生民計而爲吾父屈也。安插得宜﹐淸朝自無南顧之憂﹗中左在海外別一天地﹐兒效巢父﹑嚴光輩優遊山林﹐髙尙其志耳。淸朝多疑﹐不便差人再往。兒至此﹐心已盡而言尢實。伏祈鑑照』﹗成功不就撫﹔然父子之情不能忘﹐常於中夜起立北向﹐私自悲哭痛哀。

丁酉﹑十四年﹝明永曆十一年﹞明主在雲南。

春﹑三月﹐明定國公鄭鴻逵卒於金門。

鴻逵由崇禎庚辰科中武進士﹐累遷登萊副總兵。甲申京師陷﹐宏光卽位於南都﹐檄守釆石磯﹐以右軍都督掛鎭海將軍印。乙酉南都失守﹐引回﹔迎隆武立之﹐封定國公。丙戌貝勒王入閩﹐芝龍北去﹐乃與成功舉兵﹔攻泉州﹐入潮。辛卯退泊白沙﹐築寨以居。丙申攻之不克﹐移居金門養病。至是卒﹐年四十五歲。成功聞之﹐回思明州。

夏﹑六月﹐臺灣紅夷酋長揆一獻方物於成功﹐求通商﹔許之。

揆一使通事何斌貢外國珍寶於成功﹐求通商﹔願年輸款納餉銀五千兩﹑箭坯十萬枝﹑硫磺一千擔。成功許之。

秋﹑七月﹐成功率師北上﹔命洪旭守思明州。

成功旣北向﹐八月﹐進攻黃巖﹐守將王戎以城降﹔乘勝攻臺州﹐總兵李必﹑知府齊維藩﹑臨海知縣黎嶽詹俱降。九月﹐下太平﹑天臺﹐守將俱降。

九月﹐﹝北﹞兵復閩安鎭。

世子王及總督李率泰合攻閩安鎭﹐明前提督右鎭余程戰死﹔護衛前鎭陳斌率五百餘人守羅星塔﹐不得出﹐世子王使人招之﹐盡殺之於南臺橋。成功棄臺州﹐率兵欲救﹔閩安已失﹐乃引回思明州。

冬﹑十一月﹐明主遣漳平伯周金湯晉招討大將軍延平王成功潮王。

初﹐永曆癸巳差萬年英封成功爲延平王。成功讓於諸鎭﹐請封爵﹔明主以帛詔封甘輝爲崇明伯﹑黃廷永安伯﹑萬禮建安伯﹑郝文興祥符伯﹑王秀奇慶都伯﹑張煌言兵部左侍郎﹑馮澄世太僕卿兼僉都禦史﹐餘各封爵有差。至是﹐復命周金湯及太監劉國柱從海道賫延平王敕印至﹐晉封潮王﹔成功謙讓不敢當﹐仍稱招討大將軍。

明前監臣徐孚遠至自交趾。

孚遠字闇公﹐幾社六子之一。避難入島﹐奉明主命使安南﹐爲交趾所得﹔欲要以臣禮見﹐孚遠不屈而還﹝有「交趾摘錦」傳於世﹞。成功怒﹐遂禁商船﹐不許往交趾貿易。

戊戌﹑十五年﹝明永曆十二年﹞春﹑三月﹐成功築演武亭練兵。

亭在廈門港院東﹐澳仔嶺之交﹐成功築以操練軍士。以石獅重五百斤爲的﹐力能舉者撥入左右虎衛親軍﹔皆戴鐵面﹑著鐵裙﹐執斬馬大刀﹐並戴弓箭﹐號曰「鐵人」。

成功命其將左武衛林勝督兵南下攻許龍﹐破之。

許龍爲南陽巨盜﹐出沒反復﹐負固不服﹔成功命林勝合左右﹝虎﹞衛之兵攻之。師至﹐港水忽漲﹐勝等直入﹐龍率眾遁﹔獲其輜重﹑船隻﹐焚其巢穴。澄海守將劉進忠迎降。

夏﹑五月﹐成功大舉兵﹐圖江南。

初﹐永曆己丑開科於粵東﹐詔各勛鎭考送諸生赴試。成功遂送生員葉後詔﹑洪初辟﹝原文開辟﹞等十餘人﹐令洪志髙賫本詣行在﹔舟至潮陽﹐遭風飄散﹐十餘人不得達。獨志髙至粵﹐詔爲兵部職方司監﹔命成功以﹝舟﹞師直抵南都。成功承旨﹐至是議欲大舉直攻襲南京。諸將請曰﹕『南京地遠城堅﹐非數萬人不可﹐不如近取爲得計』﹔成功曰﹕『入據長江﹐則江南半壁皆吾囊中物矣』﹗乃以黃廷爲前提督﹑洪旭爲兵官﹑鄭泰爲戶官﹐畱守廈門﹔而自率甘輝等北上。甲士十七萬﹑鐵人八千﹑戰船八千揚帆而進﹐號八十萬。

六月﹐成功徇浙江﹐平陽﹑瑞安諸縣皆降。

成功兵至浙江﹐平陽守將車任暹﹑瑞安守將艾誠祥降。七月﹐師次羊山﹐爲暴風飄沒八千餘人﹐次子從軍溺焉﹔泊滃州修理戰艦。九月﹐至象山﹝原文常山﹞﹔知縣令父老賫羊酒犒師﹐命勿攻。十月﹐至臺州港﹔後衝鎭劉進忠叛入海門﹐遂令攻之﹐棄城而走。

己亥﹑十六年﹝明永曆十三年﹞春﹑正月﹐成功軍駐沙關。

夏﹑五月﹐明主在永昌。

成功軍至崇明。

成功次崇明﹐諸將請先取之以爲老營﹔不聽。乃遣監紀劉澄密通江南提督馬進寶﹔進寶有思明之心﹐密與成功通。

六月﹐成功破瓜州﹐尋克鎭江府。

成功舟至焦山﹐謂諸將曰﹕『瓜鎭爲金陵門戶﹐須先破之』﹔乃授諸將機宜。值南風盛發﹐各率所部進據瓜州上流。十六日﹐自督親軍及甘輝等將直搗其柵﹐操江軍門朱衣佐﹑城守左雲龍率滿騎兵迎戰。陣方交﹐成功揮軍大進﹐右武衛周全斌率步騎浮水先登﹐直衝其陣﹔身中五矢﹐气益厲。諸軍繼之﹐衣佐等兵大潰﹐殺雲龍於橋下﹐衣佐被擒﹐瓜州遂爲所陷﹔成功命援剿左鎭劉猷守之﹐以柯平爲江防同知。見朱衣佐﹐欲用之﹔以有母在﹐哀懇求歸﹐成功給資脯縱之。二十日﹐成功移兵趨鎭江﹐總督管效忠率滿﹑漢軍夾擊﹐奮力死戰﹔成功親督諸軍﹐效忠大敗﹐僅以身免﹐積屍塡河。知府戴可進等開門出降﹐成功令周全斌守之﹔屬邑皆下。又令張煌言督戎政楊朝棟招撫江南﹑袁起振招撫江北﹔於是太平﹑寧國﹑滁﹑和﹑徽﹑池諸郡縣俱欲降成功﹐卽杭州及九江等處亦有密謀歸成功給札欲爲內應者。

秋﹑七月﹐成功進逼南京。

瓜鎭旣破﹐甘輝進謂成功曰﹕『瓜鎭南北咽喉﹐但坐鎭此﹐斷瓜州﹐則山東之師不得下﹔據北固﹐則兩浙之路不得通﹕南都不勞而定矣』﹗成功不聽。將進兵﹐甘輝又請陸路而行﹐以爲『乘破竹之勢﹐一鼓可下﹐或破其附近州縣以絕援兵﹐則南京勢孤﹐自必難守﹔若欲由水路﹐恐風信稽遲﹐援兵四集﹐又費工力』。時諸將﹝原文爲眾﹞多以從水路爲利便﹐成功遂率兵揚帆﹐直指南都﹔傳檄有『六月興師﹐敢云趨利﹗十年養銳﹐正欲待時』之語。

成功遙祭明太祖髙皇帝孝陵。

成功由鳳儀門登岸﹐屯兵嶽廟山﹔望祭明太祖孝陵﹐再拜慟哭﹐哀動三軍﹐諸將士無不感奮。

成功遣蔡政﹑髙綿祖會江南提督馬進寶師。

進寶心戀明朝﹐密有通款﹔成功師次崇明時﹐曾遣劉澄賫密函通之。至是﹐遣蔡政等前往﹐訂其帥師來會。

成功列營圍南京﹐副將梁化鳳率師擊敗之。

成功師迫南京﹐甘輝進曰﹕『兵貴神速﹐宜急攻城﹐乘其勢未定而拔之﹔不然﹐彼緩兵畢集﹐難以攻取﹐君必悔之』﹗成功不聽﹔乃列營圍之。方下令示期攻城﹐會援兵至﹐有千騎迫前鋒營﹐爲余新擊敗﹐成功遂輕敵無備。城上兵覘其軍懈﹐是夜副將梁化鳳由鳳儀門穴城十餘道﹐率兵從街房中毀墻而進﹐復迫余新營﹔眾不及甲﹐倉皇出拒﹐副將董拱中﹑蕭拱柱死焉﹐余新被擒。成功聞警﹐使﹝翁﹞天佑馳援﹐已無及矣。南京於是盡出騎兵列於城下﹐成功自督親軍擊退。旣而援兵雲集﹐四面合攻。成功督諸將接戰﹐累敗﹔麾軍退﹐登船而渡﹔水師擊楫追之﹐成功令黃安禦之﹐沈其數船﹐追兵乃止。成功於是徐渡諸軍﹐而趨鎭江。是役也﹐甘輝且戰且走﹐單騎馳騁﹐人不敢近﹐馬躓被擒﹔入金陵﹐戟手罵﹐不屈﹔遂幽之﹐徐使人說降﹔輝怒罵﹐求速死﹐數日水漿不入口﹐乃引出斬之﹐神色不變﹔懸其首於市﹐靑蠅不敢附﹐軍士以爲忠義所感﹐函而葬之。時五軍張英﹑親軍林勝﹑陳魁﹑提督萬禮﹑總鎭藍衍﹑魏標﹑卜世用﹑洪復﹑戶官潘賡鍾﹑儀衛吳賜等皆陣亡。

成功攻崇明﹐不克﹔遣蔡政往北京議和。

是月四日﹐成功回師至吳淞港﹔使蔡政往見馬進寶﹐商酌入京議和事宜。八日﹐至崇明﹔十一日﹐攻城﹐崩裂數十丈﹐守將梁化鳳固守不下。周全斌以爲孤城狹隘﹐得之無益﹔適馬進寶差中軍同蔡政勸成功退師以待奏請﹐徐觀和局成否。從之﹔仍遣蔡政往北京。

九月﹐成功回廈門。

成功旣回﹐建忠臣廟祠死事諸人﹐以甘輝爲第一﹐入哭盡哀﹔曰﹕『吾早從將軍之言﹐不至此』﹗以女妻其子孟煜﹐厚卹其家。

冬﹑十二月﹐蔡政自北京還。

政至京﹐特賜一品袍褂﹔命回江南﹐與督撫﹑提督會議。甫出京﹐有人言劾成功無禮﹐請系來使﹔馳檄追捕。政聞之﹐卽晝夜兼程﹐由間道奔回。旣至﹐成功嘉其才智﹐親酌酒勞之﹐禮待有加﹔始知和議不成﹑系同安侯於獄﹑逮馬進寶入京問罪及遣滿州將軍達素督兵三省會剿之由。

庚子﹑十七年﹝明永曆十四年﹞夏﹑四月﹐成功攺右提督馬信爲提督親軍驍騎鎭。

成功聞達素將合兵攻廈門﹐令各鎭官兵眷口搬住金門﹐命英兵鎭陳瑞同戶官鄭泰保護。

五月﹐滿州將軍達素合兵攻廈門﹔及鄭成功戰於海上﹐達素敗績。

帝以江南旣定﹐乃命達素及總督李率泰大搜兩島。五月﹐部份滿﹑漢軍大船出漳州﹑小船出同安﹐檄廣東投誠許龍等引兵來會。成功以陳鵬督諸軍守髙崎﹐遏同安﹔鄭泰出浯州﹐遏廣東﹔自勒諸部﹐據海門。初十黎明﹐漳船乘風迫海門﹐成功使五府陳堯策令諸戰艦按兵不動﹐俟其齊出擊之﹔呼吸間﹐兵船乍至﹐諸戰艦奉令莫敢先動﹐閩安侯周瑞先爲漳船擊破﹐與陳堯策皆死焉。繼攻陳輝船﹐輝發火藥燒之﹐滿兵躍退﹐且戰且卻。成功自駕八槳板船﹐往來視師。向午﹐潮湧風發﹐乃親率巨艦衝之﹔鄭泰自浯嶼引兵合攻﹐北兵大敗﹐屍積徧海。有滿兵數百棄船上圭嶼﹐馬信親招降之﹐夜溺諸海。是日﹐同安船趨髙崎﹐陳鵬約降﹐飭所部勿動﹐欲爲內應﹔於是諸兵未及岸﹐涉水爭先。鵬部將陳蟒不與謀﹐曰﹕『事急矣﹗當決一死戰』﹔麾其屬過船﹐與殿兵鎭陳璋合攻擊之﹐北兵披靡﹐蹈海死者十七八﹝原文爲人﹞﹐首領呂哈唎被擒﹐滿兵被殺者一千六百餘人。成功收鵬誅之﹐以蟒代其職。

許龍等後二日至﹐知兵已敗﹐奔回﹔達素率殘兵奔回福州﹐自殺。

冬﹑十月﹐監國魯王殂於金門。

辛丑﹑十八年﹝明永曆十五年﹞春﹑正月﹐帝崩﹐太子卽位。

明主在緬甸。

三月﹐成功興師攻臺灣。

臺灣﹐在東南海中﹐綿亙數千里﹐土番雜處。明天啟末﹐紅夷據其地築城﹐一曰赤嵌﹑一曰王城﹔與中國﹑日本﹑廣南貿易。以夷長揆一鎭之﹐立法甚嚴﹐土番皆聽約束﹐歷三十餘年無敢犯者。至是﹐成功以世祖新崩未暇徵戰﹐遂決意取之。諸將咸有難色﹔通事何斌進曰﹕『臺灣沃野千里﹐四通外洋﹐橫絕大海﹐足與中國抗衡。土番受紅夷欺淩﹐每欲反噬﹔以天威臨之﹐如猛虎逐羣羊也。得其地足以廣國﹑取其財足以餉兵﹐進戰退守﹐無踰於此』﹗且陳可取情狀甚悉﹔協理戎政楊朝棟亦主取之。成功悅﹐以忠振伯洪旭﹑前提督黃廷居守思明州﹐戶官鄭泰居守金門﹐自率文武官﹑親軍﹑武衛前進。

夏﹑四月﹐成功入臺灣。

成功舟次澎湖﹐下令曰﹕『視吾鷁首所向』﹗至鹿耳門﹐水驟漲丈餘﹐大小戰船銜尾而進﹐縱橫無礙。紅夷大驚﹐以爲自天而下﹔成功以手加額曰﹕『此天所以哀吾而不委之壑也﹗天憐孤臣﹐有寧宇矣』。引兵登岸﹐先取赤嵌。紅夷敗﹐退保王城﹔酋長揆一死守不下﹐乃列營環圍以迫之﹐俟其自降。

六月﹐明銅山守將蔡祿﹑郭義叛來降﹐忠匡伯張進自焚死。

進守銅山﹐恩威並著。蔡祿﹑郭義畏往臺灣﹐據城以叛﹔脇進前行﹐進不從。曰﹕『吾守土而已』﹗密置火藥署中﹐欲俟祿等前來焚之﹔祿等偵知﹐不赴﹔使人促行﹐進遂舉火﹐合室自焚。淸兵入據銅城﹐忠勇侯陳霸與洪旭統水師復之。報至﹐成功感嘆﹐命厚卹其家﹔使總監營翁天佑守其地。是役也﹐原任思明州知州薛聯桂亦同蔡祿等降﹐詔封授爲江西督糧道。

秋﹑八月﹐紅夷率甲板及成功戰﹐成功擊敗之。

紅夷先以甲板接戰﹐陳澤﹑陳廣等攻之﹐沈其﹝頭﹞■﹝舟宗﹞﹑焚其次■﹝舟宗﹞。至是﹐復會甲板至﹐令陳澤督水師擊之﹐獲其巨艦二隻並小艇諸船。自是﹐甲板不敢復出。

冬﹑十月﹐棄同安侯鄭芝龍於市。

初﹐芝龍在京屢以書諭成功就撫﹐不則恐見誅戮。成功復書有云﹕『兒昔者再三苦諫而吾父不聽﹐今事已差池﹐言之何益﹗設有不幸﹐兒當縞素復仇以結忠孝之局而已』﹗然世祖亦不之罪也。至是世祖崩﹐執政者與芝龍有隙﹐遂促殺之﹔以十月初三日斬於燕京之柴市﹐子孫在京者皆與焉。

遷界﹐徙沿海居民於內地。

閩海以成功故﹐歷年用兵﹐捐師縻餉。蘇納海議曰﹕『蕞爾兩島得遂猖獗者﹐實恃沿海居民交通接濟。令將山東﹑江﹑浙﹑閩﹑廣海濱居民盡遷於內地﹐設界防守﹐片板不許下水﹑粒貨不許越疆﹐則海上食盡﹐鳥獸散矣』。從之﹔於是分遣滿員督遷各省。

十二月﹐紅夷酋長揆一降於成功﹔成功縱其歸國﹐臺灣平。

成功督攻王城﹐平其炮臺﹔揆一乞降﹐許之。凡珍寶﹑輜重﹐聽其搬回本國。

揆一泣謝﹐率殘兵五百餘名歸荷蘭。

壬寅﹑康熙元年﹝明永曆十六年﹞﹝春﹞﹑二月﹐成功開創臺灣府縣。

臺灣旣平﹐成功攺爲安平鎭﹐赤嵌城爲承天府﹔設縣二﹕曰天興﹑曰萬年﹐總號東都。成功聞遷界﹐憮然曰﹕『舉五省數萬里魚鹽之地無故而棄之﹐塗炭生民﹐豈得計哉﹗淸之技亦窮矣。吾養兵蓄銳﹐天下事未可知也』﹗於是辟艸萊﹑興屯聚﹑嚴法令﹐犯者𨿽親不貸﹔或諫以用法宜稍寬﹐成功曰﹕『子產治鄭﹑孔明治蜀﹐皆以嚴從事。況立國之初﹐不加一番整頓﹐則流獘不可勝言矣』﹗眾皆拜服。

三月﹐成功遣周全斌擊陳霸於南澳。

霸封忠勇侯﹐精悍雄壯﹐守南澳近二十年﹐許龍﹑蘇利﹝原文爲和﹞不敢犯﹐畏之如虎﹔但性傲﹐人多忌之。至是爲飛語所中﹐成功命全斌攻之。霸倉卒不能自明﹐又不敢迎戰﹐乃舉家入粵投誠﹔封爲慕化伯。

夏﹑四月﹐成功遣官至思明州殺其子經及其妻董氏﹐不果。

成功治家嚴肅。世子經居思明州﹐與乳媼通﹐生子﹔成功聞之大怒﹐命黃昱至島﹐諭鄭泰監殺世子經及經母夫人董氏﹐以教子不嚴也。諸部大驚﹐忠振伯洪旭不肯用命。

五月庚辰﹐明招討大將軍延平王晉封潮王國姓成功殂於東都。

五月朔﹐成功感冒風寒﹔文武官入謁﹐尙坐胡牀談論﹐人莫知其病。及疾革﹐都督洪秉誠調藥以進﹐成功投之於地﹔嘆曰﹕『自國家飄零以來﹐枕戈泣血十有七年﹐進退無據﹐罪案日增﹔今又屏迹遐荒﹐遽捐人世﹕忠孝兩虧﹐死不瞑目﹗天乎天乎﹗何使孤臣至於此極也』﹗頓足撫膺﹐大呼而殂。時年三十有九﹐爲五月八日也。初﹐成功倡義時﹐無兵將﹑又無糧餉﹐徒以忠貞自矢﹐眾遂日附。治軍嚴整﹐臨陣身先士卒﹐賞罰必信。北將或歸﹐推心置腹﹐故一時智勇咸效死樂爲之用。𨿽位極人臣﹐猶以未能恢復境土爲恨﹐終其世不敢稱王。將卒之年﹐遙傳明主遇害﹐有勸其攺年者﹔答曰﹕『皇上西狩﹐存亡未卜﹐何忍攺年』﹗終身奉尊正朔﹐以兩島抗天下全力﹐威振海內﹐從古未有也。

六月﹐明賞勛司蔡政奉潮王冠袍至思明州﹐請世子經發喪嗣位。

成功之弟世襲護理大將軍印﹐以經得罪於父﹐陰謀自立。蔡政抗聲折以大義﹔乃奉成功所遺冠袍赴廈門﹐請經發喪嗣位﹐文移稱「嗣封世子」。以周全斌爲五軍都督﹑陳永華爲咨議參軍﹑馮錫範﹝澄世之子﹞爲侍衛。

靖南王耿繼茂﹑總督李率泰遣官至思明州招撫。

耿﹑李聞成功殂﹐使中軍王明﹑李有功持書入廈門﹐議招撫。鄭泰與洪旭﹑黃廷﹑蔡雷鳴議曰﹕『先王東徵之日﹐猶有權宜通好之意。今沿海遷移﹐慘至此極﹔縱不爲他省計﹐獨不爲桑梓計乎』﹖因請於世子﹔世子曰﹕『先王開國東都﹐艸創未平﹐遽爾崩殂﹐余將東承遺緒﹔諸君苟能息兵安民﹐無墮先王一生孤貞苦節﹐甚善』。泰等議照朝鮮例﹐遣楊來嘉入京侍命﹔不報﹐來嘉回。時世子復書於耿﹑李云﹕『日在鷺﹑銅﹐多荷指教。讀「誠來誠往﹑延攬英雄」之語﹐𨿽不能從﹐然心異之﹗頃承惠書﹐尙襲遊說之後談﹐豈猶是不相知者之論乎﹗東寧偏隅﹐遠在海外﹐與中國版圖渺不相涉﹔𨿽夷落部曲日與爲鄰﹐正如張仲堅遠絕扶余﹐以中土讓太原公子﹔閣下亦曾知其意乎﹖倘能延攬英雄﹑休兵息民爲念﹐卽靜飭部曲﹐慰安邊陲﹔羊﹑陸故事﹐敢不勉承﹗若夫疆場之事﹐一彼一此﹐勝負之數自有天在﹐得失難易﹐閣下自知﹐亦無容贅也』。

遣戶部郎中賁岱﹑兵部郎中金世徳入閩﹐安插投誠各官。

時旣遷界﹐遣滿漢兵部﹑戶部郎中各一員﹐安插海上投誠官員﹔上下相蒙﹐眞僞莫別。武職率眾降者﹐照原銜議﹝原文爲謹﹞敍﹔隻身降者﹐降三級﹔文官亦降二級補授。又有武攺文之例﹔都督攺副使﹐副使攺僉事﹐參﹑遊攺同知。或目不識丁﹐謬膺監司﹔力無縛雞﹐濫受總兵。斯時﹐幸功名者多藉此爲快捷方式。

冬﹑十月﹐明招討大將軍世子鄭經入東都。

成功旣殂﹐黃昭奉成功弟世襲爲護理﹐謀將嗣位﹔世子經乃偕陳永華﹑周全斌﹑馮錫範率兵東渡。十月晦﹐世子至。十一月朔﹐黃昭會諸部來攻。值大霧晝暗﹐諸將皆迷失道﹐獨昭先至﹐破營而入﹐世子潰﹐幾爲所困﹔周全斌率左右數十人力戰﹐昭中流矢﹐斌斬以徇。忽而霧消天朗﹐日向午矣。其眾驚潰﹐皆曰﹕『吾君之子也』﹗悉投戈降。世子慰諭之﹐遂入安平鎭﹔收殺李應淸﹑蕭拱辰﹑曹從龍等﹐餘皆不問。曰﹕『令反側子自安』。使人請世襲至﹐待之如初。

鄭經以賞勛司蔡政爲審理所正﹐巡訪封內。

東寧初開﹐南﹑北二路之人猶尙夷習﹐相沿侈靡﹐等威無別。成功方欲遣官敷教﹐會疾革﹐不果。至是﹐鄭經以政爲審理所正﹐巡訪其地。所至﹐毀淫祠﹑崇正道﹑定制度﹑別尊卑﹐民悉向化﹐知所率循。

十一月﹐鄭經以左虎衛黃安爲勇衛將軍。

安﹐雄勇善戰﹐從成功起兵﹔累升至左衝鎭。隨攻南京﹐旣克鎭江﹐成功命安總督水師﹐守三叉河﹔成功兵潰﹐安斷後﹐保全諸軍回棹﹐擢左虎衛。從徵臺灣﹐領先鋒印﹔親冒矢石﹐遂平其地。及成功殂﹐世子至臺﹐會黃昭之變﹐在臺諸將咸擁兵觀望﹔獨安率所部來援﹐力戰破之。世子曰﹕『世亂識忠臣﹐非君吾幾不保』﹗因約爲婚姻﹐裂襟與之。事定﹐升爲勇衛將軍﹔尋以女﹝原文爲子﹞妻其子。

癸卯﹑二年﹝明永曆十七年﹞春﹑正月﹐明招討大將軍世子鄭經自東都回思明州。

經旣定內難﹐祭告先王﹔調諸將分守各汛﹐自率周全斌等及其叔世襲回思明州。是年﹐永曆訃至﹔經猶奉正朔﹐稱永曆十七年。

鄭經以審理所正蔡政兼理思明州事。

時經因遷界﹐外給不至﹔而軍需迫切﹐民苦徵役。以政有長才﹐命兼理思明州事務﹔政虛心撫字﹐斟酌用緩﹐均勻甲裏﹐嚴革濫蔭﹕凡所興除﹐悉因利害﹐島人皆徳之。

夏﹑六月﹐鄭經執其戶官鄭泰幽之﹔泰自殺。

泰守金門﹐貲以百萬計。經自東都回﹐得泰與黃昭往來書﹐疑其有異志﹔泰不自安﹐稱病不入謁。經欲襲之﹐或勸泰勒兵見經自白﹔泰曰﹕『吾今救死而已﹗若稱兵﹐適重吾罪也』。又勸其投淸﹔泰曰﹕『芝龍已誤﹐豈容再誤』﹗遂艤舟待命。陳永華謀以世子將歸東都﹐命泰居守﹐鑄居守印﹐差協理吳愼賫至金門授之﹔泰猶豫未敢入謝﹐弟鳴駿力贊其行﹐遂帶兵船及餉銀十萬赴思明州進見。鄭經慰勞畢﹐遂托更衣以入﹔永華卽榜泰之罪﹐並出所與黃昭往來之書示之。泰欲向辧﹐洪旭曰﹕『無庸也』﹔挽之別室幽之。周全斌率兵並其船﹔獨蔡璋一船逸出金門。鳴駿倉卒與泰子纘緒率諸將及眷口下船﹐入泉州港投誠﹔船凡二百餘號﹑精兵八千人﹑文武﹝官﹞數百員﹐周全斌追之不及。泰聞之﹐遂自縊﹔詔封鳴駿爲遵義侯﹑纘緒爲慕恩伯﹐同降文武官班賞﹑敍用有差。

秋﹑七月﹐鄭經以思明州蔡政爲協理刑官﹐使日本。

先是﹐傳鄭泰有銀巨萬寄日本。鄭經使政往徵以佐餉﹐倭首酋已將原銀包封付政。適泰弟鳴駿亦使人持勘合至﹐倭首酋以其有據也﹐將欲與之﹔政告之曰﹕『鄭泰﹐我國故司農也﹐糧餉由其掌握﹔所寄乃我主國帑﹐於義取之固當』。倭人韙之﹔乃皆不發﹐而收貯以待後命。

鄭經以黃而輝爲思明州知州。

﹝而﹞輝﹐黃廷之子。自鄭鳴駿投誠﹐鎭營多叛﹕右武衛楊富﹑左武衛何義﹑忠靖伯陳輝﹑參軍蔡雷鳴等皆先後來降。八月﹐前提督黃廷自銅山入見鄭經﹐經慰勞之。

九月﹐荷蘭紅夷犯兩島。

紅夷糾集甲板船十六隻﹑夷兵數千﹐會靖南王及總督同攻金﹑廈兩島﹔約事定之日﹐築城浯嶼貿易﹔如廣東香山澳例。總督李率泰遂議平島。

冬﹑十月﹐靖南王耿繼茂﹑總督李率泰督滿﹑漢投誠官兵及紅夷甲板破思明州。

繼茂﹑率泰調投誠官兵船隻同甲板出泉州﹐以陸路提督馬得功統之﹔自引小船從同安出﹐海澄公黃梧﹑水師提督施瑯出海澄。鄭經部分死士﹐令周全斌迎戰。十九日﹐遇得功於金門烏沙頭﹐時甲板十四隻﹑泉州戰艦三百餘號﹐全斌以十三船直衝其■﹝舟宗﹞﹐往來攻擊﹐剽疾如馬﹐紅夷炮無一中者。得功兵望見﹐披靡不敢前﹔得功殿後﹐爲全斌所破﹐赴海死﹐舉船兵眾皆歿。已而﹐繼茂﹑率泰﹑黃梧﹑施瑯各濟師﹐鄭經以寡不敵眾﹐遂棄思明州及金門﹐退守銅山。繼茂等兵入島﹐男女童稚虜掠一空﹐遺民數十萬靡有孑遺﹔遂墮其城﹑焚其屋﹐棄其地而回。先是﹐有「嘉禾斷人種」之讖﹔至是果驗。

十二月﹐鄭經至銅山。

金﹑廈旣破﹐經收餘眾退屯銅山﹔而兩島之舊將﹑殘兵﹑官員﹑紳士無船可渡者﹐或投誠﹑或逃遁﹐流離失所﹐死亡殆盡。

甲辰﹑三年﹝明永曆十八年﹞春﹑正月﹐明五軍都督周全斌來降。

鄭經駐銅山﹐諸軍乏糧﹐周全斌欲襲洪旭而並其船﹔旭亦防之。值海風大作﹐船各飄開﹐全斌遂率所部入漳投誠﹔詔封爲承恩伯。而洪旭以杜輝守南澳﹔輝亦掠旭輜重歸誠。

三月﹐鄭經棄銅山﹐退守東都。

經見眾叛糧乏﹐難以久駐﹔乃偕陳永華﹑馮錫範等率餘眾歸東都。工官馮澄世別駕一船從行﹐爲其徒所迫﹐投海死。

明前提督永安伯黃廷來降。

經旣歸東都﹐洪旭以二十船邀廷同行。廷所部兵眾多不欲往﹐欲令其子而輝與婿吳朝宰率眾投誠﹐而已挈眷與旭同行。適黃梧遣官招安﹐黃廷遂降﹔詔封爲慕義伯。

鄭經至東都。

經至東都﹐以咨議參軍陳永華理國政。攺東都爲東寧﹐置天興﹑萬年二州。分諸將土地﹐課耕種﹑徵租賦﹑稅丁庸﹑興學校﹑通魚鹽﹐安撫土民﹐貿易外國﹐儼然別一干坤。

秋﹑七月﹐明協理刑官蔡政自泉州歸東寧。

政出使日本歸﹐將至廈﹐值鄭經兵敗﹐欲遁東寧﹔政爲舟人挾入泉州﹐遵義侯鄭鳴駿設館禮待﹐防衛甚密。是時﹐方隆招撫之命﹐凡投誠部職﹐量與監司。政名素著﹐督撫卽會鳴駿繕疏具題﹔命將下﹐而政以計脫歸東寧。旣至﹐鄭經大喜﹔命爲協理禮官﹐寵遇日隆。

乙巳﹑四年﹝明永曆十九年﹞夏﹑四月﹐加封水師提督施瑯爲靖海將軍﹐統舟師進攻東寧﹔遭風引還。

時總督李率泰上疏﹕命施瑯攻東寧﹔報可。乃加靖海將軍﹐總率官兵﹔以周全斌副之。整舟師數百號出洋﹔將至澎湖﹐颶風大作﹐各船飄散﹐不能相顧﹐乃引還。尋石施瑯歸旗﹐加封伯爵﹔其餘投誠各官兵移駐各省﹐設兵防界﹐不復以東寧爲事。東人於是大安。

丙午﹑五年﹝明永曆二十年﹞

丁未﹑六年﹝明永曆二十一年﹞遣總兵孔元章至東寧招撫。

時議以沿海地方與鄭經通商﹑欲其稱臣奉貢並遣子入京爲質等三事﹔經曰﹕『和議之事不可久﹐先王之志不可墜』﹗卽令舟人渡元章還。

戊申﹑七年﹝明永曆二十二年﹞夏﹑五月﹐明協理禮官蔡政卒。

政字拱樞﹐金門人。性至孝﹐謹敏多才略。凡軍前號令條教﹐屬筆立就﹔動中機宜﹐最見重於成功。其出使京師議和及迫於舟人挾入泉州﹐俱運膽智從容遁去﹐人所莫測也。蒞思明州﹐有惠政﹐島人徳之﹔掌刑篆﹐平反甚多﹐以仁恕稱。東寧開國之初﹐奉令巡訪封內﹕因民性而施教令﹐申制度以昭王章﹔政在宜人﹐士庶便之。每進讜論﹐世子攺容加納。與兵部侍郎王忠孝交善。至是﹐卒﹔鄭經親臨哭之。其長子濟﹑次子漢襄俱授察言司。

己酉﹑八年﹝明永曆二十三年﹞復遣太常寺卿慕天顏至東寧招撫。

時遣大人明珠﹑蔡毓榮至泉州﹐遴選興化知府慕天顏加以卿銜﹐渡海往議﹔欲照朝鮮例﹐稱臣奉貢﹐不削髮。鄭經使柯平﹑葉亨報許﹐服明制冠帶而入泉州﹔軍民復睹漢官威儀﹐觀者如市。議𨿽不成﹐而數年之間海上亦相安無事。

明忠振伯洪旭卒。

旭事成功父子﹐盡效忠悃﹐始終不貳。兩島之敗﹐諸宿將多投誠﹐均膺顯秩﹔獨旭率所﹝原文爲數﹞部擁鄭經東歸。至是﹐卒。經感悼﹔以其子磊爲吏官﹐與永華之侄繩武皆見親信。

庚戌﹑九年﹝明永曆二十四年﹞春﹑二月﹐明招討大將軍世子鄭經遣監紀推官吳濟聘平西王吳三桂。

三桂在雲南﹐漸蓄異志。經使監紀推官吳宏濟持聘﹔略曰﹕『經兒發未燥﹐卽聞大名﹔每讀殿下家書檄艸﹐忠孝激烈﹐未嘗不撫膺慨嘆﹑感極而繼之以泣也﹗今者四海仰望﹐惟殿下一人﹔未審軍政之暇﹐亦知有天外孤臣否﹖特遣推官吳宏濟恭候福履﹗敝國𨿽小﹐樓船千艘﹑甲士十萬﹐惟殿下所使之。仰俟徳音﹐無任主臣』﹗

鄭經立國學﹐以葉後詔爲國子司業。

初﹐永曆開科粵西﹐詔諸勛鎭各送生員赴試﹔成功禮送生員十餘人﹐以後詔爲首。舟至廣﹐遇風不得達﹔後詔乃回﹐隱遁海上﹐與王忠孝﹑沈佺期交最善。至是﹐聘爲司業﹔善於訓導諸生﹐人人自慶得師。凡後進之士經其賞識﹐無不以文章著名於世。

明太常寺卿兵部右侍郎王忠孝卒於東寧。

忠孝字愧兩﹐崇禎戊辰進士﹐淸貞忠毅。明室旣亡﹐不避艱險﹐舉義兵﹐復興化﹔尋避難入廈門﹐居曾厝垵。十三年﹐永曆命官賫敕升爲兵部右侍郎﹐忠孝疏辭﹔永曆復賜敕曰﹕『王忠孝孤臣亮節﹐允鑑朕心。新銜未足示酬﹐尙宜祗受﹐以資聯絡。俟閩﹑廣克奠﹐卿卽馳赴行畿﹐用展壯猷』﹗忠孝感泣﹐日望恢復。至是﹐卒。

辛亥﹑十年﹝明永曆二十五年﹞

壬子﹑十一年﹝明永曆二十六年﹞

卷之下

癸丑﹑十二年﹝明永曆二十七年﹞冬﹑十月﹐明招討大將軍世子鄭經率舟師次澎湖。

初﹐平南王尙可喜疏請歸老遼東﹐而畱其子安達分之信襲鎭廣州﹔許之﹐並令其舉家歸旗。於是平西﹑靖南二王相繼疏請如平南例﹐俱報可﹔遣內大臣促行。靖南王耿精忠蓄逆謀﹐密令黃鏞入東寧﹐請濟師爲聲援﹔鄭經許之﹐率師次澎湖以待。是月﹐平西王吳三桂反於雲南﹐盡有川﹑湖﹑云﹑貴之地﹔耿精忠停其歸旗﹐復使人辭經回師。

甲寅﹑十三年﹝明永曆二十八年﹞﹝春﹑正月﹞﹐靖南王耿精忠據福州反﹐自稱總統兵馬上將軍﹔馳檄七閩﹐皆下之。

是時﹐以吳三桂反﹐令直省督撫增修武備﹐精忠益不自安﹔乃於十五日傳各官議事﹐總督範承謨﹑巡撫劉秉政至﹐伏甲執之。移檄各府縣﹐皆望風而降。其檄文略云『共奉大明之文物﹐悉還中夏之乾坤。髙皇大業﹐必畱隆準之遺﹔明室中興﹐斷有春陵之瑞﹗誓當推誠翼戴﹐戳力匡襄。申李﹑郭再造之功﹐振晉﹑鄭相依之業﹔會周師而反商政﹐除新法以復漢儀﹗非惟日月重光﹐直令山河攺色』云。

上將軍耿精忠遣黃鏞入東寧﹐請濟師。

精忠旣反﹐復令黃鏞往東寧﹐請鄭經以舟師由海道取江南﹐且以戰船﹝原文爲地﹞相許﹔曰﹕『世藩將水﹑吾將陸﹐江﹑浙可定也』。鏞回言海上舟不滿百﹑兵不滿萬﹐精忠始輕之。

明招討大將軍世子鄭經遣禮官柯平入福州報聘。

初﹐精忠將反﹐慮下游郡邑不服﹐故令黃鏞入東寧會師。乃不一月而全閩降附﹐浙之溫處﹑江右之廣信﹑粵之潮州亦相繼納款﹐聲勢大振﹔及見柯平來報聘﹐意甚輕之﹐謾應曰﹕『世藩來甚善﹐各分地自戰可也』。由是﹐兵端遂起。

明侍衛馮錫範﹑右武衛劉國軒督兵入思明州﹔海澄總兵趙得勝叛﹐以城降﹔復攻同安﹐守將亦降。

鄭﹑耿會師有成議矣﹐經乃令錫範等率兵先至廈門。時海澄總兵趙得勝先降於耿﹐封爲威遠將軍﹐徵其兵入關﹔得勝不從﹐乃以城約降世藩﹐與錫範深相結。及柯平出福州﹐知精忠有變意﹔遂將兵攻同安。時張學堯守同安﹔精忠徵提督王進功入省﹐調學堯守泉州﹐以化尙蘭代之。錫範兵至同安﹐尙蘭迎降。學堯聞變趨回﹐家眷已被獲入海矣﹔不得已﹐亦降。

﹝夏﹞﹑五月﹐鄭經至思明州﹐傳檄四方。

經將濟兵﹐以參軍陳永華爲總制﹐畱守東寧﹔自率兵官陳繩武﹑吏官洪磊等奉永曆二十八年正朔渡海西來﹐傳檄直省﹔略曰﹕『洪惟二祖列宗﹐丰功偉業﹐澤潤生民﹔踐土食毛﹐世承君徳。卽有亡國之禍﹐非有失道之君﹔而煤山龍馭﹐死守社稷﹐尢忠臣義士所椎心而感泣者也。今平西倡義於滇南﹑靖南反正於閩中﹐秦﹑黔﹑楚﹑蜀莫不騷動﹔人懷逐鹿之心﹐家思執箠之逐。余組練數萬﹑樓船數千﹐陸戰而兕虎辟易﹐水陣則蛟龍震驚﹔願與同志之士﹐共效故主之恩﹐上雪國家之恥﹐下救生民之禍。凡諸官員﹐不論漢﹑滿﹐有能以城邑﹑兵馬反正來歸者﹐各照職加升委用﹔其有前系故將中道離去者﹐悉赦不究﹐一本收錄。師之所過﹐秋毫無犯﹐非得罪社稷及抗我戎行者﹐一無所問。嘉與士民﹐共建匡復之業﹐永快升平之樂』﹗旣至廈門﹐敍海澄功﹕以趙得勝爲左提督﹐封興明侯﹔敍同安功﹕以張學堯爲左先鋒蕩虜將軍﹑化尙蘭爲仁武鎭。鄧麟彩仍知縣事﹐以鄭省英知思明州。尋遣人至精忠處﹐議撥船及地方安插兵眾﹔精忠不答。於是﹐鄭﹑耿交惡。

六月﹐鄭經入泉州。

初﹐提督王進功降於耿﹐封爲平北將軍﹔徵至福州﹐畱之。使都尉王進率兵鎭泉州﹔進至﹐與城守賴玉深相結﹐勒進功家眷入省﹐精忠復遣兵接應﹔進功之子藩錫﹝原文爲鎭﹞懼﹐議先發以制之﹐乃誘執賴玉殺之﹐率兵逐王進﹐遣人迎鄭經入泉州。經慰勞之﹐以爲指揮使﹐命暫理提督軍務﹔道﹑府﹑廳﹑縣﹐各仍其舊。海澄公黃芳度以漳州降鄭經﹐經封爲徳化公。

初﹐精忠反﹐海澄公黃梧降精忠﹐封爲平和公﹝原文和平王﹞﹔尋病疽死﹐子芳度襲封。精忠徵其兵﹐使劉豹守漳州。及鄭經入泉州﹐芳度懼不免﹔經使人慰諭之﹐乃襲殺劉豹﹐具啟請降﹔略曰﹕『某荷恩早世﹐依襲今玆﹔宜負弩以前驅﹐敢乘塵而後至。緣罪在誅殛﹐非喪面所得自寬﹔卽量加優容﹐然捫心安能無愧﹗旣爲天壤間所不容之罪﹐竊比魚鳥之飛潛﹔自計百十口凡有生之年﹐總望雷霆之生育﹗拜遣員弁奉奏微悃﹐伏祈宏開覆載﹐廣布包荒﹗退補過而進盡忠﹐豈僅埒於事大之小﹔生捐軀而死結艸﹐期少圖乎贖罪之功』﹗啟進﹐經封芳度爲徳化公﹑授前提督﹐漳屬錢糧聽其徵給。芳度終不自安﹐密遣人入京請援。

秋﹑七月﹐潮州總兵劉進忠以城降鄭經。

進忠據潮州﹐先降於精忠﹐封爲寧粵將軍。至是﹐爲安達公尙之信所圍﹔精忠以泉﹑漳之變不能援﹐進忠乃以城降經。經遣援剿後鎭金漢臣率舟師援之﹐以進忠爲右提督﹑封定虜伯。

九月﹐上將軍耿精忠遣都尉王進率兵攻泉州﹐鄭經命右武衛劉國軒提督諸軍禦之。

王進自泉州奔回﹐精忠命鎭興化﹐發兵從上游入漳浦﹐會劉炎協攻泉州﹔進鼓行至惠安﹐肆行焚掠。鄭經乃命國軒提軍禦之。

冬﹑十月﹐明右武衛劉國軒破王進於塗嶺﹝原文爲巖﹞﹐追至興化而還。

王進﹐素號老虎﹐嘗輕敵南兵﹔泉州之役﹐以眾寡不敵爲辭。至是﹐請攻泉州自效﹔精忠益以步騎二萬﹐直抵惠安﹐兵勢甚盛。劉國軒嚴陣待之﹐對壘逾旬﹐進不能前﹔退屯楓亭﹐列營二十餘里。國軒率輕騎覘之﹐猝遇於塗嶺﹔王進引兵出戰﹐自辰至巳﹐兩軍奮勇死鬭。進敗走﹔國軒追之興化郭外﹐宿三日而還。

十一月﹐周主吳三桂遣禮曹員外周文驥聘於鄭經。

三桂旣反﹐國號周﹔遣使賫帛書入東寧會師﹐鄭經令推官陳克峻﹝岐﹖﹞與副將陳文煥報之。三桂復遣禮曹錢點通問﹔值耿﹑鄭構兵﹐點回報三桂﹔三桂乃遣文驥解和﹐大意以「同室操戈﹑貽笑敵國」爲言。

鄭經遣興明伯趙得勝﹑侍衛馮錫範督諸軍攻漳浦。

漳府旣約降鄭經﹐諸邑皆下﹔獨劉炎據守漳浦附耿精忠。精忠遣兵援之﹐至平和﹐黃芳度守將擊卻之﹔精忠復遣親軍都尉徐鴻弼從間道入漳浦。鄭經令趙得勝等由海澄攻之﹐鴻弼﹑劉炎會雲霄鎭劉成龍迎戰於羅山嶺。經將左虎衛何佑揮戈邀擊﹐鴻弼等大敗﹐退入城﹔得勝督兵環攻﹐以紅夷衝天炮擊之。劉炎懼﹐與鴻弼﹑成龍出降。

鄭經設六官。

以洪磊爲吏官﹑楊英戶官﹑鄭斌禮官﹑柯平刑官﹑楊賢工官﹐各名曰協理﹔不設兵官﹐以陳繩武爲贊畫兵部﹔仍置六科都事﹑都吏及察言﹑承宣二司﹑中書舍人本科等官。初﹐成功𨿽承制設六官﹐文書僅稱卑職﹔至鄭經中年﹐文武具啟﹐始稱臣。軍國事宜﹐皆決於贊畫陳繩武﹑侍衛馮錫範。

鄭經以鄭省英爲宣慰使。

初﹐鄭經率師西來﹐兵餉皆取給東寧。及得泉﹑漳﹐兵將日多﹐轉運不給﹔乃議徵餉﹕百姓年十六以上﹑六十以下每人日納銀五分﹐名曰毛丁﹔船計丈尺納餉﹐名曰梁頭。以省英爲宣慰使﹐總理各部錢糧﹔各縣令以六科都事爲之。又設鹽運使﹐分管鹽場﹕以陳廷章爲泉州鹽政﹑馮錫珪﹝原文爲範﹞爲漳州鹽政﹑李景爲潮州鹽政﹔鹽價每石二錢﹐徵餉四錢。又設餉司﹐科雜稅﹐以給兵食。

鄭經以鄭得瀟爲中書科。

得瀟﹐明書生﹔博洽羣書﹐方正澹雅﹐與陳永華交厚。經至思明州時﹐永華以書聘得瀟與其侄兵部陳繩武同計事﹐以老辭。旣而經徵爲從事﹐又辭﹔乃以爲中書科﹐供筆札﹑掌箋奏﹐一時稱爲文辭巨手。

乙卯﹑十四年﹝明永曆二十九年﹞春﹑正月﹐上將軍耿精忠遣少卿張文韜賀鄭經元旦。

時精忠以船五隻送鄭經﹐以踐前約﹔經許之﹐命鄭斌報聘﹐以楓亭爲界﹐各不侵犯。自是﹐鄭﹑耿交好。

二月﹐續順公沈瑞及明左虎衛何佑戰於饒平﹐大敗﹐降之。

沈瑞封續順公﹐駐饒平﹔劉進忠攻之不克﹐廣兵援之。何佑遇之於百子橋﹐破之﹔沈瑞降﹐鄭經封爲懷安侯。

三月﹐鄭經流經略洪承疇眷屬及前進士楊明瑯於狼嶠。

時祀洪承疇於學宮。經毀祠﹐破木主﹐攺祀故相黃道周﹑忠毅蔡道憲﹔流承疇胞侄士昌﹑士倫及其家屬於東寧極邊狼嶠。並責楊明瑯「甲申之變過崇禎梓宮﹝原文爲官﹞不下馬﹑且斥爲亡國之君」﹐亦流於狼嶠。後皆死於竄所。

鄭經禮送南安縣劉佑北歸。

先是﹐將修南安縣誌﹐鄕紳以承疇﹑成功二家請﹔劉佑曰﹕『洪不可太褒﹑鄭亦不可太貶』﹗經聞其語而感之。精忠之變﹐佑逃匿光山谷﹝光似衍文﹞。至是﹐經令人致聘﹐將欲官之﹔辭曰﹕『吾向者所言﹐乃公道在人﹐所不容泯耳﹐豈爲今日地也哉﹗吾官授本朝﹐城破不能死﹐已有餘罪﹔何忍苟降以偸生』﹗經義之﹐遣兵護送北歸﹐禮待甚厚。

夏﹑五月﹐明招討大將軍世子鄭經率師之海澄。

時黃芳度𨿽受封於經﹐其心未嘗忘國朝。饒平之捷﹐劉進忠請經南徵﹐許之﹔乃自泉州帥師次海澄﹐實欲圖漳州。芳度不敢出謁﹐乃使鄭彬入漳慰諭之﹕『或率兵從徵﹑或束身入朝』﹔芳度終不敢受命。精忠移檄召之﹐亦以疾辭。經始欲定計攻之。

安達公尙之信及明左虎衛何佑戰於鱟母山﹐敗績。

劉國軒自塗嶺捷後﹐率諸鎭入潮州﹐同劉進忠規﹝原文爲窺﹞取屬縣之未附者。安達公尙之信調兵十餘萬盡銳攻之﹐相持日久。國軒等以所紮新墟壘次地坦﹐慮恐騎突﹐且偵知之信分兵由間道欲繞後邀擊﹐乃抽回鱟母山﹐據險以待﹔之信率兵追之﹐何佑奮勇衝擊﹐直貫其中﹐驍騎出其左右﹐國軒繼之﹔之信大敗﹐奔回。是役﹐以饑卒數千破勁敵數萬﹔自是﹐何佑名振粵東﹐廣兵望其旗幟皆遁。

六月﹐鄭經攻漳州。

經師次萬松關﹐黃芳度令其眾俱削髮固守﹔遣其兄芳泰入粵求援﹝原文爲救﹞。經進攻不利﹐乃築長垣圍之﹔調何佑從潮州先攻平和縣﹐守將賴升降﹐屬邑悉下。英圭黎及暹羅貢物於鄭經﹐乞互市﹔許之。

先是﹐廈門爲諸洋利藪﹔癸卯破之﹐番船不至。至是﹐英圭黎及萬丹﹑暹羅﹑安南諸國貢物於經﹐求互市﹐許之﹔島上人煙﹐輻輳如前。

冬﹑十月﹐鄭經陷漳州﹐夷黃芳度家。

經自六月圍漳﹐芳度悉力拒守﹔經數攻不下﹐列營困之。初六日﹐芳度標將吳淑獻城降。芳度方登北門巡視﹐聞變﹐踉蹌投開元寺井而死。經獲其將黃翼﹑蔡龍﹑朱武﹑張濟﹑戴鄰﹝麟﹖﹞﹑陳驥﹑黃管等﹐皆殺之。剖黃梧棺﹐戮其屍﹐梟芳度首以徇﹔梧親屬無少長﹐皆肆諸市﹕報發冢之仇也。有請毀梧祖墳者﹔經曰﹕『罪止其身﹐與其祖何與』﹗不許。時芳泰往廣求援﹐會其兄芳世率廣兵由汀州入﹐亦以是日破永定縣﹔聞漳城陷﹐乃大掠而遁。初﹐吳淑自海上投成功﹐撥歸黃梧標﹐梧待甚厚﹔將死﹐呼淑托曰﹕『吾兒年少﹐君可善輔之』﹗及漳圍日久﹐淑謂弟潛曰﹕『梧𨿽待我厚﹐顧負先藩實深。今世子待芳度有加﹐反圖逆命﹔吾豈可以私恩廢公義耶』﹖遂決計降﹔經封爲平虜將軍﹑後提督﹐潛爲戎旗鎭。

鄭經禮葬殉難巡海道陳啟泰。

啟泰字大來﹐遼東人﹔爲政豪敢有威。甲寅之變﹐會海澄公黃梧疽發背死﹐漳兵亂﹐啟泰令合家二十餘口自縊﹐親爲排列﹐從容引僚屬入視﹐皆相顧失色﹔啟泰談笑自若﹐乃朝服望闕再拜﹐自經以死。至是﹐經入漳州﹐髙其節﹐盛禮葬於漳之阪。

十一月﹐鄭經遣龔淳取回日本銀。

故戶官鄭泰所寄也。泰先事芝龍﹐隆武立﹐加宮傅﹔成功起兵﹐以爲居守戶官。有心計﹐善理財﹐積貲百餘萬﹔別以四十萬寄日本國﹐以備不虞。癸卯泰死﹐弟鳴駿來降﹐使人往取﹔適鄭經亦遣蔡政至﹐力爭之﹔倭首居奇﹐乃兩不聽載還。至是﹐經入泉州﹐而泰原委寄銀之人龔淳持獻勘合﹐乃令淳往取﹔倭人混開支銷﹐僅得二十六萬而回。

丙辰﹑十五年﹝明永曆三十年﹞春﹑正月﹐明大將軍世子鄭經遣右虎衛許耀﹑前衝鎭洪羽徇廣東州郡。

經駐漳州﹐念廣東州郡未下﹐乃令許耀等率兵會在潮諸軍﹐分道進取。

二月﹐明右武衛將軍劉國軒入惠州。

時平南王尙可喜昏病已久﹐會周師克肇慶﹑韶州等府﹐廣州人人自危。乙卯除夕﹐駐潮兵燒營遁回﹐國軒﹑何佑等分道而進。碣石鎭苗之秀軍程鄕﹔其妻在汛﹐使人迎國軒師﹐之秀不得已﹐遂降﹔經封爲滅虜將軍﹐命﹝仍﹞鎭碣石。國軒圍﹝原文爲圖﹞惠州﹐分兵博羅﹐不利﹔尋下長樂﹑新安等縣。尙可喜勢蹙﹐遂降周﹔吳三桂封爲輔徳公﹐令退讓惠州﹔與其子尙之信檄提督嚴自明撤惠州兵回廣﹐遣使通好﹐饋弓馬幣帛。乃以國軒鎭惠州。時東莞守將張國勛亦降﹐封爲徵虜將軍。自是﹐與鄭經分界而守。

鄭經以中書舍人許明廷提督泉﹑漳學政。

時考拔武生從軍﹐有「考武不考文」之謠﹔乃命明廷提督泉﹑漳學政﹐考校生童。

夏﹑五月﹐鄭經遣後提督吳淑襲汀州。

時劉應麟爲副將﹐守汀州﹔精忠反﹐封爲懷遠將軍。至是﹐檄其出關﹐應麟不從﹔密獻款於鄭經。經令吳淑督兵觀望﹐馳書耿精忠﹐言欲假道汀州以出江右﹔精忠遣兵防守﹐應鱗懼見圖﹐率所部出掠瑞金﹑石城。吳淑兵至﹐見汀州有備﹐欲回﹔應麟勸淑攻之﹐一鼓而下﹐汀州屬邑皆降。報至﹐經以應麟爲前提督﹐封奉明伯。

秋﹑九月﹐總統兵馬上將軍耿精忠遣原提督王進功回泉州。

初﹐精忠與鄭經修好﹐欲以全力圖江﹑浙。至是﹐師老無功﹐大勢已潰﹔復聞失汀州﹐益憂內顧。諸將遂密謀歸誠﹐引康親王入閩。精忠聞變﹐知爲王進等所謀﹐乃收進並範承謨﹑蕭震等﹐皆縊殺之。欲乘舟奔海﹐爲都尉徐文耀等所脇﹐不得出﹔遣王進功回泉州取救兵﹐密囑曰「吾忍死以待」﹗進功至﹐鄭經授爲中提督匡明伯﹐竟不發兵。康親王兵遂入延﹑建﹐精忠勢困﹐不得已於十九日削髮待罪﹐迎康親王入福州。

耿精忠興化守將馬成龍以城降鄭經。

精忠旣歸誠﹐馬成龍以興化城降鄭經﹔經令許耀率兵赴之﹐以成龍爲援剿左提督﹐封殄虜伯。

冬﹑十一月﹐﹝北﹞兵及明右虎衛許耀戰於烏龍江﹐大敗之。

耀入興化﹐遂督諸軍進取福州﹐駐師烏龍江﹔狃於塗嶺之捷﹐驕縱嬉戲﹐諸將不服。北兵渡江﹐或請半渡擊之﹔不聽。旣濟成列﹐耀倉皇出戰﹔前鋒小卻﹐耀卽引兵先遁﹐委棄輜重不可勝計。鄭經乃調趙得勝﹑何佑代守興化﹔貰許耀罪﹐使將兵自效。

明奇兵鎭黃應督水師敗耿精忠舟師於定海。

耿精忠檄會曾養性自溫州航海回閩﹐黃應等邀擊之﹐獲巨艦數十號﹔余舟且戰且走。

耿精忠邵武守將楊徳以城降鄭經。

徳守邵武﹐精忠所署將軍也。聞精忠歸誠﹐獻款於鄭經﹔時吳淑駐汀州﹐疾馳赴之﹐遂入其城。

十二月﹐﹝北﹞兵及明後提督吳淑戰於邵武﹐敗之

北兵來攻邵武﹐淑督兵迎戰﹔時大雪嚴寒﹐淑兵涉溪拒戰﹐皆凍不能支﹐遂潰。淑棄邵武﹐退屯汀州。

明右武衛薛進思棄汀州﹐奔回。

初﹐吳淑以汀州屬閩﹑贛要地﹐請重師彈壓﹔鄭經使進思守之。及北兵破邵武﹐進﹝刪思字﹞至建寧縣﹐距汀州數程﹔進思聞之﹐倉皇失措。劉應麟願傾家貲餉兵固守﹐進思猜疑不從﹐棄城宵遁。應麟奔潮州依劉進忠﹐發憤病死。

丁已﹑十六年﹝明永曆三十一年﹞春﹑正月﹐北兵入興化﹔明左提督興明伯趙得勝死之﹐何佑棄城奔泉州。

烏龍江之役﹐明諸軍銳气已喪。正月廿九日﹐北兵至﹐縱反間﹔﹝佑﹞疑得勝有異志﹐戰之日﹐擁兵坐視。得勝力戰死之﹐佑奔回泉州。

二月﹐北兵入泉州﹔鄭經棄漳州﹐遁入島。

時興化旣失﹐兵心渙散。北兵至泉州﹐守將林定無備。初九黎明﹐北兵攻城﹐一鼓而下﹐標將林孟﹑參宿營謝貴死之﹔林定素與民相安﹐削髮爲僧﹐走脫。鄭經駐漳州聞之﹐倉皇登舟﹐至海澄﹐棄而不守﹐遂遁入廈門﹐欲回東寧﹔百姓遮畱﹐角宿營吳桂斂兵拒守﹐眾賴以安。旣而諸將稍集﹐調水師防衛﹐分汛而守﹐賞逃回各將﹔祭趙得勝﹐經親臨哭之﹐以女妻其子。

鄭經誅薛進思﹑杖許耀﹔釋吳淑﹑何佑﹐責令圖功贖罪。

時各處失守﹐進思與許耀同系﹐諸將爲之請圖功贖罪﹔不許。於是數進思不戰而逃﹐罪浮於耀﹐斬之﹔杖耀百﹔釋吳淑﹐溯何佑前功﹐奪所佩將軍印﹐令各戴罪自效。不數日﹐耀痢疾死。論曰﹕自甲寅渡海而西﹐奄有泉﹑漳﹑惠﹑潮﹐連勝吳﹑耿﹐聲勢豈不赫哉﹗及襲汀州﹐兵端一起﹐北騎隨至﹕許耀挫﹝原文爲坐﹞衄於峽江﹐吳淑繼敗於邵武﹐得勝戰死於興化﹐何佑奔回於泉州﹕土崩瓦解﹐無可如何。進思以親信宿將專制汀郡﹐曾未一矢加遺﹐踉蹌逃遁﹔眾心一搖﹐棄興﹑泉﹑漳如敝屣﹕伊誰之咎哉﹖使早明許耀之罰﹐進思未必敢棄汀州﹔速正進思之誅﹐何佑亦不敢棄興化﹗入島處分﹐惜哉﹗至許耀之罪﹐不死法而死病﹐人猶以爲憾﹗

鄭經移北將家眷入東寧﹔劉炎奔碣石衛。

經令王進功﹑沈瑞﹑張學堯等各搬眷住東寧﹐陸續起程﹔劉炎以母老病﹐至外洋勒兵劫船﹐乘風下碣石衛﹐依苗之秀。

三月﹐鄭經分水陸汛守。

時諸將退守廈門﹐兵餉不給﹔乃分汛南北地方措﹝原文爲借﹞餉﹑募兵﹔布置周密﹐人始有固志。

夏﹑六月﹐明右提督定虜伯劉進忠以潮州來降。

進忠性悍﹐素叵測。乙卯鄭經陷漳州﹐進忠往謁﹔經坦率迎之﹐禮意甚厚﹔及回﹐意望甚奢。比經各郡失守﹐輒擁兵觀望。經遣官至潮州徵餉﹐不應﹔遣舟買運﹐又閉糴﹔遂獻款於吳三桂。至是來降﹐封爲徵逆將軍﹔後逮入京﹐殛死。

明右武衛將軍劉國軒自惠州還。

國軒﹐武平人﹐原漳州千總。甲午漳州破﹐歸成功﹔累遷至右武衛將軍。入潮﹐屢有戰功﹔鎭惠州﹐粵人畏之。諸郡失守﹐進忠據潮﹐尙氏據廣﹐國軒一軍攝其間﹐布置安閒﹐兩家俱不敢迫。未幾﹐尙之信﹑劉進忠相繼來降﹐聲問隔絕﹔經遣舟往迎﹐乃率所﹝原文爲數﹞部從容航海而歸。

冬﹑十二月﹐和碩康親王遣興化知府卞永譽﹑泉州知府張仲舉往廈門撫議﹔鄭經弗從。

初﹐慕天顏之往東寧也﹐議照朝鮮例﹐稱臣納貢﹔不成。至是﹐康親王遣興﹑泉二知府同鄕紳黃志義﹝美﹖﹞﹑吳公鵬﹝鴻﹖﹞再申前議﹐經不從﹔亦無報使。

戊午﹑十七年﹝明永曆三十二年﹞春﹑二月﹐明招討大將軍世子鄭經以右武衛劉國軒爲中提督﹑總督諸軍﹔後提督吳淑副之﹐率師徇海澄。

經自七郡之失﹐頓兵島上。時總督郎廷相﹑海澄公黃芳世﹑副都統胡兔按兵漳州﹐黃藍鎭海澄﹐分防玉州﹑石碼等堡。初十日﹐國軒督軍至海澄﹐破玉州﹑三叉河﹑福滸﹔尋取江東橋﹐守將王重祿﹑呂韜奔潰。適泉﹑漳援兵至﹐國軒分兵迎擊。是日﹐國軒三戰皆捷﹐軍聲大振。廿三夜﹐取石碼﹐獲守將劉符﹑楊朝宗﹐遂軍於祖山頭﹐以迫海澄。滿州將軍副﹝都﹞統孟安自潮來援﹐國軒退屯石碼﹐浚濠築垣拒守﹔遂分兵屯漳州郭外。是役也﹐國軒部將蘇爵戰卻﹐立斬以徇﹐諸將皆股栗﹔又能身先士卒﹐有被傷者輒出己貲賞之﹕故眾心悅服﹐所向皆捷。

三月﹐周主吳三桂僣號於衡州﹔遣使聘於鄭經。

三桂在衡州﹐以三月初二日稱帝﹐攺元昭武。適鄭經使人賫書至﹐三桂乃遣使致書﹐署曰「大周皇帝致書鄭世子殿下」。

水師提督海澄公黃芳世及明中提督劉國軒戰於水頭﹐敗績。

自江東橋之斷﹐泉﹑漳隔絕。提督段應舉自泉州來﹐寧海將軍喇哈達自福州來﹐平南將軍賴塔自潮州來﹕先後率兵應援。國軒倏水﹑倏陸﹐滿﹑漢兵疲於奔命。初二日﹐國軒列陣漳郡東赤嶺﹐北兵背城迎戰﹐互有勝負。時朱寅率兵紮天寶山﹐以牽北兵之勢﹔黃芳世擊走之﹐乃移屯水頭灣﹐砍樹塞鎭門﹐以斷北兵往來水路。國軒偵知﹐僞焚營壘﹑撤兵爲遁狀﹔少頃﹐舉帆直抵水頭﹐登岸鏖戰。芳世素不知兵﹐又以天寶山驟勝而驕﹐與滿將不相下﹔一戰而潰﹐驚惶墜馬。奔回漳州﹐抱病月餘而死。國軒兵勢日盛。

提督段應舉及明中提督劉國軒戰於祖山頭﹐敗績﹔國軒遂圍海澄。

應舉及滿﹑漢軍兵數萬列營祖山頭。三月十八日﹐國軒兵至﹐應舉麾兵迎戰﹔何佑小卻﹐江勝﹑吳淑等繞出左右之背﹐國軒督勁卒衝滿州營﹐滿兵驚走﹐眾遂潰。國軒又以疑兵截漳州大路﹐滿﹑漢兵望見﹐棄輜重﹐自相踐踏。應舉率殘兵奔入海澄﹐國軒追至城下﹐連夜鑿塹引江水環城圍之﹔外又鑿溝數重﹐沿堤兩岸安銳﹝銃﹖﹞守之﹕由是中外隔絕。昴宿營張雄乘間取平和﹐副將蘇瑞鏖﹝鑣﹖﹞取漳平﹐皆下之。夏﹑五月﹐江南提督楊捷率師援海澄﹐爲劉國軒所敗。

時總督郎廷相入京﹐以布政姚啟聖代之﹔勒巡撫楊熙致仕﹐以按察使吳興祚代之﹔尋調江南提督楊捷代段應舉﹐援兵四集﹐屯筆架山﹐以救海澄。劉國軒以山南燈﹝火﹞寨下臨大溪﹐順流可通海澄﹐恐北兵據之﹔問誰敢阨守﹖吳淑請往﹐乘夜率兵進寨。初十酉刻﹐北兵發炮攻擊﹐連夜不絕﹔淑令軍士穴地藏身﹐無一傷者。馳報國軒﹐以爲乘夜發炮﹐意不在寨﹐當別防之。信至﹐滿﹑漢軍兵已齊抵祖山頭嶽嶺﹐破林彪﹑張鳳二營﹔鳳戰死﹐進攻林升營。適國軒救兵至﹐發大炮齊擊之﹐死者無數﹐滿騎多塡於塹﹔遂退走﹐海澄援絕。

六月﹐明中提督劉國軒陷海澄﹐提督段應舉死之。

海澄素無蓄積﹐被國軒圍城八十三日﹐滿州甲兵二千﹑馬八千餘匹﹐合各鎭兵計二萬餘人﹐至是食盡﹐屍橫枕藉。國軒於初十日進攻﹐眾力不支﹐城遂破﹔應舉從容自縊於敵樓﹐穆伯希佛自焚死﹐黃藍戰歿﹐獲孟安﹑魏赫﹑田香五等﹐滿﹑漢兵無一遺者。國軒入城﹐厚殮﹝原文爲斂﹞段應舉﹐付家人舁還。所獲諸將﹐鄭經皆釋之﹔授銜給俸﹐遷之東寧。

明鄭經晉其將中提督劉國軒爲武平伯徵北將軍﹑吳淑爲定西伯平北將軍﹐其餘營鎭各升賞有差。

經以恢復海澄﹐或戮力行間﹑或著績守禦﹐水陸諸將咸有功次。旣晉國軒等封爵﹐仍升右虎衛何佑爲左武衛將軍﹑前虎衛林升爲右武衛將軍﹐俱授左都督﹔鎭營各加級有差。

朱寅率眾歸鄭經﹐經封爲蕩虜將軍。

寅﹐漳浦人﹐挾左道惑眾。鄭經丁已之敗﹐詭稱三太子﹐收集海上殘兵。三月十九夜﹐襲泉州﹐扳堞而入﹐率三百餘人從西門至開元寺﹐鳴鼓揚旗﹔守泉兵昏夜出其不意﹐以爲海兵復至﹐多驚竄。值城門炮發﹐寅乃抽兵而出﹐守兵追之﹐按兵徐行﹐無一死者。人益以爲神﹐歸附日眾﹐屢戰皆捷﹔蔓延於泉﹑漳屬邑﹐聚萬人﹐頭裹白衣爲號﹐時人謂之白頭賊﹐海上亦藉壯其聲勢。至是﹐率眾歸經﹔經封爲蕩虜將軍。攺姓蔡﹑名義﹔歲餘病死。

明中提督劉國軒率兵攻泉州﹐屬邑皆下。

海澄之破﹐閩省震動。諸援兵退守漳州﹐國軒議乘虛搗泉州﹕吳淑分兵復長泰﹐國軒自率諸軍攻同安。時都統雅大裏自浙江調兵援海澄﹐至同安而海澄破﹔聞國軒至﹐棄城走退泉州﹐國軒督水陸攻之。左虎衛江勝攻南安﹐下之。於是﹐惠安﹑安溪﹑永春﹑徳化諸縣守將皆相繼棄城遁走。

秋﹑八月﹐林賢﹑黃鎬督舟師攻定海﹔明守將蕭琛兵潰﹐水師五鎭章元勛死之。

泉州圍急﹐以林賢等督師出閩安鎭﹐遙爲聲援。蕭琛守定海﹐不及設備﹐以舟寡且小﹐欲據上流牽制﹔元勛欲先發制之﹐以所部十船進戰。林賢等擊之﹐元勛眾寡不敵﹐一軍盡沒﹔蕭琛大潰﹐奔海山。

鄭經召劉國軒旋師﹐所得諸縣皆棄。

國軒攻泉州﹐閱兩月不下﹐援師四至。七月﹐寧海將軍喇哈達間出﹐安溪學士李光地練鄕壯爲向導出同安﹐巡撫吳興祚由仙遊出永春﹐提督楊捷由興化下惠安﹔國軒對壘相持﹝原文爲待﹞﹐援兵皆未敢向前。會蕭琛失定海﹐妄報福州水師大至﹔經恐廈門有失﹐檄國軒解圍退守。二十四日﹐國軒退兵下船﹐援兵不敢追﹔越三日﹐城中兵始敢出。國軒旣退﹐所得州縣皆失。經召蕭琛回﹐斬之﹔以援剿左鎭陳諒﹑右鎭陳起明﹑樓船左鎭朱天貴督水軍防禦北船。

僞周主吳三桂死﹐孫世璠立。

三桂病死衡州﹐其孫世璠立﹔年甫十二﹐攺元洪化。侄應奇守嶽州﹐驕而貪﹔北兵攻之﹐棄城遁回。於是湖﹑云﹑貴皆不守﹐馴﹝原文爲周﹞至於亡。

九月﹐耿精忠及國軒戰於龍虎山﹐敗之。

國軒自泉州退兵﹐復率諸鎭入漳﹐軍於溪西。滿﹑漢兵盡銳攻之﹐國軒力戰﹐擊敗之﹔乘勝長驅﹐衝至耿精忠營。精忠故仇海上﹐揮戈迎戰﹔親自督陣﹐大呼疾驟。諸軍繼進﹐國軒奔潰﹐遂棄長泰﹐出江東﹐退屯觀音山。

冬﹑十月﹐總督姚啟聖遣中書張雄入思明州議和﹔鄭經弗從﹐禮遣張雄歸。

時泉﹑漳屬邑皆復﹐獨海澄未下﹔啟聖難以復命﹐乃遣漳州進士張雄往廈門議和。略云﹕『昔令先王震動天威﹐亦不忍父老嗟怨﹐靜處臺灣﹔今貴藩誠能體會先志﹐念井裏瘡痍﹐翻然解甲息兵﹐天和人順﹐榮華世世﹗數月徒勞士卒﹐塗炭生靈﹐亦何益於貴藩哉﹖卽從貴藩下游者﹐恐今昔人心不同﹐事變難測﹔能不顧念及此﹗近悉貴藩大有惻隱桑梓之念﹐故修章布悃﹐惟望息心畢論﹐並遣使偕臨』。經復書云﹕『頃承明教﹐以生民爲念﹔不佞亦正以生靈塗炭不忍坐視﹐故修矛繕甲相與周旋﹐億萬生靈所共諒也。天心厭亂﹐殺運將回﹔苟可休息﹐敢不如命﹗禮應遣員奉教﹐但貴使之纜未解﹐而諸將之戈已揮。彼此差池﹐未及如願』。時﹝疑爲衍文﹞張雄回﹐啟聖復遣泉州鄕紳黃志美賫書入廈門再議﹔將以必得海澄﹐乃可通好。經終不從。

十二月﹐再遷界。

甲寅之變﹐閩省居民遷入內地者﹐悉還故土。丙辰冬﹐八閩歸順﹐復令遷界﹔康親王奏言遷界累民﹐罷之。至是﹐督撫請遷﹐報可﹔會破海澄﹑圍泉州﹐事暫停﹔及泉州圍解﹐遂行遷界之令。上自福州﹑福寧﹐下至詔安﹐沿海築寨﹑置兵守之﹔仍築界墻以截內外﹐濱海數千里無復人煙。

己未﹑十八年﹝明永曆三十三年﹞春﹑二月﹐舟師及明援剿左鎭陳諒戰於定海﹐敗績。

鄭經自定海失守﹐遣樓船左鎭朱天貴守海壇﹔以陳諒爲水師總兵﹐進﹝泊﹞定海。北兵戰船百餘號出五虎門迎戰﹐朱天貴及陳起明督船衝■﹝舟宗﹞而入﹐北船望風披靡﹐破十餘船﹐失大烏船一隻。值大風起﹐北船逃入五虎門﹐海船收泊海壇。報至﹐經加諒﹑天貴統領﹔餘各有差。

三﹝原文爲二﹞月﹐鄭經以李景知思明州。

經以師需浩大﹐議派殷戶﹐富民﹑洋船﹑商船照上﹑中﹑下派取﹔以知州李景任其事。令未下﹐樊門寡婦辛氏先輸銀三百兩﹔經嘉其向義﹐賜金花﹑彩緞旌獎。

李景任事苛刻﹐島人怨之。

明中提督劉國軒辭俸自餉其兵。

自丁巳之變﹐島民月輸米一斗佐軍﹔久之﹐多藉勢蔭免。乃令儀衛陳慶淸查漏口﹐每月加米二斗。國軒請停文武官員月俸﹐自餉轄兵三月﹔經從之。

夏﹑四月﹐明參軍禦史陳永華請世孫克■﹝臧上土下﹞監國﹐經許之。

甲寅鄭經率師西來﹐畱陳永華總制守東寧。至是﹐以世孫克■﹝臧上土下﹞長﹐請循「君行則守」之例﹐立爲監國﹔許之﹐鑄印曰「監國世孫之章」。克■﹝臧上土下﹞﹐永華之婿也﹔時年十六。

秋﹑七月﹐明中提督劉國軒築潯尾寨。

潯尾﹐與廈門髙崎咫尺隔一水﹔癸卯北兵從此入島。國軒請築寨預防之﹐一夜而成﹔同安守將來爭﹐擊卻之。復築■﹝氵丙﹞州城。由是﹐同安八槳船不敢窺伺廈門﹐西北藉以無虞。

康親王命中書蘇礦入廈門議和﹐鄭經遣賓客司傅爲霖報之。

前後議和不成﹐蘇礦致書再申前議﹔康親王使礦至廈門﹐請修好。經乃命爲霖入省﹐沿途府﹑縣供應﹐巡撫﹑布政遣官至興化接待。至省﹐見康親王﹐面議海澄及往來之禮﹔爲霖曰﹕『區區海澄﹐議成之後爲彼此公所。若康親王在閩﹐藩主並行往來﹔親王回京﹐各設官往來』。總督姚啟聖以非出己意﹐力阻其事﹔遂止。

冬﹐耿精忠及劉國軒戰於阪尾寨﹐敗績。

時國軒離漳州五里列營﹐滿﹑漢兵援兵十餘萬﹐營壘咫尺相對﹔國軒僅萬餘人﹐指揮自如﹐滿﹑漢﹝兵﹞畏之。以果堂扼要重地﹐就於阪尾再築一寨。國軒工未就﹐耿精忠與提督將軍率滿﹑漢兵數萬銳不可當﹔國軒與何佑﹑吳淑﹑林升﹑江勝等兵不滿二千﹐奮力死鬭。自午至申﹐衝擊數次﹐國軒依寨﹐且戰且守﹔每發炮﹐無不披靡﹐陣殺章京巴石兔等。滿﹑漢兵死傷數千﹐始引回﹔自是气奪﹐兵不敢出。國軒每令卒數百持鹿銃﹑鳥鎗﹐渡河衝擊﹔身登土阜﹐據胡牀張蓋而觀。滿﹑漢﹝兵﹞遇之﹐皆摧破。又善用間諜﹐北兵情狀纖悉必知。

十一月﹐明後提督定西伯吳淑卒於軍。

淑守阪尾寨﹐北兵築壘環攻﹔炮聲日夜不絕﹐淑處之晏如。後因傷染病﹐不以爲意。值陰雨﹐新築壘墻多壞﹐揮左右避之﹔自據牀而臥﹐墻崩壓死。舁至廈門﹐經親臨哭之﹔以其子吳天駟爲建威右鎭﹐統其兵。

十二月﹐鄭經遣右武衛林升督舟師北上。

時總督姚啟聖﹑巡撫吳興祚大集舟師攻廈門。經乃調文武官船及洋船配兵北上﹐以右武衛林升爲總督﹑左虎衛江勝﹑樓船鎭朱天貴爲左右副將﹐率諸軍來禦﹔臨行宴之。

鄭經禮遣死節故巡海道陳啟泰子陳汝器北歸。

汝器﹐故巡海道陳啟泰子也。丁巳﹝原文爲亥﹞夏﹐自京來運父骸﹐爲中左守將所執﹔羈於東寧﹐經令水師鎭林亮監之。亮以其忠臣之子﹐待之甚厚。至是﹐總督以萬金贖之﹔經憫啟泰忠烈﹐卻其金﹐禮遣汝器回。汝器至京﹐詔授右通政﹔尋擢安徽巡撫。

庚申﹑十九年﹝明永曆三十四年﹞春﹑正月﹐水師提督萬正色入海壇。

正色督水師戰船出閩﹝原文爲黃﹞安鎭﹐巡撫吳興祚率兵援之﹔林升等退入崇武﹐正色入海壇。

二月﹐水師提督萬正色及明右武衛林升戰於崇武。

正色至圍頭﹐明朱天貴以七船衝其■﹝舟宗﹞﹐所向無前﹔偶海風大作﹐船收入泉州港﹔吳興祚督陸師沿海濱放炮﹐林升等船無所取水﹐乃退入金門。報至﹐思明州驚惶﹐以爲戰敗﹔各思逃竄﹐眾心遂搖。

鄭經召劉國軒退守思明州﹐遂棄海澄。

二月二十二日﹐經聞林升退守金門﹐以爲戰敗﹐急馳諭令國軒退守思明州﹔以爲思明州若失﹐海澄何益﹗國軒不知﹐以爲實然﹐遂棄海澄入廈。比及林升啟事﹐頓足嘆曰﹕『右武衛戰勝﹐若此驚怖﹔苟敗﹐何所逃生﹗誤壞大事﹐貽笑千古矣』。

鄭經棄思明州﹐回東寧。

時國軒全師引回﹐猶欲據廈門﹔然兵心已變﹐不可收拾。諸文官如楊英﹑洪磊等已先攜眷登舟﹐諸軍乘間擄掠﹔國軒禁之﹐不止。﹝經﹞懼爲人所圖﹐乃焚演武亭行宮﹐輜重﹑寶玩悉毀於火﹔踉蹌回東寧。時二月二十六日也。二十九日﹐次於澎湖。諸文武士民俱接踵而至﹔總制陳永華具啟請回國﹐經許之。

總督姚啟聖﹑巡撫吳興祚﹑水師提督萬正色率兵入廈門。

鄭經旣去﹐海兵乘機劫掠﹔協理五軍吳桂調兵禁戢﹐民賴以安。尋渡江請師﹔二十八日﹐姚啟聖等率兵入島﹕秋毫無犯﹐百姓歡呼。

三月﹐鄭經至東寧。

經於十二日至東寧。其母董太妃召責之曰﹕『若輩不才﹐莫如勿往﹔今觀此舉﹐徒累桑梓﹑苦生靈﹐是何益哉』﹗

夏﹑五月﹐東寧雨雹。

時地鳴﹐聲如驢﹔尋雨雹﹐如雞卵。

總督姚啟聖招降明樓船左鎭正統領朱天貴。

鄭經棄廈門﹐朱天貴統所部全軍屯南澳﹔船百餘只﹐軍容甚盛﹐進退未決。姚啟聖累遣官致書招之﹐乃進泊銅山﹔於五月率所部入海澄投誠。

明總制陳永華辭解勇衛軍﹐鄭經許之。

永華畱守東寧﹐兼領勇衛軍。侍衛馮錫範知思明州之棄﹐眾咸歸咎於己﹔非握重兵﹐不足以壓眾。及至東寧﹐察諸鎭兵﹐惟勇衛軍最驍壯﹔詭謂永華曰﹕『自愧護﹝駕﹞西徵無效﹐擬欲辭職』。永華念曰﹕『彼武夫也﹐尙能謙退﹔吾儕文士﹐豈可久戀重權』﹗卽具啟乞解兵柄﹐並辭總制﹔馮錫範密贊﹐經許之﹐以其軍歸劉國軒﹐而己仍任侍衛。

鄭經籍民兵自衛。

甲寅耿精忠變﹐世子傾國西來。至是﹐棄思明州東歸﹐兵將日叛去﹔隨回僅有千餘﹐恐北兵乘虛來攻﹐乃籍文武官田甲與百姓丁壯﹐每十人抽一人﹐訓練自衛。

秋﹑七月﹐明咨議參軍右都禦史陳永華卒。

永華字復甫﹐明諸生﹐孝廉陳鼎之子。鼎爲同安教諭﹐死節﹔成功憐永華爲忠臣之子﹐延與世子伴讀。及世子嗣位﹐授爲參軍﹐甚見親信。甲寅西來﹐擢總制﹐畱守東寧﹔戢兵撫民﹐供給軍需﹐俱有條規﹐尢愛惜士類。爲政佐以儒雅﹐東寧賴以乂安﹔爲經文臣第一。至是卒﹐而大權盡歸馮錫範矣。

冬﹑十月﹐鄭經命右武衛林升率兵墮雞籠城。

雞籠在東寧之北﹐居淡水上游﹐其澳堪泊數百船。先是﹐呂宋夷建此城﹐與土番貿易﹔因遠饋不給﹐棄去。後紅夷及成功據臺灣﹐不守其地。癸卯﹐總督李率泰約紅夷攻金﹑廈兩島﹐並許力請東寧歸之﹝﹖﹞﹐後僅許其就省交易﹔紅夷知爲所紿﹐於乙巳重修雞籠城﹐謀復東寧。丙午年﹐經命勇衛黃安督水陸諸軍攻之﹐親隨營林鳳戰死﹔紅夷無外援﹐遁還。至是﹐傳北兵欲從此飛渡﹔恐其據爲老營﹐乃命林升北巡﹐並毀其城。

鄭經委政其子監國克■﹝臧上土下﹞。

經素不親政﹐在東寧則委參軍陳永華﹐西徵則委贊畫陳繩武﹑侍衛馮錫範。至是﹐乃委於監國克■﹝臧上土下﹞。凡文武啟章裁決呈上﹐契合世子意。其賦性剛決﹐頗有賜姓遺風﹔諸公子及錫範皆深忌之。

辛酉﹑二十年﹝明永曆三十五年﹞春﹑正月壬午﹐招討大將軍延平﹝王﹞世子鄭經殂。

經字賢之﹐工詩賦﹑善弓馬﹐推誠待人﹐禮敬明室遺宗。嗣王位十九年﹐𨿽得七郡﹑雄據一方﹐而終身自稱世子。奉明正朔﹐終不少變﹔甚協輿論﹐稱述不忘。惜性質柔懦﹐怠於政事﹔自廈門歸﹐溺於酒色﹔無復西徵之意﹐東寧之業遂衰。至是﹐殂於承天府行臺。時年四十﹐爲正月二十八日。

明侍衛將軍馮錫範與諸公子共廢監國克■﹝臧上土下﹞﹐縊殺之。

初﹐世藩未有子﹐嬖妾生女﹐密取他人子代之﹐卽克■﹝臧上土下﹞也。其事甚祕﹐世藩不知﹔甚愛之﹐立爲監國。世藩臨終﹐授以劍印﹐命中提督劉國軒輔之。錫範以克■﹝臧上土下﹞非世藩之子﹐且欲立其婿克塽﹔乃與國軒及諸公子請於董太妃﹐收還劍印。尋縊殺之。

二月﹐明董太妃命世孫克塽嗣延平王位﹔仍稱招討大將軍世子。

克塽﹐世藩子也﹐時年十二。諸文武官上啟勸進﹐太妃乃下教令立之。事無大小﹐皆決於馮錫範矣。

鄭克塽頒國憂令﹐諭於諸軍。

其略曰﹕『气運邅回﹐我父藩規恢未就﹐薪膽自勵﹔不幸於正月十三日遘疾﹐至二十八日登遐於寢殿。惟玆世庶悲號﹐旣扳髯而莫逮﹔遙念將軍暴露﹐倍摧膽以震驚。文到之日﹐諸大小將領及諸兵士掛孝三日﹐釋服辦汛。嗚呼﹗先徳是念﹐知臣心之愛無窮﹔小子告哀﹐惟匪躬之報是望』﹗

鄭克塽以其叔鄭聰爲輔政公。

聰﹐成功次子。克塽初立﹐以太妃命封爲輔政公﹔授以令諭﹐略曰﹕『屬當家造之披離﹐遺我末嗣以艱大﹔未知臧否﹐罔克負荷﹗幸蒙太祖之慈訓﹐爰命叔父以匡扶。爲賢爲親﹐木水篤本源之誼﹔維誠維翰﹐廈棟獲盤礎之安。繄予小子﹐寵承我祖我父之洪庥﹔抑亦太叔﹐克惇爲子爲弟之大義』。然聰庸懦﹐事少決斷﹔惟侍衛馮錫範是從。

鄭克塽晉中提督武平伯劉國軒武平侯﹑馮錫範忠誠伯。

克塽以翊戴功﹐晉國軒武平侯﹑錫範忠誠伯兼﹝參﹞贊機務。

鄭克塽命戎旗四鎭董騰守澎湖。

自棄廈門東歸﹐澎湖不設守備。至是﹐以國喪﹐恐北兵乘釁來攻﹐乃議撥兵防守﹔以騰系國戚﹐命守之。

鄭克塽以其叔鄭明﹑鄭智爲左右﹝武﹞驤將軍。

明﹐成功第三子﹔智﹐第五子也。時有爲國謀者﹐以大權歸臣下﹑公子募兵爲羽翼﹔明﹑智以聞﹐乃授是職。

夏﹑四月﹐承天府災。

監國夫人陳氏自經。

初﹐克■﹝臧上土下﹞被收禁﹐顧謂陳氏曰﹕『耳目非是﹐恐不相保』﹗陳氏曰﹕『夫在與在﹑夫亡與亡﹐必不相負』﹗及克■﹝臧上土下﹞見殺﹐董太妃以陳氏父永華爲國之望﹐禮待撫慰﹐詢其所爲。陳氏泣曰﹕『昔爲箕帚婦﹐今爲罪人妻。願出別室﹐待亡夫卒哭﹐卽相從地下耳』﹗許之。陳氏旦夕臨哭﹐日啜苦茶數勺﹔旣卒哭﹐沐浴自經於柩前。

鄭克塽上招討大將軍延平王晉潮王國姓成功謚﹐曰武﹔嗣位世子經謚﹐曰文。

初﹐永曆封成功爲延平王﹐尋晉潮王﹔成功讓不敢當﹐終身祗稱大將軍。至是﹐克塽拜表﹐請謚爲武王﹐並世子謚爲文王。其略曰﹕『竊惟國有藎臣﹐世篤棐忱﹔朝行謚典﹐用闡幽光﹕所以昭公道而勵臣節者也。粵自甲申板蕩以來﹐虜氛肆播。不共之仇﹐惟臣家罹禍最慘﹔匡復之業﹐亦惟臣門匪躬不懈。伏念臣祖成功賜姓封延平王﹑晉潮王﹐誓師奮武﹐詟震三吳﹔曁臣父經﹐奉朔討罪﹐恢復七郡。天運未回﹐事多廢沮﹔而義問昭於六宇﹐心血亦竭於畢生﹕此祖宗神明所共鑑其精誠也。臣祖﹑臣父﹐咸以勞瘁致殞﹐年皆不踰四十﹔生荷朝廷王爵之頒﹑屬籍之賜﹐猶欿然以國恥未雪﹐夙夜靡遑﹐不敢坐享榮貴﹑虛席名號﹗玆旣殂喪﹐卽欲更捐膚髮筋骨圖報國恩﹐亦痛心於無從矣。緬稽古典﹐勛臣勤死﹐厥有贈謚。今君門萬里﹐弗獲請命﹔惟是諸臣以臣祖父勛在社稷﹐例有易名﹐僉舉謚法﹐以表忠貞。敢借一字之華衮﹐用慰九泉之忠魂。伏乞俯循公論﹐錫以譽命﹔庶稽勛有光於史冊﹐而志士亦樂效於疆場矣』﹗

又上世子妃唐氏謚﹐曰文妃。

唐氏爲明兵部侍郎顯悅孫女﹐貞節有禮﹐不苟言笑﹔經惑於嬖妾﹐久不見答﹐抑鬱而卒。及經病革﹐乃追悔前非﹐遺命合葬。至是﹐謚文妃﹔克塽嫡母也。

六月﹐明潮武王妃董氏卒。

妃爲成功夫人﹐經母﹐泉州鄕紳董用先侄女﹐方正端雅。凡理家政﹑處妾媵﹐俱以賢徳見稱。辛卯馬得功入島﹐妃獨懷其姑木主以行﹔成功嘉其識大義﹐尢加敬禮。居常無事﹐深戒子孫以撫卹民瘼爲念。至七郡之失﹑廈門之棄﹐每云『若輩不才﹐不如勿往﹔今徒苦生靈﹐使百姓流離至此﹐須加軫卹』﹗凡難民得免丁役者﹐皆董妃之賜也。

秋﹑八月﹐東寧中軍營火。

時災異數見。九月﹐塗墼庭火。

冬﹑十月﹐鄭克塽殺賓客司傅爲霖。

爲霖﹐先同鄭纘緒入泉州投誠﹐授爲湘江通判﹐革職歸。甲寅之變﹐以爲賓客司﹔甚見親幸。及經卒﹐爲霖卽以密書通總督姚啟聖云﹕『東寧廢長立少﹐主幼國疑﹐權門樹黨﹐人心失望﹐可乘時進取之機也』﹔約爲內應。事發﹐克塽乃收爲霖磔之﹔其﹝子﹞弟黨羽皆斬。

明侍衛馮錫範殺懷安侯沈瑞。

瑞在國朝襲父職續順公﹔鎭潮州﹐爲﹝劉﹞進忠所迫﹐出屯饒平﹔鄭經令何佑攻之﹐不得已﹐降﹔封爲懷安侯﹐遷之東寧。至是﹐人利其財﹐誣其與傅爲霖謀﹔馮錫範遂收之﹐令自經。其祖母及母皆自縊。瑞妻鄭氏﹐禮官鄭斌女﹐斌欲全之﹔鄭氏守義﹐亦自經以殉。

鄭克塽修葺戰船。

時聞北兵將內侵﹐議修戰船﹔命水師鎭林亮董其役。

鄭克塽命武平侯劉國軒總督諸軍守澎湖。

先是﹐以右武衛林升代董騰守澎湖。至是﹐命劉國軒爲總督﹐率諸鎭往戍﹔授以令諭﹐略曰﹕『惟武平侯聲塞宇宙﹐義炳月日。電掣風驅﹐膽落望劉之幟﹔虞﹝原文爲虎﹞張機駭﹐气奪撼嶽之軍。艸木已知其名﹐樓船亦壯其烈。玆特命爾總督諸鎭營兵﹐駕我大小戰船﹐前往扼守澎湖﹐遏截虜船。魚龍隊裏﹐獨髙殺气之英騰﹔霹靂聲中﹐倏見敵舟之虀粉。豈不休哉』﹗

鄭克塽以天興州知州柯鼎開爲贊畫中書舍人。

鼎開﹐刑官柯平之子﹑大將軍儀賓也﹔秀美能文﹐尢工詩賦。爲知州時﹐愛惜士類﹐民亦戴之。至是﹐以爲贊畫中書﹔諭曰﹕『兩性質朗潤﹐气度溫藹。由其式榖能似﹐謝家固自有其鳳毛﹔以故公姻夙連﹐柴氏亦分榮夫蟠李。蒞方州而歌其襦褲﹐瞻气宇足資乎棟梁﹗玆升爾某官﹐爾其朝夕照美﹐糾繆繩愆。以無怠左右輔直﹐塈茨丹艧﹔而必﹝周﹞休戚攸關﹐崇本未艾』。

又以萬年州知州張日曜爲天興州。

日曜﹐忠匡伯張進之子。由長泰縣擢至天興州﹔諭曰﹕『立政惟在養民﹐譬築室先厚其址﹔良材足以治劇﹐如遷鶯乍出於喬。爾從忠孝起家﹐著神明而茂宰。謠興買櫝﹐慈惠已播於萬年﹔兆合夢刀﹐明陟正及乎三載。玆轉授爾爲天興知州﹐治眾有如治寡﹐適應輕車熟路之材﹔保赤卽爲保民﹐無待攀轅臥轍之苦﹗爾尙益懋前修﹐悉布中悃。勸相惟求安靜﹐將歲計而有餘﹔禔福必及氓萌﹐行揚歷而大受。敬哉無忽』﹗

鄭克塽命右武衛將軍何佑督諸軍守雞籠﹑淡水。

淡水與福州相對﹐天色晴明﹐山勢可以望見。恐北兵從此潛渡﹐乃命何佑督諸軍防禦﹔以﹝左﹞先鋒李茂副之。

鄭克塽稅鄕社民居間架。

東寧府治居民﹐原有稅間架之科﹔惟鄕村茅舍無稅。至是﹐工官楊賢建議徵之﹔百姓患焉﹐自毀其居﹐十去其三。然事終不行。

壬戌﹑二十一年﹝明永曆三十六年﹞春﹑二月﹐明鄭克塽遣陳福及宣毅鎭葉明往淡水取金。

淡水通事李滄願取金自效﹔克塽乃遣監紀陳福等同往。至產金之處﹐土番執銳扼要以待﹔曰﹕『吾儕累世恃此爲活﹐若漢人來取﹐不特害生﹐且爲受勞﹔不回﹐必決一死』﹗譯者以告﹐福乃引回。

雞籠山大疫。

時值疫气盛行﹐汛守兵死者過半。

鄭克塽以儀賓甘孟煜知天興州。

孟煜﹐崇明伯甘輝子﹔善屬文﹐性明敏。爲州時﹐民有欠糧者﹐數限不能完﹐皆貸﹝原文爲代﹞其債﹔民奮然曰「後期當如數全完」。已而﹐果然﹔孟煜察其色淒愴﹐詰之﹐民泣曰﹕『鬻女所得也』﹗孟煜憐之﹐出俸金贖還。其仁恕﹐類如此。又以吏官洪磊兼理戶官事務。

磊﹐忠振伯洪旭子﹔事經爲吏官﹐親信亞於馮錫範。至是﹐命兼理戶官事務﹔諭曰﹕『掄才以適用爲宜﹐寇平仲不循例簿﹔筦﹝原文爲管﹞計非淸修不可﹐房元齡兼領度支。惟其至明出於至淸﹐故知馭貴卽能馭富。念爾淸操兼有長材﹐是用授爾爲吏官﹑兼協理戶官事務。爾其合內外而酌盈虛﹐兼有無以準輕重。但能不畜聚斂之臣以阜吾民﹐則用﹝原文爲有﹞人﹑理財合而爲一﹔更念旣富方榖之義以植國本﹐則養賢﹑致民道亦在中矣。敬哉』。

三月﹐白虹貫日。

秋﹑七月﹐明武平侯劉國軒調撥諸將守澎湖﹐而已回東寧。

時聞總督姚啟聖調兵回汛﹐乃撥諸將守澎湖﹐暫回東寧。是月﹐安平鎭火。

八月﹐北路土番反﹐命宣毅鎭葉明討平之。

雞籠城之守﹐凡軍需﹑糧餉悉著土番沿途接遞﹝原文爲迎﹞﹐男子老幼均任役使。督運弁目酷施鞭撻﹐土番不堪﹐乃相率倡亂﹔新港﹑竹塹諸社皆應。於是﹐克塽命葉明等會剿﹐土番逃入山﹔尋請降﹐許之。

冬﹑十一月﹐明中提督劉國軒赴澎湖。

時聞水師提督施瑯題請專徵﹐相機進取﹐報可﹔國軒乃往澎湖視師。

十二月﹐承天府災。

是時歲饑﹐米價騰貴﹐民不堪命。承天府火﹐沿燒一千六百餘家。國軒乃自澎湖歸。

癸亥﹑二十二年﹝明永曆三十七年﹞春﹑正月﹐鄭克塽以忠誠伯馮錫範爲左提督。

時值歲饑﹐民多餓死。復聞北兵將來攻﹐乃以錫範爲左提督﹐備兵鹿耳門。

夏﹑四月﹐鱷魚登澎湖島﹐死於民家。

澎湖素無鱷魚﹐忽一日從海登岸﹐長丈餘﹐四足﹐身有鱗甲火炎。百姓驚異﹐以冥鈔﹑金鼓送之下水。越三日﹐又乘夜登山﹐死於民間廚下。安撫司楊秉模具啟以聞。

五月﹐明中提督劉國軒率師至澎湖。

國軒以銃船十九號﹑戰船十六號﹑兵六千人分撥諸將防守﹔身自往來督視。

大星隕。

東寧於五月十一日雨﹔夜有大星四墜下﹐各有小星隨之。

下淡水山頂噴泥。

下淡水地气甚熱﹐居者多病。有一山絕頂噴泥﹐浮於溪中﹐夜見光炎如火。老番私語云﹕『欲易代者固如是也』﹗自紅夷竊據及國姓開刱以至於今﹐皆一一爲人道之。後果驗。

﹝刪五月二字﹞大雨。

東寧旱荒已三年﹔至五月二十八日﹐突降大雨。六月初六日方晴﹐溪谷皆崩。六月﹐水師提督施瑯率兵攻澎湖﹐明中提督劉國軒敗﹐退還東寧。

是月十四日﹐瑯自銅山開駕﹔戰艦六百餘號﹑甲士六萬餘人。十五日﹐至澎湖。十六日﹐國軒督兵迎戰。右武衛林升率所部直衝其■﹝舟宗﹞﹐賈勇奮鬭﹐所向無敵﹔瑯兵退遁﹐隨潮而西﹐升亦傷炮歸。國軒自度舟少﹐且軍士閱月無糧﹐恐其乘機潰﹐乃不敢追。瑯於是夜得安閒﹐拋泊洋中﹐放炮收軍﹔諸船星散﹐越三日始陸續畢集﹐移次八罩。國軒笑曰﹕『誰謂施瑯能軍﹐天時﹑地利尙莫之識﹗諸軍但飲酒以坐觀其敗耳』。蓋澎湖六月北風﹐常有颶風至﹔八罩流水湍急﹐島下有老古石﹐剛利勝鐵﹔凡泊船下椗﹐遇風立壞﹐故國軒以爲喜也。時數起風﹐俄而雷響卽止。八罩井泉稀少﹐平日不足供十人﹔玆忽泉湧﹐瑯軍六萬餘人用之不竭。國軒聞之失色﹐蓋﹝原文爲皆﹞知天意有在也。二十一日﹐瑯集諸將﹐申號令﹐嚴賞罰﹐自督諸軍﹐蜂擁齊擊﹐以六船攻一船。國軒令江勝﹑邱輝﹑陳起明﹝原文爲時﹞迎戰﹐各奮死力﹐一以當百。邱輝之船﹐軍士盡殲﹐猶手自擊殺﹐鮮血濺水有聲﹐撫劍疾視﹐瑯兵不敢向前﹔然大勢已去﹐乃自發火藥焚死。而瑯亦用火船乘風縱發﹐煙焰彌天﹐海船相繼焚毀﹐勝等皆陣歿。國軒知勢不敵﹐急駕小船從吼門遁回東寧。瑯遂得澎湖﹔迎降兵將受傷者﹐令人醫治﹐賞以袍帽﹑給以餱糧﹐送之東還﹔皆感泣拜舞﹐歸相傳說。東人由是大悅﹐各思歸順。

閏六月﹐明招討大將軍延平王鄭克塽遣刑官鄭英平﹑賓客司林維榮奉表請降。

時國軒自澎湖敗歸﹐知天意有在﹑人心瓦解﹐遂決意投誠﹔適提督施瑯使曾蜚至國軒招撫﹐國軒卽首倡降議。克塽年少﹐不得自主﹐乃遣英平等賫降表赴澎湖﹔略曰﹕『論域中有常尊﹐歷代紹百王而得統﹔觀天意所攸屬﹐興朝﹝原文爲王﹞宅九士以受符﹕誠五徳之推移﹐爲萬匯所瞻仰者也。伏念先世自矢愚忠﹐追懷前代之恩﹐未沾新朝之澤﹔是以臣祖華路以開東土﹐臣父靺韋以雜文身﹕寧敢負固重險﹑自擬夜郎﹐抑亦保全遺黎﹑孤棲海角而已。迨至先人弛擔﹐乃俾稚子承祧﹔當思畏天之威﹐莫求縮地之術。玆蓋伏遇皇帝陛下﹐髙覆厚載﹐仁育義懷。底定中邦﹐如旭日升而普照﹔掃擴六宇﹐如浮雲蔽而乍消。苟修文徳以來遠人﹐寧事勝心而焚海內。乃者軸轤西下﹐自揣履蹈之獲愆﹔念此血气東來﹐無非霜露之所墜。顏行何敢再逆﹐革心以表後誠。昔也威未見徳﹐無怪鳥駭於虞機﹔今也悟已﹝原文誤己﹞知迷﹐敢後麟遊於仁圃﹗伏願視天地萬物爲一體﹐合眾胥寄棘於大同。柔遠而邇能﹐形民固無心於醉飽﹔貳討而服捨﹐依魚自適性乎淵泓。夫且問黃考之海波﹐豈特誓丹誠於皎日也哉』﹗表奏﹐帝降敕至京入覲﹔封爲漢軍公。自國姓起兵﹐迄世孫凡三世﹐奉永曆正朔三十七年﹔至是降﹐而明朔亡。

明建威鎭黃良驥﹑水師鎭蕭武﹑中提督中鎭洪拱柱等謀奉公子鄭明奔呂宋﹐不果。

拱柱恐世孫投誠﹐有意外之患﹐乃議奉公子鄭明往攻呂宋﹐再造國家﹐以存鄭祀﹔世孫從之。輜重已移在船﹐會有傳其欲大掠而去者﹐國軒止之﹔不果行。

東寧降議成﹐明寧靖王朱術桂死之。

寧靖王術桂﹐字天球。南都破﹐間關流寓島上。後至東寧﹐成功父子禮之甚厚。至是﹐見世孫降﹐自以明室宗親﹐義不可辱﹔乃朝服拜二祖列宗﹐作絕命詞曰﹕『艱辛避海外﹐總爲幾根發﹗今日事已畢﹐祖宗應容納』﹗遂從容自經。妾王氏﹑袁氏﹑梅姐﹑荷姐﹑秀姑﹐皆縊以殉。見聞之人﹐莫不流涕﹔謂其可與北地王爭烈矣﹗

