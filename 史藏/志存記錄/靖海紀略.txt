《靖海紀略》

﹝明﹞曹履泰撰

●倪序

馬稜謂虞詡曰﹕君儒者﹐當謨謀廟堂﹐乃在朝歌﹐吾甚危之。斯言誠不識詡﹐亦豈爲能知儒者乎﹖苟爲儒者﹐必明吏術﹔明吏術﹐則必辦賊。尹鐸只自任不爲繭絲耳﹐不知其能滅智氏﹐以爲民愛不叛﹐固然。然自其二年之前﹐而已知有沈城之事﹐銅出其墻﹐矢發於屋﹐非卒忽適然爲之也。

天啟﹑崇禎之間﹐置一曹方城於閩同﹐而閩同大治。當是之時﹐海寇颷作﹔壓城﹐城不摧。方其處之﹐有如宿將。綸扇韎韋﹐疊禦堂皇﹐轉箸五年﹐剿撫俱效。今讀其言﹐畫地聚米﹐應鏃投捩﹐守距環脫﹐驅鈐役符。夫以韓白在壇﹐畱泌居幄﹐卽多祕計﹐要其鑿然如斯而已。自是遂以召入禁中﹐計天下大事﹐連奏劾大將之否不律者﹐天下之人﹐益貴其識。皆曰﹕使其秉樞坐籌﹐殺天下賊當盡。嗟乎﹗今且以譴去。聖人之治﹐豪傑根本﹐漢髙顚倒之﹐而後盡其用。此豈可以一端見乎﹖我固嘗懷二策﹐未之敢獻。其一曰﹕今天下之賊皆庸才﹐柰無殺賊之人。其二曰﹕今天下之才足殺賊﹐柰無任才之法。撲賊久不滅﹐與其責將﹐不如責吏。用尹鐸一策也。激才久不出﹐與其求功﹐不如求過。赦魏尙又一策也。

友弟倪元璐題。

●彭序

子瞻氏有言﹕姦萌之始﹐以臺諫折之而有餘﹔及其旣成﹐以干戈取之而不足。韙哉斯言。通治內於威外﹐方寓戎敵盜賊之患。以將帥摧掃之不足者﹐以長吏式遏之有餘。我國家鏡於治亂之原﹐內之臺諫與外之長吏﹐任寄出入﹐相埒並重。名碩勳績﹐往往繇此其選。當玆中外脊脊多故﹐凡今日長吏﹐皆將帥任也。能爲將帥者﹐乃可爲長吏﹐乃可以重臺諫而有餘。

我友方城曹公﹐在諫垣是能重諫垣者也。起家邑令﹐則在閩之同安。海內知公重諫垣﹐不知其重於令同﹐尢不知其重於能以令爲將帥也。閩海自中盜患﹐數十年滋劇。同實海之喉吭。天啟﹑崇禎之交﹐邑海患岌岌﹐幾以邑殉﹐則幾以閩殉。自公治同﹐五年辦取一片﹐眞膽略﹑眞經濟﹐丸弄而蜩承之。剿撫隨機﹐張弛盡變。獎率我閭井保甲﹐悉成精卒。鳩集彼漁舟賈舶﹐盡爲戰艦。用戰﹑用守﹑用間諜﹑用招安﹑用解散﹑用誘購。賊械百出﹐一一籌之以整暇。卒使三﹑四渠率﹐順者搏顙﹐逆者獻馘﹐功成而全閩晏如。在事文武大吏﹐咸以戡定受異酬。獨公意色淵然﹐若不與籌海軍也者。斯其爲卓魯者乎﹖爲頗牧者乎﹖公旣自以積望實入冠諫垣﹐益發抒規天下安攘大訃。謇諤不少骪徇﹐屹然長孺禁闥﹑淮南寢兵之風。直以嚴冷孤峭﹐危身任怨。未幾﹐得意外嚴譴。噫﹗臣子分誼﹐譽懼功凶﹐何容避就﹗藉第令業躋淸顯﹐宦海得失﹐稍稍易志﹐縱掖梧棲穩﹐又何以爲公﹖是當其治邑日﹐亦安能不愛官﹑不愛名﹑並不愛命﹐以爲閩海敉寧此土也。

期生忝公交盟二十餘年﹐素服膺公器識襟量﹐沈深而宏遠。方其籍孝秀淹公車時﹐已覘必辦天下事。惜也﹗試之令邑﹐能靖邑以重閩。晉之諫垣﹐不得久諫垣以重朝廷。風霜雨露﹐天心世道﹐未來夫安可量。公於此際﹐正益恬穆任之。吾儕蒿目時事﹐因得讀紀略而有慨於此。請以是編質今之爲長吏者。令盡如公﹐尙僅廟堂將帥之思哉﹖

同裏友弟彭期生題。

●靖海紀略卷之一

鹽官曹履泰大來著

上周衷元按臺

上過承山司尊

上周際五道尊

答朱明景撫臺

上朱撫臺

答朱撫臺

答惲道尊

答朱撫臺

答朱撫臺

招回告示

上朱撫臺

答朱撫臺

答朱撫臺

上周際五海道

上朱撫臺

上朱撫臺

安中左示

通詳寬限蠲免稿

與黃東崖同年

諭鄭芝龍

上朱撫臺

上趙芝庭按臺

安各地方示

與鄕宦黃元眉

上朱撫臺

上朱撫臺

復張遊擊

上周際五道尊

答何海防

答張永產遊擊

上朱撫臺﹑趙按臺

﹟上周衷元按臺﹝是時撫院朱如容﹐名欽相﹞

同安濱海﹐獨當其衝。自春及夏﹐海盜橫行﹐地方之被毒者甚慘。職所目擊而痛心者也。頃以招撫﹐聚千百狼虎於中左片地﹐淫人殺人﹐無所不至。地方哀號震動。告案盈箱。職委曲調停﹐未嘗敢以褊急用事。但細思之﹐新撫固可慮﹐百姓亦可慮﹐且更可憐矣。

七月念一日﹐把總宋九龍有李念貞﹑傅三官仔毆殺劫掠之報。職已經通詳。今解海防何同知研審。然此亦據武弁偏辭耳。至於旣撫之眾﹐殺人無數﹐掠人無數﹐猶然海上劇盜情狀﹐纖毫不以上聞也。七月念三日﹐商民陳芳者﹐昔曾被劫於海洋﹐感賊不殺之恩﹐設席請柯愛等數人飲酒。飲畢﹐遂擁至澳民吳廷尙家﹐索取海洋票約舊銀。有舊稱總管金目老﹐喝柯愛拿人﹐愛向前捆拿吳廷尙之父。廷尙持棍格救﹐打傷一足﹐餘皆奔散。各船保甲﹐見其鴟張﹐恨不能卽食其肉﹐因而解縣。職恐不懲責﹐無以平眾怒﹐故撻之。平民莫敢保領﹐姑寄監候。謂如是﹕方可仰承上臺安撫至意。職豈以成心偏護良民哉﹗不意兪總兵隱此一段眞情﹐以激撫臺之怒也。八月初三日﹐已蒙撫臺憲牌﹐著職究解。今將吳廷尙﹑柯愛各杖一並解奪﹐法如是止矣。若別有苛求﹐非職之所敢聞也。

始末情節如此﹐惟臺臺監職苦衷﹐轉聞撫臺﹐將海上生靈悉歸衽席矣。

﹟上過承山司尊

職受篆方數月﹐而海氛不靖﹐兵將股栗﹐以眞翫愒而托之假張皇﹐如岌岌有不能旦夕保者。然密偵之﹐殊不然。楊祿﹑楊策一無賴蠢賊﹐夥不過以千計﹐船不過以十計。以我漳泉兩郡並力圖之﹐何難滅此朝食。所慮者﹐賊在於外﹑姦在於內耳。兪總兵腹中止有一許心素。而心素腹中止有一楊賊。多方勾引﹐多方恐嚇。張賊之勢﹑損我之威﹐以愚弄上臺。而轉剿爲撫﹐異日者擔得之資﹐兪與素各各滿腹﹐便可了局矣。第不思此端一開﹐而海上劇盜獨一祿策也哉﹗聞風而起謂﹕作賊得財﹐並可得官。恐撫未有己時也。中左片地﹐將終爲虎狼之穴矣。職患在剝膚不敢言﹐而又未敢遽達之撫臺﹐以觸兪鎭之怒。伏望臺臺婉曲轉聞﹐嚴飭兵將﹐壹意擒斬﹐以防其蔓。

﹟上周際五道尊﹝諱應期﹞

蒙諭雇賃商船﹐自是職切身之事。然卽此一事﹐便同塵飯。敢爲臺臺陳之。

四月中﹐兪總兵自行封船十一隻﹐向不相聞也。職親詣中左﹐編造澳甲﹐船戶嗷嗷控訴﹐守待日久﹐資糧乏絕﹐殊有可憫者。何同知於五月間﹐有票委邵縣丞封船﹐已封一十五隻﹐俱可載五﹑六百石者。何同知以船小﹐不便衝犁﹐必須二千外石者。曾令職雇賃。徧訪諸澳﹐無此大船。卽有之﹐亦不可得賃也。大都商船覓利﹐但知有利。衝犁何事﹐而樂於赴難乎﹖且撫臺嚴禁雙桅巨船。縱嚴責﹐澳中無不托攺造之說﹐而引以自避者。無米之炊﹐巧婦實難。職非敢弛於負擔﹑以虛臺命也。倘必須雇賃﹐亦止有五﹑六百石者。在職當親詣諸澳賃之。然聞有旋賃旋放﹑惟賄是聞者。原無進兵剿賊之意﹐而徒剝商人之豪血﹐貪與狡並矣。惟臺臺詳察而斟酌行之。

日所稟許心素﹐今已見用於兪總兵矣。素目下有稟帖來投﹐以招撫自任。其子基在監。職曾取出面諭之。令其父作速剿賊立功。聞賊首楊祿向與心素爲心腹交﹐其功萬無可成也。

﹟答朱明景撫臺﹝諱一馮﹐初到任﹞

職以微材﹐當劇邑﹐且值多故之秋﹐天實厄之。兩年之內﹐惟去春僅有半收。夏秋亢旱﹐一望皆赤。至今年三月間才雨。鄕村艸根樹皮食盡。而揭竿爲盜者﹐十室而五﹐不勝詰也。去年撫賊楊祿等﹐原系鄭芝龍夥黨。祿等領龍銀﹐備器械爲賊具﹐及招撫之時﹐則撇出芝龍。龍之所以懷忿﹐而甘心於祿輩也。今龍之爲賊﹐又與祿異。假仁﹑假義﹐所到地方﹐但令報水﹐而未嘗殺人。有徹貧者﹐且以錢米與之。其行事更爲可慮耳。

職以送考往府。趙推官畱閱府捲。失事者曾不一報。卽報﹐亦非眞。至念五晚間﹐蔡虛臺以手書見諭﹐才悉情形。隨星夜馳歸﹐備文申報。自十九日至念六日事也。職再理前事﹐而詳言之。陳副戎率船一百念只抵銅山會剿﹐盡行收入小港﹐先自立於死地矣。十九日因散糧﹐各兵登岸﹐失於哨探。賊初以二小艇假作漁人﹐泊近兵船﹐遂舉火﹐未幾而大艦齊至。彼乘風而來﹐此鬥風而不能出矣。把總宋九龍被害。焚毀之餘﹐陳副戎止剩三十六船﹐奔入中左。念二日﹐賊直抵內地﹐約有二百餘船﹐橫行無忌。其最毒者﹐徧搜各港民兵船﹐而一並焚之﹐以絕我追躡之具耳。數日之內﹐陳副戎與兪總鎭閉門不出﹐蓋亦不能出也。鄭賊對居民歷數兪負約之罪﹐必得楊祿﹑楊策﹑許心素而後去。其執說如此。至念七日﹐放回兵船三隻。聞賊與一武弁有舊﹐故以此市徳﹐實非奪之而歸也。是日午間﹐賊聞外洋有番船﹐遂率諸船出外劫掠﹐而內地仍有賊哨﹐乘潮往來各港﹐令人報水。廿八日﹐各港稍寧﹐漁民敢於出捕。鄕民攜入城者﹐漸亦還家。於是﹐兪總鎭飛報在鋪者一切撤回。其意未知何若耳。

夫當此一無所恃之時﹐往來操縱﹐徒聽命於賊﹐而猶聞掩敗以爲功﹐飾虛以爲實﹐將來之事﹐何以稅駕﹖如職一官﹐有何足惜﹗而海上生靈﹐眞足惜也。伏望臺臺威靈獨斷﹐調兵固守。早一日則早紓一日之憂耳。黃巽衝去年十二月間被擒。詰之﹐隨己脫逃。頃四月初﹐復密行緝究﹐業挈家下海﹐不可驟得矣。餘黨容職設法尋緝﹐另行申報。

﹟上朱撫臺

鄭賊初四﹑五兩日﹐大船陸續駕出大擔。意在劫洋船也。然內地有小船數十隻﹐往來哨探。初六日﹐賊船二隻突入亨泥港﹐紛紛報水。職帶領健丁百餘人逐之。擒獲六賊。初九日﹐蒙巡海道竿其首矣。其擒賊鄕兵﹐職遵奉賞格﹐當卽賞給﹐更加花紅杯酒勞之。各地方人心﹐呼之立應﹐勃勃有方張之气﹐皆臺臺威靈所鼓鬯也。

中左城賊眈眈視之﹐其意全在兪總鎭。以是﹐總鎭急欲回泉郡。發足四﹑五次﹐被賊窘逼﹐不能脫身。彼向不愜於中左﹐且城中絕無餘糧﹐久而內潰﹐洵可慮耳。賊勢猖狂﹐援兵不至。職只有奉行鈞令﹐嚴保甲﹑練鄕兵﹑保守城池而已﹐庫藏如洗﹐巧婦難炊。職勸諭鄕紳監生及富民好義者﹐各捐資募勇士百餘人以防守近澳﹐眾皆樂從之。

楊祿與策﹐俱在許心素家。總鎭提之不出。聞心素招兵自衛。賊亦未能遽攻。是亦可憂之事﹐激之不得也。此中鄕紳議論﹐與去年大不同。以昔當全盛﹐今當潰敗。昔賊以千計﹐今賊以萬計。臺臺無事不處其難﹐諸紳未有不攢眉而嘆無策者。百凡事宜﹐職敢不盡心以自爲計哉﹗嗣後消息﹐容職次第申報。

﹟答朱撫臺

自初九日以至十三日﹐日日有擒賊來解者。鄕間人操利器﹐家有鬥志﹐神气大振矣。十四日﹐賊到五通地方﹐要登岸。鄕兵聚集數千搏之﹐賊各負傷而去。職召彼處鄕民﹐徧爲獎勞﹐令富者給貧丁以器械﹐並助以飯食。賊至則合力追擒。人心無不樂從者。其有二﹑三勾引接濟者﹐職已密訪捉獲﹐容確審申報。兩三日間﹐近縣內地﹐絕無告警。惟劉五店尙未靖﹐浯洲毒焰方熾。蓋內地無可容身﹐不得不轉而之彼也。同安各澳﹐職密搜之。其船可載八﹑九百擔者﹐尙有堪用﹔有可載千五百擔者三隻﹐系豪有力所管﹔向避入泉城小港﹐職已發封條取用。但此船必須兵以守之﹐而以器械火藥衛之﹐乃可保全﹐非是而賊謀叵測﹐甚可慮耳。

﹟答惲道尊﹝諱厥初﹞

流賊登岸﹐職遵憲檄﹐竭力舉行鼓舞鄕兵。人有鬥志﹐賊亦畏縮不敢前。但近大海一﹑二處﹐尙被其毒。蓋賊倚海爲勢﹐追躡無從﹐不能如內地之易於扞禦耳。眞賊日已奉令正法梟示。嗣是陸續擒獲者﹐不及成招而斃。以鄕兵恨不能啖其肉﹐一成擒﹐便無復生理。況又加之以刑乎﹖以是未得申解也。近有勾引接濟數姦﹐卽當成招押解﹐以膏斧鋮。許心素逋逃之罪﹐必不容貸。而目下招兵自衛﹐窟穴甚固﹐激之仍還本來面目耳。賊勢不知所終﹐前後左右皆爲賊傳遞綫索者。言之最難。容職伏謁之日﹐以陳其槪。

﹟答朱撫臺

自梟示六賊之後﹐近地無賊登岸。惟劉五店與浯洲﹐賊隨意出沒﹐拿人報水不絕也。兪總鎭至同安﹐但閉門髙坐﹐與之言則浮游支蔓而已。及彼渡海之後﹐賊數數至中左挑戰﹐而相傳以爲必攻所城。海道調兵往援﹐但苦單弱耳。許心素應誅﹐不待今日。今素與楊祿等﹐俱在充龍地方同室而居。招兵五百餘名﹐扃戶自衛﹐擒之亦不易。聞彼云﹕倘追之急﹐則有轉而從紅夷。是實話也。昨心素有到城中買米者﹐職緝之甚嚴。已將包修者﹐現在枷示。近日聞其窘手﹐又求接濟於漳矣。斬根除蔓﹐必須寬之﹐使不吾慮。聲色不露﹑而元凶授首﹐乃是第一策。不然﹐而激之生變﹐兪總戎愈藉以爲口實矣。伏惟尊裁。

﹟答朱撫臺

紅夷船泊浯嶼﹐賊俱退至銅山矣。職細扣兪總鎭﹐渠云﹕夷之攻賊﹐確然可信。然聞賊與夷人往來如故。又事之不可信﹑不足恃者﹐楊祿今復出用事矣。黃贊卿系賊心腹﹐買小漁舟數隻﹐借哨探爲名﹐而時刻爲傳遞之計。數日內捆漁民廿四人﹐以爲賊也。竟解總鎭。戮民控縣。職卽轉申海道。職審而豁之。廿四人幾死而得生焉。夫通消息於劇賊﹐戮良民以稱功﹐議剿而可使此人在行伍中哉﹗其如有力庇之考柰何﹗

雇船一事﹐郡中一﹑二大老以爲失人心。彼痛不切身﹐言之甚寬耳。使不雇而船能立辦乎﹖賊至而束手待斃乎﹖職奉憲令行之。各船戶歡欣趨事。何曾費其毫毛。蓋船戶至今日﹐亦知徧海皆賊﹐藏舟無用﹐而人人有義憤矣。人之爲是言﹐必感觸於一二雇募之不妥者言之也。惟臺臺斷而行之。若護船在兵﹐職已對總鎭言之再三矣。

﹟招回告示

爲地方事﹐照得海盜橫行﹐所在焚掠﹐今爲劇賊﹐昔皆良民也。人非生而爲盜﹐一念之差﹐便爾失足。從正有路﹐要在挽回。今與爾諸民約﹕凡有子侄弟兄在海爲非者﹐著父兄叔伯卽去勸諭﹐歸家攺過﹐便是良民。本縣樂與自新﹔旣往之事﹐決不推究。且家園如故﹐骨肉團圞。幸天雨沾足﹐盡便業農。爾輩倦而知還﹐回頭是岸﹐尙爲未晚。倘怙終不悛﹐無論將來沈淪苦海﹔卽在今日﹐爾輩從賊之人﹐本縣業已燭照數計﹐直待一一發覺﹐拘禁家屬﹐勒限招回。則一人從賊﹐全家落難矣。言念及此﹐各各猛省﹔及早招回﹐以保全身家﹐不負本縣撫卹之意。於計甚便也。

本縣一點愛民眞心﹐從無虛僞﹐素見諒於爾輩﹐決不誘以歸路﹐投之法网﹐其勿疑畏﹐因循規望﹐以貽後悔。特示。

﹟上朱撫臺

近來賊以銅山爲穴﹐而招回者甚多。回本縣者﹐卽令編入家甲。禁刁徒之挾詐﹐以安其生理。地方亦覺寧靜。紅夷大船仍在洋口。前有鳥船一隻來﹐賊以爲貨船也﹐而劫之﹔被夷人擒獲賊夥幾四十人。而其中賊首之精悍者﹐已賣與鄭芝龍。而所解廿餘人﹐大約被擄者居多。而兪總鎭且居之以爲功矣。賊有攜家小者乃賊首﹐而小賊不能攜﹐近亦未之有也。黃巽衝妻楊氏﹐已獲監候訖。令密信招夫回家。有親兄珠萬已同去做賊。其他則疏族﹐或不便於株連耳。

﹟答朱撫臺

蒙臺諭以夷攻賊﹐卽商之海道矣。職意呂宋助剿之船﹐來無可據。果夷賊自相爲難﹐亦聽其搏擊於外洋﹐不欲引之入內﹔恐驅狼進虎﹐且非法也。條陳之人﹐未可輕信。惟臺臺裁奪。

近聞鄭賊已據東粵之■﹝土敢﹞頭爲穴。惠潮之地﹐殺掠最慘。而風汛一便﹐此地又不知何如。兪總兵耽處堂之娛﹐甫云出汛﹐而旋已收入中左矣。洪都閫畢竟見妒於主將﹐海道調之不得。事多牽制。不可圖也。王淸與許心素結契﹐已坐心素之船。其船堅巨﹐果用之打賊﹐盡稱利器﹔卽結契何妨。但恐一入其門﹐無不柔之骨耳。

﹟答朱撫臺

寇在南澳有陸續招回者。職著保長家甲﹐隨到隨報﹔拘同父兄與家甲﹐保領甚多。尙容冊報。剿之甚難﹐目前止有一解散法。職盡心圖之。但力單而勢孤﹐終不能副臺臺之望。以是蚤夜焦思﹐而食不下咽耳。鐘斌突然而來﹐以求撫爲名。然不料修船整器﹐求無不得﹐又出自兪總兵之號令也。至今日而劫掠橫行﹐賊船已至四十隻。職稟海道急圖之﹐稍緩益恐蔓也。

﹟上周際五海道

頃聞兪總兵遣姦徒李光﹑楊尾等﹐載送千筋大銃計有陸拾門與鐘斌﹐則其餘器械之精銳﹐不問可知。若令漁民五百徒手搏之﹐能無糜爛之虞哉﹖哨官趙英﹐亦慣爲勾接﹐乃陳基茂之侶也。所舉洪頂吾輩﹐想是引類呼朋﹔而所云三事臨身﹐則系實話。然此時之心﹐亦不勝誅。或喚洪頂吾數人給示招回﹐似無不可者。伏惟臺裁。

﹟上朱撫臺

洪都司之事﹐一至於此。非陳文■﹝辶裏﹞收入舊鎭內港﹐自處於絕地﹐亦不至於此。然何以獨敗在洪﹑陳也。職向云大將貪懦﹐兼之忌嫉﹐必不容偏裨立功。曾縷陳於臺臺之前﹐而不意其言之果驗也。臺臺焦心勞思﹐竟爲匪人所僨﹐殊爲可恨。然而徒憂何益﹗惟是從新料理﹐調發將兵﹐以救倒懸。地方仰賴匪輕也。鄭賊尙未至﹐初五夜西二從古浪抵潯美髙崎。今在髙浦阪尾騷擾。職督領鄕兵力禦之﹐想無能爲大害。所望援兵齊集﹐以助鄕兵之聲勢﹐不啻云霓耳。

﹟上朱撫臺

賊至中左登岸﹐迎敵者止有浙兵﹐餘皆怯走﹐無一救援者。以是潰敗。是夜二更﹐兪總兵越城而逃﹐潛抵同安城外。職已設計畱之矣。兵船新舊﹐被焚被牽﹐無一存者。民房燒毀﹐流離載道﹐目擊心酸。職一官何足惜﹗但思咽喉失守﹐全閩震動耳。目下團結各保﹐百計扞禦﹐所幸地方人心﹐尙存信義﹐呼之卽應。然力單勢孤﹐望救眼穿。惟臺臺速調援兵﹐指授方略﹐以解燃眉。

﹟安中左示

同安縣爲安輯地方事﹐照得海氛橫熾﹐流毒萬民﹐俱繇本縣綢繆失策﹐負慝傷心﹐萬無可解。但本縣素與爾士民相信。自揣釁非我召﹐所恨力有未逮﹐不能出之湯火﹔而一點血心﹐枯而欲裂﹔我百姓必共知之也。聞此數萬豺狼﹐亦素知本縣治行﹐頗切歸向。卽此良心不泯﹐自宜引眾退避。且中左一城斗大﹐百室磬懸﹐豈云財賦之鄕﹖必非垂涎之地。爾百姓各自安堵。目下援兵卽至。上司軫念甚切。誰非胞與﹐其忍置一隅於度外乎﹖本縣從爾耆老之請﹐不難單騎而來。第所城縣治﹐各有職守﹐勢難擅離。姑發一示﹐與眾共曉。凡城內外居民﹐同心協守﹐毋得驚竄﹐以貽伊戚。

﹟通詳寬限蠲免稿

看得同安縣﹐僻處海濱﹐山多田少﹐素艱粒食。兼之兩年荒旱頻仍﹐一望焦土﹐民困極矣。且頃因海寇結夥﹐流突內地。如沿海浯洲﹑烈嶼﹑大嶝﹑澳頭﹑劉五店﹑中左等處﹐焚掠殺傷﹐十室九竄﹐流離載道。加以今冬不雨﹐二麥未種。百姓益惶惶無措。睹此淒慘景象﹐眞令人涕零心裂﹐欲身代而無從者也。

今據合縣士紳一呈。系系流民圖繪﹐痛在切膚。但查本縣庫藏若掃﹐賑無可賑。錢糧催檄如羽﹐蠲無可蠲。而所可徼潤以蘇涸轍者﹐止有緩徵之一法。如七年額派軍糧餉﹐原奉憲檄分限﹐接季徵解﹐冬季應完五分者也。今求暫寬二分﹐候明歲春夏有收﹐並限追補。庶上有寬徵之惠﹐而民紓剜肉之苦耳。至於魚課額銀三百餘兩﹑渡稅額銀四十餘兩﹐徧海皆賊﹐民無片帆可以往來﹐商販生理斷絕﹐錢糧何辦﹖合應題請暫蠲一年﹐以延海濱殘喘者也。本縣獨當災傷之衝﹐別縣自難引例。惟望破格救援﹐以逭參罰﹐合就請詳。

﹟與黃東崖同年

昨入郡﹐劇欲晉晤﹔以地方告警。匆遽南還﹐不及登龍爲歉。弟以綿質而當衝險﹐岌岌幾不自保﹔所恃小信小惠﹐以鼓舞鄕兵。自深靑以至近城﹐以萬人計﹔人人奮勇﹐殺賊無數。庶幾有臂指之勢。然而枵腹空拳﹐事總不可知也。陳熙老招安之議﹐造福固匪淺。然聞賊望甚奢﹐何以結此局﹖反覆思之﹐眞食不下咽﹑而寢不貼席﹐終未敢贊一詞也。

﹟諭鄭芝龍

本縣生平心事﹐以眞實待人﹐並無一點浮游﹐眞可以對天而質人者也。矧有地方之托﹐稱民父母﹐其肯攺素心﹐而以虛誕從事﹖蒞同以來﹐已更四歲。其爲百姓所知﹐不待言也。屢閱來揭﹐爾爲兪總兵所激﹐本縣亦已詳悉。爾果實心效用﹐芟除夷寇﹐地方享一日之安﹐豈不甚願。但事有可爲﹑有不可爲者。如爾所稱水操遊擊﹐此朝廷選授之官﹐非撫按所得而主也。譬如府州縣令﹐撫按得安薦劾﹔非請旨﹐撫按不得而陞降也。今爾求之不得﹐輒思自泉而興﹑而福﹐一路騷動。何所不爲﹖然有害於無辜之百姓﹐無益於一己之功名。且愈決裂﹐事愈不可收拾。益非所以自爲地矣。爲爾之計﹐只宜解散。立功將來﹐前程自不可量。正不必一蹴而求顯榮也。予爲地方父母﹐故以忠言勸勉。其淸夜思之。毋忽。

﹟上朱撫臺

自兪總兵棄城而逃﹐往漳之後﹐外迫於賊鋒﹐入中左不敢﹔內迫於眾怒﹐棲髙浦不得﹔乃住深靑四﹑五日﹐旋至同安歸府城。稱病杜門﹐信如臺臺所料﹐並不能了撫事也。兩道議撫﹐而屢遷其說。蓋賊之志驕而欲奢﹐亦知必不可從。而揆情度勢﹐萬不得已而爲之。此非職敢出諸口者也。同地自深靑以至薴溪﹐五十保鄕民協力﹐團練以萬計﹐有賊至﹐不呼而集﹐聲震如雷﹐殺賊無數﹐不待賞亦不勝賞矣。近城三十里內外﹐賊亦相戒勿犯。如此气勢﹐一隅可恃以無恐。然此皆鳩形鵠面﹐家無一粒之民﹐兼之荒旱爲殃﹐又可慮也。扞禦之策﹐伏候臺示。

﹟上趙芝庭按臺﹝諱允昌﹞

昨蒙憲諭﹐隨卽細叩諸鄕紳﹐曾否以遊擊許鄭芝龍。諸紳力爭其無﹐而原柬則無可索也。職聞撫議已定。而所以撫之者未定。昨兪總兵差人賫紮﹐令其散黨﹔而不言何以散。復差官往撫﹐而未知何以撫。非臺臺威斷並行﹐毅然主持於上﹐不幾於道旁築捨乎﹖

﹟安各地方示

爲休息地方事﹐照得海波不靜﹐兼旱魃爲殃﹐百姓惶惶逃竄﹐饑殍相望。本縣恨不能身代。今上司甫議招安﹐毒螫已斂。而甘雨下降﹐正值農工告急之時。切身之痛﹐少紓萬一。爾百姓各自趁雨力田﹐不得紛紛搶攘。凡縣間詞狀一切﹐暫緩審理。差人下鄕騷擾﹐卽稟究責革。惟是上司批詞﹐一﹑二關系重情者﹐勢不得久稽。爾輩速自赴縣審結﹐免致差擾。困疲之餘﹐合當安息。爲此特示。

﹟與鄕宦黃元眉

去冬曾修尺一申候﹐想已塵臺覽。嗣是時事日非。自貪懦無恥之將﹐養成癰疽﹐一朝而潰﹐有言之可痛可涕者。十二月初間﹐鄭寇復至中左。將逃兵散﹐船器俱爲寇資。所城若累卵﹐而縣治亦皆震驚。所恃平日區區小信﹐團練鄕兵﹐一呼而集﹐奮勇格鬥者數萬人。殺賊無數。賊是以相戒﹕三十里之內莫犯。而內地俱得無恙。然沿海一帶﹐鞭長不及。受害竟無了日。且賊已捨此﹐而掛帆北上。其毒謀有不可言者。兩臺從郡中公議﹐不得不議撫。今已斂螫。而將來正未可知。同地西南一角﹐悉爲犬羊狼虎之場。不肖徧體芒刺﹐眞食不下咽﹐而寢不貼席者也。臺臺其有以教之。不啻苦海之慈航矣。泰迂拙廢人﹐於地方無益。特以百般勞苦﹐頗見原於兩臺。而風波難測﹐所恃萬間鴻庇﹐有天上貴人耳。

﹟上朱撫臺

職生不逢辰﹐師旅饑饉﹐頻年不解。深慚補救無策。幸藉臺臺切如傷之視﹐百方捐賑﹐加惠窮民。此從來未有之徳意也。職所請倉榖﹐已蒙批允。隨卽於十一日招集饑民﹐在梵天﹑東嶽兩處給散。每日約有五﹑六千人。日每人給米四合。蓋煮粥﹐則彊弱淩奪有不食者﹔而散米﹐則𨿽極老﹑極幼﹑極憊之民﹐無不均足。此職躬親區處﹐有法以行之。俾人人得以食臺臺之惠者也。西界有麥可食﹐尙不待賑。若東界﹐則近而馬厝巷﹑遠而浯洲﹐職定於數日內﹐親履其地﹐查眞正貧戶﹐而髙下與之﹔務期沾被﹐必不使徒有賑濟之名耳。

鄭寇解散﹐終不可問。目下約有萬人未散。昨有一稟致張輔吾云。曾窺見文移中﹐有借撫爲剿等語。眾皆疑貳。職以爲當此之時﹐未應使之疑也。職旬日之間﹐只行賑濟一事。而未撫時之戒備稍弛之。彼意全在偵職之動靜﹐以爲疑信。不如此﹐不能堅其信也。此時以此法聯絡之﹐或可收之爲用﹐或可徐起而圖。著數皆未可定。審局全憑在我。庶幾於聲色不露之義有當乎﹖不然﹐而不密害成﹐有不忍言者矣。何同知十六日往中左﹐調停其間﹐至誠足以取信於彼﹐或者不虛一往耳。此就撫事而言也。職又有憂焉。十五日曾令人往中左密訪。有陳衷紀﹑李魁奇各懷異心。船隻叛出者三之一。糾結積盜李梅宇﹑陳盛宇等。勾引紅夷入內爲難。其說不知眞否﹖若果然﹐則中左竟爲戰場。同邑彈丸﹐不危若累卵哉﹗臺臺何以教之﹖

﹟上朱撫臺

中左撫事﹐俱何海防肩之。職所以不越俎料理者﹐正欲力持法紀﹐使彼知憚而詳加商榷。以萬全望海防﹐則職蚤夜關心者也。近何同知云﹕船器分撥﹐已有頭緒﹔議畱之兵﹐俱經點過。但又云﹕猙獰之狀﹑驕蹇之態﹐目不堪睹。則狼野噬人﹐時時可虞﹔非有重兵以彈壓之﹐﹝其變將不可測。望臺臺爲善後計﹐庶於此局稱完耳。

﹟復張遊擊

途次相晤匆遽﹐未盡欲言。歉歉。不佞昨往莆陽謁朱道尊。諄諄以撥還船器爲第一義。今未知其作何分撥也。便問幸以見示。聞黨眾未散。且李魁奇之橫﹐卽芝龍有未能約束者。然乎﹖否乎﹖志大者不惜小。芝龍今日益不當與雞騖爭食矣。麾下其開諭之何如。諸事以速爲貴。遲則葛藤愈生。亮髙明之所洞悉也。方之驥母及■﹝簌﹐攵代欠﹞已召保縱還。受此上臺鴻恩﹐何以爲報﹖不佞有數語諭之。詞義俱嚴。想已悚惕。總之。前爲法外之人﹐今爲法中之人。自須蕩滌腸胃﹐打起精神做事耳。

﹟上周際五道尊

中左撫局幾僨﹐止因陳衝紀從中挑煽。今被芝龍掌家手刃。附衝紀者﹐俱已鼠竄。可見芝龍報效一斑。差快人意耳。但查船器。堅好者竊之而逃。所存僅十之五。亦半屬不堪者。常聞芝龍亦自流涕稟訴防館。所恨衝紀之死不蚤也。日來髙浦所叛撫者﹐駕船出海﹐仍復勒人報水。職密訪賊船所泊之處﹐令十八保鄕兵擒之﹐火其船四隻﹐生擒擊殺者累累。職星夜率鄕兵﹐直搗其巢穴﹐眾皆受縛矣。各澳叛撫流劫者甚眾﹐澳民合力擒殺者亦多﹐卽日當備文通詳也。

﹟答何海防

聞銅山蟻聚﹐不減於昨年。而石湖焚劫﹐又已見告。將若之何﹗此日正芝龍報效之會﹐焉得泄泄聽之。職早已稟撫臺請兵擇將﹐兩日內當有消息。各鄕兵之擒殺叛撫者﹐不一而足。最快者﹐是劉五店背水一陣。火焚水溺﹐以百餘人計。卽日備文申報也。

﹟答張永產遊擊

叛撫之巨魁已殄﹐具見以賊攻賊之一斑﹔亦麾下鼓舞之力也。大教云﹕危疑洶洶。此又從誰生﹖叛者自叛﹐順者自順﹐各占地步﹐正不須黑白眩亂耳。漁人水戰火攻﹐萬目所共睹﹐絕無可疑。永寧告警﹐戰守茫然。請兵分駐﹐麾下先得我心矣。

﹟上朱撫臺﹑趙按臺

惡生林獻釆﹐造孽多端﹐而挑夷勾賊﹐其滔天之罪也。向奉憲諭擒拿。因賊勢未殺﹐急擒之﹐恐以激變﹔以是優容至今。今已縶之矣。仰仗臺臺﹐卽賜斧殛﹐以除此狼。庶幾懲一警百耳。

●靖海紀略卷之二

鹽官曹履泰大來著

答眾鄕紳

答何海防

與李任明

定商人榖價告示

上朱未孩道尊

上朱未孩道尊

示諭劉五店

與顏同蘭

守城議

上熊心開撫臺

上熊撫臺

上熊撫臺

上趙按臺

答項元海

上蔡五嶽道尊

上蔡道尊

上熊撫臺

答蔡道尊

答蔡道尊

上熊撫臺

上熊撫臺

上徐魯人道尊

上蔡道尊

報熊撫臺

上蔡道尊

答張遊擊

上徐道尊

上徐道尊

上蔡道尊

申熊撫臺捐助造船

海上近事與黃東崖﹑顏同蘭﹑丁哲初﹑林讓庵

上熊撫臺

上熊撫臺

答朱明景老師

答熊撫臺

答葉慕同

答熊撫臺

﹟答眾鄕紳

不肖泰迂拙成性﹐受事以來﹐獲戾於長者﹐指不勝屈。函冒之恩﹐豈不知感﹖若林獻釆一事﹐上臺久已屬意﹐昨特借此以餌之來﹐今果投网。想人怒天譴﹐斷斷有不容逃者也。不然﹐以靑衿而妄意緊釋之乎﹖惟諸占臺垂監。宥其愚戇。拜生成之賜侈矣。

﹟答何海防

職仗臺臺之靈﹐多方料理﹐少偸處堂之安﹐感庇匪淺也。但昨道尊所發審撫賊蔡明等七犯﹐語語吐自肝鬲﹐且覆口相同。劫掠米船﹐萬無可疑者。此必出於鄭芝龍所不知而後可。如果知之﹐而有此舉動﹐柰何言撫也。三尺具在﹐職不敢私﹐豈偏與之爲仇乎﹖此後鈐束倍當嚴密。煩臺臺申諭之。

﹟與李任明﹝諱燦然﹐系前令﹞

泰材本駑庸﹐地當衝疲﹐百凡苦趣﹐爲令者所甘受。且臺臺業已身嘗﹐無煩泰蛇足其舌也。獨至今日﹐更有可駭﹑可愕者。連年荒旱﹐斗米二錢﹔而大寇連■﹝舟宗﹞劫掠。丙寅春夏之間﹐朱如容撫臺議撫﹐而兪總鎭助寇養亂﹐與不肖意見相左﹐幾爲其所擠。幸按臺周衷老力持之。而失意之中﹐番成得意﹐此夢想所不到者也。

丁卯四月﹐鄭寇躪入﹐烽火三月﹐中左片地﹐竟爲虎狼盤踞之場。七月寇入粵中﹐九月間﹐兪將又勾紅夷擊之。夷敗而逃。鄭寇乘勝長驅。十二月間入中左﹐官兵船器﹐俱化爲烏有。全閩爲之震動。而泉中鄕紳不得已而議撫。數月之內﹐斗大輪山﹐曾無一兵之援﹑斗糧之給﹐只有鼓舞鄕兵﹐一呼而千萬人立應。與賊格鬥﹐庶幾有以奪其膽耳。近𨿽云撫﹐而數千劇盜﹐蟻聚鷺門。將來竟不知作何結局﹗守土者但知有守。聯絡眾心﹐共圖扞禦﹔職之事畢矣。

近有惡生林獻釆﹐勾賊劫夷﹐撫臺嚴令緝獲﹐不知其爲林亨萬中表弟也。以是開罪垢辱﹐已甘蒙面。風波恐在轉眼﹐亦聽之而已。臺臺更何以教之﹖

﹟定商人榖價告示

照得閩地﹐榖少人稠﹔專取資於粵。商人揚帆而來﹐倍獲而去。則不惟閩資粵﹐而粵亦資閩矣。向因廣榖不通﹐以致價值湧貴。今鄭芝龍護送榖船﹐專以救我同民。乃姦牙拴商﹐掯勒髙價。數日曾無交易。是乘我之急﹐而要之也。殊非商民兩利之意矣。今本縣就中酌處﹕每銀壹兩﹐定榖鄕斗一石七斗﹔商人利已數倍﹐而我同民庶幾少有旦夕之需耳。如牙行貪壑﹐猶然未塡﹐故意與眾爲難﹐訪知爲首之人﹐定行重責枷號。此時悔之﹐寧有及哉﹗潮人﹑同人﹐均屬一體。惟爾輩量情通融﹐毋致彼此參商。本縣之心安矣。

﹟上朱未孩道尊﹝諱大典﹞

林獻釆惡迹素著﹐今春海上劫夷勾賊﹐更關地方安危。撫臺得之采訪﹐嚴諭密拿﹐勿令逸走﹐乃二月間事。職但知此惡之不易擒﹐而竟不知其爲林亨萬之表弟也。被獲之日﹐亨萬差幹五﹑六至縣門內。拿差役到家毒打。始之以板﹐繼之以棍。徧身幾無完膚。職受此辱﹐豈能一日苟畱哉﹗正將申文亟請罷黜﹐而以各鄕紳與百姓﹐痛哭流涕﹐遂爾轉念。且時方多事﹐不敢借此抽身﹐以負上臺噓培盛心。此職一點血心﹐絕無一毫粉飾者也。職細思之﹐海上寇至﹐則束手無所措。奉憲緝獲﹐又南陽不可問。左難右難﹐卑官雞肋。有何足惜﹗所可惜者封疆耳。非仗憲臺力爲主持﹐將來之事﹐益不可爲矣。

﹟上朱未孩道尊

鄭芝龍驚惶不定﹐一則憂新撫臺之到﹐撫事不就﹔一則憂陳盛宇與周三合黨夾攻﹐勢孤力單﹐性命不保也。至於賊夥流劫﹐到處生事﹐非惟芝龍不能約束﹐卽儼然一將官﹐亦苟且阿附﹐曾不敢發一令規正之。其行事已爲賊輩所輕。枉己直人﹐萬無是理耳。臺臺必風聞其槪。職不能爲之諱也。

前月念一日﹐有劉五店小漁船四隻﹐至古寧大洋捕魚﹐被賊擄去船一隻。魚船歸報本澳。次日﹐約會漁民﹐駕船三隻﹐扮作客船﹐到前日被劫洋中。賊果駕小艇四隻﹐將船鉤住行劫。漁船中埋伏之人﹐執械齊起﹐兩賊艇逃去。兩艇之賊﹐赴水溺死。艇卽舉火焚之。正在鬧嚷之時﹐適有宋輔國﹐乃鄭芝龍之家長老﹐自石井回來。望見焚船﹐以爲賊也。揚帆直衝。魚船之人﹐又以爲賊夥之再至也。並力格鬥。此眾彼寡﹐力不能敵。魚民將宋輔國等十五人盡殺之。此時並不知其爲輔國也。彼此對壘﹐勢不兩立﹐亦迫於不得不然。萬無抵償之法。張都司危言恐嚇﹐職姑應之曰﹕自當究處。刻下且拘漁民一審。意欲將三﹑四爲首者暫羈之﹐以塞撫賊之口﹐亦一時權宜之計也。芝龍揚言率眾賊報仇。職語之曰﹕如芝龍靜聽處分﹐乃不失爲撫。若果有報仇之說﹐仍是劇賊舉動。且我百姓﹐豈得束手待斃﹔卽令澳民合力齊心﹐以防不測。而澳民知是騎虎之勢﹐公然有鬥志矣。

查劉五店壯丁不及千﹐連結十三保之眾﹐則有萬人。團練之法﹐不讓十八保。料鄭芝龍不得與之爲難也。職對澳民諄諄開諭﹕事體如此﹐悔不得﹑怕不得﹐爾輩有何難免之罪﹖縣官決不庇撫賊﹑而仇良民。速來赴審﹐不可逃避。澳民亦各點頭。但職愚弄撫賊之意﹐可由而不可使知耳。職狂瞽之見﹐其於時宜理法﹐不知何如。惟臺臺開誠見示。

﹟示諭劉五店

爲地方事﹐照得沿海居民﹐以采捕爲生。自海氛不靖﹐我百姓生理日索。計無復之﹐一年於玆矣。近大寇業已稍解﹐而小寇竊發。澳民受其劫擄。爾劉五店駕船出海﹐爲剿除之計﹐不謂宋輔國之船相觸﹐彼此認以爲賊﹐而輔國寡不敵眾﹐一船十餘命﹐或溺死﹑或搏死﹐殊足稱冤。然爾輩實不知爲輔國之船﹐而故殺之也。此段眞情﹐官府所諒。聞爾輩驚惶不定﹐訛言鄭芝龍率眾報怨﹔不知芝龍業已爲官。報怨原非官法。眞心歸順之人﹐定不出此。爾百姓靜聽上司處分﹐不得日夜惶惶﹐以誤生計。但賊夥流劫﹐不一其類。卽如初三夜﹐黃宜仔﹑王孫治一夥﹐搶奪爾船隻﹐殺傷爾父兄﹔不軌之徒﹐旦暮難測。爾輩會同十三保團練守禦﹐自是各保身家之事。遇警擒獲﹐固不得懲噎而廢食。分別好歹﹐亦不得恃眾以淩寡。此後凡有被執者﹐赴本縣審明﹐以憑法處﹐不可擅自搏殺。至於臨陣對壘﹐彼此勢不兩立﹐又不可取必於生擒赴審也。本縣念切民隱﹐爲爾謀﹐甚於爾自爲謀。爾百姓其各遵守毋違。

﹟與顏同蘭

近來兩臺議撫有疏﹐海氛少靖﹔而中左片地﹐尙爲犬羊蹂踐之鄕﹔未知當事者﹐作何安頓﹖此輩肆毒於地方﹐其怨不可解。調劑殊費苦心。且有借撫以作賊﹐此撫而彼叛﹐勢不得不用芟夷。而芟之則無一兵﹑無寸鐵。不過仍用吾父老子弟芟之而已。所幸上臺見信﹐殲殺無數﹐而鼓舞不倦。卽有一﹑二不擔事者﹐從中股栗﹐而職擔之﹐以爲無他變故也。撫賊於是愳而定﹐且爲吾用。而擒賊報效﹐目前亦盡可觀矣。其後來變態﹐則不可知也。幸有以教之。

﹟守城議

自去年海寇焚掠中左﹑各處流突﹐本縣彈黑孤懸﹐並無一兵之衛﹐岌岌幾於不保。該縣日夜登陴勸諭﹕鄕紳士民﹐稍稍溫飽者﹐各出家丁﹐多寡有差。每夜上城﹐支更看守。一切販鬻貧民糊口不給者﹐免其上城。於是﹐貧民感徳。卽一﹑二無賴不軌之徒﹐亦挽首嘆服﹔𨿽警報屢至﹐而安堵無譁。

﹟上熊心開撫臺﹝諱文燦﹐初到任。戊辰之春﹞

中左之去縣城也﹐不過六十里。自去歲十二月潰敗以來﹐已踰半年矣。無將﹐無兵。而西南一隅﹐竟爲犬羊虎豹之場。職拚此一身﹐以與賊對壘。而此賊之變詐﹐未可以常情測也。始而挾撫﹐繼而要札。又繼而擇官。眞如驕子之於慈母﹐求之不得不休者。職孤城逼處﹐止恃陸地鄕兵與之抗殺。僅延旦夕之命。而海上毒焰如故也。自泉紳議撫﹐而旣撫之後﹐就撫者﹐猶然番服包紅﹑露刃殺人﹐叛撫者﹐盜器盜船﹐劫掠四出。澳民撲殺之﹐不啻數百。賊��糾眾報怨﹐地方惶愳無措。職大言以恐賊﹐曲諭以安民﹐乃不至於激變﹔而其禍正醞釀未已也。

近日之劫財殺人﹐未有不出自鄭芝龍之散夥者。迅執之則得矣﹐少緩則逸而走。鄭寇爲窟。鄭寇非民非兵﹐不隸於有司﹐不轄於遊寨。職旣不便於行移﹐又難於勾攝。將柰之何﹗且此地受其荼毒者甚慘。家怨戶仇﹐面面相對。令此一方百姓﹐與之絕無芥蒂也最難。而職之調攝其間也最苦。卽鄭寇果肯立功報效﹐而此地必非久居之所矣。且也人聚則易譁﹐撫之必當有以散之。或南路﹑中路﹑北路﹐各處調發﹔黨與旣分﹐邪心自息﹐效用自當倍奮耳。細查兩月之內﹐夷船屢進屢退﹐不可方物。鄭寇乘吾內地之空虛﹐而陽爲恐愳之報﹐陰結腹心之歡。欲問之而有不可問者。萬一栓夷構難﹐空拳無應﹐爲毒滋大。同邑爲泉南門戶﹐關系匪小。職能禦之於山陸﹐而不能禦之於風波。非選將練兵﹐急爲補救﹐海上之事﹐不知其所終矣。迫切之極﹐忘其縷瀆﹐伏惟臺監。

﹟上熊撫臺

近日海上流賊﹐奪船出洋﹐朝暮劫掠﹐浯洲渡載之處﹐又紛紛見告﹔率皆中左未散之夥也。今日中左並無一官﹐卽諸寨之中﹐有官而同於無官。鼓噪者不問﹐逃出者不問。法紀至此﹐已蕩然無復少存。何以致之﹖總之﹐將官苟且貪昧﹐有以招之侮也。爲今之計﹐急欲得賢將。而賢將安在﹖又無如急練兵。而老弱者不可練。將汰而招之﹐沿海皆賊也。招賊以爲兵。誰別其非賊者﹖此又難之難矣。職蚤夜思之﹐但見瘡孔百出﹐而不知補救何從。惟臺臺有以教之。

﹟上熊撫臺﹝李魁奇與鄭芝龍同夥同撫﹐因分贓不均﹐魁奇叛去﹐乃戊辰九月間事﹞

李魁奇奪駕大小船百隻﹐住泊中左外較場﹐招聚賊夥三千餘人矣。職令各鄕總督率鄕兵數千人﹐於要路堵殺﹐賊不敢登岸。初六日﹐鄭芝龍自劉五店而往石井﹐招募鄕兵數百﹐借本縣船五十餘只﹐以爲剿叛之計。初八日﹐芝龍封銀二十兩與劉五店澳長髙大籓﹐要募鄕兵五百名。職令大籓還伊銀。答之曰﹕汝輩眞能發憤剿賊﹐鄕兵自當助一陣﹐何須銀爲﹖以是芝龍感激思奮﹐膽气甚壯。初九日早﹐芝虎先駕石井魚船至中左。魁奇聞風而遁﹐今已退出浯嶼外洋。早晚間芝龍聯結劉五店漁船﹐卽至中左矣。叛賊黨內有與芝龍密者﹐可爲內應。且郭芝葵大發懊悔。此中機括甚可乘也。職思之﹕芝龍與魁奇萬無復合之理﹐撫魁奇不如助芝龍。若得成功﹐便可入告。不成乃若輩自相煎熬﹐我可以享漁人之利矣。

﹟上趙按臺

撫寇自春䢐夏﹐叛服無常。其力盛﹑其志驕﹑其謀詭祕﹐而不可方物也。惟是與吾民爲難者﹐吾民能抗之。幾經折挫﹐而稍稍斂戢耳。然中左彈黑﹐悉爲虎狼犬豕之鄕。其眾尙以四﹑五千計。求所以解散之而不可得。蓋憐郡之人﹐主於殺賊﹐但不能殺對壘之賊﹐而專殺受降之賊﹐以是阻其歸路﹐而止以撫賊爲窟穴﹐戀戀於中左而不能去耳。目下賊夥蜂起﹐而泉南重地﹐竟無一將一兵以爲自固之計。若將以海上擔子一肩推與鄭寇者。而鄭寇鳥盡弓藏﹐輔車相倚之說﹐胸中未能卽破。非威惠久孚﹐彼豈肯窮追直搗﹐以爲立功地哉﹗職勢在剝膚﹐蚤夜思維﹐未知補救﹐惟臺臺明以教之。

﹟答項元海

弟三年以來﹐日與賊構難。去冬以及初春﹐尢大費撐持。四﹑五萬之眾﹐蜂擁治疆﹐大將逃矣﹐偏裨擄矣﹐目兵抱頭竄矣﹐弟惟是率父老子弟數萬之眾﹐以撲殺諸賊。賊於是相戎﹕勿犯同城。而四郊稍得安堵。卽今春招撫之後﹐驕賊之气﹐尙未肯降。弟率鄕兵﹐有犯輒撲之。地方同事者﹐爲弟股栗。弟曰﹕不然。必如是而就吾撫者﹐可爲吾用也。而撫眾於是遂定。今且知報效以自贖矣。此皆弟一片血誠。素信於下民﹐並見信於上臺。率意行之。幸免於罪戾耳。若宦捨蕭然﹐原是書生故我。弟每作書寄親識云﹕他人做官帶金銀回來﹐我做官保全性命回來﹐便是鐵漢。今日諸上臺﹐亦以弟爲正人。庶幾無負於大君子之教﹐足以慰萬里之相思者也。來教情形危迫﹐不異於弟﹐以義揆之﹐天之所以擁護有道仁人者﹐定是不爽﹐毋容攢眉也。

﹟上蔡五嶽道尊﹝諱善繼﹞

勾引紅夷者﹐職素廉其人﹔而雄長無過於許心素。其族許心旭﹐乃心素之堂弟﹑心蘭之親弟也﹔俱系勾引巨姦。但目下奉撫臺憲牌﹐追心素﹑心蘭贓銀五千兩。職方百計以誘之完。若卽行拿究﹐則被拿者﹐不肯協助完贓﹔未拿者﹐只有抱頭奔竄﹔而職無可措手矣。或俟追贓將完之日﹐擇其尢者而治之﹐庶於事稱便耳。

又蒙臺諭兩驛錢糧。其苦未易以一言悉者。大輪一驛﹐受中左之累甚大。始以紅夷﹐續以海寇。上司往來絡繹﹐而總兵﹑參遊之答應更繁。數年以來﹐膳夫逃﹑膳馬倒﹑驛官終日泣訴﹐要逃不得﹐求死未能。二年差銀﹐已透支五百兩矣。刻下透無可透﹐將來竟不知所終也。至於深靑驛﹐則不可以大輪驛比。無中左之累﹐而只應漳潮之使客。膳夫﹑膳馬﹐業戶具在一月之內﹐應付幾何﹐餘皆安枕食糧之日也。安得照大輪必求按月領銀乎﹖且今年站銀﹐已發四分之三﹐所未發者僅一秋季。目下徵比卽當給耳。大都過往者﹐需索無已。而驛官以縣官抵塞。一種苦情﹐非奉明諭﹐不敢縷縷混瀆也。勾夷姓名﹐先以所知五名開具﹐並祈電覽。

﹟上蔡道尊

撫賊李魁奇等﹐蒙鈞示弔點﹐鄭芝龍三次弔取聽點﹐魁奇等抗不進城。芝龍心疑有變﹐遄往石湖一視。而魁奇等將船盡行駕出矣。意欲先至中左﹐搶奪芝龍之資。而芝龍從陸路馳歸。初四黎明到中左。將魁奇等家屬拘入城中。其居魁奇等船﹐初四午﹐方知聞芝龍拘畱家屬。撫賊一半在船﹐一半登岸。燒毀較場諸鋪戶﹑搶掠財物。芝龍僅有兵六百﹐修整軍器防護。其中情態﹐總不可測也。賊船泊在中左。如此事變﹐將何結局乎﹖職差人偵探﹐所聞如此。

﹟上熊撫臺

近探得李魁奇船泊銅山﹔船上賊眾﹐凡系鄭芝龍親兵槪殺之。非賊無此辣手。非賊無此慘報。亦足明天道之不爽矣。郭芝葵相傳已被魁奇手刃。緣郭芝蘭逃回中左﹐疑其與芝龍爲內外應援也。信然。則賊種相殘﹐頃刻立盡耳。何足慮哉﹗鄭芝龍募兵千餘﹐不惜厚餉以養之﹔以急急造船繕器。彼急於自衛﹐而我亦與焉。刻下地方可無虞也。職向謂芝龍大病在驕吝二字。經此一番﹐可以鋤驕﹐可以破吝。而今而後﹐庶幾可驅駕之矣。若其眞情﹐原不可測識。但芝龍好與豪門貴客﹐酬酢往來﹐沾沾自以爲榮。已大費鐵炭。今日腰頂俱黃矣。肯一旦輕割之﹐而有他腸乎﹖況寇仇在外﹐耽耽視之。至今日而門路已窮﹐卽欲不歸漢不得。揣此情形﹐職所以謂應助芝龍。而恩威操縱﹐隨時變化﹐臺臺自有妙用﹐非可一格拘也。

聞張都閫與芝龍最善。魁奇叛後﹐芝龍見王糧館﹐气象行行﹐言皆修飾體面。及見張﹐則失聲大哭。此足以見其眞肺腑矣。今日芝龍之事﹐竟責之張都閫可也。第各寨遊﹐處處殘毀﹐整頓不能一蹴而至。令芝龍有以窺我之弱﹐而肆其傲﹐多方要挾﹐終是憂耳。

﹟答蔡道尊

同安各澳漁舟﹐不皆可用也。精銳直前者﹐止一劉五店三十餘舟﹑七百餘丁耳。卽處處編成隊伍﹐亦非可以隨意調遣者。至於商船大者﹐被燒毀數翻﹐已無剩板﹐僅存者每澳數隻耳。澳冊上有有名而無船者。蓋船毀而餉存﹐掛一空名﹐以迫之完餉。職每一徵比﹐方惻然動念﹐愧汗滿身。又何從而編成隊伍耶﹖且此所存之小船﹐商民藉以糊口四方。朝東暮西﹐往來無定。非若漁舟之采捕﹐各有定處﹐可以一呼而集者。卽編之﹐似亦無濟於緩急耳。助魁奇叛者黃巽衝﹐止有一親兄﹐前被鄭芝龍戮於中左矣。其他疏族﹐不關痛癢﹐無可監禁者。密擒一著﹐昨年屢試之不效。正苦無得力人。且此時賊之叛志甚堅﹐必不肯爲我而下此毒手也。相機觀變﹐倘有一得﹐自當仰佐髙深耳。

﹟答蔡道尊

漁船冊尙未編成﹐同安澳多而路遠﹐且此時出海采捕﹐不在澳者居多﹐一時難以取辦也。昨蒙撫臺憲紮﹐其意急於至海上﹐謂須壯丁數千﹑船數百﹐皆不易承當之事。職以精銳千人應之。船則止二﹑三百擔漁船數十隻耳。至於商船﹐則寥寥矣。以被火三翻﹐十不存一﹐與晉﹑南﹑惠之未經殘毀者﹐不可同年而語也。

近日私販之船﹐細訪之﹐杳不可得。蓋寨遊不能拿賊﹐而能拿私販。卽有姦商﹐亦股栗而不敢出矣。鄕兵似不可另編冊。其赴斗全在地方官之鼓舞。眞如臂指之使﹐一亳勉彊不得。一編冊﹐則人皆疑畏。以姓名一入於官府﹐而號之爲兵﹐其身恐爲官府有也。愚民意見固然。職姑與相安已耳。臺臺以爲然否﹖

﹟上熊撫臺

叛賊李魁奇與陳盛宇﹑周三﹑鐘斌等﹐聞已合■﹝舟宗﹞。然其心參差不一﹐合亦速離﹐其間有可乘也。昨聞魁奇投稟於南澳鄭參戎﹐有投降之說。又聞欲縛周三﹑鐘六以獻功。賊態變幻﹐總不可信。然總皆可圖。職與本道及海道多方謀之﹐必有以分臺臺之憂也。漁船冊已編成﹐然不皆可用。職另選壯丁慣海千餘人﹐以聽調發。此緩急可仗者。其中精銳絕倫﹐止劉五店五百人爲最耳。若鼓舞直前﹐則恃有臺臺威靈在也。

﹟上熊撫臺

叛賊李魁奇與各賊﹐𨿽曰合夥﹐泊船尙自分■﹝舟宗﹞。有三百五十餘只大船﹐內不過五十人。小船止有六﹑七人。船𨿽多﹐而賊目少。以設計招回者多也。細偵陳盛宇與郭芝葵﹐似與芝龍有暗通綫索之意。然非鑿鑿可信者。前月終﹐李賊髮小船四十隻﹐近鎭海沂尾﹐探聽消息。芝龍於廿八日﹐駕大船十五隻追之。聞風而遁。初一日﹐芝龍駕大船十五隻出海﹐與芝虎合■﹝舟宗﹞。招募勇壯約有三千人。芝龍兄弟同心﹐其气甚銳﹐事必可圖。劉五店漁船三十隻﹑壯丁五百名﹐職初三日到澳﹐親自督發﹐已給發十日糧﹐每人日給銀三分﹐俱捐職俸﹐不動公帑半文也。附近中左鄕兵二千餘人﹐職令社首領其事﹐編十人爲一甲。一人規避者﹐著甲頭報名﹐以軍法處之。地方亦可無恙耳。

﹟上徐魯人道尊

賊洗劉五店一說﹐昨防館傳語﹐職心非之。洗之一字﹐不宜遽出之口﹐不意其見之文移也。職恐搖動地方﹐但當使之協力有備可耳。職於初三日往劉五店﹐督發漁舟三十隻﹑壯丁五百名﹐給以十日糧。協助芝龍出海﹐壯彼聲勢。蓋俟其至﹐不如禦其來也。本澳有三社﹐約有三千人﹐合力防賊﹐萬一登岸﹐自能擒殺﹐無足慮者。鎭定防備﹐是今日之事。周張誕謾﹐助彼賊威﹐殊可恨也。

﹟上蔡道尊

賊漸近鎭海矣。幸連日北風﹐不能直上﹐鄭芝龍得以次第發舟﹐皆好機括也。中左單虛﹐附近鄕兵﹐約有二千餘人﹐分爲三十二社。職令其每社立一社首﹐每十人編爲一甲﹐已親往料理矣。十八保離中左尙遠。且各保只可自守﹐調發不得也。劉五店漁舟﹐職於初三日到澳﹐集耆老商議﹐此澳壯丁﹐亦不過千人﹔對面中左﹐東南則爲舊浯嶼。此賊必繇之門戶也。芝龍亦在此偵賊。一有警息﹐漁舟於此應援。七十餘舟﹐齊心願助﹐但遠離不得﹐恐其流突﹐顧彼而失此耳。職尙慮此澳當賊之衝﹐須會近鄕各保以援之。庶幾壯其聲勢﹐萬無失著也。

﹟報熊撫臺

初八日﹐鄭芝龍同劉五店漁兵六百餘名﹐於鎭海外洋與李魁奇大戰﹐擒獲賊船四十餘只﹐犁沈八十餘只﹐賊眾溺死無數。初九未時﹐漁兵奪幟飛報。魁奇脫逃南走﹐芝龍同漁船乘勝長驅﹔想不日卽就擒也。

﹟上蔡道尊

職細訊澳總許克俊云﹕此日賊船約三百餘只。若站定對打﹐勝負竟不可知。虧他望風警遁﹐以是得有斬獲。大約疆場敗局﹐全在逃之一字。而今日鄭芝龍可謂徼天之幸矣。此番小勝﹐正不足喜。然亦可破賊膽。賊膽供吐叛夥暗通綫索﹐或有可據。芝龍分付漁民﹕賊船有下頭篷者﹐切勿擒殺﹔意可知也。許克俊等擒獲活賊三十餘名﹐另三船被黃贊卿奪去。職戒漁民置之不言﹐恐以爭功開釁耳。許克俊超然漁民之上﹐似乎可用者。或卽著彼統領各澳壯丁﹐遇警卽在劉五店取齊﹐連■﹝舟宗﹞出去﹐庶幾無參差前後之獘。非借臺臺威靈﹐給札冠帶﹐各澳未必聽命也。伏惟裁奪。

﹟答張遊擊

昨得捷報甚喜。喜其落羣賊之膽﹐以爲擒獲巨首也。但小勝而懈﹐兵家所忌﹔且怨毒愈深﹐叛賊益甚。眈眈之視﹐鄭芝龍倍當臥薪嘗膽。不佞仍督令漁舟助其聲勢也。麾下蚤夜勉勵之何如﹖

﹟上徐道尊

井尾之戰﹐𨿽是小勝﹐然亦足以破賊膽矣。鄭芝龍所報俱實。以漁民耳目難掩﹐不敢文飾其說也。十三日﹐賊復連■﹝舟宗﹞﹐泊入烈嶼。芝龍整搠成列﹐與賊相距半里。彼此不交鋒。停泊一日﹐湊有東北風大發﹐賊仍開駕外洋。彼處居民登山頂﹐細數賊船﹐大船止三十隻﹐餘皆小船﹐共計二百餘只。賊心散亂﹐不敢角鬥。乘風追躡﹐掃蕩似亦不難。但芝龍船止二十餘只﹐漁船五十餘只﹐眾寡勢殊﹐終無膽气窮追。望臺臺弔南日寨船二十餘只以助之。或可計日收功耳。蓋芝龍之銳气﹐在此日可用。不然﹐而持久則气衰﹑援寡則气弱﹐使其不進不退﹐僅僅爲株守門戶之計﹐恐非算也。

﹟上徐道尊

昨有鄭縣被擄吳鳳等三人﹐在鎭海逃回﹐供云﹕初八日之戰﹐殺死﹑溺死者數百人。目下有南風﹐定是復來。勝負在此一決。芝龍船俱在浯嶼迎敵。漁船仍佐之。刻下必有消息也。吳鳳等云﹕鎭海過來﹐並不見接濟。銅山一帶日日有小船﹐載酒﹑載豬﹐並綾﹑絹﹑緞﹐交與賊眾。今賊船火藥將盡﹐安知無載火藥而接之者。職素知此接濟之姦﹐半出於姦民﹐半出於武弁。姦民酷於射利﹐武弁但求免禍。海上之事﹐日壞一日﹐俱在於此。若不多方禁緝﹐掃蕩正未有日也。

﹟上蔡道尊

兩日內有從賊逃回者﹐職細訊之﹐各賊盡數南去。想此時在揭陽矣。其意在於劫米榖﹑備火藥﹑得烏尾大船﹔春風之便﹐必圖再舉。大可慮也。及此而多方修備﹐乃克有濟。幸臺臺示之方略。職敢不蚤夜圖之﹖

﹟申熊撫臺捐助造船

看得同邑公帑﹐素無積貯。兼之搜括以來﹐並無餘銀堪動。該縣卽欲申請﹐而無從也。且頻年海寇焚劫﹐戰艦一空。該縣尢當被害之衝﹐請纓禦侮﹐較他縣更倍。但同舟念切﹐而螳力無幾。願捐俸資﹐親自料理造巨艘一隻﹐撥充寨遊之用﹐聊以抒共濟之一斑耳。

﹟海上近事與黃東崖﹑顏同蘭﹑丁哲初﹑林讓庵

鄭芝龍自受撫以後﹐其餘黨未散者﹐尙多野性。有犯者﹐不肖督鄕兵殺之﹐不可勝計。嗣是稍稍知憚。不意其同夥李魁奇等﹐爭分賊資﹐以不平激變也。九月間魁奇奪船背去﹐招納亡叛﹐與芝龍爲難。不肖以爲此正兩賊相持﹐坐收漁利之時也。決意鼓舞芝龍同伊弟芝虎﹐整搠赴斗。至十二月初九日﹐魁奇連結陳盛宇﹑鐘六﹑周三諸夥﹐以四百餘艘入舊浯嶼約戰。本縣助以漁舟五十餘只﹑慣海壯丁千餘人﹐協同芝龍迎敵。自初九以至十八日﹐連捷三次。殺死﹑溺死﹑生擒者千計。而登山解散者﹐不知其幾。於是叛夥落魄而逃﹐竟下惠﹑潮。

正月十五日﹐芝龍復同官漁兵窮追之﹐直至■﹝土敢﹞下﹐又至鹽州港。剛值眾賊攻掠鄕堡。半在船﹐半登山。不虞芝龍突至﹐四面剿殺﹐眾皆潰亂。死散者又不知其幾。擒回賊船八十餘只﹑賊四百餘名﹐此從來未有之快事也。然窮凶未剪﹔將來局陣﹐正未可測。不肖每稟上臺云﹕目前無髆﹐惟是用芝龍以攻賊﹑借芝龍以修備﹐兩言便可包括海上之事。不知其有當於時務否也﹖不肖知臺臺桑梓念切﹐敢備述近事﹐以慰懸注。

﹟上熊撫臺

鄭芝龍鹽州之捷﹐職細偵彼中消息。彼時郭芝葵領諸賊正上岸攻打鄕堡。賊半在山﹑半在船。芝龍猝到﹐眾皆潰亂。一時殺死﹑溺死﹑逃散者﹐果不可計。芝葵駕小艇而走。此定是芝龍放脫﹐所以報前日不助戰之恩耳。然此意未可說破也。聞已班師﹐想不日到中左矣。此番劉五店人船俱不去。芝龍原不�欲去。去則耳目難揜﹑芝龍不便做事也。總之﹐若操若縱﹑有意無意﹐所以用芝龍者﹐臺臺自有微權耳。

﹟上熊撫臺

把總葉大經汛地舉動﹐眞者未必聞﹐聞者未必眞。以是不敢開列。惟廉其一﹑二之確然者﹐具揭以聞。此亦足以殺其身矣。陳晉璧先已收監。昨者徉從之﹐以誘大經歸。及歸仍縶之。周濱遠遁。差人多方緝獲﹐亦已成擒。更有大經養兄海仔﹐自爲名邑總時﹐相隨至今。其細微皆伊所熟知。三犯卽押解漳州。聽施知府拷訊﹐其情狀自當畢獻也。前院朱老師部覆破城一語﹐從何生出﹖地方士民﹐悲感並切。不日必有公呈。望臺臺賜一言昭雪之。庶不爲逃將所累。存公道於萬一耳。

﹟答朱明景老師

某蒙師臺特達之知﹐名屬吏而情骨肉也。三載卵翼﹐百身難報。所恨事與心違﹐終不能效尺寸﹐以紓師臺之憤﹐而遲東山之駕。蚤夜思維﹐通身婢汗。而況千古奇冤有如今日之事﹐某更何以宴然視息於人間哉﹖憶師臺將行之日﹐曾云「神姦輦載﹑多方設阱」﹔事至此驗矣。然地方賢達以至三尺孺子﹐無不知師臺之冤者。事久論定。昭雪在指日間耳。刻下正值直指按臨﹐同邑士民卽當號控。百姓之好義者﹐往省城具呈撫臺。亮後先同事﹐必無不白之情也。

﹟答熊撫臺

芝龍呶呶請餉﹐大費商量。蒙臺臺發銀二千兩﹐殊有歡欣鼓舞之意矣。本道請告。謂別有所聞。甚是不快。以職管見﹕想此時萬無去理也。陳盛宇﹑郭芝葵已先令七船歸順﹐其餘百船泊在浯嶼外聽令。近有谷商三十餘船﹐與賊船後先同行﹐並無擾害﹐則斂手馴服可知矣。兩接張都司手書。職復之云﹕船器一一還官﹐一毫苟且不得。本道旣給有免死票﹐卽當隨到隨給散﹐各歸田裏﹐不得畱一人於中左。此今日第一義。彼亦以職言爲然。意必無潦艸也。

﹟答葉慕同

爭渡一事﹐王參老公祖言之甚切。彊某結案者﹐至再﹑至三。某亦心知此事之久郁求伸﹐而未敢操刀而割也。窘於力也。玆蒙臺命﹕期於情法兩平。想亦無難了之局矣。

貴族之賢者﹐多好修自愛。如令叔拱北以微釁從事於鼠牙。業已調停﹐未嘗有偏枯也。若林獻釆一案﹐則某奉院道之命﹐其親筆單現在所重﹐搶夷銀以媚賊而自利。嚴催數次﹐躊躇兩月﹐而後執之﹔乃出於萬不得已。臺臺固素稱知某者。其非一陳相之所能使明矣。或有告者之過。望臺臺矜其愚﹐而始終噓植之。此亦仁人長者之用心﹐無俟某銜結也。敢因明問﹐潦略及此。

﹟答熊撫臺

職讀憲諭﹐止可言投降數語﹐眞可與日星並耀。職凜凜遵行﹐期於無負徳意爾已。細查降眾初集之日﹐尙未得盡散。職徧諭歇家﹐有容畱一人者﹐卽以窩論。以是居民相戒。彼亦無所容其身﹐悉行散去。有附近百十人﹐則皆有父兄妻子﹐不敢放肆者也。鄭芝龍近已入粵。叛賊勢孤遠竄。今未偵其蹤迹。若窮追必須北風。三月之內﹐恐未能結局。然能勇往承認﹐便須多方鼓舞之耳。昨按臺經臨。職轉托鄕紳諭芝龍來見。蓋以禮法消其野性﹐以晉接破其疑城。而職亦得出數語﹐從中規正﹐亦鼓舞之一端也。自玆以往﹐凡可以使之樂爲吾用者﹐職竊窺臺臺威惠並行之妙﹐以師其意﹐而竟其施﹐必無不盡之心矣。

●靖海紀略卷之三

鹽官曹履泰大來著

答蔡道尊

上熊撫臺

答王壯其郡守

答熊撫臺及各上臺

上熊撫臺

上熊撫臺

上熊撫臺

與趙副總

上蔡道尊

上蔡道尊

上熊撫臺

上熊撫臺

答徐道尊

上蔡道尊

上熊撫臺

上蔡道尊

上熊撫臺及各道尊

上蔡道尊

上熊撫臺

與趙署鎭

上徐道尊

上司李吳磊齋

上熊撫臺

答徐道尊

上熊撫臺

上熊撫臺

答熊撫臺

上徐海道

上熊撫臺

上蔡道尊

上熊撫臺

上熊撫臺

上熊撫臺

上熊撫臺

又上

上陸筠修司尊

上態撫臺

答徐道尊

上熊撫臺

上熊撫臺

﹟答蔡道尊

廿七日﹐叛賊兩路分船﹐追至劉五店﹐事勢窘極。芝龍卽沈舟登岸﹐帶兵三百餘名﹐星夜回中左守禦。廿八早可過渡也。餘船爲出浯洲﹐尙在活路。劉五店近水民房﹐昨已被燒數十間。內地未敢入。職督令十三保協力堵截矣。西邊一路﹐鄕勇如林﹐賊必不能爲害者。吳防館到縣﹐出臺臺諭帖。讀之﹐叛賊應自回頭。目前止此著數耳。芝龍弟兄一日尙存﹐一日尙須駕馭。卽使叛賊不日就吾籠絡﹐後著變通﹐正自有無窮作用在也。職管見如此﹐望祕之﹐弗使賊先窺吾意。

﹟上熊撫臺

廿七日芝龍舟泊髙崎澳﹐賊舟東西兩路堵截﹐賊認定芝龍之船﹐合眾攻圍﹐勢必難免。芝龍於是焚己之舟﹐卽登岸脫走。正在劉五店。賊向積恨此地之人﹐貼水小屋一帶﹐俱被焚矣。壯丁動械力抵﹐殺死數十人﹐負傷亦多﹐勢不能勝﹐而尙能守﹐以是內地不敢深入也。芝龍廿七晚帶兵三百餘名﹐往守中左。廿八早過渡。今與營兵協守城池﹐諒必無恙矣。芝虎駕船九隻﹐收入港內﹐賊耽耽石井﹐想亦未敢攻也。賊所恃止烏尾船。細查之﹐委是難攻。其船有外護四層。一破网﹐一生牛皮﹐一濕絮被﹐一周回懸掛水甕。銃不能入﹐火不能燒。且比芝龍船髙丈餘。自上擊下﹐更易爲力。此皆粵中資以利器﹐眞有無如之何者。若內地﹐職督領鄕兵各保﹐力爲扞禦﹐賊亦相戒不犯。臺臺不必懸念。

﹟答王壯其郡守﹝諱猷﹞

李魁奇似復有搖尾乞憐之意﹐或可入吾籠絡。舟師海戰﹐勢不能敵。數動則數敗。卽有援兵﹐只須於陸地禦其登岸。若郡城萬無足慮。惟職地恐不測。止有率領鄕兵﹑竭力自守而已。聞賊知本縣有備﹐相戒弗犯。然不可信﹑不足恃也。芝龍之守中左﹐是爲得策。戰勝未能﹐固守饒爲之。若不入中左而入他處﹐與逃將何異哉﹗粵師安可乞﹖漳﹑泉已不相爲﹔而欲求援於外省﹐此必無之事也。趙鎭空拳而來﹐職以爲不應哭而應笑者。撫臺已有兩稟聞之矣。俟得回諭﹐再拓智計。百凡﹐職自盡心料理也。

﹟答熊撫臺及各上臺

李魁奇一蠢人﹐所恃只一黃巽衝。今職已用計招回賊百餘名﹐各給一免死票﹐棄船散去矣。渡口小賊船﹐俱鐘斌之賊。聞鐘斌亦與奇不和。職更圖所以間之。此賊必不復往粵中。然此時南風甚利﹐北路防其流突﹐不可不急爲之計耳。中左之圍﹐一日不解﹐一日可慮。城中糧食告竭﹐不憂外攻﹐而憂內潰。陸兵救援﹐竟不見到。柰何﹗職內地有備﹐自信無虞﹐無煩懸念。

﹟上熊撫臺

李賊之叛撫﹐皆出於黃巽衝提掇。流毒閩廣﹐萬劍不足以誅其罪。但職誘之歸﹐而旋置之死﹐恐塞招來之路﹐以是姑寬其詞﹐以使不疑也。此賊虎狼之狀﹐見之可畏。職已稟本道﹕發府獄﹐弗縱之回。以同地賊藪﹐恐一有轉念﹐變不可測耳。聞魁奇失一巽衝﹐不覺垂首喪气﹐其驕不難戢矣。且與鐘斌﹑周三嫌隙日生﹐必有自相攻殺之漸。夫以賊攻賊﹐計莫善於此。前芝龍戰敗﹐而死者約千人﹐皆賊也。此亦足明天道不爽矣。攻陷之事﹐必無可慮。流突之虞﹐自應謹備。同地各澳﹐鄕兵如林﹐有登岸者輒殺之。庶足以紓臺臺南顧之憂耳。

﹟上熊撫臺

芝龍之人中左也﹐當事者咸欲使之他避﹐職力持之﹐謂捨芝龍無與守中左。若捨此而他避﹐卽日者逃將之故智矣。況芝龍之家在中左。自護其家﹐守必力也。賊擁百人攻城﹐芝龍發兩銃兩斃賊。魁賊自是不敢攻城矣。人謂賊能取芝龍﹐而姑捨之。非其實也。畏賊者﹐聞賊至﹐面如土泥。但知有招撫。不知賊亦解事﹐自信無再撫之理。萬一賊迷而不悟﹐謂計必出此﹐亦何必不出此。果肯交器械﹑還船隻﹐得數烏尾船﹐而芝龍便有起色矣。嗣是而以假腹心與賊﹐使賊不疑﹐以眞恩義與芝龍﹐使龍思奮﹐半年之內﹐便可芟除立盡。此職所蚤夜躊躇﹐恐無當於采擇﹐而未敢遽陳者也。若曰招撫易而題覆難﹐此又認爲眞局面﹐職不敢妄措一詞矣。伏惟臺臺裁奪。

﹟上熊撫臺

十一日鐘斌領烏尾船七隻﹑大小鳥船四十餘只﹐竟往東北。職已經稟報矣。聞十二日合■﹝舟宗﹞在石湖寨。十三日有三﹑四小鳥船直入泉城南門。乘其無備﹐燒毀兵船。猖獗之甚。其半尙泊中左。窺無兵船與角﹐以爲可以少少弱賊﹐坐困芝龍。𨿽目下城中糧食猶可暫支﹐久則難繼矣。賊之所畏﹐止一芝龍兄弟。困之於此﹐便可橫行於彼。此賊之狡計也。以職管見﹐必須粵中借用烏尾船一﹐入南澳﹐賊必聞風出外﹐可以解芝龍之困﹐而使之登船對壘。不知臺臺會有此舉否﹖不然﹐而南北肆志﹐何以禦之﹗

﹟與趙副總﹝名廷﹐廷善媚賊。與本縣最不相得。迫縣鑄銃驅賊。故以此應之﹞

賊把截潯尾渡﹐須以銃驅之﹔所論誠爲急著。昨雇匠工料理﹐必兩旬日始鑄得一銃。然則一日無銃﹐渡口一日不淸。不佞之罪狀﹐將與日俱積矣。旋而思之﹐紅夷出沒之地﹐每多覆舟﹐其中必有大銃。隨喚漁民善沒水者入覆舟內撈之。許以厚犒﹐數日間得二十四銃。大者三千餘斤﹑小者亦不下二千斤。乃知神物不容埋沒。一時並集。若或使之。非人力也。刻下制架演放。力能及二﹑三里外。以之攻賊﹐未有不糜爛者。昨接臺教。止以百名兵畱之渡口。不識此百名能守銃乎﹖倘仍爲盜資﹐又多一番罪案。恐於門下﹐亦未便也。惟髙明裁之。

﹟上蔡道尊

昨趙署鎭云﹕兵已弔回﹐止剩百名在此。揣其意﹐明謂﹕𨿽有銃無與守也。又一書云﹕將銃擡至髙浦西門﹐令把總試放﹐果能及遠﹐方運到渡口打賊。彼苦無伎倆﹐則止以不及遠爲辭矣。𨿽遠而曰近﹐誰與之辯哉﹗且此三千餘斤之物﹐豈一手一足之能運﹖越潯尾而至髙浦。此何意見也。職答之曰﹕銃刻下制架試過﹐驗其力能到遠。直當運至潯尾。然須被彼兵以運。職何能彊之﹗近日賊有大小船十餘只﹐在渡把截。非精兵三百名﹐不能守銃。倘運去而旋被劫﹐又增一罪案耳。賊意欲撫而懷疑不就﹔又且索芝龍之銀﹐是其本意。林應龍亦多鬼語﹐不可信任。至於團結固守﹐禦之於陸﹐乃暫時之計。若借粵東烏尾船﹐令芝虎領兵﹐從陸往迎﹐聲息一到﹐南澳賊便站腳不定矣。如果去借﹐制臺萬無不發之理。如有靳焉﹐彼賊之烏尾大船從何處得來哉﹗若我地失事﹐彼亦豈能宴然髙坐者﹖計不及此﹐而束手坐困﹐不知所終矣。伏候裁示。

﹟上蔡道尊﹝巽衝爲李魁奇謀叛﹐本縣百方誘縛解道。道竟釋之。復縛解軍院正法﹞

黃巽衝蒙臺臺寬恩﹐不謂其舉動之舛也。渠有侄已官﹐往拜李賊之妻爲母﹐往來偵探﹐不可堤防。且也載金入郡﹐請托營求﹔種種叵測﹐不啻伏莽之戎。職已收之獄中﹐刻下再當申請﹐以求正法。庶幾有以快通國之人心耳﹗

﹟上熊撫臺

職拘澳總許克俊﹐與之決議再三﹔止可得六百精兵。其不堪用者﹐不敢以人數應。船可分駕三十餘只﹐最大者亦止三百擔﹔無巨艦也。惟不甚巨﹐所以輕捷便利。千石之鳥船﹐不能當也。聞石井亦多漁船。克俊云﹕可以壯聲援。但不慣戰﹐見賊而愳耳。又云﹕福興之舟人﹐不知泉﹑漳之海勢。礁石何在﹖深淺何處﹖非用此地之慣海不可。是一說也。賊船在金門者﹐盡數收回中左近澳﹐零星散處﹐所以避火船耳。船有泊海澄之新安港口者多下蓬。或是修補破碎。接濟更當嚴也。以職臆度之﹐大師不宜輕出﹐必須從容定計。或使之俛首乞降﹐或使之聞聲解散。總之﹐重以馭輕。恃有臺臺威靈在。聞芝龍亦云﹕寧遲無速﹐意在必得烏尾船﹐以圖萬全﹔或亦非退托之飾說。其如粵中之不發何也﹗黃巽衝已收獄中。查其近日舉動﹐再當申解﹐以候裁奪。

﹟上熊撫臺

十七日賊叛俱駕出﹐泊大擔﹑烈嶼﹑烏沙等處。十八日各起帆﹐相傳欲北上迎敵兵船﹐大可慮也。劉五店船已立刻整備矣。鄭芝龍弟兄尙有船數隻﹐或令漁舟跟蹤協剿﹐庶聲勢不孤耳。

﹟答徐道尊

撫臺所發大兵﹐竟付之賊炬﹐不意其遽爾至此。日有慣海者與職言﹕逆知竹■﹝舟皮﹞之必敗。職力稟於撫臺﹕止其輕出。孰料叛賊竟乘風迎敵也。目前竟無策耶﹗聞烏尾船有來近南澳者。不知眞否﹖如眞﹐必當募慣海精兵二﹑三千﹐令芝龍弟兄登舟力圖之﹐或克濟耳。然非職所能爲也。

﹟上蔡道尊

粵東烏尾船竟不見到。剿撫兩無所據。將若之何﹗職亦不敢言力能自固。惟山陸鄕兵﹐切於自衛﹐庶幾少有所恃。倘萬分告急﹐則召募健兒。有劉五店與十八保東西﹐立應千人﹐一呼可集。稍可緩則緩之。不敢糜費錢糧﹐益增罪狀也。

﹟上熊撫臺

職每擒一賊﹐細問其情狀云﹕魁奇迫欲招安﹐恐是騙。所以芝龍一有省城之行﹐賊益有不測之慮也。今芝龍回﹐賊疑或可稍釋。總之﹐賊心甚狡﹐口言歸順﹐而船泊海澄之烏嶼﹑海滄與同安烈嶼﹑馬鑾地方。日夜澆洗﹐修整篷帆﹔曾無息肩之意。職詰之賊云﹕招安之後﹐便要往潮糴榖﹑呂宋通販﹔如芝龍故事。以是急於修船。及問被擄逃回者曰﹕李賊整船﹐候南風北上。其意似未肯忘館頭諸澳地也。由此推之﹐順逆之形﹐旬日之內可定﹔而省城近地之防禦﹐不可不嚴矣。

﹟上蔡道尊

趙署鎭以招撫二字與賊講約久矣﹐而賊亦以招撫應之。總非賊眞心也。且賊至今日而驕極矣。中左近地前後左右﹐到處擄人﹑到處搜掠﹐曾無虛刻。招撫而若是乎﹖大將軍髙坐城樓﹐目擊賊輩縱橫﹐差官撫慰﹐被賊亂打﹐奔竄無地。猶戒勿放銃﹐不許各兵出城擒殺。必若是﹐而後可招撫乎﹖恐招撫之益難也。賊恨鄕兵﹐並恨職之甚。志在報復。所望臺臺多方卵翼﹐使免於隕越﹐拜賜不獨職也。

﹟上熊撫臺及各道尊

賊船分泊海滄﹐日夜修整。賊徒上山﹐徧入小鄕村劫掠。阪尾鄕兵憤之﹐於十七夜統精銳千人﹐星夜踰山四十里﹐直入海滄﹐意圖焚船擒賊﹔不謂漳民漏報﹐推船浮水矣。天明賊眾接戰﹐被鄕兵殺死小賊九名﹐賊首薩史馬﹑許三老二名﹔石虎打傷﹐負之而去﹔不可以數計。鄕兵被傷二名﹐並無所損。此亦快舉也。但恨姦人漏泄﹐不得火其船耳。李賊忿甚。十八﹑十九議分四路攻阪尾﹐而四方鄕兵數千﹐雲集各處﹐埋伏救援﹐賊不敢逞。然將來未可知也。賊志狡而且驕。我以撫愚賊﹐賊亦以撫愚我﹐解紛正未有日﹐守禦倍當嚴矣。

﹟上蔡道尊

李賊欲撫﹐而小賊以空腹未肯就撫﹐徧鄕搜掠﹐無所不至。而報仇者﹐日刃數人﹐日捱一日。趙副總竟不知作何結局也﹗小民亦知上臺有招撫之議。卽力足以抗之者﹐而斂手未敢。眾心蓋急於求安耳。職正恐求安而愈不得安﹐徨愳未知所措。臺臺何以教之﹗

﹟上熊撫臺

李魁奇於初五日弔回各哨船﹐只許入■﹝舟宗﹞﹐不許出■﹝舟宗﹞。有賊在路上截剝貨物者絪之去。一賊不受絪卽梟之。如此舉動﹐似可入吾籠絡也。數日內﹐自賊舟回者﹐陸續投到。職隨到隨發領。卽與安插。想賊輩聞之﹐必無疑畏矣。但聞魁奇祈請太奢﹐未知臺臺何以裁之耳﹗

﹟與趙署鎭

昨承諭不佞﹐多方爲被擄者地﹐歸途無恙矣。數日內屢接撫臺札云﹕已將一點血誠﹐以待撫眾﹐萬無他疑者。至於不佞之待李魁奇﹐猶之待鄭芝龍也。彼願爲門庭以內人﹐而不佞偏欲拒之門外。如此顚倒﹐至愚者不爲矣。但魁奇眞須毅然果決﹐解散約束﹐井井有條﹐放出丈夫手段﹐辟開前程大路﹐方不負此舉耳。

﹟上徐道尊

鐘斌船四十隻﹐另泊鼓浪嶼﹐被擄者不肯放﹐情形叵測﹐大是可慮。然兩賊正不欲其合。此中最有機竅耳。若李船上被擄者﹐放回將盡。前月望後﹐職到劉五店驗放﹐以防惡少之剝掠。且些須給以盤費﹐眾皆聞風脫走。三日而散千餘人。職多方湊合﹐爲主撫者效一臂﹐將來另有活局也。

﹟上司李吳磊齋﹝諱麟徵﹐初到任﹐己巳之春﹞

中左隸於同安﹐去縣城僅五十餘里﹐職之頻年受累﹐止此一塊土耳。寇之至也﹐以此爲戰場﹔寇之撫也﹐以此爲窟穴。寇至有劫掠之苦﹐寇撫有調馭之苦。而寇撫之苦﹐不減於寇至。

丙寅年﹐自楊六初撫﹐職竟得罪於主撫者﹔幾以此被參。撫賊得志而愈驕﹐職力單而益窘﹐苦可知也。

戊辰年﹐鄭寇與李寇同撫﹐聚眾三萬餘人。議撫之後﹐越半年而蟻聚不散者﹐尙以萬計﹐仍肆行劫掠﹐與同民爲難。護持鄭寇者﹐奉之若驕子。職曰﹕不然。不抑之﹐則蠆不斂﹑撫不就﹐日督率同之子弟以撲殺之﹔約三百餘賊﹐俱有申詳案證。是時鄭﹑李兩賊﹐聲聲報怨﹐而卒不敢動。噫﹗使李賊此時叛﹐而職尙復有性命耶﹗夫以空拳而搏饑虎﹐走險履危﹐徼幸於萬一﹐苦可知也。此皆正月以至七月間事。至十月初旬﹐而李賊叛去矣。無一將﹑一兵之可恃﹐止有鼓舞鄭寇﹐令彼自相熬煎。兩月之內﹐殺巨首眞賊以千計。借賊以剿賊﹐亦是天道之巧﹔乃鄭寇足髙气揚﹐藐視李賊﹐入廣窮追﹐以召今日之禍。至今日而云撫﹐與前番更難。前者鄭寇目中無人﹐明知無將兵之足畏﹐而猶然訛言鼓煽﹐反覆不定也。今日李寇大讎在側﹐如坐鍼氈。職欲聯屬之使之信﹐欲駕禦之使之服﹐卽令武侯復出﹐恐亦不能。洵是千苦﹑萬苦﹐苦不了也。臺臺亦聞之而心惻乎﹗所望指之﹑教之﹐出迷途而登覺岸﹐拜賜匪淺鮮矣。

﹟上熊撫臺

寇夥逃出有十分之四﹐今所有船隻﹐大小不過一百六十餘只耳。王通判廿四日過中左﹐料理交還船隻器具﹐恐堪用者﹐未必交還也。有出而解兩寇之紛者﹐廿二日至同安﹐令王前驅﹐齎軍令狀著魁奇發誓畫字﹐此亦兒戲事。百方修備﹐惟臺臺主持。

﹟答徐道尊

李寇但有貧淫﹐別無主張﹐殊不愜鐘斌之意。船■﹝舟宗﹞分泊﹐其中必有變故。職細細打算﹐動手不得﹑出口不得﹐須密密使斌先叛魁奇﹐而又須使魁奇全不疑我﹐方能動而有獲﹔此非可以旦夕計也。臺臺別有著數﹐惟望時時密示。

﹟上熊撫臺

許一龍系心素子﹐乃漳州府學生員﹔巨姦惡種﹐造謀叵測﹐勾引李魁奇契子葉我珍﹐聚集散歸夥眾﹐置造器械﹐非一日矣。頃於十五日設酒在家﹐款待我珍等百餘人﹐先將家屬搬下我珍之船﹐一龍領賊數百﹐從陸至沈宅地方﹐攻打石兜土堡﹐有八十餘賊隨龍踰堡直入矣。眾賊環集在山﹐聽一龍放銃爲號。幸天敗其惡﹐連放十餘銃不響。山賊不下﹐鄕兵環堡擒拿。殺四賊而生擒二賊。一龍帶親兵衝圍而出﹐隨下船脫走。職卽發一票﹐姑云﹕一龍被賊擄去。原無玷於身名。速著族長帶領通族人追之。招伊登岸。又走一諭帖與李魁奇拘住﹐勿令逸走。廿日已拿到矣。職卽當申解本道也。

﹟上熊撫臺

李﹑鐘兩賊自相疑忌﹐其機可乘也。但鐘黠而李蠢﹐使李圖之﹐不如鐘圖之。使鐘獨圖之﹐不如芝龍合圖之。蓋獨則勢單﹐勝負尙半。合則勢盛﹐有勝而無敗。李賊一鼓可擒也。李光是鐘斌腹心。光向應坐死﹐職姑緩之﹐正畱其身以爲今日用。已差諭鐘斌﹐刻下必有消息。芝龍弟兄船盡爲煨燼﹐無用武之具。職早已豫備漁船五十餘只﹐藏之他所﹐賊所不能蹤迹者﹐臨期卽調發漁兵千人駕之﹐以助芝龍也。

﹟答熊撫臺

李賊入我籠絡﹐而其疑定是難釋。以糧之給否﹐爲撫之眞假。賊眾紛紛叫號﹔若不給﹐或卽有變。修備未完﹐何以制之﹖職想此賊到底不能羈縻﹐不若先以少少糧爲餌﹐容船器完備﹐再作區處﹔而聯屬芝龍﹐是穩著也。

﹟上徐海道

鐘斌於十一月廿七日駕大鳥船十八隻﹐叛李魁奇而去矣。斌船泊本縣之金門地方﹐徘徊觀望﹐似有意投芝龍而未果者。職已差諭芝龍急收之。聞其有所需於芝龍﹐乃米糧器械也。職以爲姑與以聯其心﹐圓轉以觀其變﹐期於事之必濟﹐方不虛從前著數耳。職揆情度理﹐鐘斌未必爲我用。但叛李則李必圖之。兩賊勢同騎虎。我用芝龍以佐斌驅除大難。所謂因勢利導﹐不煩鞭策﹐可安坐而指揮之也。職邊見如此﹐幸有以教之。

﹟上熊撫臺

鐘斌已叛李魁奇矣。職已密令鄭芝龍收之。本縣漁船及壯丁一一豫整﹐以待臘月望後便可舉事。但斌最黠﹐終必不爲吾用。將來下手審局﹐又別有一番作用。臺臺其豫籌之﹐職自當竭蹶奉命也。

﹟上蔡道尊﹝此己巳十二月廿八日事﹞

本縣漁船密藏晉江諸澳者五十餘只。修整完備﹐枕戈以待。至廿八日早﹐令鄭芝龍兄弟統領各船﹐並糾合鐘斌船爲犄角。幸遇順風﹐不移時而至。中左李魁奇率眾賊力斗﹐敗而脫逃。出外遇銃擊﹐復轉入海澄港。追急下小艇﹐欲上岸﹐卽被生擒矣。職先督鄕兵各處埋伏﹐防其陸逃。廿八晚果有大賊首僞後衝把總曾瓊者﹐聞風逸走﹐帶領五十餘賊﹐各挾利器渡至石崎登岸﹐被鄕兵絪上﹐業已收獄。旬日之內﹐魁奇請餉三﹑四次甚急。職多方騙誘﹐延捱不發。今省得千金﹐亦可爲船器之資也。

﹟上熊撫臺

廿八日五更﹐鄭芝龍統領漁兵﹐糾合鐘斌﹐揚帆直抑中左。幸天助以風﹐百餘里之程﹐不移時而至﹐亦快事也。魁賊揮眾出戰﹐船尙百餘只﹐賊不下三千﹐而一時气奪者﹐正所謂出其不意﹑手腳忙亂耳。鐘斌實爲先絳。魁賊實擒於其手。蓋用其所仇。其手倍辣﹐而用力更奮也。魁夥僞把總率陸逃。職先埋兵以待﹐一鼓而獲﹐無一得脫﹐另當解報。中左腥穢﹐一彈指間﹐盡行掃除。此亦近年不經見之事。非仗臺臺方略﹐曷克臻此﹖𨿽然﹐未足恃也。鐘斌積賊多智﹐使其轉一念曰﹕今日之事﹐我可以藉手於斌﹐又何不可藉手於芝龍乎﹖前事後事﹐覆轍不遠﹐驚餌之逝﹐殆不可測矣。惟臺臺再籌之。

﹟上熊撫臺

鐘斌復領船南下矣。據稱追擒叛黨。恐猶是假說之詞。此賊狡詐百端﹐終不肯爲我用也。李賊嗩頭﹐時有擒獲。職擇其惡之最者而處之。不如是﹐無以泄地方之恨耳。芝龍在中左馭眾甚嚴﹐人心暫與之相安。乘此而修備﹐爲長久之計﹐所仗臺臺神算匪淺也。

﹟上熊撫臺

鐘斌船盡出泊大■﹝察﹐豆代示﹞﹑圍頭等處矣。榖船漁船﹐徧被擄掠。芝龍福河載下大桅﹐以被奪去﹔芝虎領兵取討﹐勢必攻殺。劉五店船俱往粵中捕魚﹐已差人促之歸﹐數月間亦必回澳。職自當相機調度也。狡賊意在乘風北上﹐耽耽新造船隻﹐宜百計防之。

﹟上熊撫臺

葉郁犯柘林甚惡﹐彼曾無投順之狀。職卽欲開諭之而無從也。前月廿七日已聞鄭芝龍密差人偵之﹐未知其作何舉動耳。廿五﹑廿七兩日間﹐鐘斌船盡去﹐托言徵剿葉郁﹐收功回澳﹐方食糧散黨。職細察其動靜﹐到底只是疑愳。其罪業深重﹐無可消受也。本道所發銀八百兩﹐職竟齎發吳遊擊﹐尙未入斌手﹐卽斌亦不願領。其意之叵測可知。謹備之而已﹝案葉郁乃李魁奇契子﹞。

﹟又上

鐘斌追擒葉郁﹐已往銅山之下﹐聞已擒其小哨一﹑二。郁則遠遁海洋。鄭芝龍委陳盛宇往招﹐未有實息。總之﹐斌卽不追﹐郁亦自必出。蓋狼腹未飽﹐未可就撫。洋船近日漸回﹐耽耽逐之﹐而特借郁以爲題耳。所恃臺臺威足以懾﹑惠足以聯﹐目下不至於鴟張﹐而終必不爲吾用也。

﹟上陸筠修司尊﹝諱之祺﹞

許心素爲鄭弁所殺﹐向傳以爲眞也。職蒙臺臺委查﹐卽訊之鄭弁﹐語多兩岐﹐則殺似未眞。本府行票著伊家屬跟要。而素之次男一龍﹐斃於獄矣。長男樂天﹐還竄久矣。若著伊房族挨緝﹐則蹤迹杳然﹐正犯未必獲﹐而無辜受累者多﹔只爲差役生涯耳。以是職躊躇未決。刻下已取許姓通族與其裏鄰公結申府﹐或可據此結局﹔而又恐突有未死之心素出而爲難於海上﹐眞有難之又難者。其可否﹐惟臺臺裁之。

﹟上態撫臺

鐘斌船■﹝舟宗﹞仍分泊金門﹑烏沙﹑白坑等處﹐小哨十餘只﹐往來中左﹐擄掠洋客﹐屢屢見告﹐今尙分布外洋﹐以伺商船﹔乃賊心之貪得無厭﹐而曰防夷﹑防葉郁﹐皆托詞也。此賊疑與狡並尙﹐斂手未動者﹐全恃臺臺孚威可格豚魚耳。萬一終不受吾戎索﹐則人日眾﹑勢日彊﹐將何以圖之﹖職低徊再四﹐催臺臺裁示。

﹟答徐道尊

近聞鐘斌劫掠洋船﹐人言其洋船盡﹐而後招安。職正恐船盡而未必安也。鐘﹑鄭左右﹐彼此俱有腹心理伏。一言一動﹐無不具悉。以是謀事甚難。有心漢子﹐昨朱明景撫院不惜千金招之。至於舌敝筆禿﹐必不可得。大抵奇傑之士﹐千古亦難其人耳。且賊之所收者﹐非積年熟識之老賊﹐則桃販無賴之下流﹐卽有奇士插入﹐殆不易也。惟臺臺再訪之。

﹟上熊撫臺

鐘斌腳跟不穩﹐意圖逃出﹐胸中全是危疑﹐必有以其出爾反爾之語告之者。若一聽其逸出﹐將來招集亡命﹑劫奪商船﹐與海上爲難﹐我永無安枕之日矣。職已示諭之﹐聊以酬功爲餌﹐庶有以縶其手足耳。然此乃羈縻之法﹐而實實取之﹐必以威武。蓋取李魁奇之局﹐可以一試﹐而不可再陳也。聞斌之疑芝龍﹐甚欲與龍南北分界立功。此非斌眞意﹐只因龍所處逼近﹔近則謀之易﹐遠則角取難耳。職以爲臺臺正當因其疑而用之﹐弔取芝龍到省城﹐備船繕器﹐消彼疑衷﹐修我實事﹐數月之內﹐相機而動﹐安知斌不復爲魁奇哉﹗惟臺臺詳酌之。

﹟上熊撫臺﹝時以入覲行﹐乃庚午之九月﹞

職五年苦海﹐備嘗惡趣﹔所不卽殞越者﹐恃有臺臺逾格鼎噓耳。諸賊渠魁已殲﹐脇從俱散﹐惟是鐘斌一夥尙畱﹐遊釜余魂﹐迄今閱八月矣。職百計羈縻﹐以縶其叛足﹐而戢其毒焰者﹐端爲船器未備耳。頃入會城﹐諸武弁來謁云﹕船杠尙有一﹑二未完者﹐再假旬餘﹐便可理帆南剿。而臺臺刻期太迫﹐彊之出兵﹐或亦未便。蓋策貴萬全。速之旬日﹐與遲之旬日﹐所爭不遠。而堅瑕乃勝負所關。此一出也﹐安得不再一審顧哉﹗又聞一有力者爲斌作說﹐以毋動爲大。職謂此局終無苟安之法﹐不毅然獨斷﹐而滅此朝食﹐則廟堂之議﹐恐不可側。臺臺亦未能弛於負擔也。職行矣﹐似可弗復言﹐而猶不敢以事外置之﹐所以報知遇之萬一﹔且不欲舉職向來一片苦心﹐付之一擲耳。惟臺臺畱意焉﹝鐘斌後果被我兵窮追。於十二月間沈海身死。從前大寇﹐至此掃蕩﹞。

●靖海紀略卷之四

鹽官曹履泰大來著

團練鄕兵初示

團練鄕兵條約

給鄕兵糧糗議

編造漁舟壯丁示

申報漁丁文冊

團練漁兵款目

會集協剿

查由漁兵功次

行賞有功

請賑申文

勸諭捐賑

設法賑濟

﹟團練鄕兵初示

同安縣爲團練鄕兵以資守禦事﹐照得海寇猖狂﹐人心惶惑﹐皆緣盛平日久﹐爾民素不知兵﹐故一見三五持刃﹐卽望風奔走﹐至身家離散﹐甚爲可憂。但此等醜類﹐勢𨿽猖狂﹐不過以海爲彊﹐登山總無長技。爾等驚逃﹐則勒索勢無不至。守禦則必然遁去。爾民但能各自奮勇﹐拒賊何難﹗爲此示諭通縣鄕村及沿海居民﹐卽便照依保甲﹐每戶各備堅利器械一件﹐仍各就保內推擇智勇武藝一人﹐統率團練。殷富之家﹐量給鄕兵糧食﹐以示鼓舞。倘海賊登岸﹐卽便協力擊殺。此皆爾民自衛身家至計。果能擊殺眞賊及生擒賊夥﹐本縣定照依院道明文﹐申請給賞﹐有功首人﹐另詳請給冠帶﹐決不沒爾等功勞也。特示。

﹟團練鄕兵條約

泉州府同安縣爲保固地方事﹐照得叛寇流突﹐沿海地方最宜戒嚴。本縣遵奉上司號令﹐團會鄕兵扞禦﹐業已一呼立應。據各鄕都會保團練殺賊頗有成效。但人心渙散﹐非有紀律約束﹐野戰未免參差。本縣今將訓練鄕兵條約開示﹐各鄕都任事人等﹐遵照施行﹐俱毋違錯不便。須至示者。

計開

一﹑選壯丁。合保選丁壯幾百名﹐每日若干名輪流更番守禦。每名每日給銀三分飯食。其哨隊長另行加給。倘遇賊登岸﹐一齊擒捉。其未登岸之時﹐先鳴鑼聞保﹐以便家甲接應。立大旗一面﹐寫某保選鋒。於百名中作四隊。每隊給一小旗﹑鑼一面﹑螺一个。

一﹑編家甲。將所選壯丁外﹐每十人爲一甲﹐立一甲長﹐每保分作若干甲﹐統於保長副﹔遇鳴鑼之時﹐保長副催甲長﹐甲長催家甲﹐卽齊集接應。

一﹑別旗幟。每保設大旗一面﹑每甲小旗一枝﹐旗依五方色號。大旗書某保團練鄕兵﹐另一小旗書第幾甲﹐臨時各依色號無雜。

一﹑精器械。每壯丁各要利器一長一短﹐諸甲中各要利器時樹門首﹐每壯丁給竹甲笠一个﹐十人給牌一面﹐千人給銃一个。

一﹑貯糧食。就保內上中下分派﹐一人收銀﹐一人給發。

一﹑謹了望。每家甲於選壯丁外﹐各保內日輪二人﹐到某處了望。倘有何事故﹐卽時到鄕約所﹐擊鼓聞知﹐仍赴本保集眾。凡保中有公事﹐則到鄕約所﹐鳴金鼓三通﹐螺單吹。倘是警報﹐則鳴金﹐雙螺齊吹。

一﹑修柵隘。各保各巷﹐俱宜修整柵隘。其柵隘去處﹐則合眾修整。每日輪一人﹐到總隘盤驗往來﹐以杜姦細。其入隘之人﹐各要石二塊。

一﹑造金鼓。每保各設金一面﹑鼓一面﹑螺一个。倘有事故﹐金螺齊鳴。一保聞知﹐則眾保俱鳴。

一﹑定賞罰。遇賊登岸時﹐奮勇擒捉者﹐官賞外﹐另一級賞銀貳兩。有退縮不前者﹐依法行事。其保內遇有事故﹐到約所鳴鼓三通﹐每甲不到者﹐卽時公眾定罰﹐仍解縣擬罪。

一﹑嚴約束。爾輩修隘設兵﹐總以身家爲慮﹐所選壯丁及諸甲﹐除賊登岸﹑須奮勇擒捉﹐余不得乘機生事。違者究罪。左選鋒長某人副某人第一隊隊長某人鄕兵某人﹝餘各隊仿此﹞巡視某人右選鋒長某人副某人第一隊隊長某人鄕兵某人某保保長某人﹝旗紅色﹞一甲甲長某人二甲甲長某人﹝餘仿此﹞選鋒民壯糧食﹐依本保內家資稍裕者﹐從公酌議上中下派助。上助一兩或八錢。中助五錢或四錢。下助三錢或二錢。設一簿﹐擇謹實之人﹐一人收貯﹐一人給散。每保助銀﹐俱系保長交入﹐當眾登薄﹐以便稽核。其給散之銀﹐亦卽當眾登簿﹐以便查帳。如有未給﹐當再商畫。事平之日﹐將公簿結算。如有餘貯﹐看一兩用幾錢﹑一錢用幾分﹐扣算分還。其有仰體上司徳意﹐念切梓裏﹐破格助銀者﹐隨其自定。凡諸同事之人﹐宜相勉飭﹐以共成勝事。

﹟給鄕兵糧糗議

泉州府同安縣爲固守便民事﹐照得海氛告警﹐防備宜周。本縣躬親督率團練鄕兵﹐正如父兄之於子弟﹐腹心之於手足﹐一體痛癢相關者也。思我百姓﹐均隸玆土。富者固有身家﹐貧者豈盡萍浮﹗若以貧丁而專取給於富家之糧糗﹐人眾則難給﹐日久則難支﹐欲圖安而增擾﹐於古昔寓兵於農之意﹐大謬不然。今折而衷之﹕凡遇本縣操演之日﹐聽各社殷丁量給貧丁口糧銀二分﹐萬一有警﹐執械禦賊﹐悉照前示﹐每人日給銀三分﹐亦須一社之內﹐通融協力。至於平日﹐或挑販﹐或開鋪﹐或附近耕農﹐聽其各自營生﹐不得以團練束縛其手足﹐使有以藉口﹐而爲殷丁之累﹐庶幾永成勝事﹐地方之福也。爾各社長殷戶﹐毋得警訝﹐以致規避取究。此示。

﹟編造漁舟壯丁示

泉州府同安縣爲軍務事﹐奉軍門熊鈞諭﹕仰縣召募漁民壯丁﹐以備協剿﹐隨票著各該澳甲﹐同澳長副查造花名人數候用﹐去後﹐間有積包澳甲﹐不體上意﹐憚於催督﹐藉口漁民辦納課餉爲辭。庸知報壯丁﹐所以防賊。爾各自衛﹐非是爲兵。但有事﹐本縣出銀催募。無事﹐聽汝輩采捕。與課米無妨。合行示諭。爲此示仰該澳澳長甲及漁民人等知悉。速照原票報漁民壯丁人數。照劉五店澳編造隊伍冊報名。澳長甲各正身速赴縣投遞。面諭方略。俱毋違誤不便。特示。

﹟申報漁丁文冊

泉州府同安縣爲軍務事﹐奉欽差提督軍務兼巡撫福建地方都察院右僉都禦史熊鈞諭﹕仰縣召募漁民壯丁﹐以備協剿﹐等因。依奉隨該縣召募過本縣劉五店石潯等澳慣海漁民壯丁﹐計壹千玖拾柒名。聽各澳民序編哨隊甲伍﹐匯造花名文冊﹐印鈐見在。合就申報。爲此卑縣備繇開列具申。伏乞照驗施行。須至申者。

﹟團練漁兵款目

一﹑糧餉。遇有警報﹐本縣飛檄到澳。澳長卽時點集出水。以是日爲始﹐每人日給銀三分。如五日以內獲有賊船首級者﹐除功賞另行外﹐口糧每人日加二分﹐錢糧俱本鄕自處給發。

一﹑器械。有自備者﹐有官給者﹐及火藥等項﹐澳長各先料理。毋至臨時方請﹐致誤事機。

一﹑功次。凡凶賊執械拒敵者﹐俱聽澳民登時斬首﹐赴縣報功。寨遊將領敢邀搶及買求者﹐稟明申究。如眞正被擄﹐不持兵仗逃水自匿﹐或偃伏船艙者﹐不許妄殺。此又是各人自存心地﹐毋造冥業﹐何俟餘言。

一﹑鹵獲。凡牽獲賊船﹐惟神飛﹑百子諸大火器﹐報官存用。其餘刀槍及一切所有之物﹐俱聽有功員役﹐自行分取﹐以爲剿賊之資。

一﹑船隻。凡以擊賊致有損壞者﹐卽官爲估計給價賠修﹔所獲賊船﹐各存該澳﹔一面整理給澳長收管﹐以便急需。

一﹑應援。凡澳口鄰近﹐倘有賊船分■﹝舟宗﹞突入者﹐左右澳長﹐俱須督率澳兵﹐前後邀擊﹐毋得坐視。

一﹑重督率

泉州府同安縣爲條陳便宜事﹐據劉五店澳澳總髙大藩呈稱﹕藩守分澳長﹐近見狂賊縱橫﹐不敢退縮。據前本澳會■﹝舟宗﹞﹐以林芳船爲中軍﹐許克俊船爲副軍﹐髙方嶽船爲總督﹐劉亦富﹑髙奇顯﹑童志敬等船十五隻爲衝鋒。一隻管船四隻。入俱入﹑出俱出。遇賊協剿﹑遇靜采捕﹐永爲定規。今有警報。三社首旣授以權﹐而衝鋒亦當委之以柄。倘間有撓惑眾志不從命者﹐許捆解究治。則人人聽命﹐而坐作進退有法。何患攻賊不破。等情到縣。據此﹐案照先爲軍務事行。著澳總髙大藩將本澳漁船編成哨隊﹐並壯丁姓名﹐已經造冊申報軍門及興泉﹑巡海二道外﹐隨奉軍令﹐著該澳民出海協剿叛賊。去後﹐今據前情﹐合就票仰衝鋒船長劉亦富﹐卽便管督該澳漁船四隻﹐入俱入﹑出俱出﹐遇賊協剿﹑遇靜采捕。永爲定規。敢有抗違惑眾不聽督率者﹐許捆解本縣﹐定以軍法處治﹐決不輕貸﹐須至票者。

一﹑定哨總

泉州府同安縣爲軍務事﹐蒙興泉道左﹑布政使蔡憲牌。奉軍門憲令﹐聯絡各澳漁舟﹐協力應援﹐已經行縣編造到道。今該縣各澳﹐未有哨總統領﹐各汛地未有酌分定派。備牌仰縣﹐卽將所屬各澳漁船﹐應何哨總統領﹐後開要害汛地﹐應以何澳漁船應援﹐速確具繇報覆查督行寨遊遵照。其劉五店一澳﹐義勇爲最﹐相應另議協援中左要地或往來並援各處﹐並議具報。等因。蒙此﹐行據澳總髙大藩等僉舉許克俊足當哨總之任等情到縣。據此﹐除一面呈報本道外﹐合就帖仰劉五店漁民哨總許克俊﹐卽督該澳漁兵船隻合■﹝舟宗﹞出海﹐協同官兵剿捕劇賊﹐不論中左﹑金門﹑料羅﹑澳頭等處汛地﹐如遇寇警﹐俱要首尾相救﹐期於制敵。有功之日﹐另行破格獎賞﹐決不負爾功勞。敢有抗違不遵者﹐自有軍法在。勉之﹗愼之﹗須至帖者。

一﹑議應援

泉州府同安縣爲軍務事﹐蒙欽差整飭分巡興泉道兼管兵備福建布政使司左﹑布政使蔡憲牌。奉軍門憲令﹕聯絡各澳漁舟﹐協力應援﹐已經行據該縣編造到道。查各澳未有哨總統領﹐至於各汛地應援﹐未有酌分定派﹐備牌仰縣將所屬各澳漁船﹐應以何哨總統領﹔澳頭﹑烏沙﹑金門﹑料羅﹑烈嶼﹑中左等要害汛地﹐應以何澳漁船應援。其劉五店一澳﹐義勇爲最﹐相應另議協援中左要地或往來並援各處﹐一並議妥具報。等因。蒙此﹐隨該本縣知縣曹﹐看得賊情叵測﹐所犯之處﹐未可一定。該縣原編各澳漁船議欲以本船自防本澳﹐一有突犯﹐人自爲守。如上年寇至﹐往往分犯各澳﹐則本澳人船﹐豈肯棄自己﹑而救他人﹖又況大小參差﹑堅脆不一﹐督令遠出徵剿﹐又未便也。其所最稱壯勇人船可以調遣者﹐則惟劉五店一澳。已經卑縣設立總哨許克俊﹐權宜給帖﹐督令跟■﹝舟宗﹞出剿。如各處有警﹐並令應援矣。此外﹐另編各澳壯丁﹐原以備緩急徵剿之用﹐奉文之日﹐亦卽著令各澳哨總﹐整備船器﹐統領壯丁﹐出與劉五店會■﹝舟宗﹞協援。各汛地如憲議分派定援。再查澳頭﹑烈嶼﹑烏沙﹑金門﹑料羅各澳汛地﹐俱一帶相連﹐首尾原得相顧﹐有警督令各船兵遊移協援。其於軍法﹐似尢圓轉也。緣蒙仰令議報事理﹐合就申詳。

﹟會集協剿

泉州府同安縣爲軍務事﹐蒙興泉﹑巡海二道憲牌﹐奉軍門令牌到道。仰縣卽督鄕漁民與官兵協剿叛賊﹐有功破格行賞。今照叛賊聯■﹝舟宗﹞內犯﹐合就示仰該澳澳長﹕著各哨長卽督冊報漁民壯丁齊集赴劉五店澳﹐聽興泉道紮授。哨總許克俊約束同該澳漁船民兵﹐合■﹝舟宗﹞於中左﹑金門﹑料羅﹑烈嶼﹑澳頭﹑烏沙等處﹐協同官兵剿捕﹐有功破格行賞。敢有抗違不遵者﹐卽將本人捆解送縣﹐治以軍法不貸。各毋違錯。須至示者。

﹟查由漁兵功次

泉州府同安縣爲僞師深入巨寇重圍﹐敗遁克捷事﹐崇禎元年十二月二十五日﹐蒙本府信牌﹐蒙興泉道左﹑布政使蔡憲牌﹐奉軍門熊令牌﹐據守備鄭芝龍報稱﹕親督二十三船﹐並同安縣曹﹐親行調發劉五店義兵漁船﹐擒獲賊犯三十名口﹐小船七隻﹐等因到縣。看得鄭芝龍與劉五店漁民﹐能以寡敵眾﹐挫賊衝鋒﹐以寒其膽﹐功殊足錄。仰道將鄭芝龍及所統各總紀錄示勸。劉五店漁民有功者﹐查賞鼓舞。仍行芝龍督兵乘勝長驅﹐務要蕩平海氛﹐以膺題敍。其劉五店倡首漁民有功﹐亦一體敍賞擢用。全得同安縣親督鼓舞。就中恩威操縱﹐苦心協助﹐其勞尢不可泯﹐一並查核報院﹐以憑特敍。等因。依奉﹐備牌仰府轉行路將防館查實有功漁民員役﹐分別敍功紀錄等因。蒙此﹐除鄭芝龍官兵另行路將防館查敍外﹐備牌仰縣卽將劉五店義兵漁船與鄭芝龍南徵有功人民﹐分別功次姓名﹐備造文冊一樣三本﹐繳府轉繳﹔仍行該澳漁民用心協剿﹐蕩平海氛﹐以勵後效等因。蒙此﹐案查本年十月初間﹐劇賊李魁奇叛撫﹐奪船流突各澳﹐卑縣卽先行督飭沿海鄕兵﹐堵截擒殺。去後﹐旋奉本都院鈞諭﹕仰縣召募慣海漁民壯丁﹐以備協剿。卑縣隨召募過劉五店一澳漁兵四百九十二名﹐堪用漁船二十三隻﹐石潯等澳漁兵共六百單五名﹐計一千九十七名﹐匯造姓名文冊通報外﹐續爲軍務事﹐蒙本府信牌及奉興泉﹑巡海二道憲牌﹐奉本院令牌到道行府帖縣。聯絡漁船民兵﹐與官兵互相應援﹐並力攻剿等因。又蒙巡海道憲票﹐頃見澳民忠壯可嘉﹐該縣相機發縱﹐恩信素孚﹐上下一心。緩急足賴﹐本道深爲色喜﹐便宜與申明約束﹐一切糧餉﹑器械﹑船隻﹑鹵獲﹑功次各條款﹐傳示各澳長曉諭明悉﹐勉建功績﹐以膺官賞等因。又蒙興泉道蔡憲牌﹕照得叛賊聯■﹝舟宗﹞北犯﹐合備牌仰縣卽調發劉五店澳總髙大藩招集各漁船民兵﹐整肅隊伍﹐遇賊賈勇﹐剿捕有功﹐照格行賞。獲有賊贓﹐盡數均分。該縣親行督率﹐務收獲醜奇功。並奉行查漁船﹐應以何哨總統領等因。依蒙﹐隨查有許克俊者﹐誠實幹練﹐足當哨總之任。具繇呈請興泉道給紮﹐授以冠帶名色﹐俾得便宜調度。卑縣仍親到劉五店澳督率各漁民﹐聽許克俊調撥﹐坐駕船隻﹐與鄭守備跟■﹝舟宗﹞協剿﹐去後﹐本月十一日﹐據哨總許克俊﹑社首黃汝默等僉呈﹕爲南徵捷報事﹐稱﹕蒙著督率漁兵協剿﹐初六日午時開駕﹐初七日午時到列嶼城角與鄭守備齊泊。適報賊至井尾﹐俊親督林芳等船九隻﹐同往協攻﹐餘船四十三隻駐舊浯嶼接應。初八日黎明﹐果遇賊船四百餘只在井尾港口﹐兵漁夾擊﹐犁沈賊船四十餘只﹐賊眾溺死無數。當獲穩底船二隻﹐內谷四十石﹑百子銃三門﹑郎機銃三門﹑撻刀長槍共十六枝﹐髙嶽船生擒賊五名。劉憲周船斬賊首一級。許默船獲賊妻帶幼女共二人﹑皮甲廿一領﹑皮鍪十頂﹑另大顉銃五門﹑大銃子五个﹐解報到縣﹐隔別研鞫。眞賊一名葉富﹑賊■﹝女負﹞陳氏等﹐其四名何三﹑紀宇耀﹑蕭其進﹑紀宇瑞﹐俱系被擄﹐各情眞的。隨該本縣知縣曹參看得撫賊李魁奇出叛﹐駕言分財不均﹐與鄭芝龍爲難。芝龍發憤驅除﹐順逆之志分﹐而存亡之幾決矣。頃十月初間﹐魁奇糾集賊夥﹐連■﹝舟宗﹞北上﹐芝龍整戈出剿﹐气𨿽銳而勢尙單。卑縣督令劉五店漁民六百餘名﹐駕船五十二隻。初六日開駕﹐初七日跟隨官兵船■﹝舟宗﹞﹐齊泊烈嶼城角。適報賊至井尾﹐澳總許克俊奮勇先登﹐帶林芳等九船爲衝鋒﹐以四十三隻爲後應。初八日大戰﹐兵漁夾攻﹐犁沈溺死﹐不可以數計。現擒船二隻及稻穀兵器等物﹐髙嶽一船生擒賊五名﹐劉憲周一船斬賊首一顆﹔其一名葉富﹐向投周三老﹐今轉投李魁奇﹐往還閩浙之間﹐久肆焚殺之慘。其爲眞賊無疑也﹔乃所供同獲四人。曰﹕何三﹑紀宇耀﹑蕭其進﹑紀宇瑞。或擄於官塘山﹐或擄於梅花所﹐或擄於蚶江之漁船。其記憶地方年月﹐供吐畢眞。曾無一語指被擄者爲賊。則賊之良心﹐故自不昧也。及弔何三等隔別研訊﹐覆口相同。則其爲被擄益無疑。所當卽行放釋﹐以雪其冤者也。■﹝女負﹞人一口供稱陳氏﹐二月再蘸。期享賊貲而嫁賊。死賊旋同露艸。所當官賣﹐以爲犒軍之資者也。此一役也﹐朝出師而暮奏凱﹐𨿽曰小勝﹐不足爲喜﹐而以順剿逆﹐勢如破竹﹐亦足見漁民之用命﹐可謂不負任使之兆也。榖四十石﹐聽各船均分﹐船二隻﹐發澳備駕出剿。皮甲﹑皮鍪﹑大顉銃﹑大銃子﹑百子銃﹑郎機銃﹑撻刀長槍諸器仗﹐俱貯庫。賊首一顆﹐發懸示五通渡口。具繇於十二月十二日連人解詳興泉道蔡﹐查審轉詳。蒙批﹕出陣獲醜﹐足挫賊鋒。該縣董率漁兵﹐功可嘉尙。被擄何三等﹐已行晉江縣安插遞解。葉富審系眞賊﹐仰縣確招報奪。賊■﹝女負﹞陳氏官賣與贓榖俱充賞格。器械分發各澳禦寇船修用。賊級懸示。漁船四十三隻爲後應﹐有無規避不前﹖一並查明可也。

又詳蒙巡海道徐批﹕該縣指顧不勞﹐坐收勝算﹐何渠書生不爲將耶﹖許克俊宜優賞﹐以作其气。賊犯及被擄人等﹐仰候興泉道詳示行繳。泉州府批﹕據詳﹐漁民奮勇助順﹐朝出而暮奏功﹐則該縣鼓舞以制勝也﹐應行申敍並獎賞漁民。統候道詳示行繳。各遵照外﹐本月二十一日﹐又據劉五店哨總許克俊﹑澳總髙大藩等呈﹕爲擒獲海洋巨賊事﹐稱﹕本月十八日午時﹐俊親督童志敬等船二十一隻﹐同社首黃汝默等﹑哨隊壯丁五百餘名﹐協剿叛賊﹐酉時至靑崎澳停泊。十九日寅時﹐齊出烈嶼城角﹐適鄭守備船開駕南下﹐俊合眾船跟■﹝舟宗﹞。午時至鎭海洋﹐遇賊船二百餘只﹐兵漁夾攻﹐銃石雨下﹐兵船所獲﹐不知其幾﹐申時收入鎭海澳。俊等船且戰且追。攻圍大賊船﹐自未至酉。交戰百合﹐本船被傷漁兵曾好仔﹑髙一龍及舵工李仰懷等十餘人。賊船被銃打壞犁倒﹐賊眾溺死無數﹐生擒眞賊五十一名﹐生斬賊級七顆。羣賊望風逃竄﹐莫知去向。二十日午時﹐兵船收入中左。西時﹐俊等船收入本澳。謹情回報﹐內並將賊犯及首級﹐解送赴縣。隨該卑縣親驗得漁兵曾好仔﹑髙一龍及舵工李仰懷三名﹐頭額傷重﹐余俱各帶傷是的。弔取各賊﹐隔別研鞫﹐黃進老等各供眞情在案﹔仍該卑縣看得叛賊李魁奇糾集各夥﹐聚蛇蠍於一穴﹐誇耀黨與之多﹐傳播譸張之說﹐幾令懦夫股栗。乃鄭芝龍以二十餘舟﹐當賊數百巨艘﹐僅僅漁船佐之﹐奮勇以出﹐出必有獲﹐𨿽人用其命﹐亦天助其順也。是月十三日﹐李賊戰敗南下﹐志在必報﹐焚小舟而聚眾於大船﹐以圖必勝。十九日﹐揚帆而來。鄭芝龍發舟迎之。劉五店哨總許克俊選駕大漁船二十一隻﹑勇壯五百餘名﹐跟■﹝舟宗﹞協剿﹐行到東椗﹐遇賊船二百餘只﹐見我師仍復驚遁﹐兵船追殺巨艦﹐漁船圍住鳥船二隻﹐船被犁沈﹐諸賊溺死﹐而斬首七顆﹐生擒黃進老等五十一名口。細訊之﹐或從叛出逃﹐或別夥投入﹐俱已列名﹐更圖臨陣執械﹐各各對敵負傷﹐則爲眞賊無疑也。惟是稚年小廝二口﹐擄爲阿娘﹐情實堪憐﹐卽當與開一面者。夫眾寡之勢﹐相懸數倍﹐而望風逐北﹐偏在烏合之眾﹐乃知賊不敗於弱力﹐而敗於多心。天若假手於李賊而招之聚﹐正所以速之亡也﹐可爲奮志立功者券矣。賊首發懸渡口。舵工老尢三徧身受傷﹐隨於二十一日身故。已經相驗發埋。其漁兵曾好仔﹑髙一龍﹑李仰懷﹐被傷獨重﹐應各給銀壹兩﹑以爲調理之資。童志敬等亦應計功頒賞﹐具繇連人解詳興泉道蔡﹐覆審轉詳﹐及通申巡海﹑分守二道。各去後﹐今蒙前因﹐遵依行。著哨總許克俊查將統領該澳漁船民兵前後與鄭芝龍南徵有功人民﹐分別功次姓名﹐冊報到縣﹐核勘無異﹐匯造文冊一樣三本﹐印鈐見在﹐合就申報。

﹟行賞有功

泉州府同安縣爲軍務事﹐本月初一日﹐蒙興泉道左﹑布政使蔡憲牌﹕奉提督軍門熊令牌﹕照得叛賊李魁奇等﹐結夥三百餘艘﹐屢肆侵犯﹐而鄭芝龍與劉五店義兵﹐以寡勝眾﹐屢獲奇功﹐誠可嘉尙﹐合就行賞﹐備牌仰道行縣﹐卽將發去銀壹百兩。內三兩賞哨總許克俊。其船總﹑哨長﹑社首﹑林芳﹑髙嶽﹑童志敬等二十七名曁陣亡被傷漁民﹐俱聽該縣分別賞奪優卹。完將賞過功次名數﹐造冊呈報轉繳等因。蒙此﹐隨行據哨總許克俊同澳總髙大藩公議﹐應賞人數功次冊報到縣。據此﹐合就發賞。爲此﹐票仰該哨總許克俊將發去銀一百兩﹐同澳總髙大藩照單頒賞各船總﹑哨長﹑社首及被傷漁民人等﹐收領完卽回報﹐毋得違錯不便﹐須至票者。

﹟請賑申文

同安縣爲急請發倉﹐以濟時艱事﹐照得同安濱海﹐田少民稠﹐米谷不給﹐頃因海寇流突﹐外運不通﹐兼之荒旱頻仍﹐去秋迄今七月不雨﹐二麥失種﹐民益惶惶﹐計無復之。方今榖價騰湧﹐斗米百錢﹐饑莩載道﹐死亡橫野﹐目擊傷心﹐焦思無措。查本縣預備倉﹐內貯榖五千餘石﹐原以司賑民命﹐合無請乞發榖五百石。容本縣於東嶽﹑梵天與各鄕公所﹐親行煮粥賑濟﹐庶幾少救殘喘之萬一。涓滴總上臺之鴻造也。緣系請榖賑饑事理云云。

﹟勸諭捐賑

泉州府同安縣爲賑救貧民事﹐照得年荒民饑﹐餓孳載道﹐本縣已經申請倉榖賑濟﹐指日詳允﹐卽當荏粥﹐以蘇殘喘之萬一。正在延佇﹐幸蒙撫院軫念民瘼﹐特蠲廩給銀一百五十兩﹐發縣買米賑民。如此徳意﹐從來所未有。予叨司牧﹐豈能恝然﹐但勢值其窮﹐欲蠲而竟無可觸。姑將本縣俸資百兩﹐買米助賑﹐涓滴之施﹐知無益於涸鮒﹐而一點相關至情﹐聊以自表云爾。凡我地方﹐家溫食厚﹐故自不乏﹐誰無不忍之心﹐亮難爲路人之視。各隨所願﹐多寡施賑﹐本縣不能彊﹐亦不能已於言也。爲此特示。

﹟設法賑濟

從來賑饑﹐只有設廠煮粥而已。本縣始亦爲之。集饑民於東嶽廟。其地最寬﹐可聚數千人。眾饑民至﹐畫地使坐。數十人分粥﹐以漸而及﹐初猶帖然﹐徐而枵腹難待也。坐者起矣﹐分者亂矣。越次攘奪﹐食器俱碎。仍是彊壯者得食﹐老弱者啼饑。於賑之之法無當也。於是次日﹐攺而分米﹐定賑所四。本縣與衙官及鄕紳蔡虛臺各居其一。凡男■﹝女負﹞成丁者﹐口給米六合﹔未成丁者﹐給米四合﹔卽𦇤負者﹐亦給米二合。賑畢﹐各所舉銃爲號﹐放饑民齊出。庶幾領無重疊﹐而人得均沾。況煮粥分賑﹐僅救頃刻之饑﹐而分米自煮﹐可飽一日之腹。此法似乎較善。

●跋

同裏曹方城先生﹐諱履泰﹐中天啟乙丑進士﹐出宰同安﹐時海寇鄭芝龍出沒海島﹐思絕浙福二省爲坐臥處﹐視同安猶幾上肉耳。先生曰﹕吾能以無兵守之。嚴保甲﹑練鄕勇。諭以自衛法。曰﹕若保國家﹐卽保爾妻子。又曰﹕吾不籍爾民﹐但以父兄令子弟耳。未幾﹐芝龍就撫。同黨李魁奇挾鐘斌以叛。蹂躪中左。中左去城三十里許。先生日率父老子弟出﹐軍容甚盛。諸賊相戒弗犯。先生曰﹕鐘黠於李﹐吾當使賊自屠之。乃陰攜其黨。不數日﹐魁奇成擒。斌投水死。海患息。擢吏科給事中。先生以芝龍反覆爲患﹐乃疏論曰﹕長勝之算﹐在於自彊。不拔之業﹐存乎根本。烏附可攻毒﹐而續命必藉參苓。鍼砭可偶試﹐而養生必資五穀。閩之用芝龍﹐烏附也﹐偶試之鍼砭也。選將鏈兵﹑舉賢治賊﹐參苓五穀也。不此務而任一芝龍辦之難哉。會浙東西旱﹐大吏不以聞。又上書言浙輸挽之煩﹑加派之重。今民力已竭﹐加以荒旱﹐使民坐而待死﹔不忍言也。使民不肯坐而待死﹔尢不忍言也。復承間言戚畹不宜與政及論秦晉撫賊之非。疏凡數上。報聞而已。後疏參李希揆﹐爲大璫羅織受誣。當戍嶺南﹐囚服騎驢出都﹐觀者嘆息。

至宏光僭號﹐祁中丞世培疏訟先生冤。至南都﹐馬士英欲結先生爲緣。先生不可。投劾去。復入閩見唐王。白須戟張﹐跪而泣。出見鄭芝龍流涕﹐反覆勉以盡力。授太常少卿。洊至兵部右侍郎。隨唐王起兵。至黃臺﹝﹖﹞﹐兵潰﹐先生擲身百丈巖下。兩足血注﹐气絕復蘇。遇兩僧﹐攜至黃巖寺爲僧﹐子元方求之。彊之歸﹐疽發背﹐卒。元方中崇禎癸未進士。知常熟八閱月。不再出。

先生宰同安時﹐與大府札﹐論海寇及曉諭約束之文﹐編爲靖海紀略四卷。煦素習聞先生徳政﹐因從其弟孫步垣索其稿﹐授諸梓。又著有浪吟集一卷已行世。家世事實具詳邑先輩吳先生太衝所作墓志銘﹐不備錄。

邑後學蔣光煦謹跋。

●附錄﹝見中央研究院歷史語言研究所編印之「明淸史料戊編」﹞

福建巡撫熊殘揭帖

兵部題行「鄭芝龍等姑令戴罪圖功」殘稿

兵部行「兵科抄出福建五虎遊擊鄭芝龍奏」稿

精奇尼哈番鄭芝龍揭帖

﹟福建巡撫熊殘揭帖﹝崇禎三年十二月初七日到﹞

欽差提督軍務兼巡撫福建地方都察院右僉都禦史熊﹐爲閩寇未除﹑閩事堪憂﹐謹按近日情形﹐仰祈皇上神謀制勝﹐以奠海邦﹑以保萬全事。據福建按察司呈﹕崇禎二年五月內﹐奉蒙兩院案驗﹐準兵部咨﹐兵科給事中馬思理題前事。臣鄕之撫寇﹐權也﹐非經也。當鄭芝龍鯨吞海上﹑圍困中左﹑截劫我商民﹑焚掠我廬舍﹐業犯不可赦之辟﹔又大將脫逃﹐禍已烈而勢難支﹐因有撫芝龍之議。時脇從之黨﹐或倦飛知還﹐或揚帆出海﹐芝龍部下尙畱千餘人。使當日以撫爲非﹐則有剿之一法﹐因其散而大創之﹐使不敢復逞。顧先去之﹐兪咨臯能辦此乎﹖若以撫爲是﹐卽當議撫之法﹐必使就我戎索﹐立後效以贖前愆﹐然後量人措餉﹐永爲我用。顧禦得之﹐鄭芝龍能辦此乎﹖

聞芝龍得撫後﹐督撫檄之不來﹐惟日夜要挾請餉﹔又坐擁數十萬金錢﹐不卹其屬。至十月初旬﹐芝龍入謁道臣蔡善繼。其頭目李芝奇﹑郭芝葵等﹐遂鼓眾支解。芝龍之弟鄭爵魁﹐將芝龍堅船﹑利器﹑夷銃﹐席捲入海矣。夫此千餘人者﹐非芝龍所恃爲腹心手足者乎﹖今何以忽而反噬﹖猶幸撫臣熊文燦之堅不給餉﹐使勉彊從諛﹐則剜肉敲骨﹐徒付東流。今又聞芝龍因勢孤力弱﹐復募無賴棍徒爲補足原部之數﹐且仍以措餉爲請。是海上旣添一羽翼﹐而內地又增一癰疽。此時芝龍自爲全軀﹑保妻子且不暇﹐而桑梓之扞蔽﹐鯨鯢之翦滅﹐其又何賴焉﹖臣同官顏繼祖玖月內「撫寇當圖禦寇」一迹﹐蓋不啻燭照而龜卜矣。大祗善後必鑑前車﹐而自彊當求穩著。爲寇而得寇之利﹐三尺已爲不靈。撫寇而不得撫之用﹐名器亦復可惜。然則古今禦寇良法﹐焉有不剿者哉﹗

卽就近事論﹐寇浙者非卽寇閩也耶﹗浙撫張延登慷慨渡江﹐謀成破案﹐遂破大陳山窠穴。卽臣鄕汀州山賊橫行﹐舊撫朱一馮設處兵餉﹐新撫熊文燦鼓舞將士﹐及時撲滅﹐旋就蕩平。又臣郡工部董應舉﹐率子弟招集慣海漁船﹐得七百餘兵﹐大挫賊於盔山海中﹐擒其巨魁﹐焚沈賊船無算。賊因遠遁。此爲撫之效乎﹖爲剿之效乎﹖臣又聞撫臣熊文燦之治兵也﹐造海艘﹑制兵器﹐必躬必親。又選守城軍一千五百人﹐量加工食﹐隸爲兵以備選鋒。至用漁人作兵而不耗吾兵之餉﹐以兵力助漁兼可收漁人之利﹐用力少而見功捷﹐公私稱爲兩便。皇上誠假以便宜﹐勿掣其肘﹐閩事尙可爲也。然目前急著﹐惟在議餉。遼急旣不堪扣畱﹐民窮又不堪加徵。乃雜派一項﹐比正供差可轉移。況前有權宜動支之旨﹐聞舊撫臣已用其半。今所餘有幾﹖竊以量畱雜派一年﹐更可措手﹐不致坐困﹐不識司計者何悋而不爲此﹖

又臣鄕彭湖遊擊﹐原非舊設。自神廟時﹐曾置二千兵﹐歲糜洋餉二萬餘兩。計其地孤懸海島﹐守之易於接濟﹐棄之猶恐資敵。若更番出汛亦保無虞﹐卽撤其半以助軍需﹐亦無不可者。他如在在聯絡漁兵﹐在在操練汛兵﹐水陸兼制﹐文武並力﹐數年之後﹐海國且爲金湯。知撫臣熊文燦及署督臣趙庭優爲之﹐毋俟臣贅。至鄭芝龍旣蒙皇恩浩蕩﹐開以生路﹐今其黨已讎散﹐勢不敢復投海外﹐正可束身戎行﹐獨當一隊﹐盡滅賊而圖報效。若計不出此﹐徒倚亡命以護重貲﹐恐內叛又不獨李芝奇﹑郭芝葵數輩。非報﹝下缺﹞

﹟兵部題行「鄭芝龍等姑令戴罪圖功」殘稿

﹝上缺﹞好疏防致敗﹐罪自難逭。但該弁年來討山寇﹐破鐘斌等賊﹐節有勞績﹐未經勘敍﹐功過似可相準﹐其才亦口可策。目下夷船𨿽泊外洋﹐殘敗之餘﹐政﹝﹖﹞苦衝突叵測。劉香諸寇﹐又方披猖﹐俱應責芝龍以奮勵收拾者。姑降一級﹐令戴罪圖功自贖。張永產起自廢弁﹐畀以泉南﹐保障地方之事﹐皆其事﹝﹖﹞。安得以兵力單弱﹑動多礙手爲辭﹖並降一級﹐戴罪圖功。如再不效﹐國法俱難輕貸。守備梁襆﹑把總範汝樛﹐損失兵船﹐旣稱彼此拒敵﹐且身負重傷﹐亦非退怯者比。姑行免議﹐以觀後效。蔡全斌槪被損失﹐毫無堵禦﹐革職提問﹐於法非苛。副總兵程應麟﹐已經奉旨準其戴罪圖功自贖﹐相應免議。此外﹐如科臣所指之周文郁﹐妒嫉狡猾﹐縱寇擾民。其以前追賊之罪案也。近據塘報﹐已到覺華﹝﹖﹞相應就該撫監速行提問歸結者也。謹奉旨核議﹐相應覆請合候命下﹐將魯應魁革任回衛系世職。鄭芝龍﹑張永產各降一級﹐戴罪自贖。蔡全斌革職提問系流言。周文郁行該撫監提問系流官。崇禎六年八月二十一日署司事郎中包鳳起﹑管理冊庫員外郎湯一湛﹝下缺﹞

兵部爲臣鄕戰將恢歿等事﹐該本部題云云等因。崇禎六年八月二十三日﹐本部尙書張等具題﹐二十六日奉聖旨魯應魁著革任回衛。鄭芝龍旣有前勞﹐姑降一級﹔張永產降二級﹐各戴罪剿寇自贖。著有殊功﹐仍與議敍。蔡全斌著革了職﹐並周文郁俱該撫按提問具奏。余依議。閩帥速推堪任的來用。欽此。歙遵抄出到部﹐送司案呈到部﹐擬合就行。爲此一咨福建巡撫合咨前去﹐煩照本部覆奉明旨內事理行令各官﹐一體欽遵﹐並將蔡全斌革職提問﹐定限本年十二月終具奏施行。一咨遼東山永巡撫﹝手本東協寧錦太監﹞合咨﹝用手本﹞前去﹐煩照本部覆奉明旨內事理卽將周文郁提問﹐定限本年十一月終具奏。一咨﹐都察院合咨貴院﹐煩照本部覆奉明旨內事理轉行福建巡按禦史﹐將蔡全斌革職提問﹐定限本年十二月終具奏﹐轉行巡關禦史﹐將周文郁提問﹐定限本年十一月終具奏施行。崇禎六年八月二十九日署司事協贊郎中包鳳起﹑管理冊庫員外郎湯一湛。

﹟兵部行「兵科抄出福建五虎遊擊鄭芝龍奏」稿﹝宇字一百九十號前府科書辦童允祿承﹞

兵部爲報國正殷﹑遭讒甚狠﹐敢冒死詳剖始末﹑仰瀆聖明﹑立除姦惡﹑蚤救忠良事﹐職方淸吏司案呈奉本部送兵科抄出福建五虎遊擊鄭芝龍奏前事等因。崇禎九年十且初三日﹐奉聖旨徐澧已有旨了。奏內各款﹐著該撫按查明具奏。該部知道。欽此。欽遵抄出到部﹐送司案呈到部﹐擬合就行。爲此一咨福建巡撫合咨前去﹐煩照題奉明旨內事理﹐卽將疏內各款逐一查勘明白﹐定限本年十二月終具奏施行。一咨都察院轉行福建巡按禦史。一紮付鄭芝龍。崇禎九年十月初九日郎中王升﹑員外郎王驥。

﹟精奇尼哈番鄭芝龍揭帖﹝本揭於順治九年八月十一日到﹞

廂黃旗下固山額眞劉之源﹑同旗正欽尼哈番鄭芝龍﹐謹揭爲奏請奉旨搬取家眷理合據實陳明事。八月初五日﹐職閱邸報﹐奉內三院接出上傳諭兵部精奇尼哈番鄭芝龍具奏﹐伊祖先墳墓俱在原籍﹐請畱伊母弟並長男看守。伊一妻﹑一妾﹑兩男﹐搬取來京。爾部卽行福建督撫﹐除伊母弟及長男聽畱原籍外﹐其妻��男卽塡給勘合﹐遣人同芝龍所差家人護送來京。特諭﹐欽此。欽遵﹐職讀之不勝感激。緣職同胞兄弟﹐見存三人。第四逆弟名鴻逵﹐在海未順。只第五弟名芝豹﹐向受臣母教訓﹐同在家料理家務事。又叛逆長男名森﹐亦在海上未順。次男名世忠﹐第四男名世蔭﹐見在京中。只第三男名世恩﹐年十六歲﹔及第五男名世襲﹐年十三歲﹔第六男名世默﹐年八歲﹔俱在家讀書。今奉聖諭﹐職除逆弟鴻逵﹑逆男鄭森滅亡外﹐合畱第五弟芝豹﹑第三男世恩﹑同母黃氏看守祖先墳墓﹐並料理家務。其職正妻顏氏﹑妾黃氏並五﹑六二子世襲﹑世默卽令入京。合再奏明。又職京中差回伯舅黃藩家人倪忠等八名﹐一並開報﹐以憑塡給馬匹﹐便於馳往﹐緊來報命。爲此除具奏外﹐理合具揭﹐須至揭帖者。計開黃藩﹑倪忠﹑周徳謙﹑李振﹑楊一魁﹑張顯﹑洪福﹑林徳。順治玖年捌月日。

