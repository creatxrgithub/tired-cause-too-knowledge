見聞紀訓

﹝明﹞陳良謨撰

見聞紀訓引

見聞紀訓上

見聞紀訓下

●見聞紀訓引

夫經傳子史之所紀載尙矣其大要無非垂鑑戒萬世俾人爲善去惡而巳然其辭文其旨深其事慱以遠自文人學士外尠習焉如論孟小學之書里巷小生𨿽嘗授讀率皆口耳占畢卒無以警動其心而俚俗常談一入於耳輒終身不忘何則無徵弗信近事易感人之恆情也頃於山居多暇因追憶平生耳目之所覩記略有關於世教者隨筆直書不文不次惟以示吾之子若孫覽觀之指某事曰是某事也指某人曰是某人也近而有徵庶幾有所警動其心而於爲善去惡也未必無小補云

嘉靖丙寅季冬朔日楝塘八十五翁陳良謨書於天目山房

●見聞紀訓上

陳良謨

歸安施相之翊之兄弟俱爲知州致仕家居田產參差互有唇齒之隙親友數人居間連日不能解同邑溪亭嚴公名鳳事兄如父周卹保愛無所不至是時偶遇翊之於舟中翊之語以產事公輒鳴咽流涕曰吾兄懦吾正苦之使得如令兄之力量可以盡奪吾之田去吾復何憂因泣不巳翊之乃惻然感悟遂拉溪亭同至相之宅且拜且泣深自悔責而相之亦涕泣慰解其田悉從親友處分無片辭焉自是相交友愛至老不衰人咸穪嚴以誠感施以誠應三公盛徳一時風動鄕邦云

正徳癸酉冬予與溪亭嚴公施菁陽邦直名侃計偕應試邦直之兄邦顯名仕以省祭謁選同舟北上守凍於丹陽旅次溪亭公盛徳屢空邦直事之如師凡舟車飲饌之費悉邦直供辦實則邦顯管焉一日邦顯謂予曰連日視嚴公飯食減少何也豈殽胾不腆烹調失節邪明日又謂予曰夜來思之吾得之矣公平居每飯必有羹向無羹耳巳爲庖者具羹矣是日嚴公果先啜羹而飯果加餐邦顯喜曰君視公今日之飯何如幾誤矣又一日遣伻回巳復閉門伏枕而泣邦直驚問予曰吾兄泣何也予入問故乃抆淚告曰無他頃作家書遣伻回囑付少弟偉經紀家事因思偉弟年未及冠正湏從師讀書遇節日放假與羣從吹篴擊皷歌笑宴樂其事也今吾侃弟大事不可巳者吾螻蟻異途顧亦拋家遠出而以勞事畀之吾是以悲焉吾其歸矣予乃牽裾出告嚴公相與反復慰解之乃止吁凡子之飬親視食多寡爲憂喜亦可謂孝矣而邦顯於鄕先生乃爾其尊賢之誠何如邪家事委弟不爲甚苦而至於泣下其友愛之篤何如邪吁賢哉若人君子哉若人

逓鋪市賈黃臻休寧人其爲人質直謹願較諸賈中不甚計利好行善事以救濟人見惡人輒搖手縮頸避之僅一子尙穉攜之以隨予愛其長者嘗與之往來嘉靖戌子八月髙塢石馬諸山水驟溢壞民田廬人畜溺死者無算予時臥病家居水出幾榻上幾殆亟乘桴登業師張先生樓得免望逓鋪廛捨如木葉下湏臾一人乘船過樓下呼曰黃臻父子俱溺死矣張先生不任嘆息予獨弗之信曰斯人也萬無父子俱死理張先生曰迂哉子也顏夭跖壽幾何可言天道哉予曰𨿽然論理之常父子決存其一湏臾又一人報曰臻尙存其子死矣予曰是或有之湏臾又一人報者曰臻死矣其子在予曰是或有之詰旦臻攜其子來自言抱竹漂三十里罥一大樹根遂捫樹上其子騎一梁木出沒凶濤中逢舟人援以入舟是以父子俱無恙予乃鼓掌大笑曰信哉吾言乎張先生默然良久曰設使盆成括不死孟子之言猶信也

東門顏六一鄕皆穪爲善人善人云年六十無子鄰有範醫官者君子人也嘗遘疾就醫杭州伻至自家問以鄕裏事伻曰對門顏六死矣範公大駭乃詬詈伻以爲誑言伻曰儂來時聞其家有哭聲其族人洶洶東西走覓成木非死而何範公曰此人善人且未有子可死之耶旣死當復蘇伻竊笑之數日範公疾已歸至湖州舟逢鄕人問曰顏六無恙否鄕人曰某日旣死矣其家沐浴就殯撫其胸微溫聞其口鼻中斯斯有聲輒以湯灌之漸蘇今能食糜矣範公乃自神其見徑造顏六唁之曰丈勿憂天必不絕爾也後果生一子六歲年六十七而終予得之範藻軒先生云醫官先生之父也此事與予料黃臻事頗相類故並記之以見天道之可恃如此云

同年廖梅南名梯莆人爲南京戶部正郎以前官詿誤謫知吾州其事甚冤及蒞任絕口不言謫事淸操凜然秋毫無取絕無境外之交凡百禮數一切減省衙內日逐塩醬蔬腐之類悉自買辦裏役公用之費比昔減十倍不止憂民之憂眞若恫瘝乃身員下柴薪或以貧乏告輒蠲之聽訟平心易气必使之盡言有罪多從末減片紙不罰三年量移寧國府同知旣去眾欲立碑建祠用識去思公聞之移書與余辭極懇切余體其誠徧諭鄕人乃止而心祠口碑至今未泯云升鎭遠府知府以母老乞歸攻苦食淡一如諸生時余爲閩臬副使行縣至莆謁其廬四壁蕭然坐久出菜四器桃子四枚白酒一壺飲余意泊如也余對府縣官每道其爲人而守令或因有所饋遺悉峻卻之一日詣余變色曰兄其憐我耶余知其意應曰豈敢憐兄苐播揚淸徳耳吁若梅南子淸修苦節終始不渝卽方古之吳處默陳師道何忝余寤寐思服願爲執鞭而或以才短少之陋矣哉世俗之見也夫士之守官猶婦人之守節苟大節一虧萬事瓦裂卽其烹庖刺繡紡績織紝種種才美曷足以贖其失身之羞哉柰何世道陵夷公論不行於天下廉者猶嫌其無才侫者不責其所守重末忘本是非混淆往往而是嗚呼世變至此尙忍言乎哉

本州島學陳司訓名思號納庵九江瑞昌縣人簡朴謹願質任自然不攜家眷不涅髭不尙華靡元旦或宴集穿牛皮靴衣舊圓領列於同僚緋袍彩繡之中泊如也諸生入學補增廩並節儀之饋不問多少有貧乏者峻卻之丁祭舊例宰牲後卽將各牲肚雜分入私庖先烹食之恐暑天作气耳陳獨懸之廳事楣間臨祭仍密置各牲下祭畢收之此一事予深敬焉督學範公臨郡凡事與同僚相形共歐辱之卽日入告致仕問其故止言年老病作絕不言歐辱事涕泣不巳範公憐其誠準之歸考畢還州急治裝知州查其員下猶未支齋膳學糧銀若干新入學補廩例有束脩銀若干又措處餞贐若干諸不肯待乃戒閽者遲開城門蓋畱之也不意其侵晨突出西門竟去去後仍追各項銀總若干移文差人賫送原籍止收員下未支廩米齋膳夫正銀餘外分毫不受亦告本縣回文付原差人帶還問其家僅足朝夕耳矣吁人嘗言气化日漓今無古人若陳君者今人中恐不多得將謂之古人非邪

程瓊休寧人寓吾州北門外開鋪賣飯招宿畜馬騾送行然其人𨿽居市井而輕財重義有歸安宗定者攜銀百兩來州買絲絲未出復歸飯於程鋪就雇其馬下梅溪置其銀於布囊懸之鞍上不意中途墜於地不覺也跟馬僮拾之瘞於路旁竹園內而宗定至梅溪解囊不見初不意僮也乃馳回程鋪榜諸途曰得銀者願平分之程視僮面色可疑遂密誘之不伏又威嚇之始吐實遂押童同至瘞所取銀還之宗以其半爲謝堅辭不受減至二十兩亦不受然程之拾遺而還非止一次此其多者耳嗚呼今之人競刀錐之利至忍心害理而弗顧況百金哉柳子作吏爲譏官之賄者卽爲也乃斯人者爲也而所爲若是恐爲士者或不及也吾將目之曰爲士不可乎

萬石梁名云鵬塩城人爲湖州太守戚南玄名賢歸安尹戴龍山名嘉猷烏程尹萬公淸嚴剛正而二君皆名士也禦史按府眾官參謁安吉郭知州白事偶穪曰老爹石梁遽大聲呵之禦史色變不悅而退萬公出坐別館二尹進而告曰頃郭知州失口穪呼固可鄙矣公出外戒諭之可也當禦史前無乃太峻乎而置禦史何地也石梁公欣然長揖謝曰承教承教已復至兩縣門逓一侍生名帖焉觀是時上下相成何等气象而今有之否耶

同年葉肅卿名應騘鄞人爲刑部郎中委勘陳洸事發其罪惡忤時宰謫戍遼東予服闋起復赴京會於蘓蘓人魏維翰名應召亦爲刑部郎謫戍還家來予舟訪焉因同過肅卿舟坐中魏曰吾郡太守李公君之同年也今君遠戍似宜厚贐云云肅卿艴然不悅曰魏君烏得有此言吾畱此豈有覬邪旣別遽解纜去李公聞之疾趨挽畱一餞不肯止乃遣吏持贐追至滸墅再三陳太守懇悃意第頷之其所贐𨿽箋餌微物皆峻卻不受夫肅卿當患難顚沛之時而不苟如此其志節可尙也巳【寧波府誌有傳此予所目擊者故著之】

予先姑夫郎公名暉者狷介峭直殆所謂獨行士也不肄文業而好閱史鑑遇忠孝節義欣欣動色擊幾朗誦遇姦回邪侫則憤惋嚬呻若身被其害者一日忽露頂袒臂搥胸遶屋走且罵曰惱殺我惱殺我舉家莫知所以移時臥牀上气漸平家姑氏問怒何也曰頃讀秦檜殺嶽飛事故不禁憤气墳胸耳最重然諾或許人物或期約一出諸口必踐不爽性不飲酒過親友家將具雞忝畱之輒止之曰母頃於某處得飲巳飽如有意於某日當復來主人以爲托辭屇期果不速自至矣歲時節序卜日宴客必特設單請一人有兩客明日又設又請決不以昨日余殽再出也至他家亦然若獨請公乃赴有雜賓焉拒之矣遇斯文人折行輩敬禮之見僧道疾之如仇讎焉尢不信淫祀家祭外惟臘月祭竈而巳但待鄕人傷於分別如坐中有三人親疏一也而善不善有三等則當面以三等禮待之所以與人多忤耳市井無藉至夏買藥藥魚藥名雷公藤搗汁傾於上流二三十里魚鱉鰕蛤徹大小盡死公每年出銀二兩買藤焚之曰吾力不能禁人只焚此或可免數千百魚鰕死耳吁此又公愛物之仁不但狷介獨行巳也今吾鄕中環視一二百里苟有若人焉吾當整冠肅容拜之

洞庭山消夏灣蔣舉人【忘其名】屢試春官不第遂棄去效壠斷之徒而尢之雞鳴而起至日之夕執籌數緡孳孳惟貨賄是急居積取盈算入骨髓周卹義事𨿽至親不拔一毛不數年稱髙貲矣錢神作祟盜斯刼之鞭撻炮烙慘於官刑申而入漏盡而出罄其所有席卷之一空盜喜過望於是縳牲載酒卽以蔣氏之物賽願於湖中小雷山之神山在湖中斷岸數十里絕無民居惟荒祠一區羣盜乃泊舟其下悉登祭焉祭畢酣飲大醉自恃邏兵莫能蹤迹我也不虞舟師截纜以去揚帆捩舵飄然長往盜醒覓舟不見無如之何凡賈舶經過知是盜也戒弗敢近時值嚴冬凍餒之劇駢首就斃無一存者此予得之陳康衢名曼年所云夫蔣之積財誨盜盜之祈福得禍舟人偃然而有之亦不知其何所終也螳螂捕蟬雀並啄之雀未下咽而彈射及矣義外之利意外之變相尋於無窮嗚呼豈非嗜利者之永鑑哉

正徳巳卯予病起謁選北上至漷縣王家渡未晚泊舟同泊者數舟皆同輩也會坐間俄舟人與土人歐捽至會所乃予家僮焉訊之家僮曲遂薄責家僮諭遣之去坐中同年某者新諭人遽嚇然怒罵曰咄爾何人敢集多人上我官舟行刼反誣我舟人歐邪縛之復召土人之役於官者並撻之令上誣狀其人扣首哀乞移時乃叱去諸在坐者咸嘖嘖贊譽而某益自揚揚有矜色語予曰兄何迂哉今之爲官者智略耳人心天理四字用不著矣請姑置之予憮然不答後其人除紹興府推官果置此四字不用兩詞具造惟恣其胸臆煆煉羅織含冤者不可勝算而上官則往往嘉獎焉蓋儇巧敏給自能快人意也後升刑部主事予適與之同僚旁觀其所爲仍如紹興而加甚焉後竟以考察謫判沔陽無何疽發背洞胸而死無子其身後事問其鄕士夫咸顰蹙不忍言也吁人心天理四字殆不可置哉

前任知州江新原公名一麟婺源人廉能仁厚出自性成興廢舉墜眞若家事不遺餘力𨿽造作紛沓民則宴然不知其諸惠政更僕不能盡數也及爲升刑部員外以俸銀十兩令州民趙鍔修座船北行鍔修完公攜家眷登舟見繕治堅好器物備具喜甚問所費幾何鍔以十兩對不信麾之去密喚各色工匠逐一備查實用過二十兩乃取銀六兩扇三十把三觔二物價值四兩有餘仍喚鍔至謂曰爾陪十兩吾巳知之矣今以三物與爾鍔不敢受公授之堅遂勉受之退其閫正安人語公曰旣知十兩卽當償足其數而以扇酬其勞可也何靳此耶公亟喚諤至補銀四兩鍔愈不敢受公面頸發赤怒曰是則使我不如一婦人矣必不許辭鍔乃受之吁卽此一事他可知矣夫公有楊伯起之天資而又有樂羊子之內助宜其持身蒞政大過於人也吁賢哉

同年建徳王本立名建嘗語予曰渠爲諸生時提學歲考之後適有分守某參政【忘其姓名】行縣諸生謁見間言及考事惟問案首幫補進學姓名人數而止余不問焉越數日分巡某僉事【忘其姓名】至諸生謁見亦言及考事惟問黜退停降責打姓名人數而止余不問焉諸生乃私相論曰二公發問相反如此吾屬識之且觀二公去後祿位何如乃後分守公官至戶部侍郎子相繼登第僉事公升山西副使遇安化王作亂腰斬之吁豈謂一問遂能致禍福哉蓋言者心之聲而行之表也存心仁厚則一言一行動依於厚焉存心刻薄則一言一行動依於薄焉君子以厚徳載物彼殘忍刻薄之人豈享福祿之器哉

予友歸安仰思忠名臣質直闓爽精堪輿家術閩故方伯何公先爲湖州太守其壻六合尹林克正知思忠乃延之入閩爲方伯公擇葬地而其姻某氏亦欲葬父【忘其姓名父亦知縣】因送過其家連日探幽陟險得一地甚隹方點穴間雨驟至遂下山約天晴再往焉是夜思忠夢一老者問曰今日之地隹乎曰隹曰此地切勿與之此人爲考官賣三舉子當有陰禍若葬此地法當榮其子孫非天意矣遂覺明日思忠因問克正曰昨大尹公先曾爲何官其宦業何如曰先爲某縣教諭轉此官不久遽卒他無所短長但聞爲考官時通關節得賄甚多鄕評以是少之思忠惕然內警遂托故辭之以歸越二三年遇其鄕之人問某大尹葬何所某人曰因與勢家爭買墳地相歐致死人命官司牽纏至今未葬家業亦且凋落矣思忠每與予道此相對嘆異人之素行不可玷福地不易得而冥報之說不可不信前輩樊知縣名毅王司訓名輔予少時奉二公言論樊公嘗曰吾自鄒平歸檢校囊貲白金僅五千耳黃金彩繒不及一千王公亦嘗曰勿謂學官貧吾官沛縣所積俸貲並諸生饋遺亦有六百金而歸予觀樊之意似以六千爲少而王以六百爲多矣樊三子兄弟不相能各求異居公所得六千金買田築室悉以與三子三子乃復疑其父有遺藏輒恚怨不顧其飬公乃獨取田數畝園居一所自衣食焉未谷而糶未絲而賣應門無五尺之童客至一老婢供茶而巳予怕見公戚戚焉愁比其卒也葬不能成禮今其諸孫皆巳零替不振矣王四子伯業醫仲椽藩司叔季讀書爲生員異食而同處飬其父歡公之暮年悠悠自適惟灌花種竹爲樂客至未嘗不畱飲飲必盡歡乃巳予恆見公無一日不開口笑也今其叔季二子一教諭邵武一知縣來安諸孫爲生員家聲益駸駸未艾夫樊之財十倍於王而王之受用十倍於樊二公子孫賢不肖相去又不啻拾倍然則居官黷貨謀身且不能終況爲子孫謀乎盍若寡求易足而又以其餘以遺夫後之人哉吁亦可鑑矣

寧波郡庠生王錄臨貢其次爲李某李素乏行檢而多智術乃百計攘之王朴實人不較也李入京就選徧於鄕貴夤緣得謁首相嚴介翁之門久而親■﹝目匿﹞遂求順天府學訓導翁諭意銓曹許之於是志得意滿未掛榜前忽揚揚入府學登其堂窺其衙徘徊良久齋夫輩異其舉止訶之乃大聲詈曰吾不日當坐於此鼠輩敢無狀耶齋夫乃羣嘩於吏部前語聞文選大駭亟易以廣東一僻縣學李怏怏去又恰值舊日鄞庠司訓寮長乃素相睚眥者日尋事爭毆李遂忿恚卒並一子一僕俱死焉次年王應貢入京需次乃得江西余幹縣學訓導頗致饒裕而歸夫李之費盡心機而必竟至此王也聽其自然終亦得善地而且善歸造物者故予奪於其間以彰善惡之報如此可畏也巳此聞之鄞邑士友云

梅溪一富翁最貪而吝之極銀幣錢谷日益充積予每對錢煥卿曰此人當有奇禍問曰何也曰財積不散又無一善狀欲無殃得乎過二三年予又曰此人禍且至矣煥卿又問何也曰曩惟貪吝可厭鄙而巳近聞漸驕橫非速禍哉未幾爲賊剌殺之

芝裏朱某者平生最惡蜂竅梁柱間每見蜂從竅入輒以物塞之𨿽在髙處必設梯以塞在他人家見之亦然後連生二子穀道皆塞而不通人教以秤尾燒紅鉆之竟死嗣亦絕乃問於紫姑姑神降筆告以塞蜂竅之故此聞之外祖東畦公云蓋天道好生朱某者心心念念必欲蜂之死是逆天矣能無報乎然則虫類之微天亦欲生之邪曰然觀之放龜渡蟻皆有福報可知矣𨿽然易曰方以類聚物以羣分吉凶生矣善以吉爲類惡與凶爲類故作善而吉自應之作惡而凶自應之如水之流濕火之就燥各以類應也豈天一一稱量以授之哉吁然則天只在吾心其嚴乎

龍西溪僉憲名霓語我曰往年在京師其同年友葉行人一日過西溪邸謀曰吾欲注門籍幾日何如【凡京官俱書名簿上置長安門謂之門籍有病注病字在名下不朝參謂之注門籍】西溪問故答曰近有湖廣差我將避之耳西溪曰何哉湖廣非險遠況尊翁在堂便道一省覲豈不善乃欲避邪某行人曰實不然吾聞吏部將選科道若承此差恐不得與選吾且避之則楊子山當行【楊子山名艮乃次某行人者】西溪曰若爲此吾不敢阻君某行人竟注門籍稱病不意才數日吏部遽開選某行人勢不可出楊因應選遂得吏科給事中某行人徒撫膺悵恨而巳可見爲謀不臧適以自敗反以成他人之功良可哂也巳

杭州朱朝宗名京攻舉子業有聲先是陸水村公爲浙憲副延以訓子最知重之後朝宗中正徳癸酉鄕試累弗利於春官家且貧乃乞恩就學職時陸公爲冢宰唱名至朝宗訝曰子何就是邪朝宗具告不獲巳之故公嘆息良久復告左右二卿盛贊譽云旣出同選友咸賀之曰君受知冢宰官𨿽不能上下獨不得一善地乎及選善地皆他人得之而朝宗者乃北地最僻陋縣也忘其縣名眾莫測所以時金美之名璐杭人方館於陸公之第一日共飯公問曰朱朝宗選官何所美之以某縣對公投筯嘆曰是予之過也我初實欲語郎中擇一善地與之竟忘之耳子其寓書於朝宗我將處之意謂更調也無何陸公坐宸濠事謫戍朝宗竟卒於官嗚呼旣爲冢宰所知而不能得一學官善地豈非命邪先正曰𨿽宰相豈能陶鑄得我信哉言也

正徳間有熊州判名佐於民無與民亦忘之後其子北原公爲冢宰州人丘某以例貢將謁選乃獨爲州判公立去思碑求文勒石摹塌裝黃悉自營辦所費頗多寔欲以是媚冢宰公云及抵京一疾遽卒而此碑爲長物矣於時適同州有施某者亦以貢候選吏部亟以微價從丘之從者購得之遂持以獻焉未幾北原公以事去代者石塘聞公就選得雲南安寧州吏目竟流落罷歸夫爲其父立不朽之名凡爲之子者孰不喜之卽幹金當不過此丘之爲計亦甚巧矣詎料年之弗延乃爲他人所有施生不勞不費坐得奇貨自以爲莫大之幸美選可唾手得也而竟亦止此噫命也柰何語有之曰落得做君子枉了做小人有味哉斯言乎

同學郎士英名傑劉鳴遠名釗二人過鉛幹廟就籬傍溺見粗紙一團棄地上郎戲以溺餘瀝灑之巳乃坐廟門限少頃一丐者過亟以手所柱竹杖疾戳所見紙處郎問戳何也丐者曰有小蛇蟠此故戳之耳郎心疑之曰吾所見者粗紙無所謂蛇也豈蛇藏紙下邪又少頃見一少年騎馬過輒勒馬下俯地若有所拾置袖中郎趨問曰君取何物也少年曰誰遺一荷包耳郎因取視之果靑紸絲荷包一面有溺漬數點猶濕又有破痕五六處乃竹杖所戳者其中有銀一塊僅五六分耳郎具以告三人乃相顧嘆異久之夫此一物也郎劉見爲粗紙丐者見爲蛇騎馬者見爲荷包可見一錢寸帛不可妄得此予聞諸士英云

同年諸楊伯名偁語我曰嘉興有一賈積白金數百兩貯以磁甕以金釵二股置其上瘞地中乃出賈於外不虞爲其子窺見之踰年竊發其瘞視甕中惟淸水一泓耳復以手攪探之無物遂封蓋如故比其父歸發甕取金覆其數不減而次置攪亂問其妻曰吾瘞金誰曾發邪吾所置金釵在上今顧在下何邪後其子稍自言其故眾相駭嘆以父之財子猶不得而有之況可非分覬邪

朱筆峯名昆山觀人與予爲閩臬寮友也嘗言其家塾師之父楊姓者一日坐於門見一婦人過墜一銀簪於街石上鏗然有聲伺其去遠就其所視之不見止一蚯蚓在石罅間踟躕良久仍退而坐少頃一男子過俯而拾簪簪於髻楊老乃髙聲曰此吾所墜簪也其人知其僞徑去楊老隨而行牽其衣不釋其人乃取銀二分以一買魚一尾以一付楊老曰老者休纏將此銀沽酒煮魚作此一夜消可也楊老乃歸置魚釜上買酒一壺令其媳煮魚暖酒間忽鄰貓突跳釜上媳以杖撲貓貓竟銜魚去時因覆其酒而並盛魚器碎焉人皆憐而笑之夫楊老簪化爲蚓似可悟矣而猶彊索之其能食乎吁嗟乎貪夫哉薄命之人哉

樂淸章恭毅公名綸景泰間爲儀制郎中以諫易儲事下獄事載國史士大夫類能言之其孫九思字可睿與予同舉於鄕偶談及公一事甚異公久被幽囚虱生於首屙癢殊不可耐思欲一櫛治之而苦無其器一日忽有羣雀在天窓中共銜一物墜下正當公前取視之乃新制一牙邊篦箕也公感荷神貺得濟所需謹珍藏之至今供家廟中又一日大雨漏牀哀呼獄卒移就乾處剛離一牀之地磚壁轟然倒矣不然幾斃於壓可見忠臣義士行合神明故隨其所在而冥冥之中自爲保護眞若有物以左右之者故特表而出之

余昔參楚藩以分守行縣至公安縣有白教諭【忘其名】儀觀修整獨鼻梁間橫黑一縷如黑畫者然退衙問門子門子曰此晦气耳【方言不利曰晦气】教諭會試入京有太和山一田道姑來縣募緣聞其妻素好善遂造其衙求布施乃捨銀一兩以教諭出名題疏仍與紵絲一丈繡旛甫去而同僚之妻過訪言及乃駭然曰此疏簿正本道上司出給者見之將謂儒官乃與道姑來往爲累不小柰何白妻急令人追尋不獲遂信以爲其夫之官自此休矣日夕怏怏於心比教諭下第回取紵絲裁衣卻又剪動妻益不自安遂自經死

明日余問知縣一如所言且盛贊譽焉後撫院林二山公名大輅莆田人會議賢否冊對余曰明年湖廣去一官必公安白教諭也此狗罪不容誅余訝問故公曰此人姦學吏之妻其妻有言遂勒令縊死余乃具述所聞告之公沈吟間余曰不審公所聞者何如人也果君子也庸或可聽苟非其人請更訪之公乃幡然擊幾曰是矣是矣君不必言卽奮筆抹去其名下所注考語後白升國子助教余轉官閩臬見二山公於莆公指鄰家謂余曰此吳姓者向爲公安訓導謗白教諭者是也平素心術不臧吾固因君言頓悟渠後升萍鄕教諭乃亦爲同僚所譖罷歸過鄱陽湖舟覆僅以身免今且無聊矣吁昔自謗人今被人謗天道好還不信然哉而聽言者尢當先察其所言之人

歸安河祭孫邦華謁選北上有姐夫某者亦以省祭當選挈子與華偕行北就選某乃得太原府倉官而華以選期未及不預束裝將歸不意其姐夫忽暴卒於旅邸華黠人也私語其甥曰爾父一生辛勤巳矣顧文憑見在盍若使我爾父小官異省人誰識之爾可權厝爾父隨我以往凡有所得誓必均分比及任滿再考則以爾父作逃而我自可另選矣如此豈不兩利不愈於孑然空手歸乎其甥悉從其言展轉之間幸不敗露華甚以爲得計三年後脫身入京乃自投文聽選數日榜出則恰補其姐夫之缺而勢不可復往矣遂涕泣棄之而歸向使不爲僥幸之計則太原倉官依然自在且可獨專其利不必分所有以予人也小人巧於爲謀而造物者更巧於制命任爾千方百計總不出其範圍華𨿽黠也夫何爲哉此郡人王承祖說

溧陽狄某【忘其名】任雲南定遠縣知縣縣有富翁死而其妻掌家所遺數萬金盡匿不與其叔叔乃告於縣使人密囑曰追得若干願與中分狄信之拘其嫂到官酷刑拷訊不肯吐實乃以鐵釘釘足滚湯澆乳於是悉出所有四萬金狄果得二萬焉其婦賫恨而死後狄罷官歸一日晝寢忽見前婦手持一小團魚掛於牀上倐然不見乃大驚異未幾徧身生疽如團魚狀以手按之首足俱動痛徹骨髓晝夜號呼踰年而死凡五子七孫俱生此團魚疽遂相繼死止一孫僅免今亦無置錐之地矣館賓余姚沈少林前年館於其族孫生員斯道家得聞其詳玆與談及冥報之事因語如此嗟哉狄明府徒知多財之快意而不知種禍之深一至此極哉

遂昌士人劉合峯言其近處村中有三人同行前臨一渡值溪水驟漲而舟在彼岸中一人素愚蠢二人乃誘使脫衣泅過取舟其人出沒湍流中幾致滅頂僅而獲濟仍復竭力撐舟來渡二人二人登舟剛欲撐開愚者忽肚疼欲泄不可禁亟跳而登岸二人遽揮手曰日巳暮吾不能候汝矣遂撐去俄而水急舟橫抵岸一觸俱覆溺焉而愚者固在岸自若也夫因其愚而擠之於危以自利卽一念之不仁甚矣其覆溺也宜哉

建昌府督刊知事毛禎

督寫檢校季士俊

對讀教授徐文淵

訓導陸勝宗

覆訂湖州府後學吳仕旦

●見聞紀訓卷下

陳良謨

東門範藻軒先生名洪少英俊有文學名所自期待不在近小而父兄輩亦以遠大期之其母一夕夢人報先生中舉湏臾皷吹旗纛導送一彩幛至其家懸諸壁上中書一兵字如車輪大諦視漸縮而小至如盤如盂而止覺以語其夫訓科公公曰吾兒當必爲司馬掌兵政又一夕訓科公亦夢人報曰爾子選官矣亟趨視榜見先生名下注指揮二字覺乃曰文官那有指揮得非總制以指揮三軍之徵邪又與前兵字夢相合則相與大喜私識之其後先生累試不第竟由歲貢選南京東城兵馬司指揮至是始知先生之官三十年前巳形諸夢兆如此然則人之官爵可以智力謀之哉或曰今人每有智謀得官者何哉曰亦命也𨿽然詭遇獲禽君子不爲也

長興臧損齋名應奎少時有舅氏某者宦遊閩中托祈夢於九鯉湖用卜一生窮達其舅氏詣神祈焉夢神告曰正去采絲瓜見赤毛羊三个系在園中喫艸覺而述其言以復然莫可詳解漫不畱念久矣迨正徳丙子損齋偕弟應壁赴試於杭俟舟於回回墳旁有廢圃一區圃中有絲瓜棚瓜垂垂焉多損齋漫就而采之轉盻間忽有三羊系藩毛色皆赤損齋乃大驚詫呼其弟曰昔夢云云今果驗矣然不知其何兆也是歲損齋中鄕舉明年試禮闈中式與予爲同年間以語予如此云

正徳丁卯同學王思賢名伋元旦夢一官府門墻若掛舉人榜者其第一名乃同學章景余不能記榜尾畫官士僧道各色人像靑紅錯雜爛然盈紙一日語予曰今科章維賢中矣【景字維賢】且述其夢予曰維賢固應中但解元恐難耳其榜尾之像吾二人亦牽彊解之後府考遺才凡五學總九十人而維賢果第一於時適有相士畫圖一幅懸諸榜後相接無間昔者之夢至是驗之無爽予緣玆二事每思之竊以爲臧之中章之取固有定數未暇論矣第爲之采羊之系與其數之三色之赤榜文圖畫懸掛之處皆一一前定此何理也眞有莫可究詰者吁異哉

同年吳維新名鼎聽選京師夢錢江樓中丞名宏飯維新於孔子家時錢公爲山東副使維新曰吾必得兗州屬縣矣及出榜乃臨淮知縣迨赴任過臨淸適錢公候

武宗大駕於彼駐節學宮維新入謁遂畱飯正在文廟夾室也於是追憶前夢適符合云昔人有言明朝一飯先書籍由此觀之不但明朝𨿽一年後飯巳先定之矣

永康周實夫名文光爲舉人時與予南雍會友也嘗語予曰人不但窮通得喪有數𨿽一衣一食亦有數定焉吾家住縣中門前有小樓門生肄業其上一夕夢一鄕間士友來訪予乃戴一塵垢冬帽出見各啜粥兩盂而去時夏月且巾而不帽而吾鄕客至絕無啜粥者晨醒方與室人道此夢適婢子傳報云某舉人在外相訪巳坐學生樓上矣吾遽披衣起盥櫛取所戴馬尾帽不獲再三覓之竟不見室人偶在架上拾一舊紵絲帽笑覆吾首推而出吾與此友且笑且訝乃曰此固異矣啜粥在我夢其如之何乃命庖人必煮肉釃酒炊飯不意此友之兄逮系縣獄患病屬其弟偕吾見知縣求保放時知縣正欲出郊外公幹其兄使人絡繹督促甚急吾最怕空腹曉行急催酒飯不能就口趦趄間門生有粥在案笑而請曰此有粥盍啜之以應夢何如吾二人只煞各啜兩盂而去實夫之言如此吁一巾帽粥飯尙有定數況其它乎今人爭名於朝爭利於市蠅營狗苟至老死而不知止者徒自苦耳何益之有哉

余姚陳省齋公名克宅爲湖廣方伯嘗語予公初入學之夕乃堂夢天降一龍於其家急呼乃翁取盛稻之桶盛之至正徳甲子鄕試入場之夕乃翁又夢一龍降其家急呼乃堂取稻桶盛之二夢相隔十七八年前後一同龍固奇物可喜但不識稻桶爲何祥也是年江西楊月湖先生主考策問何黃金許四先生相承道統之由省齋公嘗設帳於金華閱四家家乘最詳因敷對備悉楊公閱之大喜批曰道統一策足見究心理學非章句士也取之至是始知稻桶之夢其應在此

溪亭嚴公名鳳謁選銓曹名次巳在知縣推官之列但不知何地常私念之一夕夢其家僮與其兄之僮同舟南泥相爭蓋湖人南以壅桑地急乘一采菱圓木桶浮至其所量取泥各得一半遂覺比榜出乃袁州府分宜縣也人間靈夢極多但道統分宜之事至巧而神故特記之

或曰萬事皆有前定則人事可盡廢之乎曰不然外至者固前定而在我所當爲者不可不盡但不當非禮妄謀耳善乎諺有之曰循乎天理聽其自然聖賢義命之訓卽此是矣

正徳甲戌餘下第歸與韋南苕名臣同舟至寶應湖風浪甚惡余戒舟子勿渡南苕彊欲行余持之堅乃作詩以膽小見誚俄鄰舟徽友四人解維而行南苕指之曰彼獨非人耶遂促使必行舟子不得已方整理篙楫顧視前船開未一箭地忽一浪撲沒不見蹤影矣於是南苕捫胸咋舌余亦愕然曰膽大者當何如哉此亦可險躁進者之戒

前輩歲貢龐天瑞名麟輕佻狡僞靡所不爲二子又皆濟惡不才比謁選乃得廣東感恩縣知縣父子志驕气盈益不自持瀕行率二子拜辭州守弋陽陳公旣退公謂左右曰是父是子行旣不臧貌復委瑣非享福器也薄取而早歸猶或可耳不然將不充終及蒞任乃恣意貪饕踰年先以所得遣長子持歸至中途暴卒其囊橐悉爲一僕席捲逃去再踰年麟及次子俱死焉吁小船重載而又悖入之貨欲不傾覆難矣陳公信知言哉

湖州儀鳳橋宣氏三兄弟家微無名字人只以宣大宣二宣三呼之宣大稍朴實其二人儇劣貧甚其所居地價不值十金鄰有倪知縣作宦歸剩欲展拓堂室乃以百金買之三人均分焉宣大買田務農日漸溫飽宣二糴荳過太湖舟覆而身溺矣宣三則喪心發狂持刀殺人舉火燎闤闠眾乃以鐵鏈鎖橋柱上其妻徧謁神祠禳禱復請巫師來家宰牲遣祟破費狼籍視牀頭所得地價無一分矣而橋上之人豁然復常人問之曰吾不知也

鄒定四餘母黨親也掘地得埋藏銀甚多於是盡力營造輪奐一新將完木匠與其子戲墜地死訟於官官知其得藏貨也重索之殆盡訟息而新舊房屋回祿一夕毀之矣蘇東坡曰無故而得千金不有大福必有大禍今以宣鄒二事觀之則薄命之人豈待千金𨿽數十金有禍矣吁可妄求乎哉

正徳初蘇王某徽人也年踰三十未有子其姑夫某風鑑甚精言人禍福生死無不奇中一日見王某愀然語之曰汝至十月當有大難數不可逃柰何王某素神其術亟往蘇斂貲而歸至某處值梅雨水漲不可以舟乃暫寓客肆中晚霽出河濱散步見一少婦抱一孩投水某急呼諸漁舟曰能救此者與二十金諸漁舟兢援出之遂如數與金問其故則曰夫貧傭工度日家畜一豕將鬻以償租昨有買豕者來值夫他出因遂鬻之不意所得皆假銀也非惟夫歸箠楚亦無以聊生故謀死耳某更加悼卹問豕價而倍周之婦歸遇其夫於途且泣且幸具告其事夫疑其言之誑也乃與婦同詣王某寓所質焉

至則某已闔門就寢其夫令婦扣門問何人曰我投水婦特來致謝耳某乃厲聲曰汝少婦吾孤客昏夜豈宜相見有意明早偕汝夫來一揖何遲其夫始悚然曰吾夫婦同在此矣某乃披衣起方啟戶間聞室中轟然回顧之則磚壁因久雨而頺正壓臥榻粉碎不然某身當之矣蓋天所以報之也比過十月不死乃特造姑夫家姑夫愕然諦視之訝曰汝滿面陰隲紋現是必曾救兩人命矣後福未可量也後果連生十一子今巳九十六尙康健其次子王檖於徳淸人熟知其事予蓋聞諸徳淸秀才揚其善所言因特記之以見陰徳之足以回天續命如此此與輟耕錄載杭相士王鬼眼所斷眞州爲人事絕相類云

愚按前紀數條人之貧富貴賤壽夭以至一飲一食一作一止皆有定數莫之能違然以王某之事觀之則又若轉移禍福之機在人而數又不能囿何也蓋數定者天命也感應者天心也天以生物爲心極誠無妄者也人之一念濟人利物出於精誠之極則上格天心如響斯應此又理之必然者也數天定者也天心旣格數亦隨之而轉矣焉能囿之譬國之典刑法制一定不易者也苟人臣眞能以忠誠感動君心則旣謫而召還臨刑而肆赦俄頃之間喜怒頓殊又何有於不易者哉推此則知理數相爲貞勝而古今陰徳感應之事昭然不誣矣

予主管太和山時有鄖陽鍾都司【忘其名】酷信方術常服道士韓衍山藥其方以男女初至壬癸水和藥爲丸又曰灌之鼻中久之覺頭重眼■﹝目荒﹞■﹝目荒﹞常見白衣人道士曰此藥行也未幾眼珠雙落幾上九竅出血暴卒同年儲谷泉與予言而鍾實富冠一郡云大抵畜方士家非貴卽富富貴之人何欲不遂所慮者惟恐少壽耳故此輩得以長生不死之說中焉然長生不死回天奪命豈尋常伎倆可辦故必要以世間所罕見之事與夫世間所難致之物庶可聳動其聽且信而因得爲久住之計衣其衣食其食用其財及其久也卒無效焉宵遁焉耳矣又有繼之來者曰彼未得其精也所以前車旣覆後復蹈之往往而是吁可哀也巳又有一般專以燒煉求富者此至貧極愚之人不足論矣

南京王冠頑鄙一富翁也絕不與士人往來而方外修煉之士應接無虛日拜爲父師配以妻室自置婢妾十餘人恣意淫毒俟其娠將產未產輒以藥攻之孩一下卽提入臼中和藥杵爛爲丸或購別家初生幼孩烹之其慘酷所不忍言事發屬刑部郎中吾郡溪亭嚴公鞫問比擬采生折割淩遲處死事見嚴公傳志中乃今噍類不遺而家其墟矣咄咄梟獍殺人以求生國法天刑其能逃乎

予素承太宰漁石唐翁所知比赴閩臬過蘭溪特晉謁焉臨別翁曰吾欲造君舟一拜柰有足瘍不能步行當遣兒子汝楫代之來予曰小子何敢勞翁但翁官居八座年邁七旬天下大老也孔子曰吾嘗從大夫之後不可徒行翁學孔子者而顧欲過之邪翁曰固然第吾楓山先師名懋尙書歸秪是步行未嘗乘轎乃侄朴庵公名極侍郎竹澗潘公名希曾侍郎俱守此禮吾其敢違吁浙有楓山猶魯有岱嶽遺矩巋然而諸公皆能率履弗越如此視近時少年才登一第還鄕遂乘軒擁蓋揚揚過閭裏者果何如邪

鄞洞云張翁甬川文定公名邦奇之父也父爲學憲時其廳事僅二楹上官過訪頗不便旁一楹乃其叔之居也適叔有宿逋願售公以倍價買之將重構焉告於翁翁問價幾何以如於對翁知其倍也甚悅巳忽澘然淚下公訝問故翁嘆曰嘻吾想至日拆彼屋以豎我柱使其夫婦何以爲情是以悲耳公乃惻然曰大人寬心兒當還之遽抽身取券翁又止之曰母吾計其銀巳隨手償人去矣將若之何公曰第並其價不取可也翁乃欣然曰若然慰我甚矣吁翁之孝友仁慈載諸傳志允哉淳徳宜其篤生文定修身體道卓然爲一代純臣也豈偶然哉此聞屠竹墟公所言

正徳三年州大旱各鄕顆粒無收獨吾村賴堰水大稔州官槪申災得蠲租明年又大水各鄕田禾渰沒殆盡而吾村頗髙阜又獨稔州官又槪申災租又得免且得買各鄕所鬻衣服器皿諸物價廉獲利三倍於是大家小戶狼戾屑越戲劇宴飲無日不爾意揚揚自以爲樂也予乃謂家叔兄曰吾村當有奇禍家叔兄問何也予曰無福消受耳吾家與都與張根基稍厚猶或小可彼諭費芮李四小姓恐不免也家叔殊不以爲然未幾村大疫四家男婦死無孑遺惟費氏僅存五六丁耳至此家叔家兄稍動念問曰吾三家畢竟何如予曰𨿽無彼四家之甚損耗終恐有之越一年果陸續俱罹回祿嗟予爲此言豈無稽哉大抵爲越之利鬼神所忌而禍福倚伏亦乘除之數況又暴殄天物邪家叔兄乃又問曰然則大富貴之家永享安樂彼獨何歟予曰渠根基深福气厚勝受得起故耳𨿽然淺深厚薄久近因之亦湏人事培植之乃可不然自撥其根而蹶其基焉將暗漸銷鑠不知久後作何結局耶

鉛幹朱氏名南鬼降其家有形聲能作詩與其館賓範生常講毛詩論孟子史之文一一可聽人間吉凶事大書以示凡文人至必贈以詩如此者將一年其事甚異多不能盡述時嘉靖攺元也予服闋當謁選京師有事過鉛幹莊朱氏來邀予過焉入門見紙四幅俱艸書古詩墨迹猶津津未幹乃鬼書者也少頃宴予後堂範先生謂予曰先生來辱神必有詩贈之予但唯唯平時凡有詩贈人其家先具紙筆硯墨於幾闔戶聞擊幾聲乃入取詩予宴旣久寂不聞有聲朱氏怪焉乃拉予排戶入則見其碎硯裂紙壞筆墨幾上書數字云今以後不復敢書矣予笑曰神其棄予耶自是鬼不復來其家遂寧錢煥卿問曰生聞鬼祟之家必敗以先生所見朱氏何如予曰未也吾見其兄弟雍睦臧獲用命時母有小恙長子陪我坐諸子疊入問疾必掩口復其兄於耳以予觀之無敗徵今經二十年矣家道如故子爲生員駸駸有向進之勢曩所料者似不謬矣予每見鄕中父子兄弟相忤逆者無不凋敝而孝敬雍睦之家必昌蓋和气召祥乖气致異自然之應也

予爲弟子員本齋陳先生名策者邵武人嘗與予言提學按臨考試生員之日府衛官俱伺候於憲司前白日忽瞑震雷曳二指揮於眾官列坐之外一擊死其右足及項以至於股劈碎無完膚一蘇遂成癇疾巳乃訪其故其死者毆母此日乘醉踢其母母合手吁天咀焉其蘇者嘗罵庶母不甚惡耳計其時乃弘治末年事也此予所親聞先生又非妄語者頃閱近峯聞略亦載是事與予所聞者少異疑本一事而傳聞紀述偶不同耳

孝丰吳封君南山公之父諱玒行八其人謹願畏法蓋厚徳長者也一日自外歸過其別墅望見栗園中有人正在樹偸栗乃亟勒馬轉迂路三四里抵家語內人以其故且曰設我過而彼見之必倉皇墜地非死則重傷矣今恣其所取損我能幾何哉卽是一端其仁厚類可想見乃今子孫蕃衍富貴君子知其有自來矣

荊州府推官魏釗廣東人嘗奉檄往夷陵州檢屍道經某鎭有鄕官徐少卿名宗者素奉梓潼神極靈一夕夢神告曰明晚本府魏推官過此其人前程遠大日後當入銓曹君可預結納之應得其力至明日傎之果然少卿乃具衣冠迎謁邀過其家欵宴殷勤因畱宿焉次日執手鄭重而別魏去夷陵不數日少師復夢神告曰可怪魏推官此去受賄四百金故出人罪使死者含冤之極上帝巳盡削其應有爵秩並年壽亦不永矣惜哉少卿深用嘆訝試遣人往夷陵蹤迹之果有不誣未幾魏丁母憂歸起復補任濟南尋升戶部主事才一年遽卒於京邸家遂凋落云此長兒在國學聞同捨生彭汝淸道其詳【彭館於徐親聞是事】歸爲餘言如此殊可爲貪賄鬻獄者之戒語有之曰暗室虧心神目如電吁其眞可畏哉

正徳庚午餘遊學廣徳忽本庠掌教張先生名孟敬閩縣人使人呼回謂余曰歸安武大尹名尙文晉江人乃蔡虛齋髙弟今科必入簾吾介爾往拜其門以文字結知師友之情人孰無之場中當必畱意余惟而出私念窮通得失有命在天進不以正識者所鄙遂托辭不往而是歲僥幸中式乃恰由武公所取加溢美焉當時設從張師之言則彼此無以自明終身含愧多矣可見人之出處預定眞不湏分外謀求徒壞心術也

初余以都水主事提督䢐徠泉代者嘉興泉今致仕冢宰吳公名鵬過予言別問曰兄何以教我予曰然吾將告之乃具一小冊題曰交新忠告條於左曰某事吾所經畫頗當君宜從之勿易某事宜於前而今有獘焉吾欲攺未攺君宜易之某人可用君用之勿疑某人不可用吾欲黜未黜君宜黜之凡十餘條泉公初至按冊先試一二眾以爲宜乃遂悉措諸行人翕然稱之曰陳盡美矣而吳又盡善也泉公才賢人也而又參之以吾言宜其盡善矣自是遂爲相知焉余姚楊二檀名撫亦以都水管理濟寧以南閘河代者爲廣東李汝司邦直也二檀亦告李曰某事當守某事當易某人當用某人當黜汝司唯唯而心銜之對人曰二檀聖人邪三代相承猶有損益渠必欲吾一一遵之勿易邪後爲考功郎中竟索瘢去其官夫二檀之告李亦猶予之告吳也一爲相知一爲仇隙何相懸若是亦系夫人之遇不遇幸不幸耳而二公之所存固可知矣

從兄郁七公堂有燕將雛巢忽被毀俄鄰燕成羣銜泥而入去來如織頃刻巢成明日遂育數雛巢中乃知羣燕以事急而助力焉義哉燕也

侄恂六偶坐檐下見一大蜘蛛結网檐畔又一小蜘蛛連其傍結一小网於右俄大网破損大蜘蛛將收其絲於腹中另結焉絲盡收訖獨左畔一絲牽連小网若去之則小网無所依必毀乃盤旋梁柱間若有遲疑籌度之意良久竟不收而去夫不忍彼网之毀寧捨巳所有以全之仁哉蛛也

侄懷四家有黑白二此爲鳥鵝二窠相並各哺雛數隻越數日黑鵝死眾雛失怙焉其白鵝每晨必至其窠呼雛與巳雛同啄園中晚必領其雛至窠乃去似有卹孤之仁有念同類之義仁義哉鵝也

予少時見對門芮家甚貧畜一犬惟齕糖粃與臭穢耳隔壁姚客店有二犬犬牢中殘粥冷飯常有剩餘二家所限僅一竹籬而空竇處亦寬穿過特易姚犬或何籬邊低聲搖尾若有招呼之狀而芮犬蟠曲臥地上但略昂首而巳竟不過食其餘予每見而異之吁觀此四物苟人而不仁不義貪饕無恥則禽獸虫豸不若也何以爲人哉

嘉靖甲辰荒歉之甚賣妻鬻子者無算上江人聞風而來收去爲奴然只買婦女而男子則否銅山一人【忘其姓名】妻先賣矣止遺九歲一男訃扮爲女賣之所得價直適逢州差催稅人奪以抵其稅焉其人苦不聊生遂投河而死其買女者行數里識爲男也仍負之追來問其父巳死矣乃乘忿棄其男於水中嗟傷哉歲歉民窮一至此極肉食者宜深長思矣

同里許阿愛楊達萬中極貧惟以撐筏載貨爲生三人者因與徽程琳爭顧直觸其怒遂誣以侵盜貨物米布幹魚各若干乃自取幹魚一包贓投里長郎升賄囑爲證呈告於州州主林雲溪信之痛加箠楚許阿愛自經死獄中楊達萬中俱問剌徒配驛陸續死於驛阿愛父母老而饑寒且苦其子亦相繼而死嗚呼琳起於忿升忍於賄官偏於執共殺平民五人焉冤哉冤哉

同裏施氏張氏二家比鄰且婣也施之羊食張之荳互相爭歐訟於州事屬方倅詞內各牽扯別事蔓延不決適施之族人有義男病死遂誣以人命事益大日益久而所費益多張有田七畝盡鬻焉又將鬻其所居之室妻子交偏怨謫遂自經死而施之家亦廢吁一朝之忿忘其身以及其親殷鑑不遠盍亦知所懲哉【聽斷者苟有其人豈致此禍】

建昌府督刊知事毛禎

督寫檢校季士俊

對讀教授徐文淵

訓導陸勝宗

覆訂湖州府後學吳仕旦

