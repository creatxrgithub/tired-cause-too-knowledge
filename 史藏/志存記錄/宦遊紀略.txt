宦遊紀略

﹝淸﹞髙廷瑤撰

●目錄

傳

敍

卷上

卷下

跋

●誥授朝議大夫廣東廣州府知府髙公家傳

遵義唐樹義撰

公諱廷瑤字靑書貴築洪邊裏北衙人父大受鄕裏稱善人以公貴贈如其官母宋治家有法度公以干隆丙午舉於鄕四上公交車不售家有田在定番多識定廣人嘉慶初興義苗爲亂定廣不靖當事延公往撫全活數萬人庚申馬場苗又爲亂公復往撫之事聞

恩賞六品頂戴明年大挑一等奉

旨加一等以通判用壬戌選授安徽廬州在皖十年平反全活無算宿州休寧爲尢著嘉慶七年十二月宿州教匪王潮名襲據州城戕官焚掠事甫定大府檄公往權又令徵本年錢糧四萬公曰天庾正供何敢輕言減免惟宿州春夏遭水繼以兵亂逃亡不能耕作今𨿽逃者漸歸而已失時補種不及當奏請豁免不則緩徵以紓民力大府猶豫公復力爭謂與其追呼無益無寧廣施恩澤大府悟立陳奏

詔如所請是時城中居民僅七百餘戶公親拊循給口糧蓋棚棲止查戶口請撫卹事蕆計所耗金五千餘命吏無僞增數幕客以爲言公惻然曰吾百姓瘡痍未起卽實心實政猶恐不逮更因以爲利何以上告君父下對災黎也公之定識大慮尢有過人者夜坐齋中忽訛言教匪復至城外居民倉皇奔走哭聲雷動城中人亦驚懼公曰此必姦人欲動眾藉以刼掠也諭其下好巡守吾臥耳天明四境寂然徽寧屬邑舊多棚民佃租墾種歷年已久十三年有以棚民結連匪徒聚眾稱亂訴京師

詔曉事文武大員率兵察其事巡撫檄蕪湖道徽州協以兵四百會公剿捕公知其誣乞駐兵縣城而自輕騎入山廉得其實分別遣散回籍念屬邑棚民無慮二十萬若同時驅逐將釀事生亂請於大府定爲十二年遞遷之法大府以公議上聞允爲成例公去皖十餘年皖人見公鄕人猶稽首問公起居不置其嘉澤入人如此嗣以鳳陽府同知升任廣西平樂府因安徽舊案鐫級去兩廣總督襄平蔣公知公能特奏請捐復調廣東候補補廣州府循聲益著大府皆以國士待公遽引疾歸病痊仍赴補廣州府丁亥又引疾歸庚寅八月十五日卒於裏第公之在粵東也東莞匪林狗尾聚眾攘奪村民洶洶赴惠州軍門告急大府阮公檄公帶兵發契箭假公便宜公至則駐兵縣城宣榜通衢令居民合力擒賊毋令得混迹又促縣令重賞購擒其渠或謂公無輕辦公曰賊聞官軍來已遠揚如君言是必按戶搜索矣夫良民以畏賊故求救有司有司復不爲翦除而更累吾民是不死於賊而死於官也諸君休矣力請撤兵大府從公議不數日林狗尾等九十餘人悉就擒余解散勿論曩令公貪事喜功患可勝言哉岑溪人黎維祺爲仇家所誣訟連年不決公至立釋之岑溪人歸語其眾眾曰是吾平樂髯太守活爾命邪岑溪人曰然眾曰在吾平樂活人多矣今復來東省邪公美髯故云公聲若洪鐘每遇事髙談雄辯折其座人當事無不倚如左右手喜讀書始家貧力不能得及貴藏書甚富無弗閱者性孝友事二親未嘗離左右旣老每與故舊言常泣下始歸裏從子五人皆予以恆產族中子弟諸甥悉經營佽助焉余少耳公名嘉慶甲戌丙子間隨先大夫粵東凡兩見公近引疾歸又與公子以廉以莊善出示以某所作公傳余弗謂善也讀公自著宦遊錄綴其循績可書者著於篇

論曰國家自粵西用兵連年不決禍延數行省耗帑金數千百萬其以便利自營所在縱寇者相望也嗚呼如公之智計豈易得哉豈易得哉

●敍

今之稱愛民者曰好官好官何盡心焉而己何謂盡心視民之困苦冤抑如身受爲之蘇其困乎其冤使民各得其所而已𨿽然疇不願做好官而盡心恆難者利誘之而心移威脇之而心懾於是心有所顧惜而不能盡者多矣故欲做好官必自盡心始欲盡心於民必自廉其心毅其心始廉則不疚於利毅則不怵於威而後爲所欲爲無所顧惜而可以盡吾愛民之心知之而能行之者惟貴築靑書先生先生以名解元出爲通守擢同知晉知府初官皖歷仕粵東西余皖人也夙聞鄕父老道先生徳政心企仰之其官粵東西事則未之聞也洎奉

天子命視學來黔與喆嗣心泉秀東兩君交得備悉先生梗槪任滿受代將行秀東以先生宦遊紀略乞敍於余余受而讀之所載嘉言行不一端而於讞獄尢哀矜詳愼屢雪奇冤之死而之生其細者亦旁推曲勘期於得其情而止他如賑饑荒捕盜賊備寇警以迄贈籍沒之宦裔贖貧鬻之寒媛仁慈側怛之心隨時曲盡此無他有是愛民之心而又能守之以廉持之以毅非義之賄不得而動之長吏之勢不得而屈之故能無所顧惜曲盡其心如此也然則是篇也固以窺先生政績之本原而亦凡做好官者所當奉爲圭臬者歟憶余初奉視學

命請益於湯文端公師公曰學政與主考異主考專司考試衡文外無他事學政學之中有政事焉非徒是嚴關防精衡校謂可盡乃職也余謹志之不敢忘比入黔值苗教變起試事輒停輶車多暇然每念及邪說猖狂之甚干戈屠戮之慘未嘗不嘆變亂滋興由於人心不正人心不正由於教術不明職司風化之謂何而可晏然安乎於是廣爲條教並刊輯有益人心世道之書以期正人心而挽變亂而事關民命苟有所聞不避越俎之嫌立陳之當事𨿽於時未必有濟而此爲民之心不敢不盡也嗚呼學政一官自人視之何與民生之休戚而一思教養相關之故則筆舌微權未必非蒼生所待命循名責實負疚滋多況於爲司牧者百族之憂樂死生聽治於一人之方寸而顧忍漠然視之而不殫厥心乎大學曰如保赤子心誠求之讀先生書益恍然於爲民父母之自有眞矣心泉秀東捍衛桑梓亦己殫竭心力心泉將典郡滇中秀東亦出宰西蜀云陽吾知兩君蒞政必能廉毅自持盡心民瘼不愧父風他日治績成書或有紹美玆集者則此一編也其卽先生傳家之治譜也乎和州鮑源深謹敍

親民之官將以布徳惠安百姓苟無才以運之徳惠亦不能下究所謂徒善不足爲政也有其才矣而自負意气遇事鹵莽滅裂剽而不畱迨其蹉失益以文非遂過其害有不僅惠不下究者故又非才之難才而沈幾遠見倉卒無遊移精神貫終始乃眞難耳前史傳循吏最多之代不過二三十人豈其靳哉貴築髙靑書丈以名解元起皖省倅丞歷守粵東西劇郡所至結疑積件千百計會讞公局平反數十事輒奪活刀下人庶乎沈幾遠見精神周密無倉卒無始終者歟昔吾先子每論知舊吏才必以髙丈稱首且數數道其檄察懷遠釋誤指婚喪轎頭爲會匪教頭數百人之系讞靈壁盜而雪鳳陽招解盜十三人之誣以爲眞神明不可及尢服其攺過不吝如六安開塘盜葬諸件不肯執初斷以遂非爲眞儒者舉動友芝熟聞竊識儲他日先友傳事案久矣咸豐乙卯客省會獲交喆嗣心泉秀東兩君示宦遊紀略益得見吾丈循績之詳夙聞諸端首尾曲折益了了信足爲學治師法曾乞其副廁弆淸端政書鹿洲公案間以時檢閱己未冬秀東將官蜀令晤於都門復持本命校勘擬以抵蜀刊行因敬記簡末尢願秀東此行時時無忘此治譜也十二月幾望獨山莫友芝謹敍

天下之治亂視郡縣而已矣視守令而已矣天下至大郡縣至小然其勢以相積而成比縣皆治郡有不治者乎比郡皆治天下有不治者乎今夫聖君哲相在上賢方鎭勤施四方其於圖功揆政易易也然而尢以守令爲最與民親親則耳目易周惠澤易浹誠使守令於民皆有至誠惻怛不容已之心與之頻呻相通疾痛屙癢顚連困苦相關矢以公廉將以勤愼竭其明察果斷疏達開豁之才推究利獘力圖興革以富以教次第舉之若風流而令行也是則治之機自守令倡之及其積而成也達之天下而治象成矣自兩漢至今未有能歧是說者也柏心曩與黔中唐子方方伯遊時時稱其鄕人髙靑書先生爲嘉道間循吏冠尢以善折獄聞先生歸道山久矣去年夏其仲君秀東司馬貽書柏心緘先生服官時宦遊紀略徵序云得之先生手錄後乃鏤版以行柏心發而讀之皆先生自紀所設施及交際推解諸事而載折獄尢詳自皖及兩粵所至以神君目之此可爲後來作吏者之師至其識慮深遠則尢有進權宿州時有因亂後力請豁除秋糧四萬餘之議在徽寧則遣散棚民數十萬寢兵不用遂以大靖在粵東則東莞民告急言土匪嘯聚肆行攘敓奉檄以兵往剿至則按兵不動但榜令村民擒捕懸賞購其渠魁力請罷兵已而罪人斯得余悉解散村落晏然若此者蓋淵乎大臣之識慮矣非止沾沾吏能報稱已也柏心竊見近二十年大盜倡亂若江河潰決不可防遏推原其故皆起於官吏闒冗侵削而蘊崇之使然向令所在守令皆如先生民且安其田裏樹畜家室樂生之不暇敢效篝火狐鳴也哉然後嘆天下治亂視守令賢否其說誠不謬也論者謂先生才敏絕人得之於性非可學而能此殆不然夫先生本其至誠惻怛不容已之心視民如己凡公廉勤愼明察果斷疏達開豁皆由是心擴充之而已人患不能勉耳今司馬與其賢兄心泉廉訪紹明先訓皆用治行書上考亦旣徵其效矣世之爲守令者得是書反復推求因以擴充其至誠惻怛不容已之心安見治效不能及民者然則是書非止一家治譜推而達之天下蒸爲治象不難也先生出處仕宦詳他序傅者不復及云監利王柏心謹敍

夫胡書畱碣無徵則不信悝鼎章媺弗傳則匪仁是以三歲不滅置諸志父之懷七葉所貽述以子山之賦舊徳可食淸芬必誦由來尙矣然而去日苦多浮雲易變諮諏所獲或人人殊朒朓屢遷難事事備求茂陵之遺橐往已云亡稽隨會之治行死不可作顧安得陳編在漆記事有珠守之爲手澤之成書推之卽心傳之治譜如靑書髙公宦遊紀略之明且備者乎公學植不落智蘊如囊出山之云觸石而雨士元非百里才惟別駕能展驥足郭公至二千石其治績皆在人心油蓋所經甘棠勿翦至其開法网理棼絲獨爲其難綽然有﹖﹖谷化彼鴞音推赤心於疏逖奪諸虎穴起白骨於沈薶諸所措置回越醜夷若三吳若百粵不隕厥聞稱到於今獨是布濩羣倫濊徳也隃度先幾贍智也六府燭徹浚照也一字活人桀識也固皆蔚足人師良由資膺天授所懼中材尟玆上理假使輿人徒誦授簡蔑�如繡鴛錦金鍼恡度如尋鴻迹雪泥靡畱將令膚受之士耳食無稽而欲學步邯鄲鑄金少伯亦惟有望洋長嘆景山向往已耳公以抱蜀之殫心乘退公之多暇尺木自寶寸陰不虛綜厥猷爲壽以文字再仕再化鋼經大冶之鎔一官一集轍立中馗之表惟溫公處事無不可對人言故敬禮小文皆由其所自定也夫書道政事史傳循良淑世之方民生繄賴彼聖讀而疔行采華而忘實無論已卽謂等身著作誇經義以無雙祕枕異書贊淸談之第二爾能各奏豈曰不文惟元艸之矜奇問蒼生其奚補玉卮無當金鑑莫裨以視箎牖羣迷韟章歧路毖蓼辛之後患啟桐子以前驅者相形之拙不言而諭矣是宜敬仲族昌釋之後大杜家法律萃於一門石氏官祿合爲萬石豈非定國治獄卜車馬之將興崇公好生應鼎鐘而食報也哉玆篇流播閱時寖久文孫怡�慮三寫之烏焉思一掃其落葉濡墨惟勤殺靑斯再潘嶽之文采取程先民士衡之詞賦聿追世徳鴻寶堪藏象賢勿替所望讀子產之法者師其捄人誦仲舒之篇者取其切世庶幾痤雎得礦葦海有鍼一本率由固必繩其祖武百爾在位亦將感於斯文貴陽劉藻謹敍

●宦遊紀略卷上

金築髙廷瑤靑書

嘉慶七年壬戌余以通判選授安徽廬州八月到皖隋安慶郡守謁撫軍略與語顧謂守曰此豈作通判者守唯唯余私念通判閒曹猶不勝復何言明日謁方伯謂曰昨撫軍以子器宇不凡必有幹才欲畱會城襄事余對曰畱固甚願如憑限何方伯曰子初來卽爲上游重此誠不數覯然限固不可逾姑待我爲言之居旬餘方伯見撫軍出曰子可圖就任矣余乃復謁撫軍面謂曰郡佐閒散誠不足以屈才吏子且之官吾行有以藉重矣余謝辭出諏吉九月二日到廬任事

到廬甫七日奉檄接護淮安餉銀十萬致諸鄂先是江蘇鹽經歷薛某護至桐城失去第九十二鞘信宿而始覺故復以是委余余旣詣守藏吏領銀畢入見方伯曰此次補解之銀某己受之庫吏入鞘矣餘九十九鞘薛經歷從淮安來其內虛與否及中程髙下有無絀數末由詳也今其鞘具存潛山縣距此僅八十里似宜取來驗視不然某一貧薄吏奚能肩斯重任方伯以爲拘執弗許余又請曰補鞘固不足虞其淮安原鞘多至九十九號今旣不驗視則請如數給印椾楬而表識之鞘之有失某之咎也其內虛與否及中程髙下有無絀數則惟原解官是問某不敢知方伯仍不許趣余卽就道余念一鞘旣失焉保余鞘無獘心疑之寧過愼勿使輕率累也次日抵潛核所存原鞘一一衡校簿而錄之鈐以縣印申報立案而後行至鄂謁同撫軍見卽詢曰足下接護巨款鞘中銀皆實乎色皆中程乎數皆無絀乎余縷述前事撫軍喜曰如此可無慮矣及司庫彈收幸無誤及旋皖中寅好告曰前申報至諸大吏𨿽未明斥意皆不謂然惟撫軍數稱於眾云髙別駕眞撥煩吏曉人不當如是邪撫軍姓王名汝璧字鎭之蜀人某科進士余判廬僅七日而有三事焉履任之次日某校官來稱弟子員某之子願以三百金來受業餘曰若欲教其子邪旣有三百金足延名宿何用余爲若將以納交長官爲出入公門地是貨之也我不爲力拒之後知此生果健訟官與往來輒墮其術利之誘人往往然也有途拾二萬緡錢券求存案者司閽以告余曰得遺失物應詣縣呈明何至此閽者曰是欲飭取此錢入官來求賞耳余召其人謂曰爾誤矣爾果拾之道途何不訪失者姓字裏居面還之彼將以爾爲拾金不昧佩爾徳酬爾勞未可知也如非拾自途間而我遽取入官攘人之財以市己之惠是爾有失徳我與共之其去胠篋者幾何矣擲其狀與券飭之出又一日衙役二十餘人聯名訐皁隸某爲子納粟入監謂其名尙在役冊素以傭貲役人已則運販米粟來往姑蘇間三十餘年中積貲二三十萬今合肥縣前髙閎厚垣者卽其家也某僕亦密言主人方措資迎眷如此等事𨿽萬千取庸何傷余笑頷之立召役驗視至則年已七十餘矣兩壯者掖之伏地稽首恐懼不能出一言余問爾皁隸乎曰小人壯役非皁役也然則隸冊何以有名曰昔者小人投役之初書掾誤入皁冊同時有投充皁隸者與小人符姓名彼遂承其誤而小人役名實在壯冊冊固在可覆視也問掖者爲誰則其二子也問皆入監乎踧踖左顧曰此小人長子晨夕侍小人服勞持門戶復右顧曰此次子因出嗣從兄某後曾肄業爲國子生今兄嫂皆歿無所依始歸與小人子同居問其次子曰爾父何業曰經商歿幾年矣曰三年然則何不冠巾曰不敢何爲而不敢曰長官在上且與父兄偕故不敢也余灑然異之核冊名果不謬及論之曰此汝家令子也民壯子孫考試入監例所不禁況已出繼其父並不在役籍乎汝今老矣余並除汝役冊名歸與汝子爲汝兄善培成之三人皆歡諾拜謝而歸時郡守爲福州張曲園先生合肥令爲陽湖左杏莊後官湖南巡撫杏莊聞之告曲園曰髙別駕舉動出人意表有識有守非常儔也因語此三事曲園爲人素簡傲卽日枉過禮貌有加杏莊亦因此訂交至七日奉檄護餉赴鄂自此離廬郡矣

嘉慶七年十二月二日夜半宿州教匪王潮名襲據州城戕官焚殺死亡無算撫軍親往剿捕適余護餉自鄂還檄同往初十日抵宿官兵己於前二日蕩除巨寇收復城池撫軍具折以

聞卽命余行州牧事善後並令本年錢糧四萬餘宜急徵余曰天庾正供國用所系此誠不可輕減惟歲比不登惟宿爲甚繼罹鋒鏑野無靑艸今卽漸次招徠而窮黎無鳩將撫卹不暇何忍催科應請蠲租或緩徵以蘇民困撫軍初尙猶豫餘力爲指陳乃悟卽日奏請豁免

制曰可方宿之初亂也督撫提鎭均至新除方伯阿公偕江右溫中丞亦由京適至徭役之煩無逾於此撫軍以宿當孔道且初經兵燹也於各軍旋節時檄都尉艾某選精兵百名爲畱守余亦募健兒倍之分邏以聯聲勢時官廨民廬煨燼殆盡惟書院巋然獨存余卽寓其中昕夕擘畫規模粗定四鄕民始漸歸然僅七百餘戶爲之移粟以授食給蘆席棲止之並量貸土木資爲修造貧者以工代賑日率胥吏數人淸釐戶冊分別極貧次貧拯卹有差事畢綜會凡費五千餘金命吏冊報吏請曰以實數聞耶幕客宗君曰如此巨務卽聲言四萬金不爲過余曰此何時也瘡痍在目蜚鴻滿野卽實心實政猶懼不蔇忍令入己之數反倍蓰乎及民之數下無以對災黎上何以告君父乎遂從實報其後余瓜代旋省阿方伯謂余曰宿州一役吾以爲費必不貲乃僅若此何邪余對以故阿公喜形於色且曰如此居官其後必大君其勉哉當是時六科舊牘大半無存前刺史校定文武童生甲乙捲冊僉就毀余乃刻期更試仍卽前拔第一人爲榜首余秉公次第之士皆悅服及八年正月三日日己晡忽嘩傳東門教匪復至居民扶老攜幼紛紛奔徙余登城望之火光明滅中號泣之聲不絕余亟授兵登陴且徇於眾曰是必訛言耳汝無驚徒自苦且我有備矣盍各安爾室有事則我自當之眾聞之漸散息時漏已四下余亦返書院堅臥己而四境寂然邏者捕一人來酲未解鞫之始知昨夜呼教匪至者卽此酒徒也立寘諸法眾皆服余之靜鎭先是宿州城陊裂三十七處各以五丁防守余與艾君逮夜親巡必四漏始罷因思前刺史於睡夢中被賊戕害殷鑑不遠乃與艾君約互巡率三漏交替余先則君後君先則余後疊相輪環則力可節事機亦愈周也艾君問余曰初三夜倉皇時君何以能熟睡餘曰此不過有定見耳因與言亞夫禦吳事艾曰與君共事益人不淺矣

初蒞六安按獄凡收系者百二十九人乃屬幕府稽簿罪重者仍禁系輕者分別保釋簽識之預令某日傳集各裏胥閭長候論屆期坐堂皇察簽識中不可釋者僅十有三人而己餘皆細罪不足論於是釋各囚諭曰汝曹以貧故不嫻教訓乃爲此失徳事予甚閔焉今其許爾自新然前罪不無責責以笞或笞十笞五甚瘐者亦笞三其某村之人卽交某里胥管朿再犯重懲毋貸裏胥不嚴束厥罪鈞時有國子生數人放言曰我聞官以治囚不聞官以縱囚是累累者一出閭閻其不殃乎余正色諭之曰此輩狐鼠賊誅之不可勝誅且罪不至死今旣教誨之薄責之宥其旣往而繩其將來乃所以化之也且吾己盡釋之若猶必謂爲縱殃而思控於上者聽之而己吾不畏也生逡巡而退

龍頭橋或殺人余驗之入其裏見戶有官淸民安帖子詢裏胥以百姓感恩對余曰我來三日耳何由而知我淸恩於何感若謂民安則方以鬭殺釀禍矣民何安焉立去之驗畢入古剎見筵席甚丰左右曰裏胥所備治也余顧裏胥曰爾焉辦此其朘我民也龍頭橋計五百餘戶戶可斂錢數千藉供官以飽私囊吾其肯爲汝用乎笞之四十

有報從兄踢殺其從弟者驗之傷固無二也將殮忽其婦持半段木至案前曰此助毆者之械卽傷證也所指助毆爲從兄之兄余察其械乃鄕村負擔具耳謂婦曰爾前詞無助毆語此何來曰翁弟實使我呈驗問翁弟何在一莽男子應聲自人叢中躍出跪案下曰某卽是余諦視之曰氏夫之死有助毆者乎曰有果手足傷乎抑他物乎乃指婦所呈曰此械是也余顧婦曰爾村婦未知比對傷痕法今當先藉爾翁弟試與爾觀飭役擒僕卽以械側勢擊下指示婦曰此側擊痕爾夫身有此傷否又橫勢擊下曰此橫擊痕爾夫身有此傷否凡經二十擊訊知乃其自用荷蓧者斷棄無用因與踢殺者之兄有隙故藉此誣陷旣詰責察與本案無干釋之去觀者嘖嘖稱快

凡懲豪猾莫如因事折抑之而後無不懲也余嘗因相驗有國子生某至屍側以所持竹拄杖遞指傷處趾髙气揚余斥之曰驗傷有官報傷有刑仵辧論傷痕有屍親案證何與爾事而任意指揮放言無忌邪始猶彊直痛懲之乃不敢言後遂無囂張者

之重難者其惟相驗乎余任六安凡驗三十餘案必躬自撫摩取洗冤錄眾辧之若者眞傷若者變其形尖圓長短其色紅紫靑黯其擦傷毆傷或手足若他物與夫部位之偏正髙下淺深堅軟生前死後必使考證確然無疑而後已如兩造爭執則取錄以示辧旣悉然後將致命不致命之處圖諸格屍入棺卽飭親屬領埋如此精詳庶堪自信亦以杜嗾訟者流媒櫱瑕隱無可指摘也至驗時隨往之刑仵胥役輿臺傔從等皆由官給資必較常加厚禁其徵索然尢必先自正已始余每行則攜肉脯鹽齏以從不煩庖人不索雋味自奉約則人自無敢爲其侈者所至必令裏胥閭長侍側毋許或離事畢隨行凡幾人務先淸點悉前行計去驗所己遙然後憩宿蓋此輩互緣爲姦一離官之左右則搜牢徵求必至之勢防範維嚴或不致肆然苛索耳至備質一二要證外均免逮以絕株累亦造福之一端也

官與民不相信而欲片言折獄難矣予初蒞六安日決二三事不遑暇食猶不給居久之有國子生某收租與亞旅角梃傷左臁肕骨斷法當保辜乃令限保辜次日校官某來見曰某生已與某和不願終訟獻靑蚨二百萬辦公餘唯唯屬具酒食畱客勿去余出卽將生責收之堂下觀者哄傳某生行賄已被責羈獄中矣校官某惶恐無地余笑曰君無介懷君固憐我貧不可謂非知我者然我乃不貪特君知之未稔耳豪家聞而肅然其後按日判七八事或十二三事竟剖決無不如意者民知官實心爲民猜嫌盡釋故也

下車時凡境內文武庠生曁納粟貢監生均先冊錄姓名年貫裏居以備稽考有弟子員某呈狀取冊勘對無之訊之曰此生之別字也余曰君前臣名父前子名長官爲民父母爾胡不知使爾父母稱爾某某先生爾亦抗顏忍受邪撲責之擲還其狀此風遂戢

每日坐堂皇鞫訟重門洞開許百姓聽覩忽門外有呼冤者役闞之則己去役還曰張進士也張曾任國子監學正以憂回籍予卽命召至謂曰君以甲榜從大夫列有事當遣人坐獄我又非不見百姓者君乃欲躬親對簿不亦輕國體羞當世之士邪且何所爲而呼冤也曰有弟析產不均故欲質於官耳余曰君讀書人獨不聞田家紫荊樹邪大慚謝去

某甲以弟官得三品封來訐武童某冒籍鞫之武童之族列州庠者比比也廩膳生曰此老常挾其弟勢欺鄕曲無辜屢矣今訐武童蓋借貸不遂耳余呵斥之罰跪堂廡下自午至酉汗流浹背具誣結而去觀者笑曰此老今尙能倔彊邪其弟以書謝後遂斂迹

或告其甥置妾問甥幾人曰一人有子乎曰未也其年何若曰四十親俱存乎曰有母在妾別居乎曰同居然則獨子之家年四十而未生子置妾不爲早也且與母同居必母命之爾非索詐不遂卽是覬其家業耳夫甥卽無後亦斷無業歸外家之理責而逐之不敢再控又有投狀者以叔傭工江氏配其使女叔死迎叔母出江不允也叔有銀物存江亦不給余曰爾叔原存銀物有據乎曰無傭工江氏幾何年曰八九年問叔母若干年矣曰未三十有子乎曰無爾授室乎曰無然則接叔母安歸乎爾無妻叔母無子同居一室可乎抑欲售乎面赤而不言因斥責之此兩事俱立決其誣不煩兩造質者後聞輿論皆謂余神明蓋理在則然也

有貲郎訟其弟析產不均者表偉甚弟亦訴其曾得十萬貫盡而復來余訊之曰爾弟訴稱爾爲拾子何也曰某之生也棄於路義父拾而養之故名余曰昔后稷棄於隘巷令尹子文棄諸夢中宋芮司徒之女棄之堤上其後皆貴顯今相爾面必非久居人下者丈夫貴自立耳奚以爭產爲某聞命恐惶而出有頃役以某不甘復因再召入諭曰爾義父以無子故拾爾爲子今有子矣不復以他人子爲子異姓不得亂宗律有明文余當爲爾詳請歸宗以符定制曰無宗可歸曰古有以墻以路爲姓者爾名拾子卽以拾爲姓可耳某詞屈余責之曰爾本路棄微爾義父幾夭折矣撫而立而婚而榮以官此其恩直再造不思盡心植幼弟以報二天反欲爭家財財固非爾有也以理論之曩爾所耗者尙應一一責償何容更萌奢望乎某伏地請罪不敢再控後晤參戎楊君曰是在都門已將十萬揮霍殆盡其歸謀家財志不僅在溫飽也得公此斷其計窮矣

某氏婦寡居翁弟奪其田而虐其子婦來訴按之實因諭曰一家至親若重責焉似傷和气不責則彼將以爲卑幼屈於尊長官亦莫如之何而後此之欺孤陵寡更甚也將從薄刑乃大呼屈余曰爾以我爲妄施鞭撲邪今情如是法且如是若罰當其罪一呼而卽釋之則人人輕犯法矣遂倍懲之

六安役捕獲穿窬賊一人並楊某家所失衣物請鞫問問賊何籍曰壽州來六安幾何年竊物幾許寄匿之家誰也曰來六安三年矣初行竊卽被獲寄匿某村某家余曰三年竊一次不幾作餓殍邪令羈候隨筆記所供寄匿家裏居姓名以防開花開花者役所指使賊爲誣陷以株累者也大凡彊有力者及巨室大家俱不敢誣惟良善而小康者往往苦之六安爲甚久之餘因公過某村裏胥郊迎問村中有某人否曰有去此不數武卽是乃下輿步行裏胥導至一人出迓年約四十許余曰聞爾守分力耕故來此一觀田家風景耳問家有幾丁曰祇一男二女皆幼稺並問其婦家姓氏皆一一稱述視其屋頗齊潔種植亦繁茂蓋力農事而稍可自贍者余私喜曰知之矣及歸立出前日羈候賊按問之其言門墻院落皆脗合余則不省余曰豈有處其家三年而不知其老幼人數往來親戚誰何者乎嚴鞫之知爲役教乃重治役是日也余歸卽猝訊故役與賊皆不及防否則漏而狡僞又滋矣折獄不其難乎

有持六博骰子證某國子生博者且稱某某同局命其人解衣驗之則裏衣角有包裹痕合以六骰毫不差叱之曰此非某生博具乃爾欲以博陷某生耳嚴鞫而重懲之旣而聞某生家素封且懦可欺故以是陷之苟非細檢幾爲所蒙矣

州縣官日坐堂皇辦事與百姓相見裨益不小餘牧六安有四事非在堂皇則當時不能知知亦不能速辦稍縱卽逝矣一日有童子奔泣而告曰我母被人縛去問之曰我祖母偕叔祖將母賣與富室某母不允今早來縛之去矣某所居距城二十里餘立飭役四人諭曰汝曹速往度到彼不過黃昏時迅將孀婦媒媼及其姑若叔翁限夜漏三商逮以俱來若稍遲而致孀婦失節餘不爲汝曹恕也役果應時逮至先是婦縛至見二婦迎輿前語之曰此吉禮柰何縛我二婦曰恐爾不欲耳旣欲何幸焉婦首肯卽舉左手示曰頃被縛斷甲傷肉痛甚當翦與之翦則引翦疊戳其頸二婦急爲奪去血漬襟襦余驗其喉已破淚目涔涔視余而不能言亟命取金瘡藥敷之覆以雞皮置靜室中調養乃按訊其姑曰家貧賣媳宜若無罪余諭之曰翁姑奪寡婦志如死問抵安得無罪眾皆惶恐伏服旬餘婦傷愈余謂婦曰爾志節可旌我將以聞於朝婦曰家貧不能盡養姑之賣婦爲貧也旌婦節而治姑罪是益彰婦之不孝也堅辭泣謝余嘆息許之謂富室某曰爾知罪乎抑願贖乎曰願贖並令媒媼亦納贖共積金二百有五十給婦養姑攜其童子以歸此事不能爲婦請旌至今猶耿耿也有胞弟殺其兄者兄子泣請雪冤余問曰爾叔何往曰裏胥看守殺爾父時證人爲誰曰叔之婦父周某也卽詣驗訊周自稱童生余曰爾旣讀書當知弟兄關彜倫甚重盍實訴曰渠家共堰灌田伯仲輪日放水今日輪應仲氏伯欲多支一日晨早來語仲仲不允勃豀相向仲手持有小佩刀童生慮犯其兄從後抱而奪之仲反手戳傷童生左骽負痛弛其抱乃轉戳入伯氏小腹僕地驗之傷痕果符仲則曰兄應供父月膳錢已欠兩月今晨兄來父索取兄適攜小佩刀在手小人急奪兄刀兄忽自戕其腹實非小人所殺者其父亦稱次子孝友余曰然則周童生何由骽傷豈亦自戕乎仲語塞又於仲臥處搜出凶具獄遂定伯仲平日皆以嗾訟損人利己今一日而去兩害殆有天焉

裏胥某白東門內有人自剖其腹腸出數寸餘曰死乎曰尙有气舒城張先生金瘡藥多奇驗僕人龔升習其術挈同詣驗气將絕矣余俯而問之聲細弱不能辧微聞有刀斫人婦女語飭役偵訪龔升曰腸未傷可治以溫水熨腸漸納入腹縫以藥綫命裏胥舁至靜室中調理有頃役回白離東城不遠某家己嫁之女歸省忽被人斷其首往驗女僵臥於牀血漬衾褥气息奄奄亟用藥敷裹浹旬傷者兩愈先是女在母家時剖腹者與有私旣嫁遂絕迹女歸寧母適外出乘間入女室求續舊女不從拔刀斫之私念女死必償命不若先殉因自戕訊明俾荷校一月而釋

又一日有罪隸某與某倡交頸而死余驗其手足指甲與齒色皆靑黯其主謳老媼年逾七十問之曰夫早歿子出不歸惟一婦倚市門爲活某罪隸與子婦來往已蹤迹遂稀今晨忽以只雞壺酒至家命子婦早餐餐後同坐樹下或歌或泣時熱甚罪隸入廚取水一甌謂子婦曰我有淸涼散飲之可以解暑乃傾一刀圭置水中各飲其半子婦遽呼腹痛起臥榻上罪隸曰願緩須臾待我同死韈而登男女抱頸呻吟俄頃皆逝視甌中余砒尙存訊他罪隸亦第知其宿娼不稔其藥何自也翊晨裏胥復白昨所驗家老媼夜間痛哭鄰右共聞今早寂然以爲臥猶未起啟扃視之則又死於牀矣往驗無傷蓋窮老气盡一痛而絕也爲之牒錄以上四事若非莊蒞堂皇必難速辦官吏習气展轉遷延迨簽票發出至速亦在三日後矣夫人命生死所關祗爭呼吸稍一怠緩昭雪無由不惟獘竇叢滋抑且牽連胡底余嘗謂淸愼勤三字尢重在勤非勤何由淸非勤何由愼牧令爲親民之官其可深居簡出而不以日見百姓爲急務哉

六安多世族官斯土者稍不檢薦紳挾其短而玩弄之鮮不敗余任事一秉至公不因其富而故抑之亦不因其貧而稍縱之凖情酌理視同一律其豪彊倚勢者折以理挫其銳亦有寒士不得已而嗾訟以餬口者廉得其情爲贍其家召至書院給膏火讀書誡其攺業風俗爲之一變履任之初怨我詈我者不一月而皆頌我矣詩不云乎不侮鰥寡不畏彊禦誰謂沃土不材悍頑難治也哉

懷寧縣紳謝崇文者饒於財四月望間盜劫之五月初又劫余在六安閱文報知此事語幕客張先生曰謝紳家不一月而兩被劫殊駭人聽聞首善之區盜且如是難保無竄入我境者幕客曰然因嚴論捕役加意訪緝一日役密白果有羣盜潛藏某村距城四十里餘卽揀率幹役親往捕之獲盜十名並擒其渠檻送懷寧定讞焉幕客謂余曰獲鄰盜多名例當遷秩曷上請乎余曰遷秩朝廷之恩遇也以盜邀寵豈不褻朝命羞官常邪方按訊時有稱其脇從某爲佃於晁氏者晁六安巨室余置不問余牧六安凡訟涉田主山主塘主地主屋主者皆不傳質亦息事之一端也

又河南商城縣有奸夫雇殺本夫並殺雇者滅口商城未獲一犯亦不知因何致死也奸夫攜婦逃至六安被獲余訊明卽遣紀綱之僕協役檻送商城亦未上聞幕客張先生曰懷寧之盜爲鄰封也有功不居己非時賢所及若商城則隔省矣忘己之功而並弭人之過公毋乃太厚乎及今思之商城事以上聞爲是

嘉慶十年十月望後三日六安瓜代事畢余借寓聶氏花園士民置酒公餞城鄕會者百餘人余舉琖謝曰余不敏忝牧斯土十閱月矣檢詞訟簿經斷結者凡千三百有六十餘宗𨿽皆酌理準情決以一人一時之見然不能必其無誤也盍舉所失明以告我眾皆曰無之餘曰古人有言聖者千慮不無一失焉有聽斷至千三百有六十餘宗而竟無一失者乎一老貢生曰貢生家距署不遠左右有二茶坊稠眾所易集也每質訟出直者固贊頌神明曲者至坊亦無怨言且時有悔其輕舉者以是知官之無枉斷也貢生又曰使君此問是虛心處使君至公無私卽間有不合人亦能諒時兩校官在坐起而言曰某等讀書皆無用處見明公作官而後乃今知讀書誠有用也余曰二君所論甚正然余何敢當也今試舉自知之失者二爲諸君言之閻氏訟徐氏侵葬地余始以地契可憑準徐葬繼知其契僞更斷徐遷又湯生訟某生逼其祖墓開塘檄吏往勘以舊塘復集訊時族鄰里胥一如吏言遂不直湯湯請余躬勘塘實新開乃重懲某生而斷其塡塘如此二事非誤而何老貢生曰此二事皆知之先是徐氏之父欲得閻氏葬地乃僞作約劑而求印於官以實之事在乾隆二十五年使君之據契斷獄誠無由知其僞也旣閻氏檢舊牘而得其父曾於四十年間有與徐氏父因地涉訟一事而後徐氏之姦乃明則使君攺斷之所以公也若湯氏所指非其先兆蓋遠年無主者墓耳皆所謂君子可欺以其方者也余曰大凡官之辦事不能無過然決不可諱過如有誤卽爲更正自不致別生枝節倘飾過文非使小民含冤終身莫白自問此心其何以安乎座中皆深韙餘言余服官皖粵廿餘年惟六安十月得盡心民事在讞局十二年所鞫問者往往情事支離加以訟師羅織姦僞百出盡失其眞𨿽屢有平反常虞不實大抵州縣決事據其初詞細心研究察言觀色乘隙而攻不難眞情畢露若一入讞局則舞文弄墨變幻離奇無復廬山眞面矣況知府以上率據州縣之牘爲斷不若州縣之臨事權衡操縱在已爲較易得手也然則州縣顧不重乎哉因與坐客縱論及之故記於此

州縣之馭吏役其道有三曰號令明曰賞罰信曰檢察周三者所以佐淸愼勤也余任六安下車卽飭吏詳繪四境輿圖書其地名表以山川道裏凡徵召士民計裏刻期率百里以上不過十日下至二三十里皆酌定程期識朱於紙末並具簿核驗逾一二日者役記過三日外者責之如期者記功先者賞故役皆踴躍趨事又視其道裏之遠邇量予旅資敢有藉端需索刑毋赦賞罰期於必行事重大則破格賞之如劉成巨一案捕役受傷者十三人各賞重金以故人樂爲用犯無不獲凡日有所受事無論多否翌日必理如有故他出則並二日爲一日𨿽漏夜不稍懈必盡償前日之事而後己獄有不能具者或傳要證計其遠近注於簿曰此當以某日鞫故案無畱牘判旣畢卽命吏具遵依狀使兩造各畫諾親視其出以杜吏役之要求每日應鞫者凡幾宗必令吏先呈淸目兩造具必問其來曾幾日若經宿己再則必胥役壅遏之立予杖懲兩三次後甲日來乙日決無敢挾取錙銖亦無敢私禁平人矣夫卽加意檢察猶懼不免於蔽而況不經心者乎

在官理財固不可無正出正入簿所以便稽核備遺忘也世俗不此之務獨於私所饋遺者則詳記之𨿽曰爲施報計而一旦有事遂貽口實可嘆也嘉慶九年春鳳陽府泗州需銀四十萬放賑阿雨窗撫軍謂福方伯曰去歲髙別駕辦宿州撫卹甚得機宜此次鳳泗十州縣賑務卽委渠督辦余奉檄護銀至鳳陽時張堯山太守已爲備捨館余曰卽太守廨乞屋一間爲宿無煩備餐不愈於寓館之虛糜乎賑事畢十州縣以千金爲贐固辭不受瀕行於候補州判魯君【名世延】處借銀二十四兩回省如數還之時人皆笑余以爲迂執會下江山陽縣侵賑事發守令俱正典刑凡與賑諸公得收饋遺者籍沒治罪笑我者始覺辭贐之有見又督放鳳臺縣賑務事竣將行某令贐白金二百璧之及某令歿虧公帑四千餘金大府檄余督同懷寧縣核辦其家屬呈一簿凡從前饋送者詳載不遺而余獨無名又石埭縣某令以辦賑不善落職當被控時知余主其獄暮夜送二百金求斡旋力卻之會余行池州府事某令來見袖出一簿曰某無力回籍此皆曾受某惠者乞代呼將伯余笑曰君不嘗以二百金饋我乎爾時若受君惠諒亦不免多勞紀載也對曰比感恩卽收亦不敢妄書余曰然則凡所饋人者何不亦曰感恩乎我不貫與此等事將簿還之

嘉慶十三年安徽計典鐵冶亭制軍致書董觀橋撫軍詢所舉劾之人復書曰卓異必其人才識超羣气量宏深將來堪任封疆方面方膺斯選今皖省守丞牧令率具位無可卓異其卓異者髙通判一人而已遂以有才有識堪勝大用八字署余上考將合詞入告制軍再寓書以爲必得七人方合例於是以太平府通判鄒君【名駿】石埭縣白君【名守廉】校官二人縣尉二人足其數人議其舉劾太嚴云

服官供使有應干吏議而屢獲幸免者如余通判安徽時護運糧艘一差可紀也糧幫船隻他省皆分頭進二進銜尾而行徽省定章則由各州縣水次就近開行名曰插幫如遇頭進船卽插頭進之幫也余奉檄督運糧艘十二幫祗六幫親督宿州衛三幫由洪澤湖先抵通州後三幫分派丁役照料𨿽通信息究屬分馳致臨泰幫糧船因民舟不戒於火延燒三艘且傷旗丁四名漕督入奏奉

恩旨米免賠船令官修已死旗丁照例賞卹竟未及余不愼之咎洎撫軍奏請交部議處奉

朱批已先有

恩旨矣是咎有應得竟獲免議

所謂如天之福何修而得幸邀邪又余督運六幫中有不逞徒某托稱漕標效力武舉奉檄協運不特藉事詐索凡所經歷州縣無不騷擾及抵山東巨野因買魚爭競適縣尹某經過飭問又冒稱漕協之子縣尹寓書漕協姦迹始敗漕協申達漕督飭交蘇松糧道蔡觀察鞫訊供稱被索州縣及船幫千總一百一十九處計贓二千有奇漕督欲據實奏辦餘思此輩作姦犯科固不足惜但當官失察者有罪被索者亦應坐賄送律株�甚多殊屬無妄亟求下其事於余反復開導囚頗解惟承假托年誼索徳州衛徐守備銀二十兩一節第與蔡觀察原審相左卽夜赴漕轅力辯前審不實漕督奏奉旨交山東巡撫審辦僅擬某以竄戍此外一無牽累而余之奉檄督運豈能無過乃仍未議及此又如天之福何修而得再邀也前之免議寬大出自

宸衷後之免議涵蓋由於大吏語曰士不習吏視己成事余因此遇事不敢生畏葸之心更不敢存徼幸之念爰就往事而實紀之

嘉慶十二年霍邱縣令以民婦範顧氏商同奸夫楊三等謀死親夫範壽子燒屍滅迹事上諸西司證以血衣殘骨凶器旣成讞矣廉使夏邑李書年先生慮其冤也檄余與某令研訊供相符廉使隔屏諦聽曰獄其情乎某令曰供甚堅衣骨凶器固在烏得不情余曰未也廉使曰何言之餘曰範壽子贅於嶽嶽故村居正月十三夜偕妻弟入城觀燈燈散回村間𨿽無刻漏應直二更際矣又他往六博而返是三更矣返後範顧氏與楊三及母弟等始械殺之則是四更也又支解而烹之臡其肉灰其骨然後棄埋諸地四更達曙爲時幾何何從容若是此不確之大端也況村中前後左右各有比鄰死者被毆豈無聲息焚骨臭味豈無腥聞此理之易明而勢所必無者也烏乎情廉使曰然明日且細鞫之次日復訊某令稱病不至壽子之父訟主也余先令至前曰汝子婦罪擬大辟楊三棄市婦之弟及民養三人皆擬絞戮冤乎不冤父曰無冤余曰於法誣人者坐以所誣之罪若子婦等正法後或汝子復出則五人之命應坐汝償汝敢署諾乎父曰始我以子不歸故訟訟而得因姦謀死之情則長官所聽也我何與焉余沈吟久之因株連五命哀矜之心不覺見於顏色範顧氏及其弟顧三麻子忽呼冤余曰是何冤哉使壽子而生也冤固可伸卽壽子死而存其全屍猶云可伸也今旣未有屍汝曹又未聞他說渺無端倪誰爲汝雪冤者顧三麻子曰冤實甚裏胥知之請訊裏胥余曰裏胥昨旣訊矣果有冤胡不聞曰吾儕之被逮也隸役諄謂法司決獄敢有辧者法當髕此裏胥所以不言耳卽質裏胥裏胥曰壽子之父四月初來縣伸訴役卒李遙與小人實充訪緝余曰訪之何如裏胥神色驚懼囁嚅而不敢言掌責之乃曰小人吐實五月初旬間小人同李遙訪至壽子姨父陳大鳳家大鳳外出其妻指東廂云此壽子正月十五來賀年宿處也迨十六早餐始去余曰如汝言曾白官乎曰未見官何自而白但不知李遙能白否也因按李遙遙初亦囁嚅裏胥曰我已吐矣遙乃供如裏胥言且曰是獄也縣尉實主之比小人訪回則尉己鍛煉成獄小人固不敢言宰官亦不問也於是覆按楊三楊三曰小人固未殺範壽子也初婦與楊三俱不承尉刑脇之恐乃皆承尉則急索屍屍固無有詐指三四處旣皆不驗復峻刑脇之楊三等不堪其苦乃塗豬血爲血衣取廚下刀爲凶器掘無主殘骸爲毀骨遂誣服具獄顧氏一如楊三言狀餘思壽子旣十五尙在則十三之未死可知述諸廉使請以五人頌系俟逮大鳳及尋壽子蹤迹時嘉慶十二年十月也十三年十二月範壽子自河南回而五人之奇冤始雪嗚呼原詞僅以子贅不歸請窮厥繇而縣令耽逸輒委典史代勞淫刑以逞何求不遂郡守又不能淑問幾致良民五命負屈夜臺酷吏之禍何可勝言然則刑不可濫施事不宜旁貸而於無屍可驗之案尢應愼愈加愼矣方大鳳之未逮至也霍邱令己解任受代者爲陳君余𨿽極力平反得其槪略而守令均嘖有煩言余密語陳曰壽子一案一日不決爲足下一日之累不可不預爲防範設守令屬陳大鳳不承將柰何君到縣宜速取大鳳之妻一切實語爲信讞張本使不能移易勿遲亦勿泄陳然之越十餘日陳果以大鳳之妻口稱壽子於正月十五六日諸餐宿狀如前狀寄余余祕之如逮大鳳到鞫訊竟不肯承余袖出其妻狀示之始俯首無詞噫設非余與陳君先事豫防則大鳳不承事且中變卽欲爲五人昭雪亦無從措手矣平反之難如是大鳳固不足責獨怪夫甘心殺人而不顧天理者彼何心哉及壽子己歸值是歲除夕潁州守霍邱令曁各有司僉至節使署慶歲節使曰今日本不欲見諸君因範壽子己回不得不見向微髙別駕細心研鞫力平此獄則五人己伏法今日將何以處諸君尙得晏然卒歲邪又顧郡守曰君前此退有後言今壽子死邪未邪某守長跪請罪節使因言乾隆間蘇州一案與此相類某役夫左足捋指駢生共六指出門兩月餘矣一日水浮一屍薄灘上左足捋指亦駢裏胥告其妻視之皮肉皆化而六指宛然妻誤以爲其夫也官訊爲戀姦沈夫傅律伏罪後數日役夫歸鄰里相驚以爲鬼則皆走其人曰我人也非鬼也眾告以數日前婦與奸夫被刑之故其人號哭至縣擊鼓鳴冤事聞於

朝守令裏胥坐抵死撫臬遣戍夫此二命之冤以三命償之今且五命將如何償乎某守面色如灰各官駭然余亦心膽驚破矣

鳳陽縣逮囚十三人爲坐李良才被劫一獄廉使檄余聽之囚無異詞然贓冊財物甚多佩刀與焉皆未有以證也余心疑之會靈壁縣詳解劈門入室殺死事主解士學盜犯等十名至亦委余鞫其渠武老漢者狀魁甚余挑之曰汝知罪乎曰斬冤乎曰殺人者死何冤之有餘曰惜乎似汝好男子至壽春鎭充兵何愁不取印懸肘後乃竟爲盜邪囚俯首流涕若深愧悔復問汝旣盜當不一足盍詳言乎曰無之餘曰焉有一次而卽被獲者乃供曾盜牛馬數次系而復釋余曰此小事不足言言其如解士學之案之重者因復開導之曰汝知一人僅有一命乎今卽三五事盡發不過汝以一命償我亦不能於汝旣償之外更索汝二命若隱匿不言汝行且死諸他所犯皆無由主罪地方官久緝不獲當議削職官畏削職則必妄殺無辜以代汝是汝累人於死也彼死者赴冥曹必不甘心又將取償於汝之來生以雪之則是汝眞於旣償之外又償二命也人生實難何及早自爲計乎觀汝狀似明白必有善根大約無人教誨迫於饑寒以至於此安知來世不爲善類余方爲汝惜汝奚不自惜也囚始感悟卽稱去年五月曾糾黨九人在鳳陽縣地劫掠過客銀兩若干行李衣物若干均己分給同類惟客有一刀甚佳攜歸存於弟武老二處今靈壁縣城開屠者是也余具以情聞於廉使馳往取刀並獲犯五名訊供如繪以刀歸李良才鳳陽之獄始白其所系十三人皆系被刑誣服槪予省釋噫民命至重問刑不愼幾至十三命冤罹大辟可懼哉是役也節使及諸同寮均譽余能平反余曰不然是有天焉設余不獲聽武老漢一獄則李良才之贓不獲何由白十三人之冤且使余不因武老漢之魁偉有觸於心不復曲爲開導詎肯將鳳陽劫案一一不諱邪由此觀之折獄固不可不逐時加意矣

嘉慶年

月徽人忽相驚曰懷遠反矣己而壽春鎭報至未幾而徐州鎭報至又未幾而宿州文武報亦至皆曰懷遠匪徒倡會嘯聚多人謀爲不軌也適某撫軍奉

旨權篆湖北方伯攝徽撫事檄余先赴滋事處所偵得情則馳以聞軍吏厲兵秣馬以待餘疾趨往中途聞道府親率兵役己擒獲四百餘人餘思匪徒聚會果其逆行己露豈甘束手就縛今擒獲甚易而抗拒不聞事似可疑距懷遠城二里遙卽屏去僕從微行詣一鄕塾晤其師托言武孝廉北上道出過謁於是主賓頗款洽縱談至於風俗則忽仰天呼曰嗟乎冤哉近有一大枉事昨因查辦教匪竟將轎頭作教頭連逮數百人去恐枉殺正未己也嗟乎冤哉余乃細詰其故云懷人謂輿卒曰轎頭凡婚禮備彩輿喪葬備挽紼由來舊矣近村有趙貢生親喪將送葬使使先告於戚友之弔臨者期以會葬乃沿門錄簿簿中凡一百七十餘人卽屬王姓轎頭前往轎頭未之往也以簿轉屬其徒李自平代其事自平家貧甚常質綿衣於宿州以懷邑僻遠無質庫故也至是己迫冬寒乘便將往贖夜宿於城隍廟邏者捕而系之送詣都司搜獲名簿都司訝名數之眾多也又因其稱轎頭云云則大驚誤會以爲教頭由是窮治遂指簿內平民爲河南教黨移牘文吏搜緝竟成莫須有之獄矣余復委婉窮詰稱有唁弔門簿可質余隨懷出憲檄諭其導往趙貢生家果獲門簿急詣縣署取所獲名簿一百七十餘人逐細校對隻字無訛卽漏夜據情馳聞余亦踵回省垣方伯以關系甚巨尙猶豫適撫軍由湖北回任余述如前撫軍曰是何言之輕也比樞府與陜甘節度均移書來問此事事固不小如此了局人其謂我粉飾將若何余曰不然使事而果眞也卽無傳聞亦當極力懲辦若事而虛無也焉有以人言遽興大獄設官所以庇民也民縱無良猶思矜卹況影響俱無者乎剖陳再四撫軍乃釋然遂如余所請止逮王轎頭李自平趙貢生三人到省訊與所訪無異被系四百餘人一旦省釋是役也始則告警疊至閭裏哄傳鄰近居民聞風生怖驚擾之狀不可言諭繼乃不戮一人渙然冰釋藉非鄕塾私詢因而得爲昭雪恐一發難收將成莫逭之勢此累累無辜者幾何不覆盆莫訴哉治獄固不可輕入人罪然亦不可輕出霍邱盜首胡選糾其黨壬大壬二等八人劫掠平民邑令陳君【名之揆】捕獲選以獄上余與安慶郡守會訊焉選初固不諱也越日郡守忽謂余曰選良民也案誣甚余曰何以言之曰彼僅以綿被二襲爲盜證是戶有物耳其不實可知遽達廉使廉使信之將釋選余爭之曰事未可知姑系選以待訪則可釋則不可若必欲釋則某不敢與聞廉使遂攺檄某刺史與某別駕訊之均迎郡守意竟釋選陳君坐誣良議奪職他日河南來咨某縣獲盜壬大壬二供稱曾於霍邱某處行劫其首盜蓋胡選也乃復收選論如律事聞廉使鐫二級郡守刺史別駕僉鐫五級陳君始復其官余以不會復訊不在議中危哉

徽寧在萬山之中地曠不治有賃墾者卽山內結棚棲焉曰棚民棚民之多以萬計也嘉慶十三年休寧人或控於京師謂棚民某某聚徒掠民擅殺人及諸不法事今且築城浚池繕甲治兵將謀反矣於是有

命命文武曉事大員典兵急擊勿失撫軍初頤園先生飛檄蕪湖道楊【名懋恬湖北人】徽協楊督兵四百馳往擒捕余與於役行至縣楊協戎己先生至余商諸縣尹曰此輩𨿽棚居然力農事長子孫由來己久迥與遊民托名種山支棚匿姦者不同況附郭不及百里果其聚眾肆行胡被害者不聞一人而閭長裏胥又皆毫無察覺夫豈無畏牽連之禍赴愬長官者乃獨不遠數千里而京控此其挾仇誣陷情獘彰矣今不按虛實而遽加之兵彼被控者心懷疑懼鋌而走險勢將激成抗拒兼以眾兵擁入難免殃及池魚我輩爲民司牧可不計出萬全慮而後動乎隨同白觀察協戎姑屯兵縣城以俟消息余與縣尹先往偵探縣尹頗有戒心欲多挾健兒爲衛余曰使莠民聚結謀爲不軌必早有以待我何有於我數百兵不若輕騎減從多者三十人使彼自髙臨下望而知我之非眾也而不疑焉而後可以無事萬一變生意外則我且先之君後殿無難避矣縣尹壯餘言遂同乘輿而去先至山下廟中小憩於是保甲來迎諸棚民跪謁者踵至其遠近男婦紛紛千百人夾道歡呼絕無驚懼情狀余私謂縣尹曰此卽太平景象也事之子虛己槪見矣囚召棚民曉事者十餘人至前問以早歲來山僦田幾人價幾許傭作凡幾輩也皆一一具以對余乃曰汝曹知被人告覺否曰知之曰官兵且至吾慮汝曹之無辜受累也力勸止之今部屯縣城待探汝實汝盍亟吐諸眾皆伏地哭且曰小人等寄業於玆四年矣耕鑿相安秋毫無敢犯惟明公察之徧詢村中父老均曰吾輩身家所在焉有外來他族聚而爲非而轉爲庇徇者然實無其事上天蒼蒼不敢欺也余與縣尹畱宿數日徐察其迹親閱各棚民家全無影響乃拘訟者嚴訊之一鞫而服相率以白撫軍援挾仇誣告律論如法餘人皆釋復斷令山主計原得賃資一一給還棚民眷屬各遣回籍工丁槪散其已種熟地歸休寧書院爲束脩膏火之費不使啟訟者坐享其利諭以後凡山民土田自耕有羨者許募土著民人僦耕之勿令異籍闌人違論以罪獄旣釋余因思徽郡屬境俱有棚民不下數十萬人今休寧一方固已遣移回籍若同時盡令遷散恐致釀成事端乃復謁撫軍爲十二年遞遷之請凡棚民以入山之年始計至十二年限滿各回鄕裏勿庸還其賃值並請奏準著爲令在此令前者逐年遞遷後者禁毋許棚民由是患絕

寧國縣柳姓輸粟入太學縣民某謂其曾爲世僕也訴諸京撫軍董觀橋先生命餘同安慶姚太守【名鳴岐】訊之問有自鬻者之質契乎曰無其人服役在何年世也曰不知然則何據乎爾曰柳之遠祖在前明宣徳時曾附葬於我先塋令甲有之曰葬主之山佃主之田住主之屋者皆世僕也復執柳而訊之則曰兩家同居斯土有年矣先人事迹代遠難徵惟曩與吾祖父居者習未聞其說今吾室小康彼屢有乞求不遂而以是誣我我不敢知曰昔之人無其事也我亦不敢知曰昔之人有是事於是兩造互相爭執余與太守商曰世僕名目由來已久而徽寧池等郡尢多第所謂世僕者必其人自賣決有質劑從未放贖者也不然則或因世久無契而其子若孫尙在故處服役者也不然則𨿽不服役而仍與主家奴僕互聯婚姻者也是其名分猶存自當世供驅使若均不在是但藉曾經葬山佃田住屋卽彊抑爲世僕輒以分別良賤撓其上進彼被訐之家戶族蕃衍未必盡系當日爲奴者之嫡系不能悉甘污賤勢將案牘紛爭日相修怨其流獘伊於胡底今應爲請大府奏明嗣後世僕名分當以有無身契是否服役爲斷如未有身契與未列服役及不與奴僕爲婚者𨿽曾葬主之山佃主之田住主之屋均應開豁爲良太守然之白諸撫軍請於朝

制曰可一時開豁數萬人余與太守爲之一快

聽訟之難莫難於得情以不得情爲聽者罪固其宜矣然亦有得情而反取戾者余之從事皖讞局也治獄以千計而於決後復京控者四其三控涉虛得免議訖後一獄反虛爲實竟坐貶余心固無瞢然事之顚末不可忘也請紀之以鑑來者初穎上縣武舉李雲霄以義倉虛設訟其邑宰得實狃於訟之可爲也遂續訟朱令【名炳南】受縉紳某及弟子員某贓私巨萬金余按之令與二人皆素無交涉眾質之雲霄不能實指論以誣罔不服控諸京又銅陵縣有種地者地就墟而輸納如常苦之請爲別授生地按故事凡故土復生及荒地毘連生地者許別授否則禁今訟者所指去荒地八十餘丈格於例不許免其輸納而已不服亦京控有塾師假館於宿松縣某姓以授徒徒董甲從焉已而盜某姓寡嫂民養將發之恐乃斃而覆諸汪縣上其獄反復無承詞余訊其婢女秋菊目擊足證遂論以法某姓以證屬稚婢也不服赴制府上訴董甲聞之亦如京訴斯三者先後均經

特簡大臣覆按屬實余得免咎嘉慶十四年桐城縣民王松禮與徐仲書耦耕分谷不均鬭毆王以饁具擲傷徐額越十二日徐斃由縣具獄上諸司復上撫院僉靡異詞旣結三載矣徐弟仲來突以減傷上控指左右太陽爲張廷美汪儉萬二人助毆有傷檄余檢實止額骨損三分余不實將擬誣復遣人越控制府於是飭廉使委員再檢檢如初猶不服又控乃啟骸逮人證三檢之委員周太守【名有聲】以傷罪無疑復命制軍不悅撤其委別檄別駕某審訊則又四次檢乃以右太陽原有參差骨縫指爲漏傷原定要囚王松禮攺爲從更以汪儉萬爲首渠制軍許其平反定讞而汪儉萬之子如京控

欽使蔣公【名繼勛】決從撫軍原擬入告制軍旋踵亦告兩章迥別某倉督由粵西奉

命赴皖究訊以汪儉萬首王松禮從如制軍平反而定案焉時余己遷守廣西平樂去皖矣有先經同審安慶郡守姚君【名鳴庭】等不甘京訴不直姚免官謫遠戍馬司馬沈刺史奪職又寧國郡守吳君【名光悅】及李趙二縣尹皆審從原擬者均奪職是獄也徐未死前曾詣縣驗傷原訴祇一人一傷生供亦祇一人一傷似無可疑如果三人三傷豈有原訴生供自爲減除之理又豈有延至十二日之久之理且徐死時妻若子固在何以不控於未定讞之時而必遲至三年後而其弟始出而翻控乎此理之不待辯而自明者嗟乎案延四年骨經四檢連坐多命株累多官可畏也夫余以不與京控止鐫級亦不幸之幸也

宣城陳令【名受培湖北江夏人】卒於官受代者以虧倉庫銀十七萬揭報大府駭異且謂所隸郡守近同城不能察可議也欲具彈章兼屬予代郡事余因言曰是𨿽有揭然單辭未足信曷俟核實以聞大府允之卽檄余往將籍沒令家余馳詣寧郡會太守鍾公【名英】密赴縣署見東廂設靑廬詢爲新贅壻余曰此甥館也不可波及戒毋擾尋入寢室按驗貧甚計所餘無直三百金者其子年僅十四五匍伏庭前泣請援余爲情慘因會計實虧銀四萬餘責其紀綱僕及吏胥繳九千有奇余無由償餘思數甚巨且連郡守幹議躊躇久之乃謂太守曰屬吏虧帑法當責償長官公始旣未覺又不實揭於後此責固無可貸盍及今之未入告也先自請償乎夫償一耳償之告後而公幹吏議而卒不免於償償之告前則公且安全而亦不過於償是非爲陳計實爲公計也太守初猶豫洎酒闌將寢余又謂曰大府濡筆以待不容緩余明日行矣果否請決於此夕太守曰容再思之詰旦出曰味君言眞篤誠君子也計良得請卽偕行餘思太守旣肯承償公項可無慮惟無以助寡婦孤兒歸深自愧乃謂太守曰公爲地主何以贈我太守果以三百金爲贈置案間復謂曰是尙不足請益二百金何如當是時太守驚異卽僕從亦無不深訝者余復故爲催促太守不得已復補贈余始告之曰髙某奉官有年矣固未有受人饋遺者公旣肯以數萬金保全一家性命又何惜數百金而不令其家屬扶櫬歸裏邪此陰徳事我爲公種之卽以太守名刺致諸陳已乃周請大府事遂寢此

嘉慶十年餘仕皖時事也越十餘年及道光三年餘起疾將復赴粵東先北上途宿直隸之柏鄕縣適與新選廣東增城縣明君【名達亦湖北人】共旅捨明聞余之曾守廣州也投刺請見述卽陳壻方余按籍時適在彼其新贅者乃其姨壻也且曰陳氏舉家至今猶感余云詢以當年出見之稚子則曰名鑾已於庚辰以第三人及第典試浙江歸詞館矣余喜曰陳公有子公不死矣抵都甫二日忽謁者傳陳太史來余將整冠出迎而太史已長跪堂前拜且泣云爾時身遭顚沛非公活我應早塡溝壑今日之能讀父書竊名譽者皆公賜也卽伏地謝余急扶起追懷疇昔不禁今昔榮衰之感遂相得甚歡月餘始別去及余奉

命復典廣郡與明同寅者再歲而太史亦已一麾出守矣此在當時不過自盡余心事遠年湮忘之已久不謂隔十八年而與太史有京邸之一遇也

宦遊紀略卷上

●宦遊紀略卷下

金築髙廷瑤靑書

嘉慶十八年餘守平樂夏五月昭平縣民陳繹敷等八人訟國子生李國華藏亡匿死聚羣不逞之徒掠平民略婦女按國華無其事且訴謂繹敷修前怨曾構訟者屢矣餘思事果實被害家何一無赴愬釋敷不能置辯乃論八人以誣責懲之先是武緣荔浦兩縣有天地會案同時發覺斬絞數十人緣坐三百餘口事聞大府賞花翎文武皆賜級有差於是趨風气者訐告羣興至有一言不合竊一艸一木輒告以會匪者余方力爲整飭而風未弭也及陳繹敷等被責後糾四十餘村列眾上訴謂李國華爲盜渠曾結五十餘人於今年三月十五日在大廟內刑牲誓眾且謂余置不理反加掠笞欲並以陷余廉使信其言卽逮親訊且檄余云聞郡有重獄不問意存諱匿誰能當此咎者余以國華果於三月十五結會則繹敷五月之控何以不及且旣鞫挾忿誣訟廉得其情何諱匿之有遂令兩造詣省待鞫廉使再四嚴訊果如餘言謂僚屬曰陳繹敷以私怨誣人髙郡守信灼見也坐繹敷等如律而平樂訐告之風遂熄

余至荔浦察會匪逆產率永安牧李【名炘】經歷鍾【名宣】偕往命地主邑令劉【名淇】除一館共寓焉曰用所需皆自市諸民準其值日率用三千緡及捕會匪至昭平邑僻無賓館余卽縣署寄榻語邑令朱君曰諸從來役皆我自食之君勿再費又諭僕役曰爾曹出寓旅捨勿滋事敢有需索責不貸復置一簿與令之司庖者曰我每食不求兼味第一臠肉及蔬菜數品足矣以其餘餕僮僕數日則或一烹鮮其皆爲我簿錄之凡住三十二日會所費不逾十千瀕行卽簿交朱令曰君可按簿與庖人榷算此外未索一物也夫令視守爲上官承奉惟恐不逮向不自爲檢束則此數十日中必且疲於供張矣若荔浦之役從官吏役稠煩數倍於昭平藉非自與民市其糜費更不可量況令甲凡令有虧帑者守卽同坐設縱一時之嗜好以貽累將來是誤人皆誤己也第謂節口腹猶小焉者耳

余之初仕粵東也時方察香山番禺東莞沙田檄余主其事巨室某來謁曰聞公累甚巨苟通融何有於貧余正色拒之曰爾來行賄乎阿之出次日謁制軍蔣勵堂先生曰昨日來晤者聞君逐出其人身懷銀票三萬元知否余曰其言未畢已爲逐出固無由知有銀否也繼謁撫軍董觀橋先生曰君初來人不知故有是請今而後皆知君操守矣廣東諺每曰沒有不要錢的老爹及余查斷沙田七十餘處一無所染人復攺其諺曰這老爹眞不要錢不虞之譽言之生愧亦以見爾室屋漏未有不眾指眾視者也又粵省花息銀數十萬曾方伯檄余收繳余辭曰此有司責耳某若經理卽不能不蒙染指羞方伯笑而從之事在嘉慶十九年

百鞠溪先生總制兩廣時爲質庫立約法歲自十月朔始至除夕止凡質者皆減息贖息三分則減一分二分息者減五釐以一分五釐行息者減其三於是贖者多遲至十月謂其息之減也如是者已有年嘉慶二十一年九月晦某方伯忽揭示攺令毋許減息悉復如舊守令未之知也十月朔日余方從祭文廟忽家人有云民間聚無賴將盡劫質庫事且急余趨出則己塡塞裏閈聲鼎沸矣訊之知以新禁減息之故余立趣兩縣遣人分詣各質庫令仍減息卽回署飭吏揭示援向議減贖徧示街巷俾咸識復飛騎分馳各路命遵前約時人情洶洶自辰至午而後定省城內外共質庫一百八十餘所半日中己毀其四矣使非便宜制事必待請命上官勢將處處折毀其能無激成禍階耶次日傳諸質庫司事謂曰方伯之示爲卹商起見然民情不安商於何有爾可具一呈言歲比不登今南鄕大有圍被水北又甚旱民方苦艱食願請減息俟明歲丰收再復加息納贖余爲轉請將方伯新示撤回眾始安堵方伯先於二十年示禁勿用番銀民爲罷市兩縣令家諭戶曉聽其仍舊乃復立市甚矣眾之難犯也

余受知於制軍蔣勵堂先生奏畱廣東權潮州事尋奉

天子命守肇慶因自潮之肇假道會城謁某方伯論以東省州縣其食稅多者歲有贏我已請諸督撫於廣潮肇瓊四郡屬中令預納白金共可得六萬兩名曰籌備籌備者所以防他州縣有虧帑以此補之也君到任宜酌量責納其無緩余對曰酌盈劑虛誠一視同仁至意但事有不便者三有可深慮者一何者牧令選補一官初非易致幸而廉俸稍丰正供外有餘祿亦屬斯人遭際若慮他州縣有虧而預籌以待彌縫彼以分內之財無端受攘必不甘心聽命此一不便也州縣卽遇瘠土果能量入爲出何至侵蝕公用若旣有以籌備則不肖者將恃此不恐任意糜濫甚或責納之員亦將故作虧絀倍其所納以取償於籌備一夫作俑人人效尢補之則不可勝補罪之則曰我嘗有以劑人矣人獨不可以劑我乎是開門揖盜猶治絲而棼之也此二不便也食稅較優之州縣其徵賦棐貢亦必較多設力有不足而又不能不希意逢迎勢且挹注倉庫以供奉籌備狧糠及米轉耗正儲此三不便也經國常制必先正名今曰責納則郡以檄下州縣州縣復牒申郡載在版策使有可徵而事違成憲易貽口實狡詐之吏將藉爲挾制已非政體況以此私取之名錄諸守藏明公行且遷擢後來者或生他議不諒公心而以濫徵入告朝廷淸問其謂之何曩者廣西庫存銀十萬未經奏明後任彈劾各大吏皆議削級所謂可深慮者此也方伯不從余遂赴肇置未議久之餘移守首郡至則潮瓊二郡及首郡前守僉已定譏肇郡代餘者亦旋定議凡首郡所屬派納銀二萬兩州縣或納或不納余旣受事因思此事不當復於方伯前委婉諫止方伯不允所請繼且聲色俱厲不容進言一日復談及余云某非不欲徇明公也恐異日無補於公而某罹阿容彊斂之罪是以不敢不然明公堂堂方面若必欲行己意何求不遂而必責任於郡守方伯由是大怒次日兩縣令以餘言過贛直幹怒上官宜入謝余笑謂曰我輩事上以敬以誠事可行則遵之不可則勸止之若不論輕重阿諛苟悅於目前而不慮後患朝廷設官大小相維亦何須此逢迎獻媚之屬吏乎我誠贛直然不知所謝縣令去余於是日列諸不可情狀臚陳大府請注銷越日見方伯曰昨所陳眞霹靂手儻所謂辣手須防人不堪者歟余曰所爭公事旣非發人陰私何謂辣手一得之愚知無不言亦言所當言更不得謂之霹靂方伯不待餘言畢遽離座躍起大聲疾呼作攘臂狀拊余肩曰我誠不堪此座吾子年髙有徳歷官三省錚錚有聲自是加我十倍各官爲之變色余笑曰明公何至是也某一書生竊祿至二千石幸得居首郡以事公謹愼小心未敢貽誤如事之有失公督責之可也否則糾劾之亦可也若不論是非不問曲直堅執意見忿屬吏不能體已懷至於眾人屬目之所怒目切齒似覺有乖體制且某與明公均讀書人謂我可不必匿怨於長官謂我不可亦何必戀棧於一守請從此退某不悋也時羣官在坐無不惶悚余卽辭出制軍聞之大笑謂廉使韓三橋先生曰君子與君子爭殊傷雅道須解釋之廉使袖余所陳狀至郡齋道意且云方伯何嘗不自知其謬只是不肯服過耳余曰此事斷不可行今卽擲原狀還仍當二次上請耳廉使乃復攜去先是余陳狀時制軍曰此舉無名誠不如已撫軍曰此事不能奏上如何責下方伯聞之益怒後數日方伯意回遂自請注銷乃還餘狀各州縣所納之銀均以應徵公項劃淸前事遂寢余守廣郡二年兢業自守幸免愆尢𨿽所轄十有四屬政務殷繁通省會讞之獄糾棼不絕而餘事上接下無不愜洽自顧年將耳順酬應實難桑楡日暮志切懸車適患怔忡於二十三年春問引疾告歸上官同僚俱有依依惜別之意方伯尢覺如失左右手極力挽畱可見守己無失事事盡心苟能立無過地縱疾風暴雨亦視如澹月疏星也

羅定在省西南七百里自端州徳慶塔下橫汲入江口山環水繞地瘠民貧所屬東安西寧兩邑在在毘連西粵每外來遊匪勾結無賴肆劫掠掩捕輒遠揚隔壤莫由蹤迹實逋逃淵藪也道光三年州牧詳報民某被盜訪知盜首黃瓜四潛藏廣西岑溪縣黎維祺家會文武往緝已獲犯被奪且拒傷兵役制府移檄西省逮黎維祺等二十餘人檻送來東屢經廣州守審訊不能決西省兩司寓書東省謂西撫面諭是獄關系甚巨當細鞫無枉縱時桂林府丞王君奉公來東制府令其會審猶不決余適捧檄重來兩司請於督撫卽檄余與於役余檢核全捲情狀甚支離也意殆有冤然不敢預定必訊之而後信於是至首郡公廨先按兵次按役又按往捕之校尉胡成韜及證佐人等嗝別而分訊之問以爾曹捕黃瓜四在何時若者前若者後其獲也在黎氏門外乎抑家中乎先按二兵則曰是日辰刻兵役先胡校尉往在黎氏東廂獲之別按二兵則曰時已五鼓天未明黃瓜四尙未起也兵役就牀上獲之又按二兵則又曰獲諸門外由是按州役三人對以爲兵先擒獲役躡其後更召胡校尉問之乃曰州役獲也令各一一畫諾而後使合讞余問胡曰黃瓜四果在黎氏獲乎胡曰然因先已獲爲黎爲祺兄弟糾約數十人奪去故弁及兵役俱重傷余大笑曰爾曹果能擒獲黃瓜四則何處獲者當供如一何以或稱東廂或稱臥內或稱門外又或辰刻或五鼓天未明也何以兵則曰役與兵獲州役則曰隨其後而胡校尉又專謂州役獲也然則黎氏實未藏盜爾曹亦實未見黃瓜四之面從可知矣爾曹無端誣陷今旣一一畫諾鐵案不可移尙何由遁飾乎立褫胡服復嚴訊兵役始稱黎氏固未潛藏因詐索錢四十千不遂乃與胡商誣以奪犯毆官拒傷兵役陷其罪仍一一畫諾旋具狀白督撫兩司請爲平反僉曰不可余曰情旣得矣復何疑焉且匿死藏亡拒捕傷官有一於此皆坐重典執無辜之民而重典置之是意存周內枉殺平人也仁人君子何忍爲是大府聞餘言心動逮復訊訊無異乃定爰書論官弁兵役如律奏報可其後獲黃瓜四於他所訊之果未至岑溪黎家也岑溪人回語於眾共慶生還以余曾官西省咸曰是吾平樂美髯太守公活爾邪曰然曰是在平樂平反誣告結會數事者所活人多矣今復來東省邪

道光四年二月東莞匪徒林狗尾糾眾插盟將圖劫掠遠近民皆恐赴縣告覺請急捕縣令以莞俗好訟陳訴多不實欲待偵治林狗尾知官兵不來且惡民之訐已也遂肆掠十餘戶烏合愈眾聲勢頗猖獗民益恐紛紛遷避並就近如惠州軍門告急軍門飛咨督撫議用兵制府阮蕓臺先生與中丞商曰事急矣非得明幹員厚集兵力恐不卽蕆事顧難其人無以易髙郡守者遂命余典兵假節府契箭三趣速往且謂曰如欲加兵無問何所惟吾子便宜指揮之餘卽馳往至莞莞令先已捕獲百餘人實無一眞賊也有從官二人謂余曰是殆欲復天地會敢行倡亂非請朝命張吾三軍以武臨之將無以快人心彰國法余姑應之次日訪知林狗尾村屠也家略贍頗自喜爲俠藏活人以百數劇飲六博恣惟所欲諸無賴咸依之指天誓日結生死交相推以爲渠率呼曰阿大其作姦犯科剽攻不休固不可勝數也村民畏其橫率斂錢乞免由是傳播益甚狗尾勢不能已气愈張民是以告餘思此不過一鄕曲凶類耳遂按兵惟著令懸賞購捕而已從官復謂余曰風聞狗尾與朱毛俚無異公無輕視余謂曰狗尾肆縱無忌此其罪固應誅然要盟結交非天地會比尢非朱毛俚比且子不見夫道旁焚香跪迎馬首者非皆村野民邪彼賊知官兵且集早聞風揚何肯跧伏待縛如君等言是必欲徧村大索矣村民固畏賊毒始求救於有司有司不爲翦除反加擾動是不死於賊而死於官也貪功者又將枉取無辜以充囚馘其害何可勝言因卽手書示曰吾此來專爲民除害殲厥渠魁脇從罔治若不逞徒混匿其問爾曹其合力擒捕勿失村民大喜余卽具錄滋事情繇及無煩兵力但購捕按治諸狀馳以聞於大府旋報可卽日撤兵余復詣縣將先所獲百餘人開釋其後更捕逮眞黨九十餘人訊皆實久之林狗尾亦就擒檻致會城各分別論如律餘人絕不株連莞民遂安堵是役也大府謂余節費息民頗得大體余從容謂從官曰人命至重天道難誣興大獄以邀軍賞其有能長子孫保富貴者乎慈惠者曷省諸

余守廣州按曲江縣盜首從十四人具讞上法司屢鞫無異大府將以次日恭請

王命決梟矣忽陽山縣周君【名家俊江西人】使使檻送盜某至且曰此盜魁前曲江所上獄實其首也余命將陽山囚別置一所復出曲江囚研訊而僞盜首仍供如前羣盜亦眾口如一餘令盜首且退而獨詰羣盜曰盜首之冤吾已知之矣汝曹胡以誣陷今不言卽坐死羣盜皆驚內一盜因言有挾仇事問胡不早言曰彼旣自承故不與辧且眞盜未得恐窮責耳余曰今也設有眞盜汝曹能識乎皆曰率我爲盜烏得不識時已四鼓矣旋召陽山囚與十三人質之乃皆指曰此眞盜首也前僞盜首者不禁失聲哭蓋曲江令求以重刑故誣服也向晨余卽叩廉使門求見述諸冤狀自以不能淑問請罪廉使明公【名山後官刑部尙書】曰我亦與有罪焉旋同謁董撫軍【名教增謚文恪】撫軍曰諸君何罪罪我之由立白制府請會訊釋僞盜而誅眞盜焉使陽山囚遲逮一日僞承者已正法矣𨿽悔何追周君之功偉哉余服官二十餘載無干求上官事因是獄賴周君得平反爲請獎勵大府皆許迄閱十年而周君猶困於封川小縣也噫

香山之南海濱環繞是爲澳門番船咸集築層樓以居與民雜處互市其中自前明嘉靖迄今循循向化耦俱無猜久矣予守廣四載民俗輯和諸番帖服丙戌春居民有與番人睚眥嫌者鬭被其戕斃番酋卽械系其人送詣守土者請正罪大府檄予遄蒞行戮別遣副將曹某率兵二百護抵澳門將�忽報大府飛檄至視之乃死者之父母及兄赴會城愬稱其子與兵總素相善往來不意爲兵總刃傷於內室今所送治罪者其替人也且曰得其情於兵總之妻云於是大府下其詞及赴愬人馳送至澳俾予按論當斯時軍門遣弁校飛騎傳檄載道喧呼觀者塞路予熟思所愬旣無左證亦難處置何也其稱兵總者於其國列二品法應咨回本國治罪重洋遠隔文報往還率數載一難也其本國之罪否不可必二難也使天朝赤子受番人害而不急加顯戮將無以昭國憲而控四夷三難也且大府旣屬責於予若必請命行不十日不得報今夷之集澳者不下千餘人遲則慮更滋事莫如速決次日親至死所按驗則鬭於山隅非內室兵總亦無眷屬愬皆誣遂定讞立將番囚繯首於市民稱快大府亦嘉予之有定識也奏聞

報可余因記道光元年鬼子兵船炮傷民人二命後逃歸竟未得彰明罰惟咨彼國就近正法云爾是獄若不速決將蹈前轍矣

粵東濱海廣屬之南番東順新香各縣均有沙田貧民之近者受耕焉制一夫無過一頃計口受食法至良也及日久獘生吏胥多擾索於是富室有貸於貧民者輒並其田詭名承耕姦民從而播弄之冒濫益甚或一田數易名或一頃而報稱多頃轉相授受上下蒙蔽朝廷子惠窮黎竟聽駔儈居奇賤夫壠斷良可嘆也余奉檄量地至烏洲崗凡控愬者三百餘戶田則三千七百餘頃而姦民梁奇略以一人卽買至一百六十餘頃之多訟牘山積不可枚舉余先期令地主各於己田畔立竿識其有若干頃計方隅所迄書之竿二姓共爭則各識於所爭之處至四五姓七八姓爭者均書明候量丈至期督同番香二縣令率弓丈手一書役一召地主導往量一頃則書役載於圖曁方隅�畫之按與竿符然後訊令各上所報墾質劑驗其歲月先者斷使服疇後者塗銷凡計稱互爭田三千七百餘頃量僅一千六百餘頃蓋一頃爭則稱二頃乃至稱三四頃數浮故也至驗其質劑則仍一千六百餘頃耳於是數十年爭田始淸晣禁勿得再爭眾皆諾謝而去有謝貢生者其二子爲番禺弟子員余忽問之曰按籍番禺有公田二千八百畝在乾隆時授爾曹耕畝應入花息八錢及四十九年爾曹以田瘠辭耕其名固屬烏洲崗也今其田安在曰不知曰爾曹於乾隆五十一年報墾沙田二千八百畝其名亦系烏洲崗得毋卽番禺故田乎如謂其非故田也則若新若故宜爲我實指不能實指其必故也故則仍應入公爾焉得據謝大驚無以應遂請還田余復計三十年花息應納銀六萬六千數百兩仍屬廣州徵補以儆侵冒是事也人皆以爲奇余不過於按舊籍時檢察得之所謂地數易名者此也又東莞縣沙田最多皆富豪冒承屢訟不決余往按秉公丈量此疆彼界爲之畫一訟遂止有達官某與中丞同年詭承數十頃坐享厚息聞餘生是役求中丞道意中丞不余告也餘一一履勘凡所詭承者盡摘其僞更給貧民達官卒無如何制府初聞其求中丞也曰中丞必不托卽托髙某亦必不能如所托也噫中丞不告余知余之不可托以私也制府深信余亦知余之不至有私也夫余之無私分耳二公之知己其可忘乎

廣州城隍廟司祝凡太守初來例納白金六七千爲獻相沿久矣余於嘉慶二十一年六月任廣郡戒令勿納同寮有援故事爲言者余笑曰堂堂太守而與廟祝分香火資乎次年五月升堂方治事廟祝以役滿具狀請代余問曰役有期乎曰有期五年今滿矣故求退余曰我蒞任時爾應獻金不爾取爾知乎曰知且感也余曰今若更爾役則代爾者又將納金不若仍爾舊我固無所索惟養濟院老民苦甚爾能歲供銀一千二百金入監司爲助老民賞當許爾永承是役願乎卽叩頭曰願遂爲立冊請大府許之道光四年餘重守廣州視其人固未代也會此八年中養濟所增入已萬金矣

嘉慶二十年廣糧通判李君【名先瑚福建人】以病卒其妻蔡夫人縊以殉李有虧帑四千金應籍家其代者爲河君沛云【名玉池浙江人】余時守廣郡與何商曰李君家且沒而夫人又已縊聞議者將錄其侍婢及僕從系抵固可閔矣又其老親具存無所依慘尢甚計所籍資不滿二百金於公帑無裨也我請與君約分任以補帑完其餘資而釋其僕婢庶兩老人得所贍其亦稍慰地下乎沛云慷慨應之旣請之大府免籍沒復爲醵千金送使歸葬尋以蔡夫人殉節議請

旌某撫軍曰是尙有翁姑不終奉養而從死非孝也余曰公所論固當然北山勞大夫不得謂非忠責人無兩全其烈不可沒也力爭得請越三年而又有王令之女之事王令者陜西人舉進士官惠來令卒於官眷屬以貧故不能歸也流寓廣州數年令有女美其子鬻之於張協戎決價五百將取矣理事廳富君【名綸旗人】以告餘同嘆息久之餘曰問張公四十無嗣其置妾也宜然世宦遺雛何忍爲君若能與我共出百金糾同人益三百五十金及其人之未嫁也請贖焉可乎富君曰然尙少五十金余曰張公此舉殊傷雅矣以此五十金爲罰鍰其奚能辭遂急以告張醵金贖之其時有南海令閻【名掄閣】亦陜人余謂之曰此女旣贖不可復畱其家恐其兄之復鬻也君同裏宜收養之相同官子弟而與之婚則君之徳耳閻果如餘言迄道光三年餘重來粵閻已致仕訪女耗無知者其必閻攜之同去歟余在粵凡歸喪卹貧事歲以數十計每醵金必謂人曰爲善最樂不於身報者必其子孫天固不誣也人以是皆樂從

余自典郡凡按試文童者七武童者三試之日就州縣申錄前列百名召於堂面試之人一題先作小講艸稾不繕眞恐遲誤也率二十人爲一列退復進二列日可試三百人擇通順者別記之否者不使覆進蓋去者半畱者半矣如是四五次則僅有存者大約大學前五十名小學前二十名僉可得眞才故凡學使按臨其甄拔不出此內嘉慶二十一年餘守廣所申錄南海十得其九番禺十得其八尢一時盛事也武童則於馬射步射地球舞刀備試後揀其尢者每學八九人多或十四五人覆試之人射一矢如十人中五人則再校遞至三二人猶疊校之必其一人屢中者乃列首選人出而榜卽隨之己無成心人無浮議

董觀橋撫軍謂余曰人言此地有貪泉飲則必貪君何獨不余曰貪泉之名不知所自然就吳隱之以觀則泉不累人人累泉耳曰何言之曰廉泉讓水不能使飲者皆廉讓也人苟不貪泉烏能使之貪邪撫軍曰人如何才不貪又如何而後能�人不貪余曰貪之云者爲其視利重而視已輕也能視已不輕斯能不貪矣夫千金之子其聲價卽不過千金推之萬金十萬金皆有價可擬也若不貪爲寶則無價之寶矣此其貴重何可思慮特貪者未之思耳至使人不貪尢爲難言惟大臣法則小臣自廉六計所以本於廉也撫軍曰然

錢培山撫軍謂余曰官如何才爲愛百姓余曰必有一副愛之之心又必有一副愛之之力無此心則撫摩噢咻無非沽名市惠是假之也何有於民有此心而才具精神不足赴所欲爲亦徒虛此愛耳故眞愛百姓者以實心行實政廢一不可也撫軍曰吾子實行之故能言之確鑿如此然而難矣

宋東田之子名灼以入貲得別駕來見求予一冠一補服謂衣缽相傳意也請曰先生服官上信下孚行一事無不慕斷一獄無不悅某在皖二十年矣更未見有如先生者此其道安在余曰善哉吾子之問也我何敢言道不過小心謹愼而已然別駕一官我久爲之深知其難不敢不告則請試言其當戒者夫別駕閒曹也體近於郡守而權輕於牧令近於郡守而儼然抗焉則郡守憎輕於牧令而肆然臨焉則牧令憎以閒曹介兩間而上下交憎勢將孤立故善爲別駕者長事郡守而友事牧令虛而與之委蛇則自大之戒一也凡置別駕多在瘠土食祿少則貴能貧如歆羨郡守牧令之膴仕而彊欲效焉不擅作威福不得也擅作而釀起禍又將自救不贍昏夜乞援於他人無論援否我已辱矣此之謂多事當戒二也國家詔糈以養廉官𨿽閒貧果能節儉自守亦何患不足若不知省節一任紛華迨其不足則不得不呼助焉稱貸焉旣自取累而人亦且厭其煩是卑鄙也此三當戒也君誠能以潔己奉公爲別駕鵠錢則有所不取事則無所不辦使郡守牧令皆倚重之循聲日著聲價日增大府自有見聞同官自有公論夫豈別駕所能限乎至謹言愼行畱心政體則凡居官者皆宜如是是又不僅爲別駕言矣宋曰謹受教後聞其筮仕湖北官聲卓然予喜曰此君其有味乎予言哉旣而聞其不祿可悼也

余歸田後鄕人之出而圖仕者多來問途垂老倦勤口舌爲勞爰信筆爲居官質言數則以備酬對

夫居官之要莫要於謹言愼行舉止戒浮動說話戒誇張上官及朋友有事相商不可漏泄所謂幾事不密則害成也同寅中有聲名卓越才守俱優政績昭著者則以爲師踰閒蕩檢者則以爲戒或有所短斷不可宣之於口使人抱終身之恨其讎必深更不可攻發人之陰私其禍更烈同儕歡聚多言不若愼言說要事不如說閒事觸人忌諱者不可暴揚有關公事者不可訾議此中關系匪輕恂恂自守藏聰明於渾厚載福之器也盛名不可居爲人所忌有一事辦得好如系委辦則曰此某上官之意也如與人同辦則曰此某某之力也如已專辦則曰職分所當爲求其免過而已時時出以謙遜不致招尢才華不可露亦爲人所忌也惟有事則速辦細心斟酌不使有錯了得快而又不錯才自見矣爲百姓興利除害官之職也嘗有人自言某缺向無多息我於某款加若干某款加若干又於某項添一陋規其息遂多倍蓰余曰作孼不小哉不能爲地方興利柰何轉侵地方之利以累地方今年幾許明年幾許年復一年其害無窮試思我任一年不過獲收一年離任則所侵之利非己有矣而畱此無窮之害永爲民累眞作孼不小哉其人悔之已無及矣不可博淸名擅裁陋規蓋地方相沿陋規正以襄辦公事其益不小每見地方有應辦事嘗苦力不能給遂置不辦若得陋規添辦官之便亦民之福也陋規果有餘則養濟院育嬰堂道路橋梁之類正可次第興舉民被其澤不亦休乎一旦裁之至臨事掣肘轉思他道以取盈又不如畱陋規之爲愈矣博淸名而裁陋規者請思之不可沽名邀譽到任時做一二事以市名後將不繼前此皆假矣進銳退速名豈能久惟地方一切利獘或因或革實心實力辦去實至而名自彰百姓愚而最神所爲爲名也者百姓知之所爲爲民也者百姓無不知之餘爲政猛而不寬使士民皆畏法綱舉目張事在必行無所謂新政亦無所謂名也久之與民相安若無所事者而無不舉之事歷道府州十餘處矣民思慕如一日是豈爲名乎民豈不知乎�辦一事必合全體觀之自端至委詳細斟酌而後行如目前祇敷衍得去日後必破或遲至數年數十年而後破爲害無窮累及子孫不可行也累及後官百姓更不可行也辦案亦必合全體而觀之此案出路在何處敗路在何處一一審愼夫復何患審時更宜愼密旣觀其全體復求其罅隙自其隙而攻之則無不破之案旁敲側擊置本案重情而不問與之說閒話有隙則乘之使之出於不自覺而又無所逃遁斯眞善審案者也余鞫案多用此法往往奇中神而明之存乎其人其妙用不可得而言也斷不可亂用刑刑求之供原不可恃惟於四面八方細細推求如此案出路在某人身上詳細研鞫𨿽犯供狡展熬審再三而案情透露已到十分略一刑而眞情畢出案斯得矣刑可多乎哉辦事要精神精神周密則事必無遺漏事之壞多由精神不到也古人云一分精神一分福澤信然又要細心未有粗心人能得事理之平而處之得其當者古人雲天下無粗心才子自居官言之其言益信人每自矜曰我不要錢此言非也不要錢乃本分事非格外好處何必言又見有不取其少而取其多者當時不取而取諸事後者此更善要錢者也亦曰我不要錢噫果不要錢乎哉夫要錢必受人使令輕則以功名使我重則以性命使我何其視錢重而視已輕也要錢則必作孼顚倒是非出入人罪不如是不得錢也不敢作孼自不敢要錢矣我行我法我盡我心故不要錢者亦自求其心之所安而已何必宣言於眾乎況要錢髒畏人知而人無不知之不要錢淸畏人知而人更無不知之是更不必曰我不要錢也

男以廉莊孫培谷澍培蘭蕃培裕年培勛淦校字

宦遊紀略卷下終

●跋

昔朱子論有宋人才曰我朝能辦大事者數人寇萊公以膽韓魏公以識司馬溫公以誠而要惟範文正公能曲體人情云思人各有情而克一一曲體之斯豈易言者哉是故壯往有功膽之謂也當機立斷識之謂也與物無妄誠之謂也而位置經營少有未協則一已𨿽足以建功成務而揆之人則往往有不滿意者則曲體人情之難也閒嘗執此以求而於吾師靑書先生得之昔公赴挑都中以通判用有先達謂之曰子今一行作吏矣何所恃而不恐公曰天地𨿽大萬物𨿽繁不過此情理二字準情酌理其亦何之不可然則公於曲體之道其殆素所蓄積乎由此仕皖仕粵所至卓然人或壯公之膽驚公之識服公之誠而不知公之用心爲獨苦也公處一事爲己地卽爲人地並於人所不能知不及覺者而亦預爲之地當其前人且非公議公怨公甚且讎仇視公而以爲不情卒之事定之日則人人無不如其意以去蓋其用情之審有不能出其範圍者也閒與二三友朋談公軼事而益知公之於人情眞有體之而入微者公守廣州時有罪隸某最凶悍好因事陷人公知之而未及懲也時某富戶新婚隸乃預服毒往將傾陷之公聞急乘輿詣富戶見隸已淹淹待斃乃若爲不知也者命捉至前怒曰爾見官尙佯死邪掠笞數十役曰斃矣遂召裏胥斂而埋之時南海縣令亦至公語之故且曰我輩作官何惜一月俸而不保全我良民邪夫某鮮兄弟又新婚二親且老設令凶人得遂其謀將一門盡以累死我是以不忍噫斯言也上帝鬼神實照臨之抑仁人之用情有流露於不自禁者邪又一日公謁藩署方伯出文書一襲示公蓋時方請一項而先爲人冒請驗其印固皆廣守也公旋徧檢簿書向實未請疑焉以印詢幕中人幕中人審諦良久曰此印僞也公曰何以知之曰府印廣字上有缺今完好必僞也公思非計掾不能爲是僞以其知有此帑也卽召掾至一鞫伏言與守藏官共爲公以述諸方伯請下其事果得僞印於守藏所論如律方守藏者之伏法也公屢爲之請欲以他事彈劾俾免死旣而不允公聞爲隕涕出貲贍其家並使歸葬焉夫幹法敗憲之人猶以同官之故體卹而哀矜如此然則公之積慮宅心其深於情爲何如也道光丁亥六月公祭龍王歸道出校場有習馬射者數人飛馬突出橫裂公輿顚公左足騶從立擒之公力疾起釋不問大府聞之怒令南海縣令逮鞫公再四請曰馬也非人也以馬之故而罪及於人予何忍遂皆免今之貴者每出必辟人人或犯之罔不怒者矧痛切肌膚恐彊者必怒於刑弱者亦必怒於言矣而公獨無所事事是非汪洋之量曷能若此又公在廣十餘年戚族或遠投之公曰若來大不易然不能無事而食若知刑名乎曰不知知錢谷乎曰不知曰旣不知矣來何爲卽贈之費命歸且曰寄語諸君無復來我不忘公等也及公歸諸兄弟子皆與恆產舉所有田計值萬餘金悉以分之族人其年之髙者日給酒肉月給銀米養贍之至衣衾棺槨悉爲備使無顧慮公嘗曰昔晏子仕齊父族皆乘車母族足衣食妻族無凍餒我𨿽不克逮古人亦何忍不以天祿之下逮於我者更推之於親族也乎由此數事以觀則夫膽也識也誠也公固兼之而紛然錯出之情又復不畱余憾如是嗟乎當今之世昏庸者無論已卽卓犖英多奇節自負而任情縱意但思所以自全至於人則泛泛焉藐藐焉聽其呼號而不一援手救矧冀患難中隱令其得所乎又或平居里巷相慕悅酒食徵逐相遊戲一似推食解衣曾不足道者一旦得志𨿽以骨肉之親昔所受惠之人反白眼視之而莫肯一爲之所況其在宗族況其在友朋則甚矣人之不情也居官有如公者使其由郡守而屏翰而節鉞而秉國之鈞則功業所表見必將書竹帛銘鐘鼎與古人爭烈矣而不謂竟以太守終也云執曲體人情之說以爲公生平行事胥出於此願以質世之知公者若夫決大疑定大計平大獄則有公之政績在是又云之所無事殫述也已門下士李錦云謹跋

