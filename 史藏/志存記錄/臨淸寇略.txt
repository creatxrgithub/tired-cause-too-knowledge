

臨淸寇略淸兪蛟

臨淸﹐爲山左水陸之衝﹐距京師八百里﹐而近商賈幅輳﹐市廛林列。乃嘯聚陽谷﹑壽張﹑堂邑三縣之亡命﹐蟻屯蜂集﹐𨿽三旬撲滅﹐而干戈烽火﹐村市爲墟。

狂寇跳梁﹐用紀顚末。顧軍需旁午﹐執簡操觚﹐終虞舛漏。且敍無倫次﹐不賢識小﹐聊存其略云爾。

甲午之秋﹐余客臨淸﹐吏目範龍山與有葭莩誼﹐投轄下﹐鍵館於衙齋。時逆匪王倫以淸水邪教﹐煽聚亡命﹐至數千人﹔陰布其黨於東昌﹑兗州二郡。八月二十八日﹐子夜﹐陷壽張。縣令沈齊義﹐朝服坐堂皇﹐罵賊﹔賊支解之。臨淸之南鄕張四姑莊﹐亦同時被賊殺掠一空。莊去州僅二十五里﹐閭閻洶洶。協鎭葉信﹐江右人﹐髦且病﹐部下兵不滿三百。州牧王溥入京未返﹐攝篆者別駕秦震鈞﹐束手無策。龍山謂余曰「寇至柰何﹖」余曰「升平盛世﹐此等麼魔﹐直飛蛾投火﹐滅亡可立待﹐何慮爲﹖𨿽然﹐不可無備。宜先諭四鄕﹐運積聚入城﹐無爲賊掠。西南二門外﹐民捨與城毗連者﹐毀之﹐虞賊人藉足且縱火也。派城內居民﹐列名造冊﹐上城分守垛口。其四門敵樓﹐則以兵守之。令紳士分任段落﹐爲兵民造飯﹐供應毋缺。禦賊器物﹐自弓矢﹑火藥﹑鉛丸外﹐更多備石灰。蓋遠憑槍炮﹐近宜矢石﹔仰面攀登者﹐揚灰可瞇其目﹐此其大略也。至隨機應變﹐不可枚舉矣。」

龍山曰「賊之來與否未可知﹔先運積聚﹐毀民捨﹐余以吏目微員﹐敢張皇滋事乎﹖」後賊專攻西南﹐藉民捨爲障蔽﹐致城上槍炮不能擊﹐四鄕積聚恣其淫掠﹐所備灰石復不多﹐拆女墻用之。龍山初未嘗不笑余爲書生談兵也。

先是五月間﹐四鄕忽起訛言﹐淸水教主招聚訓練﹐擇八月二十八日起事矣。

或問起事云何﹖曰「殺官劫庫藏。」察之﹐每村果有賊目數人﹐教習槍棒﹐聲言飲水一甌﹐可四十九日不食﹐因名其教爲淸水雲。時猶未知渠魁爲王倫也。倫陽谷人﹐貌魁岸﹐性狡譎﹐多力﹐有拳勇。嘗爲縣役﹐因事責斥﹐無以爲生﹔遂抄撮方書﹐爲人治癮瘍頗驗。擇受病男婦之精悍者﹐不受值﹐坷感其惠﹐願爲義兒義女﹐以報徳。又詭稱遇異人授符篆﹐能召鬼神諸邪法以惑愚民﹔積十餘年﹐而姦黨徧諸各邑。壽張與陽谷連界﹐沈明府齊義於八月始廉知其事﹐方擬移文陽谷協擒﹐而胥役皆賊黨﹐有僞授元帥將軍之目者﹐遂作先發制人之舉﹐於二十八日﹐召優在衙前演戲﹐椎牛醵飲。至更餘﹐聚賊數千人﹐呼嘯而入。沈明府出諭禍福﹐而僞帥李旺轉率羣賊脇降。李旺者﹐皂役也。沈知事不可爲﹐遂朝服升堂罵賊。李旺抽刀而前曰「小人今日犯上矣﹗」遂遇害。夫縣令職司民社﹐貴能勞來撫字﹐而尢貴摘姦發伏。乃姦民煽亂於下﹐不能察﹔甚至胥役舞弄肘腋間﹐亦夢夢而無覺。及風聞已確﹐復不能急爲消弭撲滅。方且鄰邑行文﹐機事不密﹐身殉而民社隨之﹐邑宰如此﹐朝廷亦安賴哉﹖

兗州鎭惟一滿洲人﹐素以勇略自誇。聞變﹐率所部三百人﹐疾馳而至。軍法﹐以鳥槍利於殺賊﹐爲前鋒。而鳥槍每桿必以長刀或長矛﹐一人護之。蓋鳥槍一發之後﹐加藥丸引火綆﹐須片刻俄延﹐則全賴護之者從旁抵禦﹐而槍火復發﹐方保無虞。兗鎭藐視賊爲烏合﹐倉猝而往﹐又眾寡不敵﹐遂爲所敗。騎兵被創而奔﹐步兵無生還者。

九月二日﹐賊陷陽谷。陽谷爲賊藪﹐胥役皆黨羽﹐故陷之倍易。縣丞劉希壽﹑典史方光禮﹐俱被害。報至﹐人情益皇遽。是日﹐城上畫角烏烏﹐城門已晝閉數日。而州衙大門亦閉﹐往來者進出卽闔。夜二鼓﹔廨內外人聲如沸。餘數眠數起﹐不能寐。少選﹐龍山倉皇呼曰「此何時﹐猶酣睡耶﹖」余詢﹕「賊氛若何﹖」

曰「頃又報堂邑陷﹐署篆陳枚﹑訓導吳標﹐俱殉難。余被害者﹐無從考。賊距城二十里矣。」余急起﹐見龍山率役十餘人﹐各持械而出。俄頃﹐詣南門﹐探之﹐聲息寂然。惟聞各衢巷鳴鉦﹐按冊呼民兵上城。時陰雲慘合﹐涼飈颯颯透襟袂。

望陴上無燈火﹐惟城下系馬二十餘騎而已。天曙﹐龍山返﹐謂已得確耗﹐賊大隊踞柳林﹐距城四十里。枝黨踞茶庵﹐有國學生王某以妹進王倫爲僞後﹐羣賊慶賀﹐優人方演劇也。日向午﹐兗鎭惟一﹐率部下馬步八百人﹐駐城中﹐遏賊北走﹐人心稍定。

陳枚者﹐浙人﹐以孝廉截取發山左﹐試用堂邑宰。湯桂計偕入都﹐因攝其篆。

而是日湯適返﹐陳已交印綬﹐脫然事外矣。會賊至﹐分守西成﹐城垣頹敗﹐又乏守兵﹐無可捍禦﹐賊因驅馬直入。陳軀肥重﹐其僕牽馬至﹐四五人扶掖不能上﹐挾之而趨。賊尾至文廟前﹐僕皆散去﹐遂就擒﹐至演武場。先是賊帥歸太﹐以貨私鹽爲業﹐數月前被陳擒治﹐荷校當途。其黨劫之去﹐陳不知也。今欲泄憤﹐杖以百數﹐且割其勢﹐置口中﹐而後臠割之。歸太凶逆之罪﹐可擢發數乎﹖歸太本名國太﹐因與藩司同名姓﹐當事思避之﹔而山左國音爲歸﹐遂呼爲歸太。後賊黨擒解入都﹐皇上親鞫﹐得歸太戕陳狀﹐上震怒﹐嚴諭大將軍舒公赫徳﹐必生致歸太。於是就被擒諸賊﹐逐名質訊﹐均以不知對。及鞫其妻劉氏云﹐歸太於九月二十四日戰敗﹐相向泣下﹐探懷中雞卵八枚﹐付劉氏曰「若等自爲計﹐余不復相顧矣。」提槍跨白馬﹐解纏頭黑布﹐易以氈帽而出﹐從此不復見。方王倫造逆時﹐四鄕村鎭﹐皆立義堡。賊至鳴鼓聚眾﹐作捍禦﹔或預掘土坎﹐遇形迹可疑者﹐卽生埋之。事定後﹐撫軍榜歸太狀貌服飾﹐檄東昌司馬龔孫枝徧查﹔俱云有其人。

及扌骨而驗之﹐皆非﹔則歸太爲漏网脫逃﹐未可知也。

初五日﹐傍晚﹐撫軍徐公績檄兗鎭惟一於五鼓合兵赴柳林﹐畱百人助守﹐而率騎兵六百往﹐謂以撫鎭大員﹐剿烏合之艸寇﹐直以湯沃雪。咸引領盼捷音。而余亦與諸同人酌飲以爲歡。孰料捷音未奏﹐而賊反於初六日巳刻臨城下矣﹗賊將至﹐人無知者。龍山猶奉監司札往閘河撤渡。至西城外雞市﹐市人告曰「君毋往﹐賊前鋒已渡河﹐宜急返。」馳回﹐而城門已閹﹐武弁不納。一時紳士及兵民皆嘩﹐謂吏目𨿽微﹐亦朝廷官﹐烏有因公出外﹐棄之以張賊勢者﹖門啟而入﹐賊卽踵至。賊之初至也﹐遇閘河﹐河闊數十丈﹐𨿽有一二舟楫﹐而賊徒頗繁。因柝居民廬舍﹐浮木板葦席於河﹐或曳馬尾迆邐而渡。倘以數百人伏河岸﹐乘其半渡﹐賊眾可殲。惜當事無遠略﹐僅知撤渡﹐而計不及此。至之日﹐聽國師樊偉之謀﹐僞收人心﹐不殺劫﹐一切食物﹐均易之以價。有一賊食人梨而少與值﹐立斬之﹐而倍以償。於是無知細民﹐咸爲賊無所害﹔而稍有知識者﹐亦圖苟安﹐不思遠避。

三日後﹐賊狀畢露﹐掠財物擄婦女﹐四鄕要路﹐均守之﹐無一人得竄逸者。遂逐戶編名﹐以老弱執役﹐少壯者每人給藥一丸﹐令吞之。又給黑布一幅﹐裹額上﹐刀一口﹐俾相隨攻殺﹐不從則殺之。相傳食其藥﹐卽心迷﹐能殺人。餘同里人李允恭者﹐爲臨關椽吏﹐被虜給藥﹐僞含於口﹐藏齒頰間。俟賊去﹐吐之﹐得無恙。

然其母若妻﹐拘賊營半月。事平獲返﹐其不死於賊﹐不死於官兵者幸也。其他不受賊脇﹐不爲賊污﹐甘蹈白刃而不顧﹐且有闔門殉節者。人固有賢不肖之不同﹐烏可同日語哉。

賊之攻城也﹐皆黑布纏頭﹐衣履墨色﹐望之若鬼魅。間有服優伶彩服者。器械多劫諸營汛﹐或以廚刀樵斧﹐縛桿上﹐跳躍呼號。兼挾邪術﹐城上以劈山炮﹑佛郎機﹑過山鳥﹐齊發擊之﹐鉛子每丸重二兩﹐其勢摧山倒壁﹐當之者宜無不糜爛。乃自午至酉﹐賊徒無一中傷﹐益跳躍呼號﹐謂炮不過火。守城兵民﹐咸皇迫﹐竊竊私語﹐謂﹕「此何妖術﹐乃爾也﹖」賊中有服黃綾馬褂者﹐系王倫之弟﹐僞稱四王爺﹔右手執刀﹐左手執小旗﹐坐對南城﹐僅數百步﹐口中默念﹐不知何詞。

眾炮叢集擬之﹐鉛丸將及其身﹐一二尺許﹐卽墮地。當事諸君俱惴惴無可措手。

忽一老弁﹐急呼妓女上城﹐解其褻衣﹐以陰對之﹐而令燃炮。羣見鉛丸已墮地﹐忽躍而起﹐中其腹。一時兵民歡聲雷動﹐賊爲之奪气。羣知其術可破﹐益令老弱妓女﹐裸而憑城﹔兼以雞犬血糞汁﹐縛帚灑之﹐由是炮無不發﹐發無不中﹐賊碎首糜軀﹐洞胸貫脇﹐屍枕藉城下﹐以千計。自此白晝潛蹤﹐每至夜分﹐束黍稭堆城下如阜﹐焚之。煙焰障天日﹐敵樓幾隳者五次。賴將士用命﹐以水沃救﹐得無恙。一夕﹐以大車四乘﹐載火藥﹐駕牛而至﹐城上發炮﹐斃其牛車﹐不得展動﹐投火焚之。焰衝霄漢﹐民捨咸燼。脫令近城﹐則敵樓必毀﹐而城不可保矣。時有武孝廉吳召倫者﹐爲賊主謀﹐以牛馬駕車﹐不能避矢炮﹔因其輪兩旁﹐沒木板﹐約寬三四尺﹐名曰「大鵬雙展翅」。令有力者﹐七八人﹐伏其下﹐背負而行。冀至城下﹐發火焚敵樓。城上急投磚石﹐一時堆車上若阜﹐負者力不勝而僕﹐縋兵士下城﹐盡殺之﹑南城外﹐有小樓﹐髙數丈﹐系質庫中每夜巡更擊柝之所。賊踞之﹐俯瞰城中虛實﹐間施槍箭﹐當事患之。募有能焚之者﹐得十餘人﹐束芻於背﹐縋城而下﹐逾垣越屋﹐至其樓前。先從窗外覷之﹐見賊多酣睡﹔獨有兩人﹐坐胡牀而飲﹐杯盤狼藉。火發﹐賊皆呼嘯而出。有三婦﹐年約三十餘﹐均以黑縑裹額﹐短小精悍﹐結束整齊﹐揮刀蹤馬﹐追至城下。城上急發火炮﹐三婦均以左手向城上揮搖﹐自南而西﹐飛馳而去。云皆王倫義婦義女也。

兗鎭惟一自九月五日﹐赴柳林後﹐杳不知其所之。會城音耗隔絕﹐文檄不通者﹐八日。臨淸孤城捍賊﹐所恃民心固結﹐兵士用命。至十四日﹐得登州兵三百名助守﹐始知初六日柳林三路合剿之師﹐皆不利﹐賊眾所以卽於是日乘勝圍臨淸也。十五日﹐兗鎭復收合師徒千餘人抵城下﹐結寨西南之衝。兗之參將烏大經守南門﹐躬詣營﹐延之入城共守。兗鎭曰「我爲若等犄角於此﹐城可無虞。往者壽張之役﹐事起倉卒﹐柳林之敗﹐咎有攸歸。玆來努力建功﹐一洗前恥﹐區區賊奴﹐烏足當我前鋒哉﹗」邀之再三﹐終不入。時識者竊憂之。蓋賊𨿽烏合﹐實皆亡命﹔且合脇從而計﹐已不下萬人。彼眾我寡﹐形勢懸殊。兵法固有以少擊眾者﹐兗鎭豈其倫歟﹖越三日﹐賊果率二千人劫戰﹐離北門僅裏余﹐可望而見。守城者咸作壁上觀﹐吶喊助勢﹐不敢施槍炮﹐以我兵與賊混斗﹐恐致誤傷也。俄而賊眾の至﹐兗鎭力不能支﹐率數十騎﹐策馬馳去。計敗陣三次﹐欲委爲非戰之罪﹐蓋亦難已。後舒大將軍至臨淸﹐奉亡命正法軍前。自十五後﹐各郡助守兵陸續而至﹐兵民益奮。擬夜半縋城﹐掩賊不備。而協鎭葉信不可﹐謂行師當臨事而懼﹐好謀而成﹐只以堅守﹐以候王師之至。倘有不利﹐則人心餒而賊勢張﹐柳林一敗﹐臨淸被圍﹐非明證乎﹖蓋葉信𨿽武夫﹐無干城之略﹐因前一夕賊人火攻敵樓﹐幾焚﹐適信退而休息﹐聞報急馳﹐一驚而腰爲之折﹐遂不能乘馬。每日坐藍輿﹐兩卒舁之巡城上﹐尙敢攖賊鋒﹐而速其攻圍乎﹖聞信頗知吟詠﹐兼工擘窠書﹐足徵毛錐與長槍大劍兼擅爲難﹐上馬殺賊﹐下馬作露布﹐若此人﹐卽古來亦豈多見哉﹗

賊黨窺東昌時﹐東昌城垣殘缺﹐兵不滿五百﹐戰守均不足恃。賊於日暮﹐見一人﹐赤面修髯﹐身髙丈餘﹐坐雉堞上﹐火炬籠燈﹐約數萬。賊大驚﹐相謂曰「誰云東昌乏守兵耶﹖」由是駭散。東昌實山左要地﹐故神物效靈﹐爲一方保障。

賊之來也﹐多挈其妻孥老幼﹐並載牛羊雞犬﹐且有劫其戚族俱來者。逞其邪說﹐謂本鄕有黑風劫﹐遭之者死亡相繼﹐宜出門遠避﹔經七七之期﹐庶可免耳。

後賊之妻孥﹐皆緣坐﹐或發披甲爲奴﹐其餘釋歸鄕裏。然朝廷𨿽下寬大之詔﹐而閭閻之明大義者﹐咸拔刀砍地曰「吾鄕烏容此逆種﹐再遺他日之害﹖」盡殺之﹐𨿽孩提無得免者。

賊擄婦女數千人﹐置大寺。大寺者﹐城西古剎也。室宇寬廣﹐多隙地。色美者﹐王倫自取之﹔次給賊目﹐作戰勝之賞。迨舒將軍至﹐賊徒敗衄。官兵圍寺﹐將施大炮轟擊。被擄者皆奔竄投閘河﹐水爲之不流。

樊偉﹐壽張人﹐自幼獷悍無賴﹐好博﹐負多不能償﹐爲其徒窘辱﹐匿王倫家。

久之﹐髡其頂﹐名爲僧﹐而無師傅﹐所爲多不法﹔逞其私智﹐妄談天文讖緯﹐以惑眾。嘗語王倫曰「予閱人多矣﹐莫有如君者﹗卽若輩位至督撫﹐衣錦食肉﹐能生殺人﹐亦徒擁虛名﹔按其才與貌﹐終出君下。予爲君擘畫﹐十年當爲君﹐姓上加白字﹐毋自棄也。」又嘗勸王倫糾黨千人﹐潛入京師爲變﹐因事遷延不果。

倫之造逆﹐多出其謀。後與官兵抗禦﹐恆執紅旗指麾。被擒囚解入京﹐廷訊﹐猶稱王倫爲新主。其冥頑無知﹐與明季艾山賊劉永明臨刑稱寡人者﹐均堪捧腹。

孟燦兗州人﹐勇鷙凶悍。嘗因爭博﹐以一掌斃其徒﹐亡命至楚。素與樊偉善﹐聞逆謀﹐潛返﹐王倫倚如左右手﹐跬步不離。破壽張﹑陽谷﹑堂邑﹐得其力爲多。

王師壓壘﹐賊勢窮蹙﹐倫與其黨踞汪氏室﹐侍衛英繼圖與把總仙鶴翎率死士數百人﹐挺身直入﹐大呼﹕「王倫安在﹗」倫出應﹐鶴翎卽前摔其辮﹐繼圖扭其胸﹐蓋欲生致之也。羣賊盡力格鬥﹐我兵稍卻。時鶴翎頸上被砍深寸許﹐繼圖亦徧體受傷﹐然兩人猶與王倫臥地上扭結不可解。孟燦掣短矛刺繼圖﹐中其喉﹐繼圖遂釋手。幸援兵繼入﹐劫兩人出﹐俱受重傷﹐而繼圖尢甚。因以氈車護送入都﹐未至而卒。王倫亦從此不復見矣。後燦擒解入都﹐與樊偉等磔於柴市。

顏六﹐堂邑人﹐面黑髯捲﹐指甲如爪﹐故賊中稱「虎爪顏六」。家饒於貲﹐招聚亡命﹐居積私鹽﹐荷筐入市﹐莫敢誰何。樊偉招之入黨﹐賊中稱勇健者﹐推六爲首。後爲大炮擊死。

李三﹐堂邑人﹐年約三十許﹐身長八尺﹐而兩腳過身之半。日荷擔衙前﹐貨菽乳幹爲業。予嘗見之﹐不謂卽賊黨。且賊之先行也﹐一日夜能行八百里。王倫遣其入京偵探﹐見舒將軍率師出得勝門﹐三於次早卽報知王倫作備禦。《語》云「長脛者善走」﹐果不爽與。擒置囚車﹐索酒肉﹐不與且謾罵﹐猶自稱「先行官」

云。

揚累﹐忘其裏居﹐王倫義兒也。多力﹐賊中妄稱「萬人敵」。每跨白騾﹐持白蠟幹槍﹐與直隸參將某戰﹐被圍數重﹐自辰至酉﹐不能出﹐爲流矢所中﹐斬於陣。

李旺者﹐壽張人﹐亦王倫義子。鴛黠善斗﹐八月二十八夜﹐戕沈君﹐犯上作亂﹐已罪無可逭。又相隨破陽谷﹑堂邑﹐圍臨淸。北門之戰﹐兗鎭惟一失機敗走﹐其部下馬兵張某﹐面麻而黑﹐力殺賊數十人﹐不過。賊無可如何﹐旺步行潛出其後﹐以矛刺之﹐墮馬﹐羣賊相慶。謂「官兵盡如此麻﹐吾輩無噍類矣﹗」曾與楊累同被圍﹐旺獨兔脫﹐後終被擒﹐解京伏法。

烏三娘﹐兗州人﹐年二十許﹐娟媚多姿﹐而有膂力。工技擊﹐其夫某﹐能爲角﹤角氐﹥戲﹐俗所稱「走馬賣械」者也。嘗與三娘挾技走楚豫間﹐以糊口。而三娘技實過其夫﹐嘗患瘍﹐遇王倫治之而愈﹐不受值﹐且助以貲。三娘感其惠﹐願爲義女。夫卒﹐遂依於其家。王倫破壽張諸邑﹐三娘皆從﹐而更招致其當日同賣械者十餘人。王倫皆呼爲女﹐而實與同臥起﹐如妻妾。

王師困王倫於汪氏室﹐三娘率諸女巷戰﹐短兵相接﹐諸女次第死。三娘獨揮兩刃﹐能捍蔽鋒鏑﹐忽於馬上躍升屋﹐而樓卽汪氏之三層樓也。髙十餘仞﹐官軍圍三匝﹐矢炮擬之若的﹔三娘揚袖作舞狀﹐終莫能傷。日將夕矣﹐一軍皇駭﹐蓋不慮其不死﹐慮其遁走而莫可致也。有老弁就賊屍割其勢﹐置炮上﹐一發而三娘墮地。諸軍呼聲雷動﹐鋒刃齊下﹐立成肉糜。

王王氏﹐王倫嫂也﹐號「五聖娘娘」。年六十餘﹐白髮盈頭﹐身髙八尺﹐跨馬揮雙刀﹐巷戰被擒。當事聞婦有妖術﹐以鐵綆貫項下骨﹐擬次日解京﹐一宿而斃。

臨淸被圍幾二旬﹐幸大倉儲粟頗饒﹐然食有餘而薪不足﹐拆屋而炊﹐熔錫器作鉛丸以擊賊。賊亦發大炮攻城﹐鉛丸如雞卵者﹐皆由敵樓飛越而過﹔挽二石弓﹐矢集城上如蝟毛﹐均未嘗傷及一人一騎﹐謂非神乎﹖余易儒服﹐隨守土諸君﹐巡城上﹐衣不解帶者﹐旬有八日。二十三日﹐黎明﹐南外門呼噪連天﹐炮聲如貫珠﹐累累不斷。報徐撫軍兵至矣。縱火焚鼓樓﹐眾賊亂竄﹐城上鄕兵縋城助戰﹐運河北岸﹐喊聲繼起。望之﹐人馬如豆﹐往來馳驟﹐塵土障天﹐則直隸制軍師也。

賊踞蓮花庵﹐穴墻施槍炮。日向午﹐報大將舒公赫徳﹐統八旗勁旅至。余急趨東門觀之﹐干戈耀日﹐旌旆翳云﹐軍容之盛﹐實生當盛世所不能常覯者。大兵四集﹐爰掃礻槍﹐賊惶怖不敢出﹐然猶踞市廛作負禺勢。兵不能驟進﹐因四面縱火﹐且攻且焚﹐擊斬之外﹐日生擒數百人。於是王倫黨羽俱盡﹐勢不可支﹐且自知罪大惡極﹐法所不宥﹐因縱火自戕。人競以不獲寸磔其屍爲恨﹐余謂糜肌骨而灼肺肝﹐殆尢甚於寸磔歟。計賊匪造逆至蕩平﹐凡二十六日﹐三邑一州﹐良民遭殘害者﹐不可勝計。其間明大義﹐知順逆﹐不爲賊脇﹐潔身自盡﹐或罵賊被害﹐自守土諸公外﹐亦難更僕數。於是皇上綸下頒﹐酌賜蔭卹﹐以慰忠魂﹔而艸野之流離失業者﹐倍廑軫念﹐開倉廩﹐蠲賦稅﹐給籽種﹐不期年而閭閻瘡痍斯平﹐蓋藏如舊﹐復熙熙矣。嗟乎﹗我朝自承平百數十年以來﹐普天率土﹐仁聲徧洽﹔凡在海外﹐靡不重譯來格﹔間有不靖﹐六師所向﹐何堅不摧﹖乃王倫以山左細民﹐妄逞跳梁之技﹐致廑睿算。命將行師﹐計日而著戎衣﹐詰朝而殲狂寇﹐疾風掃秋葉﹐何其神且速耶﹖蛟躬臨壁壘﹐目擊情形﹐故敢就所見聞﹐略紀顚末﹐爲冥頑狂徒﹐妄弄潢池者戒。

