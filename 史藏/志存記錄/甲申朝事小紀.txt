甲申朝事小紀淸王朝凡例云﹕是編之輯﹐專紀崇禎宏光兩朝忠節諸公﹐及朝野闕失﹐其間詳略參差﹐隨見隨紀﹐若事已入史傳者﹐不更贅﹐至文采不倫﹐或出諸文人學士之筆﹐或竊之稗官野史之餘﹐依文直紀﹐不敢妄有攺篡。宮女讀書凡內廷選入宮女﹐未有名位﹐則曰某人女﹐必連其父之名爲稱﹐恐得寵後防假冒也。女初入門﹐選內宮之博學善書且有徳行者﹐教之讀書﹐先讀《百家姓》《千字文》﹐次及《孝經》《女訓》《女孝經》《女誡》《內則》《詩經》《大學》《中庸》《論語》等書﹐其有志學者﹐隨意讀之。學規最嚴﹐能通者陞女秀才﹐陞女史﹐陞宮正司六局掌印。凡宮中太后后妃禮儀等事﹐則女秀才爲贊禮官﹐主引禮﹔其宮女有罪﹐發落責處﹐或墩鎖﹐或提鈴以苦之。提鈴者每夜起更二更三更四更之交四點﹐則自乾淸門裏提至日精門﹐回至月華門﹐仍還乾淸門裏方止﹐提者徐行正步﹐大風大雨不許避辭﹐其鈴聲遠聽﹐若四字一句之文﹐如曰「天下太平天下太平」雲。水戲奇法熹廟好馳馬﹑看武戲﹐又極好水戲。用大木桶大銅釭之類﹐鑿孔創機﹐啟閉灌輸﹐或湧瀉如噴珠﹐或澌流如瀑布﹐或使伏機於下﹐借水力衝擁圓木毬﹐如核桃大者﹐於水湧之﹐大小盤旋宛轉﹐隨髙隨下﹐久而不墜﹐視之以爲笑樂﹐皆自運巧思﹐出人意表。天子巧藝熹廟性好爲匠﹐在宮中每自造房﹐手操斧鋸鑿削﹐引繩度木﹐運斤成風﹐施設旣竟﹐卽巧匠不能及。又好油漆﹐凡手用器具﹐皆自爲之。性又急躁﹐有所爲﹐朝起夕卽期成﹐成而喜﹐喜不久而棄﹐棄而又成﹐不厭倦也。且不愛成器﹐不惜攺毀﹐惟快一時之意。當其執器奏能﹐解衣盤礡﹐非素善之臣不得窺視﹐或有緊要本章﹐奏事者在側﹐一邊經營鄙事﹐一邊傾耳且聽之﹐畢卽分咐曰「汝們用心去行﹐我已知道了。」每營造得意﹐卽膳飲亦忘﹐寒暑罔覺﹐其專意如此。萬乘刺船熹廟五年五月十八日﹐祭方澤壇回﹐卽幸西苑﹐與巴巴﹝卽客氏﹞乘舟﹐上身自刺船﹐一內臣佐之﹐隨波蕩漾﹐方相顧歡笑﹐擬若登仙﹐倏忽大風陡作﹐舟覆﹐上與二內臣俱墜水底﹐兩岸驚呼﹐從者俱無人色。內官談敬急奔入水﹐負帝以出﹐二臣已斃於水﹐船上金寶酒器﹐並湮沒無存。客禍絕嗣天啟時客氏以乳母擅寵﹐妒﹐不容後有子。初立中宮張氏﹐乃河間生員張國紀女﹐客氏捏言是重犯孫二女﹐譖欲斥之﹐張后有孕﹐客暗囑宮人於撚背時重撚腰間﹐孕墮。又裕姬張氏﹐亦有身﹐客矯旨斥其答應內使﹐封閉其宮﹐絕其水火﹐無所飲食﹐數日匍匐於簷澑下﹐伏﹖雨水數口而气絕。又成妃李氏﹐平日見裕妃活活餓死﹐慮後來亦招其毒﹐預將幹食藏於宮簷瓦磚縫之中﹐後亦果絕其飲食﹐幸得前食﹐食之不死。魏閹始末魏閹原名李建中﹐肅寧縣無賴子也﹐家貧﹐妻攺適﹐無子自刑﹐入宮掌甲字庫﹐漸饒裕。時光廟在春宮﹐殊淡泊﹐忠入爲辦膳﹐凡財物玩好﹐必營獻之希寵。又陰結乳媼客氏內援。光廟登極﹐忠已得勢。及熹廟立﹐楊璉卽參忠二十四款﹐旨下司禮監查明具奏。忠巧計﹐時內臣有與同姓名者﹐將事款卸其名下﹐而身在禦前爲之營救﹐事得寢﹐乃攺名魏忠賢。性善射﹐好蹴踘跑馬﹐熹廟所好頗相同﹐因極寵愛。外結朝士爲綫索﹐逆焰滔天﹐殺妃嬪﹐絕皇嗣﹐皆出其手。至糾參者七十餘疏﹐皆置不問。竈煬於上﹐羽黨於下﹐至稱賞忠賢功徳者﹐累千百﹐出外﹐小民戶設香案﹐供花插燭﹐路旁跪迎﹐馬塵蔽天﹐車聲震地﹐普天下郡縣﹐肖像立生祠﹐內閣諸公﹐又欲爲降九錫。姪良卿﹐封伯爵﹐良材蔭都督同知。驕僭橫侈﹐神人共憤。梟首河間﹐奚足蔽其辜也。客媼始末客氏名巴巴﹐定興縣民侯氏之妻﹐生子一﹐曰國興﹐景歷三十三年入宮﹐乳皇長孫。天啟初封奉聖夫人﹐住咸不安宮。每日黎明至禦前﹐夜分始歸。與魏忠賢相表裏。凡危中宮﹐殺裕妃﹐絕皇嗣﹐皆客氏謀。自居皇上八母之一﹐穢聞艷煽﹐道路傳謂上甫出幼﹐客先邀上隆寵矣。出宮入宮﹐必傳特旨淸塵除道﹐儀仗大約與皇后同﹐內宮皆蟒袍玉帶﹐步行擺隊﹐客氏盛服襯妝﹐乘錦玉輦﹐從宮婢數百﹐前提禦鑪﹐焚爇沈香龍涎﹐氤氛如霧﹐紗燈角燈﹐紅燭黃炬﹐亮子數千﹐黎明如耀白晝﹐呼殿之聲遠近數里﹐淸徹悠長﹔擬於警蹕﹐從者數千﹐皆車如流水﹐馬若遊龍。客氏張靑蓋羽幢﹐儼然神仙在上﹐胡然而天﹐胡然而帝﹐都人士見者無不咋舌。到家升堂登坐﹐眾役叩頭﹐稱千歲千千歲﹐其聲如轟雷﹐賞犒銀錢不下千萬﹐一日三餐﹐上仍徹禦膳賜其家﹐中使絡繹旁午。住家中朝事無不出其手。子國興﹐封伯爵。天啟七年﹐勒歸私弟﹐臨行赴熹廟梓宮前﹐出一黃袱包﹐上繡龍紋﹐內包數指甲齔齒﹐焚化痛哭而去﹐奉旨籍沒﹐步赴浣衣局笞死﹐焚屍揚灰。子國興﹐伏誅﹐弟容光遣戍。宦者奸淫閹人割勢﹐以便宮中役使﹐古今用之﹐豈有勢旣割去尙能淫亂者乎﹖嘉靖中﹐宦者劉榮與宮人亂﹐事聞﹐黜役遣使。天啟間﹐宦者趙進教﹑徐應元﹑魏忠賢三人﹐相爲嫖友。又魏忠賢與宦者魏朝共私客氏。世法錄載石允官河南僉事﹐民女被閹宦逼淫而死﹐問抵刑。合數事觀之﹐宦者奸淫不虛矣﹐通鑑世法﹐系儒生作﹐或不及詳酌﹐中志乃宦者作﹐亦言及此﹐要不妄言也。崇禎宮辭﹝王譽昌撰﹞熹宗崩﹐大閹魏忠賢謀迎福王﹐懿安召上入繼大統﹐密戒云「勿食宮中食」﹐上從周皇親家作麥餅﹐懷以自餉。禁中有東一長街﹑西一長街﹐街有樓﹐樓以石爲座﹐銅爲璧﹐銅絲爲窗戶﹐中設路燈﹐每日晚內有供用庫監工﹐灌油燃火﹐忠賢槪令廢之﹐以便偵察諸宮諸直房之言動也﹐至是乃復舊焉。凡奉旨點收宮人﹐選十歲上下者二三百人﹐撥內書堂讀書﹐擇日拜先聖﹐請詞林眾老師﹐從北安門出入﹐每名各具白臘手帕龍掛香以爲贄﹐給內則一冊﹐並千家詩千字文諸書。有犯﹐老師批本監提督責處﹐輕則學長以界方打掌﹐重則罰跪於聖人前。每日摹臨散﹐則班題詩﹐不過雲淡風淸之類﹐按春夏秋冬﹐隨景腔韻而已。上以其褻詞臣﹐更用內臣之有學者掌教焉。上喜讀書﹐各宮王座左右俱置卷帙﹐坐則隨手批覽。嘗作四書八股文以示羣臣﹐因而頒行天下﹐士子咸誦焉。翊坤宮有放鴿臺﹐每飼善鴿﹐當風日晴朗﹐領以一二帶鈴者﹐縱之羣飛﹐盤空而上﹐鈴聲直逼層霄。一日﹐上諭買元宵﹐卽粉團也﹐所司隨進一碗﹐上問其價﹐曰「一貫錢。」上笑曰「朕在藩時﹐每以三十文買一碗﹐今算一貫耶﹖」乃諭準給一貫﹐所司凜凜累日。五六年間﹐宮眷每繡獸頭於鞋上﹐以辟不祥﹐呼爲貓頭鞋﹐識者謂貓『旄』也﹐兵象也。上嘗過一便殿﹐老閹以先朝所封戒勿動﹐上命啟之﹐得古董數輻﹐有一人戴進賢官者七﹐曰官多法亂﹐有數人隔河對泣﹐曰軍民號泣。每日暮﹐各宮門掛紅紗燈二﹐聖駕臨幸某宮﹐則宮門之燈先卸﹐東西巡街者﹐卽傳九宮俱卸燈寢息﹐承華宮在徽音門內﹐陳妃居之﹐數年之間﹐止此一幸焉。一日﹐錢守俊侍上﹐天甚寒﹐上顧之曰「汝寒否﹖」曰「寒。」命取一煖手賜之﹐且諭曰「合此於掌中以籠袖﹐則通體俱暖矣。」守俊謝恩﹐煖手蓋雄黃之最明透者﹐大如餅﹐重七兩﹐試之果然。淨身男子﹐大約閩人居多﹐崇禎十七年中﹐選三次﹐增萬人﹐每歲月米增七萬二千石﹐靴料增五萬﹐其未選中者﹐散於皇城外﹐有堂子之佛寺﹐俗稱無名白內宮﹐有十二監四司八局﹐共二十四衙門。十八日﹐更餘﹐上召太監王承恩入整內員﹐爲出亡計﹐已而微服﹐欲奪門出﹐不得﹐望見正陽門上懸燈籠三盞﹐遂回。白燈籠者自一至三﹐以表寇信之緩急也。上與王承恩語良久﹐命酒對酌﹐至三更俱醉﹐上起攜承恩手﹐至萬壽山﹐上崩﹐承恩跪帝膝前﹐引帶扼脰同死。今思陵墓門之右﹐爲承恩墓﹐以從死祔焉。司兵柄者﹐外則李國禎﹐內則承恩也。長平公主﹐被劍死復蘇﹐舁歸周皇親家。順治二年﹐主上書求爲尼﹐特訪元配周世顯﹐備物遣嫁﹐遂以憂傷成疾﹐甫周歲而逝﹐葬於彰義門之賜莊。黍離小志幽囚士大夫﹐用夾棍逼取金錢﹐此古今未經見之事﹐亦古今所未有之慘。然賊非有親舊心腹之臣﹐而結仇怨於不用之臣也。總原明之士大夫﹐自欲投用者眾﹐故賊之用刑亦有二﹕在要津淸華者﹐則夾以索其銀﹔而在冷員間散者﹐則夾以釋其怒。然有已受夾而仍納銀以求用者﹔有寧受夾而不肯到吏部報名者﹐人品攸分﹐姑並存之。周鐘勸進表一聯云「比堯舜而多武功﹐邁湯武而無慙徳」﹐見馬士英疏。百戶周基﹐良鄕人。周鐘嘗寓其家。時百戶勸鐘死﹐鐘不應﹐出戶投降﹐百戶手挽鐘帶至斷﹐不應﹐百戶大慟﹐自經。周鐘授檢討﹐撰勸進表﹑登極詔﹐並獻下江南策﹐逢人便云「牛老師極爲欽賞」。錢位坤授國子監丞﹐初牛賊不用﹐乃托周鐘夤緣僞文選司顧揚﹐赴部時﹐對人曰「我明日此時便非凡人了」。故京師有不凡人傳云。龔鼎孽降賊之後﹐每見人則曰「我原要死﹐小妾不肯」﹐小妾者﹐其爲科臣時收娶秦淮媼婦也。見馬士英疏。闖賊未入都之日﹐倉場尙書黨宗雅﹑禦史熊世懿等﹐先期投降﹐傳言不待攻城﹐開門納款﹐卽雞犬不擾﹐以致守城官軍懈心﹐一到城下﹐卽有內豎等獻門﹐及入門﹐卽將獻門人殺死。又稱淫掠民間者﹐立行淩遲﹐假將犯罪之寇﹐殺死四人爲五段﹐據稱以淫掠之故也﹐民間誤信﹐遂安心開張市店﹐嘻嘻自若﹐初來寇猶零星入搶﹐四五日後﹐恣行掠取。先令十家一保﹐一家逃亡﹐十家問斬﹐於是滿城百姓﹐無不家家傾竭﹐尢可恨者﹐搜取婦女﹐攜抱而出﹐靑天白日之中﹐俱摟抱於馬上。有一寇挾兩人者﹐又有身摟一人余馬夾帶兩三人者﹐不避耳目﹐恣行淫戲。此眞古今未見之辱也。眾賊各肆擄掠﹐李闖或禁之﹐輒曰「皇帝讓汝做﹐金銀婦女亦不與吾輩耶﹖」李自成僭位詔系周介主筆﹐其文曰「上帝鑑觀﹐實惟求莫﹐下民歸命﹐只切來蘇﹐命旣靡常﹐情尢可見﹐粵稽往代﹐愛知得失之由﹐鑑往識今﹐每恃治忽之故﹐玆爾明朝﹐久襲大寧﹐浸弛綱紀。君非甚闇﹐孤立而煬蔽恆多﹐臣盡行私﹐比黨而公忠絕少。略通宮府﹐朝端之威福日移﹐制擅宗周閭左之脂膏殆盡﹐肆昊天聿窮乎仁愛﹐致兆民爰苦於災祲。朕起布衣﹐目擊憔悴之狀﹐身切痌瘝之痛﹐念玆普天率土﹐咸罹困窮﹐詎忍易水燕山﹐未蘇湯火﹐躬於恆翼﹐綏靖黔黎﹐猶慮爾君若臣﹐未識帝心﹐未諭朕志。是以質言正告﹐爾能體天念祖﹐度徳審幾﹐朕將嘉惠前人﹐不吝異數﹐如杞如宋﹐享祀永延。下略」吳三桂討闖賊李自成檄欽差鎭守遼東等處地方團練總兵官平西伯吳﹐爲興兵剿賊﹐光復神京﹐奠安宗社事。闖賊李自成﹐以麼魔小醜﹐糾集艸寇﹐長驅犯闕﹐蕩穢神京﹐弒我帝後﹐禁我太子﹐刑我縉紳﹐污我子女﹐掠我財物﹐戮我士庶。豺狼突於宗社﹐犬豕踞我朝廷。赤縣坵墟﹐黔黎塗炭﹐妖氛吐焰﹐日月無光。成祖烈宗之陰恨﹐天壽淒風﹔元勛懿戚之盡鋤﹐鬼門泣日。圖之不早﹐病已成於養癰﹔局尙可爲﹐涉必窮乎滅頂。悲夫悲夫﹗虜塵未滅﹐寇焰旋騰﹐血濺天潢﹐烽傳陵寢。秦稱天府﹐誰能封以一丸﹐晉有霸圖﹐豈無追其三駕。乃者駕馬橫馳乎畿輔﹐羽書不絕於殿廷﹐南北之耗莫通﹐河山之險盡失。天威不測﹐極知漢天子自有神靈﹐兵勢無常﹐豈得謝太傅但憑歌嘯。義不共天﹐但憑指日﹐克襄大舉﹐實賴同仇。請無分宦遊﹐無分家食﹐或世貴如王謝﹐或最勝如金張﹐或子虛之以貲起﹐或輓輅之以談興。乃至射策孝廉﹐明經文學﹐亦往往名班國士﹐橐爲裏雄﹐各施壯謀﹐共圖義旅。仗不需於武庫﹐糗無壅於庖廚。飛附大軍﹐力爭一決﹐醜類之鋤﹐普天大酺﹐此則萬代之所瞻仰﹐而九廟爲之鑑臨者也。戾園疑迹大行皇帝﹐四子二女﹐太子名慈烺﹐甲申年十六歲。次長公主﹔次永王﹐名慈煥﹐少四歲﹐俱周後出。次定王﹐名慈傑﹐少六歲﹐田妃出。次坤儀公主﹐袁妃出。次懷隱王﹐田妃出﹐懷隱王少而甚慧﹐上絕愛之。登牀病將薨﹐忽稱奶奶爲九蓮菩薩﹐並言奶奶卽隆慶李后﹐萬曆母親也。先是李皇親武淸侯﹐以不助餉斥爵﹐時九蓮菩薩﹐具言於皇子口中﹐因是復武淸侯爵﹐而宮中事佛亦自此始。闖犯闕﹐上命太子二王出匿而自縊。十九日﹐闖入﹐卽下僞令求王及皇子甚急。二十日晨﹐永王定王見執﹐闖令行君臣禮﹐不從﹐遂長揖。闖曰「若父王何在﹐孤必無殺意﹐何不出一見孤﹖」王曰「不能面辱於汝﹐自縊宮中﹐無他去也。」闖又曰「曾飯乎﹖」曰「尙未進膳。」因進飯共食。少頃﹐得上駕崩信﹐闖謂二王曰「若父何苦自縊﹐卽存﹐孤將與分治江南﹐孤不忍有弒君之名﹐今卽死﹐非我弒也。今無傷﹐俟大定天下﹐孤將裂地而封﹐爾無憂。」因發僞將軍劉宗敏府﹐善養之。二王旣至宗敏第﹐尙衣赤﹐謂監視軍士曰「我當衣素﹐柰何衣紅﹐可爲我取素衣來。」軍士曰「何處有素衣﹐將往取諸宮中可乎﹖」王曰「不可。」遂罷。是日有僞旨﹐崇禎葬以帝禮﹐祭以王禮﹐其子仍封邊方小國﹐從例行。二十二日﹐二王復入朝﹐闖語在廷者曰「我將以杞宋之禮待之。」往來皆乘驢。四月初九日﹐復入朝﹐闖命之跪。王曰「我豈爲汝輩屈節﹖何不殺我。」闖曰「汝無罪﹐姑且免。」而吳三桂之兵且至。十三日卯刻自城東出﹐二王同坐一糧食大車中。有僞都司持黃蓋覆之﹐以饑餓在車上索食。至通州駐焉﹐百姓皆叩頭。定王失一履﹐通州民趨與著之。旣東﹐自成與三桂戰於一片石﹐且敗。晉王亦在闖營﹐躍馬馳入吳軍曰「我晉王也。」三桂畱之﹐以故晉王得無恙。而人遂傳太子爲三桂奪去﹐於是都民引領望太子定王入矣。二十六日﹐闖騎乍歸﹐部署盡亂﹐未有知太子永王入者。旣而三桂入京﹐亦不見所謂太子定王也﹐而或有言定王遇害於城南之空苑者﹐而太子永王終不知所之。冬十一月﹐忽有男子同太監常某者﹐投嘉定侯周奎府中﹐曰「我太子也。」奎不能識。奎侄鐸﹐以舊衛引與公主相見﹐公主與太子抱頭而哭﹐哭罷﹐奎飯之﹐舉家行君臣禮。因訊太子向匿何所﹐何由得存。太子言﹕城陷之日﹐獨出匿東廠門﹐一日夜﹐潛至東華門外投腐店﹐店中市夫心知爲避難人﹐貸予以敝衣﹐代之司爟﹐居五日﹐腐店恐有敗露﹐潛送予崇文門外尼庵中﹐以貧兒投托爲名﹐尼僧不疑﹐畱半月﹐而常某偶來見予﹐忽叩頭﹐尼僧始覺﹐與常某謀之竟日﹐恐不能終﹐常遂攜歸﹐藏余甚密﹐以故得存無恙。今聞公主在﹐故來。具言如此﹐旁晚與公主哭別而去。數日復至﹐公主贈一錦袍﹐密戒云「前來皇親以上下行禮進膳﹐頗生疑釁﹐可他去﹐勿再至。」痛哭而別。後十九日復至﹐奎便畱宿。奎侄鐸與奎謀曰「此男子不可久畱﹐畱卽自害﹐不如遣之。」二十一日﹐奎語之曰「汝非太子也﹐何爲數至我家﹐今汝第曰姓劉﹐說書生理﹐可免禍﹐否則向官府究論耳。」男子曰「我悔不從公主之言﹐今已晚矣﹐如此何不遣行﹐乃欲畱我何意﹖」奎曰「汝第言姓劉﹐是假太子﹐卽已。」男子堅不肯從﹐旣晚﹐奎令家人椎擊之﹐逐之門外。捕營健卒﹐遂以犯夜擒去﹐明日獻之刑部﹐曰「此假太子也。」卽日會訊﹐刑部山東主事錢鳳覽勘其事﹐訊內府舊臣眞僞如何﹐內侍常某具言「此眞太子」﹐舊司禮太監王徳化亦曰「是眞太子」。百姓觀者數千﹐皆應聲稱太子。鳳覽大叱周鐸云「汝一白衣﹐食明朝大祿﹐今得見太子﹐反云是假﹐良心已絕﹐良狗彘不若也。」鐸無詞以對﹐覽復下階罵之﹐怒塞揮鐸一拳﹐百姓前壅奮擊﹐鐸甚困。時刑部尙書某曰「且入監再審。」遂擁去﹐百姓叩頭路中﹐哭聲大震﹐擁眾獄門不去。鳳覽步送之進獄﹐卽取衾褥﹐命家人入獄奉之。明晨周鐸具書曰「二十日﹐有素不識內員﹐不知名男子到臣寓﹐稱前朝皇太子﹐臣伯父奎聵眊不能辧﹐請前朝公主面之﹐始知假冒﹐叩以往事﹐都不能對。卽日跟迹此人潛往何處﹐至朱乙家﹐次日問之﹐其人姓劉﹐有一哥哥﹐有母年六十﹐說書生理﹐目不識丁﹐卽其間稍知一二宮名﹐皆平日竊聽尼僧之言﹐而尼僧實舊宮人。二十二日四鼓﹐先首於北城巡營參將﹐夫興滅繼絕﹐在於聖恩﹐何物姦人﹐謬稱皇子﹐臣不勝舉家憤惋﹐據此奏聞。」卽日送入殿中廷勘之﹐男子言宮中事頗同﹐歷訊之兩監﹐多不言。有一楊某在旁﹐男子曰「此太監楊常侍我﹐訊之可知。」楊倉猝曰「奴婢姓張不姓楊﹐先服侍者非我也。」因呼舊錦衣常侍衛者十人訊之﹐十人齊跪曰「此眞太子。」復訊之晉王﹐晉王執不似﹔訊之舊司禮太監曹化淳﹑王之俊﹑王徳化﹐皆言不似。獨舊常侍太監曰是。遂下常內監及錦衣十人同僞太子同系獄。明日刑部復訊之﹐常內侍舊錦衣外﹐無敢復言是者。尙書公問云「爾的系何人﹖來冒太子﹐自何人主使﹖」男子曰「我實眞太子﹐汝旣以我爲假﹐何必分辯。但我看公主﹐豈圖甚事﹖以周奎賣我﹐致有今日﹐若以如此待我﹐何必再審眞假。且我旣至此﹐豈復求榮貪生﹐不必更煩言矣。」復下獄。百姓以王徳化舊掌司禮﹐日侍太子﹐初訊之言眞﹐次日復不言﹐因擁至其家﹐欲椎擊之﹐且食其肉﹐而徳化已暮夜空室潛逃矣。自是連訊之不決﹐鳳覽因上書力爭之﹐復與晉王廷質太子。晉王執不言是﹐鳳覽不悅﹐語侵晉王。時舊閣臣謝升﹐亦以爲非是﹐太子呼升曰「謝先生﹐前時某日﹐謝先生謀某書書某事云云﹐先生猶憶之乎﹖」升嘿然不復言﹐乃曲躬一揖。鳳覽叱升不臣。復有內臣識太子者曰「太子額上有瘢﹐今何無﹖」太子曰「闖入城之日﹐我先逃至東廠門﹐腹且饑﹐有老人須眉皓白者﹐食予飯﹐且以手抹予額﹐老人因忽不見﹐後遂不復見此疤。」此其言近誕﹐廷讞者不信﹐復下獄系之﹐而正陽門各具疏請釋太子﹐其詈謝升悖逆無道禽獸也。宛平縣民楊時茂﹑順天府內城民王博﹐相繼上疏﹐並下獄﹐而太子每當廷讞未決﹐卽曰「殺我可也。」時廷臣有虞天下公論﹐乃諷科道官共疏言之﹐於是吏科給事中朱徽等上疏﹐其略以爲「周奎旣以太子爲假﹐何畱宿兩日乃始奏聞﹐見時公主抱持痛哭﹐豈陌路能動至情如此﹐奎初與之衣食﹐後忽加以箠楚﹐情事譸張﹐何其變幻。家人孫才供詞﹐刑部諸臣具在﹐而鐸奏不載一字﹐此皆有所不可解也﹐今必從容研質﹐需之時日﹐眞假自見。若艸艸完事﹐眾口難防。信史可畏也。」而鳳覽復疏劾謝升。十二日初十日﹐攝政王禦殿﹐諭羣臣曰「汝等力爭太子何意﹖我自有著落﹐何必乃爾。」於是禦史趙開心同錢鳳覽﹐並面奏言太子甚切﹐攝政王曰「爾等言太子眞僞皆無傷﹐言眞不過優以王爵﹐言僞必眾人識之乃見﹐獨晉王爲明朝皇子﹐謝升爲明朝大臣﹐而鳳覽不遜﹐言晉王爲無君﹐百姓罵大臣爲無上﹐如此皆亂民也。除僞太子外﹐凡系獄爭言太子無狀﹐及錢鳳覽趙開心皆斬之。」時廷臣共乞生鳳覽開心。巡視北城禦史陳叩頭爲請開心﹐而開心奏時無甚唐突﹐故寬恩免死﹐鳳覽言太子旣眞﹐便當早爲著落﹐屢屢數百言﹐罔知進退﹐大觸攝政王怒﹐故有是命﹐而有救鳳覽者﹐亦最力﹐因攺絞死﹝中略﹞。當鳳覽之就刑也﹐神气自若﹐拜天地君親畢﹐安坐語刑者曰「可矣。」刑者多故役﹐痛苦不忍舉手。百姓觀者塞巷﹐乘屋疊望﹐眾至十餘萬﹐哭聲若霆震。旣死。明年正月原夕﹐謝升早朝﹐出見鳳覽於前﹐升拱手曰「錢先生在此﹐別來無恙﹖」忽不見﹐歸而臥病﹐數日病篤﹐脛忽漸腫﹐曰「刑部錢先生至﹐可獻茶。」遂死。四月初六日﹐東安縣鳳阿營富民祈八﹐忽聚眾劫騾騎﹐曰「往救明太子。」香義村生員楊鳳鳴爲軍師﹐祈八自稱大將軍﹐張三爲先鋒前將軍﹐立竿標旗﹐地迫上林﹐上林尉請兵部發騎兵已剿之。初八日﹐兵下鳳阿﹐張三至軍門詈曰「若急還我太子﹗」騎兵奮刃趨之﹐急呼放砲﹐砲未燃而張三早死矣。遂擒祈八楊鳳鳴入京斬之。時上林生員孫大壯﹐以聚保來京城﹐仇者誣以與祈八通﹐初九日並系至兵部訊之﹐孫曰「我非祈黨不必辯﹐然太子自眞﹐若輩何心﹖」語侵諸大臣﹐遂腰斬之。乙酉四月﹐僞太子卒於太醫院中。張獻忠記張獻忠﹐陜西敷施人﹐陰謀多狡。父快﹐屠沽而賤﹔母沈﹐並早死。獻忠依丐徐大爲沽﹐嘗竊鄰人雞﹐偶見﹐詈之﹐獻忠曰「吾得志﹐此地人亦如雞焉﹗」其殘忍之心﹐少年已萌。及長﹐益無賴。適流賊王嘉侑作亂﹐獻忠投之﹐號八大王﹐又號黃虎。崇禎四年﹐就撫於總督洪承疇。五年復叛﹐由河南掠江北﹐尋入楚。總理熊文燦撫之﹐未幾復叛。與羣盜羅汝才合。平賊將軍左良玉大敗之﹐遂入蜀﹐又出走襄陽﹐焚襄陽府﹐執王坐之堂下﹐勸以卮酒﹐縛而殺之﹐投屍火中。未幾羅汝才忤獻忠﹐合李自成去﹐獻忠自拔鄖西﹐搶獲益甚﹐蟻附之眾﹐至數十萬。左良玉又引兵擊之﹐獻忠敗而遁﹐因汝才以奔自成﹐自成方彊﹐欲屈之﹐獻忠不爲下﹐自成怒欲殺之﹐汝才陰以五百騎資之他往﹐獻忠乃得東馳。復與羣盜合﹐陷亳州﹑廉州﹑六合等處﹐將百姓盡斷一臂﹐男左女右。尋入南京﹐總兵黃得功﹑劉廷佐聯破之。獻忠西入楚﹐黃劉旋師。獻忠復沿江而上﹐破武陽﹐直逼武昌。時壬午之五日﹐執楚王﹐掠宮中金數百萬﹐輦載不盡。初三司左史貸王金贍軍﹐王不應﹐至是楚人咸恨王之愚也。賊以箯輿籠王﹐沈之西湖﹐屠戮士民數百萬﹐浮屍蔽江而下﹐踰月江上脂厚累寸﹐武昌魚幾不可食。獻忠據王府﹐鑄西王之寶﹐僞設六部五府﹐開科取士﹐分授府縣官。獻忠之陷武昌也﹐殺楚王﹐驅平民三千餘人﹐溺之江中﹐又攻和州﹐知州黎弘慧死之。正月初四日﹐賊狂肆屠戮﹐天地爲黑。有縛人之夫與父而淫其妻女者﹐然後殺之﹔有驅其父淫其女爲戲﹐而後殺之﹔甚至裸孕婦於前﹐共卜腹中男女﹐剖而驗之﹐一試不已﹐至再至三﹔煎油於鍋﹐擲孩子於內﹐觀其跳躍啼哭爲戲﹔又縛人於地﹐生刳其腹﹐實以艸豆﹐驅羊飼之﹔取人之血和米麥飼馬﹐使之膽壯﹔注嬰兒於槊爲戲﹔每擄子女數千﹐臨行不能多帶﹐盡殺而去﹔或以蘆薪堆城下﹐縱火焚之﹐令穢气煙焰薰逼城上﹐守兵立僕。已而全楚俱陷﹐拆桂王府﹐至長沙造僞殿﹐又遣將分陷江西﹐左良玉次第恢復。獻忠遂棄長沙入蜀﹐瑞王合室被難﹐取丁壯萬餘﹐刳耳鼻﹐斷一手﹔驅徇各州縣﹐兵至不下﹐以此爲令。甲申十月﹐進陷成都﹐蜀王率宮人盡投於井。獻忠欲盡屠蜀人﹐孫可望力諫乃止﹐然蜀人亦十存一二。十一月十六卽僞位﹐稱成都爲西京﹐國號大西。僭元大順﹐尊文昌神爲始祖髙皇帝﹐以樊某爲狀元﹐歷評古帝王。以項羽爲最﹐謂之禦制萬言策。大索全蜀紳士至成都皆磔之。又懸榜試士﹐遠近爭赴﹐至則以兵擊之﹐凡二萬二千三百人皆獻策而死﹐棄筆墨若丘塚。獻忠之仇視川人也﹐先屠民﹐後屠孺﹐並欲屠川民之爲兵者﹐諸將中多用川民爲兵﹐有都督劉進忠﹐獻忠將執之而坑其眾﹐計未成﹐漏言於閽者﹐一軍聞之﹐俱逃﹐於是將解體兵離散。丙戌正月十日﹐復檢各衛軍及各營新兵﹐年十五以上者殺之﹐各路所殺衛軍七十五萬有奇。家口不計﹐兵二十三萬六千有奇﹐家口三十二萬。十六日﹐又出僞令﹐令孫可望四將軍等﹐分道出屠川民兵﹐得男手足二百雙者﹐便把總。女倍之﹐官以次進階﹐童稚手足不計。可望等屠戮四五城不等﹐所遇幼男女投之水火﹐或棄道旁櫬馬足﹐或擲空中以刃迎之爲戲。寅出卯還﹐比賞格有踰十倍者﹐獎以爲能。而王尙禮在成都﹐以屠戮爲煩﹐乃取進城未盡之民﹐塡之江中。獻忠又將北行﹐入陜西﹐惡其黨猶多﹐嘗曰「吾初起艸澤﹐從者五百人﹐所至無敵﹐今日益多。前年出漢中爲賀珍所敗﹐爲將者習富貴不用命﹐卽爲兵者有所貪戀懷二心﹐吾欲止畱髮難時舊人﹐卽家口多者亦汰之﹐則人人自輕便﹐所向無阻。」汪兆麟進曰「恐兵知而先譟柰何﹖不若先立法責之﹐各將軍都督等﹐多置邏者以伺察營伍﹐有偶語者及微過俱置之法﹐並連坐﹐如此則殺之有名﹐無覺者矣﹗」密議已定﹐諸營尙未知﹐猶習故態﹐邏者至﹐輒收治﹐自誣服﹐益及其家。是日所殺卽十餘萬人﹐於是人人惴慴﹐無敢出一言者﹐邏者無所得﹐乃於夜踰垣穴壁﹐入伏霤下﹐及牀第幃幕間竊聽﹐但有笑語﹐卽躍出收系﹐並其家。賊嗜殺出天性﹐偶夜靜無事﹐忽云﹐此時無可殺者﹐遂令殺其妻及愛妾數十人﹐惟一子亦殺之。又禁不得私藏金銀﹐至一兩者家盡誅﹐十兩者生剝其皮。人或沈井中﹐或窖幽室﹐搜獲亦按連坐法﹐告捕者卽以其家妻妾馬匹給之﹐於是豪奴悍婢﹐爭訟其主。獻忠動剝人皮﹐剝皮者自項至尻﹐刻一縷裂之﹐張於前如鳥展翅﹐率逾日始斃﹐倘卽斃者﹐行刑之人坐死。又創立殺人之名式﹐割手足曰瓠奴﹐分夾脊曰邊地﹐鎗其背於空中曰雪鰍。置火城以圍數百小兒﹐見奔走號呼以爲樂﹐曰貫戲﹔剖孕婦之腹﹐曰接寶﹐抽善走之筋﹐曰起銃﹐碎人肝以飼馬曰出料﹐張人皮以懸市曰扱亞﹐聚少婦百人﹐縛之馬拴﹐驅兵數千淫之﹐婦死則割男子之勢名曰尺雀﹐賊之狂殺﹐天地爲昏﹐蜀人於此﹐無孑遺矣。會天朝大兵至漢中﹐進忠歸命﹐因問以獻忠所在﹐進忠曰「在順慶之金川鋪。」導之至營﹐獻忠逃伏積薪下﹐偶中流矢開聲﹐曳出斬之。或曰獻忠聞自成敗﹐逡巡不敢出﹐以病死於蜀﹐更爲謬傳。圓圓傳圓圓陳姓﹐玉峯歌妓也﹐聲甲天下之聲﹐色甲天下之色。崇禎癸未﹐總兵吳三桂慕其名﹐齎千金往聘之﹐已先爲田畹所得。時圓圓以不得事吳﹐怏怏也﹐而吳更甚。田畹者懷宗妃之父也﹐年耄矣。圓圓度流水髙山之曲以歌之﹐畹每擊節﹐不知其悼知音之希也。甲申春﹐流氛大熾﹐懷宗宵旰憂之廢寢食﹐妃謀所以解帝憂者﹐勸父畹進圓圓掃眉而入﹐冀邀一顧﹐帝漠然也﹐旋命之歸畹第。時闖師將迫畿輔矣﹐帝急召三桂﹐賜上方﹐命守山海關﹐三桂亦慷慨受命﹐以忠貞自許也﹐而寇深矣。長安富貴家胥皇皇﹐畹憂甚﹐語圓圓﹐圓圓曰「當世亂而公無所依﹐禍必至﹐曷勿締交於吳將軍﹐庶緩急有藉乎。」畹曰「斯何時﹖吾欲與之繾綣不暇也。」圓圓曰「吳慕公家歌舞有時矣﹐公鑑於石尉﹐不借人看﹐設玉石焚時﹐能堅閉金穀耶﹖盍以此請﹐當必來勿卻。」畹然之。遂躬迓吳視家樂﹐吳欲之而故卻耶。彊而可﹐至則戎服臨筳﹐儼然有不可犯之色。畹陳列益甚﹐禮益恭。酒甫行﹐吳卽欲去﹐畹屢易席﹐至邃室﹐出羣姬調絲竹﹐皆殊秀﹐一淡妝者﹐統諸美而先眾音﹐情艷意嬌。三桂不覺其神移心蕩也﹐遽命解戎服﹐易輕裘﹐顧謂畹曰「此非所謂圓圓耶﹖洵足傾人城矣﹗公寧勿畏而擁此耶﹖」畹不知所答。命圓圓行酒﹐圓圓至席﹐吳語曰「卿樂妙甚。」圓圓小語曰「紅拂尙不樂越公﹐矧不迨越公者耶﹖」吳頷之。酣飲間﹐警報踵至﹐吳似不欲行者﹐而不得不行。畹前席曰「設寇至將柰何﹖」吳遽曰「能以圓圓見贈﹐吾當保公家先於保國也﹗」畹勉許之。吳卽命圓圓拜辭畹﹐擇細馬馳之去﹐畹悵然無如何也。帝促三桂出關﹐三桂父督理禦營名驤者﹐恐帝聞其子載圓圓事﹐畱府第勿令往。三桂去而闖賊旋拔城矣。懷宗殉社稷﹐李自成據宮掖﹐宮人死者半﹑逸者半﹐自成詢內監曰「上苑三千﹐何無一國色耶﹖」內監曰「先帝屏聲色﹐鮮佳麗﹐有一圓圓者﹐絕世所希﹐田畹進帝﹐而帝卻之﹐今聞畹贈三桂﹐三桂畱之其父吳驤第中矣。」是時驤方降闖﹐闖卽向驤索圓圓﹐且籍其家﹐而命其作書以招子也。驤俱從命﹐進圓圓﹐自成驚且喜﹐遽命歌﹐奏吳歈﹐自成促額曰「何貌甚佳而聲殊不可耐也﹗」卽命羣姬唱西調﹐繁音激楚﹐執耳酸心。顧圓圓曰「此樂何如﹖」圓圓曰「此曲只營天上有﹐非南鄙之人所能及也。」自成甚嬖之。遂遣使以銀四萬兩犒三桂軍﹐三桂得父書﹐欣然受命﹐而一偵者至﹐詢之曰「吾家無恙耶﹖」曰爲闖籍矣﹔曰「吾至當自還也。」又一偵至﹐曰「吾父無恙耶﹖」曰「爲闖拘縶矣。」曰「吾至當卽釋也。」又一偵者至﹐曰「陳夫人無恙耶﹖」曰「爲闖得之矣。」三桂拔劍斫案曰「果有是﹐吾從若耶﹖」因作書答父﹐略曰「兒以父蔭﹐待罪戎行﹐以爲李賊猖狂﹐不久卽當撲滅﹐不意我國無人﹐望風而靡﹐側聞聖主晏駕﹐不勝眥裂﹐但喜吾父奮拳一擊﹐誓不俱生﹐不則刎頸以殉國﹐何乃隱忍偸生﹐訓以非義﹐旣無孝寬禦寇之才﹐復愧平原罵賊之勇。父旣不能爲忠臣﹐兒安能爲孝子乎﹖兒與父訣﹐不早圖賊﹐𨿽置父鼎俎旁以誘三桂﹐不顧也。」隨效秦庭之哭﹐乞王師以勦巨寇﹐先敗之於一片石。自成怒﹐戮吳驤﹐並其家人三十餘口﹐欲殺圓圓﹐圓圓曰「吳將軍捲甲來歸矣﹐徒以妾故﹐又復興兵﹐殺妾何足惜﹐恐其爲王死敵﹐不利也。」自成欲挈圓圓去﹐圓圓曰「妾旣事大王矣﹐豈不欲從大王行﹐恐吳將軍以妾故而窮追不已也。王圖之﹐度能敵彼﹐妾卽褰裳跨驢從。」自成乃凝思。圓圓曰「妾爲大王計﹐宜畱妾緩敵﹐當說彼不追﹐以報王之恩遇也。」自成然之。於是棄圓圓﹐載輜重﹐狼狽西行。是時闖膽已落﹐一鼓可滅。三桂復京師﹐急覓圓圓﹐旣得﹐相與抱持﹐悲喜交集。不待圓圓爲闖致說﹐自以爲法戒窮追﹐聽其縱逸而不復問矣。旋受王封。建蘇臺﹐營郿塢於滇南﹐而時命圓圓歌。圓圓每歌大風之章以媚之。吳酒酣恆拔劍起舞﹐作發揚蹈厲之容﹐圓圓卽捧觴介壽﹐以爲其神武不可一世也。吳益愛之﹐故專房之寵﹐數十年如一日。其蓄異志﹐作謙恭﹐陰結天下士﹐相傳多出於同夢之謀。厥後尊榮南面三十餘年﹐又復浪沸潢池﹐同歸殲滅﹐何足以償不子不臣之罪也哉﹖洪承疇紀略洪成疇字亨九﹐福建人﹐明萬曆丙辰進士﹐由浙江督學轉陜西兵備道。時流寇猖獗﹐張獻忠李自成﹐其渠魁也。承疇能披堅執銳﹐躬冒矢石﹐賊望見旗幟卽奔逃﹐所當無不披靡。懷宗聞其能﹐召對稱旨﹐以內閣兼兵部尙書﹐經略關東。承疇任事之後﹐欲屯田爲久計﹐有新安謝四新者﹐與承疇世誼﹐用爲參軍﹐不意四新墜馬上臂﹐辭歸故里。值科道文章論承疇老師匱餉﹐於是承疇發兵渡遼陽﹐繞我兵之後﹐親督盛軍爲犄角。我太祖崇徳皇帝聞承疇兵盛﹐方思勝算﹐適遼水騰漲﹐承疇兵淹沒殆盡。太宗卽命別將取淹沒旗幟﹐假作洪軍﹐與大兵假戰﹐大兵佯敗。承疇諜知﹐以爲得計﹐奮勇突前﹐至松山杏山間﹐大兵四合﹐承疇困甚。吳三桂告承疇曰「內絕餉艸﹐外無援救﹐豈可坐斃﹐桂欲冒矢突出﹐閣部可隨我來。」三桂衝圍而出﹐奔守山海關。承疇不能出﹐被擒。太宗愛其才﹐釋縛置食。承疇不食請死﹐閉目僵臥凡九日﹐气垂盡﹐以參湯灌始蘇。承疇張目曰「我明朝大臣﹐家在福建不能降。」諸大臣曰「我今許爾歸﹐然在營中十日矣﹐長途鞍馬﹐不可不進飲食。」卽命進牛酒。食畢﹐卽命軍士護送。將入關﹐承疇途遇家人﹐倉皇素服﹐驚問其故。家人亦驚問曰「主人尙在乎﹖皇上聞主人已死﹐城上遙祭招魂﹐命吾等至覓骸骨﹐今若回京師﹐所統三軍俱歿﹐地方俱失﹐縱然皇恩寬大﹐滿朝文武﹐烏肯容納﹐禍切不測。」承疇逡巡馬上﹐俛首慟哭﹐於是遂降。已而李自成陷京師﹐莊烈帝殉社稷。適山海關總兵吳三桂來京師剿賊﹐承疇首先入關﹐因大哭曰「不意今日生入此關﹗」大兵至京師﹐闖賊已遁﹐三桂追至陜西﹐得陳阮而觀望之。當是時﹐攝政王輔世祖章皇帝登大位﹐命承疇入閣。至順治十一年﹐命承疇經略七省﹐徵永曆於雲南。承疇奉命﹐隨奏請大理寺卿關鎭爲中軍﹐鎭年少勇力﹐且其父爲左良玉先鋒﹐鎭隨父在湖廣徵剿流寇﹐屢立軍功﹐故承疇薦之。乃命鎭從徵﹐渡洞庭﹐由帝徳鎭出奇兵得寶慶府﹐承疇卽擢鎭爲寶慶總兵。時三桂駐師陜西﹐承疇檄三桂由漢中進四川攻黔陽﹐其將孫可望﹑李定國﹐彼此齟齬。次第倒戈﹐勢如破竹。永曆遁雲南﹐入緬甸﹐三桂追索縊殺之﹐滇黔大定。承疇因請封三桂爲平西親王﹐上允之。自出師至是﹐已七易寒暑矣﹗初承疇爲經略﹐統滿漢兵數十萬﹐文武隨徵候補官千員﹐至湖廣﹐卽遣人請謝四新﹐不至﹐答詩四首云「孤城血戰苦睢陽﹐折臂書生枉斷腸﹐天地鬼神皆艸艸﹐君臣父子兩茫茫。南陽尙有劉文叔﹐博浪猶存張子房﹐當日共君渾是夢﹐夢中復夢夢何長﹖」﹝餘三首未錄﹞承疇見書﹐嗟嘆不已。又有淮北閻爾梅前壬子孝廉﹐與洪有舊﹐赴楚謁見﹐承疇問其近狀﹐答曰「一驢亡命三千里﹐四海無家十二年。」洪又問有近作否﹐曰「有﹐曾閱李陵傳﹐有詩一絕﹐後二句云﹕『不引單於來入塞﹐李陵還是漢忠臣。』」承疇嘿然良久﹐謂爾梅﹕「予欲因地設官﹐於子如何﹖」爾梅亦嘿然。遂謝別。後承疇奏凱還京﹐仍居相位﹐數年而卒﹐家口俱入旗﹐世襲一等哈蕃。開國元勛也。鄭成功紀鄭成功﹐南安也﹐父芝龍﹐娶倭婦生﹐初名森。芝龍見森於唐王﹐王奇之﹐賜國姓﹐名成功。順治年丙戌三月﹐王封成功爲忠孝伯。福州破﹐成功母死於兵﹐成功號慟不自勝。芝龍約降﹐成功泣諫不聽。我貝勒挾芝龍北去﹐成功遂與所善陳輝﹑張進等乘二艦入海﹐收兵南澳﹐得數千人。四年丁亥﹐聞永明王由榔僭立於肇慶﹐文移用永曆年號﹐成功歸自南澳。七月入寇海澄﹐不克而還。八月與鴻逵合攻泉州﹐敗我提督趙國佐於桃花山﹐遂圍泉州。五年戊子﹐我副將王進自沈來援﹐成功解圍去。三月攻同安﹐復寇泉州。九月我佟國器等援之﹐成功乃退。六年己丑三月﹐遣施瑯﹑楊才等寇漳浦﹐遂下雲霄﹐抵詔安﹐屯分水關﹐守盤陀嶺。七月﹐永明王遣使封成功爲廣平公。七年庚寅﹐潮人黃海如﹑陳斌道成功入潮州﹐敗我師於潮陽﹐師還﹐遂入兩島﹐兩島爲鄭彩鄭聯所據。成功師抵廈門﹐遂並聯軍﹐彩率所部遁於南中﹐已殺聯而復彩。十二月王師下廣州﹐守將杜永和本瓊州﹐成功謀往援之。八年辛卯﹐率眾而南。二月次平海衛。我閩撫張學聖﹐聞成功南發﹐急調馬得功取廈門﹐僞守將鄭芝莞遁。四月成功誅芝莞﹐而得功已爲鄭鴻逵所攻﹐逸去兩日矣。是日施瑯來降﹐世祖以瑯爲福建水師提督﹐駐海澄。瑯有軍校犯令﹐將殺之﹐成功急止之﹐不從﹐故成功欲殺瑯﹐瑯遂來歸。於是成功並憾茂。五月﹐成功寇南溪。十二月寇彰浦。九年壬辰正月﹐寇海澄﹐漳州屬邑皆下。五月﹐成功圍漳州﹐凡七閱月﹐城中食盡﹐人相食﹐枕籍死者七十餘萬人﹐間存者气息僅屬﹐𨿽悲泣不能下一淚﹔有士人饑死﹐鄰捨兒竊食之﹐腸中歷歷皆故紙﹐字畫隱隱可辧﹐鄰捨兒見之﹐一慟亦絕。十月﹐金固山援至﹐成功大崩潰﹐退保海澄。十年癸巳五月﹐金固山攻海澄﹐城壞百餘丈﹐成功親立雉堞堵禦﹐不能破。一日﹐空炮遞發﹐成功曰「是將臨城矣。」勒兵持斧以待﹐令曰「敵至方斫。」官軍渡濠﹐呼登城﹐眾執巨斧以斫﹐隨斫墜落﹐濠爲之平﹐固山始解圍去。十一年甲午﹐芝豹就撫入京﹐成功不順命﹐大擾福州興化等郡。十月復遣滿員議撫﹐無順意。乃置芝龍於髙俎﹑芝豹於寧固塔。十二月寇漳州﹐遂略泉州﹐不能破而還。十二年乙未﹐正月寇仙遊。五月寇舟山﹐破之。六月破安平鎭。十一月我定遠大將軍庶子王至閩﹐成功遁回島中。十三年丙申﹐正月﹐庶子王自泉州出攻兩島﹐風不利引還。十四年丁酉三月﹐成功遣甘輝等攻寧海﹐殺我滿帥阿克襄﹐襄旣墜馬﹐猶手刃數人而死。十五年戊戌﹐永明王進成功爲延平郡王﹐成功遂議大舉入寇金陵。甲士十七萬﹐戈船八千﹐鐵人八千。鐵人者周身披鐵﹐畫以朱碧彪文﹐陳於行省﹐聳立視馬足而斫之。至浙江攻破樂淸等縣﹐次陽山﹐暴風漂沒八千餘人﹐成功幼子溺焉。十六年己亥五月﹐至崇明。七月抵焦山﹐成功集諸將議曰「瓜鎭爲金陵門戶﹐宜先破之。」乃命僞材官張亮督善泅水者﹐蕩舟斬斷滚江龍﹐僞兵部侍郎張煌言﹐令僞水師提督羅蘊章﹐候滚江龍旣斷﹐進據瓜州上流﹐成功與甘肅﹑翁天祐等直搗瓜州。戰未合﹐張亮已斷滚江龍﹐對岸夾擊﹐遂破雲龍陣。成功令劉猷守瓜州﹐餘皆渡江趨鎭江。以步兵駐守銀山﹐夜引兵奪之。鎭江守將髙謙降﹐屬邑皆下﹐率師薄金陵﹐諸將由儀鳳門登陸。甘輝以守禦旣固﹐恐難卒拔﹐爲諫﹐不聽。大兵以千騎乘薄﹐僞前鋒鎭余新擊敗之﹐遂輕敵不設備﹐軍士捕魚飲博爲樂。我副將梁化鳳偵知之﹐由儀鳳門穴城出﹐軍皆銜枚走薄新營﹐新不及甲﹐遂就擒﹐大兵前後夾攻﹐成功大敗。九月﹐成功還師﹐攻崇明不下。十月﹐還島﹐哭甘輝而復入曰「我從甘輝言﹐不及此﹗」立廟祀之。十七年庚子五月﹐世祖命率兵大搜海島﹐令大船出漳州﹐小船出同安﹐檄廣東投誠將士許薩等﹐會海上。成功令陳鵬守髙崎﹐遏同安之師﹔鄭泰出梧州﹐遇廣東之師﹐自勒諸部扼海門﹐以禦漳州之來討者。成功旣至海門﹐傳令諸將碇海中流﹐按兵不動﹐令未畢﹐漳船風利﹐遂迫海門﹐諸將倉卒受命﹐未敢先發﹐大兵乘之﹐僞閩安侯周瑞與陳蕘芙俱死焉。日向午﹐東風轉甚﹐成功自手旗起﹐風吼濤立﹐北人不諳海性﹐眩暈不能軍而退。是日同安軍出髙崎﹐陳鵬約降﹐僞副將陳蟒覺之﹐曰「事急矣﹐當決一死戰﹗」麾其屬與僞殿兵鎭陳璋合擊之﹐我兵退陷於淖而潰﹐成功殺鵬﹐以蟒代之。十八年辛丑﹐成功議取臺灣﹐臺灣東倚山﹐西薄海﹐北界雞籠城﹐與福州對峙﹐周葇三千里﹐水陸之產咸備﹐初芝龍與羣盜出沒其地﹐後爲紅夷所據。成功自江南敗還﹐地蹙兵弱﹐適紅夷甲螺何斌逃至廈門﹐見成功﹐盛言臺灣富彊﹐且言可取狀。成功大喜﹐遂上表永曆﹐聲言取地以奉﹐永曆答書﹕「爾能滅此﹐旣以地畀之。」成功三月入澎湖﹐次鹿耳門﹐水淺沙膠﹐海道迂折﹐僅容數武。成功至﹐適水長丈餘﹐大小戰艦銜尾而進﹐引兵登陸﹐克赤嵌城﹐遂攻王城﹐環七崑身以逼之。十月﹐命棄芝龍於柴市﹐鄭氏子孫在京者無少長皆伏誅。十二月﹐成功圍王城不下﹐乃縱火燒其夾板船﹐敗者一人終無降意﹐成功乃使人告之曰「此地乃先人故物﹐今我所欲得者﹐地耳﹐余悉以歸爾。」荷蘭乃降。成功旣得臺灣﹐制法律﹐興學校﹐攺臺灣爲安平鎭﹐府一縣二。曰天興萬年。康熙元年壬寅五月﹐成功卒。成功自僭亂至今凡十七年﹐卒年三十九。時成功長子經在廈門﹐臺人以成功弟襲理臺事。六月﹐訃至島﹐經自稱招討大將軍嗣立。我靖南王耿繼茂總督李率泰遣人持書招經﹐經請如朝鮮事例﹐不報﹐經遂入臺。於是上銳意南徵﹐遣人約紅夷合兵攻島。已而王師大集﹐兩島之民爛焉。三年甲辰﹐黃廷﹑周全斌俱來降。四年乙巳﹐施瑯疏請攻臺﹐不克而還。七年戊申﹐上命明瑯蔡毓榮至漳州﹐遣興化知府慕天顏持書招諭經﹐經請如朝鮮事例﹐不報。十一年壬子﹐吳三桂據雲南貴州以叛。十三年癸丑﹐耿精忠據福建﹐執總督範承謨以叛﹐五月﹐精忠調海澄總兵趙得勝兵﹐得勝不從﹐來奉經。時經偸安日久﹐兵甲鈍敞﹐精忠易之﹐經遣馮錫範取同安﹐精忠僞守將張學蕘降﹐精忠懼﹐使王進守泉州﹐未幾爲錫範所逐。七月﹐王師圍潮州﹐精忠不能救﹐僞總兵劉進忠納款於經﹐經遣金漢臣率舟師援之﹐全軍俱沒。九月﹐精忠命漳浦降總兵劉炎與王進爲犄角﹐取泉州。十月﹐劉國軒敗進於塗嶺。十一月﹐趙得勝﹑馮錫範攻漳州﹐與我師戰於北岡。十三年甲寅正月﹐精忠使張文韜往經議和﹐以楓亭爲界﹐始通好也。五日﹐國軒入潮州﹐與何佑進忠狗屬邑之未下者。我平南王尙可喜帥兵十萬來攻﹐佑死戰﹐可喜北﹐經入漳州。十四年乙卯二月﹐吳三桂兵至肇慶﹐平南王尙之信降於三桂﹐三桂檄讓惠州於經。五月﹐精忠汀州僞守將劉應麟以州款於經﹐往以應麟爲僞奉明伯﹐使吳淑人據之。九月﹐王師入閩﹐精忠降。當是時﹐經悉有泉州潮漳韶惠汀邵八郡之地。十五年丙辰正月﹐我師圍興化﹐何佑疑趙得勝貳於我﹐戰敗不救﹐得勝死之﹐佑奔泉州﹐興化陷。二月﹐經遁入島。四月﹐諸將入臺﹐八郡盡失。十六年丁巳二月﹐國軒入寇王洲三汊河等堡鎭俱下﹐遂取平和漳平﹐圍海澄。六月﹐逮郎廷相﹐以吳興祚爲閩撫﹐姚起聖爲總督﹐趨諸軍圍海澄﹐諸將髙壘自完﹐顧視不救﹐城破。國軒進陷長泰同安﹐乘勝圍泉州。八月﹐官軍復漳平長泰平和等縣﹐國軒退還漳州﹐以二十一鎭兵與王師戰於龍虎山﹐精忠故仇鄭﹐親督戰﹐立斬退縮者三人﹐大呼而入﹐破營十六座﹐斬首四千級﹐俘虜一千二百人﹐國軒洶河遁。十八年己未十月﹐官軍攻蕭井賽。十九年庚申春正月﹐提督萬正色以舟師伐島﹐經命林升率陳諒朱天貴禦之﹐不戰而潰﹐天貴來降。二月﹐遂復兩島﹐經及諸將遁入臺。二十年辛酉正月﹐經卒於臺灣﹐嗣立凡十九年﹐經長子克﹝臧土﹞﹐向監國﹐實非鄭氏出﹐經死﹐經母董卽收克﹝臧土﹞殺之﹐以克塽嗣。二十二年癸亥六月﹐官軍窺澎湖﹐縱火焚舟﹐澎水故咸﹐及王師雲集﹐泉水忽甘﹐眾志益奮﹐焚大小戰艦二百餘艘﹐澎湖破﹐國軒入臺﹐奉克塽決計來降。七月﹐遣國軒等齎延平郡王金印一﹐招討大將軍金印一﹐公侯伯將軍銀印凡五﹐籍土地府庫軍實詣軍門降。克塽嗣立凡二年﹐時年十五。自成功迄塽凡三世三十八年﹐僭僞悉平﹐克塽至京師﹐授漢軍公。三十九年﹐命成功及子孫之喪歸葬南安。

