《野記》﹝明﹞祝允明

●野記一

允明幼存內外二祖之懷膝﹐長侍婦翁之杖幾﹐師門友席﹐崇論爍聞﹐洋洋乎盈耳矣。坐忘無勇﹐弗卽條述﹐新故混仍﹐久益迷落。比暇﹐因慨然追記胸膈﹐獲之輒書大槪﹐网一已漏九矣。或眾所通識﹐部具它策﹐無更綴陳焉。蓋孔子曰「質則野﹐文則史」﹐余於是無所簡校焉。小大粹雜錯然﹐亡必可勸懲爲也﹐大略意不欲侵於史焉爾。辛未歲旣望﹐在家筆完。

韓林兒始由穎州逃之武安﹐爲穿窬﹐漸肆劫殺﹐有徒旣繁﹐乃嘯亂﹐稱「小明王」。劉護軍始就之﹐謂豎子不足謀﹐去適皇祖。皇祖初亦與其事﹐謂劉﹕「應便除之乎﹖」基云「不足爲﹐伺他僞爝息時﹐彼應已先下矣。」因請建號「大明」﹐太祖從之﹐韓果先殄。

郭某不知何許人﹐精識緯候。元季﹐見王气在東南﹐徧遊閩﹑廣﹑江﹑黃間﹐久亡所遇。乃北涉淮﹑泗﹐入塗山之境﹐得之矣﹐遂止不行。假五行命祿﹐求諸陶漁中。大姓某令觀其家人﹐數輩悉貴人命也。後及一女﹐郭曰「公家之貴﹐悉繇此女矣。」主人曰「是女雙瞽﹐復無聘者﹐奚以貴爲哉﹖」郭曰「非若而所知﹐今吾未娶﹐誠能歸之邪﹖」主人幸甚﹐就館焉。生四男﹐一卽滁陽王也。

亡幾﹐天下大亂﹐王糾旅已眾﹐皇祖亦歸之﹐王配以女﹐卽孝慈也。王分兵授皇祖往守某地。時與王同起有甲乙兩軍﹐王從甲軍飲﹐甲將除王﹐因徙席漸遠﹐王從兵已隔﹐卽執之。皇祖聞變﹐馳援﹐王得脫﹐而皇祖披執。王速遣中山王達往質易﹐上歸。久之﹐兩軍復連和﹐中山亦全。已而﹐上悉有滁陽之眾﹐王后仗劍死。﹝滁陽王碑以郭爲曹州人。﹞

髙皇龍潛時﹐漁於川。一日﹐獲鯉三十五﹐置之一笭箵。有陳四者來﹐共語﹐又戲以罩罩聖躬。旣而﹐上持魚還捨﹐啟笭箵﹐已失其五﹐知陳竊矣﹐往問之﹐陳諱匿。上欲毆之﹐陳笑出以還上。

及上卽位﹐一日﹐問劉誠意﹕「吾享位幾何年﹖」劉曰「聖壽無疆﹐然以數言﹐當三十五﹐又其間五歲假者。」上忽思竊魚事﹐以其數符也﹐立召陳至﹐將殺之。上問﹕「若頗憶與吾周旋否﹖」陳對曰「吾何敢忘。」因述漁事。上曰「吾忘之爲何地﹖」對曰「烏龍潭也。」上曰「吾鄕焉有此﹖」對曰「臣嘗於此罩烏龍﹐故云爾。」上見其對﹐以爲畏懼﹐頗謂稱旨﹐因曰「汝欲爲官乎﹖」陳叩頭謝。上曰「可爲戶部江西司郎中。」時錢谷山積﹐此司陳居三四年﹐竟以墨誅。迨後洪武之紀﹐果符其數。

周顚﹐建昌人﹐年十四得顚疾﹐行乞於南昌。比長﹐舉措詭譎﹐人莫能識。常趨官府﹐白願有言﹐問﹕「何言﹖」曰「告太平。」

皇祖徵陳友諒﹐下南昌﹐還﹐顧顚於東門。上至京師三月﹐顚復謁。上問﹕「來何爲﹖」曰「告太平。」上每出﹐顚必前遮拜﹐時有所言﹐必以「告太平」爲首詞。上厭之﹐命沃以燒酒﹐觀其如何。顚飲極多﹐終不醉。擬遂除之﹐顚曰「公寧能死我乎﹖水﹑火﹑金﹐挺直亡耳。」乃命覆以巨缶﹐積薪煆之。火熄啟缶﹐正坐晏然﹐乃令出。旣復煆之﹐顚猶故也。後益加薪﹐久爇之。迨啟﹐煙凝缶底﹐顚若瞑﹐微撼其首﹐卽醒然起﹐乃令居蔣山寺。轉益狂肆﹐日撓競﹐諸髡良不堪。月餘﹐僧白上﹐言其異﹐嘗與沙彌爭飯﹐遂不食﹐已半月。上便命駕幸視之﹐顚迎謁﹐上飯於翠微亭﹐命盛饌﹐召之侍食。旣而﹐上令僧且餓之﹐諭之以爲「淸齋」。僧因閟顚空室﹐水米不入口﹐日遣問如故。旬有三日﹐上又自往﹐令諭之﹕「吾來爲若開齋。」令諸將校先饋之﹐眾爭進酒餵﹐顚一一食之其多﹐旣悉吐去。伺上命至﹐侍食安舒。久之﹐酒太多﹐亦似有酣態﹐乃趨出先行﹐伺上還﹐伏於道右。上至﹐顚以手畫地爲圈﹐顧謂上曰「你打破个桶﹐作﹝音佐﹞个桶。」

已而﹐王師狥九江﹐上問顚﹕「此行何如﹖」應聲曰「好。」上曰「彼已稱帝﹐今欲取之﹐豈不難乎﹖」顚仰視屋久之﹐端首正容搖手曰「上面無他的。」上曰「汝從行可乎﹖」曰「可。」卽以所扶杖髙舉趨前﹐作壯士揮擊狀﹐以示必勝意。行至皖城﹐苦無風﹐遣問顚﹐顚曰「只管行﹐只管有風﹐無膽不行﹐便無風。」乃令眾挽舟行﹐不三里﹐風起。旣而迅飆猛作﹐倐忽達小孤。上諭眾﹕「聞顚言輒來白。」至馬當﹐江豚戲波中﹐顚曰「水怪見﹐前行損人多。」上聞之怒﹐令持顚去﹐投之江。久之﹐眾與偕來﹐上曰「何不死之﹖」眾曰「頻擲不能死。」上乃更與同食。食罷﹐顚整容飾衣﹐若遠行狀﹐趨近上前﹐曲腰伸頸﹐謂上曰「你殺之。」上曰「且未能殺﹐姑縱汝行。」顚遂去﹐莫知所之。

及上彭蠡戰後﹐宿師江上﹐命訪之廬山﹐其地極寂﹐惟太平宮側一民居艸莽中﹐言「頃忽有一人瘠而頎﹐來語曰﹕『好了﹐我告太平來了﹐你爲民者﹐用心耕田。』因止此捨﹐不食半月﹐乃深入匡廬﹐今不知所在。」

上旣定天下﹐洪武癸亥八月﹐有赤腳僧詣闕﹐自言名覺頭﹐頃於匡廬深壑中見一老人﹐使我來謁大明天子﹐有言當面啟。殿庭儀禮司問其何說﹐但云言國祚事。比奏﹐上恐惑眾﹐不令見。赤腳守闕下四年﹐乃辭去﹐云將復往匡廬﹐上竟不見﹐禦制詩三篇與之﹐令行。後三年﹐上因使使令問赤腳曾見向老人否﹖對以不見。

又四年﹐上不豫﹐外奏赤腳爲天眼尊者及周願仙人遣送藥至。上初不令見﹐旣而引入。赤腳進所持藥﹐一曰溫良藥兩片﹑一曰溫良石一顆﹐其方用金盆子盛之﹐磨藥注金盞子﹐一服當好。上服之﹐至暮﹐胸次撼掣﹐其夕卽安。已而﹐聖體日康勝﹐倍覺精神靈睿﹐乃日服之三﹐似聞菖蒲香而盞底凝丹砂﹐紅彩迥異。赤腳且云「某所居去巖五里天池寺中﹐有徐道人者來見某﹐言嘗在竹林寺見詩﹐可往視之。因與偕往﹐見天眼坐寺中。少頃﹐一人披艸衣入﹐某扣天眼﹐天眼曰「此周顚也﹐卽令上所詢者。」因問詩何在﹖顚曰「已書石上。」視之﹐果有二首﹐乃天眼與顚各爲之。」﹝詩語粗拙﹐大略頌上功徳﹐亦不審其所謂﹐今不錄。﹞其後竟不得其所終。

上自制顚傳﹐命詹希原書﹐碑在天池寺中。又有祭天眼﹑周顚﹑徐道人﹑赤腳僧詩﹐皆不及錄。或云道士初進藥﹐上未及﹐俄而召之﹐亡矣。上遣行人走江州﹐令三司索之。三司與行人偕入匡廬﹐至廬山觀﹐且漠然無爲計。前道士忽至﹐語行人周在竹林寺與天眼道者較棋。導之去﹐果見顚在門與一道流奕﹐行人致朝命﹐顚殊不顧。良久﹐行人屢請之﹐顚令入寺﹐姑遊觀。行人入﹐見殿堂庭廡甚弘麗﹐漫循廊行﹐且觀廊左右對列室中各有主者﹐或冠袍﹐或野服﹐侍從甚都﹐旌幢供設﹐珍具充牣。主者咸踞座﹐啟門治事﹐通二十八室﹐獨其一扄鐍﹝jué﹞﹐中無人焉﹐一巨虺據席地﹐微有流血。出而問顚﹐顚曰「若旣見之矣﹐二十八室者﹐經天之宿也﹐遞爲人世主。汝主方禦宇﹐故虛室﹐疾﹐故血。然而起行矣﹐聖壽無疆。」行人曰「固爾﹐然將以何語復皇命﹐苟無驗﹐吾罪且死。」顚乃賦詩一章畀之﹐曰「上覽此當信也。」又邀天眼同賦。行人持去﹐回顧﹐寺亡有也﹐遂以二詩進。上覽之﹐皆淺近語﹐亦不知何所指﹐意上心知之﹐俄而疾愈。此與傳少異。

髙皇嚴朽索之至﹐每夕膳後﹐露坐禁苑﹐玩察天象﹐有時達旦不安寐。上善推測﹐於天心亡不洞然。

髙皇聖孝超傑﹐以尙書「咨羲和」﹑「惟天陰﹝隲zhì﹐同「騭」﹞下民」二簡蔡沈注誤﹐嘗問羣臣﹕「七政左旋﹐然乎﹖」答祿與權仍以朱熹新說對。上曰「朕自起兵迄今﹐未嘗少置步覽﹐焉可循儒生腐談﹖」因命禮部試右侍郎張智與學士劉三吾等攺正﹐爲書傳會選。札示天下學子曰「凡前元科舉﹐尙書專以蔡傳爲主﹐考其天文一節﹐已自差謬。謂月月隨天而左旋﹐今仰觀乾象﹐甚爲不然。夫日月五星之麗天也﹐除太陽人目不能見其行於列宿之間﹐其太陰與五星昭然右旋。何以見之﹖當天淸气爽之時﹐指一宿爲主﹐使太陰居列宿之西一丈許﹐盡一夜﹐則太陰過而東矣。蓋列宿附天捨次而不動者﹐太陰過東﹐則其右旋明矣。夫左旋者﹐隨天體也﹔右旋者﹐附天體也。必如五星右旋爲順行﹐左旋爲逆行﹐其順行之日常多﹐逆行之日常少。若如蔡氏之說﹐則逆行多而順行少﹐豈理也哉﹖若不革正﹐有誤方來。今後學尙書者﹐天文一節﹐當依朱氏詩傳十月之交注文爲是。又如洪範內「惟天陰隲下民﹐相協厥居」一節﹐蔡氏俱以天言﹐不知「陰隲下民」乃天之事﹐「相協厥居」乃人君之事。天之「陰隲下民」者何﹖風雨霜露﹐均調四時﹐五穀結實﹐立烝民之命﹐此天之陰隲也。君之「相協厥居」者何﹖敷五教以教民﹐明五刑而弼教﹐保護和洽﹐使彊不得淩弱﹐眾不得暴寡﹐而各安其居也。若如蔡氏之說﹐則「相協厥居」事皆付之於天﹐而君但安安自若﹐奉天勤民之政略不相與﹐又豈天佑下民﹐作之君師之意哉﹖今後當依此說。」

髙皇凡得封疏。卽令左右疏節其事﹐粘之壁﹐甲乙治之﹐裁斷如流﹐壁帖一日數易。

髙皇與宮人語﹐不離稼穡組紃﹐後宮垣壁屏障﹐多繪耕織像焉。

髙皇龍潛時﹐過臨淮郭山甫。山甫驚異﹐急具饌﹐與交歡。酒酣﹐跽上﹐備陳天表之異﹐它日貴不可言﹐幸無相忘。上去﹐山甫語諸子﹕「吾視若曹皆非田舍郎﹐往往可封侯﹐今始知皆以此公﹐宜謹事之。」復以女入侍﹐渡江協孝慈以肇家。孝慈崩﹐嘗攝六宮事﹐號「皇妃」。追封山甫營國公。

癸卯歲八月﹐髙皇援南昌﹐兵駐鄱陽彭蠡湖。友諒以巨艦連鎖爲陳﹐旗旌樓櫓如山﹐我舟師少﹐怯於仰攻。上不悅﹐執旗四麾﹐右師小郤﹐上遽命斬長而下十餘人﹐猶不止。郭威襄公請以火攻﹐上命常開平遇春﹑郭宣武子興﹐帥眾以輕舠載火縱焚﹐敵船悉燒溺﹐友諒敗走鞵山。旬餘﹐復來戰﹐開平還用前法燒之﹐友諒蹙迫﹐啟牕顧視﹐宣武遽射之﹐矢貫其顱及睛而死。

髙帝平僞周﹐先有榜諭曰﹕皇帝聖旨﹐吳王令旨﹐總兵官準中書省咨﹐敬奉令旨。予聞伐罪救民﹐王者之師﹐考之往古﹐世代昭然。軒轅誅蚩尢﹐殷湯徵葛伯﹐文王伐崇侯﹐三聖人之起兵也﹐非富天下﹐本爲救民。近睹有元之末﹐主居深宮﹐臣操威福﹐官以賄求﹐罪以情免﹐臺憲舉親而劾仇﹐有司差貧而優富。廟堂不以爲慮﹐方添冗官﹐又攺鈔法﹐役數十萬民湮塞黃河﹐死者枕籍於道﹐哀苦聲聞於天。不幸小民﹐誤中妖術﹐不解其言之妄誕﹐酷信彌勒之眞有﹐冀其治世﹐以蘇困苦﹐聚爲燒香之黨﹐根據汝﹑潁﹐蔓延河﹑洛。妖言旣行﹐凶謀遂逞﹐焚蕩城郭﹐殺戮士夫﹐荼毒生靈﹐無端萬狀。元以天下兵馬錢糧大勢而討之﹐略無功效﹐愈見猖獗﹐然事終不能濟世安民。是以有志之士﹐旁觀熟慮﹐乘勢而起﹐或假元氏爲名﹐或托鄕軍爲號﹐或以孤軍自立﹐皆欲自爲﹐由是天下土崩瓦解。

予本濠梁之民﹐初列行伍﹐漸至提兵﹐灼見妖言不能成事﹐又度胡運難與立功﹐遂引兵渡江。賴天地祖宗之靈及將相之力﹐一鼓而有江左﹐再戰而定浙東。陳氏稱號﹐據土上游﹐爰興問罪之師。彭蠡交兵﹐元惡授首﹐父子兄弟面縛輿襯﹐旣待以不死﹐又封以列爵﹐將相皆置於朝班﹐民庶各安於田裏﹐荊﹑襄﹑湖廣盡入版圖﹐𨿽徳化未及﹐而政令頗修。

惟玆姑蘇張士誠﹐爲民則私販鹽貨﹐行劫於江湖﹐兵興則首聚凶徒﹐負固於海島﹐其罪一也﹔又恐海隅一區﹐難抗天下全勢﹐詐降於元﹐坑其參政趙璉﹐囚其待制孫撝﹐二也﹔厥後掩襲浙西﹐兵不滿萬數﹐地不足千里﹐僭號攺元﹐三也﹔初寇我邊﹐一戰生擒其親弟﹐再犯浙省﹐揚矛直搗其近郊﹐﹝「揚矛」﹐原作「楊苗」﹐據明鄧士龍國朝典故本前聞記攺。﹞首尾畏縮﹐又詐降於元﹐四也﹔陽受元朝之名﹐陰行假王之令﹐挾制達丞相﹐謀害楊左丞﹐五也﹔占據江浙﹐錢糧十年不貢﹐六也﹔知元綱已墜﹐公然害其丞相達失帖木兒﹑南臺大夫普化帖木兒﹐七也﹔恃其地險食足﹐誘我叛將﹐掠我邊民﹐八也。凡此八罪﹐又甚於蚩尢﹑葛伯﹑崇侯﹐𨿽黃帝﹑湯﹑文與之同世﹐亦所不容﹐理宜徵討﹐以靖天下﹐以濟斯民。爰命中書左相國徐達總率馬步舟師﹐分道並進﹐攻取浙西諸處城池。已行戒飭軍將﹐徵討所至﹐殲厥渠魁﹐脇從罔治。備有條章。凡有逋逃臣民﹐被陷軍士﹐悔悟來歸﹐咸宥其罪。其爾張氏臣寮﹐果能明識天時﹐或全城附順﹐或棄刃投降﹐名爵賞賜﹐予所不吝。凡爾百姓﹐果能安業不動﹐卽我良民﹐舊有田產房舍﹐仍前爲主﹐依額納糧﹐以供軍儲﹐余無科取﹐使汝等永保鄕裏﹐以全室家﹐此興師之故也。敢有百千相聚﹐旅拒王師者﹐卽當移兵剿滅﹐遷徙宗族於五溪﹑兩廣﹐永離鄕土﹐以禦邊戎。凡予之言﹐信如皎日﹐咨爾臣庶﹐毋或自疑﹐欽此。除欽遵外﹐咨請施行﹐準此﹐合行備出榜文曉諭﹐敬依令旨事意施行。所有文榜﹐須議出給者。﹝龍鳳十二年五月二十一日﹐本州判官許士傑賫到。﹞

張九四之敗﹐由其僞司徒李伯升倒戈﹐今吳人猶呼賣友者爲「李司徒」。皇祖始見伯升﹐命勞以酒﹐花彩迎賞於京城三日﹐郤取對九四斬之。

呂珍爲張士誠守紹興﹐皇祖屢攻之﹐未克。珍有材略﹐善戰﹐嘗以牛革囊兵﹐宵濟以襲我師。每戰﹐令戰士及城中人爲歌髙噪﹐以詬胡公大海。王冕元章不肯附珍。詣我軍獻策攻之﹐然亦弗克。旣而﹐竟不能支﹐降。初﹐珍作保越錄﹐自詡守城之功﹐旣降﹐乃泯之。今越人有其書。

皇祖一統後﹐每髙秋嚴冬﹐分命諸王帥兵巡邊﹐遠涉不毛﹐校獵而還﹐謂之「肅淸沙漠」﹐歲以爲常。

洪武三年﹐大封功臣﹐凡二十四人﹐公六人﹐曰﹕李善長韓國﹑徐達魏國﹑常茂鄭國﹑李文忠曹國﹑馮勝宋國﹑鄧愈衛國。侯二十八人﹕湯和中山﹑唐勝宗延安﹑陸仲亨吉安﹑周徳興江夏﹑華雲龍淮安﹑顧時濟寧﹑耿炳文長興﹑陳徳臨江﹑郭子興鞏昌﹑王志原六安﹑鄭遇春滎陽﹑費聚平涼﹑吳良江陰﹑吳禎靖海﹑趙庸南雄﹑廖永忠徳慶﹑兪通源南安﹑華髙廣徳﹑康鐸蘄春﹑朱亮祖永嘉﹑傅友徳穎川﹑胡均美豫章﹑韓政東平﹑黃彬宜春﹑曹良臣宣寧﹑梅思祖汝南﹑陸聚河南。先是﹐受封而已沒者六人﹐曰﹕馮國用郢國公﹑常遇春鄂國公﹑廖永安楚國公﹑兪通海虢國公﹑沐英西平侯﹑耿君用長興侯。及後十七年﹐又定功臣次第﹐與前稍異。功髙望重﹐連歲曾總兵者八人﹐曰﹕魏國公徐達﹑曹國公李文忠﹑宋國公馮勝﹑衛國公鄧愈﹑信國公湯和﹑長興侯耿炳文﹑江陰侯吳良﹑西平侯沐英。專簿書而聽指示者一人﹔韓國公李善長。以義气而封者三人﹐曰﹕榮陽侯鄭遇春﹑六安侯王志原﹑平涼侯費聚。所在隨軍徵討﹐累有戰將之功﹐未有總兵之名﹐而論舊封者十九人﹕江夏侯周徳興﹑鞏昌侯郭子興﹑南雄侯趙庸﹑安慶侯仇成﹑崇山侯李新﹑南安侯兪通源﹑永平侯謝成﹑鳳翔侯張龍﹑靖海侯吳禎﹑東勝侯汪興祖﹑普定侯陳桓﹑航悔侯張赫﹑舳艫侯朱壽﹑徳慶侯廖永忠﹑臨江侯陳徳﹑濟寧侯顧時﹑延安侯唐勝宗﹑吉安侯陸仲亨﹑淮安侯華雲龍。建功者十五人﹐曰﹕穎國公傅友徳﹑涼國公藍玉﹑靖寧侯葉升﹑會寧侯張溫﹑定遠侯王弼﹑武定侯郭英﹑景川侯曹震﹑懷遠侯曹興﹑雄武侯周武﹑安陸侯吳復﹑宣徳侯金朝興﹑永成侯薛顯﹑東川侯胡海﹑鶴慶侯張翼﹑永嘉侯朱亮祖。因父功而封者四人﹐曰﹕開國公常升﹑蘄春侯康鐸﹑全寧侯孫恪﹑﹝自巳功又作陳輅。﹞西涼侯濮玙。持兵負固於兩間﹐可觀望而不觀望來歸者七人﹐曰﹕東平侯韓政﹑宣寧侯曹良﹑營陽侯楊璟﹑河南侯陸聚﹑汝南侯梅思祖﹑宜春侯黃彬﹑豫章侯胡美﹝又作均美﹞。共五十七人。

按﹕漢髙祖謂吾能用三傑﹐所以有天下﹐元功封侯者十有八人而已。我明聿興﹐公侯爵賞﹐數倍漢朝﹐李韓公之勛烈無異蕭何﹐徐魏公之將略踰於韓信﹐劉誠意之智計埒於張良﹐乃若常遇春﹑李文忠﹑傅友徳諸人﹐皆無非三傑之儔匹﹐而視十八將瞠乎其後。我朝開國元功﹐視漢髙尢有光矣﹐大業之成﹐豈偶然哉﹗

二十三年五月初二日﹐以肅淸逆黨事﹐命刑部尙書楊靖備條亂臣情播告天下。上口詔幾四千言﹐其始言前代君臣相負者可爲哀傷憤恨﹐因推開國元勛之名起於湯﹑武之後﹐非因推讓而有﹐故堯﹑舜﹑禹無之。次述受命之由﹐輔興之功﹐至於偃華夏之兵﹐奠安鬼神﹐妥人民於大定﹐以至武則摧堅撫順﹐臥雪眠霜﹐袵金革而死。若中山開平等。文則剸繁治劇﹐無缺公用﹐輯和將士﹐無有怨嗟。若李韓公﹐前後封以五等﹐而善長心謀不軌﹐黨比胡﹑陳。其弟李四告變﹐善長不言。旣貸其族誅之罪﹐至二十三年﹐京民爲逆﹐僇其半﹐以半遷之化外。善長復請免其黨數人﹐於是始正其辟而備述前後功臣爲逆之由﹐以見非朕不能保全功臣而害舊人也。

自洪武十三年四月前後﹐胡黨事覺﹐內有謀逆不仁者濟寧侯顧時等十四人﹐亂宮者豫章侯胡均美。延安侯唐勝宗﹑吉安侯陸仲亨二人﹐以無符擅馳驛﹐降發代縣捕寇﹐期年不獲﹐責禁。久之復爵﹐遂反。吉安侯自十七歲爲亂兵所掠﹐衣食不給﹐父母兄弟俱無﹐潛處艸莽﹐手持一把褁麥升許見朕﹐朕曰「從行乎﹖」曰「從。」自從至今三十九年﹐前二十一年無事﹐自洪武六年至二十二年反﹐已十八年﹐非家奴所覺﹐朕略不知。但見其居貴位而無雍和之色﹐默默然各帶憂容。今旣事覺﹐乃知前日之態果有意焉。

臨江侯陳徳爲徵西﹐匿頭匹而有餓死軍數千﹐責之而怒﹐遂反。

平涼侯費聚﹐爲命往姑蘇辧軍民之雜居﹐毋使軍擾民﹐特令軍匝城而居﹐便於守禦。於是陽使隨胡﹑陳之計﹐奏雜居者胡也。及其淸軍民之時﹐又奏平涼傷民﹐朕憑其奏﹐怒無用而詈責之﹐遂反。

小淮安侯華中已死﹐不知其反之由。

六安侯王志原已死﹐不知其反之由。

營陽侯楊璟﹐先於鳳楊﹑太平﹑浙江口﹑茅岡﹑潞州凡五次敗兵不下數萬﹐未嘗責之。至攻瞿塘﹐又陷軍五千餘﹐關猶不下。責而後怒﹐遂反焉。責非終責﹐反亦反矣。

永嘉侯朱亮祖﹐本元之義旅﹐江東寧謐﹐亮祖十餘雄首渡江東﹐爲姑溪之民窘之。適朕兵渡江﹐亮祖意在且得從容﹐往往遣人詣軍門﹐假勢少得從容。及兵師陷宣城﹐威震郡縣﹐反我而自爲。數遣將捕﹐累彼此軍死者前後七千餘。後朕往拔寧國而獲之﹐謂曰「前日反﹐今日如何﹖」曰「殺則殺矣﹐存則捐軀以報。」由是鞭三五而義其壯﹐存之﹐果能累善戰而致封侯。本粗鹵之徒﹐爲胡所惑﹐今與之反耳﹐其由不知。

汝南侯梅思祖﹐本元義旅﹐反元而從亂﹐被王總兵﹑廓擴帖木兒醢其父及弟數人。從劉太保﹐棄劉太保而從張九四﹐而來歸我﹐被張九四淩遲其弟數人。今在我朝又造反﹐身𨿽病故﹐事覺於家奴﹐族滅弟侄子孫﹐但存其婦女耳。

河南侯陸聚爲胡﹑陳所誘﹐於朝廷禮無欠。

宜春侯黃彬爲胡﹑陳所誘﹐於朝廷禮無欠。

宜徳侯金朝興爲都督時﹐爲胡﹑陳所誘﹐於朝廷禮無欠。

韓國公李善長﹐嗚呼﹗善長初爲吏﹐當羣雄鼎沸時﹐挈家奔走艸莽﹐顧命之不暇﹐𨿽欲往而無方。及朕所在﹐善長挈家詣軍門﹐俯伏告曰「有天下有日矣。」朕與語﹐見其聰敏﹐時善長年四十﹐朕二十七﹐語甚相契。復慮其反﹐與之詞曰「吾觀諸雄﹐或數月﹐或數旬﹐或期歲之餘﹐𨿽興疊興﹐廢亦疊廢。察其所以﹐皆文吏之所爲。何也﹖多虛少實﹐生事害民﹐斡旋亂雄之機﹐或財貨﹐或酒色﹐或佐使報仇損下故爾。今汝與吾行﹐軍將之得失﹐公與我言﹐待吾自知﹐但掌簿書而已。」誓後善長能謹固自守。自相從至於成帝業﹐諸謀不舉合行文事﹐切於彼者責任在焉。善長柔姦深密﹐諸務並不爲言﹐直伺朕發端而後行﹐此其所以姦深也。初不知之﹐今事覺於二十七年﹐已被謾二十八年矣。蓋凡待朕發端﹐不以是否善惡﹐惟命是從﹐何事不成﹖尙有過失﹐端原在我而不在彼﹐二十八年皆若是也﹐何其深哉﹗天地神明﹐昭鑑發露﹐豈偶然哉﹖安有若是之爲居上公﹐以應天道而理陰陽者邪﹖

豫章侯胡美﹐長女入宮﹐貴居妃位。本人二次入亂宮禁﹐初被閹人賺入﹐明知不可﹐次又復入。且本人未入之先﹐閹人已將其小婿並二子宮中暗行二年餘。洪武十七年事覺﹐子婿刑死﹐本人賜以自盡﹐殺身亡家﹐姓氏俱沒。都督五人﹐毛讓﹑於顯﹑陳方亮三人反由﹐皆胡﹑陳所誘﹐於朝廷禮無失矣。耿忠﹑於琥﹐琥﹐顯之男。二人先在寧夏任指揮﹐明聽胡﹑陳之命﹐將囚軍封績遞送出境﹐往勘地理﹐通報消息。後大軍克破胡營﹐獲績﹐窮問所以﹐二人反情遂露。

劉誠意屢白土﹐江廣洋不堪相﹐胡惟庸必亂政﹐上未見從。劉屢乞歸﹐久而得請﹐且有密旨﹐令察其鄕有利病於民社者潛入奏。括有淡洋﹐斥而不鹵﹐豪酋數輩卽爲之場竈﹐私煮海販利﹐聚爲大寇﹐益肆劫掠。劉疏其事﹐請建巡檢司其地而籍其酋爲醝丁﹐令子尙寶璉上之。上納其奏﹐遣璉歸﹐將見施行。惟庸輩聞之怒﹐謂中外章牘悉由中書﹐劉𨿽勛舊﹐旣已休閒﹐不應私有陳請﹐且安得不入政府而徑徹宸覽。言於上﹐請究其事﹐且請以璉付法司﹐上曰「朕已遣之矣。」海酋知之﹐相結爲計﹐通於惟庸。走闕下言「劉某善相地﹐以此土踞山面海﹐有王气﹐構圖欲空民居﹐假以立公署而規攘爲己有﹐則將居之﹐以當異符。且其地本不可爲巡司。」上下之有司﹐惟庸等因請加以重辟﹐上不報。久之﹐爲手書諭劉﹐歷言古之君子保身之福﹐作孽之禍﹐及君臣相待之義﹐詞甚詳﹐末言念卿功﹐姑奪其祿而存其爵。﹝先是﹐劉𨿽閒居﹐猶給祿。﹞劉得書卽詣闕謝恩﹐訖﹐遂居京師不敢歸。久﹐始求賜還﹐上已洞釋前疑﹐從之。復手書慰之﹐語極尊隆﹐方以周公。劉歸﹐未幾而卒。又禦史中丞塗節言基以遇毒死﹐廣洋宜知狀。上召問廣洋﹐廣洋對﹕「無之。」上怒﹐以爲欺罔﹐貶之。則誠意之歿﹐未得其實也。

汪廣洋爲中書左丞﹐爲楊憲嗾禦史劉炳劾貶海南。憲誅﹐召拜左丞﹐封忠勤伯。後復謫復相﹐寵遇殊渥。又以知惟庸之逆而不言﹐又引進夷使不時﹐繼又爲節言之﹐遂仍謫海南。甫出國門﹐又賜敕切責﹐廣洋懼﹐遂自經。

劉誠意初仕元﹐方國珍兵起﹐劉疏請勿受其朝﹐當舉兵伐之。珍納賄元主及權幸﹐朝命貰其罪﹐僭竊名號儀物就令有之﹐且謫劉於詔興海濱﹐珍將甘心焉。劉遽欲自盡﹐其僕勸止之﹐無何遂歸皇祖。

聞功臣廟正殿初有誠意伯﹐文皇去之﹐未審果否。今七人﹐徐﹑常﹑李﹑鄧及湯﹑馬﹑沐也。功臣廟祀饅頭撤之﹐散給衛士﹐以激勸也。﹝除卻一日糧。﹞

髙皇始造鈔﹐累不就。一夕﹐夢神告當用秀才心肝爲之。寤﹐思之未得﹐曰「豈將殺士而爲之邪﹖」髙後曰「不然﹐士子苦心程業﹐其文課卽其心肝也。」遂令歲輸上方。今太學季納課業簿﹐云給軍衛糊爲炮﹐仿書給光祿爲面囊造鈔事﹐想行於國初耳。

鈔法旣行﹐上命皇太子專董其事。時僞造甚眾﹐比有得者﹐一驗卽知僞﹐蓋其機識在二印﹐僞者不知。

太祖築京城﹐用石灰秫粥錮其外﹐時出閱視。監掌者以丈尺分治﹐上任意指一處擊視﹐皆純白色﹐或稍雜泥壤﹐卽築築者於垣中﹐斯金湯之固也。

懿文太子以洪武二十五年夏薨﹐將停羣祀﹐禮部議當如宋制﹐從之。

洪武三年二月﹐命制四方平定巾式頒行天下﹐以士民所服四帶巾未盡善﹐復制此﹐令士人吏民服之﹐皂隸﹑伶人如初所定﹐以異其式。二十四年五月﹐又諭禮部右侍郎張智等﹕「恁禮部將士民戴的頭巾樣制﹐再申明整理。」智奏﹕「先爲軟巾制度﹐已成欽定﹐而小民往往成造破爛不堪﹐紗羅用紙糊裹﹐竹絲漆布混同造賣﹐有乖禮制。請申禁﹐違者論如法。」﹝舊傳太祖召楊維禎﹐維禎戴此巾以見﹐太祖問﹕「何巾﹖」對曰「四方平定巾。」上悅﹐令士庶依其制﹐且用其名。土又謂有司初進樣﹐方直其頂﹐以手按之﹐偃向後﹐正如民字形﹐遂爲定制﹐未知然否。﹞

國初﹐諸司官或不由科薦﹐苟得其人﹐便令正席﹐民服蒞政﹐故有「平巾」﹑「祭酒」等稱。或有過﹐稍輕罰﹐去冠帶﹐此法今猶用之。

孝慈嘗幸太學﹐遂賜監生家人漿粉錢。﹝後以孝慈崩﹐諸婦不哭臨﹐除之。﹞

詹舍人希原書宮殿公署榜﹐最後寫太學集賢門﹐門字右文稍鉤其末。上曰「吾方欲集賢﹐希原欲閉門﹐塞吾賢路邪﹖」以此殺之。

太祖命有司造成均士人肆習案座﹐以獨木堅厚﹐曰「秀才頑﹐毋敗吾案。」太學初成﹐幸觀﹐怒某處侈費﹐命埋督造部官於晷臺下頃。成化間﹐有廣士入監﹐潛奠其旁﹐云是厥祖也。

洪武七年二月丁酉朔﹐日食。詔孔廟釋奠用十一日丁未。

洪武七年﹐禦史答祿與權請舉禘祭﹐下禮部﹑太常﹑翰林集議﹐以古者世系易尋﹐故有禘﹐自漢﹑唐來﹐皆不明言始祖所出﹐已不可行。今國家旣追尊四廟所自出者﹐未有所考﹐恐難遽舉﹐事乃寢。

國初﹐諸司所進表箋﹐皆如往代撰制。後上以其文多犯嫌忌﹝如「質本生知」﹑「與民作則」等語﹞﹐頻見諸刑書﹐因命詞臣撰爲定文﹐迄今遵之﹐惟書以進而已。嘗禁四六文辭﹐欲撰者﹐以柳宗元代柳公綽謝表及韓愈賀雨表爲式﹐頒示。﹝洪武六年九月。﹞又洪武十四年重定進表箋儀﹐其文內二名不偏諱﹐嫌名不諱。

洪武三年五月﹐諭中書省曰「今人書札多稱頓首﹑再拜﹑百拜﹐非實禮也﹐宜定其式。細民有取古聖賢漢﹑唐國寶等字爲名若字者﹐亦宜禁止。」禮部議﹕凡致書於尊者稱端肅奉書﹐答則稱端肅奉復﹐敵己者稱奉書奉復﹐上與下稱書寄書答﹐卑幼與尊長雲家書敬覆﹐尊長與卑幼云書付。某人其名字有天國﹑君臣﹑聖神﹐堯舜禹湯文武周漢晉唐等國號犯者悉更之。是月﹐又命考服色所尙﹐禮部奏宜尙赤﹐從之。洪武己未冬﹐詔致仕鄕官與人敍坐﹐惟於宗族外祖及妻家敍尊卑﹐若筵宴則設別席﹐不得居無官者之下。如致仕官胥會則敍爵﹐爵同則敍齒。其與異姓無官者相見﹐不次答禮﹐庶民則以官禮謁見﹐敢有淩侮者論如律﹐著爲令。此制今殊不然﹐不知何時弛也。又允明記先公云﹕國朝之制﹐三品致仕事理與見任同﹐今亦不知所出也。

洪武十九年六月二十日﹐詔賜耆老粟帛﹐京師﹑應天府﹑鳳陽府民年八十以上﹐天下民年九十以上﹐賜爵社士。應天﹑鳳陽民九十以上﹐賜爵鄕土。天下民人八十以上﹐賜爵裏士﹐皆與鄕官平禮﹐並免雜役﹐冠帶服色另議頒行﹐正官歲一存問。此爵稱今亦多不知也。又官民吏胥人等﹐除正名表字應合公私身名於世﹐敢有更名易諱及兩三名字者﹐被人告發﹐家產給賞告人﹐誅其身﹐家遷化外。﹝同前語。﹞

洪武壬子﹐遣中人往蘇﹑杭選民間婦女通曉書數者入宮給事﹐須其願乃發﹐得四十四人。比至試之﹐可任者才十四人﹐乃畱之﹐賜金以贍其家﹐余悉遣歸。至永樂癸卯﹐又令選天下嫠婦無子而守節者﹐有司籍送內廷﹐教宮女刺銹縫紉﹐因以廩之。及有藩王之國﹐分隸隨行﹐以教王宮女﹐其所處曰「養贍所」。﹝此王國﹐然內廷未審何稱。﹞初﹐獨以無子者﹐其後有子而幼且窘者亦遣行。﹝「其後有子而幼且窘者亦遣行」﹐原無「窘者亦」三字﹐據明歷代小史本補。﹞時吾郡吳江吳家婦陸氏亦以例入內﹐有子遺於家。至宣徳丙午﹐陸從某王封廣東﹐又轉從封江西。子已長﹐往來二藩間﹐屢請求見母﹐輒不允。迨正統丁卯﹐復懇啟於王﹐王憐而許之﹐命入見於養贍所﹐陸已病篤不能言﹐子刲股食之﹐陸蘇。王聞﹐益憫﹐召見﹐賜金幣勞遣之﹐子遂引出﹐至旅而卒﹐歸襯先墓。大夫士多作吳孝子傳記詩歌。子名璋﹐生子起進士﹐歷顯仕﹐卽今南京刑部尙書洪也。

國初﹐司天之官猶候气測景﹐測用八尺之表﹐而郭守敬用四十尺﹐故號精密﹐今並廢矣。聞後來候气者具文﹐亦置灰坎中﹐潛通地﹐遂按時以沸石灰湯從彼穴灌之﹐湯至而飛灰也。

南極入地三十六度﹐北極出地三十六度﹐皆以地盡處言。今南京乃入二十度﹐至蘇殆十五度﹐北京地出十五度﹐﹝卽南之南﹐北之北﹐視此九州﹐不啻各有三之二﹐海內之小可知。然二極如許﹐二十八捨何以只臨內九州﹖又昆侖爲數度之中﹐四際相若﹐亦應近此﹐卽佛氏所談﹐亦未可縣決爲誕。又吾裏有鄧老﹐宣徳中下西洋﹐爲予言歷數國至極遠處﹐仰視三光﹐大小次第一切與中國不異﹐斗柄亦只如此。予又知舊以二十八宿只隸內九州者殊非。月下於日如人下於月。﹝此最捷數。﹞

郭守敬說古日舒長﹐今日漸促﹐此義在度數之外無傷也﹐不可以語泥者﹐每百年短一分也。鬻熊曰「運轉無已﹐天地密移﹐疇覺之哉﹖」元之授時歷逆之前千載不差﹐而順之後四十年已爽一度。大統歷卽用授時﹐特攺太陰行度耳。

云惟本朝祭﹐前代不然﹐以爲雲卽雨也。

國初議郊禮﹐主分合者各有之﹐久不決。太祖曰「非天子不議禮﹐朕決爲合祭。」並壇屋﹐諸制一日悉定。

上敬天﹐無敢毫未怠。以樂生不娶顓潔﹐創神樂觀居之﹐贍給優裕﹐所轄錢谷不刷捲﹐曰「要他事神明﹐底人不要與他計較。」常瞻外﹐復予肉若干﹐曰「毋使饑寒亂性。」郊壇武舞﹐執幹盾﹐後易楮甲﹐繪兵其上﹐曰「爲後世防微。」

國初﹐羣神尙仍舊稱﹐洪武二年卽詔更之。城隍神亦始有封爵﹐府爲公﹐州爲侯﹐縣爲伯﹐皆號「顯佑」。其制詞曰「帝王受天明命﹐行政教於天下﹐必有生聖之瑞﹐受命之符﹐此天示不言之妙而人見聞所及者也。神司淑慝﹐爲天降祥﹐亦必受天之命﹐所謂明有禮樂﹐幽有鬼神﹐天理人心﹐其致一也。朕君四方﹐𨿽明智弗類﹐代天理物之道﹐實罄於衷﹐思應天命﹐此神所鑑而簡在帝心者。君道之大﹐惟典神天﹐有其舉之﹐承事惟謹。某府城隍﹐聰明正直﹐聖不可知﹐固有超於髙城深池之表者﹐世之崇於神者則然﹐神受於天者﹐蓋不可知也。玆以臨禦之初﹐與天下更始﹐凡城隍之神﹐皆新其命。眷此府郡﹐靈祗所司﹐宜封曰「鑑察司民城隍顯佑公」﹐顯則威靈丕著﹐佑則福澤溥施﹐此固神之徳而亦天之命也。司於我民﹐鑑於邦政﹐享玆祀典﹐悠久無疆﹐主者施行。洪武二年正月某日。」

國初﹐官名有更制﹐後人鮮知者﹐謾記一二﹐未之盡也﹕曰尙賓大使﹑曰都諫官﹑曰知驍騎衛指揮使司事﹑曰詹事府贊讀﹑曰儒學提舉司校理﹑曰侍禮郎﹑曰引進使﹑曰翰林院直學士﹑曰翰林院應奉﹑曰起居注﹑曰左﹑右正言﹑承天門侍詔﹑閣門使﹑觀察使﹑侍儀司通贊舍人。後罷中書﹑四輔﹑諫院﹑儀禮司及攺禦史中丞﹑大夫之屬﹐不復其餘。

洪武初﹐嘗命翰林院編修﹑檢討﹑典籍﹑左春坊左司直郎﹑正字﹑贊讀考駁諸司奏啟﹐如平允﹐則署其銜曰翰林院兼平駁諸司文章事某官某人﹐列名書之。

洪武十三年九月﹐諭禮部左侍郎張衡﹑左都禦史詹徽等﹕「有司公宴擾民﹐今後支與官鈔﹐布政司一千貫﹐以下另詳。」十月﹐衡等奏行遵守﹐凡遇正旦﹑聖節﹑冬至﹐公宴錢於本處官錢內支給﹐無府﹑州﹑縣都司﹑衛所移文附近有司關用。每節﹐布政司一千貫﹝在城都司﹑衛所附郭大小衙門官吏﹑師生﹑耆民俱赴本司筵宴。﹞﹐府﹝有都司七百貫﹐以下各有差。﹞﹑州﹝有衛五百貫﹐以下有差﹞﹑縣﹝有衛四百貫﹐以下有差﹞﹐無有司衙門。﹝此條可參見明太祖實錄卷二０四洪武二十三年九月癸丑條。﹞﹝衛四百貫﹐所一百五十貫。﹞十九年﹐又賜有司朝覲﹐每員給盤纏鈔一百貫﹐在任歲支柴炭鈔五十貫。又定引錢﹐爲堂食費。

太祖命圖大辟囚造罪被刑之狀於錦衣衛外垣﹐俾人得見爲懲戒﹐亦象刑懸魏之義。

太祖平亂國用重典﹐當時政刑具有成書。及輯古事﹐勸懲諸王百官﹐往往今人少見之﹐如彰善癉惡錄﹑逆臣錄﹑淸戒錄﹑永鑑錄﹑志戒錄﹑世臣總錄等甚多。

國初﹐犯大辟者﹐其家屬多請代刑﹐上並宥之﹐如五倫書所載是也。其後繼請﹐乃一切許之爲多﹐旣以杜姦譎﹐且因成其孝弟﹐非迂細者所知。吾蘇戴用代其父﹐王敬代其兄﹐余未殫紀﹐至有都文信代婦翁。

髙祖惡頑民竄迹緇流﹐聚犯者數十人﹐掘地埋其軀﹐十五並列﹐特露其頂﹐用大斧削之﹐一削去數顆頭﹐謂之「鏟頭會」。時有神僧在列﹐因示神變﹐元旣喪隨復出﹐凡三五不止﹐乃釋之﹐並罷斯會。

國初重辟﹐淩遲處死外﹐有刷洗﹐裸置鐵牀﹐沃以沸湯﹐以鐵帚刷去皮肉。有梟﹐令以鉤鉤脊懸之。有稱竿﹐縛置竿杪﹐彼末懸石稱之。有抽腸﹐亦掛架上﹐以鉤入穀道鉤腸出﹐卻放彼端石﹐屍起腸出。有剝皮﹐剝贓酷吏皮置公座﹐令代者坐警。以懲有數重者﹐有挑膝蓋﹐有錫蛇遊等﹐凡以止大憝之辟也。﹝上嘗往行國學﹐見縣屍連比﹐屍手足動﹐以爲尙活﹐語之曰「汝欲放﹖吾行放矣。」旣還﹐無幾晏駕。﹞迨作祖訓﹐卽嚴其禁。至哉﹗聖心之仁矣。

洪武中﹐徵髙僧復見心﹐其師訢笑隱止之曰「上苑亦無頻婆果﹐且畱殘命喫酸梨。」復不聽。後竟被誅﹐瀕死而悔﹐因道訢語。上聞﹐逮訢至﹐將殺之﹐訢曰「此故偈﹐臣偶舉﹐非有它也。」上問﹕「何出﹖」訢曰「出在大藏某錄﹐在某函某卷某葉。」命檢視﹐果然﹐乃釋之。

髙皇微行大中橋旁﹐聞一人言繁刑者﹐語近不遜。上怒﹐遂幸徐武寧第﹐武寧已出﹐夫人出迎上﹐上問﹕「王安在﹖」夫人對以何事在何所﹐夫人欲命召﹐上止之。又言「嫂知吾怒乎﹖」夫人謝不知。因大懼﹐恐爲王也﹐叩首請其故﹐上曰「吾爲人欺侮。」夫人又請之﹐上怒甚﹐不言。久之﹐命左右往召某兵官帥兵三千持兵來﹐上默坐以待。夫人益恐﹐以爲決屠其家矣﹐又迄不敢呼王。頃之﹐兵至﹐上令二兵官守大中﹑淮淸二橋﹐使兵自東而西誅之﹐當時頓滅數千家。上坐以俟返命乃興。

僞周用黃敬夫﹑蔡彥文﹑葉徳新爲參軍﹐謀國事﹐三人皆奴才也。丁未春﹐蔡﹑葉伏誅於南京﹐風漧其屍於竿﹐一月黃已死。初﹐吳人有爲十七字詩云「丞相做事業﹐專用黃蔡葉﹐一夜西風來﹐幹鱉。」竟成其讖。

秦從龍﹐字元之﹐洛陽人﹐爲元江南行臺侍禦史﹐避亂居鎭江。王師下金陵﹐命徐太傅﹑湯信公狥鎭江﹐上謂徐曰「入城爲吾訪秦元之﹐言予欲見意。」旣而得之﹐馳報上。上令某王以金幣聘之。從龍與妻偕來﹐上至龍灣迎候。時上居富民陳家﹐因與陳同處﹐日久共謀晝﹐深見采納。旣而上居元禦史臺﹐徙從龍居西門外﹐謨議益密﹐稱爲先生而不名﹐每以漆版書訊問答﹐人不得知也。乙巳歲﹐求還鎭江﹐上餞之郊外﹐握手爲別。旣卒﹐上適督軍江上﹐遂幸其家﹐哭之慟﹐亦命營葬﹐厚贍其家。

洪武中﹐郭徳成爲驍騎指揮。嘗入禁內﹐上以黃金二錠置其袖﹐曰「第歸﹐勿宣出。」徳成敬諾。比出宮門﹐納靴中﹐佯醉﹐脫靴露金。閽人以聞﹐上曰「吾賜也。」或尢之﹐徳成曰「九關嚴密如此﹐藏金而出﹐非竊耶﹖且吾妹侍宮闈﹐吾出入無間﹐安知上不以相試。」眾乃服。

洪武中﹐造徐中山坊表初成﹐江陰侯吳良﹑靖海侯吳禎兄弟薄暮過之﹐問左右曰「何以稱大功坊﹖」對曰「此魏國公第也。」良乘醉逕擊﹐壞額署﹐有司以聞。明日﹐二吳入朝﹐上怒問﹕「何以壞吾坊﹖」良對曰「臣等與徐達同功﹐今獨達賜第表裏﹐且稱大功﹐陛下安乎﹖」上笑曰「毋急性。」未幾﹐令有司卽所封地建宅二區賜之。在今江陰縣﹐良居前﹐稱前府﹐禎居後﹐稱後府﹐甚弘麗也。

宋祭酒訥剛嚴當其職﹐髙皇殊眷之﹐君臣之契莫倫。上燕居﹐常思見之﹐不欲數召勞煩﹐令畫工陰寫其神以來。工往﹐潛處簾幙﹐訥方公服﹐危坐不語﹐工亟圖以進。上覽之﹐收訖。明日﹐訥朝罷﹐上謂曰「昨日某時﹐卿曾公服坐堂上乎﹖」對曰「然。」上曰「何以有怒色﹖」訥惶恐對曰「適一生獻茶﹐踣而碎茶甌﹐臣不覺怒。且念臣不才﹐不能教率所致﹐有負陛下委任﹐故含怒自訟﹐未責此生耳。」因問何以知之﹐上出像﹐語其故﹐笑而慰之﹐更賜以茶。

危學士素以勝國名卿事我太祖﹐年旣髙矣﹐上重其文學﹐禮遇之。一日﹐上燕坐屏後﹐素不知也﹐步履屏外﹐甚爲舒徐﹐上隔屏問爲誰﹖素對曰「老臣危素。」語復雍緩。上低聲笑曰「我只道是文天祥來。」﹝或云伯夷﹑叔齊。﹞

太祖召楊維禎﹐將用之。維禎八十餘矣﹐作老客婦謠以見意。或勸上殺之﹐上曰「老蠻子正欲吾成其名耳。」不僇而遣之。一時頗髙其事﹐宋學士送以詩﹐詹同文爲作傳﹐皆假借之﹐所謂非義之義也。維禎直不恭耳﹐予有論暴其罪﹐此不載。

宋學士景濂以王佐才受聘艸昧間﹐輔成帝業﹐制禮樂﹐定律曆﹐敷文徳﹐頌武功﹐太祖眷禮隆篤。其孫祚得罪當死﹐以學士故未赴市﹐學士不敢請。旣而﹐且連坐學士。髙後遣奏上﹐乞念宋先生教太子諸王之功﹐請免其死。上未允﹐皇太子泣請﹐亦未蒙恩命。太子窘﹐遽投金水河﹐左右救上。以聞﹐上乃釋公﹐竄之松蟠。

宋公被謫﹐居茂州﹐卒於夔﹐葬於蓮花山下。成化末﹐蜀府承奉宋昌葬母﹐鑿獨石屋爲槨﹐垣隧盡擬園寢之制﹐又大築享堂﹐有司將以上聞。昌懼﹐請毀去﹐眾曰「盍以藏宋先生乎﹖」昌欣然應命。因稍削僭飾﹐啟學士之葬﹐學士皮肉消盡﹐骨猶完整﹐浴加襲衣而瘞焉。享室卽以爲祠堂﹐昌以同姓且敬祀守護焉。

太祖平吳后﹐慮猶有餘孽﹐城守難其人。與孝慈議﹐因言惟魏觀可守﹐已致仕﹐及同起事有蔡本﹐忠勇可武衛﹐今在散地。後勸贊用之﹐上卽命召二臣。旣至﹐引入後宮便殿﹐賜坐﹐二臣叩頭謝﹐且請睿旨所在﹐上曰「朕新得蘇州﹐恐余枿包毒﹐朝夕在心。今思其人﹐惟卿觀公忠疆幹﹐可爲朕一守。」顧本言「爾本我好弟兄﹐托得爾﹐屈爾作﹝去聲﹞指揮﹐其皆毋辭。」二臣又拜。領宸旨﹐將辭出﹐上曰「且住﹐皇后要見爾。」少頃後出﹐宮人攜酒果以從﹐上手酌以賜﹐二臣受飲﹐拜謝而出。

魏守欲復府治﹐兼疏浚城中河。禦史張度劾公﹐有「興滅王之基﹐開敗國之河」之語﹐蓋以舊治先爲僞周所處﹐而臥龍街﹑西淤川卽舊所謂「錦帆涇」故也。上大怒﹐置公極典。髙太史啟以作新府上梁文﹐與王彜皆與其難﹐髙被截爲八段云。

洪武中﹐朝命開燕支河。先曾祖臣煥文往役﹐役者多死﹐先臣獨生。會工滿將歸﹐失去路引﹐分必死﹐無爲謀。其督工百戶者﹝失名﹞謂曰「主上聖神﹐吾當引汝面奏﹐脫有生理。」先臣從之。百戶爲口奏﹐上曰「旣失去﹐罷。」先臣叩頭辭訖方退﹐上忽呼回﹐顧之曰「看汝模樣也似个本分人﹐可賞錢二十貫。」先臣受賜﹐謝恩而歸﹐鄕裏莫不驚羨。

吳中自昔繁雄﹐迨錢氏奢靡﹐徵斂困獘。及俶納土﹐宋人沈其賦籍於水﹐王方贄更定稅法﹐悉畝出一斗﹐民獲其惠。蒙古禮隳政龐﹐民富而僭﹐汰潰不經﹐其後兼並益甚。太祖憤其城久不下﹐惡民之附寇﹐且受困於富室而更爲死守﹐因令取諸豪族租佃簿歷付有司﹐俾如其數爲定稅﹐故蘇賦特重﹐蓋懲一時之獘﹐後且將平之也。

洪武三年二月庚午﹐上問戶部天下民孰富﹖產孰優﹖對曰「以田賦校之﹐惟浙江多富室者。若蘇州一郡﹐民歲輸糧百石至四百石者四百九十戶﹐五百至千石者五十六戶﹐千石至二千者六戶﹐二千石至三千八百石者二戶﹐計五百四十四戶﹐而歲輸至十五萬有奇。」上曰「富民多豪彊﹐故元時此輩欺淩小民﹐武斷鄕曲﹐人受其害﹐宜召之來﹐朕將勉諭之。」於是諸郡富民入見﹐諭之云云﹐皆頓首謝﹐復賜酒食遣之。上顧謂宋濂﹑詹同﹑王禕﹑起居注陳敬曰「朕諭此輩﹐只欲勉之爲善耳。」禕曰「此最得君師教養之道。」

是年五月﹐戶部奏﹕「蘇州逋稅三十萬餘﹐請論守臣罪。」上曰「蘇州歸附之初﹐軍民之用多賴其力﹐今積二年不償﹐民困可知。若逮其官﹐必責之於民﹐民畏刑罰﹐必傾貲以輸官﹐如是而欲其生﹐遂不可得矣﹐其並所逋免之。」至十三年二月朔﹐遂命戶部減蘇﹑松﹑嘉﹑湖重租糧額。﹝舊一畝科七斗五升至四斗四升者﹐減十之二﹐四斗三升至三斗六升者﹐俱止徵三斗五升﹐以下仍照舊額。﹞

其後復命戶部核實天下土田。而兩浙富民畏避徭役﹐往往以田產詭托親鄰佃僕﹐謂之「鐵腳詭寄」。久之﹐相習成風﹐鄕裏欺州縣﹐州縣欺府﹐姦獘百出﹐謂之「通天詭寄」。而富者益富﹐貧者益貧矣。上聞之﹐遣國子生武淳等往各處﹐隨其稅糧多寡定爲幾區﹐一區設糧長四人﹐使集里甲耆民﹐躬履田畝﹐以糧度之。圖其田之方圓﹐次其字號﹐悉書主名及田之丈尺四止﹐編類爲冊﹐其法甚備﹐謂之「魚麟圖冊」。二十年二月﹐浙江布政司及蘇州等府﹑州﹑縣圖成上進﹐自是以爲定賦﹐然視它邦﹐終爲偏重。周文襄恂如﹑況侯伯律撫守於玆﹐皆嘗請免﹐得除永稅數十萬而猶未大均。其後朝無特命﹐掌邦計者不敢擅議﹐以迄於今。

太祖微行至三山街﹐一媼門有木榻﹐假坐移時﹐間媼何許人﹖對曰「蘇人。」又問﹕「張士誠在蘇州何如﹖」媼曰「方大明皇帝起手時﹐張王自知非眞命天子﹐全城歸附﹐蘇人不受兵戈之苦﹐至今感徳。」又問其姓而去。翼日﹐語朝臣曰「張士誠於蘇人初無深仁厚徳﹐昨見一老婦深感其恩﹐蓋蘇民忠厚﹐恐京師百姓千萬無此一婦也。」迨洪武二十四年以後﹐取富戶實京師﹐多用蘇人﹐蓋亦如此。

太祖初渡江﹐禦舟瀕危﹐得一檣以免﹐令樹此檣於一舟而祭之﹐遂爲常制。今在京城淸涼門外﹐已逾百四十年矣。有司歲修祀﹐給一兵世守之﹐居舟旁﹐免其餘役。或云卽當時操舟兵之後也。

今南京兵部門無署榜。太祖一夕遣人偵諸司﹐皆有衛宿者﹐獨兵部無之﹐乃取其榜去。俄有一吏來追奪﹐不能得﹐偵者以聞。上召部官問﹕「誰當直﹖」對﹕「職方司某官某吏﹑卒。」又問﹕「奪榜吏爲誰﹖」乃職方吏某也。遂誅官與卒﹐卽以此吏補其官﹐不復補榜﹐以迄於今。其後太宗遷都﹐令諸司各以官一員扈從﹐兵曹素恥此吏並列﹐因遣行﹐後部亦恆虛此席。

初﹐監生歷事諸司﹐皆旦往夜歸﹐號捨往返十餘里。太祖一日命察諸司官吏等﹐獨戶部歷事監生一人不至。逮問﹐對曰「苦道遠﹐行不前耳。」上始知之﹐因給歷事監生驢錢﹐令賃驢而行﹐然獨戶部有之﹐今亦無矣。

●野記二

聞之故老言﹐洪武紀年之末庚辰前後﹐人間道不拾遺。有見遺鈔於塗﹐拾起一視﹐恐污踐﹐更置階圮髙潔地﹐直不取也。

建庶人國破時﹐削髮披緇騎而逸。其後在湖﹑湘間某寺中﹐﹝或曰武當山。﹞至正統時﹐八十餘矣。一日﹐聞巡按禦史行部﹐乃至察院﹐言欲入陳牒﹐門者不知誰何﹐亦不敢沮。旣入﹐從中道行﹐至堂下坐於地﹐禦史問﹕「汝何人﹖訟何事﹖」不對。命與紙筆﹐卽書云「告狀人某姓﹐太祖髙皇帝長孫懿文太子長子」以付。左右持上﹐禦史謂曰「老和尙事眞僞不可知﹐卽眞也﹐吾與汝無君臣分﹐不得行此禮。𨿽然﹐汝老如此﹐欲復出何爲乎﹖」曰「吾老也﹐無能爲矣﹐所以出者﹐吾此一把骨當付之何地邪﹖不過欲歸體父母側爾﹐幸爲達之。」禦史許諾﹐命有司守護﹐飛章以聞。上令送京師。

至﹐遣內豎往視﹐咸不識。庶人曰「固也﹐此曹安得及事我爲﹖」問吳誠在無﹖眾以白上﹐上命誠往。誠見庶人亦遲疑﹐庶人曰「不相見殆四十年﹐亦應難辧矣。吾語若一事﹐昔某年月日﹐吾禦某殿﹐汝侍膳﹐吾以箸挾一臠肉賜汝﹐汝兩手皆有執持﹐不可接﹐吾擲之地﹐汝伏地以口嚃取食之﹐汝寧忘之耶﹖」誠聞大慟﹐返命言信也。上命迎入大內某佛堂中養之﹐久而殂云。

或曰庶人削髮乘馬﹐自朝陽門出﹐至河南居某寺﹐寺僧亦不之知。一日﹐有盜劫寺﹐俄而一文官一武弁同來捕﹐圍其寺﹐且將屠之﹐僧徒憂。庶人大書黃布擲出﹐曰「聖旨令官軍散。」二官執而問之﹐庶人道其實﹐乃聞於朝。命某二官往迎取﹐驛赴闕下﹐置之禁中﹐時正統間事﹐與前聞異辭。或又云在沐黔公府後﹐乃沐爲奏還﹐非也。或又曰其出由地道。

文皇兵薄京城﹐內以槍支門﹐門內槍滿無隙焉﹐靖難兵先鋒死者甚眾﹐兵始入﹐遂克之。

建庶人數以文皇靖難之謀問中山王仲子增壽﹐對以保無它。及兵至﹐建召徐詰責腰斬之﹐橫屍路旁。文皇入城﹐問爲誰﹖左右以告﹐文皇哭之﹐卽時追封武陽侯﹐進定國公。召見其子﹐年甫十五﹐卽賜名﹐命襲爵焉。

文皇兵入城﹐駙馬都尉梅公死於笪橋下。某國長公主曳文皇裾不釋﹐問駙馬何在﹖文皇與公主言「予二甥爲世官。」以慰主心。靖難兵未起時﹐長公主有書遺文皇﹐勸沮大計﹐上不答。逮兵興﹐以手書寄之﹐言興師大意﹐且令遷居太平門外﹐恐誤誤罹鋒刃。及上紹統後﹐二甥猶幼﹐主保護甚到﹐恆與同寢﹐置於榻內﹐如是數年。比長﹐乃已。上亦恆賜手詔﹐有曰「若不念汝母親﹐不至今日﹐爾畜生宜知之。」

今世傳逸詩一篇﹐曰「寥落東南四十秋﹐如今霜雪已盈頭。乾坤有恨家何在﹖江漢無情水自流。長樂宮中雲气散﹐朝元閣上雨聲愁。新蒲細柳年年錄﹐野老吞聲哭未休。」

建庶人親屬初居中都廣安宮。正統時﹐有司奏人眾不能容﹐應稍展大其居或徙他地。上命悉放出﹐聽雜居民間。遂皆出﹐壯彊者不能名六畜。時命旣下﹐或言仍宜稍拘制之﹐上曰「本吾一家。」又舉宋藝祖言「有天命者﹐任自爲之。」羣臣不敢復言﹐惟仰聖度之如天也。

永樂初﹐都禦史陳瑛言「建文時效死之臣﹐如禮部侍郎黃觀﹑太常寺少卿廖升﹑修撰王叔英﹑衡府紀善周是修﹑浙江按察使王良﹑沛縣知縣顏伯瑋﹐宜加追僇。」上曰「朕初舉義兵﹐誅姦臣不過齊﹑黃數輩耳。其後二十九人如張紞﹑王鈍﹑鄭賜﹑黃福﹑尹昌隆等﹐皆宥而用之。今所陳猶有非此類者﹐勿問。」初﹐靖難兵入城﹐升﹑是修自經死。觀守安慶﹐投江死。叔英守廣徳﹐亦自經死。良在官﹐舉家自焚。伯瑋在縣﹐兵至城﹐不肯下﹐與其子皆死。瑛後閱方孝孺等獄辭﹐乃收觀﹑叔英妻女﹐將給配之。觀妻出通濟門﹐擠其二女於河﹐卽自溺。叔英二女皆及笄﹐逮赴錦衣獄﹐皆赴井而死。

髙帝令宋學士濂作靈芝甘露頌﹐賜酒﹐大醉。歸爲孝孺言之﹐須臾酣寢。方候夜深殊未醒﹐方料先生不寤﹐明當誤事﹐卽爲制文書完。比曉﹐宋起趨朝﹐愕然謂方曰「我今日死矣。」方問何故﹖宋曰「昨上命作頌﹐醉甚﹐誤不爲﹐今何及矣﹗上怒﹐必賜死。」方曰「正恐先生覺遲﹐已具一艸﹐或裁定以進﹐可乎﹖」卽以文呈﹐宋閱之曰「何攺爲﹖」亟懷之入朝。上迎謂濂﹕「頌安在﹖」宋出進之。上讀之曰「此非學士筆也。」宋又愕然。上曰「此當勝先生。」宋叩首謝﹕「臣實以賜酒過醉﹐不能成章﹐門生方某代爲之。」上曰「此生良勝汝。」立召見﹐卽試以一論五策﹐方立成。上覽訖﹐復顧宋曰「渠實過汝。」卽命面賜緋袍﹑腰帶﹐猶平巾﹐令往禮部宴﹐命宗伯陪之。復遣覘焉﹐方據上席巍然。上曰「斯人何傲﹖」因不畱﹐俾爲蜀王府教授。語懿文曰「有一佳士賚汝﹐今寄在蜀。其人剛傲﹐吾抑之﹐汝用之﹐當得其大气力。」

文皇旣卽位﹐問廣孝誰可艸詔﹖廣孝以方對﹐遂召之。數往返﹐方竟不行﹐乃彊持之入﹐方披斬衰行哭。旣至﹐令視艸﹐大號﹐詈不從﹐彊使搦管﹐擲去﹐語益厲﹐曰「不過夷我九族耳﹗」上怒云「吾夷汝十族。」左右問何一族﹖上曰「朋友亦族也。」於是盡其九族之命而大搜天下爲方友者殺之。

鐵鉉﹐字鼎石﹐爲山東布政。靖難兵攻城﹐鉉固守不下。帝卽位﹐致之來﹐不屈﹐終不面天顏﹐遂劓刖剺面﹐支解軀體﹐至死詈不絕。

卓敬﹐字惟恭﹐瑞安人。洪武中起進士﹐除給事中﹐後遷戶部侍郎﹐嘗密疏言北平事。及太宗皇帝南下﹐執敬﹐責以不迎乘輿之罪﹐敬厲聲以對﹐詞甚不謹。上怒﹐欲殺之﹐而憐其才﹐系之獄。或以管仲﹑魏徵之事諷之﹐敬折斥之﹐竟被斬夷三族。上曰「國家養士三十年﹐惟得卓敬。」劉忠湣公所撰傳云耳。

周縉﹐字伯紳﹐武昌人﹐以太學生授永淸典史﹐攝令事。文皇兵起﹐郡縣望風迎降﹐永淸地密近燕府﹐縉極力爲拒守。縣民寡弱﹐相率逃散。縉度不可爲﹐懷印南奔﹐將他圖焉。道聞母喪﹐歸葬。卽出﹐糾義旅勤王﹐戰艦戎器數日略具﹐則聞南師熸而天命去矣﹐遂去匿編氓間。已而﹐事露﹐有司卽其家械赴京師。縉分必死﹐慷慨就行﹐至則下獄。久之﹐從輕典﹐謫戍興州。居數年﹐以子代還﹐年八十﹐考終於家。吳文定公撰傳云爾。

曾鳳韶﹐廬陵人﹐建文中禦史。詔遣使請罷靖難兵﹐眾憚行﹐鳳韶請往﹐至不納。文廟卽位﹐以侍郎召﹐不赴﹐自殺﹐年二十九。

陳繼之﹐莆田人﹐庚辰進士﹐戶科給事中﹐屢論時事。洪武三十五年六月﹐與太常卿分宜黃子澄﹑兵部尙書溧水齊泰﹑戶部侍郎定遠郭任﹑翰林侍講寧海方孝孺﹑戶部主事平涼匡敬﹑兵科給事中西安韓永列名姦臣榜﹐皆死﹐夷族。﹝時死者方黨﹑練黨最多。練安﹐字子寧﹐二人事此不具錄。﹞

鄒謹﹑魏勉皆永丰人﹐建文世同爲禦史。朝士有約北兵開門以納﹐謹率同列廷毆之﹐又請加誅。明日﹐建文亡﹐二人自殺。

王艮﹐字敬止﹐吉水人﹐爲翰林修撰。建文亡前一夕﹐吞腦子死。

陳彥回﹐本莆田人。父丞歸安﹐被誅﹐家破。彥回幼﹐同縣定遠令黃積良收育之。積良又謫戍﹐彥回轉依南充丞於中和。被薦授保寧訓導﹐累遷知徽州府。靖難兵興﹐彥回紏義勇赴援。永樂初﹐詔械送京師﹐殺之﹐妻妾給配。

黃鉞﹐字叔揚﹐常熟人﹐以進士爲戶科左給事中﹐居憂於家。壬午歲﹐聞國事﹐遂赴琴川橋下死。

劉政﹐字仲理﹐吳縣人﹐中解元﹐家居。亦以壬午歲聞事不食﹐大呼躍投地﹐絕脰而卒。

錢芹﹐字繼忠﹐吳縣人﹐隱節。峻白太守姚君問政﹐芹授一策﹐不言而退。其策言勤王事﹐不知其詳也。

文皇龍潛時﹐劉觀爲王府良醫。一旦以事怒之﹐與數人謫雲南。始至﹐入鐵佛寺﹐寺僧此宗顧劉等曰「方談盛徳。」旁一僧曰「丰幹饒舌。」劉知二人與﹐禮拜請言﹐皆固拒。懇之久﹐乃顧劉曰「君知之。」又問﹕答曰「姚和尙知之。」蓋二僧方談邸事﹐時劉等亦未知也。無幾﹐果召還。

劉歸以啟上﹐時姚公未見親密﹐劉等言其能卜。上召問﹕「汝能卜乎﹖」姚以吳語對曰「會。」曰「何術邪﹖」曰「觀音課。」曰「用課錢乎﹖」曰「我自有。」卽開襟﹐有太平錢五文系於內衣帶﹐解奉於上。上祝旣﹐姚以一文錢擲之﹐徐復一擲﹐訖﹐視上曰「殿下要作﹝音佐﹞皇帝乎﹖」上曰「莫胡說。」姚曰「有之。」又曰「有一人善相﹐殿下可尋來一看。」問爲誰﹖曰「寧波袁珙。」

旣而﹐上乃命人致之來。至燕﹐使者與飲於酒肆﹐一人馳入報。上命與天顏相類者九人並服衛士衣﹐同入肆沽。使者因謂袁試看此十人﹐珙趨拜上前曰「殿下何如此輕行﹖」上曰「胡說﹐我等十人皆後護衛長官也。」﹝俗呼衛士。﹞珙不答。上還宮﹐命召珙至﹐詳叩之。珙曰「殿下太平天子也﹐伺龍須及臍﹐卽登寶位。」上怒﹐命數士縶送有司﹐言有遊客來府中爲妖言﹐令解還原籍﹐索文牒而去。旣至直沽入舟﹐王以大桶盛袁而鐍之﹐舁入王府﹐上遂與言事。上日夕視其須﹐旣一年有半乃臍矣﹐召袁視之。袁方至﹐上昂首謂﹕「吾須如何﹖」珙曰「已及臍矣﹐殿下何忽仰頭乎﹐仰之猶少不及﹐然時已至﹐特稍費力耳。」

上一日燕坐﹐有二人突入﹐見上遽言曰「殿下尙安坐此乎﹖何不速起去﹖」上問﹕「何人﹖」曰「殿下將應天順人﹐乃安坐乎﹖」上曰「何等狂夫妄言。」二人曰「今布﹑按二司已上奏﹐言殿下事﹐不半月朝廷來覓殿下矣﹐尙不省耶﹖臣爲柰亨﹐布政司吏﹔臣爲李友直﹐按察司吏也﹐奏艸在此。」出諸懷中以進。上怒﹐呼左右逐去﹐二人曰「逐乎出門亦死﹐不出亦死﹐臣尙出耶﹖」乃畱之。

文皇將靖內難﹐年餘不視朝﹐以末疾曳杖而行。六月十一日﹐召三司﹑府﹑縣官入﹐出西瓜數拌﹐曰「有進瓜﹐與卿等嘗之。」上自嚙一片瓜。旣而﹐詞責曰「吾奉藩守土﹐未嘗擾有司﹐爾等何爲離間﹖」以瓜皮髙擲起﹐杖亦棄去﹐伏甲皆起﹐執羣官盡殺之﹐兵遂出。

文皇屢問姚公起義之期﹐姚每言未可﹐上曰「如何﹖」姚曰「伺有天兵來助乃可。」上未知所謂。一日﹐啟上﹐明日午時﹐天兵應至。及期﹐上已發兵﹐見空中兵甲蔽天﹐其帥卽玄帝也。上忽搖首﹐發皆散解被面﹐卽玄帝像也﹐此其應云。

時都指揮平保兒聞變南奔﹐建庶人命守徐州。文皇兵至金川門﹐平時守禦﹐遂拒戰。平善槍﹐槍及禦衣﹐當脇洞數重而過。俄而﹐平騎忽蹶﹐平嘆曰「眞命天子也。」遂就擒﹐上命縶於軍。其夕﹐上駐蹕於鼓樓。翼日﹐克城﹐上卽位。又明日﹐召平問之曰「汝前日馬不蹶﹐將若何﹖」對曰「若槍及膚則無今日矣﹐臣欲得生陛下﹐故止穿衣耳。」上曰「父皇養如許人﹐止得此小廝。」乃令守北平。後六年﹐平以事入見﹐上顧曰「保兒尙在乎﹖」蓋喜之也。明日﹐更召﹐則夕已雉經矣﹐誤以上言爲憾之也。上嗟惜曰「是予錯說話矣。」﹝或曰平拒戰事卽在徐。﹞

文皇兵駐金川門﹐命人請皇嫂來軍中。旣至﹐上陳建庶人罪狀與興師之故。比皇嫂還宮﹐宮已焚矣。皇嫂常氏﹐後文皇追謚懿文曰「孝康皇帝」﹐廟號「興宗」﹐皆曰「懿敬皇后」。

文皇兵初入城﹐楊文敏公迎見馬首﹐上問﹕「何人﹖」對曰「翰林編修臣楊榮。」曰「何如﹖」曰「臣請問殿下今始入城﹐當先謁陵乎﹖先入朝乎﹖」上啞然﹐曰「固當先謁陵。」遽從之。旣而﹐召文敏﹐謂非若言﹐幾誤乃事矣﹐由是寵遇遂隆。

文皇卽位詔﹐傳爲王達善所艸。聞之先輩﹐言實景彰學士筆也。

周紀善初與胡廣﹑金幼孜﹑解縉﹑黃淮﹑楊士奇﹑胡儼約同死。比難及﹐周命其子邀諸人﹐皆不應。周乃獨縊於應天府學禮殿東廡。

國朝至於今﹐文臣膺封爵者﹐洪武中五人﹐曰﹕李善長﹝韓國公﹞﹐劉基﹝誠意伯﹞﹐汪廣洋﹝忠勤伯﹞﹐陶安﹝姑孰侯﹞﹐李炎﹝桂林伯﹞。永樂中三人﹐曰﹕姚廣孝﹝榮國公﹞﹐茹瑺﹝忠誠伯﹞﹐王驥﹝靖遠伯﹞。正統中二人﹐曰﹕徐友貞﹝武功伯﹞﹐楊善﹝興濟伯﹞。成化中一人﹐曰﹕王鉞﹝威寧伯﹞。正徳中一人﹐曰﹕王守仁﹝新建伯﹞。

姚廣孝建取日功後﹐文皇欲疏茅土﹐姚固辭﹐乃只爲善世。一日朝罷﹐上與語﹐姚應對如常﹐上曰「公今日胸中當有事乎﹖」姚曰「無之。」上曰「必有之﹐朕見卿詞气知之矣﹐勿諱。」姚又對如初。三四問答﹐姚始言「今早駕未出時﹐臣與吏部尙書言﹐尙書班在前﹐臣進而應之﹐凡越二班﹐話間屢進屢退﹐殊爲不安﹐以此少介介耳。」上曰「向欲爵公﹐固以此耳。」卽命爲少師﹐姚乃受之。然終不畜發。上卽欲爲建第﹐姚力辭之﹐竟居慶壽寺中。又賜宮人﹐姚亦不受﹐惟章服曾服之。今有畫像﹐面大方肥﹐紅袍玉帶﹐髡頂﹐上戴唐帽也。

姚廣孝爲文皇治兵﹐作重屋﹐周繚厚垣﹐以瓴甋瓶缶密甃之﹐口向內﹐其上以鑄﹐下畜鵝鴨﹐日夕鳴噪﹐迄不聞煆聲。﹝懿文嘗至燕﹐卽聞地道下有金鼓聲﹐驚悸至疾。﹞

風李秀不知何許人。太宗在藩時﹐秀寄赤籍中﹐陽狂奇譎﹐眾因呼之云。然無他異﹐惟上知其人﹐數召與語﹐語多不倫。府殿鴟吻墮﹐上殊惡之﹐左右莫敢言。秀突來前﹐上曰「秀﹐吾殿獸墮﹐何也﹖」秀曰「欲換色耳。」上笑曰「癡子胡說。」嘗啟上﹕「明日臣生辰﹐欲邀三護衛飲﹐乞爲臣召之。」上又笑﹐令諸校往。及往﹐秀已出﹐茅廬蕭蕭﹐略無營具﹐老妻坐茅下﹐云秀請客未歸﹐幸少伺。諸校坐門外地上﹐噪而不敢怒也。及午﹐秀持楮錢來﹐謝言「勞諸公枉臨﹐伺燒紙後奉欵。」置楮於地下﹐散之﹐便燼之﹐煙起衝人竅﹐諸人涕橫流。紙已燼﹐秀運箕揚之﹐灰被眾衣﹐秀乃大言曰「如此時侯﹐若輩猶不起邪﹖」眾咸憤詬其狂顚﹐去復於上﹐上笑而已。張英公時未極臣位﹐坐堂上﹐偶梁塵落其背﹐秀疾趨其後﹐拍其背三﹐曰「如此大塵猶未起乎﹖吾拍公起耳。」嘗啟上﹕「某地貴不可言﹐上寧有可葬者乎﹖」上怪其不祥﹐曰「無之。」秀曰「固也﹐第不知殿下乳母誰與﹖」上曰「死矣﹐槁葬於某。」秀請更葬﹐上從之。其地去西山四十里平壤間﹐卽「聖夫人墓」﹐人呼「奶母墓」是已。及上登極﹐秀猶在﹐後不知所終。﹝殿墮獸事﹐或云是上夢而姚答﹐必有一誤。﹞

永樂元年正月﹐李至剛言宜以北平爲北京﹐從之。

太宗大崇文教﹐特命儒臣纂修四書﹑五經﹑性理大全書﹐供賜甚渥。禮記先修﹐書成﹐最號精當。旣而﹐亦頗有餐錢之嘖﹐遂急成余帙。或謂未協輿議。﹝或又云禮經最後﹐或未審。﹞其後復開局修永樂大典﹐凡古今事物言詞﹐网羅無遺。每摘一字爲標揭﹐系事其下﹐大小精粗﹐無所不有。以太穰濫﹐竟未完淨而罷﹐聞其目錄且幾百卷云。

太宗徵善書者試而官之。最喜雲間二沈﹐﹝學士度﹑少卿粲。﹞尢重度書﹐稱爲我朝王羲之。命中書舍人習其體﹐凡王言悉爲一家書﹐迄今百餘年﹐傳習不攺。

永樂三年﹐進士放榜後﹐詔選二十八人入文淵閣緝學﹐以比二十八宿﹐號「庶吉士」。其人曰﹕曾棨﹑周述﹑周孟簡﹑楊相﹑劉子欽﹑彭汝器﹑王英﹑王直﹑余鼎﹑章敞﹑王訓﹑柴廣敬﹑王道﹑熊直﹑陳敬宗﹑沈升﹑洪順﹑章朴﹑余學夔﹑羅汝敬﹑盧翰﹑湯畱﹑李時勉﹑段民﹑倪維哲﹑袁天祥﹑吳紳﹑楊勉也。周文襄不與﹐乃自請於上﹐詔從之﹐時謂之「挨宿」。此稱遂徧於人間﹐凡未至其地而彊攀附者﹐以此稱之。

太宗一日命左右至文淵閣覘庶吉士講習否﹐令一一記其動靜。比報﹐各有所事﹐惟劉子欽袒腹席地酣睡﹐蓋時初飯罷﹐子欽被酒﹐徑入夢爾。上命召至﹐謂曰「吾書堂爲汝臥榻邪﹖罰去其官﹐可就往工部爲辧事吏。」子欽略不分疏﹐遽謝恩﹐起而出。至外﹐卽買吏巾絳服之﹐步入工部﹐跽於庭。尙書見之﹐驚曰「劉進士何爲爾﹖」特起迎之。子欽曰「奉聖旨﹐命子欽爲本衙門吏。」尙書不敢答﹐子欽便登堂侍立於旁﹐與羣胥偶。少頃﹐上又命一豎入部覘之﹐還報云云。上笑曰「劉子欽好沒廉恥。」更令召來。子欽至﹐猶吏服﹐上曰「汝好沒廉恥。」顧左右還與冠帶﹐歸內閣著讀書。子欽又無言遽起﹐謝恩出﹐具冠袍返閣中﹐卽一日間也。

永樂三年﹐取進士六百人﹐分爲六甲﹐狀元曰李馬﹐上攺「馬」爲「騏」。旣而﹐騏除名﹐故今人罕知。其尾榜者曰宜生。是年敕進士年二十以下者遣歸﹐仍附本學肄業。皆豫注擬某官﹐待缺取用﹐悉出禦意。人人自擬之﹐就注登科錄下。

是歲進士有林廷美者﹐閩人﹐儀貌頗偉﹐上欲俾近侍﹐問其貫籍﹐林以鄕音對﹐上嫌之﹐乃擬爲某京官。林退數步﹐復召回﹐曰「老蠻子也﹐沒若福。」卽攺爲山東某州知州﹐凡二任。會有朝旨﹐有司繁劇地升一級。林時在京師﹐三司以下皆保奏某縣系繁劇﹐林當準敕。時程襄毅公信謂林曰「公必與駁典﹐然亦應稍通人事。」林曰「我何爲爾﹖」程曰「官不須爾﹐當承胥輩一語﹐無傷。」林亦不從。一日﹐倚部門﹐吏出揖曰「公某州使君乎﹖」林曰「然。」吏曰「公在升格﹐可賀矣。」林曰「然。」吏曰「某當承效殷勤﹐公少顧之乎﹖」林曰「否。」吏白再三﹐林曰「吾有銀伍錢﹐爲日費﹐姑以饋爾。」吏欲十兩﹐林不答去。吏明日抱文書白所司言「某州保結﹐恐三司失實﹐異時連坐。」官曰「柰何﹖」吏曰「當更行下軍衛具保乃可。」官從之。林知之﹐窘矣。問之吏﹐吏曰「公亦問我乎﹖今欲集事反手耳﹐弟予我金﹐然當倍之。」林予之十五金﹐吏乃曰「公髙枕旅邸﹐以伺新命﹐候有帖子召公當來。」越二日﹐果然。蓋吏又白官﹕「移文往返﹐應得半歲期﹐恐違朝廷一時恩典。」官曰「柰何﹖」曰「今當州有操兵數百在京﹐或令具一結狀﹐則事可速辦兼獲其實。」官曰「然。」吏卽行牒移軍具狀如式﹐林遂得如拾芥。舞文輩入賂市權如此﹐而上之知人亦洞徹矣。

永樂中﹐徵安南﹐黎季犛降﹐有三子﹐皆隨入朝。其孟曰澄﹐賜姓陳﹐官爲戶部尙書。澄善制槍﹐爲朝廷創造神槍。後貶其官﹐而命其子世襲錦衣指揮﹐澄願從文﹐乃許令世以一人爲國子生。今凡祭兵器並祭澄也。其仲曰某﹐賜姓鄧﹐亦官尙書。後貶江陰縣佐。﹝未審丞﹑簿。﹞有三子﹐亦令一人襲錦衣指揮﹐並賜江陰田甚厚﹐永蠲其徭﹐今猶守世業。其季曰某﹐官爲指揮。久之﹐乞歸祭墓﹐旣往﹐卽自立爲王。季犛死葬京師﹐其子後遷葬於鐘山之旁。

本朝賜臣下姓不多見﹐惟國初有之。予友邳州車揮使車言﹐本姓信。洪武中﹐信祿有軍功﹐賜姓車。天順中﹐進士笪茂賜姓陜﹐「笪」讀如「陜」也。

太宗置供用庫在內宮墻外﹐密邇禦在所﹐云典守者出納作獘﹐令納戶髙叫﹐皇帝則自聞之。其初旨如此﹐後有呼者﹐有司謂之驚駕﹐輒問徒杖﹐竟不得申。今納者﹐有以五十石入而止得作四十石者。

永樂初﹐上言客人販磁器入京﹐取他粗碗三兩筒與飯堂乞兒﹐有司循之至今。國家善法盛心多不能及﹐大抵視有司所存者耳。

文皇嘗召盛禦醫寅至便殿﹐令切脈﹐盛稍診候便止﹐奏云「聖情方怒後﹐脈理不可察。」上曰「一時之怒﹐亦形於脈耳﹐汝誠妙手。」又云「盛胡子我訴汝﹐前時沐昕進兩小丫頭﹐頗能唱﹐我每飯常使之唱。近呼之不見﹐久之﹐始知爲他以銅椎打殺了。適來小公主見我﹐投懷中﹐我因撫抱。少頃遽聞其哭﹐問之﹐又是渠擊以銅椎﹐个小女兒能勝之耶﹖有如此人﹐我怒甚﹐不覺揮幾肘﹐至今气不能平也。」盛叩頭陳勸再三﹐乃已。上語謂仁孝也。

永樂中﹐山東民婦唐賽兒夫死﹐唐祭墓回﹐經山麓﹐見石罅露出石匣角﹐唐發視之﹐中藏寶劍妖書。唐取書究習﹐遂通曉諸術。劍亦神物﹐唐能用之。因削髮爲尼﹐以其教施於村裏﹐悉驗﹐細民翕然從之。欲衣食財貨百物﹐隨須以術運致。初亦無大志﹐事冗浩闊﹐妖徒轉盛至數萬﹐官捕之﹐唐遂稱反﹐官軍不能支。朝命集數路兵擊之﹐屢戰﹐殺傷甚眾﹐逾久不獲。三司皆以不覺察系獄。旣而﹐捕得之﹐將伏法﹐怡然不懼﹐裸而縛之詣市。臨刑﹐刃不得入﹐不得已﹐復下獄﹐三木被體﹐鉄鈕系足。俄皆自解脫﹐竟遁去﹐不知所終。三司﹑郡﹑縣將校等官﹐皆以失寇誅。

太宗崩於楡木川﹐仁廟在南京﹐帳內左右良窘。金文靖公速集諸內侍﹐令祕不發喪﹐亟命工部官括行在及軍中錫器﹐悉收入內幄﹐召攻金者入﹐銷錫制爲椑。椑成﹐權斂而錮之﹐卽殺工以滅口﹐命光祿日進膳如常儀。隨作二詔﹐一爲遺詔入朝﹐一召東宮於畱都﹐俾星馳卽位。比喪達京師﹐寂無知者。皇太子至﹐遂發喪﹐易梓宮成禮。文靖一時鎭定之功﹐迥不可及也。

仁宗皇帝日記萬言﹐太宗親稱之。昭帝聖學緝熙﹐詞翰並精﹐尢喜舉業。在靑宮﹐每得試錄﹐輒指摘瑕病﹐手標疏之﹐以示宮臣﹐往往審當。語之曰「使我應舉﹐豈不堪作狀元天子耶﹖」

仁廟聖體肥碩﹐腰腹數圍。上常令太子諸王習騎射﹐仁廟苦不能﹐上見輒恙﹐令有司減削玉食。某官每供膳﹐私益以家肴﹐仁廟徳之。上知﹐醢其人。仁廟登基﹐乃官其後。仁廟失意於文皇﹐每含慍﹐言「何以了事﹖」仁孝每勸之。一日﹐內苑曲宴﹐又對後詈之﹐色怒甚。旣而曰「媳婦兒好﹐他日我家虧他撐持。」又曰「吾不以媳婦故﹐廢之久矣。」謂誠孝也。時先在侍﹐忽不見﹐上令覓之﹐乃在爨室手制湯餅以薦。比薦﹐上大喜﹐復至感泣﹐命痛飲而罷。

太宗旣久不見皇儲﹐亦頗思之。一日﹐命召之﹐敕旣其﹐未命使人﹐楊士奇進曰「請令夏原吉往。」上問﹕「何故﹖」對曰「皇太子久不蒙召﹐一旦忽有命﹐恐過疑或致他虞。」上嘆服﹐從之。比原吉至﹐仁廟初聞之﹐果驚怖﹐謂或有後命﹐頗欲自裁﹐問﹕「誰銜命﹖」左右對原吉﹐仁宗曰「原吉來﹐必能爲我調護﹐當且見之。」及見﹐原吉備道上旨﹐仁宗乃安﹐卽與就道。

仁廟一日謂三楊公曰「見夜來玄象否﹖」對曰「不見﹐髙皇帝有私習天文之禁﹐故臣等不能曉。」上曰「大臣與國同休戚﹐豈可論此﹖朕夜中觀之紫微垣﹐有事甚急﹐不可解矣。」沈思久之﹐長嘆拊髀而起。明日﹐遂晏駕。

仁宗郭妃以中宮誕辰﹐邀過其宮上壽﹐上亦往﹐妃進卮於後﹐後不卽飲﹐上曰「爾又爲疑乎﹖」遽取飲之﹐妃失色﹐無及矣。俄而﹐上崩﹐妃自經死﹐時適雷。

宣廟嘗乘怒殺二奄尹﹐心恆念其非辜。晚年每遊幸時﹐指曰「此廝又在此。」卽命彈丸自射之。左右問﹕「何如﹖」上曰「卽某某﹐見朕行輒伏於前﹐如候伺者。」以後益頻﹐以逮晏駕。﹝太監阮安畱說﹐宣廟崩時﹐肌膚燥裂猶燔魚﹐以烈劑故。﹞

文帝初﹐仁宗爲皇太子﹐帝命監國居畱都﹐又以其柔仁﹐令漢庶人輔之。庶人於諸王中特雄傑﹐勇力絕人﹐極精弧矢﹐每從上搜畋﹐射生特多。有鳥並柯而棲﹐庶人連發二矢﹐前矢已貫禽﹐偶棲者未覺﹐而後矢已及矣﹐聯翩而墮焉﹐其妙如此。上嘗稱之﹐謂昔人有一箭落雙雕之譽﹐我漢王豈不匹休之﹖及輔監國旣久﹐屢欲歸朝﹐無計。然帝𨿽假爲監國重﹐自又不可少之﹐每思欲在左右。後某公以事如南都﹐庶人因托陳委曲。某某歸言於上﹐上卽命召至﹐繼令之國﹐於時反謀未嘗一日忘。曁仁宗踐祚﹐庶人益輕之﹐姑伺機而發。無何﹐仁宗晏駕﹐庶人謂﹕「我向在兄未正位時﹐猶欲居之﹐兄在亦應竟取﹐況侄乎﹖」逆謀遂決。

漢庶人旣獲﹐系於禁省﹐以鉄鐐縶其足﹐而維以長木曳地。及見上﹐庶人以足運曳木﹐回拉上足﹐上踣﹐庶人將遂爲弒逆﹐左右急扶上起而免﹐卽以銅釜覆庶人燔之。

英宗皇帝登遐之後﹐羣臣兆民若喪考妣﹐悲哀特甚﹐以爲神徳聖政﹐不可殫窺。四事尢爲卓絕﹕終世未嘗殺一非罪﹐未嘗遣差內官出幹郡縣﹐復中宮位號﹐不用宮人殉葬。此皆自昔君人甚難﹐而出於帝之剛明獨斷﹐所謂度越百王者也。

正統甲子﹐三殿新成﹐上禦正衙受賀﹐大陳禮樂﹐百辟濟濟﹐一時偉觀甚盛。而容臺拜贊者﹐目眩心忪﹐誤多唱一拜﹐覺之﹐無及矣。廷中惕息﹐謂大失瞻望﹐譴戾必重。禮畢﹐紏儀官舉劾﹐天顏笑曰「今日是好日子﹐只恐少了拜﹐旣誤多了﹐罷。」頃之﹐錫宴甚丰洽也。

皇后大漸﹐召三楊於榻前﹐問朝廷尙有何大事未辦者﹖文貞首對有三事﹐其一建庶人𨿽已滅﹐曾臨禦四年﹐當命史官修起一朝實錄﹐仍用建文之號。後曰「歷日已革除之﹐豈可復用﹖」對曰「歷日行於一時﹐實錄萬世信史﹐豈可蒙洪武之年以亂實﹖」後頷之。﹝或曰且請謚爲「神宗皇帝」﹐非實。﹞其二後亦首肯。其三方孝孺得罪已誅﹐太宗皇帝詔「收其片言一字﹐論死」﹐乞弛其禁﹐文辭不系國事者﹐聽令存而傳之。後默然未答﹐三公卽趨下﹐叩頭言臣等謹受顧命﹐遂出。

英廟一日獨與楊文敏公語﹐語及公家事甚詳。又問﹕「公有何事難自處者﹐朕爲卿處之。」公謝無有。上因詢之﹐公曰「臣惟有一妾﹐與臣共貧賤﹐頗善事。弟妾有父﹐以臣貴久依臣﹐臣固厚待之。今彼侵家政﹐規權賂﹐頗撓臣事﹐臣未去之也。」公意蓋欲上爲屬之法吏﹐罪而屏之耳。上忽顧左右﹐呼校尉來﹐面封杖﹐俾至公第杖殺之﹐公叩首謝。然而以雙箠往﹐公請其故﹖上曰「旣去其父﹐安用其子乎﹖」公頓首言「此女頗無過﹐居亦自疾其父﹐姑且畱之。」上曰「父以女死﹐女寧自安﹖要之勢自不可﹐後或噬臍﹐無如初忍情也。」公又申懇再三﹐竟不從。校去頃刻﹐報已兩斃﹐公猶未出朝也。

正統時﹐王振𨿽跋扈﹐大臣猶持體分。某尙書遇振﹐未曾少降詞色﹐同坐時﹐振欲據尊席﹐尙書曰「公職太監﹐四品﹐吾二品也。」岸然凝坐﹐振無如之何。

李祭酒先生時勉﹐始爲侍講﹐直諫﹐仁宗大怒﹐命武士以十八斤金瓜擊其脇折﹐曳出舁下獄。楊文貞公遇於外朝﹐以燒酒灌之﹐得不死。宣宗卽位﹐召見﹐亦盛怒將斃之﹐對云云﹐乃少霽而釋之。及爲大司成﹐在正統中﹐諸生稱之曰「父母之心﹐天地之量。」王振勢傾朝野﹐每進香文廟﹐司成設茗延欵﹐至先生獨否。振久銜之﹐令人密廉其事﹐無所得。彜倫堂前有大樹﹐是許平仲手植﹐先生嫌其一面陰翳﹐妨諸生班列﹐稍令伐去旁枝。振遂聲罪﹐以爲擅伐官木入私家用﹐傳聖旨以百斤枷枷之﹐肆諸成均前。時爲三械﹐與司業趙琬﹑掌饌金鑑同枷。先生之械特重數斤而竅極隘﹐不可飲食。鑑請易之﹐先生不可。始先生以助教姑蘇李繼爲浮薄﹐厭之。至是﹐繼力自效﹐繼家素富﹐結諸權貴﹐與某伯李者爲兄弟﹐因李識會昌伯孫公。至是﹐爲求援於孫﹐孫適生辰﹐家啟晏﹐太后令家自饋禮﹐孫因附奏﹕「臣今歲生辰殊不樂﹐比年每得諸公卿爲賀﹐國子學先生不過一幅綃帊而已﹐然辱此大人君子臨賁爲榮。今諸公皆集﹐獨李先生爲朝廷桁楊之禁﹐臣席無此君子爲重﹐故不樂耳。」奏上﹐太后卽邀上言之。﹝或曰太后云「祭酒尊貴臣﹐柰何施囊頭﹐是甚紀綱﹖」上答言「不知。」太后言「不知作甚皇帝。」﹞上遣問之﹐乃知振所爲也﹐卽飛詔放李先生﹐令就去賀孫舅公﹐乃得釋。繼又已備儀物﹐公因就詣孫某宅﹐初筵猶未散也。﹝或曰諸生司馬恂等上章﹐願代枷﹐伏闕三日﹐始得命公脫枷。久始蘇﹐稍遲﹐皆死矣。又曰願代枷石大用﹐皆未詳孰是也。」﹞

李先生在翰林時﹐一歲上元夜﹐朝廷結鰲山。一騶控先生馬而行﹐中道拾一墮釵﹐以呈先生﹐視之﹐金也﹐懷之。歸﹐少酬騶以錢﹐大書揭於門。旣而﹐失釵婦往尋不獲﹐倉皇間人告以李翰林家有示帖﹐婦遽往。先生扣之﹐婦言夫爲錦衣千戶﹐勾當海外﹐妾昨出看鰲山﹐失去一金釵﹐尙存其一可驗也。先生出驗之﹐良是﹐卽以歸之﹐亦不問其姓氏。旣久﹐千戶還﹐妻述失釵事。夫言非李公汝當憂思成病﹐或且致絕﹐汝絕吾亦不聊生﹐是二命所關也。亟往扣謝之﹐因具儀物酬先生﹐先生悉卻之。其人言「公不受不能彊﹐此一片藥乃海域所產﹐非傷財所得而甚罕貴﹐公幸受之。」先生問﹕「何物﹖」曰「血蠍也。」乃受。付夫人﹐言此爲血蠍﹐當識之。旣而﹐先生被擊脇折﹐舁至錦衣﹐適此千戶蒞獄﹐驚曰「此李翰林先生也﹐聖旨固未嘗令死。」因密召良醫師入視﹐醫云「可爲﹐弟須眞血蠍。」千戶曰「吾曩固嘗貺公。」立命問其夫人﹐夫人取舁之。醫治藥﹐以板夾脇傅之﹐越一日夜﹐遂蘇焉。

正統未﹐王振謂三楊﹕「朝廷事虧三位老先生﹐然三先生亦髙齡﹐倦瘁矣﹐其後當如何﹖」文貞曰「老臣當盡瘁報國﹐死而後已。」文敏曰「不然﹐楊先生休如此說﹐吾輩衰殘﹐無以效力﹐當薦幾个後生報聖恩耳。」振喜﹐令具名來。翼日﹐卽同薦陳循﹑髙谷﹑苗衷等﹐振欣然用之。文貞或讓文敏﹐文敏曰「彼厭吾輩矣﹐吾輩縱自力﹐彼豈自已乎﹖一旦內中出片紙﹐書幾个名字﹐某入閣﹐某入閣﹐則吾輩束手而已。今數士竟是我輩人﹐當一心力也。」文貞嘆服。

己巳之變﹐郭忠武登守大同﹐極效勞烈。自是年秋至明年夏﹐與賊相拒﹐大小數十百戰﹐未嘗挫衄﹐斬捕無算。初﹐西寧侯宋瑛﹑武進伯宋冕全軍覆沒﹐上班師將旋駕﹐郭欲有陳論﹐不能自達﹐乃告學士曹鼐﹑張益宜從紫荊關返﹐鼐﹑益曰「然。」卽當入奏。旣而行營果入紫荊﹐郭以爲得請矣。俄復折而東﹐才四十餘里耳﹐蓋竟從居庸也﹐未入而蒙塵矣。

己巳八月二十三日﹐虜以二十餘人奉上皇至大同城下﹐索金幣﹐約賄至卽歸駕﹐郭定襄登閉門不納。上皇傳旨曰「朕與登有姻連﹐何外朕若此﹖」登遣人傳奏曰「臣奉朝廷命守城﹐不敢擅啟閉。」竟不出。袁斌以頭觸門大呼﹐廣寧伯劉安﹑給事中孫祥﹑知府﹝或曰同知。﹞霍瑄乃出見﹐有所獻﹐瑄尢效力。及如約以賄往﹐虜笑不應﹐竟擁駕去。及上皇回鑾﹐瑄與眾朝見﹐上皇特嘉勞瑄久之。至復辟﹐卽擢瑄爲戶部侍郎。登止奪爵﹐降守甘州而已。﹝郭氏家傳云﹕定襄謀以死士七十餘人餉之食﹐令奮前執其弓刀﹐眾擁駕還。召而與之盟﹐約事酬以一品之祿﹐敗則族誅之﹐士皆用命﹐已書券給之﹐會有阻者。旣淹久﹐虜疑﹐遽驚擾而去﹐未審其的。﹞

虜擁乘輿登陴臨視﹐諸臣在城下朝上﹐虜以長刀簽一臠燒羊於鈷端啖趙尙書雍﹐趙徑開喉仰接而吞之﹐虜驚嚙指﹐曰「好漢」。

英宗在虜庭﹐未嘗少沮降辭色﹐聖敬無斁。虜以女入侍﹐不受。虜畏服﹐不敢少失臣禮。會大雪﹐乘輿所止﹐穹廬上雪不凝﹐虜尢異之。往覘上天容﹐穆然危坐﹐亦無寒色﹐咸驚駭嘆﹐效順之謀益篤焉。

北狩時﹐袁錦衣彬勞力特著﹐世皆知之。又有沙狐貍﹐亦衛士在侍。嘗以乏禦膳告也先﹐也先不曉何等語﹐問譯者﹐譯者曰「中國惟皇帝飲食稱爲禦膳。」也先嚙指稱羨﹐以我中華君臣﹐𨿽在蒙塵﹐其禮猶如此耳。乃與之六羊﹐令自致行在﹐蓋又以測沙之彊弱智愚。沙卽裂其衣﹐聯革爲長條二﹐各縶三羊﹐擔著兩肩而行。也先已異之﹐復令人覘。沙行數里始至上前﹐叩頭復命。置羊﹐復出數里外取水﹐返﹐又出數里取薪槁﹐每往返皆復命如初。也先益奇之﹐召問其姓名及有無事任﹐沙告之。又問﹕「汝邂逅至此邪﹖亦故隨駕者邪﹖」沙曰「偶隨來耳。」又問﹕「中國如汝比者幾﹖」沙曰「十萬勝我者﹐若更勝而至精者﹐復若干。」也先曰「然則向何不以汝等輩來迎駕耶﹖」沙曰「先是往徵東南某國未旋耳﹐回卽來此矣。」也先聞言頗心動。及駕旋﹐沙不及從﹐畱虜中﹐虜授以士卒爲頭目﹐浸用事﹐權力已雄。納婦生子﹐爲富貴大族﹐亦時奉虜命帥部曲至朵顏三衛市馬﹐如是殆四十年。弘治初又來﹐訪得其子﹐因密語之﹐令輸情於朝﹐期以明年復至﹐當遂歸朝﹐幸朝廷多益兵衛之歸。其子以聞﹐上允﹐且深憫之。如期果至﹐見我兵及其子已諭意﹐徑揮其屬幡然南趨﹐曁其胡婦胡兒一家悉至﹐所攜輜重且甚富。至京師﹐入見上﹐上恐其詐﹐命所司詳驗﹐時諸司上下莫有識之﹐不敢信。沙曰「是固有證﹐先帝頃嘗賜我一繡囊﹐且曰「此周娘娘手制也。」今囊故在﹐乞進娘娘驗之。」所司取以進﹐太皇太后覽之曰「此眞老爺爺物也。」上乃授以某衛千戶﹐賜宅一區。

景泰五年春﹐積雪恆陰﹐詔求直言。禦史鐘公同手疏請朝兩宮復太子﹐未上﹐以示都禦史劉廣衡﹐廣衡沮之﹐鐘不聽﹐稍易疏語﹐竟上之。詔廷臣集議。章恭毅公時爲儀制郎中﹐方且封事欲發﹐遂急入奏﹐其疏大意亦言二事﹐與鐘類﹐五月己未也。晡時奏入﹐帝讀畢大怒﹐日已暝﹐宮門扄﹐乃傳旨自臬隙中出﹐命錦衣衛卽時逮捕入獄。明日﹐加訊﹐無所指。又明日﹐大施榜掠﹐已無完膚﹐辭連鐘公﹐卽逮置對復。下苛拷﹐迫令服通南內﹐皆不伏。乃用炮烙之刑﹐又不伏﹐更益窮慘酷﹐必欲致死。會大風沙﹐乃命禁錮獄中終身。大理少卿廖公莊在憂中﹐亦上疏言復儲事﹐帝怒﹐命伺服闋治之。旣而﹐陛見﹐卽命於朝堂以大杖杖之八十﹐瀕死而止﹐貶爲定羌城驛丞。因是命錦衣衛封巨挺六﹐擇六壯卒﹐就獄中痛杖鐘﹑章二公各一百﹐每五杖易手。鐘公尢瘠﹐杖至三十﹐已僵不動。杖畢﹐頃之乃蘇﹐眾以手舁入獄﹐又禁不與酒﹐旣而三人皆不死。

●野記三

景泰末﹐在廷多擇君之志﹐二張都督輗﹑軏﹑石武淸亨﹑楊鴻臚善﹑曹太監吉祥則主復辟。諏於許學士彬﹐許薦徐公有貞。諸人就徐議﹐徐覽步乾文﹐言時在今夕﹐遂成取日之功。徐旣錫茆土﹐權寵傾朝。始凡批答制旨皆出閣臣﹐後入宦寺手。至是﹐徐復請歸閣﹐宦人浸失權﹐嫌徐。迨曹﹑石私謁徐以事﹐輒不從。去﹐自陳情於上﹐徐復諫止﹐每節縮恩典﹐益銜之。會禦史楊瑄劾曹﹑石﹐中批令銓曹記瑄名﹐曹﹑石愈憾。上與徐多屏人語﹐曹﹑石乃令小豎竊伏得之。以聞上﹐上果驚﹐疑徐賣直。久之﹐上意旣動﹐曹﹑石因造奏誹毀朝政﹐多危語﹐假給事中李秉彜名上之。李時已丁艱去﹐曹﹑石以貌類一人持奏入。接本小豎視其牘甚長﹐言大人說何事有許多文字﹐其人不語﹐豎觀懸牌吏科給事中也﹐奏入。明日﹐朝命召其人﹐則亡之矣。逮捕甚急﹐校尉妄持一人入示小豎﹐豎曰「非也﹐昨肥而髯﹐今瘠無耏。」乃復大搜。常熟張廷端以寫竹遊都下﹐捕者視其貌惟肖﹐且無語也﹐取以入﹐加掠亡狀。後乃得李﹐竟死酷烈之下。曹﹑石因言此徐有貞怨望﹐使所密泰州布衣馬士權及某官某某﹐吏楊某共爲之而滅其迹耳﹐遂收四人及徐家屬。詔下獄﹐加之酷烈益甚﹐瀕死數四﹐竟亡收。馬尢毒虐﹐馬曰「今欲吾三人何所承﹖」刑官曰「徐有貞欲作逆﹐與汝三人同謀﹐先爲此以惑朝廷。」士權顓建計﹐某某執筆作狀﹐楊某書謄之﹐士權大呼曰「徐有貞欲使今皇帝爲堯舜之君﹐今百姓爲堯舜之民﹐如此而已﹐不知其他。」刑官不能折﹐獄竟不成。會承天門災﹐徐遂得釋﹐謫金齒。

英廟復辟後﹐厲精聖治﹐庶務綜密。每覽封疏﹐必得其情﹐或有一二字可疑﹐輒取本映日視之﹐曰「是磨攺者。」指示左右﹐莫不驚伏。

景帝汪妃甚賢﹐帝欲立懷湣﹐時妃執不可﹐語帝曰「恐礙監國之稱。」帝不從﹐汪殊不悅。及英廟復辟﹐汪猶在宮中。時憲宗在靑宮﹐意極感之﹐曰「當時事﹐我固詳知﹐嬸娘信聖哲。」所以禮之甚恭而奉養極隆。汪與太皇太后尢相得。旣而﹐憲宗言「嬸就養於此甚好﹐但居處不相宜﹐嬸當不安。」乃言於英考﹐遷之外王府﹐汪至弘治中猶存。本丁未生﹐與景齊年﹐太皇太后歲節亦時邀入敍家人禮。

汪旣出﹐而郡主尙在宮中。至憲宗朝﹐命選郡馬﹐主堅不肯行﹐言當一生不嫁。上曰「妹不肯嫁﹐志𨿽好﹐然終不了後去﹐恐無結果處。」乃彊下嫁王氏。汪出未久﹐英廟一日入內帑﹐問太監劉桓曰「記得有一玉玲瓏系腰﹐今何在﹖」桓言景帝取入﹐今當在汪所。上遣問汪﹐汪曰「無之。」又問﹐對如初。俄有間於上﹐言汪之出﹐所擕甚夥﹐上命往檢取﹐得銀二十萬以入。蓋汪出時﹐宮中物憲廟爲護持﹐令罄一宮所有﹐悉取自隨﹐故所畜甚厚﹐從是遂索然矣。逮英宗崩後﹐汪稍稍言於人﹐帶實有之﹐當時索太急﹐吾謂景𨿽廢﹐亦嘗爲天子七年﹐一系腰何不可勝消﹐必欲自取耶﹖且景之天下﹐尙遜而歸之﹐何有於數片玉﹖其二番索時﹐實怒而擊碎﹐悉沈之井中也。

丁丑﹐承天門災﹐嶽編修正艸詔罪己甚至。曹﹑石相謂﹕「言姦邪蒙蔽﹐不謂我曹﹖抑不謂徐有貞乎﹖」譖於上﹐上命杖嶽百﹐謫戍肅州﹐室廬財產盡賜指揮季鐸。鐸得旨﹐自往據嶽門﹐檢括淨盡﹐家人出門﹐一一搜驗﹐苛辱特甚。無幾﹐上宥嶽還。適鐸得罪﹐上曰「季鐸家產盡是嶽正物﹐可悉取還之。」嶽乃亦往﹐據鐸門﹐搜括如鐸﹐以復昔怨。初﹐嶽爲儒臣﹐貲無幾何﹐鐸素積不訾﹐皆歸於嶽。嶽復加厲﹐凡鐸婦女出門﹐亦加摸索﹐尢極醜辱焉。

武功方被殊眷﹐劉源博溥謂曰「公气甚不佳﹐適與天气合﹐公將不免。」武功曰「柰何﹖」劉曰「天上金气甚沴﹐應當在公。」旣而﹐果罹其咎。武功奮志疾惡﹐湯都閫胤績謂曰「省齋誤矣。」公曰「東谷亦爲是言耶﹖」湯曰「公身在殿上﹐乃可推人下階陛。今公自立庭下﹐乃欲挽殿中人出乎﹖」公默然。

曹欽逆謀旣就﹐知朝廷以七月某日寅時出師徵麓川﹐﹝「知朝廷以七月某日寅時出師徵麓川」﹐原無「某」字﹐據明歷代小史本補。﹞期以其時爲亂。先日﹐以語都督吳瑾﹐瑾﹐其妻侄也﹐令以兵從。瑾陽許之﹐曰「斯事非有內應﹐殆難爲措手。」欽卽以屬之﹐令與守門者通謀﹐瑾諾之﹐曰「翼旦必伺吾報﹐始可舉兵。」欽亦諾之。瑾遂去匿他所作奏﹐請翼日勿遣兵﹐第不開朝門﹐以伺其變。奏成﹐不敢命人書﹐瑾書素不善﹐勉自寫之﹐大字數行而已。薄暮詣門﹐呼守兵自門隙投奏入﹐語門者﹕「奏有急情﹐須卽上之。」比欽伺至雞鳴﹐猶不見瑾來﹐欽往問其家﹐家人曰「瑾自昨日早朝﹐竟未嘗歸。」欽色動﹐知爲所賣矣。卽往索諸門旁﹐得之﹐投之以兵﹐墮溝中﹐遂被射死。朝廷得奏﹐不啟關﹐欽已擁眾馳長安東街。天大明﹐城門猶未辟﹐欽知事露﹐無以爲計﹐第索二三大臣將殺之﹐軍卒無紀律﹐騎馳縱橫市中。欽入朝房﹐朝士奔迸﹐遂殺逯杲﹐寇都禦史深方俯首著靴﹐欽以大刀斫其肩﹐身破而兩。旣而﹐孫懷寧鏜提兵來襲﹐欽戰敗﹐伏誅﹐須臾事定。方戰時﹐孫令士巡街大呼居民﹐令勿開門﹐故無誤嬰鋒鏑者。已而﹐朝門開﹐卽傳宣街市覓吳瑾﹐不得。內中接次遣人傳呼﹐有藏得瑾﹐賞若干﹐無應者。午後方得其屍於溝﹐遂將葬之﹐與寇深皆蒙卹典。瑾贈恭順侯﹐後追封涼國公﹐謚忠壯。

欽旣敗﹐捕其家人﹐訊同謀者﹐終不得。族已赤﹐獨一妾賀氏在官﹐問﹕「汝夫誰同謀﹖」答﹕「不知。」又問﹕「朝臣誰爲汝夫門下人﹖」賀曰「汝等無一人非吾夫門下人﹐尙孰問耶﹖」官愕然無言。屢易訊者﹐賀對皆如前﹐竟不得。而賀受酷楚已甚﹐後乃曰「有馮先生特厚。」馮先生者﹐山陰馮益損之也。捕之來﹐馮佯不識賀﹐醜詬之﹐賀曰「馮先生胡詬爲﹖向事吾夫﹐獨與君密議﹐不記一夕﹐吾夫問﹕「古有宦官家爲天子乎﹖」先生言「曹操乃曹節家﹐竟成帝業。」吾夫大喜﹐觴先生﹐尙命妾侑飲﹐庸何諱乎﹖」益無語與賀對﹐斬於市。

或曰孫始佯與欽連謀﹐欽畱孫帥兵﹐孫言馬須素乘熟者﹐欽令十勇士隨孫往取馬。孫入門輒鎖之重重﹐人戮十兵於家。從後門出﹐治軍襲欽。欽殺孫之子﹐孫遂迄成殲渠之勛。時欽徧覓大臣﹐惟寇遇害。及執李相賢﹐頻擬以刃而釋之。索王尙書翺甚急﹐王在一室﹐窘迫無計﹐一主事長大有力﹐遽負王奔去而免。王后擢此人要津﹐時呼爲「馱官人」。

一日﹐上問吉祥﹕「南城事假當時不克﹐則爾輩無噍類矣﹐乃當如何﹖」對曰「臣有侄欽﹐亨有侄彪﹐皆掌精兵在北邊﹐內事有變﹐當入救﹐京兵不能敵也。」上口諾而心惕然﹐謂彼於禁中舉事﹐直如此易﹐使欲自取何有乎﹖以是恆銜深疑。未幾﹐欽﹑彪繼反﹐上益信﹐故於功臣﹐罕終保全。且嘗有密旨﹕「他方有警﹐不得調北邊軍馬往徵及入京城。」

丁丑易儲﹐召襄王議﹐首謀迄今紛紛。大抵易儲事﹐一時君臣不得逃譏﹐召襄則云無之﹐於﹑王不得無罪﹐第死不蔽法耳。旣赴東市﹐於第言「前日內外軍馬悉在吾掌中﹐天下八十萬精兵任吾用﹐吾不反﹐今日一尪秀才乃反邪﹖」王語尢傲倔。然王之功非於匹也。

楊昌平俊﹑範都督廣爲石亨所構﹐誅﹐皆非其罪。二人赴市﹐英气不挫。楊尢挺勁﹐至市﹐但云「陷駕者誰﹖今在何﹖吾提軍救駕﹐今殺之﹐固宜。」俄有一婦人縞而來﹐乃娼也﹐楊故狎之。顧謂曰「君來何爲﹖」娼曰「來事公死。」因大呼曰「天乎﹗忠良死矣。」觀者駭然。楊止之曰「已矣﹐無益於我﹐更累君耳。」娼曰「我已辦矣﹐公先往﹐妾隨至。」楊挺身呼行刑者曰「何不快動手。」旣喪元﹐娼慟哭﹐吮其頭血﹐以鍼綫紉接著於項﹐顧楊氏家人曰「收去葬之。」卽自取練經於旁。

憲宗仁愛天縱﹐每接覆死刑奏﹐𨿽燕歡輒慘然﹐或當食便廢食﹐或以手拒牘﹐謂左右﹕「與刑官說﹐少緩之何妨。」

河東驛丞王佇奏知州徐孚事﹐法司問妖言罪﹐斬。其妻李氏上疏言「國家公法﹐臣復何云﹖獨念死者不可更生﹐斷者不可還續。夫死固宜﹐第其父母老病憊甚﹐不久人世﹐而所生惟夫。今妾欲守事翁姑﹐則夫在獄衣食斷絕失所﹐是妾能孝不能義﹐而夫婦之道乖﹔欲捨翁姑而供夫﹐則翁姑貧病而死﹐是妾能婦不能孝﹐而子婦之義缺矣。此於孝義不能兩全﹐故與苟完一時之命﹐不若代夫死以全孝義也。且夫旣死﹐則其父母必痛傷以死﹐夫父母死﹐妾爲未亡人﹐亦當偕死﹐是夫一人之命而三人之存亡系焉。使妾而死﹐則不過一人﹐而夫得生養父母﹐享有天年﹐是妾一人之死﹐有以全三人之生﹐此妾死所以不足惜也。伏幸聖慈﹐宥夫一死﹐俾得歸全父子之恩﹐郤將妾斬首抵罪﹐用章國家大義。」成化十三年三月十六日奉旨﹕「是﹐都饒死罷。」

孝廟在靑宮﹐仁孝恭儉﹐令聞已浹四海。比諒闇﹐菅麻未嘗去體﹐久絕酒肉。每朝退﹐苫坐於靈幄側﹐哀擗之餘﹐不釋卷籍。所覽者四種書﹐分作日課﹐務在記臆﹐研核旨義。有未得﹐卽召問儒臣法吏。四籍卽孝經﹑尙書﹑朱熹家禮﹑大明律也。

陜西都司都指揮使楊敬等奏﹕「據西安府鄠縣道安裏軍人毛志學等狀﹐弘治十三年六月二十二日午時﹐在本裏趙倫村泥河水邊澡浴﹐得一玉璽。臣等辯得篆文﹐系是「受命於天﹐旣壽永昌」八字。背有螭紐﹐其色鮮白﹐光彩異常。厚一寸﹐連紐髙二寸﹐方圍一尺四寸﹐四角完全﹐篆文明朗﹐刻劃奇古﹐純無瑕玷。巡撫右都禦史熊翀會驗﹐此卽歷代傳國璽也。除璽該熊翀差官賫進外﹐謹具奏聞。」

國朝太廟﹐至英宗九廟己備。及憲宗山陵禮畢﹐神主當升祔而祧一代﹐詔禮部集廷臣議。議者多以自徳祖而下﹐四廟以次當祧﹐至太祖乃爲百世不遷之祖。倪文毅公嶽曰「此固所以尊太祖﹐然豈太祖崇本尊親之意哉﹖故周旣追王太王﹑王季﹐又上祀先公以天子之禮﹐其意蓋出於此。國家自徳祖以上莫推其世﹐則徳祖乃周之後稷也﹐不可祧。懿﹑僖﹑仁三祖以次當祧﹐至太祖﹑太宗爲周之文﹑武﹐百世不遷。今憲宗升附﹐當祧懿祖一廟。宜於太廟寢殿後別建藏祧主之所﹐如古夾室之制﹐每歲暮﹐則奉祧主合享﹐亦應古祫祭之制。」詔從之。

成化戊子﹐慈懿皇太后崩。上命別擇葬地﹐禮部﹑翰林院以爲不可﹐乞集議﹐詔從之。羣臣議以爲宜與今皇太后千秋萬歲後俱合葬裕陵﹐慈懿皇太后居左﹐皇太后居右﹐一體祔廟。上答詔云「卿等言固正理﹐但聖母在上﹐事有窒礙。朕屢請命﹐不蒙兪允﹐又令內臣往返數次懇請﹐堅意不許。朕平日孝奉兩宮如一﹐若因此違逆﹐致有他虞﹐豈得爲孝﹖今當於裕陵左右別擇吉地安葬﹐崇奉如禮﹐庶幾兩全﹐卿等其體朕意。」羣臣復奏﹐大意謂上所有者﹐祖宗之天下﹐當守祖宗之成法。祖宗成法卽先皇帝與母后猶不敢違﹐而況陛下乎﹖若今日之禮稍失﹐則非先皇帝之心﹐損母后之徳﹐皇上不得爲至孝。當起敬起孝以諫﹐而號泣隨之可也。若母后猶堅持不從﹐則當用尊無二﹐上處親以大義之道﹐斷而行之。上猶未從。於是內閣復請會議﹐詔下羣臣再奏﹐其言益切﹐謂﹕「或者曰上爲皇太后所出﹐不可薄於此而厚於彼﹐殊不知慈懿與皇太后他日並合裕陵﹐並享太廟﹐略無輕重小大﹐何謂有薄厚乎﹖或又曰慈懿無子﹐宜與恭讓皇后同﹐此尢不然。恭讓在宣宗時已嘗遜處別宮而立孝恭皇后矣﹐慈懿在當時未嘗退處他宮﹐未嘗別立一皇后﹐豈得謂之同乎﹖況宣宗晚年﹐追復恭讓徽號﹐悔恨莫及﹐自笑曰「此朕幼年事。」蓋可知矣。又況皇上繼統承緒﹐卽同其子﹐而可謂非其所出而別議乎﹖」後復繼以危言﹐上乃從之﹐合葬祔廟如禮。

初﹐成化戊子﹐議葬孝莊睿皇后於裕陵﹐時已有皇太后他日祔葬祔廟之說矣。至弘治﹐太皇太后崩﹐旣上尊謚曰「孝肅貞順康懿光烈輔天承聖睿皇后」﹐同孝莊之制矣。內閣大臣覺其誤﹐乃上疏言「成化初﹐因事有難處﹐臣子姑爲將順之意﹐今當再議。」於是始詔禮官會議。議未定﹐上頻召三四元臣密議便殿中﹐反復甚勤。吳文定公寬﹐以掌詹事府與議。一日﹐眾推文定﹐乃云「魯頌姜嫄閟宮﹑春秋考仲子之宮﹐皆爲祀於別廟之證﹐自漢﹑唐來亦然。至宋乃有並祔者﹐其禮已繆﹐然皆諸帝繼室生而爲配者﹐非後世子孫追尊之比。惟李宸妃之沒﹐仁宗傷痛出於至情﹐乃用追尊而祔祭﹐此豈後世所當法哉﹖」僉曰「然。」遂奏請去「睿皇后」﹐攺稱「太皇太后」﹐立廟別祭﹐竟從之。時倪文毅爲禮部尙書﹐亦言周之姜嫄爲帝嚳次妃﹐后稷之母﹐故周禮有享先妣樂舞﹐蓋指姜嫄﹐而魯頌閟宮之詩﹐特見其名﹐此別廟之明證也。且唐﹑宋已來﹐皆有故事可考﹐如奉慈殿是已。今孝穆神主﹐宜於奉先殿旁別立廟﹐歲時祭享﹐悉如奉先殿之儀﹐於是議遂定。

國初﹐天下府僚咸屬衛官節制。朔望﹐郡官至衛作揖﹐生徒﹑裏老等亦先詣聽處分。吾郡自況公鐘至﹐遂革其制。我守況君鐘﹐字伯律﹐南昌人﹐始由小吏拔爲郎。郡由前政狼籍﹐公私憊矣。宣廟方軫皇衷﹐內相三楊公特薦君﹐遂分左符﹐又賜璽書﹐假便宜從事。君初視銀黃猶無爲﹐稱羣吏爲提控﹐持文書上﹐不問當否便判可﹐吏眇且狎焉。凡牘中竄塞囊穴﹐君退輒密疏之﹐獘害了了﹐然且不暴之。通判趙忱﹐百方詈謾﹐兼肆淩侮﹐君亦唯唯。旣期月﹐一旦﹐命左右具香燭案﹐並呼禮生來。旣至﹐僚屬以下亦集﹐君言某有朝廷敕未嘗宣﹐今日宣敕。及宣﹐中有「僚屬不法﹐逕自拏問」之語﹐於是諸吏皆驚。禮畢﹐君坐堂上﹐喚裏老言「吾聞郡人多狡武﹐每傾誣善人。吾有彰癉之術﹐然不能如閻羅老子自爲剖別﹐今以屬若等﹐速以善戶惡戶來報﹐善者吾優視之﹐甚則賓致鄕飲﹐惡者且爲百姓殺之﹐吾列善惡二簿伺若曹矣。」又召府中胥悉前﹐大聲言某日某事﹐爾某作如此擬﹐爾應竊賄若干然乎﹖某日某如之然乎﹖羣胥駭服﹐不敢辧。君命引出﹐曰「吾不能多耐煩。」命裸之﹐俾皂隸有膂力者四人舁一胥擲空中﹐攧死之。皂姑少投去﹐君大怒﹕「吾爲百姓殺賊﹐狗鼠輩爲吾樹虐威邪﹖髙投之立死﹐不死﹐死爾狗曹矣。」皂隸懼﹐如命﹐立斃六人。君命呼屠人持鉤來﹐鉤其發曳出郡衙﹐肆諸衢﹐上下戰栗﹐革面焉。初﹐前守王觀亦嘗箠死姦吏錢英﹐髙帝喜﹐遣使賜敕獎諭﹐勞以上尊﹐制詞甚重之也。

況君於庠校師徒乃加禮焉﹐至講誦校試﹐多不親事﹐朔望謁先聖後﹐亦不命講﹐曰「某本刀筆吏﹐未嘗事墳籍﹐不能妄教習。所能者﹐旌別勤惰消長耳﹐諸君幸自勉。」同寅有勸君稍加考簡﹐勿廢進退權者﹐君報之如前語﹐且曰「公以科目名﹐以屬公矣。」後每同座閱士類課捲﹐惟聽同寅酬酢﹐君袖手敬陪﹐事無少不足意焉。師徒每入郡白事﹐必延之內堂﹐坐而啜茗談笑﹐愉然不衰。如以私事至﹐則必頓慢矣。

陳祭酒敬宗﹐持己方嚴﹐師矩振肅﹐飲量甚洪﹐而未嘗失色於人。丰城侯李公貞居守畱都﹐﹝丰城侯中無李貞。此時爲侯者李賢。見明史卷一０六功臣世表二。此事明史卷一六三陳敬宗傳有載﹐記爲襄城伯李隆。﹞禮公甚恭。公過丰城﹐丰城夫人卽公主也﹐聞公飲量﹐欲觀之﹐命丰城畱飲。內治饋甚丰﹐而廣爲筵座﹐崇堂從廡﹐幽軒曲館﹐以達於內﹐凡經行處﹐輒陳席駐飲。逮夜﹐觴釂已無算﹐而公亦醉矣﹐始入正席。公主坐屏後潛窺之﹐且命家妓奏樂﹐公目不迕視﹐猶恐失儀﹐默屈指掐掌中以持儆﹐杯行輒罄﹐殆不可勝乃散。公翼日醒﹐起視之掌﹐血凝矣﹐其律檢如是。

曾內翰棨之飲亦大量也。有虜使至﹐稱善飲。有司推能伴者﹐才得一武弁﹐猶恐不勝。上令廷臣自薦﹐曾請往﹐上問﹕「卿量幾何﹖」對曰「無論臣量﹐且當陪過此虜。」上喜﹐令往。二人默飲終日﹐初不可計﹐虜使已酣﹐武人亦潦倒﹐內翰爽然復命。上笑曰「無論文學﹐此酒量豈不爲大明狀元乎﹖」錫以內醞甚厚。

本朝初不禁官妓﹐惟挾娼飲宿者有律耳。永樂末﹐都禦史顧公佐始奏革之。國初﹐於京師官建妓館六樓於聚寶門外﹐以安遠人﹐故名曰來賓﹑曰重譯﹑曰輕煙﹑曰淡粉﹑曰梅妍﹑曰柳翠。其下四名﹐主女侍言也。其時𨿽法憲嚴肅﹐諸司每朝退﹐相率飲於妓樓﹐羣婢歌侑﹐暢飲踰時﹐以朝無禁令故也。後乃浸淫放恣﹐解帶盤簿﹐喧呶竟日﹐樓窗懸系牙牌累累相比。日昃歸署﹐半已沾醉﹐曹多廢務矣。朝廷知之﹐遂從顧公之言。

顧公﹐太康人﹐剛嚴爲朝紳冠﹐時謂明之包公也。每待漏朝房﹐諸僚無一人與同坐﹐比連壁三五室內皆寂然﹐畏其聞也。或過門﹐見其雙藤外立﹐知是公也﹐趨而避之。

夏忠靖公以忠純事文帝﹐眷遇極隆。爲尙書三十年不解戶曹﹐中間恆兼二部﹐或吏或禮﹐又嘗兼戶﹑禮﹑刑三部﹐至總掌六部﹐並掌都察院﹑大理寺﹐凡佩八印焉。

先朝掌邦賦者﹐夏公及周文襄﹐皆理財盡善手也。文襄﹐蓋劉晏﹑韓滉﹑陳恕之流﹐如桑﹑孔﹑王鉷輩何敢望哉﹖二公事紀者已多﹐不復煩云。近者並祠於吳﹐然其功豈獨吳爾﹖

陳亢宗使髙麗﹐大振風采﹐方物侍妓﹐一無所納。國人無以狎之﹐因請造其殿記﹐公不允﹐君臣懇禮數四﹐乃爲握筦。夷王燕謝﹐獻紫金瓶一枚﹐公拂去﹐王彊之﹐便索文欲毀裂﹐王乃收瓶﹐謹謝焉。歸朝﹐或謂﹕「公旣已爲文﹐受瓶可已。」公言「造文潤筆﹐固亦有名。吾以天朝儒臣﹐爲彼記殿體勢﹐重矣﹗受瓶則是有價﹐且吾行爲賣文也﹐寧可忽諸﹖」

李布政昌祺﹐爲人正直﹐不同於時﹐才學亦贍雅少雙。其作剪燈餘話﹐𨿽寓言小說之靡﹐其間多譏失節﹐有爲作也。同時諸老﹐多面交而心惡之﹐李不屑意也。其彈琴記有「江南舊事休重省﹐桃葉桃根盡可傷」之句﹐亦別有所指。葉文莊公水東日記亦稍紀其行槪。及韓公雍按江西﹐亦以公有此書﹐不入鄕賢祠。蓋時獨以爲文人﹐且病其怪亂﹐乃爾﹐未知公也。縱未知此﹐公大節髙名﹐安得以筆墨疵戲累之矣﹗

韓中丞兵入大藤﹐忽靑袍方巾數十人出林中﹐執香拜伏軍前﹐問之﹐曰「我等悉良民﹐向執公役﹐爲賊掠至﹐官軍累徵﹐未嘗深入﹐無緣殄滅。今公至此﹐我等必得脫阱擭矣。」韓厲聲曰「爾等皆賊﹐敢欺我邪﹖」命悉裸而斬之﹐果皆有短兵裹於衣﹐乃盡支解之﹐隨兵入路﹐散懸身首於樹﹐夾道不絕。峽中酋聞之﹐驚呼曰「天神至矣﹗」極力拒敵﹐不支﹐遂平之。其詳別見。韓公膽勇絕人﹐初得賊斬之﹐卽取其頭傾腦飲之﹐卻命將校飲之﹐多不能也。又兩司官方集議兵﹐適引數賊入﹐公握刀付一布政曰「公可手斬此賊。」布政戰縮﹐公笑曰「公談兵何美﹐殺一縶囚猶爾﹐臨陣當如何﹖」卽自持刀連斷數人頭﹐眾懼﹐有眩絕者。其他類此甚多﹐故軍中與賊皆畏之如虎﹐比聞其死﹐祠之爲神。

孔侍郎公鏞﹐平生以忠信自厲﹐事英﹑憲﹑孝三朝﹐皆處外﹐所至聲績裒然﹐言信行達﹐眞謂蠻貊行之。知田州日﹐峒獠倉卒犯城﹐公蒞任才三日﹐郡兵先已調發﹐眾議閉門守。公曰「孤城中虛﹐能支幾日乎﹖只應諭以朝廷恩威﹐庶自解耳。」皆難之﹐謂孔太守書生迂談耳。公曰「然則束手伺盡乎﹖」眾曰「卽爾﹐誰當往﹖」公曰「此吾城也﹐吾當獨行。」眾猶諫沮﹐公卽命騎﹐令開門去。眾請從以少土兵﹐公笑卻乏。眾乃乘城﹐向賊啟門﹐賊以爲出戰。門啟﹐一馬乘官人出﹐二夫控絡而已﹐門隨復閉。賊遮馬問故﹐公曰「我新太守也﹐當至爾峒寨有所言﹐爾當導我。」賊叵測﹐姑導以行。遠入林箐﹐行間顧從夫已逸其一﹐旣達賊地﹐一亦逸矣。賊控馬入深林﹐夾路罥裸人於樹者﹐彌望見公﹐叫呼求救。公問﹕「何人﹖」乃庠序士也﹐前期赴郡﹐爲賊邀﹐不從﹐賊將殺之耳﹐公不顧﹐徑入峒。賊露刃出迎﹐旁刃夾擁如林。至巢穴﹐公下馬﹐立其廬中﹐顧賊曰「我乃爾父母官﹐可以座來﹐爾等來參見。」賊取榻置於中﹐公坐﹐呼眾前﹐眾不覺相顧而進。渠酋問公爲誰﹖公曰「孔太守也。」賊曰「豈聖人兒孫邪﹖」公曰「然。」賊皆羅拜。公曰「我固知君曹本良民﹐迫於凍餓聚此﹐苟圖救死耳。前官不知此﹐動以兵相加﹐欲剿絕汝。我今奉朝廷命來作汝父母官﹐視汝猶子孫﹐不忍便殺害汝﹐若能從我﹐當宥汝前罪﹐可送我歸府﹐我以谷帛賚汝﹐爾後勿復爲劫掠事。若不從﹐可殺我﹐後有官軍來問罪﹐汝自當之矣。」眾錯愕﹐爭曰「誠如公言﹐公誠能相卹﹐請終公任﹐不復擾犯。」公曰「然﹐我一語已定﹐何必多疑﹖」眾復拜。公曰「我餒矣﹐可以食來。」眾殺牛馬爲麥飯以進﹐公飽啖之﹐賊皆驚伏。日暮﹐公曰「晚矣﹐我不及入城﹐可卽此宿。」賊除治中廬﹐設牀褥﹐公徐寢﹐賊羅寢侍衛。明日﹐賊復進食﹐公曰「我尙倦行﹐更住此。」又宿。至明日﹐曰「吾今歸矣﹐爾等能從往取粟帛乎﹖」賊曰「然。」控馬送出林間﹐公顧曰「此秀才皆好人也﹐汝旣效順﹐可釋之與吾同返。」賊解其縛﹐還其巾裾﹐諸生奔走。公按轡出峒﹐數十賊騎而隨。薄暮及城﹐公命呼城中﹐城中吏登城見之﹐驚曰「必太守畏死﹐叛而降之﹐導來陷城矣。」爭問故﹐公言「第開門﹐吾有處分。」眾益疑﹐拒。公笑語賊﹕「爾等勿入城﹐我當自入﹐乃出犒汝。」賊少郤﹐城開﹐公入復閉。公命取谷帛從城上投與之﹐賊取謝公而去﹐迄終任不復出。

阿溪者﹐貴州淸平衛所部苗也。本江西人﹐漂蕩至彼﹐桀驁多智數﹐久之﹐爲寨主﹐雄視諸苗。有養子曰阿剌﹐膂力絕倫﹐能披三重甲﹐持二丈之槍﹐兩端著刃﹐遇數百人與敵﹐刺以槍﹐點地躍而起﹐輒三五丈﹐飛行稠人之上以戰﹐若一二丈川澗﹐跨越之如溝澮爾。二人謀勇相挾﹐由是橫行夷落﹐推爲渠魁。觀諸酋之附近而稍弱者﹐歲以畜產分給而倍徵其入。旣得苗夷之利﹐又謀詗我之商民﹐經行其地者﹐輒誘他苗令邀劫殺掠。官司差健步往深探訪﹐健步必謁溪請許﹐溪乃要我重賄﹐期爲剿之。健步歸報官司﹐從之﹐溪乃以素不能服之苗遠而悍者指爲賊﹐導官軍往擊捕﹐於是遠苗畏憚﹐亦服從之。其後與我官司益狎﹐我凡有事﹐就令訪處﹐不復閒備矣。三堂之寡廉者﹐皆不歲賂﹐溪益負恃﹐爲惡滋甚。每交訌官﹑苗﹐使爭鬥﹐以收鷸蚌之利﹐歲輒數次。其志小則規爲土官﹐大尢未可知也。以是淸平一境﹐官﹑苗交受其害﹐歲無寧居。

吾郡孔公爲都憲﹐受命鎭巡貴州。初至﹐尙未知之﹐往往見報某地被賊劫殺官兵﹐某地劫殺民商﹐公問﹕「何以處之﹖」上下皆謂﹕「須屬之阿溪當治。」公言「淸平爲指揮使司﹐諸土官﹑宣慰等乃命官﹐皆貴且眾﹐何以不能治軍事﹐更借一寨主力羈縻之徒邪﹖」心固疑之。漸詢諸人﹐人以溪凶橫﹐且私於監軍﹑總帥﹐言之﹐恐無益得禍﹐多不吐語。公諏咨轉力﹐乃得前煽亂諸狀。謀欲除之﹐因佯扣監軍﹑總帥等﹐皆回護之﹐公益信其私黨﹐知不可與共事﹐且務決去之。乃命復自往淸平﹐眾沮之﹐公不聽﹐獨至淸平。

復訪求部曲之良﹐有指揮王通﹐素才而端方﹐稱疾不蒞事。公召而禮之﹐因廣扣時事﹐通有言而不及溪。公曰「吾聞此中事﹐惟阿溪大且要﹐爾乃不言﹐何也﹖」通不答﹐往復數四﹐竟默然。公曰「吾所以異待而﹐以爲解辧大專非輩行等﹐今爾何以酬我﹖」通曰「言之而公事且辧﹐則一方受福﹐而愚言有益﹐否﹐則公獨己耳﹐吾家且赤﹐乃當若何﹖」公笑言「何用不克﹖」通始慷慨許諾﹐陳列根枝。公問﹕「溪所任何人﹐何以能通吾上官﹖」通曰「彼獨藉王指揮﹑陳總旗二人﹐公必先得此二人心力﹐乃可濟。」公曰「吾自能之。」通謝去。

公候旬朔﹐羣將校參揖時﹐號於眾曰「今急缺一巡捕官﹐君等悉畱﹐前﹐吾自擇之。」乃徑指王曰「可矣。」獨畱之。眾出﹐王前﹐公謂之曰「汝何以與賊通﹖」王驚諱之。公曰「阿溪歲賂三堂﹐誰爲之通﹐我已備知﹐而尙諱邪﹖」王悚懼不敢言。公曰「吾今貰汝罪﹐推心以用汝﹐汝必取溪自贖﹐仍被醲賞﹐或貳或僨﹐則重辟不汝免矣。」王叩頭曰「信如公言﹐然阿剌之猛﹐誰欲擒之而不可得﹐柰何﹖」公曰「然則事遂已乎﹖」王曰「當更得一年老多謀者同事﹐乃可。」公問誰﹖王曰「無如陳總旗。」公曰「諾﹐吾今授汝檄﹐令舉謀勇之士﹐帥所部兵來﹐有事指麾﹐汝則徑舉陳﹐與俱來。」王受令去。少之﹐偕陳入見。公初問之亦若問王者﹐陳諱駭亦若王﹐屢顧王﹐王曰「勿諱爲﹐吾與若事公已悉知之﹐第當自力以報公。」陳亦言其難狀﹐公曰「而第誘之出寨﹐吾自有以取之。」陳言此易耳﹐此有鬥牛﹐可以此誘之出。﹝土大姓畜牛﹐每歲時出牛對之﹐以拳圍牛腹﹐拳多則牛大﹐每數十拳﹐有至百拳者﹐以拳多寡爲勝負也。﹞乃計令以一人牽牛在野﹐陳入寨訪溪﹐誘令出觀﹐隨遣王率勁卒伏牛旁﹐伺出擒之﹐且刻其期﹐遣它兵來援。並又豫繳近溪各寨﹐及期各以部兵同集助之。

議定﹐陳受教去見溪﹐溪曰「何久不來﹖」陳曰「新都堂至﹐故不能來見老王。」﹝呼溪爲「老王」﹐剌爲「小王」。﹞溪曰「都何如﹖」曰「無能爲耳。」溪曰「聞在廣解捉賊﹐何謂無能﹖」陳曰「同姓耳﹐非其人也。」溪曰「賂之何如﹖」陳曰「姑徐徐﹐何以遽捨重貨。」溪畱陳食﹐縱談到牛事﹐陳曰「適見道中牛﹐未審校老王家牛何似﹖然亦大矣﹐優劣未可決也。」溪曰「寧有是乎﹖審爾﹐我當買之。」陳曰「牛人非商販﹐似不可致入寨。」溪曰「我去觀之。」陳佯曰「何必自行。」溪奮曰「必去﹐必去。」因顧剌﹐使俱。陳又激言曰「新都堂在﹐小王豈敢去乎﹖」剌怒曰「何都堂能阻阿剌足邪﹖」因卽座以雞卜﹐不吉。溪言「吾夜夢大网﹐恐不利出。」陳曰「夢网得魚﹐牛必屬王矣。」溪﹑剌乃與陳刻木﹐﹝土人與眾爲事﹐必刻木爲信。﹞卽俱起﹐三騎聯而出。至其地﹐視牛眇耳。溪詫樂﹐命酒飲。忽報巡捕官至﹐陳曰「王知乎﹖王指揮也﹐盍往訪之﹖」溪曰「伺彼來可。」陳曰「寧有新官遽下訪人乎﹖」因勸令往﹐又說令去所佩刀﹐曰「新武職官見刀﹐以爲不利﹐是求好反惡也。」溪乃去之。旣往見﹐王畱坐﹐因戲謂溪﹑剌﹕「新上司按部至境﹐何不夙迎侍﹐此來何爲﹖」溪﹑剌猶謂故戲﹐漫言拒之﹐王怒曰「而戲乎﹖吾豈不能執汝﹖」溪﹑剌猶笑﹐傲。王呼伏出數百人往捉剌﹐剌徒手搏傷八十人﹐竟就擒﹐並溪縶之。時援兵正至﹐無失期﹐諸寨兵亦集﹐共圍之。公又夙命造二檻車隨王﹐令一得溪﹑剌﹐卽囚之徑馳赴貴州﹐無經淸平﹐恐其黨劫之也。於是一如公命﹐解至三司鞫之﹐論死。公臨問﹐皆無一語﹐第垂頭請死。剌語人﹕「吾不畏千萬人﹐獨畏一孔公耳。然亦不知其擒我若此易也。」中官猶爲解救﹐公言「吾不究君事﹐猶能解乎﹖」溪﹑剌死﹐溪有二子﹐篡都勻。公又令都勻官司徑擒之﹐悉殪焉。

洪武中﹐山西都指揮郭敬﹐性解鐘律。以水置食器中﹐斟酌損益﹐以箸擊之﹐卽合音調。嘗聞教坊奏登降之樂﹐愀然不樂﹐或問之﹐曰「非爾所知。」

驍騎指揮郭徳成﹐嘗侍太祖宴內苑﹐旣醉﹐免冠謝﹐其頂蕩然。上笑曰「酒風漢﹐頭毛如此﹐非酒過邪﹖」徳成曰「臣猶厭其多﹐欲盡髡也。」上默然。旣醒﹐悔悟觸犯﹐遂盡削其發﹐被緇誦佛﹐乃免。

太祖建孝陵﹐將遷寶志家。祝之﹐不報﹐乃曰「假地之半﹐遷瘞微偏﹐當一日享爾一供。」乃得卜。發其坎﹐金棺銀槨﹐因函其骨。移瘞﹐建靈谷寺衛之﹐立浮屠於函上﹐覆以無梁甎殿﹐工費鉅萬。仍賜莊田三百六十所﹐日食其一﹐歲而周焉﹐以爲永業。禦制文﹐樹碑記績﹐辟歷震其碑﹐再樹再擊。上曰「碑文再擊﹐不欲謂吾記績耳。」乃寢不樹。

太宗偶問宋指揮晟有子無﹖宋對有二子﹐﹝琥﹑瑛。﹞上令﹕「帶來我看。」晟引入見﹐上喜曰「都好。」卽命三公主﹑四公主同下降﹐兄弟並爲都尉。一日﹐晟從外歸﹐二子迎侍﹐晟醉﹐大喜﹐撫二子曰「吾家受恩深矣﹐父腰金﹐子腰玉。」時二主在屏後聞之。後見上﹐偶語及之﹐上曰「渠要玉帶耳。」無幾﹐命守寧夏﹐以功擢都督﹐薦至封侯西寧。

太祖時﹐整容匠杜某專事上梳櫛修甲。一日﹐上見其以手足甲用佳紙裹而懷之﹐上問﹕「將何處去﹖」杜對曰「聖體之遺﹐豈敢狼籍﹐將歸謹藏之。」上曰「汝何詐邪﹖前後吾指甲安在﹖」杜對﹕「見藏奉於家。」上畱杜﹐命人往取甲﹐其家人從佛閣上取之﹐以朱匣盛頓﹐香燭供其前。比奏﹐上大喜﹐謂其誠謹知禮﹐卽命爲太常卿。後卒﹐葬於某山。及宋西寧之喪﹐卜地其旁﹐欲並購其壤﹐以啟於朝﹐不可。今西寧塋側一路山﹐卽是。猶有表題曰「太常卿杜公之墓」。

太祖進膳有發﹐召問光祿寺官﹐對曰「非發也﹐龍須也。」因卽捋須﹐得一二莖﹐遂叱去﹐不復問。

洪武間﹐憲典火烈﹐期以止辟。刑部郎袁凱﹐上久欲除之。一日﹐忽問凱﹕「有某犯法﹐朕將誅之﹐而太子輒欲宥之﹐何也﹖」凱對曰「陛下欲殺之者﹐法之正﹔太子欲生之者﹐心之慈也。」上含怒﹐口誦「法之正﹐心之慈」二語﹐再四不止﹐已而﹐叱出。凱知不免矣﹐卽日佯狂﹐顚繆百端﹐或搏面煎炙如犬穢狀﹐家人潛布諸塗﹐輒自拾啖之。旣久﹐人以爲眞狂﹐上聞﹐乃置之。

又某禦史﹐松人也﹐僞爲瞽﹐𨿽家人不知之﹐其婦遂與同居校尉通。一旦﹐尉自其室出﹐履錯然有聲﹐禦史了了﹐僞問婦﹕「何聲﹖」婦曰「貓跳下樓耳。」禦史曰「諾。」遂亦終免。及後朝時﹐已老﹐歸鄕﹐目以稍稍稱愈。或日﹐與婦競﹐婦喧辧﹐禦史曰「記得貓兒跳否﹖」婦悟﹐卽自經。

國初﹐疏牘奏禦上﹐一覽卽送東宮﹐令參決﹐以觀才識鑑。稍後﹐遂定制﹐凡章奏必以副封啟東朝﹐與實封同進。

洪武中﹐禦史與校尉同居官舍﹐重屋﹐禦史在上﹐尉在下﹐欲其互相察糾也。

洪武中﹐京師有校尉與鄰婦通。一晨﹐校瞰夫出﹐卽入門登牀﹐夫復歸﹐校伏牀下。婦問夫曰「何故復回﹖」夫曰「見天寒﹐思爾熱寢﹐足露衾外﹐恐汝傷冷﹐來添被耳。」乃加覆而去。校忽念彼愛妻至此﹐乃忍負之﹐卽取佩刀殺婦而去。有賣菜翁常供蔬婦家﹐至是入門﹐見無人卽出﹐鄰人執以聞官。翁不能明誣狀﹐獄成。將棄市﹐校出呼曰「某人妻是我殺之﹐柰何要他人償命乎﹖」遂白監決者﹐欲面奏。監者引見﹐校奏曰「此婦實與臣通﹐其日臣聞其夫語云云﹐因念此婦忍負其夫﹐臣在牀下一時義气發作﹐就殺之﹐臣不敢欺﹐願賜臣死。」上嘆曰「殺一不義﹐生一無辜﹐可嘉也。」卽釋之。

洪武中﹐歐陽都尉挾四妓飲﹐事覺﹐逮妓急﹐妓分必死﹐大毀其貌以往。一老胥謂曰「予我千金﹐能免爾死。」妓予之半。胥曰「上位神聖﹐寧不知若曹之侈肆﹖愼不可欺﹐當如常貌﹐更加飾耳。」妓曰「何如﹖」曰「須沐浴靚潔﹐以脂粉香澤治面與身﹐令香遠徹而肌理妍艷之極。首飾衣裝﹐悉以金寶錦繡﹐𨿽裹服褻裾﹐不可以寸素間之﹐務窮盡妖麗﹐能奪目蕩心則可﹐弟如此﹐無伺它術。問其詞曰﹐一味哀呼而已。」妓從之。比見上﹐上令自陳﹐妓無一言。上顧左右曰「挪起殺了。」妓解衣就縛﹐自外及內﹐備極華爛繒彩﹐珍貝堆積滿地﹐照耀左右。至裸體﹐膚肉如玉﹐香聞遠近。上曰「這个小妮子﹐使我見也當惑了﹐那廝可知哩。」卽叱放之。

藍都督玉﹐始以常開平妻弟從徵﹐累功至大將﹐所向多克捷。素狼愎不學﹐恃功暴橫﹐莊奴假子數千。嘗奪民田﹐民訴之禦史﹐玉執禦史﹐箠而逐之。徵北還﹐私載無算。比度喜峯關﹐關吏以夜不卽納﹐玉毀關而入。上聞之﹐怒﹐會有言其私元主妃﹐上詰責之﹐玉不爲意。每侍上坐飲宴﹐容止傲慢。總兵在外﹐專黜陟刑罰﹐至違詔出師。屬徵西歸﹐意望進爵﹐時已封涼國公﹐上命爲太傅﹐玉攘袂曰「我當爲太師﹐何太傅也﹖」及奏事﹐上不從。玉退曰「上疑我也。」遂謀反﹐密召故﹞「故」字後脫去「部曲﹐令收集士卒家奴伏甲爲變。將發﹐爲錦衣衛士蔣瓛上告﹐捕訊伏誅。連坐者鶴慶侯張翼﹑普定侯陳垣﹝桓﹞﹑景川侯曹震﹑舳艫侯朱壽﹑東莞伯何榮﹑都有﹝督﹞黃路﹝恪﹞﹑吏部尙書詹徽﹑侍郎傅女文﹐洪武二十六年二月乙酉也。」一段﹐此據淸元和祝氏本補錄。﹞

後一日﹐天禧寺浮圖災。﹝卽古長於寺。﹞有司入奏﹐上命兵馬督人遙衛於外﹐令勿救火。寺旣燼﹐命盡取其灰投於江﹐卽其地鼎建大剎﹐立塔十三重﹐賜名大報恩寺﹐雄麗甲海內焉。

太宗皇帝一夕夢服緋七人上謁。翼日﹐銓曹引進士七人奏擬某官﹐皆如格七﹑八品。上以符所夢﹐謂冢宰曰「五品以上服緋方面官闕幾人﹐速省檢以來。」尙書上其數﹐上卽命注授七人。中有布政一﹐吾鄕陳公祚得河南參議。

陳僉憲祚疏勸宣廟讀大學衍義﹐上怒﹐自批其奏曰「你道我不讀書﹐我是怎麼來做皇帝﹖」遂下獄﹐父母﹑兄弟﹑妻子﹑娣侄﹐凡男子悉固禁﹐婦女下浣衣局﹐凡七年。英廟踐祚﹐釋之。幼女出時﹐方七歲﹐不能名六畜。公剛勁絕類﹐後復屢諫﹐瀕死﹐詳具別籍。

宣宗召吾鄕欽院判言「欽謙﹐汝江南人惺惺﹐朕欲用某藥﹐可制與我。」謙對不解。上曰「與酒飯喫。」乃出。如是凡數次。上曰「何其吝乎﹗」謙曰「臣以醫受陛下官祿﹐先聖先賢醫道者﹐無此等書﹐臣實不解。」上怒﹐命數力士以旃席囊其頭﹐持去﹐及出朝﹐無一人知者。家中失謙﹐問之太醫院﹐不知﹐訪諸朝市﹐皆不知所在。諸省部大臣潛爲訪之﹐一獄卒言知狀﹐扣之﹐曰「今在錦衣獄﹐以四鐵繩縶之﹐加以三木﹐與陳祚同處極幽冷一室中。」家人不敢白﹐亦不敢通問﹐久之﹐釋出。

有李校尉者﹐口奏﹕宣宗爺爺詔求直言﹐臣不解文字﹐只口奏二事﹐其一云云﹐其二陳符乃奄人﹐爺爺賜與二宮人何所用﹖直言只此二事爲大。上大怒﹐命割其舌。行刑者卽它校尉也﹐少削其尖﹐不大去之。上令持去﹐餓七日來說。旣入獄﹐諸校更以肉餌啖之。七日﹐奏李不死﹐上令再餓七日﹐校啖之如初。又七日﹐奏不死﹐上曰「豈神仙乎﹖」放之。旣出﹐人遂號「李神仙」。

宣宗幸某官第﹐就宴﹐家人供事﹐有女甚美﹐行酒左右﹐上悅之﹐然稚齒﹐未可進禦。上謂曰「爾要東西與我說。」又曰「先與爾頭面。」眷戀久之而去。明日﹐賜金玉珠寶首飾各一秤。又數日﹐語近璫曰「向見某家食器皆銅﹐何其貧邪﹗」又賜金銀飲食器甚夥﹐價數千緡。明年﹐上崩﹐此女竟不入宮。

正統末﹐京師旱﹐街巷小兒爲土龍禱雨﹐拜而歌曰「雨帝雨帝﹐城隍土地。雨若再來﹐還我土地。」成羣噪呼﹐不知所起。未幾﹐有監國卽位之事﹐繼又有復辟之舉。說者謂雨帝者﹐與帝﹔城隍者﹐郕王﹔再來還土地﹐復辟也﹐以謠爲有徵也。

成化某年進士放榜﹐有南昌龍騰霄﹐上曰「龍而騰霄﹐是飛龍在天也。」命更名。

成化未﹐上病﹐舌澀﹐朝臣讀奏﹐答旨多以「是」字﹐而尢弗便。鴻臚卿施純請以「照例」二字代之﹐上喜﹐擢爲大宗伯﹐時號「兩字尙書」。施﹐京師人﹐體貌丰偉﹐音吐洪亮﹐詞語莊整﹐班行中可觀。其內子亦京師人﹐貌甚端麗。一日﹐同諸命婦朝兩宮﹐內廷嬪禦﹐色亦鮮儷﹐咸屬目焉。太后命之前﹐問夫人誰氏﹖對曰「妾禮部尙書施純妻也。」太后賜鈔﹐諦視久之﹐顧左右寺人曰「向者東朝選妃﹐何不及此人﹖」又顧謂曰「夫人向後不必更入朝也。」

尙書楊公翥﹐厚徳冠一時﹐鄕邦傳誦其事甚多。如鄰家構捨﹐侵其桷﹐澑墜其庭。公不問﹐曰「晴日多﹐雨日少也。」又或侵其址﹐公有「普天之下皆王土﹐再過些些也不妨」之句。又以鄰翁生兒﹐恐乘驢驚之﹐賣驢徒行等﹐紀載已多。又聞其先墓前碑﹐爲數田兒戲推僕﹐墓人奔告。公曰「傷兒乎﹖」曰「否。」曰「幸矣﹐語諸兒家善護兒﹐毋驚之。」

尢參議先生文度﹐惇厚莊介﹐鄕國模範﹐亦多紀載者。遊學時﹐行委巷﹐一姝遙迎之﹐將獻笑。先生趨避之﹐更不由是塗也。

予姨夫蔣君廷貴應試﹐經行教坊﹐羣婢挾擁。蔣不一顧﹐妓挪揄﹐引其裾。蔣絕裾去﹐亦不怒。吳文定公在吏部時﹐以喪歸﹐適其第西偏一曲巷﹐諸淫嫗奔避。公語騶從﹐彼亦貧迫不得已耳﹐吾旣未能濟而革之﹐亦沮彼糊口計﹐命回車迂行而東﹐戒勿由此。

盛寅先生嘗夜夢有寄椒於家者久矣﹐急欲椒﹐遂私發用之。寤而深自訟曰「豈素日義心不明﹐以致此邪﹖」迄不能寐﹐坐以待旦。

陳檢討繼﹐幼孤﹐母節婦﹐守義甚堅。教公嚴篤﹐郡邑上其事﹐朝命巡按禦史廉核之。禦史旣得狀﹐復微行至其鄰家樓上潛窺之﹐節婦方率子灌園﹐節婦前行﹐檢討抱盎從之﹐步趨整肅如朝廷然。已而﹐同灌。少頃﹐節婦入內﹐久之﹐手持茶二甌來。檢討遙望見﹐遽擲盎趨迎至前﹐跪﹐兩手捧一甌而起﹐飲之。禦史不覺動容稱嘆﹐卽以上奏﹐旌表門閭。

永新劉某﹐行業端茂。永樂戊子﹐領鄕薦會試下第﹐道遇洚水﹐一女子未沒號救。劉命援之登舟﹐附載以歸﹐道中皎然不涅。逮家﹐婦問曰「買妾乎﹖」劉告之故。婦扣女﹐女言本富族﹐今舉室葬魚腹矣﹐感君有再生恩﹐請執婢役以報。劉曰「惡有是﹖吾乃猶能返汝。」立命人送之還﹐至則茫茫大川耳﹐親識皆絕形迹﹐復載來。劉命婦善視﹐伺爲覓婿歸之﹐婦曰「渠已無家﹐吾亦無後﹐君非構意室之﹐卽使從人﹐未必勝君﹐殆亦天作之合﹐其畱侍巾櫛。」劉固不可。知者諭勸再四﹐久之﹐乃處二室。旣而﹐生二子﹐長卽大宗伯文安公定之﹐次布政參議寅之也。

孫禦史鼎﹐吉安人。天順初﹐提學南畿﹐生徒誠服。所歷戒毋候迓﹐舟行近學捨旁﹐數夫肩小輿猝入﹐人無知者。師弟子旣集﹐便令闔門試之﹐試文不以完篇﹐破題數首﹐隨閱隨差次之。比畢﹐諸生猶在堂﹐而已發文案。私請自無所入﹐有過者未始輕罰﹐惟自訟﹐格其心﹐而大戾者必黜。一日﹐庭中橘熟﹐命摘與諸士同啖之﹐人一枚。一士輒取二枚﹐問之﹐曰「將遺母孫。」大稱賞﹐令摘益予之。其後乃得天臺陳選及福建陳琳﹐大略相似﹐二君江南士人人能誦之。

太祖畱神學校冑監﹐教術尢爲嚴密﹐司成亦多得人。今多稱李公時勉﹐以耳目相及﹐又其忠節震灼爾。

英宗以來﹐道學稱薛文淸公﹐後來如吳與弼﹑陳獻章輩﹔博學有山西石宗﹐人鮮知﹐後稱丘相等﹔文學楊文貞公﹐後稱徐武功等﹔政事兵刑等﹐各有名世﹐不可悉述而評﹐且有所不敢也。卽此所徵﹐道學惟文淸誠爲之﹐余亦不暇方人也。要之﹐祖宗時人物不樹門戶而各臻其極﹐千載自有律度量衡﹐獨忠義之節﹐前後所出者﹐扶植宇宙﹐萬古一日耳。﹝此舊作跋語﹐以頗近紀事﹐故筆之。﹞

景泰中﹐劉學士儼典北畿秋試﹐取江陰徐泰爲解首。泰本富室﹐或以爲有私﹐髙閣老乃請覆試﹐上不可。比泰等赴禮闈﹐中旨特召北畿五經魁士入禁中覆試。陳閣老徐步觀五士文章﹐至泰﹐微言曰「仍應以此卷爲首。」亦不知其識泰否也。比拆封﹐其次一與原第符合﹐乃仍賜泰爲解元。劉公初大不平﹐欲扣閽力辯﹐迨覆試乃已。後劉沒﹐有司議謚﹐亦以此專謚曰「文介」焉。初﹐髙之請﹐以於尙書﹑王都禦史二子不第﹐乘此爲之地耳。旣而﹐朝廷徇其意﹐特命以二子登科﹐時目爲欽賜舉人。

舊制﹐生員以貢舉入監﹐巾襕無所變﹐直至殿試選授後﹐方易命服。洪武中﹐嘗許監生戴遮陰帽﹐遂因私戴之。洪熙中﹐貢士入朝﹐上問﹕「此著藍衣者何人﹖」左右對﹕「監生。」上曰「教著靑衣好看。」乃易靑袍迄今。王尙書恕在吏部﹐有欲請歷事附選監生服冠帶者以咨於王﹐王曰「秀才在諸司﹐惟此衣巾易便﹐稍可禮待﹐若冠帶﹐則與承差辦事官何異﹖任其趨走於前而禮貌無少別﹐所損乃大矣。」乃止。近南京有司亦艸疏﹐謂吏胥在選﹐卽以冠帶﹐況儒生乎﹖欲行﹐亦有沮而寢。

倪文毅公﹐頎躬廣頳﹝chēng﹐同「赬」﹞﹐美如冠玉﹐腹大十圍﹐體有四乳﹐儀觀表揭百僚。爲宗伯﹐定廟祀。爲冢宰﹐公正剛方﹐權幸不敢幹﹐未久而卒﹐譽充朝野。初﹐厥考文僖公在翰林﹐銜命祀北嶽。其配姚夫人夢緋袍神人入室﹐語之曰「吾知汝無子﹐鑑汝夫齋祀之誠﹐今以此子乞汝。」因指捧香合童子示之。乃寤﹐果得文毅﹐文禧因以嶽名之。﹝文毅但無陰﹐故無子。﹞

徐文靖公少學時﹐性甚沈靜﹐言動不苟。嘗效古人以二瓶貯黃黑豆﹐每舉一善﹐念道﹕「一善言行一善事。」投一黃豆﹐不善者﹐以黑爲。始黑多黃甚少﹐漸積參半﹐久之﹐黃者乃多。云平生如是﹐𨿽貴不輟。﹝徐溥﹞

吳文定公﹐忠信弘厚﹐天性學力﹐天成全徳﹐不可勝紀﹐漫志耳目小端一二。未達時﹐家應織人役﹐徵擾百狀﹐公見重於有司﹐其父亦長者﹐不以有公怠事。或當苛甚時﹐稍謂公﹕「盍一白之上官﹖」公曰「譬我不作秀才﹐亦已矣。」乃潛入金胥徒輩﹐以寬其事﹐父不知也。裏儇子以私憾公﹐伺夫人出﹐隨詈公於車旁﹐從人欲較﹐公召戒勿應而已。又刓去公所爲郡學碑刻名﹐上官追究。公曰「吾文誠不足存﹐幸無﹐校官重刻而已。」縣官矯激束縛公家人﹐固無所可罪﹐至事公﹐禮儀亦矯而簡慢﹐公殊不介意。縣官述職﹐公正佐吏部﹐冢宰欲出此令﹐問公﹐公曰「謂之最﹐固非公﹐以黜﹐則亦未至爾。」冢宰卽從之﹐而遷佐別郡。﹝吳原博﹞

祥符民袁海﹐景泰初從募戍邊。母病於家﹐婦徐氏刲股餌之﹐卽愈。後復病﹐婦禱於空﹐祈玄帝祐之﹐願進香武當以謝。姑卽夢神予丹藥一粒﹐吞之﹐旣寐﹐復愈。及夫還﹐語之故﹐夫與母﹑妻偕往至南巖宮。徐始言向姑危切時﹐妾實請捐軀代﹐故今當如約。姑與夫愕然﹐方止之﹐宛轉已不見。徐乃潛至飛升臺旁﹐投身萬仞之崖﹐畱鞵崖畔﹐以示覓者。眾覓不獲﹐見鞵始悟﹐慟而已。俄而﹐母與夫持香上金殿﹐遙見一人在殿下拜禮﹐卽之﹐徐也。駭問之﹐徐言方隕軀而下﹐忽若眾擁持之﹐不覺已在此也﹐遂同歸。其孝感明烈如此。

洪武﹑永樂之間﹐蘇郡人有爲嘉定縣吏者﹐郡中一人以事詿誤﹐至縣潛白吏﹐求助直之。吏曰「今上自郡守﹐下至縣首領官﹐皆廉公奉法﹐吾曹亦革心戒謹﹐豈敢私出入文牘邪﹖然若事旣直﹐第公聽之﹐決無枉理。」鄕人如教﹐果獲伸雪。感吏情﹐以米二石饋之﹐吏固卻﹐久之﹐此人竟不肯已。吏曰「我以鄕曲故﹐爲君受一斛。」鄕人別去後半載﹐吏假歸﹐以原粟奉鄕人之母﹐曰「此君兒向寄我處﹐今以還母。」

●野記四

鹵簿官儀﹐非可私籍﹐昔者亦有述焉﹐固窮陬樂聞也﹐今列大駕梗槪﹕殿內左右扇三重﹐內雙龍扇二十﹐外素扇二十二﹐又外素扇二十。殿門左右黃曲蓋傘二﹐次左金交椅一﹐右金腳踏一﹐次左金盆一﹐右金罐一。此外爲丹陛左右仗三重﹐內雙龍扇二十﹐次單龍扇二十﹐外金節六﹐次響節二十六﹐次領頭二。又外左朱雀旗一﹐右玄武旗一﹐次骨朵六﹐次金鉞六﹐次金鐙六﹐次臥瓜六﹐次立瓜六﹐次儀刀六﹐次梧杖六﹐次班劍六﹐次龍戟六﹐次單戟六﹐次左靑龍旗一﹐右白虎旗一﹐次領頭二。中道左右雙龍扇內紅花傘二﹐次黃蓋傘二﹐次紅方傘二﹐單龍扇內設太樂之所。此外爲丹墀左右仗三重﹐內黃蓋傘二﹐次紅繡傘二﹐次紅花蓋傘二﹐次紅曲蓋傘二﹐次紅花傘二﹐次紅曲蓋傘二﹐次紅曲蓋傘二﹐次紅方傘二﹐次紫方傘四﹐次雉扇十﹐次紅花扇十六﹐外羽葆幢十﹐次豹尾四﹐次龍頭竿十﹐次信旛十﹐次傳教旛十﹐次告止旛十﹐次降引旛十﹐次黃麾二﹐又外戟氅二十﹐次戈氅二十﹐次儀鍠二十﹐凡三重﹐皆有頭領各二。中道右黃蓋傘內馬杌一﹐雉扇內左爲玉輅﹐右爲大輅﹐玉輅前爲步輦﹐大輅前爲朱紅輦﹐戟氅外左右誕馬二十四﹐﹝此數未審。﹞仗下左右鳴鞭各二﹐馴象各三﹐此立仗之儀也。其出行鹵簿大略同前﹐而陳列稍引而長之﹐最上一重稍前﹐二重數稍減殺﹐而左右先列黃麾二﹐次朱雀﹑玄武旗﹐次五傘﹐中黃蓋傘﹐前左紅銷金傘﹐前右黑銷金傘﹐後左靑銷金傘﹐後右白銷金傘﹐次左杌子一﹐右鞍籠一﹐次中爲從馬一﹐次中爲板轎﹐次中爲步輦﹐次中爲朱紅輦﹐次中爲大輅﹐最前爲玉輅﹐自玉輅至從馬前皆列燈﹐﹝玉輅前特多。﹞次左右爲誕馬﹐而刀槍弓矢之衛未及詳陳。若旗之象及序列略誌之最後﹕左右爲旗門二﹐次左爲熊右爲羆﹐﹝或曰亦熊。﹞次左天鸞右天麟﹐次左天鹿右天馬﹐次爲門﹐次左靑龍右白虎﹐次爲門﹐次左淮右濟﹐次左江右河﹐次左西嶽右北嶽﹐次左東嶽右南嶽﹐次左參右軫﹐次左觜右翼﹐次左畢右張﹐次左昴右星﹐次左胃右柳﹐次左婁右鬼﹐次左奎右井﹐次左箕右壁﹐次左尾右室﹐次左心右危﹐次左房右虛﹐次左氐右女﹐次左亢右牛﹐次左角右斗﹐次左火右水﹐次左木右金﹐次左雷右雨﹐次左風右云﹐次左日右月﹐次左右黃旗四十﹐次左右白澤二﹐次門二。其中左右箕壁之際爲龍旗十二﹐而居中之旗最後﹐鸞麟之際爲豹尾﹐江河之際爲玄武﹐參軫之際爲北斗﹐奎井之際爲中嶽﹐角鬥之際爲紅櫻纛﹐龍旛之前爲土﹐又前爲黑纛﹐最前旗門中爲朱雀。

舊傳東夷諸國多乞賜書﹐及賜﹐惟易不能達﹐凡數四﹐每有之﹐舟輒溺。或昍令人誦記去﹐人亦不達。未察信否。

正徳辛未歲﹐巴喇西國遣使臣沙地白入貢﹐言其國在南海﹐甚遠。始領其王命﹐在洋舶行凡四年半﹐被風飄至西瀾海面﹐舶壞﹐惟存一腳艇。又在洋飄風八日﹐至得吉零國﹐住十一个月。又往地名祕得住八个月﹐乃遵路行二十六日至暹羅國。以情白王﹐王賜日給﹐又與婦女四人﹐住彼又四年。至今年五月﹐才附番人柰林船入廣。其所貢﹕木匣六枚﹐內金葉表文﹑祖母綠一塊﹑珊瑚樹四株﹑玻璃瓶四把﹑玻璃盞四个及瑪瑙珠﹑胡裏丹。

辰州楊君說﹐上供朱砂﹐舟中以竹筒貯砂﹐筒外以狗皮裹之﹐又頻塗狗血﹐以其精英焰發﹐經行江湖﹐龍欲戲取之也。楊又說砂產處奇祕與采取之法甚巧。

嶺南友人說﹐大蚺蛇食大鹿牛﹐皆通體吞之﹐不咀嚼。旣下咽﹐塞於膈臆﹐卽入水浸兩三日﹐則肉糜於腹矣。或遇大角雙格﹐吻旁不能入﹐則鹿死而蛇困。如遇蛇嚙﹐急拔去己頂心上發﹐掐破頂皮﹐毒水出卽愈。

嘗得公牒﹐列海味名﹐漫筆之曰﹕■﹝魚敕﹞魚﹐■﹝魚每﹞魚﹐鯗魚﹐黃鮎﹐鯔魚﹐鱆猴﹐馬鮫﹐鰣魚﹐鱭魚﹐魦魚﹐■﹝魚赤﹞魚﹐魬魚﹐鰷魚﹐鰍魚﹐魹■﹝魚每﹞﹐虎頭﹐蛇燕﹐丫寇子﹐沙鮋﹐斷沙鰻魚﹐■﹝魚縻﹞頭魚﹐鱄魚﹐■﹝魚帶﹞魚﹐鯗﹐鐵頭魚﹐鱸魚﹐海鯽魚﹐鮉﹐佯箭頭魚﹐獅子魚﹐海鱉﹐珠子沙﹐錦裙欄﹐犁頭沙﹐■﹝魚秦﹞魚﹐蠻子魚﹐■﹝魚閏﹞魚﹐■﹝魚華﹞魚﹐紅娘子﹐𨿽沙魚﹐艸鞵底■﹝魚灰﹞﹐鮎子﹐蝤■﹝虫母﹞﹐蠘蟹﹐蝗蟹﹐蟛蚏﹐鬼面蟹﹐竹蛭﹐毛蛵﹐沙筍﹐■﹝虫昌﹞■﹝虫吾﹞﹐蛤蜊﹐土蛈﹐彊蝦﹐鷹爪蝦﹐水精蝦﹐■﹝虫罷﹞白蝦﹐紅芒蝦﹐蝶肚蝦﹐■﹝虫每﹞蝦子﹐烏賊﹐﹝卽明脯幹。﹞﹐■﹝虫气﹞■﹝虫孤﹞子﹐■﹝虫十﹞寇子﹐沙■﹝虫十﹞面魚﹐水母﹐■﹝虫先﹞■﹝虫敲﹞蚏丁魚﹐鮎魚﹐■﹝魚愁﹞羅﹐香■﹝虫系﹞﹐羅蝦﹐■﹝虫修﹞蟹﹐蝙蛵子﹐白海縺﹐花■﹝虫勵﹞﹐蠟淡菜﹐鰍兒。

﹝注﹕此段一作﹕嘗得公牒﹐列海味名﹐漫筆之﹐曰鰳魚﹑每魚﹑鯗魚﹑黃鮕﹑鯔魚﹑鱆猴﹑馬鮫﹑鰣魚﹑鱭魚﹑魦魚﹑赤魚﹑魬魚﹑鰷魚﹑■魚﹑魹每﹑虎頭蛇﹑燕節﹑寇子沙﹑鮋斷沙﹑鰻魚﹑摩頭魚﹑孚魚﹑帶鯗﹑夭頭魚﹑鱸魚﹑海鯽魯﹑鮐洋﹑箭頭魚﹑師子魚﹑波﹛敝毛﹜﹑朱乎砂﹑錦裙礻闌﹑黎頭沙﹑秦魚﹑蠻子魚﹑閏魚﹑鮮魚﹑紅娘子﹑隹沙魚﹑艸鞋底﹑魬鮕子﹑蝤蛑﹑戲蟹﹑蝗蟹﹑蟛蚏﹑鬼面蟹﹑竹�﹑毛�﹑沙筍﹑昌吾﹑蛤蜊﹑土央﹑彊蝦鷹瓜蝦﹑水精蝦﹑罷白蝦﹑紅芒蝦﹑蝶肚蝦﹑每蝦子﹑烏賊﹑气孤子﹑蚪寇子沙﹑蛘面魚﹑水母﹑先敲﹑■魚﹑鮎魚﹑愁羅香﹑系羅蝦﹑條蟹﹑鯿蛭子﹑白海鰱花﹑蠾蠟﹑淡菜﹑鰍鬼。﹞

安南鄧上捨說﹐其祖初入朝時﹐貢象簞﹑金枕。象簞者﹐凡象齒之中悉是﹐逐條縱攢於內﹐用法煮軟﹐逐條抽出之﹐柔韌如綫﹐以織爲席。今橫截牙心﹐有花紋卽是也﹐縱時可抽。

先公說正統中﹐在朝每燕享﹐廷中陳百獸﹐近陛之東西二獸﹐東稱麒麟﹐身似鹿﹐灰色﹐微有文﹐頸特長﹐殆將二丈﹐望之如植竽﹐其首亦大槪如羊﹐頗丑怪﹐絕非所謂麕身鳳頸﹐有許文彩也﹐乃永樂中外國所獻。右者稱騶虞﹐亦與傳記所稱不同。又﹐公以己未登時﹐有貢麟﹐禮闈以命賦﹐又非此類。又成化甲辰﹐泗州民家牛生麟﹐黃毛中肉鱗隱起如半錢﹐以爲怪﹐殺之。弘治初﹐蒙陰苗滋秀才家驢生駒﹐馬首﹐牛尾圓蹄﹐徧體花紋﹐閃爍如電﹐時或以爲麟﹐滋家亦謂之怪﹐杖殺之。

河南府龍門南﹐有婦人曰司牡丹﹐爲夫蹴死。越三年﹐同鄕有袁馬頭死而復蘇﹐自言我司牡丹也。召其家人驗之﹐語音良是。云死後其魂徑至薄姬廟中爲婢侍﹐得袁死﹐乃借其屍還魂﹐所言甚詳。時懿文太子自陜西還﹐河南府官因啟玆事。太子回言於上﹐上遣中人召至﹐面問確實﹐賜鈔帛遣還﹐詔令兩家同給養之。事在洪武二十四年八月。

吾鄕王賓仲先﹐隱操狷絕﹐藥身爲創﹐不婚不宦﹐事母篤孝﹐當世之獨行也。旣死﹐魂依其母家﹐庭日聞曳履行遊聲。母固知爲賓也﹐少慰戒之。賓遂作語呼母曰「娘娘﹐兒捨娘娘不得。」久之﹐始隱。余閱古今鬼神影響事無限﹐亦嘗親見聞之﹐別有紀述。今世士少讀幾行文字﹐便瞠眼道無鬼神矣﹐視賓等事乃若何﹖知鬼神之情狀是聖人語﹐無形與聲是近賢語﹐固宜愼思之明辧之。

方希直先墓初有妖﹐後治墓﹐乃見大蟒出冢中﹐生聚極繁﹐殆至數千﹐洞穴蔓廣﹐腥穢逼人。眾議欲盡殲之﹐姑掩穴歸﹐治挺钁火攻之具。其夕﹐方公父夢黑衣嫗拜﹐懇言「吾輩無損於公﹐公將滅吾族﹐幸捨之﹐當報徳﹐不然亦能報怨。」父曰「奚報怨爲﹖」嫗曰「公能族我﹐我亦能族公。」又曰「吾舉族來懇矣。」方顧嫗後男女無限﹐然竟不許。明日﹐語家人﹐且謂妖蟒乃爾﹐正當除之﹐因極力搜捕﹐焚殺罄絕。其夜﹐聞山中哭聲。後方公不幸嬰烈禍﹐蛇蘗亦足徵也。

冷謙﹐字啟敬﹐道號龍陽子﹐武陵人也。元中統初﹐與劉秉忠從沙門海雲遊﹐博學精於易﹐尢深學百家方術﹐靡不洞習。至元間﹐秉忠爲相﹐謙乃棄釋從儒﹐遊霅川﹐交趙孟俯。嘗同在四明故史相彌遠家觀李思訓畫﹐遂效之﹐深得其趣﹐因以善繪稱。後隸淮陽﹐遇異人﹐授中黃大丹﹐傳張氏悟眞之旨。迨至正間﹐年百餘歲矣﹐顏如童孩。值朱■﹝髟上炅下﹞之亂﹐避地金陵﹐日賣藥市中﹐神效駭人。國初﹐仕於朝﹐爲太常博士。逆旅人貧。謙數給之。一日﹐就館壁畫爲公門狀﹐語館人曰「吾且與爾同入﹐愼無將帶片物遺落。」館人如戒。謙引手推門﹐門開﹐挽館人入﹐見是大帑屋﹐金寶百貨充積。謙令恣取之﹐同出﹐如是數數爲之。其後﹐館人入時﹐有一紙路引﹐身畔忘去之。比出﹐驚視﹐亡之矣。謙已知﹐曰「爾遺物矣﹐爾則不終﹐吾亦從此逝矣。」遂入壁﹐不復再見。初﹐內帑屢失物﹐守藏吏數被誅。於是得引捕館人﹐至﹐吐實﹐乃正其辜﹐而謙迄漏网焉。謙嘗於至元六年五月五日作仙奕圖﹐以遺三丰遁老。三丰遁老者﹐卽所謂張剌闥也。迨永樂二年四月﹐手題此圖以歸於太師淇國丘公。近歲流落一友家﹐倩予敍詠﹐其圖作奇巒﹑異沼﹑林木﹑室宇種種軒特﹐屋內爲仙奕﹐沼中荷花正艷發﹐羣仙姝遊采其旁。張題及謙終事﹐第云「天朝維新﹐君有畫鶴之誣﹐隱璧仙逝。予方將訪君於十洲三島﹐恐後人不識奇仙異筆﹐混之凡流﹐故識此。」蓋祕且諱之也。本朝仙迹稱周顚及張爲最著﹐奇遁之事稱謙及山西金箔張。

太宗未登極時﹐剌闥異迹甚多﹐比卽位﹐不復見。乃命胡忠安濙馳傳徧索於天下﹐不限時月﹐數年竟無所見。﹝或又言胡之索不獨以張﹐未審。﹞凡二張之事﹐人喜譚之﹐然往往傳聞異辭﹐此故不紀。

永樂中﹐曾有人造木牛流馬﹐行數步而止。﹝或曰劉誠意﹐蓋非。﹞

李至剛嘗以罪褫冠服﹐平巾入史館供職。閽人誰何之﹖李旣不敢舉其銜﹐又非役徒﹐乃自稱﹕「修史人李至剛。」且操鄕音﹐於是館中皆稱之曰「羞死人李至剛」。

正統時﹐有鴻臚少卿王某﹐音詞淸亮﹐傳制贊拜﹐超邁聳聽﹐而每當讀奏﹐必至蹇喫失儀。其項寡發而美髯。有戲爲詩嘲之曰「傳制聲無敵﹐宣章字有訛。後邊頭髮少﹐前面口須多。」或使外歸﹐問京師新事﹐人誦此詩﹐問爲誰﹖遽答曰「此王少卿也。」

商閣老三試首榜。及乙未讀卷﹐有應首選者﹐商嫌埒己﹐遂下其首焉。

癸丑﹐禮部春試。初﹐燕﹐宗伯或與典衡爭席。比命題﹐曰「伯拜稽首﹐讓於夔龍。」戲示譏也。

舊傳一事﹐兩朝貴以公事見時璫﹐期不可屈膝。甲先入﹐乙窺之﹐甲跽伏惟謹。比出﹐乙扣之﹐甲岸然曰「如約。」乙入便跪。出而責之﹐乙曰「見公已爾﹐不能異同耳。」甲赬然。玆事甚密﹐傳者屢異其人﹐故不名亦不欲名也。

國初﹐內中嘗失金瓶﹐蓋謂執事內豎竊之﹐命斬於市。臨刑﹐追免之﹐蓋已得也。豎言入市時﹐猶恇懾﹐旣而覺身坐屋檐上﹐下臨市井﹐見反縛一人將就刑﹐頃之聞報至﹐我乃下屋驅還耳。蓋死者大率魂爽先逝如此。又異教謂人魂非一﹐可以分爲死生去來者﹐亦可參審之也。

前輩說某縣令之能。縣有民將出商﹐旣登舟﹐伺一奴久不至。舟人見其單孑﹐地復僻寂﹐忽發惡念﹐急起擠之水﹐攜其貲歸。更詣商家﹐擊門問商何不行﹖商妻遣視舟﹐無有也﹐問奴﹐奴言才至舟﹐不見主人﹐莫知所之也。乃姑以聞之縣﹐逮舟人鄰比﹐詗詢反復﹐卒無狀﹐由是歷政莫決。至此令﹐因屏人獨詢商妻﹐始舟人來問時﹐言語情狀乃若何﹖妻云「夫去久﹐舟人來擊門﹐門未啟﹐遽呼曰﹕『娘子﹐如何官人久不來下船﹖』言止此耳。」令郤屏婦﹐召舟人詢狀﹐其語同。令笑曰「是矣﹐殺人者汝﹐汝已自服﹐無須他證矣。」舟人嘩曰「何服邪﹖」令曰「明知官人不在家﹐所以扣門稱娘子﹐豈有見人不來﹐而卽知其不存﹐乃不呼之者乎﹖」舟人駭伏﹐遂正其法。此亦神明之政也﹐惜遺姓字。

成化中﹐南郊事竣﹐撤器﹐亡一金瓶。有庖人侍其處﹐咸謂其竊之何疑。告捕系獄﹐栲掠不堪﹐竟誣伏。索其贓﹐無以爲對﹐迫之﹐漫云在壇前某地。令人覓之不獲﹐猶系之﹐將斃焉。俄﹐盜以瓶系金絲鬻於市﹐市人疑之﹐執於官﹐乃衛士也。乃云「旣竊之﹐遽無以藏﹐遂瘞之壇前﹐只捩取系耳。」官與俱去﹐發地得之﹐乃密比庖所指處﹐相去數寸而已﹐或前發土微廣﹐則庖人虀粉矣。訊獄亦誠難哉﹗

舊傳一事﹐有巨室主婦﹐歲當農時﹐獨騎往畎畝督視﹐朝出暮返爲常。一日晚臨城﹐不及入矣﹐又不可返田舍﹐因就城下巨室﹐假宿其家﹐館之樓寢。詰旦﹐日髙不啟﹐戶主婦久伺訝疑﹐排闥則殺死於榻矣。居鄰聞之官﹐數政莫之能明﹐竟歸辜於主翁。後禦史監決﹐翁瀕刑固號冤﹐禦史乃止。卽往其家究察﹐周視樓居﹐見旁垣有補甃痕﹐因問﹕「此補垣外何鄰﹖」乃一縫人也。召之來﹐錄其家口﹐縫曰「某某在﹐一女久居母族。」審初去時﹐正婦死一日前也。禦史曰「得之矣。」立命呼女﹐謂之曰「汝姦事﹐吾知之矣﹐可吐實﹐毋當吾刑。」女卽陳與東鄰少年郎私。召郎至﹐亦具狀本末﹐爲姦已久﹐每姦﹐佩刀自衛。是夕﹐穴墻入﹐便登牀﹐女拒之﹐因忿﹐卽手刃焉。蓋所得者婦﹐婦以爲居停主人﹐拒之耳。獄具﹐斬郎﹐論女如法。此事盛傳而多異辭﹐或以禦史爲吾郡盛昶。或謂事後白於法司發之者﹐乃嘉禾項尙書﹐又以爲白主事﹑丁千戶也﹐皆未審的。

又近歲陜西丁四官人事亦相類。某氏有婦與小姑春日在圃中作秋千戲﹐圃前矮垣外臨官道﹐有美少年走馬墻外﹐駐而寓目。二女瞥見之﹐皆興感慕﹐因問侍婢識此郎否﹖婢令人物色之﹐報云「丁四官人也。」此郎固不知﹐少之自去。明日﹐鄰嫗來與女周旋﹐久之﹐頗言小娘昨見丁四官人乎﹖女以爲得其情﹐頗發頳﹐嫗曰「無庸我諱﹐此來正謂丁郎耳。郎昨睹芳儀﹐固深傾注。」二女稍問郎蹤迹﹐嫗盛稱其美。嫗見小姑有動意﹐入其寢﹐識其戶徑而去。入夜﹐女滅燭不寐﹐恇忪﹐若有所伺。宵深﹐忽一郎踰墉而入﹐暗中卽闖女房。女問﹕「誰何之﹖」小語曰「我丁四官人也。」女默然﹐攜手入就寐﹐未明而逝﹐初不睹其面也。是夕復至﹐亦在暗中相處﹐荏冉數月。一日﹐女以事適外氏﹐且久未返﹐兄嫂遷寢其室﹐亦滅燭而寐。郎來見扃戶﹐毀窗而入﹐遽登牀﹐捫女﹐得駢首枕上﹐卽取所佩刀﹐斷雙頭而去。詰旦﹐家人入視﹐見之﹐不審何故﹐直以爲盜﹐聞於官﹐緝捕無狀。後至一上官錄之﹐因沈思良久﹐謂翁媼曰「若子婦故居此室邪﹖」翁媼言「故爲女室﹐斯夕偶暫宿耳。」上官命召女至﹐訊之﹐卽承與丁通。逮丁至﹐諊之﹐愕然無答。女言前事﹐丁亦惘然﹐曰「是日從墻外偶駐﹐𨿽見秋千事﹐初無謀念﹐小玩而過﹐其後事略不知也﹐顧安得謬妄若此﹖」官猶以爲詐﹐問﹕「識之乎﹖」女言「每來輒在暗中﹐終不及旦﹐固不識也。」官更沈慮﹐因逮嫗掠之﹐嫗乃不能諱。初二女偶語時﹐嫗伏鄰壁聞之﹐因宛轉以屬其子耳。捕子至﹐卽具服﹐言「久與女私﹐甚密。是夜﹐見其閉戶﹐疑有它也﹐入襲之﹐果與男子並寢﹐遂戕之耳﹐不知其非女也。」於是各正其辟。此與前事又甚似﹐傳者亦以爲審確﹐且云數年內事﹐未審參互傳之或本二端爾。

京師有盜劫一家﹐遺一冊子﹐旦視之﹐盡富室子弟名。書云某日某甲會飲某地﹐議事或聚博挾娼某地云云﹐大都如此﹐凡二十餘。以白於官﹐按冊捕至﹐皆跅弛少年也﹐良以爲是。各父母亦頗自疑諸兒皆不逞事﹐豈信邪﹖及究羣少飲博諸事﹐悉實﹐蓋盜每偵而籍之也。少年不勝榜毒﹐誣服﹐訊賄所在﹐浪言埋郊壝外東南角頭。發之﹐悉獲。諸少相顧駭絕﹐本妄語﹐何爲爾﹖遂結案伺決。一指揮疑之﹐數呼鞫﹐諸少言「天亡我徒﹐第感公恩耳﹐亦復何辭﹖」指揮沈思久﹐曰「吾左右中一髯﹐職豢馬﹐何得每訊斯獄輒侍側﹖」因復引囚鞠數四﹐察髯必至﹐他則否。猝呼而問之﹐髯曰「奴職豢馬耳﹐焉知其他﹖」指揮曰「爾欲潰膚邪﹖」呼取炮烙具﹐髯扣頭曰「公毋張皇﹐恐外漏逸賊﹐願屏左右。」乃曰「初不知事本末﹐惟盜賂﹐祝令每治斯獄﹐必記公與囚言﹐馳報耳。先予吾千金﹐約事訖足之﹐前後獄情賊罔不知。今聚以伺我﹐幸畀之眾﹐請悉擒以自贖。」指揮令數兵易雜衣與往﹐至僻境﹐盜蟻集以問﹐兵悉執之﹐一人不遺。向發贓﹐乃得報宵瘞之耳﹐遂以伏法。

嘉定有少年曰徐達﹐巧黠而亡賴。聞一家將嫁女﹐借持櫛具去爲女開面﹐卽復謀爲婚筵茶酒。嘉會日﹐達相事未終﹐輒不辭而去﹐約二惡少共竊女。昏時﹐二少避後墉外﹐達復入供事。至入更﹐獨在室﹐突入﹐急負之奔至後垣﹐開門授二少﹐復閉門入﹐公出前門而去。乃趨往﹐同挾女去如飛﹐女羞怕不能呼喚。俄而﹐其家失婦訝惑﹐一黠奴謂家長﹕「茶酒素亡賴﹐數睥睨新人﹐殊似有姦態﹐兩度不辭而去﹐可疑也。」女父母亦言開面事。二家奴婢言曰「渠非本技業人﹐直造姦耳。」因俱入後巷追之﹐巷甚永而無旁岐﹐二少見勢逼﹐棄女而逸。達獨持之行﹐無計他去﹐適道旁有井﹐遂擠女其中。眾旣追及﹐達就執﹐訊之﹐不伏。待旦﹐送於縣﹐始吐實。與往檢覓﹐果得屍﹐然而男子也﹐達亦自怪。逮二少對﹐同達詞。舅姑或謂事由父母﹐又逮之﹐及妁人﹑兩家鄰﹐交訊皆無可言﹐官不能決。榜召屍屬﹐亦終無認者。乃獨系達﹐吏數考掠﹐竟無狀。

居歲餘﹐官方引問達﹐適開封某縣解至二囚﹐一男一女﹐達回首見之﹐大駭號叫﹕「久昧女所在﹐此眞是也﹐鬼邪﹖」官召前問之﹐始得其實。方女入眢井﹐不死﹐大呼求救﹐而追人得達喧嘩﹐擁回不聞井中聲也。將曙﹐有二男子井旁過﹐卽開封人同賈於松而歸。聞聲趨視﹐因以甲下井肩女﹐乙以布接出之。旣出﹐乙視女﹐忽念甲貲厚﹐因而戕之﹐則誰知者﹖顧獨得美婦兼其貨﹐非計邪﹖遂下之石﹐甲斃焉﹐卽所出疑屍也。乙問女得故﹐曰「君當從我逝矣﹐我開封府富家﹐若幸爲我妾而勿道實於我家人﹐不然﹐若爲人女婦而外逸﹐尙可返復女婦乎﹖」女懼﹐從之至乙家。甲家來問乙甲耗﹐乙言分手於蘇州﹐女如乙戒。而乙婦極悍﹐毒女百端﹐女絕不能當。一日﹐乙出﹐女謀諸鄰媼﹐媼言「若故無罪﹐特從誘脇來﹐何苦忍如是﹖」因導之奔訴於官﹐於是逮乙﹐與女解來審驗耳。令聞之﹐大嘆息﹐回牒正乙誅而論達﹑少如法﹐還婦於先夫焉。

秦中有僧﹐約眾期焚身﹐錢鏹坌積。至時﹐果就火﹐士民擁仰。巡按禦史聞之﹐求視。至則令止炬﹐扣所願三四﹐不應。禦史訝﹐令人升柴棚察之情﹐但攢眉墮淚﹐凝手足坐﹐不動不言。禦史命之下﹐亦不能﹐乃諸髡縛著薪上﹐加以緇袍﹐而麻藥噤其口耳。伺其蘇﹐訊得之﹐乃知歲如此﹐先邀厚施﹐比期﹐取一愚髡當之也﹐遂抵於辟。

今有姦僧﹐道僞作坐亡者﹐往往以鐵梗入死人穀道﹐釘著坐上也。

諸民惟緇徒不可盡察﹐大姦賊多橐其中。頃一賊尢惡﹐南京城外僻地﹐有婦人探親獨行﹐一髡遙尾之﹐至迥寂處﹐迫而調之。始以好語﹐不從﹐繼以賄賂﹐又不從﹐繼以威脇﹐拔刀撼之﹐婦懼而從焉。旣﹐復謂婦曰「我欲觀爾雙乳。」卽推僕篁茆中﹐踞坐具體﹐取囊間利刃割取兩乳頭﹐裹藏而去。婦痛絕而蘇﹐適兵馬巡邏過之﹐見婦仰臥道側﹐口不能言﹐但指胸臆間﹐又指賊去路﹐官知其故﹐亟令追之﹐不遠獲焉﹐乃以伏法。扣其割乳之故﹐乃將爲煉指之用。蓋剝乳頭之皮包於指上﹐復以藥物粘牢﹐燒之﹐內肉了無痛也。凡燃指﹑煉頂﹑剌血之類﹐蓋皆有術﹐而此事亦可備訊鞠之一知。

先公說宣徳中一日未申間﹐天裂於西南﹐視之﹐若十餘丈﹐時晴碧無翳﹐內外際畔了可察﹐其中蒼茫深昧﹐不可窮極﹐良久乃合。

鳳陽宿州民張眞妻王氏孕﹐當產﹐臍下之右痛不可言﹐凡歷三月﹐憊苦委劇。成化十八年三月一日亥時﹐復右畔開裂一處﹐產生一男﹐鼻準中有黑志一﹐巡按禦史周蕃具聞於朝。

弘治庚戌三月﹐陜西慶陽府雨石無數﹐大者如鵝鴨卵﹐小者如鵝頭實﹐皆作人言﹐說長道短。奏疏云耳。

己酉歲﹐闕裏孔廟災。初火發於樹抄﹐俄及殿廡﹐室宇不甚毀﹐焚蕩古木甚多﹐惟先代碑刻亦咸付煨燼。

甲寅六月六日﹐蘇州衛銅印大熱不可持﹐以布裹而用﹐久之始復。

戊午六月十一日﹐蘇州水溢﹐不以江湖陂塘井溝﹐一時平起數寸﹐頃之卽平。予在友人園地中﹐正見之﹐後乃知所在甚廣﹐南盡浙地﹐北盡邳﹑徐﹐正古揚州境也。

成化初﹐上元民女張妙淸與兄張二﹑嫂陳之室連壁。兄晨與嫂偶而出﹐女不勝淫想﹐呼嫂來同臥﹐問狀﹐且與戲效兄爲之﹐遂感胎。事聞﹐法司擬以不應爲﹐從重律。後竟生子﹐猶處女也﹐官令兄育其子。又鄞縣民出賈﹐妻與姒婦同處﹐慕夫兄成疾。家湣其將殆而不敢爲淫通﹐乃令伯氏從帷外引手入衾﹐少拊腹逸去﹐以釋婦想﹐婦亦遂感胎產一掌焉。前事與掘多比丘﹑凡阿槃國仙人事相類﹐後事與零陵太守女飲小吏殘水事意亦相似﹐字宙之間﹐何所不有。

國初﹐有尢六十者﹐南京人﹐父以六十歲生之﹐因名六十。絕有力﹐途人或不識﹐與競﹐六十不怒﹐更好謂﹕「哥且來。」遂持其襟袖至廊檐下﹐以手拔起柱﹐引裾壓其下﹐知而懇之﹐乃舉柱出衣。它如此更多﹐當時以勇名遠近。近成化中﹐義興人王昌四﹐力尢絕眾。治田不以牛﹐身犁而耕﹐妻駕之。昌一奮﹐土去數尺﹐或抵堘﹐堘爲之動。嘗饋運﹐肩舟桅而擔焉﹐前後十鐘﹐達數百里。他舟人不知昌﹐乃或侮昌﹐昌曰「若欲以眾懾我邪﹖𨿽百人胡能爲。」眾恚﹐集百許人爭擊昌﹐昌持檣拂左右﹐及拂者無弗溺。山行見蠅蚋起叢薄﹐視之﹐有巨蛇長十尋。昌走不竟蛇﹐蛇將尾而置之口。昌怒﹐捉蛇尾振之﹐擲空中﹐迨及地﹐死矣。行遇搏虎者﹐持槍戟來。昌弱其具﹐都折而委之﹐拔巨竹削其端﹐使廉甚﹐治以水火。治未就﹐虎突至後﹐昌不及運竹﹐便以兩手搘虎兩膊﹐又交執於一掌﹐抽腰間竹刺入虎喉﹐信手擲起﹐踰背後樹杪而墜斃焉。或久虛其力﹐輒手足撼掉不休﹐速犇山中﹐擢林木數株運弄之﹐或提頑石行百匝。雨﹐無爲﹐於室則索綯如杵﹐數十丈寸寸掐斷之﹐力稍解云。昌有女﹐力肖其父。陸有修艦﹐眾莫致之水。造昌廬﹐命昌﹐昌病﹐命女。女往﹐辟人獨蕩﹐手及舟﹐舟在水矣。

今朝制選將軍﹝謂直殿者﹐號「大漢將軍」﹞﹐身力相應﹐以長八尺﹐﹝所司有木架髙八尺﹐選者立其旁﹐與之齊則是也。﹞擔五百斤磚行殿庭一匝﹐爲之合格。

吳邑朱生﹐宣徳中商湖﹑湘﹐泊舟官河下﹐其旁四方客雲集﹐娼船蟻附焉。一日﹐傳有名妓新王二者至﹐眾競出觀﹐果艷姬也。一優偕來﹐其船密比生舟。旣數日﹐凡生言笑動靜﹐娼罔不密察﹐有眷眷意﹐數以言挑生﹐生漫應之。或曰生登岸獨立﹐一僕在﹐娼移船就僕﹐密問生之年裏性行﹐及其家族生計﹐以及妻之怒悍﹐子之多寡極悉﹐僕一一語之﹐乃去。生還﹐僕以告﹐生亦不爲意。

明日晚﹐娼視生在舟﹐使優邀之飲﹐又潛告生曰「君但言延我入舟則可﹐我欲有言於君耳。」生從之。娼入生舟﹐飲間戚戚無歡容﹐生數殷勤之﹐亦漫不領﹐倩其歌﹐亦不肯。俄去眠榻上﹐生曰「小娘子旣辱臨近﹐何不開意爲歡乎﹖」娼曰「我自不耐煩﹐君勿纏殢也。」生有新衫在榻﹐娼取碎裂之﹐生亦無慍容﹐惟心念風塵驕賤﹐不足介意。酒罷就寢﹐中夜問之﹐娼顧旁舟無覺者﹐乃低語生曰「我有冤﹐欲圖之人﹐久不獲。日者察君久﹐似見君有心人﹐故輒自求近。凡君身家事﹐我固悉知矣﹐獨不見君性度﹐適裂衫﹐乃試君度耳。我用意精如此﹐不知君有此力量否﹖若果能擔負﹐則我事乃濟而君亦不爲無益矣。」生曰「吾頗負義俠﹐豈不能庇一婦女乎﹖」娼潸然曰「我非娼﹐淮安蔡指揮女也。吾父以公錯調湖廣之襄陽衛﹐挈家以行。舟人王賊﹐乘父醉擠之江﹐並母死焉﹐僮婢悉盡﹐以我色獨畱﹐犯之﹐呼爲妻。吾父貲素丰﹐賊厚載欲商於他。不幾日復爲盜劫﹐吾與賊僅免﹐吾家貲乃罄焉。賊欲歸﹐以有我不可﹐進退維谷﹐遂以余貲買小舟﹐使我學歌舞﹐爲京娼而來此。君能復吾仇於官﹐我終身事君爲妾侍耳﹗」因出父文牘示生﹐生慷慨許諾。

翼日﹐優來曰「二姐未起乎﹖」生大罵曰「賊不知死所﹐尙覓二姐乎﹖」優知事泄﹐隨生語自投於水。生遂持娼歸家﹐娼卒老焉。

蔣霆﹐余杭人﹐素佻浪﹐與二客同賈江南。返經諸曁村中﹐行漸暮﹐不逢居人﹐迆邐微雨作﹐三人疾步而前。俄林間有一莊宅﹐三人大幸﹐立門下﹐雙扉一闔﹐一半扃。霆遽推門﹐二人止之。霆曰「何傷乎﹖此吾婦翁家。」二人又止之。旣久﹐雨甚﹐門啟﹐主人出﹐乃龐眉翁也。揖客人入﹐且曰「適聞有云云者﹐誰邪﹖」霆面發赤﹐二客不敢對。翁曰「二君請入少周旋﹐此郎旣云爾﹐乃吾子行﹐非賓友之禮﹐可伺於外。」語旣﹐徑肅二人入﹐戶復闔。二客登堂暄涼後﹐翁又曰「途道間無狀如此﹐豈周身之道乎﹖」二客敬謝﹐翁不之顧。少頃﹐進酒食﹐竟不要霆﹐二客又不敢請。

霆棲棲獨倚雨檐﹐良不堪也﹐然又不可獨去。迫夜﹐雨止﹐月出籠明﹐霆聞內稍寂﹐似已寢﹐去住未決﹐忽聞門內附檻小語云「姑勿去。」霆以爲客語﹐漫應之。少選﹐又小語云「有少物將出﹐可取之。」霆又唯唯﹐念必二君耳﹐旣安享啖釂﹐又攘其賄乎﹖然而姑伺之。須臾﹐墻上投物出﹐視之﹐二襆也﹐中實以女飾﹑飲器﹑黃白錢布。霆急負而趨﹐少遠其門。又久之﹐聞墻上踰出二人﹐霆謂客耳﹐不復近﹐先行數十步﹐踰者遙尾之。霆又念二士及﹐當均賄焉﹐乃止﹐啟檢黃金重貨別裹之﹐援襆以行﹐尾者亦不敢近。冥行半夜﹐不相覿。將黎明﹐二人乃疾逐之。及﹐霆視之二女子也﹐睨霆﹐亦皆驚﹐欲退。霆劫持之﹐曰「何去乎﹖急從吾行﹐不然鳴於爾家。」女不敢言﹐卽從之﹐霆挽之偕逝矣。天明﹐入一館﹐密扣之﹐女曰「我主公女也﹐幼許嫁某﹐今其人瞽矣﹐我不願歸。嘗屬意於一姻家郎﹐期今夕竊負而逃﹐我伺之不至。忽聞父入內喧言門前客妄言云爾﹐我料爲私郎的矣﹐急收並少貲貨﹐引此靑衣爲伴﹐擲襆踰垣以從郎﹐慮爲人覺﹐故不近。今業如此﹐則且柰何哉﹖然而旣兩失之﹐卽應終附君耳﹐余固不容計矣。」霆欣然﹐不待二友﹐徑攜之還家﹐紿家人以娶之途。婦入門甚賢能﹐爲霆生一子。

已而﹐思其父母不置﹐謂霆曰「始吾不欲從瞽夫﹐故冒禮顚沛至此﹐今則思親不能一刻忘﹐殆病矣﹐柰何﹖然父母愛我甚﹐脫使之知﹐當亦不加譴﹐君決圖之。」霆因謀於一友﹐其人報當爲君效委曲。乃至翁所﹐爲商人貿易者﹐事竟﹐翁款客﹐縱譚客邑中事﹐客言「二三年前余杭有一商而歸﹐道裏間以片言得一婦﹐仙邑人也﹐翁寧知之乎﹖」翁曰「知其姓邪﹖」曰「聞之陶氏也。」翁矍然曰「得非吾女乎﹖」客復說其名歲容貌了悉。翁曰「眞吾女矣。」客曰「欲見之與﹖」翁曰「固也。」翁妻王媼屏後奔出﹐哭告客﹕「吾夫婦生只此女﹐自失之﹐殆無以爲生﹐客誠能見吾女﹐傾半產謝客耳。」客曰「翁媼固欲見乃女﹐得無難若婿乎﹖」翁曰「苟見之﹐慶幸不遑﹐尙可忤情爲﹖」客曰「然則請丈人偕行矣。」翁與俱去。旣相見﹐相持大慟﹐載之以歸﹐母女哭絕﹐分此生無復聞形迹﹐誰復知有今日哉﹗婿叩頭謝罪﹐共述往語﹐翁曰「天使子爲此言﹐眞前定也﹐何咎之有﹖」遂大召族裏宴會成禮﹐厚貲遣歸之﹐復禮客爲媒﹐遺貺甚夥云﹐事在成化間。

碧落碑凡數書載之﹐咸以爲不得事實。吾子衍學古編曰「按碑云﹕『有唐五十三祀﹐龍集惇牂。』﹝「龍集惇牂」﹐金石錄補卷二一作「歲集惇牂」。﹞自髙祖武徳元年戊寅至髙宗咸亨元年庚午﹐爲五十三年﹐惇牂﹐午也。自庚午至懿宗咸通十一年庚寅﹐計二百一年。舊云韓王元嘉之子訓爲母房氏立此碑。按元嘉乃髙祖子﹐然則碑刻於咸亨元年庚午﹐而釋文刻於二百年後乎﹖世傳李陽冰臥看三日﹐陽冰與李﹑杜同時人﹐若是﹐則此碑已久矣。又云「道士書畢﹐化鶴飛去」﹐比之寓言可也。但不知鄭承規奉何人之命而書釋文耳﹐豈李訓時不果立﹐而後子孫始克立之與﹖鄭承規「奉命書之」一言爲可疑﹐豈卽其人書之篆與﹖蓋此篆多奇﹐恐人不解﹐故並釋之耳﹖」

允明按﹕宋吳坰所著五總志載其事云「唐韓王元嘉守絳﹑澤二府﹐其子黃公爲妣妃薦嚴作文立石﹐以表孝誠﹐文𨿽不同而俱名曰「碧落」。在絳州者立於天尊之北﹐在澤者立於佛龕之西。絳之道館﹐有開元中所立石志﹐謂荊人陳惟玉書。」然則碧落豈亦惟玉之筆與﹖石志今不見﹐不知文與書何如也。𨿽澤碑亦不知爲何人書﹐然可以見與絳碑同時所立﹐定非咸通所補立也。先公仕晉時﹐榻得此碑甚多﹐石在絳州﹐而澤無有矣。近胡副使謐修志載其目﹐乃注云「李撰書」﹐當或有所據﹐抑誤以爲李訓書﹐而又誤「訓」爲「撰」邪﹖

都玄敬嘗得一石於虎丘殿中之佛後﹐石可二尺餘﹐四周皆斵平如面﹐則唐汝南周貞之志也。玄敬卽輦歸之。詞曰唐故周府君墓志銘並序﹕

君諱貞﹐字處廉﹐汝南郡人也。祖度﹐父玩﹐爲代素尙﹐介然淸髙﹐心無宦情﹐丘園養性﹐君卽父之第二子也。君韞生知而挺質﹐稟夙植以崇困﹐廣談八解之門﹐髙蹈四禪之域﹐至哉妙覺﹐無得而稱焉。何期積善無徵﹐殲我賢哲﹐以開元二十八年正月二十一日寢疾﹐終於私第﹐享年五十有七。嗚呼﹗晷運不畱﹐泉扉閟景。其年二月九日窀於郊西北九里武丘東山新塋﹐禮也。有息懷欽﹑懷徳等﹐並陟岵纏哀﹐趨庭絕訓﹐昊天殞烈﹐扣地崩摧﹐恐陵谷遷移﹐勒石以名記。詞曰﹕惟君敬法﹐道俗規模﹐五欲斯拔﹐三軫齊丘﹐其一﹔泰山其頹﹐而子安仰﹐撫襯增悲﹐惟神昭爽﹐其二﹔佳城見日﹐石槨銘詞﹐一扃此室﹐萬古何之﹐其三﹔天道微昧﹐誕育人倫﹐死生有命﹐坱圠無垠﹐刊貞楚兮紀徳﹐庶陵谷兮不湮﹐其四。

晉元帝之生﹐據本紀只云夏侯妃通小吏牛氏﹐蓋其時牛金已爲宣王鴆死久矣﹐後人皆云金生﹐誤也。

予嘗得一古牒﹐中有題李郡王山東事迹﹐蓋元人記也。因節述於此﹐亦可以備闕文﹕景定壬戌二月二十日﹐離漣水﹐將帶漣水﹑西海﹑東海及僉軍伍萬餘人入裏。二十七日抵濟南府。三月五日小捷。三月離濟南五十里者老倉口﹐及其八日大捷於淸河。四月三日受圍﹐離城三十里開河築城﹐離所築城﹐出城十里在開河築城﹐共是三河三城﹐而圍起十七路人馬。髙麗國兵亦來。

自圍之後﹐城里長有白蜃气﹐觀者以爲白蛇精。史天澤總把丞相差人於東平府取開山人來。開山者﹐卽吾國捕蛇之人。一見其气﹐謂是白蛇精未食血﹐若食血了難收。今則用百日捕得此蛇﹐城卽陷﹐可活得李行省。於是於白气之方掘一土穴﹐收禁蛇於其內﹐早夜連城吹牛角咒之﹕「大蛇不出小蛇去﹐小蛇不出大蛇出。」至六月半間﹐其白气騰空而去。自是李郡王似失精彩﹐三復昏沈﹐𨿽軍伍不齊﹐將士作亂﹐以至絕糧俱不得曉﹐甚至截屋擔艸﹐拌鹽而飼馬。已而亦無﹐相將食人﹐所謂八都魯軍皆倚墻而已。

至七月十三日﹐結陣而出﹐人已無力﹐復被殺人。由是諸軍間有出投拜者﹐云昨夜天文見﹐當主兵散﹐郡王曰「俺們也無理會。」自是日遂兵出投拜。十八日﹐子出投拜。十九夜一鼓﹐大星墜於府治﹐李拈香而拜曰「李璮死於此。」於是坐於庭中﹐以鑷摘去長髭﹐畱其短者。二十日早﹐分付眾人出﹐各計路去。王下小舟﹐入於海口子﹐投水﹐止及其腰。有一老子姓黃曰「相公爲天下不平﹐做出這事﹐何故自損﹖」引而登岸﹐至孟權府。千戶治所密報﹐張相公差人縛出。嚴相公首問曰「此事何等做作﹖」王答曰「你們每與我相約﹐卻又不來。」嚴就肋下剌一刀。史丞相問之曰「何不投拜﹖」王不答。又問曰「忽必烈有甚虧你處﹖」王曰「你有文書約俺起兵﹐何故背盟﹖」史喚黃眼回回砍去兩臂﹐次除兩足﹐開食其心肝﹐割其肉﹐方斬首。令其子提其首以下山東諸郡。

王有子六人﹐長曰崇山﹐年十九。齊山﹑南山﹐王夫人生嫡子﹐封平州總管。鳳山﹐乃搭察兒妹所生。牛山﹑景山俱在。崇山爲忽必烈取去﹐鳳山爲搭察國王取出。李王之死﹐身無滴血﹐惟是黃濃漿﹐屍無蠅蚋﹐亦可怪也。其受圍之日﹐題水龍吟一詞於壁﹐曰﹕腰刀帕首從軍﹐戍樓獨倚閒凝眺﹐中原气象﹐狐居兔穴﹐幕煙殘照。投筆書懷﹐枕戈待旦﹐隴西年少。嘆光陰掣電﹐易生髀肉﹐不如易腔攺調。世變滄海成田﹐柰羣生幾番驚擾﹐干戈爛熳﹐無時休鼠﹐憑誰驅掃﹖眼底山河﹐胸中事業﹐一聲長嘯。太平時﹐相將近也﹐穩穩首平燕趙。

弘治初﹐予得義虎事﹐爲作傳曰﹕荊溪有二人﹐髫丱交﹐壯而貧富不同。窶子以故宴安無他技﹐獨微解書數﹐妻且艷。富子乃設謀謂言「若困甚﹐盍圖濟乎﹖」窶告以不能故。富子曰「固知也﹐某山某甲丰於賄﹐乏主計吏﹐覓久矣﹐若才正應膺此耳。若欲﹐吾爲若策之邪﹖」窶感謝。富子卽具舟費﹐並載其艷妻以去。

抵山﹐又謂言「吾固未嘗夙語彼﹐彼突見若夫婦﹐得無少忤乎﹖一忤且不可得復進﹐畱而內守舟﹐吾若先﹐容言計也。」窶從之﹐偕上山。富子宛轉引行險惡溪林中﹐窶胼胝破碎﹐血出被踝踵不已。至極寂處﹐乃蹴而委之地﹐出腰鉞砍之﹐窶殞絕﹐富子不審﹐謂死矣。哭下山﹐謂艷妻﹕「若夫君嚙於虎矣﹐若之何﹖」婦惟哭。富子又謂言「哭無爲﹐吾試同若往檢覓﹐不見乃更造許耳。」婦亦從之﹐偕上山。富子又宛轉引行別險惡溪林中﹐至極寂處﹐擁而求淫之﹐婦未答。忽眞虎出叢柯間﹐咆哮奮前﹐嚙富子出斃焉。婦驚走﹐心念彼習行且爾﹐吾夫其果在虎腹中矣﹐不怨客﹐轉身而歸。逃故途﹐順塗而哭﹐倐見一人步於旁﹐問故﹐婦陳之﹐人言「爾勿哭﹐當隨吾之﹐管得歸﹐爾舟在彼道。」遂從之返﹐見舟而滅﹐蓋神云。

婦登舟莫爲計﹐俄而山中又一人哭以出﹐遙察之﹐厥夫也﹐婦疑駭其夫鬼與﹖夫亦疑婦當爲賊收矣﹐何尙獨存哉﹖旣相逼﹐果夫果妻也﹐相攜大慟而蘇﹐各道故﹐夫曰「彼圖淫若﹐固未淫若﹔圖死我﹐固未死我﹐則我置我憾也。」婦曰「吾苦若死﹐若固不死﹐圖報賊﹐賊固自得報矣﹐我憾亦何不可置邪﹖」於是更悲而慰﹐哭而笑﹐終歸完於鄕。

祝生曰「視賊始謀時何義哉﹖已乃以巧敗﹐受不義之誅於虎。虎亦巧矣﹐非虎也﹐天也。使婦不遇虎﹐得理於人﹐而報賊且未必遂﹐遂且未若此快也﹐故巧不足以盡虎﹐以義表焉可也。」

