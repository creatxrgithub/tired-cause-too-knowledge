馬氏日抄

﹝明﹞馬愈撰

○李廷珪墨

予一日至英國府中﹐見勛衛畱馮損之作字﹐出建安瓦研﹐禦府長毫雉花筆﹐一紫囊裹李廷珪墨。墨圓餅蟠劍﹐脊雙龍﹐金泥已模糊矣。墨色渾渾不精亮﹐下趾磨去十之三矣。余諦視久之曰「此墨若眞﹐亦大有年矣。廷珪乃唐僖宗時人。僖宗至唐末三十六年﹐經五代五十七年﹐歷宋三百十七年﹐歷元九十三年﹐至我朝又八十餘年。廷珪之墨不識﹐猶有存乎否焉﹖」損之笑曰「縱使不然﹐亦必佳品﹐所謂試可乃已。」遂令人磨之﹐其堅如石瓦﹐爲墨所畫。余止之曰「此眞廷珪墨也。予聞前輩云﹕『廷珪每料用眞珠三兩﹐搗十萬杵﹐故經世久而剛硬。用之有法。若用一分﹐先以水依分數漬一宿﹐然後磨研﹐乃不傷。研此墨剛而畫﹐研殆必眞者。』」勛衛曰「此先祖受賜於內廷之物耳﹗」

○擒虎

天順己卯﹐有虎至城東北外角﹐英廟命殺虎手三百人往擒之﹐毋得傷虎。殺虎手所執兵剛﹐又托叉相半剛﹐又三出尖刃托叉﹐歧出無刃﹐至則圍虎。而孫明者﹐父子皆往。明爲虎攖坐身下﹐眾以剛叉逗其口﹐使不傷人﹐而明之子後曳虎尾﹐尾掉人隨以掉﹐虎遂被擒。舁入大內﹐殺虎手皆執叉以待。上於後苑山子上觀之﹐命送虎圈﹐賞殺虎人手鈔若干錠。比頒賞﹐托叉者與之﹐而三刃者不賞。

○門字腳

「門」字兩戶相向﹐本無句踢。宋都臨安玉牒殿災﹐延及殿門﹐宰臣以「門」字有句腳帶火筆﹐故招火厄﹐遂撤額投火中﹐乃息。後書門額者多不句腳。我朝南京城門額皆詹孟舉所書﹐北京大明門額皆朱孔易所書﹐「門」字俱無鉤腳。

○搏肉狼

正統丁卯歲﹐太監王振第前﹐以鐵垣系一狼﹐形如猘犬﹐而喙尖﹐馴不咋人。餒﹐縆卽曳脫走﹐道逢屠擔﹐搏肉疾走﹐人莫敢追﹐所過處羣犬皆避。一日嚙振名馬﹐振怒﹐命銅錘碎其首。蓋狼爲野獸貪戾物也﹐使之奔走於京城﹐是爲毛虫之孽。梁邵陵王綸將兵援臺城﹐有蟄熊嚙所乘馬﹐綸尋爲王僧辯敗走﹐亡至南陽﹐爲西魏所殺。今狼嚙振馬﹐與綸同占﹐振弗悟。

○奇盜

京師明時坊朱段子家﹐一夕﹐有偸兒自天窗中下﹐檢其細軟﹐仍從屋上逸去﹐門戶扃鑰如故。坐城校尉俗所謂「皮條」者﹐日來看視﹐略無形迹。朝陽門外東嶽廟廟門南﹐一碑相對﹐髙二丈餘﹐文字乃趙孟頫所書。有一白衣少年﹐著皂靴在碑下與羣小戲劇﹐自以兩手板碑躡靴﹐緣左而上﹐跨碑題坐。少頃﹐循右而下﹐二三皮條在旁私謂曰「此何人﹐有此伎能﹖」心卽疑之﹐遂覘其行止。日已晡﹐少年入酒家飲至暮﹐入廟去。一皮條尾之﹐至殿西廡﹐忽失所在。出與眾議﹐入廟蹤迹之﹐一無所見。夜已昏暗﹐眾出廟門﹐坐石滚上﹐疑未決﹐望見西松林下白衣者出﹐遂散伏地所﹐覘之果少年也﹐尾至廟後一娼家宿焉。明旦執之﹐詰以朱段子家事﹐一一承服。云自某處上屋﹐至本家天窗縋下﹐後開室門上屋﹐復至某處下地﹐故不經由本家門戶。問其所盜之物﹐云在廟中大殿內天花板上。眾從之至殿廡角門﹐於腰間取一鑰﹐啟門入殿內﹐登神牀﹐躡象膝﹐登肩蹋冕﹐頂上直立托開天花板兀上藻井﹐平昔凡盜之物咸在。送之官﹐論之如法。蓋此盜身輕力健捷﹐髙墻大屋騰身直上﹐飛檐走瓦﹐音響不聞﹐故所盜泯其形迹﹐使勿自逞其技。緣碑上下﹐人亦詎能縱﹝蹤﹞迹之哉﹗亦奇盜也。

○井气

正統己巳春﹐崇文門外打磨廠西﹐軍人王勝家井中﹐有五色气起﹐予弗之信。一日早﹐往觀之。日髙三丈餘﹐隔井向日視之﹐果有靑紅綠气勃勃上騰。觀者不絕﹐日至巳位卽無。明旦復有﹐本家不汲水將廿餘日乃滅。按《五行傳》﹕「此水異也﹐陰盛之貌。」時王振擅權﹐將有土木之禍﹐水爲異以示象也。

○髑髏怪

禦用監奉禦來定﹐五月間差往南海子公幹﹐從五六騎出城﹐舁肴酒爲路食。日午至羊房南大柳樹下﹐脫衣卸鞍坐樹根上﹐以椰瓢盛酒﹐搗蒜汁濡肉自啖。回顧一髑髏在旁﹐來夾肉濡蒜戲納髑髏口中﹐問之曰「辣否﹖」髑髏卽應之曰「辣。」終日之頃呼辣不已。來驚悸﹐令人去其肉﹐呼亦不止。遂啟行至海子﹐畢事而回﹐呼辣之聲隨其往還﹐入城始絕。來至家得疾﹐數日而歿。蓋來之將亡﹐陽气虧矣﹐故陰气得以干之。況冥穢之物﹐不宜相戲﹐戲則我心有不得其正矣。心不正﹐邪必乘之。觀此則可以爲戒矣。

○胡宗伯

大宗伯胡公源潔與先君子莫逆﹐余少時常得侍左右﹐見公朝回至部﹐解所衣大紅服﹐令兩隸按肩領對舉其袖﹐公自摺之。吏舁餐至﹐肉食必二器﹐公惟啖其一﹐未嘗兼味。公舉大位﹐爵祿丰厚﹐其自奉如此﹐豈鄙吝邪﹖不欲過享其福耳。來往參謁﹐必待一茶﹐自微啜少許漱齒而已。蓋茶性寒﹐注下故不宜多飲。𨿽盛怒未嘗疾聲厲色。精膳吏盜表函﹐杖之退﹐公閱書而已﹐皆是可以爲人法也。

○塞井

大明門外東西有石獅子二﹐髙丈餘﹐南有二井﹐汲者甚眾。正統己巳﹐北寇臨城﹐四方之人多進言國事。或以爲門止大字﹐連二井成「哭」字﹐去井連二厶亦成「笑」字﹐獅厶音不遠﹐宜去獅塞井則無咎。內臣當軸者﹐夜間令人舁去獅子﹐急運土塡井﹐詰旦皆平。京師人不識其故﹐遂訛言獅子走入井中﹐兩井皆塞。聞其說者爭相走視﹐果不見獅子而井爲平地﹐人心益加驚疑。後有人又言井不當塞﹐復開汲如故。

○四指揮松

西苑鬥虎城內﹐有元時四松樹﹐髙四五丈﹐老髯蒼蒼﹐虯枝垂地﹐世所謂「鐵牙松」也。我朝封之爲「四指揮松」。其俸米作飯以濟孤貧﹐命二閽領其事﹐惜薪司供柴爨。東在幡竿寺﹐西在蠟燭寺﹐日煮石粟。京師貧丐者﹐就食者也。

○十八藝

己巳歲﹐兆寇作難﹐官司招募勇敢。山西李通行教京師﹐無人可與爲敵﹐遂應募爲第一。較其試藝﹐十八事皆能。一弓﹑二弩﹑三槍﹑四刀﹑五劍﹑六矛﹑七盾﹑八斧﹑九鉞﹑十戟﹑十一鞭﹑十二簡﹑十三槌﹑十四殳﹑十五叉﹑十六杷頭﹑十七錦繩套索﹑十八白打。

○異騾

京師梓童廟在元武門東﹐人常以白騾施廟中﹐道士控羣騾日行巷陌間﹐以芻豆爲由緣化錢物。一大騾特異﹐不受羈紲﹐紲則臥弗起。常縱逸之﹐往來城市數日一還。廟道士恐爲人所損傷﹐於其項下懸一木牌標曰「神騾」。日常少食芻粟﹐喜啖茶葉﹐沿門駐立乞茶﹐麾之弗去﹐以少茶餉之卽行﹐日以爲常。一劫盜禱借於神﹐欲乘至徳州﹐以茶弭之﹐至河西務加以銜勒﹐堅臥不肯行﹐遂捨之而還﹐經十餘年不知所在。

○番藥

西域回紇部桪思千城﹐產藥十餘種﹐皆中國所無﹐療疾甚效。曰「阿只兒」﹐狀如苦參﹐治馬鼠瘡﹐婦人損胎﹐及打撲內傷﹐用豆許﹐咽之自消﹔「回阿息兒」﹐狀如地骨皮﹐治婦人產後衣不下﹐又治金瘡膿不出﹐嚼碎傅瘡上卽出。曰「奴哥撒兒」﹐形似桔梗﹐治金瘡及腸與筋斷者﹐嚼碎傅之續上。回紇有虫如珠﹐毒中人則煩渴﹐飲水立死﹔惟過醉﹐葡萄酒吐則解。

○印毒所產

印毒卽印度之訛也﹐出獅子雄者﹐鬃尾如纓拂﹐傷人吼則聲從腹中出﹐馬聞之怖溺血。孔雀與交廣者同﹐惟尾在翅內﹐每日中振羽﹐金翠煜然。香貓似土豹﹐糞溺皆香。風駝急使乘之﹐日可千里。鵓鴿﹐《傳》曰﹕亦千里。珊瑚出西南海﹐取以鐵网﹐髙有至三尺者。金剛鉆者﹐以肉投大澗底﹐飛鳥食其肉﹐糞中得之。撒八兒出西海中﹐蓋玳瑁之遺精﹐蛟魚食之吐出﹐年深結成者價如金﹐其假者卽犀牛糞爲之也。骨篤犀﹐大蛇之角也。解諸毒可以作帶﹐彼人以爲龍角帶﹐以欺中國人。但以刀刮屑焚之﹐龍角香而蛇角臭也。其國所產異物最多﹐不能盡錄。

○憨皮袋

河內縣民家墻內得一石碑﹐乃貫休所畫彌勒佛像﹐橫一拄杖﹐挑皮袋於背﹐腰間曳一蕉扇﹐筆法乃鐵綫描也。坦坦居士贊云「卽此皮袋﹐非此皮袋﹐不屬聖凡﹐不立行解。兀兀騰騰﹐處處在在﹐拄杖挑來﹐賜與君天上人﹐間更無外。」畫法髙古﹐而書字學米元章﹐流麗勁健﹐亦皆可愛也。

○蟹蘆圖

呂亢畫《蟹蘆圖》一卷﹐凡十有二種。蝤蛑最大﹐兩螯八足﹐皆有毛撥﹐棹子形如蝤蛑﹐螯足無毛擁劍﹐狀如蟹而色黃﹐一螯偏巨。彭蚏小蟹也﹐吳人呼爲「彭蚏竭杞」大於彭蚏﹐殼斑黑﹐螯赤色。沙狗小若彭蚏﹐見人輒走入沙穴﹐鉤致不可得﹐望潮卽白殼﹐潮來時則舉螯如望日﹐不失期倚望﹐大如彭蚏﹐每行數步輒舉兩螯﹐相拱而望。石蜠大於常蟹﹐殼通赤﹐長如鵝卵﹐蜂江螯足堅如石﹐不可食﹐蘆虎殼堅硬不可食。彭蜞大於蚏小於蟹﹐吳人炒食之最香。末畫一淡斑胡蘆。撫捲諦視﹐惟知筆法渲染甚妙﹐而不解其意云何。觀其捲尾﹐有陶士敉《跋》云「陶谷久在翰林﹐意希大用﹐使同類諷太祖微伺旨意曰﹕『谷在朝宣力實多。』上曰﹕『我聞翰林艸制﹐皆檢前人舊本﹐俗所謂依樣畫葫蘆耳。何宣力﹖』有谷題一絕於玉堂署﹐云官職須從生處有﹐才能不管舊時﹐無堪笑翰林陶學士年年依樣畫葫蘆。太祖見之﹐薄其怨望。後奉使吳越﹐忠懿王宴之﹐因食蝤蛑﹐詢其族類﹐忠懿命自蝤蛑至蜞蚏凡十餘種以進。谷曰﹕『眞所謂一蟹不如一蟹。』實因此以諷忠懿之弗如錢鏐也。宴將畢﹐或進葫蘆羹相勸﹐谷不舉箸。忠懿笑曰﹕『先王時﹐庖人善爲此羹﹐今依樣饌來者。』谷一語不答﹐亢爲此圖殆以是耳。然其筆精意到﹐气韻生動﹐其蝤蛑媻珊﹐沙狗疾走之狀﹐宛然在於墨迹濃淡點染間。據案觀之﹐羣蟹交錯﹐將若入人懷袖﹐戲墨之妙乃至如此﹐眞不可得也。云云。」予觀此卷於敉所稱气韻生動之說﹐若有未到﹐必臨本也。𨿽無入人懷袖之勢﹐使杜相見之﹐寧不爲之垂涎邪﹖余時在明時坊金裱背家﹐見此不得爲之考究。後歲餘﹐偶見蟹譜﹐有云「文登呂亢多識艸木虫魚﹐守官臺州臨海﹐命工作蟹圖﹐凡十有二種云云。呂君云此皆常所見者﹐北人罕見﹐故繪以爲圖。」又海商言海中■﹝元上龜下﹞鼉島之東一島多蟹﹐種類甚異﹐有虎頭者﹐有翅能飛者﹐有能捕魚者﹐有殼大兼尺者﹐以非親見故不畫。李履中得其一本爲作記﹕予家楚﹐宦遊二浙﹑閩廣﹐所識蟹屬多矣﹐亦不悉與前說同。而所謂黃甲﹑白蟹﹑蟳蠘諸種﹐呂圖不載﹐豈名謂或殊乎﹖故紀其詳﹐以示博雅者。傳肱記觀此﹐始知呂亢非畫師﹐前卷有葫蘆者自是一本﹐非呂亢命工所圖者﹐而陶敉考之爲不審耳。

○搬橠娑

搬橠娑果出中印度奔那伐彈那國﹐其樹最髙﹐葉如手掌﹐果如冬瓜﹐熟則黃赤。剖之﹐中有數十小果﹐大如鵝卵。又更剖之﹐其汁黃赤﹐其味甘美﹐或在樹枝﹐如眾果之結實﹐或在樹根﹐若茯苓之在土。國人甚重之。大槪形像﹐與嶺南椰子大同小異。

○水火稱毒

天竺國人性狷急﹐志尙眞質﹐於財無苟得﹐於義有餘讓﹐政教惇質﹐風俗猶和。凶悖之人﹐時虧國憲﹐謀危君上﹐事迹彰明者﹐幽於囹圄﹐無所刑戮﹐任其生死﹐但不齒於人倫﹐而置之度外焉。其犯傷禮義悖逆忠孝者﹐則劓鼻﹑截耳﹑斷手﹑刖足﹐或驅出國門﹐或放流荒裔。自余所犯﹐輸財贖罪而已。理獄占辭不加荊朴﹐隨問款對﹐據事平科。若拒違而犯恥過飾﹐非欲究情實事須案問者﹐其法凡有四條﹕日水﹐曰火﹐曰稱﹐曰毒。水則將罪人與石盛以連囊﹐沈之水流﹐挍其眞僞。人沈石浮則有犯﹐人浮石沈則無隱。火乃燒鐵﹐令罪人踞上﹐復使足蹈﹐旣遣掌按﹐又令舌舐﹐虛則無所損﹐實則有所傷。懦弱之人不堪炙熾者﹐令捧未開花﹐散之向熾焰﹐虛則花發﹐實則花焦。稱則以人石平衡﹐視其輕重。虛則人低石舉﹐實則石重人輕。毒則以一羚羊剖其右髀﹐隨訟人所食之分﹐雜諸毒藥置剖髀中令食之﹐實則毒發而死﹐虛則毒歇而蘇。上下以此相準﹐永爲常法。

○石斗

武淸縣民家石臼與鄰家碌碡﹐皆自滚至麥地上﹐跳躍相鬥﹐鄕人聚觀。以木隔之﹐木皆損折﹐斗不可解﹐至晚方息。鄕人怪之﹐以臼沈污池中﹐碌碡墜深坑﹐相去各百餘步。其夜碌碡﹑臼復鬥於池邊地上﹐麥苗皆壞。秀才李廷瑞聞之﹐亟往觀焉﹐斗猶不輟。乍前乍卻﹐或磕或觸﹐輕然有聲﹐火星進落﹐三日乃止。廷瑞目擊其事﹐來京師請問於予。適太學生齊貫之在坐﹐聞說大不然之。謂鳥獸孽虫也﹐有血气知覺﹐故有鬥爭。彼石臼之類﹐無情物也﹐惡有所爭﹖非人力不可動﹐惡能自斗﹖子之言何其誕也。余曰「不然。以理論之則無﹐以妖論之則有﹐此石妖也。今失其性所致。無情之物相格鬥者﹐古亦有之。唐天寶中﹐汝南葉縣有二土塊相鬥﹐中有血出﹐數日不止。後齊河淸中殿上石自起﹐兩兩相擊。宋紹興中﹐樂平縣田隴數十百頃﹐當霽天無雲﹐田水爲物所吸﹐聚爲一直﹐西行髙平地數尺﹐不假堤防﹐而水自行。裏南程氏家井水溢﹐亦髙數丈﹐夭矯如長虹﹐聲如雷穿墻毀樓﹐二水鬥於杉墩﹐且前且卻﹐約十刻乃解﹐各反故壑。是皆無血气﹐無知覺﹐非人力不可動之物﹐而自動自斗如此。載在信史﹐未可皆以爲誕也。」

○犀毗

髹器稱犀毗者﹐人不解其義﹐訛爲犀皮。《輟耕錄》失於考究﹐遂據《因話錄》攺爲西皮﹐以爲西方馬韉之說﹐大可笑也。蓋毗者﹐臍也﹐犀牛皮堅有文﹐其臍旁四面文﹐如饕餮相對﹐中一圜眼﹐坐臥起伏﹐磨礪光滑。西域人剸西剜取之﹐以爲腰帶之飾﹐極珍愛之。曹操以犀毗一事與人﹐卽今箱嵌絳環之類是也。後世髹器仿而爲之曰白犀毗焉。有以細石水磨﹐混然成凹者﹐曰滑地犀毗焉。黑剔爲是﹐紅剔則失本義矣。

○蝦蟆

戲術有聚蚊法﹐五月五日取蝦蟆一頭﹐用好京墨塡入其口﹐抵至腹中﹐壓巨石下﹐經百日蟆死﹐取出墨﹐夜晚磨塗幾上﹐蚊皆飛聚。墨水中蓋以蟆能食蚊﹐气相感也。神樂觀道士張元中少好戲﹐欲試其術﹐預令天壇南樵豎輩搜捕之﹐重午日果得大蝦蟆一頭﹐重斤有餘﹐如法爲之﹐置石磨扇下。夜夢蝦蟆乞命者再三﹐張不以爲然。張次夜睡方定﹐覺身下有物蠕蠕而動﹐以手摩之﹐有二三物﹐遂驚﹐焠燈照之﹐皆小蝦蟆也。送之戶外﹐閉戶而臥﹐夜半蝦蟆復在身下躍起﹐大悸﹐方悟大蝦蟆乞命之事。秉燭起磨扇視之﹐大蝦蟆猶未死﹐亟出其墨並小蝦蟆﹐送出觀門外﹐寢息乃安。余讀《虫書》云﹕蝦蟆性靈懷土﹐𨿽取以置遠郊﹐一夕復還其所。《字說》云﹕𨿽或遐之常慕而反﹐故以爲名。《酉陽雜俎》謂蝦蟆無腸。又曰﹕鶴形抱蝦蟆﹐聲抱聲抱故靈。因元中之事﹐錄蝦蟆靈異數事﹐以儆世人。《輟耕錄》云﹕在杭州常見一弄百禽者﹐畜蝦蟆九枚。先置一小墩於席中﹐其最大者乃踞坐之﹐餘八小者左右對列﹐大者作一聲﹐眾亦作一聲﹐大者作數聲﹐眾亦作數聲。旣而小者一一至大者前﹐點首作聲如作禮狀而退。謂之蝦蟆說法﹐視其蠢蠢﹐然一物而從人之教習如此﹐其性之靈也何如﹖唐先天二年﹐京師朝堂磚下有大蛇出﹐長丈餘﹐有大蝦蟆如盤﹐而目赤如火﹐相與鬥。俄而蛇入於大樹﹐蝦蟆入於艸。紹興二十九年﹐浙西兵馬都監康湑居臨安寶蓮山﹐夏夜且睡﹐爲蝦蟆所聒﹐命小僮捕之。湑熟寐﹐夢十三人乞命﹐湑曰「我職𨿽兵官﹐非能擅生殺者﹐何以能貸汝死﹖」曰「但公見許無不可者。」少焉﹐魘寤﹐告其妻。妻曰「得非羣蟆乎﹖」呼童詰之﹐已湑一瓶中﹐驗其數正十三枚也。卽時釋之。夫蟆之於人也無所害﹐而人欲害之﹐何其不仁之甚也。歷視其靈異之迹﹐興元中之事﹐可不深戒之乎﹖

○回回香料

回回茶飯中﹐自用西域香料﹐與中國不同。其拌俎醢﹐用馬思答吉﹐形類地榭﹐極香。考性味苦香無毒﹐去邪惡气﹐溫中利膈﹐順气止痛﹐生津解渴﹐令人口香。又有咱夫蘭﹐狀如紅花﹐味甘平無毒﹐主心憂鬱﹐積气悶不散﹐令人久食心喜。其煮物用合昔泥﹐云卽阿魏﹐味辛溫無毒﹐主殺諸虫﹐去臭气﹐破癥瘕﹐下惡除邪解蠱毒。其淹物用穩展﹐味與阿魏同﹐云卽阿魏根﹐味辛苦溫無毒﹐主殺虫去臭﹐淹羊肉香味甚美。面中用回回豆子﹐狀如榛子﹐肉味﹐及香美磨細﹐和於面中﹐味香﹐去面毒。

○牌額

正統間﹐京師營造衙門﹐其牌額皆程南云書。時王﹑戴二卿居太常﹐是非旁午﹐下人又多病疫沒﹐二卿爲之弗安。問於先考府君﹐府君曰「額上『常』字口不合﹐故多外謗。又若『弔』字﹐故人多病損﹐亟修合之﹐庶保無事。」二公卽令人夜間刊合之﹐後果獲平善。余聞宋南渡﹐太學有至樂齊﹐舉人多憚居此﹐易名「待聘」﹐遂有成名者。錢塘一寺極佳﹐而僧好訟﹐沈睿達因閱僧堂﹐見『堂』字口不合﹐戲舉筆塗合之﹐爭競遂息。又聞有火災處﹐亟須州縣牌額﹐焚之得免。靖康元年十二月丙子夜﹐尙書省火延禮﹑祠﹑工﹑刑﹑吏部﹐折尙書省牌擲火中﹐禳之乃息﹐乃知祈禳厭勝﹐理或有之﹐但不知其所以然也。

○方城石

鬻工林旺攜一玉硯求售﹐上圓下方﹐色淡紫﹐溫潤有光﹐背有文曰﹕紫玉古篆書也。予向日視之﹐其瑩如鑑﹐以墨磨之﹐膩而不滑﹐墨隨手下﹐卽有範生語之曰「此非玉也﹐乃方城石耳。」林問故﹐曰「此石出方城縣葛仙公巖內﹐石理如玉﹐瑩如鑑光﹐著墨如沈泥不滑﹐稍磨之墨卽下而不熱﹐發泡故細﹐良久墨發生光﹐如漆如油﹐有艷不滲﹐歲久不乏﹐常如新成。故米元章謂其有君子一徳之操﹐磨之聲平有韻﹐比他石絕異。亦有淡靑白色者。此硯𨿽非玉﹐亦石中上品也。」林曰「何硯最貴﹖」曰「玉爲貴﹐玉出光爲硯﹐著墨不滲﹐發墨有光﹐故貴。俗云﹕磨墨處不出光者非也。」林曰「何爲出光﹖」曰「琢而弗礱﹐故不能光。礱而光之爲出光。」曰「琢而弗礱。大抵硯貴發墨爲上﹐色次之﹐形著工拙又其次也。文藻綠色𨿽天然﹐失硯之用。玉𨿽出光﹐大能發墨﹐故最貴。使不發墨﹐𨿽玉亦奚以爲﹖」林曰「何以謂之發墨﹖」曰「磨墨不滑﹐停墨良久﹐墨汁發光﹐如油漆﹐明亮照人﹐此非墨能如是﹐乃硯石使之然也。故發墨者爲上。」林曰「生泡者何謂也﹖」曰「此膈力也。古墨無泡﹐膠力盡也。李廷珪墨磨之無泡。若石滑﹐磨久墨下﹐遲則兩剛生熱﹐故膠發生泡也。」林曰「此硯不滑﹐何以亦有細範﹖」曰「此石不熟﹐但墨膠太重﹐故亦有泡﹐泡亦細小﹐乃墨之病耳﹐非硯責也。」

○特迦香

戴徳潤一日過予曰「西域人進駝雞在會同館中﹐盍觀焉﹖」遂與之偕往。至則雞髙四五尺﹐毛紫赤色﹐長距大喙。又有鳥如鷹狀﹐頭有二角﹐與鷹無異﹐身皆黃金色﹐解國人語言。順其指揮觀畢﹐值通使卜馬琳相遇﹐問其國夷﹐乃西域缽露那國人也。具道其使臣坐臥尊嚴﹐言語不苟﹐飲食潔精﹐言行有禮。徳潤欲往窺之﹐琳曰「彼有擯者﹐不可得窺。我導子見之﹐彼弗敢慢。」如其教以往﹐及門擯者膝行以告﹐召琳入與語﹐乃具衣帽請見。餘二人入﹐使乃降牀相迎﹐揖後拱手再四﹐仍升牀蟠膝而坐﹐餘二人對牀坐窗下﹐琳坐右側胡牀上。琳以國語與彼通訪謁意﹐彼復拱手相謝。觀其所戴帽﹐如僧帽﹐毗盧式相似﹐乃白鳥羽爲之者﹐頂上嵌一紅鶻石﹐■﹝走周﹞圍有金絲相間﹐發垂向後﹐若四五寸長﹐珥金兩環﹐衣淡紫﹐大袖﹐如道家氅衣﹐內裙系在胸次﹐垂兩紫帶甚潤﹐躡革履﹐去履升牀。須臾茶至﹐乃已茶也。各注少許於椰杯中﹐啜之茶罷。一擯者捧一小黑盒﹐膝行上供果﹐使臣取一枚在手﹐命以取相傳﹐余輩各取一枚。果如橄欖形而色黃白﹐彼先食之﹐余輩皆食。果味甘辛﹐核如棗心﹐與肉不相粘。擯者持盒去﹐不再進﹐蓋珍之也。餘二人但以目視彼﹐不能通一語。坐少頃﹐與琳語﹐欲辭去。琳耳語云「食彼茶果﹐敬之至也。有手帕之類在手﹐可酬謝而去。」袖中俱無﹐余止有天蠶絲所縫摺疊葵葉扇﹐世亦難得﹐卽出以爲謝﹐琳致意焉。使臣把玩再四﹐拱手笑謝。余輩告辭﹐彼命琳畱坐語﹐擯者移薰鑪在地中﹐枕內取出一小盒﹐啟香爇之。香𨿽不多﹐芬芬滿室。卽以小盒一枚﹐盛香一枚﹐與語琳﹐久之命以酬扇。琳傳其語云「此特迦香也。所爇者卽是佩服之﹐身體常香﹐神鬼畏伏其香﹐經百年不壞。今以相酬﹐祗宜收藏護體﹐勿焚爇之。國語特迦﹐唐言辟邪香也。」余諦視之﹐香細爇淡白﹐形如雀卵﹐臭之甚香﹐連盒受之﹐拜手相謝。辭退間﹐使臣復降牀躡履再揖而出。歸家﹐爇粒米許﹐其香聞於鄰屋﹐經四五日不歇。連盒奉於先母﹐先母納篋笥中﹐衣服皆香。十餘年後﹐余尙見之。先母卽世﹐篋中惟盒在﹐而香已失矣。嘗讀《博物志》云﹕漢武帝時﹐弱水西國有人乘毛車渡弱水來獻香者﹐帝謂是常香﹐非國所乏﹐不禮。其使畱京師久之﹐帝幸上林苑﹐西使奏其香﹐帝取看之﹐大如燕卵三枚﹐與棗相似﹐帝不悅﹐付外庫。後長安中大疫﹐宮中皆疫病﹐帝不舉樂。西使乞見﹐請燒所貢香一枚以辟疫气﹐帝不得已聽之。旣爇香﹐宮中病者登日盡差長安中﹐百里咸聞香气﹐九月餘日﹐香尢不歇。帝乃厚禮之﹐遣送還國。觀於此﹐則香之驅病辟邪﹐理或有之﹐但偶未之試耳。

○風異

庚午二月六日﹐大風﹐塵沙蔽天﹐屋瓦皆飛。明日﹐倪俊之輩來謂予曰「日昨大風﹐城東角大通橋上有人騎驢過橋﹐被風吹﹐人驢水中﹐皆溺死﹐人莫能救。」予曰「此恆風也﹐風以鼓舞萬物﹐其鼓於天地間﹐動有時﹐飛沙揚塵﹐怒也。發屋拔木者﹐怒之甚也。連人物飄揚之去﹐亦怒大矣。有一事爲賢輩言之﹐但恐未之信耳。」俊之曰「願聞。」曰「昔時有一胡人﹐乘騾在道上行﹐忽爲回風所飄﹐又並一車﹐升空直上﹐將千尺餘﹐少頃墮地﹐車騎皆碎焉。」眾聞予言﹐將以爲誕也﹐皆掩口失聲。余取書示之﹐乃隋仁壽二年事也。《京房易傳》曰﹕眾逆同志至徳﹐乃潛厥異風。後二載﹐漢王諒在並州潛謀逆亂﹐車及騾騎之象也。升空而墜﹐顚殞之應也。眾始信予言不誕。

○狄梁公碑

昌平縣北有狄梁公古祠﹐元大徳中﹐重建學士宋渤記之穹碑﹐尙存祠旁。劉老佛者﹐年八十餘﹐爲予言廟中碑﹐常有光怪。每歲二月二日﹐南山北山之人﹐皆來作會﹐前此數日夜﹐碑上卽有火光﹐遠而望之﹐碑字皆見﹐近視卽滅矣。春秋祭祀亦然。余以爲是說疑或有之。《夷堅志》載﹕《漢溧陽長潘乾元卓校官碑》﹐靈帝光和四年所立。時歲在辛酉﹐杜少陵所謂骨立通神者﹐蓋此類也。石淪於固城湖中。紹興十三年﹐溧水縣尉諭中遠得之﹐輦置廳事之側﹐蓋相距九百六十二年矣。時時見光采﹐弓兵宿直﹐或以褻衣﹐頓於趺上﹐必夢大龜﹐嚙而逐之。乾道戊子﹐有宮告院吏﹐出職爲尉﹐視碑字多闕蝕﹐以爲無用﹐且厭人之求呼。隸史曹彥與謀將沈之宅後廢沼內﹐一寓客素好古﹐聞其說固往﹐止之﹐邑宰陳容之爲徙諸縣圃﹐作屋覆焉。至辛卯歲金陵守作文一篇﹐欲識石﹐陰遣匠來﹐甫鐫二字﹐遭碎屑激入目﹐旋易他匠皆然﹐竟不能施工。觀是說碑亦怪矣。

○朔漠三銘

永樂三年﹐文皇帝北徵﹐抵黑松林而還。初過禽胡山﹐勒銘云「瀚海爲覃﹐天山爲鍔。一掃胡塵﹐永淸沙漠。」次立馬峯﹐復銘云「惟日月明﹐惟天地壽。勒銘元石﹐與之悠久。」又次淸流泉﹐銘云「於鑠六師﹐用殲醜虜﹐山髙水淸﹐永彰我武。」

○常州二守

常州太守莫愚巧於取賄﹐而糾察羣吏使無所得﹐郡人爲之語曰「太守摸魚﹐六房曬网。」繼莫者曰「葉蓁有廉操﹐而律下不嚴﹐吏曹得以行其詐。」又爲之曰「外郎作罾﹐太守曳罾﹐言勞而無獲也。」

○私印對偶

京師姚生爲錦衣指揮門達館客﹐詩文尾用私印曰「錦衣西席」。吳江甘驛丞蜀人也﹐內翰江柬之婿﹐亦有私印﹐云「翰林東坦」。於時傳爲的對。

○徐尙書

江陰徐尙書晞始爲郡小吏﹐有富室某並其鄕某甲田產﹐誣以人命。甲不勝拷掠﹐自引服。公心憐之﹐密導甲家人訴諸憲司﹐而下文於郡。公核實﹐爲言其宛於官而釋之﹐甲泣謝而去。歲久公跨驢詣常熟中途﹐遇甲邀公至家﹐公不可﹐甲挽驢不使行﹐設雞黍以待。公適舉杯﹐而甲逸﹐問其故﹐妻泣曰﹕吾夫感公活命之仁﹐而家貧無以報﹐今夕邂逅﹐願以鄙陋之姿侍寢﹐吾夫已假宿鄰家矣。公大驚曰「是何言也﹖鬼神昭列﹐使徐晞爲是事邪﹗速覓爾夫﹐來則畱﹐否則𨿽夜必去矣。」婦依違未應﹐公色愈厲﹐起解驢欲行﹐婦乃呼甲還。公諭慰再三﹐乃就枕。達曙告去﹐夫婦爲之感泣。

○談公綽

無錫老人談公綽者﹐嘗受憲司命﹐按災田於淞江﹐夜宿華亭富人家。富人欲浼作虛數﹐厚款之﹐宿之密室。夜分﹐一少艾女出其榻後﹐綽驚叩之。女曰「妾此鄕某氏女﹐父貸主人粟十石﹐經二歲﹐積利至三十石而無償﹐因以妾代。今夕奉主人命求薦枕席。」綽聞之遽起﹐求出而門扃不可啟﹐呼主人又弗應﹐乃諭女曰「汝良家子也﹐吾安肯污汝﹖」張燈坐以待旦。旣而主人入﹐意綽已納之矣。詰其女﹐女以實告﹐主人大慚服。綽因謂曰「所負某當代償﹐幸以女還其家。」主人謝曰「公長者也﹐敢不聽命。」遂焚券而還之。

○正統

正統戊辰﹐寶坻縣民周本家馬生角﹐長二寸﹐本怪而縱之野外。《京房易傳》曰﹕臣易上政不順﹐厥妖馬生角﹐玆謂賢士不足。又曰﹕天子親徵伐﹐馬生角。是時王振擅權﹐後有北徵之謀﹐其應明矣。明年己巳八月八日﹐日晡時﹐金星見於月內﹐月淡而星甚明。《天官書》云﹕太白入月﹐軍出將敗。又曰﹕若失行於日月之東方﹐而夕見於太陽之後﹐主中國兵敗。是月十五日有土木之敗﹐而其占亦驗。

○破靴令

鄕進士賈時彥善謔﹐會飲張漢臣家。酒半﹐漢臣捧觴請令。時彥曰「予有隱語﹐乞諸君射之﹐不中浮以大白。」乃云「天不知地知﹐爾不知吾知。」舉座不能解﹐罰徧請言之。時彥舉一足加幾上示人﹐乃靴底一腐孔也。滿堂絕倒。

○牛騾鬥虎

禁苑西海子旁有小城﹐周二百步﹐宣徳中嘗鬥牛虎於此。其牛磋銳兩角﹐縱之自西門入。虎自東門入。旣兩值﹐牛據立俯首至地以伺之﹐虎怒甚﹐始三撲之﹐不得﹐復三攫﹐而力遂憊。牛直迎抵其腹﹐虎遂腹決而斃。又余經禦馬監﹐樹下有騾﹐髙五六尺﹐詢之圉人云「鬥虎騾也。」時騾常占虎前﹐以■﹝屍外幾內﹞向虎﹐俟虎撲至﹐舉蹄蹄之﹐三撲三蹄﹐而虎亦敗。

馬氏日抄附錄﹕馬愈馬氏日抄一卷﹝四庫全書﹟史部﹟目錄類﹟經籍之屬﹟千頃堂書目卷十二﹞馬愈字抑之亦第進士書法淸勁畫登逸品﹝四庫全書﹟子部﹟藝術類﹟書畫之屬﹟淸河書畫舫卷十二上﹞馬愈馬愈字抑之嘉定人天順甲申進士官止刑部主事能詩善書縱佚不覊人號爲馬淸癡﹝嘉定志﹞﹝四庫全書﹟子部﹟藝術類﹟書畫之屬﹟六藝之一錄卷三百六十四﹞

