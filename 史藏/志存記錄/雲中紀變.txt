《雲中紀變》﹝明﹞孫允中著

嘉靖甲申﹐雲中撫臣建議添五堡禦虜﹐處置乖宜﹐參將賈鑑督工苛刻﹐以營私犯眾怒。殺鑑於工所﹐分必死﹐謀叛入虜﹐凡三日未決。撫臣命大同知縣往諭曰「吾弗汝究﹐速入城。」是夕悉入。撫臣捕把總指揮關山﹐下獄究所由。眾懼﹐嘩曰「都堂紿我輩。」洶洶鼎沸﹐因聯殺撫臣﹐弗靖。鎭守總兵江桓避匿莫救也。帝命都禦史石岡蔡公天祐代撫事﹐戶侍紫山胡公瓚帥師討之。天祐單騎入城以安集良善﹐且俟反側者少定徐圖之。無何﹐瓚兵抵陽和衛﹐距大同百里。羣凶恐﹐脇良善登城爲死守計。蔡以賊居中﹐黨與糾結﹐蹂躪良善﹐且憑堅﹐兵難卒下﹐上疏力陳其不可﹐胡乃移檄索首惡者。桂總兵勇謀誅以獻﹐眾覺﹐將不利於桂﹐胡因表朱振爲鎭守以代桂﹐遂班師。論胡者紛紛。大兵去﹐羣凶果弛備。蔡乃從容展布﹐縱金廣間﹐覃恩厚施﹐破規削矩﹐離解糾結﹐從而掩捕顯戮﹐苗耨發摘﹐始終七八年間﹐誅者近千人﹐不動聲色。姦黨潛消﹐境土無虞﹐有功於國家多矣。積勞拜升兵部侍郎。未幾﹐言者不肯審時度勢﹐以諒其權達濟變之誼﹐乃至有浪費無紀之說。嗟夫﹗以孤危之迹寄於羣凶鼎沸之間﹐將欲明王法﹐示顯戮﹐下弭邊防之患﹐上紓西顧之尢﹐卒使恩威並著﹐善惡攸分﹐區區小費﹐恐不足惜者。竟以此媒孽其短﹐罷廢以歿﹐獨何心哉﹗獨何心哉﹗嗣是都禦史檗谷王大用﹑鶴亭王潮相繼代﹐未逾年去。太華何棟代﹐未五月去。三峯潘仿代﹐居三月而難作。再歲易撫臣者四人矣。始彭總兵鎭去大同也﹐大司馬荊山王公憲曰「李瑾才將也。」遂舉以代。值秋髙﹐虜渡河住牧﹐仿以聞。荊山曰「非添總制﹑提督不可。東圃劉源淸才巡撫也﹐可拜總制﹔郤永才將也﹐可拜提督。」命旣下﹐劉卽視事﹐郤永待報啟行。永自請楊兵邊外。事下兵部﹐王荊山公復曰「可哉。」得報許焉。李總兵倡議曰「大虜近塞﹐盍浚濠以阻﹖」檄上﹐制府曰「可哉。」分鎭城馬步卒爲兩番往修﹐起天城迆左衛﹐延袤四十里﹐眾苦之。再旬﹐值番上者歸﹐乃下令曰「明晨空城往﹐公限三日完矣。」夜﹐六七卒季富子﹑王寶等酒醉﹐舉火倡眾﹐應者六七十人。李遇害。李性嚴急﹐少恩﹐到鎭未久﹐軍法外創爲攔馬﹑纏腰等刑﹐失將士心﹐疾視其死而莫之救也。仿乃倉皇奏曰「將法刻﹐兵悉變﹐請置之勿問。」制臣曰「兵悉變﹐法不可廢﹐請討。」時予先出巡蔚州﹐聞變﹐兼程回。入城覘其兵﹐不悉變也。廉得首惡名數﹐乃謀諸潘都禦史﹑朱總兵﹑詹郎中榮﹐蚤圖之。得報﹐前疏下兵部議矣。王荊山曰「兵未必悉變﹐脇從罔治﹐渠魁必殲。」乃榜善良﹐以渠魁責撫臣﹐降敕以相機官隨責總制。於是鎭撫及予等分布官兵﹐將倡惡者若干人並器仗生縛以獻﹐且聞諸帝。時事出倉皇﹐奏內未列總制﹑提督姓名。制府復榜諭曰「五堡之變﹐朝廷姑從寬處﹐乃復稔惡不悛﹐以戕殺主帥﹐天討所宜加者。」榜出﹐而五堡遺孽輒偶語不自安。予乃帥甲士輿囚徒詣軍門諫曰「罪人旣得﹐兵可不血刃也。」東圃銜其不與有功也﹐詭曰「甲申之役﹐胡紫山以兵不臨城﹐言者數十章。吾將犒我師以彈壓地方而已。」予應之曰「甲申之獻級也﹐非俘也。往歲之變幾千人﹐今不滿二百﹐事勢易爲也。因一語情可立見﹐黨與未盡﹐一獄吏足矣。且五堡事朝廷已處分矣﹐愚民易惑而難悟﹐況悍卒乎﹖」東圃乃以囚付紀功禦史蘇祐訊﹐果不滿百也。未獲者誠僞未辧也。東圃乃遣參將趙剛等率甲士三百騎往捕。撫臣驗其姓名﹐皆捕賊有功者。曰「此仇攀﹐未可盡信﹐且駭人。」乃止捕其無功者。比晚﹐羣心驚惑﹐拒巷不納。復得八十餘人獻。東圃曰「朱振謀主也。」予曰「試以書召之來否﹐卽心事著矣。」乃移書招振﹐振聞命卽來﹐身詣軍門。東圃復謂予曰「汝先入城﹐以諭安人心﹐使知首惡已得﹐兵不濫及也。明午﹐令解甲棄兵以迎王師。」予曰「諾。」乃復入城如所諭。比二鼓﹐約三數人城中吶喊﹐倡爲洗城訛言。予同趙總兵鎭﹑戴遊擊廉設伏邀擊﹐格殺凡二十九人﹐余解散。次日黎明﹐我師西南二路集城下﹐斬關而入﹐殺傷者塞道﹐財產劫掠一空。城門未啟﹐內五堡遺孽相疑恐喝﹐悍橫難制之輩翕然一變。卓午﹐郤永帥師東路整隊而進﹐及關﹐亂兵開關迎戰﹐殺我師革職參將曹安。予與潘馳往諭﹐眾咎予曰「僉事紿我﹐爲洗城計。」操戈露刃者鱗集蟻附﹐至輿不得行。予乃笑曰「聖明不屠城也。老母妻子咸在內﹐何紿汝爲﹖」有長者數輩曰「此兵機也﹐彼亦紿僉事矣。無殺僉事﹐令我輩負屈。」予謂潘曰「將士貪功﹐激城中人變矣。盍爲請諸朝﹖」乃爲五六疏分道間行﹐得達者二疏而已。余系治沿途﹐獻二疏﹐大意云﹕大同軍士卒起於殺將﹐脇從罔治﹐已奉欽依﹔首惡旣擒﹐似難再討。總制將士貪功﹐戮其善良﹐使洗城之說訛言成眞﹐貪生畏死之輩難以卒下。兵連禍結﹐患生意外﹐非安國家﹑利社稷萬全之計。總制時止聚落驛﹐不進﹐亦上疏曰﹐叛卒稔惡拒王師﹐撫鎭郎中僉事皆首惡﹐撫臣關防在叛軍中。荊山公曰「總制權輕﹐宜重假之。撫臣緩我師﹐宜置之。」言者望風旨﹐刻撫臣罷去。少宗伯未齋顧鼎臣乃揚言曰「干戈倥傯﹐將士貪功嗜殺﹐寧無橫罹鋒刃者乎﹖宜申明紀律﹐徐爲之處。」帝嘉納之。少宗伯久庵黃綰力言用兵之非﹐忤當道。太宰誠齋汪鋐望風旨﹐以他事謫黃雲南參政。荊山復奏宜大發兵糧﹐且云非再添總制﹑提督不可。江桓才將也﹐可提督。命下﹐言者曰「甲申之役﹐桓辱命甚矣﹐恐無以服人心﹐壯國威。」報罷。久庵發憤上疏﹐指當道失﹐帝大感悟﹐復其官如故。然大發兵糧之說如荊山請矣。予復出城詣東圃﹐言曰「殺將者已悉得﹐兵乃臨城妄殺﹐遂至此。請申明紀律﹐以安眾心。」東圃曰「汝毋爲賊說﹐吾已請兵矣。」因羈畱懷仁。於時﹐雙巖樊繼祖以河南參政母喪服除詣闕﹐命下參江西政事。僉曰大同之行非公不可﹐乃疏名上請﹐許之。帝西顧爲之旰食不視朝累日。公卽抗章﹐首以主憂臣勞爲言﹐詞意懇惻。單車之任﹐抵陽和衛﹐廉得其詳﹐因悉心謀諸東圃公﹐大忤意。因上疏曰「乞假金牌﹐單騎人﹐諭以禍福﹐可立下。不卽伏節以死﹐無恨也。」末復云「畏死者計出無聊﹐謀且勾虜﹐不早圖恐貽將來患。」疏入﹐識者韙之。當道深非焉﹐並未齋﹑久閹疏咸寢閣不行。總制下令居庸﹑紫荊﹑倒馬﹑雁門等關設卒守之﹐邏者交錯於道﹐大同諸臣章疏不能達京師矣。東圃疏曰「宗室登城﹐自謂曰首惡矣。」復上疏曰「城中宗室士夫悉從賊﹐負朝廷矣。實天欲厭此城矣。」事下兵部﹐少司馬養齋徐問議不合﹐投劾去。王職方郎中學益議不合﹐謝病去。王修撰汝孝代荊山爲稿復上﹐得中旨﹐咸云作急攻打﹐進城之日﹐務分良善。予乃移書東圃﹐大略以履正奉公臣子之節﹐上下雷同﹐非國之福。況殺將者已得矣﹐進兵大聚﹐人心驚駭。余與雙巖議同﹐東圃益怒﹐諷山西一泉王某劾予離母出城﹐去其官﹐仍聽紀功禦史勘。已而東圃復上疏曰「城可灌也。」事下兵部﹐荊山曰「可哉。」時冬十二月也。乃命李郎中文芝﹑楚主事書董其事﹐又募死士百道攻擊。城中守益堅。部差千戶李春﹑張著入城曰「原報首惡降﹐余悉宥。」眾曰「紿我輩屢矣﹐弗敢信﹐請爲質。」乃各詣軍門降。永悟﹐且恥功出本兵﹐詭曰「汝等第回﹐令官速出﹐吾沸汝欺。」官出﹐號於眾曰「吾奉兵部命﹐不汝欺﹐可令人取炭爲信乎﹖」時踴躍爭隨者約三百人。永分捕刖之﹐千戶乃怏怏去。眾益恚﹐背城死戰。凡三日﹐守益嚴﹐掠金帛﹐勾北虜數萬大舉入寇。先以數騎誘我師﹐永帥遼將士往復及發﹐邀擊之﹐我師失利﹐死者相枕藉。虜乘勢晝夜來攻﹐城中亦鼓噪應。虜覘我師喪气﹐乃畱精騎相持﹐余分投渾﹑應﹑朔﹑懷等州縣鄕村抄掠﹐凡七日夜。損輜重器具男婦牛羊牲畜粟芻不可勝計。城中變卒利誘酋長數十入城中﹐指代王府曰「兵退以此酬汝。」虜亦唯唯謝。羽檄達京師﹐九門悉分卒守之﹐中外洶洶。廷議曰「乃兵力弱也。」分遣科道詣九邊募兵。東圃復上疏曰「虜勢外連﹐叛卒內應﹐弗能支。請再添總制禦虜﹐而己專意攻城。」閣擬三人者請﹐帝降禦札曰「咈﹐不可用也。夫大同叛軍先因殺李瑾﹐此謀殺主將之罪﹐法不可赦。原非舉城所爲﹐亦未敢逆朝廷。止是郤永不謀﹐信從劉源淸貪功嗜殺之計﹐輒便有洗城訛傳嚇城中﹐致使逆軍劫囚勾虜﹐抗拒朝廷。旣說專剿逆徒﹐脇從不問﹐卻又專攻城之計﹐又引水灌城﹐看來玉石亦不可得而分也。朕惟大同爲京師北門要地﹐皆不可壞。人而無臂倚以衛頭目乎﹖況此地此民皆祖宗所遺﹐今源請必欲城破人誅﹐果忠乎﹖否乎﹖前日將二人調置別用﹐將以專討渠魁﹐豈有今日之患﹖今又不可輕聽伊說。卿等亦不可不慮將來事。縱源淸幸成功﹐不知此地何以興復。可罪去二臣﹐掣還諸路人馬﹐別遣文武大臣果能曉事者﹐使專意備虜﹐密令多方計擒逆賊之魁者﹐庶免老師傷財。源淸旣能了事﹐如何又添官﹖豈非官多事擾乎﹖」札出﹐而中外始知用兵非朝廷本意。東圃頗聞札意﹐又見兵馬傷殘甚多﹐虜𨿽得利去﹐聲言復大舉入﹐始詣城下索首惡。詹郎中見虜勢猖獗﹐將復來﹐我師城下暴露日久﹐蹂躪之餘﹐東西兩關已不守﹐南北倚艸場關墻自全。糧道絕數日﹐食且盡﹐往往謀潰散﹐重鎭危在旦夕。乃私謀都指揮紀振﹑遊擊將軍戴廉曰「事急矣﹐我輩無以報朝廷者。總制誠索首惡﹐謀將內應﹐不成﹐𨿽闔門齏粉無恨也。」對天出矢言﹐慷慨泣數行下。時指揮馬升威震城中﹐詹郎中移討﹐激以大義﹐升委心焉。乃相與嚼血盟﹐密令王鎭撫寧詣雙巖以情告。雙巖因曉以禍福﹐深加獎賞﹐令人伴送。東圃佯許﹐無誠心。寧入﹐復敢言。詹郎中復出以情告。東圃陰令穴城﹐詐給票詹郎中﹐許動官銀募壯士。詹郎中入﹐謀且成。穴城者將穿﹐眾覺﹐以水灌之﹐穴者悉死。馬升恚﹐恨詹郎中等賣己也﹐將不利﹐人人自危﹐盟乃敗。東輔自惟師老財費﹐兵馬傷殘﹐貪功嗜殺之計爲朝廷洞燭無遺﹐乃惶恐上疏曰「臣兩目昏花﹐雙足腫痛﹐請避位。」疏入﹐帝大怒﹐罷斥之。廷議以東瀛張瓚代。聞命﹐卽抗章曰「大同之事起於殺將﹐始禍者悉獲﹐其後來節報姓名難保天冤。」下令諸將曰「毋攻城﹐吾將有請。」因遣騎星夜招予詣軍門﹐使入城開諭﹐且慰曰「東圃從僉事言﹐無以至今日矣。」密馳諭梁總兵震曰「脇從罔治﹐渠魁必殲﹐事在相機早處。」因兼程趨鎭。東輔退居陽和衛城。我師聞之﹐咸舉手加額曰「天王聖明﹐宗社效靈矣。」次日﹐楚主事觀兵城下﹐城中者悉登陴曰「我輩非殺將者﹐怕死自全爾。請入。」楚已得其詳﹐遂入。永恐弗利於己也﹐遮道以拒者十數輩。梁總兵震跪曰「震請與俱。」乃先入。初廷議降者給票免死﹐票悉具﹐東圃禁不發。至是﹐乃悉索入﹐合城望闕呼萬歲﹐聲聞數里。詹郎中語及敗盟故﹐楚主事進馬升等﹐陳朝廷威徳﹐曉以禍福及屠城非聖明意﹐各感悟。是夜二鼓﹐乃殺原報首惡黃鎭等二十四級﹐獻軍門。郤永招兵居城外﹐百計阻撓。樊恐復變﹐疾入鎭城以鎭撫人心。永果令人謠曰「樊都堂伏兵城中爲內應。」眾果疑﹐夜驚者數次。樊堅臥不起﹐乃安。明日﹐予奉東瀛公命以入﹐拒城開諭﹐羣疑漸解。先是﹐乘機無賴者多縱恣不發﹐老弱饑餓死者相枕藉﹐軍士月糧多住支。雙巖乃榜諭城中﹐明示朝廷用兵初意﹐開倉賑濟﹐不法者輒撾殺﹐人益信。又明日﹐東瀛公道出深井﹐東圃邀於路﹐將以惑眾志﹐敗成功。東瀛公揣知﹐間道疾走城下﹐先掣遼東﹑陜西兵﹐退各二捨。中外將領以次參謁﹐公從容閒雅﹐以安眾志。令洞開諸城門﹐撤巷口擁塞。約日張鼓吹同蘇禦史由南門入﹐老稚焚香羅拜者塞道。乃置酒髙會﹐賞賚有功﹐次第以聞。虜聞之﹐始遠去。公乃還上谷﹐遙制之。帝悅。然主徵剿志屠殺者內不自安﹐諷言者劾曰「樊繼祖挫威城下﹐楚書不宜入城﹐東瀛因人成事。又曰樊賑貸市私恩﹐非奉命。其我師濫殺平民悉以爲功﹐將士死亡多避匿不報﹐諸臣有功者多抑遏不紀﹐又從而媒孽其短。人心疑懼。會代王奏稱請官撫安賑濟﹐事下禮部。大宗伯桂洲夏言疏云「大同功罪未明﹐賞罰未當﹐未免人心疑懼。請差忠讜大臣前去撫安賑濟查勘功罪。」疏入﹐得許推一人往。誠齋以二人請﹐乃簡少宗伯黃久庵﹐賜璽書便宜往。由上谷與東瀛公﹑蘇禦史遇﹐會檄徵諸藩臬二曁郡首之賢者共按之。永使數人邀於路﹐曰「大同反側未定也﹐請必毋入﹐以罹禍。」久庵公佯許之﹐上疏以永持兵柄重﹐往勘不便﹐請罷遣之。公乃相繼入城驗治。永誣奏曰「黃未出京參語先具﹐請攺委更勘之。」蓋黃公孤忠自許﹐不畏彊禦﹐故謀國者內不自安﹐交疾之。疏入﹐得旨﹕該部知道。故事當報罷。曾給事中忭承風旨參駁﹐迹似抑永﹐實促之行也。久庵到鎭﹐首以禦札及原奉敕旨陳香案﹐開讀訖﹐宗室文武諸臣父老叩首謝曰「聖明天子明見萬里外﹐臣等死不恨矣。」公乃告示殺傷殘掠者許自陳請貸﹐陰令夏斷事鶚多方研審諸被害﹐得惡逆未盡者﹐悉捕之﹐眾心益快。關廂居民乃報曰「王師臨城之始﹐妄殺民首數多﹐除報功外尙餘二甕﹐瘞民家﹐候城破冒功。今城未破﹐首亦未發﹐請驗之。」又曰「北虜入寇﹐我師失利﹐傷殺蔽野﹐永命積而焚之﹐骨約三數車﹐請驗之。」暴露足傷﹐公乃肩輿出郭徧視﹐因泣下沾襟﹐各陸續以聞。然後多方賑濟﹐詳列功罪﹐閱四月而始畢。據實以聞﹐其略曰「先任總制劉源淸虛僞獵名﹐濫承總制﹐過因數卒戕害主將﹐輒謂闔城背負國恩﹐欲遂屠城之慘﹐頓忘相機之謨。事機屢失﹐人心激變﹐誣陷宗室實封﹐邀截扶同具奏﹐欺誑朝廷。堅城閉而一策莫施﹐大虜來而四境受害﹔寒冬建水攻之策﹐平原興穴城之工﹔贓賄交通﹐行檢大玷。先提督郤永以黨逆遺姦竊提督重柄﹐張大軍情﹐每坐欺天之罪﹔潛藏詭計﹐卒集圍城之兵。人心激變﹐黨惡乘機﹐紀律不明﹐縱兵殺掠﹐迹類長平﹐狀同流動。射撫臣幾殞城上﹐執途人多斃獄中。盜關廂糧艸而易軍餉之銀﹐聽廝役撥置乃竊館人之蓄。久頓堅城﹐全無一策﹐吝投首之票﹐刖背炭之人。長蛇布陣﹐大損軍威﹐匹馬先逃﹐卒墮虜計。二臣皆貪功僨事﹐自行贓賄﹐縻費錢糧﹐動逾百萬。捨置元惡﹐殺傷無辜﹐不下千餘。城中宗室良善皆欲置之於死﹐此與賊同處﹐猶或可諉﹐關廂村堡居民卻乃橫肆殺戮﹐此與賊無干﹐亦復何說﹖重鎭幾危﹐邊防盡壞﹐軍民有從虜之機﹐兵將有崩潰之勢。大事幾去﹐至廑宸憂。及至事勢難行﹐方才勉從撫定。律以春秋大義﹐罪所必誅﹔擬之國家典章﹐法難輕貸。相應從重究治﹐以爲文武大臣誤國殃民欺君不忠之戒。協守副總兵趙鎭﹑遊擊戴廉﹑都指揮楊徳﹑中軍指揮趙春各肯率眾協謀﹐自足解紛排難﹐乃坐視主將之急難。自夜半至次日辰時﹐李瑾方才遇害﹐各無一言處置﹐以爲應援。蓋緣先年不職鎭撫諸臣皆從寬典﹐遂致今日效尢。以上四臣﹐皆用從重究治﹐以警將來。被殺總兵官李瑾𨿽用刑過酷﹐以致殺身之禍﹐然律己廉潔﹐而多爲國家之勞﹐輿論實不可泯﹐卹典似不可廢。大同之變始於亂軍之殺將﹐成於總制之貪功﹐而宗室良善﹑四路官兵顧皆無罪被害者也。宗室良善已蒙朝廷賙卹﹐而四路官軍皆沿邊悍將彊兵﹐朝廷之所倚用者﹐而時值嚴寒﹐地居絕塞﹐屢被亂兵之挫﹐復遭胡虜之殘。將官懼僨事之罰﹐多匿報之數﹐乞行各處巡撫一體優卹。總制侍郎張瓚先督糧餉而轉輸有方﹐三軍遂宿飽之願。繼總戎兵﹐而運籌達變﹐數日散旣老之師。重鎭奠安﹐羣疑消沮。樊繼祖一承撫命﹐卽奮忠貞。單騎入城之奏𨿽不遵行﹐而膽略可嘉。內應撫安之謀﹐旣夙斷於當時﹐絕惡掃除之助﹐又復見於今日。重鎭奠安﹐而功不可泯者。禦史蘇祐發郤永﹑劉源淸之愆﹐而風裁懋著﹔辧王道﹑曹林之枉﹐而人心允孚。決羣謀於未定﹐安重鎭於將危。主事楚書通變之材﹐不泥於執守﹐靖難之志適逢乎機會﹐赤手蹈虎豹之穴而眾心悅服﹐倡言示利害之徒﹐而羣疑漸破﹐潛消脇從之黨﹐實開平定之基。郎中詹榮﹑都指揮紀振﹑鎭撫王寧與戴廉﹐當兵戈擾攘之際﹐人心疑懼之時﹐倡大義而密定內應之策﹐用間謀而潛通外合之機﹐遂使執迷從惡之輩終爲悔罪效用之人。卒之同惡授首﹐餘黨歸心﹐解數月不解之師﹐救百萬無罪之命。詹榮一儒生也﹐而建議獨先﹐王寧一卑官也﹐而冒險尢甚﹐又出紀振﹑戴廉之上。諸臣內戴廉有不救李瑾之罪﹐宜另外議處。其餘皆有功可錄者也。似宜分別大小﹐量行升職﹐以旌其賢能。員外李文芝聞撫安議﹐相從入城﹐領決河之命﹐相機而止﹐應量加賞賚﹐以酬其驅馳之勞。指揮馬升﹑千戶楊麟受亂軍之推戴而拒城防守﹐罪固難辭﹔脇諸臣之謀議而斬惡效勞﹐功亦可錄。遵照欽依賞格相應升職。但二人原在本城﹐爲眾所脇。今𨿽悔過自新﹐若使仍在本城﹐不惟其心終有未安﹐而仇家報復之禍亦或不測﹐終非所以保全之道。似宜量移腹裏地方相應職事﹐以全其功。先巡撫都禦史潘仿到任未久﹐事變卽臨﹐暮夜倉皇﹐致失敕書符驗。數月間關﹐屢擒惡黨凶徒﹐朦朧討赦﹐原非迫協﹐懇切止兵﹐深達機宜。固請楚書入城﹐密與詹榮定議﹐備歷艱險之危機﹐卒成撫定之初志。先分巡僉事孫允中入城於將之餘﹐已占慷慨﹔入城於激變之日﹐實懷撫定。因避黨惡助逆之嫌﹐遂來避難棄母之議。以上二臣皆被參劾革職﹐似應議處﹐量加敍用也。」東瀛諸公等復上疏題稱﹐侍郎黃綰奉命﹐兼程到鎭﹐廣布卹下之仁﹐獨持國法﹐復擒漏网之惡﹐再安人心﹐數年之積疑以除﹐一方之隱憂以解。曾給事中忭私具稿﹐乃冒同科公議疏曰﹐源淸之罪當議﹐楚書﹑詹榮之功不當錄。張瓚之功爲冒昧﹐潘仿﹑允中之官不可復。事下兵部﹐久庵乃盡暴東圃贓私顯著者及婚姻貨賄等語﹐各有指實。荊山公乃復議曰「郤永侵官銀糧餉﹐求索偏裨財物﹐紀律不明﹐縱軍殺掠﹐論其功過﹐似應重處。劉源淸矯枉過正﹐舉措乖違﹐屢失機宜﹐師久無功﹐誠爲有罪。但彼時賊勢方張﹐地方危急﹐惟知奮勵討賊﹐不顧國家大體。察其情罪﹐實有可原。況源淸先任進賢有功﹐誠如該科所論。應否曲全國體﹐待以不死。楚書當大兵攻伐之久﹐值羣凶窮蹙之機﹐仗義入城﹐推誠服叛。潘仿倉卒遭變﹐屢擒黨惡﹐備歷險艱﹐密圖撫定。孫允中離母出城﹐實懷撫定﹐迹嫌黨逆﹐遂被羈畱。二臣原擬敍用﹐但仿先事不能忘變﹐賊起不卽剿平﹐降志辱身﹐伏隸叛卒﹐與允中俱有失事地方之罪。黃綰奉命大同查勘功罪﹐窮推盡詰﹐纖悉不遺﹐固人臣守法之常﹐但言論太激﹐少權事體輕重﹐議擬之間容或有過。給事中曾忭等職司封駁﹐歷閱原看奏章﹐反復所論﹐權輕重之宜﹐不偏不黨﹐實天下士論之公等因﹐題。奉聖旨﹕「這大同地方各官功罪旣勘明白﹐劉源淸﹑郤永並趙鎭等事干刑名﹐情罪深重﹐都著三法司從公依律會議具奏。張瓚先督軍餉效勞﹐後能撫定地方﹐賞銀四十兩﹐彩段三表裏。樊繼祖﹑蘇祐銀十兩﹐彩段一表裏。楚書﹑詹榮﹑紀振﹑王寧各升職一級。李文芝升俸一級。戴廉準以功贖罪。馬升﹑楊麟著調別衛。潘仿﹑孫允中且著各復原職致仕。葉宗﹑段堂﹑季彬﹑劉江﹑張鎭﹑張忠﹑梁震各賞銀二十兩﹐彩段一表裏。徐淮﹑王鎭﹑夏杲﹑李鳳鳴﹑胡徳各罰俸半年。黃綰奉命撫鎭﹐查勘周悉﹐勤勞可嘉﹐升俸一級﹐還賞級三十兩﹐彩段二表裏。其餘依擬。曾忭不俟復奏輒先論擾﹐言詞欺誑﹐沮壞國是﹐著錦衣衛都拿送鎭撫司打著究問了來說。欽此。」曾忭連及同科二人詣獄﹐各以輕重被罰。諸臣先行賞罰訖﹐徵東圃詣獄﹐乃聲言屠城之說有所指授﹐法司諸公相視莫敢發。無何﹐荊山公以老去﹐誠齋公被劾去﹐曾給事中以誠齋故坐緘默不劾去﹐王修撰外補提學去﹐聶司徒引年致仕﹐宰臣亦謝病歸﹐久庵公以母憂去﹐漁石唐公爲司寇代聶公﹐時總制全陜未回。始終凡三年間﹐潘三峯物故﹐詹郎中以外艱去﹐楚主事尙寶少卿冊封藩府。一時共事諸臣立朝者無幾矣。漁石公上議﹐奉聖旨﹕「劉源淸﹑郤永奉命討亂﹐不能隨宜區處﹐乃故執攻城﹐以致師老財費﹐傷殘眾多﹐損威負任﹐法當處死。你每旣說爲邊防遠慮﹐請從末減﹐且事權本出總制﹐劉源淸著爲民﹐不許朦朧起用。郤永降三級﹐著在宣府沿邊殺賊﹐以贖前罪。戴廉﹑徐淮已有旨了﹐其餘依擬。」未幾﹐雙巖公入副中臺﹐拜少司馬。詹郎中起復﹐擢光祿寺少卿﹐又以內限去。而朝廷大慶﹐皇嗣繁衍﹐九廟禮成﹐加上兩宮尊號﹐曠蕩之恩層見疊出﹐從戎者放回﹐削籍者冠服。四五年間如變易﹐蹤迹靡常﹐而允中母子妻孥幸保丘隴。仰荷聖恩﹐優以致仕﹐潦倒林泉﹐祝頌聖壽﹐歌詠太平。追憶往時﹐向非皇天悔過﹐社稷效靈﹐主上明聖﹐洞燭姦欺﹐禦札一出﹐中外曉然知用兵屠城非朝廷本意。而一時社稷諸臣﹐如桂洲公讜言正論﹐獨定國是﹔久庵公身任安危﹐屢折不撓﹔東瀛公達權濟變﹐轉危爲安﹔雙巖公委身致命﹐卒安反側﹔梁總兵﹑楚髙渠謀勇兼資﹐詹角山﹑紀都司﹑戴遊擊﹑王鎭撫之忘身殉國。少遲旬日﹐不知胡虜復來何以支持﹐士卒潰散何以收拾。宗室良善之眾﹐不免於魚肉﹔居庸﹑紫荊以外或淪於左衽。各邊召募之兵恐難卒集﹐都城守門之卒亦奚足恃﹖主上西顧之憂或未可以卽紓﹐而一時謀國阿附諸臣其肉可復食乎﹖如未齋公之先見﹐徒付之空言而已。是役也﹐頻年慧星三見﹐及期星殞如雨﹐旣而果枉死軍民﹐動以萬計﹐糜費公私﹐不可勝紀﹐豈非國家之大不幸也。允中自始事以至卒業﹐險阻艱難備嘗之矣。秉筆之餘﹐追推往事﹐端緒絲雜於數歲﹐文牒散見於諸曹﹐其一時身親經歷諸臣﹐升沈寥落有如晨星﹐不知曾有紀載其詳者否也。然上而國是攸系﹐遠而紀載所關﹐大而聖朝戎務之詳﹐細而一方安危之變﹐以至諸臣經略之纖悉﹐廟堂刑賞之大端﹐日引歲移﹐毀譽奪於勢利﹐愛憎混於公私﹐是非眞贗豈能一一昭明乎哉﹖姑記之﹐以備異日之定國是者取衷焉。

