平夏錄﹝明﹞鄧士龍輯

元聖不綱﹐羣雄鼎沸﹐蓋天命聖人﹐必先以驅除云爾。

蜀有明氏﹐﹝一曰旻氏﹐﹞諱玉珍﹐﹝一曰字玉珍﹐﹞隨州玉沙村人也。家世務農。玉珍身長八尺﹐目重瞳子。鄕閭有訟﹐皆往質焉。

至正辛卯歲﹐汝﹑潁兵起﹐玉珍乃團結裏中人﹐屯於靑山﹐眾推爲屯長。﹝一曰爲巡司弓兵牌子頭﹐隨倪蠻子爲盜。蠻子﹐卽文俊也。﹞

明年壬辰﹐徐壽輝亦起於蘄﹑黃。

癸巳冬十一月﹐壽輝僭大號﹐都漢陽﹐遣使招玉珍。玉珍歸漢陽﹐授元帥﹐益兵俾鎭沔陽。與元將哈林禿連戰湖中﹐飛矢中其右目﹐人呼爲「旻眼子」。

沔陽連歲饑﹐乙未春﹐﹝一曰夏﹐﹞玉珍將斗船五十艘﹐上夔州府哨糧。時夷陵皆屬漢﹐參政姜玨守之。玉珍至巫峽﹐貿糧皆滿。

丙申冬﹐辰州人楊漢者﹐元義兵元帥也﹐以精兵五千屯平西寨。時行省右丞相完者都鎭重慶﹐招兵。

丁酉春三月﹐漢以兵屯江北﹐完者都誘漢來謁﹐席間殺之﹐欲並其軍。麾下懼且怒﹐﹝「麾下懼且怒」﹐「且」原作「其」﹐據平夏錄明古今說海本﹑明紀錄匯編本攺。﹞乃虜船下流﹐適遇玉珍於巫峽﹐訴其事﹐且言「重慶一城﹐﹝「重慶一城」﹐原脫「重慶」二字﹐據平夏錄明古今說海本﹑明紀錄匯編本補。﹞並有左丞相哈林禿﹑右丞相完者都﹐兩不相下﹐郡無厚兵﹐﹝「郡無厚兵」﹐「無」原作「有」﹐據平夏錄明紀錄匯編本﹑明今獻匯言本攺。﹞可攻也。」玉珍猶豫未決﹐萬戶戴壽等曰「鳥困投林﹐人困投人﹐且公在沔陽爲民也﹐遠來覓糧亦爲民也。若分船爲二﹐以其半載糧還沔暢﹐以其半因漢兵攻重慶﹐事濟則爲之﹐不濟則歸﹐無損也。」玉珍從之。道路俄見斗船﹐遠邇騷然﹐完者都夜遁果州﹐生獲哈林禿﹐父老迎玉珍入城。玉珍禁侵掠﹐城中安堵如故﹐四外降者絡繹不絕。乃獻哈林禿於漢陽。是歲秋﹐壽輝以玉珍爲隴蜀省右丞。

戊戌春二月﹐完者都來自果州﹐屯嘉定之大佛寺﹐﹝一名淩雲﹐﹞規復重慶。玉珍使義弟明二禦之。明二者﹐黃陂人也﹐智勇過人﹐玉珍寵愛之﹐妻以弟婦﹐稱爲明二。﹝一曰三奴。﹞後復姓名﹐曰萬勝。明二攻嘉定﹐夜遣軍人陳夜眼緣城劫烏牛山﹐城破﹐惟大佛寺未下﹐相持越半載﹐玉珍親率兵繼之。旬日內潰﹐入之。趙資者﹐行省參政也﹐與完者都﹑平章郎革歹同守嘉定。明二陷嘉定﹐完者都﹑郎革歹先遁﹐惟資守大佛。後明二執資妻於江岸以招資﹐資嘻曰「癡婦不死何爲﹐汝不見平章婦乎﹖」平章婦者﹐郎革歹妻也。陷城時赴水死。語畢﹐以彊弩射殺妻﹐復欲射其子﹐爲眾所擁﹐不得射。已而大佛陷﹐資亦遁。三人者會於龍州﹐謀興復﹐爲遊兵執至重慶。玉珍欲用之﹐館之治平寺﹐使人諭意。三人曰「國破家亡﹐祈一速死爾。」玉珍猶欲生之。﹝「使人諭意三人曰國破家亡祈一速死爾玉珍猶欲生之」﹐原文僅有「欲生之」三字﹐據平夏錄明古今說海本﹑明紀錄匯編本補。﹞時傳趙參政兵將至﹐三人者同斬於市﹐﹝卽大十字街﹐﹞蜀人亦謂之「三忠」。玉珍乃以禮葬之。

初﹐玉珍攻完者都時﹐道出瀘州﹐暮宿於河下﹐宣使劉澤民曰「此間有劉禎者﹐字維周﹐官爲大名路經歷﹐前元進士也。能文章政事﹐避靑巾李喜亂﹐入居深山。盍往見焉﹖」玉珍曰「可與俱來。」澤民曰「此可就見﹐不可屈致也。」明日遂往見之﹐相與講論﹐玉珍喜曰「吾得一孔明也。」邀至舟﹐與議國事﹐卽舟中拜爲理問官。

己亥﹐遣使貢於漢陽。時友諒矯命﹐使會兵建康。明年庚子春﹐友諒殺壽輝自立。玉珍曰「陳友諒﹑倪文俊同在徐朝爲臣子﹐今殺逆﹐予當討之。」遂令莫仁壽領兵守夔關﹐絕不與通﹐爲壽輝立廟城南﹐眾推玉珍爲隴蜀王。

辛丑夏四月﹐以劉禎爲參謀﹐朝夕侍講。禎屏人從容說曰「西蜀形勝之地﹐東有瞿塘﹐北有劍門﹐沃野千里﹐自遭靑巾之虐﹐民物凋耗﹐明公撫養﹐民幸蘇息﹐人心之歸﹐則天命可知。且陳友諒殺主自立﹐明公必不肯聽命也。若不稱大號以系人心﹐恐軍士俱四方之人﹐或思其鄕土而去﹐明公孰與守取乎﹖」弗聽。明日﹐禎又言﹐玉珍乃咨謀於眾。以壬寅年春三月戊辰卽位於重慶﹐﹝綱目書三月﹐明玉珍破雲南﹐夏五月﹐自稱隴蜀王﹐﹝「自稱隴蜀王」﹐「蜀」原作「西」﹐據平夏錄明古今說海本﹑明紀錄匯編本攺。﹞國號大夏﹐攺元天統。仿周制設六卿﹐卽日以戴壽爲冢宰﹐萬勝爲司馬﹐張文炳爲司空﹐向大亨﹑莫壽仁爲司寇﹐﹝「向大亨莫壽仁爲司寇」﹐「向」原作「尙」﹐據明太祖實錄卷一九明玉珍傳攺。﹞吳友仁﹑鄒興爲司徒﹐劉禎爲宗伯。置翰林院﹐以牟圖南爲承旨﹐史天章爲學士。立妻彭氏爲皇后﹐﹝「立妻彭氏爲皇后」﹐「彭」原作「鄒」﹐據平夏錄明古今說海本﹑明紀錄匯編本攺。﹞子升爲皇太子﹐朝夕受學。內設國子監﹐教公卿子弟﹐外設提舉司﹐教授生徒。府置刺史﹐州曰太守﹐縣曰縣令。去釋﹑老二教﹐止奉彌勒。﹝「止奉彌勒」﹐「止」原作「正」﹐據平夏錄明古今說海本﹑明紀錄匯編本攺。﹞夏﹐定賦稅﹐十取其一﹐農家無力役之徵。﹝「農家無力役之徵」﹐「役」原作「徒」﹐據平夏錄明古今說海本﹑明紀錄匯編本攺。﹞秋﹐廷試進士﹐賜董重璧等八人及第﹐余出身有差。置雅樂﹐立郊社之祭。冬﹐命司馬萬勝領兵攻剌踏坎﹐普顏達史平章走之。

天統二年癸卯春﹐命司馬萬勝攻雲南﹐由界首入﹐﹝「由界首入」﹐原脫「由」字﹐據平夏錄明紀錄匯編本﹑明今獻匯言本補。﹞司寇鄒興由建昌入﹐﹝「司寇鄒興由建昌入」﹐「建昌」下原衍「而」字﹐據平夏錄明古今說海本﹑明紀錄匯編本刪。﹞指揮芝麻李由八番入。勝兵不滿萬﹐皆以一當十。十二月八日抵雲南﹐梁王孛羅﹝一名把都﹞及雲南行省廉訪司官先二日走﹐屯兵金馬山。﹝一曰皆走威楚。﹝「一曰皆走威楚」﹐「威楚」原作「楚城」﹐平夏錄明古今說海﹑明紀錄匯編﹑淸借月山房匯鈔﹑淸勝朝遺事初編等本皆作「楚威」。查元史卷六一地理誌四﹐「楚威」當是「威楚」之訛﹐據攺。﹞鄒﹑李不至。遣使四出﹐告諭招安﹐降者日至。﹝「降者日至」﹐原脫「者」字﹐據平夏錄明古今說海本﹑明紀錄匯編本補。﹞卽遣侍中楊源表聞﹐獲其象以獻。﹝「獲其象以獻」﹐「象」原作「像」﹐據平夏錄明古今說海本﹑明紀錄匯編本攺。﹞表曰﹕

聖徳孔昭﹐誕受維新之命﹐王師所至﹐宜無不服之邦。大軍卽發於三巴﹐踰月遂平乎六詔﹐窮祇交賀﹐遠邇同歡。恭惟皇帝陛下﹐勇智如湯﹐文明協舜﹐慨念中華之貴﹐反爲左袵之流。矧在位之貪殘﹐致生民之困悴。恭行天討﹐遂平定乎多方﹐禮順人情﹐卽進登於五位。忝玆南詔﹐鄰比西戎。﹝「鄰比西戎」﹐「比」原作「北」﹐據平夏錄明古今說海本﹑明紀錄匯編本攺。﹞藩公挾便宜行事之文﹐專任憸人﹐恣其饕餮﹔守宰無恆心愛民之意﹐肆爲虐政﹐害彼黔黎。下詔揚庭﹐出師討罪。初臨烏撒﹐蠻酋納欵以供輸﹔繼次馬隆﹐敵眾望風而奔潰。遂由驛路踏入滇池﹐﹝「遂由驛路踏入滇池」﹐「滇」原作「潢」﹐據平夏錄明紀錄匯編本﹑明歷代小史本攺。﹞士民冒雨以爭降﹐官吏叩頭而請罪﹐一毫不染﹐萬室皆安。勝愧以庸才﹐欽承威命﹐凡此大勛之集﹐斷非小器之能﹐皆聖人大庇之洪休﹐抑諸將效勞之忠力。深入不毛﹐臣愧偶同於諸葛﹔誕敷文命﹐帝徳齊美於有虞。

此鄒興所撰也。

夏四月﹐梁王下王傅官大都領兵回哨援之﹐勝敗於關灘。時招安元帥姬安禮被執﹐至行邸﹐問兵多寡﹐曰「八千。」於是大都命集於大理。是役也﹐勝以孤軍不可深入﹐士多戰傷﹐乃畱建水元帥府聶千戶守之﹐遂引還重慶。

天統三年甲辰﹐司馬萬勝兵攻興元﹐圍城三日﹐不克而還。命司寇鄒興攻巴州﹐克之﹐畱兵鎭守。是年﹐更立中書省﹑樞密院。戴壽爲左丞相﹐萬勝爲右丞相﹐向大亨﹑張文炳爲知樞密院﹐﹝「向大亨張文炳爲知樞密院」﹐原脫「向」字﹐「知樞密院」訛作「都察院」﹐據明太祖實錄卷一九明玉珍傳補﹑攺。﹞鄒興爲平章﹐俾鎭成都﹐吳友仁鎭保寧﹐莫仁壽鎭夔門﹐俱爲平章。竇英﹐姜玨爲參政﹐鎭播州﹑夷陵。荊玉﹑商希孟俱爲宣慰﹐鎭永寧﹑黔南。

天統四年乙巳﹐萬勝取興元。

時有劉諶者﹐江西人﹐爲仁壽教官﹐文章淸古﹐能作成後進。玉珍入蜀﹐棄官隱居瀘州﹐子弟多從之遊﹐玉珍屢徵不就。卒﹐弟子葬之小市廂。

是年冬﹐我太祖髙皇帝遣使通聘﹐曰「胡人本處沙塞﹐今反居中原﹐是冠履顚倒。足下應時而起﹐居地上流﹐區區有長江之險﹐相爲唇齒﹐協心同力﹐並復中原﹐惟足下圖之。」玉珍遣參政江儼答聘。

天統五年丙午春﹐玉珍卒﹐年三十六歲。升襲位﹐才十歲﹐攺元開熙﹐尊母彭氏爲皇太后。

萬勝與張文炳有隙﹐文炳使玉珍義子明昭矯彭氏旨召勝﹐殺之﹐使劉禎代爲丞相。勝有開國功﹐死非其罪﹐人多不服。吳友仁移檄興兵﹐升命戴壽討之﹐友仁遺書曰「不誅昭﹐國必不安。昭若朝誅﹐吾當夕至。」壽乃奏﹐誅昭。友仁入朝謝罪。

是年﹐升遣使來貢﹐太祖命侍禦史蔡哲報聘﹐因挾一畫史同往﹐潛圖其山川險易。

洪武四年春正月丁亥﹐上親祀上下神祇﹐告伐明升。命中山侯湯和爲徵西將軍﹐江夏侯周徳興爲左副將軍﹐徳慶侯廖永忠爲右副將軍﹐率京衛﹑荊﹑湘舟師由瞿塘趨重慶﹔潁川侯傅友徳爲徵虜將軍﹐濟寧侯顧時爲副將軍﹐率河南﹑陜西等處步騎由秦﹑隴趨成都。

先是營陽侯楊璟以上命至蜀﹐﹝「先是營陽侯楊璟以上命至蜀」﹐「營」原作「滎」﹐據明太祖實錄卷五八洪武三年十一月丙申條攺。﹞諭以禍福。升牽於羣議不能決。璟還﹐復以書曉之曰﹕

璟聞古之爲國者﹐同力度徳﹐同徳度義﹐義不足則不敢拒﹐徳不足則歸順焉。故能保身家於萬全﹐流名譽於無窮﹐福及子孫﹐族姓長久。反是者﹐往往取敗。今足下以幼沖之資﹐藉先人之業﹐據有巴﹑蜀﹐默然在位﹐不咨至計﹐而聽羣下之議。以瞿塘﹑劍閣之險﹐一夫負戈﹐萬人無如之何。此皆不達時變以誤足下。何則﹖昔之據蜀最盛﹐莫如漢昭烈﹐諸葛孔明佐之﹐訓練士卒﹐財用不足﹐取之南昭。然猶朝不謀夕﹐僅能自保。今足下疆場﹐南不過播州﹐北不及漢中﹐以此準彼﹐相去萬萬﹐而欲以一隅之地﹐延頃刻之命﹐可謂智乎﹖若謂險阻可恃﹐則三苗之墟不滅﹐有扈之國不亡﹐蠶叢﹑魚鳧之鄕不至足下矣﹗

我主上仁聖神武﹐遣將用兵﹐天下無敵﹐運謀出奇﹐神明響應﹐順附者無不加恩﹐負固者然後致討。以足下先人通好之故﹐不忍加師﹐數遣使諭意。又以足下年幼﹐未歷事變﹐恐惑於狂瞽之說﹐失遠大之利﹐故復遣璟面諭禍福。深仁厚徳﹐所以待明氏者不淺﹐足下可不深念之乎﹖

且向者亂雄如陳友諒﹑張士誠﹐竊據吳﹑楚﹐造舟塞江河﹐積糧過山嶽﹐彊將勁兵﹐自謂莫敵。然鄱陽一戰﹐友諒授首﹔旋師東討﹐張氏面縛。此非人力﹐實天命有在也。足下視此以爲如何﹖友諒之子﹐竄歸江夏﹐王師致討﹐勢窮出降。主上宥其罪欲﹐封以侯爵﹐恩榮之盛﹐天下所知。足下無彼之過﹐而能幡然覺悟﹐獨斷於心﹐自求多福﹐則必享茅土之封﹐保先人之祀﹐世世不絕﹐豈不賢智矣哉﹖若必欲倔彊一隅﹐假息頃刻﹐魚遊於沸鼎之中﹐燕巢於危幕之上﹐禍害將至﹐恬不自知。璟恐天兵一臨﹐勢不可禦﹐前日之臣爲足下謀者﹐或以郡獻﹐﹝「或以郡獻」﹐「獻」原作「縣」﹐據平蜀記明紀錄匯編本﹑淸借月山房匯鈔本攺。﹞或以城降﹐各自爲身計﹐以取富貴。當此之時﹐老母弱子﹐將安所歸﹖縱足下年幼未曉﹐語及老母﹐獨不痛心乎﹖禍福利害﹐了然可觀﹐逆順之途﹐在足下審之而已。

升不能聽。至是乃命和等䢐徵。璟本由儒出身﹐故亦通於文事。

上諭和等曰「今天下大定﹐四海奠安﹐惟蜀未平。朕以明玉珍嘗遣使修好﹐存事大之禮﹐故於明升﹐﹝「故於明升」﹐「故」原作「欲」﹐據平蜀記明紀錄匯編本﹑淸借月山房匯鈔本攺。﹞憫其稚弱﹐不忍加兵﹐遣使開諭﹐冀其覺悟。升乃惑於羣言﹐反以兵犯吾興元﹐𨿽敗衂而去﹐然豺狼之心終懷嚙噬。今命卿等率水陸之師分道並進﹐首尾攻之﹐使彼疲於奔命﹐勢必當克。但師行之際﹐在肅士伍﹐嚴紀律﹐以懷降附﹐無肆殺掠。昔王全斌事可以爲戒﹐卿等愼之。」

三月﹐傅友徳攻階州。初﹐友徳陛辭﹐上密諭之曰「蜀人聞吾兵西伐﹐必悉其精銳東守瞿塘﹐北阻金牛﹐以拒我師。彼必謂地險而兵難至。若出其不意﹐直搗階﹑文﹐則門戶旣隳﹐而心腹自潰。兵貴神速﹐但患卿等不勇耳。」友徳受命。至陜﹐集諸道兵﹐揚言出金牛﹐而潛使入覘﹐知階﹑文果守備單弱﹐於是引兵直趨陳倉。選精兵五千爲前鋒﹐攀緣山谷﹐晝夜兼行﹐大軍繼之﹐直抵階州。蜀平章丁世珍﹐率眾來敵。友徳擊敗其眾﹐生擒其雙刀王等十八人﹐世珍遁走﹐遂克階州。進至文州﹐距城三十里。蜀人斷白龍江橋以阻我師﹐友徳督兵修橋以渡。至五里關﹐世珍復集兵據險。友徳奮兵急攻﹐破之﹐世珍僅以數騎遁去﹐文州亦克。

五月﹐湯和兵進攻瞿塘關﹐以江水暴漲駐兵大溪口。

是月﹐傅友徳兵亦至漢江﹐以水阻不得渡﹐乃令軍造戰船百餘艘。然蜀人𨿽失階﹑文﹐猶恃漢水自固﹐及聞我師造舟進取﹐益震恐。友徳欲以軍中消息達湯和﹐而山川懸隔。適江水暴漲﹐乃以木牌數千﹐書克階﹑文月日﹐投漢江﹐順流而下﹐蜀守者見之﹐爲之解體。其丞相戴壽﹑太尉吳友仁等方悉眾守瞿塘﹐以阨三峽之險。及聞階﹑文破﹐乃分兵守瞿搪﹐還援漢州﹐以保成都。未至﹐而友徳舟師以逼城下﹐因迎擊壽兵﹐大敗之﹐遂拔漢州﹐以濟寧侯顧時畱守﹐而自將趨成都。

上聞湯和駐兵大溪口﹐欲候水平進師﹐恐其迍亶悞事。適友徳捷至﹐乃下詔責其畏怯﹐恐失機會。廖永忠聞命﹐卽率所部舟師先進﹐和猶遲疑未決。及得木牌於江﹐知友徳已克階﹑文﹐乃自白鹽山伐木開道以進。永忠師至瞿塘關﹐以山水峻急﹐且蜀人設鐵索飛橋橫據關口﹐舟不得進。永忠密遣壯士數百﹐舁小舟﹐踰山度關﹐以出其上流﹐人持糗糧﹐帶水筒﹐以禦饑渴。蜀山多艸木﹐令將士皆衣靑蓑﹐魚貫出崖石間﹐蜀人不之覺也。度其已至﹐乃率精銳軍﹐分爲二道﹐夜五皷﹐以一軍攻其陸寨﹐一軍攻水寨﹐將士皆以鐵裹船頭﹐置火器而前。黎明﹐蜀盡銳來拒﹐永忠已破其陸寨矣。旣而﹐將士舁舟出江者﹐一時俱發上流﹐揚旗鼓噪而下﹐蜀人出不意﹐大駭。下流之師亦擁舟前進﹐發大炮夾擊﹐大破之。遂焚三橋﹐斷其橫江鐵索﹐生擒八十餘人﹐斬首千餘級﹐溺死者甚眾。明日﹐湯和兵亦至。永忠乃與之分道並進﹐和率步騎﹐永忠率舟師﹐約會於重慶。

七月﹐廖永忠自夔州抵重慶﹐次銅鑼峽。明升大懼﹐或勸其奔成都﹐其母彭氏泣曰「事勢如此﹐縱往成都﹐不過延命旦夕。今大軍勢如破竹﹐人皆膽碎﹐豈更效力﹐然終亦不免也。不如乞降﹐以免生靈於鋒鏑。」升遂遣使請降。永忠以和未至﹐不受。踰旬﹐和至﹐會兵城下。是日﹐升面縛銜璧﹐詣軍門降。和受璧﹐永忠解縛﹐撫慰之。

是月﹐傅友徳兵圍成都﹐戴壽等出城拒戰﹐以象載甲士列於陣前。友徳命前鋒以弓矢﹑火箭衝之﹐象中矢卻走﹐壽兵躪藉死者甚眾。會湯和遣人報重慶之捷﹐壽等亦得其家書﹐知重慶已降﹐而室家皆完﹐遂無鬭志﹐遂籍府軍﹐詣軍門降。

九月﹐湯和等遣人送明升並降表至京。詔省﹑部議受降禮。省﹑部言「宋太祖幹徳三年﹐蜀主孟昶降﹐及子弟官屬至闕下﹐皆素服紗帽﹐進待罪表﹐﹝「皆素服紗帽進待罪表」﹐原脫「皆素服紗帽進」六字﹐據平蜀記明紀錄匯編本﹑淸借月山房匯鈔本補。﹞俯伏於地。通事舍人掖昶起﹐鞠躬聽命。宣制釋罪﹐昶等再拜﹐三呼萬歲。合門使承旨賜昶等襲衣冠帶﹐昶等再拜跪受﹐各就次易服。然後入見於崇元殿﹐合門使引昶等入﹐蹈舞稱謝﹐宣徽使承旨宣喚昶等再拜陛殿﹐至禦座前鞠躬。太祖親撫問之﹐昶還位﹐與其官屬皆蹈舞再拜﹐呼萬歲出。中書﹑門下率百僚稱賀。今擬明升朝見禮﹐﹝「今擬明升朝見禮」﹐「今」原作「合」﹐據平蜀記明紀錄匯編本﹑淸借月山房匯鈔本攺。﹞上禦奉天殿﹐升於午門外跪﹐進待罪表。侍儀使捧表入﹐宣表官宣讀訖﹐承制官出傳制﹐升等皆俯伏於地﹐侍儀舍人掖升起﹐其官屬皆起﹐跪聽宣制釋罪﹐升等五拜三呼萬歲。承制官傳制﹐賜衣服冠帶。侍儀舍人引升入丹墀中﹐四拜出。丞相率文武百官行賀禮。」上曰「明升與孟昶不同。昶專治國政﹐所爲奢縱。升年幼﹐事由臣下﹐宜免伏地上表待罪之禮。」是日﹐明升及其官屬朝見﹐百官稱賀﹐授升爵爲歸義侯﹐賜冠帶衣服及第宅於京師。

時全蜀已下﹐惟吳友仁尙據保寧。

冬十月﹐湯和遣江夏侯周徳興會傅友徳等克保寧﹐執友仁送京師﹐蜀地悉平。

十一月﹐湯和等師還﹐各上所佩印綬並所得蜀金印﹑冠冕﹑儀仗及銀印五十八﹐銅印六百四﹐總制府七﹐元帥府八﹐宣慰﹑宣撫司二十五﹐州三十七﹐縣六十七﹐官吏將士五萬九百九十人﹐馬騾一萬三千八百餘匹。

○附錄平夏頌並序

﹝「附錄平夏頌並序」﹐平蜀記明朱當■﹝氵眄﹞國朝典故本﹑明紀錄匯編本皆作「附錄平西蜀頌並序」。﹞

誠意伯劉基撰

臣聞天命眞主﹐混一六合﹐必先有以爲之驅除﹐然後收拾以歸籠。蓋自古及今﹐同一揆也。是故冬寒之極﹐必有陽春﹐激湍之下﹐必有深潭﹐﹝「蓋自古及今同一揆也是故冬寒之極必有陽春激湍之下必有深潭」﹐原文僅存「蓋自古」三字﹐據平蜀記明朱當■﹝氵眄﹞國朝典故本﹑明紀錄匯編本補。﹞大亂之後﹐必有大治﹐理則然也。元徳旣衰﹐九土糜沸﹐鴟張狼顧之豪﹐彌滿山澤﹐萬姓魚釜無所吁告。天乃命我皇上﹐肅將武威﹐代伐不道。故一伐而定荊﹑湖﹐再伐而舉全吳﹐三伐而海內廓淸﹐四伐而東粵﹑南閩悉歸版圖。於是肆伐中原﹐拾宋掇秦﹐掣趙拔燕﹐兵鋒未至﹐聲聞先及﹐神詟鬼栗﹐匍匐俯伏﹐玄菟﹑靑海﹑昆侖﹑大漠﹑交址﹑儋耳之國﹐罔不獻琛奉表﹐稽首闕下﹐無敢後者。獨明升竊據巴﹑蜀﹐𨿽遣使奉貢﹐而不去僞號﹐大臣皆請討之。皇帝憐其父歿子幼﹐數遣使招之。不至﹐乃命將伐之。洪武四年﹐大軍破瞿塘﹐殺其將某﹐郡邑鎭戍﹐望風送欵。升乃率其官屬﹐奉璽印詣軍門請降。蓋自建國至是﹐凡五年而天下一統﹐何其易耶﹖固知天命有在﹐而羣雄並起﹐爲之驅除也。臣基受恩深厚﹐無能補報﹐通聞捷音﹐歡喜踴躍﹐不能自已﹐謹撰平夏頌一首﹐﹝「謹撰平夏頌一首」﹐平蜀記明朱當■﹝氵眄﹞國朝典故本﹑明紀錄匯編本皆作「謹撰平西蜀頌一首」。﹞𨿽不足以贊揚聖徳萬一﹐亦聊以寓葵藿向日之忱云爾。其辭曰﹕

惟彼蜀國﹐開自蠶叢﹐山川隔閡﹐與華不通。金牛啟道﹐厥竅斯鑿﹐岷峨岧嶤﹐始連井絡。秦以之霸﹐漢以之王﹐諸葛用之﹐震驚北方。劍閣倚天﹐瞿塘坼地﹐仰不可攀﹐俯不可視。蠢玆羌戎﹐憑其險阻﹐罔知天命﹐大邦是距。洸洸虎臣﹐受命於徵﹐出師桓桓﹐如雷如霆。如雷如霆﹐天子之威﹐廟算先定﹐鬼神莫違。靈旗揮揮﹐指山山摧﹐羌人失魂﹐恧若死灰。爰將其臣﹐奉其版籍﹐俛首軍門﹐面縛銜璧。六軍奏凱﹐聲動玄黃﹐黧童白叟﹐蹈舞康莊。四海會同﹐丰年穰穰﹐慶雲甘露﹐自天降祥。臣拜稽首﹐受天之佑﹐受天之佑﹐天子萬壽。

