

畜徳錄明陳沂

蹇忠定公義善書﹐文皇手授金龍文箋﹐命書外國詔。偶落一字﹐請曰「臣敬畏之深﹐輒復有此。」文皇曰「朕亦有之。此紙難得﹐姑注之耳。」對曰「示信遠人﹐豈以是惜。」深然之﹐復授以箋﹐更書之。

文皇喜漢王英勇﹐乃私召問隆平侯張信﹐信艴然對曰「事干天常﹐豈易爲邪﹗」文皇大怒﹐拔劍擊折信齒﹐衣盡血漬。少焉﹐賜更新衣﹐曰「直臣也。」事遂寢。

解學士縉應制題虎﹐顧《眾彪圖》曰「虎爲百獸尊﹐誰敢觸其怒﹖惟有父子情﹐一步一回顧。」文皇素不喜仁宗﹐感此詩甚思。時仁宗畱守南京﹐頗懷憂虞﹐因命所親信者莫如夏原吉﹐卽日往迎之。可謂得諷體矣。

夏忠靖公原吉嘗得賜古硯。冬月﹐吏炙冰﹐破﹐甚恐。公知﹐召諭之曰「受賜不加愛惜﹐吾之罪也。」釋之。又嘗於驛中﹐天甚寒﹐驛人偶焚只襪﹐公知﹐笑曰「只襪何用﹖」不加責﹐且以其所遺者賜之。《詠螭》首詩後四句云「昂昂飽歷風霜古﹐默默深承雨露滋。寄語羣飛諸燕雀﹐好來相近莫相疑。」人議公太和﹐蓋性度寬大﹐其言如此。

文皇晏駕於楡木川﹐楊文敏公榮﹑金文靖公幼孜恐事泄﹐盡取軍中錫器鎔爲殮具﹐覆以龍衣﹐日進膳如故。錫工盡除﹐以滅其迹。至京師﹐人未之知也。

楊文定公溥執政時﹐其子自鄕來云「道出江陵﹐獨不爲縣令所禮。」乃天臺範公理也。文定深重之﹐卽擢爲徳安知府﹐再擢貴州左布政使。或勸當致書﹐範公曰「宰相爲朝廷用人﹐非私於理也。」聞文定卒﹐乃祭而哭之﹐以謝知己。

孫原貞舉進士﹐以《實錄》事至杭﹐屬學諸生給事筆硯﹐時於肅湣公謙在列﹐進曰「學校之設﹐將養賢以爲用邪﹐抑供事書辦邪﹖」孫下席迎上坐﹐謝過﹐遂與定交。公居大位﹐薦孫爲知己。

於肅湣公謙爲兵部尙書﹐當己巳之變﹐議者請燒通州倉以絕虜望﹐公曰「國之命脈﹐民之膏脂﹐顧不惜邪﹖」傳示城中有力者恣取之。數日粟盡入城矣。

給事中王竑廷擊馬順﹑毛貴﹑王長隨﹐流血禁庭﹐郕王驚起﹐李侃攬禦衣向座曰「殿下當命臣等討賊﹐豈宜避去。」乃止。

英王自北狩回﹐羣臣請車駕出迎﹐景帝不欲﹐莫敢復言。李公侃命家人具棺以諫﹐夫人問所以﹐公以事告﹐夫人曰「但諫勿憂也。」公疏云「夷虜且知尊﹐王何乃自輕邪﹖」下羣議﹐同許之。

魏文靖公驥嘗以俸金百兩委人﹐爲其家僕盡易之﹐公竟不言。他日事覺﹐鞠出金還公﹐其主始知。

公嘗語人﹕「爲子者當求名醫厚結之﹐親有疾則信之必專﹐彼召之必速來也。」

公爲尙書北還﹐一小舟常阻於要津﹐其子稍設儀仗﹐公見卽命撤去﹐曰「豈藉重於是邪﹗」

公致仕時﹐往於田﹐值禦史官舟﹐分岸引纜而行﹐禦史怪問﹐曰「魏驥。」又問﹐曰「蕭山魏驥。」又問﹐曰「尙書歸老蕭山魏驥也。」禦史惶恐謝罪。

尙書徐公少爲刀筆吏﹐縣有卒伍捕謫發﹐誤勾攝者欲公脫之﹐夜飲公於家﹐以他事出避。其妻有美色﹐令勸酒以悅之。公不能畱。明日報案﹐已脫勾攝﹐且語其人曰「吾昨歸﹐恐汝疑﹐故速致此。」鄕人服之。

公爲兵部郎中﹐一員外郎每因吏必嫚罵。遇宿﹐署請公代﹐公不爲意。其人卒於官﹐親爲殮﹐且厚賻之。數年﹐數因其邑令照拂其家。公之子以蔭官尙寶。孫﹐中書舍人﹐亦至通政。

王忠肅公翺自兩廣召爲吏部尙書﹐舟次濟寧﹐都水主事法以先後敍過堰﹐𨿽貴官不得越。人怪之﹐公曰「彼立法﹐安忍壞之﹖」至吏部﹐卽調爲考功主事﹐人兩賢之。

公在吏部﹐門無請托。太平侯時與上鞠戲﹐自意可請。會朝退﹐從公後徐呼﹕「王叔。」問爲誰﹐侯以名自通。方以事啟﹐公不顧﹐作厲聲曰「不諳事﹗」侯惶恐而退。公之夫人爲其從子請官﹐舉觴跽進。公大怒起﹐手擊夫人於地。卽出﹐隨使人返慰之﹐事卒不行。

禮部尙書姚公夔﹐天順癸未春知貢舉。試院災﹐天下貢士死者相藉﹐請諭祭於郊﹐祭畢﹐自謂不能致防﹐殃及賢俊﹐拜於地慟哭。觀者以萬數﹐哀震數里。

王文端公直在吏部時﹐其子爲南京國學博士﹐考績在部。文選郎中欲畱侍公﹐攺北學。公不可﹐曰「是亂法自我始矣。」

嶽正﹐字季方﹐爲翰林修撰。英廟甚重之﹐嘗曰「好个嶽正﹐只是大膽。」後謫戍召還﹐自題其像曰「好个嶽正﹐只是大膽。從今以後﹐再敢不敢﹗」公性不能容人﹐或謂公曰「不聞宰相腹中撐舟乎﹖」曰「順撐來可容﹐使縱橫來﹐安容得邪﹖」

威寧伯王公越﹐都禦史﹑總制。北伐時﹐嘗親視諸軍食飲﹐數賜酒肉。動息必悉其情﹐至犯令不少貸。每暇﹐命出獵﹐計矢中禽之多寡於敵陣爲先後。有將官告姦﹐受金者置之﹐許出死力不問﹐於是將士感泣﹐無不用命者。

都禦史韓公雍徵大藤峽﹐出兵﹐令五鼓戰。將領者聞賊已覺﹐恐遲失事﹐二更卽發﹐大破之。公賞其功而問以違令之罪。以軍法當斬﹐乃具聞請釋﹐曰「萬一不用命而敗﹐柰何﹖」人謂公得將將之體。

聞有一郡守治酒具進﹐用長盒納妓於內﹐徑入幕府。公知必有隱物﹐召郡守入﹐啟盒令妓奉酒畢﹐仍納於盒中﹐隨太守出。此見公之闊大如此﹐亦一時之權術也。若大體禁嚴﹐此物奚宜至哉﹗

公與夏公塤飲﹐各出酒令。公欲一字內有大人小人﹐復以諺語二句証之。曰「傘字有五人﹐下列眾小人﹐上待一大人﹐所謂有福之人人服侍﹐無福之人服侍人。」夏云「爽字有五人﹐旁列眾小人﹐中藏一大人﹐所謂人前莫說人長短﹐始信人中更有人。」

周文襄公忱巡撫江南時﹐嘗去騶從入田野﹐間與村夫野老相語﹐問民間疾苦。每坐一處﹐使聚而言之﹐惟恐其不得盡也。

劉東山公大夏爲廣東布政﹐至新會縣﹐時吳廷舉爲令。公到久﹐乃迎﹐告以鄒智殮事故迎遲。時鄒以名士出謫﹐公亦重之﹐不怪其遲﹐且嘉其賢。

東山公當發戍﹐氈帽布袍徒步過大明門﹐匍匐頓首乃行﹐策一蹇驢赴戍所。時以兵部尙書謫發﹐莫不加禮﹐不欲至戍。公曰「大夏有罪不加之誅﹐今復不服役邪﹖」被甲持銳與諸卒無異﹐莫不嘆服。

都禦史楊公繼宗居憂時﹐閹宦汪直以權幸延攬名土﹐聞楊公治郡名﹐往弔。公衰經於墳所﹐直趨至墳﹐拜起﹐手捋公須曰「比聞楊繼宗名﹐今貌乃爾。」公曰「繼宗鄙陋﹐但虧體辱親未之敢也。」直不復敢言。直時威震海內﹐不屈者公一人耳。

麻城李文祥將覆試﹐大學士萬安欲托以孫﹐因許及第。文祥以正對﹐安怒﹐其孫延於別館。有畫鳩﹐屬題其末句云「春來風雨尋常事﹐莫把天恩作己思。」後以事左遷﹐渡河﹐冰泮溺死。

屠公滽爲禦史時﹐直門下彈劾﹐有夷人來朝﹐偶僕跌不起﹐公傳奏云「有夷人俯伏不起﹐若欲奏而不能言﹐俟扶出具疏以聞。」人謂識大體。

吳文定公寬爲修撰時﹐有同年賀恩寢疾將不起﹐欲易簀托於公之旁廡﹐公卽掃室請遷。及卒﹐奉殮於中堂﹐使子衣衰以答弔者。又故人之子有事於京者﹐書托公主之﹐久而有疾不起﹐爲棺殮。及撿帳﹐有輸官銀若干﹐盡喪於娼家﹐公爲如數償之﹐遣人送喪歸。

倪文毅公嶽初爲禮部尙書﹐值遣祭金闕﹑玉闕眞人﹐奏曰「徐知證﹑知詳﹐唐叛臣之裔也。祀典不敢議廢﹐但歲時典祀﹐一寺官之職耳﹐宗伯何與焉﹖」遂爲令。

章公懋爲南京國子監祭酒﹐有監生請假﹐托言一力采薪不至﹐將往求之。公聞之愕然﹐曰「薪水之資脫有失﹐柰何﹖」憂動顏色。使亟求﹐且冀得之當復我。此生甚悔﹐曰「公待我以誠﹐柰何詒之﹖」明日返命﹐具實謝罪。

儲侍郎巏易簀時﹐夫人以公落髮與須﹑指爪甲及頭垢各囊盛爲殮﹐其愛親敬身可謂全歸矣。

劉少傅陳畱公忠爲南京吏部尙書時﹐因司屬王主事韋之父致政家居素奢而漸貧乏﹐乃遺白金二十兩與韋幸親﹐曰「恐汝父奉養不悅﹐汝欲曲意以養﹐則變節之事有矣﹐幸勿攺節。」

何編修瑭當劉瑾用事﹐諸司有事必往見。約相見長揖﹐不得與諸司同。其僚以事謁瑾﹐畏其勢不覺屈跽﹐何公疾聲曰「禮惟長揖﹐何以爲此﹗」瑾曰「先生之言是﹐不敢。」少有屈攝。

朱尙書希周初舉狀元﹐略無喜色﹐後歸裏惟徒行﹐人甚器之。後爲禮部侍郎﹐家載席一車爲公買宅﹐進都城﹐宦者阻之﹐且云「必得一刺以別眞僞。」公弗許。家人云「必入乃得利。」公曰「不得利又何傷乎﹖」竟止於外。平時居翰林﹐人多謂無所可否﹐不知公於大節處無間毫髮。平生未嘗知與人較﹐官之遷轉升沈皆無所與﹐後擢南京吏部尙書﹐人曰「不遷是無天理矣﹗」及考劾諸司﹐銖兩甚平。有敗職詆公﹐托有力者爲援﹐命下詰之﹐公不辯﹐請以疾去。人至是益服吳俗淳薄。

吳文定公舉壬辰狀元﹐大宗伯毛公舉癸丑狀元﹐公舉丙辰狀元﹐皆厚徳直操人不可及﹐非風气所能染也。

