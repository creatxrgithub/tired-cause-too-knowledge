渠丘耳夢錄﹝淸﹞張貞撰

序渠丘耳夢錄余耋齒虺隤﹐經年善病﹐旣不能展書縱讀﹐又不能出而爲登臨眺聽之事。惟是蒿牀土銼﹐看屋梁而呻吟耳。二三親串﹐間以問疾。相過延入臥內﹐共話團圞﹐多舉鄕裏瑣言爲予娛病﹐且舉其尢詼詭者﹐爲撫掌之資。一涉世情﹐輒自引寐。兒輩侍側﹐每有所聞﹐潛拾殘﹛片虒﹜書之。疾平取視﹐都不成語﹐然亦可識當時抑鬱無聊。故於沒理沒會處著想也﹐不忍棄爲敝帚﹐稍次成帙﹐題曰《渠丘耳夢錄》。耳夢用《漢書》語。顏注﹕耳常聽聞而記之也。客有見者﹐曰﹕昔趙大年出新意作畫﹐人輒嘲之曰﹕得非朝陵回乎﹖謂其所見不滿五百里也。子渠人而只記渠事﹐得毋類此﹖余曰﹕不然﹐古人云﹐在朝言朝﹐在野言野。余以渠人而記渠事﹐亦士君子惓惓不忘鄕黨意也。客曰﹕若是﹐何不仿越絕三輔黃圖以爲書﹐乃爲此詹詹之言邪﹖余曰﹕吾何敢遠希漢魏﹐若張端義之《貴耳集》﹑康譽之之《昨夢錄》﹐其義則予竊取之矣。於時歲次己丑﹐康熙四十八年重九日。杞園老人張貞識。

渠丘耳夢錄甲集目次禦墨賜像斟尋杞城聖水山鄭公鄕韓信壩管公都康王臺書院山三人爲一龍黃公冢瘦羊博士鄭公避害董郎中輟奩嫁婢陳大令馬仲君劉憲副王侍禦馬中丞馬給諫周核修司理公遺事孝廉公遺事先大人全城紀略侍禦公遺事諧謔渠丘耳夢錄甲集禦墨世祖章皇帝天藻飛翔﹐且深畫理﹐寫成多賜近臣。劉少傅得者尢多﹐遂築禦墨樓貯之。貞每過從﹐輒獲展玩。一爲雲林雪景﹐山巒村樹凡作數層﹐雪光林影﹐遞爲浮動。一爲米山墨瀋﹐淋漓極酣適之趣。一爲墨竹﹐最得李息齋法。一爲梅花﹐任意圈掃﹐天眞爛然。一爲蒲萄﹐𨿽潑墨爲之﹐意極閒適﹐殊不艸艸。一爲達摩﹝摩﹞﹐虯須碧眼﹐所履葦航﹐一花五葉﹐儼然六祖東渡風神﹐各印禦寶。又一條印﹐作二十字﹐云﹕寄興圖書﹐漱六藝之芳潤﹔怡情翰墨﹐措萬物於筆端。世祖雄武冠世﹐得天下於馬上﹐又孜孜治理﹐身致太平。而翰墨圖史之樂與寒士角﹐眞天人也。賜像本朝相國得君之專﹐未有如少傅劉公者。世廟晚年﹐眷注尢殷。丁酉秋日﹐欽遣內供奉就直捨﹐爲之寫像。攜入大內﹐寶鈿瑞錦﹐裝潢成軸。上臨內院﹐中使捧出賜之。公有詩紀恩云﹕供奉螭頭筆﹐來描遲暮顏。毫端雙鬢雪﹐夢裏五湖山。久負移文愧﹐仍銷伴食間。難酬明聖意﹐敢向鹿門還。又七言二律云﹕寫照生綃傍日開﹐彩毫遙落五云隈。朱顏久向京塵攺﹐古態仍從畫意回。浪閱滄桑堪自認﹐相憐形影更誰猜。淩煙欲啟君恩重﹐報稱無能念未灰。龍鐘近態益隤然﹐圖畫驚看落九天。寶軸昨煩中使捧﹐隆恩今借彩毫傳。空嗟骨相虞翻老﹐敢擬遭逢傅說賢。珍重瑤章輝座右﹐彌令形影自相憐。髙念東侍郎歌云﹕丙申孟夏值西苑﹐曾逢相國承天眷。供奉朝銜禦墨鮮﹐筆花颯爽開生面。丁酉秋吉裝潢成﹐仙蹕親臨賜輔臣。英姿晝敞平津閣﹐喜起風傳丹地綸。我公髙潔如海鶴﹐三山夜唳霜天落。鳳起麟遊盛世禎﹐統均綸綍深諮度。功業已聞銘鼎彜﹐餘情更復及歌詩。光芒不在開元後﹐音律還超正始時。良辰勝地多佳句﹐吟成每下重瞳顧。龍箋手拂索新題﹐虞鉤歐畫盈毫素。上方書畫富宣徽﹐必經鑑識始稱奇。玉軸每鐫北海筆﹐幹將惟許茂先知。調元有暇眞風雅﹐君臣如此古來寡。卽今一幅對淸標﹐霜髯赤舄何瀟灑。飛塵不到讀書樓﹐涼風左右吹新秋。齊紈湘管烏皮幾﹐我公退食相夷猶。凝眸似有經營色﹐太平已定何淒惻。恩深不敢問山林﹐午橋夢向中宵測。伊昔圖形啟商宗﹐旣王三年夢始通。未聞促膝資謨弼﹐繪事能傳毛髮工。雲臺麟閣屹相向﹐長劍髙冠勞意匠。亦皆事後報功名﹐未見當前酬將相。聖朝綱紀壽山河﹐欲從圖畫永賡歌。淩煙直踞玄齡上﹐標軸誰言李孟過。我公矍鑠如年少﹐九仙骨逼丹靑妙。小子再拜儼儀型﹐星辰嶽瀆歌維肖。其後﹐曹澹余中丞《拜遺像》詩云﹕近睹須眉尙儼然﹐當年頒自九重天。肖形已入商王夢﹐繪閣堪追漢代賢。家學儀型情倍切﹐毫端鬢雪句空傳。鶴姿臒立常憂國﹐仿佛淸風到幾筵。斟尋《竹書紀年》﹕夏帝相二十七年甲子﹐澆伐斟尋﹐大戰於濰﹐覆其舟﹐滅之。斟尋﹐今縣東北杞城一帶是也。杜預曰﹕斟尋﹐在平壽縣東南。平壽在今濰縣﹐故知淳於﹑平壽皆古斟尋之地。詳見《水經》。杞城杞城在邑東北三十里﹐古淳於國也。酈道元云﹕故夏后氏之斟灌國也。周武王以封淳於公﹐遂號淳於。《春秋》桓公六年冬﹐州公如曹。傳曰﹕淳於公如曹﹐度其國危﹐遂不復。後爲杞人所有。杜元凱曰﹕杞舊都陳畱雍丘﹐桓公六年遷都於淳於。僖十四年遷緣陵﹐襄二十九年又遷淳於﹐晉人合諸侯城之。及考隱公四年﹐莒人伐杞﹐取牟婁。其時杞已在東方﹐不得言桓公六年始遷淳於也。若謂陳畱﹐其道必出齊衛之郊。莒﹐小國也﹐安得越境伐人取邑哉﹖且陳畱無牟婁﹐當是淳於之杞。由是觀之﹐淳於之亡﹐當在春秋初年﹐杞人遷而居之。逮桓公六年﹐淳於公始以寓公如曹﹐見經也。漢因以爲淳於縣。聖水山邑東十八里﹐曰聖水山。舊傳山上石池一窳﹝窊﹞﹐冬夏不涸﹐旱禱輒應。今涸矣。山左一石﹐狀如伏雞﹐旁小石數十﹐如雞雛﹐土人謂之石雞。或以占歲﹐不知何物候之。劉少傅有石雞山房印章。其旁產兩頭蟻﹐樵﹑牧往往見之。鄭公鄕鄭公鄕在濰河東宿家裏中﹐漢大司農鄭玄之故鄕。《漢書》﹕公﹐髙密人。唐賈公彥謂北海人。安丘古來多屬北海﹐髙密𨿽境土分割﹐而公家實在安丘之東境﹐《水經》所謂礪阜是也。公時設教於鄕﹐齊魯門人從而遊者﹐嘗數千百人﹐地隘不能容。孔融爲北海太守﹐表其裏爲鄭公鄕﹐號通徳門。錢子義有詩美之﹐載公墓表。卽今鄭公店。韓信壩韓信壩在邑東五十里。昔韓信與楚將龍且夾濰水而陣於此。信令爲萬餘囊﹐盛沙以遏濰水。引軍擊且﹐僞退﹐且追北。信決水﹐水大至﹐且軍半不得渡﹐遂斬龍且。於是﹐蘇長公《超然臺記》曰﹕北望濰水﹐思淮陰之功﹐而弔其不終。蓋謂此。管公都管公都在管公里中。昔魏平原華歆千里訪朱虛髙士管幼安於故里﹐里人呼爲東家丘﹐蓋朱虛之東境也﹐今屬安丘。棄金坡一名堆金山﹐在公冶長書院山東五里。《魏志》謂﹕管寧﹑華歆共園中鋤菜﹐見地有片金﹐管揮鋤與瓦石不異﹐華捉而擲去之﹐卽其地也。管寧死遼東﹐三十七年歸柩﹐而阻海風﹐同行數十船俱沒﹐惟寧船望見火光﹐投之﹐得島嶼。及上岸﹐無火亦無人。玄晏先生以爲積善之感。出《獨異志》。康王臺康王臺在西十里。俗傳齊康王被逐﹐夜乘馬渡汶﹐馬化爲泥爲臺﹐臺日中不見﹐夜中隱隱如成。臺前一水﹐有無不常﹐一名潮河﹐一名幹河。按《齊傳》﹐田成子篡齊﹐遷康公於海上﹐尋死。蓋天或惡而識此耶。事不盡信﹐疑以傳疑可也。水寔伏流。書院山世傳公冶能辧鳥雀語﹐其言多不雅訓﹐惟《海錄》云﹕唶唶嘖嘖﹐白蓮水邊﹐有車覆粟﹐車腳淪泥﹐犢牛折角﹐收之不盡﹐相呼共啄。差爲近古。考之﹐公冶長﹐字子長﹐《家語》云魯人﹐《史記》云齊人﹐未知孰是。而今縣南七十里有書院存焉。張華《博物志》云﹕公冶長墓在城陽姑幕城東南五里。去今書院山頗近﹐正齊魯接壤處﹐則謂其遊寓於此﹐或不虛矣﹐故得書之。三人爲一龍華歆字子魚﹐魏平原人﹐與管寧﹑邴原相友善。時人號三人爲一龍﹐歆爲龍頭﹐原爲龍腹﹐寧爲龍尾。黃公冢黃公冢。《西京雜記》﹕有黃公者﹐齊東海人﹐常佩赤金刀﹐制禦蛇虎如其意。記忘其名﹐今縣東四十里三冢鼎立﹐其一爲黃公冢﹐土人相傳神哆其術如上說﹐疑卽此人。瘦羊博士甄宇﹐字長文﹐淸靜少欲﹐習《嚴氏春秋》﹐教授常數百人。建武中爲州從事﹐徵拜博士。故事﹐每臘詔書賜博士一羊﹐羊有大小肥瘦﹐時博士祭酒議欲殺羊分肉﹐又欲投鉤﹐宇復恥之。宇因先自取其最瘦者﹐由是不復有爭訟。後召會問瘦羊博士所在﹐京師因以號之。鄭公避害鄭玄在馬融門下﹐三年不得相見﹐髙足弟子傳授而已。嘗算渾天不合﹐諸弟子莫能解﹐或言玄能者﹐融召令算﹐一轉便決﹐眾咸駭服。及玄業成辭歸﹐旣而融有禮樂皆東之嘆﹐恐玄擅名而心忌焉。玄亦疑有追﹐乃坐橋下﹐在水上據屐。融果轉式逐之﹐告左右曰﹕玄在土下水上而據木﹐此必死矣。遂罷追。玄竟以得免。董郎中董儲﹐宋神宗時人﹐善屬文﹐由郎中知眉州﹐與蘇老泉友善。東坡知密州時﹐過安丘﹐訪其故居﹐見其子希甫﹐畱詩屋壁云﹕白髮郎潛舊使君﹐至今人道最能文。只雞敢忘喬公語﹐下馬來尋董相墳。冬月負薪那得免﹐鄰人吹笛不堪聞。死生契闊君休問﹐灑淚西南向白雲。東坡集中謂其能詩有名。寶元﹑慶曆間又稱其書法勝李西臺。乃今欲求其斷楮遺墨﹐邈不可得。卽欲訪其墳墓﹐子孫亦無有能知之者﹐因慨然於吾邑文獻澌滅不傳者﹐當不爲少也。輟奩嫁婢陳規字元則﹐宋欽宗時人﹐好振施﹐家無贏財。嘗爲女求從婢﹐得一婦﹐甚閒雅。怪而詢之﹐乃云夢張貢士女也。亂離夫死﹐無所托﹐鬻身求活。規卽輟女奩嫁之﹐聞者感泣。陳大令郭文毅公正域曰﹕陳文偉﹐府學生﹐膂力過人。常五更之田間﹐猛虎撲地而來﹐兩手摶虎肩﹐兩足蹴其勢﹐虎死。後應會試﹐場屋火﹐以右手抵墻頭﹐左手持同事人﹐履肩而出幾千人。火勢迫﹐乃揖後立者曰﹕吾力止此矣。遂名動天下。後之山東安丘令。流賊百餘人掠庫﹐公敕羣吏﹕第謹簿書諸寶藏﹐吾無慮也。羣盜大掠庫金去。良久﹐問左右曰﹕賊去幾何﹖曰﹕三十里矣。敕左右﹐以一騎一彈來馳赴之。問諸賊孰爲首者﹐彈發左目中之﹐又再彈右目中之﹐賊大駭﹐伏地請死。公曰﹕好爲吾送庫金還。羣賊惟命﹐公以一騎尾其後。抵縣﹐羣賊請死。公曰﹕吾何有眾賊奴﹖各杖三十﹐遣之。公自負拓弛﹐意不以見功。禦史竟以縱寇論劾﹐免官罷歸。生二子寵﹑完。完中鄕試。又考安丘志﹐陳文偉字伯豪﹐直隸舒城人﹐成化十一年由舉人知博興﹐有聲﹐薦爲邊才﹐不果用﹐調安丘。剛正廉介﹐人不敢幹以私。興學勵才﹐訟簡盜息﹐民懷其惠焉。馬仲君君諱文政﹐其先北平棗彊人。明初避花馬賊亂﹐遷居靑州之安丘。父至善﹐生四子。長文寶﹐君其仲也。文寶諸生時﹐當上丁大祀孔子廟﹐諸弟子員各執其職﹐文寶亦與有事焉。薦祼禮成﹐笙鏞旣止﹐籩豆告徹﹐百執事事訖而退﹐已黎明矣。見殘火螢螢廊廡間。文寶取一燭跋﹐照歸私室。有司聞之﹐坐以擅取大祀神禦物律﹐戍陜西莊浪衛。文寶念守法素謹﹐一旦罹此﹐旣大悔恨﹐更以先壠系心﹐難其行。君慷慨前曰﹕兄旣不幸觸文罔﹐妻孥傫然﹐何堪遠涉邊徼﹐請以身代。文寶沮﹐不聽﹐竟荷戈往。其後子孫蕃衍﹐爲莊浪盛族﹐多以捍禦功獵位偏裨者。兩地音驛至今不絕。劉憲副劉希龍﹐字仁甫﹐號云川。初名希寵﹐以文字見知於試官﹐曰﹕子才矯若遊龍﹐乃名寵﹐如龍在穴中﹐吾爲去其籠汝者﹐將破壁飛去矣。因攺名希龍。正徳庚午秋﹐以應舉至會城。逆旅主人夫婦同夢有龍蟠雞籠上。明日﹐公至﹐倦甚﹐據籠息焉。主人前賀曰﹕君必大魁。因告之夢﹐遂舉於鄕﹐時年甫十八。甲戌登唐臯榜進士﹐累官至河南副使。王侍禦吾邑前修侍禦王公﹐諱用﹐字士賢﹐少負气節。成化丁未中費宏榜進士﹐除行人﹐擢禦史。執法不阿﹐時人以鐵面目之。紀功西陲﹐將佐憚服。大同有警﹐侍郎許某﹑閹宦金某擁兵不出﹐公露章劾之﹐卽具邊鎭事宜以聞﹐上嘉納焉。後出守夔州﹐尋致仕還裏。闔門卻掃﹐淸操益厲。邑人至今傳其二事。歲當省試﹐縣大夫舉賓興之典﹐設餞旣畢﹐鼓吹駢闐﹐多士聯鞍而出。公命其子跽於道側觀之﹐以其爲錄科所遺也。晚年自題其像云﹕子孫賢多供幾年﹐子孫不賢賣不值錢。哀哉王用﹐可憐可憐﹗魁壘奡兀之气﹐至今猶可想見也。馬中丞王弇州《觚不觚錄》云﹐余在鄖日﹐今馬中丞文煒時任荊州兵巡道﹐爲餘言前任某﹐每江陵公之父封君某相訪﹐輒於大門外一拱而入﹐令人擁其輿由中道進﹐至儀門復一拱﹐復令人擁其輿進至堂。己從旁進見﹐卽前堂延之正坐而已。侍坐送如之。馬至第﹐任其由甬道﹐而執主禮如常。自是封君不復候﹐馬使人傳問而已。又言江陵時有賜及父母或誥命﹐皆令家童私賫至家。封君於中堂跪聽開讀﹐子孫列月臺﹐而道府乃又列其下﹐問作何處。余謂此更不可示人﹐其家敕也﹐非敕道府與詔赦也﹐但吉服至門﹐俟宣畢而後入賀可也﹐馬深以爲然﹐當亦如所云行之﹐江陵聞亦不以爲忤。馬給諫給諫馬公諱從龍﹐立身嚴正﹐養母家居﹐聞邑長吏呵導過門﹐卽拱手起立。客問之﹐公曰﹕父母過前﹐敢不敬乎﹖此與《玉堂淸話》所載金丞相石琚事同。近代新城大司徒王公居鄕亦然。公不事修飾﹐常著野服。偶至五里河別墅﹐有豪家僕走馬過其前﹐墜鞭﹐呼老者拾鞭。公欣然拾而授之。僕走數十步﹐他人語之曰﹕拾鞭者馬公也。僕大駭﹐且伏罪。公不以爲意。其雅量如此。周核修邑諸生周懋妻李氏﹐素失明。壬午之變﹐眾皆奔匿﹐李氏殞於家﹐時以爲死於兵矣。生遂與其妾居。妾勤儉﹐善中饋﹐能佐其貧﹐因以爲妻﹐育子女數人。歷三十年﹐迄康熙戊申歲﹐妾忽自言曩者李氏之殞﹐是乘亂搒殺之﹐非死於兵。蓋以伉儷日久﹐子女成立﹐不虞其他。生佯諾之﹐出詣李氏父家﹐哭道其事。因同鳴諸官﹐請寘妾於法。妾知不免﹐投繯死。周生願愨無佗﹐長而行事﹐類古人如此。曹澹余中丞曾記其事。司理公遺事先祖司理公﹐字霖海﹐少爲諸生﹐不屑事俗儒章句﹐性方嚴﹐恥與時相俯卬。然勇於爲義﹐以長者見推鄕裏。中歲無子﹐元配王孺人厚直﹐爲公購一妾﹐有殊色﹐入門﹐公見其淚痕盈頰﹐驚而問故。以實對。公知爲名家女﹐遂立返之﹐不責值也。女抵捨﹐面使者再拜﹐祝曰﹕公長者﹐願公生三男子﹐以昌大之。後生吾伯父孝廉公﹑吾父明經公﹑吾叔父侍禦公﹐果符其言。嘗築樓別墅﹐畚鍤已具﹐夜夢老嫗來告曰﹕庇公宇下久﹐今當見逐﹐公固長者﹐盍少寬之﹐俾兒輩衣服具而後行。翼日﹐掘土得蛇穴﹐有大小蛇宛延以千百計﹐公哂曰﹕疇昔入夢者乃爾邪。命役夫護而移諸中野﹐見者咸以爲異。公之卒也﹐吾伯父十二歲﹐吾父三歲﹐吾叔父方娠﹐病革﹐語王孺人曰﹕若生必男﹐將昌吾門。及生卽吾叔侍禦公﹐人莫知其以何術得也。公有從子孝廉書紳﹐素厚愛之﹐旣病﹐呼至與訣﹐且屏人﹐出橐中裝十金指以示曰﹕嬛嬛諸孤﹐豈易守此。付汝﹐俟其長﹐可予則予之﹐不則汝自享之耳。孝廉唯唯。置食器中舁去﹐無知者。吾諸父漸長﹐孝廉置酒﹐大會宗黨﹐以原橐歸焉。緘鐍如故。眾大嘆服﹐且追稱公知人。孝廉公遺事先祖霖海翁﹐丰於徳而艱於子。禱於神祠﹐夢一偉人曰﹕我羅倫也﹐應爲公子。吾祖曰﹕夢妄乃爾﹐抑文毅教我子姓效之歟。亡何﹐先伯父孝廉公生﹐遂命名嗣倫。其後吾父﹑吾叔父皆襲其名云。明正徳間﹐先髙祖登仕公已以鄕試第六人中式矣。會權璫屬其禦史私所親﹐匿榜﹐將出遺之。禦史以公名偶同﹐輒刓補榜中姓而潛易焉。房考某﹐薦公者也﹐憤甚﹐懷所刓字﹐俾公聲諸朝。公謝曰﹕遇合得失﹐天命之矣。彼挾勢而奪﹐吾復攘臂而爭﹐是以科目爲訟端也。如古人何﹖及吾伯父獲俊名次適符﹐眾以爲天道云。公少有至性﹐每膢臘祠祭﹐啟血膋﹐秉郁鬯﹐不假他手。嘗當祭期﹐漁於涼水灣﹐得魚﹐將薦幾筵。庖人誤以入饌﹐公覆羹瘞之﹐種樹於上﹐至今人稱魚樹焉。一味之甘﹐非進王太孺人後不敢嘗。偶行瓜疇﹐見遺﹛瓜兼﹜在地﹐愀然曰﹕旣或先吾母食矣﹐惡用是累累者爲﹖遂抱蔓歸。先大人全城紀略崇禎十五年﹐兵躪二東﹐已下七十餘城﹐將偪安丘矣。人情洶洶﹐縣令亦惴恐將逃去。先大人聞知大驚﹐夜叩縣門﹐直抵齋閣﹐謂令曰﹕公爲天子守土﹐當視城之存亡爲死生。兵至而去之﹐不可。且帶甲滿天地﹐出必沒於軍中。卽幸免﹐國法豈相貸耶﹖渠𨿽小﹐有城可守﹐有民可兵﹐有吾輩可供役使﹐嬰城自保﹐天下事未可知也。令大悟﹐相與坐語達旦﹐鼓眾登陴﹐諸父老子弟畢至﹐先大人告之曰﹕諸君謀避地遠去﹐不過欲全軀保妻子耳。乘堅城以固守﹐尙慮其不足恃﹐乃走曠野而圖萬全﹐吾知其計之左矣。脫或諸君出而城破﹐先人敝廬已不復存﹐君將安歸﹖某亦有家室之累﹐其自爲謀﹐寧獨出諸君下哉﹖眾亦悟。先大人白於令﹐掊鎖擴門﹐納家人之在城外者﹐城外居民數千皆相從而入。人心於是大定﹐諸父老子弟咸歃血城隍廟﹐願受約束。先大人卽爲部署﹐某東防﹐某西備﹐某當北面﹐南城半壁獨身任之。募兵措餉﹐自此日始﹐是爲十二月九日。經理甫畢﹐敵兵大至﹐則十四日也。先大人傾橐治捍禦具﹐不足則鬻郭莊別墅﹐得二千餘金﹐徇於眾曰﹕能卻敵者受上賞﹐死王事及被創者卹其家。人心思奮﹐壯色倍增。敵人不得其便﹐遂解圍去。先大人不自以爲功﹐而讓其能於令﹐令卽以是擢禦史。甲申三月﹐李自成陷京師﹐先大人聞變﹐涕泣不食者累日。亡何﹐僞順縣令劉憲卿至邑﹐眾大集殺之堂上。時明社旣屋﹐盜賊蜂起﹐無長吏爲之統攝﹐邑中又大亂。先大人義不可辭﹐復出而應父老子弟之請。先大人任事卽治城塹﹑修器械﹐枕戈礪劍﹐暴露城頭者五閱月﹐饑不敢食﹐勞不敢息。𨿽流矢雨集﹐未嘗少卻也。邑中舊有兵三百﹐至是增甲益校至千二百人。請於臺察﹐擇鄕人李景隆者﹐假名偏裨以將之﹐日夜訓練﹐隱然成一方鎭。賊屢聚眾來攻﹐拒守旣嚴﹐復提親兵隨所向禦之﹐皆殺傷過當﹐由是賊不敢至城下。又以四境不靖﹐姦宄時發﹐爲遣遊偵﹑設斥堠﹐以伺其動靜﹐蠢動甫形﹐卽揃刈之﹐勿使滋蔓。又以揭竿者眾﹐不忍盡殲﹐設方略以招徠之﹐羣盜感先大人威惠﹐頫首就撫者數萬人。自是而人始望更生矣。嗚呼﹐先大人一老書生無執可憑﹐無責可任﹐只以事變當前﹐忠義奮湧﹐遂出而任怨﹐肩勞以弭一邑焚突之禍。始猶佐令奏功﹐後則獨身搘拄﹐非徳望足以蓋眾﹐才略足以匡時﹐疇克勝此。所尢難者﹐功成之後﹐無徳色﹐無矜心﹐杜門自守﹐口不言勞﹐有古大臣之風﹐而無其位﹐此風人志士所以致嘆於千古也。壽光安靑士有《靑社先賢》詠其於先大人﹐則曰﹕張仲命世才﹐磊砢森千丈。文藻冠東州﹐自負實俶儻。時當龍戰期﹐兵燹迫搶攘。民吏少堅心﹐大議公獨掌。枕戈五夜勞﹐募士千金饗。支拄孤城完﹐功績貽閭癙。渠丘萬室家﹐懷徳默稽顙。曩賢忠利侯﹐崇勛紀異壤。書生勤行間﹐風烈差相仿。旣鮮特筆書﹐又無厚爵賞。遁迹古斟尋﹐慨息生遐想。蓋專賦其事也。侍禦公遺事天啟辛酉﹐吾叔父侍禦公應山東省試。鎖闈之前﹐夢一長者相過﹐覽其刺則中丞馬定宇先生也。中丞嘉靖辛酉以第二十八人舉於鄕。侍禦公卽於是秋獲薦﹐名次亦相符也﹐其後成進士﹐同拜監察禦史﹐同視兩淮鹽政﹐同積羨不以自潤﹐悉助縣官又無不同﹐然後知前夢非偶然也。公理大名﹐癸酉秋﹐三楚鄕試﹐臺使者聘公分校之﹐還﹐過柏鄕﹐流寇數萬自寧晉大掠而西。會柏鄕缺令﹐賊且至﹐邑屋洶洶﹐號呼聲震天。或勸公間道去﹐不聽﹐疾馳入城﹐爲畫方略﹐集吏民堅守﹐而身自擐甲﹐宿城上三晝夜。適熊將軍者擁兵南來將北走﹐公遮畱﹐激以大義﹐又重懸賞格。一軍思奮﹐乃以兵法部勒其偏裨﹐分軍爲左右拒﹐開門縱鄕兵千餘人出搏戰﹐賊不支﹐遂大敗﹐斬級二千餘﹐餘眾皆竄去。公考選入京﹐權貴人無爲之地者﹐僅擬遷部主事。疏入三日﹐烈皇帝禦中左門﹐忽遣中官馳召公入﹐面詢練兵措餉機宜。奏對稱旨﹐目屬久之﹐袖出禦制策問﹐命條對。時殿庭暄炎﹐命兩中貴舁試案廊廡間。對畢﹐又大稱旨﹐賜上方冰鑑及果餌而出。則己卯六月十三日也。尋擢湖廣道監察禦史﹐已命巡視兩淮鹽課。蓋烈皇知公深﹐故兩命皆不由廷推﹐實異數也。諧謔先府君兄弟及劉少傅兄弟﹐同以文章著名。萬曆中一時有「三張三劉」之目。少傅曾赴遺才試﹐案出名次第四。吾叔父侍禦公以《黃鶯兒》一闋寄之﹕劉四考遺才﹐十五日案出來﹐一二三不見你尊名在﹐五與六不該﹐七八九謬哉﹐數排行又不出十名外﹐你試猜﹐元來是一个怕老婆的韓大齋。以韓號四名也。𨿽屬諢語﹐然風流諧謔﹐亦可想見前輩風味也。渠丘耳夢錄甲集終

渠丘耳夢錄乙集目次黃選部王參知馬明經馬孝廉曹儀部曹中丞劉雙鶴詞王菊逸樂府訓兒小說玉楮集洪昉思贈曲寒輝澯公袖石道人梁氏朱記室渠丘耳夢錄乙集黃選部黃公禎﹐字徳兆﹑號海野﹐嘉靖癸未進士﹐爲兵部郎中﹐坐失火免歸。復起吏部郎中﹐又以人言免官。家居獨坐一小樓﹐日事吟詠﹐力追古作。予偶讀公集﹐摘錄古體數首。如﹕孤竹固有筠﹐松柏亦有心。與子結綢繆﹐將以永素音。漂萍生水上﹐女蘿蔓山隈。沈浮各異性﹐匠者無枉材。君子秉髙義﹐賤妾亦曷乘。生結芙蓉枝﹐落爲淸路苔。歲寒亮不易﹐宛轉依君階﹝《冉冉孤生竹》﹞。久矣寤田疇﹐役役牽耕祿。珪璋匪素心﹐願言歸空谷。川流竟東之﹐燕爵巢舊屋。曰余艸間人﹐疏曠憚跼束。荒徑曖夭桃﹐園花開躑躅。童稚丑我顏﹐父老訊墳墓。阡陌藹若眠﹐春禽呼布谷。潤毛戲文鯉﹐膏雨陰夏木。拂拂柴門淸﹐芊芊原田綠。及我尙能酌﹐欣然返初服。朝陽往於田﹐負耒昏聿歇。田家長苦辛﹐宵爾事蠶月。露行濕春星﹐風林坐蓬發﹐濁漉自適意﹐將以勞寂蔑。夫婦愛相酬﹐傾壺念冀缺。躬耕述祖徳﹐養生聊自娛。延陵矯髙翼﹐樹彼夷齊居﹐沮溺亦孤迅﹐人各有所如。每每原上田﹐歲糲千石租。驅牛四千頭﹐傭力一百夫。適口要幾何﹐陶頓非吾徒。人生若浮壒﹐忽與飄風俱。暄日摘葵藿﹐閒情攜我壺。得醉肝腑熱﹐偃然臥桑楡。榮名將無賴﹐爲善示不誣﹝《擬陶歸田園居三首》﹞。少齡雅幽賞﹐種樹東山阿。丹荑亂總翠﹐風木矯云蘿。靈竅互和答﹐珍鳥亦來過。一誤驀塵護﹐荒落嗟如何。嘉樹何挺挺﹐甘泉不自竭。沈念結中曲﹐感激生啐咄。達士息塊然﹐道人揭日月。飭躬嗾眾口﹐紈素易污篾。天機貴適如﹐物性茂時發。春蹊桃李榮﹐秋飆紫蘭茁。放神乃驚世﹐務名道固闕。何以處不才﹐浮游跳塵蕝。去之大澤中﹐不若逃窮發。伊誰岐路間﹐啜涕悲秦越。中夜攬明月﹐行吟嘆幽獨。秋風生遠思﹐孤鴻號北陸。翔鳥芳樹端﹐促織吟我屋。歲暮念攝生﹐輾轉倍煩懊。黃鵠志千里﹐不如燕雀良。天馬西極羣﹐不如驑與黃。驑黃載鑾衡﹐燕雀巢君梁。風雲起髙會﹐物理固難量。蟋蟀秋夜吟﹐躋我芙蓉堂。來日以何短﹐秋夜以何長。攬衣俟淸旦﹐躑躅復傍徨。海市何杏靄﹐仙人好樓居。仙人不可見﹐樓閣幻化余。秦皇巡海上﹐漢武多上書。白髮非瑤艸﹐安得再華予。永念祛煩慮﹐湛命守中虛。南遊躡嵩髙﹐披云陟少室。俯瞰淸江波﹐仰窺淩太乙。王子坐吹笙﹐宓妃弄瑤瑟。徜徉溯洛浦﹐遺褋江之妼。美人不可招﹐歸心生煩勞。漢家誇武庫﹐樞屬大將軍。衛霍列甲第﹐田魏竟相吞。冠蓋蔽白日﹐飛甍摩靑雲。鋏客雜珠屣﹐日夜遊其門。誰知汲長孺﹐談笑揖貴君。秦家丹桂樓﹐美人弄明月。對月理淸曲﹐哀哀如訴說。一彈悲朱顏﹐再彈悲素髮。弦急颯淒風﹐憂來若恍惚。明河響秋夕﹐活活峨眉巓。聞有愁思婦﹐天上悲汍瀾。借問愁者誰﹐云是牛女嘆。牛星隔星渚﹐望望河之幹。相去但淸淺﹐朅別常經年。閒房睠淸暉﹐澄夕星月朗。蘭气夜襲人﹐繁露綴虫网。於役息中林﹐攺服契心賞。暌極思所歡﹐感來喟向往。靑陽每時歇﹐玄珠會明兩。自非羨門生﹐誰能遊罔象。白日傾西陸﹐玄冬無永朝。蟄虫壞幽瑾﹐北風鳴枯條。雨雪紛我塗﹐豺虎夾路嗥。孤雁噭中野﹐淒痱悲蘭苕。人命若秋艸﹐安得不早凋。仙人王子晉﹐遺世嘉遊遨﹝《感述十一首》﹞。眞棲豈自愛﹐反招斯渾俗。曼倩隱金門﹐詼諧亦苟祿。沮溺良苦心﹐楚狂介孤獨。滄浪濯塵纓﹐二疏頗知足。丘園本素心﹐組紲及明淑。明義君子徒﹐存道爰白牧。智哉山梁雌﹐水艸時飲啄。東門悲旣晚﹐南山亦殺菽。蕨薇茂周仁﹐沈幾瞷孔隩。矯情抑何爲﹐齊物匪至谷﹝《反反招隱詩》﹞。乍霽步郊坰﹐賞心久違玩。披豁行且謠﹐窈窕經花甸。木杪滴餘響﹐葉心露饒炫。云徼曳蜿虹﹐神飆拂蔥茜。一漑悟化理﹐疲極想疏散。我本山中人﹐城術久羈罥。譬彼籠裏翮﹐遐舉鎩塵爨。白雲日英英﹐招搖過庭院。起予石泉想﹐桂枝結彌願。﹝《雨後遊北田》﹞。晨興志無垢﹐颯沓趣爽朗。若木散朱霞﹐陽晶赫未上。喈喈戲翳砌﹐啁啁弄音響。我時散發行﹐露華沾我裳﹝《葉》﹞。澄襟抽蚤思﹐煩慮滌陳想。開關捨之去﹐此路以何象。周道辟荊榛﹐廣坐紛魍魎。游泳軻氏篇﹐夜气企歆仰﹝《晨起》﹞。鐘鼓起東廨﹐城陰多悲風﹐洗觥光有孚﹐絲竹羅堂中。良宴䢐炎景﹐爽霽澄我衷。流飆扇欞闥﹐邃宇廠玲瓏。令尹且公暇﹐撫時歡予同。齊謳激哀楚﹐優孟感人窮﹝《宴東廨中》﹞。東田陟蘭臯﹐別業山之麓。夕日銜嶺頭﹐山人嘯東谷。飅飅晚風細﹐輕雲淡水木。曳屨尋友朋﹐溪月上茅屋﹝《東田》﹞。王參知大參王公諱孟煦﹐字育明﹐一字念野﹐萬曆丙戌進士﹐選翰林庶吉士﹐授禮科給事中﹐累遷至江西參政。胸懷曠達﹐超然人外。鐘龍淵先生謂其詩文衝雅閒遠﹐有飡霞禦風之興。詩多散佚﹐僅存《云耕山房稿》一卷。爲錄五言近體數首﹕一徑林中仄﹐諸天象外幽。興來同命駕﹐老去獨驚秋。古木棲寒渚﹐輕煙度白鷗﹐鄕心托逝水﹐日向故園流﹝《同曾守鈍劉用之出遊萬泉寺》﹞。莫謂滄洲遠﹐乾坤此勝遊。人間官似隱﹐地僻夏疑秋。揮塵窗雲亂﹐開軒荷雨收。焚香終日坐﹐心事水中鷗。一院深深裏﹐涼陰處處通。淡煙開茂竹﹐淸露引初桐。鳥爲忘機下﹐花因過雨紅。從來多野興﹐對此意無窮。消搖中散地﹐渾朴上皇時。鶴立拋云石﹐蟬鳴傍戶枝。臨池譚每劇﹐步月出常遲。曼倩金門隱﹐應知不我欺﹝《夏日館中卽事三首》﹞。髙槐臨小院﹐良夜坐佳賓。雞黍尊前月﹐風塵物外身。和歌今日事﹐招隱異時人。君但能乘興﹐相過未厭貧。龍劍合今夕﹐雄心自古人。涼云依戶牖﹐明月滿松筠。不有尊中酒﹐其如客裏身。何當拼一醉﹐此際少風塵《夏日朱汝修﹑騰晉生﹑劉敬甫過山房看月得身字二首》。野竹疏愈翠﹐秋山晚更靑。鷗眠潭底影﹐鶴惜雨餘翎。倚杖分苔蘚﹐投竿散水萍。斜陽蟬滿樹﹐裊裊隔江聽﹝《洪陽先生閒雲館》﹞。阿舅來初夏﹐潘郎第復春。捲簾花气重﹐入坐鳥聲頻。佳句薄陶謝﹐時名比鳳麟。分猷衡鑑地﹐會見主恩新﹝《潘氏莊謁舅氏》﹞。行年欲半百﹐猶苦寸心違。不變嵇生懶﹐能無伯玉非。靑山頻人夢﹐白髮未言歸。聊此一尊酒﹐長吟對落暉﹝《商於遣興》﹞。昔聞百泉勝﹐今泛百泉遊。殘雪猶明岸﹐輕煙已入舟。棹回山爲轉﹐波激艸如流。遮莫湖聲晚﹐淸尊興不休﹝《立春後百泉泛舟》﹞。今日復明日﹐何時二月初。春風送客棹﹐梁苑駐徵車。呼婦開新甕﹐當窗理舊書。陶然取一醉﹐富貴欲何如﹝《久客河北小吏慰以二月初可還大梁》﹞。馬明經馬翼辰天撰﹐爲余中表兄弟﹐相與同學捨﹐共晨夕者垂三十年。己巳下世﹐忽忽二十年矣。偶撿敝篋﹐得詩數章﹐皆其當日手書示餘者﹐爲亟錄之﹐以寄人琴之慟。《和李會先贈劉將軍畫馬》云﹕將軍新破貳師還﹐笑染驪駒意气閒。八駿嘶風來海上﹐六龍逐電到人間。桃花亂映黃金勒﹐柳綫輕飄白玉環。半幅生綃增色相﹐一時錯認賀蘭山。《書影齋夜坐》云﹕一杖眞成汗漫遊﹐壯心聊借酒杯收。座中佳句全同雪﹐簾外輕寒半似秋。息駕徒慚徐孺榻﹐分光竊附李膺舟。詞壇二仲堪千古﹐且莫臨風動客愁。《次曹實庵懷舊》云﹕羞聽旁人說壯遊﹐﹛山昔﹜湖煙水幾驚秋。狂來對酒憐靑眼﹐老去談經笑白頭。三徑松陰成我懶﹐兩行屐齒許君畱。相逢縱爾貽佳句﹐曲裏陽春不解愁。《題原思山意艸堂》云﹕半幅煙霞影﹐平忝茅屋痕。避人雙白眼﹐畱客一靑樽。遠岫云生樹﹐長堤水到門。梵音時入耳﹐華發欲全髠。馬孝廉馬三如長春﹐詩才淸異﹐然不多作﹐一生僅存三十餘首。其《遊沂山觀百丈崖瀑布》長篇尢爲王阮亭先生所賞﹐先生有詩寄之﹐兼以示余﹐云﹕先生負俗癖﹐雅懷山水情。沂山看秋瀑﹐往往抱琴行。吟詩楓槲林﹐自燒折足鐺。曼聲塵落帽﹐噭噭哀猿鳴。山田髙於屋﹐牛在屋上耕﹝三如詩句﹞。此語非世人﹐欲與東野爭。詩成寫團扇﹐持以贈平生。何時看瀑來﹐一觴聊共傾。曹儀部曹實庵儀部與其弟澹餘皆以詩名於時。實庵天才雄放﹐且久官都門﹐日與四方名勝更唱疊和﹐篇章尢富﹐不能盡錄﹐錄其爲余作者數首。《病起與杞園小飲》云﹕胸中磊塊無時無﹐形貌𨿽腴神明臒。連宵气急勢澎湃﹐隱囊假寐難須臾。兀然趺坐等枯木﹐燈前影弄鬑鬑須。牀頭熟釀故鄕麹﹐潺湲入耳神魂趨。擬傾一盞沃焦釜﹐恐置冰炭勞醫巫。今日故人對淸嘯﹐二豎無煩桃茢驅。一舉十觴那成醉﹐酒懷浩蕩淩江湖。中年作惡賴陶寫﹐絲竹嘔啞非良圖。無寧揮塵共譚笑﹐唾壺擊碎歌嗚嗚。枚生七發酒徳頌﹐恍惚置我鴻濛都。心和气平理則壽﹐五嶽方寸何區區。《中秋後一日送杞園東歸》﹕二載始相見﹐聚首才一月。蒼然秋色中﹐重與故人別。子來觀國光﹐巍峨瞻帝闕。紅燭燒已殘﹐勝負殊未決。云何揮手去﹐歸路馬蹩躠。易水流湯湯﹐盧溝沙似雪。荒原帶兵气﹐風雨莽淒切。心知念倚閭﹐浮名非所屑。因之感餘懷﹐憂來不能輟。《杞園輯寶典成詩以贈之》﹕博物何人號冠軍﹐風流思曼若爲羣。平分秦相摩崖筆﹐徧勒周王石鼓文。座側靑箱移歲月﹐腕中不律走風雲。詞華愧我蕭條甚﹐欲問雞窗乞碧蕓。《過杞園齋頭贈李象先兄弟》云﹕爛漫春光流水俱﹐枝頭好鳥自相呼。竹林初入誰髙士﹐白社重來愧酒徒。千古文章推海嶽﹐一尊風雨對菇蘆。擬將五色天孫錦﹐繡作東園二仲圖。《謝杞園贈墨》云﹕君家文物煥縹緗﹐珍重陳玄出豹囊。千杵何人規作月﹐一丸我欲喚爲莊。光分側理寧辭染﹐價借龍賓未許方。守黑只今成快友﹐從教俯首十三行。《客廣陵送杞園之白門》云﹕送子秦淮拂釣磯﹐石城煙雨碧山圍。船從朱雀桁邊去﹐燕自烏衣巷口飛。千里同人時載酒﹐一番握手未成歸。舊題名處應還在﹐芳艸萋萋正染衣。《劉子羽見寄詩集悵然有懷並致渭淸杞園》云﹕老去悲歌慨以慷﹐一緘冰雪動光芒。敢云鍼芥同欣賞﹐如有須眉對激昂。別後更誰償酒債﹐年來眞怪減慳囊。寄書故里洪陀長﹐夢裏瑯邪道路長。《中秋二首呈杞園》﹕中年佳節助酸辛﹐況復天涯憶遠人。弱子無知還待月﹐病夫當酒易傷神。故交失意明朝別﹐孤燭離筵此夕眞。簫鼓誰家仍得醉﹐不堪夢裏到濰濱。兩子諸孫皆遠道﹐獨畱白髮倚柴扉。風塵北地憐浮梗﹐瘴癘南天憶釣磯。何物世間愁得似﹐偶來塞上雁初飛。淸光猶是當年好﹐底事婆娑與願違。《熱甚與杞園話舊》﹕陽烏不動火雲紅﹐僦捨相看似病翁。卻憶西園亭子好﹐萬竿修竹一簾風。曹中丞曹澹余中丞才情藻麗﹐其在翰林時﹐詩以淸婉爲工﹐後撫黔南﹐值吳逆之變﹐身陷賊中﹐幽憤結轉﹐語多淒戾﹐今人不忍卒讀。遺集俱在﹐聊摘數聯存之。五言云﹕山靑寒食雨﹐樹綠夕陽天。六年京國夢﹐萬里夜郎人。雄關千嶂逼﹐絕壁一江穿。橘柚黃昏雨﹐鼪鼯里社祠。一燈寒夜永﹐孤榻老僧鄰。秋澹星河影﹐江騰戰伐聲。峯遠涼催雁﹐蘺荒晚聚螢。月白蒹葭渚﹐風黃橘柚村。白雲江上路﹐紅葉雨中山。孤城殘燭影﹐十里亂鴉聲。亂峯迷舊國﹐積雨妒重陽。微云窺牖過﹐夕照上蕉明。秋燈江上寺﹐野哭郭邊村。斜陽隨岸攺﹐寒樹倚江明。一發看舟落﹐千尋逐鳥斜。亂久身爲患﹐鄕遙夢屢訛。瘴深寒葉落﹐秋老斷蓬飛。十年身一葉﹐萬里鬢雙星。七言云﹕人同社燕家南北﹐書憶江鴻信有無。千山夜雨侵鼙鼓﹐萬里餘生愼网羅。愁心暗比江籬長﹐歸夢渾如夜漏遲。關河信斷邊烽老﹐南北秋生旅雁閒。短髮晨梳同落葉﹐浮生晚系類遊絲。欲歌欲哭三年客﹐將信將疑萬里身。戎馬關河雙涕淚﹐蠻荒風雨六淸明。千里風煙沅水月﹐一生心事越山薇。一階黃葉三更雨﹐四郭靑山萬里人。泉僻似聞龍出浴﹐月明曾見虎當門。雙江曲抱孤城轉﹐萬馬平屯野岸疏。魂傷烽火家仍在﹐人到春風病未除。婪尾尊開朋舊少﹐斷腸書就雁鴻疏。官閣鳥鳴梅影外﹐離筵人醉雨聲中。烽髙粵瘴千重黑﹐秋老蠻煙一派靑。五律《家中寄棗脯至》﹕棗傳鄕味重﹐封寄到羅施。計日憐家遠﹐開函見母慈。漢廷羞曼倩﹐瀛海憶安期。尙想孩提樂﹐登堂索果時。絕句《聞鷓鴣》云﹕小鳥頻相勸﹐羈人感倍多。也知行不得﹐難住又如何﹖《寒食》云﹕寒食山頭自閉門﹐柳煙楡火冷江村。故園抔土無自見﹐惟有鄕農是子孫。《五日郭外》云﹕磯畔殘陽小閣遮﹐野田流水繞山斜。新秧未綠菇蒲淺﹐五月初開蕎麥花。《送李卓庵》云﹕兵戈淒斷楚江湄﹐君去滇南愼莫悲﹐回首故鄕眞萬里﹐此生倘有夢還時。《宿水東橋》云﹕邵陽東去接衡陽﹐楚塞江流一倍長。客路不同鄕夢斷﹐又隨徵雁過三湘。《題畫》云﹕壁上分明江上山﹐夷猶蓑笠傲人間。湘東十月無霜雪﹐秋在楓林小艇間。劉雙鶴詞劉君雙鶴﹐諱如松﹐云川公長子﹐嘉靖庚子舉人﹐令柏鄕﹐晉大興知縣﹐有《秋詞》曰﹕客寓驚秋﹐塞雁南飛﹐人倚樓。但只見山山水水﹐雨雨風風﹐悶悶愁愁﹐天涯日暮碧雲收﹐籬邊霜冷黃花瘦。離恨無休﹐離恨無休。寒蛩聲裏﹐月明時候。一時傳唱播之宮中﹐肅宗見之﹐曰﹕此人有才﹐惜乎不壽。以其詞太淒淸耳。後左遷廣昌﹐尋卒。王菊逸樂府王生克篤﹐字菊逸﹐受山里人﹐籍諸生﹐才情藻麗﹐工於詞曲﹐隱居雹泉﹐不喜結納﹐故鮮知者。卒無子﹐有樂府一冊﹐近百闋﹐人艷傳之。聊錄數調以見一斑。其感事﹕﹝醉太平﹞云﹕慣非爲作歹﹐好逞精弄怪﹐千方百計巧安排。屋檐上天矮﹐露珠兒引起黃河派﹐樹葉兒打破天靈蓋﹐三角瓦絆倒老員外﹐再休去撞采。／放倒身施爲﹐掐破手算計﹐漫天潑地治莊宅﹐到幾時足矣。撥牙籌日夜勞心力﹐約鴻溝抵死爭閒气﹐送空船那樣愛便宜﹐怕冤家路窄。／淸湛湛蒼穹﹐黑洞洞前程﹐乘除加減自分明﹐空攜風捕影。金鋼鉆鉆不入琉璃甕﹐海上方醫不好傳槽病﹐破茶船撐不到斗牛宮﹐請先生自省。／罩下魚撒网﹐現捏佛燒香﹐薄薄眼皮小心腸﹐會撓疼搔癢。番花閃艸時興樣﹐單眉細眼風流像﹐拖枝曳蔓好聲響﹐傻聽了半晌。／俏雙生手窘﹐丑馮魁販金﹐小蘇卿暗定了促頭鍼﹐閉著眼打盹。碎文章不如把鵓鴿糞﹐破書箱跟不上盛錢囤﹐三檐帽彊似頂破頭巾﹐暗地裏自哂。／護身符到手﹐蜣螂皮一丟﹐陽施陰設逞戈矛﹐幹家私銅斗。做閻王不嫌小鬼瘦﹐掌天秤只要星兒夠﹐趕腳的盡著懶驢愁﹐愛饅頭可口。／血汗珠洗腳﹐肋條肉餵貓﹐家家給一扇許由瓢﹐向沿門乞討。翻磚揭瓦將街房鬧﹐捶胸跌足把皇天叫﹐典兒賣女往外邊逃﹐俺只推不曉。／賴祖宗慶衍﹐托天地周全﹐丰衣足食美田園﹐心遂意滿﹐一人得志千人怨﹐一家成就千家散。十年富貴百年冤﹐看殷鑑不遠。／買田宅數區﹐積金珠百斛﹐前堂後閣錦糢糊﹐列嬌娃俊僕﹐百忙裏走不出無常路﹐急回頭早上輪回簿。無來由做了場守錢奴﹐誰便宜誰苦。其《詠破錢》﹕﹝步步嬌﹞云﹕半輪明月塵中現﹐拾起眞堪羨﹐手擎著顚又顚﹐幾度徘徊﹐數番畱戀﹐好一个回生起死利市仙﹐恨女媧不把靑石煉。﹝折桂令﹞﹕論根基今古流傳﹐籍占金穴迹鑄銅山﹐面貌團圓﹐眼孔方正﹐字號周全。他也曾排金門﹐入紫闥﹐人人稀罕。他也曾串九州﹐遊六合﹐處處珍玩﹐洞府神仙﹐洛下英賢﹐見我家兄﹐執手盤桓。﹝江兒水﹞﹕包府尹連忙笑﹐溫禦史不肯彈﹐鐵菩薩擡起頭來看﹐惡夜叉偸放開鬼門關﹐狠閻羅私攺了輪回案﹐大鬧了靈霄寶殿﹐撼海搖山﹐把幾件不平事﹐生生買免。﹝雁兒落﹞﹕則爲你﹐親戚情不往還﹔則爲你﹐骨肉恩成冰炭﹔則爲你﹐冷淡了相識面﹔則爲你﹐阻斷了風月緣。﹝得勝令﹞﹕則爲你﹐昧著心夜夜將空船搬﹔則爲你﹐瞞著己時時將牙籌算﹔則爲你﹐戰兢兢渡了些楊子江風和浪﹔則爲你﹐遠迢迢走了些太行山險又顚。銅錢﹐你殺人呵﹐勝似口三尺龍泉劍﹔雙邊﹐你救人呵﹐彊如丸九轉不老丹。﹝僥僥令﹞﹕謾詫書千卷﹐休誇策萬言﹐盡你伶牙俐齒聰明漢﹐手裏無時﹐怎禁得人憎鬼也嫌。﹝尾﹞﹕從來惟有文章賤﹐凡世之人只重錢﹐買一个瞥煞貓來細細的攢。其《貧中樂》﹕﹝步步嬌﹞云﹕今朝有酒今朝樂﹐明日君休料﹐萬事等鴻毛﹐一醉陶陶﹐百樣愁消繳﹐憑火屋上著﹐不顧油瓶倒。﹝折桂令﹞﹕上牀來鞋履相拋﹐逞甚嘍羅﹐賣甚乖覺﹐霸王英雄﹐石崇豪富﹐韓信功勞﹐百年身浮萍風掃﹐一場話傀儡肩挑﹐一品當朝﹐萬貫纏腰﹐有一日那話來時﹐呀的聲﹐難躲難逃。﹝江兒水﹞﹕嘆了口長吁气﹐落了些無下稍﹐惹了些蝸角胡廝鬧﹐摶了些蠅頭苦更焦﹐看他天涯歲寄經營擾﹐去昭顏給還衰貌﹐碌碌奔波﹐到不如酒風頭﹐便宜了。﹝雁兒落﹞﹕俺而今塌了天尋不著﹐俺又無孩子們來聒吵﹐俺蘆花被暖似錦絞綃﹐俺艸茅檐下不讓蓬萊島﹐俺綠楊池景不減西湖妙﹐俺散幽情﹑繞林泉﹑步畫橋﹑山樵溪釣歸來早﹐斷簡殘編撩興髙﹐終日把瑤琴獨抱﹐土炕上獻牙﹐歪帶著巾子﹐翻披著布襖。﹝得勝令﹞﹕中間裏坐著个老兒叨﹐兩邊廂列著些家中寶。一个家喜孜孜抱酒壺﹐一个家慌張張燒茶銚。呀﹐瓶兒裏忙把螃蟹炒﹐鍋兒裏爛將蔓精燒﹐霎時間﹐直嚷的參兒落﹐把一个甕頭淸撇到糟﹐叨騷唱一會﹐喎喎學驢叫。窈窕舞一回﹐捕塌跌一交。﹝僥僥令﹞﹕鋪著个連褌﹐倒枕著扇窖料瓢﹐睡一兒忽嚕嚕安穩覺﹐那管他紅日三桿曬著腰。﹝尾﹞﹕從今悟卻邯鄲道﹐水底休將明月撈﹐老犍墑溝裏倒一倒。其《自嘆》﹐﹝雙調新水令﹞云﹕融融紅日映山窗﹐攬靑銅幾番惆帳﹐心驚歲月指點舊行藏﹐逝矣流光﹐又早五旬之上。﹝駐馬聽﹞薄雲殘陽﹐百事無成倍慘傷﹐悒悒悵悵﹐朝來風雨總難量。看這个蠅頭蝸角等尋常﹐都做了鏡花水月誰承望。子細端詳﹐主人翁不似年時壯。﹝水仙子﹞﹕只見短髮凋颼寸寸霜﹐病齒玲瓏个个長﹐亂紋穿滿腮額眶﹐這三般心自想﹐老來催心事悒怏。富貴運逢梟煞﹐兒女星坐空亡﹐嘆浮生枉自忙。﹝沈醉東風﹞﹕愁擔兒沈沈難放﹐苦葫蘆暗暗自嘗。臨崖樹﹐水早衝﹔枯根艸﹐霜偏降。似俺這福薄人百孔千瘡﹐無那無能可怎當﹐誰替俺憩息半晌。﹝折桂令﹞﹕母年髙菽水淸涼﹐病喘系系﹐風燭難防﹐門戶蕭條﹐田園荒蕪﹐骨肉參商。廝守的老伴妻﹐殘疾羸尪﹐傳家的豚犬侄﹐蠢懦孤孀﹐世態炎涼﹐人事周章﹐觸目驚駭﹐舉手愴惶。﹝離亭晏歇拍煞﹞﹕又無个爹親娘舅相憑仗﹐又無个三兄六弟相依傍﹐正遇著歲殘年荒﹐孟嘗﹝常﹞君緊閉門﹐龐居士牢封囤﹐王十萬忙收帳。無一粒站腳糧﹐那得根剔牙棒﹐也叫人無的思量﹐空有些爛文章﹐怎生嚼﹐喬字貼不堪煮﹐破書櫃不中向﹐只落的愁腸日九回﹐再休提豪气三千丈。聽從頭細講﹐本是五百劫欠冤債的蒼生﹐又墮在黃蘗海﹐叫我遭疼受癢。訓兒小說布衣曹振寰先生應聲﹐有《訓兒小說》一書。先叔理天雄時﹐曾刻於署中﹐且序之﹐略曰﹕振寰爲吾邑世家。業儒未就﹐逃名遠村溪山自娛。非親知大故﹐足迹不履市城。晚歲益力於學﹐日督兩郎躬親鋤耒﹐暇隙卽課以詩書。耕讀而外﹐淡然無營矣。余髫年與振寰同研席﹐稱莫逆交。庚午冬以公車之役下帷其家﹐見二子出入周旋﹐整齊嚴肅﹐全無噦噫嚏咳﹑欠伸跛倚習气。怪而叩之﹐乃出其《訓兒小說》以示。披覽數過﹐踞理尊而不僻﹐位身峻而不傲﹐洞徹物情而不涉於怒詈叫囂﹐語語皆尋常軌物﹐而大學誠正之義寓乎其中﹐匪僅後學津梁已也。凡體味乎玆者﹐庶幾知海寓山城中不乏尙徳之隱君子乎﹖謹錄數則於左﹕耕讀﹐儒家之常﹐然古人下字不無斟酌﹐蓋曰學者以治生爲本。耕而不讀﹐不過朴陋無文﹐尙不失仰事俯育之資﹔讀而不耕﹐幸而成上也﹐不幸而無成﹐又貧乏無資﹐其一種酸寒骨態﹐視寬博爲不可去﹐視農務爲不可親﹐甚至賤耕夫爲牛馬﹐羞耒耜爲桎梏﹐勢將塡溝壑﹐猶曰貧者士之常。及其年老志衰﹐饑寒漸迫﹐欲耕不能﹐或村中乞館﹐或衙內傭書﹐或趨豪門作食客﹐巧迎合以媚主人﹐工色笑以事奴僕﹐其間態狀種種甚憐。以是知先耕而後讀者不無意也。嘗思服垢敝者﹐晝入都邑不勝慚沮﹐及至入夜獨行或對畫中錦衣﹐則自忘其陋﹐何也﹖夜行無人﹐不見其形已﹐畫人無知識﹐不見其驕已。人之遇物如入無人之境。對畫中之人﹐則無入不自得矣。世有富貴驕人者﹐亦有貧賤驕人者﹐夫富貴而驕不可也﹐至若貧賤﹐本無可驕者﹐推其心不過曰﹕良貴在我﹐忘人之勢﹐無人之家也。第不思聖賢之旨﹐如所謂藐大人者﹐乃所以作士气﹐抑諂媚之風耳﹐豈謂貧賤者可以勝气加人哉﹐縱曰有道卽周公之才美﹐一驕且不足觀﹐況不及周公萬萬者乎﹖彼負气者﹐視貧賤爲可尊﹐一見富貴輒施傲慢﹐以求尊禮﹐不知何所見而然也。故無論富貴賤貧﹐總以謙下爲盛徳焉。初學者譬如食物不辧美惡﹐誤食則傷人﹐故有迹同而味異不可不辧者﹐謙與諂是矣。夫謙之於人也﹐其語言動作以下人爲主﹔而諂之於人也﹐其語言動作亦以下人爲主﹐是其迹同也。然而諂之下人也﹐所以媚人之悅﹔而謙之下人也﹐所以養己之和﹐是其味則大相懸矣。七情之中﹐損生害事者莫如怒﹐易發難遏者﹐亦莫如怒。怒也者﹐怒其害己也。予思豺狼之於人也﹐其害不甚慘乎﹖然而人皆畏之﹐皆欲殺之﹐而未有怒之者﹐以其爲禽獸無知﹐不可以人理相責也﹐所以爲人者﹐以其有是理也。人而無禮﹐尙可謂人乎﹖安見夫禽獸而禽獸者爲不足怒﹐人而不人者爲可怒乎﹖第患自入於禽獸耳。從來世事私不勝理﹐理不勝勢﹐明哲保身﹐不以寡敵眾﹐不以弱敵彊﹐不以賤抗貴﹐不以貧鬥富。兵法有曰﹕不若者避之﹐小敵之堅﹐大敵之擒也。語云﹕與弱不欺﹐與彊不服。弱不欺誠盛徳也﹐彊不服是好勇斗狠之愚人﹐不可爲訓。欲上人者﹐莫若能下。海以下而納百川﹐故成其神。心以下而容萬物﹐故成其聖。是讓得人一步﹐便髙得人一頭。古昔聖王猶自警曰﹕予視天下愚夫愚婦一能勝予。天子尙慮下人﹐況以貧賤之身可不思畏人哉﹖天道報善則常遲﹐報惡則偏速﹐故馬伏波曰﹕終身爲善﹐善猶不足﹔一日爲惡﹐惡自有餘。無毀便是譽﹐無禍便是福。不求得譽﹐但求無毀。不求得福﹐但求無禍而已。心不足則憂﹐一旦疾病禍患臨身﹐方知平安便是福。人當於見在不足之中設一未來不足之境﹐則心自足矣。善取益者﹐𨿽無君子以法其長﹐時對小人以戒其短﹐則賢愚皆爲吾師。對古人書﹐如聞古人語﹔見古人事﹐如與古人友。倘不知擇﹐卽如遠君子而交匪人矣。一開口間﹐賢者笑其非﹐而不肖者惡其是﹐有損無益﹐莫若多言。吉人詞寡﹐從來稱盛徳者﹐每曰某公少言語。以此思之﹐智者之聒聒﹐不若愚者之默默。玉楮集王阮亭先生《蠶尾集》云﹕安丘張杞園以明經需次翰林孔目﹐博雅好古﹐工篆刻﹐喜交遊﹐靑州名士也。以寫本宋嶽珂肅之《玉楮集》相寄﹐集八卷﹐有嘉熙庚子自序。肅之﹐鄂忠武王孫﹐霖子﹐官戶部侍郎﹐著書甚多﹐如《金陀粹編》《桯史》《愧郯錄》﹐皆傳於世。又有《東陲事略》未及見。此集乃衡府髙唐王家鈔本﹐流傳絕少。髙唐王諱某﹐號岱翁﹐工篆隸﹐癖嗜古書﹐寫錄多祕本。鼎革後散落市肆﹐紙墨精好﹐裝潢工致。康熙乙巳﹐予歸自揚州﹐一日至靑州﹐與杞園觀書市中﹐得劉貢父《春秋權衡》《意林》二書﹐亦髙唐府中物。杞園云﹐曾見岱翁篆書《入藥鏡》一篇﹐淳整茂密﹐亦希有也。洪昉思贈曲庚申南遊蘇州﹐顧云臣爲余寫一浮家泛宅小照﹐用吾家煙波約徒故事也。一時題詠幾篇。作者錢塘洪昉思升﹐獨贈樂府四闋﹐字句流麗﹐似不在其所作《四嬋娟》《長生殿》諸曲之下。﹝錦纏道﹞﹕望桃花徧靑山﹐遙連水涯﹐晴日散餘霞﹐柳蔭中橫著一葉浮槎。見一个小漁童雙盤髻丫﹐見一个俊樵靑是十五輕娃。風味果淸佳﹐深坐在短篷低亞﹐沿流趁淺沙﹐一直去相通苕霅﹐這的是張志和泛宅遠浮家。﹝普天樂﹞﹕綠蓑衣隨身掛﹐靑篛笠籠頭大﹐何須要象簡烏紗﹐休提起禦酒宮花﹐綸竿自拿﹐只憑著筆牀茶竈生涯。﹝古輪臺﹞﹕慢嗟呀﹐紅塵十丈滿東華﹐名場宦海風波大﹐許多驚怕﹐蟻陣蜂衙﹐總是霎時銷化。漢室秦庭爭王圖霸﹐只忝得幾張殘紙費閒牙﹐裝聾作啞﹐總不如隨處爲家。黃蘆岸側﹐白蘋渡口﹐綠楊堤下﹐短楫好輕劃。眞瀟灑﹐月明吹笛過平沙。﹝尾﹞﹕這丹靑休道是人兒假﹐一樣須眉總莫差﹐少不得西塞山前認著他。寒輝澯公釋隆澯﹐字寒輝﹐住平等庵﹐與余交最久。讀書不多而欲於文字中求解脫﹐嘗手書《華嚴經》兩周。晚年向嘉興購全藏以歸。性喜吟詠﹐尢長五律。有《澹溪詩集》行於世。《東谷待月畱別古宗》云﹕疏雨收林末﹐深巖坐待君。寒光今夜滿﹐淸影幾人分。花落仍餘萼﹐烏棲尙顧羣。明朝隨杖去﹐畱愧此山云。《天津夜泊》云﹕帆落江天暮﹐林煙靜欲流。隔溪魚換酒﹐轉岸月隨舟。一聽關山雁﹐遙知海岱秋。鐘聲來處遠﹐更覺客情幽。《答止一惠葛》云﹕細葛來東海﹐含風到艸堂。竹窗疑退暑﹐石榻欲生涼。鳥喚朝煙濕﹐花分夜露香。殘經時在案﹐敢向坐中忘。《同寮諸友邀遊東禪寺》云﹕曉起開山徑﹐相將泛渚煙。先生懷甪裏﹐白法扣東禪。秋色荒吳越﹐鴻聲動海天。歸期猶不定﹐徙倚暮云邊。《泊無錫期汲惠泉試茶不果》云﹕晚煙生斷浦﹐客棹住寒塘。北海潮聲香﹐東吳夜气涼。暗芳開燭影﹐幽意續鑪香。徒有西山色﹐名泉未許嘗。《宿金山懷故鄕》云﹕日暮煙江碧﹐潮聲上釣磯。月髙疏磬落﹐云動老龍歸。瞑坐聽鴻雁﹐遲眠憶蕨薇。不知今夜裏﹐誰掩故山扉。《京口送大蘇請藏歸黃州》云﹕樹暗千山雨﹐江寒萬里風。櫓聲天地外﹐鄕夢水雲中。到岸芙蓉老﹐還家橘柚紅。始知京口月﹐不與上方同。《江上別懷質》云﹕深秋江上別﹐南北意蕭蕭。解纜云根動﹐牽衣水色搖。曉霞分去影﹐疏雨帶回潮。向晚孤舟泊﹐思君不可招。袖石道人梁氏梁頎﹐字秀仲﹐袖石道人其別號也。適諸生韓朋桓齊鄰﹐夫婦皆能詩﹐而秀仲尢以才勝。予嘗見其《難遊歸來二艸》記其《答何徵識》云﹕宵慚明月曉慚花﹐弱質如萍寄海涯。一路雲山千里樹﹐凝眸何處是儂家。《答蘇雪堂》云﹕詩語何人妙古今﹐雪堂歸去好長吟。蘇君怪得多狂興﹐自有朝云是賞音。《除夕》云﹕若个敲門到捨前﹐鄰兒持紙乞春聯。舉頭看日低頭想﹐始悟明朝又一年。《淸明獨坐》云﹕離情不喜問淸明﹐惹起傷心百恨生。猶憶當年溪上事﹐一番春夢付啼鶯。又﹕枕上雙痕起未勻﹐樓頭憑看碧湖春。癡情欲遣閒情去﹐柳絮楊花妮煞人。又與朋桓聯句云﹕梨花皓月元同色﹐風竹流泉不辧聲。亦佳句也。朱記室馬三如孝廉旣以文章名一時﹐家學陶染﹐童僕知書。朱廷佐者﹐其記室也﹐嘗有《寒河晚眺》一律云﹕樓閣連峯翠﹐鴉歸五柳莊。松濤鳴野寺﹐澗水響山房。策杖觀飛瀑﹐攜琴臥石牀。沙明疑月上﹐霜色滿寒塘。又《眞如寺古梅》云﹕蘭若幽篁裏﹐湖光雁影回。初春寒薜荔﹐微雨潤蒼苔。古塔窺髙鳥﹐層樓俯老梅。夕陽明晚水﹐舟去鏡中開。皆瑯瑯可誦。渠丘耳夢錄乙集終

渠丘耳夢錄丙集目次管公睦鄰淳於厚俗崇儉戒殺詩張玉綸張命長淮河傅道士杞梁妻周太常妻奴婢知書王張兩烈婦彭列女李氏徐氏花下飲酒圖從一能妾何三先賢著述梵雅馬黃縣誌仙酒量醫鳴楸圖潘夫人渠丘耳夢錄丙集管公睦鄰管幼安在遼東﹐鄰人有牛暴幼安田。幼安牽牛著涼處﹐自與飲食﹐過於牛主。牛主得牛﹐大慚﹐若犯嚴刑。淳於厚俗淳於恭﹐字孟孫﹐以謙儉推讓爲節。恭家井在門外﹐上有盆﹐牧童爭飲牛。恭惡其爭﹐多置器其上。爲預汲水滿之﹐小兒復爭﹐恭各語其家父母﹐父母乃禁怒之﹐遂不復爭。又見偸刈禾者﹐恐其愧﹐因伏艸中﹐盜去乃起。因悟君子爲小人中傷﹐事見情窮。爲君子者﹐反宜回護而周旋之。小人心腸面目種種異人﹐固不易愧。一使之愧﹐而無所容﹐則其毒益深而焰益烈﹐旣不逆其所傷﹐而又使之無愧﹐非不情也。居亂世全身之道﹐不得不出於此。不如是﹐又何以見爲君子之難哉﹖崇儉先叔父侍禦公﹐生當承平﹐家室充盈﹐猶於二三同志力崇儉約。爲文刻版轉相告誡。其在今日饑饉之餘﹐物力匱乏﹐尢宜恪遵。文﹕田宴會之設﹐要以達情將敬而止﹐污樽之風𨿽不可復﹐而濫觴成俗﹐所損不少。是以眞率一會﹐千載侈爲美談﹐以古律今﹐何遽不可仿而行乎﹖且從儉之益甚大﹐惜福一也﹐省費二也﹐可繼三也。裏閭族黨無取繁文﹐知己素交﹐雅堪共訂。謹擬吉禮用全柬﹐此外親知相召﹐或折柬或單幅﹐一二日前達知﹐二人一席時﹐果四五品﹐肴蔬十二器﹐飯四道。飯畢﹐止備果碟十二。凶禮視此少殺。如偶爾相聚﹐或郊外散步﹐則數人共坐﹐肴蔬或六﹑或八及小攢盒一具﹐不許多辦。至公祖父母及隔縣親知偶至者﹐不妨先以此約相告﹐通權達變﹐必不過督。飲食𨿽小﹐所關甚巨。姑舉一節﹐以例其餘﹐望我同志﹐無渝斯盟。未必於裏俗無小補也。貞又嘗爲五簋約﹐云﹕盛饌變色﹐爲相敬也。疏食必飽﹐爲相愛也。聖賢皆然﹐況吾輩乎﹖物力有限﹐儉徳當崇。擬法古人「二簋用享﹐每食四簋」之意。斟酌時宜再加其一。且知己相聚原取歡洽﹐非徒餔啜。卽爲餔啜﹐計五鼎之奉﹐不爲不丰﹐何必羅列﹐始足稱豪。會數禮勤﹐物薄情厚。我旣易於待人﹐人亦易於待我矣﹐敢告同志﹐力挽頹風。戒殺詩人物生之初﹐物實橫而貪﹖聖哲力驅除﹐饕餮謀肥甘。禦暴乃爲暴﹐脫吻而恣饞。忍同虎狼性﹐永墮此胎凡。／我觀此四大﹐惟口業無極。出多則多敗﹐入多則多賊。藜藿常寬快﹐肥濃苦仄塞。腹中現因果﹐可知劫千百。／幸可不至饑﹐胡必備百味。盡法以烹炰﹐舉箸皆冤對。諸我所殺物﹐百年有冥會。獨身徒步往﹐難言不足畏。／眾生造殺業﹐乃爲饑火燒。不悟是佛子﹐而以飽其饕。稽首天人師﹐人物同屬毛。所以廣額兒﹐成佛在屠刀。／昔人曾有言﹐不殺亦不放。若使放所殺﹐福徳更無量。常行平等慈﹐普度壽者相。利他實自利﹐慈悲導幽仗。／我特能言物﹐疾痛輒號呼。思彼喑默死﹐飲恨當何如。淵叢自天地﹐刀俎豈其辜。偸肥因近死﹐深省戒心無。／舌識不能斷﹐生死遞相續。辛苦主冥人﹐日夜亦不足。已殺未殺者﹐轉復成眷屬。苟知冤是親﹐還忍相啖不。／於諺有之曰﹐忍口不墮債。治生事則然﹐護身理亦在。錢債猶可賒﹐命債誰能貸。老氏儉與慈。人天同寶愛。／大哉閻浮提﹐人與物之藪。一以悲憫心﹐種種無猜偶。豢非爲肥甘﹐放如脫械杻﹐各不發殺機﹐是名無量壽。／咨爾富貴人﹐食料亦有分。用寡可積贏﹐取多必速盡。卽此口腹間﹐可以證戒定。子孫生之委﹐豈不能造命。／先叔侍禦公跋之曰﹕右佘翼望先生戒殺詩字字沈痛﹐貪饞者感於斯語﹐不啻呼寐而醒矣。敬付剞劂以廣其傳。張玉綸張玉綸﹐舒角阜鄕民。壬午之變﹐綸與其父母俱被大兵擄入石阜寨﹐而隸各主。綸探知父母所在﹐頻往省視。其父母私謂之曰﹕我兩人力不能脫﹐汝可自爲計。綸泣曰﹕父母在此﹐兒將焉往﹖因隨數月﹐至兔兒山﹐母以衣鞋付綸曰﹕可以行矣。綸不肯。已出塞﹐因分營﹐與父相失﹐乃逃歸。國朝定鼎﹐綸卽赴京訪索﹐有曹姓者寄信﹐言綸父以十月抵京﹐綸急往候﹐父竟不至。綸又多方尋求音耗﹐後二年﹐有諸城張姓者自沈陽歸﹐云綸父在廣寧東羊腸河焦利賓弟桓徳帳下。綸聞之卽趨山海關﹐求北行﹐八日至羊腸河﹐得面父母﹐別九年矣。乍至其母不識﹐諦視乃相抱泣下。良久而歸﹐惘然如不終日也。次年又遣其弟往省﹐至羊腸河﹐則父母已移居白土廠。由條子邊外行數日而至﹐始見父母﹐良久而歸。綸益不能安席﹐次年﹐復貸子錢峙糧﹐偕弟至白土廠乞贖父母。其主索千金﹐然綸家無擔石﹐不過困之使絕望耳。綸憂二親衰老﹐不能供主役﹐畱弟在側服勞﹐己先回﹐禱於靈山﹐誓齋素終身﹐俾父母得生還。次年又至白土廠﹐乞贖父母﹐索九百金﹐猶前志也。綸誓不獨歸故鄕。遂命弟回﹐己自侍父母﹐傭作貿易爲生﹐凡七年﹐日日哀懇。逢其主親知﹐必跪而陳情﹐漸減至三百數。又至七十數。綸再三乞憐後﹐定以五十數。又中變不許贖。綸仰天號泣﹐聞者心傷。利賓乃命桓徳聽贖。綸數年貿易﹐不浪費一文﹐得三十餘金。又有義姊助之﹐已如數矣。復外索謝﹐綸解衣跪進﹐袒裼而行。其主乃請於貝勒﹐投牒戶部﹐給引回籍。計綸在外九年﹐往返行二萬餘里﹐陟山涉水﹐昌暑衝寒﹐載饑載渴﹐人父人昆﹐瑣尾流離之狀﹐憂愁抑鬱之情﹐惟自知之﹐天地鬼神鑑之﹐而必非局外之人道聽途說所能摹其萬一者。綸父旺﹐去時五十二﹐歸時七十六﹐至八十一終。母盧氏﹐去時四十四﹐歸時六十八﹐至七十九終。合葬於舒角阜。張命長山翁忞大師曰﹐孝子張命長﹐山東安丘人也。壯爲縣吏﹐任俠﹐睹諸吏受賕多不法﹐知吏不可爲﹐則棄刀筆歸耕壠畝。家有產甚薄﹐計俯仰不足﹐以周事畜然。性至孝﹐深畏瓶滋壘恥﹐一惟竭力是將﹐故所食恆倍中農叵豫也。適母患眼﹐甚苦﹐醫且百方﹐莫效其一﹐尢痛不可忍。因默自禱天﹐倘母夙業﹐報當毀眼﹐願抉一目贖母愆﹐毋使母長嬰痛苦也。俄而﹐母患果痊﹐欣然白母抉目﹐母力阻不允。自審違命非孝﹐假令昧己欺天﹐或母痛轉劇﹐柰何﹖乃躬就城隍﹐稟明夙誓﹐抉一目焉。或曰張命長非孝也﹐孝子之道﹐身體發膚受之父母﹐不敢毀傷﹐今毀目憂親﹐理固不可。抑命長自揣天不可欺﹐不知父母者人之天也﹐母天不允亦可以謝彼蒼矣﹐必彊欲抉之。是謂執中無權﹐此不學之過也。予曰﹕子則學焉而不精﹐未逮乎中﹐其在張命長之下乎﹖《詩》云﹕投我以木桃﹐報之以瓊瑤。子知身體發膚受之父母﹐不知還爲父母酬以身體發膚﹐則是報也﹐匪傷也。又傳曰﹕舜其大孝也與﹐徳爲聖人。使舜而亦昧己欺天焉﹐且不可以爲人﹐烏可以言聖﹖命長惟不敢昧己欺天﹐斯眞完而素保目之﹐曰﹕孝子奚丑焉﹖淮河濰水﹐土人名爲淮河。《齊乘》云﹕《漢書﹟地理誌》濰或作淮﹐故俗亦名淮河。《諸城志》俗傳﹕箕屋山舊多產槐﹐水從槐根出﹐故呼爲淮河﹐以音之同也。並誤。愚按古人省文﹐濰字或作維或作淮﹐總一字也。《漢書》或作淮者﹐從水從鵻之隹﹐篆作佳﹐卽濰字而省其中糸耳﹐今呼爲淮﹐則竟爲江淮之淮﹐從水從佳人之佳﹐篆作隹﹐於隸則差之毫釐﹐於篆則失之千里矣。如開封之氾水﹐《左傳》本音凡﹐從水從癘﹐而今呼爲濛汜之汜﹐音祀﹐亦以字形之似而訛也。又曰﹐又如《三國誌﹟吳主傳》作堂邑塗塘﹐以淹北道。《晉書﹟宣帝紀》王淩詐言﹐吳人塞塗水。《武帝紀》﹕瑯邪王伷出塗中﹐並是滁字﹐古滁省塗與濰作淮正同。﹝按﹐原刻似有誤﹞傅道士傅太全﹐安丘人﹐少愛閒靜﹐四十後始出家爲道士。尋師嶗山者三年﹐南入瑯邪掩關靜坐者又三年﹐凡數年始歸。太全不輕向人言﹐故人亦莫測其所學。得汶河北岸廢廟﹐新之。其北三十里有塔山者﹐地故荒寂﹐太全忽起大剎三殿一堂﹐門廡齋廚備焉。不五年而工完。又掩關靜坐者六年﹐偶意有所不可﹐一昔捨去如傳捨也。於其東南復創三教堂一區﹐規橅亦略如塔山﹐不三年而成。掩關靜坐者又三年﹐復歸汶北。前後創十數剎﹐皆丹楹碧瓦﹐壯麗甲一域﹐所費金錢巨萬﹐檀施郁積﹐不求自至。嘗一日聚一千七百緡﹐太全皆用以庀材鳩工﹐一絲一粒不以資其囊橐。晚年無所營﹐惟修汶河木橋。其長三百尺﹐每至冬日﹐擔版聚沙﹐自同傭人﹐霜雪滿鬢﹐未嘗告勞﹐見者不知爲八十老人也。康熙戊午十月﹐忽示微疾﹐召其弟子曰﹕月之六日﹐是吾期也。至日夜半﹐具浴﹐竟瞑目端坐﹐聽然而笑。其徒曰﹕師何笑﹖曰﹕吾笑同行諸眞﹐猥庸鄙陋﹐爲不稱也。其徒又曰﹕卽仙矣﹐安有不稱﹖師曰﹕每歲﹐道成者必朝帝所﹐皆有定額﹐世運遞降﹐修眞者寡﹐數之不盈﹐故用其次者爾。語訖而瞑。予嘗讀劉向《列仙傳》﹐方回著於唐﹐師門顯於夏﹐仇生﹑葛由紀於殷周﹐或數十年而一見﹐或數百年而一見﹐蓋非常之人﹐非可期而獲也。今觀傅翁之言﹐似亦有例可循﹐有額可拘﹐至不得已而思。其次是飛騰隱化之事﹐亦可僥幸得之矣。嗚呼﹐神仙亦可幸致﹐又奚怪乎塵世之紛紛歟。杞梁妻皇甫謐《列女傳》﹕齊人杞梁襲莒﹐戰而死﹐其妻就夫之死城下哭之﹐七日而城崩。後人遂訛其城爲長城﹐謂秦始皇之所築。又有灃人範杞郎﹐始皇徵築長城﹐其妻孟姜女手制寒衣寄之﹐至則死矣。乃循城而哭﹐城爲之崩。因事與杞梁類﹐故相混焉。考古今注謂﹕杞值戰死﹐妻嘆曰﹕上則無父﹐中則無夫﹐下則無子﹐生人之苦至矣﹗乃抗聲長哭﹐杞都城感之而頹﹐遂投水而死。《春秋》﹕杞成公遷於緣陵﹐今昌樂縣﹐文公又遷淳於。今淳於在安丘境內﹐蓋淳於卽杞﹐杞卽安丘﹐安丘卽齊﹐可免諸家之聚訟矣。周太常妻周澤﹐字稚都﹐爲太常﹐淸潔循行﹐盡敬宗廟﹐常臥病齋宮。其妻哀澤老病﹐窺問所苦。澤大怒﹐以妻干犯齋禁﹐遂收送詔獄謝罪。當世疑其詭激﹐時人爲之語曰﹕生世不諧作太常妻﹐一歲三百六十日﹐三百五十九日齋﹐一日不齋醉如泥。奴婢知書鄭玄家奴婢皆讀書。嘗使一婢不稱旨﹐將撻之﹐方自陳說﹐玄怒﹐使人曳箸泥中。須臾﹐復有一婢來﹐問曰﹕胡爲乎泥中﹖答曰﹕薄言往愬﹐逢彼之怒。王張兩烈婦烈婦王氏﹐峒峪都一貫妻。烈婦於歸十年﹐都以末疾死﹐婦俟夜分自經以殉。實嘉靖癸丑二月十二日也。又四年而有趙節婦張氏之事﹐趙坐於羸疾﹐張事之﹐日夜不解髻。趙死﹐張大號﹐泣三日﹐漿水不入口﹐以間起自縊。眾覺﹐解﹐不死。已再縊再覺﹐解﹐不死。張度無柰﹐謬爲守者謝勞苦﹕生肉冷矣﹐亡及矣﹐吾寧不一愛雀鼠﹖息三月﹐而守者信之。少懈怠﹐夜起更衣﹐縊棺側﹐解之系﹐絕矣。分巡使者王世貞祀以少牢﹐且爲辭哀之曰﹕蕙羞蒸兮藥房﹐泛霞膏兮薦天觴﹔修眸兮瑜璫﹐靈將假兮中彷徨﹔悵獨禦兮亡歡﹐頳幽姿兮不可幹﹔昭昭兮啟明將﹐薄鑑兮予微誠﹔靈蕭蕭兮雙袂﹐偕子仇兮來而逝﹔轅連柏兮輗扶荔﹐驂和鸞兮朝上帝。按部安丘過王烈婦祠﹐以詩弔之曰﹕徑仄祠荒客倦看﹐鄕人伏臘自衣冠。疏篁禿柏晚何意﹐伏雪淹霜春未寒。尙有生芻堪薦玉﹐豈因黃絹卻回鞍。男兒七尺應無限﹐矯首風塵萬事難。於乎兩烈婦﹗不過一閭閻之匹婦耳﹐弇州以方面大臣欽其節烈﹐或哀以辭﹐或弔以詩﹐裵回追悼﹐寄意良深﹐則當日之重綱常﹑崇名教﹐一時風尙蓋可想見矣。彭列女明王枚臯妻彭氏﹐益都彭珩女﹐許聘未歸。臯病﹐極欲致女一見。珩送至安丘﹐時年十六﹐見夫病篤﹐親湯藥不怠﹐已而竟卒。女慟絕而蘇﹐誓死守之禮﹐事舅姑﹐躬紡績﹐足不出戶庭者十四年。已而﹐舅氏以外訟牽遘送歸父家﹐事訖而還。越二年﹐有濰縣丁道平者﹐喪妻欲娶之﹐其父密議於母﹐女察知之﹐乃仰天長嘆﹐面壁而臥﹐六日不食﹐沈沈就斃。丁道平悔之曰﹕家素守禮﹐求配貞烈﹐反速其死﹐不義之罪也。乃取壽棺贈之。女將訣﹐語父母曰﹕可束葦埋我﹐勿用丁氏棺﹐九泉之下欲見王枚臯也。瞑目而逝。父貧不能具棺﹐欲違女意易簀﹐四人莫舉﹐益以二人﹐重如之。舉家痛哭無計﹐遠近聚觀﹐有好義者施之棺。忽二人輕舉矣。成斂﹐與王枚臯合葬焉。李氏李氏﹐城南大莊人﹐長適孔玉奇。孔爲余中表近屬﹐其人落拓﹐不事生業。康熙甲申大饑﹐欲挈李至鄰邑鬻之。李覺﹐卽自絕食飲﹐亦不作一怨尢語﹐百計勸誘﹐惟言餓死事小﹐失節事大而已。行至中道﹐气血已槁。時李方娠﹐母子俱斃焉。李出田農﹐非有談說之素﹐乃能矢死﹐必遂如此。芝無根﹐醴無源﹐諒哉。徐氏徐氏﹐南鄕農家女﹐年十九歸餘白墳村佃客荊永祿﹐頗宜室家。康熙戊子六月六日﹐永祿以疾卒﹐徐哭踴畢﹐卽入室取鹽鹵一碗飲之而絕﹐年甫二十三﹐夫婦死不踰刻云。花下飲酒圖次巖劉公﹑蓮溪馬公﹐門地旣同﹐居復對宇﹐結爲昏因﹐情好日篤。馬女及笄忽患勞瘵﹐婚期屢移。女自知不起﹐慨然曰﹕遘厲虐疾﹐旣不能事父母﹐又不能事舅姑﹐虛此一生矣。亟覓良工寫二公花下飲酒圖﹐牡丹數叢﹐扶以朱欄﹐二老婆娑傳杯花下。每一展閱﹐花明艸薰﹐春光滿眼。馬女孝思亦盎然紙上矣。圖舊藏馬家﹐今歸劉氏。從一安拙石先生《靑社遺聞》云﹐安丘梁某有女﹐許薛氏﹐薛氏貧﹐不能納采﹐梁遂背盟﹐以女再許他姓。昏期已逼﹐女乃自浼鄰嫗﹐約前夫家先日來迎。屆期﹐薛氏父子牽驢持挺迎之﹐女父是日入市治奩具﹐女著嫁衣﹐攜橐裝欲出﹐母曰﹕汝明日於歸﹐今將何往﹖女曰﹕欲歸薛氏耳。母方阻其行﹐而薛氏父子已至﹐挾女驢背﹐疾驅而去。其父聞知﹐集數人要於路﹐有劉姓者爲之不平﹐護其夫婦歸而成昏焉。能妾諸生宋某﹐老而無子﹐家頗裕﹐供役使者惟一健婢。嘗夜煮豆汁爲腐﹐有盜潛來﹐欲執主人﹐婢扼盜頸將入沸湯﹐盜極力擺脫﹐始得奔竄。後又有盜至﹐婢冠男子冠﹐捉刀立門後﹐盜方窺伺﹐卽露刃相向﹐盜以爲有備而去。主人嘉其功﹐畱充下陳﹐遂與生子焉。何三曹升六云﹐何三者﹐邑之怪民也﹐性滑稽﹐多術數﹐其名與字弗傳也﹐而以何三名。余童時聞諸裏井﹐凡事之縱誕言之刻異者﹐動必稱何三﹑何三云。長而遊士大夫間亦頗有道其遺事者。三有女在濰﹐嘗遣力持書問之。而所遣者癅僕也﹐入城卽徧詢何三所居﹐適問及三。三大恚﹐啟書乃聽然曰﹕女貪甚﹐一砧石尙須索耶﹐柰何﹖當與之耳。顧何以攜也﹐俾其人僕石加其脊﹐縛之數重﹐曰﹕若以此復。其人負石歸﹐困憊欲絕﹐抵家﹐女大怪之﹐曰﹕嘻﹐若殆觸我翁諱耶﹗其人始悟。邑有偸兒以新繒裹瓦礫於道上﹐遇拾得者卽佯隨之﹐乞分焉。拾者念欲全獲也﹐則以他錢若物擲之﹐而偸之計得﹐號曰撇白。一日﹐三拾得之﹐偸隨乞如故。三曰﹕弟隨我行。抵城北所謂龍灣者﹐三振袖一呼曰﹕吾與若兩不得耳﹗一靑樓來邑中﹐倨甚﹐薄諸胥吏曰﹕若輩非吾偶也。諸胥怒。三曰﹕吾能敗之。遂僞爲窶人﹐裝鶉衣﹑芒癇而攜纏頭一金﹐薄暮抵妓館。妓難之﹐鴇利其資﹐許焉﹐且戒以未曙卽去﹐勿敗我名。三曰﹕如約。乃脫其芒癇﹐縛牀欄上﹐甚固。妓笑問﹕何爲﹖三曰恐失之耳。比雞鳴﹐促之。三曰﹕吾窶人子﹐一金豈易得哉﹖此數刻者而不予緩。未幾﹐又促之﹐對如初。妓大恐﹐彊排之。起則解其向之所縛者﹐纏綿糾結﹐不可卒解。未及半而天曙﹐羣胥至矣﹐噪曰﹕若不我輩偶﹐而乞人偶耶。妓大慚﹐狼狽去。三嘗與其輩行城上﹐下故菜圃也。適數村婦過之。三謂此數婦者﹐吾皆能與接唇。眾斥之。三曰﹕請決賭。遂下城一呼曰﹕若盜食吾韭﹗諸婦愕然不服。三曰﹕吾嗅﹐若口有韭气者﹐則眞盜食矣。諸婦恃其理直﹐任嗅之。而城上遙觀以爲接唇也。輸若賭焉。三暑中涉汶﹐遙見數妓盛服騎驢將有所適。三若弗見也者﹐預脫衣履﹐策蹇亂流而濟中渡。佯驚曰﹕乃若姊妹耶﹗下驢執轡惟謹﹐妓故畏之﹐不覺一時俱下﹐而盛服沾濡盡矣。諸儒生赴郡試﹐必拉三與偕﹐資談謔爲歡笑耳。三嗜面﹐一日入食肆﹐眾先與主人約制一面﹐特大而糝巴豆末少許。三熟視啖焉。抵寓﹐眾曰﹕我輩出遊﹐屈君守戶。則其鐍戶以往。三藥發內逼﹐計無復之。窺牀下有簣﹐敝矣﹐遺其中﹐滿焉。力疾庋梁上﹐計眾將歸﹐取棗數枚臥食之。眾呼曰﹕何三﹐爾安所得棗﹖三匿笑不應﹐眾共嬲之﹐始以手指梁上。眾歡曰﹕棗在是矣。羣趨之﹐而所癆者﹐傾倒靡遺﹐眾無不厭若穢者﹐始知三之善於報虐也。三家居﹐有故人過之﹐寄荷擔一條﹐曰﹕善藏之。三曰﹕諾。洎出門﹐又言之。三曰﹕無過慮﹐豈故人所寄而敢有疏略耶﹗客去﹐呼鋸斷爲三﹐取精紙什襲封之﹐置櫝中。他日客來索﹐則啟鑰敬出之。客曰﹕噫﹐敗矣﹗三曰﹕豈故人所寄而敢有疏略耶。二三儒生行城上﹐三從下過之。呼曰﹕何三﹐爾素多智﹐能紿吾輩下城耶。三曰﹕若憑髙蔑不見者﹐吾之智復何所逞。若自下而上則易易耳。儒生羣然而下﹐曰﹕若安能紿吾上城耶﹖三曰﹕吾已紿汝下城矣。此事古有之﹐三暗合耳。三好遊妓館﹐至輒取其簫以吹﹐妓厭之﹐伺其來﹐則置穢於簫之所謂山口也者。三覺﹐默然去﹐乃徧覓糞中之豆﹐炒之﹐藏袖中。而更爲復袖盛豆之潔者﹐自啖之。妓見索焉﹐弗與也。奪焉﹐入口皆穢嘔。三徐曰﹕此豆故山口所種耳﹐何怪。行遇諸少年於途﹐曰﹕何三﹐爾說一謊。三曰﹕無暇也﹐適見某水魚甚多﹐將取网罟﹐無暇也。卽作匆遽狀去。少年相謂曰﹕曷先諸。因糾眾攜网裹糧以行﹐竭澤而漁﹐無片鱗也。無何﹐三至﹐眾咎其不誠﹐曰故謊耳。見一人馳駿走途中﹐三磬折而前曰﹕乞公馬。客不顧去。或尢之﹐三曰﹕一言費吾本耶﹐萬一我與﹐則其利厚矣。其滑稽如此。集數傭工於田﹐午以甜瓜殷勤餉焉。曰﹕憫若輩渴耳。眾啖之﹐甚感其惠也。俄而﹐饁至﹐眾咸飽不能下咽﹐攜筐歸矣。三生平不可盡詳﹐此得其梗槪耳。曹子曰﹕三去今將百年﹐而譚者猶資爲口實﹐人不可以無所長也。顧其事皆儇薄﹐或爲儒者所不取。要之微言急智﹐以之排難解紛。有足多者﹐使其人挾尺寸之柄﹐當事機之會﹐廝養卒豈足道哉。而名不出於鄕邑﹐君子惜焉。故略而論之﹐以附於齊諧﹑虞初之流云。先賢著述齊魯文學﹐古稱之矣。吾邑文獻﹐代不乏人。歷年卽久﹐率多佚亡﹐存其名而無其書者十之六七也。聊具其目﹐以俟訪求。杞國之有《夏小正》一書尙矣。其後﹐牟融著《牟子》二卷﹐甄宇著《嚴氏春秋》十二卷﹐郎宗著《象數占》一卷﹐趙岐著《厄屯歌》三十三章﹐鄭玄著《周易注》十卷﹐《易緯稽覽圖注》七卷﹐《古文尙書注》九卷﹐《今字石經尙書注》八卷﹐《尙書釋問注》四卷﹐《尙書義問》三卷﹐《尙書緯注》三卷﹐《尙書中候注》五卷﹐《詩緯注》三卷﹐《毛詩譜》三卷﹐《毛詩故訓箋》二十卷﹐《毛詩諸家音》十五卷﹐《駁何氏漢議》二卷﹐《春秋左氏分野》一卷﹐《左氏膏肓》九卷﹐《春秋十二公譜》一卷﹐《禮記注》十二卷﹐《儀禮注》十七卷﹐《禮記注》二十卷﹐《禮義》二十卷﹐《禮緯注》三卷﹐《三禮目錄》一卷﹐《月令注》一卷﹐《三禮圖》九卷﹐《喪服經傳》一卷﹐《喪服變除》一卷﹐《喪服譜》一卷﹐《儀禮音》二卷﹐《周官音》三卷﹐《五經異義》十卷﹐《六藝論》一卷﹐《孝經注》一卷﹐《古今論語注》十卷﹐鄭小同著《鄭志》十一卷﹐管寧著《姓氏論又集》二卷﹐錄一卷﹐徐苗著《五經同異評玄微論》﹑伏滔著集五卷﹐正淮論二篇﹐伏曼容著《周易》八卷﹐《周易集林》十二卷﹐《毛詩集解》《喪服集解》《論語義》《老莊義》伏系之著集十卷﹐錄一卷﹐伏挺著《邇說》十卷﹐集二十卷﹐明鎬著《眞頌》四十六篇﹐《六冗書》﹐陳規著《攻守方略》一卷﹐黃禎著《擬騷》一卷﹐《二友傳》一卷﹐詩集一卷﹐文集四卷﹐馬文煒著《雁門集》一卷﹐《淮陽雜錄》二卷﹐《奏議》一卷﹐邑志二十八卷﹐王孟煦著《云耕山房稿》﹑馬應龍著《杞乘》四十八卷﹐《道徳經注解》二卷﹐《梵雅》《二酋樓詩集》《藝林鉤玄錄》二十四卷﹐《碎金錄》二卷﹐《辭林玉屑》二卷﹐考訂古本《周禮》《毛詩》《尙書》《參同契》二十二卷﹐劉希孟著《四休亭稿》一卷﹐劉正宗著《木天艸》《雪鴻齋艸》《逋齋集》數卷。梵雅漁洋先生《池北偶談》云﹕安丘馬禮部應龍撰梵雅十二卷﹐釋言第一﹐釋義第二﹐釋相第三﹐釋教第四﹐釋佛第五﹐釋菩薩第六﹐釋聲聞第七﹐釋外道第八﹐釋人倫第九﹐釋天文第十﹐釋地理第十一﹐釋鳥獸第十二。馬黃《池北偶談》云﹐馬應龍字伯光﹐安丘人﹐都禦史文煒子﹐萬曆壬辰進士﹐歷禮部郎中卒﹐博雅好古。注《道徳經》二卷﹐考訂古本《周禮》六卷﹐《參同契》二卷﹐《尙書》七卷﹐《毛詩》七卷﹐《藝林鉤玄錄》二十六卷。初爲杞令﹐纂《杞乘》四十八卷﹐今安丘舊志二十八卷最精贍﹐有體裁﹐署其父文煒撰﹐實應龍少時手筆也。黃禎字徳兆﹐亦安丘人﹐嘉靖癸未進士﹐歷文選郎中﹐與樂安李太僕舜臣齊名﹐號爲李黃﹐有《擬騷》行於世。縣誌壽光安靜子跋安丘志云﹕聞此志成於馬中丞公子儀部君之手﹐彼時儀部君尙未爲諸生﹐善則歸親﹐而以中丞公統其名耳。續志則王君敷彜所成。予友張君杞園稱前後兩志﹐可與崔后渠安陽康對山武功志並傳。予閱之﹐見其義例嚴而核﹐遣詞就班﹐深得史氏遺法。渠丘𨿽小﹐士大夫皆知讀書考古﹐以文雅相尙﹐故名人輩出﹐彬彬乎質有其文也。吾邑幅員倍於安丘﹐猶望後來之秀﹐雅意斯道﹐勿使鄰封有秦無人之嘆焉﹐斯善矣。丁丑冬日﹐拙石老人。仙

郎宗﹐字仲紱﹐安丘人﹐善京氏易風角星算﹐推步吉凶。安帝詔公車﹐徵宗對策陳災異﹐拜議郎﹐除吳令。到官一月﹐時卒暴風﹐宗占以京師大火定﹐火發時﹐果如宗言。諸公聞之﹐表上博士徵。宗恥以占事就﹐徵文書未到﹐夜懸印綬置廳上﹐遁去﹐終於家。《眞誥》云﹕仲紱占知火燒大夏門﹐旣遁去﹐居華山下﹐服胡麻﹐得道﹐今在鹿迹山洞。酒量《鄭玄別傳》﹕馬季長以賢儒著名﹐玄往從參考異同。時與盧子幹相善﹐在門下七年﹐以母老歸養。玄餞之﹐會者三百餘人﹐皆一奉觴。度玄所飲三百餘杯﹐而溫克之容終日無怠。醫

竇翁仁宇﹐工長桑之術﹐活人不可量數。予十許歲時﹐翁年已開九秩。吾母嬰寒疾﹐幾危﹐亟延翁至﹐餌以藥﹐卽日疾平。翁居西鄕﹐惟挈二妾懸壺城中。歲暮偶歸﹐望見其婦形色有異﹐遂脈之曰﹕此行屍也﹐法當不治。婦恚曰﹕汝溺少艾﹐自利吾死﹐故相詛祝耳﹗翁不辯而出。至祠竈日﹐其子入城市紅燭絳紙等物﹐翁叱曰﹕汝母無恙乎﹖衣襚含斂﹐今日所需也﹐購此奚爲﹖子歸﹐而母殞矣。諸生韓朋桓招翁視其妾梁氏勞疾﹐甫及庭﹐聞嗽聲卽卻走﹐曰﹕肺气已絕﹐尙復何言。數日果卒。或謂君之技精乃爾﹐得毋出靑囊祕授耶。翁曰﹕吾何嘗有異聞﹐惟於龔雲林先生之書刻意抉發﹐旣得統緒﹐又能以意參互用之﹐故粗無謬誤也。死後﹐子孫屏當遺篋﹐果僅醫鑑數冊而已。鳴楸圖嘉靖丁酉﹐黃海野先生應召北上﹐經行靑州館﹐於雪宮有鳴楸之異﹐先生作《鳴楸行》﹐曰﹕靑州館中有老楸﹐根株輪囷枝相虯。種樹老人不記歲﹐隕星鐵石撐匹儔。夏日結子瓠瓜長﹐時有玄鶴巢樹頭。小楸幾科似孫子﹐靑蒼亦傍松柏秋。我來何意與楸會﹐太守李邕知靑州。當筵贈我雙吳鉤﹐徘徊不去悲舊遊。虹蜺干云日三捨﹐庭中有物如鳴牛。抑揚卻自老楸出﹐仰摩霄漢風颼癏。細出笙簧大出缶﹐老龍夜吟東海湫。嗟哉此鳴主者誰﹐我將返駕歸山丘。三老何來稱季主﹐勸予且需歌莫愁。秦松堯柏古靈異﹐艸木榎楸從類求。君乎行行此嘉繇﹐天子明明揚仄幽。無錫王仲山先生復爲畫圖作歌﹐以紀其事﹐曰﹕夫陰陽之气﹐可以類進退者也。國家將興﹐其美祥先見者﹐類之相應而起也﹐試調琴瑟而錯致之。鼓之則宮商比應矣。故聖哲之動﹐咸據禎祥﹐非獨可列歌頌垂顯慶﹐亦以考彰徳信焉。海野先生被召戒途館﹐楸鳴殷殷如雷﹐禦者咸喜﹐先生舉觴酹地曰﹕某之居東山幾十年矣﹐主上賢而召我﹐是以復勤執事﹐今國家方急隆古之治﹐天休薦至﹐予懼弗戡而神告祥﹐敢不竭股肱之力﹐以承天貺。楸乃止。夫傳有之﹐周有大赤鳥﹐銜谷之種而集王屋之上者﹐周公曰﹕懋哉懋哉﹐懼恃以怠政也。先生其有周公之心哉﹐乃作歌曰﹕雲門古楸二千尺﹐日映瑤庭常五色。髙幹遙停滄海云﹐靈根橫結瑯邪石。庭階絡繹連雪宮﹐鳥雀晝靜天無風。鏦鏦錚錚聲在樹﹐忽疑海底吟蒼龍。回薄平林徹霄際﹐岱嶽雲雷一時起。散入齊南七十城﹐餘響猶能嘯山鬼。靈株應瑞非偶然﹐正值翹車入國年。卜商久擅西河席﹐安石復起東山田。秋院明刑頌聲起﹐銓臺懸鑑多髦士。願將禮樂損周文﹐龍門倒挽天河水。舉世囂囂如逐盧﹐天生豪傑履貞符。卿雲灃水歌千載﹐不必臨川悲鳳圖。嘉靖戊戌仲秋錫山王問書並圖。其後海老歸田﹐作《擬騷》十八篇﹐內有《楸誓》﹐追述其事也。曰﹕楸誓﹐丁酉四月感楸鳴筮三老而作也。某自嘉靖十年辛卯坐武選火下獄免官﹐十六年丁酉叨徵自田中﹐攺除刑部郎中﹐秋八月調吏部考功郎中﹐明年秋八月調文選郎中﹐膺考察﹐凡一典選﹐凡六。又明年﹐扈承天領行在印﹐綬冊皇太子與選注東宮官寮盛典﹐秋八月以禦史言復下獄免官。家居時乎﹐追憶三老之言﹐慨增悲咽﹐悔不回轅。噫嘻哉﹐楸乎楸乎﹐於時或又測之曰﹕十八秋也。此讖辭並志以爲左驗終篇焉。赫赫孟夏﹐作噩之歲。重華大章﹐皇帝嘉會。黃子應詔﹐北上靑州。止於官舍﹐爰有樹楸。囤囤膴膴﹐蔭於中庭。野雞三嗥﹐厥楸乍鳴。或抑或揚﹐載嘯載奏。細若土鼓﹐巨出牛脰。日旣出矣﹐有風自南。厥聲下登﹐登聞於天。僕夫告予﹐或嘻或駭。黃子齋沐﹐宿夜作誓。再拜阼階﹐其辭曰﹕於皇上帝﹐監我下人。惟谷福只﹐殲而酗淫。厥有兆先﹐閟賁式言。天何言哉﹐示之朕端。懵以異詳﹐明徳孽修。天人交際﹐藐一意求。小子何人﹐鬼神臨上。亦旣勤止﹐厥理何似。惟此兩端﹐沈沈墨墨。有形垂垂﹐有聲嚖嚖。予實觀爾﹐莫察其微。先民有言﹐言莫予違。予違如何﹐而家而國。辟言則思﹐政言則拜。福我禍我﹐我禍我福。福猶儆存﹐福敗於忽。無妄之來﹐是曰元命。君子綏之﹐小人弗性。人亦有言﹐失之東隅﹐收之桑楡﹐昔也則愚。子產我師﹐裨竈愼气。雉夠鼎耳﹐訓於祖已。昔我弗愼﹐自忝官箴。伊誰生我﹐我壬我林﹐我林我壬﹐肅有玉音。皇皇載命﹐惠予賤臣。不日死綏﹐豈曰孟明。丑予小子﹐曳尾塗泥。匪夜不思﹐薦是若犧。天顏在丘﹐旣悚旣悝。先民有言﹐報以國士。明神將之﹐將玆監玆。所不如玆﹐神質我辭。黃子旣誓﹐有三老者過而問焉﹐曰祉祥哉﹐凡聲出於天﹐夫气以先之﹐聲以次之﹐徵之以符。木命四時﹐艸名一歲﹐故芓蔩芑莤﹐椿榎從類﹐厥應在秋﹐爰有聲名﹐揚於王庭。或然其不平邪﹐昔韓吏部有此文﹕岱有秦松﹐沂有堯柏﹐物久性靈﹐當一龜策。子其行哉﹐勿疑勿懼﹐勿斁乎憎言﹐勿尙乎嘉譽。黃子聞此﹐乃攺轅而北。潘夫人吾友王悔齋先生配潘夫人﹐治家有法﹐敏慧絕人。見前賢墨迹﹐雙鉤刀翦﹐鋪縑素上﹐以墨彈之﹐輒若石刻。予嘗見其所彈董文敏公書《後園賦》﹐波拂轉折﹐一無遺憾﹐僅下眞迹一等﹐誠絕技也。渠丘耳夢錄丙集終。

渠丘耳夢錄丁集目次鄭公異夢吏部石屏畫衣祖印孫用印臺文石雹泉奇石椿綢椒綢諾龍鳳皇夜光木書帶艸談虎鄭牛魚雞犬能言地市墓樹樹異牛瘟怪豕沙雞白鼠﹛此虫﹜鼠赤蛇精產異任生箕仙夢兆占驗命同周孝廉文衡省試中式詩讖碑讖六月息裴四娘子徐夫人易形再生走無常采生馬姜用字欲火烈燕義犬義豬桃符讖王馬渠丘耳夢錄丁集鄭公異夢鄭玄師馬融三載﹐無聞。融鄙而遣還。玄過樹陰假寐。夢一老父以刀開腹心﹐傾墨汁著內﹐曰﹕子可以學矣。於是寤而卽返﹐遂精洞典籍。吏部吏部最重寅誼﹐前輩𨿽登九列﹐名刺必署「舊寅」二字。順治乙未散館﹐安丘劉祚遠補吏科給事中﹐尋以其族祖憲石官大學士引例回避﹐攺吏部主事。孫文定公廷銓時已爲戶部侍郎﹐投謁偶不書「舊寅」字﹐劉返其刺﹐孫遜謝而已。出《池北偶談》。石屏劉少傅一日過其同官滿洲某公家﹐見大理石二片位置失宜﹐知其所重不在此﹐因以計獲之﹐舁歸邸捨﹐命工磨礱﹐突起異紋﹐煙巒明滅﹐得未曾有。制成二屏﹐遂爲都門石屏之冠。少傅以十六韻紀其事曰﹕生平饒微尙﹐幽事在巖壑。探陟窮髙深﹐快意對寥廓。卅載疲塵襟﹐勝情久寂寞。忽添壁上云﹐疊嶂互參錯。突兀撐鴻濛﹐頗恐坤軸弱。一俯浩蕩流﹐崖谷森冥漠。遠樹綴杳茫﹐霓電競淩薄。匠意訝天工﹐靈淡匪相學。古雪點蒼山﹐洱海浴嵐腳。亭毒自何年﹐尋丈渾斧鑿。北來歷滄桑﹐聊許供寄托。壁合似有緣﹐並滌緇埃惡。咫尺萬里遙﹐容膝失蕭索。潦倒白頭翁﹐臥遊出臆度。吾家邇滄溟﹐三山黛如削﹐筇枝倘可扶﹐短屐仍須著。一時和者山積﹐新城王阮亭先生長歌尢稱傑作﹕太傅堂中蒼石屏﹐嵯峨傑立髙百尺。黝質離離光可鑑﹐六月蒼茫起寒色。洞壑窈窕冰雪生﹐峯巒槎枒云物積。空中瀑布遠欲飛﹐檐前雨雹晴相射。坐來恍惚秋天髙﹐盧霍千峯在幾席。我公家近三神山﹐麗農方丈環靑碧。黃扉坐論方促膝﹐尢有閒情寄泉石。卽今天威播南詔﹐爨僰昆明盡重譯。點蒼山色碧雞云﹐移來天闕辭荒僻。由來漢相最承恩﹐中書直取屏風隔。畫衣余家舊藏畫衣一﹐稱沂水髙中丞筆也。蓋寫折枝墨卉於白練上﹐癐以靑紗而成之者。領圍尺博二寸﹐有半寸三其縫而飾以金身﹐長三尺有五寸三分﹐其長而殺其二以爲廣袂﹐長三尺三分﹐其長而殺其一以爲寬﹐兩祛亦皆以金緣之﹐圖於前襟者曰梅﹑曰繡球﹑曰山茶﹑曰水仙﹑曰竹石。觀其後背上﹐秋葵一﹐稍下紫薇一﹐橊花一﹐一橊房尢怪偉﹐又下荷花一﹐而畫水仙於南旁。肩上作芙蓉﹑木犀各一枝﹐柯葉交亞﹐頗極盤紆紛披之致。左袂爲海棠﹑爲芍藥﹑爲辛夷﹑爲玫瑰﹑爲秋菊﹑爲靈芝﹑蕙艸。又有桃﹑杏﹑牡丹﹑梔子﹑百合﹑萱花在右袂。兩袖下各綴蘭石合之得花卉二十五種﹐作三十二叢﹐便娟映帶﹐窮態盡變﹐覺奕奕生气﹐射人眉睫﹐所謂妙而眞者也。衣之前後及左右袂皆題五七言斷句﹐凡八首詩﹐亦秀麗饒韻讀者艷之。先生諱名衡﹐平仲其字﹐少負異質﹐與先叔父侍禦公同以才名頡頑齊魯間﹐每赴郡試踏省門遇之﹐相好也。崇禎辛未共舉進士﹐稱同年生﹐相好加焉。侍禦公一日過先生邸捨﹐此衣適成﹐將以遺其妻張夫人。侍禦公一見欣賞﹐輒自持去。先生亦無難色。此可以窺前輩交誼矣。嘗考先生起家縣令﹐徵爲禦史﹐出按河南﹐卽晉都禦史﹐塡撫其地。治民禦寇﹐皆著聲實。晚年納節歸田。壬午冬﹐沂水城陷﹐夫婦伏節﹐同日並命﹐可謂與日月爭光﹐與天地俱磨滅矣﹐而其平日風流﹐自命柔翰關情如此﹐毋亦靖節賦閒情故事邪。當畫衣時﹐在先生釋褐之初﹐方翺翔京國﹐觀政部寺﹐使他人處此﹐必且朝集金張之館﹐暮宿許史之廬﹐請謁奔競﹐爲後日仕宦地。先生乃枯坐客窗﹐裁衣寄內﹐何其神怡務閒乃爾也。於乎虛靜恬淡﹐是卽先生功名節義之所從出歟﹐此皆不可以無傳﹐因筆之爲記﹐而錄其詩於左。五言云﹕金臺風乍軟﹐先爲寄春衣。著處逢花發﹐遙分上苑輝。上苑花枝好﹐烏紗插已繁。畫取羅襦上﹐似與爾同看。對月偏成憶﹐臨風更有思。鄕心無可寄﹐聊寫最嬌枝。花枝鮮且妍﹐置之在懷袖。好記花枝新﹐憐取衣裳舊。輕襦畫折枝﹐悠然感我思。畫時腸已斷﹐著時心自知。霧縠偏宜暑﹐冰綃迥出塵。著時憐百朵﹐應憶畫眉人。七言云﹕客邸長安一事無﹐晝長人靜影形孤。閒將一段鵝溪絹﹐寫作名花百種圖。墨瀋淋漓寫暗香﹐不將開落問東皇。憑教霧縠傳深意﹐永矢糟糠不下堂。後書﹕辛未夏日作於燕邸寄內子﹐平仲題。嘗考唐穆宗以玄綃白書﹑素紗墨書爲衣﹐以賜宮人﹐號諢衣。然此以正彼以狎﹐固不可同日語矣。此衣自辛未以來﹐藏吾家者已六十六年。庚辰春日﹐余在京師﹐過大司寇新城公邸捨﹐偶與言及﹐公甚艷其事﹐因以贈之﹐而記其始未﹐詳其形制﹐用存吾家一段致語﹐且使子孫知前輩交情也。康熙三十六年六月六月﹐張貞起元記。記成﹐司寇題一絕句云﹕幾幅冰綃寫折枝﹐淡勻麝墨與燕支。笑他駙馬張京兆﹐玉鏡窗前只畫眉。祖印孫用劉泰巖先生﹐隆慶辛未進士﹐官吏部。子礪石攜家侍養﹐生長孫憲副公思石於京邸﹐未生之前﹐家人有公生當後其祖誕辰十日之夢﹐旣而果然。六歲而孤﹐自力於學。天啟四年舉於鄕。崇禎四年賜進士出身。公舊藏泰巖先生「辛未子大夫」玉章﹐至是憲副公復用之﹐遂成嘉話。少傅詩中「小篆記年猶故物」﹐正謂是也。印臺文石印臺畔數里內有石出土中﹐玉質也﹐五色燦然﹐異文凸起﹐備天繪神鏤之巧﹐其大者兼寸﹐小者如棗﹑栗﹑菱芡略同。髯蘇所稱齊安怪石。至文如人指上螺﹐及形如虎豹首﹐有口﹑鼻﹑眼處者﹐乃不足奇也。其初土人不知貴﹐後爲好事者取置几案間﹐以水注入﹐瑟瑟可愛。一時人士遂競尙之。得者每獲厚直。雨過傾城往拾﹐穰穰田野中﹐反多於晴日之農夫。予嘗蓄數十枚﹐因於櫟下周先生坐閒言及﹐遂爾贈去。後聞先生言﹐曾有友人見之﹐詫爲稀有﹐曰此山母也﹐含之可以生津﹐佩之可以祓除不祥﹐爲學道者所急需。胸前出絳紗﹐囊中有石子一枚﹐卽此物也。山母之名想自有據﹐但恨未及詳問耳。曹澹余中丞得十二枚﹐錫之嘉名﹐各題一詩﹕誰知千歲實﹐遺種在人間。曼倩倘相識﹐他山定解顏﹝蟠桃核﹞。幻矣化龍質﹐曾伴支機石。天孫日幾襄﹐疑問乘槎客﹝織女梭﹞。家傍桃花源﹐紛紛滿巖谷。莫引魚父舟﹐中有幽人屋﹝落花巖﹞。浣花今寂寞﹐采女日凋殘﹐分明持片石﹐試比錦裙看﹝蜀錦紋﹞。誰家珊瑚縐﹐遙傳佛國多。願同竹如意﹐常伴病維摩﹝金剛子﹞。中山一卷石﹐曾遇知音賞。寄語眉山翁﹐後來每居上﹝雪浪﹞。碧落空明裏﹐遙遙五色文。願持膚寸影﹐歸競泰山云﹝一片雲﹞。火齊桃花影﹐來從眾寶鐺。持向洛陽市﹐應知碧眼明﹝紅靺鞨﹞。洞庭靑女降﹐巖壑樹參差。便好停車問﹐何如二月時﹝霜葉紅﹞。幾點蒼苔畔﹐分明五出奇。中含殘雪影﹐腸斷壽陽姬。﹝梅花影﹞。霽色界層冰﹐花落明於茜。仿佛是殘梅﹐歲寒猶可見﹝冰花﹞。鏤玉明如畫﹐盤絲細比霜。光搖懷袖裏﹐色動米元章﹝銀絲纏﹞。秀水李武曾良年﹐亦有詩﹐云渠丘奇石大者經寸﹐小或不及﹐質本光致﹐沈水則有文浮起﹐圖畫天然。曹中丞以四石見示﹐名而詠之﹕二月山間路﹐紅茵不用攜。春風吹更落﹐片片出前溪﹝落花巖﹞。稠疊煙嵐沒﹐參差練影髙。只愁綈幾濕﹐堅坐看風濤﹝雪浪﹞。連山望不極﹐飄斷斜陽樹。車蓋爾何心﹐朝朝復暮暮﹝一片雲﹞。鄕樹最相思﹐溪山別來久。明滅見楓林﹐秋光落吾手﹝霜葉紅﹞。宋杜綰《石譜》﹕密州安丘縣瑪瑙石產土中或出水際﹐一種色微靑﹐一種色瑩白﹐紋如印絲盤繞﹐石面或成諸佛像﹐多外粗石籠絡﹐擊而取之﹐方見其質﹐土人磨治爲研頭之類﹐以求售價﹐頗廉﹐亦不甚珍﹐至有村人以此石疊爲墻垣﹐有大如斗許者﹐頃因宮中搜求﹐其價數十倍。知吾邑文石前代已著名矣。雹泉奇石吾鄕取奇石者﹐多於陽丘。色𨿽靑翠﹐然率光瑩乏冷瘦之致﹐不若邑之西南山中所產﹐色蒼黝亂皴髙起石面。一谷名巧石溝﹐羣石峮嶙。有竦立若丈人者﹐有相聯附若指臂者﹐有爲獅爲虯者﹐爲眠牛﹑躑躅羊者。予笑謂友人﹐使顚米具袍笏過此﹐當不勝僕僕也。一石尢爲雄怪﹐狀如僧伽帽﹐其中空洞而周圍峯巒競秀﹐惜體質宏鉅非窮措大所能致。先叔父侍禦公嘗取一最小者置西園中﹐猶以百牛牽挽始至﹐其勢天矯坦癛﹐因名臥龍﹐且顏其居爲「臥龍石室」。瑯邪丁野鶴先生銘之曰﹕天龍來庭﹐帝鞭而東。宛延其尾將誰從﹐觀於海者得其雄﹐爲霖爲雨四方同。以先叔號觀海故云。劉少傅銘曰﹕見於田﹐作霖雨﹐矯矯云根﹐可呼而起。黃五云先生銘曰﹕昂其首﹐捲其尾﹐形𨿽曲而靜蟠﹐骨自稜而嵚崎。似擇名勝以臥遊﹐如倦云雷而暫息﹐苔欲斑而鱗成﹐艸忽動而髯舉﹐恐羨北海之淵泫﹐鼓風濤以驟起。椿綢椒綢文太靑《云夢藥溪談》云﹕《禹貢》曰﹕萊夷作牧﹐厥篚檿絲。《史記》作酓絲。《爾雅》曰檿山桑﹐顏師古曰﹕山桑之絲﹐其韌中琴瑟之弦。蘇氏曰﹕惟東萊爲有此絲﹐以之爲繒﹐堅韌異常﹐萊人謂之山繭。《爾雅》又曰﹕蟓桑繭售由樗繭﹑棘繭﹑欒繭﹑蚢蕭繭。今萊陽之山繭綢﹐蓋樗繭也。枚乘《七發》﹕野繭之絲以爲弦殆。所謂蟓繭而韌堅者﹐與土人養蠶多於山中槲樹上故。其縑曰槲綢﹐亦曰山綢。吾縣去山較遠﹐故其繭絕少﹐而鄰封諸城﹑沂水多有之﹐安丘所轄景芝鎭產椿綢椒綢﹐蓋蠶食椿名椿﹑食椒名椒﹐其色殷紅黝黑﹐最爲古雅﹐又別縣所無。近日以其難得﹐皆染山綢僞爲之﹐以欺人矣。《香祖筆記》云﹕山東謂樗爲臭椿﹐今之椿綢卽樗繭。樗不才木也﹐土人嫌其名﹐故借名椿﹐取《莊子》「大椿」之義。諾龍西城王氏﹐以居室敝漏﹐命工修治。於屋瓦內獲一龍蛻﹐長僅三寸﹐頭角鱗爪畢具﹐金色燦然﹐至今藏之。按《太平廣記》云﹕諾龍體似蜥蜴﹐微具龍形﹐豈卽此邪。鳳皇《漢書》﹕宣帝本始四年五月﹐鳳皇集北海安丘淳於。夜光木夜光木﹐出濰河。夏秋水漲則見﹐有長丈餘﹑圍數尺者。其色如墨﹐擲地作金石聲﹐質堅體脆﹐不受斤斧。夜有光明﹐乾則其光漸滅。亦不審所從來或云出韓王壩中﹐又云東武巴山北有潭通濰﹐水木自潭中來﹐疑爲龍宮物﹐事涉怪誕﹐不可信。嘗讀髙澹人《塞北小鈔》記夜光木一則﹐云夜光木生絕塞山間﹐積歲而朽﹐月黑有光﹐遇雨益甚﹐移置室中﹐通體皆明﹐白如螢火﹐迫之可以燭物。以素瓷貯水投之﹐水光澄徹。雨露日遠則光漸減矣。考之羣書﹐《眞誥》﹕良常山有螢火芝﹐大如豆﹐形紫華﹐夜視有光。《述異記》﹕東方朔謂帝曰﹕臣遊東流至鐘火之山﹐有明莖艸﹐夜如金燈﹐亦名洞冥艸。《拾遺記》﹕祖梁國獻蔓金苔﹐色如黃金﹐置漆盤中﹐照耀滿室﹐名曰夜明苔。若夜光木未有載者﹐惟《黃山誌》載有放光木﹐殆其類歟。書帶艸大司農鄭玄冢在礪阜。冢上樹多異常﹐以爲當時四方門人所植。正徳辛未伐於流賊。冢旁艸一種﹐叢生﹑長葉﹐秋來枯黃﹐綿如衣帶﹐風剌剌有聲。傳所謂書帶艸者。此邪﹐舊傳艸生東海公讀書處。張華謂﹕東海有艸如宛繩﹐嗇夫糾以爲佩﹐或指此歟。談虎吾邑故無虎﹐志稱明初有虎出馬氏墓林﹐令某多苛政﹐率眾往捕之﹐虎躍出撲殺令一人而去。康熙甲寅﹐忽有虎入縣境﹐每夜出遊村落間﹐或臥牛宮豚柵﹐人不知其爲虎也﹐折梃逐之﹐卽弭耳去。亡何﹐淸晝止汶陽周氏園﹐遠近婦子逼而觀之﹐虎攫一人寘尻下﹐少間﹐虎去﹐人竟無恙。或曰﹕昔稱古今人不相及﹐豈至於物而反之邪。何昔虎暴而今虎仁邪﹖余曰﹕不然﹐昔之虎不輕出。出卽爲人除一酷吏。今虎優優而來﹐雍雍而去﹐供人鞭箠﹐無異羊豕。所謂猛虎之猶與不如蜂蠆之致螫也。然後知古今不相及﹐不獨在人﹐於物尢甚矣。鄭牛鄭玄家牛﹐角抵墻﹐成八字。魚

濰河多鯉﹐汶水無魚。雞犬能言康熙己丑﹐南鄕民牛福周家蓄一雞﹐忽作人語﹐殺之無血。昔宋處宗買一長鳴雞﹐籠著窗間﹐忽作人語﹐宋與之談﹐玄功大進。雞同﹐作人語同﹐一以爲休祥﹐一以爲妖異﹐豈雞有巧拙歟﹐抑所遇之人有雅俗歟。於時﹐流黃村有徐三者﹐夜半聞呼門聲﹐開戶視之﹐寂其無人﹐惟一犬在耳。徐曰﹕適呼門者﹐豈卽汝耶﹖犬曰﹕是也﹐汝將柰何。徐亟以梃擊之﹐犬卽逸去﹐不可蹤迹矣。雞犬能言﹐並集一時﹐誠爲異事。地市《天官書》﹕海旁蜃气象樓臺﹐廣野气成宮闕。海市之名其來已遠﹐以天下而言﹐在在有之﹐吾省則莫著於登州﹐具詳前人詩記中。此外又有山市﹐或見於淄川西煥山﹐或見於濰縣孤山。恩縣白馬營﹑茌平馬令莊﹐皆平原﹐時於雨後見此異﹐土人謂之地市。余別業爲吾縣白墳村﹐亦有之﹐歲或一見或三五見﹐見必昧爽﹐風定煙霏﹐遙望東北白如鋪練﹐漸作城郭樓臺﹑幡幢雲樹之形﹐起伏隱現﹐變幻頃刻﹐洞心駭目。少焉﹐日髙霧斂﹐陵阜依然矣。亦奇觀也。墓樹孫猛村劉氏﹐舊族也。博奕飲酒﹐產業蕩析﹐賣及墓樹。忽見祖父責之曰﹕宅田家具﹐皆先人心血所營﹐汝不能守﹐已爲不孝﹐至墓樹數株﹐乃魂魄所憑﹐伐此﹐吾將奚依﹖其人大呼數日﹐嘔血死。此事傳於曹哲公﹐劉卽曹內弟也。樹異劉瑾公瑜﹐嘗夢十一人跪伏求救﹐詰旦﹐其祖遣人索鋸伐樹售之﹐問其數﹐則十一也。瑾公亟以夢告其祖﹐出錢七千以贖樹﹐得無恙。牛瘟康熙己丑﹐牛瘟盛行﹐死者無算﹐十里河農夫周某有牛甫病﹐卽亟鬻去﹐得錢九千五百而歸。至夜其子嬰疾甚篤﹐夢一白須老叟謂曰﹕汝牛已登死錄﹐不應轉售與人﹐宜速贖之。不則爾子代其死矣。周大懼﹐增值贖回。三日﹐牛死﹐子病亦愈。定數之不可逃﹐如此。怪豕康熙庚戌正月﹐南關弓人辛氏家產一豕﹐二首一身﹐八蹄﹐二尾﹐傳觀邑中。嘗見《菽園雜記》一事﹐明成化庚子﹐山西石州民家生一豬﹐二頭﹐二尾﹐八足﹐共一脊﹐生卽死。與此絕相類﹐亦大異矣。沙雞韓坤五云﹐鵽鳥﹐沙漠所產也。一名寇雉﹐俗呼爲沙雞﹐形似鴿而鼠足﹐無後趾﹐不木棲﹐性飄鷙﹐好羣聚而飛。此吾邑所未見者。康熙丙午時有至者﹐其來也風聲颯拉﹐映蔽天日﹐類有數萬。居人咸曰﹕此沙雞過也。間歲戊申﹐邑有地震之災。癸未沙雞復至﹐其多勝丙午百倍﹐土人以网羅取﹐類得百數﹐以鬻於市。予曾買活者二隻﹐馴養數日﹐其音如狗子。然未幾歲大饑至﹐人相食。邑人死亡流移者十之五六﹐說者以爲不減於明萬曆四十三年之慘。大抵禽鳥能得風气之先﹐沙雞產於異域﹐而忽蹈內地﹐自是沴戾之萌﹐故恆召災異云。白鼠李君實謂鼠壽三百歲﹐滿百歲則色白﹐憑人而卜﹐名曰仲﹐能知一年吉凶及千里外事。予西園中有一白鼠﹐每出﹐以前二足抱其頭﹐人立而行﹐四鼠前導﹐羣鼠後從﹐儀衛甚肅。園丁凡三見之。是或能知吉凶者﹐但尙未憑人耳。後魏散騎侍郎兼尙書盧昶﹐時雒陽縣獲白鼠﹐昶撿瑞典﹐外刺史二千石﹑令長不祗上命﹐刻暴百姓﹐人民怨嗟﹐則白鼠至﹐因表諫﹐詔答嘉之。﹛此虫﹜鼠西鄙之民﹐樵於深山﹐見一飛鳥狀異常禽﹐捕得之﹐大如麻雀﹐形如雞而鼠毛。余見時已死﹐微有香气﹐與《山海經》所載﹛此虫﹜鼠適同﹐且謂見則其邑大旱。時爲康熙戊午中夏﹐數月不雨﹐禾稼全枯﹐始知其爲眞﹛此虫﹜鼠也。余考《駢雅》曰﹕﹛此虫﹜鼠﹐雞屬也。《事物紺珠》云﹕﹛此虫﹜鼠如雞﹐鼠尾。《篇韻》作﹛蠀﹣貝﹢鳥﹜字﹐匯作《﹛此虫﹜圖》﹐贊曰﹕﹛此虫﹜鼠如雞﹐見則旱涸。無不吻合焉。赤蛇精中丞某公﹐爲禦史時巡鹽兩浙。至衢州宿察院中﹐天曉開帳﹐見踏牀旁有一小紅鞋﹐心疑之﹐意門子所遺﹐而不可深求﹐袖之﹐潛投於廁﹐以滅其迹。抵暮﹐令門子臥堂中﹐自扃戶就寢。天明起視﹐前鞋宛然在故處。公復投之廁﹐至夜不寐﹐秉燭靜坐﹐伺焉。將二鼓﹐聞牀後窣窣然﹐似有人行聲。荏苒至幾前﹐拜伏於地﹐乃一麗人﹐容色絕代﹐上下皆衣紅。公大驚﹐詢其來意﹐對曰﹕吾神女也﹐與君有宿緣﹐特來相就﹐前兩遺鞋以試公耳﹐幸勿訝。公初不納﹐後見丰姿艷冶﹐宛轉依人﹐不能定情﹐遂與共枕。雞鳴別去﹐倏然無迹。迨夜闌人靜﹐則又至。公巡歷他府﹐女隨往如初﹐人無知者。公亦信以爲神。第覺體中昏倦﹐漸致猜疑﹐欲絕之﹐不能也。及使事告竣﹐登舟返﹐女送至淮﹐泣謝曰﹕妾不能復事左右矣﹐請俟他年再續舊好。公亦傷感而別。至家大病﹐幾危﹐意女爲祟﹐幸而得痊﹐出補廣東巡按﹐方渡淮﹐則女復至舟中﹐𨿽歡好有加﹐而意則愈疑。將抵廣﹐信密致書龍虎山張眞人﹐詳述顚末﹐求爲驅逐。張發緘笑謂使者﹕乃此業畜耶﹐人遭之鮮獲全者。爾主有後福﹐幸無恙。然久必有害﹐當善意遣之。並告爾主﹐後若宦遊﹐毋更涉其境也。乃朱書數符﹐令貼於牀帳﹐佩於髻中。如教行之。怪覺而告公曰﹕我非禍君者﹐胡一旦絕我﹐眞薄情哉。遂憤然而去。公按粵完﹐迂道而歸﹐不敢繇浙矣。眞人後露其事﹐或詰女何怪﹐云赤蛇精也﹐其服紅者﹐以此事載情史。產異每閱邸鈔一產三男者﹐無歲無之。吾邑周令聞妻某氏﹐一產七子。其先產者猶似嬰兒﹐後漸減小﹐狀僅如鼠﹐四肢多不全﹐初生尙蠕動﹐少選盡死。杞城劉姓產子數與此同﹐其不育亦同。石工鄭姓於一日內﹐次第生四子﹐腹中尙有磊塊未下﹐其第四子甫落地﹐卽呼腹中子云﹕汝輩不出何待腹中﹖亦啞然應之。母卽驚斃。杞城秦賣油亦一產四女﹐皆具尾形。一產三男爲盛世之瑞。至若此類﹐非與異物交接﹐則感不正之气而生。彼駢拇﹑枝指﹑兔缺﹑羊白猶未謂大異矣。任生壬午秋﹐西郚諸生任威將赴省試﹐召乩得二語﹐曰﹕登科自有王孫李﹐威名亦到帝王都。人以爲吉兆。榜發中者﹕王介如﹑孫徳聞﹑李斂若。任至冬遇亂遊兵﹐誣爲逆黨梟其首﹐解京師焉。箕仙曹澹余中丞《又何軒雜記》云﹕箕仙之說﹐世多有之﹐然往往僞以售其術耳。間有言而奇中者﹐眞不可解。大名秦秀才旭陽於丁未春夏間至安丘﹐與從叔企鑑遊處相善﹐爲之召仙。置几案於室﹐諸友皆庭立室內﹐惟一幼童治隃縻。生虔禱至再﹐有風颯然入室﹐筆連動如飛﹐書一詞於紙而去﹐稱海南長春子作。中有「吾與汝黃英玉乳﹐何用黃精﹐勸兒曹﹐早把荷衣整﹐莫待歸首狐貍﹐把臥榻爭」之句﹐其餘則忘之矣。次年初夏叔自都門旋裏﹐忽中暴疾殞﹐叔無子﹐產遂中分。細味其詞﹐皆不詳語也。夢兆天啟丁卯﹐未鄕試前﹐邑令姬公夢中有告以今科獲中者王皇帝也。癒而問諸吏胥﹐云邑有王生﹐橫行鄕曲﹐人皆憚之﹐呼爲王皇帝﹐以其言出而人莫敢違也。姬聞之﹐以爲果與夢符﹐因假課試以致之﹐加意培植。及赴省試又厚爲贐送﹐冀其售而獲知人之譽也。及榜發竟落孫山之外﹐而中式者乃壽山王君演也。令以爲前夢不驗矣。後知演兄名潢﹐乃悟夢中所云乃王潢之弟﹐非皇帝也。後演攺名所諮﹐至崇禎甲戍始中進士﹐未仕而卒。占驗孫文水少學天官壬遁之術﹐順治辛丑春﹐忽謂星變分野﹐近在吾省東方﹐應有萬人之聚。是年冬棲霞人於七者﹐故盜也﹐就撫已久。萊陽宋一丙赴部告其謀爲不軌﹐緹騎往禽﹐於偶他出。遂糾眾入山﹐旬日聚眾至萬餘。各鎭兵集﹐益以禁旅﹐始得撲滅。沂鎭把總丁捕盜安丘﹐率眾東行﹐孫適見之﹐謂人曰﹕彼方出白虎﹐法當見血﹐盍止之﹖人曰不能。俄而﹐賊自葦符中出﹐以槍中其腹﹐輿屍而歸。其靈異中此。命同日者﹐以人所生之年月日時﹐定人之祿命禍災﹐自古然矣。而其八字盡同者不多見﹐至夫婦盡同者尢不易得。吾邑布衣馬思良與其婦趙同年月日時生﹐皆壽考無恙﹐至八十七歲而卒是矣。余表孫韓坤五與其婦曹﹐亦年月日時無不同者﹐六歲結縭﹐十七於歸﹐閱二十七年﹐而曹死年僅四十三耳。坤五五十已過﹐身愈康彊。然後知星命之說﹐未可盡信也。周孝廉崇禎庚午﹐鄕場後報周君大慶中式﹐時居城中。邑令已出拜賀﹐贈鼓吹矣。其僕在鄕﹐夜夢主人之父語之曰﹕吾家𨿽中一人﹐乃村西頭﹐非吾兒也。然亦有一第﹐但未及時﹐待靈沛侯廟開東門是其期也。中者爲其族弟統振君。曰﹕廟南向且千百年﹐寧有開東門時乎﹖至歲丙子﹐直指使者偶過雹泉﹐相視形勢曰﹕宜開一東門﹐下臨珍珠池﹐最爲奇勝。邑令卽遵行。是秋﹐君遂捷北闈。廟門之開塞一小事耳﹐已預定於七年之前如此。文衡正徳時﹐督學某衡文山左﹐頗有冰鑑之稱。試竣歸省﹐或問曰﹕君衡文齊魯﹐知今科解首當在何郡﹖答曰﹕非東阿李仁卽安丘黃禎。榜發﹐李果首而黃次之﹐後俱登癸未進士。仁仕至巡撫。禎仕至吏部郎中。當年文章之有定評如此。省試中式有明初年﹐艸昧方開﹐文教未廣。永樂甲午﹐吾邑與賓興者僅十六人﹐八人得入彀中。主考嫌其太盛﹐以其一寘副榜。中式者爲張漢﹑馬驥﹑陳道﹑李瑾﹑張泰﹑隋淸﹑王貴。被黜者遂坎壈終身。先是錄科後﹐縣令某夢八鳳遊行城上﹐其一不鳴﹐後果不爽。歸熙甫知長興﹐夢鼎而三人同舉﹐其兆亦猶是也。詩讖漁洋先生《香祖筆記》云﹕安丘劉憲石相國好爲詩﹐嘗賦《從軍行》云﹕匣裏雙雄劍﹐腰間兩石弓。蓬蒿眞浪死﹐何必怯遼東。後竟以事隸旗下。人以爲詩讖。碑讖胡公端令安丘日﹐四郭外各設義冢﹐以碑記之。西郭石碑未久僕地﹐斷去義字上半﹐遂成我冢。後公盡節雲南﹐太夫人及其第三女相繼歿﹐皆葬其地。人以爲讖云。六月息吾友周睿公作聖﹐以髙材得場屋聲﹐省試輒不利。康熙庚午中山東鄕試副榜﹐觀察陳公以「六月息」三字爲匾贈之。逾十四年﹐睿公死﹐則六月也﹐匾已爲之兆矣。裴四娘子徐夫人西齊王廟祀唐長子令也。記稱邑中裴氏次四女﹐家於荊山﹐一日雲府君取余﹐原執事巾櫛。卽日坐亡故﹐配享在廟﹐世所傳云四娘子者是也。又聞雹泉靈沛侯之事﹐與此略同﹐其女蓋今徐氏之祖姑云。易形再生傳稱扁鵲易魯公扈﹑趙嬰齊之心﹐及寤互返其室﹐二室相諮。以爲上古昧芒﹐未敢盡信。乃讀《太平廣記》假屍以生者﹐不可僂數﹐然未有如吾邑徐氏婦之奇者。城南徐妻某氏﹐偶以病卒。數日忽蘇﹐見家人環泣﹐屋宇器什都不復認﹐曰﹕此何處﹖伊誰家﹖我緣何在此﹖姑曰﹕汝吾婦也﹐以暴疾卒﹐幸得回生﹐豈有異乎﹖婦曰﹕我諸城普慶張氏女﹐偶出閨閣迷失道路﹐與一老人結伴還家﹐烏得妄語。聆其聲音﹐察其動靜﹐果非前婦﹐亟遣人向其家問訊。母曰﹕女死已久﹐是何言也。遂親往質其事﹐女望見之﹐輒曰﹕吾母來矣。因話平生事﹐歷然可聽﹐母方信之。理不可返﹐竟終身爲徐氏婦焉。走無常吳下祝枝山嘗記酆都走無常事﹐謂彼中以此爲常﹐或人行道路間﹐或負擔任物忽擲﹐跳數四便僕於地﹐冥然如死。途人家屬但聚觀﹐以伺之。或六時﹐或竟日﹐其或越宿必自蘇﹐不復驚異求治也。比其蘇﹐扣之﹐則多以勾攝。蓋冥府追逮繁冗時﹐鬼吏不足﹐則取諸人間﹐令攝鬼卒承牒行事﹐事訖卽還﹐名走無常。然不特酆都﹐北方亦多有之﹐余之所見如吾縣王四﹑楊首領﹑李懋忠皆男﹐官氏則婦人也。所述略與上同﹐但有役使鬼吏﹐必先來告。及期眠於榻上﹐一二日或三數日始蘇﹐蘇則渴不可忍﹐家人預煎沸湯相待﹐回時亟飲數十碗而後已。至其所見﹐各有不同﹐大抵渺茫不可究詰。惟胥吏之索賄爲姦﹐不殊斯世耳。采生嘗讀陶南村《輟耕錄》﹐有中書鬼案一條﹐其事甚奇﹐其情最慘﹐其法用五色彩帛﹐同生魂頭髮相結﹐用紙作人形﹐符水咒之﹐以供驅使。東鄕趙柯莊居民韓某﹐有幼子閒立門前﹐拾一木偶人﹐長僅盈寸﹐戲銜於口﹐不覺下咽﹐言於腹中﹐遂入城市﹐人爭延致﹐求問吉凶﹐腹中亦嗚嗚作聲﹐然不甚了了。亡何﹐此童竟死。是皆采生之流﹐但彼用紙人﹐此用木人耳。韓子偶爾相遇﹐卽至殞身﹐眞前世冤對也。馬姜汶河西岸馬生﹐與牟山姜生相友善﹐姜前卒。馬一日醉歸﹐遇姜於渠丘古城。姜曰﹕與君久別﹐今得相值﹐幸有雞黍可共。遂握手道故﹐登臺暢飲﹐夜深而散。詰朝﹐馬記憶頗詳﹐疑爲夢寐﹐往尋其地﹐於城隅髙處﹐見酒痕沾漬﹑雞骨雜擲尙在艸間﹐聞者異之。用字岞山王生應歲試於靑州﹐闈牘偶不愜意﹐朝夕惶惑。夜夢﹐以此告人﹐或曰南山有仙﹐益求決疑。夢中往見﹐仙曰﹕當書字爲子占之。因隨筆書一「用」字。仙曰﹕計畫多寡可知名次矣。諦視爲五數﹐生愈懼。仙笑曰﹕縱衡皆三﹐前方戲之耳。案出果居平等。欲火龍火焚砂石﹐佛火焚金鐵﹐欲火焚人﹐昔人言之詳矣。邑南雹泉村有老嫗偕一少年設肆市中﹐以寓行旅。一日﹐畱客數人﹐飯畢﹐招少年入寓﹐客夙興呼無應者﹐質明迹﹐至其室﹐自牖斜窺﹐聲聞俱寂。遂集鄰里排闥而入﹐見二人並死榻上﹐作交合狀﹐皮骨煨燼﹐臥席僅有燒痕。里人聞於官﹐王丞寅仲曾往勘驗﹐與予述之甚悉。此康熙二十二年事也。佛言﹕淫習交接﹐發於相磨﹐研磨不體﹐如是故有大猛火光於中發動。意在磨研之極﹐欲火熾煽﹐煽而忽焰﹐遂以自焚。其不焚牀第廬舍者﹐火生於欲﹐異於常火﹐故也。或言老嫗爲少年尊行﹐所行若此﹐故殛之﹐以示警耳。烈燕李子庭實齋中﹐雙燕棲梁呢喃應和﹐栩栩然樂也。一日﹐雄飲於池﹐爲鷙鳥所攫﹐其雌繞捨飛鳴﹐聲如泣訴。尋有他雄彊來與偶﹐雌力拒之。自是不復出巢﹐絕食而死。庭實重其知義﹐砌磚爲壙﹐封以抔土﹐題曰﹕烈燕之墓。嘗觀今之爲婦者﹐閨閣晏安﹐口口名節。及遇夫死﹐不惟不能引分自裁﹐而且蕩閒逾檢﹐盡喪平生﹐有愧此燕者多矣。世人不察﹐乃以鼻縱目橫者稱人﹐而以予齒傅翼者爲禽爲畜﹐此之謂不知類矣。義犬馬子純錫﹐母死盡禮﹐宗族稱孝﹐事具余所撰《馬孝子傳》中。當其廬墓時﹐家有豬失乳﹐所畜牝犬自往哺之﹐得活。孝友順祥﹐實所感召。與唐董召南事絕相類﹐但時無昌黎作《馬生行》以紀之耳。義豬辛四搖頭者﹐吾邑西鄙之村氓也。家饒裕而無子。妻妒﹐不令畜妾﹐百計相求﹐得一啞且聾者﹐始許納焉。入門﹐井臼癗茸旣皆身任﹐至浣濯灑掃﹐及夫芻牧畜養﹐無非其所有事也。縱極勞癕﹐晨昏餘暇﹐亦必加以鞭捶。一日﹐跽妾於庭﹐方肆辱詈﹐妻忽欲登廁﹐甫解衣﹐一母彘突起﹐撞之倒地﹐卽銜其足拖入糞穢中﹐嚙噬蹈迹﹐體無完膚﹐號呼聲聞遠近。鄰人排闥拯之﹐一息僅存。豬卽此妾日夕所飲者。豬之報徳歟﹐抑鬼神有以使之歟﹐不可知矣。康熙庚寅六月內事也。桃符讖友人周子恕疶痢十旬﹐弗愈。予往問之﹐見其門聯云﹕春風無病物﹐淸世有閒人。爲劉少傅句。甥婿馬臣鵠病卒﹐予往哭之﹐見其門聯云﹕天上元正開白虎﹐山中初九愛潛龍。王弇州句也。或病或死﹐無不成讖。春聯事出偶爾﹐吉凶系之﹐亦大異矣。王馬王敷彜訓﹑馬三如長春﹐丁亥同試禮闈﹐向召乩者卜之。於王云﹕是彜是訓﹐以近天子之光。於馬云﹕三春花發自如﹐如不如﹐歸去且讀書。王果於是科舉進士。男在辛在戊在乙校字渠丘耳夢錄丁集終江寧劉仕榮繕寫柏明遠精刻

