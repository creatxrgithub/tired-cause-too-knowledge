

謇齋瑣綴錄

﹝明﹞尹直撰

●謇齋瑣綴錄一

經筵禮儀

視牲本末

翰林故事

○經筵禮儀

令上禦經筵﹐肇於嗣極之初﹐是爲天順八年甲申之八月二日。歲率以二﹑八月中旬起﹐四﹑十月末旬止﹐月三會講﹐日皆逢二。進講﹐每兩人﹐一四書﹐一經。講章皆預呈閣老﹐轉付中書繕錄正副各二紙﹐隔日進司禮監官奏知。先晚﹐於文華殿內寶座地平之南﹐設金鶴香鑪左右各一﹐於左香鑪之東稍南﹐設禦案﹑講案各一﹐皆西向﹐案上各置所講二書﹐以夾講章各壓以金尺一付。至期早朝﹐近侍內臣及知經筵官﹑總兵﹑閣老﹑學士﹐﹝「近侍內臣及知經筵官總兵閣老學士」﹐「總兵」原作「總裁」﹐據明朱當�﹝氵眄﹞國朝典故本攺。﹞並講讀官及六部尙書﹑都禦史﹑大理卿﹑通政使﹑鴻臚卿﹑錦衣指揮使及四品以上寫講章官俱繡金緋袍﹐其展書翰林官與侍儀禦史﹑給事中﹑序班﹑鳴贊等﹐俱靑金繡服。朝畢﹐駕起禦文華殿﹐皆隨之。大漢將軍凡二十名導駕至左順門﹐退易冠帶便服﹐仍各執金瓜﹐而領將軍或侯或伯者﹐則易金繡蟒衣。追越眾官﹐進左順門﹐皆分班綴行﹐立文華門外﹐竢傳宣云「進來。」則將軍先入殿內﹐負東西墻立﹐﹝「負東西墻立」﹐「東」原作「內」﹐據明朱當�﹝氵眄﹞國朝典故本攺。﹞諸官升陛﹐鴻臚卿贊入班。行禮畢﹐以次分由殿東西門入﹐重班立。指揮則立西一班末﹐稍前﹐禦史﹑給事﹑序班六員﹐分於中門左右﹐北向立。序班二人舉禦案進上﹐二人舉講案置中﹐鳴贊唱﹕「進講。」講官各出班﹐立講案前﹐展書官二員出班對立。鳴贊唱﹕「講官並行禮。」興。東展書官進至地平﹐膝行詣禦案﹐展四書講章。講四書官亦稍前近案﹐展所講書﹐竢展書官復位﹐仍先說講某書﹐然後申講。講畢﹐掩書稍退後﹐原展書官仍如儀進﹐掩書復位。西展書官與講經官進退俱如前儀。講畢﹐仍並行禮﹐各回班。序班各撤案﹐聯置舊所。鴻臚卿中跪奏﹕「禮畢。」上諭﹕「官人每喫酒飯。」各官跪承旨﹐興﹐以次出丹陛﹐仍行禮﹐乃出左順門。宴以官序﹐惟學士之坐立﹐則序於鴻臚卿及四品以上寫講章官右﹐展書官坐立亦序於四品以下寫講章官上﹐重職事也。其號日講官者﹐凡四員﹐日輪二員。先大學衍議﹐次貞觀政要﹐二書皆不用講章﹐惟各以黃票書所起止預進。先日﹐內臣設禦案於文華殿後穿堂中﹐以二書並起止置案上。至日﹐早朝畢﹐四講官同閣老隨駕入至殿內﹐授內臣以來日起止﹐門內行禮﹐分班北向前後立。東班當講者詣禦案前﹐內侍授以牙簽﹐右手執之﹐且指且講﹐書則向上﹐初展後掩﹐皆屬內侍。講畢﹐還簽復位。西班當講乃進講﹐悉如東儀。講畢﹐上諭﹕「先生喫酒飯。」皆跪承旨行禮﹐禮前後皆一拜三叩頭。出宴於文華門外西廡﹐禁中謂之「小經筵」﹐或謂之「小講」云。

○視牲本末

國朝大祀之牲﹐皆預養於犧牲所﹐所在天壇西南隅。歲以臘月朔旦﹐駕親臨閱﹐文武堂上官皆先候於所南門外。駕至﹐則樂舞生羣行叩頭禮﹐錦衣指揮使奏落輦﹐尙膳監太監進茶一鍾﹐上乃降輦。禮部﹑太常寺堂上官分導以入﹐眾官皆從﹐立門內。俟駕周視各牲畢﹐送出門﹐升輦進茶畢﹐乃退。以後每夕輪一大臣繼視之﹐蓋自五府及吏﹑戶﹑禮﹑兵﹑工五部﹐通政﹑翰林堂上官之無故者皆與焉。太常寺則先期以次坐日具聞。至次當往者﹐則太常與簿廳先日徑其手本稟請。是日早﹐總兵官遣一頭目先受約束。至晚﹐率五十騎卒﹐候鍾定人靜﹐乃具盛服﹐騎卒導從正陽門出﹐所過火甲籠燈﹐夾道候迓。抵西天門﹐釋輿駐騎﹐徒步入門﹐循道旁行﹐道以禦嘗行故也。至所北門﹐則禮部委官及養性士卒﹑知觀﹑提點皆候。肅入﹐自兔房﹑鹿檻﹑羊棧﹑牛枋﹑豬圈﹐周行歷視﹐乃坐官亭。所官具牲數揭帖以呈﹐蓋牛犢二十九﹑壯羊二十二﹑鹿二﹑兔十四﹑豬三十四也。辭出﹐騎卒火甲仍導﹐抵城﹐閽人啟鑰﹐皆入歸第﹐乃散。明早﹐則具絳袍﹐先百官入左掖門﹐至丹墀﹐立於鳴贊官之右﹐俟上禦寶座﹐靜鞭鳴第二聲﹐稍前﹐立於大漢將軍之南。三鞭止﹐卽上禦道中跪﹐自稱某官某看牲復命﹐俯伏三叩頭﹐興﹐退立於常朝班之東﹐俟眾官行禮畢﹐乃還班。其日或值輟朝﹐亦須絳袍﹐惟自正旦以後﹐上禦殿則或朝服或公服從眾﹐獨加布履﹐升陛由殿東第一門入內立﹐俟駕臨鞭止﹐復命如前。起﹐越王門之東之門乃出。若值傳制﹐則具朝服先入華蓋殿﹐復命也。夫用騎卒者﹐傳自宣徳間始﹐所以防不虞也。蓋故事﹐視牲屬明曉﹐往還卒遇中宵﹐以久漸差﹐至僅二鼓﹐已還矣﹐亦莫知其非也。因循簡便﹐豈啻是哉﹗

○翰林故事

永樂初﹐選翰林文學之臣六七人﹐直文淵閣﹐參典機務﹐詔冊制誥皆屬之﹐而謄副繕正﹐則中書分直更入﹐事竣輒出。宣徳間﹐三楊諸先生始置廚饌於閣之東偏﹐而選能書者處以閣之西小房﹐謂之「西制敕房」。諸學士則居閣之東五楹﹐專管誥敕具稿﹐定正於閣老﹐乃付中書繕進﹐謂之「東誥敕房」。而帶知制誥銜﹐則惟閣老與諸學士而已﹐中書等官不敢僭也。時諸學士每早與閣老會食乃退。

正統九年﹐陳芳洲先生入閣後﹐學士惟劉鉉先生一人﹐過自遜避﹐朝退止於東閣﹐不復會食視誥敕﹐以後學士皆因之。至今誥敕﹐閣老悉委於中書﹑序班﹑譯字等官﹐一樣畫葫蘆矣﹐然且誑人曰「出其手。」一日﹐柯學士孟時謂中書黃瓊曰「某人敕命稿作﹐急謄上。」瓊答曰「尙未作。」孟時但竊笑之。詩曰「維鵲有巢﹐維鳩居之。」孟子曰「久假不歸﹐惡知其非。」眞有固此類歟﹗

五府﹑六部﹑都察院精微皆送翰林﹐注銷掌於學士。陳芳洲先生入閣﹐兼掌翰林印﹐則委於博士﹑典籍﹑待詔﹑侍書等官﹐猶是也。至天順二年﹐博士以下官悉缺﹐則直付於東誥敕房中書﹑郎中等官矣﹐而繳進文移﹐則代署學工職名耳。

四夷館本屬翰林院提督。每月朔﹐掌印學士僉押公會簿送館。自提調教師以下﹐皆日畫卯酉﹐月終送院稽考。故凡考譯字官並子弟﹐吏﹑禮二部移文會同本院﹐學士無不與焉。成化己丑﹐禮部偶失請﹐掌院事者怒﹐不之與。至今文移徒屬學士﹐而會考則一歸於閣老矣。

文淵閣本翰林內署﹐非衙門名。故凡朝廷之宣召﹐諸司之文移﹐﹝「諸司之文移」﹐「司」原作「事」﹐據明朱當�﹝氵眄﹞國朝典故本攺。﹞𨿽事關機務﹐亦止稱翰林院﹐或稱會同翰林堂上官﹐初不以內閣名。比年以來﹐則直稱會同內閣大臣﹐而翰林堂上官不道及矣。後進朝紳之不習事體﹐大率類是。

正統以來﹐四月下旬經筵講畢﹐賜諸執事宮扇﹐﹝「賜諸執事宮扇」﹐「宮」原作「官」﹐據明朱當�﹝氵眄﹞國朝典故本攺。﹞各人一握﹐皆上親授之。天順間﹐以經筵輟﹐乃命中官傳賜於各堂上﹐而學士猶與焉。成化以來﹐經筵𨿽禦﹐而此典不復行﹐徒仍天順時例﹐甚至學士亦間有弗與者﹐不獨經筵諸職事也。宣徳以來﹐閣老及經筵日講官間賜冠服﹐必緋袍金帶﹐無問品秩。今上禦經筵之初﹐萬循吉﹑李文通爲學士﹐孫舜卿﹑劉叔溫﹑牛大經爲少卿﹐兩不相下。當賜衣時﹐牛太監右其侄﹐故三少卿皆賜金帶緋袍﹐而萬﹑李則賜靑羅袍﹐以抑之﹐然帶猶金也。後牛敗以他事﹐此亦坐之。

成化己丑冬﹐王惟臣﹑彭彥實進日講未久﹐適遇賜﹐𨿽仍緋袍﹐而帶止素玳瑁耳。時疑文通不欲並己﹐說許太監臨期易之。成化癸巳夏四月﹐復賜王﹑彭以素香帶﹐閣老乃乘間言之。及端午節﹐﹝「及端午節」﹐原無「端」字﹐據明代史籍匯刊明藍格抄本補。﹞賜閣老織金麒麟大紅紗各一端﹐﹝「賜閣老織金麒麟大紅紗各一端」﹐原無「老」字﹐據明朱當�﹝氵眄﹞國朝典故本補。﹞因並賜以鑲金玳瑁帶﹐故典始克復也。

正統以來﹐諸學士與閣老每早朝退﹐俱入東閣﹐圓揖畢﹐講讀以下官序立閣門內﹐中書等官𨿽進四品以上秩者﹐亦從眾序於閣門外﹐總揖諸學士與閣老﹐乃散。天順初﹐徐有貞驟進大位﹐欲示私恩﹐乃聽西敕書房中書等官請﹐另揖於文淵閣下﹐不復從眾行禮。惟東誥敕房中書等官﹐尙仍舊揖。尾大不掉﹐其有自哉﹗

今翰林院外署﹐本鴻臚寺舊址﹐建於正統七年﹐而印則造於六年也。初落成日﹐諸學士皆到任﹐錢文肅先生掌印﹐不設西楊﹑南楊二先生公座﹐曰「此非三公府也。」至期﹐二楊聞﹐乃命工部具椅案﹐胡宗伯定位次﹐二先生始自內閣出就座。時論𨿽韙文肅。然二公所供職﹐則固翰林事也。成化壬辰夏四月﹐直等升學士。到任時﹐可齋彭先生以兼秩﹐非本院學士﹐止於後堂﹐辭不出座﹐萬循吉請至再三。直乃進日﹕「聞西楊先生亦嘗坐﹐先生何爲辭﹖況後陳﹑髙諸先生亦未嘗不坐。」可齋始出﹐坐中﹐萬先生坐右﹐商先生時以兄喪不至﹐故虛其左﹐而直五人以次東西列坐。旣僉書畢﹐講讀以下官請行拜禮﹐﹝「講讀以下官請行拜禮」﹐原缺「讀以」二字﹐據明朱當�﹝氵眄﹞國朝典故本補。﹞直等辭﹐可齋曰「拜是﹐禮也。」禮畢﹐﹝「禮畢」﹐原缺「畢」字﹐據明朱當�﹝氵眄﹞國朝典故本補。﹞入宴後堂。王惟臣﹑江東之﹑楊惟新並坐於上﹐直與彭彥實以嘗師可齋﹐﹝「直與彭彥實以嘗師可齋」﹐原缺「與彭」二字﹐據明朱當�﹝氵眄﹞國朝典故本補。﹞辭坐前席。講讀﹑修撰年深者亦前列﹐﹝「講讀修撰年深者亦前列」﹐原缺「者亦」二字﹐據明朱當�﹝氵眄﹞國朝典故本補。﹞余東西序。是筵醵費頗巨。旣而﹐直等同復一筵﹐﹝「直等同復一筵」﹐原缺「復一」二字﹐據明朱當�﹝氵眄﹞國朝典故本補。﹞亦如之﹐此本院故事﹐他衙門無有也。

正統間﹐錢文肅升禮部侍郎﹐陳芳洲先生繼握院事。未幾﹐﹝「未幾」﹐原缺「幾」字﹐據明朱當�﹝氵眄﹞國朝典故本補。﹞入閣﹐仍兼掌之。及進位少保﹐本院移文諸司﹐猶署職名﹐因具疏請止署姓。初﹐本院案牘﹐諸學士班署之後﹐各自重署者﹐﹝「各自重署者」﹐「署」原作「置」﹐據明歷代小史本攺。﹞惟掌院學士與孔目二人耳。成化己丑冬﹐直署院事﹐蓋以侍讀署自直始。﹝「蓋以侍讀署自直始」﹐原無「自直始」三字﹐據明朱當�﹝氵眄﹞國朝典故本補。﹞時直見孔目不僉名﹐﹝「時直見孔目不僉名」﹐原無「時」字﹐據明朱當�﹝氵眄﹞國朝典故本補。﹞詢之﹐曰「自柯先生始革其獘。」直曰「朝廷設首領官﹐正欲上下相制耳﹐其獘固當革﹐豈可遽革其職哉﹖」乃命署職名如舊﹐獘亦無能爲也。

皇朝宮殿﹐最尙簡便﹐自奉天﹑華蓋﹑謹身三殿外﹐西則有武英﹑仁智二殿﹐皆畫史藝士供奉遊豫之所。東有文華一殿﹐儲君所禦﹐然上每月三次經筵﹐及每日閱章奏﹐亦禦此殿。

東宮講讀﹐﹝「東宮講讀」﹐「宮」原作「殿」﹐據明朱當�﹝氵眄﹞國朝典故本攺。﹞則在文華殿東廂房﹐凡三間﹐設座於北一間中﹐開一門向南。每早各官皆繡服進﹐俱行叩頭禮後分班立。﹝「俱行叩頭禮後分班立」﹐「俱」原作「則」﹐據明代史籍匯刊明藍格抄本攺。﹞東宮自座上背誦先日之書畢﹐東講官直上至地平前立﹐內侍授以牙簽﹐手執指書而講。四書講畢﹐從西而下﹐橫折過東﹐還班。西講官從下橫折過東﹐直上地平前﹐講經如東儀。講畢﹐從西下﹐橫折回班。蓋左進而右退﹐折旋中矩﹐禮也。書冊皆向上。講畢退食後﹐東宮乃易�﹝衤曳﹞�﹝衤散﹞﹐金鑲寶石或玉鉤條﹐向西窗下習仿書一張。各官易素袍復進﹐通講三日之書。旣畢﹐睿旨﹕「先生每喫茶。」各官叩頭而出中間﹐少立﹐內臣設一桌﹐將東宮仿書展於桌上﹐請視。閣老以朱筆點字之端楷者﹐內臣每請多點數字﹐庶奉進皇太后見之而喜。點畢﹐內臣將仿書進﹐各官出門外﹐內臣奉茶﹐飲畢﹐乃退。

永樂間﹐嘗選舉人﹑監生習四夷譯書﹐恐其妨曠本業﹐乃命會試卷尾識譯書數十字﹐三場畢﹐送出翰林定去取﹐仍送入場塡榜﹐蓋優典也。然旣登第﹐仍官館中習譯書﹐如許道中先生是也。至景泰初﹐吳禎以民人充譯字官﹐始援此例中鄕試。及登第﹐又以與修寰宇通誌成﹐從眾庶吉士出授禦史。成化間﹐兪瓚又因此例授主事於戶部。蓋資稍可進﹐輒習舉業﹐而譯書不復精﹐徒止爲科第之快捷方式﹐故爭趨者眾。天順八年﹐彭可齋始建白如制去取於內﹐不復送出院矣。

景泰間﹐予以庶吉士與修寰宇通誌。一日﹐同彭彥實往文淵閣之東如廁﹐適值少保芳洲陳公亦來﹐予兩人卻立﹐公疾行而過﹐顧予兩人笑曰「以緩急爲序。」他日﹐公入廁﹐周堯佐贊善先在內﹐公戲曰「人生何處不相逢。」觀此二語﹐公之從容善謔﹐風流醞藉﹐蓋可想見。

宣徳以來﹐中書秩滿﹐止升二級。其於西敕書房也﹐累轉至五品郎中等官﹐則兼系待詔﹑侍書等銜﹐𨿽程雲南﹑黃養正﹑朱孔易等皆見寵任﹐亦僅四品散官耳。正統間﹐曹先生用事﹐始授一二太僕卿亞﹑順天府丞﹐亦未嘗有假淸卿者。天順以來﹐中書滿則升吏﹑禮二部員外郎﹐員外郎滿則遙授山東布政司參議銜﹐順天府支俸﹐兵部撥皂隸﹐仍懸員外牙牌如舊。書辦一遇恩例﹐則太常卿亞可拾取﹐至爲人書銘表記﹐則遂知制誥兼經筵等銜無不竊署之。𨿽日供事於閣老之前﹐而媚附中貴﹐時節恩賜﹐鮮不與被。其窺伺動靜﹐陰市恩私﹐則自景泰間已然。故王千之先生初入閣﹐﹝「故王千之先王初入閣」﹐「千之」原作「謙二」﹐據明朱當�﹝氵眄﹞國朝典故本攺。﹞遂奏黜王謙﹑陳學等數人外補﹐士夫翕然稱快。千之先生敗後﹐﹝「千之先生敗後」﹐原無「千」字﹐據明朱當�﹝氵眄﹞國朝典故本補。﹞至今成化﹐又復日熾﹐或初授山東參議﹐值慶成宴輒求侍坐殿中者﹐或初充史館謄錄﹐未舉一筆﹐以丁憂去﹐服闋﹐適書完﹐遂由員外進郎中者﹐其妄干恩澤﹐紊亂舊章﹐﹝「紊亂舊章」﹐原無「章」字﹐據明朱當�﹝氵眄﹞國朝典故本補。﹞曾無一人舉覺﹐可勝嘆哉﹗

正統間﹐禮部缺侍郎﹐吏部擬苗先生衷以進﹐朝廷易以錢習禮先生出補之﹐縉紳皆往賀之。錢先生曰「吾今任有司之職矣﹐何足賀。」未幾﹐陳﹑髙﹑曹﹑苗四學士皆遙授各部侍郎﹐仍舊供事翰林﹐蓋一時館閣盛事也。

正統十四年秋﹐虜逼京城﹐時大臣有奏畱邊將守京城者。兵科給事中葉盛上言「今日之事﹐邊關爲急。往者獨石﹑馬營不棄﹐則六師何以陷土木﹖紫荊﹑白羊不破﹐則虜騎何以薄都城﹖卽此而觀﹐邊關不固﹐則京師𨿽守不過僅保九門無事而已﹐其如陵寢何﹖其如郊社壇壝何﹖其如田野之民荼毒何﹖急遣固守宣府﹑居庸爲便。」從之。先是﹐土木旣敗﹐邊城多陷﹐宣府孤危。旣而﹐朝議復召宣府總兵官率兵入衛京師﹐人心亦皇皇﹐或欲遂棄其城﹐眾紛紛爭就道。都禦史羅亨信不可﹐仗劍坐當門拒之﹐下令曰「敢行有出城者﹐手斬之。」眾始定。城中老稚歡呼曰「吾屬生矣。」因設策捍禦﹐督將士誓死以守。虜知有備﹐不敢攻﹐北門鎖鑰賴以保全﹐亨信之力也。

按﹕古今立國﹐邊藩爲急。我朝建都幽燕﹐迫近胡境﹐大寧旣失﹐所恃者宣府﹐少爲屏蔽耳。正統之末﹐當國者惟知保京師﹐而付宣府於度外﹐殊弗思宣府苟不守﹐則山後皆淪寇場﹐陵寢單外﹐而胡騎鳴鏑北門矣﹐何以爲國﹖幸而羅公忠義奮發﹐誓死以守﹐不獨一城生聚蒙福﹐而京師實賴之﹐故世謂亨信有社稷功﹐信矣。至守大同﹐則郭登之績尢偉焉。

朝廷以內閣政機重繁﹐欲增一二人而未得。時錦衣劉揮使素善徐珵﹐薦於金太監﹐乃召至左順門問計。徐甚言城不可守﹐必須南遷。眾內臣皆叱詈之﹐而徐力主前議﹐至泣下﹐語瓚瓚不已。金乃命人扶出之。江時宜先生值於左掖門﹐問曰「如何﹖」徐曰「吾主南遷﹐不合矣。」江入﹐昌言固守之策﹐遂見稱賞﹐命入閣。旣而﹐徐屢被薦﹐皆不允。一日﹐徐爲芳洲推一命狀﹐侑以玉帶一束﹐謁於芳洲先生﹐曰「推先生命﹐玉帶當至矣﹐﹝「玉帶當至矣」﹐「當至」原作「至當」﹐據明朱當�﹝氵眄﹞國朝典故本攺。﹞故敢以獻。」先生納之﹐乃教徐易名﹐庶朝廷忘前議而薦可允﹐於是更名有貞。他日﹐張秋河決﹐徐欲假往治進官﹐商先生托王公度詣內閣舉之﹐遂升僉都。至景泰丙子十二月﹐修河功訖還。上召詣禦前﹑慰勞給賞﹐升副都。有貞又求芳洲舉其入閣﹐不得。乃潛告石亨等﹐上有病﹐容圖舉事。踰歲﹐春正月﹐遂以迎復功進閣﹐坐芳洲諸公以不軌﹐榜示天下。且私報商先生云「我無柰何回互﹐﹝「我無柰何回互」﹐原缺「回」字﹐據明朱當�﹝氵眄﹞國朝典故本補。﹞只得置足下於末。」其亦可謂蜜口劍腹者歟﹗

景泰間﹐髙少保先生以陳芳洲先生獨見寵任﹐乃疏請內閣增人﹐實欲援知己自助﹐意屬錢原溥。方私托商先生贊之﹐良久不應。髙曰「商公﹐如何。」商先生曰「再看。」殊不知二公素不相得﹐如水火然。及疏下內閣推舉﹐芳洲曰「疏中有云﹐不拘繁劇衙門﹐則三法司亦可舉。若然﹐則吾所知者﹐蕭維禎也。」意實不在蕭﹐特以沮錢耳。髙先生遽攺舉王千之先生﹐又所以沮蕭﹐於是千之遂有入閣之命。後千之深服芳洲之識量﹐而甚不足髙之狹隘﹐竟用不合。時謂髙先生自生一敵﹐然千之好惡固不私也。

天順初﹐以景泰易儲之故﹐凡翰林有帶東宮官銜者皆攺別職用﹐﹝「凡翰林有帶東宮官銜者皆攺別職用」﹐「攺」原作「列」﹐據明朱當�﹝氵眄﹞國朝典故本攺。﹞是攺李克述﹑林恆簡﹑黃廷臣尙寶卿﹐劉主靜﹑倪克讓﹑呂逢原通政參議﹐錢原溥尙寶少卿﹐俱兼翰林﹐講讀以下官﹐仍舊供職。蓋出有貞意﹐且曰「若攺以翰林之職﹐則是升﹐非攺矣。」未幾﹐呂先生遂帶參議銜同可齋彭先生入閣。是冬﹐陳汝言用事﹐言於上曰「翰林院官皆帶別衙門銜﹐而本院學士乃無一人﹐事體自不便。」上召冢宰王九臯承旨﹐九臯對曰「學士之職不輕﹐今似太多。」汝言折之曰「唐有十八學士﹐今何多﹖」於是俱攺學士﹐錢則侍讀學士﹐而可齋則以少太常兼侍讀攺兼學士。明年﹐廷臣使交南還﹐亦援例攺。輿論汝言所行可稱者﹐惟此一事﹐有貞有愧耳。

按﹕景泰易儲之意﹐天下後世共非之。而徐有貞逢迎﹐凡翰林院帶官銜者俱攺別職﹐變亂舊章﹐尢萬世罪人也。而九臯亦濟其惡﹐幸陳汝言折之﹐仍復舊制﹐而有貞得無抱愧乎﹖

景泰間﹐朝廷命揭纂修官職名於文華殿壁﹐時命中貴詣館促完書﹐或取稿禦覽。每遇上林﹑南苑進時新菓品﹐輒頒賜館中﹐多至五六篚。旋報閣老﹐同行禮畢﹐乃啟黃封﹐品分以歸。又嘗賜燒豬蒸羊﹐上尊宴勞於東閣﹐皆沾醉。直幸與﹐被其榮﹐蓋一時恩意勤渥﹐前此無有也。

國初﹐革中書省不設宰相。永樂初﹐乃設內閣﹐選翰林六七儒臣居之﹐職知制誥﹐日備顧對﹐參決政機﹐隱然相職﹐而官不過學士。洪熙初﹐始升孤卿﹐皆潛邸舊人﹐而三楊同官最久。當是之時﹐干戈甫定﹐宗室未蕃﹐軍職尙少﹐經費無幾﹐國用有餘﹐民間人稀地廣﹐法网未密﹐財利無制。宣廟英武﹐乾剛獨斷﹐百司守令﹐久任不更﹐官民相安﹐天下號爲太平﹐三楊之名所由以著。時福建僉憲廖謨杖死驛丞事﹐東楊以鄕官欲坐償命﹐西楊以鄕故欲擬因公﹐互爭不決﹐請裁於太后。王振因而進言﹕﹝「王振因而進言」﹐「因」原作「欲」﹐據明朱當�﹝氵眄﹞國朝典故本攺。﹞「三楊皆有私﹐償命過重﹐因公過輕﹐宜對品降調府同知。」太后韙之。自是振日捃摭內閣之誤﹐裁決一歸於振﹐三楊乃疊請告展省。適宗室中有遺東楊土物者﹐振將發其事﹐西楊以東楊不在京辧解之。東楊聞報﹐兼程造朝﹐觸冒瘴疹﹐卒於錢塘。以此振權益專﹐好大喜功﹐遂因麓川思機發﹑思仁發兄弟讎殺﹐遽有麓川之徵。遣將出師﹐疲耗中國﹐濫費爵賞所爭荒夷之地﹐竟何益於國家﹖乃至九溪苗僚乘勢不靖﹐兵連禍結﹐延至葉宗流﹑﹝「葉宗流」﹐明史卷一０英宗前紀作「葉宗畱」。﹞鄧茂七﹑黃蕭養輩相扇而起﹐極於土木之大變﹐此皆三楊失柄於初不能沮振之所致也。然西楊之文學﹐東楊之政事﹐南楊之淸雅﹐皆人所不及﹐故論今之賢相﹐必曰三楊﹐三楊蓋所善者多也。丘仲深雜著云「一時賢相﹐比稱三楊。」韙矣﹐然當其時﹐南交叛違﹐軒龍易位﹐敕使旁午﹐頻泛西洋﹐曾無一語﹔權歸常侍﹐遠徵麓川﹐兵連禍結﹐極於土木之大變﹐誰實啟之﹖春秋責備賢者﹐其能逭哉﹖

按﹕張太后存﹐總攬威福﹐權不下移﹐一切政務決裁於內閣﹐王振不得與焉。逐日票查﹐如一事不由內閣出自振﹐卽召至廷﹐詰責之﹐甚至加刃其頸。箝制若此﹐振安得而擅專一事哉﹗後太后崩﹐三楊相繼以歿﹐遂略無顧忌﹐生殺予奪﹐皆出其手。自是振日捃摭內閣之失﹐致東楊道死﹐振益專橫﹐好大喜功﹐馴至土木之難﹐其所由來者漸矣﹗易曰「履霜堅冰」﹐可不防哉﹗

●謇齋瑣綴錄二

翰林諸學士﹐凡賜宴皆侍坐殿中四品官上﹐而講讀並經筵官皆坐於中左門上﹐前班舊制也。正統間﹐李古廉自學士出爲祭酒﹐宴時﹐諸學士仍舊齒讓之﹐而僉都禦史因坐祭酒右。天順初﹐劉益以布政司參議進補祭酒﹐諸學士始復舊制﹐坐其上。成化初﹐吳與儉先生以太常少卿兼侍讀學士與慶成宴﹐時僉都禦史張來鳳以嘗師與儉﹐乃退坐諸學士下﹐時論韙之。丁亥春﹐禮部於中左門席首列都給事中。直等因候駕丹陛上﹐質於姚宗伯﹐諉以舊例﹐柯孟時詰之曰﹕﹝「柯孟時詰之日」﹐「詰」原作「訐」﹐據明代史籍匯刊明藍格抄本攺。﹞「布政來朝﹐或與宴﹐僅得坐門上﹐今林章以山東參議顧坐殿中﹐此何例耶﹖」姚曰「此非由我定﹐出自貴衙門。」蓋指安簡先生爲林所托也。於是姚命該司揭去席間帖子﹐曰「從諸公自序。」旣而﹐諸同寅進酒後﹐遂先入席﹐坐前列﹐都給事次之﹐而各衙門五品堂上官仍次於都給事﹐蓋禮無具載﹐各從方便。傳曰「議禮之家如聚訟。」信夫﹗明年﹐姚宗伯始奏定班次﹐且增司業張振烈﹐蓋司業與宴昉此館中士夫於暑月﹐多褻服執筆。景泰間﹐一日﹐駕從右順門過﹐左順門諸公多踦東閣門爭覩之。上問左右﹕「彼白衣者﹐皆何人﹖」左右對以必秀才出後﹐匠人收筆墨鎖門也。詰旦﹐舒良太監道其故於閣老。芳洲見示諸公﹐皆唯唯﹐獨劉主靜出班拱手對曰「學生只在門內觀。」芳洲厲聲曰「門內亦見﹐此眞以五十步笑百步﹐何其迂哉﹗」退後﹐眾議之曰「禍福無不自己求之者。」主靜之謂也。

纂修寰宇通誌館中﹐諸公日多不至﹐或失朝者有之。閣老乃命閣門吏每晨會後具報到否﹐﹝「具報到否」﹐「具」原作「且」﹐據明朱當�﹝氵眄﹞國朝典故本攺。﹞揭不至者職名於東閣上。芳洲因揭一對云「朝參未到﹐荷聖朝恩有覃時﹔纂述不來﹐柰史館書無成日。」人以爲得斯文﹐相規體。

芳洲諸公總裁寰宇通誌﹐於郡縣沿革結語有曰「國朝因之者﹐或易以本朝因之﹐或易以今仍舊﹐卒攺如初。」邢遜之因引一譬云﹕昔人有愛其貓甚﹐呼曰「天兒」。客有辧之者曰「天固尊矣﹐然云能掩之﹐是天不若云。」從而呼「云兒」。旣又辧曰「云固掩天﹐然風能散之﹐是云不若風。」從而呼「風兒」。旣又曰「風固能散云﹐然墻足以障之﹐不若呼墻兒。」於是呼「墻兒」。旣又曰「墻固能障風﹐然鼠穴其下﹐墻則覆矣﹐不若呼鼠兒。」於是呼「鼠兒」。旣又曰「鼠固能覆墻﹐然貓實能捕之﹐則鼠不足貴﹐不若貓兒之爲愈也。」於是仍呼曰「貓兒」。此與國朝因之之語何異哉﹖館中皆哄然。後芳洲聞之﹐亦失笑曰「有是哉﹗」

景泰丙子﹐劉宣化﹑黃廷臣主考順天鄕試。時王千之﹑陳芳洲二公之子不偶﹐適譯字官劉淳捲已經翰林考中﹐送入場﹐不及塡榜﹐疏略故耳。二公因劾以違制﹐並摭所命題「𨿽欲自絕﹐有無正統」等語﹐請如洪武間坐三吾等罪例﹐重開科考試。朝廷止命翰林會同多官校閱﹐眾謂﹕「去取顚錯﹐題犯嫌諱﹐考官不能無罪。」二主考甚懼不測。惟髙先生素厚黃同卿。﹝「惟髙先生素厚黃同卿」﹐原無「厚」字﹐據明朱當�﹝氵眄﹞國朝典故本補。﹞翼日﹐早朝奏事畢﹐出班跪稱﹕「少保臣髙谷有事門上說。」因召至榻前﹐具白其情﹐遂釋主考不問﹐且許二公子會試。千之復上疏﹐內批云「再敢打攪﹐以大臣擅法論。」於是士論不韙之﹐然是科小錄亦不足觀。踰年﹐二公坐誣枉﹐王死陳戍。﹝「王死陳戍」﹐原無「王」﹑「陳戍」三字﹐據明朱當�﹝氵眄﹞國朝典故本補。﹞繼而宣化亦以疾卒﹐時宣化同年陳汝言用事﹐言於英廟﹐遂得謚文介。蓋二公竟以此失名﹐宣化偶以此得名﹐事有幸有不幸者如此夫﹗

永樂間﹐禁中凡端午﹑重九時節遊賞﹐如剪柳諸樂事﹐翰林儒臣皆小帽�﹝衤曳﹞�﹝衤散﹞﹐侍從以觀。觀畢﹐各獻詩歌詞﹐上親第髙下﹐賞黃封寶楮有差﹐至宣徳間猶然。以後閣老與諸學士﹑卿亞間與焉﹐以下儒臣不復近﹐而應制之作罕聞矣。

正統間﹐朝廷敕一邊將﹐本左軍都督府之職﹐而誤寫右軍都督府。邊將旣受敕﹐具疏請於何府支俸﹖疏下內閣。召武選主事鄭厚至﹐眾皆詰其初移請敕手本之誤﹐欲歸罪之。惟東楊先生徐曰「鄭主事你何出身﹖」主事對曰「生曾中會試。」東楊曰「然則亦明經進士﹐豈不解王言如絲﹐其出如綸乎﹖敕書旣云右府﹐卽令於右府帶俸﹐何誤之辧﹖」眾釋然﹐時謂得體。蓋東楊才識敏捷多類此。然微誤可也﹐誤有大於此者﹐可護短恥過遂非邪﹐蓋又當審事體之輕重何如也。

景泰聞﹐朝廷銳意欲修續通鑑綱目﹐佇俟誌書完日開館。時諸閣老乘間詆本院官怠緩﹐完期不可必﹐因各薦所知。於是丁參議珵等皆被召。聶大年教授扶病入館﹐退食松林下﹐經宿而死。其中病如章主事輒﹐﹝「其中病如章主事輒」﹐「章輒」﹐明朱當�﹝氵眄﹞國朝典故本作「章�﹝言耴﹞」。﹞老如劉治中實。劉宣化先生因譏之曰「生老病死苦﹐史館備矣。」一日﹐丁參議與宋尙寶懷忿怒失色﹐詈言於館中。陳緝熙遽成一詩云「參議丁公性太剛﹐宋卿淩慢亦難當。亂將毒手拋靑史﹐故發傖言污玉堂。同輩有情難勸解﹐外郎無禮便傳揚。不知班馬韓歐輩﹐曾爲修書鬧幾場。」明日﹐二人聞之﹐悔恨自解﹐謝曰「毋更貽斯文笑也。」識者以是知此書畢竟無成﹐蓋執筆者多非其人也。

劉文介公云「嘗云吾翰林之職淸髙固可喜﹐而淹滯亦可嘆﹐譬若金水河中魚﹐化龍之時未可必其有﹐网罟之患則可必其無﹐至諭以華表柱上鶴﹐而水食不方便﹐亦未嘗不似也。」

宣廟最好詞章﹐選南楊與陳芳洲二先生日直南宮應制﹐楊思遲﹐陳思敏。一日﹐命禦制壽星贊﹐陳援筆贊云「渺南極兮一星﹐燦祥光兮八紘。兆皇家兮永齡﹐我懷思兮治平。賴忠貞兮弼成﹐宜壽域兮同升。」南楊以指圈畫「壽域」二字﹐欲易而未就。時中官促進甚急﹐曰「先生有則攺﹐無則罷。」遂取去。賜內閣﹐問二楊先生曰「『壽域』二字如何﹖」西楊應曰「八荒開壽域。」中官還詰南楊曰「『八荒開壽域﹐』此句詩如何﹖」南楊曰「好詩。」中官曰「先指『壽域』爲未好﹐何也﹖」南楊默然。少頃﹐陳退食﹐遇西楊於端門﹐西楊語陳曰「適賜壽星一贊甚佳﹐必大手筆也。」陳唯唯。後正統間﹐朝鍾一日不受杵﹐命內閣制祠鍾文。南楊入室中翻舊稿不得﹐太監候久﹐促陳芳洲曰「先生何不作﹖」陳乃白南楊曰「舊無此稿﹐先生第口占我寫。」南楊乃起一語﹐陳遂續成之。

仁宗昭皇后當題主祔廟﹐南楊執稱「皇太后」﹐眾莫能止。及後奉命禦制修國子監碑文﹐題曰「重建太學之碑」。時西楊寢疾不能出﹐密旨封令西楊另制一通﹐題曰「大明新建廟學之碑」。進呈﹐遂用之。南楊又執用其題﹐西楊具本論﹕「凡言重建者﹐謂旣作之後又作之。廟學𨿽前元所建﹐非國朝事﹐此不可論。且廟與學二者﹐若只書太學而不云廟﹐於禮未安﹐請通攺作『新建廟學』四字爲宜。」廷議𨿽韙西楊之言﹐然已刻石﹐無及矣。二公學識於是可知。

仁廟在位時﹐一日內臣道及太宗皇帝晚年欲立趙府爲儲﹐諭意於東楊﹐東楊卽對以趙府面鼻欹側﹐不宜正位。遂宣趙府﹐熟視頃之﹐意頓罷。仁廟聞之﹐卽日降內批﹐升東陽少傅兼謹身殿大學士。西楊得旨﹐懷進﹐請加「太子」二字於少傅兩傍﹐乃傳出。﹝「乃傳出」﹐「乃」原作「及」﹐據明朱當�﹝氵眄﹞國朝典故本攺。﹞未幾﹐復升兼工部尙書。夫立趙之意﹐素所未聞﹐豈內臣假以爲東楊地乎﹖而加「太子」二字﹐西楊亦未必然。厥後﹐宣宗因東楊便殿奏對﹐手執其牙牌﹐曰「今在我身邊﹐如何尙帶此牌﹖可卽去了『太子』二字。」東楊遂叩頭謝。後實錄完﹐乃同西楊進少師。

正統中﹐某祭酒以贓罷。西楊先生與李古廉先生對奕﹐因嘆祭酒缺員﹐難得振作者﹐古廉答云「不可謂無人﹐惟朝廷所簡任耳。」時程南云在側﹐遽稱李先生豈不宜於此任﹖古廉咈然曰「胡說﹐胡說。」明日有旨﹐古廉爲祭酒。初﹐古廉與陳敬宗在翰林﹐袁柳莊嘗曳二人並列﹐曰「二公他日功名相埒。」時陳公儀貌魁梧﹐而古廉頗短小﹐聞者未之信。後陳公以方嚴肅下﹐古廉以公恕得士﹐聲望聳然﹐柳莊之術信有驗矣。

西楊先生自撰聖諭錄﹐如議趙府事出於東楊迎合﹐必有所據。一日﹐東楊之孫士謹過予﹐談及﹐咈然不韙﹐謂顧都實出乃祖以同年薦於宣廟﹐眾稱得人﹐而西楊掠爲己所薦﹐以此可類推其餘﹐善則歸己﹐過則歸人﹐乃如此﹐至欲陳辧﹐予沮之曰「自有公論﹐不必辧。」

正統中﹐宗伯胡公濙一日早朝﹐承旨跪起﹐帶解落地﹐從容拾系之﹐遂叩頭還班﹐禦史亦不能紏。十三年﹐彭可齋中狀元。當上表謝恩之夕﹐坐以俟旦﹐至四鼓﹐乃隱幾而寤﹐竟失朝。紏儀禦史奏令錦衣衛拿﹐已奉旨﹐公從容出班奏﹕「狀元彭時不到﹐合著錦衣衛尋。」上是之。不然﹐時新狀元﹐遂被拘執如囚人﹐斯文不雅觀矣。老成舉措﹐自得大體﹐於是可見。

英廟初復辟﹐徐有貞等嗾言官誣劾王﹑於二少保等以召立外藩不軌事﹐至謂「事𨿽傳聞﹐情實難容」﹐下多官會問。於俛首不辧﹐但言「辧也死﹐不辧也死﹐朝廷赦得我﹐眾人亦不肯。」惟王文析折條辧﹐眾莫能難。蕭都憲維禎謂﹕「事出朝廷﹐不承亦難免。」﹝「不承亦難免」﹐「不承」原作「其罪」﹐據明朱當�﹝氵眄﹞國朝典故本攺。﹞總兵張軏﹐﹝「張軏」﹐原作「張賜」明史卷一二英宗後紀﹑復辟錄皆作「張軏」﹐今據攺。﹞卽封太平侯者﹐瞋日語蕭都云﹕﹝「瞋目語蕭都云」﹐「瞋」原作「瞑」﹐據明歷代小史本攺。﹞「此輩自犯﹐﹝「此輩自犯」﹐「自犯」原作「此犯」﹐據明歷代小史本攺。﹞如何謂出朝廷﹖」蕭若不聞。時刑部劉淸旁欲回語﹐張軏怒斥之曰「看你這等臉嘴﹐也不是這才料。」而一時附勢者皆軒軒然。刑科給事中尹旻﹐當眾奮然攘臂拳﹐腳踢王﹑於二公﹐﹝「腳踢王於二公」﹐原無「腳」字﹐據明朱當�﹝氵眄﹞國朝典故本補。﹞且謂﹕「此二姦臣﹐正好毆。」識者含笑。越明日﹐有貞等遂升旻通政參議。後有貞等敗﹐王﹑於事亦昭雪﹐旻頗慚悔﹐掩護不及矣。

英廟復辟之初﹐凡與擁戴者皆得升職﹐謂之「奪門功次」。每早﹐鴻臚宣謝恩姓名﹐輒以「奪門」爲題﹐識者聞之﹐無不嗟惋。予私與彭純道先生言「所奪者何門﹖禁門豈可奪﹐當時景帝果薨﹐羣臣萬姓不能不擁戴上皇以復寶位﹐何煩用兵蹀血於禁門耶﹖況當日景帝已擬力疾出視朝﹐若南宮出稍緩﹐事卽不成﹐不知石亨輩置上皇於何地﹖此乃僥幸貪天之功﹐非萬全之策。而今乃以奪門歸其功﹐果何謂耶﹖」於是彭先生間言於李公元徳﹐公時亦以張軏薦入內閣﹐未悟至此。及聞此言﹐亦爲悚然﹐遂於顧對之餘﹐從容言之﹐上頓悟﹐卽加疏絕。亨輩反怏怏怨望﹐竟致誅夷﹐而陳芳洲諸公從此得釋。

天順初﹐閣老皆被逐﹐徐有貞﹑薛文淸公﹑許道中﹑李文達公代之。其中惟李公儀度端凝得體﹐﹝「其中惟李公儀度端凝得體」﹐「儀」下原有「气」字﹐據明朱當�﹝氵眄﹞國朝典故本刪去。﹞薛𨿽學行老成﹐而因奏對誤稱學生﹐遂以失寵﹐求退﹐可謂明哲保身者。徐則貌陋心險﹐許則鄙劣放曠。英廟始見徐退﹐諭左右曰「徐有貞可惜無福。」一日﹐朝退﹐上東閣﹐階峻雪滑﹐許失腳傾僕倒地﹐匍匐復上﹐徐俛首側項﹐噱然而笑。至東閣﹐與眾官會揖後﹐與許笑不已﹐殊失觀瞻﹐僉咸鄙之。徐性多疑﹐方艸卽位詔﹐攺竄不一﹐至經三宿﹐內閣乃完。及讀卷日﹐駕禦文華殿﹐中官促進至再﹐尙遲延不至﹐﹝「尙遲延不至」﹐明歷代小史本﹑朱當�﹝氵眄﹞國朝典故本均作「尙如廁不至」。﹞故示偃蹇。

後嶽正繼之﹐進對盡言﹐甚至語唾鼻息﹐濺觸禦衣﹐亦不自覺。英廟諭侍臣曰「齷齪胡子對我言﹐指手畫腳。」故此數人旋被棄斥﹐而李則始終保全﹐安享富貴。蓋容貌詞气﹐乃徳之符﹔而髙卑俯仰﹐吉凶之兆﹐君子可不愼歟﹗

天順初元﹐會試同考官多出於權貴所薦引。及揭曉日﹐錄文謬誤﹐去取徇情﹐謗議洶洶﹐無名詩詞紛然雜出。一排律云「聖主開科取俊良﹐主司迷謬更荒唐。薛瑄性理難包括﹐錢溥春秋欠主張。吳節只知貪賄賂﹐孫賢全不曉文章。問仁旣是無顏子﹐配祭如何有太王﹖告子冒名當問罪﹐周公系井亦非常。閣老賢郎眞慷慨﹐總兵令侄獨軒昂。榜上有名誰不羨﹐至公堂作至私堂。」蓋許道中之子及石亨之侄皆以私取﹐而錄文則語題節去顏子﹐起「克己復禮爲仁」﹐孟義本公都子之言﹐而云告子﹐故詩中備言之。其它招擬祭文﹐不可勝紀。

正統中﹐朝廷選翰林講讀以下官儀表俊偉者十人﹐習制誥於東閣﹐蓋以備內閣之選也。十人者﹐裴倫﹑杜寧﹑謝璉﹑王玉﹑江淵﹑陳文﹑呂原﹑李紹﹑商輅﹑劉俊。至十四年﹐有事乃罷。後入閣者﹐江﹑商﹑陳﹑呂四人耳。成化十年九月十八日﹐文華殿講畢﹐講官皆退﹐畱三閣老少俟﹐親授以旨意揭帖﹐且諭﹕「你每將去行。」蓋先日內閣承命所擬進者。云「翰林是儲材之地﹐官翰林的必文學該博﹐操履端愼﹐方爲稱職。若不勉勵作興﹐何由得眞才實用﹖今後侍讀﹑侍講﹑修撰﹑編修﹑檢討等官﹐務要每日赴館閣進學攻文﹐不許因循怠惰﹐恁宜常加考試﹐以驗其進。如有怠惰不遵﹐放肆不謹的﹐具實奏聞處置。」閣老欽奉以出﹐大書揭於東閣。明旦﹐講讀等官皆謝恩。相傳時有水進閣者﹐﹝「相傳時有求進閣者」﹐「者」原作「官」﹐據明朱當�﹝氵眄﹞國朝典故本攺。﹞陰詆本院官疏散於中貴之前﹐適是秋黎庶子淳﹑劉修撰健二人主考順天鄕試﹐錄文有誤﹐遂指謫轉聞。乃命內閣具進各官腳色﹐欲仿正統間選教十人之例﹐﹝「欲仿正統間選教十人之例」﹐「教」原作「數」﹐據明朱當�﹝氵眄﹞國朝典故本攺。﹞而閣老難於取捨﹐故通擬敕諭如右云。

永樂乙未年﹐始開會闈於北京。泊庵先生主考﹐得一卷﹐三場俱優﹐取定爲會元。拆捲﹐乃陳芳洲循。先生以鄕故爲嫌﹐欲取林文稭﹐而又以稭字難識﹐進呈不便﹐因見第五名洪英﹐曰「此洪武間英才也。」遂取爲會元﹐而循居二﹐王翺第五。太宗見翺名﹐喜北京初啟會闈﹐而經魁得一畿甸士﹐遂以布衣召見﹐賜酒飯。後翺至宮保﹑太宰﹐壽祿名位﹐非常可及﹐遭際有自來矣。

國朝舊制﹐誥敕勘合字號﹐國王用禮字﹐追封用文行忠信字﹐文官二品以上用仁義禮智字﹐三品以下用十干字。新制武官誥命﹐初編用二十八宿字﹐續編用千字文。永樂三年十一月﹐以武官誥命二十八宿編盡﹐中書舍人芮善奏請同翰林學士兼右春坊太學士解縉等議用百家姓編。奉旨﹕「惟用漢急就章字。」天順六年九月癸巳﹐中書舍人楊貴芳言「今文官三品以下誥敕﹐﹝「今文官三品以下誥勅」﹐「官」原作「武」﹐據明歷代小史本攺。﹞十干字號俱已編盡﹐乞敕翰林院別取他字編號﹐庶無重復。」上命用十二支字編之。

唐誥敕﹐宰相復名某者﹐皆不出姓﹐惟單名則出姓。宋誥敕﹐宰相𨿽單名亦不出姓。我朝誥敕﹐俱無宰相姓名﹐內外各衙門題奏本皆書姓名。惟文淵閣諸閣老每有封擬題本揭帖進禦﹐𨿽官至師保尙書﹐亦不具僉其銜﹐止並僉大學士臣某官某﹐小錄序文內亦不出姓﹐僅存古制者此耳。

文華殿凡遇千秋﹑冬至﹑正旦﹐行慶賀禮﹐導駕官舊制用翰林﹑春坊﹑給事中各二員。天順初﹐今上正位東宮﹐本院﹑春坊官俱以未習導駕禮儀﹐因讓給事前行﹐遂立其次。旣而﹐春坊官復立其上﹐惟本院官仍次之﹐至不安其下﹐而用博士﹑待詔等官。﹝「而用博士待詔等官」﹐原缺「用」字﹐據明歷代小史本補。﹞天順二年﹐博士等官俱已升出﹐直與童大章當冬至導駕。﹝「直與童大章當冬至導駕」﹐原無「當冬至」三字﹐據明歷代小史本補。﹞方入文華門﹐﹝「方入文華門」﹐「門」字上原有一「內」字﹐據明朱當�﹝氵眄﹞國朝典故本刪去。﹞給事指示以序﹐直若不諭其意﹐答之﹕「承見教﹐然翰林﹑春坊從來一體﹐吾第從春坊官行立﹐庶不失儀。」給事遂立直下班。自是定﹐繼者悉因之。

今制﹐早朝班定﹐鴻臚宣贊謝恩見辭行禮畢﹐各官將奏事﹐皆預咳一聲﹐文武班中﹐不約而同﹐聾震如雷﹐俗私謂之「打掃」。其有痰咳不可忍者﹐許引退自便。宣徳間﹐曾子棨先生痰咳作﹐引退﹐上遙見之﹐敕免其常朝。成化中﹐文華殿經筵戶部尙書馬昂以將咳退出殿門外﹐俟講畢乃同行禮﹐此予所親見﹐余未見有敢先退者。蓋昂初嘗爲序班﹐故尙習此例﹐其它見此不以爲異﹐則以爲失儀矣。

今制﹐凡禦殿行大慶賀﹐傳制禮用翰林講讀以下官二員侍班。是早﹐必先入至中左門﹐候門開﹐與眾執事官進華蓋殿直捨內﹐行五拜三叩頭禮畢﹐卽先出東門﹐星馳循殿階而下﹐出中左門﹐沿斜廊而上入殿﹐至樂懸處立。俟駕過升座﹐乃入班﹐立於寶桌之南﹐紏儀禦史之右﹐稍遲﹐則駕從中出﹐將軍立定﹐不容入矣。故侍班官每於直捨行禮時﹐須立近東南﹐先出而馳﹐斯不失儀。呂逢原先生有韻語曰「立宜邊﹐走宜先﹐階三級﹐足毋偏。沿廊而上﹐樂盡而旋﹐寶桌之南﹐於斯立焉。」

國朝凡頒詔赦﹐閣老先期視艸﹐繕正用寶。至日早﹐閣老預約左掖門﹐內官先放入﹐於內閣取詔赦捧立於殿上寶桌之北。俟禮部尙書請頒詔﹐乃稍南移數步俯授之﹐尙書則跪受以出。英廟復辟﹐頒詔之日﹐適直侍班。時徐有貞﹑許道中二公捧詔授尙書﹐乃似跪非跪﹐禮容乖錯﹐甚不雅觀﹐蓋不習故也。

成化辛卯十一月末旬﹐彗見。廷臣建言皆謂君臣懸隔﹐情意不通﹐請時召內閣大臣面議政務。彭可齋先生亦對司禮監官言「莫謂上不得見﹐𨿽諸老太監亦不得見。」以是內臣難於諉拒﹐乃約一二日間﹐上禦文華殿召見眾先生﹐但初見時﹐情未浹洽﹐不宜多言﹐姑俟再見可說﹐先生諾之。至期將入﹐復約如初。旣見﹐可齋言「天變可畏。」上曰「已知﹐卿等宜盡心辦事。」可齋又言「昨準禦史建言﹐減京官皂隸與俸﹐﹝「減京官皂隸與俸」﹐「與」原作「之」﹐據明歷代小史本攺。﹞文職尙可﹐武官不免怨望﹐急須傳旨仍舊﹐以慰安之。」上曰「卿卽傳旨與該部。」萬先生遂呼「萬歲」﹐三人皆同聲﹐叩頭﹐遂命光祿賜酒飯而退﹐自後再不召見。諸太監乃謂人曰「常言不召見﹐及見﹐無一奇謀至論﹐止呼『萬歲』。」四方因傳爲口實﹐曰「萬歲閣老」云。蓋中官初懼有所言﹐戒約至再﹐後喜無所言﹐反見譏誚。然先是禦史所建言欲減京官皂隸俸﹐皆承太監黃髙風旨﹐欲以此難京官。不虞武職洶洶﹐憾欲刺言者﹐一時莫能救解。及此召見得旨﹐戶﹑兵二部遂請裁處﹐卒如舊不減﹐人情始大安﹐而言者亦自相慶。使繼時召見﹐則上下交而治功成矣。惜諸公爲中官所誑﹐未及盡言﹐所以相見何益﹐後悔無及。予在內閣時﹐嘗欲請面見﹐萬循吉止之曰「往年彭可齋每面見﹐一語不合﹐卽叩頭呼『萬歲』﹐不敢盡言。今我輩每事盡言﹐太監擇而轉聞﹐無不允從﹐勝於面對。」是亦有理。

●謇齋瑣綴錄三

宣徳五年二月﹐兩朝實錄成。賜監修官太師英國公張輔﹑少師兼行在吏部尙書蹇義﹑少保兼太子少傅行在戶部尙書夏原吉﹑總裁官少傅行在兵部尙書兼華蓋殿大學士楊士奇﹑太子少傅行在工部尙書兼謹身殿大學士楊榮﹑太子少保行在禮部尙書兼武英殿大學士金幼孜﹑太常寺卿兼行在翰林院學士楊溥白金各一百兩﹐彩幣各六表裏﹐織金羅衣各一襲﹐馬各一匹並鞍。續至總裁官行在戶部尙書陳山﹑禮部尙書張瑛白金各六十兩﹐彩幣各五表裏﹐織金羅衣各一襲。纂修兼考校官左春坊大學士兼翰林院侍講學士曹棨﹑右春坊大學士兼行在翰林院侍講學士王英﹑右春坊右庶子兼行在翰林院侍讀學士王直﹑左春坊左諭徳兼行在翰林院侍讀周述﹑行在翰林院侍讀李時勉﹑錢習禮﹑侍講余學夔﹑陳循﹑蔣驥白金各五十兩﹐彩幣各四表裏﹐素羅衣各一襲。纂修官侍講藺從善﹑修撰苗衷﹑曾鶴齡﹑張洪﹑劉永淸﹑編修周續﹑孫曰恭﹑楊敬﹑檢討王雅﹑楊翥﹑五經博士陳繼﹑戶部主事陳中﹑行在四川道監察禦史陳叔剛﹑福建布政司右參議潘文奎﹑四川重慶府榮昌縣知縣萬節﹑浙江衢州府儒學教授丘錫﹑陜西漢中府漢陰縣儒學教諭梁萼白金各四十兩﹐彩幣各三表裏﹐素羅衣各一襲。催纂官行在禮部主客淸吏司主事張習﹑謄寫正本兼錄稿官行在禮部儀制司郎中朱暉﹑精膳司郎中陳景茂﹑行在吏部稽勛司郎中程南云﹑驗封司員外郎宣嗣宗﹑考功司員外郎夏衡﹑行在中書舍人兪宗大﹑陸友仁﹑蕭湘﹑羅淵﹑張益白金各二十五兩﹐彩幣各二表裏﹐素羅衣各一襲。謄寫副本兼錄稿官行在中書舍人宋琰﹑黃振宗﹑於霈﹑淩壽﹑胡�﹝氵靚﹞﹑劉弦﹑胡宜衡﹑解禎期﹑行在大理寺右寺副丘宗﹑楊玹白金各二十五兩﹐﹝「白金」原作「白雲」﹐據明朱當�﹝氵眄﹞國朝典故本攺。﹞彩幣各二表裏﹐素羅衣各一襲。續至謄寫副本兼錄稿官行在驗封司主事蘇鎰﹑行在中書舍人周崇厚﹑謄稿及稽考參對官行在翰林院修撰邢寬﹑蔣禮﹑胡穜﹑編修劉矩﹑裴倫﹑陳詢﹑梁禋﹑檢討許彬﹑連智﹑馬信﹑周貴﹑孔目沈寅﹑行在中書舍人王璜﹑寇厚﹑胡宗蘊﹑行在禮部祠祭司郎中黃養正﹑行在禮部儀制司主事王觀﹑行在大理寺左寺副洪益中﹑右寺副邵暹﹐續至謄寫副本官行在中書舍人龐敍白金各十五兩﹐彩幣各一表裏﹐素羅衣各一襲。收掌文籍官行在翰林院檢討胡讓﹑典籍李錫﹑牛麟﹑張禮白金各十兩﹐彩幣各一表裏﹐素羅衣各一襲。續至謄寫副本儒士鄒循﹑生員朱鉉白金各五兩。辦事吏翁選﹑王子翺﹑李用﹑方彥斌﹑許智﹑王彥才﹑馮英﹑張懋﹑徐忠﹑梁衡各鈔二十錠。時禮部尙書張瑛已往蒞南京部事﹐翰林院檢討周翰以疾卒﹐及有故而去者陳景茂﹑龐敍﹑胡宗蘊﹑陳詢﹑梁禋凡七人﹐行在禮部具奏﹐上命皆如例給賜。裱褙匠十人亦各賜鈔二十錠。升纂修等官左春坊大學士兼翰林院侍讀學士曾棨爲詹事府少詹事﹐仍兼翰林院侍讀學士。右春坊大學士兼翰林院侍講學士王英﹑右春坊右庶子兼翰林院侍讀學士王直俱少詹事﹐英仍兼侍講學士﹐直仍兼侍讀學士。左春坊左諭徳兼翰林院侍讀周述爲左庶子﹐仍兼侍讀。侍讀李時勉﹑錢習禮俱爲侍讀學士。侍講蔣驥﹑陳循俱爲侍講學士。侍講藺從善爲司經局洗馬。修撰劉永淸﹑邢寬﹑胡穜爲侍講。蔣禮爲左春坊左中允。編修周敍﹑孫曰恭﹑楊敬爲修撰。檢討王雅﹑楊翥﹑許彬﹑周貴爲編修。五經博士陳繼爲檢討。典籍張禮爲行人司行人。孔目沈寅爲司經局正字。行在四川道監察禦史陳叔剛爲翰林修撰。儒士鄒循爲待詔。生員朱鉉爲侍書。行在禮部郎中蔣暉﹑行在吏部郎中程南云升從四品祿﹐兼翰林侍書。行在吏部員外郎夏衡﹑宣嗣宗爲本部郎中。行在禮部主事張習﹑王觀﹑行在吏部主事張鎰﹑戶部主事陳中俱爲本部員外郎。行在大理寺左寺副洪益中爲左寺正。右寺副丘宗﹑楊玹﹑邵暹爲右寺正。中書舍人蕭湘﹑張益﹑淩壽﹑胡宜衡爲左評事。解禎期﹑周崇厚﹑王璜﹑寇厚爲右評事。知縣萬節爲左寺副。教授丘錫爲建昌府學教授﹐升正九品祿。教諭梁萼爲衢州府教授。辦事吏翁選等十人俱爲縣丞。惟侍講余學夔則以陳老疾﹐許致仕。修撰苗衷﹑曾鶴齡﹑張洪以九年考滿﹐聽吏部請。福建布政司左參議潘文奎令致仕﹐以先年由府同知考滿升授未久故也。

景泰間﹐用人多密訪於少保於謙。時缺祭酒﹐翰林徐有貞向意補之﹐以門生楊宜爲少保內姻﹐﹝「以門生楊宜爲少保內姻」﹐「宜」原作「宣」﹐據明朱當�﹝氵眄﹞國朝典故本攺。﹞托爲之請﹐至於再四﹐少保曲意從之﹐因中使言於上。一日退朝﹐宣少保至文華殿﹐辟左右諭之曰「徐有貞𨿽有詞華﹐然其存心姦邪﹐豈堪爲祭酒﹖若從汝用之﹐將使後生秀才皆被他教壞了心術。」少保無所對﹐惟叩頭謝而已﹐退則汗出浹背。左右遙聞祭酒之說而未悉﹐有貞竟不得知﹐遂銜少保。至天順元年正月十七日事﹐果誣以重罪。

按﹕景帝信任於公而不足於有貞﹐固帝知人之明﹐而於公之禍實胎於此時。廷鞫於謙﹐上念於有功﹐不忍加罪。有貞曰「不殺於謙﹐則今日爲無名。」遂與王文同斬﹐籍沒其家﹐有貞心術眞險矣哉﹗

成化三年八月二十四日﹐進英宗實錄於奉天殿。明日出手敕加監修官太保會昌侯孫繼宗太傅。總裁官尙書兼翰林學士陳文﹑彭時俱太子少保﹑尙書兼文淵閣大學士。副總裁官太常少卿兼侍讀學士劉定之工部侍郎﹑吳節太常卿﹐俱仍兼職。纂修官學士柯潛﹑萬安﹑侍講學士李泰俱少詹事。太常少卿兼侍讀孫賢﹑劉珝俱太常卿兼侍讀。侍讀陳鑑﹑劉吉俱侍讀學士。侍講丘浚侍講學士。諭徳黎淳﹑左庶子童緣﹑劉宣俱右庶子。侍講江朝宗﹑楊守陳俱洗馬。修撰王一夔左諭徳。編修彭華﹑尹直俱侍讀。修撰彭教﹑編修徐瓊﹑陳秉中﹑李永通俱侍讀。檢討耿裕﹑編修鄭環﹑劉健﹑江諧﹑陸釴﹑羅璟俱修撰。檢討周經編修。編修張元禎以病許告。稽考參對官編修李東陽﹑倪嶽﹑程敏政﹑檢討吳希賢俱加俸一級。其謄錄官太常少卿余謙等俱升一級。監生周紹榮等俱除中書舍人。儒士魏完等俱除序班。其賞賜則總裁官各白金六十兩﹐彩幣六表裏﹐織金羅衣一襲﹐馬一匹﹐鞍一副。副總裁官各白金五十兩﹐彩幣五表裏﹐織金羅衣一襲。纂修官各白金三十兩﹐彩幣三表裏﹐素羅衣一襲。每襲計三疋﹐各有本色生絹一疋爲裏。謄錄官各白金二十五兩﹐二表裏有差。稽考參對官各白金十兩﹐一表裏。先是﹐文華殿中書以寫經完﹐各進官一級。其中將滿九年者﹐皆陳情乞候滿日如例升二級﹐朝廷亦患不均﹐乃攺升二級。﹝「乃攺升二級」﹐「乃」原作「及」﹐據明朱當國朝典故本攺。﹞至是預詔吏部具錄纂修等官履歷以進﹐定以六年以下者一級﹐六年以上者二級。時直以歷編修俸八年有半矣﹐僅同六年以上者例﹐而柯﹑萬﹑孫﹑劉升二級者﹐以從四從三無相應之職耳。李泰則素托日講﹐先期托許太監﹐浼閣老升必齒萬先生﹐於是獨升三級﹐士論不愜焉。初﹐賢﹑珝二人恐爲商先生所少﹐自嘆此升非光祿則太僕之卿耳。直乃乘間謂商先生曰「翰林儒臣﹐素無帶光祿﹑太僕之銜者﹐若處二人以此職﹐則是以飽卿馬卿作講官矣。卽處以太常卿﹐𨿽多一級﹐亦是斯文相重意。」先生曰「然。」及是﹐果如擬。是春﹐商先生復起﹐書將完﹐陳﹑彭二先生欲請增爲總裁﹐而主靜﹑與儉俱以母老﹐恐商爲總裁﹐書𨿽完沮之。及是﹐召入文華殿擬升賞﹐陳﹑彭二先生止定纂修以下官﹐遂避己嫌﹐先出﹐獨畱商後﹐故正副總裁所加官皆商所擬﹐不盡滿意云。

成化間﹐直等奉敕編纂宋元通鑑綱目﹐𨿽各館分修﹐而通行校正則各盡所見﹐至凡大疑似大關涉﹐必相質議﹐眾加考訂。﹝「眾加考訂」﹐原無「加」字﹐據明朱當�﹝氵眄﹞國朝典故本補。﹞如宋太祖太宗傳禪之際旣詳﹐其誤又恐未考者之致詰﹐乃撮其大要爲辧。其辧曰「太祖太宗授受之際﹐所以致後世之疑者誰乎﹖曰李燾刪潤湘山野錄而啟之﹐陳桱附會涑水紀聞而成之﹐不深考者﹐以爲實然爾。

夫燾之所以啟之者何也﹖曰燾爲長編﹐以太祖顧命﹐實錄﹑正史不載﹐而刪潤野錄之事附其下﹐初意本以備闕文。然野錄謂太祖太宗對飲﹐燭影下時見太宗有不可勝之狀。而燾攺「不可勝」爲「遜避」。太祖下階�﹝習戈﹞雪﹐顧太宗曰「好做好做。」而燾攺「�﹝習戈﹞雪」爲「�﹝習戈﹞地」﹐「好做」爲「好爲之」﹐又加「大聲」二字。野錄出於僧文瑩之傳聞﹐固不足信。就其中考之﹐如所載太宗慟﹐引羣臣環瞻聖體﹐玉色瑩然等語﹐則亦初無毫髮可疑之隙﹐而燾略加刪潤﹐遂不免有畫蛇添足之病。夫燾旣刪潤之以爲正文矣﹐而又細辧其非者﹐何也﹖曰實錄﹑正史皆爲太祖有疾﹐命內侍就建隆觀設醮﹐而野錄以爲無疾﹐方且登閣望气﹐下階�﹝習戈﹞雪。紀聞謂癸丑帝崩﹐王繼恩始召晉王入宮。而野錄以爲太祖壬子夜召晉王﹐屬以後事﹐遂宿禁中。故燾反復致詰於太祖之病否﹐太宗之出入時日之先後﹐本以爲刪潤之地﹐而不自知其刪潤之語未瑩﹐反以啟後世之疑也。夫桱之所以成之者何也﹖曰桱止據燾所刪潤者書之﹐又於「好爲」之下妄以己意添「俄而帝崩」四字﹐復以宋後母子托命之語系之﹐則遂駭人之聽聞矣。母子托命之語﹐本爲王繼恩召徳芳而發﹐出於癸丑帝崩之後﹐而桱以屬之壬子﹐且刪去召徳芳之事﹐而獨存此語﹐則是不知紀聞﹑野錄兩書之文本相抵牾﹐彊合爲一﹐其附會比燾之刪潤﹐抑又甚焉。近世保齋宋論復指桱所書者﹐以爲太祖太宗事之首尾﹐不過如此﹐則其不考又出桱下矣。

然則宋後召徳芳之事信乎﹖曰正史﹑實錄載之﹐紀聞又出溫公﹐事當不妄。燾並疑徳芳非宋後之子則過矣。徳芳在當時年最少﹐育於宋後﹐或爲宋後所鐘愛﹐皆不可知。但事出於兩人所記而不同者﹐當信其人﹐溫公可信之人也。溫公可信﹐則文瑩可黜﹐召徳芳之事有﹐則燭影之事無矣。或乃謂燾之刪潤﹐蓋有意著太宗之惡﹐姑引野錄以借口﹐而又自破其說以避禍﹐則億度之太過﹐亦恐李燾復生﹐不肯自當爾。史稱燾博極羣書﹐其爲長編﹐專務廣采博焉﹐不精殆有所不免也。

或曰太宗子孫繼立﹐故人無敢言者。然南渡孝宗以後﹐其事當無所諱﹐﹝「其事皆無所諱」﹐「當」原作「常」﹐據明朱當�﹝氵眄﹞國朝典故本攺。﹞亦無一人言之者﹐何也﹖借曰髙孝授受之懿﹐﹝「借曰髙孝授受之懿」﹐「孝」原作「宗」﹐據明代史籍匯刊明藍格抄本攺。﹞可以蓋前人之愆﹐故其迹亦泯。然元史成於歐陽玄諸公﹐當時復何所諱﹖又無一語及之﹐蓋必有定論矣﹐不然﹐此何等大事而不加之意哉﹖

或曰太宗於太祖崩不踰年攺元﹐宋後崩不成服﹐廷美﹑徳昭不得其死﹐皆足以追證燭影之疑﹐是又不深考之故也。不踰年攺元﹐五代常事。宋乃太祖第三後﹐長編謂其崩﹐太宗設次發哀﹐羣臣奉慰。以後初立﹐未嘗降詔﹐故喪儀多所貶損﹐百官不成服﹐固當時禮官之過也。就使因召徳芳而惡之﹐則其事亦在太祖崩後矣。廷美之死﹐趙普爲之﹐太宗固有不得辭其責者。至於徳昭之死﹐非出於幽囚躙逼之舉。長編謂太宗育其子惟吉於禁中﹐日侍中食﹐凡八年﹐始出閣。詔邸第供億﹐悉與親王埒﹐諸王子不得偕也。況徳昭因他人行賞﹐一言之憤﹐不惜一死﹐乃忍其父爲人所戕而噤不出一語哉﹖﹝「乃忍其父爲人所戕而噤不出一語哉」﹐「父」原作「久」﹐據明朱當�﹝氵眄﹞國朝典故本攺。﹞就使不踰年攺元﹐宋後崩不成服﹐徳昭之死皆出於太宗﹐則亦未可以其後來之不善﹐而遂逆探其有今將之心﹐加之以無名之罪也。胡一桂﹑楊維禎﹑梁寅之流﹐銳欲以篡弒加之﹐恐皆以不見李燾全書之故。正猶獄官不據人原發之案﹐而深文巧詆﹐鉤致其罪﹐偶有刻吏見而喜之﹐又從而和之﹐此太宗之事所以不能自解於今日也。

或曰太祖旣欲傳帝﹐何不使太宗正太弟之名﹖考之九朝通略﹐謂唐天佑以後﹐建儲之禮不復講行﹐至太宗立眞宗﹐方始討論故事。又五代凡當次者﹐多領開封尹。故太宗﹑廷美相繼爲之﹐則知太祖亦承唐末五代之習﹐兼以年歲之未邁耳﹐是亦將有待焉﹐而遽自意其死乎﹖夫傳疑﹐史法也﹐苟無疑可存﹐則亦何必摭拾小說﹐彊爲之辭﹐以滋後世無窮之惑﹐此燾﹑桱之罪也。或只引宋朝類要載陳摶對太祖火日之說﹐終有可疑。是不知摶於太宗初入朝﹐終身未嘗見太祖﹐其說蓋不攻而破矣。

夫千載不決之論﹐其可以懸斷者﹐理與事耳。以事言之﹐不過如此﹐以理言之﹐凡古之篡弒者﹐多出於深讎急變﹐大不得已之謀﹑又必假手他人﹐然後如志﹐未有親操刃﹐爲萬一僥幸之圖於大內。觀太祖於太宗﹐如灼艾分痛﹐與夫龍行虎步之語﹐始終無纖芥之隙﹐太宗何苦而爲此﹖捨從容得位之樂﹐而自處於危亡立至之地﹐病狂喪心者所不肯爲﹐凶殘絕世者所不忍爲﹐而謂太宗爲之﹐斷乎其不可信也。矧類要﹑野錄皆托於佛老之徒之口﹐縱使有之﹐亦儒者所不道﹐而況於無乎﹖予之所篤信者﹐溫公紀聞之外﹐一無取焉耳。

諸司職掌﹕凡翰林官九年考滿﹐﹝「凡翰林官九年考滿」﹐原無「考」字﹐據明代史籍匯刊明藍格抄本補。﹞稱俱升二級。然自永樂以來﹐多止進一階。正統間﹐謝璉先生以編修滿﹐升侍講﹐而尙約蕭先生則繼升侍讀﹐編修升二級﹐自二公始。時謂尙約之力居多。其後﹐張益先生以修撰升侍讀學士﹐則出於特恩。故往往援以爲例﹐俱不允。至成化初﹐童大章﹑曹世澤以修撰考滿﹐童升諭徳﹐曹以蔭敍升尙寶少卿﹐修撰升二級﹐則又自二人始。蓋一時同僚之贊襄﹐李文達先生之主張也。繼此﹐考滿劉召和﹑黎太僕升左右諭徳。實錄成﹐與童皆進左右庶子。楊維新﹑江東之升洗馬。踰年五月﹐以無翰林兼秩﹐不得與翰林事﹐皆怏怏。乃同具本﹐乞各兼舊秩﹐且言自祖宗以來﹐東宮官無有不兼翰林職者。事下內閣詳擬。彭先生謂﹕「初考滿議升時﹐諸公咸願升二級﹐寧無兼官。今如所言﹐是我輩不諳事體﹐朝廷其謂我何﹖且西楊先生﹐永樂中自翰林學士升左春坊大學士﹐亦何嘗兼翰林官﹖豈可謂祖宗以來﹐無不兼者乎﹖」遂不許﹐眾益不得意。﹝「眾益不得意」﹐「意」原作「已」﹐據明代史籍匯刊明藍格抄本攺。﹞

李文達公初薦布政陸瑜爲刑部尙書﹐石亨以私譖之﹐久不召對﹐眾爲公危。及瑜至﹐當擬旨到任﹐同事者謂且擬侍郎﹐公曰「吾以尙書薦﹐而攺擬侍郎﹐則自慊不信矣。」竟擬尙書﹐從之。後瑜頗稱旨﹐乃復召對如舊。公爲人恭莊嚴重﹐得時行志﹐不爲小廉曲﹐謹平居﹐號崇正學﹐能納人言﹐容善類﹐無南北之分。天順庚辰會試罷﹐予同眾考官見公﹐詢及人物﹐予曰「五經魁中﹐張元禎神童也。人物獨王一夔﹐願先生畱意。」及請選庶吉士﹐英廟諭公專選北人﹐公曰「南人亦須選。」及會選於吏部﹐﹝「及會選於吏部」﹐「及」原作「乃」﹐據明朱當�﹝氵眄﹞國朝典故本攺。﹞元禎初不與﹐公曰「此神童﹐不可以貌取。」急追回﹐與進之。

成化丙戌廷試﹐王冢宰以程敏政卷字精楷﹐力贊爲第一。公曰「論文不論書。」卒取羅倫第一。憲廟卽位﹐進公少保﹑華蓋殿大學士﹐尙書如故。踰年﹐丁父憂﹐乞終制﹐不許。羅倫進言﹐請許公終制﹐詞涉�﹝言氏﹞訐。公怒﹐力辭﹐朝廷黜倫乃已。予引文彥博待唐介故事﹐請公畱倫﹐公曰「潞公市恩﹐歸怨朝廷﹐吾不可襲此。」公之言亦未爲無理。

天順中﹐李文達公獨見寵任﹐時冢宰王九臯以老成﹐大司馬馬昂以儀表﹐𨿽皆爲英廟所眷遇﹐而尢賴公所維持。凡公有所薦舉﹐必先諭意於二公。至禦前疇咨時﹐於文則諉諸王公﹐武則諉諸馬公﹐或旣自舉其人﹐亦必曰臣所知如此﹐還須召某等再審﹐二公亦如公言﹐以是上不致疑﹐下皆信服。

國朝狀元對策﹐皆經閣老筆削﹐或自刪潤﹐乃入梓。獨羅倫一策﹐未嘗攺竄。蓋對策時﹐恐天晚﹐半不具稿﹐一筆寫正。旣掇魁後﹐﹝「旣掇魁後」﹐「魁」原作「科」﹐據明朱當�﹝氵眄﹞國朝典故本攺。﹞以言忤旨外調﹐不及攺削﹐然其策亦自詳贍。初﹐倫會試﹐五策五千餘言﹐予取爲會元。主考劉主靜﹑萬循吉各主本經﹐置倫第三。予意不滿﹐批其所刻一策云「五策五千餘言﹐有學有識﹐進對大廷﹐未必非裒然出色者。」後果如所期。一時士夫皆謂予有目力﹐而姚宗伯廷稱予曰「尹先生狀元﹑榜眼俱出門下。」予曰「春卿之力也。」

羅倫官居翰林院修撰﹐爲人慷慨樂善﹐遇事無所回避﹐以犯顏敢諫爲大﹐捄時行道爲急﹐於富貴利達澹如也。楊文貞作相時﹐以百官祿薄﹐得受皁隸折薪錢﹐自是遂以爲例。倫獨不受﹐固辭。疾歸﹐結茅居於金牛山﹐取給於畎畝﹐不受饋送。日與學者講學﹐居家垂十年而終。學者稱一峯先生﹐正徳中追謚文毅。

按﹕羅一峯气魄大﹐感動得人。嘗謂其可正君善俗﹐他輩只在修政立事。又曰剛毅不可及。愚謂一峯分�有曲肱飲水﹐浮雲富貴之意﹐其視一生喫著不盡之語﹐不啻浼之。

國朝學士僅五品﹐然淸貴莫比。如前輩有曰「吾翰林之官﹐不可以品秩論。」﹝「不可以品秩論」﹐原缺「論」字﹐據明朱當�﹝氵眄﹞國朝典故本補。﹞蓋上自公卿﹐﹝「蓋上自公卿」﹐原缺「蓋上」二字﹐據明歷代小史本補。﹞下至百執事﹐咸可周旋抗禮。譬若權焉﹐重自萬鈞﹐輕至銖兩﹐無不與之均稱而平等﹐特一移動遠近之間耳。

永樂中﹐毗陵陳濟先生善記書。予同寅王廷貴語予﹐嘗見濟長子道其少時侍側﹐偶問曰「外人云父善記書﹐有之乎﹖」曰「然。」「兒探一書﹐請父試誦之可乎﹖」﹝「兒探一書請父試誦之可乎」﹐「請」原作「謂」﹐據明朱當�﹝氵眄﹞國朝典故本攺。﹞曰「可。」乃探得朱子成書﹐曰「是書固難誦﹐﹝「是書固難誦」﹐「誦」原作「讀」﹐據明歷代小史本攺。﹞汝可提一首句。」如命﹐遂朗誦終篇不誤。當時文廟謂濟爲兩腳書廚﹐信矣。惜其筆力不如﹐故著述不多見焉。

永嘉黃文簡公淮﹐永樂中﹐以漢庶人之譖﹐下錦衣獄十年﹐憂畏不測﹐積成勞瘁。仁廟嗣位﹐重覩天日﹐薦進孤卿。宣徳丁未﹐主考會試﹐後以病歸。時甫下壽﹐﹝「時甫下壽」﹐「下」原作「上」﹐據明朱當�﹝氵眄﹞國朝典故本攺。﹞而父已封少保﹐年踰九十﹐慈孝甚樂﹐世以爲榮。癸丑﹐公以父卒﹐蒙卹典。卽吉﹐赴京謝。畱數月﹐至賜遊西苑。己卯春﹐復赴臨﹐仲夏乃東歸。後終於正寢﹐﹝「後終於正寢」﹐原無「正」字﹐據明代史籍匯刊明藍格抄本補。﹞予輯名臣通錄﹐未得其家傳銘志﹐僅據其省愆集略爲之。贊曰「髙才懿學﹐夙榮遭際。簡任輔儲﹐兢惕淬勵。莫爲而爲﹐省愆懲艾。困久乃亨﹐薦陟三事。退休葆和﹐亦惟嚴侍。橋梓並榮﹐壽福隆備。」蓋頌其美耳。及旁詢其詳於博識諸士夫﹐有謂方正學之誅夷﹐尹昌隆之藉沒﹐許白雲之極刑﹐皆出於文簡。因憶昔祭酒劉益嘗見謂文簡好訾毀同列﹐一日﹐便殿未入侍﹐宣廟問﹕「淮何在﹖」東楊對以淮素病瘵。瘵病能染人﹐自是有旨免奏對。久乃告病侍親。是則文簡好短毀人﹐固宜有反爾之報。至謂方﹑尹﹑許之慘禍一出於文簡﹐則未必然。若果有之﹐是小人之尢者﹐﹝「是小人之尢者」﹐原無「是」字﹐據明朱當�﹝氵眄﹞國朝典故本補。﹞何得老死牗下好還之﹐天豈懵然耶﹖通錄宜不取﹐姑俟知者審焉。

舊制﹐升官謝恩﹐惟在京堂上及都給事中初升面謝﹐而給假起復復除者﹐及其餘新升自太僕丞以下者﹐皆謝於午門外﹐而升方面者﹐則面辭。至成化間﹐有同升都﹑左﹑右給事中者﹐因俱面謝﹐後遂因之。歲乙未九月﹐南京兵部右侍郎馬顯起復﹐復除﹐彊行面謝禮。未幾﹐尙寶寺丞李璋亦然。又僧道﹑匠官每除授﹐必赴鴻臚報名謝恩﹐禮也。成化以來﹐僧道或因齋醮﹐或因聖節進經﹐匠人或因鋪牀設帳架燈﹐小小工役﹐輒祈董事內臣爲之乞升﹐繁冗不勝。朝廷恐貽淸議﹐乃許望闕謝﹐不必報名﹐止傳一票與吏部。明旦﹐吏部如故事面說傳奉事理﹐補奏本﹐以票進﹐以本送科﹐廷臣未由與知。蓋以報名謝恩﹐則鴻臚寺當廷宣白﹐而傳奉聖旨﹐必須面奏補本﹐皆所以防欺僞。旣不報名廷宣﹐而補本又不開陳何事﹐似此舊制日更﹐將來欺僞﹐烏能免哉﹗

●謇齋瑣綴錄四

朝廷用人﹐多取儀表。天順間﹐韓都憲雍巡撫大同﹐因議事至京﹐畱補少司馬。英廟諭李文達曰「大同巡撫﹐須得似韓雍人品方稱。」文達以山東廉使王越對。及越至﹐陛見後﹐復諭文達曰「王越是爽利武職打扮。」越初廷試﹐手中卷子忽被大風吹起﹐回翔云漢﹐莫知所止。時胡宗伯卽具題知﹐且於內閣取紙折成卷子付之。後越至封威寧伯﹐蓋飛騰之兆見於廷試﹐丰偉之儀見於進用﹐固不偶然﹐而卒以啟邊釁削爵﹐惜夫﹗

天順初﹐石亨竊權﹐稍覺禍近﹐欲免無計。其門客謝昭者﹐仿張觷教蔡京招龜山故事﹐教以徵臨川處士吳與弼﹐以收士望。弼至﹐朝廷遇以重禮﹐權貴宦寺﹑公卿士夫皆往候之。初相見時﹐官無尊卑﹐與弼皆稱大人。旣而﹐見勢要者皆迎接踰禮﹐見進士以下止稱秀才﹐或不送出門﹐而受中貴權要厚贐﹐輒造門拜謝。又藉朝紳名刺爲一帙﹐語人曰「傳諸子孫﹐見一時之榮。」識者鄙之。時予獨不往見。

一日﹐予同丘仲深送玉堂賞花會詩詣李文達所﹐適與粥先在﹐予見其戴尖頂闊檐棕帽。文達咨以下學上達之妙﹐不能條析﹐但謂﹕「且莫說上達之妙﹐只說下學事。」文達顧予曬曰「老先生亦記注不得。」與弼支離出建言本呈文達。良久﹐起身爲欲辭狀﹐予亦起立﹐與弼揖予曰「大人先出﹐吾有私話與先生商量。」予揖出門﹐別文達。其徒黃順中復送數步﹐予卻立謂之曰「棕帽非士服﹐吳先生何爲爾﹖」順中曰「遮日耳。」予又曰「公事則公言之﹐私事則不可言﹐況處士可語私事於宰相前乎﹖」順中曰「非他私事﹐只是決去就耳。」予曰「去就當自決﹐豈可求決於宰相﹖」順中曰「吳先生見朝廷授以諭徳﹐不允其辭﹐意得李先生終後把作得住﹐方可就職﹐故來問耳。」予曰「把作得住否﹐亦豈李先生所能預料﹖此當自度才力何如耳。然予適見吳先生所建白六事﹐皆經生之恆談﹐無大裨於治教。且詞語寂寥﹐學術可知。不若勸其終隱﹐免致他日實不副名﹐貽笑斯文。」順中曰「諒不可畱。」以是與弼乃辭歸。

旣歸﹐矜肆無故態。人有譏以一絕云「假不假兮眞不眞﹐巖巖气象好難親。不知東魯吾夫子﹐猶自循循善誘人。」他日﹐羅狀元倫休官﹐往見﹐拒辭至再﹐意待倫三往而後見之。倫怒﹐遂次前韻云「如今弄假卻成眞﹐轉見巖巖不可親。弄假到頭終是假﹐豈能欺得世間人。」書畢﹐投之而去。弼見詩﹐大慚悔﹐遣人追之不及。他日﹐以弟不檢﹐無如之何﹐乃自褫冠蓬首﹐褻衣束裙﹐雜稠人中﹐跪訟於府庭。府守閱狀見其名﹐始遇以禮。未幾﹐又訴於布﹑按二司。張元禎作書切責之﹐其書起雲﹕「拈起此筆﹐怒气沖天。」末云「當上告素王﹐正名討罪﹐豈容先生久竊虛名﹐爲名教中之罪人﹐吾且按兵以待。」然此書實未嘗達﹐止傳於鄕裏云。世有徐言緩步﹐搖首閉目﹐矯激於昭昭﹐而惰行於冥冥﹐欲以欺世盜名而卒敗露﹐爲世所誚者不少﹐則又在與弼下矣﹐奚足道哉﹗

按﹕吳與弼爲溥之子﹐粗衣敝履﹐舉動效古﹐見明道見獵有喜心﹐益知聖學爲必可學。小樓坐臥﹐收斂身心﹐其不爲俗所染可知。觀其承英宗之聘﹐辭諭徳之官﹐殆易所謂「不事王侯﹐髙尙其志」者﹐有士如此﹐取其節焉足矣。而世儒議其規卿相之位﹐有傲世之心﹐抑何好議其短哉﹗然稽之我明二百年﹐如與弼者蓋不數數得也﹐所謂鄕賢之最者﹐吾誰與歸﹖

至天順七年﹐錦衣指揮門達﹐總督官校緝事﹐兼鎭撫問刑﹐權傾中外﹐道路以目﹐人莫敢言。自計得以進言別是非於禦前者﹐惟李閣老賢與袁指揮彬二人而已﹐謀排去之。乃捃摭數十事﹐上欲法行﹐不以彬沮﹐諭之曰「從汝拿去問﹐只要一个活袁彬還我。」彬旣下獄﹐考訊苦楚﹐莫能自白。時有一藝人楊暄﹐﹝「時有一藝人楊暄」﹐「楊暄」﹐明史袁彬傳作「楊塤」。﹞善倭漆畫器﹐號「楊倭漆」者﹐憤然上疏論救。達欲並中李閣老﹐逼楊暄供指爲李所主使。楊懼拷死於獄﹐乃誑達曰「此實李所主使﹐但我言於此﹐無人證見﹐不若請會多官廷詰﹐我對眾言之﹐李無得辭。」達信之。明日﹐遂遣二官徑詣閣門﹐﹝「遂遣二官徑詣閣門」﹐「徑」原作「經」﹐「閣」原作「各」﹐據明朱當�﹝氵眄﹞國朝典故本攺。﹞要李出午門聽對。時李方自東宮講退﹐陳安簡﹑彭純道乃詰曾得旨否﹖曰「未也﹐且暫去一對。」二公沮之。及至多官會問時﹐楊大言曰「死則我死﹐我何敢妄指人﹖我一市井小廝﹐如何見得閣老﹖鬼神昭鑑﹐此實門達教我指也。」﹝「此實門達教我指也」﹐原無「教」字﹐據明朱當�﹝氵眄﹞國朝典故本補。﹞達失色﹐於是彬得從輕調南京錦衣衛帶俸﹐楊亦得免﹐人義之。李有從兄任安慶府同知﹐達又遣校尉往緝之﹐務欲傾李。尋以英廟上仙得免﹐達坐劾謫戍。彬復職﹐餞送達出城如禮﹐亦人之所難也。

按﹕昔石亨初欲陷徐有貞﹐得馬士權不屈而免。今門達欲陷李賢﹐以楊暄不屈而免﹐世曷嘗無義士哉﹗主使之套﹐今猶襲用之﹐豈成憲然哉﹖賢之不爲有貞﹐特天幸爾﹗吾於二義士有感。

翰林直房在右闕門南錦衣衛直房之次﹐凡三間。每早未朝時﹐諸閣老分坐北楹﹐諸學士居中楹﹐其餘居南楹﹐俟門吏報三鼓﹐乃俱赴左掖門候。閣老直門東向立﹐諸學士立稍後而南﹐講讀等官又後稍南﹐給事中則立於講讀等書之後北上﹐通政﹑太常﹑光祿﹑太僕﹑順天府諸堂上官又聚立於給事之北說謊牌之下﹐皆東向。禦史則北向立於中書之南﹐而六部堂上官則立於棕蓬之下。蓋皆離立﹐有禁防請托之意寓焉。成化初﹐李文通進學士﹐孫舜卿等進少卿﹐兩不相安﹐遂散立於棕蓬之下。近時彭可齋先生以气喘艱於久立﹐間坐棕蓬凳上﹐諸尙書以下因皆聯坐﹐鼓將盡﹐乃起入。通政等堂上亦以通政使張允中進兵部侍郎﹐仍掌司事﹐遂皆隨六部坐以棕蓬下﹐惟講讀以下官尙立舊所。

凡翰林宮內府供職﹐日給光祿黃封﹐內膳有常制。景泰中﹐以水旱故﹐省三之一﹐以後漸省過半。然有水命內館教書者﹐則兩給之。或兼纂修時﹐又倍焉。成化間﹐直當教書﹐辭其常例﹐止給其一﹐第欲存羊識禮﹐故未並辭之。

景泰間﹐選內侍黃賜等七人於文華門廡讀書習字以備用﹐﹝「選內侍黃賜等七人於文華門廡讀書習字以備用」﹐「賜」原作「楊」﹐原無「廡」字﹐皆據明朱當�﹝氵眄﹞國朝典故本攺﹑補。﹞欲取翰林二人教之。時太監王忱﹑舒良以嘗從錢原溥學﹐方示之意﹐錢不悟﹐曰「萬千好處不玉成我﹐又何以此見屬﹖」白﹑舒乃傳命內閣推舉﹐得侍講呂逢原﹑倪克讓以進。不踰月﹐俱升侍講學士﹐時被顧問﹐賞賫優渥﹐錢始大悔。

景泰丙子春﹐兵部於少保病在告。朝廷諭旨內閣﹐求一人協同之。時江淵先生在內閣﹐每謂同事者沮抑﹐弗克如志﹐嘗垂涎代於。諸閣老窺知其意﹐乘此謂之曰「兵部權任不輕﹐非江先生莫可。」江忻然不辭。乃屬商先生具擬內批於便室﹐眾仍對江坐閣中。少頃﹐王千之先起入商所﹐以指畫掌中﹐作「江工」二字﹐又作「石兵」二字卽出﹐商悟﹐頷之。陳芳洲先生繼起﹐如王所指畫。商書畢﹐封完﹐出置閣中桌上。江竟不加省﹐遂同商﹑蕭三人往陪釋奠。明日旨出﹐調工部尙書石璞於兵部﹐江補工部。江大恚失望。

是年夏﹐寰宇通誌成。內閣先承密旨﹐擬進總裁﹑纂修等官之秩。時閣老皆職保﹑傅﹐止進兼官﹐獨擬商先生升兵部尙書﹐錢原溥自贊善兼檢討擬升諭徳兼侍講﹐黃廷臣自編修擬進中允。稿定﹐屬商繕正﹐商退錢兼編修若誤筆。然芳洲欲攺如初擬﹐商言「錢旣越眾二級﹐則兼官豈宜復升﹖」遂付王忱太監。將進﹐諸閣老送下階卻步﹐王千之先生獨追送出閣門﹐耳語王忱云「諸總裁皆止進兼官﹐商豈可獨升﹖亦須從眾例。」商恬不知。至期﹐手敕出﹐商仍舊兵侍兼學士﹐﹝「商仍舊兵侍兼學士」﹐「侍」原作「部」﹐據明朱當�﹝氵眄﹞國朝典故本攺。﹞加兼太常寺卿﹐乃愕然不滿。

內閣諸老﹐自解﹑胡以來﹐皆東西分坐小杌子及兩小板凳﹐無交椅﹑公座之設。天順間﹐李文達公欲循品秩設公座如部堂之儀﹐彭﹑呂二先生對以往時駕嘗幸此中座﹐今尙有禦贊壽星及寶訓在上﹐誰敢背而坐﹖英廟聞之﹐乃賜孔子銅像置閣中﹐而月給香燭。閣老每晨入﹐必一揖﹐冬至﹑正旦則翰林合屬官皆詣聖像前行四拜禮﹐學士以上拜於閣中﹐余則列拜於階下。蓋禁中尊止寶座﹐無敢面南﹐故自閣老而下﹐皆坐杌子。

共一簿﹐列銜僉字﹐謂之「公會簿」﹐亦不敢如外衙門稱「公座」。其公會﹐惟學士以上止各書姓於銜下﹐且僉一花字﹐而講讀以次至東﹑西誥敕房書辦等官﹐𨿽階三品者﹐亦各具銜列姓名﹐日畫卯酉。講讀以下花字﹐率出新進一手代書﹐故多潦艸。正統中﹐王玉修撰嘗嗔代書不整﹐曰「小輕薄。」自後無肯代其書者。他日﹐復見其名下皆白﹐乃赭然曰「代書也罷。」李公初入閣﹐忽覩公會簿無一花字可觀﹐笑謂翰林先生皆不善花字﹐彭可齋對曰「此惟一人代書耳﹐豈不善哉﹖」是時﹐惟陳緝熙好代書﹐緝熙去後﹐始各自書。

成化中﹐始賜內閣兩連椅﹐藉之以褥。又賜漆牀錦綺衾褥三副﹐以便休息。閣門則夏秋懸朱筠簾﹐冬春紫氈簾﹐皆司設監內史以時供張﹐恩何渥也。

正統以來﹐經筵每日講畢﹐上必曰「先生喫酒飯。」閣老與四講官皆承旨﹐叩頭﹐乃退。成化丙戌﹐劉主靜入閣﹐遽托中貴獻言「今後酒飯皆以常例賜﹐毋煩玉音。」自是儼然而進﹐默然而退﹐君臣之間﹐捨此無一語接﹐而「先生」之稱亦不復聞。久而左右無復知講官之爲重﹐未必不自此始。況主靜云宋論以歐公不得首相﹐﹝「況主靜云宋論以歐公不得首相」﹐「主靜」下「云」字似衍文。﹞故主濮議以取悅﹐蓋以私意度人可乎﹖「毋煩玉音」﹐其亦取悅之謂歟﹗

按﹕「經筵講畢宴酒飯而必稱先生﹐此皇儲隆禮師傅﹐謙恭之盛節也。胡主靜務爲諂諛﹐獻言「毋煩玉音」﹐自是君臣廢言於進講之際﹐「先生」不稱於設宴之時﹐況令儲君有慢師之愆﹐講臣失尊貴之體﹐皆由一言始也。信乎﹐逢迎取悅﹐殆非大臣之道矣。

英廟實錄稿初成﹐總裁諸先生揭公會簿﹐議擇數老成者檢閱校正之﹐﹝「議擇數老成者檢閱校正之」﹐原無「擇」字﹐據明朱當�﹝氵眄﹞國朝典故本補。﹞與者皆以朱筆點其名。時劉主靜先生獨先指程編修敏政名﹐以希合李文達公﹐公不允。旣而﹐主靜又謂此編修年𨿽小﹐其實聰明﹐公勉從點之。主靜退﹐公謂左右曰「君子愛人以徳﹐何必爾也。」遽命刮去其點﹐乃出示眾。

吏科都給事中樊景瞻﹐﹝「吏科都給事中樊景瞻」﹐原無「樊」字﹐據明朱當�﹝氵眄﹞國朝典故本補。﹞儀狀魁偉﹐應對捷給。英廟深喜之﹐有意大用﹐累將使命。一日﹐復遣勘事於外郡﹐召至榻前﹐諭之曰「此回卽升。」及竣事還﹐攀髯不及矣。其同年禦史田賓﹐先是按蜀﹐坐贓貪﹐逮系錦衣獄﹐禍不可測﹐﹝「禍不可測」﹐原缺「禍」字﹐據明朱當�﹝氵眄﹞國朝典故本補。﹞適遇赦爲民。一日同飲﹐語及前事﹐景瞻感念嗚咽流涕﹐賓厲聲曰「若非此變﹐汝則好矣﹐我將如何﹖」眾皆噱然﹐景瞻亦不覺啟齒。中庸曰「天地之大﹐人猶有所憾。」其此之謂歟﹗

成化己丑春﹐吏部尙書李秉執中罷。初﹐執中與王宏公度俱以剛簡質直得譽。坐廢﹐再起巡撫。一日﹐左都﹑大司馬缺﹐方難其人。時僉都葉盛與中鎭守廣東﹐以寇盜弗靖﹐欲脫其地﹐適因議事赴京﹐舟次河西。托其鄕友兵科給事王汝霖﹑禮科都給事張寧爲保畱計。二給事合科道議舉執中補左都﹐公度補大司馬﹐與中堪入閣。禦史呂洪謂二公可舉﹐與中譽頗損﹐恐未宜﹐遂止舉王﹑李。其疏中謂﹕「上言大臣徳政﹐𨿽律有禁﹐然薦賢爲國﹐終無私意。」時人評譏﹕「若爾﹐則彊奸人命﹐皆可自首。」與中亦得易鎭宣府。而寧等又欲合舉嶽正復入閣﹐意得扳附榮進﹐王﹑李果徳之。會舉淸黃﹐首排羣議﹐舉寧堪任僉都﹐正堪兵部侍郎。朝廷覺其朋比﹐怒﹐不允。升寧﹑正知府以去﹐公度尋謝病歸。執中又被科道合舉補冢宰。

時少宰崔克讓﹑尹同仁皆不悅﹐事多異同。執中性粗疏﹐原籍有一巡檢任滿﹐軍囚數不足﹐賂考功主事劉道求升﹐而爲郎中張宇中所沮﹐如例擬付文選司對品調除﹐﹝「如例擬付文選司對品調除」﹐「付」原作「行」﹐據明朱當�﹝氵眄﹞國朝典故本攺。﹞道因譖宇中不公。執中不察﹐大詆於堂上﹐宇中挺身抱案面質﹐揚言「必如此爲公﹐如此爲私﹐今此私乎﹖公乎﹖若爾信讒枉是非﹐我等何以盡職﹖」喧忿不止。二少宰皆呼﹕「張郎中﹐汝言信是﹐且罷。」執中色失气沮﹐再三柔聲謂﹕「張郎中﹐我已知悔。」由是傳笑中外。

禦史康永韶﹝「禦史康永韶」﹐「康」原作「張」﹐據明朱當�﹝氵眄﹞國朝典故本攺。﹞﹐初以能星命醫卜出入執中門﹐得選禦史。戊子冬﹐彗出﹐永韶奉執中意向﹐合眾請汰京官﹐且劾姚宗伯﹑商閣老﹑程司馬﹑馬司徒當罷。執中陰主之。遂覆請會都禦史考劾京官﹐其大臣曾被劾者﹐宜聽自陳。以是司徒罷邊﹐員外退邊﹐詬執中﹐謂我獨可消天變邪﹖而姚宗伯諸公皆見畱﹐因銜執中。執中不卹﹐惟擇美職餌科道以自護﹐至朝除給捨﹐暮輒造賀。今尙書有造給捨門者﹐自執中始。況所推舉﹐亦多偏徇﹐淸議不題。

禦史戴用乃建言「方面缺﹐宜照正統間例﹐許在廷三品以上大臣各舉所知。」詔從之。且諭﹕「在京四品以上官﹐吏部具缺﹐朕自擢用。」而禦史劉辟以九年將滿﹐懼無舉主﹐夤夜走執中所﹐出肺肝相示﹐合數知己﹐力詆用所言﹐請歸推舉之柄於吏部﹐至謂人君處九重﹐焉能辧臣下賢否﹖語多侵內閣。未幾﹐吏部又黜朝覲官甚夥。彭彥充﹑彥實以姻家僉事鄧秀﹑劉倫正皆與黜﹐意怏怏。二少宰又日夜露執中之短於相知者。給事蕭彥莊因欲具劾﹐彥充從臾之﹐疏下多官會勘。二少宰對欵承伏﹐且曰「吾二人嘗諫之﹐柰不見聽何﹖」執中坐罷﹐竟與朝覲所黜者同辭。人謂執中爲彗星掃人兼自掃矣。﹝「人謂執中爲彗星掃人兼自掃矣」﹐「兼」原作「當」﹐據明朱當�﹝氵眄﹞國朝典故本攺。﹞

時彥莊疏有執中暗結禦史等語﹐朝廷駭之﹐諭令指名。彥莊懼構怨﹐遲疑。有旨切責﹐乃指劉辟等。而丘布政陵憾彥莊見劾褫職﹐訐彥莊嘗使山西﹐嗔其奉承不至﹐遂俱逮下錦衣獄。科道素比執中者喧謗。王大理同節向意冢宰﹐因嗾彥莊。彭閣老聽彥實等譖﹐合計罷執中﹐閣老內不自安﹐稱病。予懼貽禍鄕郡﹐請商閣老急以崔補冢宰﹐庶慰科道北人之心﹐以解王﹑彭二公之謗﹐商諾之。翼日﹐崔果升。崔又托予白閣老﹐轉同仁於左﹐而調禮侍葉與中補右。旣而﹐彥莊降驛丞﹐辟與禦史馮暉﹑吳遠降州判﹐刑部主事吳智亦訐永韶調知縣﹐智調通判。嗚呼﹗禍福無不自己求之者﹐斯輩之謂歟﹗

成化七﹑八年間﹐朝廷以姚冢宰大章﹑陸司寇瑜頗致謗議﹐圖代者。太監覃勤乘間薦王理卿槪﹑伊少宰旻﹐上頷之﹐覃密報王﹑尹。入朝﹐道詰王曰「昨有人到宅上﹐其言亦可信乎﹖」王曰「無也。」伊質以覃所報﹐王悟﹐曰「恭喜﹐予何敢望﹖」是時外議多擬王代姚﹐而商閣老亦銜旻謗姚﹐屬意於王。旻懼﹐百方經營。及是﹐喜得覃語﹐故詰王﹐以沮其來。癸巳春二月﹐姚沒﹐適商公以妻喪在告。旻亟叩覃﹐毋俟商出。覃乃引東廠刺事韋太監入奏﹐以外議人望皆歸於旻﹐遂諭內閣擬旨。彭閣老謂﹕「崔恭在南京﹐亦可取來。」司禮諸太監曰「只舉在此者。」彭乃曰「此則無如旻。」遂擬升冢宰﹐並葉盛少宰轉左。彭又曰「右侍郎亦卽可補﹖」諸太監曰「從先生舉。」萬循吉曰「禮侍劉吉好。」懷太監謂﹕「渠禮儀才熟﹐且莫動。」先是﹐彭與萬私議﹕「尹﹑葉二人若遞轉﹐則有右缺﹐可處尹正言。」萬曰「正言是好。」至是﹐萬乃舉劉﹐不允﹐逐已之。旣而﹐彭間見語予﹐謝之曰「直何敢望。」他日﹐萬復語予曰「日者我本欲舉先生﹐又恐朝廷不肯遽升首部﹐故擬轉劉﹐而以先生補劉缺﹐庶幾可允。不意內中不肯動劉﹐然此缺尙在。」予曰「過蒙周慮﹐但禮侍直亦不敢望也。」

成化丁亥二月﹐奏準在京三品以上官員子孫許一人送監讀書﹐照例出身﹐有志科舉者﹐聽。若大臣果有勛勞於國﹐出自特恩錄用子孫者﹐不在此限。

按﹕國初因前代任子之制﹐文官一品至七品皆得蔭子一人﹐以世其祿﹐備載於諸司職掌。凡職官子孫蔭敍﹐正一品子於正五品敍用﹐從一品子於從五品敍用﹐二品以下以是爲差。後乃漸爲限制﹐惟三品以上及死王事者乃得錄蔭﹐於是我朝任子無復前代之濫矣。然國初必須試經書﹐能通大義﹐然後授以職事。其有不通者﹐發回習學再試﹐故恩溥而無濫。近日則惟論父任臺崇﹐或善鉆刺﹐卽得京美職﹐𨿽曳白有所弗論矣。

商閣老罷職家居﹐甫十載﹐成化丁亥被召再起。初﹐未有復職之命。至日﹐眾竊謂難稱職名。及陛見﹐方巾絲絳﹐靑布圓領﹐自稱原籍﹐爲民臣商輅行取到京。見聞者謂其妥帖。一日﹐士夫家會宴﹐優人呈東窗事犯之戲。中見嶽武穆械系下獄之狀﹐艴然呵止之﹐蓋傷於時者也。

成化丙申秋七月初旬﹐京師黑眚見。時方巷細民家﹐男女夜多露宿﹐忽見一物負黑气一片而來﹐或自戶牗入﹐𨿽密室亦無不有。至則人昏迷﹐或手足或頭臉﹐或腹背被傷出黃水﹐醒始覺傷﹐亦不甚痛。數日徧城驚擾﹐暮夜各操刃張燈自防﹐見有黑气來﹐﹝「見有黑气來」﹐「气」原作「聲」﹐據明歷代小史本攺。﹞輒鳴金擊鼓以逐之。予始不信﹐一夕二鼓時﹐予家後賃房者王二之幼子啼哭﹐其夫婦大喊﹕「救人﹗」予驚起﹐隔墻呵叱問之﹐答云「有人。」且云「取火取刀來。」少頃乃息。次日使人審其詳﹐云一物坐其婦胸上﹐冰冷﹐婦驚起﹐乃被奪其提孩﹐力與互爭。其夫慌忙覓刀﹐不得﹐乃啟門得鄰居火﹐怪始棄去。初此怪起於城西北﹐人莫敢言。及各城皆有被傷者﹐始各訴於該城兵馬司﹐巡城禦史拘審有驗﹐乃具以聞﹐止云「不知被何物所傷。」然多有見者﹐云黑而小﹐金睛修尾﹐狀類犬貍﹐蓋不啻二十餘枚﹐兼旬始息。

兩京五府﹑六部衙門﹐位置多同而少異﹐北則稍加弘壯。五府以中左右前後爲序。南京總兵坐中府﹐而北之總兵坐後府﹐蓋避中也。南北太常寺皆居通政司之上﹐﹝「南北太常寺皆居通政司之上」﹐原缺「居」字﹐據明歷代小史本補。﹞而班次則通政在前﹐蓋通政在九卿列中﹐執政衙門故也。

南京國子監內號房皆無門限﹐而成賢門門字無鉤。太祖謂秀才皆出用﹐不宜限隔﹐故門皆去限。且怒詹孟舉書門字有鉤﹐卽以粉塗鉤畫﹐至今粉迹宛然。號房以規矩準繩綱紀法度爲序﹐每字二十間。北監則以格致誠正修齊治平爲序﹐蓋各有取義也。南京文武各衙門俱有牌扁﹐直書衙門之名﹐惟「翰林院」三字橫列﹐而兵部獨無扁。相傳洪武間一夕﹐潛有掣去之者﹐而莫知所自。詰旦﹐具聞﹐﹝「具聞」﹐原作「具問聞」﹐「問」字爲衍文﹐據明朱當�﹝氵眄﹞國朝典故本刪去。﹞上不之省。蓋以示去兵之意﹐至今不敢復揭。

今制題本用白棉紙﹐四葉一接﹐末一接不許四葉。盡紙所長﹐每葉六行﹐每行二十字﹐字比奏本頗大﹐不盡拘洪武正韻字。盡其年月獨占一葉之中﹐蓋末語或題或旨或知或聞字﹐許占年月葉上一行﹐過二行則年月必須過一葉矣。

內外諸司印文俱用疊篆﹐以九折畫而止﹐字用成雙﹐不及雙者﹐足以之字。而總兵所掛印文則用柳葉篆。其禦璽與各王府之寶﹐則用玉箸篆。其印形方﹐太小有差﹐一品者三臺﹐二品者二臺﹐俱銀﹐三品以下者銅。惟應天府特賜銀印﹐示所重也。而巡按禦史印柄端有孔﹐條穿之。其餘雜職衙門則形稍長不方﹐故謂之「條記」云。

太宗兵駐金川門﹐卽命訪解大紳。旣至﹐甚喜。始建內閣﹐處翰林七人而公爲首。今內閣規制﹐皆自公創。及議儲未決﹐乃召公預議。公言「立嫡以長。」繼曰「好聖孫。」宸衷頓悟﹐事遂定。後丘福等泄此語於漢庶人﹐怨譖不已﹐乃調外任﹐竟下獄。尋致以死。固非朝廷之意﹐實漢庶人之所爲也。

都憲韓公雍﹐聰明才辧﹐迥出流輩。按江西時﹐適閩廣處州寇發﹐剽掠及境﹐公設法擊卻之。當時巡撫侍郎楊寧稱於眾曰「韓繡衣聰明百倍於小子。」官民奏畱重按一年。回朝﹐升廣東憲副。不數月﹐升僉都禦史﹐巡撫江西。年未三十﹐民情吏治﹐素所諳練﹐風裁凜然。凡臨眾決事﹐動發百餘言﹐皆引經據律﹐無一語疏滯。處置事務﹐靡不允當﹐至今官民遵守之曰「韓都例」。繼公者﹐皆以爲不及。嘗念陳芳洲先生爲舉主﹐赴鎭經泰和﹐躬祭墓下﹐流涕不已。曰「士爲知己者死﹐何能報也﹗」

平江侯陳公暄﹐天資明敏﹐善幹濟。初﹐公帥舟師扼江津﹐時靖難兵至﹐卽濟以舟﹐舟少﹐乃拆民居材編筏以足之。後總漕運﹐見河道兵民舟楫往來﹐錯互衝塞難行﹐創爲澑頭掐�﹝亶﹞以相避﹐實爲兩便﹐至今人遵行之。

正統間﹐宮殿當彩繪﹐計用牛膠萬餘斤﹐遣官賫敕屬巡撫南直隸尙書周公恂如數辧供。公以議事赴京﹐遇諸途。敕使請公還治﹐公曰「第行﹐自有處置。」至京﹐言京庫所貯皮張﹐歲久朽腐﹐請出煎膠應用﹐回治卽撥余米買皮照數輸納﹐以新易舊﹐兩得便用。太監王振欣然從之﹐益加敬重。

●謇齋瑣綴錄五

錦衣衛掌衛事都指揮僉事臣袁彬謹題﹕爲纂修事﹐成化元年七月二十一日該太保﹑會昌侯孫繼宗等題﹕英宗皇帝車駕北徵﹐往還事迹﹐有錦衣衛都指揮僉事袁彬一向隨侍﹐必能詳知﹐合無令其開寫具題。」奉聖旨﹕「是﹐欽此。」欽遵。本月二十二日﹐臣將事迹錄寫﹐欲送該館﹐未敢擅便﹐具題。奉聖旨﹕「是錄寫完了﹐還封進﹐欽此。」欽遵。今將事迹幵坐﹐謹題請旨。

計開﹕正統十四年八月十五日﹐臣在土木爲回回賽伏剌所虜。十六日﹐皇上在雷家站髙岡地上坐﹐﹝「皇上在雷家站髙岡地上坐」﹐原缺「皇上在雷家」五字﹐據明朱當�﹝氵眄﹞國朝典故本補。﹞眾撻子圍著是。臣遠觀認的是我英宗皇帝。臣叩頭哭﹐上問﹕「你是甚麼人﹖」臣說是校尉﹐當奉聖旨﹕「你不要說是校尉﹐只說是原在家跟隨的指揮。」又問﹕「你會寫字不會﹖」臣說﹕「會寫。」就令在左右隨侍答應。本日奉聖旨討珍珠六顆﹑九龍蟒龍段疋﹑﹝「九龍蟒龍段疋」﹐原作「九龍段子蟒龍」﹐據明英宗實錄正統十四年八月癸亥條攺。﹞金二百兩﹑銀四百兩賞也先﹐著臣寫書與千戶梁貴回京奏討。

十七日﹐隨到宣府西城角答話﹐城上放短鎗﹐不得近。又轉到南門﹐有聖旨宣楊洪﹑範廣﹑朱謙﹑羅亨信﹐著開門接我城上去。城上人回說﹕「今日晚﹐不敢開門。這城池軍馬是爺爺的。楊洪也出去了﹐不在城裏。」星月上時﹐隨上渡宣府河﹐臣下水控馬﹐渡訖。至二更時﹐大雷雨﹐就陣上震死也先所騎靑白騸馬。雨止﹐上令臣出賬房外窺視﹐但見赤光罩定禦帳﹐隨卽奏知。先是﹐虜眾累謀欲害上﹐數見瑞應﹐謀遂沮。明日﹐也先就來賬房前叩頭致敬。

十八日﹐聖旨差喜寧回京奏討賞賜。十九日早。也先令伯顏帖木得知院來進熟肉﹑鋪蓋﹑皮襖。

二十日﹐到大同東塘坡。上聖旨著寫書﹐差力士張林到大同城裏﹐有總兵官劉安﹑都督郭登﹑都禦史沈固﹐將張林付斷事司審問來歷。是晚﹐就差人出來答話。

二十一日早﹐過西門答話。上又令忠勇伯到城下﹐城中不信。著臣自騎馬到城下﹐跪說﹕「我是寫字的校尉﹐見有駕牌爲照。我原籍是江西人﹐這里委的是。皇帝在土木時﹐軍馬盡被也先殺散了﹐下弔橋放我進去。」臣入城見劉安﹑郭登﹑沈固﹑霍瑄﹐眾官計議良久﹐畱臣在城﹐劉安出城見上﹐慟哭。上問﹕「城裏有會說話的通事﹐著一人出來。」劉安說﹕「有通事指揮李讓。」奉聖旨﹕「便著他出來。」劉安入城方遣臣出。臣見上﹐又令臣入城取李指揮。李指揮說﹕「我女兒許與大同王對親﹐如今不與他﹐我若出去﹐他定殺了我。」臣扯住系腰說﹕「皇帝在門外﹐你如何不去﹖」劉安又言「我在上前說過了﹐你便去。」遂同李指揮出見上。得知院等言說﹕「我太師也先曾說﹐我有甚麼本事徵伐南朝﹖只是天著我和皇帝一會。」李指揮說﹕「官人﹐你這說話有天理。」得知院等到城下﹐令臣於上前索羊酒賞賜。﹝「令臣於上前索羊酒賞賜」﹐「令」原作「合」﹐據明朱當�﹝氵眄﹞國朝典故本攺。﹞是日﹐劉安等同大小官員出城朝見及進羊酒等物。上問大同有多少錢糧﹐劉安說有十四萬兩銀子。當令臣取銀一萬兩﹐以五千兩賞也先﹐五千兩賞得知院等三人。虜又索眾軍馬賞賜﹐上令臣再入城取銀五千兩﹐散與眾達子。

二十二日﹐臣傳奉聖旨﹕討武進伯朱冕﹑西寧侯宋瑛﹑內官郭敬的家財及三人的蟒龍衣服﹑酒器﹐盡都拿來賞與也先。城內眾指揮﹑千﹑百戶輳衣服﹑彩段來賞與也先﹐大小頭目又著擺筵席營侍他。

至晚﹐離城西二十里駐蹕。有夜不收楊總旗來與臣說﹐今夜有五个夜不收來密請爺爺石佛寺去﹐待他尋不見時﹐便乘間入城去。臣備奏知﹐﹝「臣備奏知」﹐「備」原作「修」﹐據借月山房匯鈔本北徵事迹攺。﹞上曰「此危事﹐使不得。先在土木時不曾死﹐我命在天﹐若萬一不虞﹐如何好﹖」遂不用其計。

二十三日﹐也先等說﹐我每到貓兒莊外會議﹐擬送皇帝南歸。是日晚﹐到水盡頭﹐指揮盛廣等送至銀三千兩。二十四日﹐送衣服。二十六日﹐送彩段﹑羊﹑酒﹑蜜食。二十九日﹐到黑河。三十日﹐到八寶山。

九月十六日﹐季鐸齋賫奉聖母皇太后寄來貂裘﹑胡帽﹑衣服等件到營﹐見上說﹕「初六日﹐郕王已卽皇帝位。」又說﹕「文武百官﹐奉皇子三人中年長者一人爲東宮。」皇上令臣寫書三封﹐一禪位於郕王﹐一問安於太后﹐一致意於百官﹐絕也先地辟之心﹐動景皇天倫之念。上看之﹐甚喜﹐當時祝天。﹝「當時祝天」﹐「天」原作「大」﹐誤。﹞

本月十七日﹐到斷頭山﹐住五日。也先每日進諸般熟野味。二十一日﹐又往北行二日。也先會議﹐復往南行一日。也先號令﹐選廝殺馬匹﹐五更時分起營﹐至暮駐札。

二十八日﹐到大同。上至北門下﹐郭登等朝服在月門裏設交牀一把﹐伺候叩頭。上不肯下馬﹐郭登潛令人伏城上﹐欲放下月城閘板﹐虜覺之﹐就擁上出門。也先到大同東門﹐邀城中頭目出見﹐城中不從﹐惟進羊酒諸物。上親說與城上官軍﹕「這廝每說謊﹐﹝「這廝每說謊」﹐「說」原作「旣」﹐據借月山房匯鈔本北徵事迹攺。﹞不肯送我。你每守祖宗的城池﹐操練軍馬﹐不可怠慢。」

十月初一日﹐至聚樂店﹐﹝「至聚樂店」﹐「聚」原作「眾」﹐據明朱當�﹝氵眄﹞國朝典故本攺。﹞內官喜寧說﹕「如今送爺爺從居庸關進去。」初三日﹐至陽和﹐討了牛﹑羊﹑酒。初四日﹐到紫荊關北空地駐札。有通事都指揮嶽謙與臣說﹐喜寧會說達達話﹐說他前領哨馬進紫荊關﹐去搶北京。臣思喜寧頗知中國虛實﹐今爲虜用﹐恐其乘虛入關﹐當以嶽謙所說奏聞﹐上曰「只憑著天理去。」初五日﹐喜寧領前哨進紫荊關北口。初九日﹐喜寧等燒毀紫荊關﹐殺都禦史孫祥。初十日﹐過易州﹐至良鄕縣﹐本縣裏老人等進茶食﹑果品﹑羊﹑酒。十一日﹐到蘆溝橋﹐有果園署官以果品來進。

上又令臣寫書三封﹐奉聖母皇太后及禦弟皇帝曁文武羣臣﹐通報虜情﹐固守社稷﹐當差嶽謙同那哈出到彰義門答話。嶽謙爲官軍殺了﹐那哈出奔走回營﹐與也先說﹕「他南朝人也不認得﹐殺了嶽謙。」也先聽得﹐當令達子擺一字陣﹐直至西直門。上禦徳勝門外空房內。十二日﹐臣送上登土城答話﹐有王復﹑趙榮來進羊﹑酒。得知院等說﹕「怎麼沒大頭目來接﹐著你小官人出來﹖」十五日﹐上令臣與得知院說﹕「哈銘會說達子話﹐就帶回去﹐不要放他入城。」又宣喜寧﹐三次不至。是日﹐回至良鄕。十六日﹐到易州。十七日﹐出紫荊關﹐連日雨雪﹐上下艱難。十八日﹐到渾河。十九日﹐到蔚州。二十一日﹐到順聖川駐札。二十三日﹐往陽和﹑後口﹐到貓兒莊。二十四日﹐北行。

十一月十六日﹐到老營﹐得知院妻宰羊迎上﹐遞杯。十七日﹐宰馬做筵席﹐在蘇武廟駐札﹐凡四十日。時天寒甚﹐臣得宿寢傍﹐每至中夜﹐令臣伏臥內﹐以兩脇溫上足。上時出賬房﹐仰視天象﹐或示臣曰「天意有在﹐我終當歸耳。」也先每二日進羊一隻﹐七日進牛一隻﹐五日﹑七日﹑十日做筵席一次﹐逐日進牛乳﹑馬乳。又進窩兒賬房一頂﹐差達婦管起管下。上在行營﹐或坐暖車﹐或乘馬途中﹐達子達婦遇見﹐皆於馬上叩頭﹐隨路進野味並奶子。也先每宰馬設宴﹐先奉上酒﹐就自彈虎撥思兒唱曲﹐眾達子齊聲和之。得知院﹑大同王﹑賽罕王跪奉上酒。

至十二月初二﹑三﹐在老營起往來駐札。也先並達子每夜見上所禦賬房上火起﹐隱隱若黃龍交騰其上。也先欲以妹進﹐上竟卻之。初六日﹐喜寧與也先議請上往髙橋兒﹑寧夏去﹐臣說﹕「如今天气冷凍﹐爺爺如何去得﹖」遂不成行。喜寧與也先說﹕「都是校尉袁彬撥置阻住。」將臣賺去蘆葦地內﹐捆了欲開剝。忠勇伯密令人走報上﹐令哈銘與也先說饒臣死﹐方解皮條放了。也先等領達賊四數搶擄﹐至月盡回營﹐日期不等。上累令臣寫書﹐差人回京與禦弟皇帝並文武羣臣﹐以祖宗社稷爲重﹐好生操練軍馬﹐謹守城池﹐不要顧我。

景泰元年正月初一日﹐上自將白紙寫表﹐宰羊一隻﹐祝告天地﹐行十六拜禮。至二月初一日﹐也先請上至其帳﹐奉酒彈唱﹐也先三妻皆出﹐叩頭﹐獻鐵腳皮。

四月二十二日﹐上以久無使臣往來﹐喜寧又潛懷二意﹐數教也先擾邊﹐於是令臣寫分豁本﹐差人回京﹐若爲喜寧申理者。又令臣至也先處說﹕「爺爺有旨﹐要差總旗髙﹑太監喜寧﹑達子那哈出回京。」也先依聽。又密書喜寧謀叛情迹﹐函於木中﹐內系髙腿上﹐令至宣府與總兵等官以計擒之。及至野狐嶺﹐髙與喜寧飯於城下﹐密約城上至進湯時卽發短鎗。少頃﹐短鎗發﹐達眾走散﹐髙抱喜寧滚下濠中﹐遂擒入城。那哈出走﹐回營見上說﹕「喜寧在野孤嶺被髙抱住滚下濠裏﹐挷入城內去了。」上大喜﹐說﹕「使兩下裏動干戈﹐害人民﹐都是這廝。如今拏了他﹐邊上方得寧靜﹐我南歸也可望了。」五月內﹐李實﹑羅琦﹑馬顯賫賞來與也先﹐﹝「李實羅琦馬顯賫賞來與也先」﹐「馬顯」原作「馬頭」﹐據明朱當國朝典故本攺。﹞見上﹐本月內回京。

七月初三日﹐哈銘來說﹐也先會議送爺爺回朝﹐要京裏著頭目來接。就差哈銘詣京奏報。二十七日﹐哈銘同楊善至龍門地方接見。

八月初二日﹐也先﹑得知院等進馬匹﹑貂鼠﹑銀鼠皮張﹐也先﹑得知院等及其妻妾俱送上。行約半日程﹐也先下馬﹐叩頭﹐跪著解所帶弓箭﹑撒袋﹑戰裙以進﹐與眾達子羅拜伏地﹐慟哭辭云。惟得知院領部下人馬直送至野狐嶺﹐又進馬匹﹐齊叩頭拜別。到宣府右衛城外官廳住一夜﹐宣府都督朱謙同男朱永帶領人馬到右衛接見﹐上到宣府城外搭殿住二日。十三日﹐就著朱謙設宴﹐討彩段﹑衣服等件賞達子那哈出等。又有商輅﹑王謙﹑許彬接到。朝見畢後﹐上令臣宣許彬等到﹐上說﹕「爲我家祖宗社稷﹐著恁官人每多費心憂。念我如今幸得回還﹐到京時情願退居間處﹐你便寫書與禦弟皇帝知道。」十四日﹐到雙泉鋪﹐已夜。其夜上打點衣服﹐以舊所服白綾中衣一件及也先所獻戰裙賜臣。

十五日﹐至京﹐入南宮。十六日早﹐臣朝見。二十五日﹐蒙升臣試百戶。

天順元年正月十七日﹐上復位。十九日﹐升臣指揮僉事。二十五日﹐欽賜第一所於澄淸坊﹐舊北向﹐上令內官監攺造面陽﹐本衙役夫千人。﹝「本衙役夫千人」﹐「衙」﹐明朱當�﹝氵眄﹞國朝典故本作「衛」。﹞又賜銀三百兩﹐彩段六表裏。三月內﹐臣娶妻﹐上命國舅孫顯宗主親及賜金三十兩﹑﹝「上命國舅孫顯宗主親及賜金三十兩﹑銀二百兩﹐彩幣八表裏」﹐「主親」原作「生親」﹐據借月山房匯鈔本北徵事迹攺。﹞銀二百兩﹑彩幣八表裏。天順二年二月內﹐臣生子﹐賞金二十兩﹑銀一百兩﹑彩幣六表裏。又陸續賜大紅織金紵絲蟒龍﹐並各色織金胸背衣服﹑繡春刀﹑磁器等物。

右題本臣在史館時已備載諸實錄﹐頗加損益潤色之。及此﹐又蒙袁錦衣出示﹐乃復具錄垂後﹐於以昭我英皇之神功聖徳﹐感化丑虜。而袁錦衣之攄忠效勞﹐始終遭際﹐皆曠古所未有﹐信乎﹗天意之有在﹐而非人力所可及也。﹝「皆曠古」三字以下「所未有信乎天意之有在而非人力」十四字原無﹐據明朱當國朝典故本補。﹞臣直謹識。

成化乙未夏五月十九日早﹐禮部面奉手敕﹕「朕皇子年已六歲﹐未有名﹐恁禮部會同翰林院具擬來聞。」明日﹐閣下議「福楷棨榘」四字以進﹐皆不用。復諭再擬﹐乃定今睿名。

初﹐皇妣紀氏得幸有娠﹐萬貴妃旣覺﹐恚而苦楚之。上令托病出之安樂堂﹐以痞報﹐而屬門官照管。旣誕皇子﹐密令內侍近臣謹護視之。及悼恭薨後﹐內庭漸傳西宮有一皇子。

歲甲午春﹐直偶與彭先生談及﹐且請乘間言之﹐或賜名付玉牒﹐或訪其外家略加表異﹐使外庭曉然知之﹐不然﹐他日何以信服於天下也﹖公唯唯。至冬﹐又談及之﹐公答曰「近嘗托黃賜太監具達﹐至云漢髙外婦之子﹐且朝取入官。今實金枝玉葉﹐何嫌而諱﹖」上乃諭黃賜﹕「汝上覆先生﹐是有一子在西﹐當俟再打聽。」直歸﹐竊欲達白﹐請睿名以示外庭。稿具﹐復慮萬一允請﹐因而見忌﹐﹝「因而見忌」﹐「因」原作「囚」﹐據明朱當�﹝氵眄﹞國朝典故本攺。﹞致有疏虞﹐則咎何辭﹖老氏福首禍先﹐斯所當鑑。且度皇子日長﹐中外已籍籍﹐當必有發之者﹐奚俟予言﹖遂已。

至是﹐太監張敏厚結貴妃主宮太監段英﹐乘間說之﹐貴妃驚云「何獨不令我知﹖」遂具服進賀﹐厚賜紀氏母子﹐擇吉日請入宮。次日﹐下敕定名﹐徙紀氏處西內永壽宮﹐禮數視貴妃。中外臣僚喜懼交拜﹐而張敏者以爲己功﹐皆受厚賞。敏因監督操練﹐﹝「敏因監督操練」﹐「因」原作「固」﹐據明朱當�﹝氵眄﹞國朝典故本攺。﹞示欲立意於諸總兵﹐又令內史郭鏞致手簡﹐托序班嚴冠英來諭意於予﹐予卽具請立奏稿呈商先生﹐﹝「予卽具請立奏稿呈商先生」﹐「具」原作「其」﹐據明朱當�﹝氵眄﹞國朝典故本攺。﹞商止予勿進。遂會禮﹑吏二部﹐議定具奏﹐僉文武各衙門堂上及學士官名﹐而以英國公爲首。六月七日早﹐本進﹐卽命司禮七太監宣四閣老至中左門擬旨。少頃﹐七太監同持本出奉天門﹐集百官﹐以本授英國曰「聖斷實禦筆親批﹐云﹕『覽奏見悉卿等忠愛﹐但儲貳事重﹐姑俟皇子年齡稍長行之。』」明旦﹐復宣四閣老至文華殿﹐諭之曰「皇子頗會讀書﹐待他進些學﹐且遲遲。」商閣老獨對數語﹐請謹保護。至於眾意欲請皇子母子同處別宮﹐庶脫虎口﹐則未敢云﹐蓋恐相激。

時紀妃有病﹐命黃賜﹑張敏將院使方賢﹑治中吳衡往治。萬貴妃請以黃袍賜之﹐俾得生見。次日﹐病少間﹐自是不復令人診視。至六月二十八日﹐卒。是日﹐天色皆赤﹐以時享致齋。七月朔﹐始發喪﹐追封淑妃。初三日﹐皇子千秋﹐乃自初四日起輟朝三日。一時城中傳言病卒之故﹐紛紜不一﹐蓋不能無疑。

今上嗣位﹐冠英請予以郭鏞之簡自陳推贊之功﹐冀己亦預傳道之賞。予曰「天命素定﹐予何功之有﹖漢丙吉擁護皇曾孫﹐何嘗自言﹖」冠英曰「先生古人心矣。」

成化庚寅春﹐甘露降於郊壇松柏。時上親郊﹐禦齋宮﹐取以賜百官。予時署翰林院事﹐進甘露頌﹐蓋彭純道所命。然是瑞實兆今上之在娠。至秋﹐孟朏﹐乃誕。自古聖帝明王之降生不偶﹐蓋必有禎祥兆於先﹐而非人所預知也。況今上實太平天子﹐天意固有在矣。

成化丙申秋﹐一妄男子名侯得權﹐本山西僧﹐行年二十餘﹐蹤迹詭異﹐人物俊秀﹐無須﹐類小宦豎﹐﹝「類小宦豎」﹐「類」原作「」﹐據明朱當國朝典故本攺。﹞嘗旅遊陜西﹐狎遇一道士﹐妄傳讖語﹐遂畜發﹐攺名李子龍。會有相者附會﹐所至誑惑﹐意本求食。

迆入京﹐夤緣潛住於少監韋含外宅。﹝「夤緣潛住於少監韋含外宅」﹐「住」原作「主」﹐據明朱當國朝典故本攺。﹞從者謂此人不凡﹐含尊敬之。引雜宦豎入內﹐或登萬歲山上殿中﹐憩息禦牀上﹐而莫之禁。久而﹐執蓋司扇諸宦侍不得志者﹐﹝「執蓋司扇諸宦侍不得志者」﹐「侍」原作「保」﹐據明朱當國朝典故本攺。﹞皆佯禮爲佛﹐叩頭旁坐﹐頗有非分之冀。含妻以義子之女處以正寢。鄰有識者竊議﹐從來中貴不敬外人﹐何獨過禮此人﹖嗾刺事旗校日伺察之。﹝「嗾刺事旗校日伺察之」﹐「刺」原作「賴」﹐據明朱當國朝典故本攺。﹞旗校竄一二人其中﹐亦以投禮爲名﹐漸聞約束﹐以八月二十五日當往眞定府舉事。卽白於太監黃賜﹐賜遂請搜捕﹐果獲其所造黃絹袍﹑翼善冠等器。

含被逮至錦衣獄﹐遽殞絕﹐或疑黨類鴆之以滅口。其執蓋司扇諸宦侍見含死﹐皆不輸情。惟子龍甘心就死﹐﹝「惟子龍甘心就死」﹐原無「惟」字﹐據明朱當國朝典故本補。﹞自謂享用過分﹐備述所歷內外﹐皆人所不能到。都憲李賓﹑王越等恐有所污蔑﹐呵止之。節略招詞﹐具揭帖﹐與賜斟酌數四乃進。賜亦懼禍﹐處決子龍等俱如律﹐而諸宦侍止發南京充淨軍而已。予時佐禮部﹐得其詳於禦史郭瑞﹐蓋當推斷者云。

楊文貞公﹐初以明經徵入翰林任編纂。﹝「初以明經徵入翰林任編纂」﹐「徵」原已不淸﹐據明朱當�﹝氵眄﹞國朝典故本補。﹞未幾﹐有旨﹕諸編纂悉送吏部試文章﹐考第髙下而官之。尙書張紞讀文貞策喜曰﹕﹝「尙書張紞讀文貞策喜曰」﹐「紞」原作「紘」﹐據明代史籍匯刊明藍格抄本攺。﹞「明達時務﹐有用之才﹐不但文詞之工也。」以爲第一﹐奏授親王府審理。文貞由是著名﹐後果大用﹐知人之鑑﹐張公有焉。

正統中﹐都禦史陳智﹐性剛而躁。嘗坐堂﹐偶有蠅拂其面﹐卽怒叱從者拿﹐﹝「卽怒叱從者拿」﹐「怒」原作「恕」﹐據明朱當�﹝氵眄﹞國朝典故本攺。﹞從者紛然東奔西突﹐爲逐捕之狀。少頃﹐俟其怒解﹐稟問拿何人﹖乃叱之曰「是蠅。」有相知者以寬緩爲勸﹐﹝「有相知者以寬緩爲勸」﹐「爲勸」原作「髙勤」﹐據明朱當�﹝氵眄﹞國朝典故本攺。﹞﹐卽置一木簡﹐書「戒暴怒」三字於上﹐置諸左右﹐以自警。及至有觸忤者﹐輒舉木簡撻之。一日﹐與掌順天府事工部侍郎李庸在朝議事不合﹐相忿詬﹐朝廷遂兩罷之。

劉主靜先生一日過吏部前﹐見鬻書者陳設羣籍﹐中有崔氏春秋﹐意謂常見呂氏春秋﹐不知崔氏亦有春秋。到家﹐卽以數文錢急令隸人往易以來﹐展觀﹐乃是西廂記﹐因笑而斥之。士林傳以爲笑﹐曰「劉先生眞一酸儒。」予以自嘆﹕「吾酸亦然。」蓋平生不喜此﹐故未嘗見。然丘仲深乃能撰五倫全備﹐則其學識博涉﹐非予可及﹐於是亦可知也。

宣徳﹑正統中﹐豫章胡頤庵先生與永嘉黃文簡公皆退居林下﹐老成舊徳﹐東西相望。凡部使上司﹐達官顯宦蒞其境﹐必禮謁於其廬﹐尊讓愈加。蓋三楊當國﹐克惇故舊之誼﹐故二公家居﹐得遂燕申之尊﹐風誼誠可尙也﹐後世固有同官相軋忌﹐﹝「後世固有同官相軋忌」﹐「軋」原作「軌」﹐據明朱當�﹝氵眄﹞國朝典故本攺。﹞旣去相違絕﹐而淺中弱植之徒﹐又從而觀望捃摭以資進取而不恥者不少﹐皆諸公之罪人。士習日漓﹐炎涼異態﹐可勝慨夫﹗

●謇齋瑣綴錄六

太宗文皇帝初駐金川門﹐蹇﹑夏二公首出迎戴﹐而解﹑胡﹑二楊諸公則以召命至﹐然皆不自靖﹐而竊自比於魏徵。夫唐實由太宗化家爲國﹐而宮僚魏徵等皆出唐髙祖之擢﹐﹝「而宮僚魏徵等皆出唐髙祖之擢」﹐「擢」原作「推」﹐據明代史籍匯刊明藍格抄本攺。﹞建成未登大位統天下﹐﹝「建成未登大位統天下」﹐「建成」原作「元吉」﹐據明代史籍匯刊明藍格抄本攺。﹞故魏徵去事秦王不自怍焉。今建文嗣統五年﹐蹇﹑夏二公當時執政大臣﹐出於建文所親擢﹐視魏徵之於建成殊不類。況當時羣臣中﹐如周是修之死﹐我太宗有「彼食其祿﹐自盡其心」之旨﹐聖意寓深矣。今二公乃安然徇冒﹐何其忍也。彼𨿽有輔佐微勞﹐難蓋前愆。大節已虧﹐而猶謂之「名臣」﹐士林莫有非議之者﹐予則獨不韙焉。故予列諸名臣﹐而謂之「通錄」﹐良以此也。其中惟解公才歸自謫所﹐所居冗散﹐則其責任又非蹇﹑夏諸公比﹐其亦薄乎云耳﹗

太宗渡江時﹐解﹑胡﹑金三先生與楊文貞﹑周是修相約自盡於應天府學。旣而解先生使人覘胡動靜﹐因得胡先生庸如廁﹐回問家人曾飼豬否。解先生笑曰「一豬尙不肯捨﹐豈肯捨性命﹖」蓋皆初無意於死也。惟是修竟行其志﹐哀哉﹗宜文貞爲之著傳﹐以表見於後也。然文貞實以解薦﹐而文字中絕不語。及歸省過文江﹐僅以白金十兩壽解夫人爾。

太宗皇帝嘗禦便殿﹐偶宣二三給事中至榻前﹐詢其姓名﹐其中一修偉者對曰「臣姓黃名某﹐由進士出身﹐除給事中。」太宗曰「問汝姓名﹐只對以姓名﹐何用縷陳﹖」某對曰「臣幼讀魯論﹐對君不可不詳。」太宗喜﹐遂升爲山西布政使。捷給偶幸﹐亦命矣夫﹗

成化甲午秋﹐刑部尙書王同節卒﹐補以右都禦史項忠。未幾﹐兵部尙書白圭死﹐商閣老薦忠以代﹐而召鎭守大同右都禦史董方升刑部。時兵部左侍郎李震已經九年考滿﹐升支二品俸﹐垂涎代圭﹐不意項轉而來﹐忿恚不平。然次子實聘項女﹐姻家也。一日﹐呼項曰「親家旣得刑部也罷﹐何必又鉆來此﹖」項曰「親家何不鉆﹖」踰月﹐震疽發腦後﹐尙彊力朝參。諸卿亞戲震曰「腦後生瘡因轉項。」震對曰「心中謀事不知親。」眾攺曰「胸中有病不知疼。」蓋兵部右侍郎滕自明時以母喪﹐奪情理任﹐故云腦爲胸﹐疼爲滕﹐𨿽對未切﹐而事實相關﹐亦可哂也。大抵震素患癭﹐每奏事﹐聲啞甚不稱旨﹐故久不得升﹐竟以是卒也。

宋相李文正公昉嘗言﹐其座主翰林學士﹑戶部侍郎王仁裕年髙退居時﹐每遇門生進謁﹐輒與夫人偶坐受拜﹐一如子孫禮。懸一詩板於客次﹐云「二百一十四門生﹐春風初長羽毛成。擲金換得天邊桂﹐鑿壁偸將榜上名。何幸不才逢聖世﹐偶將疏网罩羣英。衰翁漸老兒孫小﹐異日知誰略有情。」觀此﹐則古之座主門生﹐重且厚矣。

宋張忠定公詠鎭成都﹐一日﹐見一卒抱小兒在廊下戲﹐小兒忽怒扯其父。公集眾語曰「此方悖逆﹐乃自習俗﹐幼已如此﹐況其長成﹐豈不爲亂﹖」遂殺之。前輩以爲美談。予不以爲然﹐在律有不成人之宥﹐蓋𨿽殺人不罪。而況戲扯其父﹐此小兒之常態﹐豈可逆探其爲亂而遂殺之乎﹖誠不可以爲法。若使公因此益興學校之教﹐申之以孝弟之義﹐潛消默化其悖逆之气﹐焉知其不興仁讓之化乎﹖況止見此一小兒耳﹐彼未見者可盡殺之乎﹖誠非弭亂之方。

曹武穆公瑋鎭天雄﹐一卒犯法﹐眾謂獄具必殺之。公乃處以常法﹐眾以爲疑﹐公曰「臨邊對敵﹐斬不用命者﹐所以令吾眾。平時治內郡﹐﹝「平時治內郡」﹐「郡」原作「卽」﹐據明朱當�﹝氵眄﹞國朝典故本攺。﹞安事此乎﹖」以是觀之﹐則武穆見此小兒必不殺矣。然則忠定之見豈下於武穆﹖蓋亦一時之誤也。又忠定少時﹐見一仕者爲僕持其不法事﹐欲妻其女。乃陽假此僕爲馭﹐單騎出城﹐﹝「單騎出城」﹐「單」原作「軍」﹐據明朱當�﹝氵眄﹞國朝典故本攺。﹞至林麓﹐斬之而還。此乃俠流之所爲﹐非士夫之奇節。蓋忠定處此﹐只宜爲其女擇所歸﹐以他罪去此僕則善矣。若當日有人發其擅殺之罪﹐何辭以解﹖而前輩以爲公之奇節﹐亦誤矣。

宋呂正惠公端﹐當眞宗初卽位﹐垂簾引見羣臣﹐端於殿下平立不拜﹐請捲簾升殿審視﹐然後降階率羣臣拜﹐呼﹕「萬歲﹗」厥後﹐呂文靖公夷簡﹐因大內災後﹐仁宗禦拱宸門樓﹐有司贊謁百官盡拜﹐公獨立不動。上使人問意﹐對曰「宮庭有變﹐願一望天顏。」遂命舉簾﹐俯檻見之﹐乃拜。此二事頗同。予當成化二十三年八月二十二日承顧命後﹐又明日﹐請見今上於文華殿奉慰﹐蓋亦二公之意也。

宋張子顏晚年﹐嘗見目前光閃閃﹐中有白衣人如佛者﹐信之彌謹﹐不食肉飲酒﹐體因瘠而多病。時泰陵不豫﹐﹝「時泰陵不豫」﹐「豫」原作「遇」﹐據明歷代小史本攺。﹞汪壽卿自蜀入京﹐診禦脈﹐聖體極康寧。子顏一日從壽卿求診脈﹐壽卿一見大驚﹐授以大丸數十﹐小丸千餘粒﹐諭以十日中服盡見報。旣數日﹐漸覺白衣人變爲黃﹐而光不見矣﹐乃思食肉飲酒。又明日﹐俱無所見﹐其體異前。乃詣壽卿謝﹐壽卿曰「公脾初受病﹐爲肺所克。心﹐脾之母﹐心气不固﹐則多疑﹐自有所見。吾之大丸實脾﹐小丸實心。肺爲脾之子﹐旣不能勝其母﹐則病自愈。」子顏大神之﹐且問所診禦脈如何﹖曰「再得春气當絕﹐𨿽司命者﹐莫如之何。」時元符元年八月。三年正月﹐泰陵晏駕。壽卿後入華山﹐時年已八十餘矣。

吾泰和蕭子韶﹐蓋木匠之子。洪武初登第﹐髙皇帝問其家世﹐對以一絕云「嚴親曾習魯般機﹐常年制下靑雲梯。腰間帶得純鋼斧﹐要斫蟾宮第一枝。」陳芳善由戶部主事謫戍陜邊﹐慶王問其出身﹐對以一律云「令主從容問出身﹐艸茅原是布衣臣。戊辰歲貢三千士﹐庚午秋闈第四人。列職地官階六品﹐承恩天府僅三春。戎衣再際風雲會﹐始信儒爲席上珍。」後復起爲知縣﹐尋致仕。

吾邑冠朝楊季任﹐洪武間由太學生擢僉浙憲。嘗見數丱角書生自社學散歸﹐其中一生﹐手拋書包爲戲。季任召至前﹐出對云「童子六七人無如爾狡。」其生對曰「太守二千石莫若公廉。」﹝「太守二千石莫若公廉」﹐「廉」原作「直」﹐據明歷代小史本攺。﹞且請賞﹐﹝「且請賞」﹐原無「且」字﹐據明朱當�﹝氵眄﹞國朝典故本補。﹞季任曰「有乃﹐卒言莫若公廉。」季任復詰之曰「無賞又如何﹖」對曰「莫若公貪。」季任加賞﹐大奇之。蓋生名呂升﹐後官亦至江西僉憲﹐分按蒞邑﹐首詢楊僉憲之家﹐頗致照拂之意。

王文端公﹐天順初致政家居﹐年逾八十﹐子孫賢孝﹐田園繞郭。春夏間﹐諸子集諸佃僕數百人插秧﹐擊鼓唱歌﹐公與陳夫人各乘肩輿﹐循觀於阡陌。午憩莊所﹐諸子孫更疊稱觴上壽﹐宴樂終日﹐形諸詠賦﹐鄕邑以爲美談。一日﹐澄江洪漲﹐﹝「澄江洪漲」﹐「漲」原作「張」﹐據明朱當�﹝氵眄﹞國朝典故本攺。﹞公倚門坐觀﹐徐諭諸子孫曰「初﹐東裏先生不欲吾同事於內閣﹐調出理部事﹐我時不能無憾。然使我在內﹐則天順初元當坐首禍﹐必有遼陽之行﹐今日安得與汝曹觀水爲樂邪﹖」以此益知出處自有定分﹐非人力所能爲也。

吾邑甘陸龍伯廷魁﹐中成化丙戌進士﹐授慈溪知縣。蒞任歲餘﹐一日謁郡守﹐拜不能興﹐扶出气絕﹐歸葬。十二年﹐以營墓弗利﹐啟遷。揭棺﹐儼然如生﹐膚髮溫瑩﹐衣裳鮮韌﹐妻子以手拭開兩目﹐瞳睛炯炯﹐因藏於家﹐時一啟視。旣四五載依然﹐乃復葬焉。予與廷魁同學﹐知其善運气。及此異𨿽未覩﹐然裏姻楊光弼其妻弟﹐嘗親目者﹐謂予良然。

成化甲辰﹐徐州一婦初孕時﹐肋骨下卽生一癅﹐漸長如核大﹐皮蓋瑩薄。彌月﹐兒從此產﹐異哉﹗有司具聞﹐月給膳米。予每過徐﹐詢知子母無恙﹐欲一往視而未果。﹝「欲一往視而未果」﹐「未」原作「來」﹐據明朱當�﹝氵眄﹞國朝典故本攺。﹞然奏報之旨﹐予親見之﹐蓋不誣也。

吉水灘頭一豪家造樓﹐占踰其孤侄嫠嫂地基僅一間﹐其孤嫠吞聲忍气﹐惟旦夕焚香稽首吁天。弘治二年五月十八日夜﹐忽大雷電風雨﹐移其樓﹐空其地以歸孤嫠。至曉﹐人視之不失尺寸﹐神矣﹗或此可爲欺孤弱寡者之戒。

宋有號本心文先生者﹐由上庠登甲第。一日﹐來省其叔廬陵宰文可﹐則文山年少以同姓往謁﹐本心試中道狂狷論﹐頃刻成篇。本心奇之﹐因問其譜﹐文山以潞公對。本心微笑曰「石晉諱敬﹐﹝「石晉諱敬」﹐「晉」原作「普」﹐據明代史籍匯刊明藍格抄本攺。﹞姓敬者以敬字苟文分爲二姓﹐潞公之譜﹐人莫之詳。」文山持是說以歸﹐質諸革齋。先生乃質之仙筆﹐仙云「石室其先也。」革齋遂以「石室後人」刻爲圖書﹐昭其所自出。厥後﹐文山早掇廷魁﹐晚起勤王﹐忠勛義烈﹐照耀古今﹐石室云乎﹖潞公云乎﹖蓋又開文氏之一初也﹐後之文氏有修譜者﹐寧不以廬陵之文爲大宗乎﹗

巽齋歐陽先生始登朝﹐縉紳士林意以六一先生廬陵人也﹐代出名公﹐必爲望族。巽齋以欺人欺心爲恥﹐力辭非六一之流﹐且曰「人當自立﹐豈可冒他人哉﹗」此巽齋所以爲賢﹐而崇韜之爲可恥也。彼不羞盤瓠﹐不辱於菟者﹐又何知矣﹗

楊誠齋先生所受誥敕﹐身後有爲妄男子得之﹐籍以爭楊氏之祖墳風水﹐當時官司莫能明斷﹐公然移葬。此由子孫不能保守誥敕﹐修明譜牒﹐以故人得而冒奪之也。爲人後者﹐可不勉哉﹗

刑部廣東司分轄錦衣衛﹐其官校率倚勢肆橫﹐本司官多優容之﹐否則﹐捃摭報復﹐故多憚難爲。惟何廷秀任其司獨曰「法者﹐天下之公﹐有犯至司﹐輒從公坐罪不少貸。」嘗有百戶逐其舅之子而奪其財產者﹐舅子死﹐其孫訟於官。掌衛事都使袁彬囑廷秀右百戶﹐廷秀悉奪財產歸其孫。百戶銜之﹐﹝「百戶銜之」﹐「銜」原作「禦」﹐據明朱當�﹝氵眄﹞國朝典故本攺。﹞嗾刺事旗校百方捃摭﹐﹝「嗾刺事旗校百方捃摭」﹐「方」原作「戶」﹐據明歷代小史本攺。﹞卒無所得﹐由是官校相戒不敢犯。

士君子未嘗不廉﹐但有廉於公而不廉於私﹐廉於少而不廉於多﹐皆勉焉者也。惟何庭秀則不然﹐初第進士﹐奉使淮西﹐巢令閻徽以嘗師其先公﹐贈以白金﹑文綺﹐廷秀卻之。徽曰「吾以壽吾師﹐非贈君也。」曰「子以壽吾父﹐因他人致之則可﹐因吾致之則不可。」﹝「因吾致之則不可」﹐「則」原作「別」﹐據明朱當�﹝氵眄﹞國朝典故本攺。﹞卒不受。在閩時﹐典市舶內臣死﹐鎭守太監分其餘財遺三司﹐廷秀獨力辭之﹐不獲﹐則受而輸於公帑。及升長汴臬﹐都指揮僉事武成徳廷秀嘗薦閫職﹐贐以犀帶﹑銀器﹐數事。廷秀笑曰「我知君﹐君何不知我﹖」成慚而退。及致仕日﹐楊宣尉遣使致金﹑銀爲壽﹐並獻文梓可爲棺者﹐廷秀一無所納。或言可受﹐廷秀曰「戒之在得﹐正當今日。」此其所以爲廉﹐蓋性然也。

成化末﹐士夫顒望何庭秀代杜敬修爲司寇﹐萬循吉預薦廷秀爲南京刑部尙書﹐恐妨敬修耳。及懷恩起自謫所﹐一日﹐詣內閣言「新君卽位﹐如何又以何喬新升去南京﹖」予徐對曰「初以其年深﹐暫且升去﹐今此有闕﹐又可取。」劉佑之遽曰「才到南部﹐如何可取﹖」予曰「取屠庸亦可。」佑之曰「在廣未歸。」予曰「昨具題來﹐﹝「昨具題來」﹐「具」原作「且」﹐據明朱當�﹝氵眄﹞國朝典故本攺。﹞已復蒞南臺矣。」佑之曰「年亦淺。」佑之欲進一私人而不果﹐遂空其位。予乃薦彭韶爲右侍郎。明年春﹐冢宰王宗貫首舉廷秀﹐士夫翕然稱快。

成化丙申秋﹐逆賊李子龍伏誅後﹐聖上自銳意欲知外事﹐顧近侍太監汪直年小便黠﹐乃命選錦衣官校善刺事者百餘人﹐另置廠於靈濟宮前﹐號「西廠」﹐以別東廠也。縱之出入﹐分命各校廣刺督責﹐大政小事﹐方言俚諺﹐悉采以聞。

時福建都指揮楊曄﹐以毆死人命﹐蒙羞刑部﹑錦衣官勘提。曄逃匿京師其姊夫董中書玙家。董托錦衣百戶韋英營解。﹝「董托錦衣百戶韋英營解」﹐「托」原作「記」據明朱當�﹝氵眄﹞國朝典故本攺。﹞適英正欲從汪刺事而無由﹐卽潛報汪﹐調曄東楊少師之曾孫﹐家資巨萬﹐造惡百端﹐嘗納生人於棺﹐合置諸穴。﹝「合置諸穴」﹐「穴」原作「火」﹐據明朱當�﹝氵眄﹞國朝典故本攺。﹞今事露﹐﹝「今事露」三字原缺﹐據明朱當�﹝氵眄﹞國朝典故本補。﹞乃挾黃白數千兩來京﹐賄求內外﹐將欲招納亡命﹐下海謀不軌。汪甚喜﹐昏夜馳至韋家酣飲﹐發官校掩捕曄等﹐就韋捨鞫之﹐發廠監禁。搜得一單﹐擬送各當道士宜﹐商閣老及三法司堂上與司禮黃﹑陳二太監皆與焉。明旦﹐汪入奏出﹐追所挾黃﹑白﹐曄﹑玙備嘗刑具。如所謂琶者﹐錦衣極酷之刑﹐每上琶﹐徧身骨節俱離寸許﹐汗下如雨。幾死復放﹐如是者三﹐妄供寄在其叔武選主事仕偉所。遽令數校徑往兵部﹐捽縛而來﹐拷掠如曄。又令當駕力士數十人圍守仕偉等﹐方黎明﹐數校突入室﹐一妾以身捍門﹐妻倉皇攬衣起﹐及四五妾﹑婢並獲至廠。汪略加訊責﹐仍命押回追搜﹐囊笈傾罄﹐綁﹑笞﹑敲﹑拶﹐晝夜苦楚﹐責追不已﹐哀號徹天﹐過者流涕﹐時成化丁酉二月十四日也。

是日﹐司禮太監到內閣議他事﹐商因白玙嘗爲曄通﹐送金帶一腰﹐卽峻斥之﹐不容入門。且輅縱貪濫﹐豈忍受前輩先生家物乎﹖語得轉達﹐有旨安慰。然同僚劉叔溫又乘此擠排﹐商亦危矣。越三日﹐曄死於獄中。汪召禦史相驗﹐到遲﹐罰跪數刻乃釋。而司禮諸太監亦畏汪詆毀﹐避嫌﹐莫敢齟齬﹐遂遣錢太監同英飆馳往閩。﹝「遂遣錢太監同英飆馳往閩」﹐「閩」原作「聞」﹐據明朱當�﹝氵眄﹞國朝典故本攺。﹞時勘提官已械曄父致仕指揮泰等北來﹐﹝「時勘提官已械曄父致仕指揮泰等北來」﹐「泰」原作「秦」﹐據明歷代小史本攺。﹞英途中輒具本遞奏勘提官受賄回互﹐俱坐謫罷。及至曄家﹐盡沒貲財﹑人口赴京﹐往還所過﹐鴟張虎噬﹐有司賄贐狼籍﹐送迎旁午。又搜得曄每歲賄結巡按禦史及在京當道簿籍﹐揚言面奏﹐聞者心驚魄喪。及抵京﹐英以贓敗﹐戍邊﹐簿亦莫達﹐人痛快之。泰坐死於獄﹐人口悉發寧家﹐惟二女婦以逃歸外家﹐續獲解至﹐乃發浣衣局。

初﹐汪太監出廠﹐士夫無與往還﹐惟都禦史王越世昌日往候之﹐滋久相得。一日﹐司馬項忠途遇汪﹐旣過始覺﹐追回﹐下輿謝過﹐汪不爲禮。尋以事遣校卒直上部堂﹐詞色頗厲﹐項亦不之禮。王素垂涎代項﹐復毀短之﹐汪以是銜項﹐拾掇之﹐項危甚。乃約諸堂上疏汪過惡﹐尹冢宰旻不從。項遂具艸﹐詞意剴切﹐令郎中張瑾﹑姚璧持詣諸堂上僉名﹐﹝「令郎中張瑾姚璧持詣諸堂上僉名」﹐「持」原作「特」﹐據明歷代小史本攺。﹞而送稿於尹﹐俾收以自別﹐尹卽潛報汪。疏入﹐上怒﹐罷廠﹐命汪回理司設監事。汪泣奏﹕「此非外臣意﹐實黃賜﹑陳祖生二人所嗾。」且中黃以他危事﹐遂不容二人﹐見辭﹐出調南京。時禦史戴縉以九年滿﹐久不得升﹐陳言汪所行皆公﹐不宜革罷。汪卽奉命仍舊刺事﹐﹝「汪卽奉命仍舊刺事」﹐「事」原作「史」﹐據明歷代小史本攺。﹞縉亦驟進用。汪首發項過﹐廷鞫﹐項詞頗眞﹐俱有來歷﹐竟坐贓罷。商閣老見機求去﹐﹝「商閣老見機求去」﹐「機」原作「饑」﹐據明朱當�﹝氵眄﹞國朝典故本攺。﹞乃升少保﹐賜敕給驛而回。汪權勢愈熾。錦衣帶俸千戶吳授營求從汪書辦﹐綬頗知書﹐汪任之﹐歷升指揮﹐掌鎭撫司事﹐言聽計從。而一時諸大臣皆因越附汪﹐深自結納﹐乘勢嗾科道詆排異己﹐許各自陳。李都堂賓﹑董司寇方遂皆如請﹐余未允。不浹旬﹐薛尙書遠﹐滕兵侍昭﹑程戶侍萬里﹑楊鴻臚宣﹑劉寺丞瀚復被劾退﹐廷紳側目。而翁世資補薛缺﹐餘子俊補項缺﹐禦史馮瓘補寺丞缺﹐則以首爲鷹犬之故﹐時成化丁酉五月日也。

是冬﹐汪發南京太監覃裏朋嘗乘馬快船夾販私鹽﹐毆殺巡檢事﹐自往南京械系之。經過水陸﹐巡河禦史﹑主事以下等官皆跪迎﹐稍不至﹐輒見辱。裏朋至京﹐卒以黨援﹐僅充淨軍。未踰年﹐復回南京內府寫字。黃賜﹑陳祖生俱復太監﹐黃賜代覃褒奉敕守備。蓋汪有同家內使李瑾﹐多不法﹐嘗爲褒所撻。至是﹐譖褒於汪﹐故奪其權。

成化戊戌冬﹐革興寧伯李震爵閒住。震初鎭守湖廣﹐累立邊功﹐以平荊﹑襄進爵﹐與參將吳經有隙。經弟綬從汪太監刺事﹐將甘心於震。適南京後府經歷卜馬益窩一全眞道人﹐學黃白術而爲淫﹐其妻妾榜赴京首。綬卽傅會震嘗隱道人﹐私習讖緯﹐遣人籍逮之。途遇汪﹐震訴一介武夫﹐蒙恩儋爵﹐父子富貴已極﹐更欲何爲﹖此讎家綬所爲也。汪悟﹐然已輕信遽發﹐勢不可已。至京﹐下錦衣獄鞫問﹐竟無左驗﹐僅得不死﹐革爵閒住。踰年﹐卜馬益考滿﹐予署南京吏部侍郎﹐考不稱﹐奪職﹐其子亦以彊盜伏誅。天网恢恢﹐詎不信夫﹗

成化己亥夏六月﹐巡撫南直隸副都禦史牟俸坐罪充軍。初﹐俸以僉都巡撫山東﹐適今鎭守遼東副都禦史陳鉞爲左布政﹐﹝「適今鎭守遼東副都禦史陳鉞爲左布政」﹐「今」原作「僉」﹐據明朱當�﹝氵眄﹞國朝典故本攺。﹞二人皆彊悍刻苛﹐不相能。至是﹐太監汪直巡邊至遼﹐鉞以諂佞見喜﹐乘間言俸過惡。汪還﹐遣校尉緝得俸貪暴事迹﹐贓以萬計。俸適以議事到京﹐遂連俸姻家侍讀學士江朝宗俱下獄﹐拷訊追贓。俸備受慘酷﹐行賕指揮吳綬﹐諷被逮所屬守令潛各代輸﹐僅半﹐罷追。

時劉叔溫張言﹐俸以金壺賄萬循吉爲援﹐欲同傾之﹐竟無左驗﹐萬得免。惟朝宗自家起復赴京﹐俸逆至九江﹐聯艫並行﹐沿途有司以俸故﹐將迎供億加厚。及駐上新河調攝足疾﹐日久﹐所屬頗有交通。至是﹐朝宗尙恃劉平日稔厚﹐必與維持﹐殊不知有傾萬意﹐竟調廣東鹽課提舉﹐而俸充鎭遠衛軍。時前任江西僉事陳麟﹐升副使在雲南﹐亦坐罪﹐罷爲民。人謂牟﹑陳二人皆嘗同擠許聰於死﹐今聰之冤始得報云。

成化己亥六月﹐謫兵部左寺郎馬文升戍重慶衛。先是﹐文升奉命整飭遼東邊務﹐時巡撫遼東副都禦史陳鉞行事乖方﹐多被文升節制更易。會太監汪直亦來巡邊﹐鉞懼見罪﹐乃戎裝遠迓除道﹐飾廚供張鮮備﹐賄托傔從﹐見汪叩頭﹐狐趨狗媚﹐無所不至。惟文升與汪抗禮﹐奴視其左右﹐以是鼠輩多譽鉞而詆文升﹐鉞乘間短毀。汪還﹐奏文升妄起邊釁﹐謂女直建州諸虜﹐皆以文升禁不與農器交易﹐故屢寇邊。朝廷遣林聰司寇同汪往勘﹐汪稍加恭敬﹐聰深自結納﹐勘報一如汪言﹐遂下文升於錦衣獄。文升言「實禁鐵器﹐非農器也。」竟坐謫戍﹐士論惜之。踰七年﹐汪敗﹐文升乃宥還。尋起復用﹐累遷至太宰﹑少師。

成化己亥秋﹐遣太監汪直監督軍務﹐徵建州衛。初﹐文廟以女直種類歸款﹐分置建州女直﹑毛憐﹑海西等衛﹐各授指揮等官﹐所以渙其羣﹐俾不相統攝﹐以共戴中國﹐外禦北虜﹐誠以夷攻夷之上策也。歷歲朝貢﹐間有寇邊﹐不爲大患﹐惟嚴飭守備﹐來則逐之耳。

成化初﹐守臣以建州寡弱﹐貪功賞﹐請兵徵剿。至是﹐鎭守副都禦史陳鉞又說汪太監﹐立功固寵﹐己亦幸進﹐虛張邊警﹐妄請出師。汪主於內﹐遂命撫寧侯朱勇掛印﹐總兵鉞提督軍務﹐汪便宜生殺升賞。時建州頭目六十餘人來貢﹐遇汪於廣寧﹐汪誣以窺伺﹐馳奏請拘囚之。旣至﹐始就鴻臚演禮﹐入門伏起﹐三校擒一﹐格鬭擾攘﹐困乃就綁﹐監禁在衛。虜中不意大軍猝至﹐壯者逃匿﹐惟餘老弱﹐或殺或擄﹐旋凱獻俘。汪將入城﹐諸大臣皆遠迓﹐上禦文華殿以俟。﹝「上禦文華殿以俟」﹐「俟」原作「後」﹐據明朱當�﹝氵眄﹞國朝典故本攺。﹞論功升賞﹐汪加祿米三千餘石﹐勇進爵保國公﹐鉞進右都禦史﹐未上﹐攺司徒。郎中王宗彜以督餉升太僕少卿﹐尋攺僉都﹐鎭遼﹐余進階有差。未幾﹐虜以復讎爲詞﹐屢侵邊堡﹐搶去男婦﹐碓舂火蒸﹐支解以殉﹐屯堡屏迹﹐弗克耕種﹐遼地騷然﹐識者憂焉。

蘇州昔有一僧能詩﹐頗捷給詭謔。嘗途遇郡守﹐守以涼傘爲題命賦詩﹐僧立成一絕云「眾骨攢來一柄收﹐褐羅銀頂覆諸侯。常時撐向馬前去﹐眞个有天無日頭。」守聞之頗有愧色。此僧蓋善於諷刺也。

宋安鴻漸途遇詩僧贊寧從童行數人﹐嘲之曰「鄭都官不愛之徒時時作隊。」贊寧應聲答曰「秦始皇未坑之輩往往成羣。」蓋都官鄭谷有「愛僧不愛紫衣僧」之句﹐故云然。

●謇齋瑣綴錄七

成化己亥秋九月﹐六科十三道都給事中張海等劾戶部尙書楊鼎﹑工部尙書王復﹑南京兵部尙書薛遠﹑吏部侍郎錢溥﹐謂四方水旱﹐皆四人妨政失職所致﹐宜加黜罷。不允。

鼎初與劉叔溫極厚﹐後以干托事多不能盡從﹐遂見銜。至是﹐鼎知叔溫等所主﹐與復求致仕﹐皆見畱。鼎又求去﹐從之。賜敕給驛以歸原籍﹐官司月給俸米三石﹐歲僉皂隸四人。

時溥以進表詣京﹐聞於途。旣至﹐陛見後出。吏部尹冢宰同仁詢江南時事﹐溥答以南直隸大熟﹐請以歸諸公﹐北直隸大水﹐皆溥與薛當之。同仁笑曰「諺云『女壻牙疼﹐卻炙丈母腳跟』。」爲之哄然。傳聞禁中﹐以資笑具。溥不得已﹐亦乞致仕。先是﹐遠被劾退﹐至是年春﹐以近侍與吳綬等協力起復﹐參贊南京守備機務。至是﹐聞劾﹐亦馳疏辭﹐有旨褒畱。

歲暮﹐當道者又欲求缺處知己﹐乃謀於汪﹐復嗾科道重劾復﹑遠與鄒宗伯當罷。朝廷遲回數日﹐不允。汪力贊去之﹐乃畱劾牘於中﹐傳旨賜歸﹐惟鄒恩典與鼎同。明年上元日﹐敕至南都﹐攺戶部尙書陳俊代遠任。遠時與俊等同飲於工部﹐得驛報﹐不覺失色﹐眾亦愕然。

成化十三年五月﹐王越加太子太保﹐進兵部尙書兼都察院左都禦史﹐增正一品俸﹐仍掌院事。時越特爲汪直所厚﹐吏部尙書尹旻偕諸卿或欲詣直﹐屬越爲介﹐私問越跪否﹖越曰「焉有六卿跪人者耳﹖」越先入﹐旻私伺之。越跪白訖﹐叩頭出。及旻等入見直﹐旻先跪﹐諸人皆跪﹐直大悅。旣出﹐越尢旻﹐旻曰「吾自見人跪來﹐特效之耳。」

按﹕我朝宦官气焰﹐至此極矣﹔一時士風瀾倒﹐至此極矣。其初特起於一念患失之心勝耳﹐蓋所謂昏夜乞哀以求之﹐而以驕人於白日﹐與斯人何以異﹖嗚呼﹗君子寧爲玉碎﹐毋爲瓦全﹔寧爲項襄毅之除名﹐爲馬端肅之謫戍﹐毋爲王威寧﹑尹同仁之包羞忍恥﹐貪祿固位。夫以宮保之重﹐冢宰之尊﹐而甘奴顏婢膝於閹豎而不較﹐則亦何所不至﹐而餘人尙何望焉﹖嗚呼﹗項﹑馬二公今日謫矣去矣﹐他日冰山見睍﹐王﹑尹次第斥逐﹐獨不謫乎去乎﹖而此膝一屈﹐不可復伸﹐百世之羞﹐不可復贖﹐孰若項﹑馬二公之正气直節﹐磊磊堂堂﹐傳列名臣﹐而馨風千載乎﹖嗚呼﹗富貴猶浮雲﹐蓋棺乃論定﹐一時得喪之艸艸﹐何如汗靑榮辱之無窮﹐士君子之處世﹐可不愼哉﹗

成化己亥冬﹐升監察禦史王億爲湖廣副使。時億見戴縉以頌汪得歷升副都﹐不恥效尢﹐亦進言汪所行不惟可爲今日法﹐且可爲萬世法。傳聞四方﹐無賢愚賤貴﹐皆知唾罵之。不數月﹐吏部承汪風旨﹐故有是命。

成化庚子五月內﹐雲南麗江軍民府巨津州白石雲山﹐約長四百餘丈﹐距金沙江計二里許。一日﹐忽然山裂中分﹐其一半走移於金沙江中﹐與兩岸雲山相倚﹐山上木石依然不動﹐江水壅塞﹐逆流渰沒田苗﹐蕩拆民居。州﹑府具申上司﹐鎭守太監等官具聞諸朝。時雲南屢有邊報﹐此山之兆也。

成化十六年六月十三日﹐兵部覆奏禦史彊珍劾奏前鎭守遼東副都禦史陳鉞等失機隱匿等事。奉聖旨﹕達賊入境﹐搶殺人畜﹐他每旣不領兵遏截策應﹐卻又隱匿不報﹐本當拏問﹐但今累有邊報﹐正當用人﹐姑從輕發落﹕吳瓚﹑崔勝住俸戴罪殺賊﹐韋朗住祿米半年﹐侯謙﹑陳鉞住俸一年﹐其餘著巡按禦史各就彼提問﹐欽此。」

又明日﹐六科十三道交章糾劾﹐嘗謂﹕「領邊方之重寄而縱寇殃民者﹐不仁之罪莫大﹔遇邊患之重事而隱忍欺君者﹐﹝「遇邊患之重事而隱忍欺君者」﹐「重事」原作「情」﹐據明代史籍匯刊明藍格抄本攺。﹞不忠之咎難逃。切照遼東鎭守太監韋朗﹑總兵官都督同知侯謙﹑舊巡撫右副都禦史陳鉞﹐俱以庸才叨蒙任使﹐並膺敕制之隆﹐﹝「並膺勅制之隆」﹐「膺」原作「庸」﹐據明朱當�﹝氵眄﹞國朝典故本攺。﹞特受閫外之寄﹐正當隳肝膽﹐竭心力﹐以爲一道之福星﹐以副九重之倚注可也﹐柰何心不存於體國﹐志惟在於邀功。曩者建州醜虜侵犯疆邊﹐各官平時無防禦之策﹐臨敵無戰勝之威﹐致勞王師遠出塞外﹐旋得克捷﹐俘馘而歸。然當勝捷之餘﹐正宜戒嚴之際﹐卻乃心驕志滿﹐法弛備疏。官軍無撫伏之嚴﹐墩臺無烽炮之警﹐遂至醜虜窺伺糾眾而來。一從靉陽﹐一從淸河﹐長驅四百餘里﹐曾無結艸之虞﹔延緩十有餘日﹐﹝「延緩十有餘日」﹐「緩」原作「綏」﹐據明代史籍匯刊明藍格抄本攺。﹞如蹈無人之境。殺虜男婦五百餘名口﹐搶掠牛畜三百餘匹只﹐房屋盡燒﹐家財罄空﹐此實邊患之重情﹐所宜朝聞而夕奏也。各官意在急於升賞﹐遂將前情隱覆﹐直至升賞事畢﹐然後朦朧奏報﹐靉陽虜殺人畜﹐公然隱匿﹔淸河殺虜人畜﹐捏作奪回。忍心害理﹐謂生靈血肉不足卹﹔罔上欺君﹐謂祖宗法度不足畏。似此不仁不忠之事﹐言之痛心﹐聞者切齒﹐若不嚴加處置﹐則邊臣皆將效尢﹐視失機爲等閒﹐以隱匿爲得策﹐邊事廢壞﹐必由於此。夫古之人臣﹐𨿽飲酒常事﹐猶不敢欺君﹐況邊臣重事乎﹖𨿽未入仕﹐猶不忍欺君﹐況身爲大臣乎﹖於此見韋朗等之罪眞不容誅。及照副總兵都指揮吳瓚﹑右參將都指揮使崔勝﹐旣不領兵策應﹐又將前情隱匿﹐其怯懦欺罔之罪又有甚焉。伏乞聖明﹐特發幹斷﹐將韋朗﹑侯謙﹑陳鉞及吳瓚﹑崔勝俱拏送法司﹐明正其罪﹐以爲邊臣誤事欺罔之戒﹐庶幾人心痛快﹐公論允協。」本月十七日奉聖旨﹕「恁說的是﹐他每有誤事﹐本當重罪﹐但已發落了﹐罷﹐該衙門知道﹐欽此。」

鉞反怨掌院事王越縱珍﹐遇越輒詆﹐越輒避去﹐不敢與校。未幾﹐汪太監公差還﹐鉞出迎至五十里所﹐﹝「鉞出迎至五十里所」﹐「鉞」原作「越」﹐據明朱當�﹝氵眄﹞國朝典故本攺。﹞訴珍奉越風旨見劾﹐汪怒。至三十里所﹐越亦來迓﹐遂不容見。明日﹐請遣一心腹指揮往同王宗彜審勘。宗彜等黨附﹐誣診所奏數目不同﹐指揮遂傳以密旨﹐械珍赴京。汪猝入內﹐酷刑逼招受越所使﹐不服。下錦衣獄﹐會多官廷鞫﹐謫戍遼東。余司馬子俊並科道各官皆進本認罪。奉旨﹕「罰子俊等俸半年﹐該司並科道諸官俸各三月。」越亦認罪﹐有旨切責之。

成化十九年春﹐禦制文華大訓成﹐命詹事彭華﹑左中允周經進講﹐東宮每起立拱聽。內閣萬安等以爲勞﹐謂講官宜跪﹐請坐聽。華與經不從﹐竟得如禮。

按﹕伏觀起立拱聽﹐此皇儲尊崇禦訓﹐隆禮師傅﹐謙恭仁孝之盛節。萬安���務爲諂諛﹐而欲講官跪﹐請坐聽﹐知尊君而�����矣。

成化二一十年七月﹐下陳鉞錦衣衛獄。﹝「成化二十七年七月下陳鉞錦衣衛獄」﹐原缺「七月下陳鉞」五字﹐據明朱當國朝典故本補。﹞先是﹐鉞鎭遼東﹐同汪太監徵剿建州虜寇﹐因而侵盜邊庫銀兩計數十萬﹐﹝「因而侵盜邊庫銀兩計數十萬」﹐原缺「因而侵盜」四字﹐據明朱當國朝典故本補。﹞私匿俘虜子女多人﹐父子各占一姝。旣罷職家居﹐其寡嫂孤侄﹐﹝「其寡嫂孤侄」﹐「嫂」原作「婦」﹐據明朱當國朝典故本攺。﹞苦其淩轢﹐潛赴京訴其事。東廠刺事太監卽日以聞﹐遣錦衣官校馳往逮之。執其幼子﹐考掠具服。所侵庫中玉蝴蝶諸異品﹐占所俘之姝﹐俱追解赴京﹐下錦衣鎭撫司鞫問﹐人皆爲之危。鉞乃洋洋然對於官曰「金銀實有之﹐但當時分送某幾千某若干﹐子女亦有之﹐但送某幾人某幾人﹐同時同事某收幾人某收幾人﹐而我所收皆眾所棄遺者。」以故大臣皆有所受者﹐聞之皆膽顫心寒﹐相與極力營解﹐遂得無事﹐仍放爲民。

成化甲午秋八月二十六日戊申﹐予計江西鄕試當以是日揭曉﹐第未審嘉言弟中否﹐因命卜者占之。初﹐內卦得離九三﹐白虎發。竊意五爻坐靑龍﹐若再發﹐則是龍虎榜動﹐有中之兆。至是﹐爻果發。蓋外卦得坤﹐明夷卦也。二爻發者﹐皆兄弟。海底眼云「兄弟雷同難上榜。」卜者聶嚅不敢決。予曰「予意已卜之。」蓋予以兄問弟﹐弟發者﹐弟當動而來﹐況在龍虎爻﹐龍虎榜動也﹐一中何疑﹖予卽批卦揭諸壁以俟。九月晦﹐小錄至京﹐嘉言果有名矣。然則占書豈可泥哉﹗書曰「朕志先定﹐昆命元龜。」但今之卜非古法﹐而以後天甲子爲斷例。然在人之志意﹐固自有定﹐兆而能審於推測者﹐亦幾何哉﹗

陳憲章蚤習舉業﹐領鄕薦﹐上春官﹐屢不偶﹐乃卒業成均。從眾撥歷記選而歸﹐諸經魁乃相與作詩贈行﹐勸其不必出仕﹐而歸隱終身。憲章喜得此名﹐益務詭異﹐髙談闊論。後以舉者言﹐徵到京﹐吏部欲如例試而後授官。乃托病﹐潛作十絕頌鄕宦梁方太監﹐方言於上﹐授檢討。致仕﹐軒軒然自以爲榮。楊維新謂其旣托病不能謝恩辭朝﹐﹝「楊維新謂其旣托病不能謝恩辭朝」﹐「新」字下原有一「所」字﹐據明朱當國朝典故本刪去。﹞乃卽日乘轎出城﹐輒張蓋開道﹐不勝驕態﹐此豈知道義哉﹖後梁方以其所頌十絕刻梓示人﹐丘仲深遂采以載之憲廟實錄中﹐亦可謂遺穢靑史矣﹗張汝弼贈憲章一絕云「平生渾未識舟砂﹐赤土時將向客誇。忽悟自家丹一寸﹐﹝「忽悟自家丹一寸」﹐「悟」原作「悞」﹐據明朱當國朝典故本攺。﹞辰砂猶自隔天涯。」蓋譏其不得進士﹐乃假道學以欺人﹐若使得一第﹐亦必進取不已也。

按﹕陳白沙聲名傾動一時﹐然其主靜明心而以經書爲糟粕﹐與程﹑朱異﹐何以故當時推尊之者固多﹐﹝「何以故當時推尊者固多」﹐「何」字疑爲衍字。﹞而致訾議者亦不少。進士姜麟見白沙曰「吾閱人多矣﹐如先生者﹐耳目口鼻﹐人也﹔所以視聽言動﹐殆非人也。」至京﹐有問之者﹐曰﹕﹝「有問之者」句下缺一「曰」字﹐可參見明史竊陳獻章傳。﹞「活孟子﹐活孟子。」給事中賀欽聞白沙議論﹐悚服﹐卽解官歸執弟子禮﹐且疏薦白沙宜任內閣﹐參大政。旣歸﹐肖白沙小像懸於家﹐有大事必啟焉。至一時名士如陳公茂烈﹑鄒公智﹑李公承箕輩皆北面焉。其能鼓動一世如此﹐誠豪傑之才矣。議之者則若章楓山懋﹑若何椒喬新﹑若周翠渠瑛﹑胡敬齋居仁﹑若張古城吉﹑若羅整庵欽順﹑若陳益庵驥﹐皆有名言﹐訾其爲禪。今觀謇齋瑣綴錄云﹐謂其以得官爲榮﹐闇知道義﹐遺穢靑史﹐且述張汝弼之贈詩﹐蓋譏其假道學以欺人﹐其詆訾爲已甚。大抵誣實相半﹐未可盡信﹐尙論君子詳焉。

成化丙申﹐予佐禮部﹐林一鶚佐刑部。一日﹐謝恩賜宴於午門外﹐一鶚伏而不能起﹐予掖起之﹐一鶚遂以病告。予同兪振恭往問安﹐一鶚喘息嘆曰﹕﹝「一鶚喘息嘆曰」﹐「嘆」原作「笑」﹐據明朱當�﹝氵眄﹞國朝典故本攺。﹞「病將三月﹐當住俸矣。」振恭曰「盍告歸﹐宜水土﹐便醫治﹐固可愈也。」一鶚默不應。明日﹐報卒。予因嘆曰﹕﹝「予因嘆曰」﹐「嘆」原作「笑」﹐據明朱當�﹝氵眄﹞國朝典故本攺。﹞「一鶚不患病不起﹐且慮俸當住﹐蓋以廉貪之故﹐可惜也。」

孔子曰「行夏之時。」蓋夏以寅爲人正﹐得天道之中﹐故以寅爲歲首﹐屬春之孟﹐春﹑夏﹑秋﹑冬四季之序定矣。﹝「春夏秋冬四年之序定矣」﹐原無「春」﹑「冬」二字﹐據明朱當�﹝氵眄﹞國朝典故本補。﹞或謂今夜之子時﹐﹝「或謂今夜之子時」﹐「謂」下原有「冬」字﹐「今」原作「令」﹐皆據明朱當�﹝氵眄﹞國朝典故本刪﹑攺。﹞卽爲明日之初﹐何不以今年之子月卽爲明春之首乎﹖曰冬不可先於春﹐是固然矣。予嘗稽之古人﹐參之歷數﹐蓋一主爲太陽之度次也。太陽每日隨天運轉﹐周於地之十二方而爲十二時。地道右旋﹐是以太陽次子方爲子時﹐次午方爲午時﹐順行十二方而爲十二時﹐此所以今夜之子時卽爲明月之初﹐宜也。太陽每歲歷躔天輪之十二星而爲十二月。天道左旋﹐是以太陽次子躔虛宿之度而立春﹐爲正月﹐逆行次亥爲二月﹐次戌爲三月﹐次巳爲四月﹐此所以今年之子月不可以爲歲之首也。正月建寅﹐太陽次虛﹐太陰次危﹐日月皆在天輪之子位﹐此天道一陽更新﹐皆屬於孟春之用﹐其有以哉﹗

地理之學非一家﹐各主一說。而立向放水﹐有以坐山﹐有以來龍﹐有以本向﹐而皆不出於五行之生旺衰絕。爲吉凶﹐其乾﹑坤﹑艮﹑巽爲禦階﹐子﹑午﹑卯﹑酉爲四惡﹐辰﹑戌﹑丑﹑未尢爲不吉。時師固知之﹐而不知蠡經置於何處。爲陽宅﹐或置於廳中﹐或置於前楹。然廳堂天井廣狹不同﹐蠡經所指字向遠近殊差﹐地理書亦無定說。予嘗以天井之中爲置蠡經之所﹐大門則置蠡經於門限之中﹐陰宅則置蠡經於本壙之中﹐不置於墓門﹐似爲有理。時師多是予言而用之﹐吉凶良有驗矣。至於宗廟一家﹐顚倒五行﹐往往人指爲滅蠻經。然用以立向消水﹐吉凶比於諸家多驗﹐而時師莫能究其立法之因。予嘗考之諸書﹐多滯而不通﹐乃類推而折衷之。夫甲寅巽﹐本屬木﹐辰戌本屬土﹐申辛本屬金﹐而皆以屬水﹐何也﹖蓋甲寅﹑甲申﹑壬戌﹑壬辰﹑癸巳﹑乙酉納音皆水﹐巽屬辰﹐辛屬酉﹐故與坎通﹐謂之水也。艮本土﹐巳本火﹐而以屬木﹐何也﹖蓋艮屬醜﹐癸丑﹑己巳納音屬木﹐故與震通﹐謂之木也。丁本火﹐亥本水﹐而以屬金﹐何也﹖蓋戌亥屬幹﹐庚戌﹑辛亥納音屬金﹐丁納甲於兌﹐故與兌﹑乾通﹐謂之金也。壬本水﹐乙本木﹐而以屬火﹐何也﹖蓋丙祿在巳﹐乙巳﹑乙亥納音屬火﹐壬屬亥﹐故與離通﹐謂之火也。此皆本於納音納甲以起例﹐故用之吉凶﹐比諸家多有驗﹐固不可以爲滅蠻經而不之用也。予粗見如此﹐然究其極﹐亦有不通﹐姑錄出以與精於地理者訂焉。

宋夏鄭公竦在朝﹐數被禦史糾劾﹐疑承時宰風旨﹐﹝「疑承時宰風旨」﹐「疑」原作「凝」﹐據明朱當�﹝氵眄﹞國朝典故本攺。﹞作靑雀詩云「靑雀孤飛毛羽單﹐卑棲豈敢礙鵷鸞。明珠自有千金價﹐莫爲時人作彈丸。」

成化二十三年七月﹐進封十妃﹐用十冊。予撰四道﹐萬﹑劉各撰三道。佑之曰「尹先生不許過長﹐只照舊樣。」予曰「意盡詞止﹐何敢過長。」明日﹐萬﹑劉各出艸冊同看﹐萬自覺寂寥﹐憤然謂劉曰「你昨言不許過長﹐今乃許長。」予從容出稿言「劉先生之冊比舊本不長﹐直亦如此﹐只是先生過聽劉先生之言﹐遂爾太短﹐請增數語便好。」旣而繕正進呈﹐劉又曰「勿依官次﹐只混雜寫進。」乃取予四冊置二五中﹐而以彼之冊置後﹐蓋恐憲廟覺後冊出直手也。

今上追尊皇妣紀太后﹐予撰哀冊。上燕閒時﹐輒喜誦念。而中有「覩漢家堯母之門﹐增宋室眞皇之慟」二語﹐則尢恆誦不置。﹝「則尢恆誦不置」﹐「尢」原作「猶」﹐據明朱當�﹝氵眄﹞國朝典故本攺。﹞左右奏曰「此尹某所作。」曰「朕固知也。」

內閣題本用小揭帖﹐楷書﹐斜折內封﹐外則可漏﹐封以文淵閣印。印方﹐銀鑄﹐玉筯篆﹐大如禦史印。其本僉官銜﹐則批出科中抄行﹐其不僉銜﹐止稱臣某臣某﹐則批閣下奉行。

憲廟自尹同仁父子敗露﹐睿照近侍之蔽﹐凡有進稱臣下之善者﹐輒斥之曰「汝嘗說尹旻好﹐今何如﹖」以是無一人敢言。司禮諸太監尢深自退避﹐﹝「司禮諸太監尢深自退避」﹐「尢」原作「猶」﹐據明歷代小史本攺。﹞不復可否。凡諸司奏題本﹐悉送內閣定擬。時直初被擢任﹐感激圖報﹐而素性又疏愚戇亢﹐不知顧忌﹐遇事輒盡言無隱。萬﹑劉二公嘗私戒約﹕「無盡言﹐恐忤旨﹐事不復來。」予曰「不來下問﹐政或愆繆﹐我輩無責。若來問﹐而不以正對﹐則是欺罔﹐有愧於古人﹐有孤於委任矣。」蓋憲廟聖意常以人臣具本進諫﹐是欲沽己之名彰君之過。直遇事輒言﹐不用本﹐未有不允。或始違而終從﹐或頓悟而樂聽﹐一年之中﹐政令允當。嗚呼﹗自古君臣相遇爲難﹐相得尢難。﹝「相得尢難」﹐「尢」原作「猶」﹐據明歷代小史本攺。﹞夫以憲宗皇帝龍姿日表﹐仁孝誠敬﹐銳意圖治﹐使得輔相大臣皆開心布誠﹐弼違守正﹐治道可興﹐太平可望。柰何狥私忘公者多﹐﹝「柰何狥私忘公者多」﹐「公」原作「分」﹐據明朱當�﹝氵眄﹞國朝典故本攺。﹞竟莫遂其大有爲之志。及至晚年﹐益勵精明﹐簡在意隆﹐溘焉上賓﹐君臣相遇相得其難如此﹐天意果何如耶﹖深可慨也。

成化丙午十月﹐予進太子少保﹑尙書兼學士﹐萬循吉與劉吉進少師﹑少傅。萬令中書爲寫祝文告家廟。予偶見其稿﹐止列曾祖﹑祖父﹐而不及髙祖。予怪﹐問之﹐則曰「先世遷徙不常﹐遂忘髙祖之名﹑故每祭不及。」予曰「先儒酌情制禮﹐止祭四代﹐予尙以爲簡﹐不足以盡孝子慈孫之情﹐而先生乃不及髙祖﹐其名𨿽忘﹐而神气相感﹐固未嘗忘。盍追尊一道號﹐及今日祭以告知﹐傳示子孫﹐不亦宜乎﹗」循吉喜曰「承教﹐信乎﹗先生出自文獻之邦﹐善於禮也。予思不逮矣。」予竊忖此公﹐﹝「予竊忖此公」﹐「忖」上原有一「恃」字﹐衍。﹞自一紀之年發解來京﹐四十六載不一展省﹐溺於富貴功名﹐略不念及於松楸﹐可謂孝乎﹖宜其忘髙祖而不祭也。

舊制﹐每早朝﹐閣老與司禮監太監對立於寶座東。太宗晚年健忘﹐寶座後常有一二宮嬪從立紀旨。﹝「寶座後常有一二宮嬪從立紀旨」﹐「常」原作「尙」﹐據明代史籍匯刊明藍格抄本攺。﹞時金文靖公嫌不自安﹐辭立丹陛下仗馬之南。景泰間﹐陳芳洲請復立陛上﹐﹝「陳芳洲請復立陛上」﹐「上」原作「下」﹐據明朱當國朝典故本攺。﹞托言每遇雨雷不便﹐朝廷難之﹐事遂寢。天順中﹐一日仗馬蹄嚙﹐驚逼諸閣老。英廟乃命諸閣老稍南立於諸給事之前﹐大漢將軍之後。給事亦移南立﹐英廟見之﹐命毋南移﹐惟仍舊班。成化間﹐閣老復立北上﹐諸給事又隨而北﹐若前後班﹐然不復分上下班矣。

初﹐閣老以品序前後立。成化初﹐劉主靜以四品入閣﹐獨立於陳﹑彭二先生後﹐似與諸給事同班。上因命立陳﹑彭之下﹐萬循吉繼之而立﹐遂爲一班。予入閣﹐身稍長於劉吉﹐萬尢長﹐﹝「萬尢長」﹐「尢」原作「猶」﹐據明朱當國朝典故本攺。﹞夾吉於中。吉不喜﹐每語予稍離遠。未幾﹐憲廟寧諭內閣﹐升直宮保﹐庶好與先生每立站。蓋特恩也。

太學每歲春秋釋奠﹐主祭官例遣閣老及翰林學士﹐若祭酒初任﹐則一遣之。景泰以來﹐間遣胡宗伯﹑王冢宰二公﹐近時止遣閣老矣。其分獻十哲﹐則太學典簿廳先期如例移手本﹐請翰林講讀等官二員﹐至期同主祭偕往﹐省牲畢﹐燕坐於致齋所。及會食彜倫堂後﹐則主祭官中坐﹐祭酒西南隅坐﹐翰林分獻官兩員﹐分東西坐於監禮官兩禦史之上。景泰間﹐編修劉召和﹑王惟臣分獻﹐禦史沈義﹑原傑監禮。會坐時﹐方讓未定﹐主祭官蕭尙約先生目惟臣﹐惟臣遽過東﹐坐名和下﹐沈﹑原二人遂聯坐於西。是後監禮者襲爲故常﹐不少讓矣。

天順二年春﹐黎太僕以修撰﹐直以編修﹐當往分獻﹐諸同官相謂曰﹕﹝「諸同官相謂曰」﹐「同」原作「司」﹐據明朱當國朝典故本攺。﹞「尹先生素負剛毅之气﹐﹝「尹先生素負剛毅之气」﹐「素」原作「所」﹐據明朱當國朝典故本攺。﹞試觀此行﹐克復舊規否﹖」直至﹐會坐時﹐適二繡衣皆同年齒長者﹐直不得已﹐先據上﹐復故揖讓之﹐二繡衣勉彊就席﹐分坐直右。自是往者亦如舊儀﹐同官皆喜曰「非尹先生﹐疇能及此﹖」成化丁未秋﹐予主獻。丘祭酒謂前歲尹同仁來主獻﹐大雨﹐水平地尺深。今尹先生來﹐大晴﹐天意固有在﹐豈同仁不當此任而戒以雨耶﹖

國朝親王受封未之國者﹐當出閣讀書。自永樂以來﹐必擇翰林官二員﹐輪日講讀﹐迨之國日﹐遂攺升長史以從﹐故預者多不悅。宣徳中﹐周文襄公忱﹐自刑部主事升越府長史﹐鬱鬱不樂。未幾﹐越國絕﹐遂升侍郎﹐巡撫南畿。正統中﹐推郕府講讀官﹐東裏公欲舉侍郎儀銘﹐恐銘見憾﹐乃以故人侍講楊翥同舉。後郕王嗣位﹐銘等皆從龍起﹐官至宮保﹑尙書。人之升沈﹐固自有定﹐豈人所能爲哉﹖

天順初﹐徳﹑秀等王當出閣﹐英廟諭李文達公愼選講讀官。文達以親王四位﹐用官八員﹐翰林幾去半矣。乃覆對翰林官少﹐請於新進士內選人物俊偉﹐語音正當﹐學問優長者﹐授以檢討之職﹐分任講讀。時得雷霖﹑劉誠等充選﹐﹝「時得雷霖劉誠等充選」﹐「得」原作「當」﹐據明朱當�﹝氵眄﹞國朝典故本攺。﹞遂爲定例。此文達變通有方﹐處置得宜﹐後來官翰林者﹐固宜知所自也。

弘治初﹐進士十人被選爲親王講讀官﹐相率詣吏部﹐請照例九年考滿別升。時冢宰耿好問斥之曰「你每都要做大官﹖」眾對曰「大官亦是進士做。」好問詈曰「小畜生輕薄。」眾亦以老畜生復之﹐嘩然相訐。好問怒﹐參奏爲首者革職﹐餘皆降調外任。好問譽望益損。未幾﹐捐館。蓋亦暴怒自取耳﹐視文達之變通﹐其有愧矣哉﹗厥後降調者以次取用。﹝「厥後降調者以次取用」﹐原無「者」字﹐據明朱當�﹝氵眄﹞國朝典故本補。﹞

成化中﹐太監張敏死﹐其侄太常寺丞苗傾敏家貲進奉﹐托左右求升侍郎。上問﹕「苗何出身﹖」曰「由承差。」乃諭之曰「侍郎六部執政官﹐豈可與承差出身之人﹖其授南京三品官。」左右以官制進﹐乃與南京通政使。蓋上不知通政亦執政官﹐但南京閒秩耳﹐當時有以正對﹐亦必別授矣。

仁廟在東宮時﹐嘗觀二內侍象奕﹐因命曾子棨先生應制﹐詩云「兩君對敵立雙營﹐坐運神機決死生。千里封疆馳鐵馬﹐一川波浪動金兵。虞姬歌舞悲垓下﹐漢將旌旗逼楚城。興盡計窮徵戰罷﹐松陰花影滿殘枰。」仁廟和云「二國爭彊各用兵﹐擺成隊伍定輸贏。馬行曲路當先道﹐將守深宮戒遠徵。乘險出車收敗卒﹐隔河飛炮下重城。等閒識得軍情事﹐一著功成見太平。」詞意宏偉﹐尢勝前詩﹐﹝「尢勝前詩」﹐「尢」原作「猶」﹐據明歷代小史本攺。﹞君臣之器量見矣。

景泰甲戌﹐廷試第一甲孫賢面黑﹐徐溥面白﹐徐轄面黃。時謂鐵狀元﹐銀榜眼﹐金探花。

今制﹐東宮官名多襲古﹐如庶子﹑洗馬是也。景泰間﹐劉主靜升洗馬﹐兵部侍郎王偉戲曰「先生一日洗幾馬﹖」主靜應聲答曰「大司馬洗得漧淨﹐少司馬尙洗不漧淨。」眾聞之噱然。後主靜與李克述同升庶子﹐劉宣化戲謂主靜曰「眾人皆是假庶子﹐先生眞庶子。」蓋主靜庶出﹐聞之默然無以答。

予嘗致書司寇何公﹐詢及名臣言行。公復書以張冢宰及許觀死事見示﹐但謂許爲尙寶卿﹐與予所考池州府誌稱侍中不合。而黎擴之書﹐以許之妻女亦投秦淮淸﹐﹝此處疑或有脫誤。按明史黃觀傳云「命有司追捕﹐收其妻翁氏並二女給家奴。奴索釵釧市酒肴﹐翁氏悉與之持去﹐急攜二女及家屬十人﹐投淮淸橋下死。。。。。。。﹝觀﹞命舟至羅剎磯﹐朝服東向拜﹐投湍急處死」。黃觀卽許觀﹐見本傳。﹞同一汨羅之水耳﹐蓋不足辧。至謂尙寶卿﹐豈許嘗歷官尙寶而人呼之熟耶﹖許中洪武二十四年殿魁﹐至是十年﹐豈止官尙寶﹖而侍中正其時增次尙書之員﹐皆以侍中爲是。惜柯之傳不載於志﹐豈柯欲爲之傳而未果﹖抑已爲之而柯之子終以忌諱匿而不出邪﹖但擴書中謂其友柯暹﹐﹝「但擴書中謂其友柯暹」﹐「暹」原作「進」﹐據明朱當�﹝氵眄﹞國朝典故本攺。﹞非是﹐蓋柯與許不同時﹐誤矣。

●謇齋瑣綴錄八

今上初嗣位﹐縣丞徐頊上疏﹐請理皇妣薨逝之由﹐﹝「請理皇妣薨逝之由」﹐「請」原作「諸」﹐據明朱當�﹝氵眄﹞國朝典故本攺。﹞以復不共戴天之讎。疏下內閣擬旨。萬﹑劉皆不欲行﹐只言請上自處。內臣將本去﹐予謂非不準行﹐只請上示寬嚴輕重之意﹐庶好擬旨批示。踰三日﹐詢知本在禦前。予語二公曰「此本不出﹐徐必再言﹐或有他人言﹐必來問所以不行﹐將何以對﹖今須請出擬行。」於是內臣持本來擬﹐予擬﹕「法司看了來說。」劉曰「法司便要拏人﹐且著禮部。」予曰「禮部吉凶禮文煩擾不暇。」萬卽依劉擬禮部﹐覆本﹐請拘萬家親戚內眷曾經出入宮闈者究問。萬家實與佑之通好﹐懼甚﹐私謂予曰「我與萬家多不往來。」予安慰之曰「此事只宜寬處﹐若興大獄﹐株連蔓引﹐豈先帝之意哉﹗」劉喜曰「盛徳之言也。」少頃﹐覃太監等將禮部覆本來議擬旨﹐萬曰「如何﹖」劉曰「先帝存日。」覃搖首不然。久之目予曰「尹先生如何說﹖」予徐應之曰「宮闈往事﹐朕承皇太后洎母后宣諭明白﹐恁每說的都是外面浮議﹐難憑訪究﹐姑從輕處云云。」覃曰「好好﹗」指予曰「還是你能。」予卽他顧﹐佯不聞。劉則面發赤而忌心愈切。

成化間﹐四方白丁﹑錢虜﹑商販﹑技藝﹑革職之流以及士夫之子弟﹐率夤緣近侍內臣﹐進獻珍玩﹐輒得賜太常少卿﹑通政寺丞﹑郎﹐署中書﹑司務﹑序班等職﹐不由內閣﹑吏部﹐謂之「傳奉官」。至於三閣老之子若孫﹐甫髫齔﹐已授中書﹐冠帶牙牌﹐支俸給隸﹐但不署事。

朝參而出於梁方之門者尢多。﹝「朝參而出於梁方之門者尢多」﹐原無「尢」字﹐據明代史籍匯刊明藍格抄本補。﹞一日內宴﹐鐘鼓司承應扮一老人部糧﹐責解戶米濕﹐解戶答曰「非我之罪﹐此船縫之病。」老人曰「便須塞了船縫﹐免得耗濕朝廷糧米。」答曰「若要塞船縫﹐須是無糧方好。」天顏爲之少霽。晚年悔悟。及予入閣﹐因事諷諫﹐遂皆革罷。

成化間﹐太監汪直用事﹐朝紳諂附﹐無所不至。其巡邊地﹐所在都禦史皆鎧甲戎裝﹐將迎至二三百里﹐望塵跪伏﹐俟馬過乃興。及駐館﹐則易小帽�﹝衤曳﹞�﹝衤散﹞﹐﹝「則易小帽�﹝衤曳﹞�﹝衤散﹞」﹐「易」原作「亦」﹐據明朱當�﹝氵眄﹞國朝典故本攺。﹞趨走惟諾﹐叩首半跪﹐一如僕隸﹐揖拜之禮﹐一切不行。以是皆見喜﹐遂得進升工部﹑兵部﹑戶部侍郎。時有諺云「都憲叩頭如搗蒜﹐侍郎扯腿似燒蔥。」奔競之甚﹐良可笑也。﹝「良可笑也」﹐原無「良」字﹐據明朱當�﹝氵眄﹞國朝典故本補。﹞

按﹕成周之制﹐以冢宰統閽寺﹐西漢之制﹐以丞相監宮中。宋人循周﹑漢之遺﹐亦以宦官制屬於宰相﹑樞密﹐是三代而下﹐置制宦官之法﹐莫良於宋﹐故終宋之世﹐閹官鮮專政亂國之禍。今我國家百餘年﹐中官往往擅權。至成化間﹐而汪直專操國政﹐舉朝言官竟未有以周﹑宋之制迪宸聽者。乃競爲諂附﹐無所不至﹐戎裝遠迎﹐望塵下拜﹐而甘奴顏婢膝﹐一至此極也。嗚呼﹗都憲何官﹖六卿何職﹖以此等卑污無恥之輩居之﹐辱國甚矣。宜乎爲當時之所竊笑﹐而「搗蒜﹑燒蔥」之諺所由來也與﹗昔人謂﹕「毋污靑史﹐爲子孫累。」士大夫當念斯言。

解學士先生嘗弔友人喪妻﹐入門曰「恭喜。」繼曰「四徳俱無﹐七出咸備﹐嗚呼哀哉﹐大吉大利。」聞者絕倒﹐蓋其妻悍也。予嘗觀之崔冢宰之妻李尢悍﹐崔栗栗畏順。至怒﹐輒跪起拜謝﹐以冀免。蓋恐傳笑於外﹐而益養成其惡。崔后至冢宰﹐李病將死﹐﹝「李病將死」﹐原缺「將」字﹐據明朱當�﹝氵眄﹞國朝典故本補。﹞猶聽候省視﹐不敢違。及卒後﹐妾得專房﹐遂生二子﹐不至絕祀﹐﹝「遂生二子不至絕祀」﹐原缺「二子不」三字﹐據明朱當�﹝氵眄﹞國朝典故本補。﹞豈非大吉大利之可哂耶﹖

南京諸大臣﹐舊以車駕在北京﹐皆照品秩用涼傘。成化間﹐守備太監譚褒以己無涼傘之制﹐遂謂兩京一體﹐北京大臣不用傘﹐而南都豈宜擅用﹖諸公唯唯。獨禮部侍郎章大經與之辯論﹐至取大明禮制送去請覽﹐褒有慍色。明日﹐遂進本禁止。諸公謂章激成之﹐乃於暑月﹐各制長柄大扇遮日。予攺吏侍﹐至日﹐見滿街翩翻搖動﹐甚不雅觀。﹝「甚不雅觀」﹐「雅」原作「相」﹐據明朱當國朝典故本攺。﹞予謂此非制度﹐且有扇搖扇動扇惑﹐不祥之兆﹐不宜用。命工制緑油絹傘﹐而加一短檐。用之餘月﹐諸公皆效之﹐以傘易扇。

世謂鬻爵由漢晃錯之作俑。蓋錯建言令天下入粟得以拜爵﹐六百石至四千石爲五大夫﹐萬二千石爲大庶長﹐不過予之虛爵以免罪耳﹐固非予之以官﹐任之以事也。若文帝時﹐張釋之以貲爲郎﹐武帝令吏入粟補官﹐卽至六百石﹐此則任之以官職矣。厥後﹐靈帝鴻都榜賣公卿及州郡官﹐如張頴﹑張溫﹑崔烈﹐𨿽有功勤名譽﹐亦以貨賂得之﹐則又非晁錯鬻爵之初意矣。然作俑之罪﹐錯安能免哉﹗

史稱漢相丙﹑魏有聲。丙無間然矣﹐而魏相初奏封事﹐白去副封﹐皆借徑於許伯。於是﹐許後被霍氏之謀得聞於上﹐卽詔給事中。給事中﹐近習之官﹐非士夫所任﹐相不恥爲之。疏廣諫沮平恩監護太子家﹐而相謂﹕「非臣所及。」乃不自言。王吉言許﹑史貴寵﹐謝病歸﹐而相不能畱﹐蓋徳許氏汲引之恩耳。至若唐相以裴晉公度比郭汾陽﹐謂身系天下安危﹐固也。然自東都復起爲相﹐一二日間三易主上﹐皆不預聞﹐而卒不能討賊﹐何系於安危哉﹖夫由後戚取相位而起漢家後戚之禍﹐魏不能無罪﹔倪首於羣閹之間而不能討弒君之賊﹐裴不能無罪。然一則與丙吉同稱﹐一則與汾陽比美﹐史皆不甚少之﹐豈非君子成人之美哉﹖善善長也。

予觀問刑條例﹐蓋弘治中尙書白昂等所定擬。朝廷初亦愼重﹐詔諭詳審﹐至於再三。然諸大臣刑名欠精﹐不無窒礙。如殺一牛罪至罰十﹐行之數月﹐邊將奏稱軍需缺乏。蓋牛禁過重﹐人莫敢殺﹐皮骨筋角無處可買。朝廷侮而難攺﹐乃諭東廠官校莫加刺訪。又立後一條﹐許寡婦立其所愛之人。不思世之嫠婦貞節者少﹐若許立所愛之人﹐則所愛莫愛於奸夫﹐以例立之﹐誰復能禁﹖此誨淫長姦之大不可也。以此蓋見祖宗之法不可少更﹐更則獘。若又以法久而弛﹐驟加嚴促﹐號爲振弛懲玩﹐然淫刑酷罰﹐頭會箕斂﹐中外臣工因而科派侵欺入己﹐上下交徵﹐民窮財盡﹐起而爲盜﹐以致禍亂﹐流毒天下﹐此靑苗之法所以卒亡宋也。變亂舊制之律﹐其意深矣哉﹗

弘治乙卯﹐吏部缺尙書﹐眾推兵部尙書馬文升﹑都禦史屠滽及一二侍郎堪補。文升自以部次年勞當得之﹐不意竟歸於滽。文升意不平﹐賦一近體云「朝退憑欄一黯然﹐獨將心事訴蒼天。淸朝有意推公道﹐白髮無心著錦鞭。天上浮雲偏晻靄﹐地中陰气已凝堅。」云云。滽旣得吏部﹐當班於文升之上﹐固辭﹐居下。及當廷試讀卷﹐又恐居文升之前﹐卽先移病﹐以侍郎吳原博代。時謂正統中王柳庵以禮部侍郎升冢宰﹐卽立胡宗伯之上﹐未聞讓舊長官。今滽自度不可居上﹐只合辭職﹐不當讓班﹐何違制紊序者是哉﹗

弘治中﹐太監李廣以左道見寵任﹐權傾中外﹐大臣多賄求之。戊午歲﹐建毓秀亭於萬歲山上。旣成後﹐適一小公主患痘瘡﹐眾醫莫效﹐廣飲以符水﹐遂殤。宮中方歸咎於廣。未幾﹐淸寧宮災。有謂亭之建﹐年月不利﹐犯坐殺﹐向太歲﹐故有此災。太皇太后怒云﹕﹝「太皇太后怒云」﹐原缺「怒云」二字﹐據明歷代小史本補。﹞「今日李廣﹐明日李廣﹐興工動土﹐致此災禍﹐累朝所積﹐﹝「累朝所積」﹐原缺「所積」二字﹐據明歷代小史本補。﹞一旦灰燼。」廣懼﹐飲鴆死。訃聞﹐上意其所藏必有奇方祕書﹐﹝「上意其所藏必有奇方祕書」﹐原缺「必有奇」三字﹐據明朱當�﹝氵眄﹞國朝典故本補。﹞卽命內侍搜索。奉命者遂封其外宅﹐搜得一帙納賄簿籍首進之。簿中所載某送黃米幾百石﹐某送白米幾千石﹐通計數百萬石。上因詢左右曰「廣所食幾何﹖乃受許多米。」對曰「黃米卽金﹐白米卽銀。」因悟廣贓濫如此﹐遂籍沒之。科道請出簿籍﹐按名究問。凡與名者惶懼危甚﹐各自星夜赴戚畹求救﹐不期而會者凡十三人。月下見簥影童童﹐而一人獨乘女簥。事𨿽得寢不究﹐而納賄者之名一一盛傳於朝野﹐靦顏惟甚﹐久而亦安然無復羞愧矣。賴上英明﹐終漸去之。﹝「賴上英明終漸去之」﹐原缺「賴」﹑「去之」三字﹐據明朱當�﹝氵眄﹞國朝典故本補。﹞

予先世遺像﹐皆歷年久﹐﹝「予先世遺像皆歷年久」﹐原缺「遺像皆」三字﹐據明朱當�﹝氵眄﹞國朝典故本補。﹞楮鮮墨色﹐﹝「楮繒墨色」﹐「墨」原作「黑」﹐據明歷代小史本攺。﹞漫漶滅裂﹐不可把玩。乃命繪史王琚因舊摹新﹐﹝「乃命繪史王琚因舊摹新」﹐原缺「乃命繪史」四字﹐據明歷代小史本補。﹞共爲一軸﹐而各贊四言六句於其中﹐庶歲時忌日﹐懸揭簡便﹐久而不至於散失故也。昔者﹐先儒君子有云「影像一發不似﹐則爲他人矣。」意若可無可有。此必爲當時子孫曾識祖父母者言﹐而非爲後世子孫言也。蓋後世子孫﹐未嘗親覩平生之丰儀﹐安知其似與否﹖若賢子孫於一覩之頃﹐豈無僾然﹖若有見乎其位﹐而或感慕奮勵﹐思所以修身飭行﹐冀無忝於所生者哉﹗是又不可泥先儒之一言﹐而遂視之如故紙也。

唐世祖嘗塑老君像居祖廟之中﹐此甚無謂。彼老君至人﹐以天地萬物爲芻狗﹐豈以唐爲輕重哉﹖況唐有天下﹐以萬乘之尊莫之與京﹐何必借重於老君﹖其事可鄙﹐﹝「其事可鄙」﹐「鄙」原作「圖」﹐據明朱當�﹝氵眄﹞國朝典故本攺。﹞而當世莫有非議之者﹐何怪乎﹗今之崛起微賤﹐不冒襲於富貴之族哉﹐惟我太祖髙皇帝。始與諸儒臣議修玉牒﹐欲祖朱文公。一日﹐見徽州有姓朱者爲典史﹐問其果文公後乎﹖其人對曰「非也。」於是宸衷頓悟﹐彼一典史﹐尙不祖朱子﹐而我國家又可祖乎﹖竟卻眾議。此髙皇帝之識量神聖﹐遠軼前古﹐豈唐主所可企哉﹗

吉水劉充化𨿽瞽而能吟。﹝「吉水劉充化𨿽瞽而能吟」﹐原缺「化𨿽」二字﹐據明朱當�﹝氵眄﹞國朝典故本補。﹞嘗賦吉郡十閣老﹑九尙書﹑十狀元詩﹐皆皇明之盛際。但不依次序﹐或名或字號﹐蓋取協韻故耳。嘗過予﹐口占﹐因錄之。

皇明內閣秉衡鈞﹐吉郡堂堂已十人。東裏﹝士奇﹞後來名尹直﹐南臯﹝蕭鎡﹞先進是陳循。定之安簡胡光大﹐純道彭華解縉紳。千載貞元嘉會合﹐天教諸老佐昌辰。﹝「東裏士奇後來名尹直」﹐「士奇」原爲正文大字﹐據明朱當�﹝氵眄﹞國朝典故本攺爲注文小字。詩中「南臯」及注「蕭鎡」四字原缺﹐據明朱當�﹝氵眄﹞國朝典故本補。﹞

右十閣老。

開國分曹設六卿﹐吏工戶禮及兵刑。周忱王直連王槪﹐蕭晅蕭禎並廣衡。更有二劉﹝宣﹑孜﹞聯八座﹐歷遷三部是惟禎。滿朝金紫皆時傑﹐盡是盧陵九邑人。

右九尙書。

天開文運盛廬陵﹐累占鰲頭已十人。﹝「累占鰲頭已十人」﹐原作「累占鰲頭十一人」﹐據明朱當�﹝氵眄﹞國朝典故本攺。﹞胡廣時中兼子棨﹐彭時劉儼與羅倫。後來彭教同曾彥﹐前有陳循並鶴齡。何事三元爭些子﹐斯文顒望在明春。

右十狀元。

坐客偶談近有士人好食犬肉﹐主人知其意﹐命賦一犬詩﹐以鹽字爲韻。﹝「以鹽字爲韻」﹐原缺「鹽」字﹐據明歷代小史本補。﹞士人立就﹐口占云「幾年辛苦伴虀鹽﹐長夜巡行護短檐。戀戀見人渾識舊﹐依依向主肯趨炎。臥從芳艸苔痕破﹐立傍梅花雪片粘。曾向山中擒狡兔﹐拔毫制筆與君拈。」主人喜﹐遂殺犬食之。

吾邑曾迥﹐當大比之秋﹐夢抱一小兒﹐忽見此兒右邊又生一耳。少頃﹐見此兒無兩手﹐以爲不祥。語其兄進﹐進曰「又添一耳﹐﹝「又添一耳」﹐原缺「又添」二字﹐據明歷代小史本補。﹞耳邊添又﹐是取字。小兒無兩手﹐是了字。考官必取了﹐爾中之兆也。」已而﹐果然。進之聰明﹐於是益信。

僧會郭師孔﹐少嘗與芳洲同硯席。及芳洲自翰林歸﹐以鏾雞爲賀禮﹐而誤書鏾爲綫。芳洲攺示之﹐僧會謝以一絕云「泉絲不與鏾金同﹐錯認鏾雞用綫縫。不是獻芹將鄙意﹐肯教一字化愚蒙。」

古今三鳳﹐唐薛元敬與從弟收﹑族兄徳音齊名﹐世號三鳳。今吾邑徐川與弟貢﹑威先後中舉﹐時號「徐氏三鳳」。羅欽順與弟欽徳﹑欽忠先後二科登進士﹐時號「羅氏三鳳」。然徐﹑羅皆同胞兄弟﹐視薛之族從﹐不啻過之。而徐氏惟貢登第﹐羅則欽順探花﹐欽徳﹑欽忠皆二甲進士﹐﹝「欽徳欽忠皆二甲進土」﹐原缺「甲進」二字﹐據明朱當�﹝氵眄﹞國朝典故本補。﹞而又在具慶下﹐則尢古今所未有也。﹝「則尢古今所未有也」﹐「尢」原作「猶」﹐據明朱當�﹝氵眄﹞國朝典故本攺。﹞

永樂甲辰﹐吾邑大塔頹﹐是年文貞公入閣。﹝「是年文貞公入閣」﹐「閣」字下原有一「老」字﹐據明朱當�﹝氵眄﹞國朝典故本刪去。﹞成化乙巳﹐小塔頹﹐則予入閣。夫塔本一邑之鎭﹐頹﹐固非吉兆。﹝「夫塔本一邑之鎭頹」﹐原缺「鎭頹」二字﹐據明歷代小史本補。﹞然諺云﹕﹝「然諺云」﹐原缺「諺」字﹐據明歷代小史本補。﹞「歡喜塔倒。」且邑是牌形二塔﹐蓋牌之椿杙﹐塔頹﹐則牌行﹐故有入閣之驗。𨿽然﹐物之成毀有數﹐士之出處有時﹐豈必相關涉﹖姑志之﹐以俟後之智者訂焉。

成化丁酉﹐﹝「成化丁酉」﹐原缺「丁酉」二字﹐據明朱當�﹝氵眄﹞國朝典故本補。﹞予鄕云亭江一巨魚見。明年﹐曾彥掇廷魁。丙午歲﹐復一巨魚見。是秋﹐鄕間無有薦者﹐惟予入閣。壬子歲﹐復有巨魚見。是秋﹐羅欽順發解﹐明年及第。魚之巨﹐約四﹑五十斤﹐﹝「約四五十斤」﹐原缺「約」字﹐據明朱當�﹝氵眄﹞國朝典故本補。﹞游泳時﹐鬐鬣俱出水面﹐而多止於予裏之城潭。

正統中有一侍郎與一都禦史同飲﹐適有犬繞桌行﹐左右叱之。侍郎云「休叱﹐他在這里巡按。」都禦史答云「你看他是狗也是狼﹖」近時﹐都憲佀鍾與通政彊珍在南都同飲。彊自執壺勸佀酒曰「要你飲四鍾。」佀答曰「你莫彊斟。」蓋前二公以職事相戲﹐此二公以名相戲﹐互嘲捷發﹐亦可奇矣。

成化間﹐司徒陜西楊鼎一日與司寇福建林聰會。坐間﹐林戲楊曰﹕﹝「林戲楊曰」﹐原缺「戲楊曰」三字﹐據明朱當�﹝氵眄﹞國朝典故本補。﹞「胡兒七歲能騎馬。」蓋楊有胡子﹐故云。須臾﹐楊答曰﹕﹝「楊答曰」﹐原缺「答曰」二字﹐據明朱當�﹝氵眄﹞國朝典故本補。﹞「癩子三年不似人。」此又以其形貌而戲謔也。

裏厚谷易裕穎與子居潛及婦相繼逝﹐﹝「裏厚谷易裕穎與子居潛及婦相繼逝」﹐原缺「裕穎」二字﹐據明朱當�﹝氵眄﹞國朝典故本補。﹞遺妻鄭式寡獨﹐無所歸所。﹝「無所歸所」﹐原缺「無所」二字﹐據明朱當�﹝氵眄﹞國朝典故本補。﹞有寸田尺宅﹐皆爲侄居松所盜賣﹐鄭氏至老以凍餒死。弘治癸丑夏四月二十四日晚﹐居松之妻蕭氏爲鬼迷﹐誘入嶺後塘中﹐家人徧索不能得。次早﹐見蕭氏兩手堅扯塘涯樹根以自固﹐得不溺﹐遂扶翼以歸。﹝「遂扶翼以歸」﹐原缺「遂扶」二字﹐據明朱當�﹝氵眄﹞國朝典故本補。﹞少頃﹐乃蘇﹐道二鬼自言「我卽居潛夫婦也﹐爲爾夫婦蕩我業﹐致我母死於凍餒﹐今必置汝於死。」相持至天明﹐始去。嗟夫﹗人死則魂升魄降﹐無形無聲﹐﹝「無形無聲」﹐原缺「無形」二字﹐據明朱當�﹝氵眄﹞國朝典故本補。﹞無所知矣。孰意居潛之陰靈不泯如此哉﹗﹝「孰意居潛之陰靈不泯如此哉」﹐原缺「不泯如」三字﹐據明朱當�﹝氵眄﹞國朝典故本補。﹞故具錄之﹐不惟著鬼神之迹﹐抑亦爲不肖子弟蕩覆先業﹐不顧諸母之養者戒。

予休致家居﹐﹝「予休致家居」﹐原缺「予」字﹐據明朱當�﹝氵眄﹞國朝典故本補。﹞時節喜慶﹐或接賓客訪親友﹐則具冠帶盛服爲禮。其餘燕居﹐則冠小帽或東坡學士巾﹐而多服�﹝衤曳﹞�﹝衤散﹞。或有請服深衣幅巾者﹐予應之曰「昔叨侍憲宗皇帝﹐﹝「昔叨侍憲宗皇帝」﹐原缺「叨」字﹐據明朱當�﹝氵眄﹞國朝典故本補。﹞觀解於後苑﹐伏覩所禦靑花紸絲窄檐大帽﹐大紅織金龍紗�﹝衤曳﹞�﹝衤散﹞﹐﹝「伏覩所禦靑龍花紸絲窄檐大帽大紅織金龍紗�﹝衤曳﹞�﹝衤散﹞」﹐原缺「帽大紅」三字﹐據明朱當�﹝氵眄﹞國朝典故本補。﹞寶裝鉤絳。又侍孝宗皇帝講讀於靑宮﹐﹝「又侍孝宗皇帝講讀於靑宮」﹐原缺「皇帝講讀於」五字﹐據明朱當�﹝氵眄﹞國朝典故本補。﹞早則冀善冠﹐衮繡圓領﹐食後則服�﹝衤曳﹞�﹝衤散﹞﹑玉鉤絳。而予家賜衣內﹐亦有�﹝衤曳﹞�﹝衤散﹞一件﹐此時王之制﹐所宜遵也。﹝「所宜遵也」﹐原缺「所宜遵」三字﹐據明朱當�﹝氵眄﹞國朝典故本補。﹞宋司馬溫公好服深衣幅巾。一日﹐問邵康節先生曰「何不服此﹖」康節對曰﹕﹂某爲今世之人﹐當服今人之衣。」溫公嘆服。杜祁公因門人請服此服﹐則答曰「某一生叨服仕者之服﹐豈敢復竊髙士之名﹖」﹝「豈敢復竊髙士之名」﹐原缺「名」字﹐據明朱當�﹝氵眄﹞國朝典故本補。﹞門人爲之敬羨。予今服�﹝衤曳﹞�﹝衤散﹞﹐不惟遵時王之制﹐亦且得康節﹑祁公之意﹐﹝「亦且得康節祁公之意」﹐原缺「且得」二字﹐據明朱當�﹝氵眄﹞國朝典故本補。﹞非簡褻也。

予觀黃山谷先生貶死宜州﹐未嘗不嗟悼感嘆﹐以謂當時小人深文巧詆﹐君子之不幸甚矣。然反思之﹐蓋亦山谷好戲侮﹐傲忽人之所致。何也﹖山谷嘗與趙挺之同修書﹐每日庖丁請食品﹐挺之輒曰「來日喫蒸餅。」山谷竊笑之。明日會食﹐擬合四字湊成一字爲令。挺之首云「禾女委鬼﹐魏。」次當山谷﹐應聲曰「來力勑正﹐整。」與來日喫蒸餅同聲﹐眾聞之哄堂大笑﹐挺之赧然。厥後﹐挺之當國﹐﹝「挺之當國」﹐原無「國」字﹐據明朱當�﹝氵眄﹞國朝典故本攺。﹞山谷以貶過荊州﹐﹝「山谷以貶過荊州」﹐「貶」原作「敗」﹐據明朱當�﹝氵眄﹞國朝典故本攺。﹞爲太守寫承天寺碑刻。適二漕使至﹐太守具膳﹐請二使往觀寫碑。山谷低頭書丹﹐不一顧二使。寫畢﹐二使請願附名於碑尾﹐山谷不答﹐翩然而起。二使慚甚﹐遂摹碑刻還。呈挺之﹐中以幸災謗國﹐貶死宜州。觀此二事﹐山谷不自覺﹐而不知在人實難忍﹐豈非以戲侮傲忽之所致哉﹖是知士君子當以戲傲爲戒。

成化乙未孟秋﹐時享禮竣﹐大雨﹐雷擊神武衛廳﹐柱門窓有迹﹐殊未折損。少詹徐時用因言去歲春夏家居時﹐其邑宜興西溪中有三人駕一舟﹐遭雷擊﹐其一捆縛於船倉﹐其一頭入甕中﹐其一構閣於篙杪﹐篙則特豎船頭上。旁舟人見之﹐皆不敢近。船自流六﹑七里許﹐縛者解﹐甕中者出﹐篙杪者墮﹐始皆蘇。縛者云其初仿佛聞擊者言「汝攺過否﹖」諭徳謝大韶又言天順戊寅四月中﹐其鄰邑建昌熊家被雷﹐中堂屋瓦皆如萬馬踏碎﹐全揭。大門四楹置於廚屋上﹐盤屈一秤置斗中﹐又一秤鉤於梁上﹐尾垂擊斗。﹝「尾垂擊斗」﹐原缺「斗」字﹐據明朱當�﹝氵眄﹞國朝典故本補。﹞時大韶親造其家﹐及見大門尙豎立廚屋上﹐惟斗秤則以醮謝後解去。熊氏至今不替二事﹐皆異。然二公之言可信﹐蓋舟人市利不足道﹐而熊氏之秤斗﹐亦必損人利己﹐故陰譴﹐宜矣。

予內兄桃源蕭廷素持其曾祖石泉公洪武間所授硬黃摹印符命一道﹐並繳符謄黃誥命一道示予﹐屬志一言。予謹用謄錄符誥二詞於上﹐而志其下以歸之。其符命頂中有一符字﹐蓋以丹。符﹐出驗四方之寶﹐玆特錄出符誥如左﹕﹝「玆特錄出符誥如左」﹐「特」原作「時」﹐據明歷代小史本攺。﹞

奉天承運皇帝制曰﹕朕聞昔君天下者﹐設官分職﹐以成治功。𨿽秩有大小﹐自下而上﹐自上而下﹐無乃賞罰焉。專符爲信﹐情意交孚﹐所以誠之至也。朕仿古制﹐授爾以官﹐給爾以符﹐惟盡乃心﹐﹝「惟盡乃心」﹐「惟」原作「往」﹐據明朱當�﹝氵眄﹞國朝典故本攺。﹞恪勤乃事﹐給由來覲﹐朕將合焉﹐以考爾績﹐其敬之哉﹗

宇字一千二百五十號蕭安石授廣東鹽課提舉司廣州鹽倉大使。

洪武十八年九月二十四日。

皇帝制曰﹕朕自卽位以來﹐法古命官﹐列布華夷﹐豈其擢用之時並效忠貞﹖任用旣久﹐俱系姦貪。朕乃明以憲章﹐而刑責有不可恕﹐以至內外官僚守職惟艱﹐善能終始者寡﹐身家誅戮者多。今爾蕭安石於洪武十八年九月二十四日給爾以符﹐攺任廣東鹽課提舉司廣州鹽倉大使﹐以至身沒於官。有司繳符到﹐合爾能立身以廉﹐恪憚乃事。於乎﹗朕揣其職𨿽微而能始終保全﹐﹝「朕揣其職𨿽微而能始終保全」﹐「揣」原作「惴」﹐據明朱當�﹝氵眄﹞國朝典故本攺。﹞亦何幸焉﹗今特轉符給爾子孫﹐以光先世﹐宜令準此。

洪武二十四年十月

日。

今制﹐每旦常朝禦奉天門﹐其禦座謂之金臺。旣升座﹐﹝「旣升座」﹐原缺「旣」字﹐據明朱當�﹝氵眄﹞國朝典故本補。﹞錦衣力士張五傘蓋﹑四團扇﹐聯翩自東西升立座後左右﹐而內使一執蓋升立座上﹐一執武備雜二扇立座後正中。蓋武備出兵仗局所供﹐一柄三刃﹐而圈以鐵綫﹐裹以黃羅袱﹐如扇狀。用則綫圈自落﹐三刃而出焉﹐﹝「三刃而出焉」﹐「焉」原作「一」﹐據明朱當�﹝氵眄﹞國朝典故本攺。﹞所以防不虞也。天順間﹐命力士執傘扇﹐﹝「命力士執傘扇」﹐原缺「士」字﹐據明歷代小史本補。﹞夾立於金水橋南﹐止畱座上之傘及夾武備二扇耳。而座上之傘﹐遇風勁時則去之。

尹昌隆先生在建文中﹐以直諫謫侯官縣令。太宗入正大統之初﹐被譖﹐提至京﹐廷詰得釋。復官﹐累升中允﹑主事。訖被漢庶人﹑呂震之誣以死﹐蓋亦骯髒狷勁之人。故解公對仁廟之問﹐有「昌隆君子而量不弘」之語。今彭都憲禮著郡誌評﹐責斥過重﹐予以簡請斟酌﹐不知如何。

士夫之姓名動靜﹐於朝廷之休戚未必有關涉﹐然往往有偶然之符。如彭文憲公正統十三年及第﹐當上表謝恩之旦﹐以起早﹐隱幾睡重不寤﹐竟不及上殿。時謂「元首失了。」明年﹐遂有駕畱虜庭之變﹐不亦失元首之讖乎﹖景泰辛未﹐狀元柯潛﹐人謂「柯」與「哥」同音。未幾﹐英廟還自北虜﹐退居南宮﹐不亦「哥潛」之讖乎﹖

弘治十八年﹐狀元顧鼎臣。予聞之﹐心怵然﹐竊謂「臣」與「成」字同音﹐鼎成龍駕﹐名犯嫌忌。時司訓梁弘周聞予言。踰月﹐遺詔到﹐弘周曰「先生之言﹐信矣﹗」豈非「鼎成龍駕」之讖乎﹖因憶天順癸未會試監試禦史焦顯﹐時予丁內艱起復﹐途間竊謂宋有「不因南省火﹐安得狀元焦」之語﹐今焦監試﹐能無忌乎﹖未幾﹐春闈果被火。市謠曰「禦史原姓焦﹐科場被火燒。」是皆偶然符合﹐亦似有定數﹐未可槪謂附會之說也。

李佾敬夫﹐南樂學訓李寄之仲子也。﹝「南樂學訓李寄之仲子也」﹐原無「李」字﹐據明代史籍匯刊明藍格抄本補。﹞喪母﹐旣葬﹐遂結茅墓次﹐朝夕居其中﹐食蔬飲水﹐泣血孺慕﹐三年乃復常。予嘗往慰勞之﹐且嘉嘆曰「古云『是父是子﹐非此母不生此子』﹐今於佾見之。嗚呼﹗信可爲士大夫家子弟勸矣。」故詩以美之﹕「腸斷無人復倚門﹐結茅墓下哭聲喧。祗懷母氏劬勞徳﹐豈覬君王表異恩﹖宰樹號風悲永夜﹐慈烏反哺伴黃昏。從知錫類天心格﹐繩蟄行看子又孫。」

予嘗訪節義之臣於士夫間﹐吾吉郡判臺州吳世溥爲予言王原采死節事而未詳﹐因托求其墓志﹐踰數年﹐始得之。贛庠教諭姜瑞以來﹐又聞原采初任武昌時﹐﹝「又聞原寀初任武昌時」﹐「任」﹐明代史籍匯刊明藍格抄本作「仕」。﹞見楊文貞公一二應酬詞章於民家﹐輒稱之曰「王佐才也。」後入官翰林﹐遂以公薦。故公徳之﹐久而不忘﹐乃寄題其墓而致祭焉。墓在廣徳州城之西五里許。成化丙申﹐賴州守周英封殖表識之﹐蓋秉彜好徳之心人所同也。

