西徵石城記﹝明﹞馬文升撰

殘元部落有把丹者﹐仕於陜西平涼爲萬戶。我太祖旣平江南﹐克燕都﹐下三晉﹐兵至陜西﹐而把丹等率眾歸附﹐授平涼衛正千戶。其部落則散處開城等縣爲百姓﹐抽其壯丁爲平涼衛軍﹐使自耕食。彼旣以養生射獵爲計﹐而復無徭役﹐用是殷富﹐家有畜馬數百而羊至數千者﹐咸仍胡俗爲樂。

正統己巳﹐虜酋也先寇大同﹑宣府﹐脫脫卜花王寇遼東﹐阿樂出寇陜西﹐土達漸遭剽掠。天順庚辰﹐虜酋孛來﹑毛裏孩統也先餘眾寇固原﹐而土達生畜被掠者十之八九﹐生事漸荒。迨成化丙戌﹐各酋大舉入寇﹐土達有李俊者獨以羊酒奉孛來﹐孛來喜﹐賜以馬﹐俊遂有北從意。時都禦史銅梁陳公介巡撫寧夏﹐適都督張泰致仕居本鎭而養生於鳴沙州迆南﹐與土達相鄰﹐牛馬多被賊擄掠﹐傳聞非虜賊﹐卽固始土達張把腰等假之也。

丁亥春﹐陳公移巡陜西﹐泰令家人狀張把腰擄掠事於陳。陳至陜﹐遂付分巡僉事石首蘇爕授逮問﹐而張把腰已懼。先是﹐鞏昌府通渭縣人戶逃於把丹孫滿四等堡潛住﹐縣遣里長追捕﹐遂爲滿四等所殺﹐竟不知其由。

至是﹐縣亦上於陳公﹐逮之﹐滿四等雅素縱佚﹐不知官府﹐益危懼。會新任靖虜等處參將都指揮劉淸至固原﹐守備指揮馮傑索各土達馬匹﹑鷹翎等物。滿四等因謀於俊﹐而俊實姦黠﹐遂倡謀從北虜。

時把丹曾孫滿璹者﹐四之侄也﹐襲祖職﹐以功遷平涼衛指揮僉事。有司移文平涼衛捕張把腰﹑滿四等甚急﹐其衛指揮日逼督滿璹﹐以應解者。璹﹐戇人也﹐了不知俊﹑四等已有叛意﹐遂率火鎭撫弟火四等二十餘人陰攜鐵索刑具往捕之。四等知之﹐俟璹至堡﹐紿璹所率散各家具食﹐盡殺之﹐因劫璹﹑四等數人叛入石城。石城者﹐東西俱山﹐左山峭壁髙數十仞﹐無徑路﹐上者俱拽繩而登﹐西山頂平可容數千人。城中無水﹐有數石池。外設棧道﹐而棧道下則築小城護之。前有小山﹐髙亦數仞﹐如拱壁狀﹐兩傍空處並後面悉築墻﹐髙亦二丈五六尺﹐各畱一小門﹐僅容單人馬過之﹐不知何代人造此以避亂者。城外皆亂山﹐形甚惡﹐人至此毛髮聳然。滿四等常圍獵至此﹐熟知其險可據﹐遂居之。已而李俊往誘東孛合泥土達﹐見殺於仗義者。

分守參將劉淸領軍自靖虜來與戰﹐不利。報至﹐陜鎭守太監黃泌﹑寧遠伯任壽與都禦史陳公介﹐會遣都指揮邢端﹑申澄率陜西各衛兵往捕﹐戰於城下﹐申澄死之﹐邢端遁歸﹐官軍大潰。事聞﹐遠近驚駭。兵部請以陳介﹑任壽並寧夏總兵官廣義伯吳琮﹑延綏都禦史王銳﹑參將胡愷各率所部兵會討之。寧夏兵先至﹐陳與吳竟不候延綏兵至﹐自固原急趨蔡祥堡。夜二鼓﹐營壘始定﹐軍士勞苦。比曉﹐卽出兵架梁順嶺而行﹐去石城十里許﹐賊數千出迎請降。時軍余馮信最知兵﹐隨陳公﹐言於諸公曰「賊𨿽誠僞叵測﹐然我軍夜間未息﹐淩晨卽行﹐且乏水飲﹐無執戈力﹐不可與戰﹐姑從彼意退兵﹐徐議攻討。」吳琮叱曰「兵已至此﹐豈可聽彼誘退﹖」遂麾兵進。賊先遁去。至城﹐遂驅牛羊數千在前﹐而精兵後繼﹐時尙無兵甲器械﹐各執木挺而鬭﹐官軍遂敗。﹝「官軍遂敗」﹐「遂」原作「逐」﹐據明朱當■﹝氵眄﹞國朝典故本攺。﹞任壽﹑吳琮俱退保東山。陳欲自殺﹐左右人護下山。遺失軍資器械不下千數﹐大銅將軍亦二座。兵猶有被圍在山者﹐皆棄之而歸﹐盡死於賊。賊遂乘勢猖獗﹐凡系土達俱逼入城﹐而於靜寧州大路搶掠運送甘州冬衣布花萬餘匹﹐糧米不可勝計。時兵部主事閻讓催軍至固原﹐具奏以聞。或傳其黨導以窺陜者﹐朝野益震﹐陳與任壽﹑吳琮﹑劉淸﹑馮傑俱解赴京師。

八月﹐乃命都察院右副都禦史嘉興項公忠爲總督﹐鎭守陜西太監劉公祥爲監督﹐行取回京涼州副總兵劉公玉爲總兵﹐都督僉事夏正充左參將﹐都指揮劉淸充右參將﹐監察禦史鄧本端監軍﹐兵部武選司郎中劉洪紀驗功次﹐益以京營神鎗官軍五千﹐復調甘﹑涼﹑延綏﹑寧夏﹑陜西官軍共五萬往討。予時以南京大理寺卿居憂於家﹐服初闋﹐奉敕升都察院右副都禦史﹐巡撫陜西﹐協剿叛賊。總督總兵等官有事計議﹐務在戮力同心﹐共濟邊務﹐時戊子九月五日也。

予奉命七日卽行﹐十八日至陜。申戒所屬﹐整點民兵防守城池及攢運糧餉畢﹐十月一日﹐至固原項公營。方到一日﹐是夜二鼓﹐聞營外一里許炮聲甚近﹐營中皆驚﹐予尙未寢﹐急令官軍嚴守營門。至天明視之﹐乃賊畱文書一紙﹐云容我每石城居住﹐免納糧差﹐奏聞朝廷﹐饒我每罪等語﹐眾愕不可測。予曰「此不過欲緩我兵﹐何足信﹖只可整兵以俟進討。」因與項﹑劉諸公講求用兵方略﹐地利險易。眾皆言石城之險不可輕進﹐又以前兩失利﹐皆難之。乃令善畫者圖其形勢﹐兵分六路﹐項與二劉並予及巡按禦史任佐﹑姜孟倫﹑右布政使餘子俊﹑左參政龐勝屯中路﹐延綏鎭守太監秦綱﹑都禦史王銳﹑參將胡愷﹑副使鄭安屯酸棗溝﹐伏羌伯毛忠﹑鎭守陜西都督白玉﹑禦史鄧本端屯木頭溝﹐參將劉淸﹑夏正﹑布政司右參議嚴憲屯打剌赤﹐寧夏副總兵林勝﹑參議崔忠屯紅城子﹐陜西都指揮張英﹑鞏昌府同知羅豫屯羊房堡﹐期三日諸路少出精兵先示賊﹐且探地勢﹐乃大舉。

比至城外﹐賊覘知﹐就來迎敵﹐延綏官軍恃勇首失利﹐陣亡者二十餘人﹐而賊之死傷者亦多﹐眾益懼。至十三日﹐會兵復往探山勢水頭﹐賊復迎敵﹐佯敗去﹐官軍逐至城下﹐時賊尙多居城外者﹐官軍忽之﹐貪取財物﹐賊遂斂眾入城﹐伏羌伯毛公曰「賊能有幾多﹖速進兵剿之。」官軍四攻上城﹐賊極力拒敵﹐毛公攻其東山路﹐險隘不能進﹐賊奮死捶阨﹐官軍退敗﹐墮崖死者眾﹐而毛公亦被害。賊被鎗炮死者不可勝計﹐斬首數百顆。予時在中軍﹐領馬軍五百餘帶艸束欲燒賊柵﹐西路之賊乘勝復回東路﹐官軍不能支﹐亦卻﹐總兵劉公被圍於城下﹐官軍潰散﹐劉公亦中流矢﹐家人陣亡者三四人。項公斬甘州退怯千戶丁某以狥﹐官軍懼﹐復登山。予亦調度所領兵破空塡列﹐以振聲勢﹐敗軍猶欲遁﹐予號令敢有逃者斬之﹐中傷者移置山下﹐眾稍定﹐不敢退。俄劉公子斌來報曰「家父被圍﹐乞阻敗軍。」予曰「第入視汝父。」少頃﹐項公至﹐憂鬱失色。予從容言「勝敗兵家常事﹐況今日之戰﹐賊死者亦多﹐勢已不振。此時黃河未凍﹐賊不北從﹐無深慮者﹐徐可再圖。奏報明言伏羌伯忠義奮發﹐爭先登山﹐斃於流矢﹐賊勢已窮蹙。」且語所遣舍人陶璽等﹐至京但言賊當就平﹐以安中外。時朝廷久望捷奏﹐至卽令宣捷﹐升璽等爲所鎭撫。

其月﹐彗出西方。兵部及撫寧侯朱永﹑定襄伯郭登議以滿四驍勇﹐恐其渡河與北虜連和﹐禍不止西陲﹐乃交章擬益兵赴援。項公與予謀兵應益與否﹖予曰「若不益﹐萬一賊不能平﹐益兵晚矣。第請令撫寧侯朱永率宣府﹑大同精兵五千順邊而來﹐賊平則止之﹐未平則並力剿之。」項公從以上請。且日督兵攻圍﹐賊在山熟視不出戰﹐官軍至暮則回﹐項公憂之。予又謀於項公曰「賊城中旣無水﹐而芻粟亦漸乏﹐若絕其芻汲﹐則彼若釜中之魚﹐當自斃矣。」項公從之。遂令官軍盡焚左右近地之艸﹐賊馬死者殆盡。則又盡以死人馬塡塞城外水泉﹐候賊夜汲者設伏掩襲之﹐多被擒﹐益知彼中消息﹐正難於水。予曰「此時賊窮蹙已甚﹐不足慮矣。」

石城南門與東山相近﹐時令都指揮孫璽領兵數百駐於上﹐以視賊之出入﹐迨兵將回﹐此兵先掣。賊據前山﹐矢石雨下﹐我軍不能出。時都指揮魯鑑統莊浪土兵千餘人出爲前鋒﹐入爲後殿﹐每被賊襲﹐至夜方回。予復言於項公曰「孫璽軍掣之太早故也﹐俟中軍兵行遠﹐山上兵方掣。」項公從之。自此賊不得上山﹐中軍兵結陣而回﹐賊竟不敢襲。其後獨延綏軍與賊門相對﹐日被攻圍﹐中傷者眾﹐勢不能支。予又言於項﹑劉諸公曰「彼處當發兵邀擊﹐攻其所必救﹐賊若上山攻我﹐我以此精兵衝其脇﹐賊必敗。」眾從予計。乃遣劉公子文同甘州達官指揮亦撒率土兵五百人候賊上山﹐兵卽繼進﹐以邀其後。賊信胡神﹐十月八日﹐神降日。若今日出戰﹐勝則利﹐不勝事不利矣。至日﹐賊果出攻我山土兵﹐我兵依法搗之﹐遂斬首十數級﹐賊始懼。

會續調甘州都指揮劉晟兵三千至。十八日復會兵攻城﹐兵已上山﹐山勢髙峻﹐卒不能克。又日值景短﹐不久卽晡﹐兵在山上者數千人﹐彼此皆懼﹐而賊尢甚。予方憂兵不能掣﹐而賊復恐我攻山﹐乃詐請降﹐欲總督﹑總兵官詣城下。項﹑劉二公皆單騎詣彼﹐久不回。賊披戴明盔甲者數百人環遶門外﹐﹝「賊披戴明盔甲者數百人環遶門外」﹐「環」原作「還」﹐據明朱當■﹝氵眄﹞國朝典故本攺。﹞而輕騎往來示武。予與太監劉公在溝外﹐予曰「賊窮蹙﹐無信義﹐萬一二公被遮畱﹐何以言之朝廷﹖速邀二公歸。」賊堅訴要巡撫大人來﹐予曰「若不往﹐是示怯。」乃從數十騎至溝邊﹐大聲罵曰「賊徒無禮﹐天朝將官咸在此﹐爾豈應以精兵四外旋遶﹖」叱去之﹐﹐賊遂入城。予至城下﹐滿四同滿璹等乃出訴曰「我等本良民﹐被劉參將﹑馮指揮激變。我今旣如此﹐願赦死請降。」予乃言「劉參將等激變爾等﹐朝廷已知之﹐各官解赴京師矣。爾速降﹐朝廷必宥爾罪。」賊皆羅拜﹐兵始獲從容而下﹐一無所傷。予因問滿璹曰「爾被逼劫入城﹐非反者。」璹乞命﹐予遂帶璹回營。次日﹐賊卽設木柵於山上請戰﹐不復言降矣。

一日﹐夜五鼓﹐城內有李旗者至營外報曰「今夜城中賊自相讎殺﹐可乘機剿之。」予與項﹑劉諸公謀曰「此言固不可深信﹐但以理度之﹐恐不虛。」遂令中營軍士晨餐及傳諸營俱蚤至山下﹐賊果亂。未久﹐俱上山﹐亂矢下射。戰良久﹐我軍仰面受敵﹐予與項﹑劉親在陣前督軍﹐矢至面無敢避者﹐賊亦多傷﹐但不能得其首級耳。日將暮﹐遂掣兵。晨至山下﹐則用守城大將軍銅銃往城中擊之﹐死者不知其數。然天气嚴寒﹐軍士不敢燃火﹐賊堅壁不出。迨暮﹐始回。軍士頗嗟怨﹐竊相謂曰「攻則攻之﹐使我輩早還。終日受寒﹐何日得了﹖」予聞之﹐又言於諸公曰「頓兵日久﹐恐生他變。卽黃河一凍﹐北虜入套﹐我軍豈能久駐﹖彼時賊乘間突出﹐奔入河套與之合謀﹐貽患有不可言者。莫若攻城破之可也。」﹝「莫若攻城破之可也」﹐「也」原作「必」﹐據明朱當■﹝氵眄﹞國朝典故本攺。﹞眾不敢決。

時城中有一人代滿指揮送鋪陳馬匹到營﹐有識之者曰「此陳都堂牢子張馬六兒﹐陳公軍敗﹐遂從賊。」予問曰「爾可回否。」馬六懼不敢對﹐因畱。詢城中事﹐彼旣不吐實﹐顧復詐誘﹐欲陷我軍﹐遂遣人紿送回固原寧家﹐卽於山溝內殺之。

石城外有壕﹐深丈餘﹐人馬不能至城下﹐予思欲用土塡之﹐乃取各城上圍竿木數十縛成天橋﹐置去廂車軸上﹐軒昂隨人﹐亦可用以攻城。至期﹐遂推至壕邊﹐低其前以遮矢石。命軍士數百人每人負土一袋以塡壕﹐須臾壕平。車至城下﹐以竿絜城﹐果髙二丈五六尺﹐賊乃開舊所立木柵﹐懸大石以防。予因欲舉此臨城﹐眾恐傷人﹐予曰「豈有攻城不傷人之理﹖」諸公終猶豫不決﹐乃止。賊見﹐用是益懼﹐漸有出降者。予與項公議曰「此輩不可害也。」遂給軍貼﹐令旗牌手送出營﹐任歸家﹐自此逸出者日眾。賊𨿽嚴法禁之﹐﹝「賊𨿽嚴法禁之」﹐「嚴」原作「然」﹐據明朱當■﹝氵眄﹞國朝典故本攺。﹞終莫能遏。我軍圍困日密﹐賊旣無馬與水﹐漸有逃散意﹐乃令曉番語人四外招之。

時回回陽虎力驍勇﹐有謀略﹐四倚爲謀主﹐見勢不可爲﹐遂以十一月十六日晚出聽招至大營。時予方會諸公籌畫兵事﹐虎力至﹐心甚恐﹐予曰「汝旣聽招而來﹐不必懼。」劉總戎刮刀與誓曰「爾若能生擒滿四或殺死來獻﹐朝廷有榜文賞白銀五百兩﹑金一百兩﹐升爾指揮。」遂以銀示之。送出帳房外﹐屏人問曰「何日可戰﹖」虎力曰「只在明日﹐倘落雪﹐又有水﹐難以爲力。但滿四最怕神鎗﹐至日若戰不可放﹐放則彼卽退去。」予又曰「何處可戰﹖」虎力曰「只在東山口。」予復曰「賊精銳尙多﹐爾可計移其兵上山方可信。」項公亦厚慰之﹐乃遣去。次日﹐至五鼓﹐予與項﹑劉二公整兵而出﹐至山下﹐其東山口系延綏兵所守地﹐而機又不可預泄﹐乃謂延綏參將胡愷曰「爾營兵連日傷損實多﹐中軍兵可代爾守一日。」胡應曰「諾。」予卽命掣其兵﹐移中軍兵於山口。令人於髙山上視之﹐見有騎白馬出城者﹐乃四也。旣而﹐東山上果有披戴明盔甲精銳數百人﹐項公方信之。劉公恐其子文在彼不利﹐欲麾兵進﹐予曰「不可﹐兵一進彼必退矣。」如此者三。探者忽來報曰「今日廝殺﹐賊箭往上射。」予叱之曰「賊多詐。」已而﹐約王公銳等麾下悉前﹐兩軍相戰良久﹐彼此殺傷相當﹐我軍因奮勇鏖戰﹐賊遂大敗。俄報滿四等已生擒。少頃送至軍前﹐爭功者不已﹐予手﹖欲殺之﹐眾方散。予與項﹑劉諸公議曰「四旣就擒﹐城中破膽﹐乘勝逼城﹐崩之必矣。」劉公曰「旣得四﹐且罷﹐若進兵﹐恐城堅守﹐卒不能平。」遂以四歸營。官軍大悅﹐予乃書火牌十數面﹐行各邊並陜西各府知之﹐以安人心。賊有馬驥﹑南斗﹐俱驍勇過人﹐四皆待以心腹。次日﹐復率其眾出戰﹐官軍輒擒之﹐賊勢益蹙。乃以擒四等捷聞﹐且止援兵。有敕獎諭﹐並賜羊酒犒勞。

不二日﹐城中復立平涼衛達官鎭撫火敬爲主﹐以拒官軍﹐凡逃出者卽殺之。項公令諸營各遣夜不收數人夜偵城下﹐賊北行卽報﹐南行勿追﹐蓋欲散彼之黨易成擒。二劉總戎議﹐欲任城中餘賊皆散去不追。項公與予議曰「賊自叛逆﹐殺我一伯三都指揮﹐官軍死者數千人。今若縱之﹐後稍不遂意卽又叛矣﹐終爲陜西患。論法不可恕。」乃日探之。至十一月二十五日﹐賊度不能支﹐一夜潰出四散而去。因悉發諸營兵捕之﹐擒斬數千級﹐惟滿四侄太平舍人能最驍黠﹐逸去。詢其黨洪滿﹐云能熟知靑山洞。用火燻之﹐方就擒﹐並獲其家屬百餘口。諸營官軍日搜山﹐又得賊五百餘人﹐幼男婦女不下數千﹐盡分給官軍﹐止選取十三歲以下者數百以俟取用。陽虎力家口亦被獲﹐虎力日望救之﹐予令旗牌手引虎力逐一認之﹐俱給還﹐而其親戚以虎力被宥者亦眾﹐蓋以其預有功也。

惟舊時爲盜者百十人走彗箒山﹐置帳房數十頂居之﹐累招不下。項公命攻之﹐亦不克。予與項公議曰「此亡命殘賊不足慮﹐終能得之。第石城之險﹐非盡夷前後所築城垣﹐恐後有叛者必據此爲巢穴。」遂令萬人悉平之。至於陣亡官軍之骸骼﹐久暴於城外﹐則令右布政余公子俊收聚﹐起大冢葬之﹐祭以牲醴。復立石記平賊歲月於山崖﹐以示永久。乃會項公至彗箒山視之﹐予方欲設法攻剿﹐忽延綏報北虜已入河套矣﹐僉謂我軍久暴於外﹐倘此虜聞之﹐擁眾來此﹐其何禦之﹖乃畱精兵三千於本山之外伺賊﹐予與項公等於十二月二日並諸營軍馬悉回固原。

予乃宴總督﹑總兵並各鎭巡撫﹑將佐。尙有所獲土達老婦人三百餘口﹐予與眾議以之解京﹐途中勞費﹐悉責其親戚放遣之。項公以二十六日歸陜﹐而諸路兵俱回鎭。其生擒賊千餘﹐恐生變﹐卽營中斬八百﹐余擇畱。滿四﹑馬驥﹑南斗﹑火鎭撫等及其黨與之罪大者二百名並滿四妻解赴京師﹐俱伏誅。且以兵後久安無虞之計上聞﹐再奉敕獎勵。而彗箒山餘賊﹐至成化己丑正月十四日﹐賊首毛哈剌亦叛誅﹐傳首至陜﹐餘賊解散。其未殄土達悉不究﹐令其本分耕牧﹐﹝「令其本分耕牧」﹐「令」原作「合」﹐據明紀錄匯編本攺。﹞蓋慮其奔河套以從大虜也。於是石城迆北古西安州添設一千戶所﹐除官撥軍防守。又以固原千戶所攺爲固原衛﹐奏選指揮等官苗鳳等七十餘員理衛事。復添兵備僉事一員﹐舉鞏昌府階州知州楊勉任之﹐項公等遂班師。

本年三月﹐論功行賞﹐太監劉祥歲加俸二十石﹐劉玉升左都督﹐項公升右都禦史﹐予與延綏巡撫王公銳皆升左副都禦史﹐餘皆升職有差﹐而賞亦厚。先是﹐項公日披堅於石城下督軍殺賊﹐𨿽矢石如雨﹐略無懼色。予嘗勸其持重﹐﹝「予嘗勸其持重」﹐「持」原作「特」﹐據明紀錄匯編本攺。﹞公曰「奉命討賊﹐久無成功﹐死所甘心。」輿論偉之。及是﹐人猶以功大賞輕﹐爲不足淬勵人心云。任壽﹑吳琮﹑陳介謫戍兩廣﹐劉淸﹑馮傑亦坐誅。先李俊之侄洪﹐滿四之侄安亡去﹐﹝「滿四之侄安亡去」﹐「去」原作「云」﹐據明紀錄匯編本攺。﹞予督捕﹐竟獲﹐亦解京棄市。

四月﹐奉敕諭安所餘土達﹐予復親詣固原檢其戶數﹝「予復親詣固原檢其戶數」﹐「數」原作「政」﹐據明朱當■﹝氵眄﹞國朝典故本攺。﹞拘其老者面諭以生生之樂﹐﹝「拘其老者面諭以生生之樂」﹐「拘」原作「何」﹐據明朱當■﹝氵眄﹞國朝典故本攺。﹞釋其驚疑﹐眾皆叩頭俯伏曰「誓不敢爲亂。」遂奏給復三年﹐以安其心﹐復榜示曉之。選壯丁千名隨軍﹐皆樂從﹐願效死力以報。後再奏﹐復指揮滿璹官陜西西安左衛帶俸﹐以絕後患。師旅旣靖﹐西方底寧﹐予年四十有四﹐濫膺巡撫重寄﹐於兵事蜂午之際﹐得偕項公等同心戮力﹐凡營居野外者六十餘日﹐親犯矢石者二十餘戰﹐始克獲醜獻馘﹐殄平巨寇﹐迄今三十有六年﹐歷歷若前日事。偶因項公後人求論次其先烈﹐而並及其始末之詳如此﹐使觀者有以知兵禍起於微細﹐戰功系於謀畫﹐當思患於未萌﹐圖成於先事﹐是亦有志建功爲國者之一鑑也﹐豈直備史氏之略﹐著一時同事者之績而已乎﹗

